欽定四庫全書
御選宋詩卷二十四
五言古詩十五
文天祥
題周山甫錦繡段
客從西北來遺我錦繡段上有雙鳳凰文彩何燦燦置
之篋笥中歲月亦已晏天孫顧七襄雷電下河漢鳳凰
忽飛去遽然失把翫貧家機杼寒秋蟲助予歎
題梅尉詩軸
乃翁聖俞君瑰辭燦琳瑯吾鄉歐陽子逸韻諧宫商人
物雄中原園囿盛洛陽醲郁追皇風詭怪抑晩唐雲仍
四方志生長百戰場憂國杜少陵感興陳子昂我亦青
原人君遺明月光掩卷不能和握手談肝腸
題延真羅道士玉澗
雙巖夾方流知有至妙藴山石發清暉草木得餘潤泉
源皆寶氣樵牧駭潛蜃仙翁獨危坐華池養水性神澤
温而栗骨峭老益勁苔磯枕泓碧時有魚出聽麋瓊飯
潺湲沖淡意無朕
燕子樓
自别張公子嬋娟不下樓遂令樓上燕百歲稱風流我
遊彭城門來弔楚王闕問樓在何處城東草如雪蛾眉
代不乏埋沒安足論因何張家妾名與山川存自古皆
有死忠義長不没但傳美人心不說美人色
聽羅道士琴二首
斷崖千仞碧下有寒泉落道人揮絲桐清風響寥廓飄
飄襟袂舉冰紈不禁薄紫煙護丹霞雙舞天外鶴
吾聞泗濱磬暗含角與徵又聞天樂泉淨洗箏笛耳如
何碧一泓乃此并二美藍田滄海意請問玉溪子
題宣州疊嶂樓
初日照高樓輕煙在疎樹峩峩遠岫出泯泯清江去簷
隙委殘霤屋隅連宿莽薈蔚互低昂熹微分散聚城郭
諒非昔山川儼如故童鬒已零落姝顔慰遲暮沉沉澹
忘歸欲歸重回顧
題宣州推官廳覽翠堂(并序)
前宣州推幕季君於其廨作亭梅聖俞以覽翠名
之而為之記今去之二百餘年碑埋沒久矣天台
陳君客實來發而得之復表之亭上江山如昨翰
墨宛然廬陵文某時守兹土既為作顔間二字復
詩以誌之
都官自楚産文采光陸離當年從事君如與山川期歲
月忽已遒天球落塵土豈曰無嘉賓過者不我顧誰令
赤城子發坎出方珉靈物必復見其見乃以人回視城
南端飛甍俯蒼蒨物理有屈伸流峙豈云變寥寥南樓
月至今有遐音千年一邂逅共調風中琴亦欲結方軌
攀&KR0581;事幽尋行行且言邁踟蹰思何深
夜坐偶成
蕭蕭秋夜涼明月入我戶攬衣起中庭仰見牛與女坐
久寒露下悲風動紈素不遇王子喬此意誰與語
發彭城
今朝正重九行人意遲遲回首戲馬臺野花發葳蕤草
埋范增塜雲見樊噲旗時節正如此道路將何之我愛
陶淵明甲子題新詩白衣送酒來把菊卧東籬
新濟州
借問新濟州徐鄆兄弟國昔為大河南今為大河北垂
雲陰萬里平原望不極百草盡枯死黃花自秋色時時
見桑樹青青雜阡陌路上無人行煙火渺蕭瑟車轍分
縱横過者臨岐泣積潦流交衢霜蹄破叢棘江南寒未
深銅爐獸花赤為知行路人鐡冷衣裳濕
發鄆州喜晴
烈風西北來萬竅號高秋宿雲蔽層空浮潦迷中州行
人苦沮洳道阻路且修流澌被鞍鐙飛沫綴衣裘昏鴉
接翅落原野惨以愁城郭何蕭條閉戶寒颼颼中宵月
色滿餘光散衾裯余子戒明發飛霧靄郊丘微見扶桑
紅隱隱如沉浮身遊大荒野海氣吹蜃樓須臾劃當空
六合開沈幽千年厭顔色蒼翠光欲流太陽經天行大
化不暫留輝光何曾滅晻靄終當收嚴霜下豐草長歌
夜悠悠明日東阿道方軌驟驊騮
贈許柏溪惟一
長風吹飛藿蜻蛚吟野草流光速代謝興懷令人老遊
子中夜起悠悠酣且歌明月委清照江湖秋涉多豈無
臨淄魚亦有邯鄲酒懷古招王孫登高重回首
許月卿
箕山
箕山惟一瓢襄邑亦四壁古今一許氏傳家以清白茶
山與東萊三詩映圭璧後來二三賢題品互紬繹南軒
推學授晦翁要事實亦有小東萊經濟亦何切極意探
源流敷殖久大業臨川有二許我來秋蕭瑟撫卷三歎
起寒花香的皪
林景怡
曉起
天雞弄喔咿殘星在斜漢整衣出幽扉山城漏初斷微
微水風生冉冉田露散此時遊葛天淡然空百羡海色
上寒梢漸識梅花面
林景熙
贈東上人
岸陵幾紛紛岐路誰了了中有定慧人翛然坐深窈山
空諸念消月墮孤禪悄一室虚白生天雞弄清曉
題水雲深處
霏霏弄閒態灩灩揚素紋幽人不可即但見水與雲蒼
狗紛世情瞿唐在平地所以盟白鷗萬荷最深處
故衣
篋中出故衣絡緯生四壁昔年慈母線一一手所歴眷
眷遊子心惻惻虛堂夕逝水不返流孤雲杳無跡空令
攬衣人一線淚一滴衣敝奈有時母恩無窮期終憐寸
草心何以報春暉朝寒縱砭骨念此不忍披且復返所
藏永寄霜露思
九日會連雲樓分得落字
冉冉海霧深荒荒山日薄登高集華裾縱目天宇廓落
葉悲徂年寒英照深酌心醉乃文字意行非澗壑緬懷
斜川遊此道久寂寞胡為吹帽人白首戀賓幕窮途謬
行藏異代懸美惡我愛漉酒巾西風不能落
遊仙壇
窈窕懸僧廬空山斷諸想上鄰境泬寥下瞰色蒼莽猿
鶴無宿期今古契真賞坐中風雅談林壑散清響涼飇
灑我髮白雲隨我杖醉卧松下石不知海月上
過風門嶺
客來自風門颼飀撼兩袖溪迥衆峰新畈絕一嶺又行
行春日微怪禽啼白晝流年感花稀古道表松秀聊此
寄小酌餘酣掬山溜
酬謝臯父見寄
入山採芝薇豺虎據我丘入海尋蓬萊鯨鯢掀我舟山
海兩有礙獨立凝遠愁美人渺天西瑶音寄青羽自言
招客星寒川釣煙雨風雅一手提學子屨滿戶行行古
臺上仰天哭所思餘哀散林木此意誰能知夜夢繞勾
越落日冬青枝
簡衛山齋
虎林一傾蓋草窗雪初殘酒酣夜剪燭妙語鏗琅玕回
首隔吳越清風渺難攀焉知白首餘遠訪滄波間大鵬
九萬里神駿十二閑天風非不高乃樂煙水寬乾坤寄
一齋江湖浮九山何當躡飛珮跨鶴青雲端
宴德初書樓
樓高不二尋已作百尺想中有湖海豪開襟納萬象頗
延素心人談笑落清響鄰花吹午香簷竹薦秋爽於中
了行藏此外斷俯仰西樓富薰天歌鐘樂華敞荒涼風
雨餘山夔自來往
納涼過林氏居
出郭已虚曠入門轉蕭森筠棲無六月聊以解我襟紅
日不到地白雲時滿林坐久石根冷酒醒荷氣深飄飄
黃冠客臨流鼓瑶琴一鼓洗我耳再鼓空我心山高水
復迥彷彿蓬萊音興盡拂衣去城笳吹夕陰
寄四明陳楙陽
高人謝世紛誅茅在絶壁十年不下山舊路掩深棘出
門復踟蹰觸步有崩石下臨千仞淵毒鱗正紛籍腥風
鼓洪濤石齒鳴咋咋失勢倘一落萬綆那可及不如息
我軀猨鶴與朝夕
方鳳
仙華山
仙華矗萬仞我乃廬其東日夕與山對今兹踏岑巃起
左信奔鹿當前任啼狨大嘯崖石裂一覽天宇空蒼松
飽風雨絕壑挂老龍樵斧不得睨撫根憩吾躬邈哉軒
轅氏問道由崆峒猶傳少女靈鍊玉于馬宫山林重帝
胄香火明民衷我來重懷古攬涕臨西風何當速剌飛
一洗磊塊胸
謝翺
寄題何氏綠綺樓
北岸有高樓其南多藥樹仙人晝采之遺佩湘江渚化
為綠綺琴軫徽微已具有客來南方振衣坐其處風吹
朱鳥巢欲落鳴至曙山分地肺雲水流天目雨别去重
所思别時不能去
雨飲玲瓏巖下
垂雲起嶔嵌衣被松與桂夜含星斗光隱若金石氣雨
來輙阻之不得撫蒼翠下有桑門子飲用陶匏器盆中
蓄海石左顧如牡蠣疑此磧上來不知幾年歲桑門却
問客所居何姓氏回指南海峯蒼茫倘一至
翠鏁亭避雨(亭有魏王妃所題字尚新王嘗以皇子成德軍節度使鎮明故妃至其處)
客有遊山衣著久如薜荔行行萬翠亭忽作風雨憩仰
面無所覩梁間有題字問此何人書婉娩有弱氣云昔
魏王妃學書似李衞乘雲到此山灑墨在空翠塵風吹
土花倏忽景物異疑此夢與仙不類人間世
觀水
積陰生壑雨野水學江流對屋見燈火相望南渡頭浮
槎到高樹白黿起滄洲變怪若不測神功安能尤稍退
見涯涘及來痕沬收崩濤出白石隱隱如博投水楊洗
荒根素髮生古愁見此倏若化故流還膠舟荒源不可
詰欲盡山雲求
無題
天風下黃葉山樹挂綠蓑世情逐流水東去無廻波可
與語人少不成眠夜多濕雲黏短髮漂泊奈愁何
十日菊
今日非昨日尚覺秋英好明日異今日秋英詎云早所
以惜芳人采擷常貴少而彼千載士憐爾獨皎皎晞霜
敷朝榮零露抱夕槁千載且復然一夕寧恨老
九日
秋風颯以至今日重陽日眼明對南山尚想陶彭澤向
來建威幕頗見有此客驅車不小留駕言公田秫一朝
又棄去此意誰能識寄奴趣殊禮風旨來自北只今王
江州建國功第一故是阿珉孫舉動良足惜飲愧望柴
桑稍以自湔滌殷勤白衣餉猶恐不我即中路候籃輿
要致已甚廹葛巾赤兩脚頹然向林宅此翁本坦蕩焉
能苦違物雖然可計取中實未易屈華軒又何羡自載
返蓬蓽終身書甲子往往義形色如使磷與緇安得為
玉雪籬邊菊弄黃粲粲正堪摘我方持空觴千載高風
激
避暑池上擬古
遊子渺天末晨光東南馳良時不易晤胡為徒來兹叢
柏結夏塔輕蒲生夕颸空有齊紈扇團團手中持持此
欲永久但感顔髮衰愛爾雲中鳥浴彼道上池餘翎委
弱藻飛去猶淪漪極目送不返將以窮所思
九日前子善來會山中
朝尋寒露枝暮摘不盈把風吹西南雲幽情誰與寫有
客來縉州遺我古盞斝中有鴛鴦文色如銅雀瓦浮以
鬱金蕤蒼蘚藉其下此物寧足感聊用助歌者但懷郢
曲悲豈計所知寡
九日禺中登沃洲放鶴峰南望天台諸山
鏡面小蓬島入剡脫我驂舍櫂來沃洲下嶺見精藍修
眉浮天姥天台在其南良遊愛九日巾墮髮不櫛醉浮
秋夕英饑食決明實遠尋竺僧迹俯仰千載陳狂呼許
元度王謝十八人彷彿川谷應草木皆冥冥便欲即之
語又疑物所馮閉目遊太初寥廓以為鄰
五日山中
東隣拔蒲根南隣燒艾葉艾葉出青煙蒲根香勝雪乾
坤生燐火陰碧欺月光煙隨艾葉散進此菖蒲觴蒲觴
益齒髮齒白髮如漆餘飲不盡器置之五七日五日化
為丹七日化為碧一服一千年令人生羽翼
九日黎明發新昌望天姥峰
南明剡東山虧蔽草與萊前岡接遠阜樹色如苔莓西
南見天姥旭旭雲日開下有採藥徑仙人招我來手持
白菊花泛以青螺杯傾杯化靈藥蕤芳入客懷俛視浮
㸑居白氣為塵埃涼風吹脫巾一往不願回便投此策
竹騎龍下天台
玉麈尾
客持麈尾柄色奪環與玦塵心隨影袪一片若行雪神
獸潛空山何年探靈穴忽失落人手遂為談者悅陰厓
起白氣篆古踰軒頡一拂沈蘚文再拂字不滅三拂蛟
螭騰世眼不能别投爾陰厓顛驚怪吐其舌
謝子静寄端午藥煎
麩桃弄朝煙含蟲鍊百杵山人入藥籙搗日月逢午甘
酸雜衆味能生玉池乳頗憶越唫人性靜無所苦中年
白髮生寄以潤肺腑為謝山中人願結山中侣
因北遊者寄峩眉家先生先生曾宰建之浦城
故末章及之
靈關高縹緲縹緲出曾城其上盤紫雲倏忽牛馬形鵁
鶄不棲樹浴彼清泠泓惟有孤鸑鷟銜命此山靈迎風
遡寥廓杳杳西北征羽毛中道折六月霜霰零回首靈
關雲淚下如懸纓
江淹所治縣粤王曾種樹山人雨後來空臺唯宿莽故
人出端平子孫今不武寥寥南峰寺枮禪尚靈雨猶記
桐鄉祠影前及僧語
寄東白許元發
昔我來南方采藥與君遇仙核墮寒蕪水花明遠渚雲
空參語外露下離立處别來荒煙中五閱寒與暑寒暑
豈異初肌髮不如故聞處人道變未得世病愈驅車望
東白此情那可遡倘及乘靑蜺為君拂塵羽
秋暑飲僧舍分韻得界字
夜露搖井梧明河涵左界酣眠知何益筋力久已懈餘
氛薄中餐幅巾無所挂欲去豈不能有興輙中敗浮醅
濟瓜茗陰鼎漉薑芥忽醉此山中解衣如脫械涼颸埽
地生塵暑焚香邁空巢見落毛石髮卷如蠆
擬古寄何大卿
空山産桐梓擬作膝上琴琴成不他餙種漆江之潯獨
無徽將軫何以發商音但得獨蠒蠶飼之扶桑陰烹魚
腹有膠不患海水深
雌雄雙碧雞所食琪樹蘤來棲藥洞中當春怕乳子其
雌秋别時守此唯雄耳可憐銜子歸萬里渡海水
世傳賣藥翁出市恒騎虎朅來空山中恨不輙與語長
嘯歸無家獨指梧桐樹既指梧桐樹復采梧桐子持以
贈所思浩歌聊復爾
流來山中花紺碧三百里漪漪歙硯雲含風入秋水五
芝與八石往往産其址豈獨秘靈文亦復隱竒士不見
施家郎詩詞獨清泚一朝控白鸞吹笙洗塵滓
巖居效賈島
巖巖百尺屋山鬼寂四壁獨抱震餘桐横此風中石夢
見一道者手持青瓦礫謂此有至音世人不能識粟塵
起嵯峩滄海寄一滴語罷失其處覺來空歎息攝衣起
楚歌斷絃如裂帛懸藤月露深蛟龍舞其側
萍間穉荷效王司馬體
初萍半含絮頃刻開數畝荷生浮其間風雨足邂逅百
年遊子心欲作千歲久昔為浮萍根今為穉荷藕荷高
刺已生魚遊觸其首離離荷下萍吹向白魚口
鄭思肖
詠懷
讀書陋巷中愚直與時忤一鶴仰天鳴志不在塵土有
懷諸葛公默然不發語後世無斯人清風激千古
驅車欲出門獨立眺虚曠恣意杯酒間舞劒心悲壯雖
在寂寞濱心實千載上天地固寥廓亦當定所向
吳江垂虹雨後觀荷
睡龍瞪目開射光馮夷宫翻身弄變化噀水濕洪濛浪
花捲寒雪斜噴清冷風雨歇龍歸來波心卧晴虹淨洗
秋色出霽景涵青空爍爍錦炫晝新綠妬嬌紅濕香吹
不飛戀抱花心中醉面仰天笑月照三吳東
虎丘
何年海湧來霹靂破地脉裂透千仞深嵌空削蒼壁山
潤石乳甘秋冷鐡花碧闔閭雲空愁銀虎去無迹蛟龍
鎮竒險拱護梵王宅
古詩
蒼蒼碧玉盤烏兔東西跳一氣母羣兒各弄性情妙雷
動蟄龍飛天老哀猿弔俯首問洪濛萬古一長嘯
周密
題高彦敬山邨隱居圖
我昔遊七閩百嶺爭嶻嶪白雲漲川原深谷如積雪又
游天姥岑幽磴緣曲折長林翳寒日十里行落葉轉頭
五十年遐想正愁絶開圖意忽動惝怳生内熱何當駕
松广分我翠一疊弁陽我所廬見謂山水穴漂零愧楸
檟歲月老薇蕨平生既遥集足痺屐齒折何當賦歸田
初志遂所愜懷哉復懷哉清夢繞林樾
何新之
秋夜泛舟
飛星曳寒影野水淡碧空人生定何物扁舟空影中何
年有宇宙生此木末風有力不向上難到蓬萊宫空攀
棲鶻巢搔首如飛蓬俯仰慨今昔此懷安可窮
韓竹坡
采菊
擷我百結衣為君采東籬半日不盈掬明朝還滿枝悠
然何處是千古正如斯
王澮
感遇
光風蕩繁囿丹綠綴柔柯游子去萬里空閨斂翠蛾行
雲落江水酒盡不成歌雞飛與狗走妾命獨奈何
程自修
獨坐
終南在吾目秋色遠接應誰招天外翠來此窗中靚娟
娟初畫眉盈盈獨臨鏡雲去物象空月出心源瑩我欲
往從之有客誇捷徑洗耳復洗耳松風入清聽
詹本
春日攜客遊武夷
山脚健枝梧百里插蒼峭粼粼石可把曙色坐遠釣風
水真笙竽歴落太古調衣冠帶莽蒼山鬼驚二妙雲月
正忘年花鳥更索笑廻船翠凌亂吾道付長嘯
皇甫明子
海口
窮島迷孤青颶風盪頑寒不知是海口萬里空波瀾蛟
龍恃幽沉怒氣雄屈蟠崢嶸抉秋陰挂席潮如山熒惑
表南紀天去何時還雲氣光慘澹腰下青琅玕誰能居
甬東一死諒非難嗚呼朝宗意會見桑土乾
崔璆
今日亦何好
今日亦何好花下醉狼籍醉中有奇事夢見生八翼浩
蕩排虚空靈君好顔色朱衣持大篆授我醉鄉伯頓首
玉墀下臣璆才蟣蝨封此亦何功請陳愚頑臆臣家京
口東門前大江碧臣願駕長風吹作酒萬石萬象各千
鍾拍拍大庭國推枕在山中紙衾霜曉月
孫璉
述懷
少也不諧俗老去益羨閒百草生已綠春雨滿南山朝
朝荷鋤去既夕驅牛還生長茅簷下貧賤甚獨安但願
桑麻長優游足歲年
坐倦秋樹根攝衣步前丘横河澹如練破月西南流獨
持一尊酒悠然發清謳俯仰無不足吾生焉所求
楊雯
迢迢空同山
迢迢空同山乃在西極巔玉泉蔭靈芝上有千歲仙安
得凌風翼相從白雲間神仙本冥漠天運仍推遷不如
酌我酒或得成自然田父要我語飲者亦非賢願君長
獨醒加餐足高年
羅公升
脫身軍府暫憩先月亭前挹湖光左右花木交
映壁間題字亦有可觀惜未及見月也
四年塵沙中奔走日不給空歌下泉詩頗愧䕫子集今
晨出軍府心與歸鳥急花迎曉日笑樹沐清露濕清漪
舞游鱗照影姑小立重來期秋風領略蟾影入
觀棋
秋風動江臯吹落鷗鷺影先生江湖心收作目中景庭
深樹陰好門掩禽語静一聲寂寞中恍若隔人境胸中
兵十萬臨敵暇且整斂之塞成臯縱去舉鄢郢僕方棲
會稽蹇足未得騁中原倘相逢亦有憑軾請
早行
殘月不肯吐鄰雞殊未鳴已驚火星没况值元雲生居
人酣春夢行客貪修程衆愁春露冷我喜旦氣清小立
著定眼自覺歸路明
戲蕭高風曾孟升二友
丹鳳辭舊棲四海求其凰偶來梧竹間振翮鳴朝陽衆
禽不自揣競欲飲餘光神物要自珍微羽那足當了知
霄漢姿不集灌莽場所憂燕雀雜坐更鴻鵠藏丹山有
佳侣足以陪雙翔人間勿為留歸哉白雲鄉
次韻嚴叔賢見寄
威鳳翔九天棲息惟十洲胡為落人世下與雞鶩遊吟
仙霄漢間清夜瑶琴秋餘音遇風至不可言語求黃塵
隔晨晤回首生暮愁櫜弓定何日春馭已莫留柳營豈
云遠邈若青海頭何當踏月來羽衣嘯黃樓
趙善璙
南山亭吟梅用韻
玉輦瑶車具飄飄銀臺路羣姬擁蓋羽太真衣縞素夜
宴瓊花圃玉郎騎鶴赴翠衣凍欲仆芳信誰傳付無夢
高唐賦酒闌散香霧
俞琰
題鄭所南墨蘭手卷
幽花頫晴旭修葉偃微風名載騷經中千古香無窮何
人為此圖所南鄭仙翁仙翁今何在已歸蓬萊宫我欲
往從之海闊天濛濛
陳普
擬古
秋聲金氣流天空露瀼瀼素波合流月滛滛滿庭霜遥
夜一美人寒閨自徬徨暗塵集凌波輕飇感鳴璫天性
賦貞清動止中矩方世無䕫䕫子窈窕空英皇抱璞如
臨淵日入不下堂時操弄玉簫空中來鳳凰歲月如流
星髮變面欲黃服玉固雪膚絕意百兩將
同根一味草時命嗟異遇風月芳香合兩地隔周楚爾
生麟趾家朝夕沐玉露我在雲夢林百草相蒙妬白璧
終不緇惸惸亦良苦
吕同老
龍泉寺納涼
靡靡市㕓盡杳杳泉石間灌木蔽榛莽爽籟彌空山飛
甍納餘輝丹雘粲以繁巍然青蓮宫俯此碧玉闌化人
淡無為趺坐觀塵寰支郎杳不逢元蟬噪其間昔賢憩
遊地眢井潛龍蟠詠歌之所傳百世猶不刊我生悅超
曠危磴重躋攀歸隱諒未能遡風發長歎
葛長庚
游西林
悄然無人聲但有一杯月誰家鳴乳厖萬籟静不發蒼
䰅指前路滿地鋪翠樾清露滴秋衾夜氣飛霰屑遥岑
有無中煙渺天空闊劒光衝牛斗長嘯蒼崖裂山行二
三里詩腸酒思渴冷雲曳山腰暗水洗石骨勒馬過斷
橋枯木凍欲折枝頭驚鳥鵲草根鳴蟋蟀試問夜如何
孤猿啼不歇柴門自推敲殘燈更明滅回首古招提地
僻居窮髮紅燈照經幢紫殿閉瑣闥題名墨未乾壁上
龍蛇活秉燭出雲房古徑蒼苔滑歸來倦拂牀聮句鬭
擊鉢老僧擁地罏坐把寒灰撥黃雞啼四更驚破梅花
雪
行肇
中秋對月
暮雨過寥廓江天正青蒼列樹無殘陰積水有異光幽
蟲鳴欲徧宿鳥驚忽翔永夜如至公鑒我吟清章
送希晝師之九華
忽起峰外心跡謝人中境雲去竹堂空鷺下秋池静野
宿清溪深月在諸峯頂日暮立長江遥看片帆影
汎若耶溪
霽雨牽野情孤舟遂兹賞積水連遠空落日垂萬象岸
回雲獨隨山轉泉更響望望極寒源猶言放輕槳
簡長
贈峽山清倫禪師
褰衣汲靈水混滌巾屨塵煙靄霽杉竹澄凝此心神高
僧灑真雨澤彼寒草春華月寫空印清霜肅齋身猶言
振金策歸作耶溪鄰
有朋
天開巖
棲霞山後峰天開一巖秀中有坐禪人形容竹柏瘦饑
餐巖上松渴飲巖下溜愛步巖室前白雲起孤岫
契嵩
感遇
海水晦夜清秋色函蓬壺有叟雙龍公鐡網羅珊瑚風
雲浩容與悵恨何所圖欲問天上人可換明月無
仙人白玉京去去何縹緲瓊樓十二層玲瓏汎雲表銀
湟月為波萬頃即池沼秋來宫殿光逗落人間曉空際
時澄明煙霞眇青鳥可見不可到所思空杳杳
天威不到處干戈動邊鄙將軍奮威猛英雄勢隨起紛
紛出榆關肅肅秋色裏白馬冐黃雲清霜厲嚴旨少壯
羽林兒務能莫多喜好武匪君心用兵不得已寄言飛
將軍妙略應無比志在報君恩豈為黃金死丈夫身許
國慷慨當如此寧教太史書輕笑魯連子
空虛澄遠煙霽色涵秋景思君每盤桓駐目千峰頂明
月初團圞可照美人影美人來不來雲霞渺林嶺
湖上晩歸
人間薄遊罷歸興尋舊隱春岸行未窮夕陽看欲盡嵐
光山際淡天影水邊近自憐幽趣真清吟更長引
遊大慈山書晝上人壁
谷裏侵雲寺尋幽到深處春過寒花開人謝啼鳥去豈
期草菴客日暮此相遇
道潛
秋日西園四首
日月更代顯光畢難並留昔人尚行樂俯仰無暫休平
居得君子出處常相求良辰援余臂共作西園遊極目
瞰平野緬然見滄洲千林澹霽色萬韻生涼秋露華漙
菊英靄靄香可揉參差間畦壠芋栗森相儔綠蔓無芳
姿碧花茂牽牛低回矚籬落樹影環清流賞物志已諧
何用登蓬丘
嘗聞晉支遁矯志歸沃洲千載激清風邈哉誰與儔余
今雖不敏萬事非身謀朅來卧窮谷未覺慙先修一法
尚無遣何勞問三休卷舒在至理賞詠歸優游採薇陟
層阿濯足依澗流但驚桂花拆詎識江漢秋滄溟空汗
漫無意狎羣鷗
憶昔少壯時意氣摩雲霓游心黃卷間豈顧白日西由
來昧根本旦旦從所迷邇獨悟無為文字如委泥物生
豈高下至道良自齊青山遶我廬開戶衆鳥啼曉日上
喬木林光媚回溪畸人長往來絶壁同攀躋遐天淨若
埽曠目無端倪楚客一何苦登臨獨悽悽
秋山夜來雨雲氣朝尚昏禪庭無來轍但見落葉繁石
室暗燈火天容開霽痕耳目思遠適曠然啟層軒長謠
緩輕策去去窮深源方塘灩清流鳧雁靜不喧時遭羲
皇翁容與諧笑言邈然採真實歲宴誰與倫
次韻黃子理宣德田居四時四首
四序自逶迤田園常局促春陽旋東臯廹我事銚鎒出
種曝籬根驅牛飲溪曲暉暉明朝陽聒聒喧布榖頹齡
惜筋骸曉睡漫云足蓐食出柴門荷蓧赴幽谷搴條視
柔桑密葉已舒綠今年氣候早膏雨厭霡霂鄰翁時一
來耕耨每相屬
離離小麥黃習習南風度桑棗暗蓬麻耘鉏困朝暮種
瓜屋東隅翠蔓已分布黃花引疎籬冉冉欲横路白水
漫青秧聮翩下鷗鷺新絲換濁酒肴䔩羞薄具埽灑聚
比鄰環坐蔭高樹稚子羡贏餘牽衣傍翁嫗牛羊嶺外
歸落日林梢去餉婦亦還家笑言隔煙霧
邨落已徂暑蚊蠅尚喧啾衝門霽朝雨茆竹歸新秋機
絲廹鄰女軋軋無停休中田藹黃稼爛漫如雲浮綠蟻
釀新甕嘉魴釣清流瓦尊遲來客禮數忘獻酬三杯未
肯辭笑語方綢繆時平盗自隱場圃無宵憂兒孫漸束
髮㛰嫁廹所謀欵曲從我言歸途蹇淹留林端有月色
相送前溪頭
朔吹鳴高林回塘冰已結牛羊卧茅屋原野暗飛雪壯
男臂彫弓短後事田獵饑鷹一號呼荒徑灑毛血歸來
誇意氣鄰舍呼飲啜明朝過南山更欲窮窟穴寒爐然
豆萁光燄時起滅布被擁嬌兒從渠踏裏裂老翁寢不
寐展轉念鵝鴨籬落易穿窬狐貍恐驚發
得端叔淮上書(云長淮秋色清曠順風揚舲恨不得與君俱之)
飛鴻從西來有客遺我書開緘識遠意字字情有餘報
言歴長淮泛泛乘舳艫天開滅遠霧水碧涵空虚超然
忘端倪身世疑有無徜徉極幽致恨我失之俱我昔與
曾子兹游頗躊蹰風高當白帝露冷凋紅蕖扁舟僅半
月歴覽窮朝晡伊人亦才華俊逸千里駒結交慕豪彦
倜儻非迂儒當時欲相從恨子隔海隅今朝子獨往我
軰還星疎邂逅亦有分夤緣非強圖茫然臨西風俛首
良自吁庶幾有至理去彼形迹拘相望雲漢間皎潔同
蟾蜍
子瞻赴守湖州
山煙弄滅没山木含蔥蒼刺舟傍遥岸理策升虚堂周
遭矚層巘矯矯如翺翔下瞰平田流澹然浮日光青簩
解初籜洗雨聞清香雖云廹前塗真賞豈易忘
松門暗朝雨寂歴無行人隆曦忽穿漏卉木蔚以新階
泉潄石齒照眼光磷磷使君美無度卓犖遺囂塵風標
傲竹柏談笑凌穹旻何愧沉冥子卧霞吞結鄰
揚帆渡江來洗眼驚翠樾雲姿既容裔鳥哢更清絶凌
梯訪前蹤琬琰亦未滅嗟我魚目光疇能綴明月狂墨
埽琅玕風煙坐中發殊勝區中人茫茫走飛轍
與田承君宗丞話舊
赤日下西谷松門斂餘輝蕭蕭征馬鳴客子來者誰故
人田子方六月幷州歸﨑嶇千里道問子來何為君命
不俟駕詎敢辭炎曦神庭梵唄歇軟語同逶迤梧桐挂
涼月清潤含裳衣人生實萍梗同附一渺瀰驚風或暫
先渡定還相依昔我在南兖識君英妙時軒軒勇氣節
凛凛如熊羆聲名固已早時命殊淹遲今兹向魏闕驥
足將騰夷聖君隆至治諫諍求瑕疵常聞至人語子可
補拾遺一言開堯聰四海風俗移無為出重失謇諤當
自持贈言古者事吾豈忘前規
廬山雜興
衆峰勢連環萬疊不可窮香爐獨秀拔佳氣常蔥蔥長
風卷游霧曉壁開曈曨招提出其下樓觀排青紅回眸
盼五老刻削金芙蓉宜哉謫仙子愛此巢雲松
白鶴峰後原逶迤曠平陸道周問樵子古實青牛谷披
榛得徑路曳杖驚麋鹿鮑生古騷人曾過鍊師宿明月
古壇邊題詩記修竹兹焉廢耕隴歲晏空菽粟薄日静
銜山驚湍瀉哀玉回首睇吾廬風幡隔林麓
山南信美矣山北尤增奇春風錦繡谷紅素自相依梯
空上絶巘雲日驚倒窺崖壁暈祥光五色成玻璃旁通
大林寺松竹短且欹樂天當日遊四月桃始披餘齡願
寄此永與世人違
少文好山林每往輙忘歸余生千載後獨與斯人違朅
來爐峯下結宇聊棲遲長林拱茂木九夏遺炎曦溪雨
晝忽破藤花照清漪黃鸝語深竹可聽不可窺
中巖不知暑但覺晝影長朝來出孤定踽踽行西岡風
泉潄石齒松雨飛蒼蒼猿鳥亦我喜麋鹿還相將喬木
積翠下粲然矚孤芳冉冉抱絶格霏霏暗浮香山祇善
守護每吐雲霧藏寄言樵蘇子慎勿輕摧傷
山深雲物清挹翫洗浮慮昨日行澗南飄然即芒屨風
潭耿危彴晩與樵爭渡隔水認梅花方驚歲華暮幽人
渺江海樂事期誰預山月獨多情娟娟遲歸路
高巖吐竒雲倏忽千萬丈援毫欲名貎卷縮非一狀飛
仙或遨遊隱隱出其上驚飇忽吹滅轉盼惟清嶂山中
勝事多彼俗誰能亮
清順
竹徑偶題
久從林下遊頗識林下趣縱渠綠陰繁不礙清風度閒
來石上眠落葉不知數一鳥忽飛來啼破幽絶處
慧詮
梵天寺晩歸
落日寒蟬鳴獨歸林下寺柴扉應未掩片月隨行屨唯
聞犬吠聲又入青蘿去
僧孚
師利上人喜作豔詞以詩箴之
大道久凌遲正風還陊隳無人整頹綱目亂空傷悲卓
有出世士蔚為人天師文章通造化動與王公知囊括
十洲香名翼四海馳肆意放山水灑脫無羈縻雲輕三
事袖缾錫天下之詩曲相間作百紙頃刻為藻思洪泉
瀉翰墨清且奇惜哉大手筆胡為弄柔詞願師持此才
奮起革澆漓驚彼東山嵩圖祖進豐碑再續輔教編高
步凌丹墀他日僧史上萬世為蓍龜迦葉聞琴舞終被
習氣隨伊余浮薄人贈言增忸怩倘能循我言佛日重
光離
惠洪
居上人自雲居來訪白蓮社話明日告歸作此
送之
浮雲山盡際花木迎春暉佳人殊方來見之消渴饑藉
草坐松影粉香時落衣氣貌秀可掬出語超幽微巖壁
鐘聲寂山陰花發稀去袂挽莫留又作甌峯歸
觀山茶過回龍寺示邦基
北窗賞新晴睡美正清熟竹雞斷幽夢朦朧不能續卧
聞故人家山茶已出屋欣然一命駕妍暖快僮僕千朵
鶴頂紅染此一叢綠坐客例能詩秀句抵金玉攜過回
龍寺埽壁為君錄逸筆作波險欹斜不可讀坐驚殷牀
鐘暮色眩雙目入關更清興市井亂燈燭人生分萬途
稱心良易足時平且行樂餘實非所欲
追和帛道猷一首
永懷山陰老潄流味餘津幽尋見蘭叢蒼然出荆榛便
欲即之語忘其千歲人歸休正吾志理順如析薪夜舂
博飯喫猶勝海南民
初到鹿門上莊見燈禪師遂同宿愛其體物欲
託跡以避世戲作此詩
上莊俯漢江古木雜桑柘槐衙陰廣陌麥浪漲平野連
雲對囷廪用谷量牛馬我來二月破解鞍綠陰下縱望
煙霏中領略見楯瓦耆年骨柴崖迎客意傾寫干戈爭
奪餘身在相驚詫山空啼杜鵑龕燈自清夜斂眉問儋
州亟口談江夏以余遊二公老大知識寡暮歸逢醉人
往往遭捶罵鹿門有餘地賢矧如君者為連修竹林規
以搆茅舍伏舂舊所能犁鋤當學把相見水過膝蓑笠
清入畫
送人
相送復相别不異雲間月無心去復來有魄圓還缺此
别興何如西風秋月初暮鴻千里至能寄八行書
如璧
為謝無逸賦陳氏貫時軒
西園拱羣木嚴霜損天和豈不惜嘉陰奈此風雨何青
青繄此君凡材不同科君知不同科何必葉與柯試看
一尺根節已倍身多故今卷籜中高韻不可摩陳候定
可人厚禮為君羅視此種竹心知君減悲歌吾徒涉世
疎投足得詆訶何如雪月際對君自婆娑但無我履聲
與子相經過
雨小霽登南寺閣
登樓望四垂縮縮雨小休老木藤蔓活古殿金碧流浮
雲捲豈盡落日不可留無人相與語鸜鵒漫啾啾
韻酬潘庭立儀曹見贈之什
安仁可獨來連璧豈易得我老閱士久此士秀江國不
窺董生園頗割子魚席向來決勝地璧水湛寒碧幾年
富問學一道貫儒釋捉麈初不譁論正語明白哦詩咄
嗟辦妙韻出金石吾家妙喜師賞歎節屢擊夜堂明月
冷鼎足坐禪寂他年山中人盛事話疇昔
祖可
天台山中偶題
傴步入蘿徑綿延趣罙深僧居不知處彷彿清磬音石
梁邀屢度始見青松林谷口未斜日數峰生夕陰淒風
薄喬木萬竅作龍吟摩挲綠苔石書此慰幽尋
斯植
與子入山來
與子入山來永夜不得睡但聞松子聲敲落梧桐樹月
到窗愈明秋風瀉流水古琴三兩絃知音不知處惟有
白面猿閒中自來去
永頤
食新茶
自向山中來泉石足幽弄茶經猶挂壁庭草積已衆拜
先俄食新香凝雲乳動心開神宇泰境豁謝幽夢至味
延冥遐靈爽脫塵鞚静語生雲雷逸想超鸞鳳飽此巖
壑真清風願遐送
感雁來紅
落落雲中雁亭亭階下草草心將變紅雁聲來已早霜
風日夜催對此忘吾老玲瓏葉數層次第顔色好燕脂
染盡時倚欄如醉倒年年秋雁來每被吟情惱
秋館
林暑漸消歇爽氣浮高松風蟬有遺響露花結秋紅微
月出東嶺碧雲散遐穹暮館正虛寂泉聲雜鳴蟲
寄鳳山滿上人
空生久不來端居常掩室緬懷舊林社泉壑翳清密古
鳳閟靈音野竹無花實動植皆營營忘言消永日
雲松
桐花
亭亭南軒外貞榦修且直廣葉結青陰繁花連素色天
資韶雅性不愧知音識
李清照
曉夢
曉夢隨疎鐘飄然躡雲霞因緣安期生邂逅萼綠華秋
風正無頼吹盡玉井花共看藕如船同食棗如瓜翩翩
坐上客意妙語亦佳嘲辭鬭詭辨活火分新茶雖非助
帝功其樂何莫涯人生能如此何必歸故家起來斂衣
坐掩耳厭喧譁心知不可見念念猶咨嗟
韓玉父
題漠口舖
南行踰萬山復入武陽路黎明與雞興理髮漠口舖旴
江在何所極目煙水暮生平良自珍羞為浪子婦知君
非秋胡強顔且西去
御選宋詩卷二十四
