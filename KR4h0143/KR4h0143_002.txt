欽定四庫全書
御選元詩卷二
四言詩
張養浩
有田野人遂其閒也弱冠出仕知命而歸爰
處于郊有琴書以自樂也
有田負郭伊邇匪遼我倦而歸於焉逍遥爰力于書且
勤于苗朝斯夕斯以詠以謠式結今好言報夙勞
山旣我狎川亦余媚維禽維魚亦莫余畏
林則有風洞則有雲釀則有秫饌則有芹樵則有柯釣
則有綸
維人至樂曰丘曰壑得而顓之何有人爵
彼爵與名豈不我榮其或舍旃允有未任允有未任且
以鼓琴
壽子示引也四首(錄二首)
於維我祖肇基青陽揮為弓正爰氏以張厥族孔殷奕
葉振芳周仲孝顯漢良智彰釋之平決博望遠揚折轅
有湛埋輪有綱吳憚昭直蜀賢飛剛五龍佐宋九齡輔
唐睢陽之節山斗與昂燕公之文江漢叵量元素遺直
志和眞藏下迨五季全義循良天水之興齊賢慨慷乖
崖崛起西土是康横渠道學于聖有光南軒繼之益熾
益昌天開皇元有公有卿凡吾之胄皆時之望
翳我王父更世多故服戎前茅艱險伊屢其周人急空
槖弗顧垂百其齡可灼平素父年十八獨任家務于江
于淮是亂是遡以隱于賈以晦其著以儉其出以阜其
聚以開我人以篤我祜余時昉冠儒雅是慕維詩維書
靡旦靡暮其業未竟廼仕廼騖親實命之弗荷恒懼幸
無失墜以永終譽豈曰能官菽水攸助甫出五旬遂引
而去
和和
賈公祠
文肅有祠誰所構兮元祐為黨省無咎兮何人不没名
則夀兮邦有公思食必祝兮好是正直神汝祐兮繼其
時亨宜有後兮
虞集
味經堂詩(并序)
國子祭酒魯公伯子翬父作味經堂自為記以勗
其子遠公嘗命遠從予遊故賦此詩
維昔元聖有子過庭學禮學詩詔之丁寧面牆之窒繇
不知味親能使學不能使嗜觀於德容聽於德音詠歌
周旋實悦我心邈乎千載聖往言在舍而不求匪罔斯
殆畏友翬父窮經篤行旣有諸躬思貽厥成旣菑旣畬
俾稼之食旣畋旣漁俾鼎之實作堂高明曰子遠來吾
經在兹遠其味之始予虛羸匍匐來食茹草飲水以禦
朝夕窮人得歸自我父師俛焉斯文老至不知煌煌靈
芝如彼嘉玉薄言采之在彼中谷南陽之人來詹來言
君子豈弟宜其後昆
題宋誠甫侍郎垂綸亭
岷源建高駛無游舠漢會其委安流滔滔爰有君子垂
綸其下雖不得魚意甚閒暇援藟引楫至於中沱蔭樹
以休悠悠永歌逝波沄沄不轉維石樂兹忘憂矢言不
食烝然雲興風舉以高鶴翔中天遺景九臯木其落矣
魚亦潛渚睠言夙好除於風雨風吹衣裳彼為栖栖行
吟望予實勞我思山有榛棘河有鰉鯉豈其飲泉必泠
之美君子冠純秩秩大經泂有清酌可以濯纓
高彦敬青山白雲圖
兩崖之間曾不容舠白雲悠悠與山俱高
賦節婦王夫人
汎汎淇水岸有佳竹閨門嚴嚴樂爾貞獨
泛泛淇流岸有松舟閨門閒閒樂爾貞幽
汎汎淇右有堂孔阜娟娟貞幽肅肅眉壽
淇原有泉可濯可沿烹鬵勺尊樂爾高年
高年樂只亦有孫子式歌衛風以告國史
竹林七賢圖
瞻彼修竹下臨清流文石偃隄華松蔭丘植表界壤翦
茅宅幽梁度高巘臺隱中洲方牀讀書異宫同休詠歌
相聞觴豆相求或蒔名藥或釣游鯈課藝嘉植坐思遠
遊濯纓微波看雲良疇逸而不放儼而自修泰哉沮溺
邈乎巢由按圖以觀永宜春秋孰若五君遺其故儔糟
粕塵世高蹤莊周我懷古人遯而違憂安得揮絃以招
湛浮
環洲詩為蔡天璧作
爰有清流環我中洲雜花鮮明芳草和柔詠有文君鳴
有雎鳩采采遊女侃侃良儔載泳載游在我中沚遡遡
無端沿沿無止旣采蘋藻亦有蘭芷觀彼嘉魚一日千
里彼畎彼畝皆為方田分合雍丘我流璧旋星迴于天
雲媚于川君子樂豈眉壽永年言命輕舟言載百壺駕
我乘黃履我雙鳧汎汎彭蠡至于匡廬詠歌以歸清風
載途
冰雪相看亭(并序)
趙君有道之先故宋南渡時自東都徙分宜二百
年於兹矣其大父登進士第仕至文林郎湖北憲
司幹辦公事其父兩舉江西轉運司進士覃恩受
官宋亡不復仕城中故地美竹萬個作亭其間而
隱焉名之曰冰雪相看信國公之子平遠宣慰之
所題也有道信厚敦愿衣冠容氣翩翩然有王孫
公子之遺風敏稼穡以服徵賦謹詩禮以保族姓
無外騖無妄求弗變其父之志以老其身以長其
子孫是以士君子稱焉夫元亨利貞之為德猶春
夏秋冬之為時也君子觀乎運序以自處則合於
時措之宜而不過焉方其以振振麟趾之賢處富
貴之極則大亨春夏之時也自其來南族蕃以久
非秋之利乎其在有道為冬之貞無疑矣冰至堅
而不折雪至潔而不汚凛然相看不接於他物誠
得處貞之道也予聞而善之故為之賦詩焉
挺挺直筠琴岡之隂豈無春陽匪今斯今高宜于天下
蟠地深不易其節侃侃素心豈無膚敏白駒駸駸我獨
考槃樂乎幽林堅冰在淵積雪在岑獨往不迴悠然行
吟采采紫芝園綺是尋還求陶生撫我素琴邈乎古人
副我夙欽
竹溪六逸圖
悠悠逝川矯矯逸民攜書相從敷席水濱支頤負暄揮
羽却塵躡屐遠道隱几重茵幽響中發虚觴載陳投我
嘉賓含和茹醇優哉悠哉及兹良辰山有鳴鳥郊有遊
麟濟濟以寧我懷古人
萬戶張公廟堂詩(并序)
大德辛丑昭勇大將軍河南征行萬戶鎮通州張
公以其兵從征緬死之通人作廟以祀公三十年
間朝之公卿大夫士能為文章者莫不為之有所
製作泰定丁卯公子御史亦俾予賦之集以為征
緬事始末在朝諸君子則知之矣通州僻在江海
之際其人何自知之況久遠乎且不著夫狂夫首
禍之故成宗皇帝聖明卒致其罪則公所以不肯
墮其搆陷必甲胄以死之意亦終不白於通人之
將來也故稍原其始而道之庶其有考也詩曰
於赫世皇竝用豪傑一定宇内櫜厥戈甲旣久旣安成
宗繼之祖功莫加道在守持狂夫興謀以動相國曰昔
祖宗咸尚戰克萬方悉來史皆前能我獨無名曷稱繼
承蠢彼西南翳叢負固聚落八百各統女婦人強善驕
馬具競豪豢豕于牢黃金飾槽取而有之富可足用赫
乎功多以世智勇相臣以聞天子曰嘻有是言哉汝其
試之狂謀旣售諫言不入旣賦軍實弓鉞仍戢餽饟啟
行萬里騷然飢危蹈毒未戰已捐番番名將天子爪士
鎮于江滸天子所使狂夫忌之承制驅之詎思國謀徒
逞厥私將軍慨言死我臣職可陷者身不陷吾直見制
鄙庸豈我召兇心知無還況冀立功與其矯誣死彼狂
手孰與奮擊不喪吾守孤旅轉戰身入不回殺僇旣多
身卒死之三軍失聲萬士喪氣孰明公心君門萬里裹
革東歸遥遥江壖部曲候迎悲風旆纏民懷其忠士感
其義虎奮鷹揚如見其至卜廟得吉東望際海神來妥
之有永無壞狂夫辱國天子震怒立呼狂竪斬以大斧
狂罪則誅死事奈何褎封哀榮百世不磨豈惟不磨元
嗣御史旣有兄弟又多孫子奕奕勲門秩秩良材天之
報忠豈有涯哉
揭傒斯
柏堂詩(并序)
柏堂為劉母熊夫人作也夫人有淑德年二十五
而寡守志不嫁有子曰觀又賢作堂以奉其母請
名于太史氏謂之柏堂而作是頌
鬱彼北堂言樹其柏其柏嶷嶷維木之特柏之始生于
彼高陵雨露其凝金石其貞柏之旣成鳳臆鸞膺言樹
斯庭霜雪是憑雪霜浩浩其柏矯矯有美君子而弗偕
老其葉欒欒其節桓桓其居安安永世式觀我堂旣構
我柏旣茂天錫眉壽保艾爾後
周待制致樂堂詩
有堂渠渠在番之區維周壽母式燕以娛渠渠有堂在
番之陽維周壽母式燕以康斯堂何有有蘭有芷垂佩
蕊蕊維周之子斯堂何有有蘭有蓀垂佩申申維周之
孫曰烝曰嘗孔時且具維甘維旨承于壽母母曰寧只
福禄凝只升斯堂只我心平只母曰嘉只福禄遐只升
斯堂只我心和只
題鼯鼠食瓜圖
種瓜中園予亦勤止瓜長而實汝則殘止雖則殘止予
敢汝仇天實汝生予將何仇汝食之甘旣肆且閒實之
食矣無傷予根根存而微惟予之窮根盛而實惟乃之
功
孔林圖詩(并序)
集賢待制周侯能修禮於孔林侍讀學士商公圖
之史官揭傒斯詩之
峩峩尼山蔽于魯邦篤生聖人維民之綱尼山之下有
洙有泗有蔚孔林在泗之涘維彼聖人教之誘之凡厥
有民則而傚之維彼聖人覆之載之凡厥有民敬而愛
之旣誦其言亦被其服孰秣其馬于林之側旣誦其言
亦履其武孰秣其馬于林之下六轡旣同周侯之東薦
之侑之聖人之宫其音洋洋其趨蹌蹌其臨皇皇聖人
允臧商氏圖之式昭其敬載瞻載思罔不由聖
題張尊師畫
晨登翠微天氣穆清白雲覆谷飛露垂纓孤猿遠響衆
鳥嚶鳴牽蘿涉澗穿石度陘半巖華氣萬壑松聲神宫
漠漠靈戶熒熒投隂迹影叩寂求譍素髮老人笑而相
迎弗問弗承悟彼長生玄玉流液瑶草結英浩浩奔泉
出與川平宛彼下人望我巖扃
趙由儕
述祖詩
悠悠我祖始于軒丘撫歷南陽秩秩大猷爰自伯益舜
錫皂斿中衍事商造父御周征彼徐方熊熊有功邑于
趙城大河之東建氏晉國耿先其封成宣喻日畏夏愛
冬岸賈作難嬰臼立孤襄子始大常山得符於赫列侯
懋建不圖肅矣武靈兆配有虞西漢子都生長河間曁
于唐末今族居燕卜遷大梁世系綿綿厚德豐功宜永
其傳中罹多難南歷江沱眷焉吾宗豐水居多百川有
原衆條有柯庸修家牒克俾無訛固予伯仲憂患多更
瞻歎古烈自憐其生其生豈偶三辰垂精德業未進敢
不戰兢我心伊何常念厥初感彼霜露愴焉踟躇奉先
如在宗戚相於亦有蘐草高堂可娛惟忠惟孝立身有
本嗟爾後進勖哉自勉萬有能銷斯道無泯温恭朝夕
云何不謹顯親揚名俾昌俾熾善保家聲期于勿替尚
念前人留心譜系受天之慶遠及苗裔
杜本
致樂堂詩
有嘉斯堂實誰致樂在番之陽周氏所作作堂渠渠種
樹祈祈百世所基晨昏之宜宜爾子孫奉盤獻蓴曰冠
曰笄曰嫁曰㛰㛰嫁旣爾母則安止大夫委蛇服章纚
纚纚纚服章日登斯堂實誰致樂樂亦洋洋
葉恒
慈谿簿白桂子芳去思碑詩
猗與簿君學優而仕顧我慈谿發跡之始必疏其源必
蹈其軌有緯有經遂底千里惟此慈谿純孝之鄉君子
戾止井井紀綱旣耕而食旣織而裳我夫我婦孰使田
桑曰雨則雨曰暘則暘匪忒匪僣一秉故常天朝需材
行則大用毋狹一隅四海斯共寧不懷思懼咈羣衆勒
彼康莊以著輿頌
趙偕
送葉伯奇入官
朔風冽冽海天茫茫良朋告别我心皇皇
旣卜隱居花嶼之陽旣有諸賢可以徜徉豈宜今日有
兹遠行
吁嗟大道不明久矣矧我後進流俗靡靡正喜幽人所
居伊邇開我清明滌我塵滓庶其有賴日新無已不謂
此行匪人可止
蕩蕩上帝厥鑒昭然福善禍滛至公無偏吾友伯奇道
心本全落落默默融融淵淵於人弗欺常畏於天
矧今執政篤於敬賢豈不念女孝心虔虔豈不容女奉
安爾父以享萬年
林以順
鄭氏義門詩
稽古聖神明德修身首念九族一身之分族不易睦睦
之以親族不徒叙敘之必惇惇惇親親民變俗淳比屋
可封孰焉美名盖聞其風降自華勲昔之所親今為塗
人昔之所惇今反少恩後聖繼作建極敘倫汨没之中
善端或明義夫節婦孝子順孫有一于此朝上夕旌矧
自祖父至于後昆緦功以降娣姒異姻内外執役千指
孔羣同牢共食爰及犬豚堂奥之内惇睦風存節義孝
順百行具聞義孰大焉宜書其門余長浦陽邑有鄭君
華其五世八世復新蠲徭之命自天申之鄭君曰噫曷
以稱之聚骸有土聚榖有囷將廣此義䘏荒惠貧敢曰
自佚以病鄉鄰吾忍安之惟義是遵余謂鄭氏堯舜之
民世世弗替用徵斯文
郝儀
縣令尹侯亨夫德政碑詩
赫赫聖皇思愈民瘼豈無多士承宣祇若於惟尹侯洵
美且都薦膺膴仕名實胥符蕞爾小邑民貧土瘠侯之
戾止秉心無斁撫我瘡痏閔我耕桑衣之食之絃誦琅
琅瞻言百里河水瀰瀰廼決廼防廼正疆理有弊斯革
有利斯存民用實繁載笑載言旣奠我居又寬我力伊
誰之功惟侯之德侯云遄歸我思何極何其有極徵諸
石刻
孫桂
題趙榮禄水村圖
青山横陳流水如玉蕭瑟寒蘆扶疎雲木匪畊匪漁熙
然自足睠兹幽尚翳誰之屋有隱君子好古耽書扁舟
何人載酒來與豈無知者爰作是圖輞川之勝千載與
俱
蘇天爵
鶴壽堂詩(并序)
河東李生僑家眞定築室以奉其母揭名鶴壽為
之賦詩曰
奕奕新堂滹水之陽于以奉母允壽且康惟此滹陽風
物淳美旨甘膳羞亦孔之備母氏壽康由克致養子職
慎修晨夕弗爽九臯之禽其色尚玄爰祝慈母惟以永
年瞻彼冀方俗儉而嗇我固不忘昊天罔極生也屬屬
肄業詩書堂構益崇其永勿隳
千夫長梁侯壽詩
皇有中夏戡定南土猛將如雲奮厥才武于時梁侯旅
力方剛被甲執殳從征遐荒嶺嶠海壖蝮蚖瘴霧出入
廿年王事勞苦嗟爾師旅以殺為嬉梁侯姁姁撫寧遺
黎天相其德受福不那黃髮歸休子孫孔多伯也總戎
于江于漢仲也在廷執法侃侃皇錫封命寵予裦嘉酒
醴維醹往告于家周有方叔漢有充國征罔不服謀罔
不克維今南疆猺人猖狂思得虎臣往斧其吭盍即老
成爰咨爰度我武維皇九宇式廓
李孝光
有翼(并序)
美郡監也郡使吏作哨船備不虞也為作有翼之
詩以美之
有翼大艦如山之崇輕利攻突視彼艨衝司其操縱為
萬夫雄
中建重室守以貔虎其止如林其涉如舞孰敢當之矛
戟鉦鼔
鉦鼓淵淵其旗旆旆風揚其斿如雲斯薈波濤不驚鯨
鯢怳潰
有跋于海或抗于濤舟師理柁軍旅樹纛執獲窮寇率
翦其曹
還泊于沙雨潦浸滛物久則腐或漏或沈是名武備矧
公實臨
維仁侯公施惠布令使吏更作毋為民病命我岳守承
其有政
岳守謂民公實仁女官為亟作于民無取有翼斯艦維
國之武
我武孔張皇威暢遠盗賊消阻改惡慕善海若安流陽
侯有衍
大哉皇仁武備弗忘鷁彩漾影蛟文流光君子為政恒
愼豫防
河流為隂君錫作
河流洋洋維鯉維魴君子有母君子之光
烏飛提提子則哺之君子有母何以事之
南山有雲淒其以雨我則有母莫在膝下
豈無好爵我不敢私母寒母燠歸視母宜
席何鄉矣衽何趾矣其何羞矣命我婦子
我遊四方婦子甚敬雖有婦子不如我仁
嗟予有子事我甚善女則有子事女無愆
岐山(并序)
岐山小隱圖楊善卿追圖其先人所居之里宅也
善卿獨事母夫人宦游江南將二十年歸而未得
因作是圖以示不忘其先人第宅丘墓之故其意
亦可悲矣他日余往至善卿所見是圖於壁間予
為之憮然而又以知善卿之仁也為作岐山之詩
以慰之嗟乎以善卿之善事其母奚必岐之宅而
後為養哉孝子之心亦曰如是而後盡焉爾
我思岐山無日不思彼岐出雲亦返于岐
思胡不歸孰言岐遠舟則在川車則在阪
維岐之陽有棗有桑予歸不遑予心之傷
鄭氏義門詩
南有嘉樹鳳鳥所巢君子之孝君子是傚予何傚矣有
踐者禮匪予能孝自予祖襧先祖相宅猶泉之原豈不
貽世而瓞其綿擊鼓之堂兄弟雁行衎衎栗栗執德孔
明伯也甚敬衣冠燕處叔也絃歌陳其俎豆有髧而緌
錦紳佩茝數視諸父視其舉趾匪夫之良有姒有娣瑟
彼中饋饙&KR0008;酒醴謖哉話言自我諸昆羣弟具聽有踞
其敬毋徇毋怠毋酗毋滛毋聽婦言毋讙我庭嗟嗟話
言胡獨爾行凡人有家用爾為訓尚願子孫終永無忒
作嘉樹歌以勗明德
鄭彝
雩詠亭續蘭亭會補山隂令虞國詩
興懷古先仰觀元造尼歎逝川平念華草暮春維和爰
舒幽抱皎焉白駒嚶其黃鳥
謝理
雩詠亭續蘭亭會補侍郎謝瑰詩
曕彼阿丘神禹秘之茂蔭嘉樹清泛芳池臨流引觴衎
衎以嬉俛仰千古逝者如斯
張溥
雩詠亭續蘭亭會補鎮國大將軍掾卞廸詩
藹藹雲岡溶溶春水集我朋儔掇兹蘭蕊千載同流夷
猶芳軌美哉良會衎樂無已
徐昭文
雩詠亭續蘭亭會補府主簿后綿詩
柔風扇和百卉具芳攜我良儔憩于崇岡怡情詠歌激
水泛觴俯仰宇内聊以徜徉
王霖
雩詠亭續蘭亭會補王獻之詩
潏彼源泉其流泱泱誰其逶之以詠以觴酌此春酒以
祓不祥
諸絅
雩詠亭續蘭亭會補府曹勞夷詩
俯挹清流遥眺崇嶺于焉遊盤寄興遐永放同觀濠高
企臨潁泠風徐來暢焉深省
戴良
平饒信詩(并序)
廼者中原俶擾列郡繹騷王師下征負鄙不服及
至精兵四集遂復突出東南轉攻武昌延及饒信
時羅羅公為浙江行省左丞實被命分討以當饒
信之衝公方帥師上道而衢之開化常山江山亦
相繼陷勢甚張横乃兼行至衢令諸將分守三縣
之險間出挑戰以挫其鋒已而所向俱捷因急擣
玉山以奪信城信城旣下寇猶三面固守扼江為
陣諸將領兵四進且戰且前寇乃并衆江曲以備
公責戰益急諸將合戰益用命後竟破其陣斬首
萬餘級復以鉛山諸處猶往往從寇未下乃設法
購賞遣數騎往諭使自新於是其黨縛寇將致麾
下降人卒以萬計遂進駐上饒分道撫慰而樂平
等縣亦望風納款願擊寇自效公得寇黨輙釋不
殺用其策戰數有功由是饒信悉平而二郡居民
之散亡者亦皆招集安定以撫有其舊業久之事
聞於上上為嘉歎命出黃金繫帶即軍中賜之仍
俾鎮其地於是江西湖廣久為寇巢閩關以南相
挺繼變而浙水之西亦淪没不常惟我饒信克清
境土截然中居此其為功不旣大矣乎昔唐憲宗
命裴度李愬平淮右之亂河東柳宗元嘗作雅詩
二篇以形容其功業愚雖不敏庸敢竊取斯義謹
為詩一篇凡三百六十言雖不及柳氏之鋪張諷
詠庶幾指事實錄有以載我公之豐功大業於無
窮其詩曰
皇奮厥武于蔡于徐彼兇卒迷敢抗天誅王旅嘽嘽怒
若虓虎是迅是躍以夷醜虜寇乃敗逃自鄂而饒而信
而衢奔騰叫譊惟時我公出次于東旣禱旣禡駟馬龐
龐羣帥請命于皇之訓踣彼頑囂宥此惠順載紆金節
載礪雕戈龍盾虎旗皇威是荷進次于衢寇兇莫逞旣
克三邑彼卒大窘遂偪信城信城猖猖有不能守復據
以江公曰爾師勿徐勿亟四軍並作誰其汝克或敗其
腹或披其枝大袒而前不見刀鋸寇窮輙走潰其羣醜
刃不纏腰紅不帕首公曰其追殄滅是期卒刌乃肉血
手淋漓凡變之始衆或附起剪厥渠魁下人罔治皇有
恩言我是用宣單車朝出降幡暮懸螟螣已除稂莠亦
斥式廣德心以奠鄉國孰饑孰寒孰呻而歎孰病不治
我惟汝安乃留乃處乃徹我土匪逸其居王師之所皇
謂我公爾其克艱釐爾寶帶用旌爾賢公拜稽首天子
明聖公拜稽首皇襲寵命信饒旣清蔡徐亦寧惕威狃
德我武用成太平之期誰實致之天祚我皇命公是毗
公其歸相為時碩輔億萬斯年無敢予侮
春輝堂詩
春日載遲有耀其輝彼居之子永念庭闈簣土之孝泰
山之慈欲報之德中心慊而
何以寫心聿構斯堂有酒有酒載崇于觴爾肴其潔爾
饍其香不有慈親云何以康
嗷嗷林烏鳴我堂隂我豈不如懷此好音好音克懷實
勞我心爰有蘐草言樹之襟
吳集賢新堂詩(并序)
吳溪吳公考堂也
毖彼吳溪浦水出焉水繞山迴篤生俊賢
俊賢之生時維吳公自北自南有聲渢渢
其聲謂何隆以爵位誰其嫓之超羣逸類
我公曰歸有赫其光曾是故廬闇然弗章
公曰吁哉我胡止居來我工師我村于溪
爰作新堂新堂孔侐其桷庭庭其楹植植
乃闢我寢我寢旣安乃立我門我門有閑
我軒我廡亦曼且碩羌何敏哉曾不留役
公作斯堂左山右池山有集鳥池有跳魚
公登斯堂以燕父老有笙喤喤有鼓考考
公居斯堂黃髮其繽有子有孫從之如雲
公曰其徠爾我孫子其聽我言以久此宇
昔視我廬榱騫棟墮今其輪奐豈不在我
捄之度之啟之辟之何幽不朗何廢不治
爾承我志曰象此堂小可為杙大可為梁
毋揠爾本毋拜爾枝苟成爾材大小具宜
衆領公誨莫不改容孰是後人而弗率從
噲噲斯堂德以為基搆之以功百世可知
匪功靡成匪德曷致小子作歌以詔來裔
倪瓉
題畫
義興之山維水瀰瀰載遊載咏操觚挾几聊樂一日百
歲奚俟
沈右
春暉樓者吳下顧君仲瑛就養讀書之所也仲
瑛日與昆弟子姪奉巵酒為親壽臨海陳敬初
氏實記之余不自揆輙賦古詩二首或者歌以
介酒仲瑛之志也其詞曰
玉山之陽延咢縈紆有屋層出君子之居入奉父母出
與弟俱有琴有書以釣以漁㶁㶁流水深不可㪺英英
白雲邇而不迂維春有暉維德不孤及爾孫子永言樂
胥
先哲有訓有典有經淑爾君子仰止景行我來自東春
日載明曰未覯止中心怦怦亦旣覯止我心則平仰爾
父母及爾弟兄旣和且煦令儀令名升堂拜母式表友
情維木有椿有蔚其榮維草有萱有茁其青韡韡棠棣
有葉其生有猗者蘭有曄者荆有懿者德有休者徵樂
只君子百禄來并
劉永之
茅屋讀書圖
峩峩蒼山白雲冐之靈液滲漉瀉為清漪帶我林薄環
我蓬茨春日載陽卉木華滋呦呦鹿鳴泛泛浮鷖敘此
幽獨理我琴冊嗟彼聖賢遺我令則顧瞻周道零露在
草駕言從之中心懆懆澗有蘭茝山有蕨薇逍遥卒歲
皓首為期
謝應芳
竹素齋
天人交敷犧畫馬圖文明九丘科斗六經於昭日星漆
書汗青姬公宣尼斯文緝熙為世範儀百家之多繼聖
惟軻如江如河竹兮素兮文所寓兮開牖戶兮爾于其
中樸斲磨礱德業攸崇苟習其辭舍已弗治雖多奚為
余言若兹亶弗爾欺亦以自規
方竹杖(并序)
予性喜方偶得一方竹為杖甚愛之因念古之崇
節義尚廉隅者類焉刻詩其端持以自警
猗歟竹君易圜為方虛心固節悉如其常其方伊何如
玉界尺不砥而平不繩而直曰予老矣賴君扶持義以
方外庶克似之
婁曲書堂
汨彼婁水東連于海爰有幽貞居婁之匯蜒舟岸泊婁
人紛拏幽貞有子劬書厥家晨雞旣鳴汛埽室堂羞我
甘輭奉持趨蹌我經我史如畊如桑我服其勞罔敢怠
荒黍稌有田魚亦有梁味道之腴游藝之場曰父與子
欣欣樂康其樂維何匪人匪天憧憧往來誰其語旃
江隂張希尹以蚶杯飲予且曰是杯得自句曲
張外史於今三十年請為賦詩
溝南老仙出杯孔竒酌言詢之杯從何來匪兕而觥匪
玉而巵不琱不鎪不覆不欹謂為蜯耶鷸胡弗持謂為
蛤耶雀奚爾為測海之蠡其殆庶幾老仙笑言子宜背
闚瓦壟之文微蚶而誰水族之秀實生天池昔逢仙人
觀乃朵頤麴糵為粻華陽同歸轉客我者卅年於兹如
李白氏杯鸚酌鷀釃風酹月朝斯夕斯走亦何幸數從
宴娛百憂俱忘是用作詩
張雨
書摘阮圖
長松結隂芳草如莽丘中微吟有天際想彼阮者咸發
我撫掌一鳥不鳴衆山俱響
希陵
正元祝贊詩(并序)
皇帝即位之明年改元元貞海宇乂安萬邦欣戴
罔敢違順太平之兆見于斯矣臣幸逢元日詣闕
祝贊序立殿陛之左親瞻穆穆之光而又獲覩禮
樂之盛混一氣象之雄私竊踴躍作詩稱詠聖德
炳日月之麗天用垂萬世無斁其詩曰
皇帝踐祚聖同堯禹纂承丕基光顯宗祖載弘洪烈繼
離照午昭德惟新民物咸覩明視達聰通今博古登能
庸賢左右規矩克剪姦兇靡遺細鉅服德畏威跼蹐伏
俯海夷畢臣罔敢違拒天錫皇元混一寰宇綏厥黎庶
德滂仁煦島壤蠻陬無遠弗溥元貞元日百典具舉龍
戟鸞旂排執而伍百辟蹌蹌拜笏蹈舞衆樂奏和鳳翼
應拊地産百祥天降百祜貢璧獻琛摩肩踵武天錫皇
元作萬邦主如日之升下熙九土箙矢櫜弓式偃兵旅
國旣阜豐民亦無窶願永萬年惟馨德輔祈與天齊無
墜厥緒臣作歌詩播諸樂府
祖瑛
菊山詩
英英嘉菊樹之盈畞瞻彼南山在我軒牖邈矣羲皇同
寓一宙昔淳今澆於我何有嘉菊秋榮我有醇酎嘉賓
不速翠瓢在手酒酣歌起清商滿天矯首遐觀南山蒼
然右麾寄奴左拍陶肩時不我與已旃已旃爰採一枝
笑插華顚優哉悠哉聊以永年
文信
古婁顧仁山于其所居植竹數百本竹中作亭
日消搖其間乃署其亭曰竹逸於乎古之賢者
必有寓若顧君寓於竹不亦賢乎哉為賦詩一
章以贈之
時維青陽彼花競英雨雪飄飄我竹青青于彼竹中曰
構我亭我琴旣絃我酒旣清以遨以遊以樂我情豈不
爾思于焉孔寧君子之心惟以是貞
御選元詩卷二
