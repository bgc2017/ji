欽定四庫全書
御選明詩卷六十一
五言律詩十二
方揚
金山
虛閣疑無地琳宫别有天江空萬籟發僧定一燈懸七
澤吞吳楚孤峯自歲年乘風興不淺高眺已泠然
吳丕顯
題襟江樓
纜解春江曉帆懸碧樹秋開忩千里月近檻一江流草
色迎芳渡歌聲逐去舟十年湖海夢猶自媿沙鷗
鄭學醇
園居
藥裹供垂老幽棲性獨偏每尋高士傳無復遠遊篇柔
櫓村烟外寒江夕照前沙鷗我與汝相對可忘年
高善
秋泊
暮色生紅樹天風起白蘆錢塘西入閩銀漢北懸吳月
瘦霜華重松高鶴夢孤不知今夜酒能到五更無
李應徵
江行與蘇生別
葭菼正蒼蒼緣流水一方平沙連極浦斜日上危檣坐
惜故人别因悲江路長行行秣陵近回首各他鄉
人日峴山遣興
人日人為客春風春可憐烟波浮宅遠丘壑寄情偏柏
葉烏程酒椒盤下若鯿如從習池飲醉臥峴山前
正月十六夜畢孟侯至
春草忽已綠春潮寒到門喜從新雨後得共故人言小
婦調中饋殘燈續上元庭梅未搖落還擬數開尊
廣陵送張孟竒
乾坤同作客千里任飄蓬況復離亭別蕭條落照中濤
聲揚子北寒色海門東去去烟波外無為歎路窮
姚舜牧
秋日訪臧顧渚年丈慈感寺不遇
為憶交情好攜筇過道林雨餘秋水淨地迥白雲深入
定聞清梵留題付朗吟遒然真會晤何必共披襟
林章
白雲觀秋夜
俯仰成何事浮沈寄此身無家逢寺好多病見僧親夜
久霜欺客庭空月礙人西風數相過不掃化衣塵
舟中別張仲豫
昨日淮陽客今朝江上還離亭一杯酒去棹萬重山雲
樹故人意風塵遊子顔未知攜手處莫惜暫追攀
孫繼臯
山中
山中無棟宇小屋但誅茅境僻人烟少林深虎迹交暗
泉通石竇炎日避松稍寂寞元無事披襟誦解嘲
立秋日病
伏枕仍今夕開軒乍已秋高梧片葉落大火一星流楚
戶砧初動齊紈扇欲收因思故園鱠強起賦登樓
孫鑛
雨
漠漠雲籠閣霏霏雨拂簷彈琴絃半緩收扇墨多黏古
礎方花潤高枝墜果甜此心無俗慮屋漏亦何嫌
趙南星
春日郡居
乘暇尋幽事名香手自焚澆花分細草翫鳥得孤雲天
擁青山近風飄白日曛長歌思隠士終老謝塵紛
李三才
秋夜宿直
十載猶郎署蹉跎媿少年涼風迴樹杪白露下庭前漏
度三更雨燈殘五夜烟由来飛動意回首欲茫然
送姜仲文之徐州
轉餉君之楚為郎我滯燕一尊悲遠道並馬憶朝天雲
失西山樹江迷大澤烟相思若汴水日夜咽君前
送馬心易被謫南還
風雨金陵暮蕭然逐客舟酬恩空一劒去國正三秋岸
闊青楓遠江深落照愁五湖知有興只此又何求
徐元春
靈谷寺訪月泉禪師
山郭尋僧出行行黃葉邊石泉秋聽急江月坐来圓興
豁長昏夜門開不住天時聞鐘磬發獨立萬峯前
邢侗
秋日得李希說年兄太原書却寄
故國風烟古天涯草樹疎月通汾水夢雲度太行書出
處皆吾道寒暄有敝廬題封猶未悉瓜地待春鋤
臘日送野鷗先生赴清源訪狄將軍
殘雪猶在地送君將奈何客衫翻酒汚鄉夢落梅多曉
寺鐘初定寒林鳥始過行行遇知已按劒一長歌
聞王百穀寓南屏寺奉懷
卜築南屏寺多因太守賢榻移千竹潤書枕一牀眠禮
佛沈香火看花細雨天無緣陪勝侣吟望獨淒然
鄒迪光
春日園居雜詩
行吟不放盞坐釣亦攜書山鳥時調弄階莎勿翦除習
眠如濕柳避客似驚魚游冶非吾意春光任爾舒
秋日泛舟至山園兼過法院次林若撫韻二首
水容開皎鏡汛渚愜新秋紅樹能迎客青衣學駕舟藥
闌天露洗澗道夜珠流自笑如拳石難言五岳游
廣圃深瀦壑駢房曲貯山堤長留竹捍牖每惜花關月
暗厖先睡林昏鶴便還名流真爾輩杖履欲追攀
吳門歸入惠山寺
勝遊不惜屢餘興尚淋漓竹路青相借花宫翠亂披酒
闌留月住曲半受風吹為問良溪夜何如吳苑時
崑山道中
數尺布帆輕清溪一掌平小山時點綴遠樹不分明似
雪汀花舞如歌水鳥鳴行行日漸暝絳蠟坐吹笙
范守已
過趙州
故國城池壯神京驛路遙禪宗尋古寺仙跡覓長橋山
近雲常暗霜嚴木欲凋齋頭聊駐節風急馬嘶驕
渡黃河
王程催驛使河水正流澌鼓柁黃頭猛鳴榔白鶩移參
差冰岸闊款乃棹歌遲為念懷沙客中流一賦詩
徐三重
秦淮夜月
小閣初秋夜秦淮月正眀潮分江水白烟帶露華清夾
岸朱闌映中流畫鷁輕由来佳麗地風物總多情
曉渡大江時旭日散霧微風作波延佇金焦鍾
石之竒因思陳隋舊事賦此
江流發牛渚海日曙龍宫浪散千巖雨帆輕五兩風天
門開白下地脈限吳中遥憶臨春恨飛軍有路通
李誌
前歲舟中得病喜逢馮元成兵憲今来京出示
新稿有見贈詩次韻荅謝
追趨臨桂日回首正傷神避客形容悴逢君意氣真文
章雄繡虎勲業望圖麟此去楚江遠風波好自珍
錢應晉
九日故城舟中
無處尋籬菊何人送酒来故園知滿徑此地少深杯岸
柳霜前脆雲鴻日暮哀悲秋憐楚客懷抱向誰開
馮琦
秋夜
天宇澄秋序涼風夜色微為憐明月好不掩白雲扉遠
火孤村徑鄰燈寒女機砧聲欲愁絶幾處賦無衣
立秋前一日載酒過懋忠
今日良宴會情深更起愁追歡還卜夜戀別不禁秋螢
火含風冷燈花近雨收休言尊酒盡歸及細君謀
觀暨侍中園
常侍菟裘地停車試一過草淒幽砌冷雲白遠山多過
午移花影因風聽鳥歌小塘春水滿猶是舊恩波
韋莊與直卿世用分韻
半畝松隂合一庭草色斑賞心花共醉幽意鳥相關鐘
磬水邊寺烟霞天外山良遊同二仲薄暮不知還
可大同邀于宫諭飲摩訶菴南園步至釣魚臺
夜眺還宿法蔵菴紀事
暮烟望不斷幽徑一何深未盡寰中賞其如塵外心浮
雲千樹色殘日半山隂漸與祇林遠猶聞清梵音
重遊黃錦衣園亭懷朱可大
滿院清隂合雙槐抱小亭樹搖杯影綠草映屐痕青花
鳥閑同醉風塵笑獨醒年年遊此地不負草堂靈
晚酌堤上
未盡濠梁意聮鑣復再過當歌愁日暮不醉奈春何芳
草連山碧垂楊近水多歸期難自緩留興寄層波
宿棲雲閣
曲徑穿林入高樓面水開鳥將雲並宿客與月同来竹
色四時雨泉聲半夜雷乍驚衣袖濕露下泛舟回
鄒元標
東林寺
皓月東林寺来過恰二更碧天澄霽色涼夜捲濤聲虚
谷攅松檜芳洲剰杜蘅秋風吹拄杖擬續北山盟
山居雜興
秋色横川度終朝自掩扉已便麋鹿性不負芰荷衣有
酒山堪對無官客到稀愚公真類我久息漢隂機
陸可教
春日郊游
出郊時駐馬物色澹春隂偶爾躭幽賞因之愜素心人
家隔水見僧院入花深似覺仙源近迷津未可尋
馮夢禎
賦得楊柳可蔵烏
嫋嫋白門前蔵烏倍可憐柔枝排影度密葉引雛穿啼
合驚宵陌飛應破曉烟新知樂如此詎惜故腰妍
徐桂
送義公結廬天台
海上栖禪境披雲訪石橋一缾依澗壑疎磬落山椒華
頂經年雪松門半夜潮預愁支遁去誰與共逍遥
張維新
萬壽節早朝
六位龍飛日千官虎拜年嵩呼聞漢殿華祝戴堯天綵
仗清霜肅金爐紫霧連不才班侍從踧踖冕旒前
顧紹芳
同公亮敬承茂仁郊游
共道尋春好兼之出郭幽林塘三月暮休沐幾人游樹
樹隂初合溪溪澹不流從来耽野趣即此是滄洲
即事
小閣上干霄幽人野望遙澹雲清曉樹疎雨綠春苗天
闊前朝寺風多隔浦橋心期竟何託鐘磬日蕭蕭
喜陸彦先至
常憶秋風裏離尊共黯然所期寧此地相見忽經年白
眼時人過青山旅夢牽懸知有新語羞屬蒯緱篇
沈自邠
送徐洪陽侍講使荆
送別青門外雙旌去路賖楚天高擁傳江瀨隠浮槎赤
社開王胙金莖憶帝家上林新賦就雲夢未應誇
白下留別賀伯闇
高閣經旬别孤帆此日開風塵催作客花鳥負銜杯細
雨白門樹浮雲江上臺相期不相見愁思轉難裁
送高藎卿少參
驛騎花前發東風二月過漢家新節鉞秦地舊山河津
樹關門合春雲渭水多西臺誰領袖咫尺望鳴珂
沈九疇
雨中簡吳山人汝震時寄居鐵柱觀
倚柱看黃鳥窺簷拂翠條吾衰春亦去汝病興還饒山
色樓中雨江聲郭下潮何如平楚外烟柳赤闌橋
蘇濬
曉發界河
客路逢秋杪中原曙色分無情原上草不斷嶺頭雲醉
月懷梁苑觀風過汝墳楚天看漸遠何處問湘君
吳達可
過萬氏別院見舊題有感
郭外尋春勝幽懷浥酒巵澗從峯外落雲向竹邊移野
客多新味山僧半舊知不堪追往事日月逝如斯
吳安國
登北固山甘露寺
寺憶南朝古山横北固遥千峯圍鐵甕雙髻擁金焦隔
岸維楊樹空江建業潮高樓信多景秋意獨蕭條(寺有多景)
(樓)
張敬
寄王汝賓
山房黏石壁蒼翠暮烟收野水亂流合沙禽幾點浮人
歸槲葉寺月映蘆花洲白露澄江闊故園何處秋
朱應轂
中秋登東阿城樓
東郡逢佳節南樓上小梯忩迎歸鴈近坐覺遠峯低魏
闕燕山北黎陽魯甸西清輝真可戀不寐信烏啼
東流泉
清流環曲徑翠色映遥岑山静少人跡林深多鳥音雨
餘雲破練月上酒浮金千里来知已同游愜素心
屠隆
元夕集司馬公宅
同是春宵醉今宵樂未央花明天不夜塵暖月生香人
語朱樓細簫聲碧海長絳河低欲沒猶進九霞觴
秋日懷友人
寒砧萬戶滿黃葉下空城叢菊堪垂淚江流不住聲病
惟詩得意貧覺酒多情同是傷搖落秋天日暮行
泛澱山湖
扁舟凌紫氛瀟灑絶人羣浦暗遥吞樹湖空不礙雲浪
推沙鳥出風挟寺鐘聞故有滄洲癖徘徊眷夕曛
鄧汝楫
將至清源作
清源看不遠暮色逐征塗寒入蕭蕭樹身隨汎汎鳬扁
舟漁火亂明月水天孤苦受微官縳高陽愧酒徒
馮大受
竹素園詩
城隅饒綠野況復傍滄洲碧樹蔵朱閣澄潭下白鷗入
林但嵇阮開徑只羊求不戀區中賞真同汗漫游
曲徑逶迤轉山亭石路斜連岡皆是竹無地不栽花堤
柳縈如織溪桃爛若霞尋漁到西堰僻静似山家
别院仙臺古吾齋相與鄰丹砂餘大藥花木祕長春插
架書連屋巢松鶴近人庭前有高樹八百頌莊椿
登岱
直上中峰頂方知泰岱尊岡巒迴地軸星斗挂天門孤
嶂秦皇碣清池玉女盆仙人雲外度白鶴日飛翻
陸長庚
感興呈景陽兄
林藪原吾志年来遠市朝青山歸計穩白髮壯心凋夢
逐翻風蝶名成覆鹿蕉小忩休沐暇閑步誦逍遥
余寅
魯橋村
半景臨墟塢雙榆闢里門秋風吹巷陌落日散雞豚野
外桑麻闊山中父老尊喧喧村釀集賽鼓正黃昏
葉初春
梁谿留別徐少南
直北三千里郵籖第一程渾忘相送遠誰道別離輕驛
火抽帆宿河冰策馬行不知遊子夢仍戀闔閭城
車大任
金谿苦雨
咫尺金谿道年来幾度過郵程千里急鄉夢五更多雨
色迷芳草風聲走濁河泥塗軒冕意去住欲如何
送吳求蜀還蒲圻
我留君且住盡日醉春醪作客修長鋏歸心慰大刀片
帆淮浦遠匹馬楚山高莫負重来約相思夢寐勞
楊于庭
同朱可大胡允垂申敬中遊張園得風字
野境喧囂隔滄洲咫尺通馬嘶深竹外人醉落花中卷
幔斜捎月披襟晚趁風相看飛動意莫放酒杯空
早渡揚子江
篙滑露泥泥舟人及曙雞曉霞催日早秋水拍天低岸
闊三山樹潮迷六代堤嚴城猶未啟何處聽烏啼
遊斗山
兹山真斗絶今日始攀躋不得孤峯上何知萬木低雲
邊飛瀑布樹杪落虹霓攜醖情無極悠然聽鳥啼
霽
甘澍畦流駛晴霓野望濃日昏猶帶雨雲亂不成峯曬
濕移衣桁乘涼倚杖筇漁舠趁陂水長汎月溶溶
暑日次孚如采芳亭韻
返服村村適歸田事事幽松風渾忘暑山月恰如秋樹
石分三島疏池匝一丘慚無謝朓句杜若滿芳洲
董嗣成
渡江
搖落長干道淒涼楓葉丹殘霞連海盡細雨入江寒楚
樹帆前沒吳山夢裏看鄉關悵回首長路正漫漫
臧懋循
望亭夜泊
向暝投何所依微識望亭客舟今復至津路昔曾經瑟
瑟風吟樹離離鴈度汀翻令鄉思逼數起視明星
章嘉楨
齊雲山下溪行
白岳朝真罷乘桴下小溪急湍清見底芳草踏成蹊傍
樹山樓出眠鷗浦溆低不須歌越調落日到城西
張恒
荆州
迢遞長征客徘徊故郢墟風烟平野闊沙月大江虛峽
近啼猿切天寒落鴈疎蕭蕭荒草遍惆悵楚宫餘
憶槎上舊居
千古浮槎處吾廬乃在兹雲沙重護宅潮汐宛通池野
鳥啼花徑漁人唱竹枝白衣諸故老伏臘互傳巵
張萱
䢴溝懷古
不盡䢴溝水微茫日夜流潮連揚子渡烟接海門秋樹
影浮荒堞蟬聲到客舟興亡無限意落木共悠悠
朱國祚
雪
夜来千里雪曉起徧長安轉覺西山近宜從上苑看河
冰難渡馬野艇盡投竿最苦東征士關門擊柝寒
同周公瑕屠緯真俞羨長石湖翫月分賦得天
字
今夜清秋月江橋一串懸樹深潛滴露水闊不分天滿
載官廚酒聽彈商女絃薄寒風漸緊主客未回船
繇桐廬經釣臺下作
藥草仙人錄星文釣客槎祠開高下屋江溜淺深沙綠
樹緜蠻鳥丹崖躑躅花誰歌竹如意懷古一長嗟
萬壽寺
貝葉三車少華鍾萬石餘聲仍到長樂地合置精廬瀟
灑人王界莊嚴學士書秋來霜落後流響更何如
葉向高
渡江即事
無嗟風土異已自邈關河村舍人烟少旗亭酒幔多春
寒芳草歇天闊斷鴻過長路方兹始微名奈若何
徐應聘
瀛洲亭對雨
祕閣清宵近蘭泉曲沼開宿烟生暮雨新水長秋苔地
向蓬萊接波分太液來憑軒多爽氣疑在白雲隈
于若瀛
晚投清江浦
淮水吞江浦孤帆晚復開樹移沙岸轉波逆海潮迴人
語迎村雜漁燈拂櫂來繫舟猶未穩寒漏已頻催
高郵湖
高郵初挂席波起蕩湖村遠水浮天白孤城過雨昏柳
條依岸斷鷗鳥向人翻破屋稀烟火淊淊消客魂
來三聘
豫章夜雨
二月餘寒在高齋聽雨眠夜愁牽往事春夢入芳年才
拙官何補家貧俸未捐遥憐鏡湖水重負杏花天
朱長春
夜泛
落日放帆疾長塘水氣昏瀨聲微引棹燈影遠知村魚
罶承舟隠津人辯路喧臥驚傳柝起風急到城門
前溪
涼風吹雨斷細路入舟低溪鳥銜花立山鳩倚竹啼下
菰秋意古喬木野雲淒一路人烟少村聲何處雞(下菰城喬)
(木山)
湖上晚歸
落日放歸船山山起暮烟藻青浮礙槳鷺白淺過田孤
塔鐘聲外長橋燈影邊遥聞喧渡口簫鼓到城偏
自黃龍洞歸泛月水酌復謝允昌
水酌登山後溪船泛月回嶺霞依渡沒村火帶星來魚
躍青翻棹螢飛白照杯納涼蘆際好留客釣徘徊
出三江口南下
日出漾清渚三江帆正開白憐茅步(山名)過青見苧蘿(村名)
来海氣如秋雨春潮似薄雷空餘好山水已是越中回
赴歴下塗中作
白日散原霧秋光照井閭海田秋歲早寒木落風初天
地身長滯風塵役未除病夫心尚壯不敢憶鱸魚
再贈伯念
茂陵多病日詩句轉清新麗藻看時輩窮愁近古人蓴
絲吳苑暮蘭草楚江春珍重淩雲賦君王問侍臣
方應選
偕陳仲醇陳箕仲游青野禪寺
隔橋横野寺梵響荅農歌鉢水含風淨茶烟帶雨和天
花揮麈落竹翠拂衣多便欲辭僧去其如詩思何
箕仲貧復故業
負郭蕭然在何煩更拮据故宫惟一畝環堵足三餘坐
擁高人榻門驚長者車春風看社燕依舊到庭除
同豐城游京兆遊白雲寺
客有丘中賞言尋到白雲風流京兆擅名理惠休聞揮
麈空花落飛觴曲水分未須窮五岳聊此共清芬
贈初文學景范
意氣誰傾盖風塵爾不羣攤書長愛日灑筆欲生雲負
郭披朝爽臨流弄夕曛獨憐河畔柳尊酒片時分
李伯東招飲觀蓮
偶赴青蓮燕言游碧玉池龜將千葉戲鳥向並頭窺灼
灼影侵燭盈盈香滿巵夜深忘去騎總為惜花遲
建谿放舟
日羨乘山好山間復鼓舷飛流穿石罅絶壁與雲連望
斷渾無路行来別有天兹游安可紀應向畫中傳
過順昌喜霽
行行逢旭日爽氣馬頭開暗水分畦界輕雲護石苔鳥
啼風定樹花落雨前臺偶駐長松下香脂拂䄂来
莊履朋
別林尉
桑梓勤吾念憑君破寂寥自今花下吏日折道傍腰象
郡風烟隔龍城瘴氣消行春聊佐令亦足采歌謠
湯顯祖
江樓送東粤翟先輩
樓上秋風遠城隂水樹微芙蓉低木末暝色上林霏海
燕涼猶拂江烏靜不飛登臨澹無色還似送將歸
秋發庾嶺
楓葉沾秋影涼蟬隠夕暉梧雲初掩靄花雨欲霏微嶺
色隨行棹江光滿客衣徘徊今夜月孤鵲正南飛
河林有酌
風亭移石竹為客正開襟宿鳥過殘雨吟蟲傍積隂故
人心不淺秋色夜方深便合丘中去相招鳴一琴
送客歸岳州
楓隠號蟬急林開放鷁輕柳烟眠際穩江月醉餘清夜
色遥湘渚秋隂冷岳城還憐洞庭水漁笛與歌聲
曾士鑑
游羅浮
石室春同入龍宫夜不眠青天雙瀑下眀月二樓懸羽
蓋悲陳迹金書憶昔年相攜采芝叟勸酒鐵橋邊
陳邦訓
閣上
雲合沙頭樹人歸浦口烟空山喧宿鳥小閣俯長川衣
短宜殘暑歌長入遠天南風吹几席不飲亦陶然
唐文獻
登北固曉望
清晨淩曲磴一望攬雄圖天塹仍連楚雲帆半入吳遠
山籠日氣古寺隔烟蕪自覺登臨迥渾忘旅思孤
夜泊吕城
何處汀洲晚停橈信楫師雨餘霞散綺風静柳垂絲野
寺鐘聲後夜潮人語時勞勞遊子意隴笛不堪吹
楊道賓
梧江即事
春水萬山低江城宿霧迷征帆天上下去路粤東西荒
逕餘亭障樓船急鼓鼙客心驚寂寞況復夜猿啼
別徐尉之任廣昌
遺愛苕溪上新綸楚水邊人疑徐孺子尉即漢神仙柳
色憐分袂春風動別筵當官三事在慎勿負先賢
全天叙
曉望
巖壑開新霽秋容倍可憐雲中聞水碓竹裏出廚烟捷
鼠穿松徑飢烏啄芋田閔農知感激瘠土幸豐年
袁宗道
憩有斐亭
空亭堪徙倚一水帶疎林亂石含芳草危橋度遠岑野
垣還竹色淇澳尚泉音豈不懷君子高蹤何處尋
讀小脩南游稿志喜
怪爾新詩好居然下里稀眉端滄海色江上白雲衣鼓
楫三湘去攜圖五嶽歸能令名利客一倍宦情微
亦有翻飛興兹遊未可攀所談客裏路是我夢中山弱
羽經年去孤鱗萬里還入春佳事少見爾一開顔
月下蕭允升顧開雍集小齋賦此
偶集翻成樂幽花晚更妍近忩雲片薄過樹月光全小
築真同隠清酣也近禪莫愁沽酒盡囊内有餐錢
攜尊江上
郭外同君去清尊對水涯寒潮嗚草徑積雪晃平沙小
艇乘流急人家逐岸斜流連歸路晚高柳亂啼鴉
袁宏道
除夕觀諸公飲
翦却殘膏穗閑觀未了棋角杯窮酒事分帖記花時白
髮羞螺子青溪訪釣絲買椶新作笠江海任吾之
和散木韻
閑適也相宜楸枰徹暮棋晚花殘蓓蕾古榻亂裝池雲
脚纔收雨秋容漸上詩家家貯新釀等取菊開時
九月二日盛集諸公郊遊至二聖寺作
莎徑許誰通香寮紫翠中忩銜半嶺日院鎖一池風認
藥收花片&KR0848;題得草蟲玄言三五友小欲困支公
望渌蘿山有懷江渌蘿年兄
好在青溪曲巖花石乳新空聞流水引不見渌蘿人眀
月層層岫烏紗面面塵十年求道侣能不憶山鄰
入桃花源
洞外一長揖人仙從此分看君如水影邀我似谿雲花
氣熏崖戶霞光繞茜裙往来江海上鸞鶴冀相聞
潞河舟中和小脩別詩次韻
小艇烟江雨長堤柿葉霜一洲魚子市千樹木奴鄉客
去尋空谷書来話酉陽繁華銷枕上家近吕仙堂
送洪子崖之歸化縣
小邑無官長登臨費履綦方言從事譯山景隸人知廨
舍巢鸚鵡鄉田貢荔枝嵐光侵簿牘長日但圍棋
夏日泛舟
泛泛鵁鶄近深深雀鸛聞空潭不受暑野竹半捎雲公
子收行蓋佳人曬舞裙垂楊亂荇藻日色冷紛紛
江上
白霧迷荒楚青流帶遠空沙平晴獻雪樹老夜屯風曠
野眠飢兕孤洲落晚鴻布帆如屋裏何處有城中
袁中道
柳浪館
過橋三五次門徑宛村莊曲水纏茅屋深楊護粉牆雨
烟荷葉淨風露稻花香未可全無事疏經也學忙
同龍君超諸公遊便河得橋字
率爾翻成樂裙簮藉小舠遠林纔出寺深柳欲蔵橋明
月迎團扇流波染素蕉偶来穿水曲咫尺便為遥
江北道中
逢僧知寺近玩水愛溪遥戶戶尋蘆笋村村入柳條長
堤隨獨馬夜浦話雙樵數點澆花雨飛塵冷冷銷
賦得風林纖月落
宿鳥棲枝定淒清趁晚涼深林生衆響密葉釀微光竹
露縈縈滴花渠澹澹香樓臺濃露裏薄雪在西廊
郢中遊春曲
春在畫橋頭殷紅照碧流幾回看去馬一笑蕩輕舟夜
月梨花夢春風燕子愁願為原上草歲歲藉芳遊
美人臨鏡
薤葉依稀印香繩取次鬆睡眸猶少力酒暈不銷濃髻
就山爭出眉成月又重若非形與影未必肯相容
高梁橋
覓寺休辭遠逢僧不厭多一泓春水疾十里柳風和香
霧迷車騎花枝耀綺羅半生塵土胃滌浣賴清波
西遊
灣環窮野徑忽到水中央唼雨魚兒集捎波燕子忙馬
来沙耀雪人坐草黏香為愛溪流急移尊向石梁
閑步
舟居翻愛步三里傍江斜山雨猶蔵樹溪風忽聚花穿
雲閑揀石折柳坐書沙望望夭桃色層城一片霞
訪蘇潜夫於小龍湖賦贈
畚土添花徑防湖漲柳渠黃蘆親睡鴨碧水伴嬉魚沼
墨知臨帖松鱗驗著書重追宗炳跡新築臥遊居
吳應賓
題張洪陽閑雲館
賦就張平子飄然獨草亭回環一水綠高下萬山青避
世曾金馬焚香對石屏祗疑雲霧窟長護太玄經
王士昌
武陵縣
武陵城北道十里接平疇沙際餘寒斂湖隂積氣浮叢
篁編作戶獨木剡為舟指點仙源近清溪分外幽
李啟美
送王則之假歸
千里一相送郊雲黯不飛潼關何處是孤鴈獨西歸柳
暗秦川失天高隴樹微如何向歧路春色正芳菲
王嘉謨
山中暮望
極目柴門下蕭條欲暮時草寒千里白雲合數峯欹遥
辨郵亭火微聞樵客詞年来車馬絶何用掃茅茨
自破寺至鸕鷀谷
躋險穿蒙密樵風去路長杏花茅店冷柳絮野村香長
嘯忘幽寂尋真喜渺茫迷途問何處乘月有歸航
雪後至香嚴峴
獨自尋幽僻驕寒散暮隂萬松殘雪淡一徑野雲深坐
愛麏麚迹堪憐漁釣心山中香草落無復寄知音
沈瓉
靈谷寺晚歸
休沐乘時暇祇林向晚還草深迷鹿砦雲暗掩松關香
氣諸天上春風御路間黃塵看漸近身得幾時閑
江心寺
一點青黛色翳然雲水中對江甌郡小夾岸海潮通樓
閣盤空際松蘿冒淺叢薄遊吾已倦遂欲息微躬
雪後同李子憲陳子有何公露三曹長攜酌蓮
花菴得栖字
疎林猶積雪曲巷復衝泥閉戶一僧在當忩萬竹齊山
深雲更暝烏餒晝先栖歸路逢新月纖纖映大隄
泛彭蠡湖
一片空濛色廬山東面天曉帆初破影殘燒遠含烟北
匯江流小西来地脈偏無論襟帶勝心賞亦泠然
題汴山友人山居卷
早謝軺中貴遥追谷口蹤飲瓢清澗落樵徑白雲封立
久因調鶴行遲為聽松弁山青不斷日日待支筇
甪里四季山茶云是甪里先生手植
空山思隠士名卉屬僧家獨秀千年種常開四季花亂
懸藜杖火清映鶴頭砂落日春波渺重重散彩霞
雙溪曉望
樓居無俗夢山曉不聞雞日出鳥鳴竹霧開人渡溪沙
田秋稼曉野町宿雲低欲卜誅茅處終焉共遯棲
徑山道中
山梁宜晚憩客杖倚崖松兩邑中分界千盤始到峯徑
迴青嶂擁泉赴白雲舂不敢高吟句愁驚聽法龍
宿海會菴山樓菴在石梁之右
一雨千峯夕藤龕對佛燈瀑流侵頬冷山翠入樓層地
似依空界僧多悟上乘中宵清不寐遲曉欲重登
山中雨行夜宿民家
好鳥知農候嚶嚶灌木間荒村無堠館樵斧出柴關雨
暗車前路雲埋屋後山虚疑簷溜急溪水夜潺潺
立秋日送行
石頭城下路三面是長江此地新秋色映君江上艭涼
風動衣袂飛雨灑船忩無事嗟行役臨流倒玉缸
潘大復
同朱文寧庶常觀海
烟波杳無極縱目喜同君雲外千峯出潮平各浦分競
探蝴蝶窟驚起鷺鷥羣浮白宜兹地蕭蕭日就曛
江行阻風得来字
孤舟泊風雨日夜聽喧豗石燕排空至江豚鼓浪来人
家少烟火田畝半蒿莱愁緒那堪破呼童發舊醅
王一鳴
述懷寄達邢太僕子愿先生
鵲山寒吹老鴈泊溟烟深杳杳登臨眼紛紛離合心報
書扶病寫好句背人吟亦有三臺酒秋軒想共斟
徐熥
春日雨中喜惟秦至
齋居躭闃寂猶厭鹿麋羣茶汲松泉煮香收桂屑焚避
人宜晝雨来客損春雲更喜連牀夜蕭蕭獨並君
秋日偶成
山翠夕陽天幽居息衆緣倦啼將暮鳥哀咽過秋蟬榻
静喧松雨忩疎納竹烟微吟多信步行過蓼花邊
徐&KR0958;
送劉季德歸南海
相逢苦不早相送復沾衣愁見孤帆影遥于五嶺歸青
看海氣近白望瘴烟微家在羅浮下秋風獨掩扉
送林叔度之甬東
春深柳可攀送客出鄉關不灑故人淚恐傷遊子顔潮
聲兩浙水雲影四眀山莫謂風塵隔相思魂夢間
送僧歸日本
故國滄溟遠鄉心島嶼孤緇衣曬若木白足踏寒蘆海
蜃嘘香火驪龍覬念珠朝朝持誦處初日照跏趺
送人之燕
燕國八千里送君離恨增短衣黏雪片孤棹觸冰稜夜
鎖沙河柵寒光土屋燈故園稀釣侣秋浦掛魚罾
宿幼孺招隠樓
林壑鬱重重危闌俯萬松亂花穿暗水疎竹漏晴峯遠
火緣溪棹斜陽過嶺鐘招攜出蘿徑踏破白雲蹤
寓建陽福山寺
磴路層層入招提夾兩山柏侵隂殿綠苔繡古牆斑細
雨蟲聲碎微風蝶影閑五更鐘韻杳鄉夢屢催還
雙峯驛
暮色滿汀洲鳴蟬樹樹秋柝聲聞雉堞燈影辨漁舟千
澗通橋路雙峯夾驛樓流波與客意日夜兩悠悠
送人臨邊
征馬嘶長路西山日欲斜送君臨絶域萬里盡風沙朔
氣摧秋草邊霜慘暮笳懸知榆塞上定憶故園花
張文柱
忩中度落葉
裊裊回風下蕭蕭薄歲隂一山方隠几片雨自前林重
以輕霜色淒其入曲心高居尚搖落不敢更登臨
李鼎
寄題故園
三徑荒蕪久頻来入夢思空傳竹醉日不見柳眠時石
室蔵雲滿山花帶露滋到家開北牖觸目是新詩
焦竑
題顧侯明月軒二首
卜築鳳城隈亭軒傍水開閑門眀月下芳草故人来說
劒光生座彈碁霧濕苔忽聞鷄唱動起舞思悠哉
夜榻吟方穩春亭飲亦兼秪緣花泛泛翻愛月纖纖薄
露難過砌微雲不滿簾所歡時宴坐清影若為淹
雨花臺
南郭高臺迥乘春數散愁雨餘千嶂立樹杪一江流地
擁鶯花勝情兼水石幽角巾差自得端合老林丘
莫愁湖
水闊菰蒲淨城開睥睨斜懷人倚高閣落葉見平沙眉
黛餘山色鈿金但野花徘徊湖上月一倍惜春華
達摩洞
禪龕沿綠嶼石洞俯滄波風雨江聲壯魚龍夜氣多停
杯今日望飛錫向時過欲問西来意疎鐘度薜蘿
陶望齡
過何泰華園分韻
今日何園句能無憶少陵迷人寄生酒匝地月支藤蓮
褪魚吹粉苔深石減稜軒忩隨面面寒竹影層層
道上微雪
客子逐車輪相連一水濱凍雲圍野色細雪雜征塵歴
亂看愁思飄搖似此身前村聊息馬寒入酒杯頻
次沙河
望望日將夕行行路轉賖亂流寒渡馬深樹靜栖鴉隔
岸催漁艇尋村赴酒家客身何所寄愁思正無涯
旅次憶越中舊居
宴坐雲歸後開尊月上初春衫裁越布晚食飽溪魚白
鶴仙人箭玄夷使者書故鄉真可樂不是愛逃虚
送商叔護朱叔懋應試秣陵
仗劒他鄉意彈冠故友情秋風待行客落日事孤征尊
酒遠相命寸心言未傾思君似流水寄向石頭城
夜泊桃源
迢遞憐行役其如客思何孤雲將短櫂十月渡黃河水
泊兼鷗宿霜清聽鴈過更堪寒夜盡欹枕遠鐘多
塗中雜詩
驅馬遊京國思家動越吟短檠時有夢孤劒自知心驛
樹寒烟晚官橋流水深羈栖有朋好聊足慰離襟
一騎風塵裏千山縣郭東畏途逢落日別思對孤鴻仗
策心逾遠談詩氣更雄驅馳丈夫事不必恨飄蓬
董其昌
送陸伯生歸吳
神臯落木後秋水灌河時鄉夢催游子川程訪檝師自
憐玄尚白未遣素為緇等是清眀路閑雲不可羈
望岱
百里看山眼迢遙岱色分應為天下雨不斷封中雲漢
簡千秋祕秦松萬壑聞何當馳匹練高揖碧霞君
同唐元徵宫允游善權洞四首
神功開混沌水府亘氤氲峽隠將飛石巖垂欲墮雲龍
堂隂壑迥鳥道亂泉分今日摩厓記知同蔵史羣
西風撥雲盡萬象劃然殊地軸連離墨仙宫閟蕊珠微
眀天有漏大巧谷非愚為問探竒者曾逢石髓無
石徑幽無際金堂永不扄丹爐猶傍月仙掌故捫星駕
鶴探雲笈燃犀遁水靈如聞淙響外歴歴詠黃庭
山霽氣初澄攀蘿下復登千峯攅積鐵百仞矗層冰濺
雪疑廬阜隨花得武陵平生耽勝事選勝却輸僧
過高唐作
高唐齊右壤終古作津途山色猶銜岱雲容不是巫坡
陀分麥隴閭井半桑榆歇馬斜陽裏應嗟霸氣徂
西陵秋渡
秋涉試褰裳風迴海氣涼濤飛鷗外雪林綴菊前黃司
馬游何倦䲭夷跡未荒山隂勞夢想遲晚得津梁
送穆仲裕
我去邯鄲道君為吳會游能將五岳興更寫九歌愁山
水琴中賞烟雲杖底收歸裝餘一卷得似少文不
高攀龍
喜雨
六月旱既甚雨来亦不遲即看雲漠漠已覺黍離離興
劇惟需酒歡多且賦詩明朝應積水相與向東菑
馮從吾
戊申暮春講學太華山中
嘉會来喬嶽良朋喜共游白雲時去住野鳥亦夷猶雨
霽千峰翠春深萬木稠山靈真有待吾道重千秋
林堯俞
夏日集高梁寺
一逕隔流水沿洄到寺門瓢分香積供榻借給孤園山
雨来花氣松風斷鳥言淹留未遽返暝色下高原
楓亭即事
落日楓亭驛秋風荔子園人烟山外盡漁榜夜深喧地
迥潮當寺僧閑月到門羣賢方豎義吾意已忘言
山行
肩輿纔出郭倚杖即看山霜葉暗樵路寒花悽客顔石
門通鶴柵松嶺入雲關去去紅塵隔鳴禽時往還
立秋
苦積連旬雨況驚一葉秋亂雲低復合大火暗潜流商
意迴蘋末笳聲到枕頭寧須感搖落不斷是邊愁
送陳汝鑑大行入京(是日為三月三日集棠林曲水)
共来修褉事及此送君行花雨林間散蘋風池上輕酒
攜何次道歌借米嘉榮解作陽關疊休賡第四聲
御選明詩卷六十一
