欽定四庫全書
御選宋詩卷十一
五言古詩二
歐陽脩
送唐生
京師英豪域車馬日紛紛唐生萬里客一影随一身出
無車與馬但踏車馬塵日食不自飽讀書依主人夜夜
客枕夢北風吹孤雲翩然動歸思旦夕来叩門終年少
人識逆旅惟我親來學媿道矒贈歸慚橐貧勉之期不
止多穫由力耘指家大嶺北重湖浩無垠飛雁不可到
書來安得頻
送慧勤歸餘杭
越俗僣宫室傾貲事雕牆佛屋尤其侈耽耽擬侯王文
彩瑩丹漆四壁金焜煌上懸百寳蓋宴坐以方牀胡爲
棄不居棲身客京坊辛勤營一室有類燕巢梁南方精
飲食菌筍鄙羔羊飯以玉粒粳調之甘露漿一饌費千
金百品羅成行晨興未飯僧日昃不敢嘗乃兹随北客
枯粟充飢腸東南地秀絶山水澄清光餘杭幾萬家日
夕焚清香煙霏四面起雲霧雜芬芳豈如車馬塵髩髮
染成霜三者孰苦樂子奚勤四方乃云慕仁義奔走不
自遑始知仁義力可以治膏肓有志誠可樂及時宜自
強人情重懷土飛鳥思故鄉夜枕聞北雁歸心逐南檣
歸兮能來否送子以短章
書懷感事寄梅聖俞
相别始一歲幽憂有百端乃知一世中少樂多悲患每憶少
年日未知人事艱顛狂無所閡落魄去羈牽三月入洛陽春
深花未殘龍門翠鬱鬱伊水清潺潺逄君伊水畔一見已開
顔不暇謁大尹相攜步香山自兹愜所適便若投山猿幕府
足文士相公方好賢希深好風骨迥出風塵間師魯心磊落
高談羲與軒子漸口若訥誦書坐千言彦國善飲酒百盞顔
未丹幾道事閒遠風流如謝安子聰作參軍常誇破虎轅子
野乃禿翁戲弄時脱冠次公才曠奇王霸馳筆端聖愈善吟
哦共嘲為閬仙惟予號達老醉必如張顛洛陽古郡邑萬
戶美風煙荒凉見宫闕表裏壯河山相將日無事上馬若
鴻翩出門盡垂柳信步即名園嫩籜筠粉暗渌池萍錦翻
殘花落酒面飛絮拂歸鞍尋盡水與竹忽去嵩峰巔青蒼
緣萬仞杳靄望三川花草窺澗竇﨑嶇尋石泉君吟荷樹
立我醉欹雲眠子聰疑日近謂若手可攀共題三醉石
留在八仙壇水雲心已倦歸坐正杯盤飛瓊始十八妖
妙猶雙環寒篁煖鳳觜銀甲調鴈絃自製白雲曲始送
黃金船珠簾捲明月夜氣如春煙燈花弄粉色酒紅生
臉蓮東堂榴花好點綴裙腰鮮插花雲髻上展簟綠隂
前樂事不可極酣歌變為歎詔書走東下丞相忽南遷
送之伊水頭相顧淚潸潸臘月相公去君随赴春官送
君白馬寺獨入上東門故府誰同在新年獨未還當時
作此語聞者已依然
聞梅二授德興令戲書
君家小謝城為客洛陽裏綠髮方少年青衫喜為吏重
湖亂山綠歸夢寄千里洛浦見秋鴻江南老芳芷自言
北地禽能感南人耳京國本繁華馳逐多英軌爭歌白
雪曲取酒西城市朝逢油壁車暮結青驄尾歲月倏可
忘行樂方未已忽爾畏簡書翻然浩歸思江山故國近
風物饒陽美楚柚煙中黃吳蓴波上紫還鄉問井邑上
堂多慶喜離别古所難更畏秋風起
寄左軍廵劉判官
遥聽洛城鐘獨渡伊川水綠樹鬱參差行人去無已因
高望京邑驅馬沿山址落日亂峰多龍門何處是
過張至秘校莊
田家何所樂臺笠日相親桑條起蠶事菖葉候耕辰望
歲占風色寬謠知政仁樵漁逐晚浦雞犬隔前邨泉溜
塍間動山田樹杪分鳥聲梅店雨野色柳橋春有客問
行路呼童驚候門焚魚酌白醴但坐且懽忻
將至淮安馬上早行學謝靈運體六韻
晴霞照東浦驚鳥動煙林曙河兼斗沒沓嶂隠雲深寒
雞隔樹起曲塢留風吟征夫倦行役秋興感登臨衡臯
積涂迴江蘺香露沉行矣歲華晚歸歟勞歎音
自岐江山行至平陸驛五言二十四韻
岐江望平陸百里千餘嶺蕭條斷煙火莽蒼無人境峰
巒互前後南北失壬丙天秋雲愈高木落歲方冷水涉
愁蜮射林行憂虎猛萬仞懸巖崖一彴履枯梗緣危類
猿猱陷淖若鼃黽腰輿懼傾撲煩馬倦鞭警攀躋誠畏
途習俗漸蠻獷度隘足雖踠因高目還騁九野畫荆衡
羣山亂巫郢煙嵐互眀滅點綴成圖屏時時度深谷往
往得佳景翠樹鬱如蓋飛泉溜垂綆幽花亂黃紫蒨粲
弄光影山鳥囀成歌寒蜩嘒如哽登臨雖云勞巨細得
周省晨裝趁徒旅夕宿訪閭井邨暗水茫茫雞鳴星耿
耿登高近佳節歸思時引領谿菊薦山罇田鴽侑烹鼎
家近夢先歸夜寒食屢整﨑嶇念行役昔宿已為永豈
如江上舟棹歌方酩酊
會峰亭
山勢百里見新亭壓其巔羣峰漸靡迤高下相聮綿下
窺疑無地杳靄但蒼煙是時新雨餘衆壑鳴春泉林籟
静彌響山光晚逾鮮巖花為誰開春去夏復妍野鳥窺
我醉溪雲留我眠日暮山風來吹我還醒然醉醒各任
物雲鳥徒留連
六月十四夜飛蓋橋翫月
天形積輕清水德本虚静雲收風波止始見天水性澄
光與粹容上下相涵映乃於其兩間皎皎挂寒鏡餘輝
所照耀萬物皆鮮瑩矧夫人之靈豈不醒視聽而我於
此時翛然發孤詠紛昏忻洗滌俯仰恣涵泳人心曠而
閒月色高逾迥惟恐清夜闌時時瞻斗柄
送智蟾上人遊天台
昔年在伊洛林壑每相從對掃竹下榻坐思湖上峰自
言伊洛波每起滄洲憶今兹道行遊千里東南國都門
汴河上柳色入青煙流水向淮浦歸人随越船東南遍
林巘萬壑新流滿小桂綠應芳江春行已晚藹藹赤城
隂依依識古岑一去誰復見石橋雲霧深
答蘇子美離京見寄
衆奇子美貎堂堂千人英我獨疑其胷浩浩包滄溟滄
溟産龍蜃百怪不可名是以子美辭吐出人輙驚其於
詩最豪奔放何縱横衆絃排律吕金石次第鳴間以險
絶句非時震雷霆兩耳不及掩百痾為之醒語言既可
駭筆墨尤其精少雖嘗力學老乃若天成濡毫弄點畫
信手不自停端莊雜醜怪羣星見欃槍爛然溢紙幅視
久無定形使我終老學得一已足矜而君兼衆美磊落
猶自輕高冠出人上誰敢揖其膺羣臣列丹陛幾位缺
公卿使之束帶立可以重朝廷况今參國議高論吐崢
嶸惜哉三十五白髮今已生近者去江淮作詩寄離情
口誦不及寫一日傳都城退之序百物其鳴由不平天
方苦君心欲使發其聲嗟我非鸑鷟徒思和嚶嚶因風
幸數寄警我聾與盲
題滁州醉翁亭
四十未為老醉翁偶題篇醉中遺萬物豈復記吾年但
愛亭下水來從亂峰間聲如自空落瀉向兩簷前仙人
巖下溪幽泉助涓涓響不亂人語其清非管絃豈不美
絲竹絲竹不勝繁所以屢攜酒遠步就潺湲野鳥窺我
醉溪雲留我眠山花徒能笑不解與我言惟有巖風來
吹我還醒然
幽谷晚飲
一徑入蒙密已聞流水聲行穿翠篠盡忽見青山横山
勢抱幽谷谷泉含石泓旁生嘉樹林上有好鳥鳴鳥語
谷中靜樹凉泉影清露蟬巳嘒嘒風溜時泠泠渴心不
待飲醉耳傾還醒嘉我二三友偶同丘壑情環流席高
蔭置酒當崢嶸是時新雨餘日落山更明山色已可愛
泉聲難久聽安得白玉琴寫以朱絲繩
西園
落日叩溪門西溪復何所人侵樹裏耕花落田中雨平
野見南山荒臺起寒霧歌舞昔云誰今日但懷古
蘇舜欽
舟中感懷寄館中諸君(時得告之山陽挈家)
扁舟迎春色東下淮楚鄉側身風波地回首英俊場顧
我本俗才百事無一長濫迹入册府舉動初不皇乍脫
泥滓底稍見日月光峻閣鬱前起隱嶙天中央春風花
竹眀曉雨宫殿凉溢目盡圖史接翼皆鸞凰明窗置刀
筆大案羅縑緗文字雖幼學鈍庸今廢忘不能温舊習
考古評興亡靦顔于其間汗下如流漿徒然日飽食出
入随羣行朝廷比多事亦合強激昂况有詔書在爛然
貼北牆奮舌說利害以救民膏盲不然棄硯席挺身赴
邊疆喋血鏖羌戎胞膽森開張彎弓射攙槍躍馬掃大
荒功勲入丹青名迹萬世香是亦丈夫事不為鼠子量
數事皆不能徒只飽腹腸有如鳬鴈兒唼唼守稻粱歲
月今逝矣齒搖髮已蒼于時既無益自合早退藏諸君
天下選才業吁異常願當發策慮坐使中國強蠻夷不
敢欺四海無災殃莫效不肖者所向皆荒唐又不耐羞
恥但欲歸滄浪濡毫備歌詠仰首看翺翔舟中稍無事
思念益以詳恨無一稜田可以足糟糠出處皆未決語
默兩弗臧莽不知所為大叫欲發狂作詩寄諸君鄙懷
實所望
出京後舟中有作寄文韓二兄弟永叔歐陽九
和叔杜二
久居倦京城歸心日傾寫扁舟理棹楫已與峻流下斷
岸如崩山遠樹若奔馬回頭雲間闕出沒見圖畫還家
快雖暫去國傷以乍况我二三友眷戀數返駕前夕南
巷堤昨日東城舍論精如可收意密不見罅恍惚夢寐
中蕭然已相捨他人所至樂惟我氣類寡迂僻不能鐫
往往自嗟罵平生居京都君輩乃知者異鄉孰與言救
謗定不暇柔軟衆所佳佞面誰可借中懷百憂集包釀
似𦵔鮓身世若飄浮歲月不可把後期浩難知高吟但
悲灑
維舟野步呈子履
白日出高岡遠野春氣動倉鳩鳴相懽幽草色已弄繫
舟大河曲登步目一縱逍遥玩物華所樂與君共已忘
竄逐傷但喜懷抱空古人負才業未必為世用吾儕性
疎拙擯棄安足痛四顧不見人高歌免驚衆
金山寺
孤峰湧滄江突兀臺殿積驚波四面起日夜走霹靂隂
壑滀風雲陽崖産金碧離披萬年樹根抱太古石修廊
轉峻閣窈窕壓山脊寳像浮海來珠瓔冷光滴叩闌見
黿鼉揚首意自得偃蹇互出沒日此飽餘食又有翠羽
禽羣飛喜賓客口銜紺蔕花近我若相識開軒心曠絶
上下無異色氣象特清壯所覧輙快適予心本高灑誤
為塵土隔不知人間世有此物外迹落日將登舟低回
空自惜
寄題周源家亭
君家有虚亭跨澗復面山泉聲碎環玦清繞窗戶間潛
鱗俯自釣佳樹坐可攀我思醉其上與子開塵顔微吟
對一枰放此白日間
梅堯臣
嶺雲
片雨過青天山雲歸絶嶺林際隱微虹溪中落行影還
看隴首飛復愛山閒静
秋日同希深昆仲遊龍門香山晚泛伊川觴詠
久之席上各賦古詩以極一時之娱
落日川上好徘徊弄孤舟鳴桹進山口清唱發渡頭淺
瀨不可泝停橈信中流山樽對蒼翠溪鳥自沉浮濯足
破嵐影采菱臨芳洲千龕晚煙寂雙壁紅樹秋細細石
間泉搖搖波際樓澄潭若瀉鑑萬象已盈眸康樂足清
尚惠連仍此遊摘景固無遺揮筆曾未休醉來同淵明
興盡殊子猷歸傍漁梁靜行看夜火幽露華初滴滴夜
吹何颼颼不犯嚴城漏誰言憐近丘
同永叔子聰遊嵩山賦十二題(錄五首)
公路澗
我來袁公溪斷岸猶殘壘僵柳遠臨灣新蒲初出水行
行古臺近兩兩驚禽起雞犬何處聞人家深塢裏
自峻極中院步登太室中峰
稅駕綠巖前攀蘿不知倦人從樹杪來路向雲端轉忽
覺在煙霓回看峰嶺變
玉女𢷬衣石
幽石稱𢷬衣𢷬衣人不見雲纓白飄颻巖樹長蔥蒨猶
應寒夜中山月來鋪練
天門泉
泠泠雲外泉的的巖光入靜若僊鑑開寒疑玉龍蟄時
應下鹿羣跡印青苔濕
登太室中峰
日夕望蒼崖嶃嶃在天外及來步其巔下見河如帶半
壁雲樹昏山根已霶霈
贈黃庭筠舉進士
橘柚生南國幽林日蔥蒨上有嘉禽鳴五色被餘絢彼
美發華英厥包待秋薦根本當自持無為風土變
河南王尉西齋
官舍古城隅西齋何寂寂種竹幽趣深開屏翠光滴青
山露南牆落日明東壁危臺起其傍平隰坐可覿歲暮
野田空天高霜隼擊更憐風月時幾弄林間笛
遊龍門自潛溪過寳應精舍
遥愛夏景佳行行清興屬安知轉迴溪始覺來平谷古
殿藏竹間香菴遍巖曲雲霞弄霽暉草樹含新綠時鳥
自綿巒山花競紛縟莫言歸路賖明月還相續
遊水簾巖
春山時獨往榛穢旋芟斸飛泉蔽幽巖杳藹疏朝旭光
垂白龍髯鳴潄寒潭玉半壁生晝寒隂草潤秋綠穿藤
出溪口流沫縈山足莫遣吏人來方歌白雲曲
過小石潭
樹老石連潭潭深煙翠入羣魚石下游獨鳥潭上立泉
暖草長綠山高風自急徘徊興不窮苔屐雲霑濕
雪夜留梁推官飲
晝雪落旋消夜雪寒易積燈清古屋深爐凍殘煙碧為
沽一斗酒暫對千里客酒薄意不淺輕今須重昔重昔
是年華飄飄猶過隙一醉冒風歸平明馬無跡
夜賦
月從東殿生叢竹照脩竦葉間清露滴枝上寒禽動閒
覺萬慮空靜聞嚴鼓重官燭剪更明相看應似夢
寄題蘇子美滄浪亭
聞買滄浪水遂作滄浪人置亭滄浪上日與滄浪親宜
曰滄浪叟老向滄浪濱滄浪何處是洞庭相與鄰竹樹
種已合魚蟹時可緡春羹芼白菘夏鼎烹紫蓴黃柑摘
霜晚香稻炊玉新行吟招隱詩懶帶醉中巾憂患两都
忘還往誰與頻昨得滁陽詩語彼事頗眞曩子初去國
我勉勿迷津四方不可之中土百物淳今子居所樂豈
不遠埃塵被髮異泰伯結客非春申莫與吳俗尚吳俗
多文身蛟龍刺兩股未變此遺民讀書本為道不計賤
與貧當須化閭里庶使禮義臻
答建州沈屯田寄新茶
春芽研白膏夜火焙紫餅價與黃金齊包開青篛整碾
為玉色塵遠汲蘆底井一啜同醉翁思君聊引領
送胥裴二子廻馬上作
隂隂雪雲低游子去將懶豈惟游子倦疲馬行亦欵送
罷我獨還迴看鴈為伴念子日暮時寂寞閉竹館
寄光化退居李晉卿
久無歸田人今喜子去禄移家漢水濱日見漢水綠川
鱗可為饔山毛可為䔩竟歲厭往還行堤樂風俗青巾
艑上郎漆鬢顔如玉倚牆臨落照獨唱江南曲聽若在
江南歡然自為足我心雖有羡未遂平生欲更期畢婚
嫁方可事巖麓買山須買泉種樹須種竹泉以濯吾纓
竹以慕賢躅此志應不忘他時同隱錄
送謝師厚歸南陽
竹館蔭以風灑水坐猶熱念子遠歸時焦煙起車轍落
日原上微烏棲人欲别我心明月在相照異盈缺
寄題滁州豐樂亭
泠泠幽谷泉近在青峰下使君去窮源林外留車馬一
徑穿篠深蔽日復瀟灑行盡逢泓澄翠影如可瀉雲樹
蔭其旁造物將有假引水開石池結宇覆碧瓦乃知愛
玩心朝夕未忍捨近移溪上石怪古蒼蘚惹芍藥廣陵
来山卉雜夭冶春禽時相鳴賓從不應寡欲問淮南趣
還思洛陽社勝事已不辜吟觴無倦把
早發
吳雞鳴隔山江月半在水齧齧出岸潮霅霅入蒲葦解
䌫泛明鏡接天知幾里我家今不遥正住句溪尾
别後寄永叔
前日辭親淚又為别友出愁極反無言欲言詞已窒荷
公知我詩數數形美述兹道日未堙可與古為匹孟盧
張賈流其言不相昵或多窮苦語或特事豪逸而於韓
公門取之不一律乃欲存此心欲使名譽溢竊比於老
郊深愧言過實然於世道中固且異謗嫉交情有若此
始可論膠漆
送蕭秘校
比從江南來又從江南去孤舟随鴈羣晚泊定何處霜
橙可為虀冰鱠思下筯此興吾不如薄言聊所慕
看山寄宋中道
前山不礙遠斷處吐尖碧研青點無光淡墨近有迹前
林横白雲復與後嶺隔孤舟川上人引望不知夕安得
老畫師寫寄幽懷客
發勻陵
秋雨密無迹濛濛在一川孤邨望漸遠去鳥飛已先向
晚雲漏日微光人倚船安知偶自適落岸逢沙泉
和端式上人十詠(錄一首)
漁舟火
蘆洲一點明知有漁人泊江冥杳不分誰方在高閣是
時孤鴈去應認光中落
發昭亭
春泥深一尺車馬重重跡親舊各還城山川空向夕今朝水
平岸不畏舟礙磧始隨湍漲發已入青蒼壁落日未逄人孤
邨望来客泱泱漫田流青青被壠麥欲霽鳩亂鳴將耕杏先
白我無農畝懃千里事行役寄謝昭亭神果不吝深澤
送張諷寺丞赴青州幕
朝廷久清明賢相出賢牧賢牧又選賢森森備官屬是以邦
政修良農播嘉穀上無租賦逋下有囷廪蓄往者河朔饑奔
送劇鳬鶩富公鎮青社有来咸鞠育病者調藥劑起者飼饘
粥老稚四十萬瘦骨生壮肉鄉縣將遣歸田園皆可復為之
置長犁為之置黃犢既完身上衣又付槖中粟庭下再拜辭
望城皆感哭他人守一方境内猶不足至今趙魏間食飲常
酹祝富公離山東寇盜頗狂觸堂堂高平公德業人所伏幕
府得才謀螻蟻不勞撲上體憂勤心掃滅得神速張侯三十
餘瑩若無玷玉八字分濃眉純漆點雙目昨日奉辟書氣貌
寧近俗言從必磊落事果無屈縮他時為書功誰惜千毫禿
徐元輿見邀與諸君同遊至峰山溪上作
春霽重行行行行在墟里攄懷厭樓觀寓興欣山水斷
壁翠連雲寒流清見底主人開綠樽下馬臨芳芷澄溜
瀉灣漘跳波生石齒園林始弄萼臯壠時鳴雉談謔忘
機心笑言驚俗耳曠哉兹日遊何羡稽山美
送允從上人還廬山
山高雲在下諸壑藏半空千重萬重翠正望落日中不
知野僧歸石徑寒易通松間無人掃隕葉如斷鬉獨行
逢暮寒衣裂溪上風
五月十日雨中飲
梅天下梅雨綏綏如亂絲梅生獨抱愁四頋無與期妻孥
解我意草草陳酒巵檻外百竿竹新筍高過之竹色入我
酒變作青琉璃一飲眼目光再飲言語遲三飲頽然兀左
右歎我衰有鳥從東来引頭闖深枝發聲醒我醉提壺美
無疑典衣不直錢唯是布與絺安得如古人車傍挂䲭夷
讀邵不疑學士詩卷杜挺之忽来因出示之具
伏高致輙書一時之語以奉呈
作詩無古今唯造平淡難譬身有兩目瞭然瞻視端邵
南有遺風源流應未殫所得六十章小大珠落槃光彩
若明月射我枕席寒含香視草郎下馬一借觀既觀坐
長歎復想李杜韓願執戈與戟生死事將壇
送裴如晦宰吳江
吳江田有粳粳香舂作雪吴江下有鱸鱸肥膾堪切炊
粳調橙虀飽食不為餮月從洞庭来光映寒湖凸長橋
坐虹背衣濕霜未結四顧無纖雲魚跳明鏡裂誰能與
子同去若秋鷹掣
蔡襄
陪諸君會史館園
名園霽宿雨春日正和柔花香泛草際竹影搖清流鳴禽
自往還遊魚時沉浮出門市朝喧愛此林亭幽况陪君子
讌飛斝更相酬亦有佳人攜艷歌青眉愁佳人足娱適遠
思何夷猶故鄉去千里野堂臨溪頭夢寐别四載南望無
時休王粲昔從軍登樓以銷憂今予豈不然每到終遲留
楊叔武北堂夜話
歲晏物景薄層隂向晚饒輕雲隱微月殘雪棲枯條夫
君有高適顧我慰寂寥瀟灑開北堂拂榻延良宵前几
陳古書坐見千載遥間亦發新句幽思含九韶神明靜
外照念慮醉中消揚雄戒丹轂顔子安一瓢良玉不火
變翠柏寧霜彫此心固獨往聲利詎得招罏火寒更劃
燈灺落仍挑相看數漏板後會戒重要
題將軍巖
赤日正亭午解衣巖石下石泉殊甘凉野籟亦瀟灑驚
猿度嶺雲遺果墜庭瓦披軒忽永歎幽抱不可寫
訪天台菴
幽人去未還門戶和雲閉亭午樹隂圓深冬泉響細寒
生群鳥鳴清徹孤鶴唳寂寞傍山歸寫向滄溟際
劉敞
曉至池上
宿雨墜高葉薄雲麗朝陽園林澹澹秋庭戶蕭蕭凉水
淺魚咈鬱荷深鷺低昂幽懷欣自得佳賞契所望忽恐
羣動作深林沸蜩螗
金山東崖北望海門
憑高仍一望北固何崔嵬地形束吳越江險通卭崍英
雄既巳矣壯觀空在哉寂寥寒潮上孤帆當檻來
過聖俞讀其近文明日寄之
昨日過君家雙瞳偶清刮非無俗塵累喜見秋隂豁佳
瑟譜新聲瑶音邈超越神驚自跼束不為天寒發
細雨
小雨滿前軒濃隂不時卷随風氣潛潤竟日花微泫池
光慘澹昏樓色依微辨寒添夕景長坐逼秋容晚楚客
歌泬寥吟懷孰云淺
桐軒晚坐
孤軒繞危桐颯颯聞鬧雨驚起瞰前除飛花亂如舞輕
香密侵席晚景寒當戶玉粉散游蜂珠華濺高宇紛紛
綠苔上半已随泥土邈彼丹穴鳥何年翥文羽芳時不
可驟歲晏聊容與
睡起
日午吏稍休池上逍遥眠水木澹相暎庭戶清無喧時
有山中禽來鳴高樹巔微風拂衽過會意成翛然有生
滯形役萬物安靜便愧無淮陽績高臥亦終年
早至凉榭觀芙蕖
林深池亦淺日出光晚及粲粲花尚含漙漙露猶浥良
魚潜復躍幽鳥翔又集物情况如慕心賞浩難戢誰能
贈遠人采采空佇立
同諸客飲涪州薛使君佚老亭
百尺井底泉激輪作飛流潺湲入庭戶宛轉如奔虬主
人三署郎持節西南州棄之臥故里富貴安足留却掃
長閉門贏餘非所求客來坐林下樽酒相獻酬未嘗語
朝市餘事良悠悠乃知獨往意不必山林幽衣冠多雋
才繼踵公與侯誰能懸其車五十未白頭嗟嗟賢大夫
此風可鎮浮為問三輔間何如馬少游
曲水臺竹間默坐
杖履不能遠逍遥池上林微風起衆響炎日隔繁隂斐
亹激流泉間關語鳴禽放懷在高人寄賞欣會心既謝
朝市喧亦忘山谷深雖知非吾室猶以開煩襟
劉攽
擬古
老萊隱窮楚因與時世隔暮歸怪車轍夜起辟山澤若
人不可見况肯低顔色安知叢臺下一旦三千客西遷
竟不還嗟哉莫良畫
江休復
秋懷
西風萬里至曠然天地秋暮雨生夕凉百蟲鳴啾啾楚
山曉蒼蒼楚水亦悠悠騷人試登臨感物增離憂所思
在遐方欲往路阻修香草有蕙茝嘉樹有梧楸白露萎
芳馨凋零使我愁窮年倦羈窘江湖思舊遊紉蘭製芰
荷飄泛一葉舟肆情雲水間意適何所求
同持國宿太學官舍
翳翳雲月薄泠泠雪風清學省夜岑寂天街斷人行廣
庭層閣隂尋廊步餘明松篠逓遥響如聞絃誦聲悠悠
子佩詩講坐塵埃生迴就直舍休亹亹談道精心會境
物融泯然遺世營寒眠屢展轉寤言寫素誠
牟駝岡閱馬
牧馬散近坰閱視乘高秋駝岡似沙苑堆阜帶川洲坡
陀故梁城縈薄西南陬連棚映林樾星羅倚層丘回風
吹陣雲奔騰歘來游野性脱羈馽飲齕遂所求腹幹頗
肥張鬱怒何彪休羣毆驟麋鹿逸勢凌蛟虬軍戎選輕
捷和鸞御調柔毛物有千名衆美歸驊騮梁王愁思臺
佛刹居上頭朅來一憑眺遺墟莽悠悠信陵骨巳朽巖
穴誰見收當時英豪輩事逐東波流置酒臨風軒聊以
紓煩憂
黃庶
探春
春色若有價黃金量山丘幾擬把酒吟浪欲開口酬今
朝庭柳枝拗折絲巳柔東風弄五色漸落草木稠我營
賞春資甕盎蟻已浮山川天開畫祗擬酩酊遊
登扶風王宗元山亭
雲收南山頭太白青崔嵬我有泉石夢坐對懷抱開小
池數斛水沙鳥來毰毸遺翎與行跡縱横在蒼苔憶得
釣磯上到家如一迴蔬畦参差綠採掇助酒杯痛飲不
能去遶行猶徘徊主人林巖僻笑傲蒼煙堆心憂百里
病良田正黃埃欲知主人喜雨抱山脚來(時久旱始得雨以為喜故)
(云)
宿趙屯
蘆花一股水弭楫日已暮山間聞雞犬無人見煙樹行
逐羊豕跡始識入市路菱芡與魚蠏居人足來去漁家
無鄉縣滿船載稚乳鞭笞公私急醉眠聽秋雨
過建成侯廟(陽翟)
鳴鴟古木末飢烏啄腐柯下有黃侯宫清風在藤蘿公
昔為刺史俗若閨門和德銘潁人心千載不可磨至今
奉如生慢侮莫敢過破祠望道路丹簷獨峩峩春秋賽
豚肩里巫日婆娑牛童不知此來往夕陽歌
次韻和子儀聞蟬
落日挂樹間長我庭下隂園林動秋意高蟬忽微吟清
風轉餘聲杳若下遠岑微物感時節鏗鍧吐商金古樂
久破碎兹蟲抱全音恍惚尚偃蹇激起壯士心願為秋
蟬操被之朱絃琴
張瓌
寄題徑山懷郎簡侍郎
天地一洲渚壮平南欹巵幽并深以厚江浙清且奇武
林頗英秀川滙仍山卑應接殫天巧類非人力為徑山
最佳處有巖稱玉芝居防俗士駕地乃賢人宜郎公留
名德平時為羽儀引年歸故里不復衣朝衣留侯黃石
心白傅香山期結宇名勝外日與塵事違伊子來東藩
濫持使者麾平生愛山水弗憚命駕之當候秋風高遠
造巖下扉澣濯纓上塵散步松間綦未能繼高躅聊用
慰所思
蘇洵
憶山送人
少年喜竒迹落拓鞍馬間縦目視天下愛此宇宙寬山
川看不厭浩然遂忘還岷峨最先見晴光厭西川遠望
未及上但愛青若鬟大雪冬沒脛夏秋多蛇蚖乘春乃
敢去匍匐攀孱顔有路不容足左右號鹿猿隂崖雪如
石迫暖成高瀾經日到絶頂目眩手足顛自恐不得下
撫膺忽長歎坐定聊四顧風色非人寰仰面躡雲霞垂
手撫百山臨風弄襟袖飄若風中仙朅來游荆渚談笑
登峽船峽山無平岡峽水多悍湍長風送輕帆瞥過難
詳觀其間最可愛巫廟十數巔聳聳青玉幹折首不見
端其餘亦詭怪土老崖石頑長江渾渾流觸齧不可攔
苟非峽山壯浩浩無隅邊恐是造物意特使險且堅江
山兩相值後世無水患水行月餘日泊舟事征鞍爛漫
走塵土耳囂目眵昏中路逢漢水亂流愛清淵道途塵
土容洗濯無瑕痕振鞭入京師累歲不得官悠悠故鄉
念中夜成慘然五噫不復留馳車走轘轅自是識嵩岳
蕩蕩容貌尊不入衆山列體如鎮中原幾日至華下秀
色碧照天上下數十里映睫青巑巑迤邐見終南岸口
蟠長安一月看山岳懷抱斗以鶱漸漸大道盡倚山棧
夤緣下瞰不測溪石齒交戈鋋虚閣怖馬足險崖摩吾
肩左山右絶澗中如一繩慳傲睨駐鞍轡不忍驅以鞭
累累斬絶峰兀不相屬聮背出或逾峻遠騖如爭先或
時度岡嶺下馬步險艱怪事看愈好勤劬變清歡行行
上劒閣勉強踵不前矯首望故園漫漫但青煙及下鹿
頭坂始見平沙田歸來顧妻子壯抱難留連遂使十餘
載此路常周旋又聞吳越中山明水澄鮮百金買駿馬
往意不自存投身入廬岳首挹瀑布源飛下二千尺強
烈不可干餘潤散為雨遍作山中寒次入二林寺遂獲
高僧言問以絶勝境導我同躋攀逾月不倦厭巖谷行
欲殫下山復南邁不知已南虔五嶺望可見欲往若不
難便擬去登翫因得窺羣蠻此意竟不償歸抱愁煎煎
到家不再出一頓俄十年昨聞廬山郡太守雷君賢往
求與識面復見山鬱蟠絶壁横三方有類大破鐶包裏
五六州倚以為長垣大抵蜀山峭巉刻氣不温不類嵩
華輩氣象多濃繁吳君潁川秀六載為蜀官簿書苦為
累天鶴囚籠樊岷山青城縣峨眉亦南犍黎雅又可到
不見宜悒然有如烹脂牛過眼不得餐始謂泛峽去此
約今又愆只有東北山依然送歸軒他山已不見此可
著意看
藤樽
枯藤生幽谷蹙縮似無才不意猶為累刳中作酒杯君
知我好異贈我酌村醅衰意方多感為君當數開藤樽
結如螺邨酒綠如水開樽自獻酬竟日成野醉青莎可
為席白石可為几何當酌清泉永以思君子
淨因大覺禪師以閻立本畫水官見遺報之以
詩
水官騎蒼龍龍行欲上天手攀時且住浩若乘風船不
知幾何長足尾猶在淵下有二從臣左右乘魚黿矍鑠
相顧視風舉衣袂翻女子侍君側白髮雙垂鬟手執雉
尾扇容如未開蓮從者八九人非鬼非戎蠻出水未成
列先登揚旗旜長刀擁旁牌白羽注長弮雖服甲與裳
狀貌猶鯨鱣水獸不得從仰面以手扳空虚走雷霆雨
雹晦九川風師黑虎囊面目昏塵煙翌從三神人萬里
朝天關我從大覺師得此詭怪編畫者古閻子于今三
百年見者誰不愛子者誠已難在我猶在子此理寧非
禪報之以好詞何必畫在前
詠菊
騷人足以思香草比君子况此霜下傑清芬絶蘭&KR0581;氣
禀金行秀德滿黃中美古來鶴髮翁餐英飲其水但恐
蓬藋傷課童加料理
曾鞏
七月一日休假作
初秋尚苦暑歸沐乃君恩地閒少來客日晏猶閉門家
乏念藜藿開顔無一樽况復辭貌拙敢随車馬奔盥濯
何所事讀書坐前軒豈堪當世用空味古人言頗喜市
朝内獨無塵土喧終年但如此真竊大官餐
瞿秘校新授官還南豐
柳色映馳道水聲通御溝雖喜芳物盛未同故人游叩
門忽去我躍馬振輕裘佩印自兹始過家當少留中園
何時到薇蕨亦已柔山翠入幽屐渚香浮迴舟阡陌有
還往壺觴時獻酬應笑天祿閣寂寥誰見求
漢陽泊舟
暫泊漢陽岸不登黃鶴樓江含峨岷氣萬里正東流驚
風孤鴈起蔽日寒雲浮祇役雖遠道放懷成薄游興随
滄洲發事等漁樵幽煙波一樽酒盡室載扁舟
李節推亭子
盱江郭東門江水湛虚碧東南望羣峰連延倚天壁長
林相蔽虧蒼翠浮日夕青冥窗戶寒居者非咫尺子初
得從誰有此煙霧宅燕坐遠世喧及門無塵客築亭更
求深緩帶聊自適時花笑婀娜山鳥吟格磔家釀熟新
樽歡言命良席故巳輕華簪寧論珍拱璧我亦有菑田
相望在阡陌安得巾柴車過從佇三益
招隱寺
一徑入松下兩峰横馬前攀緣綠蘿磴飛走蒼崖巔昔
人此嘉遯手弄朱絲絃想當林間月獨寫山中泉此樂
非外得肯受世網牽我亦本蕭散至此更怡然偏憐最
幽處流水鳴濺濺
李覯
弋陽縣學北堂見夾竹桃花有感而書
暖碧覆晴殷依依近朱欄異類偶相合勁節何能安同
時盡妖艷無地容檀欒移根旣不可潔心誠為難外貌
任春色中心期歲寒正聲尚可聽誰是伶倫官
周惇頤
題濓溪書堂
元子溪曰讓詩傳到于今此俗良易化不欺顧相欽廬
山我所愛買田山之隂田間有清水清泚出山心山心
無塵土白石照沉沉潺湲來數里到此始澄深書堂構
其上隱几看雲岑倚梧或欹枕風月盈中襟有時吟復
默酒罷鳴幽琴數十黃卷軸賢聖談無音窗前即疇圃
圃外桑麻林芋蔬可卒歲絹布足衣衾吾樂蓋易足名
濓以自箴誰為相朝暮岸木寒蕭森
書窗夜雨
秋風拂盡熱半夜雨淋漓繞屋樹芭蕉一枕高響圍恰
似釣磯畔篷窗睡覺時
邵雍
女几祠
西南有高山山在杳冥間神仙不可見滿目空雲煙千
年女几祠門臨洛水邊但聞霓裳曲世人猶或傳
燕堂暑飲
燕堂通高眀簷依斷崖嶔凉風來松梢清泉飛竹隂佳
果間紅綠旨酒随淺深却思闤闠間鬱蒸不可任
秋懷
清湍文鴛鴦寒潭繡鸂鶒長天浮如水不廢秋江碧男
子一寸心壯士萬夫敵菡萏香風中扁舟會相憶
司馬光
清明後三日同鄰幾景仁次道中道興宗元明
秉國如晦公疎飲趙道士東軒以日暮天無雲
春風扇微和為韻得和字
寂寥清眀後餘春已無多閒軒富佳致不惜載酒過水
木晚尤秀風煙晴更和臨樽不盡醉奈此芳菲何
次韵和吳冲卿秋意
槐花滿庭除籍籍不可掃稍疎邵平瓜漸熟王陽棗失
時圑扇棄新進袷衣好日暮益愁思寒螿起幽草忽聞
秋興篇歎賞幾絶倒
端居倦煩暑園圃久不窺雨餘秋氣新紅葉生紫梨形
骸得蕭散不知環堵卑何能效流俗把酒須菊枝登高
已可醉四野青雲垂
獨樂園七詠
讀書堂
吾愛董仲舒窮經守幽獨所居雖有園三年不遊目邪
說遠去耳聖言飽充腹發策登漢庭百家始消伏
釣魚菴
吾愛嚴子陵羊裘釣石瀨萬乘雖故人訪求失所在三
旌豈非貴不足易其介奈何夸毗子斗祿窮百態
采藥圃
吾愛韓伯休采藥賣都市有心安可欺所以價不二如
何彼女子已復知姓氏驚逃入窮山深畏名為累
見山臺
吾愛陶淵明拂衣遂長往首辭晉主命犧牛憚金鞅愛
君心豈忘居山神可養輕舉向千齡高風猶尚想
弄水軒
吾愛杜牧之氣調本高逸結亭侵水際揮弄消永日洗
研可抄詩泛觴宜促膝莫取濯冠纓紅塵汙清質
種竹齋
吾愛王子猷借宅亦種竹一日不可無蕭灑常在目雪
霜徒自白柯葉不改綠殊勝石季倫珊瑚滿金谷
澆花亭
吾愛白樂天退身家履道釀酒酒初熟澆花花正好作
詩邀賓朋欄邊長醉倒至今傳畫圖風流稱九老
漁家火
漁翁繫葉舟遠映楓林宿手攜雙白魚呼兒㸑山竹深
夜寂無人明滅寒山曲
和梅聖俞詠昌言五物(錄二首)
括蒼石屏
主人小石屏得之括蒼山括蒼道里長致此良亦難層
崖萬仞餘騰出浮雲端吳兒采石時蘿蔓愁攀緣石文
狀松雪毫髮皆天然置之坐席傍清風常在顔願君善
藏蓄永日供餘閒慎勿視要人坐致求者繁將使括蒼
民吁嗟山谷間
白鶻圖
白鶻日邊來一息萬里遥横飛碧海晴六翮寒蕭蕭輕
如朔雪花迥與長風飄傾身疊紺爪吟嘯何哮嘵瞥來
疾驚電歘起先扶搖遂令狐與貍不敢矜凶妖罻羅不
可取滅影還雲霄世人莫得見粉繪圖輕綃凛然堂牖
間霜氣自春朝風雨夜如墨古木無鳴梟
和利州鮮于轉運公居八詠(錄一首)
桐軒
朝陽升東隅照此庭下桐菶菶復萋萋居然古人風疎
柯青玉聳密葉翠羽蒙午景凝餘清夕照留殘紅雨響
甍棟外風生戶牖中主人正多暇步賞常從容終當致
威鳳覧德鳴噰噰又將施五絃解愠歌帝宫
八月十五日夜寄友人
故人音信絶對月動相思清露滴紅葉此懷當告誰秋
風廣陵郭正是望濤時
范鎮
武侯廟柏
滿葉是清霜培根無沃土恥作秦皇松寧為馮異樹英
靈自有風隂蔚長如雨可憐青青姿不知人事古
御選宋詩卷十一
