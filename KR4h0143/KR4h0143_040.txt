欽定四庫全書
御選元詩卷四十
五言律詩六
盧琦
寄張子震
南浦多芳草東風又落花相思頻入夢見說欲回家奇
字從人問新醅為客賖自慙羈旅者猶滯錦江涯
和林子蒼湖亭晩酌
登臨多野趣未暇問朝簪南國秋聲起西湖暮景涵江
雲連遠樹山雨落寒嵐同是他鄉客相攜看斗南
崑山客邸
萍水須相識居然子共歡天高秋月落江近夜潮寒湖
海詩懷壯雲山客夢殘出門舟欲發猶自倚闌干
遊洞嶺寺
古寺藏煙樹巖扉晝不扃日高花散影風定竹無聲稚
子添香火閒僧閱藏經新詩吟未就獨向殿階行
遊吳廷用南莊
公事多餘暇看山到遠村雲莊依竹見樵逕過橋分野
水晴舂碓巖松晝掩門所忻花縣近歸路任黃昏
朱德潤
十四日泊安陵
廣川六百里驛道上皇州紫極星辰近黃河日夜流村
明深夕火灘泊過年舟明發乘車去逢人說浪遊
題陳直卿一碧萬頃
浩蕩具區尾蒼茫不斷流水光浮四際雲氣接三州日
月雙丸吐江山萬古愁吟軒未能敞鄉思獨登樓
翠雨亭詩
翠樹元無雨空濛暗濕衣林深迷遠嶂風捲雜晴暉嵐
潤侵書几隂涼拂釣磯蒼雲何處密清曉傍簷飛
題周仲傑古泉
聞說東園好漸江暗發源鑿池疏地脉疊石種雲根滌
研魚鱗動烹茶蟹眼温欲知隠者樂何日扣柴門
吳炳
夏夜偶成
有恨空憑檻因涼獨近楹雨留楓樹滴波碎月池明班
女休題扇緱山約弄笙所懷今不見鐘鼔隔重城
樹鵲棲難定槐蟬噪未休露侵弦柱澁月映簟紋流顔
鬢空嗟晚情懷預怯秋畫屏搖短燭獨坐數更籌
趙奕
春日書懷
忙裏過韶華東風日易斜黃粱應未熟白酒尚堪賖蝶
魄迷幽草蛛絲絆落花百年能有幾隨分度生涯
蘇天民
寄見心上人
見說雙溪寺緣溪一逕微泉香供客飲山翠濕人衣老
鶴依松立輕雲著樹飛高僧清坐久都與世相隨
路入雙峰境逍遥杖屨隨定鐘鳴曙早梵唄出林遲代
步籃輿穏攀躋石磴危陶潛雖殢酒敢負遠公期
與世相違久深居近翠微道流參問廣俗客往來稀龍
入袈裟隱鶴隨金錫飛禪龕如許借吾欲遠相依
蒲庵龍象士避世愛山居靜刻蓮花漏閒看貝葉書園
葵和露摘畦藥引泉鋤放曠雲霞外心清樂有餘
鄭元祐
朱澤民畫
窈窕溪橋路隂森楓樹林岸隨青嶂轉家在白雲深畫
史分明意山人去住心勞形何日已於此欲投簪
徐良夫耕漁軒遊題
幽館夏初度清林暑氣中開軒對流水坐石待薰風花
落烏巾側鳥啼山几空耕漁者誰子散髮奏絲桐
贈薛相士
子有唐生術誰如范叔寒知無狼顧骨可有鶡皮冠野
日晴猶嫩春泥曉未乾多君遠相顧不用畫灰看
烏延師中
雙清秋月
古廟英靈在神光射九州亂山排萬疊一石砥中流野
水雲邊寺夕陽煙外樓倚闌時一笑不見故人舟
馬熙
和可行即事
載書逾十乘儲醬乏千缸竹影明窺戶荷香暗度窗對
山方目擊見客又心降落日層臺表蒼煙白鳥雙
曹文晦
九月一日清溪道中
老樹依沙岸柴門上下鄰斷橋歸郭路細雨過溪人白
鷺雙飛去黃花數點新惜無遺世客聮句坐苔茵
微月懸孤榻殘雲過斷塍松風林外笛茅屋水邊燈久
坐忘為客清吟未得朋沙頭有飢鶻昏暝亦飛騰
晩步
一笻循野岸涼思集衣襟雁陣迷秦篆蛩聲助越吟溪
黃添夜潦雲黑載秋霖未必號寒甚前村急暮砧
冬雨
濕雲連野樹流水繞孤村兩月無來客終朝閉小軒冥
冥山氣重㶁㶁澗聲繁認作清明景紅芳惜不存
迢遞接關塞隂遥送歲年百川黃潦合四野黑雲纏映
竹疎還密如麻斷復連無由同夜話一榻獨蕭然
開巖寺
一箇長松在入門先自清舊題猶在耳重到豈勝情傑
閣依巖出幽泉繞竹鳴老來多古意長記散華名
遊清心寺
夏日清心寺蕭蕭樹石佳高人留别院幽意滿空齋松
偃新移路淵臨欲墮崖五年纔一過回首為興懷
九日
殘日淒風岸登臨感物華早禾千頃雪秋樹半村霞酩
酊攜壺牧風流落帽嘉古人那可作一笑對黃花
邵思文
浙江亭
極目錢塘上千峰列畫屏雨晴江樹碧潮落海門青對
景悲王導移家憶管寧臨風一惆悵沽酒慰飄零
卞思義
上元日侍宴疊嶂樓
上使開華宴高樓倚碧霄山如屏障列風逐管絃飄事
簡春偏永歌長酒易消月明人散後驄馬不勝驕
范栝
過廩丘
一葉輕舟穏飄飄過廩丘櫓聲搖夜月漁水對殘秋古
跡中都近風波别路憂蘆花深處聽款乃幾曾休
程煜
過太湖
擊楫中流去西風客思催地吞南極盡波撼北溟迴鮫
館懸秋月龍宫起夜雷濯纓人不見長嘯倒金罍
唐棣
潮音渡
送客潮音渡飛花春又殘隔溪聞笑語倚櫂看峰巒落
日漾晴采東風生曉寒往來人似織應羨獨凭闌
慈感寺
溪上前朝寺人間古道場柳垂門外綠花發殿頭香雨
榻晴猶濕風廊夏亦涼經僧旋繞處清磬散還長
趙渙
舟中夜作
身同南雁去回首意茫然酒醒家千里詩成月滿船河
渾非為雨岸轉欲移天夜靜晶河漢涼風自斗邊
陳聚
浣花館
愛爾桃溪好幽期不可分山光晴挹翠玉氣煖為雲漁
艇花間泊樵歌竹外聞思君賦招隠慙愧北山文
葛元喆
寄黃存齋
别後遺經在燈前老鬢華著書思衞道避俗欲移家黃
葉秋雲淡孤村夜月斜欲尋三徑菊為待九秋槎
陳高
懷友
作客黃山下思君漢水濱愁牽清夜夢吟瘦老夫身漂
泊誰知我交遊獨此人春來尋小艇江上問通津
夜半舟發丹陽
舟子貪風順開帆半夜行天寒四野靜水白大星明長
鋏歸何日浮萍笑此生柁樓眠不穏起坐待雞鳴
城西虎跑寺
石勢虎蹲伏山形龍屈盤寺開唐殿閣墳掩宋衣冠幽
澗泉聲細斜陽塔影寒近城多戰鼔棲息此中安
贈章以元昆仲
相見談經史江樓坐夜闌風聲吹屋響燈影照人寒俗
薄交遊盡時危出處難衰年逢二妙亦得悶懷寬
入山
入山驚道險上嶺覺天低日礙危峰過雲依翠壁棲幽
花如血染怪鳥學兒啼避世須來此桃源路已迷
新歲憶曾子白
經月愁聞雨新年苦憶君青華為客久白髮著書勤酒
共鄰僧飲蔬從野老分何時共登眺整屐待晴雲
重登近山樓
羇旅歸來日危樓得再登山如前歲好雲向小窗凝種
术看今長藏書比舊增題詩成感慨老我愧何能
陳䮄
鰲峰
為愛溪山趣朋尊訪舊遊久拚黃菊醉況被白雲留木
落千山曙潭空萬影秋坐來飛鳥盡歸思共悠悠
甘立
秋雨夜坐
風雨夜窗急庭帷秋思多蕭蕭聞落木洶洶度驚波階
濕吟蛩亂檐深宿鳥過青燈挑不盡無奈客愁何
送唐子華嘉興照磨
羨子才名久人稱老鄭虔風流今共識政事昔曾傳坐
幕揮談麈移家載酒船郡城秋水上相望故依然
送孫士元越州經歷
江樓酒欲醺離思亂江雲官舍山隂近郵亭水驛分聲
華當衆望贊畫藉多聞退食須行樂裁詩孰和君
王冕
書懷
世情多曲折客況自堪憐聽雨愁如海懷人夜似年草
肥燕地馬花老蜀山鵑冷澹無歸計蒼苔滿石田
晚眺
密樹連江暗殘陽隔浦明不知秦塞遠殊覺楚天平故
國人何在荒城鳥亂鳴徘徊吟未已搔首忽傷情
次韻荅王敬助
西圃餘薑蔗東臯足稻粱今年誠有望吾計未全荒倚
杖停吟久看雲引興長鄰家新釀熟同醉菊花旁
泊瓜洲
落日大江秋淒涼覺底愁逆潮攻敗壘荒樹入沙洲險
固空餘迹清平且壯遊不須腰十萬明日上揚州
八蟠嶺
路繞危垣上風高松檜鳴花飛殊失意草長不知名遊
客諮遺俗居民指舊京浮圖天末起瞻望忽傷情
歸來
歸來人境異故里是他鄉坐閱紅塵過愁多白髮長關
山雲渺渺江漢水茫茫世事何多感憑高又夕陽
村居
避世忘時勢茅廬傍小谿灌畦晴抱甕接樹濕封泥乳
鹿依花臥幽禽過竹啼新詩隨處得不用别求題
黃牛山
招提萬山底古屋蔽煙霞密竹先秋意長藤過夏花繁
隂沈雨脚清響潄雲牙老衲眉如雪相逢話作家
春晚客懷
落落窮途客年年不在家寄眠聽夜雨借景看春花空
著三山帽難防兩鬢華清晨覽明鏡載笑復咨嗟
有感
絶國春風少荒村夜雨多可憐新草木不識舊山河世
事紛紛異人情轉轉訛老懷禁不得悵望一長歌
對鏡添惆悵憑誰論古今山河頻入夢風雨獨關心每
念蒼生苦能憐蕩子吟晚來愁更切青草落花深
郭翼
漁莊
山色桃花裏漁莊信少雙鷗羣迴落日魚笱聚深矼楊
柳秋開屋蒹葭雨滿江野翁歸醉晚水沒繫船樁
雪
漠漠年華晩霏霏夜色分江明非借月樹重或兼雲始
訝花驚陳飜愁鶴失羣梁園詞賦客飄泊獨懷君
和東禪悅堂遣興韻
讀經香滿室燕坐自朝曛鳥啄生臺飯龍吞洗盋雲心
花幽處現天籟靜中聞汨汨紅塵海虛空念不分
寒林
雪落黃泥坂江空采石磯老龍寒臥蟄棲鵲夜驚飛笙
籟無時息漁樵落日稀明年春色裏還此看林霏
合溪别業和顧玉山韻
雞犬秦人宅迢迢隔戰氛桃花浮釣艇草閣散鷗羣碧
樹重溪合斜陽遠笛聞吟詩雲半席遥想與誰分
寄雙徑主者
問信維摩詰山中一錫歸遥瞻雙徑月長照五銖衣寳
樹交珠網香雲護碧扉虎溪溪上路來往且忘機
新雁
江上聞秋雁秋風第一聲幾行雲接塞昨夜月臨城萬
里驚烽火羣飛憶弟兄關山書未寄愁感異鄉情
王畛
晚思
薰風向晩急吹動一身愁意合情終美心離事只休鳥
銜殘日度雲逐暮天流今古無窮恨令人早白頭
王原傑
夜泛吳江
小舟輕似葉載月過蘇城柔櫓數聲響長江一派清天
低連水色風順送鐘聲隔水疎林外漁燈數點明
黃公望
顧愷之秋江晴嶂圖
三絶如君少斯圖更擅長設施無斧鑿點染自微茫山
碧林光淨江清秋氣涼憐余瞻對久疑入白雲鄉
王晉卿萬壑秋雲圖
雨霽雲仍碧天高氣且清霜楓紅欲盡澗瀑落長鳴岫
嶺蒼茫景江湖浩蕩情應知臥雲者奚尚避秦名
題袁清容長幅
入山眺奇壑幽致探何窮一水青岑外千巖綺照中蕭
森淩雜樹燦爛映丹楓有客茅茨裏居然隠者風
吳鎮
陸探微層巒曲隖
六法斯圖見神竒指掌分萬峰凝翠靄一水弄清紋樹
密猨啼苦橋迴鳥喚羣溪邊有茅屋處處挂斜曛
閻立本西嶺春雲
西山高五臺縹緲出蓬萊春半花爭發宵征客倦來短
橋流曲水危壁覆蒼苔宣廟曾留賞臨風媿匪材
秋嶺歸雲
峰色秋還好雲容晚更親瀑泉落霄漢霜樹接居鄰靜
處耽竒尚消閒覓舊因悠悠橋畔路終日少風塵
吳道子五雲樓閣
碧樹圍青幄羣峰列嶂來卿雲分五色鵲觀倚三台仙
客乘春至山翁向暮回高深無限思之子總神材
王右丞雪溪圖
曉徑霑衣濕登臺試屐危乾坤增壯觀江海得深期歷
亂瑶華吐紛披玉樹枝精微誰與並顧陸頗相宜
碧樹擁江扉朱簾捲翠微崇朝無客過傍晚有漁歸嶺
耀梅重白隄縈絮正飛若留清夜賞鉛粉更光輝
右丞輞川圖
瀟灑開元士神圖繪輞川樹深疑垞小溪靜見沙圓徑
竹分青靄庭槐歛暮煙此中有高臥欹枕聽飛泉
畫裏詩仍好縈迴自一川湖晴嵐氣爽浪靜柳隂圓賦
詠成珠玉經營起霧煙當年滿朝士若个在林泉
李昭道畫卷
人愛山居好何如此際便家規仍小異幽致更超然暮
靄映高樹柴扉遶細泉新圖不可再展閱憶唐賢
關仝秋山凝翠
絶壁孤亭迥千峰落日曛沙明江上樹客帶洞前雲市
散雞鳴遠村荒犬吠聞一天秋色好都向此中分
趙大年秋村暮靄
曲磴平岡外遥峰落照沈人家三徑僻煙樹幾村深漁
唱流寒碧樵歌步夕隂悠然懷舊侣山館散清音
趙松雪重江疊嶂
江色千重碧煙光無限青數峰横翠黛一逕入層扄倚
市柳為幄迎人花自馨征帆遥點點漁唱起滄溟
摩詰詩兼畫斯圖若比肩江深煙浪接山出曉雲連柳
市疎鐘斷花林青旆懸鷗波風日好瞻對使人憐
子久為危太樸畫
子久丹青好斯圖更擅長浮空煙水闊倚岸樹隂涼咫
尺分濃澹高深見渺茫知君珍重意愈久豈能忘
王維終南草堂
昔人謝政後生事此山中樹灑虛堂雨泉飛隔浦風喜
無舟楫至旋有鶴猨通應識無聲妙臨窗展未窮
郭忠恕仙山樓觀
疊嶂雲仍起崇山境轉幽溪雲千頃雪松籟一林秋長
嘯臨朱閣清遊卧石樓橋廻泉溜遠消盡古今愁
李成寒林圖
嶺高霜自結風勁入寒時日落晚山碧林空流水悲棲
鴉尋樹早瘦蹇下岡遲無限黃塵滿幽棲總不知
黃鎮成
春雨南田書事
流水三椽舍桑隂五畞田飯香分野碓茶熟候山泉石
榻看雲坐谿窗聽雨眠桃花川上路應有釣魚船
鉛山早行
早起辭林館鄰雞已再嘷月弦當戶直斗柄插山高細
濕侵藜杖輕寒襲布袍前趨東日上五色動雲濤
乘涼
借屋依喬木乘涼愜病身日回山有影風遠竹無塵除
地平施榻攀條側挂巾應攜龐老宅真作鹿門人
南山紫雲山居
一宿南山頂仙凡此地分河明疑有浪天近更無雲月
色初秋見泉聲徹夜聞紅塵飛不到甘與鹿為羣
樹老秋凝露山空晚更蟬雨添舂藥水雲濕種瓜田對
榻僧長坐聞鐘客未眠自應麋鹿性疎散愛林泉
絶壑開闌檻遥峰展畫圖雪飜僧供鉢雲繞佛香爐接
板橋横澗連筒水入厨杖藜行藥去九節得菖蒲
竹露連巖際松風滿坐隅水舂如有節山鳥似相呼暑
雨收崖蜜晴雲斸土酥月高秋萬宇身世一冰壺
絶境紅塵遠高居白日長僻宜人不到靜與世相忘宇
闊星辰大山虛水石涼翠屏天外立秋氣晚蒼蒼
題朱澤民畫山水
與客浮湘水琴書共一舟雲間雙樹曉天外數峰秋指
顧銷塵慮棲遲發櫂謳未知身是畫明月滿滄洲
東陽道中
出谷蒼煙薄穿林白日斜岸崩迂客路木落見人家野
碓喧春水山橋枕淺沙前村烏桕熟疑是早梅花
陳柏
京口送戴壽卿之金陵學錄兼寄劉雲松
罋城至冶城山影碧崚嶒泮水春纔動雩壇價已增烏
臺爭薦鶚鵾海看飛鵬問訊雲松客清溪隠釣罾
李存
送徐典史歸四明
細雨堂前酒初梅雪後吟誰云新識面已是舊知心冉
冉蓮花幕青青桂子林簞瓢千古意臨别一何深
次汪簿秋日見寄
隔水秋雲薄連山夕照荒去鷗分遠色來雁帶初涼風
物何常異人生亦自忙因懷吾友問醫俗若為方
别黃俊昭
歸矣黃夫子清愁葉葉風深知疑我獨無補與人同天
地年年老江河日日東相思有新語并寄鯉魚中
贈胡大使
久客徒催老微名不救窮尋詩亦及我好事豈非公勲
業遊天北家鄉望海東重逢知幾日小酌晚林中
吳景奎
旅夜
逆旅頻看鏡秋來白髮生孤雲渺何許遊子獨關情野
迥雞三唱霜寒雁一聲此時愁絶處歸夢度江城
過臨平
舟過臨平後青山一點無大江吞兩浙平野入三吳逆
旅愁聞雁行庖只鱠鱸風帆如借便明日到姑蘇
旅夜
秋宵不成寐缺月向人斜更漏傳三鼔寒燈落一花窮
愁長伴客幽夢只還家烽火何時息吾生未有涯
和韻秋日述懷簡李克明
草木驚搖落賓鴻度漢河故山歸夢遠明月客愁多不
復丁年壯空悲子夜歌倚闌看北斗零露滿煙莎
得家書
臥看平安字移燈就枕衾兒癡甘廢學母老最關心山
藥來鄉味溪藤寄野吟愁多飜不寐歸思在遥岑
病起家書至頻看坐夜分弟兄傳雁影親友散鷗羣嘗
稻應飜雪栽松欲入雲故山歸去日嘉樹定繽紛
陳植
送趙生
元霤峰如畫别來勞夢思江鄉為客久歲晚到家遲夜
暖梅花發冬深草木衰紅塵染衣袂莫使白雲知
龍興寺(次唐綦毋潛韻)
先朝黃葉寺老屋白雲扉燈續長明火僧猶壊色衣䭾
經馬迹遠念佛鳥聲微唯有閑閑叟坐看紅日飛
張師曾
為劉損齋待制作
西蜀雲山遠南陂水竹奇紫騮梅令色白雪謫仙詩視
草催春直藏舟惜夜移惟餘雙鳳羽五采瑞明時
何景福
暮春王茂叔相過
春事遽如許相過忽偶同四簷留客雨一徑落花風病
骨緣詩瘦愁顔借酒紅摶沙寧久聚明日又西東
六月十七日夜坐李寧之忽得風急落流螢之
句遂命足成一律
坦率坐中庭高門夜不扃露垂聞警鶴風急落流螢對
語頭俱黑相看眼更青客星在何處指點認天經
潘純
送杜元父赴南臺掾
故國江山在行臺地望優顧曕烏亦好却憶夙曾遊寺
影清河曉蟬聲玉樹秋郎官多古意莫上最高樓
題豫章楊季子水北山房
舊聞楊季子水北有山房竹色長年綠松隂五月涼雨
絲深釣渚風帙亂書牀亦欲相從去江波不可航
徐舫
瑶林洞
洞傳緱嶺似仿彿玉笙清石或藏漁鼓雲從隔犬聲乍
居人頗怪異聽耳初驚子晉壺天有莫疑彩鳳鳴
陸廣
水竹居
為愛王徵士幽居發興新乾坤得清氣風月屬閒人巳
有雙溪竹渾無一點塵平生隨所寓取適任天真
羅蒙正
春日聞鶯
旭日明臺榭微風散綺羅樹隂涼翠合鶯囀落紅多闃
寂懷人處間關奈爾何嶺南天氣好二月已清和
俞明德
分題館娃宫送鄭同夫歸豫章
吳王歌舞地千載一登臨猶有頹基在空餘秋草深香
銷珠珮化土蝕玉釵沈楚客今朝别仍多感慨心
趙覲
蘆子渡
蘆花十里塘野色正荒涼明月秋無際西風雪有香漁
郎茅屋小估客棹歌長自媿無家别經行百感傷
綠雲洞
小洞綠雲合空山碧雨隂竹梧秋瑟颯松檜夜森沈水
簟琅玕濕風忩翡翠深何時謝塵鞅同理月中琴
范致大
題張先生良常草堂
溪上開新館高齋擁翠蘿彈琴拂石薦垂釣得鷗波道
士籠鵝至門生載酒過春風看花處隨地樂行窩
送張吳縣之官嘉定分題賦得石湖
范公如賀監吳越似同風一曲君王賜千年霸業空蕭
條湖水碧淩亂藕花紅相送青山暮孤帆沒斷鴻
李文
桐君山
緣江清徹底秋草迥相連霜墜楓林脫泉流石竇穿布
帆風自趁沙鳥霧爭先龍墖桐君祠傳聞昔已仙
郭完
山中即事
數日别江渚抱琴過竹溪山深黃耳遠日落畫眉啼識
字今何補懷家計亦迷明年與妻子春雨學扶犁
方坦
石門清隠
鄭子石門隠石門長晝開了無俗客到時有白雲來谷
煖耕春雨窗隂聽瀑雷徵賢有明詔林下豈遺材
台哈布哈
送友還家
君向天台去煩君過我廬可于山下問只在水邊居門
外梅應老窗前竹已疎寄聲諸弟姪老健莫愁予
賦得上林鶯送張兵曹
春日陽關道鶯聲滿上林來從金谷曉飛度玉樓隂柳
嫩難分色歌停稍辨音明朝空解語人去落花深
余闕
送普原理之南臺御史兼簡察士安
霜署起南天雲霄畫榜懸兩幃猶可對二妙古難全夏
木籠雕檻風華度繡筵時應聮騎出誰謂非神仙
吕公亭
鄂渚江漢會兹亭宅其幽我來窺石鏡兼得眺芳洲遠
岫雲中沒春江雨外流何如乘白鶴吹笛過南樓
竹嶼
秋水鏡臺隍孤洲入淼茫地如方丈好山接會稽長紫
蔓林中合紅蓮葉底香何人酒船裏似是賀知章
送危應奉分院上京
峽路傳清警金輿夾綵旃還如向姑射詎比幸甘泉苑
樹紛成幄關榆始委錢從臣偏寵近載筆幔城邊
題赫嚕易之四明山水圖
窗中望蒼翠春木起晨霏孤嶂纔盈尺長松未合圍蕭
蕭此仙客日日候巖扉念爾空延佇王孫且未歸
賦得慈恩寺塔送李惟中赴西臺侍御
祗園開塔廟遐瞰盡三秦琱玉裁文陛金銅結綺輪高
標雙闕外流影灞陵津攬轡還登眺題名繼昔人
賦得鉅野澤送宋顯夫僉事之南山
隄上柳沈沈春蒲泛渚禽濟田東滙闊汶水北流深落
日依中沚浮雲積太隂微茫看不盡渾似别時心
送張有恒赴安慶郡經歷
曉路通高嶂春城入大江草生垂釣浦人語讀書窗肅
客移茶鼎行田載酒缸幕寮誰得似高步絶紛龐
送李伯實下第還江西
之子不得意南行無怨辭官河人杳杳客路雨絲絲古
木淮隂市春城孺子祠悽然千里别為賦小星詩
賦得春雁送司執中江西憲幕
春風起蘋末旅雁尚回翔乳鴨嬌同啑新蒲短可藏應
懷洞庭水非避塞垣霜客路頻懷舊題詩寄帝鄉
賦得蛾眉亭送王德常御史赴南臺
江亭望華崿望望似脩眉埽黛偏能巧含顰知為誰娟
娟微雨裏脉脉夕陽時千里乘驄去因之傷别離
飲散荅盧使君
契闊思相見留連及此辰長江映酒色細雨浥歌塵所
喜襟懷共由來態度真何時洗兵馬得與孟家鄰
雨中過長沙湖
細雨灑秋色平湖生白波客心貪路急帆腹受風多落
木生秋思驚禽避棹歌舟行不借酒兀坐奈愁何
汪澤民
紫山寺晚望山門
勝絶瞿硎地中藏六洞天山門雲引路石室月通泉鳥
逕莓苔澀僧房紫翠連曾聞地主說悵望夕陽邊
題翠微寺
堂上麻衣坐階前錫杖泉人依碧霄近寺與翠微連山
擁無塵地雲開宿雨天明當臨絶頂禪榻借高眠
鄭玉
黟坑橋亭次以文韻
擢筆題高柱披襟挹好風剖瓜蘇渴客採藥識仙翁飛
鳥連雲白幽花點水紅相從問歸路疑悞入崆峒
結屋依山麓衣冠尚古風醉人千日酒扶杖百年翁雲
起山松綠風迴野燒紅誰云避世者猶自在崆峒
吕震
武夷山
隱屏尊五曲祠像肅千年泉響長疑雨山高不礙天書
堂生草帶石竈冷茶煙道脉流今古清宵白日然
韓準
蘇門山
誰謂江南好蘇門第一流泉聲竹林夜山色稻花秋捫
石看題詠臨池憶釣遊何時卜歸隱明月載孤舟
陳肅
聞康給事禁中寓直因寄
重慙長樂注曲館建章通戸裛金仙露窗含玉女風濃
香千緒蠒華燭五文虹顧此清宵興遥憐誰與同
送浦御史往荆南
悵望荆南道飄然忽去羣雲隨驄馬色花學繡衣紋過
峽思神女逢灘問使君王程歸有限應未到春分
寄上元韓少府
借問為仙吏幽懷定若何江聲雲外急山色雨餘多小
市金陵酒遺宫玉樹歌好乘巴馬子閒踏落花過
王翰
山居春暮偶成
水氣掩蒼扉蘿香織翠微洞迴雲到少地僻客來稀野
鳥蕩春去楊花作雪飛祗因飄泊久對此也沾衣
夜宿洪塘舟中次劉子中韻
勝地標孤塔遥津集百船岸迴孤嶼火風度隔村煙樹
色迷芳渚漁歌起暮天客愁無處寫相對未成眠
題畫小景
萬籟秋聲近雙峰宿靄收江涵林影碎野接曙光浮蘿
薜連書幌鶯花避釣舟由來揚子宅寂寞閉丹丘
遊鼔山靈源洞時澄明景霽入望千里徘徊自
旦至夕值月上聞梵聲泠然有出塵之想
旭日照高岑天風振遠林不應滄海色那識白雲心寳
樹空香滿珠林積翠深坐來明月上何處起潮音
晩眺次林公偉韻
偶信東山屐尋幽到翠微白雲空野樹紅葉戀斜暉岸
落潮初滿天寒雁未歸風塵江海徧不上野入衣
伯顔
過豫章
艤棹滄洲外行行入故城樓臺空舊跡門巷半新名盛
學從誰說明身只自驚惟看徐孺子千古有餘清
過烏山舖
溪流霜後淺野燒曉來明古路無人迹空山有驛名衾
寒知夜永柝響覺風生苦被浮名誤棲棲復此行
李祁
贈王汝賢
澒洞知誰在倉皇賴汝賢壯心抛舞劒驚膽落虚弦暮
雨滄江上春風綠柳邊高歌聊自遣世事欲茫然
題王與齡畦樂
有客依南浦長年學種畦才高宜世用性僻愛幽棲菜
甲侵腰長桑枝刺眼低不因來往熟那得自成蹊
和王子讓席上韻
衰年愁對酒壯志憶題橋遇事難開口逢人媿折腰樂
傳天上譜心逐暮歸樵宴罷驪歌發蹉跎又一朝
題梅坡
迢遞城東路梅花遶幔坡步隨山雪徧興入野雲多顧
影頭常側憐香手屢挼為君題作畫短句不成歌
陳基
次韻荅元善
跡忝芙蓉幕心依虎豹關老驚詩鬢短貧覺酒尊慳特
達高書記清新庾子山多情憑塞雁時寄一書還
癸卯二月十二日常熟阻雨寄吳門分省同官
一棹琴川路頻年此往還海風寒挾雨戍火夜連山澤
國龍分節邊城虎據關故人南省幕退食珮珊珊
十六日開船值北風大作復泊北門
風急江難渡天寒雪更飄濟川雖有楫跨海恨無橋使
節辭吳近官軍去楚遥北門仍繫纜山雨夜蕭蕭
三塔寺訪寬老
人世難行路禪房獨掩扉鶴飛知客至雨歇見龍歸天
地干戈滿江湖故舊稀愧非韓刺史臨别更留衣
送姪讓從軍武安
送爾徐州去秋風幾日程水通彭子國山擁楚王城虎
帳氍毹煖犀船五兩輕從軍古云樂今我不勝情
函關
萬里西遊客歸期趁早鴻澗泉明曉練山果落秋紅鳥
度煙嵐外人行泥淖中前途逢驛使立馬問關東
江
澤國長雲雨春山半有無江源起巴蜀地勢控荆吳客
舍依鮫館蠻商雜賈胡明時方利涉吾道未乘桴
久雨
久雨妨農事那堪夜復晨雲浮滄海日花誤洞庭春行
路悲遊子匡時仰大臣未甘栖遯跡霄漢有通津
送庸田司寳惟善經歷
籍甚中朝彦翩然萬里情禮從蓮幕重詩到水曹清未
雪辭吳會先春入薊城殷勤黃閣老能不問蒼生
閿鄉驛用故翰林宋顯夫韻
為問西來使長安去幾何檄書飛僰道征戍動交河鸚
鵡承恩舊葡萄入貢多平生二鳥賦感慨未能磨
饒介
夢中
流水無心競孤雲與我同坐深明月下行盡亂山中花
落聞啼鳥松涼愛御風懸知皆夢境一笑萬緣空
馬玉麟
虎丘和范文正公韻
綠蕪迷四野空翠擁千巖風過鶴鳴樹雲歸龍在潭雨
花飜寳座積石護僧菴此地如容我移家住水南
又次柳道傳韻
高城落日下樹擁半山青野鳥啼還歇溪雲散復停微
官猶是客對此暫忘形為愛生公石移尊上小亭
張憲
寄天香師
圓帽頂紅毳方袍搭絳紗海龍邀早飯山鹿進秋花試
墨探倭紙尋泉鬭建茶時抛紅豆粒竹下喚頻伽
贈西僧
西離五印度東渡獨繩橋海若擎雙足天花上七條胡
經函貝葉飯鉢繫㭨瓢回首流沙路程途十萬遥
荅問湖源風土
湖源源上路東與浦陽連地勝藏春隖民居小有天秋
山紅入畫晴野白浮烟一道桃花水如今泊戰船
取青樓夜飲戲葉子肅
酒令傳觴急鐙花囓燭低山人清似水老子醉如泥天
黑月墮地水寒星在溪猶吹赫蹏紙照道畫樓西
送哲古心往吳江報恩寺
蘭若壓江橋長廊晝寂寥鳥啼春後樹龍起定中潮花
雨隨風散茶烟隔竹消客程他日路清話借通宵
聽雪齋
萬籟入沈冥坐深窗戸明微于疎竹上時作碎瓊聲撲
紙春蟲亂爬沙夜蟹行袁安政無寐欹枕漏三更
大都即事
三月西山道春風平則門繡鞍紅叱撥氊帽黑崑崙衣
襆分香裹壺缾借火温醉歸楊柳月綠霧掩黃昏
小海春如畫斜街曉買花連錢遊子騎斑竹美人家襖
色搖紅段鞶香鬭蠟茶額黃斜入鬢側髻半飜鴉
楊柳暮鴉啼鐘樓日又西小車隨客散歸馬望塵嘶碧
瓦差宫樹金波溢御隄時平足行樂誰問醉如泥
紅雪點綿袍青樓酒價高朱絲紅欏桫玉斗紫葡萄春
餤行綾卷秋醃割佩刀簾鈎風不定觸損&KR1870;翎毛
千步廊前月朦朧照御街風簷鳴寳鐸雷板耀金牌城
影平鋪地樓隂半上階誰家吹短調一夜亂春懷
寄馬將軍
馬服古名將孤軍鎮海壖射鵰天雨血拔槊地飛泉筝
手調銀甲花奴遞玉鞭虎營燈火夜自注十三篇
寄中山隠講師
問訊山中隠中山第幾重風廊巡夜虎雲鉢聽經龍流
水千溪月寒巖一樹松無因淨查滓來共上堂鐘
贈張習之
膏雨晝廉纖鑪煙不隔簾燕泥侵玉麈蛛網挂牙籖夜
枕花頻妒春衫酒半淹綠窗人散後明鏡摘風髥
立仗馬
照夜玉狻猊霜毛鐵鑿蹄春風金絡腦小雨錦障泥御
駕馳天上軍封受海西日供三品料緘口不聞嘶
次鐵笛道人韻
翠黛鎖眉山穠愁無處安玉環雙鳳繞珠髻九龍盤花
落夢初斷鶯啼春未闌檀槽兒女語昵昵向誰彈
次鍾君來韻
我愛山中好全無俗事牽秋霜溪口樹春水渡頭船豆
熟白鷴聚花開錦雉眠官閒僧舍近棋罷又詩篇
春登永安寺
宿雨忽開霧凭高散旅愁野煙啼翠鳥庭草臥青牛怪
石尖於劒長杉高過樓尚懷登絶頂東北望杭州
陳秀民
至岳州宿岳陽樓
蕩槳遡流光登樓望八荒江山出圖畫天地入舟航夜
靜星文動秋高月色涼題詩懷李白搔首鬢滄浪
登靈巖
寳殿壓崔嵬華池頂上開山從太白出水自洞庭來閣
樹聮珠塔巖花照石臺吳王清暑地那得有塵埃
方行
贈相虛中上人
一室安禪久三生結願頻傳經來帝子送食下天神水
月虛空相山雲自在身慈航如可渡應許姓龐人
御選元詩卷四十
