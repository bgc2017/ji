欽定四庫全書
御選元詩卷二十九
七言古詩五
吳萊
五洩東源有地度可十數畝後負山前則石河
如帶幽夐深窈盖隠居學道者可築室偶賦一
詩屬陳彦正
越中五洩古名山東源峻嶺空雲間老石崚嶒欲見骨
天河瀉破莓苔灣蛟龍縮身似蜥蜴魑魅出沒司神姦
雷公一聲忽下擊鳥跡不到猶重關青華仙真舊治所
碧落侍從登清班穴疑綵狻據一柱戶想銅獸銜雙鐶
鳳馭鸞鞭白羽瓘芝樓菌閣朱莖殷梯梁未絶或可值
洞府寖遠多愁顔嚮曾褰衣得揭涉别擬鑿徑通茅菅
寬宏頗占十數畝夐静粗覺非人寰澗流帶綰玉繚繞
巒翠髻擁花斕斒截斷塵埃與世隔構成棟宇寧吾慳
陳君尋常有道力況此跬步臨幽潺虚室光明白不動
寳鑪温養丹將還丈夫出處我巳定馳字早寄孤飛鷴
休拘崑崙并漲海遇有勝處同躋攀
風雨渡揚子江
大江西來自巴蜀直下萬里澆吳楚我從揚子指蒜山
舊讀水經今始睹平生壯志此最奇一葉輕舟傲煙雨
怒風鼔浪屹如城滄海輸潮開水府凄迷灎澦恍如見
漭滉扶桑杳何所須臾草樹皆動搖稍稍黿鼉欲掀舞
黑雲鯨漲頗心掉明月貝宫終色侮吟倚金山有暮鐘
望窮采石無朝艣誰歟敲齒呪能神或有傴身言莫吐
向來天塹如有限日夜軍書費傳羽三楚畸民類魚鼈
兩淮大將猶熊虎錦帆十里徒映空鐵鎖千尋竟然炬
桑麻夾岸收戰塵蘆葦成林出漁戸寧知造物總兒戲
且攬長川入尊爼悲哉險阻惟白波往矣英雄幾黃土
獨思萬載疏鑿功吾欲持觴酹神禹
吴師道
十臺懷古(并序)(錄六首)
友人自杭來示及濟南王公十臺懷古詩讀之感
慨不巳夫江山故宫歌舞遺跡千載之上英雄游
焉千載之下狐兔行焉俛仰廢興孰能無情而詩
人尤甚發為咏歌詞雖不同而意緫合若物之鳴
以類而應余安得忘言哉余生好游嘗聞司馬子
長杜拾遺覧觀四方山川之勝以壯其文心竊慕
之異時浮江淮溯湘沅上巴峽過秦漢故都歴燕
趙齊魯之陽所見如十臺尚多訪遺老詢故實足
以發一時之興快宿昔之願歸而讀馬杜之詩文
以證其所得焉耳
朝陽臺
神娥縹緲高唐上楚宫樓閣森相向丹楓蒼桂湧孤闕
錦石清江簇連嶂行雲漠漠飛雨寒孤猿咽咽秋花閒
翠旂龍駕杳何處斷魂殘夢愁空山微臣宋玉誇能賦
當日襄王豈真遇千古秋風恨未平高泉飛落三巴怒
黃金臺
昭王銳志移青社築土懸金奉賢者四方劒佩集強燕
千里風塵馳駿馬郭君自舉先羣豪樂生獨步超凡曹
酬恩一雪伯國恥建功並倚雲天高君臣意氣千年少
落日荒墟沒秋草黃金買貴滿長安惆悵英雄布衣老
戲馬臺
項王戰馬從東來意氣蹴踏全秦摧入關不並沛公轡
還鄕却上彭城臺重瞳按劒風雲靡萬匹騰空煙霧起
凄涼垓下泣名騅零落江邊餘數騎寄奴千載心争雄
登高把酒臨秋風詐移晉鼎非男子君看百戰東城死
歌風臺
沛公置酒君王歸酒酣思惨風雲飛兒童環臺和擊筑
父老滿坐同沾衣一歌豐沛白日動再歌淮楚長波湧
龍髯氣拂半空寒虎士心馳四方勇河山蕭瑟長陵荒
野中怒響猶飛揚高臺未傾風未息故鄕之恨那有極
銅雀臺
半空高棟翔金雀玉扆繐帷塵漠漠西陵老樹暝色寒
建安殘妓春情薄曲終紅䄂辭尊前簷傾斷甓飛人間
分香老淚恨不滅秋風吹入苔花斑漢家一片當時土
肯為姦雄載歌舞銷盡曹瞞萬古魂落日漳河咽寒雨
鳳凰臺
金陵王氣飛祥雲鳳凰臺上聲和鳴鳳來春風花冥冥
鳳去秋風荒草生嬌娥舞散高城暮青山迥隔丹邱路
斜陽門巷語烏衣細雨汀洲飛白鷺江空天闊鳳影遥
謫仙吟罷誰能招六朝宫闕煙蕭蕭月明半夜人吹簫
春雨晚潮圖
昔年曾看錢塘潮龍山山下乘春濤中流回首洲渚變
孤塔不動青崖高雲昏水暗雨陣黑雪噴電轉潮頭白
浙江亭遠亂帆飛西興渡暝千花濕空江茫茫魂欲斷
歸來十年驚復見浩蕩東風滿畫圖淋漓海氣飛人面
春深故國芳草生䲭夷遺恨何時平重游弔古惜未得
掩卷歌罷空含情
桐廬夜泊
合江亭前秋水清歸人罷市無餘聲燈光隠見隔林薄
濕雲閃露青熒熒樓臺漸稀燈漸遠何處吹簫猶未斷
凄風凉葉下高桐半夜仙人來絶巘江霏山氣生白煙
忽如飛雨灑我船倚篷獨立久未眠静看水月搖清圓
舟行得風
江豚昂鼻噴驚波秋來江風西北多掣帆鼓篷疾於電
銀屋怒擁高嵯峨江南江北青山色著意相看忽如失
我行小遲亦何害人生取快寧多得賈人舟子勿嘯呼
野有垂泣耕田夫三月不雨田水枯
五月一日即事
黑雲滃渤如穨山白雨注地聲潺潺須臾雲散雨亦歇
斜陽映著高林間林間沉沉萬濃綠影弄微風自相觸
新蟬忽作去年鳴使我凄然感心曲
紅玉杯為陳雲嶠太祝賦
夷人揀玉河源水夜候霞光矗空起將歸萬里售中州
琢刻為杯世無比截肪栗色非不奇雞冠通赤希見之
筵間乍置争注目誰復更顧黃金巵小槽新壓真珠滴
擎向桃花花下吸但餘落日争光輝未許妖姬比顔色
主人今代陳孟公閉門留客酒不空千金之裘五花馬
不惜買醉酬春風公侯家世多珍物獨寳此杯為故笏
華堂舞罷飲闌時什襲珍藏莫刓缺
三月十八日張仲舉趙伯器吳伯尚王元肅同
游西山玉泉遂至書山
肅清門外春草青背城曼衍趨郊坰西山曉晴出蒼翠
高下不斷如連屏道傍巨冢烏鳥噪寒食野祭遺羶腥
溝深路狹雪泥在緩鞚瘦馬仍竛竮行行山近寺始見
半空碧瓦浮晶熒先朝營構天下冠千門萬戶侔宫庭
寺前對峙兩飛閣金鋪射日開朱櫺截流累石作平地
脩梁雄跨相緯經平臺當前白玉座刻鏤精巧多殊形
常時御舟此游幸清簫妙管魚龍聽沿堤萬柳著新綠
未見蒲葦彌煙汀鳬飛鷺起渺空闊使我清思淩滄溟
游船兩兩棹歌起亦有公子携娉婷主僧說法據高座
撞鐘擊鼓聲發霆欣然肅客道周歴顧瞻幻怪何神靈
後園小殿翳花木繡幃香閣猶深扃坐陪方丈談亹亹
伊蒲清供分餘馨出門暄風掠人面前趨復歴峴與陘
泉乾土勁草樹少祗有廣塔高亭亭香山蘭若金源舊
猶餘大定殘碑銘長松老檜見未有澗水繞屋鳴清泠
扳危涉險劇喘汗却下迅走誰能停班荆列坐杏花底
&KR0838;觴受此香雪零日規漸隠半峰側酒行不盡雙玉瓶
衆賓乘醉有餘興惟吾却飲嗟獨醒疾驅信馬路巳熟
遥見樓堞塵冥冥歸里門巷未深黑春雲黯黮明疎星
廣文官况淡於水矧復聚散如浮萍玉泉頗恨不少住
客意更擬同揚舲明朝清游墮夢境擁書却坐槐隂廳
歐陽玄
題山莊所藏東坡畫古木圖
眉山昔日生三蘇一山草木為之枯後來筆端挟春腴
却令生意回枯株樹經公筆無老醜天以春工付公手
誰云軰行龍眠翁奚必法嗣洋州守山莊劉氏富清玩
家有蘇公舊揮翰恍驚濕蘚黏怪石慣見倒根生斷岸
涪翁對此煑春茶為公梢上挂長蛇燈窗細讀假山記
秀氣終屬眉山家
示姪
吾宗孫子多好學争持卷軸求余詩嗟余膏馥有幾許
況復老懶惟其時子年弱冠氣方銳立志要與青雲期
冀馬生駒汗血器越女墮地瓊瑶姿固知美質故應爾
所貴論道隆師資牧之涉世晚自誤冬至作詩鎸阿宜
初陽萌動慎培養萬木一本含春滋
道吳山
道吳山頭目龍臥疊嶂重岡深紫邏靈湫瀑布千丈長
古寺神杉十圍大崇祠坎坎風雨來樵徑丁丁鴻雁過
郡人夜望北斗魁下有突兀青蓮座
大圍山
大圍山高高幾許絶頂嵯峨戴林塢石隙花開自春夏
地罏僧擁無寒暑清流白鷴滌毛距綠樹黃熊引筋膂
山腰日午嬰兒啼知有雷公出行雨
陳泰
將離京師别李朝端陳伯奎二同年
陳生射策未三十筆箭如鋒不破的自古英雄感慨多
直比梟盧懸一擲文章有命不論巧得喪窮通兩何惜
吾州二妙真豪放白璧明珠炯相望蜚英巳邁時軰先
通籍還兼伯兄行霜蹄歴塊千里空風采承恩九天上
我辭君歸春正晚天風吹帆落花滿青冥浩蕩南極深
白日波濤洞庭遠感君惜别重徘徊令我長歌激肝膽
雲山之東佳氣濃磔裂華盖晶熒通紛紛鸞鵠好羽翼
莫笑垂翅南飛鴻
題蒼龍戲海圖
天孫織雲春錦紅玉梭悮落乘剛風一夕變化雲冥濛
海水起立為珠宫坐令年年機杼空誰與黼黻上帝躬
求梭不得愁鬼工安知入君懷袖中
醉書王元德德聚亭
前日相逢一尊酒即欲寫向君家亭别來十日不會面
胷次硉兀愁難醒憶我曾為帝城客客裏論交話疇昔
玉樓絃管天下春醉舞楊花日西夕此時聚首情皆真
雲萍轉盼難重陳高官坐揖小官拜九州四海知何人
長安少年更翾薄一餉飛蚊聚歡樂殘杯冷炙心巳悲
此士平生慣藜藿君不聞漢時豪傑稱東方列卿太史
尚書郎就中亦有貧賤者威動星宿回清光為君痛飲
亭邊月懷古傷今重離别丈夫有志江海深匣中雄劒
知君心
詠雙芙蕖
雙芙蕖連理發不恨狂風頃刻吹只恐游人輕易折君
莫折花有情不是同心眼前久還他同死復同生
謝端
送李彦方副使之閩
使君昔峩豸冠日正色危言動明主臺除近日多留中
今日東門送君去平生不到黃河堧褰帷萬里閩關路
畫鷁輕搖楊柳風繡衣肯裛薔薇露
宋褧
歐陽原功由藝文少監謁告歸瀏陽
七年不見荼䕷花湘南學士思還家賣馬徑出藝文監
買船便赴潞河沙始隨徵書官璧水北門風月清談爾
兵塵荏苒居庸關襆被蕭條教忠里奎章閣上進成書
九重知是尹蕪湖腰帶黃金佩蒼玉玉巵賜酒榻前趨
君恩如海誰能報回首鄕關動懷抱尚平㛰嫁幾時畢
陶令田園何日到槐舒兔目柳如緜浩然歸興南風前
閨人含啼僕夫喜那顧悲歡各異緣西山過雨離筵曉
川途萬里雲繚繞里閈逢迎樽爼歡都城會合簪纓少
太白酒樓
我昔在髫年知有謫仙人少壯讀所作天才氣淩雲潯
陽紫極宫往歲聞佳句采石青山頭前月拜荒墓夜宿
簷下雲秋弄江上月何如任城樓狂飲興豪發况有任
城宰具酒復知音酒酣隘八極世事徒駸駸内子香閨
夢伯禽嬌且啼人間火宅謾煎逼政是玉山傾倒時散
披紫綺裘倒著白接䍦銀臺金馬直一唾方瀛絳闕行
將去仙之酒杯失遺基樓觀雄垣表暗題咏石榴海柏
森西東謫仙人今何在汶水鳬山黯蒼靄手揮玉鞭騎
玉鯨應在浮雲九州外仙人魂魄茫氛氤望之不見矧
可親明朝我亦玉京去願謁蓬山賀季真
王士熙
送和林蘇郎中
居庸關頭亂山積李陵臺西白沙磧畫省郎中貂帽側
飛雪皚皚馬韉濕馬啼雪深遲遲行冷月棲雲塞垣明
鐵甲無光風不驚萬營角聲如水清明年四月新草青
征人賣劒隴頭耕思君遥遥隔高城南風城頭來鴈鳴
送華山隠歸西湖
方士求仙入滄海十二城樓定何在金銅移盤露滿天
琪樹離離人不采軒轅高拱聖明居羣仙真人左右趨
青牛谷口迎紫氣白鶴洞中傳素書珊珊鳴佩星辰遠
寂寂珠庭雲霧虛脩髯如漆古仙子玉林芙蓉染秋水
九關高寒不可留歸去江湖種蘭芷山頭宫殿風玲瓏
玄猱飛來千尺松閒房誦經鐘磬響石壁題詩苔蘚封
欲向君王乞祠祿安排杖履來相從
楊敬悳
題秋景圖
金門羽客茅山來䄂携千仞青崔嵬開緘滿堂秋色起
耳根彷彿清猿哀白雲溶溶漲川谷谷口蒼波瀉寒玉
輕舠一葉何處歸錦樹煙扉半紅綠汀沙空闊天渺瀰
山有猰㺄水鱷螭篙師未必好看客行人踽踽將何之
察濟
題錢舜舉秋江待渡圖
大江微茫天未曉散綺餘霞出雲表亂山滴翠露華寒
隔樹人家茅屋小行人欲發待渡舟垂綸獨釣磯上頭
感時撫卷寄遺意蘆花楓葉蕭蕭秋
顧文琛
題錢舜舉畫漁翁牽罾圖
苕溪道人溪上居一生只慣觀打魚吳兒打魚當耕織
意匠别出絲綸餘緯葭縳竹直水口承以密罟防其逋
卒然一掣勢莫御紫鱗躍出金芙蕖蓬窗草戶色色具
茶瓶酒碗尋常俱船頭青山立突兀船後綠樹搖扶疎
人間名利不可汚煙水為席天為廬西塞山前晚風急
醉踏船舷浪花入漁翁心事道人知日暮來看倚笻立
迴頭却捉秋兔毫寫入生綃半猶濕令人展卷心茫然
辛苦微官悔何及吳淞江上鱸魚肥秋風落葉滿漁磯
何不買舟逕東歸何不買舟逕東歸
建平道中遇雪
北風如弦雪如箭來射長途旅人面黑雲匝道天為愁
四望羣峰白於練蕭條聚落才百家日暮青煙起山縣
荒林叢葦少人行斷鴈殘鴉有時見憶昨年少輕遠遊
曾跨驊騮走畿甸只今潦倒困微官馬上低徊發哀怨
丈夫事業未易論但怪流光速飛電便須大飲敵清寒
未用悲吟歎羇賤
趙橚
贈郭上長歸括蒼兼簡葉縣尹林府判二公
夜聽春雨鳴雨晴君欲行君行向何處回覧括山青括
山萬疊青未了漠漠寒煙隔飛鳥三年官冷不得歸歸
夢時時度雲嶠竹雞鉤輈啼夢殘落花如雪春風寒客
途塵土何漫漫握手未許攀征鞍東關且盡雙樽歡東
關柳如帶中有别離態折贈不可持依依自相待宦游
江海事多違我軰論交金石在舉頭咫尺天涯别行李
蕭蕭浸明月出門大笑心激烈良儔往往多契闊每一
思之生白髮白髮生何足驚志士慷慨期晚成酒澆磊
傀澆不平況復不飲難為情長歌散作陽關聲子先歸
兮我暫停丈夫耿耿氣肯灑兒女淚浩蕩天地間清流
豈常聚郭公子休徘徊京城二月鶯花開束書早上黃
金臺黃金臺上多英才拾取青紫實快哉秋來我亦遠
遊計萬里殷勤空相遇到手功名俱得意却誦如今長
短句
許謙
題延月樓
崦嵫稅駕紅塵息玉鏡飛空天地白嬋娟先得何處多
齊雲翬翥高百尺清光無私照寰海舉頭千里明長在
主人欲擅四時秋夜夜掀簾為延待人生見月幾圓缺
今昔人殊同此月人迷夢覺月晦明終古相摩寧暫歇
倚闌清嘯酒莫遲銅壺催曉輪易欹
遊龍回寺碧雲堂有何無適草書
蒼鱗作霖回壑裏竟化長岡飛不起何年老僧飛錫來
強架檐楹萬山底碧雲石梯如登天俯視竹樹行其巔
巖巒起伏呈怪状壮若羣馬奔吾前何仙仙去不復返
滿壁龍蛇驚醉眼可憐一半委塗泥況復阽危混苔蘚
山翁摸搨妙入神永和繭紙且逼真勸君勿辭一日力
為我留為百世珍君不見二王舊帖皆殘編至今不惜
千金傳
馮公嶺
層巒疊嶂危相倚亂若飄風湧秋水寒松荒草間蒼黃
照眼峥嶸三十里初如井底觀天門一峰巍然中獨尊
縈回百折至絶頂俯視衆嶺來兒孫人言此山插霄漢
馬不容鞭僕夫歎攀援何異蜀道難氣竭神疲背流汗
熟視徐行路覺平心寬意適步更輕志須預定自遠到
世事豈得終無成我來正值窮冬月倚杖巖前嚼松雪
午店煙生野飯香陽坡日近梅花發寄語悠悠行路人
乾坤設險君勿嗔胸中芥蔕未盡去須信坦道多荆榛
陳樵
代玉山子荅
建昌老父吹羌管背花吹盡風花片雪中花老花未知
我起開簾納江燕夏姬出境春争妍房老不出金谷園
花奴鼔急人人顧砑光帽滑花難住
待月壇
憶昔待月錢唐秋眼寒桂樹枝相樛桂枝半蠧花不實
折之不得令人愁帝鄕幽燕邈吳越還向山中弄明月
聞道君家待月壇壇空風露何漫漫便欲因之遡寥廓
倒騎玉蟾飛廣寒廣寒宫殿殊清絶素娥嬋娟皎如雪
笑指桂樹對我言留取高枝待君折待君折須幾時明
年八月會相見付與天香第一枝
題海棠
東風吹墮緗雲影别院春遲宫漏永繡帷寳帶綰流蘇
夢入瑶臺呼不醒熒熒銀燭花蕊多城頭烏啼奈曉何
胡伯玉隠趣園君子池
五月菡萏發紅粧明綠波君看池上水何似若邪多若
邪女兒歌豔歌輕舟短櫂相經過傾城顔色有人妬日
暮涼風知奈何
丁復
送周士德還北
東風吹花繞白門南人送客開綠尊綠尊空盡客當發
白門惜别花無言周郎挟書南州讀濯髮春江水如醁
功名早年一唾手鄕里老人皆刮目巍巍廊廟急需材
明日辟書天上來鳳凰翩翩下千仞羽翼五采江南臺
南竹有實梧有樹歸飛即向岡頭去霜風一肅天地春
鬱作雲雷散霖雨老夫借屋鄰僧房門前蓬蒿十丈長
目力苦短耳力強喜聞斯世登虞唐
題劉堯輔觀瀑圖
劉侯校書天祿閣向人輒作山水畫長巒老樹翠盖欹
轉瀑懸厓練花瀉黃冠白袍問子誰濠梁漆園避世者
京師塵起碧於雲炎州瘴來疾如射揮毫定憶龍河上
挟帆久睨匡廬下
蜀江春曉
蜀江二月桃花春仙子江頭裁錦雲牙檣艇子雙蕩槳
蘭葉衝波愁殺人浣花詩客茅堂小醉眼看春狎花鳥
柳絮抛風乳燕斜畫簾捲雨啼鶯曉蘼蕪草生蘭葉齊
碧流黛石青無泥郫筒有酒君莫惜明日殘紅如雨飛
趙巖
題展子虔遊春圖
暖風吹浪生魚鱗畫圖彷彿西湖春錦韉詩人兩相逐
碧山桃杏霞初勻粉階朱檻眼欲醉垂楊淺試脩蛾顰
人間别自有蓬島仙源之說原非真危橋淩空路欲轉
飛流直下煙迷津畫船亦有詩興好娟娟未必飛梁塵
兩翁隔水俯晴渌韶光似水融芳晨望中白雲無變態
我欲乘風聽松籟落花出洞豈世知瑶池池上春千載
王虎臣
贈汪鶴丹
吾聞列仙之儔騎鶴飛明月為佩霓為衣又聞化鶴丁
令威七十甲子今始歸先生扁舟載蜚鶴五湖七澤將
安之江湖舊遊波渺渺牀頭金盡故人少猶能為客典
春衣酒邊豪氣天地小名賢歌頌題滿軸披圖亦自不
碌碌黃金白璧分與人惟有便便五經腹朅來訪我坐
氊冷岸幘扶笻微酩酊開樽促席意氣傾翦燭商詩寒
夜永星星斑鬢今如此清談自是青雲士試問煙波載
皜衣何如一舸攜西子
凌希惠
題畫馬
千金買駿骨絶足來異域尺素寫龍媒元非按圖索古
人觀馬在天機眼中不見黃與驪吾觀畫馬亦相類逸
氣横出驪黃外王君下筆殊可人紫艷一洗凡馬羣朝
幽暮越汗流血肯受青絡羈黃塵撫卷懷若人此意知
誰識泛駕固可奇在德不在力
韓信同
蓬萊飛峰
海上神山名自昔來去隨潮無定跡天人俯覧念虛浮
六鰲頂戴窮神力棲仙貝闕蕊珠宫多種瑶芝瓊草碧
依然根著不堅牢飛入石堂作南璧螺文蠣跡石龍存
雲氣隨潮時雨濕仙風颯爽生羽翰招納霓裳羽衣曲
試登絶頂望五湖南接洞天纔咫尺藥爐灰冷多登真
九轉丹成人未識雲間鶴迹托來篇王鄧真人久相憶
薩都拉
過桐君山
桐山峩峩桐水清仙人不住芙蓉城山頭笑指梧桐青
至今山水俱得名丹光夜照江水赤赤浪神魚夜飛出
碧桃花下覓神仙白日山中遇樵牧江深谷響山有靈
東山人喚西山譍漁人誤入水簾洞石壁倒挂丹崖藤
祠荒路斷行人少石上清風長瑶草月明黃鶴飛渡江
仙人一去梧桐老
題雲山圖
我有將軍萬疊青換得琅玕半忩綠月明恐有鳳來棲
日暮何妨雲借宿清時海宇無烽烟五風十雨歌豐年
看山愛竹了公事焚香挂畫似神仙城頭漏箭催更鼓
將軍夜寢元戎府怪底雲山光滿林牀頭斜挂三珠虎
題江鄕秋晚圖
沙頭潮下秋水枯雲山落日雲糢糊草堂遠近路長驅
蕭蕭行李行人孤蹇驢渡橋歸思急村南村北天秋色
何處相呼雞犬聲山前山後煙樹立江風水面吹殘莎
打魚小艇如飛梭何人盪槳立船尾釣者船頭腰半駝
小李將軍不可作粉壁流傳愁剥落石門守者尤好奇
拄杖敲門索新䟦京口綠髮参軍郎見君此畫心即降
攜家便欲上船去買魚煑酒揚子江
過桐廬
桐廬山水天下清洪濤拍岸山圍城桐君已乘丹鳳去
世間草木誰知情落日搖紅魚尾赤江上潮回沙嘴立
三三兩兩野人家半住漁村半樵牧盡抛章甫求仙靈
松間黃鶴喚不應阻風三日看山色平生慣識枯枝藤
碧桃海上開多少幾度春風長瑶草白雲滿地不歸來
石爛松枯天地老
吳真人京館畫壁
硯池花落丹水香步虛白日聲琅琅江南道士愛瀟灑
新粉素壁如秋霜王郎酒酣衫䄂濕醉眼朦朧電光急
元龍雲重雨脚斜白兔秋高月中泣倦游借榻日觀東
恍惚夜夢三湘中鷓鴣聲斷江路遠青林雨暗春濛濛
寒夜與王記室宴集
欲雪無雪風力強欲睡不睡寒夜長玉奴翦燭落燕尾
銀屏煑酒浮鵝黃二君豪飲不可敵醉倒綠髮参軍郎
夜深大吟且就枕明朝萬瓦看晴霜
馬翰林寒江釣雪圖
天寒日短烏鴉啼江空野闊黃雲低村南村北人跡斷
山後山前玉樹迷歌樓酒香金帳暖豈知篷底魚羹飯
一絲天地柳花春萬頃烟波蓮葉晚風流不數王子猷
清興不減山隂舟人間富貴草頭露桐江何處尋羊裘
還君此畫三歎息如此江湖歸未得洗魚煮酒卷孤篷
江上雲山好晴色
織女圖
蘭閨織錦秦川女大姬啞啞弄機杼小姬織倦何所思
簾幕無人燕雙語成都花發江水春門前馬嘶車轔轔
髻鬟兩珥看欲堕蛾眉八宇畫不伸良人一去無消息
冰蠺吐絲成五色柔腸九曲細於絲萬縷春愁正如織
綺窗睡起聞早鶯西樓月落金盆傾暖霞拂地海棠曉
香雪潑戶棃花晴日長深院機聲動梭影穿花飛小鳳
水心驚起鴛鴦棲花底不成胡蝶夢纖織玉指柔且和
香鉤小襪裁春羅滿懷心事付流水盪日雲錦生層波
佳人自古多命薄風裏楊花隨處落豈知醜婦嫁田家
生則同衾死同槨君不聞長安市上花滿枝東家胡蝶
西家飛籠中鸚鵡喚新主門外侍兒更故衣又不聞田
家婦日埽春蠺宵織布催租縣吏夜打門荆釵布裙夫
短袴我題此畫三嗟吁百年醜好皆虛無排雲便欲叫
閶闔為我獻上豳風圖
題陳所翁龍
畫龍天下稱所翁秃筆光照驪珠宫長廊白日走雲氣
大厦六月生寒風興來一飲酒一石手提玄兔追霹靂
漲天煙霧晴不收頭角崢嶸出牆壁全形具體得者稀
今日海邊親見之滿堂火燄動鱗甲倒抰海水空中飛
淩風直上九天去天下蒼生望甘雨太平天子居九重
黍稷穰穰千萬古
登樂陵臺倚梧桐望月有懷南臺李御史藝七
夕後一日也
涼風吹堕梧桐葉瀉下泠泠露華白樂陵臺上悄無人
獨倚梧桐看明月月高當午桐隂直不覺衣沾露華濕
此時却憶在金陵酒醒江樓聽吹笛
送陳衡之之金陵
買舟上遡金陵道寒江水落波浪小片帆遥挂蔣山青
空城畫角秦淮曉白門美酒滿城春吳姬喚客客不行
樓中子弟皆年少玉奴送酒吹鸞笙陳郎不聽黃金縷
朝之東吳暮西楚半生落魄一布袍感慨長歌弔千古
六朝遺蹟生暮烟故宫衰草埋花磚鳳凰臺上醉李白
何人知子囊無錢
送王伯循御史赴廣東僉憲時僕將回燕京
沙頭酒盡惜别離江波日色浮繡衣清溪柳花白蕩蕩
白下柳樹青依依秋雲雙驄嶺表去明月一鴈燕南飛
曲江水發願相憶莫遣鯉魚音信稀
江上聞笛
江上何人吹竹笛水冷沙寒龍夜泣鮫人水底織冰綃
灑淚成珠露華濕銀河耿耿波茫茫鴈奴打更沙溆傍
更深繡被夜寒重明月梅花滿地霜
過魯港驛和貫酸齋題壁
吳姬水調新腔改馬上郎君好風采玉郎一去春草深
謾有狂名滿江海歌詩呼酒江上亭墨花飛雨江不晴
江風吹破峨眉月我亦東南西北征
過淮河有感
淮水清河水黃出山偶爾同異鄕排空卷雪勢莫當隨
風逐浪庸何傷東流入海殊不惡萬里同行有清濁
高郵阻風
離家十日得順水不卸蒲帆一千里忽然今日風打頭
寸波寸水逆上流小兒造物不可測昨日南風今日北
黃郎束手篷下眠盡日閒看順水船順船得勢如馬走
相望招呼不回首長風破浪我亦曾順逆偶爾非人能
中秋前二夜步至吳江垂虹橋盥漱湖渚而歸
倚篷望月清興翛然因成數語
萬頃太湖風浪静玻瓈倒浸虹蜺影瀼瀼露滴金波流
一笻獨立秋雲冷步回長嘯倚篷窗月華正在青霄頂
過嘉興
三山雲海幾千里十幅蒲帆挂煙水吴中過客莫思家
江南畫船如屋裏蘆芽短短穿碧沙船頭鯉魚吹浪花
吳姬蕩槳入城去細雨小寒生綠紗我歌水調無人續
江上月凉吹紫竹春風一曲鷓鴣吟花落鶯啼滿城綠
皂林道中
春溪野鴨肥可射幽樹隂深叫山鷓遠人三月酒船過
柳䋈飛時杏花謝行行水竹與雲林往往人家或僧舍
小官便欲賦歸來何處買山錢可借
遊吳山紫陽菴
天風吹我登鼇峯大山小山石玲瓏赤霞日烘紫瑪瑙
白露夜滴青芙蓉飄綃雲起穿石屋石上涼風吹紫竹
挂冠何日賦歸來煮茗篝燈洞中宿
和韻三茅山呈張伯雨外史
碧桃花落蓬萊宫銀屏甲帳圍春風冰簾卷水玉堂静
白露滴月銀牀空仙人夜酌九霞酒手握北斗傾尊中
梧枝落影鳳凰語幽韻彷彿臨蒼穹伐毛洗髓天地老
火鼎夜出芙蓉紅呼龍洞口種瑶草採藥忽遇松間童
茅君自騎一虎去猶聞珂珮聲丁東武華山人三載别
綠袍赤杖蒼髯翁淮南江上復相見落日淡淡天無窮
明朝稽首渡江去楚水清淺銀河通
夜泊釣臺
雙崖屹立幾千仞下有一葉之孤舟繁星亂垂光曄曄
長藤古木風颼颼荒祠幽黑山鬼集怪石如人水邊立
錦峰繡嶺雲氣深萬壑千巗露華滴山僧對話夜未央
不知風露滿衣裳喚船振錫渡江去林黑無由歸上方
高寒宇宙無人語亂石灘聲濺飛雨欲從嚴子借羊裘
坐待船頭山月吐
題喜里客廳雪山壁圖
一年在京口雪片深冬大如手獨騎瘦馬入誰家四面
雲山如戸牖大江東去流無聲金焦二山如水晶瓜洲
江口人不渡時有蓑笠漁舟横一年在建業臘月梅花
滿城雪五更凍合石頭城霜風鼓寒冰柱裂秦淮酒樓
高十層鍾山對面如銀屏鷺洲不見二水白天外失却
三山青一年在鎮陽燕山積雪飛太行滹沱冰合斷人
跡井陘路失迷羊腸長空萬里絶飛鳥卷地朔風吹馬
倒狐裘公子獵城南茅店酒旗搖樹杪今年入閩關馬
蹄出沒千萬山瘴烟朝暮氣靄靄石泉日夜聲潺潺雪
花半落不到地但見晴空湧流翠海頭鼔角動邊城木
末樓臺出僧寺何人蹇驢踏軟沙出門無處不梅花江
潮入市海船集水暖遊魚不用叉良工畫出雪山壁過
眼令人憶南北玉京銀闕五雲端待漏何年鳳池側
畫馬
漢水揚波洗龍骨房星堕地天馬出四蹄蹀躞若流星
兩耳尖修如削筆天閑十二連青雲生長出入黃金門
鼓鬃振尾恣偃仰食粟何以酬主恩豈堪碌碌同凡馬
長鳴噴沫奚官怕入為君王駕鼓車出為將軍静邊野
將軍與爾同死生要令四海無戰争千古萬古歌太平
曉起
烏鴉啞啞霜樹晴紙窗潑眼春雪明野人臥病睡方起
官街踏踏聞馬行矮窗小戶坐終日煮茶繞坐松風生
明朝呼兒刷駿馬出門一笑青天横
為九江方七高賦
匡廬山中有佳士讀書結屋青雲松碧窗夜影紫翠動
落日照見香爐峰窺燈夜壁山鬼過采蘭東徑仙人逢
危簷堕雪聽風竹古寺隔嶺聞煙鍾每思幽絶動歸興
歲晚落葉迷行蹤扁舟何日過湖口分我半壁青芙蓉
曉上石壁灘
龍溪三月人上船十里五里灘聲喧浪花飛舞灑石壁
船尾落月傾金盤越兒臥篙頭刺水露重布帆風不起
近山鐘動石樓中隔水雞鳴煙樹裏過江日日水與山
詩人得趣如得官白雲遥在太行北何日歸舟下石灘
雲際感興
昨日登芝峰兹晨陟雲嶺俯視城中居萬瓦落深井風
露灑灑生秋寒飛泉落澗聲潺潺筍輿軋軋度脩竹石
闌曲曲躋層巒層巒絶頂天尺五我欲排雲擊天鼓九
關虎豹不須驚吐膽開心見天語天鼓不可擊天門何
日開請君聽我紫芝曲手招白雲歸去來
繡鞵
羅裙習習春風輕蓮花帖帖秋水擎雙尖不露行復顧
猶恐人窺針線情繅雲隠映籠新月花影依稀襯香頰
彩鳳將翔相顧飛鴛鴦謾語愁丹裂落紅濕透臙脂膩
半幅淩波翦秋水莫教踏破浣溪沙濕重東風擡不起
枯荷
紅雲一夢何茫茫綠縈瘦骨擎欲僵愁多有魂弔秋水
故池日夜凄新霜鴛鴦相顧魂巳泣白魚起身銀尺立
堂中書客感秋風一片青衫和淚濕
春别
花氣壓簾愁不掃細雨粼粼長芳草玉釵燕尾翦春寒
坐惜流年鏡中老東風吹柳人不知春嬌滿眼顰雙眉
吴松錦字夢中得曉來月落聞烏啼南園日暖蝴蝶醉
香霧熏人海棠睡朱門小立蹴金蓮落紅起作離人淚
觀音努
四見亭
臥麟山前江水平臥麟山下望行雲山雲山柳歲時好
江水江花顔色新長江西來流不盡東到滄海無回津
我欲登臨問興廢今時不見古時人
果囉羅納延
桃花山水圖為桃源屠啟明題
天台山下雲無數山南山北多桃樹石洞春寒風雨深
落花半逐溪流去人間從此識仙家短櫂尋源到水涯
翠䄂乘鸞下明月玉盤留客進胡麻我昔捫蘿探幽谷
青精煮飯松邊宿至今瞳子有神光細字猶能夜深讀
高人築屋石溪東溪山却與天台同粉黛含情記幽趣
碧桃流水春溶溶六月黃塵汗如洗獨騎瘦馬京城裏
忽見新圖雙眼明挐舟欲泛滄浪水我家只在蒼崕巔
白雲繞屋清溪連他日君能遠相覓看花酌酒春風前
送太尉掾潘奉先之和林
御河冰消春欲暮官船繫著河邊樹河邊日日送行人
撾鼓開帆盡南去潘郎作掾獨未還腰弓却度居庸關
馬上長歌一回首關南樹色青雲間七月金山已飛雪
牛羊散漫行人絶夜深陡覺氊帳寒酒醒只聞笳鼓咽
大夫莫恨不封侯食肉須當萬里遊腰間拂拭黃金印
他日相逢尚黑頭
賦鸚鵡送偰世南廉使之海南
朱崖擅珍鳥鸚鵡獨專名滿庭榕葉春晝晴飛來却向
花間鳴三月蠻江春水綠日斜還傍江頭浴弱羽翻風
濕翠流爪痕蹴浪珊瑚束間關更作斷腸聲水流花落
難為情烏臺使君午夢醒隔簾細雨春冥冥
巢湖述懷寄四明張子益
憶昔移家東海上萬斛龍驤跨鯨浪三神宫闕渺何許
弱水茫茫空悵望前年去作燕山遊羸驂短褐風颼颼
昭王臺前月似水荆卿驛畔天如秋病骨苦寒情苦倦
南下瀆河疾於箭清晨雙櫓發吕梁黃昏巳泊桃源縣
生來每歎蜀道難去年我亦登蒼山馮公嶺頭日不到
肩輿履雲梯孱顔僕夫緣崖如凍蟻下頫鐔山深澗底
人家半出松樹頂白雲却向山腰起今年四月江西歸
小姑正對彭郎磯三更挂帆海門過一川草樹浮晴暉
我生胡為自役役孟浪江湖竟何益清霜鏡底縈鬢絲
坐對篝燈空歎息愁來鬱鬱不可當結交頼有張家郎
臨風同歌紫芝曲埽石大醉黃金觴我家南陽天萬里
十年不歸似江水秋來忽作故鄕思裹劒囊衣渡揚子
玩鞭亭下江縈紆淮山楚樹青扶疎一帆西風出巢縣
眼明墮此清冰壺湖水漫漫接天杪天低更覺青山小
倦飛沙鳥戛漁艇倒影芙蓉涵碧藻涼波不動舟如飛
櫂歌窅窅聲相隨江東雲樹轉頭失淮西山水尤清奇
故人江南不可見千里相思情眷戀門外梅花知未發
屋頭柿葉題應徧期君不來争奈何青天落日搖滄波
明年歸來賀山下與君共讀巢湖歌
田家留客圖為四明劉師向先生賦
客來田家當六月主人相留樹邊歇呼兒牽馬飲清泉
厨裏新漿觧君熱郎君出城幾日前城中米價今幾錢
昨夜南村三尺雨不知還到城濠邊勿厭儂家茅屋小
棘門新編土牆繞明朝早飯莫怱怱雞鳴送君出官道
予有山水圖留倪仲愷大師齋中久未得題品
一日危太樸應奉謂予曰昔人皆以酒觧酲子
能作歌求詩亦此意也遂成古詩一章以趣之
野人築屋青山底綠篠娟娟蔭秋水天涯作客想江南
乞君題詩畫圖裏畫圖疊嶂雲鉤連汀花岸草春依然
對此令人動歸興却思把釣清溪邊一束殘書挂牛角
大笑青天看日落窗下孤燈夜雨深人間萬事秋雲薄
明年我亦去山隂君歸泛雪須相尋草堂下榻看圖畫
與君酌酒聽君吟
陳旅
陳新甫生日出紅玉杯飲為賦
崑崙東阿含海日石中玉子如日赤神工夜發昆吾刀
剜作金杯盛酒喫蟠桃初開緱母家丹露滴如芙蓉花
廣陵公子酒如海年年顔色襯朝霞
題遼人射獵圖
美人貂帽玉驄馬誰其從之臂鷹者沙寒草白天雨霜
落日馳獵遼城下塞南健婦方把鋤丈夫邊戍官索租
和蕭秀才歌風臺
歌風臺前野水長王媪賣酒茅屋涼酒邊父老說劉季
頭戴竹冠歸故鄕山河覇氣巳消歇颯颯老柳吹斜陽
臺前小兒更擊筑筑聲更似三侯章
御選元詩卷二十九
