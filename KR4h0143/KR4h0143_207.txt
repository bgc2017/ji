欽定四庫全書
御選明詩卷三十八
七言古詩三
陶凱
贈琴士施彦昭
君不見鳴琴無賞音伯牙絶絃仍破琴又不見斲琴無
良工焦琴終為㸑下桐大江之南多好山孤桐往往生
其間武林城中百萬家斲琴施氏良足誇嗟哉施氏之
外無復人桐樹枯死終為薪今人好尚與古異人間雅
琴多棄置雅琴苦少秦筝多嗟哉施君將奈何
曾魯
贈黃道士還九宫山
我家羣玉山南陬君居蒙頂最上頭相望欲識嗟無由
搖搖心若風中斿君從少年慕遠遊誓驂笙鶴仍丹丘
冠星佩月露為裘口誦赤玉靈書謠摩斥八極隘九州
後天不老三光凋故鄉臨睨毋停輈下視起滅如浮漚
九宫山高明翠虬真牧之子世莫儔君居其間業焚修
五十餘載無悔尤翠華昔駐鸚鵡洲承恩召對黃鶴樓
敷陳屢沭天語酬大官醉以白玉甌去年弓旌復旁搜
麻鞋徑入朝冕旒神皋繁麗不肯留日夜稽首還山求
山中之人寄書招雨餘黃獨抽新苗芝草琅玕美春柔
不歸負此巖壑幽龍江送别情悠悠鄉人歌作商聲謳
孫作
約潘元飛遊惠山
錫谷名泉誇第二江水由來勝山水中泠天畔隔蒼煙
九龍眼中荖可喜我夢臨此鑒眉鬚裹茗烹煎攜綠珠
老僧毿毿妙而臞忽來說襌坐跏趺三生豈是舊緣法
明日買船當下牐共君烏紗一裹頭野岸春洲看晴鴨
唐肅
題趙仲庸所畫滚塵馬
匹馬滚塵誰所寫天水王孫最文雅王孫系宋不系唐
那識唐人與唐馬左輔白沙白於雪四十萬頭名各别
廐中此馬帝常騎一色紫霞名叱撥奚官似隸王毛仲
左手執刷右持鞚沙平草暖不被鞍芻豆飽來筋力縱
翻身倒豎踣鐵蹄霧尾風騣亂不齊元是滇池赤龍種
猶思躍浪涌春泥太平無事征戰少青絲絡頭可終老
不似交河赴敵時夜蹴層冰僵欲倒
藍仁
題鄭德彰員外所藏高彦敬畫楚江春曉圖
旭日未出羣山昏蒼茫楚江多白雲芳洲無人采蘅杜
落花飛絮春紛紛晴嵐滿戶漁家曉花枝髣髴聞啼鳥
巫陽夢斷三峽空湘渚愁深九疑小風流文采高尚書
如此江山歸畫圖平湖煙靄水空闊隂壑松檜天糢糊
左司郎官何處得高堂紫翠生春色是中疑有五湖人
一葉扁舟蕩空碧
雲峯秋霽圖為方煥賦
茅屋溪頭紅樹村石梁秋水清無痕枌榆過雨鳥鳴澗
秔稻如雲山對門老翁日高睡未起穉子讀書窗戶裏
干戈如此賦歛煩雞犬晏然鄉曲喜山中酒熟黃花開
仙人候我芙蓉臺雲林今夜好明月擬跨幔亭黃鶴來
贈武夷魏士達
武夷山水天下無層巒疊嶂皆畫圖山川直疑混沌鑿
秦漢而下靈仙都中天積翠開宫殿石壁虹光夜如電
鸞鳳常驂神姥遊猨猱共醉曾孫宴洞中别有昇真天
瓊林遺蜕如枯蟬露盤仙掌千年藥春水桃花九曲船
萬松岡頭羽衣客更入三山采真訣神遊不計海天遙
夢覺長懷海天白歸來高隠萬年宫天香時降雙青童
道參元始鴻濛外身寄虛空象緯中嗟予久慕煙霞侣
天遣空山作詩苦清歌曾遶幔亭雲凍筆空題草堂雨
金丹擬就玉蟾分木葉西風鐡笛聞野老只知堯舜世
樵夫或遇武夷君
藍智
赤壁
長江西來雨如霧赤壁蒼蒼風雨暮草木猶疑横槊時
塵沙尚憶焚舟處烏林渡口下舳艫曹瞞已料無全吳
陣前部曲奔先主眼中談笑輕周瑜君臣謀合士賈勇
玉帳旌旗亦飛動樓櫓晴空煙焰高魚龍白日波濤湧
荆門牢落駐殘兵野曠不聞鼙鼔聲戰骨秋埋湖外草
捷書夜報石頭城雄圖霸氣兩消歇地老天荒秋一葉
石上殘碑過客題沙中古劒漁人得漢王祠枕碧山隅
諸葛臺荒野鳥呼千年忠義出師表萬里江山八陣圖
林公慶
賦得明月樓贈孫伯融
兩溪合流涵太虛白龍簸弄摩尼珠玉娥捧盤不敢去
孚尹散入仙人居仙人乘雲遊汗漫瓊簫寥寥度銀漢
斟酌北斗依上台玉宇珠宫露如霰鳳臺神馭不可留
春風花開帝王州夫容峯前舊時月夜夜長照溪上樓
張紳
題江岫圖
烏衣巷裏東風老蝴蝶飛來滿芳草美人春夢隔天涯
十二巫山眉不埽巫山巫峽江水新煙波渺渺江南春
鴛鴦不識横塘路鸚鵡窗間呼向人青綾誰共官曹宿
雪楮銀毫吮晴綠太常春甕碧霞沉六曲屏風對銀燭
曹介
金碧山水圖
唐朝以來畫金碧小李將軍稱絶竒流傳所見恨不廣
真蹟往往人間稀此景何人之所作老眼挼挲看宛若
羣峯削翠撑晴霄一水流銀出丹壑初疑武陵溪桑麻
夾岸花枝低漁郎昔日訪竒處回首但見蒼煙迷又疑
天台山桃花流水非塵寰仙人劉阮採藥去虹橋一斷
難躋攀我生胡為在塵市一見青山心獨喜拂衣便欲
歸故鄉高臥溪堂看雲起觴我酒絃我琴高山流水誰
知音
許伯旅
題林盤所學民家藏溫日觀葡萄
張顛草書天下雄醉筆往往驚羣公温師作畫亦若是
我知畫與書法通葡萄何來自西極枝蔓連雲引千尺
世間畫者誰最高温師自有萄萄癖當時豪貴爭邀迎
掉頭輒走呼不譍酒酣耳熱清興發揮灑始覺通神靈
東家雪練西家帛布地待師師不惜芒鞋踏墨雲海翻
滿把驪珠輕一擲百年畫意誰見之破幅蕭條今尚遺
心垢都除入清淨不爾妙悟何能為憶我攜書客淮右
大官都送葡萄酒寒香壓露春甕深風味江南未曾有
林君對此心忉忉謂余亦種葡萄苗何當釀酒二千斛
愁來一飲三百瓢
題林周民山礬圖
山礬入畫古所少我昔見之倪瓉家問君何處得此本
水屋十月來春花東風著樹香滿雪長鬚滴露金粟結
一枝獨立霜霰餘己覺江梅是同列惜哉此物知者稀
深林大谷多所遺牧竪樵童爾何苦剪伐每同荆棘歸
林君本是鼇頭客高臥雲間人莫識酒酣揮袖卷新圖
一笑西山眼中碧
張適
題山水障子為蕭溪耕者賦
蕭溪先生樂山者結屋臨溪頗幽雅開軒見水不見山
却向圖中看揮灑高齋素壁懸清風彷彿坐我林崖下
羣峰奔馳勢如馬綠樹人家面平野層閣忽從天際來
飛泉遠自峰頭瀉半山雲氣千峰白滿谷霞生萬巖赭
野橋日落行人稀幽徑花開知者寡蕭溪閒居晝多暇
坐對此圖看不捨平生况復能食力春作鋤犁躬自把
短蓑朝耕隴上雲長檠夜落書邊炧有時歸來面盟鷗
鯨吸春醅知幾斝登高或著謝傅屐帶酒何妨遠公社
臨池每解學來禽對客猶知論裏鮓醉中邀我賦長篇
老我才疎不堪寫
時銘
題錢塘送别圖
胥臺怒挾鯨濤回吳越中分天壍開青山兩岸障雲錦
瑶空萬里春風來春風先到沙頭柳柳色鵝黃映春酒
美人欲去暫停橈折柳贈行重握手珊珊鳴珮行且遲
牽衣迭勸飛瓊卮今日不醉後未期后夜相思空夢之
人生最是别離苦黯然消魂恨難吐平生語笑在斯須
遮莫當筵強歌舞海門日落潮已平篙師掛帆催去程
畫工難寫斷腸意聽取陽關三疊聲
嚴震直
棲霞真境
棲霞有真境遠在桂林間春風洞中瑤草綠桃花滿樹
春斑斑羣峯拔地幾千尺上有樓臺耀金碧興來直欲
一登臨王事有程留不得
鎦炳
燕子樓同周伯寧賦
寶瑟凝歌繞珠箔流蘇結帶黃金索翠紅香裏宿鴛鴦
春風人間無此樂杏梁塵暗麝蘭篝黛鎖眉峰掩畫樓
燈殘枕冷梨雲斷秋雨人間無此愁
題方壺畫為斯貞姪賦
巨然畫與書法同縱筆所至生秋風墨飛原氣瀉沆瀣
青摩斗角連崆峒遠岫平林斷還續苔根斜迸山泉綠
釣倚丹楓野老磯門垂碧柳幽人屋壺公騎鯨白雲鄉
壟樹綠泫煙草黃風流文采今寂寞對畫淚痕沾我裳
王蒙
登泰山(有引)
余過奉高謁嶽祠見郝伯常山三詩刻於廡下明
日登日觀峰下瞰滄海塵世蒼茫青徐在袵席間
因成此詩以補郝公之所未道者云
飛仙挾我游天門足躡萬壑雲雷奔淩虛直上數千尺
適見混沌分乾坤鉅鼇左折蓬萊股鯨波東注榑桑根
地高俯瞰滄海日天近仰叩清都閽古帝何年闢下土
九點青煙散寰宇翠旍孔蓋此登封盛德神功照今古
人間瞬息三萬年七十二君何茫然秦皇漢武踵遺躅
鏤玉坎瘞山之顛金宫翠陛苦不樂遣使碧海求神仙
羲和龍轡不稍貸豈料海水成桑田試向封中一回首
六合坱莽空雲煙千秋誰識當時事五松大夫知此意
巖前長揖大夫松數子胡迺干秦封高標直下魯連節
避世不及商山翁雪髯霜榦如屈鐵濤聲瑟瑟吟悲風
松本無心偶然耳人情好惡多彌縫欲傾箕潁一瓢水
為汝淨洗羞慚容為君解嘲君勿怒萬事轉首成虚空
帝子絳節朝丹穹神靈婀娜羣仙從嘘呵紫燄開芙蓉
光景上屬超鴻濛玉女夜降騎青龍鸞匏鳳笙聲嗈嗈
霓裳舞袖飄長虹瓊音間作鳴絲桐白雲清謠曲未終
泠風命駕歸崆峒千峯萬峯浸明月恍惚身在瑶池宫
明朝稽首下山去翠嶂突兀青霞中
李曄
寄太平諸友
昨日東風吹雨過正值山齋罷書課無官可守眞自得
有酒不飲誰能那此時況當春夏交綠盡園林安敢唾
出泥已誇籬筍嫰入饌頗憶溪魚大花間紫騮來幾匹
葉底黃鸝鳴兩个桃巖諸公多俊才遠來相就同賡和
野人擬作韋曲游諸公忍復東山卧誰謂更深雨復作
到曉打忩驚夢破寧愁烏帽顛風吹尚恐蠟屐春泥涴
拈毫惆悵題我詩天晴更為斯文賀
贈地理遠碧山
澗東瀍西曾卜洛定之方中楚宫作當時相宅論隂陽
猶未經營到冥漠後來注意馬鬛封某丘某水尋靈蹤
封侯作相在頃刻芒鞵踏遍青芙蓉遠師本有降龍技
隨處看山逐龍勢金華一郡凡幾家屢見牛眠得佳地
我家近住東屏山時與遠師相往還青囊和月挂松樹
且酌美酒開心顔我聞金陵帝王宅虎踞龍蟠出竒特
遠師飛錫宜一遊歸來說與漁樵流
九鷥圖
何人水墨開毫素白日晴窗起煙霧強將醉眼窺微茫
乃見江南九秋鷺兩隻長鳴一隻飛兩隻共啄菰米肥
其餘四隻夢洲渚黃蘆白葦相因依我家曾住苕川上
綠蓑披雨聽漁唱西塞山邊今有無桃花流水應新漲
别來幾載棲林巒身欲奮飛無羽翰卷圖高詠風漠漠
憶爾磯頭青釣竿
題煙波疊嶂圖
憶昨扁舟上南斗順風看山如馬走前山在眼後山失
紫翠繽紛落吾手當年見山如畫圖畫圖得似當年無
臨軒把玩笑絶倒蚤覺詩思生江湖江風蕭蕭煙水暮
盡是漁翁釣魚處安得身輕如白鷗江上飛來又飛去
題胡濟源聽泉樓
冷泉亭子深且幽我昔杖履曾追遊山中正當朝雨霽
坐聽泉水涓涓流初如松風灑萬壑忽如仙珮鏘鳴璆
又如蛟龍起潭窟霹靂閃電摧林丘黃猨抱子挂秋影
良久不下聲啾啾是時同行四五人相對毛髮寒颼飀
乃知福地難久住却載酒壺登綵舟故鄉一别幾十載
江湖浪跡如沙鷗風塵澒洞箭滿眼欲歸洗耳嗟何由
飛來山色入我夢碧松丹桂枝相樛每逢泉石必宿留
題詩感慨無時休胡君亦是聽泉者胸次磊落非常儔
何當暇日登君樓與君作記樓上頭
題鍾馗移家圖
綠袍進士掀怒髯饑來嚼鬼如蜜甜酸風苦雨攪白日
移家欲往山隂尖隨兄小妹臉抹漆眼光射人珠的皪
鬼奴鬼妾千萬形蟹怪貓妖最蕭瑟勢能使鬼鬼不違
髑髏在後嗤鍾馗英雄如山堆白骨莫倚區區手中笏
青山白雲圖
若有若無青山之嶙峋欲斷不斷白雲之氤氲往往何
人得此意高公彦敬下筆藝絶倫我歌紫芝白雲裏白
雲却向青山起裁雲為我衣推山作我几松花釀酒三
千石醉後高歌歌未己歌罷仰天笑此樂人中仙心搖
赤城霞目斷蒼梧煙左執容成袂右拍洪厓肩五雲之
佩何翩翩乘風欲往蓬萊巔蓬萊巔渺何處金銀樓臺
隔煙霧青鳥銜書海上來千歲胡麻欲成樹悵不往兮
心茫茫雲浩浩兮山蒼蒼人間亦自有眞樂還君之圖
兮贈君青山白雲作
題五馬圖
開元四十萬疋馬誰是超然出羣者曹韓筆力非不工
須信真龍最難寫真龍只有拳毛騧太宗騎此開唐家
雄姿猛氣世無敵當年識者久歎嗟吳興公子畫五匹
滿眼風雲起蕭瑟一匹玉花齧且驕一匹飛黃甚飄逸
駮文殊者一匹雄一匹紫電奔長虹中央正立一匹胡
青驄遂令四馬皆下風想見承華春苜蓿此馬由來字
天育殷紅盤袍帽紋縠奚官杖策來監牧花萼樓前風
日遲五王宴罷何逶迤乃知畫師用心苦俟我落筆題
新詩
題南山獻夀圖
將軍落筆怪且雄能寫嵯峨崒嵂萬仞之竒峯糢糊猶
含太古色慘澹頗帶清秋容儼如蓬萊三山翠且重又
如廬山五老削出金芙蓉千盤萬轉不可測怳忽雲氣
隨飛龍下有澩灂之流泉上有偃蹇之長松松根羽人
顔色好抱膝盤陀事幽討云是南極天邊之夀星遨遊
先天後天老被以青霞裘蔭以白羽葆龜游綠沼沈滄
波鹿放蒼厓食瑶草有鶴有鶴飛且鳴雪衣丹鼎隨風
輕兩鶴飄然入紫清一鶴獨立和以簫韶聲手拈雙青
童載以白玉笙上朝三十六帝京五雲仙樂來相迎玉
女投壺其聲錚錚白兔擣藥使人長生胡君欣得之喜
氣何盈盈是時七月涼風生君來飲我黃金觥酒酣再
拜求我歌須臾落筆雷霆轟五岳為之動三江為之傾
此圖足為仁者壽題以南山獻夀之佳名胡君胡君宜
愛惜我歌歌罷千金直掛向高堂雪色壁夜夜虹光射
天赤
虞堪
成都使君王季野席上次韻奉呈橧巢初菴雲
林玄素子素諸公
隠者分湖住高士雲林棲蒹葭散汀看鷗去桃花隔屋
聞雞啼每同杖屨踏春堤詩筒酒榼前後提公子風流
迺相愛縷引嬋娟生靉靆纖歌細舞交驩從翠璫玉佩
花蘢葱蘭亭之下暮春會飛觴列坐千載同莫訝眉山
長帽翁高談雄辨顔酡紅頽然自謂謫仙侣欲舉石象
超鴻濛丹丘子陶朱公人間歲月駒過隙不飲莫待兩
鬢成衰蓬君不見東風曉作梨花夢白雲飛來已半空
題錢舜舉畫蠶桑圖
桑中鳴琴巧如鴂吳孃養蠶夜不歇暖雨寒風惱殺人
正是江南三四月苕溪遺老白髮翁畫蠶畫葉搖春風
千金難買吳孃笑故寫生枝椹子紅
朱叔仲山水引為鄒生作
看山朝不飯畫山夜不眠西蜀書生有此過傳癖呼鐙
索酒忘青年東吳朱家叔仲子愛畫更覺入骨髓清晨
起來頭不梳快展溪藤潑秋水長年買船上會稽耶溪
雲門隨所之越人煮海競取富孰肯相逐探幽竒歸來
自喜胸腹飽磊磈崢嶸揮不了東家幀子高丈尋落筆
唯嗔煙嶂小鄒生拜揖長衣裾得畫一紙七尺餘就中
貌得戴安道一丘一壑松兩株前年我亦畫匡廬還有
松巢安讀書昔年李太白最愛雲端蕖焦桐不著童子
抱先生自是乘籃輿仙人自在第九疊牧豎樵夫皆可
居朱叔子鄒陽生世俗那辨關與荆齊君不好瑟王子
自吹笙何當與子坐待海晏風塵清更作崑崙頂上行
王澤
寄友人
我本東海人家住東海頭自從丱角時便向西州遊邇
來西遊十九載夜夜思歸夢東海此身厭逐戎馬間落
魄唯存壯心在今年始欲向東還便將歸老天台山相
隨仙人養雞犬笑弄綠水桃花間況聞溪上桃已熟仙
女嬋娟面如玉春風綰結雙綠鬟舞腰解按山薌曲去
年羣仙遥見招謂予自是王子喬山中何嘗識酒禁日
日爛醉吹璚箾昨日纔經四明道故人相見驚絶倒間
關萬死得生還顔色還同舊時好忽聞天吳落海隅到
海要拾明月珠大風三日撼天黑海底吹折紅珊瑚洪
濤如山老蛟怒白日江臯塞煙霧仙山咫尺不得歸目
送冥冥鳥飛去櫂舟惆悵却西回側望仙山心欲摧空
懷帝子芙蓉闕遥望中天兩玉臺愁來昏昏枕書睡呼
酒狂歌不成醉丈夫出處真可憐往往長遭不如意作
詩為謝丹霞仙金堂石室無清緣有心未罷歸來約更
待秋風海月圓
趙松雪八駿圖
趙家王孫擅好書更復畫馬如江都嘗從玉堂罷春直
慣寫天馬隨監奴馬來西宛龍八尺勢或怒驚如鵲立
似疑初浴滎河波身上龍紋五花濕王孫寫駿不寫形
運思已入天機精都將臨池古書法落筆一埽千人驚
今逢此圖乃八疋老我見之唯歎息人間駑馬漫紛紜
天上龍文誰購得憶昨八駿登瑶池崑崙萬里天西陲
風行電邁景恍惚翠蕤不動天王旗古來八駿雖已矣
房星在天還不死雄姿伏櫪世豈無胡乃唯稱穆天子
袁舉
乙巳寒食
香風吹面東方來櫻桃花發柳眼開鸞簫聲歇幽蘭笑
十二樓前青爵叫王母騎龍愁暮雲碧桃過眼三千春
北山佳城久無主寒食心摧淚如雨自驚髮薄不勝梳
心事波搖為誰語
李延興
福源精舍
京城六月日如火風軒散髮執書坐頓嫌城市多煩囂
欲買田廬何處可素几茶甌吹碧香有客敲扉偶相過
為言越中好山水厥土膏腴不偏頗魏氏之子文貞孫
玉樹臨風色瑳瑳讀書淛水之東頭蒐今摭古以自課
夏蓋湖光白湧雲福祈山氣青浮座三江帆上暮天長
八月潮平秋水大亭邊獮猨長如人月黑林昏盜山果
桃源人家疑此是洞口雲深晝無鎖百壺滿醉江南春
擊缶高歌兒子和西蜀少陵恒苦吟南陽武侯尚高臥
文貞昔在貞觀中大節堂堂不終挫好將舊學佐朝堂
行見英風振頑懦索居何日賦歸來盡理遺書載輕舸
我昔耕牧峴山陽門前水田足粇糯十年道阻不可歸
江上秋風茅屋破舊栽松栢定成林石墻竹梢添幾箇
向來耆舊安穏無每一思之淚交墮福源林壑倘見分
卜隣擬住山之左客歸好語仲遠君歲晚寄書煩報我
漁陽客邸
城外雲山濃似綺屋裏琴書静如水石罏添火試松香
裊裊篆雲飛不起天涯倦客此停驂茶竈煙銷猶隠几
奚奴呼覺日平西一片秋聲響窗紙
題畫
山翠浮空初過雨山麓晴雲散芳渚霧合長林生曉寒
人家更在林深處澗泉六月翻松根石洞千年隠仙侣
有誰共奕橘中來無人問路桃源去白煙遮盡青林花
野䔩嫰香應可茹清幽不減山之隂只欠蘭亭列觴俎
誰乎寫此怪而竒莽莽雲山入毫楮細看猶有遺恨處
胡不著我山之墅我生本是丘壑姿誤落京塵幾寒暑
小時耕牧峴山陽間從野人學種樹門前魚浦啼竹禽
屋上鶴巢走松鼠獨行採藥日暮歸纔得芝术一斗許
縱令服食不得仙何若長年蓺禾黍小村秋晚雞正肥
大甕春浮酒新煑老翁醉舞兒子歌笑語諠譁忘賓主
此樂不見十許年兵火煌煌照南楚思歸見畫萬感生
悵望風颿橫浦溆時清即好謝官歸全家移向山中住
壁間雜畫
山中之人氣奕奕愛畫雲山與水石遠山近山恣一揮
頃刻生綃數十尺今代只數高尚書妙處不減米家筆
後之善畫者為誰青山白雲久蕭瑟忽驚座上煙靄生
漠漠平林翠如織平生夢想不可到乃在君家雪色壁
花發窮林破曉紅水合長天蕩晴碧蘆邊鴈影落迴汀
沙上漁蓑曬斜日白髮蒼顔四老人棋罷松間坐爭席
筍皮笠子大如繖歸去不愁山雨濕爐經九轉鍊丹成
杖挂百錢沽酒喫眼看此景不可親况復憧憧事塵役
會須結屋山之阿更求好田水之側野人生理日有餘
耕歸牛角懸書帙茅檐夜史促寒機古甸秋風收晚栗
安車若便下丘樊為勸先生不可出
貝瓊
遊菩提山值雨宿存思菴
連山插天危欲崩木客結構當千層我來看山風雨惡
入山喜見靈泉僧閉門留客共野飯風回雨絶清無蠅
酒酣熟寢喚不起夜深花落龕中燈軒轅已恐即韓愈
許汜未可譏陳登天明僮僕催欲去却歎世故來相仍
重尋曲折恐蹉跌安得遠討閒支藤林開川豁見鳥下
山寒石峻愁猿騰呼舟獨返草堂路他日重來共毾㲪
送浙省都事曺德輔運糧北上
屯田未開歲未熟白粲一金纔一斛將軍初下山東城
使者復轉江南粟颶風五月西南回黃龍朱雀一時開
雷霆夜搥海若死雲霧晝合天妃來黑洋北去五千里
直沽近接金河水内廷傅勅賜宫壺侍臣出報龍顔喜
雨中
江南正月如臘月花開未開春尚慳空中白雨急飛瀑
海上黑雲深抱山老夫閉門愁不出十日西窗聽蕭瑟
公卿鞴馬五更朝且獨高眠舒我膝銅雀破瓦不補天
哦詩強學號風蟬荒村無路竹雞喚載酒何人尋鄭虔
白頭為農計亦足棄書耕田買黃犢
送迮士霖歸天台
赤城雲氣神仙家千樹萬樹蟠桃花十二樓臺起花外
石門水長通胡麻當時劉郎亦草草出山却憶山中好
莫信丹丘日月長玉人已共桃花老山空水流雲自飛
劉郎看花須早歸
題董源寒林重汀圖
天下畫師無董源學者紛紛工水石雲山萬里出巴陵
白首淮南見真蹟亂石平坡淨無土松根裂石蟠龍虎
偃盖千年飽雪霜深林六月藏風雨江上村墟何處入
浮空遠黛蛾眉濕漁人日暮各已歸小舟如鳬落潮急
我昔西清嘗看畫南唐此本千金價坐移絶境在雲間
月出霜猿啼後夜薄游未挂吳淞帆令我一夕思江南
安得買田築室幽絶境開窗日日分晴嵐
張宣
贈相士
桂叢始華香滿院烝龍有客來相見自言幼讀許負書
爛爛雙曈炯若電瞪予丰采誇再三昔何蠖屈今豹變
窮官得之談笑頃不用文場苦鏖戰人生所貴能自知
我嘗鏡中見吾面兩顴赬色耳無輪齷齪低頭共鄙賤
縱如眉目差疎秀已分半生食破研長吟抱膝倚青天
看盡投林飛鳥倦封侯骨相豈不殊飛虎頭顱加頷燕
撥灰煨芋且勿言門外秋江淨如練
游四明山
野人放浪山水情小弄雲海游四明半空下見日光動
中夜起聽天雞鳴松風濤卷出萬壑耳邊無處無秋聲
綠蘿碧澗月欲上澹煙遠岫天低横山中招隠者誰子
相看擬和游仙行山川竒絶境復清秀色可攬難為名
安得仙人衞叔卿身騎白鹿下來迎粲然一笑白雲裏
授我寶訣教長生
錢宰
蚤春寄鄉中友人
故園花發春又來碧桃半折棠梨開流鶯踏花酒落杯
花飛落酒相縈迴酒酣起舞落日晚應念長安人未回
江上舟幾時發拍手醉唱歸去來笑摘花枝簪白髮
雲中兩烈婦
竹貞鎮雲中縱游兵掠鄉鄙張思孝妻華氏偕子
婦劉罵賊死之作雲中兩烈婦
雲中兩烈婦風節何雄哉婦姑誓同死軍馬倏已來姑
言我死命之遭爾方年少不得逃欲自經不得索欲自
刎不得刀少婦潛致詞不用刀與索兒當激賊怒婦姑
頭共斫姑如湛盧劒罵賊獵獵生剛風婦如黃間弩蹶
張放弦氣愈雄厲聲奮激膺賊鋒萬古雙烈夷雲中
長江霽雪圖
昔年壯游下江漢霽雪千峯排兩岸今年看畫憶舊游
萬里江山入清翫岷峨岡脊來蜿蜒青城一峰高插天
東馳衡山走千里匡廬五老下與石城北固遥相連冰
巒雪壑互起伏照見日華破初旭神光混茫元氣浮奮
如巨鼇簸坤軸爛如秋空雲浩如滄海濤又如瑶臺銀
闕天上頭皎皎白月空秋毫回光下照中流水風吹河
漢銀雲起中流空闊不勝寒一洗丹碧秋漫漫山川歴
歴真偉觀來往十年游未半不如雲瀛樓上來倚欄一
日看遍江南山
題俞景山畫山水帳
老夫索居江上樓廿年不出懷舊游叩門下樓出迎客
但見絶壑風颼颼岱宗日觀山上頭日出未出蒼煙浮
嵩高插天太華碧峨眉青城翠欲流匡廬老泉掛白石
蒼梧水落湘江秋懸崖倚天萬山立翔鸞舞鳳蟠蒼虬
幽岑遠樹互出没白雲不散松風收松根老樵列四五
招我共入青林幽平生游歴走不遍千里萬里窮遐搜如
何一日墮我前空翠雜沓來雙眸舉頭問客何因入
此境迺是手持圖畫來滄洲俞君作畫時雅有山林癖
朝登望秦山萬壑千巖淨横臆暮上香爐峯海色秋清
上遥碧歸來放筆作董元筆底丹青浩無跡海桑一别
三千年山月江風耿相憶仰觀巖上泉俯看松下石故
人不見空畫圖十幅雲煙捲還客
秦淮晚泊
秦淮酒家來泊船鱸魚一斤三百錢船頭買魚酒新熟
却憶耶溪歌採蓮醉來起舞落日晚揮手彈鋏風冷然
少年不作長安客老去逢秋頭雪白興周須求渭水才
安漢園公安在哉眼花齒折竟何益好放陶潛歸去來
童冀
題胡廷輝畫梨園圖
君不聞昔年天寶全盛時梨園玉雪千萬枝君王夜入
月宫去後庭愁損千蛾眉銀橋閣道相聯絡十二闌干
倚寒玉歸來不憶天上游獨記霓裳羽衣曲沉香燕坐
清夜長流蘇寳帶懸明璫一百五日寒食節三十六宫
明月香玉環睡足嬌無力夢繞巫山楚雲碧六花散作
晴雲飛落地琮花曉無迹漁陽一夜飛邊塵六龍萬里
天西巡馬嵬腸斷埋香玉蜀道天高空白雲東歸坐歎
年華暮遥夜漫漫誰與度梨園弟子多白頭滿眼新人
不如故爾來此恨六百年花開歲歲春風前乾坤舊事
逐流水畫圖却向人間傳半幅齊紈渺蕭瑟拭眼春風
香露濕當年畫史知幾人入為君王寫無逸
和衍公約看杏花韻
客鄉不識花時節官舍蕭條如巷陌閉門猶恐迎朔風
况復看花事行樂前年又得殷師疾往往空中聞打麥
回思少年真一夢幸免泥塗陷雙脚非無萬里封侯志
膽落繩橋懸度索亦欲州縣謀升斗束帶晨趨謁方伯
坐是蹉跎四十年不知兩鬢如霜白東隣有子蚤宦游
駿馬雕鞍日馳躍西隣有客亦從軍十載歸來門列戟
書生半世成何事出門却笑天地窄南北驅馳今幾年
猶喜青衫尚如昨去冬十月上燕薊朔風入懷衣縫拆
敝裘百日走黃沙縱有清泉誰浣濯平生故人幸相值
一一襟懷皆磊落四海誰非兄弟親百年同是乾坤客
興來載酒數相過如此客懷良不惡昨宵忽作鄉山夢
便欲飛書謝婁約來春玉版行可參擬約參寥同大嚼
再次衍公約看杏花
我生獨後邵康節白首黃塵走阡陌興來猶作山水游
不減當年謝康樂歸來讀書茅屋底不悟庭中雨漂麥
往年為客上湘水萬里不異僧行脚東還苕霅又十年
日夜思歸歎蕭索移舟五湖弔范蠡釃酒三高祠太伯
豈無蒼弁晴嵐翠亦有洞庭秋月白不問烏飛與兔走
自樂鳶飛共魚躍去年買舟上吕梁横波利石森戈戟
狂吟不信風濤險浩飲祗恐滄溟窄眼中往往逢故人
謾說人民已非昨去年二月到燕城官河水動冰初拆
解裝孤館深閉門塵纓未暇滄浪濯城西招提雙杏樹
聞道花開亦將落湯休妙語數見招憐我同是江南客
嗟余臥病已旬浹出門不奈東風惡西家蹇驢許相借
明日無風便如約正使飄零滿地香共拾殘英帶冰嚼
贈丹崖隠者
吾聞零陵東有丹崖山青天削出青孱頑丹梯百丈不
可得仙人煉藥巢其間丹成仙去已千載至今草木餘
清寒我來弔古訪陳迹石磴側足難躋攀上有撐雲拄
日之喬松下有懸厓噴壑之驚湍幽林野鳥作人語隂
澗或有蛟龍蟠何人結屋倚蒼翠抱琴林下聽潺湲乃
是丹崖仙人老孫子少年蚤脫名利關祗今五十如處子
雙鬢鴉墨顔渥丹門前種秫釀春酒屋後藝菽供朝
餐留我石上煮清茗松花落地雲斑斑我家金華五十
里失身作客天南端徵書昨夜趣歸興葉舟徑下湘江
灘弘文館深難置足神武門高宜掛冠山中草屋幸無
恙拂衣歸共浮雲閒明年花開倘相憶把酒相望興長
歎
胡奎
鴛湖舟中翫月
團團三五月挂在鴛湖東方舟汎流光坐我青天中低
頭看月月在水倒影姮娥呼不起三更露下苧袍凉恍
然濯足銀河裏城南斗酒真珠紅與月共醉鮫人宫醒
來月落不知處張帆且趁清明風
烏斯道
次韻酬范運中
讀書窗前煙草深三年獨守荒山隂出門駕輿輿脫輻
閉戶燒鉛鉛不金唾壺擊出慷慨意青燈照見平生心
故人苦道不相見寄詩復欲招我吟
葉子竒
過磊石
洞庭五月凉氣多輕風捲浪生微渦小船挂帆不蕩槳
後船來和前船歌月白船頭大魚出天青水底懸星河
千里故人不在眼有酒欲飲將如何
管訥
墨窗為趙撝謙賦
女媧立極斷鰲足羲畫之先無刻木始觀鳥跡製文字
夜鬼哭天天雨粟篆隸變化生八分行草復作何紛紛
六書古制既茫昧載籍况遭秦火焚後之作者不可數
形聲寥寥眇千古更論得法神妙間自信臨池心獨苦
君居於越文獻邦家藏金石書滿窗磨穿青州老未巳
萬斛巨鼎疇能扛吳興宗人己物故浙河東西誰獨步
君今有志繼絶學砥柱中流見孤注剡溪百番冰雪光
玄香一斗松煤香滿堂賓客看揮灑風雨颯颯龍鸞翔
我嗟塗鴉手如棘屢欲從君問竒畫君還許我載酒來
我捧千鍾勞君筆
稼村贈鄉人孫原璘
我家三里汀前住茅堂政近桃花渚學經不明欲歸耕
佃得官田甘餘畆有書盡賣買農具甘作東屯種田父
侯疆既足把犁鉏餉婦猶能載筐筥田中蟊稗日自除
牆下蠶桑春可取秋風禾黍既登場冬日雞豚復盈圃
全家衣食幸餘饒老稚那知有辛苦東隣擊鼔送農官
西舍烹羊祀田祖且喜征科一事無况是豐年好官府
縣吏催租不下鄉半夜無人打門戶官糧輸足私債無
一村帖然如安堵自信於焉老此身豈謂年來繫簪組
汨汨黃塵没馬頭白水青山竟虚負羡君學稼如老農
久抱長材隠家墅奉親菽水喜平安教子書詩識今古
我今不蠶亦不耕素餐厚禄知何補幾時上疏乞東歸
白頭相尋願為侣與爾擊壤歌堯年五日一風十日雨
春江捕魚圖
玄真坊中老孫子老去今年不知幾綠蓑短短僅遮身
自小求魚足生理魚倉蟹舍小蓬門一帶編籬住江涘
昨夜青山得雨多門前三尺桃花水大家漁具都上船
水面紛然若浮蟻小兒捩柁立船梢老婦供炊在篷底
大繩屬網絶中流東船纔下西船起須臾兩船相向開
來往風波疾如駛前船得魚先上城後船回篙刺沙觜
此賓此主尚杯盤樵青已臥蘆花裏醒者尚釣醉者眠
東去西來隨所止不欠官家魚稅錢榮辱從來不干已
我家江南山水間煙樹參差絶相似作客天涯未得歸
一見此圖心獨喜俸錢幾時當買山小築茅堂三泖尾
白頭方是謝官時也學漁家從此始
題胡長史雪舟卷
萬里漫漫凍雲黑六花飄飄朔風急富春江頭行旅稀
汀鳥沙禽飢不飛此時先生乘一舸擁鼻長吟篷底坐
白鶴氅衣寒半披東西沿洄隨所之須臾雪深風轉大
結纜歸來且高臥妻兒凍餓甘守貧升斗不思干故人
東方日出徵書下縣官扣門來勸駕
顧禄
秋夜
一寒一暑相推移四序平分秋最悲山川蕭條草木萎
金風淅瀝吹羅帷夜何長兮晝何促欲眠不眠歎幽獨
樓上寒更聲斷續飛蛾翩翩繞殘燭
題王叔明所畫松下奕棋圖
十日一水五日山王侯妙筆無荆關山如蒼龍騰入霄
漢表水似白虹瀉出溪潭間長松直下有巨石風雨剥
落莓苔斑兩翁對奕盤礴坐其上笑語自若終日無愁
顔飢來豈待事煙火瑶草紫芝俱可餐不知何年修習
到此地知有神仙境界無人寰我今讀書三十載抗塵
走俗猶未閒問翁不語愈覺心自恚高風逸韻邈矣終
難攀安得翁能示神異授以九轉入爐丹圖中之景果
然真有否便欲御風一去何須還
吳植
留别張孟兼
故人昔隠仙華山高臥白雲終日閒我攜清都綠玉杖
相與嘯傲煙霞間一朝忽被徵書起姓名直入明光裏
清時冠帶圜橋門濟濟横經臨璧水坐擁皋比三載餘
石室仍紬大史書平生直氣横秋嶽秉筆一字誅奸諛
邇來峻擢儀曺上千載皇風回揖讓要知制作魯諸生
元是傳經舊劉向蹇予泉石是生涯白頭受薦來京華
相逢共醉金陵市一官却種河陽花人生離會良可惜
已覺形容非昨日馬頭萬點蜀山青回首秦淮煙樹夕
丈夫才氣古所難去去有冠冠莫彈郫筒酒熟寧辭飲
飯顆詩成得細看憐君最是知予者慷慨高歌起中夜
葛令丹砂或可求王喬飛舄還堪借他時一笑蓬萊巔
碧桃亂發東風前還將玉管吹明月叶以雲間紫鳳篇
蕭執
綠筠軒為姚宰作
綠筠隂隂翳窗戶此是姚侯讀書處搖空翡翠晚宜人
食實鸞凰曉相語稚子牽衣惜春露候卒編籬護秋雨
何當便棄人間事抱琴走覓湖山住
揭軌
題王金吾所藏徐熙秋荷鴛鴦翡翠圖
江南畫史誰第一徐熙寫生妙無敵寶軸多藏衛霍家
香匳盡貯金張室憶昨華清水殿西夜聲輕輦隨風移
清香冉冉落歌佩秀色娟娟侵舞衣曉來宫闕秋風起
翠倒紅欹玉池裏不禁搖落恨無窮驚歎年華逝流水
芙蓉小苑曲江頭煙景蕭疎異昔遊披香露冷鴛鴦怯
太液波寒翡翠愁將軍留客多幽暇清簟疎簾時看畫
就中宋玉最多情秋思都將綵毫寫
白沙送别
當年小邑盛繁華疊榭層臺夾白沙竹深時聽尚書履
花密頻過相國家夜月霜明九華帳春風雪點七香車
臨水佳人拾翠羽隔簾嬌燕逐飛花奄忽草堂巢翡翠
重來勝地入蒹葭豪華一去如雲往空有寒沙對惆
悵征南駐馬立西風落日寒煙起漁唱
題孫氏遺墨軒
宣文學士吾季父草書往往追懷素玉堂多暇日臨池
方駕長沙美無度聞道尊公居豫章亦以能書相頡頏
錦囊長紙霜玉潔清醉時時臨數行雲霄恍若鸞鳳翥
風雨歘起蛟龍驤宣文已矣君未老一字可直黃金璫
山隂别後驚捐館零落貍毫并象管白鵝池冷綠苔深
銅雀硯寒清露滿吾廬兵後住江村玉堂佳帖無一存
却憶君家文獻在香奩犀軸付諸昆
河北冰泮放舟歸江南奉寄楊南宫
曉來銅雀東風起春水淩亂漳河水郎官驚起解歸舟
一日風帆可千里侵晨鼓柁發臨清薄暮乘流下濟寧
南宫先生先我去花時想達瓜洲步尋君何處抽風帆
杏花煙雨春江南
御選明詩卷三十八
