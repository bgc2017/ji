欽定四庫全書
御選宋詩卷三十八
五言律詩四
洪炎
次韻野步
意行無遠近山徑自横斜烟月生秦嶺風幡接暮霞影
歸巢幕燕聲散宿林鴉屣履相隨處僧垣即是家
初入浙中
松竹籠官道牛羊食野田岊山低送客蕩水遠含天乍
聽吳兒語初逢傖父船平生足未歴聊以慰華顛
鄧忠臣
邯鄲道中夜行阻風
欲瀉懸河雨先憑拔木風問津厖吠處覓路電光中徒
御憂羣盜兒童笑拙翁當知步兵哭初不為途窮
朱長文
新杉
弱植還生意凌冬見後彫尚低霑雨露更長拂雲霄庭
月搖疎影簾風舞細條他年逢匠石寶構壯天朝
劉弇
蔣沙莊居十首(錄四首)
他日蓬蒿地吾廬瓦數溝井泉甘勝乳庭竹冷先秋邨
落時情淡田疇歲計優荆扉終日掩最喜近松楸
軟滑香秈顆肥長紫蕨苖盤餐殊不惡鄰叟亦相邀潘
岳蕭條髩陶潛頡頏腰巢枝得安穩萬物一鷦鷯
晴屋鳴鳩婦春陂翳雉媒筯頭甘野䔩鋤力到陳荄掠
水千艘健横風一笛哀最憐雙白鳥解事等閒來
松種龍蛇子栽培近著行有時窺北榻不日暗東岡灑
落終含韻輪囷未竟長故應容足地投老慰荒涼
莆田雜詩(錄八首)
清樾陂陀外春深四五家叢祠下簫鼓平楚暗桑麻水
國潛虯傲天程去鳥賖仙山仍在目瀟灑送天涯
末麗娟娟妒山丹灼灼姝煖烟巖養璞沉碧鳳將雛刀
尺文章拙巾㡚禮數迂課成鷗鷺想片夢落江湖
鶗鴂青春晏鼱鼩白社驕掠風雛燕翼界雨晩虹腰醥
醁銀牀瀝䒠茸紫澗苖到家幸無苦浦漵有回潮
鶴唳歸雲急龍移過雨腥桂清飄月岫槎老卧煙汀洞
失壺公舊雩傳妙應靈不緣幽事隔小復理篁屏
共樂超然構躋攀一氣邊蒼茫雲水國清潤李梅天碎
白淙崖瀑孤青煮海煙三神山自邈何至苦求旃
蠨蛸當戸綴絡緯擁莎吟詩魄干霄上碁魔攪海深忘
機一飛鳥藏拙萬黃金昨有逃虛意支笻下北岑
當日山南寺層樓插蔽虧龍蛇緘柳筆風雨舛唐碑甃
淺雲吞液山稀海襯眉杖藜支瘦鶴白髮茂林緇
功名慙鶚瞬圭組困鳩佻元結郎終漫劉安隱孰招客
塵關簿領生計負漁樵頼足杯中物時將塊壘澆
春日舟中即事
墨綬蠻鄉去青春瘴海行漏篷愁暴雨小艇畏長鯨灘
惡舟難渡風狂浪易生不堪江上笛時送兩三聲
鄒浩
晩步
緩步隨山徑横前得野塘倚風荷展玉帶日鷺翹霜霧
斂都無瘴天晴却自涼搘笻愜新興疑已到江鄉
次韻錢㞯雪中
六出飛瓊玖雲愁正臘天寒聲生密竹爽氣徹純緜故
苑風初靜重樓月向圓何當酬此景蘸甲引金船
閒軒
結構俯危城公餘杖履輕事隨塵自遠心與水長清隱
几魚方樂開窗雨乍晴憧憧渡頭客誰會此時情
次韻湖上有作
霜落西陂晩追攜物外歡孤芳迎日動輕浪逐蓮乾魚
計從來審鷗盟未易寒誰知少陵老愛客似蘇端
次韻陳君益見寄
冉冉歲云暮泠然流水心他邦勤短策今日慰孤斟竹
韻凌風遠花光受月侵毫端落珠琲三復故情深
次韻仲孺用前韻寄世美二首
雪霽高陽里欣欣春意深舊遊還入眼何處復揮金塵
表誰南北杯中失古今重憐非土木猶自一沉吟
天宇梅邊靜春光破蟻封嶺雲猶過雁冰浪欲飛龍玉
鐙隨新約茅簷秪故容何當卷書去相與豁塵胸
次韻君表送仲弓廻有作
北野隂成幄崇朝得暫休班荆無濁酒交轡有清流風
絮閒相逐晴絲嬾自游吾行亦朝夕未擬問菟裘
劉安上
仙巖莊
岡勢從東轉河流自北來地幽饒水竹山迥少塵埃城
郭居何遠舟船暮可回此中棲息穩懷抱一時開
小飲
南窗閒徙倚風露已秋深晩色兼涼至浮雲帶日隂池
荷欺碧玉籬菊暗黃金時序皆遒盡翻驚壯士心
憶鸂鶒
鸂鶒知何許南園春水多稻粱隨分有煙雨想無他世
上貪毛羽湖邊足網羅池塘棲息穩慎勿厭風波
毛滂
下渚湖
春渚連天闊春風夾岸香飛花渡水急垂柳向人長遠
岫分蒼紫澄波映渺茫此身萍梗爾泊處即吾鄉
定光禪院
曉出開霜阪饑烏啄麥畦山腰餘雪瘦天面冷雲低寒
意梅花北禪心柏子西窗前借殘月照我渡前溪
吳則禮
題折氏下城園
繫馬後河川可人冬景妍要看花到地付與水浮天未
覺隨戎馬端來喚酒船誰云是關塞勝事總堪傳
唐庚
秋夕書懷
亹亹歲華侵垂垂老境臨時光自風雨寒色到衣衾萬
竅號秋杪孤燈照夜深蛩聲亦清苦唧唧伴人吟
直舍夜坐
強仕似幼學細書仍短檠月來冷處白風及醉時清坐
久露微濕更深秋有聲不知愁底事終日自悲鳴
武陵道中
朝辭漢使節暮作楚囚奔路入離騷國江通欸乃邨垣
牆知地濕草木騐冬温寂寞桃源路行人秪斷魂
次泊頭
何處不堪老浮山傾蓋親潮田無惡歲酒國有長春草
木疑靈藥漁樵或異人近前端有得丞相未宜嗔
壬辰九月二十三日天氣始寒以詩紀之
朝來怪底冷前此已重陽漸逼袴襦節稍聞灰火香煙
嵐向冬淨橘柚得霜黃嶺表雖多暑天時亦有常
春日謫居書事
四十緇成素清明綠勝紅形容千慮後門館一貧中白
日時時别青蕪處處同此生唇舌裏啼鳥暮春風
雜詩(錄五首)
屏跡舍人巷灌園居士橋花開不旋踵草薙復齊腰蛤
哭明朝雨鷄鳴闇夜潮未能全獨樂鄰里去還邀
已絶經年筆仍關盡日門身謀嗟翠羽人事歎榕根疏
食風掀市樓居水破村嶺南霜日薄何得鬢邊繁
便歸良不惡未去且隨緣戶口知無瘴謳歌覺有年藤
牋得句後桂酒抱愁邊經術吾衰矣猶堪舉力田
兀坐且如此出門安所之手香柑熟後髮脱草枯時精
力看書覺情懷舉盞知炎州無過雁二子在天涯
飽食為茶地深耕覓酒材翻泥逢暗筍汲井得飛梅湖
盡船頭轉山窮屐齒回田家良自苦清興亦悠哉
雜興(錄九首)
白日消諸妄青山對屢空著書防惡客學圃問鄰翁吉
貝流肌滑檳榔入頰紅丹砂落吾手秋至任飄蓬
多事定何補寡言聊自温蟹黃嗔止酒雞白勸加飱濯
足樓船岸高歌抱朴村媿無魑可禦只益負君恩
閙窄良難入閒寬足見容竹根收白疊(謂竹布)木杪得黃
封(謂椰酒)問學兼儒釋交遊半士農行歌村落晩落日滿
攜笻
為農沙子步附保水西鄉隱几江天遠開門佛土香時
情荒徑草野色淡魚梁欲縱高秋目東偏短作牆
舊物杯中酒新銜海上翁百非無一是顯過豈微功引
水江分碧烹丹井為紅幽居亦多事度日不全空
小市江分破連萍水卷翻到今佛跡在千古鶴峯尊浮
嶠來何處豐湖入數村登臨有何好秋至數消魂
已分詩驅使寧辭酒過差南烹人釣蛤北信客占鴉年
事侵膚理憂端宿肺家向來功業興到晩詠餘霞
海氣東南上野煙申酉間草平連别洞雨轉入他山道
路魚鹽去樵蘇竹木還西江并北客相對各蒼顔
水過魚村濕沙寬牧地平片雲明外暗斜日雨邊晴山
轉秋光曲川長暝色横瘴鄉人自樂耕釣各浮生
夜久睡覺不復能寐凄然有感
無復更殘暑夜深清欲飢葉飛魂夢數露重語音知月
色到秋苦更聲臨曉遲平生憎墨翟老去亦悲絲
野望
賴有澄江在專供倚杖清水裁偏岸直雲截亂山平鞞
鼔知農隙雞豚覺歲成却緣搖落後木杪得孤城
九日懷舍弟
重陽陶令節單閼賈生年秋色蒼梧外衰顔紫菊前登
高知地盡引滿覺天旋去歲京城雨茱萸對惠連
夜坐懷舍弟
無雲仍露坐有月更江臯沉陸傷吾道浮生憶爾曹扁
舟應夏口此夕數秋毫不見今三載當時已二毛
江陵逢故人宋德粹自播守罷歸南陽以詩見
貽依韻和酬
昔别方初節相逢各素秋君歸卧龍國我脱墮鳶州霜
鬢含多事塵容帶倦遊行藏端可見歲晩莫登樓
率諸公飲開元寺勉翁有詩因次其韻
三伏光隂過初秋宇宙新一杯挏馬酒千古竹林人山
入永嘉屐蟻浮彭澤巾悲歌送落日為我少停輪
送客之五羊
不到番禺久繁雄良自如江山禹貢外城郭漢兵餘圓
折明珠浦旁行異域書五羊雖足樂雙鯉未宜疎
春歸
東風定何物所至輙蒼然小市花間合孤城柳外圓禽
聲犯寒食江色帶新年無計驅愁得還推到酒邊
醉眠
山靜似太古日長如小年餘花猶可醉好鳥不妨眠世
味門常掩時光簟已便夢中頻得句拈筆又忘筌
黃裳
寄題澄虛閣
欄檻天都近池塘水鑑平微風晴後寂孤月夜來清大
象莫能破纖塵何處生湘靈誰為感一曲謾分明
崔鷗
石牛莊閒居
不識春風面知從底處來紅深桃靨破綠靜水簾開物
外心常挂人間事不諧從今江海去無復世推排
楊時
歸雁
天末驚風急江湖夜思長悲鳴愁絶塞接翼冐秋霜澤
岸多繒弋雲間乏稻粱茫然棲息地飲啄亦何傷
曉泊遇雪
向曉驚風急飄零雪滿坰氣升雲羃羃天遠月冥冥寒
色終無賴豐年謾寄聲餔糟吾不慣彊醉復還醒
過清溪渡
天闊江銜雨冥冥上客衣潭清魚可數沙晩雁爭飛川
谷留雲氣鵜鶘傍釣磯飄零滄海客攲倒一帆歸
泗上三首(錄二首)
淮口平沙漲檣烏向日斜微雲變蒼狗輕浪蹙浮花風
勁回飛雁林暄集暝鴉河流應未閉遲我到京華
鬢蓬彫欲盡岸幘任敧斜瘦怯重裘重慵看細字花凍
雲穿曉日晴樹繞飛鴉老大驚遲暮飄零惜歲華
游酢
感事
世事浮雲薄勞生一夢長散材依櫟社幽意慕濠梁風
激鷹鸇迅霜殘草木黃投閒如有約早晚問耕桑
韓駒
泰興道中
縣郭連青竹人家蔽綠蘿地偏春事少山迥夕陽多暗
水披崖出輕船掠岸過傳呼細扶柁吾老怯風波
送雲門妙喜游雪峯
老子幽棲地勞君久見存夜氊從栗爆午枕看茶翻舊
事時追憶深禪得細論還應雪峯老領衆待雲門
張元榦
夜宿宗公丈室求詩甚勤為賦五字
林表登層閣秋聲聽暮鐘鴉歸苦竹寺雨闇亂雲峰屢
乞留新句重來訪舊蹤松門罕車馬似喜老夫逢
次韻晁伯南飲彦達官舍心遠堂
今夕知何夕真成累十觴爐薰飄月影蜜炬剪花香政
嬾還詩債無從發酒狂故人憐久客舞袖要須長
叔易自三吳歸同赴竹菴荔子之集
惜别梅花雨來歸荔子秋江帆成昨夢雲嶠忽重游共
喜身常健寧論久客愁殷勤老居士更為寶峯留
寄錢申伯二首
子去客昭武令儂懷舊游青山渾在眼白髮暗添頭旅
食今安好歸程儻滯留溪邊因野步試覓水明樓
一點照今古胸中殊了然不妨為漫吏可但號臞仙丹
荔盟猶在凝香句未傳秋風稍涼冷速辦下灘船
申伯有行色會宿東禪次元韻
真成風雨夜精舍對牀眠去住非無數行藏莫問天十
年瀕瘴海一棹破春煙君自足歸興不妨啼杜鵑
次折樞留題雲峯韻
軒冕本無意烟霞如有期故人容野老勝跡見新詩誰
辦兼忘世公當急濟時春歸仍送别好在出山遲
次韻范才元中秋不見月韻
不見中秋月長吟五字城浮雲有底急清影可憐生殘
夜四更句故人千里情與君徒悵望天上自分明
次韻劉希顔感懷
避謗疎毛穎推愁頼索郎坐來春漏促夢去畏途長故
國書題冷新詩齒頰香湖山雖好在歲月已相忘
郭從繩示及張安國諸公酬唱輙次元韻
登樓乘暇日喚客共澆愁春去花猶發隂濃雨未休和
詩真冷澹得句總風流能遣西陵老殊無陋巷憂
戊辰春二月晦日同棲鸞子送所親過寶積題
壁間
春江因送客雲嶠更登臨精舍經行地征人去住心猿
啼清夢斷花落曉窗隂勝踐成三宿俱來此意深
傅察
逍遥堂五詠
欲識逍遥樂都忘利與名論詩惟百氏來往有諸卿靜
覺羊腸險閒看蝸角爭超然寄妙理知不媿莊生
堂上春風至欣欣草木情鵶鳴藏柳暗蝶舞映花明暖
日遲遲景輕雷隱隱聲客來何所有采蕨試新烹
堂上薰風至陽曦午更驕翫隂欣葉密引飲快冰消乳
燕飛還墜鳴蟬咽復調清談能却暑應不廢招邀
堂上西風至郊原歲事成雨餘虹影落雲霽露華清唧
唧蛩鳴夜飄飄雁度晴登臨多物色筆落競縱横
堂上寒風至蕭條靜物華映窗惟有竹倚檻更無花碧
瓦霜初重銅壺日易斜罇罍延夜永不覺已朝霞
李綱
通衢驛夜坐有感
永夜發孤嘯起看河漢流羣山湧翠浪纖月挂瓊鈎豈
謂艱難日翻成汗漫遊虚舟今不繫暮景付滄洲
宿開平寺去劔浦二十里有泉石之勝曩與郡
守謝德夫同遊今又一紀矣溪山草木依然住
持猶舊人也感歎有作
舊遊渾似夢佳處每難忘地僻溪山秀春深草木香世
途方梗棘老景自凄凉衲子那知此閒中氣味長
雜興
邑犬驚行客林烏啼曉霜山林雲冉冉澤國水茫茫移
櫂輕舟穩鈎簾野興長誰知因謫宦得到水雲鄉
暮天來遠色行客尚貪行櫂急浪花碎月高雲縷輕巢
禽棲更起漁火暗還明獨寢不成夢夜寒聞雁聲
小雨
小雨晩初急暝雲深不收霏霏暗烟舍索索響篷舟山
色增遠翠漁蓑生暮愁凄凉蘇季子寒覓敝貂裘
將次錢唐
歲晩飄零日舟行杳靄間江鄉多霧雨風物近湖山獨
鶴徊翔久飛雲自在閒遠遊殊未已蕭䬃鬢毛斑
玉山道中
行李遠瀫水禪扉依玉山烟嵐數峯秀雲水一溪灣小
市晩猶合疎鐘寒自還舊遊如昨日屈指十年間
宿黃藤驛
古驛號黃藤休鞍夜已燈溪寒水清淺山瘦石稜層豪
客路方阻歲寒隂始凝開懷惟仗酒獨酌醉瞢騰
銅陵阻風
春色到江渚梅花正斷魂風波留遠櫂煙雨濕寒村雁
過傳遺響潮來沒舊痕凄凉一樽酒愁絶與誰論
簡寂觀(陸修靜故居)
高士不可見雲鄉空舊居烟嵐飛瀑外露石禮星餘松
老來歸鶴沼深時見魚何人覓丹訣應有枕中書
過苦竹嶺
今日江湖境雙眸嶺上明山光隨地好秋氣逼人清隴
水初分處雲鴻欲别情離離古來意歎息未休兵
冬日閒居遣興
僻處掩松門知非更念恩庭空從鳥啅山暖覺蜂喧木
葉淨如埽茶花開正繁蕭條歲云暮倚杖自忘言
岳飛
鄱陽龍居寺
巍石山前寺林泉勝景幽紫金諸佛相白雪老僧頭潭
水寒生月松風夜帶秋我來囑龍伯為雨濟民憂
池州翠光寺
愛此倚闌干誰同寓目閒輕隂弄晴日暮色隱空山巖
樹蕭騷外征帆杳靄間吾雖江上老心羡白雲關
陳東
與虞章舜卿二表弟季明游兼勝亭有作
危亭兼雅勝勝景足竒觀湖水涵天入山雲帶雨蟠千
松偃夜月萬竹撼春寒玉井汲甘冷塵緣那得干
野曠湖山遠林深松竹幽舊題看壁立前事逐萍浮荏
苒荒三徑依稀度九秋故人應念我雅會莫遲留
葉夢得
觀化堂編校舊書
赫日真能永微風亦自涼故應便北戸何敢厭東墻汲
水聊為戲繙書却未忙平生閒與嬾併覺味兼長
再任後遣模歸按石林四首(錄二首)
巖石三年别君恩未許歸從誰尋草徑為我欵荆扉舊
繞山千疊新添竹一圍故人如見問端欲挂朝衣
插架還千軸傳家有舊書展舒慙几案涼曝闕庭除破
屋方懸溜殘編足蠧魚好須重檢校扃鎖莫令疎
為山亭晩卧
瘦石聊吾伴遥山更爾瞻泉聲分寂歴草色藉廉纖玉
粒時能飽霜毛日更添平生疎嬾意况與病相兼
汪藻
過臨平
一别九霄路風煙長滿衣已成身老大無復世輕肥天
闊鳥雙下山寒人獨歸曉來何似雨春水半巖扉
睡足涼生岸鈎簾坐小窗麥風能起柁梅雨不鳴江往
事心長折歸途影自雙依然蒲柳地不待早秋降
廖剛
題雙泉堂
疊翠倚崢嶸森然衆木榮兩條寒玉迸一檻暑風清幽
意憑分瀉微瀾更合成誰知闤闠裏扃戶小蓬瀛
李彌遜
和少章喜晴
日暮馬行疾峯巒過眼頻雨階長苦夜晴谷似逢春風
月起歸恨江天思故人機心渾已盡唯有白頭新
春日雜咏
幽棲足春事晴日苦相催屐齒穿沙穩笻鬚礙竹回光
風初轉蕙殘雪欲欺梅自是經過少柴門日日開
散策
散策北岡路牛羊歸徑深水窮人小立山靜客微吟點
點稻花雨團團榕葉隂田翁罷爭席明日共幽尋
發光林寺
朝發光林寺﨑嶇渡復攀摳衣緣翠濕側足下蒼頑急
雨欲平澗斷雲時見山祇應超勝地行路未嘗艱
琴溪
竹色千幢靜溪光一鑑開巖隈宿風雨人迹老莓苔控
鯉定何在騎鯨今不來空餘泉上月與我共徘徊
早入昭亭與同遊散步山中自樵徑至水濱路
窮還僧舍飯
散策春岡曉樵蘇一徑長鈎衣藤挂石斷路水浮塘山
靜竹生韻池清蘭自香禪房得深憩魚鼓正鳴廊
再遊龍潭
密霧開深徑幽竒得重行水光沉樹色人語亂泉聲仙
去山容寂龍遊雨陣輕誰能築雲室千古共凄清
夏日與妙現老堂二公晩步江臯露坐月下夜
分乃歸老堂有詩次其韻二首
步屧榕根晩明河九面横兩禪方外得一笑坐中成雲
去天逾碧星垂月自明寒江正留客倚杖看潮生
胡牀興不淺未有庾公賢山意知秋近江聲到寺前夜
涼新病後月色正愁邊可惜江南夢青燈照不眠
孫覿
蒙亭
小築三間足雄包萬象并遥波通極浦落日抱孤城小
語千巖應長歌百蟄驚坐看衣履上漠漠晩雲生
春雨
細雨破春昏清風洗瘴氛霏微花上見蕭瑟夜深聞獨
笑關幽事酣歌倚半醺羇懷不堪寫危坐對爐芬
三山寺
斜日半窗明無人獨掩扃風鈴時自語雪柏老終青立
鵲參差見微泉斷續聽老僧渾不語危坐卷殘經
異縣久為客窮途飽所更對牀雲伴宿曳杖月同行到
處身如寄看山眼暫明平生飲中趣酒賤且頻傾
題硤江蕭氏菴
雪屋清如洗雲崖翠作堆破扉風自掩敗壁雨先頹野
色初還柳林香尚有梅滄江千萬頃一鳥鏡中回
雲逐歸心亂山隨望眼賖疎林敧晩照淺溜咽春沙客
路三年過僧窗一笑譁此生安税駕有地即為家
春事
茅棟依林出松扉傍水斜浮蒼圍百疊亂綠翳三叉屋
破蝸書壁庭蕪鶴印沙小桃供一笑已著兩三花
臨安道中
微流隱復見一曲宛秋蛇柳老蟲書葉潮平鳥篆沙青
鞋踏雨滑烏帽倚風斜何處堪攜手宜城賣酒家
環翠亭
樵磴盤蒼巘漁磯俯碧潭羣尖青染黛一曲翠挼藍冉
冉松雲細娟娟竹露涵春風萬楊柳綠影亂毿毿
大雪後喜晴
嶺雪斑斑在崖泉咽咽鳴一川明曉霽萬壑貯春聲磴
滑藤枝健沙晴屐齒輕小兒修淨供酌茗慰孤清
舟過湖洑泊丁山
雞犬三家市蓬蒿一畝宫蘿牽籬羃翠籜隕砌堆紅宿
鳥來還去微泉咽復通幽尋殊未已落日滿疎桐
日下殘紅斂煙升積翠重鷗輕沒浩蕩魚樂自從容野
饁迎秋穫鄰謳相夜舂田翁有真意一笑酒中逢
周紫芝
越臺夜雨
夜暗秦淮雨燈昏越女祠寒窗歸夢短秋枕客情知鳬
雁初何定雞蟲事亦卑明朝江上去重理釣魚絲
二月二十八日雪晴步上西山亭示天用兄弟
二首(錄一首)
山崦猶殘雪人家欲禁烟客寧嫌鳥語晴亦借花妍愁
色連千里春風又一年亭高莫回首白髮滿江天
晩霽
翠葉看成幄濃春喚不回愁今連落絮雨欲到黃梅埽
地花狼籍開門燕往來晴峯數點出暝色一禽催
明皇羯鼓圖
禁籞鶯聲外天袍擁御黃曲名翻荔子春色繞沉香白
雨花奴手風鬃舞馬牀向來歌吹地何處是漁陽
山中避盜後十首(錄一首)
翠巘幾曲折往還三數家搗皮催作紙擁焙看烘茶山
盡始見日溪晴時露沙武陵知便是隔岸有桃花
春寒
寒意苦未解春隂連晝霾文書堆午枕風雨閉寒齋花
落空驚眼愁多欲滿懷客情須一醉安得酒如淮
次韻戒叔增明閣晩眺
朱閣瞰流水曲闌横晩天薄雲初過雨高柳却鳴蟬杖
履且終日風塵今幾年莫將懷遠句重說舊林泉
早歸
野日破朝霧宿隂回暖風人家村崦外春夢竹輿中天
碧鷺斜起水深桃卧紅山隂幾巖壑應接自無窮
暝立
山隔湖邊路人棲柳下扉船從几席過燕掠水波飛鳥
亦昏纔定牛知晩自歸幽人常暝立日日到斜暉
倚杖
雨脚收寒久東風倚杖頻浪翻隻鷺起船過小鵝嗔客
飯長腰米林居折角巾澆山一掬淚回灑故鄉春
春事
春事無多日江村有數家等閒飛燕子容易落梨花草
色過薄雨柳隂銷淡霞詩成不歸去暝立看棲鴉
秋雨連日
老鬢風吹急愁雲帶雨飛白添平岸水紅掩傍幽扉力
盡方謀食天寒未授衣此身慙社燕秋晩亦能歸
薄暮
睡熟不知雨夢殘無限涼鶯飛時到眼鷺起不成行&KR1000;
熟分蒼玉蓮香擘翠房埽門還待月近水更移牀
靜夜
家與重湖近門當永夜開鷺隨波浩蕩人共月徘徊曉
色催星落飛雲帶雨來長鬚汲水去小艇得魚回
老日
老日那容惜晴光到眼休蠶知今日浴麥復幾時收黃
犢分青草花鳬趁綠溝誰能更歸得已是一春留
苕霅舟中再賦二首
故國辭家遠苕溪轉柁深交遊千里隔歲月二毛侵滿
意悲煙樹移時看水禽唯應陸魯望相見可知心
雲暗千家樹寒生兩岸秋水翻波入戶人靚玉明樓山
色遮愁眼荷香滿客舟水晶宫裏夢還作此生遊
船曉
暝鳥驚飛急孤舟犯曉行柁牙侵月白帆腹受風輕雲
破千峯出秋隨一雨生倚檣誰共語蓬首看參横
臨安道中晩晴書所見二首
客路鄉關遠雲山暮色添秋高尚寒薄雨過却風恬附
隴田成陛傾崖水作簾此行殊不惡未媿賈湖淹
何日王摩詰瀟湘畫短屏扁舟横遠壑晩翼在青冥木
杪收殘照雲間得數星吳姬不驚客拜月下中庭
聞耘老猶在霅川
湖上雖相見重來失後期風塵為客久舟楫送歸遲雁
遠無消息梅殘惱别離何時酌君酒爛漫說新詩
寄李司農二首(李若虛嘗為司農少卿後守宣晩謫居新安)
東閣當年夜華燈照别樽斷碑思雁墖佳客媿龍門豈
料三吳路相逢一水邨只今懸望眼猶欲黯離魂
徽水定何處謫官今幾時長沙應有賦南磵可無詩柳
絮催春遠梅花寄客遲誰憐憶公久頭白少相知
與王漕乞張右史集
文采推前輩兒童識姓名日邊張右史江左謝宣城自
恨空飄泊無由見老成著書如可得尚足慰平生
曉雪
湖色催清曉風前一雪輕不妨梅自笑要與水爭明萬
木雲遮盡千巖玉琢成可憐青竹葉寒甚與誰傾
奉答相之再示兩詩(錄一首)
老媿才多盡人愁雨不來酒尊無客把詩卷為君開山
色螺分翠江濤雪擁堆新篇慰愁眼喜色動寒杯
三月二日同遊西湖諸公有詩次韻
水遶青山寺人攜白玉觴晴春方爛漫醉眼自微茫舟
穩欺風軟杯深送日長誰家載歌管紅袖立斜陽
春意二首
客思知多少衰年倍感傷寒猶噤鳥語雨不聽花香去
路如天遠春愁著斗量擬抛彭澤印挂席上歸航
雨細無多子雲閒又夕陽鳥呼高枕夢花醉老人腸倩
酒推愁去憑詩伴日長王孫歸未得草色自東牆
謝陳仲襄主簿惠詩卷
霜雪頻欺老芝蘭日鬭芳官猶似仇覽句擬學韋郎郊
島無前輩曹劉可雁行他年尚相見此地必升堂
次韻元相閱猥藁見贈二首
無物能娛老冥搜興謾長數莖空撚頷一瓣與誰香歲
月搖雙鬢鶯花惱客腸更哦秋入句聊欲伴啼螿
挽得飛來句頻哦送夜長詩今逼何遜人亦似黃香擬
答琅玕贈慙無錦繡腸秋風又撩客啾唧動寒螿
定居(時已卜築九江)
扶病翻書卷移家枕斷城雲空千嶂曉門靜一江横葉
密催春事花飛惱客情暮霞將霽色報我作山行
晩眺
望極應千里人家自一邨客帆何處落鄰碓隔烟聞山
自秋來瘦江從雨後渾平生幽獨意容易却銷魂
王庭珪
秋夜同子康登辰州城樓
殘夜不能寐起登城上樓山銜半江月風撼九天秋鵲
已棲高柳人猶棹小舟誰云羣動息漁子正垂鈎
春日遊鴿湖山
風起羣木末花開兩壁香山深雲影變人靜鳥聲長紺
殿横崖起飛泉噴玉光扣門僧出定彈指下禪牀
送妙空大師往郴陽省兄
遠水縈環碧秋山作劔攢取經行嶺徼飛錫下雲端風
捲湖烟靜天高雁影寒何時一回首却為埽蒲團
清軒
竹逕有佳色耳根無市聲山如畫屏立水作縠紋生窗
戶松風響園蔬杞菊馨夜深天更靜待看玉蟾明
和黃子餘湖南道中寄弟子默
花落黃陵廟禽聲隔岸聞山川湖外遠牛斗地形分回
趁峯頭雁遥瞻嶺上雲惠連詩更好夢裏亦思君
頗姪明碧軒
不可居無竹開軒眼界新風搖碧玉玦雨解籜龍鱗晩
色侵書帙疎枝挂月輪客來從徑造莫問打門人
家園
野外烟光潤僧園竹徑通柳絲搖嫩綠桃雨落輕紅處
處花如舊年年人不同自矜雙足健著屐試春風
題步雲軒
身在飛烟裏如登霄漢行雲從脚下起雷忽耳邊鳴暮
碧佳人遠春紅晩照明能消幾兩屐當不負平生
和胡觀光聞蟬
地僻林逾靜山幽鳥不驚日高簾影重蟬噪柳隂輕鬢
學風前翼琴傳葉下聲士龍能作賦為爾特留情(琴曲有葉)
(下聞蟬陸士龍作寒蟬賦)
沅江上晩晴用頔子韻
急雨捎溪面輕橈轉渡頭寒鴉棲古木晩日射危樓山
帶黔巫遠水還荆漢流晴天思無限細細數沙鷗
吕本中
雪盡
雪盡寒仍在園荒春欲歸晴空落雁小古木聚鵶稀肺
病猶堪酒囊空合典衣碧雲愁不見千里故山薇
宿青陽驛
燈火客帆盡人煙邨市幽晩風號古木高岸束黃流物
色淮山近春光霧雨愁棲遲舊遊地來豁十年憂
遊南山歸簡張嘉父博士
吾生復何往樂事亦悤悤寶墖千帆外春城萬壑中亂
花緣側徑晩照落斜空坐想西窗老掀髯一笑同
小園
小園常在眼春事巳天涯雨暗堤前路苔深林外家曲
池通小徑密樹隱殘花長愧鄰翁酒囊空尚可賖
山光寺前泊舟值雨
輕雷唤小雨憶在白沙時綠酒留連醉紅燈取次詩好
風那復有涼月自相隨獨上山光寺清歌無柳枝
京師新鄭與諸晁兄弟往還前後數詩
夜雨不嫌久凜然天欲秋客燈吹屢滅細雨落還休未
許金張並虚為鄠杜遊江湖少歸夢知為故人留
我髮日已短公愁安得長牆根春薺老瓶水臘梅香侍
立無天女相隨有漫郎平生湖海興今夜宿連牀
令弟窮顔獨書生老仲舒相招得共處何往更安居歲
月塵埃外桑麻雨露餘送行無别物圯上一編書
苦語相留極虛牀會宿頻山東今出相海内不無人婦
女能尊客兒童不厭貧長途有知遇今日倍情親
海陵雜興
輕帆載曉月和夢到揚州木落山光寺江横北固樓漫
抛三徑隱虚有十年遊尚勝劉師命才因越女留
閒居
風土猺人住依棲縣令尊摘山春晩苦汲澗雨餘渾白
日供高枕生涯付小園時來攜白鏟種藥兩三根
將發金陵奉懷張彦實
老矣君何往翩然我欲歸文章晩未用歲月事多違江
接鄱陽路風吹遊子衣不應蘧伯玉獨悟昔年非
歲晩
野竹新開徑疎籬自著行暮寒收雨雪落日散牛羊生
事顔公拙才名謝奕狂藥囊無奈汝春到莫相妨
陳與義
年華
去國頻更歲為官不救飢春生殘雪外酒盡落梅時白
日山川映青天草木宜年華不負客一一入吾詩
茅屋
茅屋年年破春風歲歲來寒從草根退花值客愁開時
序添詩卷乾坤進酒杯片雲無思極日暮却空回
酴醿
雨過無桃李唯餘雪覆牆青天映妙質白日照繁香影
動春微透花寒韻更長風流到尊酒猶足助詩狂
放慵
暖日薰楊柳濃春醉海棠放慵真有味應俗苦相妨宦
拙從人笑交疎得自藏雲移穩扶杖燕坐獨焚香
試院書懷
細讀平安字愁邊失歲華疎疎一簾雨淡淡滿枝花投
老詩成癖經春夢到家茫然十年事倚杖數棲鴉
寒食
草草隨時事蕭蕭傍水門濃隂花照野寒食柳圍村客
袂空佳節鶯聲忽故園不知何處笛吹恨滿清尊
雨
沙岸殘春雨茅簷古鎮官一時花帶淚萬里客憑闌日
晩薔薇重樓高燕子寒惜無陶謝手盡力破憂端
西軒寓居
牢落西軒客巡簷費獨吟桃花明薄暮燕子閙微隂辛
苦原吾事江湖更此心小窗隨意寫蛇蚓起相尋
雨
忽忽忘年老悠悠浮日長小詩妨學道微雨好燒香簷
鵲移時立庭梧滿意涼此身南復北彷彿是他鄉
岸幘
岸幘立清曉山頭生薄隂亂雲交翠壁細雨濕青林時
改客心動鳥鳴春意深窮鄉百不理時得一閒吟
雨
雲起谷全曙雨晴山復明青春望中色白澗晩來聲遠
樹鳥羣集高原人獨耕老夫逃世久堅坐聽隂晴
夜賦寄友
賣藥韓康伯談經管幼安向來甘寂寞不是為艱難明
月扶疎樹空園浩蕩寒細題今夕景持與故人看
道中
雨勢收還急溪流直又斜迢迢傍山路漠漠滿林花破
水雙鷗影掀泥百草芽川原有高下隨處著人家
泛舟入前倉
曾鼔鹽田棹前倉不足言盡行江左路初過浙東邨春
去花無迹潮歸岸有㾗百年都幾日聊復信乾坤
蒙知府寵示秋日郡圃佳製遂侍杖履逍遥林
水間輙次韻四篇(錄二首)
歲月移文外乾坤杖履中鏗然五字律健在百夫雄秋
入池深碧寒欺葉遞紅此間兼吏隱端不減遊嵩(客有游嵩)
(山者歸以語公公以不得遊為恨)
鳥語知公樂晴山及我遊盡排物外事揲作酒中浮菊
蕊離雙鬢林聲隱四愁騷人例喜賦正自不關秋
曾幾
細雨
霢霂無人見芭蕉報客聞潤能添硯滴細欲亂爐薰竹
樹驚秋半衾裯愜夜分何當一傾倒趁取未歸雲
雨夜
一雨遂通夕安眠失百憂窗扉淡欲曉枕簟冷生秋畫
燭爭碁道金尊數酒籌依然錦城夢忘却在南州
謝人送壑源絶品云九重所賜也
三伏汗如雨終朝霑我裳誰分金掌露來作王溪涼别
甑軟炊飯小爐深炷香麴生何等物不與汝同鄉
嶺梅
蠻烟無處洗梅蕊不勝清顧我已頭白見渠猶眼明折
來知韻勝落去得愁生坐久江南夢園林雪正晴
鄧帥寄梅併山堂酒
甓社湖邊路詩筒得報回舊時雲液酒新歲雨肥梅不
是園官送真成驛使來鬢毛都白盡更著此花催
次韻雪中
積雪何所待凍雲終未開有時聞瀉竹無路去尋梅只
欲關門卧誰能蕩槳來辟寒須底物正乏麴生才
種竹
近郊蕃竹樹手種滿庭隅餘子不足數此君何可無風
來當一笑雪壓要相扶莫作封候想生來鄙木奴
所種竹鞭盛行
獨遶篔簹徑令人喜欲顛已持蘇老節更著祖生鞭傍
舍應除地新梢擬上天真成時夜卵煨茁想明年
沈與求
别羣從
十年勞遠夢今日又征鞍雨入花梢困風生麥浪寒飄
零逢酒怯老大别家難去矣功名事終須把鏡看
到吳
三載故鄉别歸帆恰到吳食寒新火換天闊斷雲孤酒
市低依岸漁村遠帶湖碧山千萬疊翻憶夢﨑嶇
次韻盧憲小雨
狂風初作惡小雨似知時破睡心常折呼愁眼易飢勃
姑穿渡急鴉舅出林遲春事今如此幽尋有底期
倦夜
獨坐苦無頼開軒懷抱空徘徊簾上月淅瀝竹間風清
影迷篝火哀音咽砌蟲怪來寒刺骨霜氣已冥濛
舟行即事
逗帆風借力入坐水浮光村落知多少郵亭自短長跳
魚吹暗浪浴鷺耿殘陽又是吾廬遠相看思渺茫
舟過北塘
嫋嫋輕颸動娟娟佳月生岸回雙樹暗村遠一燈明過
雁參差影跳魚潑剌聲停橈且勿去吾意不勝清
秋懷
庭柯脫翳葉歸翼斷經過水檻清漁罟風櫺響藥籮傲
霜荷柄少團露橘叢多秋色遂如此愁城今幾何
程俱
山近
山近雲多態身閒夢亦幽紙窗先得曉布被最知秋海
眼來隂冷雲根逗暗流結茅容我卜投老為君留
王之道
蒙城早行
殘月千家閉荒城萬木號舉頭華蓋近回睇啟明高野
迥霜迎面風清冷透袍十年河上路仗此步金鼇
沈晦
竹&KR2819;嶺
三月亂山中﨑嶇處處同溪流因雨漲木葉著霜紅人
跡千巖絶松聲萬壑空尋幽自可問不復歎途窮
陳淵
宿仙霞聖仙寺呈伯思子靜
風物吾鄉似山川地勢分稻畦翻碧浪麥壠布黃雲客
舍常爭席山僧獨獻芹茅柴餘瀝在聊餉僕夫勤
自建寧泛江至石首
江注天圍盡舟排浪陣輕岸容疎柳色秋氣斷鴻聲風
日雖堪愛雲烟易妬晴鱸魚如有興好在未知名
九日登莊樓
久客驚秋意天涯思不窮三年猶北國萬里對西風時
序悲歌裏乾坤醉眼中黃花一樽酒千古此心同
御選宋詩卷三十八
