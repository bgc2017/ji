欽定四庫全書
御選元詩卷四十三
七言律詩一
耶律楚材
和薛伯通韻
滴滴秋光溢遠山一天空闊鴈聲乾詩章平淡思居易
禪理縱横憶道安不分西風霜葉脫難禁秋雨菊花殘
閭山舊隠天涯遠夢裏思歸夢亦難
和移刺繼先韻
舊山盟約已愆期一夢十年盡覺非瀚海路難人去少
天山雪重鴈飛稀漸驚白髮寧辭老未濟蒼生曷敢歸
去國遲遲情幾許倚樓空望白雲飛
陰山
八月陰山雪滿沙清光凝目眩生花插天絶壁噴晴月
擎海層巒吸翠霞松檜叢中疏畎畆藤蘿深處有人家
横空千里雄西域江左名山不足誇
思友人
落日蕭蕭萬馬聲東南回首暮雲横金朋蘭友音書絶
玉軫朱絃塵土生十里春風別野店五年秋色到邊城
雲山不礙歸飛夢夜夜隨風到玉京
寄平陽淨名院潤老
昔年萍水便相尋握手臨風話素心刻燭賦成無字句
按徽彈徹沒絃琴風來遠渡晩潮急雨過寒塘秋水深
此樂莫教兒輩覺又成公案滿叢林
和移刺子春見寄
邂逅沙城識子初天山風雪醉吟餘文章光燄君堪羨
節操儀刑我不如麴糵鄉中前進士(渠有詩云老去惟耽麴糵春故有是)
(句)風波堆裏老中書他年歸去無相棄同到閭山舊隠
居
過夏國新安縣(時丁亥九月望也)
昔年今日渡松關(西域陰山有松關)車馬崎嶇行路難瀚海潮
噴千浪白天山風吼萬林丹氣當霜降十分爽月比中
秋一倍寒回首三秋如一夢夢中不覺到新安
過武川贈僕散令人
班姬流落到而今聞道翻身入道林歌扇舞裙忘舊業
藥罏經卷半新吟閑眠白晝三杯醉静對青松一曲琴
更看他年棲隠處蓬山樓閣五雲深
還燕京題披雲樓和諸士大夫韻
閑上披雲第一重離離禾黍漢家宮窗開青瑣招晴色
簾捲銀鉤揖曉風好夢安排詩句裏閑愁分付酒杯中
静思二十年間事聚散悲歌一夢同
謝飛卿飯再用韻紀西遊事
河中(西域尋恩子城西遼日為河中府)花木蔽春山爛賞東風縱寶鞍
留得晩瓜過臘半藏來秋果到春殘親嘗芭欖寧論價
自釀蒲萄不納官常歎不才還有幸滯留遐域得佳餐
再用韻
雲山疊疊復雲山瘦馬蘆鞭矮面鞍瀚海去程千驛遠
揚州歸夢五更殘塵緣淡處應忘世逸興濃時好解官
二頃良田何必覓春山笋蕨亦供餐
和搏霄韻代水陸疏文七首(錄二首)
新詩欬玉起予深獨有摶霄我許心真跡居塵聊俯仰
高名與世任浮沈同成雅會清茶話共賞枮桐白雪音
他日歸休約何處燕山參謁萬松林
漁磯舊隠荻花深塵世寧忘昔日心兩岸清風單舸穏
滿江明月一鈎沈飢來煮稻無兼味醉後鳴榔笑五音
閑卧煙蓑春夢斷不知潮起没青林
蠟梅
越嶺仙姿迥異常洞庭春染六銖裳枝横碧玉天然瘦
蕾破黃金分外香反笑素英渾淡抹却嫌紅豔太濃䊋
臨風浥此薔薇露醉墨淋漓寄渺茫
寄天山周敬之
當年傾蓋識君初爛飲天山駐使車秋去安仁空有賦
鴈來公瑾又無書林巒紅葉如人老籬落黃華亦我疎
為向天涯道岑寂強吟新句附雙魚
贈蒲察元帥五首(錄四首)
使君排飯宴南溪不枉從君鳥鼠西春薤旋澆濃鹿尾
臘糟微浸軟駝蹄絲絲魚鱠明如玉屑屑雞生爛似泥
白面書生知此味從今更不嗜黃虀
筵前且盡主人心明燭厭厭飲夜深素袖佳人學漢舞
碧髯宮妓撥胡琴輕分茶浪飛香雪旋擘橙杯破軟金
五夜歡心猶未已從教斜月下疎林
主人開宴醉華胥一派絲篁沸九衢黯紫蒲萄垂馬乳
輕黃杷欖燦牛酥金波泛蟻斟歡伯雪浪浮花點酪奴
忙裏偷閑誰若此西行萬里亦良圖
閑乘羸馬過蒲華又到西陽太守家瑪瑙瓶中簮亂錦
琉璃鍾裏泛流霞品嘗春色批金橘受用秋香割木瓜
此日幽歡非易得何妨終老住流沙
壬午西域河中遊春四首(錄二首)
二月河中草木青芳菲次第有期程花藏徑畔春泉碧
雲散林梢晩照明含笑山桃還似識相親水鳥自忘情
遐方且喜豐年兆萬頃青青麥浪平
異域春郊草又青故園東望遠千程臨池嫩柳千絲碧
倚檻妖桃幾點明丹杏笑風真有意白雲送雨太無情
歸來不識河中道春水潺潺滿路平
河中遊西園二首(錄一首)
河中春晩我邀賓詩滿雲牋酒滿巡對景怕看紅日暮
臨池差照白頭新柳添翠色侵淩草花落餘香著莫人
且著新詩酌芳酒西園佳處送殘春
西域從王君玉乞茶因其韻七首(錄一首)
酒仙飄逸不知茶可笑流涎見麴車玉杵和雲舂素月
金刀帶雨翦黃芽試將綺語求茶飲特勝春衫把酒賖
啜罷神清淡無寐塵囂身世便雲霞
庚辰西域清明
清明時節過邊城遠客臨風幾許情野鳥間關難解語
山花爛漫不知名蒲萄酒熟愁腸亂瑪瑙杯寒醉眼明
遙想故園今好在梨花深院鷓鴣聲
早行
馬䭾殘夢過寒塘低轉銀河夜已央鴈跡印開沙岸月
馬蹄踏破板橋霜湯寒卯酒兩三盞引睡新詩四五章
古道遲遲四十里千山清曉日蒼涼
十七日驛中作窮春盤(是日早行始憶昨日立春)
昨朝春日偶然忘試作春盤我一嘗木案初開銀線亂
砂瓶煮熟藕絲長勻和豌豆揉葱白(西人煮餅必投以碗豆)細翦
蔞蒿點韭黃也與何曾同是飽區區何必待膏粱
鹿尾
鑾輿秋獮獵南岡鹿尾分甘賜尚方濃色殷殷紅玉髓
微香馥馥紫瓊漿韭花酷辣同葱薤芥屑差辛類桂薑
何似氊根蘸濃液流匙滑飯大家嘗
劉秉忠
江邊晩望
沙白江青落照紅滄波老樹動秋風天光與水渾相似
山面如人了不同千古周郎餘事業一時曹孟謾英雄
東南幾許繁華地長在元戎指畫中
九日滿坦山
淩雲氣節鬢驚秋書劒荒寒事遠游萬里嵐光乘馬背
一川紅葉上鼇頭西風不管參軍帽絶塞空凋季子裘
誰把茱萸念行役憑高拭目望神州
江上寄别
軍中無酒慰飄零辜負沙頭雙玉瓶鞍馬幾年南北路
關河千古短長亭好風到枕客愁破殘月入簾歸夢醒
夢斷故山人不見曉來江上數峰青
江邊梅樹
江邊繚繞惜芳叢絶筆天真在眼中素豔乍開珠蓓蕾
暗香微度玉玲瓏一枝倒影斜斜月滿樹浮光細細風
明日行經山下路幾回特地駐青驄
春日效宮體
雨洗芳塵絶點埃桃花零落海棠開沈香亭小圍紅樹
太液池清映綠苔夜月也曾懸漢殿朝雲何只在陽臺
六宮簾捲東風輭一派仙音翠輦來
寄友人
悠悠離闊感中年我輩情鍾豈不然好景與時渾易過
可人和月只難圓五更殘夢雞聲裏千里歸心鴈影前
漠北雲南空浪走今春又負杏花天
勸友人酒
西風落葉共蕭颼百感中來不自由豪客空攜鐵如意
舞嬛徒費錦纏頭曳過雨脚雲歸岫湧出山頭月滿樓
一曲清歌一杯酒為君洗盡古今愁
客興
關河牢落别離中到處題詩記轉蓬啼鳥不知春是客
落花還逐水流東雲開千里遠山碧樓映半溪殘照紅
雌蝶雄蜂不同類雙雙相趁舞迴風
宿中山乾眀寺
客散關門厭事譁爐香滿屋卧煙霞人辭故里凡三載
僧到伽藍自一家夢破小窗浮月色漏殘寒角奏梅花
天明又上滹陽道鴛水歸程漸有涯
晩遊
山水清佳自在遊利名莫莫復休休瘦笻此日真忘世
長笛何人效倚樓鴉落點成千樹墨鴈飛横絶一天秋
歸來小院松梢上新月低斜玉一鈎
樓上
睡起重持金屈巵要憑芳酒緩離思醉魂屢作還山夢
吟興多因寄友詩千里波光風定後一樓山色雨晴時
碧雲望斷佳人遠投樹棲鴉已滿枝
睡起
連歲驅馳萬里程碧臺歌舞笑争名山中猿鶴丹心在
塞上風煙白髮生對客倦談當世事向人難悉未歸情
雪花亂打西窗急緫似芭蕉夜雨聲
寄張平章仲一
春光滿眼酒盈罇難得同觀易見分秋氣著人涼似水
晩山和我淡如雲清歌月影簷頭轉殘夢鐘聲枕上聞
元鳥欲歸黃鳥斷詩哦伐木正思君
過天井關
雲冷風高天井關太行嶺上看河灣九州占絶中原地
一塹攔迴左界山王霸分争圖未捲英雄鏖戰血猶殷
華陽春草年年綠汗馬南來不放閑
郝經
秋興五首(錄一首)
永夜漫漫苦飯牛北溟誰下釣鼇鈎拘雲琢句鬼神泣
倚劒長歌天地愁日暖桃源秦世外月明蘭國楚江頭
但能握節終吾事絶食猶輕漢五侯
老馬
百戰歸來力不任消磨神駿老駸駸垂頭自惜千金骨
伏櫪仍存萬里心歲月淹延官路杳風塵荏苒塞垣深
短歌聲斷銀壺缺常記當年烈士吟
南堂即事
長夏禪房絶點埃鬱蒸襟袖迥然開半軒流水移大去
滿榻雄風送雨來不記閑愁千萬種有時清唱兩三杯
輕鷗也自知人意浮入驚波却便回
大宛二馬(天廏所育詔錫張蔡公)
二馬飄飄萬里來玉花蕭颯上金臺風生兩耳雲霄近
電掣雙瞳日月開渥水虎文連殺氣大宛龍種絶氛埃
將軍正欲成勲業看汝驍騰展驥才
落花
彩雲紅雨暗長門翡翠枝餘萼綠痕桃李東風蝴蝶夢
關山明月杜鵑魂玉闌煙冷空千樹金谷香銷謾一尊
狼籍滿庭君莫埽且留春色到黃昏
次韻荅王國範
薄寒孤影澹黃昏步出空齋自掩門霜落池萍清見底
風彫庭樹静歸根天高鴈去人千里江闊烏驚月一痕
兩國音塵俱斷絶幾年懷抱與誰論
静香亭二首(錄一首)
南風吹綠滿庭槐門巷翛然絶點埃紅玉生煙塵世隔
錦幃遮日洞天開鸎知好客飛無語蝶為新花去復來
好著生前無限酒浩歌長醉亂霞堆
曉渡溠河
旌旗斷續出林巒部曲喧豗過石灘殘月沒時愁地險
宿雲收處覺天寬自知不武還為將漫使閑身也屬官
落盡黃榆秋色老楚山清曉石樓寒
營獨山谷
秋風獵獵建牙旗月澹昏黃馬不嘶區脱定時林影黑
邏兵行處草聲低豺狼遠跡終宵遁烏鵲驚飛到曉啼
中夜幾回還自惜缺壺歌罷意凄迷
孟少保後園瑞香
羽葆層層擁細花早梅斜映隔山茶兩三叢裏氤氲氣
數百年來富貴家雕玉香濃團瑞雪翠翹春暖插輕霞
主人一去無消息庭尸蕭疎落晩鴉
月丹
小艇移來江漲橋盤盤矮矮格仍嬌丹霞皺月琱紅玉
香霧凝春翦絳綃一種是花偏富貴三冬無物比妖嬈
廣寒記憶曾攀折滿殿光搖照紫霄(山茶大者曰月丹又大者曰照殿紅)
伴使秦文舉欲入維揚故賦詩以見意
東風吹落瓊花雨南浦潜生荔子煙夜久有懷聞獨鶴
春歸無語怨啼鵑天沈海底涵金鎖日隠鼇頭頓玉鞭
千尺絲綸萬年井文園消渴竟誰憐
芍藥(王宣承送揚州芍藥數本)
夜來風雨洗殘春芍藥還開春又新入座忽驚持酒客
舉杯先酌送花人煙輕雪膩丰容質露重霞香婀娜身
鐵石肝腸縱銷鑠都將軟語說風神
鏡薌亭
薄薄輕雲似霧塵陰陰江氣冷侵人一庭芳草留連客
兩樹夭桃斷送春檻外流鶯仍語巧梁間旅燕又巢新
東城飲伴西湖柳寒食中間入夢頻
甲子秋懷
江館無家久似家西風院落老天涯黃纏薯蕷猶多葉
綠擁芙蓉尚未花紗幕墜塵歸晩燕窞池生草窟秋蛙
枯腸欲斷誰濡沫擊柝聲中夜煮茶
已巳三月二十六日
夢遊故國人仍獨春到空梁燕自雙雲淡星疎秖見斗
浪平風定不聞江五更鼔角纏孤枕千里關河入破窗
落盡好花春又老依然塵土暗金釭
楊奐
寄商孟卿
一望東原一惘然芸窗誰與伴高眠秋風有意招張翰
春草無由見惠連王母信音青鳥外溪翁心事白鷗邊
殷勤為向侯芭道判却殘年老太玄
長安感懷
此心只欲作東周再到長安已白頭往事無憑空擊楫
故人何處獨登樓月搖銀海秦陵夜露滴金莖漢殿秋
落日酒醒雙淚眼幾時清渭向西流
試萬寧宮
月澹長楊曉色清天題飛下寂無聲南山霧豹文章在
北海雲鵬羽翼成玉檻玲瓏紅露重金爐縹緲翠煙輕
誰言夜半曾前席白日君王問賈生
至日
憶初年少在南梁兄弟歡遊久未忘春色共傾花底酒
雨聲常對竹邊牀怒鯨一夕掀洪浪斷鴈何時續舊行
辜負亂來同被約尺書不到十年強
劉祁
南京遇山樓
倚天突兀聳高樓樓上人家白玉鈎落日笙歌迷汴水
春風燈火似揚州仙人已去名空在豪客同來醉未休
獨倚朱闌望明月鸞旌依約認重游
杜煐
環翠亭宴飲
坐客終朝望眼西好山高與暮雲齊鶴鳴漁浦天風急
鼇背仙宮海浪低千古地形雄妹土一川煙景勝耶溪
歌聲喚起凌波夢蓮葉香深路欲迷
楊惟中
棲巖寺
煙鎖蓮宮縹緲間巖松鬱鬱插雲端遠看大華三峰秀
俯視河東一水寒樓觀恍然驚世夢是非應不到長干
我來暫與高人話不覺斜陽下玉闌
許衡
繼人葵花韻
戎葵花色耀深濃偏稱脩叢映短叢綘臉有情争向日
錦苞無語細含風舒開九夏天真秀壓倒千年畫史工
但恨主人貧且窶不教相對舞衣紅
遊孫氏别墅
聞道孫家别業新招呼諸子共尋春紅韜瘦藟花初動
黃染輕梢柳未勻興況便為生意好風光殊比畫圖真
何當對此常無事慰我年來老病身
學題武郎中桃溪歸隠圖二首
桃溪風景寫横披渾似秦人避亂時萬樹春紅羅錦綺
一灣晴碧捲琉璃飲中更聽琴聲雅静裏初無俗事羇
他日君侯歸此隠肯容閑客日追隨
門外鞦韆擺翠煙籬邊雞犬亦閑閑更教爛漫花千樹
對著縈紆水一灣好景已憑摩詰畫他年重約長卿還
尋思此世人心别又愛功名又愛山
春雪
玉塵如糝滿東風人道天教兆歲豐麥已埋深郊外綠
花都封却樹頭紅半年枯槁從今潤千里芳菲是處空
為問王孫與農叟憂歡應見兩難同
偶成
屈指年華四十三歸來憔悴百無堪遠懷未得生前遂
俗事多因困後諳百畆桑麻負城邑一軒花竹對煙嵐
紛紛世態終休論老作山家亦分甘
楊果
洛陽懷古
洛陽雲樹鬱崔嵬落日行人首重回山勢忽從平野斷
河聲偏傍故宮哀五噫擬逐梁鴻去六印休驚季子來
惆悵青槐舊時路年年無數野棠開
張弘範
初夏
醉窗睡足碧紗涼簾卷薰風燕子忙滿地落花驚晩吹
一溪流水帶斜陽䓁閑歲月過難再牢落功名拙自傷
青鏡秖愁霜鬢改光陰空老郭汾陽
新蟬
齊宮怨女夢初驚猶對薰風訴别情一自返魂遺舊殼
便將秋恨入新聲斷橋高柳天將暮落日空山雨乍晴
鐵石肝腸人聽得也應白髮為君生
雛燕
羽毛香潤態含癡睡足雲兜力尚微喚母但能啾卿語
戀巢猶倦往來飛薰風庭院簾初卷落日池臺人乍歸
白鳳赤龍渾異事争如隨分著烏衣
述懷
春風滿鬢綠鬅鬆落落胷懷氣吐虹節操自知堅雪竹
行藏未必屬秋蓬歌終牛角兩行淚舞徹雞聲一劒雄
肯似少年場上客笙簫日醉軟香中
過雙墖
千丈黃塵倦客途林梢遙認兩浮屠數家荒店留行李
一帶遙山入酒壺勲業壯年勞夢寐等閑老境寄江湖
前塗默默深蒼海惆悵西樓日向晡
風柳
澹澹池塘近楚宮綠腰裊娜學盤中亂搖芳草飛輕白
細搭朱闌拂落紅枝上嬌鶯啼恰恰樹邊舞蝶意匆匆
東君應著吹嘘力要把春愁一埽空
共賦行田
不屑人間事業忙日迷歌舞少年場樓臺夜月延佳客
花竹春風擁謝娘笑倩釵金挑燭影醉嫌杯玉擘橙香
誰知原上農家子鞭裊殘星曉露涼
張易
送魯齋先生歸山
衮衮諸公入省闈先生承詔獨南歸道逢時否貧何病
老得身閑古亦稀行色一杯燕市酒春風二月故山薇
到家已及蠶生日布穀催畊隴麥肥
徐世隆
送天倪子還泰山
九十行年髮未華道人風骨飽煙霞洞天福地三千里
神府仙閭第一家牛膝藥靈斟美醖兔豪盞淨啜芳芽
隠居自愛陶弘景莫作山中宰相誇
劉因
登雄州城樓
古戍寒雲接渺茫故鄉遊子動悲涼江山自古有佳客
煙雨為誰留太行野色分將愁外綠物華呈出夜來霜
海門何處秋聲急極目滄波空夕陽
入山
草露蛛絲晴日明亂蟲秋意有先聲屈盤未轉坡陀盡
蒼翠忽從懷抱生一徑峰回失南北兩山雲近異陰晴
天公若會登臨意可信傷心畫得成
山中月夕
滿懷幽思自蕭蕭況對空山夜正遙四壁晴秋霜著色
一天明月水生潮歌傳巖谷聲豪宕酒泛星河影動搖
醉裏似聞猿鶴語百年人境有今朝
曉出西塘
塘水隨人緩步行哀湍激石故輕清太行穠秀霜洗淨
全趙規模天鑿成偶為登臨發悲咏忽從毛髮散秋聲
殷勤莫盡尊中酒留到青山佳處傾
野草會飲
行樂人生當及辰今朝光景為誰新林陰薄薄微露日
花氣溶溶暖著人春色十分看欲盡鳥聲千種聽難真
東風就手吹殘酒無限青山動翠鱗
過鎮州
太行迎馬鬱蒼蒼兩岸灘聲帶夕陽霜與秋容增古淡
樹因煙景恣微茫閱人歲月真無謂得意江山差自強
曾記城南舊時路十年回首儘堪傷
高亭
高亭雲錦遶清流便是吾家太一舟山影酒搖千疊翠
雨聲窗納一天秋襟懷灑落景長勝雲影空明天共遊
笑向白鷗問塵世幾人曾信有滄洲
夏日即事
迂疎争笑近清狂多病筋骸可預防久乏園蔬因種藥
不留窗紙為抄方閑從鳥雀分晴晝静與蛩螿共晩涼
莫道幽人好標致北窗自古有羲皇
夜雨
夢覺呼童問幾更未譍先作不平鳴山深六月有秋意
夜静滿城惟雨聲四海虚名此身媿百年浮世寸心驚
誰教簷溜如愁思欲斷還連直到明
夏日飲山亭
借住郊園舊有緣綠陰清晝静中便空鈎意釣魚亦樂
高枕卧遊山自前露引松香來酒盞雨催花氣潤吟牋
人來每問農桑事攷證牀頭種樹篇
飲聞雞臺
出門人事厭紛紛春色三分已二分十步離山九回顧
一杯到手百無聞蒼茫天地有如此磊落古今何獨君
欲向荒臺問遺跡水明沙浦只行雲
秋郊
行過青林徑欲還誰家茅屋在林間雲初湧出半含雨
風漸吹開微露山世味嘗來知嬾貴物華老盡覺秋閑
天開勝境為詩敵未許幽人穏閉關
宿華陽臺
石徑盤盤擁亂霞雲間雞犬是誰家空山月出人境失
高樹露涼秋氣加蜀道青天休種杞武陵流水漫尋花
太行東北三千里盡借晴嵐染鬢華
渡白溝
薊門霜落水天愁匹馬衝寒渡白溝燕趙山河分上鎮
遼金風物異中州黃雲古戍孤城晩落日西風一鴈秋
四海知名半彫落天涯孤劒獨誰投
遂城道中
鐵城秋色接西垣遠客還鄉易斷魂霸業可憐燕太子
戰樓誰弔漢公孫冷煙衰草千家塜流水斜陽一點村
慰眼西風猶有物太行依舊壓中原
避暑玉溪山
風露撩人儘力清也應知我到禪扃秋聲滿谷有生氣
山意帶煙成遠形皎月欲升天失色白雲初出樹留青
他年若訪經行處合有先生避暑亭
留題山房
靈氣縹緲竹花飛怪石參差樹影齊壺裏有天藏日月
杯中無海飲虹蜺松生太古鶴應識路入白雲山盡低
萬里黃塵一回首微茫煙水意悽迷
春遊
巧穏林亭無四鄰背山向水得天真風光正及二三月
童子同來六七人十日得閑須小醉一年最好是深春
鳥聲似向花枝說曾見無懷有此民
賦孫仲誠席上四杯(仲誠命題彦通舉韻)
螺
注瓦傾銀竟若何紅珠元稱卷金螺微茫山意詩痕在
灩澦江聲飲興多聖處已分糟與蟹醉來唯見酒成波
千年醒殺江魚腹應恨生身在汨羅
荷
碧筩和露卷晴霞錦浪隨鯨落晩沙風趁歌聲來弄葉
酒知人意要浮花胷中壁立三峯玉醉裏神遊太一家
明日清霜看紅翠人生容易鬢成華
桃
希夷尊爼永相望混沌鑿開見此觴金橘有天容逸老
青田無地避餘香雲中招隠留仙掌物外尋真得醉鄉
試向峨眉問啼鳥人間紅雨幾斜陽(後蜀記劉先祚進桃核杯云得之華)
(山陳摶)
橙
瀟湘千樹暮林平風露詩腸快一傾蜜戀金絲仍可意
香分綠蟻最關情洞庭春色元無恙楚澤幽蘭恐未清
惟辦酒船千萬斛棹歌和月卷江聲
即席以韻課諸生東齋諸物(錄五首)
遠山筆架(痕字)
何物能支筆萬鈞案頭依約遠山痕燈横煙影隠猶見
秋入霜毫勢欲吞掌上三峰看太華人間一髮是中原
中書未免從高閣不向林泉怨少恩
梅枝(枝字)
鐵石心腸冰玉姿掌中潜得歲寒枝天教一握藏春密
風覓餘香就手吹雪月冷懷隨步履溪山高興入支頤
玉堂若要扶持用說與東君也不知
醉梨(寒字)
白雪春香洗未殘元霜誰遣凍成團淶封圓顆盤增滑
蜜和濃漿齒避寒綠蟻從今忘病渴金花無地著餘酸
快人風味依然在莫作尋常軟熟看
玉簮(香字)
花中冰雪避秋陽月底陰陰鎖暗香玉瘦每憂和露滴
心清惟恨有絲長且留宛轉圍沈水莫遣聮翩入粉囊
只許幽人太相似蒼苔疎雨北窗涼
秋蓮(空字)
瘦影亭亭不自容淡香杳杳欲誰通不堪翠減紅銷際
更在江清月冷中擬欲青房全晩節豈知白露已秋風
盛衰老眼依然在莫放扁舟酒易空
黑馬酒
仙酪誰誇有太玄漢家挏馬亦空傳香來乳面人如醉
力盡皮囊味始全千尺銀駞開曉宴一杯璚露灑秋天
山中喚起陶弘景轟飲高歌敕勒川
次韻荅河間趙君玉見寄
出門紛擾互相尋常使幽人嬾病深前月借書來水北
去年采藥到城陰黃精已倩徐生斸蒼术新教石老尋
只有煙霞肯賖借無人曾送買山金
憶郝伯常
一檄期分兩國憂長纓不到越王頭玉虹醉吸金陵月
元鶴孤遊赤壁秋漠北蘇卿重回首天南王粲幾登樓
飛書寄與平南將早放樓船下益州
閻復
送李兩山再使安南
往年御節使荒遐風節堂堂衆所誇萬里朱厓鱗介比
一星銀漢斗牛槎轉輸已息江南郡烽燧還清瘴海涯
垂槖歸來見天子又攜恩詔撫皇華
梅杖
揀徧西河萬玉珂春風入手重摩挲闘青龍竹能香否
較品鳩藤奈俗何聲破夢寒霜滿戶影隨詩瘦月横波
只知功到調羹盡不道扶持力更多
李思衍
見王參政
獵獵風沙透紙窗地爐火歇冷侵牀一聲孤鶴唳殘月
幾杵疎鐘敲曉霜黍律噓春燕谷暖梅花入夢楚天長
歸期乞趁東風軟醉裊絲鞭吟綠楊
妙高臺
危亭新構客持觴雨挹闌干面面涼煙外好山供水墨
風前老樹奏笙簧接天淨綠秋江白著地彤雲晩稻黃
騕褭絲鞭歸興逸水晶宮殿桂花香
會同館
萬間頂𩕳翠光團千尺廊腰眼界寬鴨脚參天風雨老
(館乃亡金之義王府懷遠堂前雙杏大王所植)龍髯蟄地雪霜寒(燕寒葡萄經秋蟄藤於地)
庭花飛墨空遺恨宫葉流紅不忍看古往今來只如此
夕陽搔首倚闌干
華蓋樓
三十六坊如掌平長橋短艇水縱横銀河一道江連海
畫障四圍山繞城老樹煙雲春綠暗小樓簾幕曉紅明
陰陰翠影誰家屋夢覺草池鶯一聲
隆山墖院
峰頂浮圖第幾重四天塵界盡虚空縣居島嶼縈迴處
海在煙霞靉靆中浴水垂盤暘谷日轟雷鼙鼓怒濤風
蓬萊咫尺闌干底平步長橋跨玉虹
見維揚崔左丞
十里珠簾一半垂揚州風物最宜詩平山倚檻歐陽子
明月吹簫杜牧之吟筆新添梅鼎手歌樓争覓竹枝詞
濡毫願逐奚奴後描盡春風芍藥枝
張立道
奉使安南
遙坐蒼煙鎖暮霞市朝人遠隔喧譁孤虚庭院無多所
蓊蘙園林只一家南注雄津天漢水東開高樹木綿花
安南雖小文章在未可輕談井底蛙
陳祐
老農二首
北疃南莊幾老翁力田還與子孫同倉箱歲計西成後
水土君恩北望中磁甕瓦盆轟夜飲村簫社鼓賀年豐
醉歸不記匡牀卧月上穨垣草屋東
飄蕭雙鬢似飛蓬樸野中存太古風雨宿雲耕為出處
麥秋蠶月見窮通雍熙自入唐虞化隠釣能談禹稷功
馬首不知緣底事洗杯來夀使君公
崔斌
題金山
浩浩長空天際來中流砥柱獨崔巍風搖萬壑秋聲動
潮捲千堆雪浪迴山勢參差現靈鷲海波遼闊隔蓬萊
夕陽不盡登臨意倒瀉滄溟入酒杯
王惲
清明日錦隄行樂
浪說蘭亭褉事修年年春好錦隄遊花翻舞袖驚歌板
柳隔高城暗酒樓綠樹恐應春事老金鞭重為使君留
竹西路晩歸時醉何處珠簾半上鈎
雨中與諸公會飲市樓
每恨人生會合難興來一醉盡君歡雨沾翠佩簾花細
酒凸金杯飲興寬胡旋舞低翻翠袖串珠喉穏怯春寒
朝來酒醒蓬窗下依舊春風苜蓿盤
登淩雲閣
布衣塵滿戴儒冠風袂來登上將壇棟藻雲飛朱棋溼
簷牙霜重玉梯寒風煙遠勝籌邊迥氣勢雄吞汴水乾
經略江淮有成筭不須重展地圖看
鎮州懷古
趙武雄圖不可尋風煙東接九門深炎涼到此分南北
戰伐無情自古今彈躡流風猶戰國椎埋遺俗帶燕音
劒歌不遇平原客落日滹沱動旅吟
賦西域鸚鵡螺杯
老月淪精射海波珠繩分秀貫神螺鷓斑漬粉垂金薤
鸚啄嫌寒縮翠窠樽出癭藤紋浪異瓢成㭨子腹空皤
飲餘疑與溪娘遇一笑相看發浩歌
宛葉道中
六合雲蒸一氣霾漫漫長路渴生埃詩從白雨明邊得
人自青山盡處來世路有機難預料劇談供笑不時開
濟時賴有諸君在漢苑秋風愧不才
夏縣道中
溼雲壓樹際崗平溽暑還因小雨增官事困人如縳虎
秋風吹野夢翻鷹趨時未必儒冠誤並隠端為野鶴憎
遙憶筠溪亭下水萬竿蒼雪照吟燈
題趙宣撫樊川山中雜詠
蒼崖如削静煙霏中有高人住翠微夜鶴聽琴依蕙帳
曉泉和月落山扉一龕静體炎涼理兩眼深明倚伏機
畢竟名高難久卧野猿偷褫芰荷衣
同馬才卿暇日登昊天寺寶嚴塔有懷
高標直上跨蒼穹物外方知象教雄九陌市聲開曉色
雨都喬木動秋風遥憐漢馬屯湘渚安得長書附塞鴻
寂歷村虚野煙外誰教簾幕夕陽紅
糟魚
霜刀截斷玉腴芳暖貯銀罌釀粉漿錦尾帶赬傳内品
金盤堆雪喜初嘗解酲未減黃柑美雋味能欺紫蟹香
一筯饜餘乘醉卧夢横滄海聽鳴榔
過沙溝店
高柳長塗送客吟暗驚時序變鳴禽清風破暑連三日
好雨依時抵萬金遠嶺抱枝圍野色行雲隨馬弄輕陰
搖鞭喜入肥城界桑柘陰濃麥浪深
山陽偶與大繼長相遇自辛亥年相别至今卄
八年矣追念疇昔作詩為贈
解鞍林下振清埃懷抱樽前得好開白髮滿頭心事在
青山當眼故人來風流自有高賢識感慨還深漂母衰
讀盡深香轉蕭爽清吟不到伯倫臺(深香係繼長父宜之文集號曰深香)
(閒適予此行本擬遊百巖不果故云)
種玉亭(徐子方宣慰有詩因擬作)
靈沼雲深寶氣存素蘤一夕發芳根煙中彷彿溪娘語
波面輕盈越女魂江月借妝增皓彩露華和屑貯芳温
夜深更待瑤瓌供細挹秋香共一樽
桃花菊(一名胭脂紅)
淚洒明妃寄露葩換根非為貯丹砂黃輕白碎空多種
碧爛紅鮮自一家騷客賦詩憐晩節野人修譜是頭花
九秋霜露無情甚時約行雲護彩霞
秋懷
醉頭扶起日三竿埽罷幽軒到藥闌傍架整齊書帙亂
繞籬料理菊枝殘日融虛閣留餘暖雨積高空促早寒
處置身心閒裏過不將勲業鏡中看
清明後一日雨中招林韓李三君子小酌且為
梨花洗妝(時新植梨花一株盛開)
花滿金罍酒滿樽一杯歡飲得佳賓近年樂事無今歲
此際閑身有幾人祿美勝於三品料臘香清徹六根塵
風簷數點催籹雨辦與梨花作好春
三山元日
臺爇天香簇絳紗三山簫鼓樂年華竹枝歌後多滛祀
燕子歸來識故家荷鬢閙妝餘翠貝蔬盤勻飣雜魚蝦
殊方風物雖堪賞争遣衰年客海涯
近讀夜永不寐等作覺清而頗寒吾恐傷中和
而病吾子也因復繼前韻假辭而薰炙之亦晁
補之擬騷之遺意也
燭影紅搖夜色侵香添菱葉鬱重衾鳳琶調軟歌能合
竹葉杯深醉易沈綠鬢追歡燕市樂翠屏歸夢越江吟
平明剰買扶頭酒不向諸兒計槖金
題香山寺畫卷
送客當年過玉泉醉中遊賞得奇觀一泓湛碧浮僧鉢
幾葉秋黃打石闌山色空濛金界溼松聲清泛海波寒
吟鞭回首都門道斜日歸時翠滿鞍
謝徐容齋贈梅
燕釵宫額蠟妝勻夢繞羅浮雪裏村持贈一枝遮老眼
淡依疎影度黃昏風流燈下佳人面瀟灑吟邊竹葉樽
我老忘情被花惱曲屏深鎖惜芳温
程鉅夫
送人赴浙東木綿提舉
曾歴金華三洞天風流歴歴記山川桕林白綻梅花小
柿實紅垂橘彈圓訪古但聞羊化石因君又喜木生綿
風霜渾似當時峭愁絶雙溪八韻篇
和王寅夫郎中元旦立春
馬蹄塵裏度芳辰帶得陽和到七閩山翠依天迎好客
風光滿地屬吟身高情古柳仍青眼時態天桃自絳脣
從此不憂江海遠春官袖有十分春
寅夫惠教遊鼓山四詩細讀如在屴崱杖屨間
想像追和用堅重遊之約四首
城市林泉隔幾關半生幽興欠閩山久聞屴崱高寒處
一望蓬萊縹緲間有約同看紅日上無端獨占白雲閒
錦囊收拾奇觀了物色分留肯破慳
足力猶堪敵瘦笻擬乘寺頂最高峰杯吞東海一勺水
鞭起南湫久卧龍佛界須臾三萬劫神山杳靄幾千重
煩公更泚如椽筆摹寫雲天不盡容
炎方春淺未如焚花木迷人意欲曛福地同游勝獨往
中天一覽破千聞於今難擬高唐賦何日重開衡岳雲
眼底琉球彈丸耳樓船曾見漢家軍
去天萬里此相遭攬轡無功敢告勞賸貯冰霜消瘴癘
尚疑風雨隔清高一年花事成佳蔭二月春江息怒濤
細嚼公詩如橄欖挽回塵俗入風騷
寅夫再示登鼓山四詩僕雖不獲同游然來詩
不可虚辱次韻奏謝且致歸班之餞(錄二首)
勝處心知只耳聞却因君句得奇芬海天昏黑龍行雨
樓閣青紅蜃吐雲仙境煙霞從痼疾詩家風月要平分
悠然佳興誰能敗俗吏當前自糾紛
眼前培塿足縈纏去去瀛洲大洞天一息南溟能幾月
再行東海定何年江淮巨浪千堆雪榆柳中原萬里煙
解視歸裝還不俗有詩曾酌瘴鄉泉
次韻寅夫晩涼感事
初夏微風作嫩涼傷春一夜鬢毛蒼紅芳寂歷午陰綠
白書須臾晩照黃濺淚露葵空滴滴鎖愁煙柳自行行
絶憐熠燿倉庚羽曾帶千門麗日光
寄閻子静唐静卿二翰長
故人天上近何如白玉堂中足寶書燭徹宫蓮三鼓後
露溥仙掌九秋初江湖正共丹心老魚鴈全如綠鬢疎
西北闌干天咫尺欲乘黃鶴却躊躇
送尹生歸江西
江漢秋深鴈過稀悠悠歸思夢先知輸君去住無多事
顧我留行待幾時野岸曉光千棹急平湖寒影數峰欹
拍肩試向洪崖說儻有黃花覓一枝
送戴道士住天台
君承恩命住天台萬壑千峰繞絳臺門外霞川浮溟涬
杯中雲海接蓬萊時同野鶴看桃去或領山猿採藥迴
三十年前我亦到舊題應入白雲堆
葉李
夀馮大使
帝遣皇華遠有光可能白首老中郎雲臺偉蹟推馮翼
天榜魁名說馬涼花柳無私春鼎鼎松椿不老歲蒼蒼
傳聞又攬澄清轡一道平反福更長
御選元詩卷四十三
