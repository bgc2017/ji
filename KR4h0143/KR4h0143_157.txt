欽定四庫全書
御選宋詩卷七十四
七言絶句十一
錢選
題山水卷
江南北苑出竒才千里溪山筆底回不管六朝興廢事
一尊且向畫圖開
烟雲出没有無間半在空虚半在山我亦閒中消日月
幽林深處聽潺湲
題秋江待渡圖
山色空濛翠欲流長江清澈一天秋茅茨落日寒煙外
久立行人待渡舟
雪霽望弁山圖
子猷安道何為者自是忘機意最真千載寥寥風雪夜
始知乘興更無人
何夢桂
贈雲菴董道人
一塢寒雲暝不開茅簷低壓半蒼苔近來雲出不成雨
莫遣無心出岫來
劉應鳳
聞文文山北行
喚得嵐鄉昨夢回東風萬里上金臺出關曾解婆娑否
枝北枝南一種梅
劉鑑
書燈
玉樓夜費獨熒熒祇得眼前歌舞明照破三千年外事
書生原不用長檠
謁蕭小山二絶
一冬晴暖春相似欲叩吟關未有詩折得梅花裝擔了
起程還是雪飛時
一水凝寒棹不開幾人於此欲船回思君却有扁舟興
半夜直衝風雪來
邵桂子
雜詠
兼旬梅雨喜初晴山院青苔滿地生老眼尚能看細字
竹隂疎處紙窗明
落紅如雨點蒼苔小院柴門傍竹開一枕尋春夢初覺
柳花風暖燕初來
孫銳
石湖别墅
山水遙通西渡頭亂雲零落樹還稠先生唱罷村田樂
戴月披蓑理釣舟
荻塘柳影
日出煙消春晝遲柳條無力萬絲垂韶光新染鵝黃色
偏愛東風欵欵吹
平湖秋月
月浸寒泉凝不流棹歌何處泛歸舟白蘋紅蓼西風裏
一色湖光萬頃秋
熊鉌
江邊客舍
輕寒無賴入征裘野水閒雲總是愁極目遠山横靄外
數聲鳴櫓過蘋洲
詠盆梅
一聲羌笛晚風斜再問花期便覺賖茵幌泥沙可隨分
莫將春意滯殘花
陳觀
題甄氏訪山亭
水流花落石生雲日靜風喧草欲薰老去風流猶未減
一丘一壑要平分
雨後西山翡翠堆結亭直欲近巖隈從今記取溪頭路
一日須來一百迴
牟巘
四安道中所見
人向長安渡口歸長安不見但雲霏只應白鷺曾相識
船到前頭更不飛
姑溪小隊帶薰風笳鼓歡迎鶴髮翁三十九年成一夢
幾多陳迹淚痕中
真桂芳
三月晦日
九十春光能有幾東風遽作遠行人樽前莫惜今朝醉
明日鶯聲不是春
晚步
未暝先啼草際蛩石橋暗度晚花風歸鴉不帶殘陽老
留得林梢一抹紅
黃超然
秋夜
秋近園林風露涼蟲聲無數出頹牆前朝舊事過如夢
不抵清秋一夜長
趙若□
暮春
香透蜂房蝶夢殘一簾新雨又春闌柳腰瘦得難禁舞
今夜東風莫更寒
即事
可意黃鸝喚得醒日移山影正當庭飛花忽趁東風過
點破苔痕一片青
春詞
玉釵香夢水東流簾怯春寒倚暮鈎燕子不來花滿地
一痕新月又西樓
陳巖
延華觀
五百年前岸谷移邯鄲枕上夢回時兔葵燕麥元都觀
好繼劉郎舊日詩
碧桃巖
自要貪閒非避秦洞門隔斷世間塵山中不置四時歷
開到碧桃知是春
蔣捷
東坡田
老去紅灰酒甕前向來青草瘴江邊卜居自為溪山好
不是區區為買田
劉辰翁
春晴
新燕池塘綠雨肥初晴水暖日光微角巾猶帶花梢濕
纔倚闌干見絮飛
吳大有
餞陳隨隠歸鄉
雁聲低度水村深中有人敲月下砧滿屋秋風燈欲暗
江山千里故園心
王奕
絶句呈周月湖
草帶粘天只辨星燧樓盡化作郵亭柳橋梅驛多來使
只寄山中養鶴經
吳錫疇
蘭
石畔稜稜翠葉長葳蕤紫蕊吐幽芳靈均去後無人問
林密山深只自香
漁父
笭箵儘自了生涯岸尾沙頭即是家入夜醉歸横短笛
滿江明月浸蘆花
荷葭塢呈秋崖方工部
怕驚啼鳥推棋罷為愛落花迂屐行窈窈綠雲春一塢
遊絲飛絮弄新晴
楊花
為見春風不久歸顛狂上下弄晴暉只饒天與無拘束
入幕穿簾任意飛
山中雜言
小小柴門傍竹開幽深不慣有人來頗嫌老鶴無情思
啄損庭前一徑苔
數家雞犬小成村一帶岡巒近入門怕有漁人來問訊
溪流那得截雲根
偶成
釀密山蜂初割戸銜泥梁燕巳成家春愁漠漠連芳草
閒過東園數落花
冬日
日薄霜清水見沙水邊偶到野人家滿階楓葉渾慵掃
為愛深紅似落花
夕陽孤倚立溪頭三兩漁舟溯碧流驚起一行新宿雁
斜飛又過别汀洲
文天祥
贈鑑湖相士
瘦竹凌風弄碧漪山光雲影共熹微月黃昏裏疎枝外
認取半天孤鶴飛
送趙王賓
風流不比賀家狂瀟灑黃冠意更長自有武夷溪九曲
鑑湖何必問君王
八月十六日見梅
廣寒殿裏玉樓開那得孤山處士來半夜西風半身影
夢中騎得雪驢回
所懷
英英香穗瑩朝華收拾東風作一家燕語鶯啼春又夏
燈花剔盡暗窗斜
禪關
秋風吹日上禪關路入松花第一灣只願四時煙霧少
滿城樓閣見青山
雲端
半空夭矯起層臺傳道劉安車馬來山上自晴山下雨
倚闌平立看風雷
真州雜賦
便把長江作界河負舟半夜泝煙波明朝方覺田文去
追騎如雲可柰何
旅懷
昨夜分明夢到家飄颻依舊客天涯故園門掩東風老
無限杜鵑啼落花
過雪橋琉璃橋
小橋度雪度琉璃更有清霜滑馬蹄遊子衣裳如鐵冷
殘星荒店野雞啼
宫籍監
兵馬司移寓宫籍監一室頗瀟灑明窗淨壁樹影
斜横可愛也
塵滿南冠歲月深暫移一室倚旃林天憐原是青山客
分與窗根兩樹隂
曾過盧溝望塔尖今朝塔影接虛簷道人心事真方丈
靜坐日長雲滿簾
重陽
飄零萬里若為家一夜西風吹髩華祇有新詩題甲子
更無故舊對黃花
江南秋色滿梧桐回首青山萬事空怕見鏡中新白髮
長將破帽裹西風
謝枋得
送程楚翁遠遊
近日人傳庾嶺梅南枝盡落北枝開長安舊日元無此
盡是江南人送來
花影
重重疊疊上瑤臺幾度呼童掃不開剛被太陽收拾去
又教明月送將來
題慶全庵
尋得桃源好避秦桃花又見一年春花飛莫遣隨流水
恐有漁郎來問津
桑柘村
子規啼徹四更時起視蠶多怕葉稀不信樓頭楊柳月
玉人歌舞未曾歸
許月卿
槐影
槐影本來惟戴日蟬聲固自未知秋斜陽薄雨羊歸徑
冷月横星人倚樓
王夢應
呈李書史
火龍騎日雪飛空勁草亭亭不見風臣亮南陽今未老
一鋤雲碎日猶紅
曾淵子
客安南見進奉使回口占
安南莫道是天涯歲歲人從薊北回江北江南親故滿
三年不寄一書來
林景熙
吳中會故人
一聲新雁荻花秋片月吳淞共客舟却憶去年今夜月
思君獨上越山樓
别方槐庭山人
夜闌深語剔寒釭别意蕭蕭竹半窗明日孤帆鴻影外
東風殘雪過曹江
陶山十詠和鄧牧心(陶山在越州南以陶貞白嘗隠於此故名錄二首)
若耶溪
晴峰無數蘸清流窈窕寒生六月秋百鍊不須歐冶劒
沼吳人在采蓮舟
集仙橋
流來一水截人寰虹背秋寒十二闌白鶴飛邊人影絶
天風吹珮玉珊珊
館娃宫
苧蘿山女入宫新四壁黃金一笑春步輦醉歸香徑月
隔江還有卧薪人
舟次吳興
釣舟遠隔菰蒲雨酒幔輕飄菡蓞風彷彿層城鼇背上
萬家簾幕水精宫
夢回
夢回荒館月籠秋何處砧聲喚客愁深夜無風蓮葉響
水寒更有未眠鷗
送春
蜀魄聲聲訴綠隂誰家門巷落花深遊絲不繫春暉住
愁絶天涯寸草心
聞蟬二首
翼綃微動自宫商幾曳殘聲送夕陽喚得槐柯芳夢覺
薰風一曲換西涼
近交紙薄雲翻手舊夢冠空雪滿顛却憶畫船曾聽處
夕陽高柳斷橋邊
王英孫
題高彦敬夜山圖
等閒吳越在毫端疊巘微茫月影寒一曲危欄人獨倚
江山渾在夢中看
謝翺
過杭州故宫二首
禾黍何人為守閽落花臺殿暗銷魂朝元閣下歸來燕
不見前頭鸚鵡言
紫雲樓閣讌流霞今日凄涼佛子家殘照下山花霧散
萬年枝上挂袈裟
蠟梅
冷豔清香受雪知雨中誰把蠟為衣蜜房做就花枝色
留得寒蜂宿不歸
山中道士
山中道士服朝霞二十修行别故家留客一杯清苦蜜
蜂房知是近梅花
汪元量
蜀道
蜀道難行高接天秦關勒馬望西川峨嵋崒嵂知何處
劒閣崔巍若箇邊
萬州
槎牙鳥道没人煙狼虎交横馬不前四面青山藏白跖
萬州城下草連天
隆慶府
雁山突兀插青天劒閣西來接劒泉如此江山快人意
滿船載酒下潼川
趙孟堅
題墨蘭圖
六月衡湘暑氣蒸幽香一噴使人清曾將移入浙西種
一歲纔華一兩莖
鄭思肖
訪隠者
石竇雲封隠者家一溪流水遶門斜滿山落葉無行路
樹上寒猿剝蘚花
春日登城
城頭啼鳥隔花鳴城外遊人傍水行遥認孤帆何處去
柳塘煙重不分明
懷友
今日樽前忽憶君為憐秋事又平分坐來凝睇西風久
過盡天邊數片雲
春日遊承天寺
野梅香軟雨新晴來此閒聽笑語聲不管少年人老去
春風歲歲闔閭城
贈老王道人
曾宴瑶池王母家瞳方髩黑臉凝霞休將甲子來相問
知見蟠桃幾度花
書蘭亭帖後
千載流芳禊事餘鼠鬚筆法重璠璵晉人多喜清虚話
不及蘭亭一紙書
湖上漫賦二首
蘚厓蒼潤雨初乾石鏬飛泉噴雪寒啼斷禽聲山更靜
青松影下倚闌干
一望湖光鏡面平暮鴉過盡斷霞輕狂來飛上高峰頂
趺坐松柯呌月生
仙興
跣足蓬頭炯碧瞳劃然長嘯響天風千巖萬壑無人迹
獨自飛行明月中
即事
旅館曾聽月下猿至今觸事即愁端北風昨夜無情甚
又作冬來一信寒
春日偶成
曉來怕上最高樓春盡時光只似秋草木荒寒生意澀
風腥雨膩一天愁
巳夘十一月朔又夢食梅花夢中作
鴈宇高高兔國斜溼光飛露沁流霞狂來清興不可遏
喫盡寒梅一樹花
題蘭
玉珮清風挽不回暮雲長合楚王臺青春好在幽花裏
招得香從筆硯來
甯戚飯牛圖
斯人豈是飯牛者浩歎空懷扣角悲說到漫漫長夜處
南山白石也攢眉
秦女吹簫圖
弄玉飄飄仙女姿鳳凰低舞久相期簫中應有别一曲
飛出青天影外吹
王羲之蘭亭圖
猶記蘭亭三月三流觴曲水暢清酣分明一段永和意
好向羲之筆外參
陶淵明對菊圖
彭澤歸來老歲華東籬儘可了生涯誰知秋意凋零後
最耐風霜有此花
孟浩然歸隠圖
明主憐才若賜官奔馳微祿負家山狂吟一首笑歸去
滿路秋光上醉顔
陸龜蒙茶竈筆牀圖
笠澤往來無定期煮茶垂釣醉吟詩一船清致終難盡
不是散人應不知
公孫大娘舞劒圖
纖手生風攪晝寒好花翻影豔清歡試看不犯鋒鋩處
舞碎晴空雪一團
張志和漁父圖
苕霅春深花滿谿一鈎翻動碧琉璃蓑衣篛笠儘有意
不到斜風細雨知
逋仙探梅圖
雪壓咸平處士家凍雲鎻暝若相遮欲知天上春消息
只覓南枝第一花
龔開
羸馬圖
一從雲霧降天關空盡先朝十二閑今日有誰憐駿骨
夕陽沙岸影如山
周密
戲詠凌風閣下沈香山
舊事凄凉尚可尋斷碑閒卧草深深凌風閣下槎牙樹
當日人疑是水沈
鄭協
溪橋晩興
寂寞亭基野渡邊春流平岸草芊芊一川晚照人間立
滿袖楊花聽杜鵑
謝鑰
玩月有感
入夜茶甌苦上眉眼花推落石牀棋舉頭却恨天邊月
顛倒山河作樹枝
王竒
詠鴈
隻隻銜蘆背曉霜盡隨鴛鷺立寒塘曉來漁棹驚飛去
書破遥天字一行
楊蟠
題醉眠亭
江花可醉草堪眠細想人間底處便客散尊空欲歸去
此身還被月留連
清簟疎簾一醉身寂寥不稱詠詩人春風亦有憐才意
故擺殘花作繡茵
趙士掞
登天清閣
夕陽低盡巳西紅百尺樓高萬里風白髮年年何處得
只應多在倚欄中
趙䶵之
春日
拂牀倚枕晝初長好夢驚回燕語忙深竹有花人不見
直應風轉得幽香
凌巖
細林山
四峰孤聳鬱蒼蒼新搆僧廬傍野塘林下雨晴春晝曉
松花薰得白雲香
薛山
五峰遙隔水村西薛老曾來隠翠微牧子唱歌樵子笛
貪看明月夜忘歸
横雲山
七峰崷崒擁層巒偃蓋孤松石上蟠行雨白龍何處去
暮雲深鎻洞門寒
干山
八峰蔥蒨石林幽給事題詩記勝遊昨夜僧歸鐘鼓靜
一聲鶴淚海天秋
范協
年年
年年如燕一還家又訪幽居過水涯風雨滿城春欲暮
山中猶有碧桃花
元吉
夜坐
森森夜氣落寒櫩閒把離騷酒正酣忽憶梅花不成語
夢中風雨在江南
汪涯
江行
秋光蕩漾滿行色隣舟吹笛不堪聞洞庭濯足一樽酒
夫君不來空白雲
鮑軏
重到錢塘
聞道春深雪打圍誰憐身上藕絲衣莫憂白璧成塵土
解逐南風萬里歸
惟有寒濤不世情朝朝暮暮過空城百年車馬閶門外
獨獨春風草又生
王鎡
裁衣曲
燒罷心香午夜闌玉纖輕捻剪刀寒衣成恐不如郎意
獨試燈前照影看
春酌
酒闌歌罷翠簾遮月柳驚啼子夜鴉多少斷雲心上事
結成香夢是棃花
西湖
南北高峰呌杜鵑斜陽浮翠斷橋邊畫船歸盡江湖夢
一半樓臺楊柳煙
深春
夾泥花上燕巢邊翠箔桑空蠶又眠天氣乍晴風候别
坐看盆藕出雙錢
喜涼
吹笛何人在小樓夜深不下玉簾鈎涼風敲落梧桐葉
片片飛來盡是秋
水居
飛鷗貼水水連天一半青山半是煙日暮潮迴漁父醉
不知船閣淺沙邊
斷橋春望
拾翠車閒輦路塵山南山北杜鵑春誰家庭院東風裏
吹出桃花不見人
湖上晚望
酒醒湖光生嫩涼卧船吹笛藕花香遊人盡逐鶯花老
一片閒情在夕陽
趙善璙
南康縣圃賞棃花呈長官
霜雨肌膚冰雪魂春風庭院月黃昏兒曹不解迎翁意
無雨無風也閉門
俞琰
客裏送春
擠排落絮隨風去分付殘花趁雨飛自笑鶴身歸未得
却從客裏送春歸
池亭夜坐
池上孤螢去復回月明白露溼蒼苔素絃彈盡淒涼曲
颯颯微風度竹來
贈華陽道院琴士商碧山
來往晴嵐縹緲中滿身空翠溼衣濃相尋欲聽蓬萊曲
還在華陽第幾峰
陳普
自哂
曾騎白鶴上揚州頭上花枝秉燭遊樽酒邇來誰是伴
白雲收盡數峰秋
鬭雞走馬醉高陽今日歸來兩髩霜無限少年心上事
半簾豆雨語寒螿
世事悠悠酒幾杯晴窗把鏡獨徘徊西風吹老梧桐樹
仍送新霜兩髩來
寬博麻衣折角巾疎慵不似少年身白雲半枕山中午
猶夢乘槎去問津
四皓
長樂巵前露雪眉巖花亂笑出山時有人拍手瓜田裏
來往青門總不知
朱文公
九野寒威閉六隂一天風月伴瑤琴鼓樓巖下人如玉
說與漁郎仔細尋
蘇壽元
贈風鑑
空有竒胸貯石渠功名不許老頭顱憑君細閱寒窗下
還有他年房杜無
吕人龍
春歸
過却清明豔冶天棃花飛雪柳森煙欲憑鶯燕留春住
無柰東風信杜鵑
黃希旦
幔亭
曾孫嘗會幔亭中脯擘麒麟酒滿鍾宴罷不知消息處
至今鄉老望孤峰
葛長庚
仙居樓
萬籟沈沈清夜闌樓前獨自倚欄干金雞呌罷松風動
三十六天秋月寒
曉巡北圃
蜂蝶如知春欲歸雨餘鶯亦縷金衣東風盡把楊花剪
吹作滿城輕雪飛
江亭夜坐
月冷松寒露滿襟天容紺碧鶴聲沈夜深獨把欄干拍
只有長江識此心
題棲鳳亭
聲傳琴瑟風生枕影瀉琅玕月滿庭白鳳飛來枝外宿
夜深點破一林青
孤螢
夜靜乘涼坐水亭草頭隠映見孤螢瞥然飛過銀塘面
俯仰浮光幾點星
中秋月
錢塘江上雪飛花人在天邊泛海槎烏鵲一聲星斗落
姮娥梳洗去誰家
題潘察院竹園壁
夜雨洗開千翡翠春風撼碎萬琅玕滿林鴉鵲卧明月
鐵笛一聲煙正寒
九曲雜詠
流水光中飛落葉白雲影裏噪山禽人間幾度曾孫老
只有青山無古今
一曲昇真洞
得得來尋仙子家昇真洞口正蜂衙一溪春水漾寒碧
流出紅桃幾片花
二曲玉女峰
插花臨水一竒峰玉骨瓊肌處女同煙袂霞衣春帶雨
雲鬟霧髩曉梳風
三曲仙機巖
織就霓裳御冷風玉梳隨手化成龍天孫歸去星河畔
滿洞白雲機杼封
四曲金雞巖
水滿寒潭渾著月山藏空谷正呑煙金雞初報洞中曉
吚喔一聲飛上天
五曲鐵笛亭
滿天沆瀣起清風白鶴飛來上翠松月冷山空吹鐵笛
一聲喚起玉淵龍
六曲仙掌峰
仙子捫蘿上翠崖巖頭舊有鍊丹臺至今石上留仙掌
十指春葱倩綠苔
七曲石塘寺
高僧參透趙州禪拔寺移歸兜率天天聖二年二月朔
一宵雷雨撼山川
八曲鼓樓巖
萬丈高崖聳石樓雲翬煙浦瞰寒流幔亭昔聚曾孫宴
石鼓拏歸古渡頭
九曲新村市
落日移舟上碧灘桃花林外見青山耳邊忽爾聞雞犬
不遇劉郎不肻還
遇賢
偶題
門前綠樹無啼鳥庭下蒼苔有落花聊與東風論箇事
十分春色屬誰家
契嵩
書南山六和寺
青蔥玉樹接溪岑臺閣凌虚地布金行到白雲重疊處
水聲松韻澹人心
寒食日雨中
漠漠行雲晴復隂野花垂溼晚沈沈游人莫怨天多雨
况在東臯春已深
道潛
秋江
赤葉丹楓落酒旗白沙洲渚夕陽微數聲柔櫓蒼茫外
何處江村人夜歸
臨平道中
風蒲獵獵弄輕柔欲立蜻蜓不自由五月臨平山下路
藕花無數滿汀洲
江上秋夜
雨暗蒼江晚未晴井梧翻葉動秋聲樓頭夜半風吹斷
月在浮雲淺處明
春晚
疊穎叢條翠欲流午隂濃處聽鳴鳩兒童賭罷榆錢去
狼籍春風漫不收
邵伯道中
一道河流遠接天兩行官柳復蕭然村舂歴歴鳴何處
彷彿孤煙落日邊
彭門書事寄少游
戲馬臺邊駐馬蹄回廊曲院總攀躋秦郎前日曾來否
試拂凝塵覓舊題
子瞻席上令歌舞者求詩戲以此贈
底事東山窈窕娘不將幽夢屬襄王禪心已作沾泥絮
肯逐春風上下狂
與元規話别
湖水蒼茫四接天短篷孤榜數回旋想君東海東頭夢
猶在汀洲白鷺邊
春日雜興
城根野水淥逶沱颭颭風船掠岸過日暮蕙蘭無處採
渚花汀草占春多
梅梢青子大於錢慙愧春光又一年亭午無人初破睡
杜鵑聲在柳花邊
春曉
曉風池沼水瀾翻春盡淮南麥秀寒院落無人日亭午
柳花如雪滿闌干
春隂
浮雲易作雨無端未放春泥十日乾須信杏園憔悴煞
從來花骨不禁寒
清順
十竹
城中寸土如寸金幽軒種竹只十箇春風慎勿長兒孫
穿我階前綠苔破
仲殊
訪方子通
多年不見玉川翁今日相逢小榭東依舊清涼無長物
只餘松檜養秋風
北固樓
北固樓前一笛風斷雲飛出建章宫江南二月多芳草
春在濛濛細雨中
重喜
絶句
地爐無火客囊空雪似楊花落歲窮拾得斷麻縫破衲
不知身在寂寥中
可遵
佛印禪師自京師還過金陵作詩贈之
上國歸來路幾千渾身猶帶御爐煙鳳凰山下敲篷詠
驚起山翁白晝眠
維琳
有司欲取寺松供朝用感賦
大夫去作棟梁材無復清隂覆綠苔今夜月明風露冷
悞他千里鶴飛來
曇秀
山光寺
扁舟乘興到山光古寺臨流勝氣藏慙愧南風知我意
吹將草木作天香
重顯
題獅子峰
踞地撐空勢未休爪牙安肻混常流天教生在千峰上
不得雲擎也出頭
靚
渡溪
春天一夜雨霶𩃱添得溪流意氣多剛把山僧推倒却
不知到海後如何
智覺
雪竇中巖夜吟
孤猿呌落中巖月野客吟殘半夜燈此境此時誰得意
白雲深處坐禪僧
法具
絶句
鶴鳴九臯秋夜永紙帳芙蓉卧燈影九州之外更九州
誰解摩心發深省
惠洪
次韻魯直寄靈源
一觥春色紅鱗動數筆海山青玉開耳熱浩歌無說處
却將佳句寫歸來
已作閉門稀識面千金爭購暮年書空餘修水連天碧
白鳥時來炯自如
道逢南嶽太上人游京師戲贈其行
野外相逢一笑新十年峰頂卧雲人却將南楚登山脚
去踏東華没馬塵
次韻無諍見懷
韻傾廋字試烏絲苦語偏多别後思青巘君能容易去
白鷗愧我負幽期
數篙雲碧捲晴空無數巖花落醉紅滿袖東風疎雨後
却欣春露一甌同
春詞
映門楊柳未全遮纔有柔條自在斜不信春寒猶有雪
誤驚飄舞作飛花
遊西湖北山二首
幽草青青繞竹扉雨餘人在杏園西無端黃鳥驚春夢
正向綠蘿深處啼
春園南北筍過牆牆下離離草更香啼鳥野花無問處
空山牢落下殘陽
上巳
桃花落盡柳隂成寒食風光小雨晴半掩寶書凭几坐
滿庭芳草為誰生
南軒
南軒日靜小簾開百舌無端喚夢回莫謂楊花不相識
隨風還解過牆來
湓江宿舟中
琵琶亭下孤舟宿夜靜風清水四圍蝴蝶夢中江月白
蘆花鳴笛釣船歸
如璧
書天源河上友人壁
春色撩人不柰渠紅塵無處可飛鳬懸知桃李付流水
來看垂楊十萬株
答淳上人
因君撩我強題詩却憶當年夢裏時不識江南好風景
採蘋人唱鷓鴣辭
乞石菖蒲
香綠茸茸一寸根清泉白石共寒温道人好事能分我
留取斕斑舊蘚痕
晩起
月落庵前夢未回松間無限鳥聲催莫言春色無人賞
野菜花開蝶也來
祖可
畫梅
不向江南冰雪底便於毫末發春妍一枝無語澹相對
疑在竹橋煙樹邊
懷深
中秋賞月寄高峰瑰老
靈岫高峰咫尺間青松長伴白雲閒今宵共賞中秋月
莫道山家不往還
斯植
偶成
東風玉勒馬蹄輕多少遊人上鳳城燕子不來春寂寞
海棠花發近清明
山家
一溪流水遶煙霞路入青松第幾家蝴蝶傍人飛不去
隔牆開盡碧桃花
山居
晩策登臨日欲斜小溪流水是生涯道人睡起鶴飛去
閒盡青松一樹花
長安曉發
雨過樓臺已禁煙野風吹絮滿長安夜來寂寞汀沙下
楚水吳雲一樣看
送故人之江東
鳳城花氣浥旌旗又見春風上馬時不是灞橋難話别
垂揚空折去年枝
柳
汴水隋隄總寂寥春風吹恨未曾消長條本自無拘束
也向人前學舞腰
湖上晚望
繞隄楊柳暗漁舟二月風光澹似秋幾度笙歌人散後
夕陽依舊滿紅樓
與趙五話别
送君無計路漫漫玉笛聲悲遠戌間自是行人多有恨
離情吹不到陽關
永頤
唐棲寺前
唐棲寺前溪水流客帆來往舊杭州津亭樹老無人記
得見幾回僧白頭
牽牛花
老梅枝上挂牽牛引得青花上樹頭秋圃日斜風露冷
倒垂長蔓拂鳴鳩
歸練潭
孤舟東下涉蘋溪兩岸幽花送客西到得山房綠隂滿
午窗猶有子規啼
龍山野望
聞說西潘桑柘少舊來多種紫櫻桃龍山春晩遙舒望
雪白棃花一丈高
秋蟬
日落秋蟬噪柳津為傷風露咽聲頻送晴送雨江亭外
偏感舟行晚泊人
水仙花
洛浦香銷珮解時荆臺歸去峽雲遲綠羅湘帶無心疊
玉墜頭花一半垂
顯忠
閒居
竹裏編茅倚石根竹莖疎處見前村閒眠盡日無人到
自有清風為掃門
惟一
雁蕩山
四海名山曾過日就中此景難圖錄山前向見白頭翁
自道一生看不足
清豁
歸山吟寄友
聚如浮沫散如雲聚不相將散不分入郭當時君是我
歸山今日我非君
止翁
無絃琴
月作金徽風作絃清音不在指端傳有時彈罷無生曲
露滴松梢鶴未眠
志南
舟次
古木隂中繫短篷杖藜扶我過橋東沾衣欲濕杏花雨
吹面不寒楊柳風
法成
山居
雪覆喬林同一色清光上下含虚碧採樵人立渡頭寒
極目圓蟾為誰白
有規
午睡
讀書已覺眉稜重就枕方欣骨節和睡起不知天早晩
西窗殘日已無多
必萬
孟享日觀聖駕
輕塵不動馬蹄催警蹕聲中聖輦來漢代威儀周禮樂
太平天子拜香回
懷志
山居
萬機休罷付癡憨蹤跡時容野鹿參不脱麻衣拳作枕
幾生夢在綠蘿庵
朋
詠魚籃觀音
徒整春風兩髩垂子規啼徧落花枝龍門上客家家是
錦鯉提來賣與誰
道濟
偶題
幾度西湖獨上船篙師識我不論錢一聲啼鳥破幽寂
正是山横落照邊
晞顔
憶佛軒詩
多年飄逝髩如絲憶佛難忘十二時咄咄自嗟為蕩子
幾番花發路邊枝
蜀僧
賦湖中漁翁
籃裏無魚欠酒錢酒家門外繫漁船幾回欲脱蓑衣當
又恐明朝是雨天
御選宋詩卷七十四
