欽定四庫全書
御選元詩卷六十七
五言絶句二
宋无
牆頭杏花
紅杏西鄰樹過牆無數花相煩問春色端的屬誰家
萍
風波長不定浪跡在天涯莫怨身輕薄前生是柳花
淵明
心寄羲皇上生逢晉宋時風流千古意只有杜鵑知
蘇堤
漢苑花何處唐陵柏已空相逢大堤柳令我憶蘇公
商人婦
日日湖頭望望夫夫未回無情春水恨祇送别船來
琵琶
一片相思木聲含古塞秋琵琶是誰製長撥別離愁
燕
銜得香泥去花間日午時玉人方睡起莫訝卷簾遲
洪希文
書畫扇
世上無名鳥人間絶色花始知天地闊未盡入唐家
夜坐偶書
燈晦客無寐牀空夜不眠淒涼心下事月到小窗前
秦景容
王喬崗
突兀高千丈仙蹤雲氣孤攀援無石磴何處覓雙鳬
郭君彦
閒居春晚
深巷絶行人一鳥鳴高樹不知春色深花落夜來雨
秋郊
路穿黃葉林馬嘶秋色裏白鳥何處來飛下野塘水
林鍾
題馬待詔山居小景圖
水抱雲根淨林含雨氣涼征鴻飛杳渺秋思滿瀟湘
周景行
題墨竹圖
秋夜涼如水蒼竿戛擊清噴泉珠錯落帶月弄寒聲
王奎
鳳山
秋風吹竹實朝陽照梧樹定有吹簫人來此山中住
吳荃
墨竹
倚杖看明月停杯唱竹枝美人期不至對景立多時
繆仲林
客夜
城頭燈影寒鴉陣聲悲咽東歸一葉舟夜泊松江雪
林傅
長廊巖
虛屧開脩廊回風走落葉夜月照無眠披衣來步月
宇文公諒
題小米戲墨卷
山氣鬱巃嵸流雲漲林谷乞我茆三間讀書貧亦足
題仲穆看雲圖
横杖坐松下看雲起遙岑惟應陶靖節會得此時心
成廷珪
澹香亭
幽芳不自媚白日淨依依風露已如此山中人未歸
和饒介之春夜
酒量尚一斗鬢絲餘幾莖辛夷開欲罷何日問歸程
李孝光
題倪元鎮紈扇
野水見落日幽人殊未還白雲滿洲渚搔首問青天
題松雪竹石
幽篁碧悄悄白石白粼粼帝子吹笙罷月明愁殺人
子昂畫
汀洲木葉下斜日倚湘娥我欲采芳草洞庭秋水多
倪氏雨竹
落日楚江深鷓鴣啼遠林相思不可見池上寫春隂
飛來峯
山似琅玕小地將秦望雄越王歌舞處長作梵王宫
貢師泰
蘇子瞻畫像
老龍起深夜來聽洞簫聲酒盡客亦醉滿江空月明
龍虎山十詠(錄四首)
金雞山
巨靈劈山石飛出黃金雞至今山中人猶聽雲中啼
象山
載寶出西域獻琛自南溟仙人一叱之化作青崚嶒
龍井
寶劒落深潭時時見光怪鱗甲飛上天白晝風雨快
雲臺山
天星二十八下作漢廷將功成歸帝傍精彩射石上
盧琦
縣齋閒坐偶成
庭樹雪初晴雙雙鳴鵲聲六花消未盡猶照葉心明
朱德潤
晚春即事
柳絮覺春歸輕盈著處飛東風好收拾莫遣墜征衣
誰道林鶯老金衣薄更新春來復春去老却聽鶯人
柳絲繰十丈蘸水綠條鮮何事江邊客相過不繫船
秋江
堤邊古木風江上飛鴻影秋江待渡人立到前山暝
過西山
黃塵飛白日黑雨洗青山水静漁舟渡林深倦鳥還
吳炳
山中
山人寄聲至酒熟期共酌呼童抱鳴琴起赴林下約
引杖深溪流今朝添幾許定是岫中雲去作山頭雨
趙雍
即事
獨坐對明月遙遙千古情西風兩三日庭樹已秋聲
鄭元祐
朱澤民山水
吹簫江浦秋舟蕩碧雲幽擬遡巖松下詩盟訂白鷗
岳生畫竹
脩篁含雨餘枝拂清風起埽破碧玲瓏高堂淨如洗
雲林小景
雲起野橋西層峯翠隔溪欲尋清閟閣古木亞簷低
王元章梅
明月西湖上清光儗舊時東風露消息香雪滿南枝
屠性
竹桃
仙子吹笙處碧桃花正開花邊有竹實留待鳳歸來
竹菊
曾向山中住黃花爛漫栽主人緣愛竹三逕不教開
竹棠梨
石畔竹扶疎棠梨結子初坐來山雨過濕翠欲沾裾
竹梅
美人湘浦去翠袖倚琅玕横笛吹霜曉遙知不耐寒
陳高
送興童都事還京
日照離筵酒風吹去客舟不如東海水相送到神州
題畫
茅舍雪初消幽窗夜方静美人期不來月照梅花影
愁來生白髮問爾復何愁應被春光惱多情雪滿頭
題子昂折枝竹
帝子啼痕濕湘江暮雨寒絶憐樵采後留得一枝看
絶句
地濕泉流礎庭虚石卧雲井闌行小蟻蛛網挂飛蚊
雲合虹腰斷風回雨脚斜淺灘屯宿鷺高樹競棲鴉
紅葉
片片染秋霜枝枝映夕陽縱饒紅勝錦只是惱愁腸
龍從雲
題破窗風雨圖
雨歇荒雞叫山空木葉堆玉堂雲霧景多向此中來
王冕
紅梅
深院春無限香風吹綠漪玉妃清夢醒花雨落臙脂
題曹雲西山水
旭日耀蒼巘翠嵐生嫩寒幽人詩夢醒清響得松湍
郭翼
杏花鵝
溪上好鵝賓相呼雪一羣柳根春水煖來泛杏花雲
絶句
山根秋水落江樹與船清遮莫歸來晚東頭月未生
和李長吉馬詩
騄驥連錢動金鞍鏤玉羈無人尋穆滿借與閬風騎
肉礧錦纏鬃流雲汗似紅太平無戰伐驂驔走沙蓬
龍性非凡質騰波出紫雲檀溪飛過日應識漢將軍
綉霞横虎脊珠汗抺龍章落日青葱嶺霜高草色黃
龍印留宫字霜花剥暗毛長鳴愁顧影秖憶九方皋
霞口鏤衢鞍霜蹄削玉寒曉看經邏些暮已驀樓蘭
瘦骨如山立臨流飲渴虹誰憐中道棄苜蓿老秋風
出河冰在鬛昂首動驚飇伯樂不再活誰復扼金鑣
神駿知無匹驍騰絶域來流沙一丈雪夜拂白龍堆
天子飛黃馬牽來賜近臣玉階新雨過風滚落花塵
内厩玉花驄班班歕肉騣奚官新浴罷沙苑踏春風
佛郎通上國萬里進龍媒曉日開閶闔虹光射玉臺
天馬誰能馭和鸞駕紫微年年清暑去霹靂逐龍飛
大奴司虎苑驃騎牧龍廷不擬歌秦鐵重看賦魯駉
騋牝三千匹雲屯十二閑六飛當御駕喜色見龍顔
霧漲蒼龍鬛風鳴紫玉珂駿羣空冀北天象動滎河
踣鐵超雲影拳毛散玉花相將馳鳳苑寧復困鹽車
玄宗愛舞馬錦色看如雲離宫三十六樂動半天聞
赤驃何神駿應憐識者希賢才生並世騰踏看追飛
莫言淹宅棧也會蹋麒麟逐電疑無影如龍自有神
煌煌金絡腦裊裊紫游韁看花不畏晚相逐過横塘
秦皇七匹馬追風箇箇輕不聞東海北采藥上蓬瀛
驥子大宛種房星夜降精漢家求不得兵壓貳師城
鎦渙
初夏即事
野色滿庭戶晝涼清景佳一雙白練帶飛上石榴花
偶成
雪色西蕃馬臨流顧影嘶似嫌金絡重蹴碎落花泥
舞女花前過輕如小燕飛教坊新結束翠羽織春衣
春日漫興
莫道梨花瘦楊花更可憐隨風消雨恨總在客窗前
魯貞
題塔山
天低雲有影日午塔無隂極目三秋望登高萬里心
吳鎮
陳賢良隱居
發策名猶在回頭事已非池塘春草綠空憶謝公歸
露竹
晴霏光煜煜皎日影曈曈為問東華塵何如北窗風
題畫
老楓化為人老杉化為石莊周與胡蝶後來誰復易
寫菜
菜葉闌干長花開黃金細直須齩到根方識澹中味
畫竹
霏霏桃李花競向春前開何如此君子四時清風來
亭亭月下隂挺挺霜中節寂寂空山深不改四時葉
野色入高秋寒影逝湘水日午思晚涼清風為誰起
竹窗思闐寂銅博香委曲胸中無用書寫作湘之綠
逕深茅屋陋樹倚夕陽斜行遍青山路何丘不可家
抱節元無心凌雲如有意置之空山中澟此君子志
忽見不是畫近聽疑有聲落落不對俗娟娟長自清
湘妃祠下竹葉業著秋聲鸞鳳清宵下吹簫坐月明
短梢塵不染密葉影低垂忽起推篷看瀟湘過雨時
碧篠挺竒節空霏散冷露十年青山遊得此幽貞趣
片片落花心悠悠飛絮意清風明月中此風不可企
日日行青山無竹不可留可憐春風中桃李多春愁
黃鎮成
西窗晝雨
三春驚過半䨙雨灑窗西鵲腦添爐炷春鳩隔樹啼
夕泛
秋淨山如拭江清一棹横挂帆延暮眺趺坐待潮生
陳柏
與茅山李道士同宿石門
山空萬籟沈論語對青燈君本無心侣吾真有髮僧
李存
周伯清秋江曬網圖
曬網夕陽斜攜壺入荻花平生誤識字恨不作漁家
懷友
美人不可見煙雨一登樓隔岸誰家竹娟娟不解愁
張師曾
留山中
倚澗惜魚逝升丘送鴻歸遙林暮色至漠漠上人衣
何景福
水石為陳太初賦
石潤非經雨林空豈借秋詩成清不禁彷彿到滄洲
潘純
題顧周道畫濯足圖
脫屨白石上濯足清泉中悠然天際想木末生微風
吳克恭
蝶
失意穿羅袖緣情戀繡牀妬遺衣上粉狂覓酒邊香
曹知白
秋林亭子圖為月屋先生作
天風起長林萬影弄秋色幽人期不來空庭倚蘿薜
余寅
静安八詠
赤烏碑
仙苑羣居鹿豐碑紀赤烏三分遺故國千載祝浮屠
陳檜
海波浮玉殿寶網拂珊瑚座上來聽法龍精即老夫
鰕子禪
老禪不解事眉目鬢莖稀曹溪一滴水鰕子作龍飛
講經臺
飛花掃香雪古臺生白雲娑羅雙樹下人去寂無聞
滬瀆壘
我過袁崧宅重尋滬瀆津英雄千載下遺壘大江濱
湧泉
趵突回江脉跳珠薄梵纓勿令牛口涴我耳與俱清
蘆子渡
風冷花飛雪秋清水到門醉眠船不繫江月淨無痕
綠雲洞
華盖結空綠洞門生晝寒絪緼浮玉氣石上有琅玕
韓友直
題仲穆看雲圖
結屋山中住尋幽曳杖行獨來松樹下坐看白雲生
趙覲
題雲林六君子圖
天風起雲林衆樹動秋色仙人招不來空山倚晴碧
韓璧
静安八詠(錄六首)
赤烏碑
斷碣餘蒼蘚高文記赤烏浦深春水闊天遠野雲孤
陳檜
重元古吳刹雙檜尚陳時悵惘臨春樹秋風一夜衰
鰕子禪
神僧茲遁迹妙理自幽探鰕子升雲漢天花落寶龕
講經臺
蓮葉石臺古貫花金字封座空人已去護法有天龍
蘆子渡
明月滿汀雪西風兩岸秋棹歌江上發思與老禪遊
綠雲洞
竹雨曉蒼霽松風隂碧圓道人禪定處神在蔚藍天
余闕
題合魯易之鄞江送别圖
欲去更還顧依依戀所知今朝去京日似子渡江時
題溪樓
溪水綠悠悠高樓在溪上日暮望江南舟中采菱唱
汪澤民
金陵别友
煙章六朝夢鶯花三月游秦淮風雨夜楚客别離愁
陳有定
送趙將軍
縱横薄海内不愴别離難幾載飄零意秋風一劒寒
王翰
晚宿楊隑舟中懷魯客
螢度星依草鷗來霜滿汀故人不可見天際亂山青
李祁
題畫鷹
勁翮排霜戟天寒氣轉驕草間狐兔盡側目望青霄
張憲
畫扇
渴龍飲清江江水皆倒立風雨滿山來石楠半身濕
楊維楨
嬉春體四絶
燕子衝簾過胡蜂採蜜歸折花香露濕不惜繡羅衣
水暖鴛鴦渡風寒燕子樓桃根與桃葉都在曲江頭
月過薔薇架雕鞍未到家小娃猶殢酒攔路奪人花
花氣不成雨鸎聲都是春戎裝飛上馬疑是漢宫人
月梅
天上清虚府人間香影家吳剛斫桂斧只是種梅花
雨竹
倚石添新筍争妍箇箇添佳人聽春雨笑隔水晶簾
詠石榴花
密幄千重碧疎巾一拶紅花時隨早晚不必嫁春風
秋雁圖
野水江湖遠秋風蘆葉黃南飛舊兄弟一一自成行
湖上感事
湖水碧于天湖雲薄似煙鴛鴦不驚亂飛過岳墳前
海嶠浮西日關梁轉北風蘇郎書未返愁絶雁來紅
錢惟善
題子昂疎竹遠山圖
玉立湘江闊東風不自持巫山何處是春雨埽蛾眉
偶成
苔花洗春雨藉此聽潺湲終日無客至滿樓都是山
張昱
水殿納涼圖
别殿紅綃女無風亦自涼闌邊是湖水夜夜宿鴛鴦
七夕
乞與人間巧全憑此夜秋如何鍼線月容易下西樓
别劉博士
秖為情如雨從教醉似泥免看楊柳色相送出城西
峽川
石與青天近浮雲向客低自然堪下淚不是有猿啼
題揚州左史臣畫扇
后土祠前路金鞍憶舊遊春風雙燕子渾似在揚州
鄰牆梅花
臘後春纔到寒香襲素袍梅花如有意不在粉牆高
别故人
未别欲千言臨别無一語惟此舊時心隨君渡江去
白頭翁
疎蔓短於蓬卑棲怯晚風秖緣頭白早無處入芳叢
題宋子障太守畫
老樹含青雨平林澹白煙隔溪茅屋在好泊米家船
王逢
萱圖為李恒題于茂清軒中
暄風宜男花涼日忘憂草一種兩含情親容夢中老
顧瑛
虎丘十詠(錄六首)
千頃雲
觸石起膚寸悠然散千頃我來坐東軒妙趣心獨領
小吳軒
雪没羣山盡天垂落日縣馮虚俯城郭隱見一絲煙
五臺山
海湧如來室清涼即五臺春風山頂雪飛度鴈門來
生公臺
生公聚白石麈拂天花墜可憐塵中人不解點頭意
致爽閣
高閣對西山飛嵐落几間開襟致秋爽心與白雲閒
陸羽井
雪霽春泉碧苔侵石甃青如何陸鴻漸不入品茶經
倪瓚
二月廿二日潘子素王叔明來慰藉臨别為寫
水傍樹林圖并題
積雨開新霽汀洲生綠薲臨流望遠岫歸思忽如雲
竹石圖
雨過黃陵廟風生渭水波當時卸帆處苔石倚喬柯
郯韶
題胡廷暉畫
仙館空青裏春船罨畫中鷗波千丈雪漁笛一絲風
題元鎮畫
斷靄生春樹微茫隔遠汀梁谿新月上照見惠山青
高江新水生微月流雲度美人胡不知相思隔春樹
秋林才子
殘照下西嶺微雲翳輕隂蹇驢行落葉歸思在秋林
姚文奐
茅山
山雲護芝田山雨清菌閣中有學仙人吹簫待鸞鶴
吳仲圭折枝竹
鳳去梁王宅苔荒習氏池阿誰春雨裏見得翠蛾眉
吕誠
雜詩
三月江南渡行春屬晚晴留連花下䑽釃酒待潮生
開船收雨色新水達春江鸂鶒元無侣雎鳩自一雙
青天歸燕喜密樹坐鶯深落日春愁裏懷人浩蕩心
城門蹋青草城下楊華度荒壠無耕人三月輸官賦
近江喬木裏強半棣華栽葉覆青青蔓相沿别樹開
周砥
絶句
朝朝感霜露昔昔夢鄉關何以慰親念空悲行路難
東城三百里南鴈一封書整待今晨發秋風吹敝廬
失身紅塵裏世路轉愁深不汲寒泉井何由清我心
朝露塗野草顔色暫輝光不知秋節去朝露變為霜
張簡
和楊鐵崖小臨海
雨過積金頂夫容萬朵青神魚不飛去風伏翠濤腥
憶坐松根石相看說大還昆侖雲一朵喚作九華山
陸友
題米元暉畫山水
翳翳雲中樹亭亭江上山秋風生柁尾蕩漾碧波間
張遜
聽雪齋分韻得花字
夜宴玉山家春風舞雪斜佳人歌白苧零亂落梅花
顧敬
題馬遠雪景圖
雪埋門徑失壓樹白差差知已年來少無人訪戴逵
陸仁
柳塘春
晴雪散河堤春雲晚復迷鯉魚跳藻葉燕子拂蘭荑
沈右
中酒雜詩
中酒如卧病天寒露為霜東軒候朝旭曝背屢移牀
太丘海岱士肆情丘壑間考槃詩賦罷采菊對南山
歲閏寒酒薄風迴水自生杖藜隨小步極目大江横
郝經
題映雪圖
夜雪明書几寒風入緼袍如何燒鳳蠟只解醉羊羔
舒頔
春日雜言
石煖苔衣軟谿春荇帶長化工無限意袖手立斜陽
華幼武
次韻題畫
海石涵秋水風篁生晚涼孤篷初歇雨和月度瀟湘
葉顒
疎齋晚步
睡足白雲窩行吟青草坡夕輝流月屐空翠濕煙蓑
遊三洞金盆諸峯絶句
徘徊三洞天拚作十日留何當約安期共為千載遊
大山嚴而尊小山婉而秀往來兩山間巖霏濕吟袖
犬吠人家近鳥啼春晝晴澗草有幽色野花無定名
莫愁煙艇
莫愁江上艇月夜扣舷歌甚欲尋遺迹江空煙浪多
郭鈺
題分宜縣橋
雲從溪北生雨過溪南響溪上蓑笠翁倚闌看水長
重到山家
紅雨長茶芽東風吹柳花行人今日到先自補窗紗
吳姬別思
霜月五更殘如何去又還誤簪釵鳳小落在枕屏間
劉永之
寫墨竹二枝并題與章子愚
落日洞庭西曾聞唱竹枝十年江海别風雨謾相思
題墨竹
新雨收金玦輕風轉玉環截筒為九寸吹向武夷山
寄彭聲之
新蓮已屢摘君子意何如憶在湖西舍花間獨釣魚
題綠野春隂圖
野色連青靄春流澹碧沄蘼蕪隨處綠離思滿南雲
秋日同友人泛舟
來把青竹竿學釣水中魚經年消息斷疑有故人書
子昂竹石
古硯麝煤香書傳雨漏牆高齋對松雪隨意寫瀟湘
貢性之
墨菊
醉折東籬朵看如隔暮煙莫驚顔色改不是義熙年
題畫白頭雙鳥
笑殺錦鴛鴦浮沉浴大江不如枝上鳥頭白也成雙
題畫
石瀨清冰合黃山白戰鏖道人禁得冷扶醉過溪橋
雀
野雀振雙翰卑枝立自閒莫愁風力緊絶勝紇千山
荆棘半低垂幽禽秖自悲可憐棲不穩不似上林時
題畫
樓倚溪頭水溪環竹外山扁舟垂釣者相對白鷗閒
畫梅
月下獨吟時寒香暗襲衣直疑春信早胡蝶作團飛
王宥
題雲林竹圖
堂上娟娟竹翛然悟澹遊南風時隱几不復夢洋州
丁鶴年
題天柱山圖
拔翠五雲中擎天不計功誰能凌絶頂看取日升東
畫蟬
飲露身何潔吟風韻更長斜陽千萬樹無處避螳螂
題江亭柳色圖(有懷故人劉庸道)
昔年釃酒地江漢一茅亭同會人何在東風柳又青
長江萬里圖(將歸武昌自賦)
長江千萬里何處是儂鄉忽見晴川樹依稀認漢陽
長嘯還江國遲回别海鄉春潮如有意相送過潯陽
題落花芳草白頭翁
草長連朝雨花殘一夜風青春留不住啼殺白頭翁
吉雅摩迪音
題畫竹為董文中賦
雨過蛟龍起風生翡翠寒但存清白在日日是平安
沈中
題馬遠雪景圖
暮雲天一色飛雪滿江干野艇歸來晚推篷不厭看
陸顒
倪迂著色山水小景
萬壑争妍處重泉鬭響時石梁無過客孤與白雲期
徐恒
贈畫師朱叔重
落筆山雨至夜樓生遠思風流朱叔重不似虎頭癡
倚柁寫秋色曹娥江上頭樹聲連塞鴈天影落沙鷗
金信
東山
東山秋色淨處處樵歌起涼風早催霜落葉下如雨
張志純
桃花
流水來天洞人間一脈通桃源知不遠浮出落花紅
泰山喜雨
岱宗天下秀霖雨遍人間高卧今何在東山似此山
馬臻
客夜不寐偶成短句十首用渭北春天樹江東
日暮雲為韻(錄五首)
丈夫慎出處功成乃身退古人夫如何八十釣清渭
縞素製野服誤染京華塵舊業在何處梅花江上春
吟苦不成寐寒窗凝夜釭千古誰知心遙遙賈長江
此身如斷蓬飄蕭隨北風錢塘一望地家住西湖東
客慮千萬端長吁愁不出誰能事低眉揮杯送白日
題畫卷
翠疉鴻濛色雲凝淡沲春高寒不可到應有採芝人
雜詠
幽芳泣露質好鳥哢春聲盡向東風裏悲歡各有情
榮貴如風花安得長美好馮唐不解事却恨髮白早
涼露老荷葉蓮房亦巳空可憐紅蓼花搖搖受西風
薛元曦
題雲林子南村隱居圖
山高白石秀竹密綠隂濃窗映風光埽溪流月影重
張雨
夜思
空山嘈夜雨幽人坐惆悵今夕楚澗泉明日秦淮浪
奚官洗馬圖
曾侍赤墀東天池看浴龍晚涼湖上夢猶立柳隂中
鶴臺
静夜颯靈風神君語帳中至今雙白鵠時下五雲峯
王若水梨花山鵲
山鵲語杳杳驚飛白雪花清明人載酒寒食客思家
芍藥白兔圖
妥帖紅雲朵迷離玉兔兒揚州行樂地惆悵鬢成絲
于立
題墨竹
種竹滿山阿蕭蕭風雨多會當成翠實鳴鳳一來過
題管夫人竹與玉山同賦
煙空湘月明露落湘波冷翛然林下風吹折琅玕影
響屧廊
山中老禪寂同坐說吳王時有風前葉錚然下屧廊
方從義
彷小米雲山圖
石路絶經過山雲自來去欲共麋鹿羣當在幽深處
英
絶句
正月梅花落二月桃花紅榮枯元有數不必怨東風
山中景
六月山深處松風冷襲衣遙知城市裏撲面火塵飛
山中
一聲山鳥啼幽夢忽喚醒起來開竹扉日上中峯頂
窗前瀑布寒林外夕陽薄清風何處來撲撲松花落
宗衍
題小畫
秋高山氣佳木落江水静意固不在魚魚驚釣絲影
題懸厓蘭圖
居高貴能下值險在自持此石或可轉此根終不移
善住
送人還山
偶隨流水出閒趁白雲歸步石苔侵屐攀松露滴衣
春興
冉冉春將暮悠悠日欲殘東風特地惡不道杏花寒
西齋秋夜
晚雨過江城西齋秋氣清夢回孤枕上無處不蟲聲
秋夕
孤館燈初暗虛窗月正明寒衣猶未補風遞𢷬砧聲
早行
拂曙駕柔櫓溪山行幾重雲昏不見寺依約但聞鐘
雨後
小園春雨後碧草弄輕寒花片無煩埽新泥尚未亁
大訢
期石室不至
風水不可期知君定來否何處唱歌聲月明大谿口
米元暉江山秋晚圖
紅樹宜秋晚澄江媚落暉扁舟如喚我莫待白頭歸
畫牛
草暖犢子肥牧閒牛耳濕誰知荷蓑翁風雨租稅急
如砥
題小米墨戲
寒雲何黯淡老樹更婆娑寂寞山村外柴門掩薜蘿
寶月
題界溪顧處士竹逸亭
竹色團蒼翠溪光凝碧流徵君頭半白於此獨夷猶
元本
題梅花道人墨菜圖
茅屋淛江東春深多白菘披圖成一笑清味野人同
善學
書木葉寄友
述我山居事寫葉頻寄與意匪外葉間情還出葉底
大圭
桐下井
曉風吹銀牀蕭蕭古桐樹時有新汲人缾攜落花去
江晚
長天鳥飛盡兩岸蘆花發何處一舟來清江上秋月
五峯山
一尋五峯老孤塔在雲端鐵策巳古色石房空書寒
龜峯絶頂
危石青入雲上有千歲木我來卧其間天風響巖谷
憶梅山隱者
夢入青山去獨尋雲侣遊依稀攜手處月出石門秋
智圓
竹深翁拜徵命奉贈
花邊停去馬柳外聽啼鶯曉渡丹陽郭春遊建業城
張節婦劉氏
賦庭柏
羣卉枯落時挺節成孤秀既保歲寒心不在遐年夀
蕙蘭
綠窗詩
燈前催曉妝把酒向高堂但願梅花月年年映夀觴
采閣閉朝寒妝成擬問安忽聞春雪下喚婢卷簾看
粲粲梅花樹盈盈似玉人甘心對冰雪不愛豔陽春
小小春羅扇團團秋月生蟠桃花樹裏繡得董雙成
自拂雙眉黛何曾憎得愁若教如翠柳便恐不禁秋
魏國夫人管氏
奉中宫命題所畫梅
雪後瓊枝嫩霜中玉蕊寒前村留不得移入月宫看
王嬌紅
寄申生
雲重月難見風狂雨不成尺書從寄意傾淚若為情
鄭氏允端
桃源
秦季干戈起中原幾變遷誰知避世者自有一山川
毛女
我亦斯人徒偶然攖世網撫卷發深思何當共長往
蘭
並石疎花瘦臨風細葉長靈均清夢遠遺佩滿沅湘
筍
竹林春雨過瘦筍逬苔長坐待成高節清標出短牆
蓮
本無塵土氣自在水雲鄉楚楚淨如拭亭亭生妙香
梅
歲寒冰雪裏獨見一枝來不比凡桃李春風無數開
劉侍史
過陸丘縣
白露擁蒼石紅葉侵寒水騎馬下山來啼鳥忽驚起
無名氏
古木竹石圖
竹樹色依稀蒼蒼擁翠微枝頭應帶潤疑是泣湘妃
丹立竹圖
故人能寫竹標格似湖州静對西窗下清風滿紙秋
申淑
歸鄉詩
畊田消白日採藥過青春有水有山處無榮無辱身
崔瀣
雨荷
胡椒八百斛千古笑其愚如何綠玉斗終日量明珠
御選元詩卷六十七
