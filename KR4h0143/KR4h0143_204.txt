欽定四庫全書
御選明詩卷三十五
五言古詩二十
張宇初
獨酌
曙雨改餘春新流注深谷幽居絶世氛微月澹叢竹麴
糵非素耽聊從寫情曲吹萬等勞生胡能競奔觸
夕懷
落日未沒山明霞爛西隅疎林俯平野飛煙散輕鳬宿
鳥棲復鳴燈火起鄰墟明月照東園餘寒襲裳襦啟扃
坐虛庭延泳思莫舒世故感浮情淳風朝夕殊玄天默
無語終爾歸空無
山舍夜坐紀興
潛僻非世圖幽恬足真賞晨招逸人來遠策緩藜杖叙
别罄春醪園蔬雨餘長延懽喜就宿窗籟風泉響草露
喧候蟲林星耀虚敞芳池寫初月山氣襲膏壤沉寂諧
靜便棲遲愜敦養輕蜩蛻汚濁冥鯤絶疴癢久違商皓
遊焉期漆園想然薪盡永夕聊與謝塵鞅
乙亥季夏還山居偶興
末夏熾餘暑幽期諧素襟川原蔽繁緣溪渚澄蒼潯田
舍靜雞犬荒蹊抱深林圓淵敞靈構曡嶂羅高岑荷氣
薄朝露魚波别重陰披荆遂恬息濯澗清閑心遺世匪
塵傲養真宜自任秋風動早思寫我丘中琴
甲戌三月二日出行
霽雨解前峯幽原策歸路荒蹊蔓草春野水平橋度怳
鳥近聲圓耕牛緩犁步豐泉陰壑鳴密竹中園素靈岫
敞虚軒荆扉護雲固新流泛池溢繁翠盈窗戶掃榻理
殘書扶笻歴榛顧丘林適所娛垢濁豈浮慕虚澹美遐
蹤顛危愓宜務安由絶世緣木石藉深處倦翮止枝窠
先迷感餘悟聊舒棲遁情生意足農圃
晚霽
夕陽媚春暉浮翳方四展喬木欣向榮陰雪明孤巘疎
篁鳴晚風寒霜曉初遍悅鳥喧漸和新流泛池淺遥煙
澹墟鄰雲磴盤幽蘚落日雜農談園蔬綠方翦年增感
易深悔吝疇自遣素業慨高懷研心資礪碾翫世適餘
生誰將眎真踐
仲春喜晴
近社喜連晴林風和仲月清霜滯秀姿偃臥澹怡悅林
暝鐘盡遲池平草初茁溪嵐散喧瀨浦樹春榮發淹抱
非世徒遐蹤睇高潔陽岡棲白雲偃息孤懷惙幻跡信
萍蹤虚衿皎冰雪
旅懷
落木號淒風蟋蟀鳴四壁寒燈照簾帷叢薄林露滴敝
帙散未收遺言藉閒適更長城鼓遥星月雜行跡餘夢
感遐思初霜古楓赤忽兹歲月深轗軻念登歴虚中竟
誰論永夕增歎息無寐幽抱盈空林靜寒碧
擬古
朝陽生東樹微月流西岑清泉活活流好鳥交交吟春
夏氣候殊涼燠自駸尋美人崇蘭佩芳香襲衣襟邈然
與世隔空睇瑶華音蹇修曷為言感慨投吾簪
吳孺子
秋雨將至新涼滿戶忽有故園桑梓之念因寄
東齋文石禪師
秋雨望即至輕雷遠層城新涼滿庭戶灑然有餘情故
園蘭溪上稻穫秋已成弟姪共我長會能學耦耕如何
江海間惜此一浮名吾師住東齋早晚寄鐘聲下階春
草長閉戶秋蟬鳴忻將解後緣遂令薄世營
徐穎
宿何氏山居
日南氣多燠草樹冬未黃山行不山宿愛君溪上堂村
居百事集異書探石倉香秔初脫杵嘉魚出寒塘既觴
復就奕明月登我牀野田犬驚睡每吠燈燭光乃知靜
者意所遇皆故鄉
李廷昰
和陶飲酒詩
寄此一椽下日遭羣動喧我自飲吾酒勿覺日影偏終
身在城市仍不異雲山清風與明月有時相往還昨者
事已往今者又何言
齋中讀書
結廬西漾陂披雲攬丘壑絶塵自奔軌翰墨欣有託寤
言聊獨賞古人良可作非必琴酒娛頗得詩歌樂達生
貴知命引興在寥廓微陽明夕扉窈窕青山郭
梵琦
和淵明九日閑居詩
閑居愛重九使我念陶生但取杯中物不貪身後名季
秋霜始降向晚月初明草際亂蟲語林梢殘葉聲疎籬
采叢菊小嚼扶衰齡美酒既滿樽一吟還一傾田園自
可樂圭衮何足榮貴賤各有志好惡吾無情所以君子
懷悠哉歲功成
和淵明新蟬詩
新蟬何處來鳴我高槐陰流水欲入屋好風自開襟牀
頭一束書壁上三尺琴琴以散哀樂書以通古今所幸
車馬稀非邀里人欽虚名如北斗有酒不能斟縱洗爰
居耳寧知鐘鼓音陶潛初解組蘇軾未投簪莫改麋鹿
性常懷煙嶂深
宗泐
喜清遠兄至用齊已韻四首(錄三首)
前年淛僧來稍稍聞去就持斧住越山移幢入吳岫高
居既鄰支朗詠亦依書應世自無心麻衣澹如舊
良友平生親風塵散何許草莽或零落雲霄亦鶱舉天
地日淒涼折芳欲誰與所嗟芙蓉花白露下秋浦
少年同居日聞君拂絲桐高齋月照席兩耳生松風當
時青雲士奇文詠空同往事春花歇江水今自東
冰雪窩
道人冰雪窩巖栖稱岑寂洞門白日陰三徑青苔色片
雲簷外生落葉階前積更深芋火紅晝靜茶煙碧淡泊
中自怡安居無不適彼美西方人時時勞念憶
送銛上人省親
青山澹斜暉驚風在高樹行客起遐思雙親髮垂素雲
飛滄海遥鴈下寒空暮老來惟夢歸隨君故鄉路
題五龍山房圖
剡中東南奇若人緇侣勝一住忽十年禪房得深靜高
扉敞重崖脩橋入危磴林端識名香水際聞清磬微茫
度雲壑掩映披華逕長松支遁吟盤石曇猷定别來幾
夢思遊塵生塵柄晨窗對新圖蕭條發孤詠
春雨吟
溪南有奇山不見二十日今朝雲忽去天高數峯出東
風晚生寒細雨又復密坐觀微霧昇化為白練羃側想
巖居人林卧頭不櫛崖滑徑且暗何由采芝术
風雪歸莊圖
山路獨歸翁手攜一壺酒千林雪正深扁舟在溪口茅
茨闞石根垂蘿穿戶牖江城看圖人幾迴興歎久
暮過賞溪
日暮衆鳥歸孤雲亦還山市人爭渡息小舟沙際閑我
屋西峯下半出青林間鐘聲動深念無為尚塵寰
夏夜與錢子貞集西齋賦詩叙别
明月不可招流光入堂中白雲不可約挂我屋上松兹
會固難得後學寧易逢明朝在東郊隔水但聞鐘
奉和鎦彦基尊師待相空至
實公同門英論交二十載賦詩多新語亦足邁前代偶
與仙翁言久别思一會溪山入春明花鳥亦相待孤雲
本無期行蹤定何在日暮倚東風疎鐘起天外
出峽圖
瞿塘水如馬五月不可下兩舟何處來披圖一驚詫前
行稍趍平勢若閑暇者後來方履險衆篙不停把巖迴
古木披峽束哀湍瀉嗟爾駕舟人安危在操舍
松下居偶作
我此松下居即事良可悅閉戶留白雲開軒放明月松
響風忽來泉流雨初歇時有西齋人相親嘿無說
送僧遊廬山
廬山天下奇良遊遂平素江帆渺何之連峯散晴霧雲
端五老人粲然風骨露青衣或來迎木客時相遇夜坐
松底石天燈知幾處忽聞巖際鐘忘却東林路
冬夜憶清遠道初二兄
夜深霜氣寒窗月皎如燭鳴鴻尚遐征孤鶴亦驚宿念
我平生親悵焉&KR0978;心曲四明是何處苕溪如在目異方
詎能通遠道何由縮十年無一字信是如金玉白髮漸
欺人晤言安可卜
贈安古心還山中
子來能幾時遽有還山想長笑輕别離一策晨獨往舊
房青澗阿夜雨新泉響門前嘉樹林陰陰夏條長即此
人事絶遂爾長偃仰得句林花開彈琴山月上蕭散世
念疎澹泊道心朗白駒空谷中誰能復羈鞅何彼名利
人勞生在天壤
雜詩三首
我自來涇川星歲已再周託兹山水勝謂可成遲留奈
何物外牽撫事心悠悠久知世道惡奚事仍夷猶璚林
有奇鶴未嘗識羅罦翩然覓靈鳳接翅崑崙丘
夜久無與適塊然坐空堂白鳥一何多營營來我傍靜
言聊假寐遂以襲單裳噆膚猶可忍聒耳諒難當晨星
耀東廡明月墮西廂念爾能幾何滅跡於朝陽
落葉委通衢紛然無人掃但覩新行迹不見舊時道古
木倚道傍亂藤絡其杪歲暮雖青青終非本容好世人
懷往途悟此苦不早振衣無後期來從漢陰老
送裕上人歸天台
我家赤城東不識華頂嶠遠道送君歸昨夜夢中到崖
泓有泉瓢竹室留茶竈珍重山中人拂衣願同調
辛亥新歲程處士見過常熟别墅臨别賦詩
獻歲春未迴風雨連十日荒村少朋驩窮巷絶人跡程
君汎扁舟茅齋破幽寂遠來見真情睠言忘永夕顧惟
艱難際出處各有役世紛日相纏誰能念疇昔因君尚
道誼臨别增太息獨棹去茫茫空瞻海虞碧
荅夏景瞻
昔居賞溪賞訹迫靡所侵衲衣挂石壁燕坐長松陰子
來慰幽寂語合相知深孤雲十年别明月千里心而我
亦何事投迹此禪林向來結茅地回首空青岑寧知江
海遠遇子復在今百挫志矯矯猶能發狂吟清辭入古
調一鼓薰風琴吁嗟衆響作過耳無留音
雨花臺送客
梁日雨花臺近在城南陌不見講經人空林澹秋色登
高俯大江目送千里客白鳥下滄波孤帆遠山碧
焦山寺鑑師臨江軒
一峯如鉅石屹立江水中寶刹蔚崇搆勢與山爭雄若
人於此住超然塵外蹤開軒當水面下瞰馮夷宫魚龍
近几席波濤蕩襟胷有時天宇淨倒影清芳空燕坐觀
衆有起滅殊無窮一念寂不動嗒焉心境融焦先邈千
載遺丹射林紅浩歌倚闌夕明月生海東
送瑄上人
揚舲下大江江寒欲飛雪高帆天際遥獨鴈雲邊沒煙
波渺何之倏忽成楚越遂令白首人年華感消歇
守仁
題風雪歸莊圖
北風號枯林寒雲沒西嶺歸翁雪滿笠欲渡愁日暝孤
舟斷磯下驚浪無時靜遂令世外人感此畫中景
待月軒為式藏主作
月出青松林照我松下戶牀前光未滿徘徊更延佇蓮
漏下初更綠煙散東塢浩歌步中庭衣露濕如雨
題錢選畫
太峯青蓮高千仞苔壁古招提隔層雲孤逕入深塢鐘
鳴谷口風木落溪上雨何處夜猿啼歸帆下秋浦
虚亭秋月為實上人作
幽庭坐虚寂月出青松林流光入禪戶涼思滿衣襟六
根淨無垢萬境亦消沉蕩兹著有想快我遺世心浩歌
秋水篇聊續寒山吟
萬金
趙千里田家四季圖(錄二首)
桃花浪已深楊柳風猶弱鄰曲欣往來逢迎勸耕作健
犢不自暇老農良有託共醉社日尊陶然得真樂
蠶事方告成鳴蜩有新聲插秧雨初遍治草日不停雜
坐高樹陰解衣午風清作勞時自逸孰謂非常情
良琦
夏日招張師聖文學
初夏稍清暢山茨景彌新桐花落井幹鳥語喜歸人苔
石當坐卧松枝堪挂巾
雲深巖寺古復此涼雨積樹密聽猿啼苔深斷人跡觀
理閑慮遣懷君苦情役觴酒對幽花徘徊候山屐
苕溪客館寄沈自成處士
秋齋人罕至落日沒行屨旅宿將就途懷抱不可語偶
有山中酒而無池上侣遲子一來過鈎簾對疎雨
春夜宿海雲寺
喧靜同一致大隱即山居迺知道者流所止恒晏如煌
煌舊會吳鬱鬱高人廬山閣花霧暝池館綠陰初復此
良夜月禪影流碧疎素友愜清會境寂鐘磬餘離坐忘
言笑超然悟玄虚不臥如有媿塵路何馳驅
暮春雍熙寺訪沈自成不遇
暇日遠相問古寺幽且深青苔餘華落雙樹一鶯吟爐
存散微篆茗熟獨成斟明當持山酒慰子客居心
夏夜山中
山空素月出天淨涼雨住羣蟬鳴已息靈籟稍微度筧
竹咽遠水鄰燈映深樹念兹棲棲者何由了玄悟
懷渭
畫梅二首
瑶臺夕承月玉砌曉凝霜花映含章發枝横禁籞長春
風似相識偏惜壽陽糚
折得江南春悵望洛陽客悠悠歲年暮浩浩風塵隔遠
道勿相思相思減容色
德祥
古懷
思尋海底人為乞珊瑚樹持栽此前庭慰彼歲將暮上
棲孤金禽下宿單玉兔四時相並輝顔色長不故
秋懷
露彩發遥林月華散虚席花牖一何清秋衣不知濕驚
鵲起南枝寒蛩響東壁寂寞曠幽懷迢迢楚天碧
題春暉堂
寸草雖有寸豈能報春暉文夫雖有志不如守庭闈萱
花繞砌開乳烏繞林飛堂上白頭母手縫遊子衣
妙聲
雨
密雲遂崇朝飛雨灑高閣蕭瑟傍松檐委迤帶煙郭坐
來池水滿吟罷林花落已知禾黍秋不耐衣裳薄
村居圖
東村有隱者素髮颯垂領几上種樹書門前釣魚艇秔
稌風露深葭菼天水永雲飛洞庭小花落春戶靜懷哉
古逸民披圖發孤吟
靜寄軒
深居一室靜獨坐羣動息涉世諒無營照空欣有得風
吹松上雨花落澗底石當期永日閑共此喧中寂
送沈行恕
挾策事行邁言往五湖濱陰風結山岳落葉滿河津之
子忽已遠我懷將焉陳志士惜白日行客念蕭晨況兹
艱難際奪我心所親中情苟不移在遠猶比鄰毋為離
别苦庶以道自珍
水仙詠
百草秋盡死孤花麗巖阿芳心太皎潔歲事成蹉跎微
月步遥夜輕風生素波懷人豈無意路遠欲如何
至仁
飲綠軒
道人住清溪日飲溪中綠滌慮發天光心花瑩如玉復
愛溪上雲時來簷下宿
次韻竺元和尚山謳
白雲招我歸清泉濯我足閑將貝葉書遥對青山讀童
子拾松花鄰翁分野蔌却憶馬駒師一箭中羣鹿
千峯梅雨歇繞舍流泉音萬物各有適孤雲獨無心時
歌少林曲還共寒山吟啼鳥忽飛去落花幽徑深
梅花報春信竹外香風吹青山與世隔幽意何人知冰
霜政嚴潔雲石相因依佇立望歸鶴月上寒松枝
如蘭
蘆子渡
我行蘆子渡西風寒日斜海城有遺堞黃蘆吹白花征
鴻下荒渚野鳥依晴沙逐彼天風去一葦登海涯
琴清為胡若思教諭作
微飇灑練衣空庭夜寥泬涼葉生露華澄江上新月沖
襟澹無營孤桐絃白雪天秋萬籟鳴霜清百泉咽冥鴻
度湘雲威鳳出丹穴至音聽者稀幽思自超越悵然一
長吟烏啼漏聲徹
道衍
石經山(并序)
石經山在燕之范陽郡峯巒秀拔若天竺山故稱
曰小西天隋大業間有法師靜琬者處是山懼聖
教有難不能流通於是發願募緣敦工鑿石為板
刊造一大藏經儲積於山以備其後法師首刊至
唐貞觀初僅成大涅槃一部而法師乃卒其後子
孫繩繩化億萬人乞錢粟刊造餘部歴遼與金然
後完此一大藏貯於巖洞者七地穴者二洞以石
門閉之穴以浮屠鎮之自隋唐遼金及元碑碣森
列照映巖野然而累經干戈無秋毫之犯洪武二
十一年歲在戊辰春正月卄一日余奉旨往觀念
法師之願力宏大堅因是山之泉石靈異清勝故
賦是詩鐫於華嚴堂之壁雖未足彰法師之幽光
庶以紀兹行之歲月而託其不朽也詩曰
峩峩石經山蓮峯吐金碧秀氣鍾太題勝概擬西域竺
墳五千卷華言百師譯琬公懼變滅鐵筆蒼蒼石片片
青瑶光字字大古色功非一代就用藉萬人力流傳鄙
簡編堅因陋板刻深由地穴藏高從巖洞積初疑神鬼
工迺著造化迹延洪勝汲冢防虞猶孔壁不畏野火燎
詎愁蘚苔蝕兹山既無盡是法寧有極如何大業間得
此至人出幽明獲爾利乾坤配其德大哉弘法心吾徒
可為則
送友人之松江得曙字
潮來沙磧平月落海門曙汀蒲轉風葉堤柳搖煙絮江
頭春可憐天涯人獨去有歌送君行無酒留君住雪浪
沒沙鷗雲帆出江樹回首讀書堆青山不知處
宿福智精舍懷南鄰張羽來儀
我客悵無依君居欣在邇清淡夕散歸獨卧松軒裏露
香檻前桂月色池上水懷爾正沉沉不知暮鐘起
蠡口夜歸
日沒渡口昏水風著人熱漁燈帶螢火微光互明滅舟
人報水程路遠行欲歇故山不分明目盡心力絶遥想
山中人待人仍待月
茶軒為陳惟寅賦
千苞凛冰雪一樹當窗几晴旭曉微烘遊蜂掠芳蕊澹
香勻蜜露繁豔照煙水幽人賞詠遲每恨殘紅委
訪震師不遇
波澄一溪雲霜紅半山樹荒煙滿空林疎鐘在何處不
遇采樵人復抱孤琴去
和徐一䕫遊龍山雜賦(錄一首)
出崦不逢山長江波淼淼落日下遥汀寒雲翳沙鳥延
佇目難窮孤帆來樹杪
初春晚坐南軒喜王山人過訪
春陽勢未舒林深暮還冷開軒悵久坐獨對青松影石
龕沍閑雲苔井響寒綆驚客鳥翻翻照佛燈耿耿華輈
辱遠過雜遝破幽靜臨風笑語温道念心已領諒惟高
世士元非翫光景遥送出林扉新月懸西嶺
晚步
晚步出門去林端見新月牛羊下嶺來疎鐘何處歇行
行且復佇遥對西山雪
題友鶴軒圖
幽人適埜意崇軒起山隈涼風響澗水晴霞明砌苔荆
扉夕不掩多應放鶴來
琴臺
崇臺起雲岑夫差日遊宴七絃石上彈閑花落餘片風
清松荅響煙茸草成薦至今想餘音泠泠散秋院
百花洲
水灩接横塘花多礙舟路波紅晴漾霞沙白寒棲鷺緣
汀漁網集隔渚菱歌度不見昔游人風煙自朝暮
上方
蓮宫據山椒岧嶤去天咫風香花雨新僧行白雲裏幽
沈樹樂靜蕭散煙鐘起人登石路迷依依緣澗水
滸溪
青山兩岸分夕渡舟横口夏雨欲生蓮秋風先到柳聲
殘煙寺鐘香餘茅店酒相見無别人唯逢耕釣叟
師林精舍遇盈師夜坐
空林長掩關閑雲去無迹偶來值禪侣清談忘永夕坐
久磬聲沈松堂一燈寂
荅楊孟載
棲棲泊城南春深抱幽獨餘花猶綴紅衆樹已滋緣兹
因塵内居始憶山中屋何時陪騎游吟看舊題竹
溥洽
山澤居為徐端蒙賦
達士不徇俗翛然列仙癯樂天得其趣且作山澤居牽
蘿北幹下石田繞吾廬渠流引溪渌既耕亦可漁芳辰
視庭戶嘉木春已敷兒童識所務爭把種樹書新醅潑
甕盎鄰叟時一呼酣歌擊瓦缶夕陽在桑榆
善啟
十四日歸舟分韻
江黑饒煙嵐咫尺景難了臨發棹還停復恐天未曉怳
然陰翳開日出雲漢表旋吳地匪遥辭闕境云杳客愁
忽若遺吟緒自縈繞坐久望東南斜陽獨歸鳥
大冏
懷友
谷風淒以厲習習吹我襟微煙襲芳樹細雨沾高林雖
有一尊酒對此誰共斟迢遥故人遠矧隔瑶華音安得
駕黃鵠往論古與今緬懷思方續白日苦西沈
普泰
懷南山舊居
我本山中人却來城市住一違猿鶴盟幽思於誰訴茅
舍鎖煙霞蒼苔滋石路欲歸歸未得花落春光暮
方澤
泖月樓夕眺遲蔣白灘不至
飄風鳴軒櫺落葉辭高柯薄暮登層樓伊余心未和悠
悠遠天雲泛泛晴川波去者曾莫留來者奄忽過千秋
旦暮事百歲寧足多但願狎所親歡至相與歌幽人期
不來奈此涼月何
圓理
林居雜言寄同志
芙蓉謝春華鴛鴦念匹儔崇蘭委深谷枤杜生道周萬
物各有時百川無倒流感之傷我懷端已義所仇顧瞻
遠行客誰肯結綢繆誰為林壑交得與爾同游終歲混
樵牧聊以忘世憂
明曠
秋興
大火倏以逝涼颸動幽林飛霞騁奇姿孤桐落秋陰願
言縱芳躅擥秀歴遥岑高視破宇宙曠焉開我襟靈籟
妙徵羽何必筑與琴感此事愉悅聊復送長吟之子出
世者俯仰增遐心
德清
贈王德操
楚人疑鳳鳥仲尼愛麒麟豈不為世瑞所遇非所親耳
目素不接誰能辨其真之子抱奇思翩翩邈風塵迷方
日以衆微言難具陳撫膺發長嘆衷曲誰為信出關豈
慕遠遯世甘沈淪良由知者希所以稱至人
真可
紺圃即事
小居在曠野寂無塵俗想疎鐘深夜聞六根瀉清響晝
讀天竺書幽窗思忽晃犬吠桃花陰麥浪人來往最愛
晚雨晴空林返照爽
法杲
山居雜詠
木葉落還窮天風吹不歇向夕啟柴扉繩牀散涼月紛
紛霜薄衣野火時明滅愛月立溪橋溪聲寒決決
斯學
雜詩
披雲臥丘壑淩風稅籠樊芳節忽已邁朱明照前軒嘉
樹滋以綠幽草萋以繁丹藿耀庭戶黃鳥啼林園俯聽
石潭響仰視高崖暾佳期托縣圃遐想踰崑崙臨川有
長歎冀與智者言
秋夜與羅吉甫同賦
夕露鳴蟪蛄秋風動楊柳嘉候苦不常芳華詎能久真
境總會心萬里弗挂口寫此石上琴醉以山中酒
智舷
題陳仲醇小崑山讀書堂
昨日入山來今日出山去去來本無期眷此來時路白
駒花下泉殘月松上露兹廬可息心丘壑有餘趣
夏日南庵諸子見過
偶然憩南野高蔭欣古木室中晤言稀樹下坐忘獨枉
棹來故人逗嘯看新竹深林長閉門豐草高於屋何物
款素心願言宵秉燭
野處雖已適久不聞高詠炳燭夜何短含毫曉未竟涼
雨原上來洗我竹林淨荷池漲莫知松簷溜可聽小舠
勿遽還出嘯風波勁
題郁氏古村圖
仲夏喜無事披圖探野趣不離方寸間寫出幾村樹鳥
道入高冥人家在煙霧溪口挽釣船草際横樵路是誰
幽棲士遺韻宛如故掩映屋東西松竹淩霜露
廣潤
贈雪山杲公
垝垣甫及肩陋室僅容膝夜雪啟重扉春雲生四壁檐
傍瀟湘竹窗臨洞庭橘與之同歲寒不受冰霜色習氣
日以輕持心日以密枯木忽聞鴉仰視明河沒蕭然井
臼間婆娑自舂汲清齋疎磬餘焚香以終日
宗乘
發皋亭
曉發淩蒼苔徘徊谷中步松門磬已微空翠驚相顧澗
聲雜幽禽巖花落深樹孤懷當何如復此春向暮
明
堯山余氏溪上納涼
夏館苦煩熱策杖出東扉於焉臨曲澗趺坐憺忘歸嘉
木散清陰芳華揚素輝先秋蟪蛄吟薄暮鵁鶄飛情忘
境自適心寂理無違願言與同好丘壑長相依
大璸
初出江口
孤嶼天際浮連檣霧中出秋容肅驚飇潮勢盪落日凭
闌舒遠眸推窗散餘帙未能冥至理且冀綜道術吾生
定有涯誰能困蓬蓽
别馥菴
偶裂塵網出因為汗漫遊愛兹山水縣與子成淹留朝
看白雲起暮聽江水流有時還策杖臨壑復登丘茅屋
多真意動息無所求心期既歴落顧此忘百憂好風西
南來羽翰生素秋臨岐一揮手意氣淩滄洲君還坐巖
壑幸無生怨尤
明澗
落葉
臨高觀遠浦愛此水氣清一葉欲辭樹百葉相隨鳴不
能同枯枝遂此幽禽情
屈安人
送夫入覲
君往燕山去棄妾雒水傍雒水向東流妾魂隨飛揚丈
夫輕離别壯志在四方努力事明主肯為兒女傷君有
雙親老垂白坐高堂晨昏妾定省喜懼君自量珍重復
珍重叮嚀須記將既為遠别去飲余手中觴莫辭手中
觴為君整行裝陽關歌欲斷柳條絲更長
陸卿子
擬陶
閑居寡世用性本忘華簪渌水盈芳塘清風來茂林弱
魴戲漣漪野鳥鳴好音日夕時雨來白雲瀰高岑庭草
滌餘滋原野藹飛霖開顔散遥念濁酒聊自斟
擬李白古風
重陰翳白日陽和轉淒薄霰雪何紛揉草木盡零落長
風終夜厲棲鳥將焉託游子敝貂裘居人羨藜藿所以
商山翁高舉往巖壑
劉苑華
辭姊妹
同作花根葉復作葉前花花中七姊妹並蒂復連丫盈
盈二八月引蔓如蓬麻春風時見面秋月明朱華一旦
離長蔓裊裊天之涯北柯戀南條風飄素影遮柔莖與
綠葉望望長風沙
徐氏
秋日憶姊
日夕登郡樓望遠意悠悠四顧何蕭條淒涼景物秋噰
噰雲中鳥翩翩呼其儔鬱鬱堂前樹蒼蒼枝相樛因之
懷同氣撫景雙淚流臨風無限思憑軒獨夷猶
方孟式
旅况
離羣千里暮朝看曉露斜搖搖煙樹渺細細蒼雲遮月
冷偏依草晝暖不逢花山白寒燈寂并州去轍遐今宵
閨夢遠鄉緒亂啼鴉
風日清美
曈曨破曉煙柳色展春妍雨餘天微清荷錢貼水圓桑
稠蠶欲老燕語入新年鵁鶄擇高枝飛花上寶鈿橘佐
真珠醉香泥小玉憐鞦韆閑女伴風日笑人顛
聞砧
秋將就夜半寒信怯無衣清砧新弄響愁緒倍調飢悲
霜啼頰潤怨露夕妝稀嫋嫋腰如束瘦影月光依懶撲
流螢扇暗壁淒伊威縫裳漸無月徒寄遠心微金鎖遥
天合開時客淚肥風吹不到地願逐白雲飛
方維儀
北窗
綠蘿結石壁垂映清芬堂孤心在遥夜當窗明月光悲
風何處來吹我薄衣裳
沈宜修
題小鸞所居疎香閣
次長女昭齊韻
旭日初升榥曈曨映綺房梨花猶夢雨宿蝶半迷香輕
陰籠霞彩繁英低飄翔待將紅袖色簾影一時芳海棠
還折取拂鏡試新妝新妝方徐理窗外弄鶯簧
次仲女蕙齊韻
遠碧遶庭色參差映日明竹間翠煙發竹外雙鳩鳴徑
曲繁枝裊嫣紅入望盈博山微一縷煙浮畫羅生芳樹
清風起飄颻落霰輕
次季女瓊章韻
幾點催花雨疎疎入畫樓推簾望遠墅爛錦盈汀洲昨
夜碧桃樹凝雲綴不流朝來庭草色挹取暗香浮飛瓊
方十五吹笙未解愁次第芳菲節清吟知未休
夏初教女學繡有感
憶昔十三餘倚牀初學繡不解春惱人惟譜花含蔻十
五弄瓊簫柳絮吹黏袖挈伴試鞦韆芳草花陰逗十六
畫蛾眉蛾眉春欲瘦春風二十年脉脉空長晝流光幾
度新曉夢還如舊落盡薔薇花正是愁時候
姚淑
寄研齋太史
年年歎離别此别何時休樓頭望不見從今不上樓無
錢買鯉魚君書何處求
曹壽奴
贈伯姊
草有並蔕花木有連理枝果有合歡核豆有同根萁魚
或比目游鳥亦比翼隨同功繭作緜合卺玉為巵我與
子姊妹願得不相離出必同車輪居必聮屋楣見月每
共拜弄珠定雙嬉子妝我掠鬢子盥我奉匜我衣擣子
砧子濯汚我私機張我續織鏡聽子兼持子褰我衾裯
我餔子粥糜寒輒擁子背暑還扇我肌子女迭相抱帷
帳恒並施生從比肩人沒以百歲期
黃媛貞
丁卯冬十二月留别妹皆令
北風悽以栗不忍吹羅襟高雲語征鳥離思兩難沈今
我遠庭闈與子分芳衾寧忍攜手好所以傷我心一言
一回顧别淚垂不禁但得頻寄書毋使相望深
朱無瑕
游子
北鴈競南飛寒風正凛冽客思倦長途妾心傷久别厭
聞殘漏聲愁見不圓月日日數歸期空教淚成血
鄭如英
荅潘景升寄懷
投我以明鏡照妾如蓬首報以凝桂脂餘膏染君手遺
我屑金墨報君芙蓉紙含毫若有懷應念人千里
王微
重過雨花臺望江有感
春姿靜東岑雲影結遥粲坐覺高臺空不知翠微半落
花自古今啼鳥變昏旦撫化良易遷即事聊成玩況乃
晴江開渌波正拍岸
秋夜送别
握手應無語離亭日漸過霜寒天不曙月好夢無多莫
言君去急妾思逐流波
楊宛
種桐
靜居無寄懷種桐廣除内桐高盈丈餘風露相吸逮本
以遲鳳棲鳳棲不可再我聞古良士往往思其外預愁
斲為琴知音復誰在
無名氏
原心亭詩(見翰林館課)
鬱鬱松樹枝肅肅冬日陰孤亭弘且敞乃在鳳池潯鳳
池超人寰萬籟無一音暫息塵中轍因鮮俗慮侵端坐
邈宇宙掩帙忘古今頓令羣動袪見此方寸心金門足
大隱豈必謝纓簪
申叔舟
陽德驛
北塞歸遠途千里度陵谷日暮投陽德館宇半茅屋輕
風吹枯枝短垣依斷麓雨歇行雲低山深聽鳴鹿坐久
正蕭然清溪走寒玉遠客自無寐呼童翦殘燭
李希輔
葱秀山次唐先生韻
客行值殘臘長程催短景天寒鬚易冰葉脫木無影揮
鞭發長城露濕衣袖冷迤邐度雲漢邂逅逢峻嶺緬懷
董學士曾此憩夐靜突兀數尺碑其文信蔚炳往事浮
雲空幾年孤此境兹山真自幸四牡又來騁留詩繼前
賢頓覺仙凡迴而我苦駑緩古訓蒙不省何幸接詞源
飛流激奔猛涯涘不能窺況敢得要領無心和陽春有
懷徒耿耿願言借餘光破我心昏暝
蘇世讓
葱秀山次唐先生韻
我並青山行山行信多景淵潭清見底杉檜翠交影況
當沍陰天風日淒以冷蕭蕭晚雨霽突兀見斯嶺巖巒
互迴合洞壑極沖靜有如畫圖開不用丹青炳曩時董
學士探勝得真境眷兹心賞諧更將文字騁至今凜清
風未覺歲月迥賞音會有人二妙復來省陽春一繼和
筆力肆豪猛小子忝後塵盛事心已領攬舊又感今中
懷益耿耿沉吟久佇立前峯欲含暝
許筠
感遇
君好堤邊柳妾好嶺頭松柳絮忽飄蕩隨風無定蹤不
如歲寒姿青青傲窮冬好惡苦不定憂心徒仲忡
送盧判官
秋山懸夕照客意已悲涼況復當此時送君歸故鄉相
對茅簷下燈火吐清光佳人抱瑶瑟促柱傾壺觴殷勤
須盡醉明發各茫茫
平壤送南士還天朝二首
公子中州彦緬邈青雲姿詩情敵謝眺賦筆淩左思慷
慨請長纓萬里東海涯壯志未劘壘歸驂忽西馳箕郊
尚秋熟行李多嶮巘知音既云稀況復將遠離長路漫
浩浩念之涕雙垂
弱齡有遐想棲遲在丘壑翫世笑東方隱几師南郭中
年來城市誤為簪組縳誰言珥彤管素志非黃閣公子
稽山秀為說稽山樂萬壑夾崖流千巖當鏡落天台與
鴈宕相峙對冥莫所恨天一方不得淩垠崿尚冀通關
梁東南騁行脚徘徊雲門寺攜手翔寥廓
奇遇
直禁詠懷
南山松柏幽北山煙霧深遊子暮何之庭樹生秋陰歸
雲度遥峯宿鳥横前林幽懷杳不極清風吹我襟
金淨
遊鄭氏池亭
主人發天祕籬落成滄浪孤亭如鳬鷖載我浮中央清
飇扇巾幘山翠滳壺觴游魚聚簷影飛絮罥海棠聊將
倦遊客一笑酬年光森森萬竿竹䬃沓驅商羊鏡面亂
浮沫藻荇相扶將須臾動漣漪草木耿斜陽
禱龍潭
猿呼鳥復噪四山忽已暮回汀搴杜若葉葉沾涼露聊
就菰蒲眠秋聲在高樹
許景樊
寄伯氏篈
晴窗銀燭低流螢度高閣悄悄深夜寒蕭蕭秋葉落關
河音信稀沉憂不可釋遥想青蓮宫山白蘿月白
御選明詩卷三十五
