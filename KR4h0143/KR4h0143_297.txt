欽定四庫全書
御選金詩卷七
七言古詩二
龐鑄
雪谷曉裝圖
溪流咽咽山昏昏前山後山同一雲天公談笑玉雪噴
散為花蕊白紛紛詩翁瘦馬之何許忍凍吟詩太清古
老奴寒縮私自語作奴莫比詩奴苦木僵石老鳥不飛
山路益深詩益竒老奴忍笑憐翁癡不知嗜好乃爾為
楊侯胸中富丘壑醉裏筆端驅雪落因何不把此詩翁
畫向草堂深處著
田器之燕子圖
田君才略燕雲客少年累有安邊策悔從筆硯取功名
直要横馳沙漠北塞垣春雪白皚皚東風未放玄隂開
烏衣之國定何許一雙燕子能飛來三年驛舍安西道
眼底鶯花無夢到忽見低飛入短簷此身似向邯鄲覺
君居海東我中原相逢乃在穹廬前天涯流落俱為客
感時念遠空澘然長安何限高高閣晝夜風閒開翠幕
底事猜嫌不往依甘從此地風沙惡土人嗜肉無仁心
一生弋獵誇從禽有巢幸穏勿浪出汝身未必輕千金
朝來暮去益狎昵物我相忘情意一但怪重裘積漸添
元是西風催社日須知音巧惟鷾鴯忽來坐隅如告辭
我方留寓未歸得為君忍賦傷心詩詩成自述聊為戲
繫足封之亦無意燕已歸飛我未歸刁斗聲中忽驚歲
旄頭夜落妖氛收嫖姚獻凱歸神州玉關早喜班超入
北海不聞蘇武留君才經世寧終枉幕府須賢來上黨
别後歸期兩及瓜人間秋燕十來往沈沈官舍紅芳稀
葛衣燕居澹忘機忽聞巧語入簷戶大似相識來相依
一飛簷外窺庭樹一上屏山驚不去解足分明得帛書
真是當年留别句天生萬物禽最微固耶偶耶吾不知
古道益遠交情醨朝恩暮怨雲遷移當時握手悲别離
一旦富貴棄如遺聞予燕歌應自疑慎無示之嗔我譏
山谷透絹帖
君不見李廣射虎如射兔霹靂一聲石飲羽又不見巨
靈擘山如擘雲蓮花萬仞留掌痕精神入物物乃爾筆
端有神亦如此熙豐以來推善書日下無雙黃太史胸
中八法蟠虹霓峨嵋仙人容並馳平生敗筆塚纍纍妙
處不減磨崖碑吕侯好古兼好異與字分身作游戲清
潭錯落印星璧大澤縱横散龍蛻又如漢宫粉黛爭嬋
娟倚風顧影影更妍豈無硬黃官紙與臨倣畫師寫照
非天然吕侯之子今詩仙傳家以此為青氊須防神物
有時合却逐六丁飛上天
李純甫
雪後
玉環暈月蟠長虹飛沙卷土號隂風黃雲羃羃翳晴空
屋頭唧唧鳴寒蟲天符夜下扶桑宫玄冥震怒鞭魚龍
魚龍飛出滄海底咄嗟如律愁神工急㪺北斗捲雲漢
凌澌捲入天瓢中椎璋碎璧紛破碎六花剪出寒瓏璁
翩翾作穗大如手千竒萬巧難形容恍如墮我銀沙界
清光縞夜寒朣朧肝腸作祟耿無寐試把往事閒追窮
男兒生須銜枚卷甲臂琱弓徑投虎穴策竒功不然羊
羔酒漲玻瓈鍾侍兒醉臉潮春紅誰能蹇驢駝著㶚陵
東骨相酸寒愁煞儂屏山正吐黃虀氣笑倒坐間亡是
公
赤壁風月笛圖
鉦鼓掀天旗脚紅老狐膽落武昌東書生那得麾白羽
誰識潭潭蓋世雄裕陵果用軾為將黃河倒捲湔西戎
却教載酒月明中船尾嗚嗚一笛風九原喚起周公瑾
笑煞儋州秃髩翁
送李經
髯張元是人中雄喜如俊鶻盤秋空怒如怪獸拔古松
老我不敢嬰其鋒更著短周時緩頰智囊無底眼如月
斫頭不屈面如鐵一說未窮復一說勍敵相扼已錚錚
二豪同軍又連衡屏山直欲把降旌不意人間有阿經
阿經瓌竒天下士筆頭風雨三千字醉倒謫仙元不死
時借竒兵攻二子縱飲高歌燕市中相視一笑生春風
人憎鬼妬愁天公徑奪吾弟還遼東短周醉别默無語
髯張亦作衝冠怒阿經老淚如秋雨只有屏山拔劒舞
拔劒舞擊劒歌人非麋鹿將如何秋天萬里一明月西
風吹夢飛關河此心耿耿軒轅鏡底用兒女肩相摩有
智無智三十里眉睫之間見吾弟(張謂伯王周謂晦之)
㶚陵風雪
君不見浣花老人醉歸圖熊兒捉轡驥子扶又不見玉
川先生一絶句健倒莓苔三四五蹇驢駝著盡詩仙短
策長鞭似有緣政在㶚陵風雪裏管是襄陽孟浩然官
家放歸殊不惡蹇驢大勝揚州鶴莫愛東華門外軟紅
塵席帽烏靴老却人
趙宜之愚軒
羿窮射殺金畢逋老盧磔殺玉蟾蜍朝夕相避崑崙墟
忽見天公一目枯塵昏土眯萬萬古雲眵雨淚寒糢糊
嗟哉區中人么麽如蚍蜉書生不惜兩瞳子長使看書
如老奴水部一竒士西河君子儒二公正坐詩作祟得
句令人不敢書先生有膽乃許大落筆突兀無黃初軒
昂學古澹家法出關睢暗中摸索出竒語字字不減瓊
瑤琚神憎鬼妬天公阻戲將片雲翳玄珠九竅鑿開混
沌死罔象未必輸離朱靜掃空花萬病除一片古心含
太虛屏山有眼不如無安得恰似愚軒愚安得恰似愚
軒愚
虞舜卿送橙酒
屏山持律不作詩硯塵筆秃縈蛛絲枯腸燥吻思戛戛
法當以酒疏瀹之何物督郵風味惡掁觸閒愁無處著
苦思新釀壓橙香世間那有揚州鶴乞詩送酒並柴門
瀛洲仙裔令公孫肺腸憤痒芒角出傾瀉長句如翻盆
怪汝胸中雲夢大老我眼皮危塞破徑呼短李與黔王
快取錦囊收玉唾(欽叔士衡)
元德明
送德温同舍赴簾試
太常侍祠水蒼珮内相夜下金蓮燭皇家結網未曾疎
亦有佳人在空谷一從唐賦變遼律仰視折楊猶雅曲
雲臺勲業一青衫被髮操戈踵相屬筋疲力涸僅乃得
墨水一升凡幾辱英雄俛首入彀中舉世悉然非子獨
子家口衆親又老歲月旨甘須寸禄薦書聞說過南宫
冷暖人情到僮僕我初與子偕計吏人後人前隨碌碌
不慙齊客售鼓瑟頗為荆人悲獻玉一詩今日送君行
萬里秋風看鴻鵠功名前路知不免雞黍後期良未卜
錦標無用咤龍頭帛書且當傳雁足
榴華
山茶赤黃桃絳白戎葵米囊不入格庭中忽見安石榴
歎息花中有真色生紅一撮掌中看模寫雖工更覺難
詩到黃州隔千里畫家辛苦費鉛丹
寒林圖為侯子晉賦
川光茫茫風景暮一雪無情天地素長安閉門千萬家
亦有行人踏長路新豐煙火㶚橋水畫史工作荒寒趣
雪中故事知幾何偏識詩翁忍寒處君不見淮西城下
鵝鸛鳴官軍夜斫吳家營只如黨家麤俗亦不惡銀燭
金荷天未明拈出雪詩三十韻塞驢席帽可憐生(雪詩三十)
(韻見坡集)
謝張使君夢弼餽春肉
牙猪肋厚一尺玉鹽花入深蒸脫骨韭芽蓼甲春滿盤
走送茅齋慰幽獨山人食貧才一粥幾被艾生嘲苜蓿
食前方丈非素懷頗憶懸貆繞高屋呼來鄰叟共一飽
為說使君方繼肉饑民待哺今幾家無策贊君慙此腹
區區一肉見歌詠說食書生良未足却愁今夕夢寐間
有物踏破園蔬綠
仙雞詩(并序)
繁峙義興鎮酒家韓氏子畜一雞以善鬭雄其鄉
一日敵家以藥飼雞使不知痛求與韓雞對韓雞
鬭久果被傷口下頷不收垂死矣一賣藥道人過
其門曰我能活此韓欣然使療之里中諸兒隨看
者一二十輩皆使向壁立道人以雞置籠中探手
良久若摩拊然者已而取瓢水噀之置瓢籠上即
出門兒曹怪其久不還竊視之雞喙已復生矣道
人布袍草冠腋下懸青囊落魄嗜酒夜宿寺閣上
韓氏子與里中人奔走求之并所卧草薦不在矣
是時明昌七年仲規弟為此鎮酒官予亦在焉作
仙雞詩以記之
老雄健鬭誇擅場韓郎抱歸神色揚豈知黠兒出徼倖
毒手一發不得防毳毛散灑尚可養利嘴一哆何由張
青囊道人何許來自言救藥吾有方垂髯噀水濯殘血
半喙隨手生新黃筠籠半開聞腷膊草冠已往徒驚忙
神仙世有寧虛荒惜哉詭激不可量世人鷙勇天且劓
况於物也資強梁敷榮折枿變金石未若與世鍼膏肓
何須變化示狡獪知君辦作淮南王蓬萊東望雲茫茫
愛而不見心為狂刀圭不願换凡骨且欲共醉無何鄉
從趙敷道覓石榴
仙人囊中五色露得種昔與蒲萄俱猩猩染花開五月
已覺秋實懸庭除張園一酸齒欲裂君家兩株蜜不如
竹馬兒童厭棃栗綠囊聊為剥紅珠
王特起
沁原山中
野夫不識武城宰問之無言色微改但說今年秋雨多
黃茋滿谷無人采踏遍西城錦石盤暮投佛屋解征鞍
隔林依約見燈火山谷人家初夜寒
張温
感懷一首
彌月不出門出門沙漲東風昏老樹擺撼轟雷奔鬼物
呌嘯山前村僑居客子驚心魂歸來繞屋尋蘭蓀蘭蓀
落索靈苖髠主人醉倒老瓦盆衣袖半帶淋漓痕芸芸
蕭艾同歸根天生天殺何怨恩糟牀與翁共清渾絶勝
被髮呌帝閽
李經
雜詩
塵埃汨沒伺候工離騷不振矜魚蟲風雲誰復話蓍蔡
不圖履豨哀屠龍挾牋搦管坐書空咿嚘堂上酣歌鐘
乃知造物戲兒童不妨遠目送歸鴻莫怪魏瓠無所容
此去未許江船東五經不掃途轍窮門庭日月上皇風
太阿剖室礪以石坐掃鸛鶴搖天雄
趙元
題裕之家山圖
繫舟盤盤連石嶺牧馬澄澄倒山影山光水氣相混涵
中有元家舊廬井雁門一開豺虎傷駕言投迹嵩之陽
青山偃蹇不可將十年竟堕兵塵黃東巗風物知猶在
說與寄庵神已會一揮澹墨能似之清輝遠寄形骸外
元家故山吾與鄰夢見不如畫圖真舊曾行脚聊經眼
未得歸時亦可人
欽若遽有商於之行作長語為别兼簡仲澤弟
一笑
廬山鋩然深可居洛水蚓然清可漁嘉哉山水有如此
不能留客如蘧廬楚茅不入干王誅大帥分閫臨商於
謀參帷幄渴英俊蒐羅遠到山間癯隴西四欽出將種
人愛若也温而愉朅來誰飛薦鶚書枕前墮檄催馳驅
行參幕賓亦大可把酒當為帥君賀王家仲澤如仲宣
共看吐竒飛玉唾一軍號令雅歌中聲落荆蠻膽先破
愚軒退居如甑墮閒暇多君時見過明朝笑語隔關山
一月須拚面牆卧
趙滋
黃石廟
狂豪擊車代無人神石一砭志乃信吹噓風雲遮楚秦
炎精熾然四百春一編尚吝續後塵江山有待終此身
望望久愁横目民朝陽淒淒霜未休江燕竟來江北游
山回鼎移海横流天風何時清九州草泥自古跧王侯
神棄不䘏誰當羞割牲釃酒空千秋
王术
題吳莘老萬卷堂
吳生祖父皆賢明清選幽居殊世俗碧水晴嵐燦戶庭
白雲宿霧封林麓好收書史搆新堂豈羨珠璣誇潤屋
文字都為子孫藏子孫能勤文字熟撐腸各有五千卷
插架更盈一萬軸尺璧非寶競寸隂五經何多捫便腹
簡編不失鎮時習燈火稍親兼夜讀敏厥修兮就有功
學而優則期干禄况宜養志無辭勞又欲分金賙不足
責報吾聞如執劵盍為高門待華轂
翟升
羣賢登第詩
陶山先生主文盟(甲公綽號陶公)郭令建學加勸懲(郭好學平隂令)平
隂儒學日復振不讓五虎專前名靳侯才名馳冀北(靳子)
(昭邑主簿)初官佐治肥子國下車首詢沂上人供室勸學增
潤色文章圓熟推許公典而麗兮詞更工山城天荒從
此破白袍換綠榮鄉中(許祐)蘇仙久藉家學力内抱英華
外謙抑十年作賦氣凌雲唾手功名不勞得(蘇德秀)古學
衆許芝亭劉下筆萬字何能休俯就繩墨入賦室一戰
而勝酬焚舟(劉格)賢哉酅河子董子八舉終場人罕比廣
陽就試欲投名尚以老成為所恥(董哲)孝感里中重王兄
德與才稱非過情耽經玩史日無輟藹然素有場屋聲
(王瓚)升也文學宗董氏陶山竹溪亦席侍靳老餘緒復稔
聞駑馬卜駕睎騄耳(翟弁)明昌天子試飛龍董子王兄文
并雄金門獻賦僕亦與北宫唱第三人同至今地脉何
曾斷吾鄉士風天下冠學者體法舊淳樸豈止為文思
過半甲氏名族世共知後之苗裔振復竒潛依祖德借
餘論又向蟾宫折桂枝(甲振)溪上先生號醇德動為儀表
言為則發明聖道得其傳恩不及身後蕃息乃孫經學
有淵源乙科優中光儒門靳侯名卿能遠慮居賢因此
石硤村(王知進)李君力學人難企弱冠聲華藹鄉里早承
鶚薦上天庭一舉明經取青紫(李可用)翠華警蹕幸南都
聖心願治求碩儒日邊詔下免秋試三英笑指龍門趨
錡氏兼經勤博古蘇子天才中規矩李生伯仲三豪間
鼎甲科名俱力取(錡申蘇霖李唐英)明年較藝入明光王氏文
詞復擅場聖代人才㒺遺棄特恩賜第名亦彰(王天一)筠
窗晝寂閒屈指仕者十有三人矣不才魯鈍甘隠居但
慶諸公膺器使為報後來為學人前進已達猶教存勉
旃勉旃學而仕食禄無忘先輩恩
劉從益
題蘇李合畫淵明濯足圖
天機本自足人事或相須東坡畫三昧乃與龍眠俱黃
州富丘壑餘杭渺江湖已困口嘲弄更堪手糊塗其來
本游戲所到非功夫平生斜川翁尚友千載餘可聞不
可見風標定何如笑倩李居士為予巧形模臨流想有
詩滄浪元非漁不入聲利場政恐吾足汙二公有深意
百年留此圖不著色塵相澹然如游天地初主人牢緘
縢丹青有渝此不渝
雷淵
愛詩李道人若愚崧陽歸隠圖
我家崧前凡再期詩僧騷客相追隨春葩繽紛香澗谷
夏泉噴薄清心脾霜林置酒曳錦障雪嶺探梅登玉螭
重陽夜宿太平頂天雞夜半鳴喔咿整冠東望見日出
金輪湧海光陸離神州赤縣入指顧風埃未靖空嘘欷
窮探極覽不知老泉石佳處多留題簡書驅出踏朝市
期會迫窄愁鞭笞襟懷塵土少清夢齒頰荆棘眞白癡
叩門剥啄者誰子道人面有熊豹姿披圖二室忽當眼
貫珠編貝多文辭我離山久詩筆退摹寫豈復能清竒
再三要索不忍拒依依但記經行時道人愛山復愛詩
嗜好成癖未易醫山中詩友莫相厭遠勝薰酣聲利乾
沒兒
宋九嘉
題太白泛舟圖
江心月影盡一掬船頭杯酒盡一吸夜深風露點宫袍
天地之間一李白
李獻能
贈王飛伯雜言一首
東風吹客衣敗絮逐風飛曉雪沒寒薺無物充朝饑空
簞嘖嘖號饑鼠饕蝨蠕蠕緣破袴人生豈是犬與雞終
歲區區守門戶游說萬乘苦不早儀秦始是穿窬盜六
國印千金車滿眼榮華鏡中老孔子聘列國孟軻游齊
梁能令千載後名與日月光男兒生世不虛生死恨身
後無聲名不然鳴玉遊紫京不然著書談六經九日可
射天可補鞭笞百蠻作降虜離騷一篇亦不惡雄筆盤
盤映千古君不見彩鳳翔丹霄一鳴應九韶寸雲起泰
山霖雨滿人間丈夫窮達果在天安用兒女得志相歆
羨失志相悲憐仰天大笑出門去四海今誰魯仲連
李獻甫
無餘居士齋壁有沈傅師游道山岳麓詩石刻
穆仲等和之因亦次韻
湘西勝景豈易論羣山騰闖萬馬奔鶴泉一麓騫鵬噣
松風十里藏祗園當時侍御偶題寫筆力孰敢爭雄尊
東京少年妙詞藻南陽舊族齊隂樊天心月脇出竒語
使我展讀忘朝昏差差戈戟隠一敵落落旗鼓嚴千屯
無餘居士厲幽志細研六藝方耑門凍骭嬌兒慣腸莧
啼饑瘦婦餘淚痕惟君得意允相愜每窮道妙角與根
他人勸酒驚逐魂二子頻酌勤空尊醉中詩成渺江海
風外幡影徒飛翻卷藏篋笥已戢戢風生襟袖何軒軒
嗟乎我亦有餘腐陋哉羊政囚華元
王渥
餐秀軒
秋風幾日搖霜樾秋色南山兩竒絶野人窗戸終日開
要看千秋秦嶺雪層崖深谷相吐吞落日白鹿東南奔
野花雙塔古蘭若樓觀縹緲煙霞昏玉山生玉人不識
草木四時空好色輞川舊與藍橋通細水至今流石室
一川黃葉長安秋望望不見令人愁書生不是濟時具
收得閒身成此遊主人開筵留客醉山雨多情濕征袂
明朝騎馬上七盤回首山家但空翠
遊藍田
甲申之秋月建戌我行商顔正落木山英似與行子期
撥霧披雲到山腹古潭千丈照錦峰下有蟄龍上棲鵠
高風吹雪已多時熊耳雙尖寒欲縮新乘一水出龍渦
驚見千峰遮木槲南山秀拔北山雄劒戟森然對羣玉
﨑嶇直過藍田西始見商山眞面目悟真峽口忽中斷
天末修眉畫濃綠此峽何年得此名曾有金仙搆華屋
西巗石室懸細水萬斛瓊珠輸輞谷行人尚說有七盤
瘦馬已愁疲百曲風門放眼望秦川擾擾更嗟塵界跼
去年游騎渡葭蘆萬里横行如鬼速㶚陵原下馬飲血
太華峰頭虎擇肉今年九月未防秋始見登場有新榖
一鞭暮指古招提疎雨有情留客宿主人聞客喜相接
尊酒談笑如昔夙蹇予懶散本真性臨水登山此生足
一行作吏志益違十載從軍雙髩秃官家後日鑄五兵
便擬買牛耕白鹿
秦略
贈趙宜之
年時見君行路難喜於長安新得官日來見君鄰婦哭
驚似藍田尋得玉愛官愛玉樂有涯愛君之詩無盡期
古人骨冷不復作主張騷雅非君誰
麻九疇
跋范寬秦川圖
山水人傳范家筆畫史推尊為第一朅來因看秦川圖
天下丹青能事畢大山巖巖如國君小山鬱鬱如陪臣
大石盤盤社與稷小石落落士與民一山一形似爭長
一石一態如布軍想君胸中有全秦見鐻削鐻鐻乃真
掌上長安近於日千樹萬樹生青春憶昔岐山鳳凰語
蔥蔥柞棫霑新雨昆夷束手密須降不見功勲見歌舞
黃金鑄牛西入僰五丁雲棧通中國驪山宫闕九天高
六處孱王走銜璧不信詩書信法家關東半被魚書惑
盡卷圖籍亦大好五十年兇都一埽章邯董翳舉如毛
沐猴冠委金陵道北原兵自天而下漢室傾頹如解瓦
祁山六出縦無功渭水猶堪飲君馬螭蟠老將骨未朽
草付那能濟陽九技癢投鞭抵歲星歸來鹿死何人手
神武空矜賀六渾投機常落周人後竟令馮翊軟沙邊
東風一夜吹新柳侵尋皂角相料理抛擲龍津浮汴水
鷁頭過處已非隋不覺晉陽人姓李華清高宴戛宫梧
舞馬如何護兩都縱得青騾還蜀道肉得沙場白骨無
興亡自取不足吁可憐神州為盜區貪徵往古山川事
忘却題詩賞畫圖
松筅同希顔欽叔裕之賦
犧尊青黃災木命羈絆剪剔傷馬性折松為筅得之天
此君幸免戕殘横初象形似有代無不料竒功乃差勝
人間斤斧不須勞坐中活火鳴笙簫千秋蟄骨養霜雪
一日奮鬛翻雲濤巖煙擊拂殷雷起顛風蹴踏銀山高
莫嫌勺水懦無力如捲三江都一吸借汝歲寒姿扶我
衰朽質埽除幻夢不到眼洗刷埃霾下胸臆捫霞眞與
羨門期一笑桑田海波白
竹癭冠為李道人賦
東方有物字豐隆以鳴為職驅羣聾萬頭濈濈囚凍窟
欲出不出愁天公迴寒作暖出一噫黑帝不敢藏昆蟲
所以獨為六丁長揮斥元氣周神功車轟鼓震頃萬里
六甲雲風隨喚起四隂用事合收聲猶奮狂陽鳴不已
號令非時遭物玩草木不凋花再蕾惱得司秋訴帝閽
漏洩機緘法當死天公大怪下桎梏推落車中墮巖谷
非程非馬亦非人化作篬筤一枝竹勁氣剛風難遽銷
夜聞風雨猶蕭蕭聳身直上三千尺天公又怪干雲霄
鬼壓神縳不聽出只見白雲鎖三日雲散惟餘青屈盤
頤隠於臍變仙質道人眞是萬物盜斫取為冠就天巧
秋霜爭敢上頭顱常與春風同醉倒此冠固竒惜未大
有冠獨在方之外日月為藤織四時煙霞為撶綿千載
天潢絶漢梁虛碧北斗旋衡簪沆瀣不隨脂粉侣狻猊
不逐風霜陪獬豸一任旋乾復轉坤頭上峨峨終古在
欲作檀那施此冠不識先生若為戴
夏日
亭柯碧合龍蛇影睡起轆轤鳴曉井一簾曉雨捲不晴
槐花滿地黃金冷屈指西風又到門相思團扇欲生塵
何時萬戸垂楊裏高拂金鞭逢故人
跋伯玉命簡之臨米元章楚山圖
巴東峽壁如駮霞天鑿荆門當虎牙下有奔湍沈碧沙
直衝北固如投家雲煙昏曉互明滅朝看沃日暮吞月
遠山如指近如拳過客那知空一瞥高人廬此恨來晚
不厭孤篷疉往返莫言造物好窮人許大乾坤富君眼
以心為鏡照諸山山如人面紛殊顔扁舟日日青山上
靑山却在滄波間人道癡兒固貪取我怪高人亦如許
巳將胸次衽長江更把豪端扛巨楚薺列風林葉浮舸
巧促魁梧入么麽丈尋收拾無邊春千里遊邀坐中我
自此頭吳尾甌越蠻煙五月髠人髮江山多處乃爾毒
始信中原天下甲楚山可覽不可上水氣昏昏且多恙
畫山縱不到真山有楚之峰無楚瘴靜明居士見山饞
想在庵中得飽參戲呼老李臨君畫已坐君貪我更貪
雷琯
陽夏懷古
短衣匹馬西北來十年去國隨風埃解鞍呼酒歌一曲
玉鞭倒捉敲金罍君不見項王臺昔時崔嵬今已頽秋
風蕭瑟吹草萊又不見漢王城昔時岧嶤今已平寒煙
寂寞啼鼯猩牧童臺頭學楚聲野老扶犂城上耕耕勢
不斷楚聲哀行人欲去還徘徊劉項英雄安在哉人間
俯仰易陳迹間身健在須銜杯
李汾
古月一篇為裕之賦
古月天不收敵君三萬秋天孫弄明鏡光湧雲間流憶
昔放逐江南州金陵女兒歌櫂謳草裹烏紗巾散著紫
綺裘酒酣把玉笛直欲捫參歴井騎斗牛醉中呼兒搖
雙舟吾欲乘流下石頭起來茫茫視八極萬里只有元
丹丘丹丘子游人間風塵何為往復還玉華山人近招
我九日朝帝蒼梧山
侯冊
醉中
爛醉歸來驢失脚破靴指天冠倒卓起來白眼望青天
狂氣崢嶸無處著陶潛止酒意有在餔糟醊醨良未害
君看謝奕對桓温得失老兵何足怪螟蛉蜾蠃待二豪
飲中寧有山家濤平明徑訪陳驚坐相對春風把蟹螯
學古體
桐風吹月烏啼井蟾波濕露沈雲影素絲牽玉轉泉華
美人睡覺燕支冷銀鈎挂簾北窗曉翠鬟臨鏡雙鸞小
黃衫少年望不來寂寂庭階滿春草
王元粹
武侯廟
武侯祠廟南山曲苔滿荒碑不堪讀客子登臨又一時
秋色蒼蒼入喬木天下不可無竒材千年精爽安在哉
孤吟徘徊不忍去寒日欲下悲風來
丹陽東樓
仙人樓居避蒸濕東樓縹緲羣仙集風吹高栢影在衣
忽驚滿座蛟龍入日晚流連共一觴歸來如夢海生桑
片雲送雨山頭黑傍水低飛燕子忙
馮延登
郾城道中
北風慘澹揚沙塵郾西三月無行人十村九村雞犬靜
高田下田狐兔馴昨朝屏息過溪口知有白額藏深榛
赤子弄兵更可惻路傍僵尸衣血新野叟傴僂行拾薪
欲語辟易如驚麕瘦梅疎竹未慰眼只有清淚沾衣巾
李俊民
司諫許道直徵復圖
君不見退休綠野平淮相靈臺不許丹青狀又不見五
湖歸去鴟夷槳越人爭鑄黃金像功成身退天之道道
直天憐去官早鹽梅須借築巗人羽翼重來採芝老袖
中諫草力回天害除利興車載懸何憂不識荆州面圖
畫如今處處傳
宣差射虎(十二月初九日)
北原風勁霜草枯草間出沒藏於菟眈眈來此被誰驅
不妨邂逅馮婦車將軍膽氣勇有餘手中笑拈金僕姑
等閒如射兔與狐兩眼錯莫精光無深山大澤失所居
或撩汝頭編汝鬚可憐肉食無遠圖伎倆不及黔之驢
苴屨
待詔門前東郭趾藍關路上仙人迹雪花紛披蓋地白
東家不借借不得雖然近市屨亦無以故為新即有餘
同行留我木上座補過仰渠金十奴一生能著屐幾兩
用心猶在阮孚上不須更覓下邳侯山林此計成長往
(時守下邳)
籌堂尋梅
蕭疎籬落誰家圃尋芳信逐遊蜂去眼前荆棘少人行
馬蹄直到香來處怕愁貪睡獨開遲瘦損春寒鶴膝枝
可是東君苦留客斜風細雨不堪詩
羣鼠為耗而猫不捕
欺人鼠輩爭出頭夜行如市晝不休渴時欲竭滿河飲
飢後共覓太倉偷有時憑社竊所貴亦為忌器不忍投
某氏終貽子神禍佑甫恨不猫職修受畜於人要除害
祭有八蜡禮頗優近憐銜蟬在我側何故肉食無遠謀
躭躭雄相猛於虎不肯捕捉分人憂縱令同乳不同氣
一旦反目恩為讐君不見唐家拔宅鷄犬上昇去彼鼠
獨墮天不收(唐公昉師李八百得其神丹遂舉家昇天鷄犬皆去唯鼠空中自墮腸出一月三易)
(其腸今山下有拖腸鼠束廣微所謂唐鼠)
掃晴婦(并序)
世俗為掃晴婦者蓋假燮理之手導隂陽之和使
民間免乾溢之患也感其事而賦之
卷袖搴裳手持帚挂向陰空便搖手前推後却不辭勞
欲動不動誰掣肘偶人相對木與土神女但誇朝復暮
龍公不作本分事中間多少間雲雨見說周人憂旱母
寧知東海無冤婦慇懃更倩封家姨一時斷送龍回首
姚子昂畫馬
雄姿卓立開天骨騰踏萬里如神速可憐不遇九方皋
空使時人指為鹿自從大奴守天育無由更騁追風足
中原一戰收乾坤白髮將軍髀生肉
綵樓(并序)
高平縣綵樓聞之舊矣今始親見議者猶謂高下
侈麗不及向者三分之一因感而賦之
層層華搆高且崇萬綵糾結填青紅何人下手奪天巧
都入意匠經營中書契以來未省見異事驚倒百歲翁
郢斤般斧莫敢近却立屏息慙無功寒窗戛戛鳴機婦
積年杼軸一日空山川謂可錦繡裹塵土盡皆羅綺封
前者攀轅後者挽奔車徑欲趨靈宫三年送迎禮雖舊
人事不與天時同方當炎屬行夏令權勢大抵歸祝融
神之於人無厚薄蓋以至誠能感通豚蹄豆酒道傍祝
所獲神賜亦巳豐閭閻疾苦還知否我為大夫歌大東
上九里谷與濟之君祥仲寬李德方朱壽之姚
子昂
太行巍巍形勢尊造物設險雄中原巨靈一朝擘石裂
連峰忽斷開山門侵雲直上幾千尺挂壁一徑愁攀援
十步回頭五步坐慓慓汗出如漿翻清風掖至最高頂
下視寰海塵埃昏天壇咫尺若有待顧我不往慙食言
世間好處豈不愛脚力雖盡心常存為君試寫遠遊興
夜半月出清吟魂(與祁定之約遊天壇不果)
籌堂燕(并序)
籌堂梁上巢燕將雛幾墮鼠計飛鳴哀訴者久之
主人得其情而護焉卒無所害夫䑛犢之愛物物
皆爾感而為之賦且以戲克紹
隂陰池館落花泥出入通家獨見知曾遭江上淘河嚇
又被巢邊野雀欺且欺且嚇亦不惡奈有鼠輩窺其兒
兒方在卵卵何危哀鳴若訴奚勝悲主人能得腹中事
百計護持彼毒無所施羽毛養就刀剪齊雌雄相隨引
雛飛尋常百姓家汝巢非汝宜春兮來秋兮歸莫忘烏
衣巷裏時
游濟源(并序)
庚子春季與劉濟之君祥仲寬仲美姚子昂秦懿
夫馬子温李德方深之伯英朱壽之下太行抵覃
懷望方口臨沇水二十三日丁亥郡侯段正卿因
西山鎮遏回自析城來赴期值雨留宿奉仙觀翌
日已丑天霽具牲酒幣帛謁清源王廟禮畢會友
人郭伯玉李慶之王天益史德秀王輔卿紇石烈
仲傑完顔壽之方外士祁定之郭道正元明道部
將段玉等大飲於裴公亭用麾下鼓吹以樂賓薄
暮極歡而罷故賦之紀一時之勝遊也
元戎小隊間登臨悠悠旌旆穿山林太行南下路險澀
不憚著脚窮幽尋清源祭秩世所重喬木掩映靈宫深
是時方口雨初過天風破曉開微隂入門為問廟見禮
白髮黃冠通古今且言享誠非享物那在與俗占浮沈
鞠躬執簡默有禱脯酒縱薄神所歆幾年願違莫能遂
至此始得償初心點檢圖經歎禹迹山青水綠無知音
竹根醉倒客星散夜聽波底蛟龍吟
剝蓮蓬
相將去採秋江蓮青房戢戢寶且圓倒靫收菂亦可喜
春筍未剥空流涎玉井有花開十丈至今依舊藕如船
試索綠莖不尋藕與誰共此從巢仙
御選金詩卷七
