欽定四庫全書
御選明詩卷九十五
七言長律四
劉基
憶山中
句曲峯高倚太陽不風巖谷自清涼四時嵐彩霏瓊雪
百道泉流湛玉霜雅稱采芝追綺季尤宜散髮學嵇康
龍鱗璀錯松當徑鳳尾攡樅竹過牆月上海門蟾早覺
露寒天宇鶴先嘗仙人卓劔降魑魅道士書符禁獝狂
寶氣丹光生夜寂黃精白术引年長茅君虎卧瑶壇上
蕭史鸞棲碧殿旁桂樹寒山違謝客桃花流水憶劉郎
猿猱任占青羅帳薜荔從生綠石牀世難有身空自累
詩成無鴈倩誰將欲憑錦瑟傳幽思才理朱絃意已忘
宋濓
和劉先輩憶山中韻
憶昔山中鍊九陽山頭旭日正蒼涼鳳笙吹暖雲中火
龍藥凝成鼎内霜靈戶啟扃森虎禦中房持戟混桃康
山分秋色侵玄氅蝸學天書篆敗牆五鳥花開呼鹿守
千齡桃熟遞仙嘗伐毛定欲追秦女歌鳳誰能笑楚狂
種得神瓜如盎大養來瘦鶴似人長樓延虚顥殊庭上
樹蝕蒼霞曲瀨旁劔氣尚堪吞鬼伯詩魂端合起貛郎
但求脱粟三升飯肯賦眠雲六尺牀洞雪成漿烹日鑄
海苔為紙寫凡將舉頭便覺三山近小大俱冥百慮忘
思春辭
美人别我城南去幾見樓頭涼月生南浦沉書尋素鯉
東風將恨與新鸎丁香枝上同心結九曲燈前白髮明
花託芳魂隨鵲夢草移愁色上簾旌物華半老燕脂苑
春影輕籠翡翠城歌扇但疑遮月面舞衫猶記倚雲筝
因彈别鸐心如翦為妬文鴛繡嬾成宮燭不啼偏有淚
湘桃無語自多情巖南樹密晨烏集江北潮回暮渚平
幸有夢中能聚首喚醒恨殺短簫聲
和蘇編修游東明山詩
東明勝槩實佳哉圖畫天然八面開雲影入簾紛似絮
巒光染被綠如苔學書猶憶臨池寫采藥曾經帶雨栽
祗為魚龍期變化致令猿鶴互驚猜數莖白髮雖侵鏡
百鍊丹心不作灰中使傳宣承顧問東朝進講每低徊
月移禁掖藏書署花壓瀛洲視草堂豈意衰齡霑異渥
因兹勝賞得重陪丁寧杉桂無竒句約束溪山屬駿才
倚杕指林尋故跡賜衣濕雨借新焙名篇遞玩叢如筍
嘉卉當筵粲若杯松鼠沿窗行且偃山禽窺客去仍來
但知笑齒時頻啟何事愁腸日九迴寄語山靈休厭我
有花莫待作詩催
陶安
壬辰清明日客有攜酒城東邀陳致中謝行可
程子舟馬希穆及余遊月盤洞天偶遇張文泰
遂全飲歡甚行可以老杜清明二詩次韻紀事
因就韻賦(錄一首)
千門插柳綠含煙陌有輪蹄水有船花下酒杯堪獻酢
松間山路更攀緣仙童見客頻留坐飛鳥依人每可憐
席展園亭殽雜進粥香鄰竈火新然有閒愛結漁樵侶
無術能飛子母錢自笑勞生空擾擾欲求鼎藥為延年
蘇伯衡
送蔡思賢參政使蜀
清晨旌節三川去今日車書萬國同燕餞都亭來詔使
停驂鄉井訪鄰翁峯經回鴈邊聲靜峽入啼猿樹影空
昭烈祠西諸葛廟秦州城北隗囂宮神交露立蒼茫際
長嘯風生感慨中毛伯昔聞周上介隨何今見漢明公
布宣德意相如檄囊括山川太史功河隴從兹兵不搆
轘轅此去路相通庭充橘柚陳方物歌聽巴渝識土風
最是多情江漢水直隨歸楫到江東
管訥
題典儀柳以臨九鸞白雲圖
清郎今是楚儀官鴈蕩雲山畫裏觀山似青鸞來九箇
雲非蒼狗變千端倚門斜日楓林晚拄笏高秋草閣寒
庭樹雞鳴思問寢江庖魚美阻承歡桂因招隱煙叢老
萱解忘憂露葉溥溪上樵歸風且便源頭童汲雨初乾
烏犍耕後曾秋穫白鶴歸時及晚餐東里遷居逢孟母
西鄰醵社祀丁蘭天邊見鴈歸心切月下聞蛩旅夢殘
紫誥定應來絢爛綵衣重得舞盤桓板輿前引行花徑
竹杖旁隨過藥闌春酒高堂介眉夀更圖家慶後人看
敬和畫碧桃詩韻
風流畫史惜年光寫出宮桃異衆芳深淺舊紅渾改色
輕盈新碧倍生香佳人金谷顔如雪阿母瑶池鬢已霜
不與杏花爭豔冶肯隨柳絮效顛狂靚粧姑射花鈿小
緩步飛瓊玉珮長勾引流鶯窺翠幕留連戲蝶繞華堂
題詩細詠情何極呼酒相看醉不妨帶露一枝尤瑩潔
絶勝湯餅試何郎
趙迪
題山水人物
德星堂倚碧山隈喬木縈紆曲澗回蘿逕亂侵紅葉滿
松扉不掩白雲來深秋庭發黃金桂積雨階生碧玉苔
千嶂停雲修竹暝孤琴侯月綺窗開夜深醉倚巖前瀑
香暗吟餘雪後梅谷口幽期時悵望輞川佳興日徘徊
溪聲夢入寒猿斷鳥影愁將夕磬催佳句多情追沈謝
閒居有賦勝鄒枚珠林落影明窗戶翠壁飛花入酒杯
泉石趣幽依枕席芝蘭香藹近尊罍鳥聲閒對雲間榻
林影青浮江上臺即此端居人境外更須何處問蓬萊
王彝
送安南使還國應制
帝德如天四海同卉裳相率向華風稱藩特奉龍函表
偃武仍包虎韔弓貢自炎方歸域内心先流水到江東
路經日出知天大城與山蟠見地雄詔語陪臣趨玉陛
班隨仙仗列彤宮陳情委曲為蠻語賜對從容徹聖聦
駝紐新頒玉印重螘觴屢飲尚尊空承恩共識皇華使
命將母勞矍鑠翁已儗再將周日雉底須復表漢年銅
五絃曲奏鯨濤息重譯人還鳥道通薏苡生仁供旅食
桄榔垂葉蔭詩筒部迎定見新王騎驛送猶思上國鴻
歌舞萬年常率化扶攜百越共攄忠大明燭物今無外
從此看如禹甸中
陶宗儀
題霅上張元之溪居卷
清溪流水白雲關處士高標玉筍班虚館數楹愚剡似
好山十里畫圖間風前高柳株株弱沙土羣鷗箇箇閒
煑茗汲清童子小引雛哺果鳥聲蠻研魚自可開尊爼
肅客何妨響珮環避世武陵同絶境濯纓還許散襟顔
易恒
清明約友遊崑山二十四韻(并序)
是日期而至者五人不期而至者一人期而不至
者二人袁校書子英余道士復初實洪武十五年
壬戍閏二月十六日
老逢節序感流年聊復追遊媿昔賢政以漸當修褉日
也宜仍詠舞雩天人時並值良難繼童冠相隨亦足憐
耐可襟懷重弔古何煩羽翼遠遊仙寺因郊祐稱題勝
境出關荆點染玄塵世流光嗟百五浮圖幻界詫三千
海門翠割蓬萊股地軸蒼擎太華顛危石墮雲爭一髮
瘦笻削玉過䨇肩行廚旁午開僧閣啼鳥留春近客筵
載酒㩻䧢猶問字挂巾蕭散類逃禪寓形宇宙何今昔
知已朋游孰後先道士步虚辭折簡校書寫韻摭遺編
采芳未許芝同茹結佩空期璧共連谷應雄談驚鶴夢
潭驚長嘯起龍眠青山若與斯文契白日寧於我輩延
造次雪盈明鏡裏等閒霞散落花前巨雲忽負鼇頭矗
舊鬼潛悲馬鬛遷碑蝕文章苔浸漬俑迷翁仲草芊綿
烏鳶螻螘俱成累鐘鼎山林各自便萬井村墟空杼軸
半樓風月尚鞦韆雜英疎薄無多好新柳纖柔有底妍
略見愁隨身外遣謾憑句就醉中聯乘時物色從教在
即事風光豈偶然躡屩歸來清不寐筠窗細寫白雲篇
童軒
建業清明書事
節物催人到客邊江南風景迥堪憐魚兒池館新生水
燕子人家又禁煙幾片落花寒食後數株高柳夕陽前
春衫小試香羅雪駿馬驕嘶白玉鞭綠水青山渾似畫
暖雲芳草最宜眠松醪有客邀村社麥飯誰家灑墓田
自愧道旁揚子宅十年閉戶蝨生氊
湯胤勣
楚山覽秀
九州十分楚居三背扼中華控斗南鸚鵡洲長天接水
鳳凰山險市横嵐綠雲蕩曉開還合紅日翻波吐復含
柳拂晴暉連鄂渚草分春色過湘潭樵夫喚酒攜村果
衲子縫衣采石楠釋悶胷搘高拄杖賞閒脛屈小兜籃
紫薑嚼過絲絲脆青蔗分來寸寸甘放膽江湖窮極翫
側身宇宙足幽探八公山下紅塵路五老峯前白石菴
非挾釣鰲投踒相可因馴虎見髥參笑人席上排珠履
看客庭前墮玉簪漵浦香泥肥碧藕洞庭秋色醉黃柑
閒邊引興團空翠夢裏題詩到蔚藍傲睨飽觀江左勝
壯遊不載隴西慚足間試過程程麗眼底經來處處堪
好倩王維圖入畫四明歸對故交談
題薛四公子湖山遊樂卷
勲伐旗常富貴家偶將琴劔作生涯一天麗澤懸舟尾
千里清風逐柁牙蘇軾隄邊穿柳葉林逋冢上擷梅花
看雲漫倚遷鶯谷掃雪閒眠宿鷺沙吳女踏歌番白紵
越兒扶醉側烏紗馬前細路通三竺鶴外遥岑隔九華
山鬼出遊乘赤豹水神入賽舞玄鴉布衣宰相陶弘景
火食仙人蔡少霞羞著戰袍衝蟻陣倦拖朝履聚蜂衙
雖猶紫禁官分粟不類青門客種瓜伏簄長魚供脆鮓
觸機巨鹿獻肥羓鄰船借臼舂菰米僧舍移鐺煑蕨芽
纔掬紅鹽咀橄欖又斟綠醑薦枇杷江心款試驚雷莢
海口徐回貫月查兩漿輕波淩菡萏半帆疎雨拂蒹葭
戲投小店呼無比笑指高樓喚有巴數擊斂昏津吏鼓
幾聲舒曉邏兵笳詞林俊染藏詩軸藝苑豪蹤落畫叉
樂地緫教情若絮冗途寧卹事如麻錦囊收拾瓌竒滿
歸對都城作者誇
李東陽
春寒二十韻
軟紅香裏見車塵剰取餘寒在水濱飛霰有時還著面
微霜何力尚欺人湖波欲動清猶淺草色初回綠未勻
捲盡簾櫳無燕雀閱殘冰雪但松筠吳牛月下琉璃薄
胡馬風前苜蓿新作態簷花如怯語多情堤柳似含顰
朝衣試換應嫌早市酒從沽莫厭醇賜擬宮恩傳漢燭
别憐歸思遶江蘋山牆地坼蟲仍蟄海國天高鴈始賓
醉愛火犀曾貢粤歌傳土鼓漫吹豳哦詩轉覺吟肩聳
澼絖難醫病手皴未放韶光過九十肯抛長夜守庚申
瓊樓玉宇騷人遠舊穀新絲野客貧甲士夢驚曾徹骨
緯嫠心苦更傷神綈袍范叔誰相戀大被姜郎且共親
萬頃直須酬老杜重裘幸免作窮陳年華草草催䨇鬢
宦跡悠悠寄一身愁引凍泉分淅瀝怕登高閣看嶙峋
每慚温飽謀生拙一任炎涼過眼頻從此願持鄒衍律
遍教隂谷是陽春
聖駕視學有述
翠華重匝護金根鸞駕從容下玉閽一雨隔宵清輦路
五雲先曉覆橋門中天地迥乘龍御在廟心勞想駿奔
禮樂百年昭象設衣冠三代藹雲孫拜瞻共識師模重
坐講方知聖道尊履上仙班威咫尺耳聞天語玉清温
鳳團賜茗公卿貴雞舌分香侍從恩敢謂文章非國運
故知籩豆有司存休風令遣羣方動盛事仍兼往代論
從此六經功久大須將覆載比乾坤
雪不止
漫將春雪比冰山日薄風稀漸改顔怯勢已銷紅獸炭
欣貪猶詠舊柴關無情竟作淩空去作態猶能拂袖還
積淖有時妨跋涉乘危何力任躋攀人情自覺多時厭
世事長于好處慳莫怪雲師大驅逐向來嬴得一冬閒
陸容
送張企翶之廣東提學
天語遥將度嶺南一方師表羨君堪潛回風俗觀新政
樂育英才副昔談愛護襟期同鄭老能詩標格近羅含
少年科第曾誰負大好文章每自慚好士一生心耿耿
閱人多中目耽耽芹宮會講晨留榻柏府程書晚駐驂
道路漫從瀧吏問姓名先得峒民諳蠻音啁哳初難辯
海味珍竒素所甘畫鼓發船馴巨鱷青衿擁座聽春蠶
文身俗在能無教可語僧來不放參龍墨汚脣閒吮筆
薦冠籠髮老勝簪敷文聖代今同契典禮儀&KR1311;夙陋聃
逢石只應呼丈拜歃泉寧復佀渠貪花明蕉荔供行色
味雜㯽蔞當酒酣故國乾坤惟欠雪莫年山水定工嵐
清風入誦炎蒸散化雨隨車槁瘁覃駿骨收時忘牝牡
色絲成後看青藍贈行已乏金兼百餞飲何妨爵過三
往事莫言温室樹殊恩還憶上林柑鸞墀寶玉留情獻
蜃窟遺珠借手探轉眼又期歸報最坐移鄒魯到瓊儋
吳寬
懷修竹書隱
春寒漠漠雨溟溟假寐書牀午夢醒十載客居便巷陌
一時鄉思繞園亭繁花照檻知堪賞亂石鈎衣憶所經
恰有古苔三畝綠都來修竹萬竿青當窗好鳥通人語
挂樹危蕂學字形日射韭畦朝可翦香疑椶室晝常扃
鹿場舊築猶存號鶴冢新封未刻銘架上殘編歸擬讀
移文不待北山靈
次韻鼎儀世賢問予病目
藥裹長隨老杜居全憑坐客誦方書巖前激電空聞爛
屋上繁星頓覺疎遥望未能知匹馬不祥幸免見淵魚
詩家善謔坡應爾旅館清齋澤也如似說北門春色近
試分東壁夜光餘煩君漫舉盧仝事此事非予却是渠
(時玉汝得子誤以見戲)
文林
還家十韻
中外驅馳二十年暫依桑梓息塵緣豈無薄禄終非計
幸已還家莫問田歲久先廬從敝甚水邊喬木故依然
過從喜有貧親戚檢理猶存舊簡編千載秋風三徑菊
一篙春水五湖船飯抄雲子長腰米羹煑銀絲縮項鯿
繞屋溪聲林下樂滿窗花影日高眠晚於世味駸駸淡
静覺閒居事事賢作計已逃多辱外收功能及未衰前
只應今夜西齋夢不到紅雲北斗邊
述懷
閉戶無端鬢亦絲尋梅有夢覺方知嬾揮塵案書高積
喜展風簾鳥下窺兩月春隂愁共結百年身世老難支
微酣坐睡似入定久卧拜官如出師弘景畫牛心獨遠
龜蒙養鴨性還癡且便東郭田常稔肯使北山文更移
鄉味已甘菰米飯舊遊空憶草塘詩從渠冷暖過還定
自我悲歡往可推獨鶴於人亦何有閒庭闊步鎮相隨
儲巏
鄭城大雪追次應韶韻
雨雪淹旬記秣陵燕南三月尚嚴凝帷車戒曉初聞霰
佩劔衝寒似握冰野漫忽迷官路曲水眀聊見女牆層
却妨宿麥經春爛似厭繁桃向日蒸凍合詩肩饒噤痒
花生醉眼任瞢騰憑君莫擅山隂勝瀛海竒觀恐未曾
楊循吉
新治小軒成
費將心力治齋居細竹移來葉尚疎雪白蠣光鋪槅眼
鴉青布色染簾裾規模别出經營外景物新呈晦沒餘
髹壁正防童稚汚粉牆還待友朋書今宵纔是題詩起
此席方為讌客初前郭後村無曠地相過莫怪不寬舒
沈周
市隱
莫言嘉遯獨終南即此城中住亦甘浩蕩開門心自靜
滑稽翫世估仍堪壺公溷世無人識周令移文好自慙
酷愛林泉圖上見生嫌官府酒邊談經車過馬嘗無數
埽地焚香日載三市脯不教供座客戶傭還喜走丁男
檐頭沐髮風初到樓角攤書月半含蝸壁雨深留篆看
燕巢春暖忌童探時來卜肆聽論易偶見鄰家問養蠶
為報山公休薦達只今䨇鬢已毿毿
東園
芳園好在齊封内不似生涯事瀼西帶月檻泉臨晚灌
向陽膏土及春犂魚鱗密蓺多佳種井字新開足小畦
鄰叟見侵頻讓畔貴遊來踏偶成蹊薙荒綠遍千鋤草
封植香加百簣泥嘗見蠐螬食苦李不嗔童子覓櫨梨
紺芽紅甲時時長碧肄緗枝得得齊著雨桃花衝燕落
受風楊柳信鶯啼輸官不敢逋桑税款客猶能薦韭齏
風月獨追司馬樂笙歌偏笑辟疆迷乞栽帖子兒親送
種樹方書袖每攜我憶尋芳一相過衡門寂寂土牆低
胡纉宗
春江聽雨贈尹舉人覺
扁舟新買繫江邊風滿三谿煙滿川楊柳花飛雀欲啄
芳洲沙暖鳬初眠情親客子酒連夕性僻主人詩累篇
細雨帶泉遥淅瀝小灘入枕共潺湲即看石潤螭生玉
見說雲盤龍在田江曲踏花花拂面長安春色醉如仙
石湖篇送盧師陳兼寄黃得之吳與成
石湖蕩漾照姑蘇十里樓臺接具區天子賜名猶舊額
相公結屋又新櫨山搖百畝玻璃影雲擁四時霄漢圖
月下舟航攜海島水邊亭榭坐冰壺繫觴鄰叟經旬醉
鼓枻漁人中夜歈兄弟文章堪繼陸縉紳科第獨稱盧
皋橋黃子才相望震澤吳生道與俱春草詩魂吟壁水
秋風歸思動蓴鱸酒逢賀監應忘我名並楊烱豈溷吾
白下相看忽相送虎丘何日共攜觚
楊慎
長江萬里圖
五才坎德迥靈長萬里岷山始濫觴流漢天迴經灩澦
盤渦谷轉下柴桑揚瀾左蠡曾潭府大壑歸虚廣莫鄉
天遣陽侯分淼淼帝咨神禹畫茫茫岑青翠觀鮫人館
水碧金膏龍伯堂景浴陽烏朝旭早燄然隂火夜霞光
煙寒星散三洲樹風致雲飛百尺檣鶴子鳬雛喧澍雨
紋螺錦蚌映翔陽籠筒津鼓驚浮客款乃漁歌屬赧郎
泗磬石鐘鏘島嶼輕漣蘋彩媚滄浪投鞭堪笑苻堅策
靜練難賡謝眺章彩鷁退飛休借問白鷗浩蕩信徜徉
費宷
近田為左軍許經歴作太宰松臯公子也
世禄人家儉素風莊前常産十餘弓烏犍散出林塘畔
白鳥羣飛煙雨中附郭料無三里遠為鄰何止八家同
多情食力如徐穉有訓遺安似德公萬點秀峯秦洛界
一渠流水渭河通臨餐日日知農苦憂國時時願歲豐
隨柳傍花春早晚瞻蒲望杏墅西東兒孫來往壺觴便
賓祭從容禮數崇載滿幾車曾自祝笑分三白是誰功
阿衡相業從莘野正好趨庭問乃翁
黃佐
庚子三月八日奉命充經筵講官有感賦十韻
春風環珮集羣仙回首瀛州二十年院柳綠垂鸞駕外
宮花紅入鳳池邊曉承綸綍開經幄夕佩蘭英拱御筵
青瑣赤墀聊復爾璇題珍館故依然三階瑞氣纏黃道
六藉榮光出翠川祖武直從高帝始人文真羨孝皇前
座臨北斗霑堯酒(永樂中講讀官燕賚同尚書)簾捲南薰協舜絃(天順)
(中延諸學士于便殿命中官撫琴)長樂賜來霞錦豔上林擎出露桃鮮
賡歌正值光華旦下拜同瞻咫尺天遥望帝城珠樹裏
金華涼月夜娟娟
文徵明
次韻履仁春江即事
二月江南黃鳥鳴春江千里綠波平朱甍碧瓦參差去
水荇蘭苕次第生風外鞦韆何處笑日斜鐘鼓隔花晴
洞庭煙靄孤舟遠茂苑芳菲萬井明唱斷竹枝空復恨
流連芳草不勝情何時載酒横塘去共聽吳娃打槳聲
董份
積雨後有懷寄承山宋丈
知君早已脱塵鞿盡室南還隱會稽避世共看同野鶴
談玄獨許對窗雞千山天遠䨇輕屐萬壑雲深一杖藜
自憶同時辭赤紱却慚幾歲隔丹梯夢中每欲遊天姥
雪裏還期泛剡溪正值門前春水漲鯉魚寄自浙江西
周復俊
秋千咏(并序)
昔人賦麗人行而近世學士亦有秋千之作其思
一也惜詞謝雅馴情流綺靡君子譏之余乃借反
騷以見志而率道之以正焉
閨中少女怯春眠日日行遊玉砌偏芳草萋時花壓谷
高臺望處柳彌川綵絲蕩颺渾無跡繡柱縈紆會有緣
弱力儗攀青漢上笑聲常寄白雲邊鶯嗚拂澗如爭勝
蝶舞穿林亦助憐倏忽扶搖曾萬里尋常軒舉詎三千
丹褣一任丹霞落翠帶䨇飄翠葉搴絶伎漸驚淩幻化
纖肢宜妬為嬋娟樓藏綠水侵珠履陌染飛塵上翠鈿
面藥肯隨清露泣佩香遥借惠風傳倒垂度影天山竹
仰睇澄光玉井蓮躡景偶同黃鵠舉憑虚聊聽紫雲旋
私危落勢頻相顧共許輕容未易捐豈逐魚軒春宴後
若依鸞扇晚妝妍團情團思牽芳杜微酒微歌近小筵
寧羨玉樓䨇進斝不窺寶馬並搖鞭閒寮倚幌臨明月
佳樹垂條鎖嫩煙蒲柳不因涼後萎千秋常傍此臺前
楊繼盛
送劉蘇涯考績北上
春樹蒼蒼春浦晴紅亭黯黯送霓旌留連鳥語憐人别
荏苒楊花共酒傾桃塢雨餘香氣合錦江潮靜浪痕明
煙浮曉巘㠝岏碧霞逐征帆縹緲輕牛渚曲通瀛海澤
緱峯迴倚秣陵城月高鷗在鏡中宿溪漲檣疑天際行
牛野分星驚太史燕雲如幕覆神京楓宸報政恩波潤
椿座稱觴彩袖盈知已漸隨流水遠離愁端與削山平
論花每惜松顔落折柳應悲鴈序更旅病偏因歸客劇
夢思祗為故鄉生送君惟有東風淚點點沾巾無限情
送張觀海分教偃城十韻
相知每恨未相識聞說遠遊情更親曉日初分温室樹
文風先度偃城闉稀微殘月明霜劔密羃孤煙逐晚塵
野鳥迥隨征旆沒客袍猶帶曙光新東觀海氣沖晴漢
南望嵩雲接紫宸避俗祗應求吏隱此行原不為家貧
河陽桃李蓓蕾合洛渚魚龍變化均氊榻謾勞悲冷局
清朝亦自重儒臣心旌搖落懸䨇淚守拙支離愧一身
君愛寒官儂愛死古來天地幾癡人
許國
大閱應制
鸞輿宵駕鳳皇城羽仗晨臨虎豹營閃日旌旗通御氣
殷雷笳鼓雜春聲千夫盡是幽併俠七萃俱傳衞霍名
蹀躞銀鞍大宛馬陸離金甲曼胡纓屯來雲鳥渾為陣
練後林猿緫識兵隊隊穿楊呈技絶䨇䨇超乘鬭身輕
北庭咫尺降封豕南海須臾斬巨鯨又見軒車馳涿野
豈如漢艦集昆明椎牛競奏軍中樂飲馬誰歌塞上行
全勝古來惟不戰願敷文德洽昇平
申時行
遊陽山
陽山高峙郡城西紫氣氤氲碧落齊鳥道百盤淩恍惚
鷲峯一柱截虹蜺層空半壓穹窿勝絶頂平臨岝㟧低
(穹窿岝㟧俱山名)天與岡巒開寶地人從霄漢躡丹梯藤梢礙石
疑中斷樹杪攀崖更上躋笠澤晴波遥見鷁扶桑朝旭
遠聞雞亭標浴日懸新搆壁洗常雲識舊題古廟白龍
行雨過危巢蒼鶻向風棲隂森忽起松間籟偪仄誰開
李下蹊落照重重銜夕嶂飛泉㶁㶁灌春畦盪胷海色
三山出入眥煙光萬井迷指點吳宮萋碧草依稀秦觀
護金泥山僧習靜時鳴磬野客尋幽獨杖藜欲學盧敖
遊汗漫言從慧遠住招提嘯歌直擬邀鸞鶴來往惟應
伴鹿麋酩酊不辭歸路晚玉壺春酒正堪攜
王世貞
酒房戲為長慶體示四郎姪
且問吾家小杜康潑醅濃醁許誰嘗軟炊新稻真珠粒
細壓寒槽白玉漿瀉出流霞偏讓色摘來甘露有生香
休論染指涎先下任遣持螯手自忙晝要督郵缸底靜
宵防吏部甕頭狂十年奔走愁為伴萬里歸來醉是鄉
席上清樽仍北海城中舊侶有高陽秫田已滿七百斛
泥飲從今三萬場漉後葛巾堪倒戴頽時藜杖好扶將
憑教卯酌還丁夜不擬人間喚索郎
吳國倫
竹里館詩
竹里名依華子岡何年移傍此君堂鮮筠裛露丹珠細
勁節淩霄綠玉長數畝繁隂飄陸海萬竿疎雨過瀟湘
樽邀梁孝園中月袖拂元卿徑裏霜羌笛未裁龍競奏
秦簫欲截鳳毛翔㛹娟隔幔琴徽冷葱蒨臨池水脉香
居士風流還洛下故人消息半山陽異時看去同誰好
獨有王猷興更強
謝榛
金堤同張肖甫賦
金堤重到感西風瓠子猶思漢武功雉堞遥連千樹暝
龍珠不見二潭空芰荷老盡飛霜後簫管寒催落照中
白髮滄洲幽事在黃花綠酒故人同謝安此日遊山劇
潘岳當年作賦工無數峯巒秋色裏高歌相對欲爭雄
皇甫汸
寄題似樓贈房考李時言
建溪百折徑千重上有精廬敞碧峯盡訝樓臺開翡翠
多言閣道倚芙蓉(城名)平臨島嶼偏宜月俯瞰煙霏半在
松仙客好居時獨往大夫能賦幾相從靜中名理虚為
指物外行藏幻是蹤舊日李膺門下士閩雲南望憶登
龍
徐渭
上督府公生日詩(并序)
嘉靖己未秋九月卄有六日恭逢督府明公之生
辰於是文武吏士及鄉大夫士若耆舊賓客以公
自鎮撫以來功在東南者實大且遠乃相與各抱
其所有以為公長久祝而公於今年春夏之交受
諸道告捷之後奏凱天闕戢兵海隅民物熙和甸
宇清廓惟兹嘉誕適届其時萸菊交芳天日俱朗
旌旗應爽氣而彌肅饒吹協商飇而並遠慶者雲
集萬衆一辭比之往昔益為隆盛某小子叨沐寵
榮間常一佩筆操鉛以奉侍幕下雖愚賤少文不
敢自附於衆人之後至於仰清光祝久遠其心固
無異於衆人也謹撰長篇凡百句奉伏門下以充
獻夀之禮自知拙陋無所發抒然慕戀恩私忻喜
盛事自不能已於言耳
遠曙輕籠海色蒼涼颸新薦菊英黃清秋此日逢華誕
繡褓當年遶異香地與人文增氣象天為王國産禎祥
壯猷未老如方叔祕略曾傳似子房初捧兵符分虎竹
再銜使命馭龍驤森羅島嶼諸夷會鎖鑰門庭一面當
刁斗不傳人自樂牙旗欲動勢偏揚雄豪定遠遥辭漢
寬大汾陽近在唐管領華夷新士馬掃平吳趙舊封疆
曾先突騎重圍裏親式鳴蛙大道旁已遣嚴兵營細柳
更教長劔倚扶桑三承寵錫恩何渥一受深知德愈光
定有姓名題御扆每勤賞賜到遐荒千齡素質䨇麋鹿
五色竒毛兩鳳皇國有昌符臣協吉家承嚴訓子徵良
田單下狄親鳴鼓姬旦居東久缺斨屢觸歊炎辭羽蓋
轉巡郊野憩甘棠軍中作氣頻投石陣裏籌機捷探囊
敞日轅門標大纛浮天水寨集餘皇彫弓並月名繁弱
寶劔衝星出豫章幾處名香迎馬首數羣長鬛夾車箱
量兼滄海涵諸島身作長城障一方萬里星辰羅北極
百番貢道出東洋曹彬賜劔權偏重庾亮登樓興合狂
引至偏禆堅誓約邀還賓佐據胡牀鯨鯢久已封京觀
翡翠行看出越裳詎止芳名流簡冊還將偉績著旗常
功成淮蔡應趨闕路涉燕齊好偫糧將相位兼勞出入
君臣道合致平康山城令節茱萸發高宴華軒錦綺張
日照花明諸樂作風吹帳啟衆賓藏鶴鳴流響聞天漢
芝燦浮光到羽觴競取良辰占上夀復欣嘉會嗣重陽
樹聯月桂輝花萼斗近天河挹酒漿黑齒呈歌須譯問
文身獻舞傲專場地連玄嶠仙常集候傍黃鍾日漸長
共以精誠抒華祝況兼佳麗屬錢塘鯫生本住山隂里
浪跡疑乘海畔航城下釣魚懷漂母堂前結客憶周郎
未逢黃石書誰授不墜青雲志自強抱玉已憐非楚璞
吹竽那識動齊王幸因文字蒙徵檄時佩管毫侍瑣廊
綦履東西魚共麗戎衣左右鴈俱翔縣知陳阮時遊魏
豈乏鄒枚並寓梁博採燕昭期致駿曲存宣父愛非羊
衆人國士階元别知己蒙恩心所量自分才難堪記室
人疑待已過中行搆成燕雀猶知賀報取瓊瑶未可償
偶值高門掛弧矢且賡小雅賦桑楊却慚未協宮商調
莫並當筵巧奏簧
奉侍少保公宴集龍游之翠光巖(命與沈嘉則同賦時方有)
(閩之役)
樓船幾日下錢塘勝地臨江綺席張虎帳山開蘿作帶
龍潭水積劔為光芳羞自出船窗底妙響偏宜舞扇傍
日映桅檣兼樹密風吹絲竹裊雲長漁郎賈客停何事
桂楫蘭橈渡不妨暫脱錦袍懸翠壁忽抽彤管拂青緗
閒中國計籌能悉醉後兵符發更詳寶馬嘶羣行雜錦
紅旗懸的射穿楊霜前下葉沙俱積雨後殘碑蘚更香
野曠牙官分作隊林疎甲士補成行松杉借翠連幢碧
橘柚分金映甲黃羽扇周郎臨赤壁輕裘叔子在襄陽
庾樓無月人猶往郄幕開風客不藏遠眺非關躭麗景
雄心先已到遐荒建溪露布風雷急淝水兵威草木揚
却與從行諸幕士維舟九曲泛清觴
沈明臣
題杜武昌子睿浣花莊十韻
少陵故有浣花莊此地公然亦草堂杜曲宛如移渭水
武陵何必傍沅湘鵁鶄對浴金河淺屬玉羣飛鏡浦長
北沼春雲連遠嶠西樓明月挂垂楊薔薇不見東山妓
芍藥空流鄭洧觴金谷磵曾娛散騎平泉石可並竒章
采芝谷口逢麋鹿送客山前見鳳皇靈藥萬年留墨客
桃花千樹引漁郎誰家最近參差竹出入藤蘿每不妨
馮時可
贈大宗伯陸平泉二十韻
聖代三儀典秩宗早辭簪笏遂高蹤不妨居士稱金粟
自羨留侯訪赤松世卜休明瞻瑞鳳人看玄德望猶龍
禪心不染空為觀至道無名淡是濃法寶六時翻貝葉
星冠七蕊製芙蓉山中使者除朝請林下高僧日過逢
塵尾言言推理窟鵬鬐語語落談鋒人天夀域開三泖
斗極星躔應五茸彩服錦章光熻赩卿雲靈靄氣葱蘢
飄飄仙樂清都近優渥君恩紫誥重憶昨明禋開秩典
曾倍泰畤奠圓琮彤墀響識尚書履蒼玉聲寒禁苑鐘
已見朝端諮上理寧陳禪草議東封法宮論道參宸幄
太廟升歌預辟雍喜對聖明多獻替恥隨時俗競周容
角巾便挂青門柳野服行攜綠玉笻姑射餐霞嬌雪貎
陽和晞髮盪雲胷賜袍膝下斑衣映載酒門前籃舉從
玉樹瓊枝森鬱鬱彩鸞丹鷟並嗈嗈從教坐閱僧祗劫
歲歲稱觴祝九峯
馮大受
端州七里巖(即崧臺石室)
紫陽靈隱原標勝石室崧臺更吐竒不是乾坤偏縱此
何由山水得兼之山開疊疊百重嶂水作汪汪千頃陂
乍訝蓬萊環弱水恍疑玄圃在瑶池飄搖羽蓋虹梁度
張列屏風錦繡帷月榭風亭時點綴琳宮梵閣互參差
雲迷嶺際疑中斷影落波心盡倒垂古壁曳霞驚絢爛
華林錯綺競葳蕤平臨日月天門邇俯聽風雷洞壑欹
澄鏡甘泉如玉液疊花垂乳似瓊脂斜穿窈窕蓮花洞
亂挺崢嶸琪樹枝雲擁石龕成佛座螺旋穴竅出巖陲
清虚非復人間世靜僻渾如太古時醉石華軒宜對酒
爛柯仙局好敲棋朝陽雲霧爭吞吐天柱峯巒競嶮巇
星渚垂虹縈玉蝀閬風夕照漾清漪阿坡巖畔觀泉湧
泛斗亭邊作水嬉隔岸蒹葭飛白鷺遶堤楊柳聽黃鸝
湖光雲影相摩盪密樹層崖互蔽虧幽並甌江䨇鴈蕩
秀分蜀道一峨嵋須知造化能融結詎假人工巧劂剞
一日隂情多變態四時花月緫相宜吾生最有煙霞癖
到此頓令心志移好景難逢須記取卧遊披此亦神怡
楊于庭
春日攀欽之侍御招同彭應夀太守寶林寺飲
為惜春歸強伴春招攜春醖對吾真茁芽銀杏濃於酒
學囀黃鸝巧似人已借祇園開勝集還思寶筏問迷津
與君一酌頻前席若箇三生是後身自哂鹿門渾欲老
誰云龍性未全馴客從分虎占循吏人自嗚騘識諫臣
獨愧草玄空寂寂也陪浮白醉逡逡諸公豈是池中物
而我曾非席上珍出處緫憐吾道在醉醒寧問世人嗔
敢緣綵筆爭詩長猶喜青山傲酒民老去積薪嗟汲黯
晚來投轄為陳遵煩知褦襶揮團扇狂欲爬搔岸角巾
下筯不須談蜀蒟為羹何必減吳蓴千年河朔豪仍劇
十日平原跡未陳行酒儘教邀塔月徵歌會見拂梁塵
花明隔岸紅初染草映䨇林綠未勻但共松間看翡翠
從他閣上畫麒麟主人更欲修春禊休沐君其問水濱
寄語春光謝知已莫嫌滄海一窮鱗
范鳳翼
秋日社集僧房仍移酌田家分韻得微字
空門浩劫駐流暉遇賞同人願不違搥磬法堂生午寂
浮杯僧擔卸雲飛鴈鴻影澹書空遠絡緯聲悽得氣微
葭菼半藏漁父艇豆花全護野人扉好將庭際垂楊線
為製霜前青芰衣細切橙齏魚味美新芻菊釀蟹脂肥
四時覽勝三秋最千里論交一士稀試問吾曹開社後
東南風雅定誰歸
舟次立秋
俄驚一葉下長河客路兼秋意若何乍喜清飇將暑去
更憐新雨贈涼多隂森岸樹如搴幕碎曳波紋似織羅
風檻半扃螢巧入夜砧初動鴈偏過魚鱗片片黏青漢
蟾影娟娟濯碧波局罷壺乾宵漏斷一聲何處起漁歌
熊明遇
春臯即事
楊柳依依護草堂幾天新雨沃羣芳郊原本是雲為屋
墅圃還添竹作牆細水平流通曲岸高山遠照落横塘
遊魚潑潑搖池闊啼鳥喈喈弄晝長客子尋花過野店
農夫編黍葺荒莊煙霞作伴堪消渴麋鹿同遊豈病狂
但向杯中時引滿何須戶外問行藏憑人說盡安危事
江上春風燕幾行
侯恪
燕市十四夜何稚孝太僕邀同蘇虹如侍御姚
孟長張叔載魏仲雪楊濟之年大小集限燈字
七言排律六韻
母呼燕市酒如澠此夜從君醉不勝欲試春風三五豔
還看明月廣寒澄樓頭長繫雲為錦霧裏爭飛火是繒
珂里何人鳴玉佩香車到處耀華燈祠傳太乙焚膏粥
路憶星橋暗武陵歌罷落梅猶未曉不知仙露為誰承
吳兆
後湖看荷花
松杉交翠夾隄長蓮子花開滿署香玉漵覃拖深覆艇
碧潭歴亂密迎榔紅舒粉飾齊金製星綴霞蒸鄂繡張
莖刺健能棲翡翠藕腸弱可繫鴛鴦已鍾秀麗三山色
復染鉛華六代糚城帶夕陽翻蝶影岸縈芳草映苔光
珠擎既愛田田葉規接還憐各各房爽氣驚林知露早
隂嵐拂檻覺杯涼西園夜月同飛蓋南國秋風藉作裳
何幸承君生顧盼豈辭零落委寒塘
王鏳
笋生十二韻
何人斬伐到修篁常憶兵戈一慘傷一壘鶴飛君子化
九淵蛇蟄哲人藏風雷馬策生麟角曉暮鮫珠上穎芒
蟬腹俄抽青玉劔虎皮初解綠沉槍錦䙀天分龍兒抱
翠尾風吹鳳子翔鳥樂巢深枝接葉鸎啼日靜粉飄香
吟哦已有笙竽荅愛惜曾經尺寸量颸入聲柔千珮緩
月明影立萬夫長手親拔盡沿根草眼見參過覆頂楊
清閟一窗堪把卷寒侵三伏擬移牀即今深匿從嗔客
依舊濃隂覆野塘物理細推消復長但留根柢耐痍瘡
通潤
山中書懷
谷幽略似百花潭山水新竒頗盡探見客未能詶禮數
逢人強半笑癡憨欲將多寶融成塔聊借羣花暫作庵
曉起急磨鋤芋钁春來先製采桑籃婆娑月底看叢桂
潦倒風前種石楠反舌正當逢夏五衆狙不復怒朝三
香塗刀割身能忍蘗苦餳甘舌盡諳泛水鳬鷖皆得意
采香蜂蝶未忘貪孤寒卒歲能消遣佛法何人肯荷擔
坐倚琅玕春寂莫謾言吾道在江南
良琦
柳塘春小集以柳塘春水漫分韻得塘字
亂後山人兩鬢蒼雲山百里久相望孤舟江水夜乘興
流水桃花春滿莊談笑便須相抵掌清幽何所共持觴
芙蓉芳渚䨇溪轉楊柳飛軒萬樹長隂拂綺筵賓正集
花吹玉斝酒偏香倉庚得友間關好翡翠窺魚取次翔
世上風塵方澒洞山中日月且徜徉輞川别業聲聞似
栗里閒居志趣強君向此時真遯跡我慙明日過横塘
戲題隂涼室階前芭蕉
新種芭蕉繞石房清隂早見落書牀根霑零露北山潤
葉帶濕雲南澗涼得地初依蒼石瘦抽心欲並綠筠長
雨聲夜響巔厓瀑晴碧朝浮海日光樗櫟自慚全夀命
楩楠合媿託巖廊觀身政憶維摩語草字寧追懷素狂
白晝棲遲吾計拙青霄偃仰汝身強歲寒要使交期在
莫畏空山有雪霜
秋華亭
片玉山西境絶編秋華亭子最清妍三峯秀割崑崙石
一沼深通渤澥淵鸚鵡隔窗留客語芙蓉映水使人憐
桂叢舊賦淮南隱雪夜嘗回剡曲船北海樽中常瀲灩
東山席上有嬋娟紫薇花照銀瓶酒玉樹人調錦瑟絃
醉過竹間風乍起吟行梧下月初懸一聲白鶴隨歸珮
何處重尋小有天
御選明詩卷九十五
