欽定四庫全書
御選宋詩卷二十三
五言古詩十四
嚴羽
登豫章城感懷
憂來不自得登城望高天寒雲四面起朔氣下長川脫
劒且却坐君知心惘然奈何平生志鬱抑江湖間凛凛
秋風來茫茫落日晩長憂生白髮沉想忘朝飯向來經
濟士本是碌碌人蕭曹刀筆吏樊灌屠販臣徒步取勲
業漢道為光新我今何為者飄飄去鄉國狂歌豫章城
醉卧楓江碧但取英雄笑終慚倜儻生名當以德載事
恥因人成獨酌還獨酌哀歌還寂寞安得凌風翰為君
拂寥邈
山居即事
稍欣入林深已覺煩慮屏霜果垂秋山歸禽度嵐嶺紛
紛葉易積漠漠雲欲盛澗底寂無人松蘿窅然暝惟聞
山鳥啼月上柴門静終歲寡持醪延歡聊煮茗羣書北
窗下帙亂誰能整
豫章留别諸公
登艫眺海日涉島聽江猿何意豫章國還著孤蓬根經
過徐孺宅出入洪喬門昔看秋葉落今見荷花繁頗耽
山水趣正愜朋從温窮秋催客去獨帆若雲奔追攀感
數子酒襟餘淚痕既傷歲月晩復戀煙霞樽歡樂無定
序聚散同朝昏丈夫志四海别離何足論
遊仙六首(錄四首)
秋澗夜瑟瑟月露明團團褰衣涉澗月忽見雙飛鸞上
有騰空仙天風飄珮環清歌映巖谷粲若玉煉顔願昇
綠雲去隨君向仙關嚥食長不老何用思人間
憶讀玲瓏篇來往虚皇閣空見白芙蓉秋風幾凋落昨
逄紫陽君共有丹臺約下視塵埃中冠纓縛猿玃世事
行若此悠悠復何託
五老出東南崔嵬相間隔清晨登絶頂處處仙人跡朱
霞散九光巖谷好顔色回首空澄湖黃濤正喧擊石上
絃素琴神歡心自清仙童三四人忽來左右聽嘹嘹誦
金書勸我餐瑤瓊贈我一玉塵邀我凌雲行舍琴與之
去恍惚在蓬瀛
朝别簡寂觀夜行石徑溪溪光照崖綠月色正相宜石
上三道士頎然好丰姿手弄金光草或把珊瑚枝憑風
招素手賜我一玉巵歎我事遠遊蕭颯朱顔衰長林孤
月落羽蓋何葳蕤童童乘之去棄我忽若遺明發閴無
覩但有青鼯啼
嚴粲
玉溪雪夜
雪霽天夜白月上江空明飲散客就船萬籟沉三更誰
家竹籬岸模索疎枝横不著色與香令我毛骨清醉魂
乘沆瀣看舞婆羅城
獨往
一徑歴紆餘獨往未到處豈曰巖泉幽心閒即真趣蕭
蕭松有聲依依花自開樵翁向我笑問我何從來
招提遊
幽尋愜所適蘭若白石静天籟鳴松壑古意滿苔徑清
泉醒客心啼鳥喚僧定留連不能去翫月歸路永
煩抱忽如遺僧境得清勝花發巖洞幽雲生窗戶冷來
驂樹隂直歸棹川光暝遺思山蒼蒼半空聞夕磬
菊
寒林色枯槁粲粲籬菊鮮冷豔無俗韻孤芳弄秋妍金
晶與高潔未覺陽和偏豈無兒女花誰能制頽年
李昂英
酌别張子元(并序)
子元已注今年班籍去臘余以言職免歸子元不
待引見毅然相隨南還兹再入京送之至鑒空閣
下用東坡韻酌别
南士如君幾妙處方寸境撐腸五千卷落筆擅三影喜
談狂朱雲恥作諛谷永憂時點髭雪未肯疎鑷鏡摩挲
匣中龍起視斗牛耿每同畫灰語寒夜僮僕屏吾儕期
歲晏世俗任炎冷江亭揮别酒謔笑鬭機警景文兄弟
情畝異禾同穎日邊多便驛頻書來越嶺
是日至馬祖巖和前韻
九秋天地香贛産饒木犀登高詣其巔風健戲馬嘶偷
得一日閒古錦奚奴攜秋陽閣霏雨飛蓋换障泥舉揚
馬祖禪拂摩老坡題菊萸勸人飲猛吞玉東西凭闌視
九州莽蒼煙水低如何昌黎翁華嶺須縛梯野性淡無
嗜所樂惟山溪每羞名利區得失爭蟲雞意行契真趣
荒苔踏成蹊嘉辰且歡盡聚散或不齊
徐經孫
贈曾司戶
君家螺江頭我家劔江邊千載會相望飲水同一川朅
來古梅關相識春風前高義軋層漢清談響幽泉努力
效往哲勿為時俗牽
夜月赴都會歸輾轉不成寐觸事感懷
慶山高入雲章水清見骨山高晩宜梅水清寒浸月美
人天一方雲煙𦕈空闊帶月簪梅花獨起舞殘雪
姚鏽
雜詩
北風日以勁古道無人行陽坡樹已黃隂崖草猶青四
時相代謝誰為此枯榮攬衣坐幽磴下有流泉聲聽之
不成調挹之有餘清悠悠京洛塵汚人頭上纓
春館
山館四無鄰東風伴幽寂缾花羞晩紅庭草衒春碧猿
攀松樹枝鶴踏蒼苔色麾之不肯去聽讀麻衣易
方岳
小集垂絲海棠下
春風定何物所至成芳妍牆隂樹憔悴寧識歲月遷今
晨步吾屧珠纓粲紅鮮餘酲不勝扶背面低晴煙風日
不貸人坐恐隨翾翩強起從我游一笑俱嫣然
南窗偶書
西風忽悽厲皎月流素光客從何方來蘭佩芙蓉裳揮
瑟發哀彈夜寂山蒼蒼可人者麴生挽我無何鄉醉中
𦕈萬里拄頰歌滄浪
亨道至能對棋月下文振聞後堂歌聲逃席而
起
高梧動涼秋月色如新磨吾儕冰雪胸如此良夜何二
客信不凡一局欲爛柯中庭人語寂玉佩鳴相摩勝士
何灑落俗子誰譏訶安得玉跳脫酌我金叵羅昭華不
露面獨蠒抽長歌徑令鄭子真飛夢巫山阿
山行
山欲窈而深路欲繚而曲向來始開荒惟恐日不足松
行四五里雲撓上下谷振衣千仞岡邀月噴横玉於今
曾幾何此興不可續一笻筋力疲籃笋或更僕平生愛
山心安得兩黃鵠昔如鴻翩翻今如駒局促盛衰固其
常細甚太倉粟付之琉璃黃澆以葡萄綠
次韻久雨
老我不解事束書别溪堂寧知十日雨換此兩髩霜苔
滑螾爭席雲蒸蝸篆梁移牀夜避濕仰見天隙光長安
亦何好肯墜聲利場人情愛吾廬對此良自傷早知一
官誤悔不三徑藏沙觜竹萬箇屋頭木千章晴當相與
屐雨亦可以觴母令鼃黽曹張皇喧我傍
八月十四夜對月
澄空四無雲明月如凝霜岸巾南窗下領略今夕涼鴟
夷渴生塵風味不可忘欲上排九關箋此世故忙百年
幾今夕令我持空觴竹君自可人清影飛度牆挹彼風
露姿浣此冰雪腸明當醅甕熟春溜翻糟牀良夜難虛
拘當復會此堂所不償予言有如明月光
簡劉尉
秋風昨夜起碧宙已澄穆肯乘雞棲車遠過蝸殼屋縱
無二頃秫亦有兩窗竹喜逄諫議面未負將軍腹燈寒
一夜話夢破十年讀貧味故自佳柔蔬雨中綠
與胡子安眺雲林
共搜括中奇邂逅瘦笻兩溪甘茶自香雪盡梅更爽硯
寒了佳娱林㢠答幽響日暮僧不歸山雲自來往
酬行甫平山之約
我家江南村煙雨對山睡與山幾何别塵土發深喟歐
陽有佳踐花驄一鞭至亟報江南雲共此故人醉
次韻楊先軰古調
陌上有蕩子金鞍飛華韀閨中有思婦玉指調悲絃當
時兩相得誤作容易看那知新婚别負此如花顔妾身
如秋葉君意如春煙恨妾不恨君勸君長加餐于飛者
雙燕人獨胡不然悲哉結交行難語之時賢
南山有於菟雪齒雙銅睛霧深忽軒鬐孤嘯開青冥槲
林歲月老猶以文炳名胡為食牛志無復當時英吾聞
楊儀之筆落風雨驚乃今已老矣囊錦攜一兵平時號
詩將窮處圍愁城何當裁西崑與爾樽南溟高談動星
斗萬物皆欣榮秋風吾亦歸空山多月明
題王尉半竹
吾始過西齋破於玉川屋中有山澤癯雪燈共夜讀秋
聲入雨聽手移牆下竹攜鋤斸荒苔寧甘食無肉今春
初行鞭稍覺風月肅既成為詩喜破俸起新築舊聞君
家猷興寄尚幽獨一日無此君亦自憎面目君其幾代
孫秀色若可掬萬事不挂口翛然對寒玉城中寸金地
官舍廹林麓曾微百肘寬難雜以花木尚遺一半何留
之與雲宿
和放翁社日四首(錄二首)
社鼓
鼕鼕枌榆社坎坎桑竹野初非有均度意欲薄豳雅侯
家按新聲視此寧勿赭且從羣兒嬉吾耒已可把
社酒
春風潑醅甕夜雨鳴糟牀相呼薦蠲潔洗盞方敢嘗不
辭酩酊紅所願䆉稏黃家家飯牛肥歲歲浮蛆香
溪行
春風何時來柳色已如此山中不知年或告以于耜鳴
蓑起飯牛青青渺煙水獨有頭上霜春風不吾以
煙埋草堂路雨暗梅花邨起尋南溪翁隔此一水渾獨
酌固自佳業已攜山尊我醉即翁醉何必親與言
冬雪不到地春雪方連天山園赤珊瑚暄暖亦已妍舒
舒者丹荑忽作凍蝟拳寒燠固不齊勿與時爭先
避暑冷泉
火雲散鱗甲萬瓦如炊燖東華車馬塵褦襶不自禁誰
能半日閒脫身此窺臨百錢買魚篷横截南北岑追隨
二三子未害山水滛邂逅十八公俱作笙鶴吟頗聞彼
上人振鬛萬馬瘖試詩沒字碑往聽無絃琴空堂無枯
秀契我回向心清涼一味禪揮玉開煩襟笑指亭下泉
杉竹涵幽深蘚橋放三閘龍怒飛出林奔雷吼春壑晴
雪生午隂人間正炎熱去作三日霖
利登
雜興
我昔此園遊寒梅吐孤豔重來幾何間叢青倏以遍誰
云花與葉同樹不相見
癸巳十一月二十五日辭家雪甚作愴然有懷
歲暮遊于歸余始為行客朔風萬里長吹雪犯巾幘臨
行不言苦不忍母心惻乾坤廹短景寒日易傾昃冰池
綠骨巉凍車瓊網澀一寒忍已熟浪出還自責撫劒睨
前岡雲重楚天黑
贈南豐
芳鮮桃李花曄奕春風道春風不可名桃李花自笑人
閒雙睫淨玉立軍峯峭
有口寧食薇有身寧衣褐居然觀八荒獨立招皓月清
風亦知人蕭蕭動幽樾
秋步述所見
趁晴收斷薪破曉循幽浦山寒樹欲風雲重天將雨兔
奔初種畦雞拾穫殘畝葉深樵無跡水落魚可數幽草
不須生千林秋已素
感興
寂寂卧空晝憂懷忽無端攬衣亂西澗復此凌西山春
事已無多半消霜霰間狂風更甚雨時蔽江南天寒草
昔衰靡及兹秀平阡日晩幽陽生餘光草中妍徘徊桃
李花瑟瑟漂寒煙
林希逸
舟泊姑蘇城外
倚郭維孤舟漠漠見煙渚水宿野鳥歸夜深鄰人語遠
客萬斛愁卧聽姑蘇雨
午齋即事
晴窗伊吾罷風薄清晝永陳編幾廢興適笑心自領青
精飯何味車笠沸塵境佇立共幽懷虚簷疎竹影
石鼎聮句圖
畫意不畫形形勝意不足正如九方臯相馬不相肉此
筆誰為之繅藉以錦玉一几共三人彌明喜師服賡酬
夜何其漏箭在銀燭誰如豕腹脹誰作龍頭縮始胡為
頡頏末胡為屈伏彼既鼻撩天避席徒局束去者俄翩
然二子睡正熟奓戶問童奴曉雲淒古木質之昌黎篇
段段皆實錄用意豈不精或者疑近俗我聞文章家同
工而異曲或如駿歴險千里在一蹙或寸步不遺句句
必連屬在詩則樂天在文則永叔畫品恐亦然願言寶
此軸毋使歎巧心受嗤於拙目
劉翼
伯言見和拙作以漢隸書之謝以七韻
李潮善八分求歌杜陵叟有人和我詩半紙餘科斗風
雲生其懷劒戟出其手石經中郎蔡新樣元和柳元常
文不傳退之書何有待我農隙時載筆隨君後袖手眼
亦明聊與之飲酒
周弼
送覺新上人還越
古越多精藍名僧遞相接青林缾盂聚丹壑樓觀疊今
乘秋濤便莫待寒雨涉何處聞鳴蛩虛廊掃黃葉
錢時
十六渡
頗聞十六渡客子良間關一雨落澗谷湍氣怒潺潺我
來屬秋晩霜葉初斕斑窈窕行竹輿鳴禽相與閒複嶺
互交鎖淺瀨隨回灣路斷一罅通石磴危躋攀時見荷
鋤者行歌語蠻蠻採山有薇蕨結廬有茅菅安知避世
人不曾巢其間何時一枝笻溯流到黃山桃源事荒怪
誰謂非人寰
蜀阜精廬無風自涼方欣然出戶見竹雞將雛
砌外
薝蔔淨如洗蒼筤清且深依巖自幽潤况無日影侵亭
午一升階忽若投凌隂涼氣颯以入肅肅生衣襟大火
浮炎埃虚堂抱雲林安得冰霜顔聽我山中吟盤桓去
未忍砌外行山禽一母將四雛出沒叢草隂我非有馴
德渠自無機心欣然歸北窗載弄南風琴
吳定夫遊武夷
九曲武夷山山山堪著屐霜月呌孤猿寒藤挂蒼壁路
逢採芝叟為我寄消息
周師成
梅
采采芳梅枝瑣碎白雲姿在山千花怨出山百鳥啼操
持思所寄轉趾迷所思清披太始風寒應太虛月一日
拂人衣三歲香不歇
劉克莊
上巳與二客遊水月洞分韻得事字
勝踐造物慳貧交世情棄昔戒十客來旦無一人至惟
余暨兩君鼎足坐水次歡言天氣佳誰謂風土異高吟
雜騷選序酌逮髫稚滌厓去惡詩捫石認缺字古來幾
褉飲傳者纔一二蘭亭感慨多未了生死事杜陵更酸
辛窮眼眩珠翠旨哉兹日遊超然遺塵累逍遙千載後
尚有浴沂意巖扉滑如玉歲月可鑴識
龍隱洞
先賢評桂山推爾居第一豁然碧瑶戶夾似雙玉壁中
有無底淵黑浪常蕩潏諒當剖判初倍費造化力雷嗔
斧山開龍怒裂石出至今絶頂上千丈留尾脊寧論兒
女子壯夫股為慄我來欲題名腕弱墨不食摩挲狄李
碑文字尚簡質今人未知貴後代加寶惜洑流工駭舟
久遊覺蕭瑟巖室寬如家回櫂聊愒息(狄武襄平蠻碑李師中待制宋)
(頌在焉)
陳起
靜江商宰書來且索鄙詩要道其冰雪相看之
意古調代書
連牆不通問千里乃寄音平生於締交淡泊味最深吳
山青插天應同碧玉簪尚憐風馬牛暌若商與參一聲
南來雁西風又相尋君其念衰朽余亦懷瑶林一簾了
官事吟外時鳴琴識量萬頃陂文華實南金向來唐相
璟疑事問崔琳諸臺貴得賢而肯捨此琛會晤喜有期
寬此離索襟
李曾伯
庚戌過浯溪讀中興碑
峿山一何青浯水一何綠上有唐朝碑蒼崖與天矗清
廟倣遺音靈武號實錄其筆走風雷其文貴金玉曾經
兩賢手足耀千載目後來紀名氏前鑱後且續豈無黃
絹詞中寓白圭讀一詞不敢措我懼此碑辱雖然勿泥
古詠歎豈不足嶽將降甫申吾皇車攻復將墨東海水
且汗南山竹勒功岱嵩頂豈曰清溪曲
姚勉
題雪景四畫(錄二首)
寒江獨釣
殘蘆色欲乾枯柳淅已集彼舟者誰子被此玉蓑笠寒
鱗正衣藻垂餌安可及此興不在魚攜竿雪中立
灞橋騎驢
飄飄風中雪瀝瀝橋下水雪寒換清骨水淺潄塵耳詩
情散天壤妙處乃在此得句欲似誰岸梅是知已
訪胡景顔
適齋詩仙人吟境天寬廣聞詩未識面魚雁空來往道
周歘相遇慰此積歲仰煙林指深處邀我稅塵鞅入門
境自勝萬竹颯蕭爽燈前酌夜雨談笑劇撫掌錦囊出
新什句字兩俱響明當早脂車未别先悵惘嗟予走紅
塵方此墮世網羡君飽林壑四序足幽賞努力善自珍
清名照天壤
同張公望湖上避暑到四聖觀招柏堂月渾二
道士出飲
清晨有客來畏暑思避地涼多獨湖上一棹拍空翠長
堤舞楊柳餘雨在荷芰炎蒸俱已失滿抱足清意頗思
孤山頂有客具高致扣門聞琴聲便覺洗塵累湖邊出
問酒飲興隨所至池鮮煮珍甘水果剝香脆好風林外
來吹面涼不醉清談詣物表絕不挂世事畫舫何人斯
簫鼓正喧沸清遊彼應笑世事吾不嗜尚思攜枕簟同
叩竹間寺從今日日來莫厭驚晝睡
贈畫山水魚龍章秀才
章生畫中師神秀蟠心胷兒時學山水近復能魚龍拂
素欲畫時默吮南山松斯須景與物以次生筆鋒畫山
巧安排咫尺千萬重隂晴弄明晦近遠分淡濃雪月清
瘦嶼煙雨朦朧峯有時作江湖萬派俱朝宗雲濤洶澎
湃雪屋驚奔衝風平坦如掌皺縠浮溶溶因水更幻魚
回翻態從容翻荷猛跳珠聚藻相噞喁中有化龍鯉靜
伺機便逢天門露頭角滃靄祥雲從看君此四畫衆史
特奴傭當知各有意不特誇纖穠丈夫抱膝時清樂山
水供觀魚或濠上笑倚臨流笻一朝稅鱗鬛屣脱塵泥
蹤甘霖澤四海霓望慰九農
麻子湖遇逆風
嘉平既望餘玉冰發歸槳舟行苦灘澁三日葛陂上天
寒歲云晏道遠空惆悵行行且旬日僅此舟泱漭順流
風忽逆進尺退或丈魚黿互出沒濤浪相潏蕩茫茫水
接天四望極空敞雖令歸思遲亦覺胸次廣是時羣魚
集軋軋亂輕榜紛來以十百並進或三兩懸金上絲綸
跳玉中罾網中間數十軰蓑笠牽畫舫沿流勤按視似
是此湖長彼行良甚捷此進不可強儻無觀魚樂孰慰
岑寂想篙師不告瘁竒觀亦可賞黃昏成野泊風雨助
悽愴勢如潮汐來怒若鼙鼓響吾獨安所適幸不愧俯
仰緬懷金蘭友氣義特慨慷念我歸苦遲舍我願先往
亟趨南浦城擇館待稅鞅今宵此風雨露宿必草莽繼
兹更三日會面一拊掌屠酥酒同傾共挹西山爽
白鶴
白鶴有奇質從古巢神仙饑餐必瑶草渴飲惟瓊泉朝
飛閬苑霞暮宿炎洲煙一從落塵埃六翮翦不全身居
樊籠中心往雲霄邊長鳴欲誰訴顧影私自憐清都夢
如昨欲去曾無緣安得支道林使之遂飄然
朱繼芳
滄浪風月
我登滄浪亭復歌滄浪曲歌竟復長歌杳杳山水綠天
風吹散髮山月照濯足為謝獨醒人漁家酒初熟
鄒登龍
詠懷
洪河相綿纏嘉宅良可卜蒼松蔭長蹊叢梅馥四屋過
亭白水飛鳴流潄寒玉遊目俯靈景抱杖委繁俗長吟
暢幽懷理琴展清曲豈不企凌厲而乃傷局促吉士抗
遐蹤幽幽聚靈族
山上有白雲
山上有白雲浮陰翳陽光亭亭颯繽紛出岫高飛翔飛
翔長在望遠匪千里隔莫以秋風來吹散無蹤跡
秋夜懷菊山沈莊可
涼風動金旻奄忽寒節至百卉俱萎垂梧桐亦飄墜明
月入我牖輾轉不能寐顧影重傷心思君長下淚
羅與之
玉梁道中雜詠(錄三首)
清商從西來刺刺滿林塢草木儵變衰柯葉不相顧昔
時翳空雲今作連山雨菊花猶強項籬邊爭媚嫵
片石能邀人憩此兩足趼忽逢黃冠師對語白雲巖眼
中景物饒恨我蓬蓽遠躊躇不忍去泉石倘可剪
峭壁圍莽蒼荒谿人削跡時聞蘆葦叢野鳥語岑寂浮
生雖有涯幽討當無極御風獨長嘯此心謝鞿馽
俞桂
古意
無言情脉脉美人久相隔道阻修且長春草幾番碧鳳
釵冷髩雲鸞鏡輕雲羃昔為比翼鳥今作孤飛翮愁絶
寄郎衣腰瘦裁宜窄
靈隱
回首得兩年曾入靈隱去一路看不足衣霑松上露白
雲來相迎澗泉飛瀑素此景天下無遠勝廬山路
薛嵎
山居十首(錄六首)
深澗遊羣魚高樹鳴幽禽山中白日長同此逍遥心脫
粳香可炊濁酒聊自斟過兹非所求孰為升與沉
陰壑生暮寒白雲如炊煙麋鹿不識人時復近我前青
松三四株石牀在其邊意思清且閒可以終餘年
前邨雨脚收斜陽挂高樹老翁牽牛歸頗亦有幽趣山
風響茅屋崖月導芒屨平生江湖心於此謝馳騖
龍居洞雲深飛泉瀉石壁不聞耳邊喧但覺心境寂富
貴由他人得失俱抱戚孰能全其天山中樗與櫟
午睡不覺長童子入城廻地爐散微煙煨芋已成灰獨
酌無嘉賓梅花為吾開須臾山月高顧影空徘徊
古調今誰彈至樂非外假淵明愛無絃此意知者寡放
鶴未歸來時倚長松下旁觀彼何人笑我衣裳野
黃大受
春日田家
凛寒陵熙春誰為禦其侮酸風吹積雪濃雲灑飛雨農
夫荷耒耜俶載耕斥鹵為其有身累寧免自辛苦妻兒
送中飯凍凌強欲吐晩歸極困倦倒睡帶泥土朝來天
光開紅紫新媚嫵南園踏青人日暮猶歌舞
二月祭社時相呼過前林磨刀向猪羊穴地安釡鬵老
幼相後先再拜整衣襟釃酒卜环珓庶知神靈歆得吉
共稱好足慰今年心祭餘就廣坐不間冨與貧所會雖
里閭亦有連親婣持殽相遺獻聊以通慇懃共說天氣
佳晴暖宜蠶春且願雨水勻秋熟還相親酒酣歸路喧
桑柘影在身傾欹半人扶大笑亦大嗔勿謂濁世中而
無羲皇民
偶成
蕨薇生山巔長不踰蓬蒿松柏生澗底歲久還干霄稟
質自不同託身奚必高
綠草何自來蔓延滿中庭前朝方芟夷兹視忽已盈竹
間幽蘭花數四移乃成
公安
市人屋井底棟與江堤平大江壓堤來浩浩勢欲傾古
堤騰長蛇獨與江爭衡積流奔巨浸漂突萬馬驚油河
與之合盤渦沸淜騰折旋聲洶湧吞吸飜長鯨微茫隔
岸邨百尺崩沙頳中流有行舟來往如飛蠅巨風吹銀
山性命鴻毛輕設險護東南天巧如揭繩用武莫若荆
英雄所交爭元德欲興劉於焉深經營坐據此要湍進
退窺敵情時事一扼塞拂衣開西扃至今聞西偏城治
餘丘陵湯湯横乎前何畏百萬兵善衛保其吭坐待其
師崩更能用吾長談笑收其贏何者非神機用之須人
英機略失所用山川無常形休兵不敢論淒咽含餘清
秋夜讀書
青燈敞虛堂微風動衣襟兀坐耽塵編起視星河沉古
人豈可見所希見其心終然發永歎不寐鳴牀琴
吳龍翰
連雪五日有無盡觀
平生酷愛雪老我看不足安得走五臺六月潄寒玉無
計巢雪山與佛結幽獨方輿多竒觀出門欠車轂天公
副微願連朝遣滕六寒林振琳琅朔風扇瓊木樓臺烱
夜光地靈驚玉局幻成銀世界一旦飽雙目清冷天地
氣吸人空洞腹賸欲呼夜舟飄然訪林麓
數年前有小詞云微雨後落花天嬌態病懨懨
怕人猜著是相思成日不開簾寶釵横蟬髩亂
院宇待人歸盡緩移蓮步玉蘭前纖手掐花鈿
兹月夜與客飲梅花下一姝歌前詞復出箋徵
余新作
月夜梅花下開樽誰主賓梅花嬌欲語讓我白頭人娉
婷樓上女無乃花中神下樓欵歡笑莫惜抛千金纖纖
出素手為我彈瑶琴自言諳古調妾心合君心感君纏
綿意未彈先有情妾佩明月光妾衣雲霞輕共君驂白
鳳一息超玉京君看天帝女嫁與牽牛星天河萬里長
鵲橋歲一陳安得河水乾夜夜長相親君能挽天河一
洗八極塵
層翠樓
結樓書屋傍獨占林塘幽飛簷瞰寒碧照影虹霓浮層
巒萬蒼翠峭屼生戈矛黛眉與螺髻故故含嬌羞此時
樓中人片心隨白鷗風吹烏紗帽露滴紫綺裘白雲入
我望逸興何悠悠沆瀣供晨飱酌以碧玉甌朝暾散朱
景嚥納十二樓願言追黃鶴致身八極遊慷慨笛聲發
滿樓明月秋
張藴
溪上
今夕知何夕吾意亦良適明月滿船篷清風動帷席過
雨前溪渾停雲半空白衰荷無嬌紅老梧有枯碧頻更
燭對棋仍把酒澆石歲行變暄涼朋情慨離索相思日
以長孤吟夜方寂露下客衣單草際螢光奕年年修翫
心一醉不得惜
鄧林
南國有佳人
南國有佳人仙姿自蓬島龍綃照明璫鳳釵横貴寶新
妝試鸞鏡皎皎顔色好芳年倏已笄君子可偕老奈何
行媒弱修言棄中道洞房闇怊悵珩璜結組縞寧作鍾
離春勿學姑瑶草
結友四清
飄風吹游塵古道少人行涇水化為泥滄江汙吾纓嗟
余偭工巧世外陶閒情衆芳怨蕪穢不忍葹菉盈庾嶺
姿皚皚渭川色青青三閭播秋思九韶鏗樂聲蕭然庭
宇中對之成五清滔滔揚波者劒首一吷輕靈修儻見
知冰霜憺姱名
李濤
詩友作涉江采芙蓉觸撥鄙思亦成一首
涉江采芙蓉江水濕我衣厲揭不憚遠將以遺所思所
思不我見持此將安歸野花逞姿媚衆好紛莫違此物
何足歎但傷愛者稀
黃文雷
晩立
獨遊得荒蹊晩意與心會水聲遠纔聞山色静可對鳥
語林塘邊大吠籬落外柴門未須關月在東峰背
陳鑒之
送鄭嚴州
父老迎使君舟楫桐江波那知使君心一片煙雨蓑杖
藜對客星清風雙嵯峩沙鷗公故人應為小婆娑
會稽秋日觀山
荒塍間流水蠧葉風颼颼前山與幽人亭亭共清秋遠
近日明晦隱見雲去留木末一叟歸犬鳴茅舍幽憶昔
典午東劒佩森名流勝地慰遠懷兹焉久綢繆漁磯與
樵徑今有斯人不池石老苔髮空餘蠃蚌遊世有古今
異郢歌聊自酬醉眼時摩挲此山即前修
晩登京口倅廳富覽
窮途逢偉觀小閣江萬里薄暮岸幅巾寒烟四山起天
河注平淮斗柄卧蘆葦欲返還少留燈青客船尾
奉寄陳宗之兼簡敖臞翁
君隱萬人海嘯詠足勝流我墮寂寞濱嵌巖一笻秋蟠
鬱向誰吐天圍蘆荻洲劈箭客帆去何日回我舟
同劉叔泰放步湖邊入靈芝寺坐依光良久叔
泰誦坡仙好把西湖比西子之句予因賦古風
一首
劉郎喚我出勝處意所便清寒柳桃風濃淡杉檜煙僧
廬自生香步遶古佛前依光偶不扄坐數禽聮翩平林
度清磬遥隄簇歸船湖山露真態鷗點溶溶天形容幾
吟筆剛道妝抹妍莫作西子看正如姑射仙相知喜值
予微笑生清漣
送陳仁叔之越
生世可無友我友得仁叔行已嚴尺度色夷氣清穆蠅
頭觀世態麈尾露心曲大江渺愁人風欲飽帆腹重陽
兩日是不共一杯菊吾儕跡浮萍同是客京轂作計俱
出此正爾未免俗倘有囷可指一笑如魯肅寒窗共短
檠何用戒征軸所以窮杜陵恨欠突兀屋波寒淨沙石
露重老林木莫言衣帶水後會殊未卜越山君舊遊我
亦曾寄目邇來平安否細與問修竹
陪守齋至玉湖書院作
天垂大溪碧近樹齊遠山水氣涵野色縹緲亭數間維
昔文節公孤標凛羣姦飄然兩屐齒雲巖遍躋攀此地
足佳致差不遠市闤壽峰(文節次子)顧而喜築屋娛親顔吳興
冨臺榭往往攜歌鬟公獨抱書來小舟破潺湲花淡水
紋麗鳥啼人意閒讀易發妙藴不惟平馬班(公有易訓馬班異辭)著
述五百卷星芒照人寰天街幾繡鞍蹀躞趨豹關河來
砥柱立一老菰蒲灣守齋(文節第四子今右曹郎中)領客遊秋風韻枯菅
吾誦壁間文徙倚蘚石斑德人不可見月白漁舟還
樂雷發
送絅齋李監丞赴湖南提舉
吏統久已紊使選匪易為蝎虺何蓁蓁鴻雁何纍纍持
節豈不多曠職苟所私緬懷紫陽翁昔使東浙湄陳臬
紏官邪揚仁蘇民疲兹道有先後哲儒昭令規絅齋宅
瀟牧邦懋灼帝知厲廉肅宷寮反稅驩鄉耆所學藴淵
道寬嚴權理宜兹總全楚境歌此皇華詩位穹民言邈
壤廣吏蠧滋閩俗職所重簡僚乃政基視聽貴遠周細
微在可遺攬轡戒前路豈為好爵縻揆予忝英盼懷德
念别離别離果何念康濟乃所期懿兹遠大業肇此咨
度時勖哉振英采慰我湘民思
張至龍
寓興
東日照瓦霜西嚮界餘日莫言日不到日光來未及種
菊一百叢九月開盈枝莫言無好花好花開較遲庭前
無繁植疎竹附梅坡雖然無巨蔭明月飛來多夏月灌
菊根見花在秋日先時不施工臨花已何及十年插柳
枝今與高樹齊垂條綠春風上有流鶯啼
徐集孫
堅冰
滕六巧呈瑞平白一尺高霜風凛冽生挾夜聲如號冰
澌條玉筯瓦縫鏡銀膏茆屋頓暴冨掩映何奢豪晶光
動閭里健羡等兒曹此時輕脆資堅為千載牢一旦陽
明升消泮蔑纖毫奚獨此為然世事亦滔滔
夜雨
夜半倏驚覺狂風攪秋鳴掣電起迅雷驟雨翻盆傾逆
知造物意揫斂萬寶成天威不竟夕須臾山月明
王琮
秋夜有懷醉書十韻
秋風從何來颯颯入窗牖殘燈耿不寐照我容顔厚故
園豈不佳亦頗興懷否黃金桂百樹碧玉池十畝猿鶴
響空山亭臺暎疎柳觥籌雜野䔩筆硯得佳友愁無彈
鵲句雋有持螯手人生行樂耳功名有時有點檢屐幾
兩土苴米五斗浩然歸去來萬事不如酒
王柏
赤松即景
平生百慮懶尚有丘壑心佳哉二三友同盟時幽尋壯
懷豁虛曠元宫窮䆳深時方釀薄暑萬綠漲雲岑新篁
凝粉翠日影篩碎金瘦笻扶野步羽扇搖清吟漱齒掬
清泚雪瀑開風襟脫巾挂琪樹露頂涵重陰山禽自在
語濁醪自在斟物外轉棲碧石險蒼苔侵何時侣麋鹿
結茅入深林
和葉聖予小桃源韻
二仙何如人夫豈古隱士道成遡泬寥羊卧不再起鸞
鶴舞松聲蕭騷快心耳金竈清塵生餘丹不輕委我來
桃源遊直窮路所止飛蘿搖春煙素雪噴清泚何時架
草堂深入此山裏翛然逃世慮鍊魄繼遐軌
黃簡
招荆江蕩子
衝風逐飛雲庭葉紛墮槁蕩子久不歸佳人坐中老蕭
蕭楚山晩湛湛江水流經從望夫石那得不回頭
方逢辰
送潘翠谷
無屋住僧廬無菜挑野草野草風味長僧廬人跡少剝
剝誰扣扄待予事幽討錢塘有騷翁自號翠谷老疋馬
遊南牆要伴松竹好遐思到山人迂尋出詩藁詩無愁
苦吟埽退郊與島胸次鮑明遠筆下王逸少我觀陰與
陽禪代何時了不能為魯連尚可作商皓長歌黍離篇
酹酒問旻昊
錢選
題浮玉山居圖
瞻彼南山岑白雲何翩翩下有幽棲人嘯歌樂徂年叢
石映清泚嘉木澹芳妍日月無終極陵谷從變遷神襟
軼寥廓興寄揮五絃塵彯一以絕招隱奚足言
雪霽望弁山圖
城市吾所居遥看弁山雄積雪最先見皓彩照諸峰我
今遠城市薄遊留此中忽焉歲云暮更覺尊屢空開門
未然燭飛花舞廻風萬木同一縞四野變其容恨無登
山屐幽討何由窮
何夢桂
贈楊古澹
南山有岑樓岑樓高落星娟娟樓上女悠悠撫朱繩常
年猗蘭操翻作長短情世無千古人惟遺千古心心長
韻愈遠疏越難可聞曲盡無人聽月高風滿城
和徐𣙜院唐佐見寄
白雲古樹杪下有山人家與君曾讀易探索入磐汙盤
桓坐白石汲泉燒鼎茶至今山中兒羡我兩客嘉客去
不復來屋上凝朝霞有時撫孤琴猿鶴聽無譁何當賦
招隱共駕青牛車
雪樓程御史次方山房韻見寄用韻答賦
青樓有蛾眉翳䄂渺獨處日暮賦摽梅愧我求彼士誰
家操孤鸞感此中夜起明河落天西玉繩低尺咫結言
藉媒勞恩重報無地明珠在羅襦誰能諒心事
次山房韻古意四首
思君吹參差幽路蹇離絶綠藍不盈襜芙蓉在木末采
蟁解我憂憂思難察識世態反覆手况復問宿昔韝鷹
豈思颺轍鮒固相沫得時與失勢離附奚足惑耳餘難
為交管鮑易全德伐木無良朋白駒有佳客
佳人邈中洲倚竹翠袖寒捐玦屬蹇修脈脈一水間夜
半下雲旗逸駕歘可攀結言永為好失報念急難君有
金錯刀我愧白玉盤終然鹽梅心死不易醎酸往事化
蜩翼徂生遺鼠肝永言歲寒心寤辟起長歎
牽牛飲天河河水清可挹天孫無機杼終日不成織相
望空寤言無人諒心迹人生窘良會百年倏朝夕朝夕
不可期來世固㒺極無金鑄鍾子鼓瑟逝安適帝子竚
不來采芳翳庭實悠悠萬古心俛仰三歎息
夜舟不藏壑川流無廻波百年逐憂樂晝夜相戞摩逝
者不復來皓首成蹉跎誰與傷鳳衰毋乃楚狂歌兹世
固難免縱有朝與鮀猗蘭曲易彈秪恐聽者訛折揚雜
黃荂每與俚耳和感此歌晨風忘我將如何
方䕫
田家四事
耕
古人以農仕仕即為公卿未仕有常業安得不躬耕我
耕常及時破塊當初晴墳壚土性異勤怠人力并泥塗
淤手足霧露沾裳纓婦子挈午餉勞苦寬我情罷耕亟
放牧吾牛亦饑鳴投耒重回首深山空月明
種
我生古楊州田下異梁雍山田種荒菜水田種浮葑地
力肥瘦兼農器有無共及時撒新榖搏黍遞幽哢生意
日夜長移秧趁芒種未嫌豚酒祝自樂雞黍供落日竹
枝歌猶是豳原頌
耘
良苖已入土田間水沄沄昨夜苖根發翳葉如煙雲草
生害我苖匝月一再耘是時人苦熱出門天未昕鬱蒸
體流膏爬捽手生皸手荼擁根節腰草驅蠅蚊青青衿
佩子從事哀我勤我勤自樂此爾非沮溺羣
穫
涼風入衣襟斜日照墟落我稼將登場築杵聲橐橐宵
征備寇盗日行呀鼠雀腰鎌赴田間是處竟秋穫刈疾
笑翁健負重慚兒弱山炊雜戎菽野草配場藿人生累
衣食計較一餉樂已矣復何言吾生老耕鑿
感興
斑斑林中雉雌雄同朝暉鼓翅飛不遠山田麥苖肥飲
啄百步間未暮相隨歸當春哺羣雛長大各自飛宇宙
豈不大嗟爾為生微窮途守一轍畢命芝與薇
月府有竒木根榦飽清露生香異凡間衝風落天路高
枝舞青鸞低枝弄霜兔姮娥方妙年衣采純縞素娉婷
不肯嫁含情待誰訴昨與汗漫期徑向銀河渡授我不
死藥倚徙怨遲暮即席欲服食終夕愁相誤悠悠下高
寒回首空煙霧
李謹思
寄進士熊退齋二首
猶存火後書罕識卷中字無筆補元經有金酬載記漫
漫歲月馳忽忽春秋閟欲辨已忘言涕淚空垂泗
殉義若殉財避名如避箭况當喜懼交肯與寵辱踐百
年元亮心一日宣明面朱門轍迹多山路微如綫
梁棟
淵明攜酒圖
淵明無心雲纔出便歸岫東臯半頃秫所種不常有苦
恨無酒錢閒却持杯手今朝有一壺攜之訪親友惜無
好事人能消幾壺酒區區謀一醉豈望名不朽閒吟籬
下菊自傳門前柳試問劉寄奴還識此人否
送李北山歸建康
人生無百年胡為在遠道遊子歸故鄉王孫怨芳草有
田歸去來無田歸亦好
邵桂子
遣興
無家欲何為有酒亦竟醉况接故人歡譚諧起予意結
交三十年心事兩不貳坦率無町畦議論絕同異盆菊
傲晩黃泉蒲濯寒翠含芳自貞潔抱節誰嫵媚於人豈
不然巖壑從棄置守道苟有得安貧實易事山雲促還
歸溪月苦邀致去往任自然吾生等如寄
熊鉌
題東坡詩集後
東坡真天人再拜當斂袵千古岷峩英浩氣發耿耿用
世固磊落作詩更雄騁熙寧化宜更當國惜已甚胡為
呌怒呶使我毛髮懔九天忠臣心欲發不暇忍雪堂何
從容人事得盡屏江山拓胸次風月動佳興我觀此時
詩下語已清永晩喫惠州飯晨夕對蔬筍和陶數十篇
習氣脫略盡岷山幾百阻到海渺萬頃公詩蓋三變每
變輙近正少年縱横習豈意造此境偶於元寂中佳處
得深省學道便為真此語吾敢信文固氣所充要在以
理勝洋洋大雅音千載歎寥泯言詩亦小技所入宜重
慎我詩難示人持此聊自警
春雨
春來一月雨米斗錢三千江空盡絕市竈冷厨無煙我
從莆城來四望良淒然濱海皆食淡邏卒相尋延纍纍
起夫役蔗局供熬煎玉食寧幾何千百俱並緣秖今二
月節何暇及種田使臣詢民瘼當務固有先近倉有陳
粟庶解朝夕懸州縣價一平鄉閭自然寬欲言事何限
何當息民肩
牟巘
題淵明圖(并序)
淵明九日無酒坐宅邊菊叢中意殊寂寞江州刺
史王茂弘諸孫已荷朝寄猶知有賦歸去來者能
於此時遣白衣擔酒遠餉邂逅一醉大是奇事集
中九日詩僅兩首無酒則曰塵爵恥虛罍寒花徒
自榮有酒則曰何以稱此情濁酒且自陶而王弘
所餉已酉九日十有餘年略不見於詩何邪此翁
志節耿亮與秋俱高往往逃於酒而寓於菊二詩
之作一感一喜微見於意固不暇於歲歲皆詩此
中有真意欲辨已忘言正當求之言句之外可也
此幅筆雖簡意有餘輙和已酉九日韻述其事醉
中看畫未免發千古一笑
平生抱耿介四海寡朋交淒其九日至頗感顔髮凋無
酒醒對菊風味乃更高誰識此時情白雲行遠霄地主
有佳餉得得良已勞而我適邂逅赴飲如沃焦永言大
化内朽質非所陶惟有飲美酒一醉可千朝
杜濬之
示故人
在家同匏繫遊子似籜飛昔分參與商今作塤與箎感
子意氣殊顧我齒髮非茅屋正蕭蕭野花亦離離無酒
水可飲無飯黍可炊杲杲看朝陽連連弄夕暉男兒重
交好雪霜以為期
錢仲鼎
題静春堂集
閉門雪卧遠詠史風情留詩有三百篇令子手所裒汝
翁秀儒林殖學嫓前修六經窮窔奥萬象工雕鎪廣矣
雅音正悕矣騷情幽照耀明月珠珍重珊瑚鈎一讀令
人喜再讀令人愁李杜骨已朽江河名同流憶昔託末
契東城得追遊平時少契闊暇日多倡酬櫟材自揣劣
藻思誰與儔老我歲冉冉霜髩風颼颼索居破茅屋寒
擁敝貂裘夜來清夢飛故繞松江頭夢中不識路修亭
渺悠悠粲然見梅花落月香影浮性情閱千古感發交
未休神交付冥冥知我雙白鷗
劉辰翁
初晴
初日入高樓歸雲雜江樹魚遊新雨清鳥語晨光吐天
容起復覩煙色轉輕素牆草麗車前巷溝映泥路窗明
袪宿潤礎泫滑微步會朝有宿客過午無來屨沿砌上
蠙衣虛庭竿犢袴人生足無事世故非所慮彼語吾不
聞清風有時度
高晞遠
心遠堂
種竹期十年栽橘盈千頭雖云多遠慮無乃為身謀高
人絶塵累俟德居此丘泰宇無畦畛虛空有天游仁義
尚蘧廬道德成安流結茅依翠微極目際平疇白雲度
寥廓黃鵠下滄洲百世此周覧我志尚可求秖應柴桑
翁真趣共悠悠
陳瀧
遊蔣山
蕭子香花場周子琴書地峻坂接縈紆高林在蒼翠驅
車登北阜樂此風日媚遠挹秦淮清近覩吳宫麗休懷
國峙三猶見山維四巖空猿鹿遊谷響橡栗墜石獸土
漫沒碣龜苔贔屭昔人事觀覽驊騮屢連轡往迹付荒
蕪白雲鎖幽閉雙鶴鳴夕陽吾亦動歸志
御選宋詩卷二十三
