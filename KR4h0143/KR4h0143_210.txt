欽定四庫全書
御選明詩卷四十一
七言古詩六
薛瑄
題墨牛
青松落隂石苔上雨餘百草芊綿長老叟牧牛牛性馴
牛背讀書興蕭爽書中之味深且長高睨盤古窺皇唐
日暮驅牛下山去風清月白天茫茫
綠楊芳草被平坡老人騎牛行且歌歌長扣角角欲碎
悠悠古意何其多布褐涼風生兩肘幾度歸来明月後
夜深遺響入清雲應有知音與攜手
鶴山小隠
大江之石多奇峰天台遠與羅浮通鶴山蒼蒼在何許
嘉名獨擅東南雄中有隠士好事者作圖遠寄烏臺下
烏臺柱史隠士交持卷索我揮狂毫開圖指點山佳處
峭壁迴巒簇煙樹澗花流出山中春松風埽遍溪頭路
數椽茅屋何蕭然白雲簷宇常周旋讀易已了嘉遯趣
作詩或賦招隠篇此境初從柱史說令人撫卷想奇絶
振衣千仞或可期萬里雲霄足超越
山水圖為趙給事賦
黃門給事好事者一幅江山誰為寫雲霧波濤滿眼生
坐覺襟懷自瀟灑衡廬㟢疊岷峨高洞庭彭蠡洲渚交
又疑雪消蜀水来黃牛白馬增春濤細看清濁分天地
地脈山形宛相際良工妙奪造化工白浪青林走雲氣
緣江細路古木齊耳畔似聞幽鳥啼倚岸扁舟久將濟
入雲茅屋誰同栖江草山花不知數採芳未是良辰暮
英靈不聞澗谷歌仁智自諳山水趣憶我昔遊天下時
跋涉險阻探清奇何如此圖不出戶勝槩一覽無所遺
題羅侍御仙舟出峽圖
御史新圖妙難比畫船秋泛瞿塘水瞿塘水束三峽深
兩岸削鐵虚無裏虚無難辨峰頂高白雲林壑生虚濤
陽臺何處笑荒幻陣圖回首思雄豪雄豪一去幾千載
壯志何須增感慨自知廌角邪可觸不為猿聲淚空洒
東行更飽湖海觀繡衣不日朝金鑾覽君此畫動清興
扁舟便欲相追攀
過鹿門山
西来漢水浸山根舟人云此是鹿門峭壁蒼蒼石色古
曲逕杳杳藤蘿昏亂峰幽谷不知數底是龐公栖隠處
含情一笑江風清雙櫓急搖下灘去
苦雨
凉風颯颯雨聲急出門跬步苦沾濕山城拂地雲霧深
河渚交流潢潦溢田夫野婦坐歎息園中有棗不可食
況復離離禾黍垂及時不得收地力一年百事望秋成
秋成奈此淫雨積誰哉為我誅雲師宛見青天行白日
于謙
題畫
江村昨夜西風起木葉蕭蕭墮江水水邊蘋蓼正開花
妝點秋容畫圖裏小舟一葉弄滄浪釣得鱸雨酒正香
醉後狂歌驚宿鴈蘆花兩岸月蒼蒼
憫農
無雨農怨咨有雨農辛苦農夫出門荷犂鉏村婦看家
事縫補可憐小女年十餘赤脚蓬頭衣藍縷提筐朝出
暮始歸青菜挑来半沾土茅簷風急火難吹旋爇山柴
帶根煮夜歸夫婦聊充飢食罷相看泪如雨泪如雨將
奈何有口難論辛苦多嗟爾縣官當撫摩
池邊散步
臨流樹影半敧斜晴波滉漾走金蛇簷前燕子掠飛蝶
池面魚兒吹柳花遊絲牽風白日静落紅滿地青春賒
數聲啼鳥助幽興門巷彷彿山人家
瞿佑
安樂坊倪氏女少日曾識之一别十年矣歲晚
與其母子邂逅吳山下則已委身為小吏妻因
邀至所居置酒敘話愴然感舊為賦此
吳山山下安樂里陋巷窮居有西子嫣然一笑坐生春
信是天人謫居此相逢昔在十年前雙鬟未合臉如蓮
學畫蛾眉揮彩筆偷傳鴈字卜金錢相逢今在十年後
鬒髮如雲眼波溜風吹繡帶露羅鞵酒泛銀杯淹翠袖
自言文史舊曾知寫景題情事事宜但傳秦女吹簫譜
不詠湘靈鼓瑟辭暮雨朝雲容易度野鴨家雞競相妒
當時自詫苑中花今日翻成道傍樹日聞此語重悲傷
對景徘徊欲斷腸渭城楊柳歌三疊湓水琵琶泣數行
相送出門留後約暮天慘慘東風惡醉歸感舊賦新篇
重與佳人嗟命薄
偶桓
題息關墨竹圖
西清閣老李薊丘筆法妙過文湖州試拈雪繭翻墨瀋
淋漓埽作湘雲浮籜龍迸土翠胎綻秀出亭亭蒼玉幹
十莖五莖何必多老嫩風晴總堪玩堅貞苦節凌歲寒
裊娜新稍翔鳳鸞靈飇宛度珮環響璧月或照蛟龍蟠
薊丘薊丘難再得撫卷令人空唶唶品題況有松雪翁
從知價重千金直
李孝謙
題柴昆陵越山春曉圖
君莫著謝公登山屐更莫問予猷泛雪舟請君試看高
堂壁髣髴李白天姥夢中遊於越山川甲天下秦關蜀
道皆土苴柴侯晚年天機精酒酣潑墨為予寫天姥高
出東南天天台四明相蟬聮影落平湖一鑑淨正對賀
老山莊前近山青青遠山小煙霧溟濛漲春曉雲門日
出寺聞鐘耶溪樹綠應啼鳥鳥啼不可聞林深不見雲
只疑空青四山合倏訝飛瀑雙崖奔極知妙手奪天造
真宰上訴天應笑獨脚山魈作鬼精偷向靈巖拾奇草
水竹江花何處灘漁郎翠蓑露未乾青帘酒家石橋右
檥舟却憶姚江干長松之下一片石竹杖芒鞵二三客
脱巾高挂白雲邊醉倚青天翠如滴
送徐允迪還城中
寒梅照虚牖嚴霜凋弊裘故人動歸興歲晏不可留徐
卿立身何坦蕩行年五十猶偃仰不思唾手取公卿却
甘低頭在草莽市中賣藥能逃名杖頭挑錢還解酲悲
来不作窮途哭時復有詩鳴不平忘年之交古来有臭
味相同即為偶来遲去疾奈爾何無限離情付杯酒北
風吹雨凝作花船頭敲冰船尾划道傍行人指歸路城
上栖烏還到家城市塵埃易更改還念山林青眼在看
花有約明年来教我村童埽門待
劉績
送周明德應詔之京師
閶門柳條未堪折只宜相見不相别人生蹤跡各東西
半是車輪與馬蹄把酒送君城北路曉日鴉啼烏桕樹
一聲歌罷泪沾巾僮僕催人上塘去願為轆轤纏青絲
轆轤可轉心不移男兒出處自有分與君那得不相離
官家有程行莫緩後夜相思月還滿
鄭嘉
題韓左軍馬圖
當時四十萬匹中出羣意氣偏豪雄三騣剪花蹄削玉
拳毛一團如旋風飛騰射獵南山下踏雪歸来汗猶赭
奚官乍卸紫䭾韀解渴汲與華清泉鳳頭青絲掣欲斷
一口擬吸天池乾日奔千里如電走飲秣翻落駑駘後
東家蹇驢鈍莫驅熱浴冷水飢欲芻賢愚否泰亦如此
撫膺歎息良馬圖
謝矩
賦望郎回山
望郎回望郎不回心欲摧化作山頭一拳石質堅不朽
心不灰花開花落秋復春煢然獨立誰與鄰夜深惟見
皎皎月雨晴只有英英雲將心誓比雲與月雲有卷舒
月圓缺百年夫婦終古心豈辨新離與故别此心炯炯
天地知山高水深終相期郎君應有歸来時
張璨
社廟觀巫師降神
靈風吹壇毛髮竪老巫跳踉作神語千輪萬馬空中来
東海神君許行雨急釃椒酒祭神兵黑旗颭日隂雲興
鼓聲鼕鼕未徹鳴紙錢灰濕天瓢傾須臾雨歇神歸去
神鴉猶噪壇前樹
梅竹圖
鮫綃數尺捲煙霧誰剪瓊瑶貼輕素湘靈夜彈五十絃
博羅小鳳来翩翩翡翠旌旛矗空影珠衱生輝夜光炯
澄凝古月冰潭冷紫鳳呌斷眠龍醒
陳紹先
挾彈圖
連錢驄馬雕鞍新銀蹄蹀躞揚風塵一聲嘶過沙隄畔
雨香雲暖當芳春烏紗雲錦新承賜侍宴明光醉歸去
彎弓挾彈望飛禽落花滿地無尋處
奚官平明出建章金羈白馬多恩光翻身忽見草中兔
雕弓滿彀如鷹揚四蹄蹴踏煙莎短垂鞭緩把絲韁綰
歸来猶帶上林酣揮袂香風春日暖
岑琬
聞鶯懷戚學正在滄洲
我有故人在滄洲思之不見心悠悠木蘭為楫沙棠舟
南来鼓櫂乘中流嚶嚶好鳥如相求載飛載止鳴不休
願以盟言結綢繆為予一洗離居愁何以報之青琳球
張肯
朱澤民寒林平遠圖為徐用理作
凍雲壓空雪欲作野曠隂凝氣蕭索朔風一夜捲長林
萬木離披盡搖落天連平遠眼界寬前山宛在空濛間
溪頭流水急如瀉日夕飛瀑聲潺湲我嘗經行出林際
望斷孤村日將暮野烏啼飢那忍聞瘦馬經寒縮行步
悄無人跡途路賒此時寧不思還家人生慎勿事行邁
披圖尚爾添咨嗟
沈如美所畫美人圖為徐文輝作
流蘇綴綵鴛帳寒金鴨不飛香縷殘新霜擈簾白如粉
啞啞烏啼金井闌芙蓉屏開睡初醒守宫淺退臙脂冷
玉釵慵整雙鳳凰春愁壓翠蛾眉長
杜瓊
贈劉草窗三十韻
河圖一畫人文現書畫已在羲皇時鳥跡科斗又繼作
象形取義日以孳肖形求賢在商世書畫從兹分兩歧
秦漢畫工可指數筆蹟已遠不可追顧陸張吳後先出
六法盡得誇神奇山水金碧到二李水墨高古歸王維
荆關一律名孔著忠恕北面稱吾師後苑副使說董子
用墨濃古皴麻皮巨然秀潤得正傳王詵寳繪能珍奇
乃至李唐尤拔萃次平彷彿無崇庳海岳老仙頗奇怪
父子臻妙名同垂馬夏鐵硬自成體不與此派相和比
水精宫中趙承旨有元獨步由天姿霅川錢翁貴纖悉
任意得趣黃大癡净明菴主過清簡梅花道人殊不羈
大梁陳琳得書法横寫竪寫皆其宜黃鶴丹林兩不下
家家屏障光陸離諸公盡衍輞川脈餘子紛紛奚足推
予生最晚最愛畫不得指引如調飢幸逢聖世才輩出
且得遍扣容追隨友石先生具仙骨落筆自然超等夷
葵丘爛漫文鼎潤獨醉獨數寒林枝綿州寓意最深遠
數月一幀非為遲我師衆長復師古揮洒未敢相驅馳
溷縑涴楮且不厭寫就一任傍人嗤劉君識高頗見錄
往往披對心神怡且云慘澹有古意口不即語心求之
我有鷺瓢富題詠欲得長句須君為十年不與豈有待
以彼易此何嫌疑我詩我畫既易得請君不吝勞心思
採菱圖
苕溪秋高水初落菱花已老菱生角紅裙綠髻誰家人
小艇如梭不停泊三三兩兩共採菱纖纖十指寒如冰
不怕指寒并刺損只恐歸家無斗升湖州人家風俗美
男解耕田女絲枲採菱即是採桑人又與家中助生理
落日青山斂暮煙湖波十里鏡中天清歌一曲循歸路
不似耶溪唱採蓮
秦旭
苦雨簡立夫
鵓鳩雙雙啼屋角細雨斑斑晴復作碧水蒼苔野外昏
挑燈坐聽簷花落輕寒惻惻透重扉番把羅衣換裌衣
出門可奈春泥滑孤負西山筍蕨肥
羅紘
題燕文貴秋山蕭寺圖
長江浩蕩秋波碧待渡行人立沙側望中煙樹翠糢糊
夾岸層巒幾千尺禪宫梵刹山遠林林間曲徑歸僧尋
也知畫史真善幻一幅生綃傳至今
高得暘
錢舜舉寒林七賢圖
騷壇逸響何寥寥作者逝矣誰能招詵然七子美風度
乃有遺像圖生綃衣冠半帶晉秀氣人物絶是唐中朝
想當朝事得休暇擬采野景歸風謠青騾黃犢踏凍雨
蹇驢瘦馬衝寒飇醉鞭笑停徐按轡吟鐙戲拍催聯鑣
看花多情且少待尋梅有興非無聊此圖我嘗見十數
高林大樹風蕭蕭埽除閒冗存簡素吳興筆老才尤超
方之粉墨巧塗染奚止天地相懸遼尚疑高李六君子
當時未見潘逍遥道同氣合志相感雖曠百世如同僚
畫師晚出有深意況自昔日傳今朝屋梁落月見顔色
妙處不待窮摹描君不見袁安僵卧寒正驕王維乃作
雪裏之芭蕉
蕭鎡
題九鷺圖
宣德年間邊景昭彩色翎毛稱獨步近時林良用水墨
落筆往往皆天趣鴛鴦鳬雁清溪流寒鴉古木長林幽
等閒得意即揮洒一掃萬里江南秋此圖九鷺真奇絶
散立青煙乍明滅日長坐久看轉親飄来點點青天雪
翺翔霄漢殊不驚欲下未下渾有情潛蹤獨趁水邊食
延頸忽向蘆中鳴吁嗟林生精藝有如此座客見之誰
不喜洞庭湘渚在眼前暝色慘澹凉飇起方今聖主覃
恩波四海山澤無虞羅悠悠羣鷺各自適雖有鷹鸇奈
爾何
徐有貞
江叟吹笛圖
八月蒼江蘆覆洲南洲老人迴釣舟壺漿飲空獨醉後
横笛吹開天地秋弄節調音轉凄激蕭蕭兩鬢寒衝額
山雲漠漠山樹青江水粼粼江月白是時萬籟俱無聲
寥寥玉宇聲縦横颹風淅瀝隨處發玄鶴咬戛相和鳴
鳬雁飛来如近覩鵁鶄徘徊鷺鶿舞靈妃不入水仙宫
神龍盡出馮夷府一龍吟浪羣龍鬭鼓鬛揚髥擁先後
傳宫換羽自浮沈過徵歸商迭清溜一聲呌破蒼旻裏
鴻濛呼回九澗底暘谷金烏忽驚起搖落煙波千萬里
倪謙
童戲圖
曲闌護春小園内芳草芊綿織新翠屏山牡丹開暖風
吹墮輕紅粉香碎誰家兒女蜀錦襠柔髮初剃靛色光
兩兩三三戲晴晝懽呼競出花臺傍鞦韆木架雙旗插
綵繩低垂畫板滑向前推送身轉高架上連環韻鳴軋
脚尖背蹴香塵飛珠汗微沾金縷衣丹青假面恣塗抹
舞腰更把斕斑圍嬌娥並坐遺針線手弄折枝情戀戀
花腔小鼓閒不敲竹馬金鐃抛地遍玉猊撲蝶意自癡
紫蘭綠葉紛離披君不見聖主仁恩致蕃育四海民物
陶春熙
雪景為毘陵陳公懋賦
江天雨雪路盡迷層峰壁立瓊瑶梯蒼松凍合玉髥老
翠篠寒壓銀梢低屋底幽人常閉戶最愛銀華絶纖汙
碧忩半啓捲書幃手把青編映輕素邨南有客隠者倫
一肩壺榼来叩門遥知相對飲五斗紅光滿面春風温
人間此景良不惡林泉似傍蘭陵郭會須乘興訪元龍
共倚江樓招白鶴
商輅
應制西洋駒
天生駿骨真奇哉貢之遠自西洋来西洋神駒何所致
雲霧晦冥初降胎身簇丹砂蹄削玉月鏡夾瞳耳批竹
追風掣雷氣如虹世人得此那敢畜當時皇祖御宸極
德化覆冒西南國海不揚波風不鳴重譯来朝靡虚日
豈無象犀與珠貝不貴異物貴良驥玉階控獻聖情怡
振鬛驕嘶如有意天閑自此識龍種駑駘一見覺神悚
孳生歲歲蕃且息廏櫪充牣如雲湧郊壇有事備威儀
錦韀寳絡光陸離和鸞前導恣容與凡馬不許争驅馳
山水圖四首
浮雲積翠山稜層煙波浩渺滄江横就中風景如武陵
又疑方壺與蓬瀛高人妙得丹青趣展素揮毫若神助
巖崖峭絶瀉飛流嵐岫溟濛鎖雲霧楓榆夾岸羊腸遶
漁舟蕩漾忘昏曉人間何處有此境願一登臨散懷抱
蒼崖萬仞高插天銀河直與南溟連畫工繹思寫縑素
天涯地角来筆端晴巒曉嶂空翠濕水色湖光渺無極
依稀遠樹含紫煙隠隠平林帶秋色夢中忽向君山遊
君山一髮青如虯覺来披圖賦新句瀟湘雲夢清氣浮
天下幾人畫山水王維之畫世無比生綃一幅垂中堂
咫尺應須論萬里十日五日一水石雲水飛動山盤鬱
孤峰絶壑結茅茨漁舟出沒秋江夕問君何從得此圖
愛之不啻如拱璧還君圖兮贈君作白雲回首暮山碧
誰寫江山妙莫比遠岫危峰向天起想當濡墨揮灑時
無限風光歸筆底若濃若淡山嶙峋欲斷不斷雲縦横
萬壑千巖勢幽絶羅浮姑射徒為名青林遠近不知數
林下山房啓晴戶今君鵠立雲霄端疑是當年讀書處
龍
神龍神龍天下奇爪牙鱗甲光陸離潛蔵顯見各有時
頃刻變化誰能知有時鼓鬛青冥端風雲慘黯白晝寒
有時揚鬐入海底奔濤翻浪摧羣山馮夷海若愁欲逸
黿鼉膽落蛟螭泣固知靈異乃如此豈比尋常池中物
畫師巧奪造化工揮毫染素有神通須臾又出真頭角
便覺煙霧飛空濛耳底轟轟聞震霆詹外颯颯疑雨聲
古来張繇擅奇絶衆史紛紛奚足評嗟公好古尤好畫
得之不復論高價相看自足豁心目萬里滄溟在堂下
邇来盛夏旱為雲安得致之昇碧落捲水作霖被八荒
收却神功入寥廓
虎
壯哉於菟豪且雄猛氣不與凡獸同吞牛伏豹爪牙利
空谷一嘯来天風黑為文兮白為質光彩斑斑炫晴日
妥尾横行不畏人百獸滿山皆股慄渡河負子一何仁
銜符化石亦以神藜藿因之不敢採固知鷙悍無與倫
天生英物真奇特庸史如林貌不得此圖分明意態新
絶似南山真白額心閑氣定神揚揚眼如夾鏡雙瞳光
向非筆端巧如此此物安得来高堂卒然一見驚心目
勢若負嵎誰敢觸聽之不聞聲咆哮但覺端端徒蹢躅
吁嗟此獸名山君狐兔屏跡難為羣五雲深處陪蒼鱗
餘威自足清祅氛
卞榮
嘉興留别諸友
春波門外上春船春漲葡萄綠浸天共君細細酌篷底
西望落日横孤煙倚篷横玉徹三弄飛花誰遣回風送
須臾月出光滿座杯光灩灩金波動美人相逢良不多
美景豈可成蹉跎為歡未久又為别空勞春夢落春波
贈許德容
少年赤手能縛虎踏遍東華軟紅土纏頭百萬輕買笑
挽弓兩石漫好武江南風月誰平分拂衣歸卧龍山雲
姑蘇臺下為别墅招要三友詠五君金屏如花人去早
北里薰天跡如埽平章不必喚張侯来往風流成二老
錦雲軒為何揮使賦
朝入錦雲軒暮作錦雲夢夢中滿袖撲紅香豓妝醉壓
闌干重酒杯如海和雲吸簫鼓聲喧令行急覺来但見
膽瓶梅冷風吹簾雪花濕
林良雙鴈圖為王學士廷貴兄廷彦賦
林君善畫天下無海注墨汁傾金壺金門承詔屢揮灑
餘子碌碌非吾徒既不畫丹鳳栖碧梧又不畫文鴛依
綠蒲特作槐堂雙鴈圖凉風颯颯吹黃蘆一鴈俯啄秋
江菰一鴈翹首如相呼乘軒恥隨衛懿鶴化舄懶逐王
喬鳬吾知林君有深意此圖將以比兄弟槐堂兄弟今
二難同德同心本同氣芳名豈但動一時勝事終當傳
百世丹青我已重林君手足誰能似王氏宣王有道美
鴻鴈周公多才賦棠棣顧予淺薄敢題詩三月紫荆花
底醉
陳憲章
題馬默齋壁
屋後青山屏翳合檐前綠樹煙花匝主人閉門履不納
跏趺明月光繞榻客来問我笑不答但聞山鶯啼恰恰
橙橘盈園野芳雜門外一江深映閤四時八風誰管押
樹飛霧走龍騰甲拙者孤舟持酒榼成化十年甲午臘
贈陳冕
南有滄溟水北有崑崙山我屋正在溪山間瞻望不遠
行實難白雲朝暮常漫漫桃花欲開梅又殘問君此去
何時還
過端溪硯坑
峽雲鎖斷端溪水白鶴羣飛峽山紫獨憐深山老鴝鵒
萬古西風吹不起安得猛士提千鈞亂石溪邊夜搥碎
與黃叔仁乃父題東溪卷
昔余大父渭川府君居此溪上與黃氏故鄰也去
之六十餘年矣閱此卷有感而作
春煙漠漠溪溶溶鳥鳴終朝低竹叢桃花亂落溪水紅
白首一人扶一筇醉中忘却溪西東誰載吚啞進酒篷
朝歌夕舞煩兒童吾廬若在兹溪上如此風光不讓公
對菊
淵明無錢不沽酒九日菊花空在手我今酒熟花正開
可惜重陽不再来今日花開顔色好昨日花開色枯槁
去年對酒人面紅今年對酒鬢成翁人生百年會有終
好客莫放樽罍空貧賤或可驕王公何乃束縛塵埃中
簪裾何者同牢籠
聽李深之說綠護屏聖池歌
天風吹斷雲冥冥隂崖露滴池水清牧童投竿蛟龍怒
空山白日雷霆驚好事何人解尋覓李生為我言歴歴
安得健步上峥嶸萬里直見滄波横更憑猛手碎嵯峨
一徑密繞青松多池旁是我安樂窩近者青松遠滄波
紅塵溷溷如吾何
周鼎
勸農
二月二日天作雨縣官府官齊出城白頭父老花間迎
亦有牧兒先馬行牛亦不避馬不驚饁者自饁耕者耕
東邨西邨鼓笛聲願得守令枉柴荆田家年来解留客
新婦炊秔姑磨麥
郭登
自公安至雲南辰沅道中謁山王祠
山王廟在山深處鴉烏亂啼烏桕樹神威狰獰怖殺人
朱吻長牙眉倒竪紅綃抹頭袍袖結手挼黃蛇啗其舌
短碑不題神姓名蕪詞漫書唐歲月隂風颯颯吹靈旗
夜聞甲馬空中嘶老巫開門馬無跡但見狐鳴鬼嘯鵂
鶹啼山前居民種禾黍歲歲求晴復求雨神靈不靈誰
得知老巫分明作神語往来行人多再拜爐中無香畏
神怪唱歌打鼓燒紙錢蒼鵝白羊朝暮賽還把殘餘抛
野草神意歡欣鳥亦飽老巫叮嚀客無慮萬水千山放
心去
柯潛
山水圖為兵部郎中王恕題
玉堂清署春風前焚香看畫皆神仙畫中風物得真意
峰巒隠約披雲煙大山如龍欲飛去小山盤盤如虎踞
奔流一道破山来散作濤聲滿江樹遠邨微茫三兩家
古渡無人横斷槎近邨茅屋蔭榆柳門前沃土饒桑麻
别有高亭向洲渚斜日滿簾水禽語滄波浩浩欲吞天
蜃氣昏昏欲成雨初疑匡廬山下落星灣又似洞庭湖
上之君山瓊宫貝闕倚霄漢無乃蓬莱方丈非人間我
生慣識山中樂隨意雲樓與山閣故鄉一别今十年石
洞梅花幾開落臨圖忽憶舊遊蹤便欲沿溪上丘壑此
身留滯未應歸回首江天雲漠漠
仙溪龍華寺
寳幢山下煙霞古老樹如龍欲飛舞花氣薰成五色雲
泉聲散作千林雨我愛溪山事事幽錦袍醉踏東風遊
題詩淨埽巖頭石把酒還登竹外樓空門自與人間别
夜榻焚香卧清絶明朝長嘯拂衣歸閒却溪風與山月
童軒
捕魚圖
東風昨夜吹湖曲一川新水參差活漁郎舉網唱新詞
掉破粼粼鏡光綠妻孥汲㸑具朝飧江蘺紫笋豚魚新
鄰舟自小共鄉陌来往相看那更嗔輕鴻點點穿雲杪
綠楊細雨寒生早數聲柔櫓下中流煙水茫茫遠山小
山水圖為沙士清題
青山一片知何處雲際依稀辨汀樹春来泉壑盡争妍
翠雨溟濛飛薜茘山下茅茨凡幾家小橋流水竹林斜
隂隂蘿逕留啼鳥寂寂柴門掩落花故人家住錢塘曲
彷彿當年舊書屋望海樓頭夕照明富春郭外平蕪綠
西湖高柳拂晴煙載酒時乘賀監船鷲嶺朝涵霞氣潤
鷗波夜逗月華圓朅来旅食秦淮邸回首湖山渺何許
詩興常尋仙姥雲夢魂幾聽胥江雨南宫先生筆有神
畫圖重見李將軍晴忩暇日一披玩萬壑千崖盡在門
題山水圖次宋尚寳韻
䕷蕪吐碧連洲渚無數眠鷗不飛起青山重疊畫屏開
知是朝来洗輕雨新縛茆齋傍水鄉濯纓幾度和滄浪
相過況有知音在絶勝成都舊草堂
王越
題蠲上人畫
好山萬仞高插空羣峰並列青芙蓉大者突兀如盤龍
小者箕踞如蹲熊峰頭短樹亂如草凌霄獨立蒼蒼松
一重流水一重竹竹邊盡是山僧屋上方下界知幾重
銀杏紅椒滿空谷山中屋貯山中雲山中雲卧山中人
山中之人出山去畫裏看山秋復春
走筆送謝大參
捲地風寒聲冽冽夜深吹落關山雪夫君何事遠相過
一片冰花凍髥結便呼斗酒澆離腸談笑氣吞湖海熱
三十年来契闊情無端又作匆匆别屈指長安多故人
見君應問天涯客為言兩鬢已婆娑獨有此心猶似鐵
吁嗟我老不足憐塞上征夫淚成血
張寧
士女圖
吳城士女越樣妝籠冠盤髻銷金裳東風淡蕩桃李月
看花不語情何長女伴相將牽穉子庭院無人花正芳
陽春宛宛白日暮空抱花枝歸洞房
劉浦
題畫
荻花吹雪江風冷江上微雲淡山影誰將水墨染生綃
一片江南晚秋景人家住近紅葉村紅葉照水如春源
問津有客遠相訪童子候迎先埽門隔岸分明皆橘樹
看来應是横塘路水禽格格踏波飛沙雁悠悠入雲去
我别江南今十年客忩見畫心茫然明年準擬買歸櫂
漫遊重賦江南篇
題崑山沈愚通理詩集
吳城東頭八十里玉山青插婁江水何人秀發山水間
沈生文章妙無比清如玉樹含秋霜麗如五色雲錦張
琅然天外度靈響一曲一奏春風香春風吹入長安陌
紫陌煙花爛晴色隋珠趙璧常自珍樂府詞林盡相惜
生今年才二十餘聲名欲與前輩俱方今四海被皇化
好協雅頌歌唐虞
題畫龍
古来畫龍稱葉公後来又說陳所翁嗚呼二人不可見
神妙誰復追其蹤此圖知是何人作一見令人即驚愕
勢翻滄海起風雷身湧長空奮頭角雙晴潑電鱗鬛分
左盤右蹴挐飛雲軒然天地動光彩此時不顧魚鰕羣
滿堂慘澹凝煙霧相對咨嗟毛髮竪田疇歲旱望甘霖
破壁須看上天去
題畫虎
千山萬山日向晡啞啞老樹愁啼烏長塗迢遞人絶跡
奮躍只有黃於菟長風颼飀震林木百獸紛披望風伏
霜牙凜凜摧萬夫金鏡瞳瞳射雙目飢来擇肉惟熊羆
不更小取豺與狸田家黃犢要耕種又肯搏攫誇能為
如今天關求守備蓋世雄威素稱異舉首為城掉尾旌
願保皇家千萬世
江鄉漁樂圖
桃花雨歇春潮漲江中鯉魚隨水上香蒲葉短白鷺飛
漁父乘船自来往船頭巨罾三尺餘轆轤引綆如引車
浪花觸船魚亂躍兒女相顧争歡呼江頭賣魚朝買穀
晚来還向江頭宿老翁不愁兒不啼新婦船中炊欲熟
金文鼎秋林醉歸圖為沙溪陳原錫賦
霜紅灑紅樹頭葉白雲掩映山重疊黃犍䭾醉出西莊
童僕扶持穏如楫此時陶然那復知世塗奚較險與夷
眼中萬物一何有只有松風吹接䍦疎林斜光漏殘照
酡顔霞影争輝耀深山闃静不逢人豈有襄陽小兒笑
柴門向晚尚未關山妻煮茶方候還人能出飲醉即返
千里龍媒應是閒
繭菴為長洲沈孟淵賦
兜羅膩疊香雪温影逼混沌春無痕龍精出火玉抽縷
剡楮黏番羞薄昏纖華茸茸白雲老雙輪斂輟晴留曉
劈開元氣納崑崙身外乾坤一漚小水晶簾幕相間垂
鮫綃掩映光參差落花成團捲蝴蝶蹴破東風閒不知
東風吹塵塵默默紫麟駝醉華胥國海桑含綠又千年
走馬西陵報消息
送盛佾赴吳江醫學
闕下新涼生潞河江南猶唱採菱歌菱歌嫋嫋唱不斷
畫舫載風衝白波香蘭葉勁那堪結美人不是輕離别
一階領得故鄉官堂上雙親正垂雪玉壺滿注香露清
欲别未别難為情梧桐楊柳秋未老積水半涸天河潢
吳江一望五千里鴻雁亦逐孤雲征長橋鯉魚黃金色
太湖影動羅衫碧好將尺素待東風杏花春雨傳消息
白雲軒
山中多白雲天上多清風清風解炎熱白雲自西東江
頭坐看雲起處一片從龍上天去化為甘雨潤枯苗不
作繁隂宿高樹清風冷冷吹我衣還送白雲天上飛天
香不斷瑶草碧何處玉笙騎鶴歸
賦得瓊花觀送人
瓊花觀在江都雲忩月館仙人居無雙亭前一方地昔
日瓊花今已無玉女香車遊碧落回首人間塵漠漠重
闌空護八仙花飛珮誰乘九臯鶴古城楊柳接東橋十
里紅樓路不遥行舟過此一停泊碧樹隂中聽紫簫
湯胤勣
聽秋軒
老桂無香露花溼涼月半庭草蟲泣白茄灰冷黑狻猊
坐擁孤衾百憂集西鄰小娃夜舂黍落葉喧階隔人語
何處一聲金剪刀萬玉琅琅敲急雨笑擲殘書起推戶
簪罥簾旌遲鶴步明河灩灩斗杓横興来錯誦歐陽賦
竹泉翁席上贈歌者楊氏
秋風茉莉吹香雨簾外燕嬌肆輕嫵醉眼朦朧酒盞空
睡著司空相公府席前一點櫻桃破雲揭楚天飛鳥墮
鴛鴦小袖將紅綃二十五絃重抹過三寸麻霞黃鵠觜
錦地氍毹蹴春水回身偷眼顧周郎舞困落花扶不起
雙檠隕淚爐薰熄對景無言恨如織翠靨光浮琥珀痕
鮫綃冷沁珍珠迹兩剪晴波拂曉山白衣孤客感鄉關
何幸梨園舊宫使偷傳樂譜向人間
水月舫為奚川錢竹深賦
太一真人蓮一瓣飄飄萬里来天漢移入江南錦繡窠
蘭橈桂漿空凌亂長鯨對舞碧紗忩缺兔潛窺紫絲幔
黍瓮浮香春可㪺蒲帆颺彩風堪喚老興閒攄曲數謳
幽情緩發琴三歎古蹟多因潮洗平遠山忽被雲遮斷
曩時螃蟹落錢昆今日鱸魚到張翰莫令惠子識逍遥
且拉盧生遊汗漫冰壺影裏塞鴻飛海鏡光中沙鳥散
好天良夜屬君多大壑深溪留我伴乾坤正乏濟川材
忍教獨繫黃蘆岸
竹深處為奚川錢理平作
瑶空露滴秋光冷冰壺倒浸琅玕影玉簫聲裏鳳凰飛
一色綠雲三萬頃主人高思悠然發六尺桃笙湖水滑
左琴右史恣徜徉大俎深杯從曠達幽元占斷乾坤奥
明月清風滿懷抱嗟吾老癖近来增可許肩輿時直造
義婦行(有引)
吳越王有大功於東南而子孫食其報者復異乎
人世傳忠孝雖婦女亦可嘉焉顧處士女妙真繼
其十七世孫時用室遭張氏亂棄其所生而全前
妻之子其孫理容理平出事跡觀焉為古體一章
以厲世云
顧家一女膚如玉炯炯靈臺抱貞淑擇配奚川武肅孫
井臼親操謝膏沐不必荆釵并布襖雍雍自是閨中寳
撫卑事上盡歡心内外皆稱新婦好歡樂未央災禍来
閭閻滿眼飛塵埃長鯨大豕互吞食雌凰雄鳳難徘徊
強將性命依巖壑柏葉松肪共咀嚼草衣木履度晨昏
乃畏強梁横侵掠丈夫前室有佳兒哇哇相逐遠奔馳
足研腹枵行不得鋒横矢亂計寧施妾身有子年尤小
恩義欲兼嗟力少殘生苟幸得完全孤誠自有神明表
拊膺長慟望天呼回頭已作溝中枯男子雖羞鄧伯道
婦女何慙魯義姑皇明九五真龍出一埽寰區羣蚤蝨
歸来室宇尚依然四方重覩昇平日矻然婦織與夫畊
眼看家道日康寧蒼蒼主者豈無謂兩男一女連綿生
五十年来三百指螽斯奪盡前人美珍珠簾捲畫堂深
鶴髮披肩全夀祉節孝賢能世豈無蒼黃誰得展良圖
傷哉此道日凋喪事跡何由付董狐
蔣主孝
酈生長揖圖
拔劒斬蛟神媪哭蓋世英雄逐秦鹿君本高陽一酒徒
乃敢庭前嗔濯足五年帝業本天命待君濯足何為辱
溺冠不罵老書生猶有攻齊半分策君不見子陽罄折
竟如何回首江山空碌碌
王淮
錢舜舉畫花石子母雞圖
落紅香散東風軟靈巖絡翠苔紋淺閑庭晝永日當空
花影團團移未轉兩雞不識春意佳棲遲也傍庭前花
父雞昂然氣雄壯獨立峰顛發高唱母雞喈喈領七雛
且行且逐鳴相呼兩雛依依挾母腋母力已勞兒自得
兩雛啾啾趨母前有如嬌兒聽母言兩雛唧卿隨母後
呼之不前不停口一雛引首接母蟲兒腹已飽母腹空
嗟爾愛雛乃如此不知爾雛何報爾錢翁摹此悦生意
我獨觀之暗流涕劬勞難報慈母恩漂泊江湖復何濟
展圖三歎重摩挲雞乎雞乎奈爾何
王貞慶
春日偕蘇一平蔣五忠沈一愚遊劉公祠
都城二月春熙熙尋芳每共幽人期長干白下總名勝
載酒攜琴隨所之今晨乘興出西郭花底停驂遊古祠
祠宫岧蕘白雲裏丹青臺殿張罘罳落梅紛紛墮香雪
垂楊冉冉搖金絲憑高縦目倚闌檻乾坤清氣凝詩脾
從遊賓客盡文彦豪呤謔浪忘吾誰東海蘇公最英俊
掀髥一笑摛雄詞天孫機杼織雲錦五色絢爛含朝曦
淮南蔣生尤敏捷吐語字字皆新奇長鯨怒吸海波竭
峥嶸露出珊瑚枝玉山沈郎更瀟洒芙蓉秋水涵清姿
摩挲石壁寫新句毫端墨汁光淋漓呼兒洗盞罄餘興
醉来不覺烏巾敧飛光百歲猶瞬息人生行樂須及時
樹林隂翳鳥聲雜斜暉又駐西山陲馬蹄歸去踏芳草
風流不減高陽池
送沈崆峒歸玉峰
客從東吳来暫向京華住看遍京華春更憶東吳去秦
淮橋頭煙柳青執手臨歧别恨生扁舟後夜知何處月
色江聲無限情
鄒亮
水仙花效李長吉
馮夷鏤冰駐花魄奇芬染肌沁仙骨天風吹夢落瑶臺
家住江南水雲窟弄珠拾草瀟湘渚帶月迷煙愁不語
小龍潛開水晶殿玉杯涼露承華宴青鳥銜書来閬苑
笑指蓬莱水清淺
又效温飛卿
宓妃肌膚瑩冰雪體素含香夐清絶驪宫夜寒愁不眠
微步滄洲拾明月月光如練波茫茫仙魂不歸愁斷腸
湘娥含顰老龍泣鮫人灑泪銅盤濕瑟瑟江風吹夢醒
翠袖籠寒韤羅冷白露無聲滿瑶草煙水迢迢鏡光曉
梧桐仕女圖為錢孟實題
蘭膏膩滑金釵溜繡帶斜分軃香袖鎖忩睡起思嬌慵
練裙六幅湘波皺月轉虚櫩風滿林碧雲迢遞銀河深
香塵不到韤羅冷下階踏碎梧桐隂梧桐老去孫枝長
枝上鳳凰栖兩兩憑誰巧斲琴瑟成諧奏宫商協幽響
蕭郎不歸春意闌夢繞梨雲花作團銀塘露冷芙蓉老
錦鴛怨入秋風寒楚雲湘水鱗鴻杳兩點春山愁不埽
低徊顧影悄無言明朝只愁朱顔老
徐庸
題劉阮天台圖
白雲蒼靄迷行路水複山重不知處行過磵谷有人家
忽見東風萬桃樹芳香豔態娛青春花間得遇娉婷人
五銖衣薄捲煙霧笑語便覺情相親神仙雖遇終離别
千古佳名自傳說天台山水至今存桃源望斷空明月
孫寧
題半塘寺潤公房顧叔明所畫松壁
顧君叔明善寫松妙趣直與韋偃同片縑幅紙不易得
人争一覩青雙瞳玉巖上人即燦可早躋十地成全功
禪房素壁耀霜雪繪畫未許来庸工叔明對此役意匠
捉筆跳呌聲摩空須臾貌作老蛟影毫端瞥若回腥風
隔座時疑翠濤響鈎簾日訝玄雲封宿鶴已去落花盡
庭前細雨春濛濛老夫尋幽適相過覽之便覺心神融
酒酣信手為長句醒愧浣花溪上翁
御選明詩卷四十一
