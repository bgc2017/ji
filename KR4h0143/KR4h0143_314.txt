欽定四庫全書
御選金詩卷二十四
七言絶句六
元好問
内鄉雜書
行吟溪北復溪南風日烘人酒易酣無限春愁與誰語
梅花嬌小杏花憨
出都
春閨斜月曉聞鶯信馬都門半醉醒官柳青青莫回首
短長亭是斷腸亭
自趙莊歸冠氏
春華澹澹曉寒輕野草搖風半白青誰識杏花牆外客
舊曾家近麗川亭
杏園紅過雪披離楊柳無風綠綫齊寒食人家在原野
乳鴉牆外盡情啼
濟南雜詩
兒時曾過濟南城暗算存亡只自驚四十二年彈指過
却疑行處是前生
華山真是碧芙渠湖水湖光玉不如六月行人汗如雨
西城橋下見遊魚
吳兒洲渚似神仙罨畫溪光碧玉泉别有洞天君不見
鵲山寒食泰和年
石刻燒殘讌集辭雄樓傑觀想當時只應畫戟清香地
多欠韋郎五字詩
斫來官柳午隂輕湖畔遊人怕晩晴一夜靈泉菴上宿
四山風露覺秋生
白煙銷盡凍雲凝山月飛來夜氣澄且向波間看玉墖
不須橋畔覓金繩
入秋雲物更凄迷一道湖光萬樹齊詩在鵲山煙雨裏
王家圖上舊曾題(王清卿家有鵲山煙雨圖)
荷葉荷花爛漫秋鷺鷥飛近釣魚舟北城佳處經行徧
留著南山更一遊
趙士表山林暮雪圖為高良卿賦
颼颼林響四山風雪後人家閉戶中應被火爐頭上說
水邊清殺兩詩翁
黃塵遮斷山間夢白髮重尋畫裏詩好似玉溪溪上路
醉和王老喚船時
題劉才卿湖石扇頭
幽磵雲凝雨未乾曲池疎竹共荒寒扇頭喚起西園夢
好似熙春閣下看
聞歌懷京師舊遊
樓前誰唱綠腰催千里梁園首重回記得杜家亭子上
信之欽用共聽來
龍泉寺四首
懸麻白雨映層崖過盡行雲晩照開可是登臨動高興
馬頭新自太行來
泉石煙霞自一家殘僧隨分了生涯雞鳴山下題詩客
曾到靈巖不用誇
河邊羖䍽尚能飛無角無鱗目一齊甲子紛紛更兒戲
壁間休笑阜昌題(寺北齊時建又多劉豫阜昌中石刻并題名)
繞渠寒溜夜潺潺說有蛟龍在石間可惜九天霖雨手
一泓秋水伴僧閒
出鎮州
汾水歸心日夜流孤雲飛處是松楸無端行近還鄉路
却傍西山入相州
眉
石綠香煤淺淡間多情長帶楚眉酸小詩擬寫春愁樣
憶著分明下筆難
趙大年秋溪戲鴨圖
寒沙折葦浙江灣詩在波痕沒滅間前日扁舟人老矣
却從圖畫羨君閒
畫家朱粉不到處淡墨自覺天機深賣酒壚邊見崔白
王孫真有五湖心(米元章畫史趙昌王友崔白但可為酒家遮牆壁耳)
南關二首
風裏秋蓬不自繇一生幾度過隆州無情團柏關前水
流盡朱顔到白頭
路轉川回失繫舟更教兩驛過徐溝多情團柏關前水
却共清汾一處流(是日自徐溝宿南關)
馬坊冷大師清真道院
枯蒲折葦障清灣十里風荷指顧間安得西湖展江手
亂鋪雲錦浸青山
遊天壇雜詩
芳樹隂隂鳥語譁綠雲晴雪映紅霞青山可是堪人恨
藏著中巖十里花
漫山白白與紅紅小樹低叢看不供總道楂花香氣好
就中偏愛玉瓏鬆(花名有玉瓏鬆)
溪童相對采椿芽指似陽坡說種瓜想得近山營馬少
青林深處有人家
湍聲洶洶落懸崖見說蛟龍擘石開安得天瓢一翻倒
躡雲平下看風雷(時旱甚故云)
仙壇倒影鳳麟洲一道雲光插素秋也是天公閒不得
海東移著海西頭
初挈家還讀書山雜詩
天門筆勢到閒閒相國文章玉筍班從此晉陽方志上
繫舟山是讀書山(繫舟先大父讀書之所閒閒公改為元子讀書山)
眼中華屋記生存舊事無人可共論老樹婆娑三百尺
青衫還見讀書孫
賦瓶中雜花七首(予絶愛未開杏花故末篇自戲)
老眼驚看節物新今年更與酒杯親東山一道花如繡
從此他鄉不是春
香中人道睡香濃誰信丁香臭味同一樹百枝千萬結
更應薰染費春工
生紅點點弄嬌妍半拆花房更可憐傳語春風好將護
莫教容易作銀錢
紅抹蘭膏綠染衣綠嬌紅小兩相宜華邊剰有清香在
木石癡兒自不知
素豔來從月姊家温風淑氣發清華人間自有交枝玉
天上休開六出花
昨日桃花錦片新兔葵今日到殘春低枝留得稀疎朵
比似全開更惱人
古銅瓶子滿芳枝裁翦春風入小詩看看海棠如有語
杏花也到退房時
杜生絶藝
杜生絶藝兩弦彈穆護沙詞不等閒莫怪曲終雙淚落
數聲全似古陽關
德華小女五歲能誦予詩數首以此詩為贈
牙牙嬌語總堪誇學念新詩似小茶好箇通家女兄弟
海棠紅點紫蘭芽(唐人以茶為小女美稱)
春歸
野杏溪桃三兩枝春歸也作送春詩東君自愛長安好
能住山城得幾時
發南樓度雁門關
雞聲未動發南樓澗水隨人向北流欲望讀書山遠近
雁門關上懶回頭
稜嶒石磴倚高梯穹谷無人綠樹齊總為古來征戍苦
宿雲常傍塞垣低
喬夫人墨竹
萬葉千梢下筆難一枝新綠儘高寒不知霧閣雲忩晩
幾就扶疎月影看
只待驚雷起蟄龍忽從女手散春風渭川雲水三千頃
悟在香嚴一擊中(夫人參洞山禪有省)
自題中州集後
鄴下曹劉氣儘豪江東諸謝韻尤高若從華實評詩品
未便吳儂得錦袍
陶謝風流到百家半山老眼淨無花北人不拾江南唾
未要曾郎借齒牙
萬古騷人嘔肺肝乾坤清氣得來難詩家亦有長沙帖
莫作宣和閣本看
文章得失寸心知千古朱弦屬子期愛殺溪南辛老子
相從何止十年遲
平世何曾有稗官亂來史筆亦燒殘百年遺藁天留在
抱向空山掩淚看
講武城
作計千年復萬年似嫌蒸土不能堅秖今講武人何在
衰柳殘陽有亂蟬
藥山道中
西風砧杵日相催著破征衣整未回白雁已銜霜信過
青林閒送雨聲來
黃華峪
岱松王屋舊經過自倚胸中勝槩多獨欠太行高絶處
青天白日看山河
絶壁孤雲子細看雲間龍穴想高寒碧瀾寸寸横秋色
空對山靈說到難(唐人到難篇有碧瀾之下寸寸秋色之句)
玉立千峰畫不如天公自有范寬圖閭山要著黃花老
千尺珠簾得似無(前輩閭山詩有向使早逢周處士子端應不號黃華之句處士指周先生)
(德卿)
團團石甕琢青瑶仰面看雲覺動搖誰著天瓢灑飛雨
半空翻轉玉龍腰
落峽飛流散不收湍聲洶洶動高秋也應嫌被紅塵涴
才近山門便洑流
乞得三泉住不成風沙鞍馬負平生故山定已移文了
又被黃華識姓名
鄉郡雜詩(涂家自五代以後自汝州遷平定宋末又自平定遷于忻故文字中以平)
(定為鄉郡)
百年喬木鬱蒼蒼耆老風流趙與楊為向榆關使君道
郡中合有二賢堂(楊吏部之美臯落人閒閒曾守此郡)
神仙官府在瀛州何意閒閒得此留莫笑山城小于斗
他州誰有湧雲樓(樓閒閒所建)
一溝流水幾橋横岸上人家種柳成來歲春風一千樹
綠煙和雨暗重城
新堂縹緲接飛樓雲錦週遭霜樹秋若道使君無妙思
冠山移得近城頭
故鄉飛鳥亦徘徊更覓何鄉養不材見說陽泉好春色
野夫乘興欲東來
前高山詩
天池一雨洗氛埃全晉堂堂四望開不上朝元峰北頂
真成不到此山來
楚山清曉圖
雨潤煙濃十二峰雲間合有楚王宫遥知别後西州夢
一抹春愁淺淡中
三鄉雜詩
夢寐滄洲爛漫遊西風安得釣魚舟薄雲樓閣猶烘暑
細雨林塘已帶秋
尖新秋意晩晴中六尺笻枝滿袖風草合斷橋通暗綠
竹搖殘照漏疎紅
榆社硤口邨早發
瘦馬長途懶著鞭客懷牢落五更天幾時不屬雞聲管
睡徹東忩日影偏
同兒輩賦未開海棠二首
翠葉輕籠豆顆勻臙脂濃抹蠟痕新殷勤留著花梢露
滴下生紅可惜春
枝間新綠一重重小蕾深藏數點紅愛惜芳心莫輕吐
且教桃李鬧春風
楊秘監馬圖
天閑誰省識真龍金粟堆前草色空忽見畫圖疑是夢
東華馳道麝香騘
岳山道中
野禾成穗石田黃山木無風雨氣涼流水平岡儘堪畫
數家村落更斜陽
雪岸鳴䳺
離離殘雪點荒叢更著幽禽慘淡中笑殺畫簾雙燕子
秋千紅索海棠風
客意
雪屋鐙青客枕孤眼中了了見歸途山間兒女應相望
十月初旬得到無
論詩三首
坎井鳴鼃自一天江山放眼更超然情知春草池塘句
不到柴煙糞火邊
詩腸搜苦白頭生故紙塵昏枉乞靈不信驪珠不難得
試看金翅擘滄溟
暈碧裁紅點綴勻一回拈出一回新鴛鴦繡了從教看
莫把金針度與人
風柳鳴蟬
輕明雙翼曉風前一曲哀箏續斷絃移向别枝誰畫得
只留殘響客愁邊
僧寺阻雨
山氣森岑入葛衣砧聲偏與客心期僧忩連夜蕭蕭雨
又較歸程幾日遲
王子文琴齋
天上秋風月底霜求凰一曲鬢絲長相如四壁消何物
直要文君典鷫鸘
舊與趙景温
浮雲流水易西東回首梁園似夢中一别十年今又别
酒尊能得幾回同
雪谷早行圖(卷中多國朝名勝題詠)
畫到天機古亦難遺山詩境更高寒貞元朝士今誰在
莫厭明忩百過看
夜宿山中
月華人影共徘徊未算歸程夢巳回澗水悲鳴易愁絶
長松休送雨聲來
臺山雜詠
登臨夙有故鄉緣試手清涼第一篇知被錢郎笑寒乞
不將錦繡裹山川
西北天低五頂高茫茫松海露靈鼇太行直上猶千里
井底殘山枉呌號
萬壑千巖位置雄偶從天巧見神功湍溪已作風雷惡
更在雲山氣象中
顛風作力掃隂霾白日青天四望開好箇臺山真面目
爭教坡老不曾來
山雲吞吐翠微中淡綠深青一萬重此景秖應天上有
豈知身在妙高峯
一國春風帝子家綠雲晴雪間紅霞香綿穏藉僧溪草
蜀錦驚看佛鉢花
沈沈龍穴貯雲煙百草千花雨露偏佛土休將人境比
誰家隨步得金蓮
靈蛇不與世相關時復蜿蜒水石間何處天瓢待霖雨
一龕香火梵仙山
乙卯二月二十一日歸自汴梁二十五日夜久
旱而雨偶記内鄉一詩追錄於此今三十年矣
桑條沾潤麥溝清軋軋耕車鬧曉晴老眼不隨花柳轉
一犁春事最關情
袁顯之扇頭
雙鷺聮拳只辦愁枯荷折葦更窮秋風流綠影紅香底
好箇鷺鷥百自繇
石勒問道圖
輕比韓彭作李陽高僧久已笑君狂中原果有劉文叔
肯說鈴聲替戾岡
貞燕
杏梁雙宿復雙飛海國爭教隻影歸想得秋風逼涼泠
謝家兒女亦依依
同梅溪賦秋日海棠
錦水休驚散綵霞換根元自有靈砂瓊枝不逐秋風老
自是人間日易斜
翠袖紅妝又一新秋風秋露發天真丹青寫入梅溪筆
桃李從今不算春
留贈丹陽王鍊師
敝盡貂裘白髮新京華旅食記前身仙翁相見休相笑
同是邯鄲枕上人
元夕
花影燈光一萬重青衫驄馬踏東風彰陽舊事無人記
二十三年似夢中
酴醿
枕幃餘韻最清真夢裏猶來著莫人擬借濃隂作羅幕
玉纓多處卧殘春
和德新丈
二年老眼暗兵塵今日逢君喜事新結伴還鄉有成約
不應先作北歸人
倦繡圖
香玉春來困不勝啼鶯喚夢幾時譍可憐鷦顇田家女
促織聲中對曉燈
雪谷曉行圖
漫漫長路幾時休風雪無情夢亦愁羨殺田家老翁媪
瓦盆濁酒火爐頭
與西僧倫伯達
行雲孤鶴萬緣輕遥見鄉關眼便明不似遺山元老子
塵埃風雨過平生
杜仁傑
延津待渡寄仲温參議
一望河平一慨然戰塵如霧水如天要知别後思君處
長在孤城落日邊
夜宿鄆城
殘月火燈照敝帷疎風乘隙入征衣恰逢遠客思歸日
正是家人說夢時
魯郊
六十衰翁更莫閒好將華髮映青山穆生自合尋歸計
不在區區醴酒間
麻革
竹林院同張之純賦
柳色侵尋映短籬竹梢零亂挂殘暉山禽自識忘機客
飛下庭柯更不飛
稍稍林間布穀聲村南村北水雲平偶來竹寺看山坐
閒聽清溪遶舍鳴
張宇
和李濟夫韻
午夢遊仙鳥喚迴竹隂掃地淨無埃莫言嘉客閒中少
時有清風自往來
陳賡
送寇輔臣
古陌風塵點客衣送春君亦伴春歸東風不管離人恨
吹落楊花滿地飛
陳庚
峴山秋晩圖
當年叔子愛兹山陵谷回頭幾變遷縱使豐碑今尚在
遊人誰復一澘然
題師嵓卿蒲中八詠(錄四首)
虞坂曉行
五更風露正清冥馬首殘蟾分外明好句墮前俄失去
微吟倏過古虞城
東林夜雨
瀟瀟寒雨濕觚稜古殿長廊夜氣增此地此時誰得意
龕燈一點坐禪僧
西巖疊巘
螺髻煙鬟矗萬峰行人指點梵王宫鳥飛杳靄蒼茫外
人在霏微空翠中
王官飛湍
表聖當年愛此山倚樓終日看飛湍後人空飲貽溪水
不學先生便挂冠
房皥
秋夜
百計求安未得安此心須在鬢凋殘漫漫長夜渾無睡
蟋蟀堂深秋雨寒
自遣
幾見秋風幾見春一愁未已一愁新閒中檢點平生事
唯有清貧不負人
甕面浮香處處春任他時事百端新自知野鹿山麋相
不是麒麟閣上人
題張濟之勝覽軒
誰言山色可忘憂誰道澄江銷客愁試倚闌干西北望
浮雲依舊暗神州
讀杜詩
後學為詩務鬭竒詩家竒病最難醫欲知子美高人處
只把尋常話做詩
穹礴冥搜枉費功天然一語自然工況兼詩是窮人物
好句多生感慨中
段克已
仲冬之初家弟誠之自芹溪得紅梅數枝作三
詩以見意夜歸枕上次韻簡山中二三子
十月梅花春未知竹間璀粲出斜枝耐寒巧作新妝面
絶勝含章簷下時
顔色馨香幾箇知叢篁深處見横枝孤標祇得詩人愛
花樣而今不入時
梅格孤高只自知恥隨桃李鬭新枝天寒翠袖依修竹
郤在橙黃橘綠時
暮春有感
忙擕歌酒趁清歡桃李都能幾日看欲識詩人愁絶處
落花時節一凭闌
春到蕪菁事已非杜鵑看又喚春歸幽香一點無尋處
燕蹴飛紅染客衣
及時行樂不應遲管領風光更有誰花落花開春又去
都能消得幾篇詩
盧希顔草蟲横披
牛李黃蘆相並枝秋蟲瀟灑弄幽姿畫師老筆生新意
寫出無聲七月詩
梅花十詠(錄四首)
憶
姑射仙人冰作膚昔年伴我向西湖别來幾度春風換
標格而今似舊無
折
白玉堂深夜色寒玉兒和月倚蓬山高情不似章臺柳
也許餘人取次攀
齅
手撚冰蕤步月華暗香先已透垂瓜夀陽畢竟無才思
但卧含章拂落花
浸
玉骨渾將山麝薰冰肌得水更精神凌波微步東風軟
羞殺當年洛浦人
花木十詠(錄二首)
荷葉露
仗下華清賜浴時温泉香膩洗凝脂團花翠璧琉璃滑
狼籍珠璣醉不知
芭蕉雨
梨園弟子去無蹤門掩蓬萊繡帳空寂寞綠忩深夜雨
傷心不獨有梧桐
退之留别大顛圖
吏部文章日月光平生忠義著南荒肯因一轉山僧話
換却從來鐵石腸
丁未三月二十八日縣大夫薛君寳臣過余芹
溪精舍酒間雨作時方苦旱喜而賦之
麥田日日起黃埃官長憂民意不開底是山靈相嫵媚
故驅風雨過江來
明日李生湛然見和仍韻答之
東風吹雨絶纖埃尊酒相逢盡日開不是官閒公事少
此中能得幾回來
楸花
楸樹馨香見未曾牆西碧蓋聳孤稜會須雨洗塵埃盡
看吐高花一萬層
段成已
乘興杖屨山麓值梅始花徘徊久之因折數枝
置几側燈下漫浪成語簡諸友一笑云
戲蝶遊蜂總未知小忩低亞兩三枝夜闌燈下横疎影
渾似西湖月上時
幽香不許俗人知纔是東風第一枝誤認文君新睡起
讀書忩下立移時
梅花十詠(錄二首)
乞
漏洩春光洛水傍紫雲名字襲人香可能惠我黃昏伴
休笑分司御史狂
齅
玉骨那堪瘴霧傷好將經卷伴南荒坡仙鼻孔清如水
老覺朝雲道氣長
花木八詠(錄二首)
荷葉露
泉客將歸返故淵西風渺渺碧波寒主人情厚無他贈
一把真珠泣翠盤
芭蕉雨
憶别春容巳十年回紋錦就倩誰傳都將一掬傷心淚
灑向蠻溪數幅牋
龍門八題(錄三首)
雲中暮雨
古壘雲藏一徑微河山依舊昔人非貪徵往古興亡事
不覺城頭雨濕衣
仙掌擎月
月出山頭未數竿仙人掌上玉團團瑞光冷射三千丈
絶勝碧蓮峯下看
汾水秋風
一曲劉郎發櫂歌歡情未已奈悲何只今回首空陳迹
依舊秋風卷素波
蒲川八詠(錄二首)
虞坂曉行
林外晨雞第一聲隴頭殘月伴人行未知局促鹽車下
老驥蕭蕭又幾鳴
首陽晴雪
薇歌一曲對西山萬古清愁老翠巒望斷空巖人不見
光搖銀海玉峯寒
和李生湛然聞杜鵑有感之作
五更枕上夢魂清初聽催歸第一聲我本無家更安往
任渠啼血不關情
送馮資深歸西山
人間蠻觸日干戈暮四朝三都幾何此去莫憂瓶粟罄
西山雨足蕨薇多
蕭蕭華髮老書生久欲歸田計未成喜聽日邊消息好
故山容得子真耕
幾年消息漫營營重見西山眼倍青胸次無塵元自好
牀頭況有洗心經
候門穉子喜歸來暖熱那無酒一杯抖擻滿身塵土盡
襟懷還對好山開
秋日牡丹為友人賦病久無佳思姑作俳語二
章以應命對觴一盧呼可也
訴盡中情在兩詩可憐誰識漢文姬歸來已覺秋風晩
標格猶應似舊時
秋雨瀟瀟無限思妄憑羽客覓環兒蓬萊日月非人世
不記梧桐葉落時
曹之謙
子猷訪戴圖
興盡空迴雪夜舟訪人虚語亦悠悠須知汾水多竒士
豈獨王家一子猷
秋夜
寂寂江城夜向闌西風吹雁呌雲端一聲遠過南樓去
月滿碧天秋水寒
長安早發
行李匆匆滻水頭雨餘涼氣動新秋五更馬上還家夢
先逐西風到晉州
秋夜聞笛
雲淨寒空月滿樓何人横玉叶清秋梁州才罷伊州起
不盡關山此夜愁
蒲津晩渡
黃河城下水沄沄船去船來幾夕曛老盡津頭垂釣客
柳隂相對白鷗羣
譚處端
遊懷川
雲耕寳陸三千里月破黃昏十萬家清夜碧潭澄皎潔
蚌吞銀熖産丹砂
可道
題比陽道邊僧舍
山頭翠色僧房靜山下紅塵客路長五月行人汗如雨
豈知高處有清涼
瑩
閉門
十日柴門九不開松庭雨後落蒼苔草鞋挂起跏趺坐
消得文殊更一來
箕和尚
山中元夕懷京都
一燈明處萬燈明天上人間不夜城前日惠林洪覺範
雪忩孤坐聽猿聲
圓基
題移刺右丞畫
調燮之餘總是閒閒中遊戲到毫端而今亦有丹青手
猶在磻溪把釣竿
柳葉
一氣潛通造化中人間無處不春風莫嫌冷地開青眼
試看夭桃幾日紅
馮氏婦
病後口占
城南池館夾蒲津野色林光物色真滿目煙霞蓬島遠
一溪花木武陵春
女冠元氏
口占答張平章
補天手段暫施張不許纖塵落畫堂寄語新來雙燕子
移巢别處覓雕梁
三興居士
題平隂僧寺
三吳家近水晶宫行坐紅香綠影中今日異鄉僧寺裏
一盆荷葉戰西風
贊皇山寺客
題壁
長梢疊葉正颼颼枕底寒聲為客留野鶴不來山月墮
獨眠滋味五更秋
無名氏
彌川感興
漠漠寒雲籠曉日萋萋衰草欲霜天漂萍客夢三千里
遊宦羈愁二十年
題崖略
縈紆一逕接虚空壯觀山河百二雄坐笑瞿塘沈鐵鎖
何須函谷用泥封
登碧峯寺
兩峽山高月半輪五更人起馬嘶頻無端又上長安道
輸與僧忩飽睡人
玉真
贈李生二絶
皓齒明眸掩路塵落花流水幾經春人間天上歸無處
且作陽臺夢裏人
自憐華色鏡中衰輕棄前歡已自宜不恨相逢情不盡
直須白鼠望歸期
淅川木中詩
金人侵宋時伐淅川香巖寺木造舟木中有紋
理成詩云
栽松種柏興唐日解板乘舟破宋時可惜香巖千載樹
等閒零落歲寒枝
御選金詩卷二十四
