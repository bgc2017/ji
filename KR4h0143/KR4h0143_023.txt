欽定四庫全書
御選元詩卷二十三
五言古詩十一
倪瓚
春日雲林齋居
池泉春漲深徑苔夕隂滿諷詠紫霞篇馳情華陽館晴
嵐拂書幌飛花浮茗盌階下松粉黃窗間雲氣暖石梁
蘿蔦垂翳翳行蹤斷非與世相違冥棲久忘返
雨中寄孟集
英英西山雲翳翳終日雨清池散圓文空林絶行屨野
性夙所賦好懷誰共語燒香對長松相與成賓主
聽袁子方彈琴
蕙帳凝夕清高堂流月明芳琴發綺席列坐散繁纓迴
翔别鶴意縹緲孤鸞鳴一寫冰霜操掩抑寄餘情
贈天寧福上人
荆溪霜落後銅官日出初自櫛頭上髮更理篋中書上
人從定起詠言方繞除邂逅發微笑幻身同太虚
奉謝張天民先生
鳴雁將北歸裵回舊棲處江湖春水多欲去仍回顧稻
粱豈余謀矰繳非所慮猶為氣機使暄冷逐來去寥寥
天宇寬彼此同一寓風萍無定蹤易散聊為聚君看網
中魚在疚猶相呴
蕭閒館夜坐
隱几忽不寐竹露下泠泠青燈淡斜月薄帷張寒廳躁
煩息中動希静無外聆窅然玄虚際詎知有身形
雙寺精舍新秋追和戎昱長安秋夕
秋暑晚差涼茗餘眠獨早清風振庭柯寒蛩吟露草晨
興面流水西望吳門道不知人事劇但見青山好
述懷
讀書衡茅下秋深黃葉多原上見遠山被褐起行歌依
依墟里間農叟荷蓧過華林散清月寒水澹無波遐哉
棲遁情身外豈有他人生行樂耳富貴將如何
丙子歲十月八日夜泊閶門將還溪上有懷友
仁陸徵君
明發辭吳會移舟夜淹泊空宇垂繁星微雲暝前郭沉
沉抱沖素悄悄傷離索歸埽松徑苔遲君踐幽約
戊寅十二月丹邱柯博士過林下賦詩次韻酬
答
積雪被長坂卧痾守中林山川雖云阻舟楫肯見尋傾
蓋何必舊相知亦巳深驚風飄枯條清池冒重隂聯翩
雙黃鵠飛鳴綠水潯顧望思鬱紆裵回發悲吟願言齊
羽翼金石固其心歡樂何由替黃髮期滿簪
送馬生
送子淮南行繫舟江岸柳翠影舞晴煙落我杯中酒舉
杯向落日春水浮天碧時見白鷗飛雪光翻綺席應笑
披羊裘獨釣江邊石
寄李隱者
南汀新月色照見水中蘋便欲乘清影緣源訪隱淪君
住鈿山湖綠酒松花春夢披寒雪去疑是剡溪濱
題畫贈岳道士
義興岳道士野鶴如長身我知彌明徒不是侯喜倫結
喉吟肩聳鐵脊霜髯新手中石棋子頭上漉酒巾久居
離墨山自謂無懷民喪亂不經意松陵留十旬香雲作
輿衛長松為主賓既滋數畦菊復種二畝芹樂哉以忘
死道富寧憂貧為我具舟楫相期桃花春
對酒
題詩石壁上把酒長松間遠水白雲度晴天孤鶴還虛
亭映苔竹聊此息躋攀坐久日巳夕春鳥聲關關
尋友人不遇
洲渚多落英泝流尋遠山輕舟載美酒搖蕩綠波間俯
詠拾瑶草遐思隘塵寰夤緣忽失遇悵望遂空還
池蓮詠
迴翔波間風的歴葉上露清池結素彩華月映微步雲
隂花房斂雨歇芳氣度欲去拾明璫踟蹰惜遲暮
徐氏南園對酒
櫻桃花欲落風雨暮淒迷忽憶郊園日竹林通磵西弱
蔓滋野楥蘭葉長芳畦念我當時友蒿萊沒舊蹊
題畫贈九成
故人郯掾史邀我宿溪船把酒風雨至論詩煙渚前晨
興就清盥思逸愛春天復遇武陵守共尋花滿川
早春對雨寄懷張外史
林卧苦泥雨憂來不可絶掀帷望天際春風吹木末飛
蘿散成霧細草綠如髮念子獨高世南山脩隱訣撫弄
無絃琴招邀青天月神安形不凋跡高行自潔思之不
可見飢渴何由歇願為鸞鵠翔南游拂松雪
送甘允從北上
翔鴻縱高姿流水去不息枉道别友生揚舲望京國婉
孌前途憩蕭條餘景匿神京衣冠會左右金張宅驅馬
流星繁垂軒春霧集嘉子玉質朗早通金閨籍行逢明
主顧入補詞臣職束帶向晨趨陪讌終日昃芳年易為
晚所願崇令德英英白雲飛渺渺青山隔秋風應節起
萬里思親客遲子返舊居銜杯數相覿
秋夜
空林溥露氣疎鐘時獨聞清夜息羣動高居無俗氛恬
淡誠吾事榮名非所欣樂哉詠王風忘年棲白雲
十七日過與之洛澗山莊留宿復大雪作及明
起視戶外巖岫如玉琢削竹樹壓倒徑無行蹤
飄瞥竟日至暮未巳雪深尺餘賦詩留别
世途縈荏苒歲晏不如歸密雪竹林夜挑燈共掩扉稍
移神慮靜高詠元言微遇此巖中賞初心悵多違
送高太守之秦郵
秦漢置牧守猶古之侯伯封建而郡縣仁政固不易漢
宣知所本留意二千石慎哉高侯車願循古轍迹
郯韶
分韻得寐字
清江下斜日水落鴻雁至方舟蕩文漪葭菼新霜委岧
岧玉山岑溟溟薄雲氣沿洄入林塘池館翳幽䆳羣公
欣盍簪稱觴有餘思人生當盛年感彼鴻鵠志擊節歌
慷慨厭厭夜忘寐
湖光山色樓
兹樓俯吳甸百里見虞山雲歸飛鳥外帆落大江間河
源或可到星使幾時還因尋種桃者繫船清溪灣
玉山佳處分韻得玉字
逶迤玉山阿窈窕桃花谷林芳綴丹葩霞彩散晨旭溪
迴濯新錦洞幽答鳴玉樂哉君子遊于以寄高躅
聽雪齋分韻得興字
玉山何逶迤積雪徧行徑池閣生漣漪林木發澄瑩於
時接芳筵遐眺復觴詠歌停花入檐笛奏魚出泳若人
多雅懷起舞屢清興言歸夜未央微月逗初暝
有懷玉山次沈自誠韻
亭亭古崑邱上有瓊樹枝仙人居其間服食忘神疲朝
馭羲和車夕詠金臺詩我嘗與之游中夜夢見之御風
周八極迥焉人世違青雲忽氤氲白鶴長鳴悲以茲嬰
世網一墮東海涯安得浮丘公挾舟候安期
姚文奐
玉山佳處分韻得汝字
仲春會桃源青年映霞舉道人吹鐵笛主者捉玉麈野
航晨不渡溪漁來何許欹坐蟠根隂匡廬故仙侶衆賓
各雅興辭適忘爾汝懷哉張李輩明月在空渚復念東
海迂雲林夜來雨
婁東園分韻得四字
至正八年夏六月日踰四故人海上來朋游若雲萃置
酒婁東園清隂障囂滓譚鋒落秋霜炎飇變涼思盤餐
雜蔬果令舉飛觴至豈無絲與竹相與樂文字西亭及
野航於焉得晩蒞新題到畫壁草木亦蔥翠浮生一萍
流懽會良未易載歌秋水篇周還緩歸轡
題倪元鎮雲林圖
昔從雲林游靈光散霞外迴薄萬古情逍遥五噫態臨
流以濯纓息隂為解帶浩歌激清商參參動天籟
呂誠
庚申夏四月登玉山頂時雅上人適遷華藏於
㙮院歴覽終日而返是夕宿友人家燈前聞雨
援筆有感
曉出城西門蕩漾官河艇朝光散晴旭露氣擁高迥潮
上洲渚沒棹發六飛騁前岑獻竒狀心目快引領青山
如故人登陟在俄頃嗟哉二三子憐力足力逞捨舟入
蒼翠一逕林木静隂蘚護危棧古藤絡眢井映帶列檜
杉青黃熟梅杏古師安禪處神物伏精猛山靈詭異工
幻蹟一埽屏孤㙮劫灰餘傲兀立峰頂後巖古華藏稍
復毘盧境汎觀盛衰際何物得修永道人出迎客一笑
具羞茗清談竟終日毛骨灑然冷羣鳥亦知還微陽下
西嶺遄歸弗成寐張燈酌南癭急雨何方來清聲雜蛙
黽鄙言詎成章聊假管城穎
懷友
長夏夜景静齋閣臨前池當簷素月流舉扇涼颸吹參
差丹棘花婀娜絲連枝玉人美無度耿耿勞我思
周砥
桃溪泛舟
放舟千山裏嵐氣滿晴川歌辭理白雪水禽棲綠煙蒼
蒼野隂變蕭蕭風景妍尋僧轉回塘望雲極遥天萬事
寧有素一行忻偶然
擬古
迢迢遠别離相去幾萬里月照魯陽關風吹漢江水宵
夢不可託路迷復中止登山還有屐涉水亦有舟我心
如懸旌搖搖獨無休常恐瑶華落春風不能留豈君弗
識察故此長悠悠安得白鸚鵡銜書東海頭
翡翠棲蘭苕鴛鴦上錦機物固各有類寸心獨何依春
色來幾日海燕忽雙飛迎風不須入塵滿青樓扉
春雪
璚葉綴玄圃玉羽翔伊川翻霙九霄下呈芳二月前低
徊隔簾翠玲瓏入綺錢欲消不自駐巳斷復成連珠幃
凝華潔花池舞影妍相思梁園暮曾賞雒城年
風雨用高季廸韻
貧富不相值衰榮固有時行哉徒自速止尼未為遲﨑
嶇千萬塗辛苦豈要辭風雨羣雞鳴壞屋起晨炊一日
不解醉千古有遺悲如何屠釣人敢為帝者師
讀書
讀書易為感時節巳徂秋行游固可適歲月懼不留高
齋曠而寂人務罕相酬千載事了了寧不慕前修道在
無今古天運每周流萬理由我具消搖極冥搜為樂不
在茲況復儲怨尤予本楚狂士意氣邁九州偶然似有
契持身寓林邱萬鍾非所辭一毫非所求
新柳
纔弄新春色巳有縈愁意欲倚不成眠待扶還似醉疎
雨飄枝濕暮雀銜花墜胍脈獨含情故園那得至
題倪雲林畫
雲木蔽清野峩嵋横素秋一雨過大壑百川會新流未
能聞至道寧即歌遠游歲晏且歸去采芝南山幽
擬古
翠管鳴春暉瑶筝弄秋月孤鸞忽驚飛哀吟中夜發鄭
衛久足貴正始誰復陳若無琴與瑟寧知古風淳
别君能幾時秋葉忽辭柯蠨蛸巳在戶流螢亦渡河感
物抱悁結容華恐蹉跎黃鵠飛青雲游魚潛綠波豈不
懷契闊慰此離恨多明月照機杼不織鴛鴦羅
漢宫起秋風美人感團扇搴帷坐遥夜含愁獨長歎桃
李笑白日垂楊拂青絲既受春風榮芳菲同一時苟欲
令偏瘁造化庸可欺願君心如日照物無恩私
張簡
春日齋居即事
垂簾覺春靜水檻幽情多蘭香舞雙蝶渌漲浮羣鵝皦
皦晴雲度輝輝野氣和新柳帶長坂飛花泛輕波閒居
違佳景芳菲俱凋訛忽忽巳初夏綠暗青山阿
初夏偶成
清風度虚閣飛花集羅幃方欣晝晷永不覺春光歸鳴
琴發逸響嘉樹含清輝幽情多默悟淡景寧相違覽書
感澄寂獨閉南齋扉
題趙彦徵畫
吳興佳山水遠近蓄清光岧嶤金蓋峰秀色獨蒼蒼煙
雲互出沒草木生風香長橋接迴溪積石倚崇岡樵漁
識徑幽於以樂深藏擊鮮列魴鯉唘翳理松篁晨雨況
可鉏春泉亦堪湘既巳長子孫所願安是鄉嗟哉風塵
中何由得尚羊趙君鍾祁秀揮灑發竒章卷圖思舊游
掩抑不能忘
送王子充歸金華
春入長洲苑東風巳及時苑中垂楊樹吹作黃金絲送
君出春城艤舟折柔枝以此聊贈遠相别仍相期君歸
金華山當逢牧羊兒毋因入山去遂爾來遲遲楊柳飛
花日待君同賦詩
閱真誥
長史昔好道鍊真三秀峰夜感紫薇仙降集華房中鸞
鳥鳴素月翠旍颺閬風摛辭託諷寓讚揚皆真宗中有
餐霞人可以回嬰童刻之白玉檢藏之華陽宫真人有
仙氣乃得探其蹤我生慕元素無由唘愚蒙嘯詠金玉
章靈音朗九空懷仙起冥想颯然精靈通焉能出囂滓
歘忽驂雲龍
李瓚
春夜懷豫章倪中愷并太原王本中二子皆客
京師故詩及之
耿耿春夜永迢迢更漏殘美人隔千里清月在江關舉
杯不能樂援琴孰為歡悵望五雲外目送雙飛翰王子
經緯學紬繹茫無端倪生富文史落筆廻狂瀾古劒沒
豐城大璞昧荆山竒材每不識萬古一長歎而我困畎
畝漂流吳楚間釜魚獨恒飢衣鶉每懷殫慷慨念二子
頻年事征鞍庶幾抱瑟心不愧齊門彈
江浦送别
協風吹冰泮水色微茫綠沙融文禽集波暖白鷗浴之
子逝將别分手愁局促離觴一何頻征舸嗟去速今日
江浦東明朝關山北棹歌不堪聞悽然淚盈掬
李元珪
春日訪雲林隱君倪元鎮
往歲慕幽隱兹晨適雲林倒屣荷主意下榻情何深取
琴為君彈唐虞有遺音感子曠逹志滌我塵凡襟雨過
池草生窗虚松竹隂倚檻俯流水開軒聽鳴琴芳春集
嘉讌酒至還自斟愛客畏言别維舟睇遥岑
南昌諸郎立春次日邀飲江閣
置酒宴江閣濟濟皆郎官素心偶相愜氣味如芝蘭東
風奏微和晴雲靄林端美人歌白雪玉筯行春盤焉知
千里客共此一日歡夕陽下西麓徘徊更凭闌
高晉
碧梧翠竹堂分韻得草字
蘭堂俯清池虚楹麗華藻流雲度高梧書帶生春草嘉
賓式讌集幽懷為傾倒清歌一徘徊涼月翠屏小
岳榆
春暉樓分韻得藥字
張筵池上樓屬詠階前藥翠雨帶煙濃紅雲倚風弱睠
兹廣陵情慨彼溱洧謔媚景當一酬洗盞宜更酌
彭罙
送丁好義
晨登吳王臺蒼然望八荒大江東南去浮雲西北翔中
有鵷雛飛前隨雙鳳凰梧桐正蒼翠亦待鳴朝陽白露
湛清秋山花巳黃黃折之欲相贈歲晏同幽芳
袁暠
可詩齋
玉山何迢迢池臺隔煙浦相望伊永懷於焉得佳聚清
才誰匹儔高情邁今古浣花溪上春夢草池頭雨緬思
江右謝載念韋曲杜於以陶性情橫琴聊自鼓
唐元
虞山秋夜
迢迢秋夜長青燈半明滅棲鵲遶疎枝濕螢依腐葉谷
空振幽響室静生虚白數聲誰家笛吹墮西窗月
東臯
暄晨步東臯春風襲杖屨溪流帶落花晴煙裊飛絮濯
足竹邊泉散策松下路幽禽忽驚起飛過溪南樹林深
疑無人俄聞響機杼
顧逵
綠波亭
碧色漲春雲圓文生暮雨梢停楊柳岸巳沒鵁鶄渚錦
鱗唼萍游蘭棹隔煙語曲闌倚東風懷人渺南浦
浣花館
密葉晝沉影落英春洗香白雪紛渚亂錦雲緣岸長尋
津迷去路懷人贈遺芳元洲諒非遠樓臺煙霧藏
漁莊
洲迴集芳氣流水蕩晴暉西風橫笛坐明月棹船歸緣
渚葭菼靡近人鷗鷺飛緬懷浮家去薄暮情依依
春草池
浮飇偃蘭薄飛煙生水漣紅沾雨花濕翠侵衣桁鮮翡
翠晚迷徑蜻蜓酣倚船援筆攄藻思臨流懷惠連
陸仁
春還軒
隂陽無停運太極體自常姤復天地樞日月天地房凝
寒一巳消煦煦春載陽曲塘魚上冰曾漢雁北翔潛心
驗物候齋居情味長容色當少壯豈不惜流光流光不
待人撫時且徜徉
舒頔
看書
一日不看書此心若有失看書心未巳細字費目力六
經皆糟粕中有味如蜜古來聖與賢孜孜復汲汲流傳
百世下相見不相識今人不如古古人豈今日時還看
我書撫卷三歎息
賦詩
一日不作詩此心成渴想非關賦性癖只為薄技癢六
義起商周漢魏相傚倣下逮唐宋間聲韻迭清響于焉
觀治乳豈直事標榜窮幽與曠逹俱屬浩氣養要當搜
神竒後世知音賞
古松
偃蹇歲寒姿盤屈當虚櫺蒼皮絡紫蘚翠色搖青冥中
藏六月雪下伏千載苓酷暑亦何畏隆冬愈加青老骨
存蛟龍繁枝庇林坰不幸失所依流禍延丙丁恩深感
雨露猶足揚王庭天風西南來慎勿驚山靈
白槿花
素質不自媚開花向秋前澹然超羣芳不與春爭妍涼
夜弄清影縞衣照嬋娟佳人分寂寞零落祇自憐鮮鮮
碧雲樹皎皎萬玉懸朝開暮還落物理乃自然嗤彼擁
腫木徒爾全天年
七佛菴三十韻
春色如多情隂雲貸游矚登臨不殫勞𨁝踤轉山谷石
磴危欲欹梯身進恐覆松風響簫笙花露滴巾幅鑿鑿
石齒連盤盤山脊伏初疑路不通似覺地可縮小憩林
木深大觀天地育曠胸陵八荒舉手決四瀆歲暮歴險
艱時危事幽獨情深山水佳興遣杖履復七佛菴先登
一人泉可掬誓將寂滅心受此清淨福人世徒喧啾山
門遠榮辱艱難慨諸僧落莫棲老屋江水清入懷淮山
翠凝目花隂覆曾簷鳥語隔幽竹稽首幡幢翻升階路
徑熟禪心絮沾泥世味蠟煮粥軍政期嚴明民風慕清
穆既興楊朱悲復動賈生哭再上講經臺仍摳御風服
凭高氣層層眺遠山矗矗石眼松絡根崖腰樹飛瀑一
泓照鬚眉兩地映蘭菊骨脱超塵寰性空悟機軸無心
雲自飛得趣景何倏綠樹啼白猿青莎卧黃犢川原豁
而開麻麥蔚以蓼游辰風日和行徑草花馥冥冥鶴歸
來長嘯下山麓
頭陀廢寺
微雲漏疎雨春事將結束小徑敷落紅長條巳棲綠行
行扣禪關寂寂欹老屋犬吠知客來巖棲見僧獨漣漪
漾方池青蔥鬱嘉木立教雖尚空存心未脱俗於世竟
何裨零落歸山谷極樂迷羣生無生惑三竺風光慰羇
人聊此寓游目
閒步
和風漾晴雲約我散芒屩步出東南郊情景欣有託好
鳥鳴嚶嚶幽花淡漠漠平生江海交亂後半淪落惟餘
白髮翁林下甘寂莫眼前兒與孫嬾惰不好學緬懷栗
里人取醉聊自樂
周霆震
大風發屋雨雹交集
大風西北來屋瓦去如走麗譙雙闕壯關鍵決樞紐蒼
蒼泮宫柏枝葉互紛糾移時折偃蹇巧力無措手西禪
鐵浮圖摧仆如拉朽臨江戰樓飛夾巷坊額剖恍疑會
羣龍奮發交怒吼泰山恐頹裂寧復計培塿老夫閉門
卧雨雹散窗牖倉皇正衣冠力疾坐良久天威俄咫尺
性命亦何有默悟貴存心淵冰慎吾守
歲暮簡張梅閒
憶昔慕遠遊朝華沐春露焉知喪亂後林杪秋葉蠧間
關西州門寒日收踽步尚餘平生友示我廣平賦耿耿
河漢輝幽幽冰雪度終慚媚求悦寧悔貞取妬朗吟發
孤音明月落庭戶世事殊未涯歲年忽云暮有美君子
心永言金石固
濯濯江漢女
濯濯江漢女幽貞出良家十年守空幃夫壻天之涯良
夜乘明燭悉心務絲麻憶昨秋風起河洛昏塵沙傷彼
朱絲絃逸響趨淫哇朝為御溝柳暮作陌上花世態固
應爾委置勿復嗟所悲在新春雨露凝朝華感此深閉
門淵冰慮彌加藏玉萬仞岡守護盤龍蛇投珠千頃陂
光燄驚魚鰕夫壻會有期豈問歲月賖寸心如皦日終
始宜無瑕
吳海
送傅德謙還臨川
傅君隘流俗舉步追古人古人去巳遠斯道為荆榛出
門抱高志區區向誰陳十年江海上漂泊但一身念我
德不孤邂逅遂見親相知寧苦晚不覺逾三春精微共
探討議論發清新誼合然諾重途窮憂思頻如何語離
别使我意酸辛酸辛不在别欲留我何貧閩水東赴海
楚山西入秦春波正浩蕩誰能知其津
游七巖寺
羅田衆山中七巖獨高秀經營將半載宿願始得副緣
雲攀鳥道十步九&KR1626;&KR1700;剛飇從北來巖谷盡號噭促步
赴層巔依石避野燒鬱然煙燄交欻若雷霆遶其勢吁
可畏童僕盡驚走須臾得少息方覺性命有列坐咸自
慶啗胾酌大斗隂陽却變化霏雨垂白晝癡雲迷海嶼
昏霧失林藪歸途畏虎迹慘慘暝色厚幽懷莫能寫造
次宜自咎述此成短章聊用紀邂逅
夏日讌東臯亭
展席俯清池倚檻盼層巘苗綠滿平疇草秀被長坂風
度荷氣清日移樹隂轉長嘯天為高汎觀心自遠良時
會豈易莫待歲華晚
楊翮
送孔進道宰星子
素王有賢孫逹尊在德齒爵膺天子命綰綬宰百里南
康控湖江屬縣望星子江右號囂譁斯地獨醇美帝眷
禮義俗擇令煩為理惟君當厥任君志亦頗喜揚颿遡
洪濤巨艦千圖史牛刀新發硎割雞聊用此撫字定多
暇絃歌自今始廉車察殿最衡鑒在止水會採襦袴謠
移書上風紀
春游次韻
白日諒難羇流光遽侵尋春風萬餘里觸景愁我心出
門將何之高步淩嶇嶔纍纍邱冡間古木殊隂森昔賢
日已遠朱瑟尚遺音千秋百歲後有酒不可斟傷哉雍
門語感之淚霑襟榮名安足羨行樂須在今夙興聽鴻
雁嗷嗷尚哀吟
酬孔秀才
逹人樂高蹈寒士耽遠遊遠遊欲何之禦冬無重裘棲
棲道路間四顧誰與謀温言忽相慰慶愜復焉求三復
緇衣詩調高安能酬薄言寫心曲終覺懷慚羞
張端
和楊孟載對花五詠
種花
種花以娛情而必去惡草草惡人所憎不似花枝好莫
教花易飛花飛廹人老歲晏孰能留行樂宜及早
看花
春風方衮衮春雨亦疎疎江南二三月好花無處無看
花不知疲飲酒須百壺明朝酒重載紅雨落紛敷
折花
灼灼樹上花枝枝可攀折折以贈所思亦復自怡悦今
日顔色好明日風光别年年送清明一樹東闌雪
買花
萬井夜雨歇一枕春日紅開簾買花看恰與去年同花
枝固須好人生自飄蓬未信賣珠兒不作白髮翁
惜花
見花心目舒惜花懷抱惡日日池上行片片風前落盈
盈一春愁胍胍無處託殘紅抱餘香遺恨芳洲泊
朱希晦
寫懷
巢居不厭客況乃佳客至擷蔬薦濁醪談經得真趣歸
雲度遥岑斜日在高樹對飲須盡歡何時復相遇人生
能幾何行樂貴適意不見萍與蓬飄飄無定處搔首仍
踟蹰臨風發長喟
甘復
道中
野風飄征衣野日轉空壁衆鳥號荒墟雜花翳叢棘路
暗不逢人煙火望林隙
宿山家
木落秋滿山窗虚夜涼集風吹海月生露洗苔衣濕野
客愛清泠長瓢暝中汲
晚至陳氏館
虛煙散華池高蟬暮聲咽落景對閒眠新秋入華髮素
懷愜幽賞微颸灑林末為愛竹間涼相過步庭月
曉起
晨暉澹芳牖顥氣盈幽襟巖谷有秋意西風吹滿林獨
櫛高館罷暢游南澗潯潄齒掬寒瀨矯首望孤岑悠然
釋百慮似得靜者心磴轉入茂樹衆山坐來深
晚出池上
遥嶺散夕雨掩書游方塘棲鳥喧幽林簷蛛引絲長木
杪微風度颯然生早涼沿流弄潺湲倚竹聽琳琅邱園
信為樂圭組永相忘落景送遐矚暢懷寓清觴但得寫
心素焉知兩鬢蒼
山堂詩為周伯清賦
清旭崇林㘭疎籬翠澗上細路徑谷虛幽軒面林敞樹
涼集鳴禽地遠謝塵鞅下手拂玉琴微風遞遥響泠然
適素懷聊以寄心賞
曉出西園由谷中歸
披褐涉西園煩襟散清曉微風動高樹零露下芳沼始
行幽谷中忽出青林杪流水漂餘花脩筠度啼鳥身緣
翠石迴思逐白雲杳負杖歌賞懷春闌綠隂悄
留睿
寄遠
征夫往幽燕賤妾住吳越參商二十載綠鬢生華髮年
年望蜚鴻目斷愁不歇秋盡冬復春葉落花更發恨君
顧妾身不如天上月月行幾萬里東出復西沒天東出
夜光夜光頻照妾妾容謾比花君情遽如葉念欲走從
君河廣詎可涉燕趙多美人顔色皎如雪所樂在新知
誰復念離别雪性本飄蕩雪質易虧缺何如賤妾心不
轉堅似鐵君看望夫石千載名不滅
余詮
春夢軒
池青草色暖蝶繞花枝滿花滿復花飛春歸蝶亦歸蝶
歸春杳杳春夢何時曉推枕看東風幾人春夢中
周南老
芳桂塢
林塢藏幽芳叢桂團蒼玉子落明月中香生流澗曲風
前墮粟金雨餘明淨綠伍以荃蘭幽愧彼桃李俗中有
道人居清名紀仙籙為花歌古香對酒不忍觸
董佐才
題華亭朱孟辨篆冡詩卷
古初無毫楮羲畫何由傳孰知文字理巳具河圖前神
農洎蒼頡俯仰極人天穗書與鳥書創制分後先龜麟
錫禹時盤銘著湯年岐陽紀石鼓史籀稱獨賢矯若蛟
龍蟠鬱若鎖鈕連科斗聿行漆形體因自然一從孔壁
廢重為經籍憐秦相約籀古撰次蒼頡篇小篆遂名家
勁健含姿妍登封及詛神金石紛雕鐫下逮隷八分變
化如雲煙漢經煨燼餘文教仍敷宣保氏存六書學僮
纔九千揚雄纂竒字杜林解探研繼蹟非無人意象莫
不全偉哉許祭酒蒐羅歸簡編墜緒賴復舉後學知相
沿陽冰克遠紹鉉鍇造其玄近代郚與周筆勢回奔川
華亭朱茂才好古喜欲顛一埽世俗書習篆忘食眠秦
望并之罘碧落兼新泉小者案間列大者屋壁懸平生
囊槖貲多充買碑錢功深學既精齒壯志亦堅池魚染
皆黑鐵硯磨將穿摹搨累萬番期差古人肩師法正在
茲什襲比蹄筌孫樵文自祭智永筆忍捐前修不我欺
我癖尤難痊嵯峨細林山上與浮雲聯譬彼汲冢書函
之瘞其巔聚土封若堂劖石表為阡其陽碧樹交其隂
書帶緣山靈謹呵護有名如有仙揮灑人間者顯晦名
非偏寶劒賈胡發玉柙蔓草纏如何篆冡光夜夜映星
躔
華幼武
送族姪擴之通州
吾族最全盛家聲詩禮傳自遭喪亂後誰能事陳編猶
子苦好學鄉閭獨稱賢文采珊瑚枝照映棠棣篇時同
竹林會嘯詠相周旋一朝攜酒至别我荒城邊問渠欲
何之言將適通川通川渺何許遠在滄海壖府侯朱夫
子招我開講筵老懷極慰喜汝去毋留連吹噓千里外
感激故人憐脩程盡努力慎勿中道捐蛟龍起春雷鵰
鶚搏秋天物遇各有時立功須盛年此行非草草著鞭
宜爾先要登青雲路忠義尚勉旃舟發梁溪水帆拂狼
山煙骨肉重相思兩地心懸懸長江浩無波擊楫秋風
前行當賦清句懷此山中泉
次元翬見寄韻
通衢一傾蓋分手猶惜别況是忘年交離緒那可說蟬
鳴野外秋雁叫沙頭月永保松柏姿同盟歲寒節
葉顒
題松雲齋十五韻
青松如舞蛟白雲如游龍龍游化甘霖與世為年豐蛟
舞散清影利爪拏高穹二者無限竒盡入幽人宫幽人
室懸磬隠約松雲中松秀悦耳目雲生盪心胸讀書坐
雲石鼔琴雜松風無往不自得深喜世慮空披雲採松
花何啻食萬鍾萬鍾食有盡松花味無窮松雲幸無恙
天地同始終扶笻一相顧摩雲撫孤松問松幾何年適
與雲會同松静了不言雲去尋無蹤回首萬峰頂但見
山重重
三月望夕翫月
長空蟾吐魄良夜何團團皎如青銅鏡璨比白玉盤試
浴海波底飛上青楓端徘徊嵩岱間宇宙生清寒神光
常不泯留作千載看
讀書山月下
讀書山月下月色流巖扉松風吹毛髮草露霑裳衣研
精探玄奥竭思窮幽微興亡空感慨今古誰是非孔孟
幾千載斯文愈光輝蚩蚩愚下士去此將安歸
舉酒春風前
舉酒春風前勿訝衰顔紅藉兹麴糵媒成彼醖釀功頓
使鐵石腸化為歡悦容喜色浮鬚眉和氣填心胸浩浩
六合間廣扇淳厚風兒女豈知此唯醉芳花叢
圍棋白日静
圍棋白日静舉袂清風吹神機衆未識妙著時出竒我
老天宇内白雪凝鬚眉坐閱幾輸贏歴觀迭興衰古今
豪傑輩謀略正類棋局終一大笑驚起山雲飛
舞劒清夜闌
舞劒清夜闌孤燈耿中堂一舞空奸邪再舞摧豪強頻
起為君舞月出雲飛揚氣衝牛斗暗影動蛟龍翔悲風
轉蕭颯壯志彌慨慷時哉不可逢石匣深韜藏
東籬
曳杖東籬下層巒列環岫南山如有情青翠俯相就松
桂二老蒼煙霏乍無有孤雲屢出竒羣峰競呈秀圖彩
寫晴嵐琴音潄寒溜采采黃金英芳香滿衣袖
秋懷次童中州韻
長空好明月燦爛今夕晴萬里皆月色四顧無人聲徘
徊下青松照我茅屋明我望長歎息悠然萬感生取杯
挹清光和此松露傾嚥之清肺腑快我平生情
桂魄延秋景松飇生夕涼良宵兩相值蕭瑟流清光風
聲驚客鬢月影照我牀徊徨不成寐轉覺歲月長起坐
問風月而我誰老蒼風静月不言耿耿天中央
郭鈺
簡王志元
海月上蒼茫照我中庭正香霧出簾遲微風動花影泠
泠綠綺琴拂拭塵埃淨一彈作新聲再彈成雅詠三彈
曲未終感激誰與聽肅衿遲于來無負春宵永
同周愷子諒賦老人會詩
時危親戚散況乃多賤貧睠兹老人會為樂難具陳生
子競榮逹志養俱獲伸朝出共寮寀夕歸為比鄰異姓
歡愛洽不殊骨肉親起居迭相送惋愉盡情真繄我豈
無母半菽長苦辛願言敷治化枯槁皆同春
早秋陪楊和吉曉登前山望桐江
白鶴導晨從涼飇起林杪振衣淩高岡極目窮幽渺蕭
蕭草樹秋歴歴人煙曉依微元潭觀羣仙在林表下有
塜纍纍世事誰能了桐江滙章水晴漲何渺渺曾不瞬
息間一帶縈沙小無怪豪傑區煙蕪怨啼鳥盛衰兩相
乘元悟良獨少君今脱塵羈相從得閒眺題名剜石苔
借蔭憩叢篠白紵含餘清稍覺心情悄山市門初開飛
塵巳紛擾
秋夕王楚善過宿
片雨灑空庭梧桐響殘滴窗戶涵清風孤燈夜寥闃渺
懷平生親暌違不相識公子幸過從為之長歎息意曠
塵慮空語到聰明入山徑披榛蕪晤言永今夕物變心
自傷事往嗟何及遠大與子期無踵炎涼跡
劉永之
秋懷
涼飇振庭樹浮雲結重隂中情忽不樂拂几彈鳴琴泠
泠多苦調零淚霑衣襟遠懷東都士登彼北邙岑悵然
望京洛五噫發哀吟悠悠千載下誰識古人心
小澗讀易軒
環環碧澗連靡靡蒼山屬初日照林端春禽鳴布榖松
深有去雲苔靜無來躅獨把一編書時向窗間讀
海屋為蕭君賦
結屋青海上弄影滄江涯手持翡翠竿誤拂珊瑚枝龍
嘘春霧合鶴度曉雲垂弱流幾清淺為書報安期
野老看雲圖
文湍激幽澗白雲流遠山偃仰長松下延眺一怡顔清
風拂素服瑶花落樹間拾薪青煙際煮苓供晩餐耽此
邱中賞竟日未言還
至正壬寅二月廿一日雍虞豈臨江宋某道士
劉旻李文同登西峯之煙雲臺以登高望遠為
韻各賦四首
仙山百餘仞振衣聊共登陽林映昭晰隂壑瀉璁琤靈
泓蟠玉虬丹荑冐翠藤霏霏縠霧歛冉冉卿雲升棲遯
皆真侣摛掞盡高朋雖非幔亭會終使逸情增
炎運昔中否仙吏乃遁逃朝命三山侣夕謝九州豪碧
㙺儼遺躅杉桂若旌旄登覽值春晏微雨灑蘭臯俯窺
石壁峭仰羨天路高媿無謝客才翰墨聊復操
素志抱沖澹每懷邱中賞兹山實靈異景物多清曠蜿
虹蒙垂瀑夫容開疊嶂丹柰遺嘉植青猿流哀響赤城
如可希閬風遥相望聊為采真游毋煩北山謗
結構陵紫煙玲瓏望青巘花開一水明松暝衆壑晩驚
麕隱還見長蘿披復卷既同風中詠復比林下宴流眄
屬淹延言歸猶繾綣誰言薄當世暫忻塵事遠
登煙雲臺同西峰諸友分韻得跨字
振策履崔嵬飛步淩雲榭俯觀飛鳥翔遠見平江瀉彈
碁古桂隂酌酒長松下谷響嘯哀猿林香過山麝祈靈
醉巫覡尋真望仙駕翠叫金節導青鸞羽衣跨逸興殊
淹留吹簫待清夜
題匡山石室
羣山爭盤紆衆壑盡奔放中峰最竒絶直立數千丈危
搆倚石壁面勢極弘敞心神坐超忽雲雨接惝怳山色
晩更佳泉聲静逾響猶言最絶頂臨眺極所往欲窮千
里目更試九節杖
精廬極蕭爽乃在匡山涯鮮飇汎林木旭日生巖扉樵
語隔煙小鐘聲出林遲階前百尺樹倒挂枯藤枝中有
避喧者禪誦清四時挽蘿結幽佩紉葉為秋衣静談遠
公傅東林迹已微怡然契元理令我坐忘歸
擬古
南國有佳人秀色麗春陽素手弄機杼織綺向蘭房涼
宵步玉階羅襪霑微霜坐愁容華歇中宵理絲簧鳳笙
歡未徹瑶瑟怨何長哀響激林木回車動華堂借問此
何曲新聲奏宫商東鄰有游子聞之感中腸願持五雜
組繫君羅𥜗裳攜手共游衍卒歲以翺翔中情莫自致
脈胍懷内傷
贈義士郭生
郭解古游俠然諾聞公卿片言苟相許九鼎相為輕操
弓過洛杜探丸出咸京寶刀酬劇孟白璧奉侯嬴去之
千餘載君今振家聲襟懷還倜儻壯志復峥嶸脱略時
俗子調笑狎羣英華筵間綺席甲第連朱甍駿馬桃花
色金羈翡翠纓良時事游冶南陌復東城一朝風塵起
高義激中情傾家赴國難誓將斬鯤鯨長揖二千石遂
長萬夫營營中燬羣盜隤垣委榛荆千金出私帑梁棟
聿新成門廡既弘遠堂構復高明三軍盡鼓舞羣公亦
歎驚由來豪傑士乘時樹勛名生當執金吾訓練羽林
兵誰能對青簡齬齪稱儒生
感遇二首
腐鼠嚇鵷雛魚目欺明珠由來青雲士高視笑泥途廣
衢馳駿馬長戟夾高車光榮被九族氣燄陵萬夫祇言
固恩寵豈悟有榮枯菉葹生朱門鵬鳥瞰賓除徒聞黃
犬歎千載為驚吁回視揚子雲獨守太玄書
大道直如矢曲徑紆且盤舍車康莊内遵彼狹邪間狹
邪多妖麗一笑好容顔金鋪間綺疏青樓入雲端羅袖
為君開瑶琴為君彈明璫結綢繆魚水比交歡一朝青
蝇至白璧生疑患恩愛在頃刻平陸起波瀾早合雖足
貴中捐良可歎
同傅商翁何彦正舟中有懷辛好禮二首
浮雲無定姿青陽易消索渡口人獨歸雨中花盡落風
急賈船稀春寒客衣薄所念同心友天涯尚漂泊
沙際水痕交細草蒙茸長春江下連雁夜雨同孤舫佳
期違宿諾歡笑懷前賞餘燼落寒燈卧聞漁版響
御選元詩卷二十三
