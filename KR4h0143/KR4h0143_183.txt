欽定四庫全書
御選明詩卷十四
樂府歌行十一
米雲卿
楊柳歌送唐仲秩
江南二月時楊柳綠華滋高臺不知數臺邊千萬樹縈
隄夾岸相映新搖曳朱門翳美人翠樓絲絲爭媚日黃
鸝樹樹學啼春啼春不住高下飛金梭亂擲流黃機又
如織女機初斷千絲萬絲分歷亂旋作東郊一片隂雨
中淺淺煙中深迤邐青綃合步障纏綿縷帶結同心青
綃步障大道旁同心縷帶春風香佳人玉笛青樓遠公
子金羈白日長旗亭百座空中曉嫩葉柔枝亘繚繞碧
玉蛾眉怎鬭姸小蠻腰肢徒裊裊君不見楚王宫裏花
盈盈千容萬態學未成春心不死怨猶在只今盡逐東
風生灞陵橋章臺路異代風流那得顧章臺舊日花如
雪灞陵古來多送别眼前景物不得將何以贈君天一
方好向枝頭惜春色莫待傷心秋草黃
董斯張
讀曲歌
儂如一絃琴獨絲纏相交歡如雙耳鼓慮爲他人搖
王道通
雷殷殷
雷殷殷兮天欲雨郎之行兮在何許開門南望斷征旅
高山當塗下臨渚羆熊咆哮猩猩語
日高曲
日高風力徤花凍鳥聲顫短枕促更欹重羅暖還戀舒
腕抱儂腰廻身對郎面貪睡不成妝朦朧落金釧
齊萊名
夜夜曲
月澀燭無光蟋蟀鳴牀下夜半繡衾寒霜落鴛鴦瓦
采菱歌
駕舲向深潭渡口風正急日暮采菱回煙沉秋浦碧
子夜歌
儂似池中藕懽如瓦上霜日出霜不見藕斷絲復長
階前看月光獨立深深拜擡頭花影移低頭含羞態
唐汝詢
折楊柳
昔攀垂柳唱陽關柳復垂絲君未還惟有楊花易飄蕩
隨風吹得到陰山
王龍起
春曉曲
金臺燭盡麝光寒錦帳羅幃繡被單洞房寂莫不忍睡
起看北斗横欄杆闌干倒影珠簾揭銅龍夜泣聲初歇
楊柳枝頭生冷煙芭蕉葉上留殘月廣閣高樓臨大路
碧窗畫棟連朱戶杳杳階除千朵花曲曲屛風半邊樹
樹樹花枝啼鳥多花開花落春風和長衫小袖未梳洗
露氣含香濕綺羅爲誰脉脉愁無語印鏡紅顔雙玉箸
此情欲說更難會良人昨日應官去
長夜曲
玉塞遥遥人未到金閨夜夜鷄鳴早畫屏銀燭影長寒
寶帳薰籠空自好井牀幽咽轆轤軟離魂乍斷驚眠淺
半枕尋思信復疑廻腸逐與更籌轉芭蕉露墜清聲發
螽斯絡緯哀殘月窗紗冷落暗生光耿耿含情獨不歇
憶别曲
儂家夫壻鷄啼去月冷星寒天欲曙牽衣相送出門前
執手丁寧千萬語良人初心無别意十步躊躇九回顧
吞聲掩袂獨淒咽轉身却入難移步離魂隨馬大堤頭
野煙吹雨長亭路當年景色猶昨日恍惚花開今兩度
花開不是去年枝妾顔不是離别時君心大抵不如故
欲歸不歸遲復遲
烏夜啼
春夢依稀纔半枕月光寒透鴛鴦錦永夜愁醒聽漏長
悄悄蘭釭照獨寢幽蛬漸動聲未巳楊柳階頭滴露水
城烏欲棲不得枝盡情啞啞東風裏
陳鳴鶴
楊柳枝
萬緒千條拂翠臺只牽人去不牽來楊枝折在行人手
那得楊花二月開
林光宇
陌上桑
秉燭理殘妝涉露持筐出爲慮桑葉稀傷絲不成疋
徐潁
巫山高
黃金糞牛裂西土碧釵十二驚折股巴猿三咽弔瑶姬
行人淚續襄王雨斲黃蘗製爲篙蜀江苦巫山高
貧士行
白蒿青柘頽垣中三日煙爨始得紅故書簌簌委鼠穴
向夕托宿如鵝籠濁醪難賒值蠶月歸來西市缾罍空
咄嗟枳花且多實井底蕙草無春風
紀青
西湖竹枝詞
墓頭堤上柳株株才子佳人總姓蘇斜倚石闌臨水照
桃花也自愛西湖
阿那曲
一個虛亭倚翠林亭前慈孝竹陰深白雲落盡花同落
半點殘紅無處尋
周楷
漁歌
幽思茫茫看江水何處漁歌江上起一疊淒清愁未終
幾年斷續腸相似南天歸鴈亦悲鳴不到瀟湘無此情
童佩
白苧辭
秋風起白露垂天涯客子夜索衣篋中惟有江南苧一
片銀絲萬行淚猶是前年暮春寄寄時不爲秋風寒此
夜却同秋月看
文震孟
擬古遠行
江之陽兮有嶼江之隂兮有渚朝而風兮夕而雨望夫
君兮渺何許春波兮悠悠日暮兮夷猶擥青桂兮為檝
搴木蘭兮為舟怳含思兮凝睇乘清風兮遠游遠游兮
上下載行兮載舍遵中流兮待君將寄心於遠者
文震亨
秣陵竹枝詞
據牀開印翠微間朝請全稀退食便呵殿也堪成韻致
此中官府又神仙
尚食宫監住直廬退閒丞相府中居貂璫一樣中常侍
三日湖頭打飯魚(留都中貴居惟庸故府每歲於玄武湖中勅賜打魚三日名飯魚)
秦淮冬盡不堪觀桃葉官舟閣淺灘一夜渡頭春水到
家家重漆赤闌干
黎遂球
歡聞變歌
鏡破面自圓誰能破儂面天地縱反覆儂亦與歡見
懊惱歌
歡初戀儂時夜夜門前立今日歡棄儂對人不敢泣
少年行
年少傳聞十二州報人讐盡轉多讐經行不用變名姓
醉臥胡姬賣酒樓
魏學洢
長水怨(為友人妾賦)
妾家住長水長水東西流青青湖畔柳迢迢湖上樓十
三學釵書十四工箜篌十五臨窗繡精妙世無儔翩翩
少年子窈窕行相求借問樓上女可似羅敷不里嫗前
致辭願君且淹留美人好顔色終日樓上頭兼之臨窗
繡精妙世無儔君子謬垂盼聞言中心喜語我長者行
同聲謂應爾郎君美風度玉樹蒹葭倚十九渡長江聲
名若江水好花不獨榮天生合連理行行隨君去默默
思故里牽帷幾回喚低眉羞欲死臨鏡貼花鈿可憐體
無比紗窗春日午脈脈情何已憶我在家時拈香繡大
士金刀剪素綾瑩瑩白於紙刺成蓮花葉彷彿香風吹
香風吹入夢夢到蓮花池繡痕細難識但覺生蛾眉靜
玩坐逾久忽忽心自疑似曾親見佛不知身是誰綾額
尚餘尺皚皚冰雪姿淡濡碧玉毫邀郎為題詩郎書擬
右軍妾心亦委婉鍼鋒與筆意曲折隨郎轉繡罷持示
君秀色堪舒卷顧我每微笑妾顔先自靦落地為女子
可憐側室難陡然一回想心事慘不歡雖復蒙君憐鮫
綃恒不乾大婦貴家女妾身臧獲看上堂伺音聲下堂
候顔色含羞入空房惻惻潜相憶雖然潜相憶無用長
太息誠得君子憐不怨長離隔大婦奄逝世一家身獨
當漂蕩若浮萍隨君流四方南都復北都終歲長道旁
黃金散欲盡不思歸故鄉壯志在四海妾心暗悲傷君
怯不勝衣年來益憔悴十日九臥病奄奄滯旅次妾首
如飛蓬并日忘食事上無姑嫜親下無得力婢旋出又
旋入常恐呼不至憂勞填胸臆刺刺肝腸碎歲月漸消
耗妾身亦不支帶圍日趨緩空復存腰肢事君垂十載
不一生男兒羞佩宜男草悵然心中悲君嘗兩畜婢中
道旋棄之妾身非不容君自輕别離暮春三月盡束裝
謀南歸買舟僅如葉帷幕不得施長夜泊豐草巨蛟攢
冰肌生小長閨閣辛苦實難為入秋弛行李僦人樓上
居小姑家海濱聞之亦來依雖非久居計氣息聊得舒
良人忽生心娶婦支門閭隋珠飾翠幃黃金飾綺疏紅
羅複斗帳寳馬七香車今日媒妁來東隣有美姝明日
媒妁來西家有西施妾身非木石焉得不孤悽對鏡影
如削安敢生言辭禮數任頡頏難比先嬢時新人入門
來灼灼豔威儀二九頗不足二八頗有餘女伴覷鸞幃
嘖嘖相嗟咨君心愛幸絶迥與舊人殊非必顔色殊新
舊自相渝新人哭亦妍舊人笑不如孤房過慰藉眄睞
聊斯須情知心不存詞說空爾為新昏浹旬日忽作南
都游俗語莫空房挽衣不能留新人暫歸寧登車去由
由妾身姊為母同君亦登舟耳綰雙明月墮髻垂金瑬
飄颻蕩湘裙色如安石榴輕盈作纖步翩若雲端游鄰
女相擁簇朱顔自生羞十年方得歸一喜還一愁顧君
色悽慘何用心怮怮莫非眷新昏懷此離索憂千喚不
一荅默默自低頭舟行到長水妾自還家裏親戚往邀
君君固不肯起詰朝云解維舟中須盤桓勿用再往返
各使心中安恐君塗上寒幅巾裁合歡恐君塗上飢烘
栗盈朱盤木落霜露急勿使衣裳單千語囑奚兒勸君
幸加餐平明奚兒至顔色驟金顫向前往叩問淚流先
被面郎君乞致辭此生勿相見十年恩愛深謝卿重依
戀奈卿久專妒會見中情變不如痛割絶免使腸輪轉
妾身得聞之狂頓摧心肝天乎我何辜天乎真無端雖
在夢魂中不料遭棄捐恨無晨風翼迅駛追君船淚珠
千萬斛那得飛君前牽衣一慟哭身死妾亦甘縱然被
驅遣曷不先一言一去永決絶何處嗚煩冤自從入君
門歴今垂十年雖彼雞與犬亦當念周旋如何鐵石人
一絶弗復憐椎胸胸血嘔委身赴清水骨月痛加割黽
勉相救止姊恩父母深我生不如死尚冀南都還重來
過吾里性行吾熟知兹望殆已矣昔年别兩妾我淚揮
不止誰料及我身苦境苦如此嗚呼蒼浪天兹恨何日
已新人入我門繡帷長日垂依稀覩容貌猶未通言詞
臨行詳睇視恰在登車時蚤知生死隔揮淚一致辭念
與小姑别淚落如連珠妾初進門來小姑九歲餘探懷
索果餌髮亂呼我梳今來已成婦骨月情依依長别不
一語腸斷當何如我有兩了鬟事我五六年大者髮覆
額小者亦比肩晨興聽呼喚夜深候我眠而今永隔别
涕泗紛潺湲平時解思我料爾當亦然掩淚入房來窗
前見鍼帖殘絲與剰綫寸寸皆儂血向日入君目從今
長斷絶委婉隨郎心郎心太曲折忽見大士像不覺淚
滂沱稽首乞慈悲妾身竞如何今生無罪過宿生愆怨
多安得轉君心春風被女蘿君心終不回不如赴長河
稽首乞慈悲再拜涕漣洏不望重聚首但願相見時雨
落不上天一見知何期婦人失夫心百念無可為但願
新人歡為君生男兒更念孱弱身疾苦不相離舊人識
君性新人安得知十年守窮賤心事多苦悲願君振高
翮及時淩風飛妾身長已矣相見知何期一字一嗚咽
行道皆酸悽
王屋
子夜歌
千金買良玉百金求良工為儂作雙環相連無始終
妾身妾自惜君心君自知莫將日後情不如初見時
家有千黃金不如得郎心家有千倉糓不如抱郎宿
陌上桑
可憐陌上桑朝看沃若暮萎黃餵蠶不了餵牛羊
朱鷺
自君之出矣
自君之出矣春去勞我思春去明年來君來定幾時
張大復
少年行
連錢細馬繡纏鬉翻鐙欹鞍踏曉風鞭指綠楊深樹裏
誰家小袖杏衫紅
葉重華
從軍行
吳鈎雪色滿天山血戰黃沙萬里還但願畫圖麟閣上
不須生入玉門關
龔士驤
塞上曲
星漢盈盈望故鄉夢驚刁斗在遼陽誰將一片深閨月
散作長城萬里霜
西湖曲
六橋羅綺媚晴霞綵袖風偏一向斜四百亭臺何處勝
香車未到莫飛花
黃端伯
從軍行
萬里長城北蕭條白草荒風沙吹不去秋色正茫茫日
冷行空壘天低壓戰場别來一回首何處是家鄉
遼落蕭關外隂風萬馬肥至今勞北顧何敢念束歸列
戍傳金柝寒沙臥鐵衣戰場春不到白雪作花飛
魏冲
采蓮曲
北渚采菱歸前溪采蓮去無端墮玉釵記在迴舟處
張溥
孟門行
雙絲繫玉環宛轉生光澤本以結同心何知反棄擲君
家美酒琥珀光紅顔少年坐滿堂酒酣意氣不可當君
家玉堂盛孟門孟門深谷無朝昏中有美人嘯且歌仁
義結客客自多相與醉君金叵羅黃雀銜環報舊主畏
君彈射遠飛去夜深孤棲城北樹
周燦
丹青引贈顧子
山莫畫泰山松松樹已受秦皇封水莫畫黃河潦河流
已非夏后道但作清溪竹樹灣添我垂釣於其問吁嗟
乎男兒少壯隨朝彦豈料中年桑海變枉想丹青麟閣
中他人為我開生面顧生顧生爾莫嗔傳神似爾畫逼
真如何貌此尋常人
陳宗之
寄衣曲
前庭踏鞠後庭歌主將功高意氣多不信沙場征戰苦
年年擣練寄金河
吳本泰
西湖竹枝詞
與郎暗約段橋西早起妝樓欲下梯宿雨半收晴不穩
惱人最是鵓鳩啼
薺麥青青三月三看看草色暗湖南忙催姊妹燒香去
戴勝來時又養蠺
放生池岸柳叢叢香閣臨旛四面風輕薄少年乘醉過
手提射鴨竹枝弓
踏青湖上嬾歸家更愛山行輦路賒妾上笨車郎跨蹇
西湖十八里梅花
徐之瑞
行路難
太行北上雪刺天黃河西渡冰塞川狗屠擊筑各已老
咸陽逐客還游燕烏丸夜破盧龍戍越鳥朝棲日南樹
長鎗大槊取通侯安用蓬門事章句
劉永錫
揚子刺船歌
白日墮兮野茫茫家千里兮來遠方壯士何時兮歸故
鄉
蔡道憲
湘水清(并序)
堵牧遊先生為我通州之别賦湘水清長言悲壯
每誦便泣下及我通州不果行返長沙日而先生
已去荆鄂間亦賦湘水清懷之
湘水清紫藤花老鯉魚生使君歸來飲此水蛟龍引汝
兒孫行君歸奈何遲夢君何似别君時一宵魂氣猶如
此百年變態安可知送我通州君歎息通州欲去去不
得前日君行誰送君使我江頭望顔色丈夫飄然七尺
身今作蛾眉誤家人鏡中歌泣鏡中笑斫斷青銅千餘
春湘水清可掬脫君白霓衣自掛湘妃竹岳陽樓下好
東風縱不相思歸亦速同為湘水吏不知湘水深人生
各努力願君放我歸長林
夏允彝
襄陽踏銅鞮
辛苦襄陽女織縑還織素縑成身上衣素作風帆布
陳子龍
小車行
小車班班黃塵晚夫為推婦為輓出門何所之青青者
榆療吾飢願得樂土共哺糜風吹黃蒿望見牆宇中有
主人當飼汝叩門無人室無釡躑躅空巷淚如雨
邊詞二首
大同女兒顔如花十五學得箏琵琶莫向中宵彈一曲
清霜明月盡思家
八城亦是古遼西大纛高牙萬馬齊壯士錦衣行樂地
十年無夢到春閨
從軍行
彎弓獨上李陵臺極目燕支秋色來磧路西迴三萬里
青天遙挂白龍堆
吳晉錫
采蓮曲
打槳向西洲迴船入南浦共憐蓮葉香誰識蓮心苦
方以智
企喻歌辭
出門無兄弟結伴枉自多一著鐵裲襠淚下將如何
折楊柳歌
男兒辭父母泣血對妻子女兒辭父母涕泣心中喜
西平樂
往來輕薄子與我相知新贈我青銅鏡欲得鏡中人
横橋曲
謝公墩後誰家女登樓竊對紗窗語單衫金脫忽開窗
柳絲羅帶一何長手持紈扇羞掩面紅塵路落桃花香
桃花流水春相送橋頭酒薄西風痛金谷還添碧玉愁
東山太傅難逃夢
黃澹歌辭
帆檣過廣州夾岸楊絲垂楊花向西飛郎獨不東歸
折楊柳歌辭
郎持珊瑚鞭直至楊柳北但聞連錢聲不見郎顔色
北風河上吹楊柳自生煙不及鐵連錢常在郎膝邊
碧玉歌
我本小家女自名為碧玉感君無限恩為君歌一曲
塘上芙蓉花今朝不如昨涕泣為君言異日莫相薄
華山畿
河上立河水向東流不若儂心急
城上鼓夜深犬不鳴明月當三五
采蓮童曲
扣拽使兩槳采蓮一時歸傍有雙鴛鴦隨我東南飛
石城曲
採花插雙鬢翠錦裼貂裘持錢百餘萬飲酒城南樓
誰駕六萌車還搖七寳扇車中有玉人以扇自掩面
莫愁曲
石城有美女自名為莫愁不知愁愈多故與少年游
短衣在艇子送歡至楚山莫愁善為歌一聲滿江間
潯陽樂
誰謂江水深不若思君心吳楚三千里一望皆楓林
東飛伯勞歌
誰家女兒著羅衣仰視伯勞正東飛不覺含情理清曲
微按冰絃知柱促黃金屈戍控流蘇飛仙髻後大秦珠
倚檻但持白團扇惟恐傍人得相見徘徊獨對寳鏡中
可憐花落從春風
南州行
江岸多垂柳春風春日長美人浣衣處無限雙鴛鴦
湖南曲
湖南日已晚湖北風何涼不見湖船過但聞湖草香
楊白花
三月城南路千里楊花白往來如浮雲日送江南客
擬春宫曲
闌干昨夜怨東風上苑櫻桃雨後紅鏡裏不留春色在
隨風飛出未央宫
西洲曲
西洲休作夢秋日少東風看盡梧桐葉飛飛暮雨中
榜人謠
大江東北風可上亦可下四面皆挂帆使君如使馬
單恂
桃花引
白鳥灘頭格格飛罾船咿軋鱖魚肥劉郎愛向桃花老
不遇神仙也不歸
沈光裕
古意
家臨玉河水玉河朝暮流商人能盪槳盪妾到瓜洲
高承埏
蘆臺聖母廟神絃曲
我擊鼔兮潭如神之來兮七十二沽我牲牢兮既薦神
之去兮九十九澱煮水兮海壖紛萬竈兮青煙魚龍安
宅兮風霧毋作詔我民兮報祀有恪
朱一是
桃葉歌
桃葉含桃花花落子稠疉子熟生桃蟲蟲還食桃葉
結交行貽胡四鶴高
生年不滿百戚戚憂終日謀事常苦疎結交常苦密交
密夫如何如以膠投漆不能復相離況乃三歲隔故人
江之南一水渺何極近日鯉魚風吹浪過江北我獲雙
鯉魚提刀割魚急腹中無素書擲魚長嘆息
張煌言
樅陽謠
八尺風帆百丈牽樅陽湖裏去如煙江南米價秋來長
喜殺同艚賣稻船
沿湖下網蕩湖船網内纖鱗錦樣鮮燈火湖光兒女笑
魚秧種得不須田
朱積
采菱歌
芳洲搖曳青蘋晚蘭橈十里衣香亂齊搴皓腕鬆金釧
鬆金釧濺羅衣蕩輕槳月中歸
張若羲
採蓮曲
夕潮高一尺花在水中流朝來湖又高水居花上頭
桑間怕逢人湖上怕逢雨小魚不曉事唼㗩自相語
出門未幾時行行亦且止對面不相識人影在水裏
儂亦有所思歡亦有所期所期非所思怕與小姑知
一心看蛺蝶風撩羅裙濕水面撲蜻蜓鸕鷀猶自立
烏夜啼
分枝本同樹一高復一低非有遠相隔何亦長相思
同樹固為樂分枝亦未離如何同宿處竟似各飛時
月暗愁相隔月明愁相照相照又何愁有語難為告
天明將復飛復飛向何處雖非此中久曾記此中住
但思居者樂那惜行者哀嫌儂未解意夜夜望歡來
有所思
有所思兮鴈南飛木葉脫兮百卉腓風蕭蕭兮露霏微
天萬里兮暮安歸
燕銜泥
登君堂仍故巢豈無新居實憚勞
吳爾壎
秋風辭
秋風颯颯兮切素肌華林摧謝兮蛩螿啼綺席陳兮清
歌蘭美人去兮何當還羽蓋飛兮龍媒乘發激楚兮箾
韶鳴采三秀兮餐玉英思緜邈兮遐征歲華荏苒兮何
時平
葛一龍
然諾行
古人之交交以心一語不出然諾深今人之交交以面
然諾雖深中易變古人不可作今人難重陳與君相見
但飲酒酒盡俱為行路人
馮鼎位
升天行
鍊氣服神丹肌骨俱變更竦身上虚空萬里恣游行天
門九重開羣仙起相迎上帝召置酒位我以列卿
羲和持長鞭六龍不暫停崑崙東南路日馭所必經我
種白玉禾珠穗黃金莖烏飛啄其粒赤輪駐不行
隴頭水歌四疊
隴水流何駛征人去何長不念金閨月冷似鐵衣霜
行人在何處聞在隴西縣隴坂高蔽天長安人不見
悲風似隴樹滴淚如隴水妾念千絲多郎情但一紙
郎未到隴山恨坂不造天郎已渡隴水恨坂不委地
梅花落
落梅處處落寒閨獨自驚東風傳妾恨吹得到邊城
飛爭霜彩明落共冰澌下留得星星枝映郎五花馬
夢郎駕玉麟飛上蕊珠宫恨殺梨花雨漠漠路難通
飛花似飛雪流光如流水夢中香淚揮點點窗前蕊
邯鄲才人嫁為厮養卒婦
妾貌尚堪憐何事辭瑤殿四時有消盈榮華寧久擅新
人憑繡茵舊人倚蒲薦人生願安樂何心計貴賤茅茨
無驚波田原况葱蒨雌雄幸共棲煖熱自相眷淅淅西
北風吹花落芳甸但夢駕鹿車不夢依龍輦
子夜四時歌
紅閨沃冶顔與春相駘蕩山林多奇采明朝船好放
三伏無盛妝香巾拭玉面乘涼見明月似郎合歡扇
清露凝如玉明月皎如燭何處來妙香吳姬解袿襡
暖屋紅地罏四角辟邪香纖手不知冷剪綵鬭新妝
儲福疇
估客樂
估客樂復樂昔遊梅根渚阻潮相對飲飲酒復幾許官
今往揚州數作五城遊輸石為篙足篙榜蕩龍舟龍舟
何環環帆檣百丈出帆裁紅越布綠綵為帆繂江風何
曜曜風吹櫂船郎衫子鬱林布袴子作淡黃黃袴戲江
中淚向樊鄧落官為感憶聲敕歌估客樂
周岐
秋閨怨
嫖姚征冀北六郡盡從軍一夜秋風至千家砧杵聞凝
妝愁皓月寒露濕紅裙惟見遼城鴈翩翩入斷雲
郭金臺
定交詞
男兒不自支落葉隨風吹世多離心人摧折相追馳結
交懽笑深久復當知之男兒中斷絶夜歎聲難輟安能
長隨人束躬事磨湼枯魚思天風悲烏仰後轍托天資
困窮何必苦交結
唧唧行
唧唧復唧唧人定夜闌山南斗北側足窘步來相促逼
中野露零振羽翼遷客苦心聽不得唧唧復何語上訴
高高者天下顧蚩蚩何許斗酒闌干惟予與汝白眼臨
風告無所詩成大呌謫仙聞杯來但喚劉伶舉重行行
君且止夕陽昨照西山紫老龍不驚雲徙徙枯蟬夜嘯
空山裏我欲聞之君塞耳晚浩歌朝強食撫山川動顔
色張鬚秃髮兩無言風雨秋郊露胸臆唧唧復唧唧我
願與君適樂國
田父吟
秋風蕩昊天葉落飄無時上辭連蜷柯下墮青芹泥忽
然颺清飈舞蝶盈空垂零落解自慰撩亂春花飛問君
亦何爾物理全無欺葉落安代謝其根還相隨蓬門舊
井竈或得同蒸炊自非召伯仁剪拜先披枝停車問楓
林照耀仍湘涯
劉成
折楊柳歌
三度入孟津漢兒顔色少惟有楊柳枝不改前年好
吳應箕
歡聞曲
歡欲聞儂歌儂意忽不樂寧使歌未終不忍歡淚落
顧杲
楊柳枝詞
滚滚飛花下夕陽從前春事一時傷東皇縱欲重收拾
惱殺霑泥更不香
卜舜年
村社迎神曲
旦旭兮曈曚神鴉起兮雲中沐予髮於蘭湯兮振予衣
於蕙風潔齋俟兮土公土公不來兮勞心忡忡
許琰
妾薄命
妾本名家子幼小受人憐感君明珠贈含羞意不前左
手執書策右手揮鳴絃皎皎明月光苦憶嘗纏綿恩情
恨不久韶華無盡年忍作待嫁衣甘為他人姸君故未
相知妾意殊不然有聲當徹天有淚當徹泉待醒深閨
裏風光寧久懸
嚴焞
長相思
長相思在夢中自君之出羅幃空窗前淅淅來朔風滿
天霜雪鳴孤鴻楓林青兮關塞黑終然萬里魂難通長
相思何時終
施武
滇中竹枝詞(錄九首)
鳳羽詞(鳳羽山名)
鳳羽低連鄧睒川山頭流水屋邊田額尖新樣姑姑帽
五月羊皮帶汗穿(鄧睒詔名姑姑帽滇人皆以羊皮繫額寒暑皆披)
街子詞(滇中以作市曰街子逢辰亥戌未日為期)
豬街纔罷又龍街蠻女牽羊入市來背上擔兒嘗慣負
胭脂零落小桃開
土官出山詞(土官唯參謁官長始冠帶居常但皂綾青布裹頭)
嗚嗚牛角滿山陂腰下横刀弩箭隨雜部椎頭皆束帛
皂綾纏額長官司
煮鹽詞(滇中鹽井四唯黑白二井課稅甚多餘不及焉)
使君不及鬱林廉舊例逡巡新例添白井爭如黑井好
一斤水煑半斤鹽
歸化詞(滇中山茶天下第一唯歸化寺者其本合抱花大如盂國初已前物也往)
(來官游羇客留别交好至此莫不墮淚)
鴛鴦夢斷綵樓空馬首蕭蕭故向東歸化寺前多少淚
年年三月蜀茶紅
麗江詞(麗江府即古窄國地也地寒五穀稀少惟良金毛布之類方伯用貢金必)
(索其直從來直指公皆不按其地聽之而已人皆耳上貫環好衣紅與西域相類)
麗江水繞雪山寒郡縣羈縻異國看千里羅些(地名)無貢
賦黃金有價不輸官
永昌詞(永昌古哀牢國也國初流配獨多吳郡人故語言風俗宛似南都為滇之首)
漢武窮邊開永昌哀牢部落散丁當流人不學花蠻語
城郭風煙半建康
寳井詞(寳井在姚關萬里外非客易至販寳者止於緬中交易緬中多瘴癘除三)
(冬初春通夷者不敢出)
緬中花落滿蠻山千兩鴉青馬上還寒食雨飛防瘴癘
漢人不敢出姚關(鴉青寳名時適有是寳重一兩三錢價三十貫)
賣雪詞(大理蒼山雪六月不化市上女郎賣之猶吳下之賣冰也)
雙龍關裏百花香銀海逶迤抱點蒼六月街頭教賣雪
行人錯認是瓊漿
林雲鳳
行路難
上客且莫餐聽歌行路難茹荼知味苦食梅知味酸蜜
中亦有螫棘中亦有蘭人情反覆君自看泣者未必感
笑者未必歡曲如羊腸鬱以盤令我喟然摧肺肝
夏完淳
楊柳怨
東風初度春江曲大隄花草參差綠昨宵煙雨盡傷心
今日鶯花空滿目有客扁舟迴自傷一江春色半垂楊
始知啼鳥皆牽恨不是征人亦斷腸
朱樵
羅敷行
陽春二三月陌上桑青青晨妝爰求葉提籠陌上行使
君何方來停車為妾下妾身非楊花不逐東風嫁使君
明大義堅貞古來許賤妾誠失身使君亦何取
團扇詞
截玉白團團輕搖特地寒西風纔入戶便作過時看
吳騏
烏棲曲
丹霞初散明蟾吐採蓮歌發芙蓉浦羅衣玉腕自操舟
那能相遇不同游
月光西轉斗横天郎今欲去向誰邊蓮舟繫纜垂楊樹
棲烏驚起雙飛去
玉杯酘酒出宜城含羞坐對九枝燈酒酣燈燼夜初殘
解衣薌澤散幽蘭
搖搖花影紗窗白錦衾相對深相惜日高猶未啟朱扉
不須惆悵汝南雞
明下童曲
遙聽馬蹄聲沉吟知是汝停機出相看脉脉各無語
陌上桑
望雲中見真人駕兩赤龍乘飈輪(一解)邀仙輿祈長年賜
我靈藥一玉柈(二解)服神丹忽飛昇手排閶闔登紫清(三解)
謁木公朝寥陽爵以上卿佩瓊章(四解)建赤幢握神符山
海百靈為前驅(五解)驅百靈壽萬千天地雖老我少年(六解)
紫騮馬
獵犬逐猨猴猨猴躍上樹嫠婦嫁鰥夫滅燭無他語
欲遊南山行
玉食獻至尊播植由農夫犧牲享上帝豢養以束芻泰
山賴林麓漸以成巍峩大聖擇芻蕘百姓興謳歌
公無渡河
公無渡河公竟渡河豈不忠言公勿聽何
公無渡河公竟渡河公竟已矣余將奈何
公無渡河公竟渡河生亦何為余將渡河
楊白花
金陵春盡日楊花飛滿天東皇太乙竟何往坐令爾輩
恣狂顛長干女兒淚如雨傳語楊花且教住本是我家
池上生何忍飛騰渡江去
搗衣篇
碧鴛瓦上霜華微白馬河邊秋鴈飛薊北征人尚未返
雒陽少婦搗寒衣雙絲越練光如雪開笥展衣腸百結
支砧桐杵響初傳靜夜空庭音易徹疾徐高下宛相同
惄如擗摽恨難窮愁心自訴光明月淒韻應隨斷續風
風前月下砧聲度斗轉參横猶未臥撩亂流螢各自飛
纏綿絡緯能相和回思夫壻未從征燈前笑語若為情
錦衾煖覺幽蘭氣角枕微聞墮珥聲那知離别生淒惻
剪刀針線長相憶歲歲空傳薊北書年年用盡閨中力
坐久新寒透裌綾遙憐塞外更難勝受降城上思鄉淚
今夜應知半是冰
流螢篇
太液池邊梧葉秋長信宫中團扇愁千門沉沉魚鑰靜
數點飛飛螢火流隨風宛度芙蓉幕決起還依青瑣樓
翠袖撲來光未定綺窗深閉影還留深宫長夜迥難眠
流螢坐對更悽然枝上虛疑烽火樹釵頭空訝夜飛蟬
回思昔侍君王讌中宵歌舞何曾倦不夜珠明白玉牀
守宫紅褪披香殿此時白露送微涼此時螢火度宫牆
那知歲序多遷次那知微羽動悲傷只今寂寞深宫裏
流螢暗逐秋風起輦道偏分腐草光金塘亂點芙蕖水
遙聽昭陽歌吹頻十圍龍燭進瑤樽燭花不及流螢影
猶有微光影照人
顧開雍
滇南月令詞
端陽采菊
菖蒲初進石榴巵忽報黃花香滿籬總是朱靈分壽縷
長生先試傲霜枝
六月賣雪
蒼㟍六月曉寒生雙鳳橋西賣雪聲銀椀盛來調蜜咽
冰魂淨洗齒牙清
七夕桃花
月下穿針乞巧歸玉階露染素秋衣長河尚有桃花浪
紅暈偏侵織女機
重陽折梅
摘得黃花換綠醽登高偏到寄梅亭那知白鴈哀鳴急
吹入羌中笛裏聽
雪夜聞雷
飄颻白雪散優曇雷鼓聲聲破蔚藍西近瑤池寒暑斷
阿香素女共朝參
陳鴻
秋夜曲
梅却與歡期空房香燼時那能如寳鴨冷暖腹中知
典衣曲
典盡衣難贖鄰家夜搗砧那堪風露冷兒女說秋深
御選明詩卷十四
