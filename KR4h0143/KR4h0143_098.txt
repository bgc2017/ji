欽定四庫全書
御選宋詩卷十五
五言古詩六
彭汝礪
高陽池
三年南雍居十至高陽池魚鳥如故人相忘不相疑但
持青蓮葉不倒白接䍦我與之子游何似山公時
游峴首
去年冬少雪二月春始晴南游峴首山東下石頭城揉
藍染江水爛錦貼園英幽亭一杯酒不用千載名
薺
隂風號暮景零落悲晩秋紛紛彼芳薺鬱鬱此中丘作
甘豈不珍冐寒不為柔薄言擷以歸呼奴具晨羞
鄰雞
鄰雞號清晨客子起長道二儀久風雨百里生泥潦高
山險難登鈍馬行欲倒僕勞請休息西北日尚杲
寄春卿
相約童稚間遂成歲寒圖奈何離别多各自東西隅我
心明月輪子志青松株明月千里光豈為吳越殊青松
四時心豈為風霜枯相思不相見作詩報區區
大暑息林下
溪流轉東西日色不可障水風鼓炎熱如坐蒸炊上幽
林續山谷弛楫投清曠行矣難少留白雲在吾望
和彦衡直講
風隨月明來終夜共清白先生靜無語獨看庭前柏冠
帶褫客衣詩書捲塵迹好風此時來應與君相識
章楶
玉谿堂
堂因水得名方沼當其後漪瀾蕩榱桷窗戶挹花柳蟲
魚不避人鷗鷺若相友午枕夏簟涼此樂亦奚有
海棠軒
珍葩寄幽島正對孤軒植優柔自俯仰紅綠若組織春
酣晴日曛坐久濃香逼池面淨可鑑朝霞罩澄碧
潺玉亭
傍砌釃小渠回環是流水石蜃吐珠涎清響醒人耳風
微竹影碎月皎波光起颯爽無塵囂靜適心所喜
水閣
架木浮水中略彴逼孤島扶疎花影反潑剌跳魚小風
月所得多經營信云巧隱几寂無人朱闌萃幽鳥
李昭玘
游白鶴觀
春歸數十朝八九不暇出萌芽日夜發百觜競撐突駕
言謁仙祠古象懷髣髴白鶴來何時蒼檜暮蕭窣雲霞
斷人世往事已荒忽解纓濯泉流深澈幾照骨毛寒不
敢視下必有神物昔人斯徜徉音影詎磨沒嗟予質汙
下見亦被呵咄仰慙逍遥游未忍塵土汨時須挹高風
為我一吹拂
從張聖塗乞石
先生築高隱趣好清且獨雲龍峯上石䟦草自鏨斸發
竅號陰怪窮根攬坤腹山靈不敢愛鞭叱滿崖谷危攀
已穿履大載幾折軸直欲起巖巖未容買碌碌心營合
天造指化出神速突兀傲中巔憑陵勇雙矗獸蹲目睥
睨龍攫腰回蹙縮脰立幽鳥擎顱卧孤犢鯨鱗老廉利
猊角怒撐觸軒昂鶴引咮贔屭黿跂足騰空快高思排
峭驚醉目伊余朅來游步百吟周復願從乞其餘伴我
東牆竹猿鶴莫相嗔此客意非俗常令月色照敢使塵
土辱日待風雨來起看空遶屋
泛泛水中鳧
泛泛水中鳧上下聲相呼徜徉信波浪澡濯羞泥汙晴
洲漾蘋荇雨岸眠菰蒲飲啄亦自足飛游誰我拘侯門
大池籞富屋夸庖廚何慚久垂翅未願輕投軀雖非黃
鵠舉幸與白鷺娛逃烹笑窮雁啄腐嗟飢烏三秋熟粱
稻萬里開江湖寄言澤中子何用張網羅
春日游西池
雨餘風日暖野塘春水滿天影倒浮人鏡光環射眼蘭
船不可上漠漠低煙晩歸路已埃塵滄波鳧鵠遠
李之儀
和參寂過敝廬留宿因見寄之韻為謝
及此仲春月頗欲謝遠步世味久已疎何憚魚生釡青
陰合廣除似失北門路端如雞在塒未媿豹隱霧飄蕭
方外游繾綣慰遲暮共待清光來軟語坐良樹呼風破
炎蒸叩齒却妄慮逡廵棲鳥驚不記衣上露臨分期屢
來此樂復誰與
撫掌泉
泓渟宿寒藻正占一山曲平時常湛然撫掌珠可掬喜
怒去千里氣類若相屬如何輙示異乃爾分遲速霜風
鼓槖籥巖樹響絲竹語出若有答路轉凝絶續幽尋力
恨短博採日苦促便擬寄無餘拾策遂留宿
隱居書堂
山雲自往來人事久蕭索誰為插小松記此常棲泊坡
陀披淺麓窈窕帶遠壑著書方伸吟誰與會所樂鸞鳳
耿莫追歲月儼如昨隱約玉簫聲憔悴金匕藥風來萬
籟奏一笑竟難約尚友徒此心相期在寥廓
邢居實
寄陳履常
十年客京洛衣袂多黃塵所交盡才彦惟子情相親會
合能幾日歡樂何遽央春風東北來飄我西南翔驪駒
已在門白日行且晩停觴不能飲將去更復返把腕捋
髭鬚悲啼類兒女人生非鹿豕安得常羣聚朝别河上
梁暮涉關山道匹馬逐飛蓬離恨如春草去去日已遠
行行淚横臆昨日同袍友今朝離鄉客來時城南陌始
見梅花白回首漢江頭黃梅已堪摘杖策登高城極目
迥千里落日下青山但見白雲起遠望豈當歸長歌涕
如雨歸心如明月幽夢過潁汝抱膝長相思故人安可
見忽枉數行書彷彿如對面紛紜輦轂下冠蓋爭馳逐
吹嘘多賢豪肯復念幽獨空齋聽夜雨深竹聞子規此
情不可道此心君豈知
雨後出城馬上作
既雨天氣佳微雲淡如埽欲尋煙際鐘騎馬河邊草紫
椹飽黃鸝人家夏蠶老田婦踏繰車隔籬語音好嗟我
一何愚讀書浪枯槁不及此中人終年客長道
葛格
與東坡同游廬山簡寂觀
淙流絶壁散靈煙翠洞深巖際松風清飄飄灑塵襟觀
蘿翫猿鳥解組傲園林茶果邀真侣觴酌洽同心曠歲
懷兹賞行春始重尋聊將横吹笛一寫山水音
林敏功
贈趙正之
君為稻田官君非力田科我今耕田夫為君奏田歌南
畝茨梁稼東郊煙雨蓑田家不作苦奈此歲暮何憫憫
望有年一失成蹉跎立苖非不疎稊稗常苦多小人剝
良善蓬蒿賤嘉禾去惡藉老農芟夷戒騈羅夫君邦之
彦妙年加切磋治國與治身此道終靡他人心不相遠
如以斧伐柯願君日顯榮吾言期不磨
林敏修
張牧之竹溪(有序)
張牧之隱於竹溪不喜與世接客來蔽竹窺之或
韻人佳士則呼船載之或自刺舟與語俗子十及
不一見怒罵相踵勿顧也人或以少漫郎余獨喜
與古人意合乃作竹溪詩
幽閒古城陰結屋清溪曲溪流湛回映上有青青竹漫
郎欣得之綠髮詠空谷高風及前修勝趣隨遠矚惡客
徒擾人立談非我欲麾去寧汝嗔眞意聊自足或言不
當爾往往相謗讟答云豈我私恐作林泉辱源流别涇
渭臭味同草木肯當百事勝容此一物俗獨餘嵇阮軰
蕩槳戒臣僕濁醪澆古胸日没還秉燭僕忝瓜葛後意
氣頗相屬平生幾緉屐共老三徑菊行年事無定此計
諾已宿徑須買牛衣兒亦荷書簏從子竹間游溪魚刴
寒玉
謝逸
王立之大裘軒
小人拙生事三冬卧無帳忍寒東窗底坐待朝曦上徐
徐晨光熙少少氣血暢薰然四體和恍若醉春釀此法
秘勿傳不易車百兩君胡得此法開軒亦東向蘇公名
大裘意豈在萬丈但觀名軒心人人如挾纊
閨恨
汲井浣我衣伐石固我墉塵埃不被體寂無人徑通洋
洋西江水我車不敢渡夙駕豈不早早行畏多露行止
既有義離合亦有時衆人豈無心不如我所之
謝薖
與諸友汲同樂泉烹黃蘖新芽
尋山擬三飱放箸欣一飽汲泉注銅缾落磑碎鷹爪長
為山中游頗與世路拗矧此好古胸茗椀得搜攪風生
覺泠泠袪滯亦稍稍夜深可無睡澄潭數參昴
初夏觀園中草木
翠葉蕃夏初清陰勝花時閉關軌長埽步屧園屢窺青
青溪中蒲移植井之湄下有九節根服食可不迷往時
手種桃只今與簷齊枝間有美實少日將成蹊採菊香
滿襜擷薺甘如飴籜龍露新綠椅梧長孫枝觀身要若
蕉衛足當如葵節憐孤筠直惡戒蔓草滋天津白玉郎
看花驚洛師吾人守環堵草木相娛嬉逍遥各自適慎
勿相唐嗤
食藕
人憐淤泥土出此萬朵蓮須知淤泥中有藕大如椽本
清凝冰雪未豔方嬋娟玲瓏衆竅通蚴蟉數節連甘寒
固不數却暑最所便髯奴來城市負籠至我前開緘尚
帶泥未嚼先垂涎霍霍摩霜刀霤霤挹澗泉切玉墮冷
冽已覺沉疴痊芰實鬭角紫雞頭剝珠圓秋盤薦此果
頓使二物捐念此湼不緇餘品莫爭妍而能豁憂思令
我心歡然竒功更耐老合作飛行仙
喜劉世基至作詩留之
君家飛猿西我寄躍馬北躍馬望飛猿渺若千里隔十
載一會面一年三寄書書中無剰語只有問何如去年
秋風初君馬秣雲卧(庵名)鶴立望君來廻鞭不我顧今年
薰風後取道凌雲來(山名)解鞍愒我廬握手慰我懷胸中
所韞藏言下皆傾倒挽留莫悤悤索去還草草堂有鶴
髮母室有蓬首妻屋前虎豹怒屋後鼯鼪啼遠遊縱未
歸旅寓安得久三年勞夢魂一日接杯酒君歸太早計
此樂未易辭人事雖好乖興盡當語誰壯時須磨厲老
矣但跛蹩荃蘭本同芳霜雪有一節君識飛猿句我和
躍馬詩他時兩相寄抑亦慰相思
雨後秋山
宿雨散層陰秀色還疊障如將螺子綠畫作長蛾樣光
浮竹木杪影落檐楹上何人妙盤礴淡墨寫屏嶂五絃
豈須撫衆響亦清亮我病不出游素壁依藤杖舉觴酧
羣峯歲晩一相訪
灌園
春初韭爭妍秋末菘更好嗟我喜蔬食如人嗜羊棗何
嘗厭滋味政自樂枯槁念彼蝡蠢蟲性命欲自保變相
驚蜊異將糖嫌蟹躁故於園日涉蒔此可食草邇來秋
雨餘三畝淨如埽畦丁猶浸灌小瓮亦自抱問許機事
忘何如漢陰老
寄題朱氏小飲園
吾聞滑稽兒避世向金馬刈草吉雲鄉探鳳荒城野斯
人翫世耳豈必嵩廬下牆東本儈牛君平蓋卜者朝市
亦堪隱山林實瀟灑君居占深源境物粲可寫老檜上
干雲孫桐亦拱把雨窗修竹響風磴寒泉瀉此翁少年
日射巧如注瓦百金裝寶刀千金買流赭晩歌紫芝曲
性情妙陶冶蒲履榖皮巾何取綬若若嗟予亦曠蕩與
世自䖃苴方期訪桃源更欲結蓮社
劚苓軒
萬鍾辭屠羊五鼎貪主父是間多毒腊可茹亦可吐緬
懷陶隱居朝服挂神武餌苓期却老曠蕩適林莽我家
城西南有地一㕓許開軒俯長松倒影廕庭廡嵌空宿
龍蛇晻曖藏霧雨流脂入地脉凝結歲月古長鑱白木
柄生事聊付汝想彼塵外人遲暮肯同煮但當捎免絲
敢望擘麟脯
洪朋
春風
春風吹桃李欻然滿中園羣動不遑息蝴蝶紛飛翻我
亦感兹時步屧遶林間顔色豈不好持久良獨難置酒
休其下聊復罄餘歡君看桃與李成蹊亦無言
洪炎
遊都梁山
風吹古汳口雲滿都梁山執熱厭偪仄幽尋上孱顔清
泉似石乳滴瀝巖竇間乞此一瓢飲為袪千載煩山靈
知我意殷然下層巒散空作急雨抉石出甘泉一酌蕩
齒頰三咽縈肺肝輕軀變滯骨塵鞅思靈關來當踏雲
至去當御風還再拜謝神休幸汝不我慳
嶺雲
吾居半山上繞屋猶峻嶺舉頭即見之坐卧作牆屏忽
復不可求澒同雲萬頃初疑岸谷變身不踐人境俄頃
如故常突兀在屋頂隱見須臾間變態莫記省煙霞成
痼疾終日常烱烱早閱金丹訣未辦卜竈井世亂一丘
壑斯志或可逞鳴猿落空巖翥鶴颺晴影石泉潄芳潤
草木皆秀整洞天有歸路未往心已領
朱長文
公堂置酒羣彦咸集作詩呈學中諸先軰且用
敘别
漢有都文學儒官所宗師稚圭雖歎滯鄧禹猶願為聖
朝興庠序内外振新規嗟余介且拙性與丘壑宜青衫
起泮水六見開辛夷經術聊辨惑文章非應竒羣英何
濟濟屈就董生帷講習良可樂斆學友相資但觀芹藻
長不䘏鬚鬢衰忽傳太學命飛詔下天涯自省草茅賤
豈稱廊廟知親友頗敦廹黽勉趨官期平生好古心或
異伸此時偶兹春奠畢將與諸生辭濁酒多如澠頒貺
自守麾鄉飲久不講禮意猶可追高閣矗丹檻公堂煥
雲楣裦衣二百衆齒髮序尊卑籩豆儼在列鵷鴻來有
儀珍饔薦瑶觴雖醉尚肅祇式燕固云喜有行尤愴離
勉旃重勉旃修業戒荒嬉黼繡在德義金玉惟書詩豫
章生把拱羣木共葳蕤養之得其性自有凌雲枝又如
甽澮流不息趨天池居鄉為閔參得志慕臯䕫當令竹
帛間炳炳令名垂
佳雨應祈因思昔年諸友作詩今再敘舊
晏侯昔為州歲旱慶霖雨夫君與方子吟思共清苦不
才輙繼聲玉石愧同處賡酬自邦君歌咏遍幕府開編
讀英詞風義恨修阻歴年屈指八閱守今已五(自晏後凡易五)
(守)温温劉蘇州(謂夢得)揚仁美風土篇章極清新操行到
淳古去年掌膠庠幸此蔭德宇遇君來自西暫作臯橋
旅(謂公權)並游盍簪裾良宴陪尊俎辱顧眼俱青言詩多
見與近當庚伏間不雨病禾黍田乾如龜裂一溉勞遠
取如惔沴氣生望歲羣心沮園居雖閒曠何處逃藴暑
使君憂憫深雩祀以時舉精誠禱祠下若與神告語隨
車油雲飛合境膏澤溥枯苖興膴原涸轍通别浦萬輪
水可激千笠草務去秈禾與稏稻指期入我庾清暉登
谿山餘潤滿林圃中吳垂白叟買酒相抃舞埽石邀良
朋清風快談麈此時無一詩懽意何以敘朝家日隆平
二聖保基緒施仁塞天淵敷政皆堯禹舊臣留旦奭新
相拜房杜風和調舜琴俗厚空周圄銷變召太和協氣
應律吕吾儕夙承學嘉慶事親覩相期美康平復見頌
多稌
次韻送毛正仲太博赴召
馬周起布衣一日見紫宸獻言中機會數歲持衡鈞歎
息慕前哲誰能繼清塵毛公東南美迥掩竹箭珍高才
與精識卓爾出天真論政明得失談兵到幾神天戈討
梅山婉畫昔已伸一官遇賢守相與康吳民孰云芙容
幕人卧五色麟聖君馭羣材功業圖日新旌麾頗牧用
帷幄良平臻竒士求即至當世有偉人君今赴明詔亨
會在此辰夕發碧江外秋過清汴津彤庭敞神麗文陛
高嶙峋良籌上意合深策廟謨親功名少壯立富貴將
廹身我亦有志者卧疾松陵濱耰鋤代長鋏韋帶比華
紳高懷未遐棄荒徑枉朱輪纚纚聽君語懦夫氣益振
病騮觀逸驥舉首嘶鳴頻尚期居要路回光及幽淪
送魏君致遠之吳興幷寄祝修中
庠中今多材燦若荆岫玉琢磨觀粹美尤愛魏與祝二
子幼相友共學横山麓束書來泮宫美質異碌碌文詞
堪適用光瑩輕縑幅前年掇高選麗賦人爭錄吳興太
守賢好善下白屋貽書勤聘禮埽榻待英躅伯樂過冀
北所顧皆驥騄翩翩告别去舟泛苕溪淥南陔急親養
聊以奉水菽愧我不能留邕邕想鴻鵠良辰振六翮一
舉聳羣目雲漢期高翔稻粱非所欲
少章過吳門寵示淳夫子瞻唱和幷惠山寄少
游之什俾余繼作輙次二公韻以寄之
懷友對華月身如匏繫何遥聆金玉音悵望江湖波憂
來誦三篇調飢餉嘉禾蘇范天下賢閱士歲月多憐君
似蘭芷長育瑶山阿良工得寶璧韞櫝加琢磨發為驚
人語九曲傾洪河蟠蜿寄短章浩蕩寫長歌一官得武
林萬景盡包羅又如彈響泉餘韻清且和籍湜師韓文
其則在伐柯俯視枳棘間翔鸞豈蹉跎聖朝頌聲作周
雝與商那二公具大用豈得歸岷沱
詠齋偶書呈子通無隱
夙志在蕭閒獲此遯幽跡喬林無冬春蒼藹異晨夕旁
窺疑好峯俯瞰驚峭壁浩然溪山興盡在陶潛宅杖藜
行水邊萍際湛空碧良魚不輕游弱羽猶自惜吟髭不
禁霜曉鏡見早白古人已深歎信是園林客遣累假禪
鋒陶情任詩格寄聲招友人來看庭前柏
劉弇
走筆登郭子隆勾稽
春歸幾何時綠林陰已滿蕭條子雲巷誰借吹嘘暖常
日雙柴扉深扃類休澣稚燕掠翩翾疎蟬弄淒斷擷芳
聊自娛任從食息懶嶷嶷棲鸞郎蝸居間三款兒童憚
逢迎應客事謾誕謝絶高軒榮祇增鼯鼠短頼君不我
靳殷勤接誾侃酸然梅雨天煩襟斗湔浣
送李侯朝散還任
西山閱今昔章水弄清泚雲陴插天半滕閣中隱起青
鴛千萬家湖光豁如洗鍾陵一都會信亦非偶爾君來
無幾何所得已倍蓰笑談送白日慷慨拾遐軌成詩殆
百篇天籟落凡耳事竣告還朝相送情何已悲歌一再
行杯觴覆蒼翠秋標拔孤雲鴻雁思吾子
北禪水閣走筆
西風涼客衣弭檝滄江潯晩吾事瀟灑聊復此登臨雲
容不礙秋清樾有餘陰煩心洗東波寸目明遥岑樊籠
脫鳥窟搖落弔蛩吟莽墟閱今昔長慨撫孤鐔故楚冠
劒盡物情幾浮沉懷哉歲將晏無為空滯滛持語朱陵
翁須以早抽簪
寄李彦弼端臣
吾生本何為筆墨代耨耒拂衣辭雲林偶與寸禄會隨
翔俗子後如垢不時靧幾欲臨紫虚摽身飛鳥外時哉
不吾與歲晩怵顚沛炯炯平生心誰與論梗槩李侯西
南秀胸腹無留礙表表起孤韻回飆寫蒼檜筆挫三千
英壯甚敵王愾高搴若木枝直撫靈鰲戴前年帝王州
晤語早傾蓋欣逢妙年客良愧晼晩態謂我文字工超
起到前輩去年清漳滸經從不辭再高談破三鼓陰膽
掉百怪是時方窮冬瑟縮寂萬籟滕閣挂星斗嵌根眇
江帶慚非徐孺榻僅飽吳兒鱠忍為鴟夷笑恃有太白
在四騶馳頹年遺跡埽茫昧君今規壯圖吾轅方未改
青原心欲折合散幾煙靄空懷簡書畏未卜簪裾對翻
思謝客吟拾月弄雲海
留題王公謨沖閣
檐牙排青冥眺聽脫蒙昧居然人境寬魚貫出萬態坐
疑天機緘發露窮瑣碎圓清入鳥哢瀟灑送客慨脫巾
晩吾來靜稱一榻對睨雲發高興勇欲決蘙薈胡為滛
書史欿若嗜炙膾長年馬如狗埃壒顚毛改兹趣恐長
負踽踽依儕輩何當拾頹齡相與寄耨耒挽君醉鄉衣
枯肺時一溉
依師小軒獨酌
東籬粲佳英依約圓錢帖西渚傲霜篔瀟灑狻猊鬛居
然容膝地怳與蓬丘接始余供煩使浪謂素意愜一當
駭物機局縮如跧摺客塵不制人脫去苦不捷誰謂一
日間跂倚發蹀躞椒漿灑玉瀝蠧簡披往牒凡爾自忘
懷少復進專輙流年苦蹉跎念咎眞脫葉皤皤彼禪客
趨尚未易躡正應發再駕萬念兹一攝
感寓二十首(錄四首)
歲月忽其除颯焉悲凛秋商飆號晨林脫葉舞梧楸鳥
邊下白道木末揚寒流閨人促幽杼客子悵遠游雲闊
眇天半俯景獨遲留陰霾埽不得千古空滄洲
蓬萊三神山夜夢游其藩岧嶤黃金闕白玉羅九閽正
見王子喬卧把肘書繙顧謂方瞳人待我謁羡門揮觴
清露滋行庖屑璵璠一酌袪滯念再酌洗冥昏三酌陵
紫煙列宿已可捫下觀人間世參差舞丘樊有客撫雲
璈長離眇飛翻送我若有情徂鑣儼長鯤悵望不得留
東窗已朝暾
㛹娟誰家子粲粲生輝光弄姿俯春蘭臨風振微芳秋
水揚清矑白玉雙明璫問渠家何許笑指南山陽去去
不輟軌怳若游雲翔遥看入縹緲明月斷人腸
疾雷疑車音出門乃知非抱影長自明流螢炤霜幃羅
帶剪秋水黃金縷春衣持看清夜闌慚非故時輝食葵
心知傾茹蠟腸虚肥纂纂棗下歌惜此歲月違因聲勸
語儂勿復遲遲歸
我行
我行適東陂野色若可搴問津初無從強驅良苦鞭三
&KR0893;貯客潦冉冉吞吳天故壘何崢嶸荒涼非昔年虹腰
截海堰蜃氣嘘窑煙霜封百草乾回風時飆然狐兔死
欲盡飢鷹空老拳邨樹行人稀落日下烏鳶敗荷古毳
衲野菊金連錢羈懷自騷屑節物驚徂遷暮投僧舍中
誰者同留連
李宰新成假山
夫子絶俗姿趣尚豁雲海花移洛下品池割天潢派中
間疊嵯峩石手紛磊磊功侔一簣始正爾臨爽塏羅浮
窮南勢迎目出巧怪洗昏新罅發秘匿若有待騫騰天
吳揖聳削虬尾擺當頭七八峰縹緲散青靄直下三四
溪何年取東匯洞指白鹿迷路認桃源改時時攻冥煩
瀟灑遞天籟得非緣夜半提挈有真宰俗物卑培塿高
標想衡岱我家香爐傍登躡素心在一從羈官綴未省
識&KR1041;嵬俯窺攙雲骨逸興幾十倍無為議真假自可蠲
塵凂何日升君堂把酒取一快
張商英
香林院
瑟瑟松上風冥冥竹間露窗虚草色寒石仄蒼苔古長
廊寂無人殿閣下鈴語此意兩蕭然傍偟不能去
鄒浩
寄樓謙中
三年客揚州鄙吝與誰晤美人海上來青眼獨余顧荒
涼弔遺蹤每每參杖屨敗意無俗物欣快平生遇陶丘
今杜門習嬾殆成痼麈尾挂壁間琴書自朝暮匡山正
倚天枕漱實幽趣清壯增筆力重規謫仙句相望越千
里欵段不獲馭何當繼疇昔把手論情愫惟有月下桐
秋聲已如故
次韻醇中見寄
此身風中蓬飄颻落西豪(穎昌有西豪里)所向不膠漆杜門天
自高坐懷平生友皎皎眉間毫書隨鵲聲來厚我逾綈
袍如何東野鳴亦復追離騷彼蒼久已均後佚須先勞
試看刀筆微他日猶蕭曹麴糵正多事要在餔其糟勿
謂伯樂死轅下終竒毛况乃掣電中幾許堪遊遨展江
涵清空春光集漁舠命駕才數驛慰此心忉忉吕安何
人斯君首無徒搔
韓園
春風挽我出邂逅陪友生濱湖足勝事繫馬聊班荆疎
柳傲清淺孤芳媚晴明禽哢雜魚躍日轉無人行此間
已深趣繼踵仍高情犀局自勝負玉軫誰虧成盈樽不
在飲會意時一傾豈減七賢游亦云四者并如何渺茫
外忽起絲竹聲未暇從爾為目斷陘山横
次韻德符訪世美
秋晨飯香積舉袂清風生朅來展江道老木森亭亭纖
埃不隨步昨宵寒玉零人境兩相值簡編煥清睛遷固
久黃壤椽筆窺羣英崔子獨異趣一笑鉛槧輕詩成似
金籥為我開塵扄
馬叔寶寄種竹詩次其韻
窮年不揮斤歎息無妙質誰知深眇中環堵以為室紛
華如萬牛力挽未曾出論交餘此君聊為拂巾櫛人間
方好竿蕭蕭乃鳴瑟兹焉得所投陳雷信難匹昨來面
牆心舉倡有風日莫似白樂天殷勤在兜率
次韻韓君表雪中感懷
龍衣不解顔憂民向來急天高委真符年豐兆原隰連
山水氣昏過雲雁聲澀先春凌馬奔投隙作塵入瀕竹
乍蕭蕭驚風還汲汲頗輕花鬭狂肯共雨爭濕夜半廻
曉光木杪森鵠立開編適我心鼓枻輟清集一飽倘可
償萬事非所及想見秋稼前腰鎌荷青笠
與德符仲孺述之宿南堂分韻得客字
從容白露前轉眄一歲隔念我方促裝夫君復來客疎
篁生晩音霽月淡秋色此會豈易諧未用詢長陌
再宿南堂分韻得星字
夕雲不成雨冉冉東南征涼月挂河漢鮮風起階庭蛩
韻響新織螢光駛流星誰知亦有念夙駕在青冥
與節推李師益遊谷隱習池
無心一何求無垢一何洗與子入山來放脚東風裏巖
根初著花溪冰半流水一笑真偶然松聲為誰起
嘲仲益(春時殖蘭甚勤比新束軒遂悉鉏去或者譏笑則曰予將易竹於此作此戲之)
低簷廕茅竹陋如野人居夫子莞爾笑曰此真吾廬庭
前鬱喬木庭後猶榛蕪芟削隨手淨春蘭殖扶疎光影
動窗几馨香襲文書皎然紉佩心邂逅同三閭爾來基
構新百事凌往初突兀煥華屋茅竹埽莫餘雙楠庭之
珍斬伐殊榮枯要使碧油幢特立當階除念念入勲業
不與蓬蓽俱蘭雖不生門安能逭誅鋤剖琴如剖薪烹
鶴如烹魚珠玉抵飛鳥鎛鐘委洪爐逝矣覆轍存來車
猶此塗尚欲取修竹永以娛朝晡問竹竹無言冷風一
虚徐
劉安上
歲寒亭
兹亭予所作再到異疇昔江梅老半枯檜柏春逾碧易
名為歲寒表此蒼翠色森然一徑幽步屧時取適
清漣亭泛舟
高樹環清池波平春正綠移舟近南岸倒影見華屋危
橋屬修徑幽思生遠目更登狎鷗亭可以忘寵辱
蘇過
小雪
沈沈五侯居碧瓦映華梲獸炭麒麟紅銀瓶黃封揭春
風遶幄帳醉面生綺纈賜宴明光宫玉色迷金闕誰憐
蓽門士破壁穿飛屑
毛滂
秋日書懷
秋日吐微明寒葉墮半碧娟娟竹弄影冉冉香引脉窗
明棐几淨水石溜虚白茶開睡足眼苔上嬾行屐屋寒
無燕雀豈獨少賓客顧我警露友佇此遼天翮相對雖
不言孤高比三益邇來世外心漸覺眼界窄兒時喜功
名今念真戲劇平生翻羹手欲爛誰能炙豈待二頃田
初無一㕓宅苐當營糟丘努力期百尺頽然寄疎慵坐
看駒過隙韓郎食不足苦心定誰惜那知落英繁吾食
豈無夕舉手謝飛鳶一鼠何勞嚇
鮑慎由
雨餘
礎潤雨欲作好風每相先蕭蕭清入簾令我心灑然閉
門倦永夏枕書日昏眠快此風雨餘端如濯飛泉坌山
有佳趣草木更幽妍井華養文石香篆横雲煙俯仰方
丈間勝事亦可憐永懷觸石子我勞良獨賢
唐庚
春日雜言
庭前楊柳枝春來蔚然綠老翁鬢邊青已去不可復舉
杯屬春風此理竟如何轉首飛楊花春風自蹉跎
送趙玄思司法
誰不從王事夙夜獨匪懈休沐猶坐曹伏日不歸廨平
生熟大法餘事止小楷自稱霹靂手作縣真癬疥董宣
雖強項臨事中實駭從君學吏禮稍稍識起拜今當告
别去何以贈行邁二十罸自親此理須少戒
與舍弟飲
温酒澆枯腸戢戢生小詩詩中何等語酒後那得知黃
菊遂行邁徑去不復辭拒霜猶屈強其勢何能為但問
酒有無勿計官高卑江邊捕魚郎教我當啜醨
白小
二年遵海濱開眼即浩渺謂當飽長鯨餬口但白小百
尾不滿釡烹煮等芹蓼咀嚼何所得鱗鬛空紛擾向來
巨魚戲海面横孤嶠噞喁噴飛沫白雨散晴曉終然不
省錄從事此微眇短長本相形南北無定表泰山不為
多毫末夫豈少詞雄兩月讀理足三語妙人生一漚發
誰作千歲調安能蹲會稽坐待期年釣
黃裳
湖上閒賦
錢塘吳之雄西湖乃其貳晴虚混高下寒光隨蒼翠俯
仰悅澄澈融結會幽邃日月司晦明煙雲管開閉樓閣
生有無塵凡換竒異素靄俄包藏物象已非二中有虚
一子四顧銀色世雲罅漏餘晷稍盛却陰翳遽回天漢
明收攝何所置近影認遥碧故態獻新媚振羽鷺初起
一葦出天際大巧現竒畫人觀發幽思杖履秋林深絃
管春波細名字人不知閒藏洞霄吏
崔鷗
酴醾依柏引蔓上冐其顛
春風亦已老自厭丹采媚獨留白雪花灑此千尺翠嵯
峩籠珠冠縹緲冐佛髻幽香勿襲人恐為真色累但願
保明姿終日奉清對要之萬物夥汚潔自有類
江月圖
冥冥一葉輕不知水與天獨於浩氣中仰見素璧圓超
然狂道士起視清夜闌自拈白玉笛吹此江月寒想當
萬籟息逸響流空煙我從江海來形留意先還何當買
魚篷追此水墨仙
倪濤
次韻毛達可給事秋懷念歸
結茅遠人邨破屋水半扉涼葉堕清響空山轉斜暉微
官卧江漢素心久依依十年天涯秋搖落幾芳菲馬蹄
歲月去蝶夢東南飛平生丘壑志有言輙乖違不如孤
征鴻春風自知歸
方玄修
奉同程致道著作次鮑溶冬成答客韻送趙叔
問奉議歸南都
清秋不相借白髮日更多塵埃困煩促原野懷經過聊
當倚滂潤資以生吾禾豈不念離羣驚鵲寧擇窠王孫
别都去淡若依松蘿暫别亦復難賡詩飲無何我行那
爾爾渺渺踰江河賸須作佳句相我滄浪歌
楊時
土屋
土屋枕荒陂周回僅容席環堵異營窟猶遺古風質功
雖勞版築身自有餘力依戶鑿圓竇寒光度如璧戶開
迎温風冬墐可棲息胡為棟宇麗但免風雨厄安居自
寬暇見者徒偪仄寄言鄰舍翁各自適汝適慎勿慕華
屋澆漓非至德
久不得家書
鴥彼晨風飛日暮歸鬱林游子尚何得但寄千里心庭
闈班白親憶念我亦深云何彼無耗徒役夢寐尋有如
在空谷歲久想足音竹編一行書貴可抵萬金踟蹰步
前庭復坐口欲瘖淚墮不自知但覺盈衣襟人生本無
待豈受外物侵歸當卧牛衣竹籜横荆簪
藏春峽二首
結廬東山阿屹然俯全閩下有黃龍淵浮光抱層雲彼
美谷口翁杖策來往頻明月自為友顧影相為鄰擷芷
佩芳蘭不與麋鹿羣虚堂發輝素黃卷日相親采薇芼
晨羹弋鳧侑清樽曝日負巖竇為童浴溪濆微吟曳雙
屐踏破青苔紋歸與自樂只此意將誰論點狂聖所與
聊欲繼餘芬
昔君居隱轔投竿拂珊瑚今來寓谷口結亭事春鋤亭
下十餘畦蔚蔚富嘉蔬野果銜朱蕤蔓實垂青桴籬根
有蹲鴟晨炊勝雕胡豈惟充君腹鄰里亦厭餘疏泉動
地脉磽确成膏腴諒彼漢隂人假修匪吾徒避俗柴桑
翁不復歎荒蕪卷懷經綸手治此一畝居知子非隱淪
聊以寓壯圖人生出處分禮義安可踰兹謀異樊須甘
事小人儒
縣齋書事寄張世賢
朝衙羣吏集戢戢同隊魚暮衙羣吏散翩翩若驚鳬歸
來坐虚室開編對璠璵啓戸閴無人清風入吾廬持杯
邀明月大嚼時與俱跰躚步松陰對影聊相娛嗟予懶
惰久闊略與世疎故人隔清湘懷抱何由舒為問魯山
翁此意今何如
題愚齋(溪東黃室)
結廬依林丘回峯爭盤紆下闞清池淵憑軒數游魚飛
閣出雲表浮煙襲簪裾中有傲世士脫略自謂愚高義
輕籯金貽謀有詩書青編富充宇散帙羅瓊琚鱗鱗壁
間題一一露珊瑚嗟予久昏塞荒蹊少耘鋤昌黎已隔
世將焉問夷途道逢北山公荷鍤時與俱皎皎河曲叟
朋儕共欷歔高齋一來遊豁然心神舒籬東有餘址誰
能薙榛蕪結茅可容席一瓢來此居寄謝陶彭澤何必
愛吾廬
江上晩步
鏡潭磨青空璧月浸江淥攬衣弄清泚烱烱月在掬冷
然適我口肝膈貯冰玉流光頃百變一翫不可復歸家
盡餘樽醉卧媚幽獨羲娥偶相憐歲往如破竹餘生枕
上付勿問黃粱熟
送鄭季常赴太學正
驅車出西城眷言與君違北顧臨康衢問子將焉之赤
驥度渥洼終當飲瑶池成都九軌道一躍不可追浮塵
暗荆棘捷徑行多迷長風戰秋林零露沾人衣青松不
改柯期子清霜時
次韻何吉老游金鑾寺
榮名嗟何為病木自生癭彭殤一夢覺烏用論久頃寄
身淵明廬翛然在人境衛生鄙樊雉放浪任流梗相忘
到形影世累不須屏剉鍼聊自營寧復事干請負暄有
餘燠蓬鬢亂垂頸客來坐無氊誰顧廣文冷忽聞過吾
門冠履不暇整邀我招提游並轡相與騁僧關叩禪寂
未語心已領並游皆韓徒詞刅淬鋒穎多聞富如坻吾
方拾遺秉顧慚管窺陋未覩豹文炳謬追俊游後如渴
得甘井願從借金鎞為割眼中眚鼻端堊漫久妙斤愧
非郢賡酬困詩律恐坐杜陵㾪相攜上層岡出戶畏深
穽每虞參也魯跬步輙三省遲回月初上雲間挂金餅
昏鴉鳴相呼更覺林逾靜湖光湛星漢渺渺天水永歸
蹊暗塵土回首失清景角聲下譙門歸步怯修嶺晩市
人迹稀青燈耿疎影(金鑾有退之題名故有韓徒之句)
送趙循道赴都講(南陵人)
鳳山鬱崔嵬下有千頃陂(南陵鳳皇山大農陂溉田干頃)峻極不可攀
浮光亘長鬐晦冥滴風雨澄淡含環竒吸呼入君懷萬
態羅心脾吐辭麗金雘煥若星斗垂朅來荆渚游紅蕖
照清漪故宫久零落一灑增餘輝惇族貴老成堯言下
丹墀浮驂駕雲帆眷然成仳離長裾曳王門豈比困鹽
虀驊騮踏長阪萬里誰能羈
送向和卿還京
江湖多秋風惝恍夜不眠念子將北歸起視明星懸君
平翠蚪姿聳身蒼梧淵高步隘八區凌風上青天妙質
藴荆璞寧須事磨鑴贈言以為别妄意追前賢聖言乃
常珍含咀直味全竒辭暫時好過眼如飛煙潔身忌廉
崿觸物宜虚船吾方病羸薾市藥還自憐明日隔長陂
相望空惘然
哀鴻
哀鴻常苦飢悲鳴垂其翼朔漠曉霜寒江湖晩煙羃乾
坤一網罟高飛亦何益日暮無與羣驚風暗沙磧
張繹
寄友人
有客厭事事潔身山之幽寒暑不相貸乃有卒歲憂有
生此有事簡之成贅疣澄江本無浪不如信虚舟六經
力道要無以利心求一朝與理會萬境真天遊伊水正
清冷子行無滯留西風昨夜至送子馳中流落月灑殘
夢已著古崖頭我病強送君是行良難儔異時青門下
誰識東陵侯
御選宋詩卷十五
