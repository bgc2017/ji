欽定四庫全書
御選元詩卷八
樂府歌行六
李孝光
沂有梁
沂有梁兮維鯉維魴沂之兩厓兮有棗樹桑居沂之人
兮寬裕而善良古之人古之人兮翺翔余其歸老兮沂
之南東
有樊
有樊有樊樹余以蓀胡不蕭艾蕭艾實繁彼繁胡治刈
而為芻嗟人有邑曾不是圖匪余蓀之病余聞有命
君乘馬送彭元亮
君乘馬兮余追于丘君乘舟兮余望于沙遠而不見兮
涉江與淮豈無人兮余望余之所思鴻鵠高飛兮孰知
其志道之將行兮又將焉求
擬妾薄命
妾薄命當語誰身年二八為嬌兒阿母歲歲不嫁女二
十三十顔色衰天公兩手摶日月下燭萬物無偏私奈
何醜女得好匹一生長在黃金閨美人如花不嫁人父
母既沒諸兄疑寄書東家小姑道得嫁莫擇君婿好他
人好惡那得知失時不嫁令人老
蓮葉何田田
蓮葉何田田宛在水中央别離不足念亦復可憐生蓮
葉何田田見葉不見水貧賤貧賤交富貴富貴友花生
滿洲渚不復葉田田持身許人易持心許人難
長干行
秋風從西來吹我庭前樹聞歡在揚州却憶姑蘇住估
客離長干教儂寄書去
一車南送孔博士
一車南一車北山川悠遠無消息野風吹草朝日黃羈
旅獨憎絺綌涼男兒生身高七尺何苦相思損顔色西
市日日賣鯉魚魚中會有而寄書
吳趨曲送薩天錫
四座並清聽有客歌俠邪俠邪不可聽聽我為爾歌吳
趨美人珠衱貂諸于美人寶釵有九雛美人投我明月
珠
采蓮曲送王伯循
采蓮江之南采蓮江之北采蓮何所有但采蓮中薏早
聞别離苦當爾不願從前作相識縱令别離不復相憶
雲之蒸
五日一風十日雨涼著稻花香著土秋風䆉稏黃粘天
千家萬家狂欲舞溪頭大笑語向人溪南出雲溪北雨
采蓮曲二首為魯子翬作
采蓮復采蓮蓮生隔江水不愁無舟楫但愁波浪起
采蓮復采蓮水深不得歸兒飢須母哺當令阿誰飴
送且迎
曙月疎星天欲明馬鳴蕭蕭予且行行雖不遠思汝切
重是兄弟難為情星如撒沙天欲暝穉子候門人汲井
還車在郊子復返簷隙持燈笑相領
羽林
公子被我白鼯裘公子遺我明月珠孤兒假父云姓劉
其官高于五諸侯公子之恩何日酬
大星
大星在天小星落城頭嗚嗚吹畫角津吏擊鼓河上船
行人草草居人憐男兒墮地弧矢願南北東西君莫怨
桐江
朝取鱣與鮪暮取魴與鱮賦民無令困革盡毛安處我
欲言之大將軍家將軍不見省奈何減民租將軍出乘
大馬入乘高車
東里
葛之漫漫毋敗我垣河水之清毋嚙我稻田余甚勞苦
彼黔不知余將遂歸其畬其菑東里之老聞余言而嘻
余曰歸哉
春草謠為華彦清作
春草何離離春陽何遲遲萬物沐膏澤百草獨光輝光
輝被下土天公本無私男兒生身長大賢知母恩未報
何用兒為何以報母手中線冬温枕席夏揮扇
龍湫行送軒宗冕歸山
大龍湫小龍湫青天倒瀉銀河流海風吹練白杲杲雪
花滿面寒颼颼詎那大士濯足處碧波下見長黃虯山
僧洗盋白雲動澗猿飲子蒼巖幽神蹤隠見不可測幻
境變化誰能求道人此地昔追遊泠然一錫辭神州天
香飄飄滿衣袖散作雨露東南陬老夫送别歌龍湫芙
蓉花開溪水頭永嘉妙語猶可續永夜松聲消客愁思
君何處寄清夢三十六峯明月秋
太乙真人歌題蓮舟圖
銀河跨西海秋至天為白一片玉芙蓉洗出明月魄太
乙真人挾兩龍脫巾大笑眠其中鳳麟洲西與天通扶
桑乃在碧海東手把白雲有兩童掣嬲二鳥開金籠
歙硯歌
渴龍夜飲天池水六丁揮戈斷其尾黑風吹落歙山深
化作元精石中髓山深夜夜飛神光良工盜發天所藏
鑿開蒼厓斸寒玉磨礱秋水歸文房元氣淋漓翠光濕
松花香碎蟾蜍泣醉埽郇公五色雲倒鳳顛鸞秋瑟瑟
誰能持此歸玉堂經天緯地成文章月中老兔吹寒芒
與君同上青雲鄉
柳橋漁唱
楊柳橋頭楊柳青西邊即是越王城城中大官聽艷曲
半是美人腸斷聲
周伯琦
詐馬行(并序)
國家之制乘輿北幸上京歲以六月吉日命宿衛
大臣及近侍服所賜濟蘇珠翠金寶衣冠腰帶盛
飾名馬清晨自城外各持綵仗列隊馳入禁中于
是上盛服御殿臨觀乃大張宴為樂惟宗王戚里
宿衛大臣前列行酒餘各以所職敘坐合飲諸坊
奏大樂陳百戲如是者凡三日而罷其佩服日一
易大官用羊二千噭馬三匹他費稱是名之曰濟
蘇宴只孫華言一色衣也俗呼曰詐馬筵至元六
年歲庚辰忝職翰林扈從至上京六月廿一日與
國子助教羅君叔亨得縱觀焉因賦詐馬行以紀
所見
華鞍鏤玉連錢驄彩翬簇轡朱英重鈎膺障顱鞶鏡叢
星鈴綵校聲瓏瓏高冠艷服皆王公良辰盛會如雲從
明珠絡翠光蘢蔥文繒縷金紆晴虹犀毘萬寶腰鞓紅
揚鑣迅策無留蹤一躍千里真游龍渥洼奇種皆避鋒
藹如飛仙集崆峒乘鸞跨鳳來曾空是時閶闔含薰風
上京六月如初冬金支滴露冰華濃水晶殿閣搖瀛蓬
扶桑海色朝曈曈天子方御龍光宫衮衣玉璪回重瞳
臨軒接下天威崇大宴三日酣羣悰萬羊臠炙萬甕醲
九州水陸千官供曼延角觝呈巧雄紫衣妙舞腰細蜂
鈞天合奏春融融師獰虎嘯跳豹熊山呼鼇抃萬姓同
曲闌紅藥飜簾櫳柳枝飛蕩搖蒼松錦花瑤草烟茸茸
龍岡拱揖灤水潨當年定鼎成周隆宗藩磐石指顧中
興王彝典歲一逢發揚祖德并宗功康衢擊壤登時雍
豈獨耀武彰聲容願今聖夀齊華嵩四門大啓達四聰
臣歌天保君彤弓更圖王會傳無窮
天馬行應制作(并序)
至正二年歲壬午七月十有八日西域拂郎國遣
使獻馬一匹高八尺三寸修如其數而加半色漆
黑後二蹄白曲項昂首神俊超逸視它西域馬可
稱者皆在髃下金轡重勒馭者其國人黃鬚碧眼
服二色窄衣言語不可通以意諭之凡七渡海洋
始達中國是日天朗氣清相臣奏進上御慈仁殿
臨觀稱歎遂命育于天閑飼以肉粟酒潼仍敕翰
林學士承旨臣庫庫命工畫者圖之而直學士臣
揭徯斯贊之蓋自有國以來未嘗見也殆古所謂
天馬者邪承詔賦詩題所畫圖臣伯琦謹獻詩曰
飛龍在天今十祀重譯來庭無遠邇川珍嶽貢皆貞符
神駒躍出西洼水拂郎蕞爾不敢留使行四載數萬里
乘輿清暑灤河宫宰臣奏進閶闔裏昂昂八尺阜且偉
首揚渴烏竹批耳雙蹄懸雪墨漬毛疏騣擁霧風生尾
朱英翠組金盤陀方瞳夾鏡神光紫聳身直欲凌雲霄
盤辟丹墀却閑頠黃鬚圉人服尨詭嚲鞚如縈相諾唯
羣臣俯伏呼萬歲初秋曉霽風日美九重洞啓臨軒觀
衮衣晃耀天顔喜畫師寫倣妙奪神拜進御牀深稱旨
牽來相向宛轉同一入天閑誰敢齒我朝幅員古無比
朔方鐵騎紛如螘山無氛祲海無波有國百年今見此
崑崙八駿遊心侈茂陵大宛黷兵紀聖王不却亦不求
垂拱無為静邊鄙遠人慕化致壤奠地角已知天尺只
神州苜蓿西風肥收歛驕雄聽驅使屬車歲歲幸兩京
八鸞承御壯瞻視騶虞麟趾並樂歌越雉旅&KR0729;盡風靡
迺知感召由眞龍房星孕秀非偶爾黃金不用築高臺
髦俊聞風一時起願見斯世皥皥如羲皇按圖畫卦復
兹始
貢師泰
黃河行
黃河水水闊無邊深無底其來不知幾萬里或云崑崙
之山出西紀元氣融結自兹始地維崩兮天柱折于是
横奔逆激日夜流不已九功歌成四載止黃熊化作蒼
龍尾雙䜫鑿斷海門開兩鄂嶄嶄尚中峙盤渦盪激回
湍衝射懸崖飛沙斷岸決石瞬息而争靡洪濤巨浪相
喧豗怒聲不住從天來初如兩軍戰方合飛礟忽下堅
壁摧又如豐隆起行雨鞭笞鐵騎驅奔雷半空澎湃落
銀屋勢連渤澥吞淮瀆天吳九首兮魌魋獨足潛潭雨
過老蛟吟明月夜照鮫人哭扁舟側挂帆一幅滿耳蕭
蕭鳥飛速徐邳千里半日程轉盼青山小如粟吁嗟雄
哉其水一石其泥數斗滔滔汨汨兮同宇宙之悠久汎
中流以擊楫兮招羣仙而揮手好風兮東來酹河伯兮
杯酒
楊白花
楊白花無定止昨日宫中飛今朝渡江水江水茫茫千
萬里綿輕雪薄春旖旎把臂踏歌歌未已石頭城邊風
亂起楊白花無定止
學圃吟
江邊乞地學種蔬周遭步量弓百餘十日去耕十日鋤
耕鋤未畢僕已痡東家倩人不受呼西家倩人納官租
菜苗蟲食且半枯昨朝許有今朝無出門抱甕空躊躇
南隣老圃笑吾迂共倚大樹立須臾手把一卷神農書
口稱此事焉可誣治土貴熟壅貴腴三犁兩耜工力俱
燥濕得所避亢淤田不斝确堅巳觕深畦淺壠畫成區
四分井字旁通渠瀏瀏野水飜渴烏然後種藝皆榮敷
寒暑按節順弗踰風和日媚雨露濡水菘山芥菠䔖苽
韭黃薤白葱蔱蘇綠葵青藿華靚姝藻荇芹茆蘋藻蕪
瓜瓞茭藕苔筍蒲蔓菁蘆菔連根株牡丹芍藥萼重趺
茄房豆莢懸瓠壺紫薑紅蓼鬱雕胡玉延蹲鴟巧相扶
皮毛脫逬明月珠長頸短脰膩理膚冰漿雪液如凝酥
翠鱗銀甲虬髯鬚魁首肥顔施丹朱琅玕琥珀鈎珊瑚
鑱劚摘掇視密疎多盈筐筥少盈裾削剝淹漬役膳奴
甘膬鱻微薌味殊主奠翼翼賓于于熟可羹芼生可咀
適口絶勝羞仙厨子欲學圃不蚤圖只今後時將何如
列鼎肉食稱鄙夫炰膾日厭葷與魚請子置之勿次且
褒衣博帶歸爾儒吾計子食當晨晡家園自足供所需
予嗤翁言亦何愚翁實勤苦少暇娛白鬚黑面形瘠癯
暵即腁胝汗轆轤澇即腰脛沒垢汙矧兹惡苣與苦荼
加以臭蒜雜穢荽邪蒿濁莧兼滑榆多食嘔泄神志瘉
得失往往如瑕瑜西伯愛歜垂聖謨大官專膳國以墟
曾晢嗜棗宣尼徒亦有請學譏樊須孤竹采薇終餓殂
屈到好芰竟離居元亮隱菊多令譽諸葛元修名豈虛
陶家虀甕庾家葅黃金不聘蘇東湖是非榮辱理不渝
世間萬物皆乘除翁言固辨亦過諛鄰家有酒且共沽
醉酣仰面一長吁忽見黃鵠翔天衢
關山月送殷文學還浙西
白波洶湧風初起綠煙漸墮冰壺裏林鳥沙鷗寒不棲
萬頃玻璃净如水攬衣推戶仰視天一寸鄉心幾千里
僕夫在門嚴戒程宵人呼籌催罷更街頭蕭蕭馬初過
城中角角雞亂鳴嗟哉我亦天涯客握手欲别難為情
遙憐後夜相思處楓葉滄江一船住
吳中曲送楊伯幾南遊
鯉魚風起波紋綠枯葭折蘤啼寒玉榜聲催曉渡江心
驀聽吳娃舊時曲楊郎年少輕别離三尺光芒練帶垂
虎丘山頭候月出靈巖洞口看雲飛梅花雪點身上衣
慈母倚門聽馬歸
灤河曲
椎髻使來交阯國槖駞車宿李陵臺遙聞徹夜鈴聲過
知進六宫瓜果迴
白沙岡頭齊下馬為拾閼支八寶鞭忽見草間長十八
衆人分插帽簷前
西湖竹枝詞
葛嶺東家是相門當年甲第入青雲樓船撐入裏湖去
可曾望見岳王墳
芙蓉葉底雙鴛鴦飛來飛去在横塘人生多少不如意
水遠山長難見郎
採菱女
落日照淮甸中流蕩回光窈窕誰家女採菱在横塘風
吹荷葉底忽見紅粉妝紅妝背人去驚起雙鴛鴦鴛鴦
去復來煙水空茫茫
朱德潤
和趙季文觱栗吟
高堂風露生涼秋興來乘月登西樓杜寬對客被短褐
獨吹觱栗驚羣優移商换羽窮雕鎪箜篌匏笙聲不侔
梨園宫人清淚收昔聞此曲供王侯金花玉管蒼鳳頭
當筵吚啞和梁州緩急應節如解牛清風席上寒颼飀
關山葉落清渭流朝供暮奉何時休歸來白屋書謾抽
走謁高貴多請求撥剌驚魚度寒湫山空鶴怨中夜愁
時作低韻同羌謳趙公一聞能解憂先生作歌君少留
昔曾天上聆鏘球翁如鸞鳳鳴丹丘聽之不厭兩耳浮
便當攜君跨雙虬拂衣和曲參天遊
春堤遊子行
燕子社前春雨歇碧堤芳草連天末柳回青眼欲窺人
間關黃鳥初調舌綠窗紅袖開嬋娟誰家高樓入雲端
十二闌干凭欲遍樓前蕩子馳金鞍少年何必生遠圖
金張高貴無時無郎君解作凌雲賦妾效文君當酒壚
只今功名論月俸彎弓射策俱無用十年回首别京華
莫遣春閨生遠夢
吳炳
古意
天河溶潏浮鴛鴦彩雲盤飛戲鳳凰不學朱檻雕籠鸚
鵡鎖白日不學江花碧草翠羽棲炎方東家女兒西家
郎聽歌一曲且停觴玉顔朝好暮醜惡海枯石爛愁人
腸
通通
和西湖竹枝詞
西子湖頭花滿煙共郎日日醉湖邊青樓十丈鈎簾坐
簫鼓聲中看畫船
趙雍
春夜曲
去年美人未還家綠窗青春桃始華桃華今年只依舊
美人别後長咨嗟芳心欲傳向誰愬卷却羅袖彈琵琶
琵琶聲哀思欲絶衣上啼痕幾時滅共君别久胡不來
菱花寶鏡生塵埃君隔揚子江妾居黃金臺臺雖高望
無極人萬里兮天只尺春水綠波春草碧來魚去雁無
消息日既暮兮月色寒相思如夢彫朱顔青燈炯炯照
不寐攬衣起坐空愁歎
結羊腸
孟春之月春始和陌頭柳色黃如鵝落梅紛紛稍覺多
白日炯炯曜綺羅曜綺羅日漸長春風庭院花草香十
六初過上元節家家女兒結羊腸含情暗卜心自語何
時得似雙鴛鴦結成羊腸腸反斷惆悵春閨坐長歎強
持薄怒嬌且羞折花倒插金釵頭
千里思
顔如花膚如雪秋水雙眸面如月千里相思不相見當
時却恨輕離别美人美人顰蛾眉綠窗寂寂春風微巫
山夢斷君何處化作朝雲縹緲飛
有所思
紛紛落花飄美人在何許相思杳如夢寂寞春朝暮一
别久不見一往久不還相望雖只尺如隔千萬山
趙奕
西湖竹枝詞
湖頭日日水增波兩兩吳娃打槳過笑隔芙蓉不相識
向人猶自唱吳歌
余嘉賓
武夷九曲棹歌
紅韁白馬武夷君羽節來時鶴一羣宴罷虛皇環珮響
手攀霜樹寄彤雲
大王峯影似蓮花石棧緣雲銕鎖斜擬向紫霄分一曲
便攜雞犬住煙霞
露帶羅衣兩鬢煙芙蓉冷浸九溪淵依稀記得相逢處
曾在玉皇金案前
丹崖翠壁與雲齊瑤草竒花路欲迷三十六峯無馬跡
祗緣巖上呌金雞
大隱屏南天柱峯青天笋立玉芙蓉憑將宇宙支撐住
賜與白雲清淨封
懸崖疊嶂隠書堂澤媚山輝草木香行到源頭清徹處
一溪風月印天光
石室巖扉結構牢仙人掌上綵霞高玉皇朝燕歸來晚
愁見三山起暮濤
蒼玉屏風水曲流滿船絲竹載清秋步隨明月瑤臺去
無數紅雲夜不收
繡衣擬換九霞衣萬壑雲山玉一圍仙侣同舟移棹晚
步虛聲裏踏歌歸
王嘉閭
葉敬常祠下歌
北溟波浪幾千里南山倚石空[山累][山累]石工未刻厭水犀
石精化作萬丈青虹霓青虹墮地飲水不肯去即作葉
侯捍海之横隄隄蟠三萬二千尺盡是南山倚空石葉
侯驅石應有神抔土丸泥真戲劇舊時天吳上平地幾
處桑田為海水潮來汐去二百年海波還變為桑田隄
成侯去民安土祠下年年聞社鼓餘姚編民十萬戶仰
視葉侯如父母侯之去兮不可留桂為楫兮蘭為舟侯
之沒兮神來遊芹香酒旨羅庶羞石隄捍海終不朽侯
德與之同永久南山蒼蒼北海茫茫餘姚之民兮思葉
侯不忘
王餘慶
秋胡妻詞
桑顛日射黃金枝桑間美人白玉肌采桑盈筐郎未歸
東風吹淚濕羅衣郎未歸在遠道妾尚少兮親已老郎
心如蘖妾如丹富貴應須到家早採桑待露晞養蠶圖
得絲生男且富貴甘旨當及時千金却為一笑資倚閭
日暮無窮悲願嫁反哺烏不忍見秋胡
鄭元祐
花蝶謠題舜舉畫
花魂迷春招不歸夢隨蝴蝶江南飛碧蕤粉香酣不起
卧帖芳茵唾鉛水癡娥眼嬌錯驚顧解裠戲撲沾零露
折釵搔首笑相語阿誰芳心同栩栩頹雲流光空影寒
水波緘恨啼闌干
竹枝詞
岳王墳西是妾家望郎不見見棲鵶孤山若有奢華日
不種梅花種杏花
青青兩點海門山郎君販鮮何日還潮水便如郎信息
江花恰是妾容顔
葉廣居
西湖竹枝詞
水長西湖一尺過湖頭狂客奈愁何鯉魚吹浪楊花落
聽得櫓聲歸思多
孟昉
十二月樂詞(并引)
凡文章之有韵者皆可歌也苐時有升降言有雅
俗調有古今聲有清濁原其所自無非發人心之
和非六德之外别有一律吕也漢魏晉宋之有樂
府人多不能曉唐始有詞而宋因之其知之者亦
罕見其人焉今之歌曲比于古詞有名同而言簡
者時復亦有與古相同者此皆世變之所致非故
求異乖諸古而強合于今也使今之曲歌于古猶
古之曲也古之詞歌于今猶今之詞也其所以和
人之心養性情者奚古今之異哉先哲有言今之
樂猶古之樂不其然歟嘗讀李長吉十二月樂詞
其意新而不蹈襲句麗而不慆淫長短不一音節
亦異傍搆冥思朝涵夕詠諧五聲以攤其腔和八
音以符其調尋繹日久竟無所得遂輟其學以待
知音者出而余承其教焉因增損其語而隠括為
天淨沙如其首數不惟于尊席之間便于宛轉之
喉且以發長吉之藴藉使不掩其聲者慎勿曰侮
賢者之言云
正月
上樓迎得春歸暗黃著柳依依弄野輕寒似水錦床鴛
被夢回初日遲遲
二月
勞勞胡燕酣春逗煙薇帳生塵蛾髻佳人瘦損暖雲如
困不堪起舞緗裙
三月
夾城曲水飄香埽蛾雲髻新妝落盡棃花欲賞不勝惆
悵東風縈損柔腸
四月
依微香雨青氛金塘閒水生蘋數點殘芳墮粉綠莎輕
襯月明空照黃昏
五月
鉛華水汲青尊含風輕縠虛門舞困腮融汗粉翠羅香
潤鴛鴦扇織迴文
六月
疎疎拂柳生栽炎炎紅鏡初開暑困天低寡色火輪飛
蓋暉暉日上蓬萊
七月
星依雲渚濺濺露零玉液涓涓寶砌衰蘭剪剪碧天如
練光搖北斗闌干
八月
吳姬鬢擁雙鴉玉人夢裏歸家風弄虛簷鐵馬天高露
下月明丹桂生華
九月
雞鳴曉色瓏璁鴉啼金井梧桐月墜莖寒露湧廣寒霜
重方池冷悴芙蓉
十月
玉壺銀箭難傾釭花凝笑幽明霜碎虛庭月冷繡帷人
静夜長鴛夢難成
十一月
高城迥冷嚴光白天碎墮瓊芳高飲撾鍾日賞流蘇金
帳瑣窗睡殺鴛鴦
十二月
日光灑灑生紅瓊葩碎碎迷空寒夜漫漫漏水串銷金
鳳獸爐香靄春融
閏月
七十二候環催葭灰玉琯重飛莫道光隂似水羲和迂
轡金鞭嬾著龍媒
許楨
瑞蓮歌
太行山下溪名洹洹溪主人今得賢石渠分溜入方沼
種出萬柄紅白蓮就中一茄發挺特豔妝雙出雲髻鬈
有如二女降媯汭翠裙紅袖相牽連岐分駭目未信宿
里閭傳耳何喧闐波神有為獻嘉瑞要並太史書豐年
主人謙德不敢有福善自是天行權亭亭植立萬花表
可人適在亭之前日酣欲語轉嬌婉風動似舞尤輕便
一時圖寫溢紈素十日車馬空市㕓昔聞蓂莢曾表異
乃因土階與采椽景星鳳鳥豈常有考信前史真宜傳
醴湖蕪塞不復見而今乃濯圭塘泉禎祥奕葉定不斷
藕絲萬縷相纏綿幽人到此自怡悅膏肓泉石尤難痊
要須紀錄入郡乘千年增重吾山川
曹文晦
采蓮曲
采蓮入南浦欲寄遠方書不知蓮葉下自有雙鯉魚
郎如荷上露蕩搖不成顆妾如蓮中薏苦心思結果
采蓮須采芳不采羞自獻年年來水湄薰風會相見
公無渡河
薰風蕭蕭黃流渾渾上無舟與梁下有鼉與黿勸公無
渡河駭浪相吐吞惜君只欲留何不聽妾言東趨滄海
湄西極崑崙源浩浩無際流何處招郎魂公無渡河為
郎載歌往者已矣來者多歌兮歌兮奈若何
大堤曲
大堤人家花繞屋大堤女兒美如玉早年不肯習桑麻
日唱花間大堤曲十五豪家作侍姬歌聲送雲雙雁飛
春衫遍繡紅石竹雲鬢斜插黃薔薇舞倦歌闌三十五
贖身再嫁海商婦海商歲歲入南番空房夜夜相思苦
東鄰女嫁西鄰農夫耕婦織甘苦同百年相守無不足
豈識花間大堤曲
夜織麻行
松燈明茆屋小山妻稚子坐團團長夜緝麻幾至曉辛
勤豈望卒歲衣阿翁幾番催罷機輸官未足私債急妾
身不掩奚足惜念兒辛苦種麻歸依舊懸鶉曝朝日松
燈滅茅屋閉麻盡機空得早眠門外催租吏聲厲
少年行
少年不識愁何物南陌東郊恣遊佚衰老情懷懶出門
坐對青山遂終日向時意氣寧愁老今日方知少年好
北邙多見白楊風三山豈有長生草君不見西山日又
不見西風樹晚霞作態不多時病葉衰紅將委地回頭
為語少年人有酒莫負花間春
春愁曲
春風吹愁花上來美人花下銀筝哀去年花開共春燕
今日花開春夢遠黃鸝紫燕感時鳴亦既見止寧無情
只愁青春不長好名花易落人易老一雙蝴蝶不知愁
東園花落西園遊
行路難
行路難遊說難前車既已覆後車心亦寒宣尼欲歷聘
竟厄陳蔡間儀秦騁雄辨黑貂幾摧殘王陽不能驅九
折酈生禍起三寸舌千古無人弔章亥一言豈盡賢鬷
蔑行路難遊說難我將焚車深反關不復更思山上山
口中舌在毋飜瀾從渠相見嘲冥頑
楊白花
楊白花風吹渡江去舟人為問去何之不似深宫卧紅
霧宫庭向陽花亂開只愁五更風雨催春心已逐東流
水寄謝舟人勿多語
九曲樵歌十首(并序)(錄七首)
昔考亭朱夫子作武夷九曲棹歌余少小愛之誦
甚習近登桐柏嶺路盤回亦有九折因仿之賦桐
柏九曲樵歌固不敢較先賢之萬一是亦效顰而
忘其醜也
瓊闕峩峩接太清五雲洞口問長生欲知嶺上無窮景
聽取樵歌四五聲
一曲初過亂石硿兩山松柏翠重重下方樓閣天台觀
坐聽殘陽數杵鐘
三曲天開罨畫屏松風吹鬢不勝情山城石甃無蒼蘚
絶愛鏗然放杖聲
四曲崚嶒上石梯烏巖千仞與雲齊巖前風起藤花落
一箇畫眉松上啼
五曲飜身看晚霞平川歷歷見人家桐溪水滙清源出
山似遊龍水似蛇
七曲灣灣翠櫟林風吹萬葉自清音行人已在長松杪
回首原田似井深
九曲巖腰坐碧苔吹簫人去有空臺雲深不見來儀鳳
野鳥自啼花自開
高克禮
和西湖竹枝詞
第四橋邊第一灣看魚直上玉泉山大魚已逐龍飛去
留得當時舊賜環
賈策
和西湖竹枝詞
郎身輕似江上篷昨日南風今北風妾身重似七寶塔
南高峯對北高峯
劉肅
和西湖竹枝詞
日出放船水中流日落風波浪打頭勸郎移向儂家去
楊柳青青堪繫舟
巴爾斯
西湖竹枝詞
風篁嶺下月色涼無數竹枝官道旁東家為愛青青節
截作參差吹鳳皇
布哈特穆爾
西湖竹枝詞
湖上春歸人未歸桃紅柳綠黃鶯飛桃花落時多結子
楊花落處秪沾衣
卞思義
和西湖竹枝詞
小蘇吹笛最高樓吹作大堤楊柳秋只今青塚在湖上
不識黃雲出塞愁
諤勒哲
和西湖竹枝詞
花滿蘇堤酒滿壺畫船日日醉西湖阿儂最苦兩離别
不唱黃鶯唱鷓鴣
堤邊三月柳陰陰湖上春光似海深遊人來往多如蟻
半是南音半北音
雅克布哈
西湖竹枝詞
湖頭水滿藕花香夜深何處有鳴榔郎來打魚三更裏
凌亂波光與月光
徐哲
和西湖竹枝詞
西湖春草碧薦綿上有青蚨子母全夜𢷬守宫和血色
盡將塗上五銖錢
紅塵萬丈長安途碧波三日宫亭湖驛路連天水到海
若比相思一寸無
盡說西湖好莫愁不知天上有牽牛賸拚萬斛臙脂水
瀉向銀河一色秋
吳禮
西湖竹枝詞
湖上鴛鴦相對飛春寒著人郎未歸莫捲朱簾看行路
楊花撩亂撲人衣
不愛郎君紫綺裘不愛郎君珊瑚鈎永求同生願同死
化作蓮花長並頭
楊慶源
西湖竹枝詞
蘇公堤上草離離春盡王孫尚未歸風度珊瑚簾影直
一雙紫燕近人飛
採菱兒女新樣妝瓜皮船小水中央郎心只如菱刺短
妾情還比藕絲長
徐夢吉
西湖竹枝詞
雷峯港口晚涼天相笑相呼去採蓮莫為採蓮忘却藕
月明風定好回船
王綸
柳橋漁唱
楊柳青白鷗不來煙水昏落日乘風放船去顚倒醉眼
包乾坤君不聞西家急科糶東家重築城越上良田無
主尋我漁歌發兮君再聽黃金何似一絲輕
楊柳黃秋風一夜蘆花鄉漁釣静忘周日月公卿不換
漢桐江君不見大官呼領兵小官亦戎行天涯歲晚多
風霜我漁載歌兮情慨慷鑑湖客借賀生狂
朱志道
宗遠先生復入虛白齋余喜承教有日因成短
歌一章
竹林先生陳夫子白髮鬖鬖垂兩耳著書眼似秋月明
為文思入青冥裏近來學得神仙術欲向山中餐石髓
世間自有仙人居何必蓬萊三萬里先生一去竟莫回
我嘗勸之留不止如何擘破山中雲却被茅君強招起
唐棣
和西湖竹枝詞
門前楊柳亂飛花第一橋頭第一家馬上郎君休挾彈
柳枝深處有慈鴉
邊魯
西湖竹枝詞
戴勝降時桑葉青棃花開處近清明狂夫歸來未有信
蝴蝶作團飛上城
屠性
和西湖竹枝詞
二八女兒雙髻丫黃金條脫銀條紗清歌一曲放船去
買得新妝茉莉花
聶鏞
和西湖竹枝詞
郎馬青驄新鑿蹄臨行更贈錦障泥勸郎莫繫蘇堤柳
好踏新沙宰相堤
宫中曲
九重天上日初和翡翠簾垂午漏過聞道南閩新入貢
雕籠進上白鸚哥
陳聚
和西湖竹枝詞
茜紅裠子柳黃衣花間采蓮人不知唱歌蕩槳過湖去
荷葉荷花風亂吹
章吉實克
和西湖竹枝詞
南北峯頭春色多湖山堂下來棹歌美人蕩槳過湖去
小雨細生寒綠波
楊伋
和西湖竹枝詞
大船槌鼓銀酒缸小船吹篴紅繡窗鴛鴦觸棹忽驚散
荷花深處又成雙
李庸
和西湖竹枝詞
六橋橋下水流東橋外荷花弄晚風郎心似水不肯定
妾顔如花空自紅
黃季倫
和西湖竹枝詞
錢塘江頭莎草齊錢塘女兒歌别離願郎相見如月子
月子團團無暗時
湖上女兒猶褐衣出門日日望郎歸春水繞湖春草綠
草上雙雙蝴蝶飛
謝寅
和西湖竹枝詞
郎書前月發京華燕子來時當到家記得去年裁白苧
郎君繫馬石榴花
祝蕃
南北風歌
南船順水還順風高帆疾過如飛鴻北船逆風還逆水
百丈牽船纔數里南船揮手謝北船不須腸斷南風前
自緣行色有南北未必天心偏順逆明日南風换北風
北船却與南船同
康瑞
西湖竹枝詞
蘇公六橋柳垂堤照見郎君鞍馬肥蜻蜓蝴蝶不相識
各自相憐尋伴飛
南高峯頭雲未開北高峯頭雨頻催為雲為雨幾時了
醉裏相期夢裏來
合歡釵頭雙茘支同心結得能幾時蓬莖有刺郎解折
蓮子有心奴自知
拍湖春水段家橋紫額湘簾碧玉簫橋邊楊柳為誰苦
牽惹風光千萬條
陳高
征婦怨
征夫出門時征婦淚垂垂把酒勸夫飲執手問歸期歸
期今巳過更無消息歸朝朝倚樓望只見雁南飛
落梅曲
梅花開滿枝無奈曉風吹風吹花落盡争似未開時花
開終有落非關曉風惡愁殺愛花人城頭復吹角
商婦吟
嫁夫嫁商賈重利不重恩三年南海去寄信無回言妾
身為婦人不敢出閨門縫衣待君返請君看淚痕
啄木鳥
啄木鳥啄樹枝頭紅如血口如錐終日啄木長苦飢木
心有蟲不肯啄天生爾禽復何為吁嗟乎啄木鳥佳木
蠧盡知不知
促織鳴
促織鳴鳴唧唧懶婦不驚客心悽惻秋夜月明露如雨
西風吹涼透絺苧懶婦無裳終懶織遠客衣單恨砧杵
促織促織無復悲鳴客心良苦懶婦不驚
白頭吟
試聽白頭吟慢飲尊中酒古來悲白頭人情苦難久結
髮為夫妻百年期白首容顔衰落相棄捐何況君臣與
朋友漢高寬大主蕭何開國功讒言一以入幾死天獄
中陳餘與張耳刎頸同生死一朝争相印讐讐世無比
周文吕望不再見管鮑結交寧復聞玄德孔明若魚水
膠漆孰如需與陳斯人自此一以少今世求之更無有
談笑尋戈矛那能託身後聽我歌歌白頭勸君飲君莫
愁日月有時而剝蝕世態誰能終不易
折楊柳
折楊柳送别離朝朝送人遠别離門前楊柳折還稀今
年折楊柳來歲復生枝奈何離别子一去無回時
食蓮詞寄同年諸公
曉食盤中蓮忽思水中藕蓮菂苦如荼藕甘能爽口甘
苦雖不同同生泥水中得藕薦籩實采蓮歸藥籠奈何
蓮有菂貴人終不食藕絲雖長難繫蓮蓮抱苦心空自
憐
思親詞
淚滴東甌水思親欲見難水流終有盡兒淚幾時乾
楊稷
田家樂
田家樂田家樂樂在堯天事耕鑿大兒北壠種白雲小
兒南澗飲黃犢婦姑談笑課蠶桑深夜寒機響茅屋
甘立
烏夜啼曲
月落城上樓烏啼樓上頭一啼海色動再啼朝景浮馬
鳴黃金勒霜滿翠羽裘烏啼在故處人生多去留
昆明池樂歌
彩鷁齊飛簇畫旗甲光如水入雲低長楊五柞遙相望
笳鼓歸來日每西
昂吉爾
樂府二章送吳景良
吳門柳東風歲歲離人手千人萬人于此别長條短條
那忍折送君更折新柳枝莫學柳花如雪飛思君歸來
與君期但願柳色如君衣
采采葉上蓮吳姬蕩槳雲滿船紅妝避人隔花笑一生
自倚如花妍低頭更采葉上蓮錦雲繞指香風傳殷勤
裁縫作蓮幕為君高掛黃堂邊待君日日來周旋
柳塘春
春塘水生搖綠漪塘上垂楊長短絲美人蕩槳唱流水
飛花如雪啼黃鸝
御選元詩卷八
