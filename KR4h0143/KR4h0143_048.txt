欽定四庫全書
御選元詩卷四十八
七言律詩六
吳萊
次韻柳博士五洩山紀遊
日曉行呼野鶴羣山溪五級洗巖氛虹霓射壁從空現
霹靂搜潭到地聞桑苧茶鐺遺凍雪偓佺藥杵落晴雲
飄然早已同仙術老我曾探嶽瀆文
一點剛風削玉蓉仙山肺腑閟重重眼穿上界成官府
舌卷西江得祖宗鷲嶺雞峰渾未到龍湫鴈蕩豈多逢
年來卧病吾環堵負却詩家九節笻
浦陽十景(錄四首)
仙華巖雪
手倚晨扃一渺漫山神擁出玉㠝岏光侵道者祠星室
跡破樵家斲藥壇石筍撐空穿宿暝天機織素挂餘寒
俄然喚醒西南夢怕作松州徼外看
潮溪夜魚
昨夜寒潮與此通荒溪尚趁百川東行依桕樹林頭月
釣拂蘆花嶼畔風插竹侵沙魚扈短篝燈映草蟹碕空
太公遠矣吾將隱赤鯉何書在腹中
南江夕照
偶出官橋倚落曛詩家觸景謾紛紛彈琴在峽驚聞瀑
罨畫為溪喜得雲竹篠晩深樵弛擔莎根秋短牧歸羣
道旁更有枌榆社欲脱蓑衣藉酒醺
東嶺秋隂
幾點晴雲著樹梢寒山蒼莽類城壕雞豚日落聲相接
鸛鶴風凉勢自高小徑殘榛分嶺脊平疇淨綠帶溪毛
朝來雨足多秋意井上無人事桔橰
寄喻國輔張宜之
手挾殘編只蠧塵山林著我最閒身槁梧可據瞑須熟
華黍雖亡補欲真危坐但看燈作暈遠遊還覺劒生鱗
相思正是多風雨滄海無涯可問津
柳博士自太常出提舉江西儒學來訪宿山中
一埽空山鹿豕蹤車如流水馬如龍黃麾法仗知宸輦
青史勳名問景鐘宣室受釐端有召曲臺傳禮尚為容
少年作賦將投獻東北孤雲是岱宗
尚有歐曾舊典刑森然人物照青冥身從北闕攀燕桂
夢壓西江食楚萍萬里毳袍春植雪千秋龍劒夜占星
此身恨不輕簦笈的的根源在一經
吳師道
寄友
聚散悠悠水上萍相思千里夢魂驚門扃白日閒花落
愁入春風芳草生天北雲遥回雁影江南春盡老鵑聲
飄零王粲今何處想見登樓此日情
赤壁圖
沈沙戟折怒濤秋殘壘蒼蒼戰鬭休風火千年消伯氣
江山一幅挂清愁丈夫不學曹孟德生子當如孫仲謀
機會難逢形勝在狂歌弔古謾悠悠
溪亭夜宿
閒亭來伴野雲棲剪剪東風冷客衣孤鶴有聲溪上啄
落花無影月中飛愁銷綠髮三春過夢拂青山半夜歸
混迹魚樵莫惆悵得時奴隸總輕肥
野中暮歸有懷
野田簫瑟草蟲吟墟落人稀慘欲隂白水西風羣鴈急
青林暮雨一燈深年豐稍變飢人色秋老誰憐倦客心
酒禁未開詩侶散菊花時節自登臨
和黃晉卿客杭見寄
書問蕭條已半年知君近買過湖船江花日暮吹紅雪
店樹春晴起綠煙客裏光隂遽如許人間岐路正茫然
離羣得似從游樂紙貴錢塘日萬篇
次方韶父韻
婺女城頭掩半扉沈侯樓上鎖斜暉聽鴻前度同游盡
化鶴重來萬事非山水娛人真不惡文章驚世故多違
何如有酒身長健竟月登臨莫便歸
送許益之之金陵赴趙侍御招
揚帆千里載書琴此事光華喜見今青眼憐才真有道
白雲出岫本無心校書燈火西齋靜聽講衣冠北府深
歲晩幽期良自保孤根未恨遠穹林
和羊希曾憲史韻
高步青霄計未差征途祗暫走塵沙煙波江上吟芳草
風雨城東看落花攬轡欲追千載士扣門肯向五侯家
遥知齋閣清無事滿架殘書整復斜
中秋次同院人韻
鳴騶雜遝款庭中宴罷扶攜看醉翁禁鑰鎖深秋院月
天香吹濕露華風終宵倚樹憐吳質何處登樓覓庾公
挹取清光照方寸此時分散莫怱怱
山行即事
穿雲渡水百盤廻身在青紅錦繡堆野老怪人衝雨過
牧兒疑我看花來山林自足平生志州縣原非健吏才
但得翳桑無餓者不妨歸卧守蒿來
次韻張仲舉助教上京即事
海波填碧湧金鼇當日經營得俊髦周鼎卜年開帝業
漢都作鎮奠神臯宮中雙鳳朝扶輦帳下千牛夜捉刀
萬國會同時肆覲衆星遥拱北辰高
大駕時巡鎮北庭皇風萬里暢威靈有年太史仍書雨
卜日祠官已祭星白草黃雲秋漫漫朱樓翠樹晩冥冥
南歸却作灤陽夢應是平生舊所經
翼翼行都歲幸臨名王諸部集如林氊車滿載彤庭帛
寶馬高䭾内府金暮散歌呼灤水上夜騰光氣黑山隂
世皇謨略真宏遠共感湛恩到骨深
聞危太朴王叔善除宣文閣檢討
隂山分脈自崑崙朔漠緜延迥北門遥見馬䭾知牧地
時逢水草似漁村穹廬勅勒秋風曲青塜嬋娟夜月魂
今日八荒同一宇向來邊徼不須論
兩都賦意入經營今日奇逢有此行弟子絃歌臨璧水
諸公篇翰出承明眼中高闕祥雲色夢裏空齋舊雨聲
千里相望勞問訊追扳無路若為情
亭障連山入杳茫氊車如雪謾沙場鵰盤天際秋雲白
鴈去關南木葉黃獨客應憐冠戴楚閒情無奈管吹羌
歸來若度桑乾水莫忘并州是故鄉
至大庚戍黃君晉卿客杭與鄧善之翰林昔松
瀑尊師儒魯山上人會集賦詩今至正辛已晉
卿提舉儒學與張伯雨尊師高麗式上人會再
和前詩上人至京以卷示因寫往年所和重賦
一章
後先人物一時雄心迹寧須較異同來此清談散花雨
依然舊夢聽松風畫圖長共湖山在煙火頻驚殿閣空
萬里忽逢東海客前詩重寫思何窮
城外見杏花
曲江二十年前會回首芳菲似夢中老去京華度寒食
閒來野水看東風樹頭絳雪飛還白花外青天映更紅
聞說琳宮更佳絶明朝攜酒訪城東
次韻柳待制直院晩歸
庭松吐燄引凌霄露井銀牀凍不消雲霧窗深隔風日
鳳凰聲集和簫韶書成給札分曹寫直罷攜香滿袖飄
自昔詞臣宜白髮禮賢珍重此時招
簡王文學
有客空齋歎不歸鄉心二月亂於絲杏花深巷春風夢
茅屋荒田夜雨詩天氣未佳宜小住人生行樂竟何時
乞君安得千壺酒爛飲狂歌慰别離
歐陽元
試院唱和
進講金華集衆賢禮闈御命拜君前花催蠟炬同清夜
餅餤紅綾憶昔年龍尾步隨黃閣老鵠頭書下紫微天
南宮羣彦時相問何似官街有米顛
早秋聽秋居士園池
碧池流水綠潺潺高下樓臺紫翠間阮籍才華勝南族
謝安清致滿東山標名花塢鸎爭道集句桃符鹿守關
灑埽園丁今白髮秋翁化鶴幾時還
竹澗圖
青林翠巘俯江郊谷口湍流巨石㘭戛玉萬竿鳴水樂
垂紳雙瀑盪雲旓風漪靜浸蒼龍影月瀨光搖紫鳳巢
歌罷商巖採芝曲兩翁翰墨定神交
過洞庭
白沙隠隱見金鼇殿閣憑虚結構牢天水渾融浮太極
神人幽顯隔秋毫龍堂深閟靈棲冷象緯低垂客枕高
欲作廟堂迎送曲杜紅蘅碧盡離騷
夜宿寺前農家
漢南旅店已星稀倦宿田家帶落暉蕭寺依山聊復爾
鄴侯送酒是邪非風餐并覺凉生飯露坐俄驚月在衣
老子漫遊吾漫送登山臨水澹忘歸
昌山
昌山峽口日西斜蘭渚維舟近酒家水漱樹根龍露爪
石排江岸虎交牙路迴佛寺藏深塢風動漁舟埽落花
再拜靈均獻蘋藻月明環珮下汀沙
大明殿早朝
扶搖萬里上青霄鳳闕龍池步步瑶駝背負琛金絡索
象身備駕玉逍遥衣冠俯伏傳呼嶽干羽低回看舞韶
湖海布衣瞻盛事他時田野夢天朝
郊天禮成應制
紫壇黃幄夜無風牲璧初陳月正中瑞靄霏微成五色
神光烜赫映重瞳千官屏息瞻天表萬國關心在聖躬
清曉慶雲高捧日簫韶前導駕還宮
陳泰
偕猶溪諸公同遊青原山謁七祖塔步韻(并序)
青原山七祖塔悟真寂禪師乃六祖法嗣也其塔
中舊有錫杖貝葉出塔之東為井泉者三一曰雷
湧二曰飛錫三曰虎跑清冽可愛皆七祖所開者
其初參曹溪六祖數契合石碑上具述張公無盡
信國公文山皆有詩刻於後今并錄之
夢裏青原四十年六朝來覲塔中仙傳燈有記貝書在
飛錫無聲霜井圓石壁倚雲僧入室飯鐘縈樹鵲通禪
看碑忽悟曹溪旨擬向人間息萬緣
宋本
大都雜詩
抛却漁竿滄海邊拂衣來看九重天畫闌九陌橋如月
綠影千門樹似煙南國佳人王幼玉中朝才子杜樊川
紫雲樓上如澠酒孤負東風二十年
繡錯繁華徧九衢上林詞賦漢西都朱門細婢金條脫
紫禁材官玉鹿盧萬里星辰關上界四朝冠蓋翊皇圖
東鄰白面生紈綺笑殺揚雄卧一區
盧溝曉月墮蒼煙十二門開日色鮮海上神仙非弱水
人間平地有鈞天寳幢珠珞瞿曇寺豪竹哀絲玳瑁筵
春雨如膏三萬里盡將嵩嶽祝堯年
殿試罷賦
玉堂松檜帶晨霞遥望宸嚴共拜嘉逢掖諸生袍立鵠
未央清問墨翻鴉扶搖九萬風斯下禮樂三千日未斜
從此君王識名姓煙波慙愧舊漁家
宋褧
都城雜咏
萬戶千門氣鬱蔥漢家城闕畫圖中九關上徹星辰界
三市横陳錦繡叢玉盌金杯丞相府珠幢寶刹梵王宮
遠夷縱睹爭修貢不用琱戈塞徼通
風物鮮妍飾禁城豪家戚里競留情花圍錦幄清明宴
香擁珠樓乞巧棚叱撥馬搖金轡具帡幪車颺繡簾旌
他年定擬持鉛槧細數繁華紀太平
流珠聲調弄琵琶韋曲池臺似館娃羅袖舞低楊柳月
玉笙吹綻牡丹花龍頭瀉酒紅雲灩象口吹香綠霧斜
却笑西鄰蠧書客牙籖緗帙費年華
明照坊對雨
章臺車馬去如流白雨霏煙拂畫樓九陌平鋪明似練
兩溝急瀉碧如油美人虹見西山霽少女風來北里秋
凉意滿襟簾幕卷宮鴉歸樹夕陽收
璧月
璧月悠悠上女牆六街燈市遠微茫隨車徑去柳家婢
走馬獨歸韋氏郎戚里煙塵眩銀海九重宮闕接瑶光
銅駝陌上聽&KR1379;鼓笑殺西樓白玉觴
送高子敬歸彭城
元龍不拜富民侯袖劒囊書苦掉頭李愿有心盤谷去
阮咸無意洛中留春城寒食鶯花靜日暮鄉關汴泗流
我亦拏舟江海去試從沙鳥問黃樓
寒食暫出
一百五日上街頭半晴半雨天悠悠豪家出郭車爭道
少婦當壚人上樓輦路暗生芳草遠御溝平瞰碧波流
少年直把春償酒若箇新詩紀勝遊
通州晚晴即事(南遊湖湘)
水榭空明雨脚收凝笳催上驛亭舟紫霞爛剪翔鴻錦
碧草平鋪集翠裘落日關河初客路浮雲宮闕上神州
誰憐五色江郎筆真使超然賦遠游
除夜宿武口驛憶誠夫兄
瓶笙榾柮澹無聊幾度他鄉遇此宵三十男兒尚書劒
尋常意氣自雲霄風燈直下漁歌亂斗柄旁邊帝闕遥
懸想銀臺門下客聽雞忙赴紫宸朝
登第詩五首
崇天門唱名
三月吉日當十三紫霧氤氲閶闔南天子龍飛坐霄漢
儒生鵠立耀冠篸黃麾仗内清風細丹鳳樓頭曉日酣
獨愛玉階階下草解將袍色染成藍
恩榮宴
上相傳宣弁冕趨玉堂西北拜鑾輿歌聲縹渺方壺外
酒味氤氲沆瀣餘幕額錦光晴爛漫帽簷花影晝扶疎
君恩誰識深如海獨倚東風詠藻魚
同年會
臨水亭臺似曲江同年人物宴華堂嬋娟笑弄龍香撥
醽醁深涵鳥羽觴醉後方言頻爾汝座中除目互平章
從來期集輸京雒仍見詩歌播八方
賜章服(自是年始幞頭花帶靴銀木簡皆具簡上仍刻御賜字金填之五月一日)
(皆除書同授)
承平天子重科名章服分頒出大明袍是涿羅香縷細
笏勝楷木素文横晨趨象魏雲霞粲夕奏龍池玉雪清
遥想鳴珂朝會處鵷行爭訝被恩榮
上謝表恩
瑞日鮮明射玉題華袍繂䌨近罘罳舍人宣贊瞻丹闕
新進趨鏘詣赤墀黃屋雲行天杳邈綠章風送路逶迤
湛恩豈許須臾報要見他年獻納辭
海岸春行
越橋西下苑牆高綠淬垂楊絳淬桃霞擁玉樓晴啓戸
風生瑶海暮翻濤官因立馬看花擔漁隱聞鶯罷竹篙
惟有香園春事好幾人詩興似吾曹
和趙魯瞻海岸冬日晩歸
白塔高標射紫霞鳥棲宮樹客投家燒香人拜彎弓月
穿市兒攜翦綵花苜蓿地眠朝退馬蒲萄園隔宴迴車
人生要縱長安眼何事能容便面遮
秋思書將陵驛
斜陽催出鳳凰城津鼓聲沉夜櫓鳴海口風來吹酒醒
漳濱葉落喚愁生望深夕浦蒼湮暗夢入秋閨素月傾
况是潘郎年紀到二毛侵鬢不須驚
雙清亭春日獨坐
帝城何處不紅塵小海危亭獨可人笭箵舟航浮上牐
笙歌池館接西津恩波浴鷺連洲暖宮樹啼鶯隔岸春
不用鞭苔了官事笑談容得幕中賓
春暮雙清亭小酌懷張孟功
吏退公庭鴈鶩行持杯暫對水雲鄉山開罨畫涵晴影
花落臙脂漾晩香酒幟隔津標柳陌漁舟避浪向蒲塘
懷人不得同相賞空賦停雲第二章
東岡崇恩寺晩酌其僧一峰求詩
山門杉檜碧簫森步屧迴廊一徑深罷酒長風來北渚
按歌明月出東林幽軒晩立雲容濕高閣晴登海氣侵
忽報寒溝潮信到可能重聽穎師琴
過餘姚寄賈治安同知
秋深持節下鑾坡吳越風煙入浩歌溪水通橋松作竇
山雲收雨石為窩避泥驕馬哺寒草過隴飢牛齧早禾
别駕歸來應笑我驛程何事苦吟哦
送王彬叔赴西書史
廬江憲府昔曾經作掾聞君有此行灊皖諸山倚天峻
淮淝二水得霜清蒼鷹自向秋風擊丹鳳還依曉日鳴
簡牘賢勞好珍重靈臺明處是雲程
王士熙
用袁待制送行韻
青草白沙入渺漫層層山色舊曾看赤城曉日霞初起
黑谷晴嵐雨未乾錦帕蒙鞍中使馬寶刀分膾内家盤
不才底事頻行役只合清江把釣竿
次霍狀元接駕韻
關頭曉日瑞光蟠隱隱駝鈴隔薄寒金殿巧當雙嶺合
繡旌遥指五雲看軍裝騕褭開馳道仙仗麒麟簇從官
詞苑恩波供染翰秋風歲歲候鳴鑾
寄武夷思學齋
武夷山色青於水君築高齋第幾峰北苑鶯啼春煮茗
西風鶴語夜巢松田家送酒芝香瀉道士留書石髓封
聞說牙籖三萬軸欲馮南鴈約相從
送朱真一住西山
官河新柳雪初融仙客歸舟背楚鴻鐡柱晝閑山似玉
石樓人靜水如空煮茶榻畔延徐孺燒藥爐邊覓葛洪
天上雲多白鶴去子規何事怨東風
留别參議
祥麟不入文王囿野鶴空盤越嶺天荔子園深風却暑
萊公祠古竹依泉晴霞暖映扶桑日夜雨寒生瘴海煙
萬里相從還又别小舟潮上更留連
别張思聖照磨
柏臺深處識風姿南國春殘送我時幕府日長松影瘦
琴書窗小竹香遲山杯持酒分椰子石蜜和漿摘荔支
從此朱厓明月夜飛雲頻與寄相思
白蓮
昆吾纖刃刻芳菲玉女新抛織錦機無質易隨清露滴
有情應化素雲飛青腰霜下蟾房冷皓首天邊鳥使稀
最憶齊州舊遊處日斜雙槳折花歸
送袁德平歸越
平湖如鏡靜秋波禹穴西風卷碧蘿狂客有船都載酒
道人無字不籠鵝牀頭舊笏青雲近窗下殘編白雪多
燕市塵深拂衣去海門何處問漁蓑
送巨德新
渭城秋水汎紅蓮白雪梁園作賦年金馬朝回門似水
碧雞人去路如天揚雄宅古平蕪雨諸葛祠空老樹煙
小隊出游春色裏滿溪花朵正娟娟
送袁道士
五公舊譜漢庭傳之子飄飄去學仙山裏牧羊成白石
雲間騎鶴上青天黃庭夜月迎三疊綠綺秋風度七絃
拂袖京塵留不住别離可奈落花前
軒轅雲裔越公家學道青山幾歲華仙覓安期曾授棗
詩成湘子觧開花金砂擬煉長生藥銀海初回遠使槎
二十四巖明月夜簫聲何處落煙霞
題節婦
寒窗機杼泣秋風鏡影鉛雲不汝同明月有光生夜白
貞松無夢妒春紅羅襦舊繡天吳坼綠綺離弦海鶴空
陌上行人指華表閉門疎雨落梧桐
上京次伯庸學士韻
侍臣催講御階西雲靜觚稜曉色低天闢神州卑兩漢
地連碣石轉三齊含香晝永閑青瑣視草堂幽濕紫泥
最憶東山老松樹秋風應有鶴來棲
長堤芳草遍灤河誰買扁舟繫樹槎金帳薰風生殿角
畫樓晴霧宿檐阿萬年枝上烏啼早九奏階前鳳舞多
供奉老來文来盡詩壇昨夜又投戈
送王在中代祀秦蜀山川
太華雲連蜀棧低柳花三月紫騮嘶香浮曉露金奩濕
旛拂春煙絳節齊策牘當年登桂苑詞林後夜趣芝泥
長安遊客應無數誰共王褒頌碧雞
送危伯明教授南歸
鯉魚吹浪柳花香春水還乘日計航天外青藜歸太乙
人間白髮老文昌疾風筆陳開生練細雨書壇校底囊
好為聖朝宜教鐸育才取次進明光
送張元杰
名山使者碧霞衣三月天南白鴈飛瑶席東臯分桂醑
紫檀北斗動珠輝石厓有迹尋仙去溪水無情喜客歸
上際峰前赤松宅春來蕙草正芳菲
李源道
次韻送虞伯生使蜀降香
城南尺五去天低迴首彤樓十二梯六月岷山猶有雪
三春雲棧迴無泥浣花溪上看秧馬芳草渡頭聞竹雞
見說草堂遺構在公餘須到錦城西
贈劉宗道使安南
一介強於十萬兵秋風持節使清泠可容贊普窺唐壤
要遣莎車拜漢庭蜃吐瘴煙驪洞暗鯨掀巨浪海雲腥
元戎已辦安邊策萬古千秋汗簡青
送捧詔使
霜落澄江水似藍江亭折柳送髥參五條温詔頒天北
一棹清風下斗南父老疲癃沾利澤山川勝㮣入豪談
渝城好過黃花節金碧臺高酒半酣
暮春即事
垂柳隂隂雪擁沙殘陽淡淡水明霞夜來枕上初聞雨
今日枝頭不見花啼鳥已傳春去信狂蜂猶趁晩來衙
柴門盡日無人到讀罷離騷更煮茶
王思誠
夀陽道中遇雪
十月燕州冷不堪朔風如劒入衣衫羊頭雪映鴉兒峪
馬首雲連燕子巖絶澗冰消泥滑滑斷崖土落路巉巉
昌黎奉使曾經此驛舍題詩壁上緘
晉祠用王君韻
晉溪樓閣對琳宮松柏隂森戸牖東難老泉頭石湧雪
望川亭脚谷號風萬家稻畆棋枰上十里山村畫幅中
興廢無窮秋又老半巖霜樹晩霞紅
李仕興
抵楚門
楚門山色散煙霞人到江南識永嘉半壠石田都種麥
一冬園樹尚開花海天日暖魚堪釣潮浦船回酒可賖
傍水人家無十室久憑舟楫作生涯
王懋德
元宵
春入東郊雪漸融熙熙天氣報年豐萬家燈火分明月
幾處笙歌雜暖風短髮已無丹可黑衰顔猶有酒能紅
溪山容我閑來往先具扁舟訪釣翁
塔布台
靈寳觀
敲鞭吟入楚雲堆道士出迎將鶴來門徑雨深蒼蘚合
洞房春暖碧桃開蒲團分座臨丹竈松釀凝香壓酒杯
相與笑談忘世慮更從何處覓蓬萊
蘭浦漁舟
蘭浦香濤接澧湘漁舟數葉泛滄浪綠簔篛笠生涯足
明月蘆花興味長江草無情侵夢寐煙波有分定行藏
令人還憶陶朱子獨釣西風幾夕陽
申屠駉
金山寺
層層紺宇裹崔嵬脚底江濤殷怒雷塔影暗搖坤軸動
鐘聲晴擊海門開僧臨水府洞中出人泛仙槎海上來
六鑿塵埃俱洗盡不知身在妙高臺
靳榮
送都元帥述律杰雲南開閫
飄然白髮老書生横槊哦詩萬里行蠻貊望塵無敵國
朝廷頼汝作長城巫山落葉秋風起瀘水驚濤夕照明
若到武侯祠下拜夢中應與細論兵
新田八景(錄三首)
神陂落鴈
太子神陂護綵氛平蕪疎樹夕陽曛乍驚天外初來鴈
忽見沙邊已落羣秋影横斜浮淺水寒聲嘹唳徹青雲
世間飛翼知多少孰似當年繫帛勲
濟溪梅月
溪自凝寒梅自春梅花得月更精神波間斜浸瓊林瘦
天上高懸玉鏡新雲霧屏開香撲面水晶簾捲影隨人
清光醉吸歸無寐吟就新詩夜向晨
景明飛瀑
玉龍睡起白雲堆噴出珠璣萬顆齊飛下半空懸瀑布
流來平地漾玻瓈遍澆禾稼秋雲闊靜浴扶桑曉日低
若遇春來桃夾岸漁郎認作武陵溪
吳善
京師送玉虚宗師還山
道人野服鹿皮冠曾約茅君駕紫鸞天外至今風露好
人間何處水雲寬隂隂木葉藏經榻簌簌林花綴石壇
欲趁歸舟下吳越凌風飛珮不勝寒
王肖翁
題趙子昂畫錢德鈞水邨圖
幽人心地本翛然此境相諳七十年茆屋數椽依約外
雲山一抹有無邊眼前生意今林屋筆底秋風古輞川
勝景有餘描不盡歸鴻幾點落寒煙
許謙
三月十五日夜登迎華觀
夜深來此倚闌干千里樓臺俯首看月到中天花影正
露零平地草光寒氣清更覺山川近意遠從知宇宙寬
長嘯一聲雲外落幾家兒女夢初殘
九月十七日登清涼寺翠微亭故址
梵宇崢嶸枕石頭倚風極目立荒邱黃花覆地初經雨
白鴈横雲帶遠秋城郭已非山故在江淮失險水空流
衲僧八十仍多病收淚殷勤說故侯
春夜
飢烏驚鵲起南枝夢入槐柯覺亦悲花裏樓臺春到早
竹間窗戸月來遲篝熏翠被爐存火燈落紅星硯汙池
可惜風光半塵土明朝火急報君知
兩部蛙聲似打衙披衣清坐夜紛譁門同靖節日長閉
家近相如酒可賖低幕風生翻宿燕小簷雨歇落輕花
玉琴聲斷尋幽夢回首西牎月未斜
李惠
自題石門六觀圖卷(錄四首)
甑山晴雪
天上神仙縞素裳雲間宮闕陸離光一輪日上金盤爛
千尺峰高玉筍長飢鶴斜窺松檜影野人獨惜蕙蘭芳
明朝黛色新如沐添得泉珠滿石牀
雙溪春水
曲岸逶迤路不分隔溪漁唱忽相聞浮槎觸樹雲離影
合浦交流縠聚紋芳草拂煙迷遠近落花隨雨下繽紛
鷓鴣飛處春雲薄立遍汀洲日未曛
石門夕照
北澗流泉響蟄雷連峰中斷石崔嵬一川紅葉青山暮
千里黃雲白鴈來隂草舍煙明翠羽寒花和露委蒼苔
故人獨在秋江上誰把瓊芳拂鏡埃
溪亭秋月
隂樹臨溪坐夕曛寂然人事不相聞嵐光濕袂渾如雨
水氣騰空半作雲野枳垂英青鳥拾山桑成實白猿分
中宵月在松梢頂築石方壇禮少君
陳樵
臨花亭
滿樹琉璃間碧瑶當歸葉長映芭蕉樹頭生雨時時濕
春色如花日日消杜宇有言終不踐綠魚新種已生苗
今朝百舌聞鶯語飛上梧桐特地嬌
松邊柳下日徘徊鳥散飛紅墮酒杯芍藥成叢當戸出
茯苓分種傍松栽雲高卷雨從風去花晩將春入夏來
亭下肉紅如斗大耐看不似玉玟瑰
遠山過雨綠崔嵬竹外青松竹下梅滿樹丹青隨物換
平生富貴逐春來歌珠一串鶯流出花影數重風揭開
關右牛酥賤如土莫教紅紫落成堆
上虞魏氏湖上精舍圖
湖上蘭舟水上亭有時水漲與階平亭前古柳經春弱
門外孤洲昨夜生海氣遥連育王塔蜃樓半入會稽城
山隂道士攜琴至寫盡風聲到水聲
寶掌泉
屋上無端雨亂飄雨留石罅碧寥寥浮光出穴藏丹淺
浣水為花到地消石髮年深長滿洞玉魚春冷未生苗
泉中自是蛟龍窟頃刻隂雲滿樹腰
春日閨思
白玉堂前雙燕飛堂中思婦怨殘暉臂環寄遠青蕪合
瓊宇題乾白鴈歸醉倚合昏驚葉暗愁尋荳蔻妒花肥
窗開昨日同心錦染罷香絲不上機
跳銀溪
枕石聽泉伏草萊跳銀溪上日徘徊山間遠樹迎人出
日轉晴虹渡水來雲氣長連西澗石春寒猶在北枝梅
谷亭幾載秋無黍沙上菰蒲暖更栽
分題翠光亭送李仲常江隂知事
亭前練水細如縈亭上君山玉作屏林斷纔通吳月白
鴈飛不盡楚天青莓苔著雨長黏石翡翠迎風欲墮翎
怪得步兵迷望眼詩成正值酒初醒
玉雪亭
棃雲柳絮共微茫春入園林一色芳枸杞通靈空吠月
芙蕖到死不禁霜夢遊蓬島瑶臺曙歌落吳雲玉樹長
亦擬廣寒親學舞朝來新製白霓裳
冰夷遊遍列仙家片片臨風散六花隂壑有光迷白月
亂山無處覓青霞臺高漸見石稜長枝重不禁梅影斜
聞說銀河多翦碎津頭幾欲問星槎
凍雲巖壑曉曈曨目極齊州望欲空落月回光窺上界
嬌花無信誤東風曲吹鐵笛驚雲散槎向銀河與海通
野客燒丹深洞裏自調火候似春融
銀漢傾翻貫月查驚鴻無處認江沙水晶簾密秋光冷
華蓋峰高天影斜飛瀑半凝蒼玉佩薰風不度碧桃花
山前山後多鄰曲盡作江南富貴家
俗塵無路到巖扃瓊作池臺玉作亭海月寒通千頃白
楚山瘦減八分青回屏紋細裁龜甲野褐年深補鶴翎
應有才華奪天巧天葩飛墮滿中庭
羽仙飛步駕青鸞仙袂臨風響佩環琪樹移根來月裏
瓊花無夢落人間春回壟首梅先覺舟入山隂客未還
我亦玉堂揮翰手他年鵷鷺簉朝班
三泉
泉眼離離傍石稜奔流胍脈到軒楹詩成石面花無數
夢冷池頭草不生江夏茶經有遺譜南磳水樂變新聲
林居漸覺機心斷渴鹿逢人自不驚
少微巖
石醜松寒槲葉乾振衣又在碧霞邊南州處士星猶近
今歲中秋月未圓雲葉長黏巖上石雨苔不滿洞中天
麝香眠處休驚起綠桂初紅果欲然
丁復
鴈門送楊仲弘姪士畔歸龍泉
伯也未入玉堂日我亦忝薦金閨名三千里外嗟淪落
二十年餘異死生猶子初從鴈門見故鄉能作龍泉行
腸斷東門别小阮索詩相送若為情
題觀海圖為張普賢作
自古十洲三島勝幾時一釣六鼇連千年王母蟠桃實
五百童兒採藥船日出早看金柱湧天空只擬玉壺懸
乘查欲接張公子直到牽牛織女邊
九月一日遊昭亭(在宣州)
山色江光帶近郊道旁楊柳舞寒條半生九日黃花酒
多在西風白下橋千里客遊仍暮景異鄉人事又今朝
老來未遣登臨嬾盡醉東家綠玉瓢
寄謝子木
秦贅誰徵夢午年漢宮倉氏豈淹賢荒凉秋浦時時酒
髣髴番江夜夜船湖海客身皆暮齒家山兒蕨等春拳
何時與和歸來賦白石黃沙未有田
送南臺掾史劉孟琛陪治書順昌朝賀
上帝南郊法駕親憲臣北道傳車新冰霜隨路關河曉
雨露垂天海嶽春千里渥洼從驥子九重閶闔候雞人
冕旒再拜三時日玉帛交横萬國賓
送僧遊廬山
廬山東南山木多石梁顛倒挂銀河仙燈夜半天人落
佛屋春深海客過五老芙蓉還好在陶公楊柳定如何
布帆又起江湖興應道西風動薜蘿
送萬容長老歸故山
長記題詩送萬容喜看飛錫下諸峰笙吹緱嶺仍騎鶴
劒出豐城又化龍山氣含霜飄夕磬溪聲和月瀉寒舂
何如官寺聽車馬空伴黃塵起斷鐘
次韻具菴送湛淵上人永嘉省師
早年為客曾遊處今日題詩却送僧珠箔濺厓看雪瀑
寶窗緣塔見天燈金仙爛漫開銀界玉女嬋娟倚翠層
禮罷阿師窮勝討諸峯歴歴漸攀登
送郭筦勾之西臺
南州待著騎驄馬西土今須聽鳳皇風妥浪花清度月
秋先關樹早驚霜汾陽宅畔槐應老泰華峰頭藕正香
願得盡分冰雪片沈疴天下總令嘗
送答彦修御史調西臺
泰華雲開仙掌明關門樹冷早霜清九天丹鳳銜書下
六月青驄擁轡行南國江山吟總遍西周人士喜爭迎
鷹鸇鵰鶚高風外麟趾騶虞美化成
覽勝樓
二水三山帶遠洲五臺雙闕起高秋齊梁宮苑依城在
江漢波濤入海流金刹曉開龍虎國玉笙宵下鳳皇邱
一天灝氣清無際況及此時長倚樓
與杜清碧先生
武夷山水先生宅山上松聲落醉眠不廢乾坤有清氣
至今巖壑出神仙南陽諸葛吟梁父西蜀揚雄草太玄
聖主如天明日月九重虚席正求賢
先生九曲溪邊住錦里風光太逼真當代如求董狐筆
名家政要杜陵人玉堂金馬頻催詔朱紱銀魚嬾挂身
聞道少微星不夜已知江上有垂綸
五雲絳節下林邱萬里銀槎上斗牛聖代已興周禮樂
大儒宜法魯春秋上林花霧冥冥濕太液恩波浩浩流
清夜夢回高閣遠一蓑煙雨泛漁舟
聖君虚席禮賢初太史濡毫應詔餘沙草總肥金騕褭
宮花時落玉蟾蜍晉朝人物推安石漢代文章識仲舒
成業經綸有如此人生須讀五車書
與李五峰先生
鴈蕩山前結屋牢先生敧枕聽松濤麒麟一出空祥瑞
鳳鳥孤飛惜羽毛漢代文章遷史盛晉時人物謝安高
嬾將白髮供朝紱縱有金魚換酒醪
送僧遊浙東
我家浙東海水西危峰高上起天梯蛇㗋尊者秋歸洞
虎背禪師夜過溪晚日桃花山更好春風藥草路多迷
何堪相送寒江上短髮頻搔更不齊
湯公雨
初至蘇州登虎邱
擬從閶闔種胡麻虎阜山前好問家何必中秋方待月
儘教經歲可看花提筐漁婦誇鮮晚招涉舟人鬧日斜
且叩禪扉假眠息沙彌延客已烹茶
王圭
趙雲仲諸君見訪小酌次韻
長楊旖旎綠隂晴小閣芳菲接謝城樂事良辰真具美
酒徒詩伴舊知名春隂忽散林光變曉露未晞花氣清
有興時來共幽賞暫時風雨莫寒盟
陳公輔遷居
大隱何常厭市閭新遷端為好樓居坐來疊嶂雲生麓
住近雙溪客有魚二頃可供投轄飲五車爭羡載行書
門前怕有西臺使未許興公賦遂初
王璋
小閣呈兄敬叔
小閣纔容六尺牀苦寒聊與蟄俱藏少安書卷偏能熟
漫插瓶花已覺香桑火旋分蒸秫竈松風時和煑茶湯
閒中有事能談妙不問維摩借道場
薛平山諸君見訪分得扶字
荒徑經春滿綠蕪喜聞佳客見行廚流鶯度曲時相喚
泛蟻盈樽不用沽行樂中年憐謝傅坐曹休日笑張扶
竹林謾詫風流事未學山王過舊壚
送梅叔章入燕
少年心力辦馳驅名德家聲世所知到闕可無梅福疏
贈人惟有宛陵詩行當塞鴈初來日歸約河魚欲上時
堂北青衫稱壽罷一杯春酒柏山詞
汪鑫
辭汪損軒憲使行姑蘇道中
潮送輕帆過别沙重重溝港響寒葭燕巢未穩元非幕
鱸鱠雖肥不是家風急棹歌穿荇葉日斜橋影卧蘋花
垂虹亭下滄浪水不與愁人洗鬢華
多景樓
千里江山一覽收虚憐多景只空樓金焦對峙曹劉壘
淮陜平分楚漢溝鴈挾邊聲來北固樹連雲影識中州
向來鐵甕今何在地下孫郎亦自愁
泊瓜洲
客愁秋意渺無窮蘆葦蕭然故壘空山&KR0899;南來江欲斷
潮頭東去海相通暮雲歸鴈淮天碧斜日啼鴉楚樹紅
應是瓜洲笑飄泊十年三度落征篷
趙知縣艮岩歲晩見訪
龍種當年舊帝家飛鳬歲晩尚天涯忽傳詩句心先識
各問流年鬢欲華村上春風喧爆竹燈簷夜雨飯胡麻
東遊故舊如相問為說桃源學種花
贄徐容齋憲使
桃源深處是吾廬半世豪華等傳車夢斷舊蕉曾有鹿
歌殘長鋏信無魚愁吟獨感庚寅賦歸去重尋甲子書
聖代喜無封禪事空山容得病相如
汪銖
春仲寄鄧處壺
高堂歴歴見關河悵恨誰憐别後多雙鬢近從愁裏老
一春半向雨中過溪頭殘雪黏青樹江上微風起白波
料得湖天花事好無由分賞欲如何
御選元詩卷四十八
