欽定四庫全書
御選明詩卷四十三
七言古詩八
文林
張憲副山水障子
山高出雲在平地千村萬落連春水乾坤氤氲元氣濕
江湖滿地流瀰瀰糢糊雜樹綠滿眼毫末閒花紅半壘
忽見芳洲草濼間微露樓臺煙雨裏山家茅屋晝不開
背喧高閣深厓間山人對坐奕不語客載小舟何時還
斜橋引出瀼西路欹岸直抵涇南渡開圖恍入洞庭遊
又似天台靈隠去耳邊汨汨聞谿聲堂上真疑結嵐霧
蓬萊閬苑想在此青鞋布襪宜相顧試問神仙結遊伴
却我冠裳塵土滿幾時置我圖書中還似神仙更蕭散
王鏊
海蝦圖
茫茫大海浮穹壤日月升沈鼇背上其間物怪何所無
海馬天吳大如象有魚如屋鱟如帆蝦最細微猶十丈
鬇鬡怒氣須如戟力戰洪濤欲飛出江湖魚蟹總蜉蝣
畜眼平生未曾識畫工何處寫汝真夢中曾到長須國
黑風吹海浪如山魚龍變化須臾間從龍願作先驅去
去上青天生羽翰
送鍾欽禮還會稽
會稽山人其姓鍾丹青之外詩仍工若耶溪上弄雲水
誰將姓字徹九重文華殿前見天子受釐三日居齋宫
東廂落筆風雨疾指盼屢得迴重瞳重瞳一一分甲乙
御筆親書為第一峯巒慘淡李營邱煙雲滅没王摩詰
詔令内府賜鱗蹄又向邊城落戎籍山人拜舞前致詞
草茅何幸逢明時金坡玉瑣天上見惜臣老矣無能為
鑑湖一曲臣所好細草幽花夢中到敕賜烏紗作外臣
白石清泉恣遊釣雲浩浩江悠悠山人去矣誰為留人
生雖云故鄉樂大隠金門亦不惡君不見東方朔
王弼
贈龐生吹簫
寒星點點秋雲薄白日離離映寥廓哀商怨徵動高堂
想見梧桐滿城落青年白晳吹者誰龐子風流妙音樂
自從五月來長安久别吳湘舊江閣吳湘江上曾一吹
江水江煙青漠漠孤舟嫠婦不得眠四顧長風起蕭索
紅塵向來聽者稀鳳喉龍呴如扃鑰秋來見月苦思歸
不覺悲凉指間作此曲本自仙家傳掠舟曾送西飛鶴
燈昏夜靜初聽時小雨先來洗城郭眀朝却上東坡船
此地憶君成寂寞縱有新聲何處聽蘆花月暗楓橋泊
奉使保定諸公餞别屬予為倡
平居雅愛重九名西城乞花過東城眼中一壺又長滿
花開萬事余不管詩情酒量雖不同冷淡竊比陶家風
婦亦忍貧無誶語手壓糟牀如秋雨諸君來尋意疊重
舉杯浮白不相容屈指筭我行色近只恐歸來花已盡
我醉突兀如堵牆請君作歌歌襄陽
遊趵突泉
濟南歴下多白泉白沙幾處涵風煙郭西趵突更神異
平地一朵白玉蓮浪花滚起千層雪此中疑是蛟龍穴
靈藏歲久變妖怪精氣上湧成涎沫餘波散漫淵復渟
溪風冷冽山雨青微霜初下鴈秋浴落月漸低猿夜聽
窮源我欲遡川陸舊誌虚傳自王屋冥茫難測造化情
聊寄泉亭漱寒玉
彭綱
詠刺桐花
樹頭樹底花楚楚風吹密葉翠翩翻露出幾隻紅鸚鵡
趙寬
題蘆溝曉月圖
銀河半落長庚明城高萬戶皆雞聲長橋臥波鼇背聳
上有車馬蕭蕭行蒼煙淡接平蕪迥沙際朦朧見人影
舉頭一望天宇高殘月蒼蒼在西嶺
沈石田百鴨圖
柳塘流水春沄沄誰放百頭花鴨羣石田老翁真好戲
點染霜毫成錦雲錦雲歴亂不可數飲啄浮沈散還聚
白瑩翻令鷗鷺猜綵鮮更被鴛鴦妬菰蒲劒芽一尺強
水香煙暖任回翔正憐身上無泥滓安用人間覓稻粱
洞庭之波連笠澤深綠晴摇漢江色甫里先生得意時
自挈雕闌引文翼我家恰與天隨鄰慣見毰毸弄碧粼
就中亦有能言者不取槖金驚使人
邵寳
小孤山
昔聞砥柱黃河中萬古坐鎮狂瀾東小孤乃是江砥柱
特起不與羣山同羣山隨江鋌奔馬愛此石筍淩蒼穹
孤哉孤哉本天造一任巨浪乘長風節宣夙受神禹戒
滔滔不礙江朝宗我來信宿彭澤下咫尺仰望神妃宫
翠煙霏霏落杯酒千帆閱盡澄潭空舉杯酹江江月白
隔江縹緲留青峯便當載筆賦東海三山點破雲冥濛
雪中題陳工部畫用蘇韻
馬蹄踏遍秋風葉客懷還賞長安雪焚香小院對此圖
此人此景俱清絶恍然不識是何方凍雲壓峯峯欲折
草亭孤坐非君誰閒從水泡觀生滅秋林老筆逼夏圭
千載風神一揮掣得來價直奚可論萬鎰黃金千綵纈
羨君平生有高趣下視塵寰真不屑明朝持此歸江南
小舸乘風去如瞥也知匠意君自得我為題詩皆贅說
欲分半幅遮眼前翦刀安得并州鐵
醉石為王翁賦
湖上秋容淡如拭有人時臥林間石石邊有路通醉鄉
夢邪真邪人不識人有託物無情石可醉亦可醒一聲
何處滄浪清
江雨來
西津渡頭江雨來雨點入江江水回雲飛逐風沙走石
只尺不見東岡臺臺榭叢叢還可望臺上看江更奔放
明朝擬下鄱陽船月色浮江水微浪
儲巏
房山
我行京西三百里日望燕臺歌易水春風著眼到房山
不放黃塵吹馬耳煙嵐護雪不肯銷層峯相揖如相招
千金枉購尚書畫何如平地横生綃晚來頃刻巖姿變
急雨漫山颯銀箭斜陽一抹亂青紅似與詩人供戲玩
胸中邱壑句傳神聞道劉公下筆親太華中峯五千仞
人間何地卜東鄰
鮑楠
題畫作
茅齋半食蒼巖腹老樹如蛟瞷寒綠出門買得東吳船
載酒歸來江上眠剗却横洲一千尺長將醉眼傲江天
石珤
送伍朝信守寧波
官柳風柔拂酒盞渭北江東意何限五馬誰驅高蓋車
畫省秋雲猶滿眼纍纍肘印腰帶黃太守年纔三十強
閭門不敢鳴騶過里中長者多父行高堂日遲采衣舞
一觴一詠聲琅琅紫薇鉅公顔色揚諸孫繞膝兒繞牀
牀頭經史映簪笏膝下歡娛殊未央親恩君寵兩磅礴
膏雨還隨使車落深村無吠厖公府多神雀愛月還登
鎮海樓尋幽或到燒丹壑鏡川幾曲春澄澄人言使君
如水清棠隂無事坐舒嘯惟聽江聲雜鳥聲
羅玘
泰和禱雨有感為吳德純作
金華山雲如紙薄澄江赤日爍欲涸田家生怕牛餓死
滿田焦禾任牛嚼禾盡牛肥尚可為縣吏催租出牛縛
縛牛到市多賣錢了租背上無腷膊新傳縣官昨夜到
坐席未暖行出郭西郊驀地陰雲生狂雷一下顛快閣
雷聲轉大人轉驚兩耳何曾聞雨落雷收雲散天一色
只見高田有魚躍疾忙牽牛趁夜歸覓石踉蹡磨錢鎛
君不見縣官騎馬入縣門猶向山頭望雨脚
夏鍭
送吳黔陽
君未到黔陽我憶黔陽路黔陽道路入楚雲他日雲中
會有君君今向何處還望天台樹天台路遶萬重山白
水穿山流日暮君歸不得住我歸恐君去君去鳴琴隔
湘煙飛聲直到君王前呼取調舜絃
沈周
題陳侍御畫竹
鐵面郎官掃秋雨一夜秋聲落人耳楚歌唱斷碧雲愁
招得湘靈來筆底湘靈倒拔青鸞尾翠袖拖風濕江水
水遠山長不見人惟有千年淚痕紫
題錢舜舉漁樂圖
長川無風縐秋碧鴨嘴平灘引南北水楓葉脱荻花飛
獨許紅蘢占秋色東船老漁罱魚立手擘罱竿雙脚赤
清波炤魚如可拾自見鬚眉還歴歴老妻背坐乳小兒
似厭大兒爭且索西船收綸唱歌返短楫弄波聲湱湱
一家妻子團圞頭三泖五湖供泛宅得魚換米日日飽
鮮鯉活鱸為黍稷漁船兩葉天地間翻覺船寬浮世窄
與漁傳神霅溪老滿眼江湖紙盈尺煙波情性漁不知
令漁見畫漁還惜
南峯餞别文温州
先生移疾倦宦遊六年家居嬾下樓分符到門不可阻
欲行尚為鄉山留柈飱到處筍爛漫饞腹自詫文湖州
靈巖昨已紀勝集南峯未肯饒清幽斜陽半嶺溢人面
綠雲夾樹扶山兜村翁野衲亦追逐半路出酒勸且酬
禽聲下上太守醉直與歐老爭遨頭明朝鴈蕩洵奇美
但恐簿書山與讎不如抱被補一宿别後歲月其如流
朱澤民山水
睢陽老人營邱徒意匠妙絶絶代無為留清氣在天地
便就片紙開江湖長松落葉風細細幽構縈蘿倚江住
壁虎書魚蕩水光老屋疎茅通雨氣老人不歸空北山
芳杜春風應厚顔微官縛人萬事拙安得浮雲相往還
宦海黃塵迷白髮雲壑風泉清入骨思家看畫方兀然
叫落西窗子規月
經尚湖望虞山
日午放船湖上頭虞山隨船走不休高雲仰見出翠壁
飛影下接滄波流青林人家隠山麓雞鳴犬吠聞中洲
鸕鷀羣棲竹葉暗蜻蜓特立荷花秋蓮歌漁唱尚互答
落景在樹猶堪遊小舟爭渡各先去獨逆風波渾不憂
竹堂寺探梅
竹堂梅花一千樹晴雪塞門無入處秋官黃門兩詩客
珂馬西來為花駐老翁攜酒亦偶同花不留人人自住
滿身毛骨沁冰影嚼蕊含香各搜句酒酣塗紙作横斜
筆下珠光濕春露只愁此紙捲春去明日重來花在土
題杜東原先生雨景
老原作畫墨法熟紙上沈沈潑濃綠重林濕葉欲墮地
合澗流淙似鳴玉廬山九疊翠不乾秋影平吞此長幅
借看真怕雨拂面要為時人洗雙目滕王珠簾正堪卷
董家破屋不可宿出門一笑青天高猶怪春泥汙吾足
題光福畫卷
羣山西奔駐湖尾通川夾山三十里川窮小濼開鏡光
居民次水屋比比屋上有山屋下水開門波光眼如洗
虎山橋畔晚市忙打鼓漁郎賣鮮鯉霜前橘柚萬苞黃
雨後楊梅千樹紫山圍水抱開農桑樂土風光真畫裏
三年潢潦我無家恨不攜書亦居此
吳瑞卿染墨牡丹
雨晴風晴日杲杲趁此看花花更好澆紅要盡三百觴
請客不須辭量小野僧栽花要客到急掃風軒破清曉
知渠色相本來空未必真成被花惱吳生又與花傳神
紙上生涯春不老青春展卷無時無姚家魏家何足道
暑中題雪圖
六月添衣喚童子自畫雪圖茅屋裏玉花出筆飛上樹
慘澹陰山無乃是老生放筆還自笑顛倒炎涼聊戲爾
門前有客來借看滿眼黃塵汗如雨
史鑑
秋林會友圖
青山巃嵸凝紫霞飛泉如虹飲渥洼楓林接葉紅於花
上有鸞鶴下麏麚玉樓珠箔仙人家仙人顔色長美好
瑶池桃花得春早門前石楠秋葉香滿地綠雲風不掃
有客來遠方驅車陟羊腸車聲到門止揖讓升高堂高
堂奕奕凌雲漢瑶爵金盤青玉案華燈煌煌照宴嬉漢
女湘妃出帷幔浮雲不行天欲低回風動地飛花亂悲
歡離合樂未央起視明星夜將半夜將半舞且歌發激
楚奏陽和巧笑兩頰生微渦蛾眉曼睩光騰波平生樂
事良蹉跎對此轉覺哀情多明朝忽驚雙鬢皤其奈流
光如箭何
題可菴老人寫竹
國初寫竹王舍人筆端生動妙入神風流太常繼其後
片紙一出人爭取可菴老人得此傳聲價在人尤赫然
江南賢豪動百數家家屏障生風煙前年寄我雪竹圖
天地黯慘雲糢糊大枝横斜小枝亞金鞭擊折青珊瑚
今年寫竹吳江縣寫出千人萬人羨鸞鳳盤空雲日翻
蛟龍出海風雷變鷓鴣無聲錦瑟稀湘娥披雲未遮面
老人老人勿自珍筆力轉多方絶倫高山流水志有在
莫謂識曲無其人
黃雲
煙江疊嶂圖為陳推官賦
趙家駙馬王晉卿畫筆直與造化爭寳繪堂開品神妙
煙江疊嶂新圖成東坡老人發天趣樹搖江色春空晴
武昌樊口五年住楚澤放臣同濯纓後來烏臺入詩案
嬌紅泣露啼春鶯(囀春鶯晉卿家姬晉卿與東坡同謫姬流落人間)兩翁富貴
春夢破寓意奚啻鴻毛輕後來吳興王孫規模亦神似
終遜舊本尤精英陳侯出佐山水郡桁楊晝臥莓苔生
挂之高齋一丈壁仿彿坐聽秋泉聲陳侯陳侯慎勿卷
還櫝或恐飛去難為情
羅燾
宿黃龍觀
杖藜迢遞尋仙源古祠遥見雲中旛空林山猿食栗響
深澤野獺銜魚喧道人步出懸厓下度竹穿松遠相訝
焚香邀入紫芝居為寫黃庭坐清夜
朱朴
贈張惟愛秀才
有美人兮山之陰我欲放舟何處尋幾時射策蓬萊殿
猶自讀書松桂林神交千里夢已接詩社百年情獨深
芙蓉可折不可寄江水浩浩傷人心
祝允眀
濟陽登太白酒樓却寄施湖州
昔聞董糟邱嘗為李白天津橋南造酒樓人見二子不
可見唯有傑句挂余心肺爛爛珊瑚鈎長安風沙住不
得南歸再臥蘇臺秋泊舟濟陽城買酒銷客愁登樓拜
先生進爵澆黃流知章不語先生笑飛花亂撲過樓頭
金陵更無風凰遊岳陽莫將黃鶴留鄉關浮雲蔽落日
題詩却寄施湖州余為先生牛馬走湖州乃是賀老儔
西塞山杜若洲與爾相期釣鼇去千年江海同悠悠
顧清
為杜庠題山水横幅
屋頭衆山森戟戟屋下寒溪深見石溪流循山若縈帶
别館離亭紛向背茅堂近水景絶幽繞簷萬竹風颼颼
主人自得濠上意終日俯檻臨寒流東寮把酒呼促席
隔屋糟牀晚猶滴清談北館風滿衣折梅寄遠情依依
山童晨起掃落葉不知松露霑荆扉經營布置各有態
頗覺畫者勞天機東吳杜郎江海客覽勝搜奇遍京國
家園十畝畫不如猶向丹青愛陳迹西風八月南鴈飛
扁舟遠自長安歸高堂無事兄弟樂終日雞黍要鄰比
新圖便是君家事何必區區詢畫師
為潘克承題林良蘆鴈
林郎花鳥今代奇水墨到處皆天機長縑闊幅信手揮
妙處不屬丹青圍江頭雨深菱荇肥枯槎折葦紛離披
鴐鵝羽冷畏遠飛雄雌兩兩相偎依靈苕翠羽不自危
鴝鵒噤語晞玄衣依棲俯仰各有姿乍見幾欲呼鷹師
乃知此老筆不疲市朝山林時見之雞林相君知白詩
君家此本吾無疑北風漸高禾黍稀雲飛日見江南歸
吳江洞庭三泖涯天空水遠無拘羈焉得扁舟從爾嬉
東園餞别太守酒酣劇論至於得失寵辱之際
聽之灑然是夕被酒齒痛不寐輒用蘇長公過
清虚堂韻歌以揚之卒章頌言為將來世講之
張本也
人間萬事真握沙黃堂昨日猶早衙春風留人苦無計
漫天撲路飛楊花楊花飄揚泊何處碧山夢繞先生家
邯鄲已為魯酒誤憂喜更足憑晨鴉東園雨餘綠滿樹
猶有青子黏殘葩撫時惜别萬感集飄蕭短髮手屢爬
衆賓微酣我輕汗論功莫計酒與茶花奴羯鼓不解事
落日猛向紅闌撾盛時會須有代謝末俗正爾堪吁嗟
歸舟安穏足春夢夢抱玉燕吞流霞
四月十二日定菴先生過訪誦東坡過清虚堂
詩用韻奉謝
夜窗急雨鳴撒沙晨鼓不辨州官衙村童晏眠蓬戶閉
榆莢一徑交殘花經年不及長者室泥水真作田農家
高軒何自忽戾止豁若暝霧騰金鴉清容穆穆峙霜柏
妙語郁郁飛天葩塵埃塞胸不自理次第一一煩梳爬
盤餐菲惡愧草草幸有杞枿供春茶此時天公亦助喜
列缺捲燄雷停撾騷壇夙昔願奔走世事八九堪咨嗟
酒闌公去倚江閣遙見一鶴沖高霞
題計郎中汝和墨菊曹汝學家藏
郎中畫菊真是菊蒙泉蒲萄太常竹一時能事並馳聲
豈直文章難繼續(天順中賦云林良翎毛夏㫤竹岳正蒲萄計禮菊)狂揮急掃
皆稱意不特品高機亦熟西涯坐間生色障一見當時
已心服不知何日到君家淨洗朱鉛鬭清淑疎篁古木
交映帶深淺生枯俱入態欹風一枝驚欲折倚竹數叢
如有待飛鸞墜羽時自壓老蛟脱骨令人駭張顛草聖
久寂寞何意兹晨忽傾盖(君畫筆皆草書法)郎中郎中今有無
後來尚遠眼中疎柔肌脆骨爭媚嫵不然蔓草紛黃壚
頽波一去誰與返把卷撫玩增長吁君不見近時淮海
上亦有菊花一派往往傳京都
放船作(時初中鄉舉)
潛魚不出槮栖鳥不出林不因風雷便豈識天地之大
江湖深天風䬃䬃吹黃槐江船擊鼓凌晨開雲帆悠悠
渡三泖使我塵襟豁如埽將軍祠前芳草多陰廊古瓦
封苔窠英雄恨殺白衣櫓千載此地還來過陳湖北行
勢尤大氣象渾疑在天下波光黯慘迷西東我疑此處
藏蛟龍同舟之人半失色驚雷歕雪吹腥風出門咫尺
已如此况乃天涯千萬里
筠屋為徐庭美賦
徐君愛竹如愛玉種竹成林密如束林間結屋三四楹
自說此生心事足闌干一徑曲復曲落翠飛青暗人目
我疑月明深夜中定有青鸞屋頭宿
秦金
次韻馬文明會同年
春官昔日曾推轂萬里青霄同奮足閱人渾是沙揀金
顧我真慙葭倚玉醉向東風促馬蹄宴罷歸來曲江曲
花枝烏帽笑欹紅柳帶宫袍驚染綠小臣何幸感遭逢
聖主無勞資夢卜卓哉忠孝是良圖漫爾榮華匪私祝
唯君好事尤好文長夏開筵思秉燭情深樽俎笑談間
片紙微詞並收錄獻酬終日已百拜出門送客猶三肅
卉木庭除倍有輝飯芻僕馬皆蒙福高秋風月正撩人
我亦試將嘉會續
朱諫
贈黃萬峯
大山若遊龍蜿蜒直落滄海中小山若奔馬遲迴蹴踏
青雲下會稽分支到天姥鴈蕩盤根接玄圃丹邱仙人
居紫巖玉液金砂映窗戶淡淡松竹陰日與紅塵遠悠
悠杖屨間安知有軒冕柴門不聽車馬聲春風滿地黃
鶯鳴門前芳草倚天碧酒壺自對南山傾
遊鴈山與橋姪
天柱峯前多古木芙蓉菴下仙人宿春風吹落碧桃花
子規啼裂山頭竹十年來往龍湫上一兩芒鞋一枝杖
飛流千尺落深潭白雪紛紛洒青嶂白髮看山愁日短
好景招人及春煖我家小阮帶青錢提壺又向花間轉
老夫樂事在天倫人間此樂方為真
王守仁
重遊開元寺戲題壁
中丞不解了公事到處看山復尋寺尚為妻孥守俸錢
至今未得休官去三月開元兩度來寺僧倦客門未開
山靈似嫌俗士駕溪風攔路吹人回君不見富貴中人
如中酒折腰解酲須五斗未妨適意山水間浮名于我
亦何有
張琦
黃昏步溪上見煙月可愛
明月在天煙在溪煙中看月無光輝沙禽熟眠潮未響
野火歴亂船初歸天邊楊柳誰家樹煙月相含不知數
此時幽景記不真莫是江南夢歸路
次夜又步溪上
月色不減昨夜好秋霽家家夜飯早蔓青芋子白酒香
土門竹舍黃花老農談悠悠靜可聽皆說官家今太平
斗斛上倉不過槩差船點馬無兼丁翁哺弱孫婦抱子
依依相對桑麻裏我願明月常此光不照離愁照歡喜
周用
耕雲
桐邱先生笑開口問我湖田不知畝一卷神農百穀經
今日居然落我手農夫十耦牛十角公家什一我什九
大田之稼歲十千與公歲歲為春酒
張玉湖再惠吕梁石硯并石筆閣次韻以謝
何人贈我方尺硯上有雲頭和雪片玉湖不來鑿吕梁
吁嗟此物何由見女媧鍊石曾補天得之自我今三年
為君閣筆復歎息衰謬他時那可傳
魯鐸
漁景四首
桃柳穠纖含曉濕篷背晴曦晒蓑笠汀洲草芳鳬鴈飛
江風撲岸炊煙急中湖布網却伊誰作力包羅意恐遲
春深欲勸同休息正是魚龍孕子時
江水朝來忽然漲鸕鷀作陣魚初上得魚遠趁江上墟
深樹柴門午雞唱盈尺琴高錦作鱗漁翁出手驕墟人
價平勸爾正須賣此迴天氣非侵晨
江蘆黃盡江楓赭遠岫幽村景堪寫隔岸腥風生巨罾
能知一舉魚多寡曬罾鄰艇臥斜暉浦口人家欲掩扉
停舟試看横橋上誰荷小罾歌唱歸
湖天映雪如銀甕湖水朝來欲成凍潭底寒魚貴似金
高人夙約遥相送推窗慰勞冰作鬚仍敕童奴辦早廚
隔汀為問幾家住曉爨都生煙火無
古塔灘
古塔灘注山窪飛湍屈曲如奔蛇中流惡石故激怒跳
珠濺雪紛交加鏘鏘爭走萬甲士刺刺倒露千狼牙官
舟一葉百夫挽安危秪與毫釐差我時攀巖過絶壁四
顧莫非猿所家倦來坐石却俯看握拳吐石生咨嗟九
龍山史好奇甚哦詩但道山水佳更嗔來日舍舟去磨
崖不及親鐫撾
孫偉
雪航口號
長江瀉水下建業海門潮色動眉睫北風連山卷雪飛
波底客舟凍一葉爾時木落江亦空舵牙撞水江之東
萬鴉僵立磡石暗遥見縷縷茶煙紅城頭老樹低幾尺
雲裏看山千仞壁斷蒲折葦僻沙港冷光直射蛟龍室
青山渡口月出皓鷲嶺夜半鐘聲到當壚一笑任吳姬
醉著蓑衣脱貂帽也不作周公夢也不歌楚狂鳳也不
學淮南王問仙人也不學劉更生參道衆雪下淺渚邊
雪晴輕浪前金烏浮光出海底卯酒正睡江天船
徐問
送王伯存守雷州
雷陽古城瀕海曲路入炎荒奠南服長安萬里化不流
故遣郎官領符竹郎官久負卓犖才一麾五馬從天來
鴻名歘到遠人耳旆旌雙引煙雲間縈紆山縣雞聲早
候火煌煌連古道十賢名在祠宇荒君去還須問遺老
我懷同舍心悠悠夕陽望斷江楓秋天空海闊會何日
聚首還期鳷鵲樓
寄功甫歸隠東麓
孤塵積翠連雲起北走金陵枕江水山形繚繞如蜿蜒
中有幽人隠居里芙蓉石室開葱蘢赤日照耀神仙宫
山雞野鶴自啼舞長林聲散洪濤風主人歸來未頭白
卜築緣山傍川脉歌詞洗盡沙土痕野堂愁絶鶯花魄
知君獨往歲月長戶庭哀壑流輝光安得驅我置汝傍
東山孤高遥相望(孤塵山名)
登蓬萊閣和坡公海市韻
地維汨沒東南空元氣混接蒼冥中懸崖石壁置臺觀
淩虚下瞰馮夷宫竹山參差海市起鬼斧運出天然工
旌旗城郭儼相向靈氣鬱積嘘蛟龍須臾市隠海色定
誰與志者蘇長公清詩高起雲閣牓水為吞吐山為雄
風流文采今安在空有勝事傳無窮東牟太守每自苦
偶來見文心沖融寒潮湧日下孤島回聲聒亂晨昏鐘
村晴遥見沙路豁農夫往往歌年豐人生所至貴適意
奚必歎老悲青銅辴然一笑下山去不覺兩腋生天風
陸深
月夜與高進之沈德楨諸友過簳山次壁間韻
櫂歌欲停山月吐月影照人清可數疑心已斷壁間蛇
壯氣猶驚草中虎清溪曲曲淡不流此月重來猶故我
秋思
空庭蕭索簾櫳雨秋色漫漫四山裏閒花不語傷朱顔
落葉無聲風未起依稀三五少年遊鳳皇臺畔臨吳楚
家書自怪滿紙題猶剰胸中數行語
張邦奇
題畫
鳩性愛雨花愛晴同倚東風不同情春光三月濃於酒
雙鳩醉寐不復鳴雙鳩不鳴花相語無令鳩醒叫天雨
鷹逐鷺圖
我觀羣鳥中除却蒼鷹盡凡羽君不見黃金眸白玉距
淩空一下急于雨鷺鷥何不早竄伏到此驚奔向何許
憶昔在林皋翻飛矜羽毛羽毛雖好不中用憑君識取
真英豪
孟洋
顧全州見邀江水漲不能赴
桂林山深晝啼鷸一春三見紅日出鳴雷達曙雨浪浪
洪潦平階仍入室江間浪湧蛟螭翻鯉魚安得窺龍門
渡頭行子立惆悵徒繫扁舟不可上美人只在水一方
百遡千迴道轉長雨中空見枇杷落飛盡楊花更斷腸
送僉憲李君惟大入關中
秦中昔遊地西望送行旌雨雪經淮甸春風入洛城洛
陽城中足高彦君過故里多歡宴天津橋邊新柳絲桃
林花暖啼鶯徧紫氣函關路青蓮華嶽祠五陵富貴空
流水四塞煙塵異往時使君按節行風俗白日青雲照
巖谷雲陽縣前涇水深召公亭下春蕪綠中興天子緩
刑威四海謳歌仰德輝從容攬轡長安道早晚風聲達
紫微
殷雲霄
贈太初石川巾
昔予獨釣東流津赤脚踏石頭冠雲亂髮垂耳不受束
時時裹頭石川巾四角岳岳不肯折方峯高桶雙纓裂
邇冠章甫從折腰碧海蒼波自瀹雪太白山人西南來
風神虚朗無塵埃翩然相贈真不忝山精海若驚崔嵬
幾年疲薾勞風塵墨綬銅章愧此身他時顧我日觀上
被髮與子騎麒麟
吕梁
吕梁之道石齒齒中有波濤聲沸騰淺瀨詎堪蛟龍住
遠客翻疑神鬼憑進帆揚子渺煙霧聽潮錢塘來風霆
何如小艇石川去曲肱凉月明芳汀
倪宗正
題網魚圖
白白江波紅尾魚蒲花初發柳花疎江洲日暮忘歸去
江魚上網不知數風雨欲來猶不來篛笠且挂磯頭樹
李夢陽
劉子有金陵之差遂便覲省
使君昔居紫荆關日登燕嶠望吳山逢人顔色鬱黯黕
對酒涕泗交潺湲使君南向金陵去孤帆夜拂春天樹
旅枕常欹月落時夢魂先到雲飛處揚子江頭青草斜
大孤山前開杏花行人三月重回首遊子一年初到家
出門煙草滿芳甸鳳皇臺接麒麟殿遊陌聯翩追宿娛
墨場婉孌羅賓讌人生意氣無南北白馬青袍動江色
即看艤舸石頭城還問税鞅鍾山側鍾山崒嵂壓秦淮
燕趙風雲入望來芙蓉秋鴈多愁思問君何日錦帆迴
二月四日部署宴餞徐顧二子
春日載陽官署幽東吳二子過我游庭空日斜吏人散
窅然何異經林邱今晨驚蟄暖氣達昨夜哀鴻呼故儔
中庭古槐蒼蘚縟上有百鳥何啁啾倉庚交交刷其羽
君看巨細各有求明時冠軒幾邂逅得暇胡不攀淹留
自從去年識徐顧令我意氣傾南州徐郎近買洞庭柁
顧子亦具錢唐舟浮生飄轉若飛藿倏忽聚散誰能謀
風光爛漫况復爾願寫清壺消客憂故人苦稱不好飲
舉杯入脣還復休妙歌時時激慷慨鄙夫何以答綢繆
嚴柝沈沈靜夜色北斗倒挂城南樓祗恐天明驅馬出
攬袪延望河之洲
徐子將適湖湘余實戀戀難别走筆長句述一
代文人之盛兼寓祝望焉爾
崢嶸百年會浩蕩觀人文建安與黃初叱咤皆風雲大
歷熙寧各有人戛金敲玉何繽紛高皇揮戈造日月草
昧之際崇儒紳英雄杖策集軍門金華數子真絶倫宣
德文體多渾淪偉哉東里廊廟珍我師崛起楊與李力
挽一髮回千鈞天球銀甕世希絶鼇掣鯨翻難具陳洪
川無梁不可越日暮悵望勞余神徐郎生長蘇臺陰二
十作賦雄海濱朅來抱玉叩閶闔長安繡陌行麒麟是
時少年誰最文太常邊丞何舍人舍人飄颻使南極直
窮金馬探瀘津爾雖不即見顔色夢中仿彿形貌真余
也潦倒簿書客諸公磊落清妙身大賢衣盋豈虚擲應
須爾輩揚其塵休令黼黻怨岑寂要與琬琰增嶙峋海
陵先生雅愛士晚得徐郎道氣伸喬王款接雖不數邇
聞亦欲來卜鄰驊騮造父兩相值一瞬萬里誰能馴都
門二月芳草發御溝楊柳垂條新徐郎綰牒將遠適使
我旦夕生悲辛為君沽酒上高樓月前醉舞梨花春天
明挂帆向何處鴻鴈哀鳴求故羣南登會稽探禹穴西
浮湘水弔靈均洞庭波寒木葉下峽口風急猿嘯聞司
馬太史有遺躅歸來著書追獲麟
潯陽寄毛君湖口
大江六月凉風發匡廬清波滚明月削出萬朵青芙蓉
水底搖動金銀闕美人盈盈坐湖縣昏叩石鐘曙晞髮
悵望迢迢碧雲合早晚扁舟向蠻越
何景明
寄李空同
黃河臘月冰十文縱有鯉魚那得上楚天鴻鴈避霜雪
未得逢春難北向康王城邊沙草曛梁王臺上多暮雲
野人歲晚誰相對桐柏山中空憶君
畫魚
大魚昂藏若人立衝波跋浪風江急旁觀二鯉各有神
倏忽波濤隨出入中堂鬐鬣動杳冥坐久始識為丹青
青天萬里拂絹素筆力咫尺開滄溟禹門天池雲霧裏
白晝雷霆行地底何人有力移置此酒酣相視一改容
只恐化作三蛟龍
古松
岳州地多古松樹千株萬株植官路故老猶能記歲年
行人不解知朝暮臨江西來煙霧起夾谷連山一百里
黛色寒通七澤雲秋聲夜捲三江水郡城之北江水東
鄂王祠廟丹青空英雄為謨本宏遠古木至今多烈風
忠魂義魄杳何在故物依然見遺愛繁枝百世人不翦
直氣千尋我當拜六年前過蒲圻城古松陰中三日行
空山倒挂雷雨黑盛夏常貯炎風清郵亭傳舍總蕭瑟
鬱抱煩襟亦飄逸迴巖峭壁奔洪濤老蔓長藤翻白日
只今復向巴邱道野草漸多松漸少仄徑孤根半蝕苔
夕陽幾樹空垂蔦昔時所見合抱材斷枝落葉隨蒿萊
過客山中想清籟行徒道上愁黃埃輦山輿嶺萬千重
半作豪家樓上棟古人之力今人勞大厦明堂不得用
年年官吏催斧斤故老雖怒那敢嗔傍枝出地子成樹
野婦山樵摧作薪驛前數榦聊可數我忽見之再三撫
霜皮露甲如虬蟠霧鬣煙鬟學龍舞陰森氣象凜猶昔
翠色長標不可侮荒林曠野識者稀終為誰家起廊廡
回首鄂廟秋山阿廟前之樹無高柯鬼神呵護亦徒爾
英靈不返將如何達人且勿怨搖落志士胡為傷轗軻
君看世事盡如此拔劒聽我松前歌
懷舊吟贈阮世隆
君家華樓對芳樹開宴曾留三日住銅槃絳蠟暖照春
金壺銀漏寒催曙知君重義多豪遊滿門賓客為我留
珊瑚不避鐵如意驊騮皆纏金絡頭爾時北上與君别
蔡州城外花如雪夢裏猶尋汝上雲醉中却憶淮西月
丈夫富貴各有因如君立身亦不羣行年四十未白髮
生兒十八期青雲君從秋日遥分手我向東風一回首
山下長搴舊薜蘿樓前應長春楊柳
明月篇
長安月離離出海嶠遥見層城隠半輪漸看阿閣銜初
照瀲灩黃金波團圞白玉盤青天流景披紅蕊白露含
輝汎紫蘭紫蘭紅蕊西風起九衢夾道秋如水錦幌高
褰香霧開瑣闈斜映輕霞舉霧沈霞落天宇門萬戶千
門月明裏月明皎皎陌東西柏寢岧嶤望不迷侯家臺
榭光先滿戚里笙歌影乍低濯濯芙蓉生玉沼娟娟楊
柳覆金堤鳳凰樓上吹簫女蟋蟀堂中織錦妻别有深
宫閉深院年年歲歲愁相見金屋螢流長信階綺櫳燕
入昭陽殿趙女通宵侍御牀班姬此夕悲團扇秋來明
月照金徽榆黃沙白水逶迤征夫塞上憐行影少婦窗
前想畫眉上林鴻鴈書中恨北地關山笛裏悲書中笛
裏空相憶幾見盈虧淚沾臆紅閨貌減落春華玉門腸
斷逢秋色春華秋色遞如流東家怨女上糚樓流蘇帳
捲初安鏡翡翠簾開自上鈎河邊織女期七夕天上嫦
娥奈九秋七夕風濤還可渡九秋霜露迥生愁九秋七
夕須臾易盛年一去真堪惜可憐揚彩入羅幃可憐流
素凝瑶席未作當壚賣酒人難邀隔座援琴客客心對
此歎蹉跎烏鵲南飛可奈何江頭商婦移船待湖上佳
人挾瑟歌此時馮闌垂玉筯此時滅燭斂青蛾玉筯朱
顔苦緘怨緘怨含情不能吐麗色春妍桃李蹊遲輝晚
媚菖蒲浦與君相思在二八與君相期在三五空持夜
被貼鴛鴦空持暖玉驚鸚鵡青衫泣掩琵琶絃銀屛忍
對箜篌語箜篌再彈月已微穿廊入闥靄斜輝歸心日
遠大刀折極目天涯破鏡飛
徐禎卿
答顧郎中華玉
昔居長安西今居長安北蓬門臥病秋潦繁十日不出
生荆棘牽泥匍匐入學宫馬瘦翻愁足無力慵疎頗被
諸生譏虚名何用時人識京師賣文賤於土飢腸不救
虀鹽食去年作吏在法曹月俸送官空署職牀頭一甕
不滿儲囊裏無錢作沽直歸來困頓不得醉兒女荒涼
婦歎息今年調官去懊惱苦笑先生祿太嗇釜中粟少
作糜薄白碗盛來映膚色丈夫但免溝壑辱日飲藜羹
勝羊肉平生富貴亦何有羸軀幸自弛耕牧但願時豐
民物安官府清廉盜賊伏人人鼓腹厭粱菽先生雖病
甘苜蓿一朝雷雨濯亨衢坐見諸公執中軸先生翛然
卷懷退茅齋歸向南山卜
唐生將卜築桃花塢謀家無貲貽書見讓寄此
解嘲
予昔攀白日虹蜺干紫庭浮沈帝座側無人知歲星側
待公車無所歡聊騎天馬出長安南下滄江浮七澤還
攜謝客弄波瀾青倪中開秀廬嶽瀑布灑入千峯寒冥
冥仙氣貫南斗直欲凌身燒大丹迴裾西拂巫山浦浩
蕩歡心間雲雨歸來欲奏楚王書漢主上林方好武黃
金不遇心自吁白璧無媒翻見侮昨日結交燕少年酣
歌擊筑市中眠正逢天子失顔色奪俸經時無酒錢入
門百結鷫鸘盡笑立文君明鏡前却思舊日高陽侣黃
公酒壚何處邊天下綈袍誰不憐郄卿未具山中橐何
人為買剡溪田唐伯虎真俠客十年與爾青雲交傾心
置腹無所惜擊我劒拂君纓請歌鸚鵡篇為奏朱絲繩
胡為擾擾蒼蠅之惡聲我今蹭蹬尚如此嗟爾悠悠世
上名
送熊士選侍御
壯士樂長征門前邊馬鳴春風三月柳吹暗大同城蘆
溝橋下東流水故人一樽情未已遥天飛盡隴頭雲唯
見居庸暮山紫羨君鞍馬速流星予亦孤帆下洞庭塞
北荆南心萬里佩刀長揖向都亭
觀伯虎寄贈子容洞庭山圖因求作廬山障子
丹巒氤氲拂空起素練平鋪洞庭水迴溪笑指毛公家
忘却滄溟幾千里我隔廬峯夢紫煙嘗騎白鹿上青天
煩君貌出仙人障西寄長安向日邊
寄華玉
去歲君為薊門客燕山雪暗秦雲白馬上相逢脫紫貂
朝回沽酒城南陌燕山此日雪雰雰祇見秦雲不見君
胡天白鴈南飛盡千里相思那得聞
送許伯基侍御
花驄向青草二月金陵道燕橋故人走相送提攜玉壺
為君倒早鶯刷羽出垂楊御水流澌繞鳳皇君去幾時
青鳥至赤霄銜上綵雲章
送吳學士姪奎觀模米襄陽山水圖并學士題識
昔上黃鶴樓西望襄陽堤襄陽草樹淡於染清猿落日
令人迷歸來復見襄陽畫銀海珠源恍餘𣲖楚山沈沈
煙霧高淋漓七澤翻波濤漁舟賈舶入點綴竹林楓樹
懸江皋白雲縹緲蒼梧遙旖如湘君垂素旄我欲乘雲
向空舉拄杖呼雲雲不起山中蘿薜不可親悵望伊人
隔秋水延陵學士襄陽儔對此踟躕搔白頭碧山心期
竟已矣回首歲月成墟邱猶有篇章未磨滅教人空憶
舊風流
送友
平原蒼蒼孟冬月行子辭燕指吳越淮水橋邊賣酒家
停車幾處梅花發羨爾侯門早拂衣柴桑舊里角巾歸
白酒山中新芋熟清楓江上蟹螯肥閉門松竹依然在
一曲參差醉落暉
御選明詩卷四十三
