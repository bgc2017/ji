欽定四庫全書
御選宋詩卷十四
五言古詩五
黃庭堅
古詩二首上蘇子瞻(錄一首)
江梅有佳實托根桃李場桃李終不言朝露借恩光孤
芳忌皎潔冰雪空自香古來和鼎實此物升廟廊歲月
坐成晩煙雨青巳黃得升桃李盤以遠初見嘗終然不
可口擲置官道旁但使本根在棄捐果何傷
别揚明叔
楊君清渭水自流濁涇中今年貧到骨豪氣似元龍男
兒生世間筆端吐白虹何事與秋螢争光蒲葦叢
次韻曾子開舍人游籍田載荷花歸
維王調玉燭時夏雨我田壁挂蒼龍骨溜渠故濺濺三
推勸根本百榖收皂堅官司極齊明崇丘見斥煙繫馬
西門柳憶聽去夏蟬剥芡珠走盤鉤魚柳貫鮮埽堂延
枕簟公子氣翩翩自爾欲繼往阻心如壅泉紫微樂暇
日披襟詠風漣紅妝倚荷蓋水鏡寫明蠲美物亦有實
翦房助加籩珠宫紫貝闕足此水府仙鬱鬱冠蓋宅追
犇易彫年能從物外賞真是區中賢仍聞載後乘籠燭
照嬋娟
拜劉凝之畫像
棄官清潁尾買田落星灣身在菰蒲中名滿天地間誰
能四十年保此清淨退往來澗谷中神光射牛背
子瞻畫叢竹怪石伯時增前坡牧兒騎牛甚有
意態戲詠之
野次小峥嶸幽篁相依綠阿童三尺箠御此老觳觫石
吾甚愛之勿遣牛礪角牛礪角尚可牛鬪殘吾竹
子瞻詩句妙一世乃云效庭堅體蓋退之戲效
孟郊樊宗師之比以文滑稽耳恐後生不解故
以韻道之
我詩如曹鄶淺陋不成邦公如大國楚吞五湖三江赤
壁風月笛玉堂雲霧窗句法提一律堅城受我降枯松
倒澗壑波濤聽舂撞萬牛挽不前公乃獨力扛諸人方
嗤點渠非晁張雙但懷相識察牀下拜老龐小兒未可
知客或許敦厖誠堪壻阿巽買紅纏酒缸
次韻吳可權題餘干縣白雲亭
曩誰築孤亭勝日有感遇永懷劉隨州因榜白雲句遺
老不能談歲月忽成屢綠隂斤斧盡華屋風雨仆吳侯
七閩英宰縣有真趣絃歌解民慍根節去吏蠧材收佛
宫餘工有子來助厦成燕雀賀水滿鳬鴈翥四海名士
來一笑佳客聚雲興碧山留雲散清江去斯須成蒼狗
皆道不如故至人觀萬物誰有安丘處寄語吳令君但
遣糟牀注
三月辛丑同徐靖國到愚溪過羅氏脩竹園入
朝陽洞蔣彦回陶介石僧崇廣及余子相步及
余於朝陽巖徘徊水濱久之有白雲出洞中散
漫洞口咫尺欲不相見介石請作五字記之
意行到愚溪竹輿鳴擔肩冉溪昔居人埋沒不知年偶
託文字工遂以愚溪傳柳侯不可見古木蔭濺濺羅氏
家瀟東瀟西讀書園筍茁不避道檀樂搖春煙下入朝
陽巖次山有銘鐫蘚石破篆文不辨瞿李袁嵌竇響笙
磬洞中出寒泉同遊四五客拂石弄潺湲俄頃生白雲
似欲駕我仙吾將從此逝挽牽遂回船
同宋景瞻分題汴上行
東風何時來堤柳芳且柔河冰日巳銷漫漫春水流寒
梅未破萼芳草綠猶稠歲月不我還念此人生浮高車
無完輪積水有覆舟鹿門不返者誰得從之游
過家
絡緯聲轉急田車寒不運兒時手種柳上與雲雨近舍
傍舊傭保少換老欲盡宰木鬱蒼蒼田園變畦畛招延
屈父黨勞問走婚親歸來翻作客顧影良自哂一生萍
託水萬事雪侵鬢夜來風隕霜乾葉落成陣燈花何故
喜大是報書信親年當喜懼兒齒欲毁齔繫船三百里
去夢無一寸
元翁坐中見次元寄到和孔四飲王䕫玉家長
韻因次韻率元翁同作寄湓城
雨罷山澤明日長花柳困游絲上天衢觀物得無悶時
從顧曲人筍饌酌春醖季子未識面想見眉目俊新詩
如鳴絃快讀開鄙吝銅官魯諸生仕道三無慍比來工
五字句法妙何遜枯棋覆吳圖青簡現秦燼葉暗黃鳥
時風號報花信遥仰吟思苦江錦割向盡應煩王公子
又破黃金印
寄陳適用
日月如驚鴻歸燕不及社清明氣妍暖亹亹向朱夏輕
衣頗宜人裘褐就椸架已非紅紫時春事歸桑柘空餘
車馬跡顛倒桃李下新晴百鳥語各自有匹亞林中僕
姑歸苦遭拙婦罵氣候使之然光隂促晨夜解甲號清
風即有幽蟲化朱墨本非工王事少閒暇幸蒙餘波及
治郡得黃覇邑鄰陳太丘威德可資借决事不遲疑敏
手劈泰華頗復集紅衣呼僚飲休假歌梁韻金石舞地
委蘭麝寄我五字詩句法窺鮑謝亦歎簿領勞行欲問
田舍相期黃公壚不異秦人炙我初無廊廟身願執耕
稼今將荷鉏歸區芋畦甘蔗觀君氣如虹千輩可陵跨
自當出懷璧往取連城價賜地買歌童珠翠羅廣厦富
貴不相忘寄聲相慰藉
讀方言
八月梨棗紅繞牆風自落江南風雨餘未覺衣衾薄壁
蟲憂寒來催婦織衣著荒畦杞菊花猶用充羹臛連日
無酒飲令人風味惡頗似揚子雲家貧官落魄忽聞輶
軒書澀讀勞輔齶虚堂漏刻間九土可領略願多載酒
人喜我識字博設心更自笑欲過屠門嚼往時抱經綸
待價一丘壑卜師非熊羆夢相解靡索所欲我未奢儻
使耕可穫今年美牟麥厨饌豐餅飥摩挲腹中書安知
非糟粕
曉放汴舟
秋聲滿山河行李在梁宋川塗事鷄鳴身亦逐羣動霜
清魚下流橘柚入包貢又持三十口去作江南夢
發舒州向𤾂口道中作寄李德叟
黑雲平屋簷晨夜隔星月曉裝商旅前冰底泥活活野
人侵畔耕蹇馬不能滑駝裘惜蒙茸俱落水塘缺孤邨
小蝸舍乞火乾履韈前登極峥嶸他日飛鳥沒寒花委
亂草耐凍鳴風葉江形篆平沙分派回勁筆髯弟不俱
來得句漫剞劂却望桐安城唯有松鬱鬱遥知浦口晴
諸峰見明雪
秦觀
田居四首(錄一首)
入夏桑柘稠隂隂翳虚落新麥已登場餘蠶猶占箔隆
曦破層隂霽靄收遠壑雌蜺卧淪漪鮮飈泛藂薄林深
鳥更鳴水漫魚知樂羸老厭煩歊解衣屢盤礴蔭樹濯
凉颸起行遺帶索冢婦餉初還丁男耘有托倒筒備青
錢鹽茗恐垂槖明日輸絹租鄰兒入城郭
春日雜興十首(錄二首)
飄忽星紀徂青陽迫遲暮鳴飛各有適赤白紛無數雨
砌墮危芳風軒納飛絮褰帷香霧横岸幘雲峰度林影
舞窗扉池光染衣屨參差花鳥期蹭蹬琴觴趣撫事動
幽尋感時遺近慕秣馬膏余車行行不周路
東方有美人容華茂春粲抱影守單棲含睇理哀彈聲
意一何切所歡邈雲漢徒然事膏沐孰與徂昏旦微誠
浪自持嘉月忽復晏巧囀度虚櫺飛紅觸幽幔歲歲芳
草滋夜夜明星爛合并會有時索居不必歎
和孫莘老題召伯斗野亭
淮海破冬仲雪霜滋不平菱荷枯折盡樍水寒更清輟
棹得佳觀湖天繞朱甍信美無與娛濁醪聊自傾北眺
桑梓國悠然白雲生南望古䢴溝滄波帶蕪城邨墟翳
茅竹孤煙起晨烹簷間鳥聲落客子念當行攬衣視曰
景薄隂漏微明何時復來遊春風發鮮榮
陪彦瞻遊金山和子由詩
江流會揚子洶洶東南騖海門劃前開金山屹中據鼓
鐘食萬指金艧棲千柱夜庭遊月波曉觀搏香霧天清
猿鳥哀風暗魚龍怒雲物横古今濤波閱晨暮三州氣
色來上下端倪露偉哉元氣間此勝知誰聚念昔憩精
廬登臨輙忘去汲新試團月飯素羹魁芋妙興入芳藤
真境在芒屨别來星暑換寤寐經從處忽蒙珠璧投了
與雲巒遇幽光炯肝肺爽氣森庭戸區中多滯念方外
饒竒趣寄語山阿人冷然行復御
同子瞻端午日游諸寺賦得深字
太史抱孤韻暢懷在登臨别乘載鄒枚佳辰事幽尋參
差水石瘦窈窕房櫳深清罄發疎箔妙香横素襟復登
窣堵波環回矚&KR0706;崟雙溪貫城郭暝色帶孤禽凉飈動
爽籟薄雨生微隂塵想澹清漣牢愁洗芳斟揮箑訂往
古援毫示來今愧無刻燭敏續此金玉音
海康書事十首(錄一首)
荔子無幾何黃柑竟如許遷臣不惜日恣意移寒暑層
巢俯雲木信美非吾土草芳自有時鵯鵊何關汝
晁補之
冉冉孤生竹
冉冉孤生竹託根中谷卑結髮事君子江蘺近華池江
蘺榮有時迨此春冰期玉盤有佳飱思君以忘飢棗下
何纂纂朱實亦離離秋風一披拂菀其為枯枝願垂太
陽惠照妾葵藿微
涉江采芙蓉
涉江采芙蓉江上零露滋方舟不能度日暮白蘋悲清
波有鳴鴻蕩漾安可期幸因南風逝寄言欽所思
虚齋
虚齋閉疎窗竹日光耿耿更無司業酒但有廣文冷人
憐出入獨自喜往還省時作苦語詩幽泉汲修綆
直舍即事
秋雲多重隂凌旦亦可樂虚齋坐亭午寒雨依高閣王
官有憂責霖潦河未落孝先但欲眠不奈弟子謔黃花
廹晩景白露下叢薄獨當慰佳節得酒自斟酌
和蘇翰林題李甲畫鴈
畫寫物外形要物形不改詩傳畫外意貴有畫中態我
今豈見畫觀詩鴈真在尚想高郵間湖寒沙璀璀冰霜
已凌厲藻荇良瑣碎衝陽渺何處中沚若煙海
晁說之
六月五日池上
蒼然暮色來初月光尚微河漢亦不高仰看天四垂衆
星亦何多粲若天圍碁忽驚毛骨清溥露霑我衣放杯
折荷花中有千丈絲織為芙蓉裳可作江湖歸
麥
層雲挾雨來四郊樹木蒼東風吹春泥尚帶花藥香年
華不可駐倏見夏日長近傳陵陂麥宿昔青巳黃鄰舍
思煮餅隔牆聞沸湯里胥忽在門先當輸官倉
從宋憲登萬景樓
勝地開傑觀大川壯重關使者領我來共此須臾閒玉
節照綠野銀瓶落青綸酒酣望八極氣豪吞百蠻俯歸
二江水遠指三峩山遂令蒼茫外盡在顧盼間崔嵬凌
雲寺繚繞含風灣洲渚逓隠見煙霞渺斕斑静看浮鷗
沒坐數昏鴉遠作者必磊落後來莫能攀不減鸛鵲棲
可想熊豹顔下有安樂園惜哉半荆菅誰其為起廢歎
息歲方艱
遠望
山近色未佳山遠看始好我居巴峽内所向苦奔峭清
晨望西南忽盡牂牁徼時於蒼茫外寸岫出林表雲來
翳遥碧眇眇沒飛鳥方知勝絶處略已領其要何必親
躋攀辛勤事幽討平生謝康樂往來永嘉道此意當未
知躡屐空知老
樂溫道中
路經新峰驛薄暮聊解裝頹垣生秋草庭蕪亦巳荒北
風吹空林宰窣葉隕廊夜寒不能寤起坐心彷徨出看
天欲明疎星淡無光征夫稍速駕起拂車上霜墟中始
辨道迢逓征途長樹色共空闊晨光尚蒼茫雞鳴始知
邨漸覺暾朝陽青煙出林際滯穗或在場感兹田舍樂
慨然懷故鄉黃金百鎰盡失落徒悲傷
秋日送客梁山道中
白露下木末寒蜩抱枝鳴道旁幾官樹稍稍栖鳥驚不
知何為爾蕭瑟來秋聲遥山斂暝色凉月含空明吾其
及清夜登車可徐行露幘受新爽風襟濯輕塵兀兀寄
殘夢泠泠析餘酲東行二十里斗落參復横晨光明紫
霞銀潢淡疎星吾行不可緩曉復塵沙生
合江縣舟中作
春江漲滿流漸沒灘上石是時三日霖壠麥半腐黑四
顧雲氣昏江樹生遠色蒼茫何所辨目盡千頃白汗漫
若無際空濛如有覿蕭蕭雨中帆正此遠行役馮夷喜
我至歸路風愈力中流浪為開蕩漾放舟入恍疑瀟湘
游白蘋了無跡故人樓中望天際應可識
梅
微陽回孤根霜雪破餘凜顔紅發春鮮膚粟憐夜永輕
風送幽香缺月散清影寒鳥忽飛來伴此一枝冷
晁詠之
初行山
靄靄初蒸雲落落欲墜石山深多晚花照水自紅碧漁艇
入煙小松竹凌煙直西風漾碧波扁舟恣欹側客從北方
來苦遭世俗廹登臨雖夙願山川多未識浩蕩涉寒流躋
攀並蒼辟捫蘿窺鳥道踏逕窮人迹清泉洗塵心山鳥慣
幽客逸興良未巳日下千崖赤十載孫興公好具登山屐
晁冲之
送王敦素
先君有六女所託皆高門季也久擇壻晩得與子婚子
家望海内實惟謫仙孫筆力有家法勢作風雷奔結交
多英豪坐致名譽喧憶昔識子初河流出崑崙中間一
再見騏驥始伏轅去年接同居底裏見所存磊落忠義
人愛國憂黎元使當元祐時密勿與討論上可參廊廟
下可裨諫垣惜哉不遇知白髮早巳繁卑官不可說感
激猶主恩爛漫有歸期繫舟古槐根祖餞無酒食贈遺
請以言子家鍾山下隨事有田園竹徑背古寺草堂面
江邨高軒納翠微脩筒引潺湲林影散書帙山色搖酒
樽日飲建康水時登謝公墩沉酣左氏學浩蕩極辭源
客至勿多語欲吐且復吞書來無悤悤慰我别後魂
次韻集津兄會羣從王敦素宿王立之園明日
西征馬上寄示諸人(以道嘗監陜府集津倉)
秋高訪幽居風急桑未落天寒雞犬静地僻門巷闊主人
避世賢自說久栖泊呼兒出樽罍梨栗亦不惡賓主四五
人談笑動林薄夜闌慘無懽離憂倏中作兄也天下士千
金輕一諾揮斥楊墨徒正是鄒魯學如何但銀魚生事了
無託惜哉桃李姿見笑葵與藿鷄鳴驅車行令人意參錯
雪效柳子厚
月落鷄聲寒曉色静茅屋開門驚不知夜雪壓脩竹槎
牙生新冰鱗甲刻溪谷皛皛洲渚明冽冽川原肅孤蹲
雀不動沉酣客猶宿呼童晨汲歸獨潄寒泉玉
張耒
鄙性嗜酒親友所知也紹聖丙子得官明道寓
居宛丘職閒無事終日杜門人知其好飲或饋
之酒不問寒暑日輙數酌飲雖不多而樂則有
餘因讀淵明飲酒詩竊愛其文詞而慕其放達
因次其韻嗟予與淵明神交於千載之上豈敢
論詩哉直好飲者庶幾耳得詩一十九首(錄二首)
我欲常飲酒俗事苦奪之飲酒不得醉何如未飲時顛
倒衆譏笑佳處正在兹念此雖杜門濁酒日常持
處樂非縱情處静非避喧豪夸與枯槁彼各據一偏悠
然獨樂處在我不在山羲皇迹已遠三酌呼可還一尊
每獨睡不待賓客言
莎雞
金風肇殘伏玉樹先秋凉喓喓草間蟲感時振衣裳楚
客萬里思夜吟怨藜牀勞勞終夕語共此簷月光孤輪
曳獨繭折管韻哀鏘辛苦豳父兄無衣畏風霜
宿虹縣驛
長堤溢舟車上下無暫歇煎熬古驛門聒聒争瑣屑東
南淮浙富輸饋日填咽楚風習喧卑吳舌動嘲&KR1116;平生
耽静意投閙劇含噦况兹道路勤強食慰飢渴年來嵩
洛興久與泉石結終當卜吾廬雲山對華髮
發岐亭宿故鎮三首
我别竟陵時楚稻如碧絲秋風發齊安稻穗如植旂流
年去荏苒客路何逶遲弛擔中林下永負山中期
乘月入秋山月午山蹊静森森松竹林夾道散疎影隂
風留暗壑白露蒙朝嶺耿耿邨雞鳴坐感單衣冷
征人不敢安蓐食待明發潤衝石上雲冷踏松間月艱
難付一笑歲月驚屢閱偃亞道旁松茯苓應可掘
獨遊東園
清曉步東園獨遊悵無侶菰蒲綠已深鵝戲春塘雨取
酒就花傾隔林邀客語歸來春興闌睡起日亭午
次韻曾存之官舍種竹
曾郎風塵外不似宰官身吏舍數竿行鑿池水鱗鱗此
君不可疎亦復未見親虚心澹相授頗似南郭鄰我知
王子猷正是君輩人
白樂天有渭上雨中獨酌十餘首傚淵明余寓
宛丘居多暇日時屢秋雨傚白作得三章(錄一首)
罷官卧窮巷值此雲物秋連延經旬雨城市欲行舟柱
礎變坳堂瓦溝成暴流蕭然殘暑退寒事戒衣裘老人
朝睡足起坐梳白頭呼童飭晨餐薪濕㸑婦愁洗我朱
提杯不復具肴羞一觴巳徑醉萬事良悠悠
臨文
一病廢百嗜好文心未忘南窗納虚明羅列陳縑緗茫
昧考巢燧典章斷虞唐清妍進屈景雋永旌蘇張少狂
不自料遇事形文章誤逢作者歎固復力披攘蹉跎生
白髮始抽石室藏粗見漢家事濡毫時否臧文詞比工
祝不殊公卿行何用疲心精舍本棄耕桑讀賦意凌雲
律令尊張湯榮華繫遇合才技無短長頗師老氏術抱
朴和其光無營以卒歲刻意翰墨場
寓陳雜詩
清夜何晏晏客睡亦復佳鄰鐘喚我覺咽咽聞城笳披
衣行中庭星漢巳横斜缺月挂西南皎皎流清華莎雞
振其羽蟋蟀旁悲嗟悠哉歲巳秋日月如奔車
疲馬齕枯草閉門苔蘚深閒坊居人少秋日疎槐隂境
寂心亦閒蕭然散巾襟静中有深趣因見至人心谷神
古不死兹理良可尋無令兒輩覺一撫無絃琴
念昔為吏日朝夕羡人閒解印出公府翛然若歸山衡
茅三畆居無客門常關早眠而起晏永日或不冠故人
遠寄酒為致一醉歡我亦領其意呼兒具杯盤長閒貧
亦好安用朱其轓我生本蓬蓽久已傲飢寒
古意效東野二首
與君雖異坊和凉各平分巳遣月入牖更教風掃門照
君幌中寢拂君堂上塵綢繆似衣帶終日繞君身
扇不風自凉身不蘭自香深居不出閾幽獨更清揚為
鵲栖君樹為燕巢君堂不食亦可飽况乃餐輝光
沈丘道中
霏霧沉遠星芳林語春鳥客眸帶餘睡馬力健清曉凝
煙披草際初日動林表心隨和風快興與飛雲杳芬菲
悵巳晩夏隂生桑棗慷慨一據鞍此懷殊未了
寄參寥
春風入楚鄉與子别經歲有客過我門攜君尺書至昔
我出京師倉皇省家事遂令千里别不一執君袂又聞
子亦行杖履苦飄駛雖成相思詩欲寫不可寄飄飄山
水夢時與飛錫値乃能以書來知子猶我記浮雲隨高
風聚散未可計遲君冰雪詩濯我塵埃思
旦起
漫漫東牖白開帷納晨光欠身推夜枕扣齒披朝裳瓦
盎汲石泉潄濯齒頰凉惟兹孟夏初宿雨清高堂栖鳥
起且啅露鸎鳴更藏悠悠晩花殷落落古柳蒼西舍初
鳴舂東鄰出求糧客馬已别櫪商車欲踰岡羲和一揚
輝羣動皆擾攘有生無不求誰得偃於牀人生但如此
勤苦亦可傷况我病倦翮飄飄信風翔永懷中林士栖
志煙霞鄉願言寄旅跡栖託以徜徉
和周楚望
宿雨生曉潤繁雲滋暑隂我居廢不葺常苦積雨侵果
墜厭風惡草沉知潦深拳拳抱幽歎耿耿嬰煩襟吾子
久不來幽居誰見臨飄然得秀句生我江湖心一官亦
漫爾勤苦安能任何當捨之去拂我塵埃琴飢寒仰五
斗求尺而亡尋悲哉復契闊誰復知我音
秋日晨興寄楚望
夜雨霽清曉浮雲散凉川幽人理青髮汲彼古井泉焚
香展素帙持珠諷妙言晨暉淡悠揚秋霞麗紺天萎花
開露餘孤葉零風前感此芳節晩長嘯心悠然傾觴散
滯念餐菊留華年牢落歲暮心非君誰與宣
感秋呈宏父兼呈楚望
西風吹我舟繫纜岸邊柳蕭蕭落船葉日夕煩我帚心
驚芳歲晚日月去如走搔吾髩間髮少壯寧復久平生
拙謀身辛苦為五斗苟逃飢寒憂不敢擇所受心因摧
折低面苦塵埃垢蹮蹮警前勇俛俛蹈新揉功名委之
命寧足計薄厚獨攜古人書千古相獻侑我烹亦有魚
我酌亦有酒非求與俗違聊以安吾守
西風中夜來飛雨隨以至攬衣不能眠起坐為涕泗炎
蒸雖云酷香草猶可佩清商來無情凋我蘭與蕙吚吚
草蟲悲裊裊露蟬嘒高梁燕如客鎩翮鷹方鷙乾坤今
無心萬物隨一氣如何於其間感愴坐自累置之勿復
道得酒但知醉陶然杯杓間瀟灑無餘事
浮雲無停隂急雨來清秋颯颯水上風吹我千里舟二
年客淮楚乞米充飢㗋空堂堆詩書冷落妻子羞操舟
今何之漫浪為西遊豈不厭奔走貧賤無良謀人生天
地間如萍水中浮安得必所往南北但隨流達者知其
然委巳任去留止若寄渚鴈行如浮海桴萬物本無事
百年漫多憂冥懷付造物俯仰余何求
西華道中
我行陳許郊千里平若掌居民雜荆榛耕少地多曠野
兔乍跳奔驚鳶或高颺喬林多疾風寒澗有餘漲棘籬
蔽茅屋雞犬入邨巷主人掃土榻秣馬具朝餉童兒汲
土井敗飯堆瓦盎勿悲為生陋自足無他望嗟予走薄
宦奔走年將壯長抱羈旅愁何時税歸鞅
感春
默坐不復出浮雲作朝隂離離簷間花隨雨下故林物
色一如此朱顔坐彫侵自歌陽春曲吾不待知音
午日步西園繁花亂相照夭夭海棠枝顧我如欲笑殷
紅點輕素含吐皆窈窕持贈東鄰子願言論久要
秋池
平生落莫意况此秋池側寒水静無波衰荷萎餘碧蕭
蕭動風髩照影感新白來往雙浴鳬爾生真自得
月夜懷陳永源
衆喧息遥夜爽氣清煩襟慇懃低簾月入幌來相尋平
生學虚静每為多病侵卧想陳夫子幅巾脩竹林
十月二十二日晚偶作
黯黯東牖暗寂寂吾廬閒麤糲飽婦子苜蓿無餘盤鴈
急天欲雨雞栖夕已寒老人袖手坐一杯聊自寬
喜雨
手種五芭蕉意待聽秋雨南風扇旱雲破葉萎不舉滂
沱未終夕綠潤遽如許秀色入書幃已覺青鸞舞
牆東有高樹夏葉圓綠綺西風纔一夕蕭颯遽如許寒
螿號其顛蟋蟀曉未已羣動催流光榮華難久恃
三伏暑甚七月八日立秋是日風作爽凉炎酷
頓消老病欣然乃命酒成此三詩(錄一首)
西風吹淡白窗戸含凄清炎凉一朝變徂暑逝不停山
堂曉瀟灑病叟巾葛輕平時干雲樹芳葉亦復零
離黃州
扁舟發孤城揮手謝送者山回地勢卷天豁江面瀉中
流望赤壁石脚插水下昏昏煙霧嶺歴歴漁樵舍居夷
實三載鄰里通假借别之豈無情老淚為一灑篙工起
鳴鼓輕櫓健於馬聊為過江宿寂寂樊山夜
宿樊溪
黃州望樊山秀色如可鑒扁舟横江來山脚繫吾纜大
川失洶湧淺水澄可攬北風吹疎雨夜枕舟屢撼齊安
不可望滅沒孤城暗奔流略溪口龍脣屢窺瞰平生千
金質戒懼敢忘暫兹遊定何名耿耿有餘念
道士磯
匡廬奠九江苖裔遍南服横江蔽原野内外實一族危
磯插江生石色擘青玉蛟龍穴亂石猱玃在喬木我行
季冬月江磧在山腹扁舟如鏡面清淨不可觸躋攀既
不可千古長幽獨緬想邃古初巢居戒樵牧
離樊口宿巴河遊馬祈寺
扁舟下樊溪江南正清瀉曉登巴河岸極目望春野步
尋修竹寺古木争偃亞云昔孫仲謀刑牲致師禡雄圖
邈巳矣英槩足悲吒石梯造雲霧丹白開廣厦山僧安
寂寞畏冷不出舍勞生渴閒境頓使我心寫晚江平若
席風勢欲相借
晚歸寄無咎
雨氣入古屋薄帷生夜清想君擁鼻坐端學苦吟生泥
深欺我馬歸卧日半楹浩然有竒想非子定誰評
挈家同潘郎遊寒溪西山二寺并寄邠老
兹行頗閒適聊此山水間幸有所攜人臭味同一源山
蹊并脩澗嘉木間蒲蓮杉松開古刹始覺此溪寒孤亭
出屋背石磴相牽攀迎客窮道人俯僂髩眉頒釋子具
粗糲雖貧有餘歡午登西山去路作九曲彎山禽慣不
驚夏木秀且繁緬懷紫髯公奠玉祠天壇豪強有餘韻
興廢無留觀空巖一泓泉引余掬清甘至人悲熱惱遺
此消昏煩我茶非世間天上蒼月團為爾惜不得烹啜
澆晨餐深谷晚易隂快雨時斑斑但見夾道松龍髯濕
蒼顔念我亦顔人(亦顔邠老書齋名)深居閉柴關不使倒珠玉
濟我胷中慳之官亦漫浪遇勝却盤桓平生據頑鈍信
命傲憂患言歸徒旅疲就蔭休征鞍
書館直舍
紫禁斷人聲蓬山轉春日樓外晚鼓傳城隂衛番出循
除擷新秀紅紫間疎密倚天黃金闕龍虎氣鬱律明時
職鉛槧寓直守編帙疎閒謝裨補歲月感飄忽謝公山
林賞不為軒冕屈體道無朝野達情慙利物
秋日獨酌懷榮子邕
新秋一杯酒風雨早凉天眷言西鄰友咫尺莫能前豈
無病羸馬泥滑不勝鞭端居何為者落莫掩書眠高柳
颯已疎碧草留餘鮮衰懷感徂節客舍悲流年孤吟誰
與和獨酌還醒然新晴野路乾期子舍南邊
夜初凉
庭木舞風雨清秋來我堂衾裯偃宵寐燈火照新凉昔
我來清潁庭花有晚芳坐看桐葉暗已近菊枝黃歲月
忽流駛形骸變老蒼淹留應有命通塞詎能量寂歴年
華晚優游永日長憂時非我事黃卷有虞唐
出長夏門
出郭心巳清青山忽相對游人傍水流俯仰秀色内誰
張蒼玉屏中斷神斧快清伊瀉其間銀漢曳天派參差
樓觀出杳靄林麓邃巖聲答遠嚮水影弄空翠同遊得
君子(同榮教授)興與煙霞會選勝雖自兹高懷巳塵外
渡伊水
雙崖若争妍秀色日相射游人夸水東揮榜渡清瀉潺
潺溪邊風五月自瀟灑中流望南北河漢自天下嗟予
水鄉客塵土困蹈藉江湖久懷歸無地税征駕臨流動
長想照影久悲吒滄洲倘有歸功業付高謝
石樓
清溪苦奔虬八銷束其頸犇騰去莫脱擺掣恣驍猛嘈
嘈戰風霆萬鼓助其勁聲驅石崖動氣抱晴日冷我來
怯初登注視久乃定悠悠山川闊寸目羅萬景平生林
野趣疎放謝鞭警會期山月出一嘯清夜永
上方
足躡青玉磴躋攀不知勞回頭瞰木杪始覺所歴高孤
鳥去滅沒奔溪深怒號白日當畫梁青雲送微飈坐久
神慮平微凉清骨毛但驚塵垢客俯仰近赤霄古壁有
遺字昔人歎寂寥南風不知暑古木常蕭蕭
晚飯寳應
晚風吹古柏落照明空山深行得寳刹崖嶺相回環人
遠草木邃境幽魚鳥間道人掃華堂延我具晚餐齋庖
野菊美石井新泉寒既飽陟上方浮香出林端平生麋
鹿志強學伏車轅塵懷造勝絶欲去猶三歎
廣化遇雨
浮雲蔽高峰臺殿延晚色風聲轉谷豪雨脚射山白東
樓瞰虚明龍甲排檜柏蕭森異人境坐視動神魄撞鐘
寺門掩晚霽尚殘滴相攜下山去塵静馬無迹歸來解
鞍歇新月如破璧但恐桃花源回舟巳青壁
陳師道
觀兖文忠公家六一堂圖書
生世何用早我巳後此翁頗識門下士略已聞其風中
年見二子巳復歲一終呼我過其廬所得非所蒙先朝
羣玉殿冠珮環羣公神文煥王度喜色見天容御榻誰
復登帝書元自工黃絹兩大字一覽涕無從似欲託其
子天意人與同歴數况有歸敢有貪天功集古一千卷
明明並羣雄誰為第一手未有百世公廟器刻科斗寳
樽蟠華蟲緬懷弁服士酬獻鳴瑽瑢插架一萬軸遺子
以固窮素琴久絶絃棋酒頗缺供向來一瓣香敬為曾
南豐世雖嫡孫行名在亞子中斯人日巳遠千歲幸一
逢吾老不可待靈草濕寒蛬
寒夜有懷晁無斁
同好共城郭十日不一顧人事雖好乖吾生亦多忤闔
門對妻子歲月不可度閉目寧用遮停杯仍下箸獨無
區中緣永懷巖下趣平生三徑資安得一朝具萬里初
歴塊前驅告曛暮歸懷屬有思棄世不待怒老境厭逶
遲人情費將護向來張長公吾亦從兹去燈花頻作喜
月色正可步預恐何水曹明朝有新句
和黃充實春盡遊南山
逐勝缺勇功餞春無少色出門欲何向坂丸隨所擊百
年餘幾何十步復一息同來二三子楚楚頗修飭行前
強老夫徑捷疲峻陟山門開煙霏禪房閉岑寂口燥沾
茗椀久厄此為德逐日下西山草路荒不識回溪轉鈎
曲門徑入繩直故人喜領客内媿積腸臆所來為親舊
埽除稱寥閴疾風無末勢過雨有餘瀝高花初欲然平
荷巳如拭因君感衰盛醜好移頃刻交新厭區區話舊
聽歴歴談間十一二四座巳傾側茅屋漏風霜山田帶
沙礫尚能哀此老舉手觸四塞君如澗底松超拔出天
壁學詩有新功黃魏共推激(生與魏衍黃預游)
咸平讀書堂
昔人三百篇善世已有餘後生守章句不足供囁嚅一
登吏部選筆硯隨埽除閉閣畫眉嫵隔屋聞歌呼奉公
用漢律寧復要詩書俛首出跨下枉此七尺軀今代陶
朱公大作大梁屠計然特未用意得輕全吳為邦得幾
縣政密自計疎寧書下下考不奉急急符用意簿領外
築室課典謨平生五十卷還舍不問塗近事更漢唐稍
以詩自娛復作無事飲醉卧擁青奴桃李春事繁軒窗
晝景舒鳴屋鳩渴雨窺簾燕哺雛休吏散篇帙風篁獻
笙竽听然一啟齒斯民免為魚
次韻答秦少章
學詩如學仙時至骨自換縹緲鴻鵠上衆目焉能翫子
從淮海來一喙當百難師儒有韓孟拭目互驚惋老生
時在傍縮手媿顔汗黃公金華伯莞爾回一盻彼方試
子難疾前不應懦要當攻石堅勿作搏沙散植璧雖具
美礲錯加璀璨我老不足畏後生何可慢
贈關彦長
少年初識字巳誦子虚賦嘗疑天上人巳離人間去蹉
跎二十年久自歎遲暮倦游梁宋間却踏江湖路此地
始逢君秋陽破朝霧白首鬢毛新青山顔色故問君何
為然竟坐文字誤人事久難知高才常不遇論人較賢
智富貴寧在數不見竹林詩山王俱不與湖塘發高興
山林有佳處迨此閒暇時觀游莫辭屢功名如附贅得
失何用顧但當勤秉燭長願隨杖屨
次韻應物有歎黃樓
一代蘇長公四海名未巳投荒忘歲月積毁高城壘斯
樓亦何與與人壓復起紛紛徒爾為長劔須天倚循分
即可久吾行誰與止邇來賢達人五十笑百里賴有寇
公子衆毁聞獨美直氣懾狂童牽聯皆可紀少公作長
句班揚安得擬頗有喜事人睥睨欲槌毁一朝陵谷變
天語含深旨驚倒樓前人今朝有行履
贈魯直
相逢不用早論交宜晚歲平生易諸公斯人真可畏見
之三伏中凜凜有寒意名下今有人胸中全無事神物
護詩書星斗見光氣惜無千人力負此萬乘器生前一
樽酒撥棄獨何易我亦奉齋戒妻子以為累君如雙井
茶衆口願共嘗顧我如麥飯猶足填飢腸陳詩傳筆意
願立弟子行何以報嘉惠江湖永相望
次韻晁無斁夏雨
咫尺隔山海作書問如何蟻垤既畜糧蛙窟如鳴鼉積
暑天復雨斧斫仍手摩東臯繁草木蘭艾不同科驚魚
畏密罟獨鳥鳴南柯稍無蟲飛喧復覺禪語多卧聞夜
來雨歸種故山禾
城南寓居
遊子暮何歸韋杜城南邨秋水深可測挽衣踏行雲道
暗失歸處棲鳥故不喧牛羊蔽籬落稚子猶在門
次韻蘇公涉潁
衝風不成寒脱木還自竒坐看白日晚起行清潁湄路
暗鳥遺音江清魚弄姿宇定怪物變意行覺舟遲公與
兩公子妙語含風漪但怪笑語劇莫知賓主誰得句未
肯吐鬱鬱見睫眉相從能幾何行樂當及兹
寄黃充
俗子推不去可人費招呼世事每如此我生亦何娛黃
生後來秀純茂静者徒不見動經月來亦不須臾人事
巳好乖可復自作疎子雖向人懶勝處不可孤迨此田
事休仍當秋雨餘深知阻泥濘步屧意何如
寄參寥
平生西方願擺落區中緣惟於世外人相從可忘年道
人贊公徒相識幾生前早作步兵語晚參雲門禪拾策
孤山下一室頗蕭然林昏出幽磬竹杪横疎園昨日寄
書至坐想參寥泉此泉如此公遇物作清妍一别今幾
時綠首成白顛子亦憐我老我豈要子憐會逢萬里風
一繫五湖船酌我巖下水咽子山中篇
示三子
去遠即相忘歸近不可忍兒女巳在眼眉目略不省喜
極不得語淚盡方一哂了知不是夢忽忽心未穏
田家
雞鳴人當行犬鳴人當歸秋來公事急出處不待時昨
夜三尺雨竈下巳生泥人言田家樂爾苦人得知
還里
曠土愛吾廬游子悲故鄉慷慨四方志老衰但悲傷虚
名自成誤失得略相當暮年還家樂未覺道路長閭里
喜我來車馬塞康莊争前借顔色草木亦晶光向來千
人聚一老獨徜徉手開南陽阡松柏鬱蒼蒼永願守一
丘脫身萬里航半生功名念倒海浣我腸欵叚引下澤
斷絃更空觴尚恐北山菊有文移路傍
平翠閣
我家山水間耳目厭華麗聞道浙西山經年通夢寐從
為遠游客忘却歸來計欲置湖上田謝絶人間世湖山
多變態横斜光氣異隨山轉朱閣臨顧窮幽邃惟存宣
公樓浮空堆亂翠疑是水仙人臨牆露高髻道人亦愛
山朝昏閱終歲最愛煙雨中半撩青羅袂我來悲歲晩
風霜埽昏翳不見嶺頭雲未盡登臨意
范祖禹
資州路東津寺
山行無晨暮日暝崖谷昏哀猿落客淚永路驚旅魂憑
陵高山巔俯視大江奔廻環島嶼合瀠轉洲渚屯行雲
赴炎火飛鳥下蜀門地遐怪蛇聚寺古深殿存憶昔李
氏末煙塵暗中原奸雄競草竊割據窮海根干戈百年
後見此敗屋垣我來屬清秋登覽無俗喧山深虎豹歸
水静蛟鼉騫臨風獨嘯叱浩蕩欲飛翻
蘇頌
坐久月初上
高軒微雨過初夕凉風生兀坐正幽寂雲間月華明移
榻向寒階遥望孤蟾清所思故人遠對此傷予情
和丘林二君會程坦之家
天涯人未歸飄然江海上客心蓬任風歸路萍隨浪青
雲少知已白日多罹謗著書見窮愁倚門知骯髒皇皇
干名禄戚戚足羞讓豈特為身謀所懷慰親望昔人在
困躓寧復論得喪吾徒抱道義豈不保趨嚮勉希一簞
賢無慕千乘相卷舒各有時出處當自諒
送朱郎中夀昌通判河中府
弼詩詠凱風以成孝子志鄭人復君母傳稱能錫類中
郎常有懷生不識所恃登朝雖厚禄當食每忘饋念昔
鞠育勞嗟今出處異倚門豈不待兩求終莫致乳烏思
反哺哀鳴自垂翅百草搖春暉寧無謝生意灑血向穹
壤解組出臺寺馳驅咸雍郊歴訪經行地至行感神明
精神通夢寐悠悠大道傍親息忽相值紫綬拜北堂白
頭歸長嗣悲忻叙契闊怳如隔生事四紀世路殊一朝
版輿侍兹事昔未有聞者共驚喟帥守為之言詔趣還
官次當年二千石寵名非所利仕或便鄉關安用竹符
使蒲中母家近自屈為倅貳受命慰兹顔騰裝愜歸思
既徇報德心亦安效官智觴以萬夀薦衣成五綵戲無
復興寒泉何須賦大隧令人及聖善孝慈兩不匱贈言
述高風庶用激忠義
次韻蔣潁叔同遊南屏見惠長篇
青山横莽蒼萬石出南麓古刹表耆闍高聲聳羣玉居
惟擇岡巒近靡數松竹郡郭路非遥遊人舂不宿陟巘
極躋攀循崖勞傴伏架筒引流泉跨嶺搆重屋講坐據
妙峯禪堂對枯木幽尋難屢期將往誰能獨偶逢霜臺
客暫駐驄馬足聯步訪叢林終朝走郊牧相期方外游
頓忘河上曲夷路喜君騰高閣暫予束更聽名理言俯
愜心中欲况已證真常詎止齊寵辱願言挹清風可用
警浮俗
和蔣潁叔亳州矮檜
檜生本修直此種特殊異高不楹尋文廣乃遍階砌短
榦自堅強附枝交蔭翳森然葆羽欹隠若虬龍墜不知
何代有本老色彌翠嘗聞古仙者應化在兹地手植有
遺跡深根幾千歲神靈應護持道宫存欵識自此物色
繁因為圃人利封植雖地宜屈蟠由巧智以彼凌雲姿
還同蔽牛類拳曲如能夀輪囷不為器誰云矯生質終
亦遺世累詩伯一留題禪叢重增貴豈若榴檉然空傳
草木記
次韻君實内翰同游范景仁東園
鑾禁限沈深鰲頭雄贔屭主人出休沐秋色正明麗偶
為東園游便有中林思縱言得造適覽物增意氣清風
濯煩襟日永忘歸轡朝野本無間簪組何用棄未必幽
棲人識兹真樂地
御選宋詩卷十四
