欽定四庫全書
御選宋詩卷六十六
七言絶句三
王安國
夢至靈芝宫為詩紀之
萬頃波濤木葉飛笙歌宫殿號靈芝揮毫不似人間世
長樂鐘聲夢覺時
韓維
洛城雜詩
楊寺丞持詩見尋不遇
分從柳外揚鞭去同作花前載酒行題得新詩無處寄
雜英飛絮滿春城
洗馬澗
洗馬澗邊芳樹密闌干仍在碧流西香檀亂拍朱絃急
應有遊人醉欲迷
上東門外
上東門外春三月桑葉隂隂覆菜花密竹亂流行徑絶
桔橰鳴處是人家
太后閤春帖子詞
金花鏤勝隨春燕綵仗縈絲逐土牛迎得韶華入中禁
和風次第遍神州
綵仗朝來散玉京綺窗新網結初晴静呼宫女教調曲
閒引皇孫看學行
展江亭海棠
占盡人間麗與華白頭判得醉流霞誰將法錦翻新樣
紅綠裝成遍地花
和杜孝錫展江亭
斜日低雲動水光偶尋幽處閱羣芳城闉不隔和風度
吹過千花百草香
驚鷺飛鳴避畫橈遊人笑語過朱橋賈家園裏花應謝
綠遍牆頭野杏梢
題崔象之侍郎家海棠
濯錦江頭千萬枝當年未解惜芳菲而今得向君家見
不怕春寒雨濕衣(先忠獻帥蜀愚兄弟皆侍行時年尚少)
范純仁
獨遊石巖寄諸友
亂石巉空聳翠稜攀蘿尋勝逐溪聲愛山懷友情無限
日暮巖邊獨記名
題李子高虞部園
今時難得是高人里社因君俗愈醇松竹漸成風月好
只應終日聽韶鈞
偶成
横笛佳人用意深數聲高起潩湖隂梅花落盡還堪惜
留取殘英伴醉吟
西湖四時四首
白鷺文鴛鑑裏飛紅橋朱閣影參差疎林密雪皆堪賞
不特尋芳避暑時
萬頃琉璃蹙翠鱗日遲風暖物華新千花百草遊人路
應謂壺中别有春
深堂高閣啓清風舟泛荷香柳影中日月待公逃醉飲
官無拘檢是琳宫(持國微之皆領崇福官)
夕陽照水晚登樓皎月涵波夜汎舟珍重前賢開展意
中年常願守閒州(宋相詩願賜閒州不計年)
吕誨
寄堯夫
江頭五日艤輕舟欲去遲遲更自留目斷旌旗暮天闊
龍峰峰上倚層樓
去年同作南遷客今日更持刺史權推挽試知民吏意
無因談會向尊前
碧草茸茸照綠波暮春歸客興如何滄浪應有清渾處
羞見漁人鼓枻歌
鄭俠
大水除廳前小屋
庭下新來不掩門灑然無復舊時喧小鋤輕甕從兹起
無補清時合灌園
沈括
姑孰
新晴渡口百花香石子池頭鴨弄黃捲幔夕陽留不住
好風將雨過梅塘
沈遘
使還雄州曹使君夜會戲贈
粉面嬌環紅繡裙主翁獨遣勸佳賓他時金谷重相遇
還許尊前問故人
還家自戲
憶昨邊城初見春纖纖垂柳正矜新不知遠客貪歸意
欲把狂絲繫畫輪
沈遼
遊瑞巖
已恨初年不學仙老來何處更參禪西風搖落歲將晩
卧對高巖看落泉
方池
森森古木蔭方池池上秋來一夕知墜葉沈波清徹底
倚闌無事看魚嬉
宿浯溪
孤篷衝雨出湘西欲向崖間寄一棲天外月華如有意
故來相伴宿浯溪
嬋娟亭
天邊新月一弦生堂上美人肢體輕何似君家庭下竹
孤風高節照人清
白水
九江水色白如雪流水瀟湘尚未渾落日墟頭人已散
獨留煙樹送黃昏
花殘
花發花殘都不知誰將白髮更題詩山西日永無多事
閒看樵夫數局碁
次韻奉酬公詡短句
紅葉飄蕭下石臺埽除山徑半天開百年老木和煙斫
萬頃晴天看月來
奉陪穎叔賦欽院牡丹
昔年曾到洛城中玉椀金盤深淺紅行上荆溪溪畔寺
媿將白髮對東風
池陽
寒煙寂寂鎖青谿圓月亭亭上曲堤小杜風情遥可想
閒調絲竹舞金泥
初泊磁湖(時子瞻在齊安)
歸舟不解洞庭帆舟上騷人雪滿簪小駐武昌江北岸
春風今夜泊江南
盧秉
書驛舍
青衫白髮病參軍旋糶黃粱置酒尊但得有錢留客醉
也勝騎馬傍人門
王令
渰渰
渰渰輕雲弄落暉壊簷巢漏燕來歸小園桃李東風後
却看楊花自在飛
白雞冠花
如飛如舞對瑶臺一頂春雲似剪裁誰遣移根蓂莢畔
玉雞應為太平來
孤雲
一片孤雲逐吹飛東風終日竟何依傍人莫道能為雨
惟恨青山未得歸
聞促織
衰草風來響不知破窗燈滅月藏輝白頭老婦無機織
卧聽鄰兒慢𢷬衣
溪上
溪上清漣樹老蒼竹穿溪樹踏青陽溪深樹密無人處
祇有幽花度水香
方維深
過黯淡灘
溪流怪石礙通津一一操舟若有神自是世間無妙手
古來何事不由人
程顥
草堂(寺在竹林之心其竹蓋將十頃)
參差臺殿綠雲中四面篔簹一徑通會讀華陽真誥上
神仙居在碧琳宮
九日訪張子直承出看花戲書學舍
桃李飄零杏子青滿城車馬響春霆就中得意張公子
十日看花醉不醒
偶成
雲淡風輕近午天傍花隨柳過前川時人不識予心樂
將謂偷閒學少年
送吕晦叔赴河陽
曉日都門颭旆旌晩風鐃吹去三城知公再為蒼生起
不是尋常刺史行
贈司馬君實
二龍閒卧洛波清今日都門獨餞行願得賢人均出處
始知深意在蒼生
程頤
游嵩山
鞭羸百里遠來遊巖谷隂雲暝不收遮斷好山教不見
如何天意異人謀
張載
别館中諸公
九天宫殿鬱岧嶤碧瓦參差接絳霄藜藿野心雖萬里
豈無清戀向皇朝
芭蕉
芭蕉心盡展新枝新卷新心暗已隨願學新心養新德
旋隨新葉起新知
貝母
貝母階前蔓百尋雙桐盤繞葉森森剛強顧我蹉跎甚
時欲低柔警寸心
文同
上亭北軒對月吹笛得才元舍人昭華引醉霜
月草堂吟皆詩譜也
瀲灩金波瀉碧空隔霜寒影下征鴻夜深一笛昭華引
吹滿千巖萬壑中
羣山暝色煙開後遠水寒光雨過時今夜何人醉霜月
卧聽緱嶺玉參差
涪江東岸有雲林巒嶺縈洄澗谷深何事遲留未歸去
強顔猶唱草堂吟
初雪
一色隂雲蔽曉空粉英瓊屑亂茸茸不知遊騎將何處
已失南城玉柱峰
約春
去歲相違恨已賖今年相遇喜無涯紅情綠意知多少
盡入涇川萬樹花
和何靖山人海棠
為愛香苞照地紅倚闌終日對芳叢夜深忽憶高枝好
把酒更來明月中
春寒
東風何事力猶微凜凜邊寒犯客衣舊雪未消新雪下
南園春色幾時歸
郡學鎖宿
長柏高柟蔭廣庭夜涼人靜夢魂清不知山月幾時落
每到曉鐘聞雨聲
亭口
林下翩翩雁影斜滿川紅葉映人家巖頭孤寺見横閣
有客獨來登暮霞
送堅甫同年
春風吹雪滿西窗此夜無人對酒缸若到杭州見蘇子
為言常夢過松江
憶西湖舊遊
西湖晴碧晚溶溶與客常來坐好風記得有人歌小玉
月明猶在畫船中
還李中舍奉使集
奉使道中詩百首古人遺落盡冥搜自憐吳蜀佳山水
一夜燈前得遍遊
中梁山寺
上方梯磴繞巖頭誰就孤高更起樓直望漢江三百里
一條如線下洋州
晩雪湖上寄景孺
朔風吹雪滿横湖衆鳥歸棲日欲晡獨坐水軒人不到
滿林如挂暝禽圖(暝禽圖景孺所藏之竒畫也)
過青泥
鐵山正月雪交加欲探東風未有涯纔過青泥春便好
水邊林下見梅花
徐積
宿溪亭
一榻溪亭直萬錢滿牀明月伴閒眠荷花不把秋香惜
又逐西風到枕前
麻姑二首
折盡青林多少花麻姑却在蔡經家瑶臺好醉無人醉
鳳怨鸞棲空暮霞
不道風塵良苦辛却停仙仗醉紅塵青鸞一去無消息
只被麻姑誤殺人
水仙
昨夜曾遊洛女家自知此處勝煙霞迴鸞更按湘妃曲
醉踏煙波弄月華
織女
此中非不愛羅衣月曉霜寒不下機織得羅成還不著
賣錢買得素絲歸
送吕清叔
慘淡黃昏天欲雪蕭蕭淮浦人聲絶風擊寒雲雁正鳴
客眠孤棹燈將滅
蘇軾
六月二十七日望湖樓醉書五絶
黑雲翻墨未遮山白雨跳珠亂入船卷地風來忽吹散
望湖樓下水如天
放生魚鼈逐人來無主荷花到處開水枕能令山俯仰
風船解與月徘徊
烏菱白芡不論錢亂繫青菰裹綠盤忽憶嘗新會靈觀
滯留江海得加餐
獻花遊女木蘭橈細雨斜風濕翠翹無限芳洲生杜若
吳兒不識楚詞招
未成小隠聊中隠可得長閒勝暫閒我本無家更安往
故鄉無此好湖山
吉祥寺賞牡丹
人老簪花不自羞花應羞上老人頭醉歸扶路人應笑
十里珠簾半上鈎
沈諫議召遊湖不赴明日得雙蓮於北山下作
一絶持獻沈既見和又别作一首因用其韻
湖上棠隂手自栽問公更得幾回來水仙亦恐公歸去
故遣雙蓮一夜開
詔書行捧縷金牋樂府聽歌相府蓮莫忘今年花發處
西湖西畔北山前
望海樓晩景五絶
海上濤頭一線來樓前指顧雪成堆從今潮上君須上
更看銀山二十回
横風吹雨入樓斜壯觀應須好句誇雨過潮平江海碧
電光時掣紫金蛇
青山斷處墖層層隔岸人家喚欲譍江上秋風晩來急
為傳鐘鼔到西興
樓下誰家燒夜香玉笙哀怨弄初涼臨風有客吟秋扇
拜月無人見晩妝
沙河燈火照山紅歌鼔喧呼語笑中為問少年心在否
角巾敧側髩如蓬
六和寺沖師閘山溪為水軒
欲放清溪自在流忍教冰雪落沙洲出山定被江潮涴
能為山僧更少留
後十餘日復至
東君意淺著寒梅千朵深紅未暇裁安得道人殷七七
不論時節遣花開
戲贈
惆悵沙河十里春一番花老一番新小橋依舊斜陽裏
不見樓中垂手人
贈孫莘老
天目山前綠浸裾碧瀾堂下看銜艫作隄捍水非吾事
閒送苕溪入太湖
夜來雨洗碧巑岏浪湧雲屯繞郭寒聞有弁山何處是
為君四面竟求看
夜橋燈火照溪明欲放扁舟取次行暫借官奴遣吹笛
明朝新月到三更
三年京國厭藜蒿長羨淮魚壓楚糟今日駱駞橋下泊
恣看修網出銀刀
烏程霜稻襲人香釀作春風霅水光時復中之徐邈聖
毋多酌我次公狂
飲湖上初晴後雨
水光瀲灩晴方好山色空濛雨亦竒欲把西湖比西子
澹妝濃抹總相宜
贈别
青鳥銜巾久欲飛黃鶯别主更悲啼慇懃莫忘分攜處
湖水東邊鳳嶺西
唐道人言天目山上俯視雷雨每大雷電但聞
雲中如嬰兒聲殊不聞雷震也
已外浮名更外身區區雷電若為神山頭只作嬰兒看
無限人間失箸人
暴雨初晴樓上晚景
秋後風光雨後山滿城流水碧潺潺煙雲好處無多子
及取昏鴉未到間
白汗翻漿午景前雨餘風物便蕭然應傾半熟鵝黃酒
照見新晴水碧天
客路三年不見山上樓相對夢魂間明朝却踏紅塵去
羞向清伊照病顔
咏萍限梁字
點點青青浮野塘不容明月照滄浪風吹雨逐沙泥上
燕子銜來遶畫梁
八月十五日看潮五絶
定知玉兔十分圓已作霜風九月寒寄語重門休上鑰
夜潮留向月中看
萬人鼓噪懾吳儂猶似浮江老阿童欲識潮頭高幾許
越山渾在浪花中
江邊身世兩悠悠久與滄波共白頭造物亦知人易老
故教江水向西流
吳兒生長狎濤淵冒利輕生不自憐東海若知明主意
應教斥鹵變桑田(是時新有旨禁弄潮)
江神河伯兩醯雞海若東來氣吐霓安得夫差水犀手
三千彊弩射潮低
九日舟中望見有美堂上魯少卿飲處以詩戲
之
指點雲間數點紅笙歌正擁紫髯翁誰知愛酒龍山客
却在漁舟一葉中
西閣珠簾捲落暉水沈煙斷佩聲微遥知通德淒涼甚
擁髻無言怨未歸
金門寺中見李西臺與二錢(惟演易)倡和四絶句
戲用其韻跋之
帝城春日帽簷斜二陸初來尚憶家未肯將鹽下蓴菜
已應知雪似楊花
生平賀老慣乘舟騎馬風前怕打頭欲問君王乞符竹
但憂無蟹有監州(皆世所傳錢氏故事)
書雙竹湛師房
我本西湖一釣舟意嫌高屋冷颼颼羨師此室纔方丈
一炷清香盡日留
暮鼓朝鐘自擊撞閉門孤枕對殘釭石灰旋撥通紅火
卧聽蕭蕭雨打窗
柳氏二外甥求筆跡
退筆如山未足珍讀書萬卷始通神君家自有元和脚
莫厭家雞更問人
一紙行書兩絶詩遂良鬚髩已成絲何當火急傳家法
欲見誠懸筆諫時
單同年求德興俞氏聚遠樓詩
雲山煙水苦難親野草幽花各自春賴有高樓能聚遠
一時收拾與閒人
無限青山散不收雲奔浪卷入簾鈎直將眼力為疆界
何啻人間萬戶侯
聞說樓居似地仙不知門外有塵寰幽人隠几寂無語
心在飛鴻滅沒間
和文與可洋州園池三十首(錄十二首)
湖橋
朱欄畫柱照湖明白葛烏紗曳履行橋下龜魚晚無數
識君拄杖過橋聲
横湖
貪看翠蓋擁紅妝不覺湖邊一夜霜卷却天機雲錦段
從教疋練寫秋光
書軒
雨昏石研寒雲色風動牙籖亂葉聲庭下已生書帶草
使君疑是鄭康成
荻浦
雨折霜乾不耐秋白花黃葉使人愁月明小艇湖邊宿
便是江南鸚鵡洲
蓼嶼
秋歸南浦蟪蛄鳴霜落横湖沙水清卧雨幽花無限思
抱叢寒蝶不勝情
望雲樓
隂晴朝暮幾回新已向虚空付此身出本無心歸亦好
白雲還似望雲人
灙泉亭
聞道池亭勝兩川應須爛醉答雲煙勸君多揀長腰米
消破亭中萬斛泉
霜筠亭
解籜新篁不自持嬋娟已有歲寒姿要看凜凜霜前意
須待秋風粉落時
過谿亭
身輕步穏去忘歸四柱亭前野彴微忽悟過谿還一笑
水禽驚落翠毛衣
寒蘆港
溶溶晴港漾春暉蘆筍生時柳絮飛還有江南風物否
桃花流水鮆魚肥
香橙徑
金橙縱復里人知不見鱸魚價自低須是松江煙雨裏
小船燒薤𢷬香虀
南園
不種夭桃與綠楊使君應欲候農桑春畦雨過羅紈膩
夏壠風來餅餌香
東闌梨花
梨花淡白柳深青柳絮飛時花滿城惆悵東闌一株雪
人生看得幾清明
觀淨觀堂效韋蘇州詩
弱羽巢林在一枝幽人蝸舍兩相宜樂天長短三千首
却愛韋郎五字詩
虔州八境圖八首(并序)
南康八境圖者太守孔君之所作也君既作石城
即其城上樓觀臺榭之所見而作是圖也東望七
閩南望五嶺覽羣山之參差俯章貢之奔流雲煙
出沒草木蕃麗邑屋相望雞犬之聲相聞觀此圖
也可以茫然而思粲然而笑慨然而歎矣蘇子曰
此南康之一境也何從而八乎所自觀者之異也
且子不見夫日乎其旦如槃其中如珠其夕如破
璧此豈三日也哉苟知夫境之為八也則凡寒暑
朝夕雨暘晦明之異坐作行立哀樂喜怒之接於
吾目而感於吾心者有不可勝數者矣豈特八乎
如知夫八之出乎一也則夫四海之外恢詭譎怪
禹貢之所書鄒衍之所談相如之所賦雖至千萬
未有不一者也後之君子必將有感於斯焉乃作
詩八章題之圖上
坐看奔灘繞石樓使君高會百無憂三犀竊鄙秦太守
八詠聊同沈隠侯
濤頭寂寞打城還章貢臺前暮靄寒倦客登臨無限思
孤雲落日是長安
白鵲樓前翠作堆縈雲嶺路若為開故人應在千山外
不寄梅花遠信來
朱樓深處日微明皂蓋歸時酒半醒薄暮漁樵人去盡
碧谿青嶂繞螺亭
使君那暇日參禪一望叢林一悵然成佛莫教靈運後
著鞭從使祖生先
却從塵外望塵中無限樓臺煙雨濛山水照人迷向背
只尋孤墖認西東
煙雲飄渺鬱孤臺積翠浮空雨半開想見之罘觀海市
絳宫明滅是蓬萊
回峰亂嶂鬱參差雲外高人世得知誰向空山弄明月
山中木客解吟詩
梅花
春來幽谷水潺潺的皪梅花草棘間一夜東風吹石裂
半隨飛雪度關山
何人把酒慰深幽開自無聊落更愁幸有清溪三百曲
不辭相送到黃州
陳季常所蓄朱陳村嫁娶圖
何年顧陸丹青手畫作朱陳嫁娶圖聞道一村惟兩姓
不將門戶買崔盧
我是朱陳舊使君勸耕曾入杏花村而今風物那堪畫
縣吏催錢夜打門
南堂
江上西山半隠隄此邦臺館一時西南堂獨有西南向
卧看千帆落淺溪
暮年眼力嗟猶在多病顛毛却未華故作明窗書小字
更聞幽室養丹砂
他時夜雨困移牀坐厭愁聲點客腸一聽南堂新瓦響
似聞東塢小荷香
山家為割千房蜜稚子新畦五畝蔬更有南堂堪著客
不憂門外故人車
埽地燒香閉閣眠簟紋似水帳如煙客來夢覺知何處
挂起西窗浪接天
橄欖
紛紛青子落紅鹽正味森森苦且嚴待得微甘回齒頰
已輸崖蜜十分甜
海棠
東風嫋嫋汎崇光香霧霏霏月轉廊只恐夜深花睡去
故燒高燭照紅妝
東坡一絶
雨洗東坡月色清市人行盡野人行莫嫌犖确坡頭路
自愛鏗然曳杖聲
贈東林總長老
溪聲便是廣長舌山色豈非清淨身夜來八萬四千偈
他日如何舉似人
題西林壁
横看成嶺側成峯遠近高低無一同不識廬山真面目
只緣身在此山中
送蜀人張師厚赴殿試
忘歸不覺髩毛斑好事鄉人尚往還斷嶺不遮西望眼
送君直過楚王山
雲龍山下試春衣放鶴亭前送落暉一色杏花三十里
新郎君去馬如飛
次荆公韻
青李扶疎禽自來清真逸少手親栽深紅淺紫從爭發
雪白鵝黃也鬭開
騎驢渺渺入荒陂想見先生未病時勸我試求三畝宅
從公已覺十年遲
歸宜興留題竹西寺
十年歸夢寄西風此去真為田舍翁剰覓蜀岡新井水
要攜鄉味過江東
此生已覺都無事今歲仍逢大有年山寺歸來聞好語
野花啼鳥亦欣然
同秦仲二子雨中游寳山
平明已報百吏散半日來陪二子閒立鶴低昂煙雨裏
行人出沒樹林間
書王晉卿畫
斜風細雨到來時我本無家何處歸仰看雲天真篛笠
旋收江海入蓑衣
臂痛謁告作三絶句示四君子(錄一首)
公退清閒如致仕酒餘歡適似還鄉不妨更有安心病
卧看縈簾一炷香
次韻趙德麟雪中惜梅且餉柑酒
閬苑千葩映玉宸人間只有此花新飛霙要欲先桃李
散作千林火迫春
蹀躞嬌黃不受鞿東風暗與色香歸偶逢白墮爭春手
遣入王孫玉斝飛
上元侍飲樓上三首呈同列
澹月疎星遶建章仙風吹下御爐香侍臣鵠立通明觀
一朵紅雲捧玉皇
薄雪初消野未耕賣薪買酒看昇平吾君勤儉倡優拙
自是豐年有笑聲
老病行穿萬馬羣九衢人散月紛紛歸來一盞殘燈在
猶有傳柑遺細君
次韻錢穆父馬上寄蔣穎叔二首
玉關不用一丸泥自有長城鳥鼠西剰與故人尋土物
臘糟紅麴寄駞蹄
多買黃封作洗泥使君來自隴山西高才得兔人人羨
爭欲尋蹤覓舊蹄
澄邁驛通潮閣
倦客愁聞歸路遥眼明飛閣俯長橋貪看白鷺横秋浦
不覺青林沒晩潮
金山夢中作
江東賈客木緜裘會散金山月滿樓夜半潮來風乂烈
卧吹簫管到揚州
孟震同遊常州僧舍
年來轉覺此生浮乂作三吳浪漫遊忽見東平孟君子
夢中相對說黃州
湛湛清池五月寒小山無數碧巑岏穉杉戢戢三千本
且作凌雲合抱看
知君此去便歸耕笑指孤舟一葉輕待向三茅乞靈雨
半篙流水送君行
溪隂堂
白水滿時雙鷺下綠槐高處一蟬吟酒醒門外三竿日
卧看溪南十畝隂
惠崇春江曉景
竹外桃花三兩枝春江水暖鴨先知蔞蒿滿地蘆芽短
正是河豚欲上時
兩兩歸鴻欲破羣依依還似北歸人遥知朔漠多風雪
更待江南半月春
書李世南所畫秋景
野水參差落漲痕疎林敧倒出霜根扁舟一棹歸何處
家在江南黃葉村
人間斤斧日創夷誰見龍蛇百尺姿不是谿山曾獨往
何人解作挂猿枝
郭熙秋山平遠
目盡孤鴻落照邊遥知風雨不同川此間有句無人識
送與襄陽孟浩然
木落騷人已怨秋不堪平遠發詩愁要知萬壑爭流處
他日終煩顧虎頭
書林次宗所得李伯時歸去來陽關二圖後二
首
不見何戡唱渭城舊人空數米嘉榮龍眠獨識殷勤處
畫出陽關意外聲
兩本新圖墨寳香尊前獨唱小秦王為君翻作歸來引
不學陽關空斷腸
王晉卿所藏著色山
縹渺營丘水墨仙浮空出沒有無間邇來一變風流盡
誰見將軍著色山
犖确何人似退之意行無路欲從誰宿雲解駮晨光漏
獨見山紅澗碧時
次韻楊公濟奉議梅花
梅梢春色弄微和作意南枝翦刻多月黑林間逢縞袂
霸陵醉尉誤誰何
相逢月下是瑶臺藉草清尊連夜開明日酒醒應滿地
空令飢鶴啄莓苔
綠髮尋春湖畔回萬松嶺上一枝開而今縱老霜根在
得見劉郎又獨來
君知早落坐先開莫著新詩四句催嶺北霜枝最多思
忍寒留待使君來
寒雀喧喧凍不飛遶林空啄未開枝多情好與風流伴
不到雙雙燕子時
鮫綃翦碎玉簪輕檀暈妝成雪月明肯伴老人春一醉
懸知欲落更多情
再和楊公濟梅花
天教桃李作輿臺故遣寒梅第一開憑仗幽人收艾納
國香和雨入青苔
白髮思家萬里回小軒臨水為花開故應剰作詩千首
知是多情得得來
人去殘英滿酒尊不堪細雨濕黃昏夜寒那得穿花蝶
知是風流楚客魂
春入西湖到處花裙腰芳草抱山斜盈盈解珮臨煙浦
脈脈當壚傍酒家
莫向霜晨怨未開白頭朝夕自相催斬新一朵含風露
恰似西廂待月來
洗盡鉛華見雪肌要將真色鬭生枝檀心已作龍涎吐
玉頰何勞獺髓醫
湖面初驚片片飛尊前吹折最繁枝何人會得春風意
怕見黃梅雨細時
贈劉景文
荷盡已無擎雨蓋菊殘猶有傲霜枝一年好景君須記
最是橙黃橘綠時
贈武道士彈賀若
清風終日自開簾涼月今宵肯挂簷琴裏若能知賀若
詩中定合愛陶潛
余少年頗知種松手植數萬枝皆中梁柱矣都
梁山中見杜輿秀才求學其法戲贈二首
露宿泥行草棘中十年春雨養髯龍如今尺五城南杜
欲問東坡學種松
君方埽雪收松子我已開榛得茯苓為問何如插楊柳
明年飛絮作浮萍
七年九月自廣陵召還復館於浴室東堂八年
六月乞會稽將去汶公乞詩乃復用前韻三首
乞郡三章字半斜廟堂傳笑眼昏花上人問我遲留意
待賜頭綱八餅茶(尚書學士得賜頭綱龍茶一片今年綱到最遲)
夢遶吳山却月廊白梅盧橘覺猶香會稽且作須臾意
從此歸田策最良(杭州梵天寺有月廊數百間寺中多白楊梅盧橘)
東南此去幾時歸倦鳥孤飛豈有期斷送一生消底物
三年光景六篇詩
題毛女真
霧髩風鬟木葉衣山川良是昔人非祇應閒過商顔老
獨自吹簫月下歸
三月二十日開園
西園牡鑰夜沈沈尚有遊人卧柳隂鶴睡覺來風露下
落花飛絮滿衣襟
鬱鬱蒼顔真道友絲絲紅萼是鄉人何時翠竹江村路
送我柴門月色新
慈湖夾阻風
捍索桅竿立嘯空篙師酣寢浪花中故應菅蒯知心腹
弱纜能爭萬里風
此生歸路愈茫然無數青山水拍天猶有小船來賣餅
喜聞墟落在山前
我行都是退之詩真有人家水半扉千頃桑麻在船底
空餘石髮挂魚衣
(日)輪亭午汗珠融誰識南訛長養功暴雨過雲聊一快
未妨明月却當空
卧看落月横千丈起喚清風得半帆且並水村敧側過
人間何處不巉巖
食茘支
羅浮山下四時春蘆橘楊梅次第新日噉茘支三百顆
不妨長作嶺南人
謝宋漢傑送李承晏墨
老松燒盡結輕花妙法來從北李家翠色冷光何所似
牆東鬒髮墮寒鴉
李委吹笛(并序)
元豐五年十二月十九日東坡生日也置酒赤壁
磯下踞高峯俯鵲巢酒酣笛聲起於江上客有郭
石二生頗知音謂坡曰笛聲有新意非俗工也使
人問之則進士李委聞坡生日作新曲曰鶴南飛
以獻呼之使前則青巾紫裘要笛而已既奏新聲
又快作數弄嘹然有穿雲裂石之聲坐客皆引滿
醉倒委袖出嘉紙一幅曰吾無求於公得一絶句
足矣坡笑而從之
山頭孤鶴向南飛載我南遊到九嶷下界何人也吹笛
可憐時復犯龜兹
題黃荃畫翎毛花蝶
短翎長喙苦喧卑曳練雙翔亦自竒賴有黃鸝鬭嬛好
獨依蘚石立多時
綠隂青子已愁人忍見東風燕麥新惆悵劉郎今白首
時來看卷覓餘春
寒食夜
漏聲透入碧窗紗人靜秋千影半斜沈麝不燒金鴨冷
淡雲籠月照梨花
移合浦郭功甫見寄
君恩浩蕩似陽春合浦何如在海濱莫趁明珠弄明月
夜深無數採珠人
僕年三十九在潤州道上遇除夜作此詩又二
十年在惠州錄之以付過
寺官官小未朝參紅日半窗春睡酣為報鄰雞莫驚覺
更容殘夢到江南
釣艇歸時菖葉雨繰車鳴處楝花風長江昔日經遊地
盡在如今夢寐中
翠樾亭
一夜飛霜點綠苔曉庭黃葉埽成堆簷間翠樾彫疎盡
却放牆東好月來
寒具
纖手挼來玉數尋碧油輕蘸嫩黃深夜來春睡濃於酒
壓褊佳人纏臂金
送都監北歸
一聲鴻雁破江雲萬葉梧桐卷露銀我自飄零是羇客
更堪秋晩送行人
睡起
柿葉滿庭紅顆秋熏爐沈水度春篝松風夢與故人遇
自駕飛鴻跨九州
春夜
春宵一刻直千金花有清香月有隂歌管樓臺聲細細
鞦韆院落夜沈沈
題淨因堂
瞑倚蒲團卧鉢囊半窗疎箔度微涼蕉心不展待時雨
葵葉為誰傾夕陽
同景文詠蓮塘
塘上鈎簾對晩香不知斜日已侵牀江妃自惜凌波韈
長在高荷扇影涼
絶句
柴桑春晩思依依屋角鳴鳩雨欲飛昨日已收寒食火
吹花風起却添衣
書辨才白雲堂壁
不辭清曉叩松扉却值支公久不歸山鳥不鳴天欲雪
卷簾惟見白雲飛
蘇轍
和子瞻濠州七絶(錄一首)
浮山洞(洞在淮上夏潦不能及而冬不加高故人疑其浮也)
洞府元依水面開秋潮每到洞門迴幽人燕坐門前石
長看長淮船去來
次韻子瞻望湖樓上五絶
欲看西湖兩岸山卧乘湖上木蘭船湖山已自隨船改
更值隂晴欲雨天
眼看西湖不暫來簿書無算撥還開三年屈指渾將盡
記取從今得幾回
湖山欲買恨無錢且盡芳樽對玉盤菱角雞頭應已厭
蠏螯馬頰更勤餐
終日清漪弄短橈久忘車乘走翹翹秋風已食鱸魚美
洛下諸生未可招
滯留朝市常嫌鬧放棄江湖也未間孤舫初窮千頃浪
肩輿未盡百重山
次韻子瞻登望海樓五絶
山色潮聲四面來城中金碧爛成堆不愁門外嚴扃鎖
終日凭闌未擬回
湖色蒼蒼日向斜煙波萬狀不容誇畫船人去浮紅葉
石徑僧歸躡白蛇
樓觀爭高不計層嗈嗈過雁自相譍錢王舊業依稀在
歲久無人話廢興
荷葉初乾稻穗香驚雷急雨送微涼晩晴稍放秋山色
洗却濃妝作淡妝
白酒傾漿膾斫紅晝遊未厭月明中樓高只辦聽歌鼔
不見遊人轉似蓬
梁山泊見荷花憶吳興五絶次韻
南國家家漾彩舲芙蕖遠近日微明梁山泊裏逢花發
忽憶吳興十里行
終日舟行花尚多清香無奈著人何更須月出波光淨
卧聽漁家蕩槳歌
行到平湖意自寬繁花仍得就船看回頭却向吳儂說
從此遠遊心未闌
花開南北一般紅路過江淮萬里通飛蓋靚妝迎客笑
鮮魚白酒醉船中
菰蒲出沒風波際雁鴨飛鳴霧雨中應為高人愛吳越
故教齊魯作南風
皇帝閣帖子詞
九門已散秦醫藥百辟初頒凌室冰飲食祈君千萬夀
良辰更上辟兵繒
雨遲麥粒尤堅好日麗蠶絲轉細長入夏民間初解愠
宫中時舉萬年觴
汴上初無招屈亭沅湘近在國南坰大官漫解供新糉
諫列猶應記獨醒
蔣之竒
嘉禾驛
旴江清淺見遊鱗百尺飛橋跨碧津行過水南看更好
風光駘蕩百花春
孤嶺
鮫綃剪下碧雙垂歸挹清流背紫微北向更登孤嶺去
此身還傍白雲飛
御選宋詩卷六十六
