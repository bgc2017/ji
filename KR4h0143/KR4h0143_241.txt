欽定四庫全書
御選明詩卷七十二
七言律詩五
唐泰
江上書懷寄周玄林敏
昔年曾共醉蘭舟明日閒情憶舊游獨客荒村空向暮
異鄉多病厭逢秋殘煙古戍聞寒笛落日楓林見驛樓
為報别来憔悴甚漫因尊酒一銷憂
晚次雪峰寺
微霜落葉度關河古寺清新掩薜蘿輕策獨随飛鳥去
好山偏向夕陽過三花祇苑逢僧少獨樹高臺積雨多
暫盍朋簪躭勝果下方塵土易蹉跎
王彝
東歸有感
路斷江淮已足憂繁華猶自說蘇州萬人金甲城頭騎
十丈朱旗郡裏樓麋鹿昔遊何處草鴈鴻不似去年秋
忍將一掬東歸淚付與婁江入海流
徐尊生
遊鍾山過寳珠峰頂西軒贈浙僧慈隠
寳珠峰頂危亭角邂逅高僧失垢氛便啟軒忩臨絶壁
還留賓客坐層雲簷端優鉢千香樹肘後楞伽幾卷文
謾說空門無繫著也須攜手惜輕分
婺源汪氏樵隠
芙蓉高嶺含清暉宣平之居近翠微斧斤丁丁響林薄
雲霧滃滃沾人衣石碁盤邊莫閒坐樵風涇裏當早歸
歸来絶不到城市自是世人相識稀
七月六日生日有感
客中生日近七夕老子行年當五旬夢寐不忘林壑趣
形模難作市朝身已甘素髮欺凌我祇怕淄塵染汚人
歸去秫田秋正熟新醪爛醉甕頭春
稷下
春官承制促成書東觀遺編任卷舒草草便垂千載後
遲遲難俟百年餘淹中舊學文空在稷下諸生術本疎
浪說徐生善頌止懷鉛竊食愧何如
新年
江上年華與浪奔天涯心緒向誰論持竿本住桐廬岸
被褐偶来金馬門足躡風雲非老事髩垂霜雪是愁痕
韭苗虀葉添新綠昨夜東風入故園
送博士錢子予還鄉
乞得成均老病身懸車便向鏡湖濱都人共羨楊司業
鄉友争迎賀季真落絮繽紛攙别恨歸帆縹緲傍殘春
欲知後夜相思夢鳳闕西頭月色新
梁寅
次韻酬黎以德
銀河斜界樹參天為憶幽人思渺然亥市塵囂迂竹徑
午橋煙雨傍溪船明燈散帙棲鴉後倚杖看山去鳥邊
但得文章扳屈宋何須重賦遠遊篇
山中秋夜
夜對千峰秋氣清蕭條巖壑一閒身松林虎出時窺犬
茅屋螢飛偏近人傍月把書憐稚子臨風吹笛羨南鄰
栖烏應怯梧桐冷不斷悲啼欲嚮晨
都門將歸宿石城門外和李仲淵知縣晚過上
林之作
韋曲風光尺五天驕驄嘶過酒樓前龍輿陌路疎疎雨
鳳闕觚稜淡淡煙上相彩㫋歸柳外王孫金彈落花邊
臨風有客題佳句不羨春風歌舞筵
贈西山僧
高僧自喜巖下住長見白雲飛復迴半山風吹松子落
千歲石作蓮花開鳥下林堂待分食龍游溪水遇浮杯
吳山楚山聊暫住還把楞伽歸去来
天寧寺和曾得之兼呈彭聲之及雪印
經年不到天寧寺却喜春濃叩竹扃二水共明洲外碧
千峰如削雨餘青謾勞山茗時時煮自笑齋鐘日日聽
垂白飽聞高世論巖栖空愧老窮經
韓奕
吳中春感次韻
桃李於人強自開江城寒食客歸来宫蛙鳴處空存沼
野鹿游時尚有臺春事夢中三月破繁華去後幾時迴
流傳庾信江南賦不信當時事可哀
湖州道中
百里溪流見底清苕花蘋葉雨新晴南潯賈客舟中市
西塞人家水上耕岸轉青山紅樹近湖搖碧浪白鷗明
棹歌誰唱灣灣月髣髴吳儂子夜聲
春望次韻
春城柳色幾家連厨舍多時似禁煙處處綠蕪生夜雨
村村白水落平田花稀野圃東風外人遠江天去鴈邊
盡日百花洲上路往来惟有一漁船
山院
山院頻来即是家鄰房幾處共煙霞石池水碧連朝雨
金粟秋開滿樹花入社陶公寧止酒品泉陸子解煎茶
扁舟百里行非遠黃髮應堪老歲華
竹爐
綠玉裁成偃月形偏宜煮雪向巖扃虚心未許如灰死
古色争看似汗青偶免樵柯供土銼尚疑清籟和陶瓶
達人曾擬同天地上有秋蟲為篆銘
秋日
百事年来盡懶為閉門高卧動經時秋来深悟芭蕉喻
歲暮聊吟蟋蟀詩巷陌草深人住少湖田水沒鴈来遲
人生適意無貧賤尊酒鱸魚且自持
寄友
杏花落後曉風顛隠几懷人白晝眠寒食漸分新改火
春衣猶戀舊裝綿陶潛入社何妨醉齊已吟時不廢禪
朝市悠悠塵土隘莫教飛到白鷗邊
山中留别
江天雲物已淒淒老去應多少日思荒稗滿田秋水後
平蕪連苑夕陽遲眼昏每到看書覺髮白非因攬鏡知
力疾杖藜猶可起山中遠趁故人期
寄素菴
相逢白首樂新知獨對青春動遠思風雨空城花落後
池塘芳草燕来時生前只有銜杯好老去空成攬鏡悲
悵望孤帆斜日影滄江猶負白鷗期
寄江隂夏翁
殘山剰水舊吳宫幾度相期杖屨同夜雨新晴桃葉渡
春寒已過杏花風人生暮景方多暇春事濃時一半空
邂逅逢人應問信酒船何日過湖東
二月二日寄友
頻年芳節兩悤悤往事閒思半夢中江郭春寒連夕雨
海棠花信幾番風萋萋遠浦迷芳草歴歴青天沒斷鴻
悵望思君無限意扁舟一醉故人同
春思
積雨柴門草色新一經白首又青春也知性癖難趨俗
却喜身閒不屬人冷食鄰家將禁火軟泥門巷不生塵
高懷誰肯同蕭散放棹煙江采白蘋
王履
石關
裂石為關似洞門天慳神秀此相分不曾臨澗先眠石
未暇登峰且看雲鳥哢只從中界斷松聲專許上方聞
誰人更似周徵士不怕鍾山孔氏文
東峰頂見黃河潼關
雙松隂底故臨邊要見東維萬里天山下有人停步武
望中疑我是神仙地通荒楚延秋色河借斜陽透野煙
敢問鬱華離垢後有誰張口下層巔
陶宗儀
曉起
豆苗引蔓上疎籬桐樹吹花落釣磯老我田園閒處好
故人書疏近来稀挂巾蘿薜看雲起沐髮滄浪待日晞
只怪平生詩癖在形骸消瘦不勝衣
樂静草堂為衛叔静賦
屋繞芙蓉九疊屏日長客去掩閒庭巖花暖傍疎簾落
階草晴分汗簡青温火試香刪舊譜汲泉煑茗續遺經
江南定有徵賢詔太史方占處士星
次韻荅楊廉夫先生
移家正在小斜川新買黃牛學種田奏賦不騎沙苑馬
懷歸常夢浙江船牎浮爽氣青山近書染涼隂綠樹圓
樂歲未教瓶有粟全資芋栗應賓筵
夜坐
披衣散髮坐南榮漏點遲遲欲二更風約沼萍雲影淡
月栖徑竹露華明石牀涼意浮珍簟寳鼎沈煙噴玉笙
世慮不關心似洗此身只覺在蓬瀛
和董良史僉憲西郊草堂雜興
清溪脈脈抱虚堂新竹娟娟過短牆問柳尋花春事晚
投壺散帙午隂涼時將芳糗充魚餌歲會香秔備鶴糧
如此閒情真自適可無幽夢入鵷行
華山阻雨
東南風急布帆輕長泖西来第一程此日忽逢春暮雨
何人不望客中晴煙巒朵朵鬟凝碧石溜濺濺玉奏聲
且向華山谿口泊推篷滌硯寫幽情
喜晴
澹霧冥濛日晏升攬衣遥見闔閭城十分天氣依然好
一色波光遠近明紫燕將雛花上語錦鳩呼婦樹頭鳴
道傍農父交相慶菜麥青青喜快晴
張建寧賦詩見寄次韻
移家住近府城東簾卷垂楊燕子風幽夢時驚棋局外
好懷日付酒杯中喜於静室觀虚白倦向通途踏軟紅
老我無能甘寂寞谿山還欲與君同
次韻荅張林泉二首
倦草淮南大小山此身常與白雲閒南鄰北舍相歡洽
西陌東阡自往還筆勢縱横驚雨驟文詞奇古發天慳
幾時共剪西牎燭尊酒高談一破顔
百年孤抱歲寒心不覺頭顱雪滿簪梧柏鼎煙時瀹茗
石牀衣露夜横琴水雲深處成真賞風月良辰動苦吟
欲訪郊居曾有約桃花浪暖一篙深
題王筠菴水村
垂楊舊種成籬落小徑初開近石矼夜雨漁舟添个个
晴沙鷗鳥下雙雙夢魂不到鳴珂里卜築何須濯錦江
沽酒鱠魚從野老高歌招隠壓新腔
次陸北巖韻
畎畝高低絡翠陘樹林密茂列雲屏水村沙路迢迢白
茒屋炊煙處處青谷口樵歌西日暝巖頭虎嘯晚風腥
先生歸也山居静童子篝燈月半扃
沈夢麟
訪陳敏道不值
不憚風波兩日程孤舟聊繫故人情菊花與我為賓主
醴酒從人結弟兄秋穀已銷吳甸雨寒潮不上闔閭城
白頭欲製烏啼曲付與漁郎短笛聲
和邵山人過字韻二首
吳松東去羣鴻散苕霅西来一舸過池上屢陪山簡醉
座中曾聽薛華歌中年鄉國黃塵合長夏江村綠樹多
擬與賀公同結伴黃冠野服晚婆娑
亂後還家如旅泊愁中貰酒喜人過每吟栗里停雲句
不作南山種豆歌故宅東風歸燕静孤村夜雨落花多
白頭却憶觀光日曾賦神明與馺娑
九日過姚廷暉隠居
病起扶衰上釣槎乘流直到故人家一秋止酒尊無綠
九日開園菊未花海氣生潮通白霧天風如水洒烏紗
歸来落葉多如雨欲寄新詩日已斜
中秋夜泊黃河
黃流滚滚浪翻盆百尺颿檣上下奔月色偏於今夜白
河源不改舊時渾雷行西北通天極風送蛟龍入海門
欲酹一觴歌九敘千秋萬歲禹功存
劉仔肩
荆南江晚眺有感
沙頭寂寂晚維舟詞客重来感舊遊江上夕陽諸葛廟
雨中芳草仲宣樓天連錦水来春色雲暗襄陵起暮愁
回首可憐梁父意一官牢落向南州
易恒
題錢思復曲江草堂
浣花寂莫鍾山遠今見風流在曲江八十儀刑今有幾
三千詞賦緫無雙屋頭秋老凌霜樹竹下春閒聽雨牎
好向兩村尋舊隠月輪峰下磵飛瀧
鹿城隠居
避俗龐公隠鹿門鹿城静亦絶塵喧釣緣水北菰蒲渚
牎俯江南桑柘村書螙字殘繙汗簡石魚銘古刻窪尊
地偏舟楫稀来往獨有煙潮到岸痕
遣興
生也無涯信有涯幽情謾自惜芳華每憐修潔聽詩鶴
難遣低斜篆壁蝸境熟不疑身是妄慮澄始覺夢成賒
晚晴看徧江頭水流盡西林一片霞
中秋對月二首
一覽清暉萬里過百年秋興此時多鮫童袂薄遺珠淚
織女機寒濕鳳梭鶴語不知人是否烏啼數問夜如何
江湖莫動魚龍寂應有淒涼及釣蓑
冰壺出水淨無波不著漂漂一葦過鼓角聲沈知夜寂
梧桐葉盡覺秋多年侵容髩煩霜雪涼到衣裳惜芰荷
只恐桂花零落盡空留清影自婆娑
曉過黃山書所見
海門日出破江昏潮入中流砥柱分白石不消千古雪
亂鷗忽起半沙雲香秔紅粟来吳餉犀甲戈船到水軍
最是黃山風水闊莫教吹笛惱龍君
睡起
睡起喚茶猶未醒強將物色與詩裁楊花易遣為萍去
春夢難憑化蝶来草信無名生自得鷺知有性立還猜
出門一笑忘情景濯足清江坐碧苔
遊上方小酌僧舍
上方氣壓湖山勝老我登臨思惘然一鳥影沈秋水外
千峰勢斷夕陽前清尊白髮酬今日畫舫珠簾記昔年
獨倚危闌重弔古荒臺樵唱起蒼煙
述懷
鴈信無憑蝶夢訛寥寥空望遠人過家如明月圓時少
腸似游絲斷處多垂白不禁青鏡在落紅其奈綠隂何
百年歲月今如許誰遣流光逐逝波
風雨憶瀼西
故園十畝瞰林塘花竹隂隂覆小堂好友肯来唯一二
老夫不出是尋常白魚寒鱠槎頭雪朱橘秋嘗屋角霜
雨雨風風歸未得空勞飛夢繞滄浪
李勝原
涇縣
古木荒碑對縣門數家煙火自黃昏河流故繞山邊市
驛路斜通郭外村煙雨園林梅結子春風籬落竹生孫
愁看市井蕭條甚喪亂曾經幾戍屯
田子貞
題安分軒圖
一室蕭然萬慮忘幽棲真似斛斯莊春晴野澗多藜藿
秋晚山田足稻粱待富却慙居易拙送窮應笑退之狂
看君已在羲皇上老去從教白髮長
李道生
雨後
山中曉起喜新晴杖屨尋詩獨自行幾樹好花春盡發
滿溪流水夜来生遊絲拂地應千尺啼鳥喚春時一聲
趁暖田家曝蠶種明朝節候是清明
梁蘭
寄呈東原公劉子彦
北闕前年一上書歸来高卧楚郊墟西風短褐雙蓬髩
落日空山一草廬道直不殊梁太傅賦成端擬漢相如
别来又是春三月盡日逢人問起居
客舍秋雨呈東鄰隠居
燈前細雨夜初闌枕上聞雞夢轉難壯節豈因今日改
旅懷方向故人寬江天雨色連牎白草樹風聲入室寒
景物已殊歸計遠殘年飽飯共相看
陳緝
送周煥文從唐伯剛之吳興
碧瀾堂下即吳興十里芙蓉繞石城山簡歸時應倒載
條侯醉後尚談兵蘋洲雨過秋聞鴈橘里春深曉候耕
事省好將樵唱曲水晶宫裏坐吹笙
禁煙日簡長如仲如二昆弟
湖頭誰復載吳娃鷗鳥多情戀白沙涪萬春深無杜宇
武陵何處有桃花雨餘石燕晴歸穴市近山蜂午報衙
看到前朝丞相墓野人翻土樹桑麻
高伯恂
寄施以端
桃花點點山中雨楊柳青青水面絲春色惱人牽别恨
錦箋乘興寫相思小牎鸚鵡呼春夢芳樹提壺促醉期
惆悵百年今已半花前時復玉尊随
寄梁紹輝
花時醉裏悤悤别回首西風錦樹秋明月相思隔江浦
素書不見到林丘松隂塵榻晴還拂池畔清尊晚更留
山水閒情宜共賞碧雲涼鴈思悠悠
梁紹輝
登小孤山亭子
飛亭結構半山隅雲影天光入畫圖清漲九江吞漢沔
高標孤柱限荆吳風来舟楫敧危疾雲暗魚龍變化殊
獨倚畫闌吟不盡白雲飛處寸心孤
顧協
送張翰臣幕掾還廣西
曾持刀筆贊元戎不數區區野戰功青髩消磨千嶂外
舊交零落十年中雪晴官路梅花白雨熟蠻鄉茘子紅
三十六原何處是馬蹄輕踏綠楊風
次曹以忠
草堂門對浣花溪林影蕭疎鶴共棲對酒有時歌白雪
讀書長夜照青藜鳥啼忩戶驚幽夢風裂芭蕉失舊題
幾度相思徒悵望斷鐘殘月曉峰西
潘子安
九日王時融招飲
喜見長瓶破曉封忽移春暈上衰容故人已覺尊前少
佳節偏於客裏逢千里暮愁連蟋蟀無邊秋色醉夫容
而翁此際登高處應在三山第一峯
沈應
寄邵德昂
高隠青門不識塵碧桃花下白綸巾詩傳畫意王摩詰
船載書聲米舍人半板水扉兼竹淨一間草閣與山鄰
閒情不及鷗先往幾度相思入夢頻
送樂仲禮之秦郵
江店西風酒味香悤悤何事促行裝百年一半長為客
兩髩無多易著霜遠水平蕪秋艇去斷雲歸鳥暮天長
如今楚地皆吳語不必逢人歎異鄉
將歸山中留别李二公勉
二月風光尚裌衣暖雲籠日午行遲杏園却近桃花塢
寒食相兼上已時芳草家家迷蛺蝶棠梨樹樹囀黃鸝
幾回欲共行春樂南浦歸舟已有期
史謹
宿洞庭廟
山勢如龍入洞庭仙人樓閣倚青冥鐘聲縹緲連三界
雲氣蒼茫護六丁胡蝶夢回山月曉鯉魚風起浪花腥
無因得受還丹術自把長鑱採茯苓
危進
謝許鍊師惠圖書
茅山許史舊諸孫還向仙臺卧白雲竹外畫沙迷鶴跡
花間引水泛鵝羣蒼崕翠刻金書字丹井銀牀玉篆文
科斗早收東觀上幾人相倚播清芬
題饒孟持所蔵趙希遠畫渚宫圖
罨畫闌圍響屧廊流蘇帳幔鬱金堂玉龍剰注千鍾酒
金鴨濃熏百和香廊宇鳴秋霜葉赤軒牎破曉露華黃
舊時行樂今看畫煙月蘆汀鴈幾行
送人之七閩憲副
七閩風景異江鄉嶺徼緣雲去路長綠漲溪蠻榕葉暗
紅蒸海日茘支香花間彈舌調鸚鵡月下吹簫引鳳皇
行樂未終淹壯志軺車行處起秋霜
徐良言
来鶴詩贈周玄初
九天執法大玄卿稽首焚香禮玉京借得魏君騏驥到
恰如簫史鳳鸞鳴翩翩繞樹香煙近歴歴横江夜氣清
欲向羣中留一隻相將過海到蓬瀛
方孝孺
登歸雲寺閣
棲身丹壑緫志歸水閣頻登趣不稀雨脚斜侵耕叟笠
苔花青匝定僧衣山餘積雪寒猶壯岸墮流星曉更飛
卜築何當居此地玉堂金馬任相違
練子寧
賦得孟義科斗送監生楊仲文歸台州親迎
孤石巉巖出紫煙雲根遺墨尚依然文章豈在龜疇下
形質還存鳥跡前汲冢秋風思汗簡魯堂春雨閟韋編
郎君歸去和鳴後織作機中錦字傳
送周望往四川
駟馬橋邊秋水波郎君此去意如何衡陽鴈陣驚寒早
巫峽猨啼入夜多一水東来通漢沔衆山西上接岷峩
少陵祠宇清溪曲為瀉瓊漿試一過
解嘲
秋来逸興浩如雲閒拂霜華看劒紋莫怪風流謝安石
未應憔悴沈休文驊騮神駿寧論肉鵰鶚身輕更出羣
千載征南不穿札至今猶作晉元勲
己丑五月訪子白於秦淮橋
五月南風水倒流秦淮橋下問扁舟穿花燕子羽毛溼
隔水人家門巷幽心憶庭闈瞻楚樹身陪冠冕侍瀛洲
吾兄歸去如相問衣綵終期慰白頭
寄曾得之
高鳥知還久倦飛分甘萬里邁王畿虎頭肉食侯何用
雞舌含香事已違博望尋源經月去長卿諭蜀暫時歸
寄言玉笥雲中客終擬相從採蕨薇
謁安慶余忠宣祠
將軍忠節貫荆襄千載精神日月光血戰孤城身已殞
名垂青史汗猶香殘碑墮淚空秋草折戟沈沙自夕陽
我亦有懷追國士為来感慨奠椒漿
黃觀
送趙彦圮都事
石頭城下自分攜無復連牀聽曉雞故里音書寒鴈杳
空江雲樹暮雲低春来白下孤新約夢去花間憶舊題
猶念雲深留宿夜酒醒詩就小樓西
程本立
乳石詩
象賢奉常得異石於演樂堂典寳周翁識之云道
州乳石也奉常欣然以詩見遺因賦詩荅奉常并
呈長史且欲質諸典寳翁也
聞道山中乳窟多乳泉流出石為窠洞門到處飛蝙蝠
驛路何年載槖駝野色忽看新培嶁水痕猶認舊漩渦
豈無青髓香如飯老我黃塵奈爾何
過五河縣
龍窩驛近鼓聲催轉柁傾帆沙岸隈共指深淵最空洞
豈無神物待雲雷風清楊柳如看畫水綠蒲萄始潑醅
浩蕩好懷春色裏詩成南鴈忽飛迴
高郵夜泊
城頭月色見觚稜城下官河夜欲冰返照疎林皆野燒
殘星别浦是船燈腐儒食禄曾無補倦客思家已不勝
春雨五湖煙水闊荷蓑歸去下魚罾
和貝惟學登小孤山韻
西来風浪湧金山人在鴻濛沆漭間大地小孤天柱石
長江第一海門關鮫人夜泣珠成淚龍女晴梳翠作鬟
欲問靈巫報神語我行何日定東還
過趙州
青山環抱水争流行盡雲州入趙州四野耕耘多樂歲
諸蕃斥候不防秋過橋花竹前村近入谷松蘿小寺幽
妻子誰能免相憶他鄉雖好莫淹留
嵩盟九日次井泉百戶韻
天涯九日一登樓應是黃花笑白頭脱帽不妨同醉倒
拂衣安得不歸休山盤晴谷深蔵寺水縮寒溪淺露洲
上馬荒原向昏黑休教鼓角起邊愁
送魚課司使霍思誠赴京師
三年官守滯蠻荒萬里羈魂度太行居有馬韀留客座
食無魚鮓寄親嘗晴天梅樹常含霧臘月山花不受霜
辭滿得歸人共樂將詩送别意茫茫
送人致仕歸越
老臣殊荷聖恩寬詔許還家授散官賜杖未攜鳩玉小
誥綾新織朵雲團西牎夜雨銷紅蠟東閣晴山倚畫闌
子去我留寧不愧鑑湖他日請黃冠
滇陽二月罌粟花盛開皆千葉紅者紫者白者
微紅者半紅者傅粉而紅者白膚而絳脣者丹
衣而素純者殷如染茜者一種具數色絶類麗
春譜之所云
鄯闡東風不作寒米囊花似夢中看珊瑚舊是王孫玦
瑪瑙猶疑内府盤嘶過驊騮金匼匝飛来蛺蝶玉闌干
瘴煙窟裏身今老春事傷心思萬端
晚至安寧
連然驛路馬曾諳落日行人思不堪地極九州銅柱北
山蟠六詔鐵橋南湯池水底皆隂火鹽井煙中半夕嵐
回首蓬莱天萬里忍教塵髩白毿毿
自姚安出普淜
層關飛鞚出寒雲萬木歸鴉亂夕曛山自蜻蛉川口合
路從鸚鵡嶺西分道傍築室新成市塞上屯田久駐軍
遠客誰無鄉土念悲笳吹動不堪聞
鶴慶驛會吳人馮廣文閩人林税使
馬蹄蹴徧隂崖雪直向居庸塞外行日落忽聞牛背笛
川平始見鶴州城秋風千里蓴絲滑暑雨三山茘子生
遷客相逢話鄉土天涯無限未歸情
早發禄豐驛
驛樓燈火見西屯使者出門人語喧天寒馬渡此溪水
月落雞鳴何處村六詔山川皆郡縣百年身世任乾坤
若為看見梅花發忽亂鄉愁入故園
君山别業畫卷為王伯昂題
畫圖林壑起雲煙使者高懷寄静便背郭真成浣花屋
看山如坐洞庭船柴門黃葉鄰僧埽石徑蒼苔野鹿眠
如此故巢勞遠憶只應頭白是歸年
張紞
贈周玄初尊師
仙翁長鍊九華丹時有龍来問大還曾捧靈符歸海上
故將霖雨洒人間紫簫吹月鸞雙舞白氅披雲鶴共閒
蘭圃未滋春向暮早須一噀破天慳
茅大方
送陳用中司訓先生還漢中
柳妥花殷食又寒渭城歌斷思漫漫萬山入漢秦關險
孤棧連雲蜀道難驢背尋詩春正好峨眉如畫雨初乾
勝遊歸後添佳趣為寫新圖寄我看
塞門至銀州關道中
銀州西下忽都河戍卒東来唱舊歌星散諸營連斥堠
雲屯萬里蔽沙陀自嗟出塞春光少誰道臨關月色多
顧我鶴形非燕頷立功萬里定如何
五月廿六日行營白海溽暑如内地悠然起林
泉之思
石田茅屋瀼西莊修竹高梧六月涼翠簟風漪清入夢
碧桐秋露冷生香飯牛不識堯年樂扣角猶歌子夜長
今日馳驅歸未得却從塞外憶江鄉
寄淮安守將梅都尉
幽燕消息近如何控扼長淮節鎮多縦使火龍蟠地軸
莫教鐵騎過天河關中餽運蕭丞相海上樓船路伏波
老我不才無補報西風一度一悲歌
樓璉
送鏡中照上人兼柬斗南和尚
舊住扶桑第幾山偶然蹤跡落人間蘿衣拂露辭秋壑
藤杖扶霜度曉關滇海飛来孤月小點蒼留得半雲閒
殷勤為報圓通客鶴背清風好共還
雲南即事
五雲南國在天涯六詔山川景物華摩歲中山標積雪
納夷流水帶金沙翠蛙鳴入雲中樹白雉飛穿洞口花
獨有江南征戍客尋常清夢苦思家
高遜志
贈章安甫老人
籃輿迢遞出郊坰野服翩然鶴髮星柱史不辭周問禮
伏生須為漢傳經汀洲水落蒹葭老澤國霜寒橘柚青
自笑隠淪緣底事時危蹤跡一浮萍
唐之淳
和荅孟熙見貽
晚天涼雨碧雲收竹几藤牀只卧游出海鼓笳天上曲
夾城風雨驛邊樓常時中酒翻疑夢此日懷人況是秋
忽得鎦郎寄来什䞉將詩思滿汀洲
龔詡
過顧玉山舊宅
阿瑛舊宅綽山前父老猶能記昔年樓閣儼如真洞府
主賓渾似小神仙花時不絶笙歌宴門外常維書畫船
肯信只今無片瓦平蕪漠漠鏁寒煙
魏澤
過侯城里有感
筍輿衝雨過侯城撫景依然感慨生黃鳥向人空百囀
青猿墮淚只三聲山中自可全高節天下難居是盛名
却憶令威千載後重来華表不勝情
解縉
送劉繡衣按交趾
虬髯白晳繡衣郎驄馬南巡古越裳城郭新開秦郡縣
山河元是漢金湯天連銅柱蠻煙黑地接朱崕海氣黃
莫說炎荒冰雪少須令六月見飛霜
随駕登紫金山賜果
天晴随駕共登山中使傳宣薦玉盤金谷人遊紅步障
石房仙煉紫華丹猩紅泣露珊瑚軟鶴頂迎風瑪瑙寒
侍從詞臣知此味渴中無惜齒牙酸
贈茅山道士
雨餘重過冶城来巖下松扉只半開繞屋蒼隂多翠竹
滿庭春色獨紅梅道情盡在琴三疊交誼何妨酒一杯
明日尋君仍帶鶴休嫌屐齒破蒼苔
奉天門外御橋東南蓮花盛開陪鄒侍講往觀
玉泉舊繞禁城流菡萏開時滿御溝翠蓋拂波常帶雨
紅衣照水未逢秋風翻涼影鴛鴦浴露溼寒香翡翠愁
此處已看花似錦何須遠汎鏡湖遊
送中書舍人唐存恕省親
與君同出周姬姓同住西江路未遥萬里東歸纔識面
扁舟南去又乘潮賜榮足慰庭闈念承乏深慙禁籞朝
心折斷雲無一寸不堪分袂鎮河橋
重會鄉人康子寧於横州
去歲元宵奉禁闈午門錫宴敞彤扉教場火炷天星合
光禄杯行雨點飛舞罷更催新度曲醉回未省溼朝衣
定知此夜扁舟客閒聽村田社鼓歸
廬山
每依南斗弄潺湲太白雲巢似可攀浮水一星天上下
步虚五老鏡中間自從三代稱全楚看到中原無此山
莫道彭湖希勝事龍舟曾奏凱歌還
楊士奇
從遊西苑
廣寒宫殿屬天家曉從宸遊駐翠華瓊液緫頒仙掌露
金支皆插御筵花棹穿萍藻波間雪旗颭芙蓉水上霞
身世直超人境外玉盤親捧棗如瓜
楊榮
圍獵
關塞霜清曉色明鑾輿校獵出邊城六龍扶輦旌旗合
萬騎連營鼓角鳴遠火依微秋色薄驚沙寂歴暮雲平
小臣躬覩三驅樂顧效嵩呼播頌聲
璚島春雲
仙島依微近紫清春光澹蕩暖雲生乍經樹杪和煙溼
輕覆花枝過雨晴每日氤氲浮玉殿常時縹緲護金莖
從龍處處施甘澤四海謳歌樂治平
薊門煙樹
薊門春雨散浮埃煙樹溟濛霽欲開十里清隂連紫陌
半空翠影接金臺東風葉暗留鶯語落日林深看鳥回
記得清明攜酒處碧桃花底坐徘徊
胡廣
春日扈從幸北京
曉随仙仗出時巡聖主恩深四海春萬馬踏雲開輦路
六龍扶日度天津陽和布澤初回暖别苑飛花不動塵
豈是揚雄能獻賦空慙載筆列詞臣
送江仲隆
十年清宦住京畿白髮蕭蕭老布衣鄉里交游前輩在
關河離别故人稀官橋細柳蔵新雨水驛輕帆背夕暉
我有愁懷何處遣秋来日望鴈南飛
金幼孜
元夕賜午門觀燈
鳳輦初臨鼓吹喧千官環侍紫宸筵九門燈火雲霄上
午夜山河錦繡前春散爐煙浮樹暖月移寳仗映花妍
從臣忝預傳柑宴既醉猶歌湛露篇
三月十日随駕獵海子上奉簡胡學士楊庶子
暖日融融静鼓鼙條風拂拂動旌旗柳間飲馬春泉細
院裏聞鶯晝漏遲近苑獵回猶賜饌行宫朝罷更題詩
晚来獨向都城望雲擁蓬莱五色垂
扈從狩陽山次韻荅胡學士(時有甘露降)
鑾輿曉出五城東從狩儒臣載筆同日下蒼龍随玉仗
道前寳馬載琱弓苑松承露枝皆白島樹經霜葉盡紅
向晚笳聲催疊鼓軍門校獵氣偏雄
扈從再狩武岡次學士胡公韻
曉瞻行殿侍岧嶤步入高峰路更遥鐵騎蹴雲開御道
蒼鷹掠野上層霄旌麾高下随山轉煙火依微隔樹燒
忝後詞臣慙謭薄幾回扈蹕逐行鑣
薊門煙樹
野色蒼蒼接薊門淡煙疎樹碧氤氲過橋酒幔依稀見
附郭人家遠近分翠雨落花行處有綠隂啼鳥坐来聞
玉京盡日多佳氣縹緲還看映五雲
雲山草堂為楊庶子賦
聞道幽居近翠微好山多與白雲齊柳塘日暖花争發
門巷春深鳥自啼酒醒每臨松下坐詩成閒向竹間題
一從射策金門去風雨年年夢建溪
黃淮
秋暮書懷
極目關山幾夕陽況逢秋暮轉淒涼愁思竹葉浮鸚鵡
寒覓蘆花當鷫鸘報主志存龜左顧思親心逐鴈南翔
折筳擬卜餘生事欲訴靈氛已斷腸
陳璉
曉過黃州
黃州竹樓雪未晞獵獵寒風吹客衣征帆此時向東去
行李何日從南歸青山幾點煙際出白鳥一雙江上飛
欲訪蘇公舊遊處倚篷回首思依依
七星巖
六丁何年開翠岑穹窿石室高千尋煙生丹竈火常在
花落碧桃春又深倚巖懷古有誰會埽壁題詩還自吟
日華月華去已遠玉笛誰能傳妙音
宿龍泉寺
歸鶴翩翩帶夕曛上方鐘磬隔林聞不眠一夜聽春雨
起視四山生白雲自是遠公偏好客獨憐支遁最能文
閒身安得頻来此細草長坡數鹿羣
胡儼
人日從駕幸南郊梁贊善以詩柬寄因和之
紫陌雞鳴遠報晨百官朝罷出楓宸龍旂夾道先傳警
鳳輦行春不動塵禮樂幸逢全盛日耕桑俱是太平人
千門萬戶東風暖勝裹金花剪綵新
王景
道院
山中舊是神仙宅冉冉流光老物華千頃白雲都是玉
一溪紅浪半凝砂瑶階已化雙鳬舄銀漢空餘泛斗槎
獨倚壊垣傷往事天風吹落石楠花
新春偶成
南来憔悴滇陽客每向年光感去留萬里歸心背殘臘
五更清夢落神州刺桐花發東風早垂柳條長宿雨收
便欲題詩散伊鬱瀘江風浪拍天流
王達
題山水
一曲清琴酒一巵煙蘿贏得任棲遲千峰黛色嵐消後
十里菱花子結時水氣入樓人不覺秋聲到樹鶴先知
世無謝朓誰同語對畫空成萬古思
王璲
瓜洲道中
清江杳杳水連空江北江南綠映紅三月異鄉逢改火
經春遊子怨飄蓬滿汀蘆葉孤舟雨一樹梨花小旆風
遥望故鄉何處是依稀煙樹五湖東
送翰林王孟暘参將安南
暫輟含香直曉班新参將閫出平蠻黃茅綠樹千重嶺
瘴雨蠻雲幾處關去馬正逢椰子熟歸旌定及茘枝斑
知君素有雄豪筆須勒神功鎮海山
王洪
金臺夕照
山色微茫映古臺平原千里夕陽開誰知碧草遺基在
曾見黃金國士来樹繞河流天外去鳥翻雲影日邊回
清時自重非熊叟不獨奇謀得俊才
玉泉垂虹
碧嶂丹厓瀉不停翠微雲淨轉分明春風不散空中影
夜月偏聞樹底聲内苑分来瑶水合御橋流出鳳池平
仙源信與人間别歲歲年年長自清
御選明詩卷七十二
