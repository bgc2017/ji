欽定四庫全書
御選宋詩卷五
樂府歌行二
龔宗元
搗砧詞
星斿耿耿寒煙浮白龍銜月臨霜樓誰家砧弄細腰杵
一聲搗破江城秋雙桐老翠墮金井高低冷逐西風緊
静如秋籟暗穿雲天半驚鴻斷斜影哀音散落愁人耳
何處離情先喚起長信宫中葉滿階洞庭湖上波平水
萬里征夫眠未成搖風搗月何丁丁楚關秦嶺有歸客
一枕夜長無限情
劉敞
魏京
上二十年始建北京以章明先帝廵狩之德以孝
思逮下於時野之處士或相與議曰蓋文王都豐
武王都鎬豐鎬之間不能數百里文武之位不過
侯伯而詩人乃以聖人之德天子之事歌之有如
聖朝德位相侔述作相繼而無遹駿烝哉之詩此
乃處士之罪非公卿之過也乃考聲譔辭以繼大
雅垂之無窮其文曰
皇作大都大都雄雄奄定北固四方來同皇曰卿士在
昔聖考祇遹文武維慈幼老天監在上既有明德乃命
于下㒺有不復匪允命之亦章慶之匪允服之亦保育
之時維玁狁侮予之疆靡度靡虞跳呼以狂業業烝黎
載震載驚侵魏及澶羣心不寧帝奮厥武百萬其士匪
怒以棘于三十里如虎如貔如霆如雷靡有遠邇天子
其來天子來止士增其喜孰偷其生以不奮興驅之渾
渾攘之賁賁靡有輈張殱厥鯨鯤或獻其寳或請其命
帝振于旅維時既定屹屹魏土山河之固匪山河則固
維上帝伊怒既閟爾弓既櫜爾矛玁狁臣之四方是休
皇曰卿士聖孝之德允于孝思孝思維則爾眎于魏以
作我都以赫厥靈俾後勿踰皇曰卿士維帝時功時亦
維人維宼萊公爾敬爾止弼予于治期爾前人用廸爾
事皇曰卿士維帝作武垂是萬年莫敢予侮泰山之封
后土之禪予監若茲維天是眷翼翼魏土天子國之穆
穆原廟聖人則之孰為彊暴來覯來覲俾礱于威于忠
是訓顯顯天子孝德自躬率是休烈覃之北戎河水東
注昭哉禹績時萬斯年天子之德
楊白花
飛飛楊白花隨風渡江水江水來不極楊花去無已鴉
啼淺深樹雪落千萬里春氣傷人心緜緜復如此
劉攽
上書行
仕不至二千石賈不至五百萬此事夸者憂而非志士
歎君不見下邳少年受書起幄中運籌制千里功成不
受三萬戸拂衣歸從赤松子君不見計倪半策誅強吳
鴟夷扁舟浮五湖三致千金不自擅至今籍籍宗陶朱
大賢富貴不為已心事邈與常人殊逢時致身如反掌
雲烝龍變無時無君勿愛上書獻賦稱賢豪刺繡倚市
相矜高丈夫昔曾笑徒勞商賈旦旦爭錐刀
司馬光
華星篇
涼風淨埽雲無迹海月未生星歴歴貝聯珠貫拱北辰
三五縱横此何夕重樓疊榭出秋空鳷鵲露寒連桂宫
瑶井㢠臨丹闕外玉繩斜挂瑣窗中征人遠别空閨悄
鍾漏蕭疎天不曉碧紗展轉無復眠卧視寒光度華沼
漢家賢將戍臨洮結髮從軍今二毛誰憐身老心猶壮
深入長占太白高豐城古劔沈淪久匣中夜半雙龍吼
乃知神物不自藏紫氣依稀見牛斗有客離居望所親
遥知清夜會荀陳隄繇未息無由去不及浮槎河畔人
(時視役河上寄郡中諸同舍)
楊白花
勸君勿嫌楊花太輕薄籬下溝中紛漠漠翠鬟婢子不
勝愁埽盡還飛滿朱閣晩來風雨送行春天無遊絲地
無塵雪狂絮亂安可得孤樹青青愁殺人
海山歌
東望海波蒼茫浩渺無所極高浪紅濤黯風色飜星倒
漢天地黑隂靈出没互相索東方曈曨景氣清慶雲合
沓吐赤精蓬萊瀛洲杳如萍遥觀五樓十二城羣仙劔
佩朝玉京祥風飄渺鈞天聞彩幢翠蓋煙霞生鸞歌鳳
舞入帝鄉紫麟徐驅白鶴翔餐芝茹术飲玉漿千年萬
年樂未央
天馬歌
大宛汗血古共知青海龍種骨更竒網絲舊畫昔嘗見
不意人間今見之銀鞍玉鐙黃金轡廣路長鳴增意氣
富平公子韓王孫求買傾家不知貴芙蓉高閣北向開
金印紫綬從天來路人回首無所見流風瞥過驚浮埃
如何棄置歸皂棧踠足垂頭困羈絆精神慘淡筋骨羸
舉目雙睛猶璀璨伏波馬式今已無子阿肉腐骨久枯
舉世無人相騏驥憔悴不與駑駘殊神兵淬礪精芒在
寳劒遊塵肯終晦君今鬋剔被鳴鸞尚能騰踏崑崙外
洛陽少年行
銅駞陌上桃花紅洛陽無處無春風青絲結尾連錢驄
相從射獵北邙東流鞭縱鏑未云畢青山團團載紅日
雲分電散無影迹黃雞未鳴已復出
烏衣曲二首
風透金鋪結綺錢穿簾入幌舞垂蓮可憐無人夜不曉
起視西窗月華皎
星疎月明漏水長羅幃翠帳華燈光佳人起舞玉釵墮
門外烏棲雁南過
馮山
俠少行
山東自古多才雄輟耕隴上羞為農鄉兵名在萬選中
一日聲價聞天聰十石弩力三石弓殿前野戰如飄風
白錦戰袍腰勒紅詔容走馬出閶闔都人仰看如飛鴻
歸來意氣人誰及道逢刺史獨長揖邯鄲白日袖劒行
振武青樓乘醉入傳聞留後收蘭州姓名御筆親點抽
府金百鎰輕一擲且向塞外隨遨遊自此鋤犁變任俠
夜事椎埋晝馳獵有田無人耕有予不養家田間父老
長&KR2235;嗟
沈括
江南曲
新秋拂水無行跡夜夜隨潮過江北西風卷雨上半天
渡口微涼含晩碧城頭鼓響日脚垂天際籠煙鎖山色
高樓索莫臨長陌黃竹一聲無北客時平田苦少人耕
惟有蘆花滿江白
沈遼
簫鼔曲
樂不在歡合悲不在生離感此簫鼔曲已堪華髮衰月
明大隄路雨暗浙江西狼籍一杯酒淒涼千里期誰言
天涯恨逸韻起相思清角竟不返悒然心不怡
龜茲舞
龜茲舞龜茲舞始自漢時入樂府世上誰傳此樂名不
知此樂猶傳否黃扉朱邸晝無事美人親尋教坊譜衣
冠盡得畫圖看樂器多因西域取紅綠結茵坐後部長
笛短簫形製古雞婁提鼓舊所識鐃貝流蘇分白羽玉
顔二女高髻花孔雀羅衫金畫縷紅靴玉帶踏筵出初
驚翔鸞下懸圃中有一人鼓羯鼓頭如山兮手如雨其
間曲調雜晉楚歌詞至今傳晉語湏臾曲罷立前廡歎
息平生未嘗覩清都閬苑昔有夢寂寞如今在何所我
家家住江海涯上國樂事殊未知玉顔邀我索題詩他
時有夢與誰期
踏盤曲二首
湘水東西踏盤去青煙白霧將軍樹社中飲酒不要錢
樂神打起長腰鼓女兒帶環著縵布歡笑捉郎神作主
明年二月近社時載酒牽牛看父母
胡盧笙不著簧細腰鼓三尺長吹笙擊鼔山之旁噭跳
宛轉樂盤王盤王一去三千年古曲舊調至今傳山祥
水氣不斷處壊木燒作兜婁煙
白蘋花
白蘋花生水中綠葉牽紫莖浩蕩向西風西風日夜冷
落日河洲靜
王令
江上詞(渡江遇風作)
江之水兮東流㳂湍流兮望歸舟舟來歸兮何時步芳
洲兮濯足陟南山兮采薇江風波兮日暮望夫人兮未
來
噫田操四章章六句
田彼黍矣則食于秋我人之耕載芟載薅耨豈不憚勞
將食無敖
田彼黍矣幾不螽蝝我人之耕而不謀年唯其不謀年
是用卒食于田
伐木伐木無廢于勤不足柱櫰猶用以薪豈弟君子無
易于人
誰能采芹不適有獲果蓏樹之則食其實豈弟君子孔
敬且力
張載
短簫歌
靈旗指不庭方大風泱泱天外揚短簫歌歌愷康朝廷
萬年繼明重光曾孫稼如茨梁嘉與萬邦純嘏有常
文同
大垂手
華堂合樂轟春晝鳳呌龍嘶畫鼉吼瓊猊壓地開組繡
美人舞兮獻君夀紅婆娑兮翠蚴蟉雪飜花兮風入柳
曳輕裾兮揚綵綬金鸞飛兮玉麟走入急破大垂手香
檀札札江雨驟情凝力定方舉袖煙收霧斂曲徹後錦
盈車兮珠滿斗
採蓮曲
綠纈襠紅繡裳衫盤蜂蝶裙鴛鴦雕瑰錯寳垂鬢長紫
冐翠蓋行新妝蹁躚曲堤下回塘畫橈送入波中央羅
袖卷起金釧光搖輕撼脆敲短芒丹瓊紺玉低復昂霑
裛輕粉撲嫩黃蠶腰蛛腹絲飄揚列坐綵舫求比方笑
聲吃吃動明璫挨蒲拂蓼次岸旁風吹落霞供晩涼西
城鵶鵶啼女牆歸來索酒酌滿觴吳屏蜀帳圍象牀困
卧不起燈燭張琉璃盎缶叢生香
吳趨曲
萬頃平湖水晴光射早霞紅裙鬭畫楫相結採荷花
岸上相將疊鼔催青翰齊上碧波開鵁鶄屬玉不驚起
慣見蘭橈日日來
蕩漾水中舟徘徊岸邊馬相看兩不語密意待誰寫
貴侯行
將軍功勲滿旂常昨日賜對開明光腰懸槖䭾紫金鈕
爵號進拜諸侯王戟衣翩翩弄春影大第高門臨萬井
但願囊書絶邊警常官中都奉朝請
貞女吟
身外無一簮何以供鉛華飭行不飭容濁水白藕花藕
心亂如絲妾心圓如珠絲亂端緒多珠圓瑕纇無焉得
偶君子奉之比高節所生雖至親此意安可說
織婦怨
擲梭兩手倦踏蠒雙足趼三日不住織一疋纔可剪織
處畏風日剪時謹刀尺皆言邊幅好自愛經緯密昨朝
持入庫何事監官怒大字雕印文濃和油墨汚父母抱
歸舍抛向中門下相看各無語淚迸若傾瀉質錢解衣
服買絲添上軸不敢輙下機連宵停火燭當須了租賦
豈暇恤襦袴前知寒切骨甘心肩骭露里胥踞門限呌
罵嗔納晩安得織婦心變作監官眼
折楊柳
垂楊百尺臨池水風定煙濃盤不起欲折長條寄遠人
想到君邊已憔悴
拾羽曲
新羅砑紅裙襵齊綵縷刺衫花倒提新晴暖日麗煙草
金獸齧鎖藏春閨朱橋逼江曉沙白錦帶交風大堤窄
蘭洲遺翎得淺碧歸來驚飛上嬌額
巫山高
巫山高高凝煙十二碧簮寒插天危巖絶壁已飛動况
復下壓萬丈之蒼淵波衝浪激作深井虎眼徹底時一
漩長風澒湧發灩澦惡色怒勢因誰然我欲截中流虹
梁莫得施&KR2080;蜷東西相望遠不到兩目欲斷心將穿回
看高唐廟下灑靈雨遣我歸意常翩翩
芳樹
庭前有芳樹穠隂滿軒碧莫惜更攜酒醉此青春色朝
來見鶗鴂飛鳴繞其側光景不可留徒遣君歎息
起夜來
曉窗明綠紗蜀錦壓春臥横腮虎魄冷驚起新夢破玲
瓏轉條脱縹緲梳倭墮高軸響銀牀時誤君車過
蘇軾
續麗人行(并引)
李仲謀家有周昉畫背面欠伸内人極精戲作此
詩
深宫無人春日長沈香亭北百花香美人睡起薄梳洗
燕舞鶯啼空斷腸畫工欲畫無窮意背立東風初破睡
若教回首却嫣然陽城下蔡俱風靡杜陵饑客眼長寒
蹇驢破帽隨金鞍隔花臨水時一見只許腰肢背後看
心醉歸來茅屋底方信人間有西子君不見孟光舉案
與眉齊何曾背面傷春啼
四時詞
春雲隂隂雪欲落東風吹冷驚羅幕漸看遠水綠生漪
未放小桃紅入萼佳人瘦盡雪膚肌眉斂春愁知為誰
深院無人剪刀響應將白紵作春衣
垂柳隂隂日初永蔗漿酪粉金盤冷簾額低垂紫燕忙
蜜脾已滿黃蜂靜高樓睡起翠眉顰枕破斜紅未肯勻
玉腕半揎雲碧袖樓前知有斷腸人
新愁舊恨眉生綠粉汗餘香在蘄竹象牀素手熨寒衣
爍爍風燈動華屋夜香燒罷掩重扃香霧空濛月滿庭
抱琴轉軸無人見門外空聞裂帛聲
霜葉蕭蕭鳴屋角黃昏斗覺羅衾薄夜風搖動鎮帷犀
酒醒夢回聞雪落起來呵手畫雙鵶醉臉輕勻襯眼霞
真態生香誰畫得玉奴纖手嗅梅花
襄陽樂府三篇
野鷹來
野鷹來萬山下荒山無食鷹苦飢飛來為爾繫綵絲北
原有兔老且白年年養子秋食菽我欲擊之不可得年
深兔老鷹力弱野鷹來城中有臺高崔巍臺中公子著
皮袖東望萬里心悠哉心悠哉鷹何在嗟爾公子歸無
勞使鷹可呼亦凡曹天隂月黑狐夜嘷
上堵吟
臺上有客吟秋風悲聲蕭散飄入空臺邊遊女來竊聽
欲學聲同意不同君悲竟何事千里金城兩穉子白馬
為塞鳳為關山川無人空且閒我悲亦何苦江水冬更
深鯿魚冷難捕悠悠江上聽歌人不知我意徒悲辛
襄陽樂
使君未來襄陽愁提戈入市裹氊裘自從氊裘南渡沔
襄陽無事多春遊襄陽春遊樂何許峴山之陽漢江浦
使君朱旆來翻翻人道使君似羊杜道邊逢人問洛陽
中原苦戰春田荒北人聞道襄陽樂目送飛鴻應斷腸
薄命佳人
雙頰凝酥髮抹漆眼光入簾珠的皪故將白練作仙衣
不許紅膏汙天質吳音嬌軟帶兒癡無限閒愁總不知
自古佳人多命薄閉門春盡楊花落
太白辭(并引)
岐下頻年大旱禱於太白山輙應故作迎送神辭
一篇五章
雷闐闐山晝晦風振野神將駕載雲䍐從玉虬旱既甚
蹷往救道阻脩兮
旌旗翻疑有無日慘變神在塗飛赤篆訴閶闔走隂符
行羽檄萬靈集兮
風為幄雲為蓋滿堂爛神既至紛醉飽錫以雨百川溢
施溝渠歌且舞兮
騎裔裔車班班鼔簫悲神欲還轟振凱隱林谷執妖厲
歸獻馘千里肅兮
神之來悵何晩山重複路幽遠神之去飄莫追德未報
民之思永萬祀兮
上清辭
君胡為乎山之幽顧宫殿兮久淹留又曷為一朝去此
而不顧兮悲此空山之人也來不可得而知兮去固不
可得而訊也君之來兮天門空從千騎兮駕飛龍隸辰
星兮役太歲儼晝降兮雷隆隆朝發軫兮帝庭夕弭節
兮山宫懭有妖兮虐下土精為星兮氣為虹愛流血之
滂沛兮又嗜瘧癘與螟蟲嘯盲風而涕滛雨兮時又吐
旱火之爞融銜帝命以下討兮建千仞之修鋒乘飛霆
而追逸景兮歙砉埽滅而無蹤忽崩播其來會兮走海
嶽之神公龍車獸鬼不知其數兮旗纛晻靄而冥濛漸
俯傴以旅進兮鏘劒珮之相礱司殺生之必信兮知上
帝之不汝容既約束以反職兮退戰慄而愈恭澤充塞
於四海兮獨澹然其無功君之去兮天門開欵閶闔兮
朝玉臺羣仙迎兮塞雲漢儼前導兮紛後陪歷玉階兮
帝迎勞君良苦兮馬豗頹閔人世兮廹隘陳下土兮帝
所哀返瓊宫之嵯峨兮役萬靈之喧豗默清静以無為
兮時節狩于斗魁詣通明而獻黜陟兮軼蕩蕩其無回
忽表裏之煥霍兮光下燭于九陔時遊目以下覽兮五
嶽為豆四溟為杯俯故宫之千柱兮若毫端之集埃來
非以為樂兮去非以為悲謂神君之既返兮曾顔咫尺
之不違陞祕殿以内悸兮䰟凛凛而上馳忽寤寐以有
得兮敢沐浴而獻辭是邪非邪臣不可得而知也
黃泥坂辭
出臨臯而東騖兮並叢祠而北轉走雪堂之坡陀兮歷
黃泥之長坂大江洶以左繚兮渺雲濤之舒卷草木層
累而右附兮蔚柯丘之蔥蒨余旦往而夕還兮步徙倚
而盤桓雖信美不可居兮苟娛余於一盼余幼好此竒
服兮襲前人之詭幻老更變而自哂兮悟驚俗之來患
釋寳璐而被繒絮兮雜市人而無辨路悠悠其莫往來
兮守一席而窮年時游步而遠覽兮路窮盡而旋反朝
嬉黃泥之白雲兮暮宿雪堂之青煙喜魚鳥之莫余驚
兮幸樵蘇之我嫚初被酒以行歌兮忽放杖而醉偃草
為茵而塊為枕兮穆華堂之清讌紛墜露之濕衣兮升
素月之團團感父老之呼覺兮恐牛羊之予踐于是蹶
然而起起而歌曰月明兮星稀迎余往兮餞余歸歲既
晏兮草木腓歸來歸來兮黃泥不可以久嬉
清溪辭
大江南兮九華西汎秋浦兮亂清溪水渺渺兮山無蹊
路重複兮居者迷爛青紅兮粲高低松千里兮稻千畦
山無人兮雲朝挂藹濛濛兮渰淒淒嘯林谷兮號水泥
走鼪鼯兮下鳧鷖忽孤壘兮隱重堤杳冥茫兮聞犬雞
鬱萬瓦兮鳥翼齊浮軒楹兮飛栱枅雁南歸兮寒蜩嘶
弄秋水兮挹玻璃朝市合兮雜耄齯挾簞瓢兮佩鋤犂
鳥獸散兮相扶攜隱驚雷兮騖長蜺望翠微兮古招提
躋木杪兮翔雲梯若有人兮悵幽棲石為門兮雲為閨
塊虚堂兮法喜妻呼猿狙兮子鹿麛我欲往兮奉杖藜
獨長嘯兮謝阮嵇
醉翁操(并引)
瑯琊幽谷山水竒麗泉鳴空澗若中音會醉翁喜
之把酒臨聽輙欣然忘歸既去十餘年而好竒之
士沈遵聞之往游以琴寫其聲曰醉翁操節奏疎
宕而音指華暢知琴者以為絶倫然有其聲而無
其辭翁雖為作歌而與琴聲不合又依楚詞作醉
翁引好事者亦倚其詞以製曲雖麤合均度而琴
聲為詞所繩約非天成也後三十餘年翁既捐館
舍而遵亦没久矣有廬山玉澗道人崔閑特妙于
琴恨此曲之無詞乃譜其聲而請于東坡居士以
補之云
琅然清圜誰彈響空山無言惟翁醉中知其天月明風
露娟娟人未眠荷蕢過山前曰有心也哉此賢醉翁嘯
詠聲和流泉醉翁去後空有朝吟夜怨山有時而童巔
水有時而回川思翁無歲年翁今為飛仙此意在人間
試聽徽外三兩絃
石鼔歌
冬十二月歲辛丑我初從政見魯叟舊聞石鼓今見之
文字鬱律蛟蛇走細觀初以指畫肚欲讀嗟如箝在口
韓公好古生已遲我今况又百年後強尋偏傍推點畫
時得一二遺八九我車既攻馬亦同其魚維鱮貫之柳
古器縱横猶識鼎衆星錯落僅名斗糢糊半已似瘢胝
詰曲猶能辨跟肘娟娟缺月隠雲霧濯濯嘉禾秀稂莠
漂流百戰偶然存獨立千載誰與友上追軒頡相唯諾
下揖冰斯同鷇㝅憶昔周宣歌鴻雁當時籀史變蝌蚪
厭亂人方思聖賢中興天為生耆耉東征徐土闞虓虎
北伐犬戎隨指嗾象胥雜沓貢狼鹿方召聯翩賜圭卣
遂因鼓鼙思將帥豈為考擊煩矇瞍何人作頌比崧高
萬古斯文齊岣嶁勲勞至大不矜伐文武未遠猶忠厚
欲尋年歲無甲乙豈有名字記誰某自從周衰更七國
竟使秦人有九有埽除詩書誦法律投棄俎豆陳鞭杻
當年何人佐祖龍上蔡公子牽黃狗登山刻石頌功烈
後者無繼前無偶皆云皇帝廵四國烹滅強暴救黔首
六經既巳委灰塵此鼔亦當遭擊掊傳聞九鼎淪泗上
欲使萬夫沉水取暴君縱欲窮人力神物義不汙秦垢
是時石鼔何處避無乃天工令鬼守興亡百變物自閒
富貴一朝名不朽細思物理坐歎息人生安得如汝夀
陌上花(并序錄二首)
遊九仙山聞里中兒歌陌上花父老云吳越王妃
每歲春必歸臨安王以書遺妃曰陌上花開可緩
緩歸矣吳人用其語為歌含思宛轉聽之淒然而
其詞鄙野為易之云
陌上花開蝴蝶飛江山猶是昔人非遺民幾度垂垂老
遊女長歌緩緩歸
陌上山花無數開路頭争看翠軿來若為留得堂堂去
且更從教緩緩回
蘇轍
竹枝歌(忠州作)
舟行千里不至楚忽聞竹枝皆楚語楚言啁唽安可分
江中明月多風露扁舟日落駐平沙茅屋竹籬三四家
連舂並汲各無語齊唱竹枝如有嗟可憐楚人足悲訴
歲樂年豐爾何苦釣魚長江江水深耕田種麥畏狼虎
俚人風俗非中原處子不嫁如等閒雙鬟垂頂髮已白
負水採薪長苦艱上山採薪多荆棘負水入溪波浪黑
天寒斫木手如龜水重還家足無力山深瘴暖霜露乾
夜長無衣猶苦寒平生有似麋與鹿一旦白髮已百年
江上乘舟何處客列肆喧譁占平磧遠來忽去不記州
罷市歸船不相識去家千里未能歸忽聽長歌皆慘悽
空船獨宿無與語月滿長江歸路迷路迷鄉思渺何極
長怨歌聲苦淒急不知歌者樂與悲遠客乍聞皆掩泣
襄陽樂
誰言襄陽苦歌者樂襄陽太守劉公子千年未可忘劉
公一去歲時改惟有州南漢水長漢水南流峴山碧種
稻耕田泥没尺里人種麥滿高原長使越人耕大澤澤
中多水原上乾越人為種楚人食火耕水耨古常然漢
水魚多去滿船長有行人知此樂來買槎頭縮項鯿
孔武仲
馬齧麥
馬齧麥僕飲冰北風軒軒搖丘陵十日吁可驚南山喜
見朝日升潯陽北岸霜泥薄窮臘獨為千里行五里聊
一止十里復一息楊柳弄輕黃已作春顔色川原入眼
雖似快時節去家還可惜齧麥不須飽飲冰勿畏寒起
鞭移擔復五里帝鄉即在湏臾間悠哉役夫勉桓桓征
途幾何莫永歎亦莫悲歌行路難
車家行
上坂車聲遲下坂車聲快遲如鬼語相喧啾快如溪沙
瀉鳴瀨一車人十捧擁行江南江北不計程青天白日
有時住無人止得車輪聲晩來驟雨聲濯濯平曉郊原
盡溝壑方悟車家進退難不如田家四時樂
孔平仲
蝴蝶行
蝴蝶飛渡河來河北花已落河南花正開盈盈採花女
撲打還家去推身飛入粉奩中芳草綿綿舊時路
車班班
車班班入函關馬蕭蕭度渭橋關下行人不相識橋邊
美酒留行客海闊天高雲滿空風吹日暮還南北
賀鑄
行路難
驚飇獵榛莽西山匿頹陽四五隂魄晩繁星亦光芒驅
車何所投却顧歸路長挾轅兩羸牸犯此豺虎場安得
渥洼駿皎旦遊康莊豈徒寫我憂要使塵不揚
竹雞詞
東南澤國陂塘闊旱歲少逢晴五月田間鼃喜雨冥冥
竹下雞啼泥滑滑而予不耕陂下田田臯驅馬揮長鞭
稻塍微茫絶復連如躡鏡面流蛟涎植蹄沮洳不敢前
何暇顧惜青連錢竹雞鳥汝幸飛翔羅罻外安知此塗
吁可畏雄雌更鳴方自慰汝不能言臆為對君不見日
圍赫赫是長安大明宫闕開雲端雞人唱漏辰三刻左
右相君朝謁還前騶誰敢干後乘不可攀飄颻青蓋望
已遠綠槐隂下沙堤閑長堤千步沙漫漫風不驚塵雨
亦乾君能馳騖此其所何事江鄉行路難
漁歌
嚴公桐江上吕父清渭濱出處兩能事寥寥千古人擁
蓑芘笠吳儂子身偶一竿生寄水侯庖富饌羹鰣鱸寸
鬛分鱗辱刀几吾將一釣懸十犍笑倚扶桑不計年鯤
鯨懷餌脱相得坐使東南飫食鮮
江南曲
遊倡搴杜若别浦鴛鴦落向晩鯉魚風客&KR2499;千里泊當
時桃葉是新聲千載長餘隔水情烏衣巷裏人誰在白
鷺洲邊草自生
變竹枝詞九首
莫把鵰檀檝江清如可涉但聞歌竹枝不見迎桃葉
隔岸東西洲清川拍岸流但聞竹枝曲不見青翰舟
露濕雲羅碧月澄江練白但聞竹枝歌不見騎鯨客
北渚芙蓉開褰裳擬屬媒但聞竹枝曲不見莫愁來
西戍長回首高城當夏口但聞竹枝歌不見行吟叟
南浦下魚筒孤篷信晩風但聞竹枝曲不見滄浪翁
勝槩今猶昨層樓棲燕雀但聞歌竹枝不見乘黃鶴
危搆壓江東江山形勝雄但聞竹枝曲不見胡公宫
蒹葭被洲渚鳧鶩方容與但聞歌竹枝不見題鸚䳇
四時田家詞四首
鼔聲迎客醉還家社樹團欒日影斜共喜今年春賽好
纏頭紅有象生花
野蔓牽花過短牆麥秋時節并蠶忙迎門父老延行客
井汲清甘樹蔭涼
雞聲犬吠遠相望社酒登槽喚客嘗曉日晴明陂更闊
風吹蕎麥蜜花香
晩雪漫漫没兔罝滿杯豆粥餉隣家夜長少婦無春織
一點青燈伴緝麻
楊柳枝詞二首
方過清明雨後天回塘照影弄躚躚深情擬屬東風主
愛惜長條待少年
楊柳東風盡日吹柔條應自不禁持都門三月傷心地
強半青青贈别離
陳襄
樓上曲
金徒抱箭寒更起寂寞孤城一千里姮娥擎出月華來
白玉樓臺瑩如水上有佳人紅粉妝妙年學得吹霓裳
呼兒將出紫玉笛一聲天外流宫商宫商欲盡何幽咽
曲調不成聲斷絶羅衣掩淚愁向天手把瑶華歌一闋
寒蟾出兮明星稀良人阻兮天一涯憑軒遥望兮心傷
悲願隨鴻鵠兮高飛
郭祥正
廬陵樂府十首
妾擡纖纖手一拂白玉琴琴聲寫三疊寄妾萬里心朱
絃斷可續妾心常不足纔驚楓葉丹又見楊柳綠望君
君未到妾貌寧長好雲鬢懶重梳從教似秋草
鴻雁殊未來思君一彈琴泠泠别鶴語拆盡幽蘭心蛛
絲漫相續難繫驊騮足白日無時停雲鬢寧長綠年華
要不老不若丹青好對之雖無言猶勝種萱草
與子初執手效彼瑟與琴子去既不返誰復知我心寳
刀能切玉願斷金烏足留住枝上春花紅葉長綠懊惱
復懊惱憔悴變妍好不見庭中蘭埋没隨百草
妾身厭塵埃專心託君子感君一回眄涸轍逢秋水雍
容未經年結誓同生死胡為忽言别短書無一紙愁思
魂夢飛鵲語不成喜歲晩君不來紅妝為君洗
嵯峩姑射山綽約飛仙子絳唇啟皓玉明眸漾寒水方
平與麻姑相期永不死手披黃庭經金字寫青紙胡為
謫人間離合亦悲喜天桃凝露珠東風任吹洗
庭下幽花羃寒霧金鴨冷煙無一縷從君别妾駕紅鷥
望斷三山無覓處平時曲調休重舉長袖空隨不成舞
醒眼穿愁送春去獨立殘陽與誰語
英英玉山禾乃是鳳皇食鳳皇殊未來禾生亦何益幽
香青春盡孤根含露寂委棄同蒿萊咄嗟人莫識
自君之往矣幽房守歲華眉頭勻翠淡裙帶縷金斜魂
魄空成夢音書不到家憑誰度庾嶺和淚寄梅花
粉黛元知假丹青豈是真桃花初過雨溪水暗生春眼
眼隨雲斷書書託雁頻漁郎自迷路枉殺武陵人
不作巫山雨螺川久住家欲知冰未釋湏信玉無瑕對
局拈棋子開窗摘杏花誰能諳此意紅日又西斜
怨别
渡江君别妾恨不如桃葉桃葉解隨君渡江不用檝妾
既不得隨渡江檝如飛自憐妾薄命江頭還獨歸一步
一回首碧雲凝落暉空將盈掬淚和粉灑羅衣
黃庭堅
征南謠
傳聞交州初陸梁東連五溪西氐羌軍行不斷蠻標盾
謀主皆收漢叛亡合浦譙門腥血沸晉興城下白骨荒
謀臣異時坐致寇守臣今日愧苞桑已遣戈船下灕水
更分樓船浮豫章頗聞師出三鵶路盡是中屯六郡良
漢南食麥如食玉湖南驅人如驅羊營平請榖三百萬
祁連引兵九千里少府私錢不更知大農計歲今餘幾
土兵番馬貔虎同蝮蛇毒草篁竹中未論芻粟捐金費
直愁瘴癘連營空我思荆州李太守欲募蠻夷令自攻
至今民歌尹殺我州郡擇人誠見功張喬祝良不難得
誰借前箸開天聰詔書哀痛言語切為民一洗横尸血
摧鋒䧟堅賞萬戸塹山堙谷窮三穴南平舊時頗臣順
欲獻封疆請旄節廟謀猶計病中原豈知一朝更屠滅
天道從來不争勝功臣好為可喜說交州雞助安足貪
漢開九郡勞臣監吕嘉不肯佩銀印徵側持戈敵百男
君不見往年瀕海未郡縣趙佗閉關罷朝獻老翁竊帝
聊自娛白頭抱孫思事漢孝文親遺勞苦書稽首請去
黃屋車得一亡十終不忍太宗之仁千古無
竹枝歌
考試局與孫元忠博士竹間對窗夜聞元忠誦書
聲調悲壮戲作竹枝歌三章和之
南窗讀書聲吾伊北窗見月歌竹枝我家白髮問烏鵲
他家紅妝占蛛絲
屋山啼烏兒當歸玉釵罥蛛郎馬嘶去時燈火正月半
階前雪消萱草齊
勃姑夫婦喜相喚街頭雪泥即漸乾已放游絲高百尺
不應桃李尚春寒
欸乃歌(并引)
王稚川既得官都下有所盼未歸予戲作林夫人
欸乃歌二章與之竹枝歌本出三巴其流在湖湘
耳欸乃乃湖南歌也
花上盈盈人不歸棗下纂纂實已垂臘雪在時聽馬嘶
長安城中花片飛
從師學道魚千里蓋世成功黍一炊日日倚門人不見
看盡林烏反哺兒
晁補之
補樂府三首
荳葉黃
蒹葭蒼荳葉黃南村不見岡北村十頃彊東家車滿箱
西家未上場荳葉黃野離離鼠窟之兔入畦豕母從豚
兒豕啼豚咿咿銜角復銜萁荳葉黃榖又熟翁媪衰餔
糜粥荳葉黃葉黃不獨荳白黍堪作酒瓠大棗紅皺荳
葉黃穰穰何膴膴腰䥥獨健婦大男往何許官家教弓
刀要汝殺賊去
漁家傲
漁家人言傲城市未曾到生理自江湖那知城市道晴
日七八船熙然在清川但見笑相屬不省歌何曲忽然
四散歸遠處滄洲微或云後車載藏去無復在至老不
曲躬羊裘行澤中
御街行
雙闕齊紫清馳道直如線煌煌塵内客相逢不相見上
有高槐枝下有清漣漪朱欄夾兩邊貴者中道馳借問
煌煌子中道誰行此且復就下論驄馬知雜事官卑有
常度那得行同路相效良獨難且復東西去
江頭秋風辭
雒陽客後車結駟傳燭食人生富貴不易得江頭秋風
旦夕起胡為翩翩雒陽陌雒陽陌吹塵埃江頭樹安在
哉秋風起菱花開鱸魚肥歸去來
晁沖之
樂府二首
病來飲不敵羣豪笑岸紗巾卸錦袍一坐空煩春笋手
玉杯乳酪貯櫻桃
自摘荼䕷滿架空擬將豪氣敵春風欲知盞面玻瓈闊
看照紅顔在酒中
御選宋詩卷五
