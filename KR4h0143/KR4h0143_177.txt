欽定四庫全書
御選明詩卷八
樂府歌行五
王弼
古意二首
莫作河中水願為水上舟舟行有返棹水去無迴流
蜘蛛結網疎春蠶成密織密織不上身網疎常得食
古詞二首
妾淚如長江不洒陌上塵留取雙轍跡得認君車輪
君行轍不返妾淚長在眼試將眼中痕與轍較深淺
舶上謠
連艘飛過石頭城獵獵黃旗發鼓聲中使面前傳令急
江南十月進香橙
鄭瑗
獨不見
東飛伯勞西飛燕我所思兮獨不見歲云暮矣多霜霰
日月推遷玄髮變煢煢處廓誰與鄰高山無蹊河無津
車粼粼馬駪駪車馬縱横徧城闉獨不見意中人
王雲鳳
古意
中夜有所思所思君不知春風吹露草秋風吹霜枝所
以别離人悠悠負心期别離非所惜年華難再得只恐
君來時妾已無顏色顔色既已非君寧無歎息
石珤
長相思
長相思長且深暮雲湘水愁陰陰海棠庭院燕雙語惱
亂無人知妾心妾登池上樓淚滴池中水水聲活活向
東流妾淚將心千萬里
行路難
盧家語燕棲畫梁美人夜半宴蘭房瑶琴欲奏絃更張
移宫換羽聲低昂歌喉舞袖競韶光花顏照人藕骨香
歡娛欲盡解鳴璫寧知杖策走咸陽君門咫尺不得見
空彈長鋏歌清商世路﨑嶇行不易丈夫未遇同尋常
有所思
雙星熒熒隔秋水秋入城頭漏聲裏窗間梧桐風瑟瑟
青鳥南飛月華白朱絃一撥意已傳夢遶博山雙紫烟
藕絲易脫雲易散十二碧峯秋雨前
擬古將進酒
銅龍水澀蟾蜍泣桂花參差夜雲碧地上落葉何紛紛
花枝不似三春日鴻聲漸遠江水寒百年轉眼風月殘
夜深杯滿君莫難
陌上花歎
陌上花何離離秋風吹汝汝不知汝有丹葩及紫萼恨
汝不植瓊瑶池朝朝行人暮遊子泣露酣霞何日止花
枝漸減秋月寒獨抱餘芳道旁死不如三月楊柳綿猶
自飄颺帝城裏
迎冬詞
畫簷小鐵嘶北風疎櫳日影搖輕紅疉綺重茵夜雲暖
博山紫氣飛遥空霜淒落葉護寒井素綆縈紆指尖冷
翠屏東面繡新苔幻出瀟湘美人影日高寶瑟拂蛛絲
魚上深潭鵲遶枝十二欄干烟細細伊州一曲譜相思
涼風曲
涼風涼風汝勿至行人為君雙掩耳綠楊蕭蕭葉半脫
一步愁深千萬里昨朝猶著越羅裳今夜洞房添錦綺
百年展轉涼復暄綠髮絲絲今幾縷涼風涼風汝勿至
江天寂寥愁到爾
古意二首
秋水凝細縠秋月明雙杵江南燕欲歸來向簾前語
今日臨長亭明朝折楊柳落葉有相逢行人未回首
山中曲
峭石激湍響古城臨水居城東有渴叟不及水中魚
閨怨
當年人對月共說兩團圓如何人不見明月又今年
秋蓮曲
西塘菡萏初破紅小舟蕩漾東南風羅裙曳水蘸輕碧
驚起沙頭雙落鴻昨日采蓮蓮尚好今朝采蓮蓮已老
綠房結子空垂垂翠黛朱顏可長保江頭日暮生嫩寒
鴛鴦雙飛不過灘回頭女伴各無語淚灑銅仙承露盤
古别離曲
官楊何青青野花明道傍妾東君向西坐見道路長留
妾千金刀贈君雙鳴璫日月如流星歲暮永相望
折楊柳
千轍萬轍曉行車誰人折柳臨長渠紅顏皓齒春閨女
掩袂攀條獨無語秦樓不見吹簫人灞橋空有吟詩侣
天長海闊飛鵬翼迢迢直到天池息青瑣朱扉閉阿嬌
綺窗日暮生愁色
寄衣曲
越絲迴波翔紫凰丹芝水花相間香并刀剪綠藕絲脫
中有二十四鴛鴦碧窗夜寒鍼指冷一線未縫雙淚迸
秦雲隴樹千萬重欲寄還愁道塗梗封題錦字託衣中
殷勤先謝西飛鴻
雨鴈詞
猛雨斷哀鴈離離不成行寒雲閉關塞落月暗瀟湘樓
中鼓角飛秋霜仰看孤影空彷徨拈鍼繡作孤鴛鴦為
寄遠遊都下郎燈寒指冷夜寂寂獨抱瑶琴為君泣
山中曲二首
緜水何太急奔流下東井北登鳳凰山未曉見日影
朝登青石巖十步一駐馬亦有紅顏人倚馬立巖下
夏鍭
前有尊酒行
玉壺乳酒一色同素手提來笑春風笑春風聽我歌流
光火急將奈何默坐青軒散桃李不如抱琖發陽阿乘
健出遊遨開懷恣歡謔前有一尊酒何用銀毬繫牀脚
沈周
楊花曲
江上楊花撩亂飛隨郎馬蹄點郎衣楊花飛多還墮地
郎去遥遥何日歸郎歸不歸任郎意但是家書無寄處
願栽楊樹遶天涯明年見花郎憶家
春歸曲
今朝三月三十日問春果是明朝歸春歸當向何處去
春亦不言花亂飛東家蝴蝶已無頼強逐遊絲揚落暉
青樓粉暗女子嫁朱門鳥啼賓客稀春一去萬事非臨
岐更把一杯酒愁見牆頭梅子肥
吳姬曲
前年别郎三月暮東蕩西飄不知處願彈紅淚濕楊花
縱饒輕蕩飛難去
江南思
落日川光暗迴塘鼓旋楫風吹綠鬟影相將亂荷葉放
聲歌采蓮何人知是妾
暗紡詞
貧家紡婦夜紡紗無油點火暗搖車紡多手熟不勞力
眼雖不見手明白車搖搖兮夜迢迢今夜不作無明朝
來圖織布且換米早粥在鍋渾舍喜富家燒燭滿堂紅
彈絲調竹喧春風紡車嘈嘈只隔壁苦樂兩聲何不同
太湖竹枝歌二首
吳江長橋如長虹西來太湖橋下通我家落日水如鏡
照見人影在波中
蘇州南來是太湖少見楊柳多桑株誰家女子在樓上
手揭紅簾看打魚
史鑑
秦淮歌
停君金叵羅聽我秦淮歌長江西來幾千里沿洄直入
臺城裏浮青蕩綠南北流至今猶號秦淮水秦淮之水
能容舟秦淮之上花滿樓美人卷簾垂玉鈎太白仙人
清夜遊酒酣乘月往石頭棹歌渡淮水倒披紫綺裘英
風撼五嶽豪氣隘九州邇來四千四百九十五甲子無
人繼此移山倒海之風流水光依然月如故斷雲零落
令人愁豈無清歌與美酒與子碌碌誠堪羞我歌秦淮
歌送君秦淮去城西酒樓在何處主人今非舊孫楚且
須痛飲歌達曙達曙歌醉方寢笑壓吳姬股為枕滿身
糢糊覆宮錦明年我亦泛秦淮手解金龜就君飲
震澤竹枝詞送中書李舍人二首
太湖東與海相通大浪掀天難使篷今夜且來洲裏宿
明朝又怕日高風
鴉鵲羣飛過别村烏雲接日晚昏昏西風一夜翻湖起
大小人家水到門
錢百川
江南曲
湖南采蓮花湖北采蓮葉回頭見郎來低頭理雙楫
朱朴
秋夜吟
風披披露淒淒草蟲互相語林鳥無定棲人來不來關
塞隔月出未出天河低誰家屋頭烏夜啼
錢福
少年行
荻芽新長河豚肥吳姬作羹俊味稀金陵子弟快一飽
挾彈走馬穿花歸
祝允明
寶劍篇
我有三尺匣白石隱青鋒一藏三十年不敢輕開封無
人解舞術秋山鎖神龍時時自提看碧水蒼芙蓉家雞
未須割屠蛟或當逢想望張壯武揄揚郭代公高歌撫
匣臥欲哭干將翁幸得留光彩長飛星漢中
秋夜曲
明月深穿轆轤井蕉梧戍削藏石影房帷螢火入還出
綃被輕圍明玉冷
綵雲東飛月向西效李紳相公鶯鶯歌
綵雲東飛月向西分光換影雙悽悽月華再與行雲遇
人間有情誰是主障紅掩綠心色幽歡情不滿哀怨稠
傷鸞恨鵠知何許兩聲嘈嘈向歸路
曹鏷
楊白花
楊白花輕且微春風吹逐何處飛春陰冥濛千萬里花
小不愁飛不起重門深鎻寂無人夜永如年月如水
許天錫
楊白花
春宫深深春晝長楊花起舞春雲香隨風忽度江南水
蕩漾楊花幾千里楊花流落向天涯宫樹朝鴉復暮鴉
李汛
柳枝詞
不唱春風楊柳詞繁華過眼已多時於今楊柳非前比
有此繁華無此悲
杭濟
楊柳枝詞
玉溝縈繞水烟涼嫩葉垂垂窣地長百尺宫牆遮不盡
飛花猶自入昭陽
東風裊裊拂朱闌萬樹千條露未乾玉篴聲中人不見
倚樓烟雨正春寒
許讚
白柘歌
官灘與白柘開門風掃舍舟人來往愁阻風裹鹽換酒
消今夜
白紵詞三首
歌白紵歌初起白紵白於水靚妝舞衣更旖旎珠簾委
地氍毹紫花搖雪蕩不知止階下鹿子眠青枳彩虹宛
轉玉壺裏
歌白紵歌正長白紵白于霜鴛鴦瓦蓋金雀堂剌梅花
開撲酒香金蓮蹙皺湘波裳耳邊明珠星月光黃金教
舞不惜償
歌白紵歌欲徹白紵白於雪燈殘月墜弛芳纈夢遶陽
臺光影掣繁華冨貴炙手熱秋月春花當令節金馬銅
駝徒望切
采蓮曲
東塘水滿飛鴛鴦西塘柳暗鳴鸝黃短篙搊破綠波光
采蓮船上裊紅粧風搖翠袂藕絲裳明眸皓齒歌聲揚
高樓羽扇白面郎垂楊繫馬氣非常盈盈一水隔參商
鶯聲漸杳過前塘柳漫高樓心獨傷
青青水中蒲
青青水中蒲岸上有芳樹遊子東西行樹指東西路
青青水中蒲水邊石子見人心盡難知世情惟逐面
青青水中蒲葉上白露瀼白露易為霜鴻鴈來雙雙
古意
少婦晨汲泉花面照清漣水流入江湖揚波過郎船願
言曾見妾水際泣嬋娟
熊卓
采蓮曲
采蓮復采蓮盈盈水中路鴛鴦觸葉飛卸下團團露
唐寅
短歌行
尊酒前陳欲舉不能感念疇昔氣結心冤日月悠悠我
生告遒民言無欺秉燭夜遊昏期在房蟋蟀登堂伐絲
比簧庶永憂傷憂來如絲紛不可治綸山布谷欲出無
岐熲熲若穴熒熒莫絶無言不疾鼠思泣血霜落飄颻
鴉棲無巢毛羽單薄雌伏雄號緣子素纓灑掃中庭躑
躑躅躅仰見華星來日苦少去日苦多民生安樂焉知
其他
驄馬驅
悠悠驄馬驅道阻歲云晚豈無同袍士念子不能飯木
落辭故枝去家日以遠鳴雞戒前塗夕瞑猶策蹇筋力
已非舊淚下不可卷
林庭㭿
江南曲
鳥鳴花樹繁春滿江南道不見花下人但坐原頭草
陸深
江南行
僕本江南士請歌江南篇江南佳且麗沃野多良田道
旁采桑女湖中木蘭船禮讓季札後文學言偃前崑山
産良玉自古盛才賢東通滄海波西接闔城烟既饒魚
稻利復當大有年登眺何鬱鬱井市互糾纏商賈競啓
關逋流願受㕓使君楚邦彦敷治若烹鮮新從天上來
端坐理徽絃齊民本同性嗜好貴有先谷中自虛曠豈
曰聲難傳酌酒聽我歌我歌慎勿諼
東家行
東家有女嫁西家不羞白璧倚蒹葭結髮初疑連理樹
牽情復比並頭花並頭連理願千秋夫婿今年輕薄遊
鬭雞遠過夷門市繫馬時從白下樓鬭雞繫馬聊應爾
可憐年華付流水月離三五弓下弦春當九十花成子
千疉關山音問稀傳言絶塞寄征衣身騎大宛烏龍去
手取將軍金印歸烏龍金印兩難成邊境蕭條不可行
黃沙萬里雙睛暗白雪千山五月明風月空閨難獨守
團扇絺衣豈堪久箜篌弦上公渡河羌笛聲中折楊柳
楊柳秋來滿故園良人何日返東門黃金繞身久離别
不如貧賤暫温存
擬飲馬長城窟行
密密牆頭柳淒淒野中露徘徊念遠人即目不成覩别
離誰不然相思逐流年日短願夜長夢中得相憐食荼
知味苦登高知路長耿耿懷隱憂雙輪繞柔腸客來異
鄉縣遺我一匹絹雙手認封題中有夫婿書上言紫貂
弊下言近瘦肥持刀欲裁衣仍將比殘機
楊白花
楊白花隨風起春風吹江隔江水楊花飛渡江水東綺
房繡闥珠簾櫳不恨花無主但恨花無力一夜風來留
不得
步虚詞
芙蓉花下石闌干茅屋空山生早寒養得一雙朱頂鶴
有時騎向碧雲端
谿後谿前路百盤白雲常護禮星壇麻姑使者傳書到
一派簫聲雙紫鸞
天津櫂歌
滿船簫鼓載春歸燕子銜泥掠岸飛楊柳風多黃鳥健
桃花水漲白魚肥
李夢陽
河之水歌二章(有序)
河之水歌李子為其子作也以子追不及
河之水流濺濺望父不見立河干
河水淲淲舟子搖櫓東方漸明我不得渡
招隱山辭三章
山之桂青青秋風綠葉冬不零王孫幾時歸山空蕙草
摧
山之草萋萋春風花發桃源迷子規啼竹陰日暮愁人
心
秋之夕螢飛山風霜露霑人衣洞門翳寒蘿奈兹華髮
何
車遥遥
車遥遥遥遥復邁邁望見秋塵起不見車輪轉知在秋
塵裏
轅駒歌
世徑互險夷富貴安所需昔為櫪中駿今為轅下駒白
日仰悲鳴青雲立踟蹰未蒙主人顧何繇效馳驅朝思
碣石津夕睇流沙隅長恐侣凡蹇棄捐中路衢
采菇曲
白如白玉簪香如玉田禾行人且莫行聽我采菇歌儂
家住在黃河曲一日波濤怨殺河河來有魚去有麥麥
下秋霜菇菜多不求河向城南去只願年年河不波
塘上行
蒲生何離離過時采者稀莫言采者殊盛衰自有時(一解)
昔與君相見不謂行當變讒言使交流水清石自見(二解)
孔雀東南飛十步一徘徊羅鸗羽翼短安可作雄雌(三解)
今日樂相樂飲酒行六博蒲生枝葉多中心亦不惡(四解)
怨歌行
怨違情有悲懽聚理無欺懽怨非中則感離難重持纔
見春華交倏已晨露滋秋風吹羅袂團扇不復施團扇
與羅袂用舍各有時炎寒啟迭運超曠多遠期勿徒歎
捐棄恩愛倘中移
湘江吟
對酒歌綠漪歲晏懷佳人山寒翠袖薄微霰沾衣巾空
持紫鸞簫欲致愁無因日暮湘江曲浩蕩烟波春
湘妃怨
采蘭湘北沚搴木澧南潯淥水含瑶彩微風託玉音雲
起蒼梧夕日落洞庭陰不知篁竹苦惟見淚斑深
時命篇
代馬不戀越荆禽豈巢燕鸜鵒渡汶水君子憂未然奈
何客游子率爾辭故山行獸顧丘林出雲有歸還交友
聲利塗軒車日駢闐誰念牛下人悲歌夜中歎豪門有
棄襦我衣恒不完張儀懼諸侯泄柳乃閉關貧賤豈盡
愚時命當自安
西來行
冬廿六日十二月西來泛湖雨明滅雨寒著樹盡成雪
天波&KR0034;霮路幽絶鴰鶬秃鶖立如人銜魚避船偷眼嗔
雪晴獵夫會尋汝乘時早可收其身
洛陽道
桃花馬金絡頭白面郎紫貂裘三月洛陽道垂柳蔭清
溝溝水東流不記春花開花落幾回新東風日暮楊花
起愁殺高樓獨倚人
楊花篇
洛陽三月東風起楊花飛入千門裏只見朝縈上苑烟
那知夕逐東流水苑烟流水無休歇暖日輕盈度仙闕
趙女瑶臺貯綵霞班娘團扇啼明月綵霞明月幾沉輝
陌上行人亂撲衣征夫柳塞愁看鴈少婦深閨懶上機
柳塞香閨萬餘里草色連天度隴水玉門關外雪猶飛
章臺樹裏風先起誰家浪子千金馬平明挾彈章臺下
頭上羅巾玳瑁簪腰間寶玦珊瑚把踏絮來尋賣酒家
持香坐調當壚者當壚美女怨陽春笑掇楊花襯繡茵
青樓薄暮難消遣白雪漫天愁殺人冥冥漠漠春無極
此時惟有楊花色一朝風雨蘼蕪爛獨摻垂條三歎息
豔曲
父母愛小女女是聰明子生不識鴛鴦繡出鴛鴦是
子夜四時歌(錄二首)
共歡桃下嬉心同性不合懽愛桃花色妾願桃生核
柳條宛轉結蕉心日夜卷不是無舒時待郎手自展
春曲二首
春風度山閣凭軒望江路簾動時有香不見花開處
翩翩誰家燕銜泥向何所避人花叢裏忽復梁間語
楊白花
寧唱采菱曲休歌楊白花菱生猶有蔕花去落誰家
相和歌
美人羅帶長風吹不到地低頭采玉簪頭上玉簪墜
月夜吟
月出東方高刺刺燈下語漂搖林中籜淅淅如寒雨
夷門曲
黃河岸頭多客船大堤小堤楊柳烟獨樹花開特造次
鄰家香醪不索錢
南堤二月杏花紅北堤高樓紅映空珊瑚寶玦誰家子
繫馬門前青樹中
白紵曲
吳中女兒白紵衣薄暮横塘蕩槳歸荷花港裏無人見
驚起鸕鷀隊隊飛
何景明
河水曲
河水何濺濺暮采河邊蘭君隨河水去我獨立河干
羅女曲
羅女年十五自矜好顏色山葉雜山花插髻當首飾蠻
方立門戶男女多生涯昨聞城中市女出男在家上市
買黃絲染緝作花布裙短衫袖長不惜雙脚露夜行山
中道何處吹蘆笙我歌連臂曲曲罷動郎情動郎情與
郎匹生女復長男三年始同室
獨漉篇
獨漉獨漉驅車折軸不畏折軸但畏車覆芃芃者蕕生
彼中衢雖有蘭蕙當門則鉏同行竊金相顧道左我實
不知彼則畏我食荼知苦食梅知酸狐裘之敝可以禦
寒有虎斑斑伏于林下我欲射虎愧無勁弩肅彼北風
渡彼中流豈不懷憂與子同舟
短歌行
冉冉秋序肅肅霜露蓄我旨酒召我親故鳥歡同林水
歡同源矧我同鄉胡能弗敦耀靈西藏明燈在室更長
夜良可以繼日園有藝菊庭有樹蘭秋芳是悅春榮曷
觀高陵可升海水可測出門異路安知南北生年幾何
去者日多子不我樂聽我短歌
塘上行
蒲生寒塘流日與浮萍儔風波搖其根飄轉似客遊客
遊在萬里日夕望故州鶗鴂鳴歲暮蟪蛄知凜秋暑退
厭絺綌寒至思重裘佳人不與處圓魄忽四周房櫳淒
鳴玉紈素誰為收白雲如車蓋冉冉東北浮安得雲中
㕍尺帛寄離愁
采蓮曲
急歌太短緩歌長清風夕回素雲翔雙鳬飛起向横塘
荷花不言空斷腸明月宛轉流西方月中白露霑衣裳
紅顏青鬢安能常萬歲為樂莫相忘
秋江詞
烟渺渺碧波遠白露晞翠莎晚泛綠漪蒹葭淺浦風吹
帽寒髮短美人立江中流暮雨帆檣江上舟夕陽簾櫳
江上樓舟中採蓮紅藕香樓前踏翠芳草愁芳草愁西
風起芙蓉花落秋水江白如練月如洗醉下烟波千萬
里
瑶瑟怨
美人竹間亭虚簾空月華相思湘江曲淚竹生斑花花
開為誰好花落不復掃出戶見春風低頭怨芳草坐彈
五十絃起視江月殘愁絃不堪聽手澁金鴈寒一彈正
淒切再彈轉嗚咽三彈撥幽腸聲亂冰絲結西風吹芙
蓉一夜落微紅豈知瑶瑟音能消青鏡容
觀舞歌
今夕何夕燈滿堂金釵夜舞華瑟傍香風拍袂紅霞舉
玉腕矯矯淩虚翔飄飄雲步蕩輕珮八鸞恊律鳴鏘鏘
花柔玉軟兩無力宛轉應節隨低昂蟠身蹲伏龜鶴息
延頸直跱螭龍長明珠圓轉盤四角新蓮裊娜波中央
繁歌急調相迫促紫燕雙入虚簾忙粉脂凝汗朱顏發
明月空梁添素光座中豪客燕趙產快賞一舉連十觴
吳才雖不勝杯酌能握綺筆揮詞章聊酬一曲當縑素
清腕不讓湓陽郎湓陽涕泗苦不足風流詎及吳才狂
白紵歌
手中色絲舊所治青紅碧綠當自知衆中不語心向誰
感君厚恩私念之東流之水不西馳泰山在前不可移
紅顏白首奚足辭
行路難二首
牀有織綺篋有織素請君視綺還視素憐新不如莫棄
故樽中有酒盤有餐聽我為歌行路難衆中歡樂多志
氣豈知他人不得意白日有時不照地安得保君常不
棄
天河熒熒西北轉織女牽牛不相見由來天上亦别離
何怪人間有悲怨世情磷薄惡衰賤駕車騎馬有人羡
少年不得君愛惜紅顏勝人亦何益
俠客行
朝入主人門暮入主人門思殺主仇謝主恩主人張燈
夜開宴千金為壽百金餞秋堂露下月出高起視廐中
有駿馬匣中有寶刀佩刀躍馬門前路投主黃金去不
顧
車遥遥二首
寒雞喔喔知夜半鄰翁舂梁婦炊飯僕夫聞雞趣車起
欲明未明行十里火輪飛出扶桑霞羲和騎龍鞭日車
君看日亦無間時我車安得常在家
車遥遥望望行塵滅但聞上車語不得下車别
雙燕篇
雙燕何翩翾飛去仍徊翔依依止畫閣繾綣鳴東廂昔
來屆陽節今去易寒涼祗恐秋風高海路多烟霜雙飛
入君戶雙棲在君梁被蒙君仁惠彈射不相妨養雛毛
羽成送雛還故鄉雖無黃雀報歲願巢君堂
種麻篇
種麻冀滿丘種葵冀滿園孤生易憔悴獨立多憂患當
行思故旅當食思故歡先機失所豫臨事多嗟歎升蕭
艾乃至鉏桂致傷蘭物理有相附疇能識其端斷金俟
同志抱玉難自宣交結良匪易君當圖未然
邯鄲行
邯鄲道上車馬多行人夜火渡漳河邯鄲女兒年十五
能彈琵琶善歌舞青燈朱戶夜當壚壚頭酒熟喚客沽
玉壺青絲為君繫不妨醉向邯鄲途君不見邯鄲市昔
日繁華安可擬鳴鑾佩玉青雲間鬭雞走馬紅塵裏平
原門前客如雲千載淒涼竟何是黃金白璧成飛灰歌
樓舞榭空流水傷心萬事俱可嗟草長叢臺白日斜廢
苑當時在何處舊宫今日作誰家古來富貴俱寂寞有
酒樽前胡不樂
大梁行
朝登古城口夕藉古城草日落獨見長河流塵起遥觀
大梁道大梁自古號名區富貴繁華代不殊高樓歌舞
三千戸夾道烟花十二衢合沓輪騶交紫陌鳴鐘暮入
王侯宅紅粧不讓掌中人珠履皆為門下客片言立賜
萬黃金一笑還酬雙白璧帶甲連營殺氣寒君王推轂
將登壇彎弧自信成功易拔劒那知報怨難已見分符
連楚越更聞飛檄救邯鄲一朝運去同衰賤意氣雄豪
似驚電楊花飛入侯嬴館草色淒迷魏王殿萬騎千乘
空雲屯綺構朱甍不復存夜雨人歸朱亥里秋風客散
信陵門川原百代重回首宋寢隋宫亦何有遊鹿時銜
内苑花行人尚折繁臺柳繁臺下接古城西春深桃李
自成蹊朝來忽見東風起薄暮飛花滿故堤
豔曲三首
御溝連上苑大道接平沙紫陌三千騎青樓十萬家城
中楊柳樹風起暮飛花
高堂臨萬戶朱構耀城隈共藉鴛鴦綺雙持鸚鵡杯春
風樓下度一夜百花開
粲粲東城子盈盈南陌姝自矜夫婿貴翻笑使君愚日
暮采桑去空迴五馬車
白雪曲二首
暗逐梁塵起潛隨燭影流似憐歌舞處故故入高樓
梅花開雪中相看鬭竒絶常教雪似花莫遣花成雪
竹枝詞
十二峯頭秋草荒冷烟寒月過瞿塘青楓江上孤舟客
不聽猿聲亦斷腸
徐禎卿
遊俠篇
四牡飭朱軒俠氣何翩翩夕騖邯鄲道朝馳函谷關千
金飾冠劍寶服芳且鮮徒御若雲浮周道直如弦堂中
養死士被服皆珠紈櫪馬厭梁肉貝甲委如山片言傾
五嶽萬乘慕其賢諸侯奉白璧為壽巵酒前合從連趙
魏駕轂出齊燕仗劍歸質子矯節奪兵權皦皦日中議
歃血重一言雞鳴脫虎口狗盗乃獲全天地相盪蝕四
海如沸淵憑軾一抵掌解紛談笑間縱横負竒節逸氣
蓋八埏慷慨功名會何言七尺捐策勲山河溢流光竹
帛鐫何為坎壈士撫劍獨長歎
苦寒行
澟澟朔氣運悠悠玄象馳北鄙何蕭條漠野恒淒其崇
霜依岫結峨冰憑岸滋飛砂塞門來胡馬厲長悲漂漂
密雪興靉靉繁雲垂窮獸啼原澤饑烏號樹枝無衣歎
秦風卒歲咏豳詩伊予炎荒士飄颻寄邊陲風土有本
性狐貉非所宜飲漿豈執熱懷纊猶抱絺處燥常畏瘍
久涼誠惡痺寄謝父與母遊子難久居
白紵歌二首
三星爍爍花滿堂素腕盈盈出洞房垂羅映縠耀明妝
皦若雲中開月光流情盻君君莫忘停歌節舞進玉觴
願君安坐夜未央
旨酒千壺列東廂美人如花嬌北堂齊歌合舞聖世昌
願得歡娛永未央脂車秣馬且踟蹰百年之會忽須臾
東流之水西飛烏今我不樂何為乎
鷂雀行
白鷂捉黃雀斜盤下九天豈知南山側復有虞人弦一
發中雙翼忽斃青雲端行人皆撫掌仰視落飛翰弓矢
懸馬頭少年坐雕鞍持歸咸陽市百鳥爭聚觀美酒白
玉缸肉腊黃金槃樂哉今日宴四座爭萬年
青門歌送吳郎
吳郎醉嗜長安酒落魄自言為客久走馬頻看上苑花
回鞭幾折青門柳青門曈曈魚鑰開乳燕游絲相逐來
柳下雕鞍留别袂花間酒琖覆蒼苔浮雲去去辭城闕
芳草連天那可歇野店春風聽早鶯關河曉樹懸新月
千里淮流雙畫橈廣陵驛前逢暮潮落日帆歸揚子渡
青山家對伯通橋吾家流水原非隔宛轉胥臺通巷陌
草長難尋仲蔚居林深不辨陶潛宅清溪屋下可垂綸
復有蓴羹足獻親君歸儻食冰絲膾為念羇棲塞北人
落花怨
青枝參差露華浥落花辭春不能泣芳閨年少對躊躇
有情無言空怏悒落花含羞擬謝問顏色與卿不相及
江上横波暮轉深江干燕泥生紫蘋前程零落不可保
多謝嬌癡薄命人
榆塞歎
榆塞西來草似烟洛陽東望月如錢迴腸時時轆轤轉
蘭心夜夜膏火然蟲吟下牀露入幔天河沈沈雲曼曼
青桐玉井一葉秋滿城寒砧星物換空傳草草一行書
誰寄遥遥千里歎會日苦少别離長人生失意恒過半
楚妃怨
綠戸朝寒掩高閣冉冉東風暗吹幕美人春倦烟夢長
深鎻青苔任花落
結客少年場行
雪刃親將報不平千金購首未分明醉遊酒市無人識
自鬻朱門變姓名
大道曲
長安樓閣互相望戶戶珠簾十二行綠水過橋通酒市
春風下馬有垂楊
從軍行二首
從軍去國心千里遠夢經年不到家老望鄉關憐淚盡
西風吹恨過龍沙
青天磧路挂金微明月洮河樹影稀胡鴈哀鳴飛不渡
黃雲戍卒幾時歸
古意
我有木蘭舟欲作三湘客不愁湘水深但畏湘中石
擬蕭子顯春别曲
雜草積色滿河塘楊柳覆額映嬌黃春心春望不可極
隴北遼陽俱斷腸
霧裏纖纖新月光機中少婦織流黃可憐斷絲不如淚
零落時續不能長
江南樂八首代内作
生長在江南不愛江北住家在閶門西門垂雙柳樹
陽春二月時桃李花參差寄言諸姊妹莫遣惡風吹
還鄉信自樂望近轉於邑阿母見兒歸定自持儂泣
野鳬生雛時乃在河沚中可憐生羽翼各自戀菰叢
橘生江上洲過江化為枳情性本非殊風土不相似
人言江南樂江南信自樂采桑作蠶絲羅綺任儂著
與郎計水程三月定到家庭中赤芍藥爛漫齊作花
江南道里長荆襄在何處聞郎昨夜語五月瀟湘去
隴頭流水歌三疉代内作
隴水嗚咽流各自東西下生男不下堂生女棄中野
下隴磨剪刀刀澀指爪柔將刀斷割水那用東西流
隴水鳴不止似聞阿兒語出門不見人肝腸斷絶汝
御選明詩卷八
