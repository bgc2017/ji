欽定四庫全書
御選明詩卷四十七
七言古詩十二
黃德水
賣花篇
日南氣候天下奇四序皆如三月時豳風漫賦為裘什
越俗空傳采葛詩泉甘土沃山川美長日花開爛於綺
不論秋去有蘭蓀寧獨春來盛桃李初景曈曨萬戶開
僰童絡繹賣花來一筐新蕊朝纔摘數種奇葩歲自栽
曲房小閣開妝篋紫貝青蚨走輕屨若箇簾前非墮英
誰家門外無殘葉參珠間玉鬭光輝踏青拾翠弄芳菲
花房賸有瑶臺露滴盡儂家金縷衣
王穉登
觀潮
丙辰閏七月初吉孟瀆江邊潮水赤寒波帶雨打空城
高浪如山排巨石山田旱熯不可救山人荷鉏惟種豆
游魚忽入荳花中江裏黿鼉近人吼隔岸不聞雞犬聲
前村盡說蛟龍鬭白頭田父向人語不見江潮大如許
門前堤上種柳樹潮痕淺深能記取去年堤石未沈沙
今日柳枝齊拂水蒼煙黑霧黯不收吁嗟身世如浮漚
牀頭水鳴得赤鯉檻上雲生飛白鷗臥楂人力不可運
眼中倏忽隨波流漁舟葉葉爭鼎沸踏浪高歌似平地
北客初聞忽膽驚南人坐對猶兒戲我聞錢塘之潮天
下無素車白馬相喧呼鐵箭如沙射江滸錢王當日真
雄圖書生白首老牖下咫尺不辨越與吳嗚呼咫尺不
辨越與吳酒酣耳熱歌烏烏不能三江即五湖轍中之
鮒胡為乎
還家作
遊子江東倦行役還家登堂草盈尺花枝三樹四樹紅
頭髮一絲半絲白囊中猶自有殘錢盡買楊梅飽食眠
門外幸無騎馬客清香細雨佛燈前
碧雲寺月出贈朱十六短歌
燕山一片月夜照白蓮花千里萬里同為客三人五人
齊憶家與君俱是悠悠者意氣相逢不相下平原俠士
能鬭雞邯鄲才人堪換馬明星落木亂紛紛同向山中
卧白雲秋風乍起黃花塞明月初生青草墳齊門彈瑟
相知少漢庭執戟郎官小漸離筑傍流水立干將劒上
青虹繞才子風流多落魄青樓狹邪善諧謔趙玉刻就
箜篌柱蜀繒裂作鞦韆索禪燈繡佛夜厭厭半醉能歌
阿鵲鹽朱公大笑黃金盡三十青衫一孝廉
王逢年
送盛仲交還秣陵
盛生東出關白下桃花滿相逢南陽田目極孤雲遠君
歸江國正鳴鳩草綠空磯燕子愁與爾期登雨花閣六
朝何處楚江流
李維楨
沈啓南畫松贈關中李尚書今歸李司徒歌紀
之
啓南畫松百年矣黛色霜皮煙霧起所贈尚書無姓名
但道其人關中耳關中今者李尚書古人與稽今人居
畫手通神神呵護宛在李公讀書處人間世有前後身
後身往往前身因事皆天定良非偶物由人重名不朽
司徒磊砢任棟梁此物居然丁固夢李下有仙松有公
千秋氣韻同生動
黃鳳翔
西湖遇雨
投鞭辭却垂陽路簫鼓樓船天將暮緩棹疎簾傍芰荷
清觴豔曲馴鷗鷺水底馮夷喜欲迎津頭宓妃遥相顧
澹蕩初颺少女風蒼茫忽擁欒巴霧四野淜騰急雨來
中流欸乃奔濤怒渺渺長湖鷁退飛紛紛小艇人爭渡
自笑生平樂事稀懽娛此日亦堪妒何須秉燭窮夜遊
停橈且向空江住
平望舟中
櫂鼓喧闐催曉發蒼茫一水分吳越雲帆搖曳競呼風
綺幕高攀猶見月江干漁父正高眠垂柳如絲繫釣船
昨夜得魚兼換酒舉杯一醉問青天錦衣鼎食非吾事
明月清風若箇邊
涪江秋泛
秋江雨過氣蕭爽買棹夷猶成獨往鷗鷺高眠芳草洲
鱖鱸紛入漁人網一聲斷鴈凉飇來十里平疇皎月上
瀛海湖生騰碧濤陰崖木落振清響亂流駕浪時張帆
避石穿橋力蕩槳浮白懽呼拚醉歸櫂歌互答愜心賞
請君莫羨三島游老我今為五湖長
王家屏
恭題文皇帝四駿圖(錄二首)
赤兔(白溝河大戰胸著一箭都指揮亞失帖木拔箭)
雷鍧鍧北軍來赤兔走黃雲開&KR1143;身超夾澗策足絶浮
埃白溝原頭振鼙鼓貫陳穿營猛如虎穆王八駿詎為
奇昭陵六馬應難數百戰間關未解鞍箭瘢還向畫圖
看只今四海昇平日誰識當年締造難
黃馬(靈璧縣大戰後右曲池著一箭指揮雞兒拔箭)
軒后興應龍翔駕天駟乘飛黃迴頭看紫燕顧影失超
光君王神武古來少萬里煙塵一劒掃馬蹄蹴處山為
摧何論陳暉與平保揚鞭渡淮淮水清金陵父老壺漿
迎從此華陽休駿足山河重整泰階平
沈一貫
寄贈俞士行淮上治漕
蔔萄邸前春雨多典客館下牽六騾將軍抱持貔虎略
且與黿鼉爭水波江河之決雖天事支祈安得稱非祟
佽飛劒出江水渾浪拍芙蓉茜花細西來一線垂青天
天下車輸集似煙朝廷盡食司空力大農歲省鐘官錢
淮陰方知治粟尉高壇何日飛旌旃
送客還山
新荷夜捲梨花雨青山倒浸琵琶渚新裁荷服雅稱身
著入池中不知所牀頭黃石讀已盡尚餘一卷金仙語
施之人間無所用挾向松林避煩暑林中月出遲漁郎
嶺上茶生期姹女鄉音啞啞可憐生賤却清官激梁楚
君房棲玄館
荼蘼曉泛東風騫青蘿夜入棠棃軒鵾雞咽咽相喚去
印破西池碧玉痕棲玄主人貪晏起片雲忽墮江城午
吾知桃花終不言何用欣欣解人語
于慎行
雪後登樓看山
昨朝飛雪滿大荒登樓四顧天茫茫今朝登樓禁不得
吾與青山頭並白筠牀呼酒皛宇開瑶華積作中天臺
對山遥勸一杯酒平生與君為素友君今頭白青有時
奈何吾鬢終成絲
范謙
壺公山
我聞壺公仙山天下奇俯窺碧海波琉璃東西日月兩
明鏡挂在扶桑若木之高枝壺中仙翁握真寳手搏日
月自顛倒杖頭更覺天地寬萬壑千巖恣幽討
顧大典
苕溪春日
苕溪春深春欲歸柳絲拂地棃花飛客子辭家已三月
春風初換越羅衣羅衣競試春江曲花外鶯聲斷還續
春心羇思兩相催愁見天涯春草綠春草年年伴客程
扁舟明日又孤征故園回首春雲隔江上春風空復情
劉虞夔
苦熱
燕山虚傳千丈雪昔乃苦寒今苦熱苦寒尚可禦苦熱
安所逃寒有重裘奥室足自庇熱雖袒裼心煩勞炎風
吹埃沸四野火雲空布日如赭長安衮衮車馬塵驅馳
道路何為者吾思仙人乃在閬風岑水晶宫闕琪樹林
安得從之御風吟攬子之袖開我襟念此已足清人心
吁嗟炎蒸三伏無歲無發狂大呌胡為乎
馮時可
燕中感興
秋風蕭瑟吹清商寒蟬收聲獨鳥翔天低曠野莽蒼蒼
黃塵眯目露沾裳之子去兮遠干將載馳載驅道阻長
瞻望弗及聊相羊羇旅無儔中自傷歸來沽酒酌空房
孤燈隠幔曖無光追思夙昔共衾牀歡娛綢繆夜未央
胡為棄我天一方心賞相違淚成行蘭橈桂枻文茘檣
乘飇汎汎水雲鄉君若九春我秋霜安得奮飛集君旁
開笥贈君雙琮璜約如丹青世毋忘
李應徵
長水雨中送董君謨還四明
谿雲壓林林氣黑長河黯澹無顔色大艑驅來笠澤風
一片歸帆雨中濕送君此去歸舊山東湖之水流潺湲
四明崇峯二百八一一峯尖如黛鬟董生瀟灑磊落之
才亦如此對此可以開神顔我歌四明送君酒何惜相
逢暫攜手便應喚汝董糟邱酒池之中可拍浮盡埽爾
我坎坷抑塞之窮愁丈夫意氣自有主為龍為蛇何足
數無錢但須典鷫鸘有酒便能賦鸚鵡少年得意多揶
揄却笑乃公爾何苦仰天大呌白日徂腐鼠那敢驚鵷
雛男兒世間何事不可作但不能以此七尺為侏儒功
名富貴可以赤手博摧眉俛首胡為乎世人聞之皆掩
耳董生之前可語此酒闌歌罷君發船我亦還家渡長
水
姚舜牧
漁樵耕讀(錄二首)
漁
孤篷移向蘆洲歇不問瀟湘與溟渤悠然濯足自在流
一聲吹上東山月
樵
腰鎌獨向山中劈擔荷薪枝日將夕青松林下且息肩
坐看一泒寒流碧
游朴
崇寧縣却酒
崇寧清酒如鬱金主人長跪留客斟客行欲飲迫程限
不飲傷此主人心春花爛漫遍山壑把酒澆花殊不惡
客還有酒應留連只恐山花已零落
陶允宜
蘄簟
簟出蘄州世所無五月六月繩牀鋪恍坐水閣眠冰壺
皇都炎熱逾江湖貴臣催簟如催租民情誰語州大夫
蘄龜
千年龜小象圍棋其甲翠綠毛毰毸置之盆水生漣漪
蛟蠅遠避塵自離壁頭蛇足兒曹嬉不飲不食長如斯
求之艱難誰得之
馮琦
題沈翁畫竹
何人寫此青琅玕滿堂蕭爽生秋寒居然坐我三徑下
數莖不動風珊珊柏溪先生隠於酒戲拈秃筆如揮帚
一幅淋漓竹亦醉醉竹合與先生友矗矗三株狀殊絶
迥若蒼虯立煙雪别有一枝秀且長青鸞整翮從風翔
葛陂化龍去已久至今屏障生輝光我觀此圖懷耿耿
墨花亂落團圞影素節偏宜君子堂虚中獨立尚書省
尚書華省鳳池隅新長孫枝引鳳雛夔龍禮樂方大備
伶倫之管公所須此君安可一日無
送伯楨侍御之川中憲副
間何闊逢諸葛行且止避御史御史今年三十幾廌繡
翩翩帶金紫聖主真憂萬里外使君建節三巴裏刑天
舞干亦自豪精衛填海空復勞黃河懸水三千仞呼風
亂度難容舠嗟嗟王郎汝何往古來得失如反掌長安
大路多摧輪况乃蜀道青冥上蜀道之難難於天不如
歸問桑麻田振衣獨上三峯顛塵埃野馬何茫然君不
見鴈門菟郡伊與鹿南陽畫諾亦見逐世間萬事誰能
卜汝為遠臣恩已足
鄒元標
平原菴僧索詩
平原何代觀音堂羣峯矗矗雲蒼蒼此地故多旅遊者
歸來下馬亦清涼菴中老僧百不理偶挈沙彌來聚止
危樓高度貝葉經憑闌倍覺香風起疋馬青衫憶昔年
斜風細雨寺門前荏苒韶光數十載題詩回首倍悽然
馮大受
夀皇甫司勛
酌公金莖九霞之玉醴獻公霓裳五色之緋袍贈公長
房二龍之竹杖啖公玄圃千年之靈桃公能侣天倪守
天弢黃山白岳饒勝致銀箏翠管環薛濤一官不笑曼
容拙五言偏稱長城高左錦嚢右盧敖酒中聖詩中豪
先生之樂其陶陶今年八十當一籌籌添海屋長滔滔
武林山水
十年夢作西湖遊今日還浮湖上舟湧金門外横塘路
數里垂楊鎖玉樓樓前流水朝朝綠湖光片片搖寒玉
風中不斷藕花香煙外微聞采菱曲畫船簫鼓載紅妝
楓葉蘆花映夕陽孤山鶴去亭猶在太守堤存柳半黃
岳王祠畔西陵路夭矯長松不知數青天晝接兩雲高
紫氣夜通天竺雨靈隠峯頭月漸高羅刹江邊正暮潮
望窮匹練騰滄海坐久天香落錦袍江山萬疊紛繚繞
煙光倏忽迷昏曉默存恍在化人都憑虚何必蓬萊島
便欲移家住此間浮槎載酒日看山不應世諦猶相戀
愁絶題詩醉裏還
龍膺
贈馮定菴大參分藩衡永長句
男兒生不逢辰委山澤濁流皮相苦侵迫汗蠖難容横
海鱗冥飛甘鎩凌霄翮衆醉人翻嫉屈醒守玄世顧嘲
揚白畏景飇馳歲月新塵情波詭乾坤窄褰裳肯類跋
狼胡泣璞從渠猜鼠腊已分干旄避吾門更嗟剡牘削
予跡裹足寧為巖穴逃息心迥與市朝隔芰荷置就束
緋袍竹籜裁將抛墨幘坐擁圖書抵百城友依洞壑投
三益拓落餘生祗自憐摧殘此道憑誰惜何期持節大
馮君生平愛士真成癖翩翩騷雅領蘭臺矯矯神仙下
桐柏兩朝藻潤獨昂藏八極蒼茫恣揮斥其如灾沴咨
洊饑宛切痌瘝視由溺星急爰書手抹批雲蒸畚鍤躬
經畫永賴陂渠頌白公于蕃疆土歌申伯每矜苦海作
津梁夙歴羶鄉茹冰蘗四方負笈無乃繁日答百函亦
何劇高義傾囊急友生虚懷倒屣迎逢掖折簡親揮孔
闓文題封廣置鄭莊驛垂槖惟餘買賦錢減騶間命登
山屐遂勤物色到煙霞幸奉儀型侍朝夕寸札飛來耀
吉光片辭吐出滋丹液詣許嘗停劉尹車見歆數改幼
輿席不厭詼談樹齒頰最憐慷慨披肝膈柳浪過詢繡
佛廬花村載款漁仙柵嘯咏風迴萬壑清軒渠日射千
山碧試拂珠巖讀斷碑聊參玉版炊香積穆穆情知霧
隠宜悠悠心與天游適來狎鷗魚暫主盟去愁猿鶴長
離索忽聞新命紫薇堂恰羨仍通羣玉籍探奇好訪愚
公谿乘暇還尋漫郎宅轂推方朔善察眉冠彈貢禹喜
加額拭目文章遍斗南翹首卿雲去天尺開府樓階若
箇登平津閣許何時闢徒懷杜母語不休欲借寇君歎
無筴祖餞惟斟丹井泉壓船擬贈清溪石言將汗漫遊
朱陵公為地主予散客直欲遍擥七十二芙蓉閉困煩
呼巨靈擘月白瀟湘一鴈迴天柱峯頭挾雙舄
屠隆
閨情
昨日别君楊柳濃今朝悵望櫻桃紅青驄去何在只在
平蕪外春風自煖妾自寒鄰女相過掩淚看日長草綠
嬌黃蝶宛轉啼鵑隔花葉不能飛去喚郎歸何用朝朝
啼向妾
余寅
飛雪洞為程無過太學賦
正月柳條赤二月柳苞拆三月柳絮飛須臾亂如雪殷
雲杲日何繽紛綠雨蒼煙乍消歇空憐芳澤長自有寧
信韶光不相守伯勞卷舌哀鴈鳴昨看如雪今如帚如
雪猶且可如帚將奈何暫時豪健誰最别滿目繁華誰
最多一笑把君青玉斝與君大醉柳樹下
楊于庭
題吳翁畫竹
丈人手持一幅竹墨素淋漓筆花秃蕭颯如聞風雨來
琅玕似待鸞凰宿此翁清節亦不羣直如此竹高出雲
歲寒雨雪但僵臥何可一日無此君
春野耕煙畫
筆花貌得春畦好煙雨冥冥暗層島樹底微茫見茅屋
隔村野人自驅犢遠勢更著扁舟人疑是桃源來避秦
我亦春煙問津叟不知身在圖畫否
張萱
茱萸灣懷古
茱萸灣頭蘆荻花秋風高日蒸紅霞夜深打鼓負鹽去
潮平軋軋鳴歸槎竹西歌吹杳何許垂楊兩岸黯不語
一聲江笛呌江樓劃斷寒雲不知處
方應選
婁水道中送徐孟孺遊西湖
天空露冷蒹葭白淡月籠沙秋一碧夜深微語破鴻濛
知君賸有煙蘿癖今朝共醉婁水船明朝還著武陵屐
武陵之勝何處尋蒼茫萬頃桃花深南高北高青不斷
湖光山色遥相侵有時扶笻嘯絶頂忽復抱琴雲水陰
乘興往還無不可借此一舒廓落心吁嗟乎香山白社
空塵土西陵紅粉銷煙雨千秋佳事至今傳三竺六橋
竟誰主依稀記得客游年片片紅霞落麈尾兩湖杳靄
夢見之平分風月今有汝
湯顯祖
夜聽鄧孺孝說山水
終日他鄉作遊子到處不曾離屋底鄧生爾時何許來
罷酒彈燈說山水君家最近三茅君我家慣看罏峯雲
山水眼前人不住遥山遠水復何云
重過石城埭
石城二十四花樓江南置酒飛花愁在處臙脂久零落
不知冠蓋能風流拾翠江邊猶記否含笑含嚬送君酒
滿目秋光無盡時自折蓮塘花下藕
送内方山人還天台
滄海冥冥吹遠松青霞片片生殘峯括山一萬六千丈
山人一室蔥翠濃南連委羽紛靈聖金芝翠籥玲瓏映
四明雲日自開窗五縣山川若搖鏡山人原合住山間
每怪山人不住山我夢天台無羽翼空歌積雪送君還
萬州藤障子
劒門藤絲如髮細織作爭先出新意十二雲屏海上來
平波瑩熨瀟湘字纖纖閨指真絶奇闐花側葉鳳交嬉
高吹海色障風日遥憶煙蘿擺月時
袁宏道
和小修
薊州新酒白石缸空雲影澄鴨頭江露梢千縷撲斜窗
黃笙藤枕夢吳艭葛絺小眼如雲涼星河放教萬尺長
和東坡聚星堂韻
凍鳥無語僵寒葉曉起漫階五尺雪穿簾撲幔綴風斜
楯碧紗紅景幽絶罏膏乍澀紫絨生研冷煤枯霜穎折
千梢擺壓鳳翅垂萬瓦齊鋪魚鱗滅近牆老鵠不知人
却立氋氃如被掣月團三百沸温瓶盈磽漚花瀉文纈
高禪滿坐氍毺牀佳言衝口栴檀屑楊岐偈子再三題
龐老機鋒時一瞥東坡先生寫雪真不用煩言與喻說
杜老梅花詩亦然廣平空有心如鐵
瀑布
寒空日夜摩幽綠霧縠龍綃披幾束銀灣截斷牽牛人
鞭起眠龍駕天轂帝宫酒暖澆愁春雲汁茫茫瀉清淥
夜寒霜重玉女驕袖裹金匜向地覆湘娥手挈瀟湘來
雪魄雲魂鬭不足炎官不到落星城六月人間呵凍玉
雲起樓為徹如賦
白雲縹緲如仙客只在軒前人不識高人與雲若故知
近固追隨遠亦得鬘鬟人物偶爾成豈有神情與香色
泊然一似氣類從如磁與鐵自相即主人玉女潭邊住
樓居正直高崖處赤闌翠竹與山平便是孤雲來去路
朝隨馬跡渡頭風暮宿罨畫溪上樹雲邪君邪遞為主
茶煙濕處飛泉怒雨中自有徐熙山秋來忽遇王維句
只今長安浩浩塵雲亦隨君馬上去西山逼眼萬螺青
是中應有雲流寓東華舉首即重霄垂天漠漠如飛絮
袁中道
麻城道中二首
天雨乍霽雲乍拆馬首諸山齊獻碧崒硉突兀何處峯
淡雅鮮妍可憐色長塗遥遥無止息北風夜起轉愁絶
馬鈴當當送殘日烏鴉千點古墳側我有新愁寫不得
山骨鱗鱗忽起脊中間尺餘馬蹄跡只道山石碎馬蹄
誰知馬蹄能穿石莫言此石太辛苦南山石閱北邙土
石深一寸土無數馬上兒郎方笑語
劉黃裳
題小李將軍畫
畫山何得用金碧小李將軍創其跡近來僅數仇十洲
筆法雖工損氣格當年傳說文皇時陰山之旁陳六師
連峯疊嶂出大漠金碧照面光參差馬上大叫龍顔喜
世間山色無如此天開圖畫北海間小李將軍筆法是
乃知將軍之畫有所傳即如此幅何工妍璚樓翠閣空
中懸綠松片片龍鱗然將軍逝後八百年猶有生氣飛
紫煙堂中風吹山欲動耳邊飛濤鳴濺濺樓中之仙身
似鶴珊瑚鈎卷明珠箔蓬島能移席上開雲霞攬取尊
前落鄭生才高類此峯相邀把酒弄山松披襟若坐翠
山裏海上羣仙爾定逢
王嘉謨
夏日遊張内史園飲酒醉臥既寤日已夕矣偶
題口號
空園花色暗雲臥不知醒松風灑面忽驚起夕陽照見
西山亭遥看羣鳥飛孤嶼無數蟬聲弔殘暑解酲何惜
整新杯散髮行吟自歸去
雜興寄山中人
十丈垂柳枝拂地連城豐草鶯啼亂空山一望少人行
潭水虚舟自艤岸山中伴侣久沈淪奔走風塵媿此身
山人定自長相憶山鳥何時不向人
沈瓉
春夜篇
春江灩灩東流水江上徐看月輪起天末青山隠若屛
搖金疊翠波光裏波光斜映復斜飛何處無兹明月輝
旣看北里青絲騎復照南城錦字機南城北里遥相望
皎月明燈兩相向寳樹惟懸避惡香蘭堂半是流蘇帳
此時誰解怯春寒此際誰憐春夜闌王孫笑作金丸擲
少婦疑將玉鏡看呼酒壚頭歡未巳洗妝樓上夢應殘
只聞笛裏關山月不識人間行路難深閨别有相思苦
舊歡渺若河山阻一夜煙銷鸚鵡洲三春雲斷鴛鴦浦
悞人碧草徒自芳受露紅蘭為誰吐一生一死人情見
半開半落桃花片不向青陽擬合歡直須黃土追柔豔
的的星河乍欲移沈沈明月夜何其憑將塞上春歸鴈
却寄閨中尺素辭閨中尺素何所有俛首自言離别久
賤妾羞看故苑花狂夫浪折青門柳即看花柳秋復春
那得容顔故復新錦衾剰有雙飛燕明鏡惟餘一尺塵
為問春流幾時歇為問春輝幾時缺今宵纔是可憐宵
此夜應名可憐月那堪寂寞可憐人况復婆娑可憐節
江水東流無盡時江月年年照離别
自東山放舟西山循巖而行影與帆上下時時
見蒼松古梅點綴林壑波光杳杳無際自辰至
午風稍横影復參差可愛頗忘其險即事有述
洞庭春色搖煙空兩山如帶斷復通吳舠慣剪巨浪出
旭日更照疎林紅林端濛濛山翠襲細蕊喬柯爛生色
榜人歌起青蘆中山家吠犬朱櫻側迴飇送影帆容與
遠岫垂陰近峯仄由來震澤饒波浪復此春遊好風日
主人且停杯聽我尊前歌此時有酒不厭少此時看山
不厭多但得兩山長在眼那愁萬頃來風波春光可惜
渺如許卜居未定成蹉跎
焦竑
雪湖老人墨梅
湘江水落零雨絲羅浮遥遥夢難期華光一逝孤標絶
貌得寒梅第一枝肌膚綽約如冰雪翠袖輕盈弄明月
籬根竹外無人知瘦影横波共清絶劉生劉生老彌壯
半幅輕綃傳意匠剡溪美人襟抱奇對此悠然得真賞
披圖颯颯生微風春入寒巖雪漸融恍疑身向孤山道
十里林巒香霧中
陶望齡
四月晦日泛若耶至雲門寺(錄五首)
兩崖十里蒼筤根中藏一溪雲日髓嫩粉生香笋出林
老枝壓地花成米溪上老翁撐竹船摘米炊枯弄清泚
月下何人見往來惟有山猿同坐起
結葉垂花老榿臥四山無風午剛挫扳花蔭葉橋畔凉
葛屨生衣安穏坐田家初飽麥上場溪雨新過水推磨
林間起步餘睡清青梅滿槃雀卵大
五雲山前盤古樹曾見前朝老謝敷六寺鐘聲何處盡
僧殘惟有粥呼魚筍天已過麥地瘦一飯山廚鮭菜無
青鞵布韤客何意擔水揭揭來澆蔬
夏首新熱葉氣蒸細路危橋得幽悄榿樹成林已快人
况有鳴泉覆深篠松髥石髮雅能淨竹穉鳥雛憐最小
何時一牀臥僧閣飽聽凌晨醒來鳥
雙溪港口泊幽夢石帆山下朝炊動荒村客到松鼠奔
小市人喧竹排重我生百事松上鍼雖有寸長何所用
石田千畝雲外閒去采靈芝為君種
陸彦章
得小范吏部南中書漫成
朔風鳴枯白日晏美人遥遥隔羈宦三時望斷隴頭雲
千里書傳霜外鴈前年總轡帝京春今旦停軒淮水濱
君自東西南北客輸余長作飯牛人
黃輝
送劉學式給諫赴漳州
一尊綠酒付何處東風吹來客將去不愁客路不逢春
何日重來共春住去住相看且盡杯春遊從此判醒回
眼底酒人風雨散明朝人日為誰來
曉發巴東
霜枕村雞兼竹雞出戶便踏三層梯沙崩橋折不可度
耐可船行當橋路下坡喚取槲葉舟捉橈推山山逆流
水急橈疎勢難上覓得枯䉡才二丈船無羊耳為誰牽
倉倅繫之槳斗邊岸轉巖傾石相戲仰看山路如䉡細
灘頭白勃是平生者回始踏朝雲行那知白日高唐夢
猶帶寒江半里程
吳正志
邯鄲道中杏花盛開馬上偶成
遊子不知春色早驅車漫走邯鄲道陌上看看草色青
郊原忽覩杏花好邯鄲女兒年十五獨立花邊藝蔬圃
鳴箏在手不忍彈似識行人行路苦長安此時春正妍
上林花發豓陽天倚雲耀日織成錦占盡韶華嬌可憐
何似牆東花片片淡妝淺抹生顧盼含露愁看出塞人
香風吹送西飛燕君不見道旁少年金鞍錦勒揚沙走
揮鞭飛矢貫新柳朝逐花間誇得意暮上樓頭醉斗酒
當年不學遊冶兒故園花鳥長相思
送王我虚道人還武當
五月寒江江水長吳雲楚樹遥相望千里青山連去路
一帆明月照霓裳惜君昔訪華陽客斗酒百篇聊自適
狂來輒欲摘星斗醉後翻嫌天地窄陽春本自和人稀
孤蹤常傍白雲飛故鄉靈境久相待一朝跨鶴竟辭歸
與君同是煙霞侣探奇每指棲真處居塵不異出塵心
忘情翻作離情語望君仙裾不可攀坐對名香日閉關
緱山何日吹笙至攜手雲中共往還
康侯叔招飲石亭是先憲副頤山翁别業
石亭山中山繞亭銅峯遠列翠微屏一澗縈迴漾清淺
數行嘉樹當階青秋清氣朗桂花落天香冉冉來虚閣
倦遊偏喜說投簪林下不愁罇寂寞高陽興盡凉景侵
臨流誰復知琴心仰天看日下深壑隔嶺如同鸞鳳吟
阮家何必論南北是處青山皆我屋徘徊願假片石宿
佇看梅花發林麓
李日華
畫扇
春江初汎葡萄綠鷺自翻飛鷗自浴煙消月落早潮平
山影沈沈壓漁屋笑拈此景付詩翁曾向巖灘五番宿
謝肇淛
送練中丞遺裔歸家(有序)
自金川門之變練公子寧以御史大夫抗節死闕
下闔門荼毒獨有侍媵抱匝歲子匿民間得免展
轉入閩為人傭保六世孫綺者為新寧陳孝廉掌
書記萬歷戊戌孝廉計偕入浙有江右楊生應祥
同舟先一夕見夢練公持刺謁已心異之比入孝
廉船見書記侍側雅晳不羣指問何姓答曰練生
心動叩之曰得非吾里練中丞後乎綺不應而涕
淚滿面生益疑駭窮詰之具得其狀亟以百金為
贖孝廉不受遣綺綺不肯行曰以死殉國人臣之
恒且九族赤矣歸將何為生益賢之歸家具白當
事者以幣來聘授以衣巾俾奉公祠官為置田廬
百畝一時聞者莫不歎息泣下以為天道有知云
燕山日黑黃塵起金川門外鼓聲死長樂官為瓦礫場
殿庭流血成海水御史大夫練子寧手持三尺干雷霆
覆巢自分無完卵一門百口歸冥冥事去人亡二百載
蘆荻蕭蕭餘故壘長陵松柏已十圍孤臣遺骨今安在
釣龍臺下水可楫新寧城東山嶻嶪灌園誰能識法章
傭肆猶堪藏李燮一日天迴地轉時千金購出練家兒
若敖之鬼終不餒行路聞之皆歔欷我登鍾陵山遥望
石頭城寧為孝孺死不作陳瑛生為君慷慨歌一曲悲
風颯颯江波綠
鄧原岳
儀真道中見桃花盛開感而賦之
偪側何偪側行盡江南又江北二月桃花爛漫開燦若
朝霞弄春色今年苦雨花較遲江北不如江南時但願
春風隨轉轂到處花開迎馬足
陳薦夫
題仕卿姪蕉雨亭
仲容入林不種竹遶砌芭蕉發春綠空庭晝靜山雨來
&KR0609;&KR0609;千聲碎寒玉清陰翳翳雨泠泠疎密同歸葉上聽
樹裏飛泉敲暗綠林間殘雪破深青新苞引翠瑩如拭
幾陣黃梅蒼欲滴微風忽送半窗凉萬斛珠璣洒空碧
夢回覆鹿不聞喧有客衝泥扣蓽門相對倚闌吟思足
不同深院鎖黃昏
美人買鐵馬
明珠瑩玉垂垂結八角流蘇響凄切風前雙桂玳梁高
自有宫商按成節初聞鳴珮委清都又似飛泉點玉壺
征人曉淚霜天盡怨女秋魂夜月孤東鄰竊聽疑璚玖
琮琤握在良工手少婦帷中溢價酬雙鬟簾下分番守
但道清和比玉揚詎知幽怨結玎璫重門風雨孤燈暗
悔殺黃金買斷腸
梅村小牧
野水孤村梅萬樹不是尋常放牛處村中小牧異凡兒
騎牛却踏騎驢路村南梅早村北遲牛去牛來隨所之
願得花時長縱牧落梅休向笛中吹左角岐嶷挂西漢
右角彎弓束東觀扣角狂歌梅雨飛白石茫茫滿村爛
牛背吟成香雪殘村莊歸路出林端孤寒門向青芬發
莫比尋常牧豎看
王維儉
歲暮贈新安吳用卿
北風吹雲雲四幕歲盡窮陰苦寂寞忽聞有客來大鄣
清姿絶塵立野鶴大鄣山客性躭古開緘發篋光煜爚
夏王九牧鑄黃金大澤深山遠不若于闐鴈肪截昆吾
饕文如髮雙龍攫豐隆煽火天公下紫煙飛盡粉骨薄
錦縹細展墨花翻河東二柳燉煌索會稽内史十五字
崩崖斷石壓祕閣老夫亦出漢螭鈎海虯盤觚綠玉削
方鼎癸父隠亞文滿堂賓客起錯愕篋中寳物朽欲死
誰從柯亭裁新籥嗚呼此事真未易共君且傾金鑿落
曹學佺
題胡可復水閣
驅車來往桃葉渡渡頭歌管喧盈路金陵惟此行樂地
可惜為官不得住我官無事長日閒之子幽期坐此間
橋上行人俱在水鏡裏嬌娥别有山幾行楊柳枝交蔭
門外彎環碧流枕雲散仍從几席生潮來半是闌干浸
月明艇子搖雙雙兩岸人家浮玉缸有時暗泊疎簾下
見爾科頭坐北窗
雨中過柳陳父看杏花陳父時有檇李之游
君家住近瓦官寺金陵城中最僻地向來名作杏花村
花開始有游人至此時結伴過君家歲歲年年成故事
花枝雖不用錢買濁酒應賖為客醉客醉看花倒接䍦
瀟瀟微雨踏成泥枝頭莫惜終零落明日東君度浙西
陳邦瞻
賦得千山紅樹送姚園客還閩
江南九月霜暗飛秋光春色兩依稀萬樹欲丹疑濕霧
千山如醉帶斜暉畫史含情拂輕縞解作秋妍秋不老
自識晴雲慕錦林莫疑赤燒連衰草此時游客正天涯
此際離情忽憶家聽絶啼鶯嬌映綠愁看飛鶩齊落霞
閩天杳杳接江路酒罷送君從此去想得遥窺茘子丹
尚疑題葉銷魂處
七夕公讌賦得博望槎
梧桐聲脫秋聲起迢迢秋色澹如水天上佳期玉露中
人間良夜金波裏此時漢使向河源此夕乘槎犯斗垣
但驚城舍嚴官府那識天孫遇河鼓雲階月地難久留
飄然枯木復乘流歸來不問成都卜肯信身親見牛女
從此人疑有天路俱言河漢清可度帝子英靈空有人
千秋别淚自沾巾可憐匹練高樓色年年愁殺問津人
袁世振
白鷺巢松
茆齋夜午鳴惡惡雲墮風翻松子落曉看青林已白頭
一片澄湖度山幕縞衣道士愛松聲却架松枝伴月明
何事滄浪閒濯足將雛夜夜松頭宿飢不食泥中稻渴
不飲石上泉延頸佇翼向青天搖紈曳素凌蒼煙君不
見孟浩然幅巾著雪翠微巔又不見陶潛九月九遠樹
深籬人送酒汝濆鳩雀舊有詩海上鵁鶄人未知兒童
慎勿取雛去白盡離人雙鬢絲
范鳳翼
春日酌花下
一春日日同花醉醉即抛琴伴花睡花氣朝來沾酒膩
花底常教挂酒瓢花殘怕似紅顔凋春愁無酒若為澆
西園有酒花如綺東鄰不醉花光死誰分春花逐流水
阮自華
答鄭蓬洲道士
真真石室仙人子綵鳳花箋三尺紙千里相聞日月間
十年頻寄風波裏聞師鑄鼎碧山頭飛橋走問十滄洲
黃芽白雪照巖岫好住春光待遠遊
夜泊黃石岐聞笛寄内
無諸城外江流急夜向澄江發清笛横江石貌舊嶙峋
度海風聲况憀慄月中島樹映江明笛裏關山並海平
醉向扁舟聽不得不知夢到幾回情
尹伸
與王忘機飲觀音閣時忘機將訪友楚中
三日不對客五日不登山攤書縱過千餘卷眉穎心靈
了不關莫嫌欹峭一痕石百頃澄光嬌軟碧雨天朧朧
七點峯煙霄翠滴寒樓脊如澠之酒力不經談鋒戛戛
當堅城未知鹿角中宵折已覺鴻毛萬事輕君向雞羣
尋野鶴余亦人中稱寂寞逢君如斯恨其晚出峽恐君
亦思返
王衡
送長孺北征
何以别君無苦顔男兒兩足多波瀾况復春水平登百
千尺吕梁石爛黃河寬今日橋頭設小俎郵筒正報潮
來午天絲飛飛撲酒壺君船且逗荷花浦浦花不可見
船去疾如箭三月蠶子眠青桑思君此際過高唐俄然
大道棗園熟馬頭已飽長安粟長安瓜李玉不如内家
冰氣頗有餘莫道黃沙暗額角早凉會見秋風除秋風
發發送吾子不負當時舊弧矢老大無端怯暑寒千里
之行自此始我唱吳歌軟且輕為君擊筑歌燕聲燕聲
吹入北山去落月亭亭挂楓樹
乞花場詩為徐孟孺陳仲醇作
兩郎租山山背虚野鶴有巢花有廬石芽硉崒鋪庭除
勾連湖水通花渠春來紅白娟娟笑山頭明月來相照
乍可新香釀酒醪剰將狼籍供才調風風雨雨無不宜
高高下下惟所施濕雲滿天土膏滑乞花幸及黃梅時
非但與山添景色兼為古人留勝跡花神自合來周旋
生長不賴花奴力
公鼐
秋夜
河之水清泠泠漾月色明空庭對牛女此夜情願為乾
鵲飛青冥相思宛轉何時平
劉宗周
過張灣
張家渡口灣如織綠水朱門望不極夾岸垂垂楊柳枝
春煙猶帶五侯宅畫船簫鼓日紛紛得意罷官休論貧
回首張灣何處是不堪新說李家村
孫光裕
酌酒與韓求仲
君不見塞上翁失馬不足憂得馬不足喜禍邪福邪迭
相倚世事大都皆若此邯鄲婦嫁厮養兒宿瘤身入齊
宫裏紛紛好醜難具陳好醜由天不在人大夢之中還
說夢浮漚聚散蠖屈伸百年能得幾時樂十九憂愁病
與貧吁嗟乎侏儒飽欲死東方飢欲死才人坎壈自昔
然落落寧惟吾與子且須飲酒醉莫辭人生亦貴適意
耳
御選明詩卷四十七
