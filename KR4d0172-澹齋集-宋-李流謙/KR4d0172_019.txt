附錄
行狀李益謙撰
弟諱流謙字無變姓李氏其先漢州德陽縣人曾祖唐
臻不仕曾祖妣楊氏祖景聞累贈朝議大夫祖妣秦氏
累贈太恭人父良臣故任朝請大夫累贈宣奉大夫妣
任氏累贈淑人奕世名德皎然兹得以略弟幼敏悟絶
人不好弄九歲從外傅羣弟子中輩行高者狎其少以
長凌之弟盛氣觥觥不肯少下長者竟莫能屈歲丁已
先君擁召節而南弟時年十五以序送別反覆四五百
言其末援祁奚舉午之事先君官冊府會學士輩因語
及之學士輩皆欲觀焉出以示之悉詫曰李氏有子哉
嘗夢至一處榜曰玉溪居之者自云唐王孫賀郎而與
之語既寤以文記之傳錄者雜然中外皆知其不凡自
是文日益進尤酷嗜詩盡取唐以來迄今名輩之作採
其句之傑偉者類而集之名詩林摘竒觀者皆歎其刻
意於詩如此三嵎喻公迪聖以文豪一世重許可先君
取弟所作摘句一二以嘗之喻公愕然曰此殆唐人之
作審之一再語如初應之曰乃小子戱言也喻公惘然
若有失由是詩名益振視一時舉子之文為不足道漫
不加意先君勗之曰此士所繇進之路獨奈何不之鄉
耶盍俛習之弟受教唯謹未幾所作皆合程屢試諸鄉
不利先君嘗賜之詩曰士恥無名字吾兒早振聲卒章
曰勿貽麟楦誚千古愧公卿所期者又豈但科第而已
哉先君捐館遺言弟若擢第休致之澤因以畀叔之子
既免喪愈益淬斂要以仰償先志舉又不利人皆為之
恨惜卒以蔭補將仕郎調成都府靈泉縣尉試漕臺薦
名以類闈親嫌試别所奏名當之官廷對不果秩滿調
雅州教授雅先君舊治也士無老少卒讙趨之會元樞
虞公宣撫全蜀招致之幕下其所以密贊婉畫為多典
刑旁郡縣以獄上者多所&KR0685;反人推其恕通前任資考
關陞從政郎雅州秩滿以資考將改宣教郎新制例當
作邑雅不欲也親䣊勉譬之曰子秘其所蔵久而不發
豈吾䣊所望哉上國之光盍往觀焉發其所蔵俾吴兒
知之此而不遇退未晚也弟然之眀年至吴名稱籍甚
親䣊在要津者皆力引於朝除諸王宫大小學教授宗
室子孫洒然以得師為惬休沐則杜門却掃非其時不
見達官貴人面既久諸公交口薦譽之而心已倦游力
丐補外朝士皆惜其去力挽之不可相視嘆息以實歷
磨勘循奉議郎除通判潼川府朝受命夕問途浩歌而
西所過歷名迹勝境率賦咏以自娱次峽中賦百韻極
其勝致將至家予逆之於南門之外勞萬里之歸叙三
歲之別握手一笑尋風雨之&KR0576;不覺年餘以貧而出弟
送之郊分㩦惘然久之書來以病告日幾其愈也未幾
以訃聞方食上不能舉匕箸哀哉痛哉而謂弟止於斯
乎弟享年五十四娶錢氏封孺人子廉榘女孫一人文
若干卷長短句若干卷題跋若干卷講義若干卷雜篇
若干卷皆自刪類命廉榘手編之標為澹齋集盖將永
歷世之傳也廉榘卜以某年某月某日葬綿竹仁賢鄉
某里予少拙魯視弟非所及每同立侍旁激昂慷慨論
說談笑先君為之解顔予竊愧之中年以後於釋典尤
所篤意先君少嘗許修八菩薩儀晚年始克成弟披閱
寳蔵紬繹本末商㩁比次久晦之典一朝煥然其力也
嘗謂弟之於予雖曰兄弟其實德友也少相好長相推
期以白首相始終乃先棄我而去予束於官守病不得
致其問死不得視其斂手足之痛追何及矣惟是平生
懿德景行有不可掩者詎容没而不書其孤欲乞銘於
當世立言之君子以為不朽之傳所圖未即遂葬有日
矣予先掇其出處大略著於狀庶幾四方來觀者有所
考焉
跋澹齋集後
先君少知名大父賦詩賜三子至先君云士苦無名字
吾兒早振聲大父蜀大老重許可此詩一出於是家人
姻䣊知有先君矣大父守三池一日喻公迪聖相過燕
閒論文因取先君所為數詩示之因問公誰之作公曰
殆晚唐諸人之作既而大父笑曰此小子某戲言也公
為失色久之此言既出於是蜀人又知有先君矣後以
諸公薦引游東南攝職宫庠杜門以文字為樂不一見
貴人面既得請補外前丞相王公淮見先君所為文賞
嘆不已乃曲留先君而先君歸意已決眀日遂去國朝
中名勝知與不知皆為嘆息於是吴楚間亦知有先君
矣重念先君平日致大名如此所歷止此可為一歎平
生所為文章嘗自詮次及百餘卷先君賴此名為不朽
計家素貧無力刊而廣之既男廉榘泣血手自覆校
誠為精審僅得八十九卷婿張君極甫痛念及此乃率
學生坤謙同力為之今幸巳成編薦之家廟不特貽我
子孫之蔵永永不墜先君之名亦與之無窮矣嘉定甲
戌書雲前一日男廉榘百拜謹書
