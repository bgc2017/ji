澹齋集卷六宋李流謙撰
七言律詩
杜少陵祠
赤紱銀章玉骨寒焚香再拜淚汍瀾黃花郪縣仍羞見
好月鄜州只獨看可是一生長客路故應千古恨儒官
蚤知涉世元如此悔不霜林斫釣竿
草堂
浣花溪上得閒來石刻摩挲病眼開短策多時臨水立
紅塵半路與風回乞靈伎薄裳為帶驚世名言海納杯
相對只今真夢寐數椽茅屋老蒼苔
宿魏城驛用羅江東韻懷李仲明
昔年漂泊記曾游碧樹蟬聲又帶秋滑滑泥行青嶂路
翩翩風倚夕陽樓人誇馴雉碑猶在書託文鱗水漫流
天遣此來相近傍伴君牢落向邊州
題重興寺
陌上横流浸作泥行人步穏方一移春雲將雨遶山去
社燕營巢貼地飛憩僕且須投古寺閒懷猶喜論禪機
中宵瞥起胡床念回首家山幾日歸
游龍角山福志院
招提未到只聞名乘興來游意最真出郭都無三十里
同行恰有兩三人入門竹逕能明眼隨處禪房可着身
莫怪山僧拙言語十年已不踏紅塵
忠州
井邑雲根一聚村尋詩來掃壁間塵此州惟有斷頭將
聖世初無弃梗人楓葉晚林終日醉梅花臘嶠幾時春
不愁過客當年淚尊酒黃堂是舊隣
自三池一日過靈池十五里頭宿山險盡矣
壠頭停轡望龜城元有夷途似掌平厭把五更供客夢
猛將一日了山程樹連新綠千林暗日轉斜紅半野明
稚子别來應念我候門深喜馬蹄聲
抵簡池呈元質進孺二首
持此迂愚漫浪身忍慙一出竟何營枕邊客意兼寒意
門外溪聲似雨聲易辦蓬蒿三畝宅可無藜莧一杯羹
青衫豈是官人樣白鳥私憂說敗盟
竹生稚子鶴生雛重到君家舊隱居病後苦無多酌酒
别來唯有自鈔書身方逐食從飄蕩學久師心恐闊疎
慚愧故人相念意欲行為我少躊躇
呈德茂(德茂是日收家信)
秋入羈懷勞我思愁兼歸夢到家遲有人來得平安字
無事編成酬唱詩相伴幾經江月照同行更賞峽山奇
祗應便把州麾去還有三年不見時
十月十五日同黃大博出城
休沐來尋九里松故因晴日覺㫪容寒餘淺水紅衣盡
淡抺輕烟紫翠重倦向山僧談白葉歸從逋客醉黃封
塵埃眯目成深省何處招提鳴曉鐘
送張仲山守唐安二首
六十專城髮未斑更於何地覓三山不妨談笑催科裏
正頼清涼熱惱間到日紅梅留臘在公餘翠杓酌春慳
胡床有月堪乘興客到南樓不下關(客謂所薦士也)
南浦波輕草色微蹇驢遥路獨依依暖風旌旆春隨去
細雨犁鉏麥正肥驛騎蚤聞催迅召邊屯猶未解重圍
謝家父子名江左折屐行看破賊歸
送崔子淵祕丞出守小益二首
寶峯山下識君初豈但聲華在石渠海上三山元咫尺
人生五馬少躊躇鼎鍾事業那能免丘壑情懷自覺疎
安得一帆相逐去故園春雨長新蔬
晉公幕府總豪英末至非才愧長卿已去化爐金尚躍
更分客袂涕空横早催劍棧迎千騎更借湖山勸一觥
水自嘉陵流到海尺書應有故人情
送孫賓老守三池二首
自蓺心田歲自收天翁兩眼月臨秋近臣薦鶚方成表
吉夢逢刀遂得州吏術無多非問馬機心已盡不驚鷗
三溪便是桃源路更欲武陵何處求
百萬貔貅尚枕戈將軍未復舊山河非干使者徵求急
正柰窮邊餉輓何頗願有言先牧養不妨自署拙催科
公餘儻暇尋遺事塵鎻荒祠望刮摩
送魏德源守普慈二首
一毫不露見全身德覘徵符捷若神嵩岱自高元地勢
球琳非琢本天真出山聊作無心潤著物應名有脚春
喚作使君猶未解豈知游戲兩朱輪
東梓名州最普州蟇頤相望氣横秋青衿胄子迎高朕
竹馬兒童識細侯只有愛民心尚在可能憂國淚空流
摩挲疲瘵無多事綠野家家劍換牛
送黃仲秉侍郎出守鎮江
十年朝露厭鳴珂華髮蕭蕭奈倦何鸞翮九霄穿日月
龍驤萬斛飽風波古人不見吾猶夢直道能行恨亦多
駟馬錦衣兒輩事只須持此答岷峨
遙看北固海門秋千騎東方占上頭去國尚多憂國淚
送君那免别君愁風遲宴閣清香凝月滿兜零晚穟收
北府名樽天下說亦知能到故人不
次黃仲甄峽中韻
九江度盡惡風波峽口窺天一握多亦愛吾廬覺歸好
數乘此險奈親何響迎濤瀨將愁上青惜峯巒等夢過
不管行人聽不得暝猿和雨嘯雲蘿
十月二十五日失舟
船頭飽飯看揚舲忽作翻漿不反瓶萬死一生真是幸
九江三峽未嘗經尚收弃物乾坤大薄恃陰功祖考靈
憂患偶來須理遣可能為汝更星星
泊采石二首
何時便有此山川真宰懸知恐偶然唳鶴驚風前日事
落漚斜照晚來天燬犀無用撩幽怪洗醆先應酹謫僊
暝角吹殘吾欲老五陵佳氣隔疎烟
江頭楊柳淺於金澤國餘寒春未深才見桃花能慰眼
便同躑躅每傷心瓊枝璧月自惆悵山色潮聲無古今
閒訪闍黎倒戈地正應漢德有謳吟
舟中
一舸乘涼載夕暉晚來白汗稍停揮近人初月當頭照
趁宿輕鷗直下飛江國有天須恣買岫雲無雨莫空歸
新秋漸到灘頭樹先遣蓑童問釣磯
月夜江上作
月與清湍一樣流不妨夜色尚淹留已將船作青天坐
安得江為大白浮恐有幽人釣寒渚正須横吹起危樓
年來身世無拘管便是波間一葉舟
水後過淮安金堂皆非舊路
向來茅屋半驚湍嘆息流亡久未還已覺重行非故道
只應無恙是青山旋藍偃嶽元常事深谷為陵亦等閒
衲被蒙頭都莫問未當居士一分頑
焦山漢末焦光隱於此是日乃其生日土人會
者甚衆
桂樹蘭叢藹宿薰楚辭一曲送迎神豈聞鈎黨能留漢
故有桃源可避秦欲記曾來終草草多慙浪走秪踆踆
却尋揚子江頭路依舊楊花愁殺人
連日隂雨未及一到金焦二山病中得梁文佳
句枕上吟哦不能自已復次韻
雲滿長空雨漲沙金焦一望去非賖擬抛塵網尋僧舍
更着烟蓑訪釣家北固江山仍壯麗南徐風物尚繁華
只愁病客難登檻且待金烏出海涯
再遊蔣山
繫馬松門竟日留一燈深殿炯清幽杖頭猶識齊梁讖
屐齒曾經王謝游瑟瑟新毛吃老樹娟娟眯目破紅榴
風鈴塔上知何語應使行人估客愁
江南春晚見芳菲雪白梨花照客衣步步來求諸佛記
塵塵全現祖師機不禁戰伐山河老猶說經綸俎豆非
共飲名園那惜醉落紅故故傍愁飛
久留蕪湖待巨卿仲甄不至
吳波晴浸夕陽紅一語丁寧北去鴻頗覺淹留添髮白
不妨羞澁剰囊空枕頭靠睡禁長日舸背占旗惜便風
想得家山俱在夢亦應煩悶略相同
蕪湖晚步
迥陂積水長蒲蔣散步郊原借夕涼塵袖風巾嗟久旅
稻畦柘逕似吾鄉蛙聲月色當空曠㸑火人家在莽蒼
望合碧雲人未至滯留愧客問行藏
遊長蘆
他年天眼識褕褘千柱如今鏁夕暉笑說老禪操一葦
戲呼靈媪授三歸波濤嚙岸蛟龍惡荻竹抽萌鱠縷肥
曲水流觴記今日晚風直欲透人衣
金陵二首
龍蟠虎踞帝王州屢歎降旗出石頭不惜家居撞壊了
可因歌舞破除休露桃滴滴啼宫井風柳條條絆客舟
春水一江流未盡不禁更問幾多愁
江城疊鼓晚停撾游子翩翩念歲華水底乾坤浮日夜
沙邊鷗鷺老烟霞漁人能說陳隋事燕子猶尋王謝家
南北自分仍自合不應全殢後庭花
午飯高橋院
招提下馬憩逡巡野飯親烹澗底芹二月韶華聽啼鳥
百年心事信行雲不禁烈日花光薄更抹微烟草色薰
老衲未知風木恨向人猶說故將軍(院僧不識予頗談先大夫之政)
游虎丘次仲甄韻
逢山到處為遲留行到東南第幾州終古香燈憑(一作尊)
像教可人軒戶稱山丘苔封鐵色千尋壁日麗雲章百
尺樓脚底全吳何足小待將八極恣浮游
人日同諸公自馬谿登道宿無為
塵埃眯目浸填胷日日青山在夢中改歲人家無一事
並游文社有諸公招提夜語驚山鬼野店春沽醉病翁
綠塢紅村誰境界自憑好句占東風
次韻彥博游無為馬谿併呈孫隆州
塊處無人語合頭出門猝猝又還休縛茅晚歲欣同社
並轡名峯得勝游松下一筇真可老山中五月已如秋
未應斗粟全關念更為先生幾日留
又次韻彥博游無為寺二首
靈蛻巋然謝垢埃焚香却立嘆竒哉自從新歲門常掩
不見青山眼懶開飛觀千楹孤鳥墮齋盂萬指曉鯨催
亦知空劫已前事浪說十生曾去來
東風力弱未揚埃密泛叢蘭有意哉可是伸眉須酒滿
只應彈指又花開吹毛句妙無人領擊鉢詩工着底催
照水只愁羞冕紱勲名蓋世亦時來
游長松聞捷音
十里登山訪定身衣邊猶帶簿書塵僧厨筍蕨隨齋鉢
禪窟香燈話宿因便可扶犁老岷蜀已聞傳檄定咸秦
家家釵釧何須惜難買堯眉一笑春
次韻何子聞安静觀
翩然逸想九霞間仍是霓衣與鹿冠塵劫三山元自近
神官一字固應難雲烟萬瓦虹欀壯冰雪千幢鵠輦寒
堪笑木強韓吏部如何容易撮靈丹
日壓茅簷醉擁蓑静聽寒溜奏雲和深藏本自身全露
瞪眎元知語不多紫府地嚴須一到蒼崖文古要重磨
新宫固是叢霄樣應有胎禽憶舊柯
郊行至天王院
郊行不欲經城市厭見塵沙漠漠黃響樹蜩螗憑晚吹
遶陂鳬鶩占殘陽青山與世久相絶修竹於人未易忘
下馬招提揖僧話始知塵境有仙鄉
挽張雅州(彦成)
酣飽風烟德有芽從來三戟是張家翩翩羣從同時貴
落落高門一世華人自不欺寧用忍身如可贖但空嗟
路人泣指飛丹旐猶憶雙旌卷暝霞
三年流落塞垣春雪屋冰廬樂藻芹司業頗知憐鄭老
薛宣能不吏朱雲鶚牋重剡新如昨蟻壤高眠喚不聞
一掬壠頭知已泪霜風吹墮白楊墳
自少城解職事還邑二首
塵埃一出竟何為白竹依然晝掩扉只應為客重為客
便欲得歸寧得歸獨鶴静臨寒沼立遊蜂閒趁落花飛
東君老大人消瘦憑仗清樽一觧圍
胡床夘飲帶餘醒身世如天行白雲竹簡讀殘聊一嘆
水沉燒盡更三薰癡心久絶臨淵羡老手唯便植杖芸
自有此生須自斷豈能曲折問靈氛(靈氛古之善占者)
送劉元圭
犯寒過我喜仍驚節物峥嶸更遠程劇飲投車輕十日
細談剪燭易三更故人高義千鈞重久客歸心一夜生
為語溪翁好相念時將蓑笠曬春晴
弔無為照老三首
弹指超然一念初從儒從佛兩蘧廬十年身走半天下
萬卷人稱行袐書故自高懷嫌入俗不妨兒輩共憎渠
臨行半偈如何道裂轉虛空最起予(裂轉虚空師遺偈也)
記得三溪溪上春瘦筇容我夜敲門一生幾見此人物
十日九從師笑言閒得得來非有意冷湫湫去若為論
西山第一烟雲窟好駐高人雪月魂
六尺巖巖鐵石姿可憐一病不支持荒榛半壠獨歸處
暝靄數峯無見時未割塵緣聊洒涕欲尋陳迹但哦詩
蕭蕭秋雨山中夜負我他年對榻期
和葉六舅
李杜主盟詩有聲文推韓柳著章程二三子者皆人傑
五百年來並世生但見詞源倒三峽豈知武庫足千兵
勉君須把分隂惜莫問紅塵雨共晴
費文達除夔漕作此賀之三首
分明餘潤徹眉間道德根源固曄然寶篆印泥初不着
神機貫札自無前絲綸新渥榮三晝鼎鉉深知眇一涓
兩禁只今誰妙手岷峨人物半吴天
吉音一紙疾郵傳白帝城頭勸着鞭楚樹已沾新雨露
蜀江行換好風烟政須急拯溝中瘠不用多流地上錢
一節故應關象緯向來兩使動星躔
刻鵠工夫愧不量弓裘遺緒可能忘一㕓未遂耕桑計
半世空磨翰墨場桐燼偶收非有意璧瑕誤指亦何傷
霜松不學閒桃李報答東君日月長
同邑寮飲望錦亭
小亭挈榼共登臨濯錦城高隔暝隂元有乾坤堪著眼
却因身世苦驚心碧山已盡天猶闊黃葉欲殘秋更深
已把安危屬王謝酒闌不必淚沾襟
獨步
凍殼藏龜太窘生驚心已覺歲峥嶸倦慵把易床頭看
獨自尋梅樹下行溪面冰花寒更結屋顛雪意晚將成
一生與物無深分竹葉相看合有情
書事
五十光隂兩歲過頭顱閒處自摩挲隔籬山影誰招去
滿樹梅花獨占多物色年華同我老蜂情蝶思柰渠何
少時一劍明秋水放在塵中久不磨
偶成
早年種竹作漁竿笠澤煙波夢未闌已向塵根消縛脱
猶將文字校甘酸風松自有閒宫徵溪鷺初無俗肺肝
最愛少游平日語墮鳶跕跕遣心寒
人生偶爾竟何須點檢閒身一事無可笑戰蝸猶曳甲
不妨夢蟻却分符夜涼白月誰相過酒盡清樽可更沽
作箇生涯若箇是步兵不擬哭窮途
離家記得臘前時吹盡飛花了不知傍枕厭聽連曉雨
援毫愁賦送春詩百年直好平章看萬事仍須爛熟思
臣朔不堪當世用唯應索米救朝飢
獨行飽飯腹屢捫欲出未出星縱横梅花於人遠近好
月色隨我東西明香來適與鼻觀會夜久忽遣毛骨驚
急須喚取陳夫子欲與平章此段清
即事
懶步東阡與北溪一春心賞苦多違墮紅藉藉癡蜂醉
稚綠隂隂乳燕飛去國三年應自笑封侯萬里不如歸
門前車馬能來否午睡醒來獨掩扉
愛春未得一錢酬獨倚東風搔白頭花影入簾情苒苒
竹風挨枕夢悠悠黃鸝欲下無誰語碧草相看始欲愁
老大别無新伎倆只憑詩句寫風流
雪巘雲林共莽然世間那有此江天曉檣攙日何時到
夜柂鳴風幾夕眠閒卜家書燈似粟略開旅抱酒如泉
輕鷗飛下仍飛去汝在江湖是散仙
仲甄見和復用韻
坎止流行亦漫然斯文未喪本關天冥鴻雲外知誰報
怨鶴山中不得眠連榻故人非楚越杖藜幽約在林泉
盛詞終日供吟諷骨換元知久學仙
即事
清江與我共天涯若到滄溟始是家曉渡換舟驚宿鴈
暮林繫馬散栖鴉山童老木才餘骨潮落寒汀半露沙
只恐行人不著眼一川秋色在蘆花
次韻楊文甫監茶名山新建學橋二首
高棟浮空插萬甍來游誰是魯諸生規模要識鳴絃意
土苴猶消擊柱争馴壠雉驕佳氣象集林鴞悪好音聲
白頭老令能知此莞爾相撩意未平
赤欄畫柱水光中更愛豐碑筆吐虹霧市溟濛鼇闖首
雪花錯落馬行空關門近接俱天險溪水平流亦海通
執朴笑渠憂詛者不知說豫坐收功
元質攜客渡江飲於村店
一篙寒碧碎鱗鱗數尺孤舟僅著身江水煮魚還地脉
瓦盆盛酒見天真頗容老子賖閒日聊與青山作主人
不用樽前羅粉黛遠峯元解作眉顰
招黃太博飲(去歲是日離家)
從来官職慣如冰便是青衫行脚僧去歲離家今日是
故人招隱幾時能早衰鬚鬢逢人問太拙形模引世憎
均在客中誰作伴如何不共醉騰騰
夜興
疲筋弱骨畏歊蒸頗欲清言濯肺膺風亂飛螢光細碎
露圑幽篠醉懵騰只應愛月癡猶在更覺憎蚊忿未懲
竹屋紙忩風雨夜幾時書冊近青燈
次韻大人江上秋興
織水輕烟擘不開晚峯濃翠積成堆吹殘黃葉風猶舞
飛盡青天鳥却回萬古關河空拊髀半天風雨獨持杯
欲將直道干侯印政恐舟從陸地推
書懷
静閱膠膠擾擾身細從物理究虧成一人譽復一人毁
五鼎食仍五鼎烹怪木莫題居士字修篁合著此君名
西風又起塵千斛望拜生憎白羽横
衫似荷枯嫌絆縛屋如斗大費支撑寒蔬日日同僧飯
拄杖時時伴鶴行聊託蓴鱸非厚味漫言松菊本真情
山中亦有閒田地可惜離家久不耕
次韻大人書懷
萬鈞筆力等閒扛占斷溪山福已龐撲鼻寒梅香樹樹
照人新釀綠缸缸大嚴淨社誰投足小恕詩壇肯納降
莫為不侯空嘆息將軍才氣自無雙
雲翻雨覆不須論捫虱何妨坐對温政恐移文邀俗駕
可能垂箔走高門寒松卧雪不知老脱葉經霜無幾存
醉着錦袍堪一笑翰林風月我諸孫
何如莫莫與休休分付烟波一釣裘心向青山貪未了
夢隨白鳥去無由閒雲猶閣為霖潤野水空横濟物舟
安得杜陵詩老在從渠每日醉江頭
次韻程進孺書懷
寸梗悠悠寄一城主人留客亦多情目窮斷鴈投空影
耳著清江徹曉聲濁酒半樽心易醉遠書一字眼偏明
無家更甚無魚苦付與先生好細評
次韻樞相雪中之什
空明無際了寒天戍堠消鋒弩絶拳平白萬方包險穢
清泠一片起沉綿山登姑射欣逢歲賊破淮西欲問年
更長嘉陵千尺浪春風穩送五湖船
