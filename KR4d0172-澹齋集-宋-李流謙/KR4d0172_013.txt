澹齋集卷十三宋李流謙撰
啟
上王都大啟
光奉宸綸寵新使節深沃簮纓之望重增原隰之華先
聲所臨懽頌惟一恭惟都大名德之後間氣所生振挺
挺之祖風屹堂堂之國噐蚤推材諝固已空於馬羣盡
試劇繁初無傷於牛刃功高藩翰威憺邊陲君宰深知
誠出選掄之遴𣙜牧重寄遂膺臨遣之光使兩者交利
於華戎在一人實寬於憂顧著在盟府未忘先正之元
勛召還禁途當有後命之殊渥某凋年為郡綿力罔功
仰託二天尚沾濡於霧雨遥覘數仞空馳想於門墻
上張都大啟
竊睇飛塵占一節之戾止徧敷和氣被列城而燠然敬
修下吏之共輙貢記曹之問某官文参盤誥學究本原
才細大而具宜噐方圓而俱適矯矯經綸之業素蓄胷
中廓廓功名之途如居掌上自清衷之妙簡宜要路
之躐登旋寄平反已著空囹之譽亟司𣙜牧定高制敵
之謀方欣幕府之開遥想使華之盛山川改觀簮紱歸
心墨突未黔恐已勞於夢想枚輪促駕行即踐於禁嚴
某流落偏州婆娑晚景借九江之餘潤或起焦枯安一
枝之窮巢幸逃顛覆
上新漕何舍人啟
剖竹方州已登巍最乘軺劇部就錫寵除雖有孤於外
官之嗟豈無惠此遠人之意初傳成命已沸讙謠恭惟
天韻粹深風華秀發侈盛名於白日振逸響於紫霞簮
筆螭坳仰乾行之正健演綸鳳閣助雲漢之昭回丹九
轉以將成風一帆而輙引東方千騎凌雲之游亦佳滄
海六鰲登瀛之侣故在堅艎小却飛傳亟留顧窮邊萬
虎兕之屯頼外府千舟車之運必國與民之兼裕唯義
理財之可為召嚴助於會稽反相如於蜀道可立待耳
姑少安之寧有一時之老成久去天子之左右某不敏
於伎但癡於書廹以道窮始俛從於門庇鎻其廳去亦
謬綴於儒科雖從别所之奏名實自廣場之借潤窮鄉
牢落竊五斗而雜鼪鼯瑞節煇煌託二天而窺星鳳莫
罄染毫之祝即諧負弩之趨
賀䕫路費小漕啟
瑞節南來服訓詞之深厚星軺夙駕侈原隰之光華威
聳百城聲騰萬喙出值昌明亟赴雲龍之會居懷康濟
尚淹霧豹之藏惟朝家用人無中外之殊則君子行道
豈彼此之間觧符握節猶嘆序遷攬轡問途疑未意惬
顧巴䕫之僻處介吳蜀以中居上不下遺澤欲兼被示
以照臨之廣如皦日之及覆盆畀之慈惠之賢若膏雨
之先槁木恐桑蔭之未徙徯芝檢之速頒竚躋禁塗永
庇善類某久深蟻慕偶遂鱗攀眷弟兄同出於恩閎每
多善禱况賓旅雜稱於夀斝敢緩嚴趨
與緜州楊左司啟
承明倦直輟鳴玉之清班便郡榮歸當分符之寵寄教
條始布懽頌載馳某官人物粹融文章竒古朱霞白鶴
自超出于風埃元酒太羹亦雅施于廊廟肅趨嚴召薦
歴華資九轉將成俄失聲于墮竈三山在近徒興歎于
引帆未捐去國之思不失為州之樂入劍南第一郡宿
號名邦上越王最高樓不妨勝賞姑少安于蠖屈仍即
遂于鵬拏某疇昔講聞夢寐懷想墜函封之嘉貺重服
謙勤伸舞詠之私悰獨慙簡緩
謝陳僕射啟
衰蹤荅颯甘自屏於林丘大冶恢宏猶俯收於樗櫟春
回寒谷潤借涸泉輙敷栗栗之誠仰凟巍巍之鍳伏念
某岷峨未學庠序陳人夙無經世之才粗有愛身之志
早年螢雪竊科第於諸生晚歲風埃疲精神於俗吏但
拘縻於薄廪寧禆益於盛時念牛刀之非才厭從縣道
望驥足之少展坐困外銓方亟愬於羇窮遽辱知於特
逹榮加别乘仍冒據於要藩寵拜除書頓光華於暮景
闔百口而感抃罄一心以依歸豈亡宿緣實倚大造此
蓋伏遇孔顔學術伊傅事功藏諸用以難名選于衆而
不及南征北伐方傳恢復之茂勲上際下蟠仍侈經綸
之偉績任重而心益小體隆而德愈謙網羅天下之英
亦及葑菲開拓至公之路不棄履簮致兹𤨏微得預陶
冶某敢不守歲寒之松栢保餘暖於桑榆豈有風月平
分之心但堅惸鰥共撫之意染毫而賦俱為頌德之言
蓋棺以前皆是報恩之日
賀李制置還任啟
光奉制書寵還舊鎮茂隆宸眷進升延閣之華允頼壮
猷全付坤維之重廷臣無出其右國人宜皆曰賢除音
外騰士論交慶恭惟噐資博厚局宇靖深知中庸之可
能得皇極之有守春融曠度推長者於婁公玉潔清規
服盛德於楊綰恪持一節光贊三朝抗疏龍墀聳危言
於汲直演綸鳳閣追古制於商盤尚煩姬旦之居東蓋藉
召公之分陜屬干戈之載戢當障塞之小康移師閫於
便藩少緩遠輸之役歸餘財於内府式嚴經制之規更
張深協於事宜委付實當於人傑庸昭偉績重穆師言
恐桑蔭之未移已芝封之趣下某荷餘波之久借喜成
命之初頒伏讀詔書念天子未忘於劔外遥瞻幕府祝
我公無滯於周南遲劔佩之亟旋嚴櫜鞬而前迓
與姚縣丞啟
涓吉戒途貶尊貳令聽車音於日日何來之遲問姓字
於人人爭覩之快既竊為僚之幸敢稽贊善之勤恭惟
號名家駒為治世鳳粲筆端之藻火爛胷次之虹霓襲
簮笏於顯門初無侈習振衣冠於宦海蔚有俊稱尚遲
視草之行謾起哦松之興邑真蕞爾縣異壮㦲亂峯環
遶於官居叢柱支撑於民屋僅一聚落豈宜君子而居
之有二大人或恐賢者之樂此某頃嘗窺於半面兹遂
託於下塵居切連墻方密資於河潤分深傾蓋當永結
於歲寒
與宋司理啟
巾車仕路早服於風聲聯袂官曹更資於河潤遽辱飛
牋之貺居多溢美之慚恭惟才識疏通機鋒穎利本持
心於忠厚仍抗節於廉隅獄自以不冤當侈于公之修
德民可使無訟必須季路之片言行踐華途亟諧僉議
某荒疎末學落莫冷曹以半生願見之心頗深慰惬有
數年相從之樂未易索言
上查運使啟
古人之貴知已必求其心君子之重與人必以其類蓋
目皮之見寧關於肺腑而蕭艾之臭自别於蘭薰此吾
䣊相值之適難故斯道欲行之匪易嘗攷之于千載或
得之於一朝伏念某人品猥凡性靈昧陋先公老於兩
蜀遺文散在四方星斗有光箕裘弗嗣蓋輪扁不能喻
其子而趙括徒能讀其書姑竊場屋之餘粗酬科舉之
責軍興選壮而不為用家貧仰食而無以歸渭南再歲
之凄凉泮水一官之落莫用作舟楫誰其濟之必為鏌
鎁疇或冀此然當途過聽而強飾混沌方下考僅書而
遽加輓推獨龍門之摩天鰍鰕尚隔恐藥籠之餘地溲
渤兼收知鬷蔑者雖無俟多言經平子者始足以增重
輙采王公借譽之意庶幾君子成人之心某官岱華自
高球琳不琢千簮笏之雜沓獨著修名一水鏡之清明
莫窺絶識於學術得其大者故人物覘而知之捉扇折
巾遂成風俗倒屣割炙便生聲光此可决終身之依歸
亦將卜羣公之鍳拔(一作裁)薦舉之法弊矣仰公為多勸
懲之道在兹非愚敢請
上樊運使啟
萬里造朝已錫賜環之渥十行制詔遽增攬轡之華蓋
漕關中者深倚鄼侯故對宣室者少淹賈傅郵音插羽
懽頌殷雷恭惟誠明自將剛大不撓學貫羣倫而弗雜
才該衆務而具宜四把州麾流落有如此者一瞻黼坐
掀翔若在兹乎將鼓楫於三峽之濤乃出綸於一封之
傳蓋上方臨控於江南北而中實憂顧於蜀東西贊我
廟謨固資碩畫足予邊餉尤寬遠憂爰改命於輸將誠
掛心於屯壘時丁艱棘固亡輕外之嗟才任安危當有
康屯之業使萬旅不枵服以抗敵則兩禁將虛席以待
公某先世獲耐久之朋小人逢易事之長不敢恃二天
而自惰固將鞭十駕以求知負弩道周即遂迎塵之拜
染牋記府徒深背汗之驚
上查運使啟
榮奉細書寵更華節眷四蜀之劇部莫最於斯用一時
之偉人實選於衆郵音戾止懽頌翕然某官材具恢宏
氣韻超拔過人學術自饒山海之儲妙世語言創見波
瀾之溢夙膺簡識亟遂飛鶱班十八人咸起登瀛之嘆
草三千牘嘗輸悟主之忠更高戎帳之籌重屈計臺之
遣尚稽巨用少虛巖石之瞻欲惠遠人就徙福星之照惟
在彼以無惡此綽然而有餘共觀足國之規行徯富民
之拜某婆娑荒郡偃服下風眷發的之初筵未知措
手獲事賢之始願真足慰心正炎候之方隆祈天倪之
珍護永惟頌祝莫罄編摩
上查運使啟
南服乘軺已登顯最西岷易節就錫寵除雖有孤於外
官之嗟豈無惠此遠人之意初傳成命已沸懽謠恭惟
天韻粹深風華秀發文章家固有法材噐世謂無雙瀛
洲十八人蚤嘗推於特選方朔三千牘蓋自結於殊知
佐晉公之幕于淮西理寇恂之財於河内行道以擇地
為隘用人欲盡材為難書命勸讀顧不宜哉飛芻轉粟
尚或淹此然外臺之寄實耳目於人物之任猶權衡宜
占一藝名寸長者所赴歸則躐兩宫登三事焉當徯祝
某鏁其廳而竊第用於世而鮮能泮林冰寒慙据有若
之坐燕谷春近幸庇蘇公之天睹方快於鳳凰賀敢遲
於燕雀
上李運使啟
光奉宸綸寵新使節號部刺史顧委寄之非輕匪時顯
人在選掄而曷稱屬居臨按彌激懽欣恭惟運使才禀天
姿慶鍾名閥噐兼包於大小智洞貫於洪纖凡所至赫
赫而有聲顧其長欝欝而未盡剖符騰最君相之所深
知乘軺觀風搢紳之所屬協歛散均而國賦羡銓擇謹
而官曹清六轡載馳豈久淹於一使十行遄至當亟覲
於九重某竊食儒宫棲身雲蔭厦成而燕雀賀聊展私
情藥就而雞犬升敢有他望
謝樊運使啟
鱣廬冰冷抱蠧簡以長謠鶚剡春華偕槁株而倏奮本
包荒之道廣覺冒寵之心危竊以求知之法實貴自修
薦士之方亦期熟察循諸己而不足則求之為妄考諸人
而無驗則薦者若輕必上下兩盡而毋慚則賓主俱賢
而可紀如某退藏疑怯專直近愚妄勤慕古之心苦乏
趨時之用結髮而戰多士鐵硯欲銷低頭而縛微官荷
衣可笑深懼世科之弗嗣重虞家學之無傳黽勉背城
夤緣拾芥再歲渭南之落莫一官泮水之凄凉方無以
觧館下諸生之嘲顧何以辱當途大人之舉屬三書考
妄有一言雖通籍之薦已願委身於後來而循次之遷
亟用拜恩於俄頃豈期特逹遽許甄收敬窺金玉之章
倍光土木之質蓋百代先盟固仰崇篤而四海知已誠
嘆闊疎(一作稀)感徒切於鏤膺温豈殊於挾纊此蓋伏遇
噐博而粹道峻而通推心待物而皆有容引舊援窮而
無不至渭涇相絶固莫混於一流榱棟不侔亦各安於
廣厦唯其若天地之大是以無蟲魚之遺敢不益謹踐
修愈勤職業得隴望蜀尚希予取而予求欲魚兼熊是
謂不奪而不饜輙致凌兢之謝併敷冒昧之辭
别院監試費運使啟
某官學造箕疇妙探羲畫藴鈎深致遠之識禀開物成
務之姿剖刺史符式重分憂之寄持使者節始為持槖
之階適當論士之秋分握衡文之柄責大指而衆鬨自
息推赤心而羣疑卒亡封殖陳荄周旋誤墨策名而降
杜牧殆非本懷逢人而說項斯具有正眼
賀瀘南樊安撫啟
光奉宸恩榮膺閫寄弹壓一面坐懷氊毳之徒鼓舞三
軍欣得詩書之帥矧叨殊奬倍激懽忱某官易之丈人
詩之元老素絲一節持身毋愧於輿評皓首兩朝被遇
皆由於特選華召促還而嘗易退使軺再駕而將亟歸
雖行藏舉法於聖賢顧柄用方隆於君宰少遲夫子之
反魯幸其肯留載煩武侯之渡瀘資以卧護實重長城
之托遂蠲遠障之憂貔虎成羣一言而衣挾纊櫜鞬擁
道三令而戟生風恐桑蔭之未移又芝封之遄至某以
故人子在門生中目盛舉以傾心緝愉辭而贊喜父友
無幾願公享椿松之年弟兄不孤終此無葛練之感
上王運副啟
六轡載馳心每懷於靡及七旬遄返歎寧有於獨賢仰
咨徒御之勞恭致記曹之問竊以裂海内而為諸道是
分聖天子之憂寄使者以總列城蓋有古牧伯之重通
下情之所不逹導上意之所欲為儻非蹇蹇匪躬之人
寧有孜孜奉國之念故志澄清者歎深於攬轡而疾強
禦者憤激於埋輪近世過於納汙當途重於發伏不知
莠蕃而苗瘠深虞梟集而鳳衰欲收整頓乾坤之功必
頼撼搖山嶽之手况三令五申而後出固非不教之誅
雖小懲大戒而何傷卒付有容之德載觀施設益重歎
咨恭惟性賦偉明德全正大道趨時而善應智周物以
不遺更練政經小者大者之皆可淹該治體左之右之
而具宜上方均内外之重輕公亦兼朝野之責任轍環
三蜀身歴諸臺撫摩調護之方舉諧人欲補捄彌縫之
術動中事幾滌宿蠧以蔓除窮弊端而禽獮猶以耳聞
之詳不如目見口教之切未若躬行擁一節以于征勞
四體而弗䘏家風宛在阪九折而猶驅私計未遑門三
過而不入剽聞舉摘畢協羣僉風振墮媮施砭以起衰
疾斧摧貪猾搏虎以救乳兒觧印綬者魂去體而未歸
奉約束者芒在背而尚悚凋氓吐氣遠俗興謠更因廉
按之餘不廢登臨之樂雲横大面霞佩從羣僊之游月
照峩眉寳乘登諸佛之地絢麗詞於琬琰寄逸想於浩
茫是豈俗吏之能為蓋自長才之整暇屬言旋於大府
方小税於軺車壺漿紛載道之迎弩矢盛前驅之列某
偶沈巖邑遥跂星光恐叛官離次之誅莫遂驅庭之願
惟慕義向風之切苐輸染牘之勤
上何少卿啟
雍容半面夙欽道德之儀刑彷彿一斑粗覘文章之毫
末蓋相知已兆於相識而所見實先於所聞輙倚夤緣
敬紓悃愊某官幼傳外家學不讀非聖書浩蕩心胸探
子虚雲夢之八九縱横筆墨掩翰林風月之三千識真
主於淵潜之初是誠稀遇折姦臣於鼎沸之日寧惮左
遷晚起瘴鄉屈参軍事偉冲懷之自若奈僉論之謂何
且一府之寄似少進焉惟九重之知當不止此恐坐席
之未煖報鋒車之促還垂庇斯文陶成善類某迂愚可
笑樸遫無竒竊念先君與交德友竦凌雲之傑作固自服
膺喜流沫之侈言殆不容口竊侍閒宴每聆品題俗駕
飄零不親炙者歲將幾稔心旌搖蕩苦遐思者日無息
時天遣公來事適我願望龍門而切近得遂致恭撫蝸
室以遲回又慙居後念求學有加於往教在不肖當謹
於事賢是用亟懷刺字以趨塵致閽人之請一拜一起
顧登堂久已虛心三沐三熏欲承教可以藉手勉傳家
之基緒輙妄意於語言冒貢師墻仰塵匠目愧小子斐
然之作不知所裁推先生何甚之心諒予其進願卒留
而受業敢遽覬於知音
納誌銘石本上何少卿啟
豐碑立玉日星大墓之前妙語鏘金韶濩萬人之口冒
投副墨妄冀榮觀恭惟某官造詣本原鉤探微隠得斯
文正法眼藏以吾道直指人心博厚難窮端是斗山之
卓爾清明易識要知天日之皎然折巾成風捉扇移俗
宜隻詞之可否為四海之重輕况蒙紀其先人可以列
於佳傳數之兩蜀得者幾人必期高揭而久傳要在大
書而深刻窮山伐石坐漲潦以踰期異土徵工亦淹遲
而隔歲迨兹終役粗足慰心緹襲效勤將塵下執事之
聽瓜桃講報唯有先大夫之文蓋贈言者有金玉之珍
而居山者無魚鱉之獻欲躬陳於几席亦久戒於車徒
忙廹槐花方逐原夫之軰中輟行李阻躋君子之堂恪
致斐牋肅馳賤介具宣曲折九頓首以遣之幸寬譴訶
一解顔而領此
賀張都督啟(代)
顯膺詔冊榮陟樞庭尺籍伍符全付本兵之柄高牙大
纛仍專督府之權喜動三軍威騰四塞恭惟智勇天禀
道德生知藴命世之大才包濟時之偉略不擇夷險忠
義貫於神明屢攘姦凶勲勞著於社稷自為民望人詠
公歸方彊敵未戮於藁街而諸將尚屯於細柳實倚大
臣之重坐當一面之雄然勢均力敵則無以使人必爵
崇位尊乃足以服衆况以魁名之舊固殊將鉞之常宜
渙號於嚴宸特晉升於宥密悉歸督護分握機鈐兼安
危注意之榮藉精神折衝之美三令而旌旗變色一言
而貔虎歸心如蒼生何公豈留情於物表果吾父也敵
當迎拜於馬前佇邊烽之促消企鈞衡之亟拜某忻聞
異數倍激懽悰方削平禍難之秋正收召豪英之日謭
才何取莫禆破敵之功薄伎可陳願上平淮之雅
賀王樞密啟
明詔誕敷真儒登用貳樞筦弼諧之寄適甲兵休偃之
時宗祏鞏安蠻荒靖謐某官學博而粹道簡而文負晁
董之科名藴䕫龍之事業金湯一面策嘗驗於籌邊冠
冕百工勲未参於調鼎惟黼扆眷甘盤之舊故衮衣速
姬旦之歸光踐顯巖亟躋宥密已清氛祲不忘戎噐之
除端倚精神坐見遐衝之折彌增茂績益叶僉謀即聞
夢卜之諧遂正鈞衡之拜某順風久矣聞命躍然匪私
慶於門墻實交忻於中外白頭遠宦悵莫跪於賀觴黃
閣深知尚辱收於墜履
又
進膺綸制入贊鴻樞載光耆德之求式重本兵之柄帝
心特簡公論翕歸某官噐質雄渾學術淵懿允矣大臣
之望卓哉名世之儒妙天下之語言幾冠多士安國家
之策略迥出古人更踐華途召還外服咸徯具瞻之拜
乃從均佚之求帝學光明恩正隆於師傅樞庭嚴峻任
實亞於丞疑適當鄰好之修遂絶邊烽之警偃兵耀德
佐聖治於文明除噐謹防敷先幾於武備益疇丕績進
陟上台終大濟於含生始深惬於輿望某舊趨棨戟嘗
拜履簮未能報國士之知欲進得賢臣之頌田園晚計
將申丐老之章爐錘新功尚在鑄人之域
代賀葉樞密啟
誕告大庭延登邇輔當親决萬機之際正頼贊襄雖載
戢五兵之時猶須控御必兼資文武之二者宜獨任安
危於一身廟社得人黔黎蒙福竊以參預機衡之峻實
亞上台攬持威柄之雄式嚴宥密允惟大柄爰付通材
惟發謀决策深協於皇謨故禦侮折衝能張於神武邊
鄙靖謐朝廷清明迄收調燮之功兼著威懷之德輿論
畢與僉謀悉諧求之禁近之賢誠堪倚注行乎置郵之
速共極懽呼某官植立不凡藴蓄特異淵源學術自得
於聖賢之不傳敏妙才猷旁通乎事倫而莫測膺兩朝
隆渥之眷冠百代超軼之才徧歴顯途愈增華問適衮
鉉之虚席又疑丞之曠官四海具瞻一人熟察姑正貳
公之位浸為元宰之階惟國論既定於蓍龜更憑訂議
顧邦基永堅於磐石端藉扶持行光彛鼎之鑱益侈衣
裳之治某夙陪鴛列敬仰鳳姿豈期流落之餘獲見登
庸之盛桑榆已晚固絶望於覆盆爐錘方新尚俯收於
躍冶
