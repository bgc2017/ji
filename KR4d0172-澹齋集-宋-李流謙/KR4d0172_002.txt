澹齋集卷二宋李流謙撰
五言古詩
送李司戶之官臨邛
威鳳翔九霄千百但一遇蒼蠅何所來滿盤揮不去吾
人一肝腸未可捨跬步摻裾輒經年把臂速炊黍譬如
枝上花風裏得暫聚天果何意哉未易測其故安得三
間茅藜莧同旦暮秋色如行色别語不得吐鶴峯得佳
句尚足慰延佇從今夜夜月伴我照庭戸
中秋翫月分韻得一字
向來高樓月人境居第一天福不得再天意亦叵測濁
河幸一澄威鳳乃屢出過日惜清玩草具成勝集共詠
昔年詩仍是昔年客酒闌感存没悲歡異今昔懷我盤
谷翁蘂宫此何夕仰瞻雲漢章正恐翁手緝躡雲侍琅
輿頗恨無此骨拭泪罷清酌覽鏡有華髮
累年中秋無月今年凡數夕有之十五日尤佳
境濁常鮮愜事難獲易欣皎月當中秋覘候每倦勤扁
舟泊沙岸是夕無纖雲冷侵碧琉璃又如爛鎔銀十年
五年無千里萬里明對此欲不飲恐觸蟾兔嗔尊空更
重看徐步長江濱大魚時撥刺宿鷺聯拳驚可無横吹
者或有琵琶人領覽此奇絶但怕添愁新頗欲從冰娥
暫陪白玉輪載我到廣寒一醉羅襪塵歸來閉閣臥耿
耿雞未晨顧瞻篷窗間尚餘半金盆
蝨嘆
得生固么陋宅體仍穢卑巢穴我襟裾食飲吾膚肌毒
比蚤蚊熾類兼蚋蟻微陰幽巧相傳不知來何時殄馘
未掩戈遺妖復蕃滋觀處初若無掇之或如遺捷走欲
違禍深藏殆知幾竄壁尤惡啄潛沙更危機處頭與物
化遂使白變緇稱臣託疵賤名官慙素尸捫摸傲逆温
梳爬厭懶嵇吉凶陋巫占彼豈能先知殊快勇夫射寧
辱達士譏蚩兒厭膏粱兀坐如瓠肥屠門飫雄飱亦足
飽汝饑我身如枯株但有骨附皮嘬嚙竟何得饞吻亦
及之夜眠輟佳夢晝坐傷沉思往往暴醜形或為潔者
嗤抑搔兩甲折掩捕雙目疲期我犯不校責人所難為
湯沐猶寬恩磔裂乃所宜吏貪摩其牙巨力猶足支䑛
糠及小家此豈禁鞭笞願作秋禽獮毋使蔓草滋蝨去
息疴癢貪懲消怨咨仁者惡害人勿謂傷吾慈
贈聽聲上官術士
造化祕密藏凝然大狙宅操縱掌握間殆似不容測惟
人號最靈研窮深探賾支干究生旺更以形骸索摸骨
與聽聲箇中更奇特無煩覿面知禍福悉已白至理非
口傳妙處從心得官君持此術行盡山水國所歴多巧
中一醉天地窄秪今天下士何啻累千百紛紛肉食鄙
正須囊錐客僕僕塵埃中豈無鳳毛翮勿以朝野殊窮
通理不隔上方勞夢想胡弗為指摘致君堯舜上爾術
光史册若共俗人言懷抱真可惜
送張時擇從楊茂州之招
州閭我知君楚璞未剖初家無兩錢錐腹有萬卷書閉
門飽葵莧撫儿咏唐虞兒乳腥未濯才能辨之乎巍科
似拾遺却走我不如流俗校成敗往往遭揶揄豈知磻
溪叟空釣寧在魚窮途有知已一笑肝膽輸羔鴈朝在
門挽我不得徐鯨鯤依洪波鳳凰集修梧士貴得所託
往矣膏子車忠信行蠻貊九夷聖肯居使君况儒將奥
學窺盤謨小詩迺餘瀾已足吞五湖老羌弛弓刀玉帳
一事無舉杯哦新篇主賓興不孤明日思君處一千里
平蕪
送無害弟之官并呈使君蹇丈一笑
人生一飲啄大似有夙緣蔡蒙窮坤陬宦游自吾先哦
松千尺下剖竹羌水邊泮宫擷芹藻我歸才一年子又
盧奴去妙指按五絃識人舊魚鳥入眼昔山川子才如
干將當屠横海鱣纖鱗拾沮洳人怪我囅然火宿用彌
壯鷙伏飛無前弟兄立分拆門戶同仔肩老僊泉下責
豈但冕與蟬别離不須悲使君直二天不敢祝翁歸冰
鏡自高懸夢想五賢堂囊貯白雪篇何時見華築琬琰
行當鐫
一春無日不飲遂作肺𠻳效樂天體
生與酒俱生長與酒俱長行時酒在樽坐時酒在盎一
日不舉酒一日眉不放春來身無事結客鏖勝賞南山
步新堤西湖撑彩舫或飛名園蓋或祖都門帳大酌須
淋漓小酌猶酣暢家山忽入夢江頭問兩槳友社惜我
去共和驪駒唱劇飲連晝夜大似灌鼠壤不往愠眉須
好意難棄忘平生無肺病因兹作微恙終夕勞喘呀如
吹竹筒樣積痰動盈缶嚥吐不停吭童奴更謁諫浸恐
傷府藏萬里寄一身節宣豈宜爽芻蕘不可遺予心默
云當飲食著聖經觀頥識爻象慣習未易奪剛制乃所
尚初如鍵弩牙又類遏溪漲稍稍撤觴斝久之絶悵望
腸枯與吻燥但當吸瀣沆宵枕遂小康其效疾影響遽
言終止之未敢保其往酒頌我文章酒徒我鈎黨有時
倚危樓搔首獨惆悵大藥不可求此物足凴仗陶謝匪
沉&KR1196;遺意覘彿彷下士聞道笑識者眉睫上更欲買黃
金歸鑄杜康像
送樂季和
袖有禮神璧横天射螮蝀擕持易羊皮賢士銜隱痛短
檠風雪窗鼎鐘入宵夢出門雀適羿挽弓不再中九折
生庭除欹輪失嚴鞚事固不可知淺者發嘲鬨磨以百
艱虞吾覺此意寵蠅棘芟根株織文徹機綜如簧秪囂
煩戰勝屬陰拱詰朝烏帽斜瘦馬霜鬛聳行世心愈老
轉物身自重觧鞍澆客垢先撥床頭甕君歸我送之我
歸欲誰送
送李仲信
鳳巢無鵂鶹虎穴不生狸巽巖四十年名聲兒童知黃
流出崑崙筆力子似之嚴兵鏖殘敵往往輒偃麾廉頗
用趙人戰勝地有宜一吸空湖江兹行定英奇事功出
邂逅道德為根基儻踐鐘鼎盟毋爽藜藿期請因問安
際訂我言是非
送仲明赴舉
進退士所重視天為鼓鉦採薇北山曲濯足南澗濱高
風豈不偉奈何萬蒼黔道可濟天下不必丘園尊先生
一世士抱寶三家村蚤日湖海興攬鬚見霜根我嘗嘆
洄洑再拜願有言釣魚須遠去沮洳無鯨鯤北風折羣
木嚴駕夙在門萬里著掌間一舸氣已吞岷峩頼君重
努力答山靈造物飽閱駿眼未見此人小却猶玉堂尚
堪託斯文賤子惜此别贈送慙空樽唯有清夜夢相逐
束南奔
送吕義甫
河伯矜秋浸望洋始一嘆是以太史公身行天下半可
憐據坎者寸尺盡霄漢我友故英發驤首輕皂棧結束
萬里游是行吾所贊榮途聽其遇丈人教不倦向來開
說易一語無疏傳曰為可用者此本同世患停舟佳山
水心目有奇觀更接搖麈談中夜光赫煥我方墮吏罝
沮洳雜鰍蜆眼看飛鴻翔别樽恨不滿
憶樂季和
理䆳不可商造極會其天因黥乃南面挾璧顧屢歎安
有鬼一車蘊疑在目前劃然觧積凍澌泮千丈淵吾嘗
賞淮陰能錄惡少年大勝荅溪媪奇勛此輿權水激可
沃焦酖毒懷與安夫君珍所持射市吞煩冤束袂甘冥
冥一穴栖鰍鱣真宰技自癢駕以風無邊背水得衆無
失駒約羣還三月春已深穩下三峽船䕫門有巨艦談
嬉障百川金華客五侯氣力足由緣為君誦伐木三扣
臨江舷
食藕
芙渠固佳産其末亦奇絶此土乃物宜厥包比柚橘蔓
引莖自遂泥蟠體仍潔一絲戱傀儡衆竅殞鯈忽七月
陂塘秋千蓋偃寒碧俚語名帶花(俗言六七月為帶花藕)脆嫩若
無骨如船近誑誕似玉孰追削瞿曇况真理穢淨本同
出花實根相連因果非兩法君看入口處一片疑嚼雪
溽暑肌如熏毒酲肺欲裂只應蕭爽時便是清涼國(佛氏)
(以蓮花喻法取花實同時猶因果之不異)
送孫賓老宰丹稜
回也真賢哉陋巷一簞食卒然問為邦所告王者事軻
亦印微言曰可禹稷配學道則愛人偃昔嘗有志他時
武城絃嘿與聖意會聊寄莞爾笑汲深孰知底欲令誦
所聞姑以割鷄戱聖賢存心處萬類宅生地先生為已
功及物乃糠粃十室有忠信百里吾敢鄙六經作縣譜
趙張不到此春風七條絲可以馴桑雉堯舜治天下乃
與治射比一朝坐廊廟用有大小爾我昔從公游頑璞
不受砥經時去函丈榛棘撐腎胃朅聞衛返魯倦馬始
休轡欲申趨隅問已作横策起人生楦宇宙孰為不朽
計著書有存亡德業亘千祀
苦熱
祝融職司南憑寵不遺力呀呀三足禽敗羽懸枯腊釜
&KR1092;糜碎鱗無地此身着楚炬方烘秦湯征未自亳夢想
千丈冰快踏赤兩脚少憩修竹林泉水鳴㶁㶁岸巾對
颯爽汙垢亦小濯蒯通據鼎耳反唇乃幸脫叩頭祝西
風駕言馬可秣危喘已強支旦夕恐不續俗情傲寒灰
赴熱犬爭骨灼肌豈暇顧甘作蛾殞燭君看孟嘗客乃
笑翟公雀呼兒進胡床佳月可人白一醉無渭涇舉盞
新酒滑
遊水陸院
深居毒歊煩沸鼎遊羣魚金凉念何許頗欲膏吾車行
行有佳處舍南得精廬方塘水泠泠嘉樹陰疎疎寒光
四圍之氣象豁以舒清濁本相形暑去不待除赤脚踏
潺湲褫帶淩空虛杯盤固草草言歸且徐徐山僧擅幽
勝意輕南面孤久矣不復貴厭棄同汚渠貴人便宴安
大第如清都華堂貯窈窕高門列車徒往往慕閒曠偶
此樂有餘蛇蚿漫相憐鵬鷃端異趨不如聽鳴禽勸我
提胡盧
游安樂道院
院本通悟故宅父為道士嘗使拜老君像方
一拜像䧟于地因成阬焉今俗號老君坑
美璞出叢阜徑寸藏尺水堂堂大導師鍾靈此其地荒
坑名老君故老說遺事仙佛勢不敵北面昔所試烟雲
龍蛇窟風雨鬼神會珍重住山人淨觀愜幽䆳半偈起
冥晦徑欲裂冠袂同行一微囅落日姑整轡在家固出
家象服何必異君看童其顛已落第二義
袁季海别駕以所藏靈壁石詩軸見示為此篇
諸天享備福宫殿常隨之驕王擅雄富鐘鼓具不移巨
細無實相一種生幻師君家數尺峯在處供娱嬉衡嵩
接儿闥岷峨入提擕只作如是觧天地皆目㙠君言勿
作劇丐我瓊琚詞援毫不能奇永愧嶄絶姿烹茶炷爐
薰&KR0886;崒繚輕絲如雲出澗壑頃暫萬國滋請以小喻大
人才亦如斯我無適俗韻夢想懷崟崎借渠琳琅響和
我蘭荃詩明朝謝冠服雲根有茅茨(法華云諸天身所在宫殿隨之秦始)
(皇治宫室所至帷帳鐘鼓不移而具然皆未若此石之長在目中也)
峽中賦百韻
振奇欲何夸頗疑造物者兩山擘其間放此江東瀉不
知太古前宇宙孰坏冶疏鑿著夏書固自人力假巨崖
切漢起入眼驚見乍影臨數州迥根插九地隘積鐡老
風雹巨熖莫鎔化面惡駭䕫魖姿妍悅美奼城郭巧刻
劃屏障工組畫髻鬟直高綰劔槊寒可(原缺)抗立擬分庭
孤撑獨稱覇駢羅紛兒孫拱揖儼賓介盤空矯鸞鵠飲
溪走牛馬裂絞貫鈎鏁翠項披絳帕碎礫星宿稠亂石
豹熊跨錢疊蘚暈重鱗坼樹皮撦萬甓累如甃一按平
若砑寬博敞壇墠斜傾覆簷庌懸空疑崩欹叢密苦蒙
絓中斷路已盡合處天無罅周遭窘漢圍赤露經秦赭
怒觜忽横出狂湍助喧罵突展壯士臂交鋒報睚眦飛
瀑練垂素響溜鍾調啞嵌窟誰剜刳竅竇飽衝射陽光
晝隱見雲氣曉包藉燒餘通鳥耘微缺有蝸舍婦肩頳
背筐樵指虚枯槎巖葩淺深雜山木高低亞月黑吼饑
虎竹深見眠麝猿捷菓垂接禽輕枝倒挂往者國柄分
羣雄用狙詐阻兵割方域狂心各侈哆一夫比劔閣百
萬戈甲卸負固不一姓強嬴殞函華王靈今一家女織
男耕稼溪魚肥入罾村醪賤可貰舳艫日下上何曾舍
晝夜儒紳企榮途行有不俟駕估客聚百貨乘時沽善
價載考江發源其微酌杯斝坤軸聽回斡陰機默操舍
瀰漫衆流會灌注一門下(上聲)旁束狀殊窘屢曲意不暇
騰涌山合沓飄濺雪飛洒峻迅出暫頃澄渟或時且積
油黯覆盎征鼙浩飛瓦日月在吐納雷電生叱咤蛟黿
護老湫鷗鳬狎淺汊涸澁苦窮冬漩洑怖炎夏逆遡魄
自褫順涉心猶怕茫茫蒼溟浸落落洞庭野萬折期必
至憤屈當一寫微官能我誘里落腐鼠嚇三年客中都
唯了湖山債萬里徒往來百艱每吁唶一灘一危恐奔
湍劇旋輠顛反常不持疾風閃荷蓋百丈偶絶牽刃交
俄失靶山行避濤瀨竟日勞髀胯假寐易成魘驚呼亦
多嗄瘦骨煩拄支垢容招嗤怪忠信固憑倚内省輒摧
謝貝葉丐慈護牲牢乞神嘏深愜唯壯觀此殆天所借
曩賢近交臂佳境倒啖蔗夷陵憶文宗小卻寧芥&KR0034;孟
韓有正傳聖道識根𣲖黃牛功配姒法當祭之社輦石
肆威怒斯言吾久訝秭歸傍雲岑地惡記人鮓重弔湘
波魂忠言棄土苴江蘺續遺些異代稱屈賈寧胡憫國
艷可忍千金賣却笑效顰女炙面不肯嫁巴東僅三戶
突兀著大厦一擲嘆老張豈但震盲瞶峩峩神女峯索
漠古臺榭纖辭穢高仙宜誅未應赦行行到巫山風煙
欝桑柘瞿唐送殘險性命脫罟擭關頭躍馬帝炷香重
再拜鄉音近嶓&KR2144;歸夢繞松檟韓公喜見蝎正比怒嗔
蠏人情有奪移適意固暫快妻孥知我還歡呼及姻婭
僮奴潔衣褠爭挈壺觴迓靈鵲占吉噪金虫綴寒灺掃
我釣魚石整我插書架棧羊撥香糈蔬畦剪霜芥萬事
置勿問但辦供客炙人生尋尺地蟻宫共世界一斑僅
豹窺大庖姑蚋嘬就令十年讀未勝行天下耳目異聞
見襟靈豁陋寡杜陵半九州詩史入嘉話馬遷多經踐
有文資博雅吾慙筆墨斐絲麻視菅蒯未能朋儔矜粗
足兒童詫尚及日南杯呼春送臘蜡
中秋月色甚佳病不及觀
斵月如冰輪不知幾玉斧寒光十萬里餘影到牖戶我
病欲強出瘦骨怯風露技癢時不禁窗隙窺皓素年年
到中秋此夕日夜數酒熟客不至景勝人或負燕鴻初
何心亦作不相遇拊几但悲嘯看劔欲狂舞幽蟲不相
干空階自言語
失題
學者一大事最重出與處用行舍之藏孔顔獨相許參
賜地位高窺牖不得覩而况未見聖一曲株守兔入林
恐不密狷者或拒戶如蝸護一殼槁死竟何補營營夸
毗子意常在腐鼠鐘鳴尚遲回顛沛慙末路細評誰失
得未易較吳楚聖賢具成體以道為鉦鼓適時不俟駕
枉已一揖去而我本來心湛如太空故先生平生學此
理超聖處浮沉四十年夷險隨其遇初無周南恨内樂
侈圭組名高天不掩舜聰徹幽阻門前褁輪車急急戒
徒御企首洙泗上進退綽有裕富貴調兒童嗔喜狙賦
芧此同伐國問何乃至君子願出有用學不朽在斯舉
勾龍元應以詩送王子友從譙緜竹之招語多
見及次韻奉酬
取友須四方不去誰汝縶君慙棧豆戀自了非駿骨王
郎惠然來車從暖寒寂鸞鵠照清泚餘子可厮役手把
一紙書髯兄我重客白虹貫襟袖新詩玉剖石女須翁
絶憐茂苑蘭所宅殷勤記君意倚頼耕寸筆一朝存没
異悵恨頭欲白慰眼君自足有兒况英物盤谷宗斯文
向來指正脉遺藁敬相授補亡綴離析此翁不可見此
壻未易得
獻萬佛圖為張雅州壽
博大真人哉妙諦形而上林林總雛嬰萬生同負襁赴
者不可數百川納溟漲隨取即隨給孰識無盡藏勝報
如所證豈特妙好相龍天至幽嚴窺覘輒稽顙開圖萬
名字只作一佛想風影可捕耶變現自愡恍俛應區中
緣兹願固深廣君看朱兩轓非真亦非妄化身元宰官
台符更兩兩祕言出寶笈其品名壽量一絲起爐薰洗
耳鐘磬響搢笏為公讀萬劫一俯仰
代上閬中章使君
九區混軌文正宁垂衣裳公家轉洪鈞一氣斡混茫蠻
夷奉琛貢月窟東扶桑至今有遺黎盛德登樂章溢慶
久愈衍丹穴俱鸞凰祖烈肖挺挺德音續琅琅尊彛琢
璠璵薦廟流中黃銅符專城居健翼翕不張黼座錄故
家雲路登方將省寺窺步武禁闥覘翺翔相門出鼎槐
八葉有前芳一樗無所材擁腫蔽道傍門戶岌重大俛
首慙肯堂得邑萬山間晝夜鞭跛䍧斗升頼急養山海
祈深藏古人重已知漆炭固未償靴板庭趨初躔宿望
煌煌委身大爐冶正懼呵不祥丹鼎儻可䑛鷄犬同飛
揚
鷄冠
雄鷄鬭不觧血濺頭上冠強顔配二妙並樹栖梟鸞綘
侯資少文禮樂責所難物生宇宙内故自安其安
憫農
秋苗掃地盡春苗破土出尚當積陳陳那得有菜色不
知終年耕未了一日食守令民父母賤士但俛嘿
木芙蓉
秋光冷如冰秋花淡無色偶見此粲者濃艷照孤寂天
寒翠袖薄那得在空谷東風嬖桃李倚樹三嘆息
送薛司直赴行在所供職
公家樞近公名在太史氏天方濬其源沃日勢未止郎
君萬金産落筆粲珠琲尚當戰韋布未可議紈綺朝家
錄世舊往往收𤨏尾而况用才升進擢不止此邦刑託
平反哀矜蓋天意持此博親懽五鼎但口體富貴君勿
疑信手着囊底别君行十年再見頹髮齒眼看上雲天
歸耕慰憔悴猝猝萬里别念當一把臂風雪隔異縣跛
馬不就轡安得凌風翰空齋坐歔欷短章說殷勤聊用
篤友義
送勾龍伯秋出幕守三榮得出字
雅故非今朝兩門自金石山頭墮淚碑宰木共蕭瑟幕
府蓋寶府球琳琅玕璧一一不可揀於君况夙昔常愧
礫與瓦照映乏顔色於菟生則斑窺牛乳尚濕其傳祗
斯文餘事博懸擲嘗覘賦千字誦之當搢笏戎索贊斗
樞殺氣掩劍戟舂容凝香地功用閴無迹忽驅兩轓去
驚鴻𦕈南北專城豈不樂所樂在母側扶輿度春風霜
毛未上幘更著摩挲手一起窮山瘠中年每患别連日
足悵惜方酌江上杯送君又郊陌熟思令人老只有加
餐食尚餘黃髮期好語為再出
題宇文叔昭閱齋齋名予所榜也有王正卿畫
四時小景
乾坤萍在江日月蟻旋磨吾生與化俱反照若觀火蠻
觸鏖兩鬭臼圈聽一簸射鈎仍相國嬖者死於餓種瓜
乃故侯蹶張終上佐支離竟能賢青黃未足賀炷香閱
兹理萬事一笑可城南有豪士豈但雄于貨麒麟夢不
到林沼計未左便齋愜清閟憑几了衆夥胷中大水鏡
月皎雲破墮世故自起伏一瞬犇馬過金石波空流檜
杉老不挫他年觀河性依然等髫鬌我友王郎子筆墨
出笑唾酒酣洒素壁埃壒不敢涴春梢有餘妍秋林氣
磊砢彈指四時具轉物子亦頗此機與我同妙出一關
鎻予生拙行世泥塗笑鼈跛但存閱世眼空花已成果
從今識沉冥甘作枯株坐要知無所閱到岸乃旋柂
吾友黃仲秉讀枚乘七發至所謂洞房清宫命
曰寒熱之媒皓齒蛾眉命曰伐性之斧感而
作詩以示予予謂乘嘗事吳已而去之梁斯
言也殆為兩君發歟賢司馬長卿長門遠矣
因次韻以申其意
讀書必知書枯枿不足斧隻詞詣微隱連軸皆剰語枚
生老賓客筆力散雹雨吳梁兩驕王横甚闞哮虎編須
笑直前調度豈兒女刈蕭培芳蓀遠鄭進韶舞斯文豈
徒然丹石起病窳操瑟走齊門託身恐非所老濞竟斧
砧埋骨無塊土梁亦殞牛禍廟社幾奪主至今存遺編
快讀氣屢鼓長卿素佞人清芬愧蘭杜長門賦滛僻主
心侈莫禦百年校賢鄙何啻跖與禹黃郎眼如月妙義
窺肺腑拈出標雅箴霏屑紛落鋸枚生其伯仲犬子但
牧圉
彦博為偷兒妄意作詩見貽次韻奉呈
士窮百不諧所向輒墻壁堂堂百代師往往遭削跡閭
閻侮出胯逆旅或爭席雖然炯炯心未易屈此膝閉門
師唐虞清風入吾室千古閱頃暫八荒在几榻從教厭
藜莧筆端有冰雪出處雲行天得喪駒過隙元龍吾畏
友萬卷破丘索抱耒耕莽蒼天民所先覺平生湖海氣
脊梁硬如鐵方其抵掌時南山虎可縛向來三年淹聊
以六月息自予得此士不作肝膽隔隱然當一面堅壘
雄屹屹偷兒妄窺瞰不用苦笞掠與之塵生甑定自驚
失色不知破衣中照人一尺玉開門恭執贄政恐子不
欲因成一笑粲莫放百憂集子敬愛氈青何如我酒綠
彦博見和暑中之作殊有新功復用韻謝
風雅有正宗太山視丘垤識者了珉玉不爾遠堯桀咸
韶久不作日月遭薄蝕空谷閉窈窕市倡矜半額誰知
三百篇學仙要仙骨二南俱賢聖展卷神已接孝子或
失愛淑婦有不答微言出宛轉幽憤破蘊結側耳無絃
音策策風振葉少陵乃冢嫡豈止論瓜葛涪翁異代友
俱作蟬蛻殼鼓旗付後山掌股戱孟獲眼明見賢宗我
欲焚破篋明珠不易得收功在勤苶一洗蛙與黽騷壇
許授職
次韻姚宣孺見寄
作吏無好懷寧食三年艾甚陋吾安之所隸乃都會文
書如罵奴吞噫不敢對兩眉或小伸獨有公等在交臂
露肝膽不復事容態月沼分賸馥風軒共晴快家餐聽
相挽盤筯及筍菜但苦王事迫數離每增慨豈非造物
意物莫能兩大况自摻裾别至今胷憒憒歸來未黔突
日月倏逾邁書往得奇報已恐責留債丈夫志遠者遑
䘏吠所怪醉眼天不入一飽真細碎插貂與扶耒此理
本相代持以敦薄夫是事付我軰
次韻勾龍元應
春歸知何時庭草一尺長風軟不起塵薄日如秋陽裘
葛固異宜單衣已疎凉妍紅色事人攬鏡無餘粧青山
只蒼然久要自不忘枯藤引我去栗留囀幽篁濯足江
無波照眼竹有光展旗三伐鼓騷壇起榛荒垂髫伏窗
几抵掌談皇王持之欲何施海禽眩鏗鏘風搖薜荔屋
塵集芙蓉堂升斗尚何言正比鈎餌香投老遲問道欲
覓閑中忙社成蓮亦花㰱血記此章
偶連日食鷄夜夢有截一支者頗憐之有謂予
言雞之被烹酷過於是驚覺作此詩以自警
平生不喜殺殺戒宿所欽累此多病身蔬食慙未能連
日乏庖供隻雞薦肴蒸異夢發宵驚截支血霪霪旁立
為咨嗟或人惠嘉音見牛未見羊盍不推此心萬生均
一愛豈較人與禽君看雞遭烹楚痛甚斧砧撫枕矍然
悟此豈神所箴驚魂欲違幹駭汗屢洒膺内懼仍自欣
小差輒相懲白璧護微疵寧非憂之深長平四十萬一
掃輕蟻蠅暴殄置不問天邪匪聾喑稔惡侈後罰幽誅
毒炮燖冥冥思昔愆栗栗厲素襟贖魚有前章併以警
侈淫
以春草碧色分韻送朱師古知雒縣得色字
二年客殊方送君我鄉邑豈不念家山對此好風月何
以慰羇旅眼穿離鴻翼寄聲賀父老壺漿迓郊陌令君
臺閣人九霄帝不隔新書嚴入縣驅驥就轅軛手持朱
絲絃欲奏南風律此意寧不佳此事未易得姑置馴桑
雉先辦繞床物相顧一大笑浮我當舉白長魚隨鰍鰕
枯澤未容(一作盈)尺驚雷忽破地起視已無迹春湖波如
天酒作鵝兒色映君眉間黃領此醉勿惜明朝出門看
扁舟大江側
海棠未開對酒作此
春以花故妍花好不辱春漫山爛桃李由求蓋具臣國
艷朝衆芳此花當不名芳園麗韶景點撿能幾根東風
未披拂萬紅藏杳冥過客白眼看遂與凡木隣一朝吐
華艷天日為之醺綠樽有醇酌及兹託慇懃君看淮陰
市豈有國元勛俗情傲未然花笑當不嗔
見蛛絲戱作
一絲架空居巧若出杼機彌綸不知勞終日周遭馳相
彼造為艱中有鴟鴞詩豈獨考其室為罝陷羣飛口腹
共此累坐嘆寧以疵微我畋漁意其端詎庖犧雨過助
浮妄大小出琲璣疾風輕羣脆覷隙防藩籬摩挲一寸
腹吾廬正于兹
