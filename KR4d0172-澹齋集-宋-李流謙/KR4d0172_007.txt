澹齋集卷七宋李流謙撰
七言律詩
譙允蹈知縣和予所作二詩復用韻答之
向來沮洳懶扶竿獨有詩情久未闌把菊風流元曠蕩
紉蘭氣骨自辛酸賞音定許推夔足知味寧論食馬肝
勝日從公窺祕藏珠星璧月照人寒
窮年斗粟亦時須清坐那能論有無洗我破樽傾竹葉
覓君佳句寫桃符種瓜晚計應先定畫餅空名不擬沽
辦取芒鞋山裏去羊腸縱險是夷途
次大人韻二首
盤礴誰知畫史真向來唯有宋元君試除學道有底事
為問決科何等文棋罷玉枰收碎雹香殘金鴨轉微雲
獨騎一馬悠悠去閒訪江頭白鷺羣
六品官資叵厭卑高懷自不入時宜却尋清渭歸垂釣
猶向鈞天憶射麋長日只憑詩遣悶暮年全藉酒扶衰
早將鵩賦胷中了賈誼何憂絳灌疑
又次大人韻
卜築城南幾歲華滿川煙雨富桑麻武陵未用逃秦俗
盤谷從來屬李家横拓小溪通畫檝剰栽疎竹間梅花
更饒一斗詩千首不信閒居樂可涯
遊安樂次句龍元應韻
得友何妨並轡行眼明木末數峯横真游與世寥寥隔
滯念逢僧稍稍平不復定身懷故宅空餘遺像閟荒坑
莫教學道傷遲暮世路低回已半生
次元尉伯言韻
燭影紅餘㒒屢更不知飛霰集前榮終年客有刀頭恨
半夜春從酒面生華髮風埃羞漫仕廢疇煙雨負深耕
誦君好句迎新歲更醉屠酥最後觥
譙丈復見貽仍次韻答之二首
筆陣旗開豹繞竿敢持一鏃傍門闌朅來戱作鳬飛舄
老去嫌為蚋聚酸塵土簿書慵掛眼瓊瑤文字喜彫肝
寄牋閶闔誰相問九虎近人毛骨寒
只得公詩百不須萬金人有此應無可容輕易秦庭璧
已戒牢藏晉鄙符慣客鳬鷗迎野步及時菘韮薦村沽
幽棲為問能來否朝市山林自兩途
再賡佳什已致牽羊之請又辱不鄙垂教盖大
巫困小巫欲眎其顛踣為戲耳輒作二章以
足小成之數
鱗鱗新綠漲篙竿飛鴈聲中歲已闌梅蘂尚能供冷淡
酒杯那復問甜酸徵招不入幽人夢節物空驚壯士肝
趁取芳菲行樂去麗詞妍唱暖春寒
講摩師友我尤須此道今人已絶無頗欲相從問奇字
故應未暇注隂符竹嫌影薄乘春種酒怕樽空帶雪沽
杖屨往來憂不數恐公早晚躡華途
宇文德濟約游崇慶值客不果從德濟有詩次
韻二首
午枕風輕睡足時起來閒掩竹間扉登山劇欲君聯臂
出戶那堪客挽衣失脚半生沈世網掀髯一笑見天機
青山好去應須去蘧瑗于今已覺非
跨海仙人安在哉幽尋欵欵不須催雲蘿有約遽相失
杖屨幾時能獨來半日清談容易廢百年幽抱若為開
新詩小慰參差恨快讀聊將勸一杯
次韻楊師仁見贈
鴻鴈行中接俊游不將千戶比荆州自于種種推先手
可但區區放一頭揚馬不妨生絶代鄒枚未肯老諸侯
天寒翠袖愁如織應念塵侵季子裘
師仁再用韻復作一首
室中元自有天游海内如何止九州送老只憑書萬卷
傳家不用橘千頭便當野服從逋客未暇巍冠伴沐猴
一動天文兒戲耳苦煩天子訪羊裘
王正卿何道夫和嘉字韻詩至數十道夫贈予
數篇晉卿亦贈一篇因次其韻凡六首
從君未省涉津涯白璧明珠屢拜嘉一吸湖江真大國
僅除風雨亦寒家簿書笑我忙官事筆硯饒君管物華
世味可能爭腊毒餒蛟饞兕漫搖牙
放浪山顛與水涯藜羔有味薦珍嘉根塵要識元非我
言語懸知未到家霜渚澄波空漲潦風林脫木淨浮華
公明領取休論價處事何須更作牙
清言元論極邊涯南渡風流繼永嘉中散一生慵作吏
淵明無日不思家悠悠官路降胷臆苒苒年光侮鬢華
人說亂蛙勝鼓吹欲將藜杖比高牙
戱論無涯與有涯委心沖漠固清嘉衣裳草木元非織
窟宅雲霞豈是家瞪眎恐同高長史神交宜伴老南華
只應一念超塵劫安用神漿夜繞牙(道夫問予求妙通像)
越王飛觀插天涯小異何人識孟嘉别後文章尤造理
向來學術自成家諸生薦士皆時論此道逢辰固國華
行脫羇銜謝拘迫雲窗歸理萬籤牙(贈晉卿)
洗甲傾河漸可涯北征猶記宋元嘉石劉姓字非圖籙
軒嚳乾坤自我家原上鼓旗寒朔吹日邊詔令掞春華
舞干元是吾皇事不必將軍號虎牙
樞相游吳園再用前韻
等閒驅雪作晴天夾道從公立萬弮白甚自矜梅淡竚
青回稍覺麥芊綿不知今夕真何夕共說明年是好年
䑛鼎恐無雞犬分一江還我捕魚船
任德廣通判拉游長松以詩見貽次其韻
稽首頭陁問八還揚眉應已破元關苦無骨相侯千戶
薄有生涯屋數間笑讀道書蒙絳帕喜澆茗椀酌青山
從公一瓣薰知見谷霧無心澤豹斑
鷺行鴛列幾時還虎豹何曾限九關雜沓羣公半天上
婆婆老子但塵間平戎正倚二三策招隠休論大小山
浯水斷崖磨欲盡憑君染筆續彪斑
已成倦鳥不知還碌碌無奇合抱關五斗未供雞鶩飽
一身長占簿書間何妨使我留東閣久自從公仰泰山
佳句傳來渾舍喜亟將病目洗斕斑
德廣至中途再示詩次其韻
肩輿又作帶星還騎氣遙瞻晚度關已覺勝游同夢裏
不知秀色尚眉間鞭鯨浪欲浮滄海賣鶴猶堪買好山
幾日褰衣扣黃閣雲腴重試鷓鴣斑
次子友竿字韻
百戰殘兵但揭竿每聞風鶴意先闌懷中鼠腊元非璞
味外鹽梅不止酸細讀知君應掩口苦吟笑我已刳肝
中天赫日臨無際一點螢飛宿草寒
次韻仲甄見貽
向來出處有心期未厭雲霄戢翼飛留滯兼旬空悵望
逡巡半路偶同歸却欣夜語仍連榻尚憶朝回日典衣
里閈齊年班又接世間如我與君希
長蘆次德茂韻
捲雪竒觀千丈瀾詩情撩動未應慳却收浙右三年夢
仍對淮南數尺山靴板隨人元自漫田園覓去正須閒
風檣獨立看飛燕家在孤雲落照間
送馮夏卿
再見三池已舊遊向來交臂錦江頭味融實際冰河泮
心印微言水月秋雖作燕鴻猶邂逅故應蓬梗合漂浮
相思别後才餘夢身在刀州望梓州
有感
眼看燕雀閙雲間塌翼蓬榛笑孔鸞未暇持竿釣渭水
却因採菊見南山床頭有酒三冬足案上無書一日閒
世路只今難着脚定當何地置疎頑
飲文氏園是日鵲噪于庭坐上燭花無數就試
者凡五人
虎變龍騰各有心諸公高宴盍朋簮爛開數對迎祥燭
合噪仍來報喜禽人似月娥元自近酒名天禄莫辭深
坐中五客聯登去他日華堂榜桂林
次韻陳彦博梅飲之什
又向疎梅檢校春乾坤浩蕩日趨新一樽樹下喚深酌
數歲天涯思遠人正倚交情論晚暮直因臭味作疎親
淵明嗜酒嵇康懶只覺年來此是真
送李閬州二首
耳熟才名四十年憂民憂國兩華顛不妨銅竹仍三剖
要是金門竟九遷連歲爐錘專造化諸生岐路託飛鶱
餘丹乞與閒雞犬亦許身隨絳闕僊
少陵曾賦閬州詩苦說城南天下稀鈴閤訟閒簾半卷
胡床客好麈頻揮著鞭尚及春耕勸促詔應隨曉仗歸
他日遺簮猶在念端容杖策扣黃扉
再用魏城驛韻貽白綿州
多病相如故倦游歸逢清潤麥天秋回頭漸遠將軍幕
飛夢先登帝子樓磊落聲稱元古郡醉吟家世自詩流
此身只擬春中老莫問君平住益州
貽白綿州
曾陪芍藥醉春風轉首三年似夢中誰使衝泥千里去
又欣剪燭一樽同名章越好供妍唱舊學全疎愧近功
莫怪分符少留滯此邦曾客少陵翁
寄送張雅州二首
融和盎盎上雙眉曠度真成萬頃陂岱華自高元地勢
球琳不琢本天姿地方千里我無事春滿萬家人不知
預作去思無限意攀轅送處似迎時
二年學舍冷如冰岌嶪龍門許屢登可但不遭官長罵
只應獨愧小人乘身留紫塞天一角目斷朱輪山幾層
為問何時到墻仞清宵遠夢故堪憑
七夕馬逸已而獲之
門外喧呼驚失馬天邊未暇問牽牛報恩不作雀銜玉
快意遂為鷹脫韝他日盖帷吾已許暮年繩勒汝應羞
故知多憶横門道定厭青絲久絡頭
送魏德源倅永康
晚歲從誰覓賞音浪將孤興託瑤琴聊為風月平分客
莫起山林獨往心碧草但能供别恨黃花却解勸清斟
我猶未制思親淚更聽離歌定不禁
别趙惟直
邂逅都城一笑休却來萬里共羈游關河地迥仍分首
桃李春深已放舟詩卷長留開倦目酒杯盡嚼豁離憂
追風健筆兼豪氣期子蓬山更上頭
秋懷次黃仲甄韻
畏日全無客到門一溪閒與白鷗分遶樓山色時時見
抱葉蟬聲處處聞戰罷碁枰無宿恨夢回茗椀有殊勲
力田尚可持門戶我欲歸耕谷口雲
破曉庭皋一葉風年華苒苒笑羇窮獨攜拄杖行溪曲
恐有挐音出葦叢世界大千塵偶集人生三十日方中
只須飽飯隨緣過矰繳何曾到塞鴻
喜晴
一秋今日是新晴晚稻懸知有幾分抱濕庭蕪猶靡靡
傍暄溪卉欲欣欣顛風料理丹楓樹返照留連白鷺羣
搖落只供騷客恨故應長倚醉醺醺
重陽偶成
百尺危樓倚瘦藤輕隂小令正秋深山雲洗刷供晴眺
杯酒飄浮笑淺斟漠北烽煙空抵掌水南松竹每經心
紅萸紫菊誇強健醉帽無人獨自簮
宿高橋懷仲明
闌干投晚俯煙霏全不支梧酒力微沙鳥犯寒猶獨立
林烏趁暝已先歸繚愁亦笑溪為帶障遠端疑樹合圍
歲晏客天無好夢最憐清露漬人衣
太平宫
一馬騰騰上翠微松風瑟瑟解吹衣故宫亂後仍華壯
使者年來果是非何日身能繙蘂笈只今心自託金徽
兩林不到猶遺恨落照銜山勸客歸
送家連父解緜竹丞
猿臂將軍數自奇白頭州縣竟何為斵墁未盡成風巧
測管才窺澤霧姿流水繞除空日日西山拄笏謾時時
一杯相送貧無力剰有新詩說去思
送計祖仁雒縣丞
青青楊柳灞橋斜滿酌清樽莫嘆嗟可是因循成别緒
只應咫尺便天涯未論流水千竿竹且看春風一縣花
渺渺故園情最苦不知歸夢屬誰家
次韻彦博中秋不見月
露華浸竹冷娟娟想象嫦娥能少年萬事只堪搔短髮
一杯不擬問高天駸駸夜色投書幌的的心期在釣船
可笑薄雲工料理何曾遮却一分圓
學中曝御書次少虞韻
晴暾煜煜眩晨光洗眼來窺雲漢章身拜玉階元夕夢
手披金笈有天香風翔鳳翼尤妍媚雲捲奎躔不覆藏
尚想承平閒氣象從臣鵠立侍君王
李花
春寒怪底一分加元是東君雪作花已後殘梅矜夜魄
強隨飛絮舞朝霞霜葩薦斝何人共碧實堆盤儘客誇
為汝泫然應有意騷人端是感年華
井上即事
九陌黃塵涴客裾隨人亦恐到茅廬朝朝山色供憑檻
夜夜溪聲伴讀書可要功名驚宇宙分知骨相合樵漁
晚來小艇衝煙出江上有人爭賣魚
挽郭敦復
太少城中斂板初識公鸞鵠自清癯持心要是忠厚者
遇事决非章句儒豺豹欲前終落爪參辰無地可彎弧
他年白鶴同歸否猶有髯龍老未枯
送王和叟赴果州
芝蘭祗合在階庭公子翩翩更老成白日朱門三列戟
黑頭華轂再專城一樽别酌心先醉萬里歸橈夢易驚
欲問樓高高幾許跨渠僊鶴到瑤京
晚飲趙惟直以果薦知所從來酌以一大杯
猶帶枝頭淡淡黃飽經十月洞庭霜且傾蜀客千杯酒
頗記吳姬三日香可得一餐逢玉屑故應百感為瓊漿
此江幸自東流去何不和根移取將
送張子勤九隴尉
老鳳高棲雛鳳飛山林鍾鼎各相宜出門馬首亭亭去
斂板胷中落落竒頗憶濁醪過我夜正愁碧草送君時
如何數日中年味恰是今朝聞子規
貽長松寺慈禪師
一年山色好相看欲去仍來倍黯然大士初無留客意
幽人更結住山緣梨花村落清明後梅子園林五月前
我已到家春亦老酒杯猶足趁流年
用宇文龍圖韻贈龍華印老
少年一口吸西江聖處端能走季咸淨觀清泠横一水
遠懷孤秀揖千巖溪雲卧久看頻度山日談餘訝半銜
便欲瘦笻來問訊上方應恐隔僊凡
再用韻送印老
抖擻孤懷十日談不將幽憤託巫咸别來斷鴈虛秋信
夢破驚猿憶曉巖脫葉趁風聲互答歸鴉赴日影相銜
臨分半偈無多惜濁骨憑師為點凡
挽楊彦序
長憶君家得雋多庭前桂樹想婆娑岱雲觸石才膚寸
溟浸稽天但一波頗欲弛韝觀縱擊可堪伏櫪起悲歌
人生泡熖都難據惟有豐碑屹不磨
閏重陽有感次宋景文公韻
濛濛煙雨濕閒愁往燕來鴻共遠遊引滿白醪欣再熟
儘開黃菊耐深秋眼前節物重憑檻醉裏商歌緩擊甌
苦愛佳名歎塵爵淵明高興轉悠悠
寄李仲明
夜床風雨憶相過節物驚人奈老何只有孤鴻知我意
每因明月為君歌千山夢去無由到一字書來已覺多
餘耳向來真義合不知底處便容戈
寄劉德父
解攜仍是一年餘本自情親聽迹疎子去合登青𤨏闥
人言方駕短轅車向來花月空餘夢近日詩文定起予
塞鴈若知懷遠意寄書聊為問何如
别費檢正二首
香案前頭自乞歸歸心先逐鴈西飛豈關松菊吾身重
偶託蓴鱸此意微行樂不妨千騎擁照人何必萬釘圍
兒曹悵惜先生笑付與醇醪定是非
主人愛客客留連敢比荆州遇仲宣親奉綺談逾十日
空勞清夢隔三年未能輕去田園樂那得長居几杖前
真約賞音無幾箇故應感激易澘然
桃花
自然穠臉與深唇一味繁紅也絶倫滄海浪傳千歲種
武陵應有四時春去年崔護詩仍在前度劉郎意獨親
亦要清樽相料理可能但倚筆如神
即事
寒食已過風日好城郭稍背郊原幽雙扉晝閉亦何事
一杖攜春仍浪游但覺桃花成老大不知楊柳尚風流
霜螯䗶蟻君須醉細雨疎簾罷遣愁
游野航次元應韻三首
平地坐我帆檣中翠峯出沒工為容輕鷗舞晴沙照影
蒼蛟吼浪雪薄胷漁舠繫月江一曲樵斧斫雲山幾重
詩翁忽來吐佳句物色才情元一宗
日落未落空明中琉璃夜色開天容一江不浣清淨目
百榼能平碨磊胷神山在前若可到江妃去人無數重
錦袍酌酒醉起舞跨鯨僊人乃吾宗
掛起西窗横笛中白鷺亦有佳客容江風脫幘吹短髮
明月入戶窺愁胷只須茅茨補疎漏安用樓觀相複重
人生趣尚各天性古人願識韓朝宗
遣興
不於蝸角更稱兵放下諸緣即太平但有千篇足傳世
不須二頃可謀生盤飱麤糲聖賢事門巷蕭條千古情
緩炷爐熏引輕吹道人心念一絲横
邂逅成功一世驚不知元逐衆人耕結茅容我庇風雨
識字教兒記姓名閒輒吟詩真苦相醉能遣客即真情
晩來溪月延微步浴鷺浮鷗俱眼明
翛翛楊柳倚門斜客至遥疑靖節家半世功名閒日月
百年生理仰桑麻只知上將元屠狗不信通侯亦種瓜
靜想升沉堪一笑清樽且趁未殘花
向來穴紙笑癡蠅猶覺文章是小乘四壁圖書聊隠几
半窗風雨屢挑燈卑枝早厭鳴岡鳳尺水難留跨海鵬
未試屠龍一分手可能問舍愧陳登
疎疎簾色映蒼苔屋角諸峯曉翠開蝶護殘花癡不去
鳥爭餘食慣仍來向來棲遁初無意從古經綸别有才
抱杖風前一長嘯破愁安得即時杯
小窗日影轉悠悠卷盡殘書却到頭香茗半甌輕列鼎
好詩千首勝封侯朱絃無復人三歎白璧空慙我屢投
酒好但宜供客醉癡兒可忍換涼州
楚客近添蘭九畹渭川新長竹千尋叵堪多病侵豪氣
猶喜長閒契宿心滿眼圖書吾事定杜門香火佛緣深
海波倒立風霆峻未省鱣鯨竟陸沉
