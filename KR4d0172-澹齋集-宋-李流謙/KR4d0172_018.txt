澹齋集卷十八宋李流謙撰
雜文
雅安榜州學文
雅於西南未為下州蘇氏三先生大名盖宇宙而皆濫
觴於此或者乃藐之甚者以為鮮士學校之官可廢噫
雅何以得此聲於搢紳大夫士哉僕来備員雖固陋頗
願為邦人湔此羞且學宫亢壯甲兩蜀士游其間講習
磨礱亦天下之至樂比觀堂試程文有足嘉者特几案
之功疎師友之博約未至爾繼自今願與諸君進於是
日新又新異時人物粲然一變而與通都大邑等使藐
之者内慙曰衆不可盖則諸君所以起蔡蒙之頽當在
此僕以教名官而實諸生也諸君有善願受教愚幸一
得亦無隠乎爾況賢使君在垂意學校諸君之藝能不
患不達曷為而不勉若夫舍是不為而但倡為不根之
論講無益之是非則所謂不心競而力爭雖有銳意於
學然不知求見聞以自廣亦恐有孤陋之嘲至於惰游
不勤徒數晨昏之撾以待哺使人指學舍為餔歠之地
則諸公必不其然然亦非僕之所望云
諸廟祈晴
百穀之成秋陽實堅之連月灌注糜腐林畝念何以卒
此歲舍神不告則將何施敬趨祠房盡出苦辭惟神排
蕩雨風披搴氛翳賜以十日之晴農亊畢矣則神之賜
敢或忘之
又
天作霖雨彌旬月不已其大害稼賊苗將有卒歲之憂
㳄則斷道漲江為商旅之病官吏惶懼靡所寧止太守
在此有日政之弗善有以干戾和氣神當譴之而毋以
此灾加之民也願錄苦言亟歛翳氛推日轂於天衢四
野赫然勿使嘆后土何時而乾實繄神賜再拜齋房敬
以為禱
迎白龍文
龍之靈著於邑久矣旱傷稼龍所當恤若無聞知使一
喘可舒吏豈能廢其職躋危歴險以来惟龍所經原野
如灼怨嗟如啼吏不敢瀆以詞惟眎其如灼如啼則不
可不旋踵而救之矣
送白龍文
龍之来距邑三里許風興雲湧衆駭曰是即雨矣至邑
而漠然駭者以疑後數日忽於西南突霧排煙爪鬛可
辨邑人聚觀羣呼合噪是夕大雨翌日又雨農告沾餘
而疑者復大喜嗟乎龍之神豈故為是使人或駭或疑
或喜哉潜躍以時彼固不苟然也雖然其德不可不報
而靈不可不著也於其歸敢書以告
春祀文
春陽嘉亨歲事伊始躬率佐屬敬修菲奠於邑之神惟
神歆其不腆之酌而畀以惟新之祉閭里和樂獄訟消
息實繄神休吏亡以報唯奉法循理是效庶幾乎神茹
之而不吐
又
春氣發生東作兹始凡我封内悉賴神休豆觴不腆實
舉彛章薦以㓗蠲神其勿吐
又
東作之始萬彙亨奮敬修祀事於境内之神惟神歆此
微享報我以福室家寧止田野康樂亡有灾戾神食於
民豈有窮已祝以誠告尚其鑒之
又
禮嚴四時之祭而春為首神以庇民之德著在祀典適
兹仲月萬物發生躬詣祠房式修菲奠惟神鑒我忱悃
屏妖黜凶使此邦之人毋有禍灾則神永有斯享
名蒲二子說
蒲伯永以其二子来乞名名之曰好仁字以安之曰好
德字以舉之夫出於中心之所願欲之為好然好有美
惡雞鳴同起而善與利不同故在所擇仁人之安宅未
有舍其室廬傍徨轉徙而得存其身者故知安於仁則
能好仁德足乎已無待於外俯而取之其輶如毛故知
舉是德則能好德咨爾安之謹厚持心推以及物毋專
已以自豐則近乎仁咨爾舉之果行率理動應規繩日
進於君子之域則近乎德夫如是仁之報為壽德之報
為福二子其尚勉之
書馬俌蟠舟賦後
右馬俌德駿蟠舟賦其文要眇幽竒如藏山隠海之靈
物沉沙栖陸之瑋寶卒然見者神眩精搖而不能名然
心識其非世俗之常玩予始得而讀之如墜洞穴冥行
深入逶迤翳晦不見徑蹊欲前而若阻之欲旋而若挽
之逮窮其力而徹焉則豁然琳琅之都而璇玉之館也
噫斯可謂天下之竒文因之以窺其胷懷本趣則德駿
固亦天下之竒士余嘗告之文至於蛻其骨畢矣然蛻
而不留孑立孤峙矯乎而莫與隣則人有自崖之嘆或
者却轡反轅紓光遺采使人得彷彿君於羅縠之間而
可乎德駿曰予猶未免遇靈物瑋寶而不能名堕洞穴
而不得出者遂相與一笑
得通鑑一綱目一發明管見各一歡忭而書
文章雖有義理苟無綱紀條貫終不免錯雜厖亂讀之
使人厭倦茫昧卒不見夫正道大路之歸向京師都會
之止泊何謂綱紀條貫易詩書春秋是也失聖經不刊
之旨錯雜厖亂者自司馬遷始後世踵訛習陋莫之能
改司馬温公復春秋編年之法井井貫貫正羣史之綱
紀削羣史之冗長統之有宗會之有元不重出不互見
不參不紊提綱挈領而衆目襟幅昭布森列一代之始
終治亂安危一君之得失美惡羣臣之邪正是非民俗
風化之醇疵厚薄卷帙既終不必互相參考歷歷有章
麟經之後無出此書之右者朱晦翁藉菑畬之成功已
精而求其益精大綱而細目之直示褒貶議論醇粹實
事增廣浮辭淨盡謹嚴簡潔求其義則善無妄與惡無
濫誅閱其文則豐而不餘一言約而不失一辭又通鑑
之冰清也歟河北以不得是書為恨今歲併得二本自
兹秋涼當與通鑑對讀玩味二先生去取不同之旨又
得綱目發明讀史管見以殿後雖駑鈍不前不能如密
國公之二十五通亦當三數而止
祭陳左相文
自赤伏中天克奠龜鼎主如宣光實哲實聖誰其翊之
寇鄧魏邴殊庸顯勲相望挺挺有奕其光莫嫓厥盛惟
公具道全粹成德備順浩為河江屹為嶽鎮遺大投艱
躬履獨任旁觀慄慄談笑以定孰如我公掩遠絶近敵
彊而驕勦棄乃命大舉入邊有盟不信投鞭斷流氣無
堅陳公震疊之不缺一刃倒戈内潰彪兕股振瑶圖曼
延父堯子舜握璽授受穹旋壤運實大典禮孰贊其朕
扶日在天公目不瞬皇德感神敵悔禍釁我有人焉弭
凶斂横奉盤乞盟若兵在頸毒霧妖氛一洒淨盡公尸
其成四方日靖惟此駿功叢委疊併有萬筆舌曷窮嘆
詠匪國方昌匪命方永公盍為生帝心予忖謂耆其年
山立朝廷身為律度以繩以凖神物不戒禍出漏頃方
對楓宸俄委夕槿怛焉帝衷有涕屢殞頽山壓梁匪公
不幸公實仙去上下倒景維邦及民罹此凶閔某白頭
湮埋簿書衮衮坏蟻穴蚓孰汲孰引公有大造起仆擢
僨遂攀尋丈僅自尺寸知我者鮑恩等天性未效銖報
遽承諱問莫撫其疾莫眎其殯慙負已知胷填悲憤一
觴往奠縻此符印萬里神徂或遇溟涬薄辭告哀尚其
鑒聽
祭二叔父文
嗚呼痛哉吾門鮮佑積罹凶殃伯姊及姑連歲殞亡淚
未洗睫痛猶割腸叔又繼之根株益僵四海甚廣生物
茫茫非我骨肉胡越相望自先君子跨箕高翔諸孤&KR1103;
然叔為巨防祝以耆艾白髮高堂猶父之存奉几薦觴
雖此莫諧何辜彼蒼唯叔平生愿實謹詳不諂不曲不
迎不將裕亦弗泰窘亦弗傷唯有直心金渾玉剛言行
於家德齒於鄉以敬以宗愧者汗芒薄疢何厲投隙披
猖數殫不支非汝之強訃來及門驚疑欲狂審知不誣
腎胃如戕反袂以思年非不長愛之欲生雖夀猶殤一
官繫匏去留徬徨有解紱者適還梓桑天固遣之往奠
厥喪一慟幾絶孰收其滂尚其享之肴馨酒香
祭十姑文
吾父兄弟三人季為吾姑姑剛嚴不可犯誠敬不欺先
君友之意篤情純吾家先世不年至叔祖佛性禪師始
七十有五先君七十有二而姑齊之不可言短矣萬化
俱盡逹者以為常而某有不能置者姑嫁吾舅舅家燠
姑方壯時動作舉如意及舅不幸生事稍落姑已不賴
猶二子之足恃也歲戊寅其季子死一女嫁沈氏沈亦
死姑撫亡予之子而念亡壻之女悲憂亡聊某兄弟過
其家輙苦口寬譬姑若少寬未幾兄弟俱官於外某在
洋川某在靈泉某在臨邛相距各數百里姑病不得問
死不得哭弔銜痛負卹殞裂而已嗚呼所為不能置者
其不在兹歟雖然一觴之奠將致其不能置者而姑尚
能享之否搏膺一慟淚血俱殞
