澹齋集卷十一宋李流謙撰
書
上汪制置書
嘗謂霍去病號漢名將其捕虜斬級功冠一時然史臣
稱其亦有天幸竊試言之天幸云者其亦有賴而後濟
者哉夫天下事功竒偉卓絶固屬之才與能而使之成
就建立非天幸誠有所不濟故李廣之才氣自號無雙
而流落不逢結髮戰匃奴至於白首封侯賜爵反出妄
校尉下想其當時視去病輩特乳臭兒曾何足睥睨彼
其區區際遇當專閫之寄所向輙克因之叨竊茅土冒
昧寵榮非天幸而何史臣之言誠不為過由是論之有
天幸如去病猶足以顯於世無之如李廣遂至以譴死
然則天幸之於人信乎其有濟也哉某不肖以世蔭得
官雖甚愚極陋自期無奮拔然所謂天幸亦若竊有其
粗請姑言焉以幸執事者之一聽竊惟先君往者任於
朝四海九州之廣俊傑茂異之衆而獨獲與台坐周旋
其欵道德躬奉謦咳非但途見猝遇者退而夸之䣊類
告之子孫不一而足逾二十年而某乃得以屬吏趍走
於節鉞之下此一天幸台坐大雅博厚又重念疇昔眷
眷簮履以及其後之人某之為吏才智淺拙術略迂䟱
無一長可贖百譴而台坐洪度包荒至仁藏疾略而不
問使尚得偷竊斗升活其孥累而不以罪去此二天幸
恭惟台坐以冠天下之文章曠百世之人物未即登丞
弼相天子黜陟天下士輙從禁嚴外託藩翰凢為蜀郡
邑何啻千百其有一藝一庸挈持抱負以上干化冶者
亦豈能以縷數而某獨有此二天幸乃不能踴躍以前
求刀圭靈劑化此凢骨不幾於得徑寸之璧夜光之珠
而輕擲之歟是用忘其僣冒不韙之罪輙以蹇剥之蹤
赴訴門下某前任某官通今任考第妄意可以僥倖所
謂磨勘者然負丞大府凢二年其獲親奉使令於前實
不能數月而攝三邑乃居其強半用是求委不肖之軀
於造化之爐者常後衆人而曰二天幸者未果敬拜實
惠今兹觧去賤職將遂歸耕田畆矣獨先君門戶之寄
一念未能忘向來漕使樊公任公嘗賜收錄而邇者大
參虞公不以無似亦汙薦墨矣况平時依之於天庇之
於父母又操二天幸如台坐可不汲汲焉百拜以請哉
重惟先君棄世幾十五年兄弟三人埋伏選詞迄未有
一人少遂尺寸之進者悼念先烈幾於委地故每食未
嘗能飽而寐未嘗交睫也伏自台坐入蜀凢向之獲交
於中都者盖嘗數其後之不振固未若某兄弟之甚誠
亦台坐之所宜動心今者某獨幸考第粗足而薦削亦
有垂成之望倘台坐一引手援之則豈惟某祗拜大賜
泉下之靈重鼓舞丘山之惠矣
上沈荆南書
某蜀人也仕不出州縣聞東南有王城天子聖神文武
如古軒羲宰相百執事皆天下選心頗慕焉於是買舟
而下旣至閱都邑之浩穣睇宫闕之華壯覩宗廟百官
之冨與夫禮樂文物之盛心愈加慕又思一簉迹其間
而當國者不以其愚不肖使備數宫庠地寒而清實與
人稱且一歲飽食安坐無所效其技加以多病思念欲
歸廟堂知其終無用亦遂許之某退而伏念士幼而學
學而成孰不願身極榮名極彰然屏荒區伏遐裔則求
知難進為不易某幸身居中都耳目所接不相則卿少
噓呵之伸臂可萬里而迺汲汲於去何哉盖某能薄不
足使人知智短不能求人知性僻不能強人知至臨安
時小史進曰月當一見宰執應之曰唯唯又進曰月當
一見侍從臺諫應之曰唯唯而時見時不見也非某敢
有所慢盖前三說實使之以是王公貴人亦昧昧相視
面顔不熟於其目姓名不經於其口已而補外得請乃
有謬稱之于中書王舍人者舍人欲觀其文某匿不敢
進或曰往仕于此夸矜見所長則為自媒干進于今庸
何傷於是始勉強書其不腆之作一二以贄而舍人變
色奬嘆以為近古作者且宛轉於廟堂使之留而某則
已束擔於行人第一往見謝其汲引奬藉之意而已恭
惟某官勲業在朝廷名聲在天下方於禁林於樞筦某
固嘗尾朝士間伏賓墀然朋輩列坐不出俄頃語不過
寒燠相公亦泛接而茫視之初不孰何非相公不知某
盖某未嘗求相公之知也今者舟楫西遡再獲望棨戟
相公政成暇豫無前日機務之煩賓客造請無前日紛
至沓來之擾其於某也即之為甚近察之為稍詳而某
方歸守遠次將抵家繙故書理舊學時從田夫野老游
無復垂涎於榮途華貫則亦無自媒之嫌干進之醜是
以輙書其進退出處妄意相公之知雖然某今尚何事
於知抑有以也去歲梁丞相罷相爰立之拜舉朝皆属
相公以為相公肯與士類為地未幾相公超然遠引出
為天子扞遠藩舉朝則大失望雖然事固有義我欲相
易使人欲我之相難相公從容次輔初無一毫不滿之
意而公論則爾端揆之拜殆有所不免相公歸歟爐錘
在手呼吸變化士類所係相公眎寒曹冗局有能薄不
足使人知智短不能求人知性僻不欲強人知或有如
某者相公其肯鈎索之於隐微拔取之於荒陋而進之
否乎夫如某者而被相公之知則加于某一等與百十
等者莫不被相公之知然後相公用如某者姑以長恬
退抑浮競而用加於某者取其學術智略以自輔則將
見竭滄溟之波殫南山之竹不足以書相公盖代之殊
庸經世之偉略也某亦欲以斐作仰玷匠目而逆旅不
能具筆墨雖然觀此書亦足以略知其人矣
上曾丞相書
某蜀鄙人也行年五十有餘亦未嘗出蜀門属神聖臨
御俊哲盈廷百度修明政法具舉太平氣象恢恢復見
今日於是聚糧買舟犯蛟鰐濤波之險冒昧一來夤緣
忝幸偶獲備數宫庠以教育宗英為職職閒無事因得
竊斗升以其暇時自學其學今且一年四閱月矣家在
蜀一陬道遠貲單不能挈致孑然逆旅一影自随而又
賦授孱怯多病蚤衰託身於僮奴寄命於藥石凢資生
之具無一而給鄉音家信動輙經年矯首天末何啻一
萍之在江海且賤室素嬰疾疢子舍又復稀少萬里邈
絶兩地憂懸故自書考即欲叩廟堂丐一外闕屬郊禋
倥偬不敢有言今紫壇慶成大賚四海而某亦得以霈
恩追爵先世既自以身綴朝行而又澤流泉壤揆其素
分易滿易足唯是顧瞻松檟夢想田園晝不能置之匕
筯夕不能忘之枕席恭遇大丞相以大老聞孫當代碩
悳適鼎鉉正虛遂膺爰立萬喙一語以為是魯公復出
伏自秉鈞以來其所施設嚴重周密有典有則無一不
愜當人意凢百執事孰不貪庇悳宇競浴恩波以幸尺
寸之進而某獨以私計迫遽如上所云雖欲逡巡門墻
之下躑躅隸圉之間盖有所不可是以輙冒嚴誅仰致
私請恭惟大丞相納溝之念深播物之仁廣如一元之
氣散布天地若大若小無有不遂其宜而得所欲倘遂
蒙推其及夫莖芥昆蟲之微者而及之哀其天涯之流
落憫其仕路之邅迴又以其冒險遠不欲使之徒歸且
嘗簉朝紳觀國光歲稍久畀以便近一闕使竊寵光以
歸某之拜墳墓則草木有光輝見親舊則僮僕有得色
自惟雖疲懦然先世作吏家法具在亦能勉竭不逮牧
養細民以毋負造化生成之賜某又重念近世士風不
競俗尚益卑凢仕之急於進者例假恬退以為名故凢
索去者皆是欲留而號為不求者盖深欲以不求求之
故在上者亦厭其言忽其請某今區區之懇實出肺肝
無隻辭半語敢誣鈞聽實幸大丞相察之念之某欲面
致曲折已納呼召劄子旬日未獲瞻望是以輙具短牋
求通於記府仍具脚色及闕次一本仰溷
上王制置書
竊謂斯文神物也然自中智以下恃而取敗者有之故
或指為一伎嗟乎文乎未可以一伎名之盖自書契以
來聖君哲輔建立設施其微至于具道德之要眇其博
至于應事物之繁沓用而為謀謨策略陳而為典章品
式著而為勲庸德業與夫高人貞士淑女令婦峭節偉
行可以軌世範俗巖巖若玉雪者非有文焉傳而述之
彰其幽隐而侈其煒奕使千百世之下焯然如觀目前
則視無知之氓飽腹暖軀衝衝而活泯泯而滅則何以
異耶又况一人之尊九州四海之廣羣吏百僚之衆蠻
夷荒服之遠敷號布令以誓以戒以訓以告而無以達
其欲言之意宣暢其彰善癉惡惠利養生之心則上下
漠然猶禽犢之相視嗟乎文乎未可以一伎名之堯舜
三代之治至今赫然詩與書之力也渾沌既殞道之微
指不可見伏羲氏以象畫之世未盡知也文王周公以
辭孔子以彖象又以文言又以大傳人始得因其言以
索其意而道託以不泯夫以文文治可也以文文道道
之奥亦固藉於文乎而數聖人必用之則文之不可已
固若此自漢唐以來非復古之所謂文然當時之人亦
必用以濟於事唐德宗涇卒之變狼狽跳奔藩侯環守
而不赴將帥恬視而不驚當此時人情渙離國勢彫削
天下若無唐矣及奉天一詔武夫悍卒為之流涕彼亦
舍宗廟社稷之奉去宫闕陛衞之尊蹈兵戈戰伐之危
歴奔迸凌逼之辱未嘗一悟及讀于公異露布鍾&KR1206;不
移廟貎如故則泫然泣下李德裕相武宗平澤潞功第
一至謂無官可酬一時錫賚之渥除拜之寵貴震天下
然德裕不以自矜讀封敖之詞言皆予同謀不他惑則
喜形於色親解玉帶遺之韓退之平淮西碑推原破賊
之本旨識憲祖任人之意專美裴度他將負戰伐譁然
不服雖扑其石然度之功竟由碑以顯夫奉天之詔不
烈於李晟諸將之兵建中之幽辱不减於異露布之悲
楚澤潞之功無封生之詞固自若淮西之碑不出退之
亦必傳於世然數君子皆汲汲於是若真不可少者豈
其發明事情披剥物理足以動悟觀聽震輝古今其用
果於是急乎然則名之伎亦云過矣雖然致斯言也亦
有由矣淺夫獧子内無所持畋漁書傳竊其糟粕如閨
䆫弱女粘綴繒翠聯績繡組璀爛目睫而誑欺童兒因
偃然自以為文忘其據坎之陋肆行無忌以之矜巳以
之敖物甚至誣天而瀆神千紀而亂法而人始不堪之
迺深排痛擊曰文皆如是嗚呼疾其人併及其文人則
罪矣而文何罪又况其文非吾之所謂文哉使是文也
而出於君子文其可廢乎恭惟某人以高文擢上第如
董如晁繼而代王言司帝制渾渾噩噩有三代之風而
如常如楊者殆未足數雖其自得於聖賢閫域之妙天
人精祲之微以之位兩儀育萬物者固不在是然妄論
之閣下試于廷而後如董如晁者始足暴其學於多士
用於王言帝制而後渾渾噩噩所以追三代者流布散
傳於天下是文章於閣下不為無助文固助閣下矣然
閣下以篤實之資高明博偉之學器量如海嶽聲名如
日月大夫士因閣下之文愈重其人而文亦愈貴於世
則閣下之助文章亦不少矣雖然閣下既以文自顯矣
今以牧伯之重卧護諸將金城一面又且旦夕進而坐
廟堂握魁柄澤及天下然則於文也其可少乎愚謂使
閣下勲業炳煥聞望流溢騰光流響於鼎彛竹帛之間
其為牧伯也不愧古之方召其為宰相也不下古之䕫
卨自非能言之士有筆有舌大書而侈傳之恐亦淟汨
于時故愚謂閣下既以文自顯於今又當以天下之人
之文而顯於後也某之先人以文名於蜀而行實稱之
故教其子孫以文亦必以行某不肖竊襲箕裘於綴緝
之工未也特不敢用是廢其行已孝友于家退讓于鄉
誠信于朋友仕而勉于職業勤于事上庶幾操履之實
毋愧其先為斯文羞使詆之者號曰一伎異時獲厠夫
道古今譽盛德入耳而不煩者之列尚足與四方英雋
馳騁於門下豈勝幸甚
上何少卿書
竊謂賞罰國家之大柄清議聖人之微權二者均所以
砥礪一世而驅之善也然而賞罰出於朝廷清議出於
天下故世之論者曰賞罰重而不知清議實重何則賞
罰用於治不用於亂朝廷清明百度時若賢不肖履位
而各得而後善者可賞惡者可罰季末衰昏淑慝背舛
顔逐而蹻升孔削而跖尊刀鋸陳前威不懾姦玉帛陳
前寵不榮德則賞罰設矣勸沮之實烏乎在是其用顧
有時而窮清議則異是也慕孔顔而耻跖蹻人之本心
也劫之而私沮誘之而暫勸情牽性亡清議者能以本
心還鼓舞之於其所甚慕激而進焉於其所深恥决而
去焉使其趍避之至情油然自生而不出於強勉故人
之本心不忘則天下之清議不廢是以清議於世無時
而不用用於為治賞罰之助也用於衰亂賞罰之代也
堯舜在上禹臯陶在下其賞也曰凱曰元孰知為天下
之善則我之清議命之曰善而使賞之其罰也曰鯀曰
兜孰知為天下之惡則我之清議命之曰惡而使罰之
清議不興善惡不眀善惡不眀則堯舜不能以賞罰豈
非所以為治之助歟春秋不淑國威外陵王柄下遷出
天子者移強侯出強侯者移陪隸賞罰則不用矣然夫
子以三代遺法起而治之隻辭銖輕有鉞有衮方其榮
草野泥塗之賤弁冕車服也辱弁冕車服之貴草野泥
塗也榮辱出於口而賞罰及天下故雖未聞有寸梃之
傷尺繒之惠然而扶奄奄之衰王挫頟頟之悍藩裭沾
沾之諛魂碎矯矯之強魄使賞罰移於王不移於周移
於禮義不移於強暴豈非在衰世則為賞罰之代邪由
是觀之清議視賞罰果重不為過矣雖然清議則重矣
為賞罰之助愚所願也為賞罰之代非愚所願也清議
代賞罰夫子則可夫子之道大中至正之道也榮非私
欣辱非私愠而又忠恕之心加焉以下議上而上下之
分不替以賤繩貴而貴賤之級不踰若東漢之鈎黨噓
枯吹生之論僅類聖人然自賢之心勝疾邪之憤深私
立號名妄相刻畫布衣而訐萬乘則疑於僣草茅而詆
公卿則失之狂其剛風勁氣足以激雄心動義槩賞罰
託以僅存運祚因而少安然而過亢之危行苟難之苦
節適足以嬰姦鈇搏逆鼎卒於俱亡而已是則清議之
末流不足貴也方今聖天子在上内而宰相羣執事外
而州牧邦伯如耳目股肱之輔元首位置俱宜而致用
俱適凡所動作無不諧當人意拔一士人曰賢黜一吏
人曰不肖則賞罰之公若無藉於清議然清議猶不可
廢則亦曰助之云耳林野有淹滯之能壑谷有超異之
哲一言助而賞之可乎州閭有淫比之氓序塾有汙僻
之子一言助而罰之可乎然私聞之職賞罰者必以位
任清議者必以德位可強有德不可勉能則清議之責
又似難於賞罰自非一代偉人挾天下之重望負高世
之絶識使有口者贊有心者服其孰當之恭惟某官實
大丞相無盡翁之外孫學術是似文章是似氣節是似
謀謨是似坐廟堂佐天子操賞罰之柄以正天下其誰
不以無盡翁期之迺今從外藩賓諸侯衆不謂宜然以
其所謂天下之重望高世之絶識發為清議如星煌煌
如鳳儀儀使有一去取言未脫口愚恐填然躍而趍者
衆矣非獨人趍之也操賞罰於上者亦將視其所予而
賞之加察其所棄而罰之及是閣下雖未及操今日之
柄而主今日之清議則亦是賞罰天下者也然則有志
於斯道者其可不亟歸誠焉以丐一言之識拔况某故
人子而容獨後哉是用從臾以前此生之榮辱將決之
閣下而班三事位九列不足進矣詩文若干首姑以代
贄頋未足以自見恐閣下欲第其殿最而後為之去取
則亦庶幾焉
上張和公書
嘗謂師聖賢於其所聞不若師之於其所見得聖賢於
言議之域不若得之於其所行盖妙道神德藏其倪於
至微括其精於至幽雖聖賢身以河漢之辯善譬巧說
不能自發其難見之情不可測知之狀而况託之筆舌
寓之傳聞吾獨烏乎造其極而窮其涯以為自得不疑
之學篤信於心而安行於其躬必也身出乎其時目覩
乎其人察其自然而觀其所止視其偶然而循其所如
因步趍也可以見道德之全體因謦咳也可以窺仁義
之至情於是焉會以凝然之神通以寂然之感則唇未
鼓而意領席未遷而觧顔雕龍千詞不及曾生一唯之
要充宇萬軸不及子祀一笑之微嗚呼神乎吾於聖賢
其可不師之於其所見而求之於其所行乎昔南榮趎
見老子曰子何與人偕來之衆也榮趎懼而顧其後老
子曰子不知吾所謂也榮趎俯而慙仰而嘆夫老子之
所謂偕來者誠指何人也榮趎始而昧然終而昭然則
知其為偕來者亦果何人也卒之師弟子欣然心相印
許夫子講道於洙泗從之遊者三千唯回也獨見之為
甚察得之為甚真盖其求之也常在於聲音目睫之間
動容周旋之際而初不在于屑屑語言之粗區區義理
之徼也子嘗見齊衰者冕衣裳者與瞽者見之雖少必
作過之必趍回乃喟然而嘆以為仰之彌高鑚之彌堅
瞻之在前忽焉在後夫敬齊衰敬冕衣裳敬瞽者何預
於夫子之聖與回之所學而回於此乃矍然自以為有
得而不能已至發於心聲形於嘆頌豈非以其誠一之
性忠厚之心合内外而無間居造次而弗失所以為聖
實寓焉而彼誠於是而得之歟不然使二人於當時非
出於其所親見與得之於其所自行則苐求之道德五
千遺言何有於老子求之六經十餘萬言何有於夫子
哉是故若孔老可謂善教若榮趎若回可謂善學者矣
然則當今之世有斯人為榮趎為回可不急見而疾師
之乎恭惟學為帝師智為帝謨見於開濟之勲經綸之
業者特太倉一&KR3236;而太山一木耳至於承列聖之道統
振千載之絶學中和之功皇極之用位天地而育萬物
者盖未可以筆舌授而傳聞得也而某也幸為里人且
先世蒙知遇門闌有持帚之地使其在遠猶當裹糧疾
趍自比隸圉以幸朝夕乎其前而况萬里來歸岌嶪岱
華突然臨前粲煥星斗炯然在目則求師之於其所見
與夫得之於其所行頋不在兹是以輒借前說以進恭
惟鈞慈倘遂哀其愚有志使得執鞭弭奉盤匜以步趨
末節謦咳微音略警誨之用開其愚進其學斥其偕來
之累則某喟然之音不在俯慚仰嘆而後作也詩文一
篇姑用代贄而巳而所以學不在焉惟鈞慈進退之
