澹齋集卷八宋李流謙撰
五言絶句詩
江月二首
秋江與秋月誰遣恰相和借我蓑衣着三人亦未多
皎皎映澄漪千尋没到時篙師輕轉櫓可惜碧琉璃
姚和中母夫人年八十二殊增獨無之嘆因遺
小罌使歸為夀副以一絶
舍肉增長嘆分甘助淺斟贈君椒栢酒慰我蓼莪心
長灘
乍脱驚濤恐猶為曲木看昔人憎勝母吾亦畏長灘
雲莊耕者
莘野樂堯舜谷口豈真卿自是不可掩區區非近名
過東州境見耕
驅牛耕側坡牛困人柰何我念田家苦東州苦更多
六言絶句詩
偶題
小溝溶漾可涉彩舫夷猶不驚晩酌忽逢名酒當時打
破愁城
遙岑數寸斜日楊柳一江晩烟追恨風拘雨阻那知鴈
後花前
關王祠
諸葛張陳已上將軍未數黥韓暝夜險途風雨令人懸
想辛酸
萬人傑誰可敵千載名終不磨此地晩鐘晨梵生前鐵
馬金戈
七言絶句詩
先公三池祠室學官相傳占為公署同年李南
才毅然欲復其舊貽以四絶句
老僊有力在斯文廪士餘糧但一塵列屋誦絃知所自
杏壇今秀幾株春
末俗何由到古人傷心祠室漫名存風榱雨棟那堪說
石刻汙漫像設昏
一椽不得留遺愛百世寧能保奉嘗豚犢無稱益先美
碎碑伐樹亦尋常
一念愛親無彼此向來情義篤年家稍伸九地幽幽恨
此事期君可咄嗟
次韻嘲落梅代梅答二絶
不是春愁减素肌從來鶴骨可能肥便將夢裏一般看
恐是幽人作蝶飛
吹開吹落本無心萬物自秋還自春若把穠花校枯寂
本無諸妄亦無真
彦博歸自劒陽其家梅已半落作詩見示因次
其韻
為問春從何處歸晩村烟雨細絲絲從來漏洩冤庭柳
點檢分明是此枝(杜詩云漏洩春光是柳條)
溪水泠泠欲雪天風鬟霧鬢不勝寒定同子美鄜州月
應恨閨中只獨看
愛惜濃香恐過時劉郎何事苦歸遲只應昨夜幽窗夢
飛到君邊未可知
梅花
昨夜臨溪一樹開人言應與鴈俱回霜葩只在寒梢上
却是春風自去來
殷勤蝶障與蜂遮一點幽香不許賒歲歲相逢只如此
問花羞我我羞花
照影月斜寒瀨淺吹香風細夜簾疎萼緣華來誰得見
借君雲珮與霞裾
似嫌潔白太清寒故着微紅略破顔俯仰聊同閒草木
不妨游戱住人間
道人一味着幽禅誰遣天花到眼邊亂插銅缾看盡日
向人終是好因緣
戱贈智淵師二偈
芙渠元不植高原插向紅爐色更鮮拖取門前擔糞漢
滿堂金玉富熏天
江北江南喧世界陪了草鞋多少錢嚇得小兒成底事
何如参我竹匕禅(師嘗為伍伯捨緣)
有以狀元紅牡丹見遺戱作一絶
含笑嫣然燦曉霞龍頭一種絶諸家東風有意憐枯枿
乞與佳名不乞花
海棠
十二仙人玉琢欄帶晴帶雨總宜看東君不許尋常見
可忍狂風滿地殘
二月十七日同子友過宇文氏莊觀海棠二絶
漸老花羞人不羞枉因風雨結春愁意行忽欲江東去
錦帳三分半未收
長橋納納裊東風倒射斜陽千丈紅晩色自佳人不見
青山翠霧碧波中
信口十絶
細雨蕭蕭懶出門爐薰消盡有餘温案頭不著閒文字
時把楞嚴信手翻
縛虎斷蛟空有意毁車殺馬且偷閒憑君呼我為居士
一味臨流與看山
漫說昭君第一人氊車萬里託羌渾君王下詔求傾國
不為琵琶略斷魂
只須終日醉騰騰冷看榮枯本不曾蟻子側坡逢白雨
婁囉與鈍兩無憑
山僧三十尚童烏危坐相看一語無沸鼎可憐魚欲爛
不知眼底着冰壺
園林換葉日初長竹閣蓮塘意思凉除却種花并釀酒
更無一事可思量
庭前幽草何人種又是緣階數尺長主管風光元要此
可憐魏紫與姚黃
早眠晏起從疎懶醉舞狂歌任性靈丈八蛇矛胸次著
人言屈子愧劉伶
慕陶徵君吾本意我亦能耕妻肯鋤贏得少年腰脚健
芒鞋却自勝肩輿
獻玉遭刖我自笑因黥得封人未量百年相勸但飽飯
從渠蟻穴自侯王
絶句
圍爐獨擁夜深紅已是摧頽一老翁斷簡半披還半掩
如今不作蠧書蟲
霜乾木脫氣堅明病骨驚寒亦強行折得梅花全未吐
不應於我尚含情
口占
午照當窗樹影疎靜聽㶁㶁水鳴除便將一日平分了
半用酣眠半讀書
予客三池王正卿以四絶見寄次其韻
山房鏁劒澁生塵獨鶴沙邊久念羣我有好詩誰畫得
一江殘照數峯雲
夢中行盡好山川照水征鴻影自寒若向紫巖樓上過
為傳片紙報平安
佳人望斷日平西可意相逢眼底稀漫說携家終是客
開愁唯有醉淋衣
我來在處說君名小軸人爭睹鳳星放却他時能致此
定知阮眼為君青
薛公肅訪山中偶出不值公肅留詩次其韻
一舸初從帝所還綵衣照日眩斕斑今君已出雲天近
我尚無錢可買山
紫極朝歸謝往還新篇落筆爛彪斑烏藤拈起都閒事
且看西湖處處山
再次才夫韻二絶
燈窗仍有卷披黃此地重來似故鄉安得清江都是酒
勝金滿屋笏堆床
木生殊不願青黃雨露根深無有鄉臺省從渠登衮衮
未妨老子卧胡床
譙令以眎堰絶句見示次其韻
疲氓糠覈自能肥一箇何曾吏扣扉鳳指翠梧求友集
蝗無綠野蔽天飛
我瘠不妨天下肥期公他日到黃扉憫農一念通精祲
定遣驚雷霹靂飛
次韻立春後餘寒二首
挾冷朝陽未吐光小池猶有夜來霜東君自識沈潜意
誰道隂柔解變剛
絳帳何時得罷開為君嘆息首空回亦知彈鋏無人聽
收拾清詩分付梅
次黃仲甄峽中韻二絶
衆流自作一門去老子閒為三峽游弭棹初逢雲雨舘
轉帆便是帝王州
連日舟横拍岸風祗應身世在疎篷旅床獨蠒皆愁緒
青鏡明朝即老翁
舟中
販鹽賈客夜吹笛賣菱女兒朝刺船沽酒得魚能不醉
幾錢堪買此江天
觀漁舟
晩晴吏退漫凭欄注目溪光巧映山忽見漁郎輕盪槳
宛如相見在花間
坐上呈葉守
暝紫朝青千萬層使君衙退剰登臨東華明日軟紅裏
欲看此山無處尋
宿白羊二絶
入得瞿塘始斂愁峽山行盡放眉頭澄江一道元如許
自在身心自在舟
古柳維舟帶暝隂夜寒剪剪到衣稜客中不覺年華換
小市人家已試燈
次樂磧
客裏何曾得展眉偶逢一笑莫相違酒濃燭暗真宜醉
風色蕭蕭愁欲歸
濟源廟海子内有二黿人以將軍目之投餅餌
則至
我欲燃犀起蟄雷漫誇海蘸紙錢灰將軍不是池中物
也為區區餅餌來
七月十六日離鄂渚
一萍泛泛幾時休昨日黃州又鄂州醉語醒來都不記
小灣才轉失南樓
新灘三首
叢祠風俗尊滛祀灘戸生涯利客船儵忽未興酬德意
不知曾有此山川
漁父長歌招屈子女兒高髻學昭君雖存九辨欲誰繼
便有琵琶那忍聞
蜀船南來去未休吳船西上到沙頭人生能著幾兩屐
三峽風烟替往愁
小孤二絶句
蜀犀無用苦犇忙百尺江心如許長無數鸕鷀巢徹頂
只將險絶作尋常
瑶池縹渺是吾家嘗憶清觴覆九霞霧鬢風鬟天下飾
可須人世俗鉛華
舟中
大小孤山專絶險上中水府柄幽權行人股慄船頭拜
小艇横江來覓錢
帆風不飽櫓聲遲正是波平月上時今夜不知何處泊
買魚沽酒犒舟師
蕪湖即事三首
燒痕吹盡荻芽生江南二月春禽鳴閒倚柂樓看遠水
依依楊柳故園情
南人重魚長食鮮小魚棄擲不論錢老翁操網兒弄槳
一家生計在漁船
社風連日舟行遲社公有馬誰能騎不妨酌我盎中綠
依舊離騷醉讀時
瓜步兩絶
顛風惡浪雨喧豗往事愁中一笑咍江上有人來喫酒
故應虎子是瓊杯
阿堅狼狽伏狸犇豈是長江觧有神猶憶當年南伐語
會知正朔不歸人
蘄步四絶句
去歲南乘下峽舟西歸仍此聽巴謳題橋亦淺丈夫事
未贖當年犢鼻羞
數峯遙指峽中山漸喜&KR2144;峩氣象還萬里虎頭華髮將
只求生入玉門關
一樽相屬慰蹉跎酒債街頭苦不多饒舌小僧休口藐
年來何事不消磨
燒紙船頭祭水神杯盤燈火夜青熒老巫得珓舟人喜
想象靈君醉未醒
偶成
驕陽前日擬鎔金積雨逢秋却厭滛本自乘除無德怨
枉勞嗔旱復嗔霖
小溪淺涸如焦釡一雨朝來萬馬犇舉手欄邊誇海若
已無餘瀝到缾盆
黃流衮衮蹴天來截岸夷洲不可裁鳬鶩疆封遽如許
莫貪浩渺徑須回
畏日得凉才小愜因秋感歲却成悲君看八萬四千劫
只在爐薰起滅時
爺娘把筆祝功名四十衣衫半是塵倦去引杯成獨嘯
兒癡失學未須嗔
未老形骸足自支唯憂多病釀成衰詩書猶作發丘將
稽首竺乾真我師
樂天已貴杯常把元亮雖貧飲亦豪等是逍遙吾自擇
不能為白但為陶
有弟書來喚我歸客情偏覺雨聲知恰當濁浪粘空際
正是青山到夢時
眼入平蕪隔暝霞有兄官滿未歸家三人兄弟仍三處
指點飛鴻一嘆嗟
仲明我友一肝腸愛子慇勤出妙方病後藥囊真壁壘
老来貝葉是資糧
過長橋予醉卧不及觀用仲甄韻
長橋萬古入騷吟跕跕輕帆卷夕隂(卷一作墮)醉卧不知清
景失老㕙電掣笑秋鷹
富池祠
卷雪樓高首重回江東那得許人材只應漢鼎三分後
便有英雄一聚來
蕭何識信在逡廵此事從來妙若神不是將軍難着眼
正應黃祖是凡人
富池羅漢院有錢希白中大科赴信州别駕時
所題詩有陳朝栢二絶句
聖世能收晁董策孤舟來唱鄂君歌一看獻納元台表
可特脩名在異科
皮膚脫落餘真實須鬛蒼浪閱歲華突兀一根叢棘裏
不知幾見後庭花
題富池羅漢院
竹深樹老小禪關關對江淮千古山萬舶堆中江上樂
時時簫鼓寺前還
登寶公塔
樹老巢翻鷹亦化錫飛近地鶴猶驚太平寺主今安在
潮打山圍建業城
三尺杖頭閒一把興亡隨分百餘年我來但愛松風好
覓得僧窗一覺眠
再遊蒋山
寒山寺裏立斜暉只有垂楊自在垂不待新亭成灑涕
向來已識寧馨兒
六經豈解亡人國萬卷平生最苦辛只作卧龍嗟晩悟
當年人畏近前嗔
客中二絶
客中有夢自難成未了風聲又雨聲二十五聲秋夜點
誰人數得甚分明
角聲定自與誰語月色不應無為明已作楊花着泥久
無多心事惹愁生
對月戱簡坐客
夜凉溪月等閒斜半折寒蘆委雪花一葉與君從此逝
松江烟雨著浮家
巫山一何高七絶
巫山一何高片片朝雲飛靈雨滿旗神女去夜月吹笙
神女歸
巫山一何高積翠擁陽臺欲向楚臣誅綺語莫問㐮王
來不來
巫山一何高鸞停鵠飛舞上頭有路通紫霄正恐朝元
從此去
巫山一何高山空夜寥寥我有不餐烟火句黃冠留作
步虛謠
巫山一何高羽衣飄婀娜歸寧金媪到瑶池爛熟蟠桃
求一顆
巫山一何高駘蕩壺中春玄猿莫遣上山去偷飲仙漿
醉攪人
巫山一何高曉雨發黛青癡兒休作髻鬟看浪起矛戟
生心兵
詞
踏莎行(靈泉重陽作)
菊露晴黃楓霜晩翠重陽氣候偏如此異鄉牢落怕登
臨吾家落照飛雲是舉扇塵低脫巾風細靈苖醫得
人憔悴尊前點檢欠誰人惟有斷鴻知此意
如夢令(前題)
老插黃花不稱節物撩人且任破帽略遮闌嫌見星星
越甚不飲不飲和取蜂愁蝶恨
醉蓬萊(同幕中諸公勸虞宣威酒)
正紅疎綠密浪軟波肥放舟時節載地擎天識堂堂人
傑萬里長江百年驕敵只笑談烟滅葭葦霜秋樓船月
曉漁樵能說分陜功成沙堤歸去衮繡光浮兩眉黃
徹了却中興看這回勲業應有命圭相印都用賞元功
重疊點檢樽前太平氣象今朝渾别
小重山(綿守白宋瑞席間作)
輕暑单衣四月天重來閒屈指惜流年人間何處有神仙
安排我花底與樽前争道使君賢筆端驅萬馬駐平
川長安只在日西邊空回首喬木淡疎烟
青玉案(和雅守蹇少劉席上韻)
相知元早來何暮社鷰送秋鴻雁去春草春波愁目注
酒香花韻綺譚妍唱怎不思量住虛無指點騎鯨路
箇是騷人不凡處畫棟雲飛簾捲雨風流千古一時人
物好記樽前語
虞美人(春懷)
一春不識春風面都為慵開眼荼䕷雪白牡丹紅猶及
樽前一醉賞芳醲東君又是匆匆去我亦無多住四
年薄宦老天涯閒了故園多少好花枝
點絳唇(德茂生朝作)
一剪秋光阿誰洗得無纖滓冰壺徹底人也清如此
萬里歸來著箇斑衣戱慈顔喜問君不醉更遣何人醉
感皇恩(無害弟生朝作)
萬緣壓庭柯雨晴烟潤三尺金猊麝微噴百花香暖釀
作九霞僊醖祝君如此酒年年飲插額漢貂垂腰蘇
印趁取如今未華鬢三茅兄弟總有丹臺名姓蟠桃熟
也未教人問
武陵春(德茂乃翁生朝作)
曉日簾櫳初破睡寶鴨宿薰濃笑指圖中鶴髮翁僊骨
宛然同萬里郎官遙上壽五馬茜衫紅待插華貂酒
滿鍾仍是黑頭公
謁金門四首(晩春)
行不記貪看遠峰顰翠風約柳花吹又起故粘行客袂
老大渾無懽意不為傷春憔悴茅屋數間修竹裏日
長春睡美
空竚立又是冷烟寒食開盡荼䕷都一色東風吹更白
我是綸竿倦客道上行人不識着取蓑衣拈短笛沙
鷗應認得
春又晩楊柳曉鶯啼斷落盡殘紅餘片片風狂都不管
作客惟嫌酒淺未敵閒愁一半人與青山誰近遠可
憐春夢短
山數尺江草江波同碧晩雨吹風才數滴行人心更急
漠漠疎烟如織遮斷客愁不得腸斷故園無信息燈
花閒手剔
玉漏遲(送官東南)
東南應眷倚當年麗絶今其餘幾雲錦飄香好在藕花
十里六月長安徂暑只一雨滂沱都洗君好為携將蘇
醒三吳生齒總道秦蜀謳吟但消得雍容笑談而致
稍待秋風也擬買舟東逝收拾塵編蠧簡更飽看江山
竒偉歌盛美還送往趨天陛
滿庭芳(過黃州游雪堂次東坡韻)
歸去來兮吾歸何處舊山閒却岷峩雪堂重到但覺客
愁多來往真成底事人應笑我亦狂歌憑欄久雲車不
至舉盞酹東坡少年渾妄意斗衝劒氣雷化龍梭到
如今翻羡白鳥滄波松栢皆吾手種依然烟蘂霜柯君
知否人間塵事元不到漁蓑
戱改殢人嬌
癡本無縚悶寧有火都是你自纏自鎻高來也可低來
也可這宇宙何曾礙你一箇休說榮枯強分物我惺
惺地要須識破漁樵不小公侯不大但贏取饑飱醉來
便卧
洞仙歌(憶别)
雲窗霧閣塵滿題詩處枝上流鶯觧人語道别來知否
瘦盡花枝春不管更遣何人管取平生鷗鷺性細雨
疎烟慣了江頭自來去不見鵲橋邊只為隔年翻贏得
年年風露便學得無情海中潮縱一日兩回如何憑據
卜算子(前題)
生别有相逢死别無消息說着從前總是愁只是不相
憶月墮半窗寒夢裏分明識却似嗔人不憶他花露
盈盈濕
水調歌頭(江上作)
江漲觧網雨衣潤熟梅天高人何事乘興來寄五湖船
才聽鼕鼕疊奏嘔軋櫓聲齊發幾别故州山轉盻青樓
杪巳在碧雲端渡頭月臨晩霽泊清灣水空天静高
下相應總團團遙想吾家更好盡喚兒曹汛掃欣賞共
嬋娟應念思歸客對此不成眠
臨江仙(江上九日即事)
三春都過了尋常偶到江臯水容山態兩相饒草平天
一色風暖燕䨇高酒病猒猒何計那飛紅更送無聊
鶯聲猶似耳邊嬌難回巫峽夢空恨武陵桃
于飛樂(為海棠作)
薄日烘晴輕烟籠曉春風繡出林塘笑溪桃并塢杏忒
㬠尋常東君處沒他後成甚風光翠深深誰教入骨
夜來過雨淋浪這些兒顔色已惱亂人腸如何更道可
惜處只是無香
西江月(為木犀作)
色似臘梅渾淺香如薝蔔微清更張綠幄蔽輕盈巧着
工夫鬭釘露葉涓涓月曉風英點點秋晴江南江北
可經行夢到吳王香徑
眼兒媚(中秋無月作)
素娥作意失幽期我自不憑伊舉杯重嘆帖雲微笑應
道人癡如今老去無情緒只有睡相宜建溪一啜木
犀數剪酒醒歸時
朝中措(失題)
相思兩地費三年明月幾回圓鷗鳥不知許事清江仍
遶青山樽前歌板未終金縷已到陽關趁取臘前歸
去梅花不奈春寒
千秋歲(别情)
玉林照坐蔌蔌花微墮春院静烟扉鎻黛輕粧未試紅
淡唇微破清瘦也算應都是風流過把盞對横枝尚
憶年時箇人不見愁無那遶林霜掠袂嚼蘂香粘唾清
夢斷更隨月色禁持我
