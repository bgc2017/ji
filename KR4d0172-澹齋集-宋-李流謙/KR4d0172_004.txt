澹齋集卷四宋李流謙撰
七言古詩
送才夫之成都
客有可人期不來昔人抱恨長悠哉可得宦遊同一處
家有如願令人猜郊東郊西踏春色醉舞淋浪花插額
門前紫騮嘶東風却折垂楊供馬策如君豈久居塵泥
好處人知天亦知我非䕫才識宫羽此言欲驗須他時
長橋離愁濕烟雨去日更將歸日數從今把盞與題詩
故應半是思君語
白雲先生魯叶殿丞交之父有隠節其居徽考
所賜旁為魏高士守一庵高士上皇所賓禮
庵亦賜地也高士亡矣而白雲之後至食不
給過之慨然為賦此篇
白雲先生去何從烟霞高人繼其蹤兩朝恩光照巖穴
映墻竹栢清隂同高人已注丹臺籍白雲子孫食不給
人生有累豈妻孥生羡金門羽衣客
林夫體中不佳而能不廢翰墨且蒙以文軸見
教其天性所嗜如此敬嘆不已既勿藥作詩
賀之
瓠肥不必緣糠覈倒床鼾睡掀四壁飯山詩好自應瘦
騎省賦成髮先白公子翩翩鍾鼎家宜有騷人歌錦瑟
數從癯儒弄文字坐令二竪喜投隙藥褁關心始置之
往往呻吟出圭璧由來物理論根種虎生則斑鷹則擊
浣腸濯胃固佳手愈風却痁非此力東風吹園花正開
新禽向人語磔磔疾來相就破除之萬事可拚春可惜
賀王制置敷學之除
太霄傑觀凌空起非霧非烟護珠蘂萬靈操戟夾危棟
中有丹書并綠字走雲飛雨澤地産合璧聯珠煥宸緯
堯圖羲墳共彪炳禹訓湯銘角雄偉岡陵松栢老如鐡
華榜丹青新若洗論思欲侍聖天子寓直正須真學士
一時盛選孰睥睨百代耆儒屬宸倚惟有我公瑞河嶽
早與靈鼇爭贔屭絲綸飛藻傾兩禁弓鉞專方雄萬騎
從容裘帶淨岷隴零落旗矛清筰嶲疇庸王府侈三晝
告喜郵音傳一紙升華祕宇階召拜正位台符慰瞻徯
妄論斯文本神物輕發其藏觸天恚開物成務非翰墨
賁飾乾坤乃能事周書九誥削邪叛一品會昌夷僭詭
願公亟從衮舄歸早就典謨垂萬世迂愚把筆自齠齓
裂紙悲鳴蛩蚓比酸寒一尉不可說尺璧光隂分馬箠
待公勲業映彛鼎勉葺巴蕪歌俊偉絲麻雖美收蒯菅
尚冀風人採輿隸
文約用韻請别作此留之并柬簽判李丈
平生心知我與君餘子碌碌耳未聞相思輙命嵇吕駕
醉飲仍開孟公門山城牢落情易動翻然便作思家夢
笑言伏臘未一有歸辦黃虀三百甕君才何止吞四溟
新詩誦過牙生津猗那清廟復在眼此作未許秦火焚
吾家丈人似居易落筆成章了無諱相從更作百篇詩
且盡中山千日醉
留黃思忠
可人如君不易致惠然而來此天意往往文字雜嘯歌
兒輩倚墻吾敢訶向來邂逅無此欵曲水風流嗟未遠
愛君欲留君不留一聞說歸我先愁亦知主人無德戀
多情合覻青山面况聞漲江浪翻雷轂生四角若為推
留君信自非人力君雖欲去不可得
壽仲秉侍郎
今朝雲裾下星漢明日冰輪十分滿今朝海實薦蟠桃
明日潮頭千丈高君才與月爭澄爽君氣如潮同浩放
如何不着廊廟中不是考槃巖壑樣十年立朝兒輩驚
前日欲去親留行我雖流落未足恨世間那有此友生
躋堂奉觴祝耆耉仙骨應須飲仙酒潮聲不斷月長圓
歲歲來為主人壽
挽張主簿
嘗聞種德如種木百年培壅猶不足君看牛羊踐履地
豈有寸椽撐破屋我方撮髮訪耆舊已聞定國多隂德
崑峯薦璧淵出珠天勅百靈介多福後來源委誰導之
刊木濬川君有力一官縛死不須說天定勝人理則必
鵷鶵覽輝下其庭一舉萬里羣鳥伏我畊我穫我其食
夸者流涎疑者奪桃李蔭繁春不留瓊瑰夢斷月空白
煌煌貂冕侈殊渥尚冀他時賁幽宅死而不忘誰者是
嗚呼公乎妥沈魄
青樓行
踏空驕馬蹄鐡踣萬里一鞭驚滅没青樓美人顔如花
笑揭珠簾邀客入小槽珠溜紅滴滴左持瓊觴右瑶瑟
得君一笑妾願足不用真珠量斗斛歌聲未闋杯未擲
城上歸鴉帶寒日蒼頭進馬莫留連别院笙歌擁門立
紫薇花
庭前紫薇初作花容華婉婉明朝霞何人得閒不耐事
聽取蜂蝶來喧譁絲綸閣下文書静能與微郎破孤悶
一般草木有窮通冷笑黃花伴陶令
公歸行送王顯謨
我從職方究區域江漢滔滔紀南國厥田上上蓋名壤
其人落落亦代出卧龍偉烈雄鼎峙雛鳳英稱冠簮盍
峴山風流亘千祀鹿門隠槩輕九牧地靈不與人存亡
王脉依然鍾傑特先生後出掩前哲天公着手自斵削
如入宗廟識彛鼎如開武庫見矛戟早以命士戰羣士
不怯小敵勇大敵三年博士嗟洄沉一等巍科登岌嶪
銅符千里小游戲瑞節三川徧揚歷欲歌德業愧蜩聒
妄覘設施歎蠡測愛民如兒吏不擾以身為律人自服
恩波春醲疲瘵蘇美最飈馳冕旒徹賜環成命衆聽聳
總計優除羣論咽公止一方為福星公歸天下作膏澤
一方天下有大小公則不校我所惜周公居東逾歲月
東人願留惜不發西人衮舄待公歸鴻飛遵渚歌九罭
君子所至民父母在此無惡彼無斁我雖東人願公歸
不敢自私笑其狹援毫為賦公歸行眀日羽旄風獵獵
送孫遠仲知錄解官歸洪雅
錦官碌碌牛馬走邂逅僧廬欣握手嘗憶觀燈夜相過
一時勝輩同樽酒孤雲岑絶西南陬牢落重來說舊遊
不知宦情薄如紙掉頭忽作商聲謳蚤年提筆戰多士
晩歲功名夢相似底事人生真足夸華髮猶能彩衣戲
霜空木脱秋山明高風駕帆秋浪輕細雨重陽好天氣
紅萸紫菊正思君
用黎州梅字韻作詩送之
西風舉扇揮浮埃十年水曲并山隈一朝尺一天上來
臺家擇才搜偉瑰豫樟連雲誰手栽梁千尺觀崢嶸哉
收拾虹蜺小低徊如取萬海納一杯濟時策略招譏詼
翳氛卷盡青天開還如調鼎須塩梅衆星錯落環杓魁
欲談近事樹頰頦旗矛委塵槍卧苔禍生冥冥戒其胎
如公氣象天可回高論疾如破山雷毋使缾罄空耻罍
笑渠佩玉救焚煨往矣急挽波之頽
文約既行復作此送之
登山臨水遠送君征鴻掠天不堪聞臨岐握手惜此别
車已載脂僕在門驪歌未殘心欲動剪燭夜談如昨夢
茂林巳掃山隂迹地黃猶注床頭甕明朝咫尺隔滄溟
烟波渺渺迷羌津我亦歸來念離索孤坐手取栢子焚
君絶畛畦我平易肝膽相傾無復諱春風萬斛撒金蓮
遲君更作連宵醉
荅何積中
先生古心寄玄漠老松矯矯石鑿鑿巳欣淨社得勝友
更枉高軒出竒作山林軒冕無間然造物從公意所便
决科縱未吞餘子著書亦足垂千年
宋文約有謁於邡江不遂而歸復用韻見貽
以此荅之
中山老穎初得君姬姓之毛遂無聞疏封新賜管城爵
待詔嘗趨金馬門胡為得此色為動引赴幽人春草夢
新詩更許窺豹管淺識當憑發醯罋生平雅懷吞八溟
赤脚欲踏河漢津自慚不是虎頭相未能逕取龍庭焚
談今說古吾所易况值聖明初不諱快書禮樂三千言
白獸先贏一樽醉
宋才夫作詩自言作縣之况以冷官為可樂戲
用韻荅之
雲霄自許當比肩豈料坎壈逢針氊求魚乃欲從沮洳
吞舟見之定囅然諸生但解笑便腹好事誰肯與酒錢
吹寒固自乏暖律使物又恨無神鞭君方踏筵觀豔舞
我正閉戶甘草玄閒忙亦復分苦樂温醲淡泊無非緣
立春日有感用彦博韻
雙轂行天不停轡世間那得西流水麻姑昨夜呼我飲
笑說海塵飛幾幾百年半見韶華濃不妨老子頰仍紅
人生萬事有起伏緩聽高歌酌春醁
晩春有感荅才夫上巳之作二首
牡丹猶欲扳春住開到荼䕷春遂去黃蜂白蝶太癡生
抵死嗔風復嗔雨少年世味如蜜甜邇來唯覺食無鹽
只應餘習掃未盡一春病酒常厭厭
劉郎愛花被花惱玄都觀裏詩應好騷人從古多閒愁
仍是清樽破除了禁詩如禁秋蟲鳴止酒如止長淮傾
人生貴在適意爾孰知蜾蠃與螟蛉
宋才夫解官作此送之
與君異姓如兄弟鴈塔相擕有名字西來山城始傾蓋
北去塞垣仍握臂渥洼來者天馬駒八鸞六轡供皇輿
朝觴瑶池夕玄圃豈願地下粒與芻三年妙旨發徽軫
飽聽村村人說尹政成通籍天上去綠髮斑衣歸侍省
茜袍頳萼春怡融堂上老人雙頬紅渾家拜舞上翁壽
盡捲春風入樽酒
夜飲彦博家歸而作此
故人留飲歸夜深銅缾唧唧蟲微吟一燈猶照讀書眼
半紙忽生懷古心亦知所貴何必用魚目驪珠自輕重
人間蟻穴小差殊等是一埸閒睡夢
醉時謠
晴輒不閒閒輒雨少神造物惡相阻我自意行無雨晴
翻倒滄溟儘從汝青年一去不可招紫烟漠漠三山暮
朝雲破峽忽歸來從君欲覓高唐賦向來似夢此非夢
轉眄仍從夢中去夜深泥滑欲歸時瘦馬遲遲堤上路
七夕
火金鏖攻電雷擊風從西來火折北向來勝負吾已分
物極而顛勢其必露盤清濯房櫳秋冰壺冷浸乾坤骨
明河指點三星横天上靈期有幽約寒機軋軋終年思
危橋納納萬山隔不知今夕果何夕洞房幽懽寸隂疾
仙人與世當異馳一念蕭然證無極情之所鍾豈其然
婉孌合匹此疑䙝巫娥神力造化通撫摩神禹授祕策
百靈後先相開鑿脱我蛟鰐骨再肉楚大夫玉何人哉
枕茵誣之神所殛姑置是事勿復問一扇微凉萬金直
有景如此可小了况復我友一世傑其文如玉雅過之
共作清詩洗汙蔑兒曹瓜果羅庭除拜祈天孫巧可乞
何如侑我花前樽得巧未必如得拙君看鳴鳩安鵲巢
大勝狡兔營三窟
喜仲明西歸
半載迢迢住利州嘉陵江水日夜流安得却流關下去
載我唯須一葉舟我歸未遠君隨至燕鴻相避知何意
月巖四見月上弦日日江頭望行李庭柯一鵲鳴朝陽
人言君歸過石崗明日拏舟入城去劇喜重上君子堂
瘦骨稜稜衣表見我亦鬢毛斑太半談新說舊兩留連
紅燭燒殘無一寸人生大抵如流萍忽然相值飄然分
西風吹我又將去預作一場離恨新
飯客鎮驛見壁間書火池事異甚
荒亭舊刻書火池火從水出如燎脂五行生克謬常理
異事儻恍令人疑居人只言數里近驅車欲前僕夫愠
誰能博學辨癡龍寄我此詩聊一問
宿永年鎮僧居
風惨雲低月欲墮路上荒村愁僻左蕭條横道屋三間
傴僂迎門僧一箇夜深山鬼聲砉然恐來吹燈不敢眠
明朝踏雪又西去千疊萬重山屈盤
錢元質飲客月嵓前小亭酒半月上移席坐巖
下四顧林塘景氣清絶眉山程進儒謂予不
可無詩因作此
兩山齊起屹䨥闕一巖突出刳寒月成行松桂自昭穆
入耳流泉間宫角向來妙思發天藴突兀小亭着能稳
漁郎撑舟更何之不信武陵眉睫近慇懃置酒臨清夜
主人不凡客殊野酒酣燭暗月初上却徙胡床坐巖下
疎疎林隙半輪懸破碎寒塘萬珪璧恐有仙人海上來
髣髴天風響環玦蟇頥先生有矜色索我題詩紀清絶
才薄將奈此景何喚起吾家跨鯨白
拜嵩次山塔
向來契分膠投漆一日不見真若失那知遂作死生分
屈指五年飛鳥疾詩人猶誦碧雲句老衲來尋金鎖骨
亭亭孤塔蔽榛莽下馬焚香涕横集烟林霧草不供愁
坐對青山搔短髮亦知電露難把玩但聽漚泡自生滅
歸來閉閣睡方美杜宇一聲山月白
自登道來馬谿作
朝暾拔山紅一丈露草烟林氣蕭爽出門華構照新綠
並轡寶珂喧碎響僮奴尚語林薄間馬蹄勢巳青雲上
琳宫百年傲風雨氣象䧺深挾千嶂青山固是耐久交
老檜真成丈人行山童候門驚馬嘶道士疊爻知客訪
情親肯自摘嘉蔬興發更遣沽村釀未妨意行窮勝踐
不用心違嘆仙賞雙峯喚我却西去穿逕縈紆轉修蟒
荒橋下馬久竚立孤塔懷人嘿惆悵多謝山僧供湯餅
腹猶果然虛雅餉只應探討盡老釋坐覺仙凡絶天壤
碎礫誰參水底禪飛蜺空閣雲間仗凌霄固有飛霞珮
塵蒙濁骨何由往歸來閉戶省初念一炷爐香薰宿障
題詩聊復紀勝游永與名山鎮龍藏
游秦園分韻得東字
愛春春淺如稚童愛晴連日無雨風閉門不出春笑儂
百年容易成老翁山茶經霜尚能紅小梅吹雪香正濃
盍不亟倒琉璃鍾主人好意客亦同粉牋乞句酬天公
筆端有氣如白虹少年射虎南山中于今塵土蒙琱弓
安得雷雨鞭蟄龍拊髀浩氣亦欲東
安居道中
上如躋雲下臨淵亂石當道如防賢遥看一鳥轉絶壑
鳥巳烟沉吾木末晩風吹雪作雲飛山中更添一尺泥
歲華如此猶浪走梅花思人越消瘦
同常和仲謁照老和仲有詩次其韻
杏花一株凌曉寒刮眼創見春風還天涯作客歸未得
主人好事容疎頑鳴鳩喚雨綠野淨遊絲掛空白日閒
祗園有僧坐隠几柱杖與子來扣關薰爐午篆轉輕縷
淨缾曉汲翻微瀾禪僧不搖月照水雄辯猝起雷破山
癡兒浪說三組貴向我不博一笑懽歸來妙語出頃刻
照坐綺縠紛斕斑火急為續永和帖清景一失情易闌
東州行上費檢正
東州十刹如西州東州幽爽西喧湫登臨在在有佳處
我來無事得縱游望川致爽兩竒特(兩軒甚竒)雲烟流通東
與北一為清淑一曠遠清者發興遠快目城西三刹跨
一牛(牛頭一山有三刹)五百雲堂老比丘捐金樂施到樵牧不
知願力何年修鄧家名筆難再得苦愛雍熙之兩壁(雍熙)
(兩壁皆鄧隠之筆)貴人摸搨不曾休真是化身千百億府公玉
皇香案吏帆薄三山風輒止來蘇疲瘵十萬家卷縮靈
河一杯裏野人冠服裹狙猿曳裾更欲之何門慙無杜
老驚人句空負陳蕃解榻恩
巖桂堂
湘峯峩峩湘水碧萬古魚龍護冰魄荷衣芷佩凝秋霜
欲誦遺章髮先白天生草木預何事乃與騷人同一骨
今人古人共磨滅惟有芬香埋不得主人手植雙桂樹
寧為嬖玩娛燕席亦知蘭鮑隨所化勉進修名比馨潔
繞除霏霏風襲予欲參靈螭駕寥閴陳辭重華弔屈賈
酌以芳辛起湮欝日暮美人期未來霧濕烟低花蔌蔌
歲庚午予過來鳳驛觀壁間碑刻火池事嘗賦
詩今歲甲午再過用前韻
東西燕鴻長差池二十五年車載脂觀河性在故應爾
化鶴人歸空自疑年來於道覺差近此心頗已忘欣愠
吾兒亦復能此詩鑷白老人休更問(小子生於庚午)
慈雲壁間有楊皓明叔崇寧甲申所題詩和者
甚衆
浮花眩眼朱成碧關渠何事愁寂寂依舊漁竿入手來
老我江湖倦游客徑須一醉抛青春校量細故非高人
茂弘雅量本不爾幾箑能障西風塵
自抛渡未嘗驚恐次公安舟為疾風倒吹幾不
能返自江行未嘗阻風將次沙市風留三日
常時抛渡如不知公安浪高船倒吹數月江程絶無阻
一舍沙頭風泊之因行逢觸發深省無事安平人不領
要知憂樂自相形天馬擡頭見鞭影
劉蜕唐大中時人文塜在兜率寺予嘗讀孫樵
自序其作云大中皇帝嘗有詔褒時之藝能
凡三人而樵居其一曰孫樵有揚馬之文蜕
既同時不應不在褒詔之列士之顯晦固有
定分劉君獨未能忘此乎塜其文予盖疑其
有激也作此弔之
詔書嘗下大中朝不聞稱蜕但稱樵犧樽弃溝俱害性
此理要以達觀超封文為塜嬉笑怒恚不人知防鬼妬
高岸為谷谷為陵磨滅可無千載慮向來述作等俳諧
傳與不傳何有哉六經排孔諱服鄭未勝咸陽一炬灰
虛名誤人箕斗爾引調狙公嗔與喜巳嗤地下有修文
更笑樓成能作記
涵翠亭
太華峯頭花十丈十八韓翁語豪壯法華會上如車輪
跨猊仙人妄與真九州芒芒置勿問萬柄秋塘插寒鏡
楚人裂裳緝為衣一塵涴之色不怡孽童萬死劍斬馬
何物奴言似之者觸花花恐怒且嗔悲風獵獵吹白蘋
我來拊檻笑仍喟欲挽清冷濯斯穢主人囅然客罷休
一醉能銷千古愁
弔李允成知縣
百年造化無遺力霜雪十圍豈易得盲工操斤選樸樕
銅柯石根弃如擲嗚呼斯人何不淑天畀之多人則嗇
白眼千百碌碌子老虎可縛蛟可馘神鋒屢染鷄鶩血
繞匣龍蛇夜悲泣英靈不合世間着蟻宫歷游無半席
不如收拾還山川化為球琳尚華國意氣偶合肝腸傾
手栽檀欒食予實至今斂翼蓬蒿中不與燕雀同感激
霜風吹愁愁更濃屈折長虹玉三尺晨興攬衣發深省
古來精誠可裂石玄堂文成許見不魚與熊掌當取一
飛烏道中
朝發江亭暮山驛面顔塵埃手龜拆弟兄相逐兩浮萍
一盞村醪慰愁寂高堂老人念兒寒兒念老人不得眠
慇懃祝付送書鴈為傳片字報平安
飛烏與正老相值蓋十月初見之夢兆云
憶得初冬忘甲子夜夢與師游破寺明朝東望欲寄聲
我在紫巖師錦水空山行役偶相逢物色看來與夢同
當時夢覺疑非夢今日翻疑是夢中
山口阻風
舟行常有性命憂江風一動令人愁盤渦倒帆日方午
又作賈胡終日留淮山隔江看細小淡掃修眉晚尤好
&KR2144;峩行盡此江來可是愛山心未了
賦壽康海棠
何許園林春最釅海棠萬萬千千點不應惟是錦織成
正恐更將猩血染未開半豆已欲滴爛吐一庭尤㶑灔
窺月洗雨俱可玩抹霧横烟猝難掩梓澤步障烘曉霞
温泉粉玉臨秋鑑相逢但欲酣且歌目送誰言美而豔
桃花何處容面皮欲笑春風無乃僣光翻牖戶翠堆幄
濃逼須眉纈生臉裹頭朝出常苦晩燒燭夜看終未厭
見不數數夢來往百斛可傾心獨欠老來世味薄如紙
斬斷情根須一斂隨身鼓笛本游戲過目埃氛亦俄暫
明朝風雨未可期委地泥沙混真濫憑君但向雪落時
箇裏直須勤點檢
峽中重九以菊有黃華分韻得菊字
江湖浪走嗟碌碌往往佳時忘記錄今朝峽裏作重陽
節物雖同感殊俗終日懸憂湍瀨間何人為唱黃花曲
尚喜樽罍餘舊醅不然何以慰蕭索每思在家天氣好
一甕床頭撥寒綠欲熟未熟喚客飲婦罵兒嘲醉不荅
只今那能問甜澁况是名樽難重得晩行江干見籬落
小雨霏霏冒叢菊若從主人覓數枝金英未吐心亦足
歸插銅缾對清酌營度肴蔬選橙栗茱萸在手花在頭
起舞狂歌忘為客人情一種無貴賤餘瀝猶能到僮僕
淵明固是羲皇人腰不可折帶難束白衣大自勝督郵
千古因渠重斯節我行四方亦何事此腹能須幾圭撮
並頭鷄鶩不自厭仰首高飛愧鴻鵠酒闌獨誦歸來章
醉面如頳背如沃
枕上聞櫓聲
勸君不須下瞿唐順流從此道路長勸君早上瞿唐去
遡流雖艱近家鄉我今出蜀幾寒暑催歸苦念家人語
更煩舟子策全功疾趁鳴鷄起搖櫓
晚步江滸有得黿大如箕贖放之隣叟言此家
前數日巳嘗得一煑之通夕旦發盎視之黿
忽引首以水噴其面兹亦可驚異者作是詩
以為好殺者之戒
卷帆江臯日西斜散步聊縱腰脚麻有黿如箕誰所得
繩貫四足尚喘呀偶然相值不忍去倚杖却立空咨嗟
客嚢雖云甚羞澁數金何惜死可賖破筐解縛置池上
初猶不動如磔蛙舟人共觀各呼舞稍稍有力能爬沙
須臾一躍不復覩去侣蛟鱷朋魚蝦隣翁又傳可愕事
宜誌簡牘懲凶邪近嘗得一付湯鼎通夕爛煑勞薪葭
黎明發盎欲下箸以水噴面搖其牙此言聽者驚自倒
小人不戒愚何加我今贖放豈為德逡廵得脱汝幸耶
不須叩門問長史無用染指嗔子家祝黿好去勿浪出
水有網罟陸有罝作詩快讀不能寐展轉屢見燈生花
放魚
溪媪雙魚入手中鬐鬛不搖猶眼紅咫尺波濤即胡越
不忍觳&KR1100;人心同小舟自放清江側為龍何以報我德
只須旱歲活焦枯不用明珠光的皪
遂寧登舟
江流不知幾曲折但見遠樹合復分上灘下灘櫓聲急
眠沙白鷗如不聞山行畏遲舟欲速試較里程翻詰曲
都緣歸計失平章端恐青山笑人俗
舟着淺
御風起帆如彍矢不能萬里猶千里中流浪頭屋高起
誤入淺洲舟閣底愚公不量欲移山篙人伎窮客長嘆
世言卒行好步難何如一棹夷猶間
鄂渚大風
萬艘相銜繫江渚夜半疾風來莫禦舟輕力孱費支拄
大聲舂撞如臼杵千金應有覓壺人冤呼倉黃那忍聞
吾顔死灰魚鼈喜公無渡河公不止
訪楊少虞得小詩併呈才夫
坐遭飛埃眯雙目不應更到琅玕腹青山為人作禦侮
對面亭亭削蒼玉公子翩翩故自佳我來空嘆駒局促
抱冰嚼雪豈能清火裏芙蕖初出浴
舟中夜讀蟠舟詩
夜讀蟠舟詩如共蟠舟語五年别淚隔秋風萬里孤舟
泊寒渚行盡諸方勘盡禪此句逢人未曾舉東坡老人
喜流涎荔丹元似江瑶柱
雜言二首
春來無處無芳草但覺故園春更好海棠前日夢見之
今日看來渾未老櫻桃紅杏相因依梅隂吐芽青滿枝
世間亦有如意事酒熟正是花開時
一萍無根託瀰渺分頭常多聚常少天涯碧草又傷心
况是一分春巳了啼禽飛來窺酒樽樽中綠波吹鱗鱗
東君可只令人瘦更在花邊冷笑人
十八日同少虞才夫子友子西泛舟
清江不知日夜長前日平流吹作浪得得來尋白鳥盟
仍喚津人操兩槳殘紅漸稀綠漸多苦留不住如春何
細看恰有三十日我醉起舞君當歌紫微玉堂九天上
人非仙骨何由往舟中俱是斬蛟人洗眼待觀龍虎榜
夜歸錯落北斗横轉枕喔喔塒鷄鳴一春常嗟睡不足
幸無官事莫相驚
次德茂湖中韻
秋風早已來吹人朝數暮數唯歸程白湖粘天行未了
單舸夜泊令人驚更闌剪燭共愁語酒醒彈鋏為商聲
篙兒飯飽便熟睡那識懷家去國情
次德茂菱花韻
菱葉寒陂收曉鏡蕭蕭獨伴黃蘆暝自同香草入騷吟
不羡玉臺春壓鬢三四鳬雛傍母眠盡付與秋秋亦領
更看細雨出魚兒江上老翁漁未竟
萬安道上逢牧者
暖日平崗牛數尾短蓑破笠三四子牛饑吃草渴飲水
牧兒仰卧不搖箠人牛意閒俱不知笑我駐車獨移時
薄暮騎牛却歸去晚烟遥見隔林炊
登無為冠鰲亭分韻得山字
岱嵩拆裂滄溟翻驚魂去幹呼復還故人勸我勉自寬
聖貴揚名懲毁殘十生導師超物先誓言一拜蠲冤煩
曉暾破霽山雲搴匹馬弄袖風翩翩解鞍投寺日幾磚
莧蔬宜我詩腸酸危亭飛出峯之巔闇黎慇懃勸躋攀
我飽聞之意欣然兩脚酸澁怯不前清景一失矢縱弦
藜杖到手勿作難萬杉夾逕穿蜿蜒坦如康莊駕輕軿
山鬼作意發天慳似求清詩藻幽妍憑欄寸目攝大千
萬里碧玉圍青天遠樹如髮山如拳孤鴻滅没昏蒼烟
九關上羾須臾還以氣為馬不用鞭冠鼇榜亭固寓言
亦恐蓬嶠神作遷雲旗往往來飛仙切勿投餌憂崩騫
壯哉古邑雄兩川眇然下瞰廼爾孱可憐居人蟻紛闐
擾擾膏火日夜煎強弱角鬭觸與蠻豈知共住一指端
憑誰與此曠蕩觀定當泚顙頳厥顔向來學道窺微玄
妙諦與世殊越燕空生大覺海一㳙而况此境空所緣
摩尼流光照八埏試將此理攻堅頑客言有句子未參
一杯滿酌澆青山
同馮縉雲游無為以吾獨胡為在泥滓分韻賦
詩得泥字
人言躍馬妨杖藜世士不可汚丹梯人言解牛非割雞
豈信截玉如截泥山林朝士弧矢睽一物異用鵠之栖
妄生濤瀾分畛畦我自局狹誰排擠先生大千一手提
使握鼎鉉如扶犂豈於喧寂心生翳朝驅兩輪鹿護麛
暮閱千紙髮變黳痛者手摩攣者擕蚊虻膚撓夕夢迷
餒蛟仄目初生羝血牙未洗遭燖刲天公付公為旱霓
作三日雨徵可稽(久旱公至連日得雨)詰朝棧路㳂澗溪籃輿軋
軋勞攀躋束縛繡斧揮金鼙吏奉杖屨從小奚指點山
水窮坤倪夜談隠具窺緗綈曠然冥蒙徹甕醯轉變前
境塵却犀我自嘆駭失徑蹊公如大像頭小低嗟乎太
倉此一稊不從公來噬其臍是山冠冕川東西二大老
文光璇題公不一語意慘悽是以稽首拜馬蹄欣然傾
倒珠玻璃飛天寶熖照栱枅夢中櫂唱驚鳬鷖挽衣不
留恨空齎悲願苦切哀黔黎早縛渾厥臣羌氐快讀大
頌崖天齊把茅歸謝黃金閨收拾伊傅從阮嵇為公再
歌歸來兮
遊温湯
丹雛振翰栖佛屋蛟吻吐泉供客浴東華夢破軟紅飛
不肯隨人到岩谷扣欄投餌魚羣喜一鱗圉圉獨去之
萬里歸來狎鷗鳥青波如鏡鬢如絲
七月十七日游浮山值夜未快所觀急歸作詩
田疇渺渺平一望側嶺横峯環四向那知中有此巉巖
倚天削鐡三千丈坤靈湧出薦地寶方嶠飛來憩靈仗
我來暑濕未解圍薄日烘烘雲盎盎投鞭濯手趨深殿
稽首虛皇注遐想黃昏食罷亟就枕殷地鼻雷飜疊嶂
夜深風雨來萬騎勢欲拔山投莽蒼明朝幽徑一丈泥
淺猶没屨深没杖仙游咫尺邈霄漢但倚危欄嘿惆悵
琳宫危絶何由上祕洞幽深倦探訪獨尋荒碣考歲月
更覓遺民問疇曩雲舄朝飛溪漲深玄猿夜荅空山響
過門初欲快雄嚼染指誰能當大饗會求靈藥插羽翮
未分風帆隔崑閬詩作監盟神所臨後約有期吾敢爽
