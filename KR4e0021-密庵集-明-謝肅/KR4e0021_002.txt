密菴藁丙卷
門人始寕任守禮校正
沛郡劉翼南編次
近体五言
送劉用章郎中赴浙東李司徒幕
戰塵猶未息推節佐中台幕府安邊策江山祖帶杯將星
臨越地王氣藹蘇臺努力成勲業徵書早晚来
將往齊郡别相知者
佳期定何許遠别在于今去路随歸鴈幽懷托素琴春波
楊子闊雲樹穆陵深相望餘千里瑶花好寄音
弔齊女墓
昔齊景公涕泣而女于吳女悲思父母之國及病
且死曰必葬我虞山之顛以望齊也吳如其言而
葬焉在今常熟州洪武元年三月十一日余將秪
役于齊道出墓下以謂女之扵齊父母也扵吴夫
婦也然自吴望齊之心之死益篤不以義合而移
天属亦至性哉而世傳望夫石往往詠歌之不置
乃如齊女之望父母其詠歌曾不少見余甚悼焉
賦五言律一首
遠嫁悲金屋長歸托翠岑當時女吴泣萬古望齊心夜月
青蛾細春花玉色深吾將適東海撫事一沉吟
望海門
海門天所闢潮汐幾㫪撞紅吐三竿日青吞萬里江鯨波
浮井邑蜃氣湿&KR0657;窗利&KR0881;無辝險閑鷗泛一双
淮海懷古
淮隂訪韓信海上吊田横相去四百里青山接故城風塵
孤客淚義勇二豪名倚劔哦前史中陽太不情
過秦門(在海州)
秦帝何多𣣔劳民不暫閑𨳩關吞六國臨海望三山仙舸將
風觧延輿載鮑還空令胸石闕相對愧蒼顔
登東萊郡城楼望海
暘谷知何地東萊倚郡樓日華明海夜沙色淨天秋徇禄
寕無耻歸田可自由望中三島近便𣣔附仙舟
旣至濰州寄同考禮者膠西張紳士行上元楊翮文
舉吳郡錢逵伯行鄭元長卿嘉陵楊基孟載吳興牟
魯仲望燕山翟汾文中東嘉余尭唐(臣)諸暨姜漸羽
儀余上虞謝粛凡十人皆自浙西而至南京者也
百戰重城破諸公此日危忽收文苑士同草聖朝儀一苑
非余僭孤生念母慈故鄕瞻望遠愁絶&KR4018;成絲
次舍弟忠寄楊胡二守韻
伯兮憐叔也猶着密縫衣萬里長于役何年却賦歸越山
薇露長沅水鴈秋飛倚望劳慈母書來慎莫稀
次韻送周府引禮舍人崇德程原道奉使入越買茶
北還
萬重盤鏡曲雲戞馬頭飛榖雨春芽摘東風使節歸吳鄕
歌棣萼梁苑賜朝衣還念烟霞客聽鶯獨掩扉
長律五言
送錢匏菴參政再鎮兩淮二十二韻
豪傑扶昌運藩垣托近臣眀威重授鉞專制獨持鈞幕府
臨淮甸丘山奠楚民雜耕洪澤曉列戍合淝春可但嚴中
閫應湏守四隣青徐雲擁塞襄漢月連津破敵樓船壮衝
虚銕騎駪三軍歸節制上相倚經綸超秩袍裁紫安&KR2173;印
佩銀玉龍盤節潤&KR0865;馬鑿蹄新慷慨踰天塹從容静塞塵
輕裘垂帶緩横槊賦詩頻明審秦王猛廉清漢祭遵戎兵
終淨洗倉粟要相因絃誦興多士謳歌樂野人長才今盡
用屈志獨難伸兩楚從游地三吳送別晨未能蠅附驥常
恐玉為珉自我逢時否湏公解世屯旁恩流草澤包貢上
楓宸復見車書混仍還風俗淳功成當入覲高閣畫麒麟
江隂江舟中次錢塘趙用行韻(時往齊郡)
風流白面郎生長古錢塘麗賦千金直雕弓二石強上堂
辝父老謁帝入明光玉醖初筵賜宫衣内使將萬言論至
治一德頌興王共擬龍騰劒那知驥服箱高才憎命逹薄
宦幸時康試鼓琴三曡仍傳酒一觴早鸎啼野館獨燕掠
雲檣江塹雄南紀河流帶北方雨晴關樹碧天闊海山蒼
浩浩登長路悠悠別故鄉王程知有限民社視如傷養爾
風鵬翮終當九萬翔
太行山五十韻
洪武十年余自越中北走燕南西度太行寓并汾
南取道于覃懷絶河汴淮江以還盖太行東西咸
歴矣乃作是詩
宇宙尋陳迹山川攷夏書遂浮天塹筏来駕太行車脩坂
雲端走連峯石上驅岧嶤赴脩武綿亘逹幽都既接常山
峻仍臨碣石孤大河三面帶滄海一浮盂大井關雄壮羊
腸路欝紆八陘天設險九塞地呈圖河翔元爲脊星躔恰
應樞隂陽鍾秀異土壤劇膏腴五榖資民食群材副國儲
蕭森羅杞梓卓落挺杉櫧檜栢參天直槐榆向日敷隰原
紛黍稷畎畞雜稉稌牟麥先秋刈蔓菁冐雨鋤翠叢分韮
薤碧蔓引瓜壷豈但羣𬞞囿由来衆薬區人參供土貢國
老應時需苓産松根美脂生石裏濡眚應蕤核療嗽必欵
冬除參錯梅桃樹崢嶸橡栗株霜梨包水碧露棗濯珊瑚
百谷喧啾鳥重淵撥刺魚磨牙衝猰㺄過跡看扵莵木客
頻来往清猿或嘯呼陽坡奔鹿豕叢薄隱熊貙動植皆云
遂躋攀敢憚劬哦詩泣山鬼岸幘似仙儒流水鳴焦尾晴
虹拂湛盧蒲萄微醉了𣏌菊飽餐諸芊茂眠欹藉泉香渴
屢鄭白雲生絶壁古雪積深渠環塢疑城郭回崖失道涂
炕烟多燠寝陶穴盡安居生齒何其衆淳風慎莫渝觀游
吾豈倦行邁僕將痡謾爾竆朝夕悠然念古初懷襄存禹
績左右奠堯墟周獵登千騎秦徭塞萬夫蕭王踰射犬漢
祖距飛狐魏武摧輪恐文皇扼竇謨陘兵楚王信晉甲李
司徒出壘曾戡史臨汦更斬餘飛揚皆自此形勝定何如
聖主家天下蒼生率海隅兹山鎮中域爲國壮方輿偶踏
烟霞表聊將意氣舒揮毫余解賦好事孰言迂始怪夸蛾
負終尋李愿廬烏巾白羽扇放鶴向天衢
近體七言
宋内門
何處前朝&KR0849;豹關海鮮橋上雨斑斑落花暮逐流觴水芳
草春迷曡石山列帝玉魚孤塔底𣑽王金構夾城間空餘
往事南翁說汎海龍舟斷不還
長安埧
海寧州西来往頻長安埧上最傷春東風桃李非無主歸
燕樓臺不見人天末雲帆随望遠雨餘江草喚愁新故鄉
門巷干戈底越客相逢話是真
次韻朱主簿長慶寺賞牡丹
每說花中亦有王解將穠豔壓年芳翠華淺拂春風暖仙
掌高擎瑞露香曾笑太真追勝賞不勞飛燕比新粧風流
今属羣公詠此日祇園醉幾觴
題月山赤水洞天
雲北雲南山萬盤仙人宫闕俯巑岏晴峰落影半天碧雪
瀑飛花六月寒白日雙鸞翔玉宇長年一&KR0849;卧瑶壇桃花
莫使春光老遟我歸来轉大還
送浙東憲史陳天祥歸永嘉
送客臨江小小亭官梅華發酒初醒舟前浪起蛟門白馬
首風回鴈蕩青進食吏人趨傳舍牽衣兒女拜中庭會令
憲法行東國三尺銛刀始發硎
奉賀太尉丞相康里公受苑馬上尊對衣之錫督䟎
海漕
上公仗鉞維藩壮天子臨軒錫馬蕃金織雲龍衣一襲黃
封蠟蟻酒雙樽朝廷有待供軍餉海閫應思荅聖恩將相
兼權真注意好平南服救中原
萬夀寺樓(至正二十三年秋七月来吳中)
萬里涼風獨倚樓望中形势壯吳州北臨江塹由天限西
坼湖波入海流鼓角沉䧺城月曉亭津迢逓野烟秋未應
寶劒終銷鑠光氣猶能燭斗牛
&KR0849;丘
天末諸峯奔萬馬&KR0849;丘郤峙獨超羣鍾聲暁落湖江月山
&KR0694;晴分楚越雲臺迥瑶琴殘鳳曲池深寶劒閟龍紋勾吳
竒觀登臨裏據石興歌對夕曛
劒池
巳聞神劔千年化空俯靈池十丈寬泉脉尚通江海潤龍
光曾照斗牛寒飛梁背負層樓重老樹根將堕石蟠一嘨
蒼崖回殺氣未容仙鬼詠悲酸
蘇臺懷古
鳥喙含羞還故國蛾眉揚笑入深宫龍舟夜醉天池月仙
樂秋傳桂苑風錯料敵讐難遽復那知覇業易成空層樓
景物如前日麋鹿自遊春&KR0708;豐
和陳希白參軍垂虹橋
長虹化作石嵳峩震澤東頭飲逝波勢扼魚龍潜水府影
連烏鵲跨天河勝游應去牽牛近壯節真乘駟馬過今日
地維方板蕩力扶砥柱意如何
送舍弟忠歸上虞
汝兄随牒猶為客吾弟从游巳弊衣覇國江山孤劍立海
天風雨一帆歸慈親髮白生新念先隴松青慨遠違亦欲
載書還別墅于今長路有危機
題天台陳彦脩所持畫扇
同客天涯又兩秋每因圖畫憶東州花&KR2173;得句吟偏好馬
首逢山看未休江海荒涼漁艇小乾坤浩蕩&KR0708;亭幽何由
從爾月丘去更挟飛仙到處游
眀月湖舟中呈匏菴
海陵纔過又秦郵甓社湖中看白鷗鴨綠映空春漲闊驪
珠闘月夜光浮暫經洲渚聽蛟杼真似神仙共綵舟俯仰
山川風氣混椘人強半作吳謳
登山陽郡城有感
麗譙雲起晝冥冥萬里吹醉眼醒地控東南淮水白天
垂齊魯太山青空聞得士居海島誰觧分軍出井陘畫角
暮哀城上月向来豪傑已凋零
韓信城
淮流浩蕩楚原平嘆息英䧺不再生天日可明歸漢志風
雲猶似下齊兵千年城郭名空在百戰山河妵幾更還酹
將軍一杯酒黃鸝碧草不勝情
洪澤
東流澤受群流廣遠近雲飛倒影過萬古蛟龍深處有太
隂雷雨四時多牙船實欲通淝水錦䌫虚疑轉汴河會整
廢田重灌漑楚農齊唱有年歌
覇王營
將軍追鹿擁強兵叱咤諸侯盡膝行義帝弑来臣節失楚
人歌動覇心驚乾坤故壘餘形勝鄉里遺風尚戰爭青草
白波淮泗遠為誰擊劒烈風生
龜山
天際清淮春浩蕩雲&KR2173;故堞暮嶔崟佛狸百戰鈎車郤水
獸千年鐡鎻沉舉䋄老漁沿碧浪維舟孤客蔭青林勝游
誰在坡仙後滄海中原感壮心
泗州
暫艤戈舡上泗州兵餘城郭似荒丘楚山猶是東南冠淮
水何爲日夜流斷砌落花官舍靜夕陽歸燕野堂幽旾光
如此非吾土擊筑尊前感壮游
盱眙
長淮清泗東南闊苐一山當碧漢横勝地幾回經戰馬客
舟千里聽啼鶯波濤晴動僧伽塔草木春深義帝城天際
汴河來衮衮陳留遺俗冣關情
臨濠
吳船萬里泊濠州滿眼烟花亂客愁白骨近郊頻戰伐綠
尊何地獨追游觀魚月靜高臺上解佩風生巨石頭最愛
塗山青未了幾時玉帛會諸侯
逍遥臺
逍遥臺倚青天外玩物何湏與物齊出水游魚觀未了穿
花飛蝶夢先迷悠悠蒙縣閑雲近渺渺濠梁落日低若得
先生重說劒乾坤容易息征鞞
硤石山
淮甸西頭尋禹跡維州硖石見輈暾石從厚地分雙壁水
遥天注一門洞泊雨添波浪湧芍雲接樹林昏會脩
故壘防津要不使奸䧺事併吞
夀旾晚眺
從征淮右身何遠悵望江南眼欲穿天入故鄉山幾點雲
低旅帳路三千紫金草木連森戟清鏡波濤渺畫舡只恐
劒鋒虛用盡平蕪落日思茫然
送蔡參軍南還
上相捴戎臨閫外參軍奉使趣征西長江波浪迎龍節兩
楚風雲入馬蹄出塞新詩工自賦擊壺如意醉能携䧺藩
歸報&KR2173;疆事萬里行將息鼓鞞
次韻荅沈元昭縣尹淇溝書懷
淮南游子憶江鄉五月芙蓉集露裳失意未應書咄咄生
涯祗合問蒼蒼本随黃鵠遊雲海豈逐秋鴻恋稲梁此日
襟期同沈約臨流濯足楚天長
淇溝呈錢匏菴參軍
越客歸舟發楚鄉淇溝落日照衣裳浴鳬飛鷺波光淨遠
樹平蕪野色蒼興在九霄騎赤鯶萝驚孤枕&KR0836;黃粱參軍
坐上多親友獨有玄暉返路長
詠錢參政小桃
淮楚兵餘花木少小桃開得一株新平分阿母池&KR2173;景淺
發參軍幕下春紅雨未飄鸎語細綵霞初暖燕来頻垂簾
能隔東風態只恐皮郎賦未真
復用前韻
每愛夭桃紅勝錦桃紅何似客愁新去年花裏曾傷別萬
里天涯又見春芳景易随流水&KR1180;多情猶韻玉笙頻劉郎
白髮風流在莫道尋真未遇真
悼楊參政
將軍百戰成勲業一死何慚四海聞鬼馬夜嘶淮甸月王
姬朝泣楚天雲殺身誰似田横客失道空嗟項藉軍頼有
此心忠義在汗青不滅史官文
次韻張雲門中尉望太湖一首
雲門旌節駐西山注目平湖浸兩間春雨浪高魚欲化夕
陽沙遠鳥遲還龍都雖限天為界覇國休憑水作關日夜
戰船爭利涉鴟夷何可便投閒
送淮南陳副樞之行宣政院同知
長擁虎軍紆將略忽分龍節出春城朝恩固合加先逹祠
禄由来養老成浙右湖山新象教淮南草木識威名賜環
早晚居君側前席何湏召賈生
長至
又見一陽生仲月誰知獨客最傷神天涯霜露深先壠塞
上干戈隔故人無酒步兵仍似醉倩金曲&KR0647;豈憂貧唯應
天意同人意欲放梅花樹樹春
天平山拜范文正公祠
獨倚天平望八荒白雲泉上每徬徨雙崖𨳩闢龍門壮萬
石縱横&KR0849;陣張江塹洪波浮舸艦洞庭飛雨洒衣裳于今
王佐關心切魏國祠前一瓣香
金陵懷古
覇國江山天下壮興王人物向来稀花餘吳苑迷仙仗
拂陳宫見舞衣北府駐兵猶昨日中原雜虜幾斜暉自南
混北歸真主六代空慙事業微
泊吳郡望亭眺靈岩尚方諸山
江舸南回艤望亭東風綠髩欲凋零山川揔属春光好草
木猶吹戰血腥香徑燕歸誰舊識尚方鸎囀我曾聽遥憐
三百題詩寺石上藤蘿雨後青
入閶門
亂後閶門暫得歸莫春三月馬騑騑桃花也復如人面柳
絮依然點客衣畫舸神仙流水遠綵雲樓閣劫灰飛姑蘇
兩度看游鹿莫倚東風問是非
出崐山候海舟
薄宦頻年勞遠道多情對酒戀春華棣花天外遙思弟桃
葉風前倍憶家寂寞崐丘彈佩劒蒼茫瀛海駕飛槎此身
歸定知何處還信吾生自有涯
登常&KR0836;極目亭
虞山積翠横東海上有岧嶤極目亭井屋鷄鳴穿暁靄石
潭龍影落秋冥風回江塹飛濤白天入蘇臺遠樹青何處
言公餘故宅畫橋綠巷眼偏醒
泊福山
青山如釡覆江臯甚欲持竿坐釣鰲揚子波聲東注遠狼
峯雲氣北来高天妃旌節還清廟海客帆檣擁莫濤想見
岳王飛度日馮夷擊鼓送旗旄
狼山晚泊(在通州)
巨鰲翻動蓬莱石五朵芙蓉落楚天過海每来青鳥使浮
江重駐白狼仙雲霄鵠影旋孤塔風雨龍吟出九淵閑覓
舊題看歲月滄波老樹莫崖前
登益都府城寄呈東莱劉用章通守周仲瞻經歴
城頭鼓角落梅繁休道戎兵列萬屯十二山河空伯國三
千賓客更何門遼東避地風流遠牧野陳師節制存何限
古今登眺意斜陽芳草滿平原
臨淄感興
古人巳盡王覇略榮馬還過營丘城風低麥壠見羊虎燒
斷棗林經甲兵田壃塜帶牛山碧王蠋家臨澅水清世事
浮雲忠義在悠悠行路也關情
海廟(在莱州府城西北)
神龍宫宇俯滄溟變化無端善赫靈每作時霖蘇后土又
頒王號出彤庭天連萬里長沙碧日照三峯絶島青亦欲
攀鱗游八表仍嗟蹤跡似浮萍
青州即事
東秦兵後半荒村尚覺遺黎可自存黍子酒醇終日醉木
綿衣厚一冬温炊烟入炕家家榻刺棘苫墻處處門便擬
卜隣依朴俗共栽桑棗滿平原
治書文公奉詔求賢遍歴三齊其還朝也詩以送之
明主求賢頻下詔憲臣奉使豈言勞劒光射日嵎夷近馬
首衝雲泰岱高莫數夷吾為國士浪傳景略是人豪巖廊
百有賡歌在欲理朱弦未敢操
寄武昌舍弟忠(青州作)
汝南吾北兩羈身白下分携淚滿巾書劒幾年勞遠道干
戈萬里隔慈親悠悠海岱浮雲晚渺渺湖湘碧草春何日
得歸茅屋去會稽同作采樵人
歴下獨游
李杜風流都已遠秪今名士况凋零自携一斗山東酒重
上千年歴下亭小海北涵羣水碧䧺城南落萬峯青蕭條
涼雨天涯霽脩竹啼鸎最可聽
濰陽道中
白狼河上發牛車兩岸長風走碧沙黍壠黃侵雙隻堠棗
林紅帶百千家低鬟處女方鎌荳半醉村翁屢進瓜極目
平原天浩蕩故山何處海西涯
下邳待月
萬里吳船泊下邳秋風短髩欲成絲孰無韓信酬金志巳
後張良進履時河水東遷非禹跡嶧山西峙尚秦碑鱣魚
黍酒沙頭辦今夜如何月上遟
泛黃河(古河自碣石入海至漢屢决南遷以為河失故道殊不知禹貢浮于淮泗達于河則今之河并泗入淮亦故道也)
八月高秋泛大河笑呼河伯起聽歌自從雲漢浮精氣誰
鑿龍門殺怒波故道千年清泗合&KR0765;風雙艣宿遷過杳然
欹坐如天上試挽雕弓射白鵝
泛江
大江秋盡浪微茫一鴈随風度夕陽碧樹天横甘露閣黃
花人醉廣陵觴中流雙櫓鳴鵝&KR1295;明月清簫韻鳳皇最愛
金山落吾手滿襟雲霧泳龍堂
鎮江多景樓次劉改之先生韻
一劒南方定九州秪今風景不生愁山標萬里朝天望江
洗中原被髮羞綠樹馬嘶陽羡道青雲鶴唳廣陵樓兩京
巡狩湏過此長見飛龍挟綵舟
次韻姑蘇紀事
桺橋槐市俯江波萬騎長從秉鉞過樓倚五雲簾幕杳地
連三楚甲兵多玳筵畫省誰陳醴絳燭牙舡有舞魔不道
太湖全失險合圍城外已吳歌
浙江亭漫興
樟樹孤亭望會稽烟波浩浩使人迷此身漂泊半天下雙
淚潺湲盡浙西鴈起長汀秋葉脫鶴歸華表海雲低典衣
也就壚頭飲欲寄鄉書醉懶題
還至會稽寄鄉中諸公
南北飄零短髮斑故鄉今喜得生還大車碧輾中原草小
舸青看兩浙山五斗米輕元亮達一杯酒重季鷹間預欣
會合應聮句捲海搜春思不慳
庚戌秋七月中山劉坦之先生補註選詩辝簡而事
明論切而指逹正五臣之荒謬黜蒼山之淺鄙擷花
采實成一家言盖可以行今而傳後者也詩以美之
西風吹雨作朝晴覧鏡應憐白髮生金馬玉堂寧入夢石
田茅屋豈關情五言謾寫林間竹初醖聊飛海上觥不有
簡編工着述悠悠百世竟何名
九月五日與陳淵如劉主敬同登湖陽諸山
白馬湖陽多好山小笻不借共躋攀澄波海上疑瑶席遠
嶠雲中見翠鬟雨過谷流穿樹碧天清崖露浥花殷便應
結屋依東崦長服朝霞駐少顔
寄舍弟忠原臣二首
震澤烟霞失釣槎龍門風雪阻行車別来遠道驚蓬髩夢
裏清樽對棣花萬里移書方占籍九秋看月定思家卧談
往事知何夕注目沅湘鴈影斜
又
讀書也自碩爲官不道驅車值路難今日時清身拓落何
人喜極涕汍瀾未從玄圃安丹鼎終倚扶桑把釣竿蘭岳
夜来秋雨急松雲深護鶴巢寒
自蓀溪上湖頂至查湖唐志道別墅
芳蓀溪上度橫橋一逕緣山廿里遥懸&KR1543;百尋穿石罅晴
暾五&KR0694;上林標振衣蘭岳乘雲氣𣪚髮蘿岩看海潮晚酌
隱君湖墅好白鷗波闊樹䔥䔥
自查湖下湖頂還蓀溪
大查湖曲路逶迤北轉蘿岩萬石竒返照弄霞姜女嶠泠
風激樹鴈門祠水犍稳載蘆簫響山鳥驚看蓆帽欹黃葉
滿林茅屋近不妨吟嘯過溪遟
同朱伯賢先生劉茂之處士王廷玉氏游皂李湖山
觀趙府判墓
皂李湖東杖屨游青山碧水共夷猶菱荷風急歸舟晚松
栢雲深古墓秋巳得竆源書白石更應垂釣坐滄洲閑身
随處堪行樂莫問誰封萬戶侯
辛亥冬十月九日從余兄原禮及陸好問劉主敬同
登蘿岩倚聖屏憩禅菴飲清涼池臨筀竹&KR4118;謁龍湫
玩仙李遂宿絶頂看月明日南俯大小車岩望東西
二嶺還北崖瞰石龜石笋復游眺久之乃下山所得
竒勝賦長句五首
虞丘東北有蘿山千丈月梯半日攀磐石醉眠天籟發孤
松笑撫我心閑海澄采薬仙舟外雲暗蔵書禹穴間且就
草堂留一宿東峯和月弄潺湲
雲際捫蘿倚蔚藍聖屏北面憩禅菴萬年龜化厓間石勺
水龍蔵樹底潭倒看溟波涵返照遥臨吴嶠帶晴嵐振衣
自愛登千仞不獨烟霞最所耽
絶獻岧嶤萬仞崇平看河漢亘長空清涼池靜魚吞月筀
竹厓高&KR0849;嘯風興在石潭仙李碧夢回雲榭佛燈紅十年
塵土今瀟洒来往當為采蕨翁
曾游海岳極幽遐况在鄉山意又加巳旱欲呼龍作雨未
春先借李生花匏尊玩月東西嶺金策穿雲大小車若得
結茅依翠谷只憑義易了生涯
山勢東馳復北盤巉岩峯頂土平寬風迴丹壁江湖動天
接青蘿日月寒鍊玉魏公来九井佩霞姜女度曾巒爲余
細說玄宫秘石笋凌虛也不難
挽王豫齋先生
槐樹生隂晝滿庭風流儒雅想儀刑養親固巳營三釡教
子還能受一經四海交游如昨日百年耆舊見晨星東風
忽斷人間夢愁絶西原草&KR0694;青
