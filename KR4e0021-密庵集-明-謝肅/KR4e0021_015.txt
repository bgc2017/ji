書後
明謝肅密菴集文淵閣著錄者爲八卷本據提要言自永樂
大典中輯錄而成蓋原本之亡佚久矣余於辛未殘臘於厰
肆覯此洪武刊本驚爲罕秘亟以善價收之已而與夏閏枝
前輩晤談知其亦藏有十卷本其付梓則已在天啟五年余
爲作緣俾歸之北平館庫夫以乾隆全盛之日徵書詔下海
内圖書鱗集館閣提要即云傳本久稀藏書家罕著於錄而余
乃於無意中同時並獲兩帙斯亦奇矣原書半葉十二行行
二十二字黑口四周雙闌密行細書猶有元時風範卷首有
門人始寧任守禮校正沛郡劉翼南編次二行以劉序攷之
其鋟梓之日爲洪武三十一年戊寅距密菴之殁已十餘
年凡詩五卷卷以天干爲第文之卷帙亦如之自甲至癸都
為卷十洎天啟重刊雖仍存天干之字然已逕改為卷一至
卷十非復舊式也密菴受學貢玩齋尚書故所作古文詞格
律具有法程戴九靈盛稱其紀行詩追蹤少陵可以正史之
訛謬補志之缺略為文尤高出時輩有古作者之遺風生平
博學負氣既不得志於有司遂遍游西北山水盤桓於齊魯
燕趙晉魏之郊感今懷古文氣益以壯盛常與唐肅齊名稱
會稽二肅洪武中葉後任閩憲風裁峻整劾布政使薛大昉
不職寘於法出按漳泉有移文驅虎之異是其懷負閎奇不
徒以文字傳世然終以坐事被逮為土囊壓死獄中誦其文
者亦可悲其遇矣至遺集流傳先後凡有三刻初刻於本邑
為洪武戊寅即此本也再刻於錫山為隆慶已已三刻於粤
中為天啟乙丑北平館所收者是也顧有不可解者据從孫
瑜序言原刻板藏縣庫四方學士宦游過此者求索無虚日
不一二年板即刓敝漫滅是其流布於遠近者計不下千百
帙乃至隆慶初元師巖重梓時舉家藏舊帙旁索親友故家
而殘文缺字參互校訂竟無由補完以致空楮墨釘彌望皆
是展卷之餘横生荆棘余藏此本前數卷漫漶之處亦多因
取天啟本互勘略加訂正兩本皆脱失者更就閱文津閣本
補之其無可取証者咸付闕如第亦祇餘十一耳此本前有
汪鏞題識一首文字簡略少所發明别有從孫瑜玄孫讜六
世孫師巖七世孫偉諸跋非此本所宜有然錄之卷端於此
書重刻之源流藉以攷見亦不無禆益也茲以閣本檢核所
佚詩文詳列其目於後然此本無而閣本有者亦得詩二
首不知輯大典時於何取之疑莫能明矣乙亥七月二十五日
江安傅增湘識於萬夀山之邵窩
