密菴文藳癸卷
䟦
書迂樵傳後
吳郡俞友立氏自叙其平生出處學術之槩題曰迂樵傳間
以示余請書一言于後予何言以書之哉然予嘗讀五柳先
生傳以謂陶靖節避世士也反若汲汲扵身後之名何耶及
讀無名公序則見邵康節亦傚五柳而為之豈其意皆有所
在歟何其異世而同符也盖靖節有志當世而遭晉宋之易
代耻仕二姓遂不復仕既無事功以白于天下故自述其&KR1167;
情之實而載之文者亦欲使其名之稱于沒世耳若康節則
不然康節以天挺之豪當宋治極盛之時又有韓冨司馬諸
大賢為知已在康節亦可以出而行其所學矣康節乃弗之
仕而唯探月窟躡天根以自得其性情之樂者豈以事功則
司馬冨韓方立扵朝不待扵已故耶夫性情難述事功易書
陶邵二公它日既無事功以書于史官史官述其性情㦯失
其實則非所以為二公矣此二公所以自為之序傳欤雖然
二公者皆豪傑有為之才也靖節欲為而不值可為之時康
節值可為之時而不必為故康節之彂扵咏歌者皆世外無
窮之樂而靖節之彂於咏歌者皆世内無窮之悲嗚呼吾未
嘗不扵二公出處之際而有以觀夫世道之隆汙也今迂樵
不欲仕斯時似學陶靖節以大易紹其家學而究夫環中之
妙又似學邵康節盖將兼二公而學之者邪當其游戲乎天
根月窟則夫世事之可悲者固皆不足以撓其樂矣苟能相
時而起本之&KR1167;情而施之事功是又善學陶邵者也夫既善
學陶邵矣又何患乎名之不稱于後世也哉在自勉耳遂書
于傳後
書唐李鄴侯傳後
右唐李鄴侯傳二卷天台朱君伯賢之所脩也伯賢先君子
約齋先生扵元政漸弛將亂之際每令誦習鄴侯家傳此其
心之所存為何如然當世終不能用先生先生殁餘三十年
板蕩極矣而君之袖蕳猶存頋以其文漫誕間加茟削辝蕳
而義該使鄴侯輔唐中興勲業赫赫于目前者其以約齋之
故也歟昔張魏公佐宋南渡猶諸葛忠武侯之相乎漢也盡
瘁出師規復中原功雖不成而志則甚偉故其子敬夫為脩
武侯傳焉今君汲汲焉以鄴侯之家傳是脩則亦聞其風而
興起者乎夫魏公行武侯之志者也約齋存鄴侯之心者也
然鄴侯之出也天未厭唐諸將傚忠故其復兩京也易武侯
之出也漢運既去羣䧺角才故其還舊都也難非其才智不
相及之謂也或曰跡魏公之行事固似武侯矣以約齋而視
鄴侯曾何勲業之可並稱邪曰嘻是殆以隱顯而論夫士者
也亦安知約齋非方隱之鄴侯鄴侯非已顯之約齋乎故欲
知約齋之心者觀於鄴侯之傳則得矣而二傳之修皆以子
而寓乎其父經世之心志焉豈徒然哉豈徒然哉
䟦聽松樓記後
右聽松樓記今靈隱住持白雲悅公為来上人譔者其詞意
足矣上人復介陳淵如請予題其後曰夫松無聲激於風而
有聲聽是聲者以為出于松邪出于風邪必出于松則風之
被物無不有聲可聽豈惟松哉必出于風則風之在他樹者
聲不松若惟松遇風則其聲細大抑揚鏗鏘要眇雖簫韶之
音有不能喻此幽人韻士所以愛聽夫松也然松非得風則
無以彂其聲風非得松亦無以妙其聲之二者固亦相須而
後足以動人之聽與然善聽者不聽之以耳而聽之以心則
寂然之頃松風兩忘感通之際上下四方何莫非松風也獨
樓乎哉是雖百千萬耳亦聽之而不足獨上人乎哉上人亦
聽之以心而巳矣他日質之悅公其以余言為然乎来
題潘節婦傳
余讀琅琊王先生宥所著山隂徐允譲妻潘妙圓傳慨然興
歎曰嗟乎天下雖大亂而綱常之道在人心者未嘗亡若潘
妙圓可覩也巳妙圓在父母家善女紅知讀書年二十六歸
于徐甫三月為至正已亥之仲春西師攻越允譲之父安率
其子若婦走匿山谷間安為游兵所執刅血被衣將殺之允
譲直前請以身代游兵舍其父而殺其子又執妙圓妙圓紿之
以夫既死我必從爾爾容我㷊其遺骸一慟與訣從𡭗則甘
心矣游兵然其言為掘坎積薪而㷊之火既舉妙圓以錐刻
辝于磗云云即大哭躍入烈熖中以死嗚呼允讓死扵父妙
圓死扵夫夫為孝子妻為烈婦既孝且烈而夫婦兼之千載
之下生氣凛然雖死猶不死也其扵綱常之道亦至矣哉是
宜有述以國史大書焉
題費仲華遺安卷後
右松瓢王先生所著海昌費仲華遺安齋記余得而讀之作
而歎曰方天下承平狃扵冨貴者或穹爵重禄不思所以保
之或積貲貨至鉅萬不思所以散之或置産擬封君不思所
以守之及多故以来身膏鈇鉞而妻子為臧獲者皆是也今
仲華生長前朝而老際國朝太平之盛子孫滿膝下詩書
禮義有以訓之養生送死有以備之其所以遺後人之安者
不亦有似龐公乎故先生之記有曰以一身之安為一家之
安以今日之安為後世之安至哉言乎此雖龐公亦不能有
加扵仲華者也然非先生不足以彂龐公之貽謀非仲華不
足以佩先生之明訓余故樂道而喜書之
誄
黃菊東先生誄
維昔四明文學聿興以傳以習以及先生先生之師戅菴黃
氏其學實博其文則偉凡經授業則貢禮闈先生以試見黜
所司維兹有命得失奚較維慎厥脩先民是傚稽經攷史以
丹以鉛以斆學半于五十年先生曰嘻維畜以施予且老矣
莫遂吾志肆吾之子由儒而醫扵物有濟庶其在兹矧維息
女不與凡子既嫁既㛰吾無憂矣所憂七十曾未抱孫(叶倫)
外孫則秀式悅我顔(叶氣巾)遂采于湖下帷于甥所及我親朋
時節游處馬圖亀書疑義切磨海雲山月載嘯載歌壷觴酬
酢簫笙間作鳥飛魚泳亦孔之樂胡失厥令女以戚其心飲
醑弗旨操弦弗音朔風吹衣孤甥悲呌愴矣登舟言旋海激
瞻彼白日亦翳桑榆以吾于世寧可久居維今之别載見莫
必溘焉露晞曾不卅日大哉死生吾斯反𬒮天理固然先生
何疑(叶魚記)孰不冨貴或不令其終孰不利達或轉以窮維遯
而亨先生有焉不爽于德其歸以全士而及此亦云賢只鳴
呼先生其聞予誄
祭文
禡旗文
天運有𨳩皇帝建極剪除羣䧺無思不服東薄江海西包陕
蜀嶺徼以南来享中國惟彼幽燕犬牙于北帝命大將有征
無釋孰其偏禆羽林之師帝有賜札属我指揮曰部曰伍于
以飭之肆伐有日爰禡我旗中權既肅列隊無違五方以色
赫赫輝輝龍蛇蟠繞鳥集翔飛厥猛莫遏貙虎㷱羆如霆之
擊如&KR3631;之馳無攻不破無敵不摧直指析木伊其喙矣撫我
遺黎歸報天子凡此武功維神是倚神其效靈速我戰士(謹告)
祭盧宗賢文
維年月日親友某等謹以牲酒致祭于亡友盧處士宗賢之
靈曰嗚呼大化之行天清地謐人扵其間萬物之一其生以
死固理之常死非正命胡能不傷嗟乎宗賢何為而死死扵
盛年又何殀止豈賦命固然扵善徒為亦貲産之饒兹惟禍
階役于公倉知出納數孰量斛敢虧莫直其訴遂幽于圄仰
不見天天既邈矣人孰爾憐吞聲銜憤彂疾以卒累然孤兒
泣抱遺骨朝彂龍河夕休鉄甕浮湖絶江濤波不動水神山
靈以莫不情護𡭗游魂得返故鄕故鄕信美又華其屋宜殯
爾柩朝夕奠哭踰月而葬乃練乃祥乃服之禫厥禮孔明何
習俗云衰多所忌諱曾不是思奪孝子志嗟乎宗賢母老子
弱煢煢寡妻家政奚託所頼賢昆森列高門老老幼幼斯道
能敦必恤爾子俾厥家是紹不失士行無改父道益亢厥宗
有此能子爾猶不亡嗟乎宗賢𡭗則巳矣頋惟吾徒匪親則
友或以年相若或以志相同㦯以氣相合㦯以義相從當其
寧處樂以詩酒患難之来扶持敢後詎期一別遂至扵斯會
哭柩所肝裂腸摧嗟乎宗賢既卜玄室以永其蔵其自今日
北風蕭蕭銘旌飄飄一觴祖道濡𬒮長號嗚呼哀哉尚享
階動情明宗友摧巳上䓁字叶韻
祭淛江潮神文
維洪武十七年歲次甲子春二月巳已朔越三日辛未
亜中大夫福建等處提刑按察使陶垕仲朝列大夫福
建䓁處提刑按察司副使費復初奉訓大夫福建䓁處
提刑按察司僉事謝肅何履道謹以牲酒祭于
浙江之神曰
吳越之交浙江中界吐吞海潮㦯小或大滔天沃日雪湧霆
轟馮其氣勢必有神靈烈烈伍王素車白馬倏隂而陽與濤
上下赫赫武穆稱吳越王射潮使伏鐡箭若舂二王攸止妖
遁鬼匿陽矦海若亦率乃職我維司憲偕彼同寅奉
天子命將按八閩羣黎是綏百司是紏頑廉懦立風俗再造
鎮靖一方實在此行道出淛江駕以舽艭惟神祐我濤波不
驚蛟龍黿鼍滅跡潜形太虚空闊山川清美長風送颿一日
千里峩峩閩關不遠伊迩省風問俗使節戾止頼神之休去
險即夷一觴是奠神其受之尚享
閩憲祭所歴山川之神文
維洪武十七年歲次甲子二月已巳朔越二十五日癸巳
福建䓁處提刑按察使陶垕仲副使費復初僉事謝肅
何履道謹以牲酒祭于
大江淛江蘭溪建寧延平福州山川溪灘諸神曰
維孟之春天運載新
皇底其治黜陟羣臣肆我僚友欽承符節再振憲綱爰来閩
粤所歷山川自江而浙大溪急灘千縈萬折乃扵其間峰巒
嶻嶭關塞極天波濤攪雪選舟易馬水陸兼行以莫不寧弗
稽王程何以致此由神之靈神靈伊何正直聦明或山川之
秀或人中之英有感即通如響應聲噫而風颷呼而雷霆斡
旋潮汐舒卷雨暘何神之靈與元氣并變化莫測惟格于誠
我亦誠止神毋我怨我荅神休一觴是奠尚享
告先聖文
大哉聖師道與天契著在六經訓于萬世小子狂蕳講習有
年執此從政神如臨焉
祭先祖丁嶼墓
金峯起伏下作曲池四應明特孕秀實竒惟我祖考卜吉于
兹孫枝衍茂此惟其時肆我小子讀書誦詩叨逢
聖主擢在法司舉善拏悪以公不私天子垂閔有過釋之
八閩蕩蕩憲節再持斯皆祖考休祉所遺蒼蒼松栢窹寐見
而尚享
祭先考後山墓
祖父積德子孫蒙福遠登風憲持節南服八閩是綏羣奸用
削帝憐朴愚宥罪復職時子始生宗祀有承命之曰廌囙
官以名是惟祖父遺祉所鍾夢想塋墓松栢參空
寒食在治所寓祭文
嗚呼吾祖吾父咸令其終遺休委祉實萃我躬既學既仕其
志甚勇沉浮黜陟厥守不動甲子之春
佛宫我謁祠下低佪徬徨黃蕉丹荔庸奠一觴明明赫赫公
神洋洋若或見公五馬雙旌公既戾止公駕復翔我莫公留
公之何方雖不可度于何可忘惟不遠復厥苻服膺尚享
祭蔡忠惠公(祠在泉南萬安橋西北既命有司脩葺畢乃祭焉刻文于祠)
海波混茫江濤舂撞匯為淵澤累覆艨公一驅萬石截險
作梁神施鬼運不日以成人始利扵涉無沒溺殃自大書歲
月著在石章摩挲偉畫如瞻德光雖瞻德光嗚呼厥功不忘
銘
鍼藥二室銘(并序)
金華周玄唘讀書好醫方術學于攖寕滑先生先生生中州
&KR1704;而醫也其用藥絶似劉河間而鍼法則本竇大師凡所砭
療莫不竒中名聞朔南是則玄唘固有所受之矣玄唘嘗闢
二室曰藥曰鍼遇人有疾鍼可巳者砭之藥可愈者療之亦
往往以竒中有聲頋豈辱扵師門邪雖然玄唘之扵攖寧親
炙者也攖寧之扵竇劉私淑艾者也竇劉之所聞風而起者
其扁鵲乎扁鵲身遇長桑君故能以鍼藥名當時而傳後世
後世苐讀其書而欲精其術難也然而術不至于扁鵲殆不
可止玄唘亦求止扵扁鵲哉予既獲交于攖寧又喜玄唘之
術不苟止也遂作二銘使自警焉其藥室銘曰俻物致用惟
精惟英俾斯人壽考而康寧厥道其孰明非神非聖曷全乎
天地之生咨爾君子爕隂陽扵庶萌在䔍其行式昭令名其
鍼室銘曰有微者物其剽也銳以出入萬穴其悪乎已天下
疾盖辨順&KR0647;制虛實然後能中乎隂陽之節若差毫末榮衞
斯遏慎𡭗持操母疎厥術
施氏平軒銘
天道平則泰階弗傾地道平則海晏而河清王道平則萬國
以寧大哉平乎貫三極也三極之道平其則也爰有君子以
平名軒曰斯平也者吾心有焉静則如衡用斯絜矩乾清坤
夷爰得我所予豈能兹時予之志(叶魚羈)平乎平乎子其勖諸
雜著
勸農文
盖聞王政之本實在扵農民命所係莫先乎糓榖出于農農
其可不務乎是以皇上建極以来累頒制詔既嘗免
租稅又使闢田野社稷之祀雖有司巳行而土糓之神則閭
里亦祭其所以使民務農而惠飬之者德至渥也則凡郡縣
長官以勸農為職者宜何如哉當職奉天子命出宰百
里扵農當勸非敢怠也然而環瞻四境壁山岸海土瘠民貧
深可憂憫已曾撫喻尔農使男子必耕耨女子必蠶織上必
有以供國賦下必有以給家食而孝弟忠信又必有以敦勉
矣今兹仲春土膏脉起頋惟𡭗農當興東作用是特出于郊
率𡭗父兄告𡭗子弟凢有徭役吾為𡭗均之若遭水旱吾為
𡭗禦之吾不差吏胥以優𡭗鄕也吾不容奸邪以敗爾俗也
但碩𡭗農囙天之時盡地之力尺田寸土皆入乎鋤犁西陌
東阡盡成乎糓粟菽麥被乎原陸桑麻蔚乎雲天則𡭗農衣
食足而倉廪實矣夫衣食足則知榮辱倉廪實則知禮節榮
辱禮節尔各知之則風俗向厚教化既行而和平之氣可洽
仁壽之域可躋矣若有博奕飲酒闘狠争訟以妨農務者吾
則有罰其能自拔扵農而攻夫學術使才德成就可備升用
者吾且愛敬之如是則尔䓁不徒為良農抑亦為良士矣尚
其勉哉
醉默齊言戒
吾口可食而不可以言吾口可飲而言母便便言既出矣雖
駟莫先吉凶榮辱一由使民生焉吁嗟乎吾胡不慎㫋惟訒
惟訥庶免于愆盍亦窮玄微之理以會夫渾全之道飬剛大
之氣以著于經緯之文文將衣被乎天下而道則悉俻于一
身盖由一身以逹之天下曾何有乎道与文之分雖吾才之
弗逮而吾志之所存則當甚堅者也囙為言戒并綴于萹
草堂䟽(有序)
吾鄉清所先生俞時中氏懷抱利噐未偶扵時縦浪閑情遂
忘于世欲鍊長生之藥物先湏棲息之草堂金榖闕如結&KR0799;
難也尚湏仗義之親友當道之賢豪或携以錢或寄以貲使
得遂一枝之安則眞若萬間之庇矣伏㠯
江止茅齋瀼西草屋欲為少陵飬拙先煩司馬携錢囙見古
人之情耻作窮途之哭乃若清所俞先生廟廊之具神仙中
人既文采而風流復抑塞而磊落身世雙蓬髩稍經垂老之
飄零社稷一戎衣快覩君王之神武不願銀章赤管偏娛翠
蓧紅蕖將棲息扵一枝遠艱難之世事無多屋宇不礙雲山
暫止飛烏頻来乳燕遂物&KR1167;之莫奪念人生之幾何時序百
年心蒼苔濁酒林中静乾坤萬里眼碧水春風野外昏咏歌
花嶼之書牀揮洒金井之硯水飄颻乎管寧之皂帽脩鍊乎
勾漏之丹砂能事逍遥忘情榮辱卜居為此便應黃髮老漁
樵乘興杳然更有紅顔生羽翰但乏青錢以買野竹果扵何
地而置老夫惟愛酒山蕳能詩水曺在鄰舍固園𬞞之當與
而抗䟽匡衡傳經劉向凢故人則禄米之宜供休孤老樹滄
波自有釣鈎碁局地幽忘盥&KR0808;阮籍焉知禮法疎客至罷琴
書謝安不倦登臨費莫嫌性僻惟待堂成
