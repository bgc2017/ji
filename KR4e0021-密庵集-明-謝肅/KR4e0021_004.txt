密菴藳甲卷
門人始寕任守禮校正
沛郡劉翼南編次
古詩五言
嬿婉辭
高樓有佳人被服何赫烜援琴發清弹曲䀆思無限夫君
赴遐征空牀錦衾卷不怨嘉會違但憂芳歲晚憶與君別
初蠶生及春暖綌衣凄以風君行猶未返君心海中石有
力那可挽妾心匣底鏡光華常不損飄飄雲中鴈雙飛豈
相遠願言懷故歡及時諧嬿婉
題宋徽宗畫犬自署曰賜應夫人守閤
別殿春日長君王多玩好不惟翰墨工繪事亦深造揮毫
出駿犬踞坐息輕趬金毛映玉爪生氣終外耀以賜應夫
人豈但資巧咲後宫三十六粉黛正年少望幸日已深羊
車殊未到於焉托犬名警彼花房盗嗚呼移此慮足以守
宗廟神器一被竊萬乘殁&KR2173;徼婵娟難白此物氣凋耗
望彼犬羊天令人重嗟悼
分韻送夏副樞
䧺蕃啟吳甸弊政咸更張謂兹三&KR2173;戍節制湏才良夏公
稱國士龍劒飛寒霜遂膺副樞命捴戎向山陽山陽控南
北淮泗馳其㫄向来用武地平蕪連大荒於焉分斧鉞誓
欲清邊疆㩀鞍一踴躍帶甲俱慨慷野戰列步騎舟師精
且強為王敵所愾在處招流亡均田給牛耒肆耕淮海鄉
坐令狐兔窟化作禾黍場兵農既足食境内稱小康興學
属髦俊出兵誅陸梁匡濟諒有在可以綏四方江楓照落
日馬首行離觴眀朝度天塹載旆風揚揚
門有車馬客行送倪孝方
門有車馬客意氣何桓桓既持倚天劒復戴切雲冠自云
報恩子不畏行路難有能遇國士一語披肺肝而我不解
事抱瑟齊門弹知已諒難得盛年唾易闌拓落走吳楚與
子聊游盤懷才旣無補竊禄非所懽念彼古豪俊豈必卑
小官逢時展經濟乃使蒼生安之子素倜儻此衜期相敦
明當別我去贈以琴琅玕
送楊知州赴吳江
五湖帶三江形勢東南䧺名州控其會萬井烟濤中魚蝦
足鮮食况乃秔稲充民生亦云遂歉歲稀困竆所憂鯨鯢
作赤手難折衝至今邊岸蕩濁浪吹隂風誰能麾士㩀
險浮艨艟犀甲習水戰一掃妖氛空楊侯任州伯偉略蟠
竒胸下當理民事上當恢武功
夷白先生令咏庭樹喜鵲
清風舒旭日雙鵲鳴相和不惜辞野木唯願巢庭柯主人
誠愛物瓊林亦婆娑高棲有垂蔭低濯無張羅飢啄月丘
粟渴飲玉池波飬此侯印質傷彼月樹歌㗸梁非偶爾送
喜夫如何夫人巳詠德織女將填河
自君之出矣三章
自君之出矣五見桃李花思君如蛱蝶舞影常交加久別
自傷意遠圖寧戀家皇姑髮已白妾解供珍鮭自君之
出矣機杼長織素何言衆緒微積尺難盈度親裁衣服成
遠寄關山去願君常被體自君之出矣對
鏡情何極還將寶匣藏恐詎對孤
影惻持此待君歸照心非照色
發應天府
人生孰無志常恐時難逢隱士抱令德顯將樹竒功頋已
何拙訥薄游向吳中山陽旣淮淝亦從戎遄歸五湖
澨淪薄大江東鍾阜宏帝宅英俊集羣公南冠幸成貸短
褐願歸農繆與曲臺議披雲覩飛龍龍光燭宇宙幽滯庶
昭融忽祗齊甸役河山方複重去鄉日益遠懷親心轉忡
徒勞倚閭望書札難可通秦淮何浩浩行子無留蹤驅車
出關去仰睇冥飛鴻鴻飛不可駕策馬臨北風
濟江
曉装將北征春江正東注回瀾漲蜀雪遠岸分楚樹亭亭
白狼峯㵿㵿采石渡即迎初日旭復送殘月曙隂陽倏旋
周何物獨如故扣船發清謳飛鳬爲回頋孤生無百年南
北幾来去乘流雖足快絶險自當懼投鞭語何誇擊楫氣
何怒川岳混一家乃不畏行路悠悠今古心及此得晤
斗酒且自陶兹游諒難屢
過高郵
方舟越湖江厲馬趨海岱秦郵道所經撫事一長嘅乾符
失其握政弊民自潰群䧺相併吞中土正憔悴長弓海陵
来飛鏃頗堅銳遂令百萬師竟屈三五隊效順乃天啓閗
藩制吳會干戈紛四鄰柱石矻當代運去不可追戰死亦
何悔豈復念姑蘇麋鹿游已再曩余過城薄從嫖姚征
時事諒殊昔桑麥還青青滺滺甓社水流血一何腥想見
斷頭將雲旗揚窈冥
次淮安
即墨旣獨保睢陽亦後殘終爲唐室捍坐使齊城還眷兹
山陽郡形勢尊且安南瞻控江介北顧扼中原河海逹舟
楫險固誠國蕃淮隂宏將略鄧公列兵屯荀生營塹壘仲
車隆孝仁揆事咸足頼戰守竟誰論羣䧺迭勝負流毒漸
黎元幸值昌運啟明兩燭乾坤山川復佳氣生齒日巳繁
曩余薄游地重此紆行轅親友䀆零落伊懷無窹言
游石室(在海州)
昨發漣水陽今息朐山隂低佪(力)石室上有桃樹林芳華
麗海日惠風拂塵襟想見芙蓉花然方嘯吟暢飲揮玉
斝哀弹進胡琴自適天下樂誰知荒淫安期藴長策中
散識雅音舉世既莫喻乃果仙遊心芙蓉亦猶爾靈跡留
至今恨不駕白鳳逍遥以追尋
悲海上髑髏(海州作)
蒼莾東海髑髏盈野草中間有狐狸顧眄鳴何哀彼獸
非人類應首丘悲伊我實念此腸愴以摧生者不自
保死者知為誰巳成螻蟻穴莫覩以姿悠悠喪亂来白
骨縈路𡵨州半蕭瑟殺氣猶抱理人術㦯懷匡
國謀文學游夏操行如随夷(居)及孰辨䧺與雌
天道盖玄默禍福無定期逹亦奚疑隂風
海上至蒿葦何離披扵時念埋
至濰城
喬林則羽棲重淵必鱗泳人生大化中行止乃不定耕莘
方自樂幡然荅三聘二疎辞漢廷賢哉孰能競好爵何必
縈卑職在求稱兹利苟獲心外物焉足病濰陽衝要地書
社古云盛黍稷既豐穰棟宇復輝映誰云其俗夸功利務
相勝實敦詩與書過化頼賢聖區區流竄餘無以贊官政
政平民乃康苐恐余不佞豈無管幼安高蹈遼海夐生芻
倘可招敢不深起敬
青州府學竊感聖人聞韶之事
魯叟㫺在齊君臣豈知敬何期萬世後王禮祀元聖元聖
去我邈韶音已聞聽厚味諒可忘至樂誠無竟君哉虞舜
氏道德一何盛作樂化天下百王莫能競於心得真契無
位斯有命從容攝相間暫使禮樂正去魯囙饋女適衞還
擊罄徒懷經濟具可奈兄弟政文王雖既殁周公當復夢
(叶莫浪)不見鳳鳥来巳矣何所傷(叶式亮)六經垂訓明(叶謨郎)雒
雒峨宫墻瞻仰願沒齒庶以希顔生(叶師莊)
登昌邑城
漢季㫺崩潰群盗紛縱横黃巾雖巳破餘孽尚蚊虻磊落
孔北海坐困都昌城苟非劉平原何以釋圍兵始覺天下
士乃識盖世英求援豈不怍民社安可輕惜哉青復䧟竟
負知人眀守郡既無補升朝亦何成徒深奸桀忌巢壊卵
亦傾游目漢廷内志節誠足經寧以剛直折不爲园曲生
千秋陟遺堞連雲想高旌悽矣欽賢歎曷由承一觥
出膠河送別劉用章(時為莱州府同知自号并州國士)
齊民猶未蘇羈䆠足長喟何意并州士軒車遠相慰旬朔
共食眠慷慨聞計議頋余非俊傑俯仰期不愧探道固夙
心徇禄非素志未還隴畞耕忽值時事異零落遂至今非
君孰能媚愴焉喪亂餘念舊如夢寐親交存幾人置酒當
輒醉北海雪掩晨東萊屮生地出餞膠水西踟蹰悵分轡
相望雖匪遥嘉會難再冀願言各自脩毋獨簡書畏
悲古墓
西出莱城門原陸何渺渺古墓如星羅威紆帶長道行人
日往来焉念窀穸窈鴟鴞鳴白楊狐兔眠蔓草零落忽在
斯長夜終不曉貴賤昔分殊今復誰醜好聖賢諒拔萃盛
德擬穹昊既殁常若生希慕苦不早流光疾於駟始壮歘
已老溘焉朝露晞微命安可保自非立脩名徒勞悵懷抱
奉謁伯夷廟(在濰州昌樂縣孤山頂)
孤山起千仞不與衆峯儷飛甍冠其椒中列夷齊位爰從
秦漢来時節脩祀事此鄉嘗過化仰止宜不替何必覩光
儀始覺頑懦厲至哉聖之清師表向百世讓國播高風諫
伐眀大義餓死無所悔於仁得深詣精眀一寸心終古照
天地云胡孤竺城雲暗遼水裔矧乃首陽山豺虎正相噬
三復采薇歌凭危獨流涕
度洰洱(在青州府城東卅五里)
曠望青社東長河横洰洱中流橋梁峻絶岸樓櫓起飛鏃
攅巨石白骨委清沚蕭條經戰伐行路悲未巳維㫺至正
中中國蕩無紀交兵劇此邦封表迷四履大明掃羣隂龍
蛇咸赤子夀域行矣𨳩何誰落泥滓日暮悲風興啼烏集
殘壘彼哉割㩀心焉及朝宗水
過營丘(今臨淄縣)
幽薊既分燕曲阜亦封魯全齊周四履王室資夾輔眷言
東大藩鎮靖自前古左奠瀛海翻右㩀泰山阻匪直形勝
會曾是賢哲處丹書蔵太公内政脩仲父田單復社稷魯
連委圭組高風邈難攀竒計疇為舉伯王事復湮末俗變
風土矧乃鄒孟氏特逹王道語諒哉見闊迂未可干世主
皇明御宇宙文教戢威武七篇仁義存於治非小補伊余
餐至言無餒方自許重經紆轍地瞻仰極延佇雪宫有曩
基畫邑無遺堵耿耿欽聖心申章莫能抒
弔三士塚(在臨淄)
尚父亮周室夷吾翼齊侯尊王樹伯烈治國貽隂謀奕葉
擅強大英靈萃營丘田壃既虎躍古冶亦龍游公孫復隼
鴥勇智誠相侔訏謨共帷幄肆伐參戈矛社稷有内安封
域無外憂我君豐暇豫顧盻倏懷疑(叶)萋菲錦終&KR0556;黑白
蠅何稠同爲二桃死連閟三塜幽蒼凉蕩隂里行子去復
㽜事往義彌着世殊感焉休遄臺蔓屮碧牛山暮烟浮獨
念泉下人泫然雙涕流
登鄒平縣城
離離原黍茂蔚蔚柏葉青鶯遷必喬木鹿食惟野苹生物
咸得性單人正飄零解鞍憩鄒邑落日登故城岱宗雖峻
極濟水殊未清東陵死盗跖遺突浼山靈扵陵棲仲子小
廉何足稱臨眺轉哀欝何以慰孤征伏生夙所慕華寝翔
林埛
謁伏生祠(在邹平)
鷄鳴起冠帶驅馬出鄒邑敬謁伏生祠堂陛邈難及上古
帝王書冥心事時習惜哉乖世用荏苒餘九十孰知天慭
遺絶學頼之立流傳廿八篇奥義誠乃急區區梅内史所
上何雜集古文反平易今文獨艱澁冥茫千載疑欲剖空
汲汲况復治道微斷簡誰爲緝問生寂無言再拜重&KR3638;悒
淄川濯纓
淄川何悠悠東北赴滄海輕舟若可楫不去復何待青青
波上萍演漾誰得採鑿鑿淵底石静閱人代改浮沉良自
由進退獨罹罪白日麗中天奄忽生遠靄聊且濯塵纓翻
然落深漼拯溺念神卨相去巳千載登碕晞我髮壮氣猶
魁壘安得赤鯶騎仙洲拾蘭茞
入章丘(濟南属縣)
平蕪渺原野遐路方悠悠忽踰沙河去井屋喧陽丘朝烟
帶桑柘鳴扈時相求加餐古驛舘放馬青蒲洲頋念驅車
者疾行無少留輸糧售塩直來自東三州(齊人謂莱登寕海為東三州)三
州在瀛澨島氓弄戈矛妻孥既遭虜徭役仍不休吁嗟姜
管遠孰緩蒼生憂煑海利方急攘夷功未收
飲龍頭鎮(属章丘)
馬上見晨月堠路行逶迤遂入龍頭憩沙洲帶蒲荷榆柳
蔭華屋正暑涼飈多怡然逢故老&KR0829;我還其家大兒擊燕
筑小兒閒齊歌黍酒勸客飲勿辝令顔酡維㫺至正末日
夜憂干戈太平今在斯白髮已鬖髿若復不為樂徒死歸
山阿其言感余内壮志良蹉跎書劒兩無&KR0556;又不脫虞羅
邂逅接觴酌念報當如何長揖登途去華峯碧嵳嵯
次莒州望即墨感樂毅田單作
單車背高密一昔次城陽城陽故莒國俛仰懷興亡莒國
固微弱與魯嘗争強城陽雖&KR4211;小在漢亦封王柰何保齊
湣見弑䰟悲凉焉知即墨揵長驅還舊彊望諸敵燕愾師
律豈不臧安平為宗社出竒誠莫當咸能忠所事功立名
且揚昔余好謨畫撫劒游四方時命顧弗偶甘心唯括囊
兹焉弔陳跡山川欝蒼蒼往者不可企詠言徒慨慷
圮上有懷張子房
沂泗東悠悠踟蹰立圮上固無黃石期畱侯詎能忘畱侯
本韓人五葉為輔相國亡思報秦購士椎慱浪力政雖不
斃意氣亦雄壮歘來蟄龍蛇舉世莫知鄕授書何怪竒任
俠誠倜黨少年日以聚誓𣣔取金鏡(叶)邂逅隆凖公嘯咜
役諸將關中奄席卷漢業知已剏歸還佐横陽以韓興霸
王惜㦲成見殺此意徒慨慷方復從漢王滅羽垓下帳平
生韓两仇反手咸掃蕩深衷實在斯寵禄非所望遂挾松
子游高風邈難伉余生千載下結想常入夢(叶)其貌若美
人偉略不可尚
已酉九日瓜州次陶靖節已酉九日韻
廣陵值佳節游子欣慨交閑情日已適短髮秋自凋俯愧
魚龍蟄仰慚鴻鴈高落木際遥岸微雲翳曾霄豈無沉尊
醁薄慰行路勞采菊芳洲上獨酌當金焦酣来登遠游悵
望柴桑陶達人愛重九從古非一朝
朱娥詠(上虞人回之女隣讐朱顔𣣔殺其祖母娥年十歲力挽顔衣脫母於難娥被害)
松生澗底已擢凌寒姿皆鳥出巢去反哺還高枝何况
十歲女所禀真英竒至孝自天啓利害焉足移讐家迫大
母白刃正差差奮身當刃刺揮手挽讐衣被血死瞠視尚
恐追殺之母難一以脫遂逹朝廷知詔書䘏其家鄕里建
其祠亦復附曹女降集清江湄丹青著往事宋史不吾欺
至今頽寝在四壁苔蘚滋蘋蘩既莫薦庶士徒嗟咨高山
何漠漠溪流亦漣漪魂歸夜月皎樹声淒以悲疇能復廟
祀萬世猶一時
勉任守禮進學
良玉不易求躋險崐崙上明珠諒難采杳渺沒&KR0801;浪何如
探大道廓若天曠蕩驅車行弗息聖域將可望人生孰不
學此心在無放神明湛中存妙用能曲暢苟昧精一切利
欲紛作恙靈臺日已蕪出入迷所嚮水洊体習坎雷行法
無妄德業一以成吾中胡不廣嗟哉媚學子此道當勉強
為山或自虧白首徒悲悵
北窗間卧
長夏畏溽暑閒来北窗卧樹木有繁隂矧乃涼風過快哉
一室間清謠欲誰和萬物何必小天地何必大苟能順其然
一氣終不挫逍遥陶靖節微官或求做李斯相秦國黃
犬意悲咤悠然望白雲孰可回吾駕
游蘭芎山
曾峯上回盤承虚悶深塢外周崢嶸石中藴開闢土磴道
亘煙嵐仙居絶雲雨鑿井貯泉深泥灶並厓阻冥茫紫金
丹雕煥青蓮宇塔欹藤薜綿庭寂苔蘚古甚念雙巨杉攴
天象脩柱雖依布金地终莫遁斤斧人生矧多难夭伐何
可數願棲岩蘿幽聊結麋鹿伍曙海日生
霽雪照百樓凉飈蕩天姥撫化周四時飡霞契
一以超逍遥自遐舉寄&KR1180;空學流胡爲如
南山宴集
我在塵䋄中而有世外心步常獨往静聽山水音
同懷客陵緬極窺臨振衣崇雲表洗耳清澗潯陽
氣嘉樹欝繁隂縦浪流觴飲低徊攀桂吟麗澤悅
槃樂何深竆棲謹素履逹䆠輕華簪薰風自南至曾
虞琴餘韻已寥閴憂懷良莫任
發太原
翩翩南國士仗劔遠行游行游向何所西北至并州并州
古帝都賢逹已荒丘遺俗尚淳儉蟋蟀歌未休親王歘戾
止建藩俯汾流四封羅&KR0849;衞飛宇若雲浮夾輔我帝室軒
盖咸才猷豈無拔茅意掌絲非所謀請為脊令詠薄䆠成
羈囚贖刑雖有詔千金諒難求商飈振原樹毛褐不自周
欲随雲中鴈飄飄返江洲江洲命儔侣庶用結綢繆朋知
从此別愴矣登行舟
晉陽
節彼懸甕山晉水出其阯渟之湜方塘注之盈畎畒浩浩
汾河流東行何迤邐叔虞受封地汾晉環左右維城屏宗
周貽謀至孫子胡為封曲沃自使絶人紀兵戈日強大創
霸在東耳悼公紹餘烈王室暫寧止區區隋家帝宫宇極
華侈扵焉啓唐祚天運不可擬我来游冀方斯境屢淹軌
慷慨懷古心申章不能已
長平
引軛方上牛參旗正南舉行行堠路眀忽在長平聚踟蹰
念衰韓不得守兹土嫁禍於趙國移師與秦拒趙卒一以
坑秦兵肆攻取惜哉廉將軍制敵中見沮遂令銳頭兒殘
暴踰猛&KR0849;善戰服上刑賜劔非弱主咨爾頭顱山委命復
語
天井關
發太行驛今登天井關關山一何異宛若城郭
繚其下羊腸上回盤松柏被厓谷迅飈凄以寒
顧千里接岡巒雲霞屢變滅可以縦遐觀壮
氣結厚坤都邑多附麗熙熙生齒繁宣尼
雲中旌幟翻如何曹
脩坂雖詰曲徐行豈云艱日暮山氣肅我衣良苦單努力
驅車去眄徕龍門山
河隂渡
朝發武陟城夕宿河隂渡平原欝蒼蒼蔓屮巳多露展我
素氍毺偃息並厓樹洪濤與風會砉若迅雷怒揆余江海
士止逝隨所遇一葦苟可航濟險亦奚懼所念形影單恒
飢在長路中田豈無稼不受一飯頋引領望故鄉巳復星
漢曙宣尼川上歎使我獲深晤
滎陽
濟水出王屋既伏仍流行大河不能限東南溢爲滎滎陽
古虢邑鼎峙京索城&KR0849;牢足形勝河汴揚濯清晉椘既迭
覇劉項復兵爭成臯口宜守敖倉粟方盈創業雖足頼匪
德何由成東都紹炎祚不席地勢興山川失險阻天地載
清寧昭代御宇内兹土麗神京人民日巳衆擊壌歌隆平
焉知客游士念此愧深情願為東飛鶴一舉還蓬瀛
蕭何冡
靡靡衢路遥行轅駐陽武崇丘積蔓屮云葬蕭何所念此
人中傑張韓乃其伍榮名不足矝所貴忠事主入關當王
之背約自西楚勸王都漢中視死誠孰愈養民以致賢立
國誰敢侮三秦良易定三河不難取薦信登將壇滅羽向
垓下帝業一以成元勲著千古蕭蕭白楊風日暮振天宇悲
吟晝一歌欲去重延佇
太昊陵
宛丘何隆隆宰木方蔽芾皇羲不可作封樹表萬世緬惟
開闢初人獸無以異雖有結繩政禮法殊未制自非神聖
興孰發天地和人文一以宣三才道斯脩丘極盡恒性稽
疑示精意太和熏八紘獨守君師位羣帝承治統百王頼
書契惜哉風氣漓復古終莫逮曰余昧先天玩象冀深詣
何能竆藴奥一理貫萬彙兹焉拜古陵特達酬素志碩求
五十蓍决彼天下事
常思嶺
暮次大田驛朝越常思嶺嶺上奚所思思君善刑賞賞功
固有秩刑悪良有等碩體欽恤意治平庶無枉泉南七閩
地使節自兹往讞獄在詳明吐論當峻整微風振榕林仰
睇天宇迥扵心得真契凝光何煥炳
寄北行過相思嶺因而有作
相思復相思與子分袂久豈無同心結十手不能剖願一
見容華託夢千里道回風拂巾帷暫覯終杳渺閩山何巍
巍浙水何浩浩悠悠遠別情徒惜芳年老不贈連理枝但
贈宜男草
己巳七月二十四日宿暘台山麓古清水院用天唘重刊
夲對勘書潜記
