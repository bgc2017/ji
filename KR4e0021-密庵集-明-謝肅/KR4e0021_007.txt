重刻密菴先生稿䟦
歲乙丑余往蒞武進事伯氏侍御公狷齋手是編曰此吾
密菴祖集也歲久殘闕家藏者鮮閒索諸親友故家得數
本參互補輯庶幾乎完帙矣吳中多良梓人汝其擕以就
梓焉余敬受命武邑在三吳號稱繁劇又附郭而衝拒役
三年畫夜兢兢殫厥心力凛然鰥曠之虞唯是前命耿耿
於懷而未之逮也戊辰夏濫轉工曹適中當道議待罪錫
山館於陳君貞父課試諸子每暇捧是編而誦且惟焉武
故延陵季子之鄉流風未泯而南方之學得其精華者淵
源有自故士習郁郁彬彬敦義而尚禮余待罪荒郊不遠
百里來來輙五六軰或十餘軰來無定期期無定人皆余
視事時不相接跡焉者斯時也義重聚樂身隱神怡即是
編與文士復加考訂謬者正之疑者闕之付之梓人凡一
閱歲余罪狀得白而書亦告成矣書成而伯氏已蚤世矣
嗟夫昔宋曾南豐氏悲其先代功行不得收於史氏紀籍
乃至慨慷自為之序以期表見吾祖是集有
昭代名公評隲於前而傳記諸文太史程公編入
皇明文衡為政規模載在一統人物誌班班可考如此其與
曾氏之幸不幸又何如也哉顧余小子淺陋寡學何足與
於斯文謹承伯氏之命為之識其重梓之始末云爾
隆慶三年秋八月吉旦
賜進士第六世從孫師嚴百拜謹䟦
