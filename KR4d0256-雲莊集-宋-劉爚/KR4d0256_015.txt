







　　欽定四庫全書

　　雲荘集巻十五

　　宋　劉爚　撰

　　青詞祝文

　　祈晴設醮青詞

　　伏以事天事地夙罄精忱時雨時暘未臻休應念兹蠶
月重以麥秋詎意浹旬之間偶遭霖澇之變三盆将獻
恐妨就簇之功五糓最先懼失躬親之望况連嵗旱荒

之相踵而四方愁歎之未紓重罹此災一至斯極皇矣
上帝本恩溥以好生今此下民将困窮而阽死願回慈
愍極掃隂霾庶寛寒餒之憂少逭菲凉之責無任懇禱
之至

　　太陽交蝕奏告祝文

　　清臺占象陽曜有虧惟徳不明天降厥咎惕然祗懼不
敢康寕神其相之亟復常度

　　祭謝祝文


　　太史有言陽曜當虧隂雲蔽之象弗下著尚虞四方或
睹兹異不忘祗懼冀格神休

　　祈晴設醮青詞

　　穡事方興咸切豐年之願梅霖不已復罹積潦之灾慨
念平疇巻為巨浸沾體塗足二時殫種蒔之功疾首痛
心一旦墮渺茫之境惟徳弗類上奸至和彼民何辜使
就死地願收隂冷亟渙陽明庶幾髙仰之獲全尚或有
無之相補於神特嘘吸之易而民免溝壑之憂瀝懇投誠

鞠躬請命

　　祈晴感應報謝祝文

　　比以積隂干陽滛雨為冷田疇告病閭巷興嗟祗露丹
𠂻懇祈鴻覆太明有赫宿潦頓收仰繄善應之仁獲濟
倒垂之急敬伸報謝庸表悃忱終祈大造之曲成庶獲
豐年之可望

　　報恩天慶觀青詞

　　伏以霖澇為灾粢盛告病亟攄丹悃䖍扣蒼穹曦馭上

騰隂霾盡掃少慰羣元之望仰繄大造之仁用控精誠
少伸報謝尚宜終於覆育庶迄底於登成

　　茅山崇禧觀啓建瑞慶聖道場設醮青詞

　　伏以保祐自天方洪圖之丕衍誕弥厥月屬初度之再
臨睠句曲之名山崇列真之䆳宇肅陳菲薦祗按靈文
伏願精意黙孚飈游来格歛時五福敢專嚮於眇躬綏
厥兆民冀同躋於壽域

　　太一宮申乞撰星辰不順保國安民内中後殿

醮設青詞

　　伏以皇風丕洽五星連珠緯之光帝治質隆七政順璿
璣之度苟踐履有毫釐之媿斯災祥甚影響之隨臣猥
以眇躬早膺休命雖陟降不忘於對越而精神或昧於
感通比覽日官之言屢陳乾象之異火行壘壁嵗犯明
堂顧譴告之相仍皆菲凉之所召夙宵自警震懼靡遑
是用涓日陳儀洗心歸命冀鑒臨之赫赫消禍變於㝠
㝠宋有善言星期必退齊無穢徳彗或可禳庶憑悔艾

之誠亟底和平之福

　　内中後殿設醮祈禱豐稔嵗康保國安民

　　伏以天作之君實司民物之命政失于下斯干隂陽之
和廼者春夏以来雨暘弗節行都地震駭變異之非常
近甸水災痛生靈之何辠静言咎證實儆眇躬既克已
以勵省修之誠且多方以行寛䘏之令庶盡彌災之實
黙回眷命之祥更演冲科冀垂景貺五風十雨長銷乾
溢之虞四海九州共洽豐穰之樂控忱以禱得請是期

無任䖍禱之至

　　建康府茅山崇禧觀啓建瑞慶節道場設醮

　　伏以五百年王者之興自慚匪徳三十六洞天之勝無
越兹山就蕆醮筵肅迎僊馭庶精誠之易徹致景貺之
遄臻敢冀眇躬獨超廣成子之壽願令率土悉陶華胥
民之風


　　雲荘集巻十五

