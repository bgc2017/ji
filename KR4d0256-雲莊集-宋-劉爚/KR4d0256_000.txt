







　　欽定四庫全書　　　　　集部四

　　雲莊集　　　　　　　　别集類三(宋)

　　提要

　　(臣)等謹案雲莊集二十卷宋劉爚撰爚字晦
伯建陽人乾道八年進士累官國子司業權
工部尚書諡文簡事蹟具宋史本傳爚與弟
炳均從朱子遊故嘗上疏乞開偽學之禁其
上史彌逺書論用人聽言之道及宋史載其

奏便民五事論貢舉五弊諸疏尤為有用之
言今書載集中而五事五弊疏集無其文則
所缺佚不少矣是集為祁承㸁澹生堂抄本
前有嘉定間李&KR1033;序乃明天順間其十世孫
梗所編又别一本為其十世孫稳所重刋較
梗所編少文數首不如此本之完備稳序稱
朱子晚年以書屬蔡沈以禮屬爚又稱爚精
力在王朝禮編而雜著之文畧見於此按朱

子以儀禮喪祭二門屬黄幹未嘗屬爚宋史
爚本傳既不載此語而王朝禮編亦未見其
書不知其何所據而云然也集中青詞致語
諸篇俱非文章正軌今以原本所有姑録存
之而並訂其失於此焉乾隆四十三年七月
恭校上

　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀











　　雲莊集原序

　　公生於閩&KR1033;生於蜀初無一日之雅㑹徒以聲氣之感
臭味之同出入風議不謀而同乙亥孟夏&KR1033;備官左戚
奏乞依祖宗故事降詔求言上甚嘉納降詔罪已廣求
忠直公正之言公曰今農事方殷旱既太甚天變見於
上人心動於下願與二三大臣至公無我躬覽中外書
疏付之後省條上所當行者講究而付施行之則人心
悦天意解矣凡此數十言可謂明婉切至時論韙之盖

嘗三復公之遺文而考其施置言論無非得於師友講
磨之素發於義理之至精人心之所同故其出則典郡
刺部一意於恵愛致利除弊救災蠲賦入則參法從輔
儲禁講論經理斟酌古今章明大中抉奥義務欲納君
於軌輔太子以道其大者如勸上於諸儒講讀之時群
臣進對之際必反覆問辯以求當理以諏缺政此亦人
所難言而公屢言之暨長成均則首乞弛偽學之禁雖
於用事大臣有所拂違亦所弗憚金人入汴中原雲擾

公乞於㳂邊増築城壁輯整民兵建制閫於淮壖移兵
屯於要地絶嵗幣正使命其説尤懇欵弗置盖公之愛
君憂國匡時正俗惓惓之心必以古人為師不觀時之
好惡為趨舎議者謂公奮於儒生素以詩書為業至其
於陳時政論兵事料敵應機識大體而達時變又何其
明且决也位遇未極而遽以疾諗不克盡究其所藴吾
黨之士莫不太息焉夫言之所以獲行於後久而不冺
者必其一出於義理之正而著於人心有不可廢者故

世亦不得而不傳也魯叔孫豹曰先大夫臧文仲其身
歿矣其言立於後世此之謂死而不朽公異時雖不欲
自鳴以文然其於學能尊其所聞又能深造自得於義
理之至精故其文詞約而㫖逺宜哉言立於後世而傳
不朽平生論著有奏議史藁經筵故事雲莊外藁續藁
古詩賦記序祝文祭文表箋奏劄勅書荅詔墓表墓誌
凡若干巻於是乎序惟子孫寶而傳諸嘉定十五年壬
午煥章閣待制江東制置副使李&KR1033;序

