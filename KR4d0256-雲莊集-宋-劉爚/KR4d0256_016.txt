







　　欽定四庫全書

　　雲荘集巻十六

　　宋　劉爚　撰

　　春端帖子

　　春帖子詞

　　皇帝閣六首(五言三首七言三首)

　　嘉定無彊歴纔開第五春金穰端有兆太嵗恪居申

　　新嵗朝元使龍荒萬里来至仁天廣大朔漠亦春臺


　　雉扇開金殿雲韶奏紫庭天顔知有喜班首是前星

　　萬宇新歌大有年又看瑞雪粲瓊田太平和氣隨春轉
斗米從今三四錢

　　東風昨夜入簾帷便覺深宫漏影遲一曲凉州花盡放
不湏先作報春詩

　　陽進隂消屬此時凝旈南面盍深思㣲臣自媿無規諫
願獻先朝學士詩

　　皇后閣十首(五言四首七言六首)


　　寳勝千春字瓊林九醖香六宫齊上壽地久配天長

　　金屋春容早銅樓色正分奉觴天一笑聖子似周文

　　寳扇彩雲開宫粧襯玉梅共持千歳栢争獻萬年盃

　　寳字泥金帖工夫剪刻成四時俱百順何但慶宜春

　　栁眼窺春暖欲眠梅粧㸃雪鬬新妍一年好處如今是
還勝清明寒食天

　　誰贊東皇轉化鈞宫中堯舜亦深仁祗将一㸃陽和意
散作乾坤浩蕩春


　　烟花萬匝繞坤寧獨把牙籖手不停為要八荒皆壽域
彩毫親䟦度人經

　　曉来寛大詔初頒物物咸沾雨露恩共仰生成歸帝力
誰知輔佐屬坤元

　　笙歌北院連南院景物新年勝舊年梅栁已知天意好
十分粧㸃鬬春妍

　　御沼春融氷半澌偶觀流荇已參差因時有感關睢詠
寤寐難忘窈窕思


　　東宫五首(五言二首七言三首)

　　薄薄觚稜雪融融甲觀風晴光挾和氣先到少陽宫

　　燈市千門月花時萬井春朝来資善議猶自問窮民

　　畫堂金榜掲居仁萬物如關念慮深一㸃陽春從震出
助成天地發生心

　　鶴駕通宵入問安龍墀清曉押朝班天顔喜見重輪月
春色先回萬嵗山

　　濟濟儒冠萃講庭韋編竟日共研精還将泰象參人事

要使羣陽更彚征

　　端午貼子詞

　　皇帝閣六首(五言三首七言三首)

　　庚午仍重午離明正繼明炎圖千萬嵗從此愈光亨

　　玉帛交鄰後清隂滿塞榆苞桑存至戒猶佩辟兵符

　　有意甦民瘼無心玩物華祗求三嵗艾休進五時花

　　當宁求賢軫慮長每因佳節憶沉湘不須五色紉成線
自有忠言補舜裳


　　延英晝永汗霑衣正是君王訪問時應笑開元恣佚樂
粉團争射學兒嬉

　　聖心日日望豐年清曉爐熏徹九天二麥登場蠶著蠒
平疇新緑又連阡

　　皇后閣十四首(五言六首七言八首)

　　仙秫浮瓊醴香菰蔟寳盤漢宫三十六争奉聖人歡

　　槐影緑成圍腰轝繭館歸我躬惟服澣先織衮龍衣

　　翠浪兩岐麥氷絲八繭蠶今年收倍好歌頌滿周南


　　日永坤寕殿時将萬巻看從容聊灑翰寳扇舞龍鸞

　　玉佩響瓊樓天風五月秋人間正炎熱猶軫聖情憂

　　讀罷懐沙賦重哦巻耳篇慇懃勸明主屬意在求賢

　　披香殿裏繡筵開九節菖蒲七寳盃應念臣勞如巻耳
欲将厚意酌金罍

　　愛民一念徹淵泉内府時時出禁錢只此自添無量壽
何湏絲索頌長年

　　紅榴紫槿暎池臺玳席還當水殿開借問天顔何太喜

皇儲親奉萬年盃

　　水晶簾捲午風輕萬壑清寒凌室氷閒奏薰絃思解愠
肯教人世獨炎蒸

　　纔過端辰又誕辰天家風物鎮長新六宫競獻長生縷
一縷應期一萬春

　　記得當年夢月符浴蘭節後恰旬餘欲知天錫無疆壽
認取蟾蜍頷下書

　　貝葉新傳寳藏經聖心端為福羣生從今物自無疵癘

安用桐君紀藥名

　　瑶池十丈藕花香清賞尤宜水殿凉聞説内家多樂事
前星親自捧霞觴

　　皇太子宫四首(五言二首七言二首)

　　彩索金為縷香秔玉作團從今逢午節嵗嵗奉親歡

　　銀牓青宫裏天風五月秋應怜耦耕者曝背向農疇

　　午漏遲遲滴玉壺清隂幕幕布庭除直将底事銷長日
大學中庸兩巻書(東宫雅好大學中庸常命制漕黄顯謨書之)


　　焜煌八字彩毫書鉄畫銀鈎炤坐隅心正自能祛百厲
辟邪安用道家符(東宮常大書八字曰格物致知正心誠意分榜于藏書之室詹事戴大蓬
常以語館閣同舎故此詞及之)

　　致語口號勾合曲詞

　　金國賀正旦使人到闕紫宸殿宴

　　致語

　　臣聞月正元日舜門廣闢於四方春王三朝漢殿畢来
於萬國恭惟皇帝陛下繼天御極法古陳儀僊蹕而下

東廂衣裳而正南面賔臚並設肅大廷鵷鷺之班僸佅
具陳小異域魚龍之戯臣等沗居法部敢獻民謡

　　口號

　　榆關玉塞静無塵嘉定如今第四春兩國交馳通好使
八方同作太平人翠鼉鼓奏娱嘉客白獸樽浮賞諫臣
聖歴從兹天共逺年年玉帛㑹楓宸

　　勾合曲

　　雲上天需皇歡浹而羣臣醉雷出地豫樂音調而四時

和上悦天顔教坊合曲

　　金國賀正旦使人到闕紫宸殿宴

　　致語

　　臣聞東風入律回萬宇之陽春南面垂裳受四方之賔
貢恭惟皇帝陛下天容睟穆聖徳昭清當乾坤交泰之
辰作君臣相悦之樂舉觴太極殿未誇唐室之元正置
酒長樂宮更陋漢朝之十月臣等繆參法部輙獻衢謡

　　口號


　　六龍扶輦下雲間紫殿風㣲響佩環朔漠逺馳隣國信
前星親押外朝班九賔重譯瞻宸極萬嵗三聲繞壽山
太史預占年大有更添喜色上天顔

　　勾合曲

　　法酒三行方祝聖人之壽鈞天萬舞宜揚治世之音上
奉宸歡教坊合曲

　　瑞慶節集英殿宴

　　致語


　　臣聞千嵗河清適紀千秋之節萬官星拱同稱萬壽之
觴恭惟皇帝陛下徳配乾坤澤流雨露光照猗蘭殿上
未夸漢室之開祥春生花蕚樓前竊小唐家之張燕

　　口號

　　皇家卜世過周唐天啓真人應運翔抱日預占恭邸夢
飛龍曽報晚山祥翠雲影外来金母紅霧香中擁玉皇
樂府賤工無以祝願将金鑑代珠囊

　　勾合曲


　　虎拜萬年即祝聖人之壽鳯儀九奏宜揚治世之音上
悦宸顔教坊合曲

　　金國報登位使人到闕集英殿宴

　　致語

　　臣聞合兩國之成瑞節逺馳於星傳設九賔之禮宴觴
載舉於天庭伏惟皇帝陛下大徳難名至仁無外弓載
櫜戈載戢常存安天下之心酒如澠肉如京特厚遇使
臣之意歡聲振地和氣回春臣等身服伶工敢陳口號


　　口號

　　時平朝野寂無譁南北歡盟共一家不遣纎塵驚塞上
要将和氣匝天涯星馳琛幣来鄰境雲擁衣冠㑹正衙
聖澤汪洋天廣大侍臣何惜醉流霞

　　勾合曲

　　君子之酒㫖且多方初筵之有秩治世之音安以樂宜
雅奏之載揚上悦天顔教坊合曲










　　雲荘集巻十六

