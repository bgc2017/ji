







　　欽定四庫全書

　　雲莊集巻十

　　宋　劉爚　撰

　　制

　　觀文殿大學士提舉臨安府洞霄宫吳興郡開
國公錢象祖特授少保加食邑一千户實封四
百户令所司擇日備禮册命

　　國家之慶莫盛於建儲人主之恩尤先於篤舊維朕元

子誕膺典䇿之華念我宗臣嘗參師傅之重厥有明命告
於羣工具官錢象祖器度宏深材猷瓌碩生重侯累將之
裔有先正名臣之風其踐政途非羣議於兵釁驟開之始
其登揆席翊萬㡬於朕躬親覽之初功名赫奕以不居進
退雍容而有裕粤予上嗣正位前星既主鬯之得人肆臨
軒而錫命金石在虡協風揚従律之龢搢紳盈庭煥景曜
重輪之瑞緬惟黄閣弼諧之老久宣青宫調䕶之勞獨興
歎於滯南諒傾心於拱北其加茂渥以奬舊勲學士象四

時仍延恩之劇職孤卿位九棘陟亞保之巋班珍臺更
使領之嚴圭食衍邑封之寵於戲元良之正萬國實嘉
輔導之功二公之弼一人更藉謀猷之告勿以爾身之
居外而忘臣職之效忠往殫乃心祗若予訓可特授

　　皇伯奉國軍節度使開府儀同三司充萬夀觀
使嗣秀王師揆可特授少保加食邑食實封

　　王者建儲立貳所以繫萬國之心備物陳儀所以垂百
代之憲故齒胄行而國人化主鬯定而宗廟安既鉅典

之崇成宜湛㤙之敷錫矧惟伯父夙號賢王其頒制册
之公用聳廷紳之聴具官師揆器資宏裕徳業端醇逮事
阜陵㤙隆猶子之愛受知光考誼均同氣之親而能恪
守宫庭動循矩度賜履襲秀園之舊辨儀叅宰路之崇
徳盛而禮彌恭位高而志愈約朕若稽古訓豫建元良
酌有唐太極之舊規遵至道朝元之故事顧瞻羣彦紛
鵷鷺以充庭有美宗英儼貂蟬而在列爰加命數以侈
榮懷仍節制於元戎峻等威於亞保以光外朝九棘之

位以煥宗正二星之躔申衍豐租且昭殊眷於戲三孤
之重百辟所瞻𢎞化弼予雖少異周王建官之舊制節
謹度當毋忘宣尼守貴之言於昭令猷欽對嘉命可特
授

　　皇叔祖昭慶軍節度使提舉佑神觀嗣濮王不
儔可特授檢校少師加食邑食實封

　　建儲所以尊宗廟葢圖千載之安睦族所以厚人倫期
底萬邦之協朕鑒觀往訓册命元良既典章文物之一

新斯天地神人之咸恱厥有大賚宜先近親其敷渙㤙
用穆師聴具官不儔令猷淵䆳雅量沖龢早晞沛輔之
賢矜嚴有度晚慕辟疆之節清淨自娛以真王紹
服於濮園以大將擁旄於霅水振振仁厚蹈承平
公姓之風抑抑威儀蔚昭代老成之望比正前星之位
聿彰洊震之符毓明徳而居少陽丕隆國本鋪鴻藻而
伸景鑠誕舉邦彛有偉竒英與陪盛禮爰因繼體之義
思廣篤親之仁絺冕篆車俾政參於寅亮珍臺閒館仍

自適於燕頥增衍菑畬併昭茂渥於戲大宗維翰朕欲
致本支之强三孤弼予爾尚期名實之稱惟不忘居寵
思危之戒斯無媿以徳詔爵之公光昭前聞永有終譽
可特授

　　夏震特授武信軍節度使殿前都指揮使進封
加食邑食實封

　　太㣲南宫上將拱端門之位羽林北落衆星聮壘壁之
光朕仰觀乾象之文近飭兵帥之衛惟予圻父扞我皇

家其頒贊書以竦羣聴武信軍承宣使殿前嗣都指揮
使舞陽縣開國男食邑三百户食實封一百户夏震性
資樸重風槩沉雄早振迹於顔行晚䇿勲於盟府執戈
衛社闞如貔虎之威仗鉞奮忠迅若鷹鸇之擊心惟向
主誼不辭難遂亞中權用司外閫扈徼道千廬之䆳肅穆
無聲領屯營萬騎之嚴訓齊有紀疇其多績錫以褒章建
蜀道之戎麾正巖除之使領豈云假寵于以勸忠於戲
若時將帥之臣葢無越六旄之貴維我祖宗之世率以

旌百戰之多爾其思㤙遇之難醻惜功名之易老惟廉
可以飽士惟公可以服人往其欽哉勿替朕訓可特授
武信軍節度使進封舞陽縣開國伯加食邑五百户食
實封二百户主者施行

　　吳環特授少保致仕加食邑食實封

　　朕聞仁莫大於篤親義莫先於貴齒惟有周任姒之徳
終古難忘顧中興陰馬之家舊人無㡬獨余一老乆列
三孤遽謝事以言歸為披章而太息敷時顯册告爾庶

工具官呉環逮事高皇馮休憲聖以位則絶九卿之席
以屬則先四姓之侯而能敬恭自持終始弗懈退遜如
廣國未嘗以貴而驕人畏謹若樊宏但欲謹守而全已
維太皇之盛烈有大造于我家慈惠宅心端母儀於四
世従容定䇿贊内禪於三朝追懷保佑之功莫伸覆載
之報幸爾心之未耄猶朕志之少寛迺以疾聞難於詔
奪其疏茂渥俾亞維師元戎秉鉞之雄上公賜履之重
悉仍舊服申錫新畬於戲老成國之蓍龜懿戚予之肺

腑今其往矣寧不䀌然尚保懸車之榮未忘授几之寵
可持授少保依前昭化軍節度使華國公致仕加食邑
七百户食實封三百户令所司擇日備禮册命主者施
行

　　建武軍節度使充鄂州駐劄御前諸軍都統制
王嘉加食邑食實封

　　朕躬展南郊之盛禮睠懷西土之勁臣雖軍國異容莫
與執籩之列而戎祀大事盍均授脤之㤙渙是明綸孚

于衆聴具官王嘉性資栗銳風槩沈雄窺玉帳之竒蚤
研窮於機略扼銅梁之阻晚震憺於威名誠存金石之
堅功擢旂常之載乆捴戎於順政乃易戍於武昌紀律
精明足以厲三軍之氣笑談整暇居然折千里之衝屬
予拜貺於中壇念汝宣勞於外閫用頒采邑俾洽神釐
於戲朕敬於事天爾當視以為尊君之法朕仁於恵下
爾當推以為撫士之方益懋勲庸永綏福禄可

　　皇叔師禹除檢校少傅


　　朕蒐飭禮樂爕和神人維國家更化以來未遑大振賴
天地降祥之應屢獲豐年三陲晏清七政明潤迺御齋
輅迺升喜壇侍祠數百人咸肅雍於漢畤同姓五十國
疇表率於周盟有偉耆英實參薦獻其頒贊册以告昕
庭具官師禹志行潔修性資凝粹黄流玉瓚挹之而有
芬馨清廟朱絃澹然而諧律吕屏驕倨貴游之習廸忠
純厚徳之風自擁騂旄乆安珍館雖疏北闕之朝謁每
問東平之起居比躬太祐之祠歴祼孝宗之室緬懷遺

烈等覆載之難名睠顧近親慨老成之無幾矧予毖祀嘉乃
同寅其進眡於孤卿併增陪於采邑上以體皇祖篤宗
支之念下以伸沖人尊叔父之心於戲受福而不敢康
王者所以承丕命居寵而弗自溢人臣所以永令名朕
方堅畏威時保之誠卿其懋作徳日休之戒尚惟哲艾
毋竢訓言可特授檢校少傅依前皇叔保康軍節度使
提舉祐神觀充秀安僖王園令兼秀巨位檢察專長天
水郡開國公加食邑五百户食實封二百户主者施行


　　皇伯師揆少傅奉國軍節度使充萬夀觀使嗣
秀王食邑五千九百户食實封二千一百户特
授少師依前奉國軍節度使充萬夀觀使嗣秀
王加食邑食實封仍令擇日備禮册命

　　朕倚重天枝參扶國棘念昔仁祖獨優荆邸之賢若時
泰陵尤厚益王之禮葢明徳莫如睦族而貴老為其近
親迺腃耆英宜加異數其敷典册以諗廷臣具官師揆挺
信厚之資蘊醇明之度風流紹其世美標望冠乎宗盟

爵為真王位列孤傅年高七袠徳齒皆謂達尊身歴三
朝㤙禮莫之與比緬懷憲靖夙著忠純惟功在於我家
故慶流於後嗣顧高陽之八子今僅㡬人在建初之四
王最為稱首念典刑之足尚豈命秩之可稽進貳師垣
陪輸采邑於戲錫爾多福匪顓示於私㤙屏余一人政
有資於遺老尚綏眉夀式對寵光可


　　雲莊集巻十

