







　　欽定四庫全書

　　雲荘集巻十三

　　宋　劉爚　撰

　　敕書

　　賜湖北安撫使充京西湖北制置使李大性銀
合夏藥

　　敇大性朕䆳處穆清軫懐炎赫睠言侍從之老方劇蒸鬱
之憂錫以珍良助其節適尚廣蠲痾之澤亟蘇苦熱之民


　　賜安南國王李龍翰歴日

　　敕安南國王李龍翰朕稽堯典之授時裁成歴紀倣周
人之頒朔逺暨藩方眷乃忠純為予屏翰念将更於華
嵗其預錫於新書欽奉國章益修侯度今賜

　　賜江淮制置使黄度冬藥

　　卿以鮐背之年而任麟符之寄勤於王事念在朕心屬當
嚴沍之辰慮爽寢興之節宜須名劑以輔冲和

　　弔祭安南國王


　　維乃先王世守藩服恭勤匪懈貢獻以時三紀于今始
終一徳奄兹訃告良惻予懐卿嗣事云初衘哀罔極尚
其節抑式迓寵光

　　賜安南王嗣子李昊旵嘉定七年歴日

　　朕在舜璣衡謹乃授時之政布周正朔暨於出日之邦
式睠藩方夙陶皇化将舊封之載襲宜新歴之首頒徃
服寵光益䖍屏衛










　　雲荘集巻十三

