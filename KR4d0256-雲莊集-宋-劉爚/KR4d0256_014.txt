







　　欽定四庫全書

　　雲荘集巻十四

　　宋　劉爚　撰

　　大禮册文

　　郊祀大禮前二日朝獻景靈宫聖祖天尊大帝

　　伏以皇矣有宋受命溥博僊源肇開自我道祖發祥儲
慶敷遺後人粤惟眇冲獲典邦祀迎日之至将見于郊
徳馨未聞奚自昭假聖靈如在尚克相之俾臻厥成以

介景福

　　郊祀大禮前旦朝獻太廟祖宗帝后

　　伏以維我祖宗克堪用徳延鴻寳命以畀後人顧循菲
凉懼弗勝任将以亞嵗有事于郊率循舊章先饗宗廟
於赫列聖威靈在天尚其相之俾迄熙事膺受多福垂
休無疆

　　圓壇祭饗昊天上帝

　　伏以皇天后帝照臨萬方厥棐惟忱厥輔惟徳誠以寡昧

獲承宗祧頼天降康中外底定報本之義其敢弗䖍翼
翼小心躬修元祀匪曰祈福私于眇躬惟民之安斯國
之慶

　　圓壇祭饗太祖配饗

　　伏以昔在周室禋祀是嚴誰其配之皇祖后稷維我藝
祖肇造邦家功大徳崇有光于古肆惟冲眇嗣守慶基
創業之艱敢忘厥自兹率舊典升侑于郊威靈赫然尚
克顧饗


　　圓壇祭饗太宗配饗

　　伏以煌煌寳命太祖受之赫赫慶圖太宗成之二后在
天如周文武眇末小子獲承丕基推迹本源其敢不恪
屬兹親祀並侑是崇尚其顧歆克昌厥後

　　郊祀大禮敇諸司

　　朕奄宅庻邦于今十稔念宗社纉承之重若渉深淵雖
宫庭蠖濩之㣲如對上帝矧當禋祀尤極嚴恭曏更中
外之多虞益顯髙明之垂佑銷旱蝗之孽寖格豐年洗

戈甲之腥溢為龢氣既訖小康之候盍崇大振之儀况
嘗洊饗於堂筵兹用恪修於郊類方将推筴而迎日至
又且奉琛而見雲陽為百姓以祈敢云專嚮来諸侯之
助其罔弗欽爰戒先期亶孚羣聴朕以今年十一月二
十日謁欵于南郊咨爾攸司各揚乃職相予肆祀毋或
不恭故兹詔示想宜知悉











　　雲荘集巻十四

