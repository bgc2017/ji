







　　欽定四庫全書

　　雲荘集巻二十

　　宋　劉爚　撰

　　碑

　　福州長樂縣顯應廟碑

　　福之南山轉而東行二百里為義泉嶺盖長樂福清之
脊其中勢益北縈紆盤礴凡三十里積水二十四陂至
參溪其山為魁山其水為龍潭潭之深不可測而穹山

傑立於其上澄光秀氣交相回薄故其神聰明正直以
功徳芘生人屡膺明天子丕顯休命長樂廣祀凡百數
命秩之崇惟侯為第一自唐開元以来焯著靈異閩中
記長樂志具焉世傳洪氏女浣紗于潭沒不出其家愬
于神不崇朝迅震甚雨潭石破而蛟龍斃抵今餘五百
祀邑之官若民以神為依敬之如父兄師長信之如衡
石度量紹興間海㓂朱聰熾甚既迫境見神兵如雲不
敢前連嵗旱澇復應禱部使者上其功詔賜廟額曰顯

應隆興中封淵肅侯淳熈中加封孚濟嘉定中又加封
廣祐邑人既皆悦甚於是具官陳某録其靈蹟本末以
告曰願有述某按祭法有功於民若扞大患禦大難則
祀之若侯之有大造于兹土其得爵號實甚宜迺摭其
事俾刻于麗牲之石且為歌道上帝之命與明天子之
意冀祚邦人於無窮其辭曰

　　魁山兮崇崇奫淪無極兮魚龍之宫惟皇帝兮睠此南
土俾神宅兹兮有衆爾主嘘吸雨暘兮指嘑雲雷盪滌

乖沴兮攘除妖災有蛟婪婪兮血人以自飽是震是悼
兮奮厥天討有兇額額兮猶蠭之羣恍瞻靈旗兮悸若
獸犇民之恃神兮曰我父母神雖不言兮信若寒暑明
明我后兮子視萬方曰民爾思兮我豈爾忘既賁之以
鴻名兮又申之以顯號中興百年兮三焜煌其紫誥民
事神兮何窮神報上兮焉從異材出兮棟王國民安居
兮稼滋殖公衮兮玉圭将便蕃兮神之錫

　　附録劉文簡公神道碑(真徳秀)


　　上更化改元之九年二月工部尚書劉公薨詔以光禄
大夫告其第十四年六月有司按諡法博聞多見曰文
正直無邪曰簡請諡公曰文簡詔從之其孤垕以前尚
書郎三山陳公孔碩文状来謁銘徳秀從公游有年凡
其修身立己正君端朝之本末實具知之顧嘗竊論公
平生大節雖未易以一善名然遡其學問之源流與夫
見之謀謨事業則惟正之一言足以蔽之盖公皇考銀
青府君蚤受學于屏山劉先生藉溪胡先生盡得理義

精㣲之藴幼在家庭耳濡目染少長府君授以河南程
氏書曰觀此可以為學矣晦庵先生朱文公以道徳為
學者師公出入其門切磨講貫者數十年眡從遊之士
為最久而所造為特深則其學固已粹然一出於正矣
公之天資厚重而不浮純一而弗雜又嘗用功於致知
力行之地故其言必正言行必可行確然自守以終其
身晚登朝廷致位侍從雖未及盡行其志而奮陳忠謀
察㣲慮逺汲汲於扶持天下之正論而詭隨迎合以售

其私者一亡有焉故徳秀以為正之一言足以槩公之
平生者詎不信夫今明詔用有司之議以正直無邪諡
公其可謂不虚美矣盖正者直之所自出直者正之所
自形二字之褒傳信百世奚復以銘為垕曰古者有誄
有銘銘不可以誄廢也君其勿辭廼即陳公之状剟取
其要而書之公諱爚字晦伯盖漢之胄出有諱幽者遭
五季之亂自光州固始遷焉遂為建陽后山人十世至
銀青府君以絫舉恩入官終於朝奉大夫致仕公其長

子也以乾道八年進士主紹興府山隂簿再調饒州録
事㕘軍於郡政禆賛最力同僚有忌公者械公之吏以
求其私卒毛髮無所得後其人以他故抵罪遭按問惶
駭失措公攝其官反營護之使免人謂公為長者調連
城令邑居臨汀窮僻處民力困而上供煩公首損令添
給與凡例所當取者嵗為錢幾千緡撙節他費尤多繇
是得以稍蠲民間無名之斂汀人至今徳之新其縣之
學而教諸生以入徳之方士為翕然知向改宣教郎知

福州閩縣事清静平易有古循吏風邑有洲田因潮耗
息有寓公素貪欲奪數十下户田公援前帥奏請折其
妄民得安業師守諸臺聮章論薦秩滿至都時朝多君
子皆知公欲留之且諸臺之薦固嘗有㫖陞擢矣公自
謂與丞相趙公有連當避乞通判潭州以歸上新受内
禪公寓書丞相曰前日之事如病寒熱一旦解散即無
所苦至於蠱毒中人初不自覺者是賢乎盖指韓侂胃
也其後迄如公言丁外艱服除主管都大坑冶司文字

知徳慶府至郡葺學宫練軍實蜑户舟船有禁為奏除
之且罷兩邑科斂之不正者受代入對言前者北伐之
役執事者不度事勢貽陛下憂今雖從和議可無虞乎
願益恐懼修政以強國本開言路以廣忠益闡公道以
進人才飭邊備以防變詐時執政議欲留公宰臣陳自
強曰斯人閩縣之政吾知之然真是偽學侂胃誅自強
遂以公提舉廣東常平茶鹽事既至首覈諸郡儲備之
實復白于朝欲令守臣嵗以新陳相易常存其半以備

緩急鹽司積弊久逋亭戸緡錢十萬漕司五萬公痛加
裁約以身先之未幾悉償前負十五萬者奏請廣東諸
州凡夏秋之賦即郡以輸者雖外縣官俸廩亦當從州
給又言仕乎南者多自為稗販奪州縣征商之利請凡
仕廣而商者轉販所經許州郡沒入其貨嘉定二年召
入對曰人君代天理物聖人憲天聰明故典禮討命皆
歸之天示不以私意參焉所以不言而信不怒而威天
下定于一苟有私意形於朝則朝廷各有心形於天下

則天下各有心矣人各有心以事其上亦曰殆哉此古
聖人所懼而不敢肆也方今承凋弊之餘履艱難之運
天下之勢不可謂安所恃者人心天下之心固未易一
所恃者公道公道明則人心自一朝廷自尊危可安也
願陛下主此公道不用一毫私心不聴左右私言大臣
奉行公道進一人退一人皆采天下公議而無作好惡
至於一號一令莫不皆然陛下主張公道而大臣有不
欽承則天下之惡皆歸之矣大臣奉行公道而小臣猶

不精白亦明時所不容也如是則言而民信動而民從
盜賊不作水旱飢饉之憂可消矣時江湖峒冦方警公
言弭盜之䇿當精擇帥臣而重其責俾視守臣之不勝
任者易之兵官之非其才者汰之許以辟置選補使帥
臣重于一路耳目不蔽姦宄具知必能消隠伏剪除萌
芽不至上煩宵旰除吏部郎中時詔中外各陳錢幣利
害特命公與劉彌正詳擇其當以聞既共條五説上之
而公之意以為終非久計獨上言救天下極弊不可守

天下常規凡内庭冗費願委信臣特加裁削為外庭倡
外庭冗費責之大臣更加裁削為天下倡取裁削之數
專置一司隨月樁收然後詔天下監司郡邑各具常費
若交承迎送増添俸給賔客饋遺之屬委漕民裁損樁
管專為收楮之用行之三年必有成效後因登對又取
淳熈故事以進其略謂孝宗於楮幣流通之時尚出内
帑金銀收之為今日計亦不過漸收之而已若嵗收三
百萬十年亦三千萬時朝廷以楮幣自輕為憂獻議者

争以新竒自售公之特論獨如此識者以為不可易轉
對言陛下即位之初首重講讀十有六年未嘗厭倦不
知聖躬内省亦有日新之益乎觀理道亦有日新之效
乎曏臣兩對清光陛下臨朝淵黙無言猶昔陛下臨朝
不與羣臣言退而與言者何人邪臣願開張聖聴於經
筵講讀大臣奏對反復問難以求義理之當否與政事
之得失則聖學進而治道隆矣既又廟堂之上毎一官
闕躊躇四顧意未决願詔大臣體蕩蕩平平之義惟賢

是任惟能是使去好惡之私絶黨偏之蔽則野無遺賢
而庶績咸熈矣乞外除提㸃浙西刑獄大暑隆寒巡按
靡倦嵗薦唯才是予至所舉劾雖權要弗避也有殺人
而匿貴勢家者吏弗敢捕公移文以索曰不出當聞諸
朝於是罪人斯得其行部不以吏卒自隨吏受民錢五
百亦付獄治罪嚴陵有重囚久不决公察其故乃本司
吏首受賕俾緩其事公立黥之夏出慮囚徃來臺治下
家以小䘮聞不一入視聞者嘆曰真監司矣杭嚴水災

朝廷獨减桐廬稅而建徳淳安富陽未被恩䘏公力言
之且乞量蠲夏賦又論平江和糴之擾常州諸縣科買
馬草之弊乞蠲除之召為國子司業始見諸生首誨以
立身行已為先毋顓意程試汲汲利禄對言治道源於
士風士風本於學術古者司徒之職典樂之官今樂官
之任也周衰孔子取先王之大經大法與其徒誦而傳
之雜見於六經自漢以來雖曰崇儒然漢儒之陋訓詁
益詳而義理益晦故韓愈原道曰軻之死不得其傳謂

其精㣲之㫖不傳也藝祖皇帝於干戈甫定之餘召處
士王昭素講易禁中累聖相承以為先務治教休明儒
宗間出然後六經遺㫖孔孟㣲言復明千載之後天下
學者誦而習之以論語孟子為門大學中庸為凖故以
事父則孝事君則忠世之所謂道學者也慶元以来權
佞當國惡人議已指道為偽屏其人禁其書十餘年間
學者無所依向義利不明趨向汙下人欲横流廉恥日
䘮望其既仕之後職業修名節立不可得也乞降明詔

慶元以来名以偽學而禁其書指揮更不施行息邪説
正人心使學知本原士風歸厚實宗社之福又言舍法
兼取行藝今但攷其藝而畧其行致學者自放於規繩
之外故侍講朱熹守南康曰於白鹿洞書院掲示學規
皆聖賢教人大㫖學者立身之要謹録以進請頒下兩
學為諸生齋規與學規並行齋規示以進修方學規正
其不修之罪從之時有司檢㑹慶元章奏将議施行而
執正有任言責時亦嘗論列者事雖寢而太學諸生稍

務以道義相勉而知窮理居敬之説初公在廣東常寓
書今丞相史公言昔先正魏公再相日語吕郎中石編
修曰某老矣勉強再来盖事有未竟者第一欲起朱元
晦次薦引諸賢令二公先以書抵朱文公道此意未幾
除文公守南康後又盡薦諸賢文公徃矣然其所著書
天下誦之願丞相更承先志言於上取其著中庸大學
論孟之説以備勸講正君定國慰天下學士大夫之心
盖公在山隂時聞其説於沈公煥如此後在成均遂以

數書鋟於胄監俾學者誦習焉兼國文院編修官實録
院檢討官充接伴金國賀正使歸對論經筵講讀乞加
訪問郊祀恩特封建陽縣開國男食邑三百户賜紫金
魚袋權刑部侍郎兼國子祭酒又兼太子左諭徳同修
國史實録院同修撰上疏曰舜九官濟濟和之至也然
孔子曰君子和而不同晏嬰曰和與同異盖和者可否
相濟同者隨聲是非近嵗士大夫隨聲是非之患多可
否相濟之義少其平居苟且依違患得患失則其言事必無

犯顔逆耳之忠臨難必無仗節死義之操願詔大臣奨
忠讜以作士氣戒諛佞以肅官僚宗社幸甚時廷臣争
務容黙有論事稍切者衆輙指以為異故公言及之十
月雷公請遴選監司以察貪吏求民瘼又言敵運已衰
我之邊鄙冝過慮者三盜賊乗間姦雄崛起外敵强捍
是也備之之䇿惟在得人既選㳂邊守臣佐之者亦不
可不擇臣謂文臣如職曹官武臣如兵馬都監之屬宜
許守臣察其不足仗者易之帥臣制司寄任尤重參佐

謀議或非其材亦許辟改庶謀慮有人足知緩急又乞
申儆諸帥各舉将才師守監司亦得論薦其説甚備既
又取歐陽修軍中求将之法上之又言中原雲擾使命
不通或敗兵奔突或流民来附皆不容亡備若民兵措
置有法則邊境守禦自安盖㳂邊之民習不畏慮少少
結約皆足自固臣昨接伴使至盱眙龜山二三百家獨
不經兵又問其父老自家長於刼寨敵兵畏之因思彼
才二三百家恊力已足自固况衆於龜山又有官兵為

之援乎願下邊郡條其事宜以聞又取歐陽修論西北
方事以獻曰契丹為元昊所敗人皆以二敵拏兵為喜
修獨憂其為将来之患盖為國者習安則人材難見有
事則将帥自出變驕心為憤志化惰卒為精兵則二敵
交兵乃敵之利非我之福也今二敵相攻戰争方始拏
兵不解強者為雄鄰有強國非我憂乎華亂未定盜賊
将起姦雄乗之我能獨安乎戰敗之兵衝突而南拒之
不忍容之又難可無慮乎然則固藩籬選諸将擇元帥

今日尤不可緩同知七年貢舉始公以文弊為請朝廷
既施行之至是多得老成重厚之士物議稱允集英䇿
士公援淳熈故事請令後省或舘學取進士所陳切於
利害者類聚以聞俾人知陛下不以空言取士時敵人以
新殞大帥乗之燕城被圍久我之使人留境上不得報
中原遺民日相帥南向公言髙宗當北邊方盛之時勉
從和議後敵敗盟欲増築邊城竟牽和議而止今敵運
既衰信使不通七八十年來僅得此機㑹臣謂凡今極

邊州郡之未城者當城之至於邊邑之可控扼應援者
亦宜以時條築又言臣所謂宜城之郡盱眙是也或曰
盱眙不必城有急以天長六合為固審爾是棄淮也又
濠梁安豐雖頗有城然可以禦盜而不可以禦敵謂宜
増築且創樓櫓大畧如楚州然後守備可固既又取姚
襄歸晉侯景附梁事以進其畧謂金國危争立誠以欵
塞為名或遣使索幣皆當有以應之或其勢既分各来
索幣亦當思所以荅或邊塵有警将孰可用財孰可取

城孰可守守孰可固凡此皆當預圖毋謂敵方多事我
尚得以自安也未幾彼果移文對境邀我正旦生辰使
者之論彼方奔竄不暇何扞禦之足言或謂使華不遣
恐啟兵端此亦未之思耳彼其肘腋之盜尚不敢圖其
敢復為我敵乎使吾固守之計不足以扞殘敵異時方
張之敵崛起之盜何以禦之今縱不能如晉人焚幣斬
使亦可諉以道路未通幽都未返遷延其詞以荅之况
我已嘗遣使而彼不受又常遣迓而彼不来足以有辭

矣遷延年嵗我於其間亟修固守之實則非惟示威於
女真又可以伐二冦之謀尋又上疏其畧以為今敵帥
奔竄河北山東盜賊縱横西北諸師攻擊未已使遂㓕
亡則中原雲擾姦雄乗之必若苻堅之時萬一稍能自
立則狼子野心必未可保将若海陵之時皆可深慮願
深味孔子逺慮之言力行仲舒強勉之説與大臣圖之
又言臣前建議置制司於兩淮之中移屯兵於要害之
地近聞使北而歸者亦獻此䇿臣敢復詳言之盖今擇

守繕城募兵選将雖皆備邉良畫然窮邊之守責其持
久全頼應援置制司於兩淮之中所以為邊城之援也
議者曰兩重鎮各有帥臣不復建一司公言東晉至陳
三百年間雖經畧區區僅全吴楚然未嘗求和於此皆
足自立今地兼吴蜀當敵㓕亡之時正我立國之日竭
民膏血以奉垂亡之敵固不可彼方据吾故都尚遣使
以賀可乎願移屯以壮邊勢且責帥守豫為之防使疆
埸有備彼欲以虚言恐喝不可得也時中原旱飢遺民

歸附日衆邊臣處置失宜公言紹興間偽豫遣兵犯漣
水韓世忠迎擊殪之得脫者什一二髙宗諭曰淮北之
民皆吾赤子可令埋瘞御史周秘請還其俘復諭曰朕
痛念西北之民進為主帥所戮退為劉麟所殘不幸至
此所獲餘冦當給錢米遣之髙宗兼愛南北之民如此
嗚呼仁哉則彼之飢荒流離而無告者固冝一視而無
二也願詔邊臣以祖逖羊祜陸遜為法使仁聲仁聞播
於中外民心既歸恢復在其中矣除刑部侍郎進言河

北方張之冦山東崛起之盜乗金人㣲衰各謀吞併我
若復通金人輸之嵗幣既失大國之體復啓取侮之端
彼二冦将曰金人将亡我猶事以幣帛設若先以嫚書
因而求釁邀我金幣何以待之况河朔創殘而飢彼知
淮甸豐稔江浙殷富乖誕妄動其将若何為今之計必
得聲實兼全使莫敢侮予而後可所謂實者建制司於
淮上移兵屯於要地是也所謂聲者罷通賀金人之使
是也或謂遣使予幣可使為吾扞禦此乃迎合責任不

專又謂合肥雖淮西重鎮然地在極邊可以自守而不
能援他郡維揚淮東重鎮然地在江北可蔽南徐而不
能援他郡無援而責以死守此巡逺之所以敗也議者謂
金陵已建制司江北不可復建臣謂金陵所以制㳂江
兩淮所以制㳂淮責各有歸則緩急可恃且兩淮之地
歴陽居中内蔽采石外接淮堧若顓建一司惟此地為
宜使兼轉輓則兩漕可省併領和州則兵民可一置營
栅立倉儲徙㳂江諸軍三萬人以𨽻之無事則按閱如

都統之法有事則調發以援邊城之急兩淮利害一切
使商𣙜廢置朝廷委任而責成之可無北顧憂矣時江
上諸将多以㣲文細過坐黜雖嘗有功邊鄙者或不免
吏議公取曽鞏政論言藝祖置将皆富之以財其説曰
待武吏與待文吏不同文吏責以亷恥武吏取以才能
文吏任州縣以節用愛人為先武吏任将帥以醲賞得
士為先我藝祖任将之道可以為法将帥在邊欲其間
諜精明士卒用命非財不可顧可使之嗇於財乎臣願

一以太祖為法四月旱有詔求言公上疏曰臣聞知之
非艱行之惟艱陛下更化之初嘗下求言之詔而深慮
逺謀忠言鯁論未嘗施行所行者目前之細故近嵗以
来星變日蝕今農事方殷旱既太甚天變見於上人情
動於下雖因邇臣之請降詔求言臣不知陛下誠意在
於聞闕失而正厥事乎抑用人言以應故事乎若詢人
言應故事則天下固不可欺也不正厥事人可欺乎天
下之事當與天下共之不可以一人和之事之是非至

於義理而止臣願陛下與二三大臣至公無我躬攬中
外書疏付之給舎俾條上所當行者講究而施行之則
人心悦而天意解矣已而不雨至于八月公言禮記年
不順成天子素服素車食無樂又曰至于八月不雨君
不舉謂冝下詔罷今年瑞慶節錫宴示懼災憂民之意
且以為謝絶敵使之名事雖不行時論韙之權工部尚
書兼太子右庶子仍兼講讀嘗取文公所釋論孟等書以
獻曰此講學之要也苟明乎此則他可迎刃而解矣公

於講説不為文采至其切於修身正家治國平天下之
道必反覆開陳之嘗進說曰哲宗避蟻宫中事也而外庭無
不知詩曰鼓鐘于宫聲聞于外聖人脩徳不以隠顯二
其心後世人君謂宫庭燕私之間舉動不謹人不得見
言語不擇人不得聞而不知無隠不彰載之信史者雖
床第之言無不書也故中庸曰莫見乎隠莫顯乎㣲君
子謹其獨講易天行健章則曰天之所以健者其體陽
其徳剛也君子觀其象則當自強不息然一屈於物欲

則不能剛故孔子曰棖也慾焉得剛剛能進徳慾能䘮
徳二者相為消長而况富有四海聲色貨利易動其心
便僻側媚求中其慾一屈於慾則私意横生理為慾奪
又焉得剛所貴於自強不息者盖有一息間斷則物欲
乗隙而投之雖有志氣不能自為主宰安能法天之健
乎講孟子養心章則曰心者神明之舎所以酬酢庻事
經緯萬方者也常操而存之然後定而能應易曰寂然
不動感而遂通天下之故是也操而存之何所用其力

哉去其為心害者而已雖物慾為害之時亦豈無仁義
之心特牽於慾而不自覺故曰養心莫善於寡欲多欲
則欲為主寡欲則心為主然人有形色即有欲非可絶
也口之於味目之於色耳之於聲鼻之於臭四肢之於
安佚無非欲也惟君子之欲有則而不過則心常為之
主此舜禹所以有天下而不與焉也至仁宗講損卦懲
忿窒慾則曰人之接物易以忿害物人之處身易以慾
害身也七情之中其難制者忿懲為甚人能於忿怒之

時稍息其怒而觀理之是非則不至於害物矣人能於
嗜欲動時靜而止之思害身之可畏則不至於害身矣
仁宗曰人之情慾皆出於隂陽而損之在人是正得損
之道也至講詩終篇則又進説曰詩三百篇周南后妃
之徳先王修身正家之效也先王之身修故后妃化之
而無險詖私謁之心諸侯之身脩故夫人化之而能循
法度推之治國而國治推之平天下而天下平下逮國
風之變在位則綠衣燕燕之詩作凱風谷風之什興至

於墻茨桑中之醜則其亂也未嘗不起於閨門衽席間
詩所以首二南者豈非求諸已而後求諸人治其内而
後治其外哉故周之興也以太姒其廢也以豔妻讀詩
者可以鑑矣孔子曰詩三百一言以蔽之曰思無邪此
又讀詩之要也先正其心而無邪思則以之讀詩古人
是非得失了然目前知所以為法戒矣公毎讀講至經
史所陳聲色嗜慾之戒輙懇切再三及是敷陳尤力嗚
呼倘天假之年使終任輔翊之責其所以成就儲徳者

顧可量也哉公既遷宫庶不復與講東宫特謂講于上
俾公乃兼講公以年過七十屢請謝不獲自是凡二十
上而拜不允之詔七至引趙抃留歐陽修等事以諭公
比疾又懇辭卒不獲命公雖疾猶黽免輔導不怠故疾
間復作遂不起享年七十有三積階太中大夫爵建陽
縣開國子食邑五百户以通奉大夫致仕遺表聞贈賻
如式公為人簡質端重而天性孝友尤篤少習家訓長
得明師又見四方前修鉅儒如南軒張宣公東萊吕成

公皆與徃復講論其學以不欺為主其接物夷易温然
可親然欲干以私者皆莫敢出口與人言心平氣和語
簡而應者心服稱人之善無溢美其惡惡亦無深疾每
病學者空談無實嘗為天祐台學四先生祠記曰學者
當窮理以致其知反躬以踐其實若遇其名以為髙入
乎耳而出乎口皆四先生之辠人也盖其平生所守皆
在此故時方歆慕道學公欿然無所喜及以偽學為禁
公亦泰然無所懼居家儉約雖已貴如初仕每曰先人

家法不敢過也仲氏炳擢戊戌第與公接武登朝叔季
子姪相繼叔儒科或聯貢于鄉建人語家學之盛必曰
劉氏云公賙内外族人之貧終始不少倦㓜而孤者男
則教之學女則擇所歸嵗饑輙發粟平價以濟鄉里其
接引後進所以勸諭開譬者備至當官取予一介不妄
安於義命未嘗輕求人知為重尤惡異教害俗在番陽
日泉使憫遺骸不揜議欲葬之水火公言人死䰟升魄
降形氣各反其初西方法非是使死者有知禍亦酷矣

毎夜斂衽黙坐虚心省察常曰不於定靜時體察則處
事接物或至有差嘗取節孝徐先生帖教子弟其言曰
日入之後至於夜中事物俱静志氣俱清是君子思經
綸之時晝之所待夜之所思也其事君以不欺為忠至
為侍從知無不言言無不盡薦賢舉善不進不止然其
人皆莫之知平生論著有奏議史藁經筵故事東宫詩
解禮記解堂銘故事若干巻雲荘外藁若干巻藏于家
夫人李氏武節郎晉明之女奉議郎宗思之妹先公某

年卒贈碩人子垕今為奉議郎知建康府江寕縣事女
三人陳擇詹摳袁宜中其婿也孫男一人欽宣議郎監
福州嶺口鹽倉孫女一人適太學生江淵先六年卒曽
孫一人尚㓜其孤以十年冬十月庚戌塟公於邵武軍
邵武縣仁澤鄉桂林之原銘曰

　　聖學失傳天啓濓洛有開斯人如寐之覺吾道之南世
有宗工集厥大成則惟文公公生同時而又同里少登
師門以迄莫齒孰疑弗剖孰蔽弗袪晝講夜思嵗充日

餘發而施之或言或事惟政是繇毋或有二曰此文公
實以教予厥臨孔威其忍畔諸遂登禁途遂傳儲極惟
一其心以輔以翼直辭婉諷杜漸防㣲思公之忠可以
涕洟惟彼敵人逃犇無所狃于虚憍猶索我賂衆曰可
予公曰不然願取金繒移以實邊新敵鴟張群雄蠭起
擾之中原如鼎斯沸衆謂無虞公獨深憂願飭邊臣固
如是謀必重制垣必徙兵戍必絶敵交聲實廼副公沒
幾何羽檄四馳疇者之言亶猶蓍龜天子念公嘉名是

錫其義維何曰正曰直文公之門今存者誰不負所學
如公其幾瞻彼桂林有菀其麓我銘匪誣千載可復















　　雲荘集巻二十


　　雲荘集後序

　　宋工部尚書贈金紫光禄大夫少師諡文簡雲荘劉公
沒今三百五十餘年平昔所為詩文甚多兵燹散失九
世孫輝始裒集之藏于箧笥人未能徧觀也十世孫梗
由帥府從事都臺知印賛幕歸善處事循理政得民心
乃慨念祖徳捐俸綉梓以廣其傳誠孝子慈孫之用心
矣請予序其後夫治本於道道存諸心文也者道之所
寓也惟其宏乎中斯能肆扵外所謂仁義之人其言藹

如也豈不信哉若文簡公其道學之君子歟公鍾武夷
山水之秀天分甚髙師朱夫子友真西山著書立言耳
濡目染闡明聖學為時名儒道之存諸心者素矣歴仕
三朝澤被生民功施社稷為時名臣道之用行矣大肆
其力發為文詞鋪張治具粉飾太平無非道之所寓焉
觀其祭享郊廟則有祠祝播告寰宇則有詔令胙土分
茅則有冊命陳師鞠旅則有誓戒諫諍陳請則有章疏
紀功燿徳則有銘頌吟咏皷舞則有詩騷宴賞賔客則

有致語嵗時伏臘則有閣帖以至興學勸農餞行諭俗上
自天理之精㣲下至人事之曲折一話一言皆本乎道
燦然博古通今之學藹然忠君愛國之誠豈世俗之文
之比哉公雖沒矣文之行世絢爛如星斗流峙如河岳
光景常新精神無虧列之先賢祀之學宫傳諸永乆萬
古猶一日也序之與否奚足為公輕重愚生末學安敢
措一辭於其間哉然不可虚辱其請持書以致景仰之
意云惠陽吳髙










　　雲荘集後序

　　福之建陽劉文簡公宋之名相也其文章志節忠孝政
事前序備言班班可考孰得首扵公乎公名爚字晦伯
雲荘其别號也予少時宦㳺湖海三十有九年公之所
行善行玉響人口所以數得于聞其作述文章間亦見
其一二然皆傳録經於多手烏焉成馬叵克去取後或
釐正誦之絶無牛鬼蛇神之恠雲行水流金鳴石應抑
且雄渾簡重如正人君子服古衣冠端坐拱手致人肅

敬喜仰不厭柰何予生於後與公世代相去甚逺由此
詩文想公徳容則必翼翼嚴重而福徳之召若鍾於子
孫在於今日亦必賢達超邁過於人者惟惜不克一遇
遇又不知在於何日傷已天順庚辰予因南歸禮邑史
劉公梗於官舍之南見其心之所存賢行口之所吐儒
言不與常類始知厥祖系自於公十世孫矣既而又出
公之神像年譜文章詩詞悉以示予復言昔罹兵燹煨
揚之際惟此幸存宿於崇泰里公之九世孫劉輝家匱

最久剥落腐爛殆莫勝捧及梗仕進因公造彼詳詢求
得歸来重繕校正捐俸綉梓用為不朽永傳之計於
是復命予序予故因思是集之成盖其由於兩世相得
而傳也何則文非梗則文湮沒不能顯白於世使公英
華神彩終然而已梗非文則梗無據不能顯白証實公
是厥祖使梗亦歸於巫皷説鈴庸然而已所以公之所
得而得再鳴於此歟梗之所得亦得鳴其孝敬於彼歟
嗟夫不能得者天也不能得而得者亦天也及思當昔

予不見之於文何得必公嚴重見公神像而符前言耶
又何得必公福徳延於今日而得遇於梗耶此亦上天
眷合也良非偶然况公大宋名臣梗又惠之歸善賢史
是以於命不敢忤而敬為之書惠陽聶遜







