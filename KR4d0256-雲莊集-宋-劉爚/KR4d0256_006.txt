







　　欽定四庫全書

　　雲莊集巻六

　　宋　劉爚　撰

　　書類

　　上皇子牋

　　某謹齋沐書百拜獻于皇子少保國公閣下某嘗聞非
所當言而言謂之出位所當言而不言謂之尸位出位
不可也尸位其可乎某奮自諸生本無他技公朝過聽

躐置清華粤自外邸肇開肆求講席豈無鴻儒足副隆
禮顧某淺陋乃在選中蚤夜以思常有望輕責重之懼皇
子英姿玉格從善如流凡所開陳了無難色自是而尊
所聞行所知豈直可限量計某烏得不以逢榮自喜然
黽勉效職有日于兹而未能仰禆于進修隨事納忠寸
心誠切而常若莫施愛助某于是又有隠憂焉某之憂
非過計也千金之家有子必教苟受其託猶思無負况
帝子乎宗社之所關係君相之所倚望中外之所傾屬

此豈細事其事鉅故其責重其責重故其憂深某職思
其憂者也寧過愚直以干冐犯之誅不忍循黙以詒曠
瘝之咎葢嘗熟思以為切于皇子之躬行者有三一曰
盡孝敬二曰勤學問三曰辨淑慝敢條陳之何謂盡孝
敬昔文王為世子也朝于王季日三雞初鳴至寢門外
問内侍之御者曰今日安否何如内侍曰安世子乃喜
日中又至亦如之及暮又至亦如之夫其心乎愛親無斯
須敢離是不當以禮文觀也是當于禮文之外思其所謂

翼翼小心不敢怠遑者則得之矣愚不知皇子所以躬
行乎此者能如世子之翼翼否乎朔望常儀尚多闕疎
晨昏至情未必孚洽一月之内侍君親者凡幾一嵗之
内侍君親者凡幾若此者皇子兢兢自省之日也子曰
為人子止於孝又曰所求乎子以事父未能也道本非
難行反而求之是誠在我惟皇子玩誠身悦親之㫖謹
先意承志之思念兹在兹無有間㫁則庶幾可以言孝
敬爾何謂勤學問古者世子之學也春誦夏絃秋學禮

冬讀書而又學干戈學羽籥無非修内治外之事夫其
心乎務學殆無暇時是不當以誦説觀也是當于誦説
之外求其所謂禮樂交修養成德性則得之矣愚不知
皇子所以躬行乎此者能如世子之養德否乎勤講有
時幾如備禮假故無節鄰于養安騖外之事比觀書孰
多奉道之念比崇儒孰重若此者恐未得為皇子進修
之益也子曰學如不及猶恐失之又曰德之不修學之
不講聞義不能徙不善不能改是吾憂也學無正法雖

天縱生知猶且汲汲惟皇子探大易問辨之義味大學
正心之説是講是究無有作輟則庶幾可以言學問矣
何謂辨淑慝古者世子之生也師傅明孝仁禮義以道
習之逐去邪人不使見惡行葢欲其見正事聞正言行
正道也愚不知朝夕趍走于皇子之先後果皆正人與
俱乎書曰任賢勿貳去邪勿疑何者為賢何者為邪則
賢否所宜辨某賢當親某邪當斥則去取所宜决夫然
後謂之明執狐疑之心來讒賊之口持不㫁之意開羣

枉之門明者顧如是乎且外邸之設正在得人衛翼之
嚴非以處邪慝之流也惟忠孝可以禔身惟恭儉可以
長世惟制節謹度可以保社稷是以賢者識者能知之
嘉祐中神宗以皇子伴讀王陶入侍陶因讀舜本紀言
舜孝友事帝大愛慕之則帝之孝敬本出于所性始聽
講讀尋繹指義至日晐内侍言恐饑當食神宗曰聽讀
方樂豈覺饑耶則帝之學問又根于所好然司馬光于
時上疏猶謂皇子雖姿性聰明端慤難移然左右前後

侍御僕從或邪佞雜處其間誘之以非禮導之以非義
納之以諂諛濟之以詐偽則雖有碩儒為之師傅終無
益也乞專委伴讀官糾舉邪佞即時斥逐不令在側葢
常取其疏而讀之殆與三王教世子相表裏真萬世之
龜鑑今皇子天資素髙自能洞照邪正繹一齊衆楚之
言鑒一暴十寒之失祛羽冠側媚之惑息仙書荒忽之
蔽毋牽和好毋循物情毋以阿意而親毋以逆耳而疏
公其是非勿疑勿貳持此定力養此聖功是亦古世子

而已矣某前三者之説實躬行大端若此其末節細故
不暇枚舉皇子而能行此三者則心虛而善易入誠存
而樂自充必容納讜論必祇畏清議喜怒必中節而不
失於躁言語必中度而不流于誕真積力乆從容中道
聖賢事業夫豈甚難顔淵曰舜何人也予何人也有為
者亦若是孟子曰孳孳為善者舜之徒也孳孳為利者
跖之徒也欲知舜與跖之分利與善之間也間者為相
去特毫釐耳然則一念其可不重于用歟用于盡孝敬

則孝敬形于事君親矣用于勤學問則學問博而智識
明矣用于親君子逺小人則君子道長小人道消矣先
儒以三年天道為小成外邸肇開亦既三年此德業將
成之候當思今日之德業視往日進否為何如今年之
德業視往年進否為何若退自省觀熟自檢飭則學非
徒學矣區區樸忠非曰規皇子也愛皇子之深而望皇
子之切皇子矜其樸忠寘諸坐側德日以進業日以修
可以舉宗社可以荅君親可以愜中外而某庶幾乎逃

尸位之責一或以樸為迂以忠為訐藐藐其聽又從而
尤之則某可以納印綬而去矣夫子曰知我罪我其惟
春秋惟皇子所采不備

　　又

　　某昨者薰沐裁書躬趨屏下塵獻以寫區區樸忠愛助
之情私謂皇子明善誠身之餘必能洞照愚忠屈意垂
聽今既三宿乃知前書所謂羽冠側媚之惑昔之已斥
者今復來歸矣某職在勸誦恐君相隆望為之惕然跼

蹐無措貴為元子與凢人殊其趨嚮知識自應卓然特
異上焉性資天成無瑕可指如水未冰如空未雲如玉
未琢如鑑未塵充而大之優入聖域可也次焉者一念
慮之或未純一言動之或有差聞過若日月之更遷善
如江河之决持是心而往殆庶幾乎乃若公是公非規
勸之已聞明知明蹈省悟之不及又從而為之辭曰非
予之心也是雖凢人猶所不為而謂趨嚮知識之特異
者為之乎且所謂羽冠側媚者本不知其何如人然自

肇建外邸外議籍籍所以汨吾清明駁吾真粹者亦不
少矣使前日之去是則今日之取非使前日畏清議而
屏邪慝為出于定見則今日犯清議而納邪慝為無定
力人常患于遇事之不知皇子則嘗為疑似之問質之
講官矣人常患于忠規之不聞某則力以公是公非之
言啟皇子之聽矣貌從而心違陽可而隂否某妄意皇
子决不為是也今車輿倏至觀者側目美玉成瑕有識
䘮氣堂堂外邸納兹左道異端之流果何為者耶書曰

不矜細行終累大德自茲恐誕謾之説日聞孝仁禮義
之教日晦不但于不矜細行而已矣使其可以率意為
之則視清議不足畏講官不必設縱肆日熟平旦真粹
清明之氣駟奔電游而不可收君相謂何宗社謂何天
下謂何皇子而聞斯言及今改轍不俟終日猶之可也
若曰一月之留未害自今有虧令聞噬臍何及某所以
不避䙝凟之誅再伸一喙冀皇子庶幾改之于萬一也
不然某去就之機决矣伏楮不勝惓惓


　　上相府書

　　某竊惟海内不幸先皇帝奄棄羣臣皇太后以天下之
母圖惟于内大丞相以社稷之臣計慮于外援立聖朝
登踐宸極方其始也四方萬里驟奉遺詔罔知厥由驚
憂疑惑往往而有未幾聖德日新令聞昭著于是搢紳
士夫内外軍民之情尊戴惟一以為吾君之賢真足以
負荷鴻業而先帝在天之靈亦庶乎其慰恱矣然而治
亂安危之機猶有伏而未發者敢不為大丞相陳之葢

舍兄立弟在有周漢唐之盛與隋之亂皆嘗有之而安
危存亡判然以異者不可不思其故也太王嘗舍泰伯
而立王季矣光武嘗舍東海王彊而立顯宗矣睿宗嘗
舍宋王成器而立明皇矣長少之倫疑若有所未順而
天下後世乃莫或非之者以王季之于泰伯能推因心
之愛而極其友悌也顯宗之于東海王彊恩遇之隆事
事殊異始終無間也明皇之于宋王成器飲食起居相
與同之讒間無自而入也故詩人之美王季有曰則友

其兄則篤其慶葢言如是所以厚周家之福慶而永平
開元之始輝映青史後世亦莫及至若秦隋之暴其于
嫡嗣也廢之既不以其辠遇之又不以其恩輕信讒邪
卒擠之死是以天下之心莫不憤惋亂亡之患亦自是
而基之然後知詩人之言信不誣也今聖上之立與王
季顯宗明皇之立其事雖若不同然天位之得本于無
心揖遜數四勉然而就南靣此天人之所共知而不可
揜也今將上承天意下結人心以為治安長乆之計其

道非它亦惟于友愛天倫加之以意而已乃者真王之
封外弟之錫寵數便蕃亦既備至而辭謝之日不許一
望天顔而去竊度親王之心必有所未安也近者聞諸
道路狂悖之徒敢為妄舉一時事變出于倉猝至自投
于水以避之危廹之情可謂甚矣仰賴宗社之靈旋踵
底定中外帖然親王亦舉以自免某之區區以謂此正
讒間易入之時而親王危懼不自保之日也聖上崇篤
友愛朝廷顧惜事體必自有以處之所慮寡聞淺見之

人有託納忠除患之説以進者此在吾君吾相不可不
致察也彼秦隋之君雖甚無道亦豈樂于戕賊骨肉者
哉惟猜防之慮一入其心卒至于以親戚為宼讐不拒
絶之不已也嗚呼天倫之愛自相夷滅是自絶于人道
也夫既自絶于人道也而欲天心不震怒于上人心不
携離于下其可得乎是以秦隋之禍最為酷烈饗國未
幾宗廟為墟其視有周漢唐之隆慈順輯睦薰為嘉祥
上下相安祚綿國永其孰為得失哉昔漢文帝時淮南

王遷蜀袁盎進諫以為有如不幸遇霧露死是陛下以
天下之大弗能容有殺弟名柰何夫淮南王者弟也又
以罪遷而盎猶力争如此况今之親王于屬則兄而非
有淮南之辠其可不思所以全之者也夫當其危懼不
自保之時非大有以撫存之則觀聽之下窺伺易萌左
右使令解體必甚以危懼不自保之心重之以怵廹無
聊之態萬一霧露之感有如盎所慮者朝廷將何以自
白于天下吾君將何以勝此名於萬世乎伏惟大丞相

燕居而深念之又與忠厚老成之士謀之進對之間從
容建白必使吾君友悌之德上儕王季而下軼漢唐凡
所以待遇撫存之者務極其至使之富貴娛樂而無不
足之心又為選通經術知國體者一二人從容調娛日
與游處廸之以詩書禮義之言使欣然有以自得曉之
以君相矜憐之意使釋然而無所憂如此則親王安親
王安則天人之心亦安而上下亦莫不安者矣某以一
介迂疎䝉恩收召入備從列日夜惟思所以尊朝廷而

弭禍亂者莫切于此方竢入見而首陳之屬聆霅川之
變寤寐不遑敢以一得之愚亟布之執事者丹衷皦然
可貫天日惟鈞慈其垂察焉不勝天下之幸

　　上丞相書(論用人聽言)

　　某至愚極陋無所取材比䝉除書擢任要職退揆駑劣
非所敢當然區區不竢駕之心則已飛馳于闕下初元
之召堅辭五六不獲已而後行今顧欲亟前如此誠以
大丞相謙虚無我而求士自助出于真情故樂效涓塵

之益爾今既未獲遽前而間嘗思念當今之故竊有一
二愚管不敢不為大丞相陳之葢自故相顓柄以來天
下大勢日益岌岌嘗恐一旦有潰敗不可支者仰賴天
地宗社之靈大丞相為時而出平居蓄德深厚故相安
之不疑及聖上奮發乾剛首付魁柄凡百施為皆天下
所願欲而弗獲者薄海内外曠然易視仰望風采儼若
神人某嘗竊謂大丞相于此實有囘乾坤洗日月之功
要其大者不過曰用正人開言路而已故相之所以失

大丞相之所以得其不在斯乎某之愚以為誠率是道
而不變則元祐司馬公之相業可以無媿而嘉祐韓忠
獻之相業亦將馴致焉昨嘗奏計欲大丞相堅守初意
之善期以十年坐致太平之效鈞函下逮不以為謬矣
夫以大丞相之純誠不二澹泊寡欲始初所行皆出實
意非緣飾以苟悅一時之觀聽者其于二者必能恪守
初志獨恐所用者正人則憸邪將有所不便而言路四
闢讒謟不得以蔽欺激作之言有時而進使吾之志慮

侵尋改易而不自知此則所當豫察耳大丞相爰立之
明日召三賢于逺外公論莫不謂宜而一二言事官之
除職者以為四十年來所未有向之齟齬權門者相繼
收召可謂盛矣然正直之士憂深慮逺其間知大體者
固能徐為開導而强直自許者亦或不無矯拂太甚人
情將有所不堪乘不堪之情以激其不平之忿則剛勁
不如軟熟違忤不若順承其意將有時而移矣况辨論
似争争則有不靖之形和同似黨黨則有分明之迹昔

者讒害忠良往往以被此名羣驅輩逐大抵由是夫争
有是非正人之争以為國也邪人之争以為己也是非
不辨而兩絀之可乎朋有真偽正人之朋以同德也邪
人之朋以同惡也真偽不分而概疾之可乎今雖未有
此事亦願大丞相謹之而已不然則激作之言入而疑
憚之心生君子小人之消長于是焉分此某之所甚畏
也廟堂之論不參之羣下為日乆矣大丞相博盡衆謀
弗任私智事之有關國體者必議而後行衆言雜進豈

皆當理議論不一尨難適從迂者不切事情狂者不識
忌諱然異同不一之中乃至當之論所從出正如玉隠
于石金混于沙琢之淘之至寳乃見其可以沙石之雜
而委金玉之珍乎自昔鯁切敢言者嘗病于過故趙中
令有顓權之毁韓忠獻有跋扈之劾文潞公有交結之
謗三相勲德巍然曽不以是而少損當時亦未聞深咎
言者以其職在論事不嫌過直故也若蔡若秦柄國之
時則無此矣故雷德驤諸人之過直乃所以彰三相之

賢能而蔡秦之世有歌頌而無箴規不問可知其為權
臣矣今士無愚智孰不知大丞相之用心其何訾議之
有萬一草茅山野語言之發或失揀擇適所以増光德
美陸宣公有謂諫者之狂誣明我之能恕諫者之漏泄
示我之能從若此者不惟人君當知之大臣亦不可以
不知也不然激作之言入而忿嫉之意生羣下相率以
苟容甚非朝廷之福此又某之所甚畏也惟大丞相堅
守初意之善勿為邪説所移使正人嘗聚本朝而言路

常通無壅則内而强固根本外而震憺威靈必有為大
丞相忠謀者姑以近事明之八陵之圖來上固嘗欲修
朝謁之禮舉恢復之師而集議之㫖一頒從臣䑓諫以
及館學羣論其未可君相亦幡然從之賴以少寬目前
之憂豈非朝列有人忠言獲伸之效耶况事變之興未
有底止正君相汲汲經營之時正人多則腹心有所託
不然是自毁其腹心也言路開則耳目無所蔽不然是
自塗其耳目也小人寡識所以激作破壊者圖自利耳

豈為國家計為大丞相計哉某身在閩陬去闕庭三
千里事之有無所未能知冐昧一言葢欲大丞相之功
業不在韓忠獻司馬公之下而已拳拳之懐仰祈矜察

　　上曽宣撫書

　　某恭覩邸報明天子以邊隅俶擾疇咨魁彦進長樞庭
宣威江淮盡獲諸將人心咸奮國勢自張豈勝慶幸葢
自北國窺邊奸盟犯順而我軍政少弛將庸卒惰潰散
相望識者咸謂宜得廟堂大臣位望兼重者付之韓范

之寄庶幾精明有轉弱為强之勢今明公遂膺斯任可
謂得處置之宜協中外之望矣而某區區則有為明公
過慮者大凡内外相應然後能有成功權不中御然後
可制外變某頃在兩淮間見制垣師間每有奏報動稽
旬月從者才十三否者嘗七八甚而偏州小邑徑申朝
省畫㫖行下制司或不預聞選辟僚屬最為重事要途
諸人主張薦送必如所欲而後已情意不浹誰與協謀
至于區䖏事宜動從中覆利害之實廟堂未嘗得知可

否從違類取决于宰掾之口愛憎任意予奪乖宜有不
勝可歎者今明公以大臣出使事體固甚不侔然文武
之吉甫與孝友之張仲表裏相須不可一缺往者范文
正公宣撫陜西必吕申公忘仇協濟用能卒服夏羌張
忠獻以相印督師亦必趙忠簡居中相應遂成破敵之
效今廟堂之上能以吕趙二公之心為心明公庶乎克
成厥志不然則内外相違動輒牽掣終無可為之日矣
又嘗觀近之處方靣者未能忘情得䘮之間有所建請

必先伺朝廷之意嚮至于當然之利害必至之禍福人
所共知者往往匿而不言或反私議切歎不敢盡言于
朝或扣之曰此非廟堂之所樂聞也夫以順為政者妾
婦之道所居何官所任何事而可以妾婦自處乎愚謂
明公此行實宗社安危之所係凡其當然之利害必至
之禍福宜皆一一以聞言之不聽則再三言之又不聽
則决去就以争之可也争之而聽則明公得以展布四
體為國家生民之福若終不見聽則巻懐而去之以道

事君不可則止者大臣之正法也雖功業未即見于時
而明公所以為節義者未失也異時猶有望焉若姑循
近世之轍容容唯唯聽命于廟朝受制于宰掾有事不
敢言言事不敢力萬一至于失機而誤事則天下之責
將叢于公之一身雖百口無以自白矣抑又有所當言
者古今事業未嘗無所本諸葛武侯平生所立事業奇
偉然求其所以則惟開誠心布公道集衆思廣忠益葢
此四者乃武侯事業之本而誠之與公又其本也今明

公實居武侯之任而又適當可畏之時用將非人而士
卒之心不服撫御失䇿而忠君之志未馴變故多端天
意難測于是時也儻非至公血誠質之天地而無疑則
何以服未服者之心未馴者之志嗚呼鶴鳴在隂其子和
之鼓鐘于宫聲聞于外發之于心有秋毫之差物之應
者有千里之繆明公其可不致意乎此至于黜臆見而
取衆長親正直而逺邪佞則又其所急者明公受命踰
兩月矣而未聞辟士之報竊料明公必將遴選一世名

流决不至如前之曲徇要途之薦然于正邪賢佞之間
則願明公之深致其審也昔李忠定公出撫河東徒以
幙中多文士之故遂至將帥之情扞格不通迄不能有
所濟文士猶不可况庸常諛佞之輩乎武侯行事散見
于史册曩嵗南軒張宣公嘗輯之為傳郡齋適有板本
敢以一帙十二字之刻併獻左右願明公特賜覽焉則
其為功業之助將不少矣自得此説以來遇當世之膺
受重任者則以告之葢憂時憫世之切見其任事則幸

其有成故不暇擇其人之可否而告之聞者往往笑其
迂濶不切事情而某之自信則弗移也今又以告于明
公意者其有合乎置司想在金陵張忠獻公故牘猶存
者幸取而觀之亦足以攷其設施之本末又中興諸將
處置邊事惟李忠定議論最為的確且皆當今所可行
某往在朝行葢屢言之而不見省今以閩中所刋隨此
申獻區區愛助之心可貫天日惟明公察之幸甚

　　請鄭林楊三士入尊行堂書


　　某竊聞之師道立則善人多當慶厯景祐間閩之文風
盛矣而研精經術則未也時則端明蔡公為守招延四
先生者而啟廸之于是深于經學者彬彬焉出詩書文
物軼于中州豈非師道立之故邪今理義之學大明吾
黨之士皆知所用力非復昔年之比然致知力行二者
並進自昔難之必得鄉之耆艾學問踐履素為月評
所推敬者為之表倡庶幾後生有所嚮慕而興起焉采
之僉言雲山鄭先生梅塢林先生信齋楊先生其人也

尊行有堂正所以為招延耆德之地而虛席已乆非三
君子孰宜居之用敢恪循衆論敬有請于執事者然年
髙德邵非以筋力為禮之時自今以始每月朔旦願屈
長者一臨講席發揮聖門大訓俾學校之士皆得聞修
身立己之要相與勉勵為善人之歸某將帥同僚以聽
焉或留止兼旬或少駐信宿一惟尊意所欲而不敢拘
儻䝉允聽非特學者之幸亦某之幸也










　　雲莊集巻六

