







　　欽定四庫全書

　　雲荘集巻十二

　　宋　劉爚　撰

　　生日詔

　　賜史丞相

　　勑彌逺東方曰春萃乃乾坤之瑞西平有子為吾社稷
之臣千齡符夢弼之占再世决和戎之議勲庸甚偉夷
夏具瞻揆初度於孟陬允恊靈均之賦保眉壽於魯國

方賡鳬繹之詩庸申臺餽之朌式侈門弧之慶

　　賜右丞相史彌逺

　　勑彌逺千載風雲之㑹式契休期四明仙聖之區實鍾
英氣屬此泰通之月生吾鼎輔之臣世秉機衡功施社
稷徃致便蕃之錫用祈耆艾之祥

　　賜嗣秀王師揆

　　勑師揆乃睠賢王惟時耆哲清心寡欲味黄老之格言
迪徳秉彛蹈獻平之雅躅屬當初度爰錫多儀祝卿鮐

背之年壮我犬牙之勢

　　奨諭詔

　　賜畢再遇蕩平淮㓂顯有勞

　　勑再遇比者淮北之郊姦民嘯聚毒流縣鄙害及烝黎
朕意其本心或出詿誤姑從招諭許以自新迺負固以
罔悛至弄兵而未已卿忠勇票鋭為國爪牙布宣王靈
指授将畧卒蕩平於羣醜以綏靖於一方捷奏踵聞威
聲大振緬惟盡瘁良極歎嘉今氛祲既清式寛予顧瘡

痍未復尤惻我心卿其收輯散亡拊循凋瘵盡解犢牛
之帯佩亟安鴻鴈之哀鳴時乃之休惟疾以懌故兹奨
諭想宜知悉

　　淮東湖南江西三路賊盜作過除賊首合行收
捕其餘脇從等人並從原貸許以自新各令復
業仍仰州縣多方賑䘏

　　朕以眇身君臨方夏明有未燭徳有未孚頃縁誤國之
臣妄動邊上之釁科役煩重人不聊生旱蝗頻仍吏弗

加恤使吾赤子多轉徙以無依而彼姦民因誘怵而為
暴靖言致㓂敢昧責躬近而荆楚兩郡之間逺則江湖
數邑之地生齒或遭其蹂躝屋廬或至於燬焚惕若興
懐為之旰食今禁旅揚威而並進鄉豪戮力以争先震
疊無前蕩平有日言念恊從之衆豈皆好亂之氓弄潢
池之兵諒非爾志烈崑岡之火亦豈予心與其假息以
偷生孰若轉禍而為福伊昔乾道淳熈之際有若李全
陳炯之徒雖暫結於蜂屯卒莫逃於黥戮自有宇宙至

于今日未聞盜賊得以全軀想惟爾衆之習知豈待朕
言而後喻今則宏開禁網誕布寛書推予不殺之仁俾
爾更生之路倘復舊業即為良民棄兵弩持鉤鉏苟知
舎逆而效順問田疇卜居宅當俾去危而即安尚惟郡
縣字人之官共宣朝廷惠下之澤亟除民瘼疾副朕心
其楚州衡郴吉州南安軍等處盜賊作過除賊首合行
收捕外其餘脅從等人為能解散歸投並從原貸各令
復業許以自新仍仰州縣多方賑䘏故兹詔示想宜知

悉

　　科舉

　　朕惟我祖宗張設科目以網羅天下之彦龎臣碩輔多
此途出庻幾乎三代選舉之意朕以凉菲獲承丕緒所
與共天位治天職者非一時賢士大夫乎故自踐阼以
来凡數下賔興之詔思得英傑恊圖康功而前者枋臣
崇飾私意淵源醇正之學斥之為偽忠亮鯁直之言嫉
之若仇繇是士氣鬰而弗伸文體浸以不古肆朕更化

之後息邪説以距詖行闢正路而徕忠規四海之士聞
風興起既有日矣今兹大比爾多士其各攄所韞試于
有司賢書来上朕将親䇿于廷以備器使詩不云乎鳶
飛戾天魚躍于淵愷弟君子遐不作人朕之激昂士類
盖與周之先王同出一揆爾多士其可不勉自澡濯以
副招徕之意乎故兹詔示想宜知悉(自而前至徕忠䂓六十四字為㕘政
婁機貼去重改今但存初本耳)

　　雲荘集巻十二

