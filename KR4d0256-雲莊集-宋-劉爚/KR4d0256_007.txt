







　　欽定四庫全書

　　雲莊集巻七

　　宋　劉爚　撰

　　文

　　漳泉科舉諭士

　　某佐郡無堪已叨易地尚兹需代遂使及見秋闈之盛舉顧
念此邦英材輩出為士者各知以禮自將向来旁郡間有以
場屋喧囂而坐殿罰者獨此邦素所未聞士習之美於斯可

見今某區區猶欲少伸諭告者葢以平時自愛之心推之以
及士友惟幸聴之無忽葢聞四民之中莫貴於士而士之所
守莫先於禮是以聖經垂訓足容欲重手容欲恭進退步趨
心中規矩非獨自貴其身使人知所敬亦以氣之與志相為
主賓未有氣安静而志不寧氣勞擾而志不動者也故曰志
一則動氣氣一則動志今夫蹶者是氣也而反動其心此乃
治心格言修身之至要學者平時間有講不及此涵養之功
既無其素一旦就試遂以勇士赴敵場自比而不知戰鬬

所恃勇力場屋所主者心思戰雖尚氣猶有再衰三竭
之懼况於文章者精神之所發見者也和平其心清明
其氣猶恐心手未能相應况於喧譁噭躁奔走頓撼之
餘精神氣血交擾於内非終日不能以定而欲下筆之
際詞采煥然義理條達難矣尚憶某少時屢更校藝頗
知深自愛惜每每緩步徐行於衆人之後既坐試席他
人之胷喘膚汗者未能遽定而我已安坐凝神運筆締
思矣逸勞動擾十倍不同故雖學力甚疎猶能連收科

目其效往往由此今願邑之士父兄朋友相勸勉以靜
重安徐為先以喧呼躁擾為戒則發之於文必將大有
可觀者非特文字流傳四方學者皆以為法而士風之
美尤足以冠絶一時豈不偉哉至於試院之所措置無
非深為士子之地尚慮其間或不相察輙煽浮言亦願
老成有識之士開曉鐫諭俾皆釋然無惑幸甚

　　勸學

　　竊惟方今學術源流之盛未有湖湘之右者葢前則有

濓溪先生周元公生於舂陵以其心悟獨得之學著為
通書太極圖昭示來世上承孔孟之統下啟河洛之傳
中則有胡文定公以所聞於程氏者設教衡嶽之下其
所為春秋傳專以息邪説距詖行扶皇極正人心為本
自熈寧來此學廢絶公書一出大義復明其子致堂五
峯二先生又以得於家庭者進則施諸用退則淑其徒
所著論語詳説讀史知言等書皆有益於後學近則有
南軒先生張宣公寓于兹土晦庵先生朱文公又嘗臨

鎮焉二先生之學源流出於一而其所以發明究極者
又皆集諸老之大成理義之秘至是無復餘蘊此邦之
士登門牆承聲教者甚衆故人材輩出有非他郡國所
可及今二先生雖逺所著之書俱存皆學者所當加意
而南軒之論孟説晦庵之大學中庸章句或問論語集
註則於學者為尤切譬之菽粟布帛不容以一日去者
也頗聞邇來士子急於場屋科舉之業往往視為迂緩
置不復觀殊不知二先生之書旁貫羣言博綜世務猶

高山巨海瑰材秘寶隨取隨足得其大者固可以窮天
地萬物之理知治已治人之方至於文章之妙渾然天
成亦非近世作者所能彷彿葢其本深末茂有不期然
而然者學者誠能誦而習之則於義理之精㣲既有所
得發之於文亦必意趣深長議論精確以之應舉直餘
事爾若徒諷詠膚淺之文掇拾陳腐之語見聞既陋器識
可知雖使幸而獲選其不能大有所立必矣今秋試之
期尚逺羣居暇日正當培養義理之源務本有用之實

自今以始學校庠塾之士宜先刻意於二先生之書俟
其洽浹貫通然後博求周程以來諸儒所著次第熟復
而溫公通鑑與文公之綱目又當參考而並觀焉職教
導者以時叩擊騐其進否上中二旬當課之日則於所
習之書擿為問目俾之援引諸儒之説而以己意推明
之末旬則仍以時文為課如此則本末兼舉器業日充
上足以追續先賢之正脉次足以為當世之實用異時
英髦接武追迹于前聞人豈不盛哉顧念迂疎輙不自

揆敢述其所聞惟同志相與勉之

　　諭賊

　　天地之間至貴者人人之有生當愛此身㣲罪薄刑尚
不可犯何况甘心為亂為叛天之愛民如愛子然汝乃
殺之豈不逆天天網恢恢疎而不漏莫恃汝强敢與天
鬬白頭之賊自古所無力能拔山終亦誅鋤只觀近年
湖海羅李自能豪雄人莫與比横行數縣十萬其徒一
朝被擒如戮犬猪妻兒併命財産掃地不知區區成得

何事汝曹㸔此賊豈可為何如及早悔罪來歸聖上至
仁憐汝愚昧已降黄榜赦汝之罪但能改過盡洗舊愆
父母可保妻孥可全而况朝廷務守㤙信官資賞格斷
不汝吝既免刑禍又得顯榮何若迷執不自求生昔年
戚方官至太尉見今卞整亦作邊刺江西都鈴友睦姓
胡連年進擢㤙奨特殊若此數人初亦失脚一旦翻然
盡改前錯名稱義士身被異㤙富貴光華福及子孫汝
欲效之其力甚易殺賊來降便是知義作賊為逆殺賊

為忠反掌之間禍福不同不能殺賊但只歸順㤙賞亦
加豈不安穏白水之馮黄龍之丁纔能回心便得寵名
錦被金環見者欣慕何以得之改過之故聖㤙如天何
負汝曹汝若違之禍豈可逃汝曹本心亦識利害故今
諄諄汝訓汝誨王師既集天討將行莫恃汝力敢當雷
霆咨爾父老為我開諭遷爾死門入此生路故兹曉諭
各宜知悉

　　諭保甲


　　古者於鄉田同井之義甚重出入相友守望相助疾病
相扶持今之里社亦古之遺意然今人少知此義鄰里
相視往往皆如路人近因官司舉行保甲某甚以為喜
葢不惟可備不虞之患亦欲因此與里社相親漸還古
意以諭諸隅區處未定故未能行近者官司又再催促
而各隅之人反生疑惑恐其别有差役故也大抵保甲
之行止是隄防小竊與遺漏而已一家有盜不能自獲
也鄰里畢至則其獲也必矣一家有火不能自滅也鄰

里畢至則其滅也必矣若夫捍禦外盜近則有尉寨之
兵與召募之兵逺則有朝廷之大兵不以責之保甲也
一家一名特其大綱也貧士之無僕者單丁之老弱者
不强使之出也五日一㸃欲見其大數耳雖有拽隊處
營之説未必常行也此皆縣官本意而外人未盡知故
有疑論不知此法之行實以䘏民而非擾民特疑之者
過矣某卜居于此倐爾數年闔邑之人皆吾鄰里鄉黨
也思一聚㑹而未能也今因此遍㑹吾同邑之人而力

有所不及將以此月中旬與同社百家修祀于本坊之
社牲牢酒醴皆一力自備退而分胙則百家之人皆預
不以士農工商為間庶合古人崇重鄉社之意其坐次
則别有區處是日當為陳説鄰里鄉黨相親相睦之義
及官司所以團結保甲之意庶㡬衆心曉然無復疑惑
今先凂隅官總首遍行告報仍為此文揭之門首庶鄰
里通知焉

　　漳泉勸孝


　　當職昨以事諭民首及孝悌數月以來累據諸廂申到
如黄章取肝以救母劉祥取肝以救父又有承信郎周
宗强者其母安人陳氏得疾㡬危宗强割股救療母遂
平復雖非聖經所尚然孝心誠切實有可嘉今忽據百
姓呉拾同妻阿林愬其子呉良聰不孝再三審問具出
其詳當職忝為郡佐不能以禮義訓人致使民間有此
悖逆日夕慚懼無地自容周承信等除依條支賞外特
請赴州置酒三行以示賔禮之意用旗幟鼔樂鞍馬繖

扇送歸其家良聰罪該極刑姑與従輕杖脊二十髠髮
拘役一年仍就市引斷使人知孝於其親者有司所深
敬不孝其親者王法所必懲兼此二邦之人本來易化
只縁官司不知訓勵故有無知而輕犯者今為爾民畧
陳大義昔者聖人作孝經一書教人以事親之道其紀
孝行章曰孝子之事親也居則致其敬養則致其樂病
則致其憂喪則致其哀祭則致其嚴五者備矣然後能事
親孝之始終無出此矣所謂居則致其敬者言子之事

親常須恭敬不得慢易葢父母者子之天地也為人而
慢天地必有雷霆之誅為子而慢父母必有幽明之譴
昔太守侍郎王公見人禮塔呼而告之曰汝有在家佛
何不供養葢謂人能奉親即是奉佛若不能奉親雖焚
香百拜佛亦不佑此理甚明幸無疑然所謂養則致其
樂者言子之養親當有以順適其意使之喜樂也大凡
高年之人心嘗歡悦則疾病必少中懷戚戚則易損天
年昔老萊子雙親年高嘗著綵衣為兒童戲正以此也

今貧下之民固無美衣珍膳以奉其親但能隨力所有
盡其誠心父母未食子不先嘗父母尚寒子不獨煖父
母有怒和顔開解父母有命竭力奉承則尊者之心自
然快樂閨門之内盎然如春矣所謂病則致其憂者言
父母有疾當極其憂慮也昔人有母病三年夜不解帶
者親年既高不能無疾人子當躬自侍奉湯藥必先嘗
若有名醫不惜涕泣懇告以求治療之法不必剔肝割
股然後為孝葢身體髪膚受之父母或不幸因而致疾

未免反貽親憂若貧乏至甚無力請醫許詣州自陳當
為遣醫診視藥粥之資與従官給至於喪祭二事皆當
以盡誠為主不暇一一開陳獨有兩説願因而勸戒竊
聞民間不幸有喪富者則侈費而傷於禮貧者則火化
而傷於㤙夫送終之禮稱家有無昔人所謂必誠必信
者惟棺槨衣衾至為要切其他繁文外飾皆不必為至
為佛家追薦之説固茫昧難知然昔賢人有言天堂無
則已有則君子登地獄無則已有則惡人入苟明此理

則謟奉僧尼廣修齋供其為無益灼然可知又聞鄉俗
相承親賔送𦵏或至刲宰羊豕酣酬杯觴當此而樂尤
為非禮至於貧窶之家委之火化積習嵗乆視以為常
曾不思古者背叛惡逆之人乃有焚骨揚灰之戮今親
肉未寒為之子者何以付之烈焰使為灰燼乎言之猶
可痛心况復為其事自今而後富者則願其削世俗不
正之禮省虛華無益之費况復為親祈福豈若捐金穀
以濟饑貧施藥施棺無非美事倘能行此福報自臻何

必索之渺茫妄希因果貧者則願其勿以火化為便苟
稍可趁辦何惜辦尋丈之地以𦵏其親必不獲已仰陳
乞於官地安厝但深掘坑坎築土實封亦勝於焚屍之
惨經曰孝弟之至通於神明天下萬善孝為之本若能
勤行孝道非惟鄉人重之官司敬之天地鬼神亦将佑
之如其悖逆不孝非惟鄉人賤之官司治之天地鬼神
亦將殛之此州素稱佛國好善者多今請鄉黨鄰里之
間更相勸勉其有不識文義者老成賢徳之士當與解

説使之通曉庶㡬人人興起家家慕倣漸還淳古之俗
顧不美歟

　　諭州縣官僚

　　某近者濫職潭州嘗以四事諭勸同僚曰律己以㢘撫
民以仁存心以公涖事以勤而某區區寔身率之以是
二年之間為潭人興利除患者粗有可紀竊伏惟念所
以答上㤙而慰民望者亦無出此四事故願與同僚勉
之葢潭之為州蠻舶萃焉犀珠寶貨見者興羡而豪民

鉅室有所訟愬志在求勝不吝揮金苟非好脩自愛之
士未有不為所汚染者不思㢘者士之美節汚者士之
醜行士之不廉猶女之不潔不潔之女雖巧容絶人不足
自贖不廉之士縦有他美何足道哉昔人有懐四知之
畏而却暮夜之金者葢隠㣲之際最為顯著聖賢之教
謹獨是先顧願同僚力循冰檗之規各勵玉雪之操使
士民起敬稱為㢘吏可珍可貴孰有踰此其所當勉者
一也先儒有云一命之士苟存心於愛物於人必有所

濟且以簿尉言之簿勤於勾稽使人無重疊追催之害
尉勤於警捕使人無穿窬攻刼之擾則其所濟亦豈小
哉等而上之其位愈高繫民之休戚者愈大發一殘忍
心斯民立遭荼毒之禍發一掊刻心斯民立被誅剥之
殃盍亦反已而思之針芒刺手茨棘刺足舉體懍然為
之痛楚刑威之慘百倍於此其可以喜怒施之乎虎豹
在前坑穽在後號呼求救唯恐不免獄犴之苦何異於
此其可使無辜坐之者乎已欲安居則不當擾民之居

已欲豐財則不當朘民之財故曰已所不欲勿施於人
其在聖門名之曰恕勉强而行可以至仁矧當斯民憔
悴之時撫摩愛育尤不可緩故願同僚各以哀矜惻怛
為心而以殘忍掊克為戒則此邦之人其有瘳乎此所
當勉者二也公事在官是非有理輕重有法不可以己
私而咈公理亦不可骫公法以徇人情諸葛公有言吾
心如秤不能為人作輕重此有位之士所當視以為法
也然人情每以私勝公者葢徇貨賄則不能公黨親昵

畏豪强顧禍福計利害則皆不能公殊不知是非之不
可易者天理也輕重之不可踰者國法也以是為非以
非為是則逆乎天理矣以輕為重以重為輕則違乎國
法矣居官臨民而逆天理違國法於心安乎雷霆鬼神
之誅金科玉條之禁其可忽乎故願同僚以公心持公
道而不汨於私情不撓於私請庶㡬枉直適宜而無寃
抑不平之歎此所當勉者三也民生在勤勤則不匱則
為民者不可以不勤業精於勤荒於嬉則為士者不可

以不勤况為命吏所受者朝廷之爵位所享者下民之
脂膏一或不勤則職業隳弛豈不上辜朝寄下負民望
乎今之居官者或酣詠遨放為高以勤强勉恪為俗此
前世衰敗之風也盛明之時豈宜有此陶桓公有言大
禹聖者猶惜寸陰至於衆人當惜分陰故賔佐有以蒱
博廢事則取而投之於江今願同僚共體此意職思其
憂非休澣毋聚飲非節序毋出游朝夕孶孶惟民事是
力庶㡬政平訟理田里得安其生此所當勉者四也某

雖不敏請以身先毫髪少渝望加規警前此官僚之間
或於四者未能無媿願自今始洗心自新在昔聖賢許
人改過故曰改而止儻見玩視而不改焉誠恐物議沸
騰在某亦不容以苟止也涖事之初敢以誠告幸垂察
焉

　　閩縣諭俗

　　當職以安撫一縣為職甲兵盜賊乃其專掌然必吏良
而民安民安而後盜息盜息而後兵偃四者相闗皆當

致察比年以來民窮盜起皆激於姦貪之吏又自聖上
親政之後屏斥僉佞懲治贓吏禁止苞苴諸路監司守
令皆以端方廉潔者為之每一詔令之下無非為民當
司奉行其敢不恪自到閩一意講求賦輸太重者首議
蠲减科須病民者以次革除禁公人下鄉之擾除保司
代納之害戒諭同僚官屬毋濫刑毋横斂毋狥私毋黷
貨毋通闗節毋任胥吏相與精白一心無負明詔丁寧
之意令以申飭本縣行下諸都各察其屬務去前六者

之弊使斯民各安於田里爾民幸遇清平之政宜知愛
身寡過務本著業毋喜鬬毋健訟聖經有言一朝之忿
忘其身以及其親非惑歟(言人一時忿怒不能忍耐生出事來喪身害命累及父母
乃迷惑之人所為也)又曰訟終凶(言訟者終健必凶也)又曰好勇鬬狠以危
父母此三者爾民所當戒也聖經又言用天之道(春勤於耕
夏勤於耘秋勤收斂之類是也)因地之利(高田宜麥低田宜禾之類是也)謹身節用以
養父母(謹身是不妄為節用是不妄費)又曰身體髪膚受之父母不敢
毀傷(一毫髮一皮膚皆是父母遺體不敢毀傷何况輕犯刑憲自害身命)此二者爾民所

當勉也當職以本路之人為本路之令其視十二縣皆
如鄉黨其待百姓一如子弟官吏貪殘者當為爾懲之
豪强侵暴者當為爾戢之盜賊剽竊為汝之害當為剪
除之爾既安其生宜思自保父母之身勿犯有司之法
此榜到日所在耆老仁賢宜為開説使之通曉宜為觀
勉使之興起自今已往家家禮義人人忠孝變七閩之
俗為鄒魯之鄉非惟當職於爾民是亦朝廷所望於委
任也其敬之毋忽


　　福州勸農

　　仲春望日出郊勸農延見父老而告之曰福之為州土
狹人稠嵗雖大熟食且不足田或兩收號再有秋其實
甚薄不如一穫凡為農人豈可不勤勤且多曠惰復何
望勤於耕畬土熟如酥勤於耘耔草根既死勤修溝塍
蓄水必盈勤於糞壤苗稼必長勤而不慵是為良農良
農雖苦可養父母父母怡怡妻子熈熈勤之為功到此
方知為農而惰不免饑餓一時嬉遊終嵗之憂我勸爾

農惟勤一字若夫害農則有四事一曰耽酒二曰賭錢
三曰喜争四曰好閒四者有一妨時廢日四者都有即
是游手游手之民必困以貧何如勤力家道豐殖更能
為人孝順二親内敬尊長外和鄉鄰勤力之餘勤行善
事天必佑之何福不至不善之人是為逆天天必罰之
悔何及焉我生田間熟知田事深念爾農辛苦不易方
圖多端恤汝使安凡今所言盡見肺肝咨汝父老為我
開諭興民善心還俗淳古故茲勸諭各宜知悉


　　百丈山靈澤殿迎送詞

　　仙居兮岧嶤絳闕兮丹霄霓為旌兮霞幌頫人世兮讙
囂念我民兮良獨苦遲真仙兮不顧旱太甚兮欲無年
仙不來兮其誰愬鶴駕兮□□飛龍兮翩翩紛千里兮
走百鬼風脩兮靁填風脩脩兮陰威靁填填兮雨後隨
不崇朝而澤萬里仙澹然兮何營為挽輜軿兮小駐曰
吾仙兮民之母百丈之山兮龍湫之淵仙宫于茲兮不
知其㡬年仙毋我厭兮欲我去民思報㤙兮或輦而材

或畚而土飾新宫兮岩之隈儼侍衛兮繪雲雷瀹棕魚
兮脯穉筍冀仙靈兮長裴回别館兮何許有鰲峯兮有
白馬朝嬉遊兮百嚮夕容與兮太姥仙之樂兮未央顧
我民兮毋或忘錫吾年兮大有俗欣欣兮樂康













　　雲莊集巻七

