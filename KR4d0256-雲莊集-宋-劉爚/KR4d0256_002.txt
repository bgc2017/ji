







　　欽定四庫全書

　　雲莊集巻二

　　宋　劉爚　撰

　　祝文

　　鎮安廟

　　迺者吾鎮秀民嵗以上春良日相率祈薦于神因飲福
焉所以答鴻休而迓靈貺也某以持節過家獲與斯㑹
敢陳菲奠控訴悃忱吁自慶元龍飛以來南宮捷音不

聞於鎮人之耳者蓋十四年于今矣豈神無意於此邦
之士寥寥而弗嗣也明天子將復下求士之詔惟神其
大庇兹土俾濯纓天池驤首霄路繼踵而起豈非神之
大賜乎仰繄明靈鑒此誠禱

　　廣惠廟

　　嗚呼江東之民困弊最甚者莫如相汭旱蝗之災酷烈
最甚者又莫如今嵗夫以甚困弊之民而遇甚酷烈之
烖何其不化而為餒鬼不流而為餓𨽻此某之所以朝

夕憂危思所以拯救者如其躬之疾癘然而賙窮賑困
凡人力之所可為者有司故不敢辭其責至於均調雨
暘消弭災害凡人力之所不到者非神其曷有濟惟王
之威靈廟于兹土凡㡬百載矣民恃王以為父母雖飲
食而必祭今嗷嗷之民有甚於赤子之失乳王之慈仁
亦豈忍坐視其將斃䖍命幕僚展謁祠下所以赴愬於
王者如此惟哀恫斯民而亟救之更千百年其敢忘神
之大惠


　　中元水府廟

　　某自春徂冬三至采石而三謁王顧有私禱哉以王之
威神欻砉霞耀能相上帝而澤下民故也今民病劇矣
若冬又無雪則無麥春又無雨則無禾哀我人斯將填
溝壑王其忍聞之乎乃者飛霰之祥效于日至矣惟神
終此大惠使一臈三白以袪沴氣而兆豐年若乃田事
既興膏澤時至兹猶農人之所跂望者王其哀恫斯民
亦世世事王無怠


　　范忠宣公祠

　　維嘉定五年嵗壬申二月初四日丁亥故丞相忠宣范
公祠堂成某謹率僚屬以一羊一豕告祠於公曰於乎
治平之元公自畿縣來漕運江東曽未數月入為御史
故其行事不少概見其所賦籌思堂之詩刻石猶在誠
通造化念其羣生有徳之言隨寓發見兹非為政者所
當矜式乎是用闢堂之東楹敬祀遺像以寓高山仰止
之意若夫立朝之大節行已之大方誓以沒齒惟公是

則明靈不泯實鑒此心

　　諸廟禳蝗

　　在詩有之去其螟螣及其蟊賊母害我田穉夫此人事
也乃以祝諸田祖之神何哉蓋禦菑弭患在神為之則
易在人為之則難昔者本道郡縣以蝝生聞天子有詔
俾長吏禱于山川百神之祠是亦成王先王意也惟王
廟食嵗久陰威赫然霆奔風馳山岳可撼况區區虫蝗
之孽乎驅之攘之以畀炎火是直噫欠間耳䖍共致祈

立俟嘉應

　　奉范宣公祠堂

　　故丞相忠宣高平范公乃者仲春即籌思堂東楹以妥
公像雖有以見區區尊賢尚徳之心其規模簡陋氣象
卑狹每欿然為之不滿也夏田告登賑廩訖事既新貢
宇遂建斯堂撰日之良載嚴登奉冠劒山立徳容穆然
煕寜立朝之英風元祐當軸之盛烈凛乎其在目也九
原可作吾誰與歸秋菊寒泉薦此芳潔兹誠炯炯公其

鑒之

　　辭夫子廟

　　昔者先聖之門果如由藝如求然後許以從政某也器
凡而學陋曽未及二子之彷彿而叨恩出使虚寄以一
道生靈休戚之命宜其不足以稱塞也然節用愛人之
訓拳拳服膺者未始一日而不敬奉詔之廣遂將去誓
當益尊所聞而行所知以終無負聖門之律令尚享

　　明道祠堂


　　明道先生某年未弱冠已知誦夫子之遺書雖一命之
士當存心於愛物况於乘使者之車乎然學力未充其
媿於民者多矣叨恩假守誓當服膺訓言益求所以用
力者庶㡬有以贖今日之過乎尚享

　　劉忠肅公祠

　　於乎公生于建水而沒于金陵光明秀傑之氣當已融
而為喬岳燦而為列星至於議論之崈谹事業之嶲偉
播在簡策者又將垂千載之儀刑某以末族晚出雖不

及執經於堂下然讀公之書覿公之子猶彷彿公之平生
朅來江左屬嵗饑饉鮐背黄髪之叟誦乙未救菑之績
往往欷歔而涕零某之視公無能為役獨於遺訓之炳
然者毎拳拳而服膺其於惠孤恤鰥之政既竊取其一
二復刋梓以布之海内庶幾傳此方挾此藥者皆足以
起沉瘵而蘇醒被命之廣謹拜謁祠下而去繼自今强
學力行益當思所以自勵者上以無忘於師訓下以無
辱於鄉評尚享


　　梨山廟

　　惟神以唐名賢膺宋祀典封爵之崇極于二等威徳之
盛被于一方富沙之民飲食必祭蓋無異子之於父母
也某承詔之廣道出鄉郡誼當躬謁祠下而於行役遂
不克前敬馳瓣香恭布誠悃維今此行屬當大夏高堂
有母華髪蕭然走陸浮川衝暑履濕人子之心不無憂
虞伏惟神靈宻賜擁佑俾起居飲食無異平時壽祿康
寜益受多祉是神有大造於某也期以代還躬伸報謝

兹誠悃悃王其鑒之

　　梅山廟

　　五顯王惟神封爵之崇極于二等威徳之盛被于四方
睠是仙山有嚴廟食邦人飲戴奉祀尤䖍某承詔之廣
(以下與梨山文同)

　　謁先聖

　　某不佞幼讀先聖之書至於道千乗之國敬事而信節
用而愛人使民以時未嘗不喟然三嘆以為苟得千里

之地而為之則於斯言也真藥石之良規盤杅之至誡
也今天子不以愚且陋擢守南土兹非推行所學之日
乎夫一日之不謹不可言敬一令之非誠不可言信錙
銖濫費不得為節用毛髪横取不得爲愛人一役之妄興
則非時使之義顧雖不敏敢違初心惟不得罪於此邦
之民然後為無負先聖之訓神靈如在尚鑒此心

　　社稷

　　某叨被恩除假守兹土載惟社稷民命所依祇若故常

案行封壝用嚴國典式對神休謹告

　　諸廟

　　惟上帝以好生為心肆命諸神以奠方域聖天子以憂
民為心故環千里付之守焉幽明雖異其所以為民則
一而已某猥以菲材承之兹土凡其職之所當為與力
之所可任者不敢不盡其方若夫均調雨暘消弭災害
則非神乎孰頼尚惟陰相以康斯人豈惟民荷寵靈某
亦與受無窮之賜


　　東嶽廟

　　五方有嶽祭秩畧同而岱宗之祠獨周遍于天下者以
其居平秩之方而主生育之事故也某猥以菲材來守
兹壤凡可以致力於民者不敢不盡其方

　　趙忠簡公祠

　　惟公以忠正徳聞為中興名相第一某高山仰止于兹
有年被命來此獲踵公武於八十年之後緬懷遺烈凛
然若存何以薦誠惟此巵酒


　　韓中令祠

　　惟公以景徳丁未來守此邦盛徳格天實生人傑是宜
父子並祠至今載瞻儀刑敢不起敬

　　蔡端明祠

　　惟公以忠言惠政著于中和之世實自圻甸來守此邦
以便親輿之奉流風善政人到于今稱之某之視公無
能為役然間者九重假寵之意明著訓詞實用仁祖命
公故事顧惟不佞將何以堪之唯當仰止髙風以庶鞏

其萬一英靈如在尚聞斯言

　　姜相公祠

　　於乎公以鯁亮之資盡言於猜忌之主一斥不復沒于
遐陬然清風直節千載而下猶凛凛有生氣彼脂韋輭
美竊寵一時而遺臭無極者未知孰為失得也茲因祠
事式欽幽宮酹以一巵喟然三嘆

　　開溝告諸廟

　　地之有溝渠猶身之有血脉也血脉宣暢則體安而氣

平一或底滯則疾癘生矣某被命此來考按圖志則知
郡縣之溝堙閼嵗久蓋自林侯枅之後未有再議開濬
者淤泥惡水停蓄弗流春夏之交蒸為癘疫州人病之
匪一日矣顧念庸拙蒞事方新懼於煩民未敢輕議而
寓公同僚交相勸勉謂將興悠久之利不可憚信宿之
勞博㕘輿言亦以為便乃涓良日命庀工徒惟城與隍
神職是主威靈赫然尚克顯相使畚鍤之下如移浮埃
役者不勞而功以克就此州人之幸也某之願也


　　開湖告諸廟

　　郡東有湖其來尚矣在慶元中守臣劉公穎實命開濬
平疇萬畝灌溉所資其利一也以固風氣以壯形勢其
利二也廣仁聖好生之徳寓臣子報上之恭其利三也
而二十年間有司因循漫不省此枯浸某甚懼焉捐
庫緡而募功當農隙而舉事庶民䝉其利而不知勞仰
繫明靈尚克隂相俾功以亟就則報其敢忘

　　修城告諸廟


　　郡之有城以蕃衛也比嵗守臣常一新之矣曽未幾載
復以圮聞某自玷州符即屬意乎此而重用民力不敢
輙舉以至于今兹因農隙稍加繕治力所未及者則以
竢後之人仰繫明靈尚克顯相俾數旬之近而成百雉
之功某之願也邦人之幸也

　　土神祠

　　守臣之職實曰扞城城圮不修咎將誰任三農之隙以
漸繕完惟神其相之幸甚謹白


　　春祈祭諸祠

　　古者春秋祈報之禮惟施於社稷載芟良耜之詩是也
今併及於廟貌之神蓋以水旱虫螟之禱於是乎在有
不可得而廢者若夫先賢之祠特以寓邦人去思之意
而非為祈禳設也考諸舊儀有未安者不思量其愚輒
用釐正自今以始釋奠于先聖之明日則遣官于祠行
祈報之禮庶幾於義為得惟神其幸鑒之

　　慈濟廟


　　維古之制捍災禦患有功於民始在祀典神之生也以
和扁之技妙起死之功飈游既升靈響益著此邦之民不
幸有疾求救於神者如子之愬其親神亦隨其所苦救
而療之如親之愛其子嗚呼其可謂捍患禦災有功於
民者矣嵗時常祀乃未及與非闕典歟載念此邦宻邇
南土嵐氛鬱擾疫癘方生春夏之交多以病告斷自今
始著于定例一嵗兩祀于神仰惟英靈鑒此誠悃俾民
無疾痛之苦則吏亦免怵迫之憂將千萬年承事無斁


　　東山南北岸兩渡

　　間者以渡舟之多溺也深惟長利欲聨百艘而橋之蓋
常以諗于神矣而議者不以為便夫見其可而圖之與
慮其不可而遂止凡皆為民而已然新路既築舍迂而
近與鉅舟更剏去危而安亦不可謂非悠久之利也惟
神黙有以相之免風波衝盪之虞無魚龍噬囓之患行
者濟者各適其所安民亦永永載神之賜

　　北山謝雨


　　間以旱暵有禱于神雲興雨濡旋荷嘉應芃芃之苗將
稿復茂神之為賜大矣然自今至于秋成無非望雨之
日惟神終此大賜使膏澤時至卒嵗豐年實邦家之慶
也亦守土者之幸也

　　諸廟謝雨

　　比以甘澤久曠懇禱未孚夙夜以思不勝震懼惟神血
食此方與守土之吏同任其責今兹一雨霈然萬物吐
氣不惟為吏者得以少寛其憂神亦為不失職矣然而

焦枯雖解滲漉未深若能大赫厥靈使滂沱之澤飽足
民望則拜神之賜有加無已祇答嘉貺輙私布之

　　諸廟祈雨

　　聖經所重惟麥與禾今禾既登場所至告稔拜神之賜
腆矣乃季秋以來雨不時至高田之麥欲種而無水以
耕下田之麥已種而無水以溉此農人之所甚憂况夫
風高氣燥則居者用虞泉枯井竭則汲者告病惟神幸
哀斯民而賜之嘉澤使憂者以愉虞者以安病者以息

是一舉手而三患弭矣神其可無意乎

　　諸廟謝晴

　　比者洪濤山涌之日雨復甚至其勢蓋廩廩也使開霽
少遲則平疇萬頃皆將卷為巨浸矣幸神嘉惠兹土使
雨隨止而川不溢芃芃之苗頼以獲全厥施豈淺淺哉
不腆樽酒惟以告䖍尚惟相之迄俾有嵗

　　周真人祠

　　謹以素饌昭告于勅封冲應真人靖惠夫人曰有崇斯

山作鎮南浦真仙宅焉多歴年所庥吾一郡厥施甚普
寶輪綸書光賁琳宇帝實命之厥職兹土維時常祠曠
典是懼峩峩儒纓相師作古有飶斯馨有清斯酤俶闓
其端曰嵗壬午維仙之飲玉液琳露維仙之饔豹胎麟
脯豈伊區區可薦尊爼物雖甚微誠意攸寓睠是賓興
敷詔萬㝢得㧞其尤貢于天府凡兹士類志在軒翥維
吾真仙各傅其羽如鵬之運如鵠之舉又如蛟龍得被
風雨逢辰效竒立功致主豈人實能惟仙黙助若甄之

陶若冶之鑄洋洋文風視彼鄒魯英英人材嫓昔伊呂
于鄉有光于國有補兹願甚宏非仙疇予尚惟至仁赦
此覼縷

　　社神

　　維社有神實主我民曰社與民厥重惟均嵗旱民饑亦
神之疚願於未然畢力以救

　　勾龍氏

　　於維我神于社配食有功于民故莫能易雨不以時民

且告瘁神其救之反掌之易

　　稷神

　　惟稷有神所主惟穀雨暘以時嘉穀乃熟芃芃者苗頼
雨以濟尚哀斯民俾克有嵗

　　后稷氏

　　維神之生百穀是植更千百年祀以為稷今穀方茂而
雨不時哀而救之匪神孰尸

　　風師


　　在易有之雨潤風散其於生物功則一貫雲氣凝合雨
乃霶注所求於神願霽斯怒

　　雨師

　　瀕海之邦土瘠易槁潤澤不時則以旱告一雨通宵已
拜神賜願更滂沱俾卒有嵗

　　雷神

　　鼓動萬物惟雷之功有神司之隠隠隆隆惟霆之轟雨
乃大至敬共有祈日夜以冀


　　仙游山頂祈雨(辛巳五月時居憂)

　　竊聞天以雨暘之柄付之山川百靈猶人君以刑政之
事付之牧伯守宰也民有戚嗟愁嘆之未伸牧伯守宰
不得而専者當同心一意請于朝廷然後民瘼可蠲嵗
有旱乾水溢之不時山川百靈不得而専者當同心以
請于上穹然後災變可息蓋推行天地之仁者山川百
靈之職也推行朝廷之政者牧伯守宰之任也顧焉有
幽明之間哉夫雨暘之數雖出於天然上穹至仁易以

誠格今境内之旱可謂酷矣囘造化之意而救生靈之
災正斯民有望於山川百靈之時也伏惟慈仁母以定
數不移者諉諸天而以為民請命者任諸已使甘澤早
霈而嘉穀獲全神既有辭於民民亦永永事神無斁謹
白

　　南嶽行宮

　　某之為學也以不欺為本雖未能至而竊有意焉屋漏
之隠如對神明不敢忽也况今作屏于兹巍巍靈嶽雄

峙天表顧盼在目雖欲自欺得乎惟亷惟仁惟公惟勤
朝夕兢兢期於無愧尚惟降鑒迄用有成

　　城隍

　　城隍之有神猶郡國之有守幽明雖殊其職於民則一而
已某叨䝉上恩來鎮此土深惟責任之重凢躬行之當勉
與民瘼之當紓朝夕兢兢不敢自忽至蠲除災害丕降福
祥則神之職也尚惟加意俾寧厥居民亦永永事神無忘

　　先賢祠


　　濓溪先生周元公明道先生程純公伊川先生程正公
武夷先生胡文定公五峯先生胡公南軒先生張宣公
晦庵先生朱文公聖學不明千有餘載數先生相繼而
出遂續孔孟不傳之統可謂盛矣惟時湖湘淵源最正
蓋濓溪之生實自舂陵而文定父子又以所聞於伊洛
者設教於衡嶽之下張朱二先生接迹於此講明論著
斯道益以光大然則天之生數公也所以幸天下與來
世而湖湘之幸抑又多焉頖宮有祠其來尚矣某雖不

敏然於數先生之學嘗用力者而庸駑之資欲進未能
叨恩守土用敬謁于祠下緬懷遺風當益自勵冀於斯
道有聞焉施之有政庶乎寡過惟先生其相之幸甚

　　漢長沙定王祠

　　傳曰君子賢其賢而親其親小人樂其樂而利其利是
以沒世不忘也夫為政而沒世不忘斯亦難矣王之受
命國于兹土蓋千有餘祀而民常奉之如一日也嗚呼
此豈可以智力求哉某叨恩守土敢不告䖍尚惟嘿祐

俾克用乂

　　三閭大夫忠潔侯屈公

　　某之後先生也蓋千有餘祀而於離騷九章一讀一興
嘆焉甚哉先生之忠於國也世降俗末媚佞成風過其
祠者可以泚厥顙矣某雖無似願師其人於千載之上
視事之始敢不告䖍履潔含忠益當自勉

　　賈太傅

　　某之後先生也蓋千有餘載而於太息流涕之書一讀

一興嘆焉甚哉先生之忠於國也(下同忠潔)

　　祭胡給事墓

　　武夷先生文定胡公之墓自熙寜以還新學漸熾春秋
一王之法闇而弗章公聞道伊洛慨然以尊君討賊自
任著為訓傳大義炳然使洙泗之道復明而荆舒之禍
以熄其有功世敎可謂盛矣某讀公書考觀行事高山
景行仰慕何窮九原不作竊用興歎兹叨上命來鎮三
湘惟公生於武夷而老於衡嶽既鄉閭之先哲又道徳

之宗師有墳其丘實在斯里屬拘印□謁拜無從爰遣
祠官敬陳菲薦仍禁止其樵牧且訪問其後人興起士
風庶其在是英靈未泯尚鑒此心尚饗

　　祭胡侍郎

　　故致堂先生侍郎胡公之墓惟公早侍家庭實聞至道
壯登侍從屢進昌言正章蔡弄權之誅斥汪黄誤國之
罪英風勁氣獨立不囘旋觸權臣遠擯嶺海方且心潛
魯語之大訓臆誦温公之遺編著為二書垂耀千古某

既晚出幸同鄉邦顧瞻丘塋適在郡境往致一酹慰其
子孫歿而不忘鑒此誠意尚饗

　　祭胡五峯

　　故五峯先生胡公之墓昔者洙泗之門高弟甚衆獨曽
子傳之子思而子思傳之孟子為得其真自餘源逺末
分散為異端其亦多矣某嘗竊謂子思之功在聖門為
最盛蓋上能大其師學而下能授之英賢卒昌斯文孰
與之匹維兩程氏講道河南曰謝與楊得其要㫖文定

早嵗俱從之游既誠其身復以教子惟公之生氣禀特
殊玩心神明不舍晝夜優游自得抱道以終爰畀其徒
曰子張子斯文有託誰之力焉仰視子思庶幾無媿某
以晚學緬懷遺風敬遣官僚往致一奠尚惟嘿相於道
有聞尚饗

　　祈晴諸廟

　　東作方興惟雨是仰此豈禱晴之時也哉蓋氣數乗除
最為可畏贏於今則或縮於後此守臣之所甚懼也今

溝瀆川源在在充溢譬之飲食屬饜而已一或過度則
反為菑此又守臣之所甚憂也况積澇則麥為之傷食
濕則蠶為之病休戚所關皆非細事是用齋心潔慮禱
于有神掃除陰霾以煥霽景在神直易爾以神之所易
解吏之所憂惟其慈仁其亟念之幸甚謹告

　　祈雪

　　考諸傳記雪為五榖之精故盈尺之瑞可占豐年非苟
然也昔者涓選剛辰將有所祈於祠下而誠意甫啓嘉

應遽形玉霙繽紛疇不欣覩是用易祈而謝而所願於
臘前錫以三白拜神之惠其曷敢忘

　　諸龍潭祈雨

　　迺者甲寅以後之雨距今甫半月耳炎風烈日相為煽
薄故雖下田之水亦有告竭者况高仰之地乎吏有從
田間來者以為數日不雨則多稼可虞自聞斯言膺肺
如灼蓋民之窘於貴糴于兹半載矣盻盻焉惟早稼登
場是望以紓其困以救其急者非常嵗比今嘉穀方苗

而膏澤弗繼一或失望其將奈何此某之所以痛心疾
首而有禱于龍君之靈也惟龍君之神變迅速興雲雨
以澤萬物直一嘘吸之勞而可以捄數十里生靈之命
龍君其肯靳乎敢再拜以竢

　　諸廟

　　在詩有之旱既太甚藴隆蟲蟲又曰旱魃為虐如惔如
焚昔蓋聞之今乃親見咎由守令民焉何辜以神之仁
非無意於濟物者而懇祈屢矣迄未之應毋乃天數流

行有非神所得専者乎采諸衆言惟碧玉之醮功力最
大已涓良日祇安冲科螻蟻之誠懼艱上達願神哀此
下土亟控請于昊穹庶幾囘眷佑之仁而膺潤澤之賜
使大田多稼不至甚損而生靈之命尚或可全所以圖
報於神者其曷敢忘

　　諸龍廟

　　自龍君之來境内之雨者屢矣然潤澤則有之而霑洽
則未也或謂龍之為神動則升霄静則安江潭公庭之

煩渫非可樂也是用還于靈湫(五龍安濟雲靈祠)就伸禱請今
旱勢極矣蚤稼之傷者已不可復全而下田晚稻苟得
一雨霈然充溢則尚庶幾中熟之望龍君亦何靳一嘘
吸之勞而不以捄千萬人於溝壑乎菲薦肅陳以寓誠
意尚惟歆饗亟副所期

　　社稷以下城隍山川同

　　聞道將用道家法致禱于紫微太乙之尊念螻蟻之誠
未易上達也則有謁于神願為請命昊穹亟賜之雨越

孟秋戊戌陰雲鬰興膏澤宻布實維明神陰相之力然
旱乾既久滲漉未深雖槁苗少蘇而溝塍之水則涸竭
猶昔也立秋之期近在旦暮事勢亟矣及今而雨足則
早稼之未損者猶可全一或少遲則晚苗之方茂者亦
告病矣危機交急莫甚斯時是用不避凟煩復伸懇請
以神之仁必不忍為賜之不竟也敢跼蹐以俟

　　五處龍王　　上封雷池

　　比繇舛政召致旱災數有謁於龍君之靈龍君不以為

凟曰是知過而能自儆者也入秋以來屢賜之雨雖旱
稼或虧而晚苗甚茂倘白露之前更賜一再之雨則嵗
功畢矣謹命僚屬且謝且祈龍君之仁其尚念之

　　佑聖祠

　　欽惟佑聖芘此一方雨暘之祈遄應如響一新殿宇庸
答靈庥工役方興不無震動惟神宻相迄用有成

　　保安敕祭諸廟

　　聖皇臨御餘三十年翼翼小心對越無媿兹愆調豫率

土驚憂欽奉制書禱于靈嶽願言降監宻佑聖躬即遂
清寜以福方夏

　　祭大仙祈雨

　　嗚呼嘘風霆噴雨霧變化倐忽莫如南臺百丈之山而
普熙靈澤實以命典司其間夫以佛道之尊仙道之大
固萬靈之所以聴命巖涸之幽䆳湫淵之深窈又神龍
之所蟠宜百數十年以旱致禱者莫不猶響之斯答未
嘗有如今日之艱豈佛與仙之仁無意於捄此土之厄

乎抑天時之當爾而天意之未還乎嗚呼昔嵗之饑民
病極矣雖去冬一稔曽未蘇其痍瘢倘或再歉則顛連
於溝壑歗呼於山谷殆將何所不至豈容一日之少安
則今兹之豐凶乃民命存亡之決而賜雨之淹速則又
豐凶之所關此某之所以望雲霓而涕泗瞻原野而辛
酸也吾佛與仙之仁於此而不亟捄則是寘斯人於度
外而坐視其塗炭昊穹至仁必不忍以萬物為芻狗吾佛
與仙倘為斯人而力請則天意可囘化驕暘而為霖雨

殆猶反掌之非難嗚呼事勢迫矣民望極矣吾佛與仙
真之捄不可不亟矣是用寫哀誠而嘑愬敢罄竭其肺
肝興𤣥雲之靉靉沛大雨之瀰漫起禾稼之將枯洗瘡
痍而復完則某將大書深刻于巖石之上昭聖功之不
刋嗚呼謹告

　　朱文公祠

　　某不佞自少讀先生之書知理之與事同出一源而明
徳者固新民之本也二十年間洊更麾節亦知勉乎此

矣然窮理未精故應事多舛明徳之功未至而求民之
新得乎被命以來益深祇懼尚思自勉庶乎無逭焉

　　社神

　　惟神五行之主百物所生邦之羣祀莫此為重惟春之
戊祇薦吉蠲嵗稔民安繄神是頼謹以后土勾龍配

　　稷神

　　惟神實生百穀育我羣黎爰以仲春恪修常祀田功方
舉土脈未膏澤洽嵗豐願垂嘉應謹以后稷氏配


　　后土勾龍氏

　　惟神平易九州功垂萬古其在郡國祀典有常敬共以
陳豈云故事併祈靈貺膏澤下民

　　后稷氏

　　惟神播種百穀粒我烝民配天之功振古無匹恪恭修
祀敢曰故常俾嵗大豐于神是望

　　春祈諸廟

　　古者祈報之禮社稷而已後世徧及於山川百神之祠

蓋有功于民固不容畧也惟神廟食兹土亦既有年方
春致祈専為農事甲申之夕雷雨作解固足慰三農之
望矣自今以往曰雨曰暘必以其時然後豐穰之慶可
卜惟神其幸惠之不腆醪羞其將誠意

　　社稷神

　　古者諸侯之祭惟社稷而已蓋稷非土無以生民非稷
無以農重社稷所以重民某叨恩守土禮當祇謁其敢
弗恪尚惟嘿相俾大有年


　　風師

　　某入郡之初嘗謁于社稷矣而未知風師之有壇也立
春之後方修祀事而國之有䘏典不及躬陳盥獻而以
官僚代之每凛然不自安也謹涓榖旦按視壇壝且庀
工徒稍加繕修惟神當此春和扇温厚之仁以成生育
之化吉蠲之報其敢弗䖍謹告

　　雨師

　　某入郡之初嘗謁于社稷而未知雨師之有壇也兹涓

穀旦躬修按視之禮且命僚屬稍加繕治惟今農事方
興而嘉澤未應某竊懼焉願神賜以霢霂繼以瀀渥且
霑足焉俾嵗大豐而民有生焉則吉蠲之報其敢不䖍
謹告

　　雷師

　　某入郡之初盖嘗謁于社稷矣而未知雷師之有壇也
兹涓穀旦躬修按視之禮且命僚屬稍加繕治惟今啓
蟄既久而霆聲未發其竊懼焉惟神當此大壯之月誕

推作解之仁俾百果草木無不奮張而泉源之竇流通
衍溢耕稼以時迄成豐嵗則吉蠲之報其敢弗䖍謹告

　　三城隍廟

　　城隍之有神州郡之有守幽顯之不同其食於民則一
也夫既食民之食則當憂民之憂此某於今兹之旱所
以皇懼怵迫而有求於神也守之憂民如此神之憂也
其可已乎然守能憂之而不能捄之能憂而又能捄者
神也今旱勢極矣神於是焉而不捄則苗將枯槁以死

民既乏食必將饑餓流離以死神其忍之乎夫人與天
未能無間者也某之愚猶欲籲天以捄之神與天本無
間神為有請于天而賜之雨顧不甚易乎以神之靈之
仁必能哀恫斯民而思所以捄之者用敢頓首以請謹
告

　　福遠廟

　　福遠廟諸位龍王乃季春以來雨不時若幾於靡神弗
舉矣而旱氣彌烈竊意廟貎之靈有當躬禱而未及者

乎考按圖志惟神之居於方為東所主者生於位為辰
其象為龍紹興中守臣因旱以請又有變化飛騰之異
某時在嘉定亦嘗致禱而有獲焉昨者僅命官僚而未
果親謁此某之罪也是用涓日之良頓首庭下顧廟雖
有號而封爵未崇願神昭示威靈隨禱立應霈然大雨
盡起欲枯之苗轉凶為豐活我黎庶則某當顯白于朝
衮服命圭以為神之報兹言弗爽天日實臨謹告

　　北山神


　　某自仲春之六日以閔雨有祈于神信宿之間賜答如
響及季春以來懇祈者至再賜答乃若少緩焉然所謂
當小滿而潤澤豐未芒種而播藝畢則亦未嘗不如所
禱也荷神之休捄此民命謹再拜以謝且將相攸吉壤
以嚴壇壝之奉焉惟神益彰厥靈俾梅雨時至載優載
渥載沾載足使高原下隰無不稔之田則某之所以敬
事神者其曷敢有已謹告

　　三城隍謝雨


　　間者以旱暵有禱于神越翼日遂雨又彌旬而雨大摯
遂告足焉種藝之事得以及時是用俯伏壇壝以謝神
之貺惟閩之俗以梅雨多寡而占嵗之豐儉願神哀矜
斯民而幸賜之俾芃芃之苗頼以䕃養方苞之穎迄于
有成神之惠也民之福也某之大幸也其曷敢忘報謹
告

　　社稷神風雲雷師壇祈雨

　　六月之雨春秋書之于冊蓋喜之也以六月之雨為可

喜則其不雨為可憂明矣比自甲寅以來雨之弗繼者
兼旬于此芃芃之苗無以膏潤其憂固不大矣乎既以
籲于天又將愬于神泂酌未伸嘉澤已霈蓋為之喜而
不寐明發夙興敬拜于壇壝之下為民而謝且為民而
禱焉淅玉炊薌數日以俟惟神終此大惠俾吾民均遂
一飽之樂豈不休哉謹告

　　北山神祈晴

　　昔者稻方播而雨不時屢以愬于神神不以為凟而賜

之雨矣今者稻方收而雨過度舍神其誰愬乎是用冐
霖滛而陟嵯峨為斯民有禱焉惟山之靈開闔陰陽卷
舒雲雨直嘘吸間耳伏惟察其為民之誠而即賜之霽
非惟大田免淪没之患而斯民亦逭昏墊之虞荷神之
施豈有涯哉俯伏以請謹白

　　社稷神風雲雷師城隍諸廟謝晴

　　迺者陰霖不止岌岌乎害稼之憂頼神之靈隨禱而霽
是神有大造于斯人也繼自今願終其賜焉訖處暑而

晴入白露而雨晴不過於亢雨弗至於滛則大有之年
指日可待若時秋報其敢不䖍謹告

　　福州謁先聖

　　惟孔門高弟若由之果求之藝聖師固嘗許以從政矣
而求之所願為者方六七十如五六十而已由以千乘
自許則夫子哂之蓋地廣則難治也民衆則難安也自
子路之賢猶未易勝此况於一介之末學而遽叨一道
之安豈不甚可懼哉惟修已以敬之一言乃先聖示人

之要指某也其敢不朝夕恪共以期無負於大訓有臨
在上其敢或渝

　　社稷神風雨雷師城隍諸廟

　　夏秋之交雨以時至此豐年之祥也然適中則為美過
度則為菑矧早稼割穫方興而霖滛弗止豈不妨良農
之功而損嘉穀之實乎是用祇命官僚赴愬于神伏惟
賜以兼旬之霽使畢收成之事而後錫以嘉澤焉某之
望也邦人之幸也敢頓首以請謹告


　　濓溪伊川明道三先生

　　濓溪先生周元公明道先生程純公伊川先生程正公惟三
先生之道實嗣魯鄒不傳之統凡今學者知尊經術知
慕聖賢知天理人欲之分知吾道異端之辨其功有自
來矣某叨恩作宰敢祇謁于祠庭高山仰止凛然興敬

　　勉齋

　　勉齋先生黄公惟公之在考亭猶顔曽之在洙泗發幽
闡微既有補於學者繼志嗣事又有功於師門采諸衆

言奉以侑食英靈未泯必樂於斯

　　南臺廟

　　惟王之功徳顯於漢而祠立於唐凡閩之人尸祝而社
稷之者也某昔居建山猶展敬廷下以乞靈於王况今
叨職于此覆䕶而扶持之將惟王是頼用不敢委諸僚
屬而必親拜謁焉今之所祈於王者大畧有二旱溢頻
年人匱於食徠千艘而平市估時甘雨而兆豐年此其
一也江右之盗未平而泉建之師遠戍戎功早捷而振

旅以歸此其二也若夫區區之心所欲為鄉鄙之民興
悠長之利者亦惟王有以相之使志得以行而事得以
宜使後之人曰以閩人為閩令而不孤閩人之望者某
也是王不獨有大惠於某而且有大造於閩豈不休哉
敢再拜以請

　　東嶽

　　古者諸侯祭其境内之山川而已巍巍岱宗邈在東夏
而今之郡國莫不致祠毋乃與古異乎蓋其位在東其

徳為仁所以佐天地之發育者也覆冐群生其功大矣
故雖不在封域亦得祀焉閩山有祠靈響夙著臣奉詔
作牧敬謁于庭布宣上恩臣之責也若夫時雨暘弭菑
患使一道元元各有生生之樂則惟帝是頼非臣所能
及也用敢再拜以祈

　　諸處祈晴

　　維南山之詩有曰既優既渥既霑既足生我百穀蓋雨
之生物也維足是求既足而過多焉適足以為物之病

此某之所以危懼怵迫而有祈於(神王帝)也夫苗方穉而
窘於寒麥將黄而病於濕皆至切之憂願(神王帝)之仁以
一嘘吸之力拯而救之開麗象之清明掃積陰之沈滯
俾穉者以長而實者以堅某與斯民共戴深恩其何有極

　　辭先聖

　　某仰惟先聖嘗言朞月而已可也三年有成夫以聖神
功化之妙猶必遲之三年之久况某之末學乎故自涖
事以來孜孜汲汲日惟民隠是求嘗白于朝願久其任

而上恩錫召弗容固辭凡所欲為一二有媿初心多矣
然洙泗格言佩服惟謹既不獲盡施以及民則當恪守
以事君勿欺而犯其敢不勉

　　春祈慈濟廟

　　惟神之與春祈自某焉始今兹再叨假守思所以為民
蠲除疴癢匪神疇依是用以不腆殽蔬將此誠意自春
徂秋寒暑風雨晦明或過其度則疾癘生焉惟神哀恫
斯民有以潛弭於未病痌之先俾皆躋于仁壽之域則

其有功於生靈大矣某之所以圖報者其曷敢忘
















　　雲莊集卷二

