







　　欽定四庫全書

　　雲莊集巻一

　　宋　劉爚　撰

　　詩

　　登南嶽山

　　烟霞本成癖况復遊名山舉手招白雲欲納懷袖間咄
哉亦癡絶有著即名慳振衣遇長風浩浩天地寛

　　題金山


　　江來朱方注之東海潮怒飛日夕相撞舂天將古來義
士骨化作狂瀾中央屹立之青峯孤根直下二千尺動
影裊窕冲融中黄金側布蘭若地鑿翠面面開䆫櫳撓
聲伊軋破浪屋恍忽置我高巃嵸是時千山雪新霽水
面月出天清空濤聲四起人籟寂毛髪蕭爽琉璃宮披
衣明發躡烟靄決眥俯入歸飛鴻襟前渤澥斂暝色袖
裏岷峨吹曉風越南燕北但一氣塵埃野馬何時窮蒼
梧虞舜不可呌王事更恨歸匆匆


　　送裘司直得請西歸

　　輕舸龍山頭木蘭作雙櫓飄然裘司直乘向南昌去問
君鵷鸞中脱身遽如許棲遲三十年始得官掌故小須
上上考豈不登省户自言野心性眯目九衢霧修竹嵗
云晚萱草秋亦暮嗷嗷投林鳥猶得返其哺江西父母
邦非復昔饒裕蠻烟一腥穢樂嵗且狼顧遺黎空杼軸
行旅窘刀布天門窈萬里可望不可籲君今佐元帥精
采繫一路瘡痍俟滌濯畫諾歸佽助先聲路人喜高節

懦夫慕遄當再前席一正天子度白鷗没浩蕩蒼鶻在
指呼我亦南陔人扁舟從此具

　　泉州貢闈慶成

　　維南有州古佛國選士塲開自疇昔誰與經始梅溪翁
萬桂森森皆手植文風日盛賢材多粉袍立鵠肩相摩
萬間庇士豈不欲環視奈無餘地何那知吉壤在咫尺
鬼神䕶呵天所惜一朝幻出青瑶宮山靈獻卜龍避席
昔虞局促今恢舒乘黄騁足騰康衢闢新葺舊兩輝暎

美哉輪奐雄規模嵗直金虬大魁出賸喜慶成逢此日
來春甲子又一周天相泉南真可必蟬聨四坐皆豪英
一樽敬為諸君傾浮雲富貴靡定態要看名節留芬馨
我今歸作漁樵侶清夢猶馳筍江滸鳯鳴側耳聴朝陽
把酒空山為起舞

　　壬午春社之明日講尊老㑹于西山之精舍龎
眉皓首奕奕相照真吾邦希闊之盛事輙成口
號一首併呈諸耆夀且以堅異日恬退之約云


　　耆年自是國之珍何間衣冠與隠淪華髪共成千一嵗
清樽相對十三人休談洛社遺風舊且頌仙游慶事新
三徑未荒宜早退要將壽櫟伴莊椿

　　長沙贈高年陳氏母子

　　陳氏春秋一百一男女年皆過七十一門慈孝更雍愉
四老真堪入畫圖長官申聞太守喜召至階庭加盛禮
老萊綵服作兒啼今視古人更過之老萊一身娛戲耳
况有三兒奉甘㫖人言潭俗不古如君看此事天下無

一門高壽何由得慈孝之人天所惜我願湘民胥傚之
從此九州皆壽域

　　長沙新第諸學士

　　莫清彼瀟江莫峻彼衡嶽澄光挾秀氣日夜相囘薄月
吸珠含胎虹貫玉生璞子方有苗裔温然粹而慤一童
與三何雙鳳兩鸑鷟奮身辭草萊正論吐諤諤彤庭拜
恩歸天香尚盈握良才國之寶一見我心樂平生功名
㑹萬里初著脚永肩致主念更勉經世學錙銖分義利

亳縷辨純駁相期激清風與俗洗氛濁誰歟指其南是
邦有先覺

　　送林自知自幙中歸常寜

　　始吾與林子周旋大江東子方清且貧簞瓢屢云空勁
氣凜不折耿耿如長虹明年擢高科對策大明宮一尉
遲五年出入無奴僮再見湘水濱凛凛復昔同招徠元
戎幙汎綠依芙蓉小生敢相吏故人尚相從云胡嵗未
竟决去如霜鴻挽之不可留聊復少從容老我慵且鈍

栽培欠深功子進未可量徳業方崇崇永懷昔君子和
氣填心胷濓溪霽月朗伊水春風融至今想其人猶為
起敬恭天資貴強矯學力無終窮我如石之頑遲子相
磨礲子質雖玉瑩可廢它山攻鴈峯母久留來思靈麓
峯

　　題全氏三桂堂

　　唐人重科甲儗以折桂榮一登羣仙籍不羨千佛經終
全嵗寒姿乃比秋香清咄彼牛李輩依阿至公卿迨今

恥其人名字猶臊腥卓哉劉户曹直氣霜稜稜一朝脱
淡墨千古揚芬馨鳯毛出名家奕葉彯儒纓庭中三桂
樹屹立何亭亭西風正摇落翠葆黄金英勁節松可友
孤芳梅謂兄丁寜命諸郎我豈貪浮名愛此臭味同故
以書吾楹爾曹方懋學志取宮袍青要須勉植立毋但
希騰陵已大外物小道充人爵輕當如燕山竇義方垂
世評勿效東堂詵射策矜虚聲懿哉君斯言可折末俗
醒刻詩堂之楣坐觀全氏興


　　壽楊龢父

　　迅雷地中藏當此沍寒日積隂排層空初陽露微茁而
曰天地心於此見機括良繇勢方升猶木吐牙甲培㙲
勿使傷茁長焉可遏此理之在人善端實初發熒熒火将
燃涓涓泉欲達吁嗟道心微物欲易攻奪差之一毫芒
相去舜與桀要須二者間明辨與精察見義勇必為歘
如矢之決去惡諒無疑剨如刃之割坐令人偽消但覺
天機活四時無非春八荒皆在闥喜君生兹辰聊為演

此法願祝君壽長莫嫌吾詩拙

　　舞鶴亭歌

　　舞鶴亭空亭無鶴胡為名亦如西山賦招鶴無鶴可招
也不惡何必𤣥裳縞袖二八真娉婷想像標致便足使
人毛骨清仙翁好鶴非徒爾鶴徳從來比君子坡仙自
謂吾不如今翁與坡豈其殊蒼苔白石有餘樂一似簞
瓢甘澹泊笑殺飛鳶太不靈貪腥嗜腐譁然争九臯一
唳醒人耳又如片言之善應千里更笑荒林老木烏終

日號畢逋説吉説凶誰聽渠仙翁愛鶴愛其德我讀翁
詩三嘆息便好從翁痛飲醉倒斯亭邊振袂起舞學胎
仙

　　送吳定夫西歸

　　吾衰倦對客晤語惟青山修竹引清風時為掩柴闗今
晨何人来踏破莓苔斑驚顧復自喜不妨伴虚閒

　　世情重聲利榮塗足趨走夫君獨何為經年闖林藪東
尋金壇翁南訪玉峯叟借問兩臞仙来時輕健否


　　慈湖老仙伯乗雲賓帝鄉念之每汍瀾風味不可忘其
門多英特清文照縑緗為我朂諸賢佐道當自強(君槖中有
趙元道袁廣微錢于是陳仲和諸公之文故云)

　　麻源在何許茫茫白雲端凄其一布裘何以禦風寒歸
来有餘仰興盡當知還須好斸空谷賸種青琅玕

　　題隠者蘇翁事迹

　　蘇翁雲卿廣漢人隠東湖上魏公為相使帥
漕挽其来一夕遯去不知所之


　　魏公孤忠如孔明赤手能支天柱傾蘇公高節如子陵
寸膠解使黄河清等是世間少不得問伴耦耕各其適
後人未可輕雌黄兩翁之心秋月白(巻中有詩識魏公不足與有為者故
云)

　　題湖山清隠

　　西湖南山和靖廬西山東湖清隠居皇天從來具老眼
勝地不肯栖凡夫眼中四時風月景胷次萬古皇王書
先生豈是終隠者要學川雲時巻舒


　　贈小鐵面王相士

　　君以鐵面名自謂相人無軟語我亦鐵心人不把窮通
來問汝獨有一事欲叩君學海無底難窮尋幾時鐵拳
透鐵壁直窺千年聖賢心

　　贈岳相師

　　余方與友人論西銘而岳相師來索直書以
贈

　　平生慣讀横渠銘不讀許負天綱書窮通歡戚若有二

天之玉女元非殊但應内省無所疚何必從君問休咎
北忩燕坐寂無言時聴幽禽弄晴晝

　　題李立父高遊樓

　　君家百尺樓近在環堵室室處豈不佳暑溽厭煩鬰著
脚躡層梯心眼便超軼好風天外來佳月雲端出清明
湛空闊洞視了纖悉豈徒快登臨抑可驗學術大哉天
地心昭然本無物世人庳且隘動以私見窒未能脱塵
凡底處識微宻羨君有斯樓發以静春筆知崇與禮卑

二義貫于一燭理要高明履道貴乎實庶㡬足目俱不
但窺髣髴工夫妙方寸豈假身外役此境未昭融此屋
空突兀君看希聖徒陋室暗蓬蓽

　　贈旴江張平仲(希季)

　　去聖既云遠至理日以㝠言道指虚𤣥語性雜精靈正
傳久蕪没異學得魅横卓哉周程張磊隗三代英妙藴
發天地微言昭日星後來紫陽翁抑又集大成煌煌八
書訓(謂論孟大學中庸太極西銘易詩也)昭昭萬里程學者生此時坦然

有規繩但患舍康莊自趨柴與荆張公江東士頗嘗得
師承敝衣雖懸鶉猛志欲掣鯨袖出文一編其辭峻而
清此士不易有歸歟業更精勿受俗學變而為寵辱驚貧
者士之常未合寜躬耕高門謹勿謁養此氣峥嶸不見
商歌人洋洋金石聲

　　送王子文宰昭武(埜)

　　樵川古樂國誰遣生榛菅往事忍復言念之輙長嘆子
往字其子寄任良亦艱傷哉周餘民十室九孤鰥深心

察苛癢摩手蘇痍瘢願加百倍功勿作常時觀

　　熒熒匣中龍爛爛巖下電紛綸揮霍間坐了百千變雖
然事幾微易属亦易眩悞從快處生理向静中現健决
要安徐聰明貴韜歛潜齋有愚言或可代箴砭

　　百鍊或繞指粹白俄成緇有初諒非難其難在終之道
心𦕈絲粟易為羣物移不有精一功誰能勝安危子今
如玉雪瑩潔亡少疵願言保令徳嵗晏以為期

　　堂堂先太史一節貫初終况有壽母賢切切唯教忠承

家諒匪易負任丘山崇可不日汲汲仰希前哲蹤敬義兩
夾持師友交磨礲餘事作詩人母顓鎪句工

　　平時州縣間上下意苦異善書肘後掣有志奚由遂子
今得所從展布有餘地兩賢更勠力萬物應吐氣相期
召杜功奕奕照來世不須峴首碑自有樵川志

　　㑹長沙十二縣宰

　　從來守令與斯民都是同胞一様親豈有脂膏共爾祿
不思痛痒切吾身此邦秖似唐時古我輩當如漢吏循

今夕相携一巵酒直須散作十分春

　　長沙勸耕

　　是州皆有勸農文父老聴來似不聞只為空言難感動
須將實意寫慇勤

　　使君元起自鋤犂田野辛勤事稔知要為爾民除十害
肯容苛政奪三時

　　已看三白兆年豐更喜春來雨澤通從昔楚邦農事早
好將人力副天工


　　田裏工夫著得勤翻犂須熟糞須均插秧更要當時節
趂取陽和三月春

　　聞説陂塘處處多併工修築莫蹉跎十分積取盈堤水
六月驕陽奈汝何

　　田家拚取一春忙男力菑畬女課桑隴上黄雲機上雪
暫時辛苦樂時長

　　鞠育當知父母恩弟兄各合識卑尊孝心盡處通天地
善行多時福子孫


　　千金難買是鄉鄰恩意相歡即至親年若少時宜敬老
家纔足後合憐貧

　　健訟翻成産禍胎帯刀却是殺身媒争先好勝災偏速
退步饒人福自來

　　不教言語大艱深為要人人可諷吟把向田間歌㡬遍
兒童亦識使君心

　　别陽升伯

　　二十年前忝舊遊論交今日始從頭我如潦盡寒潭水

君似天空明月秋夜雨幾時重話舊故山及早共歸休
臨岐贈别無它祝莫忘鄒陳為國憂

　　和趙章泉

　　天教一老立堂堂步武媻姍儘未妨元祐故家典刑在
北方正學𣲖流長新恩已煥青藜照舊徑行詢黄髪良
多謝寄詩勤問訊自憐疎懶似嵇康

　　送永嘉陳有輝

　　永嘉陳君有輝潛心易學許以所著示余余

未及請而君歸矣拙詩贈行且堅再㑹之約
云

　　深山讀易如康節白首談𤣥似子雲肯學時流誇末技
却於聖處策竒勲二圖君已窺微指十翼吾方愧淺聞
(君聞水心葉公言十翼非孔子作嘗質疑於某晚學不敢斷其是否故云)得意春風重過我
綠波清夜話羲文

　　題黄氏貧樂齋

　　濓洛相傳無别法孔顔樂處要精求須憑實學工夫到

莫作閒談想像休

　　道鄉曽舉龍門話認作𤣥關透悟機儒佛差殊真杪忽
請君參取是耶非

　　閒吟

　　閒中意趣定何如静把陳編自卷舒希聖希賢真事業
潛天潛地細工夫林泉有分吾生足鍾鼎無心世味疎
政使一貧真到骨不妨陋巷樂顔癯

　　净豁持鉢求度為説偈言


　　一真不昧人中佛五戒俱全俗裏僧必待方袍與圓頂
維摩龎老又何曽

　　壽楊和甫

　　壽日將何勸壽巵不妨拈出去年詩大生皆自微陽起
百善端從一念基身欲寜時須主靜心纔動處要先知
老來自笑無新句那得仙翁一解頤

　　贈夏宗禹

　　夏君宗禹示余以陰符悟真講義嘉歎之餘

為賦二絶

　　虎頭自合取侯封好為明時立雋功做了玉關班定遠
却陪芝嶺夏黄公

　　丹經千卷浩如林妙訣無多底處尋但要靈臺常似水
自然元海㑹生金

　　題黄君貧樂齋

　　飯疏飲水復何求道在胷中百不憂㕘取章泉克齋句
底須樓上更安樓


　　贈張童子

　　虎頭燕頷及鳶肩自笑都無一事全惟有數條𤓰様骨
尚堪山澤作臞仙(如𤓰骨出人倫書)

　　聞君早號張童子顧我初非韓退之可惜浪抛洙泗業
只看風鑑學希夷

　　壽楊和父

　　誕日娛親始是榮如君慶事世難并名園春滿三三徑
眉壽天開九九齡帝渥頻霑新誥紫(雙親目即兩膺封叙)文階重

煥舊氊青玉杯從此年年把笑勸樽前兩福星

　　賦

　　魚計亭

　　玉溪先生結廬章泉之上垂七十年無軒冕之累已有
簞瓢之樂天揭魚計以名亭紹祖風於圃田君一日飲
客於斯亭之上超徜徉以自得顧萬象之皆妍時也日
將夕而紅酣沼無風而綠净炯鯈魚之成羣闖寒波而
遊泳若空行而無依涵天水之一鏡俄初月之沈鈎倐

深潛乎翠荇其浮游也似無心而時出其遠逝也似見
幾而知警先生忻然心曠神怡諷小宇之雄篇哦稼軒
之英詞客有起而問曰魚本無情何計之為子固非魚
奚魚之知先生笑而應曰謂魚為有計邪子將詆予之
欺謂魚為無計邪吾亦笑子之癡盍亦兩忘而俱適可
也抑嘗即莊生之言而試思乎粤自太古邈淳風離勇
者角力以倖勝巧者矜能而衒竒苟一餉之可樂快性
命而争之謂謀身之允臧卒反蹈乎危機偉南華之著

論將警愚而覺迷富貴人所嗜則嫓之腐鼠紛華人所
羨則况之文犧為利而鬭則争地之蝸㠯智而死則刳
腸之龜獨魚之自適其適若忘情於得喪故大則述鯤
化於天池小則玩鯈遊於濠上蓋其為物也從容夷猶
逍遥閒放静則以蘋藻爲室廬動則視江湖為尋丈不
借潤於嘘濡而樂生於沆漭任公何所投其犗豫且何
所施其網此其所以為得也彼區區之蝨蟻方且娛暫
安於股鬛饕微腥於砧几又烏可同域而議哉嗟利欲

之誘人甚香鈎之餌魚彼潛鱗之何知甘顛㝠於畏塗
此絫棋危橦之喻宇子所以慨然而長吁也睠我生之
無庸幸脱世之覊馽(知力切絆也)付萬事於浮雲獨觀魚以
終日誠作計之甚左嗟身閒而心逸於是客憮然自笑
曰先生之言達矣僕何足以闚其萬一乃相與釂飲浩
歌不知烏輪之東出


　　雲莊集卷一

