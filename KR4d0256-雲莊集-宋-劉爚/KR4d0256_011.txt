







　　欽定四庫全書

　　雲莊集巻十一

　　宋　劉爚　撰

　　批荅

　　賜起復正議大夫右丞相兼樞宻院使兼太子
少師史彌逺再上表辭免皇太子册寶推恩轉
行一官恩命不允仍斷來章

　　朕聞予奪不同惟功是眡辭受何常惟義之歸當予而

刓印非所以勸功宜受而循牆非所以合義若昔聖賢之論
尤嚴取舍之間苟有其名則兼金之重孟子不以為非不由
其道則五兩之微揚雄猶以為忝卿輔成儲貳之德於朕盖
有社稷之勲祗進一官顧形三請夫賛龍樓之禮豈如衛翼
之誠深伸虎拜之恭孰若師承之道重況循常典非出異恩
宜悉眷懷毋煩詞費所辭宜不允(來奏云以疾不及贊龍樓之禮伸虎拜之恭故云)

　　賜嗣濮王不儔上表再辭免特授檢校少保依
前昭慶軍節度使提舉佑神觀嗣濮王加食實

封㤙命不允仍斷來章

　　夫建元子以奉粢盛褒同姓以壯藩翰其事雖殊其為
尊祖重本一也孟子曰古之人所以大過人者無他善
推其所為而已矣今朕因父子之親而施㤙宗族非善
推所為之誼虖方將以是勵風俗厚人倫以教天下之
愛卿言雖力不得而従所辭宜不允仍斷來章

　　賜嗣秀王師揆再上表辭免除少保依前皇伯
奉國軍節度使充萬夀觀使加食實封㤙命不

允仍斷來章

　　朕讀詩至大雅曰懷徳維寧宗子維城未嘗不置書三
歎也於虖有國家者其可不寵綏同姓以為藩垣之助
哉渺予小子嗣守丕緒惟脩徳以固宗子者未嘗一日
而忘庶㡬行葦忠厚之風興於今日而况予一人伯父
之尊三朝屬籍之老褒崇之典其庸可後虖升堂三孤
亦既晚矣卿而不宜尚誰之可趣祗朕㤙毋或多遜所
辭不允仍斷來章


　　賜正議大夫史彌逺再上表辭免特授光禄大
夫右丞相兼樞宻使兼太子少師奉化縣開國公
加食邑食實封㤙命不允仍斷來章

　　朕聞諸孟子曰所謂故國者非謂有喬木之謂也有世
臣之謂也葢惟世臣與國同休故當以安社稷為恱不
當以辭爵位為高卿忠正勤勞素明斯誼迺者纍然在
疚尚能體眷倚之重勉服厥位以圖贊經綸之功况今
祥禫既終禮制無闕是固悉心輔政之日也甲寅制書

誕告有位羣工庶正僉曰允哉卿其祗服訓言迪朕不
逮君臣同心克享上帝以迓續無疆之休卿亦有無窮
之聞豈不賢於辟寵之煩乎所辭宜不允

　　賜光禄大夫右丞相兼樞宻使兼太子少師史
彌逺再上表辭免皇太子講授春秋終篇特與
行一官㤙命不允

　　昔漢明帝之為太子也能辨南陽之牘光武嘉之或謂
其天資之美實然抑不知帝以十嵗而通春秋揆事應

物之權未有不繇學出者然以察為明而昧君之大體
殆非當時輔導者之責虖睠吾元子蚤毓春宫而能建
至䇿以安朝廷舉宏綱以尊君父非深躬春秋之大義
者疇克知之夫非學無以通經非師無以明理磨礲浸
灌日就厥徳卿之力為多豈以訓迪之勞而忘褒陟之
寵忱辭雖切匪朕欲聞所辭宜不允

　　賜文武百僚宰臣史彌逺等上表奏請皇帝御
殿復膳不允


　　朕以眇身獲承宗廟嘗懼弗稱以累付託之明屬者風
霆之驚厥證其異惟徳菲薄晻于政理故天動威以顯
朕過在易有之洊雷震君子以恐懼脩省是用惕然貶
食避殿葢不若是無以見朕畏威罪已之誠惟卿等協
同一心飭正庶事以輔予不逮乃所望也若夫抗章所
陳蘄復常度顧朕寡昧方念弗足以御九筵之峻享四海
之珍省愆未遑其敢議此尚體斯意毋重有所云所請
宜不允


　　賜史丞相彌逺再辭免皇太子讀三朝寶訓終
篇轉行一官㤙命不允

　　朕惟治效之隆替原於家法之廢興使夏之嗣王嘗遵
大禹之戒而周之奕世弗墜文王之謹永平故事與漢
以俱存正觀元龜終唐而克鑒則其享國之有永詎止
如今之所觀肆惟𦕈躬祗蹈先訓寶若珪璧銘之槃杅
既以是而飭身復用之而教子庶一道之相繼視百王
而有光卿以元愷之才居綺園之任陪輔最乆講明獨深

俾重暉之徳愈新而磐石之基益壯此而弗賞何以懋
功陳義固辭豈朕所望所辭宜不允

　　賜光禄大夫右丞相兼樞宻使兼太子少師永
國公史彌逺上表再辭免勅令所修進吏部條
法總類及百司吏職補授法了畢特轉兩官依
例加㤙仍進封國公令學士院降制㤙命不允

　　卿以經世之學佐王之謩自登翼於萬機首整齊於百
度羣材彚進蔚有慶歴元祐之風公道砥平浸還乾道

淳熈之舊復以餘力裁成信書近酌唐銓别薦紳之流
品逺參漢律旌刀筆之勞能坦然甚明來者可考如權
衡之設輕重不得而私若涇渭之分清濁靡容其混迄
底章程之定允資筆削之嚴渙汗甫頒謙辭已上知卿
盛節居存避寵之心顧國舊章難廢懋功之典往欽詔
諭亟服㤙徽所辭宜不允

　　賜呉琰上表再辭免除檢校少保加食邑食實
封㤙命不允


　　朕博觀圖史之傳歴考后妃之徳苟内助之賢常有功
於社稷則外家之福必流及於子孫故周之任姒世為
諸侯而漢之馬鄧門多賢者天道非逺較然可知維我
國家壼儀最盛是生聖后光輔中興保佑三朝與定大
䇿功徳之懿有光前聞肆卿一門寵榮舄奕將旄公衮
先後相望而自比年以來老成凋落環顧近矚惟卿獨
存慨然興懷思所以褒異者乆矣郊禋大慶中外所同
揚于大廷俾眡孤保所以報層闈之㤙而為内理之勸

也朕志有在卿其勿辭所辭宜不允

　　賜朝奉大夫試左諫議大夫兼侍讀鄭照先辭
免除端明殿學士簽書樞宻院事兼權參知政
事兼太子賔客㤙命不允

　　朕求當世之彦相與建當世之功惟有大臣之材必有
大臣之度葢心平乃可揆物非量溥不能受人故常即
其議論之間因以觀其平昔之蘊卿性資龢裕徳宇靜
深探厥淵源一本聖門之正學望其容貌知為天下之

偉人自陟朝行徧居言責無偏無陂務持公道之衡不
激不隨雅得爭臣之體僉諧既見圖任何疑繇七諫而
擢機廷雖先朝之或有不六年而參國論葢近世之所
無其思㤙遇之隆益展謀猷之助豈無美報焉用謙辭
所辭宜不允

　　賜正議大夫樞宻院事兼參知政事兼太子賔
客雷孝友上表再辭免以皇太子講毛詩終篇
轉一官㤙命不允


　　朕聞六經皆聖人作而洙泗之間啟教學者獨於詩尤
詳焉葢可興可羣之未究無以知事君父之方周南召
南之不為必有正牆面之慮夫學者猶爾况於承祧貳
極之重乎今吾元子刻意是經優而柔之徳器日茂朝
夕輔導師賔之力為多進秩眡功厥惟常典卿其毋辭
所辭宜不允











　　雲莊集巻十一

