







　　欽定四庫全書

　　雲莊集巻八

　　宋　劉爚　撰

　　表

　　賀天基聖節

　　月旅孟陬允協書王之始星流華渚有開毓聖之期九
廟尊安八荒凱懌恭惟皇帝陛下道由生稟性本夙成
河清社鳴應天地昇平之㑹龍行虎步有祖宗英武之

姿祥紀商禖慶綿周厯臣頃綴六卿之列今陪萬夀之
祠虎拜萬年莫預簮紳之武堯封三祝第䖍薌火之修

　　又

　　伏以光流華渚次王春五日之期名玷清湘上天子萬
年之夀欣同薄海共贊昌辰臣某實歡實忭頓首頓首
臣某恭惟皇帝陛下濬哲文明剛健中正日新君德已
銷外侮之虞天廣聖圖行撫中興之運宜用休於申命
衍過厯於卜年臣身也奉祠心焉戀闕在阿在槃澗方

賡衛國之詩使夀使多男請事封人之祝

　　賀皇太后慶夀

　　伏以奉册東朝已霈下天之澤稱觴南面今開繞電之
祥共贊與齡疇非戴后臣某實歡實忭頓首頓首恭惟
夀明仁福慈睿皇太后陛下宅心澹泊體道希夷好黄
老之言已躋民於仁夀稟姜任之懿毎養志於慈明掩
前問而有光與上古而不老臣遥班邇列近竊真祠金
母長生宜永享慈闈之奉玉巵為夀願益増少廣之年


　　謝賜衣帶鞍馬

　　翰苑詞林方對渙恩之渥尚方天廏更驚晉錫之蕃際
遇何功服乗有耀伏念臣少無縁飾老益虺隤衣敝緼
袍冀無慚於季路御欵段馬竊自慕於少游豈徒承乏
於鑾坡猥獲分珍於玉陛鵰錦之綾煥爛申以七環龍
媒之骨權竒華之六轡茲葢恭遇皇帝陛下服惟命德
爵以馭臣念其跨清切之班故俾冒輕肥之寵舜裳五
色慚微補衮之能燕駿千金願廣招徠之意


















　　雲莊集巻八

