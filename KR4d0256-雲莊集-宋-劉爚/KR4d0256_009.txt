







　　欽定四庫全書

　　雲莊集巻九

　　宋　劉爚　撰

　　答詔

　　賜正議大夫知樞宻院事兼㕘知政事兼太子
賓客雷孝友再上奏劄子乞歸休田里不允不
得再有陳請

　　朕内修經國之模外講安邊之畫念端委廟堂而共政

惟二三臣知折衝尊俎之需賢有十萬衆卿以魁壘之器
雄剛之材正色立朝真後凋之松柏同心輔政有相濟之
鹽梅當夙宵圖治之秋正上下交修之日眷時邇列稀若
晨星獨我老成屹如砥柱俾朕躬之有賴諒天意之使
然與其志在丘園冀私情之適孰若心存社稷合大義
之公往佩予言勉綏爾位所請宜不允不得再有陳請

　　賜寶謨閣直學士中大夫新知潼川府劉光祖
乞提舉宫觀一次不允


　　朕昔在先朝有臣趙抃立朝則忠於君治郡則仁於民
朕緬懷遺風謂不復見求之當世迺得其人卿以剛毅
正直之資兼慈祥樂易之徳曩司言責忠誠貫於天淵比
典藩維仁恵流于江漢揆諸前哲異世同心維時梓潼
繄乃舊服徒得君重慰吾父老子弟之思政雖家居何
以過此奉祠之請非所欲聞請宜不允

　　賜正議大夫守兵部尚書兼詳定勅令官兼權
吏部尚書李大性辭免除吏部尚書兼職依舊

日下供職㤙命不允

　　朕維銓綜之寄古今所難雖一定若權衡葢自有不欺
之法非至明如水鏡豈能勝無窮之姦政非人而莫行
官以人而後重而况職亞近輔位尊文昌必得耆舊之
臣乃當選用之意卿蚤列法従為時名流博貫羣書於
典章尤所該洽周行萬里於情偽靡不照知必能以鑒
裁之公收甄别之效往共乃職稱朕志焉所辭宜不
允


　　賜顯謨閣直學士中大夫知潼川軍府事兼管
内勸農使兼提舉潼川府界渠州懷安等軍兵
巡檢盜賊公事劉甲辭免除寶謨閣學士知興
元府兼本路安撫使鎮見闕兼節制本路屯戍
軍馬就送還人限一日起發之任候任滿前來
奏事時暫兼權四川制置司職事㤙命不允

　　朕顧瞻南鄭屏蔽西陲鄰邦多虞正保邊之當急元戎
新易念謀帥之孔艱非威名素著不足以慹敵心非㤙

信乆孚不足以慰民望博參于衆未有如卿故專司帥閫
之雄仍暫領制垣之重庶㡬麾幟弗改而氣自精明鈇
鉞未施而人自畏服此朕仰成之本意亦卿夙負之重
寄屈高年於捍禦之衝顧朕至懷良非獲已諒以急病
遜夷之素必無辭難就佚之私亟拜㤙命㣲寛吾憂所
辭冝不允

　　賜資政殿學士通議大夫知潭州事兼管内勸
農營田使充荆湖南路安撫使馬步軍都總管

衛涇辭免除資政殿大學士知隆興府江西安
撫使鎮見闕㤙命不允

　　朕惟尊方鎮之權所以衛王室優大臣之禮所以重朝
廷卿夙負軼才蔚為偉器參國枋於萬化更新之日有
彌縫輔贊之功建帥旄於一方甫定之餘有鎮靜綏懷
之畧顧方深於嘉賴迺屢丐於歸休為爾相攸莫如自
近大江西南綿數千里昔稱㑹府之雄中興牧伯餘四
十八半用政塗之舊申加隆委就陟寵名使周邦喜良

翰之臨朕志軫斯民之厚尚體茲意毋為固辭所辭宜
不允

　　賜朝議大夫試尚書禮部侍郎兼中書舍人兼
修玉牒官兼侍讀范之柔辭免權刑部尚書日
下供職㤙命不允

　　維我皇祖肇開邦國首除五季之淫刑寖復成周之中
典俾天下元元蕃庶各保其生而國家世世康寧皆基
于此顧朕凉菲敢忘纉承肆擇儒英進司邦禁庶闡洽

徳好生之化以為祈天永命之原卿剛毅而裕和清明
而簡重博參于衆宜在此官昔文正除議約之刑不欲
開人主以殺戮之漸忠宣爭新州之獄獨思為朝廷存
長厚之風諒惟世臣深識此意亟其祗服副朕選掄所
辭宜不允

　　賜資政殿學士通議大夫知潭州衛涇上表再
辭免除資政殿大學士知隆興府江西安撫使
㤙命不允不得再有陳請


　　日者豫章郡以缺牧聞朕睠焉四顧曰此孝宗皇帝龍
潜之舊服也襟江而帶湖物衆而地大非吾股肱舊人
功在王室而澤在生民莫宜居之顧咨近臣咸以卿對
朕於是有五月乙亥之詔焉詩不云乎在彼無惡在此
無斁夫能使政孚于湖南而不能使政行於江右者非
所聞也亟脂而車庸答民望所辭宜不允不得再有陳
請

　　賜金紫光禄大夫右丞相兼樞宻使兼太子少

師魯國公史彌逺辭免以皇太子講毛詩終篇
特與轉行一官㤙命不允

　　朕遹觀前代之隆莫重元良之教出則有師入則有保
既皆選用於正人邇之事父逺之事君欲使深明於大
義惟六詩之當究在三善以尤先卿蔚以鴻儒乆陪鶴
禁周旋羽翼獨高園綺之功導迪性情匪顓毛鄭之學
屬覽終篇之奏偏推横帙之褒矧吾元臣可後寵秩其
祗子命益既迺心所辭宜不允


　　賜金紫光禄大夫右丞相兼樞宻使兼太子少
師魯國公史彌逺辭免為進呈安奉高宗皇帝
中興經武要畧了畢提舉官就差禮儀使各特
與轉兩官依例加㤙令學士院降制㤙命不允

　　朕惟我烈祖以天授之資再造鴻業雖神機妙算不可
迹窺至於整戎經武之方安邊制勝之畫布在方䇿煥
如日星其在菲凉敢忘取法肆命纂輯裁為一書歴年
于茲迺克登舉提綱挈領卿實顓之稽諸舊章其可不

賞昔下武之詩為繼文而作也卿其輔朕懋建長䇿以
明昭于前烈時乃朕志區區之秩何足固辭所辭宜不允

　　賜寶謨閣直學士朝議大夫前知成都府路安
撫使黄疇若辭免除尚書兼太子右庶子㤙命
不允

　　維蜀萬里在天一方自昔祖宗之時已隆牧守之寄當
其臨遣必有以寵其行越既勞還必有以旌其最卿曩
繇邇列出撫逺民其威名立斷有張詠之風其簡易弗

苛如趙抃之政使蠶叢魚鳬之舊俗咸底樂生雖白狼
槃木之諸夷亦皆効順既寛西顧爰命東歸間闊六
年喜風神之尚壯諄勤三疏偉論議之可觀宜登夏官
常伯之聯併領春宫中護之職其思美報毋事謙辭所
辭宜不允

　　賜朝議大夫新除權兵部尚書兼太子右庶子
黄疇若乞畀祠禄不允

　　朕以卿去國六年守藩萬里念不見賈生之乆故式遄

山甫之歸置之大司馬之聮寵以中庶子之職方將屢
趣燕閒之對俾罄所懷庶㡬力陳鯁諤之規有禆予聴
偶茲移疾遽欲節安既非盡瘁事國之素心亦豈側席
待賢之本意其思加勗亟底有瘳苟未遂於造朝政何
嫌於予告所請宜不允

　　賜大中大夫權户部尚書兼詳定勅令官沈詵
辭免除户部尚書兼職依舊日下供職㤙命不
允


　　古者以大道生財以儒術富國故大司徒教職也而貢
賦屬焉意深逺矣維今急務邦用最先然知取而不知
予合道而一於權則人無自存君孰與足故朕於地官
之事非儒者不以付之卿學問深博為時聞人乆踐計
省蔚有成績肆予酌之言命卿為真常伯豈直以是為
卿寵哉損上益下之宜理財正辭之義卿葢講之熟矣
其益推行所學使君民兼裕以庶㡬盍徹之意此朕所
望於卿者顧何以辭為所辭宜不允


　　賜朝議大夫試尚書禮部侍郎兼太子右庶子
兼同修國史兼實録院同修撰江達辭免除吏
部侍郎㤙命不允

　　維乃先正以直道讜言侍従我烈祖著在國史號為名
臣顧朕不及見之矣風流未逺有子而賢學問淵源克
守家法剛毅之氣擯抑不衰肆予更化之初命趣造朝
之駕資其直清故使典朕禮倚其道誼故使輔吾兒然
猶慊焉慮進用之未亟也若時吏部繄爾世官其以家

庭講貫之規施諸人物銓衡之際顧誠餘事焉用多詞
所辭宜不允

　　賜朝散大夫試尚書兵部侍郎兼同脩國史兼
實録院同脩撰太子左庶子戴溪辭免除太子
詹事日下供職㤙命不允

　　朕深惟萬世之本莫重元良博選一時之英俾資輔導若
時詹省實亞賔筵必擇其人欲使聞仁義道徳之要必
顓其職庶㡬陪居處出入之親以卿夙號鴻儒首參鶴

禁綿厯歲時之乆養成徳性之尊與其贊貳司戎尚有簿
書之責孰若優㳺端尹日惟經訓之陳用正厥名豈輕
所付當勉承朕志慨慕前修毋徒守於一謙庶益裨於
三善所辭宜不允

　　賜太中大夫權工部尚書何異乞守本官致仕
不允

　　知止遺榮為臣之高致尊賢敬老有國之令猷蔚以舊
人儀于法従年雖耋艾居然視聴之未衰職在論思非

以筋力而為禮葢有三達尊之望初無二宜去之機况
莫崇乎八座之班而至簡者百工之事縦令自佚何以
過茲與其慷慨懷歸以行義教于鄉里孰若優㳺在列
使聲名重於朝廷勉安厥官毋咈予意所請宜不允

　　賜中大夫知樞宻院事兼參知政事兼太子賔
客雷孝友乞畀祠禄不允

　　朕惟古之大臣身任天下之重一夫不被其澤若已納
之溝中未聞以獨善為高輕去就為潔也卿與聞機政

三載于今孶孶服勤夙夜匪懈朕躬之所眷倚朝野之
所觀瞻何嫌何疑迺求釋位書曰若游大川予往暨汝
奭其濟今中外多故民物未康貨幣之源尚堙甲兵之
問日至朕方喟然當食弗御茲豈大臣求去之時乎其
思同寅協恭助朕所以憂此者以疾來諗所未欲聞所
請宜不允

　　賜新除資政殿學士中大夫知興元府充利州
路安撫使四川制置大使安丙再上奏劄子辭

免資政殿大學士知興元府四川制置大使不
允

　　朕以卿有捐軀徇國之忠有戡難靖民之畧誠節昭著
勲庸赫然乆欲遄山甫之歸重咈借冦君之願故易宣
威而開制閫仍秘殿而加美名所以聳逺人之瞻重全
蜀之體也夫功崇則睠厚勞大則報豐此有國之常典
而卿辭之至再何耶勉循已定之規懋建無窮之利使
邦人懐葛亮之愛而夷俗畏徳裕之威豈不韙哉所辭

宜不允

　　賜揚州觀察使知婺州事兼管内勸農使善下
乞依舊在京宫觀免奉朝請任便居住不允

　　惟事親治民之道一而已矣卿往司屬籍既能使國之
子弟知孝弟忠信之美今守藩輔不能使郡之衆庶興
禮義㢘遜之風乎民苟相安以治可也遽求閒退非朕
所期所請宜不允

　　賜寶謨閣學士正議大夫知紹興府黄田辭免

除户部尚書兼直學士院日下前來供職㤙命
不允

　　故舊弗遺所以厚風俗老成並用所以重朝廷卿早冠
倫魁有洋洋仲舒之對曩事潜邸有侃侃史魚之風葢
孝宗所擢以遺後人而光考所知以傅台徳越在外服
既多歴年問秦府之故僚靡忘注想奉㑹稽之計最式
佇來歸還登文陛之班兼峻玉堂之直惟心乎仁恕必
能廸朕徳而好生惟老於詞章必能代予言而作命亟

承茂渥求告嘉猷所辭宜不允故茲詔示想宜知悉

　　賜正議大夫參知政事兼太子賔客樓鑰乞仍
舊致仕歸伏田里不允

　　朕觀商周之書其圖任必舊人御事必曰耆夀下至秦
穆悔過自誓亦知謀于黄髪則罔所愆老成之士為國
重輕其已乆矣葢閱歴多則舉措審見聞博則慮䇿精
徳望孚則人心服朕虚懐前席以致諸老意實在此卿
醇厚之學高視當世剛毅之節自期古人而制行適於

安和持心本於忠厚多士之望翕然宗之高卧十年肯
為朕起海内屬目欲觀所為方資帷幄之籌遽動丘園
之興豈朕尊禮耆哲有未至歟不然何去之果也夫七
十致仕雖著于經二三大臣難拘此制卿昔代言嘗以
是卻臣鄰之請矣豈今日遂忘斯誼乎而况以志帥氣
則何戒得之嫌以道應物則奚不能之懼勉行所學永
底厥成所請宜不允

　　賜起復正議大夫右丞相兼樞宻使太子少師

史彌逺辭免以皇太子册寶推㤙特轉一官㤙
命不允

　　朕承宗朝之重惟稽古建我元子于東宫粤二年秋躬
即大慶行册命禮鐘鼓在虡衣冠在廷洋然和氣充塞
上下俾朕得以垂萬世休無愧祖宗付託之懿者皆吾
大臣輔贊力也卿以宏深正大之學端亮純一之誠夙
簡朕心従游資善廸我諸徳㡳于光明宻决大計以安
天下遂繇賔傅升亞維師教諭徳成既顓且乆未有丞

相若者第進一官姑且循故實朕意猶以為慊而卿欲
辭之得乎亟祗渙㤙毋遏朕命所辭宜不允

　　賜中大夫知樞宻院事兼參知政事兼太子賔
客雷孝友通奉大夫參知政事婁機正議大夫
參知政事樓鑰中大夫同知樞宻院事章良能
端明殿學士通議大夫簽書樞宻院事宇文紹
節辭免皇太子受册命了畢各得轉一官㤙命
不允


　　朕觀三代有道之長法重離繼照之象更化之始首建
儲闈宗祝之前舉行册禮宏體懿鑠照映古今神祗祖
考莫不咸喜卿等以股肱良弼兼輔青宫既殚出入諭
教之勤復興周旋禮文之盛闕而不録謂典章何傳不
云乎太子正而天下定卿等有輔朕安天下之功矣而
欲辭一秩之賞得乎亟其祇承毋或多遜所辭宜不允

　　賜中大夫權禮部尚書兼侍讀章頴乞許歸田
不允


　　朕觀昔者忠臣以言去國有流落不遇而終其身者有
投閒未㡬而還踵登用者公道之開塞率於是焉占之
朕丕承祖宗崇尚讜直凡自初元以來繇論事去者更
化之後亦有存而未召召而弗用者乎惟卿蹇蹇匪躬
名在諸儒之右首觸權倖一去十年越既來歸寘在帷
幄従容獻替朕甚嘉之間由貳卿進揖宗伯鳴佩澤笏
出入闕庭使薦紳大夫相語曰此慶元諫爭之臣嘗詘
而復伸者也激高風而勵頽俗庶其在茲卿方懷歸殊

拂吾意所請宜不允

　　楊次山辭免新除少保進封永陽郡王加食邑
食實封㤙命不允

　　三孤之官貳公𢎞化朕未嘗輕以授人也而况茅土之
封自元豐命曹脩之後施諸后族越不過六七人今朕
因青宫册禮之成既擢卿于亞保之位又以累朝待元
舅者待卿可謂不世之榮殊常之遇矣非卿老成靜重
蔚有令徳朕敢以天官為私寵乎往祗朕㤙圖所以稱

此者循牆之避宜畧常文所辭宜不允

　　賜特進觀文殿大學士臨安洞霄宫使錢象祖
上表再辭免特授少保依前觀文殿大學士充
醴泉觀使雷孝友乞奉外祠不允

　　朕以凉菲之質日親萬機賴輔弼之臣共為一體每推
誠而任責期措世於丕平以卿剛毅質直有古人之風
博厚魁閎有大臣之度擢在二府于今五年其於體貌
之隆初無毫髪之間欲行所志可失斯時而卿何嫌何

疑亟求於隠去豈朕不明不敏弗足以有為聞之憮然
用甚自愧矧今外虞雖彌而元氣未充多事甫平而長
䇿當建迨天之未陰雨宜謹豫防若水之無津涯政須
同濟往思底義勿復懷歸所請宜不允

　　賜觀文殿學士金紫光禄大夫何澹再辭免差
知江陵府㤙命仍乞祠禄不允不得再有陳請

　　昔周公以叔父之尊而分陜服畢公以四世之弼而尹
東郊古之大臣宣力王室潤澤生民不以老壯二其心

葢如此卿時之舊徳國之宗工出處之間輕重所繫茲
庸畀卿上流之寄庶㡬寛予一面之憂謂宜遄驅乃以
疾諗當時寒而逺役朕固怵惕于中為民瘼而一行卿
亦何辭之有亟承詔諭勿重有陳所辭宜不允不得再
有陳請

　　賜朝議大夫試尚書吏部侍郎兼中書舍人兼
太子右庶子兼同修國史實録院同修撰曾従
龍乞畀祠禄或特賜便鄉州郡不允


　　朕觀周公立政之書左右常伯其惟吉士考賈誼治安
之䇿輔導太子必以正人卿性資端良學行醇茂持衡
銓部共稱鑒裁之公横帙儲闈居多啟沃之助雖當盛
年留用之日蔚有碩徳老成之風方懋簡知豈容輕去
况進則容與於禁闥退焉宻勿於親庭顧非有北山之
勞初何廢南陔之養尚其祗服勿復言歸所請宜不允

　　賜中大夫知樞宻院事兼參知政事兼太子賔
客加食邑辭實封㤙命不允不得再有陳請


　　朕建儲之始稽用舊典命二三大臣並職輔導于東宫
卿以台衡之尊兼師傅之重鬚眉皓然衣冠甚偉有如
綺里之侍宴席誾誾惻惻屢有諫正又如張酺之在經
幃朕甚嘉之雖去國之乆未嘗忘也肆因顯册之成命
晉孤卿之秩詩不云乎無言不讎無徳不報朕心葢庶
㡬焉毋容固辭咈我眷意所辭宜不允

　　賜正奉大夫守吏部尚書兼脩國史兼實録院
脩撰兼太子詹事曾映乞令謝事歸養沉疴不

允

　　朕惟昔之賢哲輕棄軒冕勇往不回其説有二或時君
信道而弗篤不足與有為或同列不賢者多不去則有
咎故二疏享知止之樂香山全退傅之名今朕虛已待
賢常若弗及衆正在列不以小人參之士而無志當世
則已苟誠有志可失斯時况卿位冠従臣責任不為不
重職居宫尹寵遇不為不優一旦浩然欲去朝廷固
足以遂卿考槃之志獨不使朕獲權輿之譏乎所請宜

不允

　　賜煥章閣學士通議大夫知江陵府充京西湖
北制置使李大性辭免除寶文閣學士依舊知
江陵府充京西湖北制置使不允

　　朕惟荆襄上游屏蔽南服間者邊事之興被兵為尤甚
生齒流散草萊蕪荒葢嘗喟然西顧而歎曰孰能為朕
勞徠還定俾復其舊乎卿以法従之英首任閫寄撫柔
逺邇得江漢之心政聲流聞朕意以懌維昭陵圖書之

府䆳在西清俾卿職其間庸示風勸往服朕命益綏吾
民庶無負褒表之意尚何以辭為所辭宜不允

　　賜正議大夫參知政事兼太子賔客婁機年齒
衰耄疾病易生許納禄不允

　　朕以卿為天下之老有大臣之風越従衆言擢在二府
所資従容論道之益非有奔走宣力之勞何為上章欲
辭厥事昔畢公弼亮四世而克勤小物衛武九十在位
而以禮自防卿年雖高未至於是其思國計之重甚於

身謀民瘼之瘳急於已疾勉徇大義勿復有云所請宜
不允仍給假半月(來奏中有不堪奔走之言)

　　賜太中大夫守尚書户部侍郎兼詳定勅令官
兼權工部尚書沈作賔乞效官偏壘不允

　　夫乗人之車者任人之患食人之禄者分人之憂卿職
在論思誼同休戚屬多事之際當以盡瘁為心云胡上
書遽欲自佚昔王事靡盬詩人有不遑將母之歎今卿
所遇固異於斯進則啟沃朕前退則怡愉膝下苟能報

國自足恱親尚思勉於功名庶兼全於忠孝所請宜不
允

　　賜正奉大夫參知政事兼太子賔客樓鑰辭免
同提舉編修勅令㤙命不允

　　朕惟我朝之舊章最得先王之遺意以道揆權法守故
能脗合人情之公以儒者議刑名故能深原天討之用
長我王國不在茲乎卿蚤踐朝行乆勤屬筆晚參政路
嘗與提綱惟心平可以酌律令之重輕惟學博可以訂

古今之沿革茲焉申命亶謂得人勉終已試之功毋以
不能為觧所辭宜不允

　　賜保康軍承宣使左驍衛將軍鎮江都兼知揚
州淮東安撫使畢再遇乞畀在外宫觀差遣不
允

　　朕聞立功名易保功名難究觀往昔將帥之臣克自祗
畏雍容進退不失令名者曾㡬人哉葢矜功則志易驕
怙寵則身易危其勢然也卿拔自戎行乆董師律威震

夷貊勇聞江淮而能慕古人知止之風察天道虧盈之
戒便朝入對亟請奉祠可謂善處功名之間矣然而旅
力方剛精神尚强當勉未為之勲業益思無負之㤙榮
姑徐以歸往聴朕訓所請宜不允

　　賜端明殿學士通奉大夫簽書樞宻院事兼太
子賔客宇文紹節乞畀祠禄不允

　　朕聞為國者必有文武兼備之賢威名素著之彦使之
端委廟堂圖議帷幄然後足以彌未形之患收無競之

功卿器度恢洪材猷英特迺者總戎專閫風采隠然暨登
樞庭備罄忠藎今雖潢池之警蕩滌有期朕心所憂正
在賊平之後維持鎮定方將與大臣圖之而卿遽請奉
祠以求自佚非所聞也矧卿徳望並隆中外所恃當身
任經綸之責可輕為去就之謀勉聴朕言勿厪再請所請宜
不允(奏劄云今幸皇靈逺暢盜賊蕩平甲兵之問已罕少云云)

　　賜端明殿學士通奉大夫簽書樞宻院事兼太
子賔客宇文紹節乞畀祠禄不允不得再有陳

請

　　朕惟人主用賢之功必悠乆而後見大臣體國之誼豈
進退之可輕卿靜重有謀沈深能斷自登簪橐清華之
選即值干戈俶擾之虞屏蔽江淮蕃宣襄漢牧人御衆
有冦恂之材治軍理民兼武侯之畧參稽輿論擢貳樞
庭鎮撫四夷正藉威名之素調娯萬務方觀智識之長
疊攬來章遽祈去位豈有應變於昔者紛紜之㑹而不
能運籌於今茲閒暇之時舍朕而歸其義安在尚念倚

毗之切勉恢經濟之圖期斯世之舉安雖退休其未晚
所請宜不允

　　賜資政殿大學士中大夫知興元軍府事充利
州路安撫使充成都潼川府䕫州路制置大使
安丙乞畀宫觀差遣不允

　　朕慨念坤維邈在萬里非威名夙著不足以鎮服物情
非智畧有餘不足以酬酢事變故專任卿以一面之責
庶㡬寛予西顧之憂遽覽來章首陳故實反復申繹然

知卿誠悃之深有如皦日顧朕倚毗之切方若長城其
體至懷少安厥位所請宜不允(奏劄云祖宗舊制不以蜀人為大使云云)

　　賜武康軍承宣使殿前副都指揮使夏震納禄
不允

　　卿誠於衛上為朕之信臣老於治兵為時之良將既越
衆人而擢用豈容一旦以告歸矧今師律寖修戎容載肅
輕裘緩帶何禦侮之勞雅歌投壺有従軍之樂縦令自
佚何以過茲為國折衝葢無踰於老臣者引年謝事豈

所圖於將軍哉所請宜不允

　　賜正奉大夫參知政事兼太子賔客樓鑰乞再
挂衣冠不允

　　卿自去夏以來數致告歸之請睠言誠悃非不欲従顧
念國計所闗為説有二大臣之道固非一端至於合和
朝廷調一天下非存心忠厚如古之吉人持論寛平若
漢之長者則不足與任此卿於二者葢庶幾焉其不可去
一也朝有大政國有舊章孰咨孰謀繄我元老其不可

去二也今雖紀綱畧定中外向寧乃若建長䇿以起治
功讓元氣以固國脉兢兢業業正在斯時卿當勉留力
輔不逮遽求自佚朕何望焉所請宜不允

　　賜中大夫權禮部尚書兼侍讀兼修玉牒官章
辭免除禮部尚書兼職依舊㤙命不允

　　昔朕之就傅也先皇帝妙簡一時之望以従我于潜藩
琢磨以道誼漸漬以經術葢無異商宗之學甘盤漢皇
之得四皓也今其存者尚復㡬人登進褒崇詎容或後

卿正大之學足以格君清脩之行足以勵俗中縁直道
去國有年肆其來歸擢侍經幄誾誾惻惻動寓忠愛眡
前為有加焉文昌六卿禮最高選載疇已試即命為真
朕於敬故尊賢庶㡬兩得之矣抗章求避豈所圖於卿
者哉所辭宜不允

　　賜正奉大夫守刑部尚書兼直學士院兼侍讀
黄由乞畀外祠不允

　　朕聞遭時行道君子之盛心徇國忘家人臣之大節故

爵隆則務極其報任重則靡顧其私卿被遇祖宗為時
耆舊其在潛邸以三善而翼朕躬其居従班以一言而平
讜論雖屢更於藩屏每欽佇於儀刑比趣來歸欣聞入
告闡溫厚之文以華國典廣哀矜之指以洽民心方懋
簡知遽祈閒退夫朝廷之事重於閨門君臣之㤙深於
伉儷豈以悼亡之故遂虧盡瘁之忠勉服官常以慰人
望所請宜不允(來奏臣妻胡氏今疾亡云云)

　　賜朝議大夫權工部尚書兼同修國史兼實録

院同修撰兼太子詹事戴溪乞納禄歸田里不
允

　　昔漢戴憑說經不窮君子謂其無愧侍中之職晉戴逵
守道難進論者以為宜備東宫之官朕惟學問淵博號
諸儒之宗履行端醇負當世之望是用擢登文昌兼任
詹省進則以忠規裨朕聴退則以經術輔吾兒朕之待
卿者葢不薄矣云胡引疾亟欲來歸載閱來章殊非所
望所請宜不允


　　賜太中大夫權户部尚書詳定勅令官沈作賔
乞宫觀不允

　　朕聞士君子以適用為材而不以空言為貴以濟時為
急而不以輕去為高如卿屢祈守符著循良豈弟之績
洊司邦計知斂散取予之權恢牛刃而有餘試蟻封而
無窘亦足以觀適用之材矣文昌八座地望兼崇職在
近臣當思許國顧方厭承明之直却羡祠館之安是豈
急於濟時之宜乎先正名臣繇賞延而植勲業者多矣

而卿以此自慊非所聞也勉固而功答我殊遇所請宜
不允

　　賜顯謨閣直學士通奉大夫提舉隆興府玉隆
萬夀宫謝原明乞守本官職致仕不允

　　朕惟國家眷奨舊臣有年至而不得謝者豈獨以齒爵
為可貴哉葢其周旋當世之故練習朝廷之儀一旦欲
有問焉則安車束帛猶足以徠之此朕於近臣之告老
未嘗輙可其奏者葢以是也卿膚敏之材通明之畧出

藩入従蔚有壯猶年齒雖高精力尚富雍容祠館足以
自娯豈必掛冠然後為樂勉承眷倚毋重有言所請宜
不允

　　賜煥章閣直學士朝散郎知平江府趙希懌辭
免除顯謨閣直學士差知太平州㤙命不允

　　日者聴朝於垂拱二三大臣以姑熟缺守聞朕睠焉西
顧曰此東晉以來名鎮也俗淳事簡有承平之遺風焉
非平易近民如魯伯禽清靜不擾如齊相國莫宜居之

惟卿持身之徳簡而廉愛人之心惠而篤遴東良牧孰
如卿宜此丙寅之詔所以有易地進律之寵也况卿在
鍾陵當警備之日比守呉門適旱澇之餘勞徠撫摩功
績懋矣閔勞而處以佚非朕待遇近臣之至意乎式遄
其驅慰彼黎庶所請宜不允

　　賜端明殿學士通奉大夫簽書樞宻事兼太子
賔客宇文紹節再乞禄之閒散示以保全不允
不得再有陳請


　　朕緬懷先正嘗位機庭當王室多艱之時為人臣徇義
之倡囓氈海上莫回蘇武之心掘坑庭中卒奮真卿之
節至今烈士猶仰英風葢將為立萬世臣子之防夫豈
計一門忠誼之報卿家傳正學躬負偉才護戎軺則底
綏靖之勲踐政途則多弼亮之益克有令聞肖于前人
所當體予眷倚之誠懋乃經綸之業使中外寧一民俗
阜康豈惟朕心有望於卿抑亦爾祖所祈於後若乃道
方行而遽畫功未竟而言歸俾予獲棄賢之譏而卿亦

負克家之責於義兩失將奚取焉勉聴朕言往究爾藴
所請宜不允不得再有陳請

　　賜端明殿學士太中大夫衛涇再辭免除資政
殿學士知潭州㤙命不允

　　朕以孟春元日御紫宸朝三事大夫濟濟在列緬惟更
化之日厥有輔政之臣勤勞百為功績用懋乆安閒館
未愜予心是用加秘殿隆名俾鎮方岳夫當三陽彚進
之初而褒徳録賢以順天令古之道也卿當深體此意

式遄其驅布宣詔條推廣徳澤惠綏田里勸課農桑使
湖湘一道熈然於春風和氣之中此朕所圖於舊弼者
再命而僂非所欲聞所辭宜不允

　　賜朝議大夫權工部尚書兼修國史兼實録院
同修撰兼太子詹事戴溪乞許納禄或畀祠禄
不允

　　昔唐白居易以直道不容于時故年甫六十九辭宫傅
之秩而歸休焉清名高行後世所慕望而不可及也雖

然居易則誠賢矣苟時君能挽而留之用其言以顯其
身使居易無勇退之名而唐室獲任賢之福豈不尤可
尚耶今卿以白傅之年而數上澗槃之請豈非聞其風
而興起者乎夫年未至而告歸在卿固為高致知賢而
不盡用天下其謂朕何勉従吾游毋使識者窺朝廷也
所請宜不允

　　賜正奉大夫參知政事兼太子賔客樓鑰乞歸
田里不允


　　卿以耆艾之齡而貳鈞衡之寄陟降九陛不若山林之
安憂勤百為寧如閒燕之樂此蘄去之章所以屢陳而
未已也然而天生髦俊本以為人材者常躬天下之勞
智者常任天下之患雖願為庸人而莫得其可徇私志
以圖安哉矧惟賢哲之逢辰率多既老而後達若必引
年而謝事守禮以乞身則渭濵黄髪之叟不得以究鷹
揚之功而商山高蹈之翁不當起為羽翼之助矣朕意
未可卿其思焉所請宜不允


　　賜中大夫章穎辭免除寶謨閣學士㤙命不允

　　昔我烈考博求當世之彦以従朕于潜藩二十餘年之
間老成凋零存者無㡬睠念疇昔惄焉興懷環瞻在廷
獨卿最舊顧可聴其去哉而引年之章屢却復上夫尊
耆艾重朝廷朕之本志也厲廉隅知止足卿之至情也
朕既不獲留卿於近班亦豈不能賁卿以異數延閣之
命人誰間言往服新榮以燕里社所請宜不允

　　賜朝議大夫試尚書吏部侍郎兼太子右庶子

兼同修國史實録院同修撰兼給事中兼直學
士院曾従龍辭免皇太子講授春秋終篇特與轉
行一官㤙命不允

　　朕惟三代饗國之長原於太子六經致治之法備在春
秋博求孝弟道術之英推明是非褒貶之㫖而卿越繇
時望乆與賔僚每敷繹於聖言以養成於儲徳俾玉裕
淵沖之愈粹猶膏潤冰釋而不知載加爾勞命晉之秩
顧循牆而有請欲反汗其謂何往服褒崇之㤙益殫輔

導之力所辭宜不允

　　賜中大夫試尚書吏部侍郎兼中書舍人兼同
修國史兼實録院同修撰兼侍讀俞烈辭免經
筵進講周易終篇侍讀官特與轉行一官㤙命
不允

　　若稽先朝最重易學對昭素於便殿緬懷藝祖之風命
李寛於成均載仰太宗之懿顧予沖眇敢廢講論韋篇
㡬於絶三卦畫明於重六卿惟時鴻碩宻侍燕閒每當

従容訪問之餘盡發潔靜精㣲之蘊俾予上窺天地之
奥逺究聖賢之心體純乾之運而知剛健之徳當修研
交泰之㫖而使上下之情無壅既懋格君之益可忘增
益之褒亟拜渙㤙毋怠庸業所請宜不允

　　賜寶謨閣直學士朝議大夫知建康府事黄度
辭免除權禮部尚書兼侍讀㤙命不允

　　朕聞之傳曰禮之為國與天地並書曰事不師古以克
永世匪説攸聞大哉禮乎不可以一朝廢也大哉禮乎

不可以斯須已也粤惟眇躬燭理尚淺方將治神人而
和上下考成敗以鑒古今以卿深窮周公致平之書獨
抱孟子敬王之志乆去邇列渴聞嘉猷故命居夷夔之
官俾日陳堯舜之道屬任之意豈輕也哉夫老成進則
國體自尊正人用則治表可見朕方虚竚以竢造朝陳
義固辭良非所望所辭宜不允

　　賜中大夫試吏部侍郎兼太子右庶子兼同修
國史實録院同修撰兼給事中兼直學士院曾

従龍辭免權刑部尚書兼職依舊日下供職㤙
命不允

　　朕觀古人之論刑也不曰惟克天徳自作元命則曰凡
制五刑必即天論葢用刑之權本出於天人主與有司
特奉行之耳今吾士大夫以刑為職者非一而大司冦
實總獄之成以告于朝是葢佐朕行天討者也任非其
人命曰䙝天朕敢乎哉卿氣嚴行方守以忠恕必能為
國謹惜民命茲庸俾爾進于秋官卿其祗服柏司推不

忍之心行無私之法庶㡬對越上帝以迓無疆之休顧
不偉哉退託弗能殊非所望所辭宜不允

　　賜太中大夫權吏部尚書兼大子詹事兼同修
國史兼實録院同修撰汪達辭免除吏部尚書
兼職依舊㤙命不允

　　朕因讀易有感乎復之彖曰利有攸往剛長也夫陽升
則陰伏君子盛則小人消興替之源靡不繇此茲用並
登羣賢穆布邇列葢一日而進擢者數人焉所以廣衆

正之塗重本朝之體也卿以儒宗入陪禁従讜言直道
寔似其先肆命正天官之除守常伯之位論思啟沃寘
朕無過之地自今益有望於卿選舉清平直餘事耳尚
體斯意何以辭為所請宜不允

　　賜朝奉大夫試中書舍人兼權禮部侍郎兼修
玉牒官兼侍讀范之柔辭免除禮部侍郎兼中
書舍人㤙命不允

　　朕惟慶厯元祐之盛若文正忠宣之賢雖善人吾不得

見之歎九原之莫作然故家猶有存者葢百世而復興
卿蚤傳韋氏之經克寶鄭公之笏其踐諫省以讜論沃
朕心其登綸闈以英辭華國體矧邦典攝承之既乆於
禮文參訂以尤多載嘉爾勤就正厥秩朕方慨慕先朝
之烈卿其勉追乃祖之風用副隆知奚煩多遜所辭宜
不允

　　賜通奉大夫守吏部尚書兼太子詹事兼修國
史兼實録院修撰汪達乞休致不允


　　朕延登正人穆布邇列賴朝夕論思之益建國家乆長
之基卿學為一代之宗位處六官之長觀瞻共屬倚注
尤深所當以邁往之氣而出憂時之言以康濟之材而
推及物之藴使朕獲老成之用而世知儒者之功豈惟
多士有望於卿抑亦先正所期於後若乃道方行而遽
畫年甫至而求歸既非𦕈沖擢任之本心亦豈平昔自
期之壮志尚安厥位無復有陳所請宜不允

　　賜光禄大夫新除資政殿學士樓鑰辭免除資

政殿大學士在京觀任便居住㤙命不允

　　朕惟昔耆舊之臣葢或起於燕閒之後逺稽漢室若園
公綺里季之肯來近憶阜陵若張燾辛次膺之復用考
其在列曾不㡬時未有更東西兩地之崇厯先後六年
之乆凡更化以來之規畫賴同心相與以扶持迄成庶
邦嘉靖之休居多元老弼諧之助悵挽留之莫遂顧疏
寵以宜優冠秘職於殿廬領崇祠於轂下身安晚節未
容居易之退休國有大疑尚冀仲舒之就問往欽時命

毋有遐心所辭宜不允

　　賜通議大夫試工部尚書兼修國史兼實録院
修撰兼太子詹事戴溪乞許納禄休致不允

　　漢疏廣為東宫傅自以宦成名立浩然勇退論者高之
夫知止之風在廣誠可嘉矣然知其賢而許之去豈非
宣帝與太子之責哉今卿經學深明徳行醇茂朕既引
之自近而吾元子尊師重道尤不可一日無卿祖帳都
門揮金田里悃誠雖切誼未可従所請不允









　　雲莊集巻九

