







　　欽定四庫全書

　　雲莊集卷三

　　宋　劉爚　撰

　　祭文

　　祭趙制置

　　惟公剛毅之資清修之節堂堂山立為世偉人臥䕶荆
襄追迹羊陸獨當一面迨逾十年如虎在山如熊當道
敵人遠遁邊塵弗驚近世儒師殆鮮其匹宜陞樞筦遂

督戎師星隕中營聞者驚歎鷹揚牧野弗究厥成某之
於公欽嚮惟舊兹來守土實在寓鄉緬懷英風遽隔泉
壤載陳薄奠慨然于懷

　　祭譙大卿

　　嗚呼惟乾之元實始萬物化育流行終始惟一存而在
人則謂之仁心發之於政則謂之仁術上而有國有家
所以維天命於延洪下而有民有社所以遂羣生於寜
謐未有不由此焉出者猗歟譙公世之徳人温温其容

則恵風愛日抑抑其儀則威鳳祥麟(闕)　　　旱魃為孽大江
之東䝉患尤烈惟公之徳視民如子戮力一心拯民於死公尤切
切終食靡遑脱之溝壑寘之康莊聿來吾閩亦師是道飫
饑藥羸醒渴滋槁侈養為娛膴仕所同獨安澹泊殽羞
靡豐燕游相夸薄俗所尚獨劬其躬不少怠放持牒在
廷紛綸旁午康色使前若語兒女公之庇民如視其身
民之安公如怙其親疾既瀕危尤勉自力朝牘方披暮
簀已易仁哉譙公死不忘民世非無人誰有是心敢致

一言未究設施閩人思公則無窮期嗚呼哀哉昔公之
來弔我倚廬今我來思哭公喪車酹此一觴千古之訣
悠悠寒雲相我愁絶

　　祭慶元張知縣墓

　　惟公英邁之姿嶷乎其山立潔白之操凛乎其淵澄發
之於文則粹然義理之正施諸有政則藹然豈弟之稱
奈何進不獲踐清華之膴仕退不獲享耆艾之修齡豈
福善禍滛之訓有時而不可必抑天之與人或殊其好

惡之情嗚呼哀哉某之於君情深義厚而遣奠之行不
得以執其紼臨穴之際不得以拊其柩此所以慊然於
中而不勝自咎也雨露既濡愴然懷舊何以薦誠唯此
巵酒雖欲見君掀髯捧腹一笑舉白而不可復得徒想
像其生平有哀涕其如溜

　　祭葉夫人

　　嗚呼人生誰獨無親全美備福莫如夫人手教其子蚤
魁斯文入從出藩蔚乎名臣距美聞孫一枝重春森其

拜舞雜遝芳芬居中歴外輕軒重茵嵗時歸來宴其親
姻煒如金母髪鶴齡椿綵衣斕斑垂秉國鈞肩輿内朝
儀刑妃嬪倐焉委蛇厥恙何因卷我霖雨為淚雰雰訃
音之聞疇不酸辛緘辭往奠尚鑒忱恂

　　祭果州李郎中

　　嗚呼哀哉仲冬辛夘晨興徬徨覺中情之弗怡若水炭
之堆腸粤有趙子之書來從右江發而視之則吾貫之
使君之訃也輟予食而驚嗟霑予襟而淋浪胡斯世之

不幸而若人之云亡嗚呼哀哉君之天質清明純粹君
之學問深潛篤志氣夷且温而毅然有難犯之色行峻
且方而泊然亡近名之累昔在芸省交情最親及使江
東同心拯民我或君違君弗以為忤君雖我從我豈以
為恩君舟西旋我斾南下相與夜宿金山之上江濤轟
豗風鐸震撼偉勁論之英發旁森羅乎鬼神至於天理
人欲消長之機吾道異端正邪之辨嚴毫釐之剖析極
涇渭之區分方且自視欿然念窮格之未精舉措之多

戾期舍舊而圖新蓋其用志之剛進徳之勇俛焉孳孳
而弗自巳者直欲古人之與隣嗚呼哀哉以君之忠誠
鯁亮使見用于時而居致君澤民之地則上將有禆於主
徳下將有功於生人借不獲用尤當著書立言闡幽揚
䆳遠以遡西洛之淵源近以續紫陽之緒業尚有光於
斯文亦孰知二者之不一遂乎徒賫志以沉淪嗚呼哀
哉薫蕕不並鑿枘難入豈今獨然繇古一律當衆口斷
斷之餘其與君者甚寡而予獨以為可恃者繄蒼旻與

白日又孰知天理之靡常亦若人情之難必嗚呼哀哉
澹乎無欲君性實然至若食太微而學太苦則某常以
為言乃者鼇背之遊深衣大帶形臞而神秀超然山澤
之仙而其飲不濡唇飯不盈掬意咀道徳之華悦理義
之豢復何慕乎□羶慘别幾時凶問尋至豈它疾之為
&KR1090;乎將以斯而損年君於死生幽明之故夭壽不貳之
理講之素矣予獨齎咨而弗置者為清時而惓惓嗚呼
哀哉君今已矣某之罷駑亡復警策之望矣唯夫平生

之言垂别之贈所以丁寜告戒者敢不佩服而周旋西
望隆山𦕈在天末欲拊櫬一哀而弗可得空霣涕其如
泉

　　祭趙經畧

　　維忠定公為國元臣如旦在周如摯在殷君為之子伊
陟伯禽謂宜紹格天之功嗣建侯之寵扶尊安於廟祏
垂光耀於琳珉而乃官止選曹郎位裁桂林伯彼蒼者
天其難知耶何以俾忠臣之有後其可恃耶抑何遽奪

於斯人嗚呼哀哉君之修身義以為質正直自持襮裏
惟一其嫉惡若仇其與善若昵其遠利若洿其辟寵若
疾思昔從遊於羣玉之上舂容於杯酒之間開口論心
抵掌劇談凡所以發予之衷而作予之懦者真益友之
言距今十年而偉然之正論毅然之勁氣猶若鏗乎其
在耳凛乎其在顔也嵗月幾何而君茫然而獨遊遂揜
恨於泉扄然後知若人之不易有此樂之不再得前世
之士所以當歡而感慨惜别而傷情嗚呼哀哉善人云

亡吾黨益孤我懷之悲豈為私乎聞君之喪邈在海隅
往奠一觴聲與淚俱

　　祭諫議龔公國正

　　新天子有事于合宮推恩宇内凡忠臣義士之名蹟顯
著者俾長吏二千石致祠焉所以風動臣節也惟公昌
言直道照映青史馬鬛之封近在城隅曰忠與義疇出
公右是用躬致天子之命于墓下而不敢諉之有司焉
嗚呼公之南遷坐論蔡氏也方公持扇乞錢之日實彼

秉鈞顓國之時榮悴殊塗亦既甚矣嵗月幾何是非大
定流芳遺臭兩俱亡窮咄彼兇渠埋骨兹土樵蘇尤唾
而弗顧而過公之墓者莫不裴囘太息想像其遺風是
果孰為榮辱耶嗟夫天不使公還葬河間而葬于此又
不使蔡斃于異邦而斃于此其殆欲一正一邪昭然並列
為世之法戒乎雖然使君之言行則王室不至於中微
蔡氏亦免於誅僇是公之論蔡也不啻忠於蔡氏而蔡
之害公也不惟禍國祇以自禍也歟敬仰之餘併陳梗

槩公之英烈尚聞斯言

　　忠節廟

　　忠節有祠自太守朱公始然公之既請于朝也命未頒
而遽去其後牧臣鮮或加意故祠室之立苟簡為甚而
其從祀之位次亦有可議者焉某䝉恩此來首修謁欵
裴囘顧省慨然久之謀諸同僚遂徙斯宇庀工命役煥
然一新或出或升惟義之比至於近世將臣捐軀犯難
之死弗顧者皆附而祀之下至戎行亦許腏食嗚呼是

足以彰朝廷表勵之美而成朱公建白之本志矣像設
告成肆陳薄奠英威未泯其鑒此誠

　　祭王侍郎母夫人

　　嗚呼夫人其古之賢母歟方來嬪徳門之初宗伯之年
未冠也保惠之至其猶䕶驪龍之珠鞠育之切又如字
丹穴之雛然能養而不能教者母道之常也而夫人獨
知徙隣之深意欲勉經訓之菑畬迺睠岳麓羣英所廬
前則有五峯之遺風後則有南軒之宏摹顧謂嗣賢汝

游汝居挹靈峯千仞之秀以助汝胷中之竒偉吸長江
萬里之瀾以滋汝筆端之芬腴豈晨昏之弗懷蓋深惜
於居諸然其始也或以為遷其子若於慈為未足迨乎
上天廷之大對魁薄海之羣儒厥聲赫然如霆之迅如
日之起然後知為教子之力蓋於慈而有餘嗚呼夫人
其古之賢母歟方蘭陔之娛侍極綵服之驩愉謂耆齡
之未艾奄長夜其云徂某也從宗伯游獲聞懿範之一
二欲揚厲鋪張以待後世乏大筆之椽如噫嗟兮今晨

翣旐兮在塗朔風凛兮號空嚴霜慘兮洌膚悵莫留於
仙馭徒泣餞於輗車

　　祭趙侍郎

　　嗚呼我公遽止斯邪始疑弗信今果然耶維暮之春拜
公于都樽酒笑談神閒氣舒退語於人公壯且碩謂當
百年為國柱石越夏四月告别于公公時孔安有睟其
容居亡幾何郵命相踵乃尹神臯乃正法從喜而不寐
泚筆作書書在于凃而公歸歟時止時行孰非天命謂

公安之不以為病御書親賜訊公安否將命東歸迺以
疾告維公徳人勿藥以瘳川逝飈馳奄其弗留位非不
崇志則未究命非不通年則弗壽開闔抑揚果誰為之
茫茫太空孰其問之嗚呼兹嵗老成殄瘁梅巖云亡公
亦隨逝鄉之學者其將誰師鄉之仕者其將疇依矧惟
鯫生最辱知已别去幾時遽隔生死㝠㝠長夜公今何
之乘雲往來與汗漫期鈞天清都公樂無苦唯在人情
寜免嗟慕隕涕如泉莫將我悲不亡者存尚或鑒之


　　祭詹大卿

　　嗚呼天乎予公以卓異之才而位不究其用賦公以醇
明之徳而生不假之年方疆埸多虞宵旰太息之日而
奪此老成之産經濟之賢詩所謂人之云亡邦國殄瘁
者也有志之士所以盡然而傷痛拊膺而問天蓋公之
為人得諸天者既異而充之以學又深造其淵源自羣
經百氏閎深奥衍之旨靡不心融而神㑹下至陰陽卜
筮幽微幻𦕈往往探賾而忘筌惟其所造者高明自養

者剛大故雖踐歴清華不以為泰屏居林泉不以為辱
更榮悴而無二色處禍福不為之遷改迨公道開明善
類登進乃復分太守之符持王人之節識者知公之將
用莫不訢然而相賀奈何人事之好乖兮驛書朝馳訃
音莫傳豈民之無祿不獲被公之澤乎抑厭世之溷濁
寜輕舉而高鶱公於幽㝠之故死生之説既灼然昭融
而洞徹宜其臨絶之音琅然不亂啟手足而全嗟吾鄉
邦人物之盛蓋自昔而蟬聨比年以來諸老淪謝惟公

僅存若靈光之巋然後生小子尚得窺儀刑而興起奉
教誨而周旋若某之不才顧何足以語上而公獨以為
可教每更以留連憶初筮之别公辱臨分之贈言曰盡
心則無愧平心則不偏蓋拳拳服膺不敢失墜者五年
于此若几杖而韋弦謂公年之未衰尚克拜於堂筵冀
鄙吝之獲鋤甚沉疴之待痊孰謂公奄然而逝乎曽不
及乎華顛想音容其若存冀親炙而無緣悼前志之不
修涕泣下而淪漣繼自今其何如惟砥礪而彌堅誓名

節之不渝以報公於九原

　　祭陳北山

　　嗚呼維公世之偉人有徳有才有武有文閩洛之緒弗
絶如綫巍巍紫陽是續是演静涵一本動貫萬微隠顯
相因體用弗離公游其門見謂巨擘遡流窮源研幾探
賾藴而蓄之既粹以精發而舒之亦大以宏非如世儒
沉溺訓詁非如詞人聨緝毫縷平居穆然色下言徐遇
事剨然氣陵萬夫破賊東堆霆震電激袖手北山窈若

深嘿能開能闔可縮可伸嗚呼維公舉世孰倫經濟之
謨戡定之畧愊塞通施遁藏自樂思豪力雄坌涌厥辭
駕風犇雲而與並馳尊爼舂容淋漓筆墨踞視冰斯為
我僕役先天之秘人所莫闚公獨玩心皇羲是師間者
書來辱以告我誰歟共談繄子其可千里相望數遺以
詩學失傳訛形于歎咨觀公之志勇於任道將秩微言
俾後有考我云斯文寄實在公紫陽之志盍成厥終云
胡弗淑奄忽長逝朔風怒兮助我悲涕幸而有子公為

不亡靈兮來思舉我一觴

　　祭趙提舉

　　嗚呼維我聖朝天枝蕃衍號爲磐石之宗三百年間
英材輩出然徳著于家者未有如篤行之行功施于國
者未有如忠定之忠蓋父子相承世濟厥美事親盡孝
則庶幾乎曽子事君盡道則無慙乎周公惟其純誠大
節昭格于上帝故錫以峻明哲艾之嗣軼高陽之八龍
公之禀於天者既挺然其特異而自少暨長沈涵漸漬

不離典訓之中凡師門之指授與家塾之磨礲義利取
舍之端必致嚴於決擇古今成敗之變亦洞究其初終
故材之成者日楙而識之䆳者彌充節麾累持宗盟載
涖介潔自將則冰壺秋月之瑩剛果立㫁則太阿龍泉
之鋒掊繫姦彊凛乎其霜肅惠鮮惸獨熙然其春融雖
憤世疾邪常若過於激烈而尊賢友善則未始不極其
温恭凡聲猷之可紀皆問學之餘功環轍雖頻不自悼
其鬰握蘭雖寵不自賀其逢惟及物之是期曽靡計乎

庳崇早掛冠於神虎獨抗志於㝠鴻有冕山兮峨峨有
磬湖兮溶溶將卒嵗以優游胡遽罹於鞠凶嗚呼哀哉
我昔與公襟期實同辱婣盟之我締永世好於無窮聞
拂衣而遄返思命駕以相從未巾車於北道已洒涕於
西風今公之葬莫能躬絮酒之奠徒目㫁乎層空想英
靈之不泯冀肸蠁之潛通

　　祭左翼軍吳將

　　嗚呼汝之年垂老矣討賊之役主將不欲汝而汝請行

忠也同列貝旺以一舟而當賊之五舟他人不援而汝
獨援之義也旺獲全而汝死豈不哀哉然人誰不死汝
之死以忠義可謂得其所矣渠魁不日就擒當令刳肝
以祭汝官汝之子䘏汝之家而廟于海瀕以祀汝忠死
之士皆從享焉汝雖云亡必能為厲以擊賊也












　　雲莊集卷三

