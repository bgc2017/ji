浮山集卷五宋仲并撰
表
天申節賀表
千秋上唐宗之鑑誕節載臨萬年稱漢殿之觴忱誠並
奏歡均率土望極層霄恭惟皇帝陛下剛健法天聰明
冠古祖功宗德益增九廟之輝主聖臣賢相會一堂之
上鴻雁昔勤於還定鳬鷖今享於盈成無疆惟休有秩
斯祜臣祗膺恩綍叨奉守符聞道路之歡呼望闕庭而
頌祝卜年卜世遠踰周歷之期爲春爲秋俯陋莊椿之
算
賀皇太后還闕表
王化復行永輯重熙之緒天休允答聳觀長樂之還盛
事無前歡聲相告恭惟皇太后徽音是嗣懿德惟行早
開甲觀之祥基圖有永歸就東朝之養夀考無疆恭惟
皇帝陛下誠懋格天孝深愛日垂裳而治終承戱綵之
娛當饋永懷無俟含羹之獻方業業兢兢乎再造兹融
融洩洩之重歡聖德何加令聞不已臣叨榮滋久竊抃
爲深班列辟以稱觴阻趨漢殿均黎民而擊壤增想堯
天宗社之休乾坤何極
蘄州到任謝表
天陛深嚴已誤對揚之寵淮邦安便更叨臨遣之華懼
不克勝凜無所措臣某中謝伏念臣材惟駑鈍分合羈
栖平生憂患之因仍晚歲塵埃之汩没少習徒在固自
鄙其雕蟲壯志無成或共憐於畫虎雖世路三戰之皆
北而此心萬折之必東巢林不過一枝姑安素分伏櫪
志在千里未冺壯圖頃備數於有司獲盡言於當宁粗
陳時弊偶契宸衷華衮蒙一字之褒皂囊罄千慮之得
罪實多於擢髮豈易湔除疵不待於吹毛曲蒙涵貸起
於祠館付以邊城于淮之濱素稱樂土遡江而上不隔
幾程荷恩實深指心圖報已涉近境即布上恩問所疾
苦如何且今閭里安否有欲糾合鄉社以備他盜者臣
則分之飲食諭以協心有能服勤耒耜以務農功者臣
則犒之酒漿勉其戮力告以天子既仁且聖於生靈務
在矜憐信哉斯民至愚而神聞臣言莫不鼓舞每事不
擾無令横吏及其門有冤即言無使豪宗肆其暴要令
五縣常若一家使臣得竭其愚撫躬自知其幸此蓋伏
遇皇帝陛下仁如天地英紹祖宗一視四海之黎民寧
分於遠邇思得兩漢之循吏或求之賤微顧如愚臣上
辜聖世心非木石豈不知抆拭之深恩若邱山唯自誓
糜捐以報儻有一毫之補寧甘百謫其身感極涕零慙
深汗浹使愚使過實僥倖而得之于蕃于宣期黽勉以
稱此庶幾贖過無重速辜然臣視彼田疇稽之圖牒戶
以口計昔爲十有二萬今主客之數不過二萬是猶十
分之一田以頃計昔亦十有二萬今耕鑿之數僅踰三
千是爲百分之三市井之間居民未復郊野之外人跡
猶稀臣謹招集流離俾還故業銷除愁嘆俾樂聖時唯
節用可以豐財臣當鐫俸廩之大過唯清心可以省事
臣當戒宴飲之不時吹虀未及噬臍既往事有利於民
而便於俗臣當夕以思而朝以行去國雖遙敬想天威
之咫尺其治貴簡悉遵聖訓之丁寧誦堯之言服膺無
斁
代謝郊祀加食邑三百戶表
蕆禮對天曾豆籩之莫預疏恩加地尚簮履之弗遺詎
獲懇辭肆聞成命中謝伏念臣壯心彫落多病侵陵歸
故國之邱園稍休暮景奉真祠之香火仰酬大恩屬三
歲之親祠蒐多儀之久廢天地昭格祖宗宴娛望極圜
丘想靈斿之來下恩沾衡宇仰睿澤之旁流久矣投閒
恍焉拜命雖附劇於鰲抃初莫效於駿奔方業茂少康
不失配天之舊顧功慙仲叔猥蒙與邑之多固避無從
祗承有靦此蓋伏遇皇帝陛下受天全付躋世大安孝
允格於神明誠克參於高厚卜年卜世符三代有道之
長饗帝饗親嘉四海以職來祭迎景貺於至日敷龐禧
於普天誕錫綸音增加井賦既欣逢於盛世又竊冒於
殊恩歌詩十九章莫述無前之蹟邑人三百戶終懷非
據之憂溝壑未填涓埃是效
代謝郊祀加恩表
薦奏上儀肅將宗祀猥被便蕃之寵曾微顯相之勞竊
以一精二純間三歲圜丘之祀九階五室參四阿重屋
之規斷于淵衷昭我烈考鬱精祲之交格紛戩穀之具
來顧何力焉有如臣者乃躐登於侯社仍增多於井田
此蓋伏遇皇帝陛下游舜巖廊美禹黻冕宅中圖大方
以四海爲家嚴父配天茂對三靈之貺舉國舊典加恩
具臣微效豆籩以均敷於神祉遠思籌策當益贊於聖
謨
代辭免郊祀加恩表
均錫神釐誕揚制綍雖頒恩率土無遠弗霑而拜命自
天非宜爲懼伏念臣猥由凡瑣進冒寵榮曾何效於絲
毫徒自嗟於駑蹇海㝢際千齡之運郊丘親三歲之祠
而臣竊食殊庭養疴近郡於穆清廟阻陪多士於駿奔
爰熙紫壇徒想千童之羅舞敦陪邑采昡曜衡茅等三
事大夫以疏榮豈四姓小侯之敢望殆措躬之無所顧
何力之有焉非不貪榮念無以稱伏望加憐誠悃亟寢
誤恩如微臣得邑已多况平時於國何補貳公峻秩久
懷負且乘之羞萬戶錫封當重器與名之假
代謝給事中表
代言罔功已玷綸闈之選疏恩踰分更叨瑣闥之除人
曰次遷臣慙虚授中謝竊以侍從之貴特異常僚封駮
之司與聞有政伏自比年而降率由西掖而升亦惟爾
位靖共不犯擅權之誚庶幾乃心啟沃無慙批敇之風
伏念臣夙誤聖知洊塵華貫擢從載筆俾與贊書思若
湧泉莫想前聞之彷彿信如皦日願禆聖治之毫分念
衆賢和則萬物和方朝廷正而百官正典司獻納務協
寅恭災遽乘於滿盈疾未瘳於暝眩酬恩無地榮但懷
於晝歸錫命自天寵更叨於夕拜若爲仰稱彌懼疾顛
此蓋伏遇皇帝陛下孝格神明誠通高厚眷近侍清華
之地矜一介遲暮之蹤聖德無加已成洩洩融融之樂
臣力何有莫追灝灝噩噩之書方右省之冒居惟左遷
之乃稱矧疲曳阻趨于文石尚褒陞進列於黃扉避極
循牆懼乏回天之力感深銘骨彌傾就日之心臣敢不
尚厲壯圖仰銜洪造既曰有事於殿内豈容無益於縣
官久矣負薪滋殊恩之未替期於結草誓初志於弗移
代鎮江守臣到任謝表
帶漢沔之雙流初辭重鎮環江山之四面復玷名藩自
憐華髮之侵莫稱朱轓之寵非材之懼易地惟均中謝
伏念臣猥以凡庸起從疎遠事君不敢有已姑自竭於
駑疲居官無以踰人竟何禆於毫髮備煩使於數郡受
殊知於九重恩榮每溢於望初顛躓率由於寵過屬兩
淮兵戈之後起孤蹤革野之中初持帥鉞於淝水之濱
旋易守麾於浙江之右沿流而下坐席未温懷綬甫來
豈微勞之敢憚彈章遽上駭公議之不容養疴俾便於
家居起廢洊膺於郡寄方欣暮景觀德化於須臾更造
昕朝瞻威顔於咫尺凡曩者風波之騰沸荷昭然天日
之照臨聖訓丁寧愚衷感勵每懷赤壁嗟無補於上流
敢謂朱方乃再叨於近地視蔭有幾自顧衰殘棄甲復
來寧無訕笑此盖伏遇皇帝陛下聰明冠古英斷自天
燭萬事之幾微憫羣元之疾苦緝熙政紀將與三代以
同風勤恤民編無俾一夫之失所遴擇循良之吏猥及
么麽之臣方人言悉疏其愆尤姑從薄罰賴天度深知
其愚戅復畀舊符臣敢不勉思今日之當爲深懲疇昔
之未至惟奉法可以責吏惟嗇用可以愛人擊檝渡江
莫遂有爲之志傾葵向日終酬未報之恩
代平江守臣到任謝表
卧十年之蓬蓽賜覲丹墀假千里之麾符升聯左棘宣
恩闔境拜命層霄中謝伏念臣猥以凡材叨塵膴仕際
千齡之運每誤沐於宸恩保百乘之家惟勉承於祖烈
實繄全度寖齒近班解重寄於玉麟尋勝緣於琳館念
望雲而就日徒切心馳荷包荒而匿瑕曲憐肺附比趨
朝宁仰戴宸恩顧惟麋鹿之姿久棲田野復綴鵷鸞之
列怳對軒墀首叨需宴之慈旋拜晉蕃之錫敢圖綸制
更竊輔藩惟茂苑長洲在三都素稱於重地而清香畫
戟由有唐悉用於名流頃兵火之洊更尚瘡痍之未復
如臣僑寄之久習熟其風當舟車之要衝亦冠蓋之淵
藪農疇在望無復佩犢而帶牛民俗相諳不待問羊而
知馬夫何踰分乃爾冒居此蓋伏遇皇帝陛下禮遇臣
鄰仁霑黎庶增光祖廟已濟業於中興軫念侯方尚擇
人而共理念臣侍清光之有素察臣資愚蠢而靡他縱
無赫赫之名猶謹怐恂之守特遷眷渥俾撫凋殘臣敢
不佩聖訓之丁寧法前人之愷悌夙宵鞭策圖報效於
萬分左右規繩謹遵承於三尺使斯民皆安於閭里乃
愚臣無負於邦家
代郡守到任謝表
持節觀風已誤轉輸之役剖符宣化遽臨浩穰之區荷
寵渥以優加顧名實之匪稱驚榮罔措固謝莫遑中謝
伏念臣狷直無庸迂疎有素聞詩聞禮徒佩過庭之言
爲箕爲裘已愧克家之義侵尋末路俯仰半生晚依日
月之光獲際風雲之會脫抱關擊柝之冗豈初心之敢
期專飛芻輓粟之權仰宸恩之過厚每念人言之可畏
常思自效以投閒夫何僥倖之深復預使令之數湖山
清遠本近臣撫鎮之邦宫闕深嚴當萬騎來臨之日重
以民繁而物阜豈堪力薄而效疎惟厚德可以鎮浮惟
偉才可以治劇顧兹兩者未有一焉徙就力以懷慙欲
辭難而莫可此蓋伏遇皇帝陛下聖明普照天度并容
整七萃而省方勵百僚而圖治謂臣馳驅已久庶幾粗
曉夫民情知臣愚戅無他或能致勤於國事就加委寄罔
問疎微臣敢不益究忱誠仰酬睿眷布寬大之澤當令
百姓之少安嚴發擿之科尚覬一方之無事
代淮郡守臣到任謝表
呻吟道路歸竊禄於外祠屛伏田廬起分符於近郡時
惟自省未獲所安祗役云初酬恩何有伏念臣技能譾
薄志念凋殘遺子一經已墜箕裘之緒及親三釜莫追
菽水之歡荷清朝簡記之不遺顧平生超踰之已甚奉
使亡狀抑常典而用輕閱日幾何先衆人而起廢所願
叱馭驅車而往敢辭捫參歴井之難亦既暑行不忘夙
駕僅踰月而爲杭葦之役未半塗而有負薪之憂義激
孤衷猶欲遡流而上恩霑九死遽令改轍而東親藥石
以全螻蟻之生續餼廩而紓糟糠之迫歸掃先臣之墓
自分終焉復綰郡守之章豈念及此迂疎奚稱微賤莫
辭封疆雖盡於淮壖井邑實連於江滸舟車所會曩稱
六路之衝兵火未蘇今猶十室而五自以荷生聚撫摩
之澤晏然無愁痛歎息之聲臣獨何能唯知不擾此蓋
伏遇皇帝陛下日明旁燭天大并容謂共理實難於全
才乃兼收俯及於一介免於大譴大訶之域已戴隆寬
察其欲安欲逸之情本緣衰病稍加驅策示不棄捐使
之循分以知榮庶其悉心以知勉臣敢不欽奉恤民之
令益堅報國之心一日暴而十寒忍自荒於素志昔者
疾而今愈敢有愛於微軀當效涓埃仰酬雨露
