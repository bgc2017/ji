提要
浮山集十卷别集類三(宋)
(臣)等謹案浮山集十卷宋仲并撰并字彌性
江都人宋史藝文志載并浮山集十六卷而
不為立傳其事蹟遂無所考惟周必大平園
集有所作并集序稱并以紹興壬子擢進士
第甲寅以丞相朱勝非等論薦改今秩尋補
外去後三年丁巳復以張浚薦召至闕為秦
檜所沮改倅京口自是閒退者二十年孝宗
即位擢光祿丞出知蘄州所紀歷官本末頗
詳然考集中謝宰相啟有黌序初除語則嘗
為教官又原弊錄序自稱監臨猥局則嘗為
監場官又多與平江淮西南安建康湖州諸
守臣代作表啟則嘗歷佐諸郡而必大序俱
未之及殆以其無關出處略之也必大又稱
并力排王氏之說惟孔孟是師其初任京秩
時王居正所草制詞亦有學知是非邪正之
褒而陳振孫書錄解題乃稱其官湖倅時為
籍中妓作生朝青詞坐是謫官與其素行不
相類頗不可解考集巾陳情啟有旁觀下石
仇家謗傷之語意其即指是事歟又集中有
回孟郡王姻禮書郡王隆祐太后之姪孟忠
厚也宋史外戚傳稱忠厚與秦檜為僚壻而
檜實隂忌之又稱檜當國親姻攀援以進忠
厚獨與忤王明清揮麈錄稱吳棫為忠厚草
表因忤秦檜謫判泉州然則并之見惡於檜
殆以孟氏姻黨之故竟以微罪坐廢也其古
文頗高簡有法度四六能以散行為排偶尤
歐蘇之遺詩亦清雋拔俗王應麟困學紀聞
嘗引所作咏韋執誼不看嶺南圖詩政恐崖
州如有北郤應未肯受讒夫二句以為誅奸
諛之蕭斧然其詞淺露殊不盡并之所長應
麟蓋偶拈及之以為并詩止此則非矣據周
必大序其集乃并外孫南安太守孟猷所編
舊本久佚今採永樂大典所載排次訂正輯
成十卷乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
浮山集原序
江都仲并彌性自少卓犖不羣潛心學問力排王氏一
偏之說惟六藝孔孟是師筆勢翩翩雋聲籍甚紹興壬
子擢進士第高宗方汲汲人才歲在甲寅丞相勝非執
政松年與一二侍從相繼薦對上一見褒賞特改京秩
詞臣王居正草制云學知是非邪正庶幾孔子所謂可
與共學者當是時人之期君君之自期皆謂公卿可立
致或疑年少資淺宜試以事補外而去後三年丁巳丞
相浚執政復以名聞召至闕而樞密使檜頗不謂然君
即移疾出倅京口自是棲遲閒退者二十年孝宗初元
擢丞光禄晚知蘄州議論材略既未盡見扵用而平生
著述亦多散失外孫南安太守孟猷嗜學好修淵源有
自裒成浮山集十六卷以序見屬予婦家扵君有連且
嘗同朝熟其才華故樂為言之夫文體衆矣吟詠情性
莫重扵詩仕塗應用莫急牋啟詩也者造意深則辭或
齟齬次韻多則句或牽率君之古律如王良造父馭駿
馬駕輕車有犇軼絶塵之勢其賡險韻如繭抽絲印印
泥愈出愈新送妹長篇孝友慈愛溢扵言外殆欲上規
風雅一何盛也其四六叙事雖閎肆而關鍵實密屬對
雖切而非駢儷所能拘最後蘄州謝上表以古文就今
體自成一家凡為國撫民據舊圖新之意無愧前哲此
由學廣聞多非特天才駿發而已其他論時事條利害
深切明白務在可行為莊安常行狀見謂三長雜著題
䟦清雅可愛復以餘力出入釋氏遊戲歌詞無不過人
夫其才學如此幸早為君宰所知而不得雍容禁省歌
頌大業其命也夫雖然裕扵才者薄扵命文士常然獨
君乎哉姑詳著以釋南安凱風寒泉之思云慶元六年
七月旦平園老叟周必大序
