浮山集卷七宋仲并撰
啓
賀正啓
考圖數貢朝廷蒐講於上儀獻歲發春神物扶持於盛
德宜多祥祉来相興居恭惟某官雅量鎮浮高風激濁
文行追扵前哲譽滿簪纓德業富於當時眷深旈扆鬱
然介福集此休辰軺車異時藹威名於南國玉堂指日
對寵渥於東風某猥託恩庥阻趨賓廡願乘交泰之會
賢業川流永膺難老之期神禧日茂
賀冬啓
律本吹灰驗微陽之初應天元啓歷嘉品彙之潛萌惟
國宗工膺時純嘏恭惟某官忠貫金石誠格乾坤撥亂
支傾勒休功於彛鼎持盈保泰荷深眷於冕旒亘古所
傳於今為盛歡聲四海欣逄来復之佳辰眉夀千秋茂
對駢臻之多祉某竊食於外戴德方深令序載臨捧斝
阻陪於下列崇墉在望飄蓬永賴於餘休
賀執政啓
光奉制綸登持政柄進正臣治之表公議所歸得君子
邦之基羣情共慶初聞告命四起歡謠矧得預於登門
顧曷勝於賀厦竊惟王者體元居正允資廟堂左右之
良大臣以道事君當得搢紳中外之望粤自厲精有為
之日肆求執德不二之臣特風動於四方亦日新於萬
物折遐衝於樽俎銷邊陲未然之憂贊獨化於陶鈞固
宗社無疆之業四方傾屬九陛疇咨蓋將熙帝載而亮
天工所賴謀王體而斷國論成湯勇智若伊尹則見而
知之帝舜聰明舉臯陶不仁者遠矣恭惟某官高明博
大直諒端方領袖士林早擅頖雍之令譽淵源學海獨
傳鄒魯之遺風傾三峽之詞源高衡陽之紙價踐揚華
貫坐振頽波直筆正繩屏豺狼於當道危言讜論鳴鸞
鳳於朝陽居江湖之濱而義不忘君處雷霆之下而心
惟許國孤忠莫助正色自持列簪橐者幾時領麾符於
數郡柱石本朝而安危獨任權衡多士而邪正坐分雅
推當世之宗工灼見前哲之大體自結今天子之眷亟
升少常伯之聯確乎金石之言每贊邦家之大計炳若
蓍龜之見預懷邊鄙之深憂宜輔冕旒進參鼎鉉果膺
柄用仰副簡知庶因名實之俱孚益建功名於不朽可
久之德可大之業用光輝於禁塗遹求厥寧遹觀厥成
永贊㐮扵帝扆舉世所望非某敢私俯惟么麽之微蹤
自念蹉跎於壯歲夫子之牆數仞己幸頻登烏獲之力
千鈞猥蒙借重不假蟠木先容之助遽叨華衮一字之
褒榮耀晚生歆艷同軰逮兹顯拜倍劇懽悰三吐哺三
握髮之風固共高於相閥一投足一舉手之力兹有望
於恩閎欣幸之深敷陳㒺既
賀樞密啓
被中宸之眷峻右府之班妙簡清衷增重本兵之寄允
符輿望聳聞闢國之謀伏惟某官奥學窮微懿文行遠
振英聲於烏府擅大手於鑾坡嘉猷嘉謀睿聽每勤於
日昃危言危行孤忠自表於歲寒挺絶俗之高標富經
邦之妙略蚤登四近協濟萬幾扶天步之艱難上方眷
倚贊聖圖之廣大民所具瞻亟上封囊歸從里社卷舒
自我甫均琳館之間勲業在人已趣鋒車之召經幄暫
資於啓沃樞庭尤賴於贊襄向見管夷吾顧何憂於江
左獨憚汲長孺將坐折於淮南慷慨匪躬從容造膝妙
矣經綸之策長兹宥密之司某久藉餘輝頃陪末論起
舞欣聞於綸綍進趨阻望於門闌前席運籌策殊勲於
彛鼎明廷渙號頒好語於雲霄
賀直院閣學士啓
升華延閣視草禁林宗子維城方頼琢磨之助王言如
綍更資潤色之工斯道光輝諸儒歆艷恭惟某官宏逹
大雅直諒多聞彌高彌堅夫子之立卓爾至剛至大孟
軻之氣浩然名早著於膠庠言屢陳於丹陛頃辭畫省
洊閱朱轓民惟卧轍之留士念賜環之晚領袖圖書之
府無易老成翺翔侍從之班寧容久次宸心彌注輿誦
交歸春秋禮樂而冬夏詩書益贊宗藩之善日月論思
而朝夕獻納每輸帝扆之忠仁人之言利博哉先生之
業謂勤矣惟九重孝弟之至無所不通賴一時播告之
修不匿厥指仍經帷之勸講司翰苑之除書詔其見王
者之心辭以鼓天下之動商盤周誥與之同風悍卒武
夫至於流涕捨公孰可舉世所推矧惟直學士之密侍
清光非若見大夫之備更煩使茲為華選本以優賢地
禁職親豈但詞林之寵天工人代即看政柄之持慶頌
惟均壯猷方懋某久處帡幪之下親承謦欬之餘察肺
腑之無他荷齒牙之曲借途窮易感德厚難酬喜竊效
於彈冠望非敢過貧甚宜於擊柝惠儻有終懇懇重陳
兢兢良切
賀參政啓
肅奉制音寵登政路凛然風采聳遐邇之觀瞻大矣謀
謨整乾坤於談笑上方注意士率慰心恭惟某官庠序
真儒朝廷元老淵源學海獨追鄒魯之遺風領袖士林
早擅江淮之雋望踐揚華貫坐振頽波墨綬銅章屏豺
狼於當路青蒲白簡鳴鸞鳳於朝陽居江湖之遠而義
不忘君處雷霆之下而心惟許國孤忠莫助直道不容
登禁塗者幾時更左符於數郡柱石本朝而安危自任
權衡多士而邪正坐分毁譽何心水净而鬚眉可燭險
夷無玷歲寒而松栢後凋獨推當世之宗工灼見前哲
之大體比分閫寄尚鬱巖瞻宜鼎席之登延果鋒車之趣
召冕旒虚竚方疏三接之榮綸綍洊頒即贊萬幾之重
每念累朝之極治驟罹今日之多艱嘗膽枕戈久勤淵
慮救焚拯溺所賴遠謀必求雅望之在人庶使餘波之
及物矧封疆廣袤踰千萬里而祖宗積累垂二百年兵
戈尚阻於關河烽燧相望於郊甸衣冠淪落介胄創殘
雖警蹕所臨天步稍安於吳會而氛祲未殄王靈久隔
於咸京方使旜絡繹而来宜廟算躊躇而定蓋圖一時
之安者或貽累世之患而慰在天之靈者當因率土之
心凡知愛君孰不慮此逮耆英之既用想籌策之無遺
中外傳聞老稚慶躍某賦資極陋謀道弗勤已閱壯齡
自慚素志篳門圭竇久甘寂寞之濱皂蓋朱轓昔處帡
幪之下嗟莫窺於墻仞幸每造於坐隅聞德人憂時之
言得賢者事君之法屢蒙警策退必書紳兩歲於兹屬
訟愆於田野千里而遠空懷戀於門闌每慚馳問之疎
欣覩除書之下危蹤知免聊自樂於衡茅偉業可量當
大書於彛鼎寒威凝沍歲律峥嶸冀精寢餗之調仰副
鈞衡之託
賀張參政啓
頒寵命於中宸輟真儒於近侍金華勸講暫辭經幄之
遊皂蓋行春聊借侯藩之重凡兹闔境指日俟公恭惟
某官高名聳於士林奥學優於聖域長編大軸散珠玉
於人間直道忠言感風雲於帝所周旋禁路更踐政扉
贊獨化於巖廊夙被冕旒之眷揚仁風於海嶠共傳襦
袴之謠軺封入覲於丹墀麻制想聞於渙號藹然輿誦
童稚亦知其姓名尚鬱巖瞻父老幾為之嘆息從容五
學左右六經嘉謀嘉猷睿聽每勤於日昃危言危行孤
忠自表於歲寒嚢封屢聞綸音誕布雖謂三吳之重敢
勤五馬之来滿耳歌謠提封鼓舞五更清壯歡傳鼙鼓
之音萬井光華喜動湖山之色已聞引道行遂趨隅某
管豹淺聞醯雞後學飄蓬末路曾未許於登龍引領清
風顧豈忘於附驥每念未陪於色笑幾思自致於門墻
頃寄足於江濆嘗聞名於棣萼儒宫何有蕭條荆棘之
場戎事未休牢落弦歌之地敢歎廣文之官冷共嗟夫
子之道窮伏其几而襲其裳莫追餘韻護吾車而拭吾
履未際斯時方注想於旌麾會一新於耳目雖東山之
起謝傅寧久於兹而泮水之誦僖公自今以始與兹多
士實倍歡悰
賀給事啓
祗奉綸言榮登𤨏闥進正臣治之表睿眷彌隆得君子
邦之基與情共慶恭惟某官性鍾至粹學造純仁文藝
九流探其源而守之以約詩書萬卷折諸聖而尊其所
聞蔚為庠序之表儀偉矣搢紳之領袖三朝舊德一代
儒宗流落累年顧卷舒之在我翺翔要路亦用舍之隨
時道至大而㒺容名以久而自著天心遐想於故臣詞
省式還於舊物攀鱗附翼矧惟商宗共學之臣當軸秉
鈞行贊周室中興之運假道東臺之要陞班黃閤之榮
獻納論思正賴回天之力彌縫輔贊共看闢國之謀某
猥以疎庸誤蒙盼睐道路初聞於成命鼓舞實倍於常
倫悵白屋之棲遲空負昂霄之念望黃扉之清切良勤
賀厦之心諒惟啓沃之盡忠莫匪經綸之至計輙陳狂
斐仰瀆高明竊謂朝廷今日之深憂無若邊界累年之
大患兩宫安否之間未及於中原九廟奠獻之儀莫稱
於常典一人虚已而願治四方延頸以傾心汴梁淮泗
之郊蕩為榛棘荆楚湖湘之地尚厭干戈以二浙閩廣
瘡痍之餘奉萬乘鑾輿經常之費兵彊自肆民弱可哀
念詩人之美周宣以勞来還定為本而史臣之重漢帝
以名實賞罰為先若區區於簿書期會之間蓋碌碌非
社稷安危之計私憂及此公議同之莫若盡行平昔之
言式副贊書之意庶幾大慰斯民之望用宏批敕之風
賀除給事中啓
伏審命傳中禁光臨玉筍之班職峻東臺寵冠金閨之
彦搢紳聳望朝野增榮恭惟給事德守宫庭行敦坊表
學造聖人之閫域言為君子之樞機優游四德之科卓
犖九經之庫高文大冊散珠玉於人間直道危言聳風
標於當世振頽綱於烏府秉史筆於螭坳多士以之心
傾羣邪為之膽落徊翔中外忠嘉自結於主知淹歷歲
時聞望益高於羣聽比膺鳳詔入覲楓宸爰進貳扵春
官亟參華於法從親承帝簡寵拜夕郎密勿於丹墀必
有論事回天之力從容於𤨏闥將見還詔批敕之風庶
幾允當於人心指日進登於柄用某久兹流落夙在知
憐萍梗微蹤固已疲於奔走門闌舊物兹有望扵陶鎔
瞻頌為深依歸良切
賀建康王帥啓
上睠陪都疇咨近列中頒寵數申命名儒想閭里望公
之來庶江山因人而重伏惟某官猷為遠大宇量深閎
兼洙泗之四科表儀當代謹春秋之一字題品諸生烏衣
遠紹於故家鶴氅更高於餘韻卓然雋問揚於要途帝
指親承謀與聞於宥密宰司分贊譽獨著扵彌綸進貳
天官益隆人望襜衣揖左右手高映鴛行束帶與賓客
言屢持虎節雍容禁闥密邇政扉藹太白之流風頻賜
金鑾之召用東坡之故事暫均玉局之間行北闕之詔
還先南州之委寄未幾歡謠之四起自應畫諾之多餘
枕籍詩書散英華於翰墨歗歌風月寓談笑於杯觴紀
明德遠矣之碑當庶事康哉之日大邦維屏真無負於
分符十國為連乃兼司於留籥咸知大用之漸非惟共
理之求方攀餞之傾城已歡迎之接境春風鼙鼓散鐵
甕之離聲曉日旌麾動金陵之喜色惟是甘棠之遺愛
忍看行李之戒途舉皆祝公長無忘我某奔馳道路暌
遠門墻飢寒驅之形神瘁矣伶俜顧影連興䑛犢之悲
飄蕩浮家自阻登龍之願荷矜憐之有日知愚戅之無
他興憐於垂困之餘受恩於不報之地賀深燕雀望極
雲霄僥倖窮途藉餘輝於油幕夤緣他日陪後乘於沙
堤
賀荆南方帥啓
伏審欽承明命作鎮雄藩宿望所臨與情胥慶恭惟某
官宏才經世敏識絶人從容於肯綮之間穎悟於眇綿
之義備嘗夷險挺忠節之堅明協濟艱難藹事功之顯
白宜膺圖任以究遠猷甫報賜環之歸復膺推轂之遣
方叔元老家聲具存荆州上流閫寄尤重勞徕不怠既
藉於拊綏儆戒無虞益嚴於守禦惠此南國仡其外墉
式遄其歸可拱而俟某趨承惟舊垂照特隆一去門墻
洊更歲籥封疆繡錯幸密被於沾濡郵置纚連庶數承
於動息其為欣抃實倍等夷
賀章尚書知平江府啓
錫寵命於重閽易左符於會府恩新雨露一麾尚寄於
朱轓喜動湖山萬井竚瞻於畫戟若民與吏式舞且歌
恭惟某官德宇廉深器資肅括淵源奥學追還鄒魯之
儒風磊落宏才緣飾龔黃之吏事飛英聲於宇宙充浩
氣於乾坤獨賴何蕃凛凛忠言之猶在可輩蘇武堂堂
大節之莫回翺翔要塗羽儀從橐言皆底績知無不為
密侍冕旒造膝屢陳於妙畫出分符竹下車首振於清
芬幾年弊事之一新千里疲民之相樂中外聳聞於治
最東南就畀於雄藩慨念蘇臺舊稱樂土清香久虚於
燕寢無復曩時好音不及於泮宫尤甚今日欣聞渙渥
頓有光輝騰竹馬之歡聲起青衿之喜色蓋里閭疲瘵
豐年不飽於糟糠而庠序荒蕪多士半依於城闕訟牒
紛若儲峙蕭然在我公一舉手之間顧斯民方企踵而
待某性資至陋學殖未優頃被命而造朝嘗登門而望
履飄蓬末路竊食踰年敢期么麽之蹤獲處帡幪之下
六月徂暑尚煩夙駕於修塗南風其薰想對休祥於令
序
賀郡守除次對啓
還西清次對之班奉南國承流之寄雖分符便郡未直
承明之廬然持橐要塗漸近長安之日雲霄傳命道路
均歡恭惟某官材秀儒林譽傾朝宁起斯文於日月充
浩氣於乾坤聞詩禮於過庭鄙歆向異同之論告謀猷
於造膝高嚴徐侍從之聲載筆螭坳代言鳳掖草創潤
色豈惟粉飾扵皇猷獻納論思共喜扶持於國論直道
不愠於三已抗章自請於一麾以金馬玉堂之鉅儒領
皂蓋朱轓之重寄融趙衰之冬日提封共藉於恩輝凛
湘浦之秋風有識皆為之嘆息兹暫還於梓里行入對
於楓宸某素荷知憐拱聞寵命輿頌交慶已看吾道之
生輝匏繫何慚尚賴餘波之借潤鈴齊多暇澤國早寒
願為清望以自持當有多祥之来介
賀新知平江府李侍郎啓
頒寵命於丹墀起名儒於琳館漸近長安之日帝眷彌
深獲瞻刺史之天民情共慶恭惟某官氣充剛大道極
高明領䄂儒林聲早馳於雝泮羽儀近列忠自結於冕
旒入告辰猷洊膺晝接由宰士彌綸之地登貳卿清切
之班操履冰霜凜前輩險夷之節議論金石究生民利
病之源言切當時效見他日正繩直筆宜峩冠烏府之
中大冊高文合視草玉堂之上奉身而退得譽彌休吾
君吾相之深知久應柄用若士若民之屬望倚俟詔還
兹析左符来臨巨屏惟茂苑股肱之郡望重一時亦秣
陵唇齒之邦近纔數舍實中外為之贊喜知朝廷所以
優賢某頃承謦欬之餘猥接茵馮之末荷知有日泥塗
自隔於雲霄踵謁無從萍梗尚淹於道路歎三年之吳
會限一水於淮山聞大纛之戒塗語提封而增氣香凝
燕寝往者多用於詞人名覆金甌行矣入陪於政路
賀湖州張吏部啓
上使節於七閩畀守符於四水睠懷惟舊頻頒雨露之
恩寵命載新煥發湖山之秀公来何暮民睹争先恭惟
某官雅量淵渟高標傑立追前人之軌躅綽見典刑覽
載籍之英華散為詞藻古今藴藉進退雍容鴈序並遊
罄餘歡於四老鵷行暫隔注深眷於九重綸綍載颺旆
旌旋返趣近長安之日少慰輿言来分刺史之天增嚴
輔郡念苕霅之千里脱兵革於累年華屋填城白蘋遶
郭清風明月存舊觀於平時泛宅浮家想勝遊於千載
兹惟便地正以優賢聞千騎之亟来浹四封而咸慶郡
號無事更逢漢家共理之良歲當屢登咸頌張君為政
之樂某託恩門之滋久賴德蔭之非遥庶免譴尤敢云
裨贊驊騮開道豈容十駕之追鷦鷯巢林永遂一枝之
樂
賀權府李都運啓
備末屬於是邦相望一水託微蹤於所部久仰二天共
傳好語於雲霄更借餘輝於郡邑凡兹闔境指日竢公
恭惟某官識造淵微氣充剛大秋霜烈日童稚亦畏其
威名北斗泰山士子想聞於風采周旋金馬啓沃丹墀
親蒙黃屋之知久繫蒼生之望分符要郡惠愛追循吏
之風持橐禁塗獻納得侍臣之體兹持使節重謁帝閽
雍容造膝之言慷慨平戎之略頋吳門之望久著而刺
史之座方虚孰慰民瞻聊倚君重五更清壯歡傳鼙鼓之音
萬井光輝喜動湖山之色已聞引道良切慰心顧兹淮
海之寒生亦玷簪纓之下列儒官何有蕭然荆棘之餘
戎事未休無復絃歌之舊上方前席而論道士將鼓箧
而樂羣我武惟揚斯文未喪雖東山之起謝傳寧久於
兹而泮水之頌僖公不云無望與兹多士實倍歡悰
賀越帥張參政到任啓
榮膺寵渥丕著嘉猷雨露載新暫偃股肱之郡江山改
觀已聞襦袴之謠伏惟某官朝宁表儀搢紳領袖高文
華國詞章追三代之風偉論經時諫諍得七臣之體旋
登政路密贊君謨忠良扵以彙征姦邪為之屏息有謀
猷則必告成王方仰於君陳非仁義則不言齊君獨推
於孟子將登庸於宰路遽就免於兹宫晉室之望謝安
何止成功於江左漢帝之尊汲黯猶煩卧治於淮陽
坐令駐蹕之舊邦復見巖廊之元老民歌且舞豈特無
愁恨歎息之聲事簡以熙又將布勞来還定之政諒無
淹於旬月行入秉於鈞衡某荷德惟深登門最舊久依
餘潤更竊鄰封剖符之寄可堪惟自虞於顛覆伐柯之
則不遠姑少勵於駑駘
賀郡守到任啓
初還使節就畀使符粲閩嶠之繡衣一方蒙潤森蘭陵
之畫戟千里慰心凡在帡幪尤深抃躍恭惟某官器資
宏毅德宇靚深學妙詞源早擅搢紳之譽材優治劇寖
高朝著之聲無施不宜所至可紀登朝攬轡不吐剛而
茹柔宣化承流每抑強而扶弱載塗歡頰當宁眷懷增
秩賜金已錫潁州之懋賞鳴珂曳履宜列甘泉之近班
嗣續家聲益符人望兹鎮臨於輔郡實拱衛於行都舉
扇揚黎庶之風及兹惟夏持橐奉清閒之列諒不崇朝某
場屋寒生塵埃末吏頃備員於漳水嘗託廕於棣華兹
幸會之非常且趨承之不遠爰深燕賀倍切葵傾
宫祠書考謝宰相啓
積愆不赦遽叨望外之恩賦禄無功亦上歲終之考未
填溝壑盡出陶鎔伏念某品極凡庸家至寒素少而挾
策莫窺門戶於六經長矣飄蓬偶綴姓名於一第起於
農畝怳若仕途執求富之鞭本非素志擊為貧之柝自
斷此生叨黌宇之初除荷化鈞之極力星辰燦夜借光
耀於迷塗草木逢春漸萌芽於生意甫雲天之在望遽
風木之纏悲俾為良臣毋俾為忠顧何追於往躅願為
人兄不願為弟又永已於親歡遄死惟宜羡生何益荷
始終無窮之賜起老稚垂困之中力疾造朝望鈞閎甫
一再至䟽恩佐郡瞻行闕纔咫尺間從容雲水之鄉滿
足稻粱之願苦無公事索太倉之米者垂二年備諳民
情攝刺史之符者累數月當朝廷之極治幸閭里之相
安噬臍何追曾杯觴流行之弗戒舉手更賀乃雨露沾
濡之無窮煩言沸騰旁觀股栗縱魑魅之未禦豈蓬蓽
之敢安生之成之盡矣至矣矛頭淅米已安蹤跡之阽
危爨下得桐尚惜朽材之委棄稍還故秩即渙新恩予
以糗糧寬其饘粥雖田園有秋之歲素乏有秋倉廪之
登當中外無事之時更享無事祠庭之禄自我庇覆不
汝瑕疵家室妻孥共喜賴公而一飽天地父母不能與
人以再生此蓋伏遇某官造命寰區肩心宗社格天一
德昭垂傑閣之章凌煙元功煥發瀛洲之像生光簡册
增峻陛廉惟堯舜之道陳於前故唐虞之際斯為盛並
注冕旒之眷奭為保而旦為師相承衮繡之華周拜前
而魯拜後神明所相醫祝何工奚止八葉蕭氏之門真
得千歲僖公之夀長令海㝢黃童白叟之蒙休坐見雲
礽紫綬金章之侍側如某不佞撫已有慙滿一年之疾
痛呻吟免數口之飢寒憔悴賤固分也安之奚言貧誰
使之牢不可避己矣結綬登王畿之望罪籍猶存懷哉
索飯啼蕭墻之聲生意殆盡儻使浮沉於州縣或能黽
勉於簿書不狩不獵胡瞻爾庭敢冀三百囷三百㕓之
富無衣無褐何以卒歲已迫一之日二之日之寒雖犬
馬之力甚憊何施惟蛇雀之心中藏無已
謝樞密啓
伏遇某官忠貫天淵心存宗社積精深自得之學而持
之無倦負剛毅敢為之氣而守以至謙謂置安則安置
危則危常自任天下之重故可仕則仕可止則止每無
慚往聖之風直道靡容高標孤映受知明主飛聲本朝
批敇𤨏闈動悉關於國體侍經邃幄言皆契於上心竚
看黃閤之登先正紫樞之拜豈止三軍五兵之運蓋為
同心一德之求江夏無雙素仰文聲之茂潁川第一更
看相業之優借高論以嘘枯憫窮途而推轂有如孱陋
亦不棄捐某每念饘粥之憂常妨文字之樂兹喜簡書
之暇日庶無飢餓之苦心因得魚而忘筌悟獲麟之絶
筆回念勞生之萬狀尚何營哉粗得卒業於二書可無
恨矣某敢不誓遵三尺圖報萬分蚤夜以思會計必當
耕當問奴織當問婢益詢利害之詳旱則資舟水則資
車更究低昂之理儻粗了於官事是不忘於故書庶答
深知亦酬素志
謝監務楊秀才啓
文場類較與觀掞藻之工版籍聯升私喜得人之盛恭
以解元先輩嶄然邦彦卓爾譽髦問學淵源明夫子忠
恕之旨議論慷慨有賈生通逹之才嘗目擊於雄文已
心降於大手惟衆人之甲可乙否不能齊議者之異同
則一時之盧後王前曷足為大賢之加損方深自訟遽
辱移書辭采粲然謙冲過甚藏之篋笥無忘仁者之言
報以瓊瑶有愧古人之意
謝楊參政啓
委在泥塗較錙銖於溝壑濯之江漢覩咫尺於雲霄荷
陶冶之深恩還冠裳之舊觀捫心知感策足来歸伏念
某一介疎愚半生流落簡編糟粕疲早歲之精神言語
風波動中宵之夢寐慣篳門而圭竇負句履而圜冠篆
刻雕蟲聊以自嬉則可畫墁毁瓦將以求食則疎此蓋
伏遇某官篇翰六經聲華四海在布衣而懷公輔之器
游黃卷而得聖賢之心太學諸生願承誨於館下集賢
學士觀落筆於中書文滿簪纓眷深旈扆才名夙著何
止四十年之間時望自歸嘗冠千萬人之上為東觀石
渠之舊德歷螭坳鳳掖之清班辯裁清婉而兼二家之
長深厚爾雅而復兩漢之制從容詞禁密勿經帷果以
真儒聿登近輔揚雄而止耳未嘗觀非聖之書趙氏其
昌乎真能佐有道之主行啓金甌之覆更資木鐸之鳴
前疑後丞永贊千齡之運東漸西被悉符平昔之言
