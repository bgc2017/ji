浮山集卷十宋仲并撰
雜著
祈雨文
禾棲南畆竚期倉庾之登雲密西郊盍慰田廬之望演
秘言於琅笈輸誠意於璿穹念此吴人力於農事寧婦
子而盈百室所望有秋先公田而後我私尚資一雨伏
願興油雲於反掌霈膏澤於崇朝潛消螟螣之災畢刈
茨梁之稼仰祈天鑒曲徇民言
謝雨文
周雅之歌有年方切農夫之望魯史之書不雨實為守
土之憂敢先事而致祈乃指期而獲應油雲晝合膏澤
夜零慰我民心孰非神力邇遐共慶已卜千倉之稲粱
稚耋相呼預圖九月之場圃尚終此惠默相其成
祈晴文
三農畢務萬寶告成天既錫之豐年人方仰以卒歲遽
淹常雨尚稽倉廪之登少豁隂雲庶慰郊原之望佛慈
甚邇民力可哀俯竭忱誠仰祈鑒佑保嘉糓於垂成之
際在覺力固非甚難困斯民於多難之餘宜天心有所
不忍
又
占星授時農事初勤於東作力田望歲民力共效於春
祈念此積隂殆踰旬浹農末皆病閭里大嗟舊雨復今
雨而相仍元日至人日而未已虔趨梵宇祗叩覺乘冀
慧照之普臨擴洪慈於垂佑頓消氛翳旋睹清明歸行
潦於百川既升景日歌大田之多稼共樂豐年
又
萬寶得秋已卜倉箱之慶三農望歲竚看場圃之登于
彼郊原奄觀銍艾大田在望苦雨奈何冀惠日之照臨
豁重隂於指顧時止則止曰暘而暘瞻霽日於東隅民
應相賀起多稼於南畆歲以無憂
又
寶稼盈疇方切秋登之望冰輪離畢遽為夏耨之妨積
雨奈何提封告病隔四山於煙靄之外掩千塍於雲水
之間仰叩覺乘虔趨梵宇時止則止曰暘而暘庶資藉
於神休用慰滿於人欲披雲共慶收行潦於崇朝擊壤
同歌占大田之有歲
又
斗覆歲穰雖莫窺於洪造角見雨畢亦終賴於殊休爐
熏徹而帝意孚梵唄聞而神釐格旋覩雲隂之解駁頓
瞻天宇之清明且舞且歌是穫是刈惟甫田之在望迄
用康年豈覺力之敢㤀有如皦日
又
寶稼盈疇方切秋登之望冰輪離畢遽為夏耨之妨兹
煙靄之晝騰已峯雲之夕斂憂寬守土喜浹提封尚念
有秋曾無幾日冀覺慈之終惠訖隂相之前功萬物之
生得宜方逢盛旦五者之來以叙庶格豐年
代平江守勸農文
阡陌連亘土壤膏腴歷觀數郡之間未有此邦之盛雨
暘時若禾黍歲登今即郊坰仰遵詔旨田疇在望父老
具來非曰務為美觀盖將求乃實效天時地利要須人
力相扶春耕夏耘然後秋成可望其躬率於子弟亦轉
語扵比鄰仲春事于西疇兹惟時矣平旦坐於左塾相
與勉之勿辭風塵雨露之勞各為父母妻兒之計當分
隂之是惜庶數口之無飢其或惰農有罰勿悔
回孟郡王姻禮書
五世並于正鄕無假龜人之卜一女不與凡子自憐處
士之心敢謂宗工不遺衰系甫遂絲蘿之託洊頒箱匪
之豐合好千秋納成今日顧憔悴何以稱此况戅愚僅
若而人職替公宫慙匪有齊之季女光生蹶里佇看迎
止之韓侯仰望終身欣榮之至
荅孟郡王姻事報日書
伏承卜兹柔日賁以華牋至于再至于三方懼猥辭之
瀆迨其今迨其吉欣惟嘉命之承
為五弟問姻王氏書
必恭桑梓孰先父母之邦薄采蘋蘩莫重春秋之事兹
圖合姓仰恃通家某第五男顓蒙何取於鄕評伏承令
女二小娘子婉娩無㤀於姆訓豈韋布敢求夫佳偶顧
萍蓬久藉於餘光風土異宜無若鄕閭之舊蓍龜協吉
遂㤀門戶之微庶幸俯從益敦永好
為妹回蔡氏姻定書
蟬聯華胄世久襲於金貂萍泛寒蹤身粗安於蓬蓽敢
圖姻好偶契夤緣某第幾女子姆訓無㤀苐習勞於機
杼伏承令似從事家聲是繼寖騰譽於簮纓聞命行媒
增輝蔀屋遂松蘿千秋之託願拜嘉音盛羔鴈五兩之
儀益欽雅眷有少回禮具列别牋
子舍姻定書
漢列留侯久聲猷之未墜周歌山甫今苖裔之遽微妄
議姻聯敢㤀族系易簡愚弱未冠唯翰墨之服勤伏承
某人婉嬺方笄早閨闈之毓秀敢徼福於先世用納吉
於華宗五世正卿信媯姜之協吉一鄕兩姓庶朱陳之
復生豈無他人其惟大援
代為外孫女孟氏作姻事言定李仲簡書
白也之思飄然久馳雋望三桓之孫微矣猥辱佳音龜
筮協從室家相慶某人女功是習婦禮何知伏承某人
譽著虞庠名優漢殿荷一介行李之至得五世正卿之
家愧我好逑偉兹吉士春風得意云初僊桂之攀末系
生輝永遂女蘿之託
代王氏姻禮書
初求大援非吾偶之為慙適兆和鳴豈人謀之及此乃
以衰系獲締華宗古所重者繼世承祧頃既陳於問名
納吉占期伊邇候已覿於三星納幣有稽儀敢望於五
兩
代人姻事定書
婚姻劉范求平時臭味之同閥閱崔盧孰若我鄉閭之
舊敢徼福於先世用增耀於衰宗某人子職之餘粗習
前人之詩禮伏承令女姆訓有自不㤀女史之箴規頃
問名於行媒許合好於二姓一溪共住匪宋遠跂予望
之盡室均歡㤀齊大非吾偶也有少禮物具如别牋
代石仲澤姻事定書
正婚姻而辨姓將繼嗣於前人申媒妁以問名宜率循
於古訓某第幾男某年齡鼎富伉儷求諧適兹筮仕之
初思得承家之助伏承令女温恭而孝柔静以和雍容
環佩之儀窈窕閨闈之秀拂龜考吉協鏘鏘鳴鳳之符
占星問期正灼灼桃華之候相我宗事無易淑姬矧三
遷方藉於鄰光而九里獲霑於餘潤荷親情之有素宜
姻好之相求結援高門儻遂絲蘿之託來宜私室載賡
蘋藻之詩百金何言一諾為望
