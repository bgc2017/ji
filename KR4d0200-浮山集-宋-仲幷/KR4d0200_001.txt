浮山集卷一宋仲并撰
五言古詩
早起偶成
晨光起天末微風動林杪披衣初夢回捲書倦清曉隱
几欲無寐百念自憂悄簞瓢舊獨樂樂意今亦少豈但
感時節政欲避煩擾我非斯人徒區區務自了
寒食日歸吴興寄魯山
風雲雖不定日雨亦易乾殘春猶凛凛助我朝食寒想
見芳野田士女游班班去者日以疎更為来者歡青紅
間車馬日暮醉墦間
題大明寺詩
招提隱松桂遠在城一隅我来歲云暮天寒氣象殊寓
目得佳趣百念如滌除及此齋時鐘簞瓢慰吾臞丈室
曦未來香篆沈熏爐聊施濟勝具未暇學跏趺緩步大
明寺山光佳有餘郊原自春色物意如相娱習公四海
士豪氣編虎須邂逅偶傾盖清遊邀我俱相從得二謝
笑語寄歌呼
送大理金少卿赴闕以老成耆德重于典刑為
韻兼寄呈刑曹徐侍郎
霜餘日初杲遮留人擁道公來春向闌公去秋垂老公
當侍丹墀正人國之寶行行那得留仍視玉堂草
憶昔游成均千言談笑成傑立羣雋上少日騰英聲大
當持荷槖小當登蓬瀛戢翼久不振一旦朝陽鳴
全璧公之歸有識為嗟咨外祠三拜命歴歲艾且耆乘
流與遇坎道在他何知汪汪波萬頃未許兒軰窺
高山列松栢歲寒寧動色顔巷一簞瓢掩關養吾直紛
紛聲利場時勝時奔北袖手了不關昂然見全德
九重聖端拱慨念人材重澄清鴛鷺行拔尤鋤猥茸輔
郡與畿甸連歲拜殊寵付君天下平民冤自無壅
疇昔公何如盡讀天下書公今復何似未如張與于臯
陶當日語一一皆世模但令犴獄空安用高吾閭
澆風昔未殄向隅或不免上心天地心哀矜用中典卿
聯慎所付遂極天下選議讞聊小試經綸期一展
指日公旋登政席仍樞庭坐令貧病士少慰身飄零問
訊徐夫子起處秋安寧兩翁廟堂具那得長司刑
錢檢法及代期以詩告别因次其韻
昔年兩岸柳逢春正依依扁舟轉河曲風光隨處宜彈
指歲云何秋風橘柚垂折腰得斗粟未救臣朔飢儒宫
一何有惜哉壯觀隳采采池中芹亂葑迷漣漪蕭條住
槐市庭空蔓草滋丹艧墮煨燼草木含瘡痍永懷千古
人雜佩思報之我乃但便腹未免兒軰嗤斯辰况多艱
每懷廢晨炊疇昔請長纓唾手平龜兹西略收咸京北
伐空鮮卑坐令王室尊國風無黍離力微不辨此千愁
鎻修眉承惠謝微官一室投荒陂吴山險可攀吴水清
可窺勝概苦邀予投紱今去遲王孫定偉器尺璧無纖
疵枯棋屢賈勇佳篇仍致師一日不會面悠悠勤我思
大軸插牙籖細字攻毛錐朝廷羅羣公如君滄海遺勿
學貧賤交自比山林姿誓將友麋鹿終焉寄鋤犁况君
秀眉宇異世元紫芝新詩落我前醉眼眩珠璣言多意
無他戀戀新相知男兒各行役盍簮寧無時期君在歲
寒素心無自違君看千年栢豈憚霜雪欺慎勿倚市門
美貨當自怡懷璧忌暗投按劒古所悲吴門三年淹冲
天在一飛征塗加餐飯秋晚多寒暉求仙豈浪語渺茫
那可期行行快著鞭獻納黃金扉勿作兒女别淚下如
綆縻我方戒多語念念知昨非恨無錦繡段酬君黃絹
辭
七月二十日過王村幾到岸遇和中襲明舟回
相拉宿扵陳氏庵中蚊甚盛逹旦不能寢
畏暑肩暫息初凉戒我行王村去城市捷帆片時程到
岸纔咫尺兩君笑相迎回棹不自由劇談底裏傾却泊
紅蓮渚支笻叩禅扄闤闠未有此一見心眼清日暮山
蕭然風來竹有聲危亭仍解衣坐久太清生擕枕共席
地醉言強作醒蚊聲喧不寐談餘已窗明他鄉各蓬轉
易散難合并共居雖一溪相望南北城勝處偶同踐輕
去寧無情慇懃拂素壁留詩當題名
奉和陳德召遊惠山見寄三十韻
飛埃喜汚人餘事忌掛眼酒浪綠可親山光翠相挽折
腰素非願被面有餘赧從来萬事空此去百念滿恰憶
兹山遊判作經年款駕言隨所如歌笑為君莞洗耳聽
潺湲緩步踏&KR1132;嵼褰裳跨風磴捫蘿度雲棧禾黍豈離
離棗下初纂纂川原供遐矚筍蕨中去莧桃李傾城姿
松杉萬金産雪浪逗冰泉乳花浮玉盌相望一牛鳴不
憚四牡痯層閣神所宅敗簷我將館心求千佛印手罷
七年板勝槩何時無羈懷自悲澘小院昔徜徉東風未
暄暖夜語聯僧榻晨炊共華饌羊腸一分襟鴈背幾折
簡扵今懷舉桉過公倦開琖早知玉樹摧不如春思短
塵容久難贖樂事貧益罕佳篇分錦繡和氣回絃管差
肩招隱些下視廣陵散指蹤去路迷加鞭客情懶誅茅
行可卜鼓棹過幾返避喧諧良圖結隣得佳伴萍蓬豈
願餘斗筲未須算荒凉石逕深蹭蹬雲色晚歸鞅那得
遲霜鬢侵韋誕(與德召諸公遊惠山今五年矣死生離合何事不有吾德輝亦不意永辭泉下)
(今日讀德召新句悵然久之又念離索之餘賡唱遂絶勉強和呈迫扵韻險不能工也)
祝子權以詩見招勉繼其韻
總角嗜學問扵心期可收歲月如逝水倏忽二十秋紛
紛何所得俗士難與謀夫子四海士不數韓荆州摳衣
一嘗會頗輕萬戶侯祝子晚傾盖緩急仍同舟偉哉廊
廟器價高自難酬相從半周星會别嗟何稠班荆此話
舊落落志益修嗟我聞道晚僅脱兒女憂一斑幸時窺
稍知辨薰蕕執經濫同席得子真良儔安得身為雲相
陪汗漫游茫茫水東注百川皆亂流駑駘飽束芻市者
常易售借問諸夫子為功忌中休此語期同踐此外復
何求
送周元特侍郎守宣城
西風迎公來東風送公去尚欲留朱轓公行不可住無
酒對公傾有懷為公賦夫子文武資亦復廊廟具剛方
仰術業坦夷見襟度青衫試州縣機鋒微已露吾意有
不可萬夫挽不顧翺翔諸公間籍甚當時譽峩冠上烏
臺直諫汲長孺風雲千載合冕旒一言寤凛凛議論餘
可使淮南懼天威瞻咫尺政塗去跬步興逸頓言歸解
佩苕溪路湖山聊寄懷詩書尚温故中外豈不殊進退
自餘裕宣城唇齒邦望公來何暮我飢我顰呻公飯公
覆護舉首望旌戟指期詠襦袴平生觸邪手不難鋤弊
蠧雙溪疊嶂間按堵百無慮坐席豈容温當饋意久注
獻納念伏蒲謀謨懷借箸行矣股肱良歸作腹心助要
觀今周公聲名三吐哺便當侣䕫龍何止冠鵷鷺自念
接門墻連歲忘羇寓鷁首明當飛驥尾何由附幾日復
升堂青天披宿霧過鴈與來魚猶當奉尺素西去無多
程不誦陽關句
和何樞密題楚頌亭韻
山林與鐘鼎各了一世緣千年眉山翁生氣猶凛然菟
裘視陽羡賣劒將老焉此志空泉扄禾黍荒故園尚餘
種橘帖會有異世賢西清廣川公文翰鬱雙全新篇來
西樞句句清可絃廊廟須公歸寧容一壑專九重最深
眷每轉從諫圜絶唱今寡和惜哉坡已仙回視楚臣些
並馳爭孰先况復黃絹碑光耀荆溪邊此亭會不磨名
與兩公傳幾株羅瀟湘便覺饒風烟不比濯錦江榿木
須三年行矣凉飈起霜滿千崖巔香霧噴四坐滿引杯
垂蓮
同祝子權遊虎邱
出門迎朝暾入門餞夕陽豈願從吾駟聲名跨楚梁明
日聊與君褰裳陟危岡方舟轉河曲薰風度微凉細看
槐柳暗稍覺薝蔔香天高散霞綺雲淨呈天光梵宫占
地勝古木參天長禽鳥亦自得鳴呼聲激昂緩步信擕
笻清流足飛觴乃知聲利役脱去非無方所憐雄麗地
千年隴樹荒石頑尚莓苔劒逝寧光芒自今一瞬息江
山幾興亡我衰漸落寞樂極淚淋浪寄謝同心人無驚
鬢毛黃
志師自通州訪我扵儀真因擕之至長蘆留語
數日及其歸也作詩以送之
通州瞿曇師多扵雁鶩行吾常愛志僧謂之一鳳凰不
見十五載訪我大江傍留之固未遣載以荆州航相從
三日遊山晚松風長爾我豈其夢嗒然堯桀忘凌晨洗
一鉢束衣還故鄉為子植梧桐何時復來翔
舟過仁王寺因口占一首
平野綠遠近晴山翠縱横西風今日凉天意濟此行居
士十日病快意身已輕逢寺聊少憩山僧苦相迎豈為
餘事來泉石鍾吾情風生本何意松篁得之清向來城
市口無此笙竽聲坐久百念歇一雨秋意生所恨二三
子無懷可同傾少日戒客氣四十猶未平一事一錯誤
百年幾折肱不如謝公等窮山掩柴扄
鄭漕生辰代幾先作
至公無轍跡萬變歸諸正誰云學則然要在成以性我
公鍾間氣異禀剛且勁一毫不容私心境自澄映超然
是非表燭物眼常淨還將溟渤量一了百川競由來仁
者夀兹理天所命欲知椿齡永視此寬平政桂華弄小
春晚香適再盛年年幾望月影泛杯中聖尚書心如水
遠裔有餘慶(鄭相也)何以繼清風家聲南北鄭
戲李彦平李德卲
人生貴適意自苦良亦癡百年同夢幻富貴安所施我
生世緣薄疲弱不可支紛華豈不佳自覺心已辭歸來
時自笑撫手長嗟咨人生行樂耳勲業知何時兩李近
豪放高懷不少卑謫仙已云殁流風宛在兹平子韻絶
俗豪逸真吾師萬事一粲然不復論成虧邵公蘖菴下
操心常苦危易象魯春秋憂樂常相隨端居談利害羌
夷可鞭笞近亦能稍稍笑語隨兒嬉平居如二子廊廟
真所宜人豈不自省何必求蓍龜漫遊恐未免慎勿差
毫釐世事足反覆紛紛盡如斯錯固不足道誼也亦為
之請復銘座右政可為吾規前言戲之耳未來容可追
七言古詩
元宵微雨十六夜雨止見月
燈火千門競是日出戶黃昏雲抹漆夜光乘闇何處投
冷淡行人悵如失明朝風清天動色雲隂初若龜兆坼
須臾白盤升天東相如歸來更全璧
舟行用前韻懷祝子權
楊枝巧作腰支弱不分小桃紅入萼風光向人但嫵媚
客子那知行路惡短篷蕩漾晴波裏取次茶深酒薄薄
所思故人殊未來悲風為我生絶壑塵沙隔年不相見
結鄰空記他時約相看一字不寄將剰有新知豈云樂
眼前俗士敗意耳憶君歲歲空牢落炯炯眉目端可思
月照西廊暮雲廓
建昌守楊吉老得居湖州山間作亭扵上名曰
弁輝為長句以記之
白首苕溪幾我鄉青眼弁山如故友誅茅晚歲合巖棲
漂梗一生嗟浪走往往每來每太息去去一步一回首
簷楹之雄誰氏室基堂宜為後人有榮華謬作長久計
蕩盈要以仁誼守室空無人人不問天固遺公公信否
輪奐雅宜鳳池人權輿本自鳳池手付之勲閥可無憾
會與令名俱不朽雅懷卜鄰非卜居囂塵可暫不可久
新亭嶻&KR1110;城之巔佳致回環天所就與山似有他年約
相嚮每為長者夀碧鮮蒼潤被草木煖翠晴光排戸牖
時復一觴澆磊磈下視羣峯皆培塿乃知韞玉山有輝
更覺看山公不負向來曾試西垣策只今聊綰南豐綬
胷中水鑑極涇渭筆下瑰辭粲瓊玖傾盖視我平生交
曳裾陪公衆客後喜見成都宅一區恨無負郭田數畆
去住還當慚二老窮獨已復成一叟門前剥啄非他人
我來問字不載酒
陳行之得之因震澤舊居闢小閣面列洞庭山
客有名以尊經者江都仲某為長句以紀之
洞庭之野排千巖陳子卷簾非愛山震澤之流清沒底
陳子凭欄不觀水傑閣横空一事無終年傳習唯父書
迺翁平時束五傳絶人偉論驚諸儒至寶不受久埋沒
近者私記刊吴都搢紳駢肩快先睹一言價重百車渠
正派源流要有自二難秀發名家駒少小辛勤門戶計
皇天有知子不孤扵今三十五經立亹亹雄辯來起予
不但家法傳羣紀經學當與心法俱溪山相對無浪語
寶此一編時卷舒自憐早歲已漂泊迺翁邀我來僧廬
扵今壎箎弦誦地當時從容談笑餘契闊死生三十載
萍浮蓬轉常﨑嶇子能箕裘萬事足其他得喪争錙銖
凛凛清氛端可想神遊髣髴歸來歟
避暑報恩觀
萬家九陌車塵中丹甍碧瓦真人宫回廊小院略具體
清風爽氣無能同殿簷密有杉松護炎蒸縱酷來無從
偶因謁客凌晨入歸逕往往侵昏鐘道人坐穏知樂否
我生半世猶飄蓬茅簷與此異寒暑分毫不透東南風
外舅莊子尚生辰
荆溪之山環千峯摩空巉絶相争雄與公萬仞俱壁立
祇有爽氣蟠胷中荆溪之流碧滿野寒光秀色兼天瀉
與公雅量相對清更覺波瀾來筆下高門懸弧此日生
少年揮毫敵兩京當時紫宸初射策玉色臨軒知姓名
一旦横經向儒苑鳳掖鑾坡去非遠如今高臥尚琳宫
主父嚴徐見何晚向來皂盖先一州龔黃已往無此流
旰食我皇收士急未容獨樂林泉幽華堂宴笑春風裏
水綠山青助公喜三槐功就却歸來夀如此山如此水
代人上師垣生辰三首
玉帶金魚衮繡光維垣一旦侍君王垂紳廟堂調玉燭
能使天公時雨暘疇昔干戈歲屢歉扵今萬室盈倉箱
天心人意若相語問公何以廻穹蒼天惡人心二三德
公惟一德妙贊襄夜半熟視璿霄象紫微列宿相熒煌
甘露醴泉不足瑞但欲歲歲占農祥物阜人嬉了無事
斯民擊壤君垂裳時時公亦憩傑閣萬物欣欣春晝長
當時尹躬似今日但欠昭回雲漢章
天寒歲律今峥嶸御街鐘鼓天初明近臣日報君顔喜
問寢慈寧聖主情萬年洩洩融融樂此事無與凢公卿
父老問某何臻此天子用孝公用誠向來瞻雲一萬里
鴈書不到江南城初决和戎盖公策來歸騶馭人歡迎
九重日奉天下養禁苑蟠桃春自生當時若用他人說
至今未見風塵清前代功臣豈不有未有髣髴公勲名
封人考叔陋籌策區區但捨君之羹
化工作意辦春來斗柄明朝後日回東風先到江南岸
江山濯濯無塵埃靈光葱葱隨處有夜半兩兩明三台
天遣異人為時出要作霖雨澤九垓明堂藉此一柱壯
他山之木皆凡材如今國勢盤泰華向來天步屯雲雷
歲歲年年競是日人人争欲持夀杯天知調羹付公手
江梅不為他人開長生唯在一清淨别無方丈并蓬萊
沈正卿得男以詩慶之
迺翁壁立千仞餘迺翁摛章錦不如英風雅韻來無盡
川媚還復生明珠華堂寧無侍巾櫛娉婷試問誰家姝
嬋娟深鎻人不見忽驚清曉懸門弧聞是高秋生驥子
充閭喜氣相縈紆大父大母顧之笑迺翁再拜為親娱
公家餘慶得英物渥洼自有名家駒摩頂尚記前生誤
墮地舉手一笑俱夙習如斯定夙寤少小便應傳父書
公卿衮衮自今始行矣家慶端可圖佳辰清樽來賓友
母愛子抱集坐隅臭味芝蘭席上客為公贊喜容歌呼
我衰我倦毋多酌老矣醉倒須人扶留取明年會湯餅
要看徐卿第二雛
五言律詩
詠竹
自結高人伴雅無俗士緣驅之傍城市勁節非所便未
論傲霜雪試欲藏風煙願留舊青眼歲晚相周旋
遊靈巖詩
古寺青楓外平湖暮靄西亂花經雨薄冷蝶趁人低俯
檻留連語聽禽自在啼風光兼客恨樽榼故須擕
移舟晨鼓鬧泊渚暮鴉盤夾岸柳渾暗横軒梅半殘最
憐春日薄猶動客衣寒樓外西風急雲湖看湧瀾
舟行再用前韻
一棹苕溪去千門榆火新老來猶是客病起怯逢春儒
館妙人物吟毫泣鬼神平生經濟業勉矣正逢辰
行藏那用卜皺面不重紅又作都城别長懷國士風折
巾從有道斗酒對無功一夢何時續南窗笑語中
覺華山居三首
竟日人聲斷空山一二家猶憐中夜雨不礙曉來花健
飯蔬如肉衝寒酒當茶飛潛各有性貧樂付天涯
舊雨無人到非緣今不來蔬盤春後足經卷粥前開燕
語緣人去禽聲逐夢回勤披頻得句隨量日持杯
倏起郊扉念亟回朝市轅君恩如父母山迥亦乾坤援
筆醉醒語擕笻前後村是非襟度外客至總休論
歲晩泊姑蘇用吕居仁舍人韻二首寄孟信安
斷岸留孤棹層臺聳近城鴈傳他邑信鷗背去年盟幾
片雪多思一枝梅有情何人在樓上吹笛暮寒生
睡穏窗遲曉愁多鬢易秋秪堪浮小艇不擬上西樓無
盡江山景須陪杖屨游一區何日辦孰為我公留
泰興道本上人少時頗留意詩律已而徧歴諸
方卒無終歲之寧今垂五十矣自淮鄉過余扵
吴興翌日來辭曰道本欲自越趨天童或自温
趨江心問道扵覺了二士(覺為横智了為真歇)願聞一言
為書五字詩以送之
芒鞋亦良苦歧路不曾休句律可青眼宗風已白頭舌
端頻自味心外更何求欲寄明年信温州定越州
韓侍郎
帶礪元勲後熊羆吉夢初祥煙輝戶牖喜色動門閭丙
魏功行致韋平慶有餘願言椿算遠二十考中書
社稷中興際朝廷憶老成我公傳祖烈美譽冠時評相
業光三世官聯且貳卿宸心方眷倚行慶秉鈞衡
送致政節推朱子發歸無錫二首
白髮倦場屋一官初自娱幡然掛章紱遽作卧江湖耆
舊添佳傳都門續故圖會當垂不朽名與惠山俱
雞栖朱伯厚來葉尚多賢吏案儘紛若心田正坦然林
泉誰共樂衣鉢子能傳會有蒲輪到朝煙夕靄邊
送泉州周尚書
閭里推耆德門庭只故居綺羅看富室丹碧衒新廬潤
屋寶非璧滿車家有書功名宜歲晩帶玉綴金魚
常若侍君側寧論去幾程政須懷宿望寧得殿名城執
手欲何語䛕公恐不情斯民艱食甚第一勸春耕
得譽今銓筦飛聲自諫垣久知蒙帝可不敢喪吾存切
切道涂喜勤勤指顧言我公今氣貎猶是舊攀轅
别公今夜月恰可一庭方勇往先過建徐行不到漳同
時三郡樂指日四時康勝地豈云遠吾當騑乘黃
身外從紛若胷中固卓然險夷唯故步舒卷只遺編錦
繡文千段珠璣詩幾聯我公今愈健筆力敵中年
送張持國省幹歸山隂三首
臭味張公子生涯類我貧又為兩鄉夢看即一朝紳洗
眼千巖秀抽身肥馬塵他年乘夜雪從子剡溪濱
稠衆相從地無言意已傾余方厭藜藿子肯扣柴荆短
棹起歸暮長亭如别情回頭聽羌管拍拍喚愁生
埋輪賢使者重席老先生一别遽多歲相望無幾程到
家乘暇日為我話深情欲寫相思語昏花字不成
送劉大諫赴漳州四首兼寄建州太守趙左司
海内聲名滿溪頭且寓居曾來非俗客亦愛是吾廬遠
道勤為問平時懶作書郡樓閒極目細看北來魚
南國踰千里西風幾十程凌寒初引道投老試專城貧
賤荷公意分擕如此情書來何處問南浦寄深耕
胄甲漢中壘聲高昔諫垣幾年清議在萬事此心存臨
遣再三意褒嘉數十言疾驅公未可半路趣回轅
安穏甌閩路介居天一方雙旌誰出守八郡莫如漳日
月中天近風霜去路長相知惟白首端冕拜清光
代人上叔母張氏生辰三首
雲漢良辰近秋風一葉初祥光連戶牖喜色動門閭蘋
藻儀無間芝蘭慶有餘仁人宜上夀不必問瀛居
仙閥流芳遠吾門襲慶長萱堂今夀考樞府昔輝光玉
樹諸郎秀金花寵命昌欲知椿算久辟榖有家方
憶昔觀光際温顔獲屢親奬提煩叔父駑蹇負前人幸
會逢今日飄颻愧此身捧觴陪子姪深覺仲容貧
