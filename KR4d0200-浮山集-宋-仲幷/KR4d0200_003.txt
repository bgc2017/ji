浮山集卷三宋仲并撰
五言排律
用孫仲益尚書韻二首呈孟信安
士仰韓門重身高謝傳班文看輝北斗人望起東山絳
灌庸奴爾臯䕫伯仲間自天芝檢下指日衮衣還片語
鳴丹鳳羣争息左蠻時雖容下客勝處一窺斑
慷慨安周鼎從容却郢兵馳心子牟闕袖手闔閭城前
箸陳天陛先聲震敵營寰區望彌切樞筦寄非輕行有
絲綸詔寧終鷗鷺盟一舒經世策遐邇頌昇平
鄭漕生辰
象緯祥光動門弧瑞氣盈小陽春在序幾望月偏明他
日三千牘清時九萬程名因使粤重功自備吳成偉量
溟波闊竒詞錦段呈褒揚看唾玉輕重倚提衡松栢真
難老芝蘭足後生筍班行趣召金帶已先横内史言何
美(謂鄭當時)尚書心自清(謂鄭崇)祗應南北相(謂鄭絪鄭餘慶)重振舊
家聲
唐大夫生辰
氣轉初寒候祥開既望辰應時来鸑鷟占夢獲麒麟盛
德圭無玷高才竹有筠胷襟藏巨壑人物妙洪鈞使者
光華遠朝廷寵數新鵬程九萬里椿幹八千春鼎鼐虚
前席風雲即要津黑頭紆衮繡天意在斯民
陳漕生辰代楊文作
六管陽初復前宵月尚圓長庚俄夢李崧岳故興宣國
使新恩數忠臣夙眷偏節龍開遠目衣繡聳華年日月
聲名起風雷號令傳自應威動岳曾是力回天相國關
中粟尚書地上錢委藏淹府庫飛輓亂車船南獠元歸
地西方正拓邊定知新將飽尤頼我公賢赫赫蘭臺舊
飄飄鳳沼僊終焉還魏闕聊爾駐荆川曲學聮珠履非
才汙彩牋千秋期鶴夀萬里附鵬騫
耿憲生辰
象緯祥光動門弧瑞氣纏秋来孤鶴健霜近古松堅鄰
境兵戈盡新恩雨露偏軺車猶問俗寶帶獨優賢投筆
男兒志封侯烈士年老成端可恃終冀勒燕然
五言絶句
對竹
嶔岑何處峯来伴蕭疎竹悠然方丈間寄此千里目
假山
峯間碧琅玕清風五月寒欲題無好語支枕卷簾看
七言絶句
官滿趨朝留滯吳門即事書懷十首
十載錢塘雲漢間江聲夢裏聽潺湲他山縱染千尋碧
不似西湖一帶山
水邊梅柳倍精神總趁晴天作好春多謝東君惜花意
不教風雨廢芳辰
小樓嶻嶭亂山横獨倚朱欄度晩晴忽聽如簧語音好
祗緣高處最宜鶯
枉費花工着意催漫山桃李總非材要令千古芬香在
能作和羔自有梅
花逕風来百樣香捲簾春水綠池塘如今萬事銷磨盡
四卷楞伽味最長
春服何當詠舞雩鳳池今是魯真儒向令未解邊城戍
能對東風一笑無
錦帶吳鈎輕薄兒三三五五競花時太平樂事從誰得
費盡經綸爾不知
門外煙花看不厭東風故為客開簾如今樂極思疇昔
長是春深未解嚴
燕羽差池何處歸銜恩春傍主人飛定須借與一巢穏
十載飄零事事非
裁剪羣英荷化工閒中無計答春風自鋤花徑平如掌
要使荆榛一掃空
平江守禱晴即應時近元夕矣寄呈五絶句
丹邱雨裏看春回密霧濃雲撥不開怪底寒忩烘曉日
朱轓親禱梵宫来
投曉家家笑語聲夜来風促雨如傾都緣默禱胷中久
一瓣香㷊喚得晴
梅經多雨玉飄零就有殘枝困未醒安得吳儂不歌舞
滿畦扶起麥青青
東風吹斷雨如繩一夜仍開曲沼冰便試元宵強半月
孰知天意欲催燈
安排燈火作鰲頭人樂公来再有秋轉雨作晴談笑事
他州誰得似吾州
夜抵德清縣偶題
溪山奪目壯哉縣風露侵肌老矣身斷岸横舟偏得月
小橋曳杖不逢人
再過宜興舟中見芍藥數枝憶淮鄉此花之盛
為之悵然輒成三絶
故眼相看未作疎平生風味是吾廬娉娉裊裊誰家子
浪說傾城總不如
少時暮暮復朝朝一水相望恨未消岸曲横舟試回首
隔簾斜立數妖嬈
却是溪頭消息真故園十載漫風塵如今不問黃樓子
淺白輕紅自可人(淮鄊芍藥號黃樓子者最勝邦人重之)
薄暮遊潘登仕園園有堂三間榜曰一枝盖湖
公樞密兩取莊周郄詵之語既以嘉潘亦以勉
潘之二子因用其意各賦一絶
斜忩短屋傍殘暉宴坐蕭然老布衣枯淡生涯一枝足
世間驚鵲誤南飛
玉樹郎君兩白眉照人英爽自兒時迺翁可笑太多事
繞舍春風千萬枝
蕪城
鶯歌燕語戱晴暉日暮行人緩緩歸十里蕪城春色晚
回頭往事已全非
有客来從陽羡聞元績離家已月餘由崑山過
臨安桐廬計今合歸矣元績當不惜迂路一訪
僕於苕霅間也戲為一絶招之元績純孝人每
在道念親殊切
風露侵人曷往哉白雲飛處棹徘徊平時識面盡經過
莫為茅簷偏不来
感時
傷春那得易為情世味年来一一更馳馬彎弓今日事
儒冠深覺誤平生
忽傳羣盜下淮瀕又逐黃州韓使君却望長安在天上
愁看天際有孤雲
晚坐和韻
急雪逢春易作晴窮閻猶復斷人行公家何在欲乘月
夜半扁舟不隔城
好月侵階已十分太清不受一塵昏今宵定自梅花發
疎影横斜何處村
篇篇振玉妙玲瓏字字春風和氣中安得居家無一事
搜吟日日與君同
醉眼全醒病亦醒虚齋危坐聽無聲錦囊欲報清新句
自笑常談只老生
城東韓李城南趙欲往從之道阻長與(去聲)我詩盟煩借
問角弓永好願無忘
次韻病起二首
不妨佳句太頻頻還得愁中眼漸明好是維摩病初醒
又將口業起紛争
聞道車書未一家平時苦苦念京華新来忽得幽居味
竹屋茅簷政自嘉
送閻少隠同其弟伯子宣子赴試淮南為一月
之别某以病起不及餞送為三絶
二難晚出材無敵老將從来勇冠軍一月望公三捷至
秋風不惜暫離羣
街頭日夜催槐黃去去歸帆如許忙我病公行欠巵酒
少遅飲至共傳觴
扛鼎拔山誰長雄八千號數誇江東公家子弟又可用
要與父兄成大功
題章伯深臞怪圖
竹戶茅簷一逕斜清樽黃卷定生涯溪山勝處春長在
却放朱藤一半花
杖策山隈亦水濱閒中未害飽經綸何曾寂寞嵌巖裏
慣著風流廊廟人
畫枯木
乞與空齋伴我閒風霜諳盡各蒼顔不妨黛色凌雲榦
蟠屈生綃尋尺間
次韻耿薦可催菊三首
黃花應自惜離披欲放清香故故遅病客高眠防不肯
賸裁好語報花知
銜杯采菊久尋醫白髮蒼顔漸可期凖擬新来強作意
又從愁裏過花時
年来花意亦難猜陶令東籬獨未開伴賦落英吾豈敢
狂言聊復為君催
黃兵部生辰
中朝人物競推先富貴前塗看永年九萬里程飛正遠
八千春幹久彌堅
南國初持使節回斑衣仍把錦新裁大椿更向萱堂祝
長到春来共夀杯
蚤歲蜚聲應宿郎至今雞舌尚含香未應駟馬誇流俗
只為慈親樂故鄊
地上泉流府庫充艱難天與歲時豐他時若論關中漕
合數蕭何第一功
詩餘
憶王孫(秋閨)
庭梧葉密未驚秋風雨瀟瀟特地愁愁緒如絲無盡頭
思悠悠悵望王孫空倚樓
點絳脣(贈外孫猷)
秀出羣兒柳眉濯濯春庭院不親歌扇弄筆勤書篆
翁已無能老退慙頳面欣同宴坐来喜見痛飲驚無算
浣溪沙(春閨即事)
淡蕩春光寒食天玉爐沉水裊殘煙夢回繡枕隠花鈿
海燕未來人鬭草江梅初過柳生煙黃昏疎雨濕鞦
韆
前調(示孟氏女)
舉案家風未肯低清心端自秀深閨芝蘭玉樹寧馨兒
蚤歲女禪靈照女静中經卷手常携聲名要與斷機
齊
又
雅稱詩人美孟都清新幽韻比来無新来學得繡工夫
經卷但知從阿母醉来翁已要人扶尚能把盞勸屠
蘇
前調(和李達才韻)
說似當年老季倫君家雖富客常貧何曾一笑任吾真
酒滿罷留天下士詞新空賦坐中春誰能絶筆更書
麟
菩薩蠻(和趙有逸坐上韻)
宛如姑射人冰雪知公不負佳風月莫放漏聲殘清風
生坐間賞春心未足翦盡尊前燭此樂自難忘一觴
還一觴
好事近(宴客七首時留平江俾侍兒歌以侑觴)
二陸起雲間千載風流人物未似一門三鳳向層霄聯
翼貞元朝士苦無多公今未華髮重向紫宸朝路立
鵷鸞前列(右朱參議)
今古滿胷中韜略一時人傑高臥谿山好處遅十年齋
鉞朱轓休傍武陵溪梅花記曾别蚤晚殿前歸侍總
周廬千列(右劉鼎州)
淮上五分符名在圖書東壁坐對書成多暇寫青箱千
帙一杯先為祝東風丹詔来朝夕何處稱公揮翰定
北扉西掖(右鄭直閣)
閥閱盛中州冠冕共推華族耐久松筠交契更襟懷金
玉諸儒皆自愧盧前小試暫符竹行看世官入踐繼
西樞前躅(右盧楚州)
分手又三秋猶記花時歌别每念征帆歸晚誤五湖風
月清江休望使君来指日趨天闕壻玉翁冰相映看
紫薇花發(右朱臨江)
襟韻絶&KR0655;塵炯炯夜光明月合是紫荷持槖侍丹墀清
切暗香疎影想公家人與梅超絶酒罷帝城蚤去占
百花先發(右林刪定)
今雨幾人来冰霰更凝寒色門外車多長者頓光生蓬
蓽繽紛飛雪更初梅特特為留客惟恨坐無華饌只
平時真率
憶秦娥(木樨)
隈巖側怪生小院香来别香来别嫩黃細細商量齊發
佳人斂笑貪先折重新為翦斜斜葉斜斜葉釵頭常
帶一秋風月
畫堂春(和秦少游韻)
春波淺碧漲方池池臺深鎻煙霏緩歌争勝早鸎啼客
忍輕歸合坐香凝宿霧墊巾梅插寒枝漸西蟾影漾
餘輝醉倒誰知
大聖樂令(贈小妓)
荳蔲梢頭春正早斂修眉未經重掃湖山清遠幾年牢
落風韻初好慢綰垂螺最嬌小是誰家舞腰裊裊而
今莫謂春歸等閒分付芳草
浪淘沙(贈妓)
趁拍舞初筵柳裊春煙街頭桃李莫争妍家本鳳樓高
處住錦瑟華年不用抺繁絃歌韻天然天教獨立百
花前但願人如樓上月三五團圓
又
傾國與傾城裊裊盈盈歌喉巧作斷腸聲看盡風光花
不語却是多情家近董雙成三妙齊名誰教蜂蝶漫
經營留取無雙風味在真是瓊英
前調(即事)
草聖與詩餘清韻誰如生綃團扇倩誰書月湛素華天
似水深院凉初人散晚鐘疎後約還虚良宵忍放枕
鸞孤要得相逢除是夢有夢来無
鷓鴣天(為鮑子山侍妾燕燕作)
小泊横塘日欲斜一枝猶有未殘花幾年燕子無消息
今日飛来王謝家歌水調韻琵琶聲聲都是怨年華
釵頭杏子今如許翦燭裁詩莫問他
前調(贈外孫䕫)
間世麒麟降自天光輝列宿燦初躔他年身致䕫龍列
少日心存翰墨邊簪綵筆照金蓮詞華當使思如泉
未論聳壑昂霄事且與衰翁慰暮年
驀山溪(有贈)
冰清玉映自是閨房秀十里捲朱簾好紫陌家家未有
天然情素高壓一城春花艷麗日精神梅韻腰肢瘦
曲屏虚幌枉著鴛鴦繡不是不相逢淚空滴年年别袖
從他蘭菊秋露與春風終不似玉人人一片心長久
水調歌頭(趙制置見招歸用東坡中秋韻以見微意)
華棟一何麗移下小壺天幾多曲房新戶縹緲似當年
曾是使君風度元有胷中邱壑六月竹風寒一洗筝笛
耳歌舞粲筵間座中客醒復醉聽無眠已回歸夢猶
復嫋嫋記清圓尚想飲中僊子来處餘香飄座勝韻此
雙全為寄月華語難與並嬋娟
芰荷香(中秋在毘陵不見月作數語未成後一日来澄江途中先寄趙智夫)
醉凝眸正行雲遮斷澄練江頭皓月今宵何處不管中
秋朱闌倚遍又微雨催下危樓秋風空響更籌不將好
夢吹過南州浮遠軒忩異日到山空雲净江遠天浮
别去客懷無頼凖擬開愁冰輪好在解隨我天際歸舟
何須舞袂歌喉一觴一詠談笑風流
八聲甘州(木樨和韻)
正西山雨過弄晴景竹屋貫斜暉問誰將千斛霏瑛落
屑吹上花枝風外青鞋未熟鼻觀已先知撓損江南客
詩面難肥兩句林邊傾盖笑化工開落尤甚兒嬉歎
額黃人去還是隔年期渺飛魂憑誰招取頼故人沉水
煮花甆猶堪待嶺梅開後一戰雄雌
念奴嬌(冬至夜作)
灰飛嶰竹慶羣隂消盡新陽来復雲物呈祥連瑞靄煙
氣紛紛馥馥紫陌香衢朱簷影裏羅綺花成簇嶺梅驚
暖數枝争綻寒玉有人裊裊盈盈今朝特地為我新
粧束嬌倚銀床添繡線長喜修眉舒綠不道多情錦屛
羅幌難得歡生足誰知今夜玉壺銀漏偷促
前調(和耿時舉賦雪韻)
江南春早尚餘寒門巷楊花飄逐一色初梅開盡也不
數芳園紅綠珍重騷人幽懷分寄高韻歌黃竹六花羞
避滿牋凌亂瓊玉應念有客長安履穿東郭無與憐
窮獨鼓櫂前溪非興盡寒怯水棲巖宿咫尺君家瑶田
無徑冰柱排銀屋甕頭春到喚回晚夢清熟
前調(王守生辰)
金縢事業慶丹青千載勲在王室聖主英明平萬國天
産非常人物嶽瀆分靈熊羆符夢五百年方出致君堯
舜要須純用經術須信鳳閣仙人風流文采藹家聲
如昔獻納司存持禁槖合歴三臺清秩倦宿承明乞麾
臨郡暫綴金閨直五雲深處一星今在南極
瑞鶴仙(春日詠懷)
試六花院落正柳綿飄墜因風無著吳王舊城郭記烏
衣門巷小橋簾幕他州寥索漫等閒桃英杏萼認幽香
来處羣芳盡掩蕙心先覺行樂燕雛鶯友浪語狂歌
休休莫莫蘭房繡幄添新恨念前約殢十分芳景十分
春意休惜十分共酌任十分吹老寒梅戍樓畫角
水調歌頭(浮遠堂)
静練平千頃華棟俯中流凌晨畫戟来看宿雨斷虹收
八九胷中雲夢三千筆端風月無處快凝眸笑詠一堂
上揮麈氣横秋俯危欄紅日下暮雲稠無窮偉觀祇
應天意為君謀容我時醒時醉獨泛微煙微雨浩蕩逐
輕鷗不羡岳陽勝丹碧聳層樓
念奴嬌(同上)
練江風静卧冰奩百尺朱欄飛入江遠浮天天在水水
滿半天雲濕白鳥明邊青山斷處眼冷江頭立月明潮
上葦間漁唱聲急幾度吹老蘋花野香無數欲寄應
難及天借詩人供醉眼尊俎一時收拾竹裏行厨花間
步障風雨生呼吸酒闌歌罷釣船先具蓑笠
