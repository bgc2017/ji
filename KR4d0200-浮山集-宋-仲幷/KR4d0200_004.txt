浮山集卷四宋仲并撰
奏議
蘄州任滿陛對劄子
臣聞聖人之言萬世之法也雖甚愚不肖可以終身服
行雖賢且智不可一毫加損臣不佞陛下曏者使臣承
乏淮郡陛辭之日告戒丁寧謂邊郡與中州不同且申
敕之曰其治貴簡大哉聖人之言乎臨下以簡二帝之
極治居敬行簡先聖之眀訓區區焉每事務為煩碎而
不求至當之歸則民滋不安事益不濟施之一家且不
可况敢施之一州又可施之邊陲乎臣佩服聖訓朝夕
在是二年之間雖至蒙陋獲以理去此陛下父母之甚
慈訓誨之眀效也臣今再望天墀願紬繹貴簡之義復
以為陛下獻竊惟淮甸之民自頃離兵革今四十年餘
賴陛下仁恩德澤生存長養愛撫備至然臣今視之田
萊之荆榛未盡闢閭里之創殘未盡蘇兵息既久而瘡
痏或尚存年豐雖屢而啼號或未免鋤耰耘耨皆僑寄
之農夫介胄兵戈皆烏合之士卒市井號為繁富者纔
一二郡大槩如江浙一中下縣爾縣邑至為蕭條者僅
有四五十家大槩如江浙一小小聚落爾衣食無以自
存追胥有所不忍不以至簡臨之其不鳥竄鼠伏捨城
巴而他之者鮮矣益仰聖主之眀見萬里之外如此臣
愚伏望申發德音明諭至意深戒郡縣咸知貴簡之實以
牧養小民為先以清心省事為本以勸課農桑為最無
他術也一本於簡夷則民安且樂郡以無事且使聖主
一時之言為萬世守邊之法不亦善乎若夫含糊萬事
優柔不斷宜速而遲坐失機會當斷而止無意事功詰
之則曰吾方貴簡云爾此公議所不與而夫子所謂無
乃太簡云者徇名失實去本遠甚人當有受其弊者有
一於此伏願聲言其罪必罰無赦以謝斯民取進止
第二劄子
臣聞兼天下之智則智無不燭合天下之謀則謀無不審
帝王端拱一堂而坐照四海舉無遁情用此道也臣竊
惟陛下日御便殿躬覽萬幾雖祁寒隆暑曾無怠容監
司郡守異時門辭而往門見而來如是止矣陛下臨御
凡曰分符持節奉命而行與既滿秩而歸皆得從容歴
丹陛奉玉音殆旦旦如是臣子之至榮極幸也人人晝
度夜思咸欲自奮以裨聖治之萬一豈無芻蕘之言上
契冕旒之聽者然人才實難既不能一一盡善往往或
不思本職泛論其他迂闊者為落落難合之言不切事
機下焉者瑣瑣碌碌初無深計遠謀殊失聖朝咨訪之
本意甚無謂也夫治道之是非邪正聖心固已洞逹無
遺所欲聞者四方之利害得失爾臣愚欲望睿慈眀降
詔旨自今監司郡守滿秩而歸各許眀言所職與今日
所見所聞某利可興某害可除某所之某弊當革某所
之某蠧未除一一條陳盡言無諱不尚文詞不貴枝蔓
庶幾千慮有補毫分且使羣臣平居舉無他念常存心
於職事間思以報上若夫獻納論思講眀治道近臣之
任非疎遠所敢知取進止
書
上宰執書
某竊見嘉祐初忠獻韓公為樞密使嘗言國朝機要文
字盡在密院歲久散遺蠧朽多所不備請差官於諸房
討尋編錄一本進内一本留樞密使廳以備經久之用
於是編集自建隆以來以歲月先後事類相從書成上
之為千一百六十二册韓又言嘗任河北見祖宗所下
詔令皆契丹未講和以前經武禦戎之事請下本院編
錄於時再集端拱以來宣勑劄子為六十卷又熙寧中
密院乞將祖宗以來法制所宜施行於久遠者刪取大
旨著為畫一及聖政釐革條章以次紀其事曰兵制曰
馬政曰邊防曰敵人曰屬國曰城守曰器械曰捕盗曰
選材曰責效亦各以事類相從如兵制一門凡招揀屯
戍訓練之類皆附見焉其他類此詔以經武要略為名
仍令逐門各留空紙以備書載將來處置事件仰惟祖
宗創業垂統經武禦戎成算大定昭若日星貽厥孫謀
著在方册垂億萬世可舉而行宜乎累朝加意編纂常
懼散佚今閱歲滋久不但散遺蠧朽如韓所云盖殆無
片紙存者某重惟韓所見祖宗詔令皆在契丹未講和
以前又如要略所列七門皆今日急務與其泛求他人
之議孰若一遵祖宗之詔訓耶欲望就委樞密院官屬
如嘉祐之所編千一百餘册與宣勑劄子六十卷及經
武要略之書搜訪全編上之御府各以一本留三省及
密院若又自熙寧以後至於今日凡措置邊防兵制等
事宜可以附載要略者亦委令講求編摩次以歲月要
在悉備官有替移後來者相續編纂成書使祖宗英略
睿謨與一代成憲粲然復見於今可傳於後實天下幸
甚其間有利害切於今日當即施行者令編次官備錄
首尾節次申三省樞密院言或可採伏乞鈞慈詳酌施
行
序
原弊錄序
務曰雜買場曰雜賣至猥局也官之監臨於此至賤有
司也以賤有司而理至猥之局事捄過目前得無笞罵
足矣書之於册若奉一大事然豈不陋且愚哉雖然賤
有司之意以謂天下之弊自其微者察之則其弊易見
凡百有司唯至賤者乃事事親之則其見也審上之人
因賤有司所察之微而移以察其大者又因其所見之
審而將事事加審焉此錄或有取也若止以曰雜買曰
雜賣觀之而已非賤有司意也無庸觀也名曰原弊而
私竊叙其意焉
贈筆工序
書不擇筆非至能書則至不能書者也余平生不知書
法見筆輒書未嘗敢擇以故筆工精否優劣亦懵然不
能等級差次之今日試某人筆則雖予之至不能書亦
知其為工知所擇矣
䟦
䟦蔣穎叔兄弟與其姪宣卿詩
乃知貧賤别更苦吞聲躑躅涕淚零此少陵别其姪勤
詩也出守吾家姪殊方此日歡此宴忠州姪詩也嗣宗
諸子姪早覺仲容賢舊諳疎懶叔須汝故相攜此皆寄
其姪佐詩也每誦其詞見其於猶子勤勤親愛之蓋不
啻其子可以見少陵孝友有餘仁厚之至也大師蔣公
賡唱二詩其得少陵之心乎唯二父能知龍閣公於少
時龍閣公不負二父之知於今日此詩尤可傷也少陵
諸姪其後不皆有聞而龍閣公出入踐更顯名當世過
少陵諸姪遠甚亦見二父於猶子中非苟親愛之如此
題吳興沈師所藏米老帖
此老無恙時此帖家家有也今墓木不啻拱矣鑒逢眞
主價長千金流落人間者眞太山一毫芒今日見此帖
病眼頓醒展玩久之因語冲虛師其亟由間道以歸非
余勉同忠恕法當没入也
記
後樂堂記
宣和二年十月敵起清溪入睦入歙入杭蹂十州之地
間以兵圍信不克天子為出禁旅付大臣討平之初青
谿民阻山為暴吏不得制寖劇部使者不以聞益放兵
無所忌至攻府寺略人民由是東南皆警時守州令邑
者疆比壤連無一人奉尺書為朝廷言者獨信州王君
曰敵興篁竹間不旬日其鋒如此勢非可以朝夕破者
今不百里俯吾境萬一不戒如吾民何即斥金帛募士
增陴浚湟修戰鬭具按蹊隧所通者二十餘所悉以兵
戍之用通守王侯策起其屬高志臨付以軍政條便宜
章十餘上且以計策告當路之用事及城守者十二月
敵覆浙東軍張甚頃之焚婺源開化屢以兵偪信知有
備引去正月攻江山常山殘之於是繚信境數百里皆
為敵區君居其中部勒諸將益嚴與王高二侯戮力締
謀屯韓巖以扞開化屯館頭以扞常山屯竹巘以扞江
山率深溝固壘日揚兵境上為不可測者獨柳家都不
為備匿精甲數里間志臨以親兵仆旗鼔踵其後敵果
虞三戍之衆不敢犯二月既入衢則鼔行寇柳家都營
險峙粻益毆人為兵欲必舉信初以偏師嘗我克之已
而盡銳攻號十萬志臨出竒兵鏖擊果大敗拔營去追
奔數十里焚蕩俘馘至不可勝計縳其偽統軍以獻因
分其兵為三一自韓巖復開化一自館頭復常山一自
柳家都復江山長驅迅卷遂復衢州敵之在他境者皆
望風遁去東南以平於是天子下詔曰信州愈斬敵有
功其進職若官殊等通守舜舉亦裨贊之良也增秩次
之而以志臨為衢州君與王侯既相與侈上之賜而喜
釋於守城之勞也迺築堂二曰示喜曰後樂而書其本
末來請某曰天下之事所貴於智者以審於禍福成敗
之幾而圖其大者區區一時勝負之功不足議也方敵
奮於承平百年之餘民不知兵吏不知守獨君察於幾
微慨然以書抵在位者或非笑或怒且排詬之卒之無
一不如君策及情見勢屈而向之為吏者方狃於故常
曰吾知謹簿書期會而已吾書生也何以兵為選懦譸
張爭為完軀保妻子之計視刈其民如草菅然而無以
善之曾未有奉一州六縣無秋毫之失歸報天子如君
者而余顧以為區區一時勝負之功者誠以信於江南
為四塞地使遂其吞噬之心西搖撫南闚建北擾宣饒
則雖磨以歲月未能遽下也唯君以方千里之地屹然
於横流奔沸之中扼其吭笞其背使氣奪力殫不能尺
寸進卒夷其衆當是時並江循海三路三十餘州皆堅
壁清野倚君為重則君之建立為何如哉是宜天子差
功第賞書君令甲而信州之名一日暴於天下則斯堂
之以喜樂名者君與信人果得而私哉君通經術長於
吏治所至皆可紀始君之至州無十日之贏既二年而
鏹腐粒陳以之賞功募士調兵食皆出於此可謂為政
知所先後而非偶者可歌也已乃作詩曰惟帝奠治以
天為區藐彼南服大江之隅八聖休養狃於丕平有不
能馴嘯呼以驚奮厥&KR0008;蝡敢仇王師帝顧在列孰予往
笞矯矯禁旅統之公侯春禡於野旋師麥秋囚獻刑得
第勲策勞孰固吾圉予其汝襃在列咸啟信為偏壁迺
襃選鋒爰按走集敵屢闖境引師環之一遇鏖擊崩奔
不支坐於城堞扼其三方隣國仰首如川得防帝曰俞
哉唯女之力錫之命書光寵而國愈拜稽手敢揚王休
迺作華屋睇山俯流君在新堂寄適雲杪里民戶歌雜
以嬉笑君在斯堂賓客粥粥間於憂虞起舞相屬民祝
君夀長為父師毋或去我阽於墊危士曰君材維試之
仂如何此州私我賢伯凡厥本標載之民謠來者是式
君將在朝我為頌詩繄史之訂匪民之私天子之慶
趙公遠祠記
乾道四年夏五月天子命直龍圖閣趙公守吳郡未踰
年訟理政平郡以無事民所願欲不請而獲眀年四月
祠故侯趙公從民望也先是建炎三年趙公來臨此邦
於時敵人南侵環千里之地兵氣四合東西數大藩戎
馬奔軼所過輙下或挈老稚空城邑去之公初至慨然
言曰朝廷所以列方面置牧守豈適為平時計哉亦惟
一旦緩急免斯民於阽危爾指城池言曰吾知死所矣
姑盡吾備焉不濟死未晩也已而敵勢日張鄰郡之民
或走險阻以自固邦人請於公公曰非計也湖水鄊爾
我能往寇亦能往將安避迺躬率將士戮力乘城艱難
辛苦同之天寒日晏士卒未食不敢食中夜以興疾風
暴雨不避人皆感勵願以死守禁旅數十輩詣公言曰
敵至矣人人願為戰詰朝盍授甲公曰敵去我遠近我
豈不知之須爾曹告耶且爾曹豈眞有戰心哉一旦懷
甲出入小則驚里閭甚則劫太守以起亂爾然必欲擾
城邑亦安用甲為公折其謀逡巡而退敵勢益迫公號
令益精眀衆恃以無恐頋闔門二百指言曰守土吾職
也不敢顧其家敵來吾以身先之爾曹同一死爾他郡
間有嬰城自守者往往屛息偷生一夫搖手衆皆惶怖
敵未至民已困且弊公從容暇豫無異平時城闉早啟
晏閉民得自如初不知敵人在吾境也或謂敵且浮舟
而來公迺厚募没人水行以鑿敵艦誅巨木沉廢舟以
絶間道短衣毁服出入民間民之利害纖悉得聞民有
負薪及門門卒難之因留不與公聞呼門卒痛懲之且
謂曰一束薪細事爾平時強取於民猶不可今何時耶
豪強斂手一毫無犯公倉卒遭變迺應之從容智略輻
輳雖平時出入兵間者自以為不及也事甫定公遽罷
去命下之日居人如將去父母攀戀涕泣思所以挽公
者百計御史以民言告於上詔還公於郡又數月而竟
去嗟乎敵人踰河及汴自汴及淮自淮及江連江浙十
數郡地方數千里若涉無人之境武夫悍卒莫敢嬰其
鋒卒無一人保土疆人民為朝廷報志士仁人顧嘗念
此是為兵不足用民不足守亦城池不足恃以固耶今
湖蕞爾邦且沮洳地也無蚍蜉螘子之援公獨以此抗
方張不測之敵左支右吾卒以無事至今為樂土華屋
填城耕桑四墅歲時士女遊觀軒盖遮道不知出於兵
革之餘也謂兵不足用民不足守城池不足恃亦陋矣
民去公愈久而念之愈無窮每裴回溪上顧瞻太息焄
蒿悽愴如將見之私相謂曰微趙公之賜不及此然廟
貎不設無以揭虔妥靈而寫予思且今耳目所熟公之
功不可掩已他日傳聞異辭謂全活吾民者公耶其誰
耶告於郡屢矣今使君之來順民之心一請而從之初
欲祠公於慈感精舍曰是浮屠氏之居豈足延公惟唐
魯郡顔公之祠英風義氣凛凛如生邦人奉事唯謹虛
祠之東偏理若有待盍以是寓公之祠衆曰宜哉即日
迎公像於堂邦人踴躍駢觀儼然望公峩冠正笏若指
麾於一堂之上攘却彊敵於談笑間也使君屬某記其
本末以蕪陋辭不獲迺取鄊人之言一二載之為迎享
送神之詩併刊之於石使邦人歌以祀公公諱子蹸少
年登進士第吏能精敏所至有聲盖神眀之胄云公遠
其字也辭曰桂楫兮蘭舟望我公兮中流環四山兮暮
雲合侯何之兮不我留百堵兮千室公手拊摩兮德無
極脱我兵氛兮遺黍稷弁維峰兮苕之水山與高兮澤
瀰瀰來遊兮溪濱歌舞兮吾民坎坎兮擊缶雜肴羞兮
奉巵酒薦芬芳兮籩豆靜好侯歸來兮不嚬以笑時節
烝嘗兮無我民違民危與安兮今豈忘之欝初懷兮幾
時匪今侯兮疇慰我思凛凛乎英風越異世而同宫佑
城郛兮益無已貽今侯兮夀多祉
贊
黃夫人傳神贊
氣冲而醇神湛而凝淑範徽聲宜宗姻而瑞家庭在子
若孫克孝以寧仙氣餘韻寄此丹青傳千萬祀尚想見
其儀形
行狀
故左朝請大夫權發遣撫州莊公行狀
公諱安常字子尚其先出維揚後徙常之宜興至公三
世矣世以儒術長者著稱鄉閭自僖簡公以道德文學
被遇徽考敭歴中外為時名臣莊氏之門益大公少簡
重既長乃獨彊敏於學偕其昆季有聲庠序間僖簡既
通顯得任子次且及公公不以門閥自侈益攻苦為文
試有司率居高等遂擢政和二年上舍第時僖簡方持
使者節於外第名之日徽考臨軒知公僖簡子頋輔臣
曰此莊徽子也容止甚似其父由是輔臣知徽考故不
忘僖簡即日自兩浙轉運使召還公亦亟被選擢列於
學官公初以黃甲授青州益都縣主簿未赴改監惠民
藥局又改廣親宅宗子學正二年為太學錄又二年為
博士時外制簡嚴不輕襃予公之遷博士也獨盛稱學
行之美既試可觀且曰賢關養士衆建師儒茲焉有稱
朕必因任盖公之遷用士大夫之望如此公自初聲名
籍籍既為成均先生士之執經請業者相屬皆得所未
聞又嚴憚公不敢為纖芥非義終歲所隸弟子員升合
選者比他博士所隸為多亦常無一人附麗於罰者有
司奏課稱最衆人趨競權門美官顯秩如意而得公獨
蕭然與諸生商略經旨以奬進後輩為己任期不負所
職而已同列聲名出公下者反超擢光顯無虛月姻故
皆盛言撼公公曾不少貶方力匄補外踰年改秩提舉
京西南路學士丁僖簡憂服除權發遣南劒州鋤彊植
弱倒屣寒士賦徭以時人便安之時宣和八年也會中
原俶擾詔起諸路勤王之師南劒與福為唇齒邦福又
帥藩也一旦調發徒以犒勞小不如意羣卒嘯呼為亂
守臣朝廷近侍也死焉一路騷然使者睨不敢制加厚
其糗糧金繒苟欲趣之去境上爾公面折諸使者又移
書謂曰京師有急待勤王之兵至此甫受甲也而敢戕
其帥尚可責以援王室耶且此不除他郡效尤或響應
滋煽亂爾使者忍視此耶不聽敵益張甚道南劒盛旂
鼔金甲頓城下肆為惡語居人惴懼至欲挈老稚去之
公先敵之來隂為戰守計盖甚密邦人未之知也敵至
幾月果分毫無所得則皆反虞公追襲之不敢進其徒
使來告曰衆畏公威已相戒秋毫不犯福州者某長某
營某卒共二十人願執之以示悔且乞假道僚屬欲勿
許公曰非諸公所知也吾有備矣且脅從何罪衆果縛
致二十人者公會僚屬於溪上受之餘黨望公逡巡無
譁絶溪而北郡以帖然其後朝廷用公之請誅此二十
人者餘皆釋不問解印之日郡人既不忍去公又後太
守到郡纔三日丁内艱會建安兵變建於南劒亦鄰邦
也邦人又大恐相與謀曰前日福州之兵窺伺吾城郛
微莊使君吾屬無噍類矣今建亂而吾郡適無守將得
莊使君庶幾復活我衆乃列公前日城守狀告於部使者
乞留公使者交檄公不得已復視事又三月建安之寇
平即日去郡使者以功最聞於朝公曰職當爾耳邀功
豈吾心耶南劒誦公至今焉權發遣處州處於浙東郡
小而僻公至惇尚愷悌攘剔弊蠧時方大旱公至則雨
民歌謠之亦且安公矣未數月主管台州崇道觀閱三
年除權發遣撫州未行復請祠於是主崇道祠者三請
凡八年遂致仕子璹為金壇令迎公之官以紹興十六
年十二月己亥終於金壇之官舍享年七十有五累官
自將仕郎凡十遷為左朝請大夫初室宜人張氏早卒
繼宜人石氏亦先公十三年卒六男子長則璹也右宣
教郎知鎮江府金壇縣事次琯前監潭州南嶽廟璵婺
州蘭溪縣主簿皆右迪功郎玠璋璠皆將仕郎四女長
歸承務郎蔣慶祖而卒次歸左奉議郎仲某次歸右從
政郎新淮東總領錢糧所准備差遣王直諒季尚幼孫
男女四人公天資高眀出人遠甚初不為過中驚世之
行然其所蹈履人亦不能及也覃思經術議論多得世
儒之所未到晩年視聽不衰亦未嘗一日捨書不觀待
宗族姻黨禮稱其情不以勢利為厚薄疎戚與人交久
而益親初不為世俗詡詡相說後亦無反眼而絶也唯
於小人平居為不善者言之至切齒然以非意來卒含
容銷去之不唯不怒而已端居深念不妄發一語士有
質疑請益者言皆會理不為枝蔓斷斷乎如稻粱可以
療饑也自南劒歸不出里閭者累年守處又不數月而
歸奉祠之請至於三四異時流輩登禁近聲聞烜赫與
親姻之勢力可以援公者不少公視之曾不一介意亦
不以相汲引望人視諸子日自進於學則喜見色辭戒
家人婦女勿以家事毫髮擾其志訓諸子以行已立身
之要則曰某事古人所以為也可為某事古人不為也
不可為反復再三必諸子心受神聽而後已故諸子皆
知學問源流言行亹亹有家法出而仕者守官箴有廉
直稱云鄊飲酒禮行縣令以鄊人之意奉公為鄊老諸
子衣冠粲然侍側鄊人夸焉故竊觀公之出處平生而
益知至誠之道可恃而終身也公嘗自謂平日事親事
君居官臨民處鄊邑誨子弟與存心養性以事天者唯
一誠字無他術也然公初不為表暴以求信於人以祈
報於天也而其侍僖簡則為令子弟僖簡愛焉遊場屋
則為材進士士子推焉在太學則為名師儒後學宗焉
臨兩郡則為良太守郡邑安焉退而家居則為鄊先生
為賢父兄人人愛重焉而康寧夀考以令德終有子有
孫流慶未艾天之所以惠貺公者又如此誠之不可掩
也於公豈不益信哉金壇與諸弟將以十七年三月乙
亥奉公之柩合葬於宜興君山鄊紫花塢石氏宜人之
墓遵治命也則相與屬某泣且言曰先大夫窀穸有期
唯行治不可不書請以屬子某再辭不能則再泣曰知
先大夫莫如子詳某度不得辭亦泣曰知公詳則信莫
如某於是狀公之世與官次躬行閥閱如右若銘鑱諸
幽垂信後世則以竢立言之君子
墓誌
夫人陳氏墓銘
某年某月某甲子江都仲某始以某州某縣某鄉某原
葬其配陳氏者乃泣叙而銘之夫人先世居建業當五
季之亂徙毗陵後為毗陵人曾大父光榮故不仕大父
延祐與其昆弟勤力起家閨門輯睦間言不聞於外與
人約不踰時頃閭里信之&KR2198;潛晦未仕而東南稱陳氏
與世族巨室等勉其子弟業儒聞名士賢大夫厚禮幣
使其子弟從之游夫人皇考與猶子棠偕遊庠序課試
先諸生不幸年四十而沒夫人諱某字靜婉生三歲喪
其母夫人顧氏後八年皇考又即世哀慕終其身不衰
平居容止甚飭凡組繡女工之事有所業不盡其藝不
止事一歴耳輒記不忘事諸父如其皇考事諸母如其
母夫人諸父諸母亦愛之如己生待儕輩和而有禮未
嘗失辭色御婢妾不怒而嚴人人畏愛不敢侮亦不忍
欺年十八歸仲氏予時轉徙衣食故窶狭夫人素富家
為予條畫生業若久於予家者家公見之曰吾為有婦
矣予每行役夫人為治饘槖甚具或未旦攴枕呼婢子
丁寧口授數四已又起視之曰如是吾心始安焉既就
道絺絮寒燠無失宜肴核脯醢隨所求輒具予遊道路
如歸家聞鄉閭婦有毁節者歎息再三曰獨無死乎後
每言之必為之蹙額不樂金人連犯淮甸謂予曰敵來
緩急不相救子奉吾舅行吾不足累子也誓守吾志踐
吾言爾某人為某氏婦撫前人之子異己子又歎息語
余曰為人母當如是邪恨馮君無出耳馮君盖予初室
也夫人歸予之眀年生一女喜且謂曰吾緣薄是女子
亦當藉浮屠法保持之名之如比邱尼云予後因夫人之
意取浮屠語名之曰靈湛又眀年生男子曰存誠生二
十六日而夫人不起實紹興四年十月丙寅宗族無内
外長少哭之皆過悲初夫人之姑適高氏無子既寡兄
弟迎致之家自夫人之幼拊鞠必躬長又訓飭成就之
夫人恩報之亦無不盡聞夫人之喪哀戚過甚為之不
饘粥者累日曰奈何奪吾孝女平時雖他人亦以為慈
母孝女非特姑姪也棠與予為同年進士中乙科今為
衢州州學教授視夫人如同氣云夫人少孤多難嫁未
再歲年甫二十而終嗟乎世孰有如夫人者予念夫人
未嘗不惕然心悸泫然涕下而恍然若猶未隔世也非
銘何以泄予思銘曰所襲之長兮所佩之芳兮有女在
膝兒卧旁兮百年幾何掩晨光兮琅玕其音曷日忘兮
清芳不墜鑱銘章兮噫天與人勿壞勿傷夫人之藏兮
祭文
祭泰伯至德廟文
古者時乎旱澇即眀神而禱焉禮也後世滛巫瞽史與
凡不經之說非但不足以格神休固亦瀆威甚矣今吳
郡之人不謁於他祠而唯神之謁神亦慰民之望俯徇
其求起盈疇之禾於垂成之日解連朝之雨於指顧之
間夫豈人力然哉可謂至德也已蕪辭薄奠姑見誠心
無得而稱尚何以報
祭社祈晴文
奉天子之命有民有社使里閭無愁嘆之聲者吏也司
上帝之澤時雨時暘使田萊無饑饉之傷者神也故或
雨暘之差率焉有禱則吏惟神之求念此社之重卒從
其欲則神惟吏之應今既足之雨賴神而霽垂成之稼
因霽而蘇民既蒙休吏亦寬責奉兹酒醴聊告誠心佑
我城郛無有内外
祭五龍文
升膚寸之雲不崇朝而雨天下非神龍之力也歟然民
之望乎雨也亦志於足而已姑蘇為郡帶江接湖一雨
滂沱四野瀰漫夏澇而禱無歲無之今多稼垂成復以
病告慰民之望雲霧旋披瞻彼甫田孰非神力上下霄
漢飛潛自如尚鑒民言時暘時雨
祭李尚書若水文
維建炎元年歲次丁未九月戊子朔二十日丁未江都
仲某謹以清酌之奠致祭於故兵部侍郎贈觀文殿學
士李公之靈嗚呼哀哉士有一善聞於鄉閭而能自殊
於流俗則雖萬世之下猶或誦之况乎當大事而忠亮
可觀臨生死而志氣不移使&KR1839;陬僻壤知中國之有臣
而天下之識與不識莫不感涕而嗟咨後世固將聞是
風而興起而某也幸此生之同時嗚呼哀哉甲辰之夏
始得公之姓名文字觀其吐辭抗論豪健瑰竒雍容正
道排斥他岐固已私自欣忭知夫去聖雖遠而斯文之
未衰及天子命公典教太學則又舉手而為多士賀知
後學之有師雖博聞彊識謂當模範於學者而偉材碩
德固宜登廊廟而為天子之倚毗乙巳之冬外寇猖獗
禍興邊陲上皇内禪而得聖子登崇元凱放黜窮竒有
志之士交口相賀謂宗社自是永固而彊寇可以鞭笞
丙午之秋公自儒官出使邊庭天下又知忠義之可仗
而狂童之易治奈何斯民寡祐而國勢至於中微赫赫
中國累聖重熙巍巍堯舜蹇蹇臯䕫蕞爾小邦再抵京
闕而堂堂百雉之城遽及夫顚危嗚呼痛哉敵人嗜利
無厭苟可以肆其彊暴者夫何懼而不為在廷之臣相
頋駭愕坐視依違者固何足道而或歸命異姓又自以
為權宜禮義廉耻之風掃地盡矣而遠方之視中國將
有秦無人之疑非公叱悍悖而奪之氣視死如歸則夫
萬世之下孰知中國有眞主而時之不幸以及於斯公
之歿矣眀主嗣興天命未改斯民謳歌而樂推海内傾
心以望太平者實指日以期首加䘏典襃崇大節追榮
秘殿而賻贈有加者盖幸公之或知嗚呼哀哉公有尊
主之心而位不及於公相公有濟時之志而福未及於
黔黎炯炯忠烈諤諤端方而遽逢此百罹歿為眀神以
遂剛毅敢為之氣以隂相我宋之中興者非公而誰今
歲之九月公之喪始至江都而某也竊伏淮瀕盖嘗聞
風而瞻思惟盛德之事卓絶竒偉而顧自忘其駑蹇庶
十駕之可追百身莫贖徒有感於私心罔知涕淚之漣
洏式奉清酌寫哀以辭公其舉觴而鑒兹嗚呼哀哉尚
饗
