聖求詞
宋吕濱老撰
薄倖
青樓春晩晝寂寂梳勻又懶乍聽得鴉啼鶯弄惹起新
愁無限記年時偷擲春心花間隔霧遙相見便角枕題
詩寳釵貰酒共醉青苔深院怎忘得迴廊下攜手處
花明月滿如今但暮雨蜂愁蝶恨小窗閒對芭蕉展却
誰拘管儘無言閒品&KR0793;箏淚滿參差雁腰支漸小心與
楊花共遠
望海潮
側寒斜雨微燈薄霧忽忽過了元宵簾影護風盆池見
日青青柳葉柔條碧草皺裙腰正晝長烟煖蜂困鶯嬌
望處凄迷半篙綠水浸斜橋孫郎病酒無聊記烏絲
醉語碧玉風標新燕又雙蘭心漸吐嘉期趁取花朝心
事轉迢迢但夢隨人遠心與山遙悞了芳音小窗斜日
對芭蕉(側寒坊本作惻寒非詳見跋中云半篙綠水浸斜橋一本作半篙綠水斜橋按譜應作七字句)
選冠子
雨濕花房風斜燕子池閣晝長春晚檀盤戰象寳局鋪
棋籌畫未分還嬾誰念少年齒怯梅酸病疎霞盞正青
錢遮路綠絲明水倦尋歌扇空記得小閤題名紅牋
青製燈火夜深裁剪明眸似水妙語如弦不覺曉霜雞
喚聞道近來箏譜慵看金鋪長掩瘦一枝梅影回首江
南路遠
又
風約晴雲花乾宿露簾幕萬家清曉青帘賽酒小塢藏
春冶葉豔枝相照羊駕小車笑逐遊人遠迷芳草更紅
英飛舞繡茵連接霧臺烟沼年少日細馬戎韉紅靴
玉帶同指軟塵西笑珍珠戲擲彩筆搜竒不覺暮春鶯
老誰見這廻霜點染衰事縈懷抱訴一春心事燕子周
遮來了
念奴嬌(贈希文寵姬)
暮雲收盡霽霞明高擁一輪寒玉簾影横斜房戶静小
立啼紅䔩䔩素鯉頻傳蕉心微展雙蘂明紅燭開門疑
是故人敲撼窗竹長記那裏西樓小寒窗静盡掩風
箏鳴屋淚眼燈光情未盡儘覺語長更促短短霞杯温
温羅帊妙語書裙幅五湖何日小舟同泛春綠
情久長
鎖窗夜永無聊盡作傷心句甚近日帶紅移眼梨臉揮
雨春心償未足怎忍聽啼血催歸杜宇莫帆挂沉沉暝
色衮衮長江流不盡來無據點檢風光歲月今如許
趁此際浦花汀草一棹東去雲忩霧閣洞天曉同作煙
霞伴侣算誰見梅簾醉夢柳陌晴遊應未許春知處
又
冰梁跨水沉沉霽色遮千里怎向我小舟孤楫天外飄
逐夜寒侵短髮睡不穩窗外寒風漸起歲華暮蟾光射
雪碧瓦飄霜塵不動寒無際雞咽荒郊夢也無歸計
擁繡枕斷魂殘魄清吟無味想伊睡起又念遠樓閣横
枝對倚待歸去西窗剪燭小閤凝香深翠幕饒春睡
滿江紅
晩浴新涼風蒲亂松梢見月庭隂静暮蟬啼歇螢遶井
闌簾入燕荷香蘭氣供搖箑頼晩來一雨洗游塵無些
熱心下事峰重疊人甚處星明滅想行雲應在鳳凰
城闕曾約佳期同菊蕊當時共指燈花說據眼前何日
是西風凉吹葉
又
笑語移時風影亂半簾寒日鮮明是晩來妝飾共說西
園攜手處小橋深竹連苔色到如今梧葉染清霜封行
跡春未透梅先折人縱健時難得想明年虛過上元
寒食數著佳期愁入眼雨珠零亂梨花溼任翠鬟欹側
背斜陽鳴瑤瑟
又
燕拂危檣斜日外數峰凝碧正暗潮生渚暮風飄席初
過南村沽酒市連空十頃菱花白想故人輕箑障遊絲
聞遙笛魚與雁通消息心與夢空牽役到如今相見
怎生休得斜把琵琶傳密意一襟新月横空碧問甚時
同作醉中仙煙霞客
又(次楊子耕韻)
山遶吳城修竹外滿林團碧任孤檣百丈遠牽江色政
簡民閒無一事同遊仍是鴛鸞客到晩年遺愛續新題
都堪說修門賦今誰續痛飲士天應惜正彩霞垂帔
暮風飄瑟笑疾禪癡今在否風燈石火同飄忽去醉鄉
深處著身心休銘櫛
醉蓬萊
任落梅鋪綴雁齒斜橋裙腰芳草閒伴遊絲過曉園庭
沼厮近清明雨晴風軟稱少年尋討碧縷墻頭紅雲水
面柳堤花島誰信而今怕愁憎酒對著花枝自疎歌
笑鶯語丁寧問甚時重到夢筆題詩帊綾封淚向鳳簫
人道處處傷懷年年遠念惜春人老
齊天樂(觀競渡)
香紅飄沒明春水寒食萬家遊舫整整斜斜疎疎密密
簾纈旗紅相望江波蕩漾稱彩艦龍舟繡衣霞槳舞楫
爭先歌笑簫鼓亂清唱重來劉郎老對故園桃紅春
晩盡成惆悵淚雨難晴愁眉又結翻覆十年手掌如今
怎向念舞板歌塵遠如天上斜日回舟醉魂空舞颺
沁園春
復把元宵等閒過了算來告誰整二年三歲樽前笑處
知他啟了多少歌詩豈信如今不成些事還是無聊空
皺眉爭知道冤家悞我日許多時心兒轉更癡迷又
疑道清明得共伊但自家晩夜多方遣免不須煩惱两
月為期用破身心博些歡愛有后不成人便知從來是
這風流伴侣有分雙飛
滿路花(同柳仲修在趙屯)
西風秋日短小雨菊花寒斷雲低古木暗江天星娥尺
五佳約悞當年小語憑肩處猶記西園畫橋斜月闌干
鳥啼花落春信遣誰傳尚容清夜夢小留連青樓何
處寳鏡注嬋娟應念紅牋事微暈春山背窗愁枕孤眠
驀山溪
韻高格妙不數閒花草向晚小梳粧換一套新衣始了
横釵整鬢倚醉唱清詞房戶静酒杯深簾幕明殘照
揚州一夢未盡還驚覺自恁在心頭拈不出何時是了
吳霜點鬢春色老劉郎雲路遠晩溪横誰見桃花笑
又
元宵燈火月淡遊人可攜手步長廊又說道傾心向我
歸來一夢整整十年餘人似舊去無因牽惹情懷破
章臺楊柳聞道無關鎖行客挽長條情不似當初些箇
而今休也搖落任東風但恣意儘留情我也知無那
千秋歲
寳香盈袖約腕金條瘦裙兒細襇如眉皺笑多簪髻側
語小絲篁奏洞房晚千金未直横波溜緣短懽難又
人去春如舊枝上月誰攜手宿雲迷遠夢淚枕中殘酒
怎奈向繁隂亂葉梅如豆
早梅芳近
畫簾深粧閣小曲徑明花草風聲約雨暝色啼鴉暮天
杳染眉山對碧勻臉霞相照漸更衣對客微坐自輕笑
醉紅明金葉倒恣看還新好瑩注粉淚滴爍波光射
庭沼犀心通密語珠唱翻新調佳期定約秋了
醉落魄
明窗讀易時才人地俱超軼偶然一墮槐安國說利談
功這事怎休得何將置酒圖書室揮絃目送西飛翼
夜來已覺春篘溢月影三人一醉舊相識
又
纖鞋窄襪紅茵自稱琵琶拍明衣妝臉春梳掠好好亭
亭那得恁標格怱怱一醉霜華白歸來偏記藍橋宅
五更殘夢迷蝴蝶覷著花枝只被繡簾隔
惜分飛(元夕)
白玉花驄金絡腦十里華燈相照簾映春窈窕霧香殘
膩桃花笑一串歌珠雲外裊飲罷玉樓寒悄歸去城
南道柳梢獵獵東風曉
浣溪沙
烟柳濛濛鵲做巢青青弱草帶斜橋鶯聲多在杏花梢
逐伴不知春路遠見人時著小詞招阿誰有分伴吹
簫
又
彩選骰兒隔袖拈整釵微見玉纖纖夜寒窗外更垂簾
好事燈花雙作蕊照人月影入斜簷新愁日日座中
添
又
做得因緣不久長驚風枝上偶成雙歸來魂夢帶幽香
燈下揉花春去早竹間影月索歸忙十年前事費思
量
漁家傲(作浮圖語送深上人遊廬山)
聞道廬山横廣澤晴空萬頃波濤白上有至人營窟宅
經遊客古今多是烟霞謫一鉢上人輕六翮選場要
射如來策點化黃金非妙藥難堪酌三生一口都吞却
又
昨夜山空流石乳道人妙手親拈取未欲凌雲歸洞府
清風舉大千一葉同掀舞笑把須彌撾破鼔東山雲
作西山雨我欲住菴無拄斧君相許三更明月湖心午
又
潦倒瞿曇饒口悄拈花冤道頭陁笑雞足山中眠未覺
誰知道至今功業猶分剖脣口周遮何日了禪牀四
面藤蘿遶有箇路頭君試討梅花老南園蝴蝶飛芳草
又
高絆袈裟挑紙帔一杯茶罷成行計路入廬山風細細
輕彈指百千三昧俱遊戲法椅何曾燒两臂誰知紙
上無窮意欲識普賢真實際齁齁地小爐雪夜和衣睡
又
頂上鐡輪飛火焰防身細按威神劒體用雙行誰敢覘
光閃閃何須更把茶林撼衲子家風存古儉一條楖
栗如天塹粥鼓未鳴燈火暗無恩念斷崖古木横藤蕈
又
落月杜鵑啼未了粥魚忽報千山曉笠子蓋頭衣鉢少
穿林表回頭高刹空中小官路舊多林木遶露濃花
蕊皆顛倒渡水登山排草草廬山好香爐峰下湖波渺
思佳客
江上何人一笛横倚樓吹得月華生寒風墮指傾三弄
小市收燈欲二更持蟹股破霜橙玉人水調品&KR0793;箏
細看桃李春時面共盡玻璃酒一觥
又
微點胭脂暈淚痕更衣整鬢立黃昏春風攪樹花如雨
夕靄迷空燕趁門題往事錦回紋春心無定似行雲
深屏繡幌空愁獨明月梨花殢一樽
好事近
别酒帶愁酸千里失羣黃鵠行到小橋梯下便飛雲南
北不妨垂手小徘徊日影轉闌曲從此賀囊佳製有
新竒題目
又
飛雪過江來船在赤欄橋側惹報布帆無恙著两行親
札從今日日在南樓髮自此時白一詠一觴誰共負
平生書册
又
年少萬函書朱紫只應低拾更頼主人明眼作青雲梯
級歸來應是印纍纍笳鼔閙鄉邑若訪老人生計販
謝郎蓑笠
又
雲影護梅枝短短未禁飛雪彩幅自題新句作催粧佳
闋西樓昨夜五更寒恐一枝先發元是素娥無寐駕
半輪明月
又
小飲破清寒坐久困花頽玉两行豔衣明粉聽阿誰拘
束麗華百媚坐來生仙韻動羣目一曲鳳簫同去倦
人間絲竹
天仙子(代人送希文)
樓下轆轤横露井樓上嬋娟開曉鏡下樓難忘上樓時
風未定帆不正蔌蔌珍珠揮麈柄眉上新愁吹不醒
别酒未斟歌未忍雪中梅下定重來烟暝暝腸寸寸莫
放笛聲吹落盡
燕歸梁
樓外東風杜宇聲雙枕細眉顰女郎番馬小山屏金籠
冷夢魂驚起來重綰雙羅髻無個事淚盈盈楊花蝴蝶
亂分身飛不定暮雲晴
小重山(七夕病中)
半夜燈殘鼠上檠上窗風動竹月微明夢魂偏記水西
亭琅玕碧花影弄蜻蜓千里暮雲平南樓催上燭晚
來晴酒闌人散斗西傾天如水團扇撲流螢
河傳
斜紅照水似晴空萬里明霞相倚逐伴笑歌小立綠槐
隂裏誚沒些春氣味紛紛覷著閒桃李淺淺深深不
滿遊人意幽豔一枝向晚重簾深閉是青君愛惜底
清平樂(上元趙仲能窗)
水缾石硯敗壁蝸書篆窗下日舒縫衲線屋角晩風飛
霰上元燈火佳時長廊語笑追隨高卧一番紙帔覺
來月貫南枝
握金釵
風日困花枝晴蜂自相趁晩來紅淺香盡整頓腰肢暈
殘粉絃上語夢中人天外信青杏已成雙新樽薦櫻
笋為誰一和銷損數著佳期又不穩春去也怎當他清
晝永
又
向晩小粧勻明窗倦裁剪見花清淚遮眼開盡繁桃又
春晩心下事比年時都較懶胡蝶入簾飛郎聲似鶯
囀見來無計拘管心似芭蕉乍舒展歸去也夕陽斜紅
滿院
南歌子
策杖穿荒圃登臨笑晩風無窮秋色蔽晴空遙見夕陽
江上捲飛蓬雁過菰蒲遠山遙夢寐通一林楓葉墮
愁紅歸去莫煙深處聽疎鐘
又
遠色連朱閣寒鴉噪夕陽小爐温手酌鵝黃掩亂一枝
清影在寒窗念遠歌聲小嗔歸淚眼長纖腰今屬冶
遊郎朝暮楚宫雲雨恨忙忙
蝶戀花
風洗遊絲花皺影碧草初齊舞鶴閒相趁短夢乍回慵
理鬢驚心忽數清明近逐伴強除眉上恨趁蝶西園不
覺鞋兒褪醉笑眼波横一寸微微酒色生紅暈
又
花色撩人紅入眼可是東君要得人腸斷欲訴深情春
不管風枝雨葉空撩亂漫插一枝飛一醆小賞幽期
破我平生願珍約未成春又短但憑蝴蝶傳深怨
品令
繡衣未整傍窗格臨清鏡新霜薄霧這下幾日隂晴不
定欲插黃花心事又還記省去年香徑共粉蝶間相
趁寳香玉珮暗解付與多情荀令何日西樓重見暮帆
烟艇
祝英臺
寳蟾明朱閣静新燕近簾語還記元宵燈火小橋路逢
迎春筍柔微凌波纖穩誚不顧斗斜三鼓甚無據誰
信一霎是春鶯聲留不住柳色苔痕風雨暗花圃細看
羅帶銀鈎綃巾香淚算不枉那時分付
水調歌頭(十月初十日同周元發謁姚氏昆季多不遇因與說道小飲出其兄進道作水)
(調歌頭一韻幾二十首讀之殆不勝情次其韻作一篇懷其人亦以贈元發說道)
扁舟思獨往檣影劃晴煙要伴人隨明月踏破水中天
誰信騎鯨高逝空對筆端風雨如汎楚江船老子窮無
頼端欲把降竿白蘋汀歸老計似高閒平生愛我一
言相置二劉間準擬何山松桂折足鐺能安穩芋火對
闌殘何必少林語立雪問心安
又(明日純中以酒見貺約郎見過徘徊江上久不至復次其韻)
江湖堪極目非霧亦非烟故人相見縱横高義薄雲天
巳具萸樽茗話悵望雲中江樹不見子猷船日色隱林
表十里認帆竿百年中無個事且安閒功名两字茫
然都墮有無間且盡身前一醉休問古來今往及取菊
花殘仙事占無據竹帛笑劉安
又(壬寅九月謁季修題其書室壁曰秋齋夢謁復以進道韻續之)
秋齋多夢謁舌本欲生烟獨步一庭明月雁字巳横天
作個生涯不遂松竹雨荒三徑却憶五湖船小阮貧尤
甚犢鼻挂長竿白鷗汀風共水一生閒横琴唳鶴要
攜妻子老雲間燈火熒熒深夜高卧南窗折几杯到不
留殘莫遣江湖手遮日向長安
又(壬寅十月二十四日飲少酒徑醉擁案而寢中夜酒醒次其韻作一篇)
心肝皆錦繡落筆盡雲烟詩狂酒興要騎赤鯉上青天
織女回車相勞指點虛無征路翻動月明船舉手謝同
輩豈復念漁竿我平生心正似白雲閒衣冠汚我偶
逢遊戲到人間常念孤雲高妙若作轆轤俯仰誰復食
君殘拜塵金谷輩都是卧崇安
又(哭進道飛橋自古雙溪合檉柳如今夾岸垂么金店别業詩)
詩人翻水盡寂寞五侯烟醉魂何在應騎箕尾列青天
記得平生談笑夾岸手栽楊柳同泛夜深船溪水還依
舊深淺半青竿小神仙殷七七許閑閑黃粱未熟經
遊都在夢魂間我厭囂塵濁味幾欲凌雲羽化雞犬不
留殘俗事丹砂冷且抱一枝安
又(陳性孺不相見十年矣今在雲間欲襆被訪之大病遂已次其韻而寄之)
暮雲遮遠眼疊疊入青烟十年不見醯雞同舞瓮中天
聞道山隂回棹相去都無百里李郭可同船行止皆天
意端欲自操竿功名事須早計莫安閒高才妙手不
當留意市廛間俄巳山林長往塵面時時拂鏡齒髮甚
衰殘廊廟非吾事茅屋且安安
又(與小飲)
撫牀多感慨白髮困風烟出門有礙更堪寒暮雪飛天
君棄一盂一衲奔走五湖清海杯度不乘船來訪山中
友共擬把魚竿看人間誰得似謫僊閒生涯不問留
情多在酒杯間剪燭西風談笑零落一樽相對不覺巳
更殘回首功名事牋記謝任安
又(送季修同希文去秀)
十年禪榻畔風雨颺茶烟跳丸日月未甘白髮困堯天
江左風流才子要伴江湖張翰同泛洛陽船酌酒情無
盡海燕遶船竿逼人來功業事不教閒男兒三十定
當談笑在堂間老子婆婆貧態閉戶長鬚赤脚他日要
分殘禹浪桃花影歸棹正輕安
何山道人水調歌頭二十首一韻余和之計前後凡
八首道人之語如謝康樂詩出水芙蓉自然可愛余
誠不足以繼其後嗚呼道人死矣僊耶人耶皆不知
俟如其數焚香燒以與之魂如有靈當淩雲一笑
江城子
曉參垂戶宿酲醒坐南亭對疎星點點螢光偏向竹梢
明望斷長空何處是雲葉亂彩霞横西樓依舊抱重
城小銀屏此時情鴉陣翻叢枯柳两三聲欹枕欲尋初
夜夢雞唱遠曉蟾傾
又
聞君見影巳堪憐短因緣偶同筵相見無言分散倍依
然做夢楊花隨去也粧閤畔繡牀前覺來離緒意綿
綿寫蠻牋倩誰傳魚雁悠悠門外水如天欲上西樓還
不忍難著眼望秋千
水龍吟(寄竹西)
五湖春水茫茫夢魂夜逐楊花去汀花岸草佳人微笑
眼波横注借問劉郎心期則甚一成無據自春來淚滿
挼藍袖口沒整頓心情處聞道相如病渴念文君白
頭新句相思两地光窮烟水一庭花霧錦字藏頭織成
機上一時分付問他年更有微雲淡月重来兮未
減字木蘭花
雨簾高捲芳樹隂隂連别館涼氣侵樓蕉葉荷枝各自
秋前溪夜舞化作驚鴻留不住愁損腰肢一桁香銷
舊舞衣
又
明眸巧笑坐久更宜燈燭照小醉辭歸懷抱明明只自
知瑣窗重見桃李春風三月面怎不思量折柳孤吟
斷殺腸
江城子慢
新枝媚斜日花徑霽晩碧泛紅滴近寒食蜂蝶亂點檢
一城春色倦遊客門外昏鴉啼夢破春心似遊絲飛遠
碧燕子又語斜簷行雲自沒消息當時烏絲夜語約
桃花時候同醉瑤瑟甚端的看看是榆莢楊花飛擲怎
忘得斜倚紅樓回淚眼天如水沉沉搖翠璧想伊不整
啼粧影簾側
如夢令
百和寳釵香珮短短同心霞帶清鏡照新粧巧畫一雙
眉黛多態多態偷覷榴花窗外
極相思
拂墻花影飄紅微月辨簾櫳香風滿袖金蓮印步狹徑
迎逢笑靨乍開還斂翠正花時却恁西東别房初睡
斜門未鎖且更從容
又
西園鬭草歸遲隔葉囀黃鸝闌干醉倚秋千背立數遍
佳期寒食清明都過了趁如今芍藥薔薇衩衣吟露
歸舟䌫月方解開眉
賀新郎(别竹西)
斜日封殘雪記别時檀槽按舞霓裳初徹唱煞陽關留
不住桃花面皮似熱漸點點珍珠承睫門外潮平風席
正指佳期共約花同折情未忍帶雙結釵金未斷腸
先結下扁舟更有暮山千疊别後武陵無好夢春山子
規更切但孤坐一簾明月蠶共繭花同蔕甚人生要見
底多離别誰念我淚如血
浪淘沙
倚枕數更籌清夜悠悠竹風荷露小窗秋往事迷人渾
不省總是離愁無頼是横眸濟楚風流一時摟攬著
心頭調數夢魂將我去明月重樓
思佳客
深夜槐風解宿醒露荷涼氣滿西亭凭欄小語花梢月
緩步偷拈石上螢秋意早暑衣輕殢人索酒復同傾
大家沉醉還高枕一任西樓報五更
二郎神
西池舊約燕語柳梢桃萼向紫陌秋千影下同綰雙雙
鳳索過了鶯花休則問風共月一時閒却知誰去喚秋
隂滿眼敗紅藥飄泊江湖載酒十年行樂甚近日傷
高念遠不覺風前淚落橘熟橙黃堪一醉斷未負晩涼
池閣只愁被撩撥春心煩惱怎生安著
百宜嬌
隙月垂篦亂蛩催織秋晩嫩涼房戶燕拂簾旌鼠窺窗
網寂寂飛螢來去金鋪鎮掩漫記得花時南浦約重陽
萸糝菊英小樓遙夜歌舞銀燭暗佳期細數簾幕漸
西風午窗秋雨葉底翻紅水面皺碧燈火裁縫砧杵登
高望極正霧鎖官槐歸路定須將寳馬鈿車訪吹簫
侣
醉思僊
斷人腸正西樓獨上愁倚斜陽稱鴛鴦鸂䳵两两池塘
春又老人何處怎慣不思量到如今瘦損我又還無計
禁當小院呼盧夜當時醉倒殘缸被天風吹散鳳翼
難雙南窗雨西樓月尚未散拂天香聽鶯聲悄記得那
時舞板歌梁
眼兒媚
曉釵催鬢詰南風碧澗小橋通榆隂短短露光炯炯滿
地花紅天涯不見歸帆影蜂蝶儘西東宿酲漸解殘
粧猶在曉日簾櫳
又
循檻琅玕粉沾衣一片子規啼蓬壺夢短蜀衾香遠愁
損腰肢石城堂上雙雙燕應傍莫愁飛春江艇子雪
中梅下知與誰期
夢玉人引
上危梯望畫閣迥晝簾垂曲水飄香小園鶯喚春歸
舞袖弓彎正滿城烟草凄迷結伴踏青趁蝴蝶一雙飛
賞心歡計從别後無意到西池自撿羅囊要尋紅葉
留詩嬾約無憑據鶯花都不知怕人問強開懷細酌一
酴醿
傾杯令
楓葉飄紅蓮房肥露枕席嫩涼先到簾外蟾華如掃枝
上啼鴉催曉秋風又送潘郎老小窗明疎螢淺照登
高送遠惆悵白髮至今未了
又
隔座藏鈎分曹覆射燭艷漸催三鼓筝按教坊新譜樓
外月上春浦徘徊爭忍忙歸去怕明朝無情風雨珍
花美酒團坐且作尊前笑侣
生查子
攤錢臨小窗撲蝶穿斜徑醉戲晚風前吹亂連枝影
别來秋夜長夢到金屏近腸斷一聲雞殘月懸朝鏡
又
裙長步漸遲扇薄羞難掩鞋褪倚郎肩問路眉先斂
踏青南陌回倚醉開嬌靨今夜更同行忍笑勻粧臉
又
雙鬟綠髮齊多笑蔫紅落穿竹過西齋問字時偷學
嬌慵不慣羞同倚闌干角屈指數元宵燈火堪行樂
撲蝴蝶近
分釵綰髻洞府難分手離觴短闋啼痕冰舞袖馬嘶霜
滑橋横路轉人依古柳曉色漸分星斗怎分剖心兒
一似傾入離愁萬千斗垂鞭佇立傷心還病酒十年夢
裏嬋娟二月花中荳蔲春風為誰依舊
又
風荷露竹秋意侵疎鬢微燈曲几有簾通桂影乍涼衣
著輕明微醉歌聲審聽穩新愁殢人方寸怎不悶當
初欲憑燕翼西飛寄歸信小窗睡起梁間都去盡夜長
旅枕先知秋杪黃花漸近一成為伊銷損
一落索
蟬帶殘聲移别樹晚涼房戶秋風有意染黃花下幾點
凄涼雨渺渺雙鴻飛去亂雲深處一山紅葉為誰愁
供不盡相思句
又
宫錦裁書寄遠意長辭短香蘭泣露雨催蓮暑氣昏池
館向晩小園行遍石榴紅滿花花葉葉盡成雙渾似
我梁間燕
又
鳥散餘花飛舞滿地風雨長江衮衮接天流夜送征帆
去今夜行雲何處斷腸南浦殘燈不剪五更寒獨自
與餘香語
謁金門(甲子年同寅伯題于壁)
人已老春亦不留些少花盡葉長蠶又把子規啼未了
往事不論多少且向樽前一笑白髮滿頭愁已到路
長波渺渺
鼓笛慢
拍肩笑别洪崖共看紫海還清淺蓬壺舊約人間舒笑
桃紅千遍去歲爭春今年逼臘滿空飄霰漸横枝照水
清絲弄日都點綴江南岸須吸百川為夀捲恩波已
傾銀漢戎袍擁戟萬釘圍帶天孫新眷十里塵香五更弦
月未收絃管正&KR0793;箏續譜宫簫定拍候來冬按
西江月慢
春風淡淡清晝永落英千尺桃杏散平郊晴蜂來往妙
香飄擲傍畫橋煑酒青帘綠楊風外數聲長笛記去年
紫陌朱門花下舊相識向寳帕裁書憑燕翼望翠閣
烟林似織聞道春衣猶未整過禁烟寒食但記取角枕
情題東窗休悞這些端的更莫待青子綠隂春事寂
思佳客(竹西從人去數年矣今得歸偶以此煩全美退之)
曾醉揚州十里樓竹西歌吹至今愁燕銜柳絮春心遠
魚入晴江水自流情渺渺夢悠悠重尋羅帶認銀鈎
挂帆欲伴漁人去只恐桃花悞客舟
又(全美久不通偶伯禧去間錄前所賦復作一首)
薄薄山雲欲溼花雙雙燕子入簾斜西樓尚記垂垂雪
酌酒猶殘片片霞人巳遠髮成華小樓疎竹宅誰家
試憑去雁通消息僊子當乘八月槎
夜遊宫(生日代人獻江宰)
簾外繁霜未掃樓角動玉繩横曉百和交焚瑞烟遶霽
霞明畫屏深天渺渺喜色連池沼薦眉夀玉兒嬌小
早晩除書下天表日初長莫等閒孤一笑
浣溪沙
風掃長林雪壓枝紛紛凍鵲傍簾飛一樽聊作破寒威
春意正愁梅漏泄客情尤怕病禁持曲闌干外日初
遲
南歌子
片片雲藏雨重重霧隱山可憐新月似眉彎今夜斷腸
凝望小樓寒夢斷雲房遠書長蠟炬殘夜粧應罷短
屏閒都把一春心事付梅酸
如夢令
珠閣雨簾高捲望斷碧梧墻院短夢有幽尋曉枕一峰
雲亂誰見誰見風散菊英千片
浣溪沙
微綻櫻桃一顆紅斷腸聲裏唱玲瓏輕羅小扇掩酥胸
惹鬢蛛絲新有喜窺窗月彩舊相從清宵一醉許誰
同
浪淘沙
涼露洗秋空菊徑鳴蛩水晶簾外月玲瓏燭蕊雙懸似
玉蔌蔌啼紅宋玉在墻東醉袖搖風心隨月影入簾
櫳戲著錦茵天樣遠一段愁濃
醉桃源
檀香新染砑紅綾腰肢瘦不勝合歡小幌掩餘酲芙蓉
入夢頻山不盡水無情錦河隔錦茵劉郎僊骨未應
輕桃花巳悞人
思佳客
夢裏相逢不記時斷腸多在杏花西做開笑語兜鞋急
遠有燈光掠鬢遲辭永夜失深期一枝黃菊對傷悲
夜涼窗外聞裁剪應熨沉香製舞衣
小重山
雨洗簷花溼畫簾知他因甚地瘦厭厭玉人風味似冰
蟾愁不見烟霧曉來添煩惱舊時諳新來一段事未
心甘滿懷離緒過春蠶燈殘也誰見我眉尖
柳梢青
遠簾籠月誰見南陌子規啼血萸糝菊英整冠落帽一
時虛說五湖自有深期曾指定燈花細說燕子巢空
秋鴻程遠音書中絶
卜算子
雲破月高懸照我雙雙淚人在朱橋轉曲西翠幕重重
閉要見索商量見了還無計心似長檠一點燈到曉
清清地
又
眉為占愁多鎮日長長斂試問心中有底愁淚早千千
點莫唱短因緣緣短猶傷感誰信蕭郎是路人常有
深深念
又
一日抵三秋半月如千歲自夏經秋到雪飛一向都無
計續續說相思不盡無窮意若寫幽懷一段愁應用
天為紙
又
得酒解愁煩多病還疎酒本是多情失意人此味如何
受沉醉且高歌不飲心常有守著殘燈鬭著眉怎不
腰肢瘦
如夢令
多謝西池桃李伴我一春沉醉能有幾多香陪了一江
來淚憔悴憔悴又是落花鋪地
木蘭花慢
石榴花謝了正荷葉蓋平地試瑪瑙杯深琅玕簟冷臨
水簾帷知他故人甚處晩霞明斷浦柳枝垂唯有松風
水月向人長似當時依依望斷水窮雲起處是天涯
奈燕子樓高江南夢斷虛費相思新愁暗生舊恨更流
螢弄月入紗衣除却幽花軟草此情未許人知
又(重午)
對修篁萬個更疎雨洗琅玕望燕外晴絲鷗邊水葉胡
蝶成團榴紅勸人把酒汎菖蒲對客不成懽金縷新番
彩索始知今歲衣寬年年此日青樓花缺處倚闌干
記小扇清歌蠻牋妙墨不覺更殘可憐舊遊似夢向人
人未減一枝蘭縱有千金莫惜大家沉醉花間
又(七夕)
桂鄕雲萬縷更飛雨洗香車念密會經年銀潢浪阻玉
露期賖靈星瑞橋對展散怱怱喜色滿天涯回首丁寧
曉角未宜吹動梅花家家競賞彩茸穿桂影醉流霞
漸舞袖翻鸞歌聲綴鳳釵影交加人間共饒宴樂算天
孫怎忍遣河斜莫惜西樓剪燭大家同到啼鴉
戀香衾
記得花隂同攜手指定日許我同歡喚做真成熱心安
打疊從來不成器待做個平地神仙又却不成些事驀
地心殘據我如今沒投奔見著你淚早偷彈對月臨
風一味埋冤笑則人前不妨笑行笑裏斗覺心煩怎分
得煩惱两處勻攤
豆葉黃
芰荷香外一聲蟬風撼琅玕驚晝眠刻燭題詩花滿牋
小神僊對倚闌干月正圓
又
晩粧新試碧衫涼金鴨猶殘昨夜香柳際風來月滿廊
一雙雙人對鴛鴦浴小塘
又
輕羅團扇掩微羞酒滿玻璃花滿頭小板齊聲唱石州
月如鈎一寸横波入鬢流
又
林花著雨褪胭脂葉底雙桃結子遲對鏡憑郎略皺眉
笑微微燕子羞人必懶歸
又
玉簫風外一聲清粉面嬋娟月對明紫府樓臺夜不扃
羽衣輕穩駕雙鸞謁帝庭
千秋歲
寳蟾懸鏡露顆傾荷柄飛螢點點明花徑凝愁情不展
宿酒風還醒天似曉銀河半落星相趁心事都無定
才致元相稱春過了秋將近小窗通竹浦野色連金井
得仗個多情燕子分明問
好事近
心事已成空春盡百花零落誰見黃鸝百囀索東君評
泊曉來枝上語綿蠻應悔向來錯看則綠隂青子却
恓惶無託
南鄉子
小雨阻行舟人在烟林古渡頭欲挈一樽相就醉無由
誰見横波入鬢流百計不遲留明月他時獨上樓水
盡又山山又水温柔占斷江南萬斛愁
又
樊子喚春歸夢逐楊花滿院飛吹過西家人不見依依
萍點荷錢又滿池屈指數佳期何日憑肩對展眉傾
盡十分應不醉遲遲何惜櫻桃杏子時
浪淘沙
纖指捧玻璃莫惜重持自離閬苑失回期門掩東風桃
著子簾影遲遲樓上正横篦荷氣沾衣誰將名玉碾
花枝不比尋常紅與紫取次芳菲
卜算子(余每為歌詩使李蓮歌之即解人深意自去年七月親往華亭渡口矣余為之輟筆)
(昨夜酒醒卧不能穩試作卜算子以寄之)
渡口看潮生水滿蒹葭浦長記扁舟載月明深入紅雲
去荷盡覆平池忘了歸來路誰信南樓百尺高不見
如蓮步
小重山
雲護柔條雪壓枝斜風吹絳蠟點胭脂薔薇柔水麝分
臍園林晚脉脉帶斜暉深閣繡簾低寳奩勻淚粉晚
粧遲一枝屏外對依依清宵永誰伴破寒巵
惜分釵
春將半鶯聲亂柳絲拂馬花迎面小堂風暮樓鐘
草色連雲暝色連空重重秋千畔何人見寳釵
斜照春粧淺酒霞紅與誰同試問别來近日情悰
忡忡
又
重簾挂微燈下背蘭同說春風話月盈樓淚盈眸覷著
紅裀無計遲留休休鶯花謝春殘也等閒泣損香羅
帕見無由恨難收夢短屏深清夜悠悠悠悠
如夢令
花趁清明爭展白白紅紅滿院莫怪淚痕多愛底不能
得見凝戀凝戀門外雨飛簾捲
水龍吟
年年九月西湖繡船繼日笙簫擁五雲深處紅簾一桁
語鶯歌鳳羣玉峰頭影娥池畔烟霞飛動認蓬瀛仙子
雲程路遠貪人世瑤池夢要看黃塵清海戱真珠麻
姑清縱曲門自有菊金芳砌月篦浮棟子著宫桃舞翻
官柳霞杯纖捧待明年更把西風妙曲按成新弄
鵲橋仙
西風不落薄衾孤枕記起花時些個宿愁新恨两關心
說道理分疎不可别愁如絮佳期何在古屋蕭蕭燈
火打窗風雨又何消夢未就依前驚破
點絳脣(聖節鼓子詞)
扇列紅鸞赭黃日色明金殿御香䓗茜寳仗香風暖
咫尺天顔九奏朝陽筦羣臣宴醉霞凝面午漏傳宫箭
又
俊眼犀心尊前如有乘鸞便過愁傳怨只許燈光見
見了重休河漢明遮斷深深院亂風飄霰揉了雙羅燕
水調歌頭
解衣同一笑聊復起厨烟醉鄉何處與君舒嘯入壺天
長怪時情狹隘杯酒豈容我輩不上謫仙船雅志念湖
海小艇一絲竿夜迢迢燈燭下幾心閒平生得處不
在内外及中間點檢春風歡計惟有詩情宛轉餘事盡
疎殘彩筆題桐葉佳句問平安
好事近
世事莫牽縈樂取這閒時節且恁醉來醒去免光隂虛
設有則有個潑心兒不放被利名啜却待两手分付
與風花雪月
又
長記十年前彼此玉顔雲髮尊酒幾番相對樂春花秋
月而今各自困飄零憔悴幾年别說著大家煩惱且
大家休說
青玉案
一尊聊對西風醉況九日明朝是曾與茱萸論子細江
天虛曠暮林横遠人隔銀河水碧雲漸展天無際吹
不斷黃昏淚若作懽期須早計如何得似鬢邊新菊雙
結黃金蕊
聖求詞
