談藝錄明徐禎卿撰
詩理宏淵談何容易究其妙用可略而言卿雲江水開
雅頌之源烝民麥秀建國風之始覽其事迹興廢如存
占彼民情困舒在目則知詩者所以宣玄鬱之思光神
妙之化者也先王協之於宫徵被之於簧絃奏之於郊
社頌之於宗廟歌之於燕會諷之於房中蓋以之可以
格天地感鬼神暢風教通庶情此古詩之大約也漢祚
鴻朗文章作新安世楚聲温純厚雅孝武樂府壯麗宏
竒縉紳先生咸從附作雖規迹古風各懷剞&KR2683;美哉歌
詠漢德雍揚可為雅頌之嗣也及夫興懷觸感民各有
情賢人逸士呻吟於下里棄妻思婦嘆詠於中閨鼓吹
奏乎軍曲童謠發於閭巷亦十五國風之次也東京繼
軌大演五言而歌詩之聲微矣至於含氣布詞質而不
采七情雜遣並自悠圓或間有微疵終難毁玉兩京詩
法譬之伯仲塤篪所以相成其音調也魏氏文學獨專
其盛然國運風移古朴易解曹王數子才氣慷慨不詭
風人而持立之功卒亦未至故時與之闇化矣嗚呼世
代推移理有必爾風斯偃矣何足論才故特標極界以
俟君子取焉
夫任用無方故情文異尚譬如錢體為圓鈎形為曲箸
則尚直屏則成方大匠之家器飾雜出要其格度不過
總心機之妙應假刀銛以成功耳至於衆工小技擅巧
分門亦自力限有涯不可強也姑陳其目第而為言郊
廟之詞莊以嚴戎兵之詞壯以肅朝會之詞大以雝公
讌之詞樂而則夫其大義固如斯已深瑕重絫可得而
言崇功盛德易夸而乏雅華疏彩會易淫而去質干戈
車革易勇而亡警靈節韶光易采而成靡蓋觀於大者
神越而心游中無植幹鮮不眩移此宏詞之極軌也若
夫欵欵贈言盡平生之篤好執手送遠慰此戀戀之情
勖勵規箴婉而不直臨喪挽死痛旨深長雜懷因感以
詠言覽古隨方而結論行旅超遥苦辛各異遨遊晤賞
哀樂難常孤孽怨思達人齊物忠臣幽憤貧士鬱伊此
詩家之錯變而規格之縱横也然思或朽腐而未精情
或零落而未備詞或罅缺而未博氣或柔獷而未調格
或莠亂而未叶咸為病焉故知驅縱靡常城門一軌揮
斤堊鼻能者得之若乃訪之於遠不下帶袵索之以近
則在千里此詩之所以未易言也
情者心之精也情無定位觸感而興既動于中必形於
聲故喜則為笑啞憂則為吁歔怒則為叱咤然引而成
音氣實為佐引音成詞文實與功盖因情以發氣因氣
以成聲因聲而繪詞因詞而定韻此詩之源也然情實
眑渺必因思以窮其奥氣有麄弱必因力以奪其偏詞
難妥帖必因才以致其極才易飄揚必因質以禦其侈
此詩之流也繇是而觀則知詩者乃精神之浮英造化
之秘思也若夫妙騁心機隨方合節或約旨以植義或
宏文以叙心或緩發如朱絃或急張如躍楛或始迅以
中留或既優而後促或慷慨以任壯或悲悽以引泣或
因拙以得工或發竒而佀易此輪匠之超悟不可得而
詳也易曰書不盡言言不盡意若乃因言求意其亦庶
乎有得與
魏詩門戶也漢詩堂奥也入戶升堂固其機也而晉氏
之風本之魏焉然而判迹於魏者何也故知門戶非定
程也陸生之論文曰非知之難行之難也夫既知行之
難又安得云知之非難哉又曰詩緣情而綺靡則陸生
之所知固魏詩之查穢耳嗟夫文勝質衰本同末異此
聖哲所以感歎翟朱所以興哀者也夫欲拯質必務削
文欲反本必資去末是固曰然然非通論也玉韞於石
豈曰無文淵珠露采亦匪無質由質開文古詩所以擅
巧由文求質晉格所以為衰若乃文質雜興本末並用
此魏之失也故繩漢之武其流也猶至於魏宗晉之體
其敝也不可以悉矣
夫情能動物故詩足以感人荆軻變徵壯士瞋目延年
婉歌漢武慕嘆凢厥含生情本一貫所以同憂相瘁同
樂相傾者也故詩者風也風之所至草必偃焉聖人定
經列國為風固有以也若乃歔欷無涕行路必不為之
興哀愬難不膚聞者必不為之變色故夫直戅之詞譬
之無音之絃耳何所取聞於人哉至於陳采以眩目裁
虛以蕩心抑又末矣
詩家名號區别種種原其大義固自同歸歌聲雜而無
方行體疏而不滯吟以呻其鬱曲以導其微引以抽其
臆詩以言其情故名因昭象合是而觀則情之體備矣
夫情既異其形故辭當因其勢譬如寫物繪色倩盼各
以其狀隨規逐矩圓方巧獲其則此乃因情立格持守
圍環之大略也若夫神工哲匠顛倒經樞思若連絲應
之杼軸文如鑄冶逐手而遷從衡參互恒度自若此心
之伏機不可強能也
朦朧萌拆情之來也汪洋漫衍情之沛也連翩絡屬情
之一也馳軼步驟氣之達也簡練揣摩思之約也頡頏
纍貫韻之齊也混純貞粹質之檢也明雋清圓詞之藻
也高才閒擬濡筆求工發旨立意雖旁出多門未有不
由斯戶者也至於垓下之歌出自流離煑豆之詩成於
草卒命辭慷慨並自竒工此則深情素氣激而成言詩
之權例也傳曰疾行無善迹乃藝家之恒論也昔桓譚
學賦於揚雄雄令讀千首賦蓋所以廣其資亦得以參
其變也詩賦麤精譬之絺綌而不深探研之力宏識誦
之功何能益也故古詩三百可以博其源遺篇十九可
以約其趣樂府雄高可以厲其氣離騷深永可以禆其
思然後法經而植旨繩古以崇辭雖或未盡臻其奥吾
亦罕見其失也嗚呼雕繢滿目並已稱工芙蓉始發尤
能擅麗後世之惑宜益滋焉夫未覩鈞天之美則北里
為工不詠關雎之亂則桑中為雋故匪師涓難為語也
夫詞士輕偷詩人忠厚下訪漢魏古意猶存也蘇子之
戒愛景光少卿之厲崇明德規善之辭也魏武之悲東
山王粲之感鳴鸛子恤之辭也甄后致頌於延年劉妻
取譬於唾井繾綣之辭也子建言恩何必衾枕文君怨
嫁願得白頭勸諷之辭也究其微旨何殊經術作者蹈
古轍之嘉粹刊佻靡之非經豈直精詩亦可以養德也
鹿鳴頍弁之宴好黍離有蓷之哀傷氓蚩晨風之悔嘆
蟋蟀山樞之感嘅栢舟終風之憤懣杕杜葛藟之憫恤
葛屨祈父之譏訕黃鳥二子之痛悼小弁何人斯之怨
誹小宛鷄鳴之戒惕大東何草不黃之困疵巷伯鶉奔
之惡惡綢繆車牽之歡慶木瓜采葛之情念雄雉伯兮
之思懷北山陟岵之行役伐檀七月之勤敏常棣蓼莪
之大義皆曲盡情思婉孌氣詞哲匠縱横畢由斯閾也
詩之辭氣雖由政教然支分條布略有徑庭良由人士
品殊藝隨遷易故宗工鉅匠辭淳氣平豪賢碩俠辭
雄氣武遷臣孽子辭厲氣促逸民遺老辭玄氣沈賢良
文學辭雅氣俊輔臣弼士辭尊氣嚴閹僮壼女辭弱氣
柔媚夫倖士辭靡氣蕩荒才嬌麗辭淫氣傷
七言沿起咸曰栢梁然寗戚扣牛已肇南山之篇矣其
為則也聲長字縱易以成文故藴氣琱辭與五言略異
要而論之滄浪擅其竒栢梁弘其質四愁墜其雋燕歌
開其靡他或雜見於樂篇或援格於賦系妍醜之間可
以類推矣
詩貴先合度而後工拙縱横格軌各具風雅繁欽定情
本之鄭衛生年不滿百出自唐風王粲從軍得之二雅
張衡同聲亦合關雎諸詩固自有工醜然而並驅者託
之軌度也
夫哲匠鴻才固繇内穎中人承學必自迹求大抵詩之
妙軌情若重淵奥不可測辭如繁露貫而不雜氣如良
駟馳而不軼由是而求可以冥會矣
樂府往往叙事故與詩殊蓋叙事辭緩則宂不精翩翩
堂前燕疊字極促乃佳阮瑀駕出北郭門視孤兒行大
緩弱不逮矣
詩不能受瑕工拙之間相去無幾頓自絶殊如塘上行
云莫以豪賢故棄捐素所愛莫以魚肉賤棄捐葱與薤
莫以麻枲賤棄捐菅與蒯浮萍篇則曰茱萸自有芳不
若桂與蘭新人雖可愛無若故所歡本自倫語然佳不
如塘上行
古詩句格自質然大入工唐風山有樞云何不日鼓瑟
鐃歌辭曰臨高臺以軒可以當之又江有香草目以蘭
黃鵠高飛離哉飜絶工美可為七言宗也
氣本尚壯亦忌銳逸魏祖云老驥伏櫪志在千里烈士
暮年壯心不已猶曖曖也思王野田黃雀行譬如錐出
嚢中大索露矣
樂府中有妃呼豨伊何那諸語本自亡義但補樂中之
音亦有疊本語如曰賤妾與君共餔糜共餔糜之類也
生年不滿百四語西門行亦掇之古人不諱重襲若相
援耳覽西門終篇固咸自鑠古詩然首尾語精美可二
也
温裕純雅古詩得之遒深勁絶不若漢鐃歌樂府詞
樂府烏生八九子東門行等篇如淮南小山之賦氣韻
絶峻下可與孟德道之王劉文學曹當内手耳
韋仲班傳輩四言詩僒縛不蕩曺公短歌行子建來日
大難工堪為則矣白狼槃木詩三章亦佳緣不受雅頌
困耳
漢魏之交文人特茂然衰世叔運終鮮粹才孔融懿名
高列諸子視臨終詩大類銘箴語耳應瑒巧思逶迤失
之靡靡休璉百一微能自振然傷媚焉仲宣流客慷慨
有懷西京之餘鮮可誦者陳琳意氣鏗鏗非風人度也
阮生優緩有餘劉楨錐角重陗割曳綴懸並可稱也曹
丕資近美媛遠不逮植然植之才不堪整栗亦有憾焉
若夫重熙鴻化蒸育叢材金玉其相綽哉有斐求之斯
病殆寡已夫
古詩降魏辭人所遺雖蕭統簡輯過宂而不精劉勰緒
論亦略而未備况夫人懷敝帚自過千金灋言懿則遂
見委廢至於篇句零落雖深猶幸有存者可足徵也故
著此篇以標凖的粗方大義誠不越兹後之君子庶可
以考已
客論曰傳云王者之迹熄而詩亡蓋傷之也降自桓靈
廢而禮樂崩晉宋王而新聲作古風沈滯蓋已甚焉述
者上緣聖則下擿儒玄廣教化之源崇文雅之致削浮
華之風敦古樸之習誠可尚已恐學士狎耳目之翫譏
瑣尾之文故序而系之俾知所究
談藝錄
