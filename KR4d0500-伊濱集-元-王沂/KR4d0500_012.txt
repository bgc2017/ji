伊濱集卷十二元王沂撰
七言絶句詩
上京
離宫金碧鬱岧嶤祇隔灤河一水遙知是上林來進果
鈴聲隠隠轉山腰
黃金布地寶陳華香漾薔薇洗佛牙甘露穴中遺舍利
神光五色瑩無瑕
曼衍魚龍雜梵儀金仙來降鳳城時都人稽首瞻雕輦
漠漠祥雲護彩旗
白面王孫家五陵朝回新賜雪毛鷹金溝芳草沿堤綠
蹀躞花驄驕不勝
龍綃衣薄怯新涼銀葉煙消換日香休畫修蛾鬭雙綠
柳風吹淡漢宫黃
滇池細馬四蹄風白玉雕鞍繡結鬉爭把珊瑚鞭指點
飛塵先入建章宫
鐵旛竿下散燈回茜褐高僧夜呪雷明日皇家賜酺宴
秋雲漠漠曉光開
轆轤金井促晨粧珠帽紅靴小作行爭向銀床拾梧葉
夜來秋意到長楊
黃須年少羽林郎宫錦纏腰角觝裝得雋每蒙天一笑
歸來騶從亦輝光
龍沙白草望參差苜蓿蒲桃記種時待詔侍臣巳華髮
梨園休奏玉交枝
賁渾法輪寺阻雨四首
燈昏丈室雨聲寒料理禪床蝶夢殘惆悵陸渾房次律
琴中不識董庭蘭
風鈴驚鵲未安枝山月窺床夢斷時休問甕中書在否
前身知是永禪師
野衲窮年静愛山白雲一塢竹千竿庭前柏樹何須指
架上楞嚴已不看
欲寫新詩調比邱芭蕉葉老不禁秋法輪要識無窮轉
雲自長空水自流
題德興董孝子傳後
芝山脩竹拂雲高歲歲慈鴉占作巢無限春風採蘭意
江湖天闊足風濤
雲臺觀寄張宜相
蓮花峯下對爐薰坐待飈車過羽輪欲問山靈乞飛翠
囊封寄與學仙人
山茶
青雀西飛阿母宫霓旌羽蓋綠雲中丹砂費盡三千斛
染出仙衣鶴頂紅
題並騎圖
上林苑内辭同輦繡嶺宫前語並鞍紈扇秋來猶在篋
香囊塵暗莫重看
與劉志善談詩
風氣開時習俗移文章千變亦如之當時不是毛韓輩
雅頌寥寥說向誰
過古伊陽縣
汝流浩浩鬱黃霧紫羅山腰欲無路可憐客子無安棲
不及浮槎有高樹
寄四川支文舉三首
昔年我作成都客酒釀郫筒日日攜惆悵浣花溪上路
亂山無主子規啼
雪衣勸酒能呼客烏鬼啣魚自上船多少海棠花上露
春來不染薛濤箋
蜀梅纖縷蜀薑辛暈碧裁紅更可人待詔相如苦消渴
煩君為寄錦江春
寄賈本二首
遙憐問事賈長頭鞏樹嵩雲又一秋我寄雙魚問消息
誰能遣騎覓扁舟
君歸耕種水南田我望神崧一慨然安得攜琴午橋路
竹隂多處瀉寒泉
送鄭生之靖州知事
賣刀買犢趁春耕共說冰壺莫厭輕過得沅湘故人少
芳馨欲寄若為情
河東試院書事十首
把卷燈花綴玉蟲懸知冀北馬羣空錦袍落魄并州客
曾識當年郭令公
風簾漾日影鱗鱗咫尺中分越與秦莫道霜袍如立鵠
河汾還有著書人
偶從連蜷議雌霓堆案森森束笱齊簾捲虛庭羣吏散
古槐隂泠暮禽棲
雕蟲燕說竟如何未必冥鴻在網羅重理槐花少年夢
自憐樗散鬢絲多
銅盤官燭淚成堆過鴈聲聲叫夢回想見京華秋意好
小園黃菊待人開
陣布常山器械犀姓名應染武都泥漢家肯許黃金鎰
萬斛丹砂鑄褭蹄
睡起挑燈自寫題青綾半擁聽鳴雞坐中執法霜威肅
過眼誰云五色迷
空階墜葉響琅玕鳥鵲無聲白晝閒忽意河汾隠君子
夢中攜酒石州山
漢武汾隂會百靈樓船簫鼓徹青冥年年后土祠前路
落葉秋波似洞庭
蒼煙白草古離宫不見宫花向日紅欲問晉陽興廢事
亂鴉飛盡夕陽中
寶雞縣壁見張雄飛杜德常二御史詩
嘉陵江水淨無泥江上青山是寶雞古驛荒涼誰與語
故人詩向壁間題
解虎圖
宴坐空山性自圓短笻服猛立翛然極知解鬭修行力
何似相忘未鬭前
看山
昔年騎馬看青山曾與青山共往還今日居家亭子上
依然山在白雲間
和陸友仁尺五城南詩九首
尺五城南油壁車香輪輾破綠無涯遙憐館娃宫外路
應與裙腰一道斜
尺五城南日正遲遙憐江上草薰時梅花落盡不歸去
惆悵玉釵生網絲
尺五城南歲又除坐看春色滿皇都東家剪綵作蝴蝶
西舍然燈迎紫姑
尺五城南側玉壺葳蕤舞帶拂氍毹酒酣莫把朱櫻擲
獺髓補痕郎有無
尺五城南柳色新縹窗不識曉街塵桃花一夜開無主
鸚鵡明朝錯喚人
尺五城南日半曛金羈繡轂兩紛紛羯鼔聲催柘枝曲
葡萄酒汚石榴裙
尺五城南第幾家燕姬留客醉琵琶秦娘莫與新粧好
走上皋橋空折花
尺五城南恩澤侯從奴斜抱白貂裘禁街鐘盡無人問
千騎鳴笳踏月遊
尺五城南賈客船吳綾賣盡買茸氊猶嫌吳女吳音拙
載入都門學管弦
題竹
篔簹偃竹何年寫石上孤根碧蘚封煙雨從教藏翡翠
風雷慎勿起蛟龍
復齋詩為李彦方作(廬陵李直卿以復名其齋求子詩久未暇也今日雪)
(霽登樓偶得此遂書以贈顧惟聖門精微綱領豈淺陋能窺祗增三嘆)
焚香清坐翫羲經一氣循環自不停造化密移誰解得
窗前草色又青青
李侯索我復齋詩此理難明信者稀要識聖人端的意
湏于動處見天機
萬化根源天地心幾人于此費追尋端倪不遠君看取
妙用何曾間古今
渭北春天送王君實御史西臺
渭北春天驄馬行蜀江波照綠衣明蒟醬遙聞通道路
皂囊何以答升平
渭北春天柳色青暫辭鴛鷺出蓬瀛風光正好若為别
花發鳥啼空復情
渭北春天引興長登臨誰共繡衣郎漢家宫殿生秋草
秦國山河半夕陽
渭北春天縱目初曲江樓上獨躊躇長安煙樹多如薺
望見蓬萊雲氣無
渭北春天午睡餘諫章封了夢清都羽陽宫瓦堪為硯
閒寫先秦古器圖
書貢生慈母傳後
魚軒未入甘泉畫彤管先書太史辭寸草春暉何以報
南陔正是采蘭時
題看雨軒
江雲漠漠樹濛濛葛服龍鍾寄短蓬憶我滄洲十年夢
不知身在此軒中
折花
折花不用散花天自插銅瓶貯石泉莫恨洗粧無一物
維摩方丈本翛然
聞鶯
衣染鵝黃濕未乾高枝顧影怯春寒數聲飛入林深處
婭姹嗔人著意看
宫人聽琴圖
幽閒曲奏鳳凰絃寂聽多時側鬢蟬彈到樊姬秋竹引
婕妤飛燕莫爭妍
湧翠亭
十年京洛敝貂裘馬首黃塵學水流今日君家亭子上
青山如浪屋如舟
武功驛書感(驛有姚合詩刻)
武功姚尉最能詩古驛荒涼卧斷碑澗水流春山罨畫
料應清味少人知
白桃花
東風别作武陵春林下盈盈縞袂新道骨仙姿有如此
譍門不是去年人
南軒書事四首
鷦鷯隨處一枝安庭角哦詩歲又闌不是銅章留客住
鳴皋山月要人看
官舍何殊山崦居蕭然瓶錫野僧如問君千里西來意
只為伊陽好著書
孤燈掛壁不成光白牯青奴共晚涼清夢初回成獨笑
偶然山雨到叢篁
綸巾羽服卧伊濱清嘯孤吟頗著勲留與後人還要否
南山修竹北山雲
滎河書事
萬里洪河豁醉眸村歌野舞故淹留欲扶公子青藜杖
拄到崑崙最上頭
汾河
汾河詰曲遶靈關邑屋參差夕照間隔岸脩眉畫新綠
郵童指是石州山
題頤貞齋
曾聞天上養賢鼎只與山家煮菜同誰向東堂乞鵝炙
劉郎原未是英雄
立春日二絶
閉戶貪抄陸氏方東風不學到伊陽易求合浦珠千斛
難覓江南書一行
竹外梅花出短籬梅邊水暖鴨先知風流好似西湖上
只欠東風媚酒旂
舟泊荻港
水光山色漾丹霞舟艤鷗沙近酒家亂撲篷窗惱詩思
春衣點點是楊花
世綵堂
綠江廖氏多才子文采風流世所稀江上雲霞散成綺
年年裁作老萊衣
神禹治水圖
昔年將旨祀河東曾過龍門嘆禹功誰築宣房歌瓠子
汾隂簫鼓又秋風
晚春
風吹榆莢飄似霰雨洗天階淨如練佳人别來不相見
却羨游絲逐雙燕
宫人怨
捧鏡宫鬟促曉粧經春夢不到昭陽雙雙怕見新來燕
休捲珠簾十二行
宫怨
五雲樓館靜愔愔一閉嬋娟日月深三十六年勞望幸
輕紅淺黛一生心
題馮致遠世父書畫後
筆底江湖一段秋書成蠆尾雜銀鈎故家文物于今少
珍重名郎什襲收
三馬圖
金羈玉勒非吾喜豐草長林樂我天安得圖中此三駿
南山射虎過殘年
枕上聞布穀
退處衡門久謝名田園生計頗關情松風蘿月洪岡曙
枕上初聞布穀聲
嘉陵驛
嘉陵修竹拂雲長石棧東風覺筍香指點籜龍呼驛吏
從今館劵莫支羊
又
江流迎客縠紋波啼鳥窺人隠綠蘿撲鼻生香來不斷
東風一路野花多
題水仙
水為環珮玉為裳一種春風各自香幽恨瑤琴傳不盡
至今煙雨暗瀟湘
應真渡海圖
雲海茫茫空復空擔囊飛錫浪花中好將貝闕珠宫景
說與西山面壁翁
題胡古愚李氏婦傳後
見說當年挽鹿車素風淳範照鄉閭日星炳煥班昭戒
華衮褒揚太史書
金人射獵圖
驚沙獵獵北風寒馬上呼鷹塞草乾壯士還家散如霧
只今餘得畫圖看
訪袁仲修城西草亭暮行濠上雜花謝盡獨海
棠一株照映籬落間成詩三首
閉門不知綠滿城春濃睡足午窗明今朝憩馬官柳下
聽得黃鸝一兩聲
玉川破屋城西邊應門長鬚貪晝眠鵲聲似報有佳客
蹴踏殘花落馬前
華屋金盤夢一場也隨風絮落溪傍天寒翠袖無人識
閒照滄浪試晚粧
題宣和畫鷂圖
修翎豈是懷中物日轉龍墀奏未終却是南朝賞神俊
青絛穏繫待秋風
贈玉峯長老
破鐺煮飲把茅間不信石頭行路難要致塗湖千五百
玉峯高並雪峯寒
停雲晚坐
山郭濛濛雨欲塵滿園羣綠一時新賸傾竹葉杯中物
報答海棠枝上春
汾陽道中
暎竹桃花取次開天寒翠袖若為裁落紅飛滿汾隂路
知有詩人紫禁來
東行邃谷僅容駝歴歴蜂房戶牖多想見陶唐餘俗在
黎民擊壤有遺歌
過潼關
天風吹袖下雲台玉井芙蓉為我開行過潼關却回望
半空飛翠逐人來
仙源秋曉
遠是青山近是林仙源秋色雨中深前溪不是桃花水
縱有漁郎無處尋
芝圖
鶴駕羣仙不可追卷中還見舊題詩桐鄉祠在荒秋草
圖畫空傳五色芝
晚立
晚花飄盡綠隂涼輸與蕪菁滿眼黃老大此身無著處
東風吹上橐駞岡
清明雜詩二首
新綠層層社雨餘官居瀟洒似禪居東風無賴吹佳夢
何事重翻架上書
飛來黃鳥最高枝欲語還休待我詩忽憶江南消息斷
折花臨水立多時
次西湖柬萬初首座
紅葉離離翠葉乾浮雲散盡楚天寬推篷吟得湯休句
留與東山首座看
詞
清平樂(春去)
宿酲初醒裊裊吟鞭影蜀道秦川行路永羅袖殘香消
盡清明寒食匆匆能消幾日東風蝴蝶不知春去畫
橋貪趁流紅
菩薩蠻(題李溉之詞卷)
大明湖上秋容暮風煙杖屨時來去說與病維摩可人
秋水呵自書盤谷序和了停雲句把酒為君歌濟南
名士多
青玉案(送温叔剛之解州軍司幕官)
東風撲面飄紅雨正杜宇催春去馬首西山青半縷汾
隂簫鼔晉陽煙樹總是消魂處芙蓉綠水佳賓主賭
酒金錢更數若見東皋煩寄語山林真味醉鄉天趣待
我平分取
滿江紅(夀張良卿學士)
九萬扶搖試看取垂天鵬翼追往事星辰劔履玉階山
立為問寶香黃閣夢何如仙闕丹臺籍寫風流杖屨入
耆英今猶昔詩酒部笙歌席松菊社雲煙屐早東風
為報日邊消息虎節貂蟬端舊物分封凖擬如椽筆對
西山一笑五千年髯如戟
水龍吟(和鄭彦章韻)
畫簷疎雨纔收酒醒疑掩蓬窗卧熏爐火冷餘香猶在
擁衾清坐點鬢霜明窺人月小短檠花墮想吳山越水
樓臺縹緲應曾有飛鴻過寂寞文園病後舊心情苦
無些箇多君調我幽蘭新句紋牋玉唾花落元都鶴歸
華表夢誰驚破待蓴鱸江上高歌小海扣舷相和
御街行(送王君冕)
煙中列岫青無數遮不斷長安路杜鵑誰道等閒啼迤
邐得人歸去隴雲秦樹周臺漢苑滿眼相思處停杯莫
放離歌舉至剪燭西窗語元都燕麥又春風自是劉郎
遲暮紉蘭結佩裁冰斵句細和閒情賦君行廣武山
前路是阮籍回車處問他孺子竟何成落日大河東注
無人說與遙岑遠目也會修眉嫵離宫别館空禾黍嘯
木魅啼蒼鼠悠悠往事不經心只有閒雲來去停雲得
句歸雲洞府領取淵明趣
