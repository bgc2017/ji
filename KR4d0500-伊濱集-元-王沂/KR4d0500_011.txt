伊濱集卷十一元王沂撰
七言絶句詩
芍藥茶
瀛洲憶昔較羣材一飲雲腴睡眼開陸羽似聞茶具在
謫仙空載酒船回
灤水瓊芽取次春仙翁落杵玉為塵一杯解得相如渴
點筆淩雲賦大人
揚州四月春如海綵筆曾題第一花夜直承明清似水
銅瓶催火試新芽(余往年試上京鄉貢士於集賢署邢君遵道惠茶號灤水瓊芽今俯仰七)
(年而遵道捐館久矣其子克世其業攜荼過寓舍為賦小詩三首山陽聞笛之感同一慨然也)
木芙蓉
白露江清水殿凉館娃宫裏宴吳王美人醉起更衣晚
密帳温帷翡翠粧
小孤山書所見
春風江上碧如苔上有祈靈水殿開江北女郎南仕客
夾紗團扇柳隂來
河東道中
綿河流水暖生煙罨畫春山半映天霸業銷沉誰與問
行人猶指介推田
官渠楊柳未勝鴉山路春寒不見花日暮介休城下過
帽簷斜側避風沙
和杜德常早春二首
鳳城晴日媚游絲城外人家雪半扉莫倚小桃春事早
便教蝴蝶奈寒飛
市橋官柳占春濃冰破龍鱗碧映空聞道漢家三十六
一時迎燕轉温風
春興
古壕晴綠不勝舟落絮殘紅蕩漾愁山鳥喚回春色去
又催斜日下城頭
雪巖蕭寺
雪巖曾訪坐禪僧衲被蒙頭喚不譍說與擔囊行脚者
(石)頭橋滑要人登
題尚縣尹詩卷
心在春暉寸草中挂冠端有古人風安仁謾說閒居賦
不似陳情表最工
送湖州張教授三首
詩人合住水精宫採得蘋花思未窮紫笋甌中消白晝
碧瀾堂上試春風
洞庭霜降橘先黃酒釀烏程水自香正是江南好風景
夢隨君去過錢塘
採菱歌斷綠楊風蕩槳吳娃莫惱翁驚起鴛鴦一雙去
苕溪西畔霅溪東
讀長安志書事十二首
芳草離離卧石麟野棠花發不成春耕夫拾得盤龍鏡
曾照昭陽第一人
繡嶺宫前路已迷暖泉輕噴玉參差夕陽牛背誰横笛
疑把開元舊曲吹
魚龍浮動玉蓮湯殿閣參差璧月涼羯鼓聲高催衆樂
梨園新按荔枝香
内官扶下畫雲軿僊掌金盤露已凝好去通天臺畔望
驪山高處始皇陵
待詔公車歲月深詼諧無那老侵尋誰教但索長安米
不羨長門買賦金
鴻都門外馬頻嘶薄暮塵飛咫尺迷寶劔微紅漬餘血
鳴鞭夜出灞陵西
翠微煙泠草迢迢百二重關王氣消却是梨花寒食夜
月明秦女自吹簫
玉碗何年出茂陵西飛青鳥竟無憑石欄照見苔花碧
山鬼時來弄漆燈
茂陵玉碗出人間青鳥西飛竟未還山鬼時吹漆燈滅
石欄花老碧苔斑
弄影驕驄逐鈿車臙脂坡下柳藏鴉忽聞長樂鐘聲動
忘却金鞭碧玉家
漢家賜第灞陵東衛霍邊廷第一功莫種朱門楊柳樹
年年容易換春風
五陵佳氣晚濛濛擁蓋鳴珂處處同盡道鬻珠尋董偃
誰能載酒過揚雄
和馬伯庸見寄詩韻四首
淮南叢桂婆娑綠借問騷人若箇來歌罷小山招隠賦
風吹書冊滿床開
故人南望隔長淮不及寒潮日往來聞道賜金供置酒
八公山對玉樽開
清福堂前步綠苔捲簾何處燕飛來山中藂桂留人住
嶺上梅花莫謾開
今朝把酒忽惆悵驚見淮東驛使來為報相思似春色
南枝開盡北枝開
綿江
綿水溶溶淡夕暉杜鵑聲裏送春歸落花無數依芳草
零落文君舊錦機
過華清宫三首
昔年繡嶺宫前路曾嘆開元鶴髮人今日我來人不見
野棠花似昔年春
珠殿遺基滿綠苔空餘繡嶺鬱崔嵬開元舊曲無人解
山鳥猶啼阿濫堆
白玉芙蓉水氣凝依然御路直青繩禄山舞破咸陽處
知在雲間第幾層
春晝
山鳥無聲春晝長一簾幽夢了春光垂楊直恁多才思
故著清隂護海棠
李早畫金人射鹿
故家鞍馬亦豪雄弦箭如誇數助工只恐平原麋鹿盡
角弓原不耐霜風
洛濱探春二首
銅駞巷陌幾斜陽又見天涯柳色黃一夜東風能爾惡
梅花狼藉馬蹄香
山寺聞鶯驚客意市樓沽酒壓春寒極知花事歸桃李
冷落殘梅更好看
寒食二首
枯桐突兀立空庭寒鵲驚飛遶月明不記墻西有叢竹
夜深何處寄秋聲
北去南來了一年書生身世只堪憐思親欲寄平安字
難覓東吳萬里船
畫眉石
隋宫百斛分螺綠何似文君鏡裏山千載餘妍化為石
玄雲不受古苔斑
題楊元仁所藏畫竹
石上湘雲擁翠翹美人望望隔秋宵釣竿掛向珊瑚樹
擬掣鯨鯢候海潮
宿觀音寺
紫羅山口梵王宫一樹淩霄自在紅我悟色空心似水
禪床閒卧月明中
斷香浮月磬聲空古像荒涼慘澹中猶以聲音為佛事
高灘流水竹林風
題米元暉楚江清曉圖
沙際潮生沒釣磯遠峯雲破吐脩眉是中應有滄浪客
閒把漁竿詠楚詞
慶懽堂
盡敬忘劬在色難馨香夕膳潔晨飡吾生此樂知無日
空向南陔賦采蘭
瑞應圖
紫房葉底粲扶疎莫遣山童擷野蔬老圃能為天竺字
神仙不解世間書
栽花玉洞避秦人仙實偷來漢侍臣試問圍棋橘中老
商山何似武陵春
茂陵
仙姿淑態夢依稀方士瀛州採藥歸桂館煙消九華帳
劉郎還道是邪非
黃堂東夜詞二首呈全子仁大參
簾底移琴錦帳張梅花枝上月如霜羽書忽報諸州捷
敲折珊瑚一寸長
茜色紗籠絳蠟殘綺窗斜月轉雕闌當筵賦得陽春曲
喚取銀箏按拍彈
貴妃欠伸圖
睡覺深宫日正遲流鶯飛上萬年枝起來却背東風立
猶似華清按舞時
宫詞
宫鴉催日上宫墻天仗雲開五色光多少龍池楊柳樹
清隂留得蓋鴛鴦
海波涵碧遶紅墻影射龍舟瀲灧光知有才人弓箭立
沙頭驚起兩鴛鴦
發成都三首
山禽言語各清圓馬上時聽當管絃拂面南薰吹衆綠
行人昨日度西川
鹿頭西望錦官城千里川原掌樣平今日鹿頭還北望
聯峰疊嶂翠相迎
路入新都勢漸高錦官城樹細于毫不因劔外無嚴武
却是尊前欠薛濤
王母醉歸圖
宴罷瑤池入醉鄉醒來又見海生桑詼諧不悟東方朔
偷得仙桃獻漢王
又西王母圖
白鹿閒騎佩捲霞漢宫猶望紫雲車殘桃欲種千年實
却羨羊家萼綠華
中山道中四首
中山去京五百里客子倦于三月程借得郵亭暫容膝
古槐隂裏亂蟬鳴
渡頭秋水深沒馬沙觜菰蒲高出人我亦江湖釣竿手
征衣又帶帝京塵
皇家昔歲祠恒嶽乘傳詞臣自作碑今日重來追往事
青山偏映鬢絲垂
迎人孤塔亭亭立送客青山滚滚來日暮摩笄城上望
夕陽西下鳥飛回
題秉燭圖
秋河織女夜如年小立昭陽花樹邊莫倚天階月如晝
忙催阿監舉金蓮
登李太白捉月之亭訪温嶠燃犀之所覽草廬
吳先生蛾眉亭記宋漕使韓南澗及學士歐陽
圭齋樂府李溉之長歌慨然有賦
牛渚磯頭捉月亭古今臨眺總文星風流往事憑誰問
天上飛仙醉不醒
吳氏雄文久勒碑韓歐樂府世稱奇淋漓醉墨長歌好
尤憶山東李溉之
越王臺
越臺西去路茫茫日暮風吹百草長草際牧兒時隠見
去尋臺上未歸羊
題猴馬圖
雄姿不受絡頭絲野性能忘失木悲安得長林連曠野
驕嘶芳草掛藤枝
九歌圖
霓旌羽蓋望繽紛江水楓林思逐臣莫道九歌空諷楚
那知三戶竟亡秦
筆精吾愛李龍眠滿紙蓴絲滑且圓多少郢中歌舞曲
風流還向畫圖傳
宿桃源宫
月滿空山竹滿亭石泉留客語泠泠夜闌忘作丹邱夢
貪誦黃庭一卷經
馬嵬
華清宫畔是驪山合近温泉葬玉環若使廟堂姚宋在
鈴聲不到劔門關
蛾眉玉質委塵埃方士靈香海上來一種妖魂招不得
馬嵬何似習仙臺
題二屏
武陵溪畔數枝紅移在維摩丈室中結習已空花不住
更消啼鳥喚春風(右桃花畫眉)
日暮盈盈翠袖寒玉容寂寞晚香殘飛來好鳥多才思
喚得春風滿畫闌(右梨花)
題睢陽五老圖
夜闌天禄照青藜雲卧商山賦紫芝何似翛然五君子
讀書渾忘髮成絲
和謝敬德題杜宏道西巖小隠詩韻
十載含香侍禁闈故園芳草望人歸山應有意為青眼
雲本無心化白衣
東華立馬語匆匆一别西風又斷蓬揮麈不須談世事
抱琴時復送飛鴻
笑脫朝衣掛碧蘿却從隣叟借煙蓑門前有客休迎肅
只道西山爽氣多
聞君結屋近西山知在燕南趙北間黍熟東皋多釀酒
杖藜吾欲扣柴關
春江待渡
遊絲飛絮攪離心莫放蘭舟出柳隂分袂渡頭愁幾許
桃花晴浪半篙深
樂潜齋書事
六年流落放歸時好似能言老令威自問毰毸翎翅短
不知鯤化與鵬飛
倦禪時作橐駞坐窮妄羞為猛虎吟今日回光還照色
向來求佛本無心
檐上秋香日日新也施朱粉媚時人萬松好在黃千葉
老棘風霜亦自春
詩翁老作枝江令辭吏歸來四壁空潜德欲書先友記
淚河傾洒白楊風
獨憐今代張平子學海源源赴百川歲晚夷門兔園册
飢吟滿眼濕新煙
先生屢作退飛鷁尚吐白虹牛斗間憔悴侯芭抱玄草
一杯遙酹玉泉山
石塘文章天與力九鼎十鼓驚時人天閑如海養羣駿
獨棄江南一角麟
送孔生之鹽官
詩禮相傳自過庭還因會計著聲名寧論積雪飛霜句
佇看調和傅說羹
送郭仲實
知君時倚月波樓領取南湖十頃秋回首東華塵土裏
有人相憶並鞍游
墨梅
煙冷吳宫幾斷魂飄零江北未知春畫圖一見參差是
猶怕青腰玉女嗔
一聲羌管月明天零落徐妃白玉鈿惆悵香魂招不得
瑤臺十二鎻寒煙
花光墨梅
玉笛聲中作雪飛含章人恨曉粧遲冰紈依約春風面
莫問南枝與北枝
羅浮招得玉妃魂曾倩花光為寫真凖擬明年林下見
風姿還似卷中人
題淮隂侯廟
旌旆逶迤出井陘何人掉舌下齊城漢家攝足分封日
合把黃金鑄酈生
海月圖
冰輪洶湧出雲濤萬里遙分玉兔毫望見瀛州方丈否
乘槎語欲問盧敖
洄漣亭詩三首
亭下春波照眼明濛濛飛絮亂新晴傳呼驛吏休催馬
待我憑欄聽曉鶯
斷碑文字費窮研絳守名高長慶年一段江山清勝地
無人收拾舊風煙
吏人移石放泉流百斛明珠散不收化作雙龍舞亭砌
寒光二月泠涵秋
易元吉猿圖
舞劔有時矜矍鑠留環底用化嬋娟何如子母空山裏
澗飲巖棲樂自然
蒲坂道中
鸛鵲樓空草色新杏花零落野渠春清波搖蕩東風影
疑是崔徽自寫真
妬女祠詩二首
妬女祠前春草齊敗墻重看昔年題只愁花落啼山鳥
路入秦川更向西
東風吹雲不成雨馬首黃塵翻海波欲過并州重回首
高城不見意如何
題菊隠
紙筆不事陶令子蓬蒿沒人仲蔚居何如寄跡萬人海
坐對晚香聽讀書
鳳翔驛二首
粉白猩紅記去時歸來風雨洗芳菲一川野菜黃花滿
小蝶叢叢占夕暉
浮甑香粳膾錦鱗蜀薑巴筍厭芳辛一杯脫粟和羊酪
始信今朝是北人
題白海驛
沙龍海白漢離宫武帝曾來看射熊霜露不寒仙仗暖
旌旗十萬障秋風
寶雞驛詩二首
去年山桃花滿枝歸來結實小垂垂林間鸚鵡應相問
馬上尋詩客是誰
路入褒斜虎印泥天連蜀棧子規啼今宵却是中原客
行盡青山到寶雞
題邢氏家傳
駕鶴羣仙不可追卷中重讀舊題詩去天尺五邢家宅
春雨年年長玉芝
即事
午醉醒來坐晚涼一杯湯餅菊苗香山城好箇清明節
啼鳥落花春晝長
浦口雜咏次劉吟所
江浦蘆灰酒最多江頭人唱竹枝歌坐看畫舫高低處
又是潮來水漫波
蟠桃圖
老樹春風歲歲芳冰盤佳實厭甘香瑤池笑殺西王母
何事千年始一嘗
