伊濱集卷七元王沂撰
七言律詩
㳄張雄飛王君冕倡和詩韻二首
繡衣光照錦城春肯忘吾家叱馭人别後有書傳白鴈
夢中無路駕蒼麟江回灧澦波浮蜀山入函關樹拂秦
何日東華聮轡語苦吟應怪鬢毛新
黑頭天陛共收科猶憶城南攬轡過十載低昂回羽翮
幾人存殁隔關河秋風畫扇情中斷曉鏡蛾眉妬更多
聞說著書堆滿室長安不見起悲歌
和魏伯時韻二首
霜洗長空兔穎纖素娥青女曉粧嚴畫樓燕子年年别
金鴨沈烟夜夜添鴈嶺宿雲低似蓋龍岡秋草瘦於髯
屬車未覺清塵遠却為登臨野興兼
氊車一字捲朱簾别館離宫禁籞嚴白海波聲秋後小
赤城雲氣曉來添農疇已溢如京望萍實仍聞似蜜甜
身愧甘泉陪法從獨騎羸馬走山崦
和蘇伯修侍郎平村暮歸韻
長楊冠劍列仙曹咫尺清光未覺遥賜履初辭青瑣闥
鳴珂又過赤闌橋紫馳負鼓移天仗蒼鶻翻鈴響碧霄
莫道都人新禁火焚香夾道聽簫韶
和許參政寄懷吳宗師韻四首
蓬萊仙仗正徘徊扈蹕年年宰相來慣見龍沙連白海
却吟紅藥與青苔雲扶豹尾班才上日轉螭頭講未回
凖擬相逢又初度菊潭供釀待華開
遥望文星過上台長楊從獵未歸來名駒顧影窺丹鳳
宫蕊飄香點綠苔賜酒滿浮金鑿落歌鬟低按紫雲回
只今燕市求竒駿東閤懸知早晚開
看雲老子立徘徊黃鶴銜書雲上來曾約相車遊紫府
何妨䗶屐破蒼苔仙花又向庭中落宫水還縈苑外回
一讀新詩思清壯如將圖畫坐邊開
廣文華髮厭低徊驚見仙翁鶴馭來函谷關遥橫紫氣
草玄門靜踏蒼苔何時宣室承釐後更約浮邱把袂回
塵世茫茫誰與問秋風琪樹又花開
秋興
龍岡高處望凉亭山勢東來拱帝京雖愧櫜鞬嚴宿衞
也將歌頌答昇平御溝風漾鮫綃軟宫瓦煙開翡翠明
院吏熟眠花影轉日長鈴索靜無聲
銅雀&KR1152;稜倚九天非烟非霧滿山川天津析木星槎上
五柞長楊禁籞連雲氣有時成翠幄野花無地著金蓮
詞臣擬上東封頌扈蹕從今億萬年
漠漠秋雲覆苑低九雛烏上女牆啼露從僊掌金莖白
枝老珊瑚鐵網齊遙認車聲時轣轆莫令溝水自東西
相如擬草長門賦勝費丹砂鑄褭蹄
夀宏毅和韻有酒筒花擔之句再和答之
賭酒金錢坐列曹風光南陌本非遥花香不隔葳蕤瑣
柳色深蔵宛轉橋駿馬有時嘶舊路游絲無力下晴霄
天津偷得新翻曲肉味都忘不為韶
羽林弓騎亦分曹楊柳春旗一色遥風送落花低逐馬
水隨芳草暗通橋鸞旗捧日回雙闕絳蠟分烟下九霄
病眼自憐張太祝衡門孤坐聽簫韶
王善甫郎中見和鄙韻賦此答之兼簡夢得君
冕二同年
昔别髭生今鬢蒼天風吹雁不成行山河政自驚存殁
鳬鶴寧湏較短長杯面晴光摇蟻綠華枝春意囀鸝黃
相逢未久還相送和我新詩字字香
終南山色曉蒼蒼雞犬新豐自作行倦客獨憐春又過
故人相見話偏長秦宫土在花摧碧蜀道梅時雨弄黃
凖擬重來一樽酒竹萌衣解蕨芽香
慶夀詩卷
封事當年滿皂囊歸來雙鬢點吳霜風塵丹轂多春夢
籬落黃花自晚香釃酒尚能留好客擊鮮時復溷諸郎
漢家靈夀誰堪杖早晚蒲輪召孔光
薛子敬母慶夀
貴及親闈古亦希况逢化日正舒遲老萊耀彩慙簪紱
潘岳稱觴乏鼎彛大國進封鸞舞誥東朝寵錫蟻浮巵
自憐懷橘終無日南望茫茫涕泗垂
夀胡琴所并酬春日見寄時寓居王宅
投老林泉賦老槃百年仍具漢衣冠宅邊五柳歸來種
池上三槐借得看絶俗調高聞白雪結交契重見金蘭
兒孫揔是登雲器袍笏堆床積漸寬
華髮森森四十三不才心事與誰談驚人詩句君先得
名世文章我亦貪雨歇溪流初泛綠雪消山色揔浮藍
興來却憶新篘美昨暮過從飲未酣
和王繼學題瓊花圖二首
琪花瑶草本同科摹寫詩人費切磋楚客佩摇明月碎
龍宫衣剪素綃多玉龜山接三清路烏鵲橋橫七夕河
莫恮落英收不得雙環仙子夜來過
天上春風自一科瓊絲雪蘂巧如磋花神定品應無二
月姊分香獨占多已落為雲歸閬苑初開剪水散銀河
喚回紅袖烏絲夢后土祠前幾度過
過鄱陽湖
東流浩浩遠朝宗聯絡坤維秀所鍾山入斷雲廻白雁
波涵落日見蒼龍英雄埋没憐今古形勢開張扼要衝
回望匡廬招五老紫烟晴瀑界雲松
寄來峯長老
不見是公又幾秋碧雲吟罷憶湯休夢回江上招提境
書寄淮南賈客舟玉塵尾分獅子座曼陀花雨鷫鸘裘
當年曾悟身如幻凖擬滄浪没白鷗
送式上人還高麗
三韓東望渺雲烟野鶴飛歸不計年鼓枻海師能聽法
獻珠龍女解參禪珊瑚樹礙浮杯渡薝蔔香薰擁袖眠
好把新詩書側理碧雲佳句要人傳
題山水圖
住近仙家雲錦溪結樓高與白雲齊丹崖翠壁參差見
流水桃花咫尺迷道士養丹清似鶴山翁愛酒醉如泥
毫端寫出猶竒絶况復西風一杖藜
答清江劉仲脩
青春詞翰蚤蜚英白首林泉更負名好古獨懷韓吏部
交懽曾枉范雲卿滄江逝水金川淨錦樹浮雲玉笥清
遠憶瑶琴諧雅操敢辭擊節和新聲
送李西溪廵檢
作吏湖山亦自竒君行况及落紅飛公庭白日文書少
野店青林笋蕨肥楊柳風翻沽酒旆桃花水漲釣魚磯
懸知賦得江南樂笑我緇塵染素衣
送朱生之湖州廵檢
楚客才高不奈秋得官歸近白蘋洲村醪可飲山圍坐
夜柝無聲月滿樓雲水歌傳青雀舫風塵夢斷黑貂裘
鬢絲禪榻應憐我懶向湖亭覓舊遊
送廵檢湖州
著鞭跨馬欲風生絶勝窮年老一經鳴鏑應弦驚雁落
傳杯刻燭賦詩成白蘋洲渚橫秋水畫舫笙歌奏月明
若過湖亭煩寄語三刀未夢雪添莖
送王廵檢
王郎廵檢赴官時江水江花映彩旗可但彎弓能落雁
仍聞刻燭解題詩青烟古戍人畦菜白日公庭吏奕棋
坐嘯使君端好士薦書應到鳳凰池
送謝仲連之小鹿廵檢
興言擕手過烏衣曾記風流玉雪姿綠鬢同驚今日雪
錦囊各誦昔年詩芳塘草滿春回早古鎮峰多日下遲
莫把青衫試鳴鏑要憑征雁寄相思
飛來山
越絶山如龜曝背越王馬迹白雲中神鰻躍出杯吞海
靈鷲飛來翠插空島霧深迷龕影月松聲清和墖鈴風
前身玄度來何暮應悟三生一夢同
除夕示袁仲修
三年魚鳥笑人頑家在江南幾日還客裏惟君青眼舊
醉中憐我綵衣閒詩成臘酒春燈裏歌斷梅花月影間
夢裏不知歸路遠朔風吹雪滿關山
虎牢關
雙崖突兀引羊腸仰望遥空疋素長今古太行青歴歴
乾坤元氣白茫茫英雄底用爭天險真宰那知闕後防
回首三分書裏事區區縳虎笑劉郎
和張孟功侍郎監海漕見寄詩
省眼星郎給一軺銀河路遠鵲成橋吳歌閩語來江島
雨楫風帆趁海潮紫府夢回鳴玉佩珠宫吟罷寫冰綃
只今歲運湏劉晏宜有忠言答聖朝
和潘子素寄張伯雨詩
白雲何處是巖阿聞道松聲滿淨窩京洛風塵人老易
江湖秋水雁來多田園蕪没湏微禄親友凋零半逝波
欲問囊中飡玉法相思夜半起悲歌
瑶草年年滿澗阿高人燕寢自名窩山中丹井龍歸晚
雲上仙飈鶴占多瓦榼尚餘京口酒布帆無恙洞庭波
掉頭巢父誰能得歸聽吳儂小海歌
送秦元之江南
漢家原廟重祠官五載春風玉筍班華表鶴歸曾有語
鼎湖龍去渺難攀清名瑞世猶周鼎昭代思賢定楚環
莫道江鄉鱸可膾仙人合住道家山
次仲弟子啟僉憲過洞庭湖
黃鶴樓前曙色開吕公磯上首重回平湖盡處青天出
積雨晴時白鴈來千古戰爭餘舊壘百年歌舞廢崇臺
昔人總逐流波逝猶想清風被八垓
晨興聞賜妃入廣次心吾
遠傳天上降宫花重拜丹墀踏御沙憚看鴻飛思故國
嬌羞馬上問誰家珊瑚作枕分龍席錦繡堆床壓象牙
適意相知南北異帛書休寄雁行斜
寄題王子榖望親樓樓與牛山相對
宣溪孝子重彝倫高起書樓遍望親馬鬛早時封若斧
牛山長日淚沾巾梁間歸燕時尋主簾底飛雲每傍人
料得北平新紀事應同家乘勒堅珉
題劉南山翁五世畫像贊
鶴駕羣仙未易招偶因圖像見清標渾源山水猶神秀
喬木風霜自寂寥六世衣冠歸盛族百年文物記前朝
石田惆悵蒼苔滿西望長吟不自聊
題周伯温玉雪波
千樹梅花照眼明主人詩思與同清雲裁野服侵寒著
玉種高田帶雪耕柿葉滿忩書已遍松肪浮甕釀初成
扁舟莫動山陰興宣室承釐待賈生
送麥敬存檢正湖廣省
黃鶴磯頭春水生蒼龍闕下送君行才因朱墨紛然見
詩到江山勝處成蘭省分僚官獨重玉堂伴直夢同清
瀟湘無數回飛鴈採得蘋華寄别情
寄王顔隠士
南園分首記當年東郡文星遠避躔機事秪生鷗閣下
徵書不到鹿門邊中囷歲取禾三百美酒時煩斗十千
倘憶幽禽能喚客還家留取杖頭錢
和古愚留别韻
細柳南薰拂錦韉路人爭看玉堂仙詩書將揖紅旗下
歌吹生陳絳帳前沽酒何須分禄米揮毫莫惜費吟箋
夢回無柰漁陽摻猶勝青門聽杜鵑
滎陽道中
橫帶鴻溝底用爭只今春草為誰生一邱貉了當年事
千載槐留後世名牛口谷前逢急雨虎牢關上看新晴
成名孺子何勞嘆笑殺窮途阮步兵
七曲文昌祠
夾道松陰護石苔龍盤七曲上崔嵬初無瑶席椒漿奠
空望靈旗鶴駕來樓殿參差雲雨上江山環合畫圖開
紅綾餅饀當年事四十人中愧不才
草堂
浣花老翁不可見浣花草堂何處尋鸕鷀曬翅錦江岸
鸚鵡將雛榿樹陰數畆林塘誰是主千年韶濩有遺音
一杯重酹郫筒酒叢竹蕭蕭風動襟
題子午谷孤秀軒
手種孤松不記年終南山色兩蒼然虬枝曉滴研硃露
翠蓋春蔵種玉田膏化龜蛇蟠厚地聲疑笙鶴過羣仙
陰崖茅屋誰能到落實應留待偓佺
題滑臺宋夀卿侍御西亭
侍御高懷與世違秋空惟見一鴻飛山銜落日浮佳氣
亭遶青松長舊圍毉國舊傳多讜論卜居從此脱塵鞿
回瞻太白橫秦嶺猶記澄清攬轡歸
題裴公亭
古木蒼藤翠作圍裴公亭上立斜暉波沉海底珠宫見
雲起峰頭鶴馭歸明滅時看金鯉出徘徊閒送白鷗飛
欲携九節仙人杖直上天壇一振衣
送陳玉
官柳飛花滿薊門河橋猶有繫舡痕美人欲别重携手
春水方生易斷魂虎豹天關雲自隔鷄豚鄉社席還温
虞卿莫厭窮愁在著就新書細與論
賜履欣聞出尚方歸來雙鬢點吳霜趨朝長樂鐘聲晚
猶夢名藩燕寢香八座輝光聯紫極千年遺愛在甘棠
蘇臺明月清如許直送鳴珂入未央
送張蔚
先生紵袍入賢關名動綺襦紈袴間羣空冀北目先過
草長江南人未還冰鱗斫鱠醒午醉紫筍烹茶消晝閒
扁舟安得落吾手卧看苕溪溪上山
送張楨
黃龍關塞雪漫漫馬上貂裘不受寒豈謂紬書隨太史
翻令索米困長安舟移彭蠡秋波白樹隠匡廬夕照殘
歸弔當年鄭公業旅墳三尺草先乾
送董仲潛
大明殿上早朝時奏對聲聞白玉墀鵷鷺班行爭動色
雲霄勲業蚤相期燕鴻夜月回清影郢樹春風發故枝
明月扁舟瞻魏闕五雲樓觀欝參差
送鍾起元
龍岡南去接榆關挾策逢君幾往還作賦風沙鞍馬上
橫經紈袴綺襦間彩毫曾點宫池水白苧時看輦路山
笑我清狂解吳語鑑湖未乞鬢先斑
送梁受之
宦遊南北馬牛風燈火停雲偶爾同升斗可能留隠吏
山川終要著詩翁呼盧竟識袁彦道飲酒還逢陳孟公
早晚朝廷聘遺逸蒲輪應到大關東
送孫伯起
畫省含香近上台西江千里聘竒才山川雄控龍沙闊
機務遥分鳳沼開帳幕時隨春草動狐貂偏耐雪花來
只愁誤作潯陽夢醉聽琵琶句易裁
送陳毉之
尚毉乘傳過龍沙新賜貂裘柰雪花白鼻騧驕肥苜蓿
青氊帳小響琵琶長安賣藥誰能識梁苑延賓禮更加
别後相思一回首五雲深處是京華
送虞愷之
花時寂寂掩衡門恰到花飛又送君病眼輕來猶斷酒
故人别後少論文江波處處明於草世態年年薄似雲
寄語青城老樵客藥成金鼎幾時分
送劉子節
馬生詞賦賈生年三語風流到處傳朝路衣冠裁鑑密
慶門酥酪弟兄賢江頭酒醒梅花外天上書回鴈影前
寄謝邦君惟坐嘯芙蓉幕府玉堂仙
平陽驛留題
市烟官樹欝蒼蒼駐馬城邊望太行楊柳杏花春已半
遊絲芳草日初長山圍晉館千峰翠水灌汾田百汊黃
無柰風沙西去路羅衫銷盡舊燻香
題漢州驛
錦水東來遶故城江干樓閣倚新晴鵝黃怕醉郫筒酒
犀角欣嘗巴竹萌可惜海棠經雨盡空看榿樹拂雲生
薛濤風月無人繼誰唱陽關第一聲
拜朱文公祠
武夷不見此心勞得拜遺祠解鬱陶喬木春風思未已
泰山晴雪仰猶高扶衰民極同先聖刮垢陳編到楚騷
往事浮雲千變盡不妨江漢日滔滔
汾陰
春寒猶戀紫貂裘楊柳青青古渡頭詞客重來應白髮
好山依舊枕寒流禹門波淨龍吟夜汾水烟消鴈影秋
駐馬回看自多感更湏橫笛起高樓
發寶雞
重關複棧厭崢嶸喜見川原掌樣平猨嘯回看鬼迷店
馬嘶遥指鳳翔城隋宫漢館依稀見渭水秦山遠近迎
却是春衣濕梅雨南薰古道怕塵生
巴東秋風亭
汾陰祠罷濟樓船豈謂雄才悔暮年半夜神光飛后土
明朝寶鼎薦甘泉山河氣壯中原勢簫鼓聲沉蔓草烟
今日秋風亭上望白雲猶是漢時天
