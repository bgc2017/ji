伊濱集卷三元王沂撰
五言古詩
内白齋
動息祛百慮紛華謝羣妍静專外始定敬直内乃專悠
悠天光發皎皎冰鑑懸反照但一室流輝昭八埏歛舒
豈徒爾恒久貴自然如何蚩蚩者敢昧蒼蒼天紛持白
黑辨而契内外篇荒蹊惑所入焉能探其元永懷保貞
素橘頌乃陳言
伊闕道中鞍馬間得詩二首
夕陽明遠村槁葉索索雨遊子隨飛鴉翩翩適何許秋
聲不可遏歸意不可禦稾秸欲栖場甘辛早登爼偶諧
田園娱益見風塵苦遥遥伊闕道馬跡幾来去客愁日
以新山貌日以古持此誰與言數徧道傍樹
道逢薹笠叟嘆息東臯曲云有一頃豆雨荒秋草綠敢
辭荷鋤倦但恐豆苖沒感之在無言相看淚相續
賦得擕手共行樂别嚴元
擕手共行樂臨别重懽宴落日照離尊流雲駐歌扇折
柳君不聞采蓮人共見離懷不自適去意苦難變望望
澄江濱危檣語雙燕
贈羅仲矩重之金陵
大明麗中天萬物囿臨照哲人感休運鼎鼎列清要都
俞備八凱敭歴聯二妙亦有希世材幡然起屠釣誰同
不賓者而敢犯譏誚濟濟鴛鴦行明明鳳凰詔文華擢
上列機警越常調之子英俊年趨風昔長嘯筮仕司東
湖寧親望南嶠雖成閒居賦豈免宣室召依依去南平
杳杳向西笑要途諒特達下邑被榮耀殊勛倘可策于
以答廊廟
有感
馮婦昔一申猛虎知善搏宋均美政化境内虎先却周
處變所脩白額首擒縛李廣莫夜歸彎弓射叢薄當其
肆害時風生動寥廓四人異時起意氣撼山嶽操行雖
不同天下稱去惡兵餘二三載虎跡宛如昨咆哮據當
路白晝伺人攫南鄰魂未招西舍慘不樂耽耽莫之避
墟里困蕭索何代無竒材古道仍不作
題胡濟川嵇康牀琴圖
先生家何在昔住稽山隂方牀日讌息上有焦桐琴流
目視宇宙何人知此心竒才軼同列幽思積盈襟絶交
書固偉養性論亦深誰䜛卧龍質反使禍見侵寥寥廣
陵散百世寧知音惜哉畫史輩不識孫登箴
留題玄妙宫
仙家擁修竹境勝欣小停玉殿斷香白石門古苔青松
月淡蒼蒼風泉遠泠泠清夢仍丹邱晏坐存廣庭于以
淨塵慮于以朝百靈于以賦遠遊于以新宫銘
寓吉安林塘避桃林兵警感賦六首
汛舟水東偏擇地林塘口稍紓兵革難少待旬日久時
時候邊警佇立屢回首路逢荷蕢徒坐石蔭高柳及時
事畊鑿煩慮復何有不聞桃林戰昨日竄羣醜泰運未
有期凄凉在郊藪
秧田既已插麥壟亦已翻林園富桑棗沼沚具蘋蘩朝
畊暮還息啞啞相笑言昔聞異人說物外有桃源不到
武陵境安知人世喧
霧歛衆峰碧日暄羣木蒼翛然南軒内媚此春晝長手
擕鉅編讀塵境悉已忘池魚迭遊泳野鳥紛迴翔物性
各有適營營奚所望
樹棗易為業畜萍易為魚家家重生産園沼富贏餘為
農乃自適為士當如何賢聖去我遠躬畊還舊廬
牧兒采樵歌歌起山谷應中懷詎有思出口但求勝雅
頌世莫聞鄭衞人皆競睠兹音節美俯仰足清聽
白鷺下平田平田綠秧美低徊獨拳立奄忽雙飛起周
原風日好遠客亦戾止三茅三家邨煙塵不曾已人生
本萍梗流寓隨所以
恒齋
學道貴有恒為善亦如此一毫無間斷迥若天淵比柳
也河東良藝德傳父子槐隂蔭千畝河潤連九里是心
擴充之奚止一鄉已昔聞陶唐風今見陶唐理
題劉憲副為蕭鵬舉寫雨竹圖
風雨川上至秋聲滿喬林初疑鳳鸞引忽若蛟龍吟洋
洋飛動意矯矯變化心隱晦在一壑干霄故千尋美人
隔秋水環珮鏘璆琳清嫩毓内美孤高蕃遠隂以兹石
上操託爾邱中琴共保歲寒節永言懷好音
題屈原漁父圖
屈原水之仙妙在遠遊賦飡霞飲沆瀣所述非虚語孰
云葬魚腹聊以辭漁父眷眷鄉國心靳尚終莫悟沅湘
流不極鼔枻竟何處日暮悲風多蕭蕭滿楓樹
出城南餞羅與敬東歸
並出城南門相送河南渡公家有嚴程况此春欲暮伐
木下遠岑拏舟邁前路冥鴻去已盡元鳥鳴相顧關山
路遥遥春樹隔煙霧遊子久不歸淒然望鄉故田園長
荆棘狐兔守墳墓謬為時所稽焉敢失故步慨念平生
親分携重相訴浮唐紫芝老東里喬木蠧歸歟倘先理
秋至或良晤
題李溉之白雲半間亭
焚香坐清晝一室遺垢氛無人與争長只許白雲分白
雲本無心遇旱或成雨膚寸已有餘半間那用許
暮春有懷
我行長伊濱休日聊遊豫溪山足真味心跡捐外慕曰
余弛負擔徒以鄉曲譽敢云陋微官而不事民務度密
意少懽人家隔煙霧髣髴雞犬鳴林深不知處川華草
際浮空翠篁端吐挾晴花氣驕渴雨荻芽怒眷然感物
情政爾濟勝具陟阜引瑶花涉江擷蘭杜美人遊不歸
持此欲誰與誰與慰暌擕山川脩且阻誰與敦佳期長
吟碧雲暮
還家
春日逓層隂鳥鳴池上林久行忽顧返佇立懷好音幽
花色相眩茂草翠交侵去日春尚淺歸来春已深親知
各分散陟彼南山岑携持尊中酒誰與同獻斟亂離苦
役役涕淚沾衣襟
悼兒
嬌兒名阿高皎皎玉雪質頭圓眉宇秀雙目如點漆憶
昨湯餅客譽兒美無匹鷹雛精爽緊驥子神氣逸誰云
歲兩周熟玩而驟失吾家世業儒潛德久已積光大我
門閭望汝與諸姪如人有十指孰嚙孰可惜華屋春暄
姸朋戲相扶掖憑几檢書册挽衣覓梨栗低頭解拜客
唾手學濡筆吾年已四十事未見一獲勤苦鉛槧餘賴
渠將過日念汝来京師襁抱恃母力遥遥三千里拏響
連車迹風雪之所饕負汝諒吾責坐令昨日懽今日不
再覿杳然望東南庭草為誰碧我羡拾巢鴉風枝戢修
翮又羡䑛犢牛濡濕喣毛澤乳母抱出門文葆空卧席
交朋走相問欲語氣先咽神理本冥冥先儒言不得我
欲訴天關靈鳳先墜翼懼老為獨夫念之若芒刺或謂
妄當遣静思益難釋嬰孩無哭儀禮經有遺則奈何恩
奪義苦淚滿眼黑終當護汝歸藏汝乃祖側琢我哭子
詩銘之壙中石
有持靈龜貺予賦此以謝
王子雅好卜漁人致靈龜服氣可千歲昔以釣得之置
之几格間顧盼生光輝答辭謝漁人龜靈爾何知兆以
休咎著用由鑽灼施枯虚乃物化千歲亦奚為曳尾生
可貴留骨死更竒珍藏襲巾笥將啟決狐疑神武而不
殺聖者乃如斯至人善觀化脱殼伏朵頤神知倘相契
試以此道推
題雲林圖
浮雲如游塵倏起蔽白日何如兹山中聚散了無迹豈
無學仙子只許猨鳥識結巢青松頂掃葉煑白石
送玉峯長老四首
俗士如磨牛欲去鼻已穿豈知世外人来往雲飄然玉
峯叢林秀眼碧眉幾煙
不作贊公色早參雲門禪是身無建立捨策因衆緣築
垣聽魑魅施食来烏鳶
出家英特事脱屣弊惡纏把茅折脚鐺可過三十年我
本積精練夙記維摩篇
中間一念差坐受衆目憐稽首西方仙可念未可捐借
師卓錫泉湔我綺語愆
題龍氏樂善堂
余愛淵明詩匪善奚以敦誰云甘泉谷中有至樂存龍
氏世簮組磊落多璵璠築堂種嘉木叢隂庇其根惡禽
不敢棲好鳥時飛翻清琴横我床濁酒盈我尊願言懷
静者時復扣衡門
題胡士則善餘堂
為善古云樂孰計慶有餘譬彼種嘉木歲晚隂扶疎宦
者矜巧智農者争膏腴銳以身易物作計良區區番陽
有遺老築室愜所圖蒼蒼華蘂峯鬱鬱杉松株兄弟相
塤箎兒孫亦詩書豈惟澤其家而亦浹里閭因之謝林
壑吾欲卜鄰居
宿濱民家
晨發伊山陽暮休清汝湄二三田舍翁勞我鞍馬疲秋
高天雨霜刈穫此其時所從吏卒多溷汝父老為我来
佐山邑三年何所施相看愧竊食頳汗難為辭夜闌接
軟語青燈耿茅茨願同南溪社敢望桐鄉祠
隱賦贈胡道翁
避地如避世入山思最深營營許史輩孰是巢由心落
落泉石間而多松桂林結宇審容膝攬秀豁開襟娟娟
青蘿逕粲粲綠綺琴一彈箕子操再鼔重華音張目視
八極矢心發孤吟落日小山桂清風首陽岑薪歌發延
瀨過耳何駸駸鳳吹聞洛浦遺響入雲沉自餘嗜接武
焉得齒諸任慨兹芝蘭契重接枌榆隂少日志萬里揚
名綴纓簮暮齡事一壑貴德比璆琳山居可相屬㕓隱
渺難尋俛仰各遂志浮沉良足箴申歌示相好重比雙
南金
謁荆叔麟墓
蒼蒼登古原舉杯酹詩翁筆端千丈虹埋沒三尺封偃
蹇萬籜龍強項冰雪中詩翁不可見直節與之同
遊靈山尋沙監邑隱所
往日嘗馳驅方春乍游衍行吟過隙駒去策尋山蹇梵
刹夙未名高僧迹初展猿枝積藤蔓獅石徧苔蘚攬秀
詠獨竒臨流思何淺逃禪得名宦避亂棄軒冕濤回百
川峻路畏九折險後發復遲回烟雲陟層巘
題遠洲春曉圖
溪流隔茅屋相去能幾許欲採幽谷蘭扁舟下春渚岸
花綴衣襟水鳥驚笑語偶然諧真賞山翠欲成雨
感春四首
離離園中花曖曖空中雲匆匆南流景悠悠百年身美
人遊不歸草色日以新朱絃斷白雲綺席凝芳塵魯門
墮戢翼河津曝窮鱗人生能幾何為樂當及辰已矣勿
復陳相思秋復春
佳人在空谷幽蘭春自綠静觀聲利場陽熖奔渴鹿惟
有無心子抱琴媚幽獨揮絃送歸鴻一寄千里目
徘徊崆峒巔還顧望北邙邱墓何纍纍春風綠茫茫坐
令英雄人飲恨遥相望榮名安所之萬代同悲傷所以
廣成子乘雲去翺翔
樵隱同在山所以在則異昭昭孔明子遺語有深意清
風洒賁渾千載凛生氣黃鶴望不来白雲老天際
天心水面
渟泓常滿杯深静若無力風起欲成文月来同一色飛
簷倒影動觸砌輕波泐疑有謫仙人騎鯨在亭側
新樂道中
朝馳新樂驛暮走邯鄲道野水囓荒墳偃禾雜秋草傳
云有飛雹着物物皆槁坐令原野間勢若磕逢掃離離
逃亡屋板扉沒流潦豈無勸農吏但言禾黍好老農鎌
滯穗哀哀哭蒼昊
望南屏山同吕仲鉉仲實作
游目南屏山逍遥税塵鞅清谿亂流涉疊巘緣雲上輝
輝瀑泉落隱隱天籟響荒途理通塞虚室静弘敞中有
飡霞人長作御風想不乘緱嶺鶴還顧漁郎舫芝草甘
若飴雕胡大盈掌雖為頽齡駐亦忌流光往永懷山中
遊觀化歴清賞
七言古詩
看山抵玉笥山下遇雨不能歸淹留信宿偶成
長句
秦山幾千仞翠入蓬莱城城中望山色明暗分隂晴老
夫散策山前路為愛看雲不歸去仰看驚怪鷺飛來回
頭或見雲生處崦中孤起如炊煙乘風騰上蒼崖巔崖
巔宿雲喜迎接横空一幅兜羅綿天風吹散銀千縷淡
處是煙濃是雨雲師物怒不肯回露出峯頭尺来許一
雨三日溪水肥老夫欲歸不成歸雲師知我慘不樂故
出小譎相娱嬉老夫作詩一笑領舉袖收雲散空迥倚
松絶叫山下人仰看雲峯起山頂
賣馬吟
馮先生貧惟一劒我今雖貧猶一馬聊同起廢病顙駒
敢向人前索高價眉山太史作新年賣却老驄為酒錢
香山居士鬢欲絲始知鬻駱放楊枝我不學遊俠誇年
少臂蒼挾彈章臺道又不能雄豪如二生千金騕&KR1153;換
輕盈驥傳稱德雖云好終日芻粱未嘗飽不須戀廐動
哀鳴會見錦韉金絡腦家傳清與白千駟非所求要將
好消息寬我庭闈憂青鞋黃帽雖吾有可奈嘗從大夫
後明朝欵段駕雞栖疾惡猶如朱伯厚
白泉歌
白泉之流白如雪白雪連峯幻銀闕浮邱仙子太華来
頭戴星冠手持節一過西岩數百年靈芝五色何鮮鮮
山中閱世已陳迹世上聞名不識仙浮雲欝秀常五彩
碧落空歌久相待幾欲緣崖采茯苓長嘯臨風望滄海
海中遥挹安期生六鰲戴山休遠行風塵十載散空闊
宇宙再新開太平太平人物世希有我欲看山待重九
諸子重携綠綺琴三仙共酌黃花酒漁樵徑路草荒荒
回首煙霞接混茫交游歘散塵緣重節序空酬興味長
因招白泉雪更望白泉嶺别日吹簫駕鹤軿知是王喬
到仙境
寒食行次進士吳莘樂韻
百花冥濛媚初日萬戶烟消記寒食陌頭楊柳青摇摇
柳底佳人雙翠翹春醪盈樽肉盈爼淚落飄風濕新土
遠人無家望鄉拜慟哭松根憶前代磨牙豺虎亂交衢
縱有音書倩誰帶可憐戰骨成邱墟不獨若敖悲飯盂
白楊無根附春草作底英雄是中老杜鵑啼血獨魂斷
感此凄凉夜中飯明年寒食望關山滿路山花君早還
送祝平遠
江城四月風雨夕聞說河流高數尺故人官舫伴春歸
解印初辭浯溪驛顧我南園萬竹林卜居未遂忽分襟
曉山猶似来時好春水何如别意深别離苦多歡會少
把酒聽歌思深杳外郡掄材紫詔頻要途策足青雲繞
楊柳吹花媚錦衣滕王閣下弄晴暉懸知鼓棹東流去
故舊遥瞻彩鷁飛
戰城南餞友人從師西征
心惆悵望重城城之南屯甲兵背河赴敵星火急走馬
略陣煙雲生戰城南列飛將操戈矛脱弓韔生擒賊酋
馬上歸壯士鳴鞭兩相向中有一人冰雪顔遥隨主將
馳入關妖星如雨墮地殷殺氣上逐孤雲閒息民按節
勞險艱鐫功勒石磐龍山紫薇花開掖垣裏黃麻詔出
彤墀間城南班師君早還
濠梁小立同宋有庸賦
春城粉堞連營壘濠上東風發羣卉科斗元精細滿池
茨菇綠苖低出水别来容易見春歸聯旆行吟踏落暉
尋常百姓今誰在柳外年年雙燕飛
遊靈泉寺寺僧談其祖師善寬伏虎事求詩走
筆以贈
山深欲無路木杪浮紺宇靈泉引青竹聲亂落花雨至
人晏坐處戒刀伏龍虎馬駒獨何疑山鬼敢予侮我生
局促隨塵網每到寬閒聊偃仰但得螺螄吞大像會見
潙山居百丈
畫眉池
趙宫昔日嬋娟子玉貌仙姿雪相似黛螺畫出遠山色
欲照清流嬌不起折釵玉燕塵半洗依稀尚見承恩字
荒池私蛙鳴鼔吹官柳莫妬蛾眉細
