伊濱集卷二十元王沂撰
記
三在軒記
傅氏世為燕人字夢巖者侍其親官京師日從大夫士
問道德性命之說孜孜不倦侍講揭公取曾子之言扁
其燕處之所曰三在問義於余余曰已之德未易明也
民之德未易新也求所以明之新之者且難而况乎止
於至善乎至善者能盡乎天之道極其至而無所他之
者也學聖賢者其自治也至乎此而盡其極施諸人者
其治之也亦必至乎此而盡其極以學聖賢者而視凡
民則有間矣然而皆欲其止於至善者蓋其原諸天者
一本得諸已者均有是以可同至乎極而無疑也余嘗
攷諸在之義矣隂與陽在天者也柔與剛在地者也四
端萬善在人者也曾子所謂在明明德在新民在止於
至善三在之義可知矣惟皇降衷在天者也克已復禮
在人者也天下歸仁非所謂新民之謂歟三在之所謂
始終本末者不在兹乎抑先聖之言有云古之學者為
已今之學者為人二者之分不可以不審焉者也子也
知夫所以為學者不外乎身心之所固有而用其力焉
則將見立則見其參扵前也在輿則見其倚扵衡也傳
曰顧諟天之明命子也勉之盍亦思所謂三在歟
樂山亭記
西山臨林慮望之隱然猶卧龍首尾蟠屈踰百里佛老
氏之宮鱗次其上下而瓌詭殊絶之狀惟龍泉為甲即
龍泉以望諸山靡迤蔓延或見或否而嶔崟聳秀拔立
而不可掩蔽者惟僊巖為然即巖之前有亭巋然則道
人高道崇燕居之地也即亭以望山之岫若鑿者崪若
蹲者軒若奔者立若人者卧若獸者絡繹若士騎者巔
崖秀壑若近若遠若倚若附若突然而出有恃者若侵
尋而却有畏者雲繞而鳥跱妬秀而競竒伏光晷薄星
辰晦明變化以效履舄之下與夫浮圖僊宫傑屋嶢榭
金碧明滅照耀巖谷故墟荒落草木行列烟消日出歷
歴可指者皆放乎衽席之間道崇日與其游焚香鼓琴
嘯歌吟咏其得於耳目與得之於心者不見其非吾樂
也故名曰樂山而求記於余余曰道崇可謂賢矣士大
夫桎梏於弁冕係累於塵垢者知山之可樂而弗能得
薪人野老出耕入息老身長子而不知其可樂今君不
特知其可樂而又得其可樂道崇可謂賢矣故余為之書
陸渾山水記
賁渾何以名古人畿於周遷於秦晉縣於漢迄唐隸河
南宋始并為州今距州治四十里有地隆然而起者曰
陸渾之故迹也豈信然耶蓋莫得而考也賁渾山水名
天下尚矣道伊陽而東馳二十五里遵衍隰而行未見
也畎澮墟曲邐迤起伏穉篁老木蒼翠離陸雜英青葛
葳蕤蒙絡棘樊荆扉鷄犬鳴吠牧豎饁婦提携抱負使
人欣然以喜恍然若有遇殆比於桃源之探仇池之遡
又東二十里有岡蜿蜒而行尤難登其上羣山&KR0886;嵂蟺
蠖靡迤聯絡青環玉玦拱鄉森列蒼顔秀璧迅馳拔立
或斷或續或見或否若立若倚若仆若闘效竒妬危挾
壯分秀杉櫧檉檜轇轕附麗篔簹碧鮮冥途薈蔚嵐霏
炊烟混隱迭見樵斧禽響若近若遠烟樹點薺莽蒼無
際目極可喜其下則長伊帶焉其水清瀉重洲小渚綺
錯棋布金沙玉礫璀璨相射沙平流漫風微響遠水石
相摶噌吰間錯溪獸沙禽戲闊浮深蘆灘漁石輕蓑短
棹呼之不來追之不及但聞拏音延緣葦間疑古之逸
民擯落不還者也遊於兹者使人遠聲光遺智力飄飄
然有高舉長往之想清吟孤嘯不知日之既夕若乃訪
胡昭之所從遁弔紫芝之故隱何遺風餘烈雖遠而未
泯惜乎予生千載之後不獲同幽尋而分竒勝雖山空
月明風清鶴唳豈無飇車羽輪之士相視而笑嘉千載
之後而有斯人追余之踐履也邪
為廣陵玄妙觀王法師明道堂記
明道洞文純素法師王君既主廣陵之玄妙觀即其
處為堂扁曰明道訃工賦財一出已貲至正辛巳始事
至癸未之春落成而雄麗靖深金碧相照像設之嚴香
火瓜華之奉悉具書來京師請余記余聞莊周氏悲夫
後世學不見天地之純古人之大體道術將為天下裂
廼序墨翟禽滑釐宋鈃尹文彭蒙田駢慎到而至於關
尹老子曰建之以常無有主之以太一以懦弱謙下為
表以空虛毁萬物為實夫豈有待乎外哉太史公序六
家之要指於道家亦曰使人精神專一動合無形贍足
萬物而已又豈有待乎外哉噫二子之言何其相似也
豈其宗乎黃老者本乎清淨無為而已耶余嘗考諸五
千文矣其言微其旨遠其文簡而該其義宏以肆夫豈
有外乎此哉及降而為熊經鳥伸餐霞服日之法流而
為禁祝禱祈符籙燒煉之方是豈黃帝老子蒙莊之旨
乎噫術益熾則道益漓獨黃老乎哉學道之士蓋亦返
其本矣廣陵當東南之衝舟航之經緯輪蹄之摩擊冠
蓋之低昂重裝蓄賈之往來塵相及而袂相接也登斯
堂者亦有洒然而醒超然而悟屏好惡而忘得喪者邪
羽衣黃冠之流抑又有求所謂清靜無為之旨如蒙莊
太史公所指者耶初大宗師吳公命文明中正常應法
師董宇定與王君主是觀董君從其師祝釐上方而王
君為之也三清有殿帝君有祠壇以接靈室以藏經翼
以兩廡表以三門皆易其腐斷而新之而觀始具可謂
勞而有成者哉紀其顛末以示久遠固宜王君名仁溥
自號澹淵既為之書且繋以詞俾步虛者歌焉曰域中
有物誰能名孕乾育坤陶萬形猶龍得之以為經其祠
孰主維三清天帝列真地羣靈霞冠羽扇儼列星仙翁
鵠立衣雪明雲車飇馭霓為旌隂風慘淡從將兵嶽祗
瀆鬼羅拜迎眈眈其堂殖殖庭塗金間碧光晶熒羽衣
翩翩環珮鳴採掇日月吞華精飄摇八極道合并金芝
九莖甘露零五兵不試百榖成泰階六符萬國平
王右軍祠堂記
蕺山距越城西六里晉永和中右軍王羲之嘗居焉
或曰戒珠寺其遺址也寺有池窪然而左右一淨若鑑
一渟若黛蓄或曰觀鵝墨池之故迹也其果然邪晉距
今幾年寺之祀不絶何其久也豈愛其人而因以及其
迹邪初右軍之去會稽内史其誓墓之辭何其悲也余
味其言未嘗不健其决而高其志惡虖一懷祖能激哉
迹其貽殷深源書籌策江左之勢畫北伐之敗又何其
工也此其志豈嘗須臾忘君耶亦見其不可而已也舉
兹求旃其蟬蛻軒冕肆志丘壑有以也夫彼屑屑以懷
祖故談者亦淺乎淺矣嘻此其人何如哉會稽山川之
美皆其相羊自恣樂而忘返者也登蘭亭遊雲門未嘗
不想見其為人况過其祠者耶至治三年秋九月僧弗
戒於火寺及祠獨巋然明年主僧訥公偕其邑之士陳
翔始即其處易腐斷新昏翳且鉅書晉王右軍之祠揭
於門余遊越之其堂而拜焉訥公告余曰願有述吾慕
右軍之清風峻節而恨史策之陋而憐越人之不忘其
思也故并采其出處之意而記焉
法輪寺記
陸渾法輪寺僧廣安治其事事既成請於余道其先師
清惠事與其寺之所以成者曰願有述初賁渾之陽有
庳屋數椽翳蓬藋故惠正者居之欹穿不葺榛棘欝塞
狐得以為域虺得以為舍樵牧避焉居民張閏懼其起
廢之艱也廼請清惠大師主焉清惠至則喜曰吾居不
以易此也遂率其徒廣接廣安刜榛與藋陻圯補缺即
其故基崇庳益狹斬材以闢之陶瓦以覆之三年有成
而穹屋負崖長軒凌虛摩椽揭棟環山而出居無幾清
惠坐逝主者凡更四僧而至扵廣安廣安惟其師重飾
之勤顧其殿宇基高而傍贏懼風雨之或腐也乃營中
殿峙重門翼之患其力之不給也乃持簿乞扵人銖積
寸累口節衣縮悉資治其寺以其故人皆信服二十餘
年始迄扵成屋之區如干而殿宇門寮齋庖庫庾之序
皆足器之數如干而浮圖所用鐃魚鐘鼓之編皆具其
像自佛菩薩大士羣從衞之嚴如其法在陸渾之觀以
壊傑稱嗚呼斯寺之興夫豈偶然也哉以廣安師弟子
披摭積累之勞歴二十年之久凡所欲為無不如志是
其心豈有所利然也盖殖其教者當然耳俾衣冠而儒
者克堅其操勤其志則道之廢者振而世之治可成其
美可勝言哉清惠嘗與山川扶宗宏教大師游禪律並
行不相流礙廣安日講法華行願兩經以聲音作佛事
皆傑視其流者故余樂為記之且有警也
壽聖寺記
道伊陽而西羣山坡陀蔓延泉石草木幽隱窮絶行者
欣欣然而樂樂未已也哀又隨之凡七十里始得鳴臯
則曠然見其為寬間之土躊蹰徜徉相顧而喜矣亦人
情倦覿扵其所以饜而樂得扵其所未足歟鳴臯有寺
曰壽聖行者至是必少休而暫適焉其南則鶴鳴諸山
岑徵君之所從遁也東引賁渾房次律元紫芝之墓在
焉西眺錦屏之山穉列庸附庶幾有隱君子北俯伊闕
而牛僧孺嘗辱吏焉其所謂金沙灘者名在而迹莫尋
使人慷慨興起皆可採而賦也其背則倚桃山前帶順
陽渠烟炊氣嵐混隱迭見扵几席之上織文其流音如
鳴弦秀妬工競皆效扵左右故地得其勝田入之饒倍
扵他壤故宫得以侈棟宇㽎㽎嚴麗深穩凡所以奉養
之物莫不皆具故徒得以集所謂經者匭千餘卷得以
廣閱故理得以深是以環伊數百里以浮圖名者壽聖
其甲也其搆端興緒無籍圖可考識扵鐘者則政和二
年也金末廢扵兵其徒法聦者能悉力以起其廢今院
主僧某又治其故而侈之廼以余友克哷景兖之命䟽
其事請為記余謂興事為難幸而事興而後人不廢壊
之尤難天下之事莫不皆然非獨浮屠氏也兹寺之廢
興屢矣歴百餘年而卒復其故者是豈有數然邪亦其
徒之才且智而善殖之也今夫若弟子之扵家士大夫
之扵國舉能若是則天下之事無不立其廢者無不興
起而父兄君上可不詔而仰成而其美可勝道哉故余
既書其事而復寓其所感焉
強齋記
宋君文野將歸關東築環堵之室扵先廬之陽翳蓬藋
而居焉而命之曰強謁余言其故余謂君年七十將隱
矣而其志不自足如此昔衛武公年數九十有五猶箴
儆扵國作抑戒以自儆也君子之扵道蓋終身焉不以
壯耄而勤惰也此其所以自強不息也歟強有以勝人
之謂也以君之博學洽聞馳騁以驚世者謂之強邪以
君之廉介剛直不以一毫挫扵人者謂之強邪由前則
為誇由後則為傲吾知君不為是也亦曰勉扵德而已
古之君子飬其德之剛以勝其欲之私足乎内無待乎
外夫然故富貴不能滛貧賤不能憂行乎患難而不屈臨
乎死生而不懼居天下之廣居行天下之大道此其所
以為君子也邪雖然衛武公不云乎相在爾室尚不愧
于屋漏故君子慎其獨也傳曰君子莊敬日強敬其慎
獨之本也夫以宋君鄉道之勤進德之勇老而益壯其
為君子之自強也孰禦焉故余嘉其志而樂為之書
遊分水嶺記
洛邑之西山川之勝者莫若伊陽伊陽之西山川之勝
者莫若分水嶺始余吏是邦嘗娛其意扵企高涉遠伊
之閎廓怪瑋可喜之觀皆我有也惟分水之勝未一到
為歉延祐戊午夏余以讞囚繇汝還伊始自臨汝逕通
衢而南畎澮陂陁蓊葧麥氣野雉磔磔驚起扵前又折
西馳三十里曲道蔓延山形斗起又二里而至紫邏口
從者以雨告宿道傍民家又馳二十五里山益幽泉石
益深峭棄馬徒步石齒間自山椒轉而西有山屹然矗
立若覆碧玉盎者分水嶺也其股趾盤薄占五百弓其
高踰兩牛瞰其下多穹嵓詭石挾竒妬秀其産杉櫧竹
箭利及比壤嶺之陽有泉出焉沸沫湁潗伏出石下其
左東流屈折其上林麓峭嶮不可窮其右西行紆餘沮
洳亂石間激者矢集渟者黛蓄大者輪旋細者蟲鏤囓
石嗽沙風微響遠為溪為潭為溝為渠蓋二十五折而
入扵伊水惜乎閟扵幽隱窮絶之地夫豈山靈善幻以
慰夫賢而辱扵此者邪由嶺西南有溪介然篁篠蓊鬱
仰不見日又二里而至小青山絶壁側立千尺狀若禹
鑿者有藤如大蚖蟠蜿其上有鳥大如鵠而黑磔然其
鳴又馳二里而獲少平其傍大木百圍其蔭如蓋乃繋
馬石觜披草而坐仰瞻崖壑傍矚岡陵鼻口呀而蹄股
峙伏光景而薄星辰至扵野林荒墟鷄犬鳴吠溪聲斧
響笙籟間作若古仇池之比心摇摇有窮探幽討意高
嘯清詠不知身之在何境也始則霍然而疑復悟而笑
曰昔人有出守永嘉不以民事經懷徜徉山水間者有
一落南荒以山林為犴獄者二者皆有累焉若余者當
其杖策翩然意適忘返無伐木開道之勤濯清流挹白
雲窮耳目之勝以自適無悲傷憔悴之態二累之有也
余既嘉登眺浮遊之勝而歎盛游之難再也扵是乎書
