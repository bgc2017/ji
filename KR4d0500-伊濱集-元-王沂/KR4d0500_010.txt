伊濱集卷十元王沂撰
五言排律詩
舒歗軒為謝庭學賦十三韻
草屋何年築溪流幾許深灌園歸濯足捫蝨細論心漁
父拏舟過村翁挾冊尋古來真隠逸原不在山林木客
能沽酒淵魚解聽琴焚香清玉案採藥白雲岑晚圃菘
裁綺春籬筍脱簪高情終的的逸足自駸駸蛺蝶依芳
草蜻蜓下碧潯悠然觀物化政爾忘年侵得意同濠上
忘機老漢隂自書高士傳閒和散人吟何必蘇門嘯風
泉有好音
送陳雲嶠太祝
孝理嚴周監宏摹軼漢儀舞先陳羽戚器敢闕尊彛犧
象形模在雲雷刻畫竒星占使者動工考聖人為魏國
佳公子孤標照等夷春衫裁白苧醉墨灑烏絲重過鳴
珂里依然洗玉池祠官從昔重歸騎不應遲紀瑞催麟
筆包鋒敝虎皮禮成無墜典神醉答繁釐太液千年鵠
齊房五色芝散材遺世用猶解薦歌詩
詠天妃廟馬援銅鼓
南海天妃廟今存馬援銅大音猶戰鼓餘韻或疑鐘世
駭流傳舊人推鑄冶工蟾蜍圓頂列翡翠繡文重蹲踞
環旁峙周圍體下空響令羣隊進降見百蠻從一代經
營意千年戰伐功金湯全漢域銅柱界尭封零落香烟
裏凄凉異代中海祠難獨立神物會當逢
寄南臺張雄飛
不見張都事詩名到處傳齋房歌瑞草清廟奏朱絃琢
句嚴秦法揮毫染蜀箋驄青明劍閣衣繡濕蠻烟返照
咸陽樹西風建業船鳳臺天上客烏府幕中仙樗散吾
甘老蓬飄子獨憐驪駒王式傳白髮廣文氊賴有巾釃
酒初無易絶編烏頭何日白馬首定誰圓欲繼還山集
猶堪面壁禪寒燈摇遠夢殘歴卷流年思逐南飛雁悠
悠入楚天
題光孝寺
昔者虞翻苑今存大鑒燈法傳三世佛教演六朝僧祝
髮餘孤塔談經契上乘鑑懸明月滿樹聳上雲騰稽𣲖
知皈仰因時感廢興南宗更綿邈千載說盧能
送徐復初檢校淛省
畫省分僚重湖山待客來莫言江路永先見蠟梅開世
業歸清議明時得異材賦因鸚鵡著裘費鷫鸘裁粉署
文書少郎官宴賞陪蘇堤移彩舫葛嶺上丹臺逸翮何
妨遠神駒不待媒明年青𤨏闥佇聽玉珂回
和蘇伯脩授經筵進講詩韻
元統千齡運虞廷六府脩奎躔環列宿虎觀奉宸旒雲
繞蓬萊仗春回太液流登瀛更寓直稽古贊謀猷共仰
天顔喜俄傳夕箭浮化興周禮樂技拙楚倡優雨露承
華蓋神仙望彩舟給符鳴玉佩賜燕設王羞青𤨏歸應
晚雲臺議已酬史臣書盛典嘉應續陽秋
冬日同李仲善登慈恩塔
郭外慈恩塔晴登獨嘯歌雕簷撐漢立繡栱列星羅氣
蟄龍蛇窟隂森鳥雀柯東西旋日月表裏見山河語笑
空中應遊觀劫後過錦川晴泛泛陽嶺秀峨峨文采諸
僧少名公一縣多天梯如可到從此振瓊珂
題李仲賢御史遠情亭
一斛冷冷水叢生裊裊荷仙人田種玉織女錦成梭縹
緲穿朱戶徘徊泛素波薰風吹不盡凉露洗還多準擬
修書傳依稀聽櫂歌初隨雲共去又與月相和寳鏡涵
光炯烟幢自蕩摩宿醒時為析佳客數相過爽氣金天
豁英姿豸角峩願言期歲晚君子意如何
古宫人怨
雉葆趨平樂鸞旗幸上林粧成陪玉輦舞罷墜瑶簪綵
剪迎春勝樓穿七夕針辟塵犀鎮幕結繡鳳盤衾慚鵠
來依沼因魚泣滿襟拊心顰可效掩鼻謗還侵螢度羅
帷影苔生玉砌隂昭陽雲渺渺長信月沉沉却為承恩
夢翻摇望幸心風簾疑仗影曙鼓悞車音笥有題詩扇
囊無買賦金香憐衣舊賜貌怯鏡重臨忽見龍池草春
來色自深
題象麓書院
坐對山如象逍遥風滿林野雲依古木澗水落危岑鸞
鵠翩然下靈祇肅有臨谷神端不死木客總能吟曉放
傳書鶴宵聆搗藥禽芝田耕白鹿丹鼎化黃金理要同
根極塵寰自古今昔賢談大道而有會余心欲往從遐
躅蒼蒼烟霧深
伊闕道中紀事
伊闕春先去河堤日又斜青林明宿鷺白水拂鳴蛙歲
月供詩筆關山寄馬檛物情齊木鴈世味識梨查柳老
蟲書葉溝晴鳥篆沙錦衣翻稚竹粉淚墮危葩客袂空
寒食歸期定削瓜夢驚蕉底鹿愁怕酒中蛇寂寞先賢
墓悲凉故相家鳳凰鳴久絶鸂鶒事空誇訪古心猶渴
懷人思未涯青衫壯夫淚不是聽琵琶
送洪萬戶歸麟州
天馬三韓牧麟州獨請纓車書周制度帶礪漢同盟鴨
綠江頭戍鷄林海外城神仙餘氣色草木識威名甲地
烏衣舊賢郎秀骨清名藩常特顧魏闕自含情祖帳傾
冠蓋前驅植旆旌秋風正摇落為賦赤霄行
劉氏孝行詩
盛族金刀裔荒阡又幾春草長迷馬鬛松老卧龍鱗種
德由來遠承家定有人山烟開莽蒼石筍露嶙峋欲祭
烏先集同羣鹿自馴繫牲碑有待下馬客來頻通籍金
門貴羅階玉樹新清時崇孝理風俗坐還淳
送趙繼清推官潮州
昔宋南遷日更生望獨尊漢庭多側目湘水竟招魂遺
廟榕隂古孤城海氣昏百年悲故老昭代見聞孫董澤
新封殖潮陽又拜恩公侯終必復風義凛猶存北闕聲
名久南圖羽翮鶱理官應暫屈經術要重論梅發連溪
白瀧流觸石喧欲歌神燕喜先要獄平反碧漾椰漿美
丹明荔子繁懸知閑木索時為薦蘋蘩
秋堂為劉會宗御史賦
燕處何瀟灑堂堂定幾弓秋光今日好州望古來雄壓
架多黃卷傳家有素風使君熊畫軾御史馬乘驄鎮幕
犀紋黑堆窗柿葉紅露凝金掌迥冰瑩玉壺空草綠垂
書帶香清長桂叢何時德星聚南望思無窮
送陳彦和院判
祠官嚴漢廟孝理洽虞廷皇眷雖云渥臣心自不寧星
辰天上直松栢夢中青詔許辭丹陛咨嗟聳縉綎賜金
夸父老上塜戀林坰耿耿徵君傳翩翩御史銘豐碑磨
琰琬潛德播芳馨邪許遥傳響龜螭暗露形書工追鳥
篆辭簡法麟經化鶴歸來晚攀髯涕又零天恩何以報
事業在青冥
題史顯夫行春圖
麟藪風烟古雞栖興緒長朝端慕安石里社祝庚桑濟
世歸彛鼎行厨費槖裝無煩掃門客肯問吐茵郎金屑
晴沙軟文茵細草芳題詩憐石淨釀酒愛泉香顧馬應
煩數逢鷗不亂行欣欣觀物意衮衮惜流光花片隨芝
蓋鶯聲送羽觴因尋藝蘭畹又過讀書堂見畫先遐想
聞風更激昂一㕓如可授吾亦此徜徉
次吳彦暉望月寄張孟功韻
仙翁能作霧神女解為雲玉斧知何戶靈槎欲問君燕
斜釵漸冷烏渴漏先聞鳳脛燈無焰龍鬚褥有文畫眉
開鏡匣整髻拜爐薰鵝素裁歌扇鮫綃織舞裙蘭宫針
競巧桂殿杵常勤鑑箔摇清佩窺簾散異芬蠙珠看欲
濕瓊液飲還醺莫為光無定輕將璧半分
坐青華瑞芝亭
縹緲清華界依稀白玉京只疑存太樸渾擬問長生日
月環中度樓臺劫外成拂衣梅雨細吹面竹風清身與
羣仙會心將萬化并何須歎萍梗且共駐蓬瀛花影瑶
階碎茶香石鼎烹盍簪來子晉援筆序彌明雅致傳仙
鏡高懷遠俗情不知塵世上聞得步虛聲
題吕仲實嶺南詩藁
攬轡澄清志囊封獻納忠扁舟唯載石瘦馬却裝狨象
跡煙中堞鯨波雨外篷蛇珠人有斛粤布我無筒精衛
啣山盡靈槎與漢通歸來詩滿卷細說嶺南風
題賈侍郎九十夀
種德由來遠承家有子賢靈蓍叢五色瑞鶴羽千年嘉
樹應親植方瞳或是仙楊公清四世柳氏訓三篇省署
郎君貴容臺典禮先恩榮兼父子冠蓋兩聯翩會見升
歌奏何廑祝哽前高裁靈夀杖遠致菊潭泉更衍期頤
算丹臺姓字傳
答丘貴中
十日龍岡雨官居小似船誦君詩有味令我坐如禪清
吸金莖露高攀玉井蓮春雲多態度越女獨嬋娟寫物
疑圖畫娛情入管絃錦袍行見奪蠻帳定應傳自愧非
摩詰還能致浩然灤江春水綠好染浣花牋
賦瓊花送班惟中淮東使
后土祠前樹唐昌驗昔聞初開疑剪水已落定為雲皓
月迷清影微風散異芬羽衣輕縹緲鶴馭遠繽紛移種
寧無地留仙自有裙素娥恒獨立姑射本超羣物外春
常好人間日易曛花時應折寄歲晚惜離分從此無雙
譽留芳待使君
七言排律詩
送進士
朝廷文物稱今日鄉郡榮歸及歲除江驛早梅迎去棹
都門殘雪送征車極知民社才堪任見說山川畫不如
地枕烏黎人少訟湖連彭蠡戶多漁時將舊政詢遺老
莫把新科聽小胥樂後登臨窮勝槩恩先拊煦到荒墟
洞庭波闊帆來小夢澤天低鴈過疎湘竹淚㾗思二女
楚蘭秋老弔三閭卉衣乍見巴童舞蒟醬遥通蜀客書
千載際時思奮發一杯分手莫躊躇恭聞聖主臨軒日
一似仁皇籲俊初他日御屏題姓字期君跋馬茂陵居
送進士
漢庭發策進英竒兄弟收科古亦稀佐幕南州留語别
成名北闕謝恩歸瀟湘水闊秋容淨衡嶽峰多夕照微
木客朝沽虛市酒鮫人夜織貝宫機懸知政著循良效
始信家因孝友肥民尚魁竒應服教地饒卑濕旋裝衣
催科肯賴文移力執訊奚勞木索威觀化豈無漁可問
寄書還有鴈回飛公門槐柳閒青晝驛路烟嵐落翠霏
三戶楚謠傳自昔九疑虞葬是邪非天心籲俊超干載
大厦求才要百圍莫厭臨分多苦語老夫前日忝青闈
醉鄉詩為阿嚕威學士賦
南園寂寂幾經春草木還曾識鳳麟不獨文章高一世
由來道誼重千鈞乾坤勝槩寧無意今古神交自有人
惟以壺觴留好客却抛軒冕樂閒身蒼苔蠟屐曾留迹
白日窪尊絶點塵適意滄浪誰與濯忘機鷗鳥自相親
一川花氣晴雲熱萬壑松聲夜雨新要識經綸存妙理
坐令風俗盡還淳儀型久矣瞻耆德物論終期領搢紳
早晚避堂先舍蓋定應容吏吐車茵
發赤城
龍開蒼闕石嶕嶢夜半何人挹斗杓黃道中天停晝日
尾閭通海溢春潮分當從槖勞驅馬獨借仙梯好射雕
雙壁矗雲神禹鑿萬鑪積鐵女媧銷雨中客過歌無渡
風裏人來拾墮樵束素洛神深作宅騎鸞秦女上吹簫
巨鼇戴首三山立大颶驚輪六鷁飄趨走兩京今白髮
不辭衝暑又乘軺
送張提點
西來柱史駕青牛函谷當年紫氣浮道德五千多妙旨
隂陽八九本同流漢家相國傳清淨楚澤羈臣賦遠遊
終古至言懸日月而今衆說起戈矛極知慈儉持三寳
未信烟霞隔十洲絳闕朱宫窮勝槩金函石室契冥搜
異書或向人間得玄論還從物外求境勝神光常燭夜
山空琪樹不驚秋谷神善用無多語關吏相逢定少留
南望滄江虹貫月為君沙際候歸舟
五言絶句詩
雜興
客枕睡初醒窗前大雷電池上春水流落花應片片
二月春江淨村村事浣紗機梭夜分急輸布與官家
虎峯
亭亭虎鼻峰正對南溪樹似與遊侣人共識遊山處
墨竹為蕭生鵬漢題
育德培諸孫揚梢軋雲出虛心方自持勁節不可屈
南溪好竹林摇落青不改長就拂雲梢裁竿釣東海
墨竹為劉生以傳題
宇宙孤高慣風霜慄烈餘蕭然林下趣清節有誰知
雨露生成早輕盈翠欲交春風開錦籜已放拂雲梢
槎翁墨梅為劉生以傳題
野外羣芳盡江南十月寒一枝春色早猶似玉堂看
石湖
我愛湖上居家家種楊柳解識愁人心門懸掃愁帚
