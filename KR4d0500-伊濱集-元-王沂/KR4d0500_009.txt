伊濱集卷九元王沂撰
七言律詩
為上饒鄭良楚賦菊莊
秋菊為糧杞作蔬石泉自鑿帶經鋤伯休賣藥無人識
魯望能文與世疎沽酒有時招木客揮絃還解出淵魚
晚香採得為親夀坐對南山讀道書
冷泉鄉道中
簡書驅迫走西東原野蕭條歲欲窮草屋斜陽留過客
山田餘雪記來鴻禪心原入西方社世事看如北塞翁
歌罷驪駒始歸去當年王式不湏同
宜陽道中
貂裘零落據征鞍兩鬢塵埃一笑還世事遶成羅帶水
客愁遮斷錦屏山呼風喬木氣猶壯不雨孤雲心未安
安得三鄉塔為筆盡書佳句夕陽間
東禪寺
林端孤塔語琅璫木老烟深路渺茫嵐氣嘘雲吞佛屋
灘聲挾雨撼僧床休官先製尋山服避俗重燒結願香
只恐清脩遠公社未容元亮醉為鄉
感懷
漫郎何事強為官旅思愔愔帶眼寬春草池塘詩入夢
杏花時節雨生寒白鷗雲水盟猶在老馬風沙興已闌
我愛當年孟東野歸書只是說平安
遊秦望山
江山歴歴子長遊秦越興亡貉一邱滄海猶誇鞭石渡
仙山曾為採芝求神鴉上下隨鹽舸官柳參差集戍樓
臨眺無窮知古意巖花自雨鷫鸘裘
挽張菊存
摳衣猶記列諸生昨夢那知奠兩楹任道自期周九鼎
論詩人比漢三明斯文未用悲麟獲令子還能續鳳鳴
愁絶侯芭抱元草西風吹淚濕銘旌
挽沈菊泉
姑孰歸來鬢欲絲按行三徑菊花枝琴尊寂寞成千古
邱壑風流自一時玉樹忍看埋馬鬛錦囊能復賦蛾眉
生芻遥奠蘆溪道丹旐風生草木悲
挽何潛齋
漢濱冠蓋自紛紛遺老翛然玉雪身白帽空歸滄海客
黃花猶識義熙人悠悠往事千年鶴凛凛高風一角麟
精爽邱原藏不得長虹會見燭蒼旻
挽張書巢
青門冠蓋日紛紛丈室翛然獨見君元晏自憐長卧病
茂陵誰復柬求文橘洲田土無新業書幌塵埃有斷熏
不待隣人解横笛西風吹淚濕江雲
水木清華亭
湘中處士絶塵氛歲晚移家寄白雲棋局偶攜林下看
鯨音時向葦間聞鹿門妻子甘長往谷口聲名莫見分
翹足故林歸未得舊盟空愧海鷗羣
和楊汝似奉遷三朝御容玉堂詩韻二首
玉函寶軸降琳關曉色扶桑眩晃間天闊鼎湖龍自去
秋高汾水鴈空還衣冠久矣藏原廟羽衛猶疑幸道山
儒館小臣生獨晚却從圖畫望龍顔
冠劍星羅拱北辰魚龍曼衍列勾陳遥瞻天仗移金界
尚想鑾輿下紫宸瑞日曈曨浮絳闕仙雲縹緲護宫茵
道旁鮐背咨嗟久曾是先朝擊壤民
為貴溪張真人賦象山道院
勝地豈惟仙窟宅仍聞先哲此絃歌氣涵金碧溪山秀
澤潤詩書簪組多䆉稏花浮香遶屋芙蓉旗動影摇波
祝釐他日從天下重寫黃庭換白鵝
題浮雲道院後記
木奴秋實綴黃金桐樹孫枝斵素琴浮世幾迴丹轂換
故山依舊白雲深知魚日日來濠上抱甕年年老漢隂
倦客題詩一惆悵有盟重與海鷗尋
瑞雲宫道人索詩書此以遺之
仙嵓石髓碧崔嵬曾見神仙幾度開七字持身慙聽瑩
一言悟主本非才偶逢和璞何勞問不識桃椎亦漫猜
記取明年杏花發道人休忘我曾來
送道士徐中孚之武當
桃花流水絶塵囂絳節霓旌到泬寥天姥峰高先見日
龍池波動暗通潮芝田自合仙人種琪樹那容野客樵
後會皇家祝釐事為君騎鶴過山椒
留題靈泉觀
山城三月客添衣賦就閒居却自違春水畫橋人獨立
夕陽茅屋燕相依百年杯酒留連醉萬事風花自在飛
我愛聖門蘧伯玉回頭二十八年非
太行道中
岡巒重複勢奔羣石磴參差齒露齦人似夏蟲初見雪
馬如饑鶴欲穿雲并州豪俠凋零盡晉國山河遠近分
却怪無情是汾水流波日日送斜曛
題西嵓書院
湖上新居絶垢氛湖邊石筍插層雲階前書帶長堪剪
沙際拏音速更聞明月只捐神女佩光風誰續汜人文
一麾吾欲淮南去叢桂山中有古芬
避雨淨土院遂宿是日春盡
風助灘聲入夜喧雨供苔色上僧垣鶯花昨夢空禪榻
蠶麥歸心入故園少日鮎魚思上竹年來野鶴畏乘軒
山靈珍重巖間石留寫先生醉後言
登越州古城
參差殘雪照樓臺晚上孤城眼豁開嵐翠週遭迷禹穴
海雲明滅認蓬萊千年往事空流水一片殘碑自古苔
惆悵稽山無賀老輕舟載酒為誰來
題耿叔開政績卷
上都留判平疑獄沙苑鷹師脱械時太史巳書循吏傳
廣文仍賦好賢詩圜扉一旦銷冤氣老吏經年費獄辭
見說長楊新校獵歡聲雷動羽林兒
遊普照寺弔張齊賢墓
遠客相逢飯顆山飄然瓶錫為誰還朱門畫戟何人問
古像昏燈盡日閒異卉風前縈錦帶遥山木杪吐青鬟
老僧心已如枯木為報禪門不用關
和景兖梅花詩韻
殘雪離離點燒痕畫橋流水夕陽村玉妃謫墮緣何事
翠羽飛來亦斷魂寶髻斜簪春意好羅帷深護晚香繁
滯留東洛身千里孤負西湖酒一尊
哭次兒仲孚
風雨他山竟不歸重闈老淚豈勝揮丁寧地主看新壟
太息隣家乞故衣住世百年誰不死過庭萬事痛相違
青春况說升平近白首何堪骨肉稀
送蘇伯修侍郎扈蹕之上京
晴川金鯉出芙蕖持槖仙郎得句無禮樂又新三代制
丹青應上兩京圖雲端馴象扶雕輦仗外明駞絡寶珠
擬待賜酺祠馬祖華光星裏望驪駒
送謝子良驛丞之京
水驛論交舊著名春城分袂若為情空羣竒驥長千里
惜别流鶯更一聲白下雨收梅子熟清江風過柳花輕
歸船暫泊應回首五色雲中是玉京
小孤山
江風澹澹散江烟聖母祠邊曉泊船萬壑奔流東赴海
孤山拳石上擎天花留珤靨珠纓合樹繞粧亭水鏡懸
絶頂盤雲看未了似聞神語珮泠然
送左衛教授馬伯誠
將軍緩帶擁輕袍俎豆初陳卷豹韜祗許攜壺來問字
何須舞劍助揮毫旌旗影逐春風轉絃誦聲連夜月高
細柳依依莫留客蘭臺給劄待英髦
送胡古愚左衛教授
落絮飛花送客舟樽前容易失詩流也知太史才名舊
自是將軍禮數優說劍夜窗銷蠟炬横經朝幕坐青油
漢庭正議東封事莫向周南嘆滯留
送李禎之東陽教授
敬亭山下宛溪頭曾見騎&KR1706;汗漫遊留滯京華追往事
蕭騷鬢髮又驚秋仁風欲贈袁宏扇朗詠誰同謝朓舟
極目亭前佳勝地一杯還憶故人不
送趙德翁教授常德州
問君捧腹笑何事笑我生逢雌甲辰豈但下帷傳老子
翻然回棹覓秦人伏波祠畔青楓晚招屈亭前白芷春
莫把新詩教楚女竹枝歌罷恐傷神
送黃希明教授南歸兼寄其父秋江徵士二首
少微曾近上台明歸棹秋風白髮生霄漢鵷鴻驚昨夢
田園竹菊寄高情青山遥望雲行影玄鶴欣聞子和聲
想見鄉人攜酒炙擁門争賀綵衣榮
靈椿堂下綠隂成萱草階前綵袖明行比一鄉能飽德
思封千戶却辭榮鴈行坐致朱輪貴鳩杖何妨白髮生
從此門閭表通德諸郎便合自升卿
題天衣寺
書堂無復晉風流翠蘚丹梯屐齒留雙澗聲摇維衛室
十峰嵐擁法雲樓歸來野鶴三千歲覽盡支那四百州
金縷木蘭何處問松花自雨黑貂裘
柬伯兄子教授
兄弟情親六十年幼時相契老依然文章猶愧三王後
風度渾如兩晉前江閣艤舟勞遠顧林亭下榻阻相延
玉虹元接龍灣水别去音書許鴈傳
送吳興相錄事
摇摇畫舫逐鴻輕雲水東南一月程丹鳳門前攜酒别
駱駞橋上折花迎溪山莫厭登臨樂閭里能忘俯傴情
不見風流松雪老墨池春草為誰生
雪後出近郊書寓目
醉面衝風酒易醒破冰泉脉響泠泠梅花全露天然白
山谷難藏雪後青老馬長鳴疲犖确病身隨影怪伶俜
歸來寂寂虛齋冷石鼎雲翻煑茯苓
和魏伯時灤京秋興薇垣書事一首
秋著龍沙白草纖周廬擊柝令霜嚴珊瑚鐵網枝應老
仙掌金莖露又添馳道屬車回豹尾天門虎士盡虬髯
仙郎持橐歸來早馬上尋詩吏隠兼
送傅士開之守饒州
故人薊北想風標候吏江東望畫橈共喜疲民蘇劇郡
其如舊德去中朝淮陽卧治何妨遠宣室思賢未覺遥
莫道尺書誰與寄琵琶洲畔水通潮
同孫景賢登陳覇先高城
覇先城郭眺新春還共孫郎話昔人兵下粤南曾駐吉
園移梁祚遂歸陳麥苗秀匝中軍壘草色晴斑邏騎津
今古興亡同一慨龍州景物更傷神
題董宇定杏林書虞伯生詩後
小車初駕試春衣三月城南花亂飛紅杏不須令虎守
黃庭時許換鵝歸山中羽客曾相問天上文星漸覺稀
准擬明年寒食夜重攜樽酒說芳菲
越王臺
崇臺遺構碧岧嶢南越何年覇業銷漢節早隨雲北去
禺山猶在海東潮鷓鴣芳草王孫怨鴻鴈秋風荔子凋
能賦登高今老大都將清興託漁樵
五言排律詩
北上三十韻
封軺趨召亟夙夜敢懷安入直羞持被馳邊示據鞍朝
餔猶觸暑夕憩遽凌寒蔓草風吹綠繁花雨染丹行山
疑路盡出嶺信天寬井近駞羣立沙柔象跡團霧衝泉
喜動雲斸石愁刓薄賦兹多稼勤田復刈菅免罝施涿
鹿麟藪絡桑乾鳥道車重轍仙方客借翰逶逶僧舍曲
矗矗酒檣攢大海將昇日支流即瀉湍君臣嚴漢制禮
樂屬周官扶杖思迎拜圜橋擬聚觀來朝煩就聘奔走
愧傳餐有秩軒黃策無勞綺季冠採芝歌眇眇種菊去
盤盤白髮從余懶青衿賴爾懽惜苔因病鶴養竹為翔
鸞尚此糜倉廪寧徒陟巘巒赤塵浮目睫元淖漬絲鞶
鷄塞霜凝露龍門水漲瀾冰脂羊尾割蕊蜜馬酥搏蓐
食仍杯飲陶居亦考槃生微紈袴習粗給室家完文物
昌期會光華首善端同文通肅慎奏賦見烏桓魚笏留
青鎖樓船汎碧灤鎬京歌在藻殷輅御和鑾儃僈陪朝
論空傷六義殘
見子山尚書
學禮趨庭日傳經相漢年帝思麟閣像臣獻栢梁篇清
澈金莖露芬芳玉井蓮塤箎鳴自合星鳳覩争先委佩
青冥上含香日月前才名應間出忠孝實雙全東壁圖
書府西垣翰墨筵囊收封事草袖拂御爐烟簪筆烏臺
峻鳴珂粉署妍聖情常有眷雅量獨翛然側聽經綸密
曾窺琬琰鐫薛慙懸溜直楮媿畫沙圓綠玉蠻溪硯金
花内府牋草工王逸少筆諫柳公權昭代俱登用微才
獨棄捐雕蟲蒙記憶轍鮒定應憐病馬猶思秣枯桐或
可絃激昂中散曲飄泊孝廉船白帽尋歸隠緇衣竊好
賢山林甘潦倒霄漢仰神仙
鏡檻詩擬李義山體
照獸金塗爪釵鸞翠縷翹梅添妝後額柳妬舞時腰未
暖羅衣換先春綵勝飄深情眉上覺密意眼中饒惆悵
朱絃瑟殷勤白管蕭黃蜂偷蜜露翠羽拂蘭苕東海麻
姑信西河阿母朝簾開仙珮近車去異香遥莫把犀如
意時簪玉步摇塵飛青犢幰花壓畫欄橋越網千絲密
巫山一段銷屏山終礙路溝水不通潮窈窕烟光好丰
茸草色嬌金泥書繭紙珠淚聚鮫綃才子芝田賦仙人
紫府謠試憑梔子帶重問木蘭橈
送傅汝礪教授之羊城
貢玉堂中客梅花嶺外遊儒衣輕結束祖席且淹留古
昔文為理詩家自一流明珠堪結佩白璧可聯鈎飛動
催雷電微茫犯斗牛王楊端有體沈謝亦相侔前輩嗟
零落風騷阻道修千人一日曉十度九言休之子年方
盛詩名孰與儔才華紅錦縀塵土黑貂裘狗監無人薦
雞林有價酬張騫回漢節王粲在荆州鳳詔論功早皐
比屬望優番禺秦郡縣泮水魯諸侯象跡烟中堞鯨波
雨外舟榕隂迷粤徼柳色寄盧溝諸老皆青眼横經尚
黑頭相思應有寄清絶變蠻謳
送天師還山二十韵(三十九代)
奕世元功著清時景運昌宗風從此振神教本無方綠
繡傳天語奩香出未央九莖紛婀娜萬鶴下翺翔北極
星辰近三山日月長椒蘭紛馥郁璧玉爛華光壇宇垂
黃蓋天門奏綠章羽衣凌縹緲金節倚蒼茫默爾精誠
契油然恊氣滂甘霖蘇衆槁快雪表殊祥襏襫耕無勸
汙邪載可望飛花深一尺宿麥富千箱餘潤沾袍濕殘
飄拂面揚芝華高擁坐桂醑滑流觴宣室承釐後浮邱
挹袂行昔聞黃石履今避蓋公堂道大心無累功成世
與忘樓船飛弱水仙袖拂扶桑園綺雖千載崆峒自一
鄕詞林書樂府靈德永無疆
題趙敬甫右丞經筵奏議藁後
泰定開皇極文星拱北辰雍容治安策宥密老成人廟
算推先覺天聰斷若神百年興禮樂一德會君臣超漢
開東觀歸周盡逸民給符鳴玉佩賜坐列芳裀敷奏天
嗟晚論思地更親清都零雨露仙樂罷韶鈞渾渾唐虞
典熙熙宇宙春侍臣工點筆少府寵頒銀側聽經論密
恭惟德教淳越裳來白雉宫沼出黃鱗丙魏聲名舊䕫
龍寵渥新佇看歸補衮圖象在麒麟
送汪臣良餘姚守十韻
貢玉堂中客西陵渡口舟人呼前太史官是古諸侯共
道還家樂仍傳得郡優石淙懸雁蕩嵓翠壓龍湫訪隠
過梅市登高賦越樓稻花風着水蓮葉雨争秋但使民
無訟何煩里有謳人生五馬貴肯為一錢留江海誰狂
客溪山是舊游鏡湖何日賜吾欲弄清流
挽丁文苑
北闕收科日東州半刺翔吳鈎利鋒鍔西玉美琳琅攻
苦甘餐蘗摧枯快擊彊詩書名已著霄漢路應長蘭省
初騰價儀曹轉耀鋩欲興周禮樂要補舜衣裳羽衛驚
傳警欃槍怒益張從來身滿膽那惜皂為囊力挽千鈞
弩精聞百鍊鋼忠言昭日月真氣攝豺狼豈特銷氛祲
居然振紀綱周官嚴掌計漢署貴含香持節分吳會鳴
珂出帝鄉鋤奸到根節遺愛洽耕桑三翼江流白千峰
木葉黃弄兵封劍閣燃燧照清湘韜略知無敵威懷各
有方浮雲開斥堠飛鳥避風霜宇宙歸遼鶴波濤怒楚
艎一時悲耿耿千古閟堂堂故箧遺文在新阡宿草荒
素風知不墜能世有諸郎
