石屏詩集卷第五
郭外翁
郭外生涯少城中糴米歸種花無處賣挑菜入藍
稀風撼傾欹屋寒生藍縷衣此翁何所樂談笑傲
輕肥
鄭南夫雲林隱居
一來陪勝踐(一作餞)再到惜蹉跎記得山中景行尋竹
外坡天寒梅信早海近鴈聲多烟渚蒲洲外時聞
欸乃歌
夢與趙用父王子文陳叔方相會甚欵
鼎足當州縣别來音問稀故人俱顯逹吾道亦光
輝三鳳夢中見孤鴻天外飛應憐江海客白首未
成歸
戲呈趙明府
堂堂附郭縣深遠半如村能共斯民樂渾忘太守
尊梅花高可折横浦撓無渾欠與詩狂者清談共
一樽
訪曾雲巢
一老今無恙諸公昔與儔随時難苟合懷道早歸
休苦似陶元亮全如秦少游筆端鋒銳别有待續
春秋
冬暖
天不雨霜雪朝曦與暮霞江梅遅臘蕊岩桂更冬
花地暖宜爲客時難重憶家楚山當晚眺歸興逐
棲鴉
許提幹湖上下築
才氣有如許功名不可無樂從閑歲月養就大規
模雅志難諧俗幽居喜並湖君看蓮下藕不與葉
同枯
見名園荒廢有感
喬木無留影殘花尚假妍荒池蛙呌噪破屋燕周
旋富貴偏多事風流得幾年墻東有寒士書種世
相傳
題黃仲文雙清亭
亭下新池好亭中古意存欲通溪上路遂闢竹邊
門自昔好賓客相傳到子孫會看司命鶴時到種
瓜園
静寄孟運管招客皆蔵春侍郎故人因與花
翁孫季蕃話舊有感
來訪蔵春宅因登諍寄堂異香薰寶鼎清樂送瑶
觴穿竹過花所尋梅見海棠白頭思往事無語立
斜陽
莆中遇方邀出城買蠣而飲一僧同行
出郭断虹雨倚樓新鴈天三杯古榕下一笑菊花
前入市子魚貴堆盤牡蠣鮮山僧慣𬞞食清坐莫
流涎
天竺訪明上座
顧影良堪笑胡爲八尺長蒼顔抗塵土餓喙說興
亡(一作文章)竹雨先秋爽松風生夜凉愛尋湖上寺留
宿贊公房
隆興度夏借東湖驛安下
面對一池荷四旁楊柳坡樹隂遮日少屋敞受風
多疑是清凉國暫爲安樂窩人人争避暑老子自
婆娑
挽趙縣尉(自號十竹極貧不肯爲官)
十竹相依住一官真漫爲狂來裂軒冕窮不顧妻
兒疾世吟孤憤傷時賦五噫高名應不朽自作墓
中碑
張統制之子爲父求詩蘄州城破疋馬打圍
而出能知數謂時不可爲
夜半金城破身随鉄馬飛横揮三尺劒突出萬人
圍勇銳資神力功名與願違自能占氣數終老着
農衣
挽趙縣丞(好古好怪人以緩急告雖千金不吝家爲之窮)
雅志思行古幽居不愛官傾家爲義舉竭力奉親
歡閱世開天鏡蔵身作瓦棺聞知捐舘日有夢跨
金鞍
挽沙溪項公苔湖居士
讀書不成事何恨老山林處世有容德與人無諍
心友于兄弟樂惠彼里閭深細把豐碑讀懷賢淚
滿襟
一曲苔湖上深居萬竹間自尋三徑樂早得一身
閑㶁㶁循除水林林夾屋山傷心白雲際遺跡尚
班班
挽大溪姚祥叔即南
慶門今獨盛舊族有光華日坐不欺室天興積善
家山林娱晚境書史是生涯手種堂前桂君看身
後花
挽唐吉林詠道
博雅林夫子隱居城市中家貧書甚富學苦字尤
工四海交名勝諸文辨異同阿戎談更好端不負
家風
黎明府見示令叔顯謨開國墓誌求詩爲賦
三首
巴蜀何多事賢能見一時纔爲花縣宰早受菊坡
知關外科民急興元易帥遅預曾陳利病人不信
蓍龜
虜横干戈密官清財賦強饑年無餓莩亂後有金
湯五郡樹佳政諸公交薦章忠言動天聽惜去把
麾忙
寄家苕霅上萬里故鄉愁未入金門奏還爲玉局
遊孤忠徒耿耿一病竟休休爲國惜人物凄然老
淚流
族姪孫子榮之子神童顔老不幸短命而死
哭之不足三詩以悼之
亘古英靈在顔回有後身年纔十三(一作二)歲才過萬
千人學到由天悟文高見理真再生仍再夭無路
問鴻鈞
昨應童科日群兒立下風丰姿傾衆目文采動諸
公兩耳能兼聽六經皆暗通相期到楊晏有始柰
無終
汝祖積隂德汝翁多讀書汝生天報施汝死又何
如脩短有定數賢愚莫問渠冥官聞慟哭還許再
來無
神童諱顔老生而秀骨竒姿非凢子比及
晬父漁村徇俗修試兒故事羅書籍玩具
果殽於席顧盻無所取獨拏禮記一帙披
捲若讀誦然稍長口授以書兩耳兼聽日
記數千百言七歲能暗誦五經舉止應對
儼若成人十歲善属文思如湧泉王帥幹
懋卿試以數題捉筆輙就懋卿稱賞不容
口嘉熙元年丁酉參政范公嘉其俊異舉
應神童科第一後省中勑賜免觧進士朝
廷以其能行文永免年十三卒
䟦戴神童文稿
余昔訪戴君見顔老容貌豐秀步趨詳雅
甚以遠噐期之因語戴君曰昔楊公億晏
公殊皆嘗以童科顯世之過二公之神者
亦多矣而或夭而殤者病於揠苗而弗獲
實也子宜經史華潤薰浸而茂悅之以需
其成慎勿以世俗干禄之文揉其心扼其
膽也去之幾何年今乃徒見其揉心扼膽
之文而其人則已矣嗚呼九齡與玄昔賢
所痛玄可與也齡不可與也雖痛奚益寶
佑三年乙卯春仲同邑杜範儀夫識
孫季蕃死諸朝士葬之於西湖之上
卜宅西湖上花翁死亦榮詼諧老方朔矌逹醉淵
明風月生前夢歌詩身後名風流不可見腸断玉
簫聲
櫻桃
綠樹帶朱實駈禽費弹丸獨先諸果熟堪奉五侯
餐猩肉和瓊液蠙珠走玉盤同時得同賞芍藥滿
雕欄
題清江臺(是日新打范石湖碑表于亭上)
秋色無邊際酧之以醉顔亭高俯城郭木闕見江
山勝踐園林古好詩天地慳范碑生羽翼飛上畫
屏間
江西壬辰秋大旱饑臨江守王幼學監簿極
力救民癸巳夏不雨幾成荐餓監簿禱之甚
切終有感於天
懇切金章奏精誠玉帝知稲粱民性命豐歉國安
危苗秀方成實雨來還及時人能合天意天亦順
人爲
天續饑民命神知太守心驕暘化霖雨六月借春
隂早稲先秋熟晚田儲水深去年饑欲死不料到
于今
監簿和篇
赤地我民苦寸心天我知元元争救死凛凛強扶
危備具先三日憂端彼一時倏然返生意人力豈
能爲
呌得神明力挽回天地心連朝被甘澤既雨積重
隂水滿田高下凉生秋淺深老癃幸無死一飽慶
從今
懷何宏甫
何郎好兄弟愛我往來頻人作交游看情如骨肉
親茅庵思共隱蕙帳暖生春别後長相憶寄書無
便人
題董侍郎山園
行盡芙蓉徑尋秋扣竹關樓高納萬象木落見群
山平野水雲際畫橋烟雨間紅塵城下路只隔一
湖灣
蕭仲有遺經堂
一經傳世寶說與子孫知欲作久長計毋忘禮義
爲黃金生悔吝白璧有瑕疵兼取龐公語圖安不
遺危
讀嚴粲詩風撼瀟湘覆江空雪月明以其一
聮穩括爲對
筆端有神助句法自天成風撼瀟湘覆江空雪月
明苦吟非草草妙趣若平平李杜詩壇上爲君題
姓名
舂陵山中
地僻民風古雨晴天氣新空山竪竒石喬木堕枯
薪深入千崖路多逢百歲人繁華凋性命寂寞可
全真
淮上寄趙茂實
渺渺長淮路秋風落木悲乾坤限南北胡虜迭興
衰志士言機會中原入夢思江湖好山色都在夕
陽時
金山
水湧孤峯出波深日夜聞重岩戍鐡屋雙塔碍行
雲天地八窗迥江淮兩岸分登臨多感慨北鴈又
成群
焦山
江接海冥冥山連島樹青似非人境界宜有佛宫
庭蔵壓蟠龍宅潮渰瘞鶴銘西岩更清絶心與酒
俱醒
梅花
細把南枝看百花無此竒夜深鍾月魄
古樹龍其似寒香蝶不知幽蘭開亦早二妙喜
同時
赤壁
千載周公瑾如其在目(一作眼)前英風揮羽扇烈火破
樓船白鳥滄波上黃州赤壁邊長江酹明月更憶
老坡仙
曾雲巢年八十聦明不衰小楷寫六經家有
小樓日登覧不倦諸監司嘗薦遺逸
八十雲巢老諸公舊典刑心情古井水軰行曉天
星身徤登高閣眼明書六經嘗聞薦遺逸何以報
朝廷
醉吟
一狂兼一懶窮到白頭年客路偏躭酒詩嚢不貯
錢吟邊忘世故醉裏樂吾天不荅諸公問何如孟
浩然
次韻胡公權
日用無非道人心實在平果能行實學何必問虛
名草木随時態江山無世情晚來溪雨歇一叚夕
陽明
同安子順訪茅庵道人鳳凰麒麟不可見道
人語也
道者日高卧清風隔世塵鳳麟不可見猿鳥自相
親山木輪囷古茶花冷淡春草荒門外路常怕有
來人
法曹羅立之酒邊舉數首皆㒒故人爲我寄
聲
佳士欣相識吟邊問姓名官爲三語掾詩到五言
城野客可憐我故人煩寄聲白頭歸故隱秋後會
群英
爲客
琴劔長爲客詩書欠策勲老來臨鏡懶愁裏把杯
勤北鴈寒離塞秋鷹徤拂雲物情能奮發人不觧
超群
彭綉使平叛卒後除經略小詩陳利害
廣東經略使今古幾人賢陛下用一士民間有二
天清風排瘴雨廉德照貪泉龍節生光彩鸞車奏
凱旋
斬蛟移鰐後近水有驚鱗閫外尚多事幕中無一
人佩韋防狷急強飯養精神羅致賢能士仍須藻
鑑真
乳虎戀巢穴窮猿失木悲早須思一着先要釋群
疑豪傑通心腹人民無怨咨御軍明紀律威愛貴
兼施
會李擇之其父名丙字南仲著丁未錄丙申
錄
吟邊逢李白談笑亦風流相對各青眼安知有白
頭兩家窮活計四海老交游不負雲山約同登百
尺樓
道傍舘
道傍誰氏舘■我坐開樽翁嫗出迎客兒童爲掃
門好花生竹所流水浸雲根儻遂卜隣約爲農老
此村
山中夜歸
落盡一林月山中夜半歸驚行群犬吠破暗一螢
飛舉我赤藤杖敲君白板扉興來眠不得吟到曉
星稀
題春山李基道小園
瀟灑數椽屋旋營花竹坡心寬忘地窄亭小得山
多共賞春睛好其如客醉何棲鸞將遠舉寧久盻
庭柯
東軒(喜鵲飛花即景)
東軒亦瀟灑春晚雨晴時喜鵲立門限飛花落硯
池青山觧留客綠竹遍題詩一點歸心動夜來聞
子規
宿農家
宿此屋頭閣瓦窗通月明夜深鸜鵒噪人静桔槹
聲村落有古意田園關客情儒衣成底事所得是
虚名
寄耒陽令嚴坦叔
士元堂上坐千載仰清規百里宜民政數篇懷古
詩江連杜甫墓水落蔡倫池公暇登臨處寕無憶
我時
所聞
今虜既亡後中間消息稀山河誰是主豪傑故乘
機喜報三京復旋聞二趙歸此行關大義天意忍
相違
胡倅送羊烹以會客
烹羶會賓客花酒一時來愁逐歌聲散心随笑口
開飲疑金盞漏醉到玉山頽借問歡娱地相逢能
幾回
寄清流王令君
朴直存吾道一心唯向公知非巧宦者直有古人
風行志非爲矯潔身能固窮如何有廉吏不入薦
書中
生朝對雪張子善有詞爲夀
焚香拜天貺滿眼是瑰琦臘月雪三尺春風梅數
枝登樓忘老態對酒展秋眉争唱陽春曲山翁醉
不知
石屏詩集卷第五終
