石屏詩集卷第八
詞
錦帳春(淮東陳提舉清明奉母夫人游徐仙翁庵)
處處逢花家家插柳政寒食清明時候奉板輿行
樂使星随後人間稀有出郭尋仙綉衣春晝馬
上列兩行紅䄂對韶華一笑勸國夫酒百千長夀
醉落魄(九日吳勝之運使黃鶴山登高)
龍山行樂何如今日登黃鶴風光政要人酬酢欲
賦歸來莫是淵明錯江山登覧長如昨飛鴻影
裏秋光薄秪有黃花覺牢褁烏紗一任西風作
柳梢青(岳陽樓)
䄂劔飛吟洞庭青草秋水深深萬頃波光岳陽樓
上一快披襟不須携酒登臨問有酒何人共斟
變盡人間君山一點自古如今
行香子(永州爲魏深甫夀)
萬石崔嵬二水漣漪此江山天下之竒太平氣象
百姓熙熙有文章公經綸手把州麾滿斟夀酒
笑撚梅枝管年年長見花時佳人休唱淺近歌詞
讀浯溪頌愚谷記澹岩詩
木蘭花慢
■鶯啼啼不盡任燕語語難通這一點閑愁十年
不断惱亂春風重來故人不見但依然楊柳小樓
東記得同粉壁而今壁破無蹤蘭皐新漲綠溶
溶流恨落花紅念著破春衫當時送别燈下裁縫
相思謾然自苦筭雲烟過眼總成空落日楚天無
際凭欄目送飛鴻
鷓鴣天(題趙次山魚樂堂)
圉圉洋洋各自由或行或舞或沉浮觀魚未必知
魚樂政恐清波照白頭休結網莫垂鈎機心一
露使魚愁終知不是池中物掉尾江湖汗漫游
浣溪沙
病起無聊倚綉床玉容清瘦懶梳粧水沉烟冷橘
花香說箇話兒方有味喫些酒子又何妨一聲
啼鴂断人腸
臨江仙(代作)
誤入風塵門戶駈來花月樓臺樽前幾度得徘徊
可憐容易别不見牡丹開莫恨銀瓶酒盡但將
妾淚添杯江頭恰恨北風回再三相祝去千萬寄
書來
祝英臺(近别李澤之諸丈)
泛杭州臨塵水幾日共游戲歌笑開懷酒醒又還
醉柰何一旦分携連宵風雨剪不断客愁千里
水雲際遥望一片飛鴻苦是失群地滿眼春風管
甚閑桃李此行歸老家山相逢難又但一味相思
而巳
鵲橋仙(周子俊過南昌問訊宋吉甫黃存之兄弟)
西山岩壑東湖亭舘盡是經行舊路别時相見有
荷花還又見梅花歲暮宋家兄弟黃家兄弟一
一煩君傳語相忘不寄一行書元自有不相忘處
又
新荷池沼綠槐庭院簷前雨聲初断喧喧兩部亂
蛙鳴怎得似啼鶯睍睆風光流轉客游汗漫莫
問鬢絲長短醒時杯酒醉時歌筭省得閑愁一半
大江西上曲寄李實夫提刑時郊後兩相皆
乞歸
大江西上欝孤臺八境人間圖畫地湧千峯摇翠
浪兩派玉虹如瀉彈壓江山品題風月四海今王
謝風流人物如公一世雄也一片憂國丹心彈
絲吹笛未必能陶寫西北風塵方澒洞宰相閑歸
綠野月斧争鳴風斤運巧不用修亭榭紫樞黃閣
要公整頓天下
减字木蘭花(寄欽州劉叔冶史君)
羊城舊路檀板一聲驚客去不擬重來白髮飄飄
上越臺故人居處曲巷深深通竹所問訊桃花
欲訪劉郎不在家
又(寄五羊鍾子洪)
天台狂客醉裏不知秋髮白應接風光憶在江亭
醉幾場吳姬勸酒唱得廉頗能飯否西雨東晴
人道無情又有情
又
阻風中酒流落江湖成白首歷盡艱關嬴得虚名
滿世間浩然歸去憶著石屏茅屋趣想見山村
樹有交柯犢有孫
清平樂(興國呈司直)
今朝欲去忽有留人處說與江頭楊柳樹繋我扁
舟且住十分酒興詩腸難禁冷落秋光借取春
風一笑狂夫到酒猶狂
又(嘲人)
醉狂痴作誤信青樓約酒醒梅花吹畫角翻得一
場寂寞相如謾賦凌雲琴臺不遇文君江上琵
琶舊曲只堪分付商人
醉太平
長亭短亭春風酒醒無端惹起離情有黃鸝數聲
芙蓉綉茵江上畫屏夢中昨夜分明悔先行一
程
望江南(壷山宋謙父寄新刊雅詞内有壷山好三十闋自說平生㒒謂猶有說未)
(盡處為續四曲)
壷山好博古又通今結屋三間蔵萬卷揮毫一字
直千金四海有知音門外路咫尺是湖隂萬柳
堤邊行處樂百花洲上醉時吟不負一生心
壷山好胆氣不妨麄手奮空拳成活計眼穿故紙
下工夫處世未全疎生涯事近日果何如背錦
奚奴能檢點畫眉老婦出交租且喜有嬴餘
壷山好文字滿胸中詩律變成長慶體歌詞綽有
稼軒風最會說窮通中年後雖老未成翁兒大
相傳書種在客來不放酒樽空相對醉顔紅
壷山好也觧憶狂夫轉手便成千里别經年不寄
一行書渾似不相疎催歸曲一唱一愁予有劔
賣來酤酒喫無錢歸去買山居一向作狂徒(壷山有催)
(歸曲贈僕甚妙)
㒒既爲宋壷山說其自說未盡處壷山必
有荅語㒒自嘲三觧
石屏老家住海東雲本是尋常田舍子如何呼喚
作詩人無益費精神千首富不救一生貧賈㠀
形模元自瘦杜陵言語不妨村誰觧學西崑
石屏老長憶少年遊自謂虎頭須食肉誰知猿臂
不封侯身世一虚舟平生說事著也堪羞四海
九州雙脚底千愁萬恨兩眉頭白髮早歸休
石屏老悔不住山林注定一生知有命老來萬事
付無心巧語不如瘖貧亦樂莫負好光隂但願
有頭生白髮何愁無地覓黃金遇酒且須斟
石屏詩集卷第八終
