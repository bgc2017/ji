石屏詩集卷第六
七言律
江濱暁步
津頭曉步落潮痕行盡蒲根到柳根鴈景參差半
江月鷄聲咿喔數家村求魚看下連筒釣乞火聽
敲隣舍門料得錦城無此景欲將圖畫寄王孫
鄂渚烟波亭
倚遍南樓更鶴樓小亭瀟洒最宜秋接天烟浪來
三峽隔岸樓臺又一州豪傑不生機事息古今無
盡大江流凭欄日暮懷(一作思)鄉國崔顥詩中舊日愁
寄尋梅
寄聲說與尋梅者不在山邊即水涯又恐好枝爲
雪壓或生幽處被雲遮蜂黃塗額半含蕊鶴膝翹
空疎帶花此是尋梅端的處折來須付與詩家
辛未元日上樓參政攻媿齋先生
東風入仗慶雲翔百辟朝元奉玉皇一代安危寄
黃髮群生枯瘁轉青陽梅花結果調勲鼎栢葉宜
年上夀觴宰相黑頭天子聖頼公同與措時康
春日二首呈黃子邁大卿
野人何得以詩鳴落魄騎驢走帝京白髮半頭驚
歲月虚名一日動公卿頗思湖上春風約不柰樓
頭夜雨聲柳外断雲篩日影試聽幽鳥話新晴
帝里風光二月新西湖幾隊(一作對)踏青人杏花時節
偏饒雨楊柳門墻易得春或是或非塵裏事無窮
無逹醉中身五陵年少誇豪舉寂寞詩家戴叔倫
釣臺
赤符新領舊乾坤多謝君王問故人暫作客星侵
帝座終爲漁父老江濱層臺不啻幾(一作峩)千仞直釣
何曾挂一鱗莫道羊裘欠圖畫丹青難寫子陵真
寄湖州楊伯子監丞
宛如公幹卧漳濱枕上窮吟過一春遣病每懷詩
眷属訪醫因問藥君臣鑚龜小卜占灾數覧鏡羸
形類别人寄語霅川賢太守新詩莫厭話愁頻
飲中逹觀(三首取其一)
人生安分即逍遥莫向明時歎不遭赫赫幾時還
寂寂閑閑到底勝勞勞一心似水惟平好萬事如
棋不着高王謝功名有遺恨争如劉阮醉陶陶
梅
孤標粲粲壓群葩獨占春風管歲華幾樹參差江
上路數枝装點野人家冰池照影何須月雪岸聞
香不見花絶似林間隱君子自從幽處作生涯
清凉寺有懷真翰林運使之來
不特來觀德慶碑江山勝槩六朝遺興亡了不關
吾事登覧胡爲作許悲梅爲有香竒似雪酒能無
悶妙於詩蕭蕭綠竹無人愛留取雲稍待鳳來
覺慈寺
踏破白雲登上方自嫌塵土涴禪床千山月色令
人醉半夜梅花入夢香深谷不妨春到早老僧殊
爲客來忙山童懶慣勞呼喚自拗枯松煮术湯
寄復齋陳寺丞二首
豈說(一作直道)從來用處難出乘五馬看廬山鳳凰覧德
下千仞虎豹憎人上九關持論太高天動色憂時
未老鬢先斑平生風節誰其似汲黯朱雲伯仲間
長憶西灣繋小舟野人曾伴使君游夜浮星子邀
明月雨對廬君說好秋坐擁紅粧磨寳硯醉歌赤
壁寫銀鈎當時一叚風流事翻作相思一叚愁(飲中)
(歌僕赤壁詞爲作大字書之今刻石于庐山羅漢寺)
黃州偶成
鴈呌淮南欲雪天倚樓無味抱愁眠筭從滄海白
雲際行到黃州赤壁邊萬事忌於懷壮志一生窮
爲聳吟肩鬢間白者休教鑷要使天知老可憐
題泉州王梅溪先生祠堂徐竹隱直院謂梅
溪古之遺直渡江以來一人而巳
堂堂大節在朝廷名重當時太華輕乾道君臣千
載遇先生議論九重驚人歌黃覇思遺愛我頌朱
雲有直聲一瓣清香拜圖像英風凛凛尚如生
無爲山中鄭老家
高談可聽用心幽灼見此翁非俗流鞍馬破家還
避世田園得地肯封侯開窗脩竹無由俗繞屋青
山總是秋門外短籬看亦好黃金菊間碧牽牛
南康縣用東坡留題韻
鏡中雙鬢巳非鴉身在江湖心在家道路飄零如
柳絮山川迤邐近梅花客行有債頻沽酒老怕無
眠戒飲茶昨夜夢歸滄海上釣竿横插鴈邊沙
李季允侍郎舟中
憶昨楓橋既語離何期千里又相随太湖不見鴟
夷子秋浦同尋杜牧之燈火船窗深夜話江山客
路早冬詩人間草木空無數除却梅花莫我知
湖南見真帥
致身雖自文章選經世尤高政事科以若所爲即
伊吕使其不遇亦丘軻長沙地窄儒衣闊明月池
乾春水多天以一賢私一路其如四海九州何
永新宰潘仁叔再約觀梅
去年憶訪潘懷縣樽爼風流主意饒爆竹聲中度
殘歲華燈影裏醉元宵春風又起觀梅興野客仍
煩折簡招預想張園尋故事插花秉燭過溪橋
廬山十首取其四
山靈未許到天池又作西林一宿期寺是晉時陶
侃宅記傳隋代率更碑山椒雲氣易爲雨客子情
懷多費詩暫借蒲團學禪寂茶烟飛繞鬢邊絲
道人問我看廬山地上争如閣上看呈露千峯秋
落木雕鎪萬象客凭欄静中見得天機妙閑裹回
觀世路難管領風光有微憾桂花香裹酒瓶乾(太平)
(宫朱陵閣觀山)
擁鼻行吟上下廊今宵又宿贊公房松摇半夜風
聲壮桂染中秋月色香白石清泉聞笑語名山大
澤出文章老夫甘作無名者不逐紛紛舉子忙
乘鸞不見李騰空試與尋真訪故宫黃葉堆邊覓
行路紫烟深處望仙蹤眼高天近千山上身共雲
棲一&KR0676;中九疊屏風三疊水更無詩句可形容
豫章東湖感舊
憶見堤邊種柳初重來高樹滿東湖交游太半入
鬼錄歌醉一時逢酒徒夜雨總成流水去春風能
免落花無經行孺子亭邊路猶有沙鷗識老夫
僮約
汝在何鄉何姓名路途凢百愛惺惺衣裳脫着勤
收管飲食烹炰貴潔馨每遇歇時尋竹所須教宿
處近旗亭吾家僮約無多事辦取小心供使令(在一作住)
同鄭子野訪王隱居
聮騎來尋失馬翁相期投宿此山中一庭花影三
更月萬壑松聲半夜風共把酒杯眠不得劇談世
事恨無窮明朝莫使兒童見(一作覺)倘有江船吾欲東
夜宿田家
簦笠相随走路岐一春不換舊征衣雨行山崦黃
泥坂夜扣田家白板扉身在亂蛙聲裏睡心從化
蝶夢中歸鄉書十寄九不逹天北天南鴈自飛
送蒙齋兄長游天台二首
方丈蓬萊去(一作自)渺茫天台秪在白雲傍羽衣金策
群仙過珠閣瓊樓八桂香采藥有時逢道侣挑包
遇夜宿僧房寒山拾得如相見指點人間笑幾場
山林勝處說天台仙佛多從此地棲司馬八篇通
道妙豊干一語指人迷時逢好酒從容飲莫把新
詩取次題白日看雲思我否惠連無分共攀躋
豫章巨浸呈陳幼度提幹
乞得新晴賦晚霞出門無路欲乘槎憂風憂雨動
經月足食足衣能幾家一飯共君烹瓠葉三杯無
處看荷花自成鼓吹喧朝夕輸與東湖兩部蛙
訪趙東野(名時習休官隱居)
朅來問訊病維摩花滿溪堂竹滿坡髮秃齒危俱
老矣人高詩苦柰窮何四山便是清凉國一室可
爲安樂窩猶有憂時兩行淚臨風揮洒濕藤蘿
方孚若真宅堂前池上作淮南小山題詠
者甚多見其詩軸次韻
妙手能移造化功壷中幻出九華峯山雖云小能
棲鳳水不求深貴有龍事紀淮南千古勝記成嘉
秦八年冬先生不用賦招隱辦了功名訪赤松
江州德化縣漪嵐堂盡得廬山之勝醉中作
此呈趙明府
不羡君爲花縣宰羡君日坐漪嵐堂有時酒興兼
詩興無限山光與水光百姓熙熙知教化群胥凛
凛對風霜公餘置酒看桃李醉倒花前客自狂
廬州帥李仲詩春風亭會客有塵字韻詩和
者甚多韻拘無好語
玉關人老鬢絲新千里長城在一身氣使黃金結
豪傑手揮白羽(一作扇)静風塵山河四望亭中景桃李
一開天下春鄉日滿城騎戰馬而今四野盡耕民
送滕審言歸長沙别無聊
折柳亭前送故人平沙留得馬蹄痕雲生渡北(一作口)
迷行路烟起江南認别村恨不與君同上道歸來
無伴自開樽西樓獨倚黃昏月欲倩飛鴻寄断魂
張仁仲提幹衡陽冰壷亭燕客
大抵吾曹臭味同留歡卜夜莫匆匆一亭景物冰
壷上萬里乾坤玉鏡中疎柳無心挂明月敗荷有
恨倚西風吟家舊日張公子千首詩成句句工
别後舟中用前韻
出郭風光便不同轉頭猶恨去匆匆維舟别岸鴉
啼後倚柂澄江鴈影中向老客懷驚歲月乍寒天
氣轉霜風冰壷亭上人如玉謾寄篇詩不暇工
海月星天之觀(京口普照寺舊有横陳軒岳總侍改作此觀唐張祐普照)
(上方詩云人行中路月上海鶴語上方星滿天就中摘此四字爲名)
巍然華屋似凌歊下際滄𬈑上九霄萬頃波濤浴
蟾兔一天星斗轉魁杓征鴻有感人飄泊宿鶴無
聲夜寂寥誰似風流楊叔子登臨
杜子野主簿約客賦一詩爲贈與㒒一聮云
生就后橋羅漢面吟成雪屋閬仙詩
杜陵之後有孫耒自守詩家法度嚴秀骨可仙官
况薄高情追古俗人嫌起看星斗夜推枕爲愛江
山寒捲簾飽喫梅花吟更好錦囊雖富不傷廉
楊伯子監丞霅川久雨得晴爲喜
村南村北晒簔衣好是雲開日出時太守少寬憂
世志野人爲賦喜晴詩兩岐瑞麥黃金實八繭吳
蚕白雪絲政事端知(一作能)合天意雨暘還亦順人爲
提刑彭仲節平叛卒
千兵喝賞黃金盡六月臨戎白刃寒慷慨丈夫爲
事别太平人物濟時難誰言江左無王謝今喜軍
中有范韓漢節梅花留不住借君一劔斬樓蘭
中秋李漕冰壷燕集
諸亭環立(一作玉)一湖灣區界無多眼界寬蒼石傳爲
僞劉物綠波曾浴葛仙丹兩邊堤樹四時碧一片
冰壷六月寒咫尺雲烟接滄海須知此地有龍蟠
李計使領客游白雲景泰(一作李漕實夫携僕游觀海上諸山)
(回途至蒲澗乃鄭安期得仙之地)
天近剛風吹面寒繡衣玉立白雲間滄波萬頃海
南海翠碧幾重山外山自覺登臨無限意誰思富
貴不如閑前峯若箇神仙宅指點烟霞見一斑
菊坡崔參政說平叛卒不得巳拜經略之命
豈敢言功
角巾私第自逍遥諸老之中此老高無可柰何懷
印綬甚非得巳用弓刀風生玉帳千兵肅天落金
牌一札褒緩急經心護鄉井生憎兒軰說功勞
題處士黃公山居
行盡松坡與竹坡沿溪窈窕上岩阿山深每恨客
來少寺近莫教僧到多但覺洞中人不老不知雲
外事如何邊頭又報真消息靼使來朝乞講和
題何季湧江亭
勝槩何妨近市㕓紅塵疎處著三椽數重青嶂横
天末一道澄江在眼前海浪浴紅朝出日樹林堆
碧晚生烟請君分付堤邊石莫使漁翁來繋船
别鍾子洪
識得潮陽鍾子洪今人可想古人風文章有氣吞
餘子天地無情負此翁問舍求田非細事參禪學
佛見新功欲知别後真消息莫惜頻書寄海鴻
再賦惜别呈李實天運使
一生飄泊老江湖今日别公歸故廬此去怕無相
見日因風或有寄來書雲烟過眼時時變草樹驚
秋夜夜疎人物似公能幾軰不知天下竟何如
蕭學易何季臯和作别詩佳甚再用前韻
少年行脚白頭歸不負平生汗漫期望断海山雲
漠漠愁生江路草離離一篇王粲登樓賦幾首巴
陵送别詩獨倚篷窗無意緒瓦盆傾酒憶金巵
靈洲
一臺中立欝蒼蒼四面山光接水光潮信往來知
氣候黿精出沒兆災祥烟生茶竈僧留欵風展蒲
帆客去忙白髮東坡在何許兩行遺墨照琳琅
和韶州許使君令子送别之韻
詩瘦吾非沈隱侯五窮相值結爲讐方愁度嶺無
相識却喜聞韶到此州世道從來三不合客行何
止七宜休故人知我平生事肯笑蘇秦着弊裘
南安王使君領客湛泉流觴曲水
横浦堂前舉一巵古榕隂下坐多時連朝好雨千
山潤昨夜新(一作清)秋一葉知梅嶺鄉來逢行(一作驛)者蘭
亭今日又羲之家聲不墜(一作傳家尚有)風流在如見初寮
說好詩
題鄒震甫江山偉觀
八境横陳淦水濱異鄉誰識倚樓人江山不越(一作麥)
乹坤大烟雨翻成風月新十載經營梅屋趣三間
突兀草堂隣題詩未得驚人句從此登臨莫厭頻
去年訪曾幼卿通判携歌舞者同游鳳山㒒
有歌舞不容人不醉樽前方見董嬌嬈之句
今歲到鳳山又闢西隅築堤種柳新作數亭
且欲建蔵書閣後堂佳麗皆屏去之矣㒒嘉
其志又有數語併錄之
一丘一壑自逍遥莫怪山人索價高是處園林可
行樂同來賓客不須招臨風桃李花狼藉照水樓
臺影動摇歌舞不容人不醉樽前方見董嬌嬈
别駕常懷物外心黃金屢費買山林後堂不肯着
歌舞高閣唯思貯古今幾處亭臺新結束一春風
雨阻登臨野夫昨日閑乘興着屐尋詩到柳隂
撫州謝樓宗丞見訪
客裏門庭可設羅使君千騎肯相過心忘貴賤交
游重論及興衰感慨多諸老逢時起巖壑二邊何
日罷干戈老夫何預人間事歸去(一作只合)滄江(一作洲)理釣
簔
平江呈毅夫侍郎
龍墀射策三千字未抵胸中十萬兵遠大無過爲
將相文章争似立功名當今天下幾豪傑獨數君
家兩弟兄世事從横人事左未知何以措昇平
見淮東制帥趙南仲侍郎相待厚甚特送買
山錢又欲刊石屏詩置于揚州郡齋話别叙
謝
如公當向古人求識面何須萬戶侯浪說釣鰲游
瀚海真成騎鶴上揚州受恩多處難爲别宿酒醒
時始覺愁回首平山堂下路不堪風雨送歸舟(多一作深)
鎮江别總領吳道夫侍郎時愚子琦來迎侍朝
夕催歸甚切
落魄江湖四十年白頭方辦買山錢老妻懸望占
烏鵲愚子催歸若杜鵑濟世功名付豪傑野人事
業在林泉難禁别後相思意或有封書寄鴈邊
董侍郎山園燕樓宗丞
旌旗千騎擁春華傾動臨川十萬家皂盖出郊因
問柳紫荷領客共看花罇前人唱鶯随唱堂下吏
衙蜂亦衙寄語風流賢太守好留醉墨伴烟霞
聶侍郎領客觀園林之勝飲中出示名賢書
畫
烈士家風從槖尊時容野客上朱門如登東觀圖
書府又似西巖水竹村自以一閑銷日月誰知萬
慮滿乾坤諸公衮衮成何事不若花前對酒罇
思歸二首
吟詩不換校書郎但欲封侯管醉鄉疎懶無成嵇
叔夜清狂似逹賀知章安貧不怕黃金盡既老從
教白髮長百計不如歸去好子孫相對說農桑
老矣歸歟東海村長裾不復上王門肉糜豈勝魚
羹飯紈袴何如犢鼻禈是處江山如送客故園桐
竹巳生孫分無功業書青史或有詩名身後存
趙用甫提舉夢中得片雲不隔梅花月之句
時被命入朝雪中送别用其一句𥙷以成章
一時議論動諸公有詔西來玉節東又見清朝更
大化好趨丹陛奏孤忠片雲不隔梅花月一雪翻
成柳絮風把酒莫辭今夕醉明朝車馬去匆匆
長沙呈趙東巖運使併簡幕中楊唯叔通判
諸丈
日莫遠塗行未休白頭又作長沙遊湘江一點不
容俗岳麓四時皆是秋香草汀洲付騷客紅蓮幕
府聚名流吟邊萬象寫不得上有風流趙倚樓
山中見梅寄曾無疑(自號雲巢名三異臨江軍人)
香動寒山寂寞濱直從空谷見佳人樹頭樹底參
差雪枝北枝南次第春有此瑰琦在巖壑共他草
樹亦精神移根上苑誰云晚桃李依然在後陳
余惠叔訪舊
扁舟訪舊入横塘新柳今如舊柳長室邇人遥春
寂寂風流雲散事茫茫縱題紅葉随流水誰弄青
梅出短墻政是沈郎愁絶處杜鵑不断呌斜陽
兩山趙仁甫宰臨安有武學生張丈相訪酒
邊弄刀舞劔甚可觀因成七言縣乃錢王故
宮九龍十錦皆其地
風流晉宋時人物花縣鳴琴調甚新不厭開樽留
劔客仍能下榻待詩人九龍池舘空陳迹十錦山
川自好春但見清吟度白日不知佳政最宜民
友人朱淵出示廷對策不顧忌諱讀之使人
凛凛受淮東制置辟
龍墀射策對明君憂國忠言駭見聞皎皎一心如
白日寥寥千古再朱雲時危諸老皆求去兵滿三
邊未觧紛要使文臣知武事不妨王粲且從軍
裘司直見訪留欵
清風爲我拂塵襟坐聽先生說古今道誼欲灰傷
世變利名如海溺人深一言可重輕雙璧片善相
資直萬金聞道門墻不多遠明朝修敬到山隂(㒒時)
(寓興隆東湖裘居西山下)
訪張元德(號主一道學中人)
今宵何幸宿書林議論從横感慨深黃卷具傳千
古意青燈照破幾人心狂夫嗜飲夜偷酒汙吏容
私晝攫金尭舜君民舊風俗凡經幾變到于今
滕審言相遇話舊
憶昨同君訪月林幾年相别到于今江山花草生
詩夢風雨憂愁長道心久矣無波觀古井悠然得
趣聽鳴琴一生奔走成何事塵滿征衫雪滿簮
陳孟參陳明子同游麻姑山
麻姑壇上共登臨野客悠然起道心丹井汲泉深
百尺星杉聳壑到千尋青蓮花白僊蹤遠烏桕葉
紅秋意深何用金槃擘麟脯山肴濁酒可同斟
興國軍晚春簡吳提幹
幾夜林間哭杜鵑東風又作落花天青春不覺過
三月白髮誰能滿百年日射江波光閃閃天連烟
草碧芊芊異鄉欲作登樓賦心逐歸鴻到海邊
朱子昂司戶登滕王閣(帶鄂州雪醅來飲)
笑傲不禁秋興長登臨誰復問滕王江湖周折地
襟帶雲霞粲爛天文章人如野鶴何飄逸目送飛
鴻去渺茫安得雪醅三百斗發君豪氣對吾狂
汪給事守鄂渚元宵代江夏宰吳熙仲獻燈
鄂州新得主人翁今歲元宵便不同燈火夜深回
晝日管絃聲動起春風遼天月借三秋白陸地蓮
開十丈紅妙手信能移造化速宜歸去𥙷蒼穹
一晴收盡四山雲天與黃堂作好春西楚東吳獻
風月南樓北榭擁星辰扶持入郭觀燈叟歌舞攔
街醉酒人此是太平真氣象今年第一箇良辰
袁州化成巖李衞公謫居之地
一巖端坐挹千峯三兩亭臺勝槩中江水驟生連
夜雨松聲吹下半天風因思世故吾頭白獨步林
臯夕照紅欲吐草茅憂國志誰能喚起贊皇公
友松亭代松語
從來巖&KR0676;守孤蹤豈料移歸寳籞中幸在交游一
人數願勤培植百年功朱門縱有三千客青眼毋
忘十八公根本既深枝葉茂相期直上碧霄中
京口别石龜翁際可
把劒樽前砍地歌有何留戀此蹉跎心期難與俗
子道世事不如人意多蓮葉巳空猶有藕菊花雖
老不成莎扁舟四海五湖上何處不堪披釣蓑
讀放翁先生劒南詩草
茶山衣鉢放翁詩南渡百年無此竒入妙文章本
平澹等閑言語變瑰琦三春花柳天裁剪歷代興
衰世轉移李杜陳黃題不盡先生模寫一無遺
古田縣行覧呈劉無競
客游花縣自逍遥百里風光在兩橋語出桑隂鳩
婦喜身穿麥秀雉雛嬌青山一任雲來去綠水多
爲風動搖上下相安長官好野亭閑坐聽民謠
諸葛仁叟縣丞極貧能保風節有權貴招之不屑其行
時人誰識老聾丞滿口常談杜少陵俗軰衆多吾
軰少素交零落利交興權門炙手炎如火詩社投
身冷似冰堪笑皇天無老眼相知頼有竹林僧
萬安江上
不能成佛不能(一作成)僊虚度人間六十年鏡裏姿容
雖老矣酒邊意氣尚飄然安排玉白花紅句趁辦
橙黃橘綠天無柰秋風動歸興明朝問訊下江船
過昭武訪李友山詩社諸人
吟過長亭復短亭喜於溪上訪詩朋雕鎪已被天
公怒狂狷仍遭俗子憎故故愁人長夜雨明明照
我短檠燈休思京口相逢日喜雨樓中賦大鵬
李友山諸丈甚喜得朋留連日久月洲乃友
山道號
此身到處自悠悠一笑非爲越女留風雨不妨雞
戒曉江湖又見鴈横秋途中有客居岩谷天下何
人似月洲頗欲相從溪上住諸君許我卜隣否(洲字)
(韻一作酒徒日日通來往詩社時時肯唱酬)
飲中
布衣不換錦宫袍刺骨清寒氣自豪腹有别腸能
貯酒天生左手慣持螯蠅随驥尾宜千里鶴在鷄
群亦九皐賢似屈平因獨醒不禁顦顇賦離騷
陪徐淵子使君登白雪樓約各賦一詩必以
宋玉石對莫愁村
樓名白雪因詞勝千古江山春雨餘宋玉遺蹤兩
蒼石莫愁居處一荒墟風横烟艇客呼渡水落沙
洲人網魚借問風流賢太守孟亭添得野夫無(唐時)
(崔郢州舘孟浩然于樓上遂有浩然亭後人尊浩然改爲孟亭徐使君詩併錄于此水落方成放牧)
(坡水生還作浴鷗波春風自共桃花笑秀色偏於麥壠多村號莫愁勞想像石名宋玉謾摩挲試將)
(有袴無襦曲翻作陽春白雪歌)
静齋張敏則舍人贈詩因用其韻爲酬
胸次詩書一派清學如耕稼到秋成十年閉戶存
吾道萬事無心逐世情葉落花開關氣數山長水
遠是功名摩挲老眼看新貴九鼎鴻毛孰重輕
客游
不能欝欝窟中蔵大笑出門游四方與世周旋持
酒盞觀人勝敗坐碁坊倒餐甘蔗入佳境晝着錦
衣歸故鄉此志十年猶未遂倚樓心事楚天長
都下書懷
京華作夢十年餘不道南山有㢢廬白髮生來美
人笑黃金散盡故交疎明知弄巧翻成拙除却謀
歸總是虚出處古人都說盡功名未必勝鱸魚
新安寒食
不擬今年到歙州要知行止豈人謀一百五日客
懷惡三十六峯春雨愁老矣此身猶道路凄其歸
夢繞松楸花瓢僊子無由見千里江山負遠游
烏聊山登覧
抖擻囂塵上翠微旁溪寺上坐題詩忽聞啼鳥不
知處細看好山無厭時風掃雲烟開遠景人携香
火謁叢祠客來千里登臨意說與時人未必知
癖習
平生癖習未全除虚事經心實事疎爲惜落花慵
掃地每看脩竹欲移居逢人共作亡何飲撥冗時
觀未見書争柰一貧随我在思量不若把犁鋤
田園吟(俗諺桐樹發花茶戶大家又云樹無梅手無杯)
自古田園活計長醉敲牛角取宮商催耕啼後新
秧綠鍜磨鳴時大麥黃桐樹着花茶戶富梅林無
實秫田荒狂夫本是農家子抛却一犁遊四方
九日登裴公亭得無災可避自登山之句何
季臯滕審言爲之擊節足以成篇
良辰樂事兩相關不可不求今日閒有酒能賖堪
薦菊無災可避自登山心懷屈賈千年上身在瀟
湘八景間好向樽前開笑口人生枉自作愁顔
趙升卿有官不肯爲里居有賢聲訪之於深
巷中
深居陋巷不妨幽翠竹當門水滿溝每遇事來先
覺懶欲爲官去又還休田園自樂陶元亮鄉里多
稱馬少游除却讀書無所好有時閑作北巖遊(即化)
(成巖也)
括蒼石門瀑布
少泊石門觀瀑布明知是水却疑非亂抛雪玉從
天下散作雲烟到地飛夜聽蕭蕭洗塵夢風吹細
細濕人衣謝公蠟屐經行處聞有留題在翠微
杜門自遣
世事茫茫心事灰衆人争處我驚回閉門不管花
開落避俗唯通燕往來富貴在天求不得光隂轉
地老相催平生任逹陶元亮千載神交共一杯
登快閣黃明府強使和山谷先生留題之韻
未登快閣心先快紅日半簷秋雨晴宇宙無邊萬
山立(一作今古如斯一水在)雲烟不動八窗明飛來一鶴天
相近(一作旁羅萬象山如立)過盡千帆江自横借問金華老
僊伯幾人無沗入詩盟
滕王閣次韻劉允叔
消遣客懷尋勝事酒杯詩卷得同携當年傑閣棲
龍子今日空梁落燕泥斜照浴紅秋水上好山横
碧畫欄西幾人登覧皆磨滅唯有前峯壓不低
竹洲諸姪孫小集永嘉蔣子高有詩次韻
美景能兼樂事難愁來唯仗酒遮攔昂蔵病骨兼
詩瘦料峭春風帶臘寒喬木尚疑前軰在好花應
笑老人看忍抛明月先歸去輸與諸郎徹夜歡
游雲溪與郡宴用太守韻即事二首
溪堂久矣無人到千騎傳呼五馬來流水奔騰砥
柱立好山呈露晚雲開指揮壮士馳驍騎管領衰
翁吊古梅笑問風流羊叔子幾人登覧不塵埃
官府太平無一事凝香座上着衰翁飄摇短棹游
方沼縹渺高樓倚半空把酒夜深霜落後吹簫人
在月明中使君笑指(一作立)梅花說(一作下)去歲今年事不
同(去歲臘月十一夜寇至)
和高與權
相逢休說昧平生高適能詩久擅名欲課荒蕪來
入社羞將老醜對傾城近来客裏仍多病強向花
前舉一觥樂極自傷頭白早(一作早白)罇前知我孟雲卿
懷雪蓬姚希聲使君(唐姚梁公作冰壷賦雪蓬有碑)
寒入疎蓬夜雪深是非難辯口如瘖一官不幸有
竒禍萬事但求無愧心想像騎牛開畫卷丁寧回
鴈寄來音傳家一首冰壷賦未信横舟竟陸沉
其二
有感中來不自禁短長亭下短長吟梅花差可強
人意竹葉安能醉我心世事無憑多改變仕途相
識半昇沉(一作龍隱湘江春水闊猿啼嶽頂暮雲深)摩挲老眼從頭看
只有青山無古今(有一作百)
豫章東湖宋謙甫黃存之酌别
湖邊長記昔年游生怕清波照白頭楊柳蕭疎多
困雨芰荷顦顇早驚秋無功及物談何益有酒開
懷醉即休江上買舟猶未定明朝尚可爲君留
都中懷竹隱徐淵子直院
手携漫刺訪朝官争似滄洲把釣竿萬事看從今
日别九原呌起古人難菊花到死猶堪惜秋葉雖
紅不耐觀多謝天公憐客意霜風未忍放深寒
人日
自換端平新曆日眼看日月倍光輝南州有雪古
來少人日不隂今見稀鼓舞萬方觀德化轉移一
世属天機朝廷有道吾君聖辦作昇平老布衣
送劉鎮叔安入京(謫居三山二十餘年真西山奏令自便趙用父使君)
(爲唱餞其行坐客二十八人分韻賦詩得君字)
二十餘年謫宦身此行便可上青雲西山一手爲
推轂南浦幾人争送君横水流傳無垢集海神驚
見老坡文回頭莫有關情處别酒須教滿十分
三山林唐傑潘庭堅張農師會于丁巖仲新
樓
又携詩卷到南州塵滿征衫雪滿頭桃李春風故
園夢江山落日異鄉愁樽前一笑真竒事坐上諸
君盡勝流政倚清談洗胸臆莫教王粲賦登樓
次韻杜運使見贈
飄零敢說是詩人故舊多居要路津窮賤交游誰
復記江湖蹤跡早成陳無心涉世當歸隱有口逢
人肯說貧家在翠屏山下住茅廬雖小可容身
訪漳州趙用父使君
幸遇故人爲太守客來不憚路程遥九龍山水連
滄海五馬聲名動紫霄一意奉行寬大詔多君不
負聖明朝欲知惠愛及人處聽取街頭賣炭謠
見曾提刑兼安撫(鴻甫侍郎子也)
傳家學術用如新風采英英照七閩澄按併開都
督府平反專奉太夫人關河未定心憂國麾節相
仍澤在民聞說青雲多故舊不應久作外臺臣
思歸
地上皇皇蟣虱臣着衣喫飯亦君恩不能待詔金
鑾殿嘗欲獻詩光範門身在草茅憂社稷恨無毫
髮𥙷乹坤才疎命薄成何事白首歸耕東海村
躬耕海上奈無田乍可經營買釣船未有人供令
狐米欲從鬼借尉遅錢回頭歸路三千里藉手還
鄉王百篇幸遇太平時節好白雲深處了殘年
趙克勤曾槖卿景壽同登黃南恩南樓
欲從高處賞新秋上盡層坡更上樓天地無窮吾
軰老江山有恨古人休寧随狡兔管三窟且跨飛
鴻閱九州憶着當年杜陵老一生飄泊也風流
鄂州南樓不可到到此南樓眼亦青乾坤日月與
高致城郭江山無遁形把酒縦談心耿耿倚欄遐
眺鬢星星世間萬事關愁思莫使秋風吹酒醒
山行遇秀癡翁
新冬行樂賞新晴幾箇江湖舊友朋霜蟹得橙同
臭味(一作是水可臨山可登竹所有松相應帶)梅花與菊作交承樽前
盡是論文客林下那逢(一作聞)好事僧機觧到時言語
别李翶詩句入傳燈
石亭野老家
野老將余到石亭先呼小豹出相迎依凭林谷住
家穏奔走兒童見客驚牛豕與人争徑路桑麻繞
屋蔽柴荆溪邊不合栽桃李猶恐春風惹世情
讀王幼學上殿劄子
才到朝廷被論歸孤忠幸有九重知神醫能識未
蘇病國手難翻巳敗碁四海争傳治安策諸公如
在太平時老夫懷抱緣何事未到秋來早自悲
謝史石窗送酒并茶
遣來二物應時須客子行廚用有餘午困政須茶
料理春愁全仗酒消除不勝歡喜拜嘉惠無限慇
懃作謝書君既有來何以報一牀蘄簟兩淮魚
閱舊稿見喬丞相詩跋因成此詩
三十年前舊詩冊兩行鈞翰儼如新自甘白屋爲
寒士敢說黃扉有故人五雨十風勤爕理九州四
海費經綸年踰八十貂蝉貴不負明君恐負身
衡陽度歲
爲懷賈誼到長沙又過衡雲湘水涯詩酒放懷真
是癖江湖久客若無家茫茫萬事生春夢草草三
杯度歲華把定東風笑相問忍將桃李換梅花
遇張韓伯說邊事
每上高樓欲断䰟㳂江市井幾家存飛鴻歷歷傳
邊信芳草青青𥙷燒痕北望苦無多世界南來别
是一乾坤相逢莫說傷心事且把霜螯薦酒樽
有議袁蒙齋者
世上苦無公是非譏評人物信猶疑鏡中妍醜無
私照棋上高低有誤時懷古尚餘喬木在傷春唯
許落花知黃金可辦將何用鑄出當年鍾子期
醉吟
草茅無路謁君王白首終爲田舍郎近讀南華資
曠逹欲師西洛愧荒唐乾坤萬象供詩料風月一
樓爲醉鄉日晚棲禽歸自樂飛鳴不是怨斜陽
慈雲避暑
相邀避暑到慈雲細聽諸君講見聞六月美宣歌
北伐五絃思舜奏南薰不憂冷澹無歡伯自致清
凉有此君想像當時河朔飲樽前不用着紅裙
久客還鄉
短簷紗帽舊麻衣鐡杖扶衰步履遲老去分爲無
用物客游誰道有歸時豐年村落家家酒秋日樓
臺處處詩生長此方真樂土江淮百姓政流離
聞時事
昨報西師奏凱還近聞北顧一時寬淮西勲業歸
裴度江右聲名属謝安夜雨忽晴看月好春風漸
老惜花殘事關氣數君知否麥到秋時天又寒
寄趙德行(嘗有凂諸公進詩之說)
平生幸甚識諸公未免歸爲田舍翁詩稿敢求經
御覧客身自笑坐天窮肯將釣手遮西日獨聳吟
肩訴北風枉使西山有遺恨不能置我玉堂中
到鄂渚
連宵歌舞醉東樓不信樽前有别愁半夜月明何
處笛長江風送故人舟十年浪迹游淮甸一枕高
眠到鄂州明日擬蘇堤上看當春楊柳政風流
艤棹清江
艤棹江濱訪舊游十年重到戲漁洲不知芳樹在
何許但見落花從此流我醉欲眠因假榻客行未
定且登樓有錢賸買張家酒凖備明朝話别愁
萬安縣芙蓉峯
凌空傑閣爲誰開隔岸芙蓉不用栽今古相傳彩
雲現江山曾識大蘇來酒邊歌舞共一笑客裹登
臨能幾回翠浪玉虹從此去明朝人在欝孤臺
汪見可約游青原
來訪青原古釣磯溪流衮衮濯龍竒一茶可欵從
僧話數局争先對客碁雲雨那能敗吾事山林政
喜得君詩石頭路滑籃輿小換得扁舟在水湄
除夜
掃除茅舍滌塵囂一炷清香拜九霄萬物迎春送
殘臘一年結局在今宵生盆火烈轟鳴竹守歲筵
開聽頌椒野客預知農事好三冬瑞雪未全消
黎明府約尋梅
霽雪園林粲陸離九峯山下探梅時三川風月醉
中見百里襟懷琴上知老樹著花春到早長街籠
燭夜歸遅奚囊一路生光采中有琴堂唱和詩
葉宗裔爲令叔求竹山詩
愛竹舊稱王于猷今君異世等風流山中便是清
凉國門下合封瀟洒侯有此一堂真可隱不妨諸
姪與同游吟邊想像參差綠許我携琴一到不
一景分明似渭川竹山堂好以人賢蘭亭價爲羲
之重峴首名因叔子傳紫翠數峯長在眼琅玕萬
箇欲參天老夫身堕塵埃底遥挹清風亦洒然
春日風雨中
瀟瀟風雨閉柴門年紀衰頽病着身大似梁鴻居
海曲略如公幹卧漳濱三春晴暖無多日一世安
閑有幾人聞道明朝新醖熟不妨祭竈請比隣
寄吳明輔秘丞
吾鄉幸有吳夫子星斗網羅文字胸百鳥枚聲聽
鳴鳳千山落木秀孤松旁通滄海江山水高壓雲
城帢幘峯每見一斑三歎息白頭未得奉從容
七十七翁猶眼明三台星畔見奎星文章有氣吞
餘子議論無差本六經愧我不能攀逸駕得君自
足振頽齡玉溪常與荆溪接分得餘波到石屏
靈洲梅花
穿林傍水幾平章合有春風到草堂自入冬來多
是暖無尋花處却聞香枝南枝北一輪月山後山
前兩履霜直看過年開未了醉吟且放老夫狂
寄廣西漕陳魯叟誥院
回首元龍百尺樓一時詩酒記同遊好山歷歷在
人眼流水滔滔任客舟歸鴈欲從何處去落花恨
不爲春留錦嚢佳句無人問自别君來白盡頭
随軍轉運司王宣子上巳日會客
邊頭相遇若相期又見随軍轉運司憶昨醉君京
口酒傷今讀我石壕詩蘭亭飲客酬佳節淝水收
功定幾時凖擬看花花較少春風全在綠楊枝
湖廣李漕革夫大卿飲客西湘(湘一作湖)
管領風光此會稀坐中賓客總能詩神仙有洞尋
難見山冰當軒看轉竒春不再生陶侃栢人來多
打李邕碑因思屈賈傷今古國有忠臣無用時
曾雲巢同相勉李玉澗不赴召
詔書催赴紫宸班九奏君王乞掛冠日暮倒行非
我事(一作意)急流勇退有何難地靈不隱金砂勝秋水
長流玉澗寒好把山林寄圖畫試教天下故人看
寄撫州樓使君
夢上江西江上船行随五馬五峯前臨川太守賢
無敵攻媿先生學有傳佳政可書循吏傳斯民共
樂太平年不知擬峴臺前景公暇清吟得幾篇
江山(一作江上)
借得茅樓一倚欄見成詩句滿江天歸鴉啼處客
投宿野鴨飛邊人上船老眼尚嫌随物轉閑心可
惜被貧牽平生錯做功名夢金印何時(一作須)二頃
賢(一作田)
京口遇薛野鶴
天下江山第一州可能無地着詩流黃金不愛買
官職白髮猶堪上酒樓懊恨牡丹遭雨厄叮嚀芍
藥爲春留狂吟有禁風騷歇語燕啼鶯代唱酬
題邵武熙春臺呈王子文使君
步到風烟上上頭恍如造物與同游千山表裏重
圍過一水中間自在流近郭樓臺隔雲見鄰峯鍾
磬出林幽風流太守詩無敵有暇登臨共唱酬
秋日病餘
桂子吹香風露深老夫吟了聽蟬吟秋來賸有行
山興病後全無涉世心詩苦積成雙白髮酒豪輕
用萬黃金平生意氣今如許獨抱傳家一破琴
次韻郡倅王子文小園詠春
州縣徒勞喜近民民間何事不關身誰知風月臺
中客自是絲綸閣上人萬縷綠垂楊柳雨一梢紅
破海棠春小園暫作風光主朝馬行随輦路塵
安豐倅李華被旨監軍入閩討賊華身督諸
將先破賊巢穴所鄉輙勝招捕使之成功監
軍之力居多守汀州四年民頼以安有應變
壓難之才㒒遊汀邵間實知其詳爲賦二首
(一作爲作二詩)
三年壮士起淮濆賈勇從公定七閩在昔猩鼯中
夜嘯而今桃李萬山春臨危性命輕如葉破敵機
鋒妙若神自此南人不知反使君還亦是天人(一作)
(壮士三年駐七閩監軍談笑静風塵滿懷韜略高羣智破敵機鋒妙獨神在昔猩鼯長夜嘯而今桃)
(李萬山春南山自此不復返北望關河事業新)
英雄疎略書生腐守調如公天下無眼底紛紛付
談笑胸中事事有規模從他要路争馳轂獨坐偏
州再剖符平寇功成在誰手亂山深處問樵夫
海上魚西寺
北風三日弭行舟登陸因爲島寺游自笑奔馳如
野馬本無拘束似沙鷗人誰與語自緘口山有可
觀頻舉頭小雨疎烟晚來景老僧相對倚鐘樓
甘窮
自甘寂寞坐詩窮何取多牛積榖翁痛飲不孤連
夜月浮生禁得幾秋風芙蓉媚日紅相對螃蠏着
霜黃在中白盡鬚毛無可老此身未死抑愁儂
詠梅投所知
潔白無瑕美不嬌烱如珠玉粲林皐獨開殘臘與
時背奄勝衆芳其格高欲啓月宫休種桂如何仙
苑却栽桃不將品質分優劣痛飲花前讀楚騷(烱一作爛)
黃州竹樓呈謝國正
每日黃堂事了時一心惟恐上樓遅發揮天地讀
周易管領江山歌杜詩切戒吏來呈簿曆常邀客
至共琴碁風流太守誰其似半似元之半牧之
漢陽登覧呈王中甫使君
西州城郭雖然小江漢規模壮矣哉大别山頭觀
禹迹楚波亭上望吳臺蕭蕭修竹鳳不至漠漠平
沙鴈又來五馬相邀共登覧欲酧秋興費詩材
簡陳叔方問病
聞君卧病知何病醫者難從脉上尋自是讀書多
損氣或緣憂國重驚心飽參妙理牀頭易細寫幽
懷膝上琴蛇影無疑自無恙此方何止直千金
鍾春伯園林
西風吹起蒪鱸興八座歸來有此山林麓兩峯亭
榭外瀟湘一片水雲間天生景物四時好人滿乾
坤幾箇閑語喚石屏非浪語常思蠟屐共躋攀
清明前夢得花字
白頭那辦老生涯幸有癡兒可主家百歲光隂一
場夢三春消息幾番花掃松預造清明酒入峽先
租糓雨茶随分支吾度時節那求不死煉丹砂
題王制機池上千岩竒觀
華堂掩映一池清着此崔巍若化成胸次玲瓏具
丘壑世間髣髴見蓬瀛碧雲堆上千峯立綠水光
中萬象生欲去河陽種桃李回頭又覺宦情輕
訪慧林寺僧因有詩
故人有約訪鄉僧少坐西林待晚晴雙燕護雛更
出入群鴉攫肉闘飛鳴長溪積水流無盡古术號
風訴不平一叚見成公案在請君判断要分明
陳漕領客西園賞海棠
追随玉節賞仙葩滿座風流客更嘉錦綉有光摇
竹影珍珠無價買春華猩紅滴滴嬌含蕊雪白紛
紛老半花肯對騷壇輕着語后山詩句已名家
王和甫主簿卜地改葬雙親一夕夢到一處
風水佳甚及到鴈蕩羅漢寺後山宛如夢中
所見及造壙衆石之中獨有一穴僅可容雙
棺孝感如此
仇香竭力奉雙親孝感於天得此墳衆石中蔵一
杯土來山面對五峯雲龜鸞遠近參差見龍虎低
昂左右分早見凌雲牡丹現他年朱紫定紛紛(旁有)
(龜峯鵉峯前有凌雲岩時有牡丹花現也)
喜梅雨旣晴
屋角鳴禽弄好音樓頭夏木綠隂隂鑷空白髮愁
根在熟盡黃梅雨意深苔榻有泥妨客坐稻田足
水慰農心老夫巳作豐年想鼓腹思爲擊壤吟
李司直會客吳運幹有詩次韻
使君高會集群仙也使狂夫坐細氊白璧一雙酬
議論青春十載棹&KR1553;船客愁遇酒退三舍梅信與
春開一先巳辦扁舟明日去幾時重得到花前
一相識無辜獲罪
一宿津亭睡不成愁來物物是離情月輪高掛山
河影江浪巧爲風雨聲志士失塗爲鬼笑佳人泣
血送君行塞翁得馬非爲福公論如天久自明
送黃教授日巖之官章貢
久矣聞名不相識江湖還有見君時出人意表發
高論入我眼中多好詩欲對春風開笑口不堪世
事上愁眉憑誰寄語(一作與)謝安石莫爲蒼生起太
遲(時召崔丞相不出)
家居復有江湖之興
寒儒家舍只尋常破紙窗邊折竹床接物罕逢人
可(一作好)語尋春多被雨相妨庭垂竹葉因思酒室有
蘭花不炷香到底閉門非我事白鷗心性五湖傍
題亡室真像
求名求利兩茫茫千里賦悼亡夢井詩成增
悵恨鼓盆歌罷轉凄凉情鍾我軰那容忍乳臭諸
兒最可傷拂拭丹青呼不醒世間誰有返䰟香
題趙忠定公雪錦樓詩(断句云早曉扁舟會東下莫占衡岳問歸)
(程人以爲後來謫居之䜟云)
九鼎重安國勢牢功名易辦謗難迯手扶日月掃
雲霧身向江湖直羽毛雪錦詩成先䜟兆金縢書
啓見勤勞紛紛論定知忠定不負朝廷兩字褒
陪厲寺丞賞芍藥
黃堂開宴領佳賓白鷺青原景一新寄興江山擅
名勝折衝樽爼静風塵酴醿壓架垂垂老芍藥翻
階楚楚春從此廬陵作佳話平分風月兩詩人
次王應求韻
逐日輪蹄走四方來來去去爲何忙無人肯問山
林樂舉世争趨名利場以道自脩身是寳無求何
用智爲囊愛梅栽竹平生語吐出清風六月凉
郡圃寒食
與民同樂一開園佳節何曾禁得烟拍岸綠波浮
舴艋翻空紅䄂打鞦䩠眼看花柳心如醉身在蓬
瀛我亦仙明日徐翁墳上約欲求竹帚恐無緣
杜仲高相遇約李尉
胸中無地着塵埃有我唯堪把酒杯苦恨好山移
不得生憎俗客去還來秋風吹老東籬菊春信攙
開北嶺梅管領風光須我軰急吹短笛棹船回
題蕭宰十二詠堂三山兩水之亭
百載園林復故廬收功全在五車書一翁二季蘇
家樣三水兩山喻曲居十二詠成傳不朽三千篇
出又何如年來事事如人意敢請先生賦遂初
陪虞使君登岳陽樓
片帆飛過洞庭來百尺巍巍水面開疑泛靈槎上
河漢如從弱水到蓬萊鈞天廣樂無聞矣䄂劒仙
人安在哉物物盡随波浪去君山一點獨崔嵬
贈洞霄道士
高枕清流卧白雲靈龜骨相鶴精神凡爲九鍊山
中客定是群仙數内人馴虎岩前攀逸翠■蚊亭
下濯征塵練師莫笑狂夫老乞我金丹養病身
閱世
一懶一愚兼一癡從教智士巧能爲坦途失脚溪
山險暗室萌心天地知江水長流無盡意夕陽雖
好不多時老夫閱遍人間事欲和寒山拾得詩
積鏹多金生怨尤一温飽外更何求自甘韜遁陶
元亮不愛嬴餘馬少游何取纍纍兼若若終成莫
莫與休休花前適意三杯酒萬事忘機對白鷗
少筭
吾生落落果何爲世事紛紛無了期少筭人皆嘲
我拙多求我却笑人癡庭花密密疎疎蕊溪柳長
長短短枝萬事欲齊齊不得天機政在不齊時
南康六老堂
廬山脚下開亭舘柰此千峯百嶂何逸少大書池
上墨少陵狂作醉時歌碧荷秋老香猶在好月夜
深明更多五老揖君天上笑把杯相對酌金波
韓張亭(昌黎謫宰臨武張御史宰連山二公相會于此亭)
此地曾棲雙鳳凰登高懷古北風凉忠規萬乘龍
顔粲謫遇千山鳥道荒百里隣居天作合兩賢名
與日争光幾人緘口貪官職身在朝廷志巳忘
處世
風波境界立身難處世規模要放寬萬事盡從忙
裹錯一心須向静中安路當平處經行穏人有常
情耐久看直到(一作道)始絡無悔吝旁生枝葉便多端
送别朱兼僉
恰喜相逢又語離愁於江上送君時清談未了風
吹断白髮可憐天不知樗木自肥傷竹瘦海棠偷
放笑梅遅黃堂若問痴頑老新有登樓二十詩
題王制機新樓
綠雲圖上新輪奐彈壓江山氣勢豪手拍危攔拂
星斗目窮滄海見波濤人間何處望不到天下有
樓無此高俯視河陽桃李巷清風吹断市塵囂
呈姚顯叔奉親送死極孝
鴈去多年缺寄音扁舟無復到山隂卧牛崗上經
過少下馬陵前感慨深細讀文公千字誄足知孝
子一生心無才爲作招䰟些自有悲風宰樹吟
題姚顯叔南嶼書院
朝夕置身書卷間紛華滿眼幾曾看山林不受塵
埃涴屋宇無多氣象寬立脚怕随流俗轉留心學
到古人難漫山桃李争春色輸與寒梅一點酸
寄朱仲是兼僉
光隂日夜催吾老巳作鷄皮鶴髮翁萬事装成百
年夢五行注定一生窮殘花但有凋零分枯木難
沾造化功若見黃堂煩寄語何如停我雪樓中
寄項宜甫兼簡韓右司
匆匆不暇去相違草草吟成送别詩千里江山客
行遠三秋風雨桂開遲安居但欲無公事舉枉終
須有直時若見右司煩寄語世間公道要扶持
閱四家詩卷(翁際可薛沂叔孫季蕃高九萬)
閱盡四家詩卷子自然優劣在其中石龜野鶴心
相合菊磵花翁道不同鳴鳳翶翔上霄漢亂蟬蕭
瑟度秋風一篇論盡諸家體憶着當年鞏睡翁
謝吳秘丞作石屏集後序
說破當年舊石屏自慙無德又無能鄉來江海疎
狂客今作山林老病僧高卧一樓成宇宙吟看獨
影當賓朋惡詩有誤公題品不是䕫州杜少陵
有感
老子生來世法疎白頭思欲把犁鋤摩挲此腹空
無物僥倖虚名愧有餘憔悴不堪漁父笑寒温無
益貴人書詩家幸有嚴華谷襟誼猶能眷眷子
湘中
一棹無情度碧湘行行不脫水雲鄉旗亭少飲村
醪薄田舍新炊晚稲香簫鼓遠來朝嶽去包籠争
出趁虚忙塗人有愧黃居士十載看經不下堂
九日櫧洲舟中
幾年重九客他州少泊櫧田古渡頭人向飲中言
我樂誰知笑裏是吾愁黃華可忍抛三徑白髮猶
堪柰幾秋今日登高無處所一樽携上枕江樓
曾景建得罪道州聽讀
聞說鳥臺欲勘詩此身幸不堕危機少陵酒後輕
嚴武太白花前忤貴妃遷客芬芳窮也逹故人評
論是耶非飽參一勺濂溪水帶取光風霽月歸
朱行父留度歲
衡山之下湘江上風月留連去較遲四海弟兄多
不遇一門父子兩相知梅邊竹外三杯酒歲尾年
頭幾局棋羈旅宦游俱是客細論心事共題詩
梅花
潇灑春葩縞夀陽百花惟有此花強月中分外精
神出雪裏幾多風味長折向書窗疑是玉吟來齒
頰亦生香年年茅舍江村畔勾引詩人費品量
金陵游覧用劉子明韻
英雄割據巳焉哉逝水滔滔去不回里巷難尋王
謝宅江山空對鳳凰臺登臨無伴詩爲侣興廢不
知梅自開同是游人不同樂青樓歌舞待君來
呈趙園令
翠雲屏嶂碧瑶池萬象前陳屬指揮彷彿神仙居
處好尋常賓客到來稀荷花香裏渾無暑棋子聲
中却有機别院笙歌促君去野夫自步月明歸
吉州堆勝樓謝景周司理居其上
半天輪奐獨嵬峩遥望青原瞰碧螺納納乾坤森
萬象重重洲渚繞層波詩情雅與江山合酒興偏
於故舊多靴笏縳君難放浪樽前狂客自高歌
吳子似提幹九高亭小景
前日作詩題大槩亭前小景亦堪題綠楊樹下茅
三架白水田頭菜兩畦似酒新鵝初泛浦如孩黃
犢試牽犁十分野趣關心事到此令人憶剡溪
泉州紫極宫壽星殿古檜諸葛機宜同賦
浪說陳朝八檜碑何如此檜古而竒靈根據地高
千尺黛色浮空閱四時人欲棟梁勞想像樹存陵
谷有遷移夀星賜汝長生訣化作蒼龍守殿墀
都中次韻申季山
車馬喧臨十二門樂從閑處度朝昏詩書豈爲功
名重軒冕何如道誼尊志士不能行所學明君亦
或諱忠言世間事事如人意未必商山有綺園
蘄州上官節推同到浮光
馬蹄相逐到浮光客裏相寬對舉觴夜暖試鋪新
枕簟曉寒仍索舊衣裳櫻桃着雨便成腐柳絮随
風如許狂連歲經行淮上路憂時嬴得鬢毛蒼
贑州呈雪蓬姚使君
白旗走報山前事昨日官軍破綠林千里人烟皆
按堵一春農事最關心不知郊外雨多少試探田
間水淺深翠玉樓中無限好可無閑暇一登臨
撫州節推蕭學易衙宇一新
掇取高科如拾芥愛君才調望君深莫誇書判居
蓮幕要把文章入禁林華屋修成官滿去好詩改
定客來吟西窗共對蕭蕭竹不負三杯話此心
汪見可教授約諸丈鳳山酌别
鳳凰洲上鳳凰山草草登臨見一斑不立樊墻天
廣大䞉栽花竹地寬閑白雲四面峯千疊綠柳前
頭水一灣行色催人詩未就寄情庭院落花間
吉州李伯高會判送塩蠘子魚比海味之珍
者未免爲鱸魚動歸興
每思鄉味必流涎一物何能到我前怒奮兩螯眸
烱烱飽吞三印腹便便形模突出塩池底風味横
生海■邊合爲蓴鱸動歸興久抛東浦釣魚船
癸巳端午呈李伯高
客裏幾逢端午節看成雪鬢與霜髯救人采得三
年艾背世翻成六日蟾老境可憐歸未得羈懷長
是病相兼猛思一醉酬風月笑撚菖花揭酒帘
李深道得蘇養直所爲深字韻一首不知題
何處景俾䟦其後(唐人詩云欲向愁烟問故宫又恐愁烟推白鳥)
都來五十有六字寫出山林無限竒當日所題何
處景秪今但見後湖詩一言一語堪傳世某水某
丘仍属誰試向愁烟推白鳥無情白鳥又何知
與姪南隱等(賡和)
夢回啼鳥聒幽櫺古篆香烟結畫屏談麈一揮塵
事少離騷纔讀醉䰟醒閑居便是人間樂克已何
湏座右銘但了耕桑門戶我生安分合寧馨
石屏久遊湖海祖妣遂題二句於壁云機番
白苧和愁織門掩黃花帶恨吟後石屏歸祖
妣巳亡矣續成一律
伊昔天邊望藁砧天邊魚鴈幾浮沉機番白苧和
愁織門掩黃花帶恨吟自古詩人皆浪跡誰知賢
婦有關心歸來却抱雙雛哭碑刻雖深恨更深
石屏詩集卷第六終
