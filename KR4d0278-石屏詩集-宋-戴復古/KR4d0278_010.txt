石屏詩集卷第十
附錄
戴漁村詩(漁村諱木字子榮水心葉公高弟神童之父所著有漁村集)
賀杜清獻入相二首
玉陛傳呼宰相來驩騰海内翕如雷律身清介祁
公操佐主謀謨如晦才夢弼巳知符衆望生賢益
信應三台從容宰席調天紀恊氣從頭徧九垓
相公出處繋安危當務何先諒熟思守令近民須
選擇憸壬蠧國亟芟夷精蒐邊面三軍帥早建皇
儲萬世基納誨進賢尤素志佇看經濟大猷爲
林曉庵先生云清獻大拜時戴漁村先生賀
以兩詩與世之獻䛕者異惜公不久於位
而此詩遂爲空談國家無福也哉又嘗䟦
公類事蒙求後云昉少聞葛元誠兄弟谷
口鄭東子漁村戴子榮皆師事水心葉公
學有根㩀稍長見葛鄭詩文爲多戴文特
未之見獨見其悼子顔老神童之作并將
終自挽之章又聞其彙聚古今竒詞偉論
成蒙求一編絶出唐宋類書之右中年與
其族子匠監丈希尹少府君方大遊訪尋
是書咸謂燬於德祐丙子之兵莫有蔵者
私竊惜之辛亥冬末偶遇彦綸父于高洋
田舍酒邊出所謂漁村類事蒙求者三十
卷於是大慰夙心閱之通夕信有古人所
未到者作而嘆曰先生以此惠後學博矣
抑堅甲利兵林立郊野將而用之存乎其
人楩柟山積而不能搆一室非匠之良者
也然則先生之志要有寄於書之外者豈
獨區區於此自衒其所學之富也哉半山
後學林昉百拜敬書
戴秋泉詩(秋泉諱騋孫字萊夫元人)
自嘆
母病因無藥兒啼爲絶粮壮心雙劍在逸興一琴
横
行住坐卧
一片雲单百念清點塵飛不到疎&KR0905;世間俗眼從
教白天外好山無限青不是道人偏好睡只緣世
事不宜醒無榮即是長生藥何必松根長茯苓
都下送盧白雲歸黃岩
萬里鶯花送客船自嗤孤鶴尚留燕多應别後相
思處只在清風明月邊
江北江南漫浪遊眉頭不着古今愁錢塘三月春
如昨第五橋邊好賃舟
長笑相逢又一年五雲琴劍忽飄然若逢委羽山
人問道我疎狂只似先
我笑白雲忒自由白雲笑我太無憂他年相約結
庵處只在天台山頂頭
戴充庵詩(充庵諱養吾字浩然洪武間任湖廣武昌教諭)
題姪昇仲悟非軒卷
悟非軒中悟非子青年意氣誰人似驥子墮地毛
骨竒一日應須一千里散蹄仍騁康莊步暫蹶俄
投&KR0706;巇裏金鞍断缺青鞚垂顧影猶矜舊鬃尾悟
非子窮通否泰循環理迷途未遠已知復此去平
平有如砥茫茫天地生物多人寓中間一塵耳乘
流遇坎無不安奚用區區計遐邇悟非子扁舟東
來泝江水竹林癡叔江夏師長日低頭課經史是
夕中秋月正圓尋我庾亮南樓前孤懷哽塞不自
巳頻揮雨淚猶漣漣青燈相對如夢寐身外萬事
無庸言十年兩度得見爾重爲後會知何年悟非
子爾行勿匆匆繋船鄂渚望南極掛席洞庭須北
風悟非軒内圖書府悟非軒外松栢叢歸到南寕
百無恙早寄書來慰老翁
送汪憲副歸江西
爲君沽黃鶴樓前酒爲君折武昌營外柳君持酒
杯插柳枝聽我長歌爲君夀古人重惜生别離臨
岐每進酸苦詞此日送行談且笑舟子吁怪沙鷗
疑江湖歲月驅人老百慮無如歸去好我今歸計
雖已成尚復多君乞身早好風南來川歛霧寕向
征夫問前路栢府諸郎上馬回口縦不言心竊慕
山中老屋苔蒼蒼淨掃東軒置竹床客來問信寒
温外唯呼茗椀傾詩囊君住江西我浙東暮年出
處偶然同投林倦鳥各歛翅天地迥闊何由逢南
浦雲西山雨變態隂晴翻覆屡飽乘一味北窗凉
此樂無庸向人語
題錢舜舉所畫梅花卷
千古懷人費夢思殷勤卷贈歲寒枝錢塘江上花
如雪不耐東風畫角吹
戴樗巢詩(樗巢諱瑞安字文信洪武間登制科進士任監察御史陞四川按察司僉事)
别姪元明兵馬
十年湖海歎飄蓬邂逅相逢若夢中羡汝歸田今
有擬慚子竊禄本無功竄身幸免投狼虎分手愁
看逐燕鴻他日夜郎傳放赦竹林還復舊時同
戴介軒詩(介軒諱奎字文祥洪武間任齊河縣主簿)
舍姪元明書來致當道薦拔意詩以荅之
郡國衣冠逐日新老懷深念竹林人客邊風雨十
年夢醉後乾坤萬里春雲路尚淹麟閣遠秋天空
薦鶚書頻不痴濟叔勞持論今向烟波理釣緍(論一作諭)
遷逐甫還次韻荅舍弟文信
萬里輿圖新入貢一時故老復遷官秪緣舊國輕
周鼎徒使仙人泣漢盤斤斧未容遺樸&KR0554;階庭誰
見長芝蘭野夫獨幸歸耕早只恐鄉關路轉難
舊事紛紜成昔夢餘生竄逐誤微官一年道路危
三峽幾度歌吟継五盤甄别有恩垂藻鑑芬芳無
德播椒蘭逢人但說生還喜莫問從前事急難
南冠暫掛終還國野服重裁豈厭官漫有圖書連
夜榻可無魚蟹薦朝盤歸時凉月侵衣葛别去秋
風颯佩蘭今又相望冬夜雪撥灰思共竹爐難(掛一作)
題錢舜舉所畫梅花卷
霅溪畫師名早傳畫梅不作銕琖圈湖山入夢既
瀟洒粉繪落紙尤清妍巴西故人玉堂老别去幾
年音問少溪雲山月不堪持一枝寫寄春風早想
當盤礴欲寫時寓情筆底誰能知心期不負歲寒
意貞潔要如冰雪姿到今令人歎竒絶我亦見之
慚蹇拙從誰交誼重金蘭空慕廣平心似鉄
别弟文益往蜀省按察僉事文信
我家遷居自閩土傳世扵今十又五源源始從五
季來子姓咸知立門戶儒賢術業每升堂雲路登
躋亦聮武石屏先生曾叔祖錦綉輪囷作肝腑平
生蹤跡半江湖只把文章傲珪組汝昔嚴君雲錦
裳金臺之上長翶翔雄篇大字照玉署詩名政譽
流錢塘邇來書聲雖比屋愧我弟兄俱碌碌未看
庭砌長芝蘭秪見蒼藤翳喬木唯君伯氏振文風
雲夢八九吞其胸春秋奥義剖劂五傳同異資
磨礲射策丹墀始擢桂拜官烏府俄乘&KR0865;去年承
恩入西蜀黃麻紫誥相追逐豈唯持斧懾凶邪要
使褰帷問民俗汝今爲弟能念兄萬里行色何煢
煢瞿塘無復向時險劍閣試覧前賢銘成都魚肥
酒正美一奏塤箎萬重喜世間之樂此最真白璧
黃金何足擬當時勝跡紛在目想見追遊日不足
浣花杜老或同吟市肆君平時就卜武侯勲業誰
可續古栢森森見祠屋地偏莫展王佐才感舊寧
無淚盈掬汝兄汝兄我同行我久衰殘爾何壮沂
流不得往相從寄語聊能問無恙囊衣自昔可全
名薏苡由來足貽謗保兹清白早歸來鶴髮慈親
倚門望
又送文益兼懷文信文善
天寒冀北野草黃騏驥空風吹鴻鴈断相失雲萬
重人生篤天倫所碩出處同一朝異南北悵望俄
成翁嗟哉爾兄與我弟從别丘園今幾載雖知官
事正紛如想見此身能健在池塘無夢夜如年棣
萼逢春愁似海君不見楊家椿津義譲敦千古共
稱賢弟昆又不見淮南俗夫良可鄙尺布之謠汚
人耳爾今爲弟孝友聞眼中清白賢愚分思兄不
憚萬里遠世間骨肉徒紛紛陳爾殽酌爾醴取樂
何妨艤船待到時二子即問予卧病秪今茅屋底
羸軀不觧事耕鉏弱子那知習詩禮唯能力疾上
高丘北望長淮淚如雨
與趙思晏賦來青樓雖作而不與
存耕道人過我遊不减雪中乘興舟浮雲世事口
不掛語語索賦來青樓樓中之人何舉舉肯使餘
生在泥滓春風石上鼓瑶琴夜雨燈前列圖史有
時凭高一撚髭汀烟沙鳥皆吾詩鈎簾曉掛摶桑
影釣絲晴罥珊瑚枝方壷蓬島誰觧識霧散雲收
翠如織山勢疑將度海來嵐光屡見排&KR0585;入問誰
於此賦詠頻哦松大筆尤清新石門老翁扳桂手
湖山處士吟梅人嗟子卧痾筆硯廢欲作歌詩動
經歲神遊意想一語無幾回虚作凭闌勢吾聞仙
人好樓居時能御風遊六虚爾今凢骨倘未換大
藥好乞刀圭餘不然買魚仍釀秫楼頭日與賓朋
集坐令青眼客長來不獨來青在山色
賦雲浦
君不見南浦朝飛畫棟雲滕王勝迹今徒聞又不
見洞庭之南瀟湘浦雲冥冥兮别離苦何如陳君
結屋浦上頭卧看雲氣空中浮百年無夢到朝市
九夏不暑疑清秋我惜於君面未覩即遣狂言問
雲浦既不慕傅說作甘霖又不學西湖載歌舞胡
爲寂寞在窮荒閱世悠悠任今古應君知爾乃最
先褒竒頌美詩滿編南湖睱日持示我索賦長句
俄經年昨者州司催上道念此逋負增惓惓尚冀
餘生逼衰病乞身定許仍歸田葺茅亦向浦頭住
濯足還共雲間眠斯言他日倘可踐長與爾兮相
周旋
陳楚賓邀登南閣出示諸公所賦詩十又四
首索予継賦
憶别高堂凡五載今日重邀鬢毛改長老驚爲倒
履迎林園却似留春待那知憂患餘復見風流在
松間舊榻下陳蕃席上清樽傾北海是日雲銷天
宇澄大開南閣邀予登鈎簾晚山萬樹出俯檻晴
塢千花明于以勘古易寫道經逌然巳足怡吾情
少長須臾亦星聚歌吟間作如韶鳴乃知世間此
地即仙隱樓船萬里何必求蓬瀛主人愛客情益
至欲起索歸挽復住呼兒床頭出錦襄示我以詩
十有四作者往往皆故人清新首得中郎句君家
二叔尤老成相随地下脩文去秪今善鳴遺十餘
喪亂饑饉還何如留題巳愧我獨後感念存沒增
嗟吁何當歲時稔早使貢賦輸釀爾秫饌爾魚奉
親之餘課子書功名不慕麒麟畫校讐豈羡天禄
居鹿門老翁且自適顔巷是子何妨愚更須閣上
芸編益置三萬軸我亦有時與子同卷舒
發澄江述事言懷
憶昔歸隱東海頭矢心不逐群兒遊結屋空山卧
深雪篝燈永夜吟清秋如此棲遲踰半紀自甘䟽
糲餘無求長竿或從嚴瀨釣短筆肯效班生投海
國紛紛擅豪右五花&KR0865;馬千金裘一朝城邑化焦
土肉食竟爲何人謀榮悴由來易反手諸君尚喜
能包羞州司惜無涇渭辨遷逐乃欲窮岩幽謇予
貧病亦在遣矯首上訴嗟何由陶令徒知觧印早
鍾儀柰作南冠囚呼天呼人兩無及反躬秪益思
愆尤唐君新作吾州守温詞直欲紓人憂爲言今
日百政舉
詔書每爲徵賢優築臺行從郭隗始借箸欲藉張
良籌楩楠匠石安肯棄參苓藥籠終俱收浮梁側
畔艤船待奮志好去無夷猶聞言錯愕惟掉首智
愚今古寧同流吞聲不發出城去澄江萬頃寒悠
悠緇塵上衣日黤黮飛雨洒面風颼颼廽頭却語
二三子故林爲愛蔵書樓趨
朝乞身幸見許便擬散髮歸丹丘
留别胡叔輝先生
千山起伏如海濤中有萬八千丈天台高故人結
屋隱其下老氣直與山色争摩霄平生不慕青紫
拾放浪每逐真仙遨歌詩有時落城府鏘然遺響
如鳴韶嗟予遠道廿載久羊腸九曲躋扳勞石梁
回望不可躡思君幾度心摇搖前年歸耕計始遂
石田荼堇甘耘薅望君道里尚三百聚首未得相
招邀海隅
詔令一朝布憧憧去蹋三吳路趨召初聞只貴豪
竄逐旋知及寒素人言珪組累我歎儒冠誤親知
日去眼何期與君遇皓髮同驚亂後看青眼還如
向時顧長鬚長鬚君一呼倒嚢贈我千青蚨金陵
春色幾萬斛到時莫惜頻頻沽感兹厚意心轉恧
但願君今事耕&KR1263;後來孫子知讀書勿慕前賢學
干禄
聞有汴京之行留别夀幕吳仲素
長淮南北知幾州夀陽還在淮西頭昔年此郡屡
反覆秪怜淮水唯東流版圖一朝歸
上國亟爲遺民救顛踣掄材誰復歎賢勞入幕况
聞優贊畫延陵季子千載名今君秀拔真雲仍平
生操行果何似朱絲絃直冰壷清江南遷客多如
雨老幼扶携適兹土間關來就袵席安勞來使忘
行役苦就中竄逐誰最貧石屏孫子林泉人䄂有
文章賤如土眼看甑釡空生塵秋風一夜振林薄
毛骨蕭森巳非昨千里雖殊驥尾蠅此身却愧鷄
群鶴扁舟汴水行復泝肝膽峥嶸向君露人生離
合不可期青眼何時重相顧
賦西村耕隱
斯人好文仍好竒酒酣索賦西村詩觧衣爲君揮
翰日束書正我朝京時嗟吁二人本同里羃羃餘
隂接桑梓幾乘蠟屐蹋春泥亦棹蘭舟泛秋水君
家實住小嶼西山田日日催耕犂草廬年來卧不
住致身却向黃金臺當時青紫能拾取清夢只今
成栩栩故國遥遮天姥雲謫居同聽長淮雨鳳詔
新從天上傳君應早晚能歸田種柳重尋元亮宅
說稼好誦坡翁篇錦囊多詩緫如玉更有遺金買
黃犢扣角無爲長夜歌掛書莫向傍人讀予生有
計不自謀硯田禾黍無時收何得西村一相遇爛
醉白酒黃鷄秋
應朋來臨别索題存耕舊隱圖
憶昔百丈岩前遊泊船去登湖上樓天清野矌一
凝望錦屏森列當前頭中見蒼崖拔地起絶憐嘉
木連雲稠&KR0772;窱回溪出僧宇參差危壑生懸流人
言此地倘歸隱布衣便欲輕公侯茅屋春深薜荔
長石闌路遶叢篁幽長鑱茯苓静可&KR1263;空林柿葉
寒仍收回頭世事忽如蝟廿年誤向紅塵任不知
何日継追尋每憶此山勞夢寐應君示我新畫圖
開卷中堂起烟霧摩挲濃墨思舊經却似登樓看
山處君謂松根即故廬一榻左右俱圖書沙田水
足牛力壮歸耕試論今何如先王井田法巳墜阡
陌鈎連属豪貴前年東家強索租今年租入西家
去白雲蒼狗在須臾能事只耕方寸地父老同知
稼穡難兒孫共獲菑畬利秋風歸帆我獨遲石田
草莾耕何時君行巳得圖中意臨分爲寫存耕詩
謝玉成翁大中潘士湜諸公邀㒒與宗性之
城西樓登眺久之乃復宴餞南城下因賦詩
留别
頻年種菊花遶籬床頭釀秫復如池看花把酒雖
足樂風雨每迫登高時今年客居向淮右吟對晴
暉數回首短髮空吹落帽風濁醪尚負持螯手諸
君文采孰可儔皎皎玉樹臨素秋相逢欲作開口
笑携我共上城西樓平原草深湖水闊此地幾經
人戰伐沙頭白骨疑亂槎天際青山猶一髮樓前
候鴈無數飛引領未得同南歸悲秋豈無宋玉賦
洒淚恐濕牛山衣沉吟復沉吟相看鬢成雪况微
經濟才奚事承明謁此日華筵爲我張西風遠道
憐人别堆盤鱠鯉鮮可嘗照眼幽花瘦堪折雙瓶
欲盡笑語譁接䍦倒著舞傞傞但拚酩酊醉於昨
莫因蹭蹬愁如麻八公下淝水涯平明束書上船
去别君又是初辭家朝廷製作尚有待君須秣馬
膏其車我亦遅君握手談京華
賦竹坡
旁隣異花多遶屋慢紫妖紅眩人目如澠美酒花
下傾歌舞朝朝看不足君家美竹緣坡生蕭森却
似篔簹谷騷人墨客争欵門好事日題詩一束山
隂高致世豈知旁隣舉手休揶揄顛風惡雨一夕
至芳菲狼藉成嗟吁此君節操秪自如雪霜縱遇
那能欺幅巾蔾杖久可傍筆床茶灶長相随我記
扁舟昔相過醉向沙頭竹根卧君時䆠遊閩海間
竟日孤吟復誰和今同遠客心欲摧舊徑蕪沒何
時開春雨遥知子孫長秋風不報平安來山堂忽
聞詔許歸滿引竹葉歌竹枝到家截取一二管請
君持獻伶倫吹九苞彩鳳當來儀
贈别鄉友陳継善王宗儒及表兄王友諒同
赴京議禮
蟄雷初動連月隂臨安客舍春草深披衣起踞木
榻坐竟日倒掩柴門吟誰能載酒問竒字敢擬乘
興來山隂諸君扣門忽剥啄何異空谷跫然音嗟
予托交舊不薄異縣相看客懷惡羈離雖幸一身
存問荅不知雙淚落世間幾度卜非熊兵後何人
怜屈蠖耕鉏有夢空涉春奬勉多君尚如昨窮&KR0585;
牢落風雨俱君來復别將焉如
龍飛九五萬物覩紫泥屡下徵賢書三千禮樂須
制作奮衣徑謁承明廬我記論文昔分席人品當
時似能識陳君學術窺天人王子文章振金石吾
兄抱才猶絶竒如椽大筆千釣力今同薦剡入雲
衢緫有天官在胸臆人生窮逹那自知君能論列
須及時漢室仍傳賈董出虞廷再覩䕫龍趨書成
志得未白首錦袍相輝印懸肘此時題字倘相投
我巳滄浪一漁叟
贈别柯伯庸歸省親柯自龍虎來臨安邀予
三茅山中出示方壷所作東柯谷圖及翰苑
諸名公詩一帙且曰吾垂白之母在堂將歸
省焉請與子别因賦此贈(東柯谷者盖其家居地也)
天台萬八千丈高插天勢與鴈岩天姥諸峯連芒
鞋竹杖昔尋訪層巒絶壁窮扳緣是時憑高一縱
目異境復來東柯谷幾灣流水聮玦環數點晴峯
刻瑶玉回頭十載昔未遊黃塵撲面雙鬢秋柯君
一見與我談舊隱剪燭共醉吳山樓示我東柯之
圖纔數尺元氣溶溶霧烟濕玉堂諸老亦神仙錯
落文章列圭璧君言束髮居龍虎學仙期與松喬
伍生平雖只戀還丹歲久寧無念鄉土嗟吁故林
歸獨遅相逢異縣兼喜悲細觀詩畫久不厭躊躇
如在登臨時錢塘五月熟梅雨此日怜君一帆舉
縮地應無䟦涉勞升堂要覩慈顔喜紫霓裳丹霞
酒拜奉親前爲親夀喜懼雖因鶴髮前蹁躚復似
斑衣舊西風一日秋滿山群仙有約須君還路經
茅君壇下幸相報我亦從之放迹蓬瀛間
送别陳嘉惠
歲丁酉㒒以事至贑見嘉惠陳君知其非
庸衆人也與之盤旋月餘乃復同舟下豫
章相從嬉遊歌詠者又數月旣而君以毋
老還侍㒒亦歸吳中邇來音問不聞惟日
往來于懷也今年仲夏之晦於武林適邂
逅見焉且驚且喜即相告以出處事君因
愀然曰吾貳邑於永豊三年矣以吾能不
負於丞俾仍舊職今趣行有期不得久盤
礴湖山間也宜亟歌詩爲别㒒以會見之
難而索去之易其能已於言哉因賦長句
以寫感歎之意云
我記昔遊章貢臺臺前二水相盤廽登臨適與形
勝會放傲却使群公猜唯君傾盖即相厚結交便
擬如陳雷江上時同夜月櫂花前幾共春風杯移
船一向豫章泊風物蕭疎歎非昨絡緯愁連孺子
亭梧桐秋滿滕王閣同遊豈無三數公緫爲異鄉
怜寂寞君時唱和詩最多錯落驪珠千百索江城
十月霜葉飛君先别我趨庭闈臨岐贈言曾未幾
束書我亦東吳歸邇來喪亂十五載旋覩海岱清
皇威每見才賢拔茹起秪懷故舊音書稀音書不
至望欲倦來遠樓頭忽相見兵後雖驚兩鬢霜老
來尚記當時面握手那知悲喜兼觧囊復校詩文
遍西湖境勝蓮欲紅強擬留君日酣宴君言貳邑
居永豊斯須敢忘勤與公百里何心厭棲棘三年
報政仍哦松揚舲明日沂流上復與子别情何窮
此行實有簡書畏雖欲放浪將何從嗟吁屏居猶
是客客路聞言轉悽惻瑶琴古調且須彈官柳長
條折何益我老長同曳尾龜君行會展冲霄翮後
來雲樹各天涯寄書好慰深相憶
美廵檢秦君禱雨有感
我昔歸舟泊西浙屡上吳山望東越炎㬢赫赫塵
暗天可怜不雨踰三月吾鄉岸海地勢高連塍想
見禾苗焦豊穣碩望苟一失溝壑困辱將焉迯况
聞征賦日夜急孰念遺氓久顛踣歸來父老一相
迎啓口却誦秦君德秦君世居淮海東壮年脚蹋
江湖空浩氣不摧萬猛士一官猶佩雙琱弓深知
警邏職匪小遇旱憂心日如搗由來剽竊迫飢寒
揭虔亟向龍祠禱奔走亦率民庶稠坎坎伐鼓羅
炰羞丹誠已信齋祓久一念遂逹神靈幽桑林剪
爪歎巳古魯公焚尫笑何𥙷今看&KR1340;蝪水際浮随
覺商羊眼中舞龍蟠忽起牙角呀簸尾隂軸驅雷
車四山雲氣暗於墨半天雨脚紛如麻槁禾既甦
偃伏起民食方期有饘餌輸官豈望甔石餘爲生
庶緩須臾死嗟予聞言喜更驚識君不早徒心傾
便欲排雲上霄漢大呌閶闔揚君名吾知聖明渴
賢久徵君要展爲霖手幸令九土樂豊年我獨餓
殍何辭骨先朽嗚呼我獨餓殍何辭骨先朽
題潘氏禱雨有感詩卷
連歲浮淮去爲客客裏無禾亦無麥盤飡豈欲待
豊登雨暘猶知望時若今年故鄉旱暵多我歸無
麥還無禾潘君禱龍雨輒應我聞兩脚醉拍船舷
歌嗟哉老夫本漁叟綠簔飽卧烟波久中間出處
亦偶然豊歉於身果何有于今世途蜀道難觸眼
倉廪連雲端倘得年豊租賦足官府我雖愚者身
能安潘君潘君藉爾力稼有秋兮農有食衆因頌
爾能感神我亦重君無德色曉來目送南征鴻因
之爲寄雙詩筒姓名到眼不相識隔隣好問松溪
翁
臨安道中别弟文美
拂䄂歸來我最先相期耕釣在餘年無端遇着東
風惡吹上長淮逐客船
三淮浪急大江廻幾處驚如灔澦堆我正思家行
欲到汝今那更别家來
酒盡沙頭淚滿祛臨當别去更躊躇都忘我爲儒
冠誤尤嘱還家課子書
天旱歲凶到家記事
歸葺茅茨江上村家貧唯有舊書存觧囊欲試癡
兒誦又報催租吏打門
高陽窺園有感
橘柚連雲手自栽别來誰復爲封培棘籬缺處秋
偏早時有隣童摘實來
幾畦𬞞甲一長鑱記得年前草自芟今見滿林荆
棘長令人千里望歸帆
夜宿水舘
驚鴈相呼秋滿江小軒臨水似舽艭夜闌不寐思
兄弟風葉蕭蕭正打窗
立秋夜涇川舘中雜興兼懷舍弟
薄暮西風生樹頭坐看凉氣近人浮一年今日纔
過半梧葉蕭蕭已厭秋
山房高與鶴巢隣幾對青燈坐夜分強與兒童說
今古觧通鄉語未通文
厭見啼螿近客窗愁城難籍酒來降㠀夷又說能
深入一夜無眠聽吠庬
嘗稲有懷舍弟
曉起西風忽到門剩炊香雪滿甆盆懷人獨向嘗
新處含哺移時不忍吞
幾欲因書寄土宜溪雲山靄不堪持力田未足輸
官府念爾徒搔兩鬢絲
秋夜述懷
霜氣横秋萬木彫月&KR0905;風牗夜蕭蕭在家無限悲
秋思况爾别家千里遥
欲憑詩句寄西風吟到更分語未工月色如銀庭
樹冷一絲和露堕青䖝
寄衣無便
秋風昨夜振庭柯欲寄衣裘無便過料汝羈愁如
落葉蕭騷偏逐晚風多
一秋無舍弟手書
老懷多籍得書寬幾度挑燈入夜看想爲眵昏怜
病目一秋無字報平安
過青楓嶺王貞女廟
廿載江湖鬢巳絲勝遊何地不開眉笱輿今日低
頭過羞看青楓嶺上祠
經天姥嶺
天姥嶺頭花亂開行人何日看花回山堂舊有歸
田賦莫羡黃金正築臺
夜經吴江
長橋跨水影糢糊橋上春醪輟櫂酤明月相看情
似密伴人終夜下姑蘇
過維陽
英雄巳逐風塵老城郭猶存草樹稀月下更無騎
鶴過觀中空憶看花歸
次荆山
三獻無階泣卞和相傳遺跡在林阿我来不為荆
山璞底事澘然淚轉多
元日試筆
回看客路三千里笑飲春風第一杯今日故園猿
與鶴定應延頸望歸来
壬子春雜賦
吴山簇簇越山重幾欲相尋去未通秪有夢䰟忘
路遠時時飛遶大江東
中立歸自京得舍弟首春書
石楼進士錦衣新携取舊書歸養親吾弟白雲長
在望何由同涉故園春
移寓後𫐠懷
門掩朝暉睡起遲楮衾莞席暖相宜異鄊兄弟夢
中見如在故園耕釣時
越中有𫐠
越客笑人輕别離朋簮纔盍又何之揚舲欲架胥
溥上杖策先從禹穴窺拂石舊題看歴歴迎風塵
𬒮又披披憐今不作金臺夢定擬重来訪墨池
歸田雜詠
西江潮落暮還生两岸雲連綠樹平載月小舟風
浪穏歸林飛鳥羽毛輕儒冠謾整烏紗舊野服新裁
白苧明絶愛方塘鷗鷺狎向人如訴别離情
次台城南郊寄示故園
城南墟里舊盤旋此日相看倍黯然茅店酒醪深
夜語竹床風雨小窗眠新愁爲隔姜肱被舊物空
懷子敬氊寄語門前五楊柳好留春色待歸田
京城有述
屏跡丘園今六載何期世事與心違秪緣白屋隣
滄海却使緇塵染素衣客路鳳凰臺畔過家山蝴
蝶夢中歸相逢不作新亭泣幾度高歌送落暉
淮安贈葉敬光
揚子江心鼓櫂過買船今復上淮河探柢惜青
錢少把鏡俄驚素髮多阮藉途窮唯有淚馮驩彈
鋏豈無歌多君青眼能相顧握手其如感嘆何
舟中述事
推蓬今日又何鄊一度歌吟一感傷漂毋墓前淮
水直覇王城北楚雲長倚灘舴艋樵蘇集隔岸庩
㢝草樹荒經處不將風土記每因遺俗問漁郎
投贈州守夏侯君
淮水西頭古夀春遠煩賢守牧遺民公庭日見文
書静里社人懷德化淳接物久知心似水憂時先
覺鬢如銀昨聞王覇終為相莫學淹流詠白蘋
雨窗述事
閭井徒劳念别離賜環何日見歸期江淮長路一
身遠風雨孤城萬慮滋往事已同槐國夢新居孰
寄草堂貲極知經術今無𥙷猶擁遺編不捲披
寄示故人
頻年荷鍤事山田遷逐胡為路幾千故宅巳荒三
徑菊愁心空憶五湖船兒孫好為青氊惜書札終
期白鴈傅鄕邑伹敦忠信在莫嫌歸計尚茫然
戴竹岩(諱汝白字君玉宋人有竹岩詩稿行世)
題曹娥廟
哭得江頭雲氣昏淚痕多化作潮痕波心萬古團
團月疑似曹娥一片魂
戴魯齋(諱泰字見大宋咸淳間任常州府學教授)
戲友不識硯
古今天下多竒石甲品從来只數端千丈割雲潭
影濕一泓貯水月光寒青瞳要辯生鴝眼紫色湏
求死馬肝鼠璞易投&KR0878;璞價請君試買硯箋看
戴脩齋(諱震伯字君省宋當塗主簿)
送趙侯之任
趙侯東南彦遠作西南征驪駒向前路高秋不留
行送以奉林鶴仍吹子晉笙淵渊洞庭湖古月今
猶明流輝千萬里何但光連城懸知有佳惠終始
心和平
戴雨耕
送趙侯之任
送君遠作羊&KR0878;州送君西上黃鶴楼漢晉諸公舊
遊處断磯黃葉風雨秋只今麾纛■南斗整暇坐
列皆公侯江湖浩蕩青天流清風千古吹棹謳專
城分符得召杜見此文彩珊瑚鈎請囙諫議思岳
陽遂歌羽人仍丹丘杜蘅吹香結衣珮思與老子
同遨遊
戴雲庵(諱&KR0750;孫字子雲號雲庵宋人精地理之學)
題五九菊
不向東籬吐正葩芳名空竊楚人家操難耐冷秋
藏色怪易趍炎夏着花輕蹙綘紗籠畏曰薄裁紅
縠趁殘霞樽前未識淵明面醉後時還岸幘紗
戴竹洲(諱龜朋字叔献號竹洲宋人)
次屏翁韻
走遍江湖早得名歸来哦句向幃屏故人今雨時
相過好酒新春肯獨醒未用阮生三語掾但遵迂
叟四言銘高明已悟閑居福當見于門發舊馨
戴菊軒(諱溥字伯遠號菊軒)
次屏翁韻
端居養病喜疎櫺晚興相宜有翠屏對客焚香無
可說孕和唯酒少曾醒嚮来雁塔失題字何日燕
然可勒銘但學蘭蓀自孤植肯緣岩隱變幽馨
戴南隱(諱燁宇明遠號南隱宋迪功郎)
次屏翁韻
幾番樽酒遇書櫺談笑清風起座屏一世猖狂渾
似醉此心明白固長醒英雄自昔難虚老鍾鼎他
年要刻銘若見傍人問消息爲言桂子待秋馨
戴桂庭(諱成祖字與正號桂庭)
送留雲上人住翠屏澄照寺
雲出於山復恋山至今留住翠屏隱片雲旣被山
留住雲自留山我自還
戴宓齋(諱飛字子翬號宓齋宋紹定間任廬江縣尉)
寓杭次族人催歸詩韻
休把詩来只管催也曾對菊賦歸来閑雲自笑出
山去未雨如何便得回
戴浦雲詩(諱公孫字文溥號浦雲元末隱居不仕)
客武林送林貴章還家
西風挟雨生早寒遊子𬒮薄行當還堂堂别我向
何所驅車直下天台山天台山高高插天子今别
去誠可憐青雲失路歲月晚黃金散盡今凄然此
行不獨子云往我亦為賦歸来篇
戴本庵(諱需字君涉號本庵元延祐間任温州路天府北監管勾)
題飛鳴宿食蘆鴈
飛鳴宿食態争竒一片瀟湘筆底移有翼不傳千
里信無聲難訴九秋悲孤眠蘆葦喚不醒遠覓稲
粱常苦飢野壁黃昏遥望處傷弓幾度悮胡兒
戴架閣(諱子璋字文珪元至正間任中書省架閣)
題錢舜舉畫梅
故人相憶對南枝寫寄無煩驛使持此曰披圖空
想像猶疑月落酒醒時
戴海門(諱應儀字文則元至正間任海門廵檢)
雨窗寄友
拭目時吟望其如景物何過江山色遠入竹雨聲
多徑草微通路渠流細入河故人家咫尺乘興肯
相過
戴碧泉(諱孟韶字原成號碧泉介軒長子)
至後偶成
寒曰初添一線長可憐遊子未還鄊梅花偏有留
人意為送黃昏一樹香
戴怡泉(諱孟甡字原進號怡泉介軒次子)
送友
江皐多烈風念子在行役異鄕雖在邇慈闈断消
息草枯野空闊鳥歸山欲夕明發不可親無言意
增極
戴松石(諱宗渙字原怡號松石)
寄此山雲
水清風淡剡溪間一任山雲自往還怕有月明乘
興客柴門深夜未曾關
春曰懷東白
去年今日送君歸巳見春花两度飛别後豈無書
可寄向来囙有事相違咲談每憶春風坐顔色常
瞻落月輝莫問名園并綠水只今光景舊時非
戴吏部(諱宗瑗字懷玉洪武間任吏部主事)
送陳賓赴京
漢廷曲逆有雲仍喜逐徵書謁
帝扄謾向雲衢誇逸足即看丹穴刷脩翎新豊美
酒還湏醉内苑啼鶯正好聽天上故人如有問釣
竿今已占楓汀
題趙氏来青楼
倚楼孫子好楼居門外青山畫不如對面烟嵐侵
几格撲人空翠&KR0668;衣裾留情正在雲歸盡覓句偏
宜雨過初何日登臨遂幽興臨風笑挹玉美蕖
題趙仲淵家蔵巨然山居舊隱圖
趙君平生有畫癖購畫千金無所惜軒窗日夕耿
晴虹鴈蕩雲烟動秋碧山居之圖妙無敵巨然乃
肯留真跡雄峯峨峩状廬阜春風喬林翠如織柴
門路入花竹深彷彿茅茨浣花宅輕舟叙漁烟浪
中白石離離弄江色山人&KR0799;思固不易造化神機
出毫墨摩挲两眼看不厭趙君珍藏信竒特愧我
無詩如杜陵此畫還君三太息
戴開懶(諱子英字文瞶號間懶仕至江浙行樞)
遊澄照寺
籃輿春日暖石磴轉萦廽山鳥衝烟去溪雲帶雨
来笑談忘對奕酩酊醉深杯為想竹林興襟懷好
一開
戴松澗(諱璿字文璣號松澗博覧群籍尤精於醫所著有喬雲樵唱集藏於家)
題畫菜
鼎肉紛紛飫腯肥丹青摸此意何微年来滿地多
虫蠧行盡春畦見亦稀
自述松澗
處世無能秪自憐携書投迹市東偏旋開草逕蒼
松下更結茅齋碧澗邊宿雨初收鳴雜珮和風微
度響疎絃餘生果遂栖遲碩䟽食簞瓢亦晏然
西澗松聲爲李梅塢賦
美人絶塵想結屋青山陬蒼松傍西閣四時風颼
颼美人愛敬客延我居上頭初聞怒濤撼旋覺虛
籟浮宫商一以輟餘韻還悠悠㳙㳙泉出罅混混川
漲流秋風吼龍虎落月啼猿猴倏来自有處忽去
何所留拄頰坐清暁聽之情獨幽怡然援綠綺一
鼓天地秋
戴恬隱(名璉字尚重號恬隱所著有草虫集藏于家)
避喧庵自詠
結庵龍鳴村地僻遠市諠四山列圖畫两溪流淵
源紅塵隔綺陌綠樹依柴關飛花點石逕幽鳥鳴
松軒予生性多癖習懶愛清閒蓑笠烟雨中琴尊
風月間詩成自刊竹與至時登山芳沼戲群鱗空
庭舞雙鶴林下見人稀對此成獨樂引泉灌園𬞞
携筐採仙藥此外復何心所貴全天爵優優利名
場誰能兑羈縛焚香讀古書晴雲鎻窗白
憶子會試無家書
白雲望爾上青雲數月泥金信未聞自卜情多夢
難准暁来喜聽鵲聲頻
戴潜勉(名通字允儒號潜勉成化丙午鄕貢進士弘治間任安州知州所著有秋蛩稿)
(藏于家)
次韻謝世𢡟見寄二絶
禾黍擬登場已洗新飯甕有田無力耕長作豊年
夢
舉目望青天欲破醯鷄甕借手獨思君夜夜迷途
夢
采蓮婦
采蓮復采蓮花雨濕衣裳明朝復出門憑誰定行
藏
采蓮復采蓮舡漾水中天含情向蓮語顔色知誰
妍
采蓮復采蓮秋風生老態花心有時衰妾心未憔
悴
織婦詞
蟋蟀動秋吟灯花夜向深辛勤機上織未作妾衣
襟
送崔冡宰致仕還鄕
出處堪為世重輕東山曾足慰蒼生两京台相推
先後萬國鈞衡属老成野渡横舟春浩蕩金陵見
月夜分明始終全德今歸去老圃寒花晚自馨
悲歌
莫對鏡莫對鏡鬚白鬢蒼容色病莫食肉莫食肉
齒漏牙疎不可觸借問我生年幾何来日不如去
日多去日多悠悠身世成悲歌
次陳石齋留别韻
采蕨當年未說高盛名今日竟難迯争看彩色来
虞鳳獨聽希音變楚騷魚笋有情君欲往雲霞無
意我初交桃花寂寞天台洞盡日東瞻海上勞
