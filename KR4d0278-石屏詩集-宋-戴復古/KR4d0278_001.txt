石屏詩集卷第一
近古體
求先人墨迹呈表兄黃季文
我翁本詩仙游戲滄海上引手掣鯨鯢失脚堕塵
網身窮道則腴年高氣彌壮平生無長物飲盡千
斛釀傳家古錦囊自作金玉想篇章久零落人間
眇餘響搜求二十年痛淚濕黃壤君家圖書府墨
色照青嶂我翁有遺迹數紙古田樣髣髴鍾王體
吟句更豪放把玩竹林間寒風凛悽慘昂昂野鶴
姿愧無中散狀兒孤襁褓中家風随掃蕩於兹見
筆法可想翁無恙幽居寂寞鄉風月共來往衆醜
成獨妍群瘖怪孤唱一生既蹉跎人琴遂俱喪託
君名不朽斯文豈天相舊作忽新傳識者動慨賞
嗟予沗厥嗣朝夕愧俯仰敢墜顯揚思幽光發草
莾假此見諸公丐銘松栢壙君其啓惠心慰彼九
泉望
夢中亦役役
半夜群動息五更百夢殘天鷄啼一聲萬枕不遑
安一日一百刻能得幾刻閒當其閒睡時作夢更
多端窮者夢富貴逹者夢神仙夢中亦役役人生
良鮮歡
飲馬長城窟
朔風凛高秋黑霧翳白日漢兵來伐胡飲馬長城
窟古來長城窟中有戰士骨骨久化爲泉馬來喫
不得聞說華山陽水甘春草長
白苧歌
雪爲緯玉爲經一織三滌手織成一片冰清如夷
齊(一作齊夷)可以爲衣陟彼西山于以采薇
黃玉林云趙懶菴爲戴石屏選詩百餘
篇南塘稱其識精到其間白苧歌最古雅
語簡意深今世難得所謂一不爲少
羅敷詞
妾本秦氏女今春嫁王郎夫家重蚕事出採陌上
桑低枝採易殘高枝手難扳踏踏竹梯登樹杪心
思蚕多苦葉少舉頭桑枝掛鬢唇轉身桑枝勾破
裙辛苦事蚕桑實爲良家人使君奚所爲見妾駐
車輪使君口有言羅敷耳無聞蚕饑蚕饑采葉急
歸
題陳毅甫家壁(了翁之後也)
朱門金叵羅九醖葡萄春酌貴不酌賤酌富不酌
貧君家破茅屋飄搖河水濱中有一樽渌醉盡天
下人
荅婦詞(舊嘗和顧彦先婦荅夫二首故復賦此篇)
江山阻且長矯首鄉關隔空閨泣幼婦顦顇失顔
色隱閔&KR1295;鳴篇寄彼西飛翼剥封覧情素既喜復
凄惻别時梅始花傷今食梅實覧古帝王州結交
游俠窟千金沽美酒一飲連十日春風吹酒醒始
知身是客杜宇啼一聲行人淚横臆衣破誰與紉
髮垢孰與櫛勿謂遊子心而不念家室新交握臂
行肝膽猶楚越醜婦隔江山千里情弗絶慇懃揮
報章歸計何時决今夕知何夕覩此纖纖月此月
再圓時門前候歸(一作車)轍
都中書懷呈滕仁伯祕監
北風朝暮寒園林日蕭條自非松栢姿何葉不飄
搖儒衣歷多難陋巷困簞瓢無地可躬耕無才仕
王朝一饑驅我來騎驢吟㶚橋通名丞相府數月
不見招欲登五侯門非皓齒細腰索米長安街滿
口讀詩騷時人試静聽霜枝囀寒蜩倘可悅人耳
安望如簫韶
桐廬舟中
吳山青未了桐江綠相迎扁舟問何之往訪嚴子
陵高風凛千古卧蹴萬乘主富貴直浮雲羊裘釣
烟雨
湖北上吳勝之運使有感而言非詩也
蒼生積釁久天欲盡殺之干戈殺不盡継以大旱
饑田野委餓莩道路紛流離衆人識天意不敢加
扶持公懷佛子性逆天救民命擅移太倉粟衆拂
生塵甑全活十萬家九州詠仁政逆天天弗怒鬼
神胡不恕白玉尚指瑕青蠅工點素秋風動蓴鱸
公亦思歸去問公歸去兮(一作來)蒼生誰怙恃(一作恃怙)
所舘小樓見山可喜
兹樓非我有久居如主人雖無往來客靑山當佳
賓君看樓下路三尺軟紅塵失脚踏此塵汨没多
終身
客行河水東
客行河水東客行河水西客行河水南客行河水
北行行無巳時朱顔變老色至人棲一方庭戶羅
八極保心如止水不受萬物役有道肥其軀故能
適所息
和山谷上東坡古風二首見一朝士今取一篇
自鬻非竒貨強鳴非好聲法當老山林松根断茯
苓朅來長安道霜鬢迫衰齡窮吟無知音秪覺太
瘦生公詩妙一世風雅見根蔕比興千萬篇(一作端)巳
作不朽計窮逹雖不同嗜好迺相似(断一作斵)
題古源棠和尚送青軒
南山色射窗北山光照戶道人處其中冰玉爲肺
腑兹山自開闢荒翳幾年所一朝得主人荆榛化
庭宇手披風月蔵目極烟霞趣居然獲竒觀人境
賀相遇道人詩更高不作𬞞筍語朝對北山吟暮
對南山賦聞說玉堂仙擊節賞佳句
大熱五首
天地一大窑陽炭烹六月萬物此陶鎔人何怨炎
熱君看百糓秋亦自暑中結田水沸如湯背汗濕
如潑農夫方夏耘安坐吾敢食
左手遮赤日右手招清風揮汗不能巳扇笠競要
功南山龍吐雲騰騰滿虚空一雨變清凉萬物随
䟽通向人無德色大哉造化工
大渴遇甘井汲多井欲竭入喉化爲汗不救胸中
熱吾聞三危露迥與衆水别其色瑩琉璃其冷勝
冰雪安得一杯來爲我觧此渴
吾家老茅屋破漏尚可住門前五巨樟枝葉龍蛇
舞半空隔天日六月不知暑西照坐東偏南薰開
北戶胡爲捨是居受此炮炙苦
天嗔吾面白晒作鉄色深天能黑我面豈能黑我
心我心有冰雪不受暑氣侵推去北窗枕思鼓南
風琴千古呌虞舜遺我以(一作有)好音
久寓泉南待一故人消息桂隱諸葛如晦謂
客舍不可住借一園亭安下即事凡有十首
寄跡小園中自笑客異鄉東家送㯽榔西家送㯽
榔咀嚼唇齒赤亦能醉我腸南人敬愛客以此當
茶湯慇懃謝其來此意不可忘
寄跡小園中豈不勝旅舍俗事無交加客身自閑
暇鄰家有酒沽杯盤亦可借吟侣適相過新詩堪
膾炙足以慰我懷留連日至夜
寄跡小園中數椽亦瀟灑主人既相知此地可久
假縣官送月糧鄰翁供莱把咫尺是屠門亦有賣
鮮者里巷通往來欲結雞豚社
寄跡小園中餘春接初夏問木木成隂問花花巳
謝黃鸝出幽谷杜鵑呌長夜把酒酌園婆遠客此
稅駕有時吟聲高鬼神莫驚怕
寄跡小園中一心安淡薄每坐竹間亭不知近城
郭昨日看花開今日見花落静中觀物化妙處在
一覺委身以順命無憂亦無樂
寄跡小園中第一薪水便逐一炊黃粱兼得魚鰕
賤飽飯日無營遮眼有書卷時逢好客來應接不
知倦最苦風雨時有人招夜宴(逐一疑作逐日)
寄跡小園中新晴風日麗好鳥竹間鳴野鶴空中
唳悠然動詩興行吟撫松桂久客若忘歸此身笑
匏繋五月倘未行尚及食丹荔
寄跡小園中頗欲閟形影誰爲饒舌者太守忽相
請開心論時務細語及詩境坐中有蠻客狂言事
馳騁明日酒醒來熟思令人癭(閟一作關)
寄跡小園中忽有烏衣至手中執圓封州府特遣
饋羅列滿吾前禮數頗周緻四隣來聚觀若有流
涎意呼童急開樽四隣同一醉
寄跡小園中倒指五十日既得故人書南游吾事
畢再拜謝主翁奉還此一室雲萍聚復散欲住住
不得折柳當馬鞭明朝有行色
題鄭寧夫玉軒詩卷
良玉假雕琢好詩費吟哦詩句果如玉沈謝不足
多玉聲貴清越玉色愛純粹作詩亦如之要在工
夫至辨玉先辨石論詩先論格詩家體固多文章
有正脉細觀玉軒吟一生良苦心雕琢復雕琢片
玉萬黃金
滸以秋蘭一盆爲供
吾兒來侍側供我一秋蘭蕭然出塵姿能禁風露
寒移根自巖&KR0676;歸我几案間養之以水石副之以
小山儼如對益友朝夕共盤桓清香可呼吸薰我
老肺肝不過十數根當作九畹看
和高常簿暮春
世變日以薄無從見雍熙閉門讀古書聊以道自
怡桃李春盎盎風雨秋凄凄於春何足喜於秋何
用悲人生一世間所忌立志卑終身有不遇千載
皆明時我生無所觧肥遯滄海沂一朝遇名勝朽
腐生光輝歛祍贊明德非公誰與歸
和鄭潤甫提舉見寄
出門欲求仁取友必勝已寥寥雲海鄉所幸有君
爾胸蟠三萬卷智先三十里相與定詩盟誰能執
牛耳
長身如病鶴吟苦如蟋蟀顧此顦顇姿癡生年八
秩舉世皆好竽老夫方鼓瑟梅花莫笑人茅簷炙
朝日
送吳伯成歸建昌二首(此是包宏齋倅台時作癸卯夏)
老夫脚病瘡閉門作僧夏麥麵不療饑冬衣猶未
卸喜讀吳融詩窮愁退三舍無因暗投璧有味倒
飡蔗冥搜琢肺肝苦吟忘晝夜工夫到深處非王
亦非霸
吾友嚴華谷實爲君里人多年入詩社錦嚢貯清
新昨者袁蒙齋招爲入幕賓千里有遇合隔墻不
見親君歸訪其家說我老病身别有千萬意付之
六六鱗
謝東倅包宏父三首癸卯夏
詩文雖兩途理義歸乎一風騷凡幾變晚唐諸子
出本朝師古學六經爲世用諸公相羽翼文章還
正統晦翁講道餘高吟復超絶巽巖許其詩鳳凰
飛處别
君家名父子爲晦翁嫡傳嘗見黃勉齋極口稱其
賢師友相琢磨南軒惜無年翁之爲汝翁文字相
周旋𬈑渤深見底泰華高及天宏齋有鳳髄可續
欲断弦
平生不識字把筆學吟詩舊說韋蘇州於余今見
之每遭饑寒厄出吐辛酸辭候䖝鳴屋壁風蟬囀
枯枝但有可憐聲入耳終無竒宏齋誤題品恐貽
識者譏
題姚雪蓬使君所蔵蘇野塘畫
高者爲山㘭者爲&KR0676;爲烟爲雲渺渺漠漠水鳥樹
林人家聚落騎者何之舟者未泊三尺紙上萬象
交錯天機自然神驚鬼愕嗚呼此吾故人野塘蘇
元龍之墨迹中有石屏老淚㾗又與野塘添一筆
烏塩角行
鳳簫鼉鼓龍鬚笛夜宴華堂醉春色豔歌妙舞蕩
人心但有歡娛别無益何如村落捲桐吹能使時
人知稼穡村南村北聲相續青郊雨後耕黃犢一
聲催得大麥黃一聲喚得新秧綠人言此角只兒
戲孰識古人吹角意田家作勞多怨咨故假聲音
召和氣吹此角起東作吹此角田家樂此角上與
鄒子之律同宫商合鍾吕形甚朴聲甚古一吹寒
谷生禾黍
靈壁石歌爲方岩王侍郎作
靈壁一峯天下竒體勢雄偉身巍巍巨靈怒拗天
柱擲平地蒼龍&KR0750;首尾兩片黑雲腰夾之聲如青
銅色碧玉秀潤四時嵐翠濕乾坤所寶落世間鬼
神上訴天公泣謂有非常人致此非常物可磨斫
賊劔可倚擊姦笏可祝不老年可比至剛德自從
突兀在眼前溪山日夜生顔色君不見杭州風流
白使君雅愛天竺雙雲根又不見竒章公家太湖
碧高下品題分甲乙二公名與石不磨今到方巖
有靈壁我來欲作靈壁歌擊石一唱三摩挲秋風
蕭蕭淮水波中分南北橫干戈胡塵埋没漢山河
泗濱靈壁今如何安得此石來岩阿欝然盤礴中
原氣對此令人感慨多
章泉二老歌
在昔商山傳四皓又聞香山圖九老異鄉異姓適
同時争如章泉一家兄弟登耆頥章泉之上兩山
下有地可宫田可稼伯也早休官季也相約歸林
泉名動京口耕谷口山中有詩天下傳一生得閑
兼得夀皓首龐眉世稀有竹隱先生八十三定庵
居士七十九客從遠方來亦是六十叟手把一枝
梅奉勸兩翁酒問公何以致遐齡請翁細說吾細
聽不燒丹不學仙五行有常數天所禀賦焉人生
一氣統四體衆人斵喪吾能全要知養生無他術
日多喫飯夜獨眠承翁見教謝翁去兩翁慇懃留
我住是夜醉眠苔竹軒夢見山靈向我言翁之所
說皆不然兩翁盛德合乎天天與遐齡五百年
京口喜雨樓落成呈史固叔侍郎
京口畫樓三百所第一新樓名喜雨大鵬展翼到
中天化作簷楹不飛去一日登臨天下竒華燈照
夜萬琉璃上與星辰共羅列下映十里蓮花池泰
山爲麴海爲釀手挈五湖爲甕盎銀糟香沸碧瑶
春歌舞當壚多麗人使君歌了人皆飲更賞谷中
花似錦五兵不用用酒兵折衝樽爼邊塵寝兹樓
屹作東南美孰識黃堂命名意特將此酒噀爲霖
四海九州同一醉
觀陸士龍作顧彦先婦荅夫二首有感韻
北風吹歲暮空閨獨棲止夙興淚盈掬夕息夢千里
妾生胡不仁失身從浪子嚼蘗苦我心餐冰噤我齒
離異何足愁險澀可勝紀寄書西飛鴈反覆話終始
鼠璞竊美名冠玉假外觀良人誇意氣下妾愁歲
晏念君始行邁雪嶺梅初粲春風桃巳紅光隂等
飛彈相思果如何金環寬玉腕昔爲連理枝今作
摶沙散惜哉牛與女胍胍阻河漢特棲良獨難守
堅秪自讃雙劔幾時合寄聲問華煥勿聽五羊歌
富貴忘貧賤
栗齋鞏仲至以元結文集爲韻
尋常被酒時歸到急投枕爲愛坎山文今夜醉忘
寝偉哉浯溪碑千載氣凛凛舂陵賊退篇少陵猶
歛祍文章自一家其意則古甚大羹遺五味純素
薄文錦聲牙不同俗斯人異所禀君君望堯舜人
人欲倉廪古道不可行時對窊樽飲
杜甫祠
鳴呼杜少陵醉卧春江漲文章萬丈光不随枯骨
葬平生稷契心致君堯舜上時兮弗我與屹然抱
微尚干戈奔走蹤道路饑寒狀草中辨君臣筆端
誅將相高吟比興體力救風雅喪如史數十篇才
氣一何壮到今五百年知公尚無恙麒麟守高阡
貂蟬入畫像一死不幾時聲迹兩塵莾何如耒陽
江頭三尺荒草墳名如日月光天壌
阿竒晬日
窮居少生涯養子如種榖寸苗方在手想像秋禾
熟吾兒天所惠骨相頗豐碩娟娟懷抱中一歲至
週日願汝無灾害長大庶可必十歲聦明開二十
蚤奮發胸蟠三萬卷手握五色筆策勲文字場致
君以儒術不然學孫吳縱横萬人敵爲國取中原
闢地玄冥北他年汝成就料我頭巳白光華照老
眼甘旨不可缺爲子必純孝爲人必正直以我期
望心一日必一祝勿爲癡小兒茫然無所識胎教
尚有聞斯(一作期)言豈無益
琵琶行
潯陽江頭秋月明黃蘆葉底秋風聲銀龍行酒送
歸客丈夫不爲兒女情隔船琵琶自愁思何預江
州司馬事爲渠感激作歌行一寫六百六十字白
樂天白樂天平生多爲逹者語到此胡爲不釋然
弗堪謫䆠(一作官)便歸去廬山政接柴桑路不尋黃菊
伴淵明忍泣青衫對商婦
毗陵太平寺畫水呈王君保使君(畫龍篇在後)
何人筆端有許力捲來一片瀟湘碧摩挲老眼看
不真怪見層波湧虚壁天慶觀中雙黑龍物色雖
殊妙處同能將此水畜彼龍方知畫手有神通龍
兮水兮終會遇天下蒼生待霖雨
南嶽
南雲漂渺連蒼穹七十二峯朝祝融凌空棟宇赤
帝宅脩廊翼翼生寒風朝家遣使嚴祀典御香當
殿開宸封願四海扶九重干戈永息年屡豐五嶽
惟今見南嶽北望乾坤雙淚落
送來賓宰
君作來賓宰聽我說來賓蠻俗無王化當爲行化
人有民無租賦租賦出商旅逐利遭重徵商旅亦
良苦能放一分寬可减十分怨不愛資囊槖但愛
了支遣民窮頼撫摩官貧俸不多但得百姓安俸
薄其柰何勿謂朝廷遠官職易遷轉律已貴廉勤
御事要明断自縣辟爲州指日爲太守湏知早歸
來瘴鄉不可久
題四袓山榮老月窟(道號雲卧)
一室虚生白中作滿月形山中三萬戶玉斧新修
成時人指爲月雲卧亦強名似月有圓相不西沉
東升浮雲不能蔽又無虧與盈是爲大圓鏡由師
心地明一圓走無礙光芒照八紘可以破諸暗可
以續祖燈明透雙峯頂輝映慧雲亭此鏡實無臺
請師問老能
出閩
千山萬山閩中路六尺枯藤兩芒屦去歲梅花迎
我來今歲梅花送我去梅花豈觧管送迎白髮胡
爲又南征天荒地老終無情歸去歸兮老石屏
劉折父爲吳子才索賦雲山燕居
燕居適所息非懷傲世心白雲自舒卷青山無古
今中有動静機杳眇諧素襟以時爲出處懷人撫
瑶琴平生披短褐時來或華簮世論倘不合矢口
不如瘖避影長松下洗耳清溪潯慎勿出雲外黃
塵三尺深
玉華洞
憶昨游桂林岩洞甲天下竒竒怪怪生妙不可模
寫玉華東西岩具體而微者神功巧穿鑿石壁生
孔罅玲瓏透風月宜冬復宜夏中有補陀僊坐断
此瀟洒空山茅葦區無地可稅駕舉目忽此逄心
駭見希詫題詩媿不能行人亦無暇
祝二嚴
㒒本山野人漁樵共居處小年學父詩用心亦良
苦搜索空虚腹綴緝艱辛語糊口走四方白頭無
伴侣前年得嚴粲今年得嚴羽我自得二嚴牛鐸
諧鍾吕粲也苦吟身束之以簮組遍參百家體終
乃師杜甫羽也天姿高不肯事科舉風雅與騷些
歷歷在肺腑持論傷太高與世或齟齬長歌激古
風自立一門戶二嚴我所敬二嚴亦我與我老歸
故山殘年能幾許平生五百篇無人爲之主零落
天地間未必是塵土再拜祝二嚴爲我收拾取
市舶提舉管仲登飲于萬貢堂有詩
七十老翁頭雪白落在江湖賣詩冊平生知已管
夷吾得爲萬貢堂前客嘲吟有罪遭天厄謀歸未
辦資身策雞林莫有買詩人明日煩公問蕃舶
懶不作書急口令寄朝士
老病懶作書行蔵詩上見一心不相忘千里如對
面我巳八十翁此身寧久絆諸君才傑出玉石自
有辯随才供任使小大皆衆選明君用良弼治道
方一變與之致太平朝廷還舊觀老夫眼尚明細
把諸君看試將草草書用寫區區願一願善調&KR1858;
二願強加飯三願保太平官職日九轉
鳳鳴有吉凶
鵲噪令人喜鴉噪令人憎人心自分别吉凶属禽
聲舜時有鳳鳴文王時亦鳴漢時鳳亦鳴六朝時
亦鳴鳳鳴有吉凶人不子細聽
婕妤詞(丹霞張誠子作此詞出以示㒒㒒疑其太文因作此)
紈扇六月時似妾君恩重避暑南薰殿清風随扇
動妾時侍君王常得沾餘凉秋風颯庭樹團團無
用處妾亦寵顧衰栖栖度朝暮扇爲無情物用捨
不知䘏妾有深宫怨無情不如扇
江南新體(王建有此體別張誠子)
郎船江下泊妾家樓上住朝朝暮暮間上下兩相
顧相顧不相親風波愁殺人
感寓四首
采薇人固高飲露蟬遂清謀兹一粒粟舉世共營
營營營亦多塗中有虧與盈陋巷一簞食朱門九
鼎烹窮逹各有命繄誰主權衡吾生未可必秋風
白髮生
蛛網羃虚簷一飽羅群飛寒蚕齧枯桑一身終繭
絲物物巧生理我生拙奚爲貂裘日以弊石田歲
長饑一貧巳到骨一氣儻未衰舉目送飛鴻悠悠
知我誰
夜雨挾西風摵摵撼庭樹浮生堪幾秋青鬢忽巳
素鉛刀刲九牛策蹇望長路所操莾無竒自好徒
自誤改絃調新聲履道易故步收功在桑榆其敢
怨遅莫
紅紫委路塵綠樹有嘉色刳心晚聞道玩物若有
得青春坐銷歇方兹見真實人生到中年胡不保
明德秋風堕庭梧棲鳳去無迹矯首碧雲端一語
三歎息
寄章泉先生趙昌父
靈鳳鳴朝陽神龍不泥蟠時兮不可爲昌父乃在
山思君二十年見君良獨難時於邸報上屢見得
祠官祠官禄不多一貧其柰何采芝亦可食當作
采芝歌近者李侍郎直言遭逐去人皆笑其疎君
獨有詩句君爲山中人世事安得聞入山恐未深
更入幾重雲(時悅齋李侍郎去國章泉詩送其行)
頻酌淮河水
有客游濠梁頻酌淮河水東南水多鹹不如此水
美春風吹綠波欝欝中原氣莫向北岸汲中有英
雄淚
元宵雨
窮人不謀歡元夜如常時晴雨均寂寞蚤與一睡
期朱門粲燈火歌舞臨酒池酒闌歡不足九街恣
游嬉前呵驚市人簫鼓逐後随片雲頭上黑翻得
失意歸
小孤山阻風因成小詩適舟中有浦城人寫
寄真西山
群山勢如奔欲渡長江去孤峯拔地起毅然能遏
住屹立大江干仍能障狂瀾人不知此山有功天
地間
松江舟中四首荷葉浦時有不測末句故及之
夜聽楓橋鐘曉汲松江水客行信怱怱少住亦可
喜且食鱖魚肥莫問鱸魚美(行一作有)
垂虹五百步太湖三萬頃除却岳陽樓天下無此
景范蠡挾西施功名付煙艇
秋風吹客衣歸興浩難寫寒林噪晚鴉紅日堕平
野篙師觧人意檥棹酒旗下
扁舟乃官差舟子吾語汝汝爲我作勞吾亦不汝
負好向上塘行莫過荷葉浦
趙尊道郎中出示唐畫四老飲圖滕賢良有
詩亦使野人着句
采芝商山秦四皓象戲橘中爲四老我疑北畫即
其人有時以酒陶天真丹青不知誰好手作此飲
態妙入神摩挲半世江湖眼古錦軸中舒復卷細
將物色辨人物迺是晉時劉畢與陶阮一琴無絃
横膝上一琴團團明月樣一人持杓坐甕邊一人
手携文一編是中必寫酒德篇諸君傷時強自遣
麴生風味况不淺五胡妖氣蔽神州誓江不救中
原亂新亭舉目愁山河萬事何如一樽滿一杯一
杯醉復醉天地陶陶盡和氣道術相忘禮法疎形
骸懶散無機事此畫流傳知幾載生綃剥落精神
在何人爲我更作杜陵飲中八仙歌將與冰壷主
人爲此對
伏龍山民宋正甫湖山清隱迺唐詩人陳陶
故圃曾景建作記俾㒒賦詩
故人昔住金華峯面帶雙溪秋水容故人今住伏
龍山陳陶故圃茅三間千載清風徐孺子門前共
此一湖水百花洲上萬垂楊白鷗群裏歌滄浪故
人心事孺子高故人詩句今陳陶短衣飯牛不逢
堯何如繡鞍上着錦宫袍瓦盆對客酌松醪何如
紫霞觴泛碧葡萄豆萁然火度寒宵何如玉堂夜
照金蓮膏吟成秃筆寫芭蕉何如沉香亭北醉揮
毫再三問君君不對目送飛鴻楚天外細讀山中
招隱篇超然意與烟霞會照影湖邊雙鬢皓此計
知之悔不早三椽可辦願卜隣荷鍤相随種瑶草
會稽山中
暁風吹断花稍雨青山白雲無唾處嵐光滴翠濕
人衣踏碎瓊瑶溪上步人家遠近屋參差半成圖
畫半成詩若使山中無杜宇登山臨水定忘歸
高九萬見示落星長句賦此荅之
天星堕地化爲石老佛占作青蓮宫東來海若獻
秋水環以碧波千萬重雲根直下數百丈(一作尺)時吐
光𦦨驚魚龍鳳凰群飛擁其後對面廬阜之諸峯
隂晴風雨多態度日日舉目看不同高髯能詩復
能畫自說此景難形容且好收拾蔵胸中養成筆
力可扛鼎然後一發妙奪造化功(一作工)高髯高髯湏
貌取萬物昇沉元有數吾聞此石三千年復化爲
星上天去
題申季山所蔵李伯時畫村田樂圖
春秧夏苗秋遂穫官賦私逋都了却鷄豚社酒賽
豐年醉唱村歌舞村樂鼓笛有聲無曲譜布衫顛
倒傞傞舞欲識太平真氣象試看(一作觀)此畫有佳趣
管絃聲按宫商發細轉柳腰花十八羅幃綉幕拂
香(一作春)風九醖葡萄金盞滑王孫公子巧歡娛勿將
富貴笑田夫非渠耕稼飽君腹問有黃金可樂無
嘉定甲戌孟秋二十有七日起居舍人兼直
學士院真德秀上殿直前奏邊事不顧忌諱
一䟽萬言援引古今鋪陳方略忠誼感激辭
章浩瀚誠有補於國家天台戴復古獲見此
䟽伏讀再三竊有所感敬效白樂天體以紀
其事錄于野史
禁城鷄唱金門開起居舍人携䟽來榻前一奏一
萬字歷歷寫出忠義懷頓首惶恐臣昧死越錄敢
言天下事百年河洛行胡朔恨滿東南天一角夷
甫諸人責未酬志士愁眠劔鋒落天意未回事難
舉鄉來一試成千誤犬羊頻歲自相屠盛衰大抵
由天數昨臣銜命出疆時自期有去必無歸屈膝
穹廬當憤死天相孤忠半道回金山之下長江水
擊檝中流書壮志東風吹上妙高臺略望江淮見
形勢形勢從來秪如此幾年待得天時至朝廷爲
計保萬全往往忘却前朝耻臣今未暇論規恢胡
虜巳亡何慮哉中原矌地無人管政恐英雄生草
菜北方苦饑民骨立萬一東來竊吾粟邊頭諸州
無鉄壁借問誰能備倉卒請朝廷厲精兵擇良將
辦多多策上上更選人材老練通逹分守要衝講
明方略一賢可作萬里城一人可當百萬兵坐令
國勢九鼎重所頼君心一點明長牋奏徹龍顔悅
継言臣愚進此說言雖甚鄙用甚切宸断必行天
下福勿謂儒生論迂闊臣之肝膽與人别讀書豈
爲文章設王師若出定中原玉堂敢草平羌策
盧申之正字得春郊牧養圖二本有樓攻媿
先生題詩且徵予作
竹弓鳴鴈鴨驚飛來别浦無人境春風不搖楊柳
影長頸紛紛占作家半游波面半眠沙或行或立
或如舞或隻或雙或群聚飲啄浮沉多態度物情
閑暇世忘機分明一片太古(一作平)時巧僞不作民熙
熙
我之居元在野平生慣識牛羊者今見蒲江出此
圖半日不知渠是畫一犍當前轉頭立一犍度浦
毛猶濕中有一蒼騎以牧&KR1489;羜相随數十足殿後
兩枚黃觳觫分明如活下前坡路轉南山春草多
耳根只欠牧兒歌
鄂州南樓
鄂州州前山頂頭上有縹緲百尺樓大開窗戶納
宇宙高插欄干侵斗牛我疑脚踏蒼龍背下瞰八
方(一作荒)無内外江渚鱗差十萬家淮楚荆湖一都會
西風吹盡庾公塵秋影涵空動碧雲欲識古今興
廢事細看文簡李公文
題曾無疑飛龍飲秣圖
雲巢示我良馬圖一騎欲水一騎芻竹批雙耳目
搖電毛色純一骨相殊何人貌此真權竒筆端疑
有渥洼池駑駘當用驊騮老嬴得畫圖人看好盆
中飲槽中秣無用霜蹄空立鉄何如渴飲長城濠
上波饑則飽喫天山禾振首長鳴載猛士龍荒踏
碎犬羊窠
儒衣陳其姓工於畫牛馬魚一日持六簇爲
贈以換詩
生絹六幅淡墨圖伊人筆端有造化驊騮汗血捉
電光牯牸倦耕眠草下陂塘漠漠烟雨後出水群
魚戲瀟洒細看物物有生意不比尋常能畫者請
君就此三景中揮毫添我作漁翁岸頭孤石持竿
坐白鷺同居蒲葦叢有時尋詩出游衍欵段徐行
山路遠奚奴逐後背錦囊木杪斜陽鴉噪晚有時
蓑笠過田間農婦農夫相往還手放鉏犂吹短笛
日暮青郊黃犢閑王孫貴人不識此此是吾儂佳
絶處掛君圖畫讀吾詩令人懶踏長安路
黃州棲霞樓即景呈謝深道國正
朝來欄檻倚晴空暮來烟雨迷飛鴻白衣蒼狗易
改變淡粧濃抹難形容蘆洲渺渺去無極數點断
山横遠碧樊山諸峯立一壁非烟非霧籠秋色須
臾黑雲如潑墨欲雨不雨不可得須臾雲開見落
日忽展一機雲錦出一態未了一態生愈變愈竒
人莫測使君把酒索我詩索詩不得呼畫師要知
作詩如作畫人力豈能窮造化
題上虞縣信芳堂
河陽種桃彭澤柳歲歲春風誇不朽何如君種一
池蓮開向五月六月天紅粧當暑清無汗綠葉染
風香不断坐令百里盡清凉天乃贈君雲錦段此
花不可無此堂主人姓字同芬芳更看堂後參差
竹醉倚炎空舞寒綠
衡山何道士有詩聲楊伯子監丞盛稱之以
楊所取之詩求䟦其後
道人幽吟巖&KR0676;底伴曉猿啼秋鶴唳自陶情性樂
天真一心不作求名計一朝邂逅楊東山詩聲揚
揚滿世間東山才與誠齋敵手腕中有萬斛力爲
君翻九淵探君驪龍珠爲君擘滄海鈎上珊瑚枝
豐城地下掘起(一作出)龍泉太阿雙寶劔南山霧裏窺
見隱豹文章皮是寶欲蔵蔵不得總被東山手拈
出道人從此詩價高石廩祝融争崒嵂君不見彌
明石鼎聮句詩千載託名韓退之
徐京伯通判晚歲得二子
竹隱種竹知幾年千竿萬竿長拂天群飛不敢下
棲止常有清風凛凛然丹穴飛來兩雛鳳鳳來此
竹爲之重牙籖玉軸帶芸香家蔵萬卷爲渠用人
間豚犬不足多我來爲作徐卿二子歌手傳竹隱
文章印看取他日官職高嵳峩
寄報恩長老恭率翁
報恩千楹歸一炬佛也不能逃劫數寶坊化作瓦
礫場堪笑月庭來又去率翁修造鳳樓手第一能
將無作有神工作舍鬼築墻鞭笞木石能飛走風
斤月斧日紛然行看華屋突兀在眼前好留一室
舘狂客早晚來參文字禪
織婦歎
春蠶成絲復成絹養得夏蠶重剥繭絹未脫軸擬
輸官絲未落車圖贖典一春一夏爲𧖟忙織婦布
衣仍布裳有布得着猶自可今年無麻愁殺我
刈麥行
腰鎌上壠刈黃雲東家西家麥滿門前村寡婦拾
滯穟饘粥有餘炊餅餌我聞淮南麥最多麥田今
歲屯干戈飽飯不知征戰苦生長此方真樂土
鄂渚張唐卿周嘉仲送别
武昌江頭人送别楊柳秋來不堪折漢陽門外望
南樓昨日不知今日愁英雄握手新相識人情正
好成南北酒闌人散最關情一鴈西飛楚天碧
詰燕
去年汝來巢我屋梁間汙泥高一尺啄腥抛穢不
汝厭生長群雛我護惜家貧惠愛不及人自謂於
汝獨有力不望汝如靈蛇銜寶珠雀獻金環來報
德春風期汝一相顧對語茅簷慰岑寂如何今年
來於我絶蹤跡一貪簾幕畫堂間便視吾廬爲棄
物
寄趙鼎臣
學如劉子政不使校書天禄閣文如李太白不使
待詔金鑾殿倚樓終日看廬山嬴得虚名聞九縣
才忌太高心忌太清平平穏穏爲公爲卿騏驥可
羈乃歸帝閑麟鳳莫馴爲瑞人間人間爲瑞徒能
好騏驥可羈終遠到歲寒心事幾人知手把梅花
供一笑
毗陵天慶觀畫龍自題姑蘇羽士李懷仁醉
筆詩呈王君保寺丞使君
姑蘇道士天酒星醉筆寫出雙龍形墨蹟從横奪
造化蜿蜒滿壁令人驚一龍翻身出雲表口吞八
極滄𬈑小手弄寶珠珠欲飛握入掌中拳五爪一
龍排山山爲開頭角與石争崔嵬波濤怒起接雲
氣不向九霄行雨來萬物焦枯天作旱兩雄壁隠
寧非懶真龍不用只畫圖猛拍欄干寄三歎
漁父詞四首袁蒙齋元取前二首黃魯庵俾
並錄之以見其全
漁父飲不須錢柳枝斜貫錦鱗鮮換酒却歸船
其二
石屏詩集卷第一終
