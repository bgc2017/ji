石屏詩集卷第七
絶句
臘梅二首
天寒好風日清香透窗紗誰知早脾底有此返䰟
花
籬菊抱香死化入歲寒枝依然色尚黃雪中開更
竒
汀州道上
宇内何牢落客行雙鬢華千山萬山底老眼付梅
黃金無足色白璧有微瑕求人不求備妾願老君
家
贈萬杉老秀癡翁二首
識得慶雲和尚不癡自號癡翁此老端如五老高
出廬阜諸峯
讀儒書五千卷通禪門八萬條宴坐萬杉林下四
旁風雨蕭蕭
江村晚眺二首
數點歸鴉過别村隔灘漁笛遠相聞菰蒲断岸潮
痕濕日落空江生白雲
江頭落日照平沙潮退漁舠閣岸斜白鳥一雙臨
水立見人驚起入蘆花
見山居可喜
一溪盤曲到階除四面青山畫不如脩竹罩門梅
夾路詩人居處野人居
初夏
紅紫光隂不久長一聲啼鴂静年芳隂隂綠樹黃
鸝語將與人間作夏凉
桂
金谷園林知幾家競栽桃李作春華無人得似天
工巧明月中間種桂花
江隂浮遠堂
横岡下瞰大江流浮遠堂前萬里愁最苦無山遮
望眼淮南極目盡神州
淮村兵後
小桃無主自開花烟草茫茫帶暁鴉幾處敗垣圍
故井鄉來一一是人家
盱眙北望
北望茫茫渺渺間鳥飛不盡又飛還難禁滿目中
原淚莫上都梁第一山
訪友人家即事
爛茅遮屋竹爲床口誦時文鬢巳霜妻病無錢供
藥物自尋野草試單方
晚春
池塘渴雨蛙聲少庭院無人燕語長午枕不成春
草夢落花風静煑茶香
揚州端午呈趙帥
榴花角黍闘時新今日誰家不酒樽堪笑江湖阻
風客却随蒿艾上朱門
次韻郭子秀曉行
脫葉園林帶曉鴉馬蹄步步踏霜華山邊水際頻
凝顧怕有寒梅昨夜花
山村
山崦誰家綠樹中短墻半露石榴紅蕭然門巷無
人到三兩孫随白髮翁
萬竹稍頭雲氣生西風吹雨又吹晴題詩未了下
山去一路吟聲雜水聲
題吳熙仲雲萍錄
家在蓬萊海上居出身履歷一時無姓名羞上雲
萍錄本是烟波一釣徒
湘中遇翁靈舒
天台山與鴈山鄰只隔中間一片雲一片雲邊不
相識三千里外却逢君
客中秋晚
榴花纔放客辭家客裏因循見菊花獨坐西樓對
風雨天寒猶自著輕紗
都中冬日
脫却鸘裘付酒家忍寒圖得醉京華一冬天氣如
春暖昨日街頭賣杏花(寒一作貧)
湖上
湖上團團三十里若非楊柳即樓臺城門未鎻黃
昏月更住旗亭把一杯
冬至
時光流轉尋常事世故驚心感慨多一歲休祥在
雲氣今朝雲氣果如何
釣臺
萬事無心一釣竿三公不換此江山平生誤識劉
文叔惹起虚名滿世間
端午豐宅之提舉送酒
海榴花上雨蕭蕭自切菖蒲泛濁醪今日獨醒無
用處爲公痛飲讀離騷
同蘄州上官節推登光州增勝樓
增勝樓中共倚欄平原渺渺接青山夕陽明處人
烟少胡馬曾來闖五關
次韻梅花
百花看遍莫如梅更向群芳缺際開寒冷怕行門
外路爲渠踏雪過山來
酴醿
東風滿架索春饒三月梁園雪未消䞉馥何入炷
蘭麝柔枝無力帶瓊瑶
次韻盧申之正字野興
芋圃𬞞畦接井湄茅簷四面槿籬圍門前盡日無
人過牛渡横塘野鴨飛
題黃州謝深道國正山庵
就荒山竹重抽笋新種池荷晚著花意象全然似
村落又添茅屋兩三家
題鄭子夀野趣
菜花園圃槿花籬麥滿前坡水滿池野老横竿攔
鴨過牧兒携笛倚牛吹
山中見梅
踏破溪邊一徑苔好山好竹少人來有梅花處惜
無酒三嗅清香當一杯
湘西寺觀瀾軒
東岸樓臺西岸山瀟湘一片在中間紅塵不到滄
波上僧與白雲相共閑
道鄉臺
萬里南遷直諫臣世間無地可容身夜衝風雨過
湘水頼有青山作主人
定王臺
長沙米換長安土築此崔嵬寄遠觀客子登臺千
載後倚欄亦欲望長安
陶侃栢
四絶堂前枯栢樹晉人栽植宋人吟無枝無葉無
吟處聊寓一時懷古心
東池(戴叔倫隱居之地)
來尋吾祖隱居處嫋嫋春風吹酒旗手把梅花寄
愁絶東池只是舊東池
寧鄉道上遇張伯聲
山禽調舌待春哢江雨收聲開曉晴偶遇故人同
杖屨梅花樹下一詩成
初夏游張園
乳鴨池塘水淺深熟梅天氣半隂晴東園載酒西
園醉摘盡枇杷一樹金
鄂渚解䌫
日日言歸不得歸今朝真箇是歸期西樓烟水南
樓月别後何人更有詩
别許季如
久不相逢喜合簮相從未久又分襟扁舟自逐便
風去却恨無情江水深
船過桐江懷郭聖與
只言君在桐江住及到桐江不見君日暮空山獨
惆悵不知又隔幾重雲
買歸舟篙子請占牌戲成口號
詐稱官職不如休白板無題又可羞只寫江湖散
人號不然書作醉鄉侯
書事
打鼓行船未有期恰如江上阻風時詩中一叚閑
公事幸不妨人喫荔枝
綠隂亭自唐時有之到今五百年盧肇二三
公題詩之後吟聲寂寂久矣亭前古木不存
綠隂之名殆成虚設今詩人李賈友山作尉于此
實居此亭公事之暇與江山風景應接境因
人勝見於吟筆多矣友人石屏戴復古訪之
相與周旋于亭上題四絶句以記曾來
五百年前作此亭亭前古木綠隂清而今古木無
存者頼有新亭繋舊名
慘慘秋風吹客襟唐人遺跡宋人吟浮雲世事多
遷變不獨此亭無綠隂
遠山横碧一溪清白鳥飛邊落照明吏散庭階一
無事綠隂亭上又詩成(遠一作千)
政是國家多事秋渝川縣尉亦風流吟詩不廢公
家事坐使孟郊輸一籌
次韻谷口鄭東子見寄
閉門覓句飯牛翁囊有新詩不怕窮十里梅花生
眼底九峯山色滿胸中
不管家居四壁空琢成佳句有神工謫仙會有金
鑾召莫道詩人命不通
相看俱作白頭翁出處規模自不同我走江湖作
狂夢君能面壁課成功
一生飄泊客途中扶技從人類百工白首歸來入
詩社猶思渭北與江東
吾鄉自昔詩人少委羽先生後有翁坐客無氊君
莫笑雲臺有集継家風(鄭谷有雲臺集)
自笑詩人多好酒君能不飲任樽空勸君莫倚醒
醒眼却笑傍人醉面紅
寄後村劉潜夫
朝廷不召李功甫翰苑不着劉潜夫天下文章無
用處奎星夜夜照江湖
擁節持麾澤在民仰看臺閣笑無人劉蕡一策傳
千古何假君王賜出身
客游仙里見君時擁絮庵中共說詩别後故人知
我否年幾八十病支離
中秋李漕冰壷燕集
把酒冰壷接勝游今年喜不負中秋故人心似中
秋月肯爲狂夫照白頭
登樓絶句和者甚多又從而用韻擇其可錄
者錄之
勞生百計不如閑合把人間比夢間天與老夫供
享用一樓風月兩屏山(有前屏後屏)
心地清凉日日秋怕沾塵土莫低頭置身不在衆
人下處處皆成百尺樓
小樓題了又還題一叚風流在水西白鳥飛來知
鄉背青山元自有高低
富貴於人造物慳出門又覺世途艱樓頭適意三
杯酒禾末清風雨後山
寄上趙南仲樞密
貴爲公相不如歸一夕飄然去不知樂在五湖風
月底扁舟載酒對西施
能爲明哲保身謀富貴功名總罷休早向急流中
勇退歸來閑伴赤松游
初夏
等閑過了一年春雨後風光夏景新試把櫻桃薦
杯酒欲將芍藥贈何人
覓芍藥代簡豈潜
照映亭池芍藥春紅紅白白闘精神與其雨打風
吹去争似慇懃折贈人
趙葦江與東嘉詩社諸君游一日携吟卷見
過一語謝其來
白首無聊老病軀一心唯覓死頭顱時人誤作梅
花看今日枝頭雪也無
得早梅一枝携訪酒家
旗亭沽酒少裴回左手梅花右手杯眼見枝頭開
數蕊春風自我掌中來
巾子山翠微閣
雙峯直上與天參僧共白雲棲一庵今古詩人吟
不盡好山無數在江南
贈饒叔虎談易論命多竒中
中年多病早衰翁詩不能工枉受窮郊島五行君
識否要知我命與渠同
招山乃詩人劉叔擬故居朱清之得其地清
之赴南宫中道而返就招山卜築不久亦去
世
半路䄂回攀桂手一生才遂買山心要知此老風
流處來向劉郎吟處吟
有錢可買滄浪景無術能還夢幻身一叚江山寄
愁絶百年不見兩詩人
湖南漕李革夫被召乃丐歸
浪說歸朝歸豫章新居萬柳百花傍何如表奏明
光殿乞取東湖作醉鄉
軒冕難遮兩鬢華官居雖好不如家一心懶上朝
天馬要趁春風歸種花
清明感傷
客中今日最傷心憶着家山松樹林白石岡頭聞
杜宇對他人墓亦沾巾
次韻李伯高
蓮幕高吟冰雪篇天才秀發思華年千金買得驚
人句落在鷄林渡海船
嶽市勝業寺悅亭
尋幽攬勝老猶勤但覺吟身瘦幾分淨洗一生塵
上眼細看七十二風雲
訪舊
欲尋西舍問東隣兩巷都非舊住人唯有桑邊石
池在依然春水碧𥻘𥻘
代簡荅夏肯父
六七十里不爲遠百書不如一會面之子相期十
日間要與梅花併相見
寄劉潜夫(時在建康作制幹唐人詩芳譽香名滿數車)
八斗文章用有餘數車聲譽滿江湖今年好獻南
郊賦幕府文章有暇無
周子益年八十赴殿(所居牓曰漁村)
七尺漁竿八十翁釣絲輕裊荻花風功名未遂英
雄老人道磻溪即箇中
抛却漁村老釣竿手遮西日上長安青衫着了尋
歸路莫過羊裘七里灘
觀捕黃雀
披綿争啄晚禾秋决起森然網扼喉一飽等閑輸
性命知機萬不及沙鷗
九日
醉來風帽半欹斜幾度他鄉對菊花最苦酒徒星
散後見人兒女倍思家
雪中觀梅鄭子夀畏寒不到
孤負溪橋雪與梅怕寒不肯出門來欲邀鄭老同
清賞争得梅花六月開
鄭子壽野趣燒燭醉梅花
古瓶斜插數枝春此即君家勸酒人移取堂前雙
蠟燭花邊照出玉精神
東湖看花呈宋原父
團團堤路行無極一株一步楊柳碧佳人反覆看
荷花自恨鬢邊簮不得
贑州上清道院呈趙雪蓬
短墻不礙遠山青無事燒香讀道經時把一杯非
好飲客懷宜醉不宜醒
無題
憶聞春燕語雕梁又聽秋鴻呌断腸一縷沉烟飛
不過兩樓相對立斜陽
到西昌呈宋愿父伯仲黃子魯諸丈
一秋無便寄平安新鴈聲聲報早寒昨夜撿衣開
故篋去年家信把來看
扁舟幾度到南昌東望家山道路長醉裏不知身
是客故人多處亦吾鄉
入閩道中
山中寂寞去程賖莫惜頻頻到酒家行李蕭然還
不倍擔頭顛倒插梅花
嚴儀卿約李友山高與權酌别
江天慘澹日凄凉木未經霜葉未黃今日樓頭一
杯酒明朝行客在誰鄉
李敷文酌别席上口占
客子明朝早問程樽前今夜苦爲情使君亦恐傷
離别不使佳人唱渭城(苦一作若)
李友山索詩卷汀州急逓到昭武
清時無事更年豐兩地風光詩詠中可是山前無
警報旗鈴千里逓詩筒
題牛圖
牡丹花下連宵醉今日閑看黑牡丹得此躬耕東
海曲一貧無慮百憂寬
既别諸故舊獨黃希聲往曲江禀議未回不
及語離
别盡諸君不見君客愁多似海南雲一聲何處離
群鴈那向江村静處聞
老年懷抱晚秋天欲去思君重黯然聞道歸來有
消息江頭錯認幾人船
林伯仁話别二絶
别酒三杯醉不知梅花嶺外故人稀片心暗逐白
雲去日日向君行處飛
茉莉花邊把酒巵桄榔樹下共談詩醉來一枕西
窗下酒醒方知有别離
題陳景明梅廬
手栽梅核待成林慈母當年属望深梅未成林人
巳往空酸孝子一生心
思親如海渺無涯觀物驚心感歲華誰見詩人心
苦處年年揮淚看梅花
題蔡中卿青在堂二首
瀟瀟洒洒屋三間日日開門見好山但使青青長
在眼一毫塵俗莫相干
幾人富貴不能閑夜運牙籌日跨鞍役役一生忙
裏過不知屋上有青山
劉子及贈瑞桂
秋光點點明人眼不比尋常巖桂花天與劉郎作
嘉瑞枝枝金粟間丹砂
寄玉溪林逢吉六首(癸卯春)
經年不見玉溪翁百里江山萬里同無計相從話
心曲時揮一紙寄西風
問君那向城中住頼有清風濯市塵門外數根楊
柳樹細看别作一家春
心腹相知會面稀一春未有盍簮期西窗風雨愁
眠夜夢到君家賦小詩
陋巷深深屋數椽以文爲業硯爲田一觴一飯常
留客知是君家内子賢
老夫時作白頭吟㸑下焦桐孰賞音敢望荆溪作
詩䟦自慚弊帚享千金
王建不能憐賈島吟邊懷抱向誰開扶病欲迎新
太守不知千騎幾時來
重陽
茱萸半紫菊花黃時節催人日夜忙便使老夫年
滿百無過二十二重陽
題梅嶺雲封四絶
東海邊來南海邊長亭三百路三千飄零到此成
何事結得梅花一笑緣
淮南得道嶺南行嶺上回頭作麽生傳得祖師心
印了鉢盂何必與人争
鑿破青山兩壁開石頭路上踏成埃梅花自與白
雲笑幾見夷齊出嶺來
南遷過嶺面無慙前有東坡後澹庵兒軰欲知當
日事青山觧語水能談
戲題詩藁
冷澹篇章遇賞難杜陵清瘦孟郊寒黃金作紙珠
掛字未必時人不喜看
昭武太守王子文日與李賈嚴羽共觀前軰
一兩家詩及晚唐詩因有論詩十絶子文見
之謂無甚高論亦可作詩家小學須知
文章随世作低昂變盡風騷到晚唐舉世吟哦推
李杜時人不識有陳黃
古今胸次浩江河才比諸公十倍過時把文章供
戲謔不知此體誤人多
曾向吟邊問古人詩家氣象貴雄渾雕鎪太過傷
於巧朴拙惟宜怕近村
意匠如神變化生筆端有力任從横須教自我胸
中出切忌随人脚後行
陶寫性情爲我事留連光景等兒嬉錦囊言語雖
竒絶不是人間有用詩
飄零憂國杜陵老感寓傷時陳子昂近日不聞秋
鶴唳亂蟬無數噪斜陽
欲參詩律似參禪妙趣不由文字傳箇裏稍關心
有悮發爲言句自超然
詩本無形在窈冥網羅天地運吟情有時怱得驚
人句費盡心機做不成
作詩不與作文比以韻成章怕韻虚押得韻來如
砥柱動移不得見工夫
草就篇章只等閑作詩容易改詩難玉經雕琢方
成噐句要豐腴字要安
石屏詩集卷第七終
