十五家詞卷十五休寧孫默編
陳世祥含影詞下
中調
鵲踏枝
病緒
憨病如愁誰見慰著甚來繇陡地思量悔花片片飛春
不繫燕兒争取愁他墜翠損紅零羞問婢只有菱花
是我真知已彊起無情還欲睡羅幃更被香憔悴
愁
潦倒十年愁窟裏病酒逋詩意興都無幾愁緒世間何
物比靑衫濕似邗江水著地尋來誰可避好月名花
加倍添人淚最叵天公無意味生生風雨將春廢
上曲陽春日
依舊春來生綠草風雪無端偏阻行人道歸夢不成頻
又覺可憐只是懽娛少也似江南山色好曾見花開
一樣蜂兒閙閒著莫教樓上眺鄉心蚤比愁先到
責草
抹雨拖煙愁色重千里長途為甚年年種慣把行人來
斷送樓頭一望靑無縫狼藉好花鋪作供南北東西
是處惟伊横勾引香閨春緒動新泥汚損鞋尖鳳
問柳
煙柳成絲無甚繫只是橋邊日日嘶征騎故把長條垂
到地分明做就離亭意滿院飛花狼藉墜墜向筵前
撲面如人淚卷作毬兒吹又碎浮萍一夜遮池水
冬閨
可憐殘臘無多許剩雪零冰還做凄凉雨爇盡水沉無
煖處好香不伴愁人住燈焰靑熒花不吐冷夢依稀
欲記無頭緒喚起侍兒癡不語夜分應是多過午
柬諸公敬亭讌集(代作)
記得瑤花棲絶巘轉磴迴谿多少流雲串俯看萬松攅
翠線南湖平展琉璃面想到高人能繾綣搖筆豪情
玉斝飛如箭新月曉霞天不倦千年韓李將無見(韓退之亦)
(寓客)
春寒
未及春來愁已及春到梅花花朵還重襲饑雀啄抛紅
粒粒東君儘把幽香蟄酒倦詩逋成悒悒擬泛輕舟
怕見歸潮急是處天涯愁盡入一窗風雨燈花澁
漁家傲
漁父
未織晚煙紛似絮濤牙嚼雪扁舟度網得魚兒茭葉覆
呼阿婦村中沽酒將錢去半醉歸來船倚樹大江多
少風波路阿婦向前乂手訴君休誤風波除却何方住
燭花
蜂蠟為誰開並萼銅龍已下重門鑰多少相思無處著
休見謔紫明知道人消索舊夢新愁眉上閣今春較
比年來惡起剪燭花香炧落儂不錯是花一樣春飄泊
醉春風
春嘆
悶雨和愁墜生把花時廢近來整日下簾櫳睡睡睡香
冷銀囊繡閒鈿尺只供憔悴醒夢難迴避凄凉剛一
味從今真正不思量誶誶誶心系教枯淚痕成積枉然
空費
久陰
最是鳴鳩横硬與花成訟摧殘萬片葬新泥痛痛痛屏
曲香慵簾旌膩逼冷雲無縫未把愁來送又把愁來
種無聊覓得却愁方夢夢夢白墮三升黑甜一枕討他
閒空
天仙子(第二體)
立夏
酒惡更嗔花氣裊起把落花和露掃黃鸝一箇上枝頭
來報道添煩惱今日五更春去了倦眼舒將煙渺渺
是處溪山今綠遶却拈短棹問桃源非故道人間杳繁
陰如雨無啼鳥
千秋歲(用永叔第二體)
廣陵臘月念八日(是月小盡)
愁城無外就裏還無内多情伴我能無懈霜尖罏火弱
風閃燈光碎鴈過也聲聲凄苦真同𣲖道力愁中耐
仙骨愁中蛻星宿劫愁難壞夢孤身怯影圍減腰憎帶
笑明朝一年又去愁還在(星宿刦出華嚴經言多也)
隔簾聽
遲阿秀不即至為西樵司勲賦
看綻燭花雙蒂吐瓣人剛到羅幃笑揭聲還悄悄悄問
檀郎為儂懊惱漏盡了怎和衣枕頭歪靠忙相抱檀
郎輕笑試向卿卿道如年永夜銅壺杳聽來偏錯故將
人攪未天曉明朝細和伊表
剔銀燈
冬日敬亭讌集止宿
趁得晴郊淡蕩好載向筍輿數兩一線湖光四圍林影
襯出晚霞如絳扶笻山頂便摘取絳霞為釀吟就問
天竒唱直喚醒古人無恙刻燭詩成傾瓢酒竭我輩狂
來差壯明朝重省更笑倒真狂非誑
千秋歲(第二體)
為吳爾世母節壽
笑捧霞觴代君陳祝萬歲冰桃今歲熟四海交游歌壽
母三春風物先華屋佇期頥褒節孝君家獨三十七
年貞志篤三十七年庭訓足兼父兼師心更曲當初茹
苦唯熊膽而今色養真仁粟湛夫人百世後留芳躅
踏靑遊
淸明日同西樵介夫至法海寺
烘日勻風春光著人輕蒨繡草路泥香成片覓誰儂和
笑走弓鞋初倦更是處池塘簇蒲拖柳閒殺畫船歌板
把酒樓頭憑闌望中平衍嘆此日春光都賤彩旗空
絨索冷秋千荒院總聽徹歸途小亭妖曲依舊楚天雲
遠
八六子
挑燈僧舍風雪畏人凄然有塵中之戚
坐僧寮何來風雪欺人窗紙頻敲看壁上横刀自吼牀
頭斗酒孤傾可憐緼袍是誰潦倒吾曹半枕故鄉離
夢十年流水詩瓢不禁得短鬢恰如秋葉竒雲滅影好
花减片拚向水國幾家漁父煙林一箇山樵興還饒多
他這卷離騷
長調
意難忘
送曹顧菴學士還武塘同用高字
客也無聊况棲遲歲晩風物蕭蕭酒壇差共慰墨陣頗
能豪容笑傲有吾曹壘塊正須澆但輸他靑衫濕了還
對檀槽(時覓歌姬不得)夜闌月小天高更霜華痕重逼向征
袍談深嫌漏急曲緩寄絃么無柰事可憐宵别恨總難
抛怕看來曉江風色似雪寒濤
滿江紅
賦紅白菊花
潤白柔紅都刪去人間顔色訝座上並肩聯袂誰家雙
璧裴令正從粗服好衞郎合向羊車覓判此生飲興伴
伊家千浮白香黯淡無痕迹影歷亂難收拾看繁英
爛蕊萬花如織葉索排當渾勉強花頭打掐真蕭瑟問
當年籬下舊風流誰能識
社集又賦紅白菊
是處栽花遍園林尋常蹈襲儘歲月留枝養葉補疎刪
密騷客徒誇英正落人間豈有花能實看如今兩樹占
秋芳成花國十日坐旃檀席五夜對瓊瑶壁更紅情
不艷白光如拭浸玉寒泉明夜雪助粧金盞酣朝日是
臣髠飲酒最懽時甘千石
夢中飲名酒追憶
名酒招余見尊斝恭而竦立恰醅香到鼻肅然三揖蘭
氣故從幽谷吐露華豈落人間跡笑當年虎魄詫蘭陵
非佳客髯也隘慳一滴髠也妄誇一石共此公相對
莫言朝夕興發君能傾十斗醉來我願拚千日只李生
一斗百篇詩真無敵
唐朕虞留飲却贈
秋老籬門有高士蕭然獨處倚閒砌孤枝冷葉菊花無
語一畆盡拚衣尚敝三篇賦就饑難煮(朕虞有典屋詩三首)恰何
來狂客破苔封攜秋雨科頭坐誰賓主掀髯笑堪吾
女正紫螯堆珀綠醑斟乳筆底仙乎君獨步杯中老矣
余千古記醉來還有舊風流槃間舞
燭影搖紅
集飲西樵司勲寓園聽雲然女史度曲分得八
字
鴛瓦霜濃金缸一點么荷爗吳孃匿笑隠紅簾小露帬
兒摺簾外冰輪碾雪問誰領人間花月緱山仙子謫向
塵中還吹尺八繞徑疎梅凌寒早有幽香接玉人試
與並梅花一樣無分别休把凉州高揭惹多少宫墻偷
擪酒徒腸熱詞客魂消都難安貼
天香
韞林君為余書小青詩卷系以題句見嘅賦此
荅謝
散朗神情幽閒風氣于今閨閣誰匹豪寄魚肌健臨貍
骨釵脚想應斯跡瀾翻千字更首尾精神如一天壤王
郎争信得墨雲生劈却念才人堪惜莽天公有名無
實三寸管真視萬年雞肋自笑填詞空老難寫盡靑衫
舊消息何意書生佳人能識
夏初臨
為王司勲題水晶簾下看梳頭圖(蕭靈曦畫)
悄意難描幽情誰見久無人賦雙文梧影單衫閒中驗
取腰身蕭生作意經營寫濃香不著些顰曾波横溜淺
櫻忍笑活現伊人書簾小暇粧閣清懽釵邊翠滑鏡
裏紅分欹床凝睇心苗全染幽芬道不銷魂相看處逓
盡温存問真真他年好憶月想花因
同人燕集北郊園亭得西字
柳盡籠風荷能翻水望中竟綠暄萋布席淸陰冷香都
上人衣午階花影葳蕤共水紋簾子漪漪誰家畫舫惹
殘蛺蝶驚起鳬鷖良朋聚首高唱微言詩攜謝朓談
有張譏人生行樂從知今昔如斯羽斝頻飛卷迴波勸
玉東西儘遲遲歸笻好踏煙路迷離
念奴嬌
江上憶
犂煙雙槳向江頭載滿春舟愁緒明月琉璃千萬頃驚
起棲鴉無序香字初温燭花還剔此際人何處夢魂相
逐無端又被鶯誤憶得晩閣輕寒簾前瞥見便欲留
郎住一翦秋眸羞欲滴扯著簾衣故故多事輕帆無情
流水特地催將去凄風惹恨孤舟不道相恕
八月念四夜采石舟中
長江正寫問江流此水何年淘淨露冷三更剛掛起悄
悄半輪明鏡桂子無聲秋情零落起把孤舷凭闌干北
斗夜潮最入清聽嘆息半載征鞭愁予渺渺耐有江
山勝擊節高歌杯酒裏短劍彈來霜勁千水千山一人
一月此意堪誰贈靑蓮何在扣榜呼之如應
三月三十日
春光如夢還如雨併作將歸消息一片飛花千縷恨罣
斷遊絲千尺蝶味都闌鳥聲無頼狼藉難收拾頻看日
影今朝生怕昏黑拚待守住今宵為春奏請願討留
春勅争奈花枝都瘦了樹樹綠衣新織脂合香銷膽瓶
色褪也去無蹤跡不如野草靑靑沒些知識
題山語雨花臺看雲小幅
山中住久有栗留枝上時時來伴潔日疎風天氣好坐
向綠陰嬌喚午後微凉一簾幽夢清迥無拘管起來閒
步泉花恰注茶椀雨花臺上看雲丹黃靑碧萬里竒
光滿非色非空無定相未可作雲霞觀我把虛空攝歸
丸墨貯向山公腕冥然静坐長天明月如盥
送孫無言歸黃山次曹學士王司勲韻
黃山家者見多少虛名唯君稱絶閱盡人間風景惡苦
憶山中喚鐵詩癖能耽詞情獨賞嘯匹因霄舌焙山煮
海安貧肯與同轍已辦剥苧為衫編椰成笠衣履全
然别道是煙花隋苑冷螢火何曾真熱富自當求吾從
吾好誰巧誰云拙朱砂峰頂接天萬仞紅雪(喚鐵郭休隠太白山)
(事因霄國名其人善嘯)
小春紅橋園子讌集同限一屋韻(時有魚較書在座)
尋常歌舞侈華筵是處争誇金谷我向人間徵盛事除
是咳珠唾玉才子詞壇佳人酒坐香煖花光覆一觴一
咏不須絃管絲竹幾折鴈齒斜橋畫簾輕檝游冶驚
人目併入酒腸成好句十指酒香拂拂彩筆紛飛寒濤
卷起怒欲來崩屋笑余寸管中書君老而秃
次曹顧菴學士韻述懷奉荅
菰蒲埋首難重訴長語音如哀筑窮鳥枯魚自嬾慢相
成人誰題目蜀道行難燕歌氣盡書又無兒讀酒中狂
笑屠門大嚼無肉莫問歌吹揚州自竹西人散况籬
邊菊何事中郎還未絶取篴會稽東屋老大頭顱半生
儘消受無能粥粥餘酣腸熱醉中亂品横竹(趙元叔作窮鳥賦卞)
(士蔚作枯魚賦)
次顧菴韻送朱近修還海昌吳西崖往山陰兼
懷宋既&KR1161;先還吳門
蒼凄林莽度征鴻正是高空秋肅瑟瑟水天蘆荻岸愁
殺布帆雙逐越海雲沉吳江楓冷何處扁舟宿靑山入
眼浮螺不似新沐廿載鹿獨江臯黃塵濁酒霜雪紛
山麓此日追陪羣彥後覺穢在前珠玉芒屩難歸貂裘
盡敝夢裏梅花屋頻搔短鬢媻娑不堪簪菊
次學士即席韻兼呈宋荔裳觀察王西樵司勲
詞壇宿將覺秦歐辛陸今無難續壁壘當場争上駟我
拜祝𥅆三覆劍戟無聲殺人如草手得中原鹿回看餘
子與其書不能讀笑我手拙髯枯牢愁難寫倚馬慚
枚叔描畫蓬蒿只辦得潦倒山癯半幅食力居貧隠安
遺躅空有江湖屋先生不棄許余同餐秋菊
次其年韻戲柬西樵司勲
鈿車初下見珮聲纔杳香塵猶綠翡翠簾深穏護住十
二屏風曲曲金縷裙襦水仙薰透春煖香盈斛争籌打
馬紅窗聽賽盧犢誰信霜冷籬門蕉黃空似紙有愁
難錄認是桃源迷去路冷隔千溪寒玉想像雲然非煙
能擬秀奪三秋菊重來覓晤臣當三薰三沐(周姬名秀字雲然)
送家季其年歸陽羡用顧菴柬西樵其年長調
先成韻
年來懷抱拚剪愁作片織愁成幅如許乾坤供好事難
著半間茅屋酒暖歌深只供憔悴况此顛毛秃翻翻徑
起槃間自舞瞿谷幾日剪燭寒窗恰别離又廹離情
盈掬醉裏烏烏歌老驥聲咽唾壺如木湖海飄零胡琴
空碎此意非君獨片帆漸遠斷江一片黃竹
讀孫介夫文鈔賦贈
文壇飛將向人間横視誰堪牙纛江左孫郎陡頓使一
霎曹劉手縮壁壘霜嚴旌旗電燁歐柳還臣僕同人僉
曰斯言受者無恧年來好手能多驅無言煙黛恣搖
毫牘倚市逢年何處辨此道明珠魚目掌握靈蛇胷藏
繡虎兩者君俱足先生大笑療貧都未堪鬻
懷宗梅岑表弟兼柬鶴問
凄然回首舊揚州曾見幾家華屋二十餘年剛付與一
片寒笳代&KR2363;屏跡隋墟轉蓬梁苑空負琳瑯玉坐而須
老此生過在誰孰嗟余久矣飄零牢愁成句不可人
間讀媿殺前賢稱宅相駑馬秀騏齊亍泥水相逢須眉
非昔還向窮途哭君來就我澆寒且索醽醁(庾闡詩朔障裂寒笳)
(冰原嘶代&KR2363;鶴問新自中州歸易林失其利禄過在誰孰顔延之赭白馬賦秀騏齊亍)
訊孫豹人移居
彈琴讀易便北山土窟高眠真足身外無多要置頓床
上之書連屋十頃篔簹挫廉頥志好擬逃于竹蓬蒿滿
宅未荒還有松菊最是此事難期天公之判斷吾曹
方酷何物書生而妄冀如此容容多福二頃田無三間
屋老羊也籓空觸一頭牛在露車故堪常宿
同范汝受旅病戲遣
蕭寥僧舍筭兩人佳趣窮愁千斛立躓行僵無是處鬼
曰其窮未足二豎揶揄膏肓可據共煽窮愁獨看教尫
瘠欹床而捫枯腹也只幾首新詞描愁寫怨便折平
生福誰者中黃真起痼一匕不勞參茯雞距能花魚腸
自吼起舞何須蹴咄來而鬼乃以余為形梏(白香山有雞距筆賦)
期紅兒不至又柬司勲
魚箋難寄竟看朱成碧視丹如綠燁燁明霞全化做一
片冷雲成族楓葉無姿蕉花不吐黯淡闌干曲杜孃此
日羅虬應判千幅說甚記曲簾前相思蠻豆挼著如
枯木况是楚雲消息杳光彩空勞翠燭無葉能傳有絲
莫繫謊殺氤氲讀卜歡骰子滿盆隻隻三六(郭遐卿贈嵇叔夜詩)
(心之憂矣視丹如綠時雲然未回)
次季希韓留飲韻兼送其暫歸
悲歌當泣向酒徒市上共君擊筑酒椀淋漓成墨瀋幻
出龍蛇千幅如此才峯逼人亹亹未是淮南獨嗟余老
矣藉君同逐秦鹿正此酒境詞情好望衡對宇啜僧
寮粥無那布帆風又飽曉向寒霜僕僕勾當來時錦囊
應滿先索新詞讀傷心最是唱陽關不成曲
解語花
花燭詞
柳知偷眼梅待吹唇熨袖風痕皺碧紗窗裏薰雲錦恰
恰早春時候十二紅燈剛捧出步搖香溜争誇道天上
神仙來作人間偶暢好月明如晝索存存欵欵著意
消受銅龍初漏卿當倦紅燭影沉知否文鴛並宿得多
少玉偎花逗祝二喬攜手蘭堂紫毳雛雙授
木蘭花慢(第三體)
泛舟夜歸
漾澄湖淨綠吹乍皺熨難平筭如許春光花朝花夕花
雨花晴年年不教孤負幾閒人於此費經營逞盡鶯花
伎倆奬成風月聲名木蘭艓子小于甖隨處有居停
但曲谿暫泊招雲可落呼鳥能應紅塵半生勞攘回首
來醒夢總難憑便好乘風飛去瑤天星斗晶晶
霓裳中序第一
為歌姬楚雲作
嫦娥怯清影暫别蓬山下塵境來作春風管領儘玉艷
香柔柳慵花暝當筵自逞問阿誰兒女能並除非是飛
瓊瑤闕唱步虛幽冷夜永落花無定更纖月流雲都
凝畫堂雙燭相映有萬顆真珠飛光圓瑩怎嬌花情性
蚤占了歌場曲聖書生句雪兒知否笑未堪留贈
瑶花
看繡毬作次司勲韻
瓊花歇後簇玉圍珠未敢誇無價八仙小𣲖儘放春過
去守他新夏銷紅成翠直今日花神纔暇把碎璚細劃
玲瓏點染月明凉夜曾傳玉蘂當年碧筩散冰絲鬚
粟芬射仙姬也向人間戲角扇雲冠低亞玉峰赴約嘆
自此蕃釐難借待醉深夢到仙家立馬藏花洞下(唐嚴休復)
(玉蘂花詩有笑對藏花洞裏人之句)
二郎神
為李雲田題周少君寶鐙坐月浣花圖
何來周昉偷出深閨一罅除繡帖鍼牀兒女事都閣起
莫侵筆架月冷花慵春漏永冷落煞一枝低亞雛婢狡
香泉夜灌特地閨中消暇兜荅月尖露重寒侵羅襪
便把酒酹花花不語應嘆息有人佻達蕩子不歸還獨
守是誰道春宵無價畫圖上人間多少傷心作風流話
解連環
次顧同束懷舊原韻
此身無託笑乾坤窄小可人難作二十年奔走天涯見
山苦水悽酒窮詩惡往事都非休提起綠窗絃索恰夢
回霜曉陡地傷心舊日樓閣茅山已無妙藥縱魂縈
海渚身繫天角枉積下恨跡情蹤待叠起相思又難抛
却百轉迴腸鎮日夜全無安泊總我伊文魔情孽應同
淪落
一萼紅
四月十日西樵司勲約過袁園看牡丹作
客懷多儘酒澆不盡無計與騰那草欲迷天花全卸地
人間花草蹉跎已發付春光九十渾忘(去聲)却百日等閒
過燕語分明怨春殘了沒法樓羅踏向愔愔園子問
花王消息百五如何榴瓣能殷瓜瓤故淺午酣香影婆
娑遍坐裏酒香花氣搴錦幄花也顔酡空惹天香歸去
冷熨衾窩(白牡丹寒食時開名百五花榴瓣瓜瓤俱園中牡丹名)
内家嬌
幽情
相逢攜手覻今何夕仔細問卿卿是綵繒能真畫中形
現蘅蕪在握夢裏逢迎重攜手移燈端翠鈿促膝嚲香
纓一尺柳絲瘦來有幾兩痕山影淡了還曾别時渾
似醉愁中意今宵此際纔醒當日心煙對裊目語雙成
謝天公判斷幽懽許結花神擁護癡想教靈多少相思
證據說與星星
憶見
香風吹欲去都應是憨態玉難支記嬌要倚人兩鬟低
處笑佯看影半步回時魂銷盡痕脂蘭襲襲束素柳絲
絲歌到有情帬鬆多少舞餘無力鞵褪些兒幾回新
聲度嬌眸轉依約如有微詞愁煞司空常見輕簡芳姿
誰攜來繡幕罏煙護者貯將金屋詩卷酬之只怕書生
分薄端又參差
席上
歡場多少憶難忘得舞艷與歌香記雲影細沉脂檀微
辨風絲輕貼絳白相將曾賖取酒城天不曉詞陣字俱
雙末利露胎凉過晩髻夫容霞纈水剪秋眶而今抛
棄也廿年裏儘教著意郎當那更个人無頼逗起愁腸
正金釵已溜花無管束錦欄欲褪月有平章又是彌天
恨緒大費商量
沁園春
客中將發
行路徒嗟歸與難賦此去何之憶窗櫺側畔梅花已雪
闌干左右楊柳堪絲數幅煙霞滿牀書卷魂夢安排在
幾時還自笑總閒抛好月空負新詩如今喚醒相思
切莫要燈前唱舊詞儘冷雪一肩寶刀尺尺煖雲千里
美酒巵巵竹杖攜將芒鞋踏遍山水風流十萬貲春遊
飽再茅檐故國坐老于斯
浣手繡觀音
帶露拈花迎凉支鏡日影纔升看争竒梳插萬千緡直
斬新裁剪四五銖輕一朵楊枝半天鸚鵡舊向慈悲記
許曾紗窗下理青絲三尺水月泓澄金針拈處盈盈
頻盥手金盆纖指擎願石麟佛許宜男入夢並頭蓮證
再世同盟淨室皈依名香供養三月持齋特記清郎癡
絶偏偎人憨謔昨夜虔誠(俗持觀音齋者以正五九月)
同女伴互道小名
繡帖鍼慵篆篝煙膩春困瞢騰恰踏青姊妹歸來鬭茗
學書隣女央與調笙並影生憐偷閒覓會總把風流各
自矜嬉遊罷更量鞋比髻一樣心情相攜坐近紅櫺
把乳字和伊呌一聲笑夢中忙應曾聞郎喚簾前低說
生怕人聽阿姊頻催小姑偏澁吐向唇邊已面頳重相
問莫他時懽會呌出還生
裁白紵作春衫
較量寒消排當花了恰值清閒已攜將小妹繡翻異本
教他雛婢香揀深斑重幕須褰脫綿正可莫任春光漸
漸闌紅氊列早龍珠麟首金粟同安哀牢細織蘭干
慢剪破秋江浪幾灣任退紅水碧都嫌色膩輕容方目
且放紗單一抹雙心兩當八撮曾入詩人體貼間裁縫
就正佳人麗服風日躋攀(潘炕姬解愁有雙龍奪珠之剪姚月華熨斗名麟首金粟)
(尺名後漢書哀牢夷蘭干細布注云蘭干紵也輕容方目俱紗名一抺二句出王筠裁衣曲)
美人背
乍試春衫問人宜稱側轉腰身怕油侵燕尾承雲樣巧
釵盤鵶翅半臂紅湮羞際難回嗔時别坐輕拍頻摩要
倍温窺私浴見膚光占燭面覻無因内人破睡傷春
向周昉圖中寫欠伸記被池寒入妹匈牢擁枕稜香逼
郎手時循下砌尋花入簾避客去處風流一樣勻横陳
夜羡築脂刻玉方後尤珍(承雲衣領名占燭合德事周昉有背面内人欠伸圖規前)
(方後秘辛語)
美人胷
袿領低分襦襟鬆解薌澤微微有阿婆憐重麝檀幼啗
郎君情泥輔體交靡文釦都弛紅紗不隔貼向人懷選
夢宜相思結問貯來多少中欵無疑仙娥寶袜尤竒
試束與歡身疾頓離况酥融脂凝寒堪暖手花嬉玉樂
席號香肌菽乳微捫蕙心同捧玉燕曾教夢裏攜蓮花
帶偶赤珠夜繫争訝朝暉(欵中散姚月華事寶袜謝長裾事蓮花帶吳綘仙事)
題其年烏絲集
此日相逢文選樓頭璚花榭邊有累朝麗句舊傳鄴架
一枝仙蕊獨種藍田詩正而葩玉温而栗幻作髯之絶
妙篇人還羨讀元龍湖海百尺高搴風流絶處能傳
看寫向烏絲字字妍見紅牙度者又名玉樹綠腰譜了
不讓金荃多少才人百千聲調屈指能争幾箇先雲郎
道是兒家捧硯染作雲煙
送沈方鄴歸宣城兼示蔣大鴻
句宛溪聲敬亭山色近復佳麽記秋深楓槲芒鞵遍踏
春先梅柳藤杖頻過懷謝空存玉笙重到此日人間感
嘅多還堪笑是君來䢴上一樣蹉跎繁華久已消磨
只些小紅橋寄咏歌頼羣公高唱特開風景妖姬小曲
為點煙波語笑方酣離情又起短鬢看來黑幾何君行
矣向蔣生傳語蚤整歸舸(謝懷閣沈公紱讀書處王氏玉笙園在其側余甲申寓也)
(乙已丙午又寓此)
春風裊娜
壽西樵司勲同果菴梅岑方石瑶田賦
世間閒日月甚處能長碁半局海生霜醉山公偏記釀
王事業小槽紅滴就臥何妨推枕聞炊結茅量笏屏當
精廬花正忙仙格中人故超詣風塵外物自清章却
憶揚州煙景客懷無那安排向春海茫茫歌串細領巾
香宜餐秀色合付王昌看欲笑時閒情體貼正無人處
密意商量蓬壺非遠便雙成瑤闕酒粘花壓應也相當
白苧
贈階前老少年
小屏中覺布被微凉淅淅紙窗未啟早見晴光窺隙却
原來西風一夜吹空碧花草悅新秋總淨葉柔枝懽適
切切吟蟲吟而清而不激有感慨之人無語當階立
深惜盈階秋意染綘勻黃供人鑒賞博个少年相識誰
知道已把壯時虛擲如今老大纔和秋海棠一般裝飾
只有霜深那時楓葉知他蹤跡多少閒愁除酒難消得
蘭陵王
憶舊
晩潮急堆起凄凉萬尺人何處曾憶往年謾把歡娛付
輕擲如今空恨積無計迴腸熨直單消受零怨碎愁只
似蛛絲費空織休提舊消息已衾凉蘭吹徑迷蓮跡
輕風凉月秋衫碧記柔調歌板細拈牌葉斷魂都盡總
值得也拚到今日悲憶頓成昔怎俏意如鐫芳蹤難
覓連天野草天無極料不許絲斷後還重緝除非來夢
夢兒裏問他真實
大酺
寄友
簡點征衫秋風裏老了幾多行客江頭鴻鴈起聽一聲
哀怨蓼花都白香冷衾絲夢縈衫帶粘得柔腸窄窄愁
魂無可寄覓醉鄉深處暫尋家宅奈消恨無方刪情不
盡最難安拍前時明月色單一味慘淡和蕭瑟偏又
向枕函偷覻屋角輕移等閒間傷人心魄别緒嗟匆廹
歡娛事杳然如隔料伊處情難劈更闌月轉陡地風驚
簾額夜情怎生捉搦
多麗
冬日敬亭讌集止宿
試放眼此地名山多少儘古今酒徒詞客竒懷著意搜
討倚高樓無言静對伴孤雲看盡飛鳥落照金波初暾
翠霧一彈指頃人間昏曉起高歌四山響徹葉下寒林
悄休回首靑蓮陳跡余懷凄渺嘆醉裏江山還大醒
來天地都小便乞向青山埋骨不足以娛吾身老且與
諸公同傾酒醆樂遊母負風光好下山路冷雲斜日十
里田間遶偶然事使後來人羡此鴻爪
稍遍(用東坡春情體作哨非)
次董文友韻送孫無言歸黃山
洞裏百花洞外錦霞採藥真生計便千年高臥翠微中
再相傳桃源天地石方床蘧蘧睡足松泉互引不曉紅
塵世任道述黃農教通棲導真人大笑不已却俗緣未
了復驅饑况嫁娶都完更為誰編草為裳披髮自覆先
生倦矣自初向塵中著脚曾與青松誓困芒鞋也懷
猿憶鶴豈無淚千里外家山煙雲飄渺容成去後無碑
記六六竒峰洞天三八年來直西南視已擔頭卷軸足
堪清憩笑竹裏高人總好名仡然箕踞何庸避從今翛
脩徑往酌水餐松子遙聽半嶺&KR0008;然振響異哉嘯兮處
士霎時黃海湧波濤但漫天雲蒸霞起(百花錦霞黃山二洞名述黃農)
(之道棲神導氣編草披髮仡然箕踞俱孫登事)
十五家詞卷十五
