十五家詞卷二十一休寧孫默編
陸求可月湄詞四
慶春澤
早梅
瘦影横斜暗香浮動嶺頭南北皚皚冷蕊疎枝不消春
色同迴啾嘈翠羽參横斗落依然月觀風臺怪揚州樹
底何郎洛下徘徊佳人世外爭先笑便凌寒耐凍早
早安排橘綠橙黃唯君不受塵埃海棠待聘非時節把
冰姿獨立蒼苔怕師雄夢覺羅浮不信花開
山花子(第一體)
梅花
驛使迢迢未得來隴頭春意已先迴誰引冰姿玉骨笑
顔開舍側單于休度曲樓中弄玉不須媒好共美人
村店裏舉金杯
二郎神(第一體)
紅梅
越王臺畔誰把胭臙輕灑怪眞色生香乍染出猩紅樣
淺深高下莫是杜鵑啼血處痛處士山妻羽化我只慮
無端桃杏大膽來争聲價笑話春工無賴暪眞妝假
向暖日凌風開未了也不顧北人驚詫碎聚花茵浮大
白儘教那顔如渥赭待高髻憑欄唱罷春風看他都雅
女冠子(第一體)
白梅
天然色相不許秋蟾容易鬭新妝映雪能分白尋花不
辨霜銀瓶應細浸粉蝶莫深藏折向眉間貼映鴉黃
西溪子(第二體)
月梅
畫閣酒闌棋罷行到梅花下來月輪高花影瘦香盈䄂
醉挽花枝頻嗅何處綠衣歌對姮娥
醉翁子
雪梅
巽二催滕六飛滿孤山麓梅樹不愁寒新花開遍山
袁安睡未足披衣開石屋不放剡溪船羅浮去作緣
更漏子
水仙花
湘色裘縞衣禓雅稱水仙妝飾冰作骨玉為胎知應物
外來桃未開梅先落許爾芳姿綽約千葉種小蓮花
宫梅定等差
掃地花
蘭
含英旖旎正晩徑羅生光風催發猗猗九畹任盈腰服
艾芳馨難滅照耀春陽不用傷心秋月身思潔正是靈
均紉佩時節當門容易折更溱洧相將贈持心悦凝
膏煮液近朱顔綠鬢強如蕪沒見說佳人玉齒常含雞
舌朱唇揭比花香總無差别
雨中花(第一體)
梨
風雨清明未到早見梨花開了斗酒初攜漫聽鶯語先
洗梨花貎試把花枝斜插好一任東風吹帽縱月黑
天昏纍纍滿樹堪作珠光照
鬭百花
杏
乍雨乍晴天曉輕土白沙耕早午橋春色無邊碎錦滿
枝光耀獨占芳辰點點露濕花鬚樹樹影篩清沼更有
游絲裊高興爭春一隊紅妝來了幕天席地莫教嘆
聲驚擾不怕杯空酒家只在村中何用牧童相報
一枝花
桃
月榭風吹瘦露井烟籠秀不湏人面映紅光透喜季女
宜家花下香車驟燕子來時候問前度詩人又到玄都
觀否和白雪妍華依舊奈我成衰醜折一枝簮在佳
人首看灼灼風流嬌態應難有莫遣漁郎走鷄犬聲中
恐認作秦人洞口
蝶戀花
牡丹
洛陽國色朝酣酒一捻香痕歲歲還依舊桃李由他紅
紫鬭花王恰在春風後沉香亭畔飄長䄂醉寫金箋
拂檻天香透願捧玻瓈稱萬壽繡巾徐斂笙歌晝
出亭柳
芍藥
滿院晴風宿露洗芳叢燈爍爍綠盤龍結綺樓前開了
此恩不屬黃鐘背日當階無數費盡天工年來金帶
渾無種萬花會上漫相逢簮雙髻映簾櫳自可調和金
鼎何緣持贈西東全仗王筠作賦重吐輕紅
偷聲木蘭花
西拂海棠
東風嫋嫋何曾睡宿雨初開凝着淚天氣清明染盡胭
脂畫不成神仙一笑凡花俗蝴蝶雙雙香裏宿不比
垂絲蠟蒂長拖學柳枝
御帶花
荼䕷
朱朱粉粉春光好不覺隨春開盡牡丹執友向翠屏深
處好風傳信粉面三千齊笑日霓裳成陣鈎欄畔垂垂
如雪浥露尤清潤最是凌晨一朵朵徹骨濃香綽約
姿韻玉醅晩浸更夢寐宜人風流衾枕豔女妖童爭折
戴水沉滿鬢瓊林殿萬龍挂雨天棘絲絲嫩
江城子(第三體)
月季花
裊裊疎林映日披低邊綠刺滿欲牽衣先後花隨月令
好風吹不似薔薇幽素泣春接夏抹胭脂
鼓笛慢
新柳
東風纔轉千門曉堤上柳鵝黃矣把去年一樹絲縧放
碧玉妝成新意未便濃隂滿却先已風流搖曳更臨池
裊裊春光漏泄休攀折堪留憩燕燕鶯鶯未到問章
臺那人何似水邊朱戸畫橋隔斷樓上凝妝翠夫壻邊
城久望陌頭欲垂雙泪待些時折取長條一枝寄征人
萬里
迎春樂
垂絲柳
春工二月如并剪細剪出絲絲軟淡烟濃雨黃金淺看
嬝娜隨風轉見繫馬人兒過眼知誰是情長情短却
似相思頭緒欲斷應難斷
水龍吟(第一體)
楊花和章質夫韻
東風輕薄楊花枝頭日日催教墜穿簾透幕飄颻無定
風流情思紅紫同飛芳菲併盡南園深閉想山巔水曲
三眠弱質憔悴不堪扶起學士當年可愛到今来盈
頭雪綴沾泥落地燕兒銜去鶯兒啄碎少婦愁窺兒童
輕捉都隨流水正君平欲問青青舊樣滿巾紅泪
千秋歲(第二體)
荷花
紅妝仙子花貎何湏洗風流常占風波裏分香原不惜
解語應如此更無數青衣翠䄂環相倚縹緲雲成綺
玉樹歌聲美搖白羽臨秋水能容佛子咒不禁鴛鴦戲
凝望處若耶溪女船來矣
側犯
採蓮
輕衫穿䄂女兒小小溪頭立羞澁怕隔岸兒郎認顔色
柔荑執畫槳繡帶凌波濕齊集同棹入花間笑争匿
停船花下渺渺波光碧誰念水底新妝脉脉自相識徐
理紅裙看花如泣迴船且去滿溪落日
河傳(第二體)
桂
銀闕碎揉黃雪點綴秋光中宵如雨落蘭堂天香滿衣
裳玉階綽約天風捲路非遠欲上清虚殿餘花叢發
小山幽淹留吳剛已白頭
清商怨
芙蓉
水蓮開罷空江静又木蓮弄影寒雁初過胭脂霜下冷
誰使移裁菊徑把豔色逢迎陶令伴醉多情西風吹
未醒
解蹀躞
綠隂
一片花飛春去盡亂紅如掃隂成罨畫天涯綠未了多
少桃李蹊邊渾如深翠簾幕高張清曉黃鶯巧不住
如梭穿繞關關聲自好輕風吹透羲輪那得到散髮席
地貪眠静看結子枝頭青猶小
解連環
紅葉
清霜初落把江楓催變紅生寥廓從石徑遠上寒山似
映日夭桃翻階芍藥青女何心萬千樹一時染却倘隋
宫有此也好省伊剪綵生活停車坐看綽約便三月
韶景不差毫末盡日漁火相親煞無賴隨風吹簾透幕
飛入深宫將兩地相思投合但愁他無情流水東西交
錯
瑞鷓鴣(第三體)
芭蕉
幾日紗窗新綠滿芭蕉纔發深叢層層輕放搖動春風
未有凌雲高幹密葉布晴空根結處綠天方曉字走蛇
龍低傍五株松看蝙蝠成雙夢穩香濃紅䄂立一似
翠扇重重只恐秋飇夜雨滴碎五更鐘溱洧地樵人無
賴奔鹿難逢
贊成功
雞冠
金風未老秋雨初寒秋花開得似雞冠籠烟聳聳泣露
團團杜鵑啼血秋後成丹海棠階畔黃菊籬邊胭脂
莫道入時難山堂曉起脉脉相看頻搖絳幘如報霜天
甘州遍
鳳仙
朱明節紅紫滿花臺憶初栽根如綠玉葉如翠羽一叢
高下立蒼苔風乍過雨方催遮遮掩掩欄畔先後幾
番開癡兒女紅甲映香腮拾花來金盆夜搗凉露落間
階
木蘭花令
剪秋羅
綠葉叢叢春意淺也筭芳菲開一遍花如散擲紫金錢
易入時人輕薄眼妖紅小小疑桃臉雨點風搖最嬌
豔憑君喚作剪秋羅試問秋羅誰為剪
漁父
石榴
照眼分明五月天紅芳初日淡籠烟依翠鈿近朱顔不
怕燒殘少女鬟
如夢令
藍菊
不向籬邊爭秀開在黃花前後朵朵綠如藍試問陶公
愛否清瘦清瘦何用秋風吹透
望遠行(第三體)
葵
深紅淺紫西園路綠葉扶蘇清曉水邊林下午醉晨妝
粲粲不知多少數百成叢斜傍石榴花下開時也隨人
好儘薰風吹得容光炫燿傾倒任是東西欹側只解
對太陽留照蒂淺莫簮色堪奪目誰共牡丹相較須信
昆明銅雀羅生疏植木槿如何同調甚眼前無奈輕談
微誚
河傳(第六體)
秋海棠
霞燦庭角錦生墻下的的高秋風前雨後入眼總覺輕
柔最風流枝頭碎點珊瑚樣霜天長綠葉蠨蛸網垂
垂着地宛然一段氍毺亂紅鋪
應天長(第四體)
菊
秋天凋萬卉但老圃寒花亭亭霜裏三徑初開綠杞青
松相倚崇蘭同吐秀問誰肯忘憂遺世衰柳畔采采芳
華柴桑新里重陽風日美正載酒高吟晩霞成綺遥
對南山金蕊斑斕鋪地煌煌清露滿摘在手浸來杯底
扶杖去明日籬邊落英滋味
傳言玉女
葡萄
嫩葉成隂接夏連春滿架秋風初動見纍纍高下空城
野雀幾度窺時驚詫明珠蒼璧枝頭輕灑橘柚難同
有荔枝可爭價小槽釀就好坐消良夜凉州一郡那抵
醉鄉清雅孟佗何事不歸來也
法曲獻仙音
苔
小徑偷閒北窗高枕滿眼許多生意密雨初晴一庭新
綠漸覺上階緣砌謝門外塵勞客雙屐休泥滓窗前
地把鴛甃時時妝點渾儼是深翠氍毺景致高興倒芳
樽便玉山移對花際灑掃何湏比花茵一般風味更羅
襪如鈎過處撩人情思
河傳(第十一體)
游絲
春日清美望晴空千丈高高趁風林花飄起滿天紅相
逢相牽過苑東當路有時飛不得縈醉客脉脉留春
色向深閨閨婦悲郎歸繫他雙馬蹄
春從天上來
草
春滿山家看不盡穠桃豔李芳華一庭幽草也自萌芽
萋萋直接天涯看蓬蒿徑底有薺菜莫便嗟呀助詩腸
任天邊秀色深隠鳴蛙金勒馬嘶過處甚無賴東風
吹得欹斜送却王孫迎來彼美班荆且進流霞但凄凉
南浦筭風景金谷人遐對歸鴉露零烟繞輕着飛花
風入松(第二體)
茶
雙鬟小小上蘭堂檢點紫茸香玉纖把玩團圞餅雙飛
鳳燦燦生光庭際風吹紈扇爐邊紅䄂飄揚松風蟹
眼試新湯一縷篆烟長惠山泉水翻雲浪擎甌至強起
方床酒病幾分消却花隂閒送斜陽
應天長(第五體)
鳳
翠梧映日菉竹千霄正是朝陽佳處渺渺高天際隔丹
山無多路春風落秋風去問彩翼幾時枉顧長江水不
斷東流荒臺如故自古嘆希遇阿閣岐山空向畫圖
覷竹實無憑便欲來儀何地住笑鷗雁驚䳱鷺潁川治
郡休傳誤更堪疑煮喙成膠冰絃牢固
玉漏遲
鶴
閒庭花影動翩然適見仙人騏驥悵望孤雲刷羽花間
何事須識冲霄神物嘆鎩翼供人游戲深院閉不如鶯
燕去來如意可憐物性難違須命彼倌人養他雙翅
頂上丹砂想也幾經甲子待爾凌雲翮就好放去碧天
萬里緱嶺底王喬捧笙來矣
喜遷鶯(第二體)
錦鷄
籠寬織許雙棲毛羽一般竒尋常飲啄未曾譏不肯一
聲啼五色鮮雲錦似炫爛勞人凝睇問君何事向溪
前目眩甘投水
雙雙燕
燕
社翁雨過正綠水人家珠簾高捲一雙上下隔歲重來
相見畫棟朱栱游遍乍欲去幾番繾綣呢喃細語無多
似說舊巢堪戀小苑春光初暖便過柳穿桃翅輕風
軟差池久出銜得香泥纔轉又見微沾花片試問爾于
飛近遠玉京相待樓頭莫忘故人情欵
玉蝴蝶(第三體)
蝶
是處芳菲明媚爭春無數柳絮花心不覺莊生魂夢栩
栩難禁夭桃下紅英灼灼文杏底紫萼深深漫追尋東
風惡劣吹過西林登臨名園芳徑穿花覓豔忙到如
今騃女癡兒蜀紈裁扇出庭隂日初高翅塗秦粉影欲
落鬚染黃金為宣滛開元魚貫桃李齊簮
怨王孫
杜鵑
春光欲别芳菲吹折古帝魂消寸腸成結何事啼入深
叢恨東風天涯潦倒人千里深閨裏聽爾愁心起凝
眸倚遍欄檻不見催歸鏡塵飛
金菊對芙蓉
雁
潦水澄鮮暮山紫翠弋人遥指冥冥正蘆花如雪秋老
邊城舉頭明滅遥天字寒江上漁艇堪驚去年行處稻
粱無恙休更傷情中夜肅肅于征任殘荷亂葦隨處
居停向雲中顧影月下遺聲瀟湘一到無留意空兩岸
水碧沙明避霜入塞先花别楚南北淒清
河傳(第七體)
蛙
春生池草暮天鼓吹幾時纔了雨餘响徹綠荷洲井底
子陽終濘淖畫堂高會空絲竹聲陸續也似無腔曲
驚乘輿為官乎玄魚官家不識渠
瑣忩寒
蟋蟀
衰柳驚風殘荷滴雨傷心時候啾啾四壁何物添人僝
僽繞荒階直至中宵霜天分外秋聲透問西鄰寒女蕭
條機杼可曾聞否奔走依人處向床下相親草根漫
守撩愁惹恨幾日鏡中清瘦甚嬌娥閉入金籠枕邊唧
唧陪寒漏細聽他感激哀音綠鬢寕依舊
中興樂(第二體)
螢
荷香暗動水晶簾輕雲半罩銀蟾丹鳥飛飛亂落雕簷
高低隨意如憨點青衫暖生湘簟佳人夢醒起撲花
間
兩同心
魚
日照漣漪風吹蘋藻隨流去頳尾游遨衝岸過紫鱗照
耀問波臣來往江湖其樂多少偏有莊生怪誕驅車
中道汲升斗不料艱難對涸轍真堪絶倒願仙翁吹氣
槃中便成靈沼
四園竹
黃鸝
柳隂深處背手立多時萬條垂綠日色輕穿照出金衣
春未闌嬌欲醉翩然熠燿撩人又上高枝愛芳菲輕
風吹過梨園暖烟引到桃谿洛下千門萬戸睍睆春聲
聽不疑酒初醒雙柑未破羲輪已向西
酒泉子(第十體)
畫眉
高挂筠籠過盡晩風朝日鈎輈格磔有時聞响穿雲
生前莫是畫眉身費盡張家綵筆翻教羽毛不如人混
風塵
滴滴金
鵪鶉
簷前瓦雀無殊相鬭霜天氣偏壮東西轉戰氍毺上圍
住多人望提攜在手難輕放錦為囊争新樣飲啄何
曾愁絶餉懷䄂藏飛將
夜遊宫
新月
人世蛾眉新樣原来是先成天上薄暮樓頭翹首望曲
如鈎借殘陽時一亮月殿嵳峩壯問此際那邊安放
桂樹高高豈得長倘有人驚星橋如何上
憶漢月
月滿
夜被姮娥相惱今夜方纔圓了清光大地不能遮多向
花間樹杪停杯喧笑處便對影豈知衰老新磨明鏡
在當中權且將來一照
酒泉子(第九體)
曉月
遠近鷄聲逼盡玉壺清漏紗㡡未發送光來月兒歪
羲和曙色便將開忙殺望舒收駕去散冰輪歛清魄莫
徘徊
憶舊游
對月
向花前布席柳下開筵搔首長空雲漢無留翳見驚禽
時過遠樹搖風渾如水浸樓閣大地廣寒宫正滿眼清
凉一身光彩斜倚孤松老子真高興問耳畔誰傳幾
處絲桐何似臨牛渚共估船清話申旦從容良宵止恐
負却深意付杯中怕明日雲遮攜尊對影與誰同
杏園芳
露
百花時節芳菲侵晨壓倒花枝偶然行過小桃西濕人
衣太真肺熱朝朝起朱唇吸處霏微金人縹緲捧盤
時與雲齊
生查子(第二體)
雷
把扇過回塘散髮臨清渚白晝阿香奔催起山頭雨
膽初消聲更舉欲失樽前箸蔡順繞千村淚滴黃泉苦
遶佛閣
霜
花凋林老漸漸秋深天氣清皎玉露凝了蒹葭映水蒼
蒼趁風倒摧殘野草白雁天上傳信先到凛凛侵早鴛
鴦瓦冷霜華射林杪時候最凄絶獨擁綈袍寒更悄
一望東郊西園都似掃但金菊芙蓉雙鬭清曉鷓鴣弄
巧把木葉藏身飛出雲表願羲和快些來照
臨江仙(第一體)
雪
飄飄蕩蕩隨風去許多柳絮樓前羊羔未買酒誰煎青
山何事便皤然花園盡日唯高卧况兼積素無邊一
杯苦茗結清緣旗亭空索十千錢
謝池春(第一體)
山中雪
萬壑千岩冬日瀟瀟清雅是誰將王塵輕灑捲簾遥望
疑白雲歸也何從辨峰巒高下寒鴉古木此際真堪
圖畫邱中人定然閒暇鳴琴對酒謝塵寰車駕賦招隠
蓬門關罷
賀聖朝(第二體)
池邊雪
淅淅寒風吹水面誰料玉龍方戰多少敗鱗殘甲天上
收藏不盡飄落雙堤無限漁人指裂收綸轉向堤畔
維舟鬚髮明如練羡神仙經現鶴氅前來捨棹相見
尉遲杯
雪霽
天花落便幾日靄靄雲垂閣凍折一樹梅花剡曲高人
寂寞煖香燒盡但頻弄鸕鷀鸚鵡杓到今朝重見羲和
纔將寒氣收却着屐試出門庭還只見瑶華滿眼堆
着巷口家家争掃路被短褐風吹赤脚好尋箇田翁問
訊道來歲豊年處處樂更無端好事兒郎塑獅子儼如
活
望梅花(第二體)
冰
朔風吹作十分寒見萬里黃河生骨徹底琉璃照遠天
巧匠琢為山但看峰巒也一般對日便消完
帝臺春
自述
人潦倒鬢華催對秋昊春樹暮雲隔斷淮南許多朋好
點點黃沙爭撲面那堪侍板輿親老綴朝班無補承明
早嗟枯槁山渺渺風浩浩身似鳥長安道空回首鄉
山接天連地但見王孫芳草幾度夢尋南下路雁行何
處心如搗又塵冗匆匆問高天清曉
虞美人影
警悟
呼牛呼馬都皆是一任世人名字不合時宜湏記壘塊
終何濟脂韋面目今如此難出如今天地場上偶然
作戲不用相迴避
望江南
警世
塵世事都似夢相縈處已只宜隨日月逢人何用費聰
明利刃斷癡情春酒熟何事不高歌塵網一投安樂
少醉鄉深入快心多碌碌欲如何
絳都春
閒居
園扉關好正嫩柳高槐春光先到今是昔非左右琴書
正當清曉晩菘早韭都生了問園丁梅花多少風吹池
面日上墻角一羣啼鳥幽悄車迴俗士但清罄一聲
陪人長嘯應節夭桃碎影無心落方沼看他燕子初來
小漸對對銜泥林表忩前日日高眠無人驚擾
瑞鶴仙
讀書
輕風吹小苑正玉軸牙籖百城南面試展青緗卷笑魯
魚亥豕千秋塵滿古人活現却未許粗人夢見仗何人
炯炯雙眸斬盡葛藤一片留戀子虚烏有怪誕齊諧
何須高捲不求甚解持此法思過半十三經廿一史從
吾好値得心煩意亂休深藏塵土堆中蠧魚游遍
滿宫花(第二體)
參禪
天上雲瓶裏水此謎如何猜起比邱誤殺幾多人落得
一身泥滓若個能參無隠義雨後木樨香氣蒲團坐
破總成空離却蒲團纔是
天香(第一體)
自壽
蒲葉迎風榴花照眼天中節明朝是五十年前劬勞今
日曾自輕啼聲試于今何大痛回首靈椿早逝樹背萱
花嘆履冰半生勞瘁製得綵衣新翠徹壽觴且承菽
水諄諄語兒輩婉辭車騎待得中秋以後下弦月清光
照叢桂母氏千秋總拚一醉
千秋歲(第二體)
慶夀
梅花如雪又報千秋節嘉平放出通宵月仙人乘羽蓋
青鳥銜金屑稱觴會豹胎麟脯爭羅列廣樂當庭設
玉椀葡萄潔稱萬壽蓬萊闕綠鬢方瞳子䄂有丹砂訣
從此去蟠桃慢慢枝頭結
十二時
山居
惹征塵幾年面目只怕山靈憎我賦歸去尋山清坐孤
鶴野猿相和磵石平安山堂無恙任晝吟宵卧把舊日
八尺烏皮移向籬前延接高人幾箇回首看長安道
上名利何人丢過用盡巧機波瀾反覆直是虧他作恁
蝇頭蝸角還須明眼覷破筭不如一邱一壑且消却
閒功課石上流泉松間明月清福天來大咏考槃在陸
不受世人顛簸
棘影
村居
秧鍼初綠遶蓬門遠近高低如簇日上山頭風到溪邊
田父荷鋤行速兒童催却牛羊去向高隴笛吹村曲任
野人無事徘徊南畆堪娛幽獨城市紅塵隔遠茅簷
斟濁酒勝如&KR0812;醁但有榆連柳矗也何用得喬松修竹
逢迎野老威儀肅周旋久愛他樸遫况秋來高廪千家
真是太平風俗
雪梅香
水閣
迎眸處一溪流水碧無塵把三間茅屋臨溪結構方新
早起推忩看浴鳥晩來倚檻捲絲綸偏空闊洗盡凡心
樂我天真眼邊無俗物但有漁舟來往青蘋獨坐開
襟悠悠短笛遥聞一帶好山銜早月千村遠樹送斜曛
賈芸老風流渺渺付與閒雲
漁歌子
漁
釣竿輕簔草綠夜深星斗隨船宿獨撚鬚雙赤足醉後
幾聲新曲婦飛蓬兒曲局一生占得江湖福晩風高
春浪促欹枕船舷睡熟
桂枝香(第一體)
樵
秋飇短褐漸遠近千岩寒催落葉滿眼烟凝暮紫斧斤
時節丁丁谿徑雲重叠早看星晩肩明月青泥充腹石
泉消渴山風吹髮四時景自然羅列桃開霞豔楓丹
霜烈逢着仙人對局偶然爭劫薪蒸暫傍松間歇把斧
柯回頭頻閱莫教爛却都迷塵世求歸不迭
塞垣春
邊思
霜肅秋天迥看紫塞西風勁關門榆老城頭柳斷孤鴻
留影漸滿川組練申軍令清苦月胡笳稱馬蕭蕭鳴未
了蓮花幕底難聽回首望江南全然是暮雲遮定時
向鏡中看都無青鬢賸窮塞主枕頭欹着沉吟數戍柝
寒更永試語悲秋客征夫愁更盛
大聖樂
凱歌
白羽揚旛蓮花作幕凛然先聲領七萃星列雲屯點點
輕沙堆面令下風清螳臂當車難恃勇看談笑烽烟指
顧寧綸巾映日輕裘行陣不信書生軍中倚馬草檄
便露布先成奏上京好收戈韜矢歸牛放馬齊賀昇平
執醜都門獻俘天闕玉陛千官頌洗兵黃河帶更泰山
如礪求世簮纓
十五家詞卷二十一
