十五家詞卷三十五休寧孫默編
陳維崧烏絲詞四
長調
尉遲杯
别况
春江上見鸂鷘濛濛飛碧浪草間珠露猶垂岸左紅蘭
纔長東風斜日小玉門前纜烏傍正離人好夢初醒雙
擁紅篝凝想因念十載漂零長則在水驛烟程來往
手把金尊和淚說枉說是畫眉張敞如今便花開花謝
祗憑得紅襟梁上講送郎行獨凭小樓櫓聲水面搖響
二郎神(第一體)
春寒感懷
餖飣天氣况是天涯羈旅怊悵類浮萍飄泊碧波南浦
傷情不語且檢紅綿燈下看瞥見了深閨針縷想當日
執手叮嚀預料春寒如許凝佇沉吟欲著幾番推去
任春衣紅藤箱底閣甘領受疎風嫩雨擬向春江傳此
意奈江上雙魚無據恨點點楊花叠叠青山遮人歸路
二郎神(第二體)
咏梅子
一株梅子正纍纍粉紅墻後問葉底枝頭為誰酸楚却
又為誰消瘦太息春歸誰來問記不起鶯花如綉向杳
杳簾櫳隂隂院落伴人長晝纖手幾番小摘巳醒殘
酒更撚向粧臺玉娥低說曾見依稀如豆翠巳漫空黃
偏微雨又到傷心時候算顆顆冷香鬆脆想爾料難勝
口
合歡帶
為吳陵宫掌雷賦催妝詞
羨緋羅燭吐銀墻燈影背響鳴璫夾路如花還似霧戟
門前步步荀香劇憐春夜花融錦瑟月亞金堂况畫眉
夫婿清河小弟杜曲諸郎紗籠徐引繡幕斜張藍橋
擣就玄霜瓊島仙花偏並蒂珠簾畔一朵笙囊朝來更
喜五銖裙細百子釵長問傍人宜稱何如生憎喚作宫
妝
花發沁園春
月下布席綠萼梅花下同友人小飲
借月為花將花做月濛濛一樹皴玉銀椀篩春瓊簫煖
夜值得珍珠幾斛冰肌睡足更掩映生綃六幅念月姊
徹夜孤寒梅妃自小幽獨花影風搖蔌蔌任春城夜
闌畫鼓頻續金爐燼處珠斗斜時月與梅花微綠清輝
滿目&KR0838;吹滅枝枝銀燭夜深沉我醉休扶和月和花同
宿
瀟湘逢故人慢
題余氏女子綉柳毅傳書圖為阮亭賦
龍綃一幄有靈芸針線刺鳳描鸞秋水漾波闌正洞庭
歸客憔悴思還牧羊龍女恰相逢雨鬢風鬟看多少沙
明水碧一天愁緒漫漫却又早來橘浦見兒家綃宫
璇闕激水生寒貴主下雲端更箱開青玉珀映紅盤海
天良夜論恩情可似人間綉到此料應長歎眉峯斜蹙
湘山
送王亦世歸漢陽兼寄懷人
西風湘楚正湘竹如啼湘禽如舞湘岸飛湘雨更淥水
微波青山可數幾幅烟帆採不盡白蘋紅杜想此際仙
令歸艫一派江山今古女娥祠巴子國看歴歴晴川
萋萋芳樹風外催津鼓恰人在洞庭秋盈橘浦官舫瑶
琴總彈破沙清月苦倩楚塞白㕍同歸并寄阿戎此語
泛清波摘遍
咏沼内紅魚
吳娘水閣幾曲金塘時聽紅魚跳波響翳然花竹日高
舟尾浮菰蔣粧臺上傷春天氣中酒心情斜溜明矑還
細相照水釵傾投餌鬟偏幾遍惆悵朝霞漾寄到啼
椷染血帶得落花鋪絳愛爾絶代紅粧水雲高曠渾無
恙嬌鳥籠底去來美人影中生長莫管畫溪笠澤粘天
風浪
擊梧桐
酒闌感賦
被酒陽狂當歌慨慷幾遍雄心䯈髒蘆中人竈下養市
南屠狗城東賣醬更邀昔日知交白擲劇飲掀髯抵掌
擊碎唾壺拍碎胡琴舊事流波一往想像衣香沉吟
手粉十載後堂情狀燈灺後夢回時曾否玉人無恙醉
後猛然思省人生何必定多情且潦倒短衣射虎學藍
田李廣
一萼紅
寒食記事
玉津園記箇儂門巷淥水漾罘罳社燕低飛餳簫輕弄
東風隋柳如絲正客裏禁烟天氣趁流鶯啼處立多時
蒜押雙摇藥欄九轉瞥見師師十五破瓜年紀恰梳
頭纔了縆額偏遲紅玉勾人碧虛留客篆烟半裊金㹸
魂斷是瓊閨有縫迸他修竹兩三枝料爾一春寒側長
倚腰肢
薄倖
賦得水晶簾下看梳頭
戟門春煖紅日漾圓冰清淺算一帶茱萸窗網便是箇
儂粧院素領巾半幅烟綃行來剛被微風捲更點點斜
紅溶溶泓黛嬌面欲勻還嬾恰十載傷心事釵響衣
光何限只玉纖撩鬢春葱縆額一番回想腸應斷風流
放誕記千金艷質粧成愛映春流看别來香閣峭冷尖
寒應滿
風流子
南徐春暮程崑崙别駕招飲南郊外園亭同方
爾止孫豹人談長益鄒程邨何雍南程千一
賦
來時寒食近且近耳詎料竟殘春正僕本多愁何妨作
達官如不醉遮莫傷神見此際酒旗斜喚客榆葉弱縈
人燕子風前是何言語柳條烟裏别樣腰身名園行
樂處追歡笑何限寳馬香輪況遇風流刺史瀟灑遺民
奈東望蔣州春潮拍拍北來瓜渚暮雨紛紛還怕當歌
對酒忽又沾巾
翠樓吟
席上贈伎時伎三日後即落樂籍
銀甲捱&KR0793;珠絛絡鼓清歌屈柘如縷人到離筵裏儘眉
黛愁將碧聚縱横玉筯似綠柳凝烟紅蘭著露欹雁柱
一場春夢没些情緒他日縱過候門只光延坊畔櫻
桃一樹奈銅輿催上更糝遍一街絲雨横波重注看斜
側帽簷銷魂無語紅蠟底新官舊主一般胡覷
小梅花
感事括古語傚賀東山體
君莫喜羊叔子何如銅雀臺前伎拍檀槽横寳刀屠門
大嚼亦足以自豪人生有情淚沾臆雖壽松喬竟何益
捋黃鬚眺五湖如此江山應出孫伯符傷心史可憐
子卿復何為爾大江東一帆風來往行人閒坐說玄宗
連昌宫中滿宫竹白項老烏啼上屋穆提婆蕭摩訶且
自吾為楚舞若楚歌
前題
咸陽樹驪山路可憐當日作事悮殷仲文王衛軍國家
此輩要是可惜人憶君清淚如鉛水奴見大家心亦死
令壺齟收中吾聊且酒酣耳熱歌嗚嗚莫櫟釡行學
估羞與噲等伍金屈巵楊叛兒阿奴今日不減向子期
生子當如李亞子奴價今年大勝婢轂朱丹作高官未
若小樓吹徹玉笙寒
女冠子(第二體)
詠美人坐禪和彭美門原韻
蕭蕭禪榻百和旃檀薰透花冠啼罷烏龍睡熟紫竹清
幽黃帔瘦小袒緋羅袖雙叠湘裙紅吐花邊一綹最憐
他趺坐桃笙一派秋紅綠皺靈山參破風幡後奈十
年前事終向心頭有佳人不偶記惜玉情懷竊香時候
迦文消夙垢正值鐘聲報午苔隂移晝問籠中白雪衣
娘一卷名經完否
洞庭春色
甲辰除夕懷西樵司勲阮亭主客
歸去來兮鬭鷄走狗閭巷沉浮歎臣之壯也如人何事
身將隠矣于世焉求四十男兒悲老大笑那便車前少
八騶填胷事看人奴笞罵一半封侯回首風塵萍梗
怪年來長傍迷樓記廣陵風景青山綠水瑯琊兄弟長
史司州名士終朝能妄語更頭没杯中笑不休紅燭夜
對故園椒酒想爾風流
玉山枕
咏白鸚鵡
小院清麗蜻蜓翼空如水楊花門戶梨花院落風漾金
籠蹁躚不止雪衣簷畔誦迦文恰生小怕施朱翠有玉
奴夢醒無憀撚瓊枝向月中調戲尉佗臺上當年事
心兒内重提起抛家離井好風良夜腸斷三年魂消萬
里從來薄命玉容人也只是飄零如此倩銀鴻問訊珠
娘素馨花想此時開矣(白鸚鵡來自嶺南故云)
沁園春
廣陵客邸送緯雲弟之歸德
客裏送行蕭統樓頭且盡一杯正節近清明柳絲漸長
時逢上巳燕子將來兄往淮隂弟遊河北兩地飜飛立
馬催斜陽外見各天鴻雁顧影徘徊市樓轟飲如雷
笑我輩豈常貧賤哉奈花號將離爾心欲碎地名蕪苑
我賦偏哀此去睢陽也知懷古有日經過古吹臺還應
問有兔園上客狗肆竒才
山東劉孔集招飲廣陵酒家係故郭石公宅
魯國劉生笑賣寳鞭㩦上糟丘更一時意氣徐陵袁紹
六朝才調綠幘紅鞲如此人生奈何不樂况值離鴻呌
暮秋憑闌望見風廊水榭丹漆雕鎪當年此地風流
記畫戟門開溝水頭羨羊侃侍兒彎弓貼地李波小妹
走馬當樓蔓草斜陽空園絲雨爭說汾陽郭細侯還長
嘯只眼中花月誰似揚州
冒天季五十書贈
慷慨悲歌旁若無人進君一觴更四絃入破聲哀以思
三更被酒臣醒而狂末路﨑嶇舊游零落哀樂縱横不
可當生平事曾短衣匹馬錦瑟紅墻歲華一去堂堂
又半百蹉跎黯自傷歎醉必沾襟是兒可念飛而食肉
此志難忘人道買臣今年富貴路鬼揶揄笑一場重酌
酒看玉山筵上今夜頽唐
泊舟惠山看六朝松并艮嶽石
昔歲我來乘白羊車著紫鼠裘愛支離者叟霜皮黛甲
玲瓏者丈㕍蕩龍湫王謝家兒宣和遺老爾正愁時我
亦愁曾經過看累朝興廢百代王俟别來歲月如流
歎赴壑修蛇掣不休又風吹雨澑幾場兒戲藤纏蘚蝕
一樣蜉蝣石豈能言樹猶如此何怪書生竟白頭重來
到吹一聲鐵笛呌破孤秋
為泗州謝震生廣文題影兼送其之任山陽
我愛先生其冷者官其熱者腸羨康樂宣城君之家世
蠙珠浮磬此是家鄉人道馬曹我知魚樂苜蓿堆盤也
不妨吳綾上問傳神阿堵何物長康纔成半闋淒涼
忽念爾將離黯自傷記淡月微風曾經批抹好花新茗
相與平章此去淮隂古多惡少我欲來游醉幾場君求
我在韓侯臺下漂母祠旁
八歸
二月十一夜風月甚佳過水繪園聽諸郎絃管
燈下因遣家信淒然不成一字賦此以寄閨
人
彈得絃清飄來笛脆曲室諸郎歌管他鄉風月佳無比
只是中年以後心情頓嬾遥憶故園粧閣上鎮玉臂雲
鬟凄斷傷心處何事尊前聽一聲河滿却是絳河欲
没珠繩乍轉畫角譙樓哀怨舊事如塵新愁似夢可惜
一場分散奈天涯滋味瞞不過南歸魚㕍吮霜毫纔提
還倦莫慮春寒羅襟紅淚煖
摸魚兒
家善百自崇川來小飲冒巢民先生堂中聞白
生璧雙亦在河下喜甚數使趣之須臾白生抱
琵琶至撥絃按拍宛轉作陳隋數弄頓爾至致
余也悲從中來併不自知其何以故也别後寒
燈孤館雨聲蕭槭漫賦此詞時漏已下四鼓
矣
是誰家本師絶藝檀槽搯得如許半灣邏逤無情物惹
我傷今弔古君何苦君不見青衫巳是人遲暮江東烟
樹縱不聽琵琶也應難覓珠淚曾乾處淒然也恰似
秋宵掩泣燈前一對兒女忽然凉瓦颯然飛千歲老狐
人語渾無據君不見澄心結綺皆塵土兩家後主為一
兩三聲也曾聽得撇却家山去
賀新郎
雲郎合卺為賦此詞
小酌酴&KR0008;釀喜今朝釵光簟影燈前滉漾隔著屏風喧
笑語報道雀翹初上又悄把檀奴偷相撲朔雌雄渾不
辨但臨風私取春弓量送爾去揭鴛帳六年孤館相
依傍最難忘紅蕤枕畔淚花輕颺了爾一生花燭事宛
轉婦隨夫唱努力做藁砧模樣只我羅衾渾似鐵擁桃
笙難得紗窗亮休為我再惆悵
賀阮亭三十
牛馬江東走陪滿座鄒枚上客為君稱壽七葉貂蟬連
鳳闕坐擁銀箏翠袖又兄弟才雄八斗三十王郎年正
少恰黃金鑄印雙懸肘此意氣古無有淡黃十里隋
堤柳更多少竹西歌吹樊川詩酒滿目關山原不惡只
是繁華非舊算惟有文章不朽蔌蔌珠簾人不捲看使
君燈火春城口依稀羨歐陽守
瓜步與姜子翥
佛狸祠下别看此處江花如練江烟似織憶昔結交堅
戴笠江左周郎英發正爛醉金釵之側宋玉(右之)計倪(甫草)
俱大俠更潁川年少風流客仰天嘯冠纓絶十年往
事同陳蹟恰傳聞洛陽金盡櫟陽獄急一旦二桃疑盡
釋廣柳車中人出又買得如花小妾送客驚心千萬里
但銷魂此際真愁絶吾自有蒯通古
甲辰廣陵中秋小飲孫豹人溉堂歸歌示阮亭
把酒狂歌起正天上琉璃萬頃月華如水下有長江流
不盡多少殘山剰壘誰說道英雄竟死一聽秦箏人巳
醉恨月明恰照吾衰矣城樓點打不止當年此夜吳
趨裏有無數紅牙金縷明眸皓齒笑作鎮西鸜鵒舞眼
底何如程李詎今日一寒至此明月無情蟬鬢去且五
湖歸伴魚竿耳知我者阮亭子
月夜看梅花
皓魄光微淥喜東風瓊枝璧月清輝&KR0034;&KR2014;顧影娉婷無
一語吳女纖腰初束斜倚在珠闌曲曲看到夜深風露
冷浸簷前一片圞圓玉吾醉矣共花宿愁腸被酒還
相觸且狂歌莫言興盡再斟醽醁忽憶開元當日事中
有梅妃蛾綠何必羨玉奴新浴可惜樓東三十樹雨霖
鈴都做連昌竹花應歎睡難足
乙已端午寄友用劉潛夫韻
醉凭闌干吐倚清狂横陳冰簟後堂無暑聞道吳兒工
作劇弔屈龍舟似虎我欲唱公乎無渡纍自沉湘卿底
急枉教人撾碎迴颿鼓楚江畔葦花舞陡然磊磈多
如許喚靈均前來共語酹君椒醑呵壁荒唐何必問死
累人間角黍尚不及伍胥濤怒忽發狂言驚滿座料諸
公知我心中苦酒醒後重懷古
為冒君苗催粧
遲日嬌鶯囀簸輕風半欄芍藥參差人面珠絡流蘇犀
壓角十里龍綃微捲料好夢一春曾選節近菖蒲喧笑
語借五絲先做同心纏畫梁上乳雙燕笙歌沸處蓮
籌轉剪銀燈紅酥檀暈暗窺韓椽小弟陸家工贈婦春
蚓花箋蟠徧何況是丹青能擅百種烟巒俱易畫遠山
眉第一須葱蒨看小試君苗硯
夏雲峯(第一體)
夏雨
楚簟生波湘簾著水夏淺勝春時候豆棚底心情小惡
棟花外年光空逗記三春帽影衣香漫細數疎狂未居
人後奈六幅蒲帆歸吳雖健却又愁如中酒況是梅
天絲雨僽儘挼藍野水點來都縐一生事秧車催去四
月景蠶房撋就倚小樓看盡吳田只漠漠隂陰不堪回
首且白練裙綠苔錢閒寫小詞懷古
引駕行
柬既庭
全吳館内破楚門邊十年事記冶遊作使與卿並倚吳
閶清狂簾前璧月橋頭畫縠鈿轅畔游閒公子紅燭銀
箏醉玉温香平康况曾經邂逅枇杷巷口掃眉娘想那
日妖嬈喚馬藥欄微雨碧城凉難忘無端一别腰身
瘦盡東陽奈曉風殘月夢回酒醒往事微茫堂堂問江
東士女塗轍誰令我輩妨料章華才子也應點兩鬢吳
霜
蘭陵王
春恨
香腮托人與梨花俱弱東風外斜壓香衾蹙損瀟湘遠
山角鏡鸞空掩却愁覷玉肌減削又不是中酒傷春盡
日沉吟倚粧閣唾花裙上落奈紫棧纔温紅綿正薄
水晶簾額輕寒絡更陣陣春雨懨懨殘日小樓欲睡那
便著且自潄春酌飄泊舊時約只柳綿花絮年年如
昨綠徧平蕪天又各念馬嘶門外聽來常錯清明寒食
無限恨燕子覺
十二時
偶憶
綿濛二月如酥雨做出銷魂天氣更獨客冷清清地拚
則向紅篝倚燈灺香焦天寒酒醒往事難提起想那日
元夜迷藏褉日鞦韆人在綠楊絲裏更當初戟門嬉
戲一部烟花軼記簾畔分釵屏間惜曲無限懨懨意便
海棠月上夜深誰放花睡奈幾年飄零羈旅已隔千
山萬水昨歲銅街記曾一見隠隠卓金車子恰柳花如
夢又早香輪過矣
大酺
七夕坐客大合樂漫賦
歴歴銀飇簾外落又是一番節序今宵停寳杼正南部
烟花西風牛女端正窺簾輕狂喚盞多少良儔俊侣有
白髮何戡青春張緒流商刻羽漸露濕瓜筵月穿針孔
紗㡡無暑醉摇梔子樹是鬱金堂後西偏路誰知道
三生杜牧前度劉郎重來還到聽歌處鈿盒一朝分記
不起長生私語算此際情偏苦離多會少豈獨天邊河
鼓客且歌完金縷
多麗(仄韻體)
題余氏女子繡陳思洛神圖為阮亭賦
問多情今古誰堪雄長也無如曹家天子西陵臺上虚
帳更傳聞東阿子建年少情緒駘蕩水上明珠波間翠
羽洛神一賦神飛魂愴只一事家王薄行難對中郎將
恐他日黃鬚兒子亦起非望又剪出輕雲態度繡成
流雪情狀難香閨一雙纖手比似文心誰瑜亮便使當
年袁家新婦自臨明鏡圖嬌樣也還怕傳神阿堵宛轉
須相讓凝眸處婀娜華容千秋無恙
前調(平韻體)
為李雲田周少君寳燈題坐月浣花圖
煖紅篝月輪斜挂粧樓恰雅稱香閨心性下階小試蓮
鈎好風篩忩紗影碎涼露浸簟縠紋流裙帶微飄玉奴
私語人生易值此宵不何况是楚天巫峽(李漢陽人)嫦娥别
種清幽羨此夜月光人面端正温柔漸滿砌竛竮紅
藥如啼欲睡疑羞倩輕綃秋棠宜盥央小玉夜合將收
更與傳言月波堪舀莫問銀床玉井頭想像處花前人
月永夜費凝眸還只怕畫圖難肖搦管增愁
箇儂(原名六醜楊升菴易今名)
孫坦夫招飲女史澹容家分賦
轉瓣蓮巷左見梵宇粉紅墻角恰值箇儂曉粧勻面藥
花冠喔喔正蟬窗象格西風輕颭有碧桐花落䙝紈秀
鬋工調謔人是雙文藝精六博種種玉纖花弱喜宿酲
微析春心猶惡酒狂如昨但人生行樂此際秋娘最
憐輕薄樽前況有韓嫣碧雲天偷擫鸞簫低學更主是
多才孫綽平康巷膝席分曹滿座雄談馬矟囑金吾莫
收更鑰别來時斜倚朱蘭口偶然思著
丙午元夕雨
聽今宵疎雨也算做一年元夕舊事流波一往如何覓
香街馬跡記常年燈市鞭絲帽影有許多相識闌珊燈
火梅精立雅淡衣裳輕盈姿格人月同時一色便旁人
也道此是秦虢萍蹤頓隔怕舊時李益昔日君平無
人憐惜簷前點點滴滴似替人流淚學人悽惻拚此去
花朝寒食都只向雨雨風風趖盡春光九十紅篝擁夜
寒側側擬此情并春柑傳與何由寄得
夜半樂
春夜觀小伶演葛衣劇(任西華故事也)
當時江左才調樂安任昉風麗推無偶記驃騎陪軒秘
書把䄂青宫好士朱門結客更聞出入宫輦翺翔苑囿
奈玉樹人世偏難久諸郎憔悴至此西華東里南容北
叟漫細數平生密親懿友葛帔誰嗟練裙疇惜可憐野
鮮動輪門稀漬酒想此事將毋古今有閱此不覺滿
瀉瓊舟狂斟玉斗我論交絶君信否倘然疑君再聽當
筵紅豆算蘭簿何必籌身後清歌且喜簾垂綉
六州歌頭
䢴溝懷古
江東愁客隋苑暗經行鶯語滑游絲細夾衣輕正清明
追憶當年此際樓臺外鞦韆畔棠梨樹垂楊渚玉簫聲
一自風烟滿目傷心煞水綠山青看江都雖好舊跡巳
飄零憔悴蘭成意難平念寄奴去黃奴老今古事可
憐生回頭望隔江是石頭城草縱横樓船南下日君王
醉未曾醒宫車出晚鴉鳴使人驚惟有一江春水依稀
似舊日盈盈想參軍鮑照欲賦不勝情此恨曾經
小諾臯
夏雨
密灑修梧輕敲疎竹一雨碧天如此正日長亭院無憀
羈人徙倚滿目烟潭草閣多少紅蘭白芷更明珠瀉向
荷錢容裔極浦沉沉前汀瀰瀰又小樓玉簫和雨吹入
愁人心裏無限事思量起此際凭蘭幾回推枕總是
故園千里忘不了冰簟生寒玉釵著水風景而今依舊
無奈鬢絲不似&KR0838;流落楚尾吳頭而已今夜樓中明朝
篷底便瀟湘宋玉悲秋未必此情堪比天欲暮雨不止
寳鼎現
甲辰元夕後一日次康伯可韻(是歲元夜月食)
星橋未鎖火樹仍放風光清綺渾不散游童白馬雜沓
笙簫闐寶砌香奩畔又夜情思整笑看蘭釭結蘂漸耿
耿金波萬頃一派天街似水昨夜辜負無眠意枉費
盡描朱刷翠問天上素娥因甚杳若秦樓嬴女吹倚桂
樹盼廣寒車騎無質霧迷三里元宵夜一鈎殘月仄在
碧雲堆裏幸值今宵重輪現泰階重履只鄒枚漸老
何日宸游陪侍趁良夜向春城醉醉語如花伎歎光景
好處難圓月也與人無二
怨朱絃
寄菑川畢載積使君
憶水嬉天氣鮮新蘭葉離離燕子紛紛賣餳時候韶光
妖冶撩人樂遊原上平康曲裏舞衫歌扇如雲更廣陵
水色半是堆藍半是拖銀樓上珠軒九曲船上湘簾四
面一樣無塵還爭羨綠楊低處刺史留賓正吳娘細
膾紅鱗玉簫作使綉簟横陳小史菱花妖童荷葉宜笑
宜嗔嬌歌一曲美酒千巡忽見夕陽零亂且隨著裊裊
金鞭隠隠香輪早辦兩行燈火留待參差歸騎同入城
闉奈此日依稀記省事巳前春
三臺
春景用万俟雅言清明原韻
又紅閨掛殘斜月香塵鏤完微雨整飛蟬一望碧虚前
見皎鏡溶溶南浦風光汎漸蘸垂楊縷三春景如花似
霧鞦韆社淡日濃烟蹴鞠隊繁箏急鼓料鳳城鈿車寶
轂不住紛紛來去喚桂子小玉報花香日煖與隔墻隣
女踏青須結伴東郊路看多少繡簾珠戶喜今日滿
院晴絲怕明朝一庭落絮更杜宇喚取春老榆錢壓將
春暮憶去年元夜玩燈時曾立在火闌珊處轉盼又星
橋燃蠟炬閙蛾兒紅樓紫府休沾惹竊玉閒愁且安排
尋香公務
抛毬樂
咏美人蹴鞠
聞道凝粧多暇蟬鬢嬌嫭勻面纔了縆額初竟纖纖眉
嫵蘸畫縠翠羽低飛壘香閣紅襟新乳正好作劇尋歡
小叠魚盞遍約嬉春女向暖日紅樓商量細數氤氲粉
澤喧闐笑語算白打鞦韆和格五總然無意緒且水晶
簾畔斜穿鞠域相邀同去此際綽約輕盈嬌花百朵
瓊枝一樹寳釵鬆羅韈小爭漾絳綃窮袴玉醉花欹吹
亂紅巾幾縷一泓香雪臨風慢舞髣髴似滚瓊閨絮更
香毬將墜最憐小玉多能傍襯凌波微步漸蹴罷春憨
扶髩影嬌喘渾無語小換輕容滿身紅雨
稍遍
咏彈箏
何處放嬌砑羅裙上一寸銷魂地倚桃笙恰恰罷梳頭
正是懨懨天氣上青樓輕攏鬢棗乍捱纖笋萬種情如
水正撘定鮫綃粧完義甲十二鈿蟬櫛比對玉荷清影
顫瓊枝又小語流鶯上柳絲慢撚斜搊鬟軃衫偏那人
情味似秋夜楚天急雨彈入空舲裏鼓神絃含商嚼
徵盡伶俐拍碎棠梨唱殘紅豆一雙玉剪低還起印粉
痕圖凝愁聲重碧到眉峯無際怪窗前蔌蔌落紅輕墜
見十五檀奴綠窗西要竊聽曲中私意不覺閣住銀&KR0793;
婉轉籌身世種玉前緣簸錢舊事脈脈縈牽不巳家鄉
秦隴幾時歸此曲可憐猶在耳
戚氏
柬程邨文友
想當年黃公壚畔興翩翩盤馬雕龍春風門巷盛貂蟬
有鄒陽董相一時賞譽重琅玕略記旗亭遊處都相似
爾我周旋自許上流人稱名士終朝蹋臂縈牽更兒呼
德祖弟畜灌夫意氣無前憶唱綠幘金丸風流放誔
並坐響鵾絃髣髴是巷名金線幕號紅蓮回中下杜油
壁雕鞍曾經墜粉遺鈿狂奴減未癡人死未詬厲語亦
相憐分攜成舊雨酒闌追省一往淒然同學少年雖
健奈酒徒散盡不堪言道政坊頭延秋門外憶了千千
萬論窺簾映柱人何限都分付碎雨零烟念故人一樣
艱難總蕭瑟江南庾子山寫瑤琴怨我彈未了又怕君
彈
鶯啼序
春日遊平山堂即事
三月雷塘口多少游絲浴鷺正瀲灧文縠初平金溝種
滿芳樹屏幕津樓斜蘸水鞦韆春院閒吹絮喜夾衣初
試艇子一雙摇去陣陣鬢絲層層簾影齊問平山渡
隔船紗裊裊亭亭影落淥波深處照菱花水面明粧唱
竹枝風前詩句又東園芍藥纔紅金鈴爭護蘭橈小
攏看遶徑裙花漾塵微步漸鋪遍氍毺玉笋飛觥春纖
拂素紅子低敲青梅小摘闌干却立頻回顧驀地見玉
鈎斜下路傷今弔古黯然偷注横波此處是隋皇墓
幾番怊悵流水東風往事渾無據且趁江流正滑好放
蜻蛉慢摇紈扇重歌金縷暝翠將沉船頭欲轉茱萸灣
子紅橋下妬游童寳馬將人覷可憐此際歸來兩岸榆
錢一天絲雨
十五家詞卷三十五
