十五家詞卷二十三休寧孫默編
鄒祗謨麗農詞下
長調
滿江紅
已丑感述
滚滚紅塵哭秋風斜陽宫刹方悟得夜半深池人盲馬
瞎山鬼狐威帝以虎小人猿化妻於獺待陳情細訴與
天公凄涼煞三里霧何時刮三月雨何時撒用不着
慈悲告伊菩薩老猾錢刀方作横少年薑桂何能辣醉
狂旹擊柱亦徒然衝冠髮(埤雅獺以猿為妻化猿用竹書事)
陽臺路
為阮亭題余氏女子繡高唐神女圖(阮亭唱巫山一叚雲)
巫山夢浦蘭含綵照朝雲神女誰把纖穠長短寫出遷
延徐步宋玉當時瑋態瓌姿彩毫曾賦夢來去又搖珮
褰帷杳不知處但見吳綾一幅繡無雙鴻驚鳳舉綵
縹吹烟香透繒雲絲雨只描到使君銀鈎小字斷腸千
縷大夫枕上依依夢魂誰主(圖上有繡阮亭自題神女賦中語)
水調歌頭
中秋次東坡韻
何處吹蘆管雙劍倚長天銀河萬斛前洗風景似當年
料得玳樓簾捲又怕玉人衣薄香褁夜珠寒破鏡銜團
扇寂寞小樓間飄蝶夢驚鳥睡攪花眠剛道人間月
半天上月團圓我是前身金粟伊是今生玉女何事不
周全待駕青虬去仔細問嬋娟
塞垣春
初六日立秋歸舟偶和周清真韻
爽氣生蘭野飄細雨孤帆卸蟬聲曳樹燕飛掠水遠村
如畫便桃笙葵扇如遥也獨把烏絲揮灑怪金風初欲
動不禁悲秋重寫驀憶鏡中人自來依繡閣幽雅多
病為閒愁怯初長此夜記來朝巧時良日初臨好排待
針樓下寄語歸期近向羅衣再把(七日謂之良日見風土志)
天香(第二體)
七夕偶憶
芍藥初開菖蒲難見曾向畫簾趨倚黛影依稀粉痕零
落别是一番情味香消酒冷筭只有好夢來睡分手紅
鵝邨畔銷魂碧雞坊裏迴思别愁似縷剛腸早被秋
眸繫料他紅綃滿把暗垂鮫淚一夜西風古道吹不透
相思萬千里卧看雙星銀河如水(紅鵝邨即曇&KR1619;邨是羲之換鵝處碧雞坊)
(薛濤所居)
夏初臨
本意
未雨梅天微風麥候薄寒乍散猶侵花信吹殘鶯雛却
哢新音尊前病起難任愛疎簾密簟清隂橙花香透榴
花火照庭院深深玉人此際閒對雲屏纔拈斑管徐
理瑶琴吳綾嫌重輕羅初試神鍼釵煉浮金綰鴉翎又
插犀簮漫沉吟莫題秋怨難觧春心
長亭怨慢
七夕為立秋第二日
漸過盡鬱儀飛馭千頃瓊池一輪光素銀漢遥遥七㐮
靈匹河邊住從來此夕再不見佳期悞天若少情時應
苦禁天孫年年暗渡看蟾閒兔寂筭只羿妻相妬纖
阿去也更不許鳳晨鸞暮恨昨宵青女初來便明夜黃
姑無主最腸斷人間留得欹鍼殘縷
揚州慢
廣陵送孫無言歸黃山
白嶽移文黃山招隠問君何不歸哉便石床丹竈盡冷
落蒼苔憶昔日軒轅鑄鼎容成採藥剩有高臺况山中
猿鶴思君何必徘徊揚州城郭嘆年年紫陌黃埃縱
文選樓高竹西路好日踏千回三十六峰猶在白雲下
洞壑湏開向山靈寄語十年清夢歸來
黃河清慢
阮亭招觀競渡竟日即席同方坦菴樓岡邵村
唐耕塢諸先生分賦用晁次膺韻
官閣晝冷初歇雨正逄令節重五梔子榴花齊放香消
清暑為弔靈均作賦恰隨處歲時荆楚年年繡鷁朱旗
最難逄酒龍詩虎僧彌年少多才况佐節揚州風流
霞舉拾艾採蘭多少鵠儔鴻侣看盡魚龍曼衍舞回鶻
歌殘白苧留髠送客便日落莫催津鼓(津鼓客行鼓也古詩日落聞津)
(鼓)
燕山亭
咏漢宫秋用宋道君見杏花作韻
青女初裁素縠長門冷落金莖注只有麗娟琥珀纓裾
豔絶披香蘂女瑶圃葩芳更掩映錦雲珠雨辛苦見婉
約朱欄不禁幽暮便是淚染靈芸着紅玉壺中向人
如語千絲鐡網百寳流蘇傍他海棠何處留待深秋恐
化作晩霞歸去難據把金剪甚時重做(漢宫秋草花也一名剪秋紗)
長相思慢
和片玉詞
南浦依依西墻漠漠好夢初透蘭旌香珍竊去藥裹偷
來易喜易恨多驚午夢初醒早空房簾影飛動初螢羅
襪痕輕蹈香階猧吠疑聽從别後良宵長自低巾掩
䄂懊惱多情秋河不動暮雨難期孤負雙成金猊火盡
剩篆烟一縷孤縈便淺嫌密妬難忘嘉盟(忘去聲)
催雪
春雪咏海棠
窈渺珠簾微茫寳鏡彷彿綃宫錦地便湘水無波壓殘
蘭蘃恰見素面凝妝只粉痕一線垂紅淚梅花魂冷梨
花夢斷雲屏深閉何事臨瓊砌但消受東君幽情寒
思還領却豔陽争些春意素手喜拈絳蠟畏珠箔風侵
廻繡被應漸傅豔雪枝頭留作晩霞凝睇
閨怨無悶
姚夫人仲淑畫雙青圖遺内子代題謝
文采風流試問今日謝雪衛書誰敵想姊視道昇兄承
公擇揮灑淇園千畆把湘妃遠翠歸珠墨看瘦影便覺
蒼風淡月細香吹碧清極寫鵝溪揮百尺洗盡繡幃
脂粉黃樓屏幛翠筠高節想有坡公能識識釵股丁香
舊標格須留供繡佛幢前維摩天女能惜(道昇趙松雪管夫人名及)
(李公擇妹俱善畫竹黃樓屏幛文湖州女所臨釵股丁香見竹譜)
渡江雲
昔年情緒
昔年情緒憶綠窗調笑細語愛吳儂流蘇微響處自忖
風流人在畫屏中閒聽戌角聲聲響淚滴銅龍恨當初
並肩花底衫映石榴紅匆匆一時分手别意如烟剩
酒痕花血儘思量羅𥜗半解寳髻微鬆魚函新叠迴文
字應還仗一點輕鴻銷魂地難忘雲樹葱蘢
絳都春(第二體)
咏白秋海棠
素秋飇冷正影娥池畔紅衣初謝思婦芳魂怨女幽情
鴛鴦社斷腸不向西風嫁最喜近瑶臺清夜娥眉淡掃
不施脂粉虢姨妖冶難借塗黃暈碧似素馨品格暗
香飄麝斜倚銀墻獨撫冰絃圓蟾挂訴離恨望夫石下
鮫珠灑玉盤傾瀉最憐獨自亭亭雨簷霜榭(秋海棠一名斷腸花)
(是思婦所變又云怨女淚染所成)
換巢鸞鳳
别意
人為愁嬌見風迴紫曲月落紅橋有心催雀舫無意聽
鸞簫千行楊柳舞蠻腰銷魂堤畔魂斷重銷渾無語筭
只有雙星私照悄悄波浩渺一點檀心化作如烟抱
書密偷看扇低重掩留下烏絲行草天許吳儂得重來
匆匆那怕徐娘老山長水遠離情無限誰曉
夜合花
本意
紫曲粘雲綠窗引月又聞香滿中庭檀心乍點鮫綃試
着猶輕烟初散露方零傍雕闌吹徹瑶笙銷魂此際何
郎剩粉荀令餘馨夜闌斗轉珠䋲漸覺燭花影裡微
醉初醒風流解語寧教有恨無情拈芳蕊愛佳名忍折
來供向瑶缾須教夜夜如花作伴不負雙星
曲遊春
咏蝶
柳腴花瘦日正綠烟如水紅雨成逕栩栩飛來見尋香
覓豔輕狂不定乍遇微風起又依却苔鬚欲凝前身香
國翩&KR1473;應知好夢難醒悵好多情成性向繡幕晶簾
時弄雙影占盡芳辰只燕昏鶯曉江南佳景長博雙蛾
喜簇繡處百花恰稱不道粉褪香殘誤人薄倖
看花迴
咏落花用周清真韻
寒香散霧初暖輕塵靈㓗又見蜂忙鶯懶將恨綺愁羅
遊絲千結綠窗人惜小步和苔金縷滑吹散處絲障重
重一春如夢風流絶何事與勾雲倚月隨清賞莫孤
佳節舊日徐娘姿態只半面殘妝輕蟬如髮賖晴買夜
一點春光休損折五更風三更雨慣作傷心别
月當廳
秋夜聞蟋蟀聲
小窗烟雨冥冥響颼飀吹墜落葉空庭急杵浮砧凄凄
石竹墻隂偏與愁人作楚細思量甚事恰關卿無端似
空床泣恨斷軫傳情年年慣做西風伴隠荒苔啼殘
青穗餘燈哀笳遠笛飛來何處秋聲二十五番寒照静
聽清鉦歷歷嚴更偏怨汝呌迴孤夢短髮星星
瑞雪濃慢
廣陵邸中寄示閨人
九秋挽帶三春判袂纔信别離容易玉簮恩重金鴨香
濃靚妝依約在臂去年此日梁鴻溪畔絳紗初繫便廣
陵聽吹簫明月忍看佳麗月中情花下淚幾迴難說
向人前寄繡床停剪錦字裁綃空懊黔婁夫壻眉間眼
底蹙新愁還教暗避歸來親揾啼痕道伊備細
翠樓吟
有贈用姜白石韻
畫扇歌樓玉鞭酒市氤氲金屋初賜覓取銷魂處聽柳
外旗亭清吹銀墻遥峙見汗粉粘紅眉痕叠翠真神麗
筵前私語流鶯聲細謝客花徑歸來任吹簫飛盞儘
伊調戲更深憐密喚怕回首吳儂千里杜郎風味愛寳
萼知名御香聞氣瀟瀟雨愁霖泪眼甚時同霽
倒犯
咏白鸜鵒
風澹豔霜蟾乍圓森森銀竹何來靈族翩&KR1473;處清喉簫
續王孫珠袷少婦鮫綃輝雲屋露冷水晶屏烟煖藍田
玉近雕簾舞丹足慧性神姿那數雕籠雪衣名擅獨
斷舌叨叨語迴素吭隨佳瞩初教與相思曲更蟬窗不
受金環辱料不夜珠邊長傍冰壺浴照寒波影綠
石州慢
用高季廸韻
猛憶晶簾攜手數番鮫珠頻灑東風吹斷一宵歸夢葡
萄慵把斷酒除詩忍教孤負相思遊絲千尺偏沾惹覓
起舊花箋把離愁重寫豔冶當年分手香鴨爐頭紫
鳬屏下曾記綠籖暗數金錢私打幾回目斷此日花發
長安料應遥策春堤馬懊惱看征衫又蕭蕭歸也
戀芳春慢
咏草
巫雨朝飛湘烟暮壓落花着地猶新閨中陌上到處欲
斷還勻搖蕩春風形影連繡戸翠接無痕寒食近繡蓋
金鞍偏汝暗賺游人相思溪上斷紅約月合歡塜上
怨綠粘雲楚楚娟娟多少蝶夢蜂魂又見犀奩賭勝佳
名誰不愛王孫斜陽處寳屧初迴餘香猶染湘裙(楚詞王孫)
(芳草)
南浦
為阮亭題余氏女子繡洛神圖(阮亭原唱解珮令)
瓌姿豔逸着霧綃雲縠是何人但見凌波微步羅襪自
生塵手把明珠翠羽向芝田蘅館啟朱唇却含辭未吐
明眸轉盼暗識洛靈甄當日枕遺玉鏤令陳王耿耿
暗消魂繡出神光離合浮動素綾紋想挑鸞彩鸞期近
便繡鳳繡虎才分縱宓妃重遇魏宫今日重鍼神
金盞子
咏金錢花
碧瑣空屏雲母凉魚鐶烟繞深院紅藥乍驚秋人歸杳
朱欄花信香淺便教卜盡五銖剩青蚨未轉窗前看疑
是沈郎遺來丹紋翠掩猶記雕櫳倦絳蠟下纖手擲
紅么金緋絢賭勝處將花選玉人那愛鸞鈿只教綵貫
同心珮宜男珠串金風冷留買一線斜陽怎看秋賤(吳興)
(沈充鑄錢名沈郎錢梁魚弘令諸侍妾以金錢睹勝不足者以花補之得花者謂勝得錢梁武帝鑄女錢)
(男錢佩男錢者主宜男見南史)
綺羅香
廣陵阮亭署中酬趙千門見贈原韻
萊子傳聲洪都佐節爭羡玉珂珠勒高閣重臨秋水長
天一色看鶯花繡斧初横憶鱸鱠綠帆懸直怪柴桑早
賦歸來春盡聽杜鵑鳴北烏臺三月追隨記仝車驂
乘齊名交逼把酒高歌莫嘆片時戢翼任猿臂醉尉相
呵總虎頭封侯不易最難是知已重逄把平原絲刻(千門)
(時以南昌司李謫官回)
安平樂慢
元旦瑞雪擬宋人應制
甲帳雲開辛盤早薦天門曙色曈曨火城隊散仙琯音
迴浮浮奕奕連空舞絮飄花看瓊枝四照碧海遥通飛
素滿天中御香繚繞烟融便黃竹歌傳綠醽酒賜遥
聞五老呼嵩佳氣連清禁紫皇新降蘃珠宫萬戸千門
玉京畔羣玉玲瓏賦幽蘭謝莊衣上侍臣初試春風
眉嫵
本意
問誰家月裏是處雲邊初見遥山姣簾翼空青裏依稀
是楚峰十二初曉玉釵聲悄纔畫時一半慵掃縱消受
螺黛蛾黃也着些的煩惱飄渺輕烟微裊似張郎留
樣卓女遺稿柳葉雙尖鎖渾無語還將鸞鏡偷照相思
繚繞憑暗傳密意多少試描得鴛鴦成十樣知誰好(十樣)
(眉有鴛鴦眉)
瀟湘逄故人慢
為阮亭賦余氏女子繡柳毅傳書圖(用仄韻唱阮亭原)
(望湘人)
蘭堂遥裔見水珮風裳烟鬟霧髻尺幅傳幽意看涇水
愁人洞庭怨女斷翠斜紅揾不盡鮫綃珠淚只手把湘
沅雙魚蹙恨歛容偷寄剪痕輕綾影薄羡蘃亂雲盤
神工密緻想低徊斜睇到貴主還宫書生仗義腸斷當
筵料此際更難迴避落繡後閒整鸞釵不覺金鍼暗墜
合歡帶
花燭辭
聽簫聲初下瑶京燭影裏望雙成黛隠猶疑山遠近畫
眉郎已到紅亭迢迢銀漏香塵暗度繡槅微明待來朝
細覻綠鬒雨膩絳靨霞清鬟垂玉導肩軃珠纓須知
最小盈盈按得綺魂搖颺處夢雲透薇帳吹輕今朝恰
是初開百歲滿合三生看鴛鴦小閣燈花何如書幌藜
青
望遠行(第三體)
蜀岡眺望懷古和阮亭韻
今年纔過清明節又見春風催暮酒旗籬落畫舫笙歌
都傍銷魂堤樹金刹斜陽透得紅霞一抹望中綠莎如
許送韶華歲歲江南烟雨相語屈指興亡多少只柳
影鶯聲無數殿脚三千橋頭十五斷却隋皇歸處惟有
醉翁幾闋髯公三過妝點平山詞賦看騎鶴人來吹簫
人去(杜牧詩紅霞一抹廣陵春歐蘇俱有平山堂詞蘇有三過平山堂下路之句)
泛清波摘遍
為阮亭咏庭前金鯽
尋梅官閣問柳隋堤試問使君何所有種花栽竹皓月
清風對虛牖誰相耦悠然濠濮宛爾瀟湘雲夢胸中常
八九荇藻交横魚鳥留連長嘯清晝還知否鼓鬛揚
鬐魚樂唼影唼香花覆誰識非我非魚海罟江罶消長
晝影動春雨綠添紋生晚霞紅皺那數西江尺鮒煦濡
升斗
擊梧桐
咏美人焦
青女驚蟬素娥辭燕又是華年荏苒繡閣前依約見分
明翠䄂輕勻霞臉夜深幾度翩&KR1473;乍見紅玉臨風欲掩
十二珠樓腸斷秋風斗帳垂垂搖豔寳靨慵妝佳人
對鏡還把芳姿細騐誰問種自知名忍揉碎瑶翻香灔
絳樹清歌欲罷百首紅兒纔新賦又恰是兩三黃蝶映
丹朱一點(綘樹美人名善歌羅虬有比紅兒詩百首)
惜黃花慢
咏晩菊用吳夢忩韻
月珮烟裳伴窗紗猶識半面徐娘翠華嘉節來遲洛浦
紫雲新苑寵殿昭陽芳妍不逐秋風嫁塗嬌暈自整慵
妝老是鄉蘭膏照徹倒盡瑶觴亭亭傲雨欺霜更豔
凌楓赤秀奪松黃避風臺上欲隨風舞辟寒帳畔偏透
寒香消魂簾捲人爭瘦阿嬌去金屋悲凉莫斷腸花神
獨許清狂(咏菊詩李嶠榮舒洛媛浦香汎野人杯李商隠紫雲新苑移花處松黃即松花也)
憶瑶姬
偶讀惜分飛舊詞有感用史梅溪韻
十五年前事怨緒離紛殢雨尋雲銀屏執手時恨他生
未卜别樣殷勤空教惆悵珠簾難向南樓種合昏最消
魂一語叮嚀銀環鈿盒淚痕新斷腸菱鏡雙分嫩綠
成隂牧之枉煞尋春手持雙荳蔻想珮聲鬟影香染羅
巾小窗重展烏絲惟有春寒瘦著人便重來夢裡分明
何處覓湘君(著音着合昏樹名見庾信詩梁詩向鏡理紈巾)
風流子
村居
村居三畆地東風暖無數暗隂遮見綠草方塘些些睡
鴨白楊廢圃點點歸鴉况墻外老藤方挂樹苦笋正抽
芽宜夏宜冬幾間茅屋半村半郭一帶人家主人無
個事正甆甌酌酒瓦銚煎茶更調樵青數輩自捕魚鰕
看拍手羣兒爭驅黃犢垂鬟小女笑插紅花只此閒中
日月暗度年華
霜飛葉
本意用周清真韻
烟生芳草斜陽外尺書可來天表空庭懶婦正心驚齊
女吟聲悄漸葉葉梧桐報曉銀床金井苔痕小見月浪
横天又鸚鵡侵霜欲語簷花相照此際腸斷伊人西
風捲透一點夢魂難到晴忩如雨滴愁聲動孤眠懷抱
似别院哀筝響急四絃摵摵離鸞調爭柰銅龍漏徹聽
過三更雁飛多少(懶婦蛩也齊女蟬也)
離别難(第二體)
送蔣馭鹿遊建谿
越水吳山待扁舟久矣棲遲只丈夫南北東西着征衫
何必贈將離應祗有竒字盈囊虎跳龍卧落紙爭飛過
嚴灘為訪富春舊跡重上釣魚磯雲冉冉草萋萋憶
臨岐秋士休悲聽武夷幔亭仙樂便驂鸞梅福也相期
何况是到處逄迎天涯知已斫鱠銜杯懷故苑暢好荔
枝未熟勸汝莫忘歸(將離芍藥也跳平聲建寕有驂鸞渡傳為梅福乘鸞上昇過此)
透碧霄
同阮亭飲吳陵宫紫懸先輩小西湖
飲金舟人生何處可言愁氣清天朗蘭亭梓澤好向遲
留碧波數頃綠隂千樹風景如秋對雙雙鸂鶒沉浮又
橋迴路轉藥欄映石漁艇隨流况使君文采角巾短
屐鶴蓋任飇悠且一飲千杯隔林蟬唱晩風柔筦絃絲
竹左徒芳圃中散良游念西陵何似吳州把六橋花柳
三竺雲烟長憶秦樓(文選紛飇悠以容曳指旌旗之状泰州一名吳州秦樓在西湖濱)
玉山枕
咏白鸚鵡
花影蘭砌碧天淨薰風起乍看皓質又聞嬌語雲母屏
前綃幃堪倚玉容冰骨自瑶池暫謫向人間游戲想沉
香亭畔當年舞霓裳只雪衣相對素馨香冷鮫人珮
犀簾外歌喉細紅牙聲静綠鬟影動詩句清新好教長
記黃冠乍吐暈檀心更不數翩翩丹翠便花田珠網攜
來傍雕闌向梨花閒睡
蘇武幔
述懷和樂子尹韻
九點齊州兩丸明鏡南北東西萬里吹簫吳市賣藥咸
陽有個英雄在裏三千粉黛百萬樗蒱笑殺庸庸餘子
問書生肻向商山謾學餐芝黃綺便教他躍馬中原
揮毫内殿爭羡風流名士奴衣火浣婢捧香囊上客横
拖珠履肘後黃金腰間白玉消得十年悲喜到歸來細
數繁華不過夢中而巳
輪臺子
雨後訪早桂限車遮韻
幾日新寒乍到看滿砌海棠幽冶待教選勝尋芳是處
畫簷雕榭小山瓊樹初開暈檀心漸覺飄珠麝輕烟歇
雨更冷露無聲氤氲射飄飄金粟前身又誰倩虎頭
妙寫攬僊芳待踏遍銀蟾好酬良夜怕嬌額塗黃智瓊
妝䣃便金屋攜來不許狂蜂惹愛芳姿風流藴藉問何
時重染天香向廣寒宫借(魏鶴山咏桂詩虎頭點點開金粟以顧虎頭善畫金粟佛)
(也古詩智瓊額黃且勿誇眼前見此風流葩)
沁園春
偶興和阮亭韻(第二句平仄用黃機體)
曾憶當年縱横意氣調笑風流向紫宫曾吟金丸翠被
錦鞋曾賦碧繶緗鈎賭折搔頭敲殘如意鄒衍高談大
九州都休問願拜南柯守封酒泉侯年來自愛清酬
待嘯月吟風烟際浮便五湖遍泛筴非范蠡一邱自足
客有羊求詩酒逃名漁樵混跡何異衣魚與食鷗人爭
羨說延陵道上又見披裘(碧繶緗鈎温飛卿錦鞋賦中語羅含云雖欣清酬未喻乃)
(懷山海經懸股之國衣魚食鷗披裘公本吾邑延陵人)
又
我欲從之置酒西園較射南岡只撚鬚搖膝人稱慧業
蓬頭散髮自許清狂跂脚北窗行吟東郭男子何須志
四方逍遥處問眼前悲喜何必張皇怕教鬢髮蒼浪
且隨分新詞賦幾章便支硎山内談莊放鶴金華道上
叱石成羊靈運生天淮南好道天地梨園一戲場他年
志待布黃金地求白雲鄉(語林邱明士蓬頭散髮白樂天詩鬢髮蒼浪牙齒疎支硎)
(山用攴道林事金華道用黃初平事)
八歸
行石封山中小憩見村姬焙茶偶咏
翠靄朝經紅雲晝暖石乳玉苕乍茁斑筠初織青絲籠
恰是吳姬相約春纖齊擷香刺蒙蒙沾綴露應摘盡金
蕾珠蘖攜輕簍帶笑歸來衣染暗香絶却早柴扉半
掩紅泉初汲中婦拍茶纔歇蒸凝青瓊焙來綠髓製就
些些雀舌看雲鬟影動幽意引竒芬初洩倦文園自來
消渴仙掌分嘗甆甌斟澗雪(凝去聲金蕾珠蘖茶芽也見清虚子陸亀蒙詩尋來)
(青靄曙欲去紅雲暖又青瓊蒸後凝綠髓炊來光又中婦拍茶歇仙人掌茶名)
集賢賓
偶簡舊寄詞有感和柳屯田韻
重簾小閣關心事綠遍萱叢舊時相逄未嫁冷落金蟲
去後千迴夢憶重逄瞥見姿容人間辛苦都嘗遍燈前
擁髻愁濃筭只玉釵恩重留結表心同年來敢道宋
家東何計决芳悰悔教端陽一别直恁匆匆玉冷環留
脆碧香消枕膩殘紅縱眼前有人歡笑纔回首便自忡
忡腸斷蕭娘一紙何必怨君終(留結句用會真詩)
賀新郎
席上被酒和阮亭韻
短髮愁千縷誰認得平生蕭瑟沉鱗羈羽忽發狂言驚
滿座浪說目成眉語但記取柘枝白苧送客留髠傾一
石縱三更且聽吳歈去吾明日焚書舞新聲回鶻傳
三部鐡如意唾壺敲缺低昂擊鼓何事干卿春水皺漫
道齊名韋扈最難得忘形賓主二十四橋尋小杜報平
安書記今何許新月上桐初乳(韓詩北極有羈羽南溟有潜鱗王夀焚書而舞)
(見淮南子鐡如意二句用王處仲事韋莊扈處扆俱以小詞著名蜀中報書記平安用牛僧孺待杜牧之)
(事庾信詩桐垂細乳)
鳳歸雲
偶作
吾老矣去日光隂那堪屈指任俠疎狂蹴鞠樗蒱不癡
不慧無才無技况生來本磨蝎為宫窮鼯學計問人生
何處堪出世應有淡月微風剰山殘水還自去守我
良方鑚他故紙不過是一卷離騷幾葉楞嚴破除萬事
頽然坐廢曾消受得蠻觸功名邯鄲滋味而今後拚得
無縈繫永教毁硯焚書漁樵同醉
洞仙歌
中秋訪舊不遇和柳屯田韻
從别後千迴夢憶何處琴挑香惹記小語憐惜芳姿俊
雅紅潮微醉金蟬亞褰繡幔認得雨嬌雲姹便一刻筭
作百年聲價清暇長迴首綠屏深曲輕啼淺笑頓覺
鴛被生寒總負鮫珠頻灑白頭吟就偏驚訝更細數盟
言織就廻文重寫那便得眼前玉人如畫素娥幽冶忍
使夢遊抛捨梧桐下寸心斗酒爭芳夜(末句用劉妙容宛轉歌)
夏雲峯(第二體)
秋雨感懷用僧仲殊傷春韻
書幌長清簾衣漸裛火罷爐灰生暈小山畔桂花遲放
曲欄外海棠偏嫩愛青甆栽滿菖蒲恰稱得幽人碎愁
零恨怪滿耳蛩聲凄凄切切呌得雄心都盡病入悲
秋渾未損况劍寂琴虚二毛偏近答賓戲支離自笑送
窮鬼揶揄誰問十年事偏上心頭便青鳥飛來總虛佳
信只賦號愁霖詩名苦雨權寄眼前孤悶(曹植應瑒陸雲俱有愁霖)
(賦杜甫有苦雨詩)
春風裊娜
本意用馮文子韻
問今年為底纔識春愁梅額淺柳腰柔傍妝臺試看團
圓玉照一絲新喜纔上眉頭金雀屏風紅珠斗帳試聽
東風黃栗留午夢瞢騰慵醒處金蟲寳瑟倩誰收又
是飛飛燕子穿簾拂幕坐雕梁對話難休紅作片錦成
毬空樓閒晝暗數綢繆千點飄來柳花烟起五銖用盡
榆莢星稠恨伊偏薄劣鎮教垂却銀蒜雙鈎(玉照鏡也黃栗留即)
(黃鸝)
翠羽吟
為阮亭賦庭前鸚鵡
官閣深濃樹隂修竹碧森森金鎻珠絛鸞迴鳳峙吐青
音滿砌月生淥水一片雲寫青林正使君擁書高嘯翛
然坐對鳴琴竒姿妙質振微吟麗容采采善解幽心
慣是得人憐惜充君戲玩風前舞翠衿相思秦隴停聲
不語蓮漏沉沉長傍湘簾好厭雕籠又憶飛岑夢醒清
怨難禁恐簷霜曉侵座中有客莫倚能題漫寫珍禽(謝莊)
(鸚鵡賦云月滿光于淥水雲寫影于青林餘用禰衡曹植賦中語)
引駕行
深秋復有廣陵之行先簡寄阮亭羡門
官河楊柳隋苑鸎花竹西路是前人斷腸處年年長憶
烟蕪吾徒燒蘭作燭裁詩擘錦東閣畔翠盤妙舞白苧
紅牙倒盡瓊蘇歌呼更清談揮麈迴頭殘月落金鋪恰
又是離人欲别分手唱驪駒踟蹰西園北里况教曾
醉當壚想芙蓉叢菊二分明月蘃女花奴徐徐便十年
一夢贏得虚名薄倖無向平山重到還怕見衰草寒蒲
(瓊蘇仙酒名)
西平樂
久雨中秋見月因憶去年虎阜勝遊用周清眞
韻
亂雨分秋濃烟護晩望遠極目偏賖萬頃琉璃廣寒何
處浮雲捲盡還遮嘆楊柳為儂憔悴蟋蟀為儂悽戚催
寒幾陣西風空庭濕盡寒沙試問瓊樓瑶闕當此夕何
事使人嗟嘯呼風伯招尋月姊桂魄飛來素影横斜
從今願分餐玉屑長駕金樞更自左持歡伯右挾嬋娟
好待冰壺濯舜華迴憶芳時蘭舟同艤畫閣雙凭舞罷
霓裳景色溶溶教人好覓伊家(玉屑飯修月人所餐伏滔賦理轡金樞歡伯酒)
(也嬋娟月也)
六醜(升菴易一名個儂)
同周兼三小飲廣陵園亭因話西泠舊遊偶拈
周清眞韻寄感
見春光又去腸斷處年年輕擲堤柳亂飄雙雙飛燕翼
掠波無跡只因狂做病將顛賺醉遍粉塘香國風流何
處尋釵澤浮白紅樓踏青紫陌凖擬受他憐惜待挑燈
剪燭細語窗槅春心寂寂只唾花䄂碧眉葉鈿黃微
聞清息座中顧曲佳客話舊遊蘇小歡情何極更匆匆
絶纓欹幘誓今後憐水憐山不過遠山罏側駕扁舟趁
伊潮汐自思量惟有凄凉夢一生値得(釵澤出後漢書馮衍傳韓偓詩)
(憐水更憐山兩處總牽情)
夜半樂
題元人畫韓熙載夜宴圖
當時江左風味玉笙吹徹天許清狂暇有北海韓郎才
名瀟灑玉鸞視草銅螭署勅更聞弟畜徐鉉客呼舒雅
行樂地歌舞爭蘭夜銅盤絳蠟耿耿芳樽細浪長鯨傾
瀉香霧暖滿堂玉人如畫宛轉搊絃激昂撾鼓沉沉月
隠花明魚脂飄灺交翠舄花冠暗中卸到此不覺纓
絶履遺良宵無價那羡南朝官僕射動君王恰贏得虎
頭偷寫看明月梅嶺岡前者謝公墩畔風流話(射去聲熙載文)
(章與徐鉉齊名多蓄妓樂與客雜居以避相自汚沒後贈僕射諡文靖葬于梅嶺岡謝安墓側後主令顧)
(宏中至第中寫夜宴圖進御)
六州歌頭
戲作簡僮約效稼軒體
僮來語汝約法告而曹吾所命只數事汝毋囂記來朝
紅藥欄干畔縛棕箒摩苔石除菊蠧移蘭盎早須澆
庭際幾頭丹鯽戲蘋藻粉餌時調便間將短竹扶植美
人蕉彈雀驅梟莫逍遥宜勤應答捷趨走護書篋整詩
瓢燕几側博山内水沉燒火母焦煮茶鐺頻熟候蟹眼
聽松濤吾無事痛飲酒讀離騷若有客來時候須滌
盞頻進香醪且抱琴吹笛長醉侣漁樵門掩無敲
寳鼎現
廣陵清明日賀天士邀同南郊小飲有贈用劉
湏溪元夕詞韻
聯翩遊騎玉勒踏遍月樓烟市漫追尋雷塘繡瓦望青
帘杏花村底春一笑任羣鶯滿樹却與春光俱醉怎禁
得畫橋暫止猛聽吹簫聲起遺簮堕珥籌花事憶少
年情悰如水却早見當壚佳麗抱銀筝初來北第香縹
緲颺繡屏羅綺風散落紅十里誰憐惜旗亭遊子看日
攪一簾花碎莫道天遠蓬山暫消受檀牙按指問何
時翠幰重來對紅蕤怯睡賺得箇玉纖整髻假報金釵
墜還記取垂柳堤邊搖蕩春風影裏(看字襯)
怨朱絃
宗梅岑約遊紅橋泊舟韓園紀事
放桃花畫舫尋春綠水迴環紅雨繽紛嫩柳垂絲鶯簧
乍囀陌頭驟起香塵雷塘何處小橋流水瀰瀰瑟瑟粼
粼只鶯花不改無數簫聲占斷芳晨伊道紫宫金彈我
道鈿筝錦瑟此恨平分且試向東風寄語細與評論
是誰家桃葉桃根鴉黃隠笑蛾黛留顰偷傍犀簾微揎
翠䄂的的東隣明言未實暗祝方真又是夕陽斜度早
難道且住為佳踏遍黃昏廻首千秋索下猛憶三生石
畔記取腰身更莫向西園北里輕擲銷魂(韓偓詩明言終未實暗祝)
(始應真又的的近東隣千秋轉語秋千即古鞦韆字陳黃門詩御苑有山名萬歲複宫新戲號千秋且住)
(為佳用晉帖語)
三臺
用瑯琊氏事贈王阮亭三十初度戲用辛稼軒
用陸氏事送玉山陸令體
憶長安握手蕭寺傾倒風流如許講毗曇年少重僧彌
把團扇名齊法護連宵過喜聽蟬聯語濯濯見新桐晨
露兩丸髻對酒清歌白玉手談莊揮麈向西山時看爽
氣却種此君同住灑白練夭矯似驚龍愛寫洛神遺賦
高輿披鶴氅廣陵路都争識神仙風度芙蓉第紗帽
隠嚢鳳凰池瓊林珠樹羡吳苑小令題詩蘭亭右軍作
序看車前赫奕八騶來更鄧禹笑人何處便插簮散幘
成高步封禪書誦來無悞况庭際蠟鳳壘棋數公才又
還如故(中三四句王珣珉五六句王修王恭七句王曇首八句王衍九十句王微之十一二句王獻之)
(十三四句王恭十九二十句王融二十一二十二句王儉誦封禪書於齊帝前事餘俱用王氏語)
戚氏
輯倚聲集將成復得阮亭新詞并簡
憶青春年年花發碧階新寂寞誰過倒來家醖自竒芬
尚難忘綺語抛殘口業負詩人當時紅牙翠羽楊柳外
暗自消魂銀管裁將雪兒唱徹風吹細語幽紛便優伶
周柳叱咤辛劉下筆如神此日情緒難分竹扉高掩
寂寞困琴樽猶自有華胥可到玉友相親更衍波揮灑
十二龍賓吾甘濩落長貧孔方交絶管城相薄半通難
綰青綸沈郎多病日賦成雌霓賴有王筠况是彈丸
脱手向金壺點汁走靈㕙看來麗涌香氛枕邊鴻寳應
博佳人問斟玉瀣雙鯉傳蘭訊誦佳句曳霧牽雲好破
除碎恨閒顰怕十年心事到黃昏還須自懴新參丹龠
長守金輪(樂天詩猶殘口業未抛詩玉友酒名衍波箋名龍賓墨神霓仄聲靈㕙兔毫筆也丹龠道)
(書金輪佛藏也)
十五家詞卷二十三
