十五家詞卷三十七休寧孫默編
董俞玉鳬詞下
中調
臨江仙(第四體)
離愁
客裏鶯花三月半春光不似愁濃柳絲隨處綠蔥蔥酒
帘斜日外漁市亂烟中多病文園兼作客天涯信斷
難通可憐長夜正思儂寸心蕭寺雨殘夢隔江鐘
蝶戀花
虎阜僧閣
檢點韶光春又去羈思無聊暫借吳山住寂寂招提花
幾樹荒巖只有幽禽語惆悵故人分手處目斷雙魚
良會渾無據欹枕小樓聽夜雨相思一點燈光聚
贈妓
茜裙窣地腰肢顫梅豆抛人低露黃金釧綠醑殷勤郎
自勸興酣漸覺嬌波緩笑剔銀燈回粉面旋脱羅衫
瑞雪胸前見鴛帳横陳紅玉軟憐他臂上雙彎煖
送彭羡門往吳門
匆匆無計留君住分手江亭芳草廉繊雨風雅而今誰
共語畫橋悵望帆飛處約道重來三月暮開遍酴醿
荏苒春光去若到金閶君記取愁多莫賦銷魂句
唐多令
庭前新植小桃纔開數萼以酒祝之
無語曉妝慵胭脂數點紅愛亭亭夕照樓空渾似綠鬟
剛寸五偏容易嫁東風春色不須濃春情在此中漫
愁他蜂蝶匆匆料道消魂今歲始常許我一樽同
蘇幕遮
閨思
碧梧輕紅葉輭鶯語無聊頓覺芳菲淺鴛帳夢迴金釧
匾約得隣姬雙陸閒消遣别愁濃清淚泣郎似楊花
妾似紅蕉卷漫把繡衫雙扣撚乘腸不禁車輪轉
一剪梅
秋懷
細雨蘋絲葉葉秋山自悠悠水自悠悠寒燈幾點笛聲
幽不是漁舟便是菱舟病客天涯悔浪遊花也增愁
月也增愁雙魚寂寞淚長流身在江樓夢在粧樓
漁家傲
歸隠
檢點閒身猶未老莫教名利縈懷抱澱水蓴鄉歸隠早
塵事少駕鵝飛處青山曉此際待將愁悶掃悠然濁
酒東籬倒拍手浩歌巖月皎秋色好蘋花數點潮聲小
山寺
雲影層層千嶂裹竒峰削出芙蓉朵仄磴蒼藤穿磊砢
幽澗坐飲溪麋鹿閒如我突兀珠宫留佛火夕嵐自
把香壇鎖拍拍水禽衝面過和衣臥凉蟾一點松梢墮
醉春風
閨恨
一樹繁花擺少箇人兒在闌干暗拍費沉吟悔悔悔錯
剪雲鬟虚傳錦札相思空害拚得分開罷雙淚羅襟
灑枕餘衾剰為何人待待待屈指幽期幾番誤了韶華
難買
行香子
秋思
秋浦溶溶秋嶺重重悵登臨水杳山窮愁人心上何處
相逢在鴈聲邊葉聲外雨聲中三秋作客十年心事
恨迢遥芳訊難通爐烟初碧燈蕊徒紅任羈懷冷吟懷
淡酒懷慵
青玉案
滕王閣
萍蹤又踏章門路正高閣斜陽暮寂寞一尊空弔古秋
水長天落霞孤鶩端的才人句雲帆極目紛來去檻
外江流自吞吐試問昔人高會處漁歌四起藕花蕭瑟
依舊西山雨
憶舊
東風吹綻丁香樹又陌上飄殘絮腸斷畫橋門掩處鶯
啼蝶舞小樓曲榭記是秋娘住而今楚峽行雲去目
斷鴻箋春又暮寂寞西陵松柏路桃花舊院春風如笑
悔把佳期誤
天仙子
春情
葉葉銖衣高閣冷小鳳泥金飛不定遠山微蹙學修眉
人語静疎林暝月落青驄不見影夢裡分明花下徑
攜手不殊鴛翅並問儂别後苦相思方欲應風吹醒愁
對銀缸雙穗燼
江城子
詠柳
誰將羌管奏離筵畫橋邊酒旗前細剪春風鶯語自年
年最是青青愁不了常泣露更啼烟隋堤殘月影翩
遷吐杳綿暮春天飛入玉樓常伴玉人眠不信柔腰剛
一捻能禁得許多憐
傳言玉女
秋懷
永夜沉吟夢近人兒偏遠小窗斜日山似愁鬟亂欲將
心事訴與暝楓寒鴈風波平地無端分散還憶春時
背立花前如怨蘭膏香漬試解羅嚢看迢遞仙槎隔着
茫茫銀漢可憐拖逗青春強半
風入松
寄張蓼匪先生
深秋綠野桂將殘烟染檀欒畫簾欹枕無餘事紅牙度
香裊屛山回想年時塞上雪花駝帳初寒從來勇退
急流難贏得身閒初衣嬋媛真堪羡又何須跨鯉乘鸞
容我鹿門負耒同君鶴浦投竿
御街行
題太湖傍精藍
小亭無數秋雲壓雨篠凉侵榻簾前千頃即澄湖點點
青螺插有箇高僧赤髭白足說盡生公法十年慣把
溪山踏野鶴孤飛匝此中撇下萬千般消受茶槍菜甲
松陰夜静長歌岸幘皎月纖痕捻
婆羅門引
秋夜飲張荆門齋
重陽近也楓殘菊嫩不勝秋遠峰相對如愁且喜閒齋
無事脱帽暫淹留看張郎新句瀟洒風流唫仙醉侯
問此樂人知否花下雙螯在手一笑奚求紅燈影裏聽
清談靡靡勝王劉更何用趙瑟齊謳
紅林檎近
送張忍齋先生之廣陵和周美成韻
雲影輕蘋嫋雨絲殘桂香鷗烟浮遠嶼漁火亂横塘江
上青山如畫最喜盡入蓬窗䢴溝衰柳啼妝何處弄絲
簧萬里滇南客築室老蓴鄉淋漓翰墨風流不數齊
梁想蕪城夕照紫萸翠袖登高傾盡菊花觴
祝英臺近
會稽道中用辛稼軒韻
霽烟輕凉月澹腸斷西陵浦松露廉纖灑遍篷窗雨可
憐舊日青山無人吟眺算誰肯移家暫住憑闌覷幾
株垂柳隂邊屬玉遥堪數萬壑千巖猶記虎頭語任他
客帽頻欹邨醪半醉聊目送亂雲歸去
柳初新
壽張帶三先生内君
桂香蟾影雕闌折喜巳近中秋節鳳簫輕按鹿車雙挽
偕隠風流高絶綠野林泉迥别羡樊劉並傳僊訣掌
内珠光如月徧庭階芝芬蘭茁花間孟案簾前萊綵盛
事一時誇說遥望玉樓瓊闕待攜將玄霜絳雪
驀山溪
西湖
湖光如鏡雙槳凌波去鶯語正鈎輈遍長堤落紅飛絮
歸來半醉腸斷玉樓人蓮葉帶藕絲衫斜倚闌干暮
柔藍幾叠濕影聯殘霧暝樹帶鐘聲渾忘却畫橋歸路
花時月夕贏得此身閒鸚鵡琖鳳凰槽莫把韶光誤
長調
八聲甘州
懷吳六益
看白榆歴歴近秋河玉露灑空庭問羈人獨夜故園歸
夢幾度魂驚屈指舊時文社良友半凋零遥想孤吟處
瘴黑嵐青當日江樓送别記瓊筵酒罷慷慨揚舲知
天涯近來詩句比南金翠羽價非輕衡門下遲君偃仰
菰飯蓴羹
滿江紅
夀張研銘五十
五柳高齋恰對着一泓秋水繞溪畔檀欒婉孌輕鷗飛
起菜甲風前薿薿綠豆花雨後垂垂紫問何人負耒學
龐公賢如此白籐杖青棕履紅螺琖烏皮几看豪吟
痛飲誠哉名士蔣徑久忘賓與主蘧年莫問非和是但
相逢箕踞對斜暉浮春螘
重到西湖憶舊
繡甸春濃酒帘外青山無數還記得桃花滿院劉郎前
度紅燭畫橈臨别酒碧簫殘雨相思路看韶光零落斷
橋邊斜陽暮無限景烟中樹無限意風前絮對澄湖
如鏡玉人何處豔影尚疑花欲笑麗情只有鶯能訴歎
西泠松栢自年年風流悞
寄懷陳山農
寄語陳郎還記得吳趨行樂明月夜鵾絃鳳管共傾鑿
落遲日玉枰花下艇翠微蠟屐烟中閣想那年光景總
消魂渾如昨且學織桃椎屩且學賣韓康藥又何妨
遠蹈蕪城跨鶴况是竹西歌吹地一時琴酒堪棲托問
董生蹤跡近如何仍漂泊(時余客吳興)
丁未夏泖濱人剖蚌得徑寸大珠賦此紀異
三泖凄凉忽變作珠池璀璨豈果有孟嘗廉吏夜光復
煥何處忽收鮫客淚誰人敢把驪龍探看熒熒火齊掌
中圓非常玩赤水曲崑崙岸象罔索離朱瞰怪江干
夜夜蟾輝同爛金錯剖來胎似玉晶盤擎出光微紺似
匹夫懷寶罪何辭還堪歎
水調歌頭
懷西江李維饒
自别同心友倏忽五春秋不知别後消息千里思悠悠
地占南州之勝人在東京以上談笑盡風流回想龍沙
景爛漫夢中遊雲如醉烟如怨月如愁荒城&KR1227;篥不
堪還倚最高樓聞道燕山歸去復向瀟湘作客竒句錦
嚢收恨乏晨風翼與汝訪丹丘
壽何履方
螺琖浮瓊液鳩杖映華顛秋來恰遇佳景巖桂凝晴烟
本是竹溪六逸堪入香山九老丰韻自翛然不作黃粱
夢惟檢白雲篇柴門静松徑僻日高眠丹青妙理直
將筆墨當談禪吾欲借君彩筆便擬寫君入畫儼似畫
中僊蟾影和秋色瀟灑自年年(凝音佞唐詩日照凝紅香又落絮無風凝不飛)
(杜少陵詩晴窗檢點白雲篇)
滿庭芳
春遊
巖腹欹紅湖唇罨綠春光此處偏饒丹襟雙燕飛過赤
欄橋人似東風無力梨花夢魂斷難招高樓上玉笙吹
罷烟月總無聊迢迢雲水闊越王城下獨倚蘭橈歎
十年行役素髮飄蕭記取三生石畔尋舊約幾度魂消
山深處烹苓劚术容我伴漁樵
蘆花
岸暝侵雲江寒妬雪蕭蕭聲遍秋風傷心客路搖落正
相同十月江南暮景空凝望烟雨冥濛誰為伴鷗汀紫
蓼漁舍更丹楓孤篷還夜泊一聲殘笛數點離鴻更
憐他寂寞露蕊霜叢偶爾斜陽影裏還悞認柳絮漫空
青山外平波渺渺幾欲泣途窮
鳳凰臺上憶吹簫
閏七夕
鶴馭重逢鵲橋仍架銀河依舊迢迢喜雙星尊酒又得
相邀翻覺幽期容易笑人間别恨空勞鍼樓畔荷香欲
斷桂露初飄魂銷歡娛再整念此夜姮娥碧海青霄
羡風流佳話較勝初遭每歲相逢兩度又何須暮暮朝
朝低聲祝年年但願常閏今宵
醉蓬萊
賀宋荔裳觀察得子
羡蘭臺詞客久擅雕龍年華未老骯髒風塵喜宦情偏
好醉墨霏烟吟船弄月夢斷吳山曉桃葉江邊莫愁湖
畔春風來早欣覩瓊階桂枝初長佳氣充閭金錢繡
褓玉骨非凡似神駒騕褭此際香閨紅妝羣擁看軒渠
含笑子夜笙歌沉沉鳳蠟玉山醉倒
玉蝴蝶
病鶴
本是青田仙客暫辭碧落謫向塵寰極望蓬瀛萬里天
路漫漫林颸急縞衣凋素巖日澹砂頂摧丹夜方寒聲
微力弱難徹雲端媻跚不翔吳市未歸華表孰駕緱
山獨立寒溪自憎形影遽衰殘籬落邊漫隨雞鶩女牀
側空羡鵷鸞近雕欄有人相對同病堪歎
上已
試入翠屛深處花潭竹塢恰恰啼鸎此日流觴曲水更
憶蘭亭麯塵波嬌雲冉冉蘅臯路香雨冥冥畫樓凭柔
藍一抹日澹烟輕分明柳橋西轉香車寶扇曾見娉
婷翠袖朱闌隔花微笑眼波横合歡鞋繡幇三寸同心
結綵縷千層暮蟾生畫艭歸去幾點紗燈
念奴嬌
述感和彭羡門韻
英雄巳矣把吳鈎抛却唾壺敲碎痛哭窮途同阮籍難
乞步兵佳尉白日黃雞催人老去幾度中山醉龜毛兔
角歎浮名何年遂夢魂不到春明讀書賣卜瀟洒君
平肆落日江亭閒岸幘嬴得持螯斫鱠故國青山美人
黃土往事徵於鬼桃笙豹枕算人生惟有睡
又
幾許竒才與龍泉並瘞夜光同碎誰是黃粱初夢醒甘
作掛冠僊尉挾瑟燈前遺簪席上且學淳于醉荷衣桂
槳素懷欣此時遂不妨轟飲悲歌吹簫擊筑爛漫屠
沽肆澱水笭箵秋雨後消受素蓴丹鱠詞社凄凉酒徒
零落一半嗷嗷鬼黑甜軟飽問醉鄉何如睡(笭箵讀平聲蘇子美)
(詩鳴榔莫觸蛟龍睡舉網時聞魚鼈腥吾實宦遊無况者旋來隨爾帶笭箵)
和羡門韻寄贈
韶光難再任緋桃開罷黃鸝啼碎人世繁華誰占得漫
說吹簫都尉羯鼓三撾螺巵百罸依舊騰騰醉投竿抱
甕妬君此願先遂還想八斗才華金鏘玉戞如聽歌
鐘肆記得畫堂紅蠟煖共噉魚羹鳩鱠鰐浦書遥羊城
夢斷但見盈車鬼屋梁明月照人此際難睡(時羡門有南粤之遊)
又
咄咄奚為把毛錐拗折陶泓摔碎不豔石渠年少客翻
羡羽林諸尉一葉何來江邊漁父苦勸三閭醉拂衣歸
去農桑生計偏遂看他傀儡俳場科頭跣足容我伍
而肆白苧丹楓時憶汝嘗取郎官鮮鱠杯底羅浮胸中
雲夢竒句堪驚鬼浮生老矣且圖快飲濃睡
送孫無言歸黃山和曹顧庵學士韻
吾雖未見想其人孤峭其詩幽絶踏遍江南江北路磊
落壯心如銕高臥蕪城桃花春雨啼破黃鸝舌請君試
看道旁多少危轍回望三十二峰峰峰竒削已作多
年别石上浮丘丹竈在不禁烟霞腸熱驅犢晴畦撈蝦
暝渚莫歎生涯拙他時相訪共餐芝草巖雪
木蘭花慢
對酒
算浮生碌碌止少得一嚢錢且頻喚索郎亟邀歡伯笑
傲花前富貴此生休問儘徜徉山水度殘年孰慣紅塵
短衞飽圖白社高眼數弓隙地結茅椽疎竹嬲溪烟
有峰際閒雲松間野鶴相對翛然數聲漁篴何處看斜
陽曖曖下平川試問鬱單天子何如酒肆神僊(鬱單天子用上)
(元夫人衣庫僊官事)
南浦
贈雙溪凌秋渚兼寄家湛思帷孺
苕溪不遇却相逢在白苧城邊一見飛揚跋扈揮灑亂
雲烟暫學韓康賣藥知通人遊戲本相兼看白狼選勝
赤烏弔古落葉句尤妍不淺蓴鱸逸興趁秋光獨泛
澱湖船與爾樽前慷慨心事兩相憐寄語吾家雙伯氏
溪山何處數流年此時只合高歌痛飲落花前(秋渚徧遊吳會)
(復客海陵所著落葉詩膾炙一時故有白狼三句)
瑞鶴仙
壽鶴沙許太史
羡歸來晝錦許安石東山暫時高枕深秋露華冷正丹
楓半醉黃花弄影樓空人静倚胡床蟾光萬頃試遥看
數點青螺一片蓬瀛佳景還省鑾坡視草芸署裁詩
玉堂仙境琱戈畫戟把江山來重整荷君恩且著萊衣
戲舞綠鬢韶華正永儘教他徐按笙歌流霞細飲
宴清都
詠苔
箇箇如錢絲絲似髮雨餘益增幽景小園春去雙扉晝
掩落紅初凝檻外銀塘如鏡有無數翠鈿相映遍閒階
那更松根月澹草際露冷春永雨繡金鋪霜粘玉礎
畫簾人静長信宫閒華清院廢數點螢影最喜蕭然三
徑裝點箇紫稠綠淨止許那白鶴幽蹤飛來相稱
春從天上來
贈陸君暘
白髮花卿向梨花皓月綠醑同傾宫商自譜樂府新聲
驪珠一串分明看輕攏慢撚掩抑無限深情正魂消漸
曲終人散斗轉參横當年禁廷寵召喜子夜瀛臺天
語崢嶸漢代延年唐時幡綽風流今古齊名旋南馳叱
撥春江路蟾白螺青掩柴荆蒲團茗椀蝶夢初醒
二郎神(第二體)
詠黃石榴花
緋衣阿醋忽改做道家裝束看滿額鵝黃天然雅淡絶
勝猩紅鴨綠堪與姚家稱娣姒真一樣嬌姿絶俗有林
外黃鸝飛來一色繁枝如簇空谷儘堪長日伴人幽
獨似憔悴懨懨霍娘病起瘦比籬邊藂菊插向雲鬟金
釵掩映不是丹葩穠郁想飛霜一夜秋苞拆盡珀珠盈
掬(東坡詞石榴半吐紅巾蹙待飛花浪蕊都盡伴君幽獨)
望湘人
詠塵
看漠漠紛紛絪緼繚繞白晝非煙非霧紫塞酸風黃沙苦
月散漫隴雲關樹十丈馬頭緇衣化盡東華舊路記江
南春景佳時細逐落花飛絮誰把紅牙暗度見畫梁
簇簇飄來無數何處印香痕愛殺玉弓微步日長静對
虛窗弄影傍着爐香幾縷算人世弱草輕棲只合清歌
緩舞(楊孟載有此詞詠塵者而惜其意未盡故偶拈此)
夜飛鵲
寄懷張處中
故人遊未返目斷南雲雙魚消息空聞越山迢逓幾千
里嶺梅落盡餘春丈夫天涯寄跡喜主人同調杯酒情
親葛巾椶屩看飄然七尺閒身試上鳳凰山望海氣
拍長空蜃霧氤氲更有丹梯石室桄榔萬樹翠羽成羣
眼前竒景是天教付與詩人待少文遊徧故園歸隠同
採秋蓴
沁園春
湖陽太守宋讓水遠惠詞稿兼餉方物賦此寄
贈
所謂伊人羊城之左鰐浦之傍看五馬春行層峰矗矗
雙幡夕指漲海茫茫鸚鵡羣飛荔枝初熟絶勝江南櫻
筍鄉更堪羡有巖花繞几桂酒盈觴興來搖筆琳瑯
則詞賦蘭臺獨擅場記應阮同時騷壇狎主機雲並駕
皇路高驤白髮詞臣青山傲吏政治文章兩不妨相期
切惟月卿天老清禁徊翔
湖上送鄒程邨之江右
何處逢君西子湖邊招提畫樓歎羈客重來不堪凝眺
才人久别依舊風流鳳蠟花輕螺巵酒膩痛飲豪吟夜未
休揮毫罷看烟霞亂灑珠玉難收而今便往南州聽
鵯鵊啼殘章水秋况玉驄芳草王孫未返珠簾細雨帝
子空愁客裏相逢客中相别此際輸君汗漫遊須珍重
記相思兩地楚尾吳頭
摸魚兒
寄盧文子
見小園黃花開徧&KR1227;篥斜陽依舊唾壺擊碎正無聊况
值悲秋時候簷雨驟兼數聲落葉映壁燈光瘦浮生大
謬算龜背刮毛馬頭生角何時成就黃粱夢早被盧
生看透寧待疎鐘殘漏建牙吹角尋常事只愛白雲翠
岫君知否歎多少英雄末路空回首花前邂逅同作醉
鄉遊長吟短詠莫使雙眉皺
賀新郎
懷陳其年
試數詞壇彦惟陳生竒葩逸藻波騰雲卷手展麥光傾
八斗競道揚班再見聽清論靡靡忘倦海内真才能有
幾歎從來風雅時人賤休浪詡雕蟲擅石城花月同
留戀正良宵銀筝翠袖鸞箋題徧别後酒徒零落盡爾
我飄颻蓬轉止餘得愁絲恨片不信董公稱徤者巳十
年瘦損風塵面空搔首淚如霰
偶作
貧也原非病悵蕭然桑樞蓬霤褐衣塵甑底事屋梁恒
仰面嬴得窮愁愈甚請從此停披輟咏謝絶墨卿毛穎
軰任江花零落邊笥罄北窗下惟高枕莫誇繁露才
名勝到如今下帷何用窺園不禁蠻觸功名安足貴早
巳邯鄲睡醒况窮達從來有命暇日搘笻攜斗酒正花
時不負登臨興誰似我麋鹿性
為歸懸弓納姬作
孰謂歸生老看翛然烏巾鶴氅風姿猶好偏喜鏡臺容
易覓扇底嫣然一笑况才比温郎還妙架上彩毫應禿
盡須另尋銀管青螺掃知長夜被花惱莫媸秋燕同
潦倒問生平容成秘術些些可曉種玉仙緣天付與消
受翠鬟嬌小真妬殺鵲橋天表但得茂陵人似玉任白
頭大婦貽詩誚詫掌上明珠耀
十五家詞卷三十七
