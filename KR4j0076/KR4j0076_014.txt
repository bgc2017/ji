十五家詞卷十四休寧孫默編
陳世祥含影詞上
語言文字之所發恒本乎其人之性情嘗持此以取
友百不失一今讀吾友陳子散木含影詞而竊有怪
焉散木素狷介不為苟容落落寡合與同好堅則金
石意所不屬望望然去之性嗜飲善治觴政生平博
覽強記每與座客會隸事肆應不竭健辯論遇客或
不合抗首立拄之不少遷隨或憾焉散木聞而曰我
之所嫉怒我固然即爾見喜正復何益予嘗述其言
其舉於鄉也方弱冠當是時士子以科名為貴競以
得失相重輕散木才勇氣銳得此又蚤盛自期待岸
然不與庸俗接其慕之而不獲從與游者多怨恨散
木絶不為意旣屢困公車又顛連大故不得已而筮
仕得保定之新安令終以不肯折腰解組歸益獨行
其意託興于詩詞雅好游名山水之所在淹留至忘
歲月家人生產不問也夫以孤騫簡傲之性而為填
詞則妍越嫵媚淫放蕩逸如冶容靚粧目遇心搖使
予初未交其人而遽讀其詞謂出自風流年少無疑
也皮日休常怪宋廣平之為人謂其鐵心石腸而為
梅花賦則清便艷發類南朝徐庾體彷之而作桃花
賦穠麗纖巧亦極其致東坡序沈太守牡丹記則云
公自耆老重德而予又方惷迂闊其于此書無乃皆
非其人以予觀於散木亦云然哉梓成屬序于予予
曰散木之詞不待予文而傳也然千載而下讀其詞
而觀予斯文以想見其為人則其人之性情非予莫
之傳也然兹刻也為家桴葊董其役以傳於世則桴
葊表彰之功謂又可沒也哉慈湖孫金礪撰
小令
閒中好
還書
書空寄閣著不開封添上儂邊淚還君訝不同
夢江口(即單調望江南)
春盡
春去罷因甚却關情最是柳絲長不了何來燕子語偏
明怕要下階行
南鄉子(第二體)
倦
重門深閉細草如煙煙滿砌日長睡起獨凭欄看鴛鴦
雙雙飛去又飛還
西溪子
不至
留得暮雲千葉葉葉都成愁結倚高樓山凝碧人獨立
待不思量又憶憶成癡月明知
如夢令
暮春
聽說暮春來到不忍見花成草欹枕問巫山又被鶯聲
喚覺黃鳥黃鳥有箇人兒煩惱
睡醒
誰道客愁蕭屑偏有梅花交接意味恁幽清投向詩魂
安貼竒絶竒絶又是月光如雪
昨日
花朵朵如人淚一盞酒來竟醉&KR0838;醉不教醒看好時光
都廢無味無味滑是一團疑謎
席上有贈
聽徹玉簫聲裏字字雨雲旖旎醉眼艷層波散作坐間
霞綺倦矣倦矣好向人懷便倚
客中
纔看桂花黃絮待趁晚潮歸去真正沒來繇便把冬春
發付還住還住又是紫薇一樹
次梅木山夜坐韻
鉤月刺開雲空簾外紫薇影重我也憶當初聽徹紅樓
獰鳳都夢都夢一樣悄然情動
天仙子(第一體)
苦雨
織盡雨絲難作匹廵檐一鳥窺人立不知天有幾多愁
風恁劈冷雲積應緣誤發殘花檄
定西番
冬日敬亭讌集
鎮日樓頭相對鋪月澹著雲輕枕前横踏向稜稜冰
壑水泉流暗聲三尺雛松剪剪似雛僧
長相思
郊行
開花風落花風酒旗安頓小橋東教人駐玉驄一重
溪兩重溪弱柳遮藏曲曲籬黃鶯獨自啼
相見懽
再晤西若
輕輕颺起嬌紅小春風迎到欄杆側畔出簾櫳斂眉
語攜手步意無窮那時去也魂斷畫堂中
思帝鄉(第三體)
雨不止逐阻郊遊之約
都休留春春也羞樹樹好花落盡似清秋怕向樓前望
見休教上玉鈎又是垂楊影裏呌鳴鳩
歸思
歸休百花香欲流正是淺紅柔白滿汀洲好去周旋芳
草風光到處收莫待落花庭院惱斑鳩
醉太平
偶見
珊珊玉鈎飄飄翠幬倚欄覷見温柔是誰家畫樓欲
窺又羞欲行又留盼人頻轉清眸怎教人不愁
蝴蝶兒
春詞
蝴蝶兒拂花枝紗窗小女學新詩拈來微咏之倦則
和花睡雙雙似有私相看陡地動人思停毫不語時
昭君怨
春陰久寄姑孰
煙雨蕭蕭寒重待盼靑山成夢夢裏是離愁古揚州
江水巫山雲遠寸寸客懷如剪莫要寫新詩晩來時
女冠子(第一體)
春日
相思獨自不及雙雙燕子鎮相憐花影勤催日爐香嬾
續煙夢中空有淚鏡裏更無言任他飛燕子不開簾
點絳唇
聞篴
煙靄全收遠空一色青如削笛聲依約向酒腸頻掠
翻下庭花字字相思託牽情著月兒將落人在欄杆角
浣溪紗
午泛歸西園
蝶子尋花逐逐忙一溪春綠膩歸航杏煙深處讀書莊
織柳欲成鶯襯貼壘巢未就燕商量迎人小犬出東
墻
小窗
流水流雲入畫圖畫來端的總糢糊小窗筆墨太生疎
乳燕聽時如可解落花掃去又誰鋪焚香整日破工
夫
閱世說新語
頭上還餘漉酒巾庭空不曬寶吾褌庾郎此日未知貧
赤玉胷中無宿物藍田舉體豈常人長卿慢世我思
存
夢中作
萍子横鋪絮一池綠窗正擬落花題一春情事鬢先知
未免多情風力倦可能無恨月容衰扶持好夢與鶯
兒
贈采文
雛筍初齊萬綠香參紅束素小兒郎生來宜近讀書窗
沉甲細添簫局火岕尖鮮試越甆湯學書教寫十三
行
再示采文
香粉揉成玉琢將憨情嗔態總難忘箇儂年紀正思量
睡裏著驚真覺怯笑中推酒未全莊悄無人處可相
當
初夏
只說春歸不惹愁辭春還與悶相勾草窠遍地碧如油
鶯舌已無前日滑柳腰可似向來柔斷腸都在最高
樓
將雨
莽霧癡雲釀宿陰較儂愁緒一般深日長無事費沉吟
要頓閒情拈蠟葉怕粘冷夢熨香衾小窗今夜雨淋
侵
贈璚孫
自是緱山品絶倫珠勻玉瑩想風神乳名直得喚珍珍
摒當筆床都藴藉捧持酒盞更温文越歌應不忿莊
辛
戀情深
贈妓
掩袖留香香未許弱煙如緒雙絲花罅透雲痕欲銷魂
低鬟小語不教聞鵲腦為郎温微雨淺寒吹戶燭黃
昏
歸國遙
樓上
非悞沙觜水痕遊子路只為遠山相護把行人隔住
看得暮雲棲樹晩風都似絮又是歸鴉無數傷心和影
訴
巫山一段雲
四月二十日
是客雲為夢飄零惜去年斷魂曾泥酒尊前衣帶鎮相
憐舊曲閒翻譜新聲自注箋小窗心性夕陽天幽意
若為傳
減字木蘭花
晚閨
愁人隻影燕怕凄凉歸不肯却去花間展轉空將翎翅
翻惱人明月悄地來窺藏不迭待向房中又是清清
冷被籠
獨坐
曲欄新竹一碧碾成千箇玉静掩籬門野鳥聲聲亂喚
人綠陰如許小袂輕凉疑墜雨閒譜詩餘遍向芭蕉
葉上書
自遣
憶春無幾愁到而今今夏矣萬頃寒雲夏已賖秋二十
分愁懷抖亂晴雨難憑誰可斷雨意如疑點滴都無
絲又絲
題宗梅岑小香居士像同王西樵作
吟情如許日向人間題好句誰信屯亶老矣吾徒三十
年重尋舊藁人道君家當日好問取圖中却遜吟情
老更工
菩薩蠻
閨怨
落花萬片如堪數和烟織就相思縷甚處呌黃鸝黃鸝
却呌誰遊絲無箇事只管隨花住歸燕鬭人愁雙雙
踏玉鈎
社集看菊
庭無凡卉花壇淨小闌披拂隨花性大釂總深觴花容
入酒黃翠紅兼艷紫白更佳如此醉倒便花前擕花
伴月眠
客夜
冷風索索尋窗紙那堪更是廉纖雨半睡過黃昏殘燈
偏著人閒愁無可破夢裏成真箇醒睡總來難雙眸
枕上乾
題閨人繡幅
倪迂戲寫秋山藁兩間茅屋霜林曉屋後枕高灘蕭蕭
竹幾竿指尖聊染渲直作鍼神看小置畫圖中香閨
一夜工
夜飲梅花閣用前韻却贈主人
尋幽每愛郊園淨晴郊得盡風雲性新釀恰浮觴充盤
一楙黃斕斒楓遍紫悔不秋來此一夕抵從前更深
仍未眠
贈友人
句拈本色求圓淨柳周香艷詞天性佳句引傳觴秦歐
自壓黃選花黃白紫餘色何堪此更要索從前挑燈
共不眠
幽晤
上弦月落黃昏院驚人乍似雙飛燕已是出來難疎屏
又夜寒拚得相思各莫更人前謔欲語轉嬌睛知卿
夢裏曾
閔際行花乳茶
仙人高掌空靑雨玉蓉幾點花頭乳一葉乍沉甌春雲
自在流蘭香誰可贈已證松蘿聖瑞草陋陽坡除非
訪穆陀(俗謂之蘭香茶)
訴衷情(第四體)
本意
癡雲癡雨寵風姨庭草盡情肥說來一春花事都是惱
人時花裏坐看花飛斂雙眉多情燕子片片飛花拾
上香泥
謁金門
晩寒
衣索索早被晩風知覺穿過繡簾來作惡故欺人軟弱
燭短香輕衾薄遊子天涯無諾不記新秋珍重約共
誰人戀著
晚醉
無事好長得一庭芳草放著閒雲閒不掃閉門雲杳杳
興到酒瓢獨舀便向蒼苔醉倒睡起斜陽剛一覺掀
髯還獨笑
好事近
山寺曉步
細雨潤園蔬蔬甲一時如鏃插槿籬門還閉有高人睡
足竹溪是處筍成林新筍靑于玉倦向溪邊小坐已
塵襟都浴
夏閨
曉倦起來遲已是蜂衙將散燕子一雙私語落銜來花
瓣雲頭雨過響稜稜打檐花冰綻又早半天晴碧寫
峰巒千萬
更漏子
秋雨
漏聲殘燈影碎一箇人兒怎睡閒繡被冷香篝孤幃見
也羞芭蕉樹芭蕉雨恰似和誰共語雨滴瀝淚欄杆
相陪消夜寒
憶秦娥
美人足(以下三首社集分賦)
雙蓮小是伊行處成香草成香草一彎三寸量來還少
午簾小立苔聲悄綠階點定相思稿相思稿若教掌
上著人情飽
美人髮
纔出幔玄雲拖縷舒來緩舒來緩手圍墜地八盤加半
香絲膩玉粧臺畔約鬟未就嗔郎喚嗔郎喚枕函蘭
澤怎教批判
美人腰
香羅幅柳絲一尺圍紅玉圍紅玉泥人入抱剛剛如束
欠伸無力牽郎宿欲扶不得嬌難掬嬌難掬迴身笑
睨怕他明燭
東昌道中有懷
天邊月相思凖備和他說和他說清光分照料應關切
風知簾縫勾香泄西樓月轉鳴蛩咽鳴蛩咽月兒不
管悶懷空結
次梅木山夜坐韻
和愁織絡絲整夕無休息無休息睡鄉佳境怎生甜黑
秋情如故人非昔燈光閃閃尖風勒尖風勒照人憔
悴這般顔色
清平樂
雪
雲僵風敗雪意粧來大梅影一窗搖淺墨陡地幻成銀
海前村樵徑都迷詩人驢背纔歸忙喚童兒買酒板
橋西畔還西
次尤展成春閨韻
嗔花怨草怎得心情好幾日小姑猜著了故意誦郎詩
稿愁來壓夢難醒背人偏要潛行却被東風一嚇迴
廊敲動風筝(風筝鐵馬也)
新柳
十三嬌女約略腰如許盡日臨風搖弱縷無力向人前
舞小橋正枕横塘高樓都在斜陽寄語東風且慢莫
教輕換鵝黃
阮郎歸
踏春
宿花蝴蝶惹花飛紗窗聞畫眉女兒生小在香閨開箱
憐舞衣添線倦卷簾遲欄杆讓柳垂鄰家相約踏春
堤日長緩緩歸
三字令
思遠
衫袖怯晚來風到梧桐初月碧斷霞紅鴈兒癡排甚字
礙長空千種字一函封在書中和鴈說為奴通但人
歸奴不負謝伊功
眼兒媚
中秋
露洗芙蓉弄晚紅和月到簾櫳去年此夜今年此夜一
樣秋中秦淮處處人如玉簫管咽悲風阿誰領略曲
闌雙凭小語初濃
柳梢青
小飲遂醉
獨把金巵烟輕露重處處堪詩香正勾情衫纔泥腕是
倚樓時愁人多少相思酒醒後簾吹月絲鐘語初回
笛聲又起幽夢難支
荷葉杯(第三體)
多情
自是多情難得端的解后在燈前一曲相思字字堅昨
夢是雙鴛不住將人低誦珍重但願鎮相隨書窗安
鏡畫修眉從此不孤飛
西江月
醉醒
惆悵夢魂何處心煙一縷孤行伴人幽月到疎櫺照破
夢魂淸冷醉也從教便醉醒來依舊還醒枕邊詩句
阿誰聽月送海棠花影
閱世說新語
我醉君須且去人愁我欲言愁槃間瞿谷舞無休不許
公榮二斗北海無尊可滿茅山有淚難收輸他化蝶
老莊周未醒之時識否
少年遊(第三體)
姑溪八月十八日寄懷里中同學諸子
去年此日桂花影裏好句坐秋陰今年此日桂花何在
欹枕一秋心捲簾還起何來明月窺夢到孤衾半秋
勻染已深深潮長鎮難禁
河傳(第一體)
江望
莽雲莾水一幅横披何人佳製離竒空幻百千萬里都
來雙目裏夕陽西下漁歌起煙如穗好向江頭醉頽
然雲水之内夢魂真足寄
河傳(第二體)
贈歌童
聽半箇儂魂斷吐玉揉香都來字字總成雙鴛鴦不求
凰曲終生遣寒窗暖春恨滿寫恨嫌箋短鑄將金屋
待卿藏端相温柔是此鄉
雨中花(第二體)
采石磯懷古
千里泠泠冰雪送過幾多英傑送到如今英雄巳盡怒
浪都空設醉向長江呼短楫恰好當頭明月頫首浪
排空熱酒澆來滴滴英雄血
探春令
本意
桃花樹上午鶯眠日影撩人倦把花枝移上欄杆裏被
侍婢和簾卷石泉烹雪雲痕淺看春光成片幾多時
樓角橋頭楊柳樹樹都垂線
木蘭花
村居初夏
喚提壺催布榖新筍初抽香簌簌支午倦向迴廊静裏
一聲風啄玉戲投竿閒濯足一對鴛鴦無事浴斜日
莫起漁歌晩雲收盡天如沐
怨王孫
有憶
玉人何處落花殘霧水浸平橋煙迷遠樹無語獨凭欄
杆淚斑斑枕痕一晌留香軟秋夢淺近晚風如剪搖
搖影影瑟瑟幽思誰牽一聲蟬
賣花聲
一醉
書室紙為屏病嬾常扃閒人無事學翻經折得梅花和
雪嗅片片泠泠鐘語坐來聽身世如萍向誰白眼向
誰靑自造中山千日酒有醉無醒
本意
小鳥鬭啾啾香夢難留畫樓人起正梳頭買得一枝紅
顫顫曉露微流一擔把春收兜的相勾倚簾不語凝
雙眸插向鬢邊還又住恰為花愁
臨江仙(第一體)
夏日
庭陰日午長無事被郎央及樗蒲枝枝打著教人輸抛
骰不語扯裙裾郎憨又把人央及這回不比當初一
盤贏得便懽娛賭郎新織藕絲襦
河傳(第九體)
醉倒
茗艼難醒支離傾仄絶竒之影舉杯問影爾何如樂乎
酒腸今不枯從來醉境無人說憑千刦真醉不磨滅
誰吾曹足酒豪明朝和天築酒巢
李雲田為少君寶鐙買婢掃鏡
今日非昔向粧臺畔耐卿小立一雙艷玉總生香問郎
柔情那處長郎憨故把人來攪和人好不顧人兒惱
對花枝不語時尋思愁深郎不知
河傳(第十二體)
秋旅
睡睡心碎燈花如彗特地驚人梧桐一墜可憐近夢無
靈癡魂徹骨餳愁中道路千千叠千千結死伴千千
劫到拚他深夜了雨裂風揉盡情愁
鵲橋仙
送别
尊前雲起望中煙合是處離愁如織煙雲明日又相逢
怎便把人兒分劈輕簫屢咽好花頻落也為今朝珍
惜縱然沉醉不知離酒醒後如何過得
虞美人
春晩
晴蜂暖蝶朝相語嘆息春歸去天涯靑草鎮茫茫唯有
行人依舊老他鄉長江記是來時路却被山遮住殷
勤為謝子規心不如鷓鴣知我却還深
閨怨
搓成梅子圓如豆是處淸陰凑一雙蛺蝶過隣家可是
綠陰深處不留他看來蜂蝶和花好百遍隨花繞只
教春去任花飛怎不蜂蜂蝶蝶也同歸
南鄉子(第四體)
冬夜
雪壓瓦楞寒閣著琵琶不忍彈今夜珮聲偏覺冷珊珊
辜負玲瓏玉一環錦被半牀慳幾遍添香只是單一
朵燈花看妾笑難難冬夜籌添不易闌
夏午覓睡
消暑展桃笙五尺琉璃石上横問到睡鄉纔入境心驚
度枕松風恰一聲倦耳付深扃莫使松風喚得醒分
付童兒聞剥啄休聽也向槐安國裏行
思歸
何處是天涯遊子忘歸認作家夢斷五更天欲曉烏鴉
多少啼聲起樹了休說是天涯貧客羞歸且作家行
李半肩天正晚烏鴉又帶斜陽到樹了
春去也
春怨
怪來春不和人聚知道將歸收拾花同去可憐全學薄
情郎處處園林留不住只有蝶兒相顧幾多落花猶
護也應念著寂寥人時嘗一到簾前路
醉落魄
江上大風
一輪明月正照得雲山如雪千里長江流不竭扣榜而
歌多少人興滅飄零半世餘長鋏醉來自把新詩說
狂呼驚起蛟龍蟄掀倒青天誰是英雄者
小重山
宫詞
銅輦音稀夢未真笙歌他院落總君恩金釵畫月過黃
昏憑誰伴羅䄂見秋痕眉淡不堪顰流蘇還自下倚
香茵隔花宫漏悄無聞簫局火香盡也難温
踏莎行
簡楊赤文兄弟
書簏堆愁酒痕成淚風光只解供憔悴古之貧者是何
人錦囊佳句來驢背是此生涯儘多况味螙餘鼠剩
難教廢今之貧者是何人與君共擬詩瓢醉
秋意
團扇纔輕井梧初舍金風䬃踏鴛鴦瓦繡簾未捲隔流
螢來回只在欄杆下露蕊柔零月絲滿瀉小鬟多事
將螢打扇兒悄動似能知飛飛直上墻頭者
竹塘寺寓同夏坦仙夜話
高笛横空柔絃静月流螢幾點都清絶坐來新露下梧
桐小凉時過羅衣摺雲練孤飛河繩低掣百蟲聲裏
塵情歇十年消受是真閒夢魂較比當時貼
韞林為余書小靑詩仍屬余代題
夢影驚潮梨魂碎水傷心盡在新詞裏西湖一碧葬璚
花杜鵑呌斷孤山尾女子如斯才人已矣古今多少
如卿比莫將薄命為才嗟艷思誰使文成綺
十五家詞卷十四
