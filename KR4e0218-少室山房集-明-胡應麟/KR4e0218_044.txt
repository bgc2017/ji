少室山房集卷四十四
明胡應麟撰
五言排律一十三首
題畫贈陳生東父兼柬王伯寵將軍十八韻
落落乾坤内清狂見汝曹孟公元世閥仲舉舊人豪萬
事捐雞肋孤心逐蟹螯浮生閒處得濁世静中逃海岳
驕藜杖江湖狎布袍營丘傳洒墨洪谷授揮毫繡柱懸
飛瀑雕梁壓怒濤冬亭河漢入夏檻雪風號五竺攜靈
鷲三神挈巨鼇洞庭迴鴈鶩巫峽挂猿猱珮玉明冠劍
鏘金肅羽旄樓臺籠曉色城闕洞秋毫果欲嘗丹茘花
應墜碧桃幽人題桂樹上客醉葡萄盤礴迴千慮經營
費二毛窮年思訓力竟日道玄勞北海盟投禰南山趣
逼陶惟應伴王績西第日醄醄
贈馬計部三十韻(馬多畜彛鼎古玩甲于中州)
盛世徵才彦明時毓俊髦青雲馳洛下紫氣躡崧高蚤
擢仙臺桂重攀帝苑桃雙旌移海右六傳駐江皋嶽色
東横岱河流北控漕城闉迴萬堞樓櫓夾千舠握算邊
儲重持籌國課勞紛紜留駿足盤錯試牛刀會計名逾
藉登臨思並豪深期投翰墨雅韻擷詩騷草閣親藜杖
芸忩狎布袍虹霓流竹素星斗燭蘭膏秘玩呈荒隧奇
珍出斷壕遐觀籠古昔勝賞滌喧囂夏鼎占神物商觚
醉濁醪尊罍陳九兕簠簋齧雙饕照乘全收魏連城盡
壓洮沉沙錢背蝕入土印文韜籕跡披蟲篆羲文辯鼠
毫張吳時久近徐趙業卑高英水羅羣石官哥列衆陶
蛇紋琴斷腹龍鍔劍遺弢鑒别衡先定媸妍鏡莫逃吹
嘘存薜茘吐握下蓬蒿意氣憐孤憤形容媿二毛心懸
丹壑静首傍碧天搔未擬題孤鳳猶懷釣巨鼇寥寥白
雪唱一為伯牙操
贈朱本立山人十二韻
大隠齊東市青囊不記年攜將三泖宅並載五湖船鶴
渚穿雲僻漁汀釣雪便然藜驚杖化賣藥指壺懸海上
攜真訣區中得秘傳玉機頻攬義金匱幾探玄挂壁雙
龍下應門獨虎眠餐苓遊絳闕辟穀守丹田異證倉公
習殊方葛令研軒岐存後裔俞華失先賢祖德持三世
神功奏十全沉疴吾已脱一笑紫霞前
寄丁元父
艷識千秋帥驚看萬里侯風聲雄海岱意氣重山丘報
國籌先運開疆筆暫投援桴推後勁仗鉞覩先憂雨雪
霏行旆冰霜綻賜裘列營屯虎豹增竈宿貔貅諭檄流
關外飛書遍隴頭漁陽塵驟息遼水淖全收月滿劉琨
塞天清庾亮樓胡床無限興能似昔時不
夙昔登壇客于今出塞雄擁旄摧太白横槊貫長虹文
武周卿亞詩書晉帥同轅門環甲胄記室聚章縫斧鉞
軍容盛樓船將令崇投鞭縈渤澥礪劍拂崆峒鴨淨遼
江綠狼銷碣石紅天高鯨觀峙塞絶雁門通券議新頒
鐵標模舊建銅平陽勳七十第一讓元功
贈王將軍貞伯二章
鎮北威名著安東將略長援枹肝膽赤仗鉞鬢毛蒼置
陣分鵝鸛連鑣控驌驦旌旗縈析木檣櫓散扶桑草檄
屯兵地分題結客場荀吳元破敵段熲舊平羌巨碣祁
連外高牙勅勒傍煌煌麟閣燕獸錦出明光
八陣新魚復三關舊虎符横行金鎖甲獨挽繡蝥弧紫
塞雲連磧黃沙月滿途擒生過涿鹿轉戰出飛狐朔雪
飄笳吹寒星墜鹿盧胡床秋弄笛油幕夜投壺熊豹傳
韜略麒麟照畫圖受降城下戰一舉懾威弧
大中丞萬公伯修以出塞百咏湟中經略諸牘
見貽卒業寄懷十六韻時萬公復有塞上之
行
獨坐中丞幕雄飛國士場雙雕白羽箭萬騎綠沉槍籌
筴金城擅韜鈐玉壘揚舉天依大樹略地到扶桑積甲
隂山下投鞭瀚海傍受降來紫塞歸附半青羌屬國賡
酬麗中軍敘致詳郵筒馳百韻竿牘報千章吐握追公
旦吹嘘接孟嘗詞流傾陸謝賦客聚班張玉屑霏盈坐
金釵儼作行南樓談未徹北府宴頻張篳篥驅前部琵
琶醉後堂珠簾宵墜月畫戟書凝霜相貌圖高閣勳庸
勒太常煌煌三錫命鐵券下明光
賦得西海子
蔭樹分仙闕浮花出帝城微茫銜日動浩蕩接天平雁
鶩依沙下魚龍觸浪行石疑藏灧澦池似鑿昆明鼔角
隋隄暮戈鋋漢殿晴凉秋汎槎去織女下機迎
寄趙相國一百韻
赤漢雙扉近黃河一棹遲憑陵蒼野外悵望碧雲時酒
肆遊真倦鹽車力漸疲書徒勤馬服策轉誤鴟夷絶域
春如夢他鄉歲若馳行藏嗟歷轆去住嘆支離水欲浮
三峽峰猶礙九疑有登懷泰岱無路息峨眉此日文迷
豹當年瑞應麒朱絃千古抱彩筆萬言持藝圃誇韶雋
詞場問宿耆元戎推授甲老將屬褰旗一代尊玄晏三
生遘子期升堂偕偃夏對陛壓郊祁燦爛甘泉燭熒煌
太乙藜金波鳷鵲觀玉漏鳳凰池直道崇三黜危言和
四維埋輪搖地軸折檻樹天彛率土聲華震窮荒竄逐
罹羅浮盟蜃鰐嶺表攝鮫魑進退占坤剥盈虚悟坎離
三山行息足六洞坐支頤豸繡資騰踔麟符藉保釐楓
閶仍出入棘殿重逶迤勞來初煩契寅清獨任夷都俞
堯寵渥吁咈舜顔怡温室舟航待明堂柱石毘推誠扶
社稷盡瘁鞠烝黎戟楯開邊釁戈鋋慮世危烽烟纏上
谷郡邑踐高麗獨坐裴中令横行郭子儀運籌惟撻伐
請劍必芟夷號令嚴貙駁威名捷虎貔追奔逾朔漠經
略到嵎峓廟縶中行說街懸右谷蠡八荒迴夭札四表
淨瘡痍浩蕩皇仁布紛綸聖澤貤雙螭文郁郁五翟命
纚纚祖德鸞章耀幽閨象服宜禎祥符宇宙肹蠁格靈
祗御苑窺神雀天閑狎盜驪深仁淪鳥獸殊錫兆熊羆
(時公孿生二雄)好善真諧克推賢欲過皮肝腸洪絳灌耳目洞
黃驪吐握傾流輩游揚洽等夷塵埃鳴鬱憏磵壑話棲
遲龍性乖鱗鬛鴻心豁羽儀沉珠勞罔象抱璞詫窮奇
意氣凌山岳風流溢路歧孤亭償寂莫大府接温夷東
閣床容卧西園席並怡盤飱調芍藥枕簟挹荼䕷黼黻
參芒屩絲綸逗接䍦參差聞鼓吹酩酊沃巵匜傅鼎頻
頒鹿郇廚或餽鰣捎檐陳董杏匝座蔭張梨柳暗前除
蝶花明後院鸝珠宫遊紺碧貝刹步琉璃突兀中郎座
留連太傅碁帝京紅旭邁親舍白雲移興盡燕都稻神
飛越浦蘺歸程攜候雁舊隠逐文貍菽水輸堂搆糟糠
慰扊扅高齋焚甲煎别館搆辛夷上苑偏垂翼南冥數
挂鬐墨悲晨骯髒楊泣暮淋漓落落松盤徑盈盈菊亞
籬鷁堪苕水汎蹇任㶚陵騎屋倒牽蘿葉冠頽製竹皮
圓方違鑿枘甘苦狎糟醨夢已交猿鶴書頻扣鹿麋擔
簦辭海甸振旆發淮濰嚄唶人情慣飛揚世事疑鳴岐
嘲鸑鷟出華怪肥遺骨相寒崔顥生辰軋趙岐頭風那
噪鵲腹痛詎烹蜞落月枯顔貌酸霜裂肺脾彭城虞困
阨嬴博痛暌離啞啞回歌嘯皇皇挾涕洟金莖沉沆瀣
土窟壓餔糜飲恨邊城驛吞聲故國陴高門忘鼔瑟下
里憶吹篪正則占雞鶩元長對蛤蜊稱詩慚孟浩獻曲
陋王維潦倒三千客顛狂十八姨堅冰凝絶壑重霧勒
清漪目斷蘇司業魂摧杜拾遺側身從瓠落彈指失瓜
期杜牧才元俊劉蕡策故奇風寧滕閣送雪已謝庭遺
赤幟方平趙青衫尚隔淇徘徊燕塞外躑躅潞河湄乍
許攀槐棘能教困蒺蔾朱陳新閥閱秦晉舊襟褵紫極
庸窺豹滄溟漫測蠡金猶懸駿骨玉豈賺峨眉雨露通
鳷鵲星辰列鵕䴊孤鴻怜太白二烏惜昌黎拂拭存衣
袂提攜到履綦生平萬言筴一為奏彤墀
寄胡孟弢兼懷惟寅李子
乍别君山署仍飛帝苑航談天來碣石賦雪罷瀟湘闕
已蓬萊近齋猶苜蓿長芝蘭搴馥郁桃李樹芬芳國子
先生列成均博士行傳經酬寂寞問字鬭趨蹡安定才
何屈昌黎譽漸揚論兵肝膽赤諫獵鬢毛蒼僚屬頻攜
糗生徒競裹糧瑟寒朝煦日氊薄夜凝霜五鹿新迴座
三鱣舊報堂九流窮竹素六館校青緗贈酒逢司業持
齋學太常烟霞縈繡佛雷電激干將曉殿遊鳷鵲春城
宿鳳凰長揚催拄笏太液待飛觴萬寺西陵外雙扉北
斗傍垂鞭時覓句緩帶日成章永拆徐陳社誰登陸謝
場應憐李都尉偃卧綠沉槍
覺生詩贈吳啓元
役役浮生内先登大覺場恒河初舍筏苦海驟迴航綠
綺聲誰和青衫債漸償因緣投翠柏夢寐熟黃梁寶座
懸空闊珠林搆渺茫玄心偕去住聖諦徹行藏杖錫凌
風露袈裟傲雨暘乾坤怡草屩歲月度繩床說法高峰
外談經巨石傍楞伽持處密般若誦來長磊落機鋒契
逡巡棒喝忘散花摩詰幻篩粟惠能狂絶島驅龍伯遥
空躡象王給孤禪苑樹香積梵廚糧慧日三天覆慈雲
十地翔愿攜金色臂投袂入清凉
題松茂蘭馨圖二十韻(有序)
蔡景明先生家大人同榜也年七秩初度稱
觴者四集而適以是日舉冢孫姻友咸傳詫
以為希遘爰繪松茂蘭馨圖而索余賦之
霽日明松檜光風毓蕙蘭一弧懸海上雙舄墮雲端殿
宇金莖矗庭階玉樹團丹膏凝琥珀翠萼綻琅玕五粒
垂山逕孤根翳石壇沅湘思楚客泰岱覓秦官勁節迴
春意幽芳襲歲寒亭亭標院落冉冉拂欄杆突兀朝霞
映紛披夕露漙當風旂獵獵雜雨珮珊珊鸑鷟文猶貴
熊羆夢未闌燕臺新驥足渭渚舊漁竿象緯中天謫波
濤弱水殘含飴呈極樂設醴助清歡火棗頻餐易冰桃
乍得難後堂羅管籥中路集衣冠北極催綸誥南冥兆
羽翰青雲傳上國紫氣接長安奕葉清芬播蘢葱瑞靄
蟠雲礽八千禩絳闕下還丹
少室山房集卷四十四
