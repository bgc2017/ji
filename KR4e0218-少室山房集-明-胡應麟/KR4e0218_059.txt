少室山房集卷五十九
明胡應麟撰
七言律詩八十首
大司馬東明石公過訪奉贈二首
百萬良家白羽中驅除南北羨雄風坐收貔虎無雙策
誰擅麒麟第一功帶礪河山新氣象旂常社稷舊精忠
遥憐抗疏黃門日折檻長留玉陛楓
三朝詞筆大如椽琬琰勛勞柱石前七尺安危懸宇宙
䨥鈎離合動星躔陳兵鉅鹿登壇夜破敵盧龍出塞年
堪笑班生頭漸白欲將銘頌勒燕然
送羅浮陳山人
揮手元龍客思遐十年豪氣共天涯愁深白下三秋月
夢入朱明萬樹霞卧榻經年聞帝座支機何處問仙槎
樂遊原上飛霜色惆悵離心折暮笳
同胡孟弢張仲立過集李惟寅宋忠父作
欲綰相如賦倦遊歸心頻折大刀頭桃花一樹空含笑
柳葉千絲盡喚愁狂逐春風眠北里醉呼明月上南樓
應門莫怪齊竽拙挾瑟時能過五侯
雨中同行父元兆集惟寅第作
皂帽攲斜白苧袍尊前華髮漸蕭蕭西堂殘暑驅紈扇
南陌新涼上彩毫風度蛩聲油幕遠月分螢影畫牆高
從知隻字千秋在底事平原說四豪
夏日集大學士趙公齋中時羣從諸孫咸集
畫檻雕楹煥陸離雪桃冰李坐含巵天迴廣厦流雲入
地擁長廊夕照移繞砌蘭孫誇奕葉當筵花萼鬭連枝
朝來霖雨商岩足好奏南薰上赤墀
夜同謝友可集曾人倩新居分得臺字客罷復
對奕丙夜
深居贏得近蓬萊路轉黃金百尺臺入座風流垂拱客
登壇名譽建安才雙扉積翠西山墮四壁新涼上苑來
清簟畫簾爭奕罷坐攜明月向蒼苔
寄贈李參知(駐婺中出示吳下名流詩帖甚都)
突兀龍門重漢都誰從長揖望司徒天邊紫霧飄熊軾
日下紅雲抱轆轤種就甘裳連百粤攜來玄草半三吳
胡床見說風流甚試問南樓月有無
為行父贈西曲薛生
誰挈名花到上林居然一笑謝千金江天桃葉凌風渡
水國蒹葭抱月吟朱鳳半翹緣比翼翠蛾微斂為同心
白家長恨殊堪誦早拂東床侍玉琴
薛生以七夕初度故小字巧巧又清齋學佛復
有素素之稱行父拉余過曲中薛持箋索題
走筆賦此
名花移植近金鑾一朵能傾十二欄巧思正鍾天女夕
素肌長抱月娥寒清商管協河東鳳(薛于坐吹玉簫汪明生作白眼和之)
(絶類燕中瞽目彈琵琶者衆為之大嘯云)赤錦箋裁蜀郡鸞可但校書推學
士龍門飛將舊登壇(薛濤稱女校書仁貴以白袍顯素素于騎射甚精皆薛氏云)
李本建招集薛館薛於弧矢最精挾彈尤稱絶
技是日縱觀許為李作長歌贈薛先賦此篇
曾伴天孫侍玉宸偷從太白下峨岷驚看絶代無雙質
解道登壇第一人(薛一見余即以此語相贈)翠袖彎弧長貫月青絲
馳轡不飛塵亦知八斗才華絶能復抽毫賦洛神
同謝友可集王行父館中
一尊長夜把蒲萄邂逅燕城貰錦袍彩翰舊飛三楚雪
青萍初濯九江濤銷沈往事迷雞肋歴落雄心擅蟹螯
驚座莫言狂態甚風流王謝總人豪
王行父入都以鵝飵糟鰣葛簟等物見餉賦此
玄經曾授楚三閭賦就河東出草廬餽我正思衡岳雁
為君重食武昌魚蒼筠卷雪真無價素葛含風玉不如
漫向美人論識面十年䰟夢倚璠璵
唐從事邀集酒樓觀女樂即席賦此送唐之歙
中
錦纜黃河憶共來輝煌袍笏下蓬萊風流暫借蓮花幕
意氣頻呼竹葉杯海上晝遊還越郡天涯春色遍秦臺
雙騶倘憩齊雲石為掃題名舊綠苔
同王行父集惟寅齋頭得來字
曲几疎櫺照綠苔高陽狂興逐人來即看談虎當今事
何減雕龍異日才座上彩毫仍楚澤門前珠履半燕臺
蛟螭剥落司空字猶記岣嶁絶頂裁(時出大禹承帝碑)
楊博士招飲館中(博士成都人舊為長洲縣尹)
白板雙扉護碧苔何人攜酒問竒來玄亭暫寄成都客
宣室初還洛下才座裏杯盤仍苜蓿宫前袍笏漸蓬萊
無論麋鹿姑蘇畔蚤逐飛黃上薊臺
仲夏初度惟寅為余舉觴話舊感懷賦謝此什
年少相逢結客場翩翩裘馬賦河梁風期肻逐朱顔盡
意氣偏偕白髮長閣上麒麟雲縹緲宫前鳷鵲月微茫
桑弧莫話男兒事縱目天山大樹傍
蔡穉含招同王恒叔永叔雨集
繞架琳瑯四壁前翛然門巷似神仙風驅殘熱先開徑
雨送新涼驟入筵三俊聯翩飛宛洛一經憔悴卧幽燕
毋嗟老眼風塵下賭墅猶能壓謝玄
同王太僕蔡祠部集永叔黃門館中
十日平原燕未空千秋河朔思偏雄雙攜綵筆邀王粲
一抱朱絃和蔡邕太液輕陰迴驟雨甘泉殘照挾飛虹
淋漓大白休辭醉何限蘭心玉署中
周窽六招飲齋中
苜蓿空齋坐典墳居然野鶴在雞羣前身宋玉偏能賦
早歲陳思善属文絶頂匡廬捫墜雪深秋滕閣卧飛雲
何須更作如椽夢粲爛朱華鄴水濆(窽六臨川人)
贈王吏部
江左高門舊不羣垂紳端笏氣凌雲千秋藻鑑山公疏
一代菁華吏部文漏待明光天咫尺香含長樂霧絪緼
干將此夕堪延佇何限飛虹易水濆
惟寅治第于甃石中得大禹岣嶁碑因函置壁
間賦此紀事是日同觀者王行父汪明生
十丈穹窿照海湄玄圭猶憶告成時不緣竒字中郎識
那得靈文大夏遺霧擁蛟鼉晴挂壁星攢科斗夜臨池
他年手勒燕然碣萬古銀鈎對陸離
贈京兆尹錢公
宦迹三朝舊建章風流習習滿維揚高門奕葉推王謝
大府聯翩接趙張謁帝競傳京兆尹入官曾記禮曹郎
燕臺百尺衙齋近燦爛黃金出尚方
贈答郭太史美命
縹緲蓬壺十二樓鏘金鳴玉扈宸旒客傳江夏無雙譽
人擬汾陽第一流紫闥霞明螭陛底青宫雲繞鳳池頭
遥憐後夜藜燈色曳杖頻攜太乙遊(太史江夏人)
與君禹蘇丈别且六載入都後忽聞以大計至
余喜極策蹇訪邸中君禹方病齒謝客躍起
擁褐對談丙夜各賦一章
金銀宫闕駕蓬萊入覲歡聲漢使來一自驪駒傳象郡
那知龍劒合燕臺新書碧荔枝頭寄麗賦紅蕉葉下裁
秉燭對談拚永夜參差梁月墮莓苔
張中丞助父兩以書寄余余亦兩書寄助父而
皆不達郎君後之都下再得手札賦此奉酬
廿載梁園望目勤西風林葉轉紛紜浮沈殷羨書中字
明滅荆卿劒上文地盡中原惟片雪天長南國有飛雲
悲歌屠狗燕臺事寂寞年來未易聞
壽柳封君
紫氣東溟日夜懸瓊樓春色照華筵簪纓世襲河東後
綸綍新傳渭水前桂樹一株偏倚月桃花千度不知年
誰論五馬人生貴屈指青鸞絳闕傳
區太史用孺招同屠田叔胡孟弢曾人倩崔子
玉謝天章高正甫張孟竒夜集得霞字
青熒藜火隔窗紗咫尺瀛州路未遐執戟共誇中秘館
飛觴頻入近臣家毫端麗賦燕臺雪座上雄談碣石霞
不道羅浮天萬里玉堂清夜看梅花
秋日汝元招集城西李氏高嘯臺即席賦
百尺闌千掛斗牛千家簾幕淨高秋慈恩花竹深藏寺
太液芙蕖遠入樓檻外飛雲盤野鶴尊前斜日墮沙鷗
脫巾洗足俱成趣莫負平原十日游
惟寅偶中人言不佞復將南發去住之懷凄然
岐路漫成此章
虎將親提十萬師功成頻奏乞歸詞寧知巧貝生文錦
不信明珠溷素絲上將且開黃菊宴遊人先到赤松祠
飛霜夜發河橋舫愁絶乖龍入夢思(時值暮秋)
别沈司空純父二首
津亭黃葉正紛紛不斷秋聲馬上聞客子衣裝鴻雁隊
元戎旗幟鸛鵝軍攜歸海嶠猶春雪望入河梁幾暮雲
萬里孤舟三刹畔不堪重泊過宵分
何限飛霜易水頭木蘭舟楫暫夷猶四愁是處羈平子
八詠當年擅隠侯羽扇論兵朝北塞胡床攜客夜南樓
誰言片月關山遠夜夜雙龍合斗牛
别李太保惟寅
一騎西風問故山淮南叢桂正堪攀華筵首列三千坐
大厦長依十萬間出塞功成遼海戍攜家秋盡洞庭灣
高牙突兀雲霄上清夢頻飛玉筍班
别郭太史美命
午夜西風興式微并門黃葉背人飛孤雲萬里還丹壑
列宿中天覲紫微異代漢庭談結襪他年周鼎佐垂衣
莫愁楚越音書斷何限陽春落海圻
别王文學行父並所知薛生
長嘯都門話草萊驪駒猶傍夕陽裁新詩絶代王摩詰
妙舞傾城薛夜來尺璧故應還楚嶠雙珠何日問秦臺
紗窗繡幕論心地飛夢時能到綠苔
次潞河少保趙公太保李公各遣人以綾錦追
遺賦謝
煥爛雙緘襲彩毫春風如拂潞河濤寒銷學士青綾被
豔借元戎赤錦袍范叔豈忘歸魏思蘇卿寧憚入秦勞
江干好伴羊裘客垂釣三山問六鼇
與行父别都門意殊戀戀抵潞水則象先尚未
發舟把臂驚訝雄飲浹日言念行父再贈此
章
興盡西風策蹇驢河梁酬唱未全虚那知流水思君日
(徐幹詩思君如流水)正值陽關送客餘(是日辰别行父夕遇象先陽關王維詩也)中斷
雁行仍比翼雙緘魚腹互傳書(行父象先彼此致書問訊互以不佞為言)由
來象緯占離合遮莫寒光射玉除
潞河南發永叔黃門虚所乘舟以見待賦謝二
章
北上青冥問紫宸東歸滄海話垂綸那知錦纜登仙客
猶戀綈袍謁帝人萬里長風吹浪日千山晴雪渡江晨
豪遊是處堪河朔底事平原話浹旬
攜手雙星散玉函故人憔悴百花潭多情落日停絲笮
無恙西風入布帆大澤魚龍天上下清溪鳬雁地東南
聯艫且角新題句何限江楓逐夜談
永叔舟中同王山人石父較奕作
天末歸心墮釣綸青鞋能復戀紅塵仙槎此夜偕王質
旅店何年卧積薪滿座星辰寒照客半窗風雨夜留人
無論甲子須臾事筆底桃花萬樹春(奕經有半軒風雨集)
次夕飲酣永叔得句云柝聲頻入夜霜寒余為
足成一律時仲子弼侍坐而余于司空為年
家
柝聲頻入亂霜寒燈燼交飛片月殘詞賦千秋攜玉樹
風期三世見金蘭寧親海甸驅馳急送客河橋去住難
迴首爛柯吾舊宅石門天際候青鸞
林計部天迪招飲達曙作時舟次清源關下
華館邀賓駐玉驄當筵霞色照新豐西園公子留明月
東海詞人擅大風十道帆檣飛輓外千門絃管嘯吟中
匆匆把袂南州去腸斷清源驛路楓(天迪宗伯公子也)
是夕伶人奏劇客有以救蛇獲報者戲于席上
賦此呈林君
千帆晴色下高舂錦席華鑣夜過從塵榻久懸徐孺子
角巾長墊郭林宗青雲是處披文豹紫霧何年化白龍
愁絶吳楓江路遠飛霜寒徹曙天鐘
天迪以新詩屬序未及脫稿賦此報之
青藜遥夜並過從白帢聊將對曼容一遇仙郎慚倚馬
從知詞客擅雕龍丹霞恍忽閩山駐紫氣蒼茫岱岳重
遍讀新詩三百首江天何處覓芙蓉
雪中再作此呈永叔
疊鼓嚴鉦報曙雞關河寒色望凄凄飄搖落絮縈高&KR1804;
綽約飛花罩大堤鶴氅乘風天上下漁竿橫霧月東西
蘭芽暮茁休相咲玉樹王家遍舊蹊
舟次清河逢王世叔通侯先是惟寅以尺素貽
世叔至是遇于途中二律奉贈
大纛高牙鎮海濆山河帶礪漢元勛旌旗汴泗千艘合
簫鼔淮徐萬舶聞開府世傳嚴僕射輕裘人識杜將軍
翩翩白馬平原外時見雙雕落彩雲
征西勛烈冠雲臺奕世威名被草萊十道軍儲橫海節
三朝人望伏波才摶風白鵲飛旌度噴雪黃龍巨艦來
後夜南樓豪興發新詩何限月中裁
永叔舟中遇稚升水部再柬二首
聲名藉藉動皇畿錦纜牙檣出海圻萬鷁連雲金翅擁
雙龍橫霧玉鱗飛淹留彩筆歌叢桂濩落青衫問采薇
同學廿年年少友幾人袍笏到丹扉
雙旌寒拂大河東舸艦如雲節制雄十載詩名傳水部
一時才望重山公風清䢴浦梅花句月朗淮堤桂樹叢
咫尺牙璋龍闕畔金緋懸錫大司空
贈王中叔别駕二首(中叔為永叔伯兄次圭叔與余同鄉薦三君並掄魁)
移官何啻入蓬瀛矯矯朱霞麗赤城荀氏一龍誇首占
薛家三鳳羨偕鳴江天樓閣金陵壯海岸帆檣鐵甕明
聞道畫簾清興劇欲將藜火較楸枰
名家曾識晉司空佐郡重看借大馮岸幘光隂詩卷外
褰帷名勝畫圖中西江楚蜀帆交下鐵甕金焦寺對雄
屈指中朝優詔下肻令神足限追風
入武林寓沈材叔園亭作
行李蕭蕭倦客嚢衣襟憔悴北來霜花隂忽睹揚雄宅
草色重開杜甫堂刹遠盡流青嶂色簾疎長浸碧湖光
亦知八咏才情富曾許風期在末行
曾方伯過訪寓中奉贈
婺水分符接畫橈聲名八咏共岧嶢縱橫彩筆留三洞
燦爛雙旌駐六橋擁霧薇花燕闕近參天棠樹越城遥
酬知未和休文曲獨把干將劒色搖
再柬陸履素使君
矯首湖天望目長畫船簫鼓出錢塘東京驟貴桓寬論
南越都忘陸賈裝幕下清霜流彩筆樓頭明月據胡床
芙蓉萬朵沈酣夜曾憶當年共酒狂
陸使君過訪作
門巷蕭蕭閉綠苔高牙俄報使君來驚心雨雪違燕市
把臂星辰聚越臺寂寞玄經沈草莽飛揚丹詔出蓬萊
春花四百湖頭寺彩筆將因次第裁
少室山房集卷五十九
