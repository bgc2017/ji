少室山房集卷六十一
明胡應麟撰
七言律詩七十首
暮秋舟次南皮故人太末趙宗魯以别駕經略
河渠邀集行館話舊并命小奚撥阮放歌酣
暢達曙即席賦贈二章
長夜高齋坐綠苔扶風名郡近蓬萊中丞海岱傳高節
太史河渠錄異才月影似窺桃葉下風聲如和竹枝來
誰言百里淹騏驥滿眼黃金碣石臺
促膝談心宛故廬雕欄香閣夜躊躇千家海色堯封近
九派河流禹鑿餘嘯引雄風來大陸歌延明月下前除
腰間漫詫虔刀在咫尺甘泉攬珮魚
留别宗魯别駕二章
河橋霜落片帆遲握手平原佐郡時共道賓遊新北海
那知名蹟舊南皮毫揮五色霞飛動劒擁雙鈎霧陸離
一笑主人情不淺蘭橈先訂隔年期(宗魯署在泊頭驛東偏河西南皮皆)
(漢魏故蹟)
蕭蕭寒雨菊花晨握别那堪衛水濱愧我尚為浮海客
知君元是濟川人滹沱雪淨千門曉渤澥霞明萬樹春
廿載羊裘仍大澤東風愁色話垂綸
重九前一夕宗魯攜具泛舟中流月光澄徹千
里如練命北部樂人合絲竹二奚童以南音
佐之丙夜改席登臺暢飲主客咸潦倒濡首
復泛舟奏樂而歸二首
縹緲滄波浸綠苔仙槎搖曳見蓬萊登高不為重陽住
送遠仍攜片月來夾岸旌旗縈舸艦飛空鐃吹動樓臺
驚心後夜河橋别彩筆頻將麗句裁
古樹寒花夾細莎玳筵銀燭照清歌城臨大陸飛霜蚤
舟放中流得月多鼓瑟似逢湘女下抽毫如覩洛神過
不緣别馬風期遠誰解沙棠泛綠波
九日舟次吳橋過顧生樓船夜酌即席賦
古道垂楊映綠莎中流横吹咽清波黃花九日淩霜發
白苧三秋並雪歌朔氣乍傳金柝冷秋光遙墜玉繩多
朱門豈必非同調大有才人挾瑟過
寄周文學懋修余客歲過吳門宿其齋頭聽懋
修歌自製吳歌甚適二首
郭外尋君繫短篷蘆花深映夕陽紅江東似爾真公瑾
吳下何人更阿蒙淅&KR0377;商風迴錦樹飛揚春雪和絲桐
紙窗竹屋青熒處苦憶疎燈夜半同
沙棠遙下越江濆握别垂虹幾暮雲胡廣自慙東漢譽
周顒寧負北山文風前郢曲陽春度雪後吳歌子夜聞
三畆太湖容客住荷衣行赴白鷗羣
與狄明叔别十載邇来舟過清源凡三繫纜俱
不及晤特紆道訪之南郊
黃河南下半飛沙一别旗亭髩已華玄閣千秋揚氏草
青門五色邵侯瓜頻年罷擊霜天筑幾度空浮雪夜槎
聞說玳筵歌吹滿春衫行醉碧桃花
狄明叔後房姬侍甚都而新畜小鬟十餘合奏
南劇尤為賓客艷慕先是余未及覩特此訊
之
十斛明珠燕子樓白櫻桃下最風流爭誇靜婉腰圍細
每憶嬌嬈態度柔買處赤繩頻繫足歌來紅錦半纏頭
龍鍾定遠龜兹外底事當年筆浪投
戲柬張刺史仲立
咫尺刀州近帝都為官何事執金吾青袍懶逐唐先輩
墨綬爭迎漢大夫越賈三千饒泛宅齊姜十萬盡當壚
騷人一借循良傳莫訝南皮舊興孤(張時為清源守)
送林貞耀擢嶺南大參
慷慨芙蓉拭劒鋒飛揚雲色射雙龍留題竺國三千界
倚嘯羅浮四百峰驛路梅花春浩渺郊原棠樹暮從容
那堪大纛錢塘外把袂河梁急暮鐘
張孝廉話舊作
濟上相逢話獨長燕山迴首廿年強聽鶯日醉鞦韆陌
走馬時穿蹴踘場歷落雄心摧倚劒蹉跎華髮付沾裳
前驅為謝諸年少曾是新豐白面郎
為曾人倩題風木樓
日慘天垂大庾陰樓居人去白雲深千秋尚記靈椿祝
百折常懸寸草心砌裊餘花增悵望窗搖殘葉助悲吟
枝頭夜夜啼烏宿腸斷西陵月下砧
寄歐太史用孺曾内史明吾
雙飛龍劒隔天涯五夜干將映莫邪客自西清傳起草
人誰東閣代宣麻參差玉珮聯清漢突兀金莖駐彩霞
回首長安猶尺五不堪魂夢到霜笳
任城待閘再柬龔觀察子勤二首
高牙猶矗岱雲間松色徂徠墮翠鬟北望燕幽饒大陸
東迴齊魯半名山中流鼓吹洪濤靜遠岸樓臺碧海閒
一代循良寧久借春風明月向朝班
繡斧霜天羨獨持百城民吏候朱旗宫牆曲阜摳趨日
郡郭瑯琊眺望時李杜詩篇千古並唐虞文字萬家遺
風流漫詫銅鞮絶幾度南池岸接䍦(太白樓杜陵南池並在濟上岱宗亦)
(僅百里餘)
寄懷徐參知二律(時君尚駐淮沛問)
十載元龍興未頽使君高誼重徘徊爭傳大纛臺端借
不道孤帆闕下回千仞吕梁雲縹緲萬山芒碭日縈洄
浮家莫話鴟夷事愁絶鄉書限大雷(時余以家君久不得問故暫歸)
一舸晨移越海濆邊淮林葉正紛紜飛揚使節持滄水
憔悴親闈望白雲世業久傳中論就家聲猶借太玄聞
由來國士身堪許夜夜湛盧刷斗文
桑園晚泊民家籬菊盛開因寄宋通侯忠父
苦憶東京宋子侯嬌嬈歌曲擅風流金花燦爛縈金谷
玉樹玲瓏照玉樓西第壺觴頻嘯傲東園車馬盛淹留
一尊何日長安市醉插霜華任滿頭
夏鎮得家君手書寄謝相國趙公一律
客舍何因戀采薇親闈長日夢魂飛猶欣太白陪明月
漫訝中台隔少微龍衮乍開新鳳闕羊裘聊問舊漁磯
春風咫尺長安道拂曙蘭橈度海圻
王通侯世叔與余訂約同舟余以諸故人挽留
未發世叔解纜先行特駐濟上為岱宗之遊
以相待寄謝此章
突兀徂徠控斗躔如雲車騎去飄然行窺紫氣天門上
坐倚紅輪日觀前吳越封疆千壘盡云亭壇壝萬家傳
蒼松百尺遙相迓一笑秦皇避雨年
舟抵留城追世叔說仲聞已達淮上矣
十日侯門醉玉壺西山晴色滿燕都蹉跎上國停車盖
縹緲秦淮下舳艫調合雙龍詩思遠愁牽獨雁旅魂孤
遙知王粲從軍樂繞夜霜華照鹿盧
登鄒觀察彦吉鬯閣望九龍諸山
古檜新篁浥霧濃芳池晴色照芙蓉雕欄紫翠飛千雉
畫棟丹青列九龍搦管登壇春雪麗銜杯開閣暮雲重
何因結社精廬畔杖履名山日過從(彦吉構新居甚華整晉陵勝概咸在)
(目中)
七夕張汝元諸君醵金見過命樂工奏南劇申
旦乃别
令節過從正女牛天河斜挂越城頭高賢總逐雙星聚
大火初當七月流玉樹階庭懷乍遣金蘭湖海興難酬
清歌爛漫紅妝出秉燭風林盡夜遊
輓吳鴻臚(年政八秩)
彩筆淩雲帝座知投簮旋赴鹿門期三朝宦迹疎玄靖
一代人倫重紫芝鶴駕乍飛緱嶺日魚竿纔棄渭濱時
佳城鬱鬱黃山畔淚盡階庭玉樹枝
後重九舟過姑蘇再泊葑門訪周文學懋修夜
集坐有善歌者即令歌懋修所製新詞余醉
憩齋頭達旦登舟為别
喬木吳閶帶淺莎子雲亭下即烟波那知九日黃花艷
重聽千秋白雪歌霜色乍侵羅袂冷月光偏向玳筵多
亦知古寺寒山近愁絶鐘聲夜半過
武林夜泊雪大作晨起柬陸履素使君
蕭蕭風色晚来嚴淅&KR0377;天花照畫檐粉署亂飄雲母屑
雕盤斜拂水晶鹽歌成宋玉才情麗論就桓寬政績廉
咫尺段橋春思近蚤梅何處吐幽巖(履素時司鹽鐵)
入武林再柬陸轉運
千騎東方皂盖從雲間才望舊人龍金銀佛寺遊三竺
鹽鐵官衙寄萬松送客湖頭青嶂遠懷人天際碧雲重
桃花樹樹長堤上憶醉精藍靜夜鐘
汪明府行春阡陌寄柬
行春車騎寂無譁人識仙郎上漢槎谿澗芝蘭初綻萼
郊原桃李競開花飄颻玉舄攜雲氣縹緲瑤琴弄月華
却笑當年勾漏令賜金何以問丹砂
夏日同諸君訪黃元樞于禹鈞刺史邸得中字
蹤跡頻年悵轉蓬披襟聊此坐雄風平原十日心期在
河朔千秋意氣同南郭几凭朝雨後西堂簾卷夕陽中
無論異日黃香譽明月雙懸射彩虹
夜同詹東圖邵道卿過禹鈞元樞邸即席作
妙舞清歌出玳筵一尊攜手醉花前藜然劉向談經夜
草定揚雄作賦年話舊總深天竺雨烹新重醉惠山泉
不堪明夜河橋别憔悴雙龍劒色懸(詹癖茗事有醉茶軒)
賀曾方伯遷左二首
燦爛除書絳闕來參差紅日近蓬萊河山十二分齊甸
(浙中凡十一郡一州)城郭三千控越臺大樹帝思馮異績甘棠人
憶召公才那知鼓吹西泠畔剰有閑情賦綠苔
燁燁雙旌瑞氣濃湖天晴色半芙蓉楓宸黼黻三孤近
薇省衣冠百吏從瀔水當年符借虎豐城遙夜劒成龍
誰言陜服棠陰舊突兀黃金近九重(曾君舊守吾郡而家豫章)
王中叔擢北部歸省天台以尺素相聞賦此代
餞時永叔乞假里中二首
除書遙逐夏雲來希白齋空賦浪裁突兀螭頭還漢殿
飛騰驥足上燕臺桃花滿路迎仙客棣萼分庭對上材
爛漫瑤池金醴熟早攜青雀赴蓬萊(仲叔倅潤顔其署中軒曰希白有賦)
(傳於時)
三山迴望暮雲平巖石嬴鐫傲吏名玉漏乍趨新建禮
金波猶戀舊承明帆拖霧色臨滄海旆擁霞標向赤城
一笑季方重握手夜床風雨二龍鳴(中叔先任南曹今擢北部故頷聯云)
(云)
王水部招集署中
熒煌銀燭照窗紗握手新知鬢未華忽向西園吹桂樹
渾疑東閣玩梅花崢嶸四岳排青漢突兀孤峰逗紫霞
(署傍有四古石甚竒中一峯特高秀)錦瑟沈沈春滿座何須蓬島問仙家
伶人奏劇適歌陸浚明珠記戲成此章呈水部
朱門何事濫吹竽玳瑁筵開繫白駒是處雲霞聯趙璧
頻年風雨泣隋珠華名第一歸仙客高價無雙得麗姝
美酒十千拚盡醉共將行樂賦山樞(仙客無雙俱劇中語)
無題戲為義山體
兀兀匡床旅夢遐銀屏珠箔思無涯陽臺作客千峯雨
漢苑懷人九陌霞舊恨經年迷錦瑟新愁頻夜泣悲笳
桂堂東畔天如水空結同心咏上邪
唐明府長公以詩札見貽賦答二律
浪迹山川信短笻塵埃十載笑疎慵聲華郢上推唐勒
詞賦雲間識士龍囊草雲霞飛薜荔劍花星斗濕芙蓉
無論咫尺神交易不忝鍾期異代逢
繡虎經年識姓名飛鳬遙夜入承明詩篇六代誇彭澤
文學千秋擅武城突兀山河留間氣躊躇天地話同盟
看君赤羽登壇日粲爛雙龍匣底鳴
林貞耀觀察以先集新草見貽賦謝
飛書遙羨筆如椽滿握驪珠破夜眠三世青藜千載業
一時玄草萬人傳星辰劍色延江外山水琴聲越署前
尚記阿咸林下醉風篁搖曳夢魂懸
再入武林柬王水部并懷蔡南宮
瑯琊門閥擅三吳攜手燕城醉玉壺尚記南宫鄰北闕
那知東閣傍西湖簾櫳夜月飛吟嘯船舫春風入畫圖
誰道宦遊鄉信隔長洲咫尺在菰蘆(曩在燕水部與南宫寓所僅隔牆頭)
右方伯曾公過訪賦贈二首
十二岩城坐嘯中湖天晴色畫船空薇垣鎮靜周方伯
棘寺飛騰漢上公環珮乍看燕闕底旌旗曾閃越臺東
猶憐竹馬爭迎日屈指黃金召次公
突兀高牙大海傍分符猶憶舊黃堂兒童是處誇騎竹
父老經時識種棠北闕絲綸催曉露西泠絃管競斜陽
雙龍總屬司空珮幾夜寒花拂劒鋩
讀唐明府竒樟公傳作
亭亭蒼盖立莓苔彩筆偏宜太史裁四海競傳枯樹賦
千林重覩大椿材低枝乍挾虬龍動老幹遙驚鸑鷟來
見說三珠瀛島上可辭飛舄向蓬萊
送趙鈞父之都下
黃金臺下暮雲平首躡騊駼問去程帝里聲華馳孝穆
相門經術重玄成秋風大壑潛虬化春水長天畫鷁明
莫道平津猶臥閣三台遙夜映吳城
方仲闇招同袁履善張汝元黃元樞陳忠父遊
湖上高梧飛葉菡萏盛開舟行樂甚即席賦
背郭名園一徑幽佳人同載大堤頭千花别浦猶呈艷
萬葉平湖盡報秋夾岸軒車紅霧裊飛空絃管白雲流
沙棠後夜仍堪共方外無勞問十洲
袁履善過訪余報謁秋湘館則先一日避暑入
虎跑矣泚筆題此章芭蕉莖上毋以為嵇生
之鳳也
野外玄亭翳白茒朱門猶帶夕陽敲尋僧何處開龍藏
避客經旬住虎跑掩徑寒松飛雨集當簷脩竹亂雲交
從知叔夜疎狂甚片刺無勞續解嘲
贈王秀才(有序)
秋夕遵考冬官招飲署中坐命嗣君出迓文
恪公四世孫也
握手階庭意氣懸雙瞳秋水照華筵熒煌玉樹三朝後
奕葉瑤華四世前江左烏衣元上座山陰鴻筆舊如椽
高臺百尺雲霄近翹首飛黃入薊年
陸使君邀集淨慈作
湖天晴色照樓船酩酊桃花又隔年皂盖徧留三竺頂
青鞋時曳萬松前塵埃司馬裘空敝海岱元龍榻尚懸
莫向鹽車談吏隠黃金臺色正蒼然
過任侍御池亭留奕達旦
菰蘆何處一留連握手任安意氣懸八郡風稜持斧日
三山霞色爛柯年梅花慣覓湖頭寺桃葉頻呼渡口船
莫訝秋宵銀漏促分行雲髻簇華筵
寄周懋修文學并懷殷無美職方
飛書遙下楚江濆錦字横題白練裙作客瀟湘頻望月
懷人閶闔幾停雲紅顔總擅當壚曲黑髮先傳告墓文
最是滄浪亭下約不堪魂夢繞鷗羣(懋修訂余卜居吳中)
與詹東圖别十載餘邂逅武林邸中乞余所著
詩藪余拉其繪事為報戲贈此章
廿載都門醉濁醪重逢岐路興偏豪攜書笑我非麟角
落紙看君盡鳳毛(君名景鳳)中岳亂雲秋夢遠少林深雪夜
禪勞殷勤且趁吳山色對握如椽望海濤(詹别號中岳余以邑有嵩)
(高嘗自稱少室山人)
追和黃侍御滇遊詩冊(有序)
夏日過友人黃禹鈞第仲氏元樞出示先大
父滇遊詩一帙李于鱗徐子與謝茂秦皇甫
子循方君九敘施君峻諸名流遺墨咸在焉
瑯琊長公一篇盖其弱冠時作風骨已自錚
錚吾邑章黃門适七言律亦整緻不後諸君
而今集似不載且章集中餘詩備出此下豈
文字之傳真有幸不幸耶然此篇大類李于
鱗或一時同社稍為櫽括也元樞力丐余追
和余于諸君惟元美子與石交餘率未面而
臭味風期不啻蘭艾且黃君先大父夙與家
大人同朝余雖晚未及把臂即一時文士麏
契若斯趣尚固可概見因課一章并占綴數
語卷末而蜀州散帙之感不能不悵惘于暮
雲斜照中矣
朱旗搖曳度丹梯白筆輝煌下紫泥宇宙忽看銅柱外
山川遙問鐵橋西猿聲九驛催龍劍象迹千崖送馬蹏
咫尺風流庭樹在緗縑吟眺夕陽低
秋夜遵水部招同錢山人蔡文學集署中其前
庭古桂數株皆合抱芬馥襲人時遵考瓜代
將及矣
握手青袍戀舊綈華堂風霧酒頻攜梅花東閣傳新賦
桂樹南山憶舊題(古樂府南山一桂樹)萬壑天香靈隠近中峯月
色廣寒齊淹留莫唱王孫曲赫奕徵書到紫泥
薛參知過訪奉贈
蓬門千騎寂無譁肯向鹽車問渥洼海上雙龍新氣色
河東三鳳舊聲華旌旂日閃錢塘樹鹵簿霞明瀔水花
咫尺寒光牛斗近支機何用望仙槎
黃貞父過訪寓中余報謁已計偕北上矣
握手蓬門話太玄如雲車騎去飄然長鳴騄駬燕臺上
淡掃蛾眉漢闕前是處名山藏彩筆何人流水和朱絃
花枝爛漫平康下好趁春風十日眠
俞聲父餉書萬言推挹深至殊愧過情搦管附
酬并期見過
破浪雙魚下越來何人攜擲向蒼苔開函尺璧飄虹氣
伏櫪千金滯駿才流水胡麻尋玉洞(俞君有玉石岩志)名山靈
藥問瑤臺莫嫌元禮門風峻五夜玄亭闢草萊
三楚盧使君過訪時以考績抵武林
五馬風行治蜀年歡聲馳頌使君賢重飛八咏雙溪上
舊事三閭七澤前畫鷁高秋停霧雨蒼龍遙夜揭奎躔
明光上考親題後爛漫黃金漢闕懸
盧文學以寧親來婺中賦贈祁陽郡公子也
意氣翩翩接雁行遙從朗潤識盧郎軒車此夕留河内
閥閱先朝重范陽貫日干將虹慘淡淩空毛穎雪飛揚
神交未極班荆思目斷錢塘一水長
送王思延還洛中兼詢陳别駕耀文
崧高雲色正嵳峩拂袖言歸故綠蘿三箭流星傳紫塞
片帆飛雪渡黃河從余結襪心猶素羨爾投簮髮未皤
問訊潁川癡别駕君苗焚筆近如何
贈楊不棄山人楊工書畫篆刻風致甚高二首
淨几明窗照綠蘿鍾王遺迹自摩挲雙鈎忽覩唐貞觀
八法爭傳晉永和碣石譚天新塵尾嚴陵披月舊漁蓑
彈歌漫作馮生歎剰有黃庭換白鵝
畫史曾聞顧虎頭詩情重覩鄭台州揮毫白練霜風起
研濯紅絲霧雨流篋底靈文傳趙璧尊前竒氣問吳鈎
羊裘莫漫披燕邸昨夜星芒動斗牛
賀趙仲子擢秋官作
圖書東壁正逶迤環珮西清更陸離六翮驟飛鵷鷺省
一毛曾占鳳凰池香含太乙雲霞擁漏聽長楊日月遲
奕葉玄成門第遠併將經術報彤墀
賀李廉訪本寧初度二首
紫氣朝看越海屯加餐消息徧乾坤文章一代靈光殿
閥閱三朝建禮門北斗轉依南極耀長庚偏傍太微尊
方城漢水看如昨大業桓文次第論(北斗用泰山北斗語)
東方千騎擁華筵金粟如來下降年黃菊盛開重九後
丹桃長熟小春前明堂共倚材如棟藝苑爭誇筆似椽
為駕青牛還漢闕書成函谷已流傳(時重九後十日)
王冏伯至武林以彙輯武矦全書見貽卒業賦
梁父當年澤畔吟千秋魚水坐談深成湯聘後聞三顧
大禹征來見七擒渭水飛揚平寇略祁山憔悴出師心
風期奕世朱絃在史筆煩君次第尋
鄭太初明府過訪賦贈先是明府大父光禄君
與惟敬惟寅及余輩結社長安今三十餘載
故人寥寥獨光禄巍然晚境并此寄懷
聲名藉藉重璠璵賜履飛騰上玉除文舉通家三世後
仲宣驚座萬言餘花香檇李連公廨柳色柴桑近故廬
咫尺高堂人健在新篇光禄定何如
少室山房集卷六十一
