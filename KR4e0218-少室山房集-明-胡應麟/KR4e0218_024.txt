少室山房集卷二十四
明胡應麟撰
七言古詩二十六首
閻蓬頭歌(代滕中丞作)
閻先生羽客流髮蓬蓬不褁頭身騎兩白鹿手掣䨥青
虬前生七聖相追遊飛翔八極横九州朝升大羅頂暮
宿崑崙丘木公授寳籙王母發清謳飛瓊弄玉衆仙女
行厨上食羅珍饈桃花萬樹核如甕東方小兒不敢求
何來醉闖拘翼座脫巾露頂眠瓊樓雷公轟轟上帝怒
謫向下土稱蓬頭長身大腹状殊絶赤顴紅頰驚庸流
方瞳射空碧電烱紫髯拂地蒼虹流終朝一食氣逾王
終夜不寝神長游嚴冬雪片大於席寒冰十丈風颼飀
先生此時赤雙足單衣不御青貂裘道旁觀者色沮喪
真仙出世誰能儔和光頗類柱下史玩俗或比蒙莊周
仰天大笑暮雲碧茫茫下土皆蜉蝣朅來偶過勾曲洞
乘鸞跨鶴三峯頭乖龍左耳割不得飄然一葦來南州
衆中遇我心莫逆片言立使千金投微辭奥旨發中夜
變化恍惚難先籌時時詫我骨毛異青城僊伯行相求
三生石上事非遠努力繕性窮熏修愧我中年薄聞道
塵埃碌碌隨軒輶神明凋謝鬢髮改豈將七尺圖封侯
感君便欲逐君去乾坤萬事同浮漚三公七貴竟何物
五隂四大俱懸疣何如長嘯出寥廓霍然盡豁平生愁
閻先生且莫行爲我留謫期未滿堪夷猶吾家别業武
夷上鐵船丹竈懸高丘幔亭之君日來下三山九曲隨
冥搜他年挾爾櫂歌去坐看大海天咫尺巨鰲贔屭浮
中流珠宫貝殿耀金碧清都綘闕喧琳球鵾鵬一卧九
萬里鴻鵠一舉三千秋玉皇香案倘相憶羽翰白日飛
神州
賦得靈隱寺飛來峰贈盧祠部
靈隱門前千歲松夾堤九里來青葱何年突兀金芙蓉
削成四面摩蒼穹恍疑夸父移空同一拳擲向滄溟東
日月東西懸混濛雲霞上下披蒙茸周遭刻畫非人功
象王鶴駕行虚空投身直入蓬萊宫丹樓雪乳垂玲瓏
流泉百道聲琤琮有如仙樂嗚笙鏞金書玉簡潛竒蹤
䆗窱恍與銀河通靈威丈人不得窮古來傳是飛來峯
萬古壁立青霄中何人散髮攜孤笻捫蘿直上乘天風
金華有客真豪雄孤高大節將無同少年挾策遊新豐
五花蹀躞長安驄出宰百里花為封鳴珂入候甘泉鐘
握蘭典禮稱儒宗素飱恥學凡夫容織成雲錦蟠心胸
要將琬琰垂勲庸直排閶闔陳孤忠曳裾折檻驚天聰
轟轟天鼔鳴雷公覆盆不照微臣悰精誠貫日飛長虹
挂冠神武何匆匆迴頭却望丹宸楓血淚亂灑征衫紅
歸帆正值錢塘風六橋三竺春溶溶不學留侯師赤松
且邀白傅尋蘇公振衣千仞聊從容朝飱沆瀣追冥鴻
暮拾海月鞭虬龍六丁撝呵玉女從俯視六合俱螟蠓
朅來遇我東陽東竹林把臂心神融仰天大笑横雙瞳
欲騎箕尾還長空盧君勸汝滿釂黃金鍾且為拂拭朱
絲桐萬事人間如轉蓬古來直道多難容卽今吾道寧
終窮絲綸竹帛行遭逢一朝前席明光宫誰其穩卧飛
來峯
醉中放歌贈祝生并寄司馬汪公
祝生家無擔石儲短衣掩肘不願餘生年三十走牛馬
世人攘臂爭揶揄胷中壯氣何磊落眼看俗子如蘧篨
欲從翰墨樹勲績恥結黃綬懸金魚自言太古重三立
文章功德原無殊朅來叩我草玄宅殷勤片刺通前除
先生崛起劉駱後華名岳岳天南隅泰山寧擇土壤細
滄海詎惜涓流瀦蘭臺高揭並二酉龍門咫尺懸桑榆
階前尺地倘少假令我一臠嘗天厨伊余謝客事焚掃
閉關長日扶潘輿親知宇内半凋落豁然見汝心神愉
憶汝新都謁司馬太函突兀開雲衢無殊字汝豈無謂
樹勲努力操長殳汝兄汝姪並瀟洒問竒往往來吾廬
古今詞賦厄陽九先生身試不汝愚怪汝胡為蹈前轍
甘心趙瑟忘齊竽腰纏萬貫亦不惡三槐九棘垂騊駼
沾沾五字作何狀黃金不逐貧相如生乎大笑掩余口
先生戲我猶羣兒天生七尺當不朽大千世界皆蘧廬
倘來富貴寧足論電光石火同須臾一朝腐骨委草莽
醉生夢死隨溝渠秦宫漢闕走狐兔公卿未必贏樵漁
男兒大業在金石要令天壤留迂儒先生兩耳濯清渭
十年不受凡人諛終朝隱几吾喪我一聽汝言良起予
雄談五夜劒花落綠尊翠杓行茱萸高歌贈汝兔毫秃
唾壺擊碎青氍毺長風吹雲入廣座欲躡象緯淩蟾蜍
生乎生乎汝勿疑古今不朽真無殊好讀離騷飲美酒
便作名士追三閭莫將狂簡訝年少仲尼大聖思歸歟
卽今名姓已不朽先生筆底開璠璵他時藉手見司馬
為我捧腹當軒渠(祝生樹勲遊新安司馬公字之曰無殊謂所立維三不朽一也石羊生胡)
(元瑞聞而韙之而作是歌)
瀟湘座為祝無殊題
我築瀟湘島斗室懸竹中汝搆瀟湘座千竿舞秋風我
島舟可沿汝座車難通一朝乘興來子猷直造竹所聊
優游主人莫作辟疆態仰天大笑風颼飀
送郭汝冲遊吳中
郭生有父鴻臚君自言東野之後身飱風卧月三十載
至今詞筆留長春生也學書仍學劒抱玉無媒羞自獻
延賓雅有郎罷風典盡鸘裘不咨怨時時問字來門牆
先生為汝開玄堂五月南風稻苗熟扁舟一葉飛錢塘
生平不識瑯琊里特向婁江弔蘭芷中原萬里失麟鳳
宇宙文章孰盟主江隂亦有朱鴻臚結交四海雄菰蘆
沙頭把袂詢父友孤帆八月來三吳
憶章雲
去年送子城之北北風怒號天慘戚濃霜密雪洒岐路
若箇綈袍話相識今年憶子城之東落花爛漫飛春紅
人生好遊遊亦得五見社燕迎歸鴻岳陽樓頭秋萬頃
醉殺杜陵呼不醒何時挾汝荆門濤狂歌痛飲賡離騷
哭祝鳴臯
鳴臯既避地齊東復客長安而死同里友人
胡應麟聞而悲之作歌弔焉
吁嗟祝生誰謂而年僅止此爾胡以生胡以死文章獨
抱掩夜臺寂寞寒山餓妻子憶生束髮負竒尚壯氣凌
雲薄金紫繩樞甕牖窮徹骨恥向豪門謁涓涘世人妬
生狂欲殺白眼縱横半睚眦青衫一領不得消擲向齊
東營耒耜胡為復作長安遊瞰&KR0887;芒鞋汚泥滓嗚呼大
塊亦忘才玉折蘭摧繄誰使昔余與生初結交邂逅塵
埃雙國士拂衣初上西山巔萬岫回青八陵紫崢嶸高
論駭俗流磊落雄心付良史生今已矣寧再得泪目淋
漓傍桑梓酸風落日華陽宫素旐翩翩潞河涘孤墳三
尺暮雲白白馬生芻者誰子我歌薤露生莫悲自昔賢
豪並如此
寄張伯起
去年我病維揚邸日望琴高騎赤鯉一朝起色乘江潮
朔風狂雪吹綈袍吳門邂逅張伯起萬卷縱横列湘几
蓬蒿夾徑春不開焚香永晝眠蒼苔翩然為我倒屣出
握手論心稱莫逆烹熊炰鱉出豐膳繡虎雕龍指金石
男兒七尺當自強巢由豈必攀虞唐千秋大業在竹素
胡為燕雀譏鸞凰抽毫日纂文選註恍入梁臺試精騎
倘來富貴詎足論避世墻東有深意陽春堂上横朱絃
子夜歌成興杳然他時倘慕蘭陵宅日候山隂訪戴船
登大雲山望瀫水寄李允達
憶昨曾攜李仲子釃酒遙登瀫江渚美人一去秋水寒
望望蒹葭隔烟浦朝真洞口饒白雲尺書天際時相聞
山棲倘續孝標志與爾同棲麋鹿羣
祝太學遜之五十始為詩戲作短歌贈之
君不見天寳詞人高達夫行年五十執金吾一朝作詩
遇杜老聲華奕奕留吾徒君不見成均胄子視懋學五
十無聞甘寂寞一朝壇上逢胡君奮臂詞林問前矱沉
吟二事迹頗竒千載何當復遇之汝為常侍理或有我
說杜甫人爭嗤丈夫有志未可輕古人詎必皆無成杜
陵四十始獻賦當時頗遭俗子淩脫身錦里拾橡栗長
鑱短褐徒悲鳴達夫青雲本自致高牙大纛懸長城嗚
呼後世兩寂寞惟有隻字留其名我今四旬汝五十二
子之年巧相值焉知異代無子雲未信東山少安石男
兒致身苦不蚤髮短心長恨何及我歌杜陵念已灰汝
效達夫志當立不見&KR1108;越師諸侯努力餘年莫輕擲
琵琶行
李將軍虬髯戟列横秋冥當關壁立萬夫勇掃空大漠
無王庭一朝謝事東海上皓首華顛氣逾王醉歸叱咤
㶚陵尉長揖嫖姚不相讓欲將雄劒賣黃金却把琵琶
彈素心凄清激烈風雨過高樓五月如山隂君不見賀
懷智石槽鐵撥雲雷氣唐家供奉推第一青史流傳誇
絶藝君不見康崑崙指下鏦錚捷有神玉盤驪珠千百
轉春冰拆裂河流渾將軍岳岳起當代手挈二子成三
人卽今狼居盡欵塞九邊鐵騎閒黃雲明妃奉帚長信
殿娥眉不踏燕山塵山西老將亦無用金甲苔生土花
重笳聲寂靜刁斗寒但把琵琶學三弄華堂秋空月滿
楹朱絃翠幕流明星觴行樂奏豪興發快劒長戟紛爭
鳴為君慷慨彈入塞莫作琵琶亭下聽
寄鄴中王孫灌父時約余為嵩少之游
昔我年少思遠遊飛行八極尋浮丘夢寐三花映絶壁
崑崙倒挂黃河流主人况有淮南術要我峯頭鍊金液
石林萬仞掃空翠念載無人白雲濕亭亭孤鶴來緱山
王喬有約予當還今年曳杖定偕汝三十六峯秋月圓
嶺南祁羨仲以詩見貽賦答并問惟敬祕書
南海祁生何卓犖題書遠寄吳天鶴開緘恍對四百峯
片片羅浮白雲落年來嶺表多詞人黎歐以後誰其倫
丈夫寸心在萬古那能齷齪隨風塵聞汝好吟兼好酒
一釂千鍾世希有黎生夙昔稱酒狂對汝還能劇飲否
高陽酒徒氣若虹有興倘過蘭陵東不信今時酒殊絶
試問瑯琊王長公(長公近一書云酒味殊絶足洗數十年月旦)
余在婁江日孫齊之徐孟孺同日先後過訪余
以行迫不及報謝追憶二君輙成短歌
孫郎已老徐郎少一日婁江逢二妙趙家白壁總連城
海上明珠雙照耀孫郎髮短垂六旬徐郎三刖仍干秦
余亦狂歌稱隱淪虎溪相别成大笑滿眼人間失意人
兩得歐楨伯書及致西署秣陵二集走筆寄謝
詢其蒼頭李英
王生手持雙鯉魚剖之中有明月珠鮫人夜泣魑魅走
珊瑚十萬羅前除美人吏隱金陵畔金馬銅龍誰不羨
緩轡晨過莫愁里鳴珂夜入明光殿秦淮千里心悠哉
瀫水蘭橈那得開君家摩勒有佳句祗今何似郗方回
題瀟湘烟雨圖
桂樹叢生石嵓側萬仞寒雲挂蒼壁窮隂大澤龍蛇走
綠蘿蒙蘢楚天黑行吟澤畔者誰子日暮欲歸歸不得
黃陵美人把瑤瑟杜宇啼烟鷓鴣泣
詹東圖有茶癖即所居為醉茶軒自言一飲輙
可數百杯書來索詩戲成短歌寄贈
吾聞盧同有茶癖七碗清風生兩腋吾聞陸羽稱茶仙
銅缾細酌中泠泉古來知味但如此咄咄新安詹仲子
胸吞雲夢蟠瀟湘一飲百碗消枯腸虎丘之産茶僅斗
盡采遺君不盈口蒙山石上青槎牙咀嚼那能煩齒牙
斟酌建溪三百餅巨杓長瓢堪酩酊風爐竹几羅庭除
大鐺貯月來中厨松風才過魚眼發玉乳盈缸噴香雪
鯨吞鰲吸如有神淋漓醉墨馳風雲一飲一揮三百首
若箇能詩復能酒胡生十載戒飲茶金莖日夜烹黃芽
天瓢一滴欲沖舉刺刺文君未相許羨君豪興為汝歌
歌成擲遡桐江波明年倘憶吾鄉茗穀雨前朝赴龍井
夜集郭鴻臚舘偶聞鄰室有使酒相虐者余為
解紛竟戲作短歌示鴻臚
古人飲酒戒沉湎一石蕭然神不亂今人飲酒如沐猴
脫巾狂叫無時休雙眼茫茫向天白知交側目成愆尤
清音軟謔有何意白波平地如山丘君不見張旭滿引
揮雲烟李白一斗詩百篇遇汝那得開心顔又不見劉
阮朝朝竹林醉當日高談遇此輩大白流離玉缸碎
謝文度年八十餘而步履輕健如少新秋棹小
舟千里過訪且拉余往閩中曰武夷君遲子
久矣余大壮其矍鑠于其行也賦短歌以訂
後期
謝君束髮湖海狂飛騰若木窺扶桑只今九十健于虎
白眉紅頰雙瞳方伯陽我師吕公友玉笈雲章佩星斗
人間獨好胡生詩千里拏舟瀫江口自知名姓在瑤京
塵世蜉蝣那得聞朝來共跨赤虬去玉笙吹向武夷君
夜同方吳兩生集汪士能宅留宿作新都豪士
歌
君不見新都俠客汪士能意氣磊落形骸真鬚髯如戟
鬢如蝟泰山一擲輕千鈞大腹便便亦何有半生但貯
宜城酒日倒青蓮三百杯家藏白墮五千斗暮春三月
日頗長杏花半落梅子黃先生白眼空四海却來岩市
登君堂堂上吳生宛如玉座右方生迥超俗博山爐中
沉水香玳瑁玻璃照&KR0812;醁相看一笑輕王侯長鯨跋浪
風雲愁主人尚醒客已醉熒熒華燭開朱樓綉縟紗茵
迥竒麗一卧明窗不知曙感君意氣為汝歌贈汝狂名
在天地吁嗟乎世途局促難為容賣漿隱博甘途窮身
後榮華竟誰是眼前尺蠖嘲蛟龍生家伯兄文且武驃
騎才名駕千古二兄三兄咸楚楚生也第六之名詎減
五(伯兄司馬二兄仲淹三兄仲嘉士能行適第六故云)城東紅粧十萬家朱唇翠袖
爭朝霞相逢不飲漫成别參差笑殺千桃花君不見杜
陵布衣老且拙典盡春衣興逾發黃四娘家花滿蹊大白
攜生醉明月
翌日仝集方羽仲宅則王生為大力者負之而
趨戲作短歌題汪氏壁并示汪吳二子
豐干里畔方干宅喬木森森向人立高堂淨掃無纖
塵片片明霞傍檐入主人古貌仍古心市隱蓬蒿甘陸
沉片言遇我心欲醉鷫鸘立解千黃金春日春盤薦春
韭白粲鮮鱗無不有乍可朝眠杜曲花那能夜欠新豐
酒溪南兩岸烟樹深美人不見愁人心(用盧仝語)暮雨朝雲
杳何處明月香車返岩市
夏日同吳叔思東陂觀蓮
若耶之溪五十頃綠暈紅酣畫船暝吳王宫中十萬粧
明霞為珮風為裳簫鼔參差棹歌發隔岸清波照羅襪
年少誰家雙紫騮坐看玉腕明中流日暮香風四天起
惱殺金陵謫仙子
題山房梅花帳
剡藤為簟湘為簾十幅吳綃更竒絶羅浮狂客劉世儒
一掃贈我千峯雪主人清夜眠其中羽衣恍惚來相從
參横斗落不知曙一枝醉抱春朦朧
送張英甫歸永嘉因詢康山人裕卿
兩年不見張山人阮公眼白誰相親草堂何來下孤鶴
青山歲暮迴嶙峋長揖辭余復行邁指點龍湫白雲外
語汝山中康裕卿萬尺飛流好相待
題宣和帝御製楚江秋晚圖
當年曾挂瀟湘席歷歷雲山似相識長憶江頭紅樹村
千林落照催行色隔岸人家草屋深憑闌浩嘯舒塵襟
長天茫茫鳥飛絶潮落汀洲龍夜吟隱見漁舟泊沙阜
莎逕寒烟莽迴互羣仙可望不可招虚閣凌空挂烟霧
兩翁矍鑠巢許儔崇岡之北茅堂幽登登迴顧蹇驢客
撩亂瀑花天際流何人筆底開層巘貌此江南秋一片
瘦金書法了可騐恍惚似入宣和殿
嚴陵晚泊
嚴公昔未遇畊釣日沉冥一朝動人主始識少微星余
亦任公子垂竿三十齡被髮上高臺浮雲空翠屏雙磯
拳石那可坐却望三山游四溟袖裡虹霓一千尺手掣
鰲魚歸帝庭
少室山房集卷二十四
