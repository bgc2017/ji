少室山房集卷二十七
明胡應麟撰
七言古詩一十一首
金壇鄧孺孝以易詮見寄賦答時舟過京口
垂髫夢入華陽洞耳割乖龍興飛動茅家兄弟騎赤虬
握手胡生喚珍重金壇壇上鄧伯羔謫籍何年離大茅
三山長嘯俯六合濯足瀛海霜空高點易研朱閉蓬戶
塵世浮榮瞥朝露韋編幾絶不肯休恍惚羲文案頭晤
成書寄我十萬言言言盡抉參同詮丹霄擇日待冲舉
何物黃金稱大還還山高拄九節杖一見初成訝神王
傳語山中白衣相屈指相逢大羅上
洛陽春色圖題陳道復水墨牡丹(乃黎惟敬出都日持贈者)
二百年來畫花卉吳中沈周稱第一頡頏並數陳生淳
不事丹青祗水墨天機一派掌上流盡掃鉛華露風骨
家雞曩昔厭餘子邇歲聲名陡籍籍吾家此卷尤絶竒
不向長安市中得南海黎君夙遺我把袂河梁示親暱
牙籖錦軸題八分四字猶存故人迹憶生袒裸盤礴時
頤指羣工若隸役中山大管操如椽半醉掀髯見真率
桑皮丈八横高堂元氣茫茫墮儿席姚黃魏紫信手拈
瞥眼千花萬花出須臾四座廻春風媚李穠桃總辟易
青油翠幕張層階十二雕闌護傾國天然富貴壓塵土
底事珊瑚鬭玉石盤行瑪瑙夜色殷屏敞琉璃曙光濕
瓊樓特起明朱霞玉佩低垂映紅日女英嬀汭偕娥皇
飛燕昭陽倚合德廊開響屧西子遊亭俯沉香阿環立
霏烟綰霧態不禁握雨攜雲状難悉枯枝斷榦若草草
嫩蕊繁英轉奕奕芳菲恍度洛水頭爛漫如棲上林側
咄嗟陳生何太竒十指參差幻帝力含毫肯避造物嗔
落楮翻令化工泣經時顧凱筆欲飛曠代徐熙品推逸
趙昌形似真兒曹黃監精工詎倫匹爲拈老句題册終
跋扈飛揚迥相敵連城十五差足償美錦三千復何惜
卧觀旬月仍卷還笑殺明誠錄金石(丹圖以直重卷還趙明誠得徐熙牡)
(丹)
于生歌贈鳳鳴
齊東于生太竒絶草就征西纔十八萬言落筆風雨驚
白眼青天對明滅憶生年少歌遠遊興到扁舟夜中發
嬌妻稚女了不顧一葦蒼茫汎吳越會稽秦望攀嶕嶢
迴首山隂正飛雪四百八十金銀宫湖上烟波若塗抹
移舟却向姑蘇臺揚子濤聲暮填咽石城城南訪莫愁
畫棟雕甍管絃列平康巷陌人如花散盡黃金等塵屑
萬金散盡歸故鄉斑爛菽水娛高堂三冬文史業頗富
驊騮騄駬爭騰驤一經恥逐蠧魚老摩挲石鼓臨鍾王
解衣盤礴得畫理朱欄澒洞浮瀟湘禽魚小景各生動
飛鳴宿食交林塘明窗淨儿拂縑素虎丘細酌焚清香
名流滿座揮大白百觚一飲雄高陽酣來如意舞精鐵
雙龍錯落迴精光一朝遇我莊岳底飄然挾刺來茅堂
念年魂夢走瀫水龍門渺邈如天閶先生牙頰肯終惠
蟭蟯努力追飛黃嗟余濩落拙且蹇江淮一旅徒披猖
中原屈指故老盡卽今二仲誰求羊邂逅逢生竹林下
有如阮籍偕嵇康淋漓麯糵豈無意仰天大笑神飛揚
男兒事業在十指述功紀德皆文章高冠大蓋等澌沫
電光石火徒張皇生今二十甫逾八聲華燁燁懸鄉邦
歌處呻吟總金石賦成咳唾俱琳瑯山東英妙孰卿比
長纓直欲蒐窮荒他時掉臂走雙闕天人三策攄岩廊
名成彈指竟大業肯將肉食移青緗春風乍夜變楊柳
娟娟别思盈河梁念子殷勤若膠漆紛披大雪攜壺漿
男兒抗手詎足論新秋計日來餘皇芒鞋布襪吾共爾
翩翩結束窮齊方雲霞萬仞躡梁父七十二帝驂翺翔
磨崖絶頂勒名姓卧看海日生扶桑
讀漢壽亭侯廟志歌(有序)
關忠義侯廟祀遍海内獨履歴自陳壽本傳外
槩亡足徵壽書體存簡質賴裴注贍縟差足證
明而是傳參伍殊寡迨勝國明初雜劇傳竒與
市井之演義出而忠義生平事迹混淆極矣左
轄蒲州趙公産侯同里因據元人所修漢壽亭
侯志詳加訂覈擴為兹編余諷誦興懷輒綴長
歌卷末百世而下得亡以為知言也
芒碭天開九州牧白水中興符赤伏炎精四百運數終
海㝢瓜分魏吳蜀巍巍忠義起解良精忠大義扶三光
南權北操兩巨猾侯也睥睨如蜩螗憶破袁軍訪昭烈
十萬貔貅俱膽裂飛身立取上將頭擲向曹瞞血猶熱
荆州坐鎮推元戎恢圖漢室除姦雄舉襄圍樊勢破竹
七軍電掃如秋蓬禁俘德梟兩雉兔大澤艨□莽廻互
天崩地坼華夏驚六合幾完漢時故自許以南遙受盟
壺漿簞食傒湯征笑殺曹瞞挾漢帝中原無穴逃長鯨
苦恨東吳衆蟊賊割據河山騁詐力隂謀秘計日夜萌
舉國昏昏效鬼蜮賊蒙詭避遜嗣興甘言密餌藏戈兵
侯也胸懷豁雲夢那知故穴潛分崩樊圍不没僅三版
赤手荆州竟徒返麥城困守臨沮悲今古英雄遞扼腕
侯亡逾月蒙亦亡流芳遺臭垂青緗漢統興衰實侯繫
蒙身百斬寧堪償權本狼貪遜狐媚凶德於時偶參會皇
天有意灰炎精詎曰羣姦志能遂玉泉之山紫氣屯侯今
世世為明神童孩走卒競瞻拜萬年廟食昭君臣皇皇左
伯亦蒲産異代同心帝猷展執鞭想像迴英風欲起侯躬
訴悽惋九原不作空踟蹰拮据往事垂璠璵青緗觸目覩
顔面侯也恍惚來前除雲旗飄空互明滅鐵馬金戈儼騰
踏紛紛成敗論後人矇瞽何由覩雙睫東陽腐儒史筆流
褒誅隻字嚴陽秋為侯作歌侯俯讀掀髯一笑諸吳牛
逍遙篇爲袁履善八秩賦(有序)
袁丈履善行年政八十矣而色若孺子且步
履矯輕筋骨強悍神明之用老而逾王至玄
譚眇論儼叩巨鐘河懸海翻亹亹不竭飲酒
奕棋賦詩染翰浹辰傾宵即壯夫未易追也
是秋聞余匏繫湖上挐舟千里屬賦長歌為
壽昔盧照隣抱疾幽憂一旦遇孫思邈慨然
作賦以自况迺余年垂半百齒髮變衰而袁
丈方霞舉軒軒泠然天際今之所遇得亡猶
昔乎夫上古有大椿者八千歲以為春秋而
袁丈年甫八十夫莊生之旨此特其兆端耳
因稍次其歷履為逍遙之篇
國初詞人袁海叟白燕篇章膾人口風流文藻二百年
載覩當今沔陽守沔陽刺史真人豪弱冠雄心蟠巨鰲
射策曾同弇州榜三山彩筆飛寒濤白㲲青衫走燕市
杜曲東風綰游騎黃金臺舘千尺強擊筑狂歌五侯避
長楊執戟甘沉冥一麾出守辭神京朱旛皂蓋列先後
峨㞹大舳浮江城江城八月天茫茫九疑七澤連高唐
岳陽樓頭喚杜甫乾坤萬古留詩狂吏事紛紜苦拘束
迴首家林夢松菊拜迎官長折腰領鞭撻黔黎碎肝腹
文人拙宦自古然丈夫詎乞兒曹憐區區五斗若毛髮
肯將一飽酬如椽步兵江東興飛越兩屐秋光路明滅
爲園半割三泖雲築室全邀九峯月九峯三泖長逍遙
飄然越海來輕橈金銀梵宇四百八烟霞石屋攀岹嶢
疇昔逢余大堤上拂拭楸枰互神王持杯恍締竹林友
醉眼朦朧豁霄壤四腮鱸熟歸興濃河梁對拆雙飛龍
重來握手瓦棺寺燭花夜半流殘紅聞道今年政八十
步履康莊捷蚊翼家家拂席延林宗處處攜觴候安石
嗟余落魄雅好游夙生藥物攢眉頭看君耄耋若孺子
香山洛社同優游玳瑁筵開虎丘畔矍鑠廉頗老能飯
芝蘭玉樹森庭階舞綵含飴劇堪羨何來初度地藏符
孟秋晦日懸桑弧今年七月月小盡安期一夜來蓬壺
太白浮公爲公壽塵世浮華孰先後靈光一柱海岱間
屈指君王問耆舊冥靈瑣瑣未足誇瑤池幾見飛桃花
春秋載閱大椿歷青牛相逐還流沙
布帆行寄徐使君(有序)
先是惟得使君以青雀見假自淮達燕至是
晤余彭城復輟所御艨□載我十口兩入帝
都行人亡恙秋毫使君力也爰賦長歌屬之
榜枻凡八百八十言
吾家大羅上絶頂增城樓醒逐東方生竊桃瀛海頭罡
風起八極吹墮蒼精虬支機隔銀漢織女忘牽牛男兒
意氣凌千秋如椽十丈輕王侯蘭陵美酒三萬斛百觚
一飲眠糟丘吳娃越童兩綽約粧成累月彈箜篌參差
狂態發中座不告妻子乘扁舟山隂夜半六花綻雪片
紛紛墮高岸戴家慵夫喚不應載得西施若耶畔五湖
汎宅天茫茫九疑合沓連高唐巫娥握手呼宋玉朝雲
暮雨啼英皇北望宸居建章起西笑長安興難已大江
東下飛寒濤南顧洪河疾流矢亂山芒碭尋真龍咄咄
新豐亭長公甘言鼎鑊紿父老彎弧反躬如逄蒙榖城
酹留侯緬懷遊赤松胡顔教隆準背約追重瞳侵尋楚
事去垓下貪天功時無軒轅帝䜿子皆英雄迺知疇昔
廣武嘆步兵衡鑑懸秋空丈夫白眼甘慟哭忍將涸轍
行途窮彭城困阨古來有躑躅徐卿望余久尊前片諾
肝胆傾苦憶忘年竹林友樓船一借張孝廉勃窣猶堪
事奔走齊滕魯衛遵遺墟極目黃河薊門柳蹇驢蹩躠
窺蓬萊華陽碣石俱塵霾道傍叱咤魯句踐白虹怒吼
昭王臺左掣雕龍右屠狗乾坤嚄唶雙青鞋俗流驚怪
頗欲殺先生玩弄如庸孩故園松菊渺何處拂衣長嘯
吟歸來親舍夷猶太行麓抱膝躬耕事樵牧長鑱谷口
時逍遙點綴魚蝦伴麋鹿石羊成隊閑金華丹崖翠壁
流胡麻支機却訪鵲橋畔尋源直駕崑崙槎長洲宫闕
閉荒苑潮打空城秣陵晚壚頭誰問太白星六代殘碑
弔蒼蘚夕陽竚桃葉雙槳沿前溪莫愁盧家婦邀我長
干西臨春結綺蔓狐兔白門禾黍空高低笑殺當時景
陽井三人貫索如連雞瓜步旌旗迥迴合燈火䢴溝互
明滅珠簾十里歌吹濃一派簫聲廣陵月青樓宿紫薇
繡幕圍羅衣征夫念長路明發臨淮圻使君彈指詫歴
歲大纛高牙坐相慰布帆不厭長康癡安穩行人出徐
沛嗟余畏路頻遠遊羨汝急流真勇退挂冠神武殊匆
匆黯淡鄉心入鱸鱠砍鱸鱠勻秋霜張錦席浮滄浪大
姑迓客來南康小姑送客過潯陽武昌黃鶴爲君下闌
干百尺摩青蒼買得秦人避秦地夾堤紅樹迴漁郎拂
衣偃息武陵洞白雲如絮縈軒窗人生俯仰貴適意築
宫冲漠朝羲皇危亭四顧象緯列九玄瓊笈羅縹緗噫
吁使君卧豈得綠野平泉漫營室蒼生四海唇嗷嗷翹
首經綸帝三錫司空治水魍魎愁太尉登壇鬼神泣降
生名世詎偶然突兀麒麟候顔色廟堂計日諏雄圖掃
除日本平海隅天吳竄迹海若徙雞林重譯來長途勲
庸奕奕樹彛鼎飄然一葦還菰蘆三千行圓八百就刀
圭入口升蓬壺此際胡生滿謫籍香案仍居玉皇側大
鵬希有行相逢浩蕩扶搖騁八翼營營下土同蜉蝣天
上寧知總舊識蟠桃盡摘玄圃霞爛漫瑤池醉千日
寄俞聲父廣文俞君六十而意氣壮甚投余萬
言之書愧無以報報以短歌
俞翁六十形貌蒼胷中壮氣何昂藏唾壺擊碎鐵如意
獨夜悲歌神慷慨素書雙鯉乍遺我剖之字字皆琳瑯
豐城雙劒久埋獄誰從石匣提干將載讀名山兩游記
雄詞直上追班揚琴聲四壁響空翠雲霞萬疊流青緗
興來便欲遠尋汝青鞋布襪雙翺翔叢霄絶頂跨鵬背側
身南斗呼瓊漿晨風不假子安便滕王高閣天蒼茫珠
簾畫棟永寂寞何人百代垂文章參差念汝袖中刺片
帆計日來潯陽琵琶亭下遇商婦荻花楓葉吟秋江洞
天攜手三十六醉鞭亂石成羣羊王門鼓瑟讓兒輩沾
沾白雪彈清霜誰云燭武非少日即今聖主開明堂魏
尚雲中阨羣吏樓船十丈横扶桑一朝談笑生羽翼至
尊投袂呼馮唐君不見公孫片言合武帝千秋爵位高
明光(余君寄余雜文甚夥)
度遼行再送萬中丞
山西萬侯真丈夫豪名七世聞匈奴虎頭燕頷鐡作膚
弱齡猛氣吞於菟擔簦挾策遊天都赤手欲把蒼生扶
九重含笑留操觚一麾重鎮分銅符念年大白揮酡酥
雄心日夜馳伊吾漁陽鼙鼓動地呼至尊輟飯思良謨
倉皇頗牧勤朝晡璽書十道飛平盧紫貂三錫來屠蘇
清酒黃封傳玉壺酒酣耳熱聲嗚嗚擲杯慷慨登長途
貔貅十萬聽援枹鵝鸛三千隨渡瀘八百家丁操僕姑
甲光耀日天糢糊朝鮮簞食歌來蘇王京一掃空萑苻
樓船鴨綠江平鋪長驅海若縻侏儒釡山對馬風摧枯
西飛清政魂先徂六十六島追逃逋行長骨碎行頭顱
生擒關白如螻蛄金人夾道陳休屠至尊前殿臨賜餔
子孫奕奕封金吾河山帶礪名公孤一編黃石垂孫吳
山西萬侯真丈夫
昌世孝廉有子記誦絶人十二遊泮傾動儕輩
爲作阿咸行
阿咸七歲工臨池眼如點漆膚凝脂九齡大書掃秋葉
墨花往往堆漣漪十二青衫走黌校十五胸腹蟠珠璣
千言一揮河漢溢萬卷一目風雲馳矯若金莖擢雲際
亭亭百尺無傍枝君不見楊收十三擅文藻乞言盡日
窺籓籬男兒墮地山岳動豈與氓庶同蚩蚩又不見子
安十四序滕閣落霞秋水標神竒低昂造化在掌握寸
管立洩玄元機區區富貴果何物百代聲華迥難匹古
今名士多少成大業終須汝曹立况復而翁字彦國載
世文光炯奎壁他時稅駕詎可量汗漫扶搖待風翼嗟
余潦倒病且愁倏忽流年近高適王家玉樹空寤寐一
子呱呱尚袵席蒼茫覩汝思欲飛那得寧馨在蓬蓽後
生可畏亦可虞電火人身詎金石少時我亦王楊徒此
際何由髮重黑含毫爲汝聊作歌努力韶光莫虚擲
繁弱行王世叔通侯圃中觀射作
王侯腰懸鐡裲襠雕弧手挽五石強竦身注目捷風電
左射右射迥莫當大旆高牙矗雲際戈鋋甲胄紛飄揚
觀者如山盡辟易九兕却走千夫僵巖呼谷應地洶湧
砂奔礫舞天蒼茫羲和慘沮白日匿飛星十道流扶桑
一發旄頭落再發連雙鶬三發定天山築城連受降連
珠四五六七八紛相將九發九日墜百發百穿楊巧若
甘蠅教飛衛勇如養叔攜潘尫雀兒隻目詎足擬牛心
片胾差堪嘗丈夫夙昔四方志桑弧蓬矢懸高堂登壇
仗鉞挂金印英風八面馳戎羌稜稜霜氣輳羽筈秋空
俊鶻爭翺翔吁嗟君侯絶技有如此歷數古來名將疇
能雙憶昔文成挽宗社元勲茂烈標旂常河山帶礪國
同永丹書奕葉傳貂璫侯也登朝在髫丱朱顔綠髮驕
琳瑯晝攝衣冠扈鑾輅夜鳴刁斗驅龍驤臨淮座上倏
相值軒軒霞舉明朝陽驊騮騄駬詎凡骨聲華藉甚蜚
天閶帝謂河漕實司命九重特詔來淮陽艨□巨艦載
芻粟旌旄絡繹浮長江黃流徐沛忽中斷一麾立度千
餘皇干城獨坐鎮寰宇巍峩天塹雄金湯八年貢篚輸
上國天子設燕開明堂安危華夏賴公等張公神物真
干將寶弓玉欛帝三錫雅稱大白呈中黃太平無事罷
征戰綠蕪生戟苔沉槍酒酣耳熱壮心發唾壺擊碎敧
胡床矢鋒貫虱總浮誕弓弦落鳥徒誇張縱觀侯射果
殊絶飲羽穿札誰低昂吁嗟侯技詎止此弱齡海内傳
篇章詞鋒筆陣兩揮霍將壇文苑俱輝煌即今侯年但
強仕威稜燁燁傳遐荒他時累葉事明聖二十四考追
汾陽麒麟第一鐫姓氏萬年繁弱流芬芳
南都留贈榖元厚之并寄别文明玉吕靜父長
方至卿燕孺七子
君不見燕昭王高車大帛招賢良黃金臺舘矗天際樂
生掉臂來華陽又不見漸離子白眼酣歌競睚眦囊無
擔石那復論手拉荆卿誓生死豪華極目俱荒丘蕭蕭
易水長東流何人築宫舘材傑何人擊筑追名流先生
濩落滄海上蒙茸七尺披羊裘虹霓為竿月為餌六鰲
夜掣珊瑚鈎飱霞嬾逐赤松卧馭風屢學青蓮遊長鯨
鱗鬛差快意揮斥八極同浮漚狂來拍手驚帝座失足
偶墮天南頭天南臺殿四百八金銀觀闕連神州一遊
一月不知返勝槩欲盡仍淹留浮槎遡溟渤泊宅凌滄
洲名娃擁駿騎調笑輕王侯遙遙去揚越望望來燕幽
長安富兒不解事如山酒肉供俳優長裾不曳朝貴第
却來易水聊優游翩翩二仲巧相值片言頓覺平生投
雄心總向劇孟吐俠節肯使朱家羞名園爽塏背北郭
粲爛珠簾護油幕軒窗屈曲縈莓苔戶牖周遭藝蘭若
爐烟澹宕逐揮洒茗椀清泠恣斟酌綠尊翠杓春茫茫
指點明星月西落青絲挈盒游南郊王蔡追隨恣歡謔
紫髯静父雅好文風雅場中主畫諾蹇驢夜入長安城
一粲徐卿手重握徐卿意氣天下無蚤排閶闔嬉皇都
鐵冠豸繡等長物玩世暫逐金門徒陳生元方美冠玉
雕蟲刻鶩酬操觚倉皇七貴招不得為我日寫秋山圖
錢塘散僧尚留髮孤山舊社追林逋灤州黃生年最少
擔簦共入黃公壚一時衣袂把羣彦仰天被髮歌嗚嗚
起舞那知夕陽落飛談直遏行雲徂呼盧覆局興逾銳
淋漓身世隨屠沽更長漏永列紅燭十千醪醴窮清壺
人事紛紜百憂集哀樂相乘豈終極别離忽動陽關愁
柳色青青遍畿邑丈夫恥學兒女顔萬里比隣叶金石
吁嗟兩生良好仇爲我分攜泪沾臆君不見昭王臺舘
屹天際衰草寒烟幕荒埭豈若胡生五畝宫鄴苑梁臺
遘明世又不見漸離擊筑徒悲號匣中一擲空鉛刀豈
若茒生把柔翰崢嶸碣石攀吾曹卽今塵霾暗四野吾
曹豈是蠅營者卧龍管樂疇賢愚屠狗荆高並瀟洒大
河冰澌竹箭流燕姬送客臨高樓驪駒唱徹渭城畔悲
風萬壑晨颼飀人生會晤邈河漢功名何物真蜉蝣作
歌鄭重别二子為我歷訊諸同遊(時兩生送余舟中申旦解維迺别)
少室山房集卷二十七
