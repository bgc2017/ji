少室山房集卷七十九
明胡應麟撰
七言絶句八十首
再題大雅堂七首(為東陽盧生)
十尺荆榛峽口濤千年遺搆蜀雲高堂成莫話幽憂事
列座王楊盡彩毫
半壁天南八詠樓陽春今在瀫溪頭華堂肯借抽毫客
五夜如椽拂斗牛
千樹桃花送夕陽莫愁家住石城傍從今再覩清商調
絶勝當年白玉堂(李義山詩又入盧家妬玉堂)
靈隱高僧卧佛廬參軍亦傍紫薇居丹梯莫話盧敖杖
三百篇成奏玉除
清川如玉抱前村處士當年舊蓽門破屋數間君莫笑
千秋大厦有雲孫(韓贈盧仝詩破屋數間而已矣)
珠箔銀屏賦浪裁美人何處問瑤臺鬱金堂上雙棲燕
妬殺君家少婦才(沈盧家少婦鬱金堂又玉川有當時我醉美人家詩)
屈指河山罷酒徒華陽重見李生無知交尚有盧鴻在
如意狂敲碎玉壺(盧嘗及李能茂游蓋其仝邑人)
汪明府以校文來武林旬日别去追送四章
乍擁軒車到六橋不堪江浦繫蘭橈飛檣百尺西風裡
萬壑千巖送暮潮
堤上明霞躍紫驑接天絃管帶瓊樓漫將桃李誇梁國
采盡芳蘭瀫水頭
迢遞朱絃百里鳴朱衣仍傍棘闈行新栽何限淮南桂
滿路飄香入帝城
星斗崑崙一柱懸文光千丈燭龍泉渾忘鹵簿江州貴
寂寂衡盧問太玄
同黃生過方生仲闇適沙棠入湖曲因寄聲畱
棹子夜同醉狹斜中
天際樓臺掛碧空芙蓉十里褪殘紅岳王祠畔狂歌發
何限湖山夕照中
縹緲寒光石磴幽佳人無賴木蘭舟青帆莫便乘風去
子夜錢塘載莫愁
祝遜之訂約新秋過湖上不至
湖畔秋風日夜過東來舴艋定如何蒹葭滿目澄江上
不分蘭隂墜露多
秋晚再寄祝遜之
老去馮唐不解愁南山秋色暮悠悠歌殘白石無人和
荒草斜陽獨飯牛
聞弇州續集殺青寄懷王冏伯昆季四首
四部重開詫汗牛千金懸市定誰讐風霜字字遙天外
悵望如椽白玉樓
副在名山更殺青茫茫元氣走羣靈從知百氏毫端廢
可道傳家但一經
百尺危欄跨紫虚青藜遙夜燭前除莫言中壘慵疎甚
閣上曾讐太乙書
萬顆驪龍抱月圓江河不廢異時傳琳瑯何限階庭下
次第三株拂斗躔
新秋再寄冏伯
柳色金閶半夕陽鱸魚雖好未堪嘗莫言方外狂司馬
多少樓船鴨綠傍
夢弇園懷逸季茂才
極目婁江大海潯弇園秋色夢中尋興懷莫話蘭亭序
玉樹瑯琊正滿林
黃生九斗攜所業千里過訪于其别也贈以絶
句六章
萬仞潮頭濺客衣布帆無恙雪中飛推篷面面青山色
已到嚴陵白石磯
千里遙遙問字船海天長嘯白虹懸還家莫話相如
璧攜得成都舊太玄
衮衮青雲結駟遊沾沾白雪斷鴻愁何來意氣縱横甚
昨日龍門御李侯(時諸士以賓興至)
縹緲仙都挂碧空石門飛瀑亂雲中他時倘為名山出
雙屐巖前候謝公
秋風秋葉亂山蒼踏盡秋山到遂昌問訊故園樵牧侣
只今誰住鄭公鄉(鄭遂昌元祐在勝國有文名)
掃石題詩坐綠苔黃家羣從最多才無雙漫自誇江夏
次第三珠照玉臺
題册贈凌别駕二首
絃歌百里畫簾深桃李千家接上林試問珮刀臨瀫水
何如飛舄向蘭隂(凌時署篆邑中)
仙吏仍浮剡水槎天都縹緲接金華官衙盡說囊如水
攜得芙蓉幾片霞
題林孝廉園池四絶
百頃風潭照玉壺清鱗白石擁菰蒲沙棠獨抱夷光卧
何事風濤汎五湖
右浣花池
八面疎櫺挂夕陽樓頭雲色尚飛揚屋梁咫尺親顔在
不用褰帷望太行
右飛雲榭
古檜崚崚映夾池虚亭十尺鎖漣漪朝來載酒誰相過
正値揚雲賦就時
右清漣館
縹緲精廬入望遐芙蓉秋水舊生涯如椽莫笑書生筆
十丈亭亭照暮霞
右振秀軒
題祝山人樹勲棲雲軒四首
掩徑蕭蕭木葉聞干將明滅動星文青山獨據胡床坐
閒看中條石上雲
木末飛軒面水流終南遙挂萬峯秋玄關白日重重閉
不放飛雲去嶺頭
一徑莓苔盡日封匡床雲色卧雙龍羅浮四百青天外
不認飛來第幾峯
十二巫峰挂楚臺高唐新賦定誰裁莫言神女朝行倦
夜夜閒雲卧榻來
送祝如華二首
抗手玄亭話别離青衫憔悴越江湄那堪獨宿孤舟上
潮落錢塘夜雨時
十載高山託素琴朱絃無處覓知音飛霜落月河橋畔
惆悵行人發武陵
履素使君邀集衙齋中嗣君出迓僅五齡風儀
韶潤而衣裳楚楚如老成人賦贈二絶
三尺龍淵掌上持亭亭寒玉照風儀機雲漫自誇年少
又覩雲間小陸竒
徑寸驪珠夜色懸衣裳楚楚畫堂前抽毫異日蘭臺坐
會學盈川賦渾天
吳德符損餉宣德茶盂二枚因瀹天池新焙賦
二絶以賞之
柴汝官哥各浪傳摩娑秋色到龍泉筵中宣德新磁在
笑殺何郎食萬錢
把贈雙珍破寂寥龍團翻雪亂雲飄瑯琊舊著煎茶賦
已說宣窰勝定窰
卧病經旬吳生持所業新詩來謁訝其精進賦
贈二章
何人不羨濟川功策石虚傳大海東莫笑老為題柱客
當年曾住玉華宫
獨綰金繩繫法輪重施寶筏架迷津亦知黃蘗前身是
肯作恒河自渡人
蘭江竹枝詞十二首(夜飲浮梁懷大學士趙公)
兩岸清溪中有洲山花紅白遍溪頭聞說西門好風景
大家同上木蘭舟
蘭隂蒼蒼北固遙中洲水面似金焦欲把湖頭比溪上
若個三山在六橋
飲水白虹千丈強來來去去罷褰裳中流不碍蚤行客
隔水休呼夜渡娘
渡口狂風掀白蘋驚波猛浪不愁人乍宵西崦踏青罷
明到蘭隂賽水神
苧蘿村中花滿蹊廬江亦有仲卿妻銀釧金釵照溪水
往往來來唱大堤
嚴陵東頭七里灘家家門戶釣魚竿良人乍夜趁潮去
將船賣酒入臨安
四柱凌雲排六鰲鐵絙高繫最堅牢水母難興泗洲浪
蛟精不作九江濤
溪上浮梁春漲平濛濛烟霧懶回程風秋潭上踏歌去
水遠山高無限情
鄭村渡口風浪多魚船來去疾如梭相邀女伴到梁下
一時同唱采菱歌
三百闌干浮碧空笙歌繚繞暮雲中天香夜半廣寒落
錯認銀橋在月宫
金臺尖高高插天俯江樓俯夕陽邊當年板築遁荒野
今日舟梁濟大川
城南迴望告天臺衢婺悠悠二水來清獻前身為時出
蕭然琴鶴在蓬萊
贈霓裳十二首
響遏行雲未足多陽春流水定如何夜來小玉飛銀漢
傳得開元第一歌
一枝明豔照窗紗曾事仙人萼綠華唱徹山香蓬島上
瑤池千樹盡飛花
玉面朱唇陌上逢香車油壁乍從容莫教行雨峯頭去
尋遍巫山十二重
睡足紗窗晝漏遲白櫻桃下畫蛾眉珠簾百尺重門閉
沉水香銷月上時
金屋何曾盼阿嬌臨春歌吹總寥寥遙空一片飛雲駐
人倚危闌弄玉簫
月底朱絲競管絃風前紅袖趁鞦韆爭誇靜婉腰圍細
不解湖頭唱采蓮(樂府有張靜婉采蓮曲)
紫燕雙飛掠畫樓黃鶯百囀和箜篌妖姬十五顔如玉
底事長干喚莫愁
女伴相攜鬭晚粧風鬟雲鬢若耶傍乍宵湖上歸來晩
阿姊同遊字蕙芳
振袂飛霜襲彩毫新聲頻奏鬱輪袍十千長恨真堪買
三百靈光漫詫豪
瘦妻羸女各傷神紫鳳天吳拆洗頻笑殺杜陵溪水畔
雲鬟香霧是何人
七香霞珮午珊珊駿馬金羈照玉顔跋扈飛揚湖海上
前身莫是李東山
園桃巷柳色紛紛素口蠻腰並出羣不信寒酸饒下駟
西京誰並卓文君(藝苑卮言云退之桃柳樂天蠻素皆寒酸所得)
題藝苑五游册(有序)
新都程太學文東博雅多藝能摛詞染翰外
琴奕丹青咸躋其妙余為題册曰藝苑五游
玉軫閒揮望太空目隨中散送征鴻無勞郢國千人和
白雪晴飛大海東
右琴
杖底雙龍跨夕陽荒村仙嫗坐更長枯碁三百無人共
零亂青霞滿石床
右碁
八法縱横晉永和鸞箋十幅照春羅科頭獨抱蘭亭帖
散步臨池看白鵝
右書
沉水香焚白玉壺洞門深鎖碧雲孤窗明几淨人聲絶
閒寫初平叱石圖
右畫
獨坐匡床枕半敧山堂寒雨漲秋池夜闌松子前階落
吟得襄陽五字詩
右詩
曳杖村西閒步見壁間二語甚佳而不知名字
漫為易數字足成之
紅白花開籬豆齊野人茅屋亂雲西庭前桑樹老無葉
日午鄰雞飛上啼
少室山房集卷七十九
