少室山房集卷二
明胡應麟撰
樂府三十首
漢鐃歌十八首
朱鷺
朱鷺下漢道昌一雙羽翮雲中合沓而飛翔合沓而飛
翔在我庭戶以建華鼓導大輅魚魚雅雅詫彼行路朝
食沆瀣夜濯風以露應期出世所慕五帝三皇巍巍福
我祚
艾如張
艾如張張四維擊高鉦懸大旗戈鋋甲胄光陸離千靈
從七校移虞人雜沓冠以皮臂蒼走黃當路岐南山有
虎豹北山鹿麋狐免若丘山縮足不敢馳我欲上天天
門九重我欲入淵血肉餧蛟魚龍王者合三驅百獸一
一歸我樊籠不見青冥冥冥者鴻聳六翮乘長風遊赤
霄入無窮雖有矰繳羅網將安庸
思悲翁
思悲翁氣結不能言兒長翁為娶婦思得奉晨昏白頭
以團欒婦惡如豺狼入門作災患牝翼鳴前庭舉室愴
以煩知交各各縮舌親戚斷往還我有壺漿翁饑不得
飡我有裳衣翁體不得完思悲翁氣結不能言我欲訴
上帝天門九重入以難我欲訴司命司命徘徊以盤桓
念欲以高飛無羽翰以負翁去體毛何摧殘不若城上
烏反哺翁殘年思悲翁氣結不能言安得天雨雹霹靂
震長夏雷霆半空下永永戒來者
翁離(舊辭缺今據補之)
翁離趾中可築室何用葺之桂若蘭翁離趾中可築宫
何用塗之椒以檀修竹夾廣除一何檀欒千乘萬騎繽
紛哉往以還左長楊右甘泉汾陰後泰畤前黃鵠高飛
極雲天詞臣獻賦陛下之壽三千年
上之回
上之回祀甘泉金支颺翠旄旋雨師後風伯前鼓鐘管
吹聲何填駢東達扶桑南逮于闐西逕流沙北訖祈連
天出景星地産醴泉報慶成致精虔肅雍哉愴以嚴五
帝三皇享億萬斯年
戰城南
戰城南日無色壯士長征死願作烏鳶食請謂烏與鳶
壯士死國家委身喪其元汝食其肉一胡忍且殘世有
大豪元惡巨奸殺公吏探赤丸暴戾恣睢膾人肝一旦
禍機發横尸道旁血如流泉腐肉如丘山汝胡不食甘
此忍且殘請為烏與鳶答君子言世有大豪元惡巨奸
司命不敢錄司敗不敢拘司隸不敢糾彈十九老死牖
下子孫貴盛冢墓象祈連彼雖有肉血我安得飡壯士
不自惜委身徇國家喪其元我固當得食彼復何言
巫山高
巫山高高望不可極日月蔽虧雲雨出入有美一人曰
維神女朝為行雲暮為行雨泠然入余夢貽我以翠羽
鬱陶乎余心將以疇語將舍余國都以往從女朝朝暮
暮為雲為雨
上陵
上陵一何崔嵬宫殿若雲屯觀者為徘徊門有車馬客
駕言上陵迴千乘萬騎宵行烈風雷我欲遐征憩望金
銀臺封泰山禪梁父登日觀觀蓬萊蓬萊東見朝旭芝
草藂生醴泉滿谷七十二家著編錄
將進酒
將進酒乘乘黃列鼓吹嗚笙簧齊姜楚姬列兩傍衛女
秦娥左右以成行挾安陵戲龍陽擁長劍珮琳瑯繽哉
紛盈高堂烹大彘炙肥羊五音和八珍良天瓢甘露臣
以嘗千秋百歲逍遥以徜徉
有所思
有所思思美人美人渺何許大海天東南曷不往從彼
游路途險且艱弱水不容舟三山鬱㠝岏宫闕冠巨鰲
遥遥極青天美人在其上三山高以寒我為釣巨鰲截
竹為長竿持竿坐滄海大水何漫漫巨鰲牽不動但見
一雙鯉魚遥墮青雲端呼童剖此鯉中有美人尺素翰
前有長相思後有勸加餐徘徊感此意躑躅不能言
雉子斑
雉子斑雉子斑一雄一雌抱子田野邊雄飛摩天去不
還孤雌養雛寄草間養雛寄草間乳哺一何艱夜不遑
寢晝不及飡毛羽既長成五色麗且鮮一鳴舉世驚一
飛上沖天回頭顧視我母六翮何闌珊老病倏已至懨
懨向重淵有子不得養慟哭摧心肝有子不得養慟哭
摧心肝
君馬黃
君馬黃臣馬蒼飛軒蹀躞大道旁旁人顧見臣馬以莫
不謂良一朝中涓下明堂君馬入天閑意氣何揚揚臣
馬老伏櫪伶俜瘦骨朝逐水草暮逐斜陽背負鹽車以
西上太行路逢伯樂造父王良停車振策為我彷徨念
欲剪拂我以登明堂嗟筋力已盡莫能騰驤長鳴短號
斷絶中腸
芳樹
芳樹芳樹揚春華結秋實東風歴亂而飛揚容色在朝
夕美人坐高堂兀兀愁蛾眉君心為他人冶豔能幾時
春華詎能久秋實那可期普天之下悠悠疇非輕薄兒
班姬與陳后解事一何遲黃金買詞賦徒為世主疑不
見芳樹枝榮瘁各有時端居任大化何用戚戚顰蛾眉
聖人出
聖人出明光宫萬乘千騎升回中望祀天地禋於六宗
百神來享以莫不肅雍肅肅雍雍四方同風唐虞之世
比屋皆可封浩浩大化與天地無終
上邪
上邪我與君輸肝委膈他人那得聞急難各相護救決
絶妻子如浮雲中心耿耿金石百年以為鄰巢由撫六
合堯舜下閶闔山崩石爛河枮海水竭十日竝出天地
裂我與君好永不絶
臨高臺
臨高臺望長安飛甍畫楝嵯峨峭崪而㠝岏蒼龍九斿
限重關我欲謁天閽一覲上帝顔手持長生藥以奉心
所懽上帝肯聽臣億萬千斯年蒼龍九斿限重關限重
關使我欲進心茫然臨高臺望長安撫膺三嘆行路難
遠如期
遠如期遊四方北碣石南瀟湘西太華東扶桑鑿混沌
竅燕中央飲則食兮樂而康以尋列仙拾金光飛翔八
極行七襄馳驅絶冥觀大荒千秋萬禩壽未央男兒墮
地桑弧蓬矢射四方安得老死一丘局促若轅下駒守
故鄉
石流
石流南山有石北澗有流石何齒齒流何湯湯石以枕
我流以潄我腸幽蘭哉夾岸芬以芳芬以芳順風揚彼
美人兮天一方安得寄此永永長相望
補蜀漢鐃歌十二首(有序)
炎精既缺海㝢三分昭烈以漢室宗親親任武鄉
君臣一德託孤寄命比隆伊周自兩漢以還大統
故當以蜀為正王通氏抗言武鄉不死禮樂可興
識者咸謂不誣顧漢氏而下魏吳晉各有鐃歌以
播揚功德蜀反缺焉蓋武鄉身任復漢之責魏吳
未滅夙夜皇皇惟誓師鞠旅東鄉是圖舍是而播
告聲歌彰明得意此天下既平之事非枕戈待旦
之日所暇為也又蜀之文人時尤不競譙周郤正
等輩槩之詞賦咸匪所長亡論武鄉未暇即欲有
事焉未有可以肩草創之能洪潤色之寄者也惟
是魏吳製作流傳迄今才流藝士簧鼓筆端動以
昭烈武鄉夷諸僭竊順逆邪正鬱而勿彰余甚憾
之昔陳夀三國帝魏先晉紫陽一正其謬稱快千
秋不佞佔畢詞場餘二十載于樂府雜調頗覩一
斑每讀鼓吹鐃歌至繆襲韋昭傅玄諸作不勝搤
腕至欲鼓而攻之噫彼各自尊其主勢則宜然百
世之後是非大明而操管握觚之儔從事樂府惟
齊梁月露冶豔相沿迄未能一厝意於此余則何
敢以謙讓未遑也爰效繆韋諸體為蜀漢鐃歌曲
一十二章上以著昭烈間關戡定之績下以明武
鄉夾輔盡瘁之忠即藻繪方之諸家未當魯衛而
理直義形據事陳詞羣嗥自廢忠臣志士之憤或
賴此其一雪矣夫(宋無鐃歌宋景濂嘗追補之惟後漢獨缺云)
帝車見
昭烈甫髫舍東南産竒樹五丈餘童童若羽蓋望
氣者咸屬心焉為帝車見第一
帝車見涿鹿墟童童立五丈餘千靈衛七聖趨颺金支翼翠
旟雨師道風伯驅氣如龍殷里閭真人起握斗樞奠漢鼎撫
皇輿炎精曜火德嘘億萬載帝方隅
顧隆中
先主屯新野三顧諸葛亮於隆中明良之盛夐絶
千古為顧隆中第二
顧隆中一顧再顧三顧何從容千秋載覩明揚風君臣契合
魚水同莘野幣交湯匪躬渭川一見羅非熊何如三顧勤隆
中惜哉炎燼嘘殘虹創業未半中道終三分鼎足寧稱雄
克老瞞
曹操取荆師百萬而東先主命諸葛亮諭權發兵
大破操於赤壁為克老暪第三
克老瞞厥功不可量瞞挾天子令四方以暴如虎貪如
狼既定荆州下長江併兵八十三萬強兇威所指横以
張所觸者碎當者亡遣軍師亮諭孫權權奉命發兵助
我屯江干桓桓烈炬戰艦轟將士大呼衝敵堅賊兵百
萬屍如山操走烏林四海安
權進妹
既破操屯荆權懾大威詭媒締好為權進妹
第四
權進妹託同仇外戚内疎諧孫劉包藏禍心蓄愆尤牀
帷甲第圖淹留戈鋋矛戟紛相求帝握大機與神游與
神游衆叵測劉郎懽孫郎泣周郎脣乾口燥呼不得以
頭搶地長太息千秋齒冷笑吳國(史稱瑜令權離間關張等臨殁復以為言)
(云)
定兩川
成都底定遂圖漢中馘淵驅郃魏操鼠奔爰
建大號即帝位為定兩川第五
定兩川皇圖赫赫帝業安成都破竹萬姓懽壺漿夾道
食以簞西指定軍奪前山夏侯來爭馘斬淵馘斬淵衆
大崩郃也棄馬亡心魂操懾首鼠抱頭奔抱頭奔兩川
一順天應人即皇帝位新萬國
討漢賊
關侯破襄圍樊風動華夏操震怖欲奔權帥賊
黨蒙遜襲荆州漢事遂壞先主親征權軍於
猇亭為討漢賊第六
討漢賊屯猇亭屯猇亭皇赫斯怒以親征嗟關侯率衆
圍樊城七軍夜渰師徒崩操懾大威如雷霆賊權惴惴
怖且驚怖且驚謀吕蒙逞虐熖乘奸兇為鬼為蜮蠛與
蠓遂亡荆州喪大功踰月蒙死屍流蟲皇赫斯怒離巴
中離巴中以親征破秭歸震夷陵蒙賊既死遜賊復興
嗟嗟昊穹漢事壞垂成
渡瀘
丞相亮受遺輔政五月渡瀘羣夷格心式歸
大化為渡瀘第七
渡瀘師徒一何勞五月盛暑深入不毛託孤寄命予惟
伊咎陶勞實在予予曷敢逃五月盛暑深入不毛獲彼
大酋以令羣豪七縱七擒俾返其巢衆懾天威永戴大
朝振旅而還徒御弗號雍雍旆旌肅肅羽旄文德誕敷
爰格有苗千秋兩階載覩唐堯
祁山
丞相亮將圖中原上表出師三郡響應魏人
震恐舉國奔命為祁山第八
祁山出漢賊驚創業未半先帝崩丞相匪躬夜弗寧上
表師師東鄉征卒徒十萬如風霆潛張箕谷為疑兵身
率大衆屯街亭三郡響答如流星惜哉馬謖毁垂成毁
垂成載出軍王雙梟郭淮遁拔武都隂平魏大震
馘張郃
司馬懿帥衆來攻命魏延等逆擊大破之馘
其將張郃於陣魏人喪氣不復出為馘張郃
第九
馘張郃在鹵城蜀人歡忻魏震驚魏兵百萬乘蜀營司
馬披甲仍先登我師一出殱長鯨卒徒賈勇懿大奔積
甲三千若丘陵司馬匍匐亡旄旌賊徒郃追木門萬弩
射郃褫郃魂馘之不異雞與豚桓桓八陣孰敢嬰所當
者破擊者平如湯如武天下無敵十一征
蜀如虎
賊堅壁不戰使以巾幗遺之懿顰蹙受焉魏
衆咸曰公畏蜀如虎奈人笑何為蜀如虎第
十
蜀如虎師甚武熊羆十萬下天府仁義禮樂為盾櫓奸
雄閉穴氣銷沮甘受巾幗呼老姥嗟嗟懿如鼠亮如龍
蜀如虎
五丈原
師上五丈原畊者雜於渭濱三代節制之師
至是再覩為五丈原第十一
五丈原駐三師三代以還僅覩兹濱渭雜畊軍無私芻
糧百萬饒餘貲中原克復功須斯功須斯定關洛滅魏
斬叡梟懿殛權混一四海興禮樂
餘威懾
大星殞亮卒師魏衆來追我兵反旆擊之懿
魄奪反走為餘威懾第十二
餘威懾走仲達胡天弗弔喪諸葛大星煌煌殞天末我
師反旆喪不發魏人懽呼夜來躡鳴金展幟雷電掣懿
也狼奔膽欲裂千秋壯士贊諸葛死諸葛走生仲達
少室山房集卷二
