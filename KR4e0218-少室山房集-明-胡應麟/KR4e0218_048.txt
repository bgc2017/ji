少室山房集卷四十八
明胡應麟撰
五言排律一首
輓王元美先生二百四十韻(有序)
嗚呼此余哭元美先生之作也庚寅秋聞先
生病則馳小艇過婁江比至先生病已革起
榻上執余手曰吾日望子來而瞑吾續集甫
成編子為我校而序之吾即瞑弗憾矣余欷
歔唯命留來玉閣六旬雪涕與先生别卒歲
抵家則報先生逝矣嗚呼山頽木壞世將誰
託吾將疇依記曩歲病瓜步先生為余作傳
因以傳下屬余弗敢當顧有片長可以自效
者爰掎摭先生生平履歴閉戶一月勒成此
篇凡二百有四十韻二千有四百言古排律
至多不過百韻至先生哭于鱗百二十韻而
極奈余之才不能半古人則先生履歴非藉
此固亡以徵萬一而冗濫之誚誠無諉于大
方矣
泰岱崩頽日乾坤混闔年共驚梁木壞誰擁劫灰然北
極悲遺老東吳泣大賢八荒情慘怛九域涕淪漣訃達
雞林外神遊鹿苑前青牛應獨跨赤鯉詎同還憶昔嘉
隆運重看間氣聯星移嚴子瀨岳降洞庭巔花甲庚寅
兆蓬弧戊子懸貞元逢五百盛美冠三千奕葉龍為種
苞苻鳳集肩脩眉揚八彩異骨聳雙顴毁齒驚閭族垂
髫詫里㕓應聲題寶鋏唾手拾青錢玉陛晨宣唱瓊林
晝錫筵蘢葱韋曲霧搖曳杜陵烟柳岸青絲盒桃堤赤
玉鞭墨花浮太液嚢草動甘泉東壁呈輝耀西曹得靜
便銳情三古上矢志百王先盡却區中累全收物外權
詞林勤斵削藝苑恣騰騫正始追遺躅開元繼絶綖摶
空孤翼上歴塊衆蹄竣(避也)歴下論心最新都託分堅宗
吳偕駿發余李並蟬連南海攜公實西堂對惠連(謂次公也)
張公江海契徐子廟堂緣社自簮紳合門仍韋布延伶
俜噓謝叟羈縶脱盧楩結侣摐金石同心叶筦縣(樂名)虹
光搖海岳雪色被幽燕入穴雛探虎登壇耳握犍遐蹤
恢孝武陋習起成宣(以上叙交遊事)嶓冢千江派崑崙萬谷泉
五經憑發笥六藝浩忘筌大筆籠檀左雄章軋孟遷漆
園饒採掇鄭圃縱漁畋頌發商周藴詩紬漢魏詮中郎
同麗爾都尉共超然八斗虚高第(鍾嶸第子建為上品)三閭實冗
員(審言呼屈宋為衙官)興深陶栗里情逸謝臨川叙述卑平子鋪
張狹孟堅靈光霞映桷景福霧盈櫋隻字摩穹壌單辭
耀幅&KR0695;喑嗚人自廢踔厲世無前(以上叙著作事)楮墨時隨溷
緗縑半矗椽蘭膏經歲竭藜火徹明然閣上讐中壘亭
中閱太玄多聞留偃賜好學嗣顏騫急就章章疏凡將
字字箋蟲魚評叔夜科斗辨僧虔鼮鼠竒毛列商羊獨
足拳浮游無宿疾貳負有遺骭獄底知神物(雷煥)河邊識
女媊流觴徵仲冶威斗騐承天待詔今方朔司空舊茂
先編成羅豔異志就薄夷堅腹貯須彌外胸藏宛委還
諸劉慚博核二沈謝覃研(以上叙問學事)絶代難酬價傾城易
遘譞桓文名藉藉絳灌目睊睊道直元如矢躬行更若
弦當門寧植蕙曲徑詎容荃蕭艾紛投隙椒蘭競搆愆
一麾辭豹尾雙珮拭龍淵易水悲歌歇潢池武略宣綠
林弢劒戟青土靜弓弮(以上叙外補事)屏翰風猷著家門歴數
邅高牙淪瀚海大纛仆居延池水先波及崑崗驟火延
乘時交鬼蜮濟惡剰蝗蝝刻木傷縲絏肩輿詢竹箯千
機同織貝百足漫扶蚿魚服恫誰訴牛衣困自綆形骸
迷骯髒手足竭胝腁痛切腸攅蝟熹微命綴蜒痬薰肌
徹骨癭決項流咽斷絶張儀舌轟豗石勒拳韜鈐明主
惜法網柄臣牽霹靂高空下雷霆大地燀(炎也)魂飛巢壓
卵膽奪棟頽枅進退身維谷縱横泪若沺刳心聞唳鶴
洒血和啼鵑(以上叙家難事)星散華陽市天迴震澤瀍善權捫
紫翠陽羨卜蒼矸大澤偏容卧長林不厭穿扶笻升險
絶躡屐犯危顛謝客西州墓為農北海堧楸梧存越嶠
禾黍種吳田茂苑繁花麗婁江秀麥䅌開園鄰綠埜築
室傍藍田畫棟金銀列雕楹繪堊填竒峰俱岳麓怪石
盡平泉曲榭遙通竹飛樓迥架梴殘山疑墜碣剰水似
浮滇橘柚連村樹芙蓉隔港沿萍颸吹襲襲葵露滴涓
涓隴首珍禽戲黔南語鳥儇遊人懷鞠&KR0008;冶女話鞦韆
(以上叙賓客事)揖客長停哺迎賓屢握鬈交遊太丘廣車騎孟
嘗闐急難時捐囷逢迎歲竭廯(廩也)朱衣驚坐衆珠履入
門駢别墅矜馳騎行庖試擊鮮紛紜操膾脯蹀躞驟連
錢粣效虞悰製茶呼陸羽煎沈酣桑落會潦倒竹林眠
較罸逾金谷移封隘酒泉糟醨憑寄迹麴米笑流涎鸚
鵡玻璃杓鸕鷀玳瑁棬鴟夷浮菌惷象鼻吸連卷笠澤
槎頭鱠淞陵縮項鯿連螯烹紫蟹帶甲供黃鱣(鱣即黃魚諸解)
(並同)水芡房房坼山櫻顆顆圓兒拳呈紫蕨佛手薦香櫞
饌敵郇厨美羹嘲党帳羶嵯峨薪代蠟嗟咄豆成饘桂
樹時停楫沙棠日扣舷綸竿張氏舸簫鼓孟家船登善
文皇册元常季直箋玄圭銘大夏蒼珮琢于闐孟德臺
端瓦烏曹槨上磚月輸求誌費日損賣文錢(以上叙燕會事)勝
負天人定升沈氣運遷辭家悲李密伏闕慟王延浩蕩
新恩下熒煌宿垢湔勒銘同峴首封冢象祈連綸綍飛
朝宁冠紳會陌阡霜蹄仍剪拂彩翮驟翩躚突兀烟霄
上嶒嶸日月邊三關勞控馭兩越寄旬宣太僕分司重
中丞節制全空羣留騄駬異隊别駰驙將轂頻推楚兵
符半攝鄢秋霜凝斧鉞晴旭照戈鋋嵾上攀名岳沅湘
涉大川雲低神女駕月冷帝妃鈿京兆鮮于敏廷評定
國虔先驅馴䝟貐密網化鷹鸇(以上叙宦遊事)倏忽人情異悲
涼世態懁青蠅從抵隙白鳥任遺諓勇退羞羅雀幽棲
避跕鳶世驚鵬偃息自喜蠖蜿蜒展卷忻長日懸書得
大年三蒼勤剞劂五緯罄雕鐫鉅碣新羅購穹碑日本
傳褒誅崇衮鉞晃朗切璣璇黼黻垂鐘鼎絲綸飾豆籩
江河馳藻繪象緯錯丹鉛氣色龍成彩聲華蟻集羶家
藏三郡集童習二鳴編寶籙窺靈秘真機握大還入關
遺世事閉戶息塵緣紺殿羣囂絶清都百慮蠲遺經繙
損益大道識坤乾真誥裁弘景隂符注李筌瑤函王母
授金榜木公嬗(傳也)厭次東方朔羅浮郭稚川黃庭神煜
煜紫府息綿綿白石攙霞煮丹珠滴露研虚無遊大洞
冲漠憩重淵取次蒲團熟縱横木榻穿低迴遲鷟羽隠
約下鸞軿太上留函谷先生叩竺乾(謂古先生)普陀談五藴
臨濟覈三玄作偈呈希運題書謁大顛孤峰凝獨峙古
月証重圜砌上祗園菓池中法界蓮菩提垂寶地香積
布金田靈祐軍持蹋丹霞佛像㸐直窺無始奥真徹上
乘禪(以上叙焚修事)隠豹藏林密鳴騶入谷遄玄纁何奕奕束
帛匪戔戔禮數三台接恩光八座偏長干邀鹵簿白下
註旌旃東土明無二南宗集大千雨花臺上句桃業渡
頭篇元禮門如海文通筆勝椽世俱榮白傅疇不慕青
蓮(南中日接千賓)帝命勞疏廣臣心戀偓佺歸尋霞外侣逝作
地行仙(以上叙再出事)放浪君平卜逍遙善卷佃陶朱頻易蠡
博望幾浮騫小閣披芳素層軒搆碧漣(公歸重搆芳素媚清二軒)鳴
琴娛蒨峭吹笛和潺湲大白凌周顗深杯角鄭虔(公自南都)
(歸每賓友過從必極酣暢)優游寬禮法爽朗越拘攣擁髻迴通德脩
蛾却麗娟閨房閒窈窕枕簟絶便嬛(長公暮年聲色都絶)玉樹前
階盛金莖後裔綿虹霓爛芝桂雨露蔭楠楩尺璧名高
楚千金骨市涓流沙陳騕裊汗血聚騝駽(公諸郎君名率從馬)福
履人生備期頥衆望顓(以上叙乞歸事)飱苓逾薊訓辟穀度彭
籛兜率仙宫麗遮須梵宇妍龍蛇占起陸雞犬候離[田耎]
共詫三彭伏那期二豎蹎(跋也)肺愁司馬渴腰惜隠侯朘
杜瘧原難起曹風不易痊蘭金辭管鮑藥石謝和扁驟
解形骸縛初離眷属纏金棺來燁燁玉舄去翩翩化鵠
徒為爾騎鯨固有焉尚疑元放脱翻憶令威翾烈魄摶
箕尾精魂落斗躔夜臺風淅淅朝隴月娟娟震悼聞雙
闕吞聲屆八埏榮封符馬鬛異兆協牛眠大樹英靈在
生芻涕泗濺倉皇捫草屫躑躅負寒氊片刺交文舉孤
城託仲宣風塵饒盼睞湖海竭陶甄宗廟裳衣列門牆
裋褐褰敢云千里足突覩九方歅磊落孫陽御馳驅祖
逖鞭虛懷懸藻鏡側目任衡銓翠黛雙彎嫵朱唇一笑
嫣無媒甘老大不嫁抱嬋娟異代瞻提挈中途恨棄捐
佳人寧獨立國士詎同憐骨相成虛負音容記勉旃文
漪空嘯咏碧浪罷延緣苦思啼莊舄深悰泣鄭玄良工
亡偃翟巧匠失輪扁太室三花瘁曹溪六葉跧虚聞南
岳讓濫擬石頭遷迦葉神徒懵維摩病豈然城佳松鬱
鬱墓宿草芊芊郢國陽春絶邯鄲步驟&KR0146;荒丘盤狡兔
高嶺咽寒蟬堂後聽絲竹壚頭漬酒綿滂沱臨大壑嗚
邑問重泉宇宙遺空笈乾坤入斷絃惟應四部稿萬古
誦鈞天
凡字同義異或名姓字同例得重押其字義
並同者唐人雖或重押此不復沿
少室山房集卷四十八
