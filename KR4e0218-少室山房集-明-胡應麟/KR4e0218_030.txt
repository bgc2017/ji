少室山房集卷三十
明胡應麟撰
七言古詩四首
白榆歌别司馬汪公歸婺中(有序)
余入新都再閱月一蒯緱置旅店中而時時襆
被從諸酒人游于白岳為日五之一于豐干為
日三之一餘日則皆寓太函司馬公洎羣從傾
倒流連窮極勝賞即平原河朔詎能什一于兹
余瀕發復止數四咸以司馬公固要期修禊後
同過弇園申絮酒之酹既司馬以仲淹故改訂
暮秋余始前發公輕舠餞送百里執手惓惓且
撰記送余東歸纖悉如畫固知百世而下有聞
風躍然者媿亡以報稱大雅爰歷叙從公讌遊
始末為長歌千五百言先是公有詩招余入白
榆社余未及答篇首之興遂起白榆古歌行贍
縟極於駱氏諸篇今之曼衍殆且倍之要以具
載當時詞之冗劣弗暇計也
天上何所有歷歷種白榆光輝爛絳闕照灼青雲衢白
榆花開銀漢傍千枝萬葉垂琳瑯榦擁西池翳若木根
盤東旭凌扶桑何來太乙精騎龍遊八荒折花戲閶闔
竦身朝紫皇帝命攜青童下界聊徜徉時維乙酉歲元
會呈嘉祥長虹百道飛紫陽胃婁奎壁交寒芒巍然名
世降空谷九州四海垂文章文園消渴太史腐宇宙何
人策高步千秋再起司馬公鼎足中原共馳騖司馬當
年年甫髫食牛吞虎心雄豪試宰烏傷動當宁立驅五
馬行春郊蕞爾倭酋躪中國流血膏原胔横隰九重拊
髀思長城大開幕府羅羣英餘皇亂蹴滄海上隻手盡
補天南傾偉哉司馬文且武左挈䕫龍右方虎瑯琊兄
弟中頡頏一字憑陵鬭今古如椽大筆流風霆落落迥
與元化并差肩檀孟走公榖揚班十輩無留行餘事為
詩歌格力尤矯絶宵馳歷下軍神交大梁俠稜嶒健骨
摩蒼霄燁如威鳳升岧嶤有時掉臂浣花宅杜陵野夫
不得驕岳岳龍門並真宰却向溪頭問蘭茝憐才意氣
貫金石下士聲名亘湖海胡生雙刺懷十年姓名磨滅
甘塵烟參差一泛洞庭棹極目練水心茫然山隂乍夜
雪三丈立呼舴艋來新安新安山水何竒哉巨石林立
高厓摧奔流濺沫望不極恍若吕梁懸水三十仞廬山
之瀑灔澦之流砰訇觸怒爭喧豗長年捩舵不遑息轉
入危灘勢逾急窮幽歷阻到梁下翹首天都倚絶壁天
都去天不盈尺雲門隱隱雲氣入兩袖乘天風蒼茫踏
雲中舉頭見太函疑是軒轅宫軒轅不肯謁却謁司馬
公公也倒屣出一笑心神融中厨餖豐膳炰鱉羞黃熊
玄談叩無始高論探鴻濛醉中吐豪氣四坐驚元龍不
知天河落盞底但見蓬萊旭日荏苒懸城東城東陌上
春風來十里五里桃花開飄然藍轝捫崔嵬紅霞紛紛
落綠苔明眸皓齒臨高臺恍如瓢笠行天台吳生曼聲
振林木謝生懸河笥充腹美人臨卭得王四豪士扶風
見汪六曲江觀濤病色揚龍山落帽饒清狂山公倒著
接䍦坐相看一一俱高陽定甆博山焚妙香蒲萄之釀
琥珀光大叫酣眠竹林下下視六合天茫茫大白頻揮
不知數斗酒寧論百篇富文章乍可穹壤齊富貴真如
草頭露拂衣東望生離愁我欲東歸公苦留為君且解
青貂裘山靈入夢幽思發单車竟作齊雲遊齊雲&KR1005;嶫
天盡頭何年赤縣開神州蹊迴谷轉劃然一竅透混沌
香爐紫烟繚繞五城十二崑崙丘憩公無量閣宿公文
昌樓羽人跨白鹿道士騎青牛五老岩岩立霞際環珮
高翔隔塵世三姑亭亭若可招蕙裳羅帶長飄搖迴瞻
巨碣峙寥廓科斗蟲魚籀文剥云是元封封禪碑帝遣
神書鎮名岳朝辭白岳下暮宿岩市溪如花六七輩秉
燭相招攜華燈熒熒夾明月笳鼓煌煌衆星列忽看紫
氣屯關門走卒兒童競懽悅曳杖扶天孫徘徊登幔亭
周遭列岩岫綵繪飛銀屏觀者盈道傍嘆息難具陳有
如武夷君揮手辭世人幔亭登乍畢還尋上池室浮筏
泝空明揚帆弄春碧沙棠為楫繡幕懸金甖玉瓶置我
前百壺蕩漾如流泉翠眉蝉鬢紛嬋娟觴行樂奏雷電
作迴橈轉向濠梁泊清沙錦石儼可數細雨斜風亦不
惡李姬拂袖擁高浪趙女褰裙映林薄漫憶岑郎吟渼
陂欲效陳思賦河洛昏黑歸來興逾逸玳瑁芙蓉衆賓
集紅牙按拍催鸞笙紫笋攢簫和龍笛痛飲淋漓將至
石主人留髠向西席吁嗟乎今晨何晨夕何夕人生快
意差已極樂極悲來將奈何登山臨水哀情多倚風老
泪雙滂沱公為我楚舞我為公越歌豐城兩神物會合
長蹉跎眼前歲月東逝波青青柳色明關河明發牽衣
強余住咫尺芳洲斷春樹欲行不行行且留未忍匆匆
别公去公不見瑯琊布衣十日飲瑯琊之人渺何處當
時太白配殘月此日中流僅孤柱何如片鷁飛嚴陵生
芻泂酌澆吳城白玉之樓縹緲孤懸大羅上弇州之山
五彩之鳥八翼四足仰天矯首而長鳴定知精爽為公
下輜軿雜沓來秋冥旁觀客有騎羊者彷彿生平共杯
斝如澠之酒迹已陳此臂寧堪少年把俯仰乾坤但公
在磊落肝腸爲公寫已從孔禰申末契底事桓文論興
謝願作靈光千萬年白首同公白榆社
題趙相國齋頭中天一柱圖
老幹凌空舞秋色大澤龍蛇聳千尺何年夸父移崑崙
撐拄東南半天碧畫師名姓聞國初郭熙遠裔留荆吳
平生畫松三百本此圖卓犖傳皇都丈八桑皮白雲蓊
落墨含毫勢生動恍忽秦時大夫五其一飛來挂高棟
崚崚皺鬛横崔嵬霜皮何止四十圍絶壁孤懸蔽岩岫
太空直上挐雲雷松下爲誰獨箕踞白眼科頭坐深樹
迥疑叔夜揮五絃目送飛鴻暮來去畢宏韋偃紛難儔
生枝秃枿驚凡流笑殺杜陵褐衣破拮据絹素摹青虬
黃扉元老真柱石落落岩廊為時出朝端祇服公旦勤
海内渾忘帝堯力念年懷山歸夢長一朝覩此神揚揚
縱横麗句洒胸臆如椽巨筆垂琳瑯迴望蘭隂舊松逕
幾欲乘風赴清蔭疇當大厦庇寒饑孰向明堂佐神聖
踟蹰且閱三萬秋蟠桃歲歲紅丹丘八蠻頓顙九土服
剡溪却泛鴟夷舟&KR1005;嵲芙蓉亂峰紫湧雪餐霞伴周史
無勞辟榖追前人自是重來赤松子
趙侯汝申以學術興起一方憐才下善闔邑推
其長者兹以七賢圖屬余賦之倘亦有王阮
忘年之意乎敬題短歌
趙侯欵我城南屋堂上高懸畫一幅是時六月凉飈生
萬箇琅玕照新築衣冠不類河朔豪船舫曾非剡溪曲
細看乃是晉諸賢醉倚長林弄修竹疎枝的皪横瀟湘
密葉瓏蔥卷淇澳珠簾粉閣坐相對盡日明窗看不足
彷彿當時六七公持螯白眼横霜空脫巾露頂挂石壁
仰天大笑來清風匆匆典午事難說烟塵澒洞盈寰中
此時不醉欲何事眼看浮世眞虚空步兵睨樹嘯聲發
濬仲清言宛如屑子期鼓鞲仍著書伶也攜壺更荷鍤
阮生撥阮嵇生絃目送飛鴻遊太玄就中山公最長者
百觚在手情頽然南陽趙侯世希有滿腹珠璣貫牛斗
偷桃偶墮方朔緣謫向人間卧巖藪生平飲酒但數巡
座中賓客長千人何人把贈周昉畫躍然對我融心神
胡生晚得酒中趣跋扈飛揚有深意一朝覩此形貌親
恍若諸賢把余臂爲君作歌還贈君生綃落筆飛玄雲
何時買斷篔簹谷共作林中避世人
偃卧俞公臨榻上戲題
俞郎一榻長安市破衲蒙茸褁布被狂來坦腹呼元龍
蹴蹋星辰動天地華胥國小安足遊君家赤舄雙琳球
大鵬希有儼相值飛行八極眠瓊樓
少室山房集卷三十
