少室山房集卷八十五
明胡應麟撰
序十首
送張參知睿父擢江右憲長序(代)
高皇帝稽古設官上律三代其於外藩衆建分部之秩
所以樹屏翰而寄旬宣蓋卽成周召伯分陜保釐之遺
意焉厥為任至崇鉅也惟我三郡都全越上游而婺自
高皇帝撫運應天率先歸化故聖心繫屬尤厪特為置
大參知行省于郡城以控制東國非德望穹窿才猷烺
爀者例不輕授至滿秩奏遷輙有非常之命所為報稱
勞伐甚殷若今擢大觀察吳郡張公尤其卓卓者也始
公由高第列木天博學宏詞中秘無兩上識公稠人以
為古之遺直亟遴諸史局俾長掖垣公夙夜矢心言無
弗契會憸人挾私搆訐蜚語蔓延天子赫斯玉石咸坐
公飄然一葦泝越入閩徜徉七臺九曲放於瑯琊所在
以文事飾吏治公餘篹述充棟汗牛代醉一編傳播㝢
内久之公論益明遂以大參知分部東浙是時三郡並
以水陸之衝丁疲薾之候壤瘠民劬財殫力竭游閒掉
舌武健操矛猾黠舞文頑嚚聚訟豪強影射孱懦流莩
公下車周覽四境喟然嘆曰是庸詎可以多事擾也于
是建之以惇大馭之以寬柔觸之以真誠鼓之以信義
作之以禮讓期月之間喁喁向風旣而教洽化流仁孚
恥格暴戢而馴狡創而愿貪激而廉懦振而立庫藏實
戶口增狴犴空萑苻絶甘棠之陰蔽芾萬家故老遺黎
咸以寧謐和平之福數十年所未覩也余待罪輦轂凡
奏最都門者交頌公之為政不繩而聯不約而劑不斤
斤而辦不察察而明且也崇祀前修弘奬後學式林泉
之耉賓山澤之癯盛節高標名言莫罄兹豫章命下臺
疏競留白叟黃童攀轅屬路蓋允矣上對帝衷下厭群
望無論庖丁之解全越有餘卽由此躋九列宰百司皆
恢恢游刃其于公又奚難焉公治裝在卽惟是居婺日
久故婺人德公彌深是行也薦紳逢掖争致命猶子鳳
城徵不佞片言以祖公前道余聞公先君子佐理三衢
肹蠁名宦仲兄明父氏籲天代母精貫穹冥公後先濟
美忠孝比肩固宜其政績之瑰異不凡也余歲比乞休
誤恩未遂目睹公譽命騰踔行且用成周召伯故事入
禁廷筦樞軸棠陰之蔽芾三郡者益推而大厦四方余
雖耄且憊猶能操天禄之管計日為公頌之姑勒言以
當左劵云
信州土瓜詩序
信州土瓜奇産也生深林土窟中形質菌蠢類山蕷而
色香味絶與梨同至醒酒之功卽李太尉平泉石弗過
也余九齡行脚燕市與四方賢豪長者游頗歴噉殊珍
獨是物未登牙頰仲冬客三衢適李司理以文藝定交
夜燕出此驟嘗殊不能辯載詢迺知因嘆物固有抱靈
孕秀而沈伏草莽埋没于山嵓者卽以兹瓜之奇上之
曾不得偕吳柑閩荔貢御府薦寢筵下之復不能如冬
薯春菘交布田畦婦人童子咸識其形食其力非好奇
如司理則終吾世且無繇覩之嗟夫士之遇弗遇亦猶
是矣雖然老氏曰知我者希則我貴而物之貴于天下
亦往往希有焉然則瓜之弗遇政其所以為貴也夫瓜
也司理識之余食之旣弗為弗遇矣而俾其名竟没没
于後則雖遇猶弗遇乎夜歸倚酒輙賦五言律二章以
呈正於司理焉
更定九流序(詳九流緒論中)
余所更定九流一曰儒二曰雜(總名法諸家為一故曰雜古雜家亦附焉)三
曰兵四曰農五曰術六曰藝七曰說八曰道九曰釋儒
主傳統翼教而碩士名賢之訓附之雜主飾治捄偏而
旁蹊末學之談附之兵主法制權略而縱橫占候之籍
附之農主稼穡蠶桑而飲饌藥餌之方附之術主蓍龜
歷算而禽星宅相諸技附之藝主書計射御而博奕繪
畫諸工附之說主風刺箴規而浮誕怪迂之錄附之道
主沖退恬愉而房中爐火符籙章醮附之釋主經典禪
觀而論宗戒律梵唄機緣附之夫上聖哲王之治亡尚
六經故首之以儒崇大道也異端衰世之觀咸徇一典
故次之以雜覈支流也國所重在戎故次兵以審大機
民所天在食故次農以植大命術雖淺數神智工巧之
規寓焉故次術藝雖末流弛張游息之務存焉故次藝
說出稗官其言滛詭而失實至時用以洽見聞有足采
也故次說道本柱下其言放蕩而難遵至齊物我達死
生不可易也故次道釋本西方其言荒忽而亡據至明
心性破塵幻不可誣也故次釋而九流之事終焉
羅氏路史序
三皇而上若存若亡矣史遷紬繹舊聞肇基五帝蓋暴
秦烈焰載籍焚如祖述尼經用當前導云爾六代凌夷
史才中絶馬貞補傳劉恕外紀語焉弗詳羅氏此編最
稱後出迺獨窮蒐眇邈劇探幽微圖書河洛之文封禪
云亭之蹟旁逮大隧荒林之竊伏下兼頽垣敗壁之深
藏片款隻詞一章半策有關前乘具網周羅遂俾辰放
以還燧人而往遐蹤絶軌逸事奇聞綴屬森然粲如指
掌斯其輟羹謝饋之勞閉戸然膏之力固已至矣迺若
靈篇秘笈散見羣書久缺傳流向湮紀錄者率賴是編
提攜弗墜後世亦因綜核大都良哉學圃之鄧林詞場
之寶筏也特其才高意廣見戾識偏異說放言縱橫亡
忌且矜靡炫博鮮所折衷揆厥研摩僅當草創有能整
齊筆削勒成不刊上翼麟經下恢馬史則明諸君子有
木天金匱之責者當亟為究心云
賀張侯考績榮封序
海陽張侯之蒞吾邑也下車之始播揚仁風宣導德意
朞之歲紀綱飭令甲新越明年大稔農有餘粟夜戸弗
扃又明年化洽教淪禮樂具興頌聲沄沄徹于大廷于
是大冢宰以考績報侯課上上天子旣錄侯姓名于御
屏復追念侯篤生所自贈侯父瀛峰先生如侯秩而侯
母某太夫人封孺人命下之日士驩騰于庠農踴躍于
野商若旅播布于塗薦紳先生摩肩接轂于侯堂皇之
上咸上贊聖天子之明而下慶侯與二尊人之遇博士
莊君陳君孫君邑佐桂君唐君樂觀盛典相率詣不佞
乞一言紀之不佞鄙曷足以知侯顧竊視侯政之大而
諗侯獲福揚休之未艾也今之仕者釋褐而當一命孰
不曰大丈夫當樹無前之烈成踔厲之勳使事功暴一
時聲名揭㝢内迺愉快人心耳不佞竊以為非然論治
道莫辯于六經載治效莫良於諸史詩稱子民必先豈
弟史傳賢吏輙首循良彼庸不知威儀徼察多赫赫之
光葆大舒徐為悶悶之政哉蓋令長之秩于民最邇于
下最親故其稱則曰父母其事則曰拊循故恫瘝疾痛
咸切厥躬煢瘁顛連若蒿而目生之殖之化之誨之斯
父母之任已卽養有難遂困之勞之教有弗率楚之撻
之亦父母之任已世代波流吏不師古恃督責為精明
襲鞭箠為教化彼其當時建竪詎不斐然顧黎元氣脈
日鏟削而月枯稿亡論三代豈弟之風兩漢循良邈不
復覩於天下矣若張侯之于吾邑豈非所謂豈弟循良
民之父母者哉蘭踞兩浙上游甌閩楚粤之所綰轂聲
名文物之所會同舟車廩餼輻輳傳郵案牘簿書旁午
道路科徭稅斂獄訟鬭争紛紜轇轕堂署之間蓋東南
最岩邑也頃者大役頻仍戸口流移歲比弗登教尼弗
行侯始下車嘆曰是胡可以峻法繩而多事擾也視篆
之明日大戒于郊與民更始一切煩苛悉宥悉除于是
挈綱總維開誠布公集思廣益建之以惇大畜之以寬
和鎮之以静謐作之以勤敏舟車廩餼先事而儲案牘
簿書當機而發征徭稅斂絜力而科獄訟鬭争平情而
聽行之朞歲賓旅如歸氓庶復業訟簡刑清政且有成
侯曰未也閭閻未實孰愈流離則躬儉節以先四郊絶
苞苴以風羣下潔粢盛以召天和觀樹藝以罄地力精
誠布假㴻雨應期百穀咸登道靡拾遺侯曰猶未也禮
讓弗興曷取飽煖則又申約束以導鄉閭播聲歌以鎔
俗習敦賢達以示範型一彰癉以昭懲勸德義薰蒸教
化大明薄漬而敦戾革而仁蓋侯之令蘭至是僅三載
而吾邑之民始勃然蘇繼盎然足終陶然化卽詩稱豈
弟史傳循良繇昔揆今孰侯愈者固宜大冢宰徵之民
風受之監郡以上考錄侯而聖天子崇褒寵命上逮二
親備存殁之榮極顯揚之願也夫為民者戴吾父母而
遡念吾父母所自生則覩侯二親沐崇褒膺寵命而歡
騰踴躍播告相賀尤其情所必至藉第令侯以威嚴飭
下皎察馳聲卽與古趙張衡烈邑之黎民有革面戒心
而已欣欣喜色弗謀自集胡為乎然哉雖然兹特侯始
事耳侯博大閎深肩鉅克勝納繁不亂固屹然台鉉器
也異時循吏往往由郡縣而入三公聖天子方大蒐牧
保之良以風厲海内旦夕用故事擢侯心膂之任侯之
政將自一邑而四方而二尊人之封將自一命而九命
庸詎止自今已哉于是莊君桂君等咸聳然曰善乎胡
先生之頌侯也敬書文綺為異日徵
賀嚴封翁洎孺人錫命序
余讀太史氏書至天道無親常與善人輙擊節其言達
于天人之際迺其究歸之閭巷之人必附青雲以施於
後則未嘗不私竊陋之夫士也砥節礪行甘困窮亡悔
要以弗欺其意詎寧有尺寸希冀于天哉卒之天久而
定鬱遏其始而厚植其終隠約其躬而崛興其裔身不
出閭巷之下而望隆乎冕黻之上是之謂無用而用挫
名而名太史氏所稱天之報施善人匪虚語也而鰓鰓
焉挾一長矜一善苟依託顯重以蘄没世之稱語于狹
小丈夫可耳胡以謂善人胡以謂天道耶以余所覩記
嘉定嚴翁洎談太孺人益信嚴翁者婺邑侯浦陽君尊
人也以厥考南臯翁故自稱曰夢臯南臯翁蚤卽世翁
甫壯起當戸盡推故殖三孤弟而淬勵其仲以儒顯與
人豁達大度把臂洞肺肝至慈愍惠利好周人緩急尤
天性親故迫患難以情告翁輙罄所有輸之坐是家旁
落幾廢箸翁亡毫髮介顏面獨與太孺人勤壠畝自給
日夕屢空晏如也而太孺人尤能以德義相翁姑葛病
躬湯藥視寢溲十歲所遇臧獲絶訶誶聲妯娌遠近風
其德咸相率為孝謹太孺人之好周人緩急一如翁翁
平居銳施予比窮折弗自振猶欣然有以相樂皆太孺
人為之内也而是時明府君甫髫丱已穎脫羣兒日誦
讀數千萬言矣翁顧謂太孺人是兒昂昂千里先大人
遺命經術教子孫其何敢失墜亟節饘粥館明師課迪
之稍不給太孺人簪釧隨其後明府君用是感奮甫踰
冠業成以周易試南省試南宫連首掇旣對大廷授政
百里賀者牛酒填里門翁與太孺人顧相對不釋然曰
兒幼未習吏倉卒負任使柰何趣為教賜明府君勉以
廉平字䘏凡當官務甚悉太孺人亦數寄聲兒為縣第
視而翁居家狀毋浮慕赫赫稱明府君敬奉教治青溪
治改而治東陽東陽復大治今皇帝戊子明府君報政
成大冢宰署君考上上而後翁洎大孺人喜可知也曰
審爾吾夫婦高枕亡慮矣天子旣内嘉明府君政績詔
推其爵爵二尊人命下吳鄕族姻婭慶于閭婺父老吏
氓慶于邑咸嘖嘖嚴翁有子而明府君以大孝揚其親
于是一時同官吏方君輩幣而詣不佞若翁年家子詎
容無一言紀之夫夢臯翁用布衣起閭巷皇皇仁義如
弗及豈其騖奇吊詭苟附託靑雲以要來世哉要以獨
行其意自愉快于心其惓惓課督明府君亦以先君遺
命當爾卒明府君用經術奮推二尊人澤灌漑一方而
翁洎太孺人爛焉沐恩綸襲冠帔聲實際乎九重景曜
燭乎當代非所謂無用而用挫名而名者耶所謂天之
報施善人非耶方翁力行善致困窮八口饉千年百楹
燼于火律以天人際宜不能無少動翁顧力行善自如
其識量誠過絶尋常萬萬宜迄能待天之定而遹觀明
府君之碩大其後也雖然不佞言尚有進于是明府君
方以循良最天下異日者柄樞衡筦喉舌將益推二尊
人澤布海内而二尊人食報將益與明府君展布之澤
相為無窮萬鍾之養九命之錫翁一切眎之漢然無加
損迺不佞固與諸君子執左券俟矣
賀葉母趙孺人七袠詩序
太孺人邑明府葉侯母也桃葉宜家柏舟當戸清水矢
志匪石為心訓賢胤以一經卜芳鄰于三徙精誠所格
維帝若臨福佑所鍾維侯克大花封馴洽雲霞迴百里
之春葉縣飛鳬雨露藉九重之賜維孟秋之朔日為設
帨之嘉辰金風乍起于庭除玉宇初澄于院落四郊赤
子讙呼禾稻之登場萬室黎元快覩蓬萊之錫命紫鳳
銜書北極虹光挾婺彩以齊飛蒼龍傳詔東華奎畫跨
金垣而並耀地控蘭陰之麓如阜斯登天懸瀫水之流
猶川甫至蟠桃洊熟祝王母者三千年寸草長春頌神
君者八百載七言偕賦十韻俱成
登趙鴻臚溪雲閣詩序
趙君文鎮新居北浦别搆西泠縹緲飛樓高插星河之
上嵳峩傑閣俯臨雲漢之中左顧則蘭陰橫峙聳翠壁
于千尋右瞻則瀫水斜來濯清漪于萬丈胡子元瑞登
而樂之輙抒彩毫爰賦四韻落霞秋水匪云遠附才情
芳草晴川抑或同舒興象云爾
大參知張公二難雙美詩序
二難雙美者大參知長洲張公喬梓昆玉也先是參知
太孺人呻吟霜露淹歴歲年叔子明父氏匍匐庭闈周
旋床笫神祗上下無禱弗虔巫醫近遠亡技弗奏痛蔑
施于人力竟籲代于天曹真宰鑒觀神明有赫太夫人
旣康寧宿障明父氏亦委順初心俄參知繇明經奮巍
第讀書秘省都諫掖垣象服龍章褒崇備極而叔子精
誠之行卓絶之蹤遂益以艷耀三吳流聞四海時人咸
謂季公之孝匪叔也莫為前而叔子之孝匪季也莫為
後卽陳氏二方蔑能尚已迺兹者大參知分轄之境實
曩昔太封翁遊宦之鄕去思未遐故老猶在沐保釐之
新澤者咸追愷弟于風聞淪撫字之深仁者彌快旬宣
于世及君子以張氏一門衆善畢輳蓋不惟佑啓感通
肇家聲于莫二而顯揚繼述弘世業于無雙于是邑諸
生鄭雲鵬輩目擊躬逢踴躍盛際蒐羅篇什垂賁千秋
以不佞應麟受知國士被化州民屬賦短章俾同輿頌
通家子弟誼弗容辭輙用秕糠前導金石云爾
松茂蘭芳集序
今皇帝萬歷庚子清源蔡景明先生七秩加四矣懸弧
之旦為仲夏朔三日而嗣君適以前三日舉先生冢孫
於是姻友之暱先生者咸共傳詫繪松若蘭為圖而詩
歌以侈大之不佞伏讀卒業作而嘆曰天道之報施善
人抑何婉而彰曲而中也當江陵相之擅國炎炎之勢
上蒸乎朝署而下鑠乎鄉邦一時巧宦之士蘄旦夕速
化其門卽社稷生靈彼且竊而中柄臣之欲而矧乎一
名第之微也而癸酉之歲先生以棘事蒞楚闈同官目
案頭卷亟稱奇貨不可失先生心知為權相子自念以
名器納交貴倖臣節之謂何卒擯之孫山外用此大拂
當事心投劾罷而當是時他藩臬以衡文自媚者往往
雄飛直上推而餘膏剰馥漑子若孫而先生秩不過下
大夫禄不過二千石懸車之日行道之人亡弗以志業
未售為先生憤而宗嗣未立為先生憂先生夷然穆然
無幾微介顏色第掩關卻掃時取故所藏法書名畫三
代尊罍彝鼎卣鬲之屬摩娑撫翫之間用詩酒琴奕取
適里中者十餘載一日輕裝小舠度錢塘歴吳會訪古
秦淮石頭東行越齊兖青冀魯衛間窮竟諸方之勝者
又十餘載而後歸歸而嗣君候門則已昂昂汗血居然
千里之駕先生為一掀髯笑蓋至于懸弧之旦冢孫併
誕于一朝而先生喜可知也世方以大材蚤售為先生
惜先生顧得以葆真茹和卷其未試者還之造化以倍
易喬松之遐算且得以望八之齡覩蘭芬于奕世而以
身所未竟屬之而彼一時也市寵乞榮之徒不旋踵而
褫奪澌盡并其子若孫之忝竊亦緣手化為子虚而先
生方逍遙乎上皇以坐照其成虧而付之乎一吷彼蒼
之捷于報施抑何其婉而彰曲而中之若是也昔陶元
亮以折腰束帶故去彭澤就孤松其勁幹挺節誠磊砢
相肖迺五男之咏弗能亡悵憾箕裘謝太傅欲芝蘭玉
樹並生庭階于時子姓羣從亦曰彬彬而文靖之年曾
未及登乎太上是松也蘭也兩者並躋其盛固難而交
遘其盛不尤難之難也先生穎邁天植十四卽以異數
燕賓興距今政一甲子而冢孫適誕于初度彼其歧嶷
夙成行步武先生之故躅而造物所為娛先生于晚暮
者且繩繩乎日升而川盈兹集也特其嚆矢云耳輙為
弁其端以俟之
少室山房集卷八十五
