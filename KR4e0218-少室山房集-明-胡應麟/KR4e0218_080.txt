少室山房集卷八十
明胡應麟撰
七言絶句八十一首
題徐惟得冲漠齋十二絶(有序)
徐惟得使君人貌天行超然物表築茅齋數
椽於楚水之上而以冲漠名厥旨邃矣海内
諸名流競賦新詩爛然卷軸顧獨於名館之
義闊焉余乃竊取古今達人微言奥旨與冲
漠相發明者始壺丘太冲終曇陽恬淡凡十
有二氏而各繫七言一章義取循名館中山
川景物略而弗具使君有讀當仍舉桑落十
餘觥頽然捧腹于北窗之下也
壺丘示觀
寂寂玄關閉萬緣頽然一榻抱枯禪天游未許時人識
正是壺丘入觀年
姑射凝神
肌膚綽約瑩秋霜絶頂凝神眺八荒得喪窅然天地外
不知身世住何鄉
鄭圃御風
羊角鵬程快羽毛罡風八極送飛濤窅然天際真人度
始信長沙蹋翼勞
南郭隱几
靜坐焚香一畝宫灰心槁念夕陽中那能濫作吹竽客
凭几蕭然萬慮空
化人躡景
振袂翩翩到北辰中天城闕跨金銀誰言半畝差容膝
十二瑶臺屬化人
華胥夢游
勇退何人犯急流分司猶攝醉鄉侯朝來夢入華胥界
一榻軒皇盡意游
摩詰散花
擲戟歸來理釣竿不將零露望金盤飛花散盡三千界
丈室分明有大觀
少林面壁
勇猛精修萬劫離窮年枯坐更何疑為言一葦浮江日
可似三花面壁時
雪山空寂
戰勝歸來巖穴間空花落盡閉禪關大千世勢冥心處
恍惚當時坐雪山
五臺清涼
古寺清涼闢草萊三湘門巷半莓苔翻然杖錫騰空去
閒看飛雲落五臺
漆圃逍遙
一枝殊自慰鷦鷯身世千年付泬㵳北海南溟俱莫問
長空何處不逍遙
曇陽恬澹
空山寂寂午聞雞一路桃花照舊蹊漫說婁江恬淡觀
真仙今在武陵西(使君居去武陵甚邇故云)
又題八絶
藂青閣
疊搆危梯入窈冥長空不斷暮天青松隂竹色憑欄處
次第千山入畫屏
白雲洞
石洞蒼茫閉水簾碧窗雲冷玉龍潛不妨行雨邀巫峽
猶記為霖出傅岩
水竹居
嫋娜千竿翠欲沉一區烟雨坐來深君恩乞與瀟湘地
閒聽蒼龍日夜吟
習家池
峴首穹碑百尺遺襄陽仍覩習家池如泥不學山公醉
自唱銅鞮岸接䍦
九玄室
畫棟雕甍挾斗牛瑤箱瓊笈鎖層樓五千何代傳周史
三萬當今跨鄴侯
適意軒
九列三孤亦偶然能將簪紱誤流年歸期趁得西風蚤
何限鱸魚七澤前
四顧亭
萬壑千巖照眼明中天蒼翠撲檐楹憑欄四顧皆秋色
疑是山隂道上行
偃息居
水擊天飛快羽翰巢林聊借一枝安參差已熟邯鄲道
枕上從他萬劫殘
即席
刺史蘇州欲斷腸腰圍尺六舞霓裳若為並作盧家燕
雙宿雙飛玳瑁梁
萬伯修中丞東巡歌十首
大纛高牙拂絳霄青袍白馬似風飈千帆掣海鯨波靜
萬礟摶空蜃市消
三千門客報晨雞八百家丁耀水犀何處精兵逾代北
由來飛將出山西
平倭望海說劉江閩越新傳戚繼光底似中丞文武略
彎弧飛檄到扶桑
平壤王京鐵騎屯西飛青政盡游魂笑他定遠空投筆
華髮蕭蕭望玉門
對馬洲前積甲懸黑雲東起霧連天轅門夜縛平行長
露布星飛北極前
關白頭梟太白旗白狼河上羽書馳樓船却笑文皇帝
百萬琱戈困不支
麾下俱封萬戶侯金戈淨洗薩摩洲山城肥後諸酋長
叩顙遙天拜玉旒
詩才舊壓丁都護將略平欺霍冠軍一代雞林傳麗句
千秋麟閣畫元勲
爛漫黃金百尺臺將軍飛騎入蓬萊何須更奏征東曲
十八鐃歌盡手裁
萬甲憑陵大海東清江鴨綠亂流紅元戎奏凱歸來日
天子晨開碣石宫
送安頭陀還蘭隂作同少傅公四首
野鶴孤雲去路長袈娑隨處謁空王楞伽一卷焚香坐
先到裴公綠野堂
百丈金身照綠苔青蓮瓔珞護瑤臺天龍一指猶堪䜿
莫詫西方大士來
十年湖海話禪機歸問雲山舊衲衣後夜月明金錫冷
遙空笙鶴不停飛
六洞三山次第看白雲迴望滿長安何須更覓蓮花藏
一代金輪屬宰官
東園四時詞
尺書何處候青鸞吟遍東風十二欄金谷樓臺春尚蚤
海棠憔悴不禁寒(春)
薰風長日度簾鈎河朔園林總勝遊珠箔銀屏清吹滿
石橊花底按梁州(夏)
朝來簷樹著新霜小玉銀箏抱雁行紅蓼碧蘆秋十里
不知亭榭在瀟湘(秋)
雪片高天墜草廬瑶臺鸞鶴望清虚梅花萬樹孤山下
何似橋頭策蹇驢(冬)
王太學至卿一子四歲未能言嘗兩遇大厄夢
異僧獲存或夙生有緣習也一絶紀之
似夢如痴畫閣前前身誰為問梯仙三生我亦瓊樓客
一墮風塵四十年
王生庭中二雛鶴見余甚狎即席贈詩二章
尺八翩&KR1473;鳳鳥文雌雄追逐氣凌雲怪來花下如相識
曾是當年鸛鶴羣
凌風相逐下瑤池雪羽霞標燦陸離自是主人多逸興
庭前雙鶴解看碁
題浮屠秋溟卷時以姑布術遊都下
扶餘國小漫稱王定遠封來白髮長自是青蓮多傲骨
錯將竒句恨昭陽
射虎年來漸白頭南山風雪夜悠悠他時太史傳飛將
肯信平陽第一籌
萬伯修東巡歌八首
麟閣由來畫虎頭轅門此日拜貂裘金泥玉璽從天下
御筆親題定遠侯
聞道將軍武略饒頻年横槊絶臨洮酡酥一醉樓船上
十萬雄師已渡遼
親提精甲到平襄汛掃鯨鯢百丈強莫詫伏波年尚少
大標銅柱在扶桑
征馬翩翩度北風干將曾授白猿公胡床靜夜梅花落
萬騎長驅一嘯中
鐵甲三千照大幢金戈百萬洗長江前茅壯士謳歌發
一箭天山夜請降
無定河邊息鼓笳受降城下聽琵琶何勞更問燕然碣
萬丈穹碑勒海涯
山西諸將定誰賢烈烈營平四海傳盡掃先零何足道
千秋勲業付屯田
露布千言盡手裁霜笳奏凱入蓬萊西京枉貌麒麟閣
文武何人吉甫才
王行父惠簟賦謝二絶
伏天無處避斜曛冰簟何由借鶴羣漫作巫娥雲雨夢
月明環珮下湘君
珠簾十二照華堂一卷湘雲白日長已悉王恭無長物
莫教殘夜踞胡床
再送遠遊明府二絶
一葉晴飛大海傍東南雲色滿錢塘誰言薊闕三千里
夜夜雙鳬入上陽
千秋重覩豫章材五夜狂歌雪色來莫向斗牛占紫氣
雌雄龍劍合燕臺
玉城十景為侍御涇邑葉公賦
石門鎖翠
峭壁危崕暮靄屯桃花開落自乾坤中天積翠無人到
萬岫飛霞鎖石門
天柱凌空
一柱凌空不記年嵯峨秋色敬亭前虚疑玉筍排雲上
自是金莖浥露懸
鷲嶺迎暉
千仞岡迴倚石梁扶桑霞色對蒼茫長鳴獨向朝陽下
人識清時有鳳凰
豸峰吐霧
古岫飛霜日月寒動搖山岳惠文彈誰言絳闕仙人屩
恰是烏臺柱史冠
蘭津望月
種竹聊依宛水頭栽花仍記瀫川遊萬家明月懸秋浦
千尺飛虹鎖暮流
柏塢飛霜
翠蓋亭亭繡作衣虬髯龍甲互相依風稜恍惚臺端見
霜色參差柱後飛
考水涵珠
噴雪鳴環斷世塵胡床誰識洞中春花浮片玉來青澗
樹列三珠對紫宸
桓城映玉
萬堞嵯峨照水明紛紛鸞鶴下瑤京狂來欲趁罡風起
十二樓臺望五城
五老排雲
晴巒一望紫烟重玉洞桃花處處逢蚤晚排雲閶闔畔
天門遙插五芙蓉
三台輔斗
鼎立蒼峰峙翠苔遙看銀漢列三台誰言拔地三千丈
斗色平連上帝臺
余家藏道復水墨牡丹紛披老筆而扇頭折枝
淺絳豐肌曼色嫣然襲人更題一絶于便面
右
誰寫天真第一枝盈盈霞色照軒墀多情錯認楊妃醉
亭倚沉香日暮時
永叔挾小友鄭生入都生年甫十六美秀工奕
酒中持素册進余乞詩戲成四絶
石梁天際夢魂勞雙别仙姝渡海濤綺閣紗厨春書永
一枰閒對鄭櫻桃
清簟疏簾奕未停楚江雲雨正冥冥莫教夜半成虚約
辜負燈花落小亭(杜楚江巫峽半雲雨清簟疎簾看奕棋)
綠髮朱顔羨子都楸枰拂拭倩華襦摧鋒謾自誇年少
一著還須讓老夫(宋人送徐師川語)
長鋏翩翩海上遊明光謁帝暫依劉無勞更賭宣城郡
一局龍陽已拜侯
題趙太常山居四絶
眠雲洞
疊嶺層崕落照懸桃花萬朵浴飛泉玄關盡日封雲氣
一任羣羊化石眠
凌翠樓
傑搆中天翠欲流罡風迴合亂雲愁何當八翼凌空去
長嘯三山十二樓
薜荔園
流水柴門白兔宫一區晴鎖萬山中成功會著荷衣返
入夢休猜蕙帳空
綠蔭池
千綠蕭森映夾池此君長日對支頤泠然詩思清神骨
何似山隂夜汎時
寄祝華父郭汝冲盛明元
夾岸晴波潄綠苔青帆遙遡大江來相逢問訊蘭隂客
蚤趁桃花上越臺
一夜帆飛瀫水潯南屏山色望來深燈花落盡棋敲罷
兩屐春風到武林
春日過皦生齋頭米仲詔倪迂擴本在焉披閱
數過吳楓秋色照人眉睫恨不攜綠蓑青笠
容與其間作竟日主人也
野渡無人盡日閒茅亭斜插亂雲間不知簷外秋多少
一片關仝畫裡山
題壁
千觴欲盡尊前酒七盌曾傾月下茶莫笑盧同憐赤脚
當時曾醉美人家
趙相國以絲布衣材見貽
霧展霞舒簟色勻清風兩腋度綸巾從知黃閣絲綸在
不是塵中褦襶人
謝趙相國借湘竹榻
落魄宗郎愛卧遊十年湖海夢魂愁朝來一榻平津至
何事陳登百尺樓
少室山房集卷八十
