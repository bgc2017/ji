少室山房集卷一百十七
明胡應麟撰
書牘三十三首
報梅客生
别吾丈不三載丈遂披青雲入紫闥以循良最一方又
不五載丈遂建高牙擁大纛以勲名揭四海奇矣奇矣
大丈夫不當如是耶疇昔邂逅劉金吾座上竊窺丈虎
頭燕頷類班定遠其人而鬚髯磔張虬鸞飛動又與李
衛國所遇海客張公絶類迺今綂十萬背嵬縱横鴨綠
平壤餘威震乎殊俗將令日本豪酋如扶餘國中自相
戕賊而坐收一鼓之效異日者旋師玉門丹青麟閣定
遠之封特緒餘矣世人譏薄文士往往謂鉛刀亡取一
割自近日汪張兩司馬稍稍破屈之苐彼非夙昔預期
要亦時適逄世未足大建詞場旗鼓若吾客生擢一第
曾幾何時而奮身投足委命不測之淵卒之算計見效
言無不讐舉宇宙至難之事運量掌上此其忠肝赤腸
雄算偉略寧全軀保妻子巽懦齷齪庸流可同日語惟
是公仗鉞登壇材官突騎雲集待命意且應接不遑乃
蓬蒿故人落落如胡元瑞尚往来方寸間何足下軫念
舊知久而彌篤也孟弢留滯齊東尚無来耗惟寅忠父
旦夕聚首差足為懽敝邑方生其人誠有致苐僕尚索
米侯門倘攜来燕市將竝懸枯魚肆矣拙刻寄頓中途
數種先上胥後令異日致之
與錢將軍
湖光山色間稔飫高情秋暮出關迴首故人邈如河漢
每相思興會神爽欲飛縮地無從彌增悵戀計彼此共
之也明公雄爽傑魁之氣不啻樊舞陽長驅十萬衆横
行匃奴而興寄沖玄標韻神令又遠出祭征虜雅歌投
壺表所謂文武兼才世不一覩柰何令東南閒局久絆
旌旄間者度遼新命儼然重借將無益以胡生詩為左
劵也公虎頭燕頷自堕地業當封侯乃今建高牙擁大
纛坐鎮右北平丈夫得志以殊伐報王家今代麒麟閣
何人苐一功努力努力胡生潦倒一經竟爾作東華門
落第舉子自是蹇驢上業債未酬長安米貴居大不易
嚴僕射憐才下士名滿天下豈不能營燕山尺寸地為
少陵野老作瀼西居耶
又
山童偶過麾蓋敬致八行何時乘興一叩公青油幕下
呼盧較奕度此岑寂杏花朝也
與宋忠父
新都汪太學象先司馬公胄子也高才逸韻翩翩(闕)
中白眉邇乞令先公贈謚偕季方入長安楗關謝客獨
雅慕君侯高誼冀一望顔色龍門惟明公賜之清燕此
君伯仲皆奇雋尤癖游觀蓋渥水之胎去凡櫪不翅千
里新秋計軒車衹役陵寢夙期僕紹介前茅偶病目旬
餘不克顓櫝奉聞倘獲殿輜軿得於金城玉扉中遍閱
羽衛典章之盛歸譚之不佞以當廣陵濤色即病軀潦
倒將霍然東走高齋悉索大官餘饌為長夜飲矣
報鄧遠遊
公方張樂洞庭之野而僕以瓦缶前鳴得無貽形穢之
誚於大方耶惟是木桃不投瓊報無自願足下振以同
聲弘以大雅弘嘉而後竟在兹乎如曰吾為魏公藏拙
匪所望於蕭傅也
報林貞耀
樓船晤語懽極生平惜公冗方殷而不肖復為六橋花
事所驅放舟東下顧遠勤使者賫賜八行奬諭綢繆餽
贈豐渥而鴻篇名集罄發鉅公累世之藏不啻寶玉大
弓下賁蓬牖鄙人寡見謏聞即結髮詞場所得僅如雞
肋迺執事撝謙已甚至欲舉千秋之業授以雌黃即有
胷無心逾切蚊負之愧頃復瑤緘嚴督慮以方命而蹈
不恭謹罄其愚衷卒業貢上間以管中之測跽請高明
執事亮之教之
報唐長公
不佞海濱豎儒也束髮操觚輙妄意策名藝苑之末而
技劣才疎無聞四十自嘉隆諸老淪謝以来無論二三
同仇邈如秦越即㝢内賢豪擅古今述作之場如執事
者亦未能擔簦隣邑聆謦欬於大方誠不自意金玉之
音一旦跫然下於窮谷露盥披讀語語肺肝益以華衮
繡衾情文備極而且大篇把贈明月投懷妙墨遠貽清
風拂坐吁嗟長公僕何以得此於左右哉不佞自挾策
京華遭逢瑯琊伯仲定契忘年既而伯玉司馬晩收榆
社當時亦謬擬鵠刻一家蟬連百氏而殷憂疾病展轉
泥塗迄今齒髮變衰萬緣灰冷自分區區噪抹付之子
虚而况欲馳驟中原分途上駟如虞淵之逐日王屋之
移山自非夸父愚公疇不嗤其狂昧也明公光岳效靈
震旦應化人倫麟鳳藝圃騏騮當今壇坫桓文孰為二
廣而迺下掇芻蕘窮蒐林麓即聶生&KR0008;&KR0008;尚在鼓刀此
身六尺已允為嚴君有矣滄桑可變盟好不渝白首之
期矢於今日固鄙人之靡量亦知執事之罔遺也招遊
宇下神爽奮飛家累寓杭末繇遄發尊駕不日垂扺此
間净慈天竺諸峰日望彩毫發攄奇秀不佞黑貂久敝
尚能解付酒家當北道主人萬一執事念之
與王參戎
聞麾蓋將臨掃苔瀹茗以聆玄箸而風雨陡作令人悵
然旦日必期高軒再過川原朗霽飛埃不揚大將軍前
茒所指即清道滌塵固屏翳飛廉職也園中綠牡丹盛
放若沉香亭美人見者心折車騎到日滿酌劉荆州巨
雅浮之
與徐惟得使君
明公勇退急流不啻鳳凰千仞苐時事紛紛恐捉鼻謝
公至竟東山一出異時凱歌淝水勛勒旂常武陵洞中
桃花千樹皆門下優游日也不肖於明公稚齒通家而
中道雲泥聞問疎闊不意漂流江海獲奉晤言竊窺明
公如萬斛餘皇破浪乘風靡重弗勝靡遠弗到而綜理
周密經略縱横又如庖丁之刃肻窽洞中砉然犁然真
可謂曠世全材吉甫流亞至棲心溟涬脗合道初即留
侯赤松瞠乎後矣僕僕僕塵埃倦遊彌劇將擔簦鼓柁
訪明公於三湘七澤間獻歲秋高幸宿戒閽人毋閉關
以謝越客北帆漸遠臨楮神馳
與萬伯修中丞
一代龍門之仰飛動寸衷二十載矣何意高牙大纛間
獲奉言教幕府容其長揖胡床拉以嘯歌撥軍旅之勞
規長夜之飲略王公之貴結韋布之歡目炙清輝神怡
妙論八珍溢齒六律爽心即平原河朔未及兼旬而桓
府庾樓足當千禩瀕行腆惠優渥濡及榜人荒塗大河
石尤四面塵沙夕起飄空障日妻孥對面杳隔異境行
路之難古昔嘆之迴望干旄益深戀戀計明公仗鉞含
毫之暇持觴北望亦不能無慷慨於臨風也舟達潞津
二三舊俠擊筑悲歌留連晨夕未及策蹇驢一入春明
門宗人行便粗致八行臨楮馳溯不盡
與萬伯修
留滯都門索米為日晝夜思歸而十口纍纍故鄉天末
惟是明公仗鉞雄邊專制萬里驛騎車徒槩得以便宜
徵發迺不肖夙膺眄睐忝當國士下陳不揣敢冒假餘
皇自燕扺越俾窮途倦客高枕而達故鄉即明公大造
鄙人銜戴沒齒矣戒裝晨夕敢布腹心
柬吳生德符
昨足下所云壇盞及俞仲蔚集借過刹那頃即返上鵲
橋之夜幸無他駕當拉天孫擊河鼓行酒終宴贈之雙
彩筆以當纏頭耳
報唐長公
曩謁武林適公軒車見枉竟阻道途自門下養高岩壑
僕亦旅食江湖即飛夢相尋而山川間之𦕈不可即杪
歲梓人過雲間始克附八行於左右辱公報以赫踶字
猶未滅而蘇君嗣致大教娓娓數百言何門下注念鄙
人委篤真至至於斯極也明公經世大業經國大猷上
之當參峙木天黼黻皇度次亦當褰帷秉鐸陶鑄一方
迺區區小邑竟阨牛刀才高見忌造物者隂實為之臧
氏之子惡能使公不遇也至百代之傳在彼在此必有
能辨無論耳目浮榮彼云亭封禪七十二家今皆淪沒
澌盡吾黨視之奚異蝸之左角耶華居新搆如曾城閬
風迴出塵壒令人恍然作天際真人想恨兩腋圉圉奮
飛莫能向夕扁舟挂雪造膝玄廬以平原十日之懽繙
鄴侯四部之蓄亦古今至快極愉也藏山之製月盛歲
增雙鯉錢塘幸毋金玉蓬萍六載僅得詩二千什書二
萬卷差足自喜計門下亦樂聞之蘇君鐫刻之妙夙所
傾嚮顧片刺輙行如西天阿閦柰何已拈一律寄之併
上博咲
報張大參知睿父
斯生還婺城伏謁仁臺業附賤姓名一致犬馬尋挾書
北上至吳中而得室人之耗竊計老親在堂菽水晨昏
靡可寄者匍匐東歸扺舍而家嚴疾作不肖委身藥物
奔命巫醫二六時中寢飯俱奪坐是薇垣之下聞問闊
焉即十旬之遙百里之近無能削寸牘一候閽人知明
公地負海涵不深加督過也頃黃口病痬倉卒赴省歸
而三復至教九頓腆儀鏤結肺肝罔知報塞伏惟高牙
大纛坐鎮一方比屋黔黎頂戴弘造苐恐司空龍劍紫
氣燭霄寇公之借徒厪河内萬一賴天之靈建節敝土
異日者元戎小隊載過婺中得從州民之後一望見上
公顔色則生平莫大幸也文仲累瓦編購之未獲所云
董彦遠蓋宋人董逌廣川書畫二跋見馬氏通考近代
具存畫跋不肖嘗一載讀之蓋亦博雅之士考宋史文
苑儒林並無逌傳啓中六事意若評隲六書恐不皆關
係故典明公該洽冠世必洞悉其指歸鄙劣管窺胡能
隻辭為贊役旋附報並希指示原籍庶千慮之一嗣就
正於大方焉
報睿父參知並柬文仲觀察
杪歲平原之飲濡首渥肝窮日落月無論竹林諸賢即
朝穆之酲酣中山之暢洽殆無以過迺二先生並握驪
珠同紀勝會言言刮目字字賞心每把翫扇頭彩雲白
雪擊節呼盧等句令人兩腋習習乘罡風而上扶搖何
高華奇麗一至此乎上元之夕載辱提攜遂為蘭隂瀫
水間無前勝事計兩公必盛有篇章垂之不朽楗關索
居慨焉艮覿側身天末神爽飛馳
報李本寧觀察
梁舍人座中周旋大雅迄今三十載矣兩司馬相繼脩
文嘉隆遺老靡孑遺者惟執事靈光獨峙砥柱江河一
代千秋大統攸集茫茫震旦不遂淪為長夜以明公在
也不肖疢病羅躬百念灰冷頃德星臨照亟擬趣奉笑
言不意遠辱手書重之新歷古昔王侯先施草莾迺今何幸
驟於明公見之春分挐一葉東下謁軒輶萬松三竺間
馬齒雖長尚思努力鞭箠以追随六驥之末惟大教之
無吝焉
又
軒車垂訪屬館舍&KR1142;臲未遑謁謝臺端夜来歸自湖中
適明公手教飛墜遂使窮旅生春清厨改色感飫不可
言雄篇妙墨當代無兩鄙人何幸一旦獲兩奇珍當與
觀自在真言同揭座右終身盥沐誦之
又
公政務殷冗且四方之憑軾者紛然坐是不敢晉謁迺
惓惓方寸則靡瞬息而不在龍門也炎令方乘日袒跣
科頭匡坐丈室想像明臺雖霜威肅然或不無褦襶之
困適平頭持大教下臨重以佳箑文履恍然乘雲御風
晤真人於天際即伶俜瘦骨不自知兩腋之奮飛矣伻
旋附致犬馬容日躬叩領刹那之誨不宣
報吳文仲
郡城邂逅旌麾旋有三衢之謁辱門下軫念故交客之
首座以一布衣介兩上公之側晝而華筵綺席窮十日
之懽夕而艷舞清歌竟百刻之漏高陽河朔亟稱豪舉
槩之今兹胡足論也塵冗紛紜忽忽歲暮得參知公下
示三什穆如清風方翹首来鴻而瑶緘飛墜捧誦佳律
高華縝切如對開元大歷諸君良哉此會突兀千古矣
承軒車湖上之約適本寧廉訪手書同至春初買棹遲
車從於南北兩高暢飲酣歌作生平快愉事也
報鄧遠遊
扁舟晩泊禦兒辱公物色津門客之上座樓船盛集華
燈列前清吹夾路論心促膝旅况盡銷重以平湖朗月
千里若規遠岸長空萬頃一碧丙夜沉酣狂態逸發杯
斝縱横纓舄顛倒誠生人之劇懽詞苑之盛集也詰朝
解纜黯然魂銷執手故人時入夢寐既歸谿上一卧六
旬絶粒枵腸僅存喘息淋漓藥物展轉床笫秋深閉戶
奄忽初冬二豎見寬稍稍起色老親弱弟聚首殘年仲
春買舟扶掖東下擬館舍小定馳遣一介聞問琴堂則
大教儼然先於窮谷長箋誨慰縷覼千言誼激肺肝情
紬金石令人馳望毛骨奮飛咄咄遠遊逸氣干雲雄才
絶世若足下者謂宜高峙木天端居藜閣迺俯同羣倅
出宰一方拜迎官長鞭撻黔黎期會簿書拮据錢榖罄
折賢勞良哉獨苦苐尼父執鞭子弓問政古聖昔賢咸
親民事以足下碩抱駿猷何施弗合異時張皇循吏標
揭名臣毋使輕薄中庸交口亟稱騷人無用文士寡效
其亦可乎僕年垂知命蒲柳蚤衰即著述一念尚攖方
寸而晷短途長憚於驅策加之二三朋舊日益喪頽將
鼓缶而歌鼓腹而遊為吳越閒人宇宙一蠧足下春秋
鼎盛努力前規砥柱狂瀾挽迴鴻造葵丘城濮狎主齊
盟是則不佞惓惓私衷匪敢佞也俸餘損餉即付酒家
重以口腹為廉吏累柰何
報俞羨長
足下體中尚未佳耶久客遠歸加餐故應努力苐驕陽
作祟養盛以候涼秋何如素馨損惠即配天池取郭婆
新汲烹之作凌晨清供如足下云云以脂粉涴其澹粧
不可也一咲
又
夜来素馨至今芳意未歇凌晨蒼頭趣郭婆汲新供上
當瀹羅岕擁少君啜之異時夢得樂天茗飵相迴易倡
酬之什播誦詞林吾與足下苐各賦一章何必減昔賢
風味也
與俞羨長雜柬五通
詰朝煮茗摘蔬客何長卿張元春雕繪皆江東獨步須
足下攜大手筆来成小齋三絶也
二
湖頭邂逅燕姞遂令桃花千樹片片欲飛樂事賞心得
之意外僕往在長安許為薛素素作歌今迄未就足下
賈勇先登僕狂興陡發當繼作二百言許并一了都下
宿逋政恐造物小兒見嗔無賴耳
三
郭外登高即片石可觴亦為游人所據足下捫蘿絶壁
舉觴白眼呼吸帝座古今豪舉無越兹辰雲門天闕二
語尤崛奇入唐人座中當令元白動色
四
小樓匡坐觸目琳瑯令人浹日留連竟暮忘去頃詞場
百六江左風流零落澌盡一朝遇足下頓還舊觀
五
弘正以還膚立成風古今學問之途靡復一綫昨過足
下高齋圖書四壁皆手自校讐覺雙曈頓爾開豁須異
日買田陽羨朝夕過從足下作三萬卷中老蠧魚也
報鄧遠遊
極浦層堤挈芳攬秀高峰遠寺涉險攀竒加以天時朗
徹人境清真燕樂嘉辰牛飲長夜無論平原布衣即金
谷蘭亭詎當全盛哉湖頭把袂悵戀風流音徽泠泠恍
在耳睫伏想旌麾蒞邑簿書旁午轉盻舊遊倏成塵迹
能無夢寐飛越河山耶北上之期茫然未卜倘蹇驢業
債若戀寒酸執策追随軒蓋之末並驅徐沛逹於蘆溝
亦震旦國中豪舉極樂事也
與陸使君
濟上遘龔使君沾溉下風一二賴天之靈德星巍巍照
臨東國應麟方旅食淮甸弗獲以青鞋布襪從州民伏
謁道旁杪歲歸廬始遂荆識大懼龍門峻絶草茒一介
無地自容迺執事頽然屈千乘之尊隆三接之遇披襟
欵狎懽若平生即孟軻氏稱樂善忘勢古今賢豪殆同
一轍矣扁舟入省濡滯及朞春風載和專使馳候不腆
敝帚索笑大方惟明公之寓目焉
報王恒叔
讀五岳游草覺撫琴動操之餘山谷皆響足下信奇人
然造物小兒亦何意獨縱杖頭若是僕犬馬四旬僅岱
宗一入眉目客歲挈家遠遊將永别金華諸洞壑因發
憤走芙蓉紫薇歷探朝真冰壺雙龍窮極幽峭而後返
尚未暇寫之筆端閱足下遊記快哉十得八九矣何時
同蠟雙屐登金盆玉壺絶頂大呼石羊君也
與王永叔
足下移疾還赤城桃花萬樹爛如蒸霞二僊娥出迓胡
麻澗旁攜手入天台洞中樂否見司馬子微為致聲僕
久厭塵囂何日謫期垂滿相與逍遙鵬背作八極遊也
與蔡稚含
一别足下歸谿上聞問便自杳然追憶齊河邂逅不數
語揮袂真若西天阿閦國随現輙隱迺人生夢幻泡影亦
何處不然足下高嘯石梁鴻篇巨製當令興公舊賦無
復金石聲春深謀一相過飽餐赤城霞色也
報黃說仲
武林邂逅遂不獲以雞黍享故人今猶悵悵足下扺淮
大將軍有揖客顯重可知青油幕下觀棋往事恍忽如
夢苐小山叢桂無復遺蹤跨馬郊原得無躑躅於西風
殘照也
少室山房集卷一百十七
