少室山房集卷九十二
明胡應麟撰
墓誌銘三首
嘉議大夫都察院右副都御史贈兵部左侍郎
建安滕公墓誌銘(代司空曾公作)
莊皇帝初御㝢余承乏文選郎與今大司馬粤西舒公
前大中丞閩南滕公交莫逆也余在事彌年獲免諐戾
兩公左右力為多是時上勵精當宁中外有司更置略
盡一時疏請什倍世皇朝賴天之靈兩公以同舍日夜
匡余弗逮迺滕公方抱痾猶為余強起勾稽功令銓次
除目迄丙夜余以是德滕公尤深隆慶己巳春余竣事
稍遷奉常請給歸未幾公亦予告嗣是余與公先後忤
權貴人數起數廢蓋二十年間出處隠顯之迹略同云
頃余拜命冬官公適起填兩浙方冀公旦夕内召披瀝
肝膽共淬晩節以報聖天子則公奄然逝矣余既偕舒
公合詞馳奠公居恒念公赤心死王事冀得當以慰地
下而未有會俄上命覈海塘功余因得備疏公勞勩茂
異上聞幸天子嘉納詔予公一子入成均異數也又逾
年公仲子萬里匍匐持右參朱君狀介使函幣載頓首
庭下以公塋石泣請銘嗟虖余于公死生患難之交也
即銘公非余疇任者按狀公滕姓諱伯輪字汝載别號
少松其先周子男國世居洛後扈宋蹕僑㝢閩之甌寧
六世祖員郎禮部死難土木祀學宫員生弘恩以廕籍
知邵陽縣弘恩生鏞鏞生海州别駕㴻别駕公二子長
古松公鶴齡即公父也嘉靖甲午薦鄉書授通判南安
娶于陳以嘉靖丙戌十二月初五誕公公生而岐嶷幼
不好弄始就學日誦數千言塾師駴異弱冠補邑諸生
未幾南安公殁于官公奔赴邸中哀毁骨立南安公廉
介絶出居官日不私一錢公徒跣扶櫬歸家壁立公怡
然不屑也下帷誦讀伊吾聲徹晝夜學使者行部至建
安公輙高等名藉藉起諸生嘉靖乙卯舉澤宫壬戌成
進士觀政水部大司空豐城雷公試諸進士備邊策獨才
公游揚諸薦紳不絶口已授官知廣東番禺縣番禺故
嶺海巖邑適潢池弄兵勢張甚公至緩催科審保甲浚
濠隍繕樓艪教技擊至不遑盥櫛兼以鎮巡趣築外城
調停節度縮浮費幾三萬緡兩臺交章薦激奬備至丙
寅擢禮部主事尋改吏部考功歷主文選事時蒲坂楊
公為太宰於諸曹郎愼許可顧特雅重公日有所咨訪
公徐條品目無弗犁然當楊公隆慶初以大慶贈南安
公如公秩母陳氏配楊氏俱安人尋遷員外郎移疾歸
權貴有不便公者即家擢公貴州按察副使公脂車就
道絶不以外遷芥胷中今皇帝御極廣厲人文特詔公
以故秩移督兩浙學政浙人物聲華甲海内而奇衺弔
詭稍稍遜曩時公以身帥之敦本實黜浮華甫閱歲文
體斐然後先僅三載士蜚英通籍名流自奮無慮數十
百人尋轉督儲參政修漕艘謹兊運輸輓如期擢廣東
按察使粤諸士民習知番禺政聞公來戴若慈父母惟
公雨露霜雪迭出互施憲度張皇吏民咸飭羅旁之役
公監領贊畫功最大幕府言于朝詔予金幣擢浙江右
布政使會鎮巡爭苛禮不相能而風聞者妄意公搆成
間隙庚辰大計言官遂希旨齮齕公公投牒銓司歸屏
跡公府寄傲林泉至不知嚇鼠為何物間以餘隙讀方
外書要一二友人登晀里中歸宗巖縱觀瀑布之勝飄
飄然有御風騎氣想郡邑守長踵門請質屬道路公輙
鍵關以疾辭權奸敗臺諫羣起推轂公癸未徵補廣東
右布政使濬河役興公簡廉勤吏分曹課督所節費不
貲尋超擢南京都察院右僉都御史閱江防公念根本
重地民匱軍驕漸不可長亟取事關振刷者條便宜十
上之詔報可長江上下竟公任無一葦之警擢都察院
右副都御史提督軍務填浙中公之再蒞浙也雖山川
草木莫不習公色飛者公念浙自兵民叢棘旱澇頻仍
地若甌脫矣至則延見父老咨訪藩臬大僚度不起凋
瘵不已又值歲凶米價翔踴桴鼔晝驚盜萌磔起公掀
髯奮曰迺公奉三尺苐恤饑民詎長亂民耶趣移檄諸
郡邑示諭黔黎多方賑濟諸無藉惡少蜂屯豕突槩峻
法繩之因力請改折漕綱停減織造以休息困瘵一一取
中旨報可亡何疫癘興死徙相枕藉捐俸槥瘞度二千
有竒他如議常平乞赦賚少可舒民瘼者不憚反覆疏
陳必得請乃已公自撫浙以來朝夕飲冰寢食俱廢數
陳疾乞休不允會颶風起揚沙拔木蕩析民居而海鹽
防海塘堤震壊公悉心計畫括全省無碍帑金八萬資
工費閭閻按堵若不知有大興己丑春以防汛出海上
忽島夷盛集余皇將入犯内地公夜召諸將校以方略
掩擊大破之殺獲千計餘什九溺水中捷聞上優詔褒
賚有加然公自是疾遂亟凱旋卧床笫者五日竟不起
上念公薄伐功特贈兵部左侍郎給祭葬如例邇年三
品未滿考予全葬自公始公為人外剛内和獨持敢任
生平慕包孝肅為人其介特天性然也讀書恥逐逐章
句留心性命之學閎深博大人不可以涯涘窺居官歷
通顯絶不為家山庒僅老屋數椽磽田數頃卒之日餘
俸百八十金至勇於為義賙恤困窮孜孜若不及人謂
百餘年來嶺南人物公與何文裕海忠介為稱首殆確
論也公配楊安人出文敏公後多淑德後公二月卒子
四長萬申娶博士張衮女先公卒次萬言殤又次萬里
國子生娶觀察陳君烈女繼娶游處士士璉女俱安人
出又次防側室高出女二長適庠生陳奎章次范有嚴
公卒于己丑三月二十八日距生嘉靖丙戌得年六十
四云往公之貴竹弭節訪予山庒再信乃别後十三年
赴嶺表又期予出晤留連江介三日餘因極談建安山
水勝絶謂數年後解官歸當掃丈室俟予嗟乎孰謂公
竟不待耶雖然予後死矣異日者歸而善飯浮一棹武
夷之曲拜公墓下以托于延陵之劒固有日也輒因仲
子之請援手志公墓而系以銘
銘曰猗滕啟宇自姒麟若若纍纍延七閩公繩祖武
降庚寅排雲掣霧攀龍鱗絃歌聲徹嶺海氓天曹簡
秩超人倫秉鐸三周髦士馴良知高揭越水瀕建藩
陳臬懸朱輪吏肅霜威民飲醇帝念三吳灾沴仍簡
書特厪控江漘載憂兩浙多呻顰量移節鉞驅頑嚚
鯨鯢築觀高由旬璽書三錫來楓宸凱旋飲至車轔
轔鞠躬盡瘁殞星辰帝聞震悼煥絲綸豐碑巨碣鑱
高旻公死不死眎後人
太子太保工部尚書食正一品俸萬安朱公墓
志銘(代大學士許公)
肅皇帝季年河決華山絶沛趨昭陽漕渠受齧二百餘
里餉道阻焉天子南顧太息咨羣卿士疇為我任渠事
者僉曰今大司寇朱公其人也於是朱公改司空視河
公至則彭城之郊沮洳彌望又地當水衝即濬之必復
齧庚齧庚濬費且無巳時亟下令召諸父老徵所見聞
對或云城之東十里而近趾隆阜可渠曩胡公世寧創
議開鑿後盛公應期經始而罷者故迹尚存河勢紆衝
齧所弗及兼道徑易漕復西渠不若穿東渠便疏入詔
報可而故渠旁居民多賈人子藉渠為利流言沸騰中
朝諸年少持空談和之交難公以勞民殫財幸不可必
成之役上意不能無動詔給事中何君勘議焉何君具
言舊渠不可復者五而急宜治新渠議乃定新渠穿自
南陽折而趨夏村東南距留城百四十二里復疏舊渠
起留城南抵境山五十三里渠成而東齊吳楚舳艫五
千艘銜尾而至天子大悅為歌詩紀之侍臣屬和歷莊
皇帝世渠益修楗石樹隄建閘瀦薛沙諸水於湖徙故
留城水部及郵傳于夏村而漕務大集蓋公之規畫纖
悉委折至今覯若云明興以漕渠顯者及公凡五人工
部尚書宋公禮平江侯陳公瑄武功伯徐公有貞兵部
尚書劉公大夏皆因勢順導役不踰時未有如公之排
衆獨往手縣官金錢米粟鉅萬數劃厚地為長河而功
用竟成澤垂永世今徐邳以南濟汶以北頻歲潰決不
恒而公所治渠垂二十年宴然如故此其一費百全暫
勞永逸之明效也公家居十年所而寳應役興今上思
得練習渠事白首舊臣而任之公乃以其年七月戊寅
棄賓客逝矣於乎惜哉訃聞上震悼下禮官議祭葬如
令甲封阡造塜示異數而伯子維京倚廬布狀來乞銘
不佞嘗幸于公即無暇何敢辭公諱衡字士南薦紳學
士稱鎮山先生上世居南康宋東京郡公孺庭徙萬安
遂為吉州人孺庭子良臣紹興中以貢補進士良臣子
誠之官秘書誠之子子厚子厚子致美當淳祐咸祐先
後以伏氏書為解首數傳而至彩者公高祖也彩蚤世
遺腹子祖貴祖貴有隠行二子伯寵仲憲憲任婺源博
士以子麟貴贈刑部員外郎憲仲子鵬為伯寵後即公
父也鵬及寵憲俱以公貴累贈資德大夫正治上卿太
子少保工部尚書鵬娶贈夫人陳以正德壬申正月二
十日誕公東門慶元里先是有羣鶴盤空下迴翔於舍
日者謂公父而不聞當世有劉忠宣乎兒他日是已稍
長就外傅穎異絶人日誦數千言目十行下贈公憲甚
竒之親授易解年十一補邑弟子員督學使者吳郡周
先生得試卷大驚詫每飯輒食公號朱童子賦詩誦于
人自後督學試輒首公辛卯公年二十遂以易魁其鄉
壬辰第進士授龍溪令踰年改婺源甲午擢刑部主事
遷員外郎贈公病請告家居六年強起轉郎中甲辰與
大比武士乙巳奉勑錄囚江南居子舍七日而贈公卒
免喪補禮部主客郎擢福建提學副使久之參政四川
便道省陳太夫人居二月太夫人卒起補河南參政明
年擢山東按察使尋擢右布政遷左明年以都察院右
副都御史填山東亡何晉工部右侍郎董三殿石工以
勤辦受知肅皇帝賜飛魚服予一子入胄監改吏部右
侍郎滿三歲贈父鵬及所後王父寵俱如公官復廕一
子而本生王父母不得與公因疏請移恩報所生特詔
並給公兩王父母尋遷左侍郎擢南京刑部尚書未任
會河決害漕改工部尚書兼右副都御史總理河漕璽
書嚴重山東河南兩直隸咸受節度陛辭賜金幣麒麟
服隆慶初新渠成晉太子少保食俸正一品仍總漕戊
辰召還部壬申科臣交疏薦復兼右都御史出視河賜
蟒服經理淮邳等處俄莊皇帝崩山陵事亟復召還癸
酉慮囚奉勑主廷議所矜宥三十餘人衆稱允乙亥言
路承權貴旨疏詆公外強直中腹誹無人臣禮請罷公
公抗疏乞歸再疏再留衆謂公少濡忍且秉銓公陳引
益力于是温詔褒諭加太子太保乘傳歸初公守司空
一日有詔遣工曹郎一人偕中使往造胡良河橋公知
出大璫馮保意也河故山水四聚勢甚駛轉石下楗勞
費百倍工與新漕渠等遂疏言徒杠輿梁有司事無事
煩中官抑王政有大體至尊上奉慈寧怙冐宇内如天
無窮詎在濟涉今公私方告匱罷之便疏入寢不報王
大成獄起詞連新鄭羣情洶洶公急排江陵相闥抗言
曰一妄男子闖禁地付尉士足矣乃使蔓引株連此所
關國體不細仍促駕諭金吾帥令速抵罪妄男子以息
羣疑時變起倉卒掖廷驟以大獄付帥朱朱𢥠昡蔑知
所措鄉聞公言大悟即夕具獄上江陵意公右新鄭内
御之方議橋胡良時江陵相要公語宫中建造木抵累
朝故事吾所先斡旋者數矣非甚蠧政第順之公正色
曰僕乃與公異公職在納誨僕職在守官江陵嘿然蓋
言者前所指為腹誹而利公去者以此隆慶中朝廷清
宴乘輿六宫所徵服御器用動以億千計公疏奏國計
耗竭久願勑中貴人母濫徵言甚惓篤監局將作多無
賴子竄姓名籍中冐既禀公奮然請覈之所汰去數什
百人時司禮貴人滕祥監内工憾刺骨顧上方尊信公
卒莫能難也其他諫張燈者一諫織作者再首劾閹陳
洪再劾孟沖再劾李祐趙遷諸大璫耳公名無弗縮首
重足者其不畏強禦類若此始司空蔵承凋弊之餘贏
金厪厪七八萬公在事六年乃餘八十萬穿漕河衆十
萬餘溽暑暴露往往成癘疫公噢休撫摩行視醫藥咸
樂為盡力亡怨咨是時公年已及耆每櫛沐風雨乘小
舟犯洪濤登降陂陀糧裹時絶左右不任罷餒公益鮮
監將作西苑肅皇帝從帷中望見問偉儀度者誰由是
嚮意用公開府山東歲饑人相食嘯聚弄兵公蠲賦省
役以招徠之盜相率解散繼大蝗公令民以斗粟易斗
蝗蝗立盡四郊頌生我景藩之國貂璫緹騎屬道路公
好語中貴人務為約節事辦而民不騷在臬司一日呼
積歲在官閽把其陰重罪數之曰若當死吾導汝以生
吾廉知官中為蠧者種種因投牘于地令疏記實吾且
顯用汝一不合立撲殺汝矣閽惴惴無敢隠公按疏拔
去蠧甚者椽曹大驚以為神督學閩中所甄士多名臣
有魁天下者太宰默方秉銓公以事法其子弟宰婺源
令出必行與寵臣太宰鋐忤所親以禍福爭之公邈然
弗為動其彊直自遂矯有古大臣風蓋自少然也生平
著述有東撫奏議若干卷河渠奏議若干卷司空奏議
若干卷詩文集總若干卷公雅不欲以雕蟲末技名而
文渾噩爾雅存大體集史漢韓歐之長弗規規一氏詩
清新麗密汛洗宋元頽習追大歷黃初而上之正嘉慶
歷之間獨公當一代稱作者宗工嗣起王元美汪伯玉
李于鱗輩交口推轂公以勛德詞章雅相頏頡云尤喜
引拔雋流得一善惓惓齒頰學者宗仰之若泰山北斗
非獨以功名盛也方公得請出都門憾者即摭昭陵方
中事衊公削宫御以尚書致仕公殁逾年守臣為力請
詔復還太子太保享年七十又三元配劉封孺人累贈
夫人繼劉累封夫人子二長即維京丁丑進士歴官工
部屯田司主事娶鄒氏故祭酒文莊公女也綬京太學
生娶劉氏三女長元配出壻劉應宿季繼配出壻劉士
遷皆邑諸生其嫁廬陵諸生曾文昌者中女也媵彭出
孫二大夏維京子大商綬京子卜以萬歷丙戌月日葬
邑之雙龍阡
銘曰煌煌大朱始卜萬安自公孺庭代有顯者迄司
空世莫之與京休烈赫隆益阜以昌惟天篤生篤生
名賢歷事三朝為帝股肱河流湯湯延道弛離懷山
襄陵沈璧搴茭旰食宵衣疇咨大廷司空受簡陛辭
而往四載是乘徙渠便漕徐兖之間水土以平天葩
燦曜侍臣廖和紀厥功成既錫玄圭遄歸弼予帝曰
汝衡眷倚方懋益輸其藎多所匡正貴戚倖璫側目
耽耽萋菲横生請乞骸骨臣老宜罷非敢要名天子
慰留引退益力賜傳南征優游林臯返眞于斯便房
泉扃礱石堅膩藏閉中羨銘詞可徵不朽者三景鍾
汗青萬古全名
應文學墓志銘(代大學士趙公)
君諱召字可南古平其别號也先世自天台徙婺永康
逮宋有孟明者與邑人陳同父及朱元晦吕伯恭諸大
儒游歷五傳至君王父惇惇生璋是為君父東白公東
白公由佔俾起家蚤歲擔簦謁同郡章文懿公文懿一
見輒避席呼小友鄉先達大司空徐公雅器重之行實
具載郡乘君幼警穎寡言笑異羣兒前進士徐君覩其
神彩玉立以息女女焉業成試有司督學張公按部竒
其文拔高等補邑弟子員孔公天胤系至閱諸生卷得
君大擊節有深探理窟之評是時東白公亦用諸生高
等授新安博士過里挾君與俱適增城湛若水先生談道
黃山白岳間君摳衣門下一時海内名士相肩摩聲稱
燁燁起會母朱遘疾君窮日夜侍湯藥不解帶比終扶
櫬還值洪水漲溢柩展轉急流君擗地籲天誓俱没俄
厲風倏霽若有神竟舟達岸無害觀者萬人嘖嘖呼孝
感尋東白公請老歸君以冡嫡當戶晨昏竭力奉顏色
頥指悉當東白公心東白公繇此得一意葆攝天和登
上壽以無疾終君毁瘵骨立蔬食飲水迄三載毋失容
鄉黨推善居喪自君為標的既身代東白公握家秉益
修明約束而光大之遇羣從子姓恩禮隆篤弗率務以
躬切劘至出入比閭族黨一秉以直道誠心獧薄者竊
聞其風多自化環一鄉亡問識不識交口頌古平公篤
行君子也君素履雅以和洽稱迺一當大節山立崖峙
不可奪靈岩寺廢斥賣縣官有力者羣起睥睨君毅然曰
先少師妥靈斯在奈何當吾世失之亟奮身廢箸酬其
直且建祠享祀以東白公配他獨行往往稱是中年數
以文藝困有司慨然念男子生墮地業當不朽自期待
即萬鍾五鼎足加損我乎翩然裂青衿去其籍日取古
先王六藝演繹之間以餘力推能事于篇詠所撰述有
周易質言道統錄靈嵓寺志古平漫稿等書君以萬歷
丁丑閏八月卒正寢距生正德辛未三月享年六十又
七配徐氏宋竹齋公女孫即前進士君冡息始笄嬪于
君柔嘉娩嬿更禮敬若賓主雖生長閥閱而簡素自下
有桓少君風事舅姑饔飱滌&KR1329;先意曲中諸娣姒怡怡
如也以至遇臧獲羣下咸有恩閫以内若大若小師其
令淑生正德辛未五月卒萬歷庚辰九月享年政七袠
云君丈夫子三人長昌期殤仲昌㬇邑庠生力學有時
望以例貢入太學授兵馬副指揮娶徐氏季昌穆郡庠
生娶季氏女二長適貢士周某子次適太學生徐一謙
孫男九長處思邑庠生次夢思孝思忠思太學生次明
時亦邑庠生次清時進思盛時嘉時孫女一人曩余備
員史局適昌㬇偕余弟需次天官因介紹襄大事余諾
之未暇也既余南徙則昌㬇以南揮使至未幾余復徙
而北今駸駸十禩矣是歲昌㬇亦以服闋來燕匍匐持
徐君師臯狀拜庭下曰願終藉師相寵靈余悲其意且
諾責亡他諉迺稍據狀論次之而系以銘
銘曰夫鴻婦光履直蹈方爾躬弗彰爾後大昌華山
蒼蒼有阡在崗奕世永康是為應長君不朽之鄉
少室山房集卷九十二
