少室山房集卷一百八
明胡應麟撰
題䟦二十首(墨蹟下)
䟦家藏宋搨蘭亭趙文敏臨真蹟(三則)
右蘭亭諸鑒家咸以為定武本苐首行缺下一字與吳
興十三䟦本微不類其後復有子昂臨本亦缺首行一
字而雄逸遒潤天真爛然自蘭亭神詣八法唐人歐虞
褚薛所臨今無論真蹟即墨本混淆靡定獨吳興臨本
存世余目覩不下十餘此猶其合作者也豐人翁最迂
持論獨謂趙去右軍不遠紬繹此臨不惟得其體貌殆
兼風骨性情而有之視昔人豔稱雙鵰並運各極摩天
者加一等矣若墨本定武是非固難懸斷而楮素膩密
烟煤濃瀋灼然宋搨無疑也因䟦而藏之一展閱間忽
忽身在茂林修竹間雜坐東晉諸賢矣
又
謂文章關氣運下士聞道大笑之右軍素不以著作鳴
而蘭亭褉序俯仰感慨實際之語千載若新加書法入
神遂以盈尺之箋同弊塵刦晉人謂右軍自錄數十過
終無褉日所書余謂令右軍閉戶窮年更草一叙能前
作抗衡乎盖書契以來應有兹帖一時氣運助以發之
即右軍莫測所以然也孫綽興公文名振代而後序寥
寥殊無省發彼赤城霞起瀑布飛流非異時天台賦語
乎至羣賢賦詩不可解者甚衆且無一佳而大令罰觥
寧其不能事此也古人意興弗極不強搆思正高出今
人數倍處矧坐中雖觸目名流才出大令下者衆矣彼
以罰觥為非耶總之山川間氣一時並攝右軍筆端故
令六宫粉黛無復顔色耳
又
夏侯太初謂樂毅伐齊之兵庶幾湯武晉人迂蕩不情
迺爾直可壓卷啓顔顧右軍屡為傳錄豈好異拔新名
士例不免也大令意氣鑑鑑欲淩阿父計會中羣賢在
其目睫者不過數輩而十數脞辭甘出諸人下哉固爾
時情興弗屬大都翫世罰觥反以為適耳太初以樂生
不拔二城意未可量余亦以大令不屬隻字旨未易窺
也顧千載未有發其微者聊為拈出配太初當啓顔一
則也
䟦吳德基行草
余所藏吳德基行草大書四軸皆錄李青蓮絶句盖吳
生平好書太白五七言絶余所見亾慮百數邑故家往
往有之而傳流他處靡一蹟並自元及明詩書家絶不
及其名姓士之傳真有幸有不幸耶此四絶用筆遒勁
特甚而結體圜密精工殊得晉唐遺意王次公過余齋
頭覩其一矍然問何人以吳對曰鮮于困學不過也惜
不使長公見之得其片言可無遺憾地下矣
䟦家藏吳德基陶詩
此德基行草靖節停雲詩也字大僅若錢結法遒婉而
筆意峭勁與柴桑品格良足相當下作靖節扶笻像韻
度翩翩非俗工所辦疑亦出德基手也故老傳高皇帝
聞吳書名嘗詔令進御並浮屠月鑑芙蕖以吳筆太剛
鑑畫太媚皆不錄苐此余邑傳流語他野記逸史無可
互證者今吳書存邑尚衆鑑芙蕖遂絶不聞并識于此
吳嘗及景濂太史游為其室傳傳見集中
䟦王元琳真蹟
右王珣伯遠帖真蹟珣江左有盛名即桓宣武幕中所
稱髯參短簿者其書流落人代宣和譜有伯遠三月二
帖此伯遠帖真蹟也書凡五行六十九字古澹蕭疎真
趣流溢如飛天僊人遊歴下界頫視凡俗悉同塵埃望
而知其晉人筆也典午真蹟存宣和書譜者尚不下數
百今惟右軍大令一二靈光自餘翰墨永絶而此帖獨
巍然宇宙之間昔人評晉人一帖當二王五帖得元琳
不啻羲獻矣
䟦顔魯公祭姪帖(二則)
念載前閱停雲館刻魯公祭姪季明帖天真爛漫從心
不踰以為古今神化之筆元二陳及文太史鑒定詳矣
王長公䟦真蹟在永豐聶氏意公見未易得忽燕中邂
逅此卷裝潢漶滅幾不可觸手而文草首尾尚完驚喜
浹日輟飲食恣閱之迺知此書全用退筆鋒穎摧衂淡
墨微茫而氣韻飄動遒逸字字欲飛真間代竒物也唐
三百年間臨池滿世而追逐二王迺魯公以無意得之
又
停雲館刻余始閱之大詫以魯公此筆不似從人間來
者及真蹟縱觀迺知墨本相去尚懸隔三十里非神化
所至而何苐稍有可疑者停雲二陳文太史䟦此本並
無之則長公所云聶氏藏本屬太史鑒定無疑而此卷
尾元人數䟦皆名士鮮于伯機輩序購求源歴甚詳決
匪後人偽撰而其書則皆贋作計必有真蹟系顔帖終
太史胡以弗及見而止錄二陳䟦耶又䟦稱天水小印
今卷首亦不復存以為摹本則筆勢放縱墨瀋濃淡相
承決匪雙鈎廓填所辦以為臨本則行款字數較石刻
不爽纖毫即魯公自書百過斷不能盡仍其舊而何論
後人也或聶氏所藏䟦尾二陳真蹟而魯公書贋則徵
仲太史目睫所經鬚眉洞鑒而胡以曲筆于此豈此書
太史䟦後後人割奠文真蹟以摹本傅二陳文氏而售
之聶又贋放鮮于等䟦傅真蹟以他售之人而鮮于等
真跡又别傅摹本為三耶此其顛末故未易一二懸斷
異時當特過江右假聶氏所藏觀之
䟦米南宫誤恩帖(二則)
老顛書僅六行而筆勢翩翩其䟦扈飛揚之氣不可馴
狎致足賞也鑒者多以為摹本屬中一二字剝蝕少有
廓填耳末三行則真蹟無疑矣唐之旭宋之芾皆顛名
一代今覩芾筆蹤狂態淋漓尚在旭書傳世雖寡苐摩
挲秃素諸帖亦自想見其人惟六代張融之顛不減二
子而書絶不傳近王長公以知汝殊愁為融書亦以顛
態億之耳苐六代人書傳者不過數行而殊愁至百餘
語故當是唐人筆也
又
米老以顛名一代而大罵旭書以變亂古法驚諸凡夫
彼不惡傷其類耶令二顛相遇中原各騁尋丈之勢差
足以快旁觀苐未知鹿死誰手耳
䟦蘇長公帖
坡公黃柑帖骨法凝重而肌肉豐妍非貴嬪妃子如楊
太真不足喻苐無奈身材大匾闊何黃長睿謂書縱易
横難古今惟鍾太傅一人效之者非濁則俗蜀中一人
是矣盖指坡言也
䟦吳履書柳詩(二則)
右吳履德基書柳子厚真源了無取古詩似退筆不經
意細閱之晉人風骨種種具存迺知勝國臨池苦工遠
出宋世上盖趙宋諸公往往好入已意故翰墨雖各名
一家而典午範型都盡元自趙鄧鮮于究心古學頓還
舊觀今師趙者衆後生厭同喜異山谷海岳時復主盟
大都習尚所趨非大力者起而挽之故未易口舌爭也
又
子厚古詩沖淡峭峻在唐齊名蘇州蘇長公至品諸韋
上然韋詩蕭散自然去柴桑格致不遠子厚雖骨力稍
勁其不及韋政坐此故由子瞻勘捉未破耳道人庭宇
静苔色連深竹宋人謂遠勝竹逕通幽處禪房花木深
亦憒憒之見常詩警絶處在山光悦鳥性十字初不係
頷聯也
䟦楊廉夫論詩卷
老鐵此卷評詩頗得源委而詞太冗蔓當是一時信筆
苐其書亦瘦勁不俗聊復存之
吳中四名家真蹟䟦
此卷祝京兆楷書一字大若錢書邢麗文上祖戸帖甚
端飭其後小楷十通皆與外父李貞伯者初以京兆遺
落世事甚讀諸札迺知其周旋家庭閫閾間尚有余輩
所不及者在也苐書多信筆起草不經意者半之又行
草蘂珠宫三詩又行草四文待詔小簡二精工之極當
是刻意書吳興碑記草其一面即陸子傳札訊太史者
盖案頭偶乏取以代箋也子傳書是小楷清麗覺微弱
耳尚隱可讀王履吉行草絶句一又長札三而一短啓
三行者字字欲飛又襍柬十餘大都非烟火食人筆也
陳道復二一送扇一借牛即鄙事數言以楮墨映帶之
翻令作雅觀書不可不學如此
吳下名流襍帖䟦
右卷皆吳下名流書吳原博葑溪詩逼大蘇彭孔嘉一
作顔平原體王履約二長箋翩翩有致而知者絶寡以
難弟故也王禄之二一楷一行文休承二周公瑕一唐
伯虎一呼張夢晉春遊古詩無復作柳隂丐者耶鄧徵
父西山八詩神采奕奕即公瑕用意未必過也其人晩
出寥落舉世鮮推之可嘆又三紙學米未成末有岱字
當岳子餘也張伯起一張仲立一皆與余酬往札伯起
不出無恙迄今仲立纔博一州守中道奄逝矣人生出
處窮達信自有命苐仲立枉作三年折腰耳
䟦吳下名流江南春詩
卷首王禄之江左名流四大篆江南春畫意一帖題文
太史而行書三詩于後王次公過江右訪余齋頭偶閱
此卷謂文太史書及吏部篆皆真蹟畫則贋本也文壽
承小草二文休承小楷二甚工王禄之行草二彭孔嘉
行楷二周公瑕行草二精極盖初年得意書也袁魯望
行草二袁為兩瑯琊婣家覩此知臨池非長存之如見
次公耳諸詩大類宋人長短句然則謂江南春詞可也
詩不可也
文太史倣山谷書䟦
右卷文太史倣涪老大書山寺五言四律遒逸蒼勁清
思照人眉睫間詩亦蕭散有餘讀之令人意外作一適
又長幅大書早朝七言四律字縱横三寸餘沈雄偉麗
雅與題合盖八詩皆徵仲得意而境地不同故俱作黃
體而能各致其工如此信前輩未易材也
王履吉伯仲雜柬䟦
履吉書蕭散縱横天真爛漫近代書家恍忽晉人丰度
僅覩此君而豐人翁以為邪氣溢紙何邪履約履吉之
兄書法翩翩真足魯衛而世以難弟掩之履吉詩高華
朗秀儼若朝霞吳中一時才彦自昌穀外惟此君可追
逐亦以夭折未成俱可憾也
䟦何仲默詩卷
嘗于何啓圖太史處覩仲默銅雀瓦詩邇得一卷真蹟
也樊少南志仲默墓言與李獻吉並學顔柳今觀之誠
非漫然信筆者嘗見李石刻數處皆然苐二君詩文皆
學秦漢而書不能越唐人何邪聊書此發一笑
少室山房集卷一百八
