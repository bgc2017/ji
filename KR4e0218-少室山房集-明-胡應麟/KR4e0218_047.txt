少室山房集卷四十七
明胡應麟撰
五言排律一首
乙未仲冬朔舟次濟南大雪百二十韻(有序并呈永叔)
詩成後雪愈盛六花如翼連三晝夜不解兩
崕之間瓊林珠樹璀粲萬行沙棠溯流真如
入瑤池汎銀海晉人亟稱山陰道上徒凡境
耳余晨起披氅躡屐從兩奚奴登高阜吹玉
笙飄飄然有馭風騎氣想恨不攜太白子微
輩升五城十二樓望之入舟呼酒豪興逸發
信筆縷縷復得千言通前短章凡一百二十
韻唐五言百韻昉于杜陵韓白踵作然皆歴
陳時事未有咏物而韻百餘者又皆用寬韻
四支一先之属未有兹韻而至百餘者余不
佞實始濫觴即搆思荒幻取証襍猥大方之
家諒有餘笑顧邯鄲之蹷粗竭于此而用事
之變于詞場亦庶幾焉因並前什繁簡互存
以敬俟後君子且以為異日者考見顛末淺
深之自云
密霰三冬集玄雲四望同微茫屯巨壑浩蕩布長空入
夜光交暎連朝勢倍雄紛披遙墜露颯沓近含風漠漠
緣堤厚霏霏入塹融凌波來冉冉逐浪去匆匆島嶼縈
枮枿汀洲結亂葓(水草)修途霜淅瀝闇谷霧巃嵸屏翳驅
馳疾玄冥號令隆山川呈渾沌(帝名)宇宙簸共工(共工自謂水德)
(王介甫稱雪為水種)鍊石媧皇瘁填河織女癃衣裳青媛濕環珮
素娥璁(玉聲)月杵舂來細星箕颭處濛(元詩雲孫捧出南箕簸月娣舂來北)
(斗量)斗牛沈劒色雷電撤車攻(王介甫雪詩凍雲深閉阿香車)南紀陽和
伏東華灝氣籠扶桑霾曙旭析木炫層穹齊魯青如羃
岷峨翠若幢重陰浮海岱積素暈河嵩潮湧錢塘闊濤
蒸渤漲洚(音義俱仝洪)滹沱流易合勃律颶難通(見酉陽雜俎)廬
阜天連瀑燕臺日貫虹(白虹)柱凝江館瑟絃折塞門弓弱
水冰堪渡遼陽淖未瀜瑶翻藏地軸(樊宗師文瑶翻碧斂)玉戲笑
天工(清異錄以雪為天工玉戲)碎訝昆吾切瑩看匠石礱瀟湘遺是
玦宛洛種為珫琮璧唐郊薦圭璋夏廟肜(祭名)王孫珩粲
爛和氏璞蘢葱瑪瑙霏成屑琅玕劌欲鎔水晶鹽味淡
火浣布毛冲(白也)貝錦披文砌鮫綃錯綺櫳玻瓈新步障
雲母舊屏風蟾窟俄圓桂鵾絃驟拂桐(以白雪言)白華懷烱
潔黃竹寄憂忡處士牆頽蓽幽人徑翳蓬千林凋橘柚
七澤凍杉楓濘隔雙柑侣泥霑百草叢禾苗占上瑞楮
葉陋凡工擬絮情殊愜吹葭節漸融(和也時近長至)吟梅標逸
韻泣笋騐深衷庭院饑喧雀軒墀靜撲蟲(蘇雪詩隔窗撩亂撲春蟲)
羅張梁苑兔(兔園)耒瘞鄴田螽(蝗也)瀲灧傳羔帳蕭疎放鶴
籠狼峰清代北鵲幟讋雲中(太白詩梟首高懸白鵲旗)蜃吐樓臺鉅
鯨封觀壁窿(左氏取其鯨鯢以為京觀韓雪詩鯨鯢陸骨死)黿鼉愁永蟄鸇鶚
快高翀遠渚拳棲鷺荒陂竄落鴻灞橋驢蹇足藍嶺騎
埋鬃汞已凝貞白鉛仍聚葛洪玉京朝柱史銀闕跳壺
公棺下喬應耄笙飛晉尚童餐苓延薊訓服乳度茅衷
(貞白而下仙家八事並以色言)慧可禪鋒利(用少林斷臂事)瞿曇佛行崇(雪山苦行)
散花摩詰幻篩粟惠能侗(見壇經首)嶂没須彌嶺池添阿耨
谼菩提陳大梵優鉢湛真空(菩提優鉢俱以花言)冶色凌姑射炎
威淨祝融軒塗迷七聖舜麓正羣工(烈風雨弗迷事)孟氏離宫
(雪宫)樂顔回陋巷窮(王介甫詩擁箒尚憐南北巷謂不蔽風雪)水精傳孔父(緯書)
(云水精子繼周為素王)石髓問嵇公秀徹膚明玠(玉人)瑰妍質粲濛
(王濛)凝脂誇杜姣(杜義)傅粉詫何工賻亮嗟埋樹(埋玉樹着地中事)
懷忱嘆濯桐(王大濯事)浩遊賢七貴(孟浩然名浩嘗與李白鄭虔七人遊雪中有七)
(賢過關圖)安臥卜三公(袁安後至三公介甫雪詩袁安交戟豈須又用此事)竹墅深逃
廌茒廬破匿仝(韓贈盧仝詩破屋數間而已矣)孫窗芸帙耀蘇窖莧腸
充有履穿東郭無衣晒郝隆陶巾敧自漉姜被薄誰烘
蝶記元嬰(滕王蛺蝶)寫鵝忘逸少籠(白鵝)含冤齊婦孝(東海孝婦齊地)
殉節宋臣忠(朱弁祭二帝文魂消雪窖)左伯骸將斃全師睫故矇(全奯)
(沮雪高臥鰲山)綈分須賈袂褐綻范丹躬雨粟嬴君駭量沙魏
卒懵(道濟量沙以餘米覆其上)程徒傳舊業石帥擅竒功(石雄)炭化虛
疑遜(旌陽化炭為婦人美肌如玉雪)薪慳孰代崇(蠟代薪事)長謠逢賈簿(唐人)
(贈島詩十二街中春雪遍)大獵罷蕭忠(見玄&KR0988;錄)暑檻宜河朔春盤憶射
洪(杜詩)崢嶸驚歲暮朗潤報年豐蘭舫忻聯鷁桑弧慶得
雄(余是日適舉子)倦遊秦邸外(蘇季子黑貂事)乘興越溪東(剡溪在越余方挾策)
(東歸而與永叔聯舫故用二事)濡澁全妨舵飄颻半壓篷羣囂憐榜竪
獨釣戀漁翁爨擁孤烟白鑪存宿火紅布帆懸蒨峭絲
笮繫青葱綽約肌生疹清華目眩瞳衾裯吟嘯裏几簟
畫圖中白苧歌游子清商發侍僮逍遙披氅客骯髒被
裘公角賦豪吞惠(惠連雪賦)琱詞捷仆融(張融海賦鹽云積雪炎天飛霜暑路)
船邀狂太白(杜贈李天子呼來不上船)筆授雋文通(用彩筆生花事余與永叔聯舟)
(而旦夕唱和故以上十餘韻俱寫沙棠中風景)皓齒紛相藉明籹儼作叢輕盈
迴曼臉滑膩襯酥胸飛動昭陽燕翩&KR1862;洛水鴻浣紗西
子潔織錦竇姬聰蛾黛呵張敞鶯喉簇馬融登仙慚有
道中聖羨無功握塵神先王持螯思並洪(余及王君皆攜家故五韻)
(及之)百壺攜若下五石醉新豐斝玩商雕㲄觚攜漢鑄銅
藏鬮拈勝事横槊鬭英風潦倒青田核淋漓碧萏筒南
皮簪競盍北海座寧空甲煎芬逾嶺天池味勝蒙(蒙山)棗
梨膏野熟薏苡釀泉冲(淡也)鼎列雲英麫匙抄赤穬穜爛
煨樊圃芋細嚼夏畦菘汀鶩肥供案河魴健入&KR2997;(捕魚竹器)
(見韻)竒毛蒐海雁(茂先海鳬毛事取類雪之故亦舉案中品饌言薏苡即今薏酒)異味獻
家豵(王武子事)虬脯時刲鹿羊蹯或饌熊烹鮮庖中窽斫膾
匠成風(登仙以下至此十餘韻大都無與雪典然皆余偕永叔豪飲雪中事故縷縷叙卒章)大纛
思平蔡高牙誓縛戎(李靖雪中求頡利牙帳遂禽之永叔伉爽激烈常有封狼居胥意雪)
(中拉余登高阜馳射誦唐人欲將輕騎逐大雪滿弓刀之句北望慨然)射從飛衛習棋效
積薪攻(攻治也舟中有善奕者王山人)挾日平原暢談天碣石訌鳳池
延小謝龍鮓詢司空絶倒元平子清言復阿戎(仲子侍坐)三
墳羅倚相四部繕行冲(余與永叔坐中戲放温李舊習各隸雪事遂盈數卷)屈宋
才無敵鄒枚宴未窮寥寥白雪賦千古孝王宫
唐人百韻若子美樂天集中多重出者已悉
前人詩話明何仲默壽李文正韻才三十餘
而迭見數四尤非後學所當法余此篇凡字
義同者絶不復重若字同義異或人名地名
則雖屢出實與别韻無殊嚴羽卿胡元任及
唐宋諸名流夙嘗論此咸有成說顧其間一
二寬韻猶不妨恣意汎瀾至短促韻不盈百
中又有絶不可入詩者而欲演繹千餘言非
此何以措手足如此篇四空字一實用一虚
用一梵語一官名字雖同而義亡一同且其
難用尚有甚于字異者故聊存之以備一體
兼以就正大方家又前用惠能篩粟事粟即
秔稻之屬壇經自明與後用燕丹天雨粟事
亦不同自餘率放此
少室山房集卷四十七
