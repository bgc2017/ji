少室山房集卷五十三
明胡應麟撰
七言律詩七十三首
夜同祝鳴臯話舊
玄亭遥夜一尊開握手青衫氣未回擊筑幽燕人漸老
看花韋杜客重來千秋彩筆雙驚座萬里黃金獨上臺
咲殺公車成偃蹇仍將詞賦入蓬萊
答何仁仲見寄(曩與晤于都下)
白眼雙攜向濁醪平原十日興偏豪千金客邸新龍劒
五色王家舊鳳毛赤壁簫横雲夢月黃陵帆落洞庭濤
持螯一醉堪名士何用床頭著楚騷
贈張觀察助甫四首(有序)
不佞與張公助甫相慕有年矣長安邸中邂
逅識面宛如生平旋出素業揚扢指歸語語
契合肝膽形骸幾欲為一昔人亟稱忘年交
盖未足多也爰賦四詩用志鄙懷
夢寐中原問執鞭櫜鞬此夕快周旋星窺碣石談天座
月擁梁臺賦雪筵造父馭來俱駿骨風胡攜處總龍泉
無誇片諾乾坤易屈指詞場二十年
羸馬西尋易水來和歌無客自徘徊翻疑地遠荆高俠
豈謂天留屈宋才八郡河山開氣象七陵風雨動崔嵬
從他令尹關門候縱飲黃金百尺臺(時將有寧夏之命)
臨風何處不支頥邂逅平原即故知紫氣坐間中岳近
白雲停處太行遲先登獨著三朝望後起猶攀七子時
醉解吳鈎君莫咲十年虹色伴要離(助父汝南人以山西觀察入覲)
一尊岐路去仍留唱徹驪駒下酒樓西日萬山懸晉冀
北風千里度燕幽詞臣欲傍褰帷老壯士難禁擊筑愁
最憶故人關右句牙旗金印坐邊頭(敬美曩送助父有金印牙旗君好住)
(之句)
别殷無美
桃花紅照白綸巾去住陽關各慘神杜宇競催題賦客
伯勞如送和歌人何慚駿骨還青海獨探驪珠上紫宸
四十成名君豈暮九重開閣在平津
王季孺過訪寓中值余偶出詰旦往報季孺已
得第遷居矣
十里名山一抱琴那知車馬到同心徘徊凡鳥題空谷
悵望遷鶯隔上林太乙爐香三殿迥平康絃管萬家深
木天咫尺羣公聚獨有莊生尚越吟
湯義仍過余適余命工櫛髮欲起義仍亟止余
對談竟櫛因相顧大笑曰竹林風致何必晉
人俄余鼓枻南歸興會相思輙有此寄
散髮逢君易水頭紅塵紫陌並追遊狂呼楚客青絲騎
醉擁吳姬白玉樓三館地堪容執戟五湖天欲問歸舟
江聲月色能相望九月鴻書到敝裘
别章陳二進士
龍樓春色暫徜徉滿袖桃花越客裝望裡黃金高碣石
行邊白璧照咸陽雲沙西北雙芒屫象緯東南一草堂
君自乘車吾戴笠暮天長揖下河梁
别劉仲清
盧龍寒色暮蕭蕭指點黃金半寂寥廿載聲華傳岳牧
宿生緣業在漁樵塵埃擊筑千山動宇宙藏書一壑遥
無限渭城杯酒思行人車馬出河橋
别朱汝修祝鳴臯
一蓑重問舊漁磯回首桐君賦式微客路千山明月老
覩闈萬里白雲飛幽燕姓氏窮先輩吳越行藏舊少微
莫怪荆高攜送遠春明門外和人稀
贈濟上張公子
飛霜匣底轆轤寒玳瑁堂開白玉盤豪士扶風新閥閱
儒風曲阜舊衣冠當門鳳尾俱成竹後院蛾眉欲夢蘭
肻許四明狂客醉一尊河斗任闌干
贈姜計部仲文
蚤向龍樓奪錦袍含香暫輟下仙曺牙檣十道催燕餉
畫戟千山醉楚醪芒碭龍蛇閒大澤吕梁魚鱉静飛濤
莫誇戲馬前朝句今日登臺属俊髦
懷大中丞滕公二首
雨露經時竭海壖東南民力兩茫然潢池驟喜驚波息
沃野重看化日懸氣象三垣元拱極勲名八柱已擎天
丹宸蚤夜思良弼肻放歸畊下澤田(時公方上疏乞休不允浙中頻歲饑)
(饉復當多故兵民帖然公之力也)
十年塵土快遭逢碌碌慙為國士容業在祇應捫薜荔
恩深何處效芙蓉寒風海甸驅千鱷曉日天門扈六龍
獨有夢䰟長戀戀夜隨征雁過吳峰
與朱在明訂期江上十年矣是秋北上余復病
不能赴約走筆寄此并詢諸郎
彩筆翩翩照畫橈青春曾賦廣陵潮誰言魯國風流盡
自許夷門俠氣饒白髮懷人猶四海紅顔結客已三朝
成行玉樹階庭下可記當年抱阿瑶(在明初得子日余與黎惟敬諸君咸)
(集坐中惟敬以阿瑶名之)
復作此戲柬在明二首
馬䭾沙長一棹遊朱家十六最風流屏前小小初勻額
畫裡真真欲點頭客到玉臺花似綺人歌金縷月如鈎
參差已盡浮生樂獨欠銀河問女牛
象枕牙牀白雪驕畫楼朱閣暮雲飄能將鸑鷟排高髻
肻惜驊騮換細腰桃葉盛誇三婦豔蓮花差比六郎嬌
(在明行第十六貌不甚揚而風度致佳)何因驟發觀濤興來聽揚州月下
簫
夜泊京口懷李惟寅
金釵十二迥成行彩筆三千照畫堂座裡新霜流漢闕
尊前明月滿胡床簫横赤玉元戎醉拍按紅牙上客狂
一片秋光渾似畫爛燒銀燭理霓裳(時大江明月如晝因憶燕中舊遊寄)
(此)
夢遊白下遇朱十六鴻臚
一枕黃梁白日懸西風遥上木蘭船江光翠落千門底
山色青浮十廟前酒壓吳姬春似海香消盧女夜如年
何因喚取朱家俠盡出紅粧玳瑁筵
病中張别駕以薪粟見餉賦謝
昨日江風大放顛六花成陣月明前三漿錯擬天人供
一飯真逢地主賢郢里寒光飛白苧河陽春色弄朱絃
殷勤為訊文園客可是登臺作賦年
贈余明復水部(時枉過舟中)
青雀黃龍駐彩旄牙檣錦纜照宫袍當今學士誰山斗
自昔文人擅水曺象緯中天流說劒雲霞絶壁墮揮毫
他年勝蹟留孤艇肻讓登仙郭李豪
大司空潘公馳驛夏村時不佞臥病舟中公特
使相存且為覓舟南返感謝二律
崛起東南見偉人行藏咫尺動星辰丹心自許乾坤業
白首誰稱社稷臣擁傳百川勞灌注持籌萬國待經綸
遥知夏后功成日燦爛玄圭出紫宸
華夏勲名二十秋大臣風節迥難儔扶天歷捧三朝日
鑿地頻安四海流九塞飛芻停帝闕八方輪粟湧神州
他時名姓麒麟上肻讓平陽第一籌
夏邨病劇不能北上而返有懷大中丞滕師
國士知從最少年飛揚騰踏擬無前何難虎觀名三百
總為龍門路八千太白東南孤配月長虹西北遠連天
無慙老作揚亭客白髮猶堪侍草玄
再叠前韻懷滕先生
十二樓中二十年一身渾擬當三千虛疑駿骨圖中問
不信蛾眉畫裡傳酒肆欲尋西蜀底鹽車長阨太行前
從教老被嬋娟誤肻抱琵琶向别船
司空潘公濬渠迄工紀事
突兀高牙駐海湄峨㞹大艦接淮沂千山鑿就魚龍囿
百水輸成雁鶩池(渠中水自濟上來泉源凡七十二道)赤日燃燈窮魍魎
碧天横鎖鎮支祈何辭盡白潘公鬢一代君臣際遇時
柬余明復乞舟
臺上黃金半草萊追風躡電且徘徊窮當岐路千愁集
老向風塵百病摧上國寒梅從報雪故園新籜已聞雷
殷勤為問余工部幾日青帆泗上來
寄王敬美太常時新赴白下任
一官誰道太常閒六代名山任意攀句曲洞前捫峭蒨
石頭城下弄潺湲青天跨鳳高臺去白日飛騶大桁還
若問季真狂態盡風流何客伴酡顔
陳玉叔方伯以書扇見貽寄荅并與索鮮荔子
飛椷頻到瀫江濱意氣寧知岳牧臣帝謂旬宣勞大吏
天將形勝属才人棠隂護處連三蜀荔子嘗來遍七閩
道是楓亭神韻絶可能籠寄隔州民
題張大宗伯閒雲館
十二闌干照碧梧鬱葱臺舘傍洪都閒將太乙青藜杖
暫憩東方白玉壺大澤未應龍臥穩高崗寧許鳳鳴孤
蓬萊五色天光近屈指黃麻到畫圖
張大來過訪適余至自新安大來以詩見貽賦
答兼柬明府葉公
蕭然行李發清笳握手江城思獨遐一去白榆干象緯
千秋玄草贈雲霞津頭乍合司空劒海上仍飛博望槎
滿目河陽桃李色不堪離恨對瑶華
贈俞山人
杖屨千峰度夕嵐青鞋蹤跡遍江南風輪獨悟恒沙刦
水運重飛碣石談望裡牛眠占自合封來馬鬛氣長含
騎羊獨有金華客不向公明問石函
題白雲遐思卷
鬱鬱名山瑞氣藏青囊聞說受曾楊三秋落日懸高隴
一片飛雲堕太行松栢望中愁並遠蓼莪吟處夢偏長
終天我亦同遺恨颯沓寒風到北堂
再寄汪司馬先生時司馬避暑焦山未返
蒹葭晴望迥蒼蒼白露漙空盡作霜倦客已辭天北極
佳人猶在水中央江霞萬叠晨飱麗海月千帆夜坐長
咫尺羣真蓬島近大將椽筆洒扶桑
贈武林章太學
百里錢塘路未分幽棲誰狎鷺鷗羣扶風豪士能題賦
蜀郡王孫舊好文白苧飛觴時墮月青萍懸榻夜生雲
凉秋莫負樓船約爛漫芙蓉越水濆
寄吳憲使先生
太微重照越江南何似薇花對夜談雪色雙龍頻掩映
風稜千騎並驂驔平湖西去浮青黛大海東廻望鬱藍
十里芙蕖公事盡可辭椽筆寄雲嵐
聞汪伯玉至自京口暫寓武林僧舍走筆代柬
并以奉期
錢塘此日停絲笮鐡甕經秋臥錦袍虎豹有時驚仗鉞
魚龍無處避揮毫湖頭寺擁三天竺海上樓觀八月濤
百里蘭陵歸路近西風那不醉葡萄
滕中丞行汎海上奉寄
秋色轅門照大旗千山玄甲度熊羆頻年河内謳歌借
此日淮隂號令馳大海潮生強弩合平湖波簇畫船移
何人為草征西檄得似袁宏幕下時
黃公補過訪話舊寄訊喻邦相胡孟弢
雙樹蕭蕭對不眠狂歌痛飲竹林前何來把臂華陽夕
宛似論心碣石年北極寒星隨舄履西山疎雨待樓船
江州舊識如相問寂寞揚亭抱太玄(公補弟公紹時在南昌)
奉寄中丞滕師
倚天雄劒切雲冠山岳猶驚柱後弹虎豹留都環仗鉞
鯨鯢淮海避登壇牙旗挂月千艘静玉笛飛霜萬燧寒
最是青油碁興劇不將藜杖到長干
題葉明府兩臺交奬卷
動地懽聲徹紫宸偏從盤錯覩經綸芝蘭萬室圍仙吏
桃李千山照玉人舄下青雲鳬欲化簾前白日雉偏馴
極知姓字懸當宁百里那能借鳳麟
送大中丞吳公之洛中二首(吳公初擢南都)
雨花臺畔乍停車重覩青鸞下玉除大府賓僚迎獨坐
中原豪傑避前驅雲飛雒邑朝廵外雪滿梁園夜燕餘
屈指内廷徵異績門人誰薦治安書(余吴公所舉士也)
幾年方岳借雄才奕葉龍章漢殿來帝寵驟移中執法
軍容初建大行臺戈鋋掩映崤陵日鼓吹喧傳洛水雷
小隊雲中尋二室何人詞筆競鄒枚
送少宰趙公入都
五夜丹青出九重千秋廊廟慶遭逢兒童夙昔傳司馬
元老當今属臥龍舘近弘文天咫尺宫深平樂暮從容
三台望處偏清切不盡東南瑞氣濃
喻封翁八旬寄賀
八公曾否下淮陽五老真看出豫章夢逐非熊遊絳闕
身將雛鳳住黃堂冰桃坐上初留核玉樹庭中儼作行
翹首仙都雲氣合夜來笙鶴正徜徉
中丞滕公移鎮越中寄訊
鐡騎牙旌控上游飛書馳檄羨風流誰言夾谷偏文事
共識南陽借武侯大吏百城環綉斧材官十郡扈清油
千山月色胡床夜獨奏梅花坐海樓
蘇觀察君禹校士吳興迴省余入訪留飲署中
作
一榻蕭蕭萬籟澄闌干十二暮同凭當時虎觀誰先達
此日龍門詫獨登著就新書逾越絶攜來名酒自吳興
極知顧盼王陽在不羨輕肥遍五陵
張孝廉大來以詩翰從葉明府見貽賦荅
稷下論心興未遐風塵回首隔天涯迷花有客棲三洞
采藥何人臥九華篋秘龍韜光射斗書傳鳬舄氣凌霞
同聲咫尺仙郎在一棹能無向若耶
允達臥病山中寓書拉余過訪先此寄荅并促
拏舟
榻上寒山擁夕陽西風憔悴芰荷裳豐城自昔多龍氣
鄴下扵今少雁行渴露相如情獨苦觀濤枚叔興偏長
何旹定作東籬客白酒黃花盡意嘗
易使君還三衢寄訊
黃金輝赫下龍樓竹馬争迎郭細矦渤海盛傳新政績
河陽猶詫昔風流山中白石經時臥洞裏青霞隔歲遊
莫戀桃花樵斧畔含香仍見入螭頭
送郭觀察之秦中
大旆晨飛下越臺咸陽宫闕正崔嵬三秦紫氣懸書出
二華青雲作賦來海畔棠隂猶蔽芾天邊藜火獨徘徊
亦知太史留遺宅重向龍門闢草萊
送區太史使江藩便道暫還南海寄訊程孔信
山人
玉冊搖光下帝畿春明霞色上朱衣不妨閉閣停玄草
猶記聽鐘直紫薇海月夜迎仙蓋滿江雲晨逐使槎飛
丹梯萬丈羅浮頂幾折梅花問少微
送熊茂初之閩中
才子成都第一流含香遥下鳳凰樓詞場蚤壓三千客
酒戶偏宜十萬侯金鑰夜懸青瑣夢玉簫晴引赤城遊
新詩九曲留題徧莫忘飛鴻瀫水頭(茂初訂余為赤城之遊)
贈馮觀察二首
識面馮君最少年何來雙翮並蒼然黔陽萬壑褰帷後
潞水千家擊筑前大雪當杯停馬首清冰盈匣贈龍泉
慇懃遍踏吳山色肻許文園卒歲眠
把袂秋風白苧凉壚頭猶記舊清揚談兵武略雄三署
校士文名擅八荒得句乍逢天姥客飛書曾懾夜郎王
那堪後夜河橋别落月啼烏上客航
壽方翁為門士祝華父作
拂座桃花映壽觴清歌一曲和霓裳真人忽駐青牛駕
處士新開白鶴庄酒送芳筵林月滿籌增華屋海天長
經年彩筆玄亭閉一為侯芭薦頌章
壽何宗伯啓圖六秩(宗伯為仲默先生冢孫時尊人亦以是年八秩)
紫氣東溟日夜懸安期飛舄畫堂前圖書再覩生申地
甲子初迴降岳年虎觀千秋藜作杖龍門三世筆如椽
靈椿更入飛熊夢盡壓人間玳瑁筵
送丁文統少府之龍溪
百里浮沈上駟才一官袍笏下蓬萊寧辭海畔哦松去
摠為山中抱檄來孤劒星辰延水躍尺書雲霧幔亭裁
薰風荔子衙齋熟好寄筠籠到越臺
送范使君之壽州
驂驔五馬盡驊騮燦爛雙龍拂斗牛圜土西曺推執法
專城南國借名流徐方樹色侵官道濠上花香撲郡樓
為探霍林天遠近秋風行拉巨卿遊
寄題王明府湘山别墅
拙宦頻年髩色侵歸來松菊漸成林河陽小試栽花技
彭澤寧忘愛秫心賜履尚方曾易識挂冠神武定難尋
名駒正接天閑步可戀湘山入處深
奉東師相趙公二首
北蕩東征盡敵巢指揮廊廟失蕭曹功高已見玄圭錫
道大翻憐赤舄勞謾說南郊饒薏苡終看西域醉蒲萄
(時甫有事西方)他時四海平成後盛集詞人賦彩毫
華夏安危屬上臣折衝尊俎冠羣倫雲霞夢屢飛黃閣
天日忠偏繫紫宸祇見龍裳增黼黻寧容貝錦玷絲綸
中宵試望長安氣爛漫台垣扈北辰
送何仁仲之白下
又整行裝向石頭春雲無賴紫驊騮千門樹色開長樂
雙槳桃花過莫愁罷賦上林吾偃蹇吟詩東閣汝風流
深秋儻下金陵鷁為掃城南太白樓
賀陳玉叔六秩二首
百尺樓頭臥正長東來紫氣繞扶桑三湘雪色流花徑
五岳霞蹤寄草堂經世文章唐宿老登壇詞賦魯靈光
無論伏櫪雄心在奕葉天池鳳羽翔
廿載馳驅岳牧勞懸車蹤跡且漁樵家傳楚客青雲舊
洞訝秦人白日遥伯玉詩名元四海孔璋文譽已三朝
猶聞昨夜麻姑信書到潯陽正落潮(玉叔家近武陵)
寄張觀察時駐節婺中以翰貺見訊
雙虹何處伴吳鈎按節遥當大海流染翰雲霞千嶺色
褰帷城郭萬家秋時同仲舉開陳榻日伴休文臥沈樓
莫訝駱生頻獻賦州民誰不頌行騶
送蘇叔大還嶺南並遊白下江都買妾
一枝南海見琅玕詞賦翩翩刷羽翰彩筆半傾鸚鵡座
青衣羣着鵕䴊冠言尋桃葉江都去不待梅花碣石殘
我亦南中行買宅春風藜杖到長干(蘇生美風韻多安陵之好故云)
題盧思美大雅堂
大厦新成燕雀留高軒長日坐夷猶圖書四壁窺河漢
枕簟雙扉宿女牛尼父刪垂洙水畔杜陵題寄蜀江頭
他時八咏標名勝底事東陽說沈樓(黃魯直題杜陵所居大雅堂)
送張仲立之清源
花簇紅亭悵解攜敝袍猶戀故人綈雙龍劒豈當年合
駟馬車仍舊日題彩筆雄風横泰岱銅符名郡控青齊
飛書蚤報循良績旦夕黃金下紫泥
送葉起元入都
飛揚三策射蓬萊龍劒翩翩度越臺蜀國盛傳中散賦
河汾誰似仲淹才旌旗太液春風繞鼓吹平康夜月來
到日彩毫干氣象泥金先向洛陽裁
少室山房集卷五十三
