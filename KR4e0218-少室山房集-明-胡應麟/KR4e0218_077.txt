少室山房集卷七十七
明胡應麟撰
七言絶句八十首
武林送吳山人北遊
雪裡錢塘一棹孤送君寒色滿長途黃金臺館三千尺
曾伴荆高作酒徒
哭李惟寅太保十二首
大將星沉易水頭五陵城闕暮生愁那堪落日臨淮第
珠履三千覓故侯
笙鶴遙天擁上才何年華表一歸來黃金慘淡名流絶
落日隂風滿壞臺
秋色轅門照大旗塞垣金柝夜遲遲危樓十丈中天月
尚憶司空坐嘯時
細柳營中柝夜停衣冠朝野惜精靈無煩更樹中郎碣
潮海千山盡勒銘
露洗長空散鬱藍無窮秋色庾樓南胡床寂寞珠簾閉
不見征西月下談
羽扇綸巾白紵袍聲名華貊羨人豪不知累代凌烟上
若箇如椽擅彩毫
梵宇金銀簇畫梁湖山晴色遍奚囊魚龍寂寞仙槎去
四百樓臺挂夕陽
十萬貔貅靜不譁青門歸熟故侯瓜城頭一夜飛霜急
落盡桓伊笛裡花
百尺層臺近潞河瑯琊二美數經過華陽座上談天客
強半追隨入大羅
燕子磯頭落葉黃秦淮南去是金閶分襟最憶河橋畔
明月千山墮屋梁
憶共春宵禁籞東玉鞭馳驟兩花驄六街明月天如水
誰喚詞人碣石宫
國士提攜最少年青衫聯袂洛城前重來慟哭西州路
萬樹棠梨咽暮蟬
哭曹子念六首
歷落嶔嵜赴九泉伯通椽下最堪憐扶風何處歸妻子
慟哭梁鴻廢冢前
乘風先到鳳麟洲二舅星冠話昔遊樹樹棠梨婁水上
殯宫何處問曹丘
一病相如困茂陵玉樓魂夢夜飛騰亦知鶴背難勝汝
應逐齊諧跨大鵬
三尺鬚髯十尺軀便便大腹定誰如莫言飽食曹交粟
七步才華四部書
縲絏寧當罪冶長當年書記羨鄒陽只今何處尋遺草
無限春風屬野棠
避地金閶歲不遙蓽門蘿徑晚蕭條鐘聲送客寒山寺
恨泊吳楓第二橋
送謝文度還武夷二首
長江天際一帆開拂袖離歌下越臺君去幔亭回首望
霞光猶似赤城來
凄風殘月大江濆送爾津亭見白雲搖落萬山秋色裡
何人同謁武夷君
過齊東不及持斗酒酹鳴臯墓二絶寄懷
滿眼寒山卧北邙修文人去尚為郎無勞更下楊朱泣
曾共齋頭種白楊
殯宫遙鎖石門寒淺土齊東寄伯鸞惆悵棠梨飛欲盡
亂山無語夕陽殘
天香館
縹緲孤根立翠巒扶疎晴影拂仙壇瑤臺十二金風起
吹送天香出廣寒
空翠亭
翠葆林林夾畫牆萬株寒玉鎖烟霜閒來此地堪逃暑
滿榻清風伴上皇
紅蕖沼
徙倚清香動曲池赤欄亭榭午風遲紅粧半掩青鸞扇
疑是温泉罷浴時
來鳳岡
百尺亭亭翳紫苔清隂長夏滿樓臺風前漫作琴聲聽
白晝天池鳳鳥來
斷橋斜照
夾岸輕風上柳條桃花晴逐杏花飄遊人不道春光晩
簫鼓樓船入斷橋
漳塘霽月
明月娟娟漾碧沙銀塘秋水浴蒹葭凉風忽逐雙鳬起
零亂中流白藕花
天井平原
古木寒林四望幽經過麋鹿共淹畱翛然不起紅塵念
坐占平原十畝秋
鶴阜清風
何年孤鶴此徘徊引步僊風拂島來永夜月明秋萬里
滿空零露濕瑤臺
靈鷲峰懷童子鳴二首
行盡天台三十峯春烟重疊鎖芙蓉孤雲不作還家夢
卧聽僧堂雨後鐘
翠擁千林路不分夕陽回首一鐘聞天南詞客畱題處
惆悵西巖滿寺雲
憶同俞羨長張元春何主臣吳德符遊宿湖上
彈指隔歲孤坐小園横塘烟雨甚思四君挐
木蘭飛白墮共之輙題一絶便面寄吳生傳
致三子
好風凉月大堤傍何限秋光撲畫牆迴首亂山飛鳥隔
一林烟雨滿横塘
王山人希曾記室戎行廿載矣歸武林寄止窮
巷門庭蕭然余偶過啜茗其中為題此絶
老傍東林學種瓜當年投管事龍沙胡床獨坐秋風裡
門巷無聲落荳花
憶與王生酣眠小玉館中迄今垂三十載武林
邂逅縱談疇昔則同事酒壚者什九岱宗矣
把臂澘然輙復賦此
三十年前宋子侯名花傾國爛溪頭簫聲斷絶秦樓閉
何處重攜弄玉遊
送徐茂才
竹窗螢火記當年心折蘭陵繫酒船縱是相逢猶有恨
西風憔悴菊花前
送王生之白狼幕中二首
不逐游閒抱隱囊翩翩結束事戎行閨中秋夜長如許
莫遣音書斷白狼
廿載封狼憶舊籌懸腰霜色粲吳鈎殷勤脫贈秋風裡
五夜飛餐日逐頭(時方有事日本)
病卧旬日焚香小齋偶扶杖過牆東則池上芙
蓉盡放矣秋色三分倏忽強半捉筆聊賦短
章
肺病寒窗卧綠紗竹床支枕誦南華不知湖上秋多少
簾外芙蓉盡落花
王生希曾以文犀琥珀贄余序其滇遊諸稿余
諾之未暇也會生有事白狼戲成二絶句柬
之
燦爛文犀粤嶺來竹皮冠小正堪裁異時牛渚休然却
畱伴温郎玉鏡臺(右犀導)
一寸寒光萬里心懷中明月夢中尋莫將玉盌移相傍
看作蘭陵舊鬱金(右琥珀杯)
少與徐文學同館萬松别去二十四載一時諸
子邈如晨星今秋邂逅武林因各舉大白為
壽題小絶以紀之
一氊猶記共錢塘舉白持螯思未忘二十四年彈指過
莫教容易賦河梁
祝生如華舊從余學詩溪上一别三載餘是秋
余羇寓武林忽棹扁舟來謁投我七言律四
章風骨崚嶒殊可喜愕于其行也走筆五絶
勉之
一枕梧堂亂葉飄新詩何處擲瓊瑤數篇風骨崚嶒甚
可道青衫業未消
寸管縱横白雪飛夜光前乘簇珠璣從他赤幟收全趙
斟酌登壇在布衣
盡道寥天跨赤虬那知深獄閉吳鈎自知匣底千秋在
無奈寒光逼斗牛
騄駬飛黃並絶塵太行高坂骨嶙峋君看異日登臺客
可笑于今伏櫪人
一棹河梁繫白沙芙蓉江上未開花十年句踐羅傾國
投老西施學浣紗
再送汪山人兼寄余督學君房六絶句
玉舄雙飛大海晴河梁斜日斷雲平凉秋試躡青蓮蹻
一問黃冠到四明
一曲君王賜鑑湖蒼生能起謝公無雲門寺口青山色
憶對金陵舊酒徒
懸圃層城碧海頭何煩徐市說瀛洲月明天姥三千仞
對挾飛鯨夢裡遊
迴首南皮舊蹟存當時詞客半銷魂由來筆札君房妙
一柱靈光鎮海門
洞壑潮音阿耨前金銀樓閣太空懸三生大士容聽法
淨洗軍持供白蓮
望氣頻過大禹陵甬東城郭近西興天風萬斛潮聲起
人倚浮圖第一層
看花湖上人家覩閨中四時障子為題樂府四
章
繡戶重重閉綠苔桃花一樹曉風來羅衫乍試嬌無力
淡掃春山上玉臺
一枕相思夢未成銀屏珠箔畫樓明石欄杆畔橊花發
相對貍奴坐晚晴
萬戶寒砧接暮笳征夫何處未還家相攜女伴瑤臺上
五色金盤弄月華
窗外寒風正襲衣流黃那復理殘機鳴箏熾炭圍爐畔
高捲珠簾看雪飛
柳枝詞二首(湖上作)
湖上春風萬萬條纖枝長學漢宫腰憑君莫奏清江曲
無限情人憶板橋
嫋娜輕盈拂畫樓佳人金絡控驊驑同心何處真堪結
樹樹青絲綠水頭
衢陸君七旬矣而嗜奕靡倦過余茒堂竟日索
詩為别一絶
蚤歲巴卭遇橘仙枯棋三百思通玄何當戲叱羣羊去
獨占青霞洞裡天
楚余生千里過訪乞詩四絶以贈其行
握手新知話未央狂歌深夜舞魚腸蘭陵百斛猶堪醉
莫指宜城憶故鄉
車騎翩翩瀫水頭朱絃彩筆羨風流元龍豪氣今餘幾
為汝重登百尺樓
零雨蕭騷滴夜眠送君愁上木蘭船征途不為南風惡
何限黃鸝碧樹前
皓齒明眸照玉臺清帆瀕發更徘徊憑君小適山隂興
明日溪頭挂雪迴
題扇
滿空飛雪墮闌干長信宫中夜不寒自是壽陽粧額蚤
錯教人擬落梅看
中秋夜小亭對月獨酌四首末首懷邦相明府
危闌十二倚長空寂寂樓臺露氣中吹斷碧簫天似水
玉盤初上海門東
玉露無聲桂宇高小亭孤坐一揮毫百篇斗酒聊今夜
斟酌騎鯨欠錦袍
萬家秋色武昌樓樓上霜華靜不流好踞胡床成獨坐
幾人年少解悲秋
樓閣嶕嶢練影開遙知仙令亦含杯不因桂樹飛香滿
真作山隂夜雪來
戲贈相者吳生
痴絶平生顧虎頭衹從丘壑擅風流由來寸管千秋在
莫詫當年萬里侯
題葉太學會心處
四面青山護草堂芙蓉萬朵浴銀塘黃庭一卷焚香罷
散髮胡床坐晚凉
送趙明府之同安
新捧銅章下瀫川同安百里候朱絃飛鳬慢憶雙龍闕
少駐仙家十六天
送郭生遊金陵二首
瀫水蘭隂不耐遊飛帆遙入帝王州石頭城上花如綺
為覓長庚舊酒樓
滿載金華百斛春青袍綠鬢紫綸巾珠簾半捲長安道
爭喚投壺郭舍人
贈章生從龍
綠鬢紅顔學楚狂看花攜酒過溪堂生涯莫笑揚雄拙
老挾玄經不下床
小憩長春圃作
谷口雲深護翠巒科頭長日對盤桓一聲山鳥夕陽墮
滿榻長松生夏寒
送陸孝廉
玉匣豐城劎氣重暮山重疊照芙蓉應知洛下諸詞客
彩筆分行待士龍
吳之衛過訪迫行不及往報率爾寄懷
邂逅吳郎曲水頭吳天霞色照吳鈎孤航不奈明朝别
千樹寒楓盡作愁
安二席上重聽輕紅歌作
深夜西林棹雪過一尊其奈故人何寧辭大白千鍾醉
飽聽輕紅百遍歌
少室山房集卷七十七
