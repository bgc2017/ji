少室山房集卷七十三
明胡應麟撰
六言絶句三十三首
長夏閉關散髮高卧吟誦之暇時或焚香鼓琴
殊有羲皇之適信筆六首
開卷小酬歲月出門便畏風塵十洲三島遊客萬壑千
峯主人
誰言名教樂地懶著沐猴衣冠午睡不知日落晏起欲
廢朝餐
科頭不出城郭散步或傍簷楹前身灌園處士今代閉
戶先生
尼父六經日誦鄴侯四部時開領取千秋萬世從他九
棘三槐
小草自甘慚忸大椿終古逍遙不夢有莘五鼎高挂箕
山一瓢
東郭飛花晏坐北堂芳杜晨興迴馭王陽自得絶裾温
嶠何能
題畫四首
桃花夾水千樹柳色垂堤萬重何處數聲雞犬人家只
在前峰
南澗新篁雨過西嶺長松日斜散髮孤亭相對忘言一
卷南華
窗北寒光露滿籬東暮色雲低地僻黃花自採天空白
酒誰攜
千嶺槎牙古樹萬峯搖落孤梅試問長安高卧何如剡
曲空迴
端居述懷六首
千劫總歸眼底萬緣不入胸中散髮狂歌宇宙側身高
卧崆峒
朝見許由行遜暮看虞舜明揚黃屋翻成重累不如枯
坐禪床
千古登壇大帥一時出塞諸侯試較兩家得失莫將毛
穎輕投
戶外時時獰狗床頭日日晨雞可道敬通戚戚須知玄
靖栖栖
爛漫圖書自惜蕭條門戶誰持莫笑枚乘年老遊梁剰
見佳兒
二女九男有底三公七貴無由架上乾坤萬卷毫端日
月千秋
園中四時歌
春
北郭尋芳冉冉西園載酒遲遲曉日含花紫燕春風繞
樹黃鸝
夏
午日隂隂枕簟凉風習習窗紗綠染芭蕉一丈紅舒菡
萏千家
秋
偶約南鄰二客扁舟湖上從容不省停橈何處秋光萬
頃芙蓉
冬
白帢孤吟蹇衛紅裙低唱羔羊何似陶家學士龍團煮
雪谿堂
客歲病畱瓜步且三月今年春仲復過此値江
魚大上每至友人家玉尺銀條咄嗟便具殊
厭饞口余越中不能爾也
夜夜三更瀫水年年三月揚州飽食河豚江鱭何論越
鳥吳牛
富貴曲十二首
翠靨霞生玉鏡紅粧日耀金鈿後院花開百合前庭柳
學三眠
妙舞誰同靜婉清歌莫辨嬌嬈綺閣珠簾半捲畫堂銀
燭高燒
膩玉搓成素頸鬆雲綰就烏絲乍夜靈光賦就人人高
唱新詞
灼灼朱唇澄霧亭亭素面迎風夜合花梢月上王昌近
在牆東
西北浮雲隱隱簾垂百尺高樓羅袖風前試卷玉釵斜
撥箜篌
寶屧參差步障銀缸爛漫窗紗一掃如椽萬字酣歌笑
擁如花
杳杳笙歌院落煌煌燈火樓臺十二金釵對舞三千玉
蝶齊開
縹緲湘裾曳地翩&KR1862;洛襪凌波院院紅綃國色莫將磨
勒來過
趙媛燕姬作隊秦娥衛女成行盡日綸巾羽扇絃歌荳
蔲花傍
驟見爭如易别相思入骨難禁南陌花開並蒂西陵草
結同心
鳳輦晨遊綺陌羊車夕叩紗窗長信宫中第一昭陽殿
裡無雙
日暮木蘭舟上羅裙玉腕從容北浦遙通菡萏西洲競
採芙蓉
少室山房集卷七十三
