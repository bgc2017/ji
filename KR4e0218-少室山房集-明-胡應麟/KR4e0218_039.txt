少室山房集卷三十九
明胡應麟撰
五言律詩七十一首
吕梁阻風呈徐使君
彭城遥騁望突兀見黃樓驟雨悲泥滑狂風畏石尤千
山攢地出一水抱天流羨殺徐車騎干旄控上游
寄李景穎
一騎長干去千花簇珮環尋仙句曲洞作吏秣陵關鳳
吹金門寂龍旟玉座閒寧知鬭棋夕夢入爛柯山
贈王生
不假茒為杖偏宜杏作林五龍扶蹻遠一虎住菴深古
洞探瑶笈名山弄玉琴丹砂勾漏滿計日化黃金
夜集王太僕聽歌
列炬明粧出寒宵興未涯翠翹偏束鳳青鬢儼塗鴉艷
艷珠搖月亭亭玉照霞細聽桃葉曲身在騎曹家
寄王山人
役役浮生老誰同戰勝肥生涯南畆秫世事北山薇短
笛吟蒼靄長鑱斸翠微異時眠帝座星斗動龍旂
送黃生六治還灤州
翩翩江夏客才望世無羣旅興殘春雪歸心促夏雲吳
歌新白紵楚黛舊紅裙惆悵平康陌芙容折劍文
佛日少傅趙公設供齋頭兼抱新誕兩郎君出
拜紀以小詩
綺閣仙雲曙黃扉佛日晴隋珠雙照夜趙璧互連城學
語翻多態迴眸欲寄情異時符抱送花萼照蓬瀛
胡静父邀集齋頭賦
拚作扶笻過誰言病未能長吟飛綠醑劇語墜青燈射
策空三殿傭書遍五陵十年湖海夢行脚愧孤僧
野寺古槐奇絶亭亭如車蓋四望皆同樹身屹
立丈許其顛折為五枝折處寬平可四人箕
踞坐余挈胡茅兩生散髮豪飲其中日暮乃
下
古樹空王宅重來一抱琴清隂浮廣殿黛色挂遥岑薄
暮凉風動先秋皓魄臨南柯塵夢斷千劫護叢林
落落蒼鱗皺亭亭翠幄懸百圍全蔽日千尺競參天老
榦巢孤鶴疎枝咽亂蟬漫誇丞相宅瓔珞梵臺前
過吳生夜飲作方徐茅王諸少同集
落日襄陽道閒來醉叵羅狂夫能劇飲稚子亦清歌卷
幔當紅藥移燈就綠蘿平生雙白眼花底暫婆娑
偶挾荆高伴過從趁晩凉飛觴臨廣陌秉燭坐虚堂萬
事消詩癖孤蹤劇酒狂興來頻散髮宇宙入高陽
題黃隠君静軒冊
青山鹿門宅大隠自何年密竹披三逕長松羃四筵鯤
鵰秋偃息魚鳥暮留連曳杖南鄰客時時問太玄
夜集黃燮卿言别時余將暫入都門
紫陌居相亞玄亭路不遥攜琴斜照落擊筑斷虹飄逸
興舒河朔離心怯灞橋拚成千日醉徒御發深宵
寄李逸人
自得丘中樂閒居鬢欲皤青精鄰叟共白墮野人過緩
步依松竹長吟向薜蘿漫愁歸路濕湖上有漁蓑
贈月仙為蔡茂才
問竹來朱戶如花出玳筵飛觴霞外客鳴珮月中仙艷
色蟬光墮佳期兔魄圓相攜廣寒榭長夜奏鈞天
贈陳生即席
咄咄陳生在相逢尚黑頭風傳中散弄月照廣寒遊織
屨長楗戶擔簦不卧樓醉來雙眼白未懾武安侯
贈支山人
早挾長桑術青囊不記年懸壺居小市擊筑問高天逸
興燕臺上狂歌漢闕前將因被裘客歸釣洞庭鯿
贈楊生叔嘉
宛爾清揚客翩翩玉不如看花晴曳屩擲果暮迴車意
氣紅顔外聲華綠鬢餘即今逢逸少白練為誰書
座中有名蓮萼者持扇乞題即席賦
爛漫芙蓉色居然似六郎朝雲團翠蓋夜月舞紅裳景
奪前溪麗香飛太液長空令李供奉極目紫騮傍
鄧遠遊以八章見贈推挹過當奉報二詩
有美青雲客才華蔚鄧林中原馳捷足上國締同心磊
落千言賦飛揚七步吟寥寥燕市筑一擊為知音
屈指詞場彦翩翩意未降過江原第一華國定無雙稍
結名流襪終搴上將&KR1242;生花寧夢寐五夜筆如杠
送胡將軍之遼左
片雨都門霽飛花照别筵舊持横海節新隸伏波船鼓
吹漁陽外旌旄鴨綠前歸來歌杕杜金印出甘泉
乍拂千金劍仍為萬里行長纓紓北望大纛賦東征鉅
鹿雲連塞盧龍雪照營春風薊城畔獵獵動飛旌
胡鴻臚五十舉子詩以賀之
書來滄海上喜色耀門闌天闕珠呈樹階庭玉照蘭紗
廚迴霽色繡褓怯春寒冉冉凌雲翮無憂暮景闌
題陳山人畫松二首
半壁嵐光潤高堂露色濃寧同居士隠不受大夫封翠
羽疑藏鶴蒼鱗欲化龍何年值韋偃洒墨傍孤峰
懸崕一千尺誰寫碧絪縕直幹遥撑雨疎枝亂拂雲天台
寒影落靈谷夜濤聞恍惚蕭郎管狂揮白練裙(蕭子雲書如孤松一枝)
王至卿乘輿見假賦謝并期試事入長安
燁燁青油幰平分片諾中乘輿勞鄭相藍轝狎陶公未
擬驅金犢寧須跨玉驄燕臺百里近六翮趁天風
寄李長史
一為珠履客十載滯邯鄲此夜叢臺月應同易水寒壯
心猶躡屩華髮漸盈冠幾度黃梁熟盧生夢未闌
王生母六秩乞詩
燦爛支機色華筵瑞靄籠星橋寧駕鵲雪案祇丸熊玉
洞三芝紫瑶池萬樹紅劇憐雙彩袖膝下舞黃童
送易山人
老作平津客囊金出塞多千花離紫陌一葦度黃河釡
泣歸時夢盆傷醉後歌東籬秋咫尺掃榻向藤蘿
題郭金吾册
金吾行樂地瀟洒接蓬萊玉樹雙莖長瓊花四座開晴
光搖院落春色遍樓臺一夢羲皇杳池鷗莫浪猜
王至卿借騎入長安賦謝
未遘中涓訪猶勤上駟來壯心懸伏櫪逸足借登臺䟤
跋看龍種飛騰羨駿才天閑雲五色矯首見蓬萊
題韓節婦卷
蚤遂殞身願都忘剔目愁結褵才六月懸帛已千秋大
節冰霜擅貞心鐵石留祇應連理樹一夕冢前抽
賀人得雌并慰之
春色畫簾中衾裯瑞靄籠蘭肌初浴雪蕙質乍含風夢
豈熊羆異苞應鸑鷟同連翩燕姞夢孔釋下遥空
同王行父管建初汪公榦謝彦雲集區太史館
即景分賦余得盆中紫茄
寧知草莽質邂逅入金門湛露晨披葉仙霖夜沃根桃
緋殊度索瓜紫羨崑崙却笑於陵客攜鋤傍帝閽
何來天禄畔繞砌列嘉蔬玄圃刪雲種青門抱月鋤含
苞花爛漫綴實樹扶疎一飽堪晨夕那能賦衆狙
送郭尉之河南即席賦
瀲灧芙蓉幕君權一尉行官衙漳水岸帝苑洛陽城寶
劍衝星發銀筝抱月鳴黃花薊門市滿掬照離情
挽陳太夫人孝廉仁夫母也
一夜青鸞札流黃罷錦文去逢瑶水使歸伴玉華君楚
珮俄捐月秦簫暗拂雲那堪北堂畔風木驟紛紛
挽胡太夫人為太學瀫元賦
丸熊聞淑媛跨鳳逐仙娥晩日凋蘭蕙寒風廢蓼莪珮
環新玉闕機杼舊銀河躑躅春暉恨霓裳隔大羅
送趙參軍
矯矯平津客林間識仲容傳家留一鶴入幕佩雙龍樹
色遼城近花香漢殿重尚期明月下憶汝汎芙蓉
寄黃說仲
屢入參軍幕頻依上將幢華名今第五雋譽舊無雙倚
馬才仍捷歌魚意未降經旬會偕汝千頃濯長江
夀趙隠君
茒廬仍負郭戶外綠隂重幾夜裁玄草頻年事赤松雙
溪雲墜笠四洞雪沾笻却笑龍門史低眉傳素封
夀畢中翰太夫人
瀲灧西池酒笙歌擁百壺三珠呈海國片玉耀天都札
付青鸞否簫迎彩鳳無丹砂滿庭砌昨夜到麻姑
送沈廣文之侯官
日暮河梁畔歸帆趁北風一氊初就日雙劍舊如虹驛
路蒹葭外齋頭苜蓿中飄飄幔亭宴霞色近人紅
送章博士之崑山
共作燕臺客君歸思欲狂雙鴻馳海岸獨馬倦河梁故
國蘭苕近新齋苜蓿長崑岡偕片玉獻歲到明堂
送張生還四明
一樽殘歲别揮手各凄然野凍層冰外山明積雪前貂
裘秦苑敝鳥迹漢京傳到日尋安道應維入剡船
感事二首
五畆荒猶客彷徨素髮侵年華趨老大詩思入沈深絶
域舟車夢危途劍戟心飄飄灞陵雪無賴入衣襟
濫逐齊門好真逢蜀道難百憂攢鬢底孤憤疊眉端布
被翻霜薄綈袍綻雪寒蒼筤富春渚老盡釣魚竿
題楊母冊為其子舍人
綸綍飛青瑣恩光下紫宸龍章雙闕耀象服九原新寶
籙傳金母珠襦映玉人惟應寸草念百結遶三春
期曹能始登岱二首
一尊高館暮下榻意偏勤旅興窮燕雪歸裝促岱雲簫
傳雙鳳吹劍合二龍文何限賡酬事無令洛下聞
夙訂金蘭社聊辭玉筍班片帆同挂海雙屐互登山梅
柳争春發松蘿結夏攀天門和梁甫聲振白雲間
送曹能始遊盤山
勝欲窮三輔幽仍問五盤輕裝凌曙色短褐耐春寒壑
窅雲全卧峯明雪半殘帝京樓殿近百里見朱欄
過楊不棄索其丹青適大雪盈尺即席題
怪底春城雪從君筆下飄飛花藏遠寺古樹折平橋驢
背吟方劇龍團興未銷倪迂倘留客清閟日相邀
再賦
飄然逐朋好來過百花潭雪照藍田畫風生碣石談落
梅俄塞北飛絮詎江南極目招提上同雲遍鬱藍
題夢竹卷為吳孝父山人
亭午華胥國翛然萬玉長吹簫疑嶰谷捩柁即瀟湘霧
色偏籠座風聲半入廊何當挈劉阮斗酒日相將
江村卷為吳太學題
新安江色近一曲抱村幽日暖蘼蕪岸風恬杜若洲亭
臺通鶴逕籬落繫漁舟四百灘頭路將因到子猷
題張文仲母孀節卷
截髮甘扄戶同心悵結褵百年蒿里夢五夜柏舟詩熊
膽含辛日鴛衾入夢時斑衣張仲在好為賦瑶池
過皦生齋中即席題
蕭然一凭几兀坐萬緣空舊茗猶含綠新梅半著紅山
疑摹北苑石擬贈南宫好覓金波句清尊後夜同
别章敏學
青絲綰朱榼追送潞河潯寂寞窮途淚支離故國心晨
炊投古戍晩宿寄荒林何限浮雲色雙龍入夢深
同徐文明六客集竹里館時余太學為主人
屈指春光半尋芳興未窮竹溪偕六逸花墅挾雙童劇
飲妨歸騎清歌落斷鴻遥看燕市月冉冉入簾櫳
入長安路逢徐文明蒼頭持新作見貽和答
輕寒策羸馬䠥&KR0887;向風塵筑問燕山社帆留潞水津浮
沈金騕褭飛動石麒麟縱目春明外花朝萬樹新
過徐文明邸適陳長芳在坐作
欵段春風裏頻遊興獨狂抽毫尋孝穆卧榻對元方雲
似飛天姥霞疑挂石梁芙蓉雙燦爛乍夜夢干將
載過曹能始時能始入長安余暮留齋頭翌日
題詩壁上
夜掃陳蕃室春雲繡褥温敢言龍卧榻無復鳳題門西
笑非吾事南遷亦主恩長門會題賦漢武欲消魂
胡静父攜盒過大槐寺作
拂曙青絲榼提攜潞水東為尋芳草色重到大槐宫老
榦排丹壑疎枝礙碧空黃梁炊漸熟千劫夢魂中
野寺别于鳳鳴李惟朴兩生
尋幽來古寺霽色傍禪棲劍豈雙龍隔門難一鳳題夕
陽高枕外新月亂帆西共惜天涯别何妨醉似泥
贈汪生
暫卸東山屐言乘汎海航遺書觀魯甸古樂問齊方白
㲲敧高座紅粧醉曲房踏歌潭水畔人識姓為汪
夀吳隠君希學七秩
君平曾寄蜀尹喜尚留秦杏植三千畆桃偷七十春壺
中長宇宙屐底半星辰白日飛雞犬無勞頌大椿
再遊大慈岩三首(前卷遺去遂補入)
仄徑攀蘿薜明霞挂石梁危崖常墮虎怪石盡成羊綠
篠千林合青松半壑藏雲房遺象古恍惚見齊梁
不倦探奇足名山到處尋筍輿迴谷口蘿殿出雲心絶
壁千松挂高空萬籟沈不知傅大士何代布黃金
逕草重重綠岩花處處紅猿聲山寺合鳥道石房通峭
峽行無際平疇望不窮世緣吾欲斷聳翮上天風
少室山房集卷三十九
