少室山房集卷一百十
明胡應麟撰
題跋二十一首
周公瑕書王司寇石羊生傳跋
戊子冬余卧痾京口不食者載閱月長公屢使過存余
因丐作小傳長公慨然属草信宿文成淋漓萬言咸謂
極筆余攬誦沈痾頓減已稍進匕箸己丑春還溪上舟
過吳門周處士公瑕来訪語次及長公新作讀之大詫
子何幸以一疢致千秋吾兹且樂附驥尾余亟請公瑕
以蠅頭錄之公瑕曰子能輟棹三日則可余唯易舴艋
入葑門訪張伯起兄弟復乘月過周文學懋修暢飲兩
晨夕比返金閶則公瑕攜册遲舟中久矣精工縝密固
此老境界而其書是傳飄飄自得妙入山隂真有飛天
仙人揮斥八極之勢盖公瑕弇州石交而此文又弇州
絶詣竭其能事為之傳神信筆所投花豔爛發如右軍
曼倩大令宓妃弇州文故不啻夏侯陳思公瑕書亦不
失二王喆胤獨不佞才忝東方詩慚甄媛耳然生平之
願足矣
跋周公瑕書王司寇詩卷
癸未過公瑕炊筍齋頭甚暇因出素卷索書長公前後
見贈詩七言律二絶四初通問酬答者又七言律二邀
余過弇山又五言律二讀余全集代跋又五言古一送
余北上又五言古一末五子詩又五言絶二十陽春館
襍題和余凡三十二章諸體略備惟丙戌許一長歌今
不可得矣第止此亦震旦第一瑰麗也况重以公瑕書
乎敬跋而蔵之
周公瑕書二酉山房記跋
公瑕年已望八猶自力為余書此記其精工密緻有壯
歲不如者由弇州生平知已意氣所發故自超然耳此
記迺長公閉關修玄日謝絶一切文債獨為余破例成
者書来謂僕已息慮葆和非復曩時元美拙記皆按足
下原草信筆點染不足塵大雅青緗也記文之末大概
與書旨略同繇當時刻日引接上直閻略提君一切舍
置矧復餘者比出關後稍稍掇拾前業如弇山别集之
類意况頓自不侔余丙戌入都談及神王意取前記點
綴之則後半盡易矣因笑曰昔嘲揚子雲雕蟲小技壯
夫不為語顧晩為足下作此得無益甚後来之誚乎亟
毁前草勿示人可也余以公瑕書弗忍且前草亦自有
深致因並存之
跋二王詩卷
長公詩率題扇頭惟此二十絶和余陽春館者錄荆箋
筆勢翩翩有蘇文忠餘韻當時嘉隆五子無一工書者
濟南之拙于筆與其工于詩政可頡頏吴明卿之學山
谷亦鄉社老人動供一笑耳徐子與題扇冊嘗門下士
代之廣陵文札未嘗稍近翰墨恐南海亦略同究竟長
公其佼佼者自評眼中有神腕中有鬼知人自知固灼
灼矣近以書非所長并其評掩之彼亦知古今評書張
懷瓘黃長睿之倫果皆書名一世者乎而書名一世者
鍾張皇索之倫有片詞月旦流布今代否乎次公書釣
臺短歌一雪中七言律二端陽七言律二其書自是名
家亡事擬議也
跋羣公手簡
右卷俱慶歷名公與家君往還書尺王司寇元美三王
奉常敬美二王學士元馭一汪司馬伯玉一吴參知明
卿一外元美與余長箋三又小牘四敬美與余長箋一
又小牘三皆以附家君書来并置卷末其言言肝膽也
每案頭值此輒縮朒不忍展讀情輒脈脈久之
兩司馬書牘跋
王汪兩司馬並千秋文章伯也王公既自云腕中有鬼
汪公于翰墨尤若謙讓未遑者每長箋巨牘必使家僮
代書王公二僕一名瑤一名璉書皆雅飭而意度翩翩
時有吴興風致汪公門下士二皆工顔平原體汪公雖
小牘數行亦属草令書之今兩公啓札具存齋頭皆装
潢大軸光焰萬丈開卷閱之雖望而知其代書細玩則
全無一筆入掾史門閾者固知郗家蒼頭詎特小有意
已哉
跋張伯起詩卷
癸未過吴門訪伯起曲水園出素卷索書得此乃洞山
十絶句書端縝温厚鋒穎内蔵詩亦穏妥清適雅與書
稱當是伯起合作此君四十即輟試禮闈鑿坏蓬蓽真
古之遺隠無奈翰墨為累又傳竒數本俊語灼灼人口
耳視龔家老友不覺輸一籌耳漫書卷末伯起當一笑
喟然也
跋楚游餞别卷
右癸酉余歸越中一時社中諸賢餞送之作陳思育太
史二五言律黎民表秘書一長歌康從理山人八七言
絶潘光統鴻臚一七言律安紹芳太學六七言絶又康
山人洎丘齊雲戶部朱正初光禄各七言律一外李言
恭太保四五言律安太學一七言律茅溱山人周柱明
府各七言律共作一册今失去而此卷嵬然獨存其人
則什九岱錄矣輟筆泫然
跋李逹父書牘
吾郡李達父氏目無古人惟弇州濟南兩公在牙頰不
知何以謬濫及余豈以同郡故小紆月旦耶其書尺皆
信筆起草而花艷爛發天機自流即手札千言大都爾
爾豈其天授偏属此中耶不然胡他文之鐻削泰過者
往往不逮耶前後書尺幾百篇余悉為存錄今裝潢二
軸時一閱之以當達父半面然山陽之感愈久愈深宗
廣陵所謂一言一泪者彼其人皆存世漫為致語耳若
余于達父二牘真實景實情矣
扇頭跋一
右箧皆嘉隆前輩陳道復淺絳牡丹一背題湖上看花
七言律陳子兼二一書金山詩一書春游詩筆勢翩翩
雄逸其背余近乞楊不棄作燕磯京口二畫殊勝楊名
明時歙人亦近日佳手也文夀承行草共六彭孔嘉行
書一文休承行草九俞仲蔚黃淳父各四諸君惟道復
不相及餘率莊皇世尚存然余僅二文識面他聞問而
已
扇頭跋二
右篋二王書之上長公一書七言律二一書七言絶四
即余初通訊日答書所謂二律四絶少酬来美者也又
一小行書七言律二則邀余過晤弇園之作又一書末
五子古詩又一書七言律貽家君楚藩同事場屋尋長
公擢廷尉賦別後癸未寓書家君憶癸酉之歲奉接徽
音于黃鶴大别間今復覩癸矣數語指此也一書五言
古送余北上頃歲失去每念及彷徨久之
扇頭跋三
右箧二王書之下次公小楷一書周公瑕天池精舍七
言律行楷一書癸未過余齋頭五言律行草二書丙子
贈余計偕詩小草一書聞余得雄及過蘭隂詩行草一
書罷官歸寄余詩皆七言律也餘行草二十雜書贈送
諸詩通次公生平為余書扇頭暨餉惠後先無慮數十
並友人持乞以往或紙敝墨渝所存不能三之一矣
扇頭跋四
右箧皆慶歷間名公書贈朱大司空一書寄贈余詩又
二書園居漫興皆行草七言律贈余詩如春天攀樹雙
鴻度秋夜懷人片月来此日漢廷方貴少非君誰是洛
陽材無媿大歷諸子汪司馬伯玉一小楷書贈余同過
婁江四七言律沈雄整栗為生平諸作冠二王亦津津
色動而世率以文掩之非論篤也又一小楷書中秋湖
上二詩亦佳又二書招余入社詩俱行草其一失之張
中丞助父一書文殊菴訪余詩又三皆章草書山行及
過梅客生七言律此公章法工甚與肖父司馬行草在
嘉隆足繼次公詩不必言矣
扇頭跋五
右箧朱宗正灌父小楷排律一即贈余北郡詞林冠申
陽藝苑英斯人誰繼美之子獨成名十韻者時余年十
七今一讀一汗矣戚希仲行草一戚名元佐檇李人弇
州分部三郡屢與倡酬青藜閣集其序也此公古貌古
心同家君官禮部日覩余詩稍有未合咸為痛削苦鍼
余因是積漸悟入盖生平受益之最者次則周公瑕康
裕卿耳是三人余至今每飯如覩也羅觀察汝芳小楷
一觀察譚理有盛名其年位趣尚余皆眇不相及不審
何以見知此其七旬外書蠅頭逕分殊不易得余感其
意至今什襲珍之黎惟敬行草三余得惟敬扇頭最夥
小楷一書謝端陽綵扇五言律行草二書金山京口二
七言律隸書二書顯靈宫雪望二七言律皆及余酬唱
者餘行草二十餘雜書諸體詩今率為人持去及展拂
渝敝僅此三存故事耳歐楨伯行草一書邀余及魏茂
權胡孟弢集齋頭詩又一書秣陵秋夕同惟寅諸子分
韻詩諸公惟敬以八法名餘不盡爾然其書皆可貴也
扇頭跋六
右二箧皆周公瑕書余十齡即識面此君當時輒書二
箑贈余爾後屢有寄餉及余過吴閶輟棹訪公瑕必索
書十數迺别又公瑕晩再遊燕余日夕過從故為余揮
洒獨多即扇頭不下百數十大都漶滅懷袖及散失攜
去之餘完者尚四十許柄當時以其人存世不甚珍惜
今復覓寸翰不能矣因錄為二箧而蔵之
扇頭跋七
右文夀承小楷書倪雲林江南春二詩時年已九十矣
周公瑕小楷一書毘盧閣觀象臺四七言律皆雄麗宏
整亦其平生合作也警語如邊聲乍息漁陽警風色全
催易水寒晩色千門雙杵動寥天萬里片鴻分此例不
可勝舉而吴中無論長幼皆以周為不能詩今當久論
定矣又一小楷書句曲道中二七言律于武林失之又
二一書七言律四一書五言律二字皆逕分是偕余過
訪長公書于弇山堂者又一書天池二律時年已八十
而字僅若蠅結法精悍亡毫忽疎慢意致足寶也又一
楷而差大書七言律贈余者繼莫廷韓七言律共一箑
又一小楷五言律同黃淳父錢叔寶張伯起彭孔嘉五
君共一箑書各精美翩翩逼晉唐而休承圖其一面尤
得黃鶴大痴三昧當時金閶名士畢集成此不過頃刻
間今求一握于吴中恐窮歲不易得矣
扇頭跋八
右張伯起小行一書贈余長歌又行楷一書送余北上
及哭王長公二律又行草四雜書他作莫雲卿行草四
又行草二康裕卿行草一書送余楚游七言律又行草
五言律二又行草七言律三裕卿髫歲遇余燕中即有
小楷書送余八絶句爾時未有書畫之癖緣手失之自
後累書贈余不啻數十以其歲月過從不甚珍秘此君
入岱後所存僅此高常侍開箧泪沾臆見君前日書政
可借用也詹東圖行草二又一書同余山行詩亦失之
曹子念行草一書贈余七言律梁思伯行草一諸君交
游中工翰墨者今相率修文白瑤宫幸伯起健飯耳
扇頭跋九
右李惟寅小楷四又行草六屠長卿小楷一王世周小
楷一蘇君禹小楷二行草十喻邦相胡孟弢區用孺朱
可大小楷各一張睿父吴文仲小楷各一俞公臨小楷
一吴叔通楷書四李允達小楷三行草七諸君皆游從
深厚且名能書者詩多贈余之什惟公臨作五言餘率
七言律也
扇頭跋十
右沈純父行草二郭美命行草一王永叔小行二行草
六鄒彥吉行草四安茂卿行草一朱在明小行一又小
楷一顧朗生代書者失之錢象先小草一黃貞父楷書
一陳玉叔行草二陳從訓行草二董述夫行草一鍾敬
之行草一林貞耀行草一宋忠父行草一朱宗良行草
一鄧遠遊小楷四黃公補行草一朱孔暘行草一張仲
立行草一王中叔行草一顧道行行草一蔡稚含行草
一崔子玉行草一右俱交游中書贈亦有八法非長而
其人尤不可失者並留以當一面云
扇頭畫跋上
右篋皆嘉隆以還名手陳道復牡丹一玫瑰一文休承
茂林修竹一錢叔寶荼䕷一梅花一張元春江南春一
湖上居一顧仲芳水亭一顧道行山水一鄒產吉山寺
一詹東圖蘭一竹一又枯枿一又淺色蘭竹各一楊不
棄金山圖一燕磯圖一倣倪一又烟籠萬玉圖一管建
初梅花二宋晉之遠山一嘗得謝時臣山窗讀易圖一
戴文進雪山行旅圖一皆失之可憾也自休承而下率
交游工渲染者今半不存矣
扇頭畫跋下
右李郡山寺鳴鐘圖一沈仕古木寒鴉圖一孫枝野渡
漁舟圖一朱朗紅梅折枝一錢序重岡疊嶂一劉爵古
松流水一董良史梅蘭竹石一周之冕柳港啼鶯一其
人皆近代渲染有聲然余皆未識面故別而存之
少室山房集卷一百十
