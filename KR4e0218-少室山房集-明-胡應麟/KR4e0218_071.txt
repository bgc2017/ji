少室山房集卷七十一
明胡應麟撰
五言絶句五十三首
程氏息園三咏
繡佛齋
蕭然丈室中焚香自朝暮乍夜文殊過窗前遍甘露
揮麈堂
盱衡長史鋒緩頰中軍筆門外真長來氣壓孫安國
卧雲館
愁看巫峽雲懶醉羅浮月靜夜楚天遙黃陵秋萬疊
題漁樵耕牧圖四首
持竿俯碧流莫學蟠溪客白首向岐周抛綸事西伯
觀棋坐斧柯四面青山色回首一千年桃花爛春碧
時邀石戶農耦耕放黃犢翻笑歷山人移情九州牧
大隗在何方襄城亦奚有莫言五尺童曾稽軒轅首
題畫
四山晴送色孤榻午生凉伏枕無餘事幽禽噪綠篁
偶題四首
上下五千年縱横三萬軸高憑百尺樓遠送乾坤目
不讀昔人書那知當代旨自信阿龍超任將周顗比
落落諸年少沾沾問字來莫嫌雙眼白白眼更慵開
駱生去靈隱八咏何人識寥寥婺女傍一片寒山石
秋日同友人登蘭隂山小憩華嚴精舍作
支笻上寒山石磴連雲陟蘭若無人聲禪關墮黃葉
寄江雲樓
危樓倚太空裊裊一千尺美人期未來江雲四面入
寄松齋
箕踞長松下一齋大如斗白眼雙飛揚人間復何有
寄雪廊
虚廊寂無人飽看瓊瑤墮想像釋迦文頽然雪山坐
寄江蘺舘
朝夢江蘺開夜夢江蘺落如何二十年不到江蘺閣(右四)
(題俱朱在明園亭余未能往作此寄訊)
出郭望西山諸寺二首
柳色帶平湖桃花拂釣艫斜陽下南垞一片輞川圖
西山四百寺寺寺金銀臺莫言去天遠回首見蓬萊
題祝生玉華舘圖
孤亭寄華頂去天僅容尺時有牧羊兒招邀煮白石
題花石獅貓圖
長日花隂下安眠雪作膚玉人春夢醒何處喚貍奴
題朱光禄園中雜景十首
江蘺館
一夜江蘺花亂吐山房側喚取汨羅人窗間弄秋色
江雲樓
何年駕飛閣縹緲凌天風朝來五千丈半入江雲中
雪廊
羽扇白綸巾瑤琴坐來歇山童無處尋一片長廊雪
松齋
悠然四松頂置此六尺齋事事張功父何論十二釵
雨花菴
手持淨名經高座揮玉麈長爪何錚錚菴頭遍花雨
筠房
苦竹數百竿中藏室如斗試窺隔岸人可是王猷否
凝香室
博山燎沉水鳳巢擁羣娃雙烟結一氣爛漫凌紫霞
鶴院
感君刺臂恩聊此休六翮夜來警露聲時墮清音栅
嘯臺
鼓吹出層顛恍奏鈞天樂氣懾阮嗣宗聲從半空落
快閣
中天搆層臺登臨何快哉披襟一長嘯萬里雄風來
題畫四首
半畝疎烟合危峰落照含蒼茫白雲裡有路入終南
右樵
禾黍滿前村桑麻自成邑千古桃花源秦人餘古蹟
右耕
平野何蒼蒼空林動寒影扣角晚歸來斜陽墮西嶺
右牧
隔岸遠山色蒼茫生暮愁孤舟烟雨際獨占楚江秋
右漁
題九華精舍册為顒上人
五岳行蹤僻三山去路遐何如北窗外坐卧九蓮花
張伯起幼予邀集别墅觀白公石戲贈
崢嶸十尺幽誰辨白公畱試喚香山丈時時解點頭
伯起園池中鸂鶒數十頭甚馴擾戲贈二首
暫去三冬候重來六月中何如隴山翼空憶主人翁
為笑支公鶴凌雲杳莫攀羨他池上翼飛去復飛還
憩陳從訓湘竹榻戲題
大夢全忘日清音半雜雲蘧然修竹裡恍忽下湘君
嘲老杜
笑殺杜陵狂題詩欲斷腸寧知謫仙子捧研在沉香
余既賦瞻堂十景矣而意有未盡復三絶句寫
之
翠蓋何亭亭蒼虬舞天半恍忽真人游金支夜璀璨
右古柏
㶁㶁幽巖泉源流自東魯中有杏樹壇莫認桃花塢
右巖泉
一柱障中流洪濤渺難越已見廻百川何論倒三峽
右陽峽
題章氏園亭四首
偶逐武陵人移家來絶巘日暮碧桃花沿洄出深澗(紅雲)
(塢)
長夏懶着冠經旬閉門睡偶來深院中萬朵紅雲碎(絳英)
(臺)
何年植此君蒼翠壓林杪十畝渭川雲山童寒不掃(修筠)
(館)
綽約孤亭中梅花鬭清絶高天一萬株亂灑羅浮雪(萬玉)
(亭)
題卷二首
世事了不聞峰頭數椽屋劚取華山雲長歌下空谷
右終南山樵
家臨洞庭口門對君山色微風卷釣綸萬頃湘潭碧
(原闕)
少室山房集卷七十一
