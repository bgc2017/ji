少室山房集卷二十三
明胡應麟撰
七言古詩一十一首
嵩山歌(有序)
去余家五十里而近有山曰嵩穹窿崒嵂峭蒨
幽邃視洛之嵩高不知孰為伯仲也旁一峰千
仞秀出&KR1005;嵲雲際若軒轅浮丘所嘗居者余因
以嵩之少室名之且為作長歌以紀其勝異
日者採三花攜玉女歸將結茅於兹老焉
君不見嵩高之山高高出天半萬古扶輿結葱舊孤標
突兀迴日星秀出蒼茫界河漢恍疑帝遣夸娥負中岳
擲向東南鎮磅礴又疑巨靈一夜排風雷空中掣此青
崔嵬仰觀宇宙豁俯瞰滄溟開天傾錦繡壁地湧金銀
臺飛鳥不敢度猿猱為之摧層巒疊崿何竒哉倒影下
墜扶桑隈會稽秦望相去但咫尺赤城天目左右羅列
如浮埃絶壑迤邐飛梁縈洄空青水碧劃然蓬萊天仙
跨鸞鵠時時下九垓遙峯插天更竒絶天柱嵳峩象緯
列云是嵩高列峯三十六其一飛來墮吳越參差太華
十丈蓮重疊娥眉萬年雪雲中之君紛紛拾瑤草散髮
長歌弄明月朝來忽見黃帝車方明前導昌㝢趨七聖
盡迷襄城轍却望天壇尋故廬頃刻笙歌起岩際白鶴
凌空舞瑤砌乃是緱山王子喬金支翠旗朝玉帝真人
一去不復還玉書靈笈埋空山俗流往往輕飛仙不見
此后三千年少室山人結廬長嘯卧其巔峰頭一室但
盈丈大易黃庭坐相傍紫芝空谷紛葳蕤真氣關門浩
排蕩朝飱玉池露夜濯金屑泉明霞翼我體白雲怡我
顔山靈候余戶跂息不得眠一行卧此三十載上元夫
人時往還俯視城郭真囂煩縞衣素氅何翩翩乘風幾
欲凌蒼烟胡爲羽駕尚躑躅惆悵孤峯夕陽落仰天大
咲寒風生徙倚青藜望名岳無乃未踐三花諾寄言廣
成子浮丘公吾將跨白鹿騎蒼龍訪爾三十六峯中横
絶具茨凌空同歸來却卧此峯上千年一視輕鴻濛
金華山三洞歌三洞曰朝真冰壺雙龍是黃初
平昇仙處
薄遊金華山信足支短笻長嘯黃初平蹴踏金芙蓉芙
蓉峰頭白雲起天風習習兩腋舉相傳古來洞天三十
六乃是赤松真人之所理千岩拔崔嵬萬壑亘迤邐高
欲凌空同側若摧鳥鼠括蒼與台雁瑣細不足擬帝鴻
旣長逝雨師邈難招迴看昔日講堂洞却憶當時劉孝
標九龍蜿蜒讀書處穹岩怪石摩蒼霄荒墳突兀葬彩
筆至今詞客何寥寥講堂信鬱紆朝真益弘敞天門劃
然開石洞豁榛莽恍然坐我金銀臺崑丘玄圃恣來往
青虬赤鯉盡羅列三仙七聖時俯仰幽懷轉軼蕩勝槩
杳莫窮飛梁百尺下窈窕舉足却墮冰壺中冰壺跨山
腹氣勢何其雄何年虎豹穴置此蛟龍宫水簾參差直
下五千尺銀河宛轉倒瀉雙白虹天孫雲錦織璀璨鮫
人珠箔垂玲瓏飛流濺沫日夜不得息驚濤湧雪六月
迷長空聳身出冰壺倚杖息餘峭舉頭萬松巔隱隱落
斜照石羊紛紛望不窮突見雙龍挂寒嶠恍惚初平兄
弟騎蛻骨遺此青天貌俯窺曲澗僅容膝解衣燃燭渡
深黑行行不盡一線明萬乳熒煌噴蒼壁玉樹羅青葱
芝田爛金碧誰持巨靈斧鑿此靈仙窟真人渺何許瑤
草紛可拾枰間數子勢飛動細看尚記當年奕人言此
穴穿四明天窗萬疊開蓬瀛摩挲仰視衆仙籙隱見若
有胡生名吁嗟我今胡為在下土青鞋布襪濩落如流
萍迺思昔日玉皇側看花醉卧芙蓉城木公徘徊向我
怒授簡謫余離太清一落人間五千載滄溟浩劫會巳
盈顧瞻靈境但咫尺奮身欲飛還不能倚杖還悲歌壮
心浩難遏却憶雲門期瓢笠候明發迴望金華山兹遊
信竒絶餘霞映袍袖嵐翠尚明滅何當躡蒼虬長揖衆
仙列提攜兩赤松永與塵世别
寄三衢易使君惟效約秋深為爛柯之遊并懷
蔡景明蘇以脩
易侯意氣天下無蚤年宦籍通皇都豸冠繡服天咫尺
風裁落落長安途一朝使酒忤權貴憑陵太白歌嗚嗚
埋輪有疏不得上拂衣大笑遊江湖瀟湘雲夢長在目
却來東海談乘桴五花暫輟御史馬百里仍躡仙郎鳬
江郎峨峨三片石屹立千仞東南孤題詩灑墨登絶頂
白眼瞋視天糢糊桑田滄海倏變易九重特詔還金鋪
梅花遍咏水曹雪清源皂蓋停菰蒲憶昔扁舟駐東郭
驀然見我心神孚鹵簿江州却羣從胡床明月邀呼盧
蘇别駕蔡大夫十日九日黃公壚夜擊青萍唾壺碎晝
拈綠玉楸枰枯清源明粧十萬隊紅裙翠袖驕相扶淹
留卒歲不忍别春風拂面吹屠蘇雲萍忽爾摧浪迹平
原河朔成虚無踟蹰蘇蔡各分手閩山蜀道難追呼君
侯政績何煒燁立驅千騎來東吳窮交念我宛如乍飛
書往往尋屠沽一丘獨卧子真谷入門三徑嗟荒蕪雕
蟲小技何足論眼空六合成狂夫青霞之君日候我斧
柯欲爛三蓬壺玉局縱横衆仙列雲漿一吸三千觚使
君倘許岸幘過秋風八月來高艫
章生持所業遊余門詩勖之
火雲崢嶸照林薄赤日團空坐如灼高堂褦襶者誰子
云是香溪少年章敏學少年十九能作詩沾沾欲問揚
雲竒先生四十髮種種抗顔肯受庸人嗤新詩讀女吾
動色東野窮愁浪仙僻電光雷鋏雙芙蓉爛漫苔痕土
花碧君不見神物不遇張司空萬古豐城白虹泣
小園杏花爛漫與客攜酒酌其下至醉
牆頭昨夜春風顛醉著接䍦花下眠東方欲曙忘晨飱
應門何客來翩翩城東郭君履欲穿手持三百青銅錢
要我為客開瓊筵水晶之壺白玉盤銀箏翠管張哀絃
吳姬度曲越女彈相將載酒臨西園西園萬樹紅照天
杏花朵朵含春烟隨風故落蒼苔前恍如紅雪堆青錢
摘花浸酒酬清酣主人勸客客不言人生豈得長朱顔
眼前有酒不盡懽參差白髮來相纏君不見相如卧病
歸文園笑殺長安羣少年又不見子雲寂寞耽草玄日
暮何人迴酒船何如醉挾雙嬋娟玉山酩酊長花前
秋日泛舟錢塘觀潮放歌
黑風夜簸滄溟水馮夷却走海若靡素車白馬來何方
璇室瓊樓遍空起玉龍垂地五千丈銀河駕天一百里
三軍鉅鹿戰始酣萬甲長平潰難止胡生此時歸適越
醉挾扁舟離江渚鼓柁初疑月窟中旋身已入冰壺裡
雪山恍見釋迦坐一葦聊將達摩擬波翻魍魎泣浪跋
天吳語長鯨鼓鬛如峻山電掣雲愁墮飛雨舟人漁子
袖手不敢出篷底倉皇掩其耳是日胡生氣無比輕橈
在手疾于矢白眼茫茫向天際欲乘長風破萬里迴瞻
圓嶠若咫尺東望扶桑聊徙倚即如魯連蹈豈得便逐
靈均興難已君不見越王宫吳王宇寂寞空厓半頽圯
日夜寒濤浸荒址滿眼豪華遽如許人生齷齪胡為爾
乘槎八月差快意擊楫中流竟何以天寒日暮風轉疾
彷彿鴟夷共相語朝來更泛若耶棹會挾西施從范蠡
釣臺謁嚴祠作
高臺倚空雙突兀釣絲下墜桐江石客星慘淡呼不應
片片飛雲向人立憶昔真龍起新野百萬昆陽碎如瓦
朝端但訪赤伏符澤中那問羊裘者逍遙建武垂裳初
乃有物色來菰蘆新銜乍可授諫議故態寧肯迴狂奴
長嘯還歸富春瀨采藥桐君坐相待石上明霞照秋水
峯頭雪瀑飛寒籟箕山潁陽杳莫覩太息斯人遂千古
方干謝翺兩小子廢宅荒墳強為伍胡生抗志五岳前
中歲偶落風塵緣釣竿倘拂紫薇坐歸來與爾共拄東
南天
夜飲芙蓉舘大醉放歌寄黎惟敬康裕卿李惟
寅朱汝脩
初平騎羊去不返沈侯八詠空嶙峋劉生老死駱生竄
誰令大壑迴陽春君不見蘭州胡元瑞九齡學仙已成
癖欲乘長風遊八極大鵬扶搖不肯騎幾度鞭羊復成
石十五更作咸陽遊五花笑脫青貂裘酒闌大叫呼李
白雪花飛墮長安樓是時真龍御皇極雙闕嵯峨象緯
闢作賦寧論狗監知曳裾自許龍門客人前白眼雙飛
揚誰其握手黎惟康李侯曉散禁廬直停車數過朱生
堂相看意氣誰肯下握塵含毫破深夜萬象淋漓碣石
宫千人辟易華陽社五陵軒車春不開狂歌獨上黃金
臺拔劍起舞長虹摧睥睨燕昭王䜿子非仙才荒碑零
落翳榛莽其人白骨隨塵埃劇辛郭隗豈壯士汝曹自
爲千金來當時迺公用齊國臨淄豈得同蒿萊前瞻涿
鹿野左瞰盧龍隈浮雲萬疊飛不盡但見太行山色青
崔嵬入洛聲名晚差著掉頭忽出新豐市拂袖初辭上
苑花持竿欲挂滄溟樹吕梁震澤天茫茫扁舟一葉飛
錢塘鏡湖剡溪咫尺不得渡十月寒濤如雪霜孤峯指
點嚴陵宅古木槎牙向人立羊裘客子雙眼青分我桐
廬半江碧高臺祗合長垂綸誰知物色來衡門天閽突
兀帝星遠十年五上空沉淪蘿薜歸來手還葺一笑文
君壁空立生計猶餘二頃田謀身豈必千頭橘五侯七
貴俱浮雲鄴侯萬卷堪横陳男兒大業在金石那令七
尺隨風塵醉墨蒼茫浩歌發紫氣東來照吳越文章得
失心自知肯向朱門傍先達唾壺擊碎歌轉長美人天
外空彷徨眼前齷齪誰相望大兒劉孝標小兒駱賓王
後生不死亦前輩九原可作同翺翔遙遙八詠樓樓空
竟何有樓中之人今在否袛今誰是東陽守會叱羣羊
起太空卧看扶桑日西走
賦得赤松宫為東陽盧祠部
君不見赤松宫前赤松色夭矯輪囷際天碧霜皮不減
三萬株鐵榦寧論二千尺初平騎羊去不迴藥爐丹竈
空崔嵬山中白石亂無數何人叱咤飛風雷君不見東
陽盧君大竒絶前身曾受長生訣往來三洞躡明霞嘯
傲雙溪弄明月朅來欲作人間游蒼生六合攢眉頭帝
傍玉女不敢留飛行獨下崑崙丘挾書却走明光殿躍
馬天街誰不羨柳色隂濃彭澤車桃花錦簇河陽縣一
朝鳴珮趨南宫爐香畫省追夔龍退食羞爲素餐士願
將直筆迴宸聰五夜排雲叩閶闔凜凜孤誠照丹闕丘
埴寧增泰山峻微絲願補衮衣缺九關䆗窱環蒼龍燕
臺白晝飛長虹曳裾止輦亦臣職拂衣神武來秋風衡
門却返東陽舊落落松隂浮遠岫已見聲名重斗山更
欲棲遲終宇宙名山咫尺黃初平石羊成陣來相迎天
王明聖臣願足富貴浮雲何足論盧君盧君真丈夫直
節祗今天下無從我且酌黃公壚漫學三閭賦沅水肯
令董相淹江都一朝當宁思良弼飛詔東山起安石會
教霖雨遍遐荒取次天門生八翼赤松之宫君暫居高
吟抱膝聊吾廬三洞寧為長往客九重行問治安書
題岳陽樓圖
危樓倚空欲千尺闌干下瞰洞庭色狂風盡捲蒼梧雲
萬頃瀟湘照空碧江花冥冥日欲冷岸芷紛紛翠猶濕
參差忽覩馮夷舞縹緲疑聞帝妃泣七澤縱横渺難數
九疑如黛尊前出舟人漁子棹空曠薄暮波濤歸不得
樓中騎鶴誰者流此事恍惚曾同遊憑闌試誦杜陵句
日夜乾坤相對愁
歲杪送鄭茂才北上
北風動地捲行色鄭子辭家赴京邑蹇驢欲踏東華塵
手挈空囊行不得親知遍謁乞斗水往往白眼誰相識
男兒意氣輕王侯有身七尺那用憂溪頭握手拚一醉
驌驦且付黃公留君不見來歲長安百花發銀鞍擁簇
歌姬樓
少室山房集卷二十三
