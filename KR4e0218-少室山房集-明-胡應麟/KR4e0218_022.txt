少室山房集卷二十二
明胡應麟撰
七言古詩九首
題何仁仲甘露園(有序)
何氏之先繇開創勲世襲金紫至司寇公遷
詞章學術重宇内仁仲其仲子也幼受業家
君弱冠名家詩賦兹繪其所搆林亭千里索
和余弗獲辭
園林舊說何將軍應門稚子俱能文即今盛世寧好武
登壇載覩鴻臚君别起樓臺眺三楚冠蓋章華總非伍
九疑七澤天茫茫千秋屈宋垂文章何日玄亭借高卧
乘風會鼓瀟湘柁
梅窗歌壽何處士作
吾聞羅浮之山四萬八千丈絶頂仙葩隔塵壤鐵幹斜
撐大海濱霜梢亂插遙天上江南十月寒信來雪花如
席飛瑤臺千枝萬枝凍欲折凌風一樹何竒哉清標雅
質真絶俗為誰移向孤山麓東閣曾聞杜陵句西湖更
入林逋目道人自是姑射仙幾年采藥羅浮巔參差老
態看不足却窺春色來湖邊滿屋琳瑯坐相對五夜虚
窗月光碎夜永寧知素影單酣歌絶勝紅粧醉縞衣鶴
氅何翩翩况有逸思凌開元有時興到起濡墨隂鏗何
遜皆陳言只今尚作梅花主甲子一周還二紀山房乍
夜春意回彷彿枝頭聞翠羽綉屏朱戶羅嬋娟孫枝遶
膝才且賢折花浸酒為翁壽清香習習來華筵王母安
期世誰識玉桃丹棗空陳迹豈若冰肌耐歲寒破臘含
春映朝日梅窗叟且莫吟繁苞落羌笛國豔傳幽琴遙
望羅浮隔南粤玉宇雕梁迥清絶聳身欲去重徘徊冉
冉雲軿下天末且揮白鶴留人寰幾番渤海成桑田更
卧梅花三百年一笻長嘯凌蒼烟
褒忠祠祀禮成代直指蕭公作
一夜并州赤龍起浩蕩風塵播疆宇捲甲朝降十萬師
懸烽夕照三千里真主初還建業東儲君却下金陵宫
羣臣駢首甘就戮至今正氣吞長虹憶昔齊黃在帷幄
首縶親王入京洛書生坐失應變機遂使貔貅暗沙漠
同時抗節練與陳壮懷凜凜雄三軍偉哉正學十族死
精貫日月開浮雲全師僅見南陽鐵獨守危城破堅甲
暴昭姚善兩激昂視死如歸徇鈇鉞皇皇周子百鍊鋼
題詩自縊太學堂景清枉效漸離術勢孤不得抽魚腸
紛紛義士難悉數力挽頽波示今古投河直欲拒成湯
扣馬寧辭諫周武大厦難將一木支江城白晝飛旌旗
鄗南正位大統集劒閣巡行天命移沉吟往事空憤切
耿耿英魂豈終滅四海同悲東市刑曠代猶瞻首陽烈
百年祀典何寥寥明良繼起登熙朝首錄忠誠建祠宇
天書五色垂丹霄峨峨遺像表忠赤報禮殷勤慰悽惻
西日含窗鳥自過北風吹樹聲猶急隂蟲夜促霜露零
群公恍惚來精靈九原遺恨豈堪說天空月落秋冥冥
我行覩此重太息後世誰傳董狐筆海濱義士何足論
洛邑頑民真再出英英壮氣摩乾坤流光竹帛垂丹青
千秋萬代鑒往轍君臣大義如日星於戲君臣大義如
日星
河洛篇督學滕公夜邀齋中談道命賦
茫茫太始誰開闢耿耿元精貫三極自從河洛生圖書
中華首肇文明迹羲皇手抉天地心羅列八卦標乾坤
軒農堯舜復繼出垂衣萬古開人文夏商體格多渾噩
遺風未散鴻蒙樸成周一代首尚文緯地經天傳制作
紛紛侯國隳王綱宣尼崛起稱素王七十二表擅靈異
驂逐五帝馳三皇神遊岱宗憩梁父下瞰日月相吞吐
三千弟子咸摳趨從此儒冠盛東魯窮年贊易評羲周
詩書禮樂勤删脩至今大盜屏不發凜凜鈇鉞嚴春秋
淵輿資稟實玄奥獨冠諸生聞至道惟時游夏得精華
散入南方布文教遊梁崛起孟氏賢乘車列鼎何翩翩
公孫萬章不足數岩岩氣象誰其傳荀卿議論本該博
時乖廢死蘭陵郭後來蜀國空草玄白首蒼黃墜高閣
河汾自是王佐才曳裾獻策窺蓬萊昌黎夙負斗山望
路途二鳥重低徊千年至道轉寥落重見周程起濓洛
紫陽之巔異人出一掃蓁蕪繼絶學我明設教崇成均
十三學政分儒臣七經訓詁行海宇彷彿雲漢垂星辰
關中江右兩督學景明獻吉真間作才名氣節天下傳
渺渺斯文未有託武夷之山何嶙峋丹梯百尺連高旻
我師篤生任斯道挽回一髮伸千鈞周情孔思實天縱
玉質金相本梁棟年少親承明主知時來却為蒼生用
三吳才士集如雲帝遣真儒下漢庭伏生晁錯豈知道
丁寬孟喜空談經一麾暫駐吳山麓已見清風走南服
坐席江聲走具區褰帷海色明天目魯國生徒遍品題
當筵彩筆飄虹霓漫擬真人過函谷共看夫子在關西
王良造父本精識雷煥張華渺難及臺上俄看萬馬空
獄中解使雙龍出麟符綉鉞行高秋追步琬琰披琳球
縱横禮樂三千士縹緲絃歌十二州絃歌禮樂連薇省
片善微長勞接引百川齊赴滄海流抔土同登太行嶺
泗水尼山迹未湮升堂入室多竒珍西施尚作浣紗女
和氐猶為抱璞人馬卿自昔工鉛槧終軍意氣空凌亂
照乘連城世所希夜光明月誰能辨葱葱紫氣繞三臺
遙見徵書落上台更聞黃閣收桃李會看青衿出草萊
董生行贈中秘董體仁
遠遊昔登梁父巔天門突兀摩蒼烟秦碑漢碣半寥落
萬家封禪俱茫然憶從蒼頡制文字六書燦爛星辰懸
八百年來陽冰死邕斯體製誰其傳董生今年政三十
曳裾笑指長安日論心遇我遊俠場意氣翩翩指金石
自言家住滄海東曾入禹穴探竒蹤門外寒山掛蒼玉
青天削出䨥芙蓉朅來挾瑟齊門老客子形容半枯槁
黃金臺舘天茫茫繫筑悲歌和窮鳥興到長鐫石鼔文
快劍長戟秋森森突兀虬龍起幽壑翺翔鸞鵠迴高林
金薤琳瑯徧筐篋螺畫蟲書互驚絶白石烟銷苔蘚凝
寒雲海凍珊瑚裂年來徵仲數八分長沙小篆稱通神
生也雕蟲不自惜往往制作追前人偏傍頗肖韓擇木
風格時兼蔡有鄰十載都門困旅食短衣匹馬隨風塵
吁嗟董生何僕僕歸去猶堪友麋鹿攜尊傍我吳山麓
飽看秋潮落天目
霞林樵隱歌為梁太學賦
七閩孕竒秀秀出壺公山壺公懸壺住絶頂雲霞萬叠
供朝飱玉宇瓊樓架天末翠葆丹旂互明滅高寒可望
不可親一片晴光墮林樾林中大隱梁伯鸞飛身直上
凌嶄岩蒼精之龍不肯佩却從杜甫歌長鑱長鑱朝持
柄白木伐木丁丁向空谷竦身乍可親猿猱跂足時堪
友麋鹿峰迴岫轉興不窮壺公絶頂尋壺公高霞萬疊
餐不盡擔頭五色紛葱蘢荷擔歸來石床畔兩腋風生
體輕健金莖底事月底尋石髓無勞洞中翫君不見赤
城之下吾所廬霞標突兀千仞餘興公麗賦久埋没桃
花流水空踟蹰又不見武夷之蹊君咫尺霞幔為亭駐
征蹕天孫懶織雲錦裳邂逅梯仙竟誰識願君大隱留
人間長林築室三千年春來倘挾汝南費一笻歷探壺
中天(七閩之秀實惟壺公丹霞如樓迥出天半梁太學維築室其下將終身馬屠長卿為題曰霞林樵隱)
(而陳季相乞余長歌以紀之余不獲辭賦焉)
夜飲喻邦相署中酒酣邦相諸郎君出見咸朗
朗玉立可念也因戲成短歌一章為贈
自從管鮑交游不再見世人結交徒結面南昌喻侯青
雲客邂逅逢余偏戀戀丈夫意氣凌青冥契合寧論越
與秦弟兄異姓古來有一呼盡出諸郎君大兒今年纔
十二霜毫日掃五千字差肩兩郎亦其匹八法淋漓照
湘帙抱中小者尤絶竒玉為肌骨雲為眉毛詩三百不
離口氣槩似欲吞虹霓看君四子並英物朗朗寒空挂
奎壁徐卿兩兒那得比王氏三珠總非敵人生有兒百
不憂况復滿眼俱驊騮喬當及卿髦詎減湛旣難兄紀
更優君不見胡生今年政三十日夜明珠探驪窟大兒
文舉小德祖徒爾相親不相識此時盡閱君諸郎使我
臨風重悽惻謂生好飲勿復言且盡三百青銅錢生兒
蚤晚會有命何用蹙蹙愁心顔君不見喻侯膝下四男
子行年三十初得此至今玉樹森庭廡
鍾室行題淮隂侯傳後(有序)
淮隂侯不反明矣而史遷附會獄辭致千載
之下徒惜其功大而不克終且歸罪於吕氏
吕氐固漢祖所託而甘心者也漢於當時所
畏惟籍與信籍滅而信繼之時事必至無可
言者彼陳兵之搆舍人之訴皆漢之為也信
亡即庸庸如越猶以故智除之誅越以速布
之死而漢之謀無不效矣於是以戅如陵椎
如勃者而以後事付之然且曰陳平智有餘
難獨任也嗚呼漢之心可識矣
黃河倒流日東轉地坼天摧鍾室晚志士千秋空扼腕
誰為淮隂明不反憶提利劒追重瞳邂逅關前隆準公
登壇片語定劉項豈須垓下知雌雄井陘戰血飛長虹
齊城七十如飄風當時楚漢在掌握磊落千言辭蒯通
固陵長驅三十萬手挈神器歸真龍泰山為礪河為帶
欲齊伊吕稱元功寧知隆準猜忌主畏信雄圖如畏羽
旌旗夜入定陶壁警蹕朝行雲夢渚朝行雲夢夕出迎
天日可照微臣情縱虎誠難縛虎易青冥咫尺飛雷霆
列侯朝請亦奚忌隱若大澤居長鯨陳豨相過理則有
舍人上變誰當明遂令身首異都市九族併命咸陽城
嗟嗟吕姥豈辦此固知漢主行叮嚀卽豨不反信亦族
欲加以罪寧無名嗚呼季也實凉德萬古愁雲弔鍾室
史臣徒贊寬大辭百代梟雄定誰匹君不見三雄死三
吕立厠中愛姬人作彘掌上佳兒血盈席天道好還如
一日長信宫深辟陽入愧殺長陵一抔土冢中強魄無
顔色君不見亞父當年賜骸骨虞姬效死隂陵側壮士
至今猶悼惜千秋為季寧為籍嗟乎千秋為季寧為籍
吳章兩門士後先以新作至咸精進迥出余讀
之勖之以歌
吳充遠示林屋詩讀之使我興飛越沾沾欲度驊騮前
不減觀潮誦枚發章生近投詩百篇敏而好學吾所憐
昌齡我師花蕊婦肯與王建論媸妍何哉世謂兩生魯
中夜聞雞解起舞異日英雄起儔伍不用登臨嘆廣武
少室山房集卷二十二
