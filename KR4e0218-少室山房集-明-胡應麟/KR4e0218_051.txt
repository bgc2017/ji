少室山房集卷五十一
明胡應麟撰
七言律詩八十三首
余君房招同劉子玄胡孟弢盛太父李季宣夜
集言别
攜取靈光下玉墀敝裘無賴出關時那堪水部梅花燕
却訂王孫桂樹期青瑣珮環紅日近翠微車馬白雲遲
惟應入夢君房筆永夜同過越水湄
將出都丁元父過訪數四且貽詩餞别意甚惓
切賦此奉酬
片語都門醉濁醪黃金臺上共持螯毫端並吐千秋色
筑畔誰當一世豪紫陌天迴中秘遠青山雲淨少微高
花期首探驪龍窟肻著東方賜後袍
南歸留别胡孟弢區用孺李季宣王冏伯王永
叔黃季主馮咸父金伯韶八子
陌上東風御柳黃胡姬相對一傳觴空傳八駿来燕市
未許雙蛾擅洛陽握手虹霓猶意氣關心岐路獨文章
提攜競著南征賦萬叠春山萬里航
贈莫廷韓
時名籍籍尚風塵索米長安歲未貧囊草欲飛三殿色
墨花長洒萬家春茶烹陽羡過名士酒釀臨卭醉玉人
莫怪相逢談太劇洛中詞客舊為荀
送陳玉叔大參之蜀
握手華陽别思濃驪駒一曲暫相從雄風七澤登臺近
積雪三峨問寺重上客題詩留錦里佳人攜手醉臨卭
亦知蜀道行偏易惆悵河橋落暮鐘
同諸子集吳山人叔嘉館二首
一星隨客住長安折柬能開大將壇自許含毫新賦就
誰論擊筑舊盟寒千門北極雲中出萬寺西山雪裡看
落落乾坤公等在春明吾豈恨彈冠
春光何地不徘徊綠酒銀燈别墅開絲竹東南傳勝事
冠裳西北盛詞才吟呼片月甘泉下坐引羣星太液來
拚取深杯酬令節莫教行屐破蒼苔
湯義少過訪賦贈
看花吾汝又蓬莱彩筆翩翩氣不迴二酉再誇藏穴富
五丁重起伐山才輝騰白璧過秦殿色借黃金上薊臺
蚤晚河東題賦就春明門外共徘徊
懷吳大參
使車何處倚星躔回首錢唐握别年海國蒹葭停鼓吹
江城秔稻滿樓船千倉轉運飛京邑十郡催科息市㕓
極目後堂絲管在獨慙經術老彭宣
聞張助甫擢寧夏中丞喜而有作四首
燦爛除書出帝京詞壇飛將舊知名三河擁傳過秦塞
六郡吹笳入漢營露布夜馳平樂館風旗朝獵受降城
不須更問祈連道谷蠡昆邪到處迎
金甲光搖獬豸冠玉門西度舊長安黃河曲抱中丞府
絶漠孤懸上將壇鏑控流星摧冒頓旗搴大雪定呼韓
千烽夜静天如水一曲梅花上賀蘭(用桓伊事)
匣底霞飛玉轆轤壇前月出繡蝥弧中郎再問西凉俗
(助父舊任甘州)博望先開大夏途令出材官齊候馬吟成詞客
競呼盧亦知記室多袁伏能奏儂家出塞無
廿載登壇識蒯緱欣傳持節到凉州風高漢壁初行塞
月滿胡床獨上樓驃騎三千呈角觝蛾眉二八奏箜篌
青油豈少觀碁興目斷關山是隴頭
集劉金吾子大第作
耀馬春光上苑来華堂絲竹玳筵開含杯四海俱同調
授簡千秋各異才縹緲長虹懸帝闕熒煌太白動仙臺
共誇此夕金吾宴肻信花前玉漏催
同黃季主金伯韶兩生過伯符宅時傅明府先
在坐
殘雪初回萬井春一尊官舍暮留賓抽毫太液多名士
擊筑長安盡酒人慘淡驥心逢處老飛揚龍劒合来神
盤中苜蓿猶堪飽莫放仙鳬去紫宸(是夕明府先行)
送盛山人泰父奉母南歸
風色蕭蕭散酒徒一蓑隨處占菰蘆將親南下非潘岳
逐子東還是大姑殘月夜投瓜步遠斷霞朝擁石城孤
飛流百尺蘭陰下倘覓玄真舊釣艫
天津訪趙夢白邀同林登卿夜集並遲陶别駕
不至
玳瑁筵開集彩毫侍臣相對此持螯雙星碣石盟初聚
十日平原氣並豪畫省白雲三輔色牙檣明月九江濤
論心是處堪長夜悵望王祥隔珮刀
夢白業留余為三日飲余迫歸解維辱遣人追
送百里并出槖裝為贈賦謝此章
追懽能復少年場意氣偏君重太行脱劒青天明海岱
抽毫白日動河梁窮途欲慣虞卿屫絶塞翻疑陸賈装
歸去故園蓬髩在下機寧似出咸陽
暮登太白樓望岱宗題
闌干十二挂城頭百尺飛甍暮靄收醉客千秋曾上坐
詞人萬里一登樓天門月並長庚出日觀雲吞大海流
屈指蟠桃歸曼倩騎鯨八極問離愁
再過婁江訪二王先生二首
百里婁江路未遐丹砂重問葛洪家飛花似識尋源棹
古木如停上漢槎織女機頭長日月秦人洞裡遍雲霞
相逢莫話河東賦一出春明髩已華
拂曙吳門一棹開尋真何啻入蓬莱蒼虬欲傍遙天下
黃鵠仍看大海来玉樹雙莖懸帝坐瓊花萬里落仙臺
亦知樵斧千齡易敢道平原十日迴
長公偶以小恙為余強起卧榻間隠几對談閱
二晨夕迫歸告别意殊戀戀再賦此
落日長松半榻懸科頭相對欲忘眠無勞香積千人供
默會維摩萬古禪跨鶴共觀滄海上驅雞遙赴白雲前
由来肺病文園事贏得清虚是大還
舟泊檇李沈純父邀同陳茂才登烟雨樓
泠然清興逐菰蒲萬頃玻璃浸畫圖水泛瀛州環叠島
山懸方丈插平湖傳聲簫管時聞越倒影樓臺盡入吳
昏黑更須臨絶頂蚤知能賦属吾徒
寄趙夢白計部(秋夜夢與夢白論文久之因寄)
落月梁間夢寐懸風神猶憶對床年官仍大隠金門後
帝問長庚玉座前白馬看花孤閣霧黃龍飛粟萬家烟
他時倘躡虞卿屫醉舞平原十日筵
佩玉初辭漢苑春鳴榔十月下天津由来辨馬無先達
誰道騎鯨不後身雙闕雲霞高隠吏五湖天地獨歸人
江東渭北論文夜愁絶邯鄲夢未真
寄余君房
中朝詞賦舊名家握手都亭興未遐北極衣冠頻視草
西陵環珮日看花聽雞長樂千門月立馬新豐萬樹霞
却望四明雲霧裡少微星色傍誰賒
過崇德訪朱可大留飲呂明府園亭二首
握手天涯話舉杯河陽花色照徘徊當年擊筑豪燕市
此夜鳴琴坐越臺龍劒千秋牛斗合羊裘萬里雪風迴
雙鳬莫問王喬舄爛漫恩光漢闕来
寒雲一逕入烟蘿斗酒相逢意若何捧日乍看威鳳舉
垂天誰問大鵬過千門樹色深桃李十里花香散芰荷
經國文章吾汝在肻緣華髮嘆蹉跎
送趙太史之留都
錦纜錢塘霽色開題詩先寄鳳凰臺投簪未許文園渴
前席仍看漢殿迴瓜步月明滄海近石城雲起大江来
青藜豈獨仙曹借咫尺寒光到上台
同喻邦相别駕話舊作
高秋帆挂大江東屈指清尊碣石同一去鴻書迷遠近
重来龍劒合雌雄錢塘雪捲千家白石屋霞生萬岫紅
何限勝遊天竺頂與君攜屐待秋風
重来河朔問風流握手天涯各倦遊疋馬乍堪題柱返
雙鳬曾是佩刀留平分水月眠官舍獨占湖山坐郡樓
簫鼓畫船君但飲至今人羨白杭州
楊思悦茂才招同沈侍御金觀察李山人集湖
上得長字
蔭竹穿蘿一徑長誰專别墅在錢塘尊攜北海千秋色
座納西湖萬頃凉上客風流元賈馬中林詞藻盡求羊
棲遲十載談玄意白髮雲天卧草堂
子念承父過訪同集喻邦相署中
斗酒山城薄暮開蘭陰攜手一登臺白雲漢殿鳬雙下
紫氣吳天鶴並来席上雄心時慘淡尊前狂態各徘徊
桃花滿路看明發遮莫青藜洞口迴(承父將遊天台)
顧觀察維舟瀫水招集
斧鉞輝煌漢使才曾同作賦上燕臺昆明萬里浮槎到
瀫水千山列座迴潮起魚龍窺鼔瑟月明烏鵲傍含杯
瓊筵不是征西興肻許名流達曙陪
夏日郭方伯沈侍御李祠部金大參招集祐聖
道館四首(其二補六卷尾)
駿骨燕臺事有無看花重入舊玄都談詩客豈唐供奉
作賦人俱漢大夫筑畔虹飛滄海近毫端霞起赤城孤
何須遠締平原約到處黃公是酒壚
玉殿瓊樓坐太清追隨仙侶到蓬瀛天垂越國星文聚
地擁吳山雪色明嘯傲琴尊仍北海招攜環珮盡西京
狂歌不信雙龍合匣底芙蓉夜夜鳴
飄零華髮塞門迴結社錢塘闢草萊江左才情饒陸謝
梁園賓客擅鄒枚含杯象緯中天出握麈虹霓大澤来
好為湖山留勝事抽毫同上越王臺
贈顧不疑山人
癡絶曾聞顧虎頭諸孫文苑尚琳球書飛白鴿霞光動
劒舞蒼龍雪色流獨訪秦封過泰岱遥探禹碣上岣嶁
玄亭寂寞歸来事乍許侯芭一校讐
答卓澂父
相逢裘馬自飛揚握手湖山興欲狂俠比王孫居蜀郡
人如宋玉在高唐(澂父美風儀而一姓宋)千金再散名逾重百石
纔沾意已㤀不爽芙蓉凉夜約月明簫管到横塘
小飲楊思悦館
裘馬飄零漢殿迴為君重上越王臺廿年蘿薜玄亭老
一畆篔簹白社開共醉不妨中聖酒先登誰是大夫才
揚雲世業猶堪守莫羨平津到上台
題齋中五岳圖(有序)
余髫丱即有五岳之懷頃歲疾病糾纏尚平
之興鬱焉莫遂因築室曰臥遊而繪五岳壁
間每撫琴動操則衆山泠泠響答岩谷几席
之上白雲蓊然而生不知此身匏繫扵塵世
也爰各綴七言一章俾同余所好者歌之
絶嶠横空礙斗牛孤松百尺挂蒼虬中峰萬仞雲霞合
巨壑千盤霧雨流玉節恍疑青帝下金泥誰侍素王遊
飛龍為訂扶桑約獨探紅輪大海頭
右岱
玉殿瑶臺跨紫氛雲璈霞色半空聞龍游尚憶重華駕
鳥迹長留大禹文翠岫隂森巫峽雨蒼崖明滅洞庭雲
誰同躡屫尋仙去天柱南頭喚鶴羣
右衡
杖底明霞照玉杯黃河清洛互縈迴乾坤四望鴻荒盡
日月中懸混沌開大雪恍留初祖卧飛雲如扈上元来
三花爛漫吾將去為憶當年絶頂栽
右崧
峭壁崚嶒霧雨愁明霞天畔削瓊樓金仙示跡猶存掌
玉女含顰未洗頭大壑風生羣虎過飛崖雲滑斷猿愁
何當盡掬黃河水濯足蓮峰話壯遊
右華
絳宇琳宫跨絶顛大荒亭堠正蒼然懸崕盡壓秦城外
峭峽平分漢壁前雷電九霄摧裂石虹霓百道挂飛泉
狂來欲趁摶鵬翼倚杖徐看北斗懸
右恒
蘇君禹觀察過訪奉贈四首
魯國諸生望後塵爭傳環佩上星辰那知紫極攀龍客
来訪青山抱犢人日射蓬莱雙闕曉霞蒸桃李萬家春
長裾不厭他年曳自棹孤航向七閩
大纛頻年别武夷高牙仍為白雲遲乾坤驟向論交合
日月旋從握手移一代文章明主問三朝蹤迹世人疑
狂来漸作㐮陽態高唱銅鞮岸接䍦
翛然一曲住岩阿十畆横塘半芰荷隙地祗容凡鳥占
垂天曾是大鵬過傷心萬事歸玄草把臂千秋在綠蘿
東望扶桑豪興發欲飛椽筆鬭銀河
賦日初從漢殿迴談天重上越王臺雌雄乍合雙龍氣
牝牡那分八駿材曳杖虹霓東海出披襟雲霧北辰来
亦知傾盖元如故可道浮蹤隔草莱
送司馬蕭公入都
奏凱千官夾道迎欣傳司馬入承明嚴兵立偃三千甲
謁帝初迴十二營丞相經綸懸玉壘老臣方略擅金城
丹青細數凌烟上横槊誰兼大雅名
徐茂吳過訪賦贈
十載形容夢寐看江天雪色對盤桓貧如厭次長為客
渴比臨卭自罷官日湧虹霓雙劒聚天垂星斗一枰寒
春風爛漫湖頭約萬樹桃花覓翠巒
王司寇還自金陵寄訊四首
百辟衣冠餞道傍瑯琊雲色倚徜徉千秋職位符司寇
一代文章擅子長乘興已迴婁水棹遂初聊記弇山堂
鱸魚正熟金閶外斜日秋風盡意嘗(長公先任南司馬繼以司寇歸故頷)
(聮云云)
日夜丹青問草莱老臣銜命一徘徊三天澤降龍仍臥
八極祥呈鳳已迴劒佩諸真朝絳闕笙鏞羣帝集瑶臺
從知六翮扶搖上倘許初平叱馭陪
長干一葦破江烟瓜步千花照别筵祖席衣冠高座寺
歸裝環珮大羅天白牛馴擾金田下玄鶴翺翔玉洞前
極目五城樓十二不知何路向梯仙
咫尺行藏見大機婁閶晴色正熹微千身水月尋常現
八翼雲天自在飛核種西池桃已熟苗長東海蕨初肥
太湖萬頃家林外為報君王已拂衣
天恩勅賜為楊明府題
三策當年動草萊鳴琴百里暫徘徊園開五柳雙鳬駐
戶植三槐駟馬来慘淡高風神武闕熒煌新命建章臺
承家宓子飛揚甚屈指龍光到上台
答陳司理汝立
誰人得似陳公子散帙高齋坐晚衙白馬風流初佐郡
金門詞賦舊承家雲霞明滅看天姥島嶼縈迴泛若耶
若問胡郎婚嫁事赤松原上近移家
贈楊明府楊為中丞滕公内弟
十載通家問草玄龍門愁望大江懸棲遲廷尉辭賓日
藉甚仙郎作令年越渚蘋香迴岸幘吳城花色照鳴絃
由来百里非賢路屈指雙鳬帝座前
喻邦相將還括蒼寄此
咫尺飛鴻墮草堂盈盈秋色限河梁神交不道千峰隔
病卧翻憎一水長玉樹遏雲天縹緲金莖承露月微茫
西風未下觀濤興七發行傳大海傍(時以病留郡城得善洞簫者月夜聽)
(之遂漸有起色云)
朱在明過訪作
廿載重逢各髩皤追驩寧問夜如何華陽社逐浮雲散
瀫水船將片月過竹逕談棋雙鶴下蘿軒明燭亂蛩多
那辭醉作他鄉客百斛蘭陵任嘯歌
寄問喻邦相病時中秋前二日
咫尺牙旗越水頭招尋猶滯木蘭舟羊裘萬里歸風雪
龍劒三旬隔斗牛沈約病餘偏瘦損虞卿書就任窮愁
生憎後夜雙谿月獨照胡床八詠樓
陳玉叔書来賦答
驚人曾覩孟公狂作吏咸推仲舉良劒合飛龍延浦外
書傳迴雁洞庭傍薇垣夜醉三千客荔圃晴深十八娘
莫詫宦游專勝絶將因題賦入長楊
吳文仲與余訂約淨慈昭慶間届期往晤則文
仲尚未至也余迫歸不能待意甚悵悵走筆
寄吳
春風晨駕木蘭橈十里平湖正落潮萬壑霞光靈隠近
千峰晴色淨慈遥參差玉珮縈朱陌錯落金鈿照畫橋
惆悵美人期未得一笻何處問岧嶤
舟中寄别祝文學鳴臯
薊門秋色近何如憶汝倉皇賦索居千里寒風晨挂席
萬山殘雪暮驅車形容漸老歸時髩意氣偏懸别後書
為報武陵花滿目青鞋吾欲伴樵漁
過晉陵哭陳生穉冲
握手京華意氣投風塵馳驟兩驊騮人間未識青藜杖
雲際先歸白玉樓溟海煙濤横赤鯉亂山寒霧擁蒼虬
吞聲欲挂留徐劒蔓草何因識故丘
寄姚安楊使君
匹馬天南客夢孤一麾迢逓問蒼梧魚龍夜度昆明水
虎豹朝行貴竺途草檄共看司馬後題詩曾吊謫仙無
燕山越嶠空迴首愁絶都門舊酒徒
舟過吳門奉懷王太僕元美祠部敬美兩先生
(時俱在燕中)
玉樹雙瞻漢苑才分曹清切侍蓬莱何年海岳鍾元氣
幾夜星辰接上台草夢春生鴻雁渚花香晴憶鳳凰臺
遥憐作賦登高處萬里浮雲大漠開
聯珮翩翩碣石宫陸家兄弟摠稱雄雲霄忽訝雙龍合
朔塞平看萬馬空東觀圖書霞色裡西園車蓋月明中
塵蹤十載虛相憶寂寞孤舟自轉蓬
夜同俞蔡二子集楊茂才館
一尊岐路暫追扳詞客相逢鬢已斑海内詩名誰白雪
人間愁色共青山浮雲西北孤帆迥明月東南萬壘閒
道是子雲幽興在不妨頻夜扣玄關
寄燕中友人六首(有序)
諸子皆燕市舊交自余南還音問疎逖離索
之懷日形夢寐爰詩寄焉
誰向風塵問謫仙相逢賀監自飄然青春畫省追遊地
白首金門侍從年柳色乍分燕塞底梅花長憶嶺雲前
佳期慘淡瓊瑶隔愁對孤城落日懸(右嶺南黎惟敬)
江左曾聞第一流攜書京洛幾同遊風塵杜甫三秋髩
湖海元龍百尺樓染翰白雲飄薊野看山明月冷吳鈎
狂歌寂寞當年事何處逢人賦四愁(右吳門周公瑕)
慷慨京華憶舊蹤交遊南楚得元龍新豐市裡三春酒
長樂宫前萬戶鐘野客心情懸薜荔故人肝膽托芙蓉
長安極目征鴻阻愁向衡陽第一峰(右麻城丘汝謙)
長嘯秋風問解攜黃金臺上幾扳躋霜飄鼓角中原静
霧捲旌旗太白低伴直每趨三殿曉看花時出五陵西
相思共拂張華劒莫使寒光暗鸊鵜(右秣陵李惟寅)
天末寒風起暮秋碧雲翹首倍添愁都門俠客空彈劒
日下歸人已倦游十里鶯花桃葉渡半帆烟雨木蘭舟
攜家早赴青山約寥落羊何阻唱酬(右永嘉康裕卿)
把袂都亭木葉稀陽關一曲轉依依天邊劒拂長虹斷
海上帆侵暮雪飛蘭杜欲紉湘女珮芰荷新製楚人衣
相思何處偏惆悵獨夜寒空望少微(右濠梁朱汝修)
送謝中丞入都
劒履輝煌入漢關蒼生遥指謝公還千營夜發鯨鯢静
萬戟晴開虎豹閒紫電朱旗分野色赤霄華衮近天顔
承明幾度看花暇飛夢猶過海上山
不佞隸博士籍五載餘迥遊京師不為當道所
知今歸業且謝去迺辱督學滕公物色風塵
擢之異等而且脱略師生罔間形迹青衿之
遇近代所無感德酬知輒復賦謝二首
落魄風塵幾歲年凌雲豪氣自翩翩持竿欲挂珊瑚樹
挾瑟重登玳瑁筵吏部聲華唐闕裡長卿詞藻茂陵前
無論國士今難遇萬古夷門白日懸
極目孤雲大海平夕陽千里共含情關前一雁凌秋起
匣底雙龍繞夜鳴中散形骸元傲世婕妤容色豈傾城
酬恩亦是書生事愁絶江淹賦未成
寄李環衛惟寅(時鄉人以惟寅燕中書至)
十載長安道路分傳書重覩信陵君千行淚盡吳天雪
一字神飛越海雲夜帳梅花孤鶴遠秋齋梧葉片鴻聞
狼煙淨掃居胥外好乞班生石上文
黎惟敬得告還南海過余草堂話舊信宿别去
着繡看君海上遊白雲攜手問丹丘中郎舊業藏金馬
内史新書滿玉樓山水十年桃竹杖關河千里木蘭舟
題詩莫向羅浮頂片片梅花引客愁
春日韓使君過訪(韓名邦憲亦曩燕中社人)
十二樓臺擁帝京一時才子最關情分符已奏淮陽績
授簡仍追鄴下盟袖拂驪珠江月遠光生龍劒海雲平
狂遊轉憶當年態萬井烟花宿鳳城
同諸友分賦臨安十景二首
萬松嶺
峭壁層崕萬仞開離離松色隠崔嵬雲排鐵榦蒼龍舞
月滿瑶枝白鶴来幾夜秋濤翻客枕半林寒影挂仙臺
虚疑日觀烟霞古寂寞秦封半草莱
玉蓮亭
瀲灧晴光一鏡寬漢宫羅綺畫中看風搖翠蓋凌波出
霧洗紅粧映日寒太液池邊香自繞若耶溪上采應殘
莫教腸斷金陵客載酒重過白玉欄
少室山房集卷五十一
