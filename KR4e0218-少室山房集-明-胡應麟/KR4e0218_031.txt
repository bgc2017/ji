少室山房集卷三十一
明胡應麟撰
五言律詩八十一首
西山十詠同陳沈二太史黎秘書楊祠部丘計
部李環衞朱光禄安茂才童康鄧朱四山人
作
晚至碧雲寺
梵刹金銀布花香繞碧欄斷崖交檜柏飛瀑洒琅玕霞
起天台暮雲生嶽麓寒鍾聲似迎客時出遠林端
香山寺飯初上人禪院
梵閣千尋起琱壇一徑斜僧歸迷翠巘客至掃青霞竹
裡分香積松間轉法華遙看層砌上縹緲墮天花
玉泉
飛流望不極縹緲掛長川天際銀河落峰頭玉井蓮波
光迥太液雲氣引甘泉更上遺宫頂千林起夕烟
功德寺望景陵
宣皇游幸日千騎轉晴沙殿繞驪山樹窗開綉嶺花星
辰留御輦雲霧鎖仙槎北望龍蟠氣飄飄想翠華
登碧霞宫閣
檻立孤峰上窗開萬嶺西霞光流紫極日影抱丹梯綺
樹三春長金芝五色齊蓬萊宫殿裡笙鶴舊曾攜
玄貞觀
萬山蒼翠合流水晚瀟瀟霧裡瑤臺出雲中綘節朝桃
花開絶澗松影落層霄時聽羣仙度天風引玉簫
秋日同諸子登望湖亭
殿隠芙蓉外亭開薜茘中山光寒帶雨湖色淨連空作
賦攜詞客行歌伴釣翁夕陽沙浦遠北雁起秋風
小憩圓通寺題
說法聞初地題名到上方砌幽松子落林遠葉聲長夜
雪飄山磬秋雲洒石牀坐來千嶂裡嵐翠滿衣裳
洪光寺聽真上人誦經作
地入空王宇山蔵釋子筵白雲流五岳青壁俯諸天象
外烟花麗空中色界懸為將忘世念一誦法華篇
宿翠岩寺
晨風遙策杖夕露幾沾衣禮佛青山塔逢僧白石扉懸
蘿山鳥集亞竹水螢飛為愛西窗宿泉聲出翠微
仲秋同祝鳴臯諸文學再遊西山得詩四首
天壽山謁諸陵
紫殿衣冠肅玄宫劍璽遙天迴羣后集地迥百靈朝文
字垂羲畫聲歌咽帝韶萬年沾洒處寒雨動青霄
湖上
積水湖天合泠泠帝闕西逶迤雲色淨掩映日華低鳳
吹臨高岸龍舟出大堤桃花源咫尺洞口夕聞雞
游玄真觀
積翠三天迥飛梁百尺横星河浮玉砌雲霧攬金莖羽
客青泥飯仙人赤石英何年生羽翼塵外訪蓬瀛
攜尊翠微閣晚坐
振錫千林暮移尊片月秋不辭青嶂遠聊共白雲遊洗
鉢花臺静懸燈竹逕幽朝來挈小朗乞食向牛頭
答李惟寅病中見寄
豈是趨朝懶風塵損壯顔閉門芳草合高枕白雲閑柳
色溪南棹鶯聲郭外山遙憐作賦客䰟夢屢躋扳
題朱山人汝修卷
石磴烟雲起仙源費獨尋碧山玄晏宅滄海尚平心歲
月留斑管陽春抱玉琴幾年嵩洛思倏爾一開襟
丘謙之招遊崇善寺分得雲字
竹院名香起花臺積翠分雙松寒挂雪一榻晚生雲畫
想滄洲迹經傳白馬文平生許玄度何事戀人羣
康裕卿山人移居
燃桂生涯盡飛蓬旅迹多地偏餘水石鄉遠隔關河夜
帳悲猿鶴春山怨薜蘿蕭條剡溪宅風雪近誰過
送人還秣陵
獻書辭北闕㐲劍出西京落日滄江遠孤帆萬里征烟
霞淮口寺風雨石頭城别後相思處關山候雁鳴
春日送人之劒南二首
大澤冰初解長途雪正晴孤帆送爾去千里獨含情竹
翳湘妃館花明蜀帝城當壚人好在不淺舊逢迎
蜀道難猶乍湘潭去若何青天浮灔澦白雪湧岷峨宅
問揚雄隠堂攜杜甫過錦官城外路翠柏幾婆娑
送吳廣文之嶺南
寂寞青氊地何當事遠遊問人還劒浦尋雪上羅浮海
岸飛花盡蠻天落木愁粤臺時眺覽萬里見高秋
渡江望金陵宫闕四首
望望吳天迥遙遙越客來萬山京口立孤舶海門開蜃
噏風雷起龍吟日月迴鳳城迴首處佳氣滿蓬萊
上國堪萍梗長江動旅愁天浮揚子樹日照廣陵舟駕
浪黿鼉語飛空蜃鱷遊五雲看咫尺臺殿擁神州
紺宇三山近皇畿萬堞遙雲蔵佳麗國地拱聖明朝玉
輦扶雙鳳金甌奠六鼇秦淮今夜月愁倚木蘭橈
搖落江天上秋風度李膺來槎真汗漫擊楫豈飛騰紫
氣扶天闕明霞拱孝陵鍾山舊遊地夢繞白雲層
金山
兀立江心寺芙蓉萬古看孤峰留杖錫絶嶠鎖闌干碧
湧高天浪青浮大海瀾妙高臺上客日暮轉盤桓
焦山
何年雲霧裡卧此少微星地擁幽人宅天蔵處士靈一
峰齊北固雙井象中泠向暮風濤起誰尋瘞鶴銘
夜同裕卿話舊
萬里相逢日那能不黯然移家當暮雪行乞傍寒烟賦
豈三都後心猶五岳前向來溪水曲頻繫子猷船
答文父見懷之作
不見江西客相望鬢欲絲十年滄海夢千里碧雲思寥
廓南華論飛揚左尉辭但令龍劒合那復問雄雌
紅雲塢
幾夜瑶臺上移來十畝春籠烟千樹密照水萬花新環
珮堪留阮衣冠不避秦扁舟如可再長此謝迷津
病中文父過訪兼攜近作見示二首
豈謂伊人至能令倦客狂千秋誰陸謝一逕且求羊夜
色青藜短秋聲白苧長朝來還奏賦不擬步長楊
遙遙風雪裡對語欲忘眠爾擅遊梁賦余慙入洛年天
浮鳷鵲影城繞鳳凰烟何限金莖色相期漢苑前
聞大參滕公擢任嶺南有寄二首
鼓角炎荒外旌旗大海傍九霄懸寵渥萬里倚翺翔郡
古羅浮雪天空粤嶠霜祗因將雨露沾洒盡扶桑
五嶺看乘傳千峯引佩刀春隨南極迥雲擁太微高霧
鱷先移瘴溟鯨已息濤獨憐吳越士泪滿别時袍
送劉從事之成都
翩翩遊客旆去指蜀門斜夜宿巫山雨朝行劒閣霞古
碑丞相廟蔓草拾遺家馹路留題滿頻將寄海涯
寄沈山人嘉則二首
異代看黃綺明時更許巢乾坤長作客湖海半論交卧
憶鯤鵬起吟從蝘蜒嘲玄亭竒字遍吾夢亦衡茅
四海聞高適中林得阮咸岳雲依短屐山雪洒長鑱夢
斷真千里書空漫百函何當明月夜一試剡溪帆(嚮計偕聞)
(嘉則以詩寄余未獲)
寄李本寧督學二首
自失華陽社長懷渭水濱傳聞秦博士猶借漢詞臣絃
誦千花色襜帷萬柳塵若過中壘宅藜火定誰親
聞道三秦使烟花夾道看天高捫太華日近倚長安散
吏趨經幄諸生侍講壇上林應有賦時寄五雲端
寄汪仲淹伯仲
二仲何為者翩翩鄴下流白雲裁楚服明月攬吳鈎並
握揚雄草長陪謝傅遊碧山空咫尺䰟夢使人愁
寄汪獻于
自返金陵客何方定卜居七哀應著咏孤憤蚤成書卧
榻芙蓉在衡門薜茘餘碧雲懷望久一悵剡溪魚
過吳門不及訪弇州王公寄懷十首
屈指中原業誰登大將臺千秋王粲起一代子長來日
遠龍樓梦天留兔苑才吳閶雲霧裡相望首重回
逸駕開元上雄風正始鄰雲霄誰北斗天地此陽春作
賦三都客傳詩四海人未應雙劒老雷電起延津
諭蜀傳司馬還吳憶士龍萬峯吟薜茘一逕把芙蓉月
落干將倚雲飄太乙從異時成握手白眼坐高舂
渺邈違芝宇風流憶草堂藍田聊卜築綠埜暫浮觴日
避長庚色天回大酉蔵十年翹首地葭菼倍蒼蒼
虎觀才俱屈雞林望轉高千言無彩筆片諾有綈袍夢
隔蓬丘樹吟殘閬苑桃何年攜手遂相對咏離騷
曳杖辭三島投簪傍五湖九丘窮倚相片語失潛夫鶴
唳天門遠鵬摶海色孤近來秋興劇散髮卧菰蘆
日月回真想乾坤入夢遊曉風吳苑屐寒雨石湖舟匣
底雙龍卧毫端萬象愁亦知三逕好咫尺負羊求
貝錦看如昨牛衣卧轉深洞庭寒濯足林屋遠論心落
日天邊氣浮雲海上吟吳王臺北望作者自如林
此日雲門笠平生漢殿冠一時誰把袂萬古獨登壇岳
色崆峒曉河流砥柱寒尚思燕北社風雨動長安
帝惜懸車蚤人看杖鉞雄青山鄖子國白雪楚王宫杜
甫名差著靈均曲未工峴臺遺跡在千古擅流風
寄張茂才
聞道安仁鬢秋風半欲華青囊猶隠市白帢屢移家竺
色三天雨湖光萬岫霞絶憐揮袂日相對武林花
贈顒上人
幾歲遊天姥經秋住越臺萬山靈隠錫斜日海門杯出
定逢花雨傳燈悟劫灰何因偕爾去結宇卧飛來
送周少參督餉還楚
萬舸通淮泗雙旌傍海涯籌邊王相國經世賈長沙
霧擁春臯珮雲停野廟花遙看下車日題詠遍章華
哭童山人子鳴二首
海岳誰高蹈丘園有獨醒下帷頭自白避俗眼長青日
慘延州碣風寒鄭圃靈夜臺人近遠徙倚少微星
石戶真高隠雲卿此後先一家猶紫閣萬恨已黃泉禪
岳無遺草蔵山有太玄向來攜手地悽絶子期絃
寄戚總戎
聞道嫖姚將提兵大漠間旌旗行漢壁鼓吹出秦關白
日雙鵰下黃雲萬騎閑時同投筆吏乘勝過天山
懷歐楨伯博士
藉甚中原譽浮沈異代蹤青衿聊宦轍絳帳自儒宗冷
日華陽筑高天漢殿鐘祗園春草外猶記昔相逢
送王山人遊秦中
斗酒山城暮東風悵别離天青遊華日地紫入關時博
望千年苑昆明萬古池平生飛動興合遣杖藜知
送張茂才北上
燁燁張公子乘軺意氣新萬言看謁帝千里獨寧親柳
折長安暮花吟太液春寄言關外吏能識棄繻人
夏日同諸子宴郭鴻臚池亭分韻得凉字
背日山堂午含風石逕凉閒來松桂下各把芰荷觴地
稱南州隠天容北海狂坐深漁唱發白眼對滄浪
寄徐大參
西署初迥轍南天復擁符飛芻傳九塞轉餉出三吳海
色搖冠珮江雲照舳艫不堪攜手夢明月洞庭孤
秋日送陳山人還江右賦得廬山瀑布水
萬丈廬山瀑經行照客衣晝看銀海立晴望玉虹飛激
浪迴丹壑分流出翠微憑誰喚匡續一酌共忘機
寄方山人
憶爾辭家久秋高客況增帆當鄱水挂屐遍楚山登夜
宿隨沙鳥朝吟伴岳僧九疑風雪外何處吊黃陵
送艾都閫督餉淮上
九邊芻輓急飛將豈辭勞獨坐黃龍舸長驅白鷺濤江
花明綉箙海日擁征袍横槊風流在遙天佇彩毫
贈弘上人
昔事崔羅什今逢帛道猷存思馴象下潄齒毒龍愁衲
綻三天雪杯懸萬里流吳中四百寺煙雨遍曾遊
送天台二僧還西域
挂錫同霞嶠歸帆並海涯雲侵秦磧遠路轉蜀臺斜翠
竹空中相青蓮定裏花誰知雙大士持鉢渡流沙
奉寄王江州六首
絶勝匡廬郡分曺暫歲年高牙三楚外巨舳九江前日
抱香爐上天齊瀑布懸東林秋咫尺一問遠公禪
棨戟開雄鎮旌旗列上游猿聲千嶂色雁影萬峰秋散
怢聊公事褰帷即勝遊祗應明月夜長嘯庾公樓
豈為干城駐能將一壑專郡僚攜白傅地主借青蓮岳
色含杯墮江流卧榻懸轉看牛斗近雙照莫耶前
極目登高處淹留漢大夫萬家南斗近千里北辰孤虎
豹分流徙魚龍夾岸呼可容王勃賦今古擅洪都
但覺官曹勝寧知吏牘饒白雲匡嶺樹紅日海門潮酒
送陶公醉詩酬謝客招那能望鄉日不過虎溪橋
飛動征西節分違薊北盟詞人空碣石才子暫江城綵
筆千秋價綈袍一代情向來揮手地忍憶去帆平
寄華亭吳少府
伊昔迴車日嚢空但一錢乞身三泖地垂泪五湖天養
鶴重開逕烹鱸獨扣舷茂陵余亦病憶爾思茫然
題松
離離搖碧澗落落俯蒼郊拔地虬龍偃中天鸛鶴巢濤
聲寒月上野色亂雲交寂寞徂徠頂秦封只浪嘲
徐方伯子與將之江右過訪有贈二首
豈謂看山地能令結駟來人非中散卧客是偉長才把
袂淹蘿薜行觴藉草萊夜中占紫氣雲擁豫章臺
弭節過嚴瀨褰帷問楚臯北風千騎發南斗片鴻高撫
字聲先著登臨思獨豪萬年滕閣賦行矣待抽毫
送夀山人
飄然滄海客曾事紫陽君袖裡黃庭字嚢中赤伏文放
舲三泖月攜杖九峯雲後夜華亭夢應同鶴唳聞
寄李季宣二首
蓋憶曾傾地檣移遠别年千花淮浦浪獨樹海門煙白
苧吳郎曲青娥楚客筵廣陵橋上月相望幾嬋娟
最憶真州夜臨岐解鷫鸘江風停去鷁海月伴離装柳
謝君平曲花饒杜牧狂吳姬三百輩若箇擅平康
少室山房集卷三十一
