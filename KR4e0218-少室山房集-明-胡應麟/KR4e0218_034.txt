少室山房集卷三十四
明胡應麟撰
五言律詩七十二首
家大人七秩恭賀四首
粲爛長生籙高懸瀫水陽中元秋屆節南極夜生光黃
鶴吳天外青鸞越海旁惟應雙瑞曲永送萬年觴
懿行三千就遐齡七十延竹宫觀禮日蘭署校文年六
傳巡滇騎雙旌入楚船謳歌猶咫尺拜舞大椿前
華堂開夀域瑞靄接瑶池十地來菩薩三天降辟支名
猶喧隸卒化已洽邊陲何限朋游集千花照玉巵
慎默蔵身寳圓明應物蹤年高黃叔度世擬郭林宗日
月遲玄草雲霞戀赤松八千春共祝寧羨渭濱封
寄居曲水園柬張氏伯仲二首
自愛新居僻寧論故業貧伯通能借廡仲蔚已為鄰茂
苑花淹客吳門藥贈人蒼茫太湖底生事起垂綸
獨有陶公徑能停謝客輿陸渾虛舊宅陽羨覓深居水
木孤軒外雲蘿四壁餘何如傳舍客日月敝長裾
嶺南陳孔信贄其詩來謁報贈二章
何物元龍少嚢攜絶妙詞百篇難汝弟一字媿吾師劒
擊要離家壺傾泰伯祠錢塘萬家雪隻棹慰相思
驟發扁舟興佯狂到海涯詩成筒寄草夢斷筆生花把
贈羅浮雪迴看茂苑霞鱸鄉亭下館歸路欲棲鴉
過張水部新居
負郭成三徑郊原帶草堂飛甍搖海氣畫檻納江光花
色吳門近棠隂越里長中朝思大厦未許醉清商
過婁江載宿弇園時冏伯逸季並以事留雲間
獨房仲在下榻欵留亡異長公存日感賦此
章
十日懽猶洽千秋態未忘開尊憐仲子下榻夢中郎旅
色停孤棹歌聲咽後堂屋梁明月滿惆悵夜何長
小袛園懷冏伯逸季
寂寞雙林下遲迴一杖過盛名猶宇宙陳迹已山河落
月連枝遠悲風大樹多獨將知已泪爛漫洒青蘿
澹圃訪王閑仲及二弟淵季征叔留集作
夜久尊偏綠更闌燭尚紅雲霄三雋在海岱二難空舊
業東陵異新懽北海同那將季札劒兩地挂悲風
陸楚生新居在弇園澹圃間邀余齋中啜茗即
席賦
愛爾新居僻令余世事忘一瓢寒樹裡四壁浣花傍鴻
漸餘茶竈龜蒙但筆床坐聞鄰笛起涕泪滿山陽
再過陸楚生
小築婁江畔蕭然四壁空斷橋流水外茆屋亂雲中有
意交胡質長歌問陸通猶憐傅舍客彈鋏卧秋風
夜卧沈子書齋出素箋索題信筆賦
褥許分青錦厨仍卧碧紗濃香熏柏子清夢雜梅花未
覺仙家好渾忘客路賖異時懷仲舉湖水渺雲沙
伯隅童子冶卿持扇索題走筆一律贈之
偶遇張公子頻年擁素琴貌堪酬白璧名已鑄黃金肻
作調鞭老時為捧劍吟紅綃遇何日倩汝入花隂
送吳刺史之桂林
莫作炎荒嘆騫騰識鳳麟棠隂流皂蓋桂實墮朱輪雨
潤遐陬俗風馳絶徼塵好將南國化沐浴瘴鄉人
陳方伯自閩中移蜀寄柬
奏事馳仙闕除書下聖朝楊舲江樹合行部海棠嬌雲
暗三峨寺天長萬里橋浣花溪上路詞客可重招
蔡生移居城北招飲作(諱英南)
咫尺城東寓相尋路未遐懷人閩海茘留客武夷茶几
席凝香霧杯盤散綺霞成行兒女在袛合老天涯(蔡僑居余)
(邑十年至長子孫)
過郭翌之故居有感
尚憶鴻臚第淹留白日斜新墳俄宿草舊圃更殘花地
迥悲鄰笛天清咽暮笳異時風雪滿孤棹問誰家
贈張真人
何年赤松子羽節到皇家步躡飛雲履遊乘貫月查珠
宫浮紫貝絳闕煉黃芽應笑唐供奉仙裙滯九華
壽郭隠君
蒼茫翠微半突兀見孤亭大壑懸真氣高天臥客星桐
江標勝迹廬阜毓英靈不盡名山色東南萬古青
題孫生别墅
小築寄林泉蕭森十數椽蘇門飛嘯日郢國和歌年室
靜飱霞飽窗虛臥月便谿蘭一以擷為汝拂冰絃
題朱茂才孝行卷(有序)
朱茂才伊臣余丁丑同進士也古樸真至細
行必矜事父母能竭其力尤重然諾為閭閈
所信從諸黌士美其潛德咸詩歌以咏嘆之
余引諸簡首
千古朱家俠芳聲異代留蒸梨知孝行瀹茗見清修烏
鳥心長切羔羊願未酬君看彤史筆卓犖下螭頭(朱生灌園)
(以養二親余嘗食其梨茗皆手自培植者)
寄何穉孝
邂逅清源下差池易水濆心期元獨許意氣本無羣六
翮排青漢孤蹤傲白雲春風上林苑擊節子虛文
少宰趙公還北寄送
餞别列鵷鴻懸腰劒色雄台垣三殿近冢宰二京同禁
樹連雲紫庭花傍日紅掃門饒賦客寧復嘆飄蓬
少宰趙公拜相寄賀八章
一夜求賢詔懽呼萬國同謨謀咨大老啟沃仗元功絶
域車書會中天劒舄崇異時評太史何羨帝臣風
翊運逢明主匡時倚上材尊榮逾四岳寵渥重三台瀫
水初調鼎華陽已築臺早知霖雨澤六合淨炎埃
玉鉉調賢佐金甌扈聖朝羣龍齊捧日雙鳳各凌霄大業
臯夔近榮名稷契遙蓬萊雲五色燁燁近人飄(時洪都張公同拜)
滿目乾坤事關心社稷臣八荒懸密勿九域藉經綸煖
閣調羹夜平臺賜宴辰好將司馬業傳播外番人
六館推名德三司備羽儀麻宣鳷鵲殿草輟鳳凰池禮
樂重興日詩書再覩時太平方有象寧訝廟堂遲
鳳誥輝綸綍龍光切冕旒坐調中極鼎永作大川舟八
表清風被三朝壯節留長安貴遊滿處處撤行騶
尚記臨軒日龍頭曳珮環帝心懸北斗人望切東山燮
理陽春布論思乙夜閒萬方伊葛想翹首玉宸班
上相同心日真儒佐命年白麻初翊聖黃閣驟招賢吐
握迴三代吹嘘動八埏肻教揚馬輩頭白卧林泉
長至後三日幼于齋頭對菊同張使君陳文學
周山人陸孝廉即席分賦得寒字
節已過長至花猶耐早寒似忻彭澤采偏稱汨羅餐裊
裊團霜砌亭亭立露盤何當擷千朵爛醉赤欄于
過王氏小隠同陸山人周上舍閤中小集
信步綠蘿庄春波夾畫牆壺中蔵灔澦盆底著瀟湘曲
折花為逕縦横竹繞廊乘風時一到好是白雲鄉
夜過周懋脩館中月色盈庭皎如霜雪即席口
占
咫尺周郎館衡茅葑水傍披襟流素月把袂落繁霜逸
調陽春遠清歌乙夜長預愁明發路楓葉亂金閶
西林汎舟即席作
谷口肩輿入悠然興未窮尊前五湖盡檻外十洲通削
壁籠丹霧飛梁掛彩虹坐聞天籟發兀兀萬緣空
賦得壯士樂長征
言從漢飛將結髮隸行間列戟秋乘障揚旗夜出關雙
雕婆勒渡獨馬賀蘭山寧憶空閨下梅花樹樹攀
過沈材叔留卧齋中作
華亭疎雨過小閣亂雲流榻為延徐下船因問戴留春
光迴枕簟寒色駐衾裯十日猶能客從君笑薄遊
贈錢將軍
征馬去飄飄將軍舊度遼運籌推武庫横槊羨英標轉
粟三吳盡飛芻六郡遙煩君持大纛取次靜氛妖
司馬汪公以仲淹訃至寄挽二章
消渴真憐汝幽憂竟若何一尊猶水曲(暮春司馬修禊仲淹輿疾别余)
(于曲水亭)萬事已山阿舊業荒蘭芷遺文照薜蘿異時軒冕
貴較仲定誰多
濩落詞人長飛揚俠客儔生寧慙一諾死欲擅千秋失
弟憐司馬從師困伯牛天都亂山色何處挂吳鈎
寄丁元父
聞道丁元父筵傾鄴下才政成初百里名動已三臺岸
幘尋芳草彈琴坐落梅尚思風雪裡並馬立蓬萊
題章氏木假山
早謝樵人斧悠然野客家雙峯寒宿霧列幹迥撑霞埋
没溝中斷飄零海上查逢時千載事為爾一長嗟
蘇君禹留集翠虛亭共賦二首
一徑雙松裡孤亭萬竹旁高秋全障日盛暑欲凝霜籜
自翻龍虎枝從宿鳳凰畫簾清絶處渾擬坐瀟湘
百尺烟霄上千竿霧雨餘綠隂浮枕簟蒼靄淨庭除寂
寞王猷駕蕭森杜甫廬何如偕篠簜取次貢乘輿(時君禹方)
(校秋試文)
易惟效署中避暑同賦四首
逃暑仍河朔尋幽到習池青絲行共挈白幘坐頻攲密
竹團書舍疎花照奕棋黃鸝似相識恰恰在高枝
落日孤亭上微風動碧梧淨疑開雪檻凉似浴冰壺茗
竈供新瀹楸枰覆舊圖吟餘爇沈水雲起博山爐
竹樹參差綠葵榴爛漫紅徑幽長蔽日林密盡含風白
羽高談洽青萍醉色雄大夫饒酒德無擬笑山公
舊識燕臺下新知越水濱乾坤雙傲吏海岱獨歸人薄
有騎羊骨能同躍馬身萬山嚴子瀨秋色未全貧
送友人遊邊
憐君隨漢將策馬度燕臺六郡風沙合三邊雨雪催邊
笳秋色遠羌笛夜聲哀來歲看花節還聽草檄回
送李從事之南康
十載京華陌還為故國行岸花飛客舫江草問王程曉
夢匡山月春烟白下城誰堪萬里外尊酒動離旌
壬申夏生日途中作(時余年三十一)
此日還初度葵榴照綺筵鯤鵬聊息翼犬馬漸增年賈
傅書難上終童策浪傳平生四方志覽鏡一茫然
寄題王中丞小袛園二首
欲問西天樂聊同北谷愚山圍迦葉坐水淨法蘭居蔵
室棲龍象經文蝕蠧魚慈航容並載吾亦慕真如
萬古乾坤意居然見草堂淨心超大士彈指謁空王永
悟三生劫時繙二酉蔵何如浣花叟白首杜陵庄
金山寺
絶頂開樓殿中流見畫圖雲霞千界合宇宙一山孤遠
浪晴連蜀奔潮夜到吳向來舟楫念寂寞對江湖
錢塘秋望
郡國三秋迥烟波四望開潮深吳相廟山繞越王臺遠
樹天邊没孤帆日下來安期如可遇指點向蓬萊
寄朱汝修兼訊李惟寅
不見朱生久新篇近若何雲山孤鶴在江海斷鴻多築
室移青桂鳴琴掩綠蘿李侯詩句好騎馬日相過
寄朱在明
獨有金門客頻年隠未迴扳花遊漢殿駐馬上燕臺梅
福神仙吏相如賦頌才五雲空極目何處是蓬萊
送人遊燕中
亂山霜色裡行客迥添愁萬里看黃鵠孤心寄白鷗高
風沙塞晩明月海天秋莫以劉义劒狂歌對五侯
暮行桐廬道中
納納驅行旆遙遙泛客槎萬山蔵鳥道一水護漁家束
峽天形小奔崖地脈斜嚴陵磯畔月蚤已著蘆花
泊舟登釣臺作
峽口抱雲汀中流坐放舲亭高雙逼漢臺迥一窺星海
氣吞江白山光壓瀨青綸竿千尺在吾計漸沈冥
寄蔡侍御
憲節初臨蜀征軺舊出秦襜帷開氣色斧鉞静風塵峽
口雲迎客峨眉雪照人海棠花萬樹夾路待西巡
送蔣祠部北上
豈意青雲客飄然過草堂龍門留問字鳳閣待含香萬
樹長楊外千花太液傍何人年弱冠議禮動明堂
聞裕卿移居山中寄詢
移家仍絶嶠秋色滿垂藤磴裊雲千尺峰迴月半稜龍
湫寒獨卧雁宕曉頻登我亦耽竒客尋君愧未能
喻邦相遷守括蒼寄賀二首(有序)
邦相以錢塘别駕擢守括蒼舟過瀫水訂余
以是秋把臂仙都余以病未能賦此寄憶
袛緣香閣吏領郡亦仙都重鎮初移節名山獨剖符兒
童迎彩鷁父老認青鳬不奈溪頭别桃花覆酒壚
試縣名方藉專城寵驟加符分蒼嶺月綬結赤城霞吏
散朝行郭官閒午放衙何如遷客泪九載濕長沙
朱在明初至長沙詩以問之
浩渺銀河色孤槎起壯遊亂山雲夢澤斜月武昌樓解
珮湘娥去鳴笳楚客愁尺書能遠寄迴雁滿高秋
聞蟬二首
白雁將秋至玄蟬入暮催清吟隨落葉密响度高槐暑
覺簾櫳斷凉俄枕簟迴日長堪聽汝無擬抱琴來
客醉秋山底蟬吟白露時凄清流古木斷續倚高枝静
逐凉颸轉低含夕照移枋榆吾自適九萬欲何之
秋日過王世周寓逢汪仲嘉潘景升賦贈
逍遙孤客邸邂逅二豪吟面貌誇聫璧風期得斷金琴
書雲閣迥杖屨雪房深後夜芙蓉色湖頭次第尋
少室山房集卷三十四
