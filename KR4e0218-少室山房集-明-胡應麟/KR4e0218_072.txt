少室山房集卷七十二
明胡應麟撰
五言絶句三十九首
自淮上挂帆便風一夕遂抵梁下
淮水何湯湯布帆疾于矢一夜東南風吹船七百里
吕梁阻風
百尺牽大河一步一回首懊惱石尤風多于故人酒
題于生蘆雁四圖
落日燕山道寒風漢水波碧空秋萬里錦字數行過
右飛
不斷征人淚全消旅客魂一天疎雨過燈影暗長門
右鳴
漠漠秋清月蕭蕭野岸風寒蘆休揀盡全樹上林東
右宿
乍可餐菱荇那能豢稻梁數羣烟雨外恍忽似瀟湘
右食
寄居榖元池亭陳生為除室張榻酬以二絶
雪阻燕山道風寒易水塵獨憐陳仲子掃榻待幽人
一家猶道路十日寄并州幸借元龍榻安眠百尺樓
送祥光還白門四首
為愛三山色金焦問法幢一酌中泠水浮杯夜渡江
布衲披雲去蒲團向月裁故園芳草色應遍雨花臺
片錫長安去珠林照紫霞横經高座寺講席半天花
四百南朝寺青鞋處處遊何方駐瓢笠古刹寄牛頭
為盛生明元贈淑卿二首
嘹嚦鶯初囀輕盈燕欲飛應知杜陵老日日典春衣
遠山眉綽約秋水睫瀠洄好覓張郎畫無煩魏帝催
九日同莊靜父俞羨長登寶所塔(時歌者顧生戴黃花侑酒)
突兀龍山色登高豁旅愁黃花亦無賴偏逐少年頭
河梁話舊十絶句送左轄吳公之山西(有序)
憶壬午計偕晤莆田吳公於白下僅京兆府
一交臂耳其明年吳公遂以上第敭翥列籓
飛沉異途垂二十禩庚子秋羇寓武林吳公
以右轄破例存枉屈指舊遊杳若陳夢而吳
公氣誼綣篤不啻久要未幾而公有晉中左
轄之拜河梁斜日揮袂黯然漫述短歌以代
驪唱通計前後都得十篇興集神流亡論工
拙(吳公别號霞城)
粲爛朝霞色峰頭幔作亭長城一萬里天接太行青
太行何崔巍千崖界空紫異日吳使君功名亦如此
使君本人傑挾策遊蓬萊朱顔映綠鬢片諾雨花臺
雨花臺上遊黃金館頭别一鳴空驥羣排雲叩閶闔
閶闔皇皇開青袍脫蒙茸燁如太阿劍白晝飛神鋒
神鋒入腕飛青冥掣雷電上考書吳公第一明光殿
明光寄陜服朱旛滄海頭東方簇千騎出入偕軒輶
高軒惠然來光照寒士寓笑揖大將軍爭誇汲長孺
亡論汲生戅祗益衛侯賢何限飛沉事黃梁二十年
分攜二十霜騰踔九萬里高咏河梁篇涕淚盡知己
再送左轄吳公十絶句(有序)
公將以便道還七閩却赴晉轄之擢余詞有
弗盡寫者後十絶所繇續也
一代絲綸寄千秋保障名高牙擁大旆西入晉陽城
白頭徒自新傾蓋儼如故蔽芾越東西棠隂十萬戶
飛鴻遊碧漢尺鮒泳滄浪脉脉窮交意相看大海旁
當年京兆府一面覩荆州詎意飛騰速鱗符覲玉旒
百吏咸趨風千官競迴席人生得意年天門騁八翼
旬宣既南國保釐復西土著繡還故鄉朱節震華鼓
靈泉滙九漈澒洞浮蒼雲飛書乞佳夢為報九何君
左淬莫耶鋒右淬干將鍔宇宙兩神龍延津當晝躍
樓船濟汾河中流渺雲霧耐可鮮荔枝不到桑乾渡
燁燁承明廬上考書第一白首洛陽才呻吟卧蓬蓽
(原闕)
少室山房集卷七十二
