少室山房集卷六十四
明胡應麟撰
七言律詩七十四首
李本寧廉訪入武林以手書新歷餉余谿堂却
寄七言八律
白面登壇寸管馳縦横九域讓蛾眉神龍大海雙飛日
老驥中原獨步時麗賦梁園春雪滿長歌蜀道暮雲遲
誰言越客朱絲斷極目遙天候子期
八代文章覩典型雞林重譯購題銘無勞大澤誇雲夢
久識鈞天奏洞庭禹廟冠裳迴百吏胥臺檣櫓壓千靈
精廬四百湖堤上爛漫新詩勒翠屏
翹首湘潭半夕陽誰傳詞藻賦高唐宗盟一代聞三李
伯仲千秋見二王北極雲霞迴指顧東山日月謝行藏
新篇漫惜南遊寡海外流傳徧越裳
中弇名山迹已淪太函高座定何人傳衣兩地歸南岳
賜履三天上北辰大厦紛紜羅國士孤查浮没問波臣
中興咫尺葵丘畔寓目江淮一旅陳
一麾環珮下甘泉雙管横操百代權燦爛圖書遊洛日
飛揚文字入秦年風雲八座長秋近象緯三臺太乙懸
不是觀濤瀛海上西泠那駐木蘭船
入剡名山思轉遐雲嵐晨夕候高牙寧無逸興歌天姥
大有閒情賦若耶萬岫分青懸梵刹千巖飛翠落官衙
香風夾岸驊騮倚隊隊明妝越水涯
珮玉含香事冕旒横金馳傳出龍樓遊窮八極飛仙在
望重三朝宿老留白帝城探新雨色黃公壚續舊風流
無誇海上干將合昨夜精芒射斗牛
邂逅金緋照石渠盧溝橋畔暮踟蹰同盟敢托先朝後
並軌猶慚易世餘轉自慵疎憐叔夜寧因消渴慢相如
無由共賦南鵬翮大旆摶風上玉除
送徐惟得還楚中
歲晚蓴鱸樂事饒淒然風雨發征軺弘文館闢雙龍近
神武門深一騎遙夢渚寒雲飛獵旆湘江晴雪候漁橈
憑君漫卜東山墅三錫玄圭下聖朝
王别駕過訪賦贈
當年詞賦滿林皋閥閱瑯琊擅俊髦驥足暫紆龐統駕
雞羣聊試吕虔刀齊封魯甸驅馳急郢雪秦雲眺望勞
咫尺風期同調在碧天河上首重搔
送張仲立上計二首
龍劍雙飛入薊城一尊揮手暮笳鳴分符帝問淮陽績
授簡人推鄴下盟萬樹未央春雪煖千花長樂曙霞明
亡誇爛漫黃金錫前殿如椽勒姓名
飛旌千里問神州驛路梅花照錦裘上計詞臣新渤海
稱詩才子舊長洲風烟御苑迴金埒雨露明堂下玉旒
惆悵河橋深雪裡盡將離恨入齊謳
朱吳于三生攜酒同遊城南觀音禪院
皂帽青鞋霽雪前叢林遙望七燈懸乾坤萬古空王劫
水月三生大士緣下界風旛搖貝闕上方雲磬落金田
踟蹰未辦西歸衲杖錫香林對惘然
張博士以壺觴過訪余病不能起迓賦謝此章
野外孤篷繫白茅齋頭長鋏倚青郊壺傾博士蓮花釀
盤載先生苜蓿殽海岱雲霞驅别夢天涯冰雪綰窮交
亦知凡鳥堪題字浪逐揚雄賦解嘲
張别駕過訪舟中以新刻餉惠旹聘修郡志將
成
燦爛詞林見白眉挂冠偏趁黑頭時安仁宦就花盈郭
元亮歸來菊繞籬作賦高唐巫雨過飛書東嶽岱雲馳
十年流水希凡調試拂冰絃和子期(張君先任新安尹)
狄明叔邀集新居命女伎奏劇凡玉簮浣紗紅
拂三本即席成七言律四章
名花十院盡蛾眉美酒金樽照陸離霧裏雙鸞騰玉闕
雲中八駿下瑤池參差趙瑟傳情遠縹緲秦笙度曲遲
後夜屋梁頻悵望河橋孤館月明時(伎十人二尤善謳)
痛飲狂歌白日酣何人同住百花潭明妝陳女開金屋
妙舞羊姬弄玉簮滿架荼蘼風乍入當庭楊柳月初含
追歡拚竭良宵興滿眼關河繫别驂
繡柱雕欄夾畫圖幽棲河上擅菰蘆壺觴元亮開三徑
舟楫陶朱泛五湖草色共悲吳苑廢花枝猶傍越臺無
干將對舞東風夜燦爛明星墜轆轤
畫檻參差照綠苔三山何處問蓬萊朱顔驟向新春合
紅拂偏宜靜夜來風裊梅香縈玉砌月穿蘿影度瑤臺
高唐總入襄王夢未擬重憐宋玉才
于生高岡以早春九日初度賦贈二章(時生年二十)
東來紫氣繞華筵玉舄飄颻大海[田耎]九葉蓂舒元旦後
千秋桃熟早春前馳心高密談兵夜屈指重華謁帝年
試問嘉名懸錫處桑弧晴色廣陵懸
玳瑁堂開霽雪凝百壺春酒照如澠斷冰竒句推良史
明月新篇和武陵鴻雁渚寒勞夢寐鳳凰池遠待鶱騰
追歡況值梅花早倚嘯晴空望玉繩
夜同朱吳李徐諸生集于茂才宅聽歌
南陌朱樓並馬尋一尊塵外共披襟齊姜久擅高唐曲
越客同操下里吟燭映紗厨春色淺香飛羅袂夜寒深
雲門寂寞當年調慚愧鍾期抱玉琴
送趙太學之北雍
束書迢遞赴皇畿岩壑何言戰勝肥綠綺正攜春雪過
青帆俄逐夏雲飛雄材世許攀槐棘古調時能問蕨薇
到日含飴窮燕樂千花晴色映荷衣
送黃上仲歸赤城時以伯兄說仲書至
翩翩戎服傍高牙長揖歸來興未涯别夢乍懸淮海月
鄉心遙引越城霞毫端秀色舒毛穎匣底寒光照莫耶
最憶元方油幕臥獨將清嘯和悲笳
朱太學元長以新刻過訪卒業賦贈余與元長
大父司空尊人廷尉通家再世覿其韶令喜
溢于辭
靜掩衡茒覺地偏輝煌詞筆照臨川通家政自推文舉
倒屣能無屬仲宣殿聳甘泉晨賦雪宫深碣石夜談天
春風一騎長安邸何限飛花墜玉鞭
彩筆翩翩驟過從居然文藻挹芙蓉門留廷尉甘羅雀
劍授司空欲化龍謁帝明光春浩渺論交平樂暮從容
當年國士雙垂眄握别銜知思萬重
夀胡隠君九秩為玉呂茂才題
杖履飄然鸛鶴羣函關靈氣暮絪緼三生夙擅榮期樂
二典新傳伏氏文大海亭窺秦望日清溪船弄越來雲
毋誇經術承家舊屈指鸞章帝座聞
送趙汝信奉常入都
挂席南風錦樹重頻年溪上濯芙蓉尋仙玉洞雲長滿
謁帝金莖露正濃午夜素琴偕一鶴商秋神劍合雙龍
台垣咫尺黃扉啟燦爛棠花拂過從(奉常于少傅為昆仲)
送吳文仲觀察入賀四首
鼔吹江城落日懸牙旗明發使君船青牛一望函關外
黃鵠雙飛漢殿前北極衣冠晨拜舞西池環珮夜㽜連
壚頭夙昔荆高輩極目燕山共惘然
燦爛明星墜轆轤懸腰雙鍔並昆吾千秋錄就呈金鏡
萬夀筵開送玉壺飛盖西園涼月滿垂鞭南陌夏雲徂
加餐何處頻相望嘹嚦征鴻下太湖
斧鉞中吳羨晝遊闔閭城下暮淹留安期舄捧遙天外
博望查飛大海頭北斗文章新氣象南皮談謔舊風流
黃金臺殿三千尺擊筑憑誰共酒籌
椽筆翩翩賦頌裁誕章晨捧入蓬萊花前彩鷁飛吳甸
柳外青驪繫越臺長樂露華金掌下建章雲氣玉繩來
天顔尺五稱觴地尚記吳公第一才
寄區用孺
一棹棲遲大海濱桐江雲色繞垂綸青山乍飽閒中目
白石猶飢病後身别去龍門無國士歸來鮒轍有波臣
故人藉甚甘泉畔日醉玄都萬樹春
汪明府邀集衙齋陶駕部懋中適至同賦
秉燭高堂燕笑頻歌喉搖曳玳筵新琴中白雪飛仙吏
坐上清風挹故人剡曲蒹葭千里夢河陽桃李萬家春
凭欄無限青雲色欲喚雙鳬到紫宸
入郡城訪睿父參知適文仲觀察以公事至同
集
西園高宴月華濃咫尺台垣並過從座上儒冠容一鶡
尊前神劍合雙龍陰森棠樹春光滿燦爛薇花夜色重
最是胡床清興劇羊裘何惜醉蒙茸
是夕二丈以直指葉公招中席輟赴畢燕仍過
戚園轟飲達曙乃罷
皂盖參差越水頭千山寥廓暮雲收風前並遡王猷棹
月底重登庾亮樓彩袖翩&KR1862;傳楚舞朱絃嘹嚦和吳謳
梅花漸吐新春色秉燭何妨盡夜遊
直指葉公枉顧賦謝四章
攬轡千山入畫圖偏從巖穴問潜夫臺端此日冠峨豸
闕下當年舄化鳬把臂蓬蒿新白社關心桃李舊玄都
天門六翮雄飛近一盼鹽車在暮途
燦爛西臺白玉珂頻年直指向關河豐城劍抱雙龍出
瀫水橋乘駟馬過作賦風雲迴縹緲飛章山嶽動嵯峨
寧知一代蒼生寄幾向清溪問綠蓑(余邑浮梁數百年靡修復者葉公一)
(旦談笑新之諸遺愛霑渥婺中童孺咸悉焉)
大纛高牙控斗躔豸袍驄馬出甘泉雲霞驟劃雙溪上
雨露偏濃八邑前秋浦棠陰懸節鉞河陽花色映樓船
無勞汲孺誇長揖竟日茅亭話太玄
又擁朱旗入婺城清江寒色暮雲平霜飛竹馬兒童集
日照花驄父老迎繡服三天傳疏草綈袍一代見交情
由來國士非凡遇匣底干將夜夜鳴
夜集王仲升新第即席同盛氏諸仲分韻得寒
字
畫檻雕楹十二欄一時尊酒盛詞壇風人把袂遊平樂
月姊更衣下廣寒臺接丹山翔彩鳳簫横碧落度青鸞
從知子敬多豪興桃葉歌成宴未闌
王仲升以五言長律見貽賦此答贈
尺組長纓奮草萊清香畫戟臥莓苔北門鍞鑰歸雄鎮
東觀圖書集上才疊嶂分青横几簟雙流飛翠入池臺
知君未厭從軍樂大纛高牙帝座來
入三衢訪文仲觀察邀同睿父參知酣集丙夜
期以詰朝方舟下瀫水即席賦
玳瑁筵飛白苧新鶯喉搖曳舞梁塵金尊竹葉銷長夜
玉笛梅花綻蚤春雪照吳門雙彩筆星環越署兩朱輪
朝來共有鳴榔約一棹能無繫水濱
同張吳二丈方舟東下沈飲三晝夜四之日始
達瀫濱即席賦
仍飛寶瑟佐清酣豪興飄飄瀫水南河朔千秋今見二
平原十日已過三含毫鸚鵡催詞賦倚席魚龍狎笑談
信是青雲留白帢一丘誰訝管寧憨
遇張孟孺于湖上未及問姓名别去詰旦以羨
長書洎新作來謁賦答此篇
相逢今雨大堤頭梵刹丹青暮靄流赫奕家聲曾御李
飛揚門閥舊封留何須鐵騎桑乾戰暫解金魚杜曲遊
昨夜淨慈秋色裏霜華寒透鷫鸘裘
陳明府書來賦答
尚憶登仙共李膺風摶水擊羨鯤鵬天長片鷁飛淮甸
地近雙魚出廣陵桃李城頭春色滿蒹葭堤畔暮愁凝
高樓百尺堪同臥把袂何時第一層(時陳君令廣陵旁邑)
登趙太學文鎮谿雲閣懷睿父文仲二公
簾櫳十二挂高寒突兀樓臺峙翠巒六洞烟嵐長繞座
雙溪雲月半憑欄丁丁樵斧飛春暮杳杳漁舟泊夜闌
此日平原堪盡興深杯何惜醉詞壇
寄陸使君使君舊治河濟上同龔觀察及余名
姓余弗知也
挂笏黃堂坐晏然雙旌猶記北來船時名赫奕機雲後
世業巍峩遜凱前六洞晴雲江郭繞雙溪明月郡樓懸
甘泉咫尺徵良吏突兀龍章漢殿傳
上元同睿父參知文仲觀察夜集谿堂看燈作
千騎聯翩集水涯上元燈燭興偏遐憑欄火樹千枝月
照坐金蓮百本霞織就鮫綃珠有暈妝成鸞鏡玉無瑕
深宵拚醉平原席遮莫蘭陰送曙笳
詰旦兩公各以詩來走筆和答
聯飛鴻翼度天涯並握鸞箋思轉遐季重詞名元海岱
孟陽詩筆半雲霞提攜頓覺燕金重顧盼寧愁趙璧瑕
宛轉雙珠呈夜色不知庭月墜春笳(時歌者趙璧在筵)
寄張睿父參知時以新賦三律見示
風前何處覓新裁目斷仙槎繫翠苔畫戟東方千騎繞
朱旂南國片鴻來桃花爛漫飄吳岫棠樹陰森蔽越臺
莫道干將長射斗司空袍笏近蓬萊
陳太學過訪為借沈材叔園亭以頓行李賦此
謝之
意氣翩翩越水頭居然名士擅風流獨將仲舉千秋榻
懸向休文八咏樓几席平原堪縱飲杯盤河朔競追遊
亦知廡下梁鴻寄一為窮途破旅愁
侍御葉公疏陳鹺事得請賦東二章
諤諤千言奏彩毫英聲直氣冠仙曹批來豈憚龍鱗逆
觸處真憐豸角勞日揭虞淵消霧雨雲收溟海息波濤
惟應報國丹誠竭五夜霜華襲髩毛
一疏迴天四海聞懽聲馳頌越江濆臣心總為埋輪切
帝眷偏從折檻勤十道乘驄爭吐氣三朝鳴鳳欲空羣
西京底事蒐鹽鐵為報桓寬正屬文
鄧遠遊以書貺見貽賦答二律
飛蓬何處遂幽棲咫尺雲萍悵解攜吏隠欲兼山大小
客居難定瀼東西鳴琴海國雙鴻度鎖印江城獨鳥啼
是處休文饒八咏危樓曾否共攀躋
病肺經時息茂園淋漓書札到丘樊花栽檇李三千樹
草賦長楊十萬言爾自飛鳬臨大邑人誰逐鹿向中原
盈盈一水相思切極目湖頭暮雨繁
觀察林公過訪賦贈
才名藉藉冠青錢執憲欣逢入越年起草夜停雙闕下
看花晨憩六橋前飛揚白馬笳聲動縹緲蒼龍劍色懸
四百樓臺題咏處登臨誰不羨如椽
夀陳隠君
瑞日暄風滿畫堂東來紫氣近錢塘千春大海籌增屋
十里平湖樹夾航盛世謳歌情正洽明時耕鑿興偏長
何當醉挾元龍去百尺樓頭話對床
贈仁和劉明府曩有事計偕邂逅君于濟上同
舟驩聚者月餘
識面長淮記苦吟黃金臺館獨登臨當年飛舄過嚴瀨
此日鳴琴坐武林南斗夜光雄劍合西湖春色畫檣深
懸知漢殿循良詔屈指晨催大海潯
侍御葉公既按部吳會復以鹺政倥偬馳返臨
安諭檄通逵衆以大定輒綴七言四律代柬
行麾
東來紫氣又臨安拭目蒼生望未闌一劍乍過千壘靜
單車纔入萬家歡霞光北極飄清禁斗色西臺照畫欄
信是批鱗頭易白霜毫時拂惠文冠
比屋香燈越水濆霜天晨夕望氤氳中朝獨占乘驄步
大海爭傳諭鱷文柱後峩冠心捧日臺端搖筆氣淩雲
栽花漫憶河陽事燦爛芙蓉拭劍紋
吳山晴翠拂高車隻字風霜繞玉除驄馬近傳鹽鐵論
雞林遙誦治安書三臺色動迴天後十郡歡騰煮海餘
最是憐才勤吐握登龍時曳舊長裾
繡斧朝持越郡前花驄行部筆如椽風雲西北飛揚候
海岳東南鎮定年秋思芙蕖明玉斝春光桃李媚瓊筵
寧知鹵簿江州貴日向蓬茒話太玄
夀龍使君六秩
旭日扶桑繞畫欄安期雙舄對盤桓紅霞一曲秦源近
白雪千家楚水寒小逕壺觴移竹樹前庭袍笏映芝蘭
山香莫問羣花落一喚飛瓊舞翠巒
送章宗理納言使楚中
輝煌丹詔出蓬萊窈窕玄關閉綠苔劍珮青雲辭玉闕
衣冠紅日下銀臺河橋薄暮蟬聲起驛路深秋雁陣來
漫憶觀棋淝水上蒼生元屬謝公材
送王永叔入都四首
大旆翩翩越水濱朝天白馬向楓宸飛揚䟦扈千秋思
磊砢崢嶸八尺身興裏平原寧計日歡來河朔動經旬
誰言綵筆偏詞賦已卜螭頭氣象新
壚頭促膝又吾曹斫地王郎思獨豪九陌霞光迎劍珮
千山雲色度旌旄中朝奏疏關辰極故國音書問海濤
尚憶春明門外事紅牙催拍鬭持螯
吳山晴色墮高牙歌闋驪駒興未涯錦綬乍抛滄海月
緋袍猶綰赤城霞垣扉燭影宵分直禁闥棋聲午放衙
明發武林關外路盡將離恨入征笳
把袂錢塘又别筵升沈往事一潸然公車賈傅仝遊日
帝里班生獨上年握麈何天非碣石抽毫無地不甘泉
亦知疏草焚難盡諫獵書成太史傳
睿父參知入武林余過署中適以公讌湖上不
遇留柬
寂寞玄亭臥草萊登臨長憶謝公才猶疑斧鉞清溪駐
不謂帆檣大海來繡服定過吳子國珠簾同望越王臺
金銀萬寺湖堤畔椽筆能無麗賦裁(時文仲文將達吳門)
關忠義侯廟作二首
絳節緋袍氣凜然巍巍遺像識忠賢河山萬古精靈在
宇宙三分壮節懸燦爛黃金辭操日飛揚白刃刺良年
莫言遺恨章丘下五夜英魂照玉泉
巨顙長髯貌絶倫當年馳騎破黃巾崢嶸正氣鍾三國
慘淡英風敵萬人縛禁已酬吞魏志誅蒙猶現伐吳身
雙旌異代鹽池上想像鐃歌入帝宸
送右轄吳公擢左山西
并門遙望思如何縹緲棠陰十郡多鹵簿北風辭粤嶠
樓船西日渡汾河青萍謁帝龍光近彩筆懷人雁字過
上考吳公元第一題詩能到舊烟蘿
季秋同李鄧二明府俞山人尋靈隠故址作(有)
(序)
樓觀滄海日門對浙江潮駱義烏靈隠詩也
今寺在山麓於二語殊不合山之腰最幽絶
處有弢光閣登其上則跨重湖攬江海十字
真境儼在目中其下石梁亘絶考之終篇皆
符迺知今靈隠建自宋時非考功覓句地也
疊磴危梯萬仞懸嵯峨飛閣架蒼烟天浮海色雕楹外
日蕩江流畫栱前玄鶴並攜珠履客青鳬雙下玉臺仙
誰言康樂題詩舊婺女猶聞筆似椽
少室山房集卷六十四
