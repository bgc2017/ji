少室山房集卷一百十九
明胡應麟撰
書牘十六首
報李仲子允逹
允達足下語有之百世一賢接踵而起喻才之生也時
之同者之難也千里一士比肩而立喻才之生也地之
同者之難也同其時難矣同其時又同其地弗尤難乎
同其地已難矣同其地又同其心弗尤難之難乎此有
兩人焉時則同地則同迺其心又無弗同若是者百世
而喻之接踵吾猶詫其速矣千里而喻之比肩吾猶駭
其繁矣夫不佞之與足下何如哉不佞生肅皇之末足
下産穆廟之初時之相後弗能一紀也不佞處瀫水之
濱足下隱東陽之麓地之相去弗能數㕓也僕尊古允
達亦尊古僕卑今允達亦卑今僕矜名允達亦矜名僕
負氣允達亦負氣僕善病允達亦善病僕寡交允達亦
寡交僕狂迂允達亦狂迂僕疎戅允達亦疎戅蓋不佞
之於足下摩頂放踵無一弗同者小有弗同則不佞已
絶意進取足下稍染指事功也而其無一弗同者較若
也顧僕與足下時同地同者三十年而未嘗一把臂一
游從焉抑又何數之竒也此其失宜歸於僕誠不意足
下一旦抑邁往之衷勤下人之慮求虚已之益擴包荒
之度極友善之量陳啓萬言纚纚自通將進而若局促
於雁行退而若忻慕於驥尾者此非不佞所敢知也嗟
嗟允達才之難於天下久矣才同者限於時時同者限
於地地同者限於心心即同矣尚猶有限於迹者若前
乎此三十年不佞於足下是也迺今足下不鄙僕而辱
施之僕不自揆度而應之若鱗之縱壑矣羽之搏風矣
膠之投漆矣兩人者庶幾哉一無遺憾矣如是而僕猶
抱其區區而有所弗盡於吾允達非夫也嗟嗟允達吾
與足下婺産也婺越之東國也厥初人才何如哉學術
則孝標之博洽籠千秋詩歌則賓王之綺藻煥百代而
皆婺産也唐宋之際稍陵夷焉伯恭同父一再振之至
黃晉卿柳道傳吳立夫輩聯翩勝國殆十數家而婺之
才遂以一郡踞海内者十之三至王子充蘇平仲胡仲
申輩馳驟皇朝又十餘家而婺之才遂以一郡割海内
者十之六蓋至於宋文憲景濓而一代之才咸歸吾婺
矣今去文憲僅二百年雖豪雋迭興鴻鉅間出而嗣續
前規者胡寥寥希遘也豈造物者以其初洩之太盛而
閼之其終耶將猶有未足於其先姑閼之其中而大昌
其後耶嗟嗟允達弗可預知者彼蒼意也弗容自己者
吾黨志也語不云乎法乎上僅得其中當文憲之從事
於學嘗沾沾仲尼孟軻矣而迄成其為文憲也使其所
師下於仲尼孟軻則其所就將又有下於文憲者今僕
之才淺薄委瑣萬不足以辦此而足下儼然抱絶人之
姿空羣之足又卓然弗奪於時尚而敏而好學不恥下
問又惓惓焉舍足下而弗告其誰可告者僕之所以弗
敢終匿其愚也夫世所謂不朽者三德也功也言也言
所為不朽亦三文也詩也學也夫學如孝標博矣極矣而
製作之傳未之廣覩也詩如賓王高矣美矣而淹貫之
域未之洞精也文如景濓大矣成矣而聲律之途未之
深造也是非三君子才有弗逮也孝標六代賓王唐初
景濓元末其時則非也即窮三君子之力而挽之而欲
以一人焉盡革其舊力固未易也今僕與足下之世何
世也大明御宇非江左偏安匹矣神聖重光非垂拱再
傳擬矣車書全盛非至正末造倫矣則夫集三君子之
長以上接周楚漢唐之緒使婺之為婺異時不以一代
一方限者非生乎今所當有事耶嗟嗟允達僕犬馬長
矣聰明衰矣少之時殫力於詩歌而莫能究壯之歲覃
思於學術而莫能備洎乎晩節而垂涎於文事誠哉却
行而求及前人將一無所就是愳而覬希三者之萬一
乎惟是足下年甚富力甚強中甚虚思甚遠才甚閎今
之世而規圖大業於吾郡宜無踰足下者徒以不佞臭
味之間有相契而謬相附且欲相師焉誠非不佞所敢
知也無己則當今天下固有全執三事之權以追蹤三
古之上者足下亦知其人乎吳會之墟洞庭之澤洋洋
乎大觀焉由婺而趨僅旬日之軌也足下闖其垣而有
得焉其於三君子之業思過半矣夫才逞則禦之以格
格定則通之以變氣揚則沈之使實節促則澹之使和
數語也瑯琊法門以始基不佞也不深不玄不沈不堅
入之沈深出之自然完之粹然數語也瑯琊法眼以終
授不佞也顧不佞實未之能副也敢敬以布之足下足
下潜繹此而有得焉其於瑯琊之道又思過半矣嗟嗟
允達不佞自還里以来楗關結舌不為人談藝久矣而
獨諄諄然辭費於足下以足下於僕時同地同心與迹
無弗同有所言而弗盡於足下非夫也惟足下無棄葑
菲無擇芻蕘以毋忘比肩接踵之義異日者青鞋布襪
惠然肯来將與足下徧歷金華諸洞天呼牧羊兩小兒
登芙蓉萬仞之杪振衣長嘯極目齊州為生平一大快
也
報陳立父
曩歲獲交尊公竊聞足下誼槩則私衷嚮往久矣頃黃
金臺上一奉教言公方酣燕杏園僕遂翻飛林麓雲泥
異趣聞問無從自車駕蒞止越中一時人士憑軾而東
歲以百數不佞每邂逅知交劇談大雅未嘗不色飛神
動夢游天姥之間也明府至自錢塘遠拜手書嘉貺之
辱重以瓊瑶下贈清風穆如足下之軫念故人意則蒸
蒸厚矣迺不佞疎節隱衷其何藉以自文於左右名園
鉅圃勝槩冠絶楚中不佞夙聞之都人士委賦大隱諸
題即未能負笈攜笻以盡挈林樊之勝而想像高深徘
徊靚麗固已神怡采菊之軒耳飽松風之閣矣賤疾未
平筆硯蕪廢殘暑漸收敬如来命不敢辭也尊公雄飛
直上㝢内繫心一代詞人將為吐氣倘遂獲移鎮浙中
俾大海澄波長湖增豔豈不亦千古快心哉使旋附謝
卒卒無次不任主臣
報顧朗生
僕迂僻狂戅人也世緣落落顧獨好慕古文辭尤願交
當今作者曩歲侍家大人遊楚獲交在明朱丈每卜暇
相過從為文字飲一日在明與諸同志屈指當代名流
輙盱衡謂不佞曰子識顧君朗生乎是吳會間錚錚者
也不佞時則私竊識之方潦倒風塵不獲藉在明交懽
足下既家君出參楚藩在明旋亦拂衣海上鱗羽乖隔
歲不能一再聞問春間裕卿使者有吳中之役輙附一
札通在明洎返舍持在明書至則足下手教儼然辱先
之陳義繾綣寄情委折披誦再三不能去手重以瑶篇
下贈清聲古色意氣所寄千里若新吁嗟顧生僕何以
得此於足下哉僕自束髮拈弄筆墨欲為今人而志弗
安欲追古人而材弗逮躑躅二途迄無定趣間為二三
同志左提右挈形之篇什一皆委瑣蕪雜曾不足當大
方一噱柰何足下獨從而好之好之不己又從而筆之
書而託之詩也即葑菲之采足下不遺令當今綜核名
實者謂足下何愧矣愧矣僕自去冬坐老母病己無復
計偕念將来或可從黃勉之孫仲可輩作吳楚間閒人
不妨稱足下同好也承諭高軒遠吊子鳴審於何日倘
遂不棄扁舟皂帽惠然衡門之下僕雖鄙劣尚能拉足
下溪頭為十日飲或深秋過海上訪王長公亦當首詣
足下徜徉薜蘿談討芝桂延津之合不遠有期康使再
過草草奏報小刻二種并往拙詩四章附酬大雅瓦礫
視之可也
報宗良王孫
不佞十載前從山隂劉生得畫梅詩一帙讀之至足下
輙擊節賞歎以為不意今人中有才如足下者而是時
不佞方索居無能藉交游通尺素於左右頃歲周旋文
父始稍稍竊聞下風邇者邦相兄来令敝邑王次公往
来瀫水間每一晤言輙交頌足下不容口私心則愈益
鄉往欲藉明府君紹介相聞屢矣顧恒以病冗奪迺兹
辱手教儼然臨之雄詞麗藻穆如清風雅誼欵忱投我
肝膈不佞何以得此於足下哉以足下才而當西京建
安無論梁孝諸王即陳思兄弟奚能難足下者顧不自
滿足而過知不佞不佞非枚叔劉生其人曷以稱同調
下執事也不佞自髫丱習古文辭念載於今靡能尺寸
自樹惟是海内名流什九不鄙而與之交獨以未識足
下為憾乃今得一當足下十年寤寐之思慰矣邦相人
便敬布腹心小刻俚言就正大雅足下儻有意卒教之
者彭蠡歸鴻不佞尚當翹首俟焉
報孔暘王孫
不佞曩從友人黎惟敬輩結社燕中每與揚扢當今名
勝至大江之右則惟敬輙津津口足下也於時私心竊
以嚮往久矣邇者邦相丈借重敝邑不佞以臭味獲與
朝夕過從晤間尤亟稱述足下不置杪秋遂荷佳篇并
屬詩册方藉手以尺素通記室乃足下大教辱先臨之
而且申以瑤草侑以華刻一再捧閱恍然若與足下晤
語龍沙之上不自知楚越千里隔也足下麗藻清才宿
根天授竟所造詣豈直雄視東南故當凌鑠大歷元和
而上而傾才下士亹亹一念尤信陵梁孝以来所僅遘
見者至如友雅之輯即李何徐薛輩相與愉快九京何
論當今迺不佞株卧一丘顧得因緣邦相締神交下執
事抑何竒且幸也匡廬滕閣不佞寤寐有年矣重以足
下洎諸君在則何能頃刻忘深春或遂挂帆之興當艤
棹江門首詣足下依隱亭中能分孺子半榻偕胡生為
十日飲否
報何仁仲
不佞童丱時即厭棄博士家言少長随侍家大人都下
稍援筆習古文辭顧當世賢豪作者未數數覩也一日
家大人從署中歸手一編示不佞曰是漢東何仲子詩
也是曩嘗從余習舉子業今且翩翩以詩自雄矣於時
即受置几席讀之具見足下神情朗逸風疎霞舉埃壒
之表恍然若於僕之衷素有相入者輙和之以寄足下
一再相聞後尺素夐絶惟心念之頃為世路所驅黽勉
北上燕楚異域分於足下無緣晤語比至都下過康山
人甫就席有騎而叩門者問其姓名即曩所稱說何仁
仲也輙相對握手歡極平生揮毫雄飲狂態淋漓旬日
之間十數聚首一何竒且快耶俄不佞落羽東歸足下
亦鼓枻南返十年寤寐得之一旦旋復失之區區七尺
何能堪此離索迴望黃金臺館腑欲為裂惟黯然長吁
而己里中落落追念舊遊日以為歲昨忽别駕熊公持
一書一刻至云足下自楚中寄我者亟取閱之則燕中
倡酬之什與不佞諸詩種種具在嗟乎足下之於友義
篤矣自得深矣顧不佞何以當辱也披誦来教無非裏
言三復之餘令人氣結至訂期過我又翻然神動色飛
苐所謂米家畫舫迄今寂寂豈漢東仲子易而卧遊宗
生耶抑子猷興盡中道遽返也足下勉之蘭亭春色不
減武陵来歲願暫輟漁竿一操瓢笠若耶雲門之畔倘
有青鞋布襪長嘯而来者不佞雖駑劣猶能一旗鼓相
當也别駕使旋卒卒附報不一
報吳叔通
不佞結髮操觚聞海東吳叔子稔矣頃浪遊金閶武林
邂逅諸同志稱述足下不容口鄙心竊願交焉顧無從
修短刺謁姓名於下執事昨偕汪司馬過兩瑯琊海上
歸抵舍而鄉人以雙鯉至亟投筯發緘則足下見貽手
教洎下贈諸篇也足下藝苑菁英人倫秀出鴻騫鷟舉
横絶無前不佞固亟願執鞭奚翅接席而迺先施菲劣
諭義茒衡雅量虚懷太丘有道高情遠韻摩詰襄陽風
霜之氣飛動於寸蹏金石之音鏗訇於尺箑不佞把翫
三過既私竊慶幸於吾鄉一當足下而臨風長謠美人
離隔則又未嘗不嘆河山之邈如憾執手之無自也僕
自髫鬌厭棄時規妄希大業研精畢命念載於兹雖間
辱鉅公濫相呴沫而幽憂疾病進寸退尺加以倥蒙狷
戅索處窮居青眼既乖二毛滋見丈夫樹立倀倀莫之
惟是足下崛起頽波力追曩哲即大浙之西家驥人璧
分庭抗禮寡見其儔矣勉之叔通日月如馳努力不朽
異時左提右挈方駕前修西京盛唐詎曰遐軌哉鄉人
立待報音卒卒未展鄙言四律敬謝瓊瑤惟足下之垂
教焉
報張茂才
癸已之夏陳觀察過我定交不佞與抵掌談天夜分而
罷别去武林甫閱月而以賢書寄我意觀察竒人所漁
獵當得瑰瑋絶特之士比開卷而足下姓名巍然首舉
焉不佞之為觀察喜可知也又閱月而洪茂才来敝邑
輙傳致足下惓惓云將以返棹之候抵不佞結文字驩
夫以足下才何有於不佞顧才如足下誠不佞願為執
鞭者於時竊又大喜過望蓋不寐而企足下高軒四浹
日矣歲迫易使君御者在門不得已一赴三衢歸而家
大人出示手教而知足下之已過瀫水也則豈直惟河
山之戚躑躅鄙人足下鼓枻而東亦寧無興盡之憾耶
翰諭諄諄靡非肝腹至五七言諸體清聲古色雋調瓌
詞黃初開元燦爛筐篋不佞讀而應接不遑錯愕自失
咄咄張生胡足下埋名鏟照東海之濱閎抱大觀一至
於此當今諸老垂盡宇宙寥寥代興盛世使全越山川
重於九鼎非足下而疇其任之僕犬馬長矣聰明衰矣
才盡於文通涕下於逸少豈其敢以鼠璞魚目矜侈隋
和惟是足下厚誼虛懷雅不容已同聲之契實締於今
惟足下念此盟言毋忘夙昔也大集索序鄙人寧有推
諉迺静卿行迫而新歲文逋輳沓幾奪寢溲謹先綴七
言四章附驥末簡即詞愧腆嫺總之衷膈所攄非敢為
佞惟足下鑒之亮之異日序成更覓便鴻致之都下郭
隗之臺黃金百尺足下左策飛黃右驂騄駬方一騁而
空率土之羣何言薊北暇而過問昔時屠狗復有狂生
胡元瑞乎華陽無恙碣石獨存秋清木落幸挈荆高二
三子擊筑放歌歌易水之章以待我
報崔子王
鮑生回辱手教縷縷置之袖中字猶未滅而嗣音洊至
大貺之錫雲霞爛焉載讀誨言故人所以屬我者厚矣
第不佞自結髮以来委身鉛槧犬馬日長碌碌蓬蒿進
之不能以鴻筆潤色皇王之大猷退之不能以微言紹
明神聖之絶學即間以雕蟲末業染指大方不朽之塗
恐難預必且病近世之殫精性命者薄九丘百氏為陳
言劌志詞章者鄙六代五朝為勦說弘靖之間一二名
公卓然特立而時無英雄輕於持論今其著述流行海
内後學取信貽盭良多故不自揣揆掇拾謏聞用相質
正或得以夤緣曩喆傳示將来庶幾虞稗之流猶賢博
奕之士可耳足下盛諭云云詎僕所敢望哉惟辯或過
煩詞間傷激大槩為高因下本之前人藉非足下古誼
古心何從領略今兹以往僕將守雌齊物以畢餘生堅
白異仝匪所計矣昨載晤王參知咏歎高雅甚悉足下
如冰壺秋月迴絶塵緇而光輝朗潤彌不可遏又如玉
盤露屑雖食之寒澹而能令俗子臟肺泠然未易為餖
飣紛華者道也訟堂清暇卧理餘間篇章綦富休文八
咏一一和之以寄胡生武川雙鯉辰發酉至鄙人日侯
於瀫江之上矣
報張大来
郭隗臺前高賢滿坐僕酒態狂發而足下川澄淵渟若
千頃之波浩乎而無紀極也僕於時竊已心醉久之俄
策蹇驢出春明門青衫無賴不復能覓足下五陸三市
間客歲秋首赴燕滿意物色曩時諸酒人擊筑放歌尋
荆高故事計望見足下顔色不遠復以病卧京口委頓
東歸一榻衡門湯藥為伍生平意氣盡矣明府公甫下
車即出足下手書副以華什叙致繾綣許予真切頓令
病骨習習欲飛噫嘻足下僕五上春官兩刖大都三返
窮谷丈夫樹立自分己矣惟是雕蟲之技妄冀於著述
稍見一班若足下盛業偉才絶出一世謂宜登石渠坐
天禄大者黼黻帝猷追蹤夷契次亦當如左馬楊劉輩
然藜秉筆洋洋纚纚以播告八方乃燃尾曝腮亦且數
四豈造物小兒必欲以鹽車阨良驥耶蘭陵釀法頗異
往時鬱金之香不減唐日足下儻有意乎曳屐放舟為
臨卭十日飲乘興歴武夷窮䧹宕而歸麄足作東南佳
觀不落莫也新春掃榻以待高車君典遺集梓行何似
幸至一觀禹金足下所稱鼎足於来諭中得之乃僕素
樂道其人者計亦能聯璧同来乎盛暑揮汗作荅俾刻
百卷悉索敝賦以上惟大匠斤削之
再報大来明府
晨起啓關而葉令君使人手持雙鯉至曰得之西江上
游者急呼童剖之素書爛焉無論加飡相憶語語肺肝
而且懷以新詩授以素筆至酒貲之餽寄頓杜康至今
尚酩酊柴桑之秫也足下捧銅章宰百里栽花鳴琴之
暇日跨雙鳬入上陽名姓紀於御屏且為天下治平最
異時文人循吏兩傳並入輝赫簡編吾黨士良為吐氣
乃若葉令君之宰敝邑足下亦欲聞其政乎古所謂愷
弟神明公勤廉飭當官之美咸備一身今海内賢能所
在蔚起僕不敢妄恣較量至夷考唐漢以還史書所錄
即裒然一代未有若令君之絶出者也自令君下車即
以足下故知不佞驪黃之外顧不佞於令君蹤迹曠疎
歲不載覿豈解為緩頰隨生惟是賢聲惠績下徹閭閻
上通衿珮萬衆一詞亦豈能掩其實耶足下西江政績
僕得之參知王公大自瓌異兹者復令君矯矯相望楚
越間計聞此而喜可知也羅太宰學術風猷岳峙當世
其遺言緒論掇拾而表章之實在足下此外皆牛刀餘
割無所俟不佞云云矣
報胡文父
次公車騎己達龍沙計日相與下上德甫用晦宗良貞
吉孔暘諸君子鱗比里中一呼畢集含毫洒翰白雪四
飛將遂匡廬之顛瀑布無色斗牛之分紫氣燭天千古
快心殊令人妬不肖索居海上互鄉難言邇邦相至始
獲一吐胷中塊磊苐彼此相對旁觀遂無復人也一咲
一咲
燕中與文父小牘二通
裕卿雞鳴出函谷殊駭聽聞昨晤惟寅亦云揮泪而别
而何仁仲以為尚留都門誤也今特遣一信問諸水濱
二
信歸已悉彼寓所裕卿片紙至黯慘不可讀且欲拉吾
及足下同買一蜻蜓艇鼓枻而南亦㝢内至快心事僕
凌晨前發遲足下潞河之陽足下須辦裝亟至無為使
燕世子聞率荆卿漸離輩擊筑放歌大閙黃金臺下也
報李通侯惟寅
讀貝葉齋草鄙人以姓氏占籍青雲幾十七焉快哉無
所憾矣自君侯倡盟大雅域中諸談藝士憑軾趨風華
陽碣石之間蔚為雋國每花朝月夕風天雪郊挈盒携
尊連鑣並轡無論雙闕五陵西山金銀樓殿四百餘題
名其上殆遍雖尋丘仞壑稍具遐觀君侯必聯絡賓朋
窮其勝而後已按是編一時倡和宴遊之盛觸目可想
像也今往事遂為陳迹而故人亦大半入岱僅君侯與
僕以其時年齒差少故相望僅存若太白之配殘月耳
君侯虎頭燕頷行且立勲萬里外一通侯故物不足言
僕自别君侯離羣索居持一竿東海之上即擁衆扶餘
稱王夜郎安能與英衛元勛絜量高下哉賢郎雋聲傑
起幾跨阿翁不佞髮種種矣而心故長何日相遇中原
覩其騰霄歷塊也
與李臨淮
連朝風色莽莽咫尺間遂不能相過一道别悰行期己
卜暮春之朔扁舟泝潞河發矣古人所以執手徘徊臨
岐戀戀者非無丈夫之志以知己之難遇也僕於君侯
誠所謂傾蓋如故者况益之二十年之雅而值兹數千
里之别彼此戀戀更當何如析雙劍於河梁坼長虹於
薊野中夜悲歌不自知衰涕之交集矣俚言二律呈正
大方心長調短不足言别君侯念之
少室山房集卷一百十九
