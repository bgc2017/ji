少室山房集卷四十五
明胡應麟撰
五言排律三十三首
參知張公睿父博極羣書侈于三篋而不佞猥
以臭味國士龍門執手晤言兼旬欵洽輒因
揚扢寫寄詩歌凡六十四韻
六洞神仙吏三天侍從臣宣猷元借召布德重生申卓
犖傾流輩飛揚邁等倫宏才川浩蕩偉度岳嶙峋令譽
收南服英聲動北辰丰標凝衛玠局量峙王珣調自中
原合文從上國掄衣冠遊太液舄履步長春黼座瞻皇
極綸扉謁帝宸金門勞執戟玉殿伺垂紳勁節先排漢
昌言或借秦輪埋躬愈直檻折道彌伸李嶠箴規切陽
城獻納頻幼安懷並席長孺慕聯茵貝錦初騰越牛刀
試割閩蒼茫辭薊闕濩落度延津九鯉披雲夕雙龍躡
霧晨干旌停枳棘鹵簿却荆榛吐握加寒賤吹噓及隠
淪襟期青眼洽意氣白頭真絶代誇殊色登壇屬俊人
含毫千藻發洒墨萬花新宛委羣編列瑯琊鉅軸陳玄
談迴夏棘廣譬狹莊椿竹素隋宫繕菁華鄴架論牙籖
攜丙乙甲帳坐庚申掩映階前雪紛紜閾外塵昆池方
朔秘曲水摯虞擯貳負歸漁獵撑犁入嘯嚬懸標搜異
粟輟箸驗勞薪肄兔優成式徵貍劣鼎臣爰居恒獨悟
弗述詎同詢地戒遙通貉天文上接鶉七車寧後裔三
篋定前身秇圃宗師匠文園臥逸民頽垣庸築傅廢隴
漫畊莘谷口霜沾笠灘頭月挂綸違時腸拂鬱避世足
邅屯骯髒虞卿匹顛狂賀監鄰傭書疑闞澤講易類嚴
遵孝緒行藏僻君山積貯貧編摩淫束晢訓誨溺劉臻
擁被嗟捫虱摳衣笑獲麟酸吟鼯鼠狎苦蝕蠧魚嗔逕
菊荒仍嚥臯蘭裂故紉桂叢居索莫蘿蔓屋艱辛璧乍
完衰趙珠徒綴大秦踟蹰愁炫璞宛轉惜藏珍下里容
賡曲東施屬效顰分庭延墨翟倒屣接莊辛混俗東方
朔遊仙郭景純神明交孔鮒宦業締崔駰厚誼偏敦薄
冲懷劇飲醇敲碁俄潰敵投轄剰留賓河朔差酬歲平
原漸隔旬蒼虬聊海甸彩鷁復溪濱汗漫烟霄翼峥嶸
渤澥鱗宫行開碣石邸會葺平津敢竊丘樊賁貪隨巷
陌淳孤城留保障率土藉陶甄叱處羊難臥畊餘鹿易
馴八詩猶並耀一志未全湮曳杖將投華擔簦欲憩岷
惟應挈四部絶頂對朝真
題關忠義侯像二十韻(代)
間氣鍾材傑蒲東迹未塵千秋聞將帥一旅見君臣喪
亂情偏洽間關力愈陳飛揚辭操日突兀剌良晨大義
伸三國雄風敵萬人單刀迴魯肅巨舫困曹仁顧盼吳
儂匿追奔魏卒淪七軍全解甲九域漸同輪雀鼠張牙
角蛟龍挫羽鱗章丘虞暴猾臨沮厄囂嚚縛禁差踰月
誅蒙僅隔旬精靈蟠上國肹蠁徹高旻白髮心摧寇蒼
髯貌絶倫名猶懸宇宙魄已化星辰婦孺瞻依切生儒
嘆息頻珠旗來恍惚鐵胄下逡巡紫霧排&KR0726;闕丹霄扈
帝宸玉泉遺像在今古頌明神
送吳允兆歸霅川十韻
十年京邸客龍劒竝懸腰鮓饜諸侯饋羹分上相調紅
顔輕漢綬白首曳秦貂劇孟聲華壯朱家意氣饒片言
籠宇宙孤諾動雲霄擊筑聞三殿迴船就六橋離亭殘
月墜祖席斷虹飄揚子行春樹錢塘落暮潮川長歸夢
怯道迥客魂消珍重浮家約無嫌霅上遙
同允兆諸子夜集趙相國齋中得山字
間氣鍾名岳頽齡覩盛顔青霞流碣石紫霧照函關贈
棗安期狎偷桃曼倩閒調羹當北極置酒傍南山後院
羅絲竹中亭集珮環百僚趨館閣九列候朝班省問皇
情渥謳歌相業嫺飛鸞馴竹下舞鶴嘯花間賜履来中
禁懸壺得大還煌煌海籌屋遐算邈難攀
少傅趙公遍出宋元及近時名畫俱少傅手題
縱觀移日如行道山陰應接不暇紀以排律
百六十言
宿霧雕欄霽輕烟畫榻流圖書分太液翰墨寫瀛洲玉
軸標雲漢金函控斗牛階篁俄蔽夏簷樹迥生秋疊障
斜窺院飛泉曲抱樓虹霓懸佛刹日月拱皇州野老騎
蒼鹿天人駕赤虬遙空盤野鶴別嶼點沙鷗翠幄藏青
杏朱房綴紫榴洞庭霜後熟陽羨雨前抽五岳紓行步
千峰夾卧遊撩吟松徑僻逐望草亭幽意態張吳幻風
神顧衛遒名高黃秘監秇絶李營丘妙蹟三車聚清芬
四座留諦觀殊未厭花色墮簾鈎
俞羨長留集齋中畢出新稿索觀卒業賦贈
憶罷葵丘會誰操碣石盟中原無獨步上國有同聲草
莽元仙籍山林即帝城玄亭窺老宿白社領時英賦擷
潘張譽詩參鮑謝評凌風吳咏擅和雪楚才驚飲石千
鈞銳披沙百鍊明虹霓流巨軸雲霧擁高旌歲儉擔簦
出時違躡屫行迷花居北院乞米傍西京郭泰聯舟思
陳登臥榻情天遙頻伐木地僻祗班荆綠蟻窮途汎蒼
龍大澤鳴踟蹰悲老驥寂寞語流鶯舊業慚玄晏新知
狎正平皇皇魯中蓋一為美人傾
代贈滎陽新郎君
閥閱滎陽郡簪紳碣石筵春波明太液彩日駐甘泉白
屋書連棟彤庭筆似椽千言横赤幟萬選奪青錢舊策
龍門避新詩雁塔傳螭頭攜雨露豹尾握星躔玉珮縈
仙仗金釵簇畫船花香韋曲度樹色㶚陵懸意氣慚吳
質襟期洽鄭玄通家兄弟誼好憶下帷秊
夢登彭城諸山騁望大河因懷景陵徐惟得使
君(新渠迄工徐君勞勣最懋)
涉險愁逋客凭高快旅人谷深疑子午河決念庚辰城
郭圍千雉樓臺簇萬鱗飛龍餘霸壘戲馬息征塵夢隔
山陵使勲留社稷臣桃花武陵澗春水正垂綸
壽沈夫人十二韻
錦石支機夜華堂設帨時婺輝流北極河影接西池趙
璧邯鄲映隋珠合浦移玉麟雙抱送金馬半驅馳内殿
繰龍黻中閨濯鳳匜丸熊昭燕翼冠翟耀蛾眉舉業依
黃閣吹簫近赤墀冰桃來曼倩神棗下安期院落花香
細簾櫳樹影遲萱齡春冉冉桂實暮離離煥爛温綸錫
熒煌命服馳漫論滄海陸庭日正逶迤
賀章宗理拜納言六韻
拜命銀臺重承恩玉陛長舊焚司諫草新綰納言章左
掖鄰宫禁西清近苑牆鳴珂趨建禮待漏入明光雨露
沾堯歷風雲挹舜裳歸來雙袖底不斷御罏香
夜窗急雨迅雷簡章生行父六韻
入夜天威動羇人賦式微疾雷穿瓦落驚電掣垣飛鸛
鶴摶空迅魚蝦掠岸肥涼生青竹簟暑淨綠蘿扉積潦
盈川谷愁霖漲海圻將因湖水畔對濯芰荷衣
贈徐司空十七韻
何來星斗色永晝駐干將意氣高元直聲華擅偉長新
宫營北極故郡憶南昌帝胄滕王閣宗支孺子堂垂天
誇矯厲絶地快騰驤冕露昆池外帷褰粤嶲傍赤墀傳
鳳吹丹闕覲龍光萬戶停芝蓋千門跨柏梁緡錢蒐海
岱材木下荆襄樽節蘇黎獻憂勤翼聖王朱衣晨煥爛
彩筆暮芬芳並探圖書域先登翰墨場雄篇馳月露隻
字鬭風霜麗藻芙蓉幕幽情薜荔裳疎狂容孟浩貧賤
揖田方市駿帷寧敝歌魚鋏詎忘欣傳賜履近無棣錫
封疆
相國趙公損餉酒脯及鰣魚䬪飥各賦排律八
韻
異饌金華出甘漿玉髓流黃封螭陛底彩翰鳳池頭東
海無勞牧中山不待求清香浮綠蟻麗色映紅虬鼎鼐
分朝食杯盤愜夜遊投醪情繾綣輟饋思綢繆劇飲邀
名勝加飱豁旅愁欣然聊一飽何羨醉鄉侯
耒耜莘郊畔綸竿渭水涯羹分元相座鮓合五侯家入
鼎猶生霧堆盤欲照霞刈雲連隴阪釣月倚汀沙玉粒
逾紅稻金鱗錯紫茄杜鑱知有託馮鋏豈重嗟綠埜懸
情劇清溪入夢遐窮年勞稼穡未暇咏蕪葭
詰旦用孺太史亦以賦茄古體至余讀之清思
道發更賦排律二章章十二韻茄為物最賤
吾兩人盛為品題若此士固有遇不遇也
弱植慳詞賦微名昧典墳岩廊新蔽芾隴畆舊耕耘灌
溉人工洽栽培帝眷勤先春芽甲拆首夏葉紛紜色借
青綾被光欺白練裙甘漿籠紫電嘉實抱玄雲下箸迷
山蕨登盤勝野芹蹲鴟寧比芋辟蠧謾同芸杏酪何秊
共梅鹽異代聞石渠根暢茂金鼎味氤氲&KR0818;蠢聊諧俗
離披會出羣遙憐百子殿花照越羅紋
植處非金谷移來是玉堂玄亭潛借色紫闥爛生光密
葉團芝蓋疎花發米囊雞頭形彷彿馬齒味參商萬子
綿瓜瓞三漿沃茘房隨波萍實麗入火芋魁香樹擬蒲
盧速枝慙苜蓿長朝蘭偕飲露晚菊互披霜祭敢勞先
聖齋惟狎太常斷虀聞學士蒸瓠憶平章傅鼎調和熟
郇厨餖飣良憑將遐賤質浣滌助嘉芳
輓侯中丞六韻
寂寞青萍化蒼茫素旐昏才華新漢殿俠氣舊夷門仗
鉞三軍銳登壇百吏尊胡床邊月墮油幕陣雲屯馬革
悲王事龍章荷帝恩異時瞻大樹奕奕象賢存
秋日過用孺太史館中看菊作
九日移庭砌三秋列苑牆吳綃紛浥露蜀錦碎勻霜幄
借青綾被簪宜白苧裳林塘寒鬭色籬落静生香戲蝶
渾迷素游蜂欲讓黃朝飱期笠澤夕采問柴桑汾水佳
人興成都倦客腸龍山風日在歸理舊壺觴
衆木凋零後羣芳爛漫時移從新上苑采憶舊東籬玉
琫交璀璨金鈿鬭陸離色披羅幔蚤香度繡屏遲綴席
千霞艷浮觴片月宜含霜晨縹緲冒雨夕淋漓隠士岩
邊植騷人澤畔持何如酌甘谷萬壽獻彤墀
咏黃葉同區孝廉純玄太史用孺作
合浦飄仍遠長安落未終千林俄失翠一水間流紅寂
寞經秋雨彷徨後夜風迷蜂當觀閣伴蝶戲簾櫳命薄
侔隋苑身輕異漢宫騷人悲葺芰賦客嘆飛蓬桃杏凋
元蚤芙蓉發漸空妬他籬下菊增艷向梧桐
弱質全凋露繁陰半墜霜紛紛飛玉砌冉冉覆銀床色
豈經秋澹聲偏入夜長翠銷蘭芷珮青浥芰荷裳蒲柳
俄更綠蕪葭盡變蒼隨風吟埜寺伴雨積山堂奉帚悲
長信含毫泣未央故園遙極目天闊洞庭傍
曾秘書招同區純玄用孺汪公翰登顯靈宫閣
帝畤浮丘肅仙壇太乙崇飛甍凌廣莫傑觀峙窿穹百
級懸蒼霧雙扉闢彩虹憑高千地入望遠八天空目杳
吳門騎毫披碣石鴻蓬壺迷上下泰華辨西東樹色新
豐近花香太液同慈恩何代刹紫極異時宫綘節朝金
相銖衣侍玉童長陵懷左纛太隗問遺弓不死標靈藥
浮生劇轉蓬升沈飛鳥外聚散隙駒中氣色眉山秀才
華粤嶠雄踏歌鄣郡客獻賦杜陵翁藉草遊寧倦捫蘿
興未窮吾將趁昏黑絶頂御罡風
壽茅母八韻
爛漫青霞色晨飛玳瑁筵庚寅初降日甲子乍周秊鳳
翮秦樓下鸞書漢闕傳芝停句曲蓋芰擁若耶船酌醴
春光媚含飴樂事綿雙珠呈碣石片玉照藍田躍鯉看
純孝烹雞識象賢瑶池八萬里振佩白雲前
載別靜父瀫元二宗人并懷徐陳茒王四子
吾宗神秀裔二仲最翩翩桂樹燕山並棠花易水聯名
園鄰北郭别墅帶南阡曙聽鈎輈去昏馳叱撥旋妖童
攜篳篥冶女競鞦韆遠寺投清磬長堤簇畫船清風貽
賦頌白雪和詩篇徐幹才名著陳遵翰墨傳茒容腸鬱
結王粲思飛騫屢入華陽社俄空碣石筵河梁愁緒促
海國夢魂牽意氣長虹拆襟期片月懸放懷丹壑近迴
首碧雲偏㶚岸重登日陽關乍出秊吳田初放鶴越岫
正啼鵑日夜相思切瑶琴抱絶絃
侍御葉公資送樓船抵杭賦謝五百字
伏柱辭燕闕褰帷向虎林花驄千里道竹馬萬家心白
筆含霜動朱旗曳霧臨埋輪神鬼避折檻帝王欽捧日
聲華著迴天意氣任斜封先罷勅直指載題箴鼓吹錢
塘岸樓船震澤潯浮江消癘疫煮海蕩氛祲豸繡威祛
蜮魚鹽弊剔蟫三吳豪右懾兩淛吏氓愔縣柳標前植
谿蘭拂舊絍河陽霞粲爛秋浦月蕭森紫霧催王舄丹
霄麗宓琴名賢遺惠愛茂宰播芳馨鹵簿江州却橋梁
瀫水尋兒童羣接袂父老競披襟合浦光搖電函關氣
屬雲澹臺徵往昔石戶詢當今僕射憐才切司空拜善
諶衡茅蒐野逸草莽薦﨑&KR0706;末契申盧駱孤悰託向禽
公車時序換客邸歲華侵絶域傷流寓荒塗惜滯淫一
身餘杖屨十口互衣衾驟得鸞翔漢真憐鮒涸涔銀缸
寒乍照玉斝醉頻斟董相虚陳策莊生實廢吟乘槎騫
並適捧檄義同歆足刖寧愁卞頭風欲愈琳誼高雙白
璧賜溢萬黃金敝篋離并塞輕装發薊岑嚴城宵擊柝
古戍暮傳砧野店黃茒簇山郵綠樹沈沿淮程冉冉入
越路駸駸蕙圃欣逢鴂楓亭快食鱘孤帆移霅上敝宅
認山陰猿狖迎空谷鷦鷯集故林陳情慙李密養志愜
曾參午憩甜仍黑晨炊突漸黔蘇機聊下軸竇錦趣停
針草閣喈雙燕椿庭戲五禽蓬蒿行處合蘋藻薦來歆
白鳳騰書帙蒼龍掣劒鐔銜恩腸易結飲惠舌難喑八
表瞻星象三韓待雨霖羹牆峕自劇翼卵定誰深灑墨
紬丹匱濡毫綻綠沈惟應感知什百代為知音
再送包觀察稚升之閩中
已奏淮陽績仍浮渭北船飛霜隨憲節明月挂離筵郡
邑崤函外城闉㶚滻前重關行紫氣别業問藍田六傳
排雲日雙旌拂漢秊袖中龍劒色燁燁射星躔
贈別區太史用孺三十韻
屈指登壇業如公更幾人英詞摛晉宋大雅擷周秦粤
海三珠耀崐岡片玉掄紅顔攀桂闕白面上楓宸棣萼
燕山下梅花易水濱珮紆新鸑鷟袍奪舊麒麟秘閣然
藜夜香亭屬草晨横身飛日月舉足步星辰意氣深流
輩風期絶等倫湘臺盟景屈鄴郡締徐陳契為論文篤
交緣作賦神舟聯吳苑雪笠共漢京塵馬走提攜渥牛
驅顧盼頻空林移皂蓋委巷曳朱輪握麈酬玄度濡翰
接景純留連時達旦臥起或經旬岳立千秋廢冥搜萬
象陳高標凌泰岱厚誼薄峨岷劒妬芙蓉合衣便薜荔
紉駿才寧易屈龍性故難馴濩落商岩畫棲遲渭渚緡
揚雄玄寂寞宗炳卧逡巡别恨催紅葉歸期趁綠蘋一
丘容寄傲九域藉經綸石戶偏懷璧天墀憶賜銀孤騫
憐大翼獨處笑窮鱗徙倚三垣切參差一德鄰乾坤留
哲匠社稷待詞臣努力時餐飯關心數飲醇金閨墜梁
月投夢瀫溪垠
夜集萬中丞齋中二郎君出侍翩翩玉立且風
致卓爾不羣追賦八韻寄懷并似中丞以當
尺一
識面雙投刺舒懷一抱琴雲中鴻雁翼原上鶺鴒心並
宿桃花岸聯飛桂樹林風華喬梓茂意氣棣棠深翰墨
眉山下箕裘洛水潯藍田誇合璧麗浦重兼金文武家
聲擅詩書世業任西堂春色蚤爛漫憶披襟
謁關忠義祠十八韻(代)
凛烈貞元氣時危屬異人河山留壯節海岳降高真北
陸扶皇胄南陽協帝臣從龍嘘赤伏躍馬踐黃巾夏口
單刀駐荆門萬甲巡精忠餘報效大義絶連姻畫界獰
權忌遷都猾操顰吳師魂半逝魏卒陣全湮斧鑕威屠
德艨&KR2008;勢蹙仁風馳秦塞外電掃洛川濱域内俱徯后
江東實震鄰神明炎祚厄鬼蜮詐謀伸麥邑悲逢蠆章
丘痛獲麟陰靈遺百代肹蠁亘千春隧道紆松栢宫牆
飾藻蘋斷雲迴悵望斜日助酸辛古壁蛇蟲字空梁燕
雀塵惟應玉泉刹永刧鎮長新
李本寧廉訪以武侯廟八律見貽倚賦排律四
首(有序)
世之善頌孔明者三代而下一人止矣迺余
意猶以未盡往往發之雜論著間謂詩篇束
聲偶欲效工部古栢行為長歌而未暇是春
本寧使君自蜀至手書武侯祠廟八章見貽
余受讀躍然因取陳志洎諸野記小說凡武
侯嘉謨偉節韻為四章章每百字即瑣語逸
事亦間附焉蓋區區仰止可概見已
隴上耕耘日隆中嘯傲時分荆存霸迹入蜀定皇基建
業元將命(先是當陽之敗孔明請奉命求救于江東)成都迄受遺交鄰吳壤
服討賊魏廷知舊鼎三垂叶新圖八陣移七擒降孟獲
十倍勝曹丕大將嗤巾幗(魏平)追兵怯鼔旗(楊儀反旗鳴鼓懿不敢逼)
伏龍人羨艷如虎敵紛披絶棧巴山曲叢祠漢水湄炎
精垂燼夕泪盡杜陵詩
時務真誰識﨑嶇見武侯勤勞同稷契正大協伊周鹿
任奸雄逐龍占俊傑留相才元獨擅將略定誰優治世
休從惠交鄰或用柔南荒窮絶域少陸蕩神州取善規
忠益開誠布遠猷(俱武侯語)仇家偕飲泣(李平廖立)敵國競含羞
紀法森鵝鸛(八陣)機神運馬牛(木牛流馬)巍巍三代下王佐嗣
先憂
抱膝南陽下乾坤入嘯吟犁鉏莘野重畚插傅岩深大
澤皇圖創(孔明隆中之議先主荆州)中原帝胄臨萬年扶漢誼五月
渡瀘心羽扇驅風電蒲輪挾雨霖遺書穹峽外(川中有諸葛兵)
(書峽)藏甲故崕陰(滇南有藏甲崕)部伍歸寧輯酋豪入縱擒南人
慙數叛(孟獲云南人不復反)北孽戒重侵(昭烈初卒爽懿來侵)六出先聲壯
三言後慮諶(告李福語)錦官祠柏在黛色尚森森
吞吳情拂鬱(杜詩)滅魏思飛騫管樂寧同座蕭曹定隔藩
南征弢劒戟北伐誓旌旛萬事三分策千秋二表言庸
禪知盡瘁桀懿詢加餐(即食少事煩語)日慘祁山戍天昏渭水
原(五丈原在渭北)金牛炎社促銕馬夜臺喧古柏籠祠砌(見杜詩)
枯桑抱屋垣(成都桑八百株)江空殘月墮峽迥斷雲翻白帝留
營陣傷心亂石繁
少室山房集卷四十五
