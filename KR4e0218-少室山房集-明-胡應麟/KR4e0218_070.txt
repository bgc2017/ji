少室山房集卷七十
明胡應麟撰
五言絶句七十三首
别業瀫溪之南平湖遠岫幽谷長林登頓沿泗
頗擅獨往之趣暇日效右丞輞川體為五言
絶三十章竝拉諸同好作焉
春瀫草堂
幽居武陵源背城止十里汎汎桃花舟春江瀫紋起
谷口
緣堤十數家蘿蔓相縈帶亭午聞雞聲翛然白雲外
瀼西
愛此春風吹持竿坐溪畔粼粼瀼西水浮萍聚復散
瀼東
桂楫横沙棠沿泗殊未已落日漾中流蓮歌四面起
三徑
青山在南隣綠水在北牖為問柴桑翁徑中復何有
華嚴精舍
焚香延衲僧偏袒坐林薄相對談華嚴西巖夕陽落
蘭薄
采采幽蘭花清香畏零落何處佳人来含情坐林薄
談玄室
玄亭落花遍兀兀把壺酒山童懶應門失我同心友
柳庄
今朝好風日策馬東郊行雙柑挈斗酒往聽黃鸝聲
薝蔔齋
偶結清淨緣幽齋種薝蔔凄迷月色下馨香不忍觸
芝坪
深林斸黃精冉冉白日暮千巖與萬壑不記来時路
嘯閣
静夜無人聲微風動梧葉散髮踞胡床忽上南樓月
北窗
赤脚仍蓬頭焚香坐長夏何處来清風泠然北窗下
滄浪亭
言從劉伯倫荷鍤載壺酒一醉眠滄浪蟬聲在高柳
梧隂館
夜凉起南軒梧風時澹蕩疎雨滴階除復濺池荷上
蘿月軒
横琴當綠蘿萬籟夜俱寂凉月何紛紛飛螢暗中入
烏石岡
信步不知遠蒙茸入深樹悠然亂石中忽與樵人遇
寒林
深林四無人秋意滿長薄日暮牛羊歸寒烟出籬落
廢寺
一榻懸空林寒蟬滿窗戶但記入山年不知出山路
樵塢
曳杖隨寒山遙遙不忍别欲趁斜陽歸亭臯遍黃葉
叢桂山房
扳援桂樹枝秋色俄已半為報山中人花開正如霰
鷺查
連山帶返景依約澄潭上白鷺時驚飛銜魚入深巷
芙蓉汊
何方問竒客扁舟載尊爼欲采芙蓉花悠然向南浦
瀟湘島
偶作瀟湘遊置此江中嶼萬綠圍軒窗九疑何處是
明霞洞
尺素隨桃花傳情報仙媛為掃石床霞殷勤待劉阮
苾芻園
閉戶動經旬長齋度晨夕不知園中草蒼翠已盈尺
葯房
手持長生瓢隨意坐林薄凉風吹古藤時復數花落
柴桑里
凌晨出東籬采菊動盈手悠然南山色落我杯中酒
梅嶼
素手何亭亭新粧儼明玉誰憐絶代姿歲暮倚空谷
雪岑
清晨策蹇驢正見梅花發獨往灞陵橋千峰亂飛雪
秋日同郭朱吳鄭四子登大寺山尋東峰亭故
蹟(亭故有唐人馮宿記)
掃石坐危顛高天下雙鶴欲問馮郎碑東峰夕陽落
秋日送僧遊五臺山二首
挂錫辭吳嶠支笻入晉關秋風秋葉裏獨向五臺山
五臺五百僧日暮鳴鐘待獨有病維摩未赴文殊會
蚤春同惟敬諸子登顯應宫閣望西山霽色即
席賦
立馬蓬萊島千門霽色通西山四百寺處處玉華宫
即事
文杏作雕梁盧家白玉堂武陵雙俠少下馬入垂楊
九日李環衛招同諸公登顯應觀閣不赴
寂寂東籬下黃花意自真笑殺龍山客空遲落帽人
夏日集古堂閱宋元諸名流畫題十絶句
短橋留夕照烟樹隔江深過客應廽棹疎鐘出定林
前途風色起孤舟暫停泊寒鴉不斷飛殘暉在山閣
一卷南華子科頭抱雙膝時有鹿麋来殷勤似相識
芒鞋不覺遠目與歸鴻遇萬壑無人聲天風起孤樹
醉吟綠蓑底孤舟繫漁梁不知沙頭水夜添三尺強
深林四無人徙倚白雲坐山風日暮来吹我鶡冠墮
赤脚步青沙斜陽照古查鳬鷗太欺客相趁入蘆花
散髮孤峰頂去天不盈尺四顧中原空悠然獨捫虱
汀洲黃葉落一望彌蒹葭美人隔秋水相憶空瑶華
前村風月好杖藜時不厭一逕荳花明數家松葉暗
夏日雙樹園閒居櫽括昔人成語作十絶句
悠然濠濮隣會心豈在遠魚鳥時親人不覺白日晩
乞得真形圖五岳在指掌撫琴一動操欲令衆山響
蓬蒿滿宅前中開一行徑高樹八九株挾書坐餘蔭
可人費招呼俗士且廽轍入室惟清風當窗但明月
山静無人聲焚香坐朝暮蒼蘚盈階除落花遍庭戸
空齋種白楊悲風時謖謖人生不得意千歲復何益
長嘯臨高臺白虹貫四野龍泉與太阿汝乃知我者
何勞鄴侯書繞架三萬軸痛飲讀離騷居然名士足
庭花晝合圍松竹蔽行道淡麵邀緇流相對豁懷抱
左持鸚鵡杯右把鸕鷀杓拍浮酒缸中生計長不惡
獨酌逍遥館醉中拈筆漫書五絶
薄俗難共居紅顔不長好吾將跨大鵬神遊八極表
振衣望天漢六翮来長風翩翩佳公子胡為濁世中
仰面看屋梁著書閱千古誰為揚子雲作計徒自苦
長笑山中醪千日誇酩酊安得遊華胥萬劫時一醒
巢由抱箕潁堯舜開虞唐何須論得失臧穀俱亡羊
瞻堂十景為大參徐公作
一環樓
底事愛樓居樓居自堪愛千峰翠若環不斷雕欄外
翫月堂
南峰流素華光彩蕩林樾胡床人未眠翫此瑶臺月
碧練湖
一鏡涵空明波光倒樓殿錯誦玄暉詩澄湖碧如練
古柏
移来蜀相祠曾息軒皇駕乍宵風雨聲恍惚蒼龍下
巖泉
何来千仞壑貯此百尺流莫令到人境畏引桃花舟
綠野堂
禾黍被郊原綠疇自高下何論十仞堂將築萬間厦
咫尺松楸
松柏啼烏鳥楸梧下寉羣咫尺親顔在無勞望白雲
人境舟車
悠然人境中舟車任來去底事論避喧本無喧可避
陽峽倒流
泠泠清溪水倒流向幽谷任洗高人耳不濯凡流足
峰霽金光
突兀金臺尖去天不盈尺中夜五雲飛正見蓬萊日
題大隠園芭蕉二首
年年學臨池赫蹏苦不足種取綠雲箋窗前三百幅
六翮何飛揚含苞翳深樹朝來覓羽人共跨青鸞去
少室山房集卷七十
