少室山房集卷三十五
明胡應麟撰
五言律詩八十七首
題野鶴孤雲卷贈閻道人(有序)
始為大中丞作歌贈閻尚未識面是冬北上
過小祇園適閻自茆山至袒膊科頭雙顴玉
赤行步若飛信異人也而風度甚爽朗真率
絶不為詭秘狀自云與某道者訂期蓮花峯
下十年矣將以歲杪往踐兹約特就長公乞
言因出冊子皆一時名士題贈余曩賦長歌
亦在焉長公援筆書四大字曰野鶴孤雲而
屬余更綴一詩即席四十字并紀其人
科頭無一事松下日盤桓骨相堪鵬背生年異鶡冠月
輪天柱頂雲色洞庭干薄暮揚舲去相攜問大丹
秋日溪南晩眺適趙生攜酒共酌村店中
行行隨杖履徙倚夕陽斜野寺明楓葉山籬著豆花飛
鷗過淺瀨浴鷺上浮查之子期方到悠然問酒家
寄大司空朱公六首(有序)
公屢以手書見招屬家慈病未能赴踐宿約
懷仰之暇集成六章聊代起居云耳
德望三朝舊勲名八座餘廟堂周太保劒履漢尚書翼
矯丹霄鳳鱗潛碧海魚惟應並南斗萬古照匡廬
賜履優前代乘桴記昔年龍蛇驅大陸蛟鱷奠長川宦
績崑崙外神功碣石前試看淮瀆廟禹碣至今傳
社稷憂仍在中華問轉頻帝能優大老史已傳名臣紫
氣偏南極青雲自北辰無論漢宫遠玉樹正嶙峋
里閈知司馬乾坤識卧龍為園名獨樂抱膝寄孤悰瀑
布簷前水香爐坐右峰大江西望處愁絶暮雲重
長日東林下看花自閉關綠偏裴相野青占謝公山嘯傲
藜床静登臨竹杖閒獨餘憂國夢時到紫宸班(李詩宅近青山同謝眺)
尚憶風塵際能高物色情吹噓慙國士吐握為儒生山
水孤琴合虹霓一劒鳴含珠十年夢無路報投瓊(公常賞識)
(余詩於童子時余故每有國士之感)
王孫貞吉以手鐫印章寄惠走筆奉謝
遙遙雙玉佩贈我意何勤石鼓周王篆金泥漢帝文蛟
螭寒壓霧科斗暗蔵雲萬古岣嶁碣何時一對君
雪夜邦相過齋中小集四首
寂寞幽人卧追尋茂宰賢飛觴臨夜雪把袂坐高天剡
曲三更棹梁臺萬古筵異時吾黨事蘭水定誰傳
不謂山齋雪能來侍從臣談詩雙郢客和曲幾巴人玉
笛生春早金尊促夜頻曉來飛舄處瑞氣滿楓宸
彩筆寒相對朱絃晩故留飛仙誰鶴氅野客自鸘裘擁
坐城雲立窺筵海月流預愁新賦出人擬兔園遊
此夜平原醉人間更有無乾坤懸玉闕日月坐冰壺磊
落新詞社蕭條舊酒壚灞橋回首處凄絶斷雲孤
與惟寅一别淹冉五載消息不復相聞春來忽
得手書新刻見寄賦懷五首
賜履傳周室分符衞漢京白虹懸結客紫電照論兵四
百西山寺三千大内營幾因飛檄暇出郭遍題名
帶礪中朝望詩書上將才珮刀初制閫横槊自登臺萬
騎長城合孤鴻大漠迴河梁人漸老吟望獨徘徊
長嘯青油幕雄談白㲲巾射鵰新驃騎圖象舊麒麟雪
照梁園夜風高瀚海晨遙遙雙鯉下猶憶尚玄人
憶昔長安騎相逢狹路間乾坤雙彩筆吾汝各紅顔萬
感歸來集千秋病後閒惟應别時夢繞夜向燕關
一代華陽社平生碣石遊坐攜鵷鷺侣吟傍鳳凰樓夢
寐猶青眼形容漸白頭尺書聊寫寄涕泪盡南州
寄朱在明光禄
夙昔長安社朱家興獨豪深杯傳竹葉艷曲度櫻桃宦
拙從雞肋身閑付蟹螯近來偏憶汝愁望大江濤
寄丘謙之
底事丘靈鞠年來復罷官驚心吾道左落魄世途難月
過衡峯近星離益部寒九歌何日就洒泣傍南冠
寄朱汝脩山人(有序)
汝脩業醫而余好談長生迺京華日朱生最
稱善病余頃復嬰疾彌年兩病軀南北相望
良可笑也因詩訊之
掌露偏誰得秋風各未蘇骨仍滄海立魂傍碧山孤白
帢名先後青嚢術有無幾時攜竹杖燕市問懸壺
再寄在明
在明家有聲伎之奉近聞其方再納寵因寄
見說休官後鄉園樂更饒屏開張静婉坐列董嬌嬈紫
電黃金勒紅霞白玉簫興來應載酒時醉廣陵橋
膝汝載先生卜築武夷邀余過訪余以家慈臥
床褥尚孤此約感念今昔不勝悵惘敬賦小
詩奉寄凡八章
北極聲華久東山氣象新乍辭文苑秩初乞武夷身闢
地連三島看天臥七閩惟應幔亭月時傍紫綸巾
九曲移家近三山入望遥樓臺臨碧漢戶牖逼青霄坐
叩梅仙訣行逢木客謠袛疑塵世隔無路問漁樵
遊神近何所三十六峯前鳥下談經榻猿窺問字船飛
蘿懸白日古樹拂蒼烟彷彿秦人住桃花隔澗泉
勝許龐公擅名應善卷逃挂瓢滄海闊倚杖碧山高萬
事留青髩孤忠藉彩毫無嗟塞翁意天地一鴻毛
柳色吳天夢梅花粤嶠情吏才高漢代儒術重周京霧
澤南山豹雲寒北海鯨無言帝閽隔咫尺是蓬瀛
黼黻真王佐絲綸暫釣徒中天儀鳳杳大海蟄龍孤入
夢猶金鑰翻歌自玉壺向來門下士桃李遍三吳
作賦慙鸚鵡空羣辨鷫鸘千人摧稷下一士擅襄陽色
借青雲迥心懸白日長惟應夢中路惚忽到滄浪(滕公督學)
(浙中於諸生中獨以異等見遇)
九折王陽道千秋大隠廬雲山容負笈宇宙礙驅車業
豈門人盡名猶國士餘憑將一掬泪徧洒越山隅
得安仲子書却寄
嘆息延陵客清才獨後時三都全入賦五岳半題詩壯
節摧青髩雄心狎翠眉吳天花欲盡好訂白雲期
懷祝鳴臯
南歸書札斷北望舊遊孤一鎩悲鸞翮三年問狗屠汝
才寧巷陌吾道實江湖幾夜狂歌發寒雲碎玉壺
奉寄司成許公二首
一代崇周學諸生侍魯儒田何慚受易伏勝早傳書八
座飛騰外三垣悵望餘猶思問竒日大雪滿庭除
載籍窮金馬論思坐玉堂洪鈞迴稷契大典翊成康日
近尚書履霞明學士裳生徒愧原憲十載夢長楊
上元觀燈有懷京華舊游時集邦相署
山城逢令節燈火暫同遊月映千花上星從萬樹流遺
簪連紫陌委珮出朱樓不是金吾地無妨徹夜留
遠憶長安道華燈正陸離雲霞千蜃結山嶂六鼇移玉
珮邀春早銅壺聽夜遲即今天禄畔太乙傍誰嬉
周公瑕書來索余贈言為賦二首
作賦元驚坐臨池更擅場真行王大令篆隸蔡中郎巨
榜高天揭窮碑絶域蔵太湖花滿目斟酌欠書航(景聯韋誕)
(歐陽詢事周素怖水故尾句云)
詩名人自老墨妙世誰如瘞鶴高風在籠鵝逸興餘藜
然中壘坐花浣少陵居最憶長安日垂髫問子虛
顧朗生山人以四詩見貽賦答
萬感紅顔盡孤蹤白眼餘何堪梁苑客遙寄茂陵書雪
色晴偏照星芒晝不除太湖蓑艇畔誰共覓鱸魚
意氣塵埃外心期夢寐間一尊違白社十口共青山桂
樹幽人賦蓮花國士顔倘懷天姥雪拂石候柴關
極目皋橋客長歌扣玉壺天蔵林屋遠雲壓洞庭孤卜
築仍三徑浮家任五湖試探吳市女能識姓名無
不謂菰蘆畔頻年見偉人高天容荷鍤大海傍垂綸一
壑心長戀千秋業未貧異時雙劒合誰謂白頭新
寄謝宗伯何公四首(時得寄惠燕中書并新刻大復全集)
十載瞻台座三春佐秩宗文章空左馬禮樂擅䕫龍鄴
下才偏盛河南譽日崇殷勤大玄草猶記昔相從
燦爛遺編在峥嶸大雅留黃河龍馬出紫閣鳳凰遊李
薛年誰少徐邊譽豈儔不辭扳逸駕世業在瀛洲
少日遊金馬平生近玉宸中天迴雨露絶域望星辰咳
唾千秋迥吹噓萬象春慚無杜陵句池上贊絲綸
尚憶梅花下飛觴醉玉堂先春大庾月達曙廣陵霜鬢
惜年來短情偏别後長綈袍今古泪寂寞洒滄浪(曩寓燕日)
(何公招余飲梅花館中聯句達旦者再)
寒食夜集邦相署中分韻得吟字
荏苒逢佳節招攜見苦吟乾坤雙劒色湖海一麾心柳
密陶公署花閒宓子琴蘭陵今夜月百里為誰深
又得巵字
萬古山城畔風流見此時署元方朔隠亭更子雲竒片
月窺簾下疎星抱席移袛應雙白眼兀坐把深巵
題大司空潘公芝林二首
燁燁鍾靈草青蔥發澗阿九光呈玉葉三秀挺瑶柯滴
露滋苔蘚蒸雲映薜蘿蚤知王佐出寝殿有興歌
丹崖蔵淑氣白日湧靈葩百本俱擎露千林競照霞瑶
池仙母住勾曲羽人誇寧似商山客成功翌漢家
聞裕卿卧病有懷
茆屋何年借柴扉盡日扄已無人和雪誰問客為星病
骨留東海雄心付北溟暮雲回首處寂寂萬山青
得何仁仲書
舊事燕臺下看花汝亦狂雙鴻俄越嶠匹馬竟瀟湘賦
就人千里書來泪八行向來神女約早晩到高唐
題元旦早朝卷
玉殿春風起金門曙色通珮聲千柳外旗影萬花中鳳
歷頒羣后鵷行列上公陽春纔一曲擬獻大明宫
題大閱卷
劒珮中天出旌旂大漠開風傳青海戍霧捲白登臺列
陳盧龍動翻營涿鹿迴九邊銷燧色横吹莫興哀
秋夜諸子過集
豈是談玄宅偏令問字過客當蓮社滿人比竹林多霽
月流丹嶂飛星度絳河毋悲秋夕永散髮向藤蘿
寄劉子大金吾
玉禁康侯寵金吾上將榮潛消三輔俠坐偃百蠻兵夜
月雕弓滿秋霄畫戟明共誇遊獵暇時入建安盟
懷劉觀察仲脩
幾夜懷高適當年賦上林高虹流擊筑朗月墮鳴琴客
散誰燕社人歸自越吟西山暮樓殿極目薊雲深
寄宫詹陳公二首
執戟元中秘鳴珂更上公雲霞流紫殿日月扈青宫磊
落燕臺駿飄零越嶠鴻台垣何處切五夜望寒空
建禮摳趨近延英進讀勞露漙金掌重雲斂玉繩高苑
樹縈朱紱宫花落彩毫尚思燕市夕濁酒坐持螯
哭康裕卿五首(有序)
始余年十六遊長安邂逅裕卿於友人席上
裕卿得余詩讀之即狂叫擊節曰子珍重必
有聞於世自是定交無間者十數載迺今裕
卿不可作矣聞訃哽咽情見于詩
搖落龍蛇歲天南墜客星寒灯孤月白遺塜萬山青永
閉高人宅誰題處士銘傷心舊朋輩十載逓凋零
宿草孀妻奠遺編稚子留山陽愁聽笛剡曲恨迴舟九
死還初服三生記舊遊踟蹰季札劒日夜夢東甌
忽跨遼東鶴誰瞻薊北鴻雲山藜杖在天地草堂空隴
樹經時碧原花著處紅終令石門谷千古號愚公
漂泊南遊日峥嶸北上年狂名懸楚越俠氣動幽燕大
雪行歌外長虹擊筑前向來攜手客老泪盡江天
垂髫游洛邑識面記燕城問賦驚文考投詩謁正平大
鵬猶宿契老驥忽悲鳴地下梁鴻在應酬碣石盟(裕卿與思)
(伯契分殊厚今先後入岱矣)
秋日送人之彭城
柴門喬木下送汝一含杯大澤秋聲早長河曙色開隂
風韓信廟紫霧漢王臺后夜芒山氣誰尋吊古才
為邦相題蕉石圖(圖出元人張伯雨貞吉所臨)
寒蕉依怪石仙液貯銅缾日夜孤根老冬春片葉青風
疑搖鳳尾雨欲化龍形恍對張勾曲星冠坐草亭
王長公寄惠集序賦謝四首
字字風霜色緘題向草廬百年雙涕泪萬古一吹噓附
驥名難盡屠龍業未虛異時歌九辨寧敢忘三閭
漶滅書生刺迢遙國士恩片言猶海嶠三賦已乾坤道
豈中原喪交寧異代論尚拚雙髩在垂白子雲門
家學三王上時名二李前江河趨大壑日月並高天業
已迴長夜名猶借少年代興聊一鉢默默少林傳
刻鵠紛難辨鳴蛩獨見知左遷元命世揚馬快同時一
字人堪老千秋客自遲會攜孤劒色東海傍要離
送金大參入滇
除目下楓宸飛旌動去塵共看金馬客遙問碧雞神草
色窮南服花香夢北辰到時薇省宴猶記六橋春
寄董太史二首
作賦俱青髩攜書共赤墀我懷三秀草君奪萬年枝鸞
鶴甘泉殿魚龍太液池當年六橋柳能記共含巵
世事甘余拙時才羨爾長讀書同左史執戟異東方霧
擁金門色天迴玉陛香深慙潞河鯉萬里到滄浪
送人之黔中
匹馬衝寒霧孤城問瘴烟花深羅鬼地箐密夜郎天野
戍傳諸葛藂祠賽謫仙五谿相望處白日墜飛鳶
送人遊邊
嚴冬武林驛一騎問京華大野霜飄樹長城雪作花櫜
鞬迎屬國劒珮逐輕車早奪天山地銘功入漢家
題東臯園亭卷
近卜東臯墅推窗面面山榻懸雙樹底亭鎖萬花間白
鶴迴孤嘯蒼龍問大還異時藂桂發尊酒定同攀
送張山人楚遊
岩穴憑誰問飄然賦遠遊風高雲夢笛月滿洞庭舟短
刺攜孤客長裾狎五侯蛾眉亭下泊飽看荻花秋
南屏逢沈李二生談道因約余遊天台口號戲
贈
越國竒男子吳中偉丈夫游心出蓬艾把臂入菰蘆龍
虎蟠金鼎鴛鴦語玉壺天台八萬丈指點向虛無
夜集李景穎出土瓜佐酒成賦二章(有序見文集)
雲霞蒸上瑞冰雪薦華筵醒酒功侔石烹茶味勝泉梨
非張氏谷瓜豈邵侯田好比金莖液分攜漢闕前
司理耽竒甚甘瓜薦味長飛霜勻玉質重露浥瓊漿碧
茘唐宫重丹桃漢殿祥何煩方朔盜袍袖溢芬芳
贈孫國梁
談玄吾不厭問字爾相尋興逸飛流賦情高潄石吟春
郊聯玉勒夜閣擁瑶琴二仲翩翩在何煩覓向禽(時金生數)
(同過飛流潄石皆孫氏事也)
題性天真孝卷(有序)
惟孝使君族子某七歲而刲股救其親竒節
也聞者咸為詩歌以美之使君因雥集成冊云
焚香星月下一臠冀親延詎意揮刀日纔同扇枕年孤
誠迴大造至性徹重泉莫以昌黎論雌黃孺子賢
潘翁九秩詩為望之茂才作
玉醴汎蓬池瓊枝煥陸離玄纁遲伏勝帶索異榮期種
橘盈千頃栽花但一籬不知柯幾爛猶閱洞中棋
題中丞滕公武夷精舍圖(有序)
先生自癸未拂衣卜築武夷之上日與二三
同志講業其中放舟曳履之暇時寓意棋奕
間此圖磐石方廣數丈上設楸枰坐而手談
者先生洎里社楊君李君皆生平莫逆友也
圖于先生貌酷肖仲子萬里北上出示索題
瞻玩再三不勝國士之慟謹賦五言律一章
精廬聊十尺坐嘯建溪湄暫挂中丞笏閒揮太傅碁野
花蒼鹿獻林果白猿持惆悵流風逝徒瞻大樹遺
送李内翰入都
一騎衝寒發梅花照客顔亂雲揚子渡殘雪皖公山舊
直青綾被新恩白玉環夜來前席夢光到紫宸班
寄李允達二首
底事翩翩客長懷落落愁驥心猶五夜雞肋已三秋犢
敝相如袴貂殘季子裘長門售何日少婦繞機愁
失意真憐汝沾衣向薜蘿屠龍人未識買駿客頻過投
筆徒為爾焚舟竟若何千秋吾道在異日較誰多
少室山房集卷三十五
