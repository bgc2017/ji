少室山房集卷四十九
明胡應麟撰
七言律詩八十一首
送王敬美先生入賀萬壽二首並寄徐子與右
參黎惟敬秘書
馬首寒雲碣石開遠從青雀建章臺霓裳自獻千秋曲
露掌頻分萬壽杯把袂應徐天咫尺抽毫枚馬日徘徊
山陰亦是旋舟地雪夜能忘駐草萊
暮擁軒車入帝州曉排閶闔問龍樓西山紫氣飄環珮
北極寒光照冕旒天際薇花聊獨倚日邊藜火定誰酬
荆高舊侣能相過已拚華陽十日留
懷大司空朱公
華髮歸來臥洛京三山晴望紫霞平遙傳大陸思神禹
不見孤峰下廣成日冷金縢猶泰畤春回玉樹已承明
夷門咫尺酬知晚慘淡吳鈎匣底鳴
江右王孫貞吉以書併畫見貽賦此寄謝
浩渺涼風歲色徂遙傳尺素到江湖誰誇特進鸞凰筆
自寫滕王蛺蝶圖明月萬家愁外滿碧雲千里望来孤
攜琴會入東林社徙倚蓮花醉玉壺
寄荅同伯王孫
屹立廬峯挂紫烟中林有客坐談玄高軒蚤識王孫句
畫閣重開帝子筵秋遠北風隨雁字夜深南斗動龍泉
何緣一借天池榻攜手銀河百尺懸
送梁持伯暫還南海
翩翩輿馬駐江干暫輟含香漢殿官雲氣乍看隨玉節
露華猶憶對金盤尊前葉送羅浮暝笛裡花飄大庾寒
極目故園瓊海上好攜春雪向長安
觀察吳先生分署東甌與余期為雁蕩之遊久
不獲赴小詩奉寄
行車何處不風流名岳能將漢使留萬頃白雲迴雁蕩
千峯寒瀑掛龍湫深春薦福亭中醉竟日能仁寺裡遊
咫尺山靈定相笑苦將瓢笠望丹丘
病中王山人過訪有贈
年来消渴未全除曲巷時時長者車寶籙自探俞跗訣
金函長秘葛洪書茅飛白晝龍隨杖杏發青山虎守廬
試事長桑三十日上池仙液定何如
聞商侍御按部山西有寄
攬轡飛霜滿冀丘豸冠何客伴風流千山坐擁堯都日
九派行疏禹鑿流瀚海烽清長息甲漁陽塵起一登樓
雙鴻是處南来色愁憶長安把臂遊
望雲遙祝為興化徐别駕題
千花晴日滿林臯鶴髮鸞箋照錦袍紫氣乍占函谷迥
白雲遙望武夷高天瓢露染三春樹海屋霞明萬歲桃
不道偉長詩興淺畫筵留客幾揮毫
寄趙太史
紫霄遙憶漢官儀誰似夔龍集鳳池雲色並攜三殿草
日華長繞萬年枝趨蹡玉珮觀祠夜徙倚金莖伴直時
無賴問竒亭下客秋風猶占五湖湄
雪中同王少參集彭廣文齋閣
飛雪千門照彩毫登臺寒色滿林臯論心敢訝青氊薄
倚曲偏驚白苧高冶艷正隨仙客氅輕盈旋拂侍臣袍
亦知郢國春難和且傍天花醉濁醪
薄暮同二君過集張明府署中
綺席華筵擁上賓飛花寒夜迥生春無論漢水千株發
轉覺河陽萬樹新艷色並看瓊作圃清光遙映玉為人
天涯二仲過逢日可道王猷引興頻
明晨邀三君集舟中是日雪大作竟暮
黯淡同雲際碧天溪山遙望轉清妍誰將剡曲風前棹
並載梁臺雪裡筵玉樹乍驚瑤瑟倚冰花時傍彩毫傳
飛觴總是瓊樓客肻借陽春和昔年
彭穉修以病乞假暫還匡廬詩送之
憔悴青氊越水頭一尊長嘯攬吳鈎高齋暮輟康成講
名岳朝看太史游五老雲霞天並入九江濤浪雪爭流
春花正逐離筵滿忍聽陽關上客舟
王次公敬美寄惠計偕集叙走筆二律奉謝
字字青雲拂斗躔蓬蒿何意彩毫傳雙龍並出豐城夜
萬騎遙空朔野前當代自尊玄晏語異時誰問子雲玄
亦知流水千年在敢向人間話絶絃
浩渺吳關落雁羣飛椷遙自九江濆山川忽借潛夫色
宇宙長懸太史文潦倒十年慙賦雪吹嘘一夜有凌雲
無勞更覓青藜杖不忝瑤華異代聞
蚤春雪後攜尊小樓獨坐因憶客歲同三君子
舟中飲樂甚也輒賦四韻寄麟洲公并柬張
彭二丈
百尺晴光繞畫闌一尊池館坐高寒璚樓四照天花合
玉笛孤吹隴樹殘郢客陽春元寡和兔園詞藻盡登壇
亦知剡曲堪乘興十載袁安啟戶難
夏日攜尊大雲山晚眺并尋白蓮池諸蹟
落日壺觴興未迴飄然藍轝問崔嵬飛檣夾漢雙流下
畫檻浮空萬堞開岸草似留湘客怨池蓮能識謝公来
翩翩白帢俱年少搦管誰當作賦才
秋日登八詠樓讀休文諸詩有感
突兀飛樓霧裡看當年詞客此盤桓窗中二水浮天入
檻外千峰插地寒海嶠心情饒伏枕台垣消息幾彈冠
朱絃萬古重相對轉覺他時属和難
杪秋遊金華芙蓉峰憩劉孝標讀書處
叠嶺危梯挂碧天支笻遙踏亂雲前芙蓉萬朵煙中出
檜栢千林洞口懸采藥壇空猶晉代讀書臺古自梁年
移家我亦尋仙客試伴羣羊絶頂眠
題管建初山人遊玄岳卷
龍嶠千盤霧色開中天何處躡崔嵬遙峰恍入飛仙戶
列岫高懸上帝臺倚杖祝融雲自起題詩天柱月頻来
風前絳節如相問為拾瑶華寄草萊
送管山人遊吳
束書迴首問滄溟何處逢人話客星三竺暮雲藜杖紫
五湖春日布帆青關心雁陣愁邊落拂面驪歌醉裡聽
歸去萬峯林屋底好攜鸞鶴報山靈
秋日同郭鴻臚集趙明府宅對菊得寒字
綠野晴開一逕寬清尊攜客此盤桓千枝的皪明秋序
萬朵娉婷立暮寒露色總深陶令采霜華誰問楚臣餐
西風拂面饒相笑得似龍山座裡看
讀弇州山人集二首
十襲琅函散紫氛碧窗遙夜擁蘭芬羣編盡廢中郎篋
隻字堪藏太史文萬古江河誰白日千秋閭巷有青雲
玄亭肻着侯芭卧不向名山乞典墳
錦帙牙籖次第開披襟山色滿蘭臺初成漢苑然藜業
盡壓梁園授簡才一字霜風猶縹緲千章河漢轉徘徊
相思幾夜瑤華切肻惜如椽借草莱
柬彭穉脩(有序)
先是穉脩與余會都門未幾别去至是復來
為吾邑廣文云
帝城風雪苦飄零何意南天到客星埋没乍看雙劒紫
浮沈猶傍一氊青桃梅拂坐春相麗苜蓿行杯午未停
莫戀横經函丈底碧山時過子雲亭
送沈純父之嶺南
一封誰遣上天關垂死行蹤瘴癘間萬里獨懸羇客泪
九重曾問逐臣顔天迴北極龍樓迥日湧南溟象郡閒
絶塞梅花題咏夜可無魂夢到朝班
康裕卿挈家臨安僅一子復喪為詩唁之
白髮攜家傍五湖紅顔何意杳先徂一抔泪向延陵盡
十口心懸伯道孤種玉尚看迴暮景投珠那忍憶長途
西風獨夜猿啼切可道東門恨有無
送習太史還江右
草奏曾將動紫宸一麾河上有垂綸千年赤日懸明主
萬里青山度逐臣玉筍琴尊餘歲月金門環珮老風塵
珠簾百尺滕王館回首能無望北辰
得弇州公書並見寄諸作賦荅四首
玉樹雙裁照錦囊鴻書誰擬問滄浪頻年紫氣高函谷
一日青雲徧首陽門客有詩傳大雅老臣無賦上長楊
烟花繞座秦淮月愁絶春城夢去長
環珮當年七子流何人詞藻擅登樓筵開碣石青天盡
社冷華陽白日愁八座尚看裴相起三山聊擬謝公遊
離心咫尺雙龍暮醉拂芙蓉望斗牛
迢逓雙緘到海涯美人何處把瑶華吳天不斷雲千里
瀫水長飛雪萬家幾夜幽情懸薜茘十年愁色老蒹葭
追陪遠愧龍門客目送寒空雁影斜
極目中原感慨同百年湖海嘆飛蓬臺空薊北無名馬
筑散長安有斷鴻爾雅故應窮郭璞子虚寧得誤揚雄
相思總傍湛盧色夜夜寒光吐白虹
送潘少丞還嶺南
把袂都門别思濃河梁寒色照雙龍官閒暫乞文園病
宦拙那能騎省容鶴夢西樵雲慘淡羊裘南海月蒙茸
莫誇賀監當年賜不盡梅花四百峰
同諸公夜餞楊使君於梁中翰宅得低字
五馬長馳朔雪低衣冠握手重含悽驚心北闕辭丹鳳
愁色南雲望碧雞銅柱千年標障塞鐡橋萬里界封提
亦知上國懸金在咫尺炎荒到紫泥
秋夜同陳太史康山人集李環衛園亭
薄暮朱門並騎來相看詞客共徘徊孤亭迥對芙蓉出
一逕深從薜荔開夜靜飛霜流玉斝天空明月上瑤臺
風塵是處應劉合肻讓當年鄴下才
夜同童子鳴康裕卿宿香山禪寺限韻分賦
絶壁蒼茫霧裡看振衣蘿薜上千盤軒窗盡鎖西山色
樓殿平分北斗寒雨過松聲隨錫杖風迴花影動瑶壇
相看不盡憑高興欲向蓬萊借羽翰
冬日黎員外招同思伯諸丈夜集不赴寄得雲
字
一尊華館動星文客夢飄飄擬對君玄草舊從金馬識
青藜遙自石渠分春生大漠飛燕雪曲奏高天散楚雲
零落梅花鄉國遠風塵誰不念離羣
送太史趙公封楚藩
惆悵驪駒易水傍西風愁色賦河梁金函夜捧辭金闕
玉節朝攜下玉堂七澤星辰浮去棹九疑雲霧濕征裳
丹梯絶頂岣嶁外幾送吟眸入帝鄉
穀日同黎惟敬秘書梁思伯中翰丘汝謙計部
童子鳴康裕卿二山人安茂卿文學集朱在
明宅得宫字
佳節西園燕賞同相將才子集芳藂簾前霽雪飄仙掌
席上春星繞漢宫萬里清愁懸别鶴千門寒色動歸鴻
梅花幾度孤山下心折關河尚轉蓬(時二山人將南歸)
送陳穉冲還晉陵
元龍何事獨棲遲散髮狂歌返翠微白石未忘松桂隠
青山遙待薜蘿衣春寒雨雪連瓜步夜色星河傍海沂
時憶燕城攜手客登樓迴望五雲飛
送胡計部督餉儀真
旌旆遙遙海色開燕城春雪照離杯分畊乍息秦兵戰
轉餉仍勞漢使才京口雲山圍省署廣陵花月傍樓臺
烟濤極目淮流阻絶塞誰傳錦字迴
送劉别駕之漳南
一尊清夜此留懽離思蕭蕭雨雪殘萬里秋風還故國
幾年春草客長安煙開郡郭漳流迥日落關門海氣寒
惆悵天南相憶處飛鴻遙望五雲端
同童山人安茂卿夜集何太史宅觀梅得春字
檻外幽芳欲照人相看瓊朵淨無塵南枝未送江頭色
東閣先傳雪裡春明月寒林書共遠亂山孤驛夢難親
不緣水部詩情在那得花前索笑頻
夜同子鳴茂卿攜酒重集何太史宅觀梅兼送
吕山人忠父南歸得湖字
清夜尋花雪滿途何因東閣坐狂夫瑶臺影落霜天淨
玉笛聲殘隴月孤醉拂莓苔驚庾嶺夢驂鸞鶴到西湖
一枝欲贈南歸客回首春山隔畫圖
送梁思伯内史暫還南海
綵筆經年侍赤墀離旌初下鳳凰池停車欲度梅花嶺
望闕頻扳桂樹枝萬里歸心殘雪後千山行色暮雲時
薊門回首生芳草莫使衣冠憶問竒
席上送童子鳴遊衡山得蹤字
躡蹻初尋七十峰亂山秋色傍行蹤中天翠削芙蓉秀
絶障青含薜荔重金檢自探神禹策丹臺誰辨祝融封
登臨憶爾層雲上杖底千岩落暮鐘
送楊祠部出守滇南
露冕西南瘴癘清十年玄草擅才名秋風劍珮辭天出
落日旌旗傍海行賦就客非金馬署書來人臥碧雞城
昆明萬頃浮槎夜愁絶魚龍異漢京
送朱在明使長沙
西風遙夜起長楊使節翩翩下建章淮海帆檣飛夢澤
楚天城郭出瀟湘心搖桂樹筵中月夢繞梅花笛裡霜
宋玉臺邊芳草盡幾從秋色吊襄王
錦纜朝霞出潞河雙旌南去意如何泥金漢使傳書下
玉珮湘妃作賦過萬嶺秋光天柱月千秋寒影洞庭波
清尊莫滯王門燕握手華陽待和歌
送沈僉憲入越
幾年尊俎淨狼烟獨下青霄雨露偏三殿清霜隨憲節
五陵斜日照離筵梅花夜繞江城發棠樹春從海國懸
此去湖山堪極目湧金門外半樓船
送涂明府之龍丘
黃金臺下共留懽獨向青冥奮羽翰雁塔乍題唐進士
鵷行仍别漢郎官江雲縹緲雙鳬下海日蒼茫一騎寒
白晝琴堂歌咏暇看花還憶在長安
秋夜同惟敬諸子集劉觀察園亭分得高字
一尊三徑掩蓬蒿詞客相看盡綵毫華館乍停鸚鵡曲
青藜遙識鳳凰毛天垂閶闔繁星轉霜滿樓臺夜月高
十載梁園幽興在不妨寒色上綈袍
送伍明府景周之永嘉
遠塞寒聲起暮笳離亭歸思逐黃花雙鳬欲化郎官舄
片鷁先開使者槎旌旆夜懸滄海月樓臺春繞赤城霞
乘閒擬著西征賦為報安仁髩未華
哭梁思伯中翰四首
華髮才名滿玉樓思鄊仍作嶺南遊三秋鴻雁音書絶
一夕龍蛇䜟緯愁易水飛霜閒别館海天斜日下荒丘
西風獨把延陵劒不是詞人亦淚流
五夜簫聲逐鳳凰碧桃枝下幾傳觴雲開郭隗黃金館
花滿盧家白玉堂尚擬故人来漢闕不堪遊子去濠梁
相思欲吊天南塚落盡梅花大海傍
憔悴孤城此哭君關河萬里見浮雲空齋寂寞青綾被
遺藻凄凉白練裙醉客尚餘山簡夢招魂誰續景差文
松風忽傍遙天起猶擬精靈下夕曛
奇絶當年顧虎頭停杯為我畫滄洲毫端雲霧三湘色
堂上煙霞七澤流漁艇依微臨野岸人家搖落帶沙鷗
只今粉墨空惆悵一片青山起暮愁
送安茂卿賦得富春山釣臺同諸子分題作
百尺危梯上翠微空臺長日亂雲飛山寒麋鹿歸樵徑
水落魚龍傍釣磯越渚帆過蘭杜遠漢庭書到薜蘿稀
披裘莫道垂綸客夜夜雙星動帝畿
將之武昌留别社中諸丈(時家君出參楚藩)
黎秘書惟敬
萬壘西風接暮秋楚天城郭暫淹留樓臺寂寞僊人去
環珮凄凉帝子愁過雁定傳衡岳字啼猿初繫洞庭舟
佳期南國無由共獨對青藜悵遠遊
劉憲副仲修
十載青衫傍帝都鄊心遙夜憶蓴鱸林間賦客閒三徑
天外歸人問五湖秋雨帆檣連白帝碧雲原廟鎖蒼梧
江城玉笛休迴首零落梅花客夢孤
康山人裕卿
握手孤雲爾共論不堪岐路倒芳尊經年暮雪棲燕市
一片春霞阻石門江上鴻書誰賦别天涯龍劒早酬恩
蘆花夜夜扁舟色愁絶青山繞夢魂
丘計部汝謙
蕭蕭殘葉攬吳鈎才子臨風憶舊遊客路遠過湘水宅
離心獨上武昌樓黃陵日落千花暮赤壁雲生萬葦秋
岸岸啼猿江色裡不堪重繫木蘭舟
李環衛惟寅
京洛逄君解珮刀翩翩人識鳳凰毛歌殘白雪瑶華在
夢倚青雲玉樹高故國深秋淮甸雨歸心寒月海門濤
江魚塞雁能相憶莫滯西堂五色毫
安文學茂卿
野竹江花繞岸迴長沙晴望漢陽開浮雲曉色襄王夢
寒雨秋聲宋玉臺白苧早飛三楚調青袍誰識五陵才
南歸好逐征鴻翼一為湘娥解珮來
易侍御蘇别駕蔡廉訪攜酒清源大雄閣餞别
得才字
碧瓦雕甍玉作臺真從人世躡蓬萊盤空日月三天近
抱郭南山萬井開冠盖乍逢梁苑集帆檣初望越城迴
亦知信美非吾境魂斷登樓賦客才
荅徐仁仲二首(有序)
返次清源阻水者幾載月豫章徐仁仲遠移
舟見就日夕晤語甚懽將别賦贈
相逢豪氣自翩翩早覩靈光第一傳李郭仙舟同此夕
張雷神劒合當年眠雲欲借匡廬頂望日聊依泰岱前
七十二君君試問幾家遺碣到桑田(仁仲賦排律四十韻見貽推寄殊篤)
(余别有報章)
朱絃無分奏彤庭濁酒猶堪話獨醒歴落雄心懸老驥
蹉跎愁鬢擲流螢江頭地遠滕王閣湖上天開孺子亭
縱是河東能邂逅千秋能似太玄經
渡江聞汪司馬避暑焦山有寄
隨緣瓢笠又東林玉觀瑶臺望欲沈長憶鳳翔千仞上
不知龍臥大江心名將日月題丹洞賦擁雲霞列翠岑
倘覓戴逵溪畔宅秋風迴棹是蘭隂
淮徐歸興六首
一棹乘秋出五湖西風愁色動蓴鱸金門帝許排閶闔
寶劒人誰問鹿盧千尺尚懸東海釣百年休踐太行途
平生烈士心長在碎擊王郎白玉壺
夾岸帆檣衛水濱蒼茫雲霧入垂綸三生不戴如花面
九尺長餘食粟身杜宇慣嘲多病客辛夷頻喚欲歸人
滄溟萬斛吾家在好逐漁郎問去津
一望龍門興已闌漫將陳策射金鑾生來驃騎封侯易
老去馮唐謁帝難栗里乍看三徑在桐江猶剰一峰寒
秋風咫尺天池上未向榆枋刷羽翰
短褐猶聞卧海湄長裾曾否曳天池蒼茫八翼飄雲漢
慘淡雙肱折路岐玉洞豈無千歲水金門寧乏萬年枝
從教少婦機頭坐賦裡黃金尚陸離
一帆春雨下淮陽柳色偏嘲薜荔裳病後風塵堪躍馬
歸来陵谷任騎羊高山自奏三千牘上苑誰矜十八行
莫嘆盧生魂夢裡幾人窮達在黃梁
白面題詩碣石臺紅顔擲盡重徘徊虛疑駿足曾雙刖
不信羊腸易九迴縮地將隨徐甲去談天毋擬劇辛来
飛揚摠属羣公事一壑猶能擅草萊
司空潘公行水徐泗間訂余晤語淮上適黃河
阻風不及赴約輒因使者報謝四章
側席天書降紫泥東山寧得遂幽棲琅函晝捧千靈集
玉珮晨參百吏齊碧樹交陰籠大道蒼松垂葉護長堤
龍蛇滿壁郵亭下一認當年夏后題
一舸南征歲月遐老臣馳驟日天涯平驅邵伯湖頭雪
盡築高公堰口霞稍喜故堤添柳色從教新漲没桃花
軍儲絡繹三邊外底事屯田說漢家
&KR1005;嵲穹碑頌姓名輝煌巨軸紀平成緣堤彩鷁千羣度
掠水黃龍萬隊行轉粟東南無大澤飛芻西北有長城
異時河洛看遺跡何限秋風璧馬情
燁燁龍章下鳳樓漢庭何羨富民侯中天日月低環珮
大陸風雲近冕旒蚤闢西園延上客行開東閣貯名流
不緣石匣司空問誰識干將在斗牛
過觀察金公故居有感(有序)
公名應照宰吾邑者逾六年廉介迥絶歴官
山東觀察使一日無疾終余素辱知國士爰
詩吊焉
六載冰壺異政傳琴堂晴色弄朱絃邴原乍肻懷千石
劉寵猶憎受一錢桃李春風繁越嶠松楸寒日吊吳田
門庭寂寞登龍後慟絶當時問太玄
少室山房集卷四十九
