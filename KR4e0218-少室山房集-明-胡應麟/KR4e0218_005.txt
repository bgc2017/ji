少室山房集卷五
明胡應麟撰
樂府三十首
短歌行(五解)
日吉時良嘉賓滿堂星河在天蟋蟀在房(一解)
懽娛易終白髮苦蚤金罍玉尊長夜傾倒(二解)
舞袖紛紜蘭膏載焚衞女齊姜左右如雲(三解)
有美一人稚齒倩盼攜手同車光華粲粲(四解)
翩若游龍遨嬉八埏蕩意平心永宅大年(五解)
善哉行(七解)
來日大難腸乾體疲今日不樂歲月如馳(一解)
訪我親知總角燕好踰陌度阡以贈芳草(二解)
何以延賓清酒百壺何以銷憂五木摴蒱(三解)
美人滿堂巧笑便辟更長燭明今夕何夕(四解)
南箕在楹北斗在簷星河陸離肴醴汎瀾(五解)
忽逢安期餽我靈藥主客再拜洗盞酬酢(六解)
共餌大還身輕翼舒乘雲御龍游戲六虛(七解)
日出東南隅行
日出東南隅照我陌上桑峩峩秦氏樓佳麗鬱相望飛
甍百餘尺高棟五丈強琉璃為門限桂樹為中堂窈窕
樓中女容華世無雙提籃向朝日採桑大道傍腰懸瓊
瑜珮耳綴珊瑚璫首戴金雀釵足躡雙鳳凰吳絲作中
襦蜀錦充下裳紫綺緣領巾綠羅隨風揚借問汝何名
羅敷秦女郎借問汝何居第宅連明光問汝適何人家
令殿中郎問汝年幾何十五正相當行者觀羅敷五步
一徬徨居者觀羅敷耒耜相扶將趙王暮登臺挾瑟奏
笙簧侍從數百人冠蓋何煌煌舉頭見羅敷顧盼自生
光遣吏前致辭可得充后房昔為千乘妻辛苦行採桑
今為萬乘后芻豢同匡牀羅敷仰頭答君侯一何狂國
主位雖尊二八盈高堂家令位雖卑糟糠亦難忘尊卑
各有分貴賤各有雙君非秦王子妾非邯鄲倡
名都篇
三河聚年少五都盛材雄傾貲灞上水結客咸陽東呼
鷹過長樂走馬遊新豐左櫜插楛矢右箙彎良弓控弦
疾流星鳴鏑如追風穿楊競百步蹲甲洞七重仰面落
九烏俯身拾雙鴻萬夫為辟易觀者盈道中日暮還城
郭華筵撞笙鏞屏間擁稚齒坐右羅妖童烹鮮割翠縷
椎牛炙黃熊酣歌酌太白慷慨噓長虹呼盧列明燭良
夜未及終酒闌拔劍去斜月猶朣朧
美女篇
長安出佳麗宛洛多名姝遊戲芳春日踏青岐路隅銀
環約素手玉珮飄華裾丹霞錯綺袖惠風揚羅襦懸腰
燦火齊充耳大秦珠珊瑚間四體寶釵直萬餘揚音若
蕙蘭吹氣勝芙蕖吳姬亮非偶衛女焉得如衆觀共嘆
息日暮羅長衢居者為忘飱行者各踟蹰何來少年輩
三五乘驪駒傾城覩明豔蕩思欲忘軀豈無千金聘諧
此百歲娛疇為伯鸞匹偃蹇寧獨居寄聲俠遊子相望
徒區區
白馬篇
白馬誰家子揚鞭大道傍銀鞍耀明月寶劒如秋霜十
五隸金吾二十拜龍驤百千聚遊俠百萬要名娼鬭雞
入南内挾彈遊平康京兆不敢呵司隸為彷徨征塵際
天起邊烽達長楊長揖大將軍慷慨事戎行横行絶大
漠虎嘯臨窮荒矯詔襲樓蘭飛書定朔方左射中休屠
右盼伏中行兵威懾絶塞奏凱向咸陽獻俘詣平樂賜
第連明光歸來顧少婦挾瑟宴華堂
升天行
九州非我宅五岳不足居乘蹻躡浮雲周覽萬里餘朝
遊崑崙頂夕息瀛海隅舉頭見三山城闕正逶紆圓嶠
聳巨鰲方壺戴神魚西行謁王母置酒行天廚靈妃酌
金液玉女吹笙竽燕樂未及終飛騰起太虛驂龍叩玉
闕駕鳳翔靈旟長揖問軒轅俯身拾帝車明霞為我珮
素霓為我裾飄飄謝塵世萬歲同斯須
仙人篇
我思忽不懌投袂起行遊擔簦躡芒履去上嵩山丘王
屋一何高太行亦阻脩危峰冠浮雲巨石横道周青松
數十圍枝葉自相樛上有千歲禽下有萬尺流矯矯浮
丘公吹笙跨靈虬投我不死藥攜我升蓬丘丹霞起素
壁紫霧開瓊樓横飛絶四海高舉臨九州顧視世間人
局促安可留朝生等舜華夕死同蜉蝣
相逢行
相逢狹路間騎從一何都借問來者誰中尉執金吾銀
鞍耀白日寶劍珮昆吾英聲走劇孟勇氣凌灌夫西征
破大宛北顧摧匈奴去年出湟中一戰定邊隅歸來報
天子賜第連皇都黃金為門限白玉中堂鋪堂上何所
有七尺紅珊瑚十千治晨飱百萬當呼盧樂工高漸離
蒼頭馮子都長婦字莫愁中婦名羅敷少婦何名字顧
盼日當壚弟兄八九人各各列當塗炙手勢可熱聲焰
絶代無行人但引避無事勞追呼
門有車馬客行
門有車馬客意氣何揚揚千金飾玉鞭百金寶劍裝傳
呼動里閭顧盼自生光長婦出迎客問客來何方客言
自幽薊乍者發漁陽道逢遠征人寄書來故鄉開緘竟
何道細書八九行昔為絲與桐今為參與商參商各異
地羽翼安得雙長跪再拜客邀客暫徜徉烹庖出豐膳
高宴羅酒漿願為傳語懽努力莫相忘
遠遊篇
端居厭塵世飛步凌大荒左挾青龍馳右驂赤豹翔西
遊翳若木東望窮扶桑竦身崑崙顛息駕玄圃傍道逢
安期生托手共徜徉攜我黃金臺坐我白玉牀太虛為
我宅沆瀣為我漿俯仰竟百世焉能辨彭殤
結客少年場行
長安富遊俠騎射出名都飛揚結壯士慷慨聚屠沽百
千市駿馬十千裝轆轤朝遊上林苑暮宿賣酒廬赤丸
報司隸白刃戕金吾笑傲金張第叱咤許史途盛年諒
難再壯志不可孤鳴弓向張掖插羽飛平盧左發摧焉
耆右發中休屠死當畫麒麟生當雄萬夫
箜篌引
良時率已邁蟋蟀鳴我牀眷言召親友旨酒羅中堂東
鄰飾妖女南陌招名娼綃衣隨風舉羅襪自飄揚秦聲
被金石楚曲流宫商清談蔚霞爛妙舞若雲翔頽陽倏
西落明月出東方飛軒歴層囿改席臨洞房華燈吐芳
焰列宿澄清光齊心懷令德四坐咸盡觴芳辰諒難再
嘉會詎可常人命一朝盡奄速如秋霜樂哉今日宴百
歲遥相望
從軍行
邊塵起西北敵騎日相望仗劍報明主長揖辭故鄉征
行渡沙漠慷慨隸戎行羽書昨夜至匈奴寇漁陽吏士
若雲屯我兵精且強揚旌耀漢月吹角飛邊霜一戰摧
月支再戰欵名王彎弓月在手鳴鏑星流光勒功燕然
石傳檄瀚海傍歸來拜驃騎恩寵冠長楊
置酒篇
端居觀大運去日常苦多幸有盈尊酒賓朋各來過佳
人出後房被服綺與羅纖腰鬭妙舞皓齒揚清歌輕飈
蕩浮雲華星爛明河好鳥鳴高枝文魚翔素波百年若
朝露白日馳山阿樂哉今日宴不飲復如何
君子行
嗚呼大聖人世或見疑猜周公被流言仲尼困桓魋賢
材實累身忠信為禍媒蒼蠅點白璧蚊蚋噓風雷麒麟
匿郊藪朱鳳成摧頽仰天再嘆息沈憂熱中懷擾擾蝸
角爭忉怛勞形骸千秋萬世後愚智同塵埃
豫章行
螣蛇自有翼未若應龍潛蠖屈重淵中潤澤被八埏宣
尼浴沂水武仲巢箕山於陵餓仲子通國稱其廉
孤兒行
步出北郭門荆榛夾路齊悲風起白楊葉落何凄凄道
逢孤兒卧肌膚若螬蠐伶俜瘦皮骨却立忘東西對我
但長跪氣咽不能啼自陳無罪過父惑後娶妻夙昔千
金愛慈母嬌提攜高堂倏背棄妖牝鳴晨雞風波起骨
肉咫尺如秦齊終朝拾橡栗薄暮飡黃韲箠笞動盈百
卒歲無領綈棄置田野間冉冉白日低昔為掌上珍今
為濁水泥千秋履霜轍永永戒前蹊
白頭吟
結褵奉明德精誠&KR1177;浮雲死生誓同穴富貴安足論一
朝事勢異緬邈若越秦風波起對面讒慝來相仍盛衰
捷反掌愛憎一何頻昔者寒爐火今為甑下塵還君錦
繡段著我苧羅裙念彼求凰曲恨恨不能陳
鬭雞曲
翩翩五陵少挾彈遊咸陽萬錢飲俠客千鎰招名娼走
馬東郊外鬭雞大道傍兩雄昂然出五色麗且光黃金
介白羽綠沈鑄玄裳雙眸炯相射四距翼而張憑陵壯
夫膽激烈猛士腸俱呈慶忌捷競逞黑卵剛獰牙攫豹
虎怒臂撑螳螂先聲驟恫喝後舉劇披猖朱冠碎靺鞨
彩頰掀琳瑯寧論北宫撓肯避平陽創迴身角伎巧聳
翮馳精芒初交氣方盛再合勢彌強捐生赴仇國效命
臨戰場縱横掣驚電䟤跋挐秋霜摧鋒若禦寇逐北如
擒王干旄助踴躍鉦鼓隨騰驤天地黯無色塵沙劇飛
揚懽呼壓廛市登眺摧山岡中原逐秦鹿大陸豗天狼
雄雌久未決轉戰益慨慷遲遲白日墮兩敵為彷徨安
得魯陽刃一揮返扶桑
三婦豔二首
大婦拂花箋中婦理冰絃小婦學彈棋夭桃鬭春妍良
人定睛覷誰當最可憐
大婦貼花鈿中婦理紅粧小婦畫蛾眉含嬌踏春陽良
人試垂盼良夜殊未央
廣三婦豔四首
大婦出姬姜族望不可加中婦出燕趙容色鮮如花小
婦出吳越盈盈嬌浣紗丈人但安坐四海方為家
大婦字若蘭深閨理流黃中婦字羅敷陌上行采桑小
婦字莫愁盈盈居畫堂丈人但安坐滿目饒春光
大婦出迎客二十頗有餘中婦起持觴二九曳羅襦小
婦坐鳴箏二八正敷腴丈人但行樂南面安得如
大婦年十九高堂坐摴蒱中婦方十七明瓊角呼盧小
婦正十五青春獨當壚丈人但行樂何羨執金吾
續三婦豔二首
大婦處華堂玉貌錦衣裳中婦處高樓玉指撥箜篌小
婦處金屋玉簮髻初束白日懽未足良夜更秉燭
大婦粧初成一顧傾人城中婦粧乍畢一盼傾人國少
婦粧未己一笑傾人主有酒清且旨交加學連理
反三婦豔二首
大婦吟白頭溝水東西流中婦歌懊儂紅顔空自紅小
婦咏團扇辛苦郎自見莫誇三婦豔丈人涕如霰
大婦氣食牛千喚不回頭中婦愁緒縈敢恕不敢嗔小
婦訴卑賤終朝淚洗面莫誇三婦豔丈人腸欲斷
少室山房集卷五
