少室山房集卷五十七
明胡應麟撰
七言律詩七十六首
聶水部報命北上訂余握手谿頭賦此為别
河梁揮袂惜追遊五夜雙龍拆斗牛皂蓋欲飛燕闕底
青帆仍遡越溪頭熒煌御氣瞻華衮慷慨窮交惜敝裘
明月梅花春事蚤為公懸榻在南樓
憶蘇别駕以修(有序)
憶在清源日與惟效使君以修别駕沈飲十
旬極人生聚首之樂一别五載使君出守三
衢尚獲談謔朝暮以修歸卧巴蜀遂絶無鱗
羽相聞惟是使君擢任觀察以修實其州民
焉豈龍劍有靈天作之合乎余既悲使君之
行而又竊幸以修之遇感懷戀别情溢乎詞
笑憶清源市上年沈酣長伴酒家眠空傳剡曲三冬棹
竟阻咸陽十日筵犢鼻正窮司馬賦貂璫誰達子雲玄
花驄此際堪攜興極目雙鱗灔汿頁前
題徐納言具慶貤封冊
壽域雙開越水頭金章赫奕下龍樓星飛南極晴光爛
月湧西池瑞氣流八百年方騎紫鳳五千文欲駐青牛
承家況是仙郎在戲彩翩翩近玉旒
登鹿鳴山絶頂憩小蓬萊觀易使君留題作(有序)
山與郡城相望超然亭孤峙其顛四面無際
俯瞰衢闉萬瓦鱗次飛流百尺環抱其前吳
雲楚樹映帶左右近郭一大觀也舊止玄武
一祠葺而新之為游覽所寔始使君云
絶頂仙風面面來中天何異到蓬萊江流噴雪飛吳甸
石磴盤雲上越臺覽勝欲窮遊子目留題誰並使君才
含毫驟發登高興莫訝銀鈎破綠苔
次日復攜酒酌山堂晴眺再題壁之左方
徙倚危峰散鹿羣尊前吳楚望絪緼亭臺四壁全披霧
城郭千家半入雲薄暮飛檣環浦下中宵寒磬隔谿聞
青霞忽記觀棋約曳杖行探玉笈文
贈李司理二首(有序)
司理楚嘉魚人曾祖承箕舉于鄉棄弗上南
宫與陳公甫倡和嶺表即白沙集所稱李世
卿者也從弟承勛復以戰功列名臣文詞勲
德棣萼相望司理寔世其門閥尊人孝廉亦
有集行於時
環珮翩翩下玉除漢庭司法定誰如才名供奉騎鯨後
家世將軍射虎餘座裏雄風迴七澤嚢中春雪照三衢
探竒不獨青霞興物色時能到草廬
識面荆州更有無頻將意氣傍菰蘆青春紫殿誇陳策
綠鬢黃堂佐剖符三尺清風懸水鏡萬家明月浸冰壺
銅鞮況是山公在把臂何妨學酒徒
壽喻封翁七秩
三生曾授大還丹七紀長看住翠巒座上雙龍隨舞隺
亭前五馬候驂鸞西江水接東溟近南極星朝北斗寒
莫道授書年尚少蒲輪行見出長安
張成叔過訪以尺牘詩草見投頗深推挹賦答
四章
意氣翩翩入洛才衡門游屐破蒼苔朱絃慘淡佳人絶
彩筆崢嶸大將來宇宙漸開新兔苑風雲重上舊燕臺
從知國士深難遇片諾何妨共草萊
十年塵迹嘆飄蓬傾蓋何由道路同一顧驥羣空牝牡
雙飛龍劒隔雌雄名流上國交垂盡才子中原業未窮
悵望四明雲霧滿獨將離目送高鴻
片席乘風下海頭屋梁明月夢難酬尚虚文舉三年刺
誰共元龍百尺樓大業乾坤孤鳳起長途雨雪片鴻愁
京華舊識如相問老盡桐江釣客裘
粲爛鮫珠海色傍飛光遙夕遍茅堂千金易水看過市
片玉崑山總擅場白日鴻心游浩渺青天鵬翼破蒼茫
為君一誦如澠句齊晉他年可暫忘
歐楨伯八旬矣而神逾王千里餉書頗寓前薪
之憤寄答二章
老大登壇興轉豪懸書雨雪問綈袍文章得失寧兒輩
意氣縱橫尚我曹壯節轉深題柱感雄心曾怯據鞍勞
期君一在天風上信宿羅浮望海濤
十載西風嘆路岐菰蘆長卧越江湄宫殘碣石才人盡
殿聳靈光賦客遺斗酒乾坤迴骯髒尺書湖海問支離
竒峰四百飛雲外題遍梅花夜雪時
夜同孫金潘葉四生集文如美人館
繫馬高樓興未迴銅瓶春色照寒梅人同師利觀空坐
客似維摩抱病來雪後何妨尋剡曲雲深無處問陽臺
相逢肯下高唐榻總為當年作賦才
張大來至泰和以翰貺見貽賦謝
鴻書遥下白綸巾聞說題橋氣象新賜履乍聞中禁側
鳴琴獨坐大江濱蒹葭瀔水孤蓬夜桃李河陽萬室春
莫向龍頭嗟晩暮翩翩八翼上平津
丁觀察以兩臺疏薦留住四明賦懷二律
千騎縱橫夾上游飛章推轂動宸旒干旄舊識長城寄
斧鉞重因大海留玉局閑敲風滿座金尊長嘯月當樓
春晴試弄桓伊笛何限梅花越水頭
咫尺樓船號令新欣從帷幄覩詞人關中久自推馮異
河内今誰屬寇恂溪擁越來清霧雨山橫秦望絶風塵
大揮椽筆成功暇修禊蘭亭正暮春
送易惟效觀察之蜀中同李司理作八首
粲爛除書漢闕來蜀天何處望蓬萊黃堂久擅分符績
烏府新推仗鉞才霧擁雙龍行劍閣雲隨一寉度琴臺
百花潭上題詩暇幾喚詞人共綠醅
熒煌簫鼓夾離筵處處棠隂拂畫船叱馭重看行棧日
觀棋猶憶爛柯年瞿塘急峽高牙外䕫府孤城大纛前
滿目匡山雲霧色好憑遺碣問青蓮
憲節朝巡白帝宫千山行色望難窮城懸灔澦飛濤上
署湧岷峨積雪中社稷關心龍劍紫鄉閭游目錦袍紅
極知河内追思切伏闕何由借寇公
彩筆西南見吏情風流何似在承明花香匝地文君肆
樹色浮天望帝城攬轡岷山千騎肅飛書瀘水百夷平
莫言玉壘堪長借翹首雙珂漢闕鳴
楚水巴山别思重經遊何地不竒蹤黃金作客憐司馬
白羽談兵羨卧龍絶棧三千行蜀道危闌十二望巫峰
高唐賦罷堪攜手咫尺雲華夢裏逢(巫山神女號雲華夫人見太平廣記)
江城晴色照蒹葭彩鷁鳴榔散曙鴉鼓吹乘風還七澤
旌旗搖月上三巴揚雄閣畔題玄草杜甫堂前覓浣花
到日海棠開欲遍可能移植到山家
綠酒紅顔悵和歌金罏銀燭奈愁何青羊肆遠孤旌駐
白馬寒江大舶過錦里春風啼蜀魄陽臺暮雨狎湘娥
雙魚是處能相憶極目遥天劍水波
歌罷驪駒散夕氛天涯何處悵離羣猿啼駱谷千峰雨
馬踏蠶叢萬岫雲大樹尚留嚴武碣小桃偏護薛濤墳
眉山伯仲銜知久唱和能令越客聞(謂蘇以修伯仲也)
題琴鶴重鳴卷(代送易使君)
繡斧輝煌下越城江天晴色耀飛旌當年舄化雙鳬去
此日琴偕一鶴行巫峽彩雲晨送客巴山明月夜談兵
何煩更就成都卜回首花驄向北平
春日送趙均甫敬甫二文學一之北庠一之南
雍秋試并寄懷大學士汝邁先生
畫船簫鼓發江潯猶為離鴻一抱琴彩日燕吳雙鳳下
青雲南北二龍吟輝皇棣萼聯高闕爛漫荆花簇上林
何事中朝論閥閱萬方翹首祝商霖
題陳玉叔天尺樓
宸章爛漫燭奎躔呼吸真看帝座懸閥閱九朝韋曲後
聲華三世杜陵前風雲仲舉方高步湖海元龍漫獨眠
翹首珮環紅日近好開東閣待如椽
李允達過訪賦贈
十年塵迹愧疎慵一刺何來倒屣逢文彩乍斑難隠豹
髩毛垂白為屠龍尊前片語江河盡筆底千秋海岱從
何限朝真諸洞色暮天凝望白雲重
早春汪司馬伯玉抵嚴陵以手札見招先此奉
柬期司馬過小園時仲淹同至
踏盡名山興未迴一笻春首問崔嵬東華紫氣真人駐
西竺青蓮大士來絶壑魚龍迎繫纜中天鸞隺候登臺
千門雪色澄江上咫尺能無過草萊
雪中寄司馬汪公洎方山人劉文學
千峰寒色坐霏霏極目瑶華倚石扉八座暫回司馬駕
孤亭遥問釣魚磯同雲匝地江華暝密雪連空海樹微
莫道剡溪仍返棹子猷狂興正橫飛
汪司馬偕龍博士登嚴陵賦雪寄訊
蕭森寒色照菰蘆縹緲青山入畫圖不為文星移海甸
能令春色遍江湖千花桐瀨飛瑶瑟萬樹蘭陵照玉壺
況是郢中才子集賦成題寄茂園無
同徐茂吳集唐惟良蘭隂館
蘭隂攜手白雲平湖海重追舊日盟魏典乍傳中論在
楚詞曾賦大言成(用唐勒事)千崖薜荔誰同往五畝蓬蒿任
獨行莫負習家池上燕爛燒銀燭照山城
王長公二郎君同補邑庠寄賀
六朝門第盛瑯琊五葉儒紳冠海涯片玉蚤曾誇郄氏
三珠仍見屬王家雌雄出匣俱生霧伯仲當尊並瀉霞
屈指天閑掄上駟大蒐龍種向流沙(伯仲句用三雅事)
梁持伯内史過谿上夜談燕市舊遊感而有贈
握手無言意已消江干晴色此停橈千年紫閣幽期在
萬里青門别夢遥掩逕有心酬鹿豕巢林何事擬鷦鷯
塵埃漫憶東華日濁酒長歌劍影搖
寄喻邦相二首(時擢觀察山東)
輝皇除目下蓬萊繡斧麟符擁上材攬轡東方千騎合口
褰帷南國片鴻來摳趨日月宣尼廟叱咤風雲管仲臺
莫道臨淄能久住太微寒色正崔嵬
雙飛龍劍出天涯燁燁寒光射彩霞碧海樓臺環碣石
青山城郭抱瑯琊齊都按節民風變魯壁探書世代遐
底事徂徠看日上扶桑晴旭正當衙
張幼于悼亡作
十載青閨戒婦儀一朝環珮赴瑶池傷心孔雀孤鳴夜
照影文禽獨立時霜薄騎曹愁裏髩月殘京兆畫時眉
自從巫峽雲歸後不向人間怨别離
壽王轉運八秩二首(代長公作轉運元美從子也)
紫綬金章照暮天斑衣玉樹間華筵八旬正值飛熊候
九折能忘駐馬年屫躡仙風陽羡頂船邀明月洞庭前
東山咫尺過從易歲歲看花共阿玄
南北驅馳髩未皤一身鹽鐵寄婆娑烏衣坐處官仍達
黃綬歸來客競過桃葉興將中令遠竹林年較仲容多
明朝倘赴安期約雙舄同凌大海波
易計部過訪賦贈
輝皇鹵簿到蘭舟認是栽花舊易侯岸幘已更新氣象
彈冠猶問昔交游攜來梁父中天日望入江郎大海流
美酒頓澆愁頓釋不知行李駐山郵
答李允達秀才四首
風霜遥墜筆如椽有客論文自綺年八咏漫愁人代隔
千秋重覩帝京傳(來詩及隠侯八咏賓王帝京諸篇事)乾坤寂寞華陽社
雨雪蹉跎瀫水船莫訝中郎貪割炙于今國士定誰憐
濁酒蘭陵悵望頻如澠今覩代興人居然鵬賦追仙客
誰解麟經作素臣(允逹業春秋)雷雨延津誇合劍星河嚴瀨
照垂綸無論白首侯芭業八翼看君近紫宸
青眼橫承百尺樓尊前何物慰離愁丹山月老寒棲鳳
白石雲荒夜飯牛屬國才名猶奉使輕車勲業漫封侯
期君對挾飛鯨去小作人間汗漫游
消渴頻年寄茂園何人詞賦競中原花生曼倩三千牘
草就蒙莊十萬言梁父雲霞期望日崑崙星斗待窮源
蟭螟一室猶堪共莫使清風隔晤言(史記稱莊周著書十萬餘言)
壽王司寇元美六秩四首
長公之初度也實前丙戌之歲今甲子一周
矣冥靈大椿以五百八千為春秋區區人間
世駒隙眇不足論矧長公身居赤城名首仙
籍即冥靈大椿亦小年耳而何有于一甲子
耶第遐齡億算此實兆基詎容無祝以虚大
慶輒賦四律代頌嘉辰海内蒼生當同此願
云爾
玉珮曾聞下帝都金丹此日兆懸弧千秋事業周司寇
六秩行藏衛大夫伯仲塤箎麟是友孫枝蘭桂鳳為雛
吳門乍夜麻姑到仙釀何妨醉百觚
紅顔紆玉上彤墀秇苑縱橫大將旗萬古文章尊泰岱
三朝名譽蓋華夷靈光突兀雲霞擁兜率高寒日月遲
七十二峯元宅畔從教鸞隺醉中騎
安車迢逓出楓宸側席明光問老臣獨步詩名齊大雅
高懸文價重先秦追隨隺馭三天客出入龍門四海人
漫詫蓬萊雲色裏西園臺殿盡金銀
曾從彌勒問三禪更逐方平煉九還寄迹乾坤中土外
飛身雲霧大羅前桑弧想像庚寅日花甲週迴乙酉年
莫笑騎羊人老去摳衣常侍玉華筵
送王次公入賀萬壽
屐底山川遍七閩仍將金鏡入楓宸三為大國掄文吏
兩作中朝獻壽臣拄笏露華流紫殿稱觴霞色動青旻
為知燕錫承明後首問華陽擊筑人
祝山人將過白岳訪汪司馬即席賦并寄汪公
四海蒼生卜謝安誰同司馬話登壇新安水似龍門出
白岳山將泰岱看明月乍淹蘿徑曉西風遥灑薜衣寒
亦知幸舍堪彈鋏曾否中林問鶡冠
沈明府二親貤封寄賀
八咏當年詫妙才鳴琴南國暫徘徊循良政績飛三殿
撫字聲名動兩臺單父雲當公廨入河陽春傍訟庭迴
危樓百尺東陽近肯握如椽到草萊
新正懷喻邦相方余過雲間恍忽不及往晤擬
至都下握手復以病歸漫此奉寄
孰是攜書問帝都聊同捧檄向江湖愁多總入三秋髩
病久那遵百折途赤日虹光龍劒杳青霄雲色鳳城孤
春風遠憶朝元客滿錫黃金醉玉壺
清源訪蘇别駕以修邀同蔡景明夜集
扶疎雙樹似禪堂綠酒銀瓶喚客嘗麗藻世傳蘇屬國
高名人識蔡中郎三峨雲霧揮毫落九曲溪山入話長
已&KR0838;平原留十日漫將離色賦河梁
同蔡觀察蘇别駕集張文學園亭分賦
闌干百尺暮雲流八面疎櫺瞰斗牛彩筆詞人紛入坐
青衫遊子獨登樓無論河朔千秋勝已過平原十日留
一笑驪駒魂自斷不堪明夜木蘭舟
應麟自髫丱即辱大司空朱公賞識兹公將南
歸不勝戀戀謹再賦七言二章
刊木當年夏后才乞歸優詔下蓬萊黃河萬里崑崙靜
紫氣雙帆碣石來北海琴尊初寄傲東山杖屨暫徘徊
莫言五老雲松近斗色崢嶸照上台
十載謳歌扈聖君三朝出入冠人羣華夷並切姬公望
河洛長思大禹勤賜履燕臺晨動色懸車廬岳暮生雲
猶憐越客干將在拂拭寒光射斗文
同趙明府郭鴻臚遊洞岩山
石壁高盤澗道分夕陽鐘磬坐來聞雲堆絶壑嘘龍氣
霧擁危峰下鹿羣曳杖乍招叢桂侣吹笙遥問大茅君
移家咫尺堪忘世那得鐘山更勒文
大司馬張公秋日過訪溪上余時留武林不值
抵舍後再往謁謝二首
熊車遥度越王臺駿骨仍慙漢殿迴廿載登龍頻入夢
當時題鳳亦憐才三峨雲氣飄蘿薜五岳風期動草萊
翹首未央天咫尺秪今東閣定誰開
交游七子氣凌雲出入三朝帝眷勤文武並傳周吉甫
詩書長誦郤中軍風高秦望雙旌入潮落錢塘萬弩聞
突兀南樓秋色裏胡床能許坐宵分
送戚都督之嶺南二首
大府新移鎮粤臺辭天白馬下蓬萊三邊帳幕霜華淨
五嶺櫜鞬雪色來說劎荆高多俠士抽毫袁伏是竒材
征南漢將曾飛檄寧似元戎出手裁
絶徼重飛上將星揚旌伐鼓度滄溟長驅吏士過南粤
遠播聲威到北庭杕杜含杯千堠肅梅花吹笛亂山青
羅浮銅柱燕然石萬古何人並勒銘
秋日湖上奉訪汪司馬伯玉時仲淹仲嘉同至
十載龍門夢寐長披襟何意共錢塘軒車驟擁西湖畔
劍珮遥占北斗傍業就千秋陵左馬家攜二仲勝求羊
漫誇四百臨安寺遍勒新題向草堂
湖上逢王承父
溪上秋風罷舉杯湖頭白眼重登臺乘槎汝自崑崙至
躡履余仍少室迴三尺劍花凌宇宙十年囊草秘風雷
惟應爛醉烏程下盡解鸘裘付綠醅
送唐别駕之虔州
蕪城初别鳳凰簫水國重過駟馬橋共惜士元居小郡
何如長孺在中朝千林大庾含芳近萬蕊唐昌入夢遥
便覺佩刀干氣象驛亭風雨夜來饒
送大司馬張公還朝四首
赤羽初銷萬竈烟朱旌重閃入朝年鯨鯢觀築三吳外
虎豹關清百越前西北風雲馳劍履東南日月護樓船
莫誇定遠封時事一代殊勲太史傳
中天名岳降崔嵬望裏三娥雪色開父老競傳司馬諭
君王遥借卧龍才長城乍起當周甸大海初澄傍越臺
縱是抽毫難和客幕中猶許孟堅來
氛祲天南逼大荒獨持雙斧到錢塘三年幕府蟠蛟蜃
一夜轅門縛虎狼淮蔡櫜鞬爭伏謁朔方旗幟盡飛揚
賓僚漫擬從軍樂手定鐃歌十八章
大纛生風入帝城雙龍遥夜雪花鳴餘皇十萬清吳塞
練組三千肅漢營淝水蒼生偏聽捷潢池赤子競輸誠
何人第一麒麟上彩筆詞埸更主盟
王山人世周以長歌及七言二律見貽賦答二
首
旅食經秋傍越臺王郎瓢笠為誰來平收南國雙金價
自老崑岡片玉才俠氣爾仍摽海岳詩名吾亦困塵埃
尋仙倘覓金華洞雙跨虬龍出草萊(王崑山人)
客館逢君思欲狂吳山握手望錢塘寒光驟吐青萍匣
秋色先凋白苧裳老去雲霞忘世態窮來天地問詞場
漫將七子推同調不盡雄心驥櫪傍
中秋夜司馬汪公招同吳越諸名士湖上玩月
得秋字
縹緲晴烟一望收樓船明月大堤頭芙蓉花發重湖夜
桂樹香飄萬壑秋彩筆乾坤誰大雅青衫吳越盡名流
何當醉逐羣公去十二瑶臺次第遊
十六夜喻别駕邀同汪公重集俞園得池字
滿坐青山照習池上公攜客共含巵中天月色重圓夜
大海潮痕乍落時杖擲廣寒銀闕近杯傾河漢玉輪遲
當筵觸目俱名勝爛醉高陽白接䍦
是夕邦相以公事先行余同司馬移舟六橋布
席堤上澄湖月色萬頃如晝簫管間作諸君
劇懽丙夜迺返
十里長橋跨水涯狂呼明月醉流霞平湖影落虹千丈
遠岫光飛雪萬家映席楓杉俱錦樹迴船葭菼半瑶華
洞庭秋色饒相似莫把雲門異代誇
陳觀察留飲賦贈
豪氣曾聞百尺樓重看下榻自南州雙懸斧鉞名山色
獨坐樓船大海流絶頂雲霞藏雁宕中天雷電挂龍湫
探竒不淺王郎興瓢笠能容次第遊
少室山房集卷五十七
