少室山房集卷九十六
眀胡應麟撰
論十首
晏嬰
夫春秋之世之亂也而忍言哉蓋君臣之義絶矣晉欒
書中行偃執厲公召韓厥厥曰二三子不能事君焉用
厥也齊崔杼弑莊公人謂晏嬰死乎曰君死社稷則死
之若為已死非親暱誰敢任之韓厥晏嬰夫非春秋所
謂賢者哉君父之仇義不共天臣弑君子弑父殺無赦
無論其職大小也二子身為大夫驟聞君父之難當率
先有衆奉大義而赴之誅元惡以靖國家上也苟不能
則死之又不能則去之舍是亡可言者方厲公之執而
書偃之召也厥横身力爭庶幾萬一挽回必不得已猶
當致命畢力于嗣主之世而始焉則為克之中立以觀
其變繼焉則為盾之比周以怙其終晉尚為有人乎蓋
厥也弗臣而悼也弗子矣夫人臣之義食焉弗避其難
嬰之食誰之食也莊弑而弗從猶之可也方莊之未弑
弗當諫與迨莊之既弑弗當討與諫而弗行與討而弗
獲弗俱當去與四者之義嬰亡一焉生食其禄死而置
之臣焉用哉夫春秋之世君臣道絶矣以二子之事如
彼而世以為賢後世亦卒無有聲其罪以責之者甚矣
大義之難眀也
豫讓
豫讓漆身吞炭以媿人臣之懷二心者讓蓋以義士自
許也當其時通國義之迄于今萬世義之迺宋儒蘇氏
胡氏直以為聖賢大學之道甚矣其識之陋也余以為
讓特刺客之好名者非惟弗知義殆近于弗知耻所持
論正以導人臣之懷二心而胡以愧也夫君臣父子一
也父有弗子子無弗父君有弗臣臣無弗君孟軻氏論
手足腹心報施之道至矣而其言可以訓天下之為君
不可以訓天下之為臣可以陳于唐虞桀紂之朝不可
以陳于春秋戰國之世以故言出于孟氏而豪傑猶或
非之然而曰犬馬曰土芥曰國人曰寇讐其輕重之等
較若也夫范氏荀氏滅于知氏知氏滅于趙氏則知氏
于范氏荀氏正趙氏之于知氏也讓以衆人報范氏荀
氏則二氏之亡仕他姓可矣曷在乎仕其故主之仇之
後而且為之盡力也不幾于宼讐之報犬馬之視乎夫
瑶之未敗果知之讓擇而事之惡取其知瑶之將敗希
爭之讓默而成之惡取其賢瑶亡也可以死矣弗死襄
執也可以死矣弗死至再刺而再執也猶不死惡取其
勇俾襄子而再釋焉將以刺終乎將以弗刺終乎刺而
中胡以見襄子于身後刺而弗中胡以見襄子于生前
終止而弗刺胡以自立于天下萬世故吾直以讓非惟
弗知義而近于弗知恥也其厪厪焉惜其一死務以苟
成其一刺之名而已于人臣於二心奚有也即人臣二
心將以讓藉口自逭而又奚媿也然則為讓計宜何如
曰死范氏荀氏上也死知伯之亡次也死襄子之執又
次也以刺而報其主則已卑卑再刺而再弗行而卒弗
死而徒欲以漆身吞炭愧人臣之懷二心者難矣哉
樂毅上
樂毅不拔二城夏侯玄以為庶幾湯武何其陋哉河汾
氏從而臾之眉山氏又從而駁之是皆有疑于毅之不
取而未嘗熟察古今攻守之大勢也以吾論之即墨之
守不必智如田單而後全而二城之拔非特毅有所不
能即力與材倍蓰於毅者未可必也胡不以戰國推之
燕視秦鬭士孰銳毅視武安君起將略孰優下齊七十
餘城坑趙四十餘萬震讋孰甚燕之圖即墨視秦之圖
邯鄲孰急平原安平之應變孰短孰長智者所了也然
起以百戰之威挾秦國之衆乘長平之勢蹙垂亡之趙
一圍而不能舉再命而不肻行三迫而甘伏杜郵之劒
觀其力拒應侯之請即未必盡然而邯鄲之不易克固
昭昭矣獨于毅焉疑之可乎夫齊之與燕勢相軋也單
之與毅略相等也然而主客異勢怠奮異心重以嗣主
狐疑鄰國反間亡臣合力戰士思歸騎刦之代蓋毅有
天幸焉不然其能成師返哉故吾謂即墨之守非單亦
全二城之拔非毅所及而論事者必灼見古今攻守之
大勢而後可也
樂毅下
甚矣攻守之勢之相懸絶也故守者將有不必才兵有
不必衆而攻者將之才有無所用而兵之衆有無所施
夫王莾以百萬圍昆陽也而殱隋煬以百十三萬圍平
壤也而潰此其兵莫衆矣則曰將非才也孔眀以十萬
圍陳倉而不拔孫權以十萬圍合肥而幾擒此其將莫
才矣則曰兵非衆也光武悉漢將之良以圍天水而折
北神武悉齊兵之銳以圍金墉而殞身此將非弗才兵
非弗衆矣則猶曰敵堅也拓拔英楊大眼以四十萬圍
鍾離而隻輪不返郭子儀李光弼以六十萬圍相州而
九帥盡奔此將非不才兵非不衆敵非不脆矣則猶曰
救至也至魏太武屯百萬于宋唐太宗聚天下于遼則
不惟將之才絶古今而且帝矣不惟兵之衆極海宇而
且精矣(王莾隋煬兵未必精)加以盱眙小城安市夷帥敵非勍也
義隆膽破延夀望風救已絶也然而卒自解者何以故
也故曰攻守之勢懸絶甚也有善守則無善攻也而况
乎樂毅之將燕昭之兵而攻乎田單之守若之何二城
之可拔也而夏侯氏以庶幾湯武然乎否哉
趙奢
自山東遭秦禍諸侯之得志者三而蘇氏之合從弗與
焉孟嘗之臨函谷也信陵之存大梁也趙奢之救閼與
也孟嘗信陵俱貴公子率列國以攻秦獨奢起小吏提
孤軍大破秦師其事甚偉功甚竒而讀史者忽焉第知
奢之勝而已而所以勝弗知也當秦之圍閼與也惠文
以問廉頗以為難救何哉閼與之地秦韓趙三國之交
秦攻韓而移兵閼與蓋出趙之不意也而趙始發兵救
之令秦也據險以拒趙若魏太祖之屯柴壁則趙師阻
令秦也扼險以要趙若唐太宗之襲美良則趙師殱二
者皆曉兵所忌而頗位趙上將氣聞諸侯固不肻輕用
其名鬭成敗于鼠穴也奢則未嘗有戰伐之勲一旦欲
翹然自樹勢不容不出死力以見其竒而奢方拔自細
微又易以愚秦耳目于是頓兵邯鄲增壘以示吾弱而
弛敵之防堅壁以蓄吾威而俟敵之間至于二十八日
之久彼師已老而我師方壯然後乘秦之無備而卷甲
以趨之彼欲拒吾於險之外而吾已入欲邀吾於險之
内而吾已出比秦人悉甲來攻而吾壁壘已成士有必
死之志以久蓄之鋒乘初至之銳勵必死之勇以馳乎
疲勞暴露之師此其廟勝之勢在趙在秦不待智者而
决矣或曰奢之勝歷之謀也歷所謂厚集其陣先據北
山皆兵家之常偶合于奢而奢用之蓋奢之勝而非所
以勝也奢受命出師勝秦固燭鑑焉而俟歷乎哉然則
廉頗之議失與頗秦所忌奢秦所易也奢將則敵信而
弗疑頗將則敵疑而弗信故奢之事頗雖勇有弗能行
頗之言奢雖勝有弗能奪也夫道遠險狹頗之言誠未
為失而括也長平大衂亦父奢閼與事狃之悲夫
趙括上
白起坑長平四十萬古今以罪趙括輕躁寡謀可罪也而
長平之事則大有難言者世襲故常類以括為妄庸豎
子則弗考之甚也何者四十餘萬之衆匪易御之師也
四十餘日之圍匪易支之困也使括也而果妄庸豎子
若宋義劉秩李元平輩將鋒交即潰曷能以其衆戰耶
將伏發即殱曷能以其衆守耶以四十萬之兵䧟必死
之地壁四十餘日之久而無一叛者至括死而後降則
括之為括可知也括當時所與援桴對壘何人哉秦兵
之強天下靡敵焉白起所擊天下靡堅焉彼且因失地
之忿勵用壯之師非閼與之戰兵無名將無勇者比也
當起未將而頗之禦齕已惴矣洎乎武安既出秦掃境
以潛屬之而其王又親至河内發穉弱以趣之蓋不啻
宋人所謂空國而戰者噫嘻當其時事勢之亟何如也
吾以即信平弗代而馬服復生未易云也夫括也果若
李元平輩則一王齕舉之矣而胡以必起以寡擊之以
正擊之亡不可者而胡以用衆而胡以用竒且一朝食
滅之矣而胡以若是久也惟將而必起而必用衆而必
用竒而括之不得為妄庸豎子也審矣
趙括下
秦之縱反間也苐欲將括趙卒將之而括卒覆其軍胡
秦之巧趙之拙而括之愚也當孝成之受上黨也議之
平原以廉頗當起其策之亦審矣及頗失亡堅壁孝成
讓之而秦間之入直以頗為易與且降頗也將四十萬
之衆外創于敵而内迫于君是章邯鉅鹿之勢也縱頗
之才足以堅守趙之君臣而聞斯語其能無矍然動哉
而當其時孰可以代頗者馬服死安平亡李牧方保塞
未知名蓋六國之將舉亡任此不獨趙也獨括素喜兵
時亦以能將歸之而先是父奢又嘗代頗却秦故孝成
平原驟舉之而不惑也夫秦之利在去頗不在任括趙
之失不在任括在廢頗頗代而四十餘萬之命已懸于
白起之手矣方是時趙之夙將頗外樂乘龐煖二子而
已趙不將括而將二子未必不為芒卯扈輙之續而其
敗或速于括未可知也括堅守四旬而救弗至而卒以
身死敵雖不足以贖其僨軍之罪較之誤國而降者猶
有間也而世之罪括甚于趙葱騎劫而孝成平原夷于
王遷郭開余是以悲之
韓信
神矣哉漢高之智也其智之神蓋不惟顛倒一世且籠
絡萬世而愚之夫韓淮隂之反不反于武涉蒯通之說
而反于擊狶豈人情哉自史遷文致獄詞世遂徒惜其
功大而弗克終至稍名能扼腕者又率以高自將而蔽
罪于后雉此淮隂之冤所以亘古不白而天下萬世咸
籠絡于漢之術中而莫悟也高于當時所深惡而劇畏
者籍耳信耳自臨淄之乞封與固陵之割地高之亟欲
取信曷嘗一日忘之廼至垓下之戰蹴百勝之楚于掌
股之上而立致其亾高之所畏而惡且不在籍而在信
而信方孑孑然抱其微誠今日却武涉眀日辭蒯通以
漢終不忍奪我不知楚旦亾而已且暮及矣夫奪信齊
而徙之雲夢猶置蛟龍于大澤而日虞其騰也奪信楚
而居之咸陽猶柙虎兕于高堂而日虞其攫也蓋漢之
縛信不待陳兵之釁信破籍而陳平之謀已策矣漢之
戮信不待家衆之誣高擊豨而蕭相之禍已成矣夫豨
匪布越伍也所將固勁兵而翺翔趙代為漢疾埒諸疥
癬而信則漢以腹心虞之命將擊豨周勃灌嬰輩比比
足任高也其胡以舍信于近而事豨于遠也信功大而
材高廢不以罪海内功臣已人人臲卼而高之積慮必
戮信始安戮之復不以罪則功臣愈危而高亦亾以自
解于天下萬世即聲罪戮之猶或慮夫世之投喙于我
也則無若自將以擊豨而推后以戮信夫然後罪信者
咸以失職怏怏罹禍致疑間有矜信苐以雉一婦人不
當顓戮而高也竟遁之乎是非衮鉞之外於戲此淮隂
之冤所為亘古不白而天下萬世咸籠絡于漢之術中
而莫之悟者也夫淮隂之愚于漢吾不暇惜而天下萬
世咸愚于漢而莫之能悟則吾之論有不容秘之終身
者矣
關忠義
余讀陳夀書至關忠義之走麥城未嘗不掩卷三嘆也
蓋漢事至斯遂無復可為者矣王長公謂荆州之失昭
烈與有責焉當忠義破襄宜遣孔眀益德帥精甲數萬
控扼江陵遙相首尾庶乘魏之衂而伐吳之謀其論甚
卓而夷考時勢則有不遑及而且有不必然者先是劉
封孟達屯戍上庸侯始圍樊累趣發兵而二人銜其矜
高堅閉不出以致逕路斷絶迄墮吳宼之奸當南郡既
失麥城孤危二人罄兵風發赴難即亾救荆亾何至忠
義父子駢首淪胥致古今一大扼腕哉若昭烈之不預
遣孔眀益德非委侯也三蜀甫定驚擾不常如魏衆所
傳日斬數人而莫能靖孔眀固未可旦夕離益德破張
郃鎮閬中移軍遠出郃必乘虛來寇亦非所以敉輯巴
徼總之時勢未遑然俾昭烈逆計侯之安危則寧舍巴
蜀而援荆之師有不俟終日者要以侯方乘勝而南郡
匪旦夕可下或小有利鈍上庸密邇足相應援詎意封
達外訌芳仁内叛瓦解土崩至于斯極也耶夫漢事可
為僅僅侯威振華夏之頃而一跌至斯此吾所為三嘆
流涕欲磔呂蒙之屍于千載之上者也
龐德
古人云死有輕于鴻毛者其龐德謂哉德之于蜀以故
誼則主超在焉以天倫則兄柔在焉何親于魏而必附
之况德既食張魯之食矣魯滅于操則操者魯仇而德
委質于操以終其身其視忠義守邳見執曹氏間關萬
死故主是求至竟立效報曹而後去者其人何如也且
也中山帝室之胄海㝢所知德豈有胸無心者流顧捨
正統之昭烈大節之雲長而奮臂螳螂致命簒竊方其
就戮雲長親諭之降而惡言抵觸自蹈天誅據德所云
魏王帶甲百萬等語徒以操兇威虐熖雄視四方詎復
知所謂順逆邪正哉操一天下德且為上佐為元勛彼
區區一死未足償其助桀之罪也而矧乎其為助操也
少室山房集卷九十六
