少室山房集卷一百二十
明胡應麟撰
書牘十首
與李惟寅
君侯之結社長安也義薄雲天聲鬯海㝢四方才雋影
合嚮從蓋平原信陵梁孝陳思合而一焉維時不佞齒
最少技最劣而名最卑而君侯一見拔之珠履數千之
中置之國士無雙之右以上賓厠下走以大將呼小兒
渥解衣之惠弘結襪之風崇斷金之交竊聯璧之譽即
君侯銳情吐握靡擇芻蕘乃不佞沐浴殊恩卵翼洪庇
鏤丹擢赤自矢以毛遂荆卿冀一當狗盜狗屠於門下
者詎旦夕忘哉何期游從欵洽造物見猜唱和繁興真
宰積怒風波倏起羽翼中乖足下留都不佞還越躑躅
薊門之野徬徨易水之章飛霜擊於青冥長虹貫於白
日壯夫之髮竪而指天烈士之肝墮而墳地當是之時
僕與君侯面孔相向黯然魂銷嗒爾神去窮愁孤抱逆
旅萬端口欲訴而一詞莫陳腸已斷而九迴靡歇誠生
人之荼毒而知己之極悲也自别足下言返故廬肺病
侵凌雄心滅沒分已息交軒冕絶迹市朝雕蟲是師蠧
魚為友經史子集環蔽蓬蒿典索丘墳唔吚草莽以立
言為盛節以不朽為殊勲覽太玄則大子雲之準易紬
中說則韙仲淹之續書讀史記則榮司馬之褒誅咏離
騷則高左徒之比興紛華盛麗弗存乎中隱約沉淪無
慕乎外跋扈飛揚取諸懷抱優游泮渙遂其平生日晡
而眠日旰而起科頭跣足不履不冠抱膝微吟曲肱長
嘯清琴數弄名香一炷頽然丈室耳目盡忘霽景良朝
荷鍤小車携壺蹇衛興集神王無問所之招南鄰之叟
尋北寺之僧耦東郊之農挈西園之幼時而濯和風弄
佳月翫晴雪眺晩霞時而歷層巘升高岡浮清川浴淺
瀨時而撫長松倚修竹坐茂樹掇幽芳時而釣浮鯉弋
飛鴻聽鳴禽友黃犢得意則涉旬長往耽竒則彌月忘
歸黜陟不知理亂不聞寵辱不驚利害不入汎汎然若
大尊浮於江湖虚舟泳於川澤一切人間世不復繫寸
衷久矣惟是空谷之中足音曠絶二三兄弟耿耿余懷
若吾惟寅尤所眷注追惟夙昔授簡操觚把臂崇壇論
心廣座自謂黃河如帶泰山若礪金鐵可泐盟好弗渝
寧意渙散暌乖至有今日此黃鳥之歌所以興悲於遠
别碧雲之怨所以極望於長空也嗟嗟惟寅華陽未毁
碣石猶存屈指故交無恙有幾祕書長夜於羅浮内史
先秋於大庾康子棲神於雁宕童生委骨於龍丘謙之
草宿於瀟湘鳴臯木拱於京洛仲修汝修楨伯持伯𢡟
功孟弢在明諸子或投簮海岸或解珮江臯或挾策都
門或懸壺市肆莫不雲萍蕩析風葉紛披後會無期前
懽蔑續桓大司馬云樹猶如此人何以堪嗟嗟惟寅追
思往事能弗痛哉周視吾曹僅一足下嵬然靈光樹燕
趙之長城撐吳楚之半壁坐朝堂則方虎之重出沙漠
則韓白之英際遇隆矣建樹偉矣榮名顯矣志願躋矣
亦念鄙人之瓠落乎已乎惟寅君侯進而清廟垂不世
之勛不佞退而名山希来世之業固知鵬鷃異翔龍蠖
殊軌然而屈伸逍遙大小一也合浦之珠復還有日延
津之劍重合何時臨楮吞聲泪目枯竭
與黎惟敬祕書
始不佞之遊長安一丱角童子耳公以三十年名家覩
其隻語而拔之庸衆之中躋之國士之右略其黃驪期
以神駿即中郎倒屣於仲宣元禮通家於文舉較之今
日不足異也六載都門聯鑣並轡西山四百八十寺題
名其上歲輙一周每令節芳辰名園勝墅若河朔盛夏
蘭亭暮春梁臺冬初赤壁秋望靡不折柬追呼窮極興
會華堂邃閣飛塵不侵繡戶珠簾珍玩羅列圖書四壁
彛鼎兩序清談甫洽能事競興公與壽承以翰墨思伯
以丹青惟寅以鳴琴鳴臯以擊劍謙之子鳴仲修汝修
以壺矢六博僕與裕卿在明顔生岑生以奕棋董生何
生以篆刻又武人李生箜篌琵琶藝絶當代前無等倫
自餘諸子有抱膝而吟有曲肱而卧有胡床瀹茗有棐
几焚香人自為偶形骸盡忘禮法無拘機械不設羣賢
既至少長既集披襟酬錯撫景留連或惠風暢於庭際
或素月皎於簷端或密雪布於長空或曾冰啓於幽壑
重以名花十畞喬木干章深菊萬叢疎梅千樹四時景
物觸目彌佳至於改席懸燈淫宵徹漏左龍陽右安陵
前綠珠後静婉魯衛新聲宫商迭出滇閩異味水陸遝
陳飲則踰平原之日而不歸醉則届中山之期而不醒
一咏成而句己傳於碣石一賦出而楮輙貴於洛陽誠
人代之賞心而帝京之盛集也自門下引高岩穴僕亦
羇卧林坰一時同社雨析星飛十禩以還喪頽略盡思
伯圽粤仲修圽燕鳴臯圽齊謙之圽楚壽承圽吳子鳴
裕卿圽越兩朱生落魄昂藏一則罷瑟王門逍遙簮紱
之外一則鼓刀屠市宛轉縲絏之中僅惟寅燕頷樹都
邑長城洎門下鴻冥垂藝林碩果追憶曩時樂事如彼
軫念兹辰離索乃爾何能不扼腕徘徊撫膺躑躅望美
人於天末思公子於雲端也緬惟門下俯同此懷寄我
新篇誦之踴躍僕常抗論古今文人年迨晚暮非才力
之變衰則志意之横放較之壯齒往往不侔獨吾惟敬
楨伯二君並起一方咸汰斯患比聞卜築朱明閉關勾
漏羅浮萬仞競秀争竒而公方吐納雲嵐超忽霞霧固
宜青蓮歌曲倚醉彌工拾遺詩律投老逾細也君華翼
翼騰踔九逵何物黎君生此寧馨豈所謂丹穴之鷟騄
耳之駒非耶僕下駟程材黔驢較技二毛滋見一善靡
聞微長康之黠而類其痴匪嗣宗之狂而慕其達﨑嶇
大於馮衍歷落甚於桓倫加以牝雞在室無晨不鳴獰
狗當門有時而噬雄圖幾於盡擲壯志尚爾未灰爰倒
檢舊殖垂且百弓馳上大方慮規三益興文道故神往
形留徙倚足音惠予窮谷
報蘇君禹督學
語云白頭如新傾蓋如故不佞每三復斯言未嘗不拊
髀嘆也何者不佞東海之鄙人耳束髮修詞則雅嚮慕
兩漢三唐之業既從家大人浪遊京洛一時名勝不鄙
謭陋引以過從年弱氣盈妄意舉足掉臂可升作者之
堂入風人之閾而志大才疎心長技短世務嬰其懷抱
疾病中其膏肓將遂負笈名山脱屣塵外而當路一二
鉅公憐其泛駕拔以空羣復爾逐隊簮紳靦顔佔俾古
今殊尚妍醜異觀屢上公車輙復報罷兹者三戰皆北
被褐東歸却掃閉關自同麋鹿不願一點迹郡縣之門
厠足旌旄之末即以命世賢豪登壇鉅匠輶軒咫尺徒
有神飛詎意執事聖不自聖念及芻蕘才以憐才采兹
葑菲車徒雜沓相對屠沽軒冕熒煌下交岩穴即不肖
知同斥鷃藝劣黔驢能不一披肝&KR0377;膽吐露於大方之
側哉樓船豪飲懽極平生握手欵言誼成千古桐江入望
嚴瀨分襟夕陽在山黯爾魂佚即不肖於門下未敢謂
國士無雙迺執事於胡生允可謂知己莫二矣夫士有
生同里巷迹締姻㜕而蒿艾異芬參辰沒齒者明公獨
不階片刺無事先容結駟班荆頓成金石則古人所謂
白頭如新傾蓋如故豈欺我哉載讀參知公下頒手札
大義勤惓鴻篇尡耀輟問字傳經之冗尋分題授簡之
盟非慧業宿根庸暇及此謹用揭之坐右誦以終身即
下問撝謙拳拳無已譬則瓠巴鼓瑟慶梓削輪諦聽旁
觀惟有心醉而已卧病以来向疎筆研清風披拂舊習
復萌綴七言律六章不揣碔砆上酬珙璧將因布鼓竊
叩雷門伏惟惠以同聲痛加繩削尚胥後命神爽飛馳
再報君禹
夜来篝燈疾讀諸大篇古風已登漢氏之堂入阮公之
室當今獨步靡可比肩五言律清融朗秀接軌開元七
言律流暢和平比蹤大歷時而屬比少疎音節過亮猶
之商彛小蝕趙璧微瑕固無損其連城苐益彰其至寶
伏惟明公虚受之懷獨隆千古下交之誼夐絶一時草
茒曲士濫荷深知稍有隱情便為大慝故忘其聾瞽冒
布腹心非敢說劍公孫之門贊詞尼父之筆實欲反求
大匠加削朽株上冀隋珠借光魚目耳占對卒卒不既
願言
報王大參
應麟牛馬下走瞻企清光夐若霄漢兼以幽憂之疾株
伏枕衾素不敢冐昧晉謁大人君子即郡城之中足迹
疎曠十年所以春初驟承車駕左顧衡茒國士之知踴
躍肝肺強顔持刺一再公庭辱明公忘分推誠屈威損
重寵施異數冠絶後先以王侯而友匹夫以方岳而遵
窮巷閭閈目以生輝道路詫為殊特擬諸信陵之轡則
上焉者齒德俱尊揆諸僕射之旌則下焉者技能彌劣
誠當今之創覩而古昔所難遭也間者復辱雲箋下詢
岩穴腆儀盛貺飽德醉衷九頓拜嘉罔知報塞頂高履
厚奉以終身使旋卒卒肅狀布私媿小子之不恭惟長
者之崇照
謝張大參知睿父
谿谷波臣林丘牧豎管窺蠡測無異醯雞辱長者采擇
芻蕘過存藜藿屈上公之威重問下士之沈冥發金紫
之謙光忘草野之侮倨征西車從闐咽道旁鎮北干旌
徘徊閭右固己榮逾衮鼐寵溢衡茅迺至彌生之刺甫
入於公庭崇伯之饋遽吐於私室中郎之屣旋倒於賓
席孺子之榻長懸於郡齋爾其握手披襟論心造膝深
宵坐月永晝談天縮四部於齒牙羅三車於指掌懸八
荒於匕筯酌萬象於尊罍洪荒混沌之前元會運世之
後兜率須彌之外僬僥蠻觸之中無不綜核精研旁通
曲暢張華束晳耳目未該劉杳陸澄記誦徒侈奪何憲
五花之簟窮王勃七曜之文元氣淋漓真宰幾於上訴
靈光焜耀太乙為之下巡藝苑大觀詞場豪舉斯其極
己又何加焉盛集希逢令辰難再布衷陳謝莫罄願言
報張中丞助父
自北地信陽兩君子龍躍鳳鳴奔走一代子業以清聲
古色接軫聯鑣河岳之靈幾於盡洩嗣是中原文獻一
綫寥寥明公崛起方今雄飛直上較之三氏於湯有光
不佞雖未迓後塵得諸瑯琊伯仲恒以為湛盧太阿鋒
不可犯宗梁徐謝咸避前茒於時私心嚮往饑渴靡加
而霄壤途岐聞問稀值間者敝車羸馬蹩躠長安邂逅
壚頭周旋大雅辱明公略去形骸剖露肝腹扢揚文藝
上下古今莫逆於衷相視而笑至枉駕衡茒停騶閭巷
上公之貴置之若遺豈不佞夙生緣業當御李君天作
之合靡由人力耶不然而間闊於平生者胡其遭逢於
漏刻也得書慰諭拳拳以不佞從事嘉隆五子並驅孰
知先後令人愧忸罔知所承明公瑰材麗藻横統亡前
逸調雄詞高華莫並俯眎鄙人殆大鵬之於尺鷃而靦
焉希有見目狂迂有胷無心能弗沾背所冀登壇大匠
終始玉成毋使知人之哲翳累千秋知己之明局蹐五
夜至所望也至所蘄也鴻旋勒謝未竟願言
報葉鹺臺
應麟之乞米長安也敝裾羸蹇蹩躠塵埃十口纍纍故
鄉天末重以老親門閭弱弟襁褓俯仰宇宙躑躅河山
欲歸則羽翼摧頽奮飛無路欲留則形影煢獨語告曷
從天幸明公政成報命闕下皇情首注簡蒞越邦應麟
方以貴賤途岐尊卑禮絶摳趨謁舍投足次且迺明公
軫念舊交不遺遐逖形骸罔間勢分盡忘寵以華筵賓
之上座披肝洞膈挾日傾宵於時應麟固以飽德醉衷
刻深五内矣至詢及羇旅靡依長途病涉慨然垂慈不
報侈惠難名飛檄自天單符動地遂使六翮生於白晝
四牡附於皇華門無垤澤之呼野絶雈苻之警俾呻吟
餓蜀之夫憔悴遊梁之客安車而遵大路高枕而達故
棲迄今松檜猶存蓬蒿旋掃白頭無恙黃口同驩疇之
賜也疇之力也應麟之頂戴鴻恩䘖結大造此生此世
何日忘之古人豔稱知己埒於生成麟也不肖昂藏七
尺已為明公有區區妻子脱屣何論哉舴艋度淮亟思
上謁側聞台旌蒞止改吉秋初敬因家嚴賀使狀布腹
心高牙大纛巍峩九霄馬首威嚴未敢以韋布短衣匍
匐道左軒輶少暇圖候顔色不宣
報謝直指葉公
易水羇棲渥承睐盻臨安留滯更辱提攜大造洪恩怙
恃為一而且誠推肝膈分絶形骸以草莽下臣據上公
之左席以荆榛窮巷駐長者之軒車古昔僅聞今兹曠
覩藐焉一介其奚以堪自大旆出關樓船抗手臨岐黯
慘神爽飛馳洎扺故廬將圖北首而賤荆奄逝井臼靡
供嚴父衰遲晨昏莫寄踟蹰里閈寤寐風流極意德星
還照東國迺聞太夫人仙遊之耗痛惙不勝亟擬生芻
絮酒匍匐玄堂恐盛暑酷炎復勞苫次側身東望悵惘
難言伏惟至性夙根哀慕罔極迺玉體方勤劬王事煢
瘁百端尤冀勉思大孝損節深思以上副聖天子九重
之望下慰太夫人九地之靈詎惟愚父子旦夕懸懸蓋
東南萬姓同以為祝者也家君使候敢布腹心鄙律六
章少抒悼臆惟執事頫亮之
載報直指葉公
應麟山鹿野麋自放人外長林豐草抹摋世緣惟是明
公下車敝邑首辱拳拳捐百里之煩勤三接之遇略州
民之分申國士之交即窮年掃迹不敢一投足公庭迺
明公諒其迂疎貰其狂簡吹嘘盻睐無已有加應麟於
是時業已醉心飽德自矢豫生久矣自明公飛翔天路
不肖亦䠥&KR0887;風埃旅食江湖萍蓬靡定而邇歲滯留燕
土羇寓武林困瘁伶俜不可名狀乃長者停騶土窟賜
席霜垣夐絶恒情一掃世法即古之樂道忘勢推誠下
賢未有如執事之光絶後先者也顧麟也何人以最下
之朽株當無上之弘造劘肝鏤腹愧切難名歲杪病痬
迄今兩載伏枕岑岑辱金玉之章下頒窮谷霍然起誦
恍接風儀伏惟明公鳴琴之政迥出千秋攬轡之風高
舉一代即今輿梁溱洧廟貌錢塘萬姓瞻依八表傳播
國朝名臣倍屣唐漢至絜功較半未有居下位而立譚
之頃成百年之永賴處外臺而垂紳正笏措天下於泰
山者也仰惟玉體頽然不勝苫塊矧太夫人有子明公
足垂不朽而大廷之簡注環堵之謳吟不可失也讀禮
之餘間進苓术節哀撙泣以成異日者震古無前之大
孝愚父子旦暮望之旦暮祝之使旋草勒報謝未罄願
言
啓劄七首
賀申學士生辰啓
壽域啓黃扉八表覲三台之象祥光流絳闕萬年懸五
岳之圖昌期恊而名世生治運隆而真宰出轉洪鈞於
北極海晏河清騰紫氣於西華虹飛電繞恭惟某一代
真儒累朝宿德閎深䆳密接孔孟之淵源廣大高明負
伊周之局量蚤年射策彩雲垂耀於楓宸午夜然藜太
乙下窺於祕閣文章蔚為宗匠朝野視以儀刑紬金匱
石室之藏兼總乎丘明大史之所未備校天禄石渠之
籍博綜乎揚雄劉向之所未通萬方翹首以望其雨霖
五位虚心而倚為柱石惟兹大德克當天心爰及熙朝
時升台座經邦論道尊同帝者之師翊化調元望重王
朝之佐掌絲綸於禁闥贊黼黻於明庭陋唐漢之規模
功百於蕭曹房杜起勲華之禮樂任兼乎稷契䕫龍越
裳重譯以来賓西域懷琛而入貢恩加九錫普天同祝
其修齡化被四方率土並占其遐筭惟中元之詰旦為
初度之良辰欣玉露之方溥值金風之乍起兔宫蟾闕
呈五彩之竒輝鳳閣鸞臺備千秋之盛典禎祥協應日
朗天開淑氣氤氲嵩迴華拱姓字遠符周伯知間氣之
生申聲名近邁潞公適歲支之逢午兩宫眷問交馳中
使於掖庭三殿傳宣盡出大官之庖饌降而百辟莫不
同懽爰及羣黎咸知共慶環珮趨鏘於瑣闥衣冠輻輳
於通衢金醴熒煌並列安期之赤舄玉桃芳馥雙飛王
母之瑶緘誠哉海甸竒逢允矣天人交慶彼函關之西
駕奚裨王靈而洛社之中興空傳逸事孰有榮膺百禄
歌太平宰相於明時澤遍重溟頌中國聖人如往代者
也某樗櫟庸流草茅下品龍門顧盻濫空冀北之羣雞
樹瞻依彌切周南之想届兹華誕曷任飛馳敢竭愚衷
少申毫未伏愿介富夀康寧之景福奠靈長鞏固之丕
基奉天子者億萬年大業與乾坤而並久相成周者八
百載太和亘宇宙而長新某不勝翹企祝望懇切屏營
之至
賀大宗伯王公啓(代)
伏以八座尊嚴當代重斗山之仰九重咫尺敷天切霖
雨之思興禮樂於太平䕫龍再遘復文章於元古左馬
同聲凡叨函丈之末光曷任門牆之私慶瞻依莫喻踴
躍難言恭惟某海嶽儲精貞元毓秀巍巍名世應五百
年間出之期赫赫儒宗際億兆載方亨之運雋譽流聞
於襁褓英稱藉甚於簮裾瓊島風清獨占羅浮之桂樹
玉堂天近先攜大庾之梅花雄飛雁塔之前高步螭頭
之上讀書中祕羣公讓彩筆之鶱騰獻賦西清列辟覩
宸旒之悦豫視東觀蘭臺之草紬石室金匱之編天顔
肅穆以親承日角從容而坐對堂中刻漏蓮燈合藜火
以交輝閣下絲綸槐色與薇花而互映望極乎清華之
選恩隆乎密勿之司鼎鉉時升佇聽宣麻於北極軒輶
暫借猶煩典禮於南宫治神人和上下非伯夷何以任
其官審經曲觀會通必商容乃能舉其職郊天祀地之
典一振宏綱朝日夕月之儀咸撮機要萃衣冠於朱雀
兩都瞻黼黻之光馳劍履於蒼龍四海播儀文之盛玉
樹鳳凰之句金波鳷鵲之章振六代之靡風一歸大雅
攬三山之秀色盡掃陳言中夏外夷拭目冀希文之大
拜兒童走卒傾心頌君實之明揚誠哉不世竒逢允矣
當今快覩明良喜起之氣象將益信而有徵聖賢豪傑
之經綸行且立而可待某白屋經生寒氊末品衡茅佔
俾濫膺桃李於公門草莽摳承幸接芝蘭于下席夙奉
鳴絃之教冒干製錦之榮葉縣飛鳬有惆王喬之異術
冀羣識駿敢忘伯樂之殊恩用竭愚衷肅陳短狀少紓
蟻悃上祝鴻猷伏冀珍玉道躬膺承簡命彤庭晉接效
鹽梅舟楫之誠綘殿敷陳荷柱石台衡之寄與周召閎
散而相望並伊臯稷契以為徒某不任翹企瞻望之至
賀御史大夫趙公啓(代)
栢府崇遷九域佇澄清之化蘭臺獨坐千官迴振肅之
風廟堂動色於周昌朝野歸心於汲黯太微高揭清光
徹帝座以昭回執法中懸紫氣合皇都而照耀恭惟某
命世儒宗昌辰碩彥為時而出膺五百年豪傑之期協
運以生際億萬載明良之會爰自立朝之始常存正直
忠讜之心洎乎入仕以来茂著渾厚精明之業大行首
試聲名遠播於邊陬給舍旋超奏疏交馳於瑣闥敭歷
乎東藩西省惠愛旁流飛騰乎北寺南臺丰裁益峻昌
言正色屹立於波靡瀾倒之時大烈精忠聳動於地闢
天開之日駐襜帷於蜀郡三峨飄象緯之光行鹵簿於
江州五嶺借山川之色四海之傾心日衆九重之注念
彌殷大纛高牙不踰年而内徙穹階峻秩甫閱月而重
遷威行百辟之先位列羣公之右鷹揚虎視巍然柱下
之元僚鳳翥鸞騫赫矣臺端之碩輔蒼珮逶迤於廣殿
綘騶馳騖於中逵姦人遙望以潜蹤善類因之而作氣
垂紳正笏雍容而鎮定乾坤載筆峨冠指顧而動搖山
嶽稷契臯䕫之事業復見於今漢唐晉宋之功名𦕈乎
其下倬哉盛世斯民之遇偉矣得時行道之秋某樗櫟
冗材疆場未吏沉浮列署濫叨白簡之餘光奔走外藩
竊庇皂囊之休烈恭聞大拜曷任瞻依敬竭衷誠少攄
忭躍
啓汪明府(代同人)
玉舄乘雲漢殿重雙鳬之賜銅符耀日燕城分五鳳之
華春光將遍於河陽爽氣式瞻於秋浦某南宫與計叨
陪奏對公車上國覃恩幸獲樞承仙駕敢託花封之未
僣申芹曝之思伏惟惠降華鑣照臨廣座琴飛白雪幘
岸清風一奏驪歌並折渭城之柳色少紆鸞馭先流瀫
水之蘭芬云云
賀睿父廉訪擢江右
崇遷大國峻陟元僚象軋三垣班聯八座香爐瀑布候
旌旄於匡俗之廬畫棟珠簾瞻鹵簿於滕王之閣紫氣
極西江而照耀蒼生合東郡以攀援應麟猥以衡茒濫
竽溲渤興言芝桂託好蘭蓀懸上榻於高齋敢云孺子
據胡床於廣榭數奉元規顯擢躬逢榮光快覩薄言申
賀未罄悃誠神劍雄飛佇躍司空之珮僊機咫尺頻占
博望之槎離合互并懽虞並集仰惟崇鑒曷任飛馳
賀參知洪公得雄啓
棠服延芳戶牖協三槐之慶薇垣炫采階除徵五桂之
祥雙珠兆而合浦霞飛尺璧現而崑岡電繞懽騰海嶠
喜溢江藩伏惟某某高門日揭巨閥雲礽司文苑於中
台是生玉樹宅武夷於上界爰擢金莖八翼垂天預識
九苞之鳳五花墮地争竒千里之駒懸弧矢以射中華
紹弓裘而傳大業應麟叨光世誼竊庇州民忻逢岳降
之辰樂遂華封之祝薄陳牙頰敢布腹心曝欵未申塵
悰幸炤
舉唐臨海縣丞駱賓王祠鄉賢劄子
竊見故唐臨海縣丞義烏駱賓王大節高風瑰材卓行
詞華冠代學業超羣挺生景龍垂拱之辰驟揭天寶開
元之幟雕章繪句則霧捲霞舒授簡揮毫則星流電掃
楊盧遜其渾博沈宋範以馳驅逃榮上裴聞喜之書陸
沉靡悔潔己拒員平原之請壁立難攀至孝篤於平生
孤忠竭於始仕微官奉母任武功簿而不辭直道匡王
謫臨海丞而愈奮屬牝晨之簒國玄樞撼而八極搖仗
雄略以登壇赤羽呼而萬衆集慟一抔於故主問六尺
於元兇歷數屠兄殺子之姦鯨鯢褫魄亟發酖母弑君
之惡䝟貐寒心既首建義旗將裂渠魁於七廟旋身膏
逆刃尚飛靈爽於千秋偉哉器識無雙詎曰文章寡貳
迺史氏因仍弗昌言於紀述而州民謭陋迄罷享於蒸
嘗誠亘古不白之沈冤實闔郡當先之鉅典伏惟闡發
幽光播揚茂烈亟修廢墜廣勵風猷俾乾坤壯氣恢弘
於崇正之朝海甸英魂振迅於右文之日某不任激切
祈懇之至
少室山房集卷一百二十
