少室山房集卷八十九
明胡應麟撰
傳三首
補傳一首
補唐書駱侍御傳
駱賓王越東陽郡人也父為博昌令(見本集與博昌父老書中)賓王
生七歲能詩嘗嬉戲池上客指鵝群令賦焉應聲曰白
毛浮淥水紅掌撥清波客嘆詫呼神童比長天才逸發
與王勃楊炯盧照鄰並以藻繪擅一時號垂拱四傑云
先是唐起梁陳衰運後詩文纖弱委靡體日益下賓王
首與勃等一振之雖未能驟革六朝餘習而詩律精嚴
文辭雄放滔滔混混橫絶無前唐三百年風雅之盛以
四人者為之前導也永徽中歴官侍御史時高宗孱不
君后瞾擅國賓王覩唐運且密移數上書言天下大計
后瞾怒誣以法逮係獄中作螢火賦以自廣久之謫臨
海丞高宗崩后瞾廢廬陵改唐物賓王恥食周粟卽日
棄官歸賦寶劒思存楚金鎚許報韓之句會英公徐敬
業起兵誅后曌賓王仗策從之敬業雅慕賓王名得之
大悅引至戎幕中羽書文告之屬一切諮焉旣而義師
大集將直指長安賓王援筆慷慨為檄文以諭海内詔
云偽臨朝武氏者人非溫潤地實寒微密隠先帝之私
陰圖後房之暱踐元后於翬翟䧟至尊於聚麀猶復包
藏禍心窺竊神器君之愛子幽之于别宫賊之宗盟委
之以重任嗚呼霍子孟之不作朱虚侯之已亡燕啄皇
孫知漢祚之將盡龍漦帝后識夏庭之遽衰敬業皇唐
舊臣公侯冢子因天下之失望順宇内之推心爰舉義
旗以清妖孽南連百越北盡三河喑嗚則山岳崩頽叱
咤則風雲變色以此制敵何敵不摧以此圖功何功不
克公等或居漢地或叶周親或膺重寄于大廷或受顧
命于宣室言猶在耳忠豈忘心一抔之土未乾六尺之
孤何在云云檄傳四方振動瞾讀之至一抔六尺語凜
然曰如此材而流落不偶宰相之過也敬業進兵拔潤
州敗偽周將雷仁智與李孝逸遇下阿擊其前鋒大破
之敵垂遁適星墜營中魏元忠縱火圍逼敬業軍遂潰
黨與悉禽獨賓王變姓名逸去削髮為浮屠居天竺靈
隠間十餘載考功郎宋之問謫官嶺表宿寺中賦詩得
鷲嶺龍宫之句思不屬方苦吟一老僧卧禪榻問故遽
續云樓觀滄海日門聽浙江潮之問大駭質明趣訪之
逝矣識者云此駱賓王也以是知敬業之敗有司慮曌
以檄故必蘄得其人因斬貌類者以獻云始賓王父早
亡奉母竭力裴行儉再辟幕下皆陳啓峻辭意致委篤
人以方李密陳情表世傳士先器識之云殆匪實錄至
奮身為國舉宗百口棄置若遺其忠孝天性然也賓王
旣以起義亡無敢裒其製作者廬陵復辟累詔訪求魯
國郗雲卿始集傳之天寶以還唐風載變後生輕薄齮
齕前薪杜甫氏以淩跨百代之才特推轂賓王至擬之
江河不廢李夢陽王世貞本朝稱大匠咸歸甫論篤而
斥行儉為腐談新都汪道昆尤重賓王檄洎帝京疇昔
二歌方諸秦漢間作者當孽曌革運滔天刳剝生靈毒
痡九野蓋開闢未聞之變一時唐之臣子宋璟姚崇婁
師德輩俯首北面蒲伏裙裾殆不知廬陵何物獨賓王
仗義執言大聲其惡瞾雖漏網逆狀纍纍千載讀之轘
磔靡過視行儉目擊惽滛苟全汚濁者器識先後何如
哉自唐世因仍周歷目以叛臣剌戾相沿郡乘邑志咸
屏弗錄明萬歷丙子滕觀察伯輪董浙學事于是門下
士胡應麟婺人也首上事訟賓王云竊見故唐臨海縣
丞駱賓王大節高風瑰材卓行詞華冠代學業超群至
孝篤于平生孤忠竭于始仕微官奉母任武功簿而不
辭直道事人謫臨海丞而靡悔屬牝晨之篡國玄樞撼
而八極搖奮雄略以登壇赤羽呼而萬衆集慟一抔于
故主問六尺于元兇歴數屠兄殺子之姦鯨鯢褫魄亟
發酖母弑君之惡䝟貐寒心旣首建義旗將裂渠魁于
七廟旋身膏逆刃尚飛靈爽于千秋偉哉器量無雙詎
曰文章寡二迺史氏頽靡弗昌言于紀述而州民謭陋
迄罷享于蒸嘗誠亘古不白之沈冤實闔郡當先之鉅
典伏惟闡發幽光播揚茂烈聿修廢墜廣勵風猷俾乾
坤壯氣恢弘于崇正之朝海甸英魂鼓舞于右文之日
書上事垂下所司適擢去不果已蘇督學濬至亟申前
議列祠郡城已洪督學啓睿至復采夙聞專祀邑里三
觀察使皆閩人雅尚風節而後先繼至故自賓王舉事
歴宋迄今八百餘載而公論始定于一殆若有天意存
焉於戲賓王不死矣顧新書文苑闊略未詳而劉昫舊
唐論述尤謬因稍據臨海丞集掇其忠孝大都曁埜乘
稗官之足徵信者為駱侍御補傳以傳
胡應麟曰吾越之言詩文率繇賓王始非直婺一方耳
也迺余產婺中于賓王實晚進云賓王檄后瞾大惡數
十義炳日星而史臣以怨誹&KR0008;之偽周羣鼠倒置君臣
大倫以媚瞾可也而亘千百載而下而皆周之史何也
大明御㝢覆盆洞鑒勾萌蠕動有濫必伸而矧于賓王
於虖歴世久而公論明蓋記之古昔矣
家傳一首
家大人歴履迹
家君諱僖字伯安一字子祥厥先安定先生瑗安定先
生仕宋教授吳子姓留吳興遂世世家其地勝國兵起
徙蘭谿五傳而為贈奉政大夫禮部儀制司郎中富是
曰先大父先大父質而愿與兄弟同業賈獨重然諾安
義命用是賈日困而家君總角則已悉讀素問靈樞金
匱等窮其說忽翻然悟曰大丈夫生明世當用仲尼周
公道沛澤萬里胡株守一技亟棄去業儒補邑弟子員
試輙高等是時太宰唐公龍方請告偶讀家君文大奇
之立召見家君甫弱冠衣弊衫草屨進而神彩秀徹風
度朗朗玉立一坐客盡傾太宰顧謂諸君是寧獨藝文
卽器識亡兩幾欲以女女家君中奪母命止然自是遇
家君特厚歲問遺無虚日巳酉當省試督學豐城雷公
行校士得家君卷快甚為私識其處適萬安朱公以督
閩學至訊雷公諸生義雷公雜取家君卷授之朱公閱
未竟擊節曰此空羣足毋失也雷公徐摘示所識處為
撫掌一大笑兩公皆當代文辭宗牙頰奔走天下士顧
交重家君若此是秋赴省以名高謀僻寓習静得潘氏
園夜束書至則羣蟻坌集室中無隙地一僕夫請縱火
焚之家君顰蹙曰若以是蠕蠕非生類耶一舉火數萬
命立盡胡忍也遽踉蹌還寓越數日入試精思首義至
日晡竟三義闔闈燭矣復屬四義草忽蟻集筆端如蝟
閣筆稍稍去再舉筆再如前時漏且二鼓家君顧事急
則不復屬草而錄三書義甫竟夜過半旋縱筆書四義
文思輙溢出如泉湧而蟻亦絶不來輟卷申旦矣已中
式謁座主方祥先生謝方先生迎謂吾讀子四經似非
人間物也始信為羣蟻報云巳未第進士迎大父母入
都歲歉甚家君罄俸入市白粲大父母而身脫粟俄鄭
太宜人病匍匐籲天竟不起奉喪還瘵瘁骨立闔郡嗟
咨其孝癸亥服除以郎中公春秋高欲終養郎中公趣
之乃行授禮部儀制司主事乙丑提調場屋爬搔宿垢
百廢具振竣役條陳便宜十事將上之會聞郎中公訃
奔歸毁瘠如喪太宜人禮而貧愈益甚聚徒自給靡寸
牘入有司戊辰再謁選太宰蒲州楊公夙習家君名卽
出他精膳郎以家君補其處踰歲遷祠祭員外逾歲遷
主客郎時諳達以孫巴罕故乞款塞舉朝叵測宗伯潘
公咨主客郎家君謂敵一小入殺傷鹵掠不可以億計
今納款歲費不過十萬緡而於朝廷體甚尊許之便諸
大臣議以克合凡宴錫賚予悉委所司家君擘畫處置
鑿鑿中&KR1094;政府大以為材驟遷秩儀制郎亡何穆皇帝
上賓一時登極改元覃恩肆赦詔書宣布中外踴躍咸
以數十年所未覩也於是當以大典勞遷九卿銓曹虚
秩待而會有陜諸王襲封事高皇帝制諸親王庶子封
郡王親王絶而將軍中尉繼者仍故封不在例而王某
故由中尉入其次子亦欲得郡王封家君持不可而某
覬覦王爵甚行萬金大璫恫愒扇謗旁午家君弗為動
曰吾不過罷儀制郎耳姦高皇帝三尺卽幸漏網謂臣
節何事迫權璫迺授旨吏部出家君湖廣右參議蓋不
踰月襲封典行矣楚歲比大水荆襄二郡彌望魚鼈而
大司農方日夜持尺籍責委輸家君下車太息卽日請
行郡身暴草野中三月盡得虚税蠲額十之四民大悦
頌生我而二郡故江陵相里也江陵相新得柄威福甚
諸奉檄楚者伏謁視家臣而家君過其門僅一刺江陵
父治第宅四方餽餉幣山積家君公覿外毫不私江陵
子若弟赴省試諸司率毁階級降禮貌家君曰吾天子
藩臬也不復能折腰事權貴由是江陵積怒而當事者
遂上章按家君督餉亡狀例運艘渡江三月淮五月後
期責所司而是歲楚艘皆先月度道路扼腕而江陵從
中主竟奪級調雲南按察僉事家君被命去楚吏民遮
道留以千數已乘扁舟浮洞庭度沅湘吊九疑益西南
行夜郎貴竹萬山中攬觀夷夏大防天地日月所窮際
出没凡百日抵滇蒞政愈益以恩信逮下不為時尚阻
訟牒鬭争輙賜粟帛解散之境用大治所轄地鄰緬甸
緬以大理饒涎沫久而属夷刁氏父死兄弟争立其兄
尤虣猾自分庶孽不得請則操戈為緬前當道旰食下
其事家君家君飛檄緬諭以禍福大旨謂若不過中國
一郡縣當若盛時悉若衆窺我我沐將軍以偏師殄若
亡遺類今皇帝神聖橫如倭強如夏悉心委命若乃無
故入奸人言若朝啓天朝大兵夕至鞠若地為茂草若
熟計利害毋悔緬得書震怖謝家君則身馳至刁氏立
二人庭下責大義令疾自新兩人讋且泣誓世世不復
倍因為中割其地還報撫臣大喜與臺使交推轂家君
仁而有勇遂以僉事晉藩參不越歲超臬副家君前後
敭歴滇四載所至桁楊罷陳囹圄若洗深山窮谷耳胡
使君名輙頂禮呼佛子然家君為人持大體捐小苛樂
拊循惡迎合屬僚自守令椽丞感刺骨靡二而同列文
深與直指貴倨者往往枘鑿癸未大計卒從不及論疏
有滿腔赤子等語家君慨然曰陽城心勞撫字吾豈以
鷹鸇易鸞鳳哉且吾行年六十間關萬里博一官一級
何異味雞肋今者吾得我卽日拂衣還里中大召親族
故舊日燕飲相勞苦窮乏不能婚者損貲授以室喪暴
露者畀吉壤毋令後時宗人數百指日夕待家君以舉
火間有陽請乞而陰背訾者家君如弗聞他日更以窮
歸益復厚遇之其樂為人所難率此類也家君博大慈
祥忠信坦厚皆天授宿植幼卽慕司馬文正公為人三
尺童子不加一謾語無疾聲無厲色無城府無町畦絶
口不談人過人以橫逆來恒樂受至鄉鄰有鬭則引咎
自辜不能安寢食尤好捄患卹灾老弱病躬調藥飼饘
粥下逮丏徒賤役靡不然賴以全活甚衆生平祭祀外
未嘗殺牲而於小物微命逾謹嘗大會燕中貴賓賓垂
集顧簷前一蠅戢蛛網惻然取置掌理其結結纏糾十
數重家君竭心目力自己至申卒活蠅而後舉會龜鼈
螺蚌之屬必重購投深淵日以千萬數卽蜂蠆亦不令
人傷第謹避而已家君外和而内介與居終日挹畏不
自勝一遇大節臨大義則賁育莫能奪故一扼于中貂
再扼于權相又再扼于臺使者皆坐此也始用布衣奮
閭巷中間空乏隠憂險阻毁折靡不備而意常豁如視
宇宙百物一亡足嬰其内自以少時抱羸疾數勤大父
母稍壯卽斷一切嗜欲今年踰耳順形神甚茂鬢鬒黑
而貌敷腴驟而望之四十許人也雅好讀書諸子百家
靡不究業以擴見聞不蘄為博長吟短章援筆立就業
以暢情素不蘄為名居常不談性命而被服仁義聞望
偉然自嘉隆來薦紳先生童孺走卒無問識不識以為
鞠躬君子大學士李公春芳都御史何公遷天下稱儒
碩咸忘分傾蓋延至家塾命諸子拜床下善人倫者僉
謂家君孝謹類萬石平恕類劉寬剛操類嚴挺之雅量
類婁師德樂善好施類白樂天范堯夫至仁䘏懇至昆
蟲草木靡不周遍則于古罕見其比蓋實錄云家君他
媺不可更僕盡不肖麟自束髮服膺庭訓迄今靡尺寸
樹且身抱狗馬病大懼一旦溘而令家君淳德冺冺于
當世用是不量謹掇拾大都如右以俟當世大人君子
之秉椽筆者
自敘一首
石羊生小傳
石羊生者金華山中人金華山道書曰三十六洞天故
黃初平牧羊處也生少迂戅好談長生輕舉術又所居
鄰上真于是里人咸謂孺子不習當世務而遊方之外
豈曩昔牧羊兒耶生聞輙大喜自呼石羊生云生父憲
使公母宋宜人生五歲憲使公令出侍客客占對必屬
九齡受書里中師業已厭薄章句日從憲使公篋中竊
取古周易尚書十五國風檀弓左氏及莊周屈原司馬
遷相如曹植杜甫諸家言恣讀之憲使公奇其意弗禁
也十三四為歌詩稍稍聞里社中十六補邑弟子員
已挾書從憲使公北下錢塘浮震澤並吳會金陵擊楫
大江益東走青徐齊魯境踰趙入燕乞食長安市悲歌
薊門易水間所至興會感觸一發于詩時莊皇帝御㝢
八荒敉寧萬里重譯薦紳先生際會綦隆紬述古始吳
則王司宼太常歙則汪司馬楚則吳參知蜀則張司馬
洛則張中丞皆龍奮虎蔚為世宗匠生每慕悦其人顧
諸君子或敭歴四方或退居一壑亡從識面俄黎惟敬
自南海來從友人邸讀生閒居十詠咄嗟何物寧馨詩
四壁冠也而徐子與周公瑕戚希仲歐楨伯陳玉叔何
啓圖康裕卿沈純父祝鳴臯先後至咸交口譽生盱眙
李環衛惟寅方盛與海内諸賢豪談天碣石一日耳生
名亟虚左席以上客迎之由是生歌詩頗傳播長安中
諸長安貴人往往愿交生亡何憲使公以襲封忤大璫
指補外藩生侍宋宜人還越宋宜人患頭風生日夜治
湯藥遂感羸疾跳匿金華山而會大司空萬安朱公馳
驛過瀫水始朱公從長安覩生詩數物色至是發使要
生山中艤舟待載移日生心感朱公知愧亡以報則述
公治水顛末賦長歌七百言以為獻朱公擊節示督學
滕先生曰奈何當吾世而失此人滕公讀大奇之亟移
文博士廩生并檄生入武林時侍御蕭公萬公合試越
東西士千人再拔生文冠次年丙子以經義薦于鄕生
始願從赤松兄弟牧羊窮谷間中屈意當路恒勿勿每
攝衣冠則攬鏡自笑是楚人猴而沐者然用二尊人故
未敢遽絶去丁丑夏北還杜門谿上適王太常先生自
吳中來顧謂憲使公阿戎安在吾願就與語浹談竟兩
晨夕瀕行王公握生手曰不佞縱橫藝苑自于麟外鮮
所畏差強人意獨生耳則又曰生幸及家司宼胡可弗
一遊其門先是生讀弇州四部集謂古今文章咸總萃
是幸太常紹介劇懽輙以尺一通司寇司寇業聞生得
生恨晚首為生序少室山房詩挈衣鉢授焉生自揣亡
能萬一弗敢承也司宼數期生海上坐宋宜人未能赴
蓋自是不上春官者六載邑明府喻邦相嫺于詩意不
可一世獨善生游覽倡和亡虚日壬午宋宜人病稍瘳
而憲使公屢自滇發使督生偕計生顧長公知(闕)假
北上亡從面因努力治裝過吳謁司宼弇山堂叩曇陽
太師恬澹觀恍如躡閬風升兜率揖金母而拜木公其
明年癸未與張中丞遇都下張中丞者新蔡張助父也
生素不相聞邂逅朱山人汝修館片語投合肝膽形骸
幾欲為一卽傳稱傾蓋如故不足喻也俄再下第還里
則張大司馬前此弭節過訪生且屬憲使公必致生幕
下生則復入武林報張公而少司馬新都汪公至自歙
生則復謁汪公湖上汪公持生刺倒屣出于坐間脱匕
首視生此戚大將軍贈也生能吐奇語賦此乎生夙慕
汪公甚卽援筆綴長歌千言旣戚大將軍至嘆曰名下
無虚士生果然汪公旋挾生過弇州伯仲于中路序生
詩所寓寄彌篤至洎抵婁江張大司馬亦取華亭道來
會諸君子合并樂甚劇飲沈酣生以一年少翩翩盛集
諸君子咸國士屬之人人意得也生結髮從事詞場于
當世名文章士僅吳明卿未識面目餘鴻碩俊髦交游
莫逆徧海内然于時尚益枘鑿丙戌入都復不第蓋自
是三北禮闈矣人或咎生背今趨古生聞輙逌然笑若
欲以萬鍾不朽我乎生性喜静寂惡紛華于世味聲色
狗馬軒冕玉帛泊然獨偏嗜古書籍所購經史子集其
世自洪荒以至昭代其梓自吳越以至燕閩插架幾四
萬卷治屋三楹貯之黎惟敬大書其楣曰二酉山房而
司寇為記生日坐卧其中毋論里中兒雖同室罕覩其
面又少慕尚子平為人而稟賦孱弱乏濟勝具因繪圖
齋壁綴詩其上曰卧遊室以自遣性尤好纂述所著書
有寓燕還越計偕岩棲卧游抱膝三洞兩都華陽蘭陰
畸園邯鄲養痾婁江白榆湖上等集六十餘卷詩藪内
外雜編二十卷筆叢三十六卷丹鉛新錄八卷藝林學
山八卷弇州律選六卷他未行世者六經疑義二卷諸
子折衷四卷史蕞十卷婺獻十卷皇明詩統三十卷皇
明律範十二卷明世說十卷古韻考一卷二酉山房書
目六卷交遊紀略二卷兜玄國志十卷酉陽續俎十卷
全姓名考十卷蒐輯諸書有群祖心印十卷方外遐音
十卷兩司馬錄二卷考槃集十卷談劒編二卷采真游
二卷會心語二卷類萃諸書有經籍會通四十卷圖書
博考十二卷諸子彙編六十卷虞初綂集五百卷以婺
先達無若劉孝標駱賓王二子孝標博洽冠古今當梁
武忮君不少殉而賓王武氏一檄為唐三百年忠義倡
世率以文人亡行視之于是合傳二子而輯其遺文為
一編會閩蘇君禹來督學讀生文稱善相屬卽日檄賓
王入郡祠千載鬱閼之疑暴濯一旦生亦頗自厭意云
生疎眉秀目長身望之癯然野鶴姿長經月不梳櫛科
頭松下夏則袒裼裸裎爇沈水據槁梧翛然莫窺其際
隆冬盛寒于雪中戴席帽著高足屐行危峰絶壑折梅
花滿把嚥之當其為詩歌冥搜極索抉腎嘔心宇宙都
忘耳目咸廢片詞之合神王色飛手舞足蹈了不自禁
以故人相率曰狂生至性孤峭寡諧慕雅士若渴惡俗
子若熱又相率病生狷惟生亦莫能自名姑隨俗牛馬
應而已始生齒髮盛強寤寐古人櫜鞬當代銳欲敝帚
一家追隨百氏之末迺今疾病殷憂年踰三十顛毛種
種自顧項頷腰肢匪塵世物亡論一切有為視同夢幻
卽文字結習且一洗空之旦夕將從赤松兄弟採藥金
華石室間呼吸靈和永絶世緣參乎大業遊乎混元斯
生所夙負然哉惟是生平歴履大都不亡足述者懼久
益泯泯因稍掇拾為石羊生小傳以自考焉
吊詭士曰士誠各有志哉夫當綦隆豫大之運疇不欲
自奮以取世資石羊生獨厭薄一切為澹泊亡媒之業
此其志可知也左丘氏亟稱三事言若匪所先者他日
之論魯大夫臧文仲也獨曰身没其言立是之謂不朽
此其說奚以徵焉要之德與功非言弗樹若孟列達尊
輕重各有攸當必以上次論溺其指矣夫劉駱兩生是
非旁午歴千餘載至生而始定生業今方覆瓿百年之
後或盛以靑黃文之惜當世子雲不得與異日為子雲
者一交臂語悲夫
少室山房集卷八十九
