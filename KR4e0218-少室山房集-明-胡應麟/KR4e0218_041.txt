少室山房集卷四十一
明胡應麟撰
五言律詩八十九首
破山寺偶題
高禪何處尋杖屨入祗林古寺無人到虚堂落葉深溪
光經雨滅瀑響過雲沈兀兀繩床客誰明定慧心
送王文學還武昌時以陳從訓書至
問姓曾驚座藏名類接輿到偕京口雁歸趁武昌魚竹
素千秋上芸編萬帙餘相逢不成醉天末意何如
瀫溪别業二首
茅廬南郭外十畆帶横塘曳杖青山遠飛槎渌水長花
香浮雪壁竹影動雲房五岳游堪卧悠然號上皇
卷帙桓譚富篇章杜甫貧乾坤容傲骨海岳遂閒身坐
挾垂綸客行招荷鍤人一癡殊未厭久已絶貪嗔
夀范茂才
當年聞五范閥閱首吳中咫尺金閶下仍看玉樹藂青
鸞翔海日白鶴舞天風謾逐東方去冰桃萬核紅
葉太孺人輓章六首
懿行標彤管芳聲動紫宸庭前驄馬客膝下豸袍人南
岳金璫返西華玉珮陳惟應萬家淚雨注婺州民
鸞章晨北極鳳管暮西池萬室悲慈訓三朝頌母儀修
齡逾大耋上夀接耆頤咫尺潘輿在傷心白日馳
劬勞初罷誦聖善舊徵歌母德傳中壘仙蹤赴大羅音
容吳里隔涕淚越天多寂寂支機杳無由覓絳河
慘淡丸熊夕輝煌冠翟年寧知蒿里淚偏洒柏臺前素
翣含霜動丹旗抱月懸異時良史筆閫德照重泉
令譽中閨擅恩綸上國來青鸞朝玉闕紫鳳集瑶臺落
日萱花逝飛霜蕙草摧朝看攜萼綠聯袂上蓬萊
何來三鳥使相逐絳臺傍夜月殘西島晨霜浸北堂叢
蘭芳獨遠寸草恨空長尚憶飛雲起停車望太行
湖頭夕汎
十里平湖色芳菲夾大堤山迴雲夢澤水出武陵溪渚
淨鳬鷖浴籬明鳥鵲棲沙塘何處泊隔港已聞雞
送李太史使湘中
片帆春草外千里問衡陽劍履金閨色衣冠玉座香攀
雲遊岳麓冒雨宿高唐蚤就湘娥賦鳴珂入建章
宿嚴灘作
扁舟富春渚迴望瀫溪濆渌水晨生霧青山暮出雲荒
村猿嘯侣廢崦鹿成羣會著羊裘在毋令漢殿聞
望湖亭雨中作懷祝鳴皋
極目危欄外秋光亂夕舂雨聲千澗集雲氣兩湖重翠
壓仙壇竹青舒佛院松美人烟水畔何處采芙蓉
一夢
一夢遥天末羇人萬里心關河秋氣早風雪夜來深擁
褐聞征雁褰裳見宿禽誰哉共尊酒燒燭自長吟
送劉内翰使嶺西
拂曙下征軺鳴鞭出㶚橋方輿窮百粤土俗辯三苗樹
色桄榔古花香荳蔲饒金門持戟暇魂夢憶瓊瑶
彭城雲龍山晚眺憩項王故臺并酹亞父冢有
懷題
返照長河急浮雲大澤空遥凭孤閣上俯眺萬家中地
廢悲王略天亡惜覇功荒墳猶亞父涕淚盡城東
送李鴻臚之白下
白面紫薇郎承恩出建章啼鵑催别騎舞燕逐征航日
抱金珂影星搖玉劍光秣陵佳勝地蚤晚賦長楊
送閔孝廉之苕中二首
落日抱離旌蕭蕭白雁鳴夕陽孤劍别秋水一帆征粉
署寧親思彤扉謁帝情河東新草就珥筆上瑶京
野色飄行旆江光照客船長林楓葉路孤館菊花天狗
監文初達龍門賦已傳浮家何日事問汝霅溪烟
九龍别業
何年遺别塢十畆亂雲邊五柳長垂碧雙松對草玄斷
崖撑閣迥飛瀑挂亭偏滿目忘機客花時數放船
問李惟寅病
已似休文瘦還耽叔夜吟夢迴芳草遠病起落花深雨
濘黃金甲風疎白玉琴蚤知朝謁懶藥餌稱閒心
夀吳淑人
春色重簾外笙歌晝未闌屏開迴白鶴席上舞青鸞浥
露金芝秀凌雲玉樹寒冰桃漫留核方朔已偷殘
吳山人持齋戲贈
笑汝清狂客持齋繡佛前周顒元護法何胤舊逃禪嶺
砌須彌石池䟽阿耨泉翛然攜手去塵外息諸緣
白雲世德詩為林孝廉賦
誰專巴穴富夙擅渭川封薛氏誇三鷟荀門羨八龍新
居蟠翠柏舊壠夾蒼松何限孫枝在林林玉樹茸
題林孝廉家慶圖
棠棣偕芳日椿萱並茂時金莖懸五葉玉樹綻雙枝海
鶴傳書近山鶯度曲遲今來上元宴麟脯擘含巵
送陳季相還七閩
乍得溪頭信俄欣海上逢雲山偕獨往湖海狎高蹤坐
嘯雙黃鵠歸騎兩赤龍相攜子騫侣十日幔亭峰
寄真如上人
行乞過三市隨緣住五陵南徐先舍筏北地遠傳燈古
洞雲埋柏清池月挂藤門前多寶塔出定幾同登
輓鄧太翁兼唁遠遊明府四首
此夕仙槎逝當年宦轍迴松猶彭澤撫木已豫章頽獻
賦名空藉修文業未摧祇應豐獄底劍色謝風雷
東華新劍珮南楚舊弓裘世系蕃高密鄉評重太丘經
猶傳馬隊勅已下螭頭藉藉承家譽相望在斗牛
政爾生芻隔將無宿草茸孤亭徐孺子大厦郭林宗素
旐霜華薄丹旌露色濃異時銘太史不受漢亭封
化鶴還丹嶂騎鯨上碧虚一竿遺蠡澤雙屐挂匡廬日
朗新題碣雲寒舊著書鹽車何足恨千里屬騊駼
歙中謁徽國文公祠作
閩粤真人起高標自不羣丁年窮百氏乙夜攬三墳力
障鵝湖水神遊鹿洞雲至今靈爽在長對武夷君
清源寺中戲效晚唐人五言近體二十首(有序)
唐律元和後卑卑甚矣韓柳元白振代之才
弗能挽頽波而力遡之古而賈簿姚監輩實
始以清新奇僻闡别派于五言咸通以降歷
世相沿上自宋初下迨元末凡詩家者流律
有唐韻者率是物也舍是則又自為宋元本
調迺初盛中三唐自沈宋孟王韋柳外大都
高閣束之明弘正諸先輩出有事掃除即李
唐中葉剔去齒牙晚季奚有迺余絶長絜短
篤而論之氣骨雄高聲調鴻碩當特屬之初
盛諸家至抒情難言鑄景難狀形神湧出誦
者躍如則晚唐獨造偏長亦間有足采者其
格姑舍旃弗論可也余弱冠談秇中原匠心
曩哲至于斯義久畜胸中嚴羽卿氏所謂作
法于凉懼繇隗始已亥北上卧痾清源禪寺
放棄羣典偶目僧房中支枕數軸首尾漶滅皆
晚唐諸人詩因戲步其遺韻為五言律三十餘
章匪曰亡羊于多岐抑亦求馬于全體云爾
寺憶支公住林餘惠遠蹤浮杯來大壑振錫上孤峰逕
僻雲埋樹忩明雪照松踟蹰貪佛日歸趁暮天鐘
大地懸香刹中天築化城重簷飛岳色古壁撼河聲法
座琪花暗經壇貝葉明異時齋繡佛帝釋下瑶京
香積何年啟天風躡屩攀白雲平講座青靄覆禪關斷
碣横高隴疎鍾出亂山一僧頭白坐兀兀定林間
雲霞尋老衲塵土拂征衫鹿叩談經石猿啼說法嵓寒
雲封密篠凍雪墮危杉何限宗雷句穹碑百尺鑱
杖策平堤外輕風拂面柔寒山成獨往老衲話重遊怖
鴿蘿龕下飛螢竹逕流將因謝塵鞅丈室住牛頭
能仁元海嶠伏毒舊江濆隘地龍藏雨高天鶴跨雲嵐
深秋徑失瀑遠夜堂聞寂寂盂蘭想先題發願文
戶牖生虚白樓臺上鬱藍談經獅子吼護法象王參檜
老斜撑石松枯半壓潭何因挈天女絶頂卧茒菴
杖履初辭越菴堂半住吳臘深松樹老禪久桂叢疎五
岳雲高下三峨雪有無異時騰劫海片笠授潛夫
蚤淨三生業真傳二祖衣蓮花叢佛座柏葉護禪扉石
為懸燈動泉因卓錫飛居然離捧喝默會洞仙機
為叩西方刹因停北上槎金身懸寶樹玉髻湧瑶花夢
已清圓覺心將悟法華恒河歸去路雲霧繞三車
震旦聊乞食佛座湧金鼇骨瘦知吟苦眉長見臘高香
燈岩洞月杖錫海門濤近失瀟湘譜瑶琴廢不操
辭家來北岳結社向南屏夙擅降龍訣新傳相鶴經推
敲臨野燒飲啄閉山亭夜夜康王谷飛泉獨坐聽
香爐峰外路雲日晝凄凄飛瀑當樓滿寒山入座低潭
心龍女出塔杪雁王棲會逐曇摩履翩翩大磧西
一褐閉禪關孤雲盡日閑來從身毒國買斷沃洲山白
象鳴鑾去青獅護駕還中天彌勒閣未許善財攀
十里華嚴界重來雪未消鍾聲寒殿出塔影夜池搖桂
樹縈階發藤花拂座飄西來亂峰外有路入中條
淨樂傳尊者真如卧法王池幽菱芡熟殿古芰荷香一
鉢擎秋雨三衣挂夕陽塔中多寶佛夜吐白毫光
萬峰天竺杪丈室寄禪心野鶴經秋卧山猿徹夜吟稻
香雲碓遠花影石壇深一衲函高座相傳自少林
為樓依北固舍宅望西江竹遠通金磬杉高並石幢龍
歸雲壓棟蜃起月沈忩孰是髯居士前身合姓龐
雙林曾授記百丈近安禪洞古頻棲鶻峰高欲墜鳶秋
燈雲閣外晚磬雪房前乍夜維摩到天花遍佛筵
偶入清凉界同探大小乘北宗仍事秀南法已傳能苔
遠連深竹花疎墜古藤故山瓢笠夢極目海雲層
廢寺十首(序意見前)
寺敞千峰入橋危一逕通白牛遺漢像蒼鼠竄唐宫劫
火頽垣外隂燐壊竈中南朝四百八成住盡虚空
階基元晉代棟宇自梁年草閣螢潛住繩牀鹿借眠荒
碑沈亂石廢沼咽寒泉擬喚廬山衲開山種白蓮
雙林遺古佛六代幾殘僧畫壁全封蘚香廚半壓藤池
荒螢亂入塔壊蟻頻登一杖圭峰老猶談大小乘
浮蹤仍岳麓舊宅寄岷峨摩詰終年病文殊信宿過池
幽霜墜栗洞古雪封蘿一塔危崕上人傳舍利多
落落蒲團好遥遥竹杖來寺寒千嶂入門淨兩湖開古
砌風鳴葉隂廊露滴苔若為論去住千劫總浮埃
松風隨曳杖伏翼走危欄古寺何年廢空門盡日寒流
泉交井竈墜雪擁林巒欲叩西來意寥寥竺法蘭
翛然天姥外斷絶世人知老檜穿崖長寒松抱石敧鉢
殘呼鼠共牀朽倩龜支一衲都忘老雲房自在披
疊嶺飛丹鷲殘碑記赤烏山風寒梵遠水月夜禪孤瀑
洒林長潤岩傾樹半枯閒階蔓蒼蘚恍惚舊金鋪
禪堂餘結搆破衲挂林樊宿霧沈荒井秋河沒斷垣杉
深時墜鶻果熟乍聞猿寂寂拈花手應悲末法繁
寂寞空王座蕭森佛子廬蛛絲縈石屋虎迹印山廚火
滅天然後燈殘慧可餘悠然念塵世昏黑重踟蹰
夀程隠君
瑞日華筵啓明霞彩袖陳玄關懸大藥漆圃現靈椿嶂
挹三天子峰攜五丈人(白岳有五老峰君家其麓)朝來海籌屋紫氣
正嶙峋
寄包稚升二首
政績飛三殿風流擅六朝歌喉桃葉細舞態柘枝嬌廳
事淮山月鄉書越海潮玉皇香案近八翼夢雲霄
何由滄水使縮地對仙曹綵悞江淹筆綈慙范叔袍高
牙瀕海戍巨艦夾河濤不分清江月盈盈入夢勞
題鄔生逍遥游卷
久客金臺雨渾忘鐵甕潮人從嗤汗漫帝許號逍遥五
岳環孤枕三天挂一瓢秋風大鵬背穏坐上扶搖
送王令自錢塘博士遷富春
祖帳西泠畔驪歌薄暮聞一氊猶挂雪雙舄已乘雲官
舍新栽秫黌池舊薦芹知君政成後絃頌繞江濆
是夕周元父攜琴命所懽竇姬為猗蘭之曲索
余贈詩再賦得街字
中秋先此夕露色滿天街桂折黃金蕊蘭垂碧玉釵高
山懸廣座飛瀑繞空階會挈平原侣經旬臥竹齋
寄贈廉訪梅公(時方校賓興士)
風裁百僚長繡斧曳朱衣姓氏書長樂光芒徹太微樓
臺三竺繞鹵簿六橋飛燁燁黃金下花驄近帝畿
矯矯羣龍集掄才作賦場樓船移采石斧鉞駐錢塘宦
業三臺重鄉書一水長蚤知門下彦騰踏半飛黃
友人分惠秋海棠一本爛漫檻中自綴小詞命
雙鬟霓裳歌以送酒醉中賦贈並命玉素和
之
小徑移紅藥閑亭閉綠蘿神飛天姥夢興逐雪兒歌冶
色矜眉黛流光惜鬢皤不須賡子夜風露帝城多
秋夜過沈純父同王文學汪山人聯句
己占青山色仍逢白社人(沈)仙槎分雨露祖帳出風塵
(王)夢繞三江樹心飛八月蓴(汪)碧宵誇鸑鷟黃閣笑麒
麟好去嚴陵畔星河拂釣緡
贈陳鍊師二首
廿載雲臺觀憑虚謁上皇彌明孤髻短弘景一瞳方劃
地蛟涎淨摩天鶴羽翔秋來九華枕遊歷遍扶桑
羨汝玄都客神情半泬㵳黃粱炊處熟紫氣望來飄玉
檢移新秩金&KR1242;問早朝西池桃萬樹幾夜躡神飈
友琴冊為陸太學題并呈思清孝廉(乃翁嘗任單父宰)
名香蘿薜下一室素琴懸四壁青山响千秋白雪傳廣
陵新按譜單父舊鳴絃欲起鍾期聽乾坤對惘然
題祝無殊小像
一壑堪誰置三毛頰畔長豪吟卑下里狂興劇高陽綠
水芙蓉社青山薜茘裳玄亭吾罷草媿爾及門牆
喻邦相束裝入計中途忽有遷杭之命寄懷二
首
舄已飛王令刀俄佩吕虔移官滄海上候吏大江前柳
葉千家笛桃花十里船湖山真勝絶獨少伯牙絃
豈謂雙龍劍翻成獨鶴操樓臺三竺近省署萬松高海
色飄行蓋湖光落畫舠不堪靈隠月飛夢對持毫
魚竹軒為玉叔大參賦
别墅擅林塘開從顧辟疆龍鱗金照日鳳尾玉凌霜翠
袖寒猶倚宫袍墮欲翔誰同濠上客散髮臥篔簹
憶王山人
沈瘦吾偏甚王癡奈汝何萬峰林屋杖孤月洞庭蓑鹿
豕親狂態魚龍避醉歌一丘他日遂白眼對雲蘿
楊思悅邀集涵碧亭遇雨作
良辰饒勝集箕踞百花潭逸調飛金縷新詞度玉簪雷
聲高棟入電影曲臺含河朔元吾黨寧辭十日淹
湖上汎舟憩俞祠同趙生汝元聽歌作
蕩漾青絲笮淹留白接䍦人歌朝雨後客醉暮雲時隔
竹觴頻送穿花席屢移他年懷李白應賦習家池
送方伯徐公入梁
夾岸桃花水春江照畫船雙旌辭嶺日六傳入梁年草
色申侯里棠隂召伯田勿云河内借劍履上甘泉
攜郭生汝沖憩山寺偶題
信步空王宅譚心佛子筵靈花紛寶地忍草覆金田刹
影禪關外鍾聲梵閣前一僧頭盡白趺坐不知年
閏九月九日集趙汝元
高齋猶菊色名勝競過從月屆三秋閏天令九日重雲
林眠獨鶴星斗墮雙龍悵望桓車騎遥聽遠寺鐘
送鄔生還京口
何緣京口客偶逐片雲來五岳邀遊興三都競賦才新
裝淳化帖故里妙高臺笑殺茅平仲從軍樂未迴
夀漁塘余翁七秩
林塘稱大隠漁釣舊生涯亭下三珠樹簷前五色瓜金
樽流紫氣綺席送青霞日暮斑斕袖翩翩舞百花
少室山房集卷四十一
