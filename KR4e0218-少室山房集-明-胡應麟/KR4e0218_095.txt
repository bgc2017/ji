少室山房集卷九十五
眀胡應麟撰
奠文十首
奠王太夫人(代直指蕭公)
維坤元之肇毓兮挺茂德于姬姜降輜軿于鉅閥兮佐
鼎鉉于眀堂鑠天孫之雲錦兮衷月媛之霓裳御東陵
之玉舄兮捧南岳之金璫夕西華而侍宴兮朝北極而
偕翔輔臯夔于密勿兮翼旦奭于眀光劑梅鹽于閫閾
兮紓内顧于巖廊昭肅雍于寢廟兮篤婉娩于家邦肆
大廷之簡命兮蜚紫誥于長楊茂賢聲于綸綍兮永哲譽
于縹緗峩翟冠之璀璨兮被象服之煒煌既柔嘉之爾
式兮聿聖善之彌彰胎上真于紫極兮誕殊質于閨房
授靈圖于廣莫兮閱人代之滄桑朝太真于丹闕兮職
女史于軒皇挈瑯琊之二輔兮吏香案于文昌洎鵷鶵
之並育兮矯汗血之飛黃騁空羣之絶步兮儼特逹之
圭璋和陽春于郢國兮肩赤幟于調場猗婦儀與母訓
兮隻今古而疇雙極生人之竒遘兮軼眀盛之嘉祥謂
遐齡其川至兮萃百順之繁昌起東山于捉鼻兮符渭
水之琮璜斡璇璣于帝座兮繰黼黻于天閶耀千秋之彤
管兮標令淑于旗常胡溘捐于一夕兮廻鶴馭于窮蒼
超閻浮之混濁兮遡兜率之微茫慟萱庭之萎萼兮咽
蘭砌之摧芳錫珠𥜗于絳陛兮瘞閤樹之琳瑯跂音容
之聳絶兮杳河漢之湯湯望易遷于霞外兮渺去路之
悠長某辱師門之鑄造兮尾驥足于康莊拜緇帷于堂
下兮竊懿範于羹墻驟訃音之耳屬兮詠白馬而悲傷
紓惠文于鄰境兮愕夢寐之徬徨束生芻以寄奠兮絮
濁酒于椒觴惟鳳簫之鑒陟兮歆薄酹于微腸尚饗
祭胡太夫人
維姬姜之窈窕兮毓靈爽于坤維降輜軿于南岳兮雜
霞珮之離離繄惠心之婉娩兮昭四德之咸宜羌女紅
之馴習兮聿婦訓之脩持爰作嬪于巨閥兮蓁桃葉之
維時肅&KR1329;滫于中饋兮薦蘋藻于先祗相夫君于帷幄
兮暢威武于邊垂佐嫖姚于朔塞兮煜飛將之搴旗騰
令聲于帝座兮躳象服之紓徐雛九苞于丹穴兮翩五
色之長離肆丸熊之煢瘁兮俾典籍之如飴規詞盟于
壇坫兮濯文采于漣漪腰斗牛之雙鍔兮組雲漢以為
綦既肅雍于蘭壼兮亦聖善于萱墀謂百齡之爾錫兮
偕白首于娥眉覿侯封于燕領兮辨汗血于黃驪胡溘
捐于一疾兮載天末之鸞旗升大羅于廣莫兮滿謫籍
于僊期覲上元于高闕兮武萼綠而逶迤目飛瓊而一
粲兮訝弄玉之來遲悲秦簫之獨奏兮析連理之仳離
痛象賢之遐慕兮泪雞骨之淋漓某等竊通家于載世
兮欽淑媛之芳儀挹餘休于令哲兮祝純嘏之維祺聞
訃音而躑躅兮麾白馬而狐疑傷昊穹之弗弔兮紛扼腕
而淒其陳束芻于枯絮兮冀肹蠁之如馳維素軒之來
格兮下青鳥于瑶池尚饗
祭内兄舒允升
繄蘭隂之崷崪兮峙瀫水之淪漣肇人文其蔚起兮毓
靈爽于東南誕神眀之華胄兮遡家學之淵源振衿珮
于芹黌兮欽髫鬌而譽延羌下帷而發憤兮絶步履于
窺園驅盧王于后乘兮揖楊馬而周旋美室家之窈窕
兮協麗藻于蘋蘩逓和鳴于閫閾兮鼓琴瑟于朱絃維
槐隂之鬱茂兮茁世澤于芸蘭儼三珠之林立兮森玉
樹于詞垣肆棘闈之飛步兮奪標錦于青錢矯垂天之
大翼兮兆水擊于三千既龍門之屢上兮亦陳賦于甘
泉期彤庭之獨對兮躍飛兔于天閑排雲霓于閶闔兮
暢鴻碩于奎躔軼經綸于董賈兮邁術業于歐韓胡溘
捐于一疾兮仆遠志于盛年渺太清之獨遊兮蜕凡骨
于塵寰載靈輀于道路兮歌薤露于新阡咽寒風于丹旐
兮杳騎氣之翩翩嚴親白髮而閭倚兮痛長夜之漫漫
繐帷愴以獨處兮望隴樹而哀嘆式諸昆之聳肖兮肻
堂構于象賢洎孫枝之觸目兮紛振後而承前雖永逝
而猶生兮卑輕舉于大還都高門之突兀兮忻結駟之
軿蕃恫余心之震慄兮悼白馬之遲延渺生芻之一束
兮奠泂酌于穹泉維雲軿之來格兮下笙鶴于瑶天尚
饗
祭陳太翁(代廵臺李公)
維岳降神是生甫申孰為之先積功累仁於赫封翁淳
慤天授中州孕靈大河毓秀樂志丘樊鷟翥鴻騫矯矯
亭亭羽儀八埏仲舉高標太丘偉度日揭星懸海涵地
負躬脩至道畏壘之陽俗里薰蒸比屋善良靡畜弗通
靡隠弗耀翳翳堂槐蔽芾清廟佑啟我師名世儒宗六翮
雄飛昌辰奮庸釋褐軒墀鳴弦井邑桃李盈阡桑麻被域
廼膺簡命逕蒞淮漕芻粟千倉雲屯田郊貪墨劇心豪
強攝氣南迨吳淞北訖燕薊十禩霜臺白簡豸冠為社
稷臣貽四海安天子曰俞撫我京國爰開大府百吏受
職何教非翁師銳于承何澤非翁師沛于行駟馬高車
翁門既闢鳳誥霞章翁既報食芝蘭繞膝戲彩含飴五
福萃躳若固有之拭目經綸霖雨一代遹觀厥成兆姓
允頼云胡二豎奄勿膏肓躡霧乘颷遊于混茫僊馭翩
翩瑶臺鸞鶴白雲在天帝所甚樂煢煢我師純孝夙鍾
罔極劬勞哀感昊穹翁卧一丘翁德萬姓舄奕融昌全
歸奚恨某濫竽堂廡厠列門墻沿遡淵源嘆慨望洋聞
訃震驚匍匐奔走白馬皇皇羈馽官守生芻一束遠致
微誠方寸飛馳搖搖旆旌有醴在筵有牲在俎徙倚青
虬降格下土尚饗
祭劉封翁(代督學洪公)
於戲碣石之靈醫閭之精挺生人豪太阿發硎燁若孤
霞烱如列星百尺無枝矯矯亭亭懾暴鋤強掖懦扶傾
族黨比閭恃公輯寧武略鷹揚文鋒蝟興材捷數竒脱
銜浮名遁迹窮山脩持姹嬰布襪芒鞵棲神練形草拾
金光芝粲玉英丹霄跨鳬赤岸騎鯨榖貽冡嗣翀騰一
經掣電西池摶風北溟試宰百里繽紛頌聲帝曰循良
首鐫御屏作朕耳目天垣驟升有赫鸞章飛馳大廷鬱
鬱堂槐邦家榦楨偉哉維公遹觀厥成移孝疇先勿欺
是徵苟利宗社毋䘏生平黃門矢操維白維精請劒尚
方朝陽鳳鳴封事萬言海隅豔稱檻折輪埋飛霜晝零
公食為甘公飲為頳詎曰投荒天王聖眀岳岳高風人
倫重輕大賓鄉舉允協輿情紫氣青牛廻翔漢京謂越
期頥千億斯齡云胡一疾奄忽遐征擁霧乘颷十樓五
城廣陌哀恫窮鄉悼驚國逝黃耉朝嗟老成某等夙叨
世講邁融若膺筆研追隨通家過庭企祝嘉祥五福備
登溘焉聞訃躑躅屏營白馬生芻徬徨旆旌既束官守
彌傷典刑泂酌陳詞涕集如傾維公鑒格聿來雲軿尚
饗
祭劉太孺人(代觀察林公)
靈光孕育兮維婺之躔順德凝承兮繄坤之元肄籍龜
臺兮雲裳霧鬟握手二娃兮降于江潭名門作嬪兮令
聞廣延舜華燁敷兮有渥其顔夫君式好兮婉嫟靜嫺
高堂視膳兮肅雍毖虔申椒襍芳兮陸離蕙蘭禋祀克
共兮拮据蘋蘩妯娌繽紛兮閫無擇言臧獲優游兮強
力自前操臼若光兮提甕若桓彼蒼胡奪兮一蹶弗旋
喆胤垂髫兮泣血汍瀾支床雞骨兮抱經熊丸紫氣燭
穹兮太阿龍泉賜履尚方兮花栽鄴樊八翼雄飛兮集
于禁垣正笏垂紳兮驅除佞讒直聲振代兮於維象賢
綸綍輝煌兮聖善廣傳躑躅黃門兮板輿夢懸飲恨終
天兮莫贖九原亂曰乘罡風兮鳴珮環左赤豹兮右文
鸞歷瑶池兮餐大還靈昭昭兮樂蜿蜒從夫君兮日游
槃閱東海兮成桑田産渥洼兮遊天閑駕屬車兮鏘和
鸞曠禄養兮渝斑斕憶劬勞兮衷愴煩嗟罔極兮慟潺
湲美孝思兮劇纏綿和楚些兮垂千季
祭俞太封翁文(代張眀府)
維公洞庭毓秀陽羡儲精懷琳抱璞履素含貞隱迹丘
園長嘯雲岫氣軋虹霓胷蟠河宿七尺之軀萬夫之雄
龍泉太阿孰嬰其鋒施弗近名善弗期報大德弗彰高
門迭耀桓桓吏部玉質金相南宫奮迹天署翺翔矯矯
令君人龍文虎擢桂禮闈掄魁天府於惟眀公遹觀厥
成生人至樂宇宙孰榮居貴日虛處盈愈下閭巷青雲
鄉邦大厦納汙含垢排難撫災太丘之度義方之懷僉
謂燕貽維公足法僉謂顯揚維公為烈龍章燦爛鳳誥
熒煌朱紱方來于彼廟堂矢畢百齡維祺夀考為世靈
光為時大老云胡一疾奄忽夜臺乘風騎氣返駕蓬萊
月犯少微峰摧岱岳薤露興歌松關冥漠皇皇哲嗣煢
煢賢孫當官聞訃摧裂心魂某等沗竊同袍因緣年誼
骨肉通家情均靡二方憑耆宿示我周行典刑澌沒五
内如崩敬束生芻將此泂酌來格惟公遥天笙鶴尚饗
祭陸黃門
猗歟陸公矯矯人龍豫章驊騮寶玉大弓奮翮摶霄剖
符百里單父絃歌河陽桃李循良比迹豪獷革心仁孚
赤子教洽青衿天子曰都汝來禁闥紏繆繩愆拾遺補
闕猗歟陸公進思盡忠正笏垂紳百僚歛容直道難容
一麾海嶠息駕投簪徜徉嘯傲裴公綠埜謝傅東山六
合蒼生延頸賜環帝念老成朝訪耆舊鳳誥頻飛蒲輪
遠就謂公復起握樞秉衡大廷耳目當宁股肱詎意雲
軿溘焉長逝九列興悲萬夫殞涕某髫齡沐教庇藉恩
私提攜卵翼慈父仁師泂酌載陳生芻載束佇望瑶笙
聿來空谷尚饗
祭葉叔眀文
奕葉華宗兮越海之隅誕降精靈兮婺女之墟南金貢
闕兮漢維相如六館肄名兮翩躚長裾水竹會心兮人
境是廬平原河朔兮聿來高車緗縑四部兮鄴架廣儲
八代神交兮三唐拮据瑰詞藻發兮秋江芙蕖令譽光
融兮木難瓊琚捧檄金門兮趨蹡石渠枳棘卑棲兮鸞
凰乍紓武夷九曲兮洞天踟蹰霞色幔亭兮羣仙授書
夜郎萬里兮一麾扶餘昆眀點蒼兮九夷是居濁世詎
諧兮戚施籧篨廻首苾芻兮白雲卷舒拂衣三逕兮蓴
羹鱸魚騎鶴吹笙兮言旋太虛絮酒在筵兮生芻在除
蒼虬帝閽兮極目欷歔尚饗
祭太傳趙文懿公(家君命代)
猗歟我眀光岳鍾靈盛于世皇廼生名世誕應昌期維
瀫之陽三策天人纚纚萬言大廷對颺天子曰俞五色
雲英輪囷廟堂執戟彤墀如彼高梧晨棲鳳凰直道匪
躬正色昌言狐狸遁藏一夫横行毁滅天彛百僚彷徨
公髮指冠面折權憸以植大防貝錦齦齦馬首遂東馳
驅夜郎爰集朱眀歴探洞天耀真良常夜登羅浮絶頂
題詩淋漓石床今古賢豪始興昌黎後先若望度嶺遄
歸滿折梅花以充宦囊焚彼銀魚棲我碧山岩阿芰房
湧雪紫霞玉露水簾廻環畫廊綠埜逍遥問道容成游
心上皇神聖嗣興地闢天開顯忠遂良首御蒲輪少宰
成均清華歷敡詔下老臣汝作雨霖大川餘皇元首股
肱喜起賡歌謨謀頡頏統萬逋逃負固窮城主帥是戕
公怒赫斯立命元戎剪鋤亂蝗蠢兹有苖躪藉藩市兇
威陸梁公運神機魄禠羣兇欵封乞降中州易子西播
弄兵海隅沸湯公坐闕庭默奪潛消四空彗芒慨念皇
儲國本攸關夜寐弗遑力疾上書洞格宸衷老成慮長
一十二年身係安危化徵越裳相業維公岌嶪嵬峩超
蹤漢唐帝眷彌殷天庥洊加百福煒煌麟趾振振奕葉芝
蘭芬敷棣棠言念赤松累疏乞骸歸侶二皇天子曰都
莘埜渭濱期頥帝傍公戢上知廻首白雲欷歔太行煢
煢昊穹一老弗遺傾頽棟梁大星墜垣五位震驚九列
悼惶賻贈褒崇日月昭回賜車轀輬維公與余束髮同
嬉翺翔棘場晩締婣㜕兔絲喬松永矢弗忘屈指晝遊
太白望舒生平願償遐訃倏聞五内痌瘝崩摧若狂於
戱維公位極人臣師兼帝王於戲維公子姓孫枝雲仍
發祥公德九原公望三朝公勲太常既尊既榮既夀既
康公逝弗亡蘭隂蒼蒼蘭澤湯湯公騎石羊羽蓋霞軿
聿來故鄉鑒此薄觴尚饗
少室山房集卷九十五
