少室山房集卷九十七
眀胡應麟撰
論八首
諸葛亮
武侯人品信軼漢唐而班三代矣迺其人才又絶出于
三代之下者夫三代而下稱才之盛莫如漢漢高之目
三傑也其才猶千古一遘也然良能運籌而未必能臨
陳何能治國而未必能運籌信能行兵而未必能治國
高能用三子之長以取天下而弗能以身兼三子之長
武侯之才則三子之長以身兼之而且能取天下能取
天下而且能弗取者也夫武侯之治國人能悉之其運
籌之大者隆中以一言定鼎江東以片語致師祁山之
出龐統圽法正亾間一二僅存無益勝負之數審也而
曹氏謀臣策士布列後先武侯惟綸巾羽扇談笑道之
而司馬諸人一籌㒺措即曲逆剛成紛綸帷幄而庸詎
加焉迺其時蜀將之堪大敵者關張黃馬久殁行間苐
魏延足使而狼戾矜高尤難獨任故自街亭失事之後
前茆後勁皆身當之斬王雙圍賈詡破費耀走郭淮敗
宣王馘張郃迄于斜谷之運渭南之耕未嘗别遣一軍
獨任一校而八陣一圖同流宇宙為萬世法則武侯行
兵克敵廉李遜心居可見矣夫相可與治天下而已夫
將可與平天下而已鈞之匪所以取天下也取天下必
其中有帝王之度混一之規乃能得之故蕭張淮隂不
遇漢高將相之才終無以自顯而矧于天下武侯則可
以將可以相可以取天下而無所藉于昭烈之錙銖也
夫懿之神奸籠絡一世蓋亦庶幾有取天下之慮者而
兩雄相當智窮力屈巾幗之受借曰老師而蜀方屯田
持久上下一心天假歲餘魏眀夭折曹爽紛爭國難四
起揚旌以入秦隴關洛悉無人之境矣吳之甲兵孰與
中原吳之閫帥孰愈仲逹魏滅吳孤舉九州之八以壓
一隅于取天下興禮樂又何難焉而武侯則未嘗有意
于天下之取要以答先主之知眀老臣之節竭盡瘁之
忠而已吾故曰武侯者無論其人物品流軼漢唐而班
三代其人才亦絶出于三代之下而不可載覩者也
張郃上
余以為張郃街亭之戰盖古今天幸之尤者非可以兵
家得失論也夫郃之在魏稱宿將知名然不過一校之
任趙雲魏延等埒耳當武鄉出師關張黃馬悉喪亡矣
而趙雲尚在不以督街亭而以軍箕谷何也雲年力暮
衰䧟陳先登慮非壯日而箕谷潛師張皇一面非雲之
老成持重故未易勝也則蜀將可使當其時宜莫如魏
延而武鄉復置之不用曷以故哉延始出巴中即欲分
道與亮會于長安尋武鄉用兵一皈紀律以延之負勇
好竒使當前隊或任情輕敵以致他虞此武鄉之慎也
舍二將而將之良無幾矣其以大衆付之馬謖之手固
由謖計畫辨才見知夙日蓋亦大不獲已存焉廼其遣
謖也行師制勝當事有畫一之規而孰意謖之敢于方
命也夀史眀言違亮節度舍水上山舉措繁擾郃因絶
其汲道大破之俾謖也率履周行毫無矯越乘初出之
鋒併三郡之力拔王平以當旗鼔而援桴擁銳奮命而
前武鄉親率魏延吳懿等長驅以蹴之郃將授首伏屍
之不暇而暇待木門之役乎哉嗟夫明如武鄉違衆而
舉謖受知如謖違亮以覆師而郃逢其適而徼其功吾
故以街亭之勝為天幸之尤者也蓋自是武鄉出師遂
身為前鋒不復命將矣即武鄉垂歿遺教楊儀反旆鳴
金魏衆却走死生仲達之謠遺笑無極夫以殞逝之武
鄉按其章程足以摧懿于後日矧以生存之諸葛循其
節度不足以破郃于當年哉然則街亭之勝信古今天
幸之尤無論乎兵家之得失也
張郃下
難曰郃之成功若吾子言信天幸匪人謀矣迺魏書本
傳盛稱郃久鎮邊陲長于應變昭烈武鄉咸深憚之其
聲實懋著奔走敵人豈悉徼天幸無預人謀也噫郃之
籌略器能槩之壽史終身可考矣自去袁氏歸曹公雖
平魯破超時奏勞伐皆一戟之任非仗鉞登壇自建旗
鼓也迨曹公還自陽平留拒昭烈始擢之衆將俾督諸
軍然而守疆場則漢中䧟沒佐統帥則夏侯喪亡至進
兵宕渠一遇益德萬衆盡殱棄馬緣山為世辱戮尋曹
公身至巴中精甲被野郃為上將亾能規恢尺寸鼠竄
故邦此其才略器能固近出羽飛之下而敢望諸葛之
萬分哉暨郃因天幸䟤跋街亭魏宜顓委西方永杜敵
患迺武鄉載出舉朝惴惴惟蜀是虞選將罄兵空國而
戰主之司馬佐之郭淮費耀戴索魏平賈詡之屬國無
留良而郃也受命宣王僅同一校胡街亭制勝于前者
大勲陡滅而祁山因敗于後者銳氣嘗伸哉則郃之為
郃昭然可見魏眀帝諭司馬以西方事重非君莫可固
洞悉餘子之才艱于禦侮矣非馬謖庸夫自投死地即
王平之守郃且兩攻之而莫能克而矧乎其他也吾故
曰郃之成功古今天幸之尤不可以兵家得失論也夫
自昭烈既崩魏疆弛備武鄉始出蜀勢方張使天祚炎
精木門之殱早遂兹日則咸陽以西一舉㡳定長驅河
洛兖冀風靡不半載而中原復可也惟漢祚告終而街
亭一戰實大運興亡之候故冥冥之中若使若尼智無
所運巧無所規盖渭南之卒師不待大星宵殞而後决
矣夫然則街亭之役天實為之而謂亮為之或謖為之
哉郃為之哉
魏延
始武鄉之出祁山也前鋒將魏延欲假竒兵五千道子
午襲咸陽謂長安以西一舉可定武鄉以計危不用議
者至今惜之是徒知街亭喪師貽討賊之憾而不詳覈
事勢之當否籌畫之是非也古之伐國而以竒兵勝者
衆矣然必其國之削弱主之惽庸與臣之憸邪與將之
携二而後可故梁元帝之講道陳後主之賦詩皆敵兵
咫尺蒙蔽㒺聞以致天塹為墟宗社淪覆乃三軍之帥
非得于謹楊素賀若韓禽軰尚未易言也鄧艾道隂平
以滅蜀允謂不賞之勲陳同父氏猶以徼幸行險折之
百代之下若延之請竒兵以襲函谷其事勢可同日議
哉魏何國也全盛之國也叡何主也敏達之主也大臣
則曹真蔣濟矢心于其内諸將則張郃郭淮效力于其
外而司馬懿之窮姦極宄馳驟疆場其握筭若神眀發
機若鬼蜮而謂子午之途若隂平之道長驅以入無人
之境乎即延能以一旅奄至咸陽蜀援未交魏救四集
窮城獨守究竟奚之無論長安以西寸壤難拓五千精
甲且盡沒虜廷矣武鄉身統六師關中震動平取隴右
規出萬全而舍彼康莊希此詭遇乎是其事勢之艱毫
亡克理而延者猜狠之雄傾危之黨又匪可寄之重任
屬以深謀者也考延委質武鄉推鋒司馬搴旗䧟敵勇
略足稱迺發縱指示靡非戎幕竟亮出師未嘗委之别
部予以一軍彼其人才固可槩見及武鄉之卒遺令殿
師兹何時也大喪在前大敵在後全軍返國尚慮不支
而延奮欲部曲先還身留擊賊卒以中途叛亂三族誅
夷此其才識器能庸人之下而妄希五千組練一舉足
而定咸陽其籌畫是非武鄉所謂臣之未解莫斯為甚
矣於戲始出祁山三郡響合街亭一戰士氣焚如要以
天促炎精堂堂之陳蹉跌意外而矧乎行險徼幸覬獲
大功然則延策之不行益以覘武鄉之遠識而不足為
憾也
考武鄉傳出師祁山不載延議延本傳但言
延每欲與亮異道會于潼關亦不載此謀僅
見裴注所引通鑑因之恐未足深信緫之街
亭失事羣議紛拏使當時一戰而克多口寂
然矣惜哉
劉裕
英雄之士崛起紛爭戰伐之際必先有濟世安民之大
志而後可與成撥亂反正之大功志不先定而汲汲焉
據高墉竊神器苟以傳其子孫此盜賊之靡而胡足議
于英雄之萬一也秦之將亾也項羽劉季所謂時之英
雄也覩始皇車服儀衛之盛一則曰大丈夫當如此一
則欲取而代之吾以為兩人者皆富貴之徒而匪所以
議于英雄之大業然而羽誅宋義破章邯以五載恢霸
迹季降子嬰報義帝以三傑定丕基彼皆卓然自立而
未始竊秦之名擅秦之勢拊其背扼其吭而敓之位則
列之英雄之等而亦宜也蓋至于光武文皇而英雄大
業庶幾近之矣光武以神眀之胄芟夷新莽合德成宣
文皇以髫鬌之齡掃蕩隋煬比蹤湯武故三代而下得
國之正必曰漢而唐而宋弗與焉以宋之得國匪正也
非吾所謂英雄也迺六代之君劉宋之裕則大異于是
矣裕奮臂草茅不階寸尺覆孫恩殪盧循夷桓玄滅譙
縱縛姚泓虜慕容超百戰百勝幾一四海不可謂非英
雄之主也令裕外宼首取燕次取粤次取蜀又次取秦
秦之亾也魏人重足河洛震驚裕能翻然改圖置晉度
外乘關中之勝摧吳越之鋒猛將銳師長驅北向魏雖
全盛以拓跋嗣之庸庸而當裕之神武以長孫嵩之憒
憒而當王鎮惡檀道濟之威名其折而宋也必矣彼屈
丏者犬鼠之媒裕一天下將稽首剺面匍匐遠塞之不暇
而敢窺函谷之泥丸哉迺裕也一簒皇皇無復他慮聞
劉穆之死即日南歸以稚子憸夫鎮遏巨寇三秦故土
緣手失之蓋裕之肝腹崔浩王買德之徒洞燭之矣有
削平底定之績而徒區區博圖簒之名豈非安民濟世
之志未嘗素定于其中故撥亂反正之功不得倖成于
其後哉夫曹馬誠權姦而廢立之舉彼猶然有所待也
而裕無所待而躬廢之師昭誠悖戾而弑逆之舉彼猶
然有所諉也而裕無所諉而躬弑之自是而齊梁而陳
隋無弗躳廢矣躳弑矣究其端皆裕作之俑也而矧乎
其屠戮已降睚眦舊怨猜忍刻虐豺虎同羣于人君之
度何如也吾故曰若裕者春秋之大憝聖筆之首誅古
今盜賊之靡而胡足議于英雄之萬一也
高歡
君臣之義自曹氏攘敓朝綱辱戮主后踵接以師昭劉
裕諸人滅絶凌夷于天地之内久矣當其時君其上者
徒竊空名寄頓廊廟社屋祚夷非酖則縊迺強臣悍帥
劒履入朝睥睨其君殆如無物五朝因襲謂為當然而
孰意元魏之衰尒朱之亂又有北齊之高歡氏也歡始
出秀容麾下滅兆殪隆位大丞相其舉兵晉陽致孝武
出奔律以人臣之誼罪亾所逃苐自榮穆殞身人戒前
轍歡執言討賊有社稷功而魏主偏聽回邪致生携貳
則播遷之罪固難盡蔽于歡也至嗣君繼立大創前愆
引分輸誠靡所不極噫典午以還冠裳倒置君之生殺
懸命一人首領獲全已為至幸而歡也曲拳擎跽恭順
自將敬事至尊終身毋越即道非粹白不謂難乎夫歡
在當時割據中原兵精士衆垂旒而王孰能禦者彼草
昧之雄富疆是急區區名義不啻贅疣寧假是以塗民
耳目哉大都激發真心冀追曩失較諸六代諸臣遂非
文過隸視其君而卒弑之非徒倍蓰而什百也夫前歡
而司馬以迄爾朱後歡而宇文以逮普六其位皆歡之
位而其勢皆歡之勢也有能為歡之為者誰乎而世以
晉陽之甲蔽罪于歡必夷諸司馬宇文而後已吾恐自
新之路絶而人無為善之望司馬宇文輩且相率揶揄
于地下矣
高敖曹慕容紹宗
拓跋氏衰齊神武以英雄之度鵲起中原善任知人流
譽海内迺余考其將帥之良勇莫若高敖曹而智無出
慕容紹宗右者而神武用之皆弗能盡其才也夫敖曹
之勇當時已配楚項籍其歿于行陣神武如喪肝膽宇
文泰賞追者布帛迄數世莫能盡償其威名震慴若此
而首領不保何哉敖曹能勇而不能怯者也而神武直
任其勇而不思佐之以謀至建旗鼓以攻黑獺則其視
宇文為何物其輕敵可謂至矣輕敵者亾兵家烱戒而
敖曹臨大敵而犯之能亾及也紹宗智略自爾朱兄弟
皆違戾其策以底敗亾至歸神武宜若韓信之遇左車
迺齊之驍銳竇泰彭樂侯景諸人神武纖悉委寄凡周
齊後先大戰數十河橋邙山沙苑之役連兵百萬震動
宇宙迄未聞紹宗運一籌借一箸于神武之幕豈神武
之不用紹宗耶將紹宗自諱其能不以薦之神武耶迨
神武垂歿子澄憂侯㬌之亂始特舉紹宗以命之且云
我故不貴之貽為汝德於虖使景也前斃于歡則以紹
宗才歡終不及一用而偕腐草木矣何以異于爾朱之
世哉卒紹宗决水潁川淪溺塹下破景之外未奏一勲
則以兩將之智且勇而用之咸不盡其才皆神武之失
也嗟夫六代之雄言知人善任者若神武亦庶幾矣駕
馭少疎以二將之才而莫能竟其用而皆致之不得其
死至唐文皇效之于尉遲恭李世勣幾帝武曌而𦕈任
城術之不可不慎如是夫
爾朱榮
余讀史至元氏之末未嘗不竒羡爾朱榮之雄武而重
惜其無成也夫自三代以迄六朝能以身一四海定中
原者漢高魏武而已迺兩君初起草昧攻城略地兵家
利鈍皆互有之及其鋤大敵戡大艱往往顛沛流離幾
敗而克而榮獨不然始自秀容夷帥一旅入朝遂沉母
后易長君通國之人毋敢衡抗尋誅那果滅韓樓逐陳
慶之平拓跋顥縳蕭寶寅万俟醜奴兵鋒所加靡擊不
碎至以七千之衆禽葛榮百萬之師頃刻之間放散立
盡其摧䧟廓清之略豈戰國以來所常覩哉當是時㝢
内人豪若賀六渾賀拔岳侯㬌高敖曹慕容紹宗之属
咸出麾下蒲伏指揮猗與盛矣以較昔之開剏無論江
左諸君因仍剽竊即漢高魏武雖所遭人傑非羣盜靡
遘逢榮世其功烈當不過此王元美氏至以為振古之
豪項籍流亞匪虛語也顧江左諸君道成覇先輩攘敓
一時策無不遂而榮之末路身首分張天壤懸絶何以
故哉志大而慮疎謀深而術淺輕天下之人謂無足一
虞而不知禍機之伏驟發于肘腋之下此正漢高魏武
之所為兢兢而榮視之漠然者也俾榮也輸忠委赤内
絶異圖假以數年取三吳定百越始終臣節光輔魏君
伊周管霍流芳奚遠即功非混合不失為王㬌略陶士
行而始念不臧身名俱滅惜哉信古之英雄惟諸葛孔
眀為不可及矣
少室山房集卷九十七
