少室山房集卷四十
明胡應麟撰
五言律詩七十六首
侍御葉公初度賦柬四章(時中秋後五日)
白鹿梯仙境青牛柱史臺東華晴旭現南極瑞雲來玉
蘂凌蒼柏金莖映綠苔黃封將湛露瀲灧出蓬萊
豸繡輝瑶席鸞笙奏玉除紅雲三島近白露九秋餘祝
頌填宫觀謳歌沸里閭西泠木蘭棹花色擁芙蕖
曙色重關外湖山列夀觴桂圓猶八月菊吐漸重陽紫
鳳新辰極青鳬舊上方天風何處落一曲度霓裳
繡斧清朝出光生大海涯梅鹽徵相國柏酒送仙家舄
履排青漢衣裳逗紫霞錢塘十萬戶簫鼓沸蒹葭(公時按鹺)
送吳山人吳時為桃花會
豐樂橋邊路相逢鬢未皤形骸長土木夢寐半雲蘿洞
口銘題鶴池頭帖換鵝桃花飛欲盡曉發奈愁何
題胡京孺三緘齋
玉塵揮仍置金人戒不忘譚寧空稷下辯已詘華陽塞
兑遵玄聖冥心對上皇白圭晨起誦三復意何長
林孝廉以黃堯衢書至并新詩投贈報以此章
席帽戴殘陽翩翩白面郎登龍年尚少繫馬日偏長萬
卷窺藜閣雙鈎合草堂寄聲黃叔度夜雪待孤航
永叔坐中戲贈奕者鄭童
十五侍王郎盈盈坐隠囊雄思馳虎穴險欲控羊腸玉
洞青霞麗金庭白日長毋懷陸郎橘高跨赤龍翔
夀陳翁
大隠聊城市青霞渥妙顔一壺懸海岱雙屐占湖山繞
砌蘭芽茁當樓桂魄閒中宵占紫氣已到穆陵關
午日訪吳文仲使君適湖上燕集寄柬二律
午日尋芳候千秋祝聖年樓船浮别島簫鼓列長筵紫
翠仙城出丹青梵刹懸金閶折垂柳何似越門前
騎吹千山外招尋總勝遊蒲觴飛别墅桂楫競中流日
湧江心鏡霞增海上籌天顔欣咫尺一望翠雲裘(吳公以萬)
(夀入都唐人祝賀用鏡水心鏡以午日鑄唐小說中)
次日集明府齋頭長君文學侍坐
依然五楊柳丈室卧東臯海岱驕鴻翼林塘狎蟹螯飛
觴春色淺秉燭夜談高冉冉凌雲氣池頭著鳳毛
狄參戎邀集園亭觀女劇即席賦
將軍西第燕奏伎鬱金堂樊素先登席秦青正繞梁巫
雲飛繡褥楚雪照羅裳不盡淳于興留髠夜正長
飄飄青鳥使晨迓白鷗羣艷舞偏傾國嬌歌盡遏雲江
深桃葉度灘遠竹枝聞不分黃花色霜前撲畫裙
羅生館中閱伎作(是夕奏梁辰魚吳越春秋)
逆旅愁無賴良宵興若何纖腰呈楚舞稚齒發吳歌院
落飄紅霧樓臺駐絳河扁舟拉西子蚤晩若耶過
為探傾城色聊停上漢槎興移金谷樹春滿玉臺花益
夀懷差壯安仁鬢未華異時雲水約珍重越溪紗
同方上舍集施山人二首(時立春前一日)
旅况新年接鄉心故國同吟猶懷洛下語漸識齊東逕
草初迴綠園桃欲放紅朝攜雙蠟屐南陌鬭春風
柏葉孤城蚤梅花絶域遲暫將春雪興同醉暮雲時白
練毫飛洒青燈劍陸離吳歌夜闌發星斗墮敲棋
王將軍邀集西園賦時大雪初霽
將軍西第近曳履暮追遊不夜開瑶圃先春宴玉樓月
窺庭樹上雲逐劍花流片石燕然頂嵯峨待紫騮
張博士過訪賦贈二首
世業明經舊家聲作賦隆四知傳漢代三絶擅唐宫匣
劍芙蓉麗盤飱苜蓿窮何人問奇字旬月坐春風
蕭然廣文邸半榻擁青氊著述河汾後摳趨泰岱前虚
堂時繫馬高座幾懸鱣咫尺侯芭在花時過酒船
送周新之
久事元戎幕新辭上客行雪深離瀚海潮落到錢塘射
虎矜衣窄歌魚笑鋏長小喬粧閣畔計日望周郎
送汪生歸大鄣
客邸悵離羣連天木葉聞囊琴凄鶴調匣劍隠龍紋野
凍黃河雪山昏白岳雲嚴陵吾舊宅一訊孔珪文
潞河遇陳子卿同飲胡瀫元齋頭即席賦梅花下
白社元同調清風忽故人荆高逢易水干莫照延津謁
帝心期壯封侯骨相貧梅花齋閣底沈醉異鄉春
陳生出所藏半照及匕首乞詩為離合作五言
律
惜别佳人意酬知列士腸粧臺分鳳影寶匣現龍光蓮
鍔誰同鑄菱花意對藏樂昌何日返見汝合干將
送趙别駕
參軍曾入幕别駕復移舟渌水蓮花隔清溪杜若留鸎
聲吳甸曉騎火粤山秋好作師雄夢羅浮問舊遊
春日胡茅兩生訪王至卿攜妓東郊藉草暢飲
迨暮泛舟從北郭歸
拂曙薊門東尋芳入亂紅園梨嬌墮雪堤柳淨含風逸
氣雙鈎並清歌一棹同盈盈美人意悵别夕陽中
贈唐山人二律
暫輟嚴陵釣懸壺向紫宸仙莖攜沆瀣帝座問星辰白
苧新燕客青囊舊越人昆明泉萬斛花裏試垂綸
綵筆神飛動青囊術有無看松留泰岱採藥望天都霧
引車前鹿雲迎舄下鳬異時滄海色千古屬潛夫
和吳茂先悼亡
王生馳夢日潘令悼亡年雨滅巫峰外雲沈洛水前笑
言孤枕共形影一燈懸好借文成術紗廚望晝眠
于鳳鳴攜酒慧覺禪寺作
尋幽偕賦客古刹亂雲傍優鉢千花淨菩提一樹芳談
天遊淨樂掃地坐清凉欲共寒山衲西歸不二鄉
贈真頭陀
南州來賦客北苑問高僧佛土窮三界人天度七陵孤
雲晨拓鉢大雪夜傳燈便欲逃禪去風旛證惠能
再賦同吳生
問法來方丈清齋供野蒲高禪逢普化古佛現毘盧大
悟三乘徹真空一念無那能將寶筏咫尺濟歸途
座中贈吳隠君
梵刹金銀布人天下夕陽菩提千界淨荷芰六時芳渺
漫恒河筏蹉跎劫海航憑君畏壘下一授衛生方
贈鄭生
卜居仍海嶠門巷一壺懸采藥陶弘景迷花孟浩然星
垂漳水釣月引衛河船縱目金華頂羣羊正熟眠
吳生談魯連臺在遼城東北未有題咏余素高
其節俠即席賦此
&KR1005;嵲高臺畔猶傳俠客名千秋餘故壘片札下堅城晩
日殘花墜寒雲蔓草平誰言蹈東海風馭入蓬瀛
吳希學齋頭鸚鵡學語慧甚戲贈此章
似汝聰明質誰將閉玉籠鄉心馳隴右野語狎齊東倚
竹身全翠餐桃頰倍紅秦宫三十六一一訴春風
贈耿中官
萍梗淮圻北桑弧碣石東心長懸魏闕疏屢入隋宫色
相三途幻因緣四大空侯鯖頻日饜拂袂近春風
送倪明府
燁燁蘭隂里銅符羨晝遊鳴琴聊寄傲岸幘正風流桂
折羅浮頂梅探庾嶺頭黃金臺百尺獨步佇驊騮
贈盛明元昆仲時余將卜居葛湖之傍以諸子
翩翩雅尚有足依者焉
盛世塤篪合翩翩逸興同六龍齊潁上三鳳倍河東玉
樹聯花萼瓊枝壓桂叢滄浪分一曲肯著杜陵翁(諸盛凡六)
(人)
高門懷伯仲上座集賢豪對列三珠樹同揮五色毫披
襟憐爾輩結襪愧吾曹老大才名盡惟應把濁醪
題湖上方舟四首(有序)
舟下聯三小蜻蜓艇上覆方板衡徑丈許縱
倍之欄檻四列頂幕青油中二髹几可坐十
人寬平軒爽規製甚適盛明元氏昆仲所創
以待賓友之汎湖者余既日以杯酒從事遂
賞以五言四章
桂楫漾沙棠朱欄十尺強三舟聯錦纜四柱簇牙檣障
日青油麗凌風翠黛狂洞簫明月底一曲和滄浪
平湖秋色淨一舸繫蒹葭懶搆思光宅堪浮少伯家窺
簾鳴鸛鶴掠檻度魚蝦竟夕看明月無勞促曙鴉
薄暮方舟集芙蓉次第尋臺驚浮水面亭似壓波心雅
稱苕川釣偏宜笠澤吟浮休定何日一壑暢幽襟
湖上暮雲稠青絲蕩碧油移舟過巨石浮筏向中流擬
作張騫泛真同郭泰遊余將挈佳麗日醉大隄頭
盛母孀節詩為思達思弘題
盛世高孀節光增婺女奇志堅初矢日年倍未亡時片
玉懷中抱雙珠膝下遺桃花三月近戲彩傍瑶池
贈雲濤祝生所狎美人也
翠袖撥箜篌居鄰八咏樓雲偷巫峽曙濤占曲江秋經
卷王姬誦詩箋薛媛留何妨祝融氏同赴爛柯遊
思齊夜出楊瓜佐酒稍異常者訊之知楊姥得
諸異人即席賦此
何代貽嘉實纍纍越水涯稱名同邵圃問姓是楊家五
色縈丹洞三漿爛紫霞異時營子母蘿蔓日交加
贈李廣文
舊國天都近新齋婺女懸彩飛江令筆青挾鄭公氊三
洞雲攜屐雙溪雪放船無誇沈侯句苜蓿誦嘉篇
送柳使君之南雄
五馬趁西風朱旛氣槩中淮陽移長孺蜀郡待文翁梅
發新郵使棠飛舊寓公羅浮峰四百躡屐遍秋空
送王廷尉還東陽(時有鼔盆之變)
晝遊蘭渚上花色艷簪裾舊翥雙鳬舄新馳駟馬車紅
雲燕日近綠水婺星虚藉藉張廷尉高門葺故居
送沈明府之江右
五馬晝飛揚雙龍照夜光公庭高岳底官廨大湖傍舊
讌虚平樂新恩出建章為知良吏傳藉藉贊龔黃
暮秋病肺夢中作
微霜九月朔一病罷登臺熟睡蟬聲裡柴門午不開茶
烟縈翠篠藥褁翳青苔兀兀巢居子塵心且未猜
竟日焚香坐丹楓敞畫屏參同原有契道德豈無經白
露高塗屋青山遠抱亭那能世緣縳華髮已星星
題趙鴻臚文鎮西園並蒂黃花
並蒂秋難老同心暮更嘉金莖雙濯露玉蘂對凌霞色
映天隨圃香飛靖節家翩翩白衣過把酒興無涯
花朝吳孝父邀集高深甫湖上園亭
名園總宜客春半大堤頭渌水時扄戶青山日滿樓攜
壺新雨過挾瑟亂雲流漫惜花朝宴拚成列炬遊
送吳文仲使君并懷參知睿父二首
鼓吹錢塘驛帆檣趁暮潮雙龍初析羽駟馬暫停鑣繡
鉞吳門近牙旌越嶺遥異時成握手列炬坐深宵
後乘遵吳苑前驅問薊方瞻依猶大樹蔽芾盡甘棠霧
躡三天紫雲停六洞蒼提攜更何日爛醉舊高陽
寄吳希學徵士兼懷啓元茂才
萬事總長鋏一身餘短笻别三天子障吟五大夫松滄
海有時涸丹砂何歲逢周顒卜居近憶卧定林鐘
過俞羨長小飲二首(有序)
羨長寄居吳山之麓四壁蕭然僅圖書盈篋
笥余為欵語移日歸寫其風素成詩二章
極目函關曉居然異氣停姓名高逸傳身世太玄經獨
鶴雲蹤杳雙龍電色靈孤山梅萬樹新著少微星
四壁圖書滿藤蘿壓座蒼陸渾新邸僻陽羨舊田荒大
業占毛穎雄心托杜康褐衣吾自貴未擬謁金張
送汪山人歸四明四首
兩鬢懷人短雙瞳作客方文淵神矍鑠叔夜思昂藏薜
茘裁衣古蘭荃結珮芳戴顒精舍近歸卧白雲長
相逢寧海岱對語即江湖肯抱臨淄瑟聊攜督亢圖官
衙吟苜蓿客館寄菰蘆異日山隂興能來白玉壺
玄亭吾久閉問字不辭勞妙訣青囊古雄談白㲲高東
瀛朝濯髮北海夜持螯極目河梁雨寒光隔珮刀
邂逅青山陌飄然思不羣乍歸鄞海月長嘯瀫溪雲劍
擁蒼精氣符懸赤伏文東山逢謝傅好作片鴻聞
輓祝母
飄飄易遷駕凝望白雲長橋迥分烏雀臺高失鳳凰東
陵辭聖母南海謁空王何夕雙溪水重懸婺女芒
唁祝遜之
傳聞倚廬客布帽碧山阿讀禮依松柏傳詩廢蓼莪熊
丸魂夢遠雞骨淚痕多迢遞支機石無由問絳河
謁董江都祠二首
太息江都相遺風尚宛然帷疑曾下日園憶未窺年大
業尼山後真源洛水前天人三策在不廢萬年傳
一逕浮雲入千崖落照明廣川新廟貌繁露舊家聲水
綠平吞市山青半壓城九原人可作相對話西京
寄潘上林二首
南海潘上林少丞光禄伯子也嘗共集黎秘書
邸雄飲達旦别去廿載矣今春余卧疾武林忽
遠寄手書新刻盈篋爛然慰藉之餘聊寄兹什
廿載長安陌君能憶酒狂片鴻來庾嶺雙鯉到錢塘賦
草新藜閣詩篇舊柏梁春明退朝晩擲果遍奚囊
憶弱冠燕中惟敬少丞朝暮遊往或浹旬不
面則咸詫為疎迺今諸儕輩略亡存者即君
華吏部喪逝繼之河山之感觸目飛動今覩
上林君羽翮翩翩典刑如在重賦此章
落魄南皮社壺觴數往來夜眠光禄邸晨叩秘書臺永
絶抽毫彦猶餘執戟才重看潘騎省題賦入蓬萊
夀王山人子英
初度逢元日華筵正七旬遺經藏甲乙秘籙授庚申庭
樹三株發階蓂一葉陳共欣蘭水上比屋頌靈椿
宅寄吳山外籌添越海傍玉壺懸大藥金匱謁長桑紫
府青牛駐玄關白鶴翔東風門第在拂面杏花芳
送黃野人二首
倦作蘭隂客花期一棹閒真形模五岳秘籙授三山電
掣蒼龍下雲驅白鶴還越王臺漸近先到若耶灣
自得茅山秘休糧卧翠屏銖衣朝絳闕玉簡誦黃庭六
甲時觀象庚申夕煉形石床雲霧滿懸珮濕青萍
題黃上仲大有山房卷
吾憐黃叔度一榻抱雲眠早賦中原雪長吟大有天瑶
芝榮積石玉乳噴飛泉笑我金華洞羊羣正熟眠
少室山房集卷四十
