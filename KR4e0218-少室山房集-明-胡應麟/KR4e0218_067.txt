少室山房集卷六十七
明胡應麟撰
七言排律一十四首
俠客行六十四韻
朝端新拜大長秋賜第東方最上頭曲榭華甍蔵燕雀
畫堂飛棟列貔貅論功肻就平陽列相骨争誇定遠儔
太宰均裀容接席中丞停節讓鳴騶前茒鼔角陳清吹
後隊旌&KR1242;樹碧油幾為高名羅蒯徹時從長揖見曹丘
雄心黯淡操戈發竒策縱横借箸籌博浪誤驚嬴主中
白登長抱沛王羞長驅欲踐天驕血轉戰思椿日逐喉
然諾季心輕海岱風聲劇孟重山丘朱家緩頰共排難
郭解捐軀代報仇八百家奴懷蜀鏹三千門客佩吳鈎
登壇辟易漁陽帥分道憑陵博陸侯向晩章臺嘶叱撥
深春韋曲叫鈎輈麒麟閣聳飛身上鳷鵲宫扄掉臂遊
入幕嘉賓窺喜怒當場摩詰效俳優微行漢帝令衷甲
清暇唐宗待蹴毬絶代妖童顔比鄭傾城小史貌逾周
頻呼第五嬉金埓屢竊無雙下玉樓貴介原嘗元並峙
奢靡王石定誰優雙珠跳脱迎無畏百寶流蘇障莫愁
雲母屏開紅日耀水晶簾捲碧天幽燈籠錦織流黃被
火浣衫裼集翠裘五彩同心饒綰結七珍如意競雕鎪
盈拳韎韐商胡贈徑尺瑯玕貴主求象齒穹窿来絶域
蛟精瑩膩出靈湫齊璜楚玦相輝映魯璧秦碑互校讐
彝鼎蚩尤存大夏尊罍饕餮騐成周華箋溢案鍾王聚
妙墨盈箱顧衛留綠埜遺蹤看載闢藍田名蹟羨重修
為園直跨新豐市鑿沼斜穿太液流曲島廻汀浮灧澦
孤峰層巘矗瀛洲岧嶢睥睨通河漢&KR1005;嶫罘罳礙斗牛
泉美乍分揚子渡石竒先載鬱林州偏箱絡繹馳山荔
巨舶聯翻餉海榴選匠荆揚喬木盡營工川洛衆材鳩
瓜田灞滻聯郊隧柳陌咸陽夾置郵十院名花行索笑
八窗文杏坐銷憂松風晝起娛貞白竹露晴翻媚子猷
芳草夢時連驟覩蟠桃栽處朔勤偷相思樹底閒情劇
連理枝旁逸興遒菡蓞飄香縈桂闥芙蓉輸艷撲蘭舟
青萍瑞實浮江上綠萼寒英寄隴頭俊鵲東方勞遠致
神鷹南國費窮蒐爰居受享翻成福吉了能言不解愁
子母玄猿攜上峽雌雄丹鶴貯浮丘當階檜柏龍鱗勁
側徑梧桐鳳羽稠把釣文魚時撥剌開籠細鳥日啁啾
玻瓈盞淨屠蒼鹿瑪瑙盤殷膾赤虬食進萬錢忘下筯
羹調千鎰未盈甌牛心探胾熊蹯脆蟹足熬膏獺髓柔
李尉庖中贏寶屑郇公廚内足珍羞從容握䴤延諸謝
慷慨呼盧軋二劉侯白抗顔陳戲劇秦青揚袂動歌謳
數聲子夜明星落一部陽春霽月流别館笙簫雲共咽
廻廊燈燭霧難收杯傳鸚鵡長酣醉杓滿鸕鷀逓勸酬
五斗椰漿嘗異核百壺桑落薦芳篘生來梁孝豪游擅
蚤歲燕丹俠氣投日杳虞淵猶角逐天傾杞國漫咨諏
無論蕭相居帷幄謾說孫郎近冕旒倏忽韶光侔閃電
須臾滄海變浮漚霜華爛漫催紅頰石火紛紜照白頭
好是太玄揚子業書成名字在千秋
青樓曲三十六韻
紫陌青樓接上林香車油壁鳳池隂珊瑚繞砌縈丹嶂
瑪瑙當窗甃碧岑絶代秪看雙白璧傾城何啻萬黃金
鮫鮹帳煖勻蘇合玳瑁筵芬爇水沉樹樹相思巢比翼
枝枝連理結同心風鬟墜馬嬌堪畫霧髻盤龍力未任
淡掃春山重閣曙斜拖秋水曲房深床頭琥珀鐫文貝
几上琅玕琢翠禽沙淨鴛鴦翹綺褥泥融鸂鶒睡羅衾
葱籠石竹緣衣繡馥郁溪蘭並帶絍理棹湖堤春漠漠
乘槎河漢夜隂隂波填烏鵲虹千丈水戲魚龍獸百尋
鼔瑟湘妃傳麗句吹簫嬴女發清音褊褼舞燕甘泉畔
宛轉驚鴻洛水潯天女大羅邀把袂仙姝少室戀披襟
三三楚岫朝相似六六巫峰暮半沈玉洞玄漿霞共汎
瑤池丹醴月同斟青鸞慣向前除下赤鳳偏宜後掖尋
日隠未央頻望蹕霜飛長樂驟聞砧銀屏照膽悲華落
鐵鎖傳心怨陸沉織錦素娥情慘淡題紈班氏興蕭森
崔徽謝客容顔瘁薛媛懷人涕泪霪竇太主驕長臥疾
息夫人憾但如瘖生來陳后情元妬老去徐娘思尚淫
岸隔楊花愁歲暮江迎桃葉畏寒寝虬髯邂逅緣持拂
犢鼻逶迤為聽琴破鑑德言憐濩落投梭益夀笑崎嶔
霓裳殿迥唐宗入銅雀臺高魏帝臨東壁王昌懷易暢
西隣宋玉賦難禁時憑劎術祛凌暴屢握刀頭盼滯淫
落盡紫薇重倚架開殘紅杏獨停針成隂結子須臾事
腸斷春風杜牧吟
(事多出漢唐雜史小說楊花即楊白華劍術如聶隠荆娘之類)
輓朱廷尉可大十六韻
(先可大以建言論斬恩詔釋歸尋疾終)
冠玉凌雲美少年峥嶸人代擷青錢批鱗日慘雙龍闕
折角風吹五鹿筵勁氣千秋横碣石餘生萬死出甘泉
無論廷尉張羅事政憶司空解綬年石匣蒼茫南斗下
鹽車淪落太行前吹嘘土壤人誰測物色塵霾爾並賢
赫燁蘭隂廻鹵簿殷勤瀫水繫樓船騰空騄駬庸多讓
貫日虹霓豈偶然去住未妨鴻羽隔升沉俄析雁行聯
飛揚大業河山並突兀雄詞海岱懸共擬隋珠還漢闕
那知和璧瘞藍田藜空向閣殘新序草没雄亭掩太玄
強直自知文季遂貞孤誰並伯喈傳關心雨露酬前席
極目乾坤倚斷絃函谷青牛沉紫氣匡廬白鹿弔黃泉
生芻一寄遙天外萬壑松湫冷暮蟬
(朱暉字文季強直自遂蔡邕稱朱穆貞孤羔羊之節可大生平行誼大類二朱)
朱十六在明訂余過訪沙上念載矣歲杪得手
書猶故情皧皧也新春忽聞長逝感愴不勝
挽以長律十六韻
慷慨朱家結俠年金罇何日不花前仙源洞府三千闢
帝苑池臺八百懸夜夜更衣遊太液朝朝聯袂入甘泉
臨淮桂樹通侯第大庾梅花上客筵突兀雄心摧海岱
飛揚豪氣挾星躔建安遺瓦酬雙璧宣德新磁破萬錢
彩翰如椽仍自貴黃鬚張戟定誰憐官微恥抱齊門瑟
宦拙寧廻越水舡海月亭中邀月坐江雲樓上抱雲眠
明眸皓齒羅閨閣妙曲新聲被管絃舞罷柘枝頻笑傲
歌餘桃葉乍留連孤松爾自陶元亮芳草余慚謝惠連
幾夜梁園期作賦經時揚閣候談玄生年忽報龍蛇值
哀訃俄驚鵩鳥傳地僻高陵盤狡兔天垂荒隴咽寒蟬
酬知未遂延陵諾愁絶生芻寄墓田
(在明家有園池聲伎江雲樓最軒爽每訂余海上為十日飲余亦欲卜居其傍竟參商未)
(如愿)
憩清源舊遊禪寺懷蘇别駕以修二十四韻(有序)
憶曩在清源日易使君座中邂逅以修别駕
握手定交淹留累月窮極平原之興一别十
年聞問杳絶扁舟再過不勝今昔之感云
十月繁霜正滿籬孤城凝望碧雲馳青衫落魄還舟夜
綠綺傳聲命駕時玉勒亂嘶章氏苑銅鞮高宴習家池
龍蛇四壁毫飛動牛斗雙函劎陸離妙曲西園陳翠管
清歌北里近彤墀豪遊南郭朝朝共勝槩東山日日期
綺陌朱樓情浩渺紗忩紅燭夢逶迤何人作賦非同調
若个談詩不解頤一代平原懷競爽千秋河朔興難疲
從知意氣關寥廓詎謂形骸判别離驛路論心愁汎梗
河梁揮手惜臨岐窮来海曲甘垂釣泪盡山隂獨解維
搖落慚余同塞柳漂零聞汝逐江蘺茫茫白水迷三峽
歷歷青山礙九疑無客乘風來灌口與誰尋雪上峨嵋
雕闌繡柱孤懸榻清簟疎簾静覆棋漫詫王嬙留鳳輦
徒聞薛女畫蛾眉君平易肆虚談卦揚子玄亭失問奇
岸拆黃牛廻舸艦城深白帝罷旌旗遙天灧澦雙魚絶
僻地臨邛駟馬遲秫貫十千時潦倒柑題三百尚淋漓
清風明月羈玄度流水高山咽子期越國啼魂無翠鳥
蜀天翹首但黃鸝亦知聚散人間世極目長空雁影移
(後再過聞以修歿矣)
夀吳封公七秩
遙遙紫氣度滄溟翹首文園見德星三世龍章偏鳳躍
四朝鵷羽獨鴻冥才高曼倩飛千牘道直劉蕡困一經
骯髒田方驕富貴蹉跎杜甫惜娉婷傳家夙擅瑶華譽
報國争傳玉樹馨赫爾盛時新閥閱依然名士舊門庭
姑蘇麋鹿遊春墅震澤魚蝦臥晩汀閶闔廟前閒倚仗
滄浪亭下戲揚舲高陽藹藹眉先白大耋垂垂髩尚青
東望瀛洲鸞馭出西来玄圃鶴書停花枝燦爛供談笑
竹色葱芊伴醉醒神棗安期遺履舄冰桃王母降輜軿
前除冠盖如虹集後苑笙歌帶月聽綸綍幾看廻結駟
緗縑猶自憶囊螢天河路近槎堪汎海屋籌多戶未扄
蚤識大椿千萬禩南山無事祝脩齡
(封公文端公孫純叔少參子而文仲使君父也后先膴仕以潜德弗耀于時)
挽周徵君公瑕二十韻
藝苑靈光四十春翩翩竒氣上青旻飛翔鸞鶴三千界
慘淡龍蛇百六辰北嶺彦倫非異族東吳公瑾是前身
宗雷綺歲躭玄寂禽尚生來習隠淪虎阜池頭尋紫劍
鱸鄉亭上岸烏巾雄章甓社珠同耀麗藻昆丘璧共陳
玉筯縱横三李合銀鈎搖曳二王親&KR1174;嶁絶頂文摹夏
梁父中天篆勒秦巨榜華夷懸突兀穹碑河岳鬭嶙峋
西泠倚棹吹黃葉南浦垂竿弄白蘋好士孟公腸磊落
無兒伯道思艱辛羣仙閬苑招同列上帝叢霄憶戲臣
太傅遺蹤沈草樹中郎餘業散荆榛家殘甫里悲羅雀
冢翳皋橋嘆獲麟是處霜飇摧大厦當年湖海問前薪
浮名早借遊燕客秀句偏攜入洛人劇飲平原寧計日
高談河朔動經旬踟蹰舊雨舟蔵壑痛哭酸風笛滿隣
瘞鶴銘存徒自惜籠鵝帖杳定誰真惟應彩筆星河畔
元氣淋漓照玉宸
送萬伯脩中丞經略朝鮮二十四韻
突兀熊車控九邊熒煌鵲印下甘泉元戎夜仗黃金鉞
壯士晨驅白玉鞭驟擁全師過碣石徐分小隊出祁連
驊騮五色羣連代鵝鸛雙飛陣拂燕赤羽登壇環甲胄
青油張幕護樓船雲銷上谷旄竿駐霧湧丸都箭鏃穿
伐鼓吹笳行塞日飛槎浮筏度遼年詩書總屬中軍好
文武咸推吉父專曲逆竒謀神鬼運嫖姚雄略帝王傳
轅門妙算聞三策樂府豪吟擅百篇西第徵歌霞照席
南樓舒嘯月窺筵椎牛有客俱長孺倚馬何人不仲宣
潦倒鸕鷀杯似杓淋漓鸚鵡筆如椽千言草綴陳侯牘
一傳花生杜氏箋横槊澄江天破浪拔刀窮谷地生泉
摧牙怪鱷鱗堆阜授首封狐血漲川道左纍纍迎吐谷
管中歷歷拜呼延寧知報捷憑公異會見題銘壓孟堅
後乘長驅母寡入前茆生縛郅支旋扶桑日上清妖氣
細柳虹飛息燧烟定遠威名元獨步平陽勲烈舊無前
銅標直建三韓外鐵券遥頒萬戶先虎豹崇關茆土闢
麒麟高閣畫圖懸縠城佇待功成後一舸陶朱釣巨鯿
蚤春寄懷大學士趙公三十韻
金扉銀鑰散爐薰玉座琳居架斗文日為唐堯懸北極
風因虞帝動南薰花明建禮宫前雪樹拂含元殿裏雲
長樂烟光晨浩蕩未央霞色晝繽紛衣冠肅肅甘泉聚
環珮鏘鏘太乙聞左邑亭臺行未厭西清城郭望難分
九苞鸑鷟俱呈瑞五色鴛鴻並作羣求友黃鸝啼廣陌
將雛白鶴卧斜曛昭容戶外垂羅袖采女車前曳繡裙
十樣蛾眉桃李艷千盤鸞髻麝檀芬熒煌甲煎中庭燎
縹緲都梁别院焚水汎昆明寧習戰山遊興慶詎成醺
明堂禹益攄謨誥清廟䕫陶繹典墳獻賦班揚馳彩筆
陳詩枚馬擅風斤傅巖板築真符夢莘野鉏犂合罷耘
優詔異時仍白璧辟書何處更玄纁趨朝政喜羣公洽
報國應憐太老勤絳闕頻年勞上相丹扉無策對明君
羊裘數問嚴江外雁序長瞻瀫水濆瑣闥交章神轉王
平臺傳論思偏殷三千魚鳥張旗幟百萬貔貅礪劍紋
龍武盡收榆塞卒鷹揚全護棘門軍材官甲胄先浮渭
大將樓舡欲濟汾舉鼎威名雄夏說揚鞭豪氣邁高賁
倉皇跛足知狼顧躑躅獰牙見豕獖海匝雞林傳帝力
江寒鴨綠淨妖氛耆英紫綬堪圖洛狂客黃冠會入鄞
講易庭前饒管輅傳書門下半羊欣淇園荏苒齡齊竹
鄴架參差帙散芸翹首越裳重譯至赤松岩畔候元勛
參知張公睿父觀察吳公文仲過訪吳公舊宰
金華訂盟莫逆張公神交十載近始識荆迺
並辱提攜收之方外高軒枉問讌洽連宵國
士之知敬酬此什
繡服緋袍試晩晴荒途曲巷謝逢迎州民禮數容長揖
地主風騷接大名幄裏雙虹交映日輿前千騎並干城
人倫張仲推忠孝吏績吳公擅治平白雪中原馳錦翰
青霞太末射楸枰三都浩瀚裁新註七子峥嶸締舊盟
志續齊諧羅艷異書傳博物洞幽明朱旗暫借臺端曳
玉珮行趨闕下鳴躡蹻久虚陳榻夢飛觴何限庾樓情
茆檐豈為看花入草徑聊同問竹行業綜緗縑元自得
篇攜綺繪定誰評從知國士深留盼愁絶文通賦未成
送周大參之楚中
當年文價重連城蚤向詞壇識姓名玉署鳴珂朝建禮
金門持戟扈承明中天正屬飛龍起南國遥看結駟行
侍從清朝臣不厭驅馳赤社帝關情參差原勒含毫待
次第英皇抱瑟迎衡岳雁廻雙節迥武昌魚躍片帆輕
登臺風雨三湘暗按部雲霞七澤明方岳大藩形勝地
甘棠寧譲召公評
送參知洪公入賀聖節十六韻
暖日暄風上柳條樓船晨遡越江潮腰懸玉珮趨辰極
手捧金函入聖朝魯國生徒圍講座燕臺豪俠避行軺
棠隂婺里關情切荔子閩鄉送目遙藉草定過平樂市
看花頻宿灞陵橋天浮太液明霞麗地接甘泉湛露饒
彩筆何方留鼔吹朱絃隨處叶簫韶南皮舊事猶飛動
北海新盟未寂寥駿骨千羣隨顧盼雄心八極任遊遨
空囊歷歲蔵孤刺陋巷經時挂一瓢洞裏秦人捫峭蒨
山阿楚客寄嶕嶢觀禾乍許親田父伐木偏能問野樵
敢謂龍蛇同奮蟄深知鵬鷃異逍搖移床實奉元規宴
下榻虚煩仲舉招荏苒三卿廻獨坐逡巡九列譲元僚
從知岳牧明堂近蚤伴臯䕫翊帝堯
懷王恒叔十四韻
(恒叔以擢任還天台尋赴白下中途病臥京口卒)
南遷新命下蓬萊紫氣函關日夜開霞色乍眠方廣寺
月華頻坐妙高臺三山興盡思三竺九曲吟成夢九垓
瑤圃勒銘推哲匠玉樓題記仗雄才熒煌賦草傳中國
燦爛文芒接上台軹里晨霜流檜柏茂陵秋雨滴莓苔
窮交此夕攄孤憤故友當年和七哀授簡甘泉誇駿骨
飛觚碣石羨鴻裁峥嶸汲鄭交難續嚄唶荆高世尚猜
咫尺遮須尋子建龍門曾識仲宣來
哭蘇學使君禹十八韻
皂盖朱旛辟衆僚青鞋白帢問山椒猶思藉草過三洞
尚記看花就六橋剗地雕戈紅日駐倚天長劍白虹飄
論心北海尊偏洽握手西園盖未遥一水驟縈桐柏夢
萬峰俄矗桂林標(君之擢嶺右參知也先銓曹兩擬中州命皆不下)桄榔樹色
浮公座荳蔲花香撲使軺玉管暮揮盈洞壑金函晨捧
接烟霄長門鬭賦驚先達宣室紆談誤早朝十日河梁
懷並鬱經時濠濮興難消將因索處尋公叔詎意飛昇
逐子喬齋老白楊情漠漠閣殘玄草意蕭蕭中郎典籍
悲零亂太史篇章恨寂寥蹻躡五龍飛帝闕旌懸雙鶴
度神飇胡床瀔水迷秋月畫舸錢塘咽暮潮國士中原
時自惜名流東域定誰驕遺書百代鳴孤憤大樂千年
閟九韶潦倒酬知腸寸折不禁寒雨墮深宵
(君禹過余必却鹵簿掩蓬茆留連浹日余病或不冠對談亹亹形骸盡忘)
少室山房集卷六十七
