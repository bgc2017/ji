少室山房集卷一百五
明胡應麟撰
讀三十首
讀諸葛武侯全書
石羊生曰武鄉之自擬管樂宣父竊比彭耼耳杜陵氏
伯仲伊呂之評觀其深矣余嘗讀王長公夷吾論而知
管氏難于太公也則較武鄉之時于管氏不尤難之難
耶夫太公所輔聖主仲則中君而武鄉闇君也太公所
伐獨夫仲則脆敵而武鄉勁敵也君闇敵勍而輔之而
伐之俾君也信其忠敵也信其略極之而仇信其法又
極之而夷信其威若人者規模局量漢唐下可萬一再
覩耶他如出師二表恍忽典謨開誠四言參伍訓命襍
畊于渭水盡瘁于祁山大都外王之事内聖之學也則
杜陵二語意尚有未能盡者頃讀王氏武鄉全書偶得
十四言云成湯聘後聞三顧大禹征來見七擒殊自忭
躍謂粗足槩侯生平且符合天然了無矯強即九京之
下武鄉謙讓未遑知夏商二后周攬漢唐不以孺子為
狂易也
讀諸葛孔明集(二則)
武侯自擬管樂管九合一匡才誠不世而所輔桓公所
柄齊國挾天子令諸侯其勢易舉功用易成武侯扶弱
主藉偏邦人心去漢迥不侔也至規模局量則檻車三
顧寵辱異觀五畆三歸宏隘殊域弗待言矣樂策士之
雄耳内襲燕昭之銳外因齊湣之孱中入蘇代之間即
他帥行師臨淄外掌何艱于毅而武鄉匹哉大率孔明
為當旹言不容太盡否則史壽之訛非事實也
又
江流石不轉遺恨失吞吳杜蓋以法孝直在二語窺見
孔明本意不欲伐吳也迺吳人賊害關侯其為漢賊已
均矧昭烈于侯手足腹心關侯死而不為出一旅之師
而置之伐魏吳乘勝而助之魏亦詎可旦夕下也惟權
懼乞盟而昭烈不答此則天意之圽炎精與紫陽謂孝
直輕快能止伐吳此有妙理觀高帝寄腹心留侯而間
亞父賂閼氏等策必曲逆能之孔明語可想見矧魚水
之譬生已奪好關張而死沮昭烈之出尤孔明所難言
哉
讀三國諸葛氏傳
漢末諸葛氏分處三國並著功名瑾子恪孫竦亮子瞻
孫尚誕子靚孫恢奕葉知名諸葛之才一何盛也恪以
忠誕以節俱覆宗族禍害略同至瑾以喬延息于蜀誕
以靚嗣續于吳天之弗絶賢者又何其巧相視也瞻則
死君尚則死父懿哉武鄉其有後矣恪智辯英英照耀
一世伐魏之舉乘瑕蹈隙詎曰佳兵世率以成敗論異
哉
讀唐駱賓王集
用修云孔北海大志直節而與建安七子並稱駱賓王
勁辭義舉而與垂拱四傑為列以文章之末技掩其立
身之大閑可嘅也君子當表而出之楊氏此論甚公然
謂大閑掩于末技恐不應爾妖牝竊唐舉唐臣子頌德
恐後自賓王一檄痛摘其姦疾呼其惡曌雖漏網千載
下罪孽歴歴即轘磔都市弗過寧曰末技且當時從敬
業起事詎止賓王數人今皆名姓無聞而賓王以一檄
故烜赫天壤謂文章永氣節乎氣節永文章乎
讀昌黎毛穎傳
文自唐宋而下昌黎才具當特高于諸人其意創自為
尊不欲𠞰前人一字無論前人隻字即自出體裁亦千
億化身靡一律焉故其機軸若生龍活螭不可摹執非
才力絶人真足起八代之衰未易語也而近来評者謂
韓序記書啓如達摩西來獨啓禪宗惟紀傳志銘未得
太史公法噫今天下枕藉史公殆百年矣有能躍出毛
穎之上者乎昌黎者能為史公而能弗為者也然又不
肻盡没其伎故假毛穎以泄之若曰吾非尺寸史公聊
以文滑稽而已此其微旨獨寄于千載之上而始發于
余者也
讀平淮西碑
昌黎之有古意者毛穎傳進學解送窮文皆以文為戲
示不欲步驟前人也世徒知其滑稽而罔測其微旨所
在乃不佞竊獨窺之至如平淮西碑自是唐宋以來第
一篇大文字而段文昌敢重作之已極可笑吳興姚鉉
復取段作而舍韓碑迺知劉邕嗜痂亦宇宙間宜有事
也
題樊宗師集後
燕市中得一書題曰竒文集亟展讀之迺樊宗師絳守
居園記也退之嘗為樊志墓紀其著作甚盛今行于世
僅此篇為文而騖竒僻者可以少省矣
題皇甫湜集後
皇甫持正論文謂虎豹之鞟不得不炳于犬羊鸞鳳之
音不得不鏘于烏雀是也然虎豹之鞟鸞鳳之音異于
犬羊鳥雀者一稟諸自然匪有意于為異也六經而外
孟荀左國莊列短長斯為極軌退之纔覺措意便落一
塵要以時代所壓而閎深奥衍名理隱中縱横幻化詞
必已出西京而下故當以韓為第一流迺至皇甫諸人
出韓門下以竒自負今讀其遺集所謂天心月脇鯨鏗
春麗皆摛精匠彩片語之間咀嚼其中毫末無有此其
相去庸庸蔑能以寸而曰竒哉而曰竒哉
題歐陽詹集
李觀歐陽詹皆昌黎所極提奬者觀至與韓並稱今集
不傳而詹集寥寥乃爾唐亡子厚昌黎幾獨步一代矣
讀白樂天長恨歌
樂天長恨歌妙極才人之致格少下耳唐時一女子姿
僅中庸而索價十倍以能誦長恨歌故不知徐君蒨姬
侍三百悉暗記魯靈光者當何直酬之耶
讀劉中山集
劉中山全集近始刻于嶺南友人黎惟敬訂定者也楊
用修以為元和而後巨擘首當推劉其才格錚錚誠無
能逾過者迺其意致時時著議論色相都緣伎倆有餘
不肻受束縛樊籠中耳蘇子瞻始一學之便開宋人二
百年門戶故知流弊浸淫不可不慎也品彙於劉五七
言律少選而絶句最多自是獨見迺用修評品又自確
然余兩存其說學者竝實見胸中詩過半矣
讀杜紫薇集
紫薇燕將錄縱横凌厲氣雄一世短長而後可繼先秦
者僅覩此篇而世誦其阿房宫賦此賦若郗方回蒼頭
小有意耳迺篇末數語村學究面目可憎之甚故不若
李華含元殿稍具典刑也
題柳河東集後
柳州嶺右諸近體面目愈工神情愈遠何也盛唐之工
在神情故愈工愈合晩唐之工在面目故愈工愈離悟
此數言詩道過半矣
再題柳州嶺外詩後
觀宋人使事持論咏物往往極天下之工而詩道遂為
之下裂是其驗也然元和七言律可以工言者夢得子
厚而已樂天工而太易以易而没其工此外雖昌黎之
才力於近體固未遑矣
題李長吉集
唐人以太白為天才絶樂天為人才絶長吉為鬼才絶
信乎其各近之也卒之太白應長庚樂天主海山而白
玉樓一記天帝特下詔長吉為之豈漢庭貴少兜率大
羅之表或以其竒思竒語鑿天巧奪化工召而閉之玉
樓中耶世以長吉才稍加以理奴僕命騷不知長吉非
附于吊詭無所置才加以理且併長吉俱失之而胡騷
之命也
題元次山集
元次山文故為艱深險澁而無大發明盖樊宗師皇甫
湜之前驅耳高似孫至謂視柳河東英崛過之唐之文
惟二公豈不省昌黎何代人耶甚矣高之無目且無耳
也余讀元子文佳者僅世所共傳中興頌迺其文體典
雅渾雄非艱澁比而諸艱澁之作無一傳彼藉口盤庚
者戒之哉
讀李華文
華在中唐前與蕭穎士並有盛名今二集皆不傳僅散
見英華文粹等書耳含元殿賦命班倕之匠下荆楊之
材持斧執斤者萬人涉磧礫而登崔巍誠快語而自以
為三都二京則彼所長顧不在是也老杜極苦作無韻
語而九天之雲下垂四海之水皆立特竒太白文賦亦
往往有佳境蕭士贇謂所能僅詩管中窺豹者哉
題李習之集(二則)
李習之孟東野張文昌皇甫持正皆退之門下士也惟
東野退之多推奬語至三君或稱之籍湜或以李翺張
籍從游並稱則翺之師愈審矣讀翺集凡韓皆名之祭
韓文僅呼之為兄何耶
又
翺又有答韓侍郎書詞甚率易疑非退之然他文于愈
皆兄之而此亦然則為愈審也翺答某後進書謂足下
齒幼位卑不當名前輩迺其人書中尚云劉君某楊君
某而翺每書及昌黎輒以李觀韓愈竝稱何輕于責人
重于恕已耶讀翺集斥異端崇聖道詞義凜如在唐人
茅靡仙佛中可謂卓然不惑者他文亦典實明健一洗
浮華歐陽永叔至韓李並稱而不及子厚以其識也然
其文率人所能至竟集中無可與梓人封建及嶺右諸
記等列者翺生平得意高愍女楊烈婦傳自以不減孟
堅以較段太尉逸事尚避三舍况霍光等傳摹勒如畫
者哉唐惟柳差可配韓而歐公去取若是蓋一時論道
之語非定評也
題白樂天集
唐詩文至樂天自别是一番境界一種風流而世規規
以格律掎之胡耳目之隘也倦綉圖詩遼陽春盡無消
息夜合花開日又西中唐後第一篇而正聲不收暨品
彙亦失之聊識于此又昭君一絶亦可為中唐第一品
彙並失收
讀李賓之金山四詩(二則)
巵言云文正之先何李猶陳涉之起漢高余謂此四詩
蓋已兆嘉隆門戸不特先鞭弘正也同時謝鳴治程克
勤俱文正齊名二集余遍讀之程風格雖整而乏天趣
謝則元白宋人遺響耳遠非文正比也四詩見餘冬序
錄以為文正生平所自喜也諸家亡一選及余特揭之
又
四登覽詩皆宏大雄爽所謂順流直下一氣呵成者非
小家凑砌語雖間有不甚合處顧成弘間未易語
讀顧華玉詩
弘正七言律李何外集中殊寡佳者往往為杜陵變體
所誤氣骨雖勝而韻調殊乖獨顧華玉一稟唐音故視
諸家獨多合作此例數篇皆灼灼可傳者也
讀華玉風洞詩
此首全類嘉隆亦與華玉他作不類總之弘正前七言
律合篇不越十數合李何百餘止耳嘉隆迺不勝數而
五七言古蔑矣
讀徐迪功集
徐迪功高觀察皆以沖澹勝者也兩君入唐與王孟絶
相類徐五言律不能工有樂府歌行絶句往往可觀高
不能歌行樂絶而五言律清新婉麗出徐上若其安身
立命則竝在五言古詩總之迪功才近王觀察才近孟
五言古品格高華似過之而他作咸弗逮也然工此道
者于七言律斷非長乃右丞獨以此擅今古古人信未
易及耶而兩君匪今人矣
讀高子業集(二則)
高子業嘗言李獻吉評其詩不如文子業詩世所共知
其文迺寡述者余讀其集實温雅古質有崔蔡風惟其
意不事竒險又刊落藻麗故讀者忽之品格故非詩下
也是時士甫脱宋元習李何崛興為西漢盛唐學然大
而未化一時羽翼諸君子反掇拾李何餘瀋自昌穀仲
鳬外未有絶自名家者子業後出少年迺能壁立自樹
超千載而上之即遺集寥寥求隻字宋元弗可得其眎
李何大非所及幾于化矣若其才之孱氣之促則其年
之所以弗長者
又
余嘗評李何製作異時曰漢文唐詩可也曰明一代之
文之詩可也若高集斷于古人中求之王次公嘗以昌
穀子業並稱謂千載校李何尚有廢興二君必無絶響
可名確論苐昌穀集迺獻吉刪定其他翳襍尚多子業
諸篇顧一無可去取其尤戛戛耶才則子業似非昌穀
比
讀王道思集
道思于文章目無千古壁立萬仞雖門戶不越宋人而
規模宏遠曲折紆䆳較歐曾二氏不啻過之然其才非
八面受敵者故匪歐曾等輩也其集序記合作處殊絶
于人而志傳啓札弗逮至論策諸體一不概見何耶道
思嘗謂學班莫如曾學馬莫如歐學歐曾正所以學班
馬特與今人所學異耳然則道思固未嘗以班馬弗當
學也
題皇甫司勲集
皇甫子循之詩之于中唐也之文之于六代也至矣詩
調本中唐而取材齊梁取韻韋柳故五言律高華迥出
閒遠有餘眎大歷諸子情致少乏而品格過之文四六
偶儷之中有翩翩自得之妙先是吳中為六代者數家
類矜局未暢昌穀伯虎書尺工美諸體蔑聞至子循操
筆縱横靡弗如志幾化于六代矣以較江左諸人雖淵
藻不足而神令殊超總之名家本朝而必傳來世者苐
詩自五言律外餘率非長而文亦不能為宋人之表啓
則才具所限也子循于瑯琊先達而兩公後起掩之弗
能平晩年多發其意序論中又以濟南刪其詩作諭歙
文存于集余生平不識子循顧其能誠有足尚即殊好
弗可泯没也因題卷末云
少室山房集卷一百五
