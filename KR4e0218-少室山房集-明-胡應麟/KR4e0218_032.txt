少室山房集卷三十二
明胡應麟撰
五言律詩七十七首
徐銓部過訪不值二首
何因藂桂下駟馬值仙郎日駐金珂影星流玉劒光登
龍餘顧盼題鳳愧行蔵佇聽東山起含香入建章
傳呼鸞掖吏來訪鹿門樵曲徑俄雙屐空山祗一瓢白
雲寒自倚紫氣暮誰招好去蓬萊殿千花待漢軺
遊横山菴
白馬何年到名山敞梵筵壇空諸佛下洞古一僧禪鉢
與龍俱卧燈將虎並傳真如祗自得誰為問青蓮
寄陸太史敬承二首
濩落吾能返飛騰爾故頻自為三館客誰共五陵春白
日流金掌紅雲護玉宸故園芳草外曾否念垂綸
爾作承明客吾歸已判年花香鸞掖底柳色鳳池前醉
任眠中秘閒仍草太玄燕姬無限好猶記琵琶絃
哭唐太常二首
乍輟金華講長投海岸簪中涓誰冀北太史竟周南襚
道黃泉啟關門紫氣含平生攜手客泪盡百花潭
袛謂焚魚卧真成跨鶴遊千秋誰掛劒萬事已蔵舟夜
壑星辰遠重泉日月愁獨將知已淚慟哭洒西州
送王大行使嶺外
迢逓雙旌色朝行大海東天垂鵬翼盡日照蜃樓空玉
節諸番衞金函萬國同歸來銅柱畔題賦尉陀宫
荅汪茂才
尺素天俱遠芳尊日暫同自懷和氏璧誰問楚王弓晝
卧蒼龍偃宵談白馬雄青雲太史在寧復念途窮
夏日同諸子登望衢亭作呈趙明府
劇興真飛動層臺半斗牛天空疑不夏地迥欲生秋峽
色雙龍抱山形萬馬留異時懷賦客吾豈仲宣儔
李生西遊久不得問因寄
西遊去何日念爾獨離羣履綻秦山雪笻飛蜀嶺雲鄉
心寒狖落客思夜鴻聞記取岷中事南歸報右軍
送趙太史之嶺南五首
一麾辭禁闕萬里赴長沙地入蠻王壘天浮漢使槎亂
山梅嶺樹絶徼夜郎花永夜羅浮頂誰同眺日華
賈傅章纔上王襃命已傳飛霜隨劒舄大海傍樓船客
夢梅花裡鄉謠桂酒前坐看公府暇白雪滿南天
獻納紆青瑣驅馳戀紫宸珠厓百蠻路銅柱九夷春郡
邑横天起旌旗截海陳祗應宣室夜萬里召孤臣
豸服層霄下麟符夾道光萬峯行瘴色獨馬度炎荒暮
雪秦關擁春城粤海長轉將金掌露移洒向扶桑
暫輟蘭臺講言乘桂水橈牙旌馳絶域綉斧出中朝瘴
壓高凉晚山通大宛遙莫嫌文字癖干羽徧三苗
送何山人遊邊
悠然尊酒别秣馬問漁陽漢磧連天紫邊沙擁日黃列
營隨驃騎分險駐龍驤會挾金城策長纓請建章
送人還桐廬
不遠桐江路歸帆候月牽赤霞晨際海青壁午連天鳥
道從人問猿聲傍客懸釣臺千尺倚誰伴子陵眠
送人入蜀
客畏蠶藂路君仍駟馬過白波三峽滿青嶂九疑多絶
棧移旌節層臺夢綺羅海棠花在眼爛漫倚高歌
秋晚靈隠寺小憩
咫尺東林寺欄干不厭凭萬山迴卓錫一水護傳燈梵
室偕龍樹經壇接惠能上方鐘磬發晚傍白雲登
送李逸人西遊
一騎西遊遠雙鴻北望饒雪深眠太白雲起問中條漢
磧名偏古秦碑字半銷已無婚嫁累何地不漁樵
方伯滕公由嶺南過訪不值二首
翩翩岩穴畔千騎遠從東劒履周方伯軒輶漢上公花
看薇省近竹訝草堂空萬古夷門道誰論意氣雄
小隊行春日華鑣問俗時孤亭留皂蓋萬戶擁朱旗氣
色函關繞星辰漢殿移未應題鳳字曾受子雲竒
壬午秋以家君命北上舟過嚴光先生祠戲作
不向長安去何人奏客星物情違偃蹇吾道寄飄零大
澤寒收釣高天暮放舲羊裘謁明主歸卧萬峯青
舟次檇李寄王承父山人
痴絶王摩詰何時出輞川迷花孤洞裡採藥亂峰前劇
飲留真態長齋斷俗緣虎頭新使者曾乞賣文錢
再遊焦山
尺地開龍象遙江浸畫圖排雲千寺立湧霧一亭孤叠
嶺蔵鐘磬中峰過舳艫憑誰買山色把釣作潛夫
夜宿金山作
叠浪天浮玉中流地布金寺圍孤島面亭插萬波心日
候晨鐘出潮將夜梵沈妙高寒獨上風雨過龍吟
金陵襍詩二十首
宛洛飛龍地岐豐下鳳年河山西控蜀象緯北朝燕玉
殿淩霄出金城截海懸嵯峨帝京色萬古鎮江天
寶鼎成周奠靈符大夏開日當濠水上雲傍孝陵來百
辟瞻黃屋千靈扈絳臺時看青瑣客鳴玉鳳池迴
虎豹天都近魚龍地軸閒穿壕瓜步水鎖岸秣陵山上
苑明冠蓋新亭集珮環徘徊承露掌百尺暮雲間
帝闕三秋到人烟四望平城闉盤海氣市井雜江聲翠
管吳謳發牙檣越舶行未央宫萬戶恍忽見蓬瀛
禁苑花如織離宫樹作行虹橋懸太液鳳管集昭陽日
麗雕甍動雲穿碧檻蔵翠華雙掩映猶記六龍翔
畫戟三千隊琱戈十二營貔貅嚴左翼熊虎列前旌草
木環滁動蒹葭到海平越裳重譯至何事問長纓
樹色東華遠鐘聲大内開紅雲長樂觀紫霧柏梁臺帝
座罘罳擁僊城睥睨迴蔣山青不斷百里掛崔嵬
畫檻排空立飛甍逐望低觀危鳷鵲度臺古鳳凰棲海
日千門上江雲萬堞齊大堤楊柳色彷彿舊烏啼
巷陌連松桂園亭翳薜蘿人家王謝舊佛寺晉梁多北
固晨鍾斷西陵夜舶過紫騮渾欲住無奈客愁何
大道開平樂名姝傍狹斜黃鸝交坐柳白馬競穿花翠
箔通雲氣珠簾上月華畫梁雙燕子遙認莫愁家
玄武湖邊路西風載酒行中流蔵灔澦叠島象昆明落
日喧沙雁迴風動石鯨樓船三十萬猶記漢皇營
勝絶南朝地淹留北上程石城看虎踞蕭寺聽雞鳴岫
鎖吳雲暗江飛蜀雪明詰朝關外路真作棄繻行
寂寞空三殿豪華記六朝齊梁頻禪代支許競招要隻
字神飛動千言思泬寥昔人吾倘遇玉塵向誰驕
傑閣憑虛上迴瞻帝闕西城開千巷陌刹湧萬招提靈
谷青松合鍾山碧樹齊朝來渡江去擊楫為聞雞
落日長干道青絲照玉壺碧桃雙繫馬綠柳半蔵烏濩
落堪詞客飛揚問酒徒縦邀金谷侣長夜鬭摴蒱
衮衮牛頭路青山極望同天開吳楚地寺鎖晉隋宫宿
霧縈窗白朝霞出戶紅異時飛錫到闡化大江東
句曲山中樹華陽洞口雲玉樓千地湧金鐸四天聞老
鶴傳丹訣乖龍護赤文五芝容客采長揖大茅君
結綺誇前代臨春憶大家清歌傳寶瑟麗藻擲瑤華殿
倚千門月樓飄萬井霞即今商女恨悽絶後庭花
屈指前朝事悲凉舊跡存金甌長日月玉殿自朝昏野
雀棲朱桁啼烏過白門柳花香滿店愁絶送王孫
獻賦趨鸞掖題詩寄鳳臺自呼狂客飲誰問謫仙才步
憶金蓮下歌聽玉樹迴三山吾欲去萬仞卧蓬萊
歐水部招同張太學劉大理顧司勲夜集徐園
遲李臨淮不至同用心字二首
華館夜沈沈追隨愜素心珮環三署合燈火萬家深白
苧翻吳曲青萍動越吟征西期不至愁絶露華侵
名園仍北郭小徑入東林地憶先皇賜天迴上客吟當
尊荷芰色滿座薜蘿心冉冉長安月飛光下翠岑
區用孺以端研見貽索余一詩為報
邂逅羅浮客論心衞水傍紅絲勞把贈青玉爛生光偃
月窺芸案涵星動草堂輸他阿環麗捧立在昭陽
哭黎惟敬秘書四首
此日朱明洞誰同對濁醪宦途窮執戟人代絶抽毫雞
犬聞天路魚龍泣海濤傳家大令在忍覩鳳凰毛
驟得天涯訃真成地下遊羅浮殘月墮碣石斷虹留慘
淡青黎閣嵯峨白玉樓梅花一萬樹何處挂吳鈎
石室瑤華閟泉臺玉樹遙神遊今八極宦蹟舊三朝客
競傳中論人誰賦大招那堪潞河望風色暮蕭蕭
邂逅為玄日踟蹰射策年飛觥桃葉下授簡竹林前調
已中華絶名應大海傳亂山銅柱外若箇是新阡
寄觀察金公
按部雙旌遠行邊一劒雄圖書觀魯殿謠頌采齊風泰
岱浮空紫蓬萊上日紅登臨時極目作賦許誰同
秋日湖莊八首
幽棲只數椽野水十家連静室長生白閒亭獨草玄蒹
葭湖北路禾黍郭西田理就滄浪曲吳歌日扣舷
湖闊疑青草原荒近赤松微名蔵一壑大業寄千峰戶
牖嵐光滿階除露氣濃樓高纔十尺莫擬卧元龍
素髮垂垂近青陽去去多霜簷飄橡栗雨壁上藤蘿越
女紅蓮棹吳儂白苧歌翛然車馬絶曳杖步山阿
野色看逾近秋光澹欲無凄風迴大壑驟雨入平湖碧
樹通樵徑丹楓繫釣艫江東步兵後瀟灑見吾徒
六尺鴟夷舫蕭然繫短籬亂山明隔垞積雨暗空陂身
世鸕鷀老行蔵雁鶩知五湖秋萬斛點綴著西施
大野黃雲熟平湖白露凉菰蘆環笠澤薜茘翳柴桑落
雁啼沙汭流螢度石房寒花綴籬落作意近重陽
窮巷迴車轍柴門盡日幽杜陵歌大厦玄德卧高樓地
許鳬鷖占天容鹿豕遊虞卿懶成癖點筆為春秋
此日遊仙夢當時結客情玉繩鳷鵲觀金鑰鳳凰城白
眼長安卧紅顔上國行十年湖海氣疎闊傍柴荆
送蕭司空之南都四首
劒履新南國旌旗舊朔方一麾移細柳萬舸静扶桑虎
豹軍容肅麒麟帝眷長異時書太史寧復論平陽
燦爛熊車度逶迤鳳闕來戈鋋千堠列鹵簿百城開日
近司空座星移上將臺大廷推相國誰並鄼侯才
組練過吳會衣冠入漢宫日光搖畫戟霞色射彤弓渤
海三秋静潢池四望空未應勞夢卜天意屬非熊
鼓吹出江臯前驅意氣豪射潮收萬弩横海列千舠日
月瞻黃屋雲霞護錦袍秣陵花似綺爛漫待抽毫
贈趙茂才
言開綠蘿逕却訪赤松遊枕簟依山僻琴書入洞幽姓
名文苑客身世醉鄉侯莫羨侯芭業玄亭易白頭
李逸人西遊寄訊
一壑容高卧頻年賦遠遊卜居秦望頂長嘯越臺秋海
日低龍屫山風綻鹿裘錢塘潮漸長乍夜放扁舟
秋日題唐惟良山房二首
郭外千峯色翛然墮草堂挂冠三逕蚤高枕一丘長夕
露團幽砌朝霞宿畫廊門添五楊柳何異在柴桑
結宇雙松下為園萬竹中壯年歌老驥長日送飛鴻露
浥琴絲潤星搖劒色雄看余五游畢絶頂卧空同
寄灌父
悵望西亭客沈吟北海筵玉笙王屋頂珠履鄴臺前桂
樹先秋發藜燈入夜懸異時雙鶴語歸問大羅天
懷鄧孺孝兼訊周山人
憶汝龍門過蒼茫鶴馭分暮歸句曲洞晨謁大茆君把
釣吳江雪傳書越海雲草堂人獨卧誰勒稚圭文
吳叔通以四詩見貽賦答
寂寞乾坤事歸來一敝裘雲山成獨卧海岱見名流璧
已三年抱珠仍萬里投白蘋洲上路曾試木蘭舟
何處懷同調飛書問獨醒乍迴雙眼白猶阻萬峰青慘
淡垂綸石棲遲載酒亭異時新論就能賞太玄經
病肺荒園外潛身大海傍青陽馳翰墨白雪照行蔵一
水蘭苕近千岩薜茘長夜來星斗色明滅傍干將
夢寐延陵客風流故不羣千秋曾和雪片語欲凌雲柳
隔青絲笮花生白練裙浮家何日事來往霅溪雲
少室山房集卷三十二
