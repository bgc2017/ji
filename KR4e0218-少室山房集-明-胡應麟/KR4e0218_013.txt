少室山房集卷十三
明胡應麟撰
五言古詩二十七首
秋日偕諸同志遊金華二首
屈子歌遠遊尚平有遐慕顧謝青雲人言尋赤松路歷
覽窮幽深冥探愜情素磵壑捫嶔岑林巒陟迴互崖傾
黃葉積谷轉垂蘿護高峰散餘靄峭壁屯寒霧娟娟初
月昇隠隠微陽暮長謠欽昔蹤獨往懷蹇步慮由忘物
超道以遺榮悟迹契容成公神交子支父徘徊北山文
惻愴淮南賦睠彼丘中人迴鑣對岩戸
成羊閟昔蹤化鶴神遺迹曰余蹇劣姿緬企靈仙窟時
維仲秋暮舂糧負瓢笠落葉紛前林凄霜被長隰躡履
行翠微捫蘿上層壁岩巒莽迴互雲霞屢興沒蒼蒼猿
鼯啼濯濯麏麚集乍聞帝鴻鼎今見初平石芝田翳宿
莽玉竈埋金液羽駕何飄遥人寰信超忽胡為七尺軀
甘此百年役去去從吾初城東有黃石
仲夏至自京師作
人生如飛蓬倏忽異鄉縣僕夫趣我遊肅駕向畿甸朝
登太行嶺暮宿黃河岸荏苒踰修途遲迴陟層巘中林
絶煙火塵沙蔽顔面浮雲翳荒壘咫尺行莫辨遥遥至
幽并四顧見閭閻中天帝王宅飛甍翼樓殿空懷稷契
志未遂䕫龍願辭非上林侈賦豈河東擅長嘯起拂衣
歸來弄柔翰寄言達生者驕人有貧賤
秋日攜尊城東大寺山作
步出東郭門騁望西山麓信足登其顛聊怡白雲目川
原何逶迤城邑自相屬飛甍儼鱗次萬戸列平陸高峰
下牛羊斜照散麋鹿蒼蒼瀫川流靡靡蘭皋綠列岫澄
塵襟清漣媚遐矚契深浩忘言慮澹信超俗載詠衡門
詩軒蓋非所欲
九日喻邦相邀司馬汪公洎諸君登高天竺屬
余尚留檇李不及會以遍插茱萸少一人插
字為韻
霜露維深秋木葉殆盡脱紛披時菊繁憔悴蘭芳歇上
客懷登高羣公欣令節薄暮迴輕橈凌晨戒車轍窈窕
度城闉逶迤陟岩穴遐覽窮八荒輕舉渺六合三竺凌
層霄雙峰表天闕綠野名園開朱宫梵筵列白雲冒岡
巒丹霞冠林樾淅淅凉風生隠隠微陽滅修鱗競容與
平湖亦澄澈感此歲序更羽觴共怡悦妙管激清商流
音迴白雪解珮俱朝賢銜巵並時哲言念同袍子鴻飛
渺天末醉把茱萸枝徘徊不能插
與衆賓遊城西園亭作二首
端居俟時命日暮寡所懽眷言寫憂思散步遊西園西
園一何麗薜茘交崇垣飛甍帶層閣曲榭臨迴軒丹霞
吐岩岫白雲冠林巒灼灼芙蓉披瀼瀼白露漙遊魚躍
清波好鳥鳴樹端感兹動植情悟彼節候遷百年亦瞬
息金石疇能堅念當命我友肅駕開華筵悠然遲心賞
寓目雙飛翰
嘉賓既咸集徒御何輝煌逶迤度飛觀置酒臨迴塘長
渠激芳流曲岸披叢篁齊瑟列前楹秦筝鳴後堂燕姬
發皓齒越女呈紅粧清音振林木妙舞協宫商觥籌互
交錯四座咸慨慷夜闌更秉燭雕輦隨風翔明月出雲
間列宿正縱横四序忽若馳行樂安可長申章紀良晤
無為歌太康
卧遊室午睡起題
東方談十洲尚子懷五岳玄覽豈不遐浮蹤竟安泊伊
余實蹇劣稟賦孱且弱遲迴三十年強半客京洛風沙
蔽顔面神明日凋落雖竊文苑聲未覩寰中樂朅來卧
一丘晨昏課耕鑿卜居鄰莽蒼築室事恬漠軒窗不盈
丈周遭藝蘭若游目惟圖書怡神匪丹雘時援白雪琴
三弄對猿鶴泠泠衆山響一一度林薄五鼎非我榮萬
鍾亦奚樂達哉宗炳言先民有遺矱
將負瓢笠入金華從赤松三子遊作(有序載别卷中)
三十六洞天金華亦奇絶古昔羣真棲雲霞閟閶闔赤
松乘紫煙皇氏憩丹穴緬邈懷仙靈栖遲表才傑奕奕
孝標生漂流寄東越長生本經世不朽惟大業伊余後
千載束髮慕賢達逝將辭垢氛尋幽入林樾大藥倘可
逢雄詞冀頏頡異日騎雙龍攜手輕六合
題陸信卿書屋二首
五岳豈不遐一丘良自適言從谷口居永憩隆中膝結
搆凌層霄飛軒控奇石嶔岑帶林巒窈窕羅原隰輕飈
迴座隅明霞護檐隙之子何逍遥鳴琴坐幽寂列岫披
琅函遥峰映緗帙攬挈萬古心俯仰千秋迹白馬窮妙
詮青牛探真籍神遊羲禹庭冥棲素王室伊余麋鹿蹤
羨爾煙霞癖殷勤勞夢思惻愴務晨夕何當辭世紛相
對捫蘿薜散髮繙金書長歌抱瓊笈一笑塵氛空揮手
凌八極
大鵬摶九萬尺鷃翔榆枋遠近各有適逍遥固其常伊
人勵高躅卜築鄰山崗四壁羅琬琰五車插琳瑯冥搜
極浩渺幽探窮微芒棲心丈室間寄情八表傍丹霞入
我牖白雲為我裳馭風學鄭圃棄瓢懷潁陽豈同渭川
釣恥為吳市藏一區足吟嘯萬卷聊徜徉樂哉帷中子
歲年良可忘
仲秋十四夜同諸子攜觴登一覽亭玩月作
秋高桂華滿夜静蘭膏歇素影流長空寒光浸天闕孤
城白露下萬戶凉飈發置酒臨高臺長歌對佳節憶别
蓬萊宫迴首三千劫蹉跎落風塵荏苒見華髮舉杯屬
嫦娥乞我長生訣乘雲朝太清飛步還紫闥自按霓裳
操重翻羽衣闋愧彼塵世人徘徊望圓缺
十五夜對月獨酌有懷燕中諸君
佳期三五臨遥望挂圓璧皓魄揚清輝亭亭墮檐隙攬
衣步前庭感此長嘆息憶昔京華遊文儒盛東壁中宵
薊門燕五夜甘泉集蒼龍玉繩挂露掌金波溢惜哉道
路分佳人遂南北寤寐安可憑瑶華詎能即欲從萬里
天持贈嬋娟色願言逐飛鴻隨風起雙翮
登鹿田
日暮捫女蘿亭亭出危磴萬壑來松風飛雲墮樵徑行
窺虎豹穴側並猿猱進及登衆山顛始覺天宇峻曾聞
赤松子兹域開靈勝丹砂信有術塵慮了可竟傷哉緱
山鶴不返瑶池駿惆悵仍獨歌青霄落寒磬
家君北上半載不得問述懷
朝日照高臺清風被華池椿庭萬里外北望浮雲飛豈
不念行役相攜赴皇畿眷言高堂病藥石久告疲仰無
令昆託俯靡弱弟依以兹謝形役息意掩荆扉朝掇南
澗藻夕采西山薇緬懷彈冠客惻惻常抱饑天門九重
闢王路正逶迤軒車滿京洛鞍馬如雲馳窮年叫閶闔
當道饒狐狸積薪諒難守歲暮空流離側身起長望涕
淚沾裳衣
寄懷司馬汪公(公與余期是歲遊金華台雁諸山)
天游表龍德水擊知鵬摶矯矯司馬公偉度周八埏先
驅既左馬緩步亦揚班伊余慕匠哲邂逅自臨安千秋
默相許片諾永不寒追隨武林驛揮袂弇山園黯黯臨
别懷欲吐不得宣殷勤戒兹歲瀫水仍周旋天台訪大
藥雁宕窮靈源春和届炎夏寤寐來華軒願當脱羈馽
一杖攜名山雄章闢混沌片碣三千年
聞大司空朱公訃志哀十二韻
匡廬摧大江天柱折南岳涕淚盈九原伊人豈重作桓
桓大司空束髮仕臺閣小心歷四朝姬旦恒惕若維昔
嘉隆歲河流泛大壑臨軒萬乘送飛馭百靈愕八荒就
疆理四海安畫諾晩遂蓴鱸興高蹈游廣莫裴公係安
危司馬耽獨樂方勤大廷詔忽跨遼東鶴衣裳躡箕尾
名姓懸海岳煌煌億萬載禹功在河洛
祝貞婦詩(有序)
貞婦邑茂才祝獬妻也二十夫喪矢志弗二
撫其遺孤勗以成立迄今年七十矣厥孤大
猷既東走長洲乞御史大夫陳公傳復日夜
叩余門頓首庭下曰光生幸惠一言則母氏
永以不朽余悲其意援筆為賦兹篇
結髮奉君子懽愛兩不疑如何高堂上一旦生别離驚
飈蕩白日去我忽若遺重泉逝將會念此黃口兒皎皎
匪石心柏舟以自持績絍度晨昏卒歲恒抱饑繐帷下
重關荆棘盈柴扉冬半多烈風憭慄中我肌顧瞻雙鴛
鴦比翼東南飛豈無賢雄匹再適匪所宜亮為南山松
安受雪霰欺願當畢餘命不媿死者知我聞再嘆息三
嘆懷令儀抽毫賦黃鵠萬古欽蛾眉
二酉園為陳玉叔京兆題
不佞藏書室黎惟敬題曰二酉山房而玉叔
京兆闢園亦曰二酉命余賦詩
吾家二酉齋斗室不盈掬何以稱兹名架上書萬軸公
家二酉園大厦蔽陵谷何以稱兹名筆底珠萬斛樓臺
瞰空起雲霧傍檐宿雕甍挾天柱高棟擎岳麓軒窗洞
庭葉戸牖雲夢竹蜃鰐遊長川虎兕嘯平陸岸芷紛葳
蕤汀蘭互芳馥主人湖海豪瀟洒脱塵俗開襟跨寥廓
解帶謝拘束三閭問靈均九辯追宋玉名驚孟公座夢
啓傅岩卜誓掃六合塵一榻非所欲蜚聲京兆里張趙
三鼎足至尊催賜金上相待横玉異日休林泉賜第鏡
湖曲華堂坐晝錦飽看四野綠煌煌中令墅燁燁魏公
築寧當卧二酉卒歲事畊讀好借胡生居日饜蠧魚腹
攜手崙崑丘相將問周穆
大隠園為陳司理題
大隠園者陳司理立甫讀書處也在沔陽城
東名流題咏甚富書來以五言古屬余
衡陽七十峰洞庭八百里翛然五畝宅結搆傍江汜仄
逕穿藤蘿層軒萟桃李白雲何英英丹霞亦靡靡空翠
流重檐林嵐潤湘几主人金閨彦夙昔厭紈綺名家孟
公後俠氣元龍侣高言和陽春清響激流徵縱横彩毫
落燁燁雋聲起朝辭薊門燕夕佐越臺理騄驥遊天閑
鸞鳳出榛枳一丘寧獨樂十載曠棲止緬懷東方生大
隠帝鄉邇聊用名吾園歸夢時徙倚伊余東海民蚤歲
羣鹿豕孤悰託松桂幽夢結蘭芷側聞輞川勝佳興浩
難已冉冉攜芳尊悠悠負綠綺攜我初平石適君仲長
里青鞋與布襪行邁自兹始
心遠堂為陳立父題
心遠堂在大隠園之内堂前後有栩栩齋萬
綠軒等處堂則總會一園之勝者也
陶公住人境心遠地自偏陳侯服官政結廬詎同然吾
聞魯仲尼行止非一端寸心若太虚龍蠖偕媸妍華堂
搆空起正對衡岳顛洞庭八百里日夜浮朱欄鯨鯢跋
高浪蜃鰐遊驚湍祝融及天柱雲密紛鈎連迴雁遏層
霄石廩屯飛烟奇峰七十二一一羅堂前彼美堂中客
妙齡夙忘筌冰壺瑩塵表玉笈開瑯函攜賓坐堂上四
面羅蒼矸鳴琴憩深樹看奕垂疎簾目送雙飛鴻迢迢
極雲天心遠室從邇悠悠浩忘言興文念朋好一訂柴
桑緣殷勤沔陽約尺素馳江干吾將負瓢笠卜築鄰青
山異時陳蕃榻倘為孺子懸
送李子赴試錢塘
大梁本任俠壁立逾千尋一遇昌穀生握手為斷金申
臺振高步十載囊瑶琴中途遘君采邈焉奏遐音聲諧
響必赴異代猶沈吟矧兹百里壤而不懷同心緬余起
末學努力搴詞林遐思太古上時俗非所欽栖栖卧一
壑委懷甘陸沈李生一何戅物色來蘭隂雙溪入馳溯
三洞迴登臨清言吐肝肺古色流衣襟吾寧負奇癖爾
亦饒書淫揚亭共寂寞原巷偕蕭森子迹尚霄漢余蹤
久蹄涔他時樹大業盟言倘在今
七夕
昔余遊天門白榆正飄颻濯足銀河水驚飛烏鵲橋牽
牛與織女欲渡愁無聊相將忤上帝譴謫離青霄騎鯨
向東海龍伯頻招邀舉足屆五山投竿連六鰲狂風鼓
大壑吹向西南郊青鞋曳布襪濩落不得驕朅來三十
載食粟同曹交珠璣一萬斛散亂隨塵坳猰㺄難共居
貪狼如蝟毛蒼蠅變白黑鼠璞矜瓊瑶回首望閶闔雙
星正岧嶤而我一何悲偃伏同鷦鷯逝將脱塵網天路
長逍遥寄言夸毗子役役徒為勞
余既不上春官燕中遂有傳余病不起者孟弢
方就試輒于院中大慟王次公過瀫水為余
言之余聞劇喜命酒索筆賦此寄孟弢
漆園喻桑戶鄭圃稱楊朱豈無王者樂孰與真人居大
鈞播羣象品彙盈寰區偶然值為人稟此七尺軀營營
一生内十九嬰憂虞懽愛苦不長勞悴迺有餘冠裳檻
沐猴鍾鼎羅爰居三旬亮已多百年亦奚娛風霜遍項
頷塵垢盈眉鬚齒髮諒非堅金石猶可渝七十二聖君
百千億庸愚參差就黃土轉盼隨丘墟安期信茫昧松
子難覬覦何如一宿覺大夢伸蘧廬陶公製哀挽王孫
却衣襦偉哉哲人見我心獲所如死生固有命夀夭詎
足虞戚戚兒女仁毋乃曲士拘願言勗明德今古流芳
譽樂哉白雲丘萬代同斯須
夜夢裕卿惟寅覺賦此詩寄懷并呈邦相
康生秉俠烈李子弘風流塵埃困鴻鵠天廏儲驊騮曰
余抱微尚弱冠羈皇州洛中富冠蓋一一俱琳球風塵
片言合把臂為千秋夜談促瑶席春燕開雲樓飛蓬一
朝散抗袂還林丘道路阻且長尺素安可求眼底孰同
聲論心惟喻侯喻侯與康李宿昔伸綢繆雄飛失天路
雌伏來山郵伊余實傾蓋契分逾白頭笑談樂新知感
激懷故儔中宵夢二子宛若平生游慇懃十載别不為
終夜留覺來但長嘆坐失雙吳鈎迺知豪傑人聚散俱
萍浮申章示同好咫尺毋悠悠
始入州謁宣尼廟二首
猗歟大聖人樹建實高厚道苞羲農前業擅堯舜右茫
茫滄海水涓滴靡不受儼若登岱宗絶頂小宇宙於戲
七雄降生民失領袖九流競紛紜百氏互馳驟虚無駕
猶龍因果鑿靈鷲駸尋天網缺疇補坤軸漏龍飛歘淮
甸六合更造就車書煥一統譜系明授受寰區設黌校
家掖仍戸誘詩書被華貊狐兔伏林岫遂令宣尼脉炳
耀絶先後偉哉成周基八百衍潢胄
厥初水精帝肇迹維山東鄉閭表鳬繹胤胄延龜蒙胡
為姑蔑墟亦有文宣宫時維趙宋末兵戈競華戎渡南
實孔裔大衍三衢宗精靈動世主錫命傳豐隆沿流洎
明代奕葉馳皇封創祠視曲阜貤恩逮無窮清華世世
及岳降齊申崧兩宗峙南北輝赫羅章縫至今太末里
恍忽鄒尼風我來謁遺像三嘆欽遐蹤皇皇六萟軌萬
古侔穹窿
少室山房集卷十三
