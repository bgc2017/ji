少室山房集卷七
明胡應麟撰
樂府五十五首
長安道
長安開大道佳麗壯秦京帝座懸雙闕皇居控百城重
關函谷氣夾岸渭川聲冠蓋凌雲度軒車耀日行新豐
花簇騎上苑樹巢鶯鼓吹元僚第旌旗大將營狹斜何
處是北里近西清
黃鵠
何處雙黃鵠飛來自大荒聲傳北塞遠影落漢宫長嚥
露過平樂銜雲入建章誰同二千石萬壽獻君王
雨雪
雨雪霏霏下遥知行路難將軍金甲重戰士鐵衣寒落
葉邊淮盡飛花度隴殘城南有思婦擁被獨更闌
出塞
隴首雪花飄征人出渭橋長城屯萬騎大磧下雙鵰閃
月朱旗靜穿雲畫角遥横行榆塞外一戰靜氛妖
梅花落
何處邊聲切迢迢逐暮笳天山飛雪暗萬樹落梅花度
漠邊雲斷飄空漢月斜那能遼左客此夜不思家
隴首
九月被氊裘征人上隴頭黃龍懸塞色白馬赴邊愁隴
坂高無極寒泉咽不流梅花何處折腸斷在朱樓
入塞
九塞燧烟銷將軍罷度遼前軍嚴陣壘大漢靜氛囂玉
勒飛黃靜金戈太白遥塞門歌舞入紅旆暮飄飄
十五盧家女
十五盧家女盈盈勝莫愁冰心持跳脱玉腕撥箜篌拾
翠游川上流黃寄隴頭生憎雙語燕比翼在青樓
折楊柳
送客灞陵橋娼樓雪未消當壚年少女十五正嬌嬈柳
葉如垂手楊枝似舞腰相看不忍别折贈最長條
小垂手
錦帳出紅綃佳人鬭步搖纏頭矜稚齒入掌妬纖腰帝
子迴鸞輅天孫度鵲橋莫嫌銀漏短甲煎徹明燒
征婦怨
去年征鉅鹿今歲入盧龍玉塞鶯聲斷銀河雁影重裁
衣猶憶體臨鏡懶窺容秋風起昨夜牀下又聞蛩
班婕妤
長門秋已到昭陽懽未終綠苔積永巷黃葉閉深宫啼
紅祗自惜擣素為誰工惟將舊團扇寂寂對西風
劉生
劉生何慷慨任俠冠東平五侯前筯借千乘下階迎季
布匿來久陶朱名已成誰言一劇孟能重亞夫營
明妃曲
驄馬載蛾眉明粧出帝畿含顰辭玉闕結恨向金微月
疑秦地鏡雲憶漢宫衣傳書寄鴻雁一為報龍旂
後明妃曲
出塞涕沾襟遥望陰山陰舊寵漢宫薄新恩邊地深紫
騮涉長道黃鵠寄哀音千載琵琶曲誰明去住心
董嬌嬈
素手撥箜篌盈盈在畫樓玉釵翹紫燕金盒貯紅虬楚
臺行雨過漢殿乘風遊期門諸俠少無處繫驊騮(紅虬脯見)
(唐小說同昌公主傳中)
洛陽道
迢迢洛陽道日暮正飛花公子青絲榼王孫白鼻騧騎
吹金張宅歌鍾趙李家遥傳麗人至偷眼七香車
秦王卷衣
春色醉秦樓秦玉夜宴遊鑾輿迴鹵簿鳳管叶箜篌七
寶流蘇帳千金集翠裘何人最承幸卷贈龍陽侯
銅雀伎
松栢西陵路君王不復遊高臺銅雀暮故苑石麟秋舞
將羅袖歇歌倚繐帷愁浮雲渺天末漳水共悠悠
賦得盈盈樓上女
盈盈樓上女十五正嬋娟照膽秦宫鏡含情蜀國絃踏
青迴綺陌拾翠傍晴川輕薄金吾子無勞問少年
少年行
翩翩遊俠客結束自名邦過趙黃金百遊秦白璧雙鳴
鞭中貴避插羽右賢降日暮名姬肆飛花撲玉缸
紫驊騮
蹀躞天閑騎曾從大宛來懸金當駿市歕玉過龍堆伏
櫪心元壯鳴鞭氣不迴何辭萬里道逐北向輪臺
關山月
絶塞生秋早空閨入夜愁光飛銀闕上影抱玉門流露
氣漙絲管霜華拂錦裘征夫猶北戍目斷大刀頭
劍俠行
少年學劍術飛身遊泬寥鹿盧雲氣擁龍匣電光搖醉
呵魯句踐怒罵霍嫖姚夜來風雪猛拂袖灞陵橋
驄馬驅
驄馬千金裝日夕過平康寸心重衡岱片諾迴滄桑白
屋笑原季青雲輕趙張明朝砍文吏竟夜赤丸光
公子行
新開平樂第紅粧簇畫樓驊騮金作埒鸚鵡玉為鞲漢
宫鳴珮入梁園挾彈遊海棠花正發選伎合梁州
俠少曲
鳴鞭白門道新柳正藏鴉七寶裝緐弱千金散狹斜飛
揚孟公坐調笑季倫家夜夜雙龍氣腰間挂赤霞
邯鄲曲
夜宿邯鄲花朝扳灞陵柳五侯競獻鯖七貴爭持酒巨
先膠漆契翁伯金石友縱死咸陽宫何負將軍首
夜夜曲
褥隱芙蓉麗筵開玳瑁頻繡屏朝選伎羅幌夜留賓豔
曲梁間度纖腰座裡陳漸看銀漏促舄履雜華裀
采蓮曲
桂楫漾沙棠向暮出横塘羅裙嬌綠水玉腕映紅粧搴
花憐蓋弱折藕愛絲長迴橈弄斜影驚起雙鴛鴦
仙人篇(為李逸人題)
飛身下七襄驂駕六龍翔負局行中夏攜壺出大荒蓬
萊千日酒沆瀣萬年漿勾漏砂如石藍橋玉作霜
愛妾換馬
行雨蛾眉去追風駿足來金羈沙苑秣寶屧畫廊苔太
息專房豔長鳴伏櫪材何當效周穆騄耳上瑶臺
邯鄲才人嫁為厮養卒婦二首
乍辭鸞輅出迴望鳳墀高幸脱君王難寧忘厮養勞生
輕慚比葉命薄嘆同蒿尚異烏孫貴窮氊配二毛
新恩偕伉儷舊寵易纍囚飲恨辭金屋含悽下玉樓鳩
巢元鵲憩魚服暫龍遊不見平陽壻次且擇衛侯
巫山高
陽臺出天半高壓大江湄暮雨連三峽朝雲合九疑猿
啼青嶂急鳥度翠屏遲莫作峰頭夢魂迷十二時
芳樹
年年舊桃李爛漫帝城陰結實當前殿開花滿上林香
飛金谷早影墜玉池深一曲山香罷芳菲何處尋
蜀國絃
春風杜宇國千載寄哀音水激巫娥珮山鳴卓女琴銅
梁朝日豔玉壘暮雲深浣花谿上宅詞人可重尋
邯鄲行
狹斜連錦里垂柳夾香堤綠綺千條潤青絲萬樹齊玉
鞭騎過馬金距鬭回雞朝日紅粧坐流鶯拂戸啼
豔曲十首
青樓開大道翠館接平陽柳拂葳蕤鎖花明玳瑁梁合
懽年少客新鏤鬱金牀
畫閣青門外朱簾碧水潯繡衾描比翼羅帶結同心夜
夜求凰意無勞聽玉琴
北陸歌鍾起東郊騎吹旋花香長樂外草色未央前十
萬章臺柳玲瓏拂翠鈿
春光平樂近勝事曲江留帝子聯鑣語王孫挾彈遊共
邀金犢至藉草大堤頭
金羈連綺陌玉珮照晴沙北極元僚第南陽貴主家樓
臺七十二日暮亂飛花
神女雲為色妖姬雪作歌三千迴粉面二八擁青蛾咸
陽遊冶客趙李日經過
粉黛徵歌伎腰肢鬭舞人綠珠金谷豔碧玉玳筵春珊
瑚十萬樹一一破瓜辰
明眸驕綺繡皓齒粲瓊瑰挾瑟燕姬肆吹簫鳳女臺巫
山何處是指點片雲來
寶帳連金屋瓊筵弄玉簫嬌嬈花作髻靜宛柳為腰當
歌小垂手爛漫雪花飄
淥水蕩漣漪江南日暮時吳姬木蘭棹越女竹枝詞惱
殺横塘下紛紛輕薄兒
又六首
金埒貯驊騮銀粧絡馬頭相逢狹斜道並倚大長秋何
用知名姓聯翩入畫樓
博山銀縷細沈水玉壺香後院通韋曲前除接建章名
姝三百輩月底誦靈光
瑪瑙粧為砌珊瑚聚作林萬錢編馬埒一臠試牛心向
夕香風動連車爇水沈
乳燕穿朱屋流鶯啄畫簷霧消雲母帳風動水晶簾遮
莫嫦娥下千花拂彩蟾
朝朝呈翠黛夜夜鬭纖腰枕上偷金合屏前弄玉簫羅
衣三十院無處覓紅綃
綺樓藏盼盼羅幕貯盈盈霧袂空中舉霓裳月下行相
看時一笑若箇不傾城
少室山房集卷七
