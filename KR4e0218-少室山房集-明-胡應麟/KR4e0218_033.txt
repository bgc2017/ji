少室山房集卷三十三
明胡應麟撰
五言律詩七十八首
句曲道中奉懷王司馬先生寄訊八首
帝夢思良弼天書問老臣彤弓分雨露赤舄上星辰虎
豹千營合熊羆百衞陳何妨文武略第一畫麒麟
夙世元戎業明時上將材大開貔虎幕長嘯鳳凰臺記
室班揚聚胡床陸謝陪昨宵江上笛飛盡帝城梅
鳳德元千仞熊飛自一時河山分玉帳日月繞牙旗錯
落霜毫動熒煌露布馳共知莘野出寧畏草堂移
暫辭三教主聊作萬夫雄横槊長江上揮毫大海東隂
徐非賦侣鮑庾豈文工晉宋齊梁業何人不下風
譚天曾帝問縮地舊仙才未論青牛出真成彩鳳來毫
端窮宇宙匣底閟風雷戲作梁陳句猶堪長玉臺
寂寞千秋事踟蹰六代間新亭新日月舊館舊河山柳
色停車騎花香襍珮環吳姬年尚少勸客亦酡顔
豪華非昔日羅綺尚前朝俠少黃金勒名姝赤玉簫花
明新院髻柳學故宫腰今夜揚州月平分十二橋
石頭城外路光色度青驄說法尋支遁參禪叩懶融塔
花晴日映潭影暮天空擬逐三車去西方問大雄
渡江有懷秣陵舊游八首再寄王長公
六代風流地豪吟興未涯層臺花宿鳳故堞柳蔵鴉海
日籠丹霧江天照綺霞春光何太蚤先到莫愁家
投閑滄海上閱勝大江濆老樹齊梁雪飛蓬楚蜀雲帝
城雙鳳下官路八騶分悵望前朝事含杯幾夕曛
金波憐舊句玉樹待新題夜宿尋高座春遊出大堤殘
僧留晉宋古佛辨隋齊明日樓船上誰同教水犀
由來佳麗地本是帝王州綠浪邀盧女青山抱蔣侯桃
花雙闕路柳色萬家樓摠道官如屣那知宦是遊
幕府三千客轅門十萬兵登龍環海岱候騎半江城畫
甲飄雲氣珠簾上月明夜來清嘯發雙鶴下瑤京
玉洞留仙棹金陵問帝都野花朱桁雀霜樹白門烏晏
寝團牙戟宵吟擊唾壺能教竒偉客白首卧菰蘆
青鞋曾碧落彩仗乍丹霄大雅追三代雄風掃六朝帆
檣揚子驛鹵簿秣陵橋但作文章客寧知武略饒
柱下書堪著壺中術已傳三花留埜寺一葦渡江天浪
息滄溟外塵消大漠前何須片石上辛苦勒燕然
病卧原口長公以詩見存遂有起色賦謝四章
骨立乾坤外呻吟歲月過片言迴大造孤榻起沈疴驟
覺頭風愈寧論肺病多觀濤定何日飛棹廣陵波
病卧空搔首文成劇賞心乍迴燕客夢初理越人吟白
雪流空館青陽動絶琴片言千古在底事論飛沈
一札長干里悠然病目開詎知垂燼燭猶作復然灰趙
璧初還邸燕金任築臺朝來滄海上咫尺見蓬萊
無媒寧逐鹿有路任亡羊朗誦陳琳檄高懸杜甫章神
明開混沌鬼魅失膏肓濩落餘生在猶堪王夜郎
渡淮
拂曙淮堤上垂楊漸可攀霧濃孤客舫雲淺八公山不
作投珠去真成抱玉還十年牛馬走端合髩毛斑
自嚴灘至新安途中紀興十首呈司馬汪公
四百灘頭路峯巒面面青路疑行絶棧灘似泊空舲平
地飛千瀑高天突萬星不因司馬在吾豈别玄亭
一灘高一丈灘盡到天都叠嶂雲飛動隂厓日有無辛
夷殘紫落躑躅亂紅敷獨少行雲廟分明入峽途
明發寒逾甚羊裘當錦袍争風帆力猛破雪櫓聲豪闇
谷迷紅樹懸厓露碧桃居然丘壑底不用武陵逃
懸水三千仞奔流落大川片帆危欲墮羣纜急争先石
險時棲鶻峯高欲跕鳶兹遊信竒絶點筆漫成篇
樹色逶迤合山光次第來岸疑夸父坼厓似巨靈開蜀
客迷三峽閩人話七臺移舟傍鷗鷺此夕漫驚猜
嵯峨探虎穴䆗窱入龍宫百丈飛湍下雙篙巨石中地
危真破冢天近欲乘風恰稱詩懷壯長歌萬慮空
密纜紛如織高檣望若攅怒濤翻絶壑飛浪叠層巒不
雨青天潤無風白日寒蒼松植何代百尺架㠝岏
片石俱飛動千山競送迎地真遊黯淡天似入蓬瀛纜
東高厓度檣穿絶壁行誰呼謫仙至白日跨長鯨
白岳新遊快青谿舊迹存亂山衝虎過竒石象獅蹲賈
舶環楓社漁梁護蓽門飛鴻渺天末消息信乾坤
十年懷命駕千里棹孤航大壑行嚴瀨飛流涉吕梁猿
猱晨作伴豺虎夜成行咫尺龍門在無勞嘆望洋
驚猿峽
不見啼猿樹孤峰劃翠屏峭逾捫太華危欲墮中泠鳥
道懸空闊龍潭伏杳冥笑他韓吏部勒石向山靈
伏虎岩
何年飛灔澦百尺挂崔嵬絶壁盤飛電高梁劃迅雷檣
危三老懼纜急萬人摧日暮雄心發狂歌興未迴
古意
鳴鞭白門道新柳正蔵鴉七寶裝繁弱千金散狹斜飛
揚孟公座調笑季倫家夜夜雙龍氣腰間挂赤霞
柬汪仲淹時以足疾居肇林去太函三十里
方丈維摩室翛然物外蹤花餘天女散果剰法王供白
日流禪榻青天落梵鐘何當問神足白眼對長松
贈片雲片雲者司馬公所命王姬名也
窈窕尊前態娉婷畫裡顔客疑遊洛水神似降巫山夜
月輝眉黛朝霞動髻鬟不應撩宋玉名字落人間
仲嘉攜酌過箕臺四首末篇懷汪獻于
信步南岡上寒松一逕斜浮杯當柳色促席坐桃花古
殿明丹壑方塘漾彩霞紅糚晩成隊拾翠傍晴沙
步步春原色尋芳意自閒石枰疎竹裡金鐸亂松間一
壑停蒼佩千峯峙翠鬟平生雙屐在天闊任躋攀
遠天横霽色箕踞坐莓苔竹露晨猶滴松風午漸來翠
微懸絶壑蒼靄覆平臺十日猶能客將無典綠醅
潦倒悲華髮追隨暫少年煖風抽麥日微雨拗花天遊
女矜環珮居民競管絃維揚好春色何地著絲鞭
士能齋頭阻雨仲淹輿疾來會一律遲之
風雨催寒食殘花閉小樓丁香空結恨紅豆故生愁夢
隔青綾被春遲綠綺裘觀濤今起色遲汝萬峯頭
同盛山人壚頭話舊作
一騎吳關外悲歌脱畏途殘生餘海嶠萬死得江湖盆
底冤誰燭壚頭興未徂十年攜手泪相對濕菰蘆
春日司馬公同攜王姬入紫霞洞觀桃花時少
連太寧仲嘉仲淹並集司馬以桃花源美人
家為韻分得桃字
爛漫西郊外肩輿度碧桃春生武陵洞病起曲江濤(時仲)
(淹輿疾來會)日彩搖紈扇天香襲錦袍絶崖仍獨上誰似謝
公豪
得花字(代王姬作)
十里春山色芳菲亂水涯瑤池迷故蹟玉洞鬭新葩野
豁千林霧川明萬樹霞不知劉阮輩何事到仙家
題老蚌生珠圖
幾夜驪龍頷偷攜徑寸遊蕪城雙月上合浦一星流影
似懸鮫室光疑發蜃樓未須慚老蚌照乘詫諸侯
汪參軍邀飲作
畫拱搖丹日雕闌駐彩雲榻延徐孺子吟接鮑參軍午
饌行山蕨春羹薦野芹醉歸渾不解蘿月漸紛紛
休寧道中四首
百里休寧道肩輿度夕陽川原明翠黛闤闠鬭紅糚玉
珮時相亞金釵盡作行何方犢車至夾路爛生光
拂曙征人起蒼雲抱郭流落紅依小徑深綠漲平洲竹
色偏縈輦松隂直過樓天然對圖畫底事喚營丘
白墮家家釀黃梁處處舂飛泉懸薜茘遠岫削芙蓉晩
日前村旆春烟隔寺鐘玄天看咫尺紫氣欲成龍
望望山疑近行行路轉遙依岡梅子熟夾路豆香飄翠
幕縈朱戶紅糚簇畫橋百錢猶挂杖爛醉在今宵
同汪士能入豐干路逢仲淹寄詩輿中口授用
原韻
泠然遺俗累曳杖到仙家布帽扳名岳荷衣弄太霞吾
寧驅白石君已飯丹砂縦有天台遇能如萼綠華
阿四既留谿南士能命更呼劉生佐酒亦以事
羈賦此嘲之
咫尺玄英宅朱絃試一彈中原留上駟蓬島隔飛鸞(劉生)
(名鸞)酒壓荼䕷甕春遲苜蓿盤美人期不至惆悵月華殘
宜男堂為汪氏題
階前植瑤草芳色暮離離艷入三姬座香飛百子池冰
桃偕獻實玉樹並生枝旦夕佳男兆華堂事事宜
槃樓
何年碩人住結搆傍蒹葭睨柱千山月推窗萬壑霞青
藜中壘閣綠綺少文家好著元龍卧翛然世慮遐
贈高深甫二首
最憶高常侍生平樂事饒千金求騄駬十院貯紅綃古
蹟留三代新聲和六朝湖頭明月滿無夜不吹簫
自愜逍遙理誰同汗漫遊異書中秘得名墨太清留夜
月漁陽鼓春山燕子樓六橋楊柳色無處避驊騮
夜集劉將軍即席作示孫徐兩生
聊同珠履客共此歲華徂潦倒青絲盒淹留白玉壺寒
風迴擊筑驟雨促呼盧不道嫖姚貴猶能事博徒
讀季孝廉匡廬詩卷題
彭蠡揚帆近匡廬縦目長高峯懸紫翠亂瀑洒青蒼竹
隠文殊座蓮空慧遠堂攅眉何處客不遠是柴桑
輓趙别駕汝申四首
神武門前路何人復挂冠華陽閒鶴馭瀫水罷漁竿冷
日黃金竈寥天白玉棺君看雞犬去已到赤城端
頻年嗟伏櫪此日嘆蔵舟世閥傳中壘鄉閭問太丘朱
絃俄入夜素翣正逢秋好在蓬池頂題詩遍十洲
玉局留丹界琳宫寄碧霞漸荒陶令菊難覓邵侯瓜霧
裡三天舄雲中八月槎椒漿聊一奠隴樹亂棲鴉
蘧然孤蝶寝忽到夜臺傍别墅藂青桂空齋翳白楊星
沈南極杳天入大羅長一尉何須恨修文正拜郎
蕭含譽自楚中來訪留集二首
下榻仍松檜移尊更薜蘿星當雄劒聚雲傍彩毫多客
計留天目鄉書問汨羅五游他日遂相逐老岩阿
狂歌青桂下醉舞綠筠前越絶書猶著湘纍賦已傳風
葭雲夢笛雪葦洞庭船歸路甔甀近能無問太玄
訪張伯起煖閣小集夜同過幼于園
伐木懷同調連枝愜共吟圍爐冬閣煖秉燭夜堂深月
倚孤城棹風交萬戶砧龍唇絃絶久拂拭為知音
幼于園中聽歌
一徑蓬蒿入層臺面綠波客攜桑落酒人倚柘枝歌夕
露更衣墮晨星襆被過五湖花照眼蚤晩著漁蓑
贈錢將軍
屬國儒風遠輕車將略長侍童青玉案前隊綠沈槍北
府晨開席南樓夜據床邵陵游獵處白馬映絲韁
題吳肇成清波碧玉圖
亭亭開素面裊裊出朱唇水畔疑西子波心似洛神浣
紗猶倚石移襪乍生塵那得相攜去馨香贈遠人
聞王問伯領解南都喜而有作
此夕庭階樹真成奕葉光賦曾標五子名欲擅三王客
禮龍門下神交雁塔傍百年兄弟好同日奏長楊
舟次檇李寄王承父山人
邂逅蘭溪約秋風望未涯地違青雀舫天靳白鷗沙虎
阜看茶近烏程問酒遐春來定尋汝酩酊萬桃花(承父約余)
(過溪上余道出檇李遂不及往寄此以訂後期)
泊姑蘇寄吳文仲
寂寞寒山寺鐘聲只自聽高雲隨去舄夜雪到空舲竹
色誰分座花香獨扣扄太湖峯七十歴歴傍愁青
訪曹子念戲贈
幽居仍薜茘雅興舊菰蘆一榻懸東海孤航領太湖鬚
髯疑大俠骨相異潛夫何事吳閶底頻年侣博徒
長干道中書事(時太學同人邀飲)
金波鳷鵲下玉管鳳凰調晉帳延雙隗吳糚出二喬柘
枝頻度曲桃葉舊傳謠欲認相尋處城南十五橋
紫霧蔵金屋丹霞間玉樓那能佳麗地不作狹斜遊江
女名無畏盧家字莫愁徐娘雖老去象管不停謳
過淮上讀貞烈沈氏實編作沈為侍御吳公妾
余丙子吳公所取士也
匪石心難轉如山諾竟酬餘生寧九地一死為千秋壯
節長淮遠貞䰟大海留預看彤史筆燦爛照松楸
憶昔吳公賞真同賈傅看凄凉神武闕早挂惠文冠舊
事悲桃李高風想蕙蘭酬知萬行泪愧汝大江干
渡黃河
九曲黃河水奔流下夕陽蘆根漁網集樹杪客帆張巨
石撑淮浦高洪壓吕梁黃姑頻歲約擊楫上扶桑
宿良鄉
小市良鄉驛征人暫解鞍空林萬木落孤館一燈殘旅
色逢秋暮鄉心入夜闌那知百里外明日是長安
少室山房集卷三十三
