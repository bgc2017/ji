少室山房集卷六十五
明胡應麟撰
七言律詩五十二首
直指葉公以高堂大耋累疏陳情爰自孟冬移
節苕上不佞分忝州民遇隆國士分庭抗席
迥出形骸睽攜在兹睠戀彌劇河梁握别情
見乎詞二首
突兀高牙鎮海濤衡門猶戀舊綈袍千秋烈日扶肝膽
五夜飛霜襲鬢毛報主共知心計竭思親誰識夢魂勞
他年大節標良史一代名臣付彩毫
萱花遙望北堂懸一疏陳情四海傳繡斧聲名紅日下
斑衣魂夢白雲前埋輪未促燕中駕鼓柁聊移霅上船
屈指瑤池華宴近蟠桃消息報新年
憩唐生汚父舟中作
羊裘白眼天蒙茸獨占蘆花鷗鷺叢月底科頭弄雙楫
日中坦腹眠孤篷江湖散人陸魯望烟波釣徒張子同
底事陶朱鬢毛白西施竊負驕兒童
方伯吳公過訪話舊先是吳公北上余邂逅於
金陵至是垂廿載矣
青春攜策赴甘泉邂逅金陵北上船傑觀並遊鳷鵲底
高臺同宿鳳凰前飛身碧漢三千仞散髮滄浪二十年
慙愧操觚成白首紫薇黃閣共周旋
賀吳方伯擢晉中左轄
赫奕除書下帝庭六橋離思繞烟汀旌旂匝地過陽曲
鼓吹中天出井陘望重三垣頭轉黑論交一代眼長青
太行絶頂凝眸處海上紅霞接幔亭
鄧遠遊以浦陽改劇檇李孟秋有事棘垣不佞
邂逅湖上二律志喜
黃金臺下賦河梁兩見栽花越嶠傍舄化雙鳬離瀫水
琴攜一鶴度錢塘雄談自許千秋合痛飲那能十日忘
莫詫重垣霜色裏繽紛桃李候門牆
片月燕臺萬戶懸芳尊何地不留連飛揚碣石論交夜
潦倒臨卭作客年大邑桐陰流廨宇重湖花色媚樓船
遙憐客歲青燈下達曙狂歌玳瑁筵
蚤春寄宣律師
風範支公昔未頽龍池曾辯刦前灰竹齋疎雨焚香坐
花徑閒雲乞食迴地勝東林時卓錫天長南海一浮杯
金銀四百湖堤畔得句能無贈蚤梅
湖上同喻邦相泛舟離淨慈入玉泉觀魚池上
徐茂吳以家釀至余迫暮同吳生德符先歸
抗手河梁二十年談心湖上一潸然乘風泛鷁離金界
冒雨觀魚向玉泉葉墜丹楓孤刹底花餘黃菊斷橋前
餘杭麯米堪同醉不奈秋空咽暮蟬
參知洪公得雄寄賀
扶桑晴望海雲開蓬矢新看射越臺玉樹正從文苑出
(公方以學使擢任)金莖元傍武夷栽(洪公家七閩奕葉貴顯)鵷鶵燦爛淩
霄翮龍種飛揚歷塊材信是高門蕃七葉祥光頻夜繞
珠胎
秋日集汝申使君喜雨作時潘生對奕久之
淅瀝寒聲繞畫牆高梧飛葉半銀床珠簾乍卷三秋色
玉局徐生五夜涼南國蕙蘭應被野西郊禾黍漸登場
酣歌不是耽行樂二頃城頭有汶陽
寄鳴皋
邂逅京華得向禽攀花攜酒日長吟聽鶯上苑雲連陌
並馬西山雪滿林一夜征塵迷寶劍三年流水隔瑤琴
傷心碣石論文地零落寒烟夢裏尋
劉觀察仲修席上言别
抗手河梁思不窮高天遙望楚王宫吹簫幾夜騎黃鶴
解劍經時斷白虹潞水霜華猶拂坐湘潭雲葉已浮空
風塵别後頻相憶錦字千行墜北鴻
同惟敬諸丈邀劉觀察集李園(有序)
時李惟寅朱在明安茂卿康裕卿梁思伯咸
在坐凡一十六人余得寒韻
樓閣淒淒雲霧殘幽盟河朔此盤桓庭催黃葉風交響
席倚青萍月共寒一徑秋光搖碣石千門晴色繞長安
題詩剰有鄒枚侣並拂朱絲興未闌
題劉觀察日涉園
錦石清沙動畫闌深居贏得近長安晴窗霧壓亭臺濕
夜榻雲移枕簟寒逕掩杉松迴白鶴池分梧竹下青鸞
門前俗轍虚勞問十載焦桐已罷彈
送左轄趙公入覲兼便道還晉中
雙帆晨掠大河飛燁燁星辰動紫薇上黨風光停繡鉞
太行雲色候緋衣流傳竹素盈江表蔽芾棠陰盡海圻
青史趙張元藉藉燕金馳賜出皇畿
皂盖飛揚白日前汾河秋色半樓船輝煌白璧掄文夜
(時公甫畢試事)爛漫黃金奏績年握裏驟誇雙劍合囊中爭覩
一琴懸匆匆錦里停車日盡折梅花玳瑁筵
題唐山人蓮葉舟二首(有序)
蓮葉舟輕自學操唐人句也山人輕舠湖上
悉屏長年青笠綠蓑悠然獨往余為載賦二
詩
芙蓉花壓大堤前六尺沙棠任晏眠南楚舊聞唐勒賦
西泠重覩白公船吹簫極浦淩風去把釣前灘抱月還
三十六陂新水漲行吟何地不堪憐
琴書一榻任夷猶畫槳朱簾蕩碧油夕趁蒹葭移遠岸
晨搴荷芰入中流飄飄舴艋風前戲汎汎蜻蜓日下遊
莫笑米顛今載見孤山雙鶴在湖頭
答睿父參知四首(有序)
余自遘室人之變侍家大人于里中楗關蓬
莽幾與世絶辱參知張公札詢拳至奉謝鄙
律四章
雙魚晨下瀫江瀍字字瑤華握裏懸倦客已歸青嶂底
佳人猶望碧雲前千秋宇宙供揮麈五夜風霜入斷絃
莫詫婺光長佇倚大微清切照龍泉
廿載江天逐塞鴻歸來華髮嘆飛蓬三墳左氏窺難遍
六事張卿問易窮伎倆久嗟鼯鼠薄心期猶詫蠧魚雄
胡床夜夜雙溪月咫尺元規悵未同
半壑東南寄草堂牽蘿捫虱且行藏風前漫自歌招隠
月底那堪賦悼亡海岱飄零馮叟鋏湖天搖落米家航
從知上客饒珠履愧殺淮陰願未償
寂寞清溪罷釣綸跫然窮谷問遺民明堂政爾思方岳
宣室能無叩鬼神玉笈參差羅二酉金章搖曳動三辰
支機總為浮查出底事重尋賣卜人
答郭方伯舜舉(有序)
郭方伯舜舉屢致手書慰問惓切感愧之餘
賦答二章
先朝名德重長楊拂袖言歸大海傍南浦輕烟流畫鷁
東山明月候胡床風期肻逐紅顔盡意氣偏從白首長
莫詫林宗巾角折蒼生頻夜卜行藏
雙魚晨下越江潯歷歷加餐問向禽代國聲華餘賦草
汾陽勲績擅詞林名山是處藏瑤笈流水何年和玉琴
屈指梅花春萬樹西泠橋畔雪堪尋
答世叔通侯見訊并懷說仲詞盟
尺素雙傳瀫水鱗江天翹首一傷神緋袍紫綬雲霄客
羽扇綸巾社稷臣藻翰千秋鳴鸑鷟勛庸三世勒麒麟
相思幕下偏惆悵不見黃生又幾旬
費孝廉過訪投贈新詩將由錢塘入廣陵買麗
姝長干而返即席戲贈
伏枕衡門萬事忘為君顛倒著衣裳紅絲欲繫朱顔客
彩筆偏攜白面郎一榻星辰吟處墮半軒風雨話來長
臨安咫尺堪攜醉千樹桃花拂短航
送張大參知睿父擢江右廉訪四律(有序)
自杪歲與張公晤語溪上疎曠迄今聞擢西
江别悰鬱憏走筆成賦四章
萬戶歡聲徹海圻喧傳除目下皇畿當年石室紬中祕
此夕天垣動太微玉匣靈文雙劍啟銀河寒影一槎飛
誰言鹵簿江州貴小隊時能問蕨薇
朝看綸綍下宸旒千騎傳呼簇上游帝命西江移斧鉞
人從南國望軒輶能無麗賦誇滕閣剰有雄章壓沈樓
惆悵雙溪溪上月胡床遙夕夢風流
突兀匡廬霧裏來登高詞賦並堪裁留題欲占青霞色
倚和誰當白雪才九派寒光彭蠡澤萬家晴色豫章臺
遺蹤謝監俱零落一為名流問草萊
望裏襜帷大國懸一時名勝摠堪憐藍輿數載徵君過
木榻長偕孺子眠賦憶寒雲三洞底書酬明月九江前
何緣並擷香爐秀徙倚東林話白蓮
贈汪中丞四首
鵲印朝馳下九重雙飛長劍拂芙蓉詩書異域傳方虎
禮樂中朝待臥龍勒石燕然雲縹緲登壇淝水日從容
紛紛坐客饒朱履吐握能無問短笻
一疏埋輪四海傳三臺推轂借豪賢飛狐倒馬當關日
鉅鹿盧龍出塞年燧火北亭殘帳幕波濤南粤淨樓船
淩烟異日論功最十八鐃歌被管絃
尺羽纔飛萬竈收先聲何藉冠軍侯風馳細柳三千壁
電掃扶桑六十洲玳瑁筵開晨北府琉璃屏敞夜南樓
遙憐月底桓伊笛吹徹梅花興未休
三輔旌旗控月寒九河臺殿壓風湍元戎舊建征東節
上將新登鎮北壇列校任驅鵝鸛陣高流容脱鵕䴊冠
懸知王粲思鄉切一賦從軍為路難
直沽逢丁元父夜談作余與元父别十年餘而
邂逅中野真萬里不期之遇也
邂逅天涯總白頭雙帆偕發潞河流孤臣海嶽猶生色
獨客乾坤已倦遊舊疏間關遼水舶新詩迢遞岳陽樓
黃金何限干霄色落日荒臺起暮愁
一疏千言動紫宸三臺九列望經綸猶聞絶島追窮寇
未擬清時放直臣日月並懸新折檻風雲長逐舊埋輪
更闌秉燭真如夢把袂狂歌各愴神
送鄧汝高督學滇中
燕臺春色照龍泉藉甚王褒奉使年竒字舊從千古識
遺經重向百蠻傳高峯越嶲停征旆大海昆明息戰船
萬仞點蒼題賦日抽毫何似帝京前(鄧舊草名帝京篇)
曹能始改官南都
題詩遙向鳳凰臺人識青蓮冠世才宦薄南曹寧薏苡
官閒西寺亦蓬萊蒼山建業排雲上淥水長干漾月來
為報鬱金堂畔女流黃重織候新裁
夀吳太學母七秩
紫色朝臨玳瑁筵斑衣垂手畫堂前雙金突兀高燕市
片玉熒煌映婺躔青鳥未歸天外使蒼虬長逐地行仙
簾前認我東方朔一摘蟠桃又幾年
贈盛徵君
不學文園賦倦遊高風遙夜攬貂裘櫪傍驥尚思千里
廚下鯖長合五侯桂樹叢生淮海岸桃花深發武陵丘
鬱金何日延州道玉盌相攜醉莫愁
集惟寅第同顧朗生王行父作
嵯峨西第接蓬萊窈窕閒窗臥綠苔倦已攜書還越嶠
狂猶擊筑上燕臺宫雲五色迷花駐苑月千枝映樹來
何事觀濤溟海上當筵枚發正堪裁
詹山人伯虎以玉印贈余乞詩
奕奕昆吾詫有神雙魚遙憶附書晨千秋玉璽傳丞相
十襲瑤華贈美人錯落蛟鼉吹霧雨熒煌科斗拂星辰
江潭何事占雞鶩白岳黃山會結鄰
過汝元太學話别作同仁夫孝廉
河橋寒日弄新晴唱徹驪駒恨遠行慘淡黃金辭上國
蒼茫白璧抱連城舟移片鷁時時望劍拆雙龍夜夜鳴
揮手不堪梁月色亂山猶傍客途明
同趙汝元集陳仁父痛飲狂歌亹亹申旦離别
之臆備見乎詞
把酒疎星傍玉除相逢猶是舊公車高堂秉燭三更後
故國浮查萬里餘海岳未妨攜短劍風雲那復戀長裾
他時兩地遙相望尺素能無問鯉魚
即席再别仁父汝元
征馬蕭蕭倦客遊天涯憔悴鷫鸘裘雄才尚抱千金璧
豪氣難忘百尺樓野戍孤雲頻入夢關山明月正添愁
猶餘舊日荆高筑徹夜狂歌易水頭
是夕劇談漏盡相對黯然余與二君邂逅湖海
訂盟金石者廿載於兹拂袖故山且楗關為
終老計來晤未卜仍賦此章
列炬華堂夜不眠驪駒歌徹最堪憐浮雲未信君門隔
明月偏隨客棹懸四海正逢多事日三生猶結並遊緣
乘時何限雄飛思努力加餐玳瑁筵
久不得趙汝元問鄉人乍至自都下云墓木拱
矣
少日風霜墮彩毫中年日月厭青袍紅顔意氣消雞肋
白髮心期付蠏螯作賦中山酬薏苡飛書西域問蒲萄
天津橋北糟丘近試覓青蓮望海濤
米仲詔書畫船卷即席題
汎汎風光易水瀕沙棠晴照白綸巾中流荷芰藏仙客
極浦蒹葭望美人經卷香爐晨獨倚筆床茶竈午相親
懸知舟楫商巖待漫向鴟夷話卜鄰
憶燕中仁甫汝元余三人晨夕縦飲垂十載餘
頃挈家南旋話别仁甫齋頭縷縷申旦歸後
聞問杳絶今汝元告逝仁甫竟客何方載賦
此什志感
擊筑層臺夜放歌十年燈火寄婆娑天空潁水荀陳隔
日落咸陽趙李過閣上舊藏玄草富齋頭新種白楊多
悲涼廿載談天客不見三星聚釣蓑
同王行父顧朗生胡孟&KR0758;俞羨長集惟寅白雪
齋分得人字
南北驅馳道路頻一尊攜手話沈淪驚看鄴下抽毫客
漸少華陽擊筑人四野雄風迴白雪六街飛雨淨紅塵
應憐獄底干將在繞夜寒芒射北辰(時汝藩在獄中)
再送座師陳公
一賦驪駒共黯然春明迴首夕陽懸綈袍邂逅三千里
絳帳分攜二十年祇見中朝傳鳳德誰從幽谷辨龍泉
蒼生萬室瞻依久闕下行看太傅旋
少室山房集卷六十五
