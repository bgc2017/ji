少室山房集卷六十
明胡應麟撰
七言律詩七十九首
沈侍御楊茂才同邀太虛樓燕集余適留滯湖
上以薄暮過則賓主偕行矣戲柬一律
蕭蕭寒雨隔孤篷慙愧平原十日同是處新詩懷沈約
何人玄草敵揚雄地偏雲際留雙鶴天闊湖頭滯片鴻
握手後期堪永夜暫將離恨託絲桐
送程仲凱之兩都
五夜山隂興獨乘海天遥望白雲凝囊攜劒色過燕市
船載簫聲出廣陵何處新詩酬北雁當年竒氣羨南鵬
高臺倘遇荆丹輩好上黃金第一層
黃禹鈞邀同張總戎汎舟湖上作
飄然飛鷁下澄波千頃其如叔度何郭外雲嵐芳草合
湖頭風雨落花多參差碧殿浮丹鷲曲折朱欄竚翠蛾
握手茂先雄劒在夜來星斗共摩娑
送趙符卿之燕中
夾道衣冠瀫水傍欣看承詔入長楊龍池乍逐抽毫客
鳳闕新超尚璽郎旆擁飛霞行碣石船隨疎雨出錢塘
中朝相業誰堪並竹帛行占太史揚
夢王行父並寄薛素卿二首
水殿雲廊卧碧紗長風吹夢入東華高梧帝苑猶飛葉
藂菊仙臺盡試花江上數峰湘女瑟河邊孤月漢臣槎
牆東是處新粧麗莫戀青門舊種瓜
天街何處問平康不捲珠簾見畫堂粉面三千迴薛媛
朱顔十五侍王昌名駒蹀躞黃金勒乳燕呢喃白玉梁
斟酌章臺人在否羅巾猶護百花香
同茅山人過胡上舍園亭作
面面珠簾護綠蘿平湖十里漾清波長風廣榭飄梧竹
細雨孤亭拆芰荷愁緒頓隨秋色遠賞心殊為暮涼多
相逢大有高陽興不駐征驂奈爾何
趙中丞以督學檄祠鄉賢中丞宗魯别駕尊人
也
歸來三徑抱雲眠片石江郎大隠年五畝盡忘中令貴
一鄉誰並太丘賢青門舊吏懷風素紫閣名卿問草玄
共識珮刀龍種在翩翩才望達甘泉
熒煌飛檄到鄉閭猶憶中丞舊上書九列勲勞存琬琰
三朝名姓重璠璵納言司近雙龍闕廷尉門容駟馬車
咫尺遺風勞夢想高槐留蔭在前除
送趙宗魯之河間别駕二首
雙旌搖曳薊門東易水飛花撲亂紅國憲久傳中執法
家聲重覩右扶風交河壁壘巡行近渤海樓船控制雄
屈指循良推第一徵書晨出未央宫
十載明經擅草萊青雲搖曳珮刀來名家舊識中丞後
佐郡仍推别駕才擁蓋日華流漢殿抽毫霞色動燕臺
應徐咫尺南皮近彩筆雄章次第裁
大學士趙公手書促駕賦謝二首
十年臺館布甘霖迴首高山悵玉琴身傍紅雲扶日月
夢隨黃石到家林天邊八駿堪誰馭海上羣羊漫獨尋
慙媿草玄門下士大揮椽筆到江潯
蒼蒼雲霧繞漁磯漫說商顔戰勝肥丈室擬從三島借
尺書仍傍九天飛肩攜瓢笠來青瑣夢掩琴尊出翠微
清切上台連紫極不煩河畔訪支機
淮甸張公舊守吾州將繇上考擢行省參知聞余
僦居武林夙駕見枉且邀飲署中並命舟資
送京口感其厚遇賦謝此章
曾是司空舊莫耶精光搖曳傍高牙胡床正落南樓月
大旆仍飛北府霞蔽芾甘棠懷海嶠青熒藜火夢天涯
銜知未愜如澠報心折江城奏暮笳
流河驛遇蔡儀部稚含話别作併訂約晤于武
林
握手雙龍去住懸河橋晴色對潸然中林驟報亡猿日
北塞真同失馬年曳杖天窮蒼嶺外抽毫霞湧赤城前
戴家精舍谿頭近乘興能飛雪夜船
送人還會稽
夕陽行色悵孤蓬大海家林挂樹叢芳草不堪吳塞綠
飛花猶戀越臺紅相看遊子悲春盡何限才人泣路窮
明到錢塘潮落後書郵頻寄北來鴻
登檇李烟雨樓寄沈純父侍郎
夾岸春波漾綠蘋千家晴色照垂綸獨為烟雨樓中客
遥憶昆明殿裏臣九塞兵車閒仗鉞五陵冠蓋避埋輪
應知屠狗風塵下大有華陽擊筑人
淮上遇景陵徐丈以參知督開新渠余目擊其
腁胝之苦兹工將告成先賦二律柬之
四載功成翊帝堯驅山鞭石夢䰟搖蔥蘢紫氣騰天闕
燦爛玄圭錫聖朝白浪南排千谷迴黃流東注萬川遥
當年璧馬俱陳迹何藉宣房漢殿謠
海岸清秋奠六鼇空濛元氣護臨濠平成載睹唐堯世
疏鑿寧知夏后勞大野寒風迴濁浪長淮晴雪下飛濤
他年太史河渠傳錯落金泥映彩毫
徐參知總角與余游中間顯晦殊途不相聞問
者廿載兹邂逅淮甸特邀余為具署中清燈
話舊不勝今昔之感即席載賦二律時參知
以青雀見假由此竟達燕中矣
蹤迹雲萍半杳然相逢岐路剩留連慚稱魯國通家後
好是豐城拭劒年錦席易中賢聖酒牙檣難認孝廉船
銜恩不盡窮途思極目長淮大旆懸
濩落長途賦遠遊青帆馳載出河洲雙龍吐霧蓮花合
片鷁乘風竹箭流搦管東南空大澤飛旌西北近神州
酬知一寸將何事日夜薇垣望斗牛
稚升水部余同甲子而艱於嗣育亦略同兹抵
淮聞諸姬有將就館者余為喜而不寐先賦
一律柬之
舟航長日寄菰蘆紫氣淮陽照客途蹀躞共誇騏驥種
飛鳴今見鳳凰雛芳蘭九畹移金屋(君侍姬美且都)叢桂千山
照玉壺(用淮南小山事)為愛謝家庭樹好三珠林立報懸弧
彭城晩泊蔡别駕載酒驛庭話舊蔡以前西安
令遷淮上署篆于徐
一尊何處慰窮愁清夜前除問蔡侯露冕中原新政績
鳴琴南國舊風流波聲淮海環公署山色徐方照郡樓
明發可堪揮手恨青帆遥遡大河流
龔觀察子勤舊分部越東于不佞大有國士之
遇兹舟過濟上奉寄二詩
朱旂曾閃越城頭渤海重看政績留南國雙龍飛電彩
東方千騎擅風流嵯峨傑搆靈光殿縹緲危梯太白樓
後夜胡床明月滿可容詞客並追遊
江風無賴木蘭橈濟上逢君興獨饒一代循良垂琬琰
千秋詞賦勒瓊瑶參天松色秦封近際海棠隂越甸遥
莫笑征途頻繫纜孤雲隨處是河橋
濟上遇王世叔通侯時龔觀察邀王同集太白
樓以督運迫簡書不能待輒此寄訊并柬黃
說仲山人
玳瑁筵開半寂寥青帆無賴木蘭橈波濤水國雙鴻度
星斗天門一鶚遥閥閱累朝傳帶礪詩篇頻夜夢瓊瑶
何人共賦從軍樂咫尺長安近灞橋
觀察晉陵龔公招飲城南太白樓二首
百折危梯上翠臺飛樓雲際劃蓬萊客疑供奉乘風到
人似征西玩月來宇宙並懸終古蹟山川重遘異時才
當筵何限清秋色欲挽羣仙步玉臺
五夜騎鯨八極遊千秋陳迹尚高樓窗中齊魯青如畫
檻外徂徠翠欲流呼吸舊知通帝座飛騰今見近宸旒
酣歌敢作長庚態清切寒光射斗牛(呼吸帝座太白舊話)
翌日載集杜陵南池二首(有序)
杜舊有五言律見集中後人因為亭館植荷
芰池上歲久頽廢龔公子勤至改葺塗繕煥
然復新且以濟寥寥一水迺兩拾遺並有藻
翰揭之千秋因建祠城東合奠太白少陵實
詞場一盛舉也余以行迫不及賦詩輙并紀
此序中
濟水東迴衆壑馳才人名蹟尚清漪高樓百尺曾供奉
旅館千秋更拾遺白苧飛揚春雪後青萍離合暮雲時
浣花溪上愁無限得似修篁蔭夾池
萬瓦鱗鋪霽色分滄波長日下鷗羣當年海岱留詞客
此日河山共使君大業庭中玄草在孤芳池上白蓮聞
風流咫尺饒相望搦管長天對夕曛
王新建邀集樓船賦謝二首
幕擁清油近玉除筵開紅拂薦郇厨侯門是處容彈鋏
相府何勞話曳裾天外欲歸遼海鶴霜前頻膾潞河魚
珠簾十二饒清燕一枕棋聲夢寐餘
古樹疎花照綠苔樓船開讌客頻來營門禮數寬長揖
記室詩篇媿上材大旆生風鳴朔野飛旌搖月動燕臺
寧知一代元侯重彩筆華箋次第裁
秋日過茒厚之同胡勞徐三子小飲作
徑裊松蘿半榻懸圖書四壁倍蕭然揮毫是處慚先達
伏櫪能無笑暮年旅興蒼茫斜日底雄心寥廓斷虹前
千金抵售長門賦誰解成都覓太玄
贈南吏部
吏部聲華四海聞山公才望世無羣南金並奪中朝譽
東壁兼傳太史文水鏡清光懸白日冰壺寒色駐青雲
從知意氣風塵外幾夜長歌拭劒紋(吏部為太史從子)
送南太史歸關中省覲
西風晨起木蘭橈垂柳千絲拂畫橋夢倚日華中秘近
心飛雲色太行遥翩&KR1862;彩服娛春讌奕葉青綾話蚤朝
一笑下機秦媛在簫聲頻夜合瓊瑶(尊人亦讀書中秘)
同徐皞明茅厚之過胡上舍園亭聽閔生琴作
夾道修篁帶茂林一尊攜手暮登臨咸陽趙李頻相過
易水荆高不待尋花榭雲霞流秉燭蘿軒風雨入鳴琴
亦知湖海原兄弟暫借衡門話陸沈
贈孫水部用純用純工文賦學無不窺至弧矢
之精儕輩尤罕及者
縹緲黃金薊北臺高天虹色異人來雕弧七札穿楊技
綵筆三都視草才秦望山川盤禹穴昆明池水夾蓬萊
談詩東閣饒清興莫遣斜陽墮翠苔(用純會稽人藉六詔)
過孫水部談兵
一劒虚堂共眼明談天捫虱異時情曾聞潄石臨滄海
幾為餐霞賦赤城燕俠未荒屠狗事邊庭偏畏射鵰名
長纓莫漫誇樽俎遠懾匈奴避漢營
孫用純署中觀射作
金僕姑懸鐵裲襠紫髯豪俠舊孫郎曾攜短劒過平樂
欲請長纓出未央東閣梅花聊入咏南州竹箭共稱良
何當手勒燕然碣白馬横飛向大荒(用純官水部而原籍越中)
送人入蜀
龍劒光搖大海濆河梁斜日賦離羣三千蜀棧長飛雪
十二巫峰半出雲迴雁祗從親舍落啼鵑偏向客途聞
新詩一寄臨卭肆投夢先過卓女墳
寄徐方伯二首
惆悵驪駒繫綠楊一燈聊為故人長朱絲永日閑清廟
白紵深宵出畫堂耒耜風雲莘野畔舟航霖雨傅岩傍
碧天吳越相望近對倚青萍拭劒鋩
長嘯歸來話陸沈草堂新築近東林南州尚憶朱旛度
西洛爭傳絳帳臨匣底星辰蟠玉劒床頭山水拂瑶琴
探竒莫戀登高屐飛動蒲輪越水潯
贈黃山人說仲二首(時居王新建幕中)
短髮飄蕭話轉蓬玄心寥廓送飛鴻樓依庾亮窺明月
劒倚荆卿擊斷虹古洞天台桃自發小山淮海桂偏叢
燕然絶頂題名處可羨班生制作雄
幕府翩翩舊孟嘉居然長揖傍高牙攜將江夏波千頃
共汎山隂雪萬家記室雄詞飛彩翰營門高嘯和清笳
荒臺百尺斜陽裏慘淡黃金宿暮鴉
寄區用孺太史兼柬高正甫秋官
四百竒峰取次遊飛帆重遡潞河流純鈎乍合雙龍劒
彩筆偏修五鳳樓日轉薇花連帝座星分藜火近宸旒
翩翩常侍同盟在風雪華陽幾唱酬
參知淮甸張公以崇正書院志屬余校定且命
賦詩寄以七言一律
畫棟雕甍越嶺前摳趨名蹟儼羣賢宫牆百尺星辰聚
俎豆千齡日月懸絶學龜鳬留正統(婺中舊有鄒魯之稱)遺經龍
馬識真傳衣冠夾路甘棠化絶勝文翁治蜀年
聞惟寅謝事寄慰四章
銅柱勲名日月傍誰將薏苡溷行藏袖椎無客同朱亥
彈鋏何人過孟嘗動色燕臺傳市虎關心遼海問岐羊
他年首事金城策老為先零出廟堂
燁燁聲名駕四豪邊烽十載罷臨洮藏弓敢抱孤臣恨
授鉞寧知上將勞篋裏千章饒賦雪床頭七發快觀濤
赤松黃石俱相待底用留侯辟穀逃
明滅烽烟大海頭可堪投杼入龍樓降王尚自驚飛將
醉尉能無阨故侯馬革場中心未老鴟夷湖上興難留
河山帶礪先朝事遮莫功成賦遠遊
十萬良家劒氣騰天威南北倚憑凌虚疑都尉降沙漠
不遣元戎駐灞陵宇宙論功誰白馬江湖流謗幾青蠅
寧知廿載東山夢一到瓜田恨未能
無題二首
行盡春風白鼻騧傾城傾國漫同誇纖腰欲姤三眠柳
笑靨長欺百合花紫陌鳴鞭朝映水青門挾彈午飛沙
高唐頗憶襄王否獨向詞林說景差
窈窕珠簾護綠苔平康三曲近蓬萊黃鸝百囀金鈿盒
紫燕雙棲玉鏡臺北苑丹青元絶世東隣紅粉最憐才
傳聲為問章華客尚許劉郎隔歲來(曲中有善丹青而好遊丈士者)
榜人自潞河歸再寄徐觀察時徐丈以河工奏
計晉階
雪花長日墜干將何限酬恩國士腸揮翰敢期王逸少
飛帆重借顧長康河流百折蛟鼉靜海岸千秋蜃鱷藏
是處平成誇帝力玄圭三錫下明光
秋夜長安邸中同葉叔明燈下酣飲至醉作時
葉以閩中公務至
木葉紛紛墮翠苔西山秋色半蓬萊青燈載下陳蕃榻
濁酒頻呼郭隗臺雲暝帝城雙鳳宿月殘仙掌片鴻來
無嗟宦轍風塵下歴塊行占上駟才
贈傅吏部代同人
屈指蘭陵校藝年飛揚環珮入甘泉冰壺獨抱風塵際
水鏡高懸日月前價踊層臺收駿骨光浮深獄辨龍泉
吹嘘倘借東風力旦夕河東上御筵
夜集相國趙公府中話别作
銜恩龍劒色凄凄何限霜華照鸊鵜紅日已看中秘近
白雲猶傍太行低親闈菽水飛魂夢相府藜燈惜解攜
莫悵燕吳成遠别春帆先到潞河堤
相國趙公邸中夜談因留宿齋頭作
劇語深杯興未闌平章西第傍金鑾高齋敢謂青綾薄
煖閣渾忘白苧寒密篠飛霜流藻井疎桐移月下雕欄
無勞夜望三台色萬仞晴光燭翠巒
送沈司馬請告還越西
易水寒風遡畫橈歸裝行值廣陵潮休文老去腰圍瘦
昭略狂來意興饒白日鴻心猶慘淡清冥鵬翼轉逍遥
看君司馬書成後藉藉埋輪在聖朝
相國趙公屢疏乞休未得請見寄二章奉和
啓事頻年叩玉宸飛書遙夕降絲綸東山是處催賢佐
北極能無仗老臣三殿風雷馳豹尾九重天日耀龍鱗
他時太史如椽筆肯放平陽躡後塵
江天何處問蒹葭六洞三山照紫霞朱草欲尋仙梵宅
赤松猶駐帝王家經綸魏闕憂難竟黼黻虞廷望未涯
十載飛熊仍夢寐滄浪能復戀魚鰕
潞河夜泊同黃說仲過陶懋中舟中二首
白舫青簾半畫圖金尊銀燭夜呼盧投簪元亮開三逕
汎宅朱公住五湖太液新霜流菡萏長安明月墜菰蘆
荆高眼底看誰在目斷燕城舊酒壚
跋扈飛揚縱叵羅一尊攜手暮涼多江湖意氣關蘿薜
(說仲時居世叔通侯幕)海岱行藏狎芰荷片月新秋蟾闕吐雙星明
夜鵲橋過西風玉笛胡床上無限梅花落絳河(時七夕前一日)
閔山人逸之工琴奕丹青而賣藥長安市秋日
過訪即席賦贈
短褐翩翩向暮過居然名勝對藤蘿燕京舊識懸壺技
易水重聞擊筑歌杏苑春光頻爛漫橘林秋事近如何
西風漸起枚生色同步長安太液波
送李太史使秦中
乍捧龍章上玉墀飛旌遥别鳳凰池雲開乍識蓮花掌
月滿頻攀桂樹枝赤社琴尊操管夜黃河簫鼓落帆時
朝元閣上春風繞為賦河山百二詩
送區用孺之楚中便道還粤
吟盡長安白鼻騧一函晴捧下金華青圭夜剪唐藩葉
彩筆晨飛漢殿花星動斗牛人倚劒天垂河漢客停槎
飛雲絶頂重攀處莫戀羅浮葛令砂
送錢將軍之北平
斧鉞朝移右北平東方千騎去還鳴霜飛大纛盧龍塞
霧擁高牙涿鹿城將苑揚班新授策詞場韓白舊知名
梅花一曲胡床暇草檄時過細柳營
與張仲立顧靖父别且十年餘忽晤于顧山人
齋中喜而賦此
憶别西崑二十年陵陽雙璞尚依然聲音未變論心後
髩髮頻驚握手前風雨差池河朔社乾坤寥廓汶陽田
高齋此夜長虹色何羨黃金帝闕懸
熊茂初蔡伯華袁景從招集劉仲修園亭
掩袂風沙赤日昏長安西曲亂雲屯花前一駐黃金勒
樹裏頻呼白玉尊漢柱文章高八斗燕臺絃管落千門
竹林嵇阮俱陳迹突兀靈光尚帝閽
題李大將軍鄭大司馬閱武諸營冊
精甲橫陳大野傍上公文武並鷹揚貔貅萬隊連營出
魚鳥千羣列陣翔劒拂天山紅日近旌懸遼海白虹長
功成羽獵仍題賦不道詞人是姓揚
送崔子玉之川中
細雨行裝發潞河都亭握手聽驪歌傾殘竹葉能留否
飛盡桃花奈别何郢里雪深詞客到陽臺雲滿逐臣過
鸞箋十樣饒春色蚤寄西征向綠蘿
送謝友可還臨川
斗酒都亭落日懸清霜紅葉舞離筵長驅駿足燕臺上
少别螭頭漢殿前秋事轉深陶令菊歸期曾約遠公蓮
東風韋曲花千樹早發潯陽下瀨船
秋日高正父邀同汪公幹蘇叔大遊天寧禪寺
玉栱璇題照畫廊珠扉銀鑰護禪堂青獅躡霧遊天帝
白象拏雲坐法王樹老菩提雙刹在花殘優鉢一燈長
前身我亦龐居士倘許先登七佛航
登天寧寺浮圖送高正父南歸得霜字
天豁西郊半大荒高秋雲日散微茫三千界湧招提色
四十門開舍利光易水荒臺傳市駿羅浮歸路問騎羊
孤航拂曙河橋别月滿長堤萬樹霜
壽李太夫人太夫人為本建孝廉母昆季五人
紫氣秦臺上碧紗支機何處問仙槎庭前瑞鳳啼孤竹
(太公觀察先逝)階下名駒列五花南岳金璫搖彩日東陵玉舄
步明霞當筵可認偷桃客一笑重來阿母家
送胡昌世還嶺南
漫道虹光燭斗躔塵埃猶蝕舊龍泉不禁徐幹成中論
誰識揚雄抱太玄桂樹霜林孤渚外(昌世有別業在桂州)梅花鄉
國亂峰前羅浮翠羽人如玉絶勝長安杜曲眠
送汪明府之蘭谿二首
雙鳬迢逓出楓宸駟馬喧闐擁畫輪邑宰成都衣錦客
關逢函谷授繻人春風水驛栽花遍夕照山衙掃葉頻
回首御屏書第一循良何事問州民
河梁初日照棲鴉玉舄高凌大海霞射策中朝新上第
傳經南國舊名家香飛桃李盈山郭秀擷蘭苕傍水涯
屈指黃金徵漢殿漫將離色賦蒹葭
暮秋望日同潘少逸蔡稚含夜集王水部宅
過從良夜拂朱絃上客相攜玳瑁筵工部詩名三世後
司徒文望四朝前梅花尚憶揚州署桃葉頻呼白下船
莫悵秋光重九暮月華仍向鳳城圓
是夕月色如晝水部改席庭中酣暢丁夜再賦
萬頃蟾光浸碧空千門雁陣卷西風高天霜露金莖外
大地山河玉鏡中團扇欲辭清暑殿胡床如坐廣寒宫
夜深誰唱霓裳曲極目飛鸞大海東
少室山房集卷六十
