少室山房集卷四
明胡應麟撰
樂府二十五首
王子喬
王子喬玉笙霞珮長飄䬙王子喬玉笙霞珮長飄䬙下
遊來王子喬緱山萬桃花白日行逍遥倏忽上浮雲騰
身還九霄足躡一雙鳬虛空以遊遨顧視世間人勿復
勞相招蓬萊之水清且淺金銀樓殿一何岧嶤三神之
山連巨鰲仙聖億萬計驂鸞跨鳳紛紛而來朝蒼龍為
我車烏鵲為我橋道逢王方平拍手彈雲璈麻姑十八
九紅顔髮垂腰要我擘麟脯進藥長生瓢顧視世間人
勿復勞相招今上神聖海晏河清曷不跨雙鳬來覲漢
家朝凝圖奉籙壽與天迢遥下游來王子喬
桂之樹
桂之樹桂之樹輪囷偃蹇寂寞山之阿山阿者誰被薜
茘帶女蘿淹留桂樹枝以婆娑以婆娑歲月冉冉而蹉
跎攀援桂樹枝行且歌瞻彼桐栢之山桂樹叢生其上
高嵯峨高嵯峨吾欲采其實蔭其葉憩其柯白日將暮
熊羆虎狼夾路當奈何白日將暮熊羆虎狼夾路當柰
何
猛虎行
南山有猛虎白額斑斕而錦文南山有猛虎白額斑斕
而錦文目睛鑠雷電齒牙決浮雲出入乘風飈威加百
獸熊羆豺狼狐兔惕息莫敢與共羣(一解)山頭絶樵采
山底無四鄰終朝攫取行旅食黎氓婦女小兒骨骸若
丘山腥穢不忍聞(二解)謂虎汝胡不仁胡不學彼騶虞
鳳與麟百獸有恒食胡汝好食人汝胡太不仁吾將上
訴汝訴汝司命君(三解)唶司命君不汝罪傅汝角張汝
翼礪汝爪距鋒以銳俾汝飛而食食人萬里外(四解)食
人以足天道好還忽遇洛陽三河少年賁戎發機卞莊
奮拳佽飛鼓刃裴旻控弦擊鼓鳴鉦張網樹旗有角曷
抵有翼曷飛割裂其肉寢處其皮以首承溺為百獸嗤
永戒後人為惡勿長為善勿疑彼不余信請視此詩
烏生八九子
峩峩秦氏高樓桂樹輪囷出雲間上有一雙頭白烏毛
羽何摧殘唶彼頭白烏生八九子養雛坐樹端八九子
乳哺亦誠難朝不得食夜不得餐八九子羽翼以長成
各各飛去忘來還唶彼頭白烏空腹坐樹端饑餓頓欲
死淚下如流泉唶彼秦氏少年子怒激壯士肝白玉為
琱弓黃金為彈丸一發中羣雛魂魄飛上天八九子魂
魄飛上天唶彼烏不反哺誰當憐
西門行
綦隆世化日舒玉尊肴醴羅前除東隣子燕趙姝清歌
妙舞揚羅襦賢豪過駟馬車良辰日吉心相娛人命無
百年日月同斯須胡為自約束悵悵常獨居豈無仙人
王子喬駕六飛龍遊太虛豈無仙人王子喬駕六飛龍
遊太虛天地會有終千秋萬歲後仙聖同凡愚不如命
我友撞鐘攂鼓鳴笙竽
東門行
出東門步且吁時世混濁難共居我欲乘長風東遊扶
桑西瑶池揮首向容成億萬不相疑歸來告妻子牽衣
蹬足長歔欷長歔欷上有垂白親下有黃口兒孔雀東
南飛十步五步不相離君今獨行安所之君今獨行安
所之不如守窮巷雞鳴狗吠相因依不見伯夷叔齊采
西山蕨薇榮名被百世難等夷
順東西門行
歲行暮時既昏設我肴醴開玉尊樂親故延嘉賓軒車
雜沓徒在門列五鼎羅八珍甘嘉溢口呈芳新飲麻姑
招洛神擘紅虬脯羞黃麟琴瑟和鐘鼓陳樗蒱六博何
繽紛長袂掩羞蛾顰纖歌隨風飄青雲良夜半星河傾
主人未醉客尚醒二難具五福并億千萬歲延遐齡
燕歌行
嚴霜蕭蕭白露漙三星在房月在天空閨思婦愁城南
起看北斗何闌干樓頭旅鴈鳴飛翰口銜尺書下雲端
同心為結緘瑶函下有相憶上加餐何以寄情雙玉環
念欲報之青琅玕山高水長浩漫漫我欲從之途路難
羅帷倚燈曙不眠秋風颯颯吹重關安得送我置汝前
平陵東
平陵東氣鬱葱大雷電天以風啓金縢告元功誰其輔
者安漢公安漢公坐明堂發天兵下咸陽討賊盜捕亂
亡賊盜亂亡疇則使東郡太守翟氏子不量其力罔畏
死天兵桓桓孰敢當所擊者破禦者殃烟塵掃蕩清一
方頸係諸纍俘未央君不見翟義公今日繫安漢公明
日帝彼已之子甘若薺天鳳改元易漢制白水真人從
東來昆陽百萬成沙灰坐倚斗柄臨高臺胡不再開金
縢諭九垓胡不再開金縢諭九垓
鞠歌行
攜玉女邀僊童天門詄蕩開九重揖金母拜木公蹻躡
鹿盧乘罡風飛廉導屏翳從周遊八極騎茆龍乘元化
入無終千秋萬億齊喬松
上留田(用本調)
噫嘻人世大難(上留田)貴賤貧富相懸(上留田)富貴阡
陌綿延(上留田)貧賤家無一廛(上留田)四體衣襦不完
(上留田)毛翮凋疎摧殘(上留田)氣息懨懨自憐(上留田)
赴訴司命君前(上留田)我獨胡為蹇連(上留田)夙生期
運致然(上留田)飲泣吞聲何言(上留田)
董逃行(用本事)
東京城郭煌煌(董逃)冠蓋羅列成行(董逃)天禍漢國彷
徨(董逃)白晝兵戈奪攘(董逃)劫制天子侯王(董逃)千乘
萬騎北邙(董逃)焚燒廪庾餱糧(董逃)郿塢黃金作牆(董)
(逃)天道好還有常(董逃)司徒祓除不祥(董逃)首惡刳胸
裂腸(董逃)膏血燃燈道傍(董逃)百代箴規莫忘(董逃)永
戒貪饕陸梁(董逃)
悲歌
巫山之高淮水湯湯我欲東歸洛大河無梁船道阻絶
登高以望故鄉故鄉不可見熊羆虎狼夾路而成行狐
兔失羣我與為侣日暮途遠傍無旅舍悒鬱誰語悲風
動地陰雲四起仰天悲歌泪墮不能止
前緩聲歌
緣木求魚譬彼入山采珠意氣雖勤奈此道路殊總角
相親同室共居君心有他如隔里閭身非草木根株他
人有心忖度在余欲見子都乃值狂且嗟他心之人蟲
鳥之弗如
蛺蝶行
飛來雙蛺蝶羽翅一何翩翩掠春風而遊東園彼姝者
子朱為顔年十四五被髮齊兩肩忽來覩此雙蛺蝶心
中以慘然春風浩浩歲月行蹉跎我欲捉蝶以婆娑蝶
以雙飛奈蝶何
滿歌行(感事作用本調)
嗟人世煢煢若過隙駒百憂填中當復誰與娛憶我年
少時慈親大憫惜中遭荼毒展轉愁悶歲以為日家室
荆榛牝雞奪晨罹此悍虐伶俜莫可告人彼婦之惡為
鬼為蜮潛行昏黑無從方物彼婦之惡為虺為蛇造作
語言鼓吻搖牙慈親積戾奄忽棄背黃口嗷嗷轝埋山
椒箠笞炮烙兇威灼鑠姬妾徬徨進退錯愕猶復蚤夜
思維圖覆厥宗仰面叩天無地自容密計深謀獰不可
近風波起咫尺白晝為陷穽而家弗殃彼念弗忘而家
弗禍彼業弗墮吞聲飲泣以訴司命君彼司命之君杳
若弗聞悍婦持門戸胡以事嚴親嚴親七十餘風燭暮
逡廵安能舍之遠去去適滄海濱憂來起中夜攬衣不
及晨皇靈會動變沴氣干天閽大雷電風雨永戒後世
人
兩頭纖纖詩二首
兩頭纖纖少媍眉半白半黑枰中棋逼逼膊膊倉鼠馳
磊磊落落道傍梨
兩頭纖纖麋鹿角半白半黑檐前鵲逼逼膊膊林鴉啄
磊磊落落荆山璞
五雜組詩二首
五雜組中天霞往復還貫月查不獲已遇龍蛇(古云歲在龍蛇)
(賢人嗟)
五雜組芝為蓋往復還咸陽塞不獲已見褦襶
公無渡河三首
公無渡河大河揚波長鯨如山鬐鬛嵳峩
公無渡河一葦奈何河水萬丈出没蛟鼉
公無渡河讒言孔多不見申屠負石投河
枯魚過河泣二首
枯魚過河泣宛轉沙泥側神龍處九淵螻蟻安能測
枯魚過河泣定作盤中腊願覓斗升水為君赴溟渤
少室山房集卷四
