少室山房集卷一百十四
明胡應麟撰
書牘十四首
報皇甫司勳
憶髫歲過吴閶伏謁龍門之下冀瞻望顔色一奉教言
適明公卧病精廬掃絶塵軌即片刺無繇自達訊諸閽
人知河魚作楚旬月矣嗣是菰蘆之間率扁舟夜度盈
盈尺水夐若明河每長嘯臨風未嘗不竊嘆御李之無
自也客歲遇周公瑕于燕市極口稱明公注問雅情方
圖謁姓名于左右而子鳴持大教繼至則司勳全集爛
然辱長者之垂施焉僻壤鄙生胡洊膺殊寵至于斯極
豈明公過聽二君子以不佞甕天蠡海而窺于雅道之
萬分耶不佞嘗僭謂五季以迄勝朝六代三唐流風掃
地弘正諸公銳情復古要以振起當今可耳揆諸曩昔
恐叔敖優孟後世不無異同何者弟子高師一著僅及
其師北地信陽之才不能越馬班李杜而詩文製作復
壹稟陳規則奔走步趨固已逡巡塵後矧時代所壓有
未能盡超者耶故不佞嘗以當今之世不可無何李而
尤不可無明公非苟為佞也明公菁英天授視三唐六
代殊自錚錚而業以功深境由玄詣語文則縦横自得
變幻從心語詩則色相盡空神情獨會試以司勳一集
上律齊梁諸子大歷十才高者逾軼沈謝錢劉平者不
失隂徐郎耿即前人羣然復起有能增損隻字者耶生
平骯髒獨于明公傾嚮渴饑北鴻遄發敬附八行未竟
緒言胥之面晤
再報子循司勳
王次公云千秋而下信陽北地容有廢興觀察迪功必
無絶響僕三嘆其知言若執事六代之文含沈吐任鑠
顔凌謝五言之律苞元孕起驟冉馳曾詎惟十得八九
幾于毫髮亾恨且超乘而前矣故嘗謂何李除高西漢
盛唐而不足者也執事江左大歷而有餘者也絶長補
短政爾相當今之為劉為吕不佞以為皆非也即散體
之文長句之律勢所難兼然所謂同能不如獨勝也
報徐子與
元美蹈海黃金臺館閴其無人頃天幸明公上計明堂
一時諸子雲合景從華陽碣石間復為雋國第迴眎往
日西曹不無逕庭所謂極盛難繼耶不佞䠥躠蹇驢風
塵眯目三千里入長安僅明公日夜周旋差無憾耳惟
敬座中載奉談笑穆生醍醐周郎醇酎依依心醉寤寐
念之辱諭鄙言奬提泰過嘉隆弘正邈矣前修何敢以
邾莒之賦妄意代興惟長者不棄成言所謂蒼蠅絶塵
政自無妨騏驥南皮之會面叩不宣
報張肖父司馬
車騎過婺城辱枉訊家君下逮小子属萍梗江湖不獲
從瀫水羣兒竹馬之後抵舍讀諭教拳拳彌感且愧明
公材兼文武任隆將相古今詞客力屈事功至明公迺
一洗之㝢内抽毫孰不仰沫壇坫之下願惓惓以雍然
一代謬借芻蕘豈過聽瑯琊愛忘其醜耶青衫上謁遂
承破冗過存大貺丘山逾切蚊負之懼偶司馬公訂期
三弇暫别高牙春深旋越晉謁不宣
與吴明卿
不佞束髮習詩歌則聞㝢内有明公矣于時直以明公
齊驅五子狎主葵丘耳既稍稍習見諸君子製作集衡
而篇角之迺知明公材力固伯仲濟南而沈著森嚴雄
深渾麗句百鍊而字千鈞盖上自開元下迄嘉靖直接
杜陵五七言律者明公一人而已不佞少遊京師於當
代名家靡不接席至心所獨醉弇州而外惟是明公每
誦蔵甲諸編輒神明爽然為國朝詞場一大快第楚越
蒹葭美人千里無由縮地少奉晤言中常怏怏竊謂明
公亦同此懷當今左袒濟南十夫而九不佞時抗論焉
惟王次公所見略同自餘鮮首肻者計惟明公能自信
之百年而後公論迄定不佞其嚆矢耶詩藪三編近頗
行世辱長公驟許以為千慮之得汪司馬公亦以公心
獨見濫推摠之私衷謬臆廿載以還逢人囁嚅不輕吐
者比歲沈疴枕席竊恐溘先朝露不得已出之中間數
則僭及明公聊用附諸隋和之末然非緣是以求知下
執事也黃孔昭過瀫水極稱注問雅情敝邑章生者頗
習詩景慕高風銳于饑渴且夙聞邑之方子嘗蒙顧拂
輒躡屩負笈遠謁門牆惟明公與進之
報灌父宗侯
讀中州人物志洋洋乎鉅麗之觀也無論文章典縟班
范而下邈焉寡儔至采掇之勤揚扢之當真宗國之蓍
龜昭代之良史矣李何王高等傳尤見執事精神所注
昔司馬子長纂史記而竒文特發於游俠刺客間至今
儒家者流恒誹其腹庸詎若執事極意表章皆學術才
華羽儀盛世之士也此書成而諸君子不相與愉快九
京以執事為地上知己者僕請任之不佞下里顓蒙甫
學聲韻管窺蠡測曾不足當楊氏之烏寧敢自附公家
之駿迺大教過情推挹至並舉中原豪傑責望將來公
所以弘奬氣類庶幾追配古人藉第令一么麽海上鄙
生胡以肩荷也嵩高二室不佞夢寐之中日夜覩之乃
今獲以童子當國士之知入洛之懷何能復已冬初策
羸馬曳長裾追逐羽盖於三十六峰之上俟孝王之園
雲花十丈登臺染翰與執事同賦之
與黎惟敬三通
四千里入長安門冀得荆州一面耳乍傳車騎抵潞陽
瞻望踴躍亟擬策蹇衞馳叩行軒則連朝風雨妬之惟
寅見枉以長者邇讀鄙言謬相擊節有欲避三舍之稱
令人惶怍無地齒牙餘論一旦奬借至斯顧異時國士
厚知胡繇報塞孫陽氏佇足冀野馬羣遂空要以騄駬
渥洼無難歷塊迺不佞之駑劣豈其人哉裕卿往敬布
腹心縷覼願言需之異日
二
西園盛集公豪興遄發浮白玉舟百餘醉中作二酉山
房四古隸咸稱竒絶僕楸枰藉公靈爽亦屢占上游同
座以裕卿大北為耽耽不平然莫能一籌難我也
三
詰旦惟寅載酒肴拉公洎思伯裕卿在明同登顯靈宫
閣晴雪萬家縦目昆明太液間何異曾城絶頂二小羽
士風度迺致佳且善謳霓裳三疊公當蚤一振衣也
報歐楨伯
片語壚頭遂成宿契高陽十日逾越千秋而鉅筆鴻章
懸揭海岱即無賴南征未嘗不爽然自適也衡陽巫峽
之間魚沈鳥浮迺病子株卧一丘足音屏絶騶從自楚
而蜀蜀而復閩與武夷君酬酢歷歲無繇致一耗于門
下至先拜大教之辱媿罪何言陸生行附致懸耿涼秋
躡兩青鞋訪公白下當令燕磯牛首山川色飛耳
再報歐楨伯
諸集高華秀朗世所共欽迺使事之工聯類之富綺而
不繁大而能化則自老杜外惟弇州伯仲洎歐先生三
耳仲默于鱗名高一代要以風格興象抵掌開元至綜
貫百家下上千古非其所務亦非其所長良工苦心同
調闊疎知我罪我斯言不易承秋深言返初服公赤幟
藝林方為海内所急胡能一旦飄然即欲南歸何哉近
舍西泠遠尋南岳大江風濤舟楫不易輕艑浙上無異
康逵僕病且憊猶能攜斗酒相遲溪頭為布衣十日飲
息壤在彼惟門下毋他圖焉
與黃淳父
少讀五岳山人集私衷竊勃勃鄉往焉顧墓木已拱無
繇一把臂吴楓秋色中已復從子鳴諸君讀足下句曲
諸篇嘆曰勉之不死矣過金閶亟擬懷片刺卧齋頭縦
談千古属家君北行期迫無寸晷之暇頃歲因緣裕卿
始獲通聞問下執事旋辱手札報以璚瑤古調清聲隠
映眉睫不惟恍覩足下且恍覩足下先君子矣中原何
李勃興詞流雲集而載籍極博未覩其人爰自尊君超
乘而出蟲魚科斗精研極索詩文縟贍雅亦稱之迺足
下天挺才情諸所結撰形迹不傍色相都空盖尊君鏤
金雕玉而足下初發芙蓉猶之光禄臨川各擅其美本
朝藝苑相承聲華奕葉者江夏之外耳目無雙矣裕卿
翩翩豪舉布衣之俠意氣難干獨推轂足下不容口酒
中輒稱足下往客金陵攜漢玉巨觥入長干東南諸曲
潦倒酣暢美人持箋索詩及書者數十輩足下手不停
揮俄頃成集逾令人寤寐高雅垂虹亭月色萬頃何夕
維蜻蜓小艇放歌散髮同載而南也
與周公瑕
憶從家大人謁刺門下不佞僅十齡耳于時瞻望顔色
竊以門下非今之人也古貌古心夐出塵壒當求之幼
安叔度間方今江左第一流宜無過者北抵燕中華陽
碣石豪雋如雲不佞猥以微詞為惟敬諸君賞識獨恨
無從接門下一談戊辰南返輟棹吴閶適門下受聘東
諸侯玄纁蒲輪為黃金臺上客秋杪載抵燕中亟訪寓
舍則風馭泠然出長安旬有五日矣竊嘆名流契合古
昔惟艱胡不佞于門下載世通家而齟齬道途若斯之
巧也已物色一二酒人咸以門下讀鄙作于管秘書席
上擊節咏嘆有可冠四壁之稱令人既感且怍門下三
十年藝苑名家迺不佞蚓竅微吟庸詎足當晉人一吷
而不惜齒牙輓推至此益信門下古之人而匪今之人
也自今以往僕固奮蹶竭趨期無負九方之盼而銜策
馳驅以終竟大惠所望于門下豈淺鮮哉吴使再南率
爾陳謝子循淳父計旦夕操觚聚首幸晤間一為寄聲
秋色吴楓臨楮瞻企
再報公瑕
鄭文學以誌事及門牆漫枉側理數番索書仲長統樂
志嵇叔夜養生二論垂省入矣憶與足下晤金閶迄今
淹冉六載吴越相距一葦非遙而音問闊疎茫如異域
乍冬計偕而北屈指過姑蘇首詣足下信宿天池登蓮
華峰絶頂歸拉幼于伯仲痛飲俠香亭却假吴娃雙槳
載足下虎丘啜茗千頃雲為别亦大快心事而春期迫
甚竟為二三仝人所尼踉蹌解維亾論勝緣抹殺即數
字不及相聞想像夜泊寒山江楓漁火一段旅人況味
今猶懣懣胸臆間瑯琊公歸卧祗園主盟斯道而足下
以古心玄覽左挈右提一代風流于斯為盛觴咏之暇
曾否齒及胡生耶彭廣文来知足下健態猶昔七十老
人篝燈夜坐作蠅頭細書終篇無一潦倒大似廉將軍
飯斗粟據鞍上馬時何修致此矍鑠豔羨豔羨僕年甫
不惑老境已種種迫人聞足下内好尚未衰諸姬玉立
當御美哉周郎南面之樂胡以過也承春深游目湖上
桃花柳色念之令人奮飛計三吴奥區足下皆幾殫歷
迺嚴陵仙都赤城二雁宕併不腆金華三洞天咸僅僅
咫尺胡乃靳此數百武令大川名岳不一漬周郎筆跡
高秋涼爽作十日布帆計便足了此足下果有意乎青
鞋皂帽惠然南来則蘭隂之下尚有挈長生瓢負九節
杖以殿遊屐者毋若子猷之興盡也穉修才猷揮霍而
局促一氊唐人雜纂所謂窮波斯病醫人不識字措大
殊邈不相稱可笑第此君伶俜瘦骨日擁如花卧床第
尤似非宜天女維摩故自病中有宿分人匪羅什吞針
實難不見許旌陽炭婦耶渠極傾倒足下不惜齒牙一
為破除此障恒河沙界功德也華陽碣石間諸酒伴比
来一一相聞否新墳宿草觸目友生惟敬夀承思伯子
鳴裕卿謙之先後作白玉樓客天留足下為吾黨中碩
果何時面孔相向臨風悵然
少室山房集卷一百十四
