少室山房集卷二十八
明胡應麟撰
七言古詩十五首
宋榻蘭亭趙文敏臨本真蹟歌
永和九年歲癸丑典午衣冠盡南走臨池崛起王右軍
萬古乾坤落書藪江東勝槩標蘭亭軒窗亂疊羣山青
流觴曲水修禊事一樽隨意酣沉冥道服逍遙坐亭子
認是當年會稽史尋山玩水不解愁屢向人前誇樂死
含毫是日如有神飛天歷歷來仙真崢嶸隻字啟八法
快劒長戟劘星辰諸賢詞翰盡壓倒興公蛇足徒夭矯
垂頭大令甘罰觥奕葉瑯琊傳至寶雲礽智永歴辨才
屋梁伏檻叢蒿萊文王百計命蕭翼逡巡玉匣沉泉臺
餘子紛紛競摹勒掌指烟煤半狼藉率更棐几撫硬黃
來世爭傳定武石勝朝妙蹟仍浮屠北禪老僧秘若無
吳興轉乞獨孤本十三跋語題長途窮年兩腕追步伐
牝牡驪黃較絲髮雙雕比翼翔太空勢極扶搖貫閶闔
此&KR1505;舊榻真宋前五字未損湍流天奚潘墨瀋儼如漆
澄心素札鋪純綿朅來燕市褁敝篋瞥見寰中眼雙熱
傾囊購得置案頭不減西方貝多葉龍盤鳳翥何紛披
三百餘字字字飛乾坤萬古但一帖含毫落筆皆天機
吳興臨本推冢嫡中郎虎賁貌如壹誰哉帖尾聯王羊
展卷狂呼勝和璧古今二絶偕遭逢茒齋氣色干長虹
將無一夕雷電入六丁下索還鴻濛沉吟却憶永和世
舉代清談誤真際虚聞一統儷漢唐大業三途驟凌替
猶餘八法懸高旻墨池滉漾雄千春漢文唐律遂鼎峙
至今免誚秦無人腐儒往往嗤小技賢劫疇令重晉氏
歐虞薛褚匪上乘吳興入室世無異一觴一咏樂奈何
醉來故帖重摩挲恍入山隂坐修竹拍浮流水觀群鵝
王元琳伯遠帖真蹟歌
自從兵入宣和殿晉人真蹟世罕見二王之外尤無聞
胡乃此帖傳王珣四十二字鬭竒絶字字精芒射天闕
蕭疎逸宕轉姿態牝牡驪黃半明滅當年宣武稱黑頭
誰其大筆東亭侯至今江左僅兹帖如椽恍忽存風流
錚錚伯遠隸書譜妙蹟宣和曠今古右軍大令俱塵埃
靈光一柱猶蒿萊九百餘年秘雲笈暗中神鬼互呵斥
何論寶玉與大弓茅齋白日飛長虹
顔魯公祭姪草歌(有序)
吳興跋禊帖謂右軍書蘭亭是已退筆因其
勢而用之無不如志兹其所以神也今蘭亭
不可見矣魯公祭季明文其筆鋒退盡者披
攬真蹟吳興數語宛然若為兹帖傳神惜當
時困學齋中何以不令一覩也
漁陽播亂飛黃塵旄頭月黑纏妖氛常清血戰棄全陜
二十四郡虚無人平原魯公眦雙裂一麾猛氣雄三軍
疾呼河北倡忠義普天率土知君臣帝心未滅安史禍
杲卿碎舌投天津巢傾卵覆季明死舉宗三百遭坑焚
烏鳶飽食螻蟻妬毒痡四海同酸辛魯公惋憤掩胔骼
哭兄哭姪嘘愁雲生平正氣塞宇宙淋漓一帖猶千春
乾元元年歲戊戌昊蒼有意開斯文摛章吮筆筆欲舞
墨池一派流天真肝腸寸寸委波磔縱横䟤跋超羣倫
長風巨浪鼓淜澎泰山喬嶽盤嶙峋夭矯虬龍赴幽壑
繽紛鸞鵠翔高旻十行遒婉尚含怒五行浡鬱逾生嗔
卒章沉痛徹心髓恍疑汲塚窺三墳如椽一掃二百六
一言一字皆千鈞卽令塗抹迥姿態西施傾國加雙顰
當時魯公豈匠意精誠烈烈懸風斤相傳一草歷元宋
太空磊落垂星辰二陳跋語差可玩文家待詔彌津津
鮮于困學傳累世即今妙蹟來江濆凌晨攬誦䜿毛髮
齋頭什襲藏家珍君臣大義貫星日矧兹八法尤通神
作歌鄭重寄仰止墨林萬古颺清芬
米南宫誤恩帖歌
張顛老死米顛出好手中原鬭狂逸南唐寶石作研山
三十六峰舞寒碧低頭拜石石不語袍笏&KR0008;跚笑兒女
一朝把換薛公鶴泣向蟾蜍泪如雨興來刷筆掃孤憤
十萬材官破堅陣青城俠客揮劒鋒夜义飛天雲霧中
宣尼常笑由也喭顛也淋漓逞豪健此帖數字亦怒張
兒駒泛駕不可當五百年來米顛子絶倒當年顛長史
鍾王節制安事此(宋人送南宫有名滿天下之稱或疑米不足當者曰二十年來何處不省)
(有米顛子耶)
題李龍眠二十七祖圖歌
丹青國手吳道玄眼空萬古當開元沿流晚季六法盡
中興十指傳龍眠何人攜此&KR1505;佛祖遍羅列馬鳴衆大
士歴歴具顛末袈裟挂膝右肩袒妙相人天儼對越二
十七祖僅九幀十八應真徒耳聞云是吳儂利厚值輿
圖剖析成三分朱門貴戚萬與柳募置齋頭數各九蘭
隂措大拚鼎足盡典商彛鬻漢卣瓦棺寺壁畫久亡僧
繇衛陸俱渺茫荆關遞得山水趣誰持大筆描空王參
差絹素裂強半魚口横紋欲糜爛人言畫理出唐世遠
即楞伽近靄瓘即今宋代寧庸工龍眠繪事真人龍諸
天帝釋尤冠絶青獅白象行虚空阿難陀下九尊宿一
一披圖認眉目或眠樹底修四禪或坐林中斷五欲或
拈聖果菴没羅或把靈花給孤獨或看澗壑浮清漣或
聽岩巒墜飛瀑或從長爪證緣覺或遇獰牙騐調伏或
開甘露廣法門了了根源繪身毒憶昔李侯盤礴時胸
中壮氣横須彌大千世界攝毫翰狂墨亂洒天迷離逡
巡群祖真相出虎頭金粟爭神竒惜哉賈䜿巧壟斷吉
光片羽猶分持復憶龍眠好畫馬筆力曹韓較多寡
驪黃注想馬胎入足墮泥犁若飄瓦以兹懴悔寫佛門
丹青燁燁留乾坤香燈高閣互供養天龍八部如雲屯
乃知古德真善誨隻語單詞係成毀祇今名蹟六百秋
夜夜光芒護神鬼二十七宗瞥眼過東土祖師來達摩
面壁形模竟何以寰中試見龍眠李
題趙千里真逸圖歌
吳郎示我真逸圖生綃半幅雲霧裂高堂挂之夏六月
䬃䬃寒風墮林葉縱横亂瀑墜高崦千峰萬峰路明滅
峰回路轉天欲盡似有孤亭架木末其下巨石盤長松
楓丹栗黃秋事濃松間講易三兩翁秦時四皓鬚眉同
一翁擊阮一坐嘯其一恍似東園公斟酌兹圖定誰筆
神品錚錚世無匹細看樹石用勾法人道王維字摩詰
或言近出趙千里往往抽毫弄金碧嗚呼王趙不可作
縱復天工繄誰識須臾暝色來朱欄耳邊潏潏來飛泉
吾將追逐黃與綺坐占孤亭號甪里
題李唐雪山遊騎圖歌
隂崕凍雪霾亂石誰其畫者李唐筆萬仞寒山挂崒嵂
恍見當時大斧劈何人布裘褁竹笠欵段婆娑入高壁
後有蒼頭挈雙屐太華路南望咫尺欲陟其巔叩拘翼
帝座罘罳儼呼吸十二瓊樓衆仙集鶴氅繽紛互長揖
白晝乘風繞八極我欲從之路昏黑未滿丹臺謫來籍
策蹇言歸故井邑㶚陵橋頭句堪覓
題趙承旨野岸呼舟圖歌
高堂飛瀑十丈寒青山四面浮朱欄繞砌霜楓墜紅葉
恍忽城居在林樾吳興畫手真傑特人巧天工擅開闢
細看此水與此石非畫五日即十日紫衣抱膝坐渡頭
蒼頭弛擔遙呼舟清溪萬頃隔孤棹隔崦人家落斜照
山深樹黑逕險﨑石床天畔雲迷離歸樵谷口冉冉入
似有柴門挂蒼壁標題軸尾了可尋集賢學士孟頫臨
今古令人嘆三絶惜哉二字遭鼠齧(承旨名爲鼠囓幾半)
題黃公望西泠烟靄圖歌
大痴老人黃子久塗抹丹青號名手名呼大痴畫不痴
此圖氣韵尤淋漓危峯突起矗霄漢迤邐横岡折層巘
其下澄湖八萬頃金碧樓臺挂天半芙蓉及菡萏豔色
何紛披恍如若耶溪並浴千西施飛鷗明滅傍沙際挾
雌抱子羣翔飛第六橋南入靈隱此去南屏尚多景岳
王墓倚金沙灘竺色三天浮髻鬟隔崦人家夕陽落破
帽騎驢出東郭尋詩何處攜絲桐美人遲我飛來峰
題黃監柳塘禽鳥圖歌
五朝畫筆推黃荃徐熙之後昌友前禽魚花鳥落掌指
即今繪事仍流傳十畝方塘浸寒碧高柳繁隂弄斜日
夾堤荷葉青連錢翠蓋亭亭萬粧出蒹葭藻荇翻縞帶
隱映清波漾盤石沙頭浴鷺拳八九石上雙鷗儼相識
魚蝦潑刺明鏡中迫視渾疑手可拾黃鸝紫燕語深樹
點綴精神著顔色臨池誰喚王右軍池頭一白俱鵝羣
大鵝仰吭鳴向人小鵝數十何紛紛天時淑風清氣媚
野鶩家雞各求配一雄前引衆雌後宿食飛鳴宛成隊
嗟嗟荃也得妙理意匠經營入無始揮毫衆羽倏生動
造化真機在十指爾時徐熙亦化工兩賢相阨悲途窮
祗今無論黃監手雜埒趙(闕)
少室山房集卷二十八
