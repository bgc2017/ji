少室山房集卷六十三
明胡應麟撰
七言律詩七十一首
贈戚山人伯堅(有序)
始邂逅戚山人伯堅於弇州園别去十載而
山人遊金陵獲少姬麗甚以壁立復出謁所
知適馮太史開之倡社湖上遂留館太史家
拉余贈章戲成此什併呈太史博一掀髯云
爾
散髮相逢大海頭弇山堂下即糟丘余歸故里攜通德
汝向新亭載莫愁底事歌魚來越郡誰能騎鶴上揚州
皈依合傍蓮花社天女維摩話昔遊(時太史拉諸名勝為淨土之會)
七夕馮太史開之邀同俞羨長潘景升吳泰寧
德符喻叔虞傅太學王山人集湖上觀少姬
走馬戚不磷洎仲君繼至余夜分返太史以
輕舟載羨長不磷宿玉蓮亭
折簡秋宵興欲狂東南名勝半沙棠天孫河畔停烏鵲
地主池頭宿鳳凰綠樹迴風全送暑紅蕖搖月細生涼
無勞更覓牽牛信一騎湖頭到謝娘
過天津訪萬中丞伯修四首
建牙吹角下蓬萊飛檄千章盡手裁晉代詩書元帥業
周家文武上公材還搖大纛天驕遁曾繫長纓日逐來
漫道平陽曾第一無雙籌策照雲臺
翩翩白馬氣淩虚老將漁陽盡不如出塞盛傳破敵策
籌邊頻上護羌書千檣跨海長驅鰐萬弩乘潮各射魚
落落元規豪興在南樓明月半長裾
威名十載鎮祁連又見登壇仗鉞年列校總驅横海節
偏師遙下伏波船風行蜃鰐扶桑外觀築鯨鯢細柳前
屈指鐃歌飛捷夜抽毫何客代如椽
玉帳梅花照叵羅南樓吹笛夜如何中丞節鉞行三輔
大將樓船出九河赤日桑乾窮兕虎青天蒲類息蛟鼉
燕然片碣題銘處萬丈窮崖絶頂磨
李萬戶過訪舟中作
寂寞孤帆滯水濆雙旌俄報李將軍虬髯本自山西出
猨臂先從塞北聞異代淩烟誰左席他年冒雪有竒勳
燕然絶頂聊相待為掃班生石上文
夜集萬伯修中丞署中聽奚童彈琵琶即席賦
鼓瑟吹笙夜未闌狂歌醉舞燭花殘清光琥珀浮金斝
逸響珠璣墜玉盤細柳生風迴綺席叢篁扶月上雕欄
真堪十日平原飲莫向參軍話路難(行路難始鮑參軍)
同陳子卿胡瀫元集黃茂才館茅生擊鼓侑觴
席上戲題
旅髩蕭然越客蹤故人文酒暫從容風霜驟擊漁陽鼓
雲霧深藏碣石鐘春盡短衣殘薜荔夜闌長鋏笑芙蓉
朝來曲水堪沈飲何處桃花問舊峰
春日黃文學館中送陳子卿南歸訪馬生即席
賦
行李蕭蕭易水寒不因題賦到長安魂搖薊闕千門樹
興入湘臺九畹蘭擊筑風雲晨骯髒抽毫星斗夜闌干
東歸未值秦淮棹愁絶春風兩髩殘
禊日再送陳生
布衣行色又風塵攜手平原未浹旬易水悲歌逢壯士
蘭亭修禊屬才人扁舟自許浮東海龍劍猶堪射北辰
歸去白門機上女莫言裘敝出三秦
黃燮卿王至卿胡靜父瀫元茅厚之過集
蕭蕭四壁似禪關縱飲寧辭十日閒邂逅江湖成白社
參差河朔見青山壚頭乍發幽人興廡下頻開倦客顔
臺殿黃金原咫尺朝攜瓢笠共飛攀
送包稚升觀察之蜀中
握手河橋興未闌春風笳鼓出長安千波已見淮流靜
九折寧辭蜀道難酒肆才人原犢鼻花溪詞客尚漁竿
岧嶤雪色三峩上何限新詩勒翠巒
首夏少傅趙公齋頭縦觀宋元本朝書畫名蹟
出家藏焦尾命作梅花三弄飯罷奕棋留連
浹日即席賦詩
畫檻雕楹白玉堂高山流水落胡床牆頭樹色分長樂
戶外花枝接上陽筆札西清懸琬琰圖書東壁散琳瑯
翛然一枕蓬壺畔臥聽棋聲入夢長
少傅趙公齋頭烹供虎丘新茗適侯家以紫牡
丹至清香艷色應接不遑即席二首
楊花飄落遍天涯十二雕闌散曙鴉玉盌坐邀陽羨月
金盤馳送洛城霞清香恍墜幽人席艷色偏歸上相家
入夢故園紅紫遍千峯寒瀑潄靈芽
樓頭紅日近扶桑乳燕參差入畫梁雪乳乍分盧處士
天香元屬魏平章移來上苑非金谷烹處中泠是玉堂
莫便清風生兩腋聯翩傾國在明光
曹計部訪寓中賦贈
詞藻翩翩跨七閩樓船曾宿大堤春輝煌結駟尋燕俠
縹緲驚鴻問洛神闕下雲霞飛錦綬湖頭風雨濕綸巾
知君暫駐玄亭筆鹽鐵將成獻紫宸
詹司理過訪并邀集寺中夜譚司理家去余邑
百里而近
駟馬驂驔碣石東持杯蕭寺問飛蓬無論客思孤航外
何限鄉心一座中說劍春雲流綺戶抽毫晴雪照絲桐
塵埃暫試空羣足荏苒黃金出漢宫
王將軍過訪不值次日遣信相聞走筆四韻代
東時方拜總戎之擢而余寄居胡氏園芍藥
盛開故詩句云云
高空遙望碧雲殘細雨蕭蕭一逕寒小隊朱旗頻出郭
元戎金印乍登壇雙龍色照芙蓉匣駟馬光生芍藥欄
為報主人林竹在天風晨夕候飛鸞
方伯苓徐彦伯胡靜父王孟博吳雲從同集茅
生齋頭
相逢湖海合吳鈎笑拂青萍上酒樓坐裏風霜流覆局
簷前星斗墜藏鬮三生障業輸芒蹻十口生涯問敝裘
拚取高歌酬令節紅牙催拍按梁州
王貞伯過訪胡園作時澍雨驟至轟飲幾達旦
歸
握手高陽盡賦才參差遊屐點蒼苔虚疑上客尋花過
總為元戎看竹來急雨亂飛巫女峽雄風遙度楚王臺
誰言定遠先投筆粲爛如椽勒草萊
王總戎攜酒同登新城南樓即席賦
突兀飛甍潞水頭欄干十二挂朱樓雲拖漢闕雙龍度
月擁燕城萬雉流坐裏胡床應盡興登來彩筆暫銷愁
山川信美吾鄉異聊伴元戎作壯遊
東黃水部孟修并乞其繪事
才名江夏世無雙耆舊襄陽接姓龐興裏烟嵐流彩筆
吟邊雲日弄紗窗鴻冥大澤心長遠駟逐中原意已降
識面長安吟晚暮爛燒紅燭醉銀缸
花朝過劉金吾齋閣小飲即席賦
暖日暄風半畫堂金吾西第暮傳觴圖書粲爛偏盈架
綠竹參差盡繞梁賦就桃花潛弄色吟餘梅萼亂飛香
接䍦顛倒休辭醉能憶通家舊雁行
楊不棄吳用卿追送潞河作
慘淡塵沙吹别顔都亭楊柳並追攀河梁客趁雙魚下
海岸人浮片鷁還白苧淋漓燕雪底青萍搖曳潞雲間
誰言岐路分飛近縦飲猶拚十日閒
曹計部至自盤山極譚夜宿招提之勝賦此
亂山迴合暮雲齊流水桃花漢闕西絶頂雙燈懸舍利
中峯一刹現菩提蘿深忽跨猨猱上樹古聊同鸛鶴棲
最是夜深鈴鐸畔天雞如傍法輪啼
過萬都尉館賦贈(萬君虚懷好學風致甚高)
坐捲珠簾夏日長主家樓閣鳳城傍金池草色連興慶
玉洞花枝映夀陽逸氣千秋迴處仲玄談一代擅真長
春山寫就難停筆次第蛾眉出後房
過區用孺太史適長公繩玄誕日即席賦贈
五夜文光切上台三春晴色繞蓬萊桃花漫向秦源覓
棣萼先從漢殿開紫氣絪緼紅日駐清歌搖曳彩雲來
丹砂勾漏容相問六翮從君跨九垓
送吳太學遊邊
燕臺秋色乍闌珊少借壚頭十日閒說劍風聲流易水
彎弓雲色墜天山平沙夜伴孤鴻宿大漠朝馳駟馬還
愁絶南樓離恨杳西風吹夢出陽關
潞河東郊同胡生踏青即席賦
春色三分二已過空門相逐問維摩新紅破萼盈高樹
淺綠迴莖上細莎雪裏袈裟留絶域風前杖錫度恒河
頽然一飽香厨飯坦腹繩床話貝多(時飯維摩菴中)
送王遵考使君之嶺南
鹵簿春風出禁城驂驔五馬向人鳴南州桂樹傳新賦
東閣梅花問舊盟銅柱亂雲行處合金門殘月望迴明
名山莫戀羅浮色前殿長楊識姓名
熊中丞出塞詩
百萬曾提閫外兵君王西北問長城埋輪疏上豺狼避
横槊詩成虎豹驚川入大非晨按壘河當無定夜移營
雕弧白馬翩翩去盡遣降王欵帝京
于鳳鳴得雄賦贈
窈窕笙歌出畫堂將雛一闋暫徜徉羣珠合浦爭呈艷
片玉崑岡乍發祥藪畔青雲麟趾集池頭丹日鳳毛翔
無勞骨相占英物已聽啼聲出後房
江汝成駕部留集丙夜即席題
振策西遊半五陵旋車聊待帛書徵三天會見翔孤鳳
六月何妨息大鵬欵語涼風生白㲲酣歌明月墜青燈
猶聞彩筆多竒句題遍慈恩第一層
黃觀察自沛上擢濟南賦柬二首
奕世通家問孔融頻年經國倚司空千檣大海羣飛鷁
六傳高天並駕熊雨浥杉松秦帝畤風翻匏竹魯王宫
猶能一識荆州面漫向關河問落鴻
竹箭南州貢競輸梅花東閣夢頻趨彭城浪息三千仞
濟郡泉疏七十區白馬何天沈漢壁蒼龍隨地獻隋珠
拾遺池上飛豪翰笑揖長庚下紫樞
過濟上昭劉大司空奉贈二律
玉匣雙龍挂斗躔金堤千鷁度樓船褰帷大吏羣趨日
緩帶中丞獨坐年碧漢雲霞高鳳羽黃河冰雪淨蛟涎
無論四載驅馳急燁燁旂常太史懸
寶籙瓊函煥赤文支祈摧伏奏元勲旌旗泰岱瞻紅日
節鉞瑯琊駐彩雲搜粟漫勞横海校飛芻何待伏波軍
由來據饋深延客倘借胡床坐鶴羣
淮上訪王世叔留集署中座出新鰣共飽即席
題
急管繁絃次第陳歌魚寧嘆暮途貧崢嶸鐵網飛銀鬛
粲爛金盤照玉鱗豈為江蓴能喚客祇因岩桂共留人
孤亭環碧他年過遮莫羊裘動帝宸
東葉侍御初抵武林(葉公舊為余邑明府)
霜威拂面豸袍懸突兀聲華柱後傳鼓吹春風吳苑外
樓船秋水越城前芝蘭競發曾遊地桃李偏滋舊植年
珍重魚鹽聊駐節摶空鵬翼上甘泉
送趙總戎之北平
大纛高牙照彩虹除書遙下建章宫前驅半雜三河少
别隊新分六郡雄騕褭登臺呈逸步麒麟開閣待殊功
平津突兀鈞天上吐哺能無憶轉蓬
張參知睿父過訪賦贈
委巷蕭疎臥綠苔高牙俄報上公來谿頭弭節臨三洞
海畔揚舲度七臺此夕星辰垂草莽當年日月扈蓬萊
長楊一代推題賦白首能憐問字才
寄吳文仲使君八首(先是文仲以長歌寄余兹復屢使過問積成八章)
大纛飛揚駐草萊孤查寂寞坐莓苔花溪乍識元戎過
葉縣爭傳令尹來霧湧雙龍呈玉匣雲驅六驥上瑤臺
中原匠石凋零盡敢向靈光惜賦才(文仲舊為余鄰邑宰)
百尺清潭理釣緡雙魚何意問沈淪維舟敢道菰蘆客
入幕偏容草莽臣海嶠塵沙埋駿骨天都日月覲龍鱗
崢嶸八座家聲在香案能無捧玉宸
十載青尊悵未同雲天隨處繫孤篷東方號令驅千騎
南陌音書墜片鴻洞口觀碁銷永目壚頭擊筑動長虹
竹林舊眼容青白何事車前泣路窮
白羽登壇意氣豪偏從寒谷戀綈袍三年天姥迷清夢
十日江郎醉濁醪紫電蒼龍明說劍朱霞白鶴麗揮毫
煩君一棹相攜去並賦錢塘八月濤(吳公自四明擢三衢)
輶車晴駐越臺前指點金華叱石年萬井霜飄觀察旆
雙溪雲泊孝廉船囊中舊草餘孤憤案上閒花落太玄
漫道經時流水絶相思長抱伯牙絃
縹緲寒霜墜鹿盧江州鹵簿晝頻呼猶疑玉舄飛三洞
不道金尊汎五湖逕倚蓬蒿新白社蹊尋桃李舊玄都
天門八翼星河近試問長庚謫有無(文仲舊宰金華)
盡日江頭臥白沙長天孤夢隔瑤華田餘元亮曾栽秫
縣接安仁舊種花六洞浮雲迎仗鉞雙溪明月候飛查
菟裘半畆勝漂泊霜落東陵正熟瓜
突兀長歌贈遠遊淋漓霜色墮高秋如聞桂樹招淮上
祇為梅花别隴頭晴雪萬山迷欵段夕陽千塢亂鈎輈
歸來咫尺堪攜嘯極目雲天下彩斿
送包稚升入閩(稚升先擢蜀中)
錦纜初停汎蜀船驪駒仍送入閩筵無誇積雪三峨外
盡占飛雲九曲前柳拂襜帷春燕候花迎袍笏晝遊年
為君拂拭雙龍去遙夜延津斗色懸
黃堯衢屢寄詩札余讀其九漈遊草慨然興懷
賦答一律(堯衢才高博雅詩文外雜著幾百□)
臥掩衡門髩欲皤雙鴻嘹嚦墜巖阿三山傲吏偕三謝
九漈飛仙挾九何獻賦柏梁知自許藏書天禄定誰多
荒園萬卷堪留客載酒能無問綠蘿(時同遊三君宦閩者)
送李太史之秦中
絳節朱旛太史才春風鳴玉下蓬萊雞聲萬井開函谷
馬色千山度薊臺授簡明光朝日近飛觴平樂暮雲來
含香舊侣深相憶莫遣玄關閉綠苔
送江汝成駕部之秦中二首
祖席驪駒唱未停河橋寒色晚冥冥高天六傳飛函谷
隘地雙旌出井陘雨雪蒼茫南北路星河明滅短長亭
干城豈獨扶風借百鎰黃金下帝庭
百壺春酒照華筵曾是荆州識面年問竹敢勞中散駕
看花頻繫孝廉船崢嶸斗色雙鈎墮粲爛虹光四壁懸
明發旌旄凝望處太行無際白雲前
初入葛湖同王仲升章茂德陳惟敬夜集盛明
元思達思弘思齊思登思遜六昆仲社中賦
贈
壚頭十日又高陽年少羣趨作賦場人比竹溪非異姓
客方蓮社是同鄉論心海岱千秋合握手乾坤萬事忘
貪把深杯華月下不知零露墜衣裳
是夕陰霾無月諸子酣飲夜分而唐祝兩生不
至命小奚奏樂侑觴拈韻得中字即席賦
曳履南樓興未終胡床相對一尊同霜飛玉宇秋將半
露濕瑤臺夜正中繞樹參差飛倦鵲銜蘆嘹嚦墜征鴻
更闌競奏霓裳曲誰喚嫦娥出海東
葛湖草堂四首為盛氏六生題
滄波九疊浸芙蓉夾岸千峯與萬峯才子溪頭頻拭劍
仙人陂上舊攜笻高天霧隠前村舶落日風傳古寺鐘
莫遣桃花飛一片津門流出世人逢(葛溪鐵李益劍名)
十里澄波鏡面秋雞聲一塢住中流閒花半落辛夷岸
古樹平連杜若洲晩日亭臺朱戶掩微風簫鼓畫船遊
紅妝隊隊湖堤上唱徹菱歌興未休
湖上茅堂秋可憐浣花流水不知年緣隄藻荇浮仍沒
隔浦蒹葭斷復連過雨鳬鷖臨檻外乘風鷗鷺到門前
攜家信宿堪忘世底用頻移霅上船
衆壑天然敞畫圖牙檣明月坐冰壺雙流近接雙龍洞
九曲遙穿九鯉湖野客為園當薜荔竒人結社傍菰蘆
他年會挾西施過日占烟波理釣艫
同盛明元散步山岡望金華諸洞壑賦示思達
思齊思弘思登思遜五生
五岳長懷濟勝才三山何事問蓬萊岡頭處士龍仍臥
嶺外飛仙鶴並來積翠中天藏洞府空青半壁墮池臺
翩翩羣從俱竒雋為掃如椽向綠苔
明日泛舟湖上王仲升以公事先行即席再賦
牙檣秋霽喜同登極目長天暮靄凝月色正浮三翼舸
星芒如徹九微燈汀洲曲折沿芳草島嶼縈洄出亂藤
投轄乍堪消永夜雙鳬寧畏簡書徵
十三日再同王仲升陳實卿章茂德王仲濟盛
明元六昆季宴集祝華父唐汚父適至分韻
得前字即席賦
鼓瑟吹笙玳瑁筵狂歌醉舞興飄然疎星競向寒更出
明月偏宜後夜圓(時中秋前一夕)氣色熒煌雙劎底心期迢逓
一燈前經旬漫詫平原約千日中山任晏眠
又明日汎舟東湖湖蜿蜒十里許渟泓靚澈大
類輞川時微雨灑空旋即開霽中天皓魄朗
然如晝芙蓉一樹亭亭南岸若淩波仙子含
情婉約不可名状余命維舟其下小奚吹笙
撥阮歌滄浪明月之章飛白無算賓皆潦倒
比歸就枕漏下五鼓矣
載酒鳬鷗靜不猜謝家羣從故多才沿隄竹樹參差發
隔塢芙蓉爛漫開晚色拖烟籠遠寺秋光含雨濕平臺
尋源異日扁舟到夾岸桃花次第栽
中秋諸子雨集遅祝生不至賦以示嘲
天際輕陰繞畫樓渌波俄漲大堤頭清秋漫憶乘查去
盡夜何妨秉燭遊殿閉長生收月影園荒獨樂罷風流
無媒一覩嫦娥面正為陽臺雨色留(明元所懽淑卿華父數贈以篇什期)
(是夕挈以來而復為所羈又祝生以園地為族人所侵奪故云)
再疊前韻寄祝生時明元以舟遡之不得
悵望幽期越水頭蒹葭白露滿中流空懸仲舉千秋榻
苦戀休文八咏樓玉笛關山偏引恨珠簾雲霧迥生愁
惟應天柱尋仙客曳履孤峯盡夜遊
十六夜雨不絶同唐祝兩生集明元齊頭秉燭
劇譚四鼓迺罷
驟雨淒風斷續聞西堂燒燭話偏勤空勞神女飛三峽
不見嫦娥駕五雲葉落仙蓂秋縹緲花殘叢桂夜絪緼
朝來一舸乘流去盡擷芙蓉越水濆
别明元思齊六昆季時余將卜築葛陂之上詩
以訂盟二首
短髮江湖抱太玄歸攜羣從興飄然當年溪上聞諸逸
此日林中聚七賢卜宅舊尋陽羡口移家新赴陸渾前
他時倘遂桑榆筴一笑玄真臥釣船
十口經年繫短航何如一曲借滄浪天空穏臥揚雄閣
地僻粗營杜甫堂西塞鳬鷖迎嘯咏北山猿鶴伴行藏
不緣二仲翩翩甚投老那依玉樹行
贈喻叔虞邦相明府季子也攜來余邑日僅十
許歲今儵忽廿載餘矣時俞羨長吳泰寧同
集
花縣雛將玉樹叢當年見汝僅成童驚人彩筆飛王粲
狎客清樽醉孔融賦草欲追膝閣麗談鋒偏向越臺雄
高陽爛漫名流集莫負渠蓮十丈紅
少室山房集卷六十三
