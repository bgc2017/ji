少室山房集卷四十六
明胡應麟撰
五言排律二十首
效陰鏗安樂宫體十首(有序)
梁陰鏗安樂宫新成詩云新宫實壯哉雲裏
望蓬萊迢逓翔鵾仰聯翩賀燕來重檐寒霧
宿丹井夏蓮開甃石披新錦雕梁畫早梅欲
知安樂盛歌管襍塵埃右五言律十句為篇
者齊梁以還時有此體獨是作格調精嚴音
節圓鬯古今五言律鼻祖也前而鮑謝諸子
律既未純後而江徐以迄盧駱尚多四聲八
病之犯律家正始無出是篇暇日輙取漢魏
六朝唐宋宫苑之瑰艷者倣安樂體成賦十
章聊用自娛匪求多于曩哲也
甘泉宫(見漢武故事史漢等書)
紺殿明丹壑朱欄麗碧空金芝藂紫翠玉樹翳青葱閶
闔千門度罘罳萬戶通魚龍吟太液雞犬咽新豐後乘
雙飛燕蹁躚豹尾中(趙飛燕從幸甘泉引晉志語疑漢有兩人也)
銅雀臺(見魏志樂府等書)
千秋遺片瓦萬仞憶崇臺繡柱星河落雕欄日月開歌
聲迴白苧舞影拂蒼苔舊寵羅衣歇新粧繐帳哀當時
笑公瑾不載二喬來
清暑殿(見晉書本紀及通鑑綱目等書)
曲榭生風蚤層窗漏日遲冰山圍&KR1005;嵲雪巘架逶迤石
甃長秋井泉疏太液池御舟三翼泛宫扇七輪馳莫漫
酣吳酒輕言狎翠眉
景陽樓(見宋書及詩紀等書)
紫氣重關外飛樓上屬雲迴梯盤月窟複道駕星文列
聖金支現諸真玉珮聞爐香晨雜沓燭靄暮絪緼不分
銀床下他時狎翠裙
閱武堂(見齊書東昏紀南史等書)
萬柳何年植枝枝淨隔塵堂猶名閱武苑欲借宜春滌
器非寒士當壚亦麗人金丸穿葉巧寶屧墜花新屈指
西師入能舒翠黛顰
同泰寺(見梁書南史通鑑等書)
園林標帝闕水石麗神州入座慈雲動登壇法雨流三
乘歸獨詣二酉入窮蒐彩筆詞人聚緗縑學士留逡巡
成要略寒賤失雕鎪
臨春閣(見隋遺錄及南史陳書)
瑣閣披香砌風光照麗華腰縈前殿柳臉奪後庭花暗
牖通秦蹕明窗泊漢查流蘇懸重錦步障夾輕紗正爾
呼江令隋兵集似麻
朝霞院(見隋煬海山記南部烟花等錄)
宿霧懸珠檻朝雲動玉扉樓心窺帝座閣道隠僊機八
水清相觀三山翠欲飛萬籹圍錦帳百媚擁羅衣一曲
菱歌罷蕪城事已非
沈香亭(見唐人本事詩及紀事等書)
十二雕欄外名花照玉壺翰林方醉卧中使遍傳呼行
樂詞先奏清平唱未徂春山雲作黛秋水月為膚妬殺
紅絲畔纖纖入畫圖(紅絲研出唐彦猷)
神運峰(見宋人艮岳記及宋史本紀)
飛來自何處突兀挂雕牆帝命徵千邑神功運八荒摩
霄孤鸑下駕海巨鼇藏五岳真形在三峨故域長惟愁
絶顛眺燧火燭天狼
結夏西山諸佛刹效初盛體為排律十首
寶樹雲霞出珠林日月懸豐碑鑱晉代巨榜揭梁年綉
柱排雙闕雕甍控八埏塔光摩宇宙&KR1242;影矗星躔海蹙
浮杯浪江縈卓錫泉中峨羣岫列上竺亂峰連鹿苑全
鋪桂龍池盡植蓮曇花青鳥駐忍草白牛眠兜率高天
外崐崙大地前神功香積運聖諦法輪傳萬劫空王座
千燈釋祖筵焚身銷衆業斷臂伏諸緣入室聞師利登
壇見普賢曹溪存一悟臨濟徹三玄有漏先除障無生
欲問禪行行負瓢笠曳杖到金田
玉鏡懸高座金輪壓大荒國疑遊淨樂山似踏清涼殿
吐祥雲色窗含慧日光虹霓行畫壁牛女宿雕梁一鉢
攜千界孤燈現十方袈裟晨燦爛&KR1242;蓋暮飛揚夾戶杉
松麗捎簷桂柏香靈花芬别院苦竹翳迴廊馬為䭾經
白龍因聽法蒼足三禽是使牙六象稱王那叱獰牙動
修羅恚目張腰疑天女細爪憶梵流長幾夜眠風穴經
年事石霜曇摩聊示寂普化舊徉狂浩瀚遊秦論圓通
入洛章津梁如可涉拂袖上慈航
杖履遵山麓欄杆列磵阿飛梁攢泰岱畫拱壓岷峨實
閣慈恩近琱宫淨飯多天台浮海嶠岳麓控江沱振錫
啼猿下登堂法雁過焚香馴怖鴿乞食叩靈鼉曲徑穿
黃葉迴廊步綠莎崕亭交竹樹石室掛藤蘿萬億先明
藏三千窣堵波雙林開覺路八水渡恒河白足依龍樹
緇衣住鳥窠禪燈圍帝釋梵樂奏仙城雪竇偏宜頌雲
門不厭訶大悲觀自在上首阿難陀幻夢清圓覺真如
會密多將紉居士服一榻伴維摩
半嶺金銀出中天杖錫留門庭炎漢闢棟宇大唐修一
水浮精舍千峰插梵樓憑高雙檻豁望遠七燈幽舍利
神光躍兜羅佛臂柔閻浮窮上國贍部盡南州削壁雲
霞動飛簷象緯遊&KR1242;高寒月墜磬斷夕陽收麓勝前飛
鶴山深近伏牛象王迎法駕龍伯護靈湫芥吐須彌色
蓮垂阿耨流旃檀長照夜祗樹不驚秋大士居岩際高
僧坐石頭機深頻掣棒偈苦欲沈舟溪岸聞三乘雲門
見四愁謾論生老病千劫盡浮漚
殿起凌三竺臺孤望四𬈑遙空呈紺碧絶頂挂丹青巘
崿横香案峰巒列畫屏刹高全碍日池迥半披星古砌
流雲積陰廊凍雪扃泉當秋徑濯瀑向夜窗聽影落吟
邊雁光飛定後螢鐘疎聞鶴唳鉢冷帶龍腥薜荔蒼凝
壁藤蘿翠壓庭齋厨菱芡熟講席芰荷馨忉利旌旛合
潮音杖錫停三車迎海嶠一葦渡江汀覺路超千界玄
關護百靈圓明童子偈定慧法王經夢幻清禪鐸機鋒
徹梵鈴鰲山欲成道會待奯公醒
薦福崇新搆能仁拓舊基殿疑身毒割宫似竺乾移法
力金容耀毫光玉髻披恒沙登覺岸阿耨渡香池五藴
空羅刹三摩駕辟支千身菩薩現九劫梵王離幻化天
魔伏靈通地藏知運開龍漢後秊紀赤明時鹿女銜花
獻猿孫拾橡嬉楗關馴虎豹伏砌斷蛟魑古樹撑崕出
寒花抱石敧飛蘿懸絶磴夾篠蔽清漪生老偏愁病貪
嗔獨戀痴道存無盡藏劫滿阿僧祗舍宅王珣癖過門
杜甫饑芒鞋萬峰雪歲晚入蛾眉
梵宇千靈集禪堂萬法森琱楹浮絶巘畫檻卓遙岑枕
簟霞光入竿&KR1242;霧色侵懸崕冬雪墜背嶺夕嵐沈鶴去
天飛錫龍來地布金持齋馴鴿下施食斷猿吟樹老僧
忘臘花空佛印心菩提清欲界簷蔔淨祗林經卷流泉
側香龕巨石隂普陀懸海嶠靈隠矗江潯教自磨磚徹
禪因面壁深迷津航易度彼岸筏難尋四品中軍好三
乘吏部欽王丞情汗漫許椽思沈淫大夢銷塵劫高談
暢古今明朝瓦棺閣乘勝更登臨
寺古傳迴向園空認給孤飛軒臨廣莫疊閣到虛無白
玉中天甃黃金大地鋪千僧繙般若七佛證毘盧默坐
超人境高憑豁帝都東西凌泰華南北控燕吳阿閦靈
光現婆娑聖教敷幽明窮六道神鬼徹三途嶺欲騰丹
鷲碑疑下赤烏香林獅子伏法駕象王扶淨業依蘭桂
空心會苾芻沈檀霏貝葉茗荈浥雕胡板屋雙扉静繩
床一袖枯玄談披沆瀣妙義發醍醐支遁神偏王周顒
興未孤無煩畏昏黑絶頂上浮圖
傑搆臨丹地飛梁瞰碧峰臺高蒼埜盡殿古白雲重峭
峽虹斜度危崕雪半封佛疑維衛至僧似落伽逢舞鶴
參朝座饑烏集暮鐘緣深頻伏象定久忽聞蛬暗牖閒
生竹虛檐密種松持經迷菡蓞說偈墜芙蓉異荈分泉
瀹香粳激浪舂蒲團藏閴寂木榻寄蒙茸八識空塵累
三禪别梵宗九州遙挂衲十岳遍扶笻瓔珞天人餽玻
瓈釋帝供文殊行處脚迦葉笑時容東域摩騰化西江
道一蹤將辭氻潭去闡法號黃龍
佛日千岩靜人天萬壑遙珠宫浮碧落貝闕抱丹霄玉
盌霞明滅金燈月動搖旌旛朝霧結鈴鐸夜風飄袒膊
眠山洞飛身渡海潮香看塵外續火辨劫前燒阿育誠
心化登伽幻術調波旬迴憤恚戈利失矜驕塑壁環雙
樹鑱碑記六朝梵僧家姓竺梁帝寺名蕭北固凌虛曠
東林跨泬㵳池開龍母窟塔湧雁王標翠栢禪機契青
蓮釋證饒揮鋤除障業破竈絶喧囂五岳攜孤杖三田
寄一瓢流沙歸路近柱史乍相邀
唐五言排律沈宋肇端盛唐則供奉右丞大
都不過十韻上下繇簡故精而千言數百匪
冗則糅故也明楊用修選杜發明斯義大有
抑揚雖其意左袒青蓮要非亡謂迺杜諸短
章亡若吳生畫壁十韻楊特舍旃而沱水臨
中坐亟稱絶到則其舛也夫詩近體五七言
八句至矣盡矣既曰排律矣惡用以長短限
之況篇短而精由隆凖公將才止堪十萬衆
過此非長韓淮陰悉蕃漢以成躪楚之大勛
亂于何有則杜陵固其鵠已惟是才賦所趨
人難強合且用韻多取材博得與失參互其
間則用修之論政自有不可廢者唐人藻繪
十九攄之僧寺佛宫結夏西山諸招提永晝
如歲漫取十二家讀之至四君排律燁然心
會輒步其體格積成十章章十六韻誠知時
代所壓靡足以馳騁前規要以紀興一時備
忘他日至于競傳之句已著之篇亡復因襲
則近時流弊余不佞知免矣夫
少室山房集卷四十六
