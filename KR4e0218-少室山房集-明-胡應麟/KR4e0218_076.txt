少室山房集卷七十六
明胡應麟撰
七言絶句八十首
鄧遠遊貤書遠訊纚纚千言副以絶句十章如
龍泉太阿不可迫視間頗為余致前新之憤
不知余比為浮名所累無地自藏知我者希
我且貴矣四絶寥寥用謝良友
珍重雙魚到草堂暮雲春樹話偏長仙山咫尺攜家近
滿把青芻飯石羊
昌黎漫詫蚍蜉横中散休嗔蝘蜓豪濩落乾坤元我輩
紛紜月旦任兒曹
散髮垂竿大海東羊裘無計擲西風雌黃政爾須賢輩
一掃浮名萬累空
十斛明珠顆顆圓驪龍光射草堂前論心不為鍾期在
廿載震旦抱絶絃
金華山雜咏八首
朝真洞
徙倚明霞上百盤石門天際敞高寒峰頭生讀黃庭罷
遍禮羣仙白玉壇
冰壺洞
一線懸崕鳥道通石床鍾乳鬭玲瓏飛流萬尺無人到
誰縮廬山此洞中
雙龍洞
洞底雙龍挂碧流蜿蜒十里暮雲愁朝來拂拭仙人蹻
攜爾同登十二樓
二仙祠
臺殿崔嵬鎖玉京白雲遙按步虚聲他時辟榖堪尋汝
絳節雙飛繞太清
芙蓉峯
萬仞嵯峨霧色重青天誰削紫芙蓉扶笻恍憶西遊日
玉女盆邊第一峯
赤松澗
鹿田西下接魚磯千頃寒流照客衣薄暮亂山風雨過
不知潭底玉龍飛
紫薇岩
文采曾驚六代豪紫薇深鎖白雲高何人為啟藏書穴
搖落青山伴彩毫
石羊峯
絶頂寒雲挂玉清三山何處有蓬瀛乘風自叱羣羊起
不向黃冠道姓名
調安茂卿時安攜妓湖上
一舫朝移入畫圖亭前蘇小鬭摴蒱徘徊十里春湖色
忘却吳松舊釣鱸
寄祝鳴臯
落魄長安舊酒徒五陵花色勸提壺别來肝膽憑誰問
一片霜華照轆轤
湖上寓目
獵獵輕風試碧蹄羣兒相逐段橋西不知何處雙鴛度
十數金丸落大堤
過吳門不及入訪喻邦相寄懷四絶
錦纜牙檣出太湖樓船簫鼔入皇都那堪此夜吳閶外
斷雨凄風問客途
越國山川處處畱吳門花月更優游何人不道神仙吏
四百樓臺任意遊
燕寝凝香畫戟開雲間太守舊憐才蕭然一榻黃堂畔
飛騎時迎二陸來
玉尺銀條照座明鱸魚乍夜到江城秋風斜日長亭畔
更向何方作步兵
河渠歌十首為大司空潘公作并奉懷前大司
空朱公
大海波濤靜不流長堤雲霧似龍游千秋玉帛朝仙苑
萬國車書會帝州
鼓吹連天發棹歌旌旗耀日午風和波搖柳色通淮甸
水泛桃花入潞河
寶應堤成不避風高郵湖遠若行空由來餉事今年蚤
四月樓船盡過洪
大聖曾聞出泗州司空重起鎮淮流河開砥柱三千丈
殿鎖琅璫億萬秋
鐵騎雲屯漢武年翻愁瓠子變桑田何如此日新梁就
南控長淮北控燕
六月邊頭未請糧河西已到萬餘皇懽聲欲沸三關士
滿載嘉禾出太倉
錦纜牙檣照碧天黃旗十道晚風前山櫻未入吳姬口
乍日中官已進鮮
朝行齊魯暮淮徐沐雨棲風志屹如業就恥方徐内翰
功高不數宋尚書
三十年來治水勞白頭猶自駕輕舠河邊莫漫誇千騎
海上曾聞釣六鰲
隨山刊木兩司空萬古勤勞夏后同試聽河堤行客語
朱公一去有潘公
抵淮上友人邀飲狹斜迫歸不能艤棹
新水黃河没釣磯一帆高挂暮雲飛紅粧十萬無顔色
笑殺當年杜紫薇
别蘇别駕南歸四首
邂逅相逢興獨豪平原十日醉葡萄風前忽奏陽關曲
别淚千行墮寶刀
紅粉清源十萬粧亭亭高髻綠羅裳那能不滯狂夫興
滿目飛雲是太行
桃花新水木蘭橈揮手離人出畫橋何處相思偏入夢
嶓江飛雪越江潮
才大君猶困執鞭書成余亦倦遊年惟應匣底湛盧色
夜夜雙飛北斗前
送黃季玉還楚四首
一棹依然入五湖數聲長笛楚山孤岳陽樓上高迴首
何處長安舊酒徒
神如秋水玉如顔贏得殷郎喚阿環若向黃陵祠畔過
莫教風雨妬湘山
電影霜蹄八駿材鹽車猶自困蒿萊亦知龍種元西極
不向黃金戀故臺
布帽壚頭撲舊塵貂裘愁殺薊門春洞庭湖上南歸雁
莫忘芙蓉寄遠人
憩白牛精舍夢遊湖上聽歌作并寄郭鴻臚
翛然文室卧楞伽一枕江南興未涯三十六陂春水色
畫船簫鼓載吳娃
食河豚
鼠肝蟲臂任乾坤修短茫茫一氣論絶粒五旬身尚在
何妨殘喘食河豚
河豚味在諸魚之下僅腹中腴可賞昔人目以
西施乳亦稍誇矣余驟食此魚頗有聲過其
實之嘆戲題一絶以俟定論物固有遇不遇
也
掩映銀盤白玉壺質如雞卵味如酥若將西子胸前較
未必鴟夷泛五湖
記十八九時章二宅中食江鱭狂飲劇醉豪興
欲飛迄今二十餘年再過瓜洲食此此物風
味不減疇昔乃余髮則種種不復能作少年
態矣
玉盤金縷按霓裳曾倚瓜洲作酒狂二十餘年重下筯
一生江鱭幾回嘗
鱭魚水族中佳品也江淮惟二月有之故亦謂
時魚昔人恨鰣魚多骨此物鱗刺尤多余酷
重其風味每食必盡數盤座中戲題此絶
最愛鮮鱗出素波金盤玉筯薦銀梭人生事事元堪恨
豈獨鰣魚骨太多
渡江一絶
一片歸心付倦遊碧桃花盡大堤頭滄洲不借凌風舸
二月春江似箭流
過晉陵欲訪朱在明安二茂卿云在明以先一
日往京口矣十載之期竟左成約殊悵悵也
蕭蕭風雨一帆開恨殺篙師捩柁回不信習家池上飲
十年長是夢魂來
再寄文仲一絶
千峯迴合碧雲遲想像吳閶日暮時何日雙柑尋舊約
一尊湖上聽黃鸝
夜過長安酒樓作
壚頭飛雪萬家寒琥珀香吹白玉盤歌罷落梅天漸曉
不知門外是長安
夜讀獻吉仲默廷實昌穀于鱗詩漫興五首
回首開元八百秋莫將蹊徑細追求巨靈自有移山力
手擘黃河萬里流
自得西方最上詮蓮花千仞撲青天由來騕褭鳴鑾足
可作風螭步驟傳
北地申陽各儁流中原名譽本鴻溝當時誤作攀鱗客
王後盧前特地愁
肝膽平生獻吉聞金丹煉就肯離羣時人浪自開門戶
點染高流入墓文
七字高華一代知若為諸體遍稱竒猶龍莫訝宣尼贊
自是難忘問禮時
采菱曲十二章(有序)
采菱者髫丱事緯真今長矣余乃遇於三衢
屠謂余是子知詩冀一言附集末追數其舊
為采菱曲十二章
風情老去似徐娘猶逐王孫負錦囊莫駕輕車殘雪裡
人間無處覓蕭郎
碧衣長袖伴瑤琴欲擬方回更自矜學得新詩明月底
含羞不肯向人吟
十院名花院院開高懸明鏡在瑤臺碧空萬里天如洗
飛挾娉婷夜半來
紅顔二八定誰如三十專房寵未除頭白楚宫看似舊
登車何用泣前魚
風神秋水照華筵怪得王孫掌上憐惆悵後庭花底月
凭闌迴憶破瓜年
綉帽羅衫恰稱身綠絲布褲最撩人愁中開府看如掃
夢裡司空認未真
那曾調笑問當壚慣向書齋直唾壺驀地閒行尋不得
畫廊東角鬭摴蒱
焚香懶著鵕䴊冠長日東君帶笑看好是綠窗明月夜
潛身行傍曲闌干
舊識花卿在錦城相逢高唱少年行那堪回首東風惡
吹送青帆入四明
玉雪肌膚姑射仙天涯揮手劇堪憐明年定挂山隂雪
人在陽明赤水天
玉樹相輝照畫屏朱陳遺事最堪憑含啼却笑文君拙
不遣相如聘茂陵(是子姓陳又朱生年差少同事)
十年聲動大長秋一笑如花越水頭為有薛家紅線在
何須重上木蘭舟
送董大之會稽
風雪離人下灞橋長歌不斷董嬌嬈梅花兩岸清溪色
船到西興正落潮
再别惟效觀察一絶
陽臺題罷復琴臺夙昔風流擅楚才君到川南相憶處
海棠煩寄一株來
寄觀察陳座師
千騎西南最上頭雪山晴色照吳鈎高牙大纛行春暇
滿酌郫筒酹武侯
入晉陵復不及訪朱在明悵然復寄此詩
廿載飛書醉白沙亂山寒色限孤查南園一夜西風急
無數江蘺盡落花
楓橋夜泊夢與房仲諸君懽飲達旦覺而悵然
寄此
玉立紅粧照畫船終朝寒夢不成眠風流何處王公子
落盡蓮花玳瑁筵
湖上酒樓聽歌王檢討敬夫汪司馬伯玉二樂
府及張伯起傳竒戲作
光隂百歲迅流霞一曲東籬擅馬家何似翰林新水令
秋風遷客走天涯
水雲深處木蘭航白雪紛飛大雅堂莫向五湖尋舊迹
于今司馬在鄖陽
掩徑頻年侣博徒陽春堂上白雲孤才聞北里歌紅拂
又見東園演竊符
贈棃園邵生
豔舞嬌歌向月明金釵羅襪鬭輕盈何緣飽聽花卿曲
今日錢塘是錦城
幼識歌者何生一别廿載相對憮然為題一絶
回首高陽二十年何戡重對各澘然渭城是處殷勤唱
遮莫明朝送畫船(俗傳有渭河邊倚畫船一曲)
憶以修挐舟餞别至魏灣執手戀戀聞某直指
垂至乃發迄今令人悵然偶値清源鴻便輙
題二絶寄蘇并訊易惟效蔡景明
脉脉盈盈一水頭何須七夕笑牽牛秋來兩地如相望
夜色天街萬里愁
四倍平原飲酒期牽衣猶自恨臨岐遙知送客河梁後
不向襄陽倒接䍦(余曩在清源三君旦夕談燕今易擢關市蔡歸閩中矣)
寄亭四絶為邑文學祝宗旦題從其子樹勲請
也
縹緲千峯列翠屏八窗雲氣透疎櫺遽然一枕南華夢
别有乾坤在草亭
科頭箕坐一亭空白眼青天送斷鴻幾許豪華駒隙内
何人先覺大槐宫
高峯攢翠落精廬五斗頽然不願餘舉白持螯應自快
著朱騎馬定何如
風潭百頃和滄浪坦腹遽廬萬事忘睡起秋山捫虱坐
不知斜照墮胡床
少室山房集卷七十六
