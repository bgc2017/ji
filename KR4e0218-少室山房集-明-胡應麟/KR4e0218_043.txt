少室山房集卷四十三
明胡應麟撰
五言排律一十七首
留别胡茅兩生十八韻(有序)
僦居易水邂逅胡生瀫元茅生厚之游處甚
洽胡生家有臺榭池館余時時攜書帙坐臥
其中門庭蕭然俗賓都絶茅生一室不盈斗
而長者車轍紛紜道傍余屢入都門駐易水
問黃金臺故跡僅僅荒丘蔓草以為擊筑狗
屠當不復覩今代何意兩生者伉爽俠烈儼
其遺風兩生亦嚴事余朝平原而夕河朔或
時挈粉白黛綠縱遊西郊東郭間至精廬佛
閣一二浮屠善名理者暇日相與煮淡麪談
真空生平壯心賴以耗磨銷釋且將卜居其
畔挾二仲為終老計焉亡何余以家大人微
恙室人趣駕南歸兩生送余河梁之上誦賈
長江却望并州及王中允陽關西出二詠泫
然哀涕集於衣袂因稍次第一時過從陳迹
為百八十言寄之異日者舴艋山隂道上訪
兩生舊宅于剡溪風雪中即不見安道主人
當毋訾子猷之興盡也(兩生皆會稽人)
相逢燕塞晚共指越山隂問姓知花萼忘年是竹林踟
蹰談異域舒豁快同心樓觀飛青藹軒忩護碧岑關遥
停紫氣臺迥貯黃金海上來三鳥池頭戲五禽雜芳羣
爛漫喬木半隂森大業堪霞舉雄圖尚陸沈含毫霜色
墜秉燭露華侵日日平康燕時時笠澤吟荒郊雲共遠
野寺月同深愛客呼珠勒尋僧抱玉琴茶當流水瀹酒
傍亂峯斟劍合延津畔帆催潞水潯凄凄臨去袂惻惻
乍分襟爾自耽玄寂吾寧嘆滯淫驪歌南去路鴈遲北
來音何處懸青夢空階臥綠沈(胡尊人任北平參戎而茅君父為之記室故結)
(語云云)
四明沈孝廉士安甫弱冠詞筆翩翩而丹青音
律咸入妙解邂逅武林甚契賦贈此章
桂籍誇年少蘭心託漫遊霜蹄寒照夜風翮健凌秋意
氣狂昭略腰圍瘦隠侯筆搖鸚武座簫引鳳凰樓白練
書屏脚青繒畫扇頭應知鵲橋畔計日待牽牛
秋杪渡江望金陵有懷惟寅少保并寄訊小侯
汝藩八十韻
乍喜風期洽那知道路長倉皇馳海國躑躅問河梁興
盡燕山下魂銷碣石旁肝腸縈聚散涕泪逐行藏此日
旋車地當年擊筑場陸生元入洛枚叟舊遊梁挾策逢
王翰論交得孟嘗金蘭投管鮑膠漆重求羊俗詫相如
慢公憐叔夜狂高歌神踴躍劇語興飛揚爾汝頻相喚
形骸欲對忘聯鑣遊太液襆被卧長楊玉麈晨南陌珠
簾夜北堂西園偕嘯傲東郭並徜徉傑觀捫鳷鵲層城
躡鳳凰登山題翠巘臨水和滄浪藝圃千秋擷詞林一
代翔希聲傳魏晉麗句薄隋梁屈宋交凌厲曹劉互頡
頏光芒騰李杜藻繪飾岑王冶女青絲盒奚童赤錦嚢
金尊筵燦爛銀燭座熒煌浩思凌先哲玄心揖上皇雙
鈎聯拱璧寸楮擲琳琅露砌行紅藥風簷坐綠篁霜華
蘭桂楫月影芰荷裳夏驛馳山茘春郊綻海棠池餐菱
芡碧籬嚥菊花黃痛飲誇司戶清齋詈太常百觚豪未
厭五斗劇難量潦倒投車轄淋漓拭劍鋩行廚羅鼓吹
步障夾笙簧宴樂前期盛升沈末路詳碧霄看起鳳丹
璧笑騎羊志業乖鵬鷃頭顱狎虎狼賓朋違杜曲黨與
析華陽故里嗟囊藥修途問褁糧韶光同代謝土俗異
炎凉楚越天迢遞燕吳地渺茫丹青求傅說圖畫失王
嬙歲月蓬蒿度朝晡橡栗嘗登壇名岳岳飲泌樂洋洋
僻巷開蘿逕深居搆葯房簞瓢懸絶壑蓑笠憩横塘歷
落悲鴻漸翻飛覓鴈行攀龍時剌謬捫虱事尋常雨雪
紅顔瘁風塵綠鬢戕乘輿留夜白伏櫪夢飛黃邂逅逢
高座參差集上陽披襟逾慘淡把臂各徬徨動色談傾
蓋關心念對床山陽全喪逝鄴下半存亡社冷餘春雪
臺荒翳夕陽七哀盈大宅萬感熱中腸道直躬如髮勛
高背若芒孤誠疑博陸百戰忌平陽息壤閽誰叩中山
袂易攘辱曾虞醉尉名尚怖降王是處囚安國何人雪
冶長少卿寧負漢太白詎逃唐璞會明和氏珠應合孟
嘗(前孟嘗乃戰國四君封號此孟嘗人姓名合浦令也)餘生饒舌在九折鬭身強
鐵騎閑沙漠金雞放廟廊逡巡生馬角指顧脱魚腸燕
頷封仍在鴟夷汎未遑言歸衷戚戚惜别恨茫茫落景
浮清渭飛雲動太行上書迴令伯陳啓急賓王羽翼分
岐路風標限屋梁瓜田情鬱鬱菽水思皇皇野岸冰澌
結關城露色瀼重來期阮肇再入待劉郎短策朝馳驟
長謠暮激昂愁惟傾白墮夢幾熟黃梁廣漢懷捐佩清
溪戀釣璜杏花源上客桃葉渡頭娘漫說幽期誤終知
勝會償三山停鹵簿一水下帆檣養鶴新禪院啼烏舊
女牆盈盈白門月萬里共相望(惟寅所居地近杏花村在白下淮清)
(溪北)
送沈純甫司馬還就李十八韻
祖帳燕城外仙查潞水濱掛冠辭日月投袂出風塵節
槩虞翻亮心期賀監真五湖深買宅三輔劇埋輪磊落
千言疏嵯峨萬折身羅浮雲喚客大庾雪迎人絶徼孤
行戍長途數問津鴻冥初返越鷟舉更遊秦劍氣雙鈎
躍爐香八座親才高元誨忌道直嘆無鄰勇退占賢達
遐思悟屈伸金臺馳駿骨玉陛盼龍鱗黃菊浮村艷丹
楓抱驛新暮嵐藏嶺樹秋色露江蓴北斗名逾重東山
望未湮列營屯虎豹飛閣耀麒麟赤舄應無棣玄纁自
有莘沉沉合宫夜前席候經綸
花燭詩十四韻(蜃脂仙音妖燭三事俱散見唐人小說中)
春色照房櫳迎親夜正中杯光才泛綠燭影驟搖紅絳
䗶傳唐陛青烟出漢宫開花疑蒂並結蕊驗心同滑膩
頻消雪輕盈半受風流輝呈瑞露吐燄發晴虹玉樹前
階並金蓮後院通紗廚螢燦爛綺閣蜃玲瓏引鳳來丹
穴乘龍下碧空蘭膏焚易徹桂燼落難窮巫峽雲飄蕩
藍橋霧鬱葱昭陽明舞燕洛浦炫驚鴻妖魄藏逾媚仙
音奏未終良宵恣歡洽朝旭漸曈曨
龔使君合祀供奉拾遺於任城紀事三十韻(有序)
濟上故有太白樓及杜陵南池云兩拾遺常
客其間歲久皆頽沒荒草乙未之春晉陵龔
觀察子勤來莅兹土不逾月修葺繕治翼然
更新仍别為祠合酹李杜其中余既幸兩公
以羇旅遭逢異代且快睹觀察斯舉有大造
于詞場也輒賦其事為五言三十韻以並致
高山之仰云
齊東浮大澤濟北滙飛泉亭古淹詞客樓高卧謫仙聲
名偕宇宙藻繪劃星躔奕葉流風謝沉冥歷數遷芳塵
誰想像故蹟重留連有美延陵季神交百代先韶顔舒
彩翮綺歲奪青錢磊落王褒頌洸洋曼倩箋金羈遊太
液玉珮侍甘泉絳闕恩光動黃堂惠澤宣吳峯翔省署
越水襯樓船謗牘初辭魏除書驟發燕虹蜺流鹵簿雪
霰耀戈鋋意氣中原盡心期大歷偏行春懷勝躅吊古
惜名賢嗟咄崇祠樹熒煌巨碣鐫丹青塗傑搆俎豆飾
長筵衛竹縈忩勁秦松夾座鮮綠蘿垂蒨峭紅芰浴淪
漣西陸迴真氣(太白自稱隴西)南池薦舊篇延津龍劍合海岳
鳳毛聯白鶴云亭上蒼虬泰岱巔並懷和氏璧齊奏伯
牙絃是處憐方駕何人快著鞭蹉跎投賈賦寂莫問揚
玄未授楞嚴記空留道德編壯心斜日外愁色斷雲前
慘淡論交臂蒼茫失並肩沙棠停畫鷁隴樹咽寒蟬萬
古如澠思長歌酹碧天
齋頭春草和相國趙公
逕草積如裀蕭疎斷俗塵不隨金谷艷長占玉堂春繞
砌青疑滴當忩綠漸勻霏霏烟色麗燁燁露華新細雨
留征旆斜陽逐畫輪西堂偕夢弟南陌伴攜賓静對談
玄客幽逢覓句人榮枯憑樂育生發荷陶甄太液皇仁
布平津相澤淪為將庭卉意九域播洪鈞
寄景陵徐使君三十韻(有序)
徐初以宰邑異才最天下後數更盤錯所至
有非常稱近又鑿淮上新渠㡳績云
七澤浮真氣三湘兆異人虹霓流藻繪海岱入經綸洛
下名先著河東賦蚤陳朱衣馳棘院赤舄上楓宸碧漢
摶雙翮潢池沸萬鱗笑談清㝢縣顧盼出風塵楚璧騰
輝舊燕金動色頻花封移愷悌蘭署贊清寅枚叔聲華
艷文翁治化循分符勞漢吏約法諭齊民皂蓋明雕轂
朱繙結畫輪黃山遊汗漫白岳駐逡巡里閈蒲鞭洽郊
原竹馬馴孤懷吟岳麓遠思逐峨岷綬解防消渴簪投
習隠淪春眠高隴樹秋擷大江蘋帝夢徵良弼朝思問
鬼神榮光浮紫極厚幣出青旻淮甸褰帷入徐方列戟
巡滔天勤哲后敷土急賢臣雨雪偏乘橇風濤日算緡
決排羣議劑疏鑿衆材掄遠利超三策殊功羨十旬忘
家心匪石憂國鬢如銀白馬初沈日玄熊創覩晨休禎
符鸑鷟異相卜麒麟南郭竽真濫東方篋轉貧窮愁嗟
阮籍歷落誚桓倫鶡敝仍居魏貂殘重入秦防身雄劍
在夜夜拂星辰
題陸履素使君兩朝八命册二十四韻
黼黻開金殿絲綸下玉除蒼龍雙御極紫鳳八銜書睿
藻飛岩穴天恩湛里閭虹蜺懸巨軸駟馬集高車五世
環投雀三朝珮映魚機雲人望切遜抗吏才舒試縣催
鳬舄專城列隼旟朱絃鳴淅&KR0377;黃綬曳清虚鹽鐵初裁
論緡錢乍榷儲桓寬文彩耀劉晏策籌攄煮海心聊繫
看山興自如登壇攜大筆倒屣納長裾雪夜船移戴風
晨榻挂徐名流饒吐握寒士極吹嘘西竺時參梵南屏
或叩漁蛟宫鑱錦貝鷲嶺簇璚琚河内賢勞劇淮陽歲
月除達人齊久近明主惜居諸雲霧披丹闕奎躔煥石
渠殊榮喬梓並遠思蓼莪舒棘寺騫騰外槐堂盼望餘
千秋未央詔永永賁幽墟
大參維揚張公過訪武林旅邸中賦贈十六韻
淮海生人傑翩翩第一流冰壺寒照夜霜鉞淨含秋大
樹榮東國甘棠匝上游苕溪頻駐節蘭水半維舟五馬
追風電雙龍射斗牛新裁玄草社舊詠白蘋洲器宇司
空並聲華博望儔星芒朝帝闕日彩扈神州下士輸青
睫論交異黑頭懷珠玄俗傲抱璧卞和羞潦倒親長鋏
殷勤拂敝裘湖光芒履盡江色布帆收肱在餘三折腸
迴劇四愁孤誠懸海岱片諾重山丘指顧排閶闔參差
侍冕旒黃金未央詔行見出燕幽
題寄亭十四韻祝山人别號也
寂寞談玄第何人重起予雲霞雙草屩宇宙一蘧廬供
奉神遊外蒙莊物化餘踰垣時學段懸榻間留徐綠綺
孤琴奏青緗四壁儲那知金是谷寧羨石為渠白雪流
湘瀨清飈扇舞雩雙林來梵釋六洞過樵漁芳草從滋
蔓飛花斷掃除尋丘縈薜茘尺水漾芙蕖甲子初周白
春秋正及蘧曲肱聊寤寐容膝暫踟蹰大隠依泉石中
行在里閭吾將戒行轍蚤晩賦歸歟
問歐楨伯訃八韻(有序)
楨伯以是歲大耋余方圖寄一詩而訃至交
游垂盡衰涕泫然
尚憶黃冠歲扁舟向若耶青牛埋紫氣白鶴隠朱霞劍
合延津畔(楨伯最善惟敬今俱岱遊)竿留渭水涯(年政八秩)飜飛神武闕
寂寞廣文衙逸駕開元逝鴻裁正始遐高原騰雉兔大
澤返龍蛇庾嶺梅空折羅浮桂漫芽惟應蒿里月夜夜
慘霜笳
柬相國趙公二十四韻(有序)
相國趙公乞休章十數上而聖眷愈殷凡其
投夢林泉寄情澗壑者具悉懷山諸咏中不
佞既倚韻遞酬邇復示我歸興十絶翩翩然
神遊八極想因竊取其意為長律二百四十
言
八極黃扉上三台絳闕前䕫龍扶舜日稷契在堯天磊
落熙朝佐飛騰命世賢經綸侔董相學術邁彭宣虎觀
無雙對龍墀第一傳直聲朝野震勁節廟廊騫吏隠羅
浮僻春生大庾妍朱明留巨碣勾漏覓真詮六洞深迴
轍雙溪獨扣舷桃花人代隔柳色歲時遷雷電驚千域
風雲動八埏敷文毗夏后奮武翊周宣絶島憑陵日雄
邊覆沒年謨謀羣策聚籌略萬夫先撻伐過平壤芟夷
遍赫連吳綾貂帽渥蜀錦獸袍鮮賜屢馳中極心長繫
太玄赤松遥入夢黃石驟忘筌浩蕩皇情注優游聖澤
綿謗寧傷薏苡名轉重蘭荃雅量乾坤小孤忠社稷懸
鳴岐仍鸑鷟釣渭正鷹鸇海晏知難俟河清詎偶然轉
將良弼夢移告北山巔
題瀛海長春冊(代)
大中丞河間劉公家門貴盛冠冕一代迺二
親偕登大耋尤近代希有者敬賦長律二百
八十言
南極呈輝夜西池設宴辰遐齡曾覩伏間氣重生申大
府俱三事高堂並八旬棠枝聯竇桂萱萼競莊椿淑問
馳邦媛英材降岳神懷中金紫客掌上玉堂賓彩日鳴
雙鳳丹霄躡二麟機雲慚末駕尾雅鬭前身學士羣工
艷中丞百吏寅絲綸懸㝢内節鉞樹江濱苦縣藏書富
華陽授籙頻蟾蜍流月窟烏鵲渡天津象服彤墀下龍
章絳闕陳岩廊交黼黻里閈集簪紳賦擷梁臺彦謳騰
越部民歡聲羅甸服喜色動城闉黃鵠屏間戲蒼虬戶
外馴尊罍浮竹葉絃管沸花茵霧隠偷桃孺霞明種杏
人圍棋邀謝傅投轄駐陳遵將相庭階植師儒禁闥掄
十州環撫御八表俟陶鈞雨足耕莘耜雲閒釣渭緡優
游黃髮皓容與白頭親握算躋恒華添籌邁劫塵劉樊
偕混俗孫馬互全真解珮虚臨漢吹簫謾入秦綿綿瀛
海上寶歷慶長春
夀何太史啓圖六秩二十韻時尊人亦以是歲
八旬
間氣生申日靈圖出洛年春秋曾五百甲子又三千閥
閱聞當代弓裘嗣昔賢凌雲懷舊賦却月和新篇弱冠
遊中秘清朝臥太玄帝遴金匱客人艷玉堂仙夜被吳
綾薄春袍蜀錦妍蓮燈移大内藜火揭高天玉座星辰
綴瑶臺日月聯參差朱綬下次第白麻宣鳳起垂雙闕
鴻冥驟八埏振衣王屋霧飛蓋鄴城烟墅卜藍田下堂
標綠野前琴樽芳草静枕簟落花鮮蘭桂階庭合桑蓬
戶牖懸寰中呈上瑞象外得真詮黃鶴峰頭駐青牛洞
口旋浮丘晴旭近函谷暮雲偏突兀珊瑚樹輝煌玳瑁
筵西池流寶液東壁煥琅編白石圖空兆蒼生頌久傳
車輪馳上國舟楫濟長川姓字旂常耀勲庸竹帛綿還
將大椿夀一代庇凌烟
送王水部之錢塘
乍捧周王檄言乘漢使槎賦掄新竹箭吟戀舊梅花海
曙占霞色江明逗日華樓臺籠紫氣城郭護青沙故國
吳都稻春山越井茶應知苧蘿艷十載抱溪紗
詰朝雪不解再柬永叔黃門二十四韻并邀同
賦
密霰三冬集玄雲四望同迷漫屯巨壑浩蕩布長空拂
曙光交映連宵勢倍雄廉纖時雜霧淅&KR0377;暗隨風漠漠
緣堤厚霏霏入塹融重隂浮海岱積素暈河嵩擬絮情
殊愜探梅思未窮凍埋深浦竹寒折大江楓遠渚拳饑
鷺荒陂匿斷鴻貂殘秦塞上鷁返越溪東沾濕全妨舵
傾敧半壓篷羣呼憐榜豎獨釣羨漁翁爨擁孤烟白爐
煨宿火紅衾裯屏障外几簟畫圖中翠管徐聞笛冰絃
驟拂桐褰簾珠錯落振珮玉籠葱石鼎龍涎汎甆甌雀
舌鎔錦袍狂太白彩筆粲文通飛動昭陽燕翩&KR1862;洛水
鴻輕盈團粉頰綽約膩酥胸握麈神先王持螯興愈洪
登仙寧有道中聖自無功流徵傳詞客清商奏樂童君
看白雪賦萬古孝王宫
少室山房集卷四十三
