少室山房集卷五十
明胡應麟撰
七言律詩七十九首
余為五岳之懷舊矣丙子冬將以計偕北上適
少參王公自秦中過訪為余劇談蓮花玉女
之勝且出諸登覽作見示恍然如曳杖從公
遊憩太華絶頂者不勝飛動之思輒賦七言
律四章
縹緲青天華岳西萬峰雲色繞丹梯行窺日月中華盡
坐倚星辰太白低陰洞古壇猶積雪斷崕飛瀑幾留題
知君苦覓驚人句不奈清猿絶頂啼
五夜扳蘿到絶顛俯看城郭帶秦川攜將太華峰頭月
獨聽終南樹杪泉千里河山朝白帝九霄雲霧失青蓮
探奇漫倚孤笻嘯咫尺瑤臺是列仙
片片青霞屐底移半空岩壑轉逶迤悲風萬里來三蜀
落日遙天斷九疑渭水秋光猶殿閣昆池寒影自旌旗
狂來健翮飛揚甚翹首寧論謁帝遲
歴盡飛泉到上頭白雲迴望滿皇州千峰不斷秦關色
萬壑長懸漢樹秋赤日陰森猿語亂蒼烟明滅鳥飛愁
何因瓢笠相從去醉踏蓮花問斗牛
初至都下康裕卿李惟寅胡文父何仁仲朱汝
修過訪
翩翩裘馬又長安握手風期尚未闌白雪舊知心賞在
青山猶作夢魂看燕臺日落星應聚函谷雲生氣自寒
却笑五年江海上飛鴻何處不憑闌
夜同黎惟敬康裕卿胡文父何仁仲朱汝修集
李惟寅宅得寒字
握手論心盡鶡冠相逢何意復長安衣裁薜荔元同色
劒合芙蓉好並看明月萬家閶闔曉青山十載路岐寒
憑陵欲望燕臺氣一片星河繞畫闌
贈沈比部純父
八詠風流自古聞一時江左更休文朝端玉珮趨明月
署裡金珂冷白雲入夜驪珠真射斗高秋龍種欲空羣
孤帆忽漫雙溪去千里那能不憶君
同殷無美胡文父魏茂權集歐楨伯博士得情
字
才子初尋碣石盟一尊遙望五雲平當軒似落梅花色
入座俱含桂樹情四壁春陰迴禁苑萬家殘雪擁高城
翻憐舊日羅浮客不向詞壇識姓名
送裕卿二首
貰酒都亭旅思長相看那忍别離觴單車客去華陽社
萬里人歸越嶠霜岐路東西空哽咽乾坤南北共行藏
丹霞樹樹秦源底尺地還堪寄草堂
一夜驪歌繞薊門青山何處不銷魂懷鄉杜甫心元壯
去國張儀舌尚存夢斷河梁燕雪阻星移嚴瀨海雲昏
他時倘問蘭陵宅風雨猶堪共一樽
南歸留别無美文父茂權二首
落日長安涕泗流飛揚誰信五陵遊中原彩筆猶天地
故國寒槎自斗牛抱璞已甘和氏刖凌雲無奈長卿愁
南歸是處山堪臥敧枕嚴陵萬疊秋
擊筑長歌且未哀紛紛詞藻栢梁臺人因李郃登龍挫
客自昭王市駿迴孤劒霜飄南斗近萬舠雲擁北風来
碧山幸有藏書穴誰遣潛夫出草萊
夜同裕卿諸子集惟寅宅得中字
一夜心期握手中吳鈎寒色照長空新愁紫氣重關外
舊宅青山大海東摧落世應疑斥鷃翻飛人豈后冥鴻
高歌暫向淮王席千載休論桂樹叢
留别惟寅汝修
攜手都門話息機筑傍愁見和人稀千山積雪盧溝斷
萬里寒雲碣石飛紫禁未前明主席青門頻把侍臣衣
尺書何處堪相望天地東南一少微
别祝鳴臯
砍地哀歌氣尚雄十年詞賦與君同琴聲一奏風塵下
劒色雙懸宇宙中已信君平堪市隠何来阮籍尚途窮
心期不道天南北對握驪珠望彩虹
潞河舟中同裕卿文父作
羸馬風塵鬢色愁一帆同下海門秋星辰自合雷張劍
岐路真逢李郭舟青嶂五湖寒並倚白雲三楚暮爭流
支機滿袖瓊瑶在不信銀河祇獨遊
寄大司空朱公
萬峰晴護草堂寬帝許司空暫挂冠兩鬢自懸滄海白
寸心猶傍紫宸丹垂天翼駐風雲繞挾日鱗藏洞壑寒
不信渭濱能久臥東南佳氣滿長安
寄何内翰
彩筆翩翩奉紫宸鬱葱佳氣滿平津金門露映然藜客
玉座雲隨視草臣司馬大名懸日月賈生愁色轉風塵
清尊萬里論心夜腸斷梅花驛路春
寄朱在明鴻臚
神武秋風萬木殘扁舟回首隔長安飄零敢挾齊門瑟
潦倒誰論魏闕冠白紵總邀遊伎舞青萍長向酒人寒
傷心碣石談天處寂寞浮雲夢裡看
登天津閣望海同康裕卿胡文父作二首
畫檻横空海色開一尊攜客上崔嵬扶桑日傍千帆落
碣石雲浮萬島迴採藥未應徐市老乘風聊擬羨門来
仙居咫尺蓬壺近指點憑誰出草莱
百尺闌干望未涯寒烟遙護海門斜羣峰亂吐崑崙日
叠浪瀕翻渤澥霞薄暮機絲鮫客館中天樓殿羽人家
攜来並有玄虛賦為寄銀河八月槎
為文父題匡山讀書處
面面烟霞護草堂千峰遙墮子雲牀琅函盡敞三墳色
玉軸新開二酉藏藜火夜寒迴太乙桂叢秋遠夢淮王
東林剰有迯名地不奈聲華滿栢梁
薜蘿館為裕卿題
縹緲烟蘿護石扉幽軒十尺迥忘機吟窺彩筆青雲墮
坐擁瑶琴白雪飛洞口經春詞客興山阿薄暮楚臣衣
深居莫訝時人識夜夜寒光動少微
竹在亭為王孫貞吉題
清風何處洒琴書面面琳琅雪雨餘千畝晝圍中散宅
萬竿晴拂子猷居聲搖淇澳来中坐翠擁瀟湘護碧渠
尊酒欲尋長嘯客美人空谷正踟蹰
同詹東圖康裕卿胡文父集胡上舍館有贈
大隠何妨卜市㕓華裀長日擁嬋娟吟餘河朔堪消暑
住久臨卭不記年千里壯心慙驥櫪九霄寒色舞龍泉
長安此夜占星斗半入荀陳座裡懸
送黃孔昭還七閩
匹馬何来自薊城蘭臯攜手白雲平長裾尚曳三峰色
短劒初回五岳行夾岸帆檣漳水夜中天臺觀武夷晴
離尊咫尺空相望愁絶華陽社裏盟
艾都閫見過不值
飛花長日掩柴關小隊俄来曲巷間上客已驚題鳳去
元戎誰共射鵰還青天畫甲嚴城迥明月牙旗大海閒
聞道漠南諸將在幾人名姓動陰山
寄胡文父
潦倒公車記昔遊青絲白馬並皇州霜華夜拂高離筑
雪片朝寒杜甫裘一代風期誰獨往百年肝膽自名流
相思倘逐飛鴻翼綵筆同攜八詠樓
送王先輩還二華
匹馬言歸太華顛五陵行色暮飄然遊吳衛玠名偏重
入越中郎賦已傳白閣雲霞孤劒底黃河星斗一尊前
無嗟片語天南北屈指看花漢殿年
寄徐子與
車騎輝煌列上游幾年方岳擅風流西山萬樹浮官閣
南浦千花入郡樓授簡客知王勃在據床人憶庾公留
毋誇石匣豐城畔振珮遙看接斗牛
寄李惟寅兼訊朱山人汝修
朝懸鵲印坐長楊鋒鏑平銷一劒霜射虎乍聞過㶚岸
飛龍猶憶賦河梁丹心自照論兵地青眼頻輸結客場
獨有夷門舊賓從偏從長揖問容光
聞安茂卿遊臨安作此問訊
飛揚裘馬各遊秦拂袖俄驚海上春三洞稍酬新日月
五陵猶記昔風塵紛紜白眼空調世濩落紅顔已讓人
聞道如花仍共載若耶溪色定誰親
喜滕公擢任浙中方伯二首
叱馭遙看五嶺来雙旌薇省暫徘徊三朝驟起吹嘘色
十道誰先撫字才赤日扶桑過露冕青山鄞海傍登臺
謳歌豈獨東南借繞夜寒光接上台
南来海色傍旌旗猶似横經越嶠時華省坐開新氣象
青衿傳迓舊威儀籌輸九塞軍儲集珮壓三曹帝寵移
屈指侯芭曾問字十年長鋏未酬知
送喻邦相之都下
臥掩衡門病色侵相逢詞客重開襟孤尊暫詫梁園集
萬里仍趨魏闕深風雨大江隨擊楫雲霄赤縣待横琴
殷勤片諾他年事北望鴻書瀫水潯
送張明府移任江右
擁轍千家泣道旁飛書誰為轉循良清霜乍徙朝歌署
白雪俄深單父堂柳色映簷江浦近梅花入夢海天長
極知百里非重借曳履晨看到尚方
中秋夜同諸君鎮海樓玩月
縹緲銀蟾落庾樓憑高一望海雲收千林露色天如洗
萬井河光地欲流大漠旌旗誰倚嘯長門環珮迥添愁
追陪正憶羣公語莫訝胡床竟夕留
寄邊上友人
早聞詞賦擅西京更羨終軍獨請纓萬里旌旗分漢壁
十年刁斗隔燕城雲沈瀚海風沙起雪滿交河道路平
堪笑故人猶短褐欲將孤劒事長征
送人入蜀
離思翩翩把濁醪錦城西去不辭勞星辰夜拂張華劒
風雨寒生范叔袍三峽啼猿青嶂遠九疑迴雁碧天高
蜀中形勝堪憐汝定把新詩吊薛濤
送徐明府之瓊州
春花繚繞鳳凰樓襆被憐君賦遠遊風俗自分天外郡
山川愁問海南舟珠崕雲氣經秋斷瓊島波光入夜浮
惆悵一尊芳草畔不堪離恨對吳鈎
秋日送人之洛中
挾策憐君出漢關驅車晴色滿山川浮雲半落漳河水
寒日斜分博望烟龍劒獨攜星斗外鴻書遙寄雪霜前
綈袍對拂雙蓬鬢猶是京華旅食年
送中丞曾公之成都
使者新傳諭蜀章朱衣晴日下明光揚旌欲挂峨嵋雪
拂劒遙生灧澦霜幕府夜談賓滿坐山郵朝發吏成行
共誇僕射詩情在小隊時能過草堂
花朝思伯邀同諸子集李氏園亭
綠野晴開一徑斜夕陽聫騎到山家綈袍乍擁梁園雪
綵筆先飄漢殿霞大麓春陰迴遠樹高城霜色墮清笳
看花剩有劉郎興十載長安鬢欲華
清源道中别裕卿二首
十日平原飲未闌更攜離色上征鞍浮雲萬里幽期隔
明月千峰旅夢寒片諾久知肝膽盡深交那問鬢毛殘
孤帆歲暮能相過風雪桐江有釣竿
幾夜風雲入倡酬一朝岐路攬吳鈎天懸大陸雙龍語
霧擁寒山疋馬愁憶戴未闌王子興登仙猶滯李膺舟
秋期倘問垂綸客散髮同看大海流
齊東道中
羸馬經行日草莱齊東遙望海雲開春光莒父層城合
曙色瑯琊萬井迴織屨自高陳仲隠飛書誰問魯連才
遺蹤九合俱零落滿目晴花度野臺
懷史元秉李惟寅朱汝修
浩渺春光接漢關金莖遙望五陵間詩成碣石人猶聚
賦罷長楊客已還碧漢鵷鴻堪並起青門鸞鶴幾同閒
芒鞋莫問天台色萬樹桃花照玉顔
同文父登泰山四首
百轉丹梯上翠屏天門遙望海冥冥幽燕北護諸陵紫
齊魯東迴萬壑青松色自搖秦帝輦芝封猶駐武皇靈
殘碑七十俱塵土千載憑誰問勒銘
縹緲飛雲十八盤高臨迴首盡長安青天萬仞樓臺立
白日千重杖履寒若木煙光浮帝闕扶桑霞影落仙壇
相攜並倚孤鸞嘯不向遙空問羽翰
獨夜行吟到斗牛闌干遙倚碧天愁千峰日抱秦臺上
萬嶺雲爭漢碣流絳節光生羣帝語玉扉寒啟衆靈遊
吹笙不淺王喬興杖履何年更十洲
面面芙蓉立紫烟石門丹壑迥相連遙峰霧擁星河出
絶頂天迴日月懸玉碣尚傳司馬後蒼松誰問祖龍年
相看十載沈冥意梁父吟成共黯然
送文父還匡廬
涕淚江湖范叔袍相看愁色轉蓬蒿人歸廬岳千峰雨
夢阻潯陽八月濤酒畔蓮花傳般若窗前桂樹詠離騷
臨岐漫脱干將珮斗氣雙懸日月高
再寄朱大司空
玄圭曾告萬年功歸去堂開綠野中聖主自尊前尚父
蕃人来問大司空吟邊駕引新調鶴臥裡車懸舊賜熊
愧殺酬知長劒士白雲無路到崆峒
别李季宣
萬里澄江片月虚故人相望轉踟蹰寒星欲墮張華劒
遠道仍驅孟博車獨夜魚龍京口夢高秋鴻雁廣陵書
花時好訂吳天約題偏樓臺四百餘
同茅平仲登甘露寺絶頂作
天畔危亭綉拱扶並遊詞客摠江湖千山雪浪吹樓殿
萬里雲帆下舳艫秋色平分瓜步遠暮烟斜合景陽孤
興亡六代俱陳迹對倚西風盡玉壺
重遊金山四首
海色迢迢四望齊孤峰突兀聳招提亭嘘大壑千帆盡
寺繞寒空萬堞低天地對懸南北影雲霞不斷古今題
憑高一片真堪畫縹緲樓臺鐵甕西
百尺危闌坐振衣白雲蒼霧滿禪扉天空一柱中流出
日午層濤四面飛秋色帆檣淮甸遠暮鐘樓殿廣陵微
重来為搆焦君宅對狎青山住海沂
曳履千盤到上頭蒼烟寒梵滿清秋闌干曲抱孤雲色
殿閣飛懸大海流日落黿鼉時自語風高鴻鵠晚仍留
蓬莱咫尺堪乘興坐倚芙蓉望十洲
一峰塵外聳巉岏屹立青螺鏡裡看萬古乾坤誰卓錫
三山濤浪此憑闌秋空蜃氣連江暝夜久龍宫上日寒
何處玉笙吹不斷五雲樓殿滿長安
江右嵬父佳父二王孫以書翰見貽賦此寄贈
紫氣豐城望不窮雌雄龍劒拂長空持觴並入蓮花社
卜築同依桂樹叢天際碧雲迴錦字石邊流水傍絲桐
青帆咫尺堪乘興為借潯陽一夜風
寄曹山人子念
大雅曾聞郢客操蒹葭何處夢魂勞青萍夜嘯吳門月
白舫晴飛震澤濤海岳壯心藜杖遠乾坤秋色草堂高
西風是處堪乘興相對蘭陵把濁醪
寄朱可大進士
曾共長楊謁聖君一鳴龍種獨空羣彤墀未捧千年日
紫殿先傳五色雲花氣上林春浩渺酒香韋曲晚氤氲
酬知莫問馮驩鋏片片霜華落斗文
登臨安鎮海樓
郡閣冥冥霧雨開蓬瀛遙望氣雄哉千檣晝挾潮聲下
萬樹晴飄海色来策石舊傳秦帝輦還鄉初見越王臺
高歌且遂乘桴客莫問安期早晚迴
蘇君禹觀察抵武林以手札詩扇附李參知見
寄且勸駕北上意甚惓惓感事賦答二首
論文曾駐木蘭舠按部長懷使者勞豈謂青衿還絳帳
尚從黃綬問綈袍書傳大禹千秋穴賦湧靈胥八月濤
不是輶軒頻顧盼桐君山色為誰高
雙鴻迢逓問柴荆片鷁猶思下婺城祗媿烟霄勤物色
能從湖海擅時名遺音空谷聞三嘆大樂明堂重九成
莫向雲泥論出處乾坤何地不堪盟
仲秋北上次武林謁大中丞滕師招飲賦謝
錦瑟沈沈夜未闌胡床明月坐来寒抽毫久媿門人籍
伏劒重登國士壇一壑龍門懷豹隠千山燕闕話鵬摶
青帆咫尺臨安路躑躅河橋去住難
中丞滕公遣人舟傳送渡江賦謝一律
十年雲水斷風塵一為酬知謝隠淪擊楫豈容高卧士
飛檣聊作浪遊人長康破冢應無恙逸少臨池合有神
無奈夢魂秋色裡白蘋紅蓼喚垂綸(王右軍有借船帖)
别蘇觀察君禹作
曲檻迴廊玉署開高雲斜日共徘徊縱横大筆生徒候
慘淡長裾客子来狂擬持竿眠漢闕老堪攜策傍秦臺
飛查暫乞銀河去拾取支機萬顆回
君禹病瘧二月餘余過訪不能數語情殊戀戀
途中追憶再成二律奉寄
一舸蘆花正夕陽題詩秋色照河梁風驚宋玉三秋鬢
露浥相如萬古腸劒色飛揚閩海外琴心憔悴越溪傍
途逢伯樂應相笑幾度鹽車扼太行
隻字風雲逐彩毫雙緘雨雪問綈袍朱顔摠為懷人瘦
綠髩能無課士勞歌徹四愁神已王篇成七發興逾豪
何當一喚枚乘至萬叠吳山望海濤
周元孚過訪見贈奉答時元孚方有南都司馬
之擢
翩翩詞客氣凌虛朗潤周郎玉不如佐郡蚤持三尺劒
安邊頻著萬言書霞飄雞舌黃金殿霧擁螭頭白玉除
四百樓臺春雨後看花何處不停車
為周元孚悼亡
百琲明珠照畫樓閨中林下並難儔新詞盡壓周公瑾
絶唱先傳宋子侯落月素琴千里夢西風團扇十年愁
亦知王母遙相憶肻放雙成到白頭(古樂府宋子侯有董嬌嬈曲)
十幅鸞箋麗彩雲雙飛龍劒惜離羣哀傷奉倩傾城語
慟絶安仁祭墓文夜雨乍堪琴瑟斷春風長憶珮環聞
天台咫尺誰攜手落盡桃花越水濆
送喻邦相移任雲間
剖竹新分大郡符朱軒華轂照行途雲驅五馬朝辭越
霧擁雙龍夜入吳重遣遺民歌麥穗盡搜奇士出菰蘆
雙旌遍閱閭閻後釃酒能過二陸無
夜登鎮海樓月色瑩然萬里如晝因憶王長公
元美時方以司馬應召南都
登壇初卸黑貂裘玉宇無聲夜色流十萬貔貅環漢幟
三千熊虎抱吳鈎歌傳桃葉清江上曲奏梅花大海頭
徙倚胡床豪興發不知明月墮南樓
寄周元孚
含香猶是舊蓬莱躍馬長干定幾迴搦管客留鳷鵲殿
吹簫人去鳳凰臺黃陵異日傳仙夢赤壁今時擅將材
見說秦淮春滿座新詞何限篋中裁(元孚方失偶而主駕部事故有鳳臺)
(赤壁之句)
寄懷少宰趙公
衣冠何地不蓬莱大府晨趨百吏来拄笏雲霞流十廟
浮查河漢接三台牛頭寺古尋僧去燕子磯寒送客回
屈指鹽梅飛詔下調羹人在鳳凰臺
大司空潘公寄示河渠諸刻卒業賦此奉贈
巨軸高懸照紫霞平成功就世誰加渠通上國三千里
堰護長淮十萬家匝地甘棠偏捧露參天垂柳不霑沙
傍觀漫自工萋菲白髮臣心盡海涯
寄答劉君東孝廉時新刻乃族祖子高職方集
成
邂逅長安握别年清源一望路三千雙龍豫野偏藏匣
片鷁潯陽未放船玄草閣深天寂寞赤松亭古地蔥芊
當筵朗潤真如玉為憶冰清夢寐懸
少室山房集卷五十
