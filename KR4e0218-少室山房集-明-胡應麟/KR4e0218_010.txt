少室山房集卷十
明胡應麟撰
樂府七十四首
塞上曲八首
白草連天大漠秋千家鐃吹古梁州飛霜為洗燕然石
上客新從定遠侯
紫電花驄白玉鞭遠從都護出居延清秋不辨龍城色
一片黃雲瀚海前
接天烽火照平盧乍夜單于獵上都十萬征人明月裡
一時齊挽繡蝥弧
絶磧霜飛塞草空燕支晴色亂雲中將軍醉擁吳鈎出
萬里霜天照白虹
塚上明妃草色青征人立馬問龍庭西風片月秦城下
愁絶胡笳幾處聽
平沙一望隴雲開玉笛飛聲夜轉哀萬里朔風吹不斷
梅花齊落李陵臺
戰馬驕騰大漠間遥看敵騎薄陰山横戈不待嫖姚令
靜掃邊塵入漢關
邊烽不動邊塵收刁斗無聲夜色流醉殺歌姬油幕底
霜天遥按小涼州
春宮曲四首
昨夜春風拂苑牆三千南内鬭紅粧朝來鳳輦花前過
報道君王入上陽
殘雪初消太液前御溝晴日柳如煙披香殿上承恩早
千縷黃金拂御筵
長門花滿月華高雲鎖珠簾護碧桃夜靜南宫歌吹發
新聲遥奏鬱輪袍
玉階草色上忩紗深鎖葳蕤隔翠華添罷晚粧無一事
白櫻桃下試琵琶
秋宫詞
梧桐飛葉下銀牀腸斷秋聲玉漏長三十六宫明月裏
夜聽絃管出朝陽
少年行五首
匣底雙龍斗色流長安道上紫驊騮燕姬二八彈箏坐
千樹垂楊拂酒樓
平康歸路欲黃昏下馬青蛾白玉尊一曲菱歌揮袂去
月明裝束候期門
五陵樓殿雪初消玉勒翩翩意氣驕落日萬家春草外
呼鷹遥過灞陵橋
甲第新開上苑邊滿堂花色照嬋娟醉攜如意階前舞
七尺珊瑚碎畫筵
調鞭徐傍夕陽亭繡箙雕弧架雁翎夾路萬人齊指處
碧天遥墮海東青
劍客行
雙丸耳畔雪花明九陌長安任意行片語樓中無處覓
夜飛龍蹻入青城
遊仙詞十首
玉檢金泥柱下藏書成函谷暫徜徉流沙一望三千里
遥跨青牛出大荒
玄圃明霞望不窮金銀樓殿碧天中春風似識周王面
乍夜蟠桃萬樹紅
百辟衣冠照鼎湖軒轅臺殿夕陽孤雲間獨跨雙龍背
萬頃天風墮鹿盧
七步文章煥斗牛遮須聊作御風遊狂揮大筆天河畔
題遍瑶京十二樓
羽蓋如雲下夕陽俱言浮海謁東皇麻姑夜擘紅虬脯
指爪偷看一尺長
采石船頭月濺衣長鯨高擘綘霞飛安期一見如相識
指點蓬萊萬玉妃
洞裏青霞照玉盤飛星羣灑石門寒桃花五報西池發
可奈峰頭局未殘
縹緲飛梁駕赤城漫勞司馬問初平金泥玉版長生籍
同向丹臺列姓名
少室峰高接絳河千秋詞客鬭嵯峩誰言不是靈仙骨
遥夜天姝出大羅
海上朱明碧霧流五仙同跨五羊遊何如野客金華洞
卧領羣羊十萬頭
雲龍引
芒碭秋空映赭袍龍光雲氣與天高五湖何處無明月
斫竹南山坐釣鰲
後采蓮曲二首
畫舫青絲蕩綠油羅裙玉腕坐中流生來菡萏元同蒂
若箇芙蓉不並頭
湖心濤浪拍天流湖上王孫挾彈遊一派蓮歌何處起
大堤齊控紫驊騮
明妃曲
目斷長安漢使來五雲何處是蓬萊龍沙月色三千里
獨抱琵琶上紫臺
涼州詞
靜夜流雲拂畫檐微風不動水晶簾紅牙拍按瑶臺上
古調初翻昔昔鹽
伊州曲
碧天如水暮雲收明月平鋪翡翠樓樓上美人三十六
夜彈瑶瑟唱伊州
横江詞二首
結束腰肢賽水神沙棠舟楫往來頻江風日暮連天起
愁殺西陵破浪人
揚子江頭風色狂白波如山五丈強自是吳姬慣迎客
來來去去木蘭航
從軍行五首
大漠秋風吹鐵衣長城明月滿征旗捷書飛奏明光殿
乍夜前軍獲郅支
九月邊頭朔氣殘賀蘭山北望長安殷勤去鴈傳消息
欲寄征衣趁早寒
寥天霜色暮凄凄無定河邊落日低欲問輪臺前去路
黃雲白草遍遼西
吹笛關山月半痕梅花無數落轅門不知何處旄頭現
一夜漁陽萬騎屯
白馬將軍慣渡遼笑提金勒掃氛囂五千劍客當前隊
盡欵名王入漢朝
北院詞八首
紫燕雙飛拂畫梁雕甍百尺隱垂楊東華門外諸年少
攜手先過白玉堂
西第千門簇五侯御溝春水逐人流罘罳爛漫黃金色
遥指梳粧近妾樓
金水橋邊一百家家家簾幕護桃花青衣日暮濃粧出
指點蕭郎白鼻騧
珠簾不動控銀鈎内苑春光入畫樓深夜月明絃管沸
露桃花下合梁州
雙雙羅襪鬭凌波兩兩沙棠泛玉河日暮大堤流水急
迴橈齊唱采蓮歌
别開金屋倚岧嶤白玉河邊第二橋夾岸紫騮三十騎
花時齊過董嬌嬈
綺陌東頭接上陽娉婷年少舞霓裳怪來香閣時常閉
盡日濃粧對海棠
靈濟宫前翠幕懸平康門巷百花連西園公子攜賓過
十六青娥舞玳筵
南院詞八首
浮雲樓觀接蓬萊五岳三山大内開昨夜春風城外過
千花齊發鳳凰臺
公子連翩挾彈遊垂楊偏拂紫驊騮長干巷裡三千隊
若箇新粧是莫愁
紫燕銜泥度夕陽雙飛南陌認雕梁高門不用尋王謝
盧女新開白玉堂
歡作沈香儂博山雙烟一氣紫霞間千門柳色啼鴉暮
自喚情人月下攀
桃葉年方十五強春波搖蕩木蘭航不知何事歸來晚
狂殺王家白面郎
萬戶千門玉作臺春風何地不徘徊烏衣巷口紅粧亞
一路歌聲鬭草回
垂楊千樹拂紅塵壓酒吳姬動絳唇日暮狂風連袂起
飛花愁殺渡江人
城下春江抱石頭秣陵南下是瓜洲相邀女伴尋春去
共擲金錢賽蔣侯
燕京四時詞四首
帝闕皇居北斗間春風長繞玉門關東郊昨夜桃花發
一樹先開萬歲山
沈李浮瓜燕玉臺冰山雪谷倚蓬萊珠簾百尺重重下
不放人間赤日來
千葉從風盡報秋長門團扇迥添愁玉河橋畔東流水
幾處題紅出御溝
玉宇吹花度栢梁千門飛雪夜茫茫銀笙暗炙紅爐畔
一曲陽春漏正長
長門怨四首
羅幌飛螢玉露漙珠簾不捲坐更闌昭陽月色渾無賴
才到長門特地寒
鎖閉葳蕤絶履綦宮花猶發萬年枝沈香亭北無窮恨
盡在闌干獨倚時
鳳吹喧傳隔彩霞龍旂搖曳暮雲斜預知行幸平陽宅
不用庭前望翠華
金屋粧成盡日閒十年紅粉誤朱顔腰肢漫自誇纖細
管領華清是玉環
青樓曲八首
十里秦樓近灞橋簫聲何處起岧嶤珠簾百尺東風裏
雙鳳聯翩逐翠翹
粉面三千照玉臺期門南去是蓬萊金鞭暮過張公子
一騎潛呼萬乘來
兩漿頻催過石城沙棠搖曳畫船明莫愁湖上千株柳
腸斷王孫作隊行
一樹含桃鎖曲房金籠鸚鵡喚斜陽霍家娘子新粧罷
擁髻來迎李十郎
蘇小粧樓隔畫橋湧金門外半蘭橈相攜女伴巫山去
昨夜錢塘正上潮
指點平康宿暮鴉粧臺紅粉簇明霞曲江筵上諸先輩
躍馬爭尋阿潤家
二八青衣彩袖懸相逢如夢畫堂前無端錦瑟撩春思
歴亂東風五十絃
銀牀梧葉墮高秋良夜吹簫憶舊遊二十四橋天似水
畫船乘月下揚州
少室山房集卷十
