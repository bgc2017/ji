少室山房集卷七十四
明胡應麟撰
七言絶句八十二首
再送茂卿還晉陵四絶句同童山人子鳴作
草色蕭條六代宫故園回首嘆飛蓬秦淮一夜西風急
落盡芙蓉細雨中
客裡黃花别季鷹清秋殘葉洒孤燈歸帆憶爾江城下
半夜潮聲泊廣陵
楚塞吳關望裡賖遙遙雲水接蒹葭秋山何處幽期近
縹緲峯頭一片霞
揚子汀洲起暮潮片帆南下雨蕭蕭他年共訪蘇臺月
攜手垂虹百尺橋
寄陳稚冲一絶
綠髮青袍易水涯東風頻過酒人家為言上苑三春雪
何似長干二月花
唁陸茂才二首
謝家庭樹正蘢葱莫擬探環向别藂白玉樓中題記罷
他時來作顧非熊
潦倒青氊氣未除莫將流淚洒長裾聊堪剰取雙眸在
老向西河學著書
别惟寅入燕四絶
星散交游二十年兩人相對白門前西風無賴長干柳
吹送千條上别筵
白鷺洲前白浪高飛帆晨發廣陵濤浮雲萬里燕臺上
擊筑何人伴彩毫
十載酬知淚未忘攜來爛漫洒河梁愁人最是秦淮曲
月落霜飛上去航
片席遙分大海流寶刀持贈若為酬黃金臺舘三千尺
截取長虹寄石頭
黎秘書劉觀察劉金吾丘計部李環衛周明府
康茅朱三山人出餞即席賦
駿骨黃金且未哀飄然裘馬賦歸來河梁日暮驪歌發
回首高天郭隗臺
滿坐青山照客装風塵憔悴舊荷裳吳鈎莫問尊前色
白日長虹墮太行
四海論交碣石宫一時攜手向西風惟應别後嚴陵釣
千尺重懸大海東
高天擊筑暮雲屯大陸飛霜滿薊門莫向塵埃慚浪迹
十年詞賦在乾坤
寂寞妖姬舊酒樓南歸金盡鷫鸘裘隂符匣底猶堪讀
可怕機前少婦愁
潞河舟中再别惟寅裕卿汝修絶句五首(時余將由)
(越適楚)
雨色荆門樹樹哀武昌黃鶴暫徘徊西風玉笛危樓上
萬片梅花落酒杯
亂山臺殿楚江頭極浦蒹葭夾岸流二十五絃湘水瑟
月明何處不堪愁
神女祠前落日低祝融峯外亂雲迷那堪重作高堂夢
萬樹清猿岳頂啼
一望巴陵楚嶠分木蘭舟上雨紛紛中流無限瀟湘色
日落君山起暮雲
衡岳千峰霧裡看洞庭波色照闌干揚帆自為青山去
漫擬當時白雪寒
華陽雜咏八首
垂虹嶺
萬仞危巖古木低翠屏迴合上丹梯桃花流水無人問
一路猿聲夕照西
小石梁
雲際飛梁壓水開翠巖丹壑自縈迴捫蘿欲記天台路
片片青霞屐底來
水雲洞
積雪蒼茫澗道分空林麋鹿自成羣夜來洞口飛泉過
流出西巖幾片雲
武陵洞
雲壓重崕午不開石門烟雨護莓苔分明記得秦時路
曾到仙源採藥迴
涵碧池
池上藤蘿歲月深半空寒影動青岑攜琴欲寫瀟湘意
夜夜蛟龍水面吟
浴雲潭
絶壑東迴鳥道微隔山流翠轉依依西風落日空潭上
滿地寒雲濕不飛
飛來石
片石巑岏倚怪松清秋寒雨滴虬龍苔深不記飛來處
疑是崆峒第一峯
步虚臺
縹緲天都十二樓銀河遙望不勝愁何因醉逐飛瓊語
謫向人間五百秋
西湖竹枝歌四首
四山樓殿鎖清秋一水縈洄島嶼幽咫尺蓬瀛休道遠
畫船簫鼓在中流
聽樂魚龍出渼陂學飛鳬雁繞昆池青林半鎖瑤臺暮
綠浪平鋪畫舸移
倚棹汀洲草色齊迴船濤浪滿蘇堤萬家楊柳青門外
一片芙蓉綠水西
雙鶴徘徊幾夕陽孤山雲水似瀟湘重遊好探東風信
萬樹梅花艤雪航
送胡文父還匡廬五首
爾去匡廬第一峯翠屏千疊紫烟重何時共拾金光草
對倚青冥跨白龍
秀出香爐萬嶺西遠公精舍夕陽低憐君我欲逃禪去
相逐寒雲住虎溪
棲隱峰頭樹色分傳書遙寄紫陽君一聲鐵笛千林晚
片片桃花落彩雲
聞說年來李夢陽青鞋曾遍踏蒼茫扶笻何處天池近
指點銀河百尺長
九疊雲屏霧雨餘海風江月望來虚攜書倘逐青蓮興
乞取匡君舊結廬
挽陸文學一絶
廿載青衫閱歲華殯宫遙映夕陽斜春風何處山陽笛
落盡棠梨萬樹花
湖上即事二首
一派笙歌擁大堤春風攜酒畫橋西回鑣競挽青絲騎
蘇小門前柳色齊
垂柳朱門十萬家青帘紅旆各年華蘇小墓前寒食近
碧桃無主亂飛花
渡錢塘七首
一夜天風挂海濤雪山零亂舞江臯輕舟忽渡錢塘水
萬仞扶桑日色高
赭龕迴望兩山屯天削銀屏障海門白浪晝看三百里
不知誰喚伍胥魂
濁浪東排萬里天平分吳越海雲前憑誰為乞支機石
坐擁浮槎到日邊
十二樓臺倚碧空安期亦在紫雲東璚車笑指相逢處
摘取蟠桃萬樹紅
江色浮空四望遙青山斜倚木蘭橈何人共擊中流楫
散髮迴看大海潮
十載長安祇浪遊揚帆東蹴海天流含毫秋鬭思光賦
萬壑魚龍起暮愁
坐擁輕橈入亂山蓬萊東望彩雲閒麻姑是處堪攜手
重疊秋江倚翠鬟
夜發錢塘以風濤迅甚次日遂抵桐廬
暮雲飛盡海門開越客扁舟萬里迴一片青山濤浪裡
不知帆過子陵臺
裕卿業與余為錢塘之約余以歸計迫不及待
輙畱一絶
飛流如雪洒篷窗一夜離心擁去艭回首不堪相憶處
千山明月滿桐江
登釣臺四絶
重疊嵐光倚翠屏天風吹客上危亭持竿試著羊裘坐
何處長安有客星
挾策初從帝座回繫舟重上子陵臺峰頭日暮狂歌發
萬里浮雲海色來
欲向桐君話隱淪千峯寒色對嶙峋青袍可是遊燕客
不染玄都半樹塵
百尺綸竿俯碧流危闌天半夕陽愁山靈似識攜家意
十里魚龍送客舟
邦相遊爛柯不遂戲為四絶詢之
底事雙鳬向碧空洞天重疊鎖芙蓉虚疑王質雲中去
仍見王喬縣裡逢
乘風百級上莓苔樵者峯頭喚不迴何似歸尋胡伯子
石屏霞譜為君開
當年仙訣妙通神下子蟠桃十度春一自移居蘭水上
爛柯巖畔更無人
一局纔從石上看人間千日已闌珊何如共載溪頭酒
剰作平原百遍懽
問喻邦相病四首
閉閣經旬卧起遲青山長日對支頤吏人莫訝休文瘦
政是初成八詠時
名姓曾聞在赤城衙齋一卧萬緣輕惟應剰取清羸骨
白日飛鳬上太清
十年歸卧茂陵居長日惟删舊著書最是漢庭憐汲黯
病來猶得伴相如
爾閉高齋送夕陽余愁肺病卧空床何緣對挾飛龍去
萬仞青天坐石梁
題方山人聽秋軒
密甃疎欞翠篠中碧天遙挂二梧桐何時自挾蒲團至
坐領階前萬葉風
齋中繪五岳為圖稱卧遊焉各系以詩
泰山
玉殿瓊樓起太空扳藤遙上碧雲中中宵不辨星河色
萬丈天門海日紅
衡山
拄杖飛蘿上百盤狂吹玉笛和青鸞回看月色千巖吐
不道峰頭日是廣寒
嵩山
遠下崑崙度玉華黃河九曲照三花空明洞底無人住
散髮中天弄紫霞
華山
太華三峰削不成巨靈高掌矗咸京相攜玉女朝天去
朵朵蓮花足下生
恒山
絳節迴看上帝臺金莖雲霧接蓬萊不知碣石青何處
萬里冰天雪色來
秋日南軒櫛髮忽數莖斑斑焉漫題二絶志感
未到潘年已二毛胡床箕踞白雲高猶勝寓直秋風裡
寂寂寒更賦騎曹
綠鬢全抛舊日容一菴秋色照蒙茸憑誰試摘三千丈
挽取羲和駕六龍
七月十五夜小亭翫月
尊酒憑闌客思孤萬家明月對冰壺不知簷外秋多少
一夜飛霜下井梧
謝章儀父惠家釀二絶
玉碗香飛琥珀明自呼南斗吸長鯨河清莫道今難俟
已換王家月旦評
一飲揮毫一百篇何人真是酒中仙應知他日來民舍
不飲麻姑石上泉
送人之會稽
問水看山興未涯十年瓢笠寄烟霞青鞋夜宿雲門寺
好趁千峰向若耶
秋日寄友人山中
白雁丹楓盡作行霜天何處問重陽東鄰老衲歸來晚
靜夜猿聲到竹房
寄洛中友人
濁酒青絲照玉壺信陵公子對呼盧狂歌莫問燕臺客
零落秋風傍狗屠
寄張鍊師
搆得茅齋傍玉華芙蓉伏火鍊丹砂清秋絶頂朝元夜
白露千巖溼桂花
韓逸人西遊二華持扇索題戲為書一絶句(時韓)
(寓余城東)
豆蔓松花護客居半床雲色半床書西遊何處燒金液
太乙峰前舊結廬
送人入蜀
遠下荆門客思濃清秋落木遍千峯猿聲一夜孤舟雨
愁殺巫山十二重
送何生遊邊
翩翩書記向龍堆白草黃雲大漠開落日固原飛檄少
題詩頻上赫連臺
寄黔中劉從事
崔嵬銅柱亂峯前迢遞鄉書隔歲傳醉卧桄榔明月底
不知人在夜郎天
秋日送人之䕫州
黃牛峽口暮雲愁白帝城前江水流落日片帆秋色裡
千山行盡見䕫州
少室山房集卷七十四
