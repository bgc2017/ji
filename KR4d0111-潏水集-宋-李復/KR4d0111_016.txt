潏水集卷十六宋李復撰
七言律詩
送人從辟
秋風蕭索塞雲黃白髮青衫應辟章曾說穰侯常畏客
今觀毛遂欲投嚢鴈門舊障雲松盡離石新城壠榖荒
想有高談開玉帳尊前妍論灑珠光
李無玷自左正言出守永州召爲吏曹外郎尚
阻叙舊先貽此詩
初伏青蒲拜皂囊忽驅五馬下瀟湘入承上閤尚書牒
分掌中銓吏部郎焚藁舊垣猶寂寞拱樞列宿頓輝光
聞歸未便能傾倒五日朝班得綴行
用周作韻送范忱夫舉歸
白日高懸照九垓天門欲上却飛回雖聞西蜀題橋去
未放東都走馬來豐劒有神須會合荆珉藴璞且徘徊
明年八翮乘風起一振鵬程九萬開
贈張萬戶征閩凱還
瘴雨蠻烟遠蔽空只將談笑蕩羣凶旌旗夜捲妖星殞
鼓角秋高殺氣雄已喜張良還㶚上更須龔遂守閩中
凱歌聲動天顔喜金虎三珠擬報功
寄吏部王侍郎
國門一别四經秋新命恭承自冕旒碧落神仙來禁闥
青天雲霧隔皇州孔鸞筆下鶱光翠涇渭胷中有品流
聞說絲綸推世譽佩聲好聽上鰲頭
荅董天隱推官
日月沄沄不可追神竒腐臭略無遺一丘一壑能誰過
相喣相濡莫我知強聒睢盱何所補雄誇凌厲亦奚爲
秋來春去尋常事安得乾坤獨爾私
答潞城令谷大同
蕭條寒邑古風深應嘆光隂恨陸沉莫厭荒山輕廩粟
須思美政慰民心門連露草常封印吏散秋堂靜試琴
欲約仙鳬終未得東城何日聽車音
酧張法掾翼求侍養歸
少輕紈綺襲箕裘力學從容與我謀擇友卜商能勝賜
舞風曾點自殊由去乘汴水春舟疾行過龜山楚客留
千里有聲如寄我須尋臨潏舊林丘
謁冷朝奉路逢王才元舍人同往
曉路髯翁已我先清時有味獨君偏柳深門掩徑未掃
花落鳥啼人尚眠顛倒著衣驚應客咄嗟解榻遽張筵
雲開日影斜閶闔悵望歸程急馬鞭
答李成季賀授直秘閣
絶域經秋自乞還粉闈春得綴星班詔趨龍幄登文陛
恩捧芝函入道山曲學豈知新說美蒼顔難伴後生閒
聞君此地淹徊久悵望當年未及攀
酬李公寅留别
歸風何急動征車幾夕相逢意有餘綠暗河橋冰泮後
雲藏山徑雪晴初登門曾上千重峻游刃將驚萬&KR1094;虛
他日再來寧可約北鴻時付一行書
别䕫州衆官
半年漁浦巴城守兩任雲臺太華宫豈欲背時聊免俗
但能省事略成風玉泉古刹須留客峽水安流好向東
祖帳聯翩催棹急臨溪洒淚落丹楓
衛奕其兄被劾得雪惠書及詩
去歲書傳歎鶺鴒新詩甚喜字縱横龜雖有智猶罹網
鴈爲能鳴得免烹須信箧中多謗語莫矜堂上有竒兵
滔滔天下常如此無慕功名取次行
寄朱約之
子墨文章不自珍連編大軸棄如塵久收幽履安巗谷
但見高名出搢紳欲寄遠書尋素舸今逢佳士得朱輪
放談可講平生學新傳行觀盡獲麟
寄舊同遊
去鄉甲子四十二歸路山川九百三長河無鯉來東北
遠夢隨月轉西南簷花雨落春獨酌窗竹燈寒夜對談
石上精魂能閱世欲尋前事興方酣
吕司空夀
飄飄仙馭出蓬萊時節新陽動琯灰慶閥拱魁三象近
祥源引𣲖九天回磻溪龍虎家璜在申國風雲舊嶽開
聞說清臺占異事弧南星步入中台
贈吳德秀隱士用來韻
不計無成與有成但能償足百年心喜營美釀多栽秫
廣蓄竒書盡散金三代遺文鐘鼎古五湖秋意畫圖深
超然真趣誰能識目送孤鴻撫素琴
答人見贈
形影何嘗問主賓真風滿戶養頽齡不從田父迷迴駕
但有漁人笑獨醒閑攝高雲遊沆瀣静收浮氣借光靈
出門無事誰相喜只對秋山滿眼青
答范軻
綏城古語刻兜鞬何事求犀近水燃鄉里後生輕宿學
朝廷新詔急遺賢風回夜月開重暈驪睡神珠出九淵
今日秋臯聞鶴唳茂先方議斸龍泉
答李成季
山川錯莫不逢春京洛空多滿馬塵李渤請歸聊見志
魯褒著論久知神懷沙曾愧垂綸客擊磬興嗟荷蕢人
向老愈憐筋力弱空傷涸轍泣窮鱗
答李公藴
臘前曾約走新春春到無端絶塞行戍卒催完燈下甲
急烽連入雪中城萬夫擾擾争分餉一飯匆匆豈暇羹
自嘆東西求斗禄兵戈已過十年生
答彭同年勸應賢科
早歲逢予嘆陸沉東風還更枉華音五蹄一角必殊相
八跪二螯多躁心衆惜伏轅傷駿骨自慚躍冶匪祥金
搏風敢效垂天翼但樂孤巢寄舊林
答李晝宣德示詩卷
志學長年患小成五言今喜繼家聲因君筆墨多新語
滿路雲山得美名才業未堪高卧顯篇章自欲以文鳴
歸時正是春風好擁轡應教取次行
哀秦金部
少年書卷是生涯白屋清朝自起家數上封章思有補
一生悃愊靜無華初瞻玉節星軺下俄見銘旌粉篆斜
天理冥冥誰可度但傷零落掩淮沙
王夫人輓詞
家聲昔冠秦中望婦學今傳潁上風百歲流光方過半
新春逝水忽馳東丹山鳳泣歸巢冷寒月烏啼反哺空
他日拂絃悲舊曲應將哀恨寄孤桐
欝欝佳城潁水涯素旌今見出重扉不逢玉鼎仙丹轉
忍見春風畫翣歸馬鬛起封占鶴表錦書賜邑得烏衣
須知千古芳魂在漠漠孤雲嶺上飛
弔朱給事
筮仕西州佐邑時高才不厭簿書卑清修與衆初難合
真節當朝晩始知諫苑塵埃多舊藁佛宫粉繪有生祠
與君家世重重契祖奠靈車涕滿頥
棣華齋
真長世譽賢兄弟棠棣名齋爲學詩華厦何妨因舊址
春風不老是仙枝攀條漸見傳芳遠和氣先從近本知
顧我彫零長弔影感今徒益鬢如絲
託人求田
綠遶隨城潏水流百年那免問菟裘泉甘易汲能蠲疾
土沃飜耕每報秋欲託高人論地劵共期他日老漁舟
歸身未到心先到得此餘無一事求
殘編
殘編斷簡事寥寥購輯成書匪一朝韋述投山蔵舊史
肩吾去國失宫謠須知孔壁遺文在豈逐秦燔烈焰銷
博學多聞予所仰喜君擕笈過衡茅
青布道人
逸意閒雲野鶴孤藥苖山葉綴衣裾新蒸石卵將留飯
戱酌銅盤便得魚療疾但分庵畔草吐言不出世間書
五年密密求真訣始露三元御氣車
道士李得柔行太乙法曾傳御容
處世能求出世心石壇深夜禮星辰徧遊五岳求真訣
獨向三清有主人妙筆曾開天日曉懸壺常鎖洞山春
不知何事飛符動又見荒林聚鬼神
予昔爲河東漕屬吏部郎中呂得和出總漕計
與予情均兄弟後開府荆渚惠書有人生難得
相知之語予後官守鎮京兆聞吕之訃因發篋
得舊詩感而作此
三年發箧墨猶新蹤跡雖疎意更親雲霧渚宫迷遠夢
兵戈青海困飛塵(時方收青唐)飄零劍外參謀客(杜甫爲劍外參謀送)
(韋班詩云飄零爲客久衰老羡君還)愴惻山陽感舊人(向秀思舊賦濟黃河以泛舟兮經山)
(陽之舊居顔延年作向常侍詩流連河東遊愴惻山陽賦)今古交情如覆水爲君涕
淚灑新春
李毅師載出塞歸熟食日邀客湖上有詩求和
遂用其韻
新知劍外朱兼阮舊侣江邊白與張去國杜翁爲客久
傳詩韓老遇春忙一年喜競清明日千里歸從戰伐場
山寺雪消雲已暖湖亭冰盡水生光半生幾見逄三雅
此舉無辭略百觴莫負高名興苦歎静中閱盡喜難忘
五言絶句
宿興德寺
東峰霽月出林叢寒露明夜久風漸息深院無人聲
七言絶句
登後峽寨北山
薄落山前菊未開鬱孤水畔獨登臺明朝匹馬衝霜去
直到鳴沙北始回
予往來秦熙汧隴間不啻十數年時聞下里之
歌遠近相繼和高下掩抑所謂其聲嗚嗚也皆
含思宛轉而有餘意其辭甚陋因其調寫道路
所聞見猶昔人竹枝紇羅之曲以補秦之樂府
云
柔桑葉菀暗東岡山下亂石如羣羊舊沙漸高行路斷
馬蹄踏散飛星光
繰絲宛轉聽車聲車聲忽斷心暗驚舊機虛張未滿幅
新絲更短織不成
東來健兒身手長不隨伍籍習弓鎗何須官廪請租税
白晝衣食出道傍
短衫窄袖上馬輕空手常喜烟塵行論功何須問弓劒
自有主將知姓名
牛車欲住更催行官要刻日到新城軍有嚴期各努力
秋田無種何須畊
蕃兵入市争賣田漢人要田蕃無錢有田賣盡走蕃去
却引生羌來寇邊
白羌紛紛急攻城羌酋却走殺漢民漢民當前死不惜
甌脫更有殺來人
隴山連峯入無際天畫封疆限華裔如何谽谺忽中裂
西通風来動邊氣
鳴鳳山西五里坂未渡汧河山漸淺東來行人漸長嘆
已覺秦川不在眼
垂白東西幾田父林間偶坐忘巾履共說乾餱付遠人
六月長丁猶築戍
予幼侍先人作邑夏陽元豐五年來攝是邑過
瀵泉題其亭壁
井邑依然舊物華行穿溪樹踏溪沙路傍故老遥驚認
十七年前縣令家
再授雲臺觀過華隂題此
脫身西去度函關踏雪重過阿對泉又作蓮花峯上客
祥飈高御紫虛天
過方山驛
驚塵拂面三千里走馬東西不識春忽見長堤新柳色
一時聊慰倦行人
飛泉
銀河一道下天來蒼壁衝雲萬仞開白浪駕風千石轉
四時不斷響驚雷
卧龍院
杲日珠光照舊都試從雞足躡蓮趺横身何用論明暗
果是能揮寳劍無
留題北禪院
偶到叢林訪可休南山依舊滿晴樓垂鈎漫有深潭興
徧滿乾坤是即收
隴州神泉鋪後池
山腰綠映女郎祠祠下泉通竹下池時有游鯈自來去
祗應曾見理鈎絲
題甘茂祠
奮身孤旅相秦王欲去憂䜛論樂羊不有私金助公賞
可能明日拔宜陽
王導
鄒人羞比管夷吾可復中原盡羯胡郊壘連雲困衣食
縱高練布得充無
曹參廟
百戰皆收第一功幾回旁嘆泣良弓白頭始識人間事
歸向東州問蓋公
王翦
少李輕兵去不回荆人勝氣鼔如雷將軍料敵元非怯
能使君王促駕來
孟嘉
不將得失供談笑此語宜爲盛德人千里同風皆默契
禇裒故識坐中身
陶淵明
接輿歌鳳溺沮耕獨往何堪與世親投紱歸來眠北牖
高風自是葛天民
二月五日柳溪遇風
狂風擺撼未肯休直須枯枿生新柔老松倚雲不關意
開落曾閱幾春秋
秋庭夜閒步
高秋夜氣聲驚竹寒月徘徊影趁人此境靜觀如啖蔗
後來細嚼味尤真
答安陽叔兩絶(集唐人句)
春風吹園雜花開漸老逢春能幾回不嫌野外無供給
一杯一杯復一杯
兩人對酌山花開青天露坐始此回嗟我與君皆老矣
且盡尊前有限杯
謁詩僧慧益不遇
晝公昔在雲門寺曾笑陳丘久不歸草坐麻衣今不見
獨來林下釣寒磯(唐僧靈徹寄陳丘二侍郎詩云身老心閑無外事麻衣草坐亦容身相逢)
(盡道休官去林下何曾見一人)
和崔珙望子嶺觀梅
高枝疎淡小花頭開向殘春破客愁點墨空山慰寒晩
却如何遜在揚州
崔珙推官話王園再如昔年爲梅下之會并示
絶句和來韻
王家梅樹春常早露坐曾侵月影來聞道去年還得意
新花還似舊時開
閻先復朝議園牡丹一夲四月始開予與李成
季同往觀閻求詩遂書絶句於其壁
淺蘂凡葩不自持紛紛競鬭早春時高情獨負無人識
落盡羣花晚始知
戱書德公軒後桃花
百葉仙桃倚故臺劉郎去後幾時栽紅塵拂面人來看
只有靈雲放眼開
花發雙林七寳臺出門是草不須栽東風一夜都收去
爲問仙桃甚處開
和張總管菊
雲裏霓裳閑儼雅霜前黃鵠獨軒昂不從春意裝褫巧
却被秋風漏泄香
開落紛紛不自知春秋莫較後先期清霜滿地凋零急
正是黃花得意時
和呂吏部觀延慶院李唐畫山水
道人曾去禮清凉幻出臺山翠壁光聞說幻師能幻幻
烟雲草樹攝他方
遊戱仙人出道場寳山珠樹發神光坐間舉手分天界
移入毗耶一室方
深蒨雲嵐遠意蒼寳伽猶帶海波光須知應感神通力
舉步相隨徧十方
題畫馬圖
龍種天駒産渥洼五雲毛色散成花瑶池一去無消息
只許丹青紙上誇
題嚴賢良東山集
謝公高志渺浮雲對奕從容静世紛坐客偶然談小草
無言徒媿郝參軍
項城主簿趙岍求書惹雲亭爲系二絶
東西飄忽本無心留礙危簷便不禁向晩前山風力薄
等閒相引作輕隂
白雲曾與閒人約爲怪貪忙久不來飛過孤亭訪消息
也還遮莫未能回
和人觀木戱
百尺高竿巧捷身竿頭立定鬭尖新更呈失脚翻身樣
平地旁觀亦損神
