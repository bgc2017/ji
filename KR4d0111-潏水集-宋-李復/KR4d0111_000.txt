潏水集十六卷别集類二(宋)
提要
(臣)等謹案潏水集十六卷宋李復撰復字履
中先世家開封祥符以其父官關右遂為長
安人登元豐二年進士歴官熙河轉運使終
於中大夫集賢殿修撰其事蹟不見於宋史
洪邁容齋随筆載其於蔡京邢恕謀用戰艦
一事上疏排詆甚為切直而恨史之不能詳
盡朱子語錄亦曰閩人李復(案復非閩人此句或傳寫之誤)
及識横渠先生紹聖間為西邊使者博記能
文今信州有潏水集者即其文也其間有論
孟子養氣謂動必由理故仰不愧於天俯不
怍於人無憂無懼其氣豈不充乎舍是則明
有人非幽有鬼責自歉於中氣為之喪矣此
語雖疎却得其大旨近世諸儒之論多似過
高流於老莊而不知不若此說之為得也今觀
是集如謂揚雄不知道謂井田兵制不可遽言
復古皆確然中理其他持論亦皆醇正不止
朱子所稱一條又久居兵間嫻習戎事故所
上奏議大都侃侃建白深中時弊亦不止洪
邁所稱二疏至其考證今古貫穿博洽於易
象算術五行律吕之學無不剖晰精微具有
本末尤非空談者所可及在宋儒之中可謂
有用者矣集本四十卷乾道間嘗刻於饒郡
即朱子所謂信州本也後散佚無存談宋文
者多不能舉其名氏今從永樂大典裒輯編
綴釐為一十六卷著之於錄既以發潜德之
光且以補史傳之闕略焉乾隆四十六年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
