潏水集卷十五宋李復撰
七言律詩
賦杜子美劉夢得遺事
壁間石刻圖經在瀼外祠堂繪像真秋去書懷傳北客
歸時遺曲祀蠻神十年口語投荒謫千里兵戈下峡身
嗟我南来心跡似臨風把酒寄情親(杜在䕫有秋日書懷寄鄭審秘監李)
(之芳尚書詩百韻劉有别䕫詩云惟有九歌詞數首歸時留與賽蠻神)
王榖節推畫草蟲花竹求詩
細羽争飛翠蔓長忩間留影點綃光寕知臂朽專蜩翼
但見心精妙楮芒詩學蟲魚增舊譜藥圖草木騐仙方
請君放筆開高臆縱意雲龍五色章
王氏園置燭觀梅
堂前梅樹花初徧露坐看花對夕風苦恨夜收春色去
故移燈入素光中亂争短髮愁邊白清映衰顔酒後紅
醉眼却来尋不見只疑林月碎玲瓏
依韻和秦倅陳無逸觀梅
渭水冰消意始回肌膚玉雪本仙材江南氣暖常先見
隴坻山寒不易開二月莫傷春色晚一枝豈待嶺邊来
風光切莫輕流轉未放悲雲畫角哀
觀梅
轥藉霜威欲斷肌傲霜挺挺發南枝微風披拂香来去
皎月勾添光陸離已入鸞臺弄粧手猶存谷口出塵姿
苦無疎影横斜句深愧林逋處士詩
陳再有詩誚梅開晚戲酬
漠漠飛香散不收無言對客似含羞雖非雪裏孤根暖
却免黃時細雨愁争意競先多淺俗高情持重自風流
一株又見垂垂發肯學江邊取次休
和林次中五鬛松
僊人五色鼎中丹丹養松根葉不添雲散細風梳碧縷
龍離遠嶠奮蒼髯雨衣鐵澀封霜甲露點珠明滴翠纖
採釀春醪能愈疾欲求方法檢書籖
詠槐
當年夹路綠參差曾擁金輿拂羽旗得地偶逃斤斧幸
聞風非與雪霜期猶殘臘火燔空腹時有驚雷起蠧枝
想見妖靈占上象龜山獵罷舊都移
古槐疎惨倚頽牆病葉先秋已半黃封植不知何歲月
彫零今困幾風霜老根傍出人供爨蠧腹多穿馬繫韁
嘆惜他年承愛賞清陰曾借暑天涼
和進櫻桃上宣諭近臣洛中今年進櫻桃甚大
當日分賜
四月櫻桃始爛紅拜章馳驛歲常同留都舊事修邦貢
薦廟清朝廣孝風翠籠摘從西後苑彩奩進入大明宫
近臣曾見天顔喜清曉分頒到省中
和人汰竹
與世論交獨厭數此君多冗豈無煩欲期虚静延清影
莫懶芟除去惡根漸見遠山開晻靄更無繁鳥亂黃昏
直須放手留閒地别待春雷見子孫
和人筍詩
葛陂龍去已千年每見遺孫出是間未遇嚴霜懷節久
因生平地立身難長崖氣潤雲藏角暗谷叢深霧養斑
春晚向空重籜盡却驚高意不能攀
和周湜雪
雲表争飛鏤玉花衝烟照水弄光華徧粧庭樹能多巧
亂入風簾不奈斜漠漠楊花迷客徑紛紛蝴蝶滿人家
寒簷向晚凝清滴乳洞春硝長馬牙
六合天人競散花坐驚門地亦清華川原霽後龍鱗出
島嶼平時鳥篆斜秀發園林春萬里寒生樓觀月千家
待看陽律還暄早破潤乘凌見翠牙
暮飈作氣動長林渴意經時恨未深亂學飛花穿竹戶
散搖清影落池心生憎拂面輕難改更覺衝風薄未任
狡兔但從開幾穴韓盧會逐曉蹤尋
毰毸亂舞出烟林落久臨階試淺深平盡高低寬眼界
放開虚白見天心狂傾月窟愁將竭厚壓坤輿恐未任
潤澤功成本無迹便回春意欲同尋
和朱給事上元早雪
玉花清曉作餘寒雲暗重城晻靄間初逐細風飛寂寂
旋随小雨潤斑斑萬家燈火方行樂九陌輪蹄肯放閒
向晚霽開斜照在門前柳色未藏山
和孫俣朝奉立春
閏餘随臘報迎春便覺勾芒令有神流轉光陰頻著物
峥嶸歲序苦驚人花装寶蠟餘枝弱菜點彫盤小綠勻
從此試聽枝上鳥漸傳芳信語言新
梁元彬招池上府會辭之以詩
東郊日日喚春催得意晴天浩蕩来病客強因寒食起
新花不為老人開塵埃邊叟抛書卧鼓吹山翁倒載回
欲問湖光幾時淨試容扶杖獨徘徊
和郭戶部中秋月
重雲宿靄風收盡千丈銀毫吐海涯露氣洗開青玉闕
龍宫浮出白蓮華寒驚棲鵲翻庭樹陰引靈珠耀浦沙
我是襆巾修月手玉皇應許上仙槎
潞守歐陽叔弼召登鼎軒暑飲
崇軒寫物體模分爽拔風擕顥氣升王粲消憂思眺聽
本初持飲滌煩蒸金烏不轉銅壺箭碧盌時分玉井冰
每見喜公如玉雪更因執熱服吾膺
再和叔弼暑飲
古製雖存事一新竒峰時作火雲升憑風高棟能虚爽
欲雨炎天故鬱蒸適意浮沉多野果熱中咀嚼喜清冰
别裁偽體親風雅若比陰鏗豈敢膺
答晦叔求飲
墨客高吟動碧雲蕢桴輕笑鼓雷閽千尋自分遺樗散
百和何堪借棗昏按劍夜光驚暗擲揮絃流水喜新論
久聞逸興須酣發願看長虹出淥尊
和江晦叔喜雨
千里人懷閔旱心輕將歲事叩天閽驟傾江海繁聲合
盡滌山川沴氣昏官責時豐聊共喜歸休興動欲誰論
更思田父相邀樂步屧春風倒社尊
和朱公掞給事喜雨
喜雨高吟夜不眠飄飄秀句選青錢已推覆斗占穰歲
誰事操豚祝下田滿澤新秧初放溜連雲高樹欲生煙
未知美價堪多少洗盡人間苦暍天
中秋客至不赴郡會次范君武韻
經歲相期盡賞心虚堂有客阻趨塵登樓君似庾老子
挟策我為臧丈人清據胡床興不淺来尋竒字夜相親
莫言糟粕無佳味未許桓公媿斵輪
和李獻甫守歲
枯鰕乾栗排野盤擁爐酌酒兒女筵却愁詰朝秖明日
便數今宵為去年瞻星惟恐斗柄落續膏更願燈花燃
小癡老怯坐自笑無補漫廢通夕眠
次韻鮮于之武遊南谷(字彦桓)
山光娱客古城東雲散春陰望處空畏影戲魚依藻綠
避人飛鳥動巗紅林間野坐分溪石岸曲晴行喜水風
舊事共高文字飲新遊盡寄語言中
芸叟召杜城晚飯遂宿於東軒欲同遊五臺寺
有詩因和其韻
第五橋東潏水濱山紅澷澷綠紛紛溪邊童子風雩舞
林外先生植杖耘高論但談雙樹法勝遊將步五峰雲
東軒夜久清無寐山雨初從葉上聞
次馬承議韻
浮雲飄忽竟多姿蒼狗須臾化白衣對客莫思捫蝨語
乘風且共跨鯨歸巖巖清壁三千仞鬱鬱寒松四十圍
君看時光易流轉新霜高葉又朝稀
依韻答俞承議
南北相望已十年白頭相見喜留連風埃異國君多感
朱墨勞心我自憐事可寸心能有幾生無百歲澷憂千
一聞新賦思歸去韋杜溪邊訪舊田
次韻李忱承議所惠詩(字天輔)
人生飄蕩若浮雲邂逅乘風忽聚羣嗟我淹留今倦宦
喜君傾倒細論文揚舲覺海宗提印授鉞詩壇勇冠軍
荒學澷勞無所得鼻端聊假一揮斤
和胡漕鬭茶分藥
萬里飛香入晉山高真秘籙露談端春雷發地巗驚綠
夜鶴飛壇鼎轉丹仙桂清風生兩腋玉壺五色抱神丸
虚談論罷無塵事林外娟娟月半殘
和成季
芸閣磨鉛勘舊經昔聞同舍此同升九楹置榻從頽偃
百尺浮空遠濕蒸玉鱠堆盤魚勝雪綠荷傾飲酒凝冰
家風牢落承推奬深愧龍門昔有膺
依韻和南子強
雲路天門白日開豈無松桂出蒿莱於斯未信誠可矣
如或知爾何以哉鏗然舍瑟有異撰豈必讀書無取裁
業廣惟勤今汝畫覆簣不止須崔嵬
和劉丈招與康集同遊韋杜
潏水橋邊縱客車去天尺五訪尋初按圖韋杜風烟在
遺址隋唐錦繡餘雨後晚花寒寂歴霜前老樹半彫疎
松間有酒来招我遠約相依造隠廬(時李支使隠居在杜曲以詩見招)
和尹宗閔書記四月二日候客溪上潞守李獻
甫具飯有詩
溪園經歲不曾開逸興何妨候客回春色堂堂辭我去
暑風咄咄逼人来追凉故繞池邊樹分坐時侵石上苔
皂盖歸城魚鳥樂更延虚静獨徘徊
酬汾守鄭大夫
鄭公賦政鬢如絲符竹新分晉水湄招客遠郊常置驛
論文古訓舊箋詩漢庭行曳尚書履涇谷曾刊隠士碑
今日湖亭共遊汎追懷子美昔同時(李之芳與杜子美同於鄭審秘監湖)
(亭汎舟)
暑中即事
掛壁清羸金粟像映窗性相净名經門前野水流繞舍
雨後綠槐陰滿庭凉簟醒心須稍健好風吹鬢欲重青
此間真境誰宜到更有珍茶一種靈
静坐
一室蕭然不受塵簾垂疎竹映深門擁衾調氣煩呼吸
據案翻書費討論南郭子綦初喪我毗耶摩詰已忘言
盡傳息慮何須息竅鑿無傷混沌存
和劉君俞遊華嚴寺謁文禪師
華嚴法界出諸天帝網重重絶世緣昔有高僧開寶刹
今留飛閣聳瓊田身遊色相無窮境心悟虚空不住禪
碧眼胡人香一炷分来今欲對師燃
靈山勝致古今同下種開花一線通峴首道安酬鑿齒
江西馬祖對龐翁㘣珠迥耀千淵黑滴乳微傾六斛空
我有宿緣香火念閒来相與論幡風
暑退病起沐罷倦卧得芸叟詩招為草堂紫閣
之遊酬以来韻
八月秋高肺病蘇深居吾亦愛吾廬晚風剡剡初衣裌
白髮蕭蕭不滿梳困著藜床眠北牖遠飛蝶夢訪清都
覺来聞有雲山興親寫新詩欲起予
酬晉倅徐發承議
默默窮年逐衆行杯坳浮芥竟何成交遊似夢逢還去
世事如塵掃更生未訪故溪舟一葉空嗟短髮雪千莖
病衰易感傷搖落一夜西風枕上驚
天輔歸休再用前韻并其弟恪子勉所和詩見
寄再酬之
西北秋風動碧雲經年忽忽慘離羣去辭北闕投新綬
歸老東山綴舊文詩遇惠連須長價書從阿買可張軍
平生勝理思懸解糟粕徒觀愧運斤
同君俞自牛頭寺至興教院又會文師
杜曲樊川舊化城東西相峙兩牛鳴巖前寶塔藏遺燼
殿裏長燈續舊明萬法分流皆有相一心息妄自無生
叢林是處經行徧會向東山記姓名
贈楷長老
靈源獨耀脱根塵豈論空身與色身若論有無寕見法
須知開悟不因人病瘖得味難形語走餓還家忽忘貧
薪火相交多少險煩師與衆指迷津
天竺僧金總持
金輪風火轉無涯震旦觀光渡海沙八萬言詮歸貝葉
三千世界聚蓮花有緣禽鳥来波第随喜天人盡木义
今古少林風月在閉門常御白牛車
蔡元度話其子能言前世事江晦叔有詩次韻
應感随緣各有因一源真寂自無塵須知此物非他物
能悟前身是後身叔子探環喬木在房公發石舊書新
區中誰是王文度證印曾逢竺上人
往来積習幾生身石上精魂世共聞北澗水通南澗水
南山雲繞北山雲光含衆色珠常静影入千溪月不分
試向道人談實相神竒腐臭但紛紛
次韻錢穆父内翰題劉掾詩集
朱絃曾聞三歎曲青松自長千歲枝意来是有我輩語
佳處只應能者知舊心洗盡萬斛水新愁誰争半額眉
清興飄飄仙奕奕欲遊天外戲雲螭
依韻酬張公燮
城下清溪照病容溪邊開席豆籩豐故應舉酒殷勤處
欲慰疎花索莫中短髮蕭蕭羞帽側強顔咄咄學書空
青山行卜他年樂深結茅廬訪德公
次韻李信叔
不見吟翁近十年驛亭相遇兩欣然旋臨野岸烹河鯉
賸向鄰家送酒錢對雨張燈留夜榻傍籬繫柳泊歸船
此生自斷君休問早晚須芸杜曲田
和徐發承議懷歸
駸駸長路倦羸驂搔首飛塵苦戰酣猿過故山驚曉帳
苔生舊釣暗秋潭土風膏潤田耕熟物意清幽井汲甘
一别幾年勞客夢會擕藜杖破晴嵐
和胡吏部醇夫
妙語飄飄慰旅窮自憐飢味得甘豐朱絃恨廢高山久
明月驚投按劔中垂翅為逢勍敵勇傾嚢但媿鄙夫空
相從知便忘形跡一鶚先曾玷至公
依韻酧蔡陽叔赴永倅留别
朱紱翩翩别乘行候人楚語喜秋晴君山木落洞庭闊
帝子魂歸湘水清曾嘆選官稱一字舊聞世譽重三明
餟醨若訪垂綸客葦岸夷猶鼓枻聲
次韻吕元鈞給事嘉川驛来詩
相逢莫厭重留連邂逅浮雲只偶然前日一樽窮樂事
今朝千里感流年塵侵遺跡留漳水風入高吟動蜀鞭
錦鯉往来出江浦應傳秀句滿嘉川
送客至西湖
湖亭獨往客初歸春去春来盡不知新竹出梢纔放籜
斷蒲經雨别生枝山寒藏雪添雲濕風送飛鷗過水遲
却笑偷閒得忙事自尋鄰叟問鈎絲
吴安老罷制舉赴安吉任
南北飛鴻迹影孤青衫相見十年餘中銓簡士歸繩墨
小邑沉才謹簿書游刃屠龍傳世學飛章薦鶚待公車
太平藻繪須文彩今日何人誦子虚
送衛奕之西河任
藹藹長空春已歸東風猶在綠楊枝故人錯莫送行處
流水蒼茫無住時汾上先生能理曲河濱退老喜論詩
聞君此去追高躅應忘青衫簿領卑
送孫甥(名永字祖修)
瘦馬駸駸渡洛行東風莫著褐衣輕為嫌愁夢能催老
故懶題封去問程千仞會游懸水急五漿須信客心驚
明朝我向壺關路待約歸纓共濯清
送張景純
我居杜陵君淮東平生南北馬牛風雲山一日邂逅見
草木千里臭味同今朝歸心逐社燕他日付書随春鴻
不堪立馬向日暮索莫酒散秋堂空
送趙侗承議致仕歸
聊為五斗陶元亮却愛三龍邴㬅容蕙帳曉空驚怨鶴
客衣夜薄感寒蛩江邊朝露半紅葉天際晚晴多碧峰
漠漠長空何處盡雙鳬飛去曉雲重
送董億朝奉
北游汗澷遺玄珠烟愁霧泣啼芙蕖興来便脱上方屐
歸去重修繁露書一夢百年依幻宅五湖千里御風輿
家山芋栗應常熟坐看朝三戲衆狙
送陽孝章戶曹
前生問學仰前修親髮星星祿始謀千里束書来北闕
一朝懷牒走南州荷衣未改斑衣戲斗米聊寬負米求
想見江神能世態開帆風滿送歸舟
