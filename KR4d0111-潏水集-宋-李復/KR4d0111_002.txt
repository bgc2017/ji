潏水集卷二宋李復撰
表
賀安九鼎表
雲物應符兆啟昆吾之瑞琳宫考吉慶成郟鄏之安(中賀)
竊以軒轅開祥廣發三才之象夏禹圖物畢朝九牧之
金而皆嚴役隂陽之神煥成天地之寳道異升降勢隨
重輕周器已空遂起楚人之問漢巫語怪漫迎汾水之
祠曠歴世而莫傳俟聖時而有作恭惟皇帝陛下睿謀
廣大盛德休明俯收遺逸之言高舉泯絶之典山林四
裔知永息其隂姦宗祏萬年見顯儲其神筴臣謬持使
節密邇畿封盛事惟新激昂兹始
謝復任表
叨承芝檢再直河圖隕命自天措躬無地(中謝)伏念臣機靈
勿爽器質匪竒早誤使令永甘沈廢豈意寒微之末預沾
甄敘之私見齒清時蒙還舊物十年屏迹形彫墜谷之憂
一日拜恩涕發戴盆之照危心易感褫魄初歸此盖伏遇皇帝陛
下好惡無私德刑並用麗日正午物無邪隂震雷發春蟲
無蟄戶煥青宫之縟典光動前星削丹筆之刑書澤均
圜土睿斷獨高扵往古普天盡屬乎完人叶氣旁流羣生
共慶熙朝接武徒結想扵清途閒廩庇身悵難圖扵微效
賀幸太學辟廱表
玉蹕和鸞肅奉六龍之御璧流黌舍親紆萬乘之尊輿
誦載傳羣情均慶(中賀)竊以晉武視學惟行飲酒之儀漢
明臨廱但講拜老之禮豈如聖世翕變道真發秘化以
開人之文敘彝倫以建民之極膠庠奕奕美輪奐於綿
區絃誦洋洋揭聲明於寰海恭惟皇帝陛下道致廣大
性熙光明放異路之滛辭興千年之絶學海涵地産生
共慶於時升雷動風行物咸新於聖作顒嚴法駕賁煥
儒宫示淵衷勸奬之心昭熙朝華縟之典臣適分符竹
阻詣闕庭臣無任
賀皇太子登寳位表
臣某言伏覩去年十二月二十四日手詔皇太子即皇
帝位者分茅建國昔開王者之封飛龍御天今應聖人
之造德音誕布海㝢均歡(中賀)伏以明兩作離光繼四方
之照帝出乎震德孚萬物之情席祖宗不拔之基擁社
稷無疆之祉恭惟皇帝陛下温文孝友恭儉慈仁允協
昌辰遂登大寳海涵地産咸忻日月之新川泳雲飛永
賴乾坤之慶臣久棲田畝常苦疴瘍望九天而馳心同
百獸而率舞臣無任
賀南郊表
迎陽候景循三歲之彝經尊祖事天擁萬靈之殊祉恩
覃動植慶浹華夷(中賀)恭惟皇帝陛下德大嚴親禮隆重
祭燔祡奠璧昭精意於靈承灌鬯加籩孚孝思於配侑
瑞霄溢彩澄海浮光風動雞星燦祥輝於雲表日開圜
土騰協氣於民區凡在萌生率同茂遂臣獲頒明詔幸
覯昌辰聳踊欣歡恭伸頌禱
賀元會表
龍德御春舉外朝之盛禮天心儲祉罄率土之歡心(中賀)
恭惟皇帝陛下肅奉瑶圖紹隆寳祚正萬物生成之始
擁上靈保佑之休茂對昌辰聿修縟典臣竊司外計阻
拜前墀西駕飛軺日切雲天之想東傾丹闕阻陪鴛鷺
之趨臣無任
賀五星循軌表
聖德顯孚默動九天之鑒星躔高應燦流五緯之祥觀
象告休馳聲交抃(中賀)恭惟皇帝陛下政修六府道格三
辰賑乏養疴時錫萬方之夀育萌撫乳世無一物之疵
薰然叶氣之和感彼層霄之瑞連珠騰彩順行黃道之
經披籙考占永契豐年之兆嘉驗清臺之奏光垂信史
之書臣向闕傾風共仰一人之慶佩符起舞均同四海
之歡臣無任
賀破蕃賊表
蕞然醜類已大殄於龍城肅爾王師遂再臨於鄯壘復
收故境憺赫嚴威(中賀)竊惟氐疆昔皆禹履汙隆有異蹙
闢隨生未請終軍之纓莫斷匈奴之臂天寳道喪肆猖
獗以東侵熙寧真興屢憂勤而西顧未航河葦忽墜烏
弓比雖暫得而未完遽自速顛而還失孝思善繼舊壤
咸歸恭惟皇帝陛下默運神機妙敷聖略勝决九重之
上功無一鏃之遺山川開日月之新邊徼淨烟霾之翳
青海薦祉願呈天馬之歌積石窮源將見仙槎之使臣
叨司外計方備戎行阻稱萬壽之觴竊抃千齡之運臣
無任
謝直秘閣表
彤庭入對洊承三接之恩芸閣升華叨奉十行之詔循
墻莫避據蒺增憂(中謝)竊以金馬石渠内闢藏書之府蓬
萊方丈天開羣玉之山育材喜詠於陵阿垂象耀文於
奎壁世高華貫時謂要途宜求特異之才可副最優之
選如臣者流離弱質樸&KR0554;𤨏材行未免於鄉人心漫期
於絶學徒緣貪食偶綴辭科困簿領之塵迷已餘半世
思簡編之舊習恍若前生論文未及於窺斑奏賦無疑
扵覆瓿自慙荒落有玷寵靈此盖伏遇皇帝陛下德照容
光道成善貸鳶飛魚躍樂聖造於天淵雨潤雲蒸鼓和
風於草木欲增華於遠使故曲示於鴻私顧臣何堪被
遇若此臣敢不敬思可欲無徒事於浮文力行所知庶
勉圖於遠業仰酬覆幬以盡麋捐
謝賞功表
猥被芝書進直龍馬超兩官而躐等叢小已以增榮拜
命雖優俯躬彌厲(中謝)竊以奮揚湯武恢復堯封集齊五
路之師進冒三峽之險移金轉餉敢言一道之貧僦力
鳩工寧憚六州之寡漫歴半歲徒憚百為事切應期罔
暇資於旁助功須核實豈容飾以虚辭第恐有玷於使
令敢意苟逃於誅責得從善貸已荷寬恩遽冒殊私皆
非素望此蓋伏遇皇帝陛下德涵博厚明照幽微審知
師旅之興無若芻糧之急累嚴聖訓慮乏軍須謂其闕
事而有誅因其成功而亦錄豈謂九天之邈能矜一介
之微臣敢不恪勵官規益修職業勉竭涓埃之效上酬
覆幬之恩臣無任
謝冀州到任表
叨承恩詔洊易州符祗荷寵靈但深兢懼(中謝)伏念臣材
惟樗散識甚鼹癡務堅義守以持身敢有利心而擇事
初畢西寧之役亟當東里之衝夙夜靡皇事為粗舉賜
汲黯之故綬將若深鷦御列寇之泠風遽隨退鶂屢被
長民之寄第增竊食之羞此蓋伏遇皇帝陛下聖度包
荒仁心博愛明容光而必照道善貸而且成兩河為州
濫庇信都之益九曲到海當窮積石之源顧慙一介之
微曷報兩儀之施臣無任
謝䕫州到任表
比嘗塵疏願終亳社之仙祠今忽拜恩俾載寧江之侯
旆仰虔嚴命俯激懦衷(中謝)伏念臣淺甚蹄涔利非囊穎
每自恃其愚直故動忤於貴權敢萌怨尤分甘流落知
公議之有在荷聖朝之不遺滅竈更炊雖尚梁鴻之慷
慨敝衣白髮久嗟顔駟之摧頽而况控三峽之要津連
五溪之絶徼初崇體勢分鈐東道之兵屯洊責規模講
究新疆之邊事兹非衰朽可副選掄此蓋伏遇皇帝陛
下體乾好生法坤博載察臣志不圖於妄動知臣利匪
在於苟求始甚迂疎後皆久遠不雷同於輕舉使安靖
而少康益堅素心仰遵明詔臣無任
謝賜茶藥表
寳奩緹襲瑞璽泥封恩降慶霄光生蔀屋(中謝)伏念臣素
慙譾薄叨預使令飛輓徒勤尚闕關中之粟斡旋雖力
未流地上之泉漫殫夙夜之勞蔑有涓塵之效豈期眷
錄遠逮寒微此蓋伏遇皇帝陛下盛德兼容深仁無間
示記存之必洽俾感悅以忘勞碧月紫烟起清風於兩
腋丹芝玉粒動五色於西山誓竭微軀仰酬洪造臣無
任
謝熙河路轉運使到任表
書林進直濫遊奎壁之躔邊計分疆謬領岷洮之節揆
能曷稱循分難安(中謝)伏念臣賦性惟愚受材非敏自元
豐西夏之問罪迄元符隴右之納降效官九被於終更
歴歲八逢於餘閏屢馳沙漠久應羽書備嘗險阻之艱
敢意功名之會心安義守人歎數竒已蹭蹬於半生甘
低徊於末路忽承嚴召入對清光動玉色以周詢霽天
威而清問握蘭鳴佩初陪錦帳之班攬轡登車遽被繡
衣之選惟河湟之襟帶乃秦蜀之藩維開擴雖新輯寧
匪易用無素備利乏長源將論經久之遠圖先有倉猝
之急務事機紛錯聖訓丁寧再惟責重而身微第覺寵
深而能薄此盖伏遇皇帝陛下德以立武功能繼文高居
九重之深周知四海之遠方闢國以經畫特置官以講
求無責備於一夫期有得於千慮而臣誤蒙寵假罔敢
辭難鼙鼓尚嚴憂在冕旒之西顧雲天初遠心如葵藿
之東傾誓殫犬馬之勞仰答乾坤之造臣無任
謝京西轉運副使到任表
朔部分符中玷兩河之邑豫疆持節東依千里之畿仰
荷休光退增危懼(中謝)伏念臣才非濟用識昧通方轉守
三州愧鉛刀之何利總輸兩路嗟駑駕之徒勤而况急
應河流之防虔崇陵寢之奉圜府修政方鼓鐵以流泉
本支疏恩初營居而頒禄盡承明詔俯委懦躬自省庸
虚曷稱掄選兹蓋伏遇皇帝陛下湯仁務簡舜德用中
審知世患於才難罔責人周於器使榱櫨並用輪桷同
施千金受封術固慙於絣絖五管賜粟功可笑於支離
臣敢不勵勉初心力圖遠業誓畢期於麋殞庶上答於
生成臣無任
代人京兆謝上表
錦書錫命賜特出於中宸符竹分邦易再臨於舊治拜
恩優渥跼蹐凌兢(中謝)伏念臣禀質惷冥賦分竒蹇沉舟
已棄但興駭浪之悲戴盆至幽忽被容光之照起於久
廢付以中權問罪興師上仰承於睿算殱渠執馘俯粗
震於天威迺荷寵光曲垂慰奬至於前後之奏請盡略
狂愚而憫從遐瞻天上九重之深豈啻堂下千里之遠
孤悰難悉聖念皆周素無強援之先容咸自淵衷之垂
察危心易感極涕横流此蓋伏遇皇帝陛下智燭幽微
仁均覆載日月垂耀凡卑高曲直不能隱其情天地滋
生故草木昆蟲皆得遂其性致兹寒陋獲玷甄收解圁
水之師屯委秦關之藩服屢懷故綬薦殿名城自省遭
逢惟慙忝冒臣方力圖涓末期寬宵旰之憂遥睇雲天
徒結痗勞之思臣無任
啟
賀韓相太原禮上啟
眷寵中宸撫臨全晉涓辰開府庶類均歡伏惟判府經
略太尉相公鉅德邁時沉幾先物威聲震於憬俗術業
映於清時樞極深嚴肅本兵而畏厲台階緝穆耀元化
之丹青一德顯孚千齡合契茂桐隂而垂蔭秀棣萼以
連輝偉然家世之異倫卓爾衣冠之盛事三朝舊老四
海具瞻授鉞晉邦開四封而受祉擁旄參野護諸將以
宣威側聞載頌之音已布維新之政兵民輯睦羌虜敉
寧顯惟當世之賢隠若長城之勢某方拘賤役阻造慶
班下情不任
問候集賢相公啟
伏以公府深嚴徒仰熒煌之座庶僚賤冗敢塵咫尺之
書宣化育之至仁奉清閒之密燕天佑一德體膺百祥
恭惟集賢相公元精所生大節不奪安國家而隆禮衞
社稷以履忠功高三朝望重四海周勃在漢莊厚而可
憑如晦於唐斷裁而弗滯有生蒙德無物失宜載惟孤
蹤久荷洪庇阻與黃閣之拜冀精素履之頤瞻望台閎
下情無任禱頌依歸之至謹具狀上問鈞候
賀蘇中丞啟
伏審光膺殊命榮總中司聞輿論之僉諧知聖朝之遴
簡恭惟御史中丞早攄遠業妙發賢科方觀擊水之鵬
忽歎遡風之鶂江湖流落澹與世而相忘金石堅完第
秉心而弗易鳳衰歲久豹變時來果承簡拔之恩登踐
紀綱之地獻可替否凛然正議之歸吐柔茹剛肅爾羣
邪之伏某徒勞朱墨遐睇雲天空馳賀厦之誠莫遂登
門之慶
賀許左丞啟
伏審眷倚中宸寵登左轄側聞譽命實抃輿情恭惟左
丞識際高明德涵純茂發閩山之秀氣奏第無前鼓鼇
禁之英風摛辭獨出早膺睿簡寵與政機初抗論於明
庭旋均勞於巨屏澹無喜慍安處險夷雖入總於中銓
猶久傾於羣望爰感風雲之會再依日月之光色動天
文燦旁輝於軫翼味調鼎實將有待於鹽梅某久遠台
閎方縻塵役逖聽芝函之異阻陪龍坂之趨茂悅之誠
沛集於此
賀蔡右丞啟
伏審榮膺顯册進轄中臺除目遠騰歡聲遐溢恭惟右
丞德涵健順學造本原夙推望實之隆密奉聖神之眷
日月無幾清華徧居二耀垂光焕西崑之文采五羊流
化静南海之風波出偃要藩入虚前席比寵承於龍綍
爰峻陟於鑾坡雖炳蔚於帝文猶紆抑於人望果膺睿
簡入贊政機隆棟凌雲已壯巖廊之勢和羹有味將調
彝鼎之珍某久遠高風謬榮末役僣馳誠於廣厦期委
質於洪鈞抃臆實深抽毫奚既
賀韓侍中知長安啟
伏審精差穀旦大鎮雄藩視政云初嚮風竊抃恭以慶
慰伏惟判府經略司徒侍中德為巨老氣禀元英輻輳
智略於上前身繫安危於天下三朝忠藎萬國儀刑帝
思秦雍之區疆控夏幵之要兵須節制衆賴撫寧非宰
輔之自行慮宸憂之未釋竚清邊瑣歸總台司某職繫
統臨地霑厦廕瞻望旌棨下情欣抃激切之至
回潁州林内翰啟
日新堯歷爰開四序之初時告夏正肇發三陽之始伏
惟知府内翰久懷妙畫密簡淵衷紫禁晝閒動雅情於
紅藻鑾坡夜直驚異眷於金蓮比承將命之榮暫有分
符之秩顯膺華旦茂擁殊祥顧慶禮之未修辱貽音之
遠賜内循簡緩仰服謙光第頌德以罙勤豈抽毫之能
既
回提刑賀冬啟
新陽應律長景生圭進堯歷之初躔講漢庭之亞會恭
以提刑戶部高文華國妙略映時周通枉滯之情雅有
澄清之志履兹吉旦翕受純禧顧奏牘之未遑辱占辭
之遠及重慙不敏但服殊私方專奉詔之趨阻奉稱觴
之慶其如傾頌罔究敷宣
回潁昌林待制賀冬啟
氣應發潜静以待隂陽之定卦推歸本復其見天地之
心恭以知府安撫待制盛德顯孚美材卓軼顒卬法從
早登延閣之華偃息藩垣寵有介圭之錫茂乘慶旦允
集繁禧遠承一介之馳先枉五雲之翰愧慙禱頌百倍
常情
回吳常平謝到任啟
寵被恩書肅持使節涓辰任事嚮聽增愉竊惟常平立
法之初實出周恤哀民之意高貲有術務厚息以侵漁
重沒無端致波産而困弊務權柄歸於公上俾斂散付
之有司審其變通為之改作後多觀望無異兼并皆謀
疎進而疎成惟欲多散而多利強為抑配暴肆催驅孰
躬美政之原第習近身之計伏惟提舉朝奉處心必厚
愛物無私周知善惡之由能布朝廷之美俾民無憾與
時維新已欣聖德之可傳更荷柔風之遠及其如抃對
茂章予懷
