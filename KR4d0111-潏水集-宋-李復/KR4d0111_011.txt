潏水集卷十一宋李復撰
七言古詩
秋夜曲(客出古劍示座中)
玉刻麒麟煙縷直生色屏風龜甲碧青娥無聲滿空白
兔影西流轉斜隙仙人蓮花殷葉開當心吐光照愁魄
縵纓短後易水客氣動燕山驕子泣挽下天河倚渴傾
崑崙流斷無五色銅匣新開北斗高電光驚飛走空壁
鯨魚鬭死海水紅欃槍西出屯雲黑酒酣揮舞七星寒
金精圯下留素策
出城
今日何日我心傷出門下馬走東岡東岡路高人迹斷
獨立矯首望八荒長空澹澹地莽莽停雲黯淡山淒蒼
回薄浩劫何渺茫冥默銷沉寂無光矜䧺挟詐爭強梁
百年在世如風狂變化俯仰旋銷亡一丘已有萬骨
殭舊骨未朽新骨藏丘壠纍纍爭相望萬事意欲一槩
量齎志憤死世更長九月窮秋天欲霜悲風烈烈吹我
裳哀鴻求羣鳴且翔原野具腓草木黃百川東馳但湯
湯安得曦車挂扶桑高持北斗㪺酒漿美人對坐舉瑤
觴與我笑歌憂弭忘
流泉引
泉㳙㳙兮出重山回抱山麓兮入於蒼淵流来孔多兮
自溢于林間出始一勺兮下合成川塍有稻兮壠有黍
聚以時兮令以鼓削高增卑兮釃渠絡縷人不愛力兮
揮奮如雨川流濬兮来無窮泥五斗兮水一鍾旱暵則
引兮淫潦則通自今以往兮樂我良農禮有經兮歲有
蜡羊豕盈牢兮農舞於社椒香桂綠兮雲車滿野敬謝
有功兮宜奠於泉下吾之將歸兮星律回秋告邦人兮
導畎澮之常流欲泉利之專兮先耘耨之不偷無忘吾
語兮若吾歲之来遊
惜花謠
搖搖墻頭花淺深爭灼灼容冶不自持飄揚成輕薄只
知朝為春風開不知暮為春風落人心愛春見花喜看
花却嫌花結子别愁常亂空中絮年光付與東流水今
朝還是見花開明日清隂滿綠苔寂寞流鶯歸去後忍
看落日上高臺
别鶴曲(寄李成季)
碧海漫漫煙霧低三山風驚别鶴飛千年華表會能歸
不及雙烏乘夜棲烏来相喜啞啞啼寒月影移庭樹枝
枝上營巢庭下食追隨應笑塵中客人生聚散羡雙烏
烏若别離頭已白光隂百歲共有幾空有相思淚如水
因君試寫别鶴吟拂絃欲動悲風起
湖水歎(晚至西湖物意秋凄若有怨思遂作)
岷山中斷洮水来分入西湖浸城址一落城隂不復回
餘波日轉臯蘭尾隂風凄冽寒氣早愁霧慘澹邊思起
誰言秋水澹無情默觀意亦有悲喜天軒地闢滄溟開
百川東奔如激矢龜龍受職日夜趨萬折必東效臣子
發源本願盈科進築防豈期因坎止日升不及浴雲龍
泥潤空能養萑葦停波寂寞雖無語物情得失應如此
淮隂野外乞餘食留侯圯下收墮履當年或失龍凖翁
冷落功名千古耻我欲鳩工聚長鍤齊平决堤如决紙
直看驚湍萬里潮免嗟窮涸千山底
䕫州旱
䕫人耕山灰作土散火滿山龜卜雨春日不知秋有飢
下種計粒手中數七月八月旱天紅日脚散血龍似鼠
汙邪甌寠高下荒草根木皮何甘苦蠻商姦利乘人急
緣江轉米貿兒女已身死重别離輕歸州州南神有靈
歸人刲羊求山神驅風灑潤應香火飛點不到巫山村
巫山縣南也伐鼓不告歸神告神女江心黑氣卷江流
雷車載鬼雲中語太守身作勸農官子粒今朝多貸汝
春種須作三年計上滿隆原下水滸他時更勉後来人
老去子孫無莽鹵
兵餽行
調丁團甲差民兵一路一十五萬人鳴金伐鼓别旗幟
持刀帶甲如官軍兒妻牽衣父抱哭淚出流泉血滿身
前去不知路遠近刻日要渡黃河津人負六斗兼蓑笠
米供兩兵更自食高卑日槩給二升六斗纔可供十日
大軍夜泊須擇地地非安行有程驛更遠不過三十里
或有攻圍或鏖擊十日未便行十程所負一空無可索
丁夫南運軍北行相去愈遠不接跡敵聞兵侵退散隠
狡筭極深不可測師老凍餓無鬭心精銳方出来戰敵
古師遠行不裹糧因糧於敵吾必得不知何人畫此計
徒困生靈甚非策但願身在得還家死生向前須努力
征人白骨浸河水水聲嗚咽傷人耳来時一十五萬人
彫没經時存者幾運糧懼恐乏軍興再符差點催餽軍
比戶追索丁口絶縣官不敢言無人盡將婦妻作男子
數少更及羸老身尫殘病疾不堪役室中長女將問親
暴吏入門便驅去脫爾恐為官怒嗔紐麻纏腰袍印字
兩脛束布頭裹巾冥冥東西不能辨被驅不異犬豕羣
到官未定已催發哭聲不出心酸辛負米出門時相語
妻求見夫女見父在家孤苦恨竛竮軍前死生或同處
冰雪皸瘃徧兩脚懸淚尋親望沙漠將軍帳下鼓無聲
婦人在軍軍氣弱星使奔問来幾時下令倉黃皆遣歸
聞歸南欲奔漢界中途又為西賊窺悽惻自歎生意促
不見父夫不得哭一身去住兩茫然欲向南歸却望北
唐秘書省書目石刻
蓬莱高閣凌浮雲天上圖書奎壁明榮河温洛龜龍呈
魯壁汲冢科斗行森羅萬目分緯經大官供烹集羣英
魯魚亥豕校讎精垂籖甲乙刻堅珉懷素無量元崇名
唐興百年人文成大盜一炬甚秦坑碑落人間如碎星
埋沒草莽荆棘平刊刻欲傳千萬齡毁滅今與糞壤并
牧童敲擊看火生鏗然清圓猶磬聲
玉泉寺
道人東立海上山錫飛西落大江北雙屨還乘海雲起
西過當陽駐山曲倚巖引錫神泉湧一道明虹出幽谷
兀然孤冥踞盤石清夜鬼神禮白足化城自化非人謀
七日煥然一何速雄樓傑閣鬱相望擁路十里長松綠
鳴鐘擊鼓四百年法席巍巍傾楚蜀堂上提印雲門孫
聞我足音下山麓門銜大路久慣入客館蕭蕭蔭寒竹
春茶自造始開嘗色味甘新氣芬馥更窮上方縱登覽
峯嶂四環森萬木投老經過得少留明發飛塵暗征轂
過興德寺(用韓昌黎山石韻)
行雨忽過漸細微冉冉傍馬殘雲飛亂溪爭流經屢渡
近水短畦菘葉肥躋欹到寺石磴滑紅葉擁門人迹稀
升堂坐定聞魚鼓亦傳齋盋慰我飢久隂忽開日色薄
初見竹影搖窗扉開山寶塔真相在瞻拜入爐香霏霏
塔前蒼松盡手植到今百尺森相圍登覽未盡夜氣冷
拂榻置枕舒寢衣明星耿耿東方白僕夫結束馬已鞿
老僧送客有勤意靜境幸到何遽歸
下元日朝謁回與李秉文冒雪過承天寺因題
二詩於僧壁
北風吹空天欲破急雪如簁塞空堕焚香初自蘂宫歸
投鞭来就僧廬坐乾坤一色飛鳥絶市井無聲百賈餓
貧粟未給貧民啼空屋漏穿不可過
僧爐有令禁觸火袖手指直凍欲墮缾暖微聞蚯蚓鳴
客寒對作橐駞坐叩鐘擊魚呼衆起持鉢分糜救晨餓
一參木佛古因緣試舉丹霞有何過
督運宿明堂川(在夏州北)
督運晚宿明堂川鑿冰飲馬沙岡窟風沙正面立不得
驍騎輕兵忽馳突密雪擁渡無定河河帶血流浸人骨
帳中令下星騎来半夜促行更倉猝
鯀廟
治水弗績鯀當殛逃入羽淵為黃能韓山東北有荒廟
豕象冕服吁怪哉鄉社養牲禁畜豕恐觸神怒風雷災
秦漢以來不讀禮祝尸鼎俎如優俳魂魄久與魑魅雜
野妖隂怪憑草萊高山南北二千里谽豁鑿斷龍門開
昆侖長河走出海神禹功大不可偕後王書稱嗣天子
永為萬世嚴祠齋為崇王像備冠舄寢廡敞侈完傾摧
明飭有司正祀典春秋致祭吾自来
過高平縣(古長平也)
蚩尤食昴乘鬼車韓國為窟秦為蛇韓人畏蛇渡河走
殺氣吹斷邯山斜秦鼓一擊趙括死四十萬人坑黃沙
白日忽落天地黑鴞銜碧火来人家至今野土盡血色
古鏃漬血生銅花髑髏銜恨骨不朽千歲開口生齒牙
秦怒垂涎急飢腹孱趙輕搏嬰其毒折戟沉槍鐡半消
洗磨赤璺曾封肉冤氣不絶起凄風滿眼山川無草木
晝隂夜慘少行人愁雨荒煙聞鬼哭秦兵掃蕩六國塵
兵禍弗戢須焚身博浪金椎擊不死亡秦終是韓國人
過澶州感事
孫村黃河决北流北使年年過澶州澶州兩城戰格盡
七十餘年廢不修昔歲契丹傾國起欲投馬箠渡河水
烽火夜夜照前殿殿前羣臣色如死心憂社稷輸至忠
殿上只有寇相公默使敵計墮吾計獨屈黃屋親臨戎
敵驚潰奔虎北門從此願講兄弟親平時危冠盡肉食
一旦倉猝方見人
和遊趙韓王園
剥剥啄啄初叩扄主人立門雙眼青籃輿遽下屏徒御
脫帽解帶風泠泠倦思經時一日縱乍離涸轍遊滄溟
靚深曲折任吾向度橋繞徑足不停芍藥晚花猶泫露
櫻桃滿樹垂繁星萬竹森嚴擁幢蓋蒼松夭矯呼風霆
空嘆春時不得到枯香落蒂今飄零徙倚歴覽意稍滿
自具野飯追渌醽却呼主人坐對酌脯醢間錯魚鰕腥
共歎羈韁鮮休暇一餉聊爾消沉冥病餘量隘不禁醉
騎馬歸舍猶未醒解衣拂榻欲假寐傳呼有客来造庭
蒲城道中
羣虎鎻頸鷄連羣弓刀後先路暗塵劫錢殺人棄屍去
近山白晝無行人格捕死鬭血狼籍觧衣黃金猶在身
傍云縱惡壊官法自来赴愬官中嗔
伊川道中
溪流冰盡搖日光夾岸弱柳千縷長野鳥深藏但聞語
山花半開初有香今朝伊川首西路昔年潏水過南塘
安得春風生兩腋從教吹到故山傍
過平泉舗
去家十日九有雨林間怒鳩猶逐婦村店泥深晝閉門
繫馬臨河自炊黍生桑煙重不過爨麤糲如沙聊把筯
推盤急起却問程黃昏更望山巔戍
下鐵礓嶺望秦川晚宿九谷
六月登壠如登天騰夷鐵礓須判年(騰夷亦山坂名)過險欲涉
渭水渡快眼喜見秦州川溪塍青秧下白鷺驛亭秀木
含疎煙投鞭清盥且展簟明日去酌北流泉
題步生所居
君今移居澗水東澗水暴漲侵近路盡取澗石成垣墻
生鑿岸柳作橋柱結茅構屋十數間取次面勢分幾處
看山看水督耕耨隨意自在不計步到處或坐或偃息
盡有室廬庇風雨土床竹簟雖草草已足自適奉寒暑
忩下瓦榼漆生光貫酒提攜老無數客来安更問誰何
漉魚拾蟹共烹煮青黃錯雜出木盤野䔩山蔬四時具
久厭輕動踏市塵未嘗開口論世故究竟得意此最多
向老尤要知其趣一生遇事皆任真仰首高風繼巢許
和沈潜誠崔氏園九尾龜
天生神物非偶然此龜不知今幾年世傳一尾直百歲
計應生在晉魏前長江不掛豫且網得来佳處遊林泉
穹然蒼甲大如屋欲負三山翔羣仙竒宫偶卦天地位
爻畫夐出大易先惟昔寧王重為寶閟藏欲永萬世傳
今兹此寶世莫識但愛金字毛綠鮮仰視朝陽俯引氣
一閉千息常綿綿默然無言觀物化壽比彭籛猶更賢
隂陽靈變固莫測時或輕舉来巢蓮
督糧宿鹽州東
怒風吹雪急鞭馬匪兕匪虎率曠野護糧將軍夜不来
敦然獨宿在車下夏人驕狃敢予侮王師問罪在一舉
半歲力盡竟無功哀哀生人命如土
西洨晚歸
今日雨晴雲出溪疎林荒僻色愀悽杖藜出步洨水曲
白沙細草淨無泥漁人截流張巨網擊水驚魚魚更迷
兒童喜見魚網重得魚貫柳畢提攜林竹翛翛久不到
夏笋迸籬生不齊或蓑或笠荷尺箠牛羊羣過喬木西
野曠衣潤露已下回尋歸徑登故畦吾茅遥見隱暝靄
到門隣舍雞亦棲
村步
東阡南陌常經過臘破已覺春氣和出門仰視天宇靜
暄暖自聞人語多青青短麥徧原隰耿耿殘雪明陵阿
身閒心適欲追酒惜無佳客来當歌
和李夷行遊西溪醉歸
輕輿共登大堤路左手持螯不問數風回驚怨落紅飛
把酒臨溪倚花樹杯中神物換凡骨直欲呼雲上天去
茂陵劉郎老更癡夜守銅盤飲寒露
雪中觀梅花
破萼江梅爭初吐漢宫妙香聞百步耐寒蛺蝶何自來
繞花翩翩那忍去幽芳不載蔚宗譜絶俗韻高吾最許
直疑滕王百幅圖淡墨濡毫添老樹冷蘂疎枝整復斜
倚杖時時暗香度惜無璧月懸中天令渠交光暎當戶
莫作桓伊一笛風要看冰姿嬌挾曙
種桃
西郊移桃園散植東風一吹高數尺開花滿樹亂蔫綿
結實壓枝雜紅碧初年採摘不知幾三年花稀實少得
隂蟲食根膠自流今歲春餘愁寂歴須知花多必易朽
人間顏色安能久寒松森嚴少媚嫵回視衆木爾何有
不作羣花十日紅欲獻主人千歲壽
李花
桃花爭紅色空深李花淺白開自好前日含青意澁縮
今晨碎玉亂高杪暖風借助開更多餘隂鬱芘花還少
天晴不愁不爛漫後花開時先已老
牧童曲
牧童喜晴卧溪曲羣牛互鬭殘我竹驚起旁行不肯來
聞呼却走如生鹿園夫奮詈辱其翁老翁操箠自驅逐
牛奔衝狂亂壊籬補籬更剪溪邊木
書飲客言
御史在前執法後先生飲酒不濡口脫巾露頂兩脚赤
先生飲酒不論石試問先生飲何如舉手指腹此誰測
東家閉門強偪仄刻骨膠筋束形跡一生寂寞養聲光
誰肯回頭顧枯魄南隣矜誇尚馳騖平明跨馬朝天去
車從導騎如雲屯謗辱丘山盈後路賜銅鑄錢終餓死
深居巷内還逢虎高天蒼蒼地茫茫與君舉首望八荒
人生優游本無事自置冰炭毒肺腸鵬飛鷃躍何高卑
菌短椿壽何彭殤百年倏忽不再得爭奪紛紛世界仄
渾沌不鑿人不死但知飲酒志願畢東方明星高西山
江水流明星却回江不斷與君常醉消白頭
