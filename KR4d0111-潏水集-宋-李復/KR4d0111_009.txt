潏水集卷九宋李復撰
五言古詩
雜詩
猗蘭生幽林秀葉凝綠滋含芬靜不發默與清風期美
人閑婉孌遺世從雲螭袖中雙珠明照人冰玉姿羣動
溺憂患閟光無同嘻寂寥歲將晩獨往歌紫芝
應龍出重淵矯矯昇天行奮迅彌宇宙雨施品物形收
藏入無間脗合元氣冥神變不可測乃知至陽精聖人
鍊隂魄調御元功成乘時萬類覩廓然日月明體用符
龍變潜躍惟時亨顔伏德方求舜見位已升
霜葉下高枝紛紛擁寒根驚風度虛庭槭槭愁飛飜草
木雖無知養本亦足論人生感元化道貴窮性原滋口
芬羶亂悦耳聲音繁衆攻日外戰目暗天地昏不問昆
侖清但愛長波渾神馳正氣潰白日鬼瞰門
春鳩啄晴屋露蟬吟高枝羣物感氣動飛鳴不自知冥
心觀物化浩劫密推移欲從扶桑翁雲間玩陽曦
珍圖出榮河八卦開奥秘聖人重因襲已極露隐細大
衍四十九周流通一氣隂陽窮必變往反無終始元化
密推移消長先默契鬼神無遁情垂詔億萬世如何揚
子雲求名誇譎詭藻繪太初歷設畫隨啟閉盈縮無常
運踦贏謾擬議安得宇宙間别更有天地文字但艱苦
白首困心志侯芭何所知枝指徒為贅
陽剛形發輝隂凝體受照金魄遡火烏進退見朒朓氣
引潮海壯象推介蟲小南北應坎離東西正昏曉
萬物忘我難聖人出同憂女媧斷鼇足軒轅殛蚩尤禹
命洪水乂稷播百穀修元德與天通珍符告帝休起皆
不得已本非功業謀應龍潜深淵睢盱寒水秋乘時御
風雷雨施化形流體異靈氣同默契神變求
隂陽體合氣氛氲極無際卦氣交孕毓旁滋六爻備聖
人繫爻辭鈎賾推母子觀應以知來隨方推象類靈龜
通火志黃牛革得地復應乾龍潜兊乘履虎尾周流紛
参錯往來精妙義懵懵妄穿鑿執一千百廢孰能訪太
極與遊兩儀外
衆輻共一轂利用本在無制法應世變欲返民心愚巧
智起頽波但逐末流趨鳥亂畢弋多真風日更疎
一氣偶暫聚靈府含虛明至人遺世氛妙靜無將迎索
珠迷㒺象鼓琴有虧成淼淼千海波全潮浮漚輕
杯水入滄溟浩浩通無際原心方寸間混合周天地后
稷勤稼穡顔淵甘簞食行已在一時流芳播萬世至道
不遠人安行近且易
高松懷正氣挺特入空碧短棘無直枝千鉤未成尺松
生倚雲岡棘散傍道側道側侵行人牽衣去不得絲蔓
亂附託狐貍喜偃息美惡類相感庸詎分知識秋風葉
落時礙眼如矛戟斤斧不得施悵然空歎息
翩翩雲間鳥翠羽光葳蕤結巢占遠林意與深静期盲
飇忽號怒萬木無停枝欹搖不容息簸蕩孤巢危遐睇
昆崙岡玉樹蔚仙姿溟海皆震蕩秀立影不移空懷高
舉心感歎鼓翼遲
晨炊未登盤飢腸已戚戚欲問堂上人先聞發歎息苟
念一餉飢况艱終歲食茫茫九州間幾人悲罄室吾欲
呼天工驅雷駕雲龍十日一風雨五榖年常豐佩刀化
為農孫哺百歲翁完助隂陽功不顧吾盤空
沙虛路傍泉江通石上井泉挹淺沙黃井汲深江冷六
月火雲生旱烏炎午影煩心欲清滌呼兒問修綆
黃河走東溟不知幾萬里奔騰鼓風雷勢欲卷厚地百
川隨呼吸渾渾失氣類正德不可亂横絶見清濟詭士
富縱横機辯回天地觀其投說時揣摩探人意高論未
能窺茫然何所試髣髴一隙開洶湧驚濤起隂闔拒其
惡陽開示其喜危冠揖時君擔簦擅國勢六印黃金多
雙璧連城貴歲晚客子來傾變心若死
權利為禍根苟合非純士嗟哉憑軾生行見烹齊市晴
鳩不逐婦猛虎不食子魏國將樂羊齊人疑吳起凶險
甚鳥獸妻子自烹死嗚呼天壤間親無骨肉比殘毒就
功名于君安可恃中山昔置相嘗取放麑翁異類猶有
恩事君必致忠
經界廢已久王者無尺土強力喜饕吞含血不肯吐孱
弱困道傍性命輕毫縷為政須務本析薪何匪斧
浚泉少汲水汲多泉水汙力穡莫揠苖揠苖苖必枯心
清事自簡氣和體必舒古人有至言治民如烹魚
先王急民事分吏察壠畝田荒宅無毛置法責粟布壤
壤一歲勤暴暴三年聚農政久不條幾家有禾黍
當路莫張機張機不可行潜深巢高杪魚鳥知愛生立
義禁為非意欲求無刑刻核苟太至視死心亦輕
善學必探本知本貴善養種木既得地柯葉日滋長紛
紛綺語工汩汩良心喪多聞竟無益不如雞犬放
姬旦相孺子不為召公知洛陽賈年少豈免絳灌疑論
遠必為迂舉高遂有危更無反禾風但起弔湘悲
讀陶淵明詩
淵明才力高詩語最蕭散矯首捐末事闊步探幽遠初
若不相屬再味意方見曠然閑寂中竒趣高蹇嵼衆辭
肆滂葩姦怪露舒惨彫刻雖云工真風在平澹距今幾
百年有作皆媿赧予嘗跂清塵忽忽氣相感安得起從
遊絶頂與同覽
明月入我牖
明月入我牖娟娟滿衣裳驚風飄疎竹凌亂舞清光静
坐不能眠稍知秋夜長却思古人書探編開縹囊一讀
三四反人遠心茫茫投編出庭宇回步影徜徉長空散
白露暗落點青黃肅肅晨氣動滿地自為霜
山中有桂樹(會上分得題得綠字)
山中有桂樹樛虬散巖曲高枝動秋風霜凝不改綠美
人與世遠嘯歌樂幽獨揮手弄浮雲寒光滿空谷忽忽
自搔首神馳逐清躅何時山下泉一濯飛塵足
和人子夜四時歌
井上梧桐樹花黃落點衣夜深花裏鳥相並不相離美
人朝汲水驚起却雙飛
繰絲絲縷長當忩織流黃纖纖弄龍杼不作舞衣裳裁
縫付邊使豈待見秋霜
蕭蕭庭下柳曾學舞腰支秋風吹暮夜半落小蛾眉人
生自無定空歎葉辭枝
窈窕月華來對月理瑶箏將心託絃語幾弄未成聲非
關霜氣澁不忍苦分明
有客山中來
有客山中來遺我雙雲松身雖咫尺長勢有百丈容空
庭土花碧不種夭桃紅春悲香魄盡秋怨綠枝空喜見
石上根移從最高峯愛植朝暮勤待看凌霜風何時舊
山雲出隨淵中龍沛然灑好雨助我栽培功
翠碧
翠碧曳長啼翩然上庭樹花枝搖未定驚顧却飛去豈
不愛芳隂自憐好毛羽苦為艷粧求刻鏤點金素五陵
遊俠兒挾彈馳長路華狨毛垂金豐豹文濯霧懷珠蚌
必剖戴角犀多忤志士無懷璧懷璧出逢怒
病目
昔年勤細書廣博求多益謂經手一抄可勝讀數百矻
矻三十年嘗廢寢與食磨墨見硯穿敗筆如丘積高編
連大軸不知幾萬億當時氣血盛未覺損目力今年四
十六百病乘其隙雙瞳舊勞甚凝血聚成脉虛炎更上
攻常若包芒棘遠視但䀮䀮浮空亂花黑少功跂前修
鑽仰極窺測志欲繼絶學九萬希鵬翼求於形器外脱
然有所得上友千古魂神遇展良覿年來老且病筋骸
當少息六物已熬成昏氣須清滌
物我
萬物生芸芸與我本同氣氤氲隨所感形體偶然異丘
嶽孰為高塵粒孰為細忘物亦忘我優游何所覬
自省
理容本求妍造次遽成醜兢兢早夜思猶或失於偶放
而不知察美種雜稂莠吾居日三省參也吾所友
自訟
前善後隨非失於任私意短長莫可欺明者未免蔽改
過心每憚責人夫何易芸苖捨已田無獲亦蹈厲
自暴
交際知其心莫良占辭氣聲音施施然已拒弗肯至忿
戾無少容安能喻美意人懼有失言恝爾絶于世
白日
白日懸虛空春秋變寒暄但流地上影不照地下魂慘
慘暗陋巷炎炎曜蓽門浮生蕩無根萬古悲黃昏
感春
新槐未成隂藤花如紫雲蒙羃出高杪花葉不可分雙
鳩接翼飛搖蕩花紛紛曦車不肯留感嘆愁夕曛
三月無餘旬此日足可惜桃李不自由相期偶相失黃
黃蕪菁花青青陵陂麥林間晚蝶飛翩翩竟何益前晨
遊百花夭艷鬭顔色柳枝弱而細閑垂亦自得今日偶
再來羣枝空寂寂
桐花開最晚香泛已羃羃高榆散枯錢狼藉走荒陌聞
歌情亦倦對酒意不懌非傷春遽回苐覺老相逼願訴
東皇君撫轡留歸迹百年雖無多亦稍緩偪側
早起
羣鳩啄屋鳴亂雀翻簷噪喜呼怒爭逐往來競酣閙陽
氣動飛潜得意相陵暴曉枕不能眠開門適情好酌泉
供清盥短髮巾野帽中心曠無事焚香誦真誥人生襲
元精含和百神抱失足落隂界久困羣邪耗漂溺孰能
回浩刧沉波潦玉鏡動悲雲慈航引清櫂惟予久冥寞
區區謝初少三疊舞胎僊八景駐霞翿稽首躡祖風中
天延羲照
登上黨郡樓
羣山合沓來回抱東林缺紫翠不可解環城如玉玦龍
飛晉水清天轉旄頭滅蕭蕭古戰場春耕擁殘雪
正月五日遊曲江
今日意何適出遊曲江湄野睛天澄穆風柔物閒熙淺
岸冰已盡長原麥含滋躍鱗向日光浴羽侵水嬉悠悠
南山雲浮空久不移斕斑壠東雉鳴呼聲喔咿春序茲
方交春物已若斯眷予同來者酌酒衣淋漓莫學少陵
翁淚點吞聲垂且效陶淵明為題斜川詩
樂遊原
重岡帶南山起伏波濤驚古原枕隑洲森爽東西横隂
宿忽自開秦川一半明莫動興廢悲惟喜禾黍晴
過彈箏峽
悠悠薄洛水東出彈箏峽昔人感秋聲舞躍中音節我
來跨官馬屢渡隨曲折水寒石齒澁鳴調苦悲咽應有
征人淚泠然灑清血含恨變舊音冷照關山月衮衮東
入海餘情流未歇掩耳不能聽揮鞭急超越穿雲望前
壘晩路山雨滑去遠猶自聞回腸危欲絶
曲江
唐址莽荆榛安知秦宫殿常因秋雨多時有微泉泫菰
蒲春自生鳬鶩秋猶戀千古蔽一言物極理必變
玄都觀
龜刻露蘚暗石壇霜草黃斷瓦出耕土猶有金碧光甘
泉分遠脉來自惠山長桃花久不開空餘葵麥荒
清明渠
清明三十里疏鑿高下通西南引潏水北入太極宫居
民昔為利舊跡今可窮時見斷石甃龍盤戲雲風
登高丘望遠海
登高望遠海冥冥濕天際百川趨東南奔騰卷厚地自
從開闢來溶渟不可計浩浩無增虧周流在一氣怒風
駕高浪雪山寒贔屭飛火掣電光神怪時出戲却疑蓬
萊峯只是鮫人髻會當見清淺乘月弄蘭枻去問蟠桃
花結根幾千歲
江行至黃牛廟山特竒秀晚檥舟廟下留詩於
壁
層峯浮雲空亭亭出衆嶠芬敷如青蓮飛光亂寒照霜
楓雜丹碧瀑布垂窈窕秀色紛異狀爭竒動奔峭歘失
畏嶮心頗愜賞幽好舟行不暇徐粗得領其要隨風轉
隈曲晚泊黃牛廟杖策登東岑周睇萬山奥臨岸理晚
餉問客賣早稻明朝走夷陵便入襄陽道從此步平陸
歸程已可料
峽山遇雨
侵曉登楚山山峻苦難陟半山忽隂晦舉手不可識躋
攀穿雲過赫然見日出俯視雲氣中洶湧浩無極滉瀁
雪海飜兀硉寒冰立蛟龍見或没鬐鬛火旆赤風雷恣
訇磕萬車無轍迹神君互麾訶衆怪爭跳躑變異從何
來萬態不可測峯頂日精明下方驚雨急倏爾寂無聲
昏翳豁開釋返照光景新巖岫翠欲滴瀑泉縞帶垂稻
塍清流溢高路静無泥牽挽望前驛世俗信耳目天地
度以臆安知視聽外竒駭可窮索孰知滄溟寬但見蹄
涔窄茲事非傳聞吾行所自覿
西湖寺
舊聞宣律師戒行極精苦眉毫出寳珠錫杖解鬭虎登
壇三十年布薩度緇侣故物今餘何石像暴風雨
周巨寺
長楊夾通津修竹帶北岡尋行不知遠時聞芝术香渡
溪陟翠巘松柏高蒼蒼木杪見櫨簷塔廟居上方盤步
曲折峻入門庭宇荒道人貎清羸趺坐臨朝陽手持天
竺書貝葉飜金光爐殘柏子燒龕續明燈長見我默不
語舉杖鳴匡牀以示清靜觀妙出轉徙鄉我從絶塞來
塵侵兩鬢霜形骸久顛頓思逐歸鳥藏偶來叩禪扃夐
與人世忘金篦刮病膜清冰沃煩腸鐵牛耕石田海底
種扶桑超然越初地青蓮泥中芳
陽華夫人祠
陽華少夫人飛香度青冥輕明弄餘妍疎雲含曉星粲
然啟玉齒流電交回熒立久忽飄去暮山風泠泠
因何常德招遊西塔有詩遂和
支提壓西城境絶天香集招邀乘逸興步駛追隨急到
門病眼明曉逐秋雲入浮屠喜躋攀萬象在拱揖古洞
積隂靄暗澹龕像濕登茲翻百憂履危非我習南山西
出秦迤邐序等級北渭東赴海洶湧動都邑林梢見新
月整歸尚依鬱興來莫重辭時節不可及
觀西華摧
高山何時摧谽谺作空谷擁土起重岡斷石大如屋洑
泉盡涌發散漫流新渌南淵勢最廣百畝亭澳曲龍威
儼睢盱神靈不敢觸茲舊多園囿修篁帶喬木今忽掀
阜亂高下眩人目惟羡勢雄尊作鎮屹西服嚴威物所
仰宜滋萬生福胡不静歸根震蕩屢翻覆天地域中大
奔馳猶未足世事百年間反衍如轉轂開闢浩刦來攬
之不盈掬紛紛秖如此於予幸乞獨歸來拂虛榻孤坐
但冥默
美原縣北軒
淵明昔遯世北忩朝脱巾清風一披拂自謂羲皇人冥
冥孤鴻姿真與浮雲親寂寞千載後遐躅空遺塵嗟予
敢言勇斗禄徒為貧形骸強包束種種秋毛新朅來渭
水隂訟簡民風淳因喜縱懶僻鑿牖開星辰吏散鳥下
階清談可娛賓歸去終亦賦聊此蟠窮鱗
西崦人家
處隂體生痾居高地多風結廬西崦間温凊適炎冬長
楊帶疎籬綠畦分西東門前澗水流繫柳横橋通汲淺
泉更甘種沃年長豐生理左右足家有百歲翁乃知淳
朴全能完造化功何必濟渌河晏寢玄華宫
晚出西郊
晚日登西原勁風飄我衣蕭蕭班馬鳴野曠行人稀撫
轡無與語目送新鴻飛俗塵嘆久艱故山多蕨薇
同劉君俞城西寺避暑
節欲春秋交寒暑爭愈悍故知隂陽氣盛極暑方變七
月庚伏末困弱但流汗天地一大爐造物虐相玩早衰
虛實反舉動多顛眩安得甘露漿鑿頂沃清灌招提古
浮圖巋壯壓西甸烈風無時休寂隂却炎暵幾有籃輿
興客來發我願共遊不暇徐到寺日未旦童兒青芒屩
潔洒花雨散斌駮溪石枕凝滑水紋簟張置相對卧境
閑心不亂有時聞妙香忽來傳静飯飽起摩腹行看盡
長廊徧却呼竹忩僧汲泉具茗椀道在語嘿間淺深隨
所見同將煩惱蠲盡洗清凉觀兹游豈無益欲繼慎莫
緩
陳元常醉眠菴
淵明喜閒放自號葛天民我眠君且去人謂此語真無
機物莫猜鷗鳥猶狎馴欲眠何遣客一念已生塵豈如
龐德公相對忘主賓陳生性嗜酒大白舉浮身衆中時
酣卧常貯滿腹春澒洞更何物知容幾輩人
