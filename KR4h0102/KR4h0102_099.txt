皇明文衡卷之九十九
補缺
抱琴聽泉圖劉崧
吁嗟乎空山抱余琴以來歸兮吾將以彈山之窪兮石之湍
我其聽之兮以寫猗蘭按金徽兮作復止風泠泠兮觸宫徵
泉之流兮雲中漱鳴至兮聲淙淙忽幽咽以下愴兮匪絲匪
桐啼秋猿之嫋嫋兮下南飛之雙鴻山中之人兮不可遇余
徘徊兮中路九疑蔚兮隔烟霧我思南風兮噫其遲暮
代祀海濟紀成樂章岳正
迎神
金節晃兮&KR0813;繙翥翠華搖兮葳蕤舉驂沆瀣兮駕甸始屏翳
驅兮豐隆駛鞭雷霆兮叱風雨逆惟怒兮惠惟喜香芬茀兮
景悽靡羌洋洋兮如誶語神兮神兮斯戾止
禮神
鼓鍾奏兮鏜鏜簫管揚兮琅琅帛有玄兮玉有璜羌煜煜兮
爛盈箱黍稷芬兮有苾其芳簠簋飾兮厥文孔章肅玄端兮
斂衣裳儼誠敬兮靡不將神兮神兮假有光
初獻
爵初獻兮誠巳萃鼻絶嚏兮志不悖衣冠肅兮容體懿昭對
越兮凝念慮答元功兮靡自媚眎明鍳兮嚮予意時雨暘兮
醞和氣蓊穰穰兮育羣類神兮神兮民所庇
亞獻
爵再獻兮誠正精虚室白兮靈府澄震雷迅兮神靡驚七鬯
安兮端不傾犧尊圭瓉兮兩楹大羔玄酒湛且明民與嘉貺
國與禎千古萬古恒不攖神兮神兮予爾盟
終獻
爵終獻兮誠彌篤神安娛兮光耀燭宥災靑兮降釐祿柄予
奪兮挶禍福失恒道兮殃品物陵爲波兮川爲陸稼不登兮
人不育苦墊溺兮慉怨讟神兮神兮爾之辱
承釐
膳膏芬兮酎酒馧罍尊彝爼羅&KR0813;紛明禋傑制全夲文旣醉
旣飽神載忻嘉貺蕃釐乃爾分惕息受命如有聞錫爾民人
錫爾君八方維時百榖蕡上方下方覃厥仁
樂神
擁靈姬兮侍玄女蠵吹笙兮鼉擊鼓長鯨淸歌老蛟舞河伯
行酒御龍脯百神效順恩湛溥嘘爲淸風噀爲雨風雨維時
澤下土神兮神兮樂何許終國家兮萬萬古
送神
飊輪輾兮雲爲衢羽葆張兮蜺化旗雷公蹕道婢雨師電毋
舉燎驅封夷千騎萬騎魚龍隨山爲裂兮川爲移去矣直與
玄冥期神不厭斁民允禧年年歲歲春秋祠
大濟詩
降神
大行之西兮王屋之東危巔密岫兮實神所宫發爲沇兮注
爲滎注流顯伏勢愈雄出雲致雨灌濟功千秋萬歲兮報祀
同
迎神
隂風颼颼寒景流神之來兮驂兩虬蠙珠結佩琅玕鏉湘靈
作儐原胥儔先驅欲至妖氛收䕫魖斂迹魍魎愁
禮神
招搖轉兮夜未央庭燎舉兮天有光象在陛兮登歌在堂庶
羞盈爼兮醍酒盈觴神兮神兮爾惟嘗玉帛煌煌誠所將
初獻
神兮至止御法宮縞衣玄裳蟠兩龍元精耿兮貫白虹休徵
應兮來淸風駿奔走兮嚴百工爵一奠兮誠始通
亞獻
綵雲密幬流蘇敷錦裀重匝鸚鵡鋪明靈妥兮懽且娛慰我
民兮錫以符和氣甘霖無地無爵再獻兮誠巳孚
終獻
馮蠵鼓舞忻且抃蜿蜒嬉遊隱復見羣靈百怪歘變幻神載
歆兮示昭鍳福我君兮壽無算爵終獻兮誠靡間
承釐
天子壽考民物休降祥祉兮該九州導神和氣迎神麻虎拜
稽首誠愈修神兮神兮良厥猷作神羞兮予爾訧
樂神
吹管兮鳴簫鼓鐘兮伐鼛都盧漫衍騰神鰲玄冥起舞黔雷
跳神載懽兮何所昭休嘉砰隱妖祥消
送神
膏鳳輦兮秣龍馬蜺旌羽蓋紛布野赭鞭鞭山山爲赭金戈
指天天亦撦九垓八埏恣上下雲飛飛兮神去也
李忠定公祠記柯潛
邵武郡學東故有宋建炎丞相李忠定公祠淳熙中教授徐
元德建晦菴朱夫子爲之記其後遷改不常以至於廢迨我
朝正統巳未郡守徐述復建於舊址吏部尚書王文端公爲
之記成化戊子
詔有司歲春秋享祀蓋因教授張君濟之請而郡守盛君同
知王君琳通判劉君貫遵承惟謹又訪其後之秀穎者進爲
學生且盡復其家族之人以稱
德意旣而盛君又欲新公祠致仕郁憲郡人陳公泊郡學師
生請以學傍佛舍曰化城院者改爲之提學僉憲游公亦慫
慂其成方課始事而盛君以朝覲去及歸更任延平遂不果
庚寅之秋廵撫都憲滕公蒞兹郡謁拜公祠舉公忠義風勵
諸生諭郡守馮君孜封埴李氏墳墓且進其後於學者數人
諸生因白向者改祠之事滕公卽詣化城院見屋宇猶完整
不假修治遂撤去佛像奉遷公之神主於其中祼奠妥侑如
法郡之人士來觀咸欣躍以爲宜馮君謂兹盛舉不可無傳
乃走書致滕公之意屬潛記其事潛惟李公學行純正負天
下之重望以一身去就爲國家之安危其忠義誠切見於奏
議而措諸行事者已震耀一時雖庸人孺子猶能誦其勲名
欲跂見之而不可得又有朱王之文實在于壁其出處始終
載之詳矣潛復何言顧惟古今人物如公者蓋不多見當時
小人側目讒言蠭起使公屢遭竄斥不得盡用其才於世而
宋業卒至偏安於一隅重可嘅已夫䜛邪之能壞人國也如
此有天下者所宜深戒覆轍之虞信任忠賢以爲長治久安
之計不使讒言得以間之而委質事人者當勵公所爲不以
讒間之言變易其節以至於失身而忘君此潛之所以欲見
於言也况兹改祠非特表崇忠良為可紀而廬佛舍不惑於
異端因舊貫不費乎民力皆世之為政者所不能及也遂具
書之俾刻于石以示來者且以寓潜景慕先哲之心云
參不當與虜講和奏議于謙
兵部為陳言邊務事該鎮守大同參將都督僉事許貴
奏查得正綂十四年十二月内節該欽奉
詔書内一欵朝廷求言本欲聞善道知警戒凡四方災異事
干國體者所在官司即時聞奏欽此欽遵臣照得大同
三路自舊歲七月以來至今逹賊不時攻圍四散槍掠
臣守西路地方又係緊關衝要賊行四通道路節次浸
犯攻圍臣領所部官軍相機截殺追赶累次奏報外切
見邊城軍民趁空樵採柴草搶割田禾度日不爲經常
之事卽目正當農種之時雖令各人照舊耕種但聞邊
墩不時舉放砲火人心驚恐自不安生况今逹賊聚集
人馬衆大少者五七千多者一二萬整陣入境攻圍各
城在邊軍民人䓁不敢出城樵採收割又無經營各衞
倉厫舊歲民間該納秋夏粮料草束爲因路阻運送不
前見在邊儲官軍馬匹按月支給有减無增再照西路
五衞馬隊原有官軍四千九百二十員名先於乾沔䓁
處與賊對敵陣亡中半回衞見在者又有被傷旗軍告
令弟男替代俱係未經操習戰陣之人舊役慣戰馬軍
十無三四又况見在馬匹止有二千一百餘匹中間多
有新例借勸收買兒騾小馬不堪騎戰十有二三比與
原舊馬數缺少二千八百餘匹及照本年二月内臣差
千戸張鑑𬋩領無馬官軍一百八十一員名前去墳嶺墩
設伏有賊到墩攻圍未戰之時內有逹賊三人通曉漢
話呌稱我一箇是女直同知一箇是浮石參謀一箇是
哈密指揮我耒近墩打話你每聽着要講和着𬋩你每
的大頭目奏將去連夜差使臣來我每便回去你若不
耒講和我每三班人馬輪流打攪你不得種田等因已
行具本奏報外今賊聚衆復入境內攪攘軍民不得耕
種切慮四月以後青草茂盛倘若賊势衆大就於腹内
駐劄趁草牧馬城門關閉人不得樵採馬不得牧放欲
便興師戰闘尤須量巳料賊設若寡不敵衆如之奈何
臣一介鹵夫昧於戰守誤蒙
聖恩濫叨今職晝夜懷憂不能𥙷报伏望
皇上憐憫在边軍民乞
敕在廷内外文武大臣將前項打話賊人要行講和情由從
長計議便利上策分免
聖主之憂臣之愚見莫若遣使賫
敕與賊假以和好爲詞暫示休兵照舊修飭墩隘廣積边儲
練習士卒飽飬馬匹密定討伐之計若賊仍復逆天背
理侵犯边城我旣有俻以逸待劳守边將官運謀出竒
統率銳士奮力復仇務在一鼓而擒之必矣具本該通
政使司官奏奉
聖旨兵部知道欽此抄出到部查得先該福建道問刑監生
練網題稱在廷文武群臣中間有以主和議為詞卽是
奸臣就乞誅之勿留誤國䓁因節該奉
欽依他說的是欽此續該迤北走回軍餘陳旺䓁說稱要差
内使一人通事五十人去迎
太上皇䓁因本部參係重務乞會多官計議節該題奉
欽依虜情譎詐不必會官計議欽此欽遵今都督僉事許貴
又奏要與賊講和暫示休兵待人馬強壯密定計伐之
計一節切詳賊首也先違天悖
德負義忘
息自逞梟獍之雄烏合犬羊之衆旣侵犯邊境而拘晉
上皇復入寇京畿而震驚
陵廟其爲仇恨庸可勝言且以和議一事論之當去年秋冬
之間正虜勢方張之際
朝廷亦嘗遣都指揮李鐸指揮岳謙䓁賫執金繒往使虜
庭賄賂纔入於窮庐虜騎巳至於關口繼遣少卿王榮
通政王復又往虜營不見
上皇鵉輿而還虜衆知我戰守有俻尋皆望風遁去
朝廷灼見虜情譎詐和不足恃以故絶使不通往還惟
勅邊將修武俻勵人心固守城池相機戰守今許貴又奏和
議之說臣䓁竊惟今日之事理與勢皆不可和何者中
國與寇有不共戴天之讐和則背
君父而忘大義此理有所不可和也又醜虜貪而多詐萬一
和議旣行而彼有無厭之求非分之望從之則不可違
之則速變此勢有所不可和也苟以爲虜強難制姑從
和以緩其兵臣䓁請質之前代宋真宗澶淵之役契丹
之衆累被我兵摧阻旣盟之後朝廷尚歲輸銀絹三十
萬兩疋迨及季世徽欽北狩中國名將如張韓劉岳之
徒屡敗金師及奸臣秦檜一主和議朝廷旣割境土以
與之又輸歲幣以賄之甚則不得已降去尊號其爲含
垢忍耻屈巳從和固無所不至卒之人心觧體國勢陵
夷無救成敗而後已楥古證今和議之不足恃也明矣
爲今之計莫若選將練兵飬威畜銳賊若來侵則相機
而勦殺賊若遠遁不貪利以窮追萬一虜寇罪惡稔盈
鬼啓其衷復有大舉入寇之謀則我兵操習有素加以
將帥思舊臣䓁當盡死效力以圖勦滅以雪
國耻必不出犬羊之下其或皇天厭亂
列聖有靈黠虜自知數寇不利變惡爲善遣使入貢則示以
善意量與賞賜遣回亦不柜絶而巳若欲
朝廷先遣使臣往彼通好則示彼以弱而啓其輕侮之心
萬萬不可此則方今之要務而臣䓁之愚見止於如此
也及照許貴叨居重任保障邊方不能銳意滅賊却乃
倡爲和議畏縮之跡旣明忠義之心何在合將本官明
正典刑以謝天下以戒將來緣係陳言事理又係俻邊
將官合無姑記其罪差人馳驛賫文切責許貴令其整
飾邊務橾練軍馬作興士氣固守地方必期滅賊以贖
前罪如仍退縮誤事治以重罪仍通差人賫文前去遼
東宣府大同陜西䓁邊及永平山海居庸白羊𬗋荆倒
馬䓁關口總兵鎮守䓁項内外官員令其整搠人馬固
守地方如遇賊寇來攻務要相機行事毋得聽信哄誘
因而失誤機務仍通行在京五軍三千神機䓁营総督
總兵䓁官嚴加訓練官軍諭以忠義大節使之感激思
奮以圖成功不許苟且因循致誤大計緣奉
欽依兵部知道事理具題景泰元年四月十九日奉
聖旨是欽此
尋醉翁亭記陳循
往時嘗讀醉翁亭記以謂如滁信可遊而樂也心竊慕之永
樂丙申始以俻員翰林得扈從還南京南京扵滁最近而滁
又爲兩京往来所由陸地扵是竊有覬覦一造之意然而未
敢必歲之庚子三月壬辰始得因職事偕朝士數人者往遊
焉既至值公稍睱因問所謂醉翁亭處扵滁人與滁之賓客
者或告或否然皆少其蕪廢求導致之莫有能者余度越宿
當還以爲不得遂所志矣爲之悵然終日明旦介行有語太
僕丞楊文逹以余志者楊欣然喜即率從事載酒殽具鞍馬
扵余(數人)以往自豊山下馳六七里而止棄馬登山未十數步而
獲少平楊曰此即亭遺址也廣僅容亭瓦礫猶存四面而觀
皆山還𣣔無路亭所負山之石壁刻醉翁亭三篆字其大如
十傍文許又刻二賢堂三隷字大視篆書半之皆無書人氏
名草木蒙翳芟治而後可觀意亭既廢後人刻之以識其處
或非當時書也所謂二賢者未考圖記意其一謂醉翁其一
必継翁者莫知謂誰或曰王元之張文定曾文昭張天覺皆
為滁守者豈其一在此耶盖去其時久矣豊樂醒心在州東
南一二百步之近滁人老長尚尤罕有知其處者况扵此耶
豈余不及久留固有知者而詢之未周耶亦知與否係乎其
人之好尚何如也凢記之所有而存者山泉禽鳥四時朝暮
之景滁人之遊與凢人力所不能移者耳亦可感矣扵是芟
茅席地擷野蔌酌釀泉相與放情其上以庶幾如醉翁之遊
而樂者焉既而又從數騎西南馳六七里入瑯瑘山山愈深
草木泉石愈幽路傍有石數十端方而巨亂置草間盖遺物
也石壁時見字刻漸入佳境之類極而數峯高絶下有松竹
數萬雜樹交蔭仰不見日所謂林壑尤美者也中有一蹊介
然以險不可以騎繫馬松下而止上有屋數百柱高卑曲折
一因崖麓之勢屋壁繚垣之石多為残碑断刻片僅數字不
可属讀其地盖山之僧智僊所居曰瑯瑘寺者也有僧壽八
十餘布袍素履不出戸二十餘年既無意扵世矣而其應客
甚恭若有求扵人者問其名不應相值既坐竒花異草交映
前後幽篁野鳥舉目皆是諠呼摩曳之聲不絶扵耳楊乃舉
酒更酌而樂賓益歡焉酒酣既去而數人者有中書舍人錢
塘王直太常博士豊城丁鉉行人永豊袁賀王丁二君謂余
扵醉翁郡人後進者扵是行不可以無記遂記之
贈汪翁仲魯得告還鄉序
洪武十有九年三月朏
上御奉天門勅中使傳宣召春坊贊善(臣)鎦三吾司直郎臣
汪仲魯旣至賜坐語次上顧(臣)仲魯謂曰若知所以見
召意乎對曰未之知也上曰日昨仲魯不嘗以老病故
請告還婺源期秋載来朕可其請有不湏辝别之旨巳
迺思之若䓁先隂有限言歸有期仲魯喘嗽爲病誠劇然
恒見得此疾者往往夀考矧若龐眉有壽之徵若之心事
朕深知之孔子不云鄉人之善者好之其不善者惡之若多
讀書何理不窮苐心素善其善者固好之其不善者亦不
惡之斯爲未能全其好善之心也朕今許若還鄉毋庸
再來矣所戒者近侍之歸若郡邑官執須來見當戒門以
絶不則之于柬俾僮軰示之曰仲魯幸蒙
聖恩予告還鄉里宜殿門謝客輸租應役則有常制矣其敢
以是自速厥戾如是可考終&KR1179;矣臣三吾臣仲魯同叩首
謝曰
聖上愛人以德適兹聖訓愛臣以德是欲臣䓁全其晚節者
也敢不欽佩以矢無負上心仲魯得請後謂其寅契三
吾曰吾與若親聆聖訓請孚筆之于簡歸寘座右三吾
承命唯謹盖聞古之臣子蒙予病告有矣未聞因告病遂
許之歸田者也許乞骸骨有矣未聞并欲全其晚節者
也惟
皇上優礼儒臣眷注無巳故與其予以病告盍若俾之遂歸
而永享安榮與其許乞骸骨盍若俾全名節而不爲罔之
生是皆臣子所欲言而不敢言知規以全其身之爲貴而
不知規以全其名節之尤爲貴者幸哉仲魯一請告而兩
得誠千載之逢也昔宋張魏公退閑零陵杜門謝客邑丞
楊誠齋以弟子礼謁公南軒爲之介紹數月乃得見古之
朝臣退閑其待時官若此今吾仲魯以近侍言歸
聖訓戒其謝絶有司又若此仲魯不必遠師魏公唯恪遵
聖訓毋忘焉豈惟名節克完子孫亦職有利哉瓊署諸賢
謂僕所書
聖謨也宜識之首柬能言者各継聲其後云
益陽重新州治記
益陽為潭属州西南接溪洞之境壬辰海内兵燹洞獠焚
掠州邑人民散亡盗劫恒往來人且相食治所為丘墟瘡
痍予遺依山谷結聚以自保者十餘年迩歸于陳氏始有
州官之設然民皆隷軍籍惟將帥命有司但徵其田賦之
入而已甲辰陳氏戰敗以亡環荆湘之地悉歸于吳王洞
獠皆順服市不昜肆民不昜業官復舊制山壘墮而軍民
分咸相安於無事之域矣明年二月故侯以徵召起金華
來知州事下車之日邑井皆草萊緣郛外數千里行無人
煙侯召父老宣布國家威德撫綏旋集旦夕不倦情惻
可信孚捶楚弗加民從其令携抶襁褓以還邑里于茅乘
屋簷宇相接顧瞻官署不可以不治也乃身倡其民葺完
政事堂題曰承宣因舊名也又爲後堂五間名曰端本昭
鍳戒也前爲門屋三間戒石有亭軍需有&KR0763;賓幕吏廡以
次完具務崇儉素不華飾也凢爲屋皆取舊廢宅材瓦爲
之故功爲易就不過煩也墉築四周鼓警晨夕更瀉時刻
無爽踰也或曰州爲五品官署出號令以作新人民非高
麗不聳瞻如何侯曰然吾州民寡力竭如是亦足矣事省
則民力寬况當耕耨之時其可久役乎然而民亦知侯矜
恤乎巳咸奔超而忘其勞侯字宗元昔在盛年講習經史
爲文章應進士舉旣而辟爲浙東憲府掾在職三年聲譽
以著又遂退處山林讀書談道義感懷作詩怡然康樂若
無意於利逹者一旦起爲益陽乘積年兵燹之餘散亡廢
遺幾不可振未三月而政舉事集如此况乎休飬生息漸
漸以歲月靡急乎近功之来細利之規治化行而邦本固則
何古人之不可及哉然則侯之才識足以有爲可知矣州判舒
君質直和遜䔍力輔成不爲矯異侯方與圖新庙學崇主
皇宣聖王之教以訓育其民事皆可書州治再新歲月不
可以無述故要余為之記余不得辝
仁山書院記
文水北流十五里故惰吉州治山水逥合洲渚碁布江中舟
行東上五里東山吉陽峰挺立如植圭璧又如神人曳裾負
劔而冠切雲也峰下有山方廣左斜銳側立右横平如兩兀望
之布置相横縱畫宛然仁字也故名曰仁山其下劉氏世居其劉
君惠庭本太史文節公族來蘇劉氏每有建書院淑來斈
之志延至時和曾先生成巳子貞二藍先生伯兄經綸先生
相繼為學者師曾先生以老病見退處杜門不復接人事
成巳去終學官子貞爲都御史其著述翰墨猶有存者讀
之可爲一記嘗往視伯兄遇夏日方永列廣座長林中引
澗水汨汨道几席下秋月丹桂香十餘里冬時梅花盛開松
晴雪吹堕簷間或横經論道煎茶賦詩取酒共酌不知日之夕
也暇則出左右臨眺仁山下三峰突起當山頂大石林立五色
錯雜每日初出霞相映或雨霽&KR0668;光相射粲芙蓉也又多
石龕向東南下半䫈寺樓殿基址相締搆泉流出池清徹
可愛竹子𬗋荆異花卉循山趾而北西爲官道邊稷樹退露
山池上枝幹偃蹇葉茂如大羽盖惠庭壘石爲座其下賓客
来樹下風四面來崇臺廣榭不與易也不幸惠庭捐舘子兄
弟皆出仕子齡亦爲家事所累各慨嘆扵風塵歲月之荏
苒而仁山之勝固在也子齡来京師欣然請於予曰吾於先
人書舍之前搆屋數楹以爲賓客之舘左右爲軒窗聚古
今圖書以待來學者其前泉爲池雜植花卉錯間竹石以爲
燕休之適而吾子亦知有父子矣幸兹太平之暇君與胡君皆早
得謝事以休于家時復追思舊遊與後進之士講道著書往
来於此以淑其人亦庶負於兹山先人之志可少成於地下子齡或
亦得聞其緒餘亦少償君不孝之罪亦吾子之所不棄也盍
爲記之且請扁揭於其楣與胡君合辝而復之子齡曰吾志
也扁之曰仁山書舍以俟來予復歸鄕與胡君光大數人者
來遊復對床語逹旦不寐継又從觧空寺步深林中東山絶
頂由仁山以歸時時與子齡約未常不欣然赴之也未幾而余去
胡君又皆出而仕又數年於此矣
䟦歐陽文忠公墨蹟
歐陽文忠公晚歲好習書意有所至輙形紙墨若今趙郡
蘇公所蔵二帖是也宋翰林學士恩礼頗不及唐然天下國
家事無不得言則言語侍從論思献納之職未嘗廢文忠
猶以禁職不當外同百司欲漸修故事盖君子居其官則思
盡其道如此使如太史公所謂文史星曆主上尊禮不如公孫
丞相者其肯一朝居乎且公在政和間為職事言可也治
平初入政府熙寕𥙷外矣猶紀錄閱視眷眷不忘欲廣其
君之見聞而引之當道者夫豈以遠近親疎而有二哉時
王荆公方得政識者謂都俞之間有楽子無知之意盖與
文忠用心正相反則尽排衆議獨運化樞以致於敗乃翁事亦
可怪哉
送萬元信知江淮序唐仲
人才之在天下未嘗一日無也當其世治英雄隱於草莾白
晝坐睡介胄而生蟣蝨焉及乎憒亂勇者逞其力智者献其
謀進退遲速其有成筭初非臨事擬議取驗於頃刻間也龍
鳳二年大丞相綂兵下江南萬公元信在行陣中矯矯以智
力稱明年開行省公以刀筆筐篋贊㐮省事丞相賢之又明
年樞密行院遷置興安丞相以非公不可則使之與簽院鄧
公上下其論丞相益賢之賜織金紋綺一端今年江淮知府
缺治状丞相秩三品俾公往踐其任練日趣装予偕厖眉父
老并山澤之夫提携偻傴素不識城市者數百人擁馬首執
别酒予颺言於衆曰若知公之爲政乎軍旅劻勷昜於暴横
公嚴之以律令申之以威武生擒死殺曲當其罪由是軍中
吐舌相戒不敢犯令公知晨門西南鄰盗壓境凢出入異號
以杜奸細每遇亢旱齋祓揭虔用祈響應民有不平侃侃控
愬必假顔色盡攄底裏如夏稅徵絲非其土産公為轉聞行
省得折米為便官𪠘修飭重建大成殿兩廡下至衣甲鮮明
砲矢積蓄未容殚述也父老拜公乃下馬拜嗚呼丞相用人
之秋文武彬彬棆才授職可謂無愧矣公先省而後院移所
以治省者治院求内而不治可乎今先院而後郡移所以治
院者治郡求外而不治可乎於此益歎丞相知人之明而公
之克膺是選也公廉潔自將尤長於詩予獲登龍門有一日
之雅於其去也故不得叙其端云
