皇明文衡卷之六十六
碑
皇明黔寕昭靖五祠堂碑王景
德足以昭三辰勲足以靖四垂故能翕張皇猷揮霍幅員乘
大化以控搏與天地而俱存生為人豪殁爲明神理之常也
是以先王叙功以作元祀也非惟褒德顯忠蓋亦示神而明
之之誼焉若馬援之於漢張仁愿之於唐賽典赤之於元其
人雖死其功烈在人千載一日語云大功必一世祀茲其近
之有若黔寕昭靖王之茂實比之數公實有過焉尸而祝之
斯古道也夫
聖人出而大命集必生應昴降岳之佐以開其休時維我王
幼隆天造受恩
帝室年十有八出鎮鎮江綽有聲績内託肺腑外秉節旄以
麾諸夏南平閩越擒陳友定以材略見知于
上同知太都督府事幾十年所奏無一不當
帝心者西略崐崘涉流沙轉戰千里皆生擒其渠帥平二十
餘萬落封西平侯功在盟府率兵南征深入不七掀牂牁踣
夜郞徑安定鞣烏蠻大戰曲靖擒元司徒逹理麻梁王把匝
刺瓦爾密走死不浹十辰遂開雲南車里八伯平緬皆虎視
以雄莫不嗢咿傖儜稽顙效臣順明年諸部覘王師之東也
曰子復叛兵二十萬蠭屯蟻附城幾不支王聞勒步騎至自
芒賊愕遂潰自相輮迮伏屍填道雲南底平悉致其酋帥
京師勲莫大焉在鎮十年以仁智爲理闡庠序以示之禮迪
官常以示之制均政役以厚其聚以旋定安集爲已任其桀
黠秕我王度則差馬拱稽草薙而禽獮之牿阿資&KR1106;者滿殪
矣情鏖定邊凡斬首數萬捕虜過當王垂涕而遣之諸部懷
仁服義始豫附以和收其馬牛金銀丹&KR0238;秔稻以充軍實雖
遐逷曶闇皆覩天日之明道德之華自王迪之也山川草木
桐生懋豫與嘉頼之德莫懋焉及薨軍民罷市巷哭至有剺
面者朝廷嘉之追封王爵恩至渥也民夷念王不置合辭
請于朝建祠報可俾王之子今西平侯纂其任從民望也
按祭法古之通祀者五曰法施于民曰以勞定國王兼而有
之載祀百世此其肇歟祠作于薨之後二年九月某甲子成
于某月某甲子凡爲楹若干行馬列戟不侈不踰遵
憲章也旣成享咸請紀于石以垂無極不獲辭因作迎享送
神之詩俾歌以樂焉
大明麗天萬國明赤苻飛騰策六丁惟王翊運天降精身薄
日月騎斗衡坐張天弧檻攙搶助
帝駟伐基隆平氣壓崐崘蕩滄𬈑出入星緯無留行勁涉滇
海縻長鯨長鯨旣剸波浪腥龍蛇走陸殺氣横嘘陽吹隂孰
敢嬰文經武緯光晶熒手揭元會歸虞廷上騎箕尾爲列
星
帝錫侈封王黔寧河山帶礪分漢盟堂堂遺像夾兩楹神光
夜夜飛爽靈肹蠁布潟通杳冥棽麗颯呇從兩旌倏焉如雲
搏紫淸八衝鏘然韻流鈴春秋報事垂千齡
勑建神木山神祠之碑胡廣
皇帝統御天下愛養黎元恩惠優渥首飭羣有司毋擅用一
夫取一財於是生養休息日庶日富比年歲登民和海宇熙
洽及永樂四年秋詢謀於羣臣曰六者建都必營宫殿朕肇
建北京恢弘舊觀以永詒謀顧興作事重惟恐煩民然不可
後僉曰
陛下愼卹民力視之如傷而民皆樂於趨事
皇帝曰𡭗往試哉乃命入山以伐材焉用民力十取其一給
以廪食歸其傭直而民欣然鼔舞不知其勞故事不程督而
集工部尚書臣禮取材於蜀得大木於馬湖府圍以尋丈計
者若于踰尋丈者數㧣計庸萬夫力乃可以運將謀刊除道
路以出之一夕忽自行達於坦途有巨石巉然當其衝夜聞
吼聲如雷石劃自開木由中出無所齟齬度越岩險膚寸不
損所經處一草不偃百工執事顧視讙譁踴躒交慶事聞廷
臣稽首稱賀謂
聖德所致
皇帝辭以弗逮推功于山川之神乃遣官以牲醴祭之將至
之先大雨洗塵山川草木預有喜色鮮澤榮華蔚然穠麗及
祭之日先降微雨灑滌游坋爼豆旣陳羶香肹蠁玄雲倏消
天宇澄湛明星煌煌月影交輝祥飈徐來神用居歆聞山呼
聲者三震動天地神顯其靈於昭有赫遂封是山爲神木山
詔有司建祠歲時祀享以荅神貺命臣廣爲文以紀其事刻
之于石臣廣頓首受命仰惟
皇帝功德高厚比隆天地妙運一心斡旋萬化隂陽鬼神隨
機應勤脗合無違故凡有施爲嘉祥沓至是以山川之神協
贊貞符宣暢明靈濯濯洋洋休有烈光超達物表有不可以
智巧測量之者然以理求之其可知巳夫充塞兩間者鬼神
之功用若川泳雲游曰烜雨潤風霆鼔動寒暑更迭歘隂忽
陽變化揮霍其迹尤著然三辰順軌雨暘以時景星慶雲和
氣充溢斯皆一心之所感召若夫木石非由人力不可以運
動而乃潜闢默輸寔由
聖德感孚神明協應之所致也固非耳目見聞之可知已夫
人之所不知不能者鬼神之所能也以人之所不知不能而
測夫鬼神之能宜其有弗知也况凡天下名山大川奠於方
域之中出雲雨產財用以資於國家其神固靈也而神木
之山所產艮材自萌蘖而長以至於拱把連抱神之衛閟呵
禁以待於今日然則神之效其靈者非一朝夕也兹今之顯
應所以兆
皇帝萬世悠久之徵則神之功其可以少哉稽之於傳凡有
功於國家者必有祭神功彰著實爲偉荗載之祀典於法
允宜(臣)廣再拜謹書其事爲記幷系之銘以頌歌
聖德且以敷揚神休銘曰
皇帝受命統御萬方六合泰寧物乂民康端拱垂衣無爲而
治蠻夷荒服蟻附而至休徵之應如川如林至和感孚百靈
具歆壯哉北京
龍飛之所
帝用詒謀大啓厥宇愼卹黔首&KR2235;詢在廷庶民子來于始經
營
皇帝有詔取材于蜀神木之山岷峨是屬楩楠豫樟絜之百
圍神用呵閟以需于兹斧斤斯入林披薄歛凢厥所產悉呈
弗掩良材丸丸孔㬅且碩載而輸之萬夫之輅層巒峭壁矗
矗崇崇深谷谽呀飛流怒淙有巖厥途其石截嶫徐步曳武
猶慮僨跲方謨夷險憑虚架梁人力未施木忽宵行越澗逾
壑砰磕如雷巨石磛礹隨擘以開維山有神維神昭靈默驅
六丁佑相
皇明神衷顯宣嘉徵斯應以兆
皇基萬世永盛報神有典祀事孔宜爰作新廟歲以享之醴
淸牲腯籩豆淨潔肴羞維旅羶薌有苾春蘿蔚隂秋菊垂芳
裸薦以時禮儀有章執事駿奔秉虔以對濟濟鏘鏘罔敢或
懈神之來享驅霆駕風翳以鳳凰驂以虬龍靈旂揚揚神旣
降只鼔鍾鏗鍧神醉以喜神永宅兹時雨時晹眷此邦氓易
沴作禳
皇德同天幽明畢被剏制靈祠以毖神祀礪石刻銘兹山寔
侔頌宣
皇德永著神休
勑建禮部賜宴之碑楊士奇
宣德六年十月北京新作禮部成尚書胡濙奏請樹石刻文
以示久遠制曰可其文以命(臣)士奇(臣)旣拜受命謹按禮
部在唐虞為秩宗在周為春官大宗伯所典天神人鬼地祗
之禮而禮樂庠序風化制度品節之事咸屬焉我
國家
列聖相承法古制治尤重於斯
皇上臨御之初茂簡俊又以稱厥任時濙以禮部左侍郎兼
南京國子祭酒奉命還禮部數月陞尚書
上諭之曰國家所重祀事朕夙夜祗奉天地宗社曁于百神
以迓福生民爾其懋相予無怠凡國所用彛典爾惟舊章是
循是式用佐予理無忽爾惟寅惟淸用𢡟副朕命濙拜稽首
言(臣)敢不精白一心以圖稱萬一蓋
上所命濙與虞舜卽政命伯夷者同一道也而嗣
大位以來祀享受福川嶽奠寧歲屢豐登田里給足災沴不
作遐裔畢來禎祥之物駢見疊至皆本扵
皇上誠敬所格而德化之效也于時北京創建未久百司官
府皆未作其公署及治文書之舍率就簡便蓋未暇及也一
日濙奏事殿中
上曰國家大典禮悉隷禮部非可以簡其官府宜先備
勑工部作之度地於大明門之東西向中爲正堂堂之側爲
司務廳前爲周序爲中門爲前門正堂之後爲後堂左右爲
賓客之位後爲庖庫堂序之外爲四屬儀制主客在左祠祭
精膳在右鑄印在中門之左其地亢爽其材堅良高明䆳深
制度弘偉方之近代綽乎過焉旣成以聞命京師諸司長
貳咸往落之命光祿賜宴恩澤之隆羣情歡溢咸謂
皇上惇典庸禮啓自宸衷始作斯宇甚盛舉也臣惟禮者
天理之具於人事而行之以敬者也用之事神而神享用之
爲政而政修用之教化而教化孚用之制作而制作盡善故
禮所以爲國家天下之大噐不可一日無者而典之必得
其人惟
皇上知之明而行之果也然臣伏覩未作禮部之先有司以
上所居宫殿&KR0763;益請拓地改作
上曰朕方惓惓息民爲心居室豈今所急却其奏旣而出
璽書命諸司詢民瘼施振貸巳逋責曁禮部成有司復請改
作宫殿且言治材巳具
上曰朕夙夜求民之安今天下匹夫匹婦豈皆得所而何暇
於自求佚若等宜體朕卹民之心敬哉勿忘又却其奏而出
璽書敷布德恩存卹鰥寡招懷流徙且飭有司蠲弊舉廢修
懷保之政蓋聖仁一念保民惟曰孜孜昔大禹薄自奉而
所勤者民之事所致飾者宗廟朝廷之禮與
皇上聖心異世而同符猗歟盛哉是役也重禮為先務而再
却有司之請聖德之大者(臣)忝職史氏謹備書之而繼以
詩曰
稽昔帝王禮莫重焉天叙以勑人文以宣其用之嚴曰郊與
廟教化制作咸禮之要
皇明龍興
列聖御極盛德光華有典有則
皇帝繼統躬禮導民從容安行天下歸仁翼翼北京視周之
鎬桓桓六鄕羣辟之表有虞秩宗咨命伯夷
帝謂(臣)濙往哉汝諧粛粛三禮汝祗相予凡百儀度汝愼攸
司爰初經营六官之府
帝謂(臣)濙權輿宜汝龍章自天臣工祗率力齊材良成之不
日天闕之南端門之東輪焉奐焉閎廓穹崇維
皇明聖以禮爲國維明維果有此弈弈維孝維恭大禹攸同
約巳勤民菲食卑宫矜卹無告惠鮮鰥寡文王小心日不遑
暇仁澤流霈源源弗窮悅懌歸赴如川之東禮序樂和化淳
浴厚龜龍在沼麟鳳在藪體信逹順維
聖之功執事有恪維臣之恭夙夜其勤式告有位維寅維清
以熙
帝載
君山廟碑
君山廟者祀常州府同知張侯之廟也爲政而能爱民生則
父母之没則烝嘗之皆由其誠有以致之也張侯之同知常
州也奉部符專督農事旣至視民如子喜爲之興利常行視
水教之蓄泄躬履壟畝察種植而爲之勸或時坐堘間相爾
汝語如家人未嘗笞詈辱人遇老病鰥孤率有恩意所過飾
勵學校正士習民甚戴之上官知其得民也有所賦輒檄之
督民恐以緩累侯則争起趨事然侯終不以慮譴而急民是
時天下軍伍滋弊軍之姦黠者率用賂規匿而詭傳平民於
籍民被枉比比
朝廷以璽書分命御史清理其要在覈奸直枉御史當詣蘇
常者言於兵部常州必得張同知共事乃有齊部遂以檄侯
御史時銳意得軍爲功不復矜念民枉侯固執民實非軍敢
違璽書不從御史不可柰何數出無禮語詬詈之侯忿鬱不
能平數日疽發背卒然常之人頼侯以免於枉者猶十七八
時蘇之佐郡者極力助御史得軍而枉民動以千計愁苦嗟
怨於道路累年不觧常之人以是益思慕侯不㔾侯素澹泊
廉介不苟取一毫自入仕未嘗以家累隨公退坐一室蕭然
讀書焚香而巳易簀之先夕侍薬者入其舍索燈燭悉無趨
出取膏油一盂以入侯遥見竟謝郤之其操類此侯先自翰
林庶吉士爲刑部主事春坊中允大理寺丞皆有政績嘗奉
命督事廣東福建皆有惠及民此特載其在常者耳侯卒之
日民老壯奔走哭於庭皆哀具儀奠祭累日匶行白衣冠送
者數千人非積誠而能致此乎後數年江隂士民朱善継善
慶周孟德孟敬因衆民之志協謀怍廟於邑之北君山以祀
侯來請書于石倂作迎享送神之詩使歌以將事侯名宗璉
字重噐江右吉水人永樂第一科進士朱氏周氏皆尚德崇
義之家詩曰
肅穆兮侯堂酌山泉兮薦林芳泠泠風兮髣髴侯戾止兮珮
玉瑲懷仁侯兮撫我動與息兮有教稼芃芃兮連疇侯顧我
兮樂以笑侯乘兮蘭棹倏東臯兮忽南畝溪有鱷兮陸有虺
侯赫視兮敢余民侮侯來遲兮逝何疾侯之逝兮我民以戚
山之明兮水之麗侯捨玆兮安適侯懷故鄕兮旦往夕來祚
我佑我兮無遐遺調二氣兮平四序下無汎濫兮高無暵災
沼有魚兮苙有畜公無負逋兮私庾足我民兮子孫孫子承
侯福兮千百世祀
重修開平忠武王廟碑王直
正統十二年秋八月通州守臣李經言州城東南隅舊有廟
以祀開平忠武王常遇春蓋洪武三年奉勑建每歲春秋
守(臣)以少牢行禮庭下載在祀典今八十年矣脩治不継日
入於弊懼無以稱
朝廷崇德報功之意請繕完如法制曰可命工部聚材鳩
工撤而新之通州諸衛及州所屬縣各以丁夫給役且命總
理通州諸務都指揮僉事陳信兼督之命旣下文武吏士奉
承唯謹材不徵而集工不召而至智者效謀壯者效力作正
殿前殿翼以兩廂前啓三門旁列廚庫凡諸像設靡不畢備
弘麗靚深有加於昔經始於九月巳酉而以明年四月成於
是信來請曰是役也宜有紀願書而刻之麗牲之碑惟天生
大有爲之君必輔以不二心之臣肆我
太祖皇帝受命而興王以忠信智勇佐之飛渡大江霆擊電
掃東南郡縣以次削平旣復下兖豫遂議北征
車駕至汴申命大將軍徐逹而王爲之副諭以仁義行師母
殺戮以逞天聲所臨無思不服王先至通州禁侵暴務安輯
人不知兵市不易肆皆愛戴如父母遂收燕都明年平河東
入秦虜復侵通州王還兵拒之通州之人免於茶毒其德王
尤深王遂率師破開平大俘獲而歸至柳河川以疾薨柩還
過通州州人皆罷市迎哭旣去而念之不裒飲食必祭
上思王之功而知民之感慕如此比廟之所以作也昔漢之
西鄕侯張飛號萬人敵嘗拒魏將張邰於巴西大破郃軍以
安此土巴西人德之歴千餘年而廟食不廢今王以雄材大
略佐
太祖定天下兵威所及王之績爲多其功烈在朝廷利澤
在生民蓋甚大較之飛實過之國家褒荅勲臣恩禮之厚
亦非蜀漢可比王生爲上公没有顯號而廟祀永久蓋宜也
王之廟在京師尤盛此特其别祠焉耳
今天子又新而大之所以承先德而報王功其超越百代
可知矣乃爲述其事而系以詩曰
太祖龍興四海從維王仗劔先來同所向無敢當其鋒通州
亦在破竹中奠安民居遏寇衝播灑義澤揚仁風閭閭歌舞
靡怨恫旌旗北伐兵馬雄汛掃絶漠烟塵空大星宵墜感
帝衷錫以顯號昭殊功廟食於此罔不恭
聖皇繼𫐠棟愈隆神之仕位儼儀容調和隂陽幹化工疵癘
不作歲屢豐春秋祀享無終窮
皇明文衡卷之六十六
