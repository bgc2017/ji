叙重刻文衡後
歲乙酉予總學政按徽郡取視
篁墩先生文衡板刻半脫落膚
質平漫不可讀携至京屬應天
府學教授范震校正重入梓越
五月震去代今教授李文會來
校督又三月餘梓人工完序曰
文豈易哉蓄渟釀富本乎氣&KR1343;
潛浤逸存乎人肆之英精組圭
倫訓係之治矢洽音德卓執軌
物弗之敢渝成乎教故積以流
者氣也弗久弗昌乘以發者人
也弗際弗盛弗昌厥盛文弗關
之化理以成世教文奚尚乎是
故先後天之象設混茫之首開
也謨典誥訓虞夏商周之元良
也詩書禮樂裔垂至今不廢化
理之自文教之樞也左之浮公
糓之誣春秋戰國之隂賊激烈
後世不并經訓又可推也嗚呼
文豈易哉夫昔宋南鼎偏中原
割裂胡元虜運天日廢湮三光
五岳之氣孕和葆秀昌發固待
我
明也
聖祖首出洗刷振飾
列聖紹休豐培厚衍是宜諸公肆
之乎文即今讀之我有憲天之
制禮無奸神人分無瀆我有範
世之典以剸以裁以匡以表倡
叙民則戎夏各正其方經國有
規而我明之蕃宣岳牧朝享報
聘言動書史以承大小以列卑
貴綱維弗之紊度齊民有具而
我率之一道德同風俗惠兹中
土光復舊物文至此而豈徒哉
駿迅以充氣雋旨以同味規則
沉以毅體裁典且蔚渢渢乎洋
洋乎涵理而妙得也諸公履開
國之運當作育之初侈一代之
制鳴其盛以肇文規信休矣哉
先生篁墩輯惠後學意不淵乎
邇來百六十年文莫盛今日弊
亦極矣修詞者叛常失也詭注
意者荒馳失也宕取徵者弗稽
失也淫誣叙譬者罔類失也強
愎餙易淺者失之澁其文怪以
怒事深刻者失之和其文拘以
削六失生文日病矣甚若奇愁
孤憤沈幽悲嘅識世者有隱憂
焉漓大雅之醇疵至和之美嗚
呼弊亦極矣夫豐水有培久之
弗渝樸棫正盛出也無窮右文
翊治膚奏中興新兹成刻諸公
俱可讀也豈無學古而得乎是
故殷盤周鼎古可掩今太羹玄
酒識者自別
嘉靖丁亥首秋之吉淮康盧煥
識
