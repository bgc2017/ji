皇明文衡卷之二十一
贊
龍馬贊宋濂
西南夷自昔出良馬而產於羅鬼國者尤良或云羅鬼疑
卽古之鬼方其地有養龍阬在兩山之中泓渟奫深開闔
靈氣而蛟龍實藏其下當春日始和物情酣鬯夷人立柳
阬泮擇牝馬之貞者繫之已而雲霧晦冥咫尺不能辯色
類有物蜿蜒上與馬接蓋龍云逮天色開霽視馬傍傍之
沙有龍跡者則與龍遇謹其芻鼓而節宣之曁産必獲龍
駒焉粤若洪武四年六月壬寅夏國主明昇以全蜀降獻
良馬凡十而其一色正白乃得之於阬者身長十有一尺
首高九尺足之高比首而殺其二尺有肉隱起項下約厚
五分廣三寸餘貫膺絡腹至尾閭而止精彩明晃振鬛一
鳴萬馬爲之辟易韀勒不可近近輙作人立而吼上謂天
旣生此英物必有神以司之親撰祝策詔有司以牲牢
祀于馬祖然後敕典牧副使臣高敬囊沙四百斤壓之人
跨囊上使其游行苑中久之性漸柔馴適八月癸巳
上將行夕月之禮於清涼山璮上於是乘之而出如躡雲
而馳一塵弗驚
皇情悅豫賜其名爲飛越峯復命御用監直長臣馬晉臣
繒其眞形藏焉臣濂㮷諸載藉漢之元鼎中有神馬出渥
洼水中馬之生於水者尚矣養龍之說雖相傳於夷人要
當可徵不誣也肆惟
皇上以大德而位大寳日之所出日之所沒無不梯山航
海獻䞇奉琛邇者獨角之犀來自九眞食火之鷄貢于三
佛齊之境其他佹形僪狀藉藉紛紛且不一而足而况此
水産之龍馬乎周書有云不寳遠物則遠人格所寳惟賢
則邇人安
皇上宵衣旰食日懷保於小民巖穴之士蒐羅殆盡將圖
治安如黃虞時其遐荒殊裔珍毓奇產未嘗有心求之所
以榮光休氣洋溢中國仁聲義聞充洽八表而龍媒之異
自致於天閑十二之中揆之於書前聖後聖蓋同一軌轍
也其視貳師之遣黷武窮兵以索諸大宛者果爲何如哉
臣濂以文字爲職業際玆盛美不敢默而無言謹述贊辭
一首以貽諸後世贊曰
天駟熒蛟龍升靈泓澄神馬生祥飈瑞靄晝杳冥天一翕聚
通精靈龍胡(漢郊杜志龍垂胡髯胡乃頸下垂也)盈鳬臆輕竹披耳鏡懸睛花
雪捲毛光照夜汗溝有血霞流赬振鬛鳴萬馬驚閃流電逐
飛星九霄彷彿從龍行但聞瀟瀟風雨聲三川平八極寧眞
龍媒獻
龍廷出入天門駕龍軿太霞五彩滿瑤京皇風淸
皇道貞
皇威明茫茫堪輿內孰敢不來庭陋彼漢將軍空圍貳師城
乃知
天子在樹德不必連年徒用兵
滕奉使贊
齊人王蠋有言曰忠臣不事二君烈女不更二夫女之從
人一與之醮當終身不改譬之白璧小有玷辱人將斥去
而不之顧臣之事君也其理亦同故蠋特竝言之事兩夫
者雖辨如虞姬智如鄧曼吾知其决非良婦事二君者雖
功如汾陽(唐郭子儀封汾陽王)才如西平(唐李晟封西平王)吾知其决非良
臣嗚呼使此義昭如白日人臣安肯懷二心而國安有喪
亡之禍哉東陽滕茂實當宋靖康初以太學正與僉書路
允迪奉使於金議割三鎮太原尋奉密詔據城不下金人
怒囚之雲中欽宗北遷茂實謁見涕泣請從行主者不之
許其後允迪南歸茂實獨留鴈門終身不再仕臨没令以
黃幡褁屍而葬仍刻石識云宋使者東陽滕茂實墓此殆
不事二君者與當是時有宇文虚中者亦以黃門侍郞使
金見留遂改節易行反面事虜其後雖欲奪兵仗南奔而
自贖卒亦不逃君子之譏其視吾茂實果何如也茂實巳
矣人至今想其遺節如神龍不可得見至視虚中輩不啻
若鬼蜮犬豕有識妾歸亦羞聞之此無他人心天理終不
可誣也乃作滕奉使贊用規事君而有二心者贊曰
漢有蘇武奉使不屈滕公配之有聲烈烈黃旛褁屍以全臣
節如璧之白弗緇弗缺其人雖亡而神不滅上游帝所凌厲
日月降臣見之肝碎膽裂敢述贊辭勒在貞碣
𬈑涬生贊
𬈑涬生者旴江廖應淮海學也抱負奇氣好研摩運世推
移及方技諸家學年三十游杭上䟽言丁大全誤國狀大
全怒中以法配漢陽軍生荷校行歌出都門道傍觀者嘖
嘖壯之抵漢江濱遇蜀道士杜可大揖曰子非廖應淮郎
生愕然曰道士何自知之可大曰宇宙大虚一塵爾人生
其間爲塵幾何是茫茫者尚了然心目間矧吾子耶然自
邵堯夫以先天學授王豫天悅天悅死無所授同葬王枕
中未百年而吳曦叛盜發其冡得皇極經世體要一篇内
外觀象數十篇余賄盜得之今餘五十年數當授子吾俟
子亦久矣乃言于上官脫其籍盡教以冡中書其筭繇聲
音起生神鍳穎利可大指畫未到者生已先意逆悟可大
自以爲不及學旣成去隱宣歙間遇余安𥙿弋陽將教之
安𥙿勸生業中庸生瞠目厲聲曰俗儒幾辱吾康節於地
下矣復去之杭客賀外史家晝市大衍數夜沽酒痛飲飲
卽吐吐卽飲不醉如泥弗休醉中嘗大叫曰天非宋天地
非宋地奈何奈何語聞賈似道遣客叩之生曰毋多言浙
水西地髮白時是其祥也似道未解復召至屛人與語生
曰明公宜自愛不久宋鼎栘矣似道惡其言掩耳走生亦
徑出過曾淵子家索酒轟飲酒酣作嬰兒啼曰大厦將焚
燕猶呢喃未巳耶復賦歌以見意都人士聞之競指以爲
怪民不與接獨太學生熊晞聖猶時造其廬生私執熊手
謂曰吾端居層樓聞空中戎馬百萬來人鬼作哭泣聲壬
申襄樊䧟甲戌宫車晏駕乙亥長江飛渡似道亦殛死臨
漳丙子三宮播迁諸王大臣皆南北亂走嘘吸事耳子不
去𣣔何爲居亡何宋事日非沿江州郡望風奔潰生大慟
曰殺氣又入閩廣中吾不知死所矣遂遁去其言無一不
驗後四年病死處州學中年五十二無子唯一義女從之
生宗尭夫先天之學頗自謂知易每見諸易師傳䟽不問
淺深輙訕駁以爲樂及論後天則尊羲畫爲經彖爻繫辭
爲傳黜文言彖象二傳爲九師之言且謂說卦非聖筆不
能作上下繫乃門人所述序卦直漢儒記爾蓋生聰明絶
人未聞道而驟語數故其論經多失中然性使酒難近又
好訐人隂私人面頸發赤不顧罕有從其學者唯國子簿
吳浚進士彭復樂師之浚不卒業復屢受唾斥不怨生將
遁時召復至口發例手布籌雖平昔所靳若終身不示人
者一舉授復復後又授鄱陽傅立云或曰生瀕死語女曰
吾死後一月中朝命山姓鳥名使者來徵吾及傳立立當
過予門汝可出藏書示之立當以此致大官後皆如其言
所謂山姓鳥名崔鵬飛也生所著書有玄玄集曆髓星野
指南象喻統會聲譜畫前妙用數十萬言今猶間傳於世
贊曰
龍圖成章有文從衡以濬以明以洩其藏以奠乎玄黃昔我
素王韋編三絶墜緒微茫誰其我綴我參我腴九師襄之我
苞我晶百氏攘之如河之渾如曀而昏如治絲以棼天未降
割一髮攸存維洛有士居于百原超神冲漠凝於畫先數往
知來小大斯甄莫峻匪厓我陟其顚莫深匪淵我瀹其泉簡
材以卑非隱弗傳有冥者冡卒昭以宣或得其載神子言
炎炎宋籙維其訖矣長星蝕柳色之赤矣靑祥見徵士髮白
矣朋昏以世莫之戚矣魚在在&KR1092;尚其息矣維生之知中如
沸羔彼惛弗知覆謂我狂我狂如何我憂孔多我山我河我
用弗磨俾淪胥以訛我酒旣嘉我瑟又龢我寧不嘯歌北風
其涼旂旐央央戎車龐龐蕩蕩江流杭之如陸有腥其穢流
血沃沃海氛方&KR0907;其何能目人有恒言風雨漂搖夏宇障之
涉于大川烝徒楫之楫副宇橈孑孑焉依國武斯隊不知攸
戒日隕弗升雖晝作夜鴞舞於林鬼瞰于舍孰投是艱曾莫
之艾乃惄乃驚乃瞻乃行乃遯死于冥睠生之爲胡乃神以
著徵之古聖匪程伊度何以言之卒淪于數一曲之淹不通
其故易道旣泯數亦不類激贊於生發我長喟月出皎兮在
天之心在天之心何古何今
陸秀夫像贊
身抱龍髯兮眼不見水鳳闕雖遐兮龍堂則邇玉雪皦如兮
肯汙泥滓赤日出海兮爾心不死
文官花贊胡翰
覃木之植鍾美於天地著見於古今者其品多矣大率以
不恒有爲瑞以不多得爲貴華平賓連紫脫闊閱國家之
瑞也擴代始有之掦之瓊花潤之玉蕊天下之美也豈世
所多得哉物皆然今鎮江其地卽潤也范氏世居之爲望
族有花曰文官先世所植也自吳中富人及京洛公卿之
家斥苑囿飾亭舘競一花一卉之奇以夸示世俗極游觀
之娱者往往求若是花蔑乎未有聞也當唐之世唯學士
院有之其曰文官意亦以是邪范氏世業儒以詩書起家
爲令宰任司臬者衣冠相望於宋元二百年之間其於是
花亦有不期而苻者邪天地生物自形而色白者不能以
爲緋碧者不能以爲紫今以一植而具有其美一日而遞
爲之變其得於造化之妙非人力能致之唐人以戎王子
爲異花若文官乃異花也夫以造化所鍾之異天下不多
得之物而又植於衣冠之族又有名公卿如辛幼安者本
其所自而書之製爲樂府以歌之雖謂之美瑞可也而會
不厠於瓊花玉蘂之列者蓋范氏故閥閱也其花先世所
植手澤也非若蕃釐招隠老佛之宮瓊花玉蘂人得趨而
見之使人得而見之有力者將取而去之矣則范氏珍之
宜至而傳之不廣也天下之物負其所有不自見於世者
皆是類也余老矣於世無所好頋以平生不知有此花一
旦聞之可爲寡陋之歎不能無幼安豪發之情焉乃述其
事以貽其後人從而爲之贊曰
泰圜委和嘉植挺生抱素含貞揚采代榮如彼命服品秩有
章下民所望君子之光我徵前聞厥類匪一瑞木四照神芝
五色不貴異物邁種厥德于古有訓君子是式
靈峰寺植木贊劉基
靈峰寺有松杏與樸竝植焉劉子見而感之爲作贊曰■
杏葉蔥芋有子可以實籩松枝扶疎有苓可以引年樸狀如
樗衆蠹所穿擁腫液瞞不可以鐫胡竝植于庭溷厥醜妍明
堂求材般趨爾先松戕杏割樸獨宛然嗚呼樸乎孰女之憐
維女之全抑棄於人乃獲乎天耶
宋景濂像贊王褘
外和而神融内充而面睟衣冠雖晉人之風氣象實宋儒之
懿夫其知言以窮天下之理養氣以任天下之事隱則如虎
豹之在山出則類鳳麟之瑞世後乎千載而有存中乎兩間
而無媿此蓋古君子之所難然吾謂斯人之必至
筮作贊(有序)唐肅
予子之欲筮而無蓍請以竹代之予曰易謂聖人之德
幽贊神明而生蓍則蓍固靈矣然地無蓍可廢筮乎屈原
離騷云索藑茅以筳篿漢方技傳亦有筳篿須臾孤虚之
術說者曰筳竹篿也楚人以結&KR0708;折竹卜爲篿然則楚人
之筳篿以無蓍歟夫蓍蔡產也大龜可卜者出於蔡上有
蓍百莖下必有靈龜守之蔡非楚地故以筳代蓍而卜焉
今越去蔡尤遠蓍或不能致則放筳篿之法無害况吾所
以質諸神者在誠不在物之旣作之因爲贊俾刻其櫝
云辭曰
祝&KR1340;蝪以祈雨龍之同類也禁原蚕以助牧馬之同氣也繄
竹之視蓍均&KR0708;彙也虚中弗窒又圓其外也虚則有靈具乎
智也蓍百莖而同本合萬殊爲一致也以有代無理或弗悖
也爰韜爰櫝受命則出也載營載畫吉凶以示也於戲泰筮
神明之攸寄也曷竹曷蓍惟秉誠之無貳也
太師韓國公畫像贊蘇伯衡
堂堂韓公秉國之成鴻業以定經費以盈羣賢以進百度以
貞四夷以服品物以亨公初無作孰得而名天實生之光輔
大明天下之士睹其儀刑想其風采不謀同聲曰漢蕭何唐
之玄齡功成而退不伐不矜袞衣朱舄安享尊榮蒼顔白髮
時遊大廷其德日新其福日增
天子萬壽共享太平
宗忠簡公畫像贊
公之力足以旋乾而轉坤公之功足以攘夷而安夏始以一
言能返北旆而南還後以二十四䟽不能回南轅而北駕且
留鑰之任方切而巧言遽入於帝聰度河之志未酬而大星
已殞於中夜何人之於公則知媚嫉而天之於公則不知假
借此有志之士百世之下所以想英風而激昂拜遺像而悲
吒也
象山陸先生贊趙東山
儒者曰其學似禪佛者曰我法無是超然獨契本心以俟聖
人百世
敬贊先正誠意伯畫像劉仲璟
虬髯電目探天根兮斡地軸扶龍興雲四方以肅以生民休
戚爲憂喜以大道晦明爲榮辱武功旣成而文治未盡其用
者蓋天也耶抑人也耶
田疇贊(有序)方希古
智勇人之所有也善用之爲難忠義人之所慕也審處之
爲難天下非無豪傑之士而功不見著於世何耶豈其智
勇之不及忠義之沮喪歟用之失其時處之逹其機者衆
也荀或不用於曹操則可以比子房董卓呂布不爲逆亂
則可追韓彭廉丹王尋爲漢而死則有以與周奇等而皆
不免於君子之誅其迹同而其所爲異也漢末之亂酷矣
余求奇士於其時得一人焉曰田疇忠不避難勇不畏死
奮然感劉虞之遇而思爲之報讐公孫瓉旣亡謂可以盡
力者漢室而已故應曹操之辟旣而知操非忠漢者也故
辭封侯之爵介不同俗淸不悖倫忠在樹功義不苟合其
才良其行果蓋豪傑之士非當時奸雄所及也論者眩於
成敗使操以可功見取而疇之志義不大章明於後世豈
不謬哉孟子曰人有不爲也而後可以有爲若疇者庸非
其人耶其不成功者命也豪傑之士制於命而不獲施者
衆矣善觀人者觀其志不觀其事觀其噐不觀其位由是
而言士之不幸者獨疇乎哉吾是以悲而贊之其詞曰
古之觀人不於用舍考其所存以第高下譬諸龍駒垂首糞
車豈以其賤斥之爲駑齊侯千駟如南面王仲尼之嘆夷齊
有光漢季分爭得國者操吾獨何爲田疇是悼操雖據國大
鼠之雄殺后無君天下不容奚若君疇忠義蓋世委質劉虞
身死靡二使受之命爲漢大臣殺操復漢必不顧身嗚呼鄙
夫惟利是就誰能爲儔我與爲友
翰林待制華川王先生畫像序贊
傳曰國之將興必有禎祥其得人之謂乎故善觀國者不
觀其甲兵之雄財粟之多土地之大而觀其得人賢否誠
得其人弱可強敗可成不得其人雖威力富庶敵於海内
亦不免於亡天將授人以天下亦必授之以守天下之噐
賢者之所在天下之所歸也當國朝之始興地界於羣
雄之間最微矣然是時有數君子者皆起而從之識者巳
知天命所属旣而或以功業定亂或以文章贊化卒能合
四海於分裂之餘不越十年遂致平治嗚呼是豈非天哉
烏傷王先生充在數君子中博辨通達以文章名
上之爲吳王授江南儒學提舉司教理陞禮部侍郞兼引
進使轉起居注出同知南康府事及
上卽天位召入議禮改章州通判會詔修元史遂徵還與
金華太史公俱爲總裁及史成拜翰林待制未幾而出使
西夷雖未獲究其設施然其有益於國者大矣世之趨近
功者恒謂儒者不足爲時重輕此非知本之論譬之人身
彼一才一藝者猶手足耳目然而賢者則元氣也人見手
足之能持行耳目之能聽視而不知皆本於元氣不亦惑
哉某幸受業太史公而以未識先生爲恨先生之子紳以
畫像見示乃敘而贊之曰
天眷有明勃然龍興豈惟智謀得人乃成其人伊何匪將匪
相爰有君子海内之望望旣歸之孰能違哉彼王彼侯小大
畢來惟華川公蔚其文雅位雖不崇各動天下人知其名豈
知其心我懷德音山高海深
義鸛贊(并序)高啓
吳報恩寺浮屠之顚有鸛二巢焉以遊以宿出返必俱一
日其雄里脛輪索中奮翼自擲空懸弗脫雌下首大鳴若
籲于人衆憐之莫能升遂宛轉而絶雌依其傍弗去羣鳥
欲磔之輙引喙怒逐不使近逮毛骨盡化乃巳余居直寺
東嘗見其彷徨飛旋形貌慘悴風雨之夕哀唳噭噭若號
慕然余念夫世固有伉儷相悅者矣一旦失所天哀未改
而巳他適塗膏自媒唯恐非艾晨咷夕&KR1744;曾無含忸世嘗
以禽喻惡人寧不辱是鸛哉廼贊曰
嗟爾鸛乎維鳥之特猗雄死自守禦烏之賊猗獨棲于標夜
失其匹猗哀嘶返顧不啄而食猗厥質始化豈貞之魄猗匪
魯黃鵠孰配爾德猗
戴院使贊茹常
神閒以淸氣和以平質頎而厚貌澤而明學則究軒岐之奥
書則啓金石之經昭代之老處朝廷蓋得其道毉國之手
雖蠻貊亦知其名懷仁慕義秉德存誠是宜受
高皇之奬譽荷
仐上之寵榮齒餘八袠而強徤身備五福而康寧若夫託泉
石之高致締松桂之幽盟彼畫史者徒知寫其歸隱之趣而
莫能得其戀闕之情也耶
陶弘景讃王達
士之善於觀人者往往不於其所之所巳爲而必原其心
之所隱微者而觀焉惟能原夫心之隱微者而觀之則其
爲人者昭昭矣彼泥其迹之顯然者而觀之夫豈得容僞
於其間哉吾於齊梁之際得一士焉陶公弘景公生而有
異四五歲卽知用荻畫灰以爲書甫長讀書萬卷以一事
不知爲之恥齊高帝作相用爲諸王侍讀彼時雖在朱門
閉影息交不外物接永明間掛冠神武門巳上表辭祿矣
當斯時也窺神噐者匪一人朝爲君臣暮爲讐敵朝爲揖
遜暮胥篡奪雖欲以力濟之奈天道之未定何於是自勾
曲遍歷名山尋訪仙藥每經澗谷必坐臥於其間所居皆
植松聞其聲輙欣然爲之樂性好著述凡隂陽五行風角
星筭山川地理方圓産物醫術本草罔不洞究自以爲神
丹可成壽可致梁武資之以黃金朱砂等物亦不靳而受
之至八十五無疾而逝夫當太淸之際以梁武爲故人取
宰相如拾芥此衆人所不能得而公可得者可得而公恬
不爲之意茫然與世相忘焉公之賢爲何如蠱之上九不
事王侯高尚其事者不偶於時者之所爲也公可謂偶於
時矣而猶不出者庸詎知天下無可事之主哉故其詩曰
夷甫任散誕平叔坐論空豈悟朝陽殿遂作單于宮厥後
天下玄理荐興武事日弛侯景纂位實在昭陽然則公固
有遠慮先燭之智矣亦豈可謂公為長逝忘返而無憂世
之心者哉予故仰其高風想其遐躅原其心之隱微者為
之讃曰
蓬蓽旣高芝蘭斯晦梟鴞成羣鵉鵠斯退君子知微默領心
會醇酒雖甘詎宜忘醉哲哉陶公靡所不通糠粃富貴勾曲
之從月高秋肅一枕松風安知其他我保其躬彼不知者謂
公少疵山中宰相天豈介而我知公心澹然無為不與物絶
龍變是宜上陵下替世道日榛寧於其時俯仰屈伸烟霞泉
石今古乾坤高風邈哉不見其人
自題侍教像贊楊士奇
此老之生今七十有三年其仕凡三十有七歲歷事
四朝恒持一志顓顓乎毖愼肅肅乎嚴畏不敢内非類之交
不敢徼非義之利祿愈增而意愈澹秩愈進而心愈惴治官
務如家務視海內如室内雖不能萬一之有濟而不敢須臾
之或怠誠懼上孤
明聖之恩有忝淸白之世閱春華之屢謝撫寒栢而猶翠聊
自寫其素存示同宗以袛勵
族孫挺來北京旦夕在左右里蕭生為寫侍教圖挺以求
贊因謾書此然士之師古挺尚從事乎遠且大者可也
七十歲自贊楊滎
荷蒙先世積德之厚叨承
列聖眷遇之隆久侍禁近冀效愚忠當齒力之旣衰尚責
之愈崇目愧乎進無所補退不我從徒存心之兢兢而懷憂
之忡忡惟古人堯舜其君民者素景仰其高風思勉焉而不
懈期一致於初終者也
故延平守胡子祺贊鄒緝
故延平太守胡公旣沒三十年緝始得其墓表而讀之爲
之嘆曰嗚呼士惟患不見用耳未有用而不見其效者况
得顯行於其位其大小設施豈得不有所見哉國家初
興凡所選擢必擇其才良端直之士而任之士旣抱負其
所有故見諸有爲皆足以震耀於當世而其所立類非迂
儒俗士所能及若公是已公以洪武三年應詔至京師受
知
太祖皇帝擢拜監察御史卽上書論遷都關中事其後出
爲按察僉事調知彭州陞知延平府事以沒公在風紀不
爲激擾之政而人畏其威蠻服其化獄以常空其爲彭州
築隄堰修水利勸民務本力業郡中翕然稱治至爲延平
聲稱尤著至今延平之人能道其行事蓋其愷弟之化有
以信於人而其才德又足以服之惜其名位止於此不克
臣於久遠也昔何武爲楊州刺史凡所刺舉未嘗敢自私
而又仁厚以處下故郡國各重其守相張詠知成都寬嚴
適中威惠信於人故旣薨而蜀人爲罷市蘇子瞻謂其遺
愛蜀人久而尸祝之若公可謂無愧於公者矣公之次子
光大爲春坊右庶子與余爲同門友旣覩公之事乃追爲
之贊曰
昔在
太祖勤思賢輔有偉哲人實承知遇布衣登朝居法從班還
都之議動于
天顔内臺外憲荐揚風紀兩紆郡符嗚玉曳履材宏德碩無
積不施惠愛所加民自懷之肅肅之儀瞻望莫及箠策之從
願爲公執
鏡容自贊楊傅
資可以爲學而理或未明時可以行道而力有不至緬懷古
人夙夜惟厲而莫及焉嗚呼老矣
吳敏德像贊王直
海虞吳敏德爲都察院右僉都御史特敬愼之心秉廉直
之節其議論舉措蓋有前賢之遺風視世之隨俗變化方
外而圓内者相去遠矣此其像也而予爲之贊
允毅吳公率德自躬
聖明御邦克躋顯融豸冠峩峩邦之司直必誠必恭不詭不
激雍容進退端笏垂紳小人所憚君子所親維昔名臣始終
一致神之相之福祿斯備風霜肅物生意寔存願弘厥施以
暢
皇仁
自贊小像
其才學則迂疎其志行亦狂簡幸逢時以效愚每惴惴於自
反然僚友謂之強而
主上謂之板愧變通之未能徒爲達士之所莞也
強者矯亢不阿之名板者愚執不通之謂蓋氣質蔽固之巳
深而學問變化之未至若謬比於憸邪則難合乎公議雖内
省之無愧然豈敢忘敬畏也哉
訥齋贊金寔
言可訥乎心因言以宣道假言以傳言不可以訥也言不可
訥乎身由言而困事由言而僨言不可以不訥也訥乎訥乎
殆將訥其所不當言而不訥其所當言也夫在鄕黨則恂恂
在宗廟則便便是爲訥之謨
伏生授經圖贊(有序)周敘
伏生諱勝済南人也桉史記伏生故爲秦博士孝文時求
能治尚書者天下亡有聞伏生治之欲召時年九十餘老
不能行於是詔太常使掌故晁錯往受之先是秦焚書伏
生壁藏之兵興流亡伏生求其書亡數十篇獨得二十九
篇卽以教于齊魯之間學者由是頗能言尚書諸山東大
師無不涉尚書以教矣又按漢書顔師古註當錯受書時
伏生老不能言言不可曉使其女傳言教錯齊人語多與
穎川異錯所不知者凡十二三略以其意属讀而巳是圖
蓋當時授經之象申坐者伏生旁侍者其女前跪而坐者
錯也圖用縑素僅二尺而蒼山古栢靈芝石牀書几之狀
莫不曲盡巧妙畫者之意亦工矣哉於戲聖人之道寓於
六經而書者二帝三王治天下之大經大法所由載有天
下者不可不以之取則也使非漢文求之伏生傳之天下
後世將貿貿焉莫知聖帝明王精神心術之所寓而道晦
矣愚故謂尚書一經不幸焚滅於秦幸而表章於漢尤幸
而傳授於伏生也且是時伏生年巳九十餘使漢文求之
不早不幾於泯焉矣平然則是書之傳豈非天耶而其所
以繼往聖開來學之功又豈居漢之諸儒後哉戸部員外
郎高君信以是經登進士歴官朝著有聲家藏斯圖命工
裝潢成軸以余家傳是經也求識之久之未敢執筆而高
君之請益堅敬用書其故而爲之贊曰
大哉聖道寓諸六經煌煌尚書實統厥成秦亡漢興斯道幾
晦展也伏生爰際其會心惟口誦以教以傳晁錯之受漢文
之賢斯文千載旣晦而顯展也伏生其功不淺咨爾後學是
仰是宗拜瞻圖像邈焉高風
文昌帝君像贊劉定之
有以
孝陵御容傳寫爲
文昌帝君像者臣定之稽首贊曰
日行于天光寓萬形全得爲月分得爲星雲得爲霞雨得爲
虹影得水底火得鏡中圓明晶彩晶彩日同於
皇開天自天陟降其寓于兹文昌帝像主世之文緯地經天
有赫厥用無私其權冲天烏紗朵雲龍袍就之日近望之天
高臣拜稽古古亦有是宋仁宗像卽眞武帝
皇明文衡卷之二十一
