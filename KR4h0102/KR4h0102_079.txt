皇明文衡卷之七十九
神道碑
榮祿大夫太子太保吏部尚書贈時進光祿大夫太
保謚忠肅王公神道碑彭時
公諱翶字九臯姓王氏其先世家欒州自公之父避元季兵
亂徙居滄州之鹽山故今爲鹽山人公生有異徵氣清質秀
甫十歲能讀書父卽勉以仕進克自勤勵學遂有成永樂乙
未登陳循榜進士第二甲第一名改庶吉士甲辰授大理寺
左持正因詿誤左遷行人宣德丙午用廬陵楊文貞薦陞行
在山東道監察御史當是時任風紀者多事矯激惟公謹重
逹大體上下賢之乙卯陞都察院右僉都御史正統丙辰奉
勑鎮守江西政不苛刻吏民畏愛未幾往浙江除土豪理鹽
法能聲大著巳未四川松潘番賊爲患命將往征以公參贊
軍務公欲懷以恩信有來降者卽以所賜白金寳楮易牛酒
犒之番酋商巴感悅率生番來歸受約束者一十八寨邊境
以寧辛酉出鎮陜西飭兵備壬戌往遼東提督軍務時遼東
守將屢失機
朝廷以爲特簡任公且授以便宜之權公至守將以下庭參
公詰責玩寇失機故將斬之得其再三哀請乃已於是官軍
咸股慄莫敢不用命逾月躬出巡邊治障塞嚴斥候仍簡閱
戍卒更老弱賑貧窮配鰥寡俾成室家人人感激其治訴訟
專行贖罪法雖人命亦然曰償命無益死者之家而財或足
以濟其用故行之不疑有指揮孫璟者因漏關鞭戍卒至死
其妻女哭之相繼死他卒被鞭者訴璟殺一家三人公判曰
甲死以罪妻女死于夫非殺也其令璟償葬埋費璟後爲將
有名非公優容不及此癸亥陞左副都御史丁卯率師出境
破虜有功陞右都御史巳巳陞左都御史是年秋虜酋也先
分衆寇廣寧公下令堅壁清野以困之賊乃遁去公在遼東
十數年勤訓練廣儲蓄食足兵強爲諸邊最其拔用將校如
施聚焦禮輩皆以勇略知名亦非他邊所有也綏懷東夷女
直恩威兩盡往來朝貢者無不惕威而感德景泰壬申
召理都察院事尋加太子太保會廣東西賊寇擾攘兩鎮將
官互相觀望不卽捕朝廷命公總督兩廣軍務公至推誠
撫諭蠻夷向化者多思恩知府岑瑛土官也屢有勞效或疑
其反側公令瑛領兵屯桂林聽調人言乃息其他土官有爭
職者公度勢量情予奪得宜人心帖服癸酉少傅王文端公
以淸德雅望居吏部年且老矣朝廷思得剛明果斷者以
濟之乃召公還命以太子太保兼吏部尚書士夫以得人相
慶乙亥公年踰七十乞致仕不允巳而乞歸展省又不允命
有司爲公起第于縣郭西蓋以慰安其心也公掌銓衡孑孑
持公道進退人才必察其實而於抑僥倖杜請託尤嚴選法
爲之一淸天順丁丑
英宗復位罷舊宮僚公上䟽乞致仕南陽李文逹公言於
上曰王翺廉謹老成吏部非此人不可乃不聽其去任用益
篤巳而文逹被䜛黜公力言其淳實可用以故文逹復被寵
任焉當是時
上眷遇公加隆特官其子國子生竚爲錦衣衛副千戸而賞
賚以金玉束帶錦繡衣服銀幣玩器等物歲無虚月屢召與
近臣同遊西苑南城及扈從獵近郊燕賜優渥一時擢用廷
臣惟公言聽有出他人薦者亦必待公而後决也每召見便
殿訪問從容呼以老王而不名其見敬禮如此辛巳秋加太
子少保甲申
今上嗣位賜銀五十兩鈔五千緡是冬命遇雨雪免朝參乙
酉春復加太子太保公年雖高精力如少壯人然無歲不引
年致仕皆蒙優詞褒答勉留不果行丁亥公有疾
上命中貴挾御醫往視幷致白粲上尊之賜七月疾益篤其
請益懇切
上不得巳允之居數日遣中貴齎賜勑諭幷金織衣一襲
銀三十兩鈔三千緡時巳不能就道至十一月六日卒于京
邸距其生洪武甲子二月十二日享年八十有四
上聞訃嗟悼贈特進光祿大夫太保謚忠肅遣官諭祭營墳
給驛送還其鄉以卒之明年五月初二日葬于帽架圈之原
曾祖進昌祖大老父得林俱贈榮祿大夫大子太保吏部尚
書曾祖妣徐祖妣劉妣張俱夫人配宋氏先公二十三年卒
累贈夫人次張氏亦先卒子男一卽竚也女一適河南參政
賈傑孫男二長田次疄國子生女二曾孫男女二公天資仁
厚操履端方居官涖政謹䋲墨蹈規矩一毫不苟且其待人
外若毅而中實寬利好惡所加善者悅而惡者不怨論事語
簡而質是是非非碓乎其不可易持巳廉潔無私而自奉甚
儉薄自初仕勤勞于外與晚處廟堂皆然未嘗以壯年異
其心蓋年愈高而志愈勤守愈約忠君愛國之誠愈篤而
不懈眞厚德君子也跡其所以享盛福榮名無愧於古之大
臣者其在此歟大宗伯姚公狀公行詳且實矣公子竚欲刻
石置于神道請予文之予素敬重公苟可以焯德信後義奚
容辭惜乎文不足以旣其實也銘曰
有美王氏世居于灤積善秉義隱處是安避兵鹽山遂定厥
家再傳而顯揭德振華其振伊何自公特起降誕之祥虹光
兆異乃勵儒業乃第科名洊歷顯位駿望鏗鍧公出四方憲
度清肅弊革利興兵民攸服其在中朝恪秉銓衡賢才彙
進治道乃成公何能然惟德之進惟公惟廉惟勤惟愼公以
接物䋲直凖平廉以律已玉潔水淸勤以涖事夜寐夙興愼
以存心晨惕夕兢祗事
五朝始終若一爲國元老爲士矜式官躋一品壽踰八旬
推今較古如公幾人公今往矣疇不嗟悼匪私于公惟德是
好渤海故郡高墳峩峩於乎忠肅千載不磨
姚文敏公神道碑
惟姚氏系出有虞其先家汴梁宋南渡徙居桐廬世傳詩禮
多知名士而未甚貴顯貴顯自公始公諱䕫字大章損菴其
别號也生一歲而孤性資穎異克志于學十三遊邑庠博通
經史爲文雄徤有奇氣正統戊午以春秋舉浙江鄉試第一
會試辭乙榜入太學祭酒李公時勉司業趙公婉一見器重
之少保楊公溥聞名且遣子壻從學而公不自滿復遊鎦忠
愍公之門請益士大失莫不高其志壬戌會試中第一與從
弟龍俱登進士人榮耀焉癸亥擢吏科給事中首以脩德舉
賢選風憲立謚法等八事爲言多見採納甲子夏旱奉
命祀北鎮雨應期至丙寅持節開封晉府徐溝等王未還
而母夫人卒公以不及奉湯藥爲恨號慟幾絶葬祭一以禮
己巳服闋復舊任是秋
英廟北狩國勢危疑大臣勸進郕王議未决詢諸六科公曰
社稷大計爲大臣者當任之而詢諸小官何邪事乃定十月
虜騎犯京城禁兵出戰未大捷公請遣勑召邊將楊洪等
領勁騎入援虜聞一夕遁去景泰庚午廷臣薦公才堪大任
陞南京刑部右侍郞振舉廢墜刑獄以淸壬申改南京禮部
奉使雲南考察官吏癸酉還■朝留任禮部丁丑正月
景泰不豫尚書胡公濙在告公強之出率文武群臣問安且
請復立■皇太子正位東宮䟽成未上而
英廟已從石亨等請出復位矣亨因挾私弄權軒輊大臣而
進退之調公南京刑部巳而有言公才者
英廟悟驛召至京轉禮部左侍郎賜二品服戊寅調吏部時
王公翶爲冡宰選用人才資公爲多癸未遷禮部尚書先是
典禮者未愜人望公任之奏對從容儀度閒雅
英廟喜曰禮官眞得人矣甲申
今上嗣位公贊襄大禮中節合宜首開經筵命公侍列有
白金文綺寳楮之賜乙酉成化紀元
上畊籍田幸大學悉從公請而行禮成宴賜有加公嘗云輔
政當謹諸始丙戌秋率群臣上封事有思艱難崇節儉謹名
爵戒逸欲之言
上欣然嘉納勉諭甚至丁亥正月賜金織麒麟文綺戊子復
率群臣上䟽言
皇上春秋鼎盛而震位尚虚宜均愛六宮以繁子嗣服食言
動宜悉遵
祖宗舊制言激切有感動意是秋
慈懿皇太后崩卜異葬內閣執不可公率群臣覆奏詞嚴而
義正於是合葬祔廟之禮以成公在禮部所知貢舉僥倖止
息凡遇災異必引咎辭職䟽上輙蒙慰留復乃乞祭先塋
上曰卿老成當朝夕輔朕未可言私於是衆知朝廷倚重
公者至矣尋轉吏部尚書寔已丑六月也公釐正銓法務愜
輿論品藻人物必得其情至於方面轉遷亦必以序有欲撓
之者卒不變辛卯秋通前秩滿九載加太子少保遣中官賜
年酒寳楮以示奬勞是冬彗出軒轅公上䟽反覆諷諫冀有
感悟壬辰南方大風雨水溢公䟽言自前歲彗星示變以來
四方漸覺多故自古禍亂常起於灾傷饑饉之餘毋謂天道
姑息有象無應只圖因循便安於目前也因再上䟽乞歸田
不允憂形于色疾遂作
上命太醫朝夕軫視仍遣中官賜羊酒米𬞞臨問比卒
上震悼賜賻鈔萬緡遣禮部尚書鄒幹諭祭贈榮祿太夫少保
謚文敏命工部造墳兵部具舟歸其喪所以賁終之典厚
矣公丰神秀朗氣度宏偉言論侃侃達大體居官涖政精敏
踰人拔擢人才無間新故有以嫌疑騰謗者公不與辯亦不
爲之變節隱然如泰山喬嶽不可動搖立朝三十餘年憂國
憫民恒存念慮事有可爲必勇爲之惟恐巳後人先每
廷議大政大事正色昌言人皆悦服一時大臣詞氣慷慨才
識高邁未有出公右者識者謂公可屬大事如周勃善應變
成務如姚崇世以爲知言公所爲文豪宕富贍似其爲人所
存䖃矗堆稿一十卷其四書本經義學者式之公生永樂甲
午十二月十七日卒成化癸巳二月九日享年六十曾祖鼎
祖伯華父惟善有隱德以公貴始贈父徵仕郎吏科給事中
後累贈父及祖俱資政大夫禮部尚書祖妣楊妣申屠累贈
夫人配王氏內助賢能累封夫人子男三璧甲申進士兵部
郎中璽國子生瑩女四一適鄉貢士吳春先卒一適國子生
陸埈餘未行其長男女四人俱王出幼者俱側室金出孫男
三敏敬敔女二璧扶柩南還以卒之明年閠六月二十五日
葬于邑金牛山之原立石神道來徵予文予以疾固辭而請
益堅顧予與公同朝久相知爲最深自公之逝予悼惜尤至
豈可終無一言以副孝子之心哉乃爲采摭誌狀序次如右
繫之銘曰
山川間氣生名賢才高意廣氣浩然讀書下筆文湧泉科名
屢占多士先拜官禁近拱御筵羽儀燦爛孤鳳騫時乎景
泰天順間兩京三品看屢遷雲龍風虎會當年文昌高朗凌
台躔仰輔
天皇司化權四方英俊歸陶甄公於是時任調元溜深負重
如山淵忠言讜論累百篇致君欲過堯舜前心勤事左思歸
田終情未遂殊憂煎翻然長往不少延六十甲子繼周天四
海蒼生嗟棄捐百身莫贖有淚漣我
皇聞訃誠哀憐贈官錫謚恩禮全英靈歸葬桐江堧金牛山
色開雲煙隧碑巍峩澤且堅神龜贔屭螭盤旋焯德有辭可
細鐫芳名耿耿百世傳
侍郞葉文莊公神道碑
公諱盛字與中姓葉世爲吳郡崑山人五世祖秀實惇重好
義元季有暴僧聚徙事焚刧爲鄉里害秀實卽圖上其事于
官捕斬之時稱爲葉義士曾祖茂林妣朱氏祖明贈通議大
夫吏部右侍郎妣郭氏贈淑人考春封兵科都給事中贈山
西右參政加贈通議大夫吏部右侍郎前母湯母陳俱贈淑
人繼母沈封太淑人公天資穎異自少博學強記下筆驚人
同邑知名士張和見其所業文曰此其志不可量因勸游邑
庠遂駸駸有成矣正統十年舉進士授兵科給事中毅然以
言責自任十四年
英皇北狩■郕王監國公率同列劾將臣扈從者失律敗事
請誅夷之以謝天下然後選將練兵以復不共戴天之讐興
師問罪以除大逆不廷之賊如此則大綱以正大義以明而
聖駕之旋軫可期矣聞者壯之九月監國卽位頒賞廷臣
公以時艱辭不許十月京城戒嚴公請罷内府軍匠悉遣征
操及虜騎近城又請令有司熟糧料以給戰士遣散卒迎取
軍器于天津以張外援四三日間凡七八䟽悉合機宜虜旣
退公言賞功罰罪治天下要務今日之賞罰旣行他日之勸
懲攸繫賞罰明信則人人力於事功恥無不雪讐無不復矣
今效勞如孫鏜死事如謝澤韓青皆當賞以示勸其他守關
不嚴赴難不力者皆當罰以示懲從之十一月陞都給事中
時邊境未寧大臣有奏留邊將守京師者公言今日之事邊
關爲急往者獨石馬營不棄則六師何以䧟土木紫荆白羊
不破則虜騎何以薄都城卽此而觀邊關不固則京師雖守
不過僅保九門無事而巳其如陵寢何其如郊廟壇壝
何其如田里之民荼毒何宜急遣固守宣府居庸爲便巳而
河南陳州流民扇動命公往視公卽兼程以進除貪虐賑饑
寒威惠並行民用安輯景泰元年春還復上言京城爲天下
根本而八府旱蝗相仍加以虜寇侵擾民不聊生乞議寬恤
俾安生理不然臣不能不爲社稷憂也八月北虜送
駕還京將入關矣有隱名具帖言迎復事者大臣見之顧忌
不敢舉公曰此野人無情之言逹于
上感動必矣或沮以匿名書公不頋具䟽言之有旨令尚
書胡濙封進帖雖留中而正論有不泯焉是冬公以北虜南
蠻爲患不巳上䟽請令中外文武要職各陳安邊濟時之策
二年六月天象示異公又條陳弭災防患十二事以上及聞
禁中頗事遊畋又請舉行
祖宗午朝故事公當多事之秋遇事輙形于䟽每䟽不下百
千言而大要則以扶忠直抑姦佞恤生民禦外患爲主其有
禆於時政爲多三年遷山西布政司右參政監督宣府糧餉
尋命恊贊獨石等處軍務先是獨石馬營八城遇虜失守殘
毁未復公列其利害可興革者爲八條以進次第罷行之八
城旣復乃立社學以教子弟置醫藥以濟疾病立義塜以瘞
死亡設暖鋪以便行旅均𬞞圃以給將士制度品式纖悉備
具而又請官銀五千兩買牛千餘頭摘戍卒不任戰者俾事
耕稼歲課餘糧于官凡軍中買馬除器勞功恤貧諸費皆於
是乎取給自是邊人歡洽歲亦屢登有嘉禾同穎之祥七年
冬以外艱去八城之人如失父母連章乞留而公固辭不可
天順二年
英宗皇帝嘉其能驛召至京面加奬諭尋擢都察院右僉都
御史巡撫兩廣公乞終制不允至廣興利革弊尤盡厥心舊
例廣東盬課不出境歲久盬積商困往往賂守關津者越過
廣西市利公以爲聽之則法壞而利歸于商禁之則商滯而
利歸于關津乃請許鹽商計鹽多寡入米餉邊而後出境於
是公私兩利焉時廣西流賊多入廣東爲害而兩廣守將頡
頏自異是以討賊不成功公請革兩廣正將立總鎮于梧州
居中調度則賊可平矣衆韙其策而不果行公不得巳請益
兵
英宗乃命都督顔彪率兵赴之公與彪恊議破賊砦八百所
擒斬數萬人而還或又以殺降謗之而不知實積年反復之
賊也天順八年
今上嗣位陞公左僉都御史巡撫宣府脩復官牛官田之法
墾田益廣積糧益多以其餘歲易𥙷戰馬千八百餘匹其屯
堡廢缺者力脩築之不數月完七百餘所兵民始雖怨之旣
而恃以無恐乃欣戴焉在宣府屢有建白且請行養老之令
于邊褒恤巳往賢臣爲方來勸
上嘉納之成化三年陞禮部右侍郎五年改任吏部是冬持
節封瀋府稷山王六年畿内大饑命公巡視眞定保定二
府賑恤貧困綏輯流亡旣還復命賑濟京民之饑者全活甚
衆八年北虜出沒河套爲西邊患有言增兵守險者有言大
舉搜套驅出河外沿河築城堡抵東勝徙民耕守其中者公
受命往議方略奏言搜河套復東勝此皆事勢所難不敢妄
意惟增兵守險可爲遠圖宜令守臣剷削邊墻增築城堡收
新軍以實邊選土兵以助守此不但可責近效而亦足爲長
便也
上是其言九年轉左侍郎公自入佐部政每議禮用人從容
贊决其間僚長敬信司屬悅服焉至若事非部分而關當時
利害繫生民休戚者遇諸卿必相辨正因而助益者不少一
曰坐後堂署事忽疾作不能言輿歸西第而卒實甲午三月
八日也享年五十有五
上聞深悼惜之賜賵鈔三千緡謚爲文莊遣官諭祭營葬以
明年二月十七日葬于邑之積善鄕湓瀆之原公爲人温雅
簡重崇道誼尚名節言動思跋古人居家惇孝友涖官清愼
勤恪設施不苟與僚友論事不激不隨而言色自若其取人
先行檢而後才藝然存心寬厚終不及人之過惡所寓門無
雜客公退手不釋卷考古辨疑殆忘寢食而於世俗聲色財
利之好澹然不以經心平生爲文師歐陽而功業自期於韓
范以范公爲鄉先正尤景慕焉惜乎大用未究而卒所著詩
文奏議總若干卷藏于家公凡再娶先金氏贈淑人繼耿氏
刑部尚書耿清惠公之女封淑人子男一晨𥙷國子生娶副
使張和女女三人一適貢士虞臣一許夏景澄一尚幼公之
卒也晨不在側冡宰尹公旻率僚屬經紀其喪事旣又狀公
行畀晨晨奉以徵予文且曰先父雅愛先生言幸勿辭而公
內弟司業耿君𥙿又申其意以請因摭狀言著其槩系之銘
曰
古稱才難今世尚然彼長此短用各一偏優於政矣其文叵
傳文或工矣政譽弗宣達觀于世百靡一全而公兼之寧不
爲賢惟公問學有本有原公之操履金石其堅淸文逹識自
視無前檢身約巳猶恐或愆敡歷中外逾三十年忠
君愛民心實勤拳言惟婉切用適方圓惠浹于民威行于邊
緬懷鄉衮我其隨肩謀謨事業期著後先何志之遠而去之
遄位不滿德繫命于天墓門有碑德烈是鐫於乎文莊百世
不諼
皇明文衡卷之七十九
