皇明文衡卷之三十七
記
常熟縣重建城隍廟記吳訥
昔在
太祖高皇帝恭膺天命作四海神人之主爰念元季綱淪
法斁祀典瀆糅不經馴致禍災荐起民墜塗炭廼屢勤
睿思建立制度正名定分爲萬世成憲若郡邑城隍廟亦其
一也初洪武元年戊申詔封天下城隍神在應天府者以
帝在開封臨濠太平府和滁二州者以王在凡府州縣者以
公以侯以伯時常熟循元制爲州得封城隍神曰鍳察司民
城隍靈祐侯二年已酉州改爲縣三年庚戌詔定嶽鎮海
瀆俱依山水本稱城隍神號一體改正仍頒格式盖造廟宇
屏去閑雜及泥塑神像於是改題木王曰常熟縣城隍之神
知縣田義以舊廟在縣西十步者基地湫隘改造于西隅衮
綉坊北卽今廟是也四年辛亥特勑郡邑里社各設無祀
鬼神壇以城隍神主祭鍳察官吏人民善惡以貽福禍未幾
復降儀註新官赴任必先謁廟與神立誓期在隂陽表裏以
安下民祝詞儀註出自宸衷聖謨洋洋發明福善禍淫
之機以警飭下臣至矣然吾邑建廟垂七十餘載朽蠧剥落
日就頽圯今知縣事郭南深懼無以揭虔妥靈躬損俸貲以
爲衆偈僚屬吏民相與恊助乃市材僦工經始於正綂庚申十
月落成于次年二月堂寢門廡宏壯軒豁視昔有加適予致
政歸老耆民時龔鼎等相率謁文垂示永久予惟明有禮
樂幽有鬼神古昔聖帝明王罔不以事神治民爲先務城隍
之祀經典弗載盖後人因其保障民生以義而起也迨宋姚
鉉編唐文粹始載乾元中李陽冰縉雲城隍祠記然無所謂
封爵配位也及元草廬先生吳&KR0697;記江州城隍廟後殿則曰
江右列郡以漢潁隂侯灌嬰配食侯嘗定豫章諸郡而然
歟自後繁䙝日甚聖明綂御窮神知化始遂更正歴歲云
久或罔克遵今吾邑得賢令屏除土偶鼎建祠宇將見神罔
怨恫物無疵癘邑人之幸豈淺淺哉予耋眊筆硯久絶兹今
弗拒衆請者盖欲昭揭聖制以示後人俾勿至千違墜也
恃曰不愆不忘率由舊章後之作邑君子曁鄉邦友士尚鍳
兹哉
有恒堂記
粤昔永樂初訥祗命訓文臣子弟于禮部部貳卿高密儀
公以德學輔導
景陵于孫宮休沐之暇迎予至其有恒齋指齋扁曰制自束
髮讀書曁登仕版以迨于今兹一惟有恒是式盖人一心全
具天理惟有恒者不貳其心故天理流行日用之間凡忠君
孝親善兄弟夫婦朋友以及應接事物何莫非是理所推乎
今吾年巳耆艾諸兒悉令歸耕惟季子銘留侍兹幸親硯席
望以是訓勉之銘字子新少予僅十歲嗜學罔怠未幾予以
病免歸子新依依不忍爲别洪熙更化予承乏六察子新給
事黃門特詔贈公太子少師謚文簡予與子新胥晤未嘗
不以公言爲勉也後予陞典留臺子新晉職翰林
上在御之五年巳未歲予以老病詣闕懇求納禄得請致
事子新謁予寓𪠘曰先生榮還有恒之義望筆授之俾得朝
夕視惕匪銘一巳之幸亦後人之幸也予聞語之曰子之先
公之言至矣雖然晦庵朱先生又有云恒者常久之意必守
貞而後得所常久之道三復斯言則書所謂世篤忠貞詩所
謂勿替引之子新與後人所當兢兢加勉者焉夫如是則庶
克綿先公之澤而報列聖鴻恩于無窮也子新作而請曰
幸書以授於是乎書
大喜峯口關城興造記蕭鎡
今上卽位之明年勑都察院右僉都御史鄒來學方今虜
寇未靖守禦莫先於謹關隘其自山海以西至
天壽山以東千餘里之地關城屯堡爾其悉疆里之軍務處
置聽以便宜公拜手稽首畢因仰而言曰於乎
皇上所以委任者至矣我何敢不力以欽承休命先是醜
虜入寇自白羊紫荆諸關皆失利時公守喜峯口虜騎往往
出没山谷窺我利便近邊之民爲之警優公爲親歴邊境相
地之險易曰多寡在人而捍禦之廣斥堠謹烽燧虜不敢犯
民用以寧及有是命時鎮守則有尚膳監郁公永總兵則
有都督僉事宗公勝左右參將則有都指揮僉事胡鏞馬榮
公與之謀曰鄕者緩急預備一時權宜耳經久之計當如
聖諭衆咸是之議以克合乃經營隠度以繕治之不獨喜峯
口而已其他董家羅文諸峪劉家界嶺一片石諸口廣者百
餘丈狹者數百尺皆築城以障其缺舊所有者乃增高之爲
門以便我軍之出入通水道者則制爲水關城之外爲濠濠
之外爲墻山之峻者削之爲壁谿峪蹊徑凡人跡可通者盡
築焉盖東西千餘里間營壘相望高深堅壯足以經久誠所
謂金城湯池固也公又以謂諸關獨喜峯口鉅鎮外夷朝貢
道所以由乃爲城樓以示壯觀樓高四丈深廣稱之名曰鎮
遠樓經始於景泰壬申之七月落成於癸酉之四月力取於
守禦之卒而兵不知勞材取於山谷之産而民不知費人見
其功之成而不知其何以爲之也於是其將吏相與告於宗
公曰都憲公受
上命疆里而公式克恊心同力以㡳於成不有紀𫐠其何以
示後宗公曰然乃以書屬翰林編脩劉宣請於予古之爲天
下者不病乎其有患恒病乎其無備不病乎無其備恒病乎
難其人夫事機之來無常也惟禦有其備則雖有一朝之患
不足爲吾害備不先具使經理有其人則雖遇弊敗之餘猶
足成吾功故曰惟在得人而巳北邊當永樂宣德中承平日
久無事脩治正綂以來盖頽墮極矣
聖天子臨御赫然述中興之業乃始汲汲於斯當此時受命
而往者肩背相望雖極一時之運然其間苟簡就功者猶或
有之獨公毅然以爲巳任而凡將佐與同事者皆效力相成
故其所建立堅久不墮使國家恃之晏然無復後顧之憂此
盖千萬世永遠之績豈一時之功也哉昔周盛時有獫狁之
難朔方之城寔命南仲而南仲克脩厥職卒收獫狁于夷之
效出車之雅藹然詠於當時而傳之至今今公之任則南仲
之任也而能盡心如此醜虜之首巳見今日矣使當時大手
筆一爲紀之豈不與出車之烈並傳邪顧予之鄙烏足以及
此而宗公適以請特爲考其始末之槩論著之俾爲天下國
家者知治之責在於得人而後之任此者當思所以善繼之
也
賜遊西苑記李賢
天順已卯首夏吉日
上命中貴人引賢與吏部尚書王翺數人遊西苑明年亦如
之又明年亦如之初入苑門卽臨太夜池蒲葦盈水際如劍
戟叢立芰荷翠潔清目可愛循池東岸北行榆柳森挑草色
鋪岸如茵花香襲人行百步許至椒園松檜蒼翠果樹分羅
中有圓殿金璧掩暎四面豁厰曰崇智南有小池金魚作陣
遊戲其中西有小亭臨水芳木匝之曰翫芳又北行至圓城
自兩掖洞門而升上有古松三株枝幹槎牙形狀偃蹇如龍
奮瓜拿空突兀天表前有花樹數品香氣極清中有圓殿巍
然高聳曰承光北望山峯嶙峋崒嵂俯瞰池波蕩漾澄澈而
山水之間千姿萬態莫不呈奇獻秀於几窗之前西有長橋
跨池下過石橋而北山曰萬歲怪石參差爲門三自東西而
入有殿倚山左右立石爲峯以次對峙四圍皆石贔屭齦齶
蘚封蔓絡佳木異草上偃旁綴樛葛薈翳兩掖疊石爲嶝崎
嶇折轉而上巖洞非一山畔並列三殿中曰仁智左曰介福
右曰延和至其頂有殿當中棟宇宏偉簷楹翬飛高插於層
霄之上殿内淸虚寒氣逼人雖盛夏亭午暑氣不到殊覺神
觀瀟爽與人境隔異曰廣寒左右四亭在各峯之頂曰方壷
瀛洲玉虹金露中可跂而息前崖有壁夾道而入壁間四
孔以縱觀覧而宮闕峥嶸風景佳䴡宛如圖畫下過東橋轉
峯而北有殿臨池曰凝和二亭臨水曰擁翠飛香北至艮隅
見池之源云是西山玉泉逶迤而來流入宮墻分派入池西
至乾隅有殿用草曰太素殿後草亭畫松竹梅於上曰歲寒
門左有軒臨水曰遠趣軒前草亭曰會景循池西岸南行有
屋數連池水通焉以育禽烏有亭臨水曰暎輝又南行數弓
許有殿臨池曰迎翠有亭臨水曰澄波東望山峯倒蘸於太
液波光之中黛色嵐光可掬可挹烟靄雲濤朝暮萬狀又西
南有小山子遠望欝然日光横照紫翠重疊至則有殿倚山
山下有洞洞上石巖横列密孔泉出迸流而下曰水簾其淙
散激射飛薄濺&KR0904;最爲可玩水聲泠泠然潜入石池龍昂其
首口中噴出復潜繞殿前爲流觴曲水左右危石盤折爲徑
山畔有殿翼然至其頂一室正中四面簾櫳欄檻之外奇峯
回互茂樹環擁異花瑶草莫可名狀下轉山前一殿深静高
爽殿前石橋隠若虹起極其精巧左右有沼沼中有臺臺外
古木叢高百烏翔集鳴聲上下至於南臺林木隂森過橋而
南有殿面水曰昭和門外有亭臨岸沙鷗水禽如在鏡中遊
覧至此而止大官珍饌極其醉飽以歸夫一張一弛文武之
道賜遊西苑有弛之意焉然張可久而弛不可多以歲計之
弛纔一日則又未嘗不致謹也於是乎記
臨深軒記
予天順癸未之夏構小軒於後庭之中扁曰臨深盖取小旻
詩中如臨深淵之義客有見者感焉請更之曰子爲是軒乃
燕息之所身之所安也今以臨深名之則危之也毋乃不可
乎予曰子言雖似然未知名軒之意也且危之者固所以安
之也苟無危之之心而欲身之安者鮮矣是以古之聖賢兢
兢業業無時而不戒謹恐懼故能免夫敗亡之禍易曰其亡
其亡繫于苞桑孔子於繋辭贊之曰危者安其位者也亡者
保其存者也又曰危者使平易者使傾豈惟易道爲然凡詩
書春秋禮樂之道莫不皆然而戒謹危亡之說未嘗為第二
義也然則後世之士有志於聖賢之道者其存心行己亦惟
如是而巳不然則必至於慢易而傾覆之矣此名軒之意也
况予濫居宥密之地所謂在四而多懼者可不危乎假使處
豫亦必如六二之介于石不終日可也豈可狃於安樂躭戀
不巳而至於溺哉客乃撫然曰吾之所知者近也若子之言
其所知者遠也語曰人無遠慮必有近憂子其庶幾無近憂
矣乎斯軒斯名誠不可更於是乎記
河南府學四賢堂記劉定之
河南府儒學明倫堂在大成殿東都御史王公暹以爲堂東
而殿西則是師生講習之處尊而聖哲祀享之處卑也乃於
殿西隙地復構新堂以夾殿於其中而新堂之所祀者邵康
節程明道伊川盖皆其鄉賢得從祀于先聖者也今年予以
使事至河南獲祗謁焉退而思之司馬文正亦嘗居此而亦
得從祀者斯堂之祀不與何也以蹟言之若必世家於斯然
後爲其鄉則惟兩程夫子爲然爾康節自共城來今安樂窩
其遺墟也文正自涑水來今獨樂圍其故址也蹟之暫寓皆
如此爾今旣巳有康節矣奚可以無文正至論其德則熙寧
變法之初廷爭謇諤學士君實御史伯淳相唱和也元豐退
居之際養晦著書皇極經世通鑑資治相符契也元祐更化
之秋旋乾轉坤光居宰府頥在經筵相表裏也德之頡頏又
如此又豈可以祀卲程而遺司馬哉明日予與太守虞君廷
璽教授鍾君旻曁其同僚諸君會别於東關語及之皆&KR0794;然
以爲宜無異辭乃定議祀四賢其序先邵次司馬次兩程以
齒也余爲記且繫以銘曰
河洛土中大賢所萃維兹四賢當宋盛際或隠巖穴或起科
第或居侍從或正宰揆孰能洞觀三才萬物鞭駕風霆探躡
天月曰惟邵子林下豪傑孰能用世功烈峩巍平視韓富仰
儕臯䕫而又傳道爲學者師曰惟司馬廟堂表儀孰能並峙
一家弟兄伯若春和季如秋清猶夷猶惠可顔可曾繩繼前
哲梯階後英曰惟兩程聖門幹楨同時四賢百世仰希禮殿
從祀遍于海涯矧兹鄉里宜有專祠祠以敬賢希以爲巳香
火堂亭簡編窗几郡侯師生來遊來止際兹
聖明其繼高軌
句容曹氏祠堂記
南京吏部尚書句容曹公昔者以書來告予曰義於里居構
祠堂以奉先世願有以記之予諾焉而未果旣而公捐舘其
子中書舍人冕歸奉㐮事畢來謝
上命葬祭之恩見予伸公前請予問祠堂之制冕曰在正
寢東遵紫陽家禮也楹止於三不爲高廣因地勢也&KR0627;堊丹
靑之飭踰於他室重其先也且公官秩之所當爲也又曰公
之神主旣入于祠堂而昭穆之序改題逓遷矣則今所祀者
禰之龕也祖之龕也曾之龕也其所躬至與所追榮之官號
皆吏部尚書也而冕之不肖尚得列職文苑以其所蒙禄供
祀事不下儕於禮所謂無田則薦孟子所謂牲殺噐皿衣服
不備不敢以祭者嗚呼先父之所以荷受
聖恩顯其先而幬蔭其後者於此亦可以見之矣奚可以不
見錄于君子乎予曰然世之稱爲士大夫者鮮不致美其宫
室以爲已所居之計而求垂諸子孫於安其父祖之神則或
忘夫爲之所此其意將謂夫化者爲罔知矣是豈得爲仁乎
將謂夫體魄藏墓封樹崇茂拜掃以時宜在彼爾無事乎此
也是豈得爲知乎將謂夫吾能顯親掦名務其本矣而祠以
祀之特其文爾殆不足爲是豈得爲禮乎仁者事亡如存追
遠如近知者知送形而往迎精而返之依乎胤嗣也禮者無
本不立無文不行奚可偏廢哉子之先公舉斯典也三德備
矣若夫子之不忘繼述斯亦可謂能子也乃記之
遊梁氏園記
梁氏園在今京師西南五六里其外有舊城舊城者唐藩鎮
遼金别都之城也元遷都稍東於是舊城東半遂入于朝市
間全無跡可見而西半猶存號爲蕭太后城卽梁氏園所在
也蕭太后者遼后皆以蕭爲姓有子爲帝則太后别居宫城
繞部屬故其亡也末帝淳之妻猶得獨存稱太后以至其國
踰年乃滅也或謂此雖遼金都城而非唐藩鎮城不然也唐
時此爲范陽藩鎮安史反後改名盧龍而所治幽州薊縣不
改今移薊以名州移盧龍以名衞各去此數百里其實唐之
盧龍與薊在此也惡得非唐藩鎮舊城乎遼金不因藩鎮以
爲都而曷因乎稽諸史志遼金又曷嘗創建都城乎其城僅
存土爾甓皆爲人取去今取猶未巳其土皆真黃土人取之
和煤炭以燒亦有卽之作墓者以其猶高堅也予往遊之日
去清明節未久插棘挂紙近遠在目嗟乎昔之在此地者以
臣叛主用夷猾夏自唐中葉迄元季世七百年矣小而鼠拱
豕伏大而虎吞龍元孰得窺之哉天旋地轉時移事改而懦
夫竪子持畚鍤以斸甓掘土焉就其構樓櫓立麾盖喑嗚叱
咤之故處而葬埋哭泣引紼掩𬒮焉因其頽垣墮墉而增高
𥙷缺以障朔風延夕暉蓺羣芳於是吾儕得以息朝署之迹
櫖林野之興焉俛仰古今感慨多矣可以自幸夫
聖明之不易遭也是日園中牡丹皆半謝盖京師氣候牡丹
開於榖雨後於候爲鳴鳩拂其羽戴勝降于桑之間予往乃
立夏初故巳過也同遊者柯學士孟時相約携具皆甚儉園
有龍槐共酌其下而歸去時微風埃中道憩一寺正綂中太
監僧寳所建非數萬金不能成僧寳没于土木有像在寺歸
時風止過
太宗潜龍時所建天王寺其規制視前寺僅三之一云
重修豫譲橋記倪謙
距趙城南幾十里水自東山來横亘於道古有橋架水上以
濟行旅卽戰國義士豫譲死所也代久傾圯於水褁足經是
者咸病焉知縣事吳橋何君友聞於正綂辛酉由進士出宰
於斯興踣起廢有爲有守歲甲子秋八月嘗出按行至水涘
爰仰遺烈惕然懷感乃說駕召諭父老曰若知夫豫譲之所
以義乎昔臣事智伯感其國士之遇及智伯爲趙㐮子所滅
壌地三分家無噍類而譲以死報之挾匕首入其宫中塗厠
以冀得志於㐮子也至被覺獲幸得釋又&KR0238;身變容吞炭變
音違妻拒友必欲成其志去伏於此橋下俟㐮子出而圖之
復被覺獲竟斬其空衣而死屢仆屢起略不少變雖未得扼
其喉揕其胸而一念之加于㐮子者固巳盡矣此其義何如
也譲旣死於此橋其靈爽將不亦依於此橋乎今頽缺斷壞
民病于涉無譲猶將舉焉矧有譲之烈乎昔南國愛甘棠不
忍伐以召伯生憩於此故也則夫死於此者能不加愛而忍
視其廢乎大義耿耿誠足爲委質事人之法吾將表其跡以
風厲吾民爾謂何如父老咸稽顙曰諾於是首捐俸資裒輿
情所樂助計得錢若干緡乃募工甃橋以石中劵水竇土隆
旁殺廣二丈長倍之高一丈五尺爲祠堂橋西以妥其靈費
不在官役罔及民踰月功以成告是年冬君朝會京師過予
家屬記其事予以君斯舉得三善焉夫追復古跡俾前人之
遺烈以彰義之發也俾行旅之濟涉以便惠之及也俾斯民
之趨向以勸仁之推也一舉三善其可謂能知爲政不有過
於鄭僑也歟代之理人者非法令所急不皆加之意君獨急
法令所緩若此非賢而有才殆將有不暇也君在壬戌癸亥
歲嘗修建中鎮伏羲媧皇三廟又嘗修宣聖廟以曁城墉壇
墠罔不完固其規畫率類此務民義敬鬼神君有之矣因併
記之以告於後之人
楊州府重修養濟院記劉珝
皇上踐祚之初百政一新軫念困窮之心尤&KR0548;&KR0548;然故
明詔之下首及之且令有司無俾乞食於市大哉
聖心卽古文王懷保小民惠鮮鰥寡之心也(臣)珝因憶去歲
侍講春宫至書之無逸篇言文王於小民則懷保之於鰥
寡則惠鮮之遂及時事數十天顔豫悅雖不形諸言寔深
有契於心(臣)珝於斯有以知
皇上眞大有爲之君可以登三邁五而漢唐宋英君誼辟不
足較也斯人之福何啻萬萬肆其初政郤貢獻减財賦罷諸
道鎮守官無非爲民而以窮民尤民之微者故特加之意焉
皇上愛民之仁若此其任事之臣體
皇上之心者固有之矣然有行之而不竟者有視爲故常者
皆深可惡也至以忠義自許以蒼生爲念侃侃焉特立不阿
不待啓之而政以行不伺激之而仁以著陜右王君公度一
人而巳君昔爲給事以誅奸臣功超擢都臺督理漕運大得
江淮之心及其旣去人心若失慈母及今再起人心若得慈
母君何以得此於人人哉亦惟以仁而巳君於可爲之事知
無不爲自淮以南南北數千里吏之墨者黜之事之壅者通
之民之離者合之法令大行輶車所至民必焚香望拜天順
癸未君廵撫至揚首以養濟院詢于有司仍躬造其所舍宇
歲久寖用圯壞且狹隘弗可容衆君設法修復不勞於民輦
石陶甓鳩材僦工木斵而不加雕墻圬而不加飾前此屋止
十三間今悉撤其舊而更新之凡增若干楹廣儲布帛粟米
實其中郡之鰥寡孤獨疲癃殘疾不能自全者皆兼收而並
納之復於大門外大書養濟院三字於坊以示來者告成之
日歡聲肆徹民用以康道路之間無復餓殍君之功可謂大
矣太守武邑王勤恐君之功不傳諸永因訓導孫敏以公來
京寓書具始末屬識其事夫古之聖君賢相以天下爲心則
必均天下以爲愛譬之萬物育于覆載不容萌蘖之或傷血
氣周流於四體不容一指之或滯况以天下猶一家豈容一
民之或失其所哉
皇上能體文王發政施仁之心君能體
皇上愛民之仁且斯舉也舉於明詔未下之前可謂能分
君之憂者矣可謂不待啓之激之而仁政自行者矣夫養濟
者仁政也仁政旣行則其位聞必逹于上將置諸左右而
仁澤被于四海此諸公及蒼生之所望也噫安得今内而任
事公卿外而郡邑小臣皆以仁民爲心如君者邪此珝區區
之望又無窮巳其院興工於天順七年五月初二日訖工於
九月十八日作記
掦州府重修白塔河記王與
維楊郡治東北兩舍許宜陵鎮側有河名白塔盖古運河支
流以南屬于江北逹于淮者也
皇明宣德壬子平江伯陳公瑄釃浚舊道建新開大橋潘家
皇上能體文王發政施仁之心君能體
皇上愛民之仁且斯舉也舉於明詔未下之前可謂能分
君之憂者矣可謂不待啓之激之而仁政自行者矣夫養濟
者仁政也仁政旣行則其位聞必逹于上將置諸左右而
仁澤被于四海此諸公及蒼生之所望也噫安得今内而任
事公卿外而郡邑小臣皆以仁民爲心如君者邪此珝區區
之望又無窮巳其院興工於天順七年五月初二日訖工於
九月十八日作記
掦州府重修白塔河記王與
維楊郡治東北兩舍許宜陵鎮側有河名白塔盖古運河支
流以南屬于江北逹于淮者也
皇明宣德壬子平江伯陳公瑄釃浚舊道建新開大橋潘家
江口四牐以蓄洩水以便江南漕運歴歲滋久中多壅閼舟
旣不通牐亦隨毀廼者成化癸巳冬廵河郎中郭昇以爲言
下其事於總督漕運都御史李公𥙿以詢於衆得修河事宜
以屬郭君而緫其成焉郭君於是召集旁近兵民二萬人疏
舊河二十里築東西捍水隄四十里建通江大同二牐其大
橋新開牐之故存者咸修復之又增建土&KR0309;三夏月潮漲則
由牐冬月水涸則由&KR0309;又建减水牐五以防汎溢淺鋪五以
備䟽瀹至於涖事有廳享神有祠保障有廵檢司凡有益於
河者無不爲之經始於丁酉三月以是年六月畢工通判鮑
克寬具事顛末來請作記予嘗考之吳城䢴溝昉於左傳渠
通江湖載之遷史唐漕江淮撤牐置堰宋至紹聖易堰以閘
則漕河之出於掦境者最爲切要漕法之講於儒先者最爲
詳備漕數之給於縣官者最爲豐溢大抵建國干西北爲不
拔之基取村于東南供不貲之費由今視昔初無少戾興事
勸功有待於人此白塔河之所爲濬理於今日也雖然古人
嘗謂潤州北距瓜步沙尾紆匯六十里舟多敗溺遂徙漕路
由京口埭治伊婁渠以逹揚子歲無覆舟且减運錢數萬今
京口埭旣淤淺不勝重載則由常州孟瀆河入江遡流而趨
伊婁回遠百八十里視六十里旣兩倍之而大江風濤之險
漂溺之患月所不免又非但歲中見之而巳也斯河旣成則
江南漕舟出孟瀆者可徑杸断腰洪入夾江三十里入河又
四十里而逹掦境脫不測之淵以卽安流忘盗竊之虞而游
楽土烝徒歡呼無事轉輓篙工舵師枕卧而至其爲省費又
奚翅數萬而巳也使非李公之經略郭君之籌畫而欲望其
力排羣議茂績成纉施加當時敷被後世如此役者庸可得
乎李公字咨德西昌人廵撫淮南焯有風烈郭君字騰霄濠
梁人治水徐淮之間亦累著奇效以不繋於兹河也皆略而
不書而特書其興利拯患充國惠民之一事俾列之貞石以
爲後來者勸云
皇明文衡卷之三十七
