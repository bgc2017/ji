泊菴集别集類五(明)
提要
(臣)等謹案泊菴集十六卷明梁潛撰潛字用
之泰和人洪武丙子舉人授蒼溪訓導歴知
四會陽江陽春三縣永樂初召修太祖實錄
累遷右春坊右贊善會修永樂大典代禮部
尚書鄭賜為總裁陞侍讀永樂十五年北征
仁宗監國以釋陳千戶事牽連坐死事迹附
見明史鄒濟傳是集前有王直胡儼二序儼
序稱為潛子楘所編考蕭鎡尚約居士集有
陳循墓誌稱梁公潛以職務違錯被逮且籍
之梁平日所作詩文悉估書冊賣錢入官循
遣人訪求倍價贖還今鋟梓以傳者循所贖
也云云則其稿為潛所自編因循而傳于世
儼序不載其事而但稱其文章遭際蓋諱言
其賜死耳潛文格清雋而兼有縱横浩瀚之
氣在明初可自成一隊故鄭瑗井觀瑣言稱
其豐贍委曲亦當代一作家楊士竒作潛墓
誌稱其為文章馳騁司馬子長韓退之蘇子
瞻亦間出莊列為竒務去陳言出新意古詩
高處逼晉宋此本有文無詩集末有康熙辛
酉潛裔孫天清續刻家集小引云泊庵公詩
集已瘞文冡不復存人間則舊本久佚矣乾
隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
泊菴集序
梁先生之沒既二十五年其子候官令叔蒙刑部員外
郎叔車編次遺文為十六卷屬直為之序直與先生居
同里且有連少從先生遊而辱教為多其何敢辭先生
於泰和為儒家代以文學顯至先生尤俊邁不羣嘗從
直之叔祖僉憲公子啟受詩經而其伯舅陳公仲述亦
以古文有盛名先生皆獲承教凡經史百氏之書無不
究而於左氏傳司馬史記班固漢書每注意焉性命道
德之奥文章著述之妙多其所自得而充之以竒氣發
之以逸才沛然莫之能禦遂以文名搢紳間同游雖多
獨與少師楊公士竒最相好有麗澤之益永樂初修高
廟實錄先生徵自縣令與執筆其間據事直書精切詳
雅書成授官翰林及修永樂大典又命先生為總裁該
貫古今細大畢錄時太宗皇帝在位德化大行天地清
寧民物咸遂華夏蠻貊罔不率俾和氣充溢嘉祥荐臻
文學侍從之臣皆形諸歌頌及朝廷有所述作先生與
二三閣老實冠絶一時四方求文字者必求之先生盖
先生之文温厚和平而豪壯迭宕之勢寓焉如江河之
流汪洋衍迤一與風遇則波瀾勃興魚龍百怪出沒隠
見可喜可愕真當代之傑作也仁宗皇帝在東宫監國
雅知先生而親任焉嘗賜詩以寵之先生孝友忠信平
易正直而言行必由道其在侍近夙夜敬恭竭誠無隠
凡所言於仁宗者皆本於仁義他非所及也竊嘗論之
天之生賢以文行名世如先生者實關乎世道不偶然
也當國家興運之時清明純厚之氣始復而先生得之
以生加以世澤之隆師友之懿篤志力學遂為名儒鋪
張肇造之洪休贊詠繼明之偉烈勒之金石傳之後世
而其餘力又以足夫天下之人之所欲於乎是豈偶然
者哉先生名潛字用之泊菴其號也初舉鄕貢進士為
蒼溪訓導以言天下大計擢為令歴四會陽江陽春皆
有治聲遂入翰林為修撰陞侍讀兼春坊贊善而終孟
子曰誦其詩讀其書不知其人可乎是以論其世也直
故詳而書之以為文集序使讀者有考焉里生王直序
