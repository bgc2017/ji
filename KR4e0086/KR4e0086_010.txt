泊菴集卷十
明梁潛撰
墓表
林處士墓表
處士諱德字汝敬姓林氏七世祖安宅仕宋累官樞密
院同知建第于候官居之遂為候官人處士父諱森遭
元之亂因去候官居岊縣自失其先業又窘於亂故家
甚貧處士幼己嗜學然以貧不能卒業終身以為恨處
士為人性恬逸安於其命不苟營利於世不阿意於人
其趨善避惡之心拳拳然如嗜膏粱而畏蛇蠍勤於耕
桑以自植其家家漸以富先是其祖母及其父與母之
殁皆無以為葬至是皆葬焉從兄章甫二親没亦無以
為葬見處士己葬其親日悲痛不己處士為營一丘以
葬之曰水木本源一也何有親疎之間人皆稱其義處
士既自恨其曠學教其子尤篤嘗欲建靈山堂為義學
以教鄉人子弟而未果臨殁尤切切嘱其諸子使日誦
孝經論語於靈座側曰將使我魂靈聞之于冥冥中也
聞者皆哀其志以洪武癸丑十二月二十一日殁于家
享年四十有三葬于石泉山之原娶劉氏子四人興紹
純紳皆能奮力于學以氶其父之志興今為國子學錄
孫九人曰節曰昂曰印曰文穆文秩文&KR2968;文稢文稑文
稪節舉鄉貢試禮部中副榜今為新喻縣學教諭文秩
文&KR2968;同時舉進士今並為翰林庶吉士處士之葬也前
翰林修撰王公中美為銘其竁矣既而文秩文&KR2968;復以
求予言以表諸其墓夫人之積善如糞五穀糞多而五
穀必茂如培佳木培之深而枝葉必榮此理之所必至
也林氏以文學顯于時者其盛如此蓋自處士植而培
之之深也浚其培瘠其所以糞之者而望其榮且茂焉
世未之有也吾故于處士著其志以表諸其墓其世次
之詳見諸其銘者茲不贅
宋伯循墓表
先生諱禮字學聞别字伯循姓宋氏其上世本江隂人
後徙臨江之新喻至邦傑又徙廬陵之愾下邦傑四世
曰敬仲始徙于泰和今所居是也敬仲子應徵宋大理
司正生子叔平叔平生仁遠仁遠之子曰日新則先生
父也先生自幼聪敏母曾氏教以孝經小學數過輒能
成誦然既蚤喪其二親又奔竄于元季之亂者凡十五
六年逮國朝兵定先生乃復留意于學受詩經于安成
劉雲章先生年既邁矣而志愈䔍既而有得于講論之
際則又思所以檢其身者甚力言信而行果貌恭而氣
肅非其交未嘗一與之接方是時有詔下郡縣立學尋
又命立社學以遍教凡民子弟於是縣令丞以先生為
社學師同時為之師者十餘人皆鄉之耆老宿儒衣冠
于于然布列里閈見者敬憚而子弟皆有以培其初志
成其幼學消化其慢厲之習者蓋藹如也先生言動必
依於禮又素友愛其弟始其弟文濟相與避亂入山谷
失足墜崖下碎首流血幾絶先生趨救之裂裳裹負以
逃其弟頼免于難而全其生娶曾氏無子以文濟之子
琮為子先生愛其子之深而教之甚篤琮後舉進士歴
官監察御史給事中而尤教戒不輟至為詩以致其防
遏之意者累十餘篇事聞朝廷命以其子之俸給其家
以便養閭里皆榮之時先生年八十矣又五年先生卒
後一月其配曾氏亦卒同合葬于某山焉永樂十四年
某月日也先生所為詩多至千餘篇往往有似元白者
因自號曰歪吟翁名其居曰東齋集曰歪吟槀總為幾
卷其葬也今右春坊右諭德楊公士竒為銘其竁矣琮
又以求予文表諸其墓嘗觀成周之時五比之閭必立
之師上老居右塾庶老居左塾術序所教者黨學之所
升而黨庠之所教者閭學之所升也凡民之秀升而教
于大司樂者必自閭塾始而又必有上老庶老者以為
之教此其所以盛也我朝社學之制蓋同符於成周者
也然以有司不敏而罷其後見吾鄉邦之中舊嘗為之
師者猶偉然衣冠之盛足以想見其時今皆零落無一
人存者矣其又可感也哉吾恐夫鄉之小子不知有此
也因先生之殁特為論著其事以表諸其墓後之觀者
尚知所考焉
錢處士墓表
處士諱渙字好文姓錢氏本吳越國王鏐之後自徙吉
水至處士幾世矣處士氣貌端重恭謹瞿瞿然其言必
信行必本乎義守之于身達之于家推之于鄉黨者其
意皆誠切而周詳蓋未嘗欺乎已亦未嘗拂乎人也處
士勤于學問自幼至于老不怠其始授之經而與之講
學者皆當時明師若其蒐獵深隠攷索異同而自得之
者由勤而不怠者致之也為文詞浩乎莫之可禦論古
今人事是非之際皆自其胸中所見聽者為之傾駭此
無他由其學之不已故其所造之益深如此也年逾五
十事母劉氏猶執禮敬謹如在童子時事其兄友愛尤
篤士有困阨無依者館之雖久不厭族人之女有流落
者力歸而養之歲饑則設粥以濟餓者其平生所為多
類此又其施惠于人終身不以言故聞其喪有走數十
里哭拜其墓而去者於乎其可謂篤厚君子者矣嘗遨
遊溪山俯仰有自得之意因自號曰澄心老人年六十
而卒葬于鄉之某山子三人曰森曰埜曰述三子者人
各授一經既而述以書經登進士第授淛江按察僉事
未之任以憂去服闋來京師因以其從兄翰林僉討習
禮所為狀求予為文表其墓予嘗一過處士之山中與
之周覽林壑者數日而後去去三年而處士殁矣予為
之悲讀其行事猶彷彿其儀刑于山水之間予之情有
不能已也遂為之書於乎過其墓而誦予之文者尚知
處士之行與此鄉之山水相為久遠而無窮也哉若其
世次之詳則今文淵閣大學士胡公已銘其竁矣予可
略也
龐弱翁墓表
弱翁姓龐氏其先袁分宜人幾世祖某始徙吉之吉水
曰希愷元南康路左蠡廵撿生公于南康自少知力學
既長嘅然以才略自負試其藝有司不中即徒步入閩
中以策干閩帥閩帥一見大異之曰此竒士不可失也
薦之朝授永豊縣尹尋棄去而天下亦亂矣公既無所
為于時益肆其力于學與遊者情好如金玉然必有學
之士而後納交焉其所嘗授業者永豊黃玉相先生也
公于師弟子之道尤篤先生嘗寓館其家既而病公扶
持視醫藥甚勤既卒斂殯之檡善地以葬無不曲盡人
以為難而公自視則欿然於乎俗之偷久矣為師者不
擇賢弟子弟子亦不知事師朝出舍館暮相視如路人
者皆是况死生之際乎哉其師也猶然况故舊交遊之
際乎哉公之善不止此而此亦不足為公稱道也獨念
俗之漸於薄者今益衆而欲求如公其人抑又少矣故
吾于公擇其淺淺者著之庶幾欲知公因其小足以推
見其大而世有高志慕義之士得公所為而感激警愓
其衷以篤其厚增其高亦庶乎禆世厲俗之一端也然
則吾之所以反覆拳拳于此者亦豈無意焉哉公之殁
纔三十七而﨑嶇于亂離之日大半焉故公之意甚篤
材甚高而時不克施可惜也公善小楷為詩文有貽笑
集藏于家葬新淦玉笥鄉上富之鵝㘭子二人某某孫
一人振舒振舒端謹而賢以善書選入翰林院而擢授
中書舍人與予交因求予文以表公墓予不得而辭也
故為之言其生卒之時世系之詳與其始終行已之可
書者具見於銘文矣是可略也
知撫州府潘公墓表
撫有賢守曰潘公止善其行事著於時而遺愛存于人
心其去撫而殁十年矣而撫之故老與賢士大夫道其
為政思其簡易之化猶有為之出涕者非賢而能如此
哉公之子賜以孱然儒生取進士進歴顯要五為天子
出使萬里外國遂拜江西右參政為治之暇因得以訪
公遺愛在撫之人者而公之殁久矣為之悲痛不已乃
求予文將以表其墓公閩之浦城人幼而聪明有志于
學甫十歲遭值亂離失其父出入兵間求得之盜方縶
之于樹引弓注矢擬之冀得重貲公遥見奔走以身翼
蔽而懇訴切苦盜憐而釋之未幾父殁公獨與其母逃
避深谷中數歲盜息乃還公事母尤謹家故多貲而深
好施予以故貲稍減於舊撫於江西為劇郡地方千里
戸十餘萬賦之倍戸之數治視他郡尤難而公不為赫
赫之名坦夷恭厚知足以擿姦發隠而優容包覆不盡
用其明由是民皆感化獄無滯囚戸無逋賦禮讓興於
閭閻而秀民游于學校矣部耆老李文保等詣闕上其
其事會都御史袁公泰行郡還亦以其名上聞特進階
中憲大夫蓋將有以用公矣又明年属以公事詿誤民
欲往乞留公力止之遂謫雲中久之方以薦者徵起就
道遽嬰疾而卒聞者莫不悲之享年若干前禮部尚書
鄭公賜素厚公適偕在謫被徵乃以其喪歸葬于其鄉
之某原公五子其一子即參政君也於乎世之為治者
往往矜小智以自逞謂足以取快一時而不知雄奸深
慝已窺其機玩而弄之如隨手轉圜不惟已之墮計而
民之患害可勝言哉夫如是孰若公不盡用其明之為
愈也蓋不徒待以長者之度彼固不能窺見吾機也不
能窺吾機而能肆其臆者未之有也其為效豈淺哉古
所謂外寬内明者正在是吾故摘公之行事著于墓以
告夫來者
句容教諭胡先生墓表
先生諱璉字商用姓胡氏世為筠陽鉅族當元之季士
風日漸委靡先生獨抱負耿介講學明道不曲合取容
視利祿屑屑無足動其意者洪武某年以文學徵授句
容教諭既以老告歸遂杜門不出惟以事親為務虬髯
長身遇事不言言必中肯綮大布之衣脱粟之飯終身
晏如也先是先生之尊父諱旅殁于括蒼時四方兵爭
殺人白晝者跡相踵先生走千里出萬死竟負骨以歸
人蓋服其孝而敬其行歲辛丑偽帥歐祥遣其右丞劉
敬襲筠陽據之甲辰王師大破偽主陳友諒兵遣别將
討江西所至望風欵附督府分兵吉贑揚言城不下者
誅不赦敬聞大懼謀盡掠子女金帛焚筠陽而退保新
昌公知事亟乃往見敬麾下偽院判雷均正員外袁友
德說以利害禍福遂與俱往說敬悚息從之且遣公奉
書至臨江以事白大將軍大將軍甚喜即賜衣一襲先
生歸筠陽而敬出降大將軍欲官之先生力辭焉當是
時城中以戸計者十萬口五倍戸之數皆驩然相慶若
更生然人至今偉其績而感其德此其大者其小者不
論也於是先生之殁翰林修撰王君中美既書其事以
銘其竁矣修撰梁潜復掇其槩為表其墓曰嗚呼世稱
魯仲連功成而不居千載一人也使先生而處其時遇
其事其功烈豈在其下哉惜乎其所抱負者未之用用
之未盡其長也昔人有謂君子輕去就隨時卷舒富貴
不可誘故其氣浩然勇過乎賁育先生何以異於是哉
書以表其墓且以告夫來者
蘭谷居士蕭志立墓表
君諱聖觀字志立人號之曰立齋而蘭谷者君嘗自號
也君為人負氣勇於有為臨大義嘅然有闊度雖遇事
甚急未嘗有窘容即喪千金亦不以介意然骯髒不肯
阿意時人數以此致睚眦斂怨而君不變久之人亦信
其中之非有他也翕然相與是之元末大亂君以騎射
自雄州守達侯正道賢守也檄君守北門時吉郡城已
陷于寇矣城守者退走泰和至北門無驗君横戟拒不
納傳言達侯久之乃得入守者俛首大愧而一時皆譽
君為能嘗讀史至漢中興諸將嘆曰今豈無此人哉特
不能用耳達侯以君老命其子更番代之尋而代達侯
者至矣日沉酗不事事君知時不然嘆息不已俄而達
侯卒君亦殁遠近為之悲痛寔至正丁酉三月也沒三
年東南大亂鄉邑皆陷于寇人皆咤君有先見焉蕭氏
自五季徙泰和禾溪分于南溪歴四百年十又二世曰
祥甫君之祖曰德濟君之尊父也君娶康氏子三人自
新自成自明今皆殁矣孫男五人鵬舉鵬南鵬起鵬翔
鵬漢鵬南先已殁鵬舉仕為山東都轉塩運副使卒于
官曾孫男十三人玄孫十人君始葬居近兩塘之東自
成嘗自銘其墓矣永樂壬辰某月庚申諸孫舉君合葬
于君世父德軒之墓而丏予言於乎以君之雄才嘗草
昧之際使得遇豪傑而用之其所至不知為何如而竟
止於斯豈非命哉然而世殊代易之際人事衰替多矣
獨君之後益繁以顯則信乎君之不偶於人而得於天
者又過于人遠也自君殁五十又六年而其所以不殁
者如此則雖不偶于人何傷哉書以表其墓
王氏二良墓表
義烏王氏兄弟二人長叔盛次叔雍皆有美行而不得
其壽以卒卒又皆在京師既返葬其弟䅷以予嘗與其
父博士君善也以其所自為狀及銘走書京師求表其
墓且曰二兄有老母髮種種然有子皆幼弱今其墓纍
纍並葬一原上過者莫不流涕為王氏悲哀此二人幸
先生辱貺一言非直以著不朽庶幾老母弱子望之以
攄其哀也予悲二子有可哀者按其狀叔盛諱某自少
讀書穎悟絶人既長機敏好謀畫慨然有遠志然與人
交恭謹退下怐怐然人遇之非禮弗較也應門禦侮公
私百端酧接謹密鮮有敗事故起家至多貲甲于鄉閭
卒年三十八叔雍諱某氣和色夷通敏秀朗讀書日數
千百言經史百家無不究覽擇友而交遇勝已者必思
與之齊乃已常一至成均就其從叔博士君學見者莫
不敬愛卒年三十一二人之志雖少異而敬身接物皆
同至于事母盡其孝處兄弟盡其愛又二人天性然也
於乎二人同出于王氏同不得壽以卒卒之時又同蓋
永樂三年夏春間相先後十日耳夫古今才不多見况
並出一門世所謂機雲二惠者二子于此豈異乎哉昔
人有所謂三良者予于二子亦謂之二良乎是可為王
氏痛也王氏自五代時有節度使諱彦超者由會稽徙
金華之義烏遂為義烏望族元石硤書院山長諱炎澤
者其高祖也曾祖良常山儒學教諭祖裕考綸皆隠德
弗耀國朝官至翰林待制兼修元史總裁諱褘者則其
從祖也夫上以承其先者二子之志為無忝矣則于壽
夭又何足較哉書以碣之以徵夫來者
處士羅與敬墓表(代家舅仲述作)
處士諱敬字與敬羅氏其先系出豫章高祖宗大由豫
章徙泰和遂為泰和之望族宗大生有先有先生文昌
文昌生順可實處士父也順可始無子之豫章求族人
子育之字之曰與善後廼生處士穎悟特異于常兒順
可喜不自勝年十三順可即世處士已嶄然露頭角落
筆為詞章輒俊發有英氣友事與善無間言養其母若
父存暨冠出游荆襄漢沔間慨然有高蹈之志遂東游
秣陵維揚抵姑蘇歴錢塘酹岳武穆墓既又欲北上黃
金臺縱觀燕都之壯麗會壬辰兵亂弗果行自是居錢
塘者久之或時往來豫章與諸名士琴樽吟咏無虚日
時江西行省員外郎木八刺沙提兵出臨江辟掌機宜
文字踰年授雩都典史不果就無何而元祚日非四海
鼎沸諸名士多散去處士亦斂迹田園不復出矣御史
蕭方崖大書東園學畊以扁其别業此其時也逮大明
止戈頽然就衰老自號曰畊雲老人或時復之豫章痛
名士之淪沒慨臺榭之丘墟為樂府以吊古情極懇欵
未幾沒于豫章之旅舍時洪武辛未四月也享年若干
嗚呼惜哉先配朱氏生子二人長曰崇其儀表視處士
雅相似由俊秀舉歴仕三十載五任皆底僚當途者未
有以揚之也次曰瑜先卒今年夏予姊夫某為狀其行
來徵予文以表其墓且曰處士欲效傅奕杜牧預為誌
文先以属前進士蕭子尚矣子宜銘嗚呼予自髫首已
識處士矣方其年少時性剛介負俠氣急人之急憂人
之憂材足以有為而未及一展惜也迨其暮年優游丘
壑間嘗戴一鉄冠手執麈尾方顴而眉秀疎髯紛張如
畫與予姑夫劉尚書從叔祖海桑翁邑庠廖文學相過
輒傾倒醉即仰視雲漢嗚嗚然歌音詠洒洒傍若無人
人或坐上相謔語相侵不可擘處士瞪兩目視左右默
然徐復發一語衆皆絶倒談言微中亦足以解紛豈不
信然歐陽公曰與其食人之禄忍恥而包羞曷若無愧
于心放身而自得其處士之謂歟是可以表矣詩曰
超乎其遊泊乎其休其詣孔周其辨漻漻若提而鈎匪
彫而鎪若史而幽亦隨而訓欲得其流則寡其儔匪云
其儔曷追其輈曷追其輈我銘其丘若古千秋
泊菴集卷十
