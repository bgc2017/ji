聞過齋集卷六元吳海撰
書哀辭傳
與林待制書
向在山中承不出山之計已定近見除目有翰林國史
之命蓋惟朝廷之不遺賢與執事之宜為是官也竊用
為喜若其去就尚當審之今之論者皆曰是美除不可
不往或曰是天子之命不敢違也或曰例甚嚴犯之恐
得罪間有曰身病母老難可以遠將母而行則無謂舍
母而行則非孝烏有奉百齡之親即萬里之仕哉又有
評是數說者曰為前之說者通人也為後之說者拘者
也又有揣公意者曰彼固將往而吾得止之耶蓋如前
之說十八九如後之說十一二揣公意者十五六焉未
審公意果何如而外方紛然比度較量也海實無識但
愛公不啻衆人忽聞車從欲出驚遽皇惑凡今日從臾
之徒常時議論皆長者所不取何今日獨可取乎近而
公之子姪與親黨遠至公之交遊皆願公出則願公之
不出者誠難言也況公之心亦未可知乎海惟自盡其
忠愛之誠而已
别後答貢尚書書
海草茅賤士居遠于市㕓游絶于公卿無名譽于時嚮
者先承車騎枉顧謙撝所被揣分奚宜頃因别次閣下
握手惓惓久不忍釋稱古之贈言者必令進其聾瞽之
說以禆盛德萬一海一時不敢奉命退而思之閣下于
我若是果知我何如哉誠感閣下之情不能自己故託
書以謝竊惟古之君子道已明德已立年位已高聲光
已流則汲汲然作成後之人而所謂作成之者非但寵
之譽藉之勢而已必教之以不能勸其所未至增而益
之開而大之使各成其才德也才德既成靡不適用然
後稱道而薦達之雖不稱道薦達而其聲譽爵禄皆可
自致古之先達所以作成人材若是故人不能忘也今
之君子不然其于人一切惟禮貌之有加推譽之過情
又拊摩而噢休之恐或一人不得其懽心焉在下者以
是為恩在上者以是為德由是先達不能作人而後進
之成亦不逮夫古矣是不特一方為然而天下皆然則
既習以成風矣士大夫風俗壊國祚隨之吁可畏哉始
閣下來閩閩之人士奔走雜沓以俟進于門下者若水
之赴壑有獲一承顔一接語退而莫不充然自得不知
閣下何術致人若是將别有異說速化之耶毋亦姑奬
借以慰其意俟其終將奮厲以有成也今而三四年矣
夫才亦難得也游于閣下之門而拔十得五豈無才俊
之士而不得所成就亦誠可惜也方今名德爵位如閣
下才學文章如閣下人所趨信如閣下而不以古道自
任不汲汲然作成于人徒使人之悅已閣下亦安取人
之悅已為此不肖之所甚惑也累承下問不敢有告誠
感閣下臨别惓惓之誼故竭區區吐口之不能言者誅
譴敢辭惟望存察
復陳左丞書
月日海再拜復書左丞閣下海田野之夫閣下悞聽而
過詢之以謂明智之士夫明智之士慮足以周物敬足
以識機毅足以有决故緩急濟于用而不失其正如海
賦性顓固猥執所學不能變通每覽載籍觀前代之得
失覩當世之行事雖竊以為私憂然念道與時違才比
衆劣遂退伏冺默將三十年其自處誠以審矣閣下忠
信仁武誼安一方八閩之人獲存視息一旦一暮悉由
公賜顧強敵未盡克四方未盡敉閎謨遠略固當汲汲
今賢人俊士彙在軍門竒謀廣策收拾畢用如海疎陋
實無所取虚辱來命惟增悚惕海頓首再拜
與使者書
國之求材固將有用于世而士之懷材亦思見用于世
雖求材者汲汲若不足而懷材者綽綽有餘然其志實
常相通未有禮意俱至而不就者也故有材不適用用
不適時徒取古人之道自娛而不可施諸人則不敢應
上之求上之人亦不必強而起之此君子自守之誼也
海自總角迨今既衰且老矣讀書成癖生理盡荒誠以
賦性愚戇遇事疎拙故自有知以來絶意當世非不欲
進不敢進也非固欲退乃安分耳屏居村落忽郡文學
至門奉閣下嚴命見招閣下悞聽何人以僕為賢耶閣
下悞聽而求之在閣下不為過不肖不自揆而承之則
不肖為過矣且國家安取無用之人哉僕之自謀如此
是謀人之政乎僕向在先朝素未嘗出豈獨在今日乎
世俗務聲而不務實稱人多不得其當見矯飾曰自修
見夸大謂多能見隱伏云高尚閣下勿遽因人言而信
夫人之知人必不如其自知之審也漆雕子曰吾斯之
未能信辱閣下意待之勤且厚何敢不以情告乎況海
之事勢有大不可者老母行年九十雨目俱昏病廢逾
年不能離床第六喪未舉老母自聞命以來朝夕憂惶
宿疾加重此身一動必有不惻之憂惟閣下高明仁恕
老老以及人之老乞賜改命使海得侍奉菽水湯藥誠
願誠幸父母生我劬勞家貧無以為養計多得餘日以
酬大恩古人所謂烏鳥之情惟閣下憐之本欲趨謁實
恐閣下不知此情遂加促迫是以不敢而布書左右伏
紙懷感惟望情恕
與秦景容書
海再拜景容徵君足下曩年行李去時承惠字戒别尋
至河口追餞不及沿流至下洞竟不得見而還自後烟
塵蔽隔音問難通遂有山河之異聞太夫人捐舘驚怛
殊甚奔慰莫由近日乃知從者在金陵適使者至見招
云因足下稱說嗟乎足下乃有不知僕者耶僕無意用
世久矣老母年垂九十病廢逾年起止非人不可僕奔
竄之餘得軟脚疾是亦幾廢今鬚髮盡皓無一莖黑者
一房九口無先疇足賴二先弟房下嫠婦痴子七人是
果誰仰哉六喪積年未舉每一興念五内摧碎惟足下
為僕念此又凡今日求退者足下當力佑成之勿奪其
志新朝苟欲倡名義厚風俗則何必一切招之使來乎
辱足下知舊故布衷曲足下幸自愛勿撓微志不宣
投鄭彦斌書
衰病之悰久願與世疎隔足跡數年未嘗一至城府親
戚知舊吉凶慶弔之問亦絶往來非是無情但欲省事
庶幾不撓于心少延微軀幸畢大事免為天地間罪人
耳去年使者見招倉猝奉書吐露情悃深賴仁慈不奪
素志近日邑丞下逮又承使命召赴史局僕驚悸迷惑
寢食不安雖有親戚朋友不能告愬是用僣越干之執
事夫僕多病質弱未壯已衰此人所共知也舊有脚疾
不時發動發則重膇不能點地痛楚不可堪勝亦人所
共知也去年病瘧以丸藥塞耳瘧雖得愈反受聾病遂
成廢人與衆語言以指畫掌旁觀笑侮誠可羞恥如此
何復可以見人夫史事當紀實以傳將來如僕僻處窮
山時事全不通曉加以聾瞶人雖告之不聞如此可令
給事文字之末耶方今士大夫材識者不少可使編錄
必能成就如僕摧憊之餘如更強之以不能將喪心失
志言不能成竊復思念萬一官府不聽迫令驅使委不
敢承命寧受罪責而不悔執事知其久廢之無用閔其
情事之未伸丐白一言俾得從容養痾以存視息而久
死之骨得遂歸藏則海之銜感當何如哉臨楮傷切惟
幸孚察不具
黃孝仲哀辭
至正十九年夏四月日清廉里黃孝仲卒其孤幼未能
有知其家貧其葬未有期予與二三友哭之哀求表孝
仲之良而當世名公無識之者孝仲又無事業文章足
稱于世予閔之孝仲少與予同學孝仲能潜心以力故
能博記經史子傳百家雜言治尚書于詩易無不通喜
考古制名物度數性沖淡簡嗜慾色温而氣和貌若處
子體若不充衣語若不出口聞不善面發赤若自愧外
與物無忤而中實臧否寡與人交或終歲不至城郭人
有犯不與校衆以為懦易之自紅巾後民狃習于亂是
歲四月盜復熾城外多從之孝仲挈家走逃山中里惡
少年知其處迫脅之不從縱笞掠不勝其毒驅以行過
常思嶺孝仲竄伏深林匿四日不得食會賊敗乃歸時
餓已困猶奮然率鄰保勢脅已者欲治之為鄉尊長所
抑孝仲惟一子幼甚愛子覓果孝仲抱入園將取果弄
之覺瞑眩遂仆而斃嗟夫孝仲之善裕于身夫子所謂
鄉人善者好之不善者惡之者與有扶植之豈不熏一
鄉哉死不以其疾又不臻于年善可欲而世不知予知
之而不能顯詎不可閔也夫孝仲名則忠初字伯慈繼
予更其字死年四十六辭曰
修短之數兮繄命自天善惡之軌其由在人世所厚兮
璣玉冕紳子所慕兮道德為賢畏時俗之機巧兮既甘
志以隱淪胡盜賊之猝興兮乃不能亢其身衆多忮而
實繁兮子獨孑孑而無親遭困辱以僨踣兮懷忿恨之
未伸自古及今兮人孰不死順則安兮生不義其可恥
吾非子之傷兮傷子之懿死者胡有知兮冀生者之有
泚
林公偉哀辭
子壻林公偉少從學于予予擇于諸生而妻之性恬静
好學自力介然有守不隨流俗所尚與人交誠以莊不
喜諧謔初若淡然終乃覺其可親其素質類吾友黃君
冀仲其文學類吾友盧君希韓其自守類吾友鄭君以
宏是數人者皆已歿而公偉不幸亦早死顧其家貧母
老父喪積年不能舉遺孤在襁褓存者無以芘而為生
歿者無以畢大事不特其賢之可痛也昔書隱公愷悌
樂善居官有惠政以福禄壽考終予以公偉之性行狀
貌酷肖其祖意其畸蹇一世其壽考必將近之何謂遽
如是耶長歌之哀逾于痛哭辭曰
惟人之生天地賦形短修厚薄之不齊兮孰尸之不得
其平賢何困仁曷不壽兮暴奚富不肖孰與之修齡將
世道反覆使之然兮母天人好惡之異情子生之不辰
兮年方幼而禍嬰藐孤生其何如兮危朝露與秋螢既
純粹又好修兮繄性命之孔靈追遐躅于往哲兮味浮
胾于遺經不事外以衒耀兮惟内篤以省成衆横騖以
縱騁兮子獨守夫沈冥衆飾夸以隆譽兮子獨保夫堅
貞夫豈無翼不飛兮無咮不鳴劌角鎩羽兮虞為犧牲
摩光剷彩兮懼為指名曾所懷之未展兮嗟溘死而不
見夫河清嗚呼大羹不調兮誰識珍烹大玉不琢兮孰
知精瑛豈斯文之欲喪兮吾道將不行夫人豈不死兮
吾知子死之不瞑人孰不傷兮惡知我至痛之無聲
阿彛哀辭
汝之生兮不如無生何既付之性兮不畀之以齡念汝
幼晢以如瓠兮炯雙眸之晶熒迨初脫于襁褓兮始學
步而伶俜或攀緣于書閣兮亦蹀躞乎家庭曾角嶷之
幾何兮儼首弁之如星性静默以自守兮(闕)淳篤而有
經内祖訓之攸服外師模之是承既勞心于典籍兮復
致力乎溝塍耕與讀之不廢兮吾謂汝家之當興年十
五而踰二兮勢如日之方升天何降此疾癘兮嗟遠近
之相(闕)遭毒熖之孔熾兮遂羸困而弗勝汝胡罹此不
幸兮與秀隕(闕)為朋惟汝仲之子立兮形弔影之煢煢
父擗地以欲絶兮母泣血而無聲叔悼令姪弟惜賢兄
祖創深而痛巨兮懷百感而憂并噫樹之未茂兮疇擷
其英器之不窳兮故捩其成身不得享其眉壽兮學未
足成其令名孰為修鵬巨椿兮此為朝菌與秋螢嗟汝
之生兮不如無生嗚呼使我痛汝兮難為情
王山人哀辭
物之生必有死兮天命固然死者不可復生兮故死為
人之所難仁者殺身以成仁兮義者忘軀而徇義彼甘
之若芻豢兮棄餘生猶唾洟偉哉子之耿介兮既任直
又信修思古人以自範兮靦時俗與沈浮艱難險阻之
備嘗兮盤錯亦云其屢試抒所懷之未竟兮山河忽而
頻改退静伏以默默兮閱天星之既終何鵠板之搜賢
兮空藪澤而不容拊今昔之異時兮中激烈而忼慨謂
女子之事人兮猶且從一而無二吾豈夫之不若兮曾
不顧夫廉恥吾亦焉用此生為兮遂引决而永逝山雲
凄其動色兮溪雨愴而增悲松嗟栢怨蘭桂惋兮白鶴
噭而玄猿啼彼負義以偷恩兮羌不失其富貴此秉節
而不渝兮乃獨得乎顦顇維綱常之在世兮如日月之
行天子自擇死兮寧不為賢嗚呼國安有鬼兮相見乎
下泉
擬招
林懷之數嘗言高羅田林升之賢詢其為人
曰和而不汙簡而不抗坦然樂易與物無競
真隱德君子也適予至其鄉凡其親戚鄰里
故舊贊之如出一詞噫信可謂善人也已又
聞其人豁達瀟洒性恬淡薄于世故未四十
即髽角髻鹿裘索帶游心物外慕飬生導引
之術未幾被邑薦授榮縣簿不樂案牘之勞
違其素志踰年得疾以卒衆咸惜之觀其畫
像有出塵之趣想其雅度愛之而不及識也
其子方將入蜀負喪往來有二萬四千里之
勤為賦招魂一篇亦寓途追悼之意云
魂兮歸來兮蜀都不可以留些叢山崒嵂隂穴虎豹宫
猿猴些長江鬱怒迅疾千里絶安流些湍烈矢激怪石
林立森戈矛些榮鄉窮僻簿書填委期集稠些鹿鹿奔
走終日不得暫夷猶些大塊假息顧念往日端若浮些
羌微髣鬼惡厲不可與為儔些魂兮歸來蜀都不可留
些魂兮歸來四方不可以之些歸墟極望眇茫瀰些盪
薄地戶浮天倪些曜龍銜景掛桑枝些天吳海若驟悶
尸些昧谷杳冥窮崦嵫些弱水一羽力不支些白虎鑿
齒猛狻猊槃瓠雜種羣迷離些炎荒鬱蒸祝融宅些沸
波汝湯火井熇些有蛇人面淵伏射些鳥蠻拳髮袒裸
裼些魚鼈腥穢生噉食些朔方幽都(闕)寒兢些日月不
照黝冥冥些禽獸殄育草木不生些魑魅魍魎淡縱横
些伺物出入加侵凌些芒芒土中奠后祇些畫區分野
禹力腁些千里斷絶人行稀些白骨夜泣風凄凄些隂
燐四出星月悲些烟雨白晝長紛霏些魂兮歸來不可
之些魂兮歸來高羅田些山川宛昔景物繁些榕隂百
步蔭相連些石梁度水瀨潺潺些春華錯綉爛晴妍些
沚有昌歜沼有蓬些菊爛熣燦黃金錢些冬雪昡曜瓊
瑶天些終歲娛樂足盤桓些歸來歸來高羅田些宫室
闤闠侔若市㕓些崇閎俯衢瞰清泉些涼館燠室華且
鮮些幄帟張設樂具懸些圖籍博局陳後先些融神適
意在所便些魂兮歸來高羅田些沃壤糞殖多豐年些
九榖登熟飫糗&KR0673;些宿醖五投滑且堅些鷄鶩舒鴈羔
犢豚些蔬擷于圃矢魚淵些調芳百味斷葷膻些醉飽
既具燕安些魂兮歸來高羅田些室媵婦孺迎修門些
僮僕婢御左右分些思極想象意精專些肸蠁悽愴目
睊睊些載進載入無逡巡些高堂德幕啟靈筵些盥沐
靧浴湯若蘭薰些饌羞牲齊衆豆籩些沈檀具爇畫燭
如椽些圖畫設像儼當軒些克肖對越語不傳些衰麻
菲履杖絰環些哭聲上籲達皇天些拊膺頓地淚迸泉
些痛毒酷烈中涓涓些夢寐或通志意宣些宗媪世媍
有弟昆些骨肉恩愛念棄捐些哀音不絶思纏綿些山
靈壑怪來蜿蜒些寒虫助悲咽鳴蟬些魂兮歸來高羅
田些祖兆北域考西阡些松栢嶷嶷翠生烟些精神聚
會長周旋些福澤後嗣永載年些魂兮歸來高羅田些
七巖秀色霄漢連些白雲英英常巢其巔些靈鳳白鶴
時往還些真人恍惚下翩翩些子如從之可登仙些魂
兮歸來高羅田些
友石先生傳
先生羈人也不知其姓名宦遊南方遭世變易屏居遠
迹棲止于龍泉之上籜冠卉服葛屨繩帶與樵童牧䜿
田夫漁父雜處于沙門法雖不甚解然時往來聽其談
論性簡易喜讀書吟詩飲酒酷有山水癖四時朝昏不
問寒暑曳杖入幽林深谷攀高崖絶壁覽飛流潺湲每
遇石處必坐坐則咄咄肯首自語嘯歌盤桓或解衣而
卧既去復返眷戀不忍舍雖日遇百石率用為常戶外
有磐陀隂雨不能出則倚戶佇玩清夜月出必就與蹲
踞俯仰或賦詩一篇奏琴一曲然後引杯孤酌陶然至
醉不知天地之大今古之變身世之無何日月之不足
也故凡龍泉之上目以為異人或問曰先生若是其愛
石者石豈有聲色臭味之可悅而愛之若是若將與為
友乎先生曰是固然夫天下之物皆有所好而人各有
所嗜嗜不同者不可以共語也何獨是乎無聲色臭味
乎聲色臭味果能使人樂而亡死哉吾聞五色令人目
盲五音令人耳聾五臭令人鼻亂五味令人口爽使我
好之其如害何若石乃獨與我性合故愛之自我之愛
之也聽之過絲竹覩之逾丹青逆之溢椒蘭甘之越芻
豢石雖不言而以其形喻終日與我若相唯諾者而又
不吾禍吾奚為不愛之哉且吾之耳目口鼻已與石化
矣而吾心則又(闕)然矣而吾與為友又何間焉問者無
以復由是衆咸稱之友石先生云
閩寡婦傳
吾嘗讀列女傳信人道必本于夫婦夫婦正則父子兄
弟可得而正矣暇日取鄉邑婦人能守義不失為衆所
稱者稡而錄之為世勸焉黃氏者閩縣清廉里黃俊之
女永慶里何登之妻也年二十五而夫亡生男纔四歲
女生纔四月上無姑嫜旁無姒娣産業隳墜不足自給
有勸其適人者黃氏曰吾夫不幸迫于横禍以死遺孤
藐然歲時祭祀實托于吾吾奚忍棄之且自始與之齊
既誓不變今而乃負吾心乎勤儉刻苦日夜紡績以育
其子鄰有富人恃貲力每欲侵之不可乃挈男女歸外
家依父母以居俟男女既長乃還銖積寸累漸復舊業
年七十猶執女工不廢閭里歎服其姪宗原為余道宗
原純慤謹行善著于友其言不誣也
嗚呼世下俗偷民行不立士大夫不顧廉恥棄君賣友
生而負之況其死乎觀于婦人亦可少愧哉
聞過齋集卷六
