聞過齋集卷五元吳海撰
墓誌銘行狀
林彦中墓誌銘
邑有尚志勵行之士曰林彦中卒海走往哭焉而弔其
孤其孤振涕泣言曰不肖禍釁天奪所怙終窶不能擇
葬地將從先祖之兆諏卜用來歲八月苟獲葬將志歲
月而納諸壙惟先人所知莫若丈人敢以為請海應曰
諾嗚呼我于彦中豈辭哉越明年八月則具世次事實
以來告曰日月有期將以甲申葬矣誌其畀諸按林氏
世居閩縣靈岫里君之先有曰德安者竭貨造里中橋
家用以貧里人德之曰禹錫孝友惇睦兄弟讓田即君
之五世祖也曰起萃宋慶元間進士官至湖南提舉五
世從祖也祖諱存翁考諱茂君諱建字彦中生元延祐
丙辰得年五十四以終歲己酉十月十七日配張氏先
卒繼陳氏子四人振拱抗操一女適謝氏其一尚幼孫
二人君性諒直好義耿介自樹讀書究微旨不專訓詁
為文不事場屋詩取達意而不求工治家有法待宗族
有恩待人以信遇事果斷不肯阿唯隨人人敬而愛之
故翰林直學士林公甚見器重君見時俗所稱士或無
實而厚取名嘆曰士以行為本人安可盡誣由是深誡
其子以篤行務實素強健寡疾暴得疾不四日以死嗚
呼若君可謂士矣士惟修其身而後能理天下國家身
不行道雖道不行于妻子觀君之治身治家而可知矣
君惟隱處不仕故無聞于世少或一試當有所施脫遇
禍難典一城乘一障必能為國死守居朝廷之位事有
係于利害有不為犯顔苦口引衣折檻者耶夫行出于
已而名生于人古之誼也正辭而無隱守直而不詘抑
可謂貞矣海謹與君二三友何復方濟林琦謀謂宜表
君之行曰貞甫將視古無愧銘曰
惟貞甫植則剛行則方沒愈彰考之宫從而藏
故翰林直學士奉議大夫知制誥同修國史林
公行狀
曾祖炎發
祖君澤贈承事郎温州路平陽州判官
父士霆承事郎興化路錄事判官贈中順大夫
浙東道宣慰副使上騎都尉西河郡開國伯
公諱泉生字清源先生居莆田莆馬洋徙永福章山族
既聚因氏其地曰林嶼至元間公先府君中順公為按
察書佐入居郡城後為泉州山魁巡檢時始㝈生公與
弟同生公幼穎悟過人書一經目輒誦始為文即竒崛
駭衆初治易後乃更治春秋獨得微旨年二十五與弟
同生偕領鄉薦方試歸道遇友病輟所乘肩輿載之友
得抵家而斃天歴庚午登進士上第賜袍笏授承事郎
同知福清州事有盗號净海王居海上十八年劫掠不
勝計建大旗舟中殺人以長竿洞胸魚貫而沈之截人
髮以為纜官府坐視不問公曰是不除必將為亂后且
有大患然自是有訴者悉遣去之盜意其愞怯居半載
一日盜悉登陸饗神飲大醉卧祠下偵報至公遣壯士
及衙兵乘夜馳往襲盡得之盜曰我始為盜時夢至隂
府有神官治我貌正類别駕今誠當死無恨凡誅三百
餘人陸盜聚徒衆以二十八宿號别其黨有稱太保者
公次第除之境内大安舊時里胥受役官召市人保任
保者多非良民與吏為姦公斥不用曰任之孰有逾别
駕者吏弄文案牘有所出入公詰之曰爾以我為不曉
耶吾讀書尚考千古得失而予奪之矣將以目前之事
隱情于我哉皆頓首服明年海南獠反率府俾公運糧
萬石以餉軍前後運者多折没不至人為危之公命舟
人多與直而約束甚嚴舟即發不得駐時南軍乏食餉
至大喜省憲交薦留之不可往還二百餘日賦咏紀述
有詩文一卷曰觀瀾集除泉郡府經歴民負酒𣙜不能
輸械囚竟二三歲有死者公至即命出之太守不可公
曰是終無可償囚之徒無益某請任其責無煩太守也
舶商每歲釀各千石一日悉召至謂曰君曹素釀不𣙜
今貧民負𣙜不能酬若一為償之不為當受𣙜于是舶
商即代償前負𣙜者填門拜泣中順公没公負喪去官
服除選授承務郎温州路永嘉縣尹永嘉號劇邑公理
之若無事豪猾孟某睹(闕)上下肆毒隣里煽民訟因為
居間持吏長短不敢問必從其所向公曰奸民亂政不
去終不能治正其罪竄逐之邑鹽賦配民最重往往破
産公求變通之術取會集衝要地置局四處省其半官
自鬻之有隱田二百餘畆不輸稅監守影射為職田者
公覈得之勒石為記俾里胥逓耕以輸鹽賦之不足興
水利築新河埭壩時啟閉以備旱潦調漳府推官獄市
大治畬峒不敢為亂汀寇起率府以公前督餉有成勞
復命餽運給汀兵賊遣其衆由間道旦出遮之公詗知
曰是不過多役數人耳乃使人輕齎夜行遲明已過阨
所陞奉訓大夫知福清州事民喜曰林别駕來牧我矣
公行不將家以姻戚多在福清戒勿出入絶書問以防
請託視事三日謁城隍祠祝曰惟神聰明正直隂隲此
邦泉生不材叨茲守土願持公恕之心以拊凋瘵之民
耳目不逮神其相之敢有貪黷害政神其殛之洋洋在
上有感必通一語不敢自欺三年當如今日又書省己
愛民于齋壁以自警于是持守益堅海嘗省太夫人謂
海曰兒作知州乃食菜飯餉午噉荔枝五十夥言訖泣
下歲屢大旱公禱輒應衆以為誠感無賴自公再至徙
居莆田福清界上然時出剽劫不已略婦女與徒黨雜
居公以事至境獲其首其黨伺歸途害公斫及馬足公
躍馬去使人竟擒之又俗喜殺孤幼誣人取財公立連
逮法誣者罪及親屬鄰保由是民不敢犯有媪與兄訴
其僧子為人所斃投之江中公拒不受媪訢大府取符
下又不受僚屬請曰殺人重事奈何公曰以吾觀其情
必自匿之欲誣仇家俟受牒即殺之是我殺一人又禍
一家也竟不受數月僧果出衆服其識立社倉勸富民
輸粟一歲以稱貸吏不得預里胥掌其出入後歲凶貧
者得濟役法久為民病民多竄藉鹽戶以冀免追公政
寬逋戸乃復為民新黌宇定左學右廟之制江口橋抵
莆界圮積年不能治公使浮屠衆營之又營駟馬橋既
代去民立石道旁以頌生佛紅巾寇連江與長樂福清
接境率府命公鎮遏公立保伍置屯柵嚴守禦之方鹽
丁謀作亂公夜取為首者七人縛之衆不敢動長樂民
私受賊官爵約其至為内應公遣人匿舟中諜往來者
得其實誅三十餘人賊駭曰林侯儒者乃能軍若此不
可犯也竟不敢由水道而自北嶺攻城除翰林待制奉
直大夫公以太夫人年逾九十重遠去會福建復置行
省改理問官平章阿爾烏遜厚相敬事多所咨訪紅巾
復振公以城内無備慮賊易進請團結民兵俾自捍鄉
里緩急保妻子不散否則無以為守誅鋤盜賊謹察其
變賊勢遂衰惟鹽徒聚渚上衆盛稱十二支公謀擊逐
而廉訪使郭興祖佑之以誣語中傷公公退居于家未
幾果亂攻破閩侯官懷安閩清永福長樂諸縣及福清
州尋有命陞郎中汀寇負固久不下公往招拊得其大
醜夏流元以歸除漳郡太守未行召入為翰林直學士
奉議大夫知制誥同修國史時公已得末疾卧章山中
至正二十一年冬十月丙申以疾終年六十有三公配
李氏封西河郡君長子子環篤學純懿皆先公卒次子
子玖子瑚子瑢孫曰榮孫棨孫女二人適史穆吳觀豫
公以志略自負事有人所難為者公毅然任之然氣傑
岸不能下人以此多得謗議其居官事有益國利民者
行之力無所顧忌以此多與僚寀不恊好談論每接親
友及誨諸生嘗坐至夜分起行庭中以水沃面其精健
如此後稍自晦抑號謙牧齋晚益抑節更號覺是軒公
教育孤姪與子無異三校文鄉省盧琦彭庭堅曹道振
皆所取士晚歲被疾尚講學不倦著春秋論斷從子子
琦克世其學海先君子與公之先府君友契公復與海
為忘年交故知公為人特詳其居官蒞政不能盡知之十
而記其一二耳姑述梗槩以俟具公之政跡者詳記備
錄告于有司勿使有善勿彰焉友人吳海述
元故資政大夫江南諸道行御史臺侍御史韓
公權厝誌
歲辛亥三月二十四日行臺侍御史韓公卒于福州光
澤里寓舍五月甲午其子儒奉公柩藁葬于城東之鳳
邱送者若干人皆涕泣相弔行道觀者莫不咨嗟以為
難得既卒事乃衆相與謀曰嗚呼惟公宿德重望嘉政
休烈有不待言而彰紀而垂者惟是假厝于茲不可以
弗識也則又衆應曰諾于是公之門人新安鄭桓述公
行實以來告郡人吳海請書其墓石按公諱準字公衡
先世居勝金源(闕)時遷曲防迨今八世為沛人公生六
歲始能言七歲能行沈重好學年二十登進士第授承
事郎同知孟州事擢河南儒學副提舉調儒林郎德安
府推官選太常博士拜監察御史轉奉訓大夫僉河南
北道廉訪司事改奉直大夫江西湖南道僉事加中奉
大夫南康路總管進中憲大夫本道廉訪副使陞正使
授中奉大夫江西行省參知政事徙行臺治書侍御史
進資善大夫江浙行省左丞又改福建廉訪使轉資政
大夫復為侍御史公方為别駕時州大饑疫公出入賑
救所乘馬至不忍食豆粟或雜草以飼之則并草不食
人謂感公化冬時蠅集州署公令民廣藏冰明年大熱
病者賴服冰以愈在河南有陂田若干頃為水所汎守
令因循不治公行部至立敇有司率民障隄歲收粟數
千斛壬辰春蘄黃寇圍江西平章道司出避憲臣從之
獨公與右丞章巴延謀遣郎中巴延布哈出戰而公慰
拊居民民大感勵相持五十四日城賴以全南康累經
兵火城内荒茀公舟居以治招民復業歸者既衆遂葺
草屋為署野豕殘民禾公籲于神豕遂去不為害戊戌
歲四月陳友諒攻破隆興城來見公公疾回壁卧不起
友諒曰吾向為縣小吏已聞公名公不答既去使人致
糗公拒不受然竟不敢加害壬寅春脫身入閩朝廷嘉
公授江西省參政江西無治所寓順昌公志在收復扶
疾以往迨復為侍御史以告老章上而是冬城陷公藉
稿堂下以喪禮自處吏來追公宣敕公取枕以卧厲刃
向之曰此吾所受于君者必欲取之並取吾首去吏不
敢廹迨新制變冠服由是著帽終日未嘗去首園瓜有
苦者輒取嘗之及病甚遂不服藥以終年七十有三配
李氏繼丁氏累贈南陽郡夫人三子洛安燕安俱早卒
為後者儒也公考諱彧累贈中奉大夫河南北等處行
中書省參知政事護軍南陽郡公祖諱潤累贈嘉議大
夫僉書江浙等處行樞密院事上輕車都尉南陽郡侯
妣王氏祖妣朱氏皆累贈南陽郡夫人以公顯公性儉
素平居泊如常端坐寡言笑然對賓客朋友談論亹亹
不倦常讀小學書至老萊子詐跌仆地曰設有所損豈
不反貽憂乎其端如此為文章簡古不事華藻有小學
書闕疑水利通編藏于家嗚呼士之處平世賢不肖不
能大相異顧君子若不足小人反若有餘及遇變故然
後君子之所守凝然不撓而小人顛倒反易凡平日所
以夸衆眩世者悉喪弃而不存矣福城之陷能蹈死守
節者不三四人其叛恩取寵者比比然是若公可謂純
臣矣銘曰
行務實不幾以文昌政為循不幾以名揚氣直以剛乂
靜有常遭運之傾其節益明后史有作考予銘章
鄭維寶妻吳氏墓誌
宋故吏部尚書鄭昺六世有孫諱維寶嫓昭武司戶參
軍吳士光之孫女諱震鄭與吳俱閩盛族世為昏姻夫
人長于良人五歲夫人年二十九不幸而良人歿男端
生纔三月艱難勞苦鞠之十五歲而端以夭夫人無子
立從子拯為嗣既營葬其夫遂廬墓三年然終身不變
蔬素夫人歲五十二喪姑林氏族人有長屬出繼者視
姑歿弱夫人利其産貨吏以其子爭立又誣衊之夫人
泣曰吾立拯十年矣今焉置此且吾先姑命也彼欲汚
我衊我乎吾平居未嘗出戶今老矣尚可立訟庭哉歸
依兄弟近墳墓以待盡耳哭于廟而去取弟起淵女以
婦拯族人從訟起淵佐拯以辯者累歲而後得直一日
拯來謁入門母子相持慟哭遂忽忽不樂少飲食不數
日而斃臨絶猶自指其心若欲有所明者夫人性儉約
雖巨室飲食衣服自奉如常人不吝施與樂周人之急
夫歿而不異其操子歿而能定其嗣困苦憂抑以避其
仇拂鬱無聊以抵于死豈不重可憫也夫人生大德戊
戌歿至正庚子年六十有三維寶生大德癸夘歿泰定
丙寅年二十四先葬華棣山前塘原夫人以歿之歲十
一月甲子合葬夫人之考諱自求一弟即起淵比葬拯
生男垂一歲起淵請表諸其墓海與起淵同姓兄弟也
不可以辭詞曰
嗟夫人命之窮遭家不造閔以凶之死不瞑長自恫我
為銘詩列玄宫誰謂泉幽此其明
故王將軍夫人孫氏墓誌銘
故武德將軍王額森布哈其配孫氏卒于家其子福建
江西行省郎中行潮州路總管諾摩罕泣請于其所遊
吳海曰某不幸生五歲而母夫人夏氏見背賴繼母孫
夫人鞠育恩意隆重如己自出幼復多病貽夫人憂先
將軍殁夫人刻苦持植門戶某甫受學夫人即語以立
節槩建功業顯親揚名稍長襲父職而夫人訓益勤惟
是孜孜奉承不怠臺省薦辟理郡拊邊至于今獲免于
戾以不墜先緒伊母力也又曰某幼不省聞家媪言夏
夫人性嚴厲治家如治官府孫夫人寬裕和愛專務以
恩拊人宗屬親睦家始貧夫人勤蠶績以給衣服下逮
卑賤凡飲食大小必均僮僕常有罪夫人不加怒而善
喻之再三後竟無犯者又曰昔吾父歿賴夫人獲以時
葬從先祖之域及某從事于外十有六年世變多故道
不得通温凊之問時闕比鄉人來云夫人歿已久嗚呼
痛哉某昔孤露時生死未可知賴夫人有今日夫人待
某以終老而某不及養念此大負其何以為子哉夫人
生有淑德婦儀母範表稱一鄉其有功王氏甚大然生
不蒙夫之榮享子之奉遭時喪亂又不究于壽以歿歸
將合祔于先將軍先夫人之兆吾子其幸畀之銘以與
金石長久庶幾逭某不孝之罪言已益泣不已海悲其
意不能終辭遂因其語而次第之按王將軍家世河西
元初領軍鎮廬州因以為家墳墓三世皆在廬州先夫
人夏氏封合肥縣君夏氏由宋太保貴以來為州顯姓
夫人合肥人年若干來嬪將軍不三年而寡夫人無出
所生二女子夫人卒五十有幾海惟婦人之德不外知
觀某之好善篤學居官嶷嶷正直不阿而仁愛慈惠不
知其教之有自也古今母教者多如王陵范滂陸績陶
侃皆由賢母以就德業流聞于後世若孫夫人可不謂
賢哉銘曰
坤道至靜順裕而純懿哉夫人其德淑温來嬪未幾乃
隕厥天介介獨立躬勤志堅教子能政休問載宣不侍
于養胡嗇于年勒珉幽墟來者其傳
友石山人墓誌銘
歲著雍敦牂二月乙丑友石山人王君用文卒予走往
哭焉其孤曰父有遺言令我自進啟緘得書及詩皆殷
勤與予訣與悼其後事其詞有甚可哀者曰吾幼失父
母值亂奔走四方來閩將二十年淮土為墟吾家老幼
僮僕殆百口無一人存者先壟遂為無主吾目不能瞑
諸子皆幼何以得還將來失學不能為人吾葬不必擇
地苟夫子不忘平生其幸為我志焉予既弔拊其孤乃
徵其家牒按王氏先世齊人陷沒于李元昊元初取天
下賜姓唐古氏曾祖某從下江淮有功授武德將軍領
兵千戶鎮廬州家焉祖某父某迨君襲爵三世君諱翰
仕名諾摩罕年十六領所部有能名省憲共言其材于
上請畀民職除廬州路治中政譽日起平章揚珠布哈
鎮閩辟為從事改福州路治中三魁賊起地險難猝用
兵制君自造其壘諭降之升同知又升理問官綜理永
福羅源二縣泉州土帥柳莽跋扈越境以聯衆莆屬邑
皆受團結既而遂向永福民懼洶洶君使人謂曰彼此
王民各有定屬慎勿犯我一寸吾有以待汝矣莽遽退
不改前地為好辭以應擢朝列大夫江西福建行省郎
中平章陳公留居幕府每有所匡益然敬而憚之南方
屢擾以君威望素著表授潮州路總管兼督循梅惠州
君請勿拘文法至則大布恩信已逋責緩徭賦簡刑罰
事有害政者以便宜罷之興學校禮儒生使民知好惡
革其舊習奸兇宿孽不能煽亂服順若良民遭世變更
浮海抵交占不果屏居永福山中為黃冠服十年號友
石山人一妄男子上書薦之君聞命下嘆曰女豈可更
適人哉即治木病不肯服藥逮有司迫就道遂自引决
年四十有六君性強介精敏有胆略常慕古志士立名
于世持身斬斬刻苦節儉衣服飲食處人不堪居官廉
潔貨賂不入吏畏若雷霆其行事一以愛民為主平居
閱書史喜為詩敏常先于人君配夏氏前卒于淮再娶
劉氏子三人偁甫九歲修甫六歲偉三歲嗚呼世之仕
者或不能潔己愛人或下材不任舉職徒能邂逅一死
君子猶必取之況君所樹立若此者哉惟寡妻弱子僑
寓數千里之外望鄉井墳墓而不可及行道有戚之者
矣買地于永福縣永唐里林坑山下卜葬用十有二月
甲寅銘曰
松栢受命天也特太阿淬鋒孰與槅中道而廢世既易
知死可畏子乃擇自獻自靖作臣式有其訊之視此刻
元故翰林直學士林公墓誌銘
公諱泉生字清原其先濟南人永嘉之亂有曰披者避
地來居于莆是時莆屬清原至唐有曰攅為福唐尉曰
藴為西川節度推官孝烈載唐史同時一門宗族九人
皆尉刺史世號九侯林家由莆分居福清者益顯居永
福林嶼者不顯迨公乃顯公之考諱士霆興化錄事判
官以公贈中順大夫浙東道宣慰副使上騎都尉西河
郡開國伯祖君澤以考贈温州路平陽州判官曾祖炎
發國初收附前宋遺民有不安者罪當死錄判公在中
涓得民籍焚之脫數百人人祠以祀後生公公自幼精
敏嗜學強記絶倫年三十二登進士第授同知福清州
事有巨盜横海上十八年為州者懼生事不敢詰公以
計悉擒殄之聲譽日起為泉州經歴吏憚如嚴府主吏
部大選天下守令以為温州永嘉縣尹監郡占無名田
在永嘉界中公奪以畀民為漳府推官峒獠相戒戢勿
動公既素信于人及知福清行不將家始蒞事謁城隍
祠為章與神誓三年政加于舊去之日民立石頌之紅
巾起帥府俾公檄守南境賊不得逞遂舍去由北道攻
城除翰林待制改福建省理問官紅巾復據公請團民
自守鄉里薅剪兇惡賊勢遂衰廉使郭興祖芘鹽徒自
衛慮公討乃先謀害公公退而其徒作亂殘一州六縣
朝廷復起公郎中拊寇盜不下者下之遷漳州路總管
復召入為翰林直學士知制誥同修國史公已得末疾
卧家至正二十一年冬十月丙申以疾終年六十有三
有司列公治行于朝諡文敏越十有九年其孤子瑚等
始克葬公于永福山之原來請銘曰先公歿時子瑚兄
弟圖葬事將走京師乞銘于中書潞國張公今既不及
敢于吾子焉請海辭曰我無位與名且既述公行矣又
銘焉不瀆乎則又請曰先公朋友存者無幾何人惟子
吾先公所重且子言不誣宜信于後苟使他人銘懼非
先公志也海不敢辭公狀貌魁傑重而有威憙功名凡
居官所在擊奸屏盜省法(闕)輕徭緩征補弊舉廢求
民所宜為文設施馳騁離合變化拓而廓之揉而順之
涵而蓄之閎深雅重優游奐衍而歸于理致方強壯時
故人朋友居要地不少咸以公不能毁方為圓故不能
薦引迨朝廷歸論而公老矣故文詞名海内而治蹟不
過其所歷公邃于春秋為四方學者所宗其著述有春
秋論斷從子子琦克傳其業而卒雜著詩文凡若干卷
公配李氏封西河郡君長子子環孝愛祥順皆先公卒
次子玖子瑚子瑢孫纔一人曰鉉孫女三人適名族其
葬以西河君祔銘曰
有休其聲有耀其光公之自著偉已徒識其藏陵谷有
變人無害傷
故前將樂縣典史林君墓誌銘
前將樂縣典史林仲嘉歿貧不能即返其土值寇焚掠
民舍柩燬焉其孤文玉斂其遺骸瘞郭南原越明年乃
克還葬所知吳子公表其墓曰君諱士志好學恂恂初
舉孝廉為憲府書佐繼吏福清别駕林清原厚愛之每
嘆曰仲嘉書生顧失身為此升泉郡行部使者左答納
失里號明察其從吏以過黜俾代行文書為漳浦照略
賊猝至戒勿犯林照略家歴轉運史版授將樂典史考
滿將謁選京師值世革年七十病不服藥三日而卒歲
庚戌三月十四日也葬則癸丑九月十五日也墓在候
官之梅亭君世居閩縣守約不仕君再娶皆王氏先卒
文玉業儒以行為後進模楷婦劉一女適士女孫曰和
曰秭和婦吳嗚呼君以好學之資而托身中涓雖行已
可尚然施為未達用不適其材材不比于時惜也銘曰
文無害孰謂吏不大其躬式利其後嗣
聞過齋集卷五
