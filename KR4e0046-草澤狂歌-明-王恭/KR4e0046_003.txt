草澤狂歌卷三
明王恭撰
五言律詩
九日
落葉滿秋山親朋杳靄間江村多雨外世難幾人還白
髮偏能長黃花好是閒聊將一杯酒暫爾解離顔
寄别陳大坐罪之京師
淚沾行子衣不得顧庭闈祖席君難醉朋簮我獨違風
波千里别淮海幾人歸賸把鄉書寄新秋有雁飛
偕陳處士宿桓山禪室次韵
探幽識靈境習靜愛古刹林風落曇花山翠濕衣葛心
空愜道腴神清悟禪悦高興殊未窮殘鐘下微月
遊桓山寺
水木通禪觀清遊却忘還風泉衣上落魚鳥鏡中閒綠
髮縱教變青雲未可攀超然人境外何必市朝間
三溪似陳澄清
書幌連溪曲春流拂樹過野花雲際落山色鳥邊多薄
分違纓冕幽情變薜蘿欣逢魯中叟談笑復如何
留别海上陳文學
瀛海東風後壺山夕鳥邊相逢花歴歴恨别草芊芊細
雨延春酌疎燈耿夜眠眀朝江浦上何處復懷賢
又
客思已凄凄鉤輈雨外啼家林歸夢積村路獨行迷島
樹看成霧林花踏作泥辭君理行櫂萍水又東西
送馮生被役荆蠻
迢遞荆蠻路君行亂我心楚山南去遠湘水北流深鄉
望秋中樹邊城雨外砧窮荒人少到音問抵南金
送造士盧紀京貢
官柳拂行塵孤城帶遠人海天殘雪夜京樹入懷春白
髮相知少青山獨夢頻斯文應未冺行矣莫羞貧
暮春贈别方陳二公遊泉城
惆悵又分襟江亭酒緩斟桐花衣上雨楊柳笛中音醉
憶平原劒閑銷季子金五陵鞍馬盡恐負少年心
初秋露坐有感
夜蟬鳴露葉林館候初凉髮逐秋風變愁分漢水長一
身天地窄五口歲時荒山魅無情極聞余應斷腸
滄洲雜詠中賦得蟾蜍水滴
三足斂精耀置君書案頭願輸涓滴清助爾文墨優顧
兔未同羣(闕)蛙非與儔無因反月窟千載從(一作傍)滄洲
題鄭氏家藏古畫
凉雨净氛壒孤雲結層隂飛流激芳澗嘉木澄幽林鳥
啼谷中趣人閒川上心誰為後來者當期此投簮
夏日遊靈瑞寺
鶴石孤峯轉龍宫古道斜如何在人境别自有仙家流
水仙梯近歸雲覺路賖勝遊須永日何必在生涯
二
蘭若當生處經過憶舊林樹迴青嶂合門掩白雲深野
烏啼禪榻清池淨客心終悲城市裏人事日相侵
三
蕭王宫殿古高構軼浮埃山遠人行少江空潮自來濕
雲沾野榻飛鳥上經臺自愧紅塵縛無因共酒杯
四
古寺隣江島蒼茫紫翠間斷雲連野寺孤鳥沒空山酒
榼穿花入禪扉映竹關幸陪巾舄醉日暮始言還
古塞下曲
雲中今已平軍士凱歌聲天地邊塵没關山漢月明洗
兵秋度磧牧馬夜歸營多少還家夢中原有弟兄
二
十二羽林郎横弓事朔方陳雲遮塞月殺氣墮邊霜戰
苦隂山黑兵殘落日黃長驅射鵰手生繫左賢王
三
幾戰交河北天山暗雪花横戈辭漢月驅馬入陰沙窮
漠依深壘殘兵慘暮笳風塵殊未息鄉國慢咨嗟
送人奉使日本
扶桑東海際望望水雲深曉月都門别秋風别使心魚
龍驚漢節獠蜑貢南琛且復勤王去歸朝早賜金
過冶城尋芝山蘭若訪從兄闡上人
梵宇相逢處依依憶斷行佛香雲近榻禪寂鳥窺房粥
茗留清晝鐘魚出上方空門多割愛猶解惜蓮芳
夏日喜故人見宿
林居清夜静喜與故人期卷幔凉先入深池影自移挑
燈閑對酒掃榻坐聫詩眀發天涯别重來是幾時
題前山過雨
灝氣集雲壑羣峯微雨晴商颷起蘋末木葉澄秋聲山
色依孤櫂天寒潮信平滄浪有清處可以濯吾纓
題馬圖
龍種来何處流沙路不窮自矜千里駿曾取貳師功影
入天池月聲嘶御道風只今憐駿逸誰數玉花驄
初夏寫懷
春歸南苑曙孤思倦登樓野樹青殘雨江雲白遠洲鳥
啼驚物換草綠伴人愁獨有龍泉劒光芒射斗牛
西岩庵前小池
西岩春池小泠泠隠翠微虚圓窺色相恬淡印禪機雨
積龍泉古波澄鳥影稀塵纓從此濯相對欲忘歸
擬唐高適送鄭侍御謫閩
閩川今謫去惆悵復離羣别夢逢京雨愁心住楚雲猿
聲閩樹遠帆影越江分聖主恩波重多才不棄君
經冶城尋芝山蘭若訪從兄闡上人
蘭若三山下相逢慰所思支離驚落葉留戀惜連枝境
靜禪皆寂身空病不疑自憐塵土隔徒有鶺鴒悲
寒山過雨圖
落葉塞鴻秋澄江湛不流數峯殘雨外獨樹斷雲頭暝
色浮僧磬寒光入釣舟向來濯纓處迢遞隔滄洲
漁隱
自無簮組分結屋近苔磯夜月懸孤艇寒潮入半扉溪
山曾無趣魚鳥已忘機為問青雲者誰能忍布衣
殘夏懷西岩舊隠
關河暑漸收池館欲迎秋忽憶山中事偏懷靜者流焚
香依曉榻洗鉢動寒湫苦被紅塵縛何期到上頭
送僧歸日本
滄波杳無際望望入扶桑杖錫遊何處歸途信一航龍
宫朝洗鉢鮫室夜焚香法侣遙相待松枝偃舊房
遊靈瑞寺偶賦
白雲精舍近一路入迢遙古壁留殘靄微鐘送暮潮鳥
啼空翠晚花落斷香飄此地堪攜興何須度石橋
經漂母墓
寂寞淮隂路荒城接楚原誰能懷漂母曾此飯王孫孤
塜今猶在千金不復論自慚非國士茲去向何門
擬唐韋應物賦得暮雨送李胄
江城分手處夕雨更沈沈野樹含滋色層峯沒翠岑空
濛關塞遠飄泊海門深送别情無限絲絲淚染襟
經爐峯蘭若
迢遞孤峯裏空門偶獨行野雲隨杖屨古木帶簷楹月
出禪初定僧閑鳥自鳴興闌歸自晚鐘磬有餘聲
山水圖
半幅生綃裏分眀見遠山斷橋分瀑溜古木隱岩巒野
色烟中沒孤雲鳥外還幽栖如此得何必市朝間
二
山水無窮趣看圖憶勝遊葉藏雲外塔風穩(闕)舟岩
際隱遙月藤隂下碧流從茲得佳賞何日去瀛洲
三
山水愜幽盟蕭蕭薜茘情天邊孤嶂遠鳥外白雲横野
衲聞猿坐山人伴鹿耕看圖應不厭疑是輞川行
枯木
野木臨崖石年深土亦崩老根浮斷蘚飛幹接長藤性
朽空勞匠心灰也類僧春風幾榮謝羨爾獨稜層
贈别畫史林虚白歸嶼南
憐君心不羈水墨始清竒瀟洒南宫態空濛北苑姿壺
觴傾邂逅岐路惜分離後夜分遙憶猿啼海樹枝
武夷山訪道
投簮尋羽客山水慢亭清九曲烟霞色數峯鐘磬聲還
丹飛九轉仙篋受長生寂寂藤蘿外惟聞鸞鶴鳴
齋居喜故人陳希召過仍送别云
相思飛鳥外海樹共春雲岐路誰知己空齋獨見君故
情猶戀戀别思又紛紛相送無窮恨壺山向夕曛
泊舟武昌
孤舟隨鳥沒漸至楚王城黃鶴久飛去高樓空復情岳
陽春樹歇漢口夏雲生鸚鵡芳洲近凄凉待月升
題猿鹿圖
丹青翠微裏猿鹿共幽閑掛影寒潭外群遊落照間養
茸尋藥圃得樹入雲閒年少無游獵山林恣往還
晚濟龍門渡因訪高慢士
向夕龍門渡風潮半落霞暫停遊子棹得訪故人家浦
口魚罾近津頭酒幔斜踟蹰那忍去乘月涉江沙
夜泛臺江
無諸古城外潮滿合沙洲賓從留驄馬壺觴度彩舟山
迴川夜月猿怨海雲秋寂寞屠龍事臺空江自流
送客還薊丘
江南春草歇斗酒送歸程别路閩山色鄉園易水聲嶺
雲遊子恨邊柳故關情握手自茲去空聞征雁鳴
經故人墳
東城日將曙驅馬入寒雲無復平生友空餘數尺墳卧
麟行鳥跡斷碣積苔紋欲薦寒泉水臨風涕泗紛
喜嶼南景霞子兄弟見過
林家好兄弟清潤比璠璵海嶼耕殘業天壇夢舊居相
逢三徑草清話一樓書莫遣明朝别思君恨有餘
贈毉者
仙毉何處住賣藥到山城歲月壺中度人烟醉裏行杏
林春樹曉橘井野泉清已飲上池水何論指下眀
題靈瑞招提
連峯入翠微海色上行衣寺古殘僧少林空野鳥稀幽
花燃石洞芳草沒山扉盡醉壺中物長歌送夕暉
誦道經
盥濯宴心坐焚香講道經青童開寳笈白髮對黃庭玉
佩飛鸞馭瑤笙載鶴軿天花撩亂處迢遞見仙靈(玉樞經有)
(天花繽紛語)
送隣人葬
卜隣今幾年此别間黃泉洒淚臨長道招䰟若箇邊夜
臺春寂寂蒿里樹芊芊歸路東城晚誰家思管絃
四月東湖泛舟
落日東湖裏相攜著綵舟澄明憐水物浩蕩狎沙鷗載
妓從歌舞飛觴任去留綠荷深處月流影上滄洲
山人入城
翠微行漸遠去去入城扉斷續人烟近荒凉故舊稀市
廛沾草屨官柳拂荷衣惟有空濛水東流無是非
久雨後湖堤散步偕三同志
湖上雨新晴相將著屨行葛衣沾野色紈扇引波聲吟
響魚皆聽機忘鳥不驚隔林村路晚歸興月初明
避暑
林幽行避暑藤葉晝隂隂地僻無行客山深獨抱琴白
雲時在屨流水始知音寄語塵中者同來共息心
三山送客歸錢塘
分手螺江上青山驛路長嶺雲添别恨關月照行裝浙
水金鱗活西湖白藕香羨君從此去調膳上高堂
遠浦帆歸
寂歴釣魚磯青山帶夕暉天邊飛鳥絶浦口一帆歸花
嶼鴻聲小蓬忩月色微叩舷閑獨坐忘却白鷗機
二
浦漵沿村曲孤帆一片秋風移篷裏軸影拂水邊樓鼓
枻驚初雁鳴弦起夕鷗江湖波浪緊幸喜見安流
夏夜聞笛
露坐空庭夕遥峯片月眀誰將楊柳調吹作鳳凰鳴思
繞坡仙夢聲隨嬴女情舊遊寧再得聞此轉悲生
二
誰截湘南管晴樓午夜吹數聲孤月下獨客斷腸時零
落梅花片蕭條楊柳枝天明漢江上何處覓桓伊
贈隱者赴召
鶴書天上去迢逓到山城獨賦驪駒别空懷薜茘情吳
中爭騎遠淮上一帆輕漸到金門下君應被寵榮
二
習靜東山裏空林閉兩扉獨承丹陛詔暫解綠蘿衣猿
鹿誰同伴烟霞跡漸稀五雲霄漢上還有夢來期
訪山人不值
迢遞過前峯林深爽氣濃也知行處盡猶未與君逢白
壁猿啼榻空潭樹翳鍾不知人代裏何日得相從
二
山中尋舊侣何事掩荆扉樹密藤花落籬深菜草稀蕭
條人不見寂寞鳥空歸葉上留名去孤雲與願違
林塘夏夕有懷同志
風微池色定林靜藕花香深樹歸殘鳥青山斂夕陽同
心嗟遠道久别隔他鄉世事今如此何因共舉觴
書雲山小景
遠樹綠依依澄江去棹微人烟連極浦僧舍對殘暉山
迥雲來白林深客到稀紅塵多少事即此可忘機
夏夜舟中
暑氣夕仍熾澄江思夜遊孤舟乘楚月醉客發吳謳漁
浦鐘初斷楓林火漸收鷄鳴看海色城闕復堪愁
送人下第歸桐城
如君寧久微且復顧庭闈折桂暫無分飄蓬今獨歸壺
公當過道金粟待行衣遙想青燈下閑堂靜掩扉
冶城馬上
策馬三山路經過似勝遊千門烟竈曉獨樹釣臺秋雁
塔天邊小孤帆鳥外愁晚來燈火起鐘鼓鳳池頭
山路見落花
野花垂嶺口無主亦芳菲色映林僧帽香隨木客衣凄
凉猿折去零落鳥銜歸日暮行人絶山風吹更飛
漁樵清話
礪斧出幽林移竿野水深相逢休問姓偶坐便知心岩
桂香堪爨江鱗美易尋平生山水趣終不為朝簮
登鳳山仙人梯
磴道蒼苔古緣雲上石梯依微殘雨雪迢遞拂雲霓乍
可臨仙路誰堪駐馬蹄回看煉丹處岩畔草萋萋
二
鳳山東海際蒼翠白雲封峭壁懸梯近幽林挂瀑重虹
蜺侵絶澗星漢接危峯不見燒丹者空憐避世蹤
贈别友人之長沙太守
聞說長沙郡湘南驛路微楚山猿亂叫湘水雁孤飛見
月鳴琴坐行春佩印歸憐君五馬貴自笑綠蘿衣
織婦
草蟲鳴促織深夜動鳴機玉手挑燈暗羅衫染淚微常
懷筐篚貢又憶塞垣衣用盡閨中力天邊雁未歸
王昭君
行旌入塞垣回首望君門漢月牽愁思邊塵慘淚痕琵
琶霜外曲羌笛夜中魂惆悵氊廬下空聞刺刺言
經山中舊宅
行行林路遠此地復傷懷斷壁懸疎蔓閑門翳古苔隣
僧驚獨住野老候重來欲去仍回首猿聲處處哀
贈講僧
吾師能演法往往落天花諦聽來何處筌蹄付作家三
(闕)翻貝葉雙樹拂袈裟早晚離言說空潭有月華
題王孫挾彈圖
金衣騎小駟迢遞茂陵山接鶻花邊過鳴鞭柳外還斷
猿驚羽箭過雁落金丸歸醉瓊樓夕天街雪正寒
林下逢僧
林中見緇錫相問始知名對坐松聲晚澄心澗影清談
空歸妙法說有愧勞生月出從分别惟聞山鳥鳴
山莊獨夜
獨坐空窗裏幽泉入戶鳴山林甘寂寞風月共凄清夜
半猿聲斷空庭燭影眀蕭條松葉下纓冕不關情
夏月過周六園林因有茶瓜之會
森爽鳳山裏林幽暑自移幸無塵外事應有靜中期鳥
觸牽風幔猿投宿露枝茶瓜並異味隨興且淹遲
獨酌言懷
行歌與醉吟誰識一生心白日蹉跎過青山感慨深酒
酣空擊筑愁極少知音且盡壺中物仙源何處尋
山行聞樵歌
樵歌何處響迢遞白雲深嫋嫋潭邊起蕭蕭空外音何
須諧律吕即此是謳吟却厭青樓曲商音攄暮林
過皇恩寺
上國僧遊去山門日自開紺園依綠草畫壁上蒼苔谷
暗猿初斷林空鶴又回惟餘舊童子笑問客何來
燈下寫懷
獨坐山忩裏燈殘欲二更月中山葉墮階下草蟲鳴風
便遥鐘響霜寒獨自驚青雲猶未達徒此悵離情
梅城雪夜
夜靜潮聲遠城高月影寒梅花孤角斷燈火幾家殘楓
葉愁中落鄉林夢裏看天眀倚霜樹雲水浩漫漫
寒村隱者
谷口微霜度寒村獨見君西風見蕭瑟落葉不堪聞古
路無行客閑門有白雲為憐幽處好不忍更輕分
秋江送行者
殘柳綠依依離樽對夕暉斷鴻隨去櫂落葉映行衣楚
國烟中盡淮山鳥外微宦遊終在客歲晚早言歸
秋中九日登南樓
海上登臨望荒城水亂流天邊孤嶂雨烟外幾家秋近
郭寒砧響長沙落雁愁鄉心正無那回首仲宣樓
秋日送僧還山中
西風殘葉下錫杖返東潯浮世空傷别孤雲不住心人
烟飛鳥絶山月斷猿深後夜相思處惟聞鐘磬音
搗衣
獨抱清砧冷那堪搗夜闌淚飄雙杵落愁絶一燈殘烟
月閨中趣風霜塞上寒年年空寄遠相憶恨漫漫
九日鳳山載酒
九日鳳山路登臨喜盍簮風飄烏帽落雲度菊杯深樹
色殘孤笛鴻聲帶遠砧醉來同藉草不覺夕陽沈
秋江獨釣
蕭條驚葉墮孤坐子陵灘積水搖棕樹微風颺竹竿雁
催秋色晚霜降笛聲寒釣罷行来夕楓橋日又殘
秋暮寄山中人
水國催寒早霜風幾夜砧懷君隠居處落葉亂山深野
鳥無遺路孤雲不繫心懸知燈火夕閑坐聽猿吟
秋山行旅
客路青山外蕭條盡白雲猿啼山寂寂霜降葉紛紛野
寺鳴烟磬空林帶夕曛望鄉心未巳殘笛不堪聞
都門留别
都門霜葉赤車馬正紛紛祖帳黃花酒孤舟日暮雲龍
池初月上長樂曙鐘聞落羽悲紛去懷君鵷鷺羣
初冬登南樓
樓隱青楓外南天葉未霜寒山低度鳥芳岸入斜陽復
嘆年光暮空憐鬢髮蒼故園三徑晚歸笑醉壺觴
江城暮角
何處玉龍鳴寒江帶楚城梅花天外落客淚夜中傾思
苦胡霜入聲凄漢月眀湘南多謫宦誰是不關情
寒山送客
相送空林下千峯鳥外微寒風飛去旆野燒帶行衣谷
口遥鐘度天涯遠騎歸知君愁此别應念故人稀
鳴砧寄友人
候館空垂幔荒城又搗砧寒聲霜外落愁思夜中深響
度銀燈暗清和玉漏音同袍嗟久别因此惜驚心
松林觀瀑圖
瀑布懸空青初陽互眀滅噴壁飛白虹穿林散晴雪淙
淙鶴夢清洒洒機心絶相顧濯塵纓滄波坐超越
冶城客夜
鐘斷夜色寒孤吟客衣薄月色半城虛砧聲四隣作更
殘酒氣微坐久燈花落乘興理歸帆四望無諸郭
送黃山翁還玉融
十載一相逢幾日滄洲客祖道又傷離勞歌復愁積孤
雲赴岩阿獨鶴鳴川澤歸去黃山中希君醉時墨
獨酌言懷
林居絶輪鞅獨酌形亦忘百年會衰朽一室任荒凉寤
寐友千古遊心見羲皇所以陶潛翁頽然卧柴桑
秋塘曲
妾身在寒塘夫壻平原客白馬五陵遊空閨斷行跡憶
昨别君時蒲生柳條碧及此君不歸登艫感秋色
寄上清王道人
閑齋澹無營忽念山中侣鶴馭杳難期瑤笙竟何處心
懷九轉丹夢繞三花樹矯首望孤雲飛聲寄玄圃
書上清方壺醉墨山水
林下多白雲溪口繞水木長嘯鸞鶴群翛然在空谷悠
悠山色閑浩浩波光綠寄醉墨壺中惟應道機熟
春登御風臺
寂歴芳臺古天空野望長雨晴閑樹出雪盡粤山蒼露
蘚凝寒翠烟花送斷香御風人不見徒此立斜陽
二
雁峯晴翠裏臺古獨登臨沙阜人烟積山城海戍深野
雲飄杖舄林吹拂衣襟仙路無期達空驚弔古心
閑居喜故人見過
幽獨空林下荒齋喜見君掃苔聊共坐剪韭更論文華
髮掃青鏡浮名寄白雲綈袍如有意慎勿又離羣
二
寂寞卧空齋閑扉閉綠苔一簾幽夢斷千里故人来野
竹迷連騎空花送酒杯又愁分手去心事向誰裁
送僧遊吳
遠師何處去迢遞别東林浙水人烟積吳門雨雪深寒
山孤燭影建業暮鐘音處處應留偈懸知不住心
與醫者遇詩以贈之
長桑親受訣復飲上池清賣藥寧論價還山尚隱名杏
林春露積桔井野泉平見遇能醫國何辭纓冕榮
經鄱陽舟中作
揚帆渡彭蠡雲樹曉冥冥潮到潯陽白山連建業青乾
坤隨去鳥江海任流萍回首鄉林遠歸鴻不可聽
登雁山望太常峯有懷所知
雁山青翠裏遥見太常峯勝槩無期到幽人何處逢仙
源雲縹緲秪苑樹蒙茸興盡獨歸去空林聞暮鐘
贈道省親
獨鸐下三天吹笙度紫烟道心飛鳥外親舍白雲邊丹
脉調香飯霞衣拂夀筵更教人代裏何處覓神仙
送邑令秩滿之天官
天南望帝畿迢遞入銓闈作縣三年别趨朝幾日歸楚
江帆漠漠淮岸馬騑騑想是龍池上香名是爾稀
六平峯山送人之吳
斗酒臨長驛孤帆半夕陽花催離思急柳引醉歌長楚
樹兼雲遠吳江到海蒼六平山下路何日更持觴
田家喜晴
田家當惜雨積雨轉傷苗詰旦雲猶濕新晴潦漸消迅
雷潛地底初日映山椒預卜豐年兆何應荅聖朝
送人使邊
漢節下青冥邊人望使星繡衣辭鳳闕驄馬入龍亭雪
淨胡天綠春回塞草青須令月支長函表到王庭
仲夏五日遊盤石
盤石臨湖面凉風薜茘清酒酣山鳥狎曲度水龍聽興
極飛蘭櫂神遊到玉瓶不知湘木上飄泊為誰醒
二
盤石蒼山口懽游重盍簮酒醒荷氣瓊雲斷水容隂畫
楫浮空迥青娥隔雨深懷沙千古事誰是獨清心
詠茘枝
憶昔開元日繁華御裏看玉環天上去無復到長安香
沁瓊漿冷紅垂火劑團九重思玉食馳貢未應難
懷畫史林景時
故人何處住獨樹孟家隣水墨今誰重雲泉我共貧襟
期多古意交態任時人醉裏從揮洒無錢奉老親
二
木墨人皆羡承平祗布衣雲山隨處寫鄉樹暫時歸兩
地愁看月孤村獨掩扉幽期應早計何事久相違
與同志泛舟得江字
浦口齊橈樂滄波泛玉缸雲歸山點點天碧鳥雙雙蚌
月凉生夜魚風響渡江興來須劇飲無使寸心降
送友人伸蒙岩讀書
籌峯烟磬裏君去獨垂帷散帖林中晚懸燈雨外微書
聲連澗水人影落苔衣不獨伸蒙子辛勤似者稀
送人赴秋闈
凉露滴宫槐黃花映古苔秋風芹泮别曙日棘闈開戰
勝應誰敵名香得意回知君經濟手不愧子雲才
贈武夷僧
武夷山水好潭影空禪心掛袖雲生石翻經月照林履
行隨竹靜鉢洗向泉深九江仙源裏惟聞鐘磬音
仲秋洪山經狂客墓
狂客今何在風流世共傳夜臺依宿草隴樹入新烟月
冷延陵劒湖空賀監船秋風正搖落回首獨澘然
贈道人别
塵中那久住飛佩入千山片石松邊住孤雲鶴上還苔
深丹竈綠葉墜紫宫閑後夜玄洲月相思杳藹間
題美人吹簫圖
可憐嬴氏女粉繪若平生無復乘鸞偶空餘弄玉名隔
花疑解語横笛恍聞聲却憶秦樓月偏關獨客情
僧房秋夜
寂寂空門掩三花隱亂峯經殘僧入定林暝鶴歸松境
靜天香入簾疎月影重永懷禪榻夜無夢到塵蹤
寄建上客
建水接閩關連峯鳥外閑魚商墟市遠蝦菜野橋灣烟
火舟中飯鄉林夢裏還年年貪利涉不道解離顏
月下聞琴
空林微月出花下一琴横忽聽宫商調而多山水情雲
邊孤雁斷秋外百泉鳴坐久長河沒猶餘靈籟聲
擬題古山寺
靈源飛鳥外崱頂翠蒙茸雪覆經春葉雲殘渡壑鐘逢
僧留半偈習靜愛中峯自笑紅塵裏誰能寄遠蹤
和王摩詰山居即事韵
寥寥人境外閑坐愛晴暉谷轉猿聲迥林幽鳥影稀雨
深苔蘚壁潭映薜蘿衣日夕忘機處孤雲去復歸
老將還鄉
百戰解重圍三邊受鉄衣蕭條關塞别迢遞故鄉歸舊
業春苗發青山白髮稀獨憐閑夜夢猶遶羽林飛
夜寒曲
霜葉冷颼颼鴉啼井上樓轆轤哀響斷蟋蟀夜深愁繡
被蘭香滅銀筝雁影流相思紅燭盡敲碎玉搔頭
暮秋太常峯掃松楸
迢遞孤峯裏含情對古丘苔碑空鳥跡山葉帶猿愁野
燒泉門夕寒花隴樹秋臨風一澆酒回首淚雙流
文石漁家
海國春鴻外人烟盡木鄉潮生孤嶼沒月出白沙凉夜
火鄰鮫室雲帆拂蠣房從来少耕種辛苦坐滄浪
題鷲峯廢寺
鷲嶺鬱蒼蒼香臺出上方苔花侵佛像茘葉滿僧房禪
榻餘殘靄鐘樓半夕陽空門無色相何必嘆凄凉
送道士還山中
仙臺飛鳥外灌木隠琳宫歸路多瑤草還山盡錦峯浴
舟臨野水飛珮入寒松愧我紅塵裏空憐絶世蹤
擬早朝
鐘鼓金門曙千官列雁行西山含落月北闕映初陽御
柳蓬萊色宫花太液香袖中有三策思欲上君王
山中即事
習靜當幽處閑扉隱翠微林間聞鳥近雲際見人稀曲
洞留殘雪高岩掛落暉遥知銅墨貴不羡薜蘿衣
暮春餞别
官柳拂晴烟情多又别筵且傾寒食酒將贈繞朝鞭遠
樹青雲外孤帆夕鳥邊明朝相憶處兩地聽啼鵑
暮春羇懷
旅館春將盡鄉心醉不迷人烟隨去住萍梗任東西花
落吳山暮鴻歸楚樹低解鞍空佇立無那子規啼
送僧省親
空門恩愛稀欲去省庭闈親舍無期别白雲長自飛浮
杯尋故里洗鉢見春暉莫遣紅塵裏人烟涴衲衣
閑居寫興
幽棲青嶂下塵事少相侵亦有漁樵樂而無纓冕心竹
閑書幌淨花汎墨池深醉卧雲蘿下機忘鳥自吟
山路聞鷓鴣
朝入翠微畔鉤輈雨外鳴聲聲行不得去去若為情苦
竹湘南驛黃茅嶺外程鄉心正無那聞爾淚沾纓
擬唐賈島題李疑幽居仍次韵
愛爾幽棲處清凉水竹園遠山頻對酒芳草獨開門卷
幔通雲影横琴拂石根仙源只如此相對更何言
山行逢故人墳
繫馬荒林下蕭條對古墳傷心逢斷碣揮淚讀遺文宿
草今誰泣清猿不可聞空餘三尺劒落日掛楸枌
山寺讀書
贏糧尋翠巘負笈入琳林書映藤蘿色聲隨鐘梵音芸
香孤鳥外燈影斷猿深寂寂空門夜閑窺往聖心
二
聲聲連梵音人影與禪心散帙維摩室懸燈支遁林靈
花開戶落法雨下帷深洙泗東流去真源何處尋
寄衣曲
孤月照庭闌相思剪合歡淚從燈燭下霜入(闕)寒絶
漠(闕)遠空閨錦帳殘憑君封裹裏誰為著時看
夏夜寄宿僧房
薄暮中峯裏遙聞仙梵音獨尋鐘磬遠漸至薜蘿深月
色虛禪室泉聲到客簪誰知慧燈影于此照塵心
寄馬秀才下第歸
鄉闈不得意秋卷自呈親共恨持衡手空憐泣玉人拂
衣楓葉冷歸櫂菊花新擢秀非難取長歌泮水春
春隂
海國東風後千門積曙隂斷雲隨雨薄歸雁帶烟深柳
暗迷征騎花寒笑客簮翻憐勝遊地愁絶五陵心
宫鶯
宫漏曉沈沈間關百囀音聲隨天樂下色借御袍深柳
外窺殘黛花間識墮簮長門終日閉聞爾獨關心
暮春都門送客
四牡正騑騑承恩出帝畿五門宫漏斷千里布帆飛烟
火吳山遠鶯花楚樹稀過門應暫住不久換春衣
新燕
烏衣何處别迢遞落春塘舊壘逢新主空簾見夕陽水
芹沾嘴活烟柳拂衣香何必吳宫樹秋風亦斷腸
寒食登臨
山水空青處烟蘿鳥道邊千門初禁火獨樹已啼猿㳙
溜和清唱飛花拂綺筵回首古城下新塜草芊芊
宫井
甃石長門裏虛圓一鑑清銀床苔蘚積絲綆轆轤鳴淡
泊如恩淺清泠似妾眀鉛華空自照惆悵若為情
田家留客
爨突曙烟新蠶房絶四隣相逢江上路且醉甕頭春稚
子摘紅葉家人烹紫鱗感君情獨厚應不笑家貧
送春
綠樹海邊樓年光逝水流向來攜手處誰是少年游池
草生還夢林花落更愁若為送春去吟髮又成秋
贈故人陳孟敷牧安陸州
還鄉能幾日五馬又騑騑闕下陳三策人間望一麾帆
飛溳水闊路繞鳳山微送别無窮恨空慚獨布衣
睡覺山中
林棲無外事心似野僧閑萬籟千峯起空簾午夢還松
香飄蕙帳苔色映柴關獨鶴歸來晚遥鐘若箇山
挽僧
雙樹經行處空懷結淨因松聲禪榻夜苔色影堂春如
意閑孤月袈裟積暗塵空門了生滅塵世獨沾巾
夜泊楓橋懷所知
落日閶門外楓橋暫泊舟寒山初上月吳苑欲含秋别
夢千重遠殘鐘半夜愁天眀望鄉樹迢遞憶同遊
送袖子西遊
遊方參佛祖一錫别東林世路蛾眉外人烟劒閣深風
霜移戒臘水月印禪心早晚離言說還山思梵音
暮秋登冶城平遠臺
山壓無諸野臺芳半夕暉連天孤樹遠滄海片鴻飛紺
苑皆黃落琳宫盡翠微回看南陌上四牡正騑騑
海江送林中州歸
不羡魚羹飯寧甘苜蓿香小齋隣蠏舍曲儿近蛟房别
路分沙堰行衣受海霜到家看舊竹凉月滿横塘
送人還建上
建水千峯外春城送獨歸雨花飄别酒津柳拂行衣劒
浦孤帆遠閩天一雁飛到家應幾日書信莫令稀
宫燕
杳杳别烏衣還尋禁苑飛結巢依繡戶識主近羅幃影
落宫潮小聲沈御柳微長門春寂寂猶憶海西歸
春日登龍華觀
籌嵒青翠裏琳館是仙家徑轉龍峯逼林深鳥道斜白
雲隨杖舄金磬出烟霞幽覺塵心遠蒼藤落數花
贈别陳孝廉赴京師
斗酒粤城闉千門柳色新孤帆辭海月疋馬入京塵鳳
闕趨朝早龍池聽漏頻青雲從此去應念布衣貧
上已邑中值雨
瀟瀟江上雨孤館獨留人山水愁中趣鶯花客裏身縣
樓寒樹合僧舍曙烟新遥憶蘭亭會凄凉幾度春
山人以春茗見寄賦以荅之
仙嶠多靈草紛披榖雨前色疑蒙頂霧香訝武夷泉林
屋人稀到山廚手自煎愧無瓊玖報徒此寄雲箋
題山水雪景
雙毫閑染處隱見雪花飛萬壑飄瓊樹千峯掩翠微灞
橋吟影度剡曲棹舟歸因憶陽春調而今和者稀
送張道士歸山用唐人韵
烟霞寧久别歸去禮元君養道看黃老將身寄白雲人
依松作伴身遠鶴同羣回首千峯暮瑶歌鳥外聞
送邑長史
白面魯諸生寧知替畫榮一經諳治體百里見民情入
幕郎官喜揮毫案牘清一貧今似水處處見香名
送僧住崇聖寺
青山崇聖寺方丈久荒苔愛爾禪枝秀如今法宇開明
心超上乘真旨悟西來振錫從茲去雲邊施食臺
題道人幽居
學道居人境林扉晝亦關燒丹傳妙訣采藥問名山醮
罷三花落經殘一鶴還黃精新釀熟常有好容顔
伸蒙岩讀書
我愛伸蒙隠攜琴入翠微身閑隨鶴遠心靜見人稀散
帙時聞磬懸燈獨掩扉淵源那可測探賾日忘機
贈林濟之江田送舅氏赴京選
宅相今誰是名家復見君同心看白水送别上青雲海
樹烟邊合江田鳥外分阜陽歌酒夜相對思紛紛
題王晏碧梧山房
梧寺隠山房憐君若鳳凰一簾秋影靜半榻夜聲凉葉
露沾書帖烟花拂酒香行當中琴瑟清廟有輝光
塞下
萬馬防秋急三邊殺氣昏鳴笳雙雁落伐鼓夜兵屯月
照黃沙磧風乾白草原空持三尺劒白首未承恩
夜宿石門聞秋風
洞口微鍾夕隂林散夜聲孤燈殘月下千嶂斷猿鳴颯
沓驚禪定蕭條動客情卷幃清不寐松際月斜眀
文石江村
獨樹斷猿頭天空水自流人家分島嶼魚艇半滄洲海
色將帆莫潮聲入戶秋為憐魚蠏美長醉酒家樓
與同輩遊霍童山
白鶴今何在千秋共鶴林人烟山縣小魚鳥洞天深苔
色迷仙跡泉聲淨客心無因問丹訣天路杳難尋
送滄洲出邑偶賦
白髮卧滄洲翻然憶舊遊醉尋陶令酒吟倚謝公樓砧
杵千門夕梨棠一縣秋去逢高慢士應是久淹留
草澤狂歌卷三
