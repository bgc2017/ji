草澤狂歌卷四
明王恭撰
七言律詩
送林大歸
歲晏山空落葉深臨岐那忍重分衿扁舟不載同歸夢
片月空懸遠别心去住誰為悲客路東西總是失家林
為予歸去逢知已但道平安是好音
用韵答林大
正爾交情似海深不堪離别淚沾衿幾回見雁思鄉信
千里移家共客心新酒黃花連夜榻秋風寒夜響楓林
天涯共住同蕭索莫惜逢人寄遠音
邢逸人寒夜見過
每憶家林結弟兄别來空感故鄉情天涯白首重相見
客裏殘觴且共傾積雪寒江楓盡落斷猿孤嶂月偏眀
十年滄海多離别豈必今宵淚滿纓
答梅江陳以方
先生清隠謝浮名數畝山田也自耕家近鄰洲饒蠏舍
客留鄉館有魚羹寒山對酒同誰賞野寺尋鐘慣獨行
遥枉新詩問流俗相思一夜斷猿聲
秋日留别劉大
十年分手隔山川乍見那堪又别筵白髮醉看青鏡裏
黃花飄近羽觴前雙湖積水啼孤雁獨樹高原咽亂蟬
何事最關離恨切月眀重語舊箏絃
二
年少與君輕别離肯將清淚洒臨岐那堪短褐飄蓬後
不似寒窗剪韭時遥夜客心懸絡緯隔簾霜影動辛夷
十年此會仍分手何得雜尊復共持
别劉山人
十年身世尚間關客裏逢花好是閑連雁晚來何處下
孤舟江上幾時還寒雲野寺愁中雨疊嶂青猿夢裏山
流浪未成歸隠計對君空有淚潺湲
梅花城觀兵
宛馬蕭蕭鳴北風時平閑却射雕弓千家山郭潮聲裏
幾曲營門柳影中道滿旌麾嚴虎帳廟喧簫鼓祀龍宫
玉門定遠遥堪羡白首爲儒感慨同
梅城夜泊
澤國秋風旅雁飛海天愁思正依依孤城背嶺閑吹笛
白露横江又濕衣砧杵遠村寒事早市橋殘火夜漁歸
興來且醉梅江月遮莫鄉原落夢微
梅江旅夕
澄江如練繞楓林仙嶠横江帶夕隂秋滿山城飛一雁
門臨潮水抵千金白雲幾處懷親夢黃葉他鄉在客心
無那愁腸偏愛酒戍樓寒鼓又霜砧
中秋對月
風笛樓前萬葉乾碧天如水浩漫漫鴻聲遠度黃姑小
兔影斜臨玉鏡寒塞北將軍空倚恨湘南遊子莫凭欄
異鄉今夜堪惆悵何處明年更獨看
客中歌越調
遥村燈火絶人行一曲凄凉對月眀山葉下時孤雁冷
鄰雞啼斷百蟲鳴黃沙磧裏霜天夢白草邊頭日暮情
欲變商音誰感激滿天凉雨送餘聲
經馮氏先塋
音容别後遠悠悠寥落他鄉土一坏野水寒禽空對客
夕陽紅樹更關愁手披荒草孤墳在淚洒殘梅一笛秋
淮海十年多少恨幾人歸葬故山頭
行次海上
晚風吹酒動離顏别路蕭條草樹間積水亂流疑夢渚
一峯中斷似君山鷄鳴海曙寒潮小雁引秋聲落葉閑
行李飄飄又何往暮雲飛鳥也知還
别林十一恭并馮生二女兒
逢君江上草萋萋久客將歸路欲迷日暮孤舟空蕩漾
天涯斗酒又分攜青楓孤嶼潮聲小積雨芳洲蔗葉齊
親愛重逢更何日野雲流水隔東西
行次淮安甘蔗因悼同門友被譴沒于京
傷心不見舊同遊離思蕭蕭醉未休暮雨門臨青蔗圃
夕陽潮到白沙洲幾家烟火遺民在千里江陵去國愁
莫怪行人倍惆悵羊曇何事泣西州
寄清江隱人
平遠臺中醉盍簮粤王臺上惜分襟單車映月經槐里
孤棹移家入桂林滄海到来無舊業白雲歸後更何心
豪華近付東流水誰笑閑門碧草深
秋半山中
南北雲來孤嶼青島花苔葉露先零天涯月出人隨影
夜半幽林犬吠螢僧榻焚香留偈别軍城吹笛帶愁聽
遥憐舊好佳期在應買黃壚醉未醒
宿陳八家樓
世上悠悠多棄貧惟君高誼始相親昇沈獨恨長沙别
南北誰憐失路人吹笛關山明月上到樓鐘鼓夢家頻
江湖風浪連城起何處飄飄托此身
西林感舊
十年重過謝公樓千里離心感舊遊江上行人孤笛晚
路傍離黍幾家秋浮雲世事如春夢流水年光易白頭
别後芳原那可問寒猿野鳥自堪愁
懷劉君弟從京口軍
别離江上語依依黃葉原頭雪漸飛孤劒獨隨邊將遠
封書遥寄塞鴻歸蘭陵夜靜休聞笛北固天寒正搗衣
何處看雲倍惆悵野猿湖水舊山扉
書懷簡劉大
客庭風雨似秋天轉憶浮生事渺然病髮到來同落葉
故園歸去是何年凄凉塵夢遥鐘外迢遞鄉心夕鳥邊
萍水不堪流浪遠此行偏動故人憐
二
海上殘春積雨香旅懷誰爲落花傷未須對酒驚蓬鬢
且喜移家近草堂匹馬寒原香漸遠百蟲孤館夜偏長
太常峯頂閑宵月盡付離人照斷腸
書林二宅洋江春曉圖
東風閒颺薜蘿衣水國蒼茫共掩扉砧杵曉聲寒外盡
關河春色鳥邊歸叢蘭露下湘魂遠深樹雲來楚望微
惟羡長吟北窗裏風流寧減謝玄暉
别朱大
木香花發是清眀杜宇聲來減客情遠道春深那忍别
一樽江上且同傾青塘白馬門空掩積雨寒山暮獨行
相識非君相慰藉亂離心事有誰平
挽林隱逸
家住雙旌久不回一瓢江上獨傾懷篝燈坐聽風林雨
繐帳閒荒藥徑苔西州别後羊曇泣楚澤春深宋玉哀
我欲持觴酹芳草夕陽何處是泉臺
送友人流西源
鳳林關路遠悠悠惆悵行人過陜州渭水寒流秦塞晚
灞亭殘雨漢原秋玉門壁壘行應遍白葦黃榆夢亦愁
江海同人今已盡南冠何事到君頭
白雲菴
白雲深處舊岩扉苔蘚蒼蒼一徑微翠壁紅泉分鳥道
石林精舍掛僧衣三峯月出聞猿斷五粒松香見鶴飛
今日置身千仞表了然心地發清機
贈劉友
仲蔚門深遠市塵隠居何用嘆清貧薄田歲歲聊供祀
先壠青青只近隣夜織燈前催婦早曉書簾下課兒頻
林泉茲事仍堪樂猶勝支離笑此身
題墨梅烟月景
林下花香雪更繁蕭條苔徑共誰看空香半入閑僧定
霜影全侵夢鶴閒任逐隣歌江上發恐隨邊笛月中殘
故人天外遥相憶欲寄南枝愧獨難
題歐陽明府江山草堂卷
(闕)源山下草堂開竹杖黃冠日往迴雨帶新潮低捲幔
雲連孤島落銜杯閑棋每憶林間榻靜釣猶思石上苔
嘉政只今人共說未應陶令賦歸來
送劉監生還京
官船一棹大江流才子還京賦遠遊帆帶夕蕪依御苑
夢隨凉月到家樓長淮雁影催寒曙近郭砧聲報晚秋
此度金門應早達莫令鄉舍久淹留
寄劉三知已
客居風景似湖南長羡山中酒共酣歸夢幾回梧葉雨
懷人多在菊花潭空林野雪閑相待魏闕青雲遠自慚
聞說茂陵仍卧病獨將心事問誰堪
文筆山房為延平郡造士朱員賦
文筆山深隔翠微清暉迢遞映書闈門臨絶澗逢人少
簾捲孤峯見雁飛四壁泉聲喧午夢半簾藤影落秋衣
潭津自昔多才俊詞翰如君世所稀
書番陽戴氏侍萱堂卷
樂平才子舊知名曾是清朝被寵榮萱草别来應有夢
白雲頻望不勝情關河迢遞娛親舍銅綬淹留近海城
他日錦衣回首去故園鄱水有餘清
題岳陽樓壁
凌空飛構欎嗟峩無那湘山逞樹柯雲夢曉烟隨鳥沒
洞庭秋色卷簾多靈妃鼓瑟聲猶遠仙侣題詩墨未磨
更借桓伊三弄笛倚闌聽斷暮鐘和
山水圖
城隅山水共清暉城下居人半掩扉遠樹微鐘隨去棹
夕嵐殘雨到行衣潮來絶島天邊小日落孤雲鳥外歸
為問滄浪垂釣者白頭何事未忘機
奉答陳滄州
朝來空館思依依回首關河一葉飛滄海斷鴻看又到
故山明月幾時歸蕭條短髮臨青鏡颯沓秋風度客衣
唯有滄州知已在未應尊酒頓相違
春初憶故人
楊柳初青雁北歸海天愁思共依微青山悵别頻勞夢
野館逢人欲换衣花外看雲孤興遠溪邊對酒故人稀
相思更有前期在未必同心與願違
齋居喜故人陳希召見過仍别去
勞君軒珮問荆扉客裏相逢思轉迷芳草斷雲驚别久
青山明月舊遊非瀛洲迢遞愁中望海樹蒼茫鳥外微
别後思君何處是荒原殘日草依依
竹下酌
遠攜壺榼上幽林竹裏行廚共盍簮龍影亂浮瑶席潤
鳳毛低拂玉杯深潭心氣爽人難醉谷口風微鳥自吟
更約抱琴重載酒風流何啻到山隂
江城夕眺
荒城百雉欎嵳峩城下風來湧漫波雲靜遥天飛鳥迥
潮平孤嶼夕陽多風帆點點迷烟樹山磬迢迢度薜蘿
十二危闌都倚徧關心無那月眀何
夏日過周六園林因有茶瓜之會
鳳崗峯下舊荆扉龍眼隂隂暑氣微海上雲山迢遞見
林間車馬往来稀風搖竹露沾紗帽鳥蹴藤花墮客衣
不爲茶能留永日主人談笑却忘歸
三山送客歸錢塘
無諸城外樹依依乳酒山瓶送獨歸吳岳蒼茫天外出
浙河迢逓鳥邊微離心漠漠隨流水征馬蕭蕭向落暉
歸到故園明月夜候門童子笑牽衣
夏日過琳宫
瓊館迢迢隱碧岑平時鐘磬出空林苔因暑氣侵仙帙
鶴伴閑雲對客簮小洞石泉香洗藥古壇松樹净横琴
欲談火棗交梨事愧殺紅塵一片心
過爐峯寺緇錫京行廊廡蕭然徘徊而還
西風缾缽去依依寂寞空門客至稀花徑路苔行鳥跡
竹林空翠濕人衣翻經榻下餘殘葉施食臺中半夕暉
惆悵松枝猶未偃却令玄度獨行歸
送邑造士貢京師
朝逢遊子拂征鞍花嶼江城解珮環供帳早鶯啼越岸
驛程春樹繞淮山金門燭影趨朝入璧水書生聽漏還
此後橋門應見月相思人在五雲間
春過岩泉寺
遠公瀟洒在東林竹裏閑扉隠翠岑祗樹春來忘色相
曇花空裏見禪心白雲半嶺迷香界孤磬中峯出梵音
此地從來堪習隠浮生幾度得相尋
路傍柳
裊裊官亭黃柳枝乳鶯啼斷綠楊絲影留年少看花騎
色借隣姬賣酒旗閨裏豈堪窗外見天涯誰忍笛中吹
托根不合臨長道空與行人贈别離
題故人山房壁
薜蘿深隠似仙家半畝荒園祗種茶澗口香泥行鳥跡
簾前春雨落松花遥鐘漠漠青林晚遠瀑淙淙白日斜
拂壁為君書此去明朝相憶隔烟霞
擬題黃鶴樓
黃鶴山前黃鶴樓樓前江水古今流英雄寂寞餘芳草
鸚鵡凄凉但遠洲漢口月眀鴻影度武昌雲斷笛聲秋
行人更莫頻登覽銅輦時逢帝子遊
送隣子為僧
朝捐初服製袈裟暮掃塵蹤便出家鉢洗維摩溪上月
心依支遁寺前霞林端引水時澆棗雨後燒山學種茶
待得蒲團成爛草少林枯樹也開花
送人使琉球
扶桑無路但行舟才子今持漢節遊自是皇威均雨露
故將冠冕化琉球風波浩蕩蠻天曉島嶼空濛瘴海秋
早晚星槎歸上國殊方休起見京樓
擬唐劉文房青谿口送人歸岳州
青谿柳色動離愁江水蒼茫送客舟兩岸斷烟看躑躅
半天微雨聽鉤輈洞庭月傍君山曉湘浦雲兼夢澤流
歸去故園如憶别秋風應倚岳陽樓
送人之温陵牧
温陵出守君恩重五馬頻嘶悵别難斗酒不堪留客醉
一麾今去共誰讙刺桐見月横琴坐金粟行春露冕看
但使甘棠公訟簡香名應是到朝端
次塘行人擢浙江憲副
一經曾采泮池芳况是天朝被寵光宫柳遠隨驄馬色
苑花遥惜繡衣香雲開浙水騰秋隼天入荆蠻涌曉霜
莫向錢塘追故事六和高塔野烟凉
遊鼓山天風海濤亭
高亭上與翠微連漠漠風濤際海天吳越百城飛鳥外
琉球孤島斷雲邊靈源洞古人稀到青草池空鳳杳然
深愧遠公相問姓自非玄度亦逃禪
夏初登西石蘭若懷洽公
蘭若春歸雨霽天凌空臺上獨聞蟬岩扉碧蘚凝僧榻
林逕孤雲宿梵筵祗樹隂隂啼野鳥斷鐘杳杳出人烟
洽公住處今陳迹日暮懸燈益惘然
擬唐王摩詰積雨輞川莊上
石林迢逓輞川斜積雨烟空見棗花翠壁紅泉分鳥道
白雲芳草半人家木蘭柴口朝行藥白石灘邊暮浣紗
纓冕向來真外事欲從林叟問燒畬
仲夏過靈瑞招提
夜半青山有梵音曉攜清興問珠林烟霞路轉禪扉靜
薜茘花香野殿深舊入影堂空嘆逝新来釋子未知心
應憐法社荒凉久祗苑何因復布金
寄鄭助教兼似胄監諸友
斗酒東城送别時馬前楊柳綠烟絲橋門到日聞鶯早
鄉信逢秋寄雁遲璧水獨尋麟鳳去故人誰與薜蘿期
為言六館諸才俊好向春風折桂枝
晚晴登沙阜望海嶼偶賦
夕蕪殘雨半沙丘沙口行吟獨布裘幾處人烟分水國
數村魚鳥盡楓洲雲歸島嶼千峯白風逓江潮五月秋
榮辱升沈君莫問滄溟東逝更悠悠
借龍華琳宫避暑
避暑林扉興不窮仙家遥借翠微峯雲間鷄犬稀人跡
石上莓苔見鶴蹤冰簟更尋花處月角巾閑掛鳥邊松
自從心境清凉後却笑塵中萬事慵
送人遊武夷
閩州山水獨清暉九曲仙源世所稀劒浦夜天烟外小
幔亭溪樹鳥邊微胡僧共飯驪珠缽羽士相逢薜茘衣
玉女峰南孤磬裡知君今去欲忘歸
送陳延用任潮州郡幕
潮陽贊畫新恩重斗酒臨岐且共懽落日亭亭將别櫂
垂楊裊裊拂征鞍蛇山斷草巒烟積鰐渚滄波瘴雨殘
案牘清時貧似水香名應是到朝端
送陳二林糧長運軍儲之海城
搜粟當年曾作尉富民何事亦封侯却令大姓專輸餉
誰信軍儲借上籌千里帆檣秔稻白百城烟水鼓鼙秋
仍聞部曲多窮卒此日遥分主將憂
擬唐竇遺夏夜宿表兄宅話舊
茉莉花香暑露清芰荷高館月微明傷心欲話他年舊
握手空驚此日情青鏡流年頭共白綠樽深夜酒同傾
預愁别路楓洲外千樹蟬聲送客行
聞士仁兄擢廣東邑令
佐縣吳江獨冶繁曳裙無復在王門風霜不改平生節
雨露還沾此日恩馬首未應趨嶺徼鵲聲先爾到家園
白沙堤上如休騎須與連枝倒玉樽
秋日旅懷
西風殘葉帶荒溝旅館誰堪宋玉愁岐路自傷孤客暮
雲山空見斷鴻秋家林舊業餘青草萍梗生涯任白頭
幾度扁舟吹笛夜令人歸夢滿東流
粤城懷古
無諸建國古蠻州城下長江水漫流野燒荒陵啼鳥外
青山遺廟暮雲頭西風木葉空湟曙落日人烟古壘秋
借問屠龍舊蹤跡斷磯寒草不勝愁
題處士山房
數畝閑園一布衣薜蘿深處市聲稀酒醒别墅寒猿嘯
客散空林夜葉飛翠壁紅泉分藥徑清池白石映柴扉
長安道上多車馬何事丘園便息機
中秋宴集分韵得清字
廣寒宫殿凉如水坐對清暉欲二更但使玉樽頻注酒
莫令銀甲少彈筝窗含野燒明還滅簾捲星河淺復清
塵襪不禁風露冷恍然身世在蓬瀛
暮歸沙堤
十里黃沙海上頭數株榕葉半滄洲西風禾黍平侵戶
落日雲山遠帶樓雁影蕭蕭孤笛暮砧聲杳杳幾家秋
候門稚子牽衣笑不省微霜著敝裘
送王董教歸沔陽
祖道黃花白露寒江亭澆酒悵離顏脊令共向沙頭别
鴻雁分飛雨外還夢渚雲開三峽水漢陽帆帶五華山
泮林此後應相憶莫道王音滯楚關
灞陵衰柳
昨夜微霜落灞橋數行官柳正蕭蕭聽鶯坐處空殘葉
繫馬門前有舊條色借青娥雙晚黛聲隨急吹度寒蜩
秦山送别那堪折應把離情寄玉簫
擬盧允言晚次鄂州
日夕卸帆黃鶴浦三湘夜色帶霜天風鳴岸葉潮初落
月到船忩客未眠隣笛凄凉臨野水驛樓迢逓隠江烟
年年蹤跡猶萍梗腸斷孤雲若箇邊
送人致政還吳中
朝辭印綬髮如霜匹馬東還路渺茫獨樹斷雲吳苑暮
孤城殘雨海天凉秋風祖帳人難别黃菊家林酒正香
早晚薜蘿花下醉白雲飛近遂初堂
春日遊山寺
東林雨後樹蒼蒼巾舄乘閑到上方雙澗鳥鳴延語笑
半林花氣襲衣裳機閑寶地禪俱寂心寄空門累亦忘
自愧此身人代裏何因棲遁遠公房
賦得牡丹因感舊遊同軰
洛陽城裏卸吟鞍幾度侯門看牡丹色借阿環嬌上馬
香分弄玉醉乘鸞銅駝月色人何在金谷春歸夢又殘
惆悵舊遊今寂寞一枝濃艷共誰看
送僧遊天台
雁蕩天台東路遥赤城霞色帶層標青山乞食林中晚
滄海浮杯夜半潮下界人烟分島嶼上方鐘梵出雲霄
塵蹤自愧迷津久願得從師度石橋
夏初登烏石蘭若懷洽公
宿雲臺下舊叢林憶昨從師聽梵音燈影夜窺猿鳥近
茶烟風颺薜蘿深蕭條香界栖禪處寥落空門嘆逝心
欲問影堂何處是桄榔孤樹一蟬吟
贈老醫
賣藥囊中况有錢長桑親訣舊曾傳心知肘後岐黃秘
老向人間草木年杏滿香林澄夕露桔垂秋井漾寒泉
祗今黃髮青山裏無那看雲日醉眠
與道人期不至
獨鶴孤雲無姤氛漫期飛旆到人群林間半榻虛晴翠
天外三花又夕曛塵世幾回逢甲子青山何處訪茅君
想因醉倒麻姑酒辜負名香手自焚
擬唐姚合贈王尊師
羽客吹笙何處去黃花古路薜蘿間寥寥鷄犬雲中室
渺渺烟霞海上山白鶴夜歸經欲盡黃粱秋熟夢初還
塵生未免緣浮累幾度逢師每厚顔
僧房燕别故人還山中
苔蘚蒼蒼野殿凉别離遥借贊公房雲間馴鴿窺瑶席
谷裏曇花泛羽觴對酒不將萍梗恨還山應製薜蘿香
江湖秋水多魚雁思爾封緘寄草堂
舟次水驛寄關外同志
帆落秋風酒半醺驛樓津樹大溪濆夕陽鴻雁舟中見
眀月梅花笛裏聞獨客秪今猶浪迹故人何處更離群
盍簮尚有清宵夢只隔閩關一片雲
夢遊天台
赤城霞氣映秋山萬仞丹梯夢裏攀滄海猿啼風葉冷
石僑僧去暮雲閑泉飛紺苑三花夕天近瑶京一鶴還
何處微鐘霜外斷覺來眀月舊鄉關
送人赴衡州府推官
清獻曾聞尚節推料君應與故人期且傾綠酒留簮珮
莫對黃花促路岐衡岳雨晴飛鳥外瀟湘雲卷下簾時
懸知官下多鄉思回雁峰前好寄詩
金陵客夜
官槐夾道暮鴉鳴匹馬那堪客帝京紅燭夜忩千里夢
青山明月異鄉情白門寺裏霜鐘斷金水橋頭曉漏清
陌上相逢空借問幾人争識馬周名
擬唐張文昌送汀州元使君
出臨汀守承恩重馹路遥遥幾日程五馬不辭為郡遠
一麾應是到官清鄞江地古銅鹽富閩徼天寒瘴癘輕
但使政平公事少木樨花下日閑行
霜後燕别
小堂紅燭吐烟清鐘漏微微出縣城賞地不堪人又别
離筵莫厭酒頻傾星河卷慢浮霜影砧杵誰家起夜聲
眀發空江分手去片帆天外掛離情
奉寄鄭助教
海國霜寒斷雁飛五門何處整朝衣鳳臺月色空中白
長樂鐘聲馬上微中歲一官仍獨冷西膠三禮似應稀
杜陵别後襟期少誰共樽中醉落暉
春暮山家
花落閑園杜宇飛半溪流水映柴扉茅簷寂寂雲來暝
苔徑蒼蒼客到稀洞口青猿啼近榻林間馴鹿息塵機
長安年少多纓冕不似山中薜茘衣
孟夏山居
卜居曾費買山錢林下蕭條屋數椽絶澗垂蘿時見瀑
綠槐殘雨晝聞蟬潭邊鹿過疑盤谷嶺口人看似輞川
自是幽栖無外事閉門閑看養生篇
送人入楚
斗酒官亭醉未休春江解纜倍離憂閩關夜月舟中别
夢澤滄波馬上遊漠漠暮雲夔子國瀟瀟黃鶴漢陽樓
此行若聽王門漏莫作蘭臺宋玉愁
送邑造士貢京師
柳嚲花嬌鶯復飛臨岐杯酒思依依沙頭解纜辭親舍
馬上看山入帝畿禁邸曙鐘驚别夢橋門新水映行衣
遥知闕下承恩重六館才名似爾稀
訪僧不值
萬松隂裏隠禪扉一上中峰入翠微澗口綠蘿侵岸幘
林端祗樹拂行衣春城乞食何人到滄海浮杯更未歸
此度尋僧應不遇泉聲山影思依依
送人遊温陵
送君南去柳條新匹馬蕭蕭滿路塵天近温陵常見日
潮歸滄海遠無津刺桐葉暗千門曙紫莢花開四座春
聞說此鄉多寶貝昔時全盛只今貧
客舍清明
杜宇啼來欲暮春忽逢寒食倍沾巾萍蹤每恨天涯别
華髮空看鏡裏新故壠松楸應漸遠異鄉風景有誰親
經過幾處堪惆悵渾是山陽笛裏人
上已遊龍峰精舍
香臺迢逓隠中峰巾舄行尋避世蹤勝槩獨將孤鳥狎
幽期還與野僧逢薜蘿洞口雲沾袖躑躅溪邊雨翳鐘
回首下方塵土近落花芳草思重重
題沙堤陳氏園林
佳君住處盡園林橘刺蘿梢維隠心雨過沙山侵座冷
春來池水映階深衣沾菜色霜前屐簾捲花香月下琴
自喜應無銅墨繫時時來往得幽尋
暮春遊冶城鳥石山
子規啼斷欲春歸鳥石蒼茫入翠微鳥道隂隂人語絶
禪房寂寂磬聲稀桄榔葉覆經冬雪躑躅花殘未夕暉
回首驛程西上路明朝離别漫沾衣
夏初籌巖
籌峰迢逓出高林苔徑蒼蒼洞穴隂獨樹斷雲孤鳥下
亂山殘日一蟬吟雙溪鹿過泉應碧丈室僧歸月又深
幾度欲攜招隠興綠蘿花處息塵心
孟夏山中
回溪風泛落花深啼鵙聲中見綠隂半壁白雲浮几席
一簾晴翠襲衣簮幽棲也作懷人夢高卧猶懸戀闕心
自笑淵眀偏愛酒山林寥落久無金
送人遊鼓山
靈源洞口白雲飛君去凭高入翠微閩越故城關外小
琉球孤嶼鳥邊微天花寂寂逢僧宇林吹飄飄颺客衣
若對鳳凰池上月頓令心地亦忘機
寄鄭助教兼似胄監諸友
奉詔西遊匹馬遲金陵山水帝王畿鄉書見雁休愁寄
官舍聞鶯曉夢歸白首橋頭聽夜漏青雲池館醉春衣
遥憐璧水多麟鳳天子臨雍世所稀
送同志往寺讀書
一燈寒夜掩空門萬卷經書自討論身寄河沙離獨劫
心遊洙泗得真源天花細逐芸香落法雨微滋帶草寒
知爾逍遥鐘梵裏學成休負遠天恩
天王寺避暑
溪口長藤半落花紺園開士具袈裟林端香度禪扉净
谷裏雲歸鳥道斜冰簟臨風開白榻玉盤貯水割甘瓜
坐來心境微凉夕更喜山童解煮茶
贈丘道士還龍虎山
吹徹瑶笙一鶴東只含明月噴芙蓉到來滄海樽前雨
歸去丹丘鳥外峰月洞夜凉蟾養魄露房秋早鹿生茸
仙裾玉珮悠悠去未擬人間幾日逢
秋夜飲
殘柳烟空泣露蟬夜堂紅燭照長筵門臨一葉秋聲裏
簾卷秋風夕鳥邊且縱芳樽吟綠水莫將青鏡嘆流年
興酣耳熱忘頭白不覺清宵刻漏傳
秋宴御風臺
御風仙珮影沈沈草滿荒臺翳夕隂千里滄波天外合
七閩秋色雁邊深寒花委露沾歌席殘葉飄風墮客簮
但得玉壺頻有酒此身長健且登臨
擬遊洞庭
微風孤櫂洞庭遊千里滄波一鏡秋連雁遠鐘雲夢澤
斷猿殘笛岳陽樓巴陵雨霽君山出蜀道冰消楚水流
欲弔重瞳何處是蒼梧瑶瑟不勝愁
月夜有懷同志
誰家羌笛暗飛聲越海城頭片月眀隣杵不堪霜下聽
塞鴻偏向夜中鳴故人久近滄波遠明鏡愁看白髮生
幾度相思孤枕夢滿庭風月不勝情
聞王介軒偕諸公登伸蒙巖作
罵巢人去青山在白石巖扉薜茘隂絶澗未霜殘葉爛
半林微照斷雲深蕭條香界無僧迹寂歴寒花見客心
遥想罷官多樂事風流時有謝公吟
送邑造士李良歲貢之京
木落霜寒斷雁鳴六平峰下送君行孤帆杳杳辭親舍
匹馬翩翩入帝京禁邸疎鐘朝珮影橋門孤燭夜書聲
遥憐得桂青霄上應愧山中獨隱名
遊東觀
群山飛翠六平峰琳館依稀第幾重心遠獨隨雲鶴去
機閑應共羽人逢三花影落壇邊樹五粒春飄石上松
借問仙源在何處白雲迷却往来蹤
春城送客
江城春半柳依依客裏相逢又遠違谷口花深迷去騎
天涯草綠帶行衣雲開越水千峰出路繞閩關一雁微
想是故園佳麗地候門童子喜君歸
將入蜀留别同志
蜀道歌來誰共悲明朝還是拂征衣劒門積雪人行少
棧石連雲鳥度稀白帝陵邊春樹盡錦官城下夕陽微
舊遊謾有相思夢萬水千峰幾日歸
留别方丈友
萍蹤無定暫追攀又向烟蘿悵别顔習静豈知離思苦
勞生應愧道心閑疎鐘遠火舟中夜獨鶴孤雲夢裏山
此後相思何處是寸心遥在翠微間
擬唐韓君平送長沙李少府入蜀
世路何如蜀道難臨岐誰不悵離顔湘潭騎影寒流外
巫峽猿啼夕照間夜火錦城江上驛暮雲劒閣鳥邊山
秋來應有相思夢莫惜音書寄往還
寄博羅林董教
幾年(闕)著儒衣兩度持衡坐棘闈嶺海路遥歸夢斷
蠻天雁少寄書稀時清豈嘆官如舊道在寧憂祿尚微
聞道故人多鶚薦紛紛環珮滿王畿
寄寧德林訓迪
憶君時復強登樓雲樹蒼茫悵别愁兩地情多孤夜月
十年官冷舊滄洲鶴林山色當杯綠鮫室潮聲到縣秋
早晚香名應更達泮池何事久淹留
賦得茘枝送人之燕薊
昔年高品滿長安薊北空聞火劑團閩雨帶花飄别路
瘴雲和葉拂征鞍離杯醉擘丹砂顆纖手嬌傳碧玉盤
明發幽州千里外竹籠遥寄也應難
遊廣陵
海門潮落見瓜州雲樹蒼茫馬上遊千里河山歸禹貢
百重烟水入淮流蕪城積夢璚花月隋苑傷心碧草秋
二十四橋人静夜爲誰猶倚木蘭舟
僧房宴别故人還山中
石林秪樹隱層阿却向空門别奈何殘燭夜深泉影盡
離筵賓散月眀多還山逸興休魚珮避世閑蹤卧女蘿
城郭雲林從此别曉鐘聲裏唱離歌
題冶城開元寺
城裏青山聞梵音靈源高閣影沈沈鳥邊祗樹人烟近
象外雲花野照深苔色滿廊行履迹月明空界印禪心
自憐人代多氛垢未得焚香禮遁林
華石上人見過
久淪塵俗愧緇衣曾是三生石上違願得遠公留半偈
也令玄度發清機金沙堤曉香中别祗樹林深定裏歸
獨鶴孤雲無住著却令方外故交稀
登冶城萬歲塔
絶頂層標出半天千山宫宇翠微連雲飛百粤滄波外
鳥度千峰夕照邊平遠臺空秋珮冷毘盧閣静夜燈懸
屠龍射鱓今何在蔓草荒陵幾度烟
擬登金陵鳳凰臺
高臺猶有鳳凰名臺下金河繞帝庭淮水漫流千古恨
鍾山還帶六朝青風檣積雨丹陽渡酒幔寒花白下亭
欲把一杯招李白海天霜雁晚冥冥
擬遊君山寺
獨向巴陵上小舟君山迢逓鏡中浮猿啼古木雲邊迥
鳥度靈花象外幽烟磬夜寒雲夢月天香朝泛洞庭秋
更隨野衲看靈異惆悵皇英墓下遊
秋過紫雲洞
仙源迢逓紫雲間逸興逢秋偶獨攀遼海鶴歸空夜月
瑶臺人去但荒山苔邊積水流天鏡鳥外遥峰點翠鬟
石竹房中孤磬晚此身那似野僧閑
題吳漢津遠遊卷
獨銜君命出神州吳楚青山馬上遊千里關河分禹貢
百城烟水入閩秋鏡湖鄉夢浮仙櫂鍾阜歸期憶鳳樓
聞道星軺明且别王程猶恐久淹留
送劉炷歸菊潭
春深花裏未成歡何事秋深惜别難沙堰醒来楓葉變
江潭歸去菊花寒魚風卷幔鳴琴坐蚌月臨窗對酒看
此後相思應不遠也須雙鯉報平安
喜潘元潤至
金沙堤上見潘安自愧林居尚鶡冠明月青山應久别
黃花綠酒又同歡空洲日暮孤鴻斷岐路霜飛遠樹寒
明到龍江重回首别離渾是夢中看
題滄洲野堂卷
白沙門外水粼粼懶漫還宜漉酒巾華髮任隨風葉冷
遠心惟與海鷗馴秋經泉石偏多夢老向丘園有幾人
聞道壺觴仍愛客風流能待布衣貧
二
大堤深樹繞高原漁榜蒹葭接(一作野水晴烟帶)遠村江上只
留三畆宅人間不記五侯門青林白鳥閑書幌細雨飛
花送酒樽那得相逢乘一醉故園山水也忘言
草澤狂歌卷四
