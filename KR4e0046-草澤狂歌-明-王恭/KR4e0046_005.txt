草澤狂歌卷五
明王恭撰
七言絶句
二喬圖
雙娥嬌掩為誰顰反被榮華誤却身回首東吳何事業
野煙寒水更愁人
登西石巖不與口占
狂客登山逸興新欲同清興愧無因此身得似同林鳥
飛去飛来不屬人
畫馬圖
淮泗雲空苜蓿齊圉人牽出踏青泥金輿不戀西池賞
虛負天寒十二蹄
種黃精
手種黃精只半畦草根時見葉初齊不知門外殘春雨
多少飛花踏作泥
海市晴雲圖
燕薊雲山王氣收行人猶自問登舟秪今海子橋西月
獨照灣河水尚流
山水扇面
茅舍青山少四隣蕭條苔徑絶紅塵相逢試問山中事
老向林泉有幾人
二
鳥外垂陽覆石磯隔江晴翠晒行衣蒼苔野徑柴門盡
相對雲山共息機
三
夕陽溪上掩荆關漁浦風村杳靄間莫學林僧解㤀世
有錢莫買沃州山
春山欲雨圖
寂歴青山静賞機野情那似宦情微抱琴欲渡湘江去
雲暗蒼梧雨欲飛
韓信報金漂母
恩沾一飯尚知酬義重綱常豈負劉惆悵淮隂何事業
斷煙寒草不勝愁
古木山禽圖
梁王池苑罷經過古木殘雲奈爾何莫放流音空嫋嫋
行人長少夕陽多
雪灘鸂鶒
北風吹雪渡河關家近瀟湘夢亦閑猶勝寒環舊時雀
孤飛正在紇干山
秋水鴛鴦
宫瓦凌秋飛早霜繡衾遥夜度餘香自然影落空潭水
不管人間更斷腸
雙美人吹簫
黛娥雙染為誰嬌長信深沉夜品簫一曲梁州相倚恨
露花如水上芭蕉
宫人春思圖
君恩那似柳條輕門外金輿暗度聲獨立長門春又晚
一簾閑草上階生
早寒
客舍迎寒獨未歸白雲鄉樹遠依依西風黃葉如相識
故向山陽笛裏飛
送人之薊丘
憐君迢遞薊門行匹馬閑嘶問去程瀘水燕山何日到
秋風吹雨濕金莖
臺城送客之廣陵城
金陵樹裏送行舟二十四橋春水流腸斷瓊花天上去
更無歌管下揚州
憶山中精舍
一從巾舄别林扃清梵香臺夢裏經遥想秋来風露冷
芭蕉抽葉幾回青
寄越城知已
郡樓寒夜響悲笳夢裏還鄉路益賖莫道故人消息近
越王潭水即長沙
寓意
南苑花紅北苑稀美人樓上泣羅衣同時種樹應皆落
何事秋風却後飛
客中夜雨
孤閣懸燈暗復明滿林凉雨落秋聲别来多少湘江水
盡向蒼梧葉上傾
題墨菊蘭
霜落楓林秋氣高霜黃煙翠積湘臯青林酒醒西風急
剩寫離情寄楚騷
二
湘江閒唱九歌聲栗里應辭五斗榮誰謂風来秋物冷
露黃煙翠不關情
經懷安有感
岊河江水古今流送盡年光與客愁莫嘆寒門空草色
五陵佳氣散成秋
水墨蒲萄
西塞秋風寒露飛草龍珠帳正依依不知五馬緣何事
轉羡凉州一斗微
題猿圖
西風殘葉響秋江樹抄青猿挂影雙因憶孤舟經峽口
數聲隨雨落篷窗
題小景山水
雲山迢遞樹蒼蒼春水微茫帶野航欲傍漁郎深隱去
武陵雖好是他鄉
口占寄友
青草平湖白鷺飛石門煙樹半晴暉菊潭對酒閑垂愰
誰向籌峯共採薇
彦魁題梅
霜花映水夜含虛畫角聲中片月孤一自羅浮清夢覺
又隨香影到西湖
明老題梅
東閣高人不見尋孤芳只合老山林知心尚有青天月
照見歲寒冰雪心
題茅齋霜月
猿斷霜空燭影微半林孤月掩荆扉五陵年少皆纓冕
何事寒山獨布衣
野航風雨
楓樹蕭蕭野水西楚天雲雨正凄凄滄江欲暮風猶急
誰泛扁舟更出溪
題木芙蓉
西風吹袖玉顔酡搖落秋襟奈爾何一自雁池清賞後
梁王賓客已無多
林彦衡典教因山余以墨竹寄之因題于上
好是篔簹玉一枝露寒金薤影離離泮林官冷閑看畫
知爾家園落夢思
白蓮圖為鄱陽戴處警賦
素襪凌波綠錦裳參差環珮夜微凉青芬已在瑶池上
况是承恩雨露香
書雲山小景
野杖閑行日未曛商歌休使世人聞生平最是知心者
秪有青山共白雲
胡人牧馬圖
海子橋邊卸馬鞍燕山秋草色漫漫百年王氣和煙散
往事空從畫裏看
暮春雨中作
簾前花落杜鵑鳴棕葉蕭蕭半雨聲迢遞故園歸未得
天涯芳草揔關情
登鳳凰山仙人梯
鶴山吹笙去不還空留梯石白雲間塵凡自愧無仙骨
獨對巖扉試一攀
道邊松
驛畔長松幾百秋行人到此也生愁最憐每被官軍斫
滿地寒膠作淚流
擬遊天台山
赤城霞氣映層標華頂遥臨見石橋更到謝公登覽處
泉聲山影晚蕭蕭
送人歸蜀
蜀棧凌雲不見行劍門煙樹最關情君家正在魚鳬國
出盡平川是錦城
二
劍門西望蜀江流白帝城邊葉未秋歸到山林何事業
木棉花發杜鵑愁
漁樵清話
樵歌日日出林扉贏得身閑坐釣磯莫向相逢笑貧薄
人生此樂也應稀
摘蘭
寂寞深林野水濱可憐開落不逢人知音更有誰堪贈
持與湘南放逐臣
夏夜舟中
碧潭遥夜小孤舟凉月清風揔是秋何事故人千里外
江楓漁火共關愁
碧筒歌
試折青筒當玉觴綠莖通處瀉瓊漿幾回醉買西湖月
卧載蓮舟夢亦香
題秋江待渡扇面
孤庭楓樹暮江頭何事匆匆逐去舟莫向瞿塘灘下過
兩崖明月斷猿愁
山樓晚坐有懷同志
綠蘿煙暝夕陽收何處猿啼更倚樓京國故人分别久
楚雲湘水共關愁
山莊獨夜
草屋殘燈夜轉深竹邊螢火照孤吟青山歴歴猿啼斷
儲葉蕭蕭月滿林
遠浦歸帆
遠浦歸舟鳥外還棹歌迢遞過前灘丹楓樹裏帆初落
多少青山夕照間
秋山暮歸
桄榔枝上夕陽微寂歴秋風吹葛衣回首前溪燈火起
隂蟲聲裏扣荆扉
二
白雲迢遞亂峯深谷口斜暉轉樹林歸到茅齋燈火夕
不堪黃葉與秋砧
秋日遊皇恩寺
蓮宇經臺花正香白雲深映竹邊房清遊惜共林僧别
行聽微鐘到學堂
春江送客
江亭春樹曉蒼蒼樹裏鶯啼也斷腸三疊陽關須盡醉
東城門外是他鄉
山居即事
門掩青峯野水間綠蘿花暝鳥飛還紛紛車馬紅塵裡
何似仙家半日閑
古鏡
匣裡菱花重百金重重磨洗畏塵侵六宫只辨媸妍色
不照孤臣一片心
送人從軍永寧
忍淚含凄别四隣温陵南去柳條新殷勤試問邊城卒
年少封侯有幾人
采桑
玉腕羅裙陌上桑南枝裊裊北枝長殷勤為謝青雲客
莫把黃金買路傍
寄山中人
佳君住處在深山高卧林扉日日閑借問松間雙白鶴
何時相問到人間
暮春田家
鵓鳩低傍野田飛布穀聲中半掩扉不願五陵衣馬貴
但令州縣往来稀
夜投山館
野館殘燈暗復明子規聲裡客愁生綠蘿洞口三更月
何限鄉山萬里情
聽雨
中酒空齋醉不眠蕭蕭鳴雨暮春天自憐葉葉芭蕉裏
擬是吳山半夜船
送人歸覲
天涯長望白雲飛此日憐君暫得歸好是鄉園春雨後
落花風裏舞斑衣
暮春雨中作
湘簾卷盡思悠悠目斷遥天雨未收莫道故園無别恨
落花流水也關愁
送嶼南林虛白歸
情深那忍送君還海嶼南隅雨未乾歸見渭陽如借問
為言孫子寄平安
梅城曉角
玉壺淋盡報殘更嗚咽營門幾度聲明發不堪回首處
梅花零落滿江城
二
城烏啼斷海東頭三弄梅花起戍樓誰向營門看月色
聲聲都是别離愁
飲酒言懷
竹亭花徑小闌干綠酒新詩且共歡浮世相逢須盡醉
青雲都向命中看
雨後登南樓
雨過晴樓獨上遲海雲江樹遠含滋繁華盡逐東流水
惟有前山似昔時
折荼䕷
手挽長條刺拂衣淡黃疎白共芳菲五陵年少無拘繫
落盡殘香未肯歸
贈釋子赴闕
遠隨飛錫過閩關迢遞吳山共楚山遥想禁墀清梵曉
泠泠鐘磬五雲間
王昭君
行辭女伴出深宫玉淚雙垂向白龍幾度氊廬歌酒夜
胡王空惜舊時宫
田家夜雨
山雨瀟瀟静掩門績燈影裏戱兒孫棕櫚葉上聲聲好
不似天涯斷客魂
經山中舊宅
柴門空掩樹隂隂積雨荒苔路更深自是塵中那久往
白雲流水更關心
四月東湖泛舟
荇花風裊斷烟微共看蘭舟汎夕暉篷下美人歌白苧
綠荷深裏白鷗飛
貧士
百金費盡不羞貧斂足衡門幾度春昨日東風南陌上
看花多是五陵人
野寺尼
情憶閨中悟已深空門纔到更澄心楞伽讀罷禪初定
野鳥林猿只共吟
送人下第歸桐城
青雲失路欲沾巾陌上愁看得意人歸去青原山下路
野花啼鳥故園春
江城夕眺
江頭獨樹起孤烟江上雲開雉堞連芳艸萋萋歸鳥没
望鄉猶在夕陽邊
林塘夏夕有懷同志
野樹疎藤覆夕隂半池殘水夏凉深相思幾度空惆悵
林下何時再盍簪
釣溪
山下清溪月樣灣狐衣孤坐一絲閑五陵年少誰家子
白馬翩翩自往還
池館新秋
西風池館早凉歸梧樹蕭蕭一葉飛誰道秋来悲宋玉
江南遊子更沾衣
田家新釀
數畝山田沉一秋釀成寧羡醉鄉侯興来獨共鄰翁酌
不問農家識字遊
秋日郊行
獨扶殘醉出江城原野西風萬葉聲日暮關河似秋水
蕭蕭鴻雁不勝情
西園賞菊
秋風蕭瑟過重陽黃菊花開酒正香人世相逢須盡醉
牛山何必涕沾裳
節後黃花
節去東籬花漸衰紛紛蜂蝶不須疑蕭條更有餘香在
不比梁園二月時
暮秋喜友人自京回
秋風黃葉雁臨關客路微霜感别顔莫嘆故園芳草積
西湖能有幾人還
秋山行旅
寂歴高秋亂葉飛斷猿聲裏日初微自憐萬里長為客
猶向西風著布衣
碧筒飲
翡翠盤深瀉綠波曲莖微渗藕香多寄言河朔流連飲
莫把黃金鑄線羅
瘦馬圖
曾是瑶池弄影嘶病来無復錦障泥只今毛骨多消減
空對寒原百草齊
山樓晚坐有懷同志
松下樓高入翠微望中山水有晴暉空林月出溪聲冷
何事知心與願違
新秋送别
故人此别隔關河况復新秋一雁過明日征帆何處泊
斷蟬衰柳夕陽多
送僧遊方
東林溪上暮雲飛寳地焚香送衲衣行處不須勞借問
野花山鳥即禪機
聽雨
桄榔葉底夜聲寒鄉思無由夢裏看明發不堪江上望
蒼梧雲盡水漫漫
送道士赴闕試經
仙遊何必悵離心楚水吳山鶴上吟更想清晨誦經處
蓬萊宫殿五雲深
題水墨蘆雁
秋水黃蘆山月明同来兄弟最多情飛時莫近瀟湘浦
二十五絃腸斷聲
暮秋送客之塞上
臨岐杯酒若為情楓葉蕭蕭獨雁鳴萬里關河秋色裏
憐君何日到邊城
寒齋留客
山中酒熟蠏初肥寂寞憐君問竹扉莫為家貧便分手
出門應是故人稀
冶城送人之金陵
越王臺下送離觴回首關河路渺茫别後相思孤笛夜
鳳凰臺下有微霜
冬獵
搖落霜天百草空羽林年少灞陵東彎弓射殺平原鹿
笑入吳姬酒館中
溪行逢霜
蕭條客路度微溪昨夜清霜印馬蹄楓葉梅花愁望斷
更堪林外野猿啼
雨後秋山
遥天雨過亂山蒼千樹高原葉盡黃惟有西風松栢裏
白雲深閉野僧房
客中見新雁
西風初别塞垣秋迢遞分飛楚水頭客裏心驚那忍見
故園兄弟更關愁
秋日郊行
荒原蕭索葉皆稀海底孤城掛落暉時事滿懷吟不盡
西風吹冷薜蘿衣
客中見孤雁有感
江燕逢秋去漸稀明朝回首是烏衣獨憐滄海人流落
猶向西風嘆未歸
雨中秋思
西風微雨對空堂門柳蕭蕭葉盡黃江海親朋零落盡
寂寥燈下傍凄凉
九月二日見菊蕊尚青偶賦
野杖閑行過短籬葉間青蕊尚開遲年年九日龍山會
恨殺黃花未滿枝
鵓鴿
雲齊千里競高飛風引鈴聲落翠微幾度月明霜冷夜
飄零猶認主人歸
木芙蓉
小池霜冷藕花空却有寒枝浥露紅莫恨芳容生獨晚
好隨黃菊傲西風
秋暮喜友人自京還
黃花蕭索暮寒催千里憐君此日迴自說月明霜冷夜
相思曾倚鳳凰臺
秋窗睡覺
西風烏桕葉先零黃菊杯深酒未醒何處砧聲忽驚覺
露華明月滿中庭
草澤狂歌卷五
