草澤狂歌卷二
明王恭撰
七言歌行
汲井嘆
轆轤懸青絲芙蓉覆金井比君不照心似妾可憐影銅
壺墮水風捲花爲君中路改榮華人生百年有知己暫
時榮落何須嗟
題琴合故衣卷
嶧陽古桐瓊樹枝吳絲作絃雲錦衣黃家舊物紫陽篆
彪炳文章光陸離亂離何事翻相失龍池鳳沼無春色
淪落天涯幾百秋豈意人間今復得琴囊雖好人更清
相逢脱贈應有情君看昔日延陵對好是悠悠身後名
漫歌行
君不聞豐山鐘古銅裂缺追蠡蟲霜華滿天激清響夜
夜龍鳴西頂中君不見豐城匣中三尺水凛凛神光射
眸子蜿蜒已沒秋海空落落寒星氣猶紫烈士英靈亦
如此黃金散盡遊下邳四海蕭條人竟欺男兒豈負報
國憤此心感激誰能知悲歌擊筑來燕市易水秦原幾
千里鼓刀屠肆心可憑慷慨夷門為誰死青袍買酒上
林春衣上徒香京洛塵五侯賓從少知己羽林年少輕
才人山中布衣取卿相太后穰侯不相讓入門長揖隆
準公致身歘在青雲上狐裘柘弓那可期長楸走馬行
射麋何須白髮魯中叟轉數黃鬚塞上兒以茲却羡歸
來好驅車便發青門道青門柳枝三月春飛絮愁人不
肯掃石門山水青如苔與君閑來日幾回寧無祿米二
千石莫棄黃罏三百杯
鷓鴣啼懷林十二謫後
鷓鴣啼聲鉤輈空林積雨寒蕭索黃茅嶺上幾人行綠
樹村南萬花落鷓鴣啼聲格磔誰使霸陵遊翻成夜郎
别惆悵偏傷行路心苦道行人行不得昨憶王門聞曙
鷄今朝愁聽鷓鴣啼驛樓宫樹曾不悟旅舍郵亭應始
知鷓鴣啼草凄凄長淮路去弗迷
龍門行留别陳大因悼楊關西
楓林野水龍門道海嶼青冥秋浩浩沙頭昏曉落寒潮
渡口寒暄自芳草芳草萋萋春復秋來往行人應白頭
十年不醉龍門夜此復經過愁更愁綠江沈沈泛輕舸
旅舍蕭條獨行坐秋風颯颯吹雁来山葉飄飄向人墮
元龍高樓誰復過子雲舊宅今如何年芳寂寞山花笑
往事凄凉野鳥歌此去傷心不能已嘆息人間秪如此
詞賦空留千萬言世人見如一杯水淪落天涯一遇君
龍門之下又離羣那知别後芳山裏叫月清猿誰忍聞
霜天曉角
女垣啼烏天已霜玉龍一聲愁斷腸商聲凄凄羽聲切
畸士孤臣皆惋傷玉門斥堠連沙漠置酒軍中少歡樂
鐵面將軍慘不驕碧眼羌兒淚先落洛水蕭條渭水頭
隨風悲壯五陵秋可憐金粟驪山下誰識千秋萬古愁
自從棄置江淮久幾處聞之應白首暝色摧殘隴上春
風光不度邊城柳今宵縱酒歌别離雪花著人寒不知
麗譙别後聞吹角與君同此長相思
經甘蔗州贈朱山人
北風吹長林林下白日曉黃茅獠洞少人行萬磧千峯
絶飛鳥臘盡山中霜正繁長裾短策扣君門棕櫚巷裏
人烟僻蔗葉籬中鷄犬喧君家結搆連雲起樓上青山
下溪水溪水東流竟不回野花林路長蒼苔澗中落落
青石小谷口曨曨錦樹迴知君久負青囊秘前代曾楊
共流輩山北山南得葬多白璧黃金買無地巾屨長留
懶出山姓名那得滿人間灤河易水不堪聽鍾阜龍盤
猶可觀
羽林少年行
羽林少年任俠子自矜生小豪門裏傾財破產不顧貧
剖肝隳膽向知己壚頭少婦邯鄲姬燕歌一曲舞羅衣
飛觴勸盡蒲萄綠揮鞭擊碎珊瑚枝黃雲邏逤烟塵暮
轉戰千場身不顧性命由来一羽輕得功讓與將軍去
歸來下馬洛陽城洛陽年少爭逢迎連營部落避旌節
大府官僚如弟兄一朝流落英雄盡獨立春風吹鬢影
長歌一劍江上行更問平原家遠近
冶城遇集呈陳紳進士因觀故人陳則誠博士
書至
冠盖相懽冶城下王壺青系酒如瀉君是南宮第一流
予乃夷門最卑者别来看君毛骨奇美髯大顙仍赤眉
丈夫意氣有如此男兒性命那可知結交况復同鄉里
年少唯君最知己相看不忍問同袍十人幾箇黃泉裏
生别故園長苦辛又愁親老更家貧三年古戍鄉心遠
四壁秋風山鬼隣桐邊校文近有書書中還道意何如
乃知别後相思苦未必青雲交態疎
西林野老
西林野老頭皓白飲淚燈前對孤客昔年曾過君家門
君時有子仍有孫奔走星纏不停轂昔嘆人生如轉燭
掌中已失月明珠目下誰憐汗血駒少年風光那可想
西麓田疇日應往荒園種豆苗不生白首驅牛犁不行
日暮凉霜拂高樹桂花門前隳如雨世事悠悠莫怨嗟
得錢還醉黃翁家
閨中曲
妾家官道廣陵堤甲第朱門隨柳低豈期夫壻重游俠
走馬探丸仍鬭鷄朝歡田竇青油幕暮醉金張白接䍦
去年驅車洛陽北今年結客太行西不逢何處寄西雁
空數行人歸馬蹄簾前春色寒凄凄鉤輈飛鳥妾亦啼
機中雲錦看成淚門外飛花踏作泥愁時把鏡空自悲
消減容華誰得知東隣少年不相别嫁來原自娼家兒
醉歌謠
君不見貧士裁衣白苧鮮暫著翻成惜於錦相逢正乏
杖頭錢脱買黃壚對君飲胡椒千斛金百斤誰能長醉
甕頭春但看越人城南松柏裏古墳蕪沒今墳新
送人復雷陽軍
十月河水寒北風柳條折行人懷往事恨恨不能别男
兒慷慨重横行魚腸二尺角弓鳴時來看子請纓去玉
門何處烟塵生
贈桃源陳處士
逢君滄海心脱略當世事疎散義熙人風流建安氣文
章只掉三寸舌如瓶注水爭淋漓先秦遺收汲冢祕五
經發難無留疑桃源瀟洒衡門裏悠悠逸興東流水布
襪青鞋白苧衣角巾野服烏皮几去年著書梅隴山今
年濯足苔溪灣身隨幽鳥栖復遠心與孤雲閑復閑有
時山水窮登眺綠蘿嫋嫋聞猿嘯林霜澗雨不逢人手
掇松枝向誰笑有時中酒高忩眠飄蕭素髮臨風前胸
中况是丘壑美身外能無纓冕牽君不見終南青青幾
芳草行人只道長安道昨日青雲相識多五陵衣馬今
如何
織苧篇
鳴機聲裏花如霰白日簾前那忍見嬌容無力十指纖
幾日纔成一匹練年年輸税入官家姑老兒雛空嘆嗟
夫壻宦遊行不歸妾身長著嫁時衣
寄宿田家
日暮寄宿在田家谷口南風生棗花田夫歸來繫牛牯
向前問客何鄉土厨頭喚婦具黃粱樹裏攜瓶沽酒漿
木綿作衾溪石枕青竹為燈照吟影田夫更語妻勿嗔
客子不是尋常人
歌行重别海上陳文學
去年别君歸秋風吹人黃葉飛今年與君别柳條拖地
花如雪人生會合能幾時問君結交何太遲得錢相逢
且沽酒擊劒何思悲路岐白雲海上連天闊湖山微茫
青一髮别思空隨海上波歸心已絆雲邊月君莫愛長
安道上金眀枝密葉青青霜後移南山桂樹無凋期
歌行贈李隱逸兼張林二學士
客行清溪上愛此溪中水時有溪上人心期亦如此溪
水東流清復深扁舟幾宿到雲林垂蘿飛鳥引行步野
鳥閑雲知我心君家住處如盤谷四面青山霽人目五
月簾櫳鳥外閑千年松桂霜中綠溪南溪北幾人家
種田牧豕仍桑麻蓬萊仙洞只藥草武陵流水空桃花
曲堂置酒留清曙落雪飛花滿行路黃石山中辟榖時
呼猿洞裏看梅處日暮寒風吹轉蓬暫時相見未從容
待予謝却龍池客他日来從兔苑農
梅花引為林逸人賦
北風吹霜百草折官舍人家梅盡發横枝放暖天為香
亂蕊凝寒雪逾潔今古何人解愛梅繁花空自雪中開
愁雲夜掩凌風觀蔓草秋生却月臺風流獨數巢居閣
門閉孤山老雙鶴不轉胡姬笛裏生寧隨漢女宫中落
君向林間住日長相逢花底未渠央最宜眀月照行旆
不憤飛花落酒觴酒邊花下堪留客回首東風拂行跡
眀月扁舟歸去來故園亦有凌霜栢
海上贈别駕馬英
杜陵才人新豐客劒佩相逢舊鄉國縱酒狂歌梧桐秋
遠遊夢著邯鄲陌黃金高臺無復過青雲失路古來多
諸侯貴門君不到五陵豪氣今如何只今家貧誰比數
黃葉秋風滿忩戶半室閑棲嶺上雲一瓢獨飲山中樹
薄俗紛紛那可言暫時貧賤不須論君看舊日揚雄宅
寂寞蒼苔空閉門
酬關西故人
故人跡疎情尚爾新人面好心猶異當時唯恐結交稀
零落相知竟誰是昨日方開北海樽今朝又署翟公門
世情反覆徒為爾人生貴賤那可論自從落拓風塵久
歲月蹉跎世看醜羨君閉門但讀書知君得錢即沽酒
我亦辭君向白雲山中猿鶴可為羣秋來偏是凌霜栢
五粒松脂堪寄君
荅林逸人兼柬劉大因憶滄洲野堂叟
小來攀俠遊脱身過伊闕白馬行看戚里花錦袍醉舞
娼樓月娼樓酒幔官道春孟嘗平原能愛賓報仇雪耻
感恩遇瀝膽隳肝寧顧身以茲意氣紅塵裏悠悠歲月
東流水交態空輸杜宛兒致身不及南隣子常何新豐
識馬周蔡澤秦川尋應侯西京誰復念王粲間關雨雪
來依劉劉君世胄前司馬德業龍陽復瀟洒弱冠追隨
今白頭流落看同最親者邇来江漢與君逢章甫衣裳
多雅容看君自是龍池客斂跡寧甘兔苑農同心且道
相逢晚薄俗紛紛夢猶懶囊中久閉龍唇琴世上終希
廣陵散大堤沙水白粼粼爲予歸訪滄洲人
江國晚秋
澤國秋氣深微霜葛衣薄斜日川上寒孤峯鏡中落渺
渺粤人烟依依海山郭隣笛聲已凄遙砧晚猶作滄波
苦竹斷猿哀蔓草黃花與嘯臺前代風流亦如此如何
不飲杜陵杯
鷄公壟
荒崗古墓鷄壟邊蔓草離離生野烟狐狸養子隱荆棘
烏鳶作巢銜紙錢石麟埋沈土花濕雕磚剥落樵人拾
天隂燹火暗復眀月下精靈語還泣此墳未必無子孫
夙昔傳聞皆宦門浮榮一去不復盛空餘古木啼清猿
誰家新塜高數尺又買西家墳頭石憶過秦中北邙路
喪車轔轔塜無數黃金買山葬死灰昨日官軍斫墳樹
崩塋斷壙碎苔痕髑髏無聲眠草根生前意氣動山岳
身後凄凉邈九原君不見羊公峴首石已刻季子延陵
碑尚存錦袍醉倒長安市誰招&KR0581;石江心䰟豈知百年
後身世兩俱沒貴賤終同草上塵昇沈且進杯中物笑
矣乎悲矣乎眼中之人今有無
醉歌行留别張潛
中夜飲朱顔酡鬱金美酒金叵羅揚眉吐氣為君醉相
逢不飲當奈何思君隔長河會少離别多劇歡繼銀燭
婉孌出青娥江謳越吹空浩蕩郢中白雪揚清歌春風
無情吹桃李昨日花開今結子貴賤悠悠何足論古來
萬事東流水邙山之墳半無主馬鬛蓬科動離黍銅雀
歌鐘散晚烟茂林松栢凋寒雨酒闌莫唱丁都護空使
哀情慨今古青鏡頻看髮漸稀黃金一去交難固少年
心事誰共知結交誤結輕薄兒一朝貧賤忍相棄豈惜
浮沈應有時樓頭楊柳垂青絲樓上與君傷别離傷别
離長相思水流花謝兩相失雨散星離從此時明朝更
越千萬山再歌一曲行路難行路難摧心肝
放歌行酬林逸人良箴
拂鬱促刺三十秋過眼光隂如水流黃金白璧果何物
世人見我如雲浮蹇衣太行屹巉絶瞿塘逆水無行舟
君山洞庭濯雙足石鏡香爐時一遊蒼梧隔雲叫虞舜
湘靈無聲風雨愁遙望金陵道葱葱鬱佳氣錦袍白馬
競時来翠華閣道連天起又向秦中登太華黃河一髮
天邊瀉三峯連綿不可攀中有長生解飛者結交廣成
子招邀洪崖翁口含眀月駐精魄身騎白鹿回颷風笑
誇蓬萊指絶頂更歴元始窺鴻濛羽人如雲集星宫三
十六帝俱雍容帝前玉狗聲唁唁帝旁侍女宫衣紅小
臣手擎綠字封拜諮元父隳丹衷願為下土招揚雄揚
雄才大人稀識窮巷蒼苔少行迹車馳馬走長安城揚
雄與人無世情明當攜手天門歸青霓為裳紫霞衣朝
飲天池暮沆瀣下視九土如塵微
洗馬潭
苔髮毿毿古潭淨奫淪積水流如鏡昔人牧馬今不還
蔓草繁花自相映憶昔前朝全盛時驊騮叱撥人爭騎
風流一去夢相似陳迹空爲人所疑牧叟耕童閑來集
對此誰能感疇昔磯下從教鹿飲潭沙邊不管牛行迹
昨夜風雷繞太清青山彷彿聞龍鳴此中何代無英者
會見承平人洗馬
送人至温陵
江城五月南風作榕葉初凉棗花落官爐酒貴人不賖
客路無錢少歡樂憐君倜儻能遠遊粤王潭頭繫小舟
經過不待平原席濩落寧悲季子裘自言家住桐隂下
雲榭臺中日瀟洒紫英花開香滿衣檳榔葉大寧論價
三十年來何愴哉凄凉人物與蒼苔眀珠象齒不復惜
海客番船何處回别來鄉縣還幾旬况得延陵為主人
論交自是少知己薄俗誰能無棄貧嗟予飄轉紅塵裏
千載春衣厭泥滓醉後狂歌空有神交態看同一杯水
送君遠遊歸故園我亦還山依鹿門相思平遠臺頭月
忍聽清原洞口猿
出門行留别城中友
出門將行復少住牽車卷策誰家去五侯池館少逢迎
行人不過新豐樹長安西上行路難壚頭酒貴金買官
漢庭諸君忌年少長沙遠謫何時還梁園賓客今何在
梁園種木聞已大梁園歌舞已浮雲空使行人想風采
此意臨岐難重陳相看杯酒淚沾巾紫菱葉大茘枝熟
莫愛風光忘却人
觀滄洲二藳有作
古人名詩凡幾家隂何徐庾皆清發遂使少陵謫仙軰
深得黃初建安骨爾來作者雖能鳴此翁吐詞多正聲
百年英氣結詞賦每日揮洒娛心情鏡湖流水澄孤月
太華蓮峯積飛雪千載黃鍾繡作花三嘆朱絃響疎越
滄洲二卷俱可人首首看來如有神始知先軰老風格
不逐餘子徒清新角巾野杖閑瀟洒綠水清池思堪寫
願得眀時入帝京閟宫清廟歌承平
題建安朱氏杏林雲隱圖
君不見廬山岑董仙在時花滿林身騎白鹿忽飛去江
海寥寥千古心君今種杏知何所解向青山作茅苧雲
中澆酒祀岐黃林下還丹結龍虎羨君有道不羞貧賣
藥無錢常與人抱琴出谷迷行屐散帙臨流醉角巾武
陽山水多奇處金鼇蒼蒼但烟樹鷄犬長鳴石上苔漁
樵未識松邊路自是先賢六代孫布衣不到五侯門相
逢又欲還山去他日思君愁斷猿
酬陳大見寄
北風海上來落日草根白長嘯登高丘遠望無諸國劒
水東流霸氣寒臺江千樹葉聲乾英雄去後遺弓劒蔓
草芳陵那忍看我家正在平臺北十載迷䰟歸不得幾
度逢人問故林碧池細柳今蕭索少年任俠無所憂奮
身欲向銅龍樓長安春物忽相棄終南灞水空悠悠青
雲迢遞誰將引况乃摧殘更多病綠髮從教變雪霜丹
心未必隨灰燼陳君倜儻無世情讀書千卷尚逃名一
門兄弟俱才俊百歲嚴君更老成感君意氣空流俗貧
賤相看情轉熟客舍迎霜已贈衣山儲累月常分粟風
雨凄凄四月天孤村芳館度流年未投定遠傭書筆羞
逐君平賣卜錢
答馬造士鐸
請君膝上弦泠泠拂商羽古調凄凉那可聞世情反覆
寧堪數擊劒狂歌浪自驚平生肝膽向誰傾梁王宫闕
隨草蔓綠池埜樹空蟬鳴五陵豪貴能相棄知己悠悠
竟誰是客舍鄉書醉懶題蒼苔落葉門還閉以茲感激
無所求閒卧茅齋四壁秋西風笛裏山陽淚半夜燈前
季子裘愛君長才世希有鄉縣黌宫坐未久踏槐折桂
應早期白日青雲兩無負雁峯積翠高連延喬木蒼蒼
幾百年君家正在雁峯下此樹正對湖山前知君愛客
情偏重春酒槽頭百餘甕積雨閒宵醉共眠空林達曙
驚殘夢夢時曾向故園歸歸見鄉隣故舊稀傷心一二
同袍友問我飄零只布衣貧居斂跡甘自守豈料天涯
與君厚幾日相思不見君令人獨坐空搔首
奉寄鄭浮丘先輩兼簡龍門漫士
隂寒變微暄澤國東風後嚶嚶黃鳥語裊裊青絲柳滄
洲二月花正開滄洲堂上置酒杯登堂忽見浮丘面借
門行人何處來去年走馬朝京闕臘月都門正飛雪客
舍偏驚白下春歸心不醉秦淮月聞君昔時能遠遊飄
如黃鵠横九州掉頭不肻縛塵綬長嘯曾乘踏海舟風
流况是才名久健筆雄詞世希有生事何須負郭田丈
章只在今人口擊筑邀歡喜盍簮青山落日孤猿吟三
更酒醒人散後惟見月白平湖深此時與君情轉熟客
裏相看不能别問我摧殘向幾秋離心未忍從頭說相
隨相送雁峯頭雲散青天碧海流送君别來未幾日落
花春暮令人愁人生萬事傷懷抱那似凄凉不堪道舊
友凋零半九泉故園索寞空秋草龍門高士更清真傾
盖由來不棄貧看君共是青雲客應念悠悠失路人
明老賦萬石崗
蒼山西來争駿奔衆峯獨有籌山尊連崗陂陲走(闕)陸
參錯萬山如雲屯我疑秦人鞭石走平與人家作原阜
又疑仙子遣羊羣有形猛若猛獸蹲乃知元氣自凝結
異狀竒姿寒突兀(闕)不牣白雲根曉霧長迷玄豹穴
曾聞山下有高墳彭城餘慶多子孫聲名能與崇崗並
他日當為萬石君
樂府奉寄陳九梅江先軰
古鏡蟠龍野苔色赭顏欲改青鬚白三尺魚腸燭下看
玉壺擊碎心未寒悠悠漳水輪臺樹信陵平原渺何處
騎射紛紛杜宛兒驕嘶紫燕躍青驪銅駝陌上香風煖
田竇門前客應滿白頭執戟不遷官盡日草玄門自閑
雪風蕭蕭面如割史雲桁上無全褐君不見羊腸九折
坂又不見瞿塘灧澦湍萬古千秋行路難
歌行贈别友
湖中雪晴水始波湖上數峯閑綠蘿綠蘿飛烟數千丈
夜夜惟聞猿鳥多君家宛在青松際瀟洒山中無不至
風流誰識漢王孫文采猶存建安氣五侯門外賓如雲
羨君不過五侯門閑中慣識麋鹿性夢裏長親鷗鳥羣
閉門讀書寧自守未肯低頭縛塵綬應懷白璧重連城
要取黃金大如斗文章於我亦何有踠足夷猶萬夫後
飄流江海兩鬢蓬落拓風塵一杯酒别君此去春風回
天涯碧草令人哀乃知萬事徒為爾獨愛孤雲歸去来
秋胡妻
妾家近叢臺生小邯鄲裏結髮事良人行當念終始自
從十五到君前容華初未得君憐春風秋月長羞見况
復行人去日邊昨憶送君往陳汝直謂君情暗相許何
事青雲得路時相逢却問桑間女君思妾貌棄黃金河
水東流知妾心寧將一死謝君去千古特爲節婦箴
齋居喜故人陳希召見過仍贈别云
積雨卷幽幔閉門閑苔色病起離心正鬱陶出門喜見
同袍客行客遥從海上來春風兩袖無塵埃乍開深竹
沿花逕更掃閑雲坐石苔悠悠烟水芳村下也似蕭條
孟諸野幾度空吟碧海秋一壺具醉西齋夜憐君幽隱
在瀛洲海嶼壺山愜勝遊籬下長栽陶令菊興來復上
謝公樓仙人峯上近何如此去逢人好寄書莫將夢入
青雲者忘却秋風揚子居
行路難
飲君玉壺酒聽我擊劒歌孝王賓客久寂寞梁園修竹
今如何五陵年少無知己膠漆陳雷更誰是昨日青雲
四五人棄我悠悠一杯水錦袍白馬何匆匆當街上馬
坐春風並轡朝回雙闕下看花醉倒五陵東他人逐勢
爭先後佇立道傍齊拜手君不見蘇秦未遇韓信貧流
落江湖聊寄身一朝恩寵賜顏色豈得長為飄泊人
江上吟
閑雲悠悠水浩浩二月江頭看花早畫檝蘭舟去復留
玉甕銀瓶奈傾倒興來攜妓入中流急管青絲問楚謳
青青菱荇浮翠漵兩兩鴛鴦貼遠洲百年世事東流水
何似傾金長買醉梁苑歌鐘盡杳茫茂陵松柏空憔悴
酒酣山水忽忘形何必滄浪歌獨醒更吹横笛望空闊
江楓寂歴江山青茫茫仙島無行路清水黃塵不知處
欲向丹丘訪羽人身騎白鶴高飛去
送畫史林虛白歸嶼南
佳君本是林泉客花嶼閑居樂虚白幾年畫裏識君心
此日尊前見顔色興來為寫輞川圖烟光潭影相糢糊
不羨南宫稱小米更從物外驚方壺看君精藝有如此
何乃鬱鬱栖窮途悠悠世事東流水欲向何門曳珠履
梁苑歌鐘久不聞信陵賓客徒為爾白雲望望頻回首
說道家林别來久斗酒臨岐且盡歡殷勤更問重來不
聞友人尉吳門
泮林才子閩州彥抱得麟經過淮甸自從典教入王門
幾度春風候玉輦今年作縣下吳門吳門烟月倍離䰟
豈知梅福為仙尉莫學陶潛縱酒樽吳門憶昔扁舟度
正是故人任官處丹楓江上碧天秋疎鐘聲外寒山暮
嗟予浪跡西復東年年道上隨飛蓬獻賦無因謁眀主
彈冠自笑空龍鍾長洲苑外多佳致山水閑時日應至
宦遊莫比在長沙聖主恩深漢文帝
夢游天台
東海窺蓬萊弱水浩蕩隱映金銀臺青山瞰吳越烟霞
眀滅縹渺連天台天台岧嶤一萬八千丈盪摩日月青
雲上西傾泰華出蛾眉東拔嵩丘振雁蕩我昔傳聞心
亦驚一夜飛夢遊赤城赤城孤月照我影送我迢迢度
華頂華頂連天高百越憑虛空兮見溟渤雲溟濛兮山
欲雨波洶湧兮石飛雪深林層崖隂晦忽熊咆龍吟悲
風發仙人其來兮紛紛揭華盖兮爛垂雲綽約兮金母
杳靄兮元君秘玄章兮綠字揮寶劒兮星文命廣成洗
髓洪崖濯髮五粒松花飽予肌骨忽抱雲璈飛上天俄
然一笑三千年又作石橋别遥遙見金仙龍象何蹴踏
天花雨翩翩遺予舍利子鏗然金石堅逍遙上兜率列
坐談空禪須臾驚覺心亦碎秪疑枕席烟霞裏四壁蟲
聲夜正分一簾月色寒如水天眀走馬入紅塵忘却仙
遊夢時事
題嶼南林遵性所贈墨竹
憶昨南遊花嶼頭問畊堂上幾日留江雲渭樹無期别
雨散星離空復愁渭川逸節何瀟洒多公遠寄山中者
&KR0034;法偏凌與可前風流不在吳興下秋風野館閑蕭蕭
何以報之雙瓊瑤青山向夕捲幽幔明月入戶窺參寥
知君本是金門客何乃栖遲在泉石見畫令人重憶君
秋風黃葉又紛紛
送僧歸日本
法師東南秀成行獨清苦一錫行挑貝葉書孤帆笑别
扶桑樹茫茫海水無行路水月澄澄印禪悟經梵朝殘
五老雲鉢盂夜洗三山雨隨緣忽復東歸去萬里鯨波
一杯渡夜半龍吟丈室雲天邊鳥沒千峯曙塵緣未斷
那可攀别後知師向何處
山中喜故人綉衣使者見過
谷口夜来雨閉門碧苔深單居絶儔侣鬱鬱愁我心臺
中故人舊相得别來不道青雲隔驄毛駿馬綉衣裳飄
飄來問山中客山中野人獨布衣十年分與故人稀薜
蘿深庭開花徑猿鳥聲中候竹扉西遊不問行來久且
喜林間一攜手幾度空看海上雲相逢好醉杯中酒酒
酣擊劒歌未終樽前别思又匆匆羡君大隱金門裏嗟
予還卧青山中山中寥寥日將夕芳草萋萋謾相憶滿
地殘花送馬蹄天涯目斷愁難極
聞笛歌送人之塞上
横笛對離亭扁舟越江口月下何人最斷腸天涯怨别
吹楊柳楊柳繁音愁復愁梧桐蕭瑟江楓秋長林半夜
葉皆脱積水三江雲不流長夜漫漫聽未了變羽回宫
猶嫋嫋越海天邊鳥不飛閩關月暗猿聲小須臾一曲
更凄清零落梅花滿楚城楚城迢迢接沙磧邊客聞之
淚俱滴黃埃積雪暗長關絶域窮荒草根白此夜愁心
獨對君眀朝悵别又離羣單于城上吹羌管知爾相思
不忍聞
筝人勸酒
新豐美人青樓姬綘裙玉腕嬌雙眉暫歇秦箏勸郎酒
西凉蒲萄金屈巵郎君但飲休辭醉百年悠悠醉中是
神血朝凝不復知日暮青山北邙裏迴身更整十三絃
金雁離離繞鈿蟬十二闌干月將墜錦筵紅燭浮青烟
人生歡樂那能久豈悟星纏倏忽走妾顔未改君少年
日日樽前勸君酒
書雲山小景
山蟬聯兮青青水潺湲兮浩浩樹叢叢兮遠人烟雲漫
漫兮飛鳥道嵐光晻曖兮霽人目黛色青蒼兮不堪掃
微鍾遠兮東林歸帆邈兮仙島彼角巾兮逍遙誰同兮
笑傲予迷途兮既久愧還山兮不早何雲松兮可巢感
吾生兮將老
女耕田行
鳴鳩喔喔屋上啼東隣西舍把鋤犁兒家兄弟久邊戍
數畝山田空草畦山田况是多磽确無人無牛廢耕作
母今年老女未笄門戶蕭條轉衰薄掩面含羞學種田
道傍觀者盡垂憐去年潦旱妨秋稼盡鬻裙釵輸税錢
春來依舊愁辛苦竊向田頭拜田祖黃葛衣吹野草風
青蒲笠帶山花雨路逢邊使忽悲傷聞道兒兄死戰場
欲收兄骨向何處女身不及東家郎
孀婦吟
開篋見珠翠思君前日情只言恩愛長相顧豈悟音容
隔死生東流逝水何時返倏忽青天彩雲散銅鏡粧臺
不復窺羅襦綵被荒塵滿月眀蕙帳寒如水燈火熒熒
照虛位寂寞空簾鵲影閑蕭條窮巷蟲聲碎東隣車馬
如雲屯西隣歌舞日紛紛不羨他家夫婦好寧甘守節
在君門新墳峩峩倚林麓春去秋來草應綠夜半傷心
不忍啼天明獨抱孤兒哭
代閨人答輕薄少年
繁花笑芳年蔓草對幽思妾本燕趙姿誤身任俠子長
安任俠矜少年五花白馬黃金鞭平眀馳逐新豐市日
晚吳姬壚上眠玉驄一别知何處可惜佳期夢中度笻
竹丁香起暮猿枕屛十二巫山雨落盡冬青猶未回轉
頭黃葉委蒼苔空簾盡日無人見寂寞黃昏月又來
賦得劒津送浮丘鄭先生之江西考文
閩溪迢迢掛絶壁平津之水深千尺神物湮沈不復知
往往潭心飛霹靂銀河掩映流寒聲玻璃井上雙龍行
九華山色分照耀丹楓寂歴秋風鳴吾夫子浮丘生送
君幾度持文衡扁舟觸熱那可度來往津頭須濯纓
梅城小景
江城何人夜吹笛寒落梅花曉無跡仙嶠蒼茫隔海清
人烟寂歴連秋色何處征帆天際歸夕陽楓樹鳥邊微
磯頭亦有垂綸者甘向滄浪老布衣
雙燕
雙燕飛雙飛復雙栖瓊忩綵戶九天上銜泥出入黃金
扉那知繁華盡一旦失栖托柏梁寂寞吳宫焚飛飛去
入誰家幕我心本憔悴顧汝兩傷悲何當化作比翼鳥
翩翩復上青雲飛
還山吟
我所思兮商顔之峯首陽之岑烟霞眀滅傾洞不可極
但見迸泉颯颯飛雨愁深林中有玄猨叫月鳴鶴在隂
採芝行歌不復聽食薇遠引終難尋古來龍蠖皆有道
至人舒卷應無心吾不能學蔡澤取卿相又不能學季
子多黃金耦耕忘世志何潔楚狂歌鳳譏已深我欲還
山發哀吟天冥冥兮雲隂沈白石兮粼粼流泉兮涔涔
拂商羽兮絃素琴山之靈兮來賞音彼聾俗之顛倒兮
樂淫淫駸駸吾將捐其袂解其襟脱蒼龍之佩荆玉之
簮悵佳人於極浦涕淋浪而沾襟
挽陳子賢
清猿血滴泉中夜山靈怨死薜蘿罅辛夷吹烟香徑斜
鬼燈明滅寒泉瀉玉樓帝遣迎仙魄劍挂殘星冷枝碧
落月衣寒地下秋海天夢斷桐花夕
草澤狂歌卷二
