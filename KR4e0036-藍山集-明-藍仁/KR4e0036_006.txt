藍山集卷六明藍仁撰
五言絶句
墨梅
不必論清白猶懷度暗香無人知此意月色正昏黃
墨菊
晚節黃金盡霜枝淡墨新東籬日昏黑不見白衣人
題車老人墨竹(其子為崇安簿)
秋色映琅玕青青共歲寒過庭山月白留影易棲鸞
桃花雙雀
雙雀睡方濃桃花笑暖風休驚春夢斷長在綵雲中
花鳥最娛人良工筆更真雙棲無限思長占一枝春
題張兼善雲樹圖
平川開遠景倦客憶先廬數里閒雲在東風過雨初
題平川雲樹圖
窈窕川谷靜蒼茫雲樹深十年岐路者一片故園心
題樵隠圖
野橋横澗淺茅屋傍林微隠者無尋處春山伐木歸
題方方壺畫垂綸意
漁父空頭白生涯一舸微欲浮滄海去又逐暮潮歸
雲樹遠重重川平夕有風買魚呼不應船過釣臺東
六言詩
題青山白雲圖
茆屋何人共住石林似我曾遊白雲只在半嶺青山誰
到上頭
題南山秋色
南山一片秋色老子半間白雲他日瓢中酒熟竹林風
月平分
題湖山清隠圖
南山北山秋色東崦西崦人家倦客不歸頭白數年空
負烟霞
七言絶句
題班姬扇面
花比容顔石比心自將團扇寫新吟同車昨日辭天寵
不用長門買賦金
題黃仲文扇面小景
鵠白新裁月一團濛濛煙樹着前巒野人不慣藏紈扇
片紙留傳久遠看
紙扇相遺意未輕好風還似故人情林中李白休相笑
拾得長江片月明
山中隠者似王維胸次丘園下筆時何日南窗分一幅
輞川煙雨費題詩
題張師䕫小景
空山秃木兩株長屈幹樛枝半欲僵下有敷榮三五樹
自緣低處少風霜
題黃仲文小景
雨過春山草木稠懸崖千尺掛飛流幽人倚杖遥觀處
似在廬山五老遊(春日觀泉)
綠樹垂帷石作臺龍唇拂拭自徘徊黃埃赤石人間世
正想南風解愠來(清晝鼓琴)
晴空萬里片雲收山木蕭蕭虎豹秋對酒願留天上月
清光長照少年頭(凉宵對月)
旭日初升雪滿山水邊林外覓花看南枝先得陽和信
竹杖芒鞋不避寒(雪霽尋梅)
題東郊歸牧圖
牛背相驅下隴時夕陽門巷景遲遲欹眠倒立休相訝
造化從來似小兒
淺石幽柯草滿川吳牛背上穏於船兒童顛倒爭喧笑
絶似雍熙在目前
題煙波垂釣扇面
漁釣生涯不為貧煙波鷗鳥日相親鑑湖一曲秋風興
誰似知章早乞身
題歐陽雪舟墨梅二首
横梢倒幹春偏好冷蘂疎花晚自妍我老正須詩興助
欲移茅屋住湖邊
最憶廬陵老煉師酒酣揮筆寫南枝春風開盡江頭樹
不見扁舟載月時
題小幅雪景
短棹中流往復還神交元不在承顔剡溪清興何人會
月滿長川雪滿山
湖邊倒樹玉為槎樹㡳茆簷路半斜飢鶴翅寒飛不去
伴人閒立看梅花
玉堂空愧故人招風雪歸來渡野橋畱得平生詩興在
蹇驢破帽鬢蕭蕭
藍關回首自凄凉積雪層冰道路長去國可無三宿戀
旁人休笑馬蹄僵
題孤松怪石圖
老枝枯幹倚巖巒縱有風雲變化難自是無心愛春色
千年畱與石同看
題廉宣仲墨竹
先朝文物佳公子善寫蒼筤一兩枝不有百年真翰在
清風高節幾人知
城中無土種琅玕蒼翠時時畫裏看最憶西山秋影靜
滿身凉月更凭闌
黃仲文寄墨竹
一幅鵝谿寫輞川高情相許已三年春風傳得平安報
剪與淇園半畆煙
題宣和畫鵝雛卷
柳下金溝煖似湯羽翎全短毳毛長睿思不及鷹揚力
愛畫舟前似酒黃
宴安花木應成癖遊戲翎毛思有餘内苑養雛何所賜
右軍能寫道家書
題獨駿圖
圉人牽出柳風凉十二天閑白晝長老眼漸看兵革息
相逢期在華山陽
題王仲文臨清閣卷
高閣留賓酒滿杯秋風千里雁初來故園松竹平安在
天際歸舟不用催
題梅根讀易圖
疎花老幹轉春風獨坐觀書夕照中倘許蒼苔分半席
也來林下論參同
題梅窗玩易圖
月到書帷夜肅然南枝微有暗香傳靜中紬繹先天學
消長盈虛在目前
又題梅窗玩易圖
三絶韋編一洗心碧窗風露靜沉沉寒灰自畫周天卦
月上梅梢夜已深
題清源玩易圖
一卷羲經足洗心研硃滴露向秋林仙人欲授𠫭同論
白鶴飛來夜已深
效馮老泉詠西山蚊虫
林壑飢蚊響似雷成羣作隊夜深來道人傳得希夷睡
燒盡葭煙一束灰
蚊蟲只為口如針火劫煙攻退又侵風露儘多呼吸處
破窗殘隙莫相尋
散漫飄蕭豹脚長小窗飛入閙昏黃月明蕙帳今空在
借問為誰逐客忙
霜落俱看掃跡空雨餘又聽放聲同生民膏血能多少
盡在饞腸利觜中
雲松到西山有四絶句見貽依韻奉和兼柬雲
壑本淳一笑
自與山靈有宿期題詩屢報入山時林間二客煩相待
拂拭蒼苔看舊詩
路岐筋力久難堪偶為山人過水南明月軒中一斗酒
浮丘今夜共清談
三年兩夕會西山寸晷分隂若自慳白髮相期來洗髓
又扶竹杖叩雲關
平生痼疾在林泉老去詩名亦漫然故舊相逢聊一笑
蟬聲過耳竟誰傳
石村阻雪雲松惠詩依韻奉答
清湖晴雪對蓮峯下有絃歌一畆宫題得新詩寄茆屋
長松修竹共清風
攜得長鑱度雪峯月明畱宿洞仙宫世人未識賓雲曲
閒却林梢一笛風
山行雨中
疎林野水白鷗閒細雨濃雲杳藹間若得扁舟載春酒
畫圖都是米家山
送茶與朱孟舒
仙草靈芽出洞天封題千里附歸鞭月明記得相尋處
曾試林間第一泉
病起後園看花四首
霜枝露葉長叢叢鑄就黃金訝許同昨日不緣行藥到
又成寂寞付秋風
冷坐東籬句自敲旁人錯訝候香醪餐英飲水尋真樂
久與王弘著絶交
露下碧叢珠滴滴月明素萼雪團團不知晚節全清白
更向東籬仔細看
一枝數萼剪輕冰應與淵明共素心秋色滿園題品徧
從來白玉貴黃金
柬雲松會宿翁源
路入仙巖更向西松林茅屋擬同棲一尊風月謀今夕
邀得閒雲晚度溪
修渡船
渡口沉舟久欲修百川東下正横流艱難共濟慚衰老
更喚前溪黃帽頭
秋日偶成
荒苔落葉小軒秋兀坐無聊疾始瘳一縷篆煙飛不盡
又將詩卷閱從頭
秋雨生寒似早春寥寥門巷綠苔新社前釀熟松醪酒
畱得仙瓢候故人
石村阻水
昨日今日雨不絶武夷東西溪水高駕壑仙船在巖頂
也愁孤櫂動風濤
空山雨脚亂如麻短杖衝泥草逕斜野老門前三尺浪
相逢眞在水仙家
聞小兒欲歸
風雨泥途汨汨忙新春殘臘寄他鄕歸期趁得天涯燕
社日飛來入草堂
除夜憶小兒泊峽口
除夜孤燈對短篷浮生原不定西東斷猿何處驚殘夢
風雨蕭蕭宿峽中
傷春
山莊寂寞雨兼風紅紫園林數夕空憶得往來三四十
青天白日萬方同
落花飛絮滿晴川杜宇聲聲更可憐不用傷心愁欲死
亦知春去有明年
食魚呈劉河泊
清溪紅鯉上雕盤庖子揮刀鱠雪寒遥想河官停夕筯
欲分山老助晨餐
琴高入海偶先還掉尾揚鬐戲碧瀾野老久思羹一啜
病軀無力掣長竿
病來物物不入口最想波鱗芼澗蔬紫鯉上盤煮白雪
加餐願看腹中書
河官頓頓食魚羹不待侯門有鋏聲老子平生藜藿口
狂來猶欲膾長鯨
寄蘇明遠
寫得冰綃帶晚霞歸來卷贈一枝斜摩挲老眼看春色
郤訝墻頭出杏花
筆下秋光最好看相思千里寄來難白頭已入廬山社
猶憶東籬月影寒
稚子牽牛似挽車微風落日笛嗚嗚故人久識柴門處
為作藍原野牧圖
釣船移向夕陽邊春水桃花綠滿川一曲漁歌聊自樂
晚風休為世人傳
寄復嬰本淳
絶粒虚腸譬餓囚無眠低戸數更籌仙家有說能飛解
不挾凡軀送十洲
桃花馬
君家駿騎自超羣毛色桃花箇箇文安得騰驤三萬匹
滿川應似漲紅雲
生從渥水真竒骨卧向華陽亦素心何事落紅飛滿背
隨風衝雨過桃林
病中
朽骨不禁風露冷衰容更畏雪霜繁呼兒欲問春深淺
柳絮梨花已滿園
杖策兒扶村舍翁一樽花下卧春風社前雷動催茶笋
興入千巖萬壑中
山城雨過草萋萋無數殘紅逐馬蹄燕子不知春景異
傍人華屋又銜泥
寄文明病中
童冠論交五十春巷南巷北日相親年來頗恨俱衰病
欲候平安却問人
欲療瘡痍未有方閉門扶枕換年光從來禍福分滛善
天道如何轉渺茫
贈雲壑
望山尋水不憚遥白雲紅樹喜相招夢回茅屋瀟瀟雨
又得畱君住一宵
兼善攜仲文竹至
青山久隔故人面脩竹自同君子心老可近來無一事
為添清影滿東林
西山道人惠江南笋
江南苦竹生甘笋春社雷驚出土長扶病欲來參玉版
道人曉起贈雙筐
寄題五夫先壟
雙親遠葬傍西巖麥飯來遲每自慙願得太平徭役少
結茅此地守松杉
先壟有感
雙親已遠弟兄稀䰟夢相逢似舊時茅屋數椽田二頃
白頭猶受一安遺
和雲松雪中十絶
夜寒敢歎臥如弓起傍殘爐榾柮紅童子偶看門外白
誰將瓊玖賑詩窮
夜雪茅簷積漸高傍林時聽折危梢南山石上雙松樹
莫更動搖仙鶴巢
天上浮光帶玉京世間幻境入瓊林馮夷奪得天孫巧
剪水飛花一夜深
亂來雙鬢俱成雪對雪疑窺鏡裏顔明日春風消釋盡
祇畱鬢影對青山
瓊林只在碧山阿遥憶仙人寄傲多閉戸袁安僵不起
難隨鶴背一相過
梅花開遍臘將殘幾度吟詩倚暮寒何處蹇驢䭾孟老
一鞭風雪正漫漫
翠竹擎多看漸低寒梅封厚望應迷尋春擬趁朝暉出
又恐青鞋濕凍泥
曳履自慙隨獸迹背藜欲出聳鳶肩酒中挽得陽和轉
一斗松醪直萬錢
羣賢詩語鬭清新白戰何人筆有神未似漁翁堪入畫
孤舟蓑笠自垂綸
旭日光微未盡消背隂巖谷沍連朝春風一解崑崙凍
漸化河澌入海潮
紙帳
數幅秋藤拂地齊匡牀閒對竹爐低山中一枕梅花月
不識雞聲送馬蹄
