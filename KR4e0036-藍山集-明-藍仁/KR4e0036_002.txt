藍山集卷二明藍仁撰
五言律詩(五排附)
颶風
海上颶風來乾坤吼萬雷旋毛將巨木驅石似輕埃晝
夜聲同怒陰陽召此災殺機何日息天際暮雲開
題武季遠竹木圖
輕紈剪霜素妙墨寫秋林脩竹露華潤石崖雲氣深鳳
棲淇水暮龍化渭川陰載美武公德永懷單父琴
雨中懷子冶兼善
去年秋社别今雨草堂思衰病難為况暌離已許時連
床談舊事對酒誦新詩清夜簷花落休忘鄭老期
題愚齋卷二首
丈室愚名扁西家笑讀書力行非寗及私省豈回如孟
谷呼相應柳溪閒可漁終知移不得直詐古今殊
武健惟材任齋居豈強名竒兵長自用困學久須明不
徑心常正移山氣未平功成應養晦冠弁似儒生
丙寅正月三日作二首
開歲仍愁雨交春已聽雷衰容萬感集生意幾時回強
飯扶斑杖巡簷看落梅敝衣風更冷吹送雪花來
書罷迎春帖家家應節多老年難再拜佳客莫相過閉
戶唯僵卧臨觴忽放歌太平宜有待暮色欲如何
人日偶成
七日本宜晴愁人風雨聲厨煙侵几濕簷瀑隔忩明楊
柳顰何事梅花笑不成呼兒催酌酒一醉百憂輕
又人日懷雲松
七日始為人寒風未似春長吟呵筆久獨坐擁爐頻仙
茗烹松雪山醅漉葛巾如何巷南北偪側不相親
又人日懷兼善
元日至人日簷聲斷復聞山頭雪待雪溪上雲連雲牧
犢空年老聽鷄過夜分平川張逸士最念久離羣
春日
陋巷斷人行柴門不用扃衰年栢酒綠春日菜盤青強
飲鄰翁對長歌稚子聽午窗閒試墨只寫相牛經
又
草木消冰雪林園換歲時病傳方士劑閒詠古人詩兄
弟飄零恨兒孫懶鈍姿一杯春日酒無奈醒愁悲
齒落
池草夢難成風蟬斷又鳴衰年惟有睡浮世自多驚映
日攜書近分泉滴硯清如何牙齒落更欲較詩名
喜雨
數夜不能寐乾坤如大爐衰顔值炎赫生意轉焦枯偶
聽雷霆過仍看雨澤俱茅齋慰岑寂涼思滿桑榆
雨中
滛雨仍無賴名花亦自殘林深雲久暗城晚雪猶寒問
粟瓶長聲呼尊酒已乾衰年將百慮惆悵獨凭欄
久雨不能休花時慘似秋牛羊僵在野魚鼈困中流敢
歎泥塗苦長懷畎畆憂滂沱非潤物天意遠難求
燕仆多空壘鶯僵在遠林春霜晴不久社雨冷難禁妄
動徵前失深藏異此心故山棲老鶴永夜自長吟
冰雪似三冬鶯花又一空毛寒誰問馬指直久妨農和
氣從今轉嚴威未可窮野人時望日霽色露前峯
雨脚
雨脚時時急谿頭日日渾漁舟侵野市虎跡遍荒村老
去心空壯憂來眼併昏無生差近理欲究梵王言
雨歇用前韻
雨歇塵仍暗秋來水更渾草深迷虎穴霧重失漁村生
理何多難吟懷久已昏徬徨如有得惆悵竟無言
挽趙子將三首
四十身先死才名奈爾何山川千里隔風雨九原多已
負雲霄志空傷薤露歌無書問妻子有淚逐江波
北闕諸公薦江西一命榮窮途淹疾病造物忌才名牢
落逢兵甲暌離異死生天長鴻鴈去揮淚望江城
短櫂浮滄海清詩滿翰林幽人中夜泣壮士百年心白
日人間盡黃泉地下深秋風歌楚些山雨應猿吟
挽空無相四首
避名依野老危行托狂僧蹈海非今日尋山住上層黃
龍持鈍斧雪嶠撥殘燈自了英雄志居然契大乘
靈象何人識冥鴻有客思虚空無住著矰繳枉勞施明
月浮杯遠孤雲振策遲萬人看出處示寂在京師
二十三年别頭顱故不同遊方何處止求相本來空法
海龍應化塵樊鶴在籠三生石上月誰問牧牛童
西山塵境外水木本清虚自結詩書侣長留仙佛居顛
汪遺蛻後狂李涅槃初重會知何日衰顔豈待渠
柬雲松
我老君長健君賢我不能文宗曾子固篆逼李陽冰几
杖山林願門生月旦稱鄰州同景仰爭畏鶴書徵
有感
玉石何勞辨兵農不必分異方投體魄非罪及兒孫部
伍年年定飢寒處處聞荒田兼廢屋愁眼對秋原
嫁女先鄰近誰言有遠征長號辭母去無力逐夫行顔
貌銷前日憂虞送此生遥知膏野草青塜祇虚名
道路頻徵發悲號孰忍聽老翁憂絶嗣童子畏成丁飯
乞嗟來食衣牽不掩形風沙連雨雪萬里到邊庭
衣食推温飽詩書輔守成危機憂不免謗語禍非輕温
凊三年隔艱難萬里情天倫不相保人世欲無生
鰥獨須仁政承宣待上官更饒多病苦那解百憂寬邊
郡書稀到衣襟淚不乾南人西北老天遠問應難
大同路石佛谷過啼哭嶺
雲京石寺遊西北上豐州山險為啼哭路艱成阻脩聞
名心已碎未見淚先流萬里江南客那堪過嶺頭
自傷
天地為羅網梟鸞一死生英雄莫自悔骨相或當黥照
影渾疑鬼殘形已作兵詩書翻誤世戈甲可收名
柳隘嶺上
黎村雲洞北柳隘石門西萬木秋初落千峯曉更迷猿
垂深澗飲馬入白雲嘶攬轡炎荒外恩疑雨露低
過雲洞嶺
路出千秋迥山連五嶺遥石崖懸度棧野樹卧通橋澗
飲猶防蠱畬耕盡屬猺夕陽驅瘦馬鬢影漫蕭蕭
秋江待渡
野水蒼茫夕雲山慘淡秋暫停征路策遥喚隔溪舟茆
店關門早僧鐘出寺幽衰年懷遠道禁得暮歸愁
賓州九日作
三年頻客路九日又賓州野圃黃花晚空江白鴈秋無
錢從止酒有賦倦登樓回首關山遠蕭蕭落葉愁
蒼梧夜坐
天闊蒼梧夜江清碧草春殘花宜對酒明月暫隨人白
雪知音少青山入夢頻還鄉恐未遂魚鳥漫相親
毒霧
大霧無時起冥冥夜色同江連蛟蜃氣野匿虎狼蹤久
暗應成雨遲收欲待風南山沈已盡留得兩三峯
竹搔背
裂竹供衰病能分子姪勞周身尋痛癢到手助爬搔野
服同捫蝨仙經似伐毛自慚鮐背及此物敢忘勞
削竹名何器年來試用頻揩摩長在手痛癢不求人刻
畫兒童掌追隨老病身渭川淇澳際託分久相親
題志玄﨑嶇窈窕卷
青牛去不返黃鶴已難追獨羡持初志長齋似舊時洞
天尋伴侣丹火慕真師他日緱山頂家人待一辭
書悶二首
苦節從人笑端居拙自謀奸邪頻得志忠信動成仇世
故只如此吾生行已休少來不解飲老去付乾愁
讒言投毒藥非罪觸嚴刑萬里邊沙白孤魂暮草青倚
門空悵望主器尚零丁天道關人事誰分渭與涇
藍澗襍詩五首
郭外茅亭小門前澗水清諸生時問字野老盡知名移
竹須春雨看山待晚晴年來疎懶甚著述苦無成
碧草雲連屋黃山暮入簾養生思橘井曝背戀茅簷雪
為觀書積泉因洗藥添懶從閒轉甚貧與病相兼
蘚徑沿溪滑柴門倚樹欹看雲行自遠卧雪起常遲白
日磋跎過玄經寂寞為不才甘在野非是傲明時
寂寞揚雄宅荒蕪董子園生涯謀轉拙儒術道空存野
竹鈔書盡清池洗墨渾唯應門外水花發似桃源
避人常獨卧借地遂幽居多病勤栽藥無言懶著書山
光兼落日竹色共寒蔬故舊如相遇休嗔禮法疎
題劉伯夀菊逸卷
種菊寧無意幽居得自怡丘園臨晚節霜露傲寒枝逐
客餐英夕休官待酒時清風與高致千載重相期
病中
卧病秋將盡艱難日又增夜深方著枕戶遠更留燈鄰
畏呻吟近僮來抑按能有身應有患空寂未如僧
病起
帶緩肌如削巾欹髮半垂故人憐病起稚子笑行遲郤
酒憂成醉收書老更癡滿岡梧竹盡尚想鳳棲時
寄余復嬰
道士清溪住扁舟久未回井垂霜後橘門掩雨前苔鳬
舄長相候魚書杳不來虹橋他日宴又負紫霞杯
寄雲松昆仲
丘園無雅况經訓有餘閒偶過柴門外相期藥肆間談
詩不知倦看畫欲忘還二仲稱儀表衰容詎可攀
經趙師節故居
五畆城邊宅過門憶往年病抛詩社卷貧索酒家錢古
道能追轍新聲不改絃鹿門秋月色因照德公阡
題伯穎雲林茅屋圖
將軍今為庶茅屋住雲林白帽長年著黃精積雪尋已
聞瓜地近更說鹿門深猿鶴頻來往真知避世心
中林避世士茅屋一閒雲雨笠尋芝术晴忩究典墳竹
深羊仲至瓜熟邵平分也有幽棲處長隨鹿豕羣
避人深卜隠食力自為園賣藥從過市催租不到門厨
煙蒸术起社酒漉醅渾風雨相期夜詩成更細論
環谷
余國權名行亭曰環谷中以舊得朱子所書
風月無邊字扁之題詩四首
雲谷留雲墨濓溪有似人園林當勝夕尊爼集賢賓天
籟飛來遠冰輪洗出新乾坤清氣滿何處有囂塵
無邊風月興盡在此亭中几杖清秋近絃歌白晝同名
書懸舊扁畫筆付良工髣髴瑯琊勝能文憶醉翁
華亭當谷口風月興無邊草木聲相應山河影倒懸衣
巾涼氣襲杯斝素光傳折簡能招我論詩夜不眠
風來環谷迥月出野亭幽樹靜泉聲細天清露彩收長
留佳客坐偏與阿戎遊共有司空趣輸君未老休
題觀音巖
石色依廬阜潮音接普陀江雲晴自遠水月夜還多鳥
為銜花至龍因問法過瓣香瞻彷彿帆影拂嵯峨
寄示姪澤
五姪緣思孝陳情不肯休一抔原上土三載獄中囚霜
露空山道風煙拱木秋蓼莪停誦處遠想淚雙流
非昔
覽鏡驚毛髮殊非宿昔翁狂來詩有興愁極酒無功久
病成真跛流言息近聾明知過相問起坐夕陽中
别雲壑
枉策來相訪衡門宜暫留故情憐獨老清論慰窮愁芋
火寒初撥藜羹暖未收歸心何偪側又宿水東頭
送别歐陽雪舟
已是三年别那知一笑俱相看歌白雪獨往住玄都畫
馬塵生壁籠鵝雨滿湖松門清夜月還念故人無
詠千枝柏
獨幹千枝長濃陰萬葉稠傍簷低翠蓋對坐擁青油霜
雪兼松茂風煙帶柳柔舊栽祠觀裏曾繫老君牛
秋夕懷武夷舊業
客路西風晚懷山獨夜愁露寒仙掌月天遠幔亭秋落
葉他鄉夢啼烏何處樓歸心似江水千里向東流
時事
治國宜寬典新民在市恩欲追三代盛莫使一夫冤引
善猶連茹銷愆若救燔流傳千萬葉端拱御乾坤
久歎旌賢少還聞剪惡多生材不易得曠職欲如何進
退皆由道明良自有歌邦基百度舉不獨壯山河
列宿郎官位嚴霜御史威銓衡須有見負乘乃無譏經
術存公正刑章折是非地天交始泰全欲慎先機
昨日天恩及生民解倒懸俘囚空在獄羸老並歸田和
氣當成歲驕陽莫作愆叨逢雷雨解喜動白頭年
寄周子冶
周子能文士攜家入武夷地幽真可隠席暖不須移融
帳開何日牙琴聽有時扁舟衝野雪卧病久相思
寄杜德基
聞說徵君後猶存版築中天恩何日及世道此時窮黃
耳書難保青蚨篋已空倚門惟有母華髮對秋風
寄毛伯善
狂藥勿相依平生變是非大呼將蹈刃急走不披衣學
仕斯難信思親或欲歸慇懃提耳誨莫與聖賢違
代毛生答
浮世容身狹韶光過眼非瓦盆盛社酒槲葉製秋衣禮
樂休拘束漁樵乞放歸前林逐麋鹿未與素心違
寄李孟和
同學朝冠士投簮幾日歸里中朱紱少世上白頭稀隴
黍登新酒池荷足故衣夕陽天際鳥還向北林飛
寄張雲松
關塞風塵暗山林出處難生涯謀釣艇世事笑儒冠有
酒拚長醉無衣度苦寒南山有竒士扣角夜漫漫
九日病中
伏枕山林遠閉門風雨深一秋貧轉甚九日病兼侵落
葉荒三徑窮愁迫寸心細看黃菊蕊空感白頭吟
寄雲松先生隠居五首
風雨論交舊林塘卜築新幽棲兼令弟高卧愧時人竹
日明書帙溪雲覆釣緡林居無俗容麋鹿自相親
濟世須豪傑斯人老澗阿别離知己少辛苦著書多村
晚收秔稻天寒製芰荷南山今夜月誰聽飯牛歌
蜀郡文風盛屛山道學高承顔勤菽水壯志恥蓬蒿春
日營三逕秋風歎二毛時逢見烽火轉覺寸心勞
前賢已淪落古學更誰知臨徧鍾王帖吟成魏晉詩青
燈懷舊雨白首嘆平時亦有山林興何時共采芝
立雪平川日同門最老成干戈拚死難釣築負平生力
盡追風雅途窮念弟兄遺編共朝夕應見百年情
山中漫題
平生江海興閉戶老巖阿晚景寒山淨秋聲落葉多詩
成樵客和酒熟羽人過叢菊蕭疎甚其如蔓草何
乾坤千古事風雨百年心野興供高卧窮愁費苦吟荷
衣秋色老茅屋夜寒深蓬鬢看霜葉蕭蕭不自禁
讀書期有用閉戶恥無能落葉空山雨疎鐘獨夜燈人
稱樗里子住近石門僧靜坐觀詩妙須參最上乘
偶依松石坐閒詠草堂詩宿鶴林中靜歸雲川上遲千
峯秋似水多難鬢成絲自識盈虚理浮生更不疑
寥落三冬學棲遲十載心寒雲龍戰野暮雪鳥歸林狂
客歌徒苦愚公谷自深匣琴流水調歲晚念知音
風雨鷄聲亂雲山鶴夢清自非諸葛卧誰有魯連名碧
海堪垂釣黃河未洗兵鏡中看短髮種種負平生
山居
數月方休沐山行不覺勞塵容渾老盡詩思與秋高飯
顆應逢杜柴桑未入陶閒門荒逕窄此日剪蓬蒿
無人知隠處古木伴荒丘茅屋三年築沙田七月收林
疎休剪竹溪滿可行舟偶與鄰翁飲斜陽起更留
盆竹
種竹尋盆盎低迷似磵阿細聲兼雨有微影動風多長
筍排針出成竿數寸過且無斤斧慮終老雪霜柯
盆柏
盆裏仙人柏千枝共一柯年深猶短小雨重却婆娑翠
色孤松並繁陰片石多西來指禪意不敢問如何
予壯年時幽居山谷塵俗罕接惟與泉石草木
為侣日徜徉其間醒悦心目而已年老力衰世
移事改向之醒心悦目者反足以損靈亂思矣
蓋所養於中者既異故應於外者自殊是以石
失其貞而存其亂木失其美而存其惡泉失其
清而存其汙草失其勁而存其弱理固然也因
成律詩四首以洩胸中之鬱抑呈錄同志庶知
比興之有在焉
亂石爾何知摧輪剥馬蹄當途生磵谷在野礙鋤犁盡
鍊天難補深填海自低點頭能聽法不信竟沈迷
惡木經年歲空煩匠石尋遠看千丈勢不借一枝陰雨
露恩多及風霜力少任終慚松與柏歲晚在高林
汙流迷舊井何處汲清泠土壤難分色蛇蟲莫辨形空
歌今世濁不照古人醒倘有神膠力無勞别渭涇
弱草不堪扶晴沙路更虚因風長自偃得雨始微舒車
馬頻年路牛羊幾處餘生成由造物留補燒㾗疎
哭壻游彦輝二首
獨老今誰記愁心重爾傷空期半子力翻哭少年亡兒
女存孤幼鄉閭失善良秋風歌楚些衣上淚千行
爾病書頻報吾憂力不支論方迷善藥任術值庸醫剪
紙招魂日臨棺灑淚時相看兹壻意更盡九泉期
送卓叔良回三山二首
老伴全稀少斯文又寂寥送君歸故里惱我在今朝扶
病一言餞去程孤棹遥黃花滿三逕秋興未蕭條
諸孫遠迎侍獨老久懷歸束擔琴書古還家鄰舊非掃
松經故隴采菊授時衣八十免為客庭柯倚夕暉
舊業
谷口留茅屋谿南廢藥園風高愁欲破地濕想宜翻寂
寞三間足甘辛數品存素懷安舊業清苦訓諸孫
挽陳景章
禪笠頻相訪儒衣忽自謀十年勞火宅一日脱書囚客
舍黃金散鄰僧白骨收生芻何處奠孤寺亂山秋
昨日偶聞訃偏令老况哀肯堂尋舊指夀穴用先裁竹
徑風時掃柴門月自來往還二十載只似夢初迴
柬伯穎
聞說重陽日王弘厚客情風流同酒興博雅盡詩名罵
坐誰先起揮毫或後成黃花莫相笑謬誤豈平生
題吳德暘山水小景
雲山分遠近水石助清幽老眼看名畫深懷似故丘草
迷行鶴逕藤引釣魚舟賣藥忘機者無人識伯休
五言排律
題劉子長留耕圖
原隰春山遠門廬磵水斜三忠先世澤五畝舊生涯小
圃連喬木疎畦帶落花種苗侵雨露去草撥泥沙已佩
平安訓何論賦斂加簞瓢分菽水衣褐給桑麻耕鑿無
多地流傳有幾家從知瓜瓞頌不為古人誇
