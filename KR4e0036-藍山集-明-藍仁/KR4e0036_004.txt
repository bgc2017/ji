藍山集卷四明藍仁撰
七言律詩
送太史子玄之忻城縣丞
慶遠忻城嶺海間儒衣新授長民官哦松不可閒風月
棲棘何愁老鳳鸞夷獠雜居生自遂包茅入貢政從寬
惠連曾忝觀風使畱得題詩到日看
黃均德前任酆都縣丞服闋赴京過余林下
三仕為丞不負人蜀中赤子戀慈親先塋已許號松栢
宣室猶思問鬼神偶過草堂畱藥物又趨京國拂衣塵
承家黃霸能為郡他日應期晝錦新
追賦懷富順縣丞徐惟楫卷
為問徐卿自别離鳴絃暫佐蜀邦時關山迢遞疎音况
風雨凄涼屢夢思三峽泛舟清夜泊雙松當戸綠隂移
喬遷此日知何處江上逢梅寄一枝
和吳縣丞韻
西山爽氣喜朝看堆案相仍政自寬筆底烟波孤棹晚
堂中風月一琴寒定應投版思佳菊還念垂綸釣碧湍
野老力供常賦外不因詩興豈相干
謝雲松寄惠青藤
仙藥驅風力最靈九華山裏老藤青三更花露調冰椀
一斗松醪倒石缾博士傳方消痼疾衰容涉世保餘齡
更煩大筆重題品續入神農本草經
新詩妙藥兩難酬令我平生宿疾瘳弱足便堪扶杖起
閒情先想出門遊邑中佳句爭傳誦海上仙方費遠求
強欲追隨成二老莫將天驥笑氂牛
西山脩竹已為軍兵所伐
朝來伐竹已千竿始覺籓籬宇宙寬照室丹光林外見
隔溪山色座中看春秋豈信栽培易風雨那愁出入難
鳳鳥不來龍已去空山誰與報平安
次韻雲松西山春遊五首
西山今雨叩門時似與浮丘有夙期良會可無佳客在
長吟忽動故人思未能參道同餐玉遠想清齋只茹芝
千歲蟠桃忘早熟一瓢春醞寄來遲
道院閒眠客思清泥途數里倦趨程春寒未退花全少
暖靄微銷鸛又鳴城邑交流汙濁迹丘園總待發生情
詩囊擬共連床語猶愧衰年宿疾嬰
摩挲老眼倦編蒲雨過山窗兀坐孤松帶浮雲張翠蓋
草承殘照綴明珠鳥鳴轉覺林塘靜花發方知節候殊
張籍題詩工古淡愛來同賦輞川圖
城南竹院似丹丘風雨遙知客獨畱花暎洞門春寂寂
茶分石鼎夜悠悠蘇耽井近觀遺跡徐孺亭空悵舊遊
不待山靈嘲俗駕題詩翠壑共賡酬
欲遊方外老何堪惆悵西山舊石龕竹逕無塵深幾許
松花有會近重三涼生夜枕烟霞潤飢憶晨厨笋蕨甘
偶讀君詩如在眼夢魂飛繞白雲菴
追懷天壺舊遊
天壺不似在人寰湧翠飛流面面寒石徑似梯同鳥上
洞門無鎖有猿看何年瑤草尋金磵舊日仙桃捧玉盤
宴罷流霞分手後獨因詩興更憑欄
酬伯穎見訪
開門春日枉良朋扶病相迎愧未能採藥久知來北谷
種瓜猶識住東陵丹砂變化神仙術白帽風流隱逸稱
老我無由筋力健廬峯雲壑擬同登
次詹立之題石壺庵韻
故人招飲石壺山烟火蕭條晝景寒仙去或傳丹井在
樵歸未得局棋看莓苔雨後沿荒壁薇蕨春來饋滿盤
前代開基仍種植空餘疎竹對塵欄
送徐仲圭回黃巖
詩書正氣有家傳鄉邑皆稱孺子賢千里趨庭秋似水
重闈戱綵日如年天台鳳穴迎朝旭九曲魚歌起暮煙
兩地平安報消息燈花數夜照人眠
呈邵張二宰
從祀先儒起邵張高門奕世擢賢良列星並應郎官出
愛日相期化國長綵翮固非棲枳棘白頭重欲詠甘棠
觀風倘入閩關境邑有絃歌野有桑
滿縣栽花爛漫紅竹園村巷也春風簡書幕靜追呼少
鼓角樓高結構雄三考九年嘉績在一堂二妙頌聲同
斯文相顧偏青眼更欲題詩寄老翁
挽張執中煉師
壺中辟穀住多年命盡人間亦可憐血濺豺狼空落日
丹成鷄犬自昇天蓬萊雲氣迷仙馭松桂秋隂覆藥田
不待遼東歸化鶴人民城郭總蕭然
挽陳伯升蕭慈谷二公化日同門有為鄰媼稱
觴不至故末語及之
二老長齋共白頭一朝相挹去西遊已傳換骨藏諸洞
又說飛神上十洲賣藥壺公今暫隱開花殷七久難畱
疎狂却憶東方朔只戀蟠桃不自由
賡雲松陪祭翁墩先壟
三年不得詣先塋白髮斜陽渺渺情空讀蓼莪揮涕淚
又慙麥飯負清明風烟極目山林遠丘壟傷心草樹平
多感故人深厚意一尊同薦石泉清
送張啓宗分韻得雲巖朝爽
仙巖上有白雲浮爽氣朝來豁遠眸羣壑漸分初上日
兩峯高並欲凌秋英靈未用譏塵俗故老相期事釣遊
幕下簡書何日靜同歌瑤草望滄洲
送杜德基歸省
苦學憐君最少年傳氊况是隱君孫屏山仰止來千里
杜曲分流遡一原竒字政須詢故學力行無愧守空言
西風一夜歸心切知有慈親獨倚門
送彥材居貞
二鄭才名世並傳自成同氣亦家賢石渠有待書重校
宣室遙知席欲前對雪肯過安道里臨風長望季鷹船
春光浩蕩青雲闊目送雙鴻上九天
閩關西去度嵯峨下有輕舟入浙河春日山川開雨雪
舊時灘瀨減風波玉堂蓮炬須分直茅屋村醪許重過
臃腫自慚山下木老枝空幹倚巖阿
送朱孟舒
秋風送别出閩關老桂吹香拂馬鞍分教往年曾北上
司征此日又南還詞林已富三冬學雲路終期九萬摶
愧我無成頭白盡紫芝黃葉共空山
窮鄉漸老不趨時短褐飄蕭兩鬢絲秋色黃花聊寫興
陽春白雪愧來詩分氊潞水驚文采攜酒芝山訪武夷
不為送行徵一語巷南巷北未相知
送魏上修
建安多士起明經年少如君學行成春日慈烏勤返哺
秋風丹桂久遺榮暫因樂育棲鄰邑又應賢良赴上京
自古移忠須就孝天顔咫尺更陳情
送鄭居貞
十年三上乞閒居又說鳴騶向草廬堯代巢由終有託
漢廷嚴馬欲何如蒼生久待東山起素業能忘谷口鋤
復有長林新構在一堂風月五車書
送穆谷華
二十年前知姓名殊方未遂盍簮情偶逢幽徑詢衰病
自說公車召老成深谷良材須世用高空健翮起秋清
野人願比支離木祇向山林送此生
擬送蔣伯羽
不掃仙壇借隠居扁舟南下意何如十年藩府趨帷幄
千里山河倦尺書怪事只今看失馬前程未用歎枯魚
病軀不得臨岐别搔首東風柳影疎
送李孟和
天書海内起英髦肯許山林索價高一日聲名催宦達
十年蹤跡類逋逃女憐擇對方諧卜兒擬應門未代勞
寵禄少酬勤苦志不知何處試牛刀
戊午自夀
野人扣戶餽青精自笑龍鍾老鶴形卦滿周天蓍再揲
觴浮流水酒微醒桑蓬又記逢初度松栢何煩祝遠齡
頗與榮公同此樂長歌金石振林坰
十月初五日夜柳城夢草堂
落葉殘燈卧柳城長江遠海隔柴荆久淹客路頭俱白
暫想雲山夢亦清黃鶴紫芝空谷晚寒梅疎竹小窗晴
覺來枕上芭蕉雨猶似松風澗水聲
寄雲松昆仲
秋山搖落正堪悲蒼狗浮雲事不知閱世祇應貧可免
閉門真與病相宜坐依東壁看書倦行過南園散藥遲
筆硯重尋塵滿几故人已訝久無詩
劉俊民鎮撫自京回趨會不及詩以寄意
聞道回轅宿武夷巾車晨出赴襟期平安已驗從龜吉
進退誰言履虎危水驛梅花題壁處山營柳色候門時
清談不肯畱今夕目送南雲有所思
送董德輿迎侍兼柬三山諸友
花壓春城綵袖迴雲飛秋水錦帆開山中令尹憂官瘦
江上慈親望子來遠道不違甘旨願清朝未乏孝廉材
三山故舊煩詢問歲晚相思肯寄梅
寄彭穆之
鄉閭誰信合并難數月曾無一日歡釀酒祇應謀自醉
題詩未肯借人看林間麋鹿全天性澗底松筠保歲寒
青眼白頭相望在閉門高興愧袁安
寄劉蘭雪
故人出處本隨緣近日清修擬學禪愛子早承兵印重
在家先許佛燈傳長空澹澹雲俱盡清夜沈沈月正圓
我亦東林同社客灰心世事了殘年
寄雲松
早歲相知晚更親别來并覺白頭新浮雲世事凡千變
空谷生涯只一貧古道相看松竹冷巔崖共畏雪霜頻
題詩報與加餐飯臘盡風光漸轉春
寄王叔善
十年前識王長史驛舍題詩寄寂寥南北風塵音信斷
東西岐路夢魂遙雪霜已入詩人鬢廣海長驅使者軺
騘馬清風誰不避蠻中瘴癘一時消
寄陳景章
閒雲野水平生趣大帽寬衫未老身五畝受㕓依舊俗
十年開逕候何人詩名漸遠非長計酒興全疎且耐貧
欲扣柴門連疾阻好風良月憶相親
寄張雲松
谷口生涯已白頭量才揣分早知休春風茆屋初巢燕
曉日桃林未放牛兒擬力田承素志客來扶杖共清遊
南山芝草年年長更與相尋綺里儔
杜甫平生草堂興老我正爾經營間溪流淺似浣花水
秋色高並成都山愛客自須開竹逕故人誰肯訪柴關
吟邊郤憶張君子危坐臯比也未閒
寄張兼善
故人卜隠依山市野老遷居到石村濁酒近篘謀共醉
新詩未穏許同論南風吹笋初成竹前雨移松已引根
肯向草堂尋杜甫百年地僻有柴門
寄林信夫
一官江北佐鳴絃消息時因過客傳不信阮生悲失路
自甘陶令賦歸田榕忩茶熟烟棲屋茘浦帆歸月在船
憶昔過門慙二仲蒼蒼風景舊山川
寄葛仲溫
中年相識少相親逆旅來過不厭頻貴賤雖殊皆白髮
田園有處避紅塵玉壺且醉藍山月丹鼎須分葛井春
更約明年同釣石桃花溪上兩烏巾
寄余復嬰
幾年韜隱武夷山肯向秋風換壯顔賣藥偶從城裏過
圍棋誰伴橘中閒先天龜筴傳神妙何日刀圭乞火還
不信塵埃空老大溪頭已結屋三間
擬寄葉希武
八十猶傳不入城南州耆舊傳應成自歌白石時長短
誰信滄溟又淺清縱目已隨春樹遠離愁更與暮雲平
凡材蒲柳多先悴常向山中說姓名
寄劉彦炳
九曲溪頭問草堂名山不隱又還鄉畫船邀客湖光近
金刹題詩竹影涼帷幄十年心最苦幅巾三逕意何長
不知聽罷山陽笛淚向南雲落幾行
寄陳景忠
三年不見一書來况憶論文共舉杯藥籠素無醫國術
鹽車空絆濟時才只今館閣思耆舊何用山林問草萊
落日題詩勞悵望南天萬里鴈空來
寄陳德甫(三山府學訓導)
攜手琅琊飲釀泉别來書札罷流傳三山海水連春樹
九曲仙巖隔暮烟風景不隨人事異老懷肯作冷灰然
何時烏石山邊屋重看題詩憶惠連
寄張孟方
三年不見張君子舊作書巢傍澗松常與白雲分主客
偶因明月想形容飯牛短褐歌深夜采藥長鑱度遠峯
聞道近移毛義檄掉頭深入萬山重
寄老泉
草堂閒殺老狂夫世上窮愁盡撥除壯志豈期遊汗漫
輕身今欲託玄虚市㕓不入佯多病道侣相安可久居
攬結林泉清氣在不知詩興近何如
經杜清碧先生墓
皓首山林草大玄鶴書徵起又歸田一窩自得堯夫樂
三策誰知賈誼賢空有墓碑臨道路更無書屋貯風烟
後生仰止前修遠慨想昇平七十年
次韻答張簿
苦熱休嫌褦襶過欲詢為況近如何陶公蓮社當尋伴
杜老花谿許放歌正乏酒錢誰送與又添詩債費催科
蒼頭不識相觀善牢閉柴門畏客多
野人不識學為官終老荷衣分所安泉石儘堪供嘯傲
風塵猶喜出艱難獻酬有客同三爵麤糲期君共一餐
獨念故侯忘貴重笑談只作布韋看
次前韻餞張簿
莫訝城南一再過老懷無奈别離何承恩未及瓜時代
善政猶存麥秀歌此日功名揚舊德當年經術亞前科
賓鴻去盡青天遠獨立看雲慷慨多
行人欲發重盤桓一夜西風枕不安仕止可師賢聖在
天親休念别離難松荒先隴宜秋掃菊滿東籬飫夕餐
翹首雲中天萬里祇從南鴈候書看
三獻無瑕白髮疎春風到處善嘘枯一杯又唱陽關曲
五柳還尋栗里圖秋思定隨鴻共遠老顔真與鶴同癯
兒童贏得歸舟快囊裏春衣典欲無
丙寅歲春送崇邑判簿劉宗文朝京
榮名鄉校起才賢早向亨衢著祖鞭梧樹秋清初到邑
桃花春暖又朝天由來枳棘棲非久暫佐絃歌化已傳
王賦足供民瘼盡野人側耳聽喬遷
佐邑由來宰邑同一從堂上咏南風十年巖穴消沈外
百里人烟笑語中問俗更思延野老親賢頻欲適儒宫
仙舟忽報朝天去歸日棠隂滿路濃
餞張判簿
擲下朝簮似野翁放教白髮少惺鬆十年朽索馳危坂
一日歸鞭指大同今雨更催新折柳故山應羨後凋松
月明還有相思夢九曲漁舟欸乃中
王事賢勞白髮新承恩此日許為民久操判筆初停手
還著儒衣郤稱身惜别敬持杯酒餞投閒暫卜草堂鄰
故園松菊催歸興目送飛鴻北向秦
苦學由來遠大期不知陵谷忽遷移陶潜去就唯躭酒
江緫平生酷愛詩高擢桂枝如昨夢暫棲枳棘已多時
覃恩此日歸驂動萬里秋風兩鬢絲
出遊
病中三月不出戸暖日晴風始一遊處處鳥鳴催布穀
山山花發呌鈎輈幽人几杖來相就野老壺觴起更畱
童僕不知觀物意歸途催報夕陽收
酬答啟東明上人詩畫之惠
上人自是贊休徒風雨重逢世事殊竹寺每懷尊宿健
草堂能憶故人無三年艾起烟霞疾八法書存竹石圖
他日相思回首處白雲千丈一峯孤
永平王谷雲來武夷奉其師慈谷蕭先生仙蜕
以歸藍山拙者嘉其誼而贈之
遠尋遺蜕訪仙壇又舉空衣返故山猿鶴淒涼思舊社
鬼神呵護惜餘丹紫溪涼月迎歸路白塔晴雲送出關
山下居人瞻望處南天飛度劒光寒
足弱服勝駿丸懷仙牧老
杖藜扶路更蹣跚空想秋風過北山帶索榮公行自笑
看花鐂跛醉仍還欲填溝壑狂何益久辱泥塗出轉艱
仙老傳方能勝駿相期來往華嵩間
次韻張雲松
懷友軒前百尺梧每從清蔭共趨隅學詩到老終教拙
種藥扶衰自笑愚高入天風鴻避弋長鳴秋雨鶴將雛
甘同木石居貧賤肯信寒松作大夫
次趙聲遠韻
閒抱瑤琴入武夷名山不隱復何之五車舊富三冬學
一卷新題九曲詩雕鶚漸冲霄漢遠蜩蟬自送夕陽遲
君家清獻梅花在靜對高標有所思
次游德芳韻
兵戈已覺素心違潦倒山林兩布衣茅屋春深桑柘薄
石田歲晚稻粱微綠尊但用平生足白髮方知往事非
九曲月明春水碧夜深同坐釣魚磯
餞彦材居貞子玄仲管
四賢同起七閩中久望仙舟上北風水驛偶成三宿别
茅簷因得一尊同高歌激烈詞源湧古帖臨摹筆陣雄
他日瀛洲羣彦集題書報與白頭翁
居貞請題國學鄭某省覲回京諸卷
早歲宜充觀國賓故鄉長念倚門親白頭作夢持環在
滄海馳情戀闕頻祖帳又開喧道路仙槎欲泛上星辰
徵詩餞遠慚衰老空向山林想吉人
送康鍊師歸上方觀二首
華蓋峯前上方觀武夷洞口遠遊仙送君竹杖歸千里
寄我茅齋住兩年紫氣浮關開雨雪白雲垂戶候林泉
老懷此别休惆悵更說崆峒夀幾千
道人别我江西去藜杖衝寒手自拈久憶故山風月好
又驚歸鬢雪霜添鄰翁遠候蒼精佩關吏先知紫氣瞻
若過新城煩借問月間遺蜕在金蟾(汪月間先居西山數年後往金蟾峰)
(解化有讖云三十年後吾當重來相見故及之)
贈薛鍊師
長生何處得真傳徑入名山住十年共說墨符能役鬼
又參丹訣擬升仙吹簫坐久雲生石鍊藥遲眠月滿天
我亦願遊方外者安期應笑早華顛
寄余復嬰鍊師
石鼓渡頭呼釣船幔亭峰下候真仙川原雪霽浮春色
樓閣林深鎖暮烟遊市懸壺凡幾日還山服藥又千年
月間舊隱金蟾跡擬借丹爐煮石泉
贈桃源孫牧菴
道士何年始種桃仙源深處不容舠一林曉色丹霞散
雙澗飛泉錦浪高烟火自應塵世隔犁鋤還共野人勞
采花食實年年事住向名山幾伐毛
贈虞道士
清修苦節學神仙九轉功成别有傳傾蓋猶思山市語
畫圖遙寄草堂懸一天星斗斟明水幾處風雷送有年
擬過蒼峰看修竹開門不惜煑春泉
食棃有感
西園棃樹憶兒栽棃熟征兒去未回適口自憐甘似蜜
羈懷誰念冷於灰爭攀漫引兒童喜啄食頻看鳥雀來
此日思兒常繞樹不堪風雨晚相催
次仲雨韻懷兄
松菊軒成罷唱酬可懷非罪泣孤囚一川烟雨原鴒晚
萬里秋風塞鴈愁每念凱歌還絶域能忘堂構在中丘
音書莫訝從來少魂夢相尋獨未休
示兒三首
天怒寧論罪有無荷戈萬里戍成都三聲自聽猿鳴慘
一片誰憐鴈影孤苦樂不同安悔吝死生長定省憂虞
老牛䑛犢終存愛白髮蕭蕭淚眼枯
衰容渾欲不勝衣况復天涯有戍兒塞鴈傳書空在望
林烏反哺動遐思諸孫棃栗頻相聒獨老桑榆久自知
春日一罇拚盡興阿咸傍看醉題詩
抛却耕鋤候縣門朝呼夕令競紛紛久知畫地皆為獄
漫道號天可扣閽入市於菟尋汛語鬭牀觳觫倚真聞
白頭咄咄書空罷慚愧龐公訓子孫
送牛自牧住武夷仙掌庵
牧子風流老更狂武夷六曲築茅堂肯從龍虎來今雨
懶向羅浮問故鄉山月夜寒丹伏火洞天秋闊劒浮光
衰年總仗刀圭力他日須傳肘後方
牧子疎狂早學仙武夷更欲住千年已從春雨修茅屋
便擬秋風買釣船仙酒肯分山客醉神丹未許世人傳
汪顛寂寞金公隱尚想風流在眼前
