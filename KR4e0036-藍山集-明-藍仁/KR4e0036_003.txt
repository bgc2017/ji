藍山集卷三明藍仁撰
七言律詩
新創譙樓美邵令
大棟層軒俯廣庭南山遠送武夷青五更畫鼓先迎日
百尺雕欄近列星漏點分明知善政齋居高爽挹仙靈
從今清獻梅花月祗向春風角裏聽
寄雲松
雲松隱者巢居處上有屛山下藉溪花逕夕陽眠鹿豕
釣磯春雨集鳬鷖十年種木春林遠萬卷藏書草屋低
久欲相從扣羲畫負琴長往碧巖西
次雲松訪復嬰宿萬年宫
聞道尋仙叩洞門清溪古木路斜分桃花滿地飛紅雨
橘樹懸崖漲綠雲講罷先天烟篆冷夢回斜月玉笙聞
高秋也欲扶衰病共候山中白馬君
代簡雲松
世事紛紛未息肩雞羣鶴處尚翛然故山可隱人將老
佳夕相思月再圓稚子久嗔陶令出諸生休嘆孝先眠
他時定有公車召正及先生矍鑠年
擬雲松簡彦民
詞翰知名有幾人東家住近不相親久傳筆勢行蛇蚓
又說詩篇照鬼神伐木未聞鶯出谷停雲空望雨清塵
春風門巷蒼苔遍獨少林逋履跡新
候雲壑不至
柴門久候故人風不見巾車入谷中王子已回清興盡
陶潜猶憶素心同餘年自卜床頭易清響誰分㸑下桐
一片白雲天際起晚來猶自戀前峯
春興
毶毶煙柳早鶯啼喚起春風送杖藜花映前川紅遠近
草迷長路綠高低流光冉冉增惆悵往事悠悠倦品題
安得一尊長在眼夕陽林下醉如泥
題春山訪隱圖
遊山有興未從容偶向君家閱數峯水泛落花凡幾曲
雲開遠岫似千重茆堂有約琴尊共蘿逕何時杖履從
避世老翁頭雪白風前徙倚聽長松
題黃獻可所藏魚樂圖
春雲漠漠水平湖掉尾揚鬐羡爾魚自笑山林雙目短
不知江海萬形殊桃花浦口鈎虚擲蘆葉磯邊網自疎
歲久只愁頭角異風雷相送上天衢
題畫龍
淮水歸舟數客程傳看龍挂雨初晴九重天際騰身近
一聚雲間掉尾横此日畫圖存彷彿何時爻象應文明
風雷澒洞西忩夜祇訝僧繇已點睛
題雲翁龍
畫龍近代數雲翁下筆斯須變化同漠漠天隂連海水
紛紛雲氣逐谿風偶看全體驚垂老安得真形走畫工
紈素蕭條懸壁堵不為霖雨夢高宗
題朱士堅屛山隱居圖
臨川城外隱君子兒孫滿目自繩繩三世喜聞詩禮學
一門獨著孝廉稱上堂綵戲春多酒滿屋書聲夜有燈
盛大豈容終隱逸白眉先起任賢能
翠屛山下卜幽居秋水荷花十里餘遯世已甘棲畎畆
起家何負讀詩書近聞拔萃遊京學又見求賢擁傳車
年少功名方快意早持恩誥入門廬
春日憶章屯故居
衰年長愧北山靈春日題詩憶翠屛茆屋也從人借住
柴門不為客來扄林隂嵐濕藏書架爐冷苔侵煑茗瓶
惆悵閒窗巾帨在孤墳宿草已青青
世事浮雲變换多歸耕仍覓舊煙蓑城邊老屋他人住
溪上荒園此日過社燕已非尋主入林鶯還是為誰歌
角巾喜有隣翁在閒與庭前盼樹柯
石村卜居候程芳遠
數日遥聞駕犢車青囊貯得異人書山前再宿辭仙館
雨後長吟候野廬竹徑漫期羊仲入鹿門偏愧德公居
子孫能守平安訓二頃山田也有餘
題趙子庸古木居卷
趙子西江古木居客遊未返十年餘蛟龍倔彊垂當戶
蝌蚪流傳貯有書風雨每嗟鄉夢遠塵埃近覺宦情疎
鄰人喜遂歸來願落葉荒苔并掃除
寄武夷張郭二山人
天壺峯頂日月轉星渚橋畔雲烟垂青谿道士騎黃鶴
白髮老翁歌紫芝濁酒欲謀他日醉丹砂須作後天期
塵埃滿眼不歸去洞裏桃花空夢思
懷張兼善
社酒醒來曾送客秋山望斷未還家雨聲門巷蕭蕭葉
霜信園林采采花念我草堂初伐木候君松徑自煎茶
角巾藜杖随詩興十里青山日未斜
雪中抵竹梅齋
衝風冒雨轉幽崖雪滿長空夜色催客枕有時驚折竹
遊帷無處認寒梅野人籬落孤烟迥茆屋瓊瑶幾尺堆
掃入公家徵斂足冰山不願太陽來
為雲壑題雪友墨梅
歐陽筆下開冰雪竹外横斜見一枝庾嶺獨憐春色早
羅浮相憶月明時山間自伴幽人隱林下長歌處士詩
老我歲寒頻對此白雲幽壑共心期
題徐士振蜀路看梅卷
綵服曾遊錦水濱見梅如見故鄉親當時鼓棹難為别
此日揮毫欲寫真萬里蜀山頻入夢一枝春色遠隨人
歐陽翰墨名當代贈爾寒梢數萼新
贈汪亦雪
三年無處問平安一日相過異地還自說暫離人鮓甕
也知生出鬼門關園林但有中宵夢塵土都非壯士顔
祇恐龍泉埋古獄夜深紫氣斗牛間
贈葉彦新
石林居士日相親温雅如君復幾人脫却時名棲寂寞
吟成詩句轉清新清溪九曲宜垂釣茅屋三間可卜鄰
我亦平生憂世者近來雙鬢白如銀
贈吴彦敬
卜居何論買山錢喜有南鄰二仲賢門徑新開疎種竹
池塘分斷半栽蓮客來酒缶墻頭過兒學書籖架上懸
况是世交同繼業林間猿鶴倍欣然
贈張兼善
贈人相識自平川乂會松軒炙石泉惆悵望雲懷故舊
周流觀世避英賢河圖擬究成書際羲易應參未畫前
頗訝華山陳處士白雲深處至今眠
贈歐陽亦雪
歐陽處士有行窩束擔琴書處處過肘後藥分丹火秘
雪中梅放墨花多老來懷抱思傾寫病起筋骸費按摩
聞與赤松黃石伴樓居此日意如何
贈西山本淳
先代誅茆傍翠岑他山猿鶴也投林藥苗散漫冬無雪
桂樹團欒月有陰高枕白雲同静境揮絃流水入清音
酒仙唯數張顛健釀得流霞每共斟
贈葉宗善兼復嬰
武夷宫裏葉高士方外同遊獨老成秘訣隱文參古學
清辭麗句負時名餐霞直上陽崖遠采藥歸來夜月明
久别鄰菴余復古西風鶴背許相迎
再贈西山本淳
穴處巢居避市㕓南山構架白雲巔風高茆葦三重掩
澗險藤蘿百尺牽旦食有狙分芧地春耕無犢廢芝田
野人不但貧輸力甲首敲門横索錢
賡張宗翰舟過武夷述懷
丹霞白鶴洞仙宫絶頂當年避地同春雨磯頭憂巨浸
夕陽林下眩殘虹先幾自合乘槎去投老方驚墮甑空
九曲櫂歌期再聽寄聲鷗鷺少從容
荒榛滿目故儒宫憶昔風雩樂趣同年代已隨川上水
文光無復斗間虹黃埃赤日遮平地高石層隂起半空
昨暮維舟西渡口濯纓猶勝抗塵容
甲寅仲冬予攝官星渚本邑判簿李公以催租
入山忽遊武夷予命小舟追之不及是夕宿常
菴溪風山月一時清興王事靡盬明日即附舟
逆流而上因憶曩時與石堂盧使君同遊放懷
山水一觴一咏其樂不可復也援筆書懷遂成
唐律二首
休日相期上翠微出門頗覺事多違小舟送酒來何及
獨騎看山去义歸山月抱琴尋澗水天風倚杖叩巖扉
烟霞一榻無人共夢繞瑶臺跨鶴飛
清溪九曲逐真遊已覺雲山笑白頭緩轡未能隨後騎
叩舷聊欲借前舟先朝故老偏相憶此日虛名不自由
從事獨賢何足問烟波慚愧舊盟鷗
次劉彦炳武夷見寄
故人十載别平川清夢時時共釣船采藥重來俱白髮
聽猿有恨落蒼烟山頭掃月還相待水底看松似倒懸
竹洞雲巖秋老盡晚晴猶喜兩峯連
次丁郎中遊武夷韻
九曲清遊興不窮舟人指點看仙蹤雲開釣艇横丹壑
月落鳴機在碧峯道士金丹誰化鶴仙人鐵笛莫驚龍
明朝匹馬尋征路回首東南紫翠重
賡馮老泉
山中久住豈無情偶為尋詩出谷行歲宴龍蛇當伏蟄
春和觀鶴自翔鳴眼空江海栖栖老興近烟霞往往清
林傑後來俱特達侯門彈鋏舊知名
題沿山王那海千戶澄清亭
綺戶朱疏面面遙不知城郭有塵囂石巖雲氣何蕭爽
池水天光共泬寥楊柳梧桐分處處鴛鴦灘鶒並朝朝
杜陵也有南塘興題向將軍第五橋
送陳子敬歸三山
石頭城下住經年鄉路重尋谷口田千里客愁淮水上
三山歸興海雲邊故園松菊陶潜宅舊日才名鄭老氊
舟泊武夷思仰止棹歌遺響墮空烟
松菊軒襍咏後再賦假山一律
兒曹暫得應門閒疉石分泉作小山碧草只疑行處盡
白雲如在望中還四時花竹多生意一日塵埃亦強顔
昨暮得書猿鶴侣種來桂樹已勝攀
題清源遊仙圖
海上神山只遠聞圖中真景識清源雲開秋色連蓬島
雨過春陰散石門應有仙人騎出虎定無逋客恨啼猿
人間歲月頭空白安得流霞共一尊
題方方壺風雲高仙圖
仙人來往馭飈車豈料遺蹤入畫圖林下曾逢騎一虎
雲間常想度雙鳬千峯夜月簫聲遠萬里晴天劍影孤
未遂滄州瑶草願夢隨飛珮過方壺
和雲松過鶴田有感
清溪松竹故人居門掩東風寂寞餘一束生芻將老淚
數編殘稿訪遺書丘墳已卜山林近堂構仍聞歲月虚
回首平川應不遠棹歌微響復如初
題海好問西湖霜月軒
華軒南敞對湖船有客絃歌夜不眠楓落吴江霜正肅
潮生滄海月初圓自吟肺腑寒光入欲赴襟期爽氣連
門外梅花凡幾樹杖藜蹋影訪逋仙
題杜德基望雲軒卷
平川上有望雲軒棟宇飄零舊扁存遺墨猶能傳異代
承家應喜得賢孫春風回首思先壠秋色關心隔故園
百世詩書餘澤遠草堂元在浣花村
題聽松軒
野老林居入萬松曲肱高卧聽長風龍吟水㡳寒初起
虎嘯山前氣更雄天籟未收人境内秋聲又挾海濤東
客來剝啄驚幽夢彷彿鈞天曲未終
重經平川有感
壞道頹垣蔓草區眼中人世古今殊朱門五馬先朝貴
白屋三徵此日無松竹不堪論舊事山林何處託潜夫
月明誰唱滄浪曲欲問漁舟不可呼
荒園有感
一片荒園戰伐餘主人流落未安居春來漫擬桑麻長
歲久誰將蔓草除慨想農功難自棄静看人事不如初
道旁時有栽瓜者烟雨纔分半畆鋤
題黃仲文為孔方作松林樵者圖
伐木幽人入翠微松間久坐澹忘機百年霜雪高柯在
一曲天風古調稀放筆擬將韋偃敵携書懶逐買臣歸
圖成寄示寧無意伴我山中老採薇
松下幽人不受呼低頭屈膝對雙株半空翠色連蒼藹
片石清陰轉白駒兀坐似忘浮世事乍逢應訝列仙癯
廬山五老峯前路還有雲巢似此無
花朝偶成
一聲霹靂洗乾坤滿目青山帶白雲地㡳龍蛇驚欲動
樹頭鳥鵲喜相聞鄰人買酒酬春社野老携書就夕曛
閒拂塵埃開匣鏡白頭微有黑絲分
寄劉仲祥索貢餘茶
春山一夜社前雷萬樹旗槍渺渺開使者林中徵貢入
野人日暮采芳回翠流石乳千山迥香簇金芽五馬催
報道盧全酣晝寢扣門軍將幾時來
謝盧石堂惠白露茶
武夷山裏謫仙人采得雲巖第一春丹竈煙輕香不變
石泉火活味逾新春風樹老旗槍盡白露芽生粟粒勻
欲寫微吟報佳惠枯腸搜盡興空頻
求河泊劉昌期貢餘茶
蒼顔白髮未投閒祇訝名兼吏隱難月校舟緡留渡口
春催茶貢住林間何年天祿然藜杖舊日霜臺借鐵冠
聖代於今偏敬老幾人半俸卧柴關
河官暫託貢茶臣行李山中住數旬萬指入雲頻采綠
千峰過雨自生春封題上品輸天府收拾餘芳寄野人
老我空腸無一字清風兩腋願輕身
雲壑寄惠黃楊木簮并詩
黃楊為木至精堅寸幹三春長未全偶乞餘材簮短髮
兼煩佳句寄衰年籜冠不用傍人整槲笠還宜覆頂圓
慚愧病軀梳沐少鬅鬆雙鬢日高眠
九日席上呈兼善伯夀
九日歡遊處處同微軀僵坐似枯松強開桑落招詩社
倦插茱萸到病翁張子思歸心漫苦劉郎題咏意先慵
瓦盆到手俱拚醉天道無知伯道窮
盆松乃慈谷手植
瓦盆乞得小松栽誰撥霜根向斷崖盤屈豈能移本性
低回故欲困長材吞聲莫向秋風訴抗節從教臘雪埋
更後千年枝已長仙人應化鶴飛來
盆梅乃林希玄寄惠
羅浮唤醒雪霜魂知是孤山幾代孫冷蕊疎枝低作幹
蒼苔翠蘚近移根未論大用調金鼎已許平生老瓦盆
歲暮徜徉三友在寒松瘦竹共柴門
托根盆盎似藏身五蕊三花小試春水月影隨燈火轉
山林迹共市㕓親隴頭不為行人折湖上空懷處士鄰
最念平生清白操偶抛霜雪傍光塵
瑞香
南園秋色盡凋零别有幽芳出遠林葉布綠雲晴靄靄
花攅紅粟曉森森雪中吐豔争春早露裏浮香坐夜深
不與梅花同素淡時人少識歲寒心
兒時長記侍重闈頻向花前戲綵衣春樹婆娑低几杖
夜香浮動襲屛幃用心霜雪開時早晦跡山林識者稀
四十年餘看物變又扶衰病對芳菲
瑞香當作百花宗翠葉朱蕤碧玉叢先得陽和開兩月
也禁霜雪度三冬江梅比節終藏白仙杏同時合釀紅
華石綱中招不去山林歲晚強為容
嘗梨
庭前梨熟閙兒重踏樹攀枝漸欲空一團削玉幷刀下
數片浮冰碧椀中療渴已能除痼疾嘗新何幸及衰翁
仙人只愛如瓜棗安得移根種海東
送梨與劉鎮撫
自得佳名百果宗纍纍幾度熟秋風樹根頻掃林無蟻
竹葉重遮谷有蜂揮刃即看冰片落登盤唯恐雪花融
野人久念將軍渴遠逓雙筐手自封
送梨與雲松
百果稱宗品最竒餐冰嚥雪食如飴十年雨露栽培力
八月秋風採摘時登爼應知全味在傾筐還動故人思
張公大谷猶多樹蕪沒中園久不治
闕雨
雲霓蹤跡未全消數日山中草木焦徒有世人祠土梗
自無神力倒天瓢鄰床並汲愁枯井田舍相過嘆槁苗
欲問天鈞誰主宰十年不聽太平謠
闕雨寄上官鍊師
七月三旬天不雨兩鄉百里井無泉連畦接畛枯將盡
鑠石流金勢可憐江上雷雲虛作意山中草木欲生烟
仙人不管蓬萊淺深瑣蒼龍洞裏眠
闕雨寄程雲壑
十處結淋九涸泉幾人奔走祇堪憐自焚虛擬之推死
私祭難銷孝婦愆漸恐揚塵侵海水久知垂象動星躔
梅峯隱者非忘世也向雲間禮孔仙
本真法師祈雨有感兼美武宗理
高士西山有異書流傳况是壁中餘蛟龍悉聽仙官令
雷電能教旱魃除歲稔便當期鼓腹政成端欲賦隨車
衰年病骨渾無頼一夜清凉入草廬
老泉索賦喜雨
苦熱真嫌夏日長片雲今夕作秋凉顛風未欲驚蒲柳
急雨還能養稻粱病骨清泠唯穩睡吟懷衰老减疎狂
馮唐過我談新咏扣戶先愁債未償
巾秋
玉宇秋中月正明好天良夕祇傷情誰家庭院開樽俎
幾處關山照甲兵白髮餘光聊自惜黃河倒影幾時清
胡牀好盡南樓興莫向西風動笛聲
澆花
稚子銅瓶汲井渾一畦花木對幽軒已看潤色分枝葉
更惜清陰庇本根溪澗龍移泉化土田疇龜拆草連村
老夫亦有蘇枯意無力穿雲浚水源
途中有感
泥途汨汨雨霏霏白黑誰能别是非何物功名真拾芥
逼人富貴是危機刑章正密飛騰少禮樂方新揖讓稀
槁木死灰忘世者杖藜回首立斜暉
問流人
道旁辛苦問流人非罪相看誤此身何用老成徒取辱
久知温飽不如貧衣裳臭穢沾床汗枷械拘攣滿面塵
不自我先休嘆恨周餘靡有孑遺民
夢歸
獨上江城倚夕暉西風點點鴈斜飛百年已半猶為客
三徑將蕪苦憶歸老婦一秋常伏枕癡雛幾度候牽衣
月明忽作還家夢九曲谿頭一扣扉
柬張孟寬
醫官督稅想賢勞盥潄忘餐到日高倦執牙籌從會計
偶憑烏几欲推敲舟車凑集須躬閱藥裹增除莫自抛
此日虛名求實效研摩直恐數秋毫
柬薛君玉
人生自古少合幷鄰並應煩數送迎戎馬艱危猶旅食
儒衣漂泊負才名有錢可買歸山隱無酒難為待客情
傷心世事苦偪側可能白髮對河清
送薛君玉調江西憲椽
落花飛絮送殘春濁酒清歌别遠人憲府簿書淹歲月
宦途鞍馬傍風塵湖邊有宅棲徐孺城裏無山隱子真
羨爾奮飛千里遠嗟余落魄二毛新
夜坐
蕭蕭風雨坐相侵共守寒燈抱膝吟捫虱倦談當世事
聞雞還起濟時心雲連烽戍兵猶滿鴈度關河雪正深
此際正當明出處且將書劍傍山林
紙被
採得仙巖不老藤蒸雲煮雪揭輕冰光浮一片崑山玉
煖壓三冬内府綾衣被生靈真有道卷舒明晦亦堪徵
衰年朽骨寒尤甚自擁蒙頭到日升
立春偶書
八八衰年只緼袍閉門春日自歌騷一尊風雨心空壯
數畆田園興不高黃卷但知賢聖對白丁誰問子孫勞
不堪兩鬢蕭蕭雪猶向人前作桔橰
