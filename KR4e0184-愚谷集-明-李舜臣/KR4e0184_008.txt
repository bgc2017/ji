愚谷集卷八
明李舜臣撰
墓志銘行狀
曹太安人墓志銘
太安人姓趙氏東昌莘人父諱旺母馬氏年(原缺)歸邑
前村先生曹公諱周而生一貫一貫舉嘉靖乙未進士
授南京兵部武選司主事前村公及太安人皆以子貴
封前村公承德郎南京兵部武選司主事而太安人有
命焉太安人生而静默有貞淑之姿既適前村公勤于
婦道自炊庖蠶績縫澣必躬其事以奉姑大母前村公
同母弟六少皆取給于太安人太安人於六人者必親
為之衣襦食飲而不令為姑大母累愛武選君至矣然
而武選君自為兒時即不可兒嬉知接見人不可接見
非人非就師儒不可他出以至於為邑庠生為鄉貢士
登進士第領今官焉武選君官南都也其明年之丁酉
九廟成推恩人父母若妻於是太安人就養來南武選
君豫成珠冠銀帶俟太安人至率妻若女以獻太安人
太安人讓令持去曰大母在上吾可獨有此哉武選君
孝養備至必求珍羞以飯太安人太安人復讓不御曰
大母或未嘗哉則令寄上其姑大母南果江鮮非嘗寄
上姑大母者太安人必讓不御太安人貴矣享有年矣
猶日篤念姑大母不忘太安人少而多疾自來金陵舊
疾益作以嘉靖已亥春二月某日卒詎生成化庚子享
年六十生子男一即武選君為娶邑王福女贈安人繼
娶陽谷王琳女封安人女三長適王賜恩次適鄒乾次
適劉棟孫女二武選君宏偉甚飭以公廉舉于部為大
司馬以下所推重諸司少長咸願得交武選君者太安
人之卒也惟以不復事姑大母而面訣别前村公為泣
武選君將奉太安人柩歸葬莘(原缺)里大理寺正壽張
趙君以狀來請余銘余幸得交武選君宜為其母太安
人銘銘曰維莘大姓今有曹氏迨前村公選部為子子
賢有立咸太安人亦新被命皇寵厥身豈不服美心獨
念姑讓令持去此道今無所不及享將後人詒選部宏
偉略試于兹有肅斯阡載樹之栢維曹萬年太安人宅
封太淑人毛氏墓志銘
太淑人姓毛氏故四川右參政郭公諱某之配也父諱
某萊掖縣人以子文簡公貴贈少保兼太子太保吏部
尚書謹身殿大學士母劉氏一品夫人太淑人于文簡
公女弟也為擇良士以歸郭公姑侯孺人太淑人之歸
也逮事姑侯孺人無弗至也郭公登弘治丙辰進士除
授山隂知縣奉侯孺人俱如山隂侍侯孺人疾湯藥非
其手出不以進也侯孺人卒郭公奉侯孺人喪還葬于
掖服除復知濬縣而太淑人被服還視偕郭公諸生之
日不異也郭公則以公廉著稱徵為陜西道監察御史
太淑人封孺人郭公之按宣大也忌于逆瑾見逮下錦
衣獄時太淑人留掖聞變號泣為不食者累日夜惟切
地而寢曰吾夫以忠直為咎吾宜無憂吾所憂者天乎
今庶夫生還爾然後郭公罷監察御史歸自京師家復
貧約或日裁能一食而太淑人與郭公相視宴如也瑾
誅起諸廢官郭公得四川按察司僉事分巡川北道討
平鴇寇晉本司副使撫治東逵定葛魁等寨以功晉四
川布政司右參政有歸志焉以告太淑人太淑人曰承
公及此吾敢言矣何也吾不敢知其他往年用兵公督
戰大小五六十合矣且卒有行非極其高則極其深公
百險中得有今日因泣下不禁郭公遂决意引還屬奉
表入賀中道疾作上䟽乞罷以四川布政司右參政致
仕歸遣子從朴從楷為府學生從朴治尚書從楷治易
皆郭公親授之以其旨而太淑人日勸之讀從朴登嘉
靖已丑進士仕為戶部主事員外郎郎中鞏昌知府太
淑人者從朴戶部時所加封也太淑人淵齊和理自歸
郭公閫以内事郭公于是不復問矣適楊氏姊嫠而無
子歸養于室居三十年其于姊者與于其身無以異也
郭公好客客至喜為治具自飯則𬞞茹何也以不卒養
侯孺人多𬞞食矣葬郭公極情備禮郭公卒且廿年矣
持其家至今卒于嘉靖戊申五月廿有三日距生成化
丁亥享年八十有二子男從朴從楷從朴嘗司大同儲
矣杖一卒不受必杖之至十復不受復杖之五十卒乞
命軍中慴然先太淑人卒惜哉為郡太守而巳從楷將
以是年某月日奉太淑人之柩合葬公墓持吾同年友
尹賓卿所謂狀來言余銘不能辭也銘曰我東哲人掖
有毛公䕫契雖往勳德俱豐而太淑人與同考出如璧
視圭為玉則一煌煌藩參竒蹟在蜀伊始臺中端笏有
肅詩不云乎民之攸塈而太淑人榮階以賜度支復賢
歸端于親積厥寵命曰太淑人永惟儷德載啓先域孰
勒斯文季子之棘
李教諭墓志銘
君姓李氏諱克恭字敬之益都人也曾大父諱某大父
諱某父諱某肥鄉學訓導配曹氏生君補郡學生以事
大母孝行為督學上元陳公所勸應正德丙子歲貢戊
寅授晉州學訓導君廉有素無所受于諸生而某某顧
時時荷君賜諸有喪親躬弔之視其所為其親治具察
其色若戚乎為之興咨移時留未能輒來今師儒入薄
可知也必有所出以貸于棘不能為其親喪者曰吾何
安于乃心獨廢勿乎酬答疑義俄數百言存辭旨暢達
儼然一時從侍諸生雖盛寒暑不敢見微倚容於童孺
尤嚴一一手介之編旦日必誦言往為勤里童子師弗
逾矣而嘗以晴日合羣童孺令肄昏若冠儀不中者撻
夜二鼓猶左塾坐未入内也忽起行舍若夜二鼓舍有
燃燭書聲聞令敂門道李師來出其人誰勞苦之遇有
可語止與語隨所披卷為之剖釋禮仲春秋上丁祭報
先師孔子籩豆獨詳何也君罷昏鐘已攝衣冠危坐當
是時諸生無敢不衣巾即所供次凝立俟君過閱所饌
視不中儀手為易置曰生知亯乎熟也獻也通也不如
是吾一二小子曷通微衷于明神哉嘗署州務獄有承
死鞫者非其罪也君上其情郡太守得免死出于是其
人謁君出百金狀欲為君報君諭令去弗受矣嘉靖丙
戌遷新樂學教諭以是年致仕歸始太夫人之卒也君
弟寬信敏惠隆弱俱未立太夫人以屬君撫視至于有
室費莫不出自君必招諸弟晉若新樂往曰吾雖薄禄
然非汝輩無與共矣讀書至卒嘉靖癸夘十有一月六
日也距生成化戊子享年七十有六配董氏先君卒子
燦煇煌俱生員君葬鳳山之北銘曰君才蓋備而官止
儒然晉新樂雖往曷逾所造諸生前後非一亦徵攝州
冤獄能出百金良難今畢是述往獨門庭師嚴之日惟
人賢者所至有立君始孝友舉于鄉邑山有名鳳降李
世家其北鬱鬱壠樹非耶
董恭人行狀
董恭人者故中憲大夫漢陽知府壽光劉公之配也大
夫先娶王宜人早卒繼娶恭人恭人之先亦壽光人自
其祖諮始授内黃教諭歴陞代王府長史既老居内黃
其後遂為内黃縣人諮生隰州知州瑜瑜娶某氏生恭
人大夫之父實文和相公知州君夙負竒氣與文和公
為布衣交文和公故重知州君為人王宜人之卒也適
恭人隨知州君在邸文和公遂為大夫繼娶恭人恭人
兼才備懿馬太夫人甚嘉愛之太夫人于大夫為繼母
恭人已得其心王宜人遺一女甫五歲文和公及太夫
人莫不疚于心也見恭人篤愛若已出者則又甚慰及
長適青州衞指揮使高炅恭人少涉書史暇日圖史自
娛而女紅亦不廢也至躬操刀匕太夫人食飲非自為
之不以進也文和公被讒歸青州也乃就洋河舊廬洋
河去府第五十里恭人必自為餅餌膾炙遣騎饋獻日
常不乏吾嘗過洋河洋河一老父為吾談是是足為孝
矣大夫弟鎡者及配許氏皆早卒遺一女六歲一男甫
三月耳皆屬恭人親撫養之大夫宦京師十五六年往
來數千里而二孤者未嘗不在側也女長嫁濟寧陳策
策後知彰德府以是封安人男長名涷甫為娶知縣申
宜女涷甫又短命死恭人哭曰天乎是何不幸爾父母
皆蚤死吾盡吾心庶幾爾父嗣續不至乏絶乃今爾亦
死耶于是益親申氏申氏無子女寡居今三十年矣嗟
乎孤寡者生人之至戚也恭人惻然不忍于二孤也又
成申氏之志使聞于邦族而可垂之簡册即涷甫親大
夫子即恭人所自出所以厚申氏者不逾此矣吾是以
嘆恭人之賢嘗聞先王之世教化人者非必盡在君師
蓋君以令乎其臣而臣自以儀于其家也是故有以漸
之易入也有以造之易及也故大小相孚所以為仁遠
近相聞所以為風若申氏豈非恭人卒成之乎大夫都
察院時弟銳者即今太常少卿西橋先生亦以文和公
蔭及某某俱為中書舍人是時兄弟四人同舍共爨恭
人以長獨當内務而能經紀其間大夫性友愛恭人輒
當其心大夫素嚴毅恭人濟以寬僮僕且人人遂矣恭
人篤厚夫族見族眷尊屬者下之尤好恩施常恤其嫠
老而贍其所不足者其視解簪珥若捐芥也視富貴未
嘗有也卒之日劉氏無男女莫不攀號若親妣者足為
賢矣大夫諱鈁字南金以蔭補太學生授禮部司務歴
知漢陽府其可傳者具載濮陽李蒲汀公高陵吕涇野
公志若碑辭大夫之卒也恭人年巳六旬矣猶𬞞食三
年竟以毁瘁致疾乃嘉靖壬辰五月五日終于正寢距
生天順壬午享年七十有一生男二長澄甫正德戊辰
進士累官監察御史山西參議次淵甫庚午舉人始恭
人以大夫郎中時封宜人繼以澄甫為御史加封恭人
兹澄甫將舉恭人之柩啓大夫壙而合葬焉吾恐恭人
之德不傳于人輒次所聞以俟采擇夫青州古文教之
邦晉以來多值西北之亂所謂文教者漸湮没不可復
有至于近日稱名族世家者始見劉氏劉氏承文和公
愈益昌大然其人往往有可觀矣或曰大夫實宗子也
大夫能收其族斯恭人之相于夫子而宜其家者不亦
可見哉
愚谷集卷八
