愚谷集卷四
明李舜臣撰
歸田稿
秋日郊行
步出無晨暮薄田隨所經雖非達者致元是野人形晴
雨滋寒水凉飈起夕坰何知謝金紫歸意反吾寧
飲酒
終朝靜無事頗賴酒尊濃醉裏愁能薄歸來興不空深
杯從婦勸頻顧覺兒聰怪底陶彭澤田多種秫功
貧家何所有濁酒在牀頭手輒禁寒漉身應為晩謀村
中單騎入燈下數行休賴得醺然卧區區誰復求
秋夕友人過飲
墀菊開應晩園蔬摘欲霜一樽來共酌數本坐猶芳柴
館始晴雨荒筵及月凉愧非賢者室帶有德星光
秋日諸友招飲病體未赴
一自得歸心追遊每共尋銜杯能月上開菊况秋深露
白庭隂淨山青海氣沉應多新熟酒擬作向來斟
始擬戸常關歸身反未閑一秋農自去竟日鳥俱還落
樹出平野澄潭入晩山登高雖此月知濯畆中顔
不復身豪健千杯似往年春來能斷酒歲晩未歸田客
為黃花命歌應白雪妍相從欲何限今負主人賢
余家南望是十里到城餘地僻惟聞雁村貧亦有蔬舊
開三徑在新結數楹居早晩攀同駕來看隠者廬
自漢推經術吾鄉未乏儒俱操金石奏誰止玉堂趨帶
水滋星氣高城表海隅病夫何所望公等日亨衢
壬寅九月十有七日吾生四十有四年矣
叨官敢自意亦昨賦歸歟家薄徒書滿園荒始草除眼
看鴻雁去心覺蕙蘭疎益忝衰容鬢年垂五九餘
冬日招友人飲二首
讀書非避世種竹稍成家幾為辭城市因之卧海涯小
堂春覆草曲檻晩留花及此高軒過郊原欲雪加
村醪秋自釀園果歲能收不有親交共誰堪寥廓愁花
中惟愛菊淄上不驚鷗旦日城南路無嫌我薄留
甲辰初度
年年今日酒多為菊花斟歌管誰能那芳菲乍可臨罷
場園賦入閉戶草蟲吟敢向誇朋輩悠然歲暮心
初度友人過飲
乍喜高軒過還驚短髮催相看俱老大相慰有歸來濁
酒家能釀黃花手所栽今宵踏明月莫惜醉中回
于時仲春作仲春詩
維時春欲半映日色皆分草意侵階出新聲到處聞林
開花照樹冰泮水生紋更有銜泥燕飛來意似欣
首夏園中
獨坐東園裏仍躭首夏時乍將書自曝微悦鳥還窺爛
漫仙人實芳菲大谷枝願希高尚者從此學棲遲
園中
起卧祗茅屋行吟自野夫山林非遁世水竹乃忘吾鶯
語春將晩葵傾日向晡憐茲雖負郭似覺遠人徒
庭中
昨夜雨新晴今朝花更明下階看鹿迹倚樹辨禽聲袖
為移蘭濕襟緣愛竹清荒居春較可况復托歸情
飲李氏村同程伯書使君乘月踏雪聯輿而還
路出金波外車驅素雪間清光兩相映乘興偶俱還野
入銀為塢星涵玉作山褰帷三十里獨喜淨塵顔
過友人郊園
暇日薄言出郊園到薜蘿為將芳樹歇亦是别君多即
檻看紅藥開尊面綠荷晩來煙徑上率爾遂長歌
别館成招友人飲
一自春風二月初柴扉竹徑作閒居城中好似山人宅
門外應多長者車
阻雨新店有懷仁夫
宿雨淹歸騎終朝在遠岑閣中山木落門外海雲深無
復為吾適况當懷所欽應憐洋水上何處托孤吟
小堂寒江獨釣圖未徹宜此春雪
小堂不及掃尚掛寒江圖怪底春來雪飄然二月俱
酬何廣文惠鵝
科頭晨未梳報有山隂使不及書黃庭叨承余自愧
雨夜
雨氣侵簾入風聲托樹長片雲能掩月星宿此俱藏
雜著
至家
萬里羈危日孤兒慟絶時艱難歸敝屋寂寞向空帷耿
耿中宵立漣漣盡日悲不能成一寐托夢接光儀
謁先墓歸途作
潛寐忽已久神遊竟不還目存猶髣髴血繼更潺湲雨
後花饒笑春深鳥自閑嗟吾亦多罪天也獨投艱
丙戌初度
九月十七日屆吾初度緬憶辛巳年吾有東南
之行是日也蓋在揚州明年壬午從先子奔喪
歸是日在宿遷縣又明年癸未吾舉進士得奉
朝趨三年皆在京不知今日乃在廬次
薦祫時方燠羣芳忽已闋嗷嗷南翔雁猶解違霜雪人
生誠未易無徵傷吾劣淮海魂昔驚京華心每折尤憐
今日淚沾灑盡成血(陳思悼幼女辭吾五福無徵)
秋懷時吾生已二十九年
耿耿憂難歇秋風彌自憐雲深疲去雁露冷咽鳴蟬薄
命貧仍病疎心悔更愆無聞聖所戒而我已茲年
戊子中秋見月痛憶往昔摧肝剖髓情見乎辭
明月皎三五况復中秋時清暉豈不滿望望祗益悲憶
昔忝朝趨親承白髮娛休澣時乘暇歡宴日相煦歸散
紫宸朝鳴玉步逍遥譬烏本戀私何言寄迢迢佳節一
以臨忻承旅寓心稱觴拜且舞起坐彈鳴琴及釡方在此
樽罍復能綺圓方且珍羞水陸充遐邇嗟吾薄祜躬
五福本無同惠時良不偶孔燕誰能終異物感弱孫沉
痛為銷魂大運一陵替萬事茲掌翻嗟吾天所伐吾罪
甘隕越白髮遂見奪含貝一何忽孤兒號欲絶五内崩
以裂從此飾歸輤血繼聲幽咽間關指敝屋二九達東
服生行見櫬還慘惻動邦族孤兒苦欲死嘔血將難已
恭承哲人意黽勉茲伊始墓門何蕭蕭剖髓訣今朝歸
體托窮泉慟絶不可招自昔入承明庶幾振金聲方舄
終越吟擬翰祗蓴情投簮三上書微尚不自如巖巖東
曹間維縶心何疎頗聞古人志微禄忻從事寧知為所
嬰歲暮及顛躓顛躓茲云極白日忽西匿獨覽泣吾非
酷痛摧中臆倚廬日月遷寥廓奉几筵薦禫時方燠忽
忽吟寒蟬躑䠱下中堂椎心訴穹蒼白露沾我衣驚風
飄我裳衰草咽秋蟲清野號孤鴻俯仰竊自憐積恨安
所終
除夕
悲今情已摧懷往中彌逆憂來信無方悽然忽不懌擬
粲七哀兼方衡四愁劇攢念猶在茲何以言除夕
元旦作
大運握冥機蒼精散初澤三統開元祚羣化舒柔脈皇
聖昭神功下國同光飾猶自空堂上抱影悲今昔束帶
愆既多反服瑕彌積行年忽在茲瓠落空吾迹棲之鷦
鷯枝奮非霄漢翮茫茫途已窮永歎將安適
禫後
禫服憐殘息閑園學種蔬饑餐惟赤米緩步有清渠谷
口稀人訪蘿軒澹自居方知棲遁者不惜謝公車
將發鄉園效唐初體
鷺行趨命日蟬翼聳身時樹落千山色風生萬壑悲含
情辭故里揮涕戀先祠莫使東園穢歸歟已有期
佳氣指神京邦人餞有行詔從天漢落淚逐露秋傾去
去傷蓬轉呦呦感鹿鳴甘泉曾擬賦獻罷即歸耕
海豐道中
海氣鬱蒼蒼山河失故疆重來村落改遥望荻蘆黃行
李隨秋色衣冠赴帝鄉謬同趨召者慙負意何長
晩投鹽山縣
行路一何難迎曛尚據鞍林應千鳥宿天已萬星寒月
出明前渚風聲雜近灘荒城知未遠隠隠氣中看
馬坡村贈舊館人
數載今重到還非駟馬來主人年鬢改遊子客程催雞
黍歡清夜階除落故槐明秋隨朔雁遲我復能回
宿覇州館
寥廓此中宿遥聽易水聲鑒帷畿月入疎館北風鳴夜
覺秋初永寒知霜正清不堪情已倦明日尚遄征
愚谷集卷四
