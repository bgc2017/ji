愚谷集卷一
明李舜臣撰
詩
自叙曰沁水常明卿先生何如人哉而蒙謗罷官
歸卒又數年始稱其詩所謂常評事集刊在南康
郡署讀其詩何忝我明之世乎而徒遺後人嗟雖
然愈于與骨并朽者焉嚴氏之言曰詩有别材非
關書也今始知之而往十八年間余頗有詩二百
首餘語有之彼屋之隆寧僂我躬余之不能付余
詩火亦有以矣未村居士李舜臣題
部署稿
春夕
日夕散車騎攬轡每委遲署松紛翠靄宫柳何菀斯入
門纖月上宿鳥滿庭枝微風振遺凜暮色正凄其客心
易為感萬念咸在茲豈無芳草色祗足攪歸思
春日懷歸
陶令賦歸辭漆叟稱達生揆余企高䠱頗亦悅幽情永
惟故山日桃李此時榮萋萋原上草粲粲園中英翠莖
浮澗藻丹葩艷山櫻疏池納文鯉伐木候春鶯陽澤今
豈異撫物阻神京昔人歎非土能不念吾耕
早春憶故園
往茲薦禫日朱明甫南移青青原麥秀嫋嫋陌桑枝家
世本農業曾讀耕田詩豐臯餉童僕薄往閱耘耔剪茨
開舊圃命板成曩基脩楊鬱近岸翠栢榮前墀木實紛
丹碧蔬挺何葳蕤晨雞夕自入夏蟬秋始悲别來歲云
暮又見春草滋興言念故宇感激能無思
有懷故園親族
昔予遘天禍負葬歸東州寒暑倏流易三載捷更籌微
息幸猶續壯志嗟已休譬之凝霜草衰枯在九秋又似
不材木托根于林丘遭逢聖人朝岩穴拔淹留遂忘不
肖軀感激昨來遊故園日已遠荒壠誰為耰親族忽若
遺有懷安所投茲身雖千里夢寐常相求王程限南北
歸路何悠悠不能似高鳥去來雲中由俯仰覺心傷淚
下如泉流
復除戸部
吾往被沉痾乞歸向桑梓蹉跎狗馬軀殘生得無死迂
愚偶自忘將身仍上北去國二載餘王正忻至正威儀
覩漢官百爾瞻君子不有賢豪人豈復知吾鄙當塗辟
持衡低昂定嘗擬顧惟朽鈍姿徙官亦有以猶懼不克
任中心寧自理不見昔時賢遭逢尚如彼賈傅哭長沙
中郎錮邊里釋過且兼茲叨蒙詎有涘猶竊紫宸班亦
友青雲士省署復多暇得不廢書史竊比鷦鷯枝取適
惟容趾敢希大隠名晦跡云朝市
贈别高子業
今上始龍飛中興如日旭文物何休明忠賢盡來復殊
方獻白環嘉氣瞻黃屋生逢泰階平偶竊南宫錄君時
獨少年為衆所屬目翰墨已縱横威儀亦肅穆手自握
蘭蓀猶似欽余馥因彈貢公冠果枉山濤牘九萬擬層
霄隨君忽遐䎘晨趨建章班夕散司衡局明時重交游
暇日相徵逐歡言詎足珍意氣乃多淑上欲窺鴻濛直
遡羲皇樸其次稱詩書頗慚馬遷獨作賦凖班揚舒詞
邁阮陸遥遥十載心悠悠久未副分手自曩茲開顔亦
昨倏微志不及申薄遊遂再辱何知此為别去住俱迫
促惟有慰相離榮名能自勖
聞言簡高子業
白日麗層空鵷雛逝有適饑鳶啄其下區區虞見迫腐
鼠豈其珍徒爾聲相嚇人生有定姿寧與浮名易亦有
灌園人三公棄如擲寸心苟不察殷憂復何益
雨夜
八月風露清雨落猶如注浹旬今不休無乃神龍怒衾
裯早已寒蹉跎未能去棄置自千秋人生貴有素紛紛
輕薄兒莫以賢豪故
直省憶藍玉甫時渠在係
省宿良幽曠撫已忽多闕為問夜何其長河還未没孤
愁當此時惆悵難可歇事變信何常棄捐成倏忽幽拘
復在茲念子每驚骨子今無羽翼歸歟當曷月
有感
洴澼或難免機橰不可為豈不貴所用工拙有相宜當
津遊上才皎皎揚英姿伊予山野人微尚殊支離下翔
限斥鷃歸捧慚西施不如脩初服從此遄還期
太宰喬公送行詩時吐魯番入寇
夢寐錫宸衷台衡屬上公蒼生安石在衮職仲山工萬
壑深滄海繁星爛碧空兵戈今老去逖矣哲人風
送丁德卿出守撫州
康樂臨川日江山屬壯遊羨君今出守於此復鳴騶地
以紅泉勝亭餘碧澗幽遙知詞賦手千載揖風流
夜歸
憐此歸來晩蕭蕭夜色深月明孤鳥宿秋急亂蟲吟名
薄勞萋斐心疎滯紱簪因思郎署裏賢俊昔如林
驗封署芍藥獨不開花
羣芳時欲歇惜此獨荒凉自昔名元美當春意故藏無
人知艷色何事吝清香翻被東園樹因風笑爾狂
晩歸
匹馬衝煙落荒階漸月移正多桑梓意無奈蕙蘭衰浮
滯秋將杪長愁鬢欲絲依墻惟數菊過此亦難支
不寐
夜氣凉如水羈心耿似星風鳴應落樹月上欲侵櫺去
住身皆拙遲回計不停明朝從季主試向卦中聽
酒醒
何限摧心事常因醉裏輕扳歡隨近舍縱飲托同聲尚
憶憑人入應多宿鳥驚沉昏知可戒穏卧偶吾情
再調考功
已作還鄉計秋風却病軀清時登片善華列及吾迂豈
有温如玉翻疑暗似珠由來山鳥性不願九韶娛
秋夕庭中悵然有懷吳文濟御史時渠將有閩中
之行
金氣當軒肅蒼煙使舍幽下階聊獨往倚樹忽千憂名
逐羣芳晩心摧落日秋所親仍别去炎德指南州
送吳文濟入閩
行色將南指君恩向闕辭拂霜蓬且轉明日酒難持去
國能無惜分襟復在茲直須春草遍始是解裝時
嘗酒
豈是葡萄釀祗憑玉露斯愁多須此仗禄薄本相宜束
帶陶將去登樓粲有思何言頑與聖更盡手中巵
寄任元朴
去國今二載猶傳諫諍名聖朝非爾棄時俗乍相傾跡
向陶丘斂書從梁獄明平生欲何似歲暮卧山城
秋夕吳文濟御史見訪
出省惟公暇深居每獨思故人驄馬客薄暮菊花巵月
正清秋滿霜裁變露為非君茲枉駕何限使吾悲
寄劉叔正蜀中
劍閣青山外都門紫氣邊相看俱萬里分手已三年去
國是何日浮槎想近天念從衆君子交結昔何妍
問答
吾有滄州興兼聞貝錦詩秋風輕棹發朞月省郎辭夜
織看星轉春耕候雨施何如羣智裡憂苦意長疲
憶在東山日看君智似高頃緣趨召至應為念歸勞稼
穡聞嘗學桑麻手所操由來玄豹質多在霧中韜
寄報家兄吾有歸志
此處故人稀緇塵况滿衣祗緣五斗重滋覺寸心非海
上鷗堪狎天邊雁欲飛終當親稼穡白首共山扉
聞言
豈是蛾眉者時聞謠諑諠從來多不免如我復何言冠
蓋慚新識漁樵悔故村東南如假翼歸路一朝翻
郊壇候駕
金扉啟禁垣火樹照平原警蹕鳴空下旌旗夾路飜一
龍蹡日馭百獸舞雲門歲歲甘泉上瞻迎萬乘尊
贈黃時庸
海岱惟吾土生才每不羣承明今謁帝意氣始知君叔
度陂千頃簫韶奏九聞仍看作者志直欲繼斯文
闕下初心醉堂中共目成映尊梅未盡承步草新生白
雪聽歌郢甘泉見賦京吾承騷雅後何限慰交情
城隅别某
匹馬送將違心搖正欲飛好依官道柳且傍老萊衣草
藉清尊滿花餘故樹稀平生君共我獨自夕陽歸
春日姚氏園候客
嘗從賓席末聞道郭園名之子舟將泛茲吾蓋少傾花
明嬌日色鳥作弄春聲便可留今夕應多滿月情
春日飲蘭亭章石室時與黃李二子同坐
共到蘭亭飲仍因石室留如何城市裏亦有洞巖幽泛
鼎疑煙宿當窗似澗秋俄聞鶯響發無乃谷中求
入朝逢李子西御史聯步
烏動秋河徹雞鳴夜漏空樓煙霜更紫海色曙全紅星
落千官騎天開萬戸宫此時趨禁闕正與故人同
曉起
微步出前墀東方欲曙時殘花猶帶露宿鳥忽驚枝飲
酒身多病看梳髮有絲未應迂謬迹還寄省郎為
直省
向夕風煙迥空庭鳥雀餘塵襟還役物暝色正愁余髮
有星星改名將日日疎因思郎署裏未若托吾廬
寄黃時庸浙中
昭代今詞客東江復此行山聞霞似色湖憶鏡為名嚴
瀨千巖迥枚濤八月驚天台仍勝絶隨意暢高情
得某汝寧書
南國棠為舍斯人玉作書知君思遠道猶我怨離居去
住身皆客山河歲漸除念從花下别早已樹頭疎
待趙景仁不至
曾許過隣舍朝朝望至曛人應天路杳鳥復夕庭紛月
迥光初滿霜清氣略聞羈心愁對此何况正思君
送李子西出按宣大
拂曉動危旌嚴垂指北平烽烟還未靖驄馬故遄征二
鎮雄天邑千山亘石城直勞前箸借已奪右賢精
萬里長城險三秋太白明雁關天上啟狐嶺雪中行斧
鉞垂寒色鉦鼙壯朔聲要令沙漠外遥憚漢賢名
清邊知有志慷慨赴戎行沙磧行荒塞風雲控朔方角
弓彎漢月鐵騎獵邊霜萬里狼烽靖歸來凱奏長
塞草鬱何豐邊塵望不窮龍沙連海上鳥道入雲中懸
斧三軍肅揚旌六郡雄佇聞飛檄至他日幕南空
塞上
秋風邊塞上飛檄忽縱横獨將三軍出分為四道行隂
山鋒始接瀚海帳皆傾縛得名王至聲驅右北平
送許亨甫以其父大司徒公命省其祖母
愛子窺顔色趨庭問所思望中雲共遠階下草方滋曉
日明金騎春風吹綠枝還聞臨别去遥附萬年巵
送崔懋言赴順慶太守
雪落朔風凄寒光逼馬嘶征途天共遠到日草方萋春
色行花縣煙波下篆溪無為歎非土遥逐夜猿啼
省中曉起偶有所思
在公常夙夜出戸偶徘徊忽忽嚴更徹紛紛曙色開禁
鐘清曉月宿露滴庭槐鳥有鳴相和人皆去不迴
緩步庭中
倏忽悵無娛空庭步自虞本無黃綬意偶忝赤墀趨草
色萋閑徑鶯聲滿上都何當乘此去散髮故山隅
偶從諸公走馬通惠河邊
南陌苦多塵相從出水濱微風搖浦樹晴日暖洲蘋彼
鳥猶求友羣鷗似狎人悠然磐石上一叟正垂綸
通惠河
碧水澹晴空桃花夾岸紅溪流坰畔合城闕渡頭雄浩
蕩來何極蒼茫逝不窮應從御溝去長遶鳳皇宫
闕左候朝
清光想玉旒曙色望瀛洲鵬海蒸霞出龍池入月游南
熏榮綠樹北斗掛丹樓顧忝金門籍朝朝此薄留
雨晴
宿雨霽丹暉高天出翠微花如新濯錦草似偶含璣殘
霧憑樓宿輕霞度闕飛鶯歌應滿樹蘭氣漸通扉
同趙景仁遊邵氏郊園
出郭共追尋因君諧夙心忽如金作谷兀爾石成岑徑
轉青蘿曲溪流綠樹隂亭臺紛可悦今日始窺臨
秋日贈友
乙疾頃來思秋風忽若斯黃花開獨晩玄鳥去何之稍
習田家苦方知靜者為多君能枉駕時復慰吾私
西屏詩二首為館人葉直夫賦直夫卜居宣武坊
北門對西山以西屏自號也
結宇雖城市為屏乃翠微隔籬紛可望疊嶂遠相依雨
後煙霞出天邊雁鶩飛一尊時對酌瀟灑似君稀
勝絶城西路昨來始一過山空泉自響湖迥芰應多望
極憑雲閣尋幽到石窩早知為地主好與共鳴珂
秋夕王潼谷度支見訪
驚鵲棲難穏飄蓬任所如昨來猶逆旅忽報有高車庭
次堪留客城隅為索居時聞話潼谷吾志亦歸歟
寂寞揚雄宅惟君數見過家貧全簡率名薄共蹉跎暝
色明河出秋風落木多一尊新市得清濁試如何
一榻迎曛下歸軒肯夜闌多君心尚爾為客鬢俱班露
氣添新酒花香入薄餐娟娟天上月聊得共長安
雨
薄午炎蒸極忻看雨足垂似添池草綠應灑陌塵緇吏
道聊乘暇幽襟復在茲因思故里日耕稼候東菑
午日約趙景仁出郭景仁有辭因簡
午日蒙恩澤彤庭既醉歸此時仍逸興相與及餘暉林
壑聞多美朋曹覺近稀如何草玄思不暇覽芳畿
馬上偶然作
秋風鼓大荒萬里長空來忽然被羣木瑟瑟鳴聲哀黃
葉日夜落蕙草庭中摧鴻雁號雲中蓬轉何時回顧惟
仕京邑二載茲徘徊時哉豈所適拙薄成嫌猜常恐夙
昔意零落隨浮埃不潔一以蒙西子猶堪哀胡為復南
陌追逐相喧豗
壽詩
一鳥翔天中毛羽何竒哉謂從萬里崑崙道遥指三山
碧海隈須臾靈駕何繽紛鳳管鸞簫翕可聞正逢結實
千年日共馭為章五色雲五色雲中振羽裳千年樹畔
赴霞觴玉闕金臺相照曜天文海色共青蒼其中燕喜
何冲融其上龍光正鬱葱曾勞八駿陪瑶水偶值羣仙
朝碧空霓旌翠蓋駐天門紫閣瓊宫絶世喧靈妃前獻
南星壽玉女旁開北斗尊已經人世幾春秋鶴舞龍吟
尚未休青青桂樹金波濕灼灼扶桑紫氣流忽而來兮
倏而歸還于海上拂雲衣朝從東極乘初日夕息西山
憩落暉遨遊八極信悠哉下見江河萬古來還將此日
蟠桃宴永作夫君壽祝杯
夜飲馬考功宅
服采少暇日良夜暢由衷肅肅飈迤北亭亭月在東中
天爛河宿清暉麗房櫳夙心期勝引晤語忽宵中昔高
蕃榻下今攝膺門崇徒倒中郎屐深愧伯牙桐歸來諒
得遣慰我憂冲冲
報國寺餞薛君采緣陪諸僚登毘盧閣二十四韻
寶閣凌閶闔煌煌鎮帝京梵宫茲棟宇塵世俯簷楹飲
餞叨羣哲追隨緣一行良辰屬景豁極眺有山晴王粲
銷憂興玄暉撫化情如聞鈞樂發想見玉毫呈晤語應
朝徹相看或籟鳴傍徨翻不愜悽惻故多嬰吐魯今深
寇河湟正用兵御裘心耿耿班馬泣喤喤况復横戈卒
還餘細柳營皇靈須震疊百二此藩屏謀廟思裴令喻
薪憶賈生時猶工貝錦星獨耀欃槍雞犬寰中困貂璫
座上盈嫠懷常似喪渴病分無成念拙機甘息包荒德
莫名濕灰悲列子肯綮感庖丁賤子公車辱同人意氣
宏忘年期好我奮藻愧登瀛頓覺遊蒙盡彌憐灝氣清
繁霜疎古木殘律振寒城賞倦談禪夕魂勞去客旌凄
凉燕燕賦朗詠骨為驚
愚谷集卷一
