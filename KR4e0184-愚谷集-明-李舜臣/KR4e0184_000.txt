愚谷集别集類五(明)
提要
(臣)等謹案愚谷集十卷明李舜臣撰舜臣字
茂欽號愚谷又號未村居士樂安人嘉靖癸
未進士官至太僕寺卿是集詩四卷曰部署
稿曰金陵稿曰江西稿曰歸田稿文六卷前
有康熙丙午周亮工序蓋亮工官山東時所
刊也詩格雅飭而頗窘於邊幅所長所短皆
在於斯文古質而稍覺有意謹嚴或剷削太
過故亮工序記王世貞語有體製纖小之譏
然於時北地信陽之學盛行於世方以鉤棘
塗飾相高而舜臣獨以朴直存古法其序記
多名論而西橋逸事狀一篇觸張璁桂萼之
鋒直書不諱文出之日天下咋舌抑亦剛正
之士矣據集所載小序舜臣所著有易卦辱
言詩序考毛詩出比禮經讀春秋左傳考例
榖梁三例左傳讀古文考三經考籕文考六
經直音諸書今皆未見然亦足見其文之根
柢也乾隆四十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
