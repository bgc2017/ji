愚谷集卷二
明李舜臣撰
金陵稿
金陵遇馮子和舊同吏部
山城初上日鞍馬落前墀宛似清朝罷叨陪宰府時浮
雲如世事流水只君思五嶽惟當去看余鬢欲絲
宴集東麓亭因過西山道院
幽房去何處只隔杏花叢碧水如明鏡青山掛彩虹庭
滋芳草遍城枕大江雄雖復隣朝市東南在目中
送湛甘泉尚書赴京
海内稱耆舊公名滿縉紳遭時佐明主幾歲托邦人鎮
俗山河壯移官省閣新平生經濟在詣闕待親陳
送潘鵝峯侍郎改官兵部
清朝司馬貴選授必人英已佐金陵久還徵采鷁行殊
方知姓字前席待光榮公到多籌畫邊塵豈復驚
不寐
冬來不適意况復雁南飛枕上空山葉窗中明月暉一
秋多在病千里正思歸不耐江南住今年又授衣
送劉叔正出守永平
南國接芬芳忻聞薦省郎君行名已晩此别路何長馬
首指滄海漁陽即故疆異時儒術理為郡有輝光
庭樹
為愛窗前樹花時一院馡清霜能肅殺黃葉早紛飛近
壁蛛絲滿空庭鳥宿稀悽然此時意不獨弔殘暉
同劉叔正王道思李邦良登報恩寺浮圖
隠隠荆門水紛紛海上山身猶依禁闕目已極河關簷
日千巖散窗雲五色還同來霄漢裏獨喜淨塵顔
送同年張助教赴刑部主事
同榜十年餘君才世所須遭逢多不賤辛苦獨為儒畫
舫乘春去金門待漏趨分曹荷明主從此借雲衢
送王念覺出守衞輝王舊給事
曩君報主志慷慨即南車到處為良吏明廷有諫書潮
平江路闊沙淨日光虛早逐春風去中州領郡初
贈徐章甫大理
明時廷尉選佳勝復留都湖水清官舍山城入畫圖平
反三歲在幽賞四時俱不見歌為政人今滿路衢
李端甫招至徐氏東園鄉人同坐端甫時有杭州
之行
繁華南國裏流水古城邊剖竹人將去投林鳥競翩潭
光澄日夕柳色變春先笑指清尊在要當醉别筵
徐錦衣西園陪宴朱子禮太僕
尚憶觀魚戲重來送馬蹄故人江漢客賢主薜蘿棲煖
日榮芳樹晴煙小碧溪春風二三月定有好禽啼
送内兄伯雨出守松江
海上分符日城隅立馬時昨來何自意早到使人悲雨
雪征途滿春風到郡吹惟應大江去浩蕩寄相思
餞别内兄伯雨
明經有未遇四十已專城豈不榮名羨終多悵别情山
橋冰欲合官舍雨常鳴賴有前庭竹能如舅氏清
内兄見招夜坐言别
到門忽自識客舍早梅開凜歲偶相似清芬又不摧江
風飄月上河漢倒煙來長孺亦為郡當時許召回
内兄見招軍器局鄉人同坐
爾郡得斯人終知戀所親椎牛徵我輩過鳥怪簮紳華
館凉隂結丹樓霽雪新勿言獨别去誰料客中身
内兄見招東園諸公同坐
一徑入幽園門墻繞樹繁大夫為地主公子避人諠水
竹無塵到寒花有雪存輝輝長者後吾忝亦飛軒
徐錦衣西園陪餞内兄
素雪舒梅遍蒼煙帶竹深林扉開淨色庭木落疎隂五
馬故人去三杯遊子吟池亭多可到歸路恐難尋
鑿石新成徑臨流舊結軒城邊飛蓋駐樹杪鳳臺存融
雪滋花色微風送鳥言夕陽未歸去垂釣待魚飱
葉生宅陪餞内兄
誰不惜車東聲華滿國中卷簾堂未暮吹竹盞能空池
水澄寒碧窗花馥晩紅親交知我在為爾餞筵同
過别内兄
落日鳳城頭微風鼔角流御溝寒水咽清禁紫煙浮剖
竹為名郡横金作遠遊平生輕外慮不免别君愁
内兄過别雞鳴山房
積雪侵苔徑殘山抱竹扉蕭條官舍暮惆悵帝京違海
路愁俱往江城淚共揮雞鳴北湖上憑望去光輝
神樂觀諸公同坐餞别内兄
環山雄帝郭逝水鑿秦年歲歲甘泉上煌煌大道邊歌
鍾流白日征旆卷寒煙何似為邦去傾城餞我賢
郊别内兄
青山看欲斷紫陌去何長日氣搖寒水風聲送晩凉金
陵龍虎勢寶劍斗牛光獨有臨分袂僕夫亦感傷
贈别内兄伯雨
吾今年夏幸托雲巖先生門下秋來陪侍二三
月耳而先生為松江之行何遽别也詩十一首
多緣杯酒之間誠不能為别亦紀相從竊意先
生不能别我亦如是也嘉山水者不必廬處嗜
珍旨者不必頓食人有未言而思千里相好心
則然耳去方凜歲桂樹冬榮梅竹交輝江山滿
目太白不云寸心貴不忘乎
朔風一何勁飄然江上吹江南一夜梅花發積雪朝看
亦滿墀雪色梅花兩相映都門無處無芳徑一尊攜酒
遠來此望裏青山道傍水與君同生渤海域君家淄南
我淄北少年弄筆競為文一日稱名俱可識遭時吾忝
尚書郎已復君稱宰邑良功能不獨明廷最公等今扶
漢道昌赫赫留朝六補闕從此官論青鎖月四海流傳
賈誼書千秋如未歐陽没而我迂愚世所嗔紛紛情態
後來新不能東耕避賢者空復南冠學事人蓬鬢沙顔
誰復憐遙山瘴水昨來旋東城並馬是何日南國啼鶯
二月天楊柳青青大江涘江流浩浩思歸子君行過闕
覲衣裳吾繼還鄉問桑梓雲裏長松碧石枝朝來滿樹
綠蘿絲絲蘿詎擬今如是天馬由來衆不知猶及觀濤
八月回况復登高九日杯黃花入手便芳馥清江照人
無塵埃儒宫舊在雞鳴麓諫垣能枉鹿頭轂無數名山
許共行不時綠酒歡方逐謂來相逢得相守岐路驚人
又分手客中孤遊空我情海上殊觀盡君有賓還宴罷
東將去此際看君空百慮過鳥交啼把袂前歸雲故繞
翻旌處男兒所至要名成不須别淚紛紛傾煌煌為良
二千石台鼎他年在此行
送蘇一峯侍郎獻績如京蘇舊銓司
日色覆平津年光催别晨江帆今送客水鏡舊為人城
闕融殘雪山河入早春寄言花共柳好作道途新
送曹給事赴京
諫議官應重看君此一時書因規社上名始賦臺知過
闕春將晩揚帆雨乍隨江流亦東去懷主共如斯
送孫京兆致仕歸慈谿
城郭頓生姿金陵坐鎮時致身時輩許乞疾主恩推人
老攀江上山林卧海涯祗應五色詔名德復婁師
送倫彦式祭酒奉其太夫人歸養南海
君著老萊衣非歡晝錦歸師筵新禮樂帝幄舊恩暉路
入黃花滿檣隨彩霧飛三年高義在復爾戀依依
送張子陽太常赴京
今皇經術理侍從復君才宇内名誰敵南中召獨回江
雲隨五色夜宿接三台應憶金陵别秋風鴻雁來
送費鐘石侍郎上績如京
遥將三歲績北闕上龍墀宰府古來貴斯文今在茲衣
冠匡世俗勲德滿京師正值梅花發清芬薦别巵
送曹給事出守寧國
歲月金門路叨陪上履綦君多補衮意吾送剖符時南
國股肱郡西川玉雪姿敬亭今勝絶應待有新詩
送曾給事赴京
金陵望京色只在五雲邊側席君王待南司諷議賢才
兼堪世用書奏使人傳酒罷欲分手羨君行若仙
送聞石塘太宰赴京
山水浙東去聲華共若斯高賢希世出明主俾衡持風
俗歸淳後春廷上績時人今公盡望留佐衮衣垂
送錢桐溪司徒赴京
不獨稱佳麗河山王氣存司徒分國計端笏儼都門宇
内勲名滿江南制節繁誰能公可薦密勿切朝昏
楊給事尊堂受封
載筆聞曩至晨昏願豈違遭逢勸簮笏浩蕩借恩暉瑣
闥人賢在金陵母德歸共言能主報直道似君稀
送歐石江少宰
為赴司衡召應聞開府賢歌聲方陜日啟事藉山年才
大今能用書成世已傳從茲雲路闊豪俊入翩翩
送陳介泉中丞赴河西
張掖國西門中丞山甫論從天下節鉞絶塞駐戎軒蠻
賦千邦入威名萬里存空傳漢出使此路去河源
送李涔涯尚書赴京
敕使召還都爭言新命殊三朝皆報主六典復司徒舊
德今誰在皇心古帝俱最應邊餉賴西北壯規模
送徐楓岡中丞赴薊
中丞今塞上開府作藩維况復神州在應勞聖主知山
河千古壯氣象八陵滋長策當何定威名仰昔時
送陳給事中赴湖廣參議
秋高憑遠色為送武昌行畫省名原重參藩位不輕江
樓千里目湘竹四時情試發郢中倡應希和者聲
至後送馬西玄侍郎赴京
一從吹管動陽氣物應知河柳滋將遍江梅爛已施人
才南就日吾道北歸時制作今皇志宗儒在禮司
送江京兆景熙赴京
赫赫都門坐鎮來三年為政不凡才能令江上風濤鬱
復道人間夜戸開遶郭青山常帶雨經春芳樹早生梅
揚帆又送朝天去待報明廷寵璽回
送聞石塘尚書赴京
下榻長安彼一時復從南土奉光儀憐才近世難公似
論德中朝亦我師山郭欲銷殘暑氣江帆只待好風吹
惟應去後遥相望夜夜台階紫極垂
晨赴太學
楊柳青青古栢連一區為舍去人偏惟將閉戶供長日
祗過圜橋踏曉煙禁裏啼鶯春樹滿池邊滋草露華鮮
幽情自愛羣芳發物色風光共遠天
南都清明
羣山遶郭大江流復作金陵浩蕩遊帝里歌鍾行處是
人家垂柳映門幽微風竹樹搖晴日薄暮樓船散水洲
莫謂花開還落去曾相舞勸百杯休
春日同諸年友故漢王府宴集
故園亭榭鬱參差暇日親朋盡在茲早屬風光為地主
兼多水竹弄幽姿侵階藉草銜杯滿夾路垂楊去馬遲
勿謂樽空又分手他年相望足相思
春日飲顧東橋園時蔣子雲方伯同坐
棄官江上肯歸耕幾畝城中喜自營結宇故栽芳樹滿
看山不斷白雲生身裁鶴氅稱居士家本龍門遠俗情
為掃落花名蔣徑春來吾忝衆賓行
春日聞人邦正招至徐氏東園
戚里園亭傍水開主人延客夕陽催城邊踏草尋幽徑
石上流泉浸碧苔幾畆但愁芳樹歇一春常聽好鶯來
頗聞絶勝蘭亭日亦忝茲遊與上才
楊參仁甫招至東麓亭上
幽棲半嶺白雲生曲磴隨巖碧蔓縈閣上晴光連御柳
城中流水帶山楹憑欄歷歷羣峯出種竹蕭蕭一院成
不似邀歡為地主獨能選擇此來行
送秦鳳山尚書致仕歸無錫
如聞珍重疏閒情為遣安車遂晩榮海上青山歸舊隠
籬邊黃菊待遄征衣冠願謝明時事功德長垂君子名
無限觀人多下淚追攀不復駐高旌
丙申至日太學齋居和費鐘石侍郎喜晴次韻
竟夕隂雲掩太清高齋寥廓對松聲長風忽送銀河出
倒月能翻壁水晴夾路旌旗凌海日中宵星宿帶壇燈
為歡天意成禋祀一曲真堪答聖明
内兄來自松江留宿雞鳴山舍
一别清揚那更攀相思只上對門山山中亂木愁仍劇
海上歸雲夢幾還自爾驚人生白髮聊因為客慰離顔
一尊雖復同明月恐是來朝東出關
費鐘石侍郎宅宴集用聯句韻奉酬一首
敢擬文星聚此宵春來冠蓋忝相招不妨四坐隨佳會
實托羣公在本朝華燭光中清漏滴玉簫聲外綵雲飄
新詩字字歸能咏曾比鳴球盡可敲
送傅光禄朝晉赴京
都門清雅古來名復此微官托俊英南陌聯鑣常日得
西郊别袂片時輕春帆處處江花落寒食朝朝山雨生
無限垂楊堪繫纜臨流且為一尊傾
送傅御史歸省
江漢滔滔制節繁榴花五月映歸軒身邊鳳字供親夀
階下驄鞍荷主恩杖屨舊稱君子德詩書今並母儀論
東南若到稱觴日定有葱煙上里門
送錢給事出守袁州錢舊南昌推官
載筆洪州日月遷至今歌頌四明賢乙明自悔春田訟
伯起如多夜餽還鎖闥移官仍楚俗褰帷行縣亦章邊
道途若問新為守應有人傳佐郡年
題陳司封榮壽瞻思卷
浙水吳山産獨竒為郎宰府衆人推皇恩并錄三遷日
愛子忻承七袠時閣上龍章多氣色尊前象服有威儀
還聞常為稱觴罷永痛遊仙更一悲
吳郎中母輓詩
獨乘鶴駕去安之儷美高堂彼一時總角圖詩多自授
薦筵蘋藻尚人知河山百里天書映邑井千年母德垂
惟有沾襟身貴後大夫無日不親思
送陳給事赴京陳紹興人
明時臺諫道俱申瑣闥留朝諷議臣補衮宣年多志意
探書禹穴舊經綸江城日出青山合海路雲生采鷁新
共送晨風來祖席依依應戀玉為人
雞鳴山望玄武湖
金陵天下險茲山在北門憑高覽八極夕陽滿平原雜
花落巖樹大江正東奔餘流注為澤春水何其繁洲島
列相望鳬鷺鳴相喧波光靜可鑒照影羣山翻千年寄
歌舞百里滋蘭蓀時時出雲霧長添王氣存
無題
茵席溝渠各所宜巧耶有道得如斯平生正不人憐受
豈有烏頭變白時
愚谷集卷二
