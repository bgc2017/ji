堯峯文鈔卷十一翰林院編修汪琬撰
誌銘一(共五首)
誥贈文華殿大學士兼吏部尚書宋公墓誌銘
前明崇禎十一年冬
大清兵破居庸關南下山東大震於是廵撫顔繼祖方
以所屬兵移鎮德州總監太監高起潛以兵駐臨清濟
寧間為聲援濟南告急廵按御史宋公學朱適出廵章
邱急策騎馳至閱城中兵惟得土兵五百人及調萊兵
七百人歎曰此省會重地且有藩王在守衞單弱乃爾
吾無死所決矣凡後先七上疏求援及條上方略皆寢
不報即率兵登陴未幾大兵抵城下圍一宿去公益嚴
守禦具既而來兵大集環營三面築長圍困之城中餉
絶乞德王出帑金犒軍又命將士輿佛郎機火器以擊
大兵圍稍卻相距九晝夜守城者面目皆生瘡援兵竟
不至其明年正月二日天黎明公方率廵道官周之訓
及典史田多善等守東南門衆譁曰城陷矣大兵肉薄
以登公猶躍馬率親卒數十人循城而西持白棓格鬭
力屈死之其地在城西南門譙樓下云之訓亦死多善
竄免是時公三子皆幼其長子德寬聞之即偕其叔父
匍匐扺濟南號哭徧求公屍不獲與多善及公故所從
胥吏得脫者復往城西南求之多善指示公死處其樓
巳為圍兵所燬左右尸骸相枕藉悉腐胔不可辨又不
獲僅獲公所遺令箭鍭一繼又獲所佩廵按御史印一
而已德寬號哭旁皇者數日不得巳即其地奉公故所
御衣冠招魂以殮廵撫累䟽陳公死事顛末有旨覆勘
先是起潛既不援濟南又以失藩王故恐受誅謀欲卸
罪於公而中朝黨人忌公者遂誣公不死德寬扶喪歸
而公次子德宜即文恪公也復偕其叔父伏闕上書略
謂臣父銜命廵方本無兵柄然猶慷慨身任卒以死殉
泣念臣父孑身蒙難非若守土諸官攜有親屬收視致
使形銷骨化無櫬可還惟冀上邀君恩稍光泉壤而詳
覈再三尚缺題䘏臣若隱忍何以為人復何以為子其
言絶痛復有旨察議議久不決給事中光君時亨遂草
䟽力白公被誣狀江南北士大夫在中朝者自刑部尚
書徐公石麒以下凡三十有四人復公言於朝而吏部
左侍郎沈公維炳亦請予䘏廕援故廵關御史王肇坤
例議猶不決而北京遂亡福王立南京始贈公太常卿
廕一子入監嗟夫公一羸然儒生耳使得立螭頭之側
正笏昌言為當世良臣可矣不幸趨冐矢石内無金粟
之儲外無蚍蜉蟻子之援驅老弱千數空弮枵腹使當
猝至之鋒事一不捷以死繼之視晉之卞侍中唐之張
睢陽亦何以異而議者顧媒蘖阻撓其間賞罰無章莫
此為甚此明所以亡也當明之季全軀保妻子之臣望
風鼠竄麋奔者相隨屬仗節死義如公者能幾人哉而
猶不免見誣如此昔蘇文忠有言人定勝天天定亦勝
人琬竊以為不然人之君子小人往往迭為勝負訖未
有定也而天固未嘗不定彼誣公者人也非天也卒之
塞阨於一時而湔雪於後日此則天為之非人力所能
強也及今數十年間竟食文恪公之報光大顯融垂耀
史冊隆名碩實行與天地日月相終始文恪公父子昆
弟俱可以不憾亦未可遂為公之不幸也巳公諱某字
用晦世居蘇之長洲曾祖某歴官南京刑部郎中祖某
國子生父某縣學生有長者稱公為諸生以習小戴禮
知名舉崇禎四年進士授南京工部主事管寶源局歲
餘得息若干俱以歸公帑不私一錢著書名司鑄政略
丁外艱服除補禮部主事改雲南道監察御史劾楊嗣
昌田維嘉唐世濟史&KR1159;袁鯨五人侃侃不阿由是為黨
人所忌與其父竝以文恪公貴
誥贈文華殿大學士兼吏部尚書配王夫人自公殁後
教督三子俱知名長德寬更名宓康熙丁己科舉人次
德宜幼奉公命為伯父後順治乙未科進士累階至光
禄大夫爵至太子太傅官至文華殿大學士兼吏部尚
書諡文恪其事蹟具載國史次德宏順治辛卯科舉人
女適某某孫男女若干人曾孫男女若干人王夫人後
公若干年卒公之葬也文恪公昆弟俱前殁矣孤孫某
等卜於康熙二十七年某月日奉公柩與夫人合其地
在陳公鄕金涇堰之原來謁誌銘琬與文恪公同年進
士又嘗辱薦舉在史館許排纘公事行為傳而不果故
文恪公雖殁琬不敢忘夙諾既誌其大略復擬大招之
詞以招公其詞曰
公兮歸來無呌天閽些白雲迷漫絶扳援些公兮歸來
無滯殊方些歴山濟川苦修長些彼梟與狐恣摇吻些
伊優啁噍曾莫之能損些虹旌霓車返佳城些湖流鬱
盤木千章些豐碑巨趺屹岧嶤些有獸有人巧琢雕些
公兮歸來樂哉邱些既固既安盍媐游些歸來歸來示
肸蠁些宜爾孫曾俾熾昌些摛詞刻石永且堅些石也
可泐詞不可刓些
中大夫湖廣湖南糧儲道布政使司參政秦公
墓誌銘
先是順治十有二年
國家
臨軒策士之典凡五舉矣公以會試第一人聲譽大噪
都下諸士子傳相購寫其文於是
世祖章皇帝方留心文學急命取公卷進御稱善者數
四既而發策試於廷置公第三語内院讀卷官曰卿知
此卷為誰叩首謝不知
世祖曰此必秦某也朕於其書法知之及拆卷果然
世祖大悅
召見南海子
賜袍服比第一人蓋異數也授内翰林國史院編修越
四年
天子差擇詞臣中才學著聞者俾練習民事於外以需
大用凡得數人公與其列遂轉廣東參議分守雷州道
遷浙江杭嚴道兵備副使又遷陜西榆林道參政擢江
西按察使越二年以失出降調丁外艱服闋起補長蘆
鹽運使遷湖南糧儲道參政裁缺候補遂不復出實康
熙二十有一年也公時年六十有二矣始偕公外轉者
其後或復被召用相次至大官而公獨浮沉外僚以坎
坷終無論識與不識莫不為公惋惜公顧弗校也歸六
年而卒諸孤卜葬歸山之阡以公族孫對巖先生所撰
行狀來請銘按狀秦氏本宋龍圖閣直學士諱觀之後
其子始遷常州十世孫又遷常之無錫故公為無錫人
明正德嘉靖間有諱金者累官太子太保南京兵部尚
書殁贈少保諡端敏生姚安知府汴汴生縣學生楷楷
生湯溪知縣延默默生長洲縣學生重采兩世皆以公
貴
誥贈中大夫長蘆運使即公之祖若父也公諱某字某
生而氣宇凝重甫就外傅屹然如成人凡巨公長者見
之即推為國器順治五年舉於鄉越七年而及進士第
為人寡言笑與人酬對終日其語一一可數或當訟訴
紛挐輙不動聲色一言折之而定性和厚無町畦雖小
胥賤隸不輕鐫呵至事屬名教及大利害者必侃侃持
論不得當不巳故雖用詞臣起家而尤諳吏治所至不
務赫赫名常歎曰好名之害甚於好利盖其為政有法
大槩然也雷州值兵燹凋敝靖南王每歲發千金市豆
輸納費緐雷民病之公力啓於王而免瀕海賊王占三
據海東王之翰據海西名相聲援而實相忌公探得其
情手書反覆諭占三占三感寤乃授計使圖之翰賊遂
驚遁商舶誤入海港水師官將誣以為賊數邀公往視
公廉知之卒不往商以是得全浙中有無為邪教連及
愚民百數公問告者何所為邪教也曰不食肉飲酒乃
命人給杯酒臠肉飲食盡立散遣之大帥率師過杭索
女妓千人有司白公公曰杭城安得妓千人即有亦不
可與率僚屬往見曉以大義乃止榆林道駐神木縣所
轄黃甫川一路有茶烟二稅民不能供力請於上官乞
䟽免其額不可更請與鎮將議借羢市以贏餘補稅缺
民困始蘇城外為蒙古部落駐牧地與民通市稍不平
即相鬭公悉心平其曲直部人皆感悦嘗出觀市争以
潼酪獻公飲之盡器至去官多泣送者江右進賢縣購
叛人江德八不得其族有國八者名相近縣令執之以
緝獲聞國八不勝考掠自誣服公察其冤言於上官奏
釋之後竟捕得德八奸魁蕭贊元以偽劄誘人事敗逸
去連染數百人公諭之令擒贊元自贖由是悉得免為
按察二年所全活甚夥會有奸民詐稱旗兵以舟過村
聚取人財新例詐財與盜同罪舟人徐旵實不得財公
據律免死竟坐失出遂左降以去公資性敏決長於摘
發迎見立解諸宿猾老蠧莫敢上下其間兩浙案牘填
委公手定招稾所援法比一一精密又悉用楷書無行
草者對巖先生往見公輙相慰藉公笑曰吾恐心力不
盡不覺勞也故江右咸稱其平允長蘆鹽政大壞私販
日滋而諸商習為豪奢浸以貧乏運使藉商人為囊槖
其體亦益卑公奉職據法一無所撓於是始凜然聽命
戸部議增引目公致書當事以竭澤焚林為喻覽者歎
服既不及大用其所施為未䆒凡見諸吏治者厪厪如
此事父運使公嚴謹既貴猶侍立終日不少休迎養江
右署中父遘疾衣不解帶者數十日體素豐碩居父喪
至於骨立撫諸弟與其從子尤友愛無間假貸親黨視
遇諸故人恩意甚備同縣侍讀諸公以事在理公方為
編修力資其二女歸里衞經歴陳君卒於官親經紀其
喪以還有少子未婚復助之俾受室居官廉謹自好苞
苴拒不入門其遷榆林也貧不能治&KR0724;乃孑身行在長
蘆有東光令為蜚語所中幾不免公立捄解之令執贄
求見公峻卻曰吾保全賢令耳非私吾子也知者咸為
之歎息居平不畜媵侍無聲色之好晩節築室數間雜
植花竹於庭往往獨處其中書卷縱横凝塵滿席暮則
一燈熒熒如老書生然歲時伏臘數偕親故會飲相與
披豁情愫欣欣如也讀書過目不忘為古文詞典雅詩
尤婉麗數經
御試必居高第而謙約不以文章自名故既卒而其稿
散逸者多矣對巖稱公與名流賦詩長篇險韻不假經
營而自然清華舉坐皆廢惜乎不及見也卒於康熙二
十有六年某月某日以明年某月日葬享年六十有七
配吳淑人子男子三長汝泌歲貢生銅陵縣學教諭次
汝沆國子生次學源長洲縣學增廣生子女子三適諸
生殷沆無為州學訓導顧嗣和諸生劉學洙又撫姪女
一適國子生吳漢宗孫男六孫女十二曾孫男女六詳
具對巖先生所撰狀中對巖與公同舉進士又同官翰
林其文章聲望高出琬上所叙公事行俱精核可信琬
故仍其語稍刪次之為誌且作銘曰
秦之初興淵源淮海居晁張間才學沛沛秦之繼興端
敏實賢望重兩朝史冊爛然公偕族孫克光前烈回翔
内翰聲譽相埒
天子眷公俾佐外臺匪推遠之將老公材一出不復命
也誰咎宣力吏民有為有守暫詘獲信丞輔是期拂衣
歸卧豈惟知幾公雖云亡令聞則久君子之澤奕世不
朽惟此歸山宰木千章宜爾子孫爾熾爾昌
特進光禄大夫提督陜西統轄漢兵兼管烏珍
超哈諳班章京世襲一等阿斯罕尼哈番又一
拖沙喇哈番李公墓誌銘
維李氏之世起家於遼其曰寧遠伯成梁者當前明神
宗時治兵北邊嘗拓地數百里有子如松復繼起為大
帥西平巴拜東援朝鮮前後事蹟備載舊史兩人者既
皆名將而諸子弟往來行間亦各以武勇自奮故近代
推世將家必曰遼東李氏公即寧遠伯之四從孫也生
而狀貎竒俊落落有才幹年二十四往游撫順外家會
我
太祖兵破撫順公被執至費阿喇地遂隸正黃旗久之
又破鐡嶺衞鐡嶺四埜皆甌脫公招集遼之遺民使各
復故業
太祖竒公才授公拜塔拉布哷哈番又以禽間諜功進
三等阿達哈哈番
我師之入大安口也公從下遵化
太宗即命公據守之無何永平灤州遷安皆歸於我四
城互犄角為聲援與明相持者數月天聰三年春明人
將謀恢復以全軍壓灤州而别遣將謝尚政等攻公以
牽制
我師日夜攢砲箭薄城公開城門力戰三卻之最後永
平灤州遷安諸將士皆拔師東歸而公城中火藥亦卒
被焚衆匈匈思潰公即號於衆曰若輩移足一步即殱
於此無匹馬觭輪返者矣盍從我計衆皆&KR0719;然受命公
徐結陣引明官之降者四人以行而身自為殿既出關
無一失亡者又别戰於次榆沱馘十一人獲舟五艘砲
傷公頷不為動以功進一等阿達哈哈番尋
命公任禮部左侍郎事當是時每旗以烏珍超哈二人
理諸堡砦猶未設有牛禄甲喇章京也公所轄曰沙河
堡曰燕郎砦遇歲饑公設法賑之所增壯丁數倍滿七
載考
太宗深嘉歎焉
賜公玄狐裘一進三等阿斯罕尼哈番尋
命鎮蓋州
世祖入北京公從
豫王下潼關復從攻揚州破之招撫江北凡得十州縣
及還特
命公提督陜西通省漢兵兼管四旗烏珍超哈諳班章
京自順治七年以來
天子屢有事於諸大禮既郊祀
太祖再上
昭聖皇太后尊號推恩舊臣進公二等阿斯罕尼哈番繼
又進一等阿斯罕尼哈番繼又加一拖沙喇哈番皆予世
襲公任陜西八年而乞告以歸歸四年而薨春秋六十
有三陜西自李自成之亂創痍未復諸劫帥方羣聚蠭起
公一推心置人腹中秦人皆悅服公又以麾下無戰士
數出金錢募之不三月得士四千人歲時椎牛市酒犒
賚不絶然一有犯輙引軍法按治以故將吏争效命諸
劫帥中推北山郭君振耀州黃騎虎府谷王永強最劇
公用便宜勦之遂次第就禽而急解散其餘黨三秦始
大定至今士民謳歌之相率樹碑以表去思云嗚呼我
國家肇基東海奄有四方所謂熊羆之士不二心之臣
麕集森列而公獨起家布衣致身佐命卒與寧遠伯之
威名風采異世相望三十餘年之間凡七改官階三膺
世爵紀功檔子(本朝用薄版五六寸作滿字其上以代簿籍每數片輙用牛皮貫之謂之檔子)
播之制誥與古人所賜丹書金劵何異中朝士大夫雅
知公者争用唐代英衞兩公相比擬以予綜核始末殆
有過之無不及也康熙二年宫保公卜於六月某日葬
公完縣檀山之原手其行狀來乞銘予按狀公諱思忠
字葵陽其先朝鮮人明永樂中遷於遼東遂為鐵嶺衞
人曾祖潤祖成功贈某官考如梴贈某官夫人佟氏子
男六長榮祖任參領工部郎中娶宗室布延圖貝勒女
次即宫保公蔭祖任湖廣總督太子太保兵部尚書兼
都察院右副都御史加一級娶少保兼太子太保戸部
尚書鑲紅旗都統祝公世胤女繼娶宗室内大臣色勒
孫女次顯祖任隨征江南左路總兵官都督同知世襲
一等阿斯罕尼哈番又一拖沙喇哈番娶内大臣伯穆赫
倫女繼娶巴雅喇參領吳爾恪海女次耀祖任佐領刑
部員外郎娶大學士鮑公承先女皆佟夫人出次似祖
續祖尚幼側室趙氏出女三人長適參領佟國璽次適
伯都統石公廷柱男某佟夫人出次適浙江都司金公
國鼎男某趙氏出孫男女十一人銘曰
隴西世族著望於秦蝯臂善射在漢不振桓桓英衞攀
附龍鱗陰山燿武平壤勒勲亦有寧遠繄公先烈名盛
三韓左律右鉞公也繼之遭時奮蹟介甲汗馬馳驟疆
場
文皇
章皇予嘉乃績圖像臺閣書伐簡冊西土餘黎望公如
歲公節往臨惠威並濟險阻榛蕪且闢且刈公曰旋歸
奏凱飲至赫赫我公永作前光生為干城殁侑明堂世
勲舊德是實難忘後嗣載之久而益昌
資政大夫世襲一等阿達哈哈番又一拖沙喇
哈番駐防京口協領加二級祖公墓誌銘
祖氏自我
太宗時知天意方眷
本朝率先歸附及
世祖定鼎諸旗所稱開
國佐
命之臣無慮數什伯輩而祖氏為最其子姓纓芾蟬聯
累世相望凡奉朝請守官次者甚夥或以文學著或以
武功顯其人率多雄駿磊落不羣之才非僅以世族巨
室雄視海内者也而吾府君又為最府君官京口三十
年從容坐鎮往往風流雅素有漢祭遵晉杜預之遺風
亟為士大夫所推重然其志銳欲以功名報
國嘗見仲弟藴玉公調援荆湘慨然語客曰吾祖孫父
子兄弟世荷殊寵雖捐軀糜踵亦分所應爾顧獨不得
身與行間效汗馬搴旗之力以報其如
累朝厚恩何每中夜旁皇太息左右聞之亦無不感動
者然而訖不得竟其志官止於協領年止於下夀抑何
數奇不偶也悲夫府君諱光璽字白玉先世有豫州刺
史逖為東晉中興名臣其别世居寧遠曾王父某某官
王父某始隸正白旗累功至世襲一等阿達哈哈番又
一拖沙喇哈番父某亦世襲拜塔拉布哷哈番又一拖
沙喇哈番贈至資政大夫府君其長子也自幼穎敏甫
就外傅即端坐覽書能默識以誦由官學生選授阜平
知縣年未弱冠政蹟流傳遠近會王父告老以嫡孫去
官襲世爵非其好也順治十一年遂以一等阿達哈哈
番又一拖沙喇哈番補授佐領從征湖廣數出機宜以
禆戎政軍中咸器重之越五年補參領佐大將軍率禁
旅駐防京口越十有一年陞協領繼又以
覃恩階資政大夫康熙二十七年某月日遘疾卒於任
距其生為天聰三年某月日享年六十配陳夫人禮部
侍郎阿斯罕尼哈番某公之孫阿達哈哈番某公之女子
男維耀候選知縣孫男三秉衡秉圭士元皆幼孫女二
一在室一適候選知縣羅萬象府君材高識朗尤長於
理劇阜平地瘠民貧且當南北孔道四方多故奉命往
來者日夜旁午府君入視文書出治厨傳處之裕如一
切老猾夙蠧束手不敢為姦椎埋惡少年亦歛跡遁去
於是姜瓖之亂甫定餘孽猶竄伏畿輔乘間竊發邑人
數被其害府君聞警立率土兵奮身迎擊嘗有家丁陣
殁諸從者洶洶思退府君徑叱騎前搏賊不為動賊由
是畏府君威名相戒勿犯阜平合邑乃得以安吳三桂
之為逆也府君以協領統江南所造戰艦往應荆湘軍
興是時江湖間多盜率皆千百嘯聚與三桂相應和府
君道次湖口盜方肆焚劫勢張甚官兵莫敢誰何或勸
府君少留府君奮曰吾雖無征勦責然莫非王事向者
以不得在行間為憾今見賊不擊可謂忠乎急麾所部
卒張帆而進砲聲大震繼以鼓噪湖水俱沸賊遂駭走
衆服府君膽略當駐防之暇留意文墨每論古人成敗
事得失如身履其時喜結納知名之士間遇風日遒美
必偕賓從往遨江山間擊鮮釃酒笑談不倦儼然一儒
生也至聞逆藩之變數張目掀䫇義形色詞以為常御
兵嚴而有恩誡諭悍驕拊循老弱三十年之中士民幾
不知有兵盖京口介江海素稱東南重地自駐防以來
蔽遮三吳俾海中逋逃不敢蹂躪内地此固大將軍之
功而府君亦與有勞焉居平尤以孝友著聞有同産幼
弟為父所鍾愛最後弟病將革府君懼傷父心晨夕籲
天願以巳子代弟既夭則慟哭於私室摇手戒家人慎
勿令吾父知也藴玉公與府君竝時防禦京口昆弟同
官一方恩意彌切方藴玉公調往荆湘者八年府君為
經理鞍騎甲仗糗粻日用之需饋運絶無虚月平居視
從子如子視家人上下疏戚凡數千指如骨肉雅不問
生産而喜周人之急凡來告者未嘗藉有無為解負之
亦未嘗責報以故交游宗黨悉以府君為歸雖傾槖倒
篋弗恤嗚呼信可謂賢也已府君之葬有日其孤介其
友宋子聲求來乞銘予與祖氏有通門之誼而府君又
大有勲績於吳遂不敢用衰老辭墓在某縣某鄉某山
之原云銘曰
列聖之興肇基遼海汔於
章皇電掃氛靄挺生元勲在祖有人糾糾桓桓為
國虎臣公則似之克紹前烈允文且武卓哉人傑維乃
祖乃父鑒於
皇衷俾爾嗣爵以勖爾躬曰篤不忘翳忠若孝牧民治
軍於前有耀來鎮南徐屹然長城輕裘緩帶以儒將名
匪直才優其德實邁善積於家綿慶可待命也如何阸
位與年不有銘詩孰悉公賢
布政使司參政邱公墓誌銘
山陽之邱有布政使司參政晉封中大夫德峻府君者
故以耆德宿望見稱於時生子九人其仲寺副先生偕
其弟檢討君尤知名嘗版行其詩歌古文流傳近遠夙
為四方士大夫所推服寺副與予同舉進士最後檢討
亦與予同以薦舉入史館後先從其昆弟游者數年詩
酒往來相得歡甚顧不及拜府君於牀下展子姓之誼
以此為憾康熙二十四年予既里居府君適年八十寺
副先生以書屬予叙其夀予病不果為明年秋府君遽
捐館舍寺副衰絰踵門又以誌銘見屬予遂不敢復辭
又明年來速銘曰葬有期矣乃為次其世系官爵事行
及其生卒子女之始末誌而銘之按狀府君諱俊孫字
籲之德峻其號也曾祖璪祖嵩世有隱德父廩以府君
貴累贈朝議大夫府君舉崇禎癸未科進士明年授戸
部主事兼兵部職方司主事督四鎮餉
王師下江南六合知縣曾某以違法誅疑其民且有變
將遣兵屠之會有薦公才者俾率遊擊王某以往府君
度六合民必無他駐兵十里外單騎至城下撫諭之父
老咸感泣出迓不戮一人而返尋𣙜滸墅關明年司後
湖圖籍閱二年至京師改刑部歴官郎中覃恩加一級
廕一子入監讀書出知漢陽府以積榖有方實加一級
特擢山西布政使司右參政分守冀寧道非故例也由
是為忌者所中摭事誣劾府君聞之即日棄官歸里里
居凡三十餘年疾將革屏去醫藥不御諸子長跪以請
府君笑曰吾命懸於天藥何能為精爽至臨終不亂生
於前明萬歷丙午年八月初二日卒於康熙丙寅年十
月初六日夀八十有一歴官十五年所至皆著惠愛尤
長於聽訟或案牘未決堅坐堂皇上必事竟然後起凡
屬邑以獄上者立斷遣之旅舍閴無留人鞫語悉口占
手判不假羣吏吏雖老姦夙蠧但瑟縮奉行文書無敢
骫法舞文以獄為市者其在六合也前知縣有婦繋獄
婦姙將産府君惻然啓大將軍極言其無罪甫出獄而
婦産一男聞者無不誦說太息在漢陽也既下車即誓
城隍神曰守於事不明神相之不公神殛之楚俗好鬼
而信禨祥府君下教徧毁諸淫祠獨修葺大禹后稷廟
以示民凡訊兩造輙為開陳義理往往悔悟泣下叩首
解散是後有忿争欲訟者父老止之曰奈何以細事重
瀆我使君一疑獄十年不決府君質諸城隍神夜勘之
各曲中其隱而府君以其事關閨闥也勘訖急引燭焚
其卷於神前識者知有陰德云為人亢爽不畏強禦西
南方用兵往來更戍者驛騷道上民疲於奔命府君調
發應付雖束芻㪷豆皆有程則絶不可干以私以故兵
民慴服諸上官額外誅索一切不納或遣吏索藤牀府
君引吏入卧内示之所卧榻僅覆以版吏大驚馳去具
以告上官始慙服民有冤抑疾苦必力請於上官不從
不止或以是規府君府君歎曰民不堪命矣吾安能徇
人喜怒乎故府君之歸也漢陽民泣送逾百里乃止晩
而杜門讀書不復有進取意長吏俱不識其面間出遊
阡陌間青鞵布襪府君不自知其貴人亦不復知府君
為薦紳先生也雅喜周人之急諸故人子弟問遺殆無
虚日其友愛殆出天性創建宗祠歲首聚拜春秋聚祀
其中有蕩名檢者則威以夏楚有貧不能昏嫁者歲時
伏臘不能自給者則予以錢粟有差其素行如此信可
謂耆德宿望者矣配張氏累封淑人先府君十六年卒
葬三里塘之新阡長子象觀次象恒俱諸生早卒象升
順治乙未進士大理寺寺副前翰林院侍講象隨拔貢
生
御試博學宏詞翰林院檢討象益諸生俱張淑人出象
艮歲貢生候補訓導長庚殤同升如升俱國學生候補
序班俱側室管氏出長女適貢生王家植次適貢生劉
芳譽翰林院侍讀喬萊候補理問尚玉弼廕生王裕德
俱張淑人出次適國學生杜象昭諸生喬藎潘閥盛國
學生陳模沈洢幼許諸生楊斐蒨俱管氏出孫男八孫
女十曾孫一諸孤卜以康熙二十六年某月日葬府君
啓張淑人竁而合焉禮也嗟乎以府君之為人其獲享
夀考宜矣顧涖官
興朝回翔中外者積有歲月而訖不獲大究其設施所
謂積德於身責報於天如符契之合者果安在哉克昌
厥後吾不能不深望於寺副檢討與其諸子弟也銘曰
淮亦楚望與江漢同卓哉府君淮人所宗學績而碩才
敏而雄致身
本朝言建事功追風籋雲譬若騏騄視天尺五詎難一
蹴入居郎舍出授民牧雖曰盤錯未展駿足中道忽蹶
何命之迍善刀而藏達哉府君有詩有書以勖後昆石
渠東觀相繼騰騫夀考令終永垂休問巷為停相士俱
執紖人定勝天斯言則信光厥遺緒後起振振
堯峯文鈔卷十一
