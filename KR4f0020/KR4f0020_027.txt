堯峯文鈔卷二十七翰林院編修汪琬撰
序四(共十一首)
重刻高子遺書後序
右高先生遺書十有二卷幾亭陳氏所葺以行者也洊
經兵燹版燬不存琬嘗購求其本踰歲始獲以示四方
諸門人咸欣歎以為未及覩也有高生嵀者字象姚來
從琬游因語次告之曰先生是書决不湮沒者也盍謀
重鐫諸高生敬諾生蓋先生之族曾孫也歸而傾槖中
貲鳩工庀役有不足則鬻膏腴三十畝以佐之凡糜白
金若干兩越若干日而始竣用以嘉惠後學其寓意至
渥也歲之正月生復過琬門請為之序琬惟有明二百
七十餘年之間賢士大夫以鉅儒碩望著稱於世者肩
項相比其學術粹精議論醇正者前則薛文清而止耳
後則先生而止耳顧兩先生俱罹宦豎之禍文清慬而
得免而先生不幸竟蹈楚纍沉淵之遺躅天降罪罟蟊
賊内訌此明社之所以遂屋而後之論者不免有人亡
殄瘁之痛也琬自昔有志於學氣昏質駑訖今髮種種
矣不能少加進焉少而聞先生之風壯而誦先生之書
慨然想見其為人煜煜乎若日星之麗天也浩浩乎若
江河之行地也峩峩乎若嵩岱之與兩間竝峙也譾劣
如琬仰窺俯測豈能極先生高深之所詣哉方仰止景
行之不暇其庸敢妄贊一詞以刻畫摹擬之乎姑承高
生之請具述重鐫顚末以塞其意以慰四方學者欣歎
欲覩之情而琬又得以挂氏名於卷端竊自謂深幸云
具區志序
古揚州之境踰淮距海襟帶吳楚封域最廣而周禮職
方氏所表為州之藪浸者曰具區曰五湖則皆指太湖
一水而言與他州迥異何也東南雖號澤國而水之大
者莫逾於此湖故以太稱焉中流名山若洞庭東西若
馬蹟者尤為諸峯之冠入乎其中即有平疇廣陌穹林
藂落環湖而家者不勝算也仰焉而升高則巖壑之秀
麗雲霞之變幻皆在眉睫之間俯焉而矚遠則波濤之
出沒沙禽水獸之上下高帆大檣之往來隐見皆在襟
舄之下至於魚蝦之利橘柚李梅果實之珍蓮芡芋栗
菰蓴之富甲於三吳為商賈所輻湊艫銜肩負絡繹而
不絶加諸巨人長德名儒勝流與夫士女之卓犖老釋
之竒詭燿史册而煒彤管者後先相望名為湖山一隅
而實則與都會比非小國寡民之所能幾也是誠不可
以無志然而前之為書者出於草創往往略焉未備最
後震澤一編猶不免乎依據藂雜捃摭絓漏於是東山
翁子季霖奮曰士君子不出戶庭知天下况吾生長其
地而可使湮没不著哉乃慨然發凡起例上參山海經
下究太史公酈道元以來諸書旁及圖經地記稗史别
集之屬左右采獲積以歲月其或未悉者自山郵旅亭
僧坊肆壁荒區野冢殘碑斷刻父老之所傳聞緇衲之
所記憶邇則策杖以求遠則挐舟以訪搜剔討論靡有
缺遺既成示予予愛其典雅詳實成一家言遂應季霖
之命序而行之季霖博學知名家多藏書尤善五七言
歌詩所交率當世賢士大夫其長固不盡於此書而此
書亦非藉予言然後傳者也
吳逸民傳序
陳子均寧為人沈静澹雅自少不汲汲於名利年未壯
値明社既屋即棄諸生隐居東郊外婁江之上教授自
給尤好著書凡三十餘年矣輯成吳逸民傳始仲雍訖
金先生孝章共如干人蓋以自寓其志云予惟逸民之
名原本論語而虞仲在焉按周初有兩虞仲一為太伯
弟仲雍左傳謂太伯虞仲太王之昭也至今虞山上猶
有虞仲墓見陸廣微吳地記是也一為仲雍後人史記
謂武王滅商封仲雍曾孫周章弟虞仲於周之北故夏
墟是為北吳是也孔子之所稱逸民者果仲雍乎抑周
章弟乎自漢孔安國至魏王肅何晏諸家俱不注虞仲
何人近世始以仲雍實之此可疑者也太伯仲雍之逃
周猶夷齊之以孤竹讓也孔子亦嘗推太伯至德矣及
其詮次逸民則登夷齊兄弟於首而太伯獨不得援引
此例與仲雍並列其義安在以時代考之仲雍前夷齊
且百年論語序事之體亦不當先夷齊而後仲雍此又
可疑者也仲雍雖翦髮文身以順荆蠻之俗固儼然繼
世有土之君矣孔子逸之可也從而民之可乎春秋杞
成公用夷禮則降其伯爵書子楚人猾夏當伐蔡之始
則黜其國號書荆皆示貶也然則孔子之民仲雍者律
之以春秋之法豈其為貶辭與此又可疑者也夫未毁
齒之時即無日不背誦論語顧垂老而猶不得其解子
之專愚甚矣然而質疑問難皆後進所當盡心也均寧
好學深思為吳中隐逸之冠其作此傳攟摭最博而去
取最嚴發凡起例井然不苟必能講求孔子所以稱逸
民之意庸敢述此說著諸卷端而求受教於均寧均寧
其毋以老誖棄我
篆隸考異序
古今之制不同也古人之所食者俎豆而後世更之以
桮盂古人之所安者簟席而後世更之以榻桉古人之
所聽者箾管琴瑟而後世更之以箏笛琵琶古人之書
其器則簡策其字則大小篆籀文而後世更之以縑紙
與夫隸分行草風俗日流於簡易而人心日趨於靡薄
此其不同之故所由來也使後世有王者作必欲盡廢
一時之制而大復乎古非不美且善也然徒足以驚駭
觀聽而實不足以為治何則勢之積漸使然也今之學
者乃區區守其一隅之見輙以小篆正隸文以大篆正
小篆予往往惑之度其詭異非遂返諸科斗結繩之世
其譊譊者必不止嗟乎此曲士之所尚而通儒之所不
許也顧其間猶有不可不辨者蓋隸之視篆特小更其
點畫爾其於周官保氏六書之法未嘗相盭也自輓近
以來承譌襲繆絶不知造字之原委於是競行俗字而
六書之法遂亡始則市井有之而繼則學士大夫亦然
矣始則私家簿籍有之而繼則經典詩文以訖章奏符
牒之屬亦然矣小學之教不明而因循苟且者衆舉凡
儒林藝苑皆不免於漸染流俗宜乎世之曲士得奮其
一隅之見以相詆訶也吾郡周子敉寧博學而文慨然
有憂之作考異一書發凡起例悉原許慎李陽冰徐鉉
三子每字必加折衷先舉隸文為主然後求之於篆而
以俗字附焉上引六經旁及子史究其本末晰其是非
至詳至細而亦未嘗有詭異之說故雖通儒不能難也
韓退之謂凡為文辭宜略識字若敉寧之學豈非識字
之尤者與不必盡廢隸文而所為小學六書之教藉是
可以復相講明其有功於同文之治匪淺尟也予故序
之以示學者采焉
畜德錄序
易大畜象曰君子多識前言往行以畜其德夫德體玄
默清虛猶天也艮山磅礴蔽虧若將藴天其中而有之
者故有畜德象焉然而君子法之必多識言行者非徒
以夸多為也蓋學者之所患惟在乎志之易靡也識之
易昏也心之易窒而氣質之易入於佻且浮也志靡則
墮識昏則卑心窒則愚氣浮而質佻則流宕㤀返其德
之亡也久矣故必漸漬乎前言往行之中日見所未見
日聞所未聞期於深造自得而止夫然後靡者可立昏
者可明窒者可通而佻且浮者可變化也是之謂畜德
否則問學不徹其原而規規焉為耳目之所囿辭章之
所錮此坐井闚天者耳非艮山所以上藴乎天也若吾
吳洞庭東山席君文輿平居以仁厚居心以澹泊養口
體以輕財樂施周旋親故而安輯鄕里其於君子之德
亦既有其基矣顧又閉戶好書家所積書數千卷每擇
其尤切身心者手披口吟涵泳而師承之怳然有悟顧
又以為未也遂徧葺周秦以來迄於元明諸嘉言懿行
凡二十卷名曰畜德錄以便省覽雖久病牀簀間猶惓
惓編次未嘗輙易其所好蓋其為人也不靡不昏不窒
不浮其於所畜何如也君旣殁將葬而其子獻臣出此
錄示予受讀既訖喟然歎曰富矣哉此君子之所謂多
識者也昔予嘗見宋儒所譔厚德錄仕學規範及名臣
言行錄諸書殆與此錄相彷然其所編次類不越本朝
諸賢未能若君之上下數千百年門晰部分最完且善
也予先以有德有言許君後之讀此錄者藉此以想見
君之為人則予之說不其信矣夫他若君平生事實與
夫家世生卒之詳悉見予所為誌銘中兹不復論祗論
畜德錄云獻臣名永劼君長子也為人甚文而淳謹有
君遺風今且孜孜挍刊此錄若惟恐君之氏名無傳於
後者予聞之顯揚先人所以崇孝也身比焉順也明示
後世教也獻臣其近之矣故併附述以見為德者之有
後如此
國朝詩選序
吾門孫子思九素以才學知名旣發為舉業之文及其
暇也復與知交以詩歌相贈荅尤多清麗迥拔風流韶
令之詞固已為時賢所引重矣間又取
本朝士大夫及騷人墨客方外之徒之所作散見於世
者彙而葺之以行其選既成攜於邱南示予予未暇寓
目也試問思九所以删存去留之意知其用唐開元大
歷為宗則又告之曰古之為詩者問學必有所據依章
法句法字法必有所師承無唐宋一也今且區唐之初
盛中晩而四之繼又區唐與宋而二之何其與予所聞
異也且宋詩未有不出於唐者也楊劉則學温李也歐
陽永叔則學太白也蘇黃則學子美也子由文潛則學
樂天也宋之與唐夫固若壎篪之相倡和而駏蛩之相
周旋也審矣且吾子獨不見夫庖人乎均之肉也或切
之為胾或粉之為臡為菹或捶而暴之為脯烹之為羹
其若精若麤若濡若乾之質不同也而味同其若酒若
酏若糝若蓼若醯醢若桂薑所以佐之之味不同也而
其為肉則又無不同一旦薦諸几席或嗜或否者何與
此非肉之果有異也蓋羣一坐之口與其齒舌為庖人
之工拙所易故也詩道亦然善於選者其猶吳人之善
為庖者也於以易學詩者之耳目導其心志而轉移其
風氣皆在是矣洵如是也雖專宗唐之開元大歷可也
砥齋集序
砥齋集者華隂王子弘撰字無異之所作彙而刻諸京
師者也王子旣與予定交因出是集示予予讀至孫督
師傅庭公傳往復數四輙為慨然以歎凄然以悲也前
明崇禎之季中朝士大夫日夜分立門戶以相攻訐至
於國事之顛覆盗賊之蔓延中原秦楚之陸沉板蕩率
棄置不復誰何先儒謂揚之水閔鄭忽之無忠臣良士
終以死亡予於愍帝亦云當是時惟督師公慷慨任事
所撲滅流宼不可勝計而卒為宦寺之所搖撼政府之
所把持不獲盡展其用以及於禍蓋督師公死而明之
大勢已不可為矣王子之為是傳也其采輯情事既詳
且核加以叙次簡潔有法頗得太史公傳傅靳蒯成之
遺意所以不朽督師公者不端有賴於王子乎王子故
嘗以山史自號觀其學識如此信乎其近於史矣今
天子方詔修
太宗
世祖實錄及前明史書逾年於此行且考求徵聘之典
網羅山林老成淹雅隐逸之士以廣儲其選使王子得
給筆札厠身玉堂之中發凡起例是是非非必不苟同
流俗雖以之争光日月不難而惜乎其布衣芒屩沉淪
諸生間而莫之為援也苟得一二鉅公出氣力以左右
之其所撰述豈止是哉王子多諳前明故實尤好鑒别
唐宋以來法書名畫平生為文甚夥其議論馳騁今古
悉有據依非苟作者於是顧謂予曰某將舍吾子西歸
矣吾子幸以一言序其文予旣為之序則又慰留之曰
吾方以史事望王子殆未可以西也盍姑弛槖少俟之
物外閒吟序
盈天地間無往而非物也畏塵喧者激而至於閉戶自
以為物外矣然而所暱者家室所御者琴瑟書册几杖
之屬皆物也厭軒冕者放而入於南山北山之阻益自以
為物外矣然而所聞者松風泉瀨鳥哢蟲號所覩者層
崖飛瀑異花名藥與夫麙鹿之往來田夫釣叟方外之
徒之出入凡此又皆物也極之為達人之觀則吾之一
身亦物也安所得物外而逃之是故可以寓意於物不
可以留意於物惟其隨所寓而安焉夫然後不物於物
而能游乎萬物之外無錫華先生子嘉頎然長身為人
耿介自好年未壯而與其室析屋孑然杜門者幾四十
年今年壽七袠矣華髮漆鬢朱顔郁然有老屋數椽破
書數千卷紙窗土壁煤幬塵榻意若自得者頗善飲酒
酒酣輙發之為詩短章促節脱去唐宋人章句蹊徑蕭
疎遠寄味之别有異趣得若干卷署曰物外閒吟予讀
而加愛慕焉倘所謂不物於物而游乎物之外者與先
生少娶於周予門周子子瞻者先生之室之姪也數過
邱南乞予一言為閒吟序予惟先生胷中浩浩焉落落
焉如大虛空塵情妄念消滅殆盡俯仰天地古今視之
與空華游雲野馬者不少異況於詩歌小技豈復以苦
吟相矜若近世詩人之為乎然則先生之視萬物皆寓
也其視此吟亦寓也耳目所觸偶焉託興而已世之人
相競以錢刀相軋以名位方十沉九浮碌碌風埃澒洞
中彼安能知先生之高且曠哉讀是吟者盍以吾言求
之
洮浦集序
文章一小技於道未為尊斯言誠是也然而古之作者
其於道也莫不各有所得雖所見有淺深所從入者有
彼此顧非是則其文章不能以傳雖傳亦不能及於久
且遠自孔孟而下若莊騷若荀揚以訖於唐宋諸大家
未有不然者也而槩以小技斥之其可乎金沙曹惕咸
先生亦近世聞道者之一也先生旣釋褐與同年生張
翰林天如友善其才名亦略相伯仲而數為黨人所排
仕宦不進歸而揵戶謝客以著述自娛為學自六經諸
史旁及稗官野乘天文地理爾雅本草浮屠老子之書
無所不究繼又値甲申乙酉之變流離奔走感激憤懣
悉見諸詩歌古文詞時而為太羹玄酒時而為火龍黼
黻或如虎豹之炳蔚或如魚龍之變幻或如鏞鼔之宏
音或如箏笛之繁響或如吟蛩嘯狖之凄清或如蛇神
牛鬼之詭怪即竒以為正化舊以為新如怨如怒如隐
如排如莊語如寓言蓋其傷宗社之傾覆而慨身世之
仳&KR0867;無所發攄不得已而姑寄諸此也可以使後之讀
者知其人而論其世矣顧猶自以為未至也於是取蒙
莊華嚴兩書融而為一作南華泚筆若干卷上採諸子
次援宗門諸語錄其詞雄偉辨麗倘怳莫可究詰凡數
千餘言如繭抽絲如車引泉原原本本悉叩其底裏而
出之不亦盡道之變而極文章之能事與昔賢謂文章
與道同一關捩然則以文人視先生而疑先生不知道
者夫已傎矣冢君持原琬之同門友也槖先生集見示
堯峯山中屬琬為序琬捧覽數四自分文旣非工而聞
道又淺其於先生所作不啻河伯之遇海若望洋而走
也為之傾仰其人者久之倘得列姓名於集首豈非幸
哉
楊柳枝詞序
予按郭茂倩樂府有折楊柳詞凡四調其二為横吹曲
則梁元帝有詩及古詞上馬不捉鞭五曲是也其一為
相和歌瑟調曲則默默施行違一篇是也其一為清商
西曲歌則月節折楊柳詞是也又有楊柳枝詞者白樂
天尚書所製其詞皆咏楊柳本事詩云尚書有妓樊素
善歌小蠻善舞年旣高邁而小蠻方豐艷乃作楊柳枝
詞以託意曰永豐西角荒園裏盡日無人屬阿誰宣宗
聞是曲問誰詞左右具以對因東使命取永豐坊兩株
植於禁中尚書感上知名且好尚風雅又作詞一章曰
定知玄象今春後御宿光中添兩星其後乾符五年薛
能為許州刺史令部妓少女作楊柳枝健舞復賦其詞
為新聲楊柳枝詞本末如此又按樂天此詞自本事詩
所載之外復有八首中間或云洛陽或云館娃錢塘蓋
不盡為小蠻作劉夢得屬和亦然本事詩云云未可泥
也今此卷倡和雖非專宗劉白然不可不知其緣起故
錄於卷端以示覽者有考焉
募修長洲縣學序
諸子興而聖人之道衰自司馬遷劉向父子以儒之一
家與諸子竝列或為六或為九則儒者於是乎益輕延
及後世佛老之學盛行彼之為害也挍諸子尤甚世之
才且賢者則聞虛無性命之說而悦之其愚且頑者則
溺福田利益報應之說而奔走信從之其波日決其燄
日熾雖搢紳大夫學於聖人之道者亦不能卓卓自拔
乎其間而天下遂無儒矣是以如來三清之室廬徧滿
於名山大川鐘魚拜誦之聲日夜不絶若其殿閣之崔
峩梁棟之壯麗丹黝金碧之璀錯雖闕庭弗是過也而聖
人之宫訖無過而問焉者彝倫之所以放失人心風俗
之所以敗壊非是之故而誰咎與吾蓋不能無歎也吾
蘇長洲學舍刱建於前明嘉靖而重修於萬歷之中葉
類皆有碩德重臣與夫有司之良者出贖鍰捐官俸為
邑人倡率見於學誌班班可考也及今將百五十年矣
木朽而石泐殿堂兩廡之間旁風上雨傾圮不支甚者
化為菜畦草徑有司莫之虞也教諭姚君訓導王君始
進鄉進士陸子蔚文及諸生軰謀更新之估費當糜白
金六千餘兩計無所出將徧求助於邑人而以序屬予
子惟吳中名山如靈巖玄墓穹窿之屬凡為佛老雄踞
者蹟其土木像設所費視此殆不下數倍矣然而徒黨
之匃募都人士之施舍藉以成之甚易而獨於學舍往
往攢眉挼手有所甚難而不敢舉者何也豈吾道之與
佛老勢固不能兩盛與抑如吾前之所歎者恒足為人
心風俗之累與廵撫余公方奉
天子之命持節兹土諄諄欲以教養斯人為任度所施
設必自學校始此搢紳大夫之所從出而民庶之所羣
屬耳目也移風易俗莫大乎此儻能首援嘉靖萬歷時
故例以倡率之則既有賢上官興之於上復有諸君子
應之於下才者奮愚者慕其潰於成也决矣而又何難
之足云吾故用是說為諸君子告請并告諸余公
堯峯文鈔卷二十七
