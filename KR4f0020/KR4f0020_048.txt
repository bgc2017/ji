堯峯文鈔卷四十八翰林院編修汪琬撰
今體詩五(共一百三十二首)
和嚴武伯冰花詩為許青浮賦
百卉俱未拆冰花獨燦然艷當&KR0714;雪後寒占蚤梅前不
信朔風力能攘東帝權晨曦行可待猶騁片時姸
對桃花作二首
玄鳥差池紫蝶新夕陽低映小園春桃花未必迷來路
直是無人解問津
偶然乞得數株栽便有飛英點綠苔應笑蟠桃太遲鈍
千年方見一花開
出游
披衣擬問向山程乾鵲飛來作意嗚身欲游時仍老健
花當發後恰晴明家人豫整琴書待童子先操几杖行
社酒正清羹粥美可能寂寞守柴荆
山中游僊詩四十首(有小序)
詩家小游僊此白樂天所云九奏中新音八珍中異味
也今予所作又與唐宋以來者小異蓋欲極文字之變
以示山林之樂爾姑妄言之姑妄聽之可也
門前澗壑上虚空畫斷塵凡迥不通除是施符兼賣藥
偶然身到市廛中
茅屋三間不染塵松風蘿月獨相親空山不要閒錢使
點得黃金别贈人
黃精巨勝繞谿生服食多年骨漸輕只恐嫌疑干殺戒
杞根如犬不教烹
端坐繩牀理篆煙擬箋易卦未終篇擲桮畫水兒嬉事
棄置神通五百年
要插金貂侍玉宸暫從福地養閒身人閒宰相成何事
卻誤盧郎隔兩塵
只種珙花采玉芝此身久矣遣三尸生年甲子都㤀了
略記羲皇畫卦時
自是僊都降謫身偶來游戲了前因收豬牽犬皆容易
怕作天邊守厠人
攜得丹罏與藥圅獨尋洞府占嶄巖上清籙上書名氏
羞受山中宰相銜
芭蕉滴露竹凝煙曉氣澂清物態姸手拂案頭玄玉硯
明窗點勘洞靈篇
欲求丹藥固形神每為無師未得真滿坐談玄堪一笑
只應傭客是奇人
從來巖洞隔塵氛誰共談玄入夜分鬻取琪花濾雲液
擬飛折柬約茅君
几有陰符鼎有丹降真一炷儘盤桓山君代守林間杏
社鬼分供醮處壇
洞中花藥四時栽牢鎖重扉不遣開為是玉桃方著子
直須防有歲星來
肉芝火棗未為珍難侑流霞一醆春傳語麻姑肯相憶
不妨為我脯麒麟
流連藥肆酒家樓溷跡人間幾度秋昨訪安期到東海
采雲一朵作扁舟
怪石幽泉曲繞邨道旁藥草襍蘭蓀世人幾箇能相覓
未要乖龍守洞門
謫向塵寰近百年敢希幢節下雲烟而今嬾應虚皇制
合把文章讓鬼僊
偶來城市值親知驚怪容顔似小時欲識起居奇訣否
不過服液潄華池
睡訣由來自有真漸調心息欲通神夢中已了飛騰術
夜夜朝元向玉宸
養得青鸞骨相奇松間月下舞&KR1490;褷任渠媮喫瓊田草
不愛升天未要騎
自分平生似螙魚愛穿經籍略無餘玉皇若賜先生號
乞掌瑯嬛洞裏書
醉舞狂歌衆共譁略施狡獪也堪誇空中噀酒俱成雨
坐上懷錢旋得瓜
解后諸真下白雲邀來對奕賭清尊斜陽滿地松隂轉
却賺樵人訪子孫
留客無煩殺不鳴胡麻飯輭玉漿清煨來白石形如芋
鬻就黃精味似餳
來耳仍雲杳莫尋人間歲月易駸駸眼看清淺蓬萊水
不覺回頭已陸沉
松露泠泠桂魄明酒酣屢自度新聲人間絲竹不巾和
乞借雙成白玉笙
自入深山不記年花開花落報春天社公雨過青泥潤
鞭起乖龍耕玉田
竹徑松籬一兩層愛除歲葉翦荒藤門庭須是常修潔
要候佗年帶宅升
夀藤珍木影紛紛谷鳥鳴春不記羣開徧緋桃三萬樹
外人遥認是紅雲
精思牀上坐閒身稍悟光天似宿因但使羣真容受易
不妨長作守門人
慣學冥心慣隠形洞門寂寂不煩扄誰供汲水看丹竈
半是飛符役六丁
碧桃丹草繞汀洲況有瓊漿注玉甌似此洞天留不住
笑伊劉阮未風流
鬢能返黑頰重紅游戲塵凡迥不同除厠種蔬雖賤役
姓名標在玉圅巾
來往名山疾若飛裦中攜得彩霞歸相煩玉女親裁翦
要製朝元五色衣
玉芝石髓每嘗新兼鍊松脂不厭頻他日身毛俱紺綠
飛行驚殺採樵人
飄然醉下市樓時過客傳觀壁上詩怪殺數行殊黯澹
不知是墨是榴皮
門前累月絶行蹤坐守丹罏不啓封竹杖一枝斜倚壁
無人知是葛陂龍
寂寂花隂夜色賖降真香燼月輪斜下壇手寫朝元曲
不倩人間蔡少霞
盛取流霞與客嘗慙無一物侑瑶觴半酣忽出消棃實
破鼻清芬冰齒涼
年年山下守茅茨爭訝升騰乃爾遲合取藥成猶未喫
直緣身戀太平時
後游僊八首(在史館作)
西風昨夜起瀛洲贏得羣真箇箇愁寧但蓬萊水清淺
琪花瓊樹也含秋
紫殿頻催應制詩侍書僊子擁瑶墀擘窠巨筆從頭埽
但乞銀河作硯池
夜半瑶池宴月明嬾聽璈管太縱横狂來走向松隂下
獨自攜琴弄泛聲
天上材華又一新幾多牛鬼與蛇神修文老吏迂疏甚
不是瓊樓作記人
藥罏全按坎離安每轉惟憂火候難山鬼纔知一歲事
豈堪役使守神丹
釀桂餐芝已有年願將身附地行仙平生解笑拖腸鼠
枉自飛騰不到天
急擬全家赴隠居手籠雞犬上柴車不知道側青牛叟
何事淹留愛著書
遠離塵土返巖阿玉洞湥嚴鎖閉多回首長安舊銅狄
幾時相見再摩挲
藝圃小游僊六首
課罷黃庭日欲西偶然鉏藥繞幽谿昨宵雨過青泥潤
新長芝苖數尺齊
盡日焚香禮太空的應騰入九霄巾乖龍要是難驅駕
喚取池邊赤鯶公
竹釘門扉荻織芭澆花鋤藥是生涯飛來采蝶大如燕
開徧碧桃紅似霞
小飲休辭力不勝呼童頻翦九光鐙手中桮是蟠桃核
的貯流霞四五升
滿巖桂柏起秋風鸞鶴排煙下碧空聞道茅君夜相訪
旌幢小駐月明中
松籟泉聲遠近聞重樓縹緲入層雲擬將身附門牆列
乞取先生十賚文
藝圃竹枝歌四首
池上花開照眼明流蓱無數雜飛英一雙紫燕貼波去
三寸銀魚吹浪行
鵁鶄翡翠滿沙棱垂柳垂楊綠幾層好雨忽來新漲闊
阿儂準備打魚罾
數畝清漪弄晩風南邨邨口水濛濛鴛央飛去望不見
疑在枮荷折葦中
紅蓼青蘋九月天澹雲如水水如煙畫橋側畔好楊柳
合繫儂家書畫船
邨邨
邨邨菜麥連出戶即欣然細路垞南北良辰社後先新
煙榆木火初日杏花天屣步差能健無煩上竹箯
聞子巂
杏花結子箭抽萌小鳥飛來哢曉晴久與淵明相輩行
敢勞苦語再丁寧
怡老園訪王子勤中留贈
君家第宅百年遺雅與炎天物色宜楊柳小橋通窄徑
芙蓉曲岸枕平池鵲鑪細細焚沈水鵝絹時時寫折枝
但卷畫簾馮棐几全勝帬屐冶游兒
午眠
檻竹綠初勻清風繞戶頻體中差少病心上漸安貧小
展桃笙穏平張葛幔新午窗眠一晌最稱暮年身
姜子學在所居即文文肅公藥圃也感賦二首
曾為安石墅屣步倍淒然苔沒圍碁石蓱侵洗硯泉橋
心攲斷版亭面拄危椽依舊煙波好年年艷渚蓮
東山高卧日亭館迥參差竹影團書几花香入酒巵地
鄰俠士冢名在黨人碑門客今零落猶傳妓從時
再題姜氏藝圃
隔斷城西市語譁幽栖絶似埜人家屋頭棗結離離實
池面蘋浮艷艷花棐几只攤淳化帖雪甌頻試敬亭茶
與君企脚揮談塵楊柳陰中日漸斜
離索二首
離索亦已久幽懷未易降草生都覆徑樹密頗妨窗入
幕容雛燕應門仗小龍漁舟無出入常繫綠楊樁
繞垣牽薜荔綠砌上莓苔身計霜前葉名心死後灰引
桮聊遣悶儲藥漫扶衰門牡何須上元無好事來
李明遠過予歸來閣
好事誰相訪扁舟祇見君入門驚老態促席話新聞山
色迷青靄松聲繞白雲邨居多簡略幸勿責儀文
坐王咸中池亭
楊柳芙蓉次第栽一泓寒鑑復新開羣飛白鳥渾如鶴
散繞青蘋半似苔垣短不將山翠礙廊虚能引月明來
谿鱗信美邨酤熟莫怪游人茗艼回
贈疊山王君海
但得栖身洞壑間飫看山色只如閒不知貴客緣何事
栲栲量金換假山
葺理山莊訖有感
攀竹蓋茅茨幽栖正及時風翻黃葉急雲度碧空遲事
佛耶嫌佞還書不諱癡帷慙衰態劇零落鏡中絲
雪霽
風吹餘雪繞紫關凍雀成羣去復還喜共幽人馮畫檻
恥隨稚子弄冰山疏煙細嫋空濛外殘照微明竹樹間
歲計有無姑勿挍暫賖邨醖煗衰顔
堯峯八咏(有小序)
王子咸中謂予曰堯峯奇麗甲吳下吾子居此六年凡
遇勝絶地不能一一吟咏其何以慰山靈乎予唯唯因
疏數題命予各賦五言絶句予矢口而就愧其非工聊
用為來游者前導爾
寳雲井(井在舊免水院相傳寳雲禪師所開其味最為甘寒)
松間涵古泉下上百尺綆值此槐火新客來鬭奇茗
露禪菴(明萬歷中湛川法師所剏菴後有大石可觀)
老宿昔開山門庭頗卓犖焚香卵塔前歎息高風邈
大龍洞(洞在露禪菴後自洞口迤邐至觀音巖奇石林立推為一山之勝)
此是龍所家忽挾風霆去石上空爪痕飛騰不知處
響泉(泉從山顛逶迤而下入盧氏墳池雨從聲如暴雷餘日亦清駛可玩)
在山聲淙淙出山流泯泯誰家灌園翁接竹遥相引
小龍洞(洞在山麓與大龍洞絶相似)
潛通上穴天迤邐出煙霧慎勿撼洞門恐遭伏龍怒
松塘(湛川法師植松數百本今頗為俗僧所伐)
修幹嫋薜衣細皴紛艾納幽人抱琴來埽石坐明月
竹徑(徑為登山所必由者修竹萬挺數里不絶)
陰濃數里中春禽啼遠近雨過園頭忙編籬護新筍
千人坐(陂陀數畝父老相傳為明嘉靖巾營兵誅倭之地天陰時輒聞鬼哭)
蕘童拾遺鏇知是古戰場日落松聲起如聞弔國殤
消暑
從來消暑無奇策惟有杜門推第一梧桐葉大涼陰生
梔子花緐暗香發齊紈團扇暫離手粤葛短衫微露膝
竹牀棐几樂何如讀書與睡巾分日
可盤灣贈李子恪臣
數重籬舍枕湖干擥盡秋光不遣殘繞徑泉聲雲外出
卷簾山色畫中看楓林漸赤猶含翠橘實纔黃薄帶酸
最羨主人能愛客旋燒芧栗佐桮盤
次韻訪李翁柱元
輕颿漾斜日未晩到門收籬落寒煙集谿山翠靄稠新
知如舊洽秋色視春優悔作求名客輸君占一邱
次韻訪岑公不值
草草三間屋枯茅一把遮畦蔬寒漸甲籬茗老猶花雲
覆齋廚冷風翻挂笠斜不知行化處惆悵暫回車
橘香菴
菴借橘為名門前古路横竹侵衣裓潤雲繞脚根平勝
概畫難似高臺營未成主人能楚頌島可遜才情(時岑公方)
(築招隠臺)
包山寺
風物最清妍禪栖已有年當門重澗曲匝屋衆峯圜竹
是先師植碑元勝國鐫鐘樓雖擅勝零落半無椽
毛公壇小游僊詞四首
羣石參差滿路横黃芝赤箭逐年生只疑猶有遺丹在
絳氣通宵徹太清
檄取山靈埽洞門歸來重訪舊壇雲月明時節開清讌
先約南鄰墨佐君
玉節珠幢去已遥獨留殘石鎮山椒愁渠變化成羊後
喫盡黃精數頃苖
壇上亂松高百尋松花堆積丹池隂劉郎一去不知處
滿樹白雲啼翠禽
游洞山(龍潭在其下)
名山逢勝日取次共登臨龍卧渟泓穏人穿犖确深叢
生多異藥清囀或僊禽猶愧塵心在金庭未及尋
洞庭橘枝詞二首(有小序)
西山之人商於湖廣者多予故彷葉水心橘枝詞體以
招之
阿儂家住橘林旁郎乘大艑向襄陽寄郎只寄雙頭橘
蚤紅差勝襄陽黃
郎行時節橘花零南風吹來香滿庭今年橘實大於斗
勸郎莫羨楚江蓱
留别橘香菴主岑公
為我謝支郎幽栖願已償不求梅子熟但愛橘林香骨
以尋詩瘦身緣受請忙浮桮如許渡當即埽繩牀
石公山雜咏七首
一綫天
峯顛嵐靄聚壁上藤蘿翻日落樵人絶時時縋飲猨
歸雲洞
誰運山中石架空作此宇惟應鶴上人常逐雲來去
連雲嶂
孱顔欲干霄&KR2332;鼠騰莫及夕陽楓桕明還疑雲五色
石版
一片平如砥臨流儼畫圖許儂横舴艋占作釣磯無
蟠龍洞
洞口繞流水洞中罨白雲邢知蟠此者不是洞庭君
石梁
淙淙雨後泉爭向層嵒落一石駕長虹行人愁著脚
石公菴
山僧荷鉏處曲徑頗幽絶籬外客來稀款冬花似雪
洞山雜咏六首
暘谷洞
洞中耀陽烏益覺煙景媚緩緩松陰移人間已千歲
曲巖
幾折上層巖捫蘿常滿把露濃嵐徑深惟見采苓者
卧龍石
神龍嬾為霖高卧荒榛裏蜥蜴竟何知成團戲潭水
伏象崖
象王在崖中百獸敢侮翫䴥麕正相呼見之輒驚竄
吳王離宫
梁欐久無存荆榛冒荒土時時秉鉏人斸得折釵股
浴娥池
埜泉脂粉香傳是吳娃浴至今葦花中鴛央每雙宿
湖上雜曲五首
湖上芷花香湖中荇帶長澂波明似鏡龍女照新妝
橘社綠參差湖煙罨橘枝鴛央如有意飛上柳郎祠
蠶妾入春忙春風吹女桑邨邨蕭鼔急爭賽水平王
雙鬟小龍女乘月弄珠回露重綃衣薄呼來舞一桮
人去壇猶在深藏隠姓名不知柑橘裏可有奕棋聲
軒巾即事
北牖風差輭南榮日漸長雲涵硯山潤花壓壁瓶香文
竹新書几斑絲舊隠嚢莫言無長物麤覺勝王郎
和唐孺含看竹絶句三首
修篁蕭颯覆幽居歎息吾廬絶不如但使主人容客歗
畫船大可替肩輿
羨爾移家海上邨琅玕千箇擁寒雲鈍翁自笑緣慳甚
屏幛中間見墨君
苦無隙地種扶疎只羨篔簹谷裏圖身似北人方鬻簀
能分束笋見存無
臂疾大作不離東軒
藥囊茶裹鎮相依歎息身如泡影微久廢著書才思減
漸疎把盞笑談稀瓦瓶花映明窗放石鼎香縈燕几飛
自分風流慙叔寳也因羸疾掩荆扉
久雨不止三首
今年春比去年遲花發頻逢雨過時舍北舍南泥淖甚
卷巾欠了討春詩
濕雲冪冪雨沉沉姑惡羣啼繞竹陰病後不禁情思惡
況堪援筆賦愁霖
伏雨闌風滿四天一春花信劇堪憐與花動是經年别
莫怪逢春倍黯然
料理東軒南牆外地麤了
春寒趁曉晴幽事費經營徑石鋪初穏山松植已成藏
花交小葉捎蝶下新鶯送老無多地欣然愜野情
出游
春光方淡沲農事漸讙闐斧為劙桑淬池因浸穀穿山
禽啼竹落野馬暗蕪田解后龐眉叟沿門歛社錢
過石隖山房
不惜扶衰病頻於此地游貼波低乳燕繞徑蔓牽牛翠
靄千重合青山四面收甆瓶試新茗竟日小淹留
王咸中至山莊以松花餅作供二首
斜陽有客款柴荆留試椿芽與箭萌别為松花出方略
山家風味十分清
書籖畫卷淨無塵欄藥庭花觸眼新清坐相看渾不厭
笑他金谷聚蟁人
題石隖山房
共住堯山隖山房更覺清笋從磚罅迸蕈占石根生不
雨澗長溢無風松自鳴慙君頻乞記境絶語難成
看花二首
雪鬢霜髭斗覺加顛狂猶覓四孃家已嗟命薄難禁得
何況都將乞與花
淡日輕煙暖氣融名花爛漫笑東風平施五色光明錦
疑在齊奴步障巾
堯峯文鈔卷四十八
