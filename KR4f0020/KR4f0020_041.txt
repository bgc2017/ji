堯峯文鈔卷四十一翰林院編修汪琬撰
古體詩一(共六十七首)
擬唐人詩八首
陳正字子昂感遇
桃李無勁質松柏無&KR1191;姿炎暑屢代謝所遇各有時大
化既已然知巧安得施鷽鳩與鵬鳥高下徒相嗤惟應
達生者委運任所之
李翰林白飲酒
秋風吹片雲飛墮孫楚樓昔賢去已久遺恨留滄洲惟
餘樓前月影逐江水流江水自西來與月空悠悠若非
盈尊酒何以銷煩憂開軒設華茵四坐羅珍羞美女顔
如花為我彈空矦有酒但斟酌不待相勸醻醉弄落月
還嘯傲陵高秋
王右丞維飯僧
好道已多歲杜門滌塵䘳夙與山僧期瞻仰良以深果
得躡飛錫來從祗樹林栴檀結妙靄金磬流清音供養
先諸天分減被衆禽暫&KR1421;有為法一契無生心從此厭
身世抽簪誓相尋
崔員外顥游俠
珠勒珊瑚鞭翩翩摇綠騣鬭雞咸陽西探丸平陵東自
矜身手捷隸籍建章宫錦帶佩吳鉤銀鏑注雕弓一朝
事結束忼慨遠從戎長驅沙漠垂心膽亦何雄旌旗襍
苦霧刁斗含淒風前途失水草百戰終無功雖有賢主
將弃之若飄篷悔不居藍田射獵南山中
儲侍御光羲襍興
麥畦雉方雊桑圃蠶欲眠但使衣食饒自足娛歲年比
鄰有逸叟相見情依然稚子埽門巷孺人具盤餐時從
農事暇竟日同流連熏風下長林穨陽滿平田兀然共
一醉高卧北忩前
王龍驃昌齡塞上
黃榆生悲風落葉滿邊徼日暮望平原黯黯傷懷抱屢
對將軍簿不聞天子召功成其柰何痛哭蕭關道
孟襄陽浩然待友
裵回籬邊徑暝色清心目返照入流明孤煙澹寒綠前
墟出鐙火隔岸歸樵牧之子不可期松牀酒空漉
韋左司應物寄舊
寂寥自多感悵望同心客微雨忽已過窮巷無來迹數
蝶媚蘭畦孤禽眷林石離居歲將徂紅藥為誰摘
精衞操
愚公既移山精衞亦填海所填能幾何矢志終不改口
穿羽折君莫嗤君不見海波亦有揚塵時
子夜歌二首
牀上鴛鴦衾案上蒲桃酒酒煗衾又温何事不可有
停餐復停宿是儂憶歡時埜蠶初上箔何處不縣絲
子夜變歌
寄信郎不至郎情底太偏秋風擺荷葉能得幾時蓮
采蓮曲二首
月色涵清露荷花映白蘋一雙花下鳥妒殺蕩舟人
采蓮若邪谿谿流清更深但解照儂影不解照儂心
登鄧尉山
鄧矦栖隱處聞在西南峰昨投山僧宿迢遰尋遺蹤足
履一片雲手攀千尺松俛視太湖水孤光澹濛濛稍見
煙中邨微閒谷口鐘崕隙露白日洞門生雷風飛泉激
潺湲寒花弄蒙茸往事不可問昔賢何由逢但覺勝槩
殊彌令幽趣濃誓將遣塵慮長依采芝翁
咏古四首
鳳鳥翔寥廓鷽鳩戀枋榆所賦有大小材器寧不殊試
觀巢許流褰裳避唐虞衮冕尚不取况使紆紫朱萬鍾
等稊粟百鎰亦錙銖寄語銜鼠鴟慎毋嚇鵷雛
商君任督責李相乃其倫身族既湛滅禍亦延嬴秦驪
山土未乾百二俱荆榛空然阬諸儒首難在編民始知
長國家所䝿德與仁祖龍蓋前車覆轍寧當循
武皇雅愛才任使非一倫張趙刀筆吏卜倪耕牧人偶
與時勢會遽登要路津駕馭雖有術揣摩豈無因遂令
淮陽守喟然傷積薪
朱家活季布名迹孰與儔能令關東士緩急皆見投鄙
哉樓君卿僅推脣舌優一承權門檄行路視交游執縛
故人子不待破柱摉平生飾氣節所志但封矦攫名長
安市辟若雞狗媮以此廁游俠徒為鄉曲羞
謝沈編修贈藥歌
病夫移病一月餘翰林沈郎辱相念入門怪我顔色惡
知我坐久傷煩眩自言囊中有禁方頻年試此已經驗
許分成藥一贈我令我不覺加欣羨春來門巷苦寂寞無
人下馬垂顧盼因君訪我生感激況復湥情重繾綣須
臾遽奉一罌至封題未開香味徧連朝服食果有益頓
使春風動顔面京城酪酥潤如蜜寳坻銀魚白於練貧
家治食雖不精此種亦得登盤饌往時遇之屢揮手即
今相對頗下咽願將暇力受方書悔向中年逐昏宦衰
賤已逄親友恤艱難終荷皇天眷明朝行藥到城南喜
與沈郎復相見
同王十一賦得江蝯吟翠屏送陸巴州之任
君不見巴東山色連巴西江頭日落風淒淒行人過此
不能去停車愁聽江蝯嗁巖壑千重斷行路藤梢葛刺
紛無數嗁蝯弄此猶未了倏然騰上青楓樹使君行指
蠶叢祠巴人道迎歌竹枝歌聲將絶蝯聲續清音嫋嫋
如哀玉錦官驛外襍鳴泉大劔山頭悲落木此日長安
一憶君知君遥宿閬城雲客中夜夜嗁蝯起若到三聲
那可聞
聞劉主事移疾將往蘇門賦贈
劉郎欲投劾去隱蘇門山區區青墨綬弃摘如等閒蘇
門自昔多幽趣曾是孫登長嘯處山色遙連盤谷雲竹
聲半落淇園雨秧苗參差槲葉齊居人何減武陵谿閉
門自有飛花入高枕常聞過鳥嗁劉郎乞身真不惡葛
巾布袍差足樂案上頻鈔内景經鑪中祗養長生藥女
能織帛男能耕門生扶舁相隨行丈夫適意且如此安
用悠悠世上名
題劉主事春水蕩舟圖
劉郎不向江南住底事便解滄洲趣遠山歴歴水悠悠
髣髴三江最深處儂家舊傍釣魚汀芷&KR1191;含白蘆芽青
偶然蕩郤蘭橈出一曲吳歈最可聽君今揮灑多幽致
令儂回首生歸思樹影渾疑縹緲峰鐘聲欲認楞伽寺
可憐三載滯長安鄉㝱依依逐夜闌春來無限江南樂
祗向劉郎畫裏看
遙寄吳門友人題其墨玅軒
我從江南來君向江南去江邊好風日揮洒都成趣辛
夷滿隖竹垂廊墨妙軒中倚隱囊雀硯曉涵清露潤鵝
池春漲綠波長知君郤埽還多暇獨自濡毫搨硬黃
送人還撫寧
鶯嗁潭柘菴草長桑乾口此時送君行東風吹馬首關
路遥連沙磧斜知君今夜宿誰家薊州美酒灤州&KR2087;好
醉棠梨千樹花
西湖歌送友
君不見西湖流水碧於玉莎草如煙繞湖綠西泠橋邊
花正開落花片片隨風來木蘭艇子蜻蛉尾擢入花間
三十里壚頭少婦調銀筝嬌歌一曲最有情當忩卷郤
青綃幕花香水氣傳歌聲行人日午相倚聽勸盡絲繩
雙玉缾僊郎家近西湖住暫假南行賦歸去燕臺日
落風凄淒道旁相逢惜解攜羨君南行向湖隄向湖隄
策馬蹏湖水平湖草齊
王秀才欲從軍滇南詩以促之
君才如仲宣擬賦從軍篇銀鞍將錦鞬結束毋遷延六
詔由來稱屬吏洱海蒼山等平地一從豺虎事横行蠻
箐迢迢漢關閉番禺枸醬若為求益郡碧雞那可祀
至尊按劔臨丹墀爰分三道爭出師牙帳特開都護
府戈船直奪昆明池羨君舊擅封矦相遙逐征南志彌
壯錦衣玉具繡蝥弧趨揖營門不相讓功名已解笑儒
生意氣何妨㑴突將鐵柱南頭初合圍看君倚馬速於
飛好從楯鼻醉磨墨檄取蠻中驃信歸
老將行
漁陽老將老逾健手挽強弓彀長箭修&KR1046;垂白盡如虯
雙頷下豐猶似燕自言少小學從戎躍馬能超六郡雄
戰血千行頻汚甲瘢㾗是處悉通中誰料數竒終得謗
平生意氣俱凋喪小吏翻為投筆人人奴郤擅封矦相
薊門烽火書紛紛回憶雲臺舊建勲閒殺南山射虎手
醉歸羞說故將軍
過露筋祠
湖水渺無際古祠臨釣磯蕅&KR1191;漸蕭颯楓葉森芳菲一
二白髮巫裵回倚門扉隂廊竄鼯鼠畫壁生伊威豈無
估客舟來酹椒漿稀靈兮秉貞素獨處誰相依羞比青
谿姑願效黃陵姬山鬼雖陸梁敢&KR0034;坐上幃我兹訪遺
蹟日落烟霏霏輕埃㑴綠鬟寒吹卷綃衣環佩了不聞
徒然想音徽
玉鉤斜
月觀淒凉罷歌舞三千豓質薶荒楚寳鈿羅帔半隨身
蹋作吳公臺下土春江如故錦颿非露葉風條積漸稀蕭
孃行雨知何處惟見横塘蛺蝶飛
游支硎山
白雲所宿處遠在牛頭峰我來振孤策獨躡麏麚蹤日
落烟景沈杳靄聞疏鐘支公久淪化無人繼談宗石室
空崚嶒流泉尚淙淙去鶴不可招月明幽澗松欲訪紫
巖蹟莓苔今幾重
宿山寺
衆禽暝知還予亦山中宿是時雨初霽餘靄紛相屬了
了松上月清隂蔭巖谷鐘聲入雲去泠然慰幽獨洵是
諸天居能使心魂肅媿非宗雷儔幸躡東林躅
由董墓入聖恩寺
入竹不知路肩輿任所向風吹遠鐘來步步愜微尚芳
樹紛葳蕤寒花屢飄颺翠禽哢疏籬松鼠越層障飛澗
無停流夕嵐非一狀遺龕孤壑中香界諸天上漸覺清
塵心梵聲起高唱
夜坐梅花下聽潘爾開琴
月明銅井缺夜静山蒼然回顧梅花林靄靄浮輕烟幽
人坐花下對月稍揮弦風吹弦上音俱向遥空傳蕭颯
澗底松潺湲崦西泉拊此未終曲驚禽嗁不眠
奉慈菴尋雙松有趙文敏公題陵碧松三字石
刻
日斜訪陳蹟屣步游招提寂歴二古松蒼蒼與雲齊幾
逃雷火焚屢耐霜風淒玄鶴時一下翠禽或雙嗁細皴
含凍苔橫鬣封春泥稍稍修枝出團團偃蓋低魏公去
已久短碣猶可稽樵客指殘石山僧拭舊題勝游足盤
桓墨妙難攀躋我亦支離者欲來結巢栖
與外弟金兹昭從子遵慧埜眺遂過楊彭山入
藏佛寺
南徐好風日相擕西郭西麥黃斑雉雊樹綠乳鳩嗁漸
入雲深處芒鞵屢延佇岡勢接平蕪江流帶孤嶼前林
曲更通邐迆問禪宫地繞藤蘿外鐘鳴煙靄中尋芳不
覺暮悵望回幽步月出水蒼蒼遥空一鶴度
予既蔬食停舟時輒拾埜菇為供頗甘其味慨
然賦詩
予本陋巷人飯蔬理亦宜秋露擷菘菜春風芼蓴絲山
居足嘉羞庶免肉食嗤自從越江滸㝱寐每憶之夜來
河上雨土膏發新滋呼僮挾長鍤散步行荒陂幸當葵
麥間得遇瓊瑶姿香若楚江芷色異商巖芝東皋與西
澗采掇寧厭疲歸來筐筥滿一一朵我頤我感主父言
五鼎良可危不如埜中菇晩食能療飢遂樵道旁薪炊
之佐饘糜臨箸再三歎干禄今奚為
河水歌
河水在前淮水後水聲雨聲各爭吼打鼓發船船不行
篙工柁師俱束手泥沙滚滚逐波下雲霧沈沈駕風走
老夫去住安足論且炙河魚貰淮酒
李太白酒樓歌
任城酒樓高插天樓東桃樹非昔年騎鯨僊人不知處
狂客還歸四明路誰能醉卧燕姬壚惟見春風拂&KR1191;絮
我作東門游攜尊樓上頭可憐魯酒薄無復蘭陵篘借
問當時造酒者何如紀叜董糟邱堯祠遺蹟空荒荆遠
望徂徠何限情放歌一曲下樓去汶水東流日夕聲
官軍行
亂飛沙禽吠邨狗官軍夜踰穀城口大船小船争避行
長年吞聲復摇手錦袍繡箙月中明千鍾趙酒釅且清
胡琴搊徧伊涼曲盡是冰車鐵馬聲
抵王屯書所見
風吹棗&KR1191;落麥穗猶未黃雉雛角角鳴決起數尺強我
行愛此景下騎立旁皇隔林幾人家茅舍周道旁烟火
蔭疏籬雞豚散斜陽最羨厖眉翁箕踞坐匡牀瓦盆注
濁醪襍以餅餌香兒童競讙笑輓袂相扶將既徵歲時
豐亦見土俗良薄暮且愒止無論道路長
戲堆雪為小山作歌示虞升
長安蚤春雪一尺紫陌泥深馬蹏沒驕陽不出浮雲隂
惟有飢烏嗁最劇玉遮主人本愛山偶然堆雪臨柴關
孤巒窈窕衆壑邃何異楞伽鄧尉間主人愛山兼愛客
相對不妨浮大白樺燭未跋酒未闌雪山玉山共欹仄
薛給事夜㝱予死明日以告遂放筆作此歌
薛矦抵掌忽大笑昨宵妖㝱難意料似聞狂客弃人間
帷堂髣髴羣相弔我本無才甘陸沈世人欲殺機太深
果然直此君勿訝流傳差快時賢心生亦不足多死亦
不足患朝菌未必輸靈椿此事由來如㝱幻鼠肝蟲臂
俱莫論烏鳶螻蟻誰疏親平生每誚劉伶拙荷鍤元非
任達人
九日劉公勇招游草橋
右安門外斜陽縣駕鵝鴈鶩紛平田草橋去天纔尺五
相邀竝騎揚修鞭輕雲隱隱横白練遠山歴歴含蒼烟
道旁擔夫荷秋色漸覺景物東籬妍須臾下馬入幽徑
花開如綴黃金錢借問何人種花者葛巾儻類陶公賢
班荆襍坐陂陀側一一語笑皆入玄狂來便作鴝鵒舞
醉後亂撥鵾鷄弦吾儕握手豈易得况復簿領相拘牽
東南菘菜碧於玉雞頭漸稀蔆角鮮分湖紫蟹已輸稻
夷亭黃雀方披緜故鄉風物殊可憐欲賦歸去無由緣
此身寧殊籠中鶴日夕引吭愁騰鶱有花有酒且行樂
莫待綠鬢成華顚掀&KR1046;大笑杜陵叜空將老健思明年
月食行
孟冬月食月未午官司樅金復伐鼓
聖人端拱乾清宫百僚奔騰都督府(左軍都督府雖廢月食必行禮)
(於此蓋延前明例也)即今㝢内方昇平妖蟇安得從横行蟣蝨小
臣三歎息欲訴蒼穹何限情
憶宋牧仲黃州
齊安道上風土嘉修篁盧橘森槎牙使君簿領本無
幾日未停午先放衙徐呼官騎出江郭蹋徧籬筍穿林花
青山隔岸歛晴霧赤磯映水蒸明霞竹雞亂鳴江路晩
乘興徑入魚蠻家我聞&KR1046;翁昔寓此曾借隙地開耕畬
荷鉏自種元修菜賦詩屢乞桃花茶有時月出江水碧
招攜佳客浮輕查可憐遺蹟𦕈難問流傳兩賦人猶誇
使君南行頗快意安用馮弔生咨嗟江山風月不易得
殊勝賈傅官長沙計期已見三寒食明年候汝趨京華
畫牛圖歌
桃花深處何人家疏籬矮屋谿之涯谿水溶溶莎草㬉
羣牛相尾嬉晴沙收雛負暄殊不惡不用高歌叩牛角
惟將一笛當風吹分明吹出農家樂老夫曾讀相牛經
一聞布穀思歸耕何時寫劵租黃犢驅向東阡北陌行
分賦吳中古蹟二首送葉編修子吉還吳
放鶴亭
南峰寺前鶴已去猶有虯松卧煙雨幾時華表復歸來
飛向空亭作人語愛君心期如鶴閑知君不戀上林間
此行蚤謝乘軒寵長與孤雲共往還
真孃墓
璚姬勝玉眇何許真孃又逐行雲去一生顔色能幾時
惟見蘪蕪襍荒土雲巖寺下花成邨采香胡蝶爭紛紛
畫船日夜競笙管不知誰酹真孃魂君今歸涉江南路
遙指真孃墓門樹武邱東去水如雲是向玉山草堂處
再送葉編修
江天摇落秋茫茫蘆花漸白荷葉黃駕鵝鴻鴈俱南翔
此時值君懷故鄉洞庭橘實甘如漿鱸魚撥剌三尺強
菰米絶勝紅秔香風味如此不可忘況有别業湖山旁
(君家故墅在鄧尉山下)埜梅萬樹松千章米堆玄墓連漁洋縣崖
絶壑森相望出游不須三月糧舉步便可窮青蒼褐衣
布韤山人&KR0724;收擥竒秀投巾箱底用劔佩朝明光月糜
太倉粟一囊翻然言歸策最良短颿徑逐西風張嗟予
仕宦經幾霜奔走簿領疲欲僵靦顔側足趨班行辟以
病蹇參騰驤亦欲掉頭理荷裳勸君開徑芟叢篁相隨
擬作求與羊一任流俗譏迂狂不夷不惠非吾長
前年行
前年彗星出軫翼今年妖孛亙參畢秦涼饑饉江淮蝗
坐使
至尊常旰食
廟堂鼎鼎多名臣諸公哆口談經綸轉移造化自有術
區區禬禜何足云
送聖禪師二首
薊門楊柳衰蟪蛄嗁曉露吾師乘一葦遙指江南路中
食飽蔬筍獨往㑴嵐霧㲲巾與盋囊隨緣任所遇楓赤
吳江葉橘黃洞庭樹悵望雲水深孤蹤迥何處
遠公安禪地嘗在雪竇山山石何嵯峨孤雲宿其間雨
&KR1191;滿空谷泉聲日潺湲偶乘逸興出興盡遂言還獨攜
楖栗杖矯首離塵寰昔時手栽松蒼蘚今斑斑試觀石
上月依然照松關
贈文與也三首(與也方為予作畫)
窮達固有命深悔讀書晩何當如脉望終歲穴故簡文
郎好少年落筆乃澹遠置予湖石間書帶綠於蘚
君家西山下種竹滿竺隖平生一枝笻借作芒鞵助胷
中富邱壑點染託毫素予本玉遮樵對之起遐慕
昔有待詔翁藝林推大雅槃礴玉蘭堂(待詔堂名)名在唐祝
亞諸孫今繼起亦復善揮寫旅食長安道歎息無知者
送葉元禮之儀真
遲陽照芳渚惠風披翠苕偕子帝城隅屣步恒消搖懽
悰未渠央理篋赴嘉招主人方愛才敢憚道路遙於時
桃始華綠波漲回潮去颿速歸燕千里陵輕飈矯首望
北固感懷唁南朝觴咏諒難俱所期遺瓊瑤
送武林張彦若歸梅花草堂
鶴鳴幽澗空孤山迥蒼蒼詩翁一去眇難問風流猶配
水僊王山中埜梅翁手植至今老榦陵風霜君家卜築
山之陽曾開花徑穿松篁年来旅食不稱意曰歸高卧
梅花旁落花點破莓苔色殊勝東華紅土香
有客言黃魚事紀之
三吳五月炎蒸初棟樹著雨花扶疏(吳諺云楝樹花開黃魚来故云)此
時黃魚最稱美風味絶勝長橋鱸憶昔東南全盛餘海
舶銜尾張網&KR0034;公然滿載返吳市市中雜遝讙擔夫柳
條貫腮冰貯腹數尾僅直千青蚨豪門膳宰善烹治劑
以醯醬芼筍蔬芳鮮頓覺溢几案主賓下箸争歡嘑須
臾飽食共摩腹餘羹猶飫長須奴自從洲島阻兵燹鯨
鯢竄逸稽天誅
詔書尺一禁杭海漁師安敢颿揚蒲蛤蜊海母尚難致
况望此魚供客需黃金為鱗白玉質中裹膏液尤推腴
老饕雖患食指動畏觸禁令生佗虞吳儂日夕歎且吁
有司束溼嚴錙銖何當小醜就拘執舳艫往返如通衢
舶趠風中販鱻至此魚復得登庖厨吾儕口腹詎足挍
但願海晏波濤除
廟堂日竢羽書捷戈船諸將今何如
送楊職方使安南
日南古象郡分據逾百年後先&KR0833;漢塞貢篚来綿綿兩
姓皆
王臣勢若脣齒連如何逞私忿螘鬭方紛然蒼茫浪濼
間銅鼔鳴喧闐都統秉
王章束身自歸滇羽書聞
天子未忍加誅焉念此椎結氓何辜罹劉虔妙簡輶軒
使俾以文告先其有不率命
天討寧舍旃楊子起江左才華擅蘭荃數載職方郎運
籌佐中權昨持使者節
廷宴敕加籩大官執奔走羅列皆肥鱻錦袍繡麒麟五
采相鉤聯萬釘白玉&KR1639;巧匠之所鐫云出
尚方賜寵渥寧為偏龍圅奉
璽書去指西南天太守負韊矢蠻獠拜車前抵掌解紛
爭尊俎勝戈鋋豈羡伏波翁建柱蠃城邊我聞日南地
險遠難攀緣絶壁嗁鉤輈深秋曳夗延烟嵐晝昏翳有
時墮飛鳶解后中蠱蠶十人無一痊黃茅與叢箐行旅
多回邅道路非不艱
王程敢遷延驅車叱其馭意氣殊騰騫計日奠南服壯
遊良足傳故交悉冠蓋折柳登祖筵共軫離别情歸驂
蚤宜鞭
灌園歌(贈李秀才良年)
李郎家無卓錐地規作菜薖非左計即抛儒服荷長鉏
去逐園丁謀種蓺黃花紫萼交加開繞籬蛺蝶爭裵回
日斜剛抱谿頭瓮恰直前山暮雨來數畆方畦差自給
底用攜筐拾榛栗門來學煑東坡羹蘆菔蔓菁皆可喫
西鄰種禾苦未收催租縣吏紛誅求李郎獨飽園蔬味
夏税秋糧百不憂
贈王山史兼寄題獨鶴亭二首
嵯峨樹石營邱筆繭紙蘭亭定武刻(山史攜所收書畫甚多營邱畫人物)
(樹石一軸五字不損本蘭亭一卷尤可寳也)秦川公子收藏家牙玉為籖錦
為帙蹇驢䭾來入京國好事何人相賞識几靚忩明親
卷舒每防寒具沾遺墨我聞君家築亭太華偏(亭面華山)短
歌招鶴鶴來前松陰月午引修吭何不騎此同飛鶱看
君直上西峰顛俛視長物皆可捐區區書畫何足道一
笑過眼如雲烟
我不羨輞川隖中辛夷白亦不羨灞陵橋頭柳條碧惟
羨君家一草亭遙對青柯坪上松千尺玄衣老鶴何處
来&KR1728;骨稜稜露標格有時叫月長松間松聲鶴聲竝蕭
瑟老夫愛吟招隠詩佗年峰頂結茅茨從君擬乞浮邱
術也借僊人一隻騎
馬蘭曲四首(并序)
予出都門往往見道中埜草叢生其花方緐詢諸土人
曰此馬蘭也因倚唐人蘭蘭是小草五字續成馬蘭曲
云
蘭蘭是小草紛紛花滿路本無桃李顔不怕春風妒
蘭蘭是小草行人稀采摘為郎藉馬蹏道遠亦不惜
蘭蘭是小草離離如有情安得西北風吹花逐郎行
蘭蘭是小草託根道旁久明年花又生郎定歸来否
堯峯文鈔卷四十一
