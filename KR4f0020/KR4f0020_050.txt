堯峯文鈔卷五十翰林院編修汪琬撰
今體詩七(共一百十八首)
吳公紳同周覲矦移庖過堯峯山莊覲矦有詩
因次韻二首同集者張六子王咸中及公紳
次子于石也
枳籬茆舍也生春今雨欣逢客到頻徑有茶梅初放豔
盤登鮭菜幸嘗新喚晴小鳥爭穿樹趁暖羣蜂欲撲人
多少筍輿兼畫舫除君誰慰病餘身
喜君載酒遠尋春徑造無煩叩戶頻詰曲樊垣麤勝舊
青蒼杞菊恰含新疏花横榦疑妨路馴鳥梳翎似狎人
何日耦耕敦夙諾歲寒都作老農身
題天台訪道圖二首
絶壁危梁似畫圖此中有路達仙都地黃不托胡麻飯
能向山家少住無
自離洞府入塵寰丹竈全抛菵露問若見諸真馮寄語
鈍翁久謫頗思還
杏花
煙雨迷濛古岸斜淡紅淺白繚邨家緋桃未放緗梅落
占斷風流是此花
和說巖先生見寄絶句次韻六首
白版雙扉晝亦扄姓名羞入長官廳只拈舊日陽秋筆
箋徧田家耒耜經
鬻石燒金別受方采芝蒸术更堪嘗馮渠算盡周髀數
惟有歸田一策長
交誼元非白首新偶緣身厭輭紅塵才疏未是嵇康比
何忍將書絶故人
拈取幽栖說與君鳥窠蝯穴與平分不愁歲儉饑寒甚
紉了溪荷餌澗雲
細草茸茸繞席門堯峯一曲敢言尊農書大有奇文在
要與鄰翁細討論
平生亦解羨瀛洲歲晩其如倦宦游縱使此身真老健
不堪筆削也宜休
和施愚山見寄去歲贈别口號次韻四首
歸來空學地行仙分向深山了暮年獨羨君為香案吏
至今身在玉皇前
頷雪髭霜倍覺明燒丹種玉苦難成此身己是無家了
只荷劉郎一鍤行
飛泉曲折下平沙來往時時有釣槎從此殷勤屬流水
莫教浮出洞中花
虎阜西南鶴嶺東幽栖不與市塵通飛花語鳥頻相續
常似人間二月中
寄阮亭先生三首
徵聘諸賢滿廟廊才名真擅漢京長鄒枚賈董如麻葦
未數區區白髮郎
史筆何時到獲麟不妨收取不貲身故人知我吾能記
許向江湖作外臣
鶴瘦龍鍾絶可憐擬求靈藥養餘年棄官亦是尋常事
直比巢由恐未然
堯峯懷覲矦
角巾蒲扇草堂中未覺炎蒸惱病翁高柳陰陰欹遠翠
疎花寂寂裊長紅松間漸吐嬋娟月蘋未遥生荏苒風
試說似君君愛否幾時清賞兩人同
過江氏小山書屋
秋色淡融融聊行小徑中畫闌饒曲折文石擅玲瓏叢
桂多年綠盆魚一色紅游從都似舊欠了鹿牀翁(俞無殊自)
(號鹿牀)
和諸君子題元龍城東新居圖絶句次韻二首
平田一曲恰當門蝦浦牛闌野趣存但得素心晨夕共
不妨呼作小南邨
竹門松徑接煙蘿剥啄由來好事多花月中間頻得句
不知誰與作羊何
贈沈丈二絶句
與君連袂舊情親今日俱存歲暮身幸得溪山相近住
杏花邨裏話朱陳
别開蓬徑繞巖阿未有羊求共嘯歌準擬與君成二老
不論時節數來過
舟過虎邱
載酒出花涇秋光似畫屏破煙雙白鷺點水一蜻蛉漁
鼓讙孤店菱船下淺汀雲巖看漸近佛塔己亭亭
堯峯山莊招公紳覲矦
别久能懷舊老蒼提攜藥笈與詩囊枇杷黃後忙麤減
叢桂丹時興最長水面咿呀乘曉月門前剥啄趁秋涼
莫嫌野叟貧廚薄翦韭烹鮮好共嘗
咏蠅
陡覺金風透袷衣紛紛落葉擁荆扉青蠅能得多時活
猶逐斜陽暖處飛
經營
又值春將盡深山換物華花殘纔割蜜雨過旋收茶浸
種出陳糓繅絲修故車謀生忙未了真作老農家
又題
莫信身無事經營詎有涯醫花針螙穴壅樹掬蠶沙短
竹扶籬密修筒引水賖甫秧畦菊竟乘雨復鉏瓜
汎溪
今日佳風日沿溪任短槎綠沉籠岸樹黃豓繞灣花魚
婢吹微浪鳬翁立淺沙前村猶里許隠隠犬聲譁
過吳氏南垞草堂
飯餘屣步出於此每盤桓高下數株石周遭卍字闌廣
除分美蔭圓沼引清湍笋媆茶香熟差令老抱寬
示覲矦三絶句
城東大道接城西三日秋霖是處泥何似山莊清絶地
陰陰喬木畫眉啼
此身未覺老蹉跎醉向燈前每放歌新製荷衣耐涼冷
今宵添得酒痕多
纈林翠靄繚邨東一箇茆齋菴畫中君若不嫌雞黍儉
未須分手太怱怱
遇東山王墨池
輕舟來自巨區東石隖莊前偶爾逢等是暮年君較可
老夫顔狀更龍鍾
仰天窩
别尋幽徑繞禪關晩靄蒼茫未擬還身在畫圖屏障上
項容松石董源山
檢視小園麤了因作
料理家園畝許寬青衫團扇據牀看餘花隠隠藏深葉
小蝶翻翻度曲闌加糝箭萌含媆綠蘸鹽梅子雜微酸
窮居自是饒情味未要樽罍佐一歡
留客
短椽疎牖接修廊剥啄聲稀清晝長馮仗幽人寓碁簟
與儂飽享竹間涼
荅友人出山之間
不嫌野父便交歡諱說頭銜是史官車為久懸羞再駕
冠宜長挂怕重彈叢祠散社分餘肉僧盋逄齋寄一餐
此段風流郱易得肯馳險阻涉波瀾
贈西山李翁柱元
曾陪杖屨兩經旬知好樓居斷俗塵邀取石公為老伴
勾連洞府作比鄰飣盤多摘黃金實入饌惟烹澹墨鱗
丹臼藥鑪俱好在的應已證地仙身
贈横金沈丈景之
老去知君久息機肯將蹤跡狎塵鞿隠囊碁局風流在
布襪青鞵逸興飛啄黍黃雞雙蹠美輸芒紫蟹巨螯肥
一尊從此堪相對況有籬英采未稀
月下演東坡語二首
自入秋來景物新拖笻放脚任天真江山風月無常主
但是閒人即主人
隠隠清規吐遠山酒鎗茗椀頗相關人間何處無風月
欠箇閒人似我閒
甲子冬十月紀事語五首
遥望
龍顔漸儼然鷁頭繡繖繚祥烟不愁日與長安遠此地
重瞻尺五
天
右與坊院諸臣恭迎
御舟於滸墅關
咫尺
天威大道旁最慙衰病失趨蹌誰知分外承
恩顧不忘
先朝執戟郎
右
御舟前泊蒙
徧詢諸臣姓名獨不及臣琬琬因自通蒙
諭曰曉得
旱潦螽螟政苦頻窮檐無復見京囷
至尊特地
清問是處吳儂頌
聖仁
右蒙
俯詢吳中秋成臣琬謹對曰今歲歉收夏大水秋不
雨
雲漢
宸章迥不同小臣拜
賜草堂中山南父老驚相語夜有
榮光上燭空
右蒙
御書之
賜詳具閣記中
竹屋茆檐寄此身門依村曲對嶙峋白雲深處青山下
僥倖
君恩作散人
右白雲深處云云即
御書巾首句也
雪後邀曉師同往蒼隖二首
凍雲深雪壓檐明乾鵲飛來忽報晴縫取衲頭修屐子
與君準備探春行
殘雪初當見晛時筍輿穿歷自遲遲先生不惜衝寒出
如此風流也大奇
題葛震甫畫三首
五字清新久絶倫如何竹石又通神湖州儋耳風流在
五百年中有後身
微芳冉冉借光風花萼叢生杞棘中怪得幽人寫空谷
只緣臭味與渠同
竹君挺秀敧高岸蘭友滋芳被野田倉卒寫真俱酷似
此&KR0034;風味亦修然
春日偶成二首
機心雖易泯習氣頗難除戒殺仍捫蝨防滛尚愛書開
籠放松鼠洗鉢薦椶魚每作兒嬉事悠然樂有餘
幽栖如逆旅病骨是癯儒漢玉琱書鎮官窑作唾壺食
常需本草倦即倚團蒲猶幸公租了門前欠吏呼
秦園
怪怪奇奇石疎疎密密花暗泉穿澗落曲徑向橋斜拊
檻文魚出開簾語燕譁芳春經雨露草木亦光華
邱南留宋既庭
疎簾畫檻淨無塵徙倚何妨雜主賓煙起忽迷山半角
木凋遥露塔全身苞黃小剖離離實腴白旋批細細鱗
風味正佳君少住暮年一倍惜芳辰
邱南漫興二首
家依水石繞煙蘿願得終年守澗阿取友久嫌知己罕
拊書深覺會心多江河滚滚殊難挽歲月堂堂每易過
戶外繁華堪羨否且收方藥養微疴
淺築圍牆短插笆山南水北鈍翁家竹高己茁纖纖笋
菊晩猶留豓豓花連屋圖書成倚閣過門畫舫任喧譁
老來活計無多在只爇蠻香煮苑茶
偶書
磊砢盆中樹陂陀硯角山時時摩倦眼小小破愁顔生
計真聊且虚名亦等閒茶甘飯仍軟此事最相關
遣興
居止三間屋游行五尺舠脚緣衰後蹇骨向毁中銷與
客評詩草從僧辨藥苗餘年真有幾隠矣莫相招
與諸生飲
今夕是何夕追歡仗爾曹清談粗可喜文飲尚能豪共
剥菱三角分持蟹兩螯寧須觥錄事勸醉撥檀槽
初寒
垣許長茆覆窗將敗紙粘壺觴隨意進衣絮量時添風
急頻摇㡢香殘尚裊奩行藏吾自了太卜不須占
老病(時有盜警)
老病頗難持蕭蕭風雨時酒無旁舍餉氊有小偷窺借
暖爐中熖支愁枕上詩門前楓柳樹一夜不禁衰
飲酒二首
色似鵝黃自釀春綠鳬斑鱖更鮮新不妨痛飲踰三日
便是風流一輩人
何限知交共夜分最宜持酒細論文從來只得三蕉葉
罵坐虚名嚇殺君
初秋作
裌衣初換扇初收病體欣逢歲令秋山罩薄煙加窈窕
柳含輕露尚風流繞簷小燕將言别抱葉殘蟬似訴愁
從此衰翁真快意急呼艇子備行游
行藥
毳衲深温竹杖堅鈍翁行藥屋西偏受霜楓葉非前日
遇漲溪㾗過去年寂寂僧房寒靄裏亭亭佛塔夕陽邊
鄰翁相見問無恙似羨風流近謫仙
吟興
吟興殊不愜聊扶病體行天寒饑雀閙歲盡祭豬鳴淺
白憐梅小濃陰喜竹成朔風方釀雪未望臘前晴
閉戶
春來閉戶寂寥中偃仰從無俗客通一派鳥聲如水調
幾番花信是溪風徧延蒼蘚階㾗綠久瘞丹砂井脈紅
得喪萬端俱不問鈍翁略與塞翁同
贈林吉人
聽話閩中事溪山宛目前雨過扦蠟樹潮至種蟶田綘
荔蒸炎日紅蕉映雪天何當攜手去選勝結茆椽
梅花二首(時寓城中)
不問南枝與北枝横斜疎影遶茆茨山翁要探花開信
先報籃輿竹杖知
棐几雲屏衛病骸懶扶游屐步蒼苔年前豫與園丁約
直待緗梅放後來
倚杖
倚杖斜陽外炎蒸頓覺醒草頭跳蚱蜢水面點蜻蛉雨
過柳猶潤雲歸山更青忻無褦襶客蓬戶不須扄
柬周覲矦索橘二首
離離佳實繞庭除知爾新諳種樹書不得經霜三百顆
枉教渴死病相如
無物能怡病後情經年高卧守柴荆如聞陸吉親投謁
一笑猶堪倒屣迎
聽松堂三首
歲寒猶自著青蔥校取羣芳迥不同但值微風傳遠響
何妨寫入頌琴中
青蒼鱗甲最森森搖動薰風弄夕陰賴得主人常抱膝
與渠對作卧龍吟
多少岡松接墓田何時攜我一攀緣期君共揀修枝上
結箇雲巢學地仙
贈喬石林三首
千古文章自有真波瀾如此不無神老夫今夜掀髥笑
垂死纔能見替人
杯闌燭跋月將中細與論文興不窮從此兒曹爭企脚
瓣香遥指射陂東
輕薄為文哂未休典刑何意近韓歐縱饒前輩風流在
也放斯人出一頭
題矦大年畫册二首
翩然拂襃别交知歸趁清陰翠靄時回首長安應拊手
笑他鳩集鳳皇池
桐花竹翠迥無塵位置琴書絶可人他日輕颿定相訪
惱君燒筍煮溪鱗
獨坐題齋壁二首
黃鸝紫燕報殘春芍藥酴醿各鬭新喚起少年京洛夢
一簾花氣最撩人
五色戎葵明似錦重臺丹若爛如霞柴門無人日卓午
惟有蜂聲喧落花
對食戲作二首
細校囊貲欠萬錢終朝素食亦欣然巳防拗折葫蘆項
仍戒裂殘環餅緣
玉延粉可溲䬪飥槐葉湯堪潑冷淘晩食只須如此足
免將口腹累兒曹
示林吉人顧有典
脚疾春來校行游頗不難花繁蜂釀熟風暖燕泥乾嫩
蕈形如繖芳茶味勝蘭諸君知愛否為我小盤桓
與林吉人沈漢亭出游
意行若箇衛衰翁短杖全勝五尺童鵲語乍喧徵霽色
柳條微動覺和風沄沄水自鞾紋縐澹澹山如眉嫵工
馮仗丹青最高手拈來并入畫圖中
贈相士
唐許遺言果否真贈君新訣始通神相逢莫話鳶肩好
何必封侯定此人
看花二首
徧覓桃栽與柳栽主人慙媿鬢毛衰情知不得多年翫
且要花前笑口開
筍臛芹羹味最甜瓦盆頻放濁醪添醉顛也要裝風景
亂插緐花壓帽檐
讀筠廊偶筆
知君誠作者游戲集毫端糖蟹誠堪賦甘蕉亦可彈解
頤多異論寓目得奇觀好述輶軒志他時佐史官
自題小像五首
恥與時賢角異同暮年聊爾隠牆東中朝故舊消磨盡
留得癡頑是此翁
只工掃地與焚香歗傲空齋意味長膝下兩男雖解事
斷無一箇得翁狂
人情穴底爭羶蟻交道燈前撲燄蛾莫怪杜門常謝客
老來更事比君多
架上故書常廢讀牀頭濁釀亦慵嘗欲知此老不凡處
飽享梧窗午蔭涼
餘生修短都安命有子賢愚亦去心卜塚治棺今並了
何妨與俗暫浮沉
送方外吳枚臣北上
布囊羞澀毳裘寒苦雨盲風道路難長柄葫蘆誰識得
未須攜種入長安
能將道術炫人無愛曳長裾走帝都持訣只持禳斗訣
製符先製避兵符
乞花場雜咏六首
藥裹方書信手拈比來貧病兩相兼入春十日春寒甚
開徧茶梅不捲簾
石子岡頭扇惠風乞花場上午天融蘼蕪綠遍棠梨謝
春在鳴鳩穀榖中
麥餳杏粥己登盤小雨迷濛濕藥欄縫得夾衫元未著
陰陰楊柳弄春寒
紙屏新潔竹牀清企脚科頭聽曉鶯幸甚款門無俗客
山翁不擬著靴迎
柴門雖設鎮常關久滯繩牀藥鼎間剰喜今朝有奇事
鈍翁曳杖過前山
紅橋朱塔夾谿山小立斜陽未擬還等是暮年開七袠
時流應讓此翁閒
予病不設飲屢辱有典丙文漢亭見顧相對竟
日惟豆羹菜飯而己戲作一首
夫子何為者家依西郭西好花無數發幽鳥不多啼茶
具童能設棋奩手自攜諸君共清坐未羨醉如泥
題齋居壁
一任人間轣轆忙先生晨夕守丹房芋魁黃獨俱珍饌
漆葉青粘亦祕方隠几只期心寂靜杜門粗覺日舒長
讀書博簺都非是優劣何煩細校量
與客談有感二首
黨部聲名久屬虚雨雲翻覆太紛如幸然不入平津閣
賴有江都老仲舒
人心幻似都盧伎世路危於黯黮灘胷次從來天樣闊
任他非意巧相干
題張子成九汎月樓三首
山繚頽垣水遶門朦朦初月照黃昏松風不起行人定
唯有鐘聲度范邨
樵歌隠隠下青蒼又聽漁榔出夕陽一段紅蕖明似錦
隔花驚起兩鴛鴦
煙靄蒼蒼漸入無參差喬木接平蕪如何倩得關荆筆
寫箇横峯遠浦圖
秋日寓歎
輕雲閣雨不成絲澹澹斜陽隠半規蕪綠柳黃椏桕赤
秋光恰到盡頭時
秋日雜賦三首
衰容羸骨況經秋歎息年華不少留拒客故應捐塵尾
挾書猶可辨蠅頭萎黃敗葉填荒徑淺碧疎花蔓小邱
桃竹杖堅駝褐暖不妨行藥下層樓
一秋花月最清妍曲徑修廊别有天小設胡牀來月下
略攜蠻榼到花前畏人久作驚弓雁避俗今同翳葉蟬
女嫁男昏吾事了只將邱壑餞華顛
末疾逢寒小覺蘇出門猶要倩人扶林端木落山容&KR1728;
天半雲歸塔影孤對語小鳩穿密翳羣飛賓雁上虚無
媻姍勃窣君休笑擬為黃花過酒壚(聞諸店菊花方盛)
刪校堯峯詩文鈔了有感
紛紛輕薄共沉淪力障狂流仗一身舉世豈容無定論
異時方解憶斯人文章自可讓餘子學術要須趨大醇
燈火青熒人跡絶夜窗獨與聖賢親
堯峯文鈔卷五十
