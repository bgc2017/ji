堯峯文鈔卷四十九翰林院編修汪琬撰
今體詩六(共一百二十七首)
聞薦舉言志五首
兔園册子在牀頭自分迂疎不足收董賈高文姑撥置
可能詞賦類俳優
久忘箋傳語云何蠶譜農書記憶多腰了一䥥肩一笠
只應赴箇力田科
曾學雕蟲苦未成讓渠班馬獨專名白頭願作邨夫子
一卷蒙求聚後生
鄰穉讙闐野父驚爭傳軒騎枉柴荆此翁漸被時賢識
悔不從前換姓名
紙窗竹屋栖遲穏絺帳桃笙偃仰寬慙愧暮年真大黠
不曾西笑為長安
軒中弄筆偶成
家近南垞與北垞比鄰鬱鬱徧桑麻不妨拾蕈充齋盋
未辨留錢付畫杈老柳已髠仍有枿小桃纔接尚無花
邨人社鼓讙闐甚攙入閒身一笑譁
延客
延客上茅堂貧家治具忙瓦盆傾白墮土銼熟黃梁筍
斸猫頭大蓴撈雉尾長少留君勿恤風月足徜徉
過邨家小池
乘興不知遠悠然愜賞心試花桃尚小昂穗麥初深翠
羽明如錦魚苗細似針本非枮槁客澤畔亦行吟
雨
急雨蕭蕭響竹笆濕雲漠漠暗窗紗天公不為酴醿地
壞盡牆東一架花
雨中戲咏笠子蓋編槲葉為之者
滿邨風雨苦怱怱葉笠逢時也奏功何限豪門高蓋在
山行輸與敗天公
姜學在餽蓴菜二首
偶然歸理舊紫荆未必風流要擅名但覺暮年差免俗
老饞也合吃蓴羹
人世從來為口忙惟須一食療飢腸蓴羹菰飯原無價
莫與微官共挍量
初晴小步
喜值晴光滿四山從容屣步短籬間受風勁竹如強項
熏日名花似破顔泉欲赴溪頻曲折鶯思選樹每回環
試馮石磴安茶具徙倚何妨趁小閒
病後示諸生是日初落一齒
齒豁頭童老病侵可堪學術玷儒林將迎但守山居約
動止嘗提座右箴(予方以數字箴座右)恥以文詞矜後進敢緣名
利變初心胷中一段蕭然處自是難從簡策尋
偕門人拉咸中聽響泉
紅糝青梢漸滿林偶逢佳處便登臨懶從東閣觀奇士
喜向南邨樂素心怪石染成煙靄色亂泉流出佩環音
垞中風物皆幽絶始信山栖不厭深
池上(予新得一池灌山田其上有樹五十株)
暖日和風處處妍獨來池上聽潺湲柳條細似千行線
蘋葉圓于半兩錢邱壑固應酬雅尚勲名終是欠前緣
袷衣紈扇麤相稱且樂人間有盡年
坐王咸中池上
主賓無語似相忘淨拂蒼苔坐夕陽乳燕飛飛蛙閤閤
楚蓱謝絮滿池塘
病起
椶皮屐子癭匏冠病起時時小倚闌囊底神方惟斷慾
局中上著是休官綠梢尚隠稀稀萼新笋纔抽嫋嫋竿
春事已闌身漸老相煩兒女勸加餐
病中雜興二首
老去靈臺久泰然肯憂衰病日沉綿萬金良藥君知否
一味加餐企脚眠
駭機半為功名發禍本都緣禄利生怪殺盲人乘瞎馬
傍池猶作五更行
苕華書屋中睡起
栖身一几一藤牀睡足那知晝漏長硯潤溶溶儲賸瀋
鑪温細細嫋&KR0714;香驟讙鳩語先疑雨乍轉桐陰頓覺涼
卜築任渠城市近安心已竟恰相㤀
題書屋壁
囊收乞米帖案列換鵝經病怪醫無驗窮疑鬼有靈舊
遊真噩夢故友似殘星願以痴聾字書為座側銘
晩景
晩景頗艱辛誰憐白首人栽田思博飯髠柳欲儲薪牢
補蘆籓密平墁土壁勻餘生如此了真箇作編民
自題小像二首
花㲲淨巾常在手斑絲文褥穏栖身偶然寫箇跏趺影
便似香山社裏人
已借幻泡觀衆法更將蕉槿喻殘身入山自是安衰朽
非學巢由一輩人
懷堯峯時方閉戶城西
最好夕陽天支笻古岸邊微雲度歸鳥疎雨歇鳴蟬柳
港讙漁鼓茭塘聚鴨船病身思小適悔寄郭西偏
書歎
暮年貧病兩相妨追數平生黯自傷草率著書成老謬
蒼黃忤俗坐清狂收身每愛蒲團穏適口惟思麥麨香
家誡比來無别語但祈世世力耕桑
夜雨
病思真如退院僧況逢急雨打窗棱㸐香深撥螭頭鼎
展卷頻挑雁足燈文字起衰甘未逮身名諧俗愧無能
結廬幸在郊原外社父園公是友朋
北上車巾作
驢車躑躅夕陽間底事天公不放閒似惜此翁詩料減
再教飽看魯諸山
病巾二首
悔吝真難釋羇愁漸不支交情窮始驗學力病方知事
業輸前輩文章負盛時堯山好山色只合老茆茨
索米良非願如何滯客鄉貧多賖酒劵老乏染髭方(王侍)
(讀見贈有染却白髭須之句)半朽憐枯樹微暄喜夕陽人情異鷗鳥
歎息未相忘
屢辱侍讀王先生以盧藏用种明逸常彝甫見
嘲未敢用鄙句唐突又蒙賜口號四章語意
鄭重督和甚切勉遵無言不酬之義敬荅四
首以當解嘲
江外重山接五湖十年何幸住潛夫詩翁但戀金門直
曾見漁洋樹色無(先生自號漁洋山人漁洋山在太湖中)
芭譚相憶不勝情竟徹臯比奉檄行車服倘緣稽古力
便須飛札報諸生
暫因移疾守柴扄曾是含香侍漢廷太史錯占天上象
歲星元異少微星
明年春水引歸颿的合移家占一巖從此不稱前進士
故人親授隠君銜
題喬舍人畫二首
彩雲隠隠瀑重重直是仙家第一峯畫史不須皴染盡
且留隙地著吳儂
試從卷裏望山椒便覺吾家舊隠遥鴨踏嶺頭春水好
桃花深簇搦船橋(嶺與橋皆在堯峯)
和王侍讀韻二首
雪殘猶偃卧旅騎怯掀泥夢憶湖山曲春晴鳥亂啼迸
階芳草茁壓屋野梅低計日河冰泮還家曳短藜
欲識堯峯好邨居半墐泥柘深蠶子長花暖郭公啼小
市漁人集官橋酒旆低所慙猶旅食閒倚壁間藜
雜憶二首
綠芷生芽柳弄絲黃鸝睍睆燕差池客遊始羨江南樂
歎息衰翁見事遲
架犂布糓己爭鳴急買輕颿趁雨行記得清明須浸種
莫教流落悞春耕
懷張隠君六子
故國風光早惟應旅客知野田挑菜日邨屋焙蠶時隠
隠漁家鼓翻翻里社旗龐眉舊鄰叟徙倚倍相思
敧枕
旋放蘆簾整布裀先生敧枕息殘身室無侍婢猶嫌病
廚有餐錢更苦貧寒甚賸賖燕市酒風來羞汙庾公塵
故鄉節物殊堪憶箭茁槐芽又一新
阮亭先生賜讀洞庭游稿長句一章謹依韻奉
荅
似有毛公勝尚禽別開洞府待幽尋波深自足魚千石
壤沃真堪畝一金倒景浮空山側畔紛紅駭綠樹中心
惜哉如許玄栖地未得招君杖策吟
駕幸湯泉十韻
律當無射候
嚴蹕向新豐菊映
鑾輿艷雲迎
輦路紅
天王停綵仗
文母駐離宫騎從皆羣駿追陪儼上公靈泉來滚滚佳
氣繞葱葱源自丹砂發流將碧落通登臨紆
睿覽游豫愜
宸衷玉甃凝香霧紗窗障朔風陽回温谷内春在繚垣
中惟羨瑶池水能專浴日功
和阮亭口號次韻二首
溪山猶記昔年遊擥作王郎便面秋最好昭亭祠外景
淡煙疎柳隠譙樓
偶馮團扇憶曾游絶似吳淞一段秋試問夕陽紅樹裏
誰家青旆出高樓
聞部議命予以原官帶病修史二首
又作東華客窮愁每萬端酒如交態薄春似旅情闌努
力先朝史安心本分官桑榆元自暖無策返江干
翳翳塵侵面蕭蕭雪覆頭酒從王媪貰藥訪宋清求往
事槐根夢餘生水面漚兒曹尚齠齔骸胔倩誰收
睡足
頗怪家書斷仍虞旅病侵忍窮增學力揣分息機心土
銼凝塵滿柴門積蘚深午餘眠未足軒騎莫相尋
送田髴淵南歸
一幅輕颿趁好風恰如魚鳥脱鉤籠楊梅爛紫登盤美
蓴菜微青上著空學與衆殊差近樸詩無人愛始稱工
渡江自有名山在莫為紬書羨史公
題畫三首
遥指山門一徑長丹楓烏桕點清霜風光絶似堯峯院
輸汝相攜話夕陽
陰陰灌木野禽啼點綴樵邨與釣溪占盡畫圖君信否
鈍翁家在此峯西
小桃著子柳飛花輕靄濛濛細雨斜慙愧此身非社燕
今年春盡未還家
決策
久抛蝯鶴計全非眇眇吳昌匹練微鄉夢暫隨胡蝶化
客心遥逐鷓鴣飛懶判衰病躭榮禄悔趁虚名踐駭機
今日眉間有黃色料應決策掛朝衣
憶江氏園亭
君家卜築倚花涇風物佳時許叩扄石骨透煙通體綠
松身卧蘚一邊青縱横藥樹穿藤架破碎溪山上畫屏
記得年前曾往返而今相憶鬢星星
病
高敧一枕掩雙扉柳未成絲草未肥獨有東風酸次骨
攙先透入病夫衣
史館有感
病眼摩挲久不明暫抛史册繞階行痴蠅爭暖栖難穏
小柳舍風卧未成文字祇慙謄舊牘功名久分付來生
此身己是蕭騷甚更聽春禽巧弄聲
和問亭韻送邵培風處士南歸二首
長河水盡浪生花千里郱愁道路賖未到江南先稱意
暖風輕送布帆斜
青梅綠李滿江津君到江南物色新市市旗亭開社釀
邨邨土屋賽蠶神
病況
透檐殘雪穴窗風沈病潘愁逆旅中材拙敢期同舍恕
過多須仗故人攻缺脣硯貯煙煤潤折脚鐺支榾柮紅
此即暮年生計在肯揮雙淚為途窮
冬日憶堯峯作
萸沜迢迢接竹垞壞垣頽壁野人家輸芒湖蟹肥堪把
縮水邨醅賤易賖膩白泉如初滴乳爛紅楓勝欲殘花
羨伊鄰叟都無恙只守柴門領物華
病中三首
談遷彪固本相因玉局郱堪賸病身回顧童烏僅三尺
異時史稾付何人
屏當書籖檢藥囊儘判筋力拄風霜殘秋欲盡人猶卧
不信蘭臺有病坊
鄉書遼絶客途窮身雜牛溲與馬通一笑形骸元土木
任他流漂自西東
請告六首
筋力蹉跎肺氣衰膏盲豎子去還來行年自分無官禄
馮仗東歸厭此灾
一輛柴車出
帝鄉蓍囊藥笈是輕裝旁觀莫笑紫衣敝猶帶東華輭土香
巳辦輕帆展曉雲東來花信漸紛紛社前擬換江
邨酒解得銀魚未可焚
面如槁葉髩如霜慙愧承明侍從行縱是
聖朝堪眷戀也應歸骨故山旁
春向垞南沜北生紅英紫萼漸縱横馮誰約束司花女
小待先生曳杖行
劙了柔桑種薄田好騎觠角日周旋槿籬深處柴門迮
不要安車特地懸
十年前請告與梁曰緝先生唱和遮字韻詩凢
數十首今日再次
去攜兒女管春華重潄流泉踏亂霞門外一行陶令樹
籬邊全幅趙昌花青精黃獨堪為飯竹几蘆屏算是家
京洛輭塵飛不到不須扇角帽檐遮
書懷二首
急將野服換朝衫春水初生漾去颿猶自畏人重檢點
盡焚史稾諱頭銜
又趣輕裝歸故里松風蘿月足逍遥行藏無與時賢事
嬾費心情解客嘲
得蘭兒家信作
自入春明又判年藥囊衣襆故依然病身寄跡如賓雁
稚子催歸學社鵑去國但求鋤菜地挂颿須趁養花天
從今莫作官人看皓首龐眉是散仙
請告後作
河上冰融草復斑此身猶滯旅亭間藥無可染衰餘鬢
酒不能回病後顔家業漸隨花並落客心先逐燕雙還
雲泥分與諸賢隔喜有音書念閉關
留别四首
怱怱馬首欲南行賸喜尊前黍酒清此别斷無重見日
故應前燭話來生
小頓柴車大道旁離亭分手柳條長不知衰淚能多少
猶為交情洒數行
去鋤花藥補籓籬此段風流自一奇鴨踏嶺前差可老
免教人誦北山移
春明門外柳花香故舊臨分黯共傷從此雲泥相契闊
敢將嵇阮附山王
違俗
闌入少年埸功名黯自傷病身垂翅鶴拙宦觸藩羊史
筆尊遷固玄言愛老莊半生違俗好安可點班行
連遇大風舟行甚遲戲為二絶
塵沙漠漠不逢春祇覺狂飈攪水濱風伯也如時態薄
百端阻抑去官人
怊惆篙師色似灰數重雪浪競讙豗老夫别有驚心處
新自風波宦海回
阻風
絶無春事慰衰翁竟日攣環小艇中鏜鞳噌吰千折水
飛揚跋扈五更風黃埃坌起迷平岸綠鴨驚呼擾半空
歴盡畏途今至此始知摧折坐天窮
兀坐
兼旬兀坐守船扉風物蕭條樂事稀隨病淺深頻議藥
量時暄冷輒更衣瓶花計日愁將落沙草迎風覺易肥
未審兒曹相念否酴醿開盡決成歸
題蘆鴨圖
𦕈𦕈寒流接遠天荻花翻雪水凝煙竹弓絲罼真難到
借與沙禽自在眠
世路㩻嶇不易行每身經處輒心驚的應輸與滄江鴨
慣狎風波了一生
以榆錢和麫蒸食之
黍飯齏湯故有緣先生捫腹每悠然旋收榆筴成清供
下箸何殊食萬錢
張敦復前輩言汪苕文此行固善矣恨其不肯
從陸不及歸賞牡丹耳予聞之失笑今日糓
雨正牡丹盛開時也以水涸滯舟清源感賦
二首
小艇摇摇未肯前野桃著子柳拖綿為躭煙水濃如畫
愆却花期又一年(洛陽人每稱牡丹為花見歐陽公譜)
故里春光到鬭茶尚隨鳬鴨宿晴沙也知骨相殊酸薄
無福能看富貴花
清源
孤艇清源上經旬擊綠楊鴨浮貪淺水燕語狎危檣淖
鬻扶衰疾渾醅潤渴腸滯留君莫歎猶校一官強
小住
幸承尺一返農桑重理桃栽葺柳塘仕宦不曾諳小草
文章何必倣長楊鳴機白紵如雲薄出甑黃秔勝密香
相見莫詢京洛事為君小住話江鄉
絶句四首
羣賢濟濟曳華裾潤色斯文己有餘身是腐儒才思拙
只堪歸校兔園書
九原精爽儼千秋肯逐黃埃白草休何事時賢苦相撼
枉抛心力作蚍蜉
馬班未敢比春秋聊取前聞次第修歎息後來嚴筆削
直將書法接尼邱
學術文章兩未工三年噩夢苦悤悤還鄕但逐雞豚社
勝入伾文死友中
堯峯二首
遥憶堯峯麓溪山匝故居層林嗁戴勝淺瀨聚王餘煙
繞墟中綠風來水面徐時因行飯出初不要藍輿
渌淨蜻蛉浦縈紆躑躅岡釣菴編短箬𣑽舍隠叢篁遇
蔭恒停杖逢邨暫乞漿峯前舊游地敧枕亦難㤀
食薺二首兩岸此菜甚多土人不知采也
攜籃挑取雪中芽未著鹽醯味己嘉說與諸傖都不信
放教徧地發緐花
晩薺青青含甲媆蚤菘白白簇科長江湖不少魚羹飯
未抵山蔬出釡香
旅宦
旅宦暌兒女窮愁滯歲時衰來顔暗覺毁甚骨先知詞
賦枚臯拙功名李廣奇昨非今未是惟悔去官遲
春晩
不覺春又晩猶依孤棹行河流半清濁天氣雜陰晴吹
水游魚樂迎風乳燕輕淮南𦕈何處千里暮煙平
迂疏
黍飯蔥湯養此生悠然猶發嘯歌聲極知老大迂疏甚
恰要兒曹著眼驚
兩岸無桃李因采蒲蘭及豆花入小瓶作供戲
賦此詩
一春寂莫動愁顔絶欠名花任意攀小草悤悤也承乏
得登書几硯屏間
泊皂湖口其地多警
鸕鷀拍拍繞斜陽蘆荻翻翻渚溆旁祇喜病身辭北闕
肯憂豪客出南塘雲連漲水微茫白風攪飛埃慘淡黃
賴有鮆魚菘菜美一尊風味似江鄉
將抵家三首
一别雲山巳有年舊游重到輒凄然霜顱雪頷歸來客
自是陳人不是仙
幾多朝士擅文雄誰復留情記此翁老大去官君勿訝
時賢方重黑頭公
知識相逢話舊餘數行清淚落衣裾不須惜我頭銜小
己被虚名暗折除
又絶句二首
豆似瓊珠最覺珍含桃爛熟又嘗新暮年纔識歸來味
縱欠蓴鱸亦可人
製得吳中釣具全一聲欸乃向江天鏡湖底要君王賜
是處煙波好放船
微香閣
樓居仙所好吾亦暫游行木落全湖現天寒衆壑清亂
雲隨地湧老樹與檐平深愧黃冠叟幽栖了一生
湖中二首
湖光似鏡映斜暉紫蓼黃蘆拂釣磯寄語羣鷗須識我
莫隨花鴨背船飛
西山景物近如何放取輕舟一葉過乍覺霜風寒割面
白魚黃雀繞灣多
次岑公韻游林屋
正值吳江又落楓來尋仙穴與君同長松磥砢凝肪白
藥草離披結實紅路出漁梁樵隖上人行怪石壽藤中
猶嫌洞府幽深極未許時流步屧通
過平嶺見原田流水甚可愛
疑是武陵天人家十數椽危橋跨清壑細路入平田鳥
影藏紅樹雞聲出翠煙此中堪大隠何必羨游仙
石公山道中
一徑入平岡邨居迤邐長天寒菘圃綠歲旱橘田荒石
骨棱棱古茶花澹澹香經行皆畫本收采滿奚囊
西山漁父詞四首
澹日輕煙漾渌漪鱖魚吹浪尚遲遲阿儂要放蜻蛉艇
直待風斜雨細時
魚價今年逐漸強偶因換酒到山鄉笭箵箇箇盛魚滿
一寸銀刀論斗量(吳人謂賤為強)
生長湖中上岸稀矴船只在蓼花磯鵁鶄&KR1484;䳵都相熟
長傍船頭自在飛
雨過雲頭日日陰石颿脚下水㾗深全家習慣風波了
不怕湖邨便陸沉
次韻寓李恪臣包山書屋
舊有毛公占盡春嵒栖今復見幽人拓開泉石俱成畫
邀取湖山並作鄰釀黍時時篘玉醴搗橙細細膾銀鱗
客來況值佳風月不覺淹留便及旬
追述
得尋洞府亦前因追述游時不厭頻丹穴乳泉皆異境
黃甘陸吉是幽人穿林翠羽形容麗出網銀刀氣味珍
除是修然塵外客更誰解問五湖津
西山觀梅二首
處處梅花映雪明筍輿竹杖恣經行天公似會游人意
貸與斜陽半日晴
漸覺林間有落英山僧導我歷柴荆丁寧莫問山深淺
但揀梅花多處行
嚴氏傳硯齋二首
迢迢先澤冠東吳太守詒謀近亦無絶勝風流王内史
祇書小卷付官奴
室有牙籖映縹緗庭前書帶數叢長封胡羯末今如許
未怕年來硯沼荒
堯峯文鈔卷四十九
