堯峰文鈔卷三十六翰林院編修汪琬撰
書事(共十首)
周忠介公遺事
周忠介公順昌字景文明萬歷中進士歴官吏部文選
司員外郎請告歸是時太監魏忠賢亂政故給事中嘉
善魏忠節公忤忠賢被逮過蘇公往與之飲酒三日以
季女許嫁其孫忠賢聞之恚甚御史倪文焕承忠賢指
劾公遂削籍而會蘇杭織造太監李實與故應天巡撫
周公起元及公有隙追劾起元竄公姓名其中遂遣官
旗逮公公知之怡然不為動比宣旨公廨巡撫都御史
毛一鷺巡按御史徐吉及道府以下皆在列小民聚觀
者數千人爭為公呼冤聲殷如雷諸生王節等直前詰
責一鷺謂衆怒不可犯也明公何不緩宣詔書據實以
聞於朝一鷺實無意聽諸生姑為好語謝之諸生復力
爭稍侵一鷺一鷺勃然曰諸生誦法孔子知君臣大義
詔旨在即君父在也顧羣聚而譁如此皆荅曰豈惟君
父二祖十宗實式馮焉諸生奉明公教萬一異日立朝
不幸遇此等事决當以死爭之明公柰何教人謟邪巡
按御史見諸生言切欲解之乃語諸生曰苐無譁當商
所以善後者衆方環聽如堵官旗見議久不决又訝撫
按官不以法繩諸生也輙手鋃鐺擿之地有聲大呼囚
安在且曰此魏公命可緩邪衆遂怒曰然則偽旨也爭
折闌楯奮擊官旗官旗抱頭東西竄或升木登屋或匿
厠中皆戰栗乞命曰魏公誤我有死者巡撫幕中諸將
率騎卒至或拔刅脅衆衆益怒將奪刅刅一鷺偹兵使
者張孝鞭卒以徇始稍定知府寇愼知縣陳文瑞素得
民復數為温言譬之衆乃解去或謂公盍返私室公不
可遂舍一鷺署中是日也佗官旗之浙者道胥門入城
強市酒肉瞋目叱市人市人復羣毆之走焚其舟投槖
裝於水官旗皆泅水以免一鷺懼召騎卒介而自衞夜
要御史上疏告變檄有司捕民顔佩韋等十餘人繋之
越八日公竟就逮既至京師下詔獄坐贓考掠瘐死獄
中而忠賢復矯旨殺佩韋等五人杖戌馬信等七人又
黜諸生王節等五人崇禎元年忠賢敗公之長子茂蘭
刺血上書白公冤詔贈太常寺正卿諡忠介予特祠一
鷺亦以忠賢黨被辠家居白晝見公乘輿佩韋等騎而
從直入坐中堂一鷺大怖遂病死
汪琬曰亡弟搢九嘗私次忠介公事予以示公之孫旦
齡以為信乃稍節其冗者參以殷氏所作年譜授其家
俾弆之
書張縉始末
十六年六月有妄男子纓笠汗絝騎而過河南之柘城
繋馬逆旅馬驚逸呼主人追之不即應以馬箠捶傷主
人觀者皆怪之摉其囊得銅印一重逾二斤隱隱有篆
文不能識執以告縣縣令誰何之男子乃挺立大言我
朱慈英前明皇帝第四子也母曰周皇后於是反呵叱
縣令令大驚辨其印文則忠孝德全福禄壽永八字也
遂上諸巡撫廵撫下兵巡道按騐男子益詐言始生三
歲時李自成破北京為賊帥所掠至山海關有李弁者
負之南遯間關過江匿於主事耿元度者家耿許配以
女既而江南大亂復與耿奔走吳越間從故翰林何應
元遊學遂薙髮為僧居天台山中數年不見容於人欲
北渡河故取道於此且言嘗為總兵官其辭不經多此
類巡撫密械其人疏於
朝章下兵部呼問男子銅印所自曰受諸耿元度問元
度與何應元安在曰死久矣問李弁曰家真定至今猶
隸巡撫麾下又問李何名曰忘之矣其狀貌如何曰𦕈
一目兵部乃下真定索之巡撫悉拘麾下眇一目者至
京師與之辨皆非是兵部陽用好語稍稍誘男子使吐
實久之方窮其詐蓋浙江之金華府人姓張名縉年二
十歲既為僧又名超福少時嘗得銅印不知何人所遺
一不足據而縉頗妖誕遂竄入義烏郭門外之伏虎菴
事僧百峰為師時時自詭前明皇子或稱朱慈英或稱
朱盟輙用印為左證以惑士民恣行姦利有千總龔某
者惡之將列於官縉詗得其狀即棄僧服脱身逃至江
寧轉入河南竟為柘城人所執前所云云皆妄也於是
詔繋刑部獄法司論縉妖言當棄市
天子猶以為疑命法司再勘法司襍問縉若何用為此
縉辭窮但曰年少無藉為人所紿故當死問紿者主名
為誰雖嚴刑終不肯以實對至今猶在獄中獄中人傳
其善六壬數學自筮决不死子方署河南司事親見之
汪子曰成方遂王郎之事自古有之然未有如縉之不
經者也予考明愍帝凡七子周皇后生皇太子定王田
貴妃生永王皇四子皇四子先貴妃殤與縉言無相讎
者
國家律例中無詐稱皇子之條而法司當其辠斬盖引
漢史為斷可謂知律意矣予恐後人附會縉所稱為真
故疏其始末如此十七年十一月某日也其明年縉竟
棄市是時予已左遷兵馬司指揮矣
書張獻忠兵敗始末
前明崇禎之十有七年張獻忠引其衆自荆州入川屠
䕫州雲陽抵萬縣悉驅其民投之江復從梁山趨重慶
所過誅戮以人肉為糧雖婦女無免者遂長驅入成都
獻忠氣驕甚乃自稱老萬歲建東西二府以養子孫可
望李定國居之命各稱千歲於是有入關中取李自成
之志矣已而自成為
王師所滅獻忠聞之始懼先是獻忠所至輙焚積聚隳
壞城垣宫室不為持久計至是始據成都拒守順治二
年肅王奉
詔西征至漢中故逗畱不進以示賊無西意逾月賊帥
劉進忠者來歸因輸獻忠虛實僃言其可取狀王兼程
進命士馬俱銜枚當是時獻忠營於西充不設僃
王師奄至西充之鳳皇觀會大霧晝晦潛勒軍登山賊
諜者知之以告獻忠獻忠既素驕且不虞
王師之速至也斬以徇曰此羣徭求食耳肅王豈能遽
越劒閣邪少頃又告又斬之凡三斬告者王詗得之遂
揮鐡騎下促獻忠營獻忠方在廐中視其良馬見有急
兵即乘馬而馳未暇擐甲也
王師追射獻忠貫其胷獻忠疾馳還營拔矢視之果
清兵也乃大驚於是賊衆奪氣
王師乘之所向皆披靡東西二府各引兵遯是日禽獻
忠獻忠中矢將死矣猶瞋目怒其部曲之降者降者猶
列拜之王乃拔佩刀仰而祝天曰獻忠辠惡滔天毒流
萬姓予受
天子命奉行天誅謹敢為萬姓復仇祝訖王親加刅於
獻忠身遂磔殺之尸之轅門士民爭往斫之骨肉糜爛
略盡先是閬中有巨鐘沒於水獻忠命其黨率人牛數
千牽取之不能出獻忠疑鐘之有神也大怒發巨礮擊
鐘壞其口二尺餘遂出之識者或謂賊名獻忠鐘忠音
相近今被擊且壞其獻忠將敗之徵乎果不半歲死獻
忠狀貎魁梧面長一尺六寸性慘暴一日不誅戮則悽
然不樂死時年四十有一獻忠既敗可望定國皆走降
明其後可望與定國爭權相殺兵敗來歸
世祖封可望義王而定國復潰走緬甸以死獻忠又有
養子鄭國者偕可望來授一等阿思哈哈番予嘗識其
人其言獻忠事甚具兹不暇書姑略其兵敗始末如此
書沈通明事
淮安沈通明字克赤嘗為前明總兵官任俠輕財好從
中原士大夫游士大夫皆稱之數與賊戰有功順治二
年先是有巡撫田仰者素習通明之為人加禮遇焉至
是見明將亡遂屬其家通明而身自浮海去通明匿仰
妻子他所會
王師渡淮購仰妻子急蹤跡至通明家且幷捕通明是
時通明已散遣所部杜門久矣捕者凡十餘輩合譟圍
其居通明走入寢室飲酒數斗裂束帛縛其愛妾負之
背而牽騎手弓矢以出大呼曰若輩亦知沈將軍邪遂
注矢擬捕者皆逡巡引郤通明疾馳與愛妾俱得脱僦
居蘇州變姓名賣卜以自活未幾愛妾死意不自聊入靈
巖山祝髮為浮屠已復棄浮屠服北訪故人於鄧州通明
故魁壘丈夫也美須䫇以飲酒自豪又善度曲每醉輙歌
呼鄧州市上間以曼聲襍之酸楚動聽一市皆以為狂而
彭公子籛其州人也素有聲望於江淮間方罷巡撫家居
獨聞而異之偵得通明所在徒步往與之語通明默不應
已詢知為彭巡撫乃大喜吐實公捉其手曰君狀貎稍異
必將有物色之者非我其孰為魯朱家邪引與俱歸公亦
豪於酒日夜與通明縱飲甚歡居久之遇赦始得出通明
少以勇力聞嘗與賊戰賊射之洞腹通明急拔矢裂甲裳
裹其創往逐射者竟殺其人而還由是一軍皆壯之今且
年八十餘矣膂力雖少衰而飲酒不減少時任俠自喜亦
如故也始居蘇州變姓名曰申宗耿及為浮屠又名玄弇
劉吏部公勇曾有序贈之至比諸前宋姚平仲龍伯康云
夫明季戰争之際四方竒才輩出如予所紀乙邦才江天
一及通明之屬率倜儻非常之器意氣幹略横從百出此
皆予之所及聞也其他流落淟沒為予所不及聞而不得
載筆以紀者又不知幾何人然而卒無補於明之亡者何
與當此之時或有其人而不用或用之而不盡至於廟堂
柄事之臣非滛邪朋比即闒茸委𤨏懷禄躭寵之流當其
有事不獨掣若人之肘也必從而加媒糵焉及一旦僨决
潰裂捼手無策則槩誣天下以乏才嗚呼其真乏才也耶
詩有之誰秉國成不自為政此予所以歎也
曹孝子事略
孝子名廣攄字藴昔今兵部侍郎曹公國柄之長子也
以蔭入國子監年二十五會其母夫人病乃刲股肉為
羹以進母飲之而瘳先是孝子亦病既刲股匿其創不
以告創驟受風病遂亟逾若干日殁實順治十有八年
也於是顧御史如華傳之詳矣因略其事如右或問於
予曰毁傷支體以至於死此非古聖人訓也又非
國家之令甲所聽也孝子豈未之知耶予應之曰奚為
其不知也當其埶危而情迫藥之不瘉禱之不應欲控
籲而靡所亦奚暇古訓之遵而禁令之䘏邪故雖死無
憾也嗟乎昔之君子效命於君父者多矣今之君子能
乎否也既不能勉焉為之而獧譎巧謬之輩則又援聖
賢之說以自解借令甲之似以祈逃免其辠辜相縻以
虛名而相塗以文具此風俗所以益媮而急難危亡之
時天下所以無臣子也論者不此之咎而顧以毁傷滅
絶議孝子孝子不幸死矣然且不免於議得非其重不
幸與此論者之過也
黃孝子事略
孝子名洪元丹陽人其父國相以武斷豪於里中有虞
庠者好持吏短長寅緣告訐與國相同里不相能遂發
國相隂事欲致之辠國相行賄得不坐庠反以誣受杖
乃偽引謝具酒食交歡而私遣惡少年詗國相會國相
被酒夜行從其後捽項反接之負以石沈諸河里人皆
心知庠所為也莫敢問時孝子與弟某皆幼其後稍長
微聞之乃哭告母曰殺吾父者虞庠也母急掩其口曰
勿妄言禍及矣孝子每號慟母輙呵禁之於是中夜飲
泣至旦且椎牀曰死耳母亦泣曰汝父未葬我老矣竢
我死則聽汝孝子始受命兄弟共適市數市利斧藏之
虞庠頗自疑更好言慰孝子曰孺子未昏吾壻汝孝子
陽謝曰公我丈人行也得為公壻幸甚退而切齒曰賊
奴欲以而女易吾父邪久之母死既合葬兄弟哭拜墓
上曰兒飲血含憤十年矣今日願與父母訣遂懷斧往
來迹庠未得間故事春社必盛陳優戲里人觀者環集
初國相亦以社時被酒遇害至是又直社孝子見庠在
社所馳歸呼其弟各挾斧往殺庠庠方上坐觀優意揚
揚自得也孝子直入肩擠之字謂庠曰逸羣我送汝死
庠起笑曰孺子醉耶乃瞋目答曰將醉汝血援斧斫庠
應手仆衆驚二子横斧揮其衆大呼曰去去毋嘗我刅
也皆郤立不敢動兩斧竝下庠遂死於是四顧拱手謝
曰某無禮倉卒乃驚父老復兄弟挾斧緩步出翼日詣
縣自陳狀有司義之免其弟頌繫孝子於獄康熙十一
年四月某日也後一年上官竟脱孝子辠云
汪子曰賀君瑒若孝子同縣士也善古文辭嘗傳孝子
甚竒予既慕孝子且愛重賀君之文故節其事如右予
又聞孝子之出獄也遂去為浮屠易其名曰光空今方
行脚諸方以精進稱
顔中和事略
予既叙黃孝子事宗人昭兹因從容言顔生中和嘗復
父讎其始末甚具予歎曰是又一孝子也不可使無聞
焉中和本名發祥吳之楓橋人其父宏仁順治初有怨
家周昌者乘亂偕其黨十餘人誘宏仁閉空舍中殺之
而棄其首已顔氏得道旁尸驗之良是屢購其首無有
也及物色殺者主名知其為昌連控之於官不得直於
是宏仁有長子孟和次則中和中和年甫十三痛其父
被殺嘗取析薪斧出礪之復束稾草如人形書昌姓名
其上以試斧如是者數矣鄰里知者數易中和以為此
穉子戲耳即昌聞之頗心動然亦未暇僃也逾三年中
和懷斧竊告其母曰兒將往復父讎母大駭摇手止之
曰昌無藉有膂力汝弱小何能為慎勿自速死也中和
奮衣出門不顧是日直昌市中中和隂尾之行昌不知
也行稍前遽自後揮斧中昌首流血被面昌方左右顧
又斧之而會其母趣孟和走視弟孟和趨至昌已死兄
弟乃相率號於衆曰盍偕我詣官首辠乎衆如其言既
至縣庭中和與孟和爭自承殺人官不能决衆從旁分
别言之始下中和於獄其母蒲伏往視之且哭且撫其
背詬曰騃兒豈不聞殺人者死顧欲以父子兩命易人
一命邪中和怡然曰父讎得復死不憾其明年巡按御
史錄囚遂釋中和而周昌前所與共殺宏仁者十餘人
後先皆病死臨死時皆言顔泰如守我徧體青赤色若
有擊者或又言泰如幸緩我泰如者宏仁别字也不期
年十餘人無一在者而中和至今亡恙昭兹云
汪子曰顔氏聚居楓橋市中其先有佩韋者中和之從
祖祖父也明天啓中與衆共訴周忠介公冤毆殺錦衣
衞所遣官校被法死佩韋以義今中和以孝皆卓卓有
立顔氏信多賢哉昭兹又言中和性坦率雅好六博本
不甚解書及其銳於為父瀕死勿憚乃士大夫讀書知
道理者所弗如亦異矣
記二獄
距予廬數十步為桃花墩墩旁居人數十家皆無藉細
民也一婦與人私其夫不相誰何數持婦求賄而已既
而婦與所私患之伺間引錐剚其腹且斃負而懸諸塜
樹間紿曰自縊也遂為鄰人所發私者賄其夫兄證弟
嘗為盜被獲羣毆不勝痛以故死婦與所私皆脱辠又
洞庭東山民不孝其父從之乞飲輙予以溺久之遂殺
其母鄰人執以詣縣其父從旁質之力縣令不聽笞而
遣之上官廉知其故大駭復執下獄杖死刑罰之不中
久矣今之為吏者急於催科而緩於聽訟催科至於殺
人而民之被重辠顧可以不死吳俗素獧險好訟而不
恥犯法有司又導之如此孔子曰愛而恕可以容困温
而斷可以抑姦今之為吏者夫亦弗思耳矣
書恭迎
大駕始末
康熙二十三年冬十月
皇上南巡將抵蘇二十四日丙辰臣琬偕在籍坊院諸
臣具舟往迎於望亭是夕
御舟至無錫臣等還宿滸墅明日丁巳夜方半前驅傳
呼
御舟將至諸臣皆具朝服露坐民家檐下以待戊午既
旦
御舟踰關恭迎於南新橋岸次
皇上傳諭使前臣等竭蹷前趨數十步
御舟始泊臣等列跪岸側
皇上徧詢諸臣姓名訖獨不及臣琬琬因自通姓名蒙
諭曰曉得隨詢臣琬行年幾何琬謹對臣犬馬齒六十
有一復詢吳中秋成何若琬又對今歲歉收夏大水秋
不雨
皇上若微頷者因徹
御前餅餌二盤以
賜且傳
諭曰舟中無他所有今以此慰勞若等
御舟將發遂遣侍衞送臣等歸舟而後行臣琬退為諸
父老恭述
天語無不歡呼歎息甚且有泣下者蓋聞民為邦本食
為民天未有不念民食而能致郅隆者也
皇上東巡所至亦旣蠲民租三之一矣顧倉卒弭檝則
又咨訪拳拳專注民瘼如此此稀闊盛事雖尚書所
稱皇帝之清問下民何以加焉臣琬老矣跧伏草野何
幸以垂白之年得偕田間父老沐浴乎
聖人之澤而耕鑿乎太平極治之時也竊懼記注官不
在
御舟左右未能遂悉其詳故謹書之以僃采擇
記誌銘石刻事
文待詔先生為陳以弘譔誌銘一首八分書亦先生筆
以弘者名鍵都御史璚季子太醫院判周原已壻即今
姚城陳氏之先也當時既刻石矣不知何故不歸於陳
竟留落乘鯉坊民家民婦誤以䙝器寘其上是夜寒熱
譫語若有馮之者責婦不當擅汚此石民家大恐百方
禱祀始瘉遂疑此石為祟移送西鄰禪興寺中寺僧愚
俗亦不之識也自是棄諸庭中墻隅者若干歲矣寺中
相傳石之由來如此族子右衡嘗讀書於寺以予之好
訪前賢名蹟也乞諸寺僧遣兩輿夫舁來城西示予予
因以一舟載歸山莊稍暇考先生甫田集又不知何故
不載此作獨愛其文章之整麗筆墨之端秀乃嵌入莊
右垣中蓋由誌所云正德己卯到今康熙壬戍相去凡
一百六十四年嗟乎石果能祟人邪豈文字不可䙝眤
其應遂爾邪又豈先生有靈致然邪抑適會民婦之自
病姑委其祟於石邪不然是文字之工且玅者或有物
焉實呵護之而不欲使其堙滅無聞也故記之石一共
四十四行七百五十七字無篆蓋刻者為章簡甫
堯峰文鈔卷三十六
