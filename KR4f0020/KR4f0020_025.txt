堯峯文鈔卷二十五翰林院編修汪琬撰
序二(共十八首)
禮記說義纂訂序
二禮不明久矣官器之異同儀文度數之詳略其間紛
紜轇輵疑不可信者蓋更僕不能數而立馬不能算也
姑即禮記言之一郊也或曰用辛日或曰擇元日然則
元日為是乎辛日為是乎一禘也或曰春祭或曰夏祭
然則祭於夏為是乎祭於春為是乎一廟制也或曰大
夫有皇考廟或曰有太祖而無皇考然則宜從祭法乎
抑宜從王制乎一奔喪也或曰大功望門而哭或曰見
喪者之鄉而哭然則宜從雜記乎抑宜從奔喪乎一禫
祭也或曰中月或曰祥而禫然則宜用二十五月乎抑
用二十七月乎一異父昆弟之喪也或曰大功或曰齊
衰然則宜依子游說乎抑依子夏說乎四十九篇出於小
戴一家而猶彼此乖反此皆學者所當盡心也漢唐儒
者往往膠守師說而不能詳加考求訖於前明則特視
為科舉時文之業口傳耳剽以冀倖一第實無人焉綜
核貫穿於其中何怪乎學日益陋識日益卑四方之風
俗亦日益壊而天理民彝或幾乎息也關西楊公鳳閣
盡心於禮者有年獨能旁綜儀禮周官二經淹貫馬伏
鄭王諸訓故以成此書取而讀之則吾前之所疑者公
固已深思自得或微引其緒或詳折其衷繭抽解剥悉
犂然而筆之於書矣以是禆補世教夫豈淺鮮也哉於
是公從子三開使君醵金刻諸吳下工竣而命予序之
予於禮經素非專家而願因公之書以其餘日稍盡心
焉故遂承使君命為之序
遠志之苖序
前明御馬監太監劉若愚直隸延慶州左衛人崇禎初
以魏忠賢黨下獄若愚自辨頗力在獄中纂此書所述
妖書及客魏始末最悉卷首曰寺人小草又曰遠志之
苖與酌中志略大同小異此蓋其稾本也予借諸文氏
筆畫譌謬且襍以行草遂别加繕錄而序之曰嗚乎凡
國家之患一曰女寵二曰宦寺而外戚與藩鎮猶不與
焉何也女子小人其類同其志同其闚伺也狡而深而
其結納也亦近而便日夕於人主之側不蠱之以聲利
即中之以土木導之以犬馬游幸未有不相為表裏者
也然考諸前世所以亂且亡者往往成於宦寺而始於
女寵漢有王聖與其女伯榮在内然後江京李閏之徒
因之而黃門常侍遂熾唐有張良娣干豫政事然後李
輔國程元振之徒因之而北司遂以亡唐蓋女子小人
皆足以致患而女寵之惑人主也尤甚牢根固蒂盤結
於閨闥之間陽託人主之權而隂樹左右羣小以為援
諫官之所不能糾而重臣之所不敢問此誠召亂之本
也夫安得有不亾者哉前明亦然始之以鄭貴妃繼之
以李選侍復繼之以乳媪客氏而魏忠賢始乘其隙竊
弄人主之威福以號召同黨誅鉏異已外廷之覬覦富
貴者又莫不夤緣朋比朝鄭李而夕客魏於是釀搢紳
門戶之禍者紛紜轇輵垂五十年及其末也賢人君子
大則糜爛於詔獄次則銷磨於罷官遣戍而明之社稷
遂浸滛傾仆而不可復支然則宦寺之為患又未有不
由女寵者也嗚乎千尋之木非不高也吞舟之魚非不
大也至其腐敗則必自内始詩曰亂匪降自天生自婦
人後之長國家者可不戒哉可不慎哉
兵餉一覽序
康熙六年九月戶科掌印給事中姚公文然上疏其略
曰臣伏念
詔旨每年開征夏税定於五六月秋糧定於九十月此
誠
皇上恤民之美意刱業之良法也然臣見年來各處兵
餉俱藉本年催征銀兩為支銷本地及撥協别省之用
竊慮來年兵餉開支在於正月而民間開征在五六月
相距幾及半載安能隨收隨解不誤軍需乎臣嘗約計
來年春季所入不能充一季所出萬一軍需孔亟不得
已又議變更則是美意晦而不彰良法行而復止甚可惜
也應請
勅下部臣速查今歲存貯欵項與明春一季應行征收欵
項通盤合算果否充一季兵餉之用如有不敷酌議變通
或借發帑金或暫開事例以成就
皇上之良法美意盖皆所謂權宜之術有類此可推行者
統在部臣熟籌
皇上詳擇非臣愚昧所能盡知也䟽上
天子下其章戶部先是尚書王先生弘祚虞軍需之不繼
也乃命予勾挍遞年已來存貯錢糧予方移付文十四司
其數猶未集也而會是疏既下王先生督率益急諸司付
文亦至予日夜目披手笇釐其蠧敝覈其漏遺錙銖塵渺
按籍攅簇逾六旬始得存貯銀伍伯肆拾萬兩有竒以復
於先生自是兵餉可無虞矣予退復輯其餘意撰錄是書
命曰兵餉一覽其端總目為一篇一每年兵餉所出之數
一每年正項襍項所入之數一每年每項存貯候撥兵餉
之數其後復詳晰直隸十四布政司為十六篇一本地
每年地丁額征之數(有蠲荒則别書)一襍項約征之數(如缺官住罰變産罪)
(贖之類皆在内有鹽課關税蘆課者則别書)一每年貯庫之數一上年奏銷存
賸之數已上凡如干條一本地每年兵餉之數(有藩下及綠旗應析)
(者則區為二)一應撥協餉之數(如雲貴兩廣川閩則無此條)一先年缺額兵
餉未經找撥之數已上又如干條他如薊州密雲昌平宣
府大同諸營鎮滄州德州保定太原諸駐防額餉俱附見
本地兵餉之左(江寧鎮江杭州西安駐防總在合省兵餉數内無另款)其已撥某項如
干未撥如干支銷抵補某項如干則用朱書細疏各項之
下然後國計之出入可以暸如矣夫舉其總則先兵餉而
次賦税者明職掌也財用以兵餉為急也核其詳則先賦
税而次兵餉者重物力也財用以賦税為原也予撰錄本
意盖如此書既告成會添注尚書馬爾賽建議於
朝格緩征之
詔不行於是有司一切催科如故越明年復廢左右兩餉
司而王先生亦遂得辠去位矣予自惜精力之萃此也久
姑藏弆其書於篋衍而序之云
焦山古鼎圖詩後序
古之祀典有彝器彝之為言常也頫者為鐘仰者為鼎鐘
鼎固彝器之大者也左氏傳曰諸侯有勲而不廢有績而
載則撫之以彝器此天子所以錫有功也然則焦山之所
蓄與二王子之所咏殆即其類與予嘗論之古器之與法
書名畫並重也自宋代始盖當累世承平之後朝廷無事
士大夫讀書好古如歐陽永叔劉原父者爭以博雅相高
沿及政和宣和之間天子更刱禮樂亦寖慕三代之法物
摉竒索幽取而貯諸殿閣者不可以數計於是李伯時黃
長睿薛尚功趙德甫之屬復相次而起莫不規摹其欵識
研窮其字畫而諷味其文章繪之有圖述之有譜夫然後
鐘鼎之器益見尚於世今二王子從登眺之暇摩挲鑒賞
作為詩歌以傳道之不啻數百言迹其風流好尚其何減
於前宋諸君子哉抑予有感也昔春秋桓公二年書取郜
大鼎於宋說者曰取者不當取也又曰得非其有之稱也
夫魯桓宋莊其人皆孔子之所深惡然則一賂一取其辱
此鼎也多矣此可謂鼎之不幸也至於焦山所蓄者雖嘗
見汚嚴氏父子然猶幸而得反其故深自藏匿於窮巖絶
壑浮屠氏之精舍固不可以郜鼎者相提而語辟諸山林
隠遯之士遭罹患難而卒能潔身以自全豈不尤為可尚
也哉予故并論之若二王子之詩雄偉竒麗儼然子美退
之復出則有程通判雷山人之評隲在
鼎高一尺三寸二分腹徑一尺五寸八分□圍視腹
而殺其七之一耳高三寸足倍之有銘在其腹其辭
曰惟九月既望甲戌王還於周□□于圖室司徒南
仲右□惠□立中庭王呼史受册命□惠曰官司□
王□側□作錫女玄衣束帶戈琱戟縞&KR1302;彤矢鋚□
鑾旂□惠敢對揚天子丕顯敷休用作尊鼎用享于
□烈考用周簋夀萬年子孫永寳用凡蝕二字疑不
能知者八字此予之所釋也與貽上原文稍異
歸震川先生年譜後序
先生既殁之後其族弟道傳刻遺集二十卷其子子祜
子寧又刻集三十二卷二本去取多不同而子祜等所
刻有詩一卷又附行述墓表誌銘一卷視道傳本稍備
而獨無年譜琬深惜之因略其事蹟稍次第之以示高
山仰止之義夫當明之中葉士大夫争言古文往往勦
襲史漢諸書以相輘轢紛紜倡和徧於東南此先生所
深歎於妄庸人為之巨子者也於是退處荒江寂莫之
瀕獨與其門人子弟講求六藝慨然以斯文為己任而
欲遠追游夏之徒於千數百年之上不亦豪傑之士哉
蓋琬嘗因所譜而推原其始末矣以先生之學識自當
出入禁林蚤居簪筆荷槖之選顧獨連蹇蹉跎凡九上
春官而始得一第斯已謂之不幸然且困於州縣之職
不理於&KR0945;妒者之口齟齬數年垂及遲暮而後從散僚
之中與掌外制方欲以高文大册自鳴天子之前而又
溘焉長往矣先生乞致仕疏所云作唐一經成漢二史
者固有其志而未及醻也然則區區遺集亦何足以槩
先生哉王文肅公嘗稱先生之文如清廟之瑟一唱三
歎無意於感人而懽愉慘惻之思溢於言外可謂大雅
不羣者竊歎以為知言去年夏琬屬同年生從先生之
曾孫莊乞寫其遺像而至今猶未有以復也當致書促
之而先識其事於此將以附於譜之右方
重訂韻補序
凡字莫不有聲有音故平上去入四音為之經宫商角
徵羽半徵半商七音為之緯而後切韵協韵興焉所以
盡韻學之正變也夾漈鄭氏獨倡急慢諧聲之說如中
之協十陽激之協十八藥皆協韵也而鄭氏以中央之
急聲為張取證於古豓歌以激搏之急聲為郭取證於
西京賦此其說蓋本梵書之合音而於六經諸子所謂
協韵之道尚未之備也惟吳棫才老所作韵補最為淹
洽嗣後朱晦菴先生遂悉采之以協詩三百篇與楚離
騷蓋其為大儒取重如此非徒有功於小學而已也今
夫世之士大夫羣焉宗尚者惟劉淵韵略一書耳其他
如陸法言之所輯孫愐之所增宋祁鄭戩之所修定所
謂二百六韵者俱茫然弗之辨矣而顧暇問協韵乎哉
予謂唐宋韵協韵各有所宜五七言詩從今者也故宜
於唐宋韵箴銘贊頌騷賦歌謠之屬法古者也故宜於
間用協韵為古文而不知協韵是猶觀樂而不知琴瑟
習禮而不知籩豆也其可乎然則才老之有此編也信
乎其不可少也韓退之言凡為文辭宜略識字苟能通
字義之原流審其聲音考其偏旁點畫而又求之協韵
殆可謂之識字矣至於近世好古之儒往往譏排協韵
之非甚而上之疑孔子之繫易次之黜顔師古章懷太
子之注兩漢書其說愈長而其辨愈細則又予所不得
而知也
傷寒書序
予聞醫之有方也猶陣之有圖弈之有譜善用之足以
制勝不善用之未有不失算而敗者也故河汾氏之言
曰醫者意也藥者瀹也先得大意後以藥物通瀹之此
可謂善言醫者矣今世之業醫者不然率皆以有定之
方治無定之病不問其人之起居食息與夫時俗之温
嚴燥溼而概以成格進之吾不知於其所謂意者果有
合焉否也嗟乎學書紙費學醫人費以庸醫之多誤也
其不至費人者少矣夫襍病猶可無誤即不幸而至於
誤矣或得與失參半猶可尋其指歸為之補救獨傷寒
一證既有隂陽表裏之異於其中又有三隂三陽半表
半裏虛實傳變留匿隐伏難測之微自仲景立經王叔
和朱奉議成無已之屬為之疏明辨釋習者固非一家
其間經督營絡汗吐温下證若繭絲法同射覆投之稍
乖死生判焉非若襍病之可以或誤者也是以識者兢
兢慎之友人某素精其術於是攟摭六經加之論斷為
傷寒一書要以先得大意為主蓋亦河汾氏之指也前
人論難此證至三百六十明時惟陶尚文最得綱領然頗
詆仲景傷寒論謂非全書而王宇泰又嘗攻陶氏之短
以為尚未望見易水門墻蓋其紛紜聚訟如此唯是書
折衷其間尤極詳備以是指示後學其用力良亦勤矣
夫俞跗扁鵲之徒既不可再得則擇其術之工巧者而
服習焉庶亦不至費人也夫
說鈴小序
汪子方為說鈴有客見而笑曰何吾子著錄之不倫也
夫四方之大夫士聯車轊結衣衽而來游京師者非以
市竒弔詭也梯榮焉止爾媒利焉止爾梯榮故名顯媒
利故實厚乃吾子舍是二者而日操紙舒翰從事於此
書以名則窮以實則左得毋竒且詭與汪子應之曰客
之所謂名實者褒衣緩帶之倫舉不免焉然方其下儤
直匃休沐也則必絲竹以諧耳妖冶以悦目樗蒲博塞
之具以怡情肆志一張一弛其由是道久矣今客視乎
吾之室空然孑然蕭然閴然於絲竹無有也圖史而已
於妖冶無有也蓬垢而已於樗蒲博塞無有也故簏敗
几而已然且無以自娛其若窮愁何於是追憶舊聞手
纂口誦不絲竹而諧無妖冶而悦非樗蒲博塞之具而
亦肆然忘返者誠不知其不可也噫吾欲梯榮則倦而
無階欲媒利則困而乏餌而又病夫飽食終日無所用
心者故寧取裁於此尚何竒之能市而何詭之可弔邪
客遂笑而去說鈴之義蓋取諸法言吾子篇其書則與
世說語林略相類
鳴道集說序
金尚書右司都事李君純甫字之純别自號屏山居士
弘州襄隂人一云純甫其字也歴官始末具在金史文
藝傳元裕之所謂中原豪傑者是已予得其所著鳴道集說
讀之其說根柢性命而加之以變幻詭譎大略以堯舜禹湯
文武之後道術將裂故奉老耼孔子孟子莊周洎佛如
來為五聖人而推老莊浮屠之言以為能合於吾孔孟
又推唐之李習之宋之王介甫父子蘇子瞻兄弟以為
能隂引老莊浮屠之言以證明吾孔孟諸書於是發為
雄詞怪辨委曲疏通其所見而極其旨趣則往往歸之
於佛凡宋儒之闢佛者大肆掊擊自司馬文正公而下
訖於程朱無得免者予始讀之而駭中讀之而疑三讀
之而歎其說之過也蓋自唐宋以來士大夫浸滛釋氏
之學借以附會經傳粉餙儒術者間亦有之然未有從
横捭闔敢於偭聖人之規矩如屏山者一何衞浮屠如
是之誠而翦吾儒之羽翼如是之嚴且力與迹其流敝
視荀卿氏之言性惡墨翟子之論短喪殆加甚焉姑棄
其書篋衍而序之如右其論學者有云内有三疵外有
四孽何謂三疵識鑿之而賊氣馮之而亢才蕩之而浮
何謂四孽學封之而塞辨譁之而疑文甘之而狂名錮
之而死此則深中學者之病故錄之按金史以集說為
集解殆非是當從黃侍講序為正此序今在王忠文公
集中
歸詩考異序
予撰先生全集考異蓋以崑山本為之主而悉附他本
異同於其下至於先生之詩惟崑山本刻入外集新本
刻入别集而復古堂本常熟本舉皆無之故予所考
者止於新本而已間嘗竊怪舊刻諸詩往往有出入孫
愐廣韵及吳才老韵者最為古雅而新本多從近世所
行俗韵不知何以異同如此或謂歸氏有家藏鈔本可
訂則又略考其所刻全集如歸孝子傳徐郡丞惠政記
等篇皆不主鈔本而參用崑山常熟兩本如上王都御
史書周憲副行狀等篇則僅僅節略鈔本數語之不同
者附注於篇末固未嘗專用鈔本以為據依也又竊意
其家所藏者或未必果出於先生之筆授而其挍讎此
鈔本之人亦未必親事先生而習見其讀書為文者也
於是諸家之本紛紜錯出而後生淺學讀先生之詩若
文者幾莫知所適從矣昔朱子序韓文考異曰姑考諸
本之同異而兼存之以待覽者之自擇云云子故私淑
朱子之例亦不免有所疏通證明而自顧其學識之陋
劣終未敢悻悻然自騁其臆而妄加筆削於其間也覽
者詳之全集考異卷帙頗夥不能遽鐫版以行世而其
大指則已見於此云(歸文全集考異今改名歸文辨誣錄)
古今五服考異序一
昔魯哀公使孺悲學士喪禮於孔子而兩漢猶有專名禮
服之學者至於馬融鄭玄王肅譙周之屬皆號通儒莫
不條析異同反覆拳拳於此勉齋黃先生亦嘗欲撰次喪
服圖式而附古今沿革於其後惜乎未及成書而遽殁也
自晩近以來諱為凶事往往棄而不講於是士大夫持服
之時率皆私行其胷臆而王者制禮之意微矣予竊慨焉
故作此考以儀禮為案而以今之律文斷之中間發明辨
正襍采諸家之書而稍述鄙見於其末孔子曰丘小人也
何足以知禮孔子且云爾而况陋劣如琬者乎然用以羽
翼律文殆不無小補云
古今五服考異序二
有問予者曰禮與律文不同今吾子之為此考也率皆取裁
於律是母乃徇今而不古之好與予告之曰非也盖嘗三復
喪服傳而不能以無疑夫高祖在九屬之内大夫得立高祖
廟士亦得祀高祖而顧不為之服可疑一也曾祖距祖一世顧
為祖齊衰期而為曾祖三月其降殺不太甚乎可疑二也丈
夫三十而娶而為之妻者乃有夫之姊之長殤之服可疑三
也支子不祭則不得立廟尚何有於孤幼而繼父乃得為前
妻之子築宫廟可疑四也舅與從母皆母之黨也顧為從母
小功而為舅止於緦抑何輕舅而重從母也可疑五也大夫
絶緦於其旁親皆然而獨服貴臣貴妾可疑六也漢魏諸儒
守其師說牢固而不之變中間雖有舛譌往往從而曲為之
解自唐以來賢君察相知服制之當隨時損益也於是鳩集
衆議而稱制以决之縣諸令甲以齊一之至於今日其文益
詳且密吾聞之也禮有與民變革者矣其不可變革者則
親親也尊尊也長長也男女有别也夫賢君察相因乎
其不可變革者而損益其可變革者不亦善乎而又何
周制之兢兢焉彼徇今而不通乎古與好古而不協乎
今是皆謂之俗儒君子弗與也客既退遂錄之以為序
古今五服考異後序
右所作古今五服考異八卷凡八閱月九易稾而始成
予嘗考周禮凡大喪小宗伯縣衰冠之式於路門大僕
縣首服之法於宫門肆師禁男女之衰不中法者卿大
夫之喪肆師則相其禮職喪則以國之喪禮涖其禁令
序其事是故無不&KR0570;於五服者今雖律文具在而世風
獧惡凡喪服與居喪之節鮮有能遵令甲者矣而
國家又無專官以董之於是苟簡慢易日以成俗甚則承
譌襲謬違失制禮之意豈不大可痛哉予不揆檮昧願
為卿大夫之相禮序事者故敢櫽括古今以成此考雖
或訶責其怪迂頗僻非所恤也至於自大小殮以訖祥
禫其儀文度數之詳近古而不倍於今者莫如温文正公
書儀徽文公家禮惟學者酌而行之兹不備及云
五服圖後序
按勉齋黃氏儀禮經傳續及信齋楊氏儀禮圖一書其
喪服門諸圖雖本儀禮而實參之以小戴記予所作則
悉取喪服傳本文而又各以律文圖次之蓋前賢所重
在攻經而予所重在遵律宜其彼此不同也禮時為大
昔者殷人既封而弔周反哭而弔孔子從周殷練而祔周
卒哭而祔孔子蓋善殷也夫於周則從之於殷則善之而
不從者此無他非時王之制故也朱子曰古今異宜禮文
之變有不可考者又曰居周之世而欲行夏商之禮所謂
反古之道由此言之學者之論禮服也當知所取法矣
挍正東都事略前序
東都事略一百三十卷宋承議郎知龍州王稱撰稱字
季平眉州眉山人淳熙中翰林洪文敏公表上其書且
薦稱刻意史學詔除直祕閣宋史不列稱儒林文苑傳
中故不詳其始末考陳氏書錄解題謂此書紀傳附錄
略皆具體但太簡略未為全善岳氏桯史亦嘗指摘其
誤而朱徽公示學者以為止說得一影子南宋諸儒皆
非深肯其書者也及予取而讀之其詞質而不俚繁而
不薉至於蔡京王黼諸傳則又約略史記封禪平準諸
體襍議論於叙事之中尤能推原禍亂所自始流連反
覆三致意焉此其文章恐亦未可盡没也元托克托修史
大率採取於此而中間用他書增補者又不啻十之三
四蓋南渡甫經兵燹之餘祖宗殿閣所藏既悉熸於劫
火而凡士大夫家乘别集與夫行狀志銘則又以流離
播遷不免散落稱之裒輯網羅良云艱矣故雖自成一
家而猶間有所遺漏如諸儒云云者此非稱之過也自
近歲以來其書流傳江南者絶少合肥龔尚書芝麓遂
謂宋史鹵莾如欲重修必當參之以此則予亦未敢以
為信也今年秋始購此本於吳山吳氏其人邨夫子不
逹文義遇所不解輙以私臆奮筆改竄又仍襲既久敗
紙故墨脱譌甚多烏焉亥豕開卷叢襍於是掇拾其有
可據依者麤加是正其餘則姑付諸闕如以俟後之博
識君子
東都事略䟦序
予為此書於王同老之訴也不敢專主文富洛蜀之相
攻擊也不敢專主伊川道君之禪位及姚平仲之劫寨
也不敢專主吳敏與李忠定又謂神宗時陳世儒夫婦
之獄則欲借以誣吕申公徽宗時趙諗之獄則欲借以
排曾子宣王寀之獄則欲借以傾劉昞此皆當國者深
文羅織不足為據至如李重進之死事歐陽文忠之闢
佛皆有異論蓋往往取諸小說顯然與正史相反夫舜
囚堯太甲誅伊尹此皆書之所不載聖人之所不道而
後世猶述而志之凡所謂信傳信疑傳疑也予蓋略倣
此意不然古人之骨已朽其墓木已夷矣於吾何怨何
德而為此無忌憚之言哉覽者詳之
安南日記序
惟其氣能勝天下之事然後可以立天下之大節成天
下之大功學士大夫進則建勳名於朝退則齊得喪一
死生睥睨萬物浩然天地之内當是時也蹈水火膏鼎
鑊而不怵投之以三公之尊萬鍾之富而棄之若唾涕然
此其故何也惟氣有以勝之也張子房諸葛孔明李長
源之流或事大度之主或立於猜嫌忌諱之朝所遇不
同而同歸於成功談笑揮斥之頃而風采譽望著聞於
天下小人宦侍相與環伺而訖莫敢動摇數千百年之
後仰其遺烈考求其言語文章而知其所得於氣者匪
𦕈小也不然雖有賁獲之勇儀秦之辨淳于樗里之智
平居&KR0832;然自命而及其臨事苟氣不足以充之未有不
淟涊退瑟盡喪其所守者吾游四方所交賢俊多矣未
嘗敢以氣許之惟吾楊子庶幾焉
國家承平幾三十年士大夫膠守文墨雄偉不羣之才詘
然無所表見而楊子獨受知
主上驟被
簡命圅尺一之詔出使瘴癘不測之區不偕一夫不攜
一刃而能逆懾其驕王倖相切中其要領而力回其強
悍不臣之心使盡挈所有侵疆返諸鄰境不啻折劵之
易試讀其所與國王書後先援據故事踔厲駿發爛然
明析彼陸賈終童豈足為楊子道哉吾嘗謂楊子所為
極難殆非卒然可辦者也向在京師見楊子博洽古今
發諸論議無不纚纚可聽諸名卿貴人皆慕而與之游
既使交趾往返萬里所在餽遺一不入其槖其為人介
而能和多才而有守蓋所養之久且裕如此宜乎不辱
天子之命也孟子曰吾善養吾浩然之氣楊子殆有之
矣故於其刻日記也書此以序之
讀書正譌序
吾讀春秋而深有感於後之學者也當周之衰也周文
公之遺風漸息會盟征伐列國日相尋焉然其君率皆
習於禮其卿大夫率皆&KR0570;於訓詞降而至於閨房之婦
女四夷之君長莫不彬彬然以文自淑蓋有漢唐以來
好古者之所不能加老師宿儒善為訓故者之所不及
究者矣是故穆姜魯之滛婦人也而能賦綠衣之卒章
能釋隨卦之彖辭戎子郯子皆裔夷也而戎子能誦青
蠅郯子能識少皥氏之故延州來季子荆蠻之介弟非素
通上國者也及其聘魯一聞周樂而能熟悉其盛衰興
廢後之學者束書不觀故雖典籍具在而承譌襲謬遺
忘其原委者多矣於是方言里諺蕪薉而不可解者往
往出於士大夫之口而登於其筆使當衰周之時且不
得與滛婦人者竝况可廁諸晉叔向鄭子産楚左史倚
相之側乎吾嘗推求其故蓋濫觴於南宋浸淫於明季
風靡波屬訖今日而遂為極也何休氏有言尚古學貴
文章者謂之俗儒由近世學者觀之則吾之為學也殆
亦難乎免於其俗矣顧猶不能自已遂作斯編用以是
正文章家紕漏異時成書俾後進得采吾說以為鑑
堯峰文鈔卷二十五
