堯峯文鈔卷十翰林院編修汪琬撰
碑(共八首)
新修至德廟碑
閶門内至德廟者故所建以祀吳泰伯者也蓋吳越武
肅王時始度地創置於此宋元祐間賜廟額曰至德崇
寧改元制書累進王爵以仲雍暨延陵季子札配明洪
武中復改稱吳泰伯之神歴世修葺者屢矣既入
皇朝益荒圮弗治殆無以障風日有司雖歲時致祭特
奉行
國家令甲餘悉不暇誰何也廵撫都御史湯公甫涖政
即涓吉謁廟顧瞻徘徊不勝歎息乃下令撤巫祠之淫
者以其餘材鳩工而改為之有不足則捐俸金若干兩
佐之又不足則布政使章君復捐金若干兩且遣縣丞
塗某董其役凡三閱月而訖事工不知勞民不知費其
殿址視昔稍縮至於崇閎修拱危垣文陛丹堊之絢麗
木石之堅好則有加焉公遂以六月之朔齋祓率諸屬
吏晨趨廟中陳牲薦醴命祝史讀版以成事告是時吳
士民方大和會公呼衆諭之曰爾曹亦知之乎當勾吳
之為荆蠻也語言風俗不逹於上國惟我泰伯來居斯
土然後端委為治而二千餘祀之間文教由是大啓其
末不幸有要離專設諸之屬出而民人效之尚氣鬭狠
舞劔輕死則伯之遺風漸以衰矣爾曹亦知之乎今者
市井鱗比舟車紛拏冠帶文章甲於海内伊誰之力而
莫或念也言未既郡人汪琬在公側乃復揖衆而申公
諭曰誠哉公之言也抑琬嘗聞之文者禮之迹也讓者
禮之基也伯之用文教治吳也蓋實以三讓為之本古
者政化之成也則公卿讓於朝士庶人讓於都於鄙耕
者讓畔訟者讓田職是故也故孔子曰能以禮讓為國
乎何有後世禮教既廢錐刀之末尺縷斗粟之微靡所
不争於是父子相譏婦姑相誶伯仲相䦧及其甚也獄
訟緐興盜賊滋熾孰非不讓權輿之與此我公下車以
來所為日夜有感於吳人者也公涖政未朞亦既鉏豪
強懲貪蠧崇師儒興學校矣顧猶惓惓於兹廟者豈徒
曰至德必百世祀哉凡欲藉是為吳人勸也繼今以往
或過伯之廟下肅瞻其像設有不戄然而思翻然而悔
嘅然而改者匪特孤我公之教也抑亦孟氏所謂非人
矣琬願偕吾父老共勉之以倡諸子弟可也衆皆曰善
既退公以書抵堯峯屬琬誌其修葺顛末再辭不獲命
因并書前言以復公云公諱某字某河南睢州人順治
壬辰進士由某官擢今官章君諱某字某順天宛平人
由某官擢今官於例當附書
重建長洲縣尊美堂碑
縣治之有堂也教令於是乎出征徭獄訟於是乎綜故
必為高明閎大之居焉豈徒以崇飾觀美哉以為不如
是則無以辨其等威尊其瞻聽警士民之心思耳目而
作之敬也長洲吾蘇首縣提封數百里受㕓數百萬家
擬於古之大國其土俗侈靡其賦稅殷緐素號難理署
之廳事由宋雍熙中創立縣治以後屢葺屢壞沿及
本朝傾圮遂盡巍基雕礎夷於瓦礫荆榛有日矣為令
者率傳舍逆旅其官以速去為幸莫有能鼎而新之者
前令祝侯始建室廬三楹間治事其中苟簡庳陋旁風
上雨自几案之外隸卒簿書幾無所容等威之不辨瞻
聽之不尊莫此為甚兹者某矦涖政之初即以清心省
事自矢於神甫期而政孚人洽麥禾有年疫癘不作士
民争相謂曰矦吾父母也吾儕小人其可使父母殆於
露處乎盍急圖諸乃謀合一縣諸大家有力而好義者
各出私錢以佽助是役謀定而後請於矦矦復以其言
請於上官悉皆聽許乃諏日鳩匠作始於某年月日富
者樂輸其財壯者樂獻其力巧者樂呈其伎不踰月而
工竣役不告疲貲不告匱凡廣修若干尺崇深又若干
尺一如堂址之舊無增損焉加以瓴甓峻整杇墁堅密
髹彤繢藻照燿四隅稱其為高明閎大邦君之居教授
陸子予載與矦友善每述士民之志乞書其始末於石
侯亦繼以書至且曰石具矣故予不得辭予惟周官以
六計弊吏也必冠之曰廉蓋廉其本也若善若能若敬
若正若法若辨其事也苟其不廉則雖有善能之屬猶
不足以言循吏向者嘗聞吾矦之風矣自少博學繕行
既受簡治縣補衣素食略如諸生筐篚不登於階苞苴
不納於室夫固有其本矣及其馭胥史也嚴而不苛撫
老穉也寬而不弛事鄉大夫以訖往來諸賓客也恪恭
退遜而不可干以私其有合於先王六計之遺意者與
此宜士民愛戴之不暇樂於拮据奔走以共成斯堂也
昔魯人有築臺新廐之役則春秋譏之譏其不當作而
作也至為閟宫則頌詩又從而美之美其當作而作也
不當作而不譏則無以示懲當作而不美則無以示勸
然則斯堂之成誠不可以不書書此所以美吾矦之賢
也抑非獨美吾矦而已又將以勸後之繼吾矦者予請
告以來踰十有五年顧以老病惰廢未嘗一入縣庭異
日俟矦報最庶幾進謁斯堂俯仰其高明閎大而歎息
賢侯政化之成雖甚老病猶能𢋫魯人之頌以授夫採
詩者云堂之額曰尊美南宋知縣事石矦珵所命名也
詳在米友仁記中矦故仍之矦名某字某由某官至今
官丞秦江塗崇焜主簿李正曉典史張珍并以例附書
士民醵錢者竝列碑陰
陳文莊公祠堂碑
前明南京國子祭酒贈詹事陳文莊公之殁也是為崇
禎七年閱十年其長君濟生獻公所著書於朝始予贈
諡追錄其子一人又一年福王立南京復許建專祠以
祀於是偕其弟濟楨卜地建祠於府治卧龍街關忠義
廟之右歲月且久有司時節往祀輙歎其密邇市闤湫
隘不足以稱也乃謀遷於虎邱得民居若干楹間而更
新之門廡壯麗堂寢崇閎其旁則餕食有所庖湢有廬
又其旁則有廩有倉凡文莊公所置贍族義田若干頃
及祭田若干畆其所得歲租悉出納於此蓋其地山川
之雄秀林陸之亢爽烟雲竹木之靚深實稱神明所栖
非故祠比工巳告成次君濟楨復聚族謀曰維兹麗牲
之碑闕焉無辭以刻非所以妥先靈而示子姓也乃來
謁某為文某自惟鄉曲晩進未及登公之堂而受其學
顧少而嘗從兩公子游儻復挂名碑尾附公以不朽固
素願也遂不敢禮辭謹按劉念臺黃石齋兩先生所譔
文莊公家傳備言公之在熹宗末也以講官負重望會
逆閹魏忠賢父子冐功求給鐵劵公當草誥辭忠賢屢
遣使趣公公奮曰首可斷誥不可草由是觸忠賢怒興
妖人孫文豸獄牽連及公竟削籍以歸數陽言欲殺公
慬而得免嗟乎間觀史所載宦官之禍無世蔑有殆未
有如漢唐及前明之甚者也然而漢之亡也以十常侍
唐之亡也以北司是直宦官與士大夫為難耳前明則
不然君子小人襍然竝立於朝日夜用門戶相傾軋而
小人遂借刃於宦官以戕君子此其過在士大夫非專
屬諸宦官也當是之時吾郡被禍最酷不幸而死則有
周忠介忠毅兩公幸而生則有公與文文肅姚文毅三
公夫兩周公之死非輕生也公與文姚之生非避死也
皆天也天之死兩周公所以伸忠臣之節也其生公與
文姚諸賢者所以養直臣之氣也假令諸賢悉畢命於
鋃鐺桁楊之下則國無人焉吾見夫靦顔蒙面絶無顧
恤嘑九千歲之不己必至於九錫策九錫之不巳必至
於勸進亦何所畏忌而弗敢為耶此公與諸賢之幸存
係於前明宗社非小也某故曰天也由今思之向之號
為義子義孫者其威福勢燄非不盛且熾也曾幾何時
而俱歸於澌盡泯滅雖下訖於婦人豎子亦往往戟手
恣口指斥其姓氏以為詬厲而公與諸賢獨名在天壤
能使言之者太息聞之者興起然則君子小人其獲報
於天者又孰為愈哉今且距公之殁踰五十年矣四方
士庶往來虎邱者登其祠而拜瞻其祏主有不欷歔俛
仰想見公之風聲氣烈徘徊不去者乎吾知其必無是
也祠成於康熙十九年又三年某始為之文至若公之
述作巳行於時其家世生卒之詳巳見於劉黃兩先生
所譔者槩不復詮次云公諱仁錫字明卿世居長洲天
啓壬戌科進士第三人由編修歴官南祭酒别自號芝
臺學者稱芝臺先生
江南布政使司參議分守蘇松常道方公祠堂
碑
康熙二十有二年吳中士民合辭言於長吳兩縣官曰
故分守蘇松常道參議方公諱某之治吳也以勤涖官
以方廉倡寮吏以嚴毅約束胥史而以慈愛拊循閭閻
諸士庶惠威竝著有年於此最後奉檄采木義興深入
山阻衝冐雪霜不幸蒙疾物故訖今殆六閱寒暑矣而
民間猶謳吟尸祝如公之存實合古者死勤事有功德
之義雖己祭於學宫未足為公報也請遂度地剙為專
祠庶幾有以揭虔妥靈昭示來世言者後先凡數十輩
縣用其言上之於府於布政使司以達廵撫都御史余
公公慎重祀典再下所司核故例既而訖如士民之請
衆遂踊躍效命相率置地虎邱之麓工不待鳩財不待
募未數月而遽潰於成升主之日士民胥大和會俎豆
既設笙歌既登蹲蹲肅肅儼公在堂事竣而退各少休
於庭廡顧瞻麗牲之石慨其不當無文且曰如是則猶
未足以報公也復相率詣予乞其辭予不暇以為則公
之子辰又繼以請蓋予嘗誌公墓所述事行備矣大約
謂吳民自明之季年僻在一隅張李蹂躪之所不及而
天災流行旱潦螽螟水火疾疫之虞歲不絶告閭閻之
間蕭然愁歎彼為大吏者曾不知安養而噢咻之民是
以益困惟公正身率物用能順民之欲偕與休息故輿
望悉歸於公考諸西漢循吏如文翁祀蜀召父祀南陽
由公絜之信無媿焉宜乎其血食兹土也乃作迎饗送
神之歌俾春秋祀時歌此以慰公於幽冥而醻士民謳
思者之望云其辭曰
邱有林兮森菲菲復有泉兮涵文漪神來兮何遲雲為
輪兮飇駕之林泉佳兮是栖是依擊鼓兮吹笙薦桂醴
兮蒓之羔神惝怳兮來下弭鸞節兮偃霓旌飲且食兮
斯告馨飇舉兮雲翔曷不少留兮兹堂神之去兮㫄皇
生撫我兮殁又降康惠士女兮時雨暘
前明福建布政使司右參議范公墓碑
前明福建參議范公既解雲南組綬退居里中惟用文
章翰墨倡率後進享有林泉之樂從容夀考殆三十有
八年其平時尤工書法遠近購其書者雖寸縑尺幅悉
藏弆以為珍翫與華亭董文敏公齊名蓋百餘年來吳
士大夫以風流藴藉稱者首推吳文定王文恪兩公其
後則文徵仲待詔繼之最後公又繼之逮公物故而先
哲之遺風餘韻盡矣琬不及從公遊幸得偕公子檢討
君同官於
朝君出其所譔事狀以公墓道之文來屬故敢叙琬嘗
所誦說者為書首按狀公諱允臨字長倩别自號長白
宋參知政事文正公十七世孫也以諱汝信者為曾大
父贈太僕卿諱啟曄者為大父由進士歴官光禄少卿
諱惟丕者則公之考也先世居吳之支硎天平兩山間
太僕公徙家華亭及公貴而始復故公為吳人舉萬歷
二十三年進士授南京兵部主事改工部歴員外郎郎
中俱在南京出為雲南按察司僉事提調學政遷福建
布政使司右參議未至任而歸公自少才識通敏恥為
章句之學盛年仕宦奮欲以功名自效其在雲南也值
鳳克亂臨安諸州縣殘破以十數猝圍會城廵撫陳公
獨器公任以城守事時將吏巳列戍外地賊攻城急旌
旗刀槊皆不及設守埤者居民耳公禦之百端凡閱數
晝夜城卒得藉以完及賊遯走東川有以克首獻者公
争曰偽也衆不之信尋生獲克於安南界上獻俘京師
其露布文則公作也先是教化三部人相讐殺廣南酋
儂應祖者自稱智高後志不軌陰闚三部釁密趨召安
南兵取其地自益安南酋武德成兵最彊素雄視諸部
遂擁兵衆號十萬攻臨安教化八砦三長官司悉為蹂
躪上官屢諭不聽會城大震在事文武集議公昌言交
人入内地勢不得久宜會諸部併力急擊時武酋已僭
號諸賊帥亦皆偽署王公矣氣汰甚度諸部未可猝定
冘豫且去我師乘之遂大敗俘斬偽王公以下以數百
計武酋由是遂衰皆公之謀也幕府方上功次會陳公
被逮代者忌公遂不復錄及遷福建忌公者猶不置且
受中朝要人指竟中以考功法例當貶秩於是公歸而
築室天平之陽徙家居之日夜流連觴咏討論泉石數
與故人及四方知交來吳者往還遨媐山水間稍間則
簾閣據几命筆揮灑以應遠近諸購者訖不復措意功
名矣東方漸用兵有欲奏起公者公力謝不應也其後
時論浸異國是益以敗壞中朝諸賢罹黨禍者相望公
歎曰吾慬而得免所幸者知幾耳以崇禎十四年某月
日卒於家夀八十有四配徐宜人太僕少卿諱泰時女
也雅工於詩偕公倡和甚夥前公二十四年卒繼仲恭
人後十六年卒男子子一即檢討君也初名雲威易必
英順治十四年舉人以
召試授今官女子子二長瑩適編修沈某次瑶適國子
生楊某孫男三孫女五先是文正公置贍族義田三十
頃延至明之中世僅存三分之一顧又困於賦重歲所
入不足以支幾盡廢矣公别捐膏腴十頃佐其入然後
有羡粟以及族人其田卒得不廢既昏於徐待徐氏尤
有恩意徐宜人無子殁而公權命從孫能先主其喪檢
討君既生復還能先而終身待之如子吳人咸以為難
宜人與恭人後先持家俱嚴重有法其賢略相當恭人
婺居教檢討君尤力故能延納良賓師以底於成康熙
某年月日葬公清流山之祖塋遷宜人及恭人匶以祔
公之卒也檢討君年甫十一故其襄事也晩嘗泣語琬
曰過時而不葬春秋謂之慢葬孤非敢慢也承先恭人
治命蓋有待也檢討君博雅善屬文所譔狀中叙公雲
南事雄麗典核深得子長孟堅遺意琬無以加也於是
悉仍其語稍詮次之而系以銘曰
天平嵯峨森然萬石維范之先實託幽宅鍾靈我公高
第纘家維人之傑維邦之華滇南荒服往秉學政既以
文育亦以武令厥功煒矣顧遘厚誣公則遂矣如國是
何公在天平於焉游樂筆墨所濡潤及邱壑公在天平
有書有詩詩書之澤後人之遺瞻彼清流與天平邇後
人思公公不復起桓桓豐碑樹於墓門徵是深刻如公
永存
勅贈承德郎翰林院修撰加一級韓府君墓碑
韓君誦先既殁之十有九年其子慕廬先生以會試第
一人入對
殿廷復賜第一四方士大夫咸歎異以為盛事實吳中
前此所未有也於是君骯髒抑鬱之志詘於地上者始
得以次信於地下嗚呼其亦可哀也巳蓋君自少為名
諸生記問淹博行文未嘗屬草默而好深潛之思逮其
下筆鉤幽剔微悉非他人所到吾黨同硯席者往往傳
寫諷誦媿其不及也每試輙冠儕偶而屢阨於省闈最
後從闈中出即病越明年春而沒瀕沒猶口占五言古
詩一章述巳志以勖其子及慕廬先生既貴贈君翰林
院修撰配周繼顧皆贈安人然後君之志始少慰晜弟
凡兩人而君庶且幼其生母陳太夫人之卒也請於伯
兄乞祔其棺父墓伯兄業許之矣既引而復執不可遂
弗克葬為文以哭其辭引咎甚悲聽者莫不酸楚病方
革伯兄與訣曰吾知若志矣當葬若母如故約君不能
興猶流涕叩首枕上以謝然亦竟弗克葬也康熙十八
年慕廬先生請告南還始諏日穿穴告君於殯所而大
葬陳太夫人遠近白衣冠執紼者數千人父老觀者填
塞衢巷俱嘖嘖稱羡然後君之志始大慰予故曰詘於
地上信於地下嗚呼其亦可哀也已誦先字也諱馚别
自號幼徽其先自鳳陽徙長洲有贈禮部左侍郎兼侍
讀學士諱宗道者君高祖也曾祖世賢太醫院醫士祖
諱逢隆考諱治萬歷中舉人歴官雲和黃巖兩縣知縣
以廉能稱君甫冠而黃巖公卒於任扶喪數千里沿路
賻遺一無所受以毁瘠故遂患咯血終其身君為人沉
静有識其孝友敦厚蓋出於天性待女兄弟尤有恩意
一適張者夫婦俱殁撫其遺孤如巳子先是周安人來
歸資遣加盛殁而君籍奩具封鐍維謹外姑老而貧悉
以還之曰此固姑家物也發封所值逾千金以上親故
由是心服吳中故有大役曰首名受役者率至破家君
田不及伯兄而兄卸其役於君君受不辭盡裒所有以
聽伯兄之命後先費至不貲家遂大困所餘敝書數簏
老屋數間而己君脫身攜慕廬先生讀書吳山中菜羹
糲飯日益不給而蕭然自得絶無幾微憾也甫卧病即
取伯兄所徵役費諸手書及親故語君役事被禍本末
舉焚弃之已復謂慕廬先生恐女曹異時見之或有他
言致傷我兄弟好耳其用意周密如此享年四十卒於
順治某年月日兩安人皆有賢行周安人前君十年卒
顧安人後六年卒子男二長照殀次菼今官翰林院侍
講學士學者所稱慕廬先生也皆周安人出孫男三女
二慕廬先生既葬陳太夫人因卜葬君暨兩安人於吳
縣穹窿山之陽屬予文其隧道之石予在翰林於慕廬
先生為後進而其少也實嘗與君定交以是知之頗深
既慨然傷君之不偶而又幸先生之大顯其親有以慰
君素志也乃為叙之如此且作銘曰
節彼穹窿宰木森然維君德人幽宫寓焉積之也深閟
之也久既久既深其發也驟曰君有子升於
帝廷
帝寵洊加孰能與京君靈榮矣君志遂矣君兮安栖穹
窿之阯矣
奉直大夫前山東按察司僉事蔣公神道碑
故奉直大夫前山東按察司僉事蔣公諱鳴玉字楚珍
其先周公之子伯齡受封於蔣蔣為楚所滅而子孫適
他方者遂以國為氏自漢兖州刺史詡以不仕新莾有
聞於世而詡之孫横復以大將軍征赤眉封逡遒侯其
子婺州刺史澄又封函鄉亭侯始居陽羡歴唐宋顯者
不絶或分徙丹陽金壇故公為金壇人曾祖某祖某父
應禄皆不仕公舉前明崇禎中進士為台州推官七年
甫得行取而值福王立南京是秋為兵科給事中數上
書言兵事方欲以功名自奮而明遽亡矣
王師入江寧公弃其官閒行歸鄉里久之經略洪文襄
公薦公參湖南軍事順治三年錄從征功遂擢山東按
察司僉事分廵兖東道駐沂州公為學不名一家自經
史外若諸子百家神仙浮屠之書無不博覽強記洞悉
其原委少時尤長舉子業著聲場屋而旁及他文章皆
工在湖廣凡軍中文檄主者悉以屬公其為政不務苛
察而精敏有識在台州嘗力抗上官活其平民之被誣
執為海盜者十三人數攝諸府縣事所釐革蠧弊不下
數十條及在沂州則益以平恕得衆心沂州北接龜蒙
鳬繹諸山而所轄又兼泰安號為盜藪羣盜踞費縣西
山中聲言受撫衆惶懼不之測公單騎冐雪行數十里
抵其營誡諭之羣盜環跪&KR0719;聽咸泣曰蔣使君活我遂
以次散去盜魁蔡乃憩等屢為沂患公先後設策撫之
降其黨數百人釋脅從四千餘人而保全士民之詿誤
者無筭然其治沂也雖多用從舍而於馭兵最嚴兵興
以來諸隸戎籍者多驕悍難制公獨與之約毋擅入人
廬舍毋掠子女毋強市酒食犯者皆置之法以是標下
肅然一時士大夫争頌公政事以相師法而深歎其寬
嚴調劑之有方也自公起家以至為僉事布衣麥飯率
如諸生時沂州標兵例有除曠銀千餘兩吏循故事獻
公公不可曰柰何以官帑入私橐邪竟力卻之其奉法
公廉如此先是公之弃其給事中也既得省太公與母
韓太夫人遂易僧服為終老計而會江南盜起公之族
子無賴者因與之通盡劫取太君家財而斥公為逃官
將甘心焉於是太公持公泣且告之曰女縱不欲出奈
汝父母何公不得巳強往見文襄公於江寧文襄公素
聞公名為歴叙
本朝起兵之故以感動公公始應命然而仕宦故非其
志也至兖東不數月即屢請歸養上官執不許而公長
子修撰君適用進士第三人入翰林公聞而喜曰夫今
而後可以遂吾志矣未幾坐屬縣累當候調而遂致仕
以歸蓋又歸侍兩尊人者凡數年太公既以夀終而太
夫人訖公之殁猶康強無恙也公性篤孝疾且革慮太
夫人憂之猶自力往問起居尤厚於宗族數買田以賙
其貧者順治十一年某月日卒於家享年五十有五所
著詩文襍說合為怡曝堂集若干卷配袁氏同縣某公
之女善事舅姑撫其子無適庶愛之均一先若干年卒
得年三十有九子男二人長超内翰林弘文院修撰次
進女二人孫男女若干人某月某日合葬縣之某里某
原公先以僉事落一官而最後受修撰君之封當仍晉
正五品階矣吏部誤不晉階故僅稱奉直大夫其後遂
為例云銘曰
蔣維王孫九侯嗣昌唐宋之間衮黻相望公載世德於
前有先遭時艱難願避繳弋維忠與孝黽勉一出晉侯
鄭公庶幾其匹公才實豐命也嗇之難進易退遽止於
斯於越東魯百世見思優游林泉曾不下夀詩書之澤
以貽永久孰為之徵公則有後
睢州節烈祠碑
睢州節烈祠在城西隅距州治可一里故建以祠
誥贈恭人趙氏恭人蓋
誥封中憲大夫陜西按察司副使湯公諱祖契之配前
江西分守嶺北道布政使司右參政今翰林院侍講斌
之母也琬謹按前明崇禎中流賊李自成寇開封歸德
間所向殘破駸駸及睢恭人聞之謂其家人曰州為兵
衝未易保也脫變起則吾夫上有老母不可死吾子又
宗祧所係不可死吾直以一身行吾志耳徐語中憲公
命斌讀書北郭外斌依依不忍去輙叱遣之巳而睢城
果陷又急語中憲公俾負其姑許夫人以逃而身自坐
堂皇召家人謂之曰吾家世名門萬不可受辱闔戸經
於梁家人驚解之復投於井又出之恭人怒誓曰賊至
不死非節也死不以時非義也賊尋入環刃相向恭人
厲聲大罵不絶口遂遇害崇禎十五年三月某日也年
三十有七斌方踰城號哭以蹟恭人而恭人則巳拒賊
死矣知之者無不太息泣下越七年為
皇清順治五年河南提學僉事李公震成始檄知州房
君星曄建祠故居之東每歲率官屬往祀又十二年廵
按御史李公粹然始具其事上於
朝奉
旨旌恭人之門如故事州人老穉聞有是
命咸讙嘑奔走拜迎祠下且酌奠以告於是知州戴君
斌顧瞻裴回歎其地之湫隘弗稱非所以侈
上恩厲末俗也乃率州之大夫士與湯之宗老及其子
姓議改築而遷焉即今祠是也鳩衆庀材自門而坊達
於前堂後阿其旁眡牲有所庖湢有房徹藏祭器有庫
俱次第訖工顔其南榮曰節烈棟宇靚深丹堊增麗畚
埽清潔奉享以時用以揭虔妥靈昭示遠邇俾無遺
國家烏頭綽楔褒揚大節之意甚盛典也顧麗牲之碑
既伐既具久猶無辭以刻會斌與琬偕奉薦舉之
詔來集京師斌遂以屬琬琬自分文學駑下固讓不獲
命始靦顔執筆為之辭竊惟春秋歴十有二公孔子書
内女之賢而以烈著者宋伯姬一人而巳今歸德故宋
大火之墟而睢其西境也恭人生於伯姬守禮之鄉相
距二千餘載卒能躬蹈白刃忼慨不詘顧視屠毒甘之
如飴以恭人之死於兵例諸伯姬之死於火庶幾其易
地同符者揆以春秋之指其當得書也審矣至於恭人
其他懿行莫不可紀具詳吳祭酒偉業孫徵君竒逢所
譔傳中槩不備書特書祠之本末俾刻焉以勸來者系
之詩曰
上帝降衷乃叙彝倫婦也事夫臣也事君臣忠婦節二者
則均弗撓弗汚恒性斯敦世衰道降如川之潰或懼於
威或訹於利俛首曲膝孰勸於義佩紱者然巾幗奚議
恭人之賢是實女師克孝克勤克淑爾儀爾命不猶遘
時艱危舍生赴死克全厥歸嗚乎恭人永矢貞正平居
從容素志先定嗚乎恭人睥睨兇鋒戟手奮詬有氣如
虹寧碎我首寧揕我胷肯玷髮膚而犬豕從嗚呼恭人
遺爽不殁凡厥忌辰陰氛四塞颷馳雨擊陟降怳惚霧
車雲旗莫之可測煌煌高閎
天子表之潭潭新宫守矦考之春禴秋嘗恭人下之于
豆于豋于薦蘋蘩恭人飲食福爾子孫豈惟子孫徧惠
州人
堯峯文鈔卷十
