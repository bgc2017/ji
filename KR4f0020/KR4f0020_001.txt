堯峯文鈔卷一翰林院編修汪琬撰
騷(一首)
反招隱辭(并序)
予居堯峯二年矣客有勸予出者應之曰僕病未能也
因作此辭以見志
山高高兮湖之瀕靄青蒼兮無冬春輕雲兮冉冉淺瀨
兮𥻘𥻘晝悲吟兮謝豹夕叫嘯兮王孫山中之樹兮有
桂紛糾枝兮團蓋華開兮華落森窅窊兮歲歲美一人
兮顔如華遥卜築兮山之阿葯房兮蘭棟繚之兮薜蘿
驂吾駕於層嵒兮弭吾節乎深谷酌乳泉以礪齒兮屑
雲子以果腹歲將晏兮孰與偕鄰蝯猱兮友麋鹿歎鳳
皇之在笯兮與騏驎之受軛曾不如山中之闐寂兮又
何羡乎組紱攀桂樹兮幽復幽聊延佇兮襍嬉游吁嗟
乎山中兮孰云不可以久留
賦(一首)
醜女賦
姑胥之間具區之側爰有醜女為狀甚竒舉世少匹嫫
母瘤后庶幾髣髴廣頤雄顙肥皮癡骨鼻齃口哆蛾濃
頟突朱脣凝煤素肌傅漆兩眸昏昏寡黑多白腰細數
圍足纖盈尺立則痀僂行則傾仄含詞將吐薉氣先襲
雖極筆舌之形容曾未殫其六七然且不蠶不饁不組
不紃既陋且滛不媒呈身衪修袂曳長巾招摇里閭倚
徙市門行步所及羣然駭焉雞飛拍拍犬吠狺狺顧猶
未喻其醜也而高自儗於妖冶之倫哂先施排夷光狎
陽文陵毛嬙徧挑少艾目許神揚如遠如近若迎若將
俛影弄態其醜彌章行路畏之褰衣不顧嘲誚並作笑
咍交互年逾三十孑然如故欲男不得訖於遲暮嗚呼
噫嘻此豈未笄之子寡居之婦待聘而往守貞而處者
邪於是怊悵陽春旁皇中夜或擁衾以長嗟或撫鏡而
微訴既愁深而貯怨亦羨甚而萌妒語曰美女者惡女
之仇良有由也
雜著(五首)
理財當審盈絀之勢積久宜酌通久之規等
事題本覆稿(後題本不用此稿)
臣等看得科臣汪某䟽稱天下各項錢糧一年止得
銀一千九百六十萬兩天下兵餉共該銀二千四百
萬兩盡一歲所入已缺銀四百萬兩而八旗兵餉王
以下各滿官并京官外官俸銀共二百零八萬餘兩
其祭祀營繕匪頒賚予征討出師等費不與云云查
臣部錢糧入不敷出已於四月二十日具有錢糧不
敷兵餉缺額等事一䟽將十七年歲入若干撥充兵
餉若干支用若干不敷若干逐一開明具題恭呈
御覽無容復議又䟽稱京通倉厫見在漕米四百萬
石十七年起運十六年漕糧三百萬石新舊共七百
萬石每年王以下八旗披甲支米一百四十萬石尚
餘五百六十萬石足支十八十九二十二十一年之
用是有五年之蓄請將應運漕米三年折一年云云
查京八倉見在稉粟米一百三十五萬三千一百五
十八石零通三倉見在稉粟米一百二十八萬石零
二處共實在米二百六十三萬三千一百五十八石
零此各倉米數之大凡也十六年分漕糧除湖廣久
經留充兵餉外約稉粟米三百零二萬五千二百三
十五石零再除江南省題留三十萬石江西省改折
三十萬四千七百三十一石十七年起運淨該米二
百四十二萬五百石此各省運數之大凡也新舊共
止米五百零五萬三千六百五十八石除每年王以
下并八旗披甲人役各衙門皂書太監匠役等項共
該支米一百五十八萬二千七百八十八石尚餘米
三百四十七萬八百七十石僅足支十八十九兩年
爾今科臣條議改本為折誠從軍
國起見與臣等所題用意略同但積儲為天下大命
京師根本之地所需漕糧關係甚重臣部祇因錢糧
匱乏已極萬不得已始議改折一百萬石本出一時
權宜若定三年折一之例設有水旱灾荒西北要地
緩急何恃且各省米不起運必至壅積榖賤傷農亦
復可慮又停運一年船隻廢置不修河道淤塞不濬
次年必大費收拾今議暫將十八年起運十七年漕
糧除臣部請改折一百萬石外應如科臣所請再折
一百萬石以濟軍需至䟽稱改折漕糧三百萬石每
石銀一兩四錢共該銀四百二十萬兩通漕糧船一
萬隻每船運丁十二名每名月支米一石該糧一百
四十四萬石該折銀二百一萬六千兩每船行糧三
十六石該糧三十六萬石該折銀五十萬四千兩又
易米折蓆輕賫等銀四十萬兩併省造船挑閘修厫
諸費通計改折一年共約得銀八百餘萬兩云云查
十七年漕糧止有二百四十餘萬石臣部題定稉米
每石折銀一兩四錢粟米每石折銀一兩二錢多寡
不等其通漕糧船共止七千六百七十四隻運丁或
十名十一名十二名不等共止八萬四千八百二十
九名每年支行糧半年月糧一年本色折色不等本色
之中行糧每名月支自四斗五升起至六斗止月糧每
名月支自九斗起至一石止共米五十六萬八千四百
二十一石折色之中行糧每石折銀自五錢起至一兩
止共銀四十一萬二千八百六十餘兩此臣部見行則
例也臣等今將行月正耗并易米折蓆輕賫各項欵通
盤打筭改折一年不能如科臣所議之數應俟奉
旨後查照漕規請
敕漕撫酌議應折地方米價并各項欵造冊題報可也
請申嚴就近撥餉之制以無悞軍需事題本覆
稿(康熙七年二月題)
臣等看得科臣劉某䟽稱黔省需餉四十餘萬兩不過
數府錢糧已足乃部撥江南江西地丁又撥兩浙及上
元等八縣鹽課并本省襍項銀兩既不就近又太零星
云云查各省最近貴州者莫如湖廣但湖廣錢糧先行
儘解雲南則就近省分别無可協惟有江西江南較之
别省距貴州差為不遠是以將江西省銀十三萬兩江
南省銀十七萬兩解濟先經臣部於正月撥餉時題明
在案是不可謂之遠撥也至於原撥襍項銀五千餘兩
乃是以本省錢糧充本省之用倘不許撥給本省則此
項銀兩當於何處支銷是亦不可謂之零星也其兩浙
及上元等項鹽課銀十五萬兩繫黔撫羅繪錦於上年
十二月題請撥給見銀臣部欲撥七年分錢糧祇恐起
解遲悞遂將六年所存鹽課俱屬撥賸見銀限文到速
解隨據報解全完是俱不可謂之遠撥并不可謂之零
星也又䟽稱嗣後撥餉通計本省需餉若干即將鄰省
錢糧盡數撥給如有不足再撥他省云云查雲貴兩廣
協餉臣部將湖廣江西江南河南等處附近錢糧𣲖撥
福建協餉將江浙附近錢糧𣲖撥四川協餉將山陜附
近錢糧𣲖撥此後倘有灾荒缺額等項始將各省不拘
何項見銀撥補每年正月逐一開列具題在案又䟽稱
州縣錢糧一經撥餉例於正月開徵今以一省錢糧盡
行撥訖必至催科嚴急協餉原以兩限完解合無以二
三限解足便民云云查協餉原限四月内完三分之二
八月内全完今又定限四月内完一半九月内全完此
三五六七八等月原聽各該督撫陸續徵收報解總以
照限解足為期此繫臣部見行事例與科臣條奏約略
相同應仍照例行可也
復讐議(并序)
河南巡按御史覆奏部民張潮兒手格殺其族兄生員
三春辠當死
詔法司核議而潮兒口供中嘗言其母先為三春所殺
於是該司員外郎汪琬以為當下御史再審故議之議
曰
復讐之議載於周官禮記春秋見於陳子昂韓愈柳宗
元王安石之文者詳矣吾不敢復勦其辭惟以
國家之律明之律曰若祖父母父母被殺而子孫擅殺
行兇人者杖六十注以為不告官者又曰其即時殺死
者勿論注以為少遲即以擅殺論由此觀之凡有祖父
母父母之讎雖積至於久遠而後報皆得謂之遲皆可
援擅殺以斷者也顧獨不許潮兒之復母讐得毋太苛
矣乎一命一抵此刑部現行則例也人既殺潮兒之母
而必欲潮兒母子殉兩命以當之其失律意明矣今議
者曰潮兒未嘗告官則口供恐不可信夫當潮兒具招
之日有司曾不之詰及其申解之日御史曾不之駁彼
口供之真偽法司亦安從知之哉且吾非欲遂釋潮兒
之死也僅僅下御史再審而已萬一再審之後而其情
可原其辠可雪吾將援此擅殺之條以求為
國家活一孝子則法司之所全不更多邪議者曰潮兒
既欲復讎何不即時殺之此大不然吾嘗見被&KR0852;之家
穉子寡女門戶單弱者有矣其上或壓於勢力其次或
格於賄財苟有復讎之心不得不乘間伺便以圖之苟
無其隙雖積至於久遠而推原律意皆得寬之為遲又
何間於數年内外哉律曰辠人本犯應死而擅殺者杖
一百今以三春之狼戾敢於殺其族母是亦應死無疑
矣此時設有旁觀者若張氏之親屬能代潮兒誅之罪
亦止於杖一百而已况為潮兒者乎使果能復其母讎
而又不以減死論不可謂法之平也議者又曰柰經屢
赦何夫復讎不可以赦言也赦者
國家所以矜全有罪而非孝子慈孫不忍其親者之所
欲也今必以此罪潮兒不幾與於行兇之甚哉故吾謂
斷是獄者但當窮其口供所從来不當問赦前與赦後
也吾又嘗求赦文觀之惟誤殺者赦他若謀殺故殺皆
不赦吾不知三春所犯為合誤殺律乎抑合謀殺故殺
律乎果當赦乎抑不當赦乎皆非法司所得而懸斷也
洵如吾說使得下御史再審不過煩本部之題請與有
司之追勘耳此其事易如反掌而所全實多若憚題請
追勘之勞而甘自處於失入為法吏者夫亦勿之思矣
汪姓緣起考
按越國公行狀汪姓其先汪芒氏之後或言魯成公支
子食采於汪因氏焉羅鄂州汪王廟考實曰氏族之書
皆以汪姓出汪㒺氏亦曰汪芒孔子所謂漆姓守封嵎
之山者在虞夏商為汪㒺氏於周為長狄於春秋時為
大人又海外西山經有汪野李善以為汪氏國在西海
外然則汪㒺其氏而汪野其國也顧所居距中國遼遠
而哀公時魯乃有汪錡者死齊難為聖人所襃竊嘗以
汪㒺之人世皆長大號十倍僬僥氏春秋間盖嘗一至
矣兄弟四人各適一國以死其適魯者曰僑如魯之亞
卿以名其子而太史公又志其藏以為異然則所謂汪
㒺之後者何從而容於魯乎藉令在魯雖傳數世其質
尚當與常人異孔子之荅吳客何至近舍本國之汪而
遠稱封嵎之長狄大人為證乎羅說甚辨故吾汪當從
姬姓裔為正又按舊譜魯成公庶子生而有文在其手
左水右王故名曰汪其後子孫遂氏之竊疑春秋時諸
侯命大夫之族於是大夫有以王父字為氏者在魯如
展氏臧孫氏孟孫叔孫季孫氏之類是也不聞氏王父
名者周人以諱事神逮事王父則諱王父名安敢取以
為氏魯君亦不當以此命大夫也至若季公鉏之後為
公鉏氏伍員之後為員氏此皆後世不知禮者所為春
秋時不當然也故吾汪氏之得姓當從食采為正蓋始
則以采地為氏繼則以氏為姓也
文戒示門人
昌明博大盛世之文也煩促破碎衰世之文也顛倒誖
謬亂世之文也今幸值右文之時而後生為文往往昧
於辭義叛於經旨專以新竒可喜囂然自命作者嗟乎
人文與天文地文一也日月星辰天之文也山川草木
地之文也假令如日夜出兩月竝見日中見斗又令山
湧川鬭桃冬花李冬實夫豈不震耀耳目超於常見習
聞之外其可喜孰甚焉而經史書之不曰新而曰妖不
曰竒而曰變然則今之作者專主於新竒可喜倘亦曾
南豐所謂亂道朱晦翁所謂文中之妖與文中之賊是
也僕竊憂之而一二小子輩方且詆僕言為老狂故不
敢以告他人所願諸同志戒之而已其有及僕之門而
志或不同者僕亦不敢以告也
堯峯文鈔卷一
