李北海集卷三唐李邕撰
碑
兖州曲阜縣孔子廟碑
嘗觀元化隂藏上帝玄造雖道遠不際而運行有符揚
𣙜大抵宣考神用逮人統之可復補天秩之將頽其揆
一也昔蚩尤怙賊厥弟驕兵巨力朋徒合緒連禍則黃
帝興聖首出羣龍推下濟以君人儆勤略以戡亂逮至
橫流方割包山其咨轉死為魚鱻食不粒則堯禹並跡
振拔殷憂導百川康四國粤若殷禮缺周德微宋公用
鄫楚子問鼎則夫子卓立燦然成章闢邦家之正門播
今昔之彛憲此天所以不言而成化聖所以有開而必
先其若是者乎故夫子之道消息乎兩儀夫子之道經
營乎三代豈徒小說蓋有異聞夫亭之者莫如天藉之
者莫如地教之者莫如夫子且沐其亭而不識其道則
不如勿生荷其藉而不由其德則不如勿運故曰消息
乎兩儀者也夫博之者莫如文約之者莫如禮行之者
莫如夫子且會其文而不揚其業則不如勿傳經其禮
而不啟其教則不如勿學上代有以焯序中代有以宗
師後代有以丕訓故曰經營乎三代者也噫唐虞之美
不必至是贊而大者進聖君也夏桀之惡不必至是擠
而毁者激庸主也伊尹之忠不必至是演而數者勉誠
節也趙盾之逆不必至是抑而書者誅賊臣也至若論
慈廣孝輔仁寵義職此之由於是君臣之位序父子之
道明朋友之事興夫婦之倫得雖朗日開覺膏雨潤澤
和風清扇安足喻哉借如九皇繼統而政醇七聖同年
而道合雖事業廣運而理濟一時未有薄遊大夫僻居
下國德教既往言滿方來廟食列邦不假手於後續君
長萬乘必歸心於素王若此之盛是以騰跨百辟孤絶
一人曷成名而可稱蓋取興而為大者也我國家儒教
浹宇文思啟天伸吏曹以追尊建禮官而崇祀侯褒聖
於人爵尸奠享於國庠是用大起學流錫類孝行敦悅
施於方國光覆彌於胤宗三十五代孫嗣褒聖侯璲芝
字藏暉洎族賢元亨等或專門碩學罔墜於緒或餘波
明哲載揚厥聲乃相與合謀曰夫墟墓之地禮曰自哀
聽訟之樹詩云勿剪一則遇事遺愛一則感物允懷矧
乎大聖烈風吾祖鴻美故國封井舊居川岳歟宜其悚
神馳魄膝行膜拜陳齋祭奠嚴祠樹繚垣以設防刊豐
石以為表兖州牧京兆韋君元珪王國周親人才懿德
明啟風績休有政教長史源晉賓字光國賢操孤興清
節特遠納人以禮成俗於師司馬天水狄光昭字子亮
相門開祥雅道踵武聞義必立從事可行錄事參軍東
海徐仲連功曹成陽蓋寡疑倉曹太原王道淳弘農楊
萬石戸曹博陵崔少連弘農楊履玄兵曹太原王光超
范陽張博望法曹安定皇甫佺東海徐光彦士曹榮陽
鄭璋參軍扶風竇光訓及曲阜縣令鴈門田思昭主簿
吴興施文蔚清河晏弘楷等宦緒通德儒林秀士升堂
覩奥遊聖欽風僉同演成乃共經始其銘曰元天隂隲
大明靈(一作虛)鏡神不利淫物將與正凡曰投艱在此逢
聖吞沙薦虐軒皇底定襄陵兆災夏禹文命周道失序
夫子應聘刪詩述史盛禮張樂雅頌穆清訓詞昭灼片
言一字勸善懲惡誘進後人啟明先覺六順勃興四教
皆作元功濟古至道維來首出列聖席卷羣才大名震
耀廣學天開蒸嘗匝㝢誦習窮垓帝念居室以光夀宫
建侯于嗣環封厥中孫謀不冺祖德斯崇乃刊聖烈用
廣休風
嵩岳寺碑
凡人以塔廟者敬田也執於有為禪寂者慧門也得於
無物今之作者居然異乎至若智常不生玅用不動心
滅法滅性空色空喻是化城竟非住處所以平等之觀
一洗於有無自在之心大通於權實導師假其方便法
雨任其根莖流水盡納於海壖聚沙俱成於佛道大矣
廣矣不可得而談也嵩岳寺者後魏孝明帝之離宫也
正光元年牓閑居士廣大佛刹殫極國財濟濟僧徒彌
七百衆落落堂宇踰一千間藩戚近臣逝將依止碩德
圓戒作為宗師及後周不祥正法無緒宣皇悔禍道叶
中興明詔兩京光復二所議以此寺為觀古塔為壇八
部扶持一時靈變物將未可事故獲全隋開皇五年隸
僧三百人仁夀載改題嵩岳寺又度僧一百五十人逮
豺狼恣睢龍象凋落天宫墜構劫火潜燒唯寺主明藏
等八人莫敢為尸不暇匡輔且王充西拒蟻聚洛師文
武東遷鳳翔巖邑風承羽檄先應義旗輓粟供軍悉心事主
及傅奕進計以元嵩為師凡曰僧坊盡為除削獨兹寶
地尤見褒崇實典殊科明勅洊及不依廢省有錄勲庸
特賜田碾四所代有都維那惠果等勤宣法要大壯
經行追思前人髣髴舊貫十五層塔者後魏之所立也
發地四舖而聳陵空八相而圓方丈十二戶牖數百加
之六代禪祖同示法牙重寶玅莊就成偉麗豈徒帝力
固以化開其東七佛殿者亦曩時之鳳陽殿也其西定
光佛堂者瑞像之戾止昔有石像故現應身浮於河達
於洛離京轂也萬軰延請天柱不迴惟此寺也一僧香
花日輪俄轉其南古塔者隋仁夀二年置舍利於羣
岳以撫天下兹為極焉其始也亭亭孤興規制一絶今
兹也巖巖對出形影雙美後有無量夀殿者諸師禮懴
誦念之場也則天太后護送鎮國金銅像置焉今知福
利所資演成其廣珠幡寶帳當陽之舖有三金絡花鬘
備物之儀不一皆光滿秋月色陵渥丹窮海縣之國工
得人天之神玅逍遥樓者魏主之所構也引流插竹上
激登樓菱鏡漾於玉池金虹飛於布水食堂前古鐵鐘者
重千斤函二十石正光年中寺僧之所造也昔兵戎孔
殷寇攘偕作私邑竊而為寶公府論而作仇後有都維
那惠登發夕通夢遲明獨往以一巳之力抗分衆之徒
轉戰而行踰晷而止雖神靈役鬼風雨移山莫之捷也
西方禪院者魏八極殿之餘趾也時有遠禪師座必居
山行不出俗四國是仰百福攸歸明凖帝庸光啟象設
南有輔山者古之靈臺也中宗孝和皇帝詔於其頂追
為大通秀禪師造十三級浮圖及有提靈廟極地之峻
因山之雄華夷聞傳時序瞻仰每至獻春仲月諱日齋
辰鴈陣長空雲臨層嶺委鬱貞栢掩映天榆迢進寶階
騰乘星閣作禮者便登師子圍繞者更攝蜂王其所内
焉所以然矣若昔以達摩菩薩傳法於可可付於璨璨
受於信信恣於忍忍遺於秀秀鍾於今和尚寂皆宴坐
林間福潤㝢内其枕倚也隂陽所啟居四岳之宗其津
梁也密意所傳稱十方之首莫不佛前受記法中出家
湛然觀心了然見性學無學自有證明因非因本末清
淨開頓漸者欲依其根設戒律者將攝乎亂然後微玅
之義深入一如廣大之功遍滿三界則知和雅所訓皆
荷法乘慈悲所加盡為佛子是以無言之教響之若山
不舍之檀列之如市則有和尚姪寺主堅意者憑信之
力統僧之綱崇現前之因鴻最後之施相與上座崇泰
都維那曇慶等至矣廣矣經之營之身田底平福河流
注今昔紛擾雜事夥多是以功累四朝法崇七代感化
可以函靈應緣起所以廣玄成故得尊容赫曦光聮日
月厦屋弘敞勢蹙山川回向有足度四生鐘重有足安
萬國豈伊一丘一壑之異一水一石之奇禪林玲瓏曾
深隠見祥河皎潔丹雘澄明而巳哉咸以為表於代者
業以成形藏於密者法亦無相非文曷以陳大略非石
曷以示將來乃命道奐禪師千里求蒙一言書事專積
每極臨紙屢空媿迷津之未悟期法主之可通其詞曰
西域傳耆闍山世尊成道于其間南部洲嵩岳寺達摩
傳法於兹地天之柱帝之宫赫奕奕兮飛九空禪之門
覺之徑密微微兮通衆聖鎮四國定有力開十方惠有
功立豐碑之隠隠表大福之穰穰
五臺山清涼寺碑
上尊王之分護大千也甘露以洒之慈雲以覆之香風
以熏之惠日以暖之忽恍乎無相之體通洞乎有形之
類演正法降毒龍在清涼之山苑經行之地其山也左
溟渤右孟津恒岳揭其前隂山屋其後五峯對聳四望
崇崇蓄隂陽之神秀含造化之奇特每至丹霄出日俯
拍雲霞清漢無波下看星月可以侔鷲嶺可以闢蓮宫
在炎漢時卜中箭領用肇造我清涼寺在北齊時以八
州租稅食我緇徒焉歴代帝王莫不崇飾洎我唐開元
天寶聖文神武應道皇帝丕弘玅教大闡玄宗渥澤浸
而恒河流景福承而鐵山固仍復舊號祇苑以修先是
長安年中勅國師德威供以幡花文殊應見于代具大
神變法大光明儼兮似或存倏兮無處所凡稽首咸懷
欣懌傍顧此身盡在光影其畢棄咎乃罔不休示立諸
相而無所立廣度羣生而無所度非大聖至神覆護其
孰能如此者歟夫其清涼之為狀也壯矣麗矣高矣博
矣靡可得而詳矣赫奕奕而燭地萃巍巍而翊天寒暑
隔閡於簷楣雷風擊薄於軒牖星樓月殿憑林跨谷香
窟花堂枕峯臥嶺尊顔有睟像設無聲觀之者發惠而
興敬居之者應如而合道天花覆地積雪交輝梵響乘
虛遠山相答珍木靈草仰施而紛榮神種異香降祥而
聞聽凄風烈烈詎辨冬春奔溜潺潺不知晨暮經所謂
吉祥之宅豈虛也哉開元二十有八載帝之元女曰永
穆公主銀漢炳靈瓊娥耀質發我上願歸乎大雄爰捨
金錢聿崇玅力奉為皇帝恭造淨土諸像欽鑄銅鐘一
駢之以七寶合之以三金影搖安樂之界聲振閻浮之
國足以滌除煩惱足以開鑒聾盲二沙門清白懷忠置
陳于禪林之院樹法幢以供之聲梵樂以安之惟時孟
秋月望慶雲出山西北圓光五百餘丈有萬菩薩同見
其間前後感應不遽數意者其福我聖君乎天寶七載
貴妃兄銀青光禄大夫弘農縣開國男上柱國鴻臚卿
楊銛奉為聖主寫一切五千四十八卷般若四教天台
疏論二千卷俾鎮寺焉海墨樹筆竹紙花書密藏玅輪
千重萬品置之以寶案盛之以玉箱上禠祐于君親下
澤潤于黔庶善夫上座曇財寺主神慶都維那智詵入
玅覺海登大空山大德忠翰智空曇開如岸玉寶先覺
蓮花不染高僧清超淨法雲光庭觀谷蔭禪枝巖栖戒
葉並鸞鳳比德龍象叶心豈即舊而增修亦惟新而起
構備致靈應昭彰邑郡以為智德斯遺靡籌稱謂句偈
不忘式圖刊勒敢承前短強述斯文銘曰
天作五山兮實曰五臺山上出泉兮有龍為災大聖喣
嫗兮戢毒徘徊西南其刹赫赫枚枚翠微之上兮崒崫
崔嵬金容月滿兮寶座蓮開祈我聖皇兮其至矣哉以
感為通兮為祉為福前際後際兮無去無來
泗州臨淮縣普光王寺碑
嘻代人以塔廟者即有象也儀像者非有相也邕嘗論
之未始諒矣其或執之於我安住為千劫之場什之於
空循捨得一如之智皆所以頌其願酌其心必於無作
之時敷弘正法之故俾或禮或見能超因因之緣若我
若人盡登果果之業則曷為不應曷道不行豈空寂之
門獨階證入事相之地遂阻圓明者哉普光王寺者僧
伽和尚之所經始焉和尚之姓何何國人得眼入地龍
朔初忽乎西來飄然東化獨步三界遍遊十方烏飛於
空月見於水泥鍵鐵鎻降伏貢高長者錦書散除文字
深以慾為苦器道實法鈞消一無於大常越諸有於真
際豈徒福河貫頂慈雲覆身舉手而安喻四因動足而
興復三見或以沉香作炭有枉言者則誘而進之沙末
求珠不知其量也則呵而責之香象之行雖極水底神
龜之出亦兼陸道因如法如自得定力有作無作冀是
福田嘗縱觀臨淮發念置寺以慈悲眼目信義方寸興
廣濟心儀普照佛光相纔現瞻仰巳多遠近簮裾往來
舟楫一歸聖像再謁真僧作禮祈祥焚香拔苦觸塵者
庇如來之影牽師子之威信施駢羅建置周布繚垣雲
矗正殿霞開層樓敞其三門飛閣通其兩舖舍利之塔
七寶齊山淨土之堂三光奪景於製造也未綴於手猗
德名也巳聞於天中宗孝和皇帝遠降綸言特加禮數
延入別殿近益重玄德水五瓶霑濡紫極甘露一斗福
潤蒼生乃請寺名仍依佛號中宗皇帝以照言犯諱光
字從權親覩御書寵題寶額垂露落于天上飛翰傳于
國中其來也廣内慶齊其至也連城歡迓扇憑筆貴獨
屬右軍寺為額高更因天子每名晨大衆瞻禮嬉遊上
昇門臺直視川野巒阜嶾嶙而屏合淮水逶迤而帶長
邑屋助其雄商旅增其大兹為勝也曷以加焉和尚口
雖勿稱緣乃有以知變易之道迴軒少留衆生可悲菩
薩亦病示滅同盡唯識永在嗚呼以景龍三年三月三
日端坐棄代於京薦福寺跡也孝和皇帝申弟子之禮
悼大師之情敬漆色身謹將法供仍造福度門人七僧
賜絹三百疋勅有司造靈輿給傳遞百官四部哀送國
門以五日還至本處當是時也佛像流汗風雨變容鳥
悲於林獸號於野矧伊慈子降及路人乎過去僧惠儼
等主僧道堅弟子木義等並持床有義失劍無追施法
立齋知時明物罔墜舊業克嗣前修攀係儀形建崇塔
院植婆羅樹表蓮花臺宛然坐而不言歘爾感而皆應
懴則殃滅求則福生雖日月巳綿而靈變如在歸依有
衆檀施孔多鯨鐘萬斤震覺六種講筵七架開導四生
清淨之身更疏浴室湼盤之飯别構食堂可謂能事畢
矣喜願并矣宜八部之宅以致諸天迴首自然樹懸密
語印文地現五風轉柔潤之音千燈焰光明之色構之
者罪花彫落信之者福種萌生雷響發其六牙珠彩澄
其二水州牧杜公惟孝其直如箭其潔如水地壓淮上
城遷泗中民勦於勞物集其利長史宋公司馬盧公或
清節首公文雅形國或禮容虛己堅操動時臨淮宰薛
欽行等或主諾條流庭無置對或子人簡德邑有歡康
並竪位天車正信超士興二道之教發一師之音相與
累贊經身長懸覺道樹不朽之德弘未來之功是刻豐
碑以光盛美其詞曰
惟普照之大身兮仗菩薩之右臂粤靈瑞之可聞兮固
昭成之難值期一會之來思雄萬軰之善施弘住持之
信受廣事相之該備豁川陸之雲龍雄城邑之頳雉辟
天師於九重補人主於十利嘉寺榜之立名寵聖札之
題字追巳滅之化身了見在之文義貯儀形於空塔存
詞偈於金地災無纖而不除福何求而不致副真僧之
貞寶接羣公之雅器播永日於山河刻巨石於淮泗
李北海集卷三
