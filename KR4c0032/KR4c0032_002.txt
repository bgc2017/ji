劉随州文集卷第二
随州刺史劉長卿
雨中過員稷巴陵山居贈别
憐君洞庭上白髮向人垂積雨悲幽獨長江對
别離牛羊歸故道猿鳥聚寒枝明發遥相望雲
山不可知
送李中丞之襄州(李一作季一無之襄州三字者)
流落征南將曾驅十萬師罷歸無舊業老去戀
明時獨立三朝識輕生一劒知茫茫漢江上日
暮復何之
奉使至申州傷經䧟没
舉目傷蕪没何年此戰爭歸人失舊里老將守
孤城廢戍山煙出荒田野火行獨憐溮水上時
亂亦能清
穆陵關北逢人歸漁陽
逢君穆陵路匹馬向桑乾楚國蒼山古幽州白
日寒城池百戰後耆舊幾家殘處處蓬蒿遍歸
人掩淚看
安州道中經滻水有懷
征途逢滻水忽似到秦川借問朝天處猶看落
日邊映沙晴漾漾出澗夜濺濺欲寄西歸恨微
波不可傳
步登夏口古城作
平蕪連古堞遠客此沾衣高樹朝(一作潮)光上空
城秋氣歸微明漢水極搖落楚人稀但見荒郊
外寒鵶暮暮飛
贈别盧司直之閩中
爾来多不見此去又何之華髮同今日流芳似
舊時洲長春色遍漢廣夕陽遟歲歲王孫草空
憐無處期
酬郭夏日長沙感懷見贈(此公北經流竄親在)
(上都)
舊俗歡猶在憐君恨獨深新年向國淚今日倚
門心歲去随湘水春生近桂林流鶯且莫弄江
畔正行吟
赴南巴書情寄故人
南過三湘去巴人此路偏謫居秋瘴裏歸處夕
陽邊直道天何在愁客鏡亦憐裁書欲誰訴無
淚可潜然
餘干旅舍
搖落暮天迥青楓霜葉稀孤城向水閉獨鳥背
人飛渡口月初上隣家漁未歸鄕心正欲絶何
處搗寒衣
登思禪寺題脩竹茂松
上方幽且暮臺殿隠蒙籠遠磬秋山裏清猿古
木中衆溪連竹路諸嶺共松風儻許棲林下丼
成白首翁
勑恩重推使牒追赴蘇州次前溪館作
漸入雲峰裏愁看驛路閑亂鵶投落日疲馬向
空山且喜憐非罪何心戀末班天南一萬里誰
料得生還
北歸次秋浦界清谿館
萬里猿啼断孤村客暫依鴈過彭蠡暮人向宛
陵稀舊路青山在餘生白首歸漸知行近北不
見鷓鴣飛
謫官後却歸故村將過虎丘悵然有作
萬事依然在無如歲月何邑人憐白髮庭樹長
新柯故老相逢少同官不見多唯餘舊山路惆
悵枉帆過
重推後却赴嶺外待進止寄元侍郎
却訪巳人路難期國士恩白雲從出岫黃葉巳
辭根大造功何薄長年氣尚冤空令數行淚来
往落沅
秋秒江亭有作(一作秋杪干越亭)
寂寞江亭下江楓秋氣班(一作日暮更愁遠天涯殊未還)世情
何處澹(一作淡)湘水向人閑寒渚一孤鴈夕陽(一作)
(秋江)千萬山扁舟如(一作將)落葉此去未知還(一作俱在)
(洞庭間)
送鄭司直歸上都
歲歲逢離别蹉跎江海濱宦遊成禁老鄕思逐
秦人馬首歸何日鶯啼又一春因君報情舊閑
慢欲垂綸
送靈澈上人歸嵩陽蘭若
南地随緣久東林幾歲空暮山門獨掩春草路
難通作𣑽連松韻焚香入桂叢唯將舊瓶鉢却
寄白雲中
却赴南邑留别蘇臺知已
又過梅嶺上歲歲此枝寒落日孤舟去青山萬
里看猿聲湘水静草色洞庭寬已料生涯事唯
應把釣竿
歸陽羡兼送劉八附皇甫冉
湖上孤帆别江南謫宦歸前程行更遠臨水淚
沾衣雲夢春生遍瀟湘客過稀武陵招我隱歲
晚向柴扉
和靈一上人新泉
東林一泉出復與遠公期石淺寒(一作淺石春)流處
山空夜(一作暮)落時(一作淺澗春流處空山夜月時)夢閑聞(一作歸)
細響慮澹對(一作向)清漪動静皆無意(一作如此)唯應
逹(一作道)者知
將赴江南湖上别皇甫曾
此去君何恨南行我更遥東西湖渺渺離别雨
蕭蕭綠水通春谷青山過板橋潯陽如枉棹千
里有歸潮(一作橈)
送李摯赴延陵令
清風季子邑想見下車時向水彈琴静看山採
菊遟明君加印綬廉使託惸婺旦暮華陽洞雲
峰若有期
奉送裴員外赴上都
彤䄡江上遠萬里詔書催獨過潯陽去空憐潮
信廽離心秋草綠揮手暮帆開想見秦城路人
看五馬来
長沙桓王墓下别李紓張南史
長沙千載後春草獨萋萋流水朝將暮行人東
復西碑苔幾宇滅山木萬株齊佇立傷今日相
看惜解携
送侯御赴黔中充判官
不識黔中路今看遣使臣猿啼萬里客鳥似五
湖人地遠官無法山深俗豈淳須令荒徼外亦
解懼埋輪
今日登吳公臺上寺遠聎寺即陳將吳
明徹戰埸
古臺搖落後秋日望鄊心野寺来人(一作人来)少雲
峰隔水(一作水隔)深夕陽依舊壘寒磬滿空林惆悵
南朝事長江獨至今
淮上送梁二恩命追赴上都
賈生年最少儒行漢庭聞拜手卷黃紙廽身謝
白雲故關無去客春草獨随君淼淼長淮水東
西自此分
送崔昇歸上都
舊寺尋道緒歸心逐去塵早鶑何處客古木幾
家人白髮經多難滄洲欲莫春臨期數行淚為
爾一霑巾
過李將軍南鄭林園觀妓
郊原風日好百舌弄何頻小婦秦家女將軍天
上人鴉歸長郭暮草映大堤春客散垂楊下通
橋車馬塵
送嚴侍御充東畿觀察判官
洛陽征戰後君去問凋殘雲月(一作日)臨南至風
霜向北寒故園經亂久古木隔林看(一作古道近鄉看)
誰訪江城客年年守一官
送王端公入奏上都
舊國無家訪臨𡵨亦羡歸途經百戰後客過二
陵稀秋草通征騎寒城背落暉行當蒙顧問吳
楚歲頻饑
送營田判官鄭侍御赴上都
上國三千里西還(一作遊)及歲芳故山經亂在春
日送歸長曉奏趨雙闕秋成報萬箱幸論開濟
力已實海陵倉
送李校書赴東浙幕府
方從大夫後南去會稽行淼淼滄江外靑靑春
草生芸香辭亂(一作校)事梅吹聽軍聲應訪王家
宅空憐江水平
清眀後登城眺望
風景清眀後雲山睥腉前百花如舊日萬井出
新煙草色無空地江流合遠天長安在何處(一作)
(何處是)遥指夕陽邊
陪王明府泛舟
花縣弹琴暇樵風載酒時山含秋色近鳥度夕
陽遟出沒鳬成浪蒙籠竹亞枝雲峰逐人意來
去觧相隨
送度支留後若侍御之歙州便赴信州
省覲
國用憂錢糓朝推此任難即山榆莢變降雨稻
花殘林響朝登嶺江喧夜過灘遥知驄馬色應
待倚門看
餘干夜宴奉餞前蘇州韋使君
復拜東陽郡遥馳北闕心行春五馬急向夜一
猿深山過康郎近星看婺女臨幸容棲託分猶
戀舊棠隂
晚次苦竹館郤憶干越舊遊
匹馬風塵色千峰旦暮時遥看落日盡獨向遠
山遟故驛花臨道荒村竹映籬誰憐却廽首步
步戀南枝
送李二十四移家之江州
煙塵猶(一作遥)滿目𡵨路易(一作亦)沾衣逋(一作遷)客
多南渡征(一作春)鴻自北飛九江春草綠(一作東林古寺)
(静)千里暮潮歸别後難(一作誰)相訪全家隱釣磯
(一作羡爾全家隱炉峯對掩扉)
送盧判官南湖
漾舟仍載酒愧爾意相寬草色南湖綠松聲小
署寒水禽前後起(一作出)花嶼往来看已作滄洲
調無心戀一官
送張相扶侍之睦州(此公舊任建德令)
遥憶新安舊扁舟復却還淺深看水石来往逐
雲山入縣餘花在過門故柳閑東征随子去皆
隠薜蘿間
集梁耿開元寺所居院
到君幽卧處爲我掃莓苔花雨晴天落松風終
日来路經深竹過門向遠山開豈得長高枕中
朝正用才
贈西鄰盧少府
籬落能相近漁樵偶復同苔封三徑絶溪向數
家通犬吠寒煙裏鵶鳴夕照中時因杖藜次(一作)
(倘因藍㪯出)相訪竹林東
遊休禪師雙峰寺
雙扉碧峰際遥向夕陽開飛錫方獨往孤雲何
事来寒潭映白月秋雨上青苔相送東郊外羞
看&KR0865;馬回
廨中見桃花南枝已開北枝未發因寄
杜副端
何意同根本開花每後時應緣去日遠獨自發
春遟結實恩(一作應)難忘(一作望)無言恨豈知年光
不可待空羡向南枝
奉送盧員外之饒州
天書萬里至旌旆上江飛日向鄱陽近應看吳
岫微暮帆何處落潮水背人歸風土無勞問南
枝黃葉稀
送處士歸州因寄林山人
陵陽不可見獨往復如何舊邑雲山裏扁舟来
去過鳥聲春谷静草色太湖多儻宿荆溪夜相
思漁者歌
移使鄂州次峴陽舘懷惟舊居
多慙恩未報敢問路何長萬里通秋鴈千峰共
夕陽舊遊成遠道此去更違鄊草路深山裏朝
朝落客裳
送齊郎中赴海州
華省占星動孤城望日遥直廬收舊草行縣及
新苗滄海天連木青山暮與朝閭閻幾家散應
待下車招
重陽日鄂城樓送屈突司直
登高復送遠惆悵洞庭秋風景(一作水)同前古雲
山滿上游蒼蒼来暮雨淼淼逐寒流今日關中
事蕭何共爾憂
更被奏留淮南送從弟罷使江東
又作淮南客還悲木葉聲寒潮落瓜步秋色上
蕪城王事何時盡滄洲羡爾行青山將綠水惆
悵不勝情
經漂母墓
昔賢懷一飯兹事已千秋古墓樵人識前朝楚
水流渚蘋行客薦山木杜鵑愁春草茫茫綠王
孫舊此遊
送李端公赴東都
軒轅征戰後江海别離長遠客歸何處平蕪滿
故鄊夕陽帆杳杳舊里樹蒼蒼惆悵蓬山下瓊
枝不可忘
送王員外歸朝
往来無盡目離别要逢春海内罹多事天涯見
近臣芳時萬里客鄊路獨歸人魏闕心常在随
君亦向秦
送蔣侍御入秦
朝見及芳菲恩榮出紫微晚光臨伏奏春色共
西歸楚客移家老秦人訪舊稀因君鄊里去為
掃故園扉
洞庭驛逢郴州使還寄李湯司馬
洞庭秋水闊南望過衡峰遠客瀟湘裏歸人何
處逢孤雲飛不定落葉去無蹤莫使滄浪叟長
歌笑爾容
送舍弟之鄱陽居
鄱陽寄家處自别掩柴扉故里何人在滄波孤
客稀湖山春草遍雲木夕陽微南去逢廽鴈應
憐相背飛
送裴二十端公使嶺南
蒼梧萬里路空見白雲来遠國知何在憐君去
未廻桂林無落葉梅嶺自花開陸賈千年後誰
看朝漢臺
過桃花夫人廟
寂寞應千歲桃花想一枝路人看古木江月向
空祠雲雨飛何處山川是舊時獨憐春草色猶
似憶佳期
鄂渚送池州程使君
蕭蕭五馬動欲别謝臨川落日蕪湖色空山梅
冶(一作野)煙江潮通廨舍楚老拜戈船風化東南
滿行舟来去傳
送友人西上
羈心不自解有别會沾衣春草連天積五陵遠
客歸十年經轉戰幾處便芳菲想見函關路行
人去亦稀
送梁郎中赴吉州
遥想廬陵郡還聽叔度歌舊官移上象新令布
中和看竹經霜少聞猿帶雨多但愁徵拜日無
柰借留何
過湖南羊處士别業(一作来處士别業)
杜門成白首湖上寄生涯秋草蕪(一作閑)三徑寒
塘獨一家鳥歸村落盡水向縣城斜自有東籬
菊年年解作花(一作爱汝醒還醉東籬菊正花)
送河南元判官赴河南(御名)當苗稅充百
官俸錢
春草長河曲離心共渺然方收漢家俸獨向汶
陽田鳥雀空城在榛蕪舊路還山東征戰苦幾
處有人煙
夏中崔中丞宅見海紅搖落一花獨開
何事一花殘閑庭百草闌綠滋經雨發紅豔隔
林看竟日餘香在過時獨秀難共憐芳意晚秋
露未須團
使還至菱陂驛渡溮水作
清川巳再涉疲馬共西還何事行人倦終年流
水閑孤煙飛廣澤一鳥向空山愁入雲峰裏蒼
蒼閉古關
送齊郎中典括州
星象移何處旌麾獨向東勸耕滄海畔聽訟台
雲中樹色雙溪合猿聲萬嶺同石門康樂住幾
里枉帆通
過隱空和尚故居
自從飛錫去人到沃洲稀林下期何在山中春
獨歸踏花尋舊徑映竹掩空扉寥落東峰上猶
堪静者依
過蕭尚書故居見李花感而成詠
手植已芳菲心傷故徑微往年啼鳥至今日主
人非滿地誰當掃随風豈復歸空憐舊隂在門
客共沾衣
送袁處士
閑田北川下静者去躬耕萬里空江菼孤舟過
郢城種荷依野水移柳待山鶯出處安能問浮
雲豈有情
酬李侍御登岳陽見寄
想見孤舟去無由此路尋暮帆遥在眼春色獨
何心綠水瀟湘闊青山鄠柱深誰當北風至為
爾一開襟
劉随州文集卷第二終
