劉随州文集卷第九
随州刺吏劉長卿
獻淮寧軍節度李相公
建牙吹角不聞喧三十登壇衆所尊家散萬金
酬士死(一作死事)身留一劒荅君恩漁陽老將多廽
席魯國諸生半在門白馬翩翩春草細郊原(一作)
(少陵)西去獵平原
觀校獵上淮西相公(一無下五字)
龍驤校獵邵陵東野火初燒楚澤空師事黃公
千戰(一作載)後身騎白馬萬人中笳随晚吹吟(一作)
(曉月吹)邊草箭没寒(一作靑)雲落塞鴻三十擁旄誰
不羡周郎少小立(一作有)竒功
送皇甫曾赴上都
東遊久與故人違西去荒凉舊路微秋草不生
三徑處行人獨向五陵歸離心日遠如流水廽
首川長共落暉楚客豈勞傷此别滄江欲暮自
沾衣
送李錄事兄歸襄鄧
十年多難與君同幾處移家逐轉蓬白首相逢
征戰後青春已過亂離中行人杳杳看西月歸
馬蕭蕭向北風漢水楚雲千萬里天涯此别恨
無窮
漢陽獻李相公
退身高卧楚城幽獨掩閑門(一作雙扉)漢水頭春草
雨中行徑没暮山江上捲簾愁幾人猶憶(一作識)
孫弘閤百口(一作里)同乘范蠡舟早晚却還丞相
印十年空被白雲留
長沙過賈誼宅
三年謫宦此棲遟萬古惟留楚客悲秋草獨尋
人去後寒林空見日斜時漢文有道恩猶薄湘
水無情吊豈知寂寂江山摇落處憐君何事到
天涯
奉酬辛大夫喜湖南臘月連日䧏雪見
示之作
長沙耆舊拜旌麾喜見江潭積雪時柳絮三冬
先北地梅花一夜遍南枝初開忩閤寒光满欲
掩軍城暮色遟閭里何人不相慶萬家同唱郢
中詞
登餘干古縣城
孤城上與白(一作迢迎楚)雲齊萬古荒凉(一作蕭條)楚
水西官舍巳空秋草綠女墻猶在夜烏啼平江
渺渺来人遠(一作夕)落日亭亭向客低沙鳥不知
陵谷變朝飛(一作還)暮去(一作注)弋陽溪
將赴嶺外留題蕭寺遠公院(寺即梁朝蕭内史創)
竹房遥閉上方幽苔逕蒼蒼訪昔遊内史舊山
空日暮南朝古木向人秋天香月色同僧室月
落猿啼傍客舟此去播遷明主意白雲何事欲
相留
初聞貶謫續喜(一本無上六字)量移登干越亭
贈鄭校書
青青草色滿江洲萬里傷心水自流越鳥豈(一作)
(不)知南國(一作樹)遠江花獨向北人愁生涯已逐
(一作許)滄浪去(一作老)冤氣初逢渙汗收何事還邀
遷(一作羇)客醉春風日夜待歸舟
北歸入至德界偶逢洛陽隣家李光宰
生涯心事已蹉跎舊路依然比重過近北始知
黃葉落向南空見白雲多炎州日日人將老寒
渚年年水自波華髮相逢俱若是故園秋草復
如何
自江西歸至舊任官舍贈袁贊府(時經刘展)
(平後)
却見同官喜復悲此生何幸有歸期空庭客至
逢摇落舊邑人稀經亂離(一作别)湘路来過廽鴈
處江城卧聽搗衣時南方風土勞君問賈誼長
沙豈不知
赴南中題禇少府湖上亭子
種田東郭傍春陂萬事無情把(一作如弄)釣絲綠竹
放侵行徑裏(一作断)青山常對卷簾時紛紛花落
門空閉寂寂鶯啼日更遟從此别君千萬里白
雲流水憶佳期
上巳日越中與鮑侍郎泛舟耶溪
蘭橈縵(一作萬)轉傍汀沙應接雲峰到若耶舊浦
满来移渡口垂楊深處有人家永和春色千年
在曲水鄊心萬里賖君見漁船時借問前洲(一作)
(桃源)幾路入煙花
雙峰下哭故人李宥
憐君孤壠寄雙峰埋骨窮泉復幾重白露空沾
九原草青山猶閉數株松圖書經亂知何在妻
子因貧失所從惆悵東臯却歸去人間無處更
相逢
使次安陸寄友人
新年早已遠萋萋久客將歸失路蹊暮雨不知
湏口處春風共到穆陵西孤城盡日空花落三
戶無人自鳥啼君在江南相憶否門前五柳幾
枝低
哭陳歙州
千秋萬古葬平原素業淸風及子孫旅櫬歸程
傷道路舉家行哭向田園空山寂寂開新壠喬
木蒼蒼掩舊門儒行公才竟何在獨憐棠樹一
枝存
酬屈突陜
落葉紛紛滿四隣蕭條環堵絶風塵鄊看秋草
歸無路(本作歸何處)家對寒江病且貧䔧杖懶迎征
騎客菊花能醉去官人憐君計畫誰知者但見
蓬蒿空没身
送惠法師遊天台因懷知太師故居
翠屏瀑水知何在鳥道猿啼過幾重落日獨摇
金策去深山誰向石橋逢定攀巖下叢生桂欲
買雲中若箇峯憶想東林禪誦處寂寥惟聽舊
時鐘
自夏口至鸚鵡洲夕望岳陽寄元中丞
汀洲無浪復無煙楚客相思益渺然漢口夕陽
斜渡鳥洞庭秋水遠連天孤城背嶺寒吹角獨
戍臨江夜泊船賈誼上書憂漢室長沙謫去古
今憐
送侯中丞流康州
長江極目帶楓林疋馬孤雲不可尋遷播共知
臣道枉猜䜛却為主恩深轅門畫角三軍思驛
路靑山萬里心北闕九重誰許屈獨看湘水淚
沾襟
别(一作送)嚴士元
春風倚棹闔閭城水國春寒(一作殘雲)隂復晴細雨
濕衣看不見閑花落地聽無聲日斜江上孤帆
影草綠湖南萬里情東道若逢相識問青袍今
日(一作已)誤儒生
避地江東留别淮南使院諸公
長安路絶鳥飛通萬里孤雲西復東舊業已應
成茂草餘生只是任飄蓬何辭向物開秦鏡却
使他人得楚弓此去行持一竿竹等閑將猈釣
漁翁
非所上御史惟則
誤因微禄滯南昌幽繋圓扉晝夜長黃鶴趐垂
同鷰雀靑松心在任風霜斗間誰與看冤氣盆
下無由見太陽賢逹不能同感激更於(一作令)何
處問蒼蒼
送台州李使君兼寄題國清寺
露冕新承明主恩山城别是武陵源花間五馬
時行縣山外千峯常在門晴江洲渚滯春草古
寺杉松深暮猿知到應真飛錫處因君一想已
忘言
獄中聞收東京有赦
傳聞闕下降絲論為報關東滅虜塵壯志巳憐
成白首餘生猶待發青春風霜何事偏傷物天
地無情亦愛人持法不湏張密網恩波自解借
枯鱗
温湯客舍
冬狩温泉歲欲闌宫城佳氣晚宜看湯熏仗裏
千旗暖雪照山邊萬井寒君門獻賦誰相逹客
舍無錢輒自安且喜禮闈秦鏡在還將妍醜付
春官
送孫逸歸廬山(得帆字)
鑪峯絶頂楚雲寒楚客東歸棲此巖(一作此巖)彭蠡
湖邊香橘柚潯陽郭外暗楓杉青山下断三湘
道飛鳥空随萬里帆常愛此中多勝事新詩他
日佇開緘
送馬秀才落第歸江南
南客懷歸鄕夢頻東門悵别柳條新慇懃斗酒
城隂暮蕩漾孤舟楚水春湘竹舊斑思帝子江
籬初綠怨騷人憐君此去未得意陌上愁看淚
滿巾
送常十九歸嵩少故林
迢迢此恨杳無涯楚澤嵩丘千里賖岐路别時
驚一葉雲林歸處憶三花秋天蒼翠寒飛鴈古
堞蕭條晚噪鵶他日山中逢勝事桃源洞裏幾
人家
送宇文遷明府赴洪州張觀察追攝豊
城令(時長卿亦在此州)
送君不復遠為心余亦扁舟湘水隂路逐山光
何處盡春随草色向南深陳蕃待客應懸搨宓
賤之官獨抱琴儻見主人論謫宦爾来空有白
頭吟
送李將軍(一作送開府姪隨故李使君旅櫬却赴上都)
征西諸將一(一作莫)如君報德誰能不顧勲身逐
寒鴻來萬里手披荒(一作江)草看孤墳擒生絶漠
經(一作臨)胡雪懷舊長沙哭楚雲歸去蕭條灞陵
上幾人看葬李將軍
西陵寄一上人
東山訪道成開(一作開成)士南渡隋陽作本師了義
惠心能善誘吳風越俗罷淫祠室中時見天人
命物外長懸海嶽期多謝清言異玄度懸河高
論有誰持
賦得(一作皇甫冉詩題作春思)
鶯啼燕語報新年馬邑龍堆路幾千家住層城
臨漢苑心隨明月到胡天機中錦字論長恨樓
上花枝笑獨眠為問元戎竇車騎何時返旆勒
燕然
三月三日李明府後亭泛舟一(作皇甫)
(冉詩)
江南風景復如何聞道新庭更欲過處處糿蘭
春浦淥萋萋籍草遠山多壺觴須就陶彭澤時
俗猶傳晉水和更待持橈徐轉去微風落日水
增波
喜朱拾遺承恩拜命赴任上都
詔書徵拜脫荷裳身去東山閑草堂閶闔九天
通楚籍華亭一鶴在朝行滄洲離别風煙遠青
瑣幽深漏刻長今日却廽垂釣處海鷗相見巳
高翔
鄖上送韋司士歸上都舊業(司士即鄭公之孫頃)
(客於鄖上)
前朝舊業想遺塵今日他鄊獨爾身鄖地國除
爲過客杜陵家在有何人蒼苔白露生三徑古
木寒蟬满四隣西去茫茫問歸路關河漸近淚
盈巾(一本自古木寒蟬滿四隣下此去茫茫盡秋草離心萬里逐征輪)
感懷
秋風落葉正堪悲黃菊殘花欲待誰水近偏逄
寒氣早山深常見日光遟愁中卜命看周易夢
裏招魂讀楚詞自笑不如湘浦鴈飛来即是此
歸時
送楊於陵歸宋汴州别業
半山溪雨帶斜暉向水殘花汚客衣旅食嗟余
當歲晚能文似汝少年稀新河柳色千株暗故
國雲帆萬里歸離亂要知君到處寄書須及鴈
南飛
哭陳使君
千愁萬古共平原唯有淸風及子孫旅櫬歸程
傷道路舉家行哭向田園寒山摇落空殘壠故
里疎蕪獨掩門儒行公才更何用欲將脩短問
乾坤
送崔使君赴夀州
列郡專城分國憂彤幨皂盖古諸侯仲華遇主
年猶少公瑾論功位巳酬草色靑青迎建隼蟬
聲處處雜鳴騶千里相思如可見淮南木葉正
驚秋
上陽宫望幸
玉輦西廵久未還春光猶入上陽間萬木長承
新雨露千門空對舊河山深花寂寂宫城閉細
草靑靑御路閑獨見彩雲飛不盡只應来去候
龍顔
過裴舍人故居
慘慘天寒獨掩扄紛紛黃葉满空庭孤墳何處
依山木百口無家學水萍籬花猶及重陽發鄰
笛那堪落日聽書愰無人長不捲秋来芳草自
爲螢
登松江驛樓北望故園
淚盡江樓北望歸田園巳䧟百重圍平蕪萬里
無人去落日千山空鳥飛孤舟漾漾寒潮小極
浦蒼蒼遠樹微白鷗漁父徒相待未掃攙搶懶
息機
秋夜有懷高三十五適兼呈空上人
晚節逢君趣道深結茒㘽樹近東林吾師幾度
曾摩頂高士何年遂發心北渚三更聞過鴈西
城萬里動寒砧不見支公與玄度相思擁膝坐
長吟
送孔巢父赴河南軍(按此詩皇甫冉所作)
江城相送阻煙波况復新秋一鴈過聞道全師
征北虜更言詩將會南河邊心冉冉鄊人絶塞
草青青戰馬多共許陳琳工奏記知君名宦未
蹉跎
登潤州萬歲樓(按此詩皇甫冉所作冉)
高樓獨上思依依極浦遥山合翠微江客不堪
頻北望塞鴻何事又南飛垂山古渡寒煙積瓜
步空洲遠樹稀聞道王師猶轉戰更能談笑解
重圍
江樓送太康郭主簿赴嶺南
對酒憐君安可論當官愛士如平原料錢用盡
却爲謗食客空多誰報恩萬里孤舟向南越蒼
梧雲中暮帆滅樹色應無江北秋天涯尚見淮
陽月驛路南随桂水流猿聲不絶到蠻州靑山
落日那堪望誰見思君江上樓
客舍喜鄭三見寄
客舍逢君未換衣閉門愁見桃花飛遥想故園
今已爾家人應念行人歸寂寞垂楊映深曲長
安日暮靈臺宿窮巷無人鳥雀閑空庭新雨莓
苔綠此中分與故交疎何幸仍廽長者車十年
未稱平生意好得辛勤謾讀書
送賈三北遊
賈生未逹猶窘迫身馳疋馬邯鄲陌片雲郊外
遥送人斗酒城邊暮留客顧予他日仰時髦不
堪此别相思勞雨色新添漳水綠夕陽遠照蘇
門高把袂相看衣共緇窮愁只是惜良時亦知
到處逢榻下莫滯秋風西上期
齊一和尚影堂
一公住世忘世紛暫来復去誰能分身寄虚空
如遇客心將生滅是浮雲蕭散浮雲往不還凄
凉遺教殁仍傳舊地愁看雙樹在空堂只是一
燈懸一燈長照恒河沙雙樹猶落諸天花天花
寂寂香深殿苔蘇蒼蒼閟虚院昔余精念訪禪
扉常接微言清道機今来寂寞無所得唯共門
人淚滿衣
劉随州文集卷第九終
