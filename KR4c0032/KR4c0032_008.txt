劉随州文集卷第八
随州刺史劉長卿
尋張逸人山居
危石纔通鳥道空山更有人家桃源定在深處
澗水浮来落花
發越州赴澗州使院留别鮑侍御
對水看山别離孤舟日暮行遅江北江南春草
獨向金陵去時
送陸澧還吳中
瓜步寒潮送客楊柳暮雨沾衣故山南望何處
秋草連天獨歸
苕溪酬梁耿别後見寄
清川永路何極(一作清溪落日初低)落日(一作惆悵)孤舟解携
鳥向(一作鳥去)平蕪遠近人随流水東西白雲千里
萬里明月前溪後溪惆悵(一作獨恨)長沙謫去江潭
芳(一作春)草萋萋
蛇浦橋下重送嚴維
秋風䬃䬃鳴條風月相和寂寥黃葉一離一别
靑山暮暮朝朝寒江漸出高岸古水猶依断橋
明日行人已遠空餘淚滴廽潮
重别附嚴維
月色今朝最明庭閑夜久天清愁盡當年左官
殷勤遠别深情溪臨疎竹煙色風落高梧雨聲
耿耿相看不寐遥聞曉柝山城
七里灘重送
秋江渺渺水空波越客孤舟欲榜歌手折衰楊
悲老大故人零落已無多
重别附嚴維
新安非欲枉帆過海内如今有幾何醉裏别時
秋水色老人南望欲狂歌
家園瓜熟是故蕭相公所遺瓜種悽然
感舊因賦此詩
事去人亡跡自留黃花綠蔕不勝愁誰能更向
青門外秋草茫茫覓故侯
重送裴郎中貶吉州
猿啼客散暮江頭人自傷心水自流同作逐臣
君更遠青山萬里一孤舟
尋盛禪師蘭若
秋草黃花覆古阡隔林何處起人煙山僧獨在
山中老唯有寒松見少年
寄許尊師
獨上雲梯入翠微蒙蒙煙雲映巖扉世人知在
中峯裏遥禮靑山恨不歸
發桐廬寄劉員外附嚴維
處處雲山無盡時桐廬南望轉參差舟人莫道
新安近欲上潺湲行自遅
酬李穆見寄
孤舟相訪至天涯萬轉雲山路更賖欲掃柴門
迎遠客靑苔黃葉滿貧家
送王司馬秩滿西歸
漢主何時放逐臣江邊幾度送歸人同官歲歲
先辭满唯有青山伴老身
寄别朱拾遺
天書遠召滄浪客幾度臨岐病未能江海茫茫
春欲遍行人一騎發金陵
會赦後酬主簿所問
江南海北長相憶淺水深山獨掩扉重見太平
身已老桃源久住不能歸
贈秦系
向風長嘯戴紗巾野鶴由来不可親明日東歸
變名姓五湖煙水覓何人
酬靈徹公相招
石磵泉聲久不聞獨臨長路雪紛紛如今漸欲
生黃髮願脫頭冠與白雲
贈崔九載華
憐君一見一悲歌歲歲無如老去何白屋漸看
秋草没青雲莫道故人多
同崔載華贈日夲聘使
憐君異域朝周遠積水連天何處通遥指来從
初日外始知更有扶桑東
送建州陸使君
漢庭初拜建安侯天子臨軒寄所憂從此向南
無限路雙旌已去水悠悠
送秦侍御外甥張篆之福州謁鮑大夫
秦侍御與大夫有舊
萬里閩中去渺然孤舟水上入寒煙轅門拜首
儒衣弊皃似牢之豈不憐(水一作海)
聞奉迎皇太后使沈判官至因有此作
長樂宫人掃落花君王正候五雲車萬方臣妾
同瞻望疑在曾城阿毋家
送劉萱之道州謁崔大夫
沅水悠悠湘水春臨岐南望一沾巾信陵門下
三千客君到長沙見幾人
過鄭山人所居
寂寂孤鶯啼杏園寥寥一犬吠桃源落花芳草
無尋處萬壑千峯獨閉門
奉送賀若郎中賊退後之杭州
江上初收戰馬塵鶯聲柳色待行春雙旌誰道
来何暮萬井如今有幾人
瓜洲驛重送梁郎中赴吉州
渺渺雲山去幾重依依獨聽廣陵鐘明朝借問
南来客五馬雙旌何處逢
奉使鄂渚至烏江道中作
滄洲不復戀魚竿白髮那堪帶鐡冠客路向南
何處是蘆花千里雪漫漫
新息道中作
蕭條獨向汝南行客路多逢漢騎營古木蒼蒼
離亂後幾家同住一孤城
春日宴魏萬成水湘亭
何年家住此江濱幾度門前北渚春白髮亂生
相顧老黃鶯自語豈知人
重送道標上人
衡陽千里去人稀遥逐孤雲入翠微春草青靑
新覆地深山無路若為歸
送李判官之潤州行營
萬里辭家事鼓鼙金陵驛路楚雲西江春不肯
留歸客草色靑青送馬蹄
將赴南巴至餘干别李十二
江上花催問禮人鄱陽鶯報越鄊春誰憐此别
悲歡異萬里靑山送逐臣
時平後春日思歸
一尉何曾及布衣時平却憶卧柴扉故園柳色
催南客春水桃花待北歸
送陶十赴杭州攝掾
莫歎江城一掾甲滄洲未是阻心期淅中山色
千萬狀門外潮聲朝暮時
使還七里瀨上逢薛承規赴江西貶
遷客歸人醉晚寒孤舟暫泊子陵灘憐君更去
三千里落日青山江上看
使廽赴蘇州道中作
春風何事遠相催路盡天涯始却廽萬里無人
空楚水孤帆送客到魚臺
昭陽曲
昨夜承恩宿未央羅衣猶帶御衣香芙蓉帳小
雲屏暗楊柳風多水殿涼
非所留繋每夜聞長洲軍笛聲
白日浮雲閉不開黃沙誰問冶長猜只憐横笛
關山月知處愁人夜夜来
贈微上人
禪門来往翠微間萬里千峰在剡山何時共到
天台裏身與浮雲處處閑
東湖送朱逸人歸
山色湖光併在東扁舟歸去有樵風莫道野人
無外事開田鑿井白雲中
舟中送李十八
釋子身心無有分獨將衣鉢去人群相思晚望
西林寺唯有鐘聲出白雲
留别劉員外附朱放
寥落窮秋九月天風吹白雪起江邊豈意與君
於此别相看拭淚水潺湲
送李穆歸淮南
揚州春草新年綠未去先愁去不歸淮水問君
来早晚差人偏畏過芳菲
留辭附李穆
南楚迢迢通漢口西江淼淼去揚州春風已遣
歸心促縱復芳菲不可留
觀李湊所畫美人障子
華堂翠幕春風来内閤金屏曙色開此中一見
亂人眼只疑行到雲陽臺
送盧侍御赴河北
謫居為别倍傷情何事從戎獨遠行千里按圖
收故地三軍罷戰及春耕江天渺渺鴻初去漳
水悠悠草欲生莫學仲連逃海上田單空媿取
聊城
送子壻崔真父歸長城
送君巵酒不成懽幼女辭家事伯鸞桃葉宜人
誠可詠柳花如雪若為看心憐稚齒鳴環去身
媿衰顔對玉難惆悵暮帆何處落青山無限水
漫漫
送陸澧倉曹西上
長安此去欲何依先逹誰當薦陸機日下鳳翔
雙闕迴雪中人去二陵稀舟從故里難移棹家
住寒塘獨掩扉臨水自傷流落久贈君空有淚
沾衣
送柳使君赴袁州
宜陽出守新恩至京口因家始願違五柳閉門
高士去三苗按節遠人歸月明江路聞猿断花
暗山城見吏稀惟有郡齋䆫裏岫朝朝空對謝
玄暉
戲題贈二小男
異鄊流落頻生子幾許悲歡併在身欲並老容
羞白髮每看兒戲憶青春未知門戶誰堪主且
免琴書别與人何幸暮年方有後舉家相對却
沾巾
謫官後卧病官舍簡賀蘭侍郎(一作貶陸州祖)
(庸見贈)
靑春衣繡共稱(一作繡服正相)宜白首垂(一作髮如)絲恨不
遺江上幾回今夜月鏡中無復少年時生還北
闕誰相(一作將一作能)引老向南邦衆所悲歲歲任他
芳草綠長沙未有定歸期
歲日見新曆因寄都官裴郎中
青陽振蟄初頒曆白首銜冤欲問天絳老更能
經幾歲賈生何事又三年愁占蓍草終難决病
對椒花倍自憐若道平分四時氣南枝為底發
春偏
江州重别薛六柳八二員外
生涯豈料承優詔世事空知學醉歌江上月明
胡鴈過淮南木落楚山多寄身且喜滄洲近顧
影無如白髮何今日龍鍾人共棄媿君猶遣慎
風波
青溪口送人歸岳州
洞庭何處鴈南飛江菼蒼蒼客去稀帆帶夕陽
千里没天連秋水一人歸黃花裛露開沙岸白
鳥㗸魚上釣磯岐路相逢無可贈老年空有淚
沾衣
送靈徹上人還越中
禪客無心杖錫還沃洲深處草堂閑身随敝屨
經殘雪手綻寒衣入舊山獨向青溪依樹下空
留白日在人間那堪别後長相憶雲木蒼蒼但
閉關
送耿拾遺歸上都
若為天畔獨歸秦對水看山欲暮春窮海别離
無限路隔河征戰幾歸人長安萬里傳雙淚建
德千峯寄一身想到郵亭愁駐馬不堪西望見
風塵
和樊使君登潤州城樓
山城迢逓敞高樓露冕吹鐃居上頭春草連天
随北望夕陽浮水共東流江田漠漠全吳地野
樹蒼蒼故蔣州王粲尚為南郡客别来何處更
銷憂
餞王相公出牧括州
縉雲詎比長沙遠出牧猶承明主恩城對寒山
開畫戟路飛秋葉轉朱&KR1650;江潮淼淼連天望旌
旆悠悠上嶺翻蕭索庭槐空閉閤舊人誰到翟
公門
題靈祐和尚故居
歎逝翻悲有此身禪房寂寞見流塵多(一作六)時
行徑空秋草幾日浮生哭故人風竹自吟遥入
磬雨花随淚共沾巾殘經䆫下依然在憶得山
中問許詢
尋龍井楊老
柴門草舍絶風塵空谷耕田學子真泉咽恐勞
經隴底山深不覺有秦人手栽松樹蒼蒼老身
卧桃園寂寞春唯有胡麻當雞黍白雲来往未
嫌貧
見故人李均所借古鏡恨其未獲歸府
斯人巳亡愴然有作
故人留鏡無歸(一作知何)處今日懷君試暫窺歲久
豈堪塵自入夜長應待月相随空憐瓊樹曾臨
匣猶見菱花獨映池所恨平生還不早如今始
桂隴頭枝
聞虞沔州有替將歸上都登漢東城寄
贈
淮南摇落客心悲溳水悠悠怨别離早鴈初辭
舊關塞秋風先入古城池腰章建隼皇恩賜露
冕臨人白髮垂惆悵恨君先我去漢陽耆老憶
旌麾
劉随州文集卷第八終
