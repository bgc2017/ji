劉随州文集卷第三
随州刺史劉長卿
夏口送徐郎中歸朝
星象南宫遠風流上客稀九重思曉奏萬里見
春歸棹發空江響城孤落日暉離心與楊柳臨
水更依依
鄂渚聽杜别駕弹胡琴
文姬留此曲千載一知音不觧胡人語空留(一作)
(愁)楚客心聲随邊草動意入隴雲深何事長江
上蕭蕭出塞吟
過鸚鵡洲王處士别業
白首此為漁青山對結廬問人尋野笋留客饋
家𬞞古柳依沙發(一作岸)春草帶雨鋤共憐芳杜
色終日伴閑居
寄萬州崔使君(令欽)
時艱方用武儒者任浮沉搖落秋江暮憐君巴
峽深立門多白首蜀郡滿青襟自解書生詠愁
猿莫夜吟
送馬秀才移家京洛便赴舉
自從為楚客不復掃荆扉劒共丹誠在書随白
髮歸舊遊經亂静後進識君稀空把相如賦何
人薦禮闈
送南特進赴歸行營
聞道軍書至揚鞭不問家虜雲連白草漢月到
黃沙汗馬河源飲燒羌隴坻遮翩翩新結束去
逐李輕車
送道標上人歸南岳
悠然倚孤棹却憶卧中林江草將歸遠湘山獨
往深白雲留不住渌水去無心衡岳千峯亂禅
房何處尋
送梁侍御廵永州
蕭蕭江雨暮客散野亭空憂國天涯去思鄊歲
暮同到時猿未断廽處水應窮莫望零陵路千
峰萬木中
歲夜喜魏萬成郭夏雪中相尋
新年欲變柳舊客共霑衣歲夜猶難盡鄊春又
獨歸寒燈映虚牖暮雪掩閑扉且莫乘舡去平
生相訪稀
送蔡侍御赴上都
遟遟立駟馬久客戀瀟湘明日誰同路新年獨
到鄊孤煙向驛遠積雪去關長秦地看春色南
枝不可忘(煙一作灯)
晦日陪辛大夫宴南亭
月晦逢休澣年光逐宴移早鶯留客醉春曰為
人遟&KR1396;草全無葉梅花遍壓枝政閑風景好莫
比峴山時
送獨孤判官赴嶺
伏波初樹羽待爾静川鱗嶺海看飛鳥天涯問
遠人蒼梧雲裏夕青草嶂中春遥想文身國迎
舟拜使臣
長沙館中與郭夏對雨
長沙積兩晦深巷絶人幽潤上春衣冷聲連暮
角愁雲横全楚地樹暗古湘洲杳藹江天外空
堂生百憂
陪辛大夫西亭宴觀妓
歌舞憐遟日旄麾映早春鶯窺隴西將花對洛
陽人醉罷知何事恩深忘此身任他行雨去歸
路裛香塵
題萬成江亭
蕭條方歲晏牢落對空洲才出時人右家貧湘
水頭蒼山隠暮雪白鳥没寒流不是蓮花府冥
冥不可求
春過裴虬郊園(時裴不在因以寄之)
郊原春欲暮桃杏落紛紛何處随芳草留家寄
白雲聽鶯情念友看竹恨無君長嘯高臺上南
風冀爾聞
送韋贊善使嶺南
欲逐(一作報)樓舡將方安卉服夷炎洲經瘴遠春
水上瀧遟歲貢随重譯年芳徧四時番禺静無
事空詠飲泉詩
送喬判官赴福州
揚帆向何處插羽逐征東夷落人煙迥王程鳥
路通江流回澗底山色聚閩中君去凋殘後應
憐百越空
送李𥙷闕之上都
獨歸西掖去難接後塵遊向日三千里朝天十
二樓路看新柳夕家對舊山秋惆悵離心遠滄
江空自流
送袁明府之任
既有親人術還逢試吏年蓬蒿千里閉村樹幾
家全雪覆淮南道春生穎谷煙何時當位政相
府待聞天
海鹽官舍早春
小邑滄洲吏新年白首翁一官如遠客萬事極
飄蓬柳色孤城裏鶯聲細雨中羈心早已亂何
事更春風
南海送徐二十七西上
家在横塘曲那能萬里違門臨秋水揜帆帶夕
陽飛傲俗宜紗帽干時倚布衣獨將湖上月相
逐去還歸
曲阿對月别岑况徐說
金陵已蕪没凾谷復煙塵猶見南朝月還随上
國人白雲心自遠滄海意相親何事須成别汀
洲欲暮春
送李侍御貶鄱陽(此公近由此州使廻)
廽車仍昨日謫去已秋風干越知何處雲山只
向東暮天江色裏田鶴稻花中却見鄱陽吏猶
應舊馬騘
送路少府使東京便應制舉(時梁宋初失守)
故人西奉使胡騎正紛紛舊國無来信春江獨
送君五言凌白雲六翮向青雲誰念滄洲吏忘
機鷗鳥群(吏一作史)
松江獨宿
洞庭初下葉孤客不勝愁明月天涯夜青山江
上秋一官成白首萬里寄滄洲久被浮名繫能
無愧海鷗
尋白石山真禪師舊草堂
惆悵雲山暮閑門獨不開何時飛杖錫終日閉
蒼苔隔嶺春猶在無人燕亦来誰堪暝投處空
復一猿哀
送行軍張司馬罷使廻
時危身赴敵事往任浮沉末路三江去當時百
戰心春風吳苑綠古木剡山深千里凔波上孤
舟不可尋
喜李翰自越至
南浮滄海上萬里到吴臺久别長相憶孤舟何
處来春風催客醉江月向天開羡爾無羈束沙
鷗獨不猜
非所留繫寄張十四
不見君来久冤深意未傳冶長空得罪夷甫豈
言錢直道天何在愁容鏡亦憐因書欲自許無
淚可澘然
送勤照和尚往睢陽赴太守請
燃燈傳七祖杖錫為諸侯來去雲無意東西水
自流青山春滿目白日夜随舟知到梁園下蒼
生頼此遊
長門怨
何事長門閉珠簾只自垂月移深殿早春向後
宫遟蕙草生閑地梨花發舊枝芳菲自恩幸看
著被風吹
過横顧山人草堂
只見山相揜誰言路尚通人来千嶂外犬吠百
花中細草香飄雨垂楊閑自風却尋樵徑去惆
悵綠溪東
送李校書適越謁杜中丞
江風處處盡旦暮水空波搖路行人去雲山向
越多陳蕃懸榻待謝客枉帆過相見耶溪路逶
迤入薜蘿
秋夜雨中諸公過靈光寺所居
晤語青蓮舍重門閉夕隂向人寒燭静帶雨夜
鍾沉流水從他事孤雲任此心不能捐斗粟終
日愧瑶琴(沉一作深)
西庭夜燕喜評事兄拜會
猶是南州吏江城又一春隔簾湖上月對酒眼
中人棘寺初銜命梅仙巳誤身無心羡榮禄唯
待却垂綸
尋南溪常山道人隱居
一路經行處莓苔見履痕白雲依静者春草閉
閑門過雨看松色随山到水源溪花與禪意相
對亦忘言(莓一作蒼)
揚州雨中張十宅觀妓
夜色帶(一作對)春煙燈花拂更燃殘粧添石黛豔
舞落金鈿掩笑頻欹扇迎歌乍動絃不知巫峽
雨何事海西邊
赴宣州使院夜宴寂上人留辭前蘇州
韋使君
白雲乖始碩滄海有微波戀舊争趨府臨危欲
負戈春歸花殿暗秋傍竹房多耐可機心息其
如羽檄何
送薛承矩秩滿北遊
匹馬向何處北遊殊未還寒雲帶飛雪日暮鴈
門關一路傍汾水數州看晉山知君喜初服秪
愛此身閑
餞别王十一南遊
望君煙水闊揮手淚沾巾飛鳥沒何處青山空
向人長江一帆遠落日五湖春誰見汀洲上相
思愁白蘋
送嚴維尉諸暨(嚴即越州人)
愛爾文章遠還家印綬榮退公兼色養臨下帶
鄊情喬木映官舍春山宜縣城應憐釣臺石閑
却為浮名
留别劉八附嚴維
中年從一尉自笑此身非道薄甘微禄時艱耻
息機晨趨本鄊府晝偃故山扉但見干戈畢何
妨更採薇
送李七之莋水謁張相公
惆悵青春晚慇懃濁酒壚後時長劒澁斜日片
帆孤東閤邀才子南昌老腐儒梁園舊相識誰
憶卧江湖
送崔處士先適越
山隂好雲物此去又春風越鳥聞花裏曹娥想
鏡中小江潮易滿萬井水皆通徒羡扁舟客微
官事不同
奉陪使君西庭送淮西魏判官(得山字)
羽檄催歸恨春風醉别顔能邀五馬送自逐一
星還破竹從軍樂看花聽訟閑遥知用兵處多
在八公山
獄中見壁畫佛
不謂銜冤處而能窺大悲獨棲&KR1244;棘下還見雨
花時地狹青蓮小城高白日遟幸親方便力猶
畏毒龍欺
送許拾遺還京
萬里辭三殿金陵到舊居文星出西掖卿月在
南徐故里驚朝服高堂捧詔書暫容乘駟馬誰
許戀鱸魚
送張七判官還京覲省(大夫之子時初)
春蘭方可採此去葉初齊凾谷鶯聲裏秦山馬
首西庭闈新栢署門館舊桃蹊春色長安道相
随入禁闈
送孫瑩京監擢第歸蜀覲省
適賀一枝新旋驚萬里分禮闈稱獨步太學許
能文征馬望春草行人看暮雲遥知倚門處江
樹正氛氲
送史九赴任寧陵兼呈單父史八時監
察五兄初入臺
趨府弟聮兄看君此去榮春随千里道河帶萬
家城繡服棠花映青袍草色迎梁園脩竹在持
贈結交情
卧病喜田九見寄
卧來能幾日春事已依然不解謝公意翻令静
者便庭隂殘舊雪柳色帶新年寂寞深村裏唯
君相訪偏
重送宣峯寺山房寄靈一上人
西陵潮信滿島嶼入中流越客依風水相思南
渡頭寒光生極浦暮雪映滄洲何事揚帆去空
驚海上鷗
雲門寺訪靈一上人
所思勞日夕惆悵去西東禪客知何在春山到
處同獨行殘雪裏相見白雲中請近東林寺窮
年事遠公
送陸羽之茅山寄李延陵
延陵衰草遍有路問茅山雞犬驅將去煙霞擬
不還新家彭澤縣舊國穆陵關處處逃名姓無
名亦是閑
寄靈一上人初還雲門
寒霜白雲裏法侣自相携竹逕通城下松風隔
水西方同沃洲去不作武陵迷髣髴知心處高
峯是會稽
寄靈一上人初還雲門
高僧本姓竺門士舊名林一去春山裏千峯不
可尋新年芳草遍終日白雲深欲徇微官去懸
知訝此心
送韓司直
遊吳還入越來往任風波復送王孫去其如春
草何岸明殘雪在潮滿夕陽多季子遺留廟停
舟試一過
酬李郎中夜登蘇州城樓見寄
辛勤萬里道蕭索九秋殘日照閩中夜天凝海
上寒客程無地遠主意在人安遥寄登樓作空
知行路難
送人遊越
未習風波事初為吳越遊露沾湖色暁月照海
門秋梅市門何在蘭亭水尚流西陵待潮處落
日滿航舟
贈普門上人
支公身欲老長在沃洲多惠力堪傳教禪心久
伏魔山雲随坐夏江草伴頭陀借問廽心後賢
愚去幾何
送康判官往新安
不向新安去那知江路長猿聲近廬霍水色勝
瀟湘驛路收殘雨漁家帶夕陽何湏愁旅洎使
者在輝光
宿洞靈觀附皇甫冉
孤煙靈洞遠積雪暮山寒松栢凌高殿莓首封
古壇寒來清夜久仙去白雲殘明月開金籙焚
香入木蘭
送顧長
由來山水客復道向新安半是乘潮便全非行
路難晨装林月在野飯浦沙寒嚴子千年後何
人釣舊灘
九日登李明府北樓
九日登高望蒼蒼遠樹低人煙湖草裏山翠縣
樓西霜降鴻聲切秋深客思迷無勞白衣酒陶
令自相携
同諸公登樓
秋草行將暮登樓客思驚千家同霽色一鴈報
寒聲北望無鄊信東遊滯客行今君佩銅墨還
有越鄊情
送友人南遊
不愁尋水遠自愛逐連山雖在春風裏猶從芳
草間去程何用計勝事且相關旅逸同群鳥悠
悠往復還
送裴二十一
多病長無事開筵暫送君正愁帆帶雨莫望水
連雲客思閑偏極川程遠更分不湏早晚惆
悵又離群
送張判官罷使東歸
白首辭知巳滄洲憶舊居落潮廽野艇積雪卧
官廬范叔寒猶在周王歲欲除春山數畆地歸
去帶經鉺
早春
微雨夜来歇江南春色廽本驚時不住還恐老
相催人好千埸醉花無百日開豈堪滄海畔爲
客十年来
送青苗鄭判官歸江西
三苗餘古地五稼滿秋田来問周公稅歸輸漢
俸錢江城寒背日湓水暮連天南楚凋殘後疲
民頼爾憐
劉随州文集卷第三終
