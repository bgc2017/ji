劉随州詩後序
劉随州詩唐州刺史劉公長卿
作也公舉進士任監察御史終
刺随州公平時所遇雖不同然
一吟一咏無不本之性情恊之
音律家數精妙顧自有不必論
者去随之後繼其治者亦嘗鐫
公之詩以遺世又不幸何時為
識者取去遂使随之民得藏其
本者不一二家至今恨之今年
丙子宜興湯君来判是州至之
日蒞政臨民一以公所為為法
暇則取公之詩而誦之若有所
授受而心得者因命刻之以傳
雖其間采摭不能盡俻是亦歴
久聚散之常耳何况世之詩賦
詞章苟無關於世教者雖連篇
累牘亦若無補若湯君刻公此
詩何異精金美玉可以資世雖
錙銖之微尤足爲終身好愛又
何必以區區之遺爲意哉昔國
子司業能以詩訓後進韓子尤
以爲與二䟽無異意今湯君能
以公之詩訓人又有意於公之
治他日盛美未必不有如公之
可紀者公之績更歴於唐前序
述之俻矣故不復贅兹特序湯
君之用心與夫事之始末如此
云
峕
