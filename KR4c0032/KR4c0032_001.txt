劉随州文集卷第一
随州刺史劉長卿
逢雪宿芙蓉山主人
日暮蒼山遠天寒白屋貧柴門聞犬吠風雪夜
歸人
送張起崔載華之閩中
朝無寒士逹家在舊山貧相送天涯裏憐君更
遠人
贈秦系徵君
群公誰讓位五柳獨知貧惆悵青山路煙霞老
此人
秦系頃以家事獲謗因出舊山每荷觀
察崔公見知欲歸未遂感其流寓詩以
贈之
初迷武陵路復出孟嘗門廽首江南岸青山與
舊恩
夜中對雪贈秦系時秦初與謝氏離婚
謝氏在越
月明花滿地君自憶山隂誰遣因風起紛紛亂
此心
湘妃
帝子不可見秋風来暮思嬋娟湘江水千載空
蛾眉
斑竹
蒼梧千載後斑竹對湘沅欲識湘妃怨枝枝滿
淚㾗
春草宫懷古
君王不可見芳草舊宫春猶帶羅裙色青青向
楚人
正朝覧鏡作
憔悴逢新歲茅扉見舊春朝来明鏡裏不忍白
頭人
瓜洲道中送李端公南渡後歸揚州道
中寄
片帆何處去匹馬獨歸遅惆悵江南北青山欲
暮歸
送張十八歸桐廬
歸人乘野艇帶月過江村正落寒潮水相随夜
到門
過白鶴觀尋岑秀才不遇
不知方外客何事鏁空房應向桃源裏教他喚
阮郎
聽彈琴
冷冷七絲上静聽松風寒古調雖自愛今人多
不彈
遊南國偶見在隂墻下葵因以成脉
此地常無日青青獨在隂太陽偏不及非是未
傾心
入百丈澗見桃花晚開
百丈深澗裏過時花欲妍應緣地勢下遂使春
風偏
送子婿崔真甫李穆往揚州
渡口發梅花山中動泉脉蕪城春草生君作揚
州客
其二
半邏鶯滿樹新年人獨還落花逐水流共到茱
萸湾
其三
鴈還空渚在人去落潮飜臨水獨揮手殘陽歸
掩門
其四
狎鳥携稚子釣魚終老身殷勤嘱歸客莫話桃
源人
寄龍山道士許法稜
悠悠白雲裏獨住青山客林下晝焚香桂花同
寂寂
送方外上人
孤雲將野鶴豈向人間住莫買沃州山時人巳
知處
送靈澈上人
蒼蒼竹林寺杳杳鍾聲晩荷笠帶夕陽青山獨
歸遠
茱萸湾北荅崔載華問
荒凉野店絶迢遞人煙遠蒼蒼古木中多是隋
家苑
赴楚州次自田途中阻淺問張南史
楚城今近遠積靄寒塘暮水淺舟且遲淮潮至
何處
江中對月
空洲夕煙歛望月秋江裏歴歴沙上人月中孤
渡水
過劉員外長卿别墅
謝客開山後郊扉與水通江湖千里别衰老一
尊同返炤寒川滿平田莫雪空滄洲自有趣不
復哭途窮
碧澗别墅喜皇甫侍御相訪
荒村帶返照落葉亂紛紛古路無行客寒山獨
見君野橋經雨斷澗水向田分不爲憐同病何
人到白雲
初到碧澗招明契上人
漸老知身累初寒曝背眠白雲留永日黃葉減
餘年猿護牎前樹泉澆苦後田沃洲能共隱不
用道林錢
送少微上人遊天台
石槗人不到獨往更迢迢乞食山家少尋鐘野
路遥松門風自埽瀑布雪難消秋夜聞清梵餘
音逐海潮
却歸睦州至七里灘下作
南歸猶謫宦獨上子陵灘江樹臨洲晚沙禽對
水寒山開斜炤在石淺亂流難惆悵梅花早年
年此地看
對酒寄嚴維
陋巷喜陽和衰顔對酒歌懶從華髮亂閑任白
雲多郡簡容垂釣家貧學弄梭門前七里瀨早
晚子陵過
酬劉員外見寄附嚴維
蘇耽佐郡時近出白雲司藥𥙷清羸疾窗吟絶
妙辭柳塘春水慢花䲧夕陽遲欲識懷君意朝
朝訪楫師
新年作
鄊心新歲切天畔獨澘然老至居人下春歸在
客先嶺猿同旦暮江柳共風煙巳似長沙傳從
今又幾年
朱放自杭州與故里相使君立碑回因
以奉簡吏部楊侍郎製文
片石羊公後凄凉江水濱好辭千古事堕淚萬
家人鵩集占書久鵉回刻篆新不堪相顧恨文
字日生塵
送宣尊師醮畢歸越
吹簫江上晚惆悵别茅君踏火能飛雪登刀入
白雲晨香長日在夜磬滿山聞揮手桐溪路無
情水亦分
送裴郎中貶吉州
亂軍交白刃一騎出黃塵漢節同歸闕江帆共
逐臣猨愁岐路晚梅作異方春知己鄼侯在應
憐脫粟人
送裴使君赴荆南充司馬
盛府南門寄前程積水中月明臨夏口山晩望
巴東故節辭江郡寒笳發渚宫漢川風景好遥
羡逐(一作繼)羊公
酬皇甫侍御見寄時前相國姑臧公初
臨郡
離别江南北汀洲葦再黃路遥雲共水砧迥月
如霜歲儉依仁政年衰憶故鄉佇看(一作君)宣室
召漢法倚張綱
月下呈張秀才
自古悲摇落誰人奈此何夜蛬偏傍枕寒鳥數
移柯向老三年謫當秋百感多(一作無愁百口多)家貧
惟好月空媿子猷過
酬劉員外月下見呈附章八元
夜涼河漢白卷箔出南軒過月鴻争遠辭枝葉
暗翻獨謠聞麗曲緩步接清言宣室思前席行
看拜主恩
酬張夏
幾歲依窮海頽年惜故隂劍寒空有氣松老欲
無心翫雪勞相訪看山正獨吟孤舟且莫去前
路水雲深
送李使君貶連州
獨過長沙去誰堪此路愁秋風散千騎寒雨泊
孤舟賈誼辭明主蕭何識故侯漢廷當自召湘
水但空流
秋夜北山精舍觀體如師梵
焚香奏仙唄向夕遍空山淸切兼秋遠威儀對
月閑靜分巖響荅散逐海潮還幸得風吹去隨
人到此間
酬張夏雪夜赴州訪别途中苦寒作
扁舟乘興客不憚苦寒行晚暮相依分江潮欲
别情水聲冰下咽砂路雪中平舊劒鋒鋩盡應
嫌贈脫輕
尋洪尊師不遇
古木無人地来尋羽客家道書堆玉按仙帔疊
青霞鶴老難知歲梅寒未作花山中不相見何
處化丹砂
喜鮑禪師自龍山至
故居(一作山)何日下春草欲芊芊猶對山中月誰聽
石上泉猿聲知後夜花發見流年杖錫閑来往
無心到處禪
送方外上人之常州依蕭使君
宰臣思得度鷗鳥戀為群遠客廽飛錫空山卧
白雲夕陽孤艇去秋水兩溪分歸共臨川史同
翻具葉文
宿北山禪寺蘭若
上方鳴夕磬林下一僧還密行傳人少禪心對
虎閑青松臨古路白日滿寒山舊識窗前桂經
霜更待(一作得)攀
赴新安别梁侍郎
新安君莫問此路雲水深江海無行跡孤舟何
處尋青山空向淚白月豈知心縱有餘生在終
傷老病侵
江州留别薛六柳八二員外
江海相逢少東南别處長獨行風嫋嫋相去水
茫茫白首辭同舍青山背故鄊離心與潮信每
日到潯陽
和州留别穆郎中
播遷悲遠道搖落感衰容今日猶多難何年更
此逢世交黃葉散鄊路白雲重明發看煙樹唯
聞江北鐘
和州送人歸復郢
因家漢水曲相送掩柴扉故郢生秋草寒江淡
落暉綠林行客少赤壁住人稀獨過潯陽去潮
歸人不歸
送金昌宗歸錢塘
新家浙江上獨泛落潮歸秋水照華髮凉風生
褐衣柴門嘶馬少䔧杖拜人稀惟有陶潜柳蕭
條對掩扉
酬張夏别後道中見寄
離群方歲晏謫宦在天涯暮雪同行少寒潮欲
上遟海鷗知吏傲砂鶴見人衰只畏生秋草西
歸亦未期
新安奉送穆諭德歸朝賦得行字
九重宣室召萬里建溪行事直皇天在歸遟白
髮生用材身復起覩聖眼猶明離别寒江上潺
湲若有情
偶然作
野寺長依止田家或往還老農開古地夕鳥入
寒山書劒身同廢煙霞吏共閑豈能將白髮扶
杖出人間
送州人孫沅自本州却歸句章新营所
居
故里歸成客新家去未安詩書滿蝸舍征稅反
漁竿火種山田薄星居海島(一作鳥)寒憐君不得
巳步步别離難
送李員外使還蘇州兼呈前袁州李使
君賦得長字袁州即員外之從兄
别離共成怨(一作誠共怨)衰老更難忘夜月留同舍
秋風在遠鄉朱絃徐向燭白髮強臨觴歸獻西
陵作誰知此路長
酬李員外從崔錄事載華宿三河戍先
見寄
寒江鳴石瀨歸客夜初分人語空山荅猿聲獨
戍聞遟来朝及暮愁去水連雲歲晚心誰在青
山見此君
見秦系離婚後出山居作
豈知偕老重垂老絶良姻郗氏誠難負朱家自
愧貧綻衣留欲故織錦罷經春何况蘼蕪綠(一作)
(在)空山不見人
酬秦系
鶴書猶未至那出白雲来舊路經年别寒潮每
日廽家空歸海燕人老發江梅最憶門前柳閑
居手自栽
歲日作
建寅廽北斗看曆占春風律變滄江外年加白
髮中春衣試稚子夀酒勧衰翁今日陽和發榮
枯豈不同
題元錄事開元所居
幽居蘿薜情高卧紀綱行鳥散秋鷹下人閑春
草生冐嵐歸野寺收印出山城今日新安郡因
君水更清
送崔載華張起之閩中
不識閩中路遥知别後心猿聲入嶺切鳥道問
人深旅食過夷落方言會越音西征開幕府早
晚用陳琳
送張司直越嶺南謁張尚書
番禺萬里路遠客片帆過盛府依横海荒祠拜
伏波人經秋瘴變鳥墜火雲多誠憚炎洲裏無
如一顧何
寄會稽公徐侍郎(公時在王傳)
搖落淮南葉秋風想越吟鄒枚入梁苑逸少在
山隂老鶴無衰貌寒松有本心聖朝難稅駕惆
悵白雲深
送朱山人越州賊退後歸山隂别業
越州初罷戰江上送歸橈南渡無来客西陵自
落潮空城垂故柳舊業廢春苗閭里相逢少鸎
花共寂寥
秋夜肅公房喜普門上人自陽羡山至
山棲久不見林下偶同遊早晚来香積何人住
沃洲寒禽驚後夜(一作獨夜一作後晩)古木帶高秋却入
千峰去孤雲不可留
送李祕書却赴南中(此公舉家先流嶺外兄弟數人俱没南中)
却到番禺曰應傷昔所依炎洲百口住故國幾
人歸路識梅花在家存棣萼稀獨逢廻鴈去猶
作舊行飛
過前安宜張明府郊居
寂寥東郭外白首一先生解印孤琴在移家五
柳成夕陽臨水釣春雨向田耕終日空林下何
人識此情
使廽次柳楊過元八所居
君家楊柳渡来往落帆過綠竹經寒在青山欲
暮多薜蘿誠可戀婚家復如何無柰閑門外漁
翁夜夜歌
送李侍御貶郴州
洞庭波渺渺君去吊靈均幾路三湘水全家萬
里人聽猿明月夜看柳故年春憶想汀洲畔傷
心向白蘋
寄普門上人
白雲寒卧處不向世人傳聞在千峰裏心知獨
夜禪辛勤羞薄禄依止愛閑田惆悵王孫草青
青又一年
逢郴州使因寄鄭恊律
相思楚天外夢寐楚猿吟更落淮南葉難爲江
上心衡陽問人遠湘水向君深欲逐孤帆去茫
茫何處尋
岳陽館中望洞庭湖
萬古巴丘戍平湖北望長問人何淼淼愁暮更
蒼蒼疊浪浮元氣中流没太陽孤舟有歸客早
晚逹瀟湘
廵去岳陽却歸鄂州使院留别鄭洵侍
御侍御謫居此州
何事長沙謫相(一作長)逢楚水秋暮帆歸夏口寒
雨對巴丘帝子椒漿奠騷人木葉愁誰憐萬里
外離别洞庭頭
夏口送屈突司直使湖南
共悲来夏口何事更南征霧露行人少瀟湘春
草生鸎啼何處夢猿嘯若為聲風月新年好悠
悠遠客情
劉随州文集卷第一終
