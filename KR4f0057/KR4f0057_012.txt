冶城遺集一卷芳茂山人詩錄苐八
題温忠烈公(璜)遺象
孝非絕裾忠同銜須繄母之訓爲臣之模國亡家亡
光光司李血書千言脫屣妻子易名奕禩詒謀一經
無忘淸白尚有典型
蘇文忠公壽讌詩在西安畢督部(沅)署中作
公昔手題太白眞我亦題詩爲公壽乾坤茫茫替人
在各有浮名挂星斗河間開府雄文章爲公生日羅
淸觴滿堂賓從盡賢士就中有客如公狂公神猶龍
去天際畫手思公會公意闊達修眉一尺須胸中尙
鬱如虹氣吟詩作賦亦偶然有時彈冠復挂冠一生
不負范滂傳恥與俗士相周旋秦中舊是公官處八
觀蕭條散風雨東湖一片月如煙披髮騎鯨倘重遇
我家陽羨公所棲慷慨自賦除年詩江文通筆竟誰
授紀少瑜夢疑吾私生年三十弄鉛槧不及秦黃媿
生晩詩成一笑公可聞復恐來者思今人
試香
辟寒簾底漸氤氲石葉拈來取次焚銀燭暗隨灰一
寸繡衾虛借煖三分離愁似爾都成縷幽夢從他欲
化雲曾爲如蘭人坐對錦裀幾日罷重薰
對月
隔簾當戸最含情半掩燈明半鏡明一度落如人小
別暫時圓比夢難成空階霜葉時成響虛牖風琴自
作聲惆悵尊前邀不得關山如此又孤行
六哀詩
黃仲則少府
我識黃郞最少年典裘一賦正翩翩花裁唫骨須輸
俊鶴比天姿合遜姸尙訣巨卿眞死友(予在安邑遇君病甚劇)
不辭阿㜷竟神仙方城一尉猶難得(君時尙候銓)可有科
名到九泉
馮康齋廉訪
升沈官位憶馮唐識徧長安賣賦郎(同輩方子雲汪容甫洪穉存楊)
(蓉裳諸君皆君所識)獨好著書逢客諱自耽名教愛人狂武昌
魚好廉寧食安邑肝多惠豈忘(君前攝常州太守)何處遺孤
啼素舸恐無琴鶴換歸裝
朱岷源學博
少日逢誰眼最青句容博士老明經袖中詩去琅琅
誦座右書來字字銘別後豈知年在巳死前空想室
添丁(君詩有野客年衰慚算亥空庭花發望添丁之句竟以死後得孫)傷心兩度滁
陽過腹痛何曾奠綠醽
程魚門太史
來是單車去一棺秦關西望恨漫漫遺書避債臺中
著斂骨翹材館裏看(太史卒在弇山中丞節署)死有孝標能念昉
(謂中丞)生憂僕射不憐韓(予時在中丞幕府太史贈詩有只有奇章愛牧之逾于僕)
(射重昌黎之語)誰將伐木篇章廢重友如君自古難
朱竹君學士
翰林學士本天才不及相逢把酒杯八百孤寒連夜
接千秋四部一言開生前題柱心傾寄(學士木識予卽寄聮云小)
(學劉臻吾輩定麗詞庾信早年成逾月下世)死後登堂雪涕來(予以癸卯入都識令)
(子少白因入椒花吟舫)他日鴻都聞更奏好焚邕篆請泉臺(學士)
(前奏請刻石經曾荷温旨頃弇山中丞亦擬有此奏)
查儉堂撫軍
平泉公燕集羣賢(予以弇山中丞坐上識公)曾識靈光尙巋然韻
字至今留篋底(是日以竹柏之懷分韻予得竹字詩竟不就)風流從此散
筵前思量孤負遊山約(公曾約作衡岳之遊)不忍重題卜硯篇
(公屬作宋謝枋得卜卦硯詩竟亦不就)惆悵愛才非昔日平津閣外幾
人傳
游隨園贈袁太史七首
五年客夢此山中重過名園話不窮惟有先生與開
府(謂畢中丞)相逢教吐氣如虹
小隱金陵卽謝墩春游長日任紅帬桃花十里人家
種欲擁詩仙上綵雲
山泉流漲入方塘三徑新開竹數行孔雀窺人金絡
底似知來客有文章
一重雲影一重花金粉成圍住紫霞幾代清涼輸六
代又教山色弄繁華
等身詩卷著初成絕地天通寫性靈我媿千秋無苐
一避公才筆去硏經
赤城桃樹倚雲栽越嶠梅花逐蝶來天與遊山人鬭
豓宗之顔色謫仙才(先生攜霞裳遊天台羅浮而歸)
愛士人猶似昔時劉义多謝世人嗤却懷知己生平
語無復才奇氣尙奇(先生始見予詩有奇才之目云天下清才多奇才少也)
偶成
城南壯士始囊戈思婦家家望月波醉入長安市樓
卧箭瘢如掌賭誰多
晃朗寒空卷甲光戌樓沙薄月荒黃班生二十空奇
表只夢穹廬伴國殤
酒後步月
捲地寒光起積烟遠山如夢失平田稍看白霧縈天
末便有空江落眼前星影碎傾霜樹裏篴風冷斷碧
雲邊酒腸詩思淸如許不信兹遊骨未仙
二月花
二月花二十人花枝一生人一春春風紙錢滿新陌
不見花墳積三尺花枝看客常白頭頭白誰遇花時
休烏程千石作花壽黃金百斤繫君肘君行忘死花
怨生與汝衰髮移芳齡松生千年自伐性紅槿逢君
傲君盛枯香殘萼無驚吹勸君且復開雙眉前身只
逐東風去却換紅顔入世來
花開
一花才開一花落門外車聲殯聲續玉堂美人讀道
書不放春色窺幽居游絲初明日絲細自愛淸寒服
朝氣古梁蟄燕亦避春入室靜對鑪烟温春風百萬
花舞骨獨瘞梅魂歛香雪
淸明
棠棃低飛雜蝴蝶白袂紅顔上墳立酒香百滴持勸
君漠漠土花澆不入古原日晩游人多鴛裙鳳帶相
經過可憐異體隔哀樂蜀魄自泣金鶯歌江雲蕭騷
欲飛雨一去西郊一南浦居人淚盡不復來月黑空
呼鬼鄰語
寒食出游
鸞帬行拕大堤暖獨燕背花飛自遠城南書客來覓
愁步屩只在林塘幽墳頭蠛蠓逐人出却認生人作
枯骨花閒有樓空數層殘絲眯目愁孤登麥苗低迷
柏濃膩綠雲如烟染天地原頭春早花落多二月踏
盡如春何花爲顔草爲鬢華年無多天亦吝一月春
歸去年閏
題吹簫引鳳圖
披圖眞見鳳皇臺憶得仙游訪古回(秦女鳳臺故跡在盩厔仙游潭)
(側昔在關中到此)惆悵長安西望遠秦雲猶爲故人來
林巒澹沲秋光淺臺殿高低月影深此夕參差爲誰
思只餘紫鳳是知音
愁夜
卷簾唯挂枝啟戶或垂蘿苔積蟲多思牆傾月易過
腕消驚釧落影瘦覺鬟多頫書彈淚粉對茗拂愁蛾
慚同相秦別各染茂陵疴擁翅雞无響心長柰夜何
題繩旃伯父畫
伯父官遷日重逢在帝京山川于役苦琴鶴舉
家淸多別衣塵滿相看鬢雪輕畫圖傳本色仍是一
書生
䍧柯家萬里幾載別江湖滿縣花無恙隨身鳳有鶵
閒情工染翰上考謝催租何日東籬菊歸山醉百壺
口占送萬大令(應馨)之官仁化
嶺南令尹今才子謁帝承明結綬新此去好成
淸白吏別來休憶軟紅塵酒傾岐路酲千日花惹離
愁過一春桃李他時栽滿縣瓊樓須念忍寒人
闕題
長年渾一夕知爾慣孤宿如何隻棲客眼冷睇空綠
波搖想湔袂籟動疑轉轂纖暉不盈天一羽自肅肅
幽痾斷香縷苦淚并尊淥塵網暗不收棲螢上帬幅
孤肩耐風露病息驚在屋曉色何勞勞懸星似魚目
新開河放棹柬章觀察
竹里途中憶六朝新渠一例潤肥磽鄴都水好誰能
用賈魯功多怨自銷禾黍高低人放閘谿山回互客
乘潮淸淮聞道須重濬慮始人誰嗣鄭僑
仙游潭口占
穆駿曾傳過樂池隨家行殿圯何時多年事往雲仍
在終古巖深客未知木彴欲橫人境斷石形疑借鬼
工奇風流我笑髯蘇怯題字重來却讓誰
臘八日出遊贈莊明府(炘)
山光向曉雜陰晴柳色知春解送迎臘八日從遊蹟
記三千里放客愁輕幾人影共征鴻亂半嶺雲添積
雪明拈得新詩報賢宰年豐村落有懽聲
口占贈莊公子(逵吉)
靑山絲竹紅樓夢起爲蒼生却未遲官若限年應更
好似君樂過少年時
瓊樓
瓊樓隔靑漢美人如飛仙開戶月澤迷折花埽流烟
篴心飄空濛褭褭不得省應有露脚來秋衣一時冷
殘愁
殘愁褭褭中孤眠門外流魂墮曉烟小閣一層天萬
里不知春綠到誰邊
梅莊訪陳華南郡丞其地本韓蘄王宅
桑柘千畦擁一村霍山半面對層軒詩人不爲鱸魚
去三泖春波直到門
淸風遺閣挂藤蘿想見看山也枕戈不是蘄王行樂
地荒涼臺榭本無多
濃翠交窗惜不摧繁紅經雨落成堆牡丹到此難矜
貴只共山花一樣開
爲我招邀客到時簷花聲裏坐論詩桃源草草留賓
日那得知音共酒巵
題羅小峯梅花册二首
想見江南幾樹斜瓣香絶伎屬君家神仙未必都寒
儉寫出冰天爛漫花
放膽文章筆有神圖中象外勢橫陳梅花若肯勻顔
色穠李夭桃不占春
玉蘭
迎春開趁早春時粉膩香温玉斲姿容易階庭長得
見人從天上望瓊枝
牡丹
濃香豓質自天然栽入樓臺望若仙應笑東君相識
晩不教開占百花先
菊花
傅延年是神仙侣瘦骨疎香好自持珍重花開金粟
後歲寒留取傲霜枝
月季花
已共寒梅留晚節也隨桃李鬭濃葩才人相見都相
賞天下風流是此花(宋人有天下風流月季花之句)
題梁匠誨孝廉接山草堂圖(孝廉生貴州父任)
蠻烟埽黛雲巖碧玉麟踏空曉無迹畫綃回首古牂
牁一笈編蒲誦青白喬柯留蔭威遠樓郎君下筆相
如愁試飛尺檄諭父老八騶訪舊天南頭
題金月湄舅氏解鈴圖
短衣長鋏碧山隅手弄金鈴捋虎鬚自繫不妨還自
解目中原未有於菟
詩豪酒俠見天眞翻笑城南射虎人我愧巡方無異
政披圖空想獸能馴
針魚觜望對江翠蘿諸山
江豚翻波早潮突獨䳽飛遲覺天闊收帆上岸客始
驚却視一舟輕欲没山頭曉寒收斷霞樹影細碧如
籠紗狂風吹衣不得渡隔岸靑山謫僊妒
闕題
素浪疑衝桂殿開仙舟疑犯析津回騎鯨客去東山
冷此樂千秋待我來
伍詒堂索題南山圖乃王麓臺爲其先世張太
夫人作
畫臨北苑留眞蹟坐對南山作壽杯想見絳紗慈範
在一縑傳世抵瓊瑰
移家金陵卽事
自看雙鶴掩柴關靜看浮雲出岫還不問蒼生不攜
妓謝公直是爲靑山
綠楊風引到山家拄杖尋幽日又斜滿地繁紅正零
亂牡丹不放十分花
經時無術惜才疏檢點空樓一寸書北去心情渾不
定刀魚放下憶時魚
翠微深處列華筵碧漲生時蕩畫船孤負水衡貲十
萬歸來儘用賣文錢
遊攝山次江總遊棲霞寺及虎穴寺韻
兹山吳楚望古跡宋齊肇小別四載前重來三月杪
騰身入巖坳飛步出林表歷劫幾樹存(寺有六朝銀杏)排空
萬松小捨宅今尙存題名古逾少(天開巖有唐沈傳師題名徧覓不得)
(惟佛龕內有宋胡恢王雱題字)繁華及春餘濃香發淸曉紅或錦纈
然白疑月華皎(時繡球牡丹正放)谿香閟靈藥山靜辨鳴鳥
未窮絶頂遊猶望空烟裊吾衰取適志勇退豈云矯
幸遇名僧談(僧默然冐氏巢民之後能詩)無嫌俗人擾
入谷亦不深能使世慮捐殘春去何駛滿地驚飛緜
瞻眺故鄉近定省歸思懸愛此無心雲舒卷東南天
山迴隔林薄逕轉通人烟蔬香勝肉食茗酌非貪泉
伐木尙求友宿桑匪棲禪大還乏仙術小隱逢堯年
題家頤谷侍御深柳勘書圖
早投簪紱老烟霞絶業名山願正賖自欲讀書求甚
解不妨種柳似陶家
疏通經義証康成作賦寧矜擲地聲天與吾家難王
肅叔然死後替人生
掩淚遺文手一編門前烟柳故依然鑿楹不負書千
卷歆向同時著述傳
題紅蕙圖
一種幽芳遇賞音數花絶豓邈難尋孤根有日辭空
谷看取丹心換素心
汪紫珊西園餞別圖
鶯啼花發節暄妍重向邗溝泊畫船風景西園都似
舊再來秋柳又飛緜
已別延陵又送君驪歌岐路不堪聞深情千尺春江
水可抵紅橋月二分
文壇詩國鬭名流日近長安是壯遊十載交朋易星
散酒壚重過不勝愁
宫閣新唫絶妙詞折梅他日寄遙思知君定有鱸魚
夢夢我東南理釣絲
題陳進士凝齋(道)遺影次姚太史韻
國士思模范儒林想鑄顏紀羣傳世澤濂洛在人間
子舍終身慕書城百堵環詔條徵別集琴德仰高山
義舉抍煢獨淸風化懦頑盱江棲隱處叢桂幾時攀
題甘夢六桐陰小築圖
炎曦滿地紅桐影接天碧中有展書人歌聲出金石
書卷三千富桐陰百尺高孫枝看出屋雛鳳亦凌霄
君築靑谿陽我居北山麓朝爽共披襟歸雲過飛閣
嘉樹眞堪譽淸尊閒日開羊求蹤不斷論古訪君來
黃梅次韻
密綴枝頭半展時才過小雪是花期先春正色霜難
壓晩歲寒香菊未知落葉有情同抱樹夕陽無限在
高枝兩行金粉平分處却笑江梅破萼遲
檀心靜裏有香傳粧點昏黃水國天半面玉顏疑對
酒前身金粟不棲禪眉間相映姿長好燭畔將融質
更妍千樹花光圍白屋抵他宫闕住神仙
題靜坐圖
蕭然襟抱欲凌雲不用移牀遠俗塵江左士修耆舊
傳斗南家有再來人此時木落眞吾見到處風生四
座春我正耽閒遊物外相看偏愛葛天民
次韻贈張船山
避俗君能戒獨淸浮家我亦學逃名但令人愛陶元
亮未必途窮阮步兵中酒好忘經世志著書聊遣暮
年情長安令僕多才俊不用牛衣問仲卿
慶方伯以其尊甫尹文端公遺象及袁簡齋王
夢樓象合裝成册又自寫小象并寫張船山
及予象彙爲一册屬詩紀之
傳衣箇箇喜聞詩繡佛人人願買絲雅集西園曾作
記風流東閣許重窺三朝共寫耆英會半面眞成曠
世知鍾鼎山林各千古後人須恨不同時
題六梅閣詩册
自結吾廬傍虎邱何曾鄧尉放扁舟摩挲尺幅梅千
樹五月披裘作卧遊
闕題
綠蟻頻斟座上淸靑萍時聽匣中鳴浮雲只似人間
世學道心平事亦平
何日扁舟訪戴行數峯江上引詩情開椷更捧家珍
重一卷兵書抵百城
題吳思亭禪趣圖
得道應須慧業坐忘本自儒家不用攢眉入社未妨
微笑拈花
佳士寫眞非易名山絶業長存有客香薰曾鞏抵他
絲繡平原
題嚴小秋憶秋圖
唫煞江南杜牧之蕭蕭暮雨倚聲遲䧿山秋色淸如
許更寫先生返棹時
古詩
富貴有不如貧賤安足恥向長所未知死何如生耳
我知倦思睡所惡擾之起恬然就衾枕冥漠如小死
耄期慕休息大卧同一理釋氏想更生神仙有蛻委
其於來去間戀戀不能已聖人見其大凡物有終始
精神留著作形質付孫子况有廟食人馨香閱千禩
爲我報子長易義不外此
題陳舍人(希哲)天寒有鶴守梅花圖卷
我昔別北山寓鶴友人處十年還山鶴仙去輸君與
鶴常相守早年禁近抽簪久曾趍温室樹無言歸詠
孤山梅在口雞羣顧影殊常倫爵縻雖好思出塵白
雲長護書千卷明月來窺酒一尊君不見腰纏十萬
何足數鶴到揚州思遠舉又不見車前八駿徇以身
華亭之唳那可聞歲寒我欲尋三友鄧尉梅花鶴與
君
題巴臬使(哈布)看劍引杯圖
東閣風流乍許窺披圖宛對浣花詩賈生自媿相知
晩不見吳公作郡時
旬宣到處有仁聲心跡無私比太淸電埽公庭稀訟
牘于公把酒益精神
滇南樹績在旂常孔翠高冠出上方平過人間不平
事一條秋水匣中藏
循良治譜本兼儒公暇重開萬卷餘佩犢帶牛風盡
革三吳大有爲公書
戴星勤績已傳留秉燭何妨作夜遊我亦扁舟學吳
詠論心多上庾公樓
知音兩世結緣深花萼追趍到竹林紅葉樓臺如畫
裏勞公一棹訪山陰
題地樓夜集圖
谿山最佳處細路轉丹樾漸升坡陀高遠見飛闥豁
禽聲正相樂花事亦未歇良友期適來遊蹤興難遏
摩碑訪遺宫瀹茗到禪窟歸途屐折齒列坐燭見跋
玉山一時穨金盞十分凸分手卽席間懷人忽天末
題詩補前塵對畫慰中渴憶從婪尾花看到當頭月
揚州方立堂招飲作
別緒紛綸話夜闌故交鄭重整杯盤尊前落月隨人
到鬢上新霜秉燭看蛤蠣味邊忘事易鱸魚風裏去
鄕難廿年陳迹依稀在他日鷗盟未可寒
爲吳玉松太史(雲)題蓼花圖
紅蓼偶相對滄江思渺然九衢塵土裏一夢水雲邊
玉宇寒逾豓花磚望若仙歸舟應羨我小泊此花前
題裴孝廉(鑑)午橋耕讀圖
晉公別墅記南莊勝境重開句曲鄕地肺仙山當戶
列秦淮源水到門長傳書不墜靑箱業觀稼還營綠
野堂我愛靑谿作流寓謝墩南畔冶城㫄
題汪大令聽泉圖
空谷泠泠碧玉音似曾相識寫胷襟飛鳧影自蓬山
下棲鳳枝還聖域尋
爲吳思亭題錢蘀石先生蘭竹
不見靈光有所思淋漓醉墨想襟期丹心直節無人
解付與空山片石知
餞春和戴竹友(延祄)韻
花事闌珊急雨催春光未老興先穨贈行倩爾將愁
去小別如人有約來濃綠似嫌頭上雪飛英猶戀手
中杯錦袍濺酒仙舟蕩此樂人間第幾回
題陳舍人(守譽)薊莊山居圖卷
&KR2495;水樊川併一村何時親款太邱門百城書卷承先
世(凝齋先生嘗聚書數千卷總命曰江西文統)第五才名並哲昆(君行五)雛
鳳早年看展翼桃花平世豈無源淸涼山色聯吟處
止惜先生席未温
僑居金陵客有比予隨園者戲作此詩
孤負隨園曠世知生兒略早去官遲也營招隱三層
閣尙少驚人萬首詩福地淹留先有約名花開放不
同時只愁此後無窮世賭墅爭墩又待誰
隱仙庵古梅
六朝山裏一枝春瞥見繁花照眼新歷劫不消香骨
格幾生修到玉精神年深未必求知已夢好常疑對
古人不是隱仙狂道士空山誰與闢荆榛
十一月廿一日慶方伯過常州屬題萸灣泛月
圖卽次元韻奉送入覲
金閶亭畔手纔分又値扁舟訪戴人一夕蘭陵同翦
燭渾忘霄漢與沈淪
鐙火杯盤共一杭最佳風味在鱸鄕饒他邗上三分
月可抵江南一片光
大海浮萍易合蹤朝天莫惜去匆匆誰摹李郭
登舟處添箇神仙入畫中
贈行東閣折梅華有脚春回未有涯不繫舟中重話
舊(制署有亭文端公題不繫舟與袁簡齋燕集處)知公節鉞又傳家
惠山苐二泉觀魚口占
水底游魚上碧天山光日影共澄鮮中泠未必淸如
此妄被人呼苐二泉
題周勖齋載菊圖
開尊看到傲霜枝九畹香中記索詩花亦知君難割
愛春蘭秋菊不同時
仙厨絡繹進奇珍笑我空餘漉酒巾一種簪來花更
好高冠翠羽鬭鮮新
扁舟人望若神仙幾輩同尋翰墨緣記否耆英高會
日尊前花是傅延年
又題鄧尉探梅圖
已盟鷗鳥卸銀魚水色山光黛不如却笑孤山太孤
寂要看紅袖折花初
沈烽靜柝等閒過豓曲尊前喚柰何驛使縱傳春信
到一枝不及萬花多
風泉聲裏管絃淸錦翠叢邊雪月明高卧東山閒未
得愛花心似愛蒼生
題采芝圖
弱齡慕仙術蹉跎鬢霜侵中間困游宦及此初抽簪
朱君究方技福地來句金聞有龍仙芝(見茅山志)結伴同
招尋茅濛避秦隱越翳入穴深咄哉陶隱居混俗無
遐心梁武非仙才虚譽相浮沈我乏駐顏方卧疴對
遙岑早讀黃庭篇不爲梁甫吟相期訪眞侶舒嘯開
神襟舉手謝時輩遺以靑鸞音
題王觀察(賡言)憶舊游圖八幅
績室書聲夜向闌雪花入戶淚汍瀾誰知絳帳虚垂
日報荅宣文逮養難
款段尋詩墊角巾槐花如雨逐征塵錦秋湖水長山
色併入文章秀絶倫
含香粉署幾經年檢點山公啟事傳我亦鴛行曾聽
漏高寒回首夢鈞天
一麾秋曉出春明且莫登仙羨此行何術澄淸纔攬
轡至尊前席問蒼生
鐵溝重過不勝情歲歲乘槎指析津一鶴迎門似相
識再來人換繡衣新
金焦兩點鎖江流破浪乘風作壯游九萬圖南近霄
漢低飛何事羨閒鷗
觴客南屏畫幛中至今石室繪文翁須知燕寢䏈吟
處電埽公庭案牘空
九疉匡廬杖策還驚人詩卷動江關待君更握三吳
節吟徧東南一路山
閩督董同年(教增)歸里賦贈
廿載重逢鬢雪新卅年同醉杏園春一生峻望逢迎
少九曲巖疆節鉞尊外補揔關宣室念(君陛見時求內用)
(上諭丁未榜狀元榜眼與汝俱外任亦是榜運)遂初還乞散仙身蓴鱸正
好時淸泰出處俱堪傲古人
題嚴子陵却聘圖三首之一
畫中風景似前知雛鳳雙雙抱又攜(圖中有二子)載得西
施只孤往浮家此段勝鴟夷
題周明府午日山居圖
萬疉靑山一派泉公庭銷夏正鳴絃誰知枳棘卑棲
處心在羲皇上古前子隱不妨來立石東坡止解此
求田更慙咫尺桃谿路未放山陰訪戴船
乙亥花朝同人集五畝園吳思亭有詩見詒次
韻奉荅
結廬人境隔塵囂舊雨頻來不待招千載論交忘月
旦一春行樂過花朝竹林徑好三三闢梅閣寒從九
九消老去相如重滌器何須榮遇說題橋
方觀察(體)招飲署齋時新葺綠雨山房次吳思
亭韻
病來書欲納楹桓作達輸君酒盞寬茅屋數閒重結
構蔀簷一路待全安經綸花石眞餘事圖寫江山亦
壯觀(壁間有廬山圖小姑山圖)好繼陳勛請疏浚潮溝春水十分
乾(時議復秦淮水道便民運載)
殘鐙
殘鐙明滅隔書帷門外霜風動地吹淅&KR0377;雨聲愁不
斷呻吟病骨痛難支永懷茅屋將穨戶遠憶扁舟涉
險時我擁温衾坐深閣也須矜恤漫嗟咨
受業弟星海校字
自七卷已上乃檢篋中零星稿紙編次成帙此苐八
卷爲冶城遺集凡古今詩一百二十三首又七卷中
搜羅未盡者也先生詩多不存稿九歲作落花詩有
句云明月照空池少與同里知名士遊爲毘陵七才
子之冠復以伉儷能詩嘗摹宫體有婦病句云眉痕
偏覺瘦來濃指爪都從病後長一時傳誦蔣侍御和
寧嘗稱先生詩云氣淸才奇筆超非吸風飲露者不
能也其縱橫光怪眞推倒一世智勇吾鄕大有才人
應讓此君出一頭地程太史晉芳亦稱先生七古詩
云蒼涼沈鬱自有七古以來此種未滿十首眞太白
再生杜韓則無復爲之何況餘子客長安節署與友
人一夕賭作銷寒各體數十首踰時而成文不點綴
惜巳散佚僅存東坡生日詩一首耳暮年酬倡之作
氣息醇茂尤得風人温柔敦厚之旨其餘題詠尙多
散在四方他日搜輯再刊補遺從子壻龔慶謹識
冶城集補遺一卷芳茂山人詩錄苐九
賦
館試千尺雪賦(以飛流潄峽盈科不已爲韻)
訪泉聲于巖壑挂瀑布于烟霏望千重兮峽峻儼六
出兮花飛吳郡峯多數寒山之故蹟說文箋罷題聽
雪于禪扉始則幽人疑徑逸士沿流谿水瀠洄悵桃
源之誰入小山蟠鬱攀桂樹以難留想三島之神山
未通銀闕比五丁于天棧空望金牛乍疏鑿兮粗加
遂林泉兮發秀劈當玉于崇巒走白龍于孤岫風吹
不斷披襟則快與相當石破飛來礪齒則寒難多潄
于是光照幽崖涼生遠峽陽春不散訝瓊樹之常新
碧漢逾明擬玉山之高插誤蘭舟之訪客安道頻來
問蓬戸之幽眠袁安應怯旣躋攀之迢遞亦激蕩之
晶瑩似匹練兮孤曳方皓月兮常盈積是天山無間
寒温之節落非銀漢猶聞斷續之聲爾乃襟虎邱之
岌嶪帶鶴市之陂陀嶺穹隆兮比德峯縹緲兮同科
仙闕遙開似靈巖之石峭天花亂落奪鄧尉之梅多
昔之放浪烟蘿淡懷簪紱雖托志之幽遐遜兹方之
奇崛氣凜然以自異雁過頻驚徑覓絶以誰援鳥飛
猶不山非仙而亦名人共地以專美況江介之膏腴
又蘇臺之密邇看遊屐之時經觸吟情于無已自
天題處墨花與玉屑爭霏拔地移來峭壁共貞珉並
峙
冶城集補遺一卷芳茂山人詩錄苐九
長門召幸圖
流天明月夜笙歌向曉銅壺静不波恃有黃金買詩
賦可知永巷望恩多
閉門
閉門苔綠抱幽人桉朽書淫動一旬何物牡丹猶爛
漫江梅開後已無春
俠客行
三尺劒如枉矢主人奉觴客上視主人纖介莫復言
且去海上尋神仙朝行歌暮行乞綠蘿如烟坐石室
武功尺五骨夜飛日腳射面聞天雞靑狸前號鬼旁
怒客于此時馳不顧鬢絲一夕争心長尺組爲國平
邊疆佞臣頭汙不足用飲器須復煩名王
送别
城開見春草極此萬里天何不斷征路靑靑分道邊
離程斷還接放手何能及看盡陌頭人雙辭復雙立
君行路多岐我心有因依東風吹楊枝百葉盡向西
鞭聲鳴空林知君去烟底淚冷不得銜風吹落眼尾
呼君莫回頭前有百里程波明單騎影華晩獨吟聲
獨吟還獨宿夢識靑山曲一夜鵲聲飜驚魂落谿屋
酌我綠玉醪開君瑤華音窺杯見愁顏投杯感孤心
寄洪大(禮吉)
絶業平生亦有儔異人盧霍待孤求百年易冷名山
骨萬里誰馳極塞頭獨旦逖琨休輟舞兩賢蒙羿亦
須讎牛衣尚有長貧婦爲訪騰空作遠遊
詩三章
鳳皇爾何能毛質欺四海不及銜石禽精誠死難改
山羊一角能觸邪裁形作冠當殿衙白麐我謂可葅
醢世盛安用相驕誇男兒自有志江水亦有涯涯空
詎無旁志大終不他譬若金在鎔我必爲鏌鋣鏌鋣
森&KR0621;一千丈决雲能開截流響安能從汝繞指柔正
晝匿形如魍魎
懷蘭褐衣中種蘭無人處折蘭摧爲灰慎勿寄行路
芳草自有心男兒亦有思眼中天多地三尺抽劒百
遍行前墀男兒雖有思芳木自有心靑桐未伐更百
尋安用屈折揚徽音子期叔夜去不反九死莫作師
涓琴
羲車何暆暆微物各有求雋才無長年夢鏡已白頭
精氣塞大明遺蛻安足留黃埃濛濛撒如雨下辨齊
州盡絙土中天白日若不光我浮其生讓前古吟詩
作賦豈足論後世知我勿以文朝狂暮狂胸礧礧復
取醇醪自昏穢朝愁暮愁衰色侵只借粉蠹秏雄心
淵騫以後盡章句入傳莫復求儒林
陶隱居遺址
前有陶淵明後有陶隱居斯人乃生六季餘桃源茫
茫不知路只惜先生此山住道人指點白石壇古屋
裂地生琅玕心知至人本無跡尙厭碑碣汙名山丹
砂茯苓此閒足何必聯翩至皇屋山中章奏達帝閽
非吏非隱胡紛紜當時丑木變草肅宰相己受前朝
恩君不見大茅仙人亦殊苦上界今猶列官府
神仙曲
海明䙚天雲立空懸珠結玉成仙宮桃顏阿母雙鬢
蓬裁帛夜寄東王公莎羅作轡駕紫鴻吹落笑語從
迴風文螺之卮碧蒲席白蛙如霜飯塵客鮑魚腥聞
少靈骨重霧媌娥喚劉徹蘅蕪枕暖夢不醒明日密
刺刑文成
自江寧至和州途中作(四首)
斷煙疏雨近淸明陌上花枝笑獨行一夜孤吟憶犀
渚兩番別淚洒金城空村病馬驚風立落日荒雞趁
客鳴小住溪頭最怊悵春波如夢綠蘋生
短牋裁恨與閨中夢破征途怨曉風藥裹不靈生太
瘦愁城有味賦偏工可能兩鬢年年綠驚見山桃處
處紅記否勞勞别時語索君詩寄北來鴻
王孫去後草黏天䙚䙚游絲欲化烟淺碧四山圍欵
段亂雲一樹挂秋千漸憂壯歲如三月可悟前生是
隔年灰蝶有心飛不去豆花開遍野塘邊
窮交千里悵分飛誰欵家園舊雨扉自謂過之今不
及閱人多矣子眞稀好憑采石爲書几欲踐天門作
釣磯江北江南兩愁望白雲幽桂素襟違
幽居
閒禽有餘樂相對鳴不已石逕銜梅根風檐響柏子
空光隔簾靑落照入林紫中有草元人鬢絲垂兩耳
夜坐懷吳二
開卷思君久缸花落紙燃瘦應憐我在寒欲到君邊
忽憶醉歌處驚看月露鮮素娥如觧語不忍向君圓
春感
黯黯羈愁枕手眠征魂凄斷買花天一痕殘照千絲
雨春色如人弱可憐
壁上新詞䋄細蟲月寒燈盡背香籠檀奴不返春空
老敲碎檐閒玉馬風
曉渡烏江
日出江頭㯭聲苦咿咿啞啞雜人語飛烟罥空滅復
明對面帆檣迷處所舟人說事不解愁驚起毅魄鳴
啾啾英雄失路古同憤一夜夢斬淮陰頭只有碧流
流不已壯士聞歌髮休指重瞳背寒赤龍死西風欲
立一江水
曉坐
曉風吹檐絲桐花落如剪暗綠凝愁眉濕紅團淚臉
羃羃出竹煙斑斑積階蘚瓦獸對蒼鼯銜松下荒厂
蟬軀變靈質柏髮易衰鬋空簾感秋人流光展書餞
寄內
新恨都因夢微凉不解酲弱螢棲戸動飛露墜枝明
帳側銀鈎落檐虛玉馬驚芳心灰共减隱几道書橫
蟬響動高梧星低夜暗徂䟽霜生玉導斜月覓金鋪
壁静蟲牋在闌空雁帛無鬢香銷枕久不耐曉吟孤
病目
西施嫫母久失眞妍媸過別天公嗔今人碌碌古人
在此中那淂空四海我今有眼靑不能白眼嫉俗宜
爲懲天公彎弧射眸子欲令狂生悔如此豈因酒惡
生紅雲不爲風酸落鉛水請對以臆目若言公勿嗜
飲羅烹膰凝神寂慮壹氣存母耗爾精德之門我聞
大笑莫予侮瞭眊胷中豈無主張生不盲舜父瞽世
間病目那勝數日月有食回淸光至理苟淂形骸亡
腦脂遮眼我何病快意一醉猶能狂
入塞
廟食將軍笑烏啼少婦愁徒聞萬人入獨有貳師侯
自喜邊氛静何辭薄命休所嗟空物故不獲共馳頭
和胡雲坡宮保師紀恩詩元韻
崧高今古迭生申當代儒宗有替人一卷遺經傳似
續三槐奕世晉絲綸白雲望比天樞貴烏鳥情通造
化仁請諡期過還賜諡非常令典爲耆臣
九家撰述揚先志乙部收羅契帝情楹內納書
齊相去殿中曳履鄭公行論邀文矣千秋定諡取良
哉一字榮自是甘盤勞記注戴恩追孝感交縈
燕翼人皆頌德芳龍門我幸近淸光西曹胏石論寬
猛南國甘棠未翦傷(宮保曾官江蘇按察)周甲年深增少慕(文良)
(公背世六十年)兩朝主聖得臣良承家又見孫枝擢(朴齋)
(吏部與星衍同歲入翰林)淸白遺規慎莫忘
闕題
麝蘭香好莫輕誇一種人稱及第花除是仙人攀折
得廣寒心性厭繁華
散花時節近重陽招隱吟成舉別觴應是秋風吹不
落山中顏色畫中香
題折蘭美人
回首天台有所思靑衫白袷好年時窺牆不爲東鄰
宋直愛靑蓮醉後詞
俠游前度記停槎香水溪頭苐幾家不但成陰愁杜
牧種來桃子又開花
珍重崔徽畫裏看沈香薰罷供幽蘭攜來小影天邊
住應夢飛身入廣寒
送徐臬使(炘)之任江西
石城雙槳送行旌春水三江比別情曾否簮毫識承
旨居然投筆笑經生淮徐堅壁紆籌久隴蜀膚功唾
手成贏淂傾尊重話舊萬花影裏碧山橫
雷菌
蟄蟲初醒燕初還自愛園蔬未忍刪幾處踏靑經雨
後一聲隨筍出林間偶同蘭草生當路莫認仙芝賺
入山肉食客來仍染指爲他失箸也開顏
題靑山莊訪古圖
里居時予與洪稚存太史(亮吉)王秉玉比部
(育琮)吳公珍明府(堂)常遊靑山莊尋訪古迹
閱十餘年予得第入翰林三子皆計偕北上
會合京邸補寫爲圖其後洪王登第吳以縣
令隨牒中州又數年而王捐館舍又十餘年
而洪吳亦下世矣
眼看華屋變平疇席帽僧衣落拓遊交密總思貧日
好情多常替古人愁黃壚寂寞稀同輩白髮凄涼過
故邱一度披圖一怊悵靑山門外卽西州
立夏前一日趙味辛(懷玉)舟過吳門小集授書
堂味辛與林遠峯(鎬)俱有作次韻和之
一櫂江湖水接連逢君剛舉餞春筵遲來未與耆英
會(前五日與潘榕皐吳玉松周勖齋石琢堂諸君有此叙)得句重䏈翰墨緣鷗
鳥盟寒甘鷁退子規聲好勝鶯遷(時聞李松雲前輩董觀橋同年遷官)
春光似海留難住獨閉衡門畫輞川
幾輩重登李郭舟細從華屋數山邱人如魯殿成遺
老水愛平江少濁流過眼花開到婪尾擊鮮魚早集
吳頭(時始食鰣魚)未成歸客攀行客又向常州入潤州
菊有同枝異色者紅黃並放因屬袁吏目爲圖
口占紀之
駢枝殊色鬭濃纖點染秋光費筆尖如此名花耽隱
逸姚黃魏紫一身兼
題汪小愚桐陰聽鶴圖
菊花叢裏扣園門難得相逢把一尊可是家山忘未
得桐成琴後鶴乘軒
君住西湖我北山除書恐復到柴關未妨他日隨雲
出又買扁舟載鶴還
題甘于湖敬侯墓碑
東晉衣冠成古邱文孫不媿繼賢侯蕭蕭風木鍾山
路訪墓何時跨蹇游(余祖明佐命功臣諱繼達賜葬鍾山至今尙未訪得其墓)
寄王生詩
袖裏桑經眞故紙眼中瓠瀆又登臺蕭蕭白髮華年
去可似黃流挽得回
闕題
曾記鈞天結綬隨見公自媿挂冠遲東南山水題名
徧況有驚人萬首詩
五色雲中數少微三高祠畔遂初衣家山未遜蓬山
好雛鳳摩霄亦倦飛
九月晦日王通守招集得樹庭作
風光又餞九秋天得樹庭開帬屐聯脫略要如斯會
少招邀終賴主人賢淸歌嚦嚦珠同貫晩菊疎疎燭
助妍却笑病夫剛制酒爲君破例一陶然
重叠前韻寄方觀察(體)
未妨鹽鐵議從桓經術能兼吏治寬司馬園林非獨
樂杜陵茅屋似山安三三會恐追陪後七七花開頃
刻觀方牧淸風只如此豈宜筆笑德琳乾
單父塞河詩
一卷河渠手重開防川此日爲低徊誰知都水行河
去翻似高人荷鍤來詎假長茭和玉瘞徑須捧土障
流迴亳殷從古嗟昏墊先事何人與捍災
功成不日聽輿謳紅旆巡工下綠疇曉垤人如春蟻
出夜堤燈似燭龍遊放晴天與經旬便輸秸田仍一
倍酬極目東南風浪惡江鄉誰與繪民流
賈策於今未合宜上流築堰竟相持黃金與土眞同
價滄海爲田只片時比戸視民猶按堵看山容我又
支頤自來河勢同兵勢祗要爭先一著竒
曹南道中即事
麥浪村村見桑陰處處成政平民物便官定夢魂淸
訪古經雷澤看花駐郡城最嫌游未倦旌蓋促行程
九月二日工次作(丁巳)
早年姓字被人知中歲功名漸覺遲九十韶光過一
半此中爛漫是何時(時年四十五)
霜螯箇箇客前排菊蘂離離影亦佳卻對杯觴不能
引黃河萬里在胸懷
誰言曼倩戲塵寰玉宇高寒鶴未還屢見桑田變滄
海神仙光景似人間
地隨雁陣宿高岡喜見犂田透麥芒抛擲華年與佳
節怱怱七日又重陽
將歸江左作
夢見歸期巳有期重看衰鬢惜歸遲官隨病去愁才
减鶴共書還喜可知(出山時寄鶴友人處)尙厭浮名添俗累幸
無長物擾淸思仙都未抵東南好花月春江載酒詩
吳次升太守送牡丹至金陵卻寄
驛騎傳花到恐遲故人情重合酬詩移栽堂北蕭閒
處憶見曹南爛漫時(丁巳歲試士曹南値牡丹正放)異種未容金作
價淸風應與石相知(唐陶山取廉石之意爲余題廉卉堂)白門四月春
如海人愛姚黃苐一枝
弇山中丞見示木瓜詩四首次韻奉和
是誰投我伴堂空永好情添一倍隆秋實有人成獨
賞歲寒知爾更堅中經時抱樸兼金價他日調元上
藥功恰稱廣平心似鐵不須梅惹賦才工
雕盤玉案薦相期一摘寒林莫怨遲心比和圓能不
轉味如諫果有餘思求曾若渴虛長夏熱豈因人獨
後時定恐東陵名近似細從香氣辨差池
相於懷袖亦因緣耐久交同竹柏堅曾與提攜休落
手不施雕飾竟朝天(宣州人種木瓜鏃紙作花以充上貢見本草圖經)根留
中土疑雲上山憶宣城隔雁邊金粟前身誰省識好
離形相認方圓
樝棃香讓久還聞桃李情同重不分作報商量淸比
玉相扶容易步凌雲莫愁抱蔓隨秋盡須省傷根有
客芸(曾子芸瓜誤斷其根事見家語)看取華堂存碩果主人栽得十
年勤
龔子少山編次吾師遺詩合之手定諸集共得八卷
蓀旣爲校字付之剞劂矣復搜羅散佚將編爲補遺
適句曲裴竹臞茂才寄示藏本一帙皆丙申以前少
作中與稚存先生酬倡者居多南麓先生因屬亟爲
校錄前稿所未載者共得古今體詩二十四篇悉以
附入斯編並授之梓噫乙未丙申之間兩先生皆諸
生耳顧王君周南旣手錄其詩裴君復藏之篋笥珍
若珙璧今兩先生手稿往往棄去無存獨頼是帙以
傳若裴君者其亦異於世俗矣夫受業海寧楊文蓀
識
