靜修先生文集卷之七
五言律詩
除夕
百歲三分一初心謾慨然空囊難避節青鏡不藏年靜
閱無窮世閑觀已定天履端思後日四鼓未成眠
晚上易臺
遺臺連廢壘落日展遥岑海嶽天東北燕遼世古今每
當多感慨直欲罷登臨莫更留塵跡千年不易禁
登武陽
朝游樊子館晚上武陽城潮接滄溟近山從碣石生斷
虹雲淡白返照雨疎明且莫悲吟發樵歌已愴情
鄕郡南楼懷古
南比世更迭江山人重輕澶淵出師詔顯德受降城遺
恨幾時盡寸心千載生區區蓼花詠癡計欲何成
蒲城道中
學館三年夢西山此日行人生两屐足世累一蓑輕別
澗水流合斷林煙補平誰能分半壑相與結巖耕
夏夜
院靜復夜靜幽人世慮輕是非容勿辨憂寵莫多驚萬
樹鳥飛月千家犬吠聲夢回無一事惟有紙䆫明
重游源泉
人世自人世翛然物外身滄浪來照影白帽恐生塵題
壁雲封石攀花鳥護春今年風景別開卷覺詩陳
張氏別墅
惡木推不去好山招未來豈無平曠地當有妙高臺芳
草趁隂坐雜花隨意開東南村落近試與問新醅
書堂旅夜(三首)
少小抱孤苦飄零重此行迂疎從我好憂戚頼天成夙
志存無幾羈懷觸又生寸心同弱草歲晚怯霜清
淹留巳半載去住意何深月色一千里愁人方寸心秋
聲助搖落生理嘆浮沉松桂清霜滿哀歌動故林
丈室不自掃寸心徒爾豪世途仍險阻風物故䔥騷皓
月霜洗淨明河天放高空庭一片石獨坐首頻搔
生日
四十舉兒子明珠掌上稀圭璋蒙養正朱蜜病防微春
露有時降孤雲何處飛悲歡共今夕餘涕不勝揮
虞帝廟(二首)
淫祀徧區宇空山餘帝宫皇靈有天在像設與人同身
世千年後塵埃百感中清泉分一酌毛骨潤南風
四顧莾何際威灵儼若臨山川尚淳朴天地自高深鳳
鳥千年歎簘韶三月音玄功久無復徒抱致君心
竒村道中
此日西塘路乘閑作勝游深深柳成巷脉脉稻分溝白
石長含雨黃花不受秋移居新有意試就野人謀
城南
山人懶到骨一出動經秋欲赴城南約如營海外游岸
容收潦盡村色帶煙留禾黍歲將晚農家猶未休
有客
有客談稼穡對人增感傷自言二頃業不博半年粮宿
麥得春旱晚田經早霜無功一杯粥俯首汗如漿
早行
曙色警初動物情無久閑薄凌護頽岸落月淡空山殘
夢失逆旅少休期守關尋常午䆫雨擁被聽珊珊
白菊
僊草尚孤潔東籬芳未芳精神渾是露氣勢巳無霜夜
月藏不得晩風吹又香天教陶靖節素髮與交光
水亭夏日
孤亭耿獨坐一碧澹凝秋氛雜市聲遠空明雲影留傷
時仍磊磊對鏡即休休幾欲解維去乾坤無釣舟
野興(二首)
乘興閑登眺歸來晝掩扉靜中見春意動處識天機大
節始終論全才今古稀平生有舊約常恐寸心違
莽莽榛蕪路蚩蚩魚肉民乾坤幾逐鹿今古一傷麟眼
底人間世胷中物外春江山滿花柳無負百年身
秋望
病骨秋偏早單衣露亦寒微雲生水際暝色起林端地
迥月遲下樓高山易殘輕風吹欲舉醉䄂拂層巒
雜詩(七首)
堯山唐故國淳朴帶遺蹤種果收奴力開田享素封採
收多上藥景仰近神峯夢寐驅黃犢巖居一老農
聞昔蜚狐口竒兵入擣虚人才九州外天道百年餘草
木皆成騎衣冠盡化魚遺民心膽破諱說戰爭初
冀北高寒境英靈海岳全斯文若程邵家世亦幽燕祀
典今誰舉遺經會有傳吾鄕此盛事瞻仰在他年
關嶺通山後風謠採路傍地寒人好壽草淺畜宜羊用
水如奴婢從川貯米粮西風如有約乘興即吾鄕
何事招提好山深馬可驅松巢低映帽竹溜細通厨霜
粟千封戶雲屏四畫圖冠巾如用我白鹿起規模
巖居訪高道少日在風塵回首話前事低眉厭此身江
山資寇盗田畒化荆榛領取天倫重無君愁殺人
水繞千山合雲藏數畒荒初尋香有陣漸入翠成行豚
穽依危石牛蹊帶小塘團茅奄如畫可惜是逃亡
早發濡上
寒出防優逸詩情非浩然煙濃山失色雲重雪連天坯
戶僊游上冰髯老境前别家忘再宿桑海問何年
偶書
擾擾推遷裏誰知不偶然要從人力外推見事機先青
白天公眼低昂造物權俗情謾悲喜倚伏有他年
宿田家
偶到田家宿歡迎如遇仙杯盤陳戶側妻子拜燈前青
白眼誰静炎凉情易偏豈知人世外還有野夫憐
半世
半世恒棲託孤生備險艱寡言非藴蓄𥚹性類清閑生
計朝霞上交情暮雨間柴門本無客幽僻况長關
重渡滹沱
遥臨滹水岸回望土門關秋色巉巖上川形拱抱間分
疆人自隘設險地誰慳欲問前朝渡江鷗故意閑
恒山樓
萬嶺尊恒嶽遺臺枕後潭仰高慙對坐哭險負竒探影
落滄溟北雲開斗柄南山靈憐野客今夕費煙嵐
登鎮州陽和門
百尺市門起重過爲暫停毫分秋物色米聚趙襟形北
望雲開岳東行氣犯星憑攔天宇在人事聽浮萍
辛巳中秋旅亭獨坐
分光隂太盛無力掩滄溟大塊供微黑高天失舊青興
從愁外發秋向露邊零點數山河影依稀見草亭
文章
文章費餘力齒髮愧初心璞有連城璧精非百鍊金靜
中天地我閑裏去來今鳥散爐薰盡長歌激暮隂
一身
一身能換骨毛髮散冲融氣變精醇後人生感化中朝
陽方杲杲春意正濛濛百載唐虞德方成比屋功
周邵
百年周與邵積學欲何期徑路寬平處襟懷灑落時風
流無盡藏光景有餘師辜負靈臺境圖書重一披
上塜
過家來上塚顧影念孤蹤春露歡迎失寒泉感激濃千
金一毛髮十夢九音容不惜從黃壤多慙未了胷
送東海相士
青鏡雲千變紅顔酒一巵忘言三日雅觀化百年期烈
火誰當救神游亦自竒海山如見問聊舉送君詩
寄答祖丈
先友從游地雍容几杖尊秋風太古觀春日樂郊園妙
理欲自得高情誰與論别離空六載期待負知言
贈答徐生
三年不窺牖城府有山深於道無少得多君肯見臨一
杯上池飲千古水仙音爲子終宵話相期勞寸心
憶金坡道院
平昔多游覽兹游不易忘溝涂春脉脉松石晚蒼蒼有
客愛山谷無家名草堂金坡從此號聊著永相望
過唐水望堯山
神化大無外名山能幾峯威顔渾咫尺天日尚雍容蒲
阪堪飢死重華有舊蹤三謨讀未老於此卜巢松
哭張之傑
義許同生死奪君何遽然無人共清夜有淚葬黃泉苦
疾求予禱遺孤託我憐傷心墓頭字旌孝看他年(予題)
(其墓道爲張孝子墓)
宋道人八十詩卷
往事枕中記新編柱下言知音有銅狄逸史訪金源春
露霑濡際秋陽想像存初逢疑夢寐垂淚拜桓温(宋貌絶肖先子)
哀郭勸農
才命不相偶如君良可嗟半生在人下一死更天涯三
歲同君里前年過我家相望已塵跡零落舊煙霞
寒夜
肝膽了無寐襟懷誰與同更長頭可白燭暗火逾紅硯
滴冰生癭星流氣吐虹林鴉先我起鳴噪竟何功
閱竇氏名方
人從大節論士向絶無求獻可有先見老泉多遠憂方
書空物齊耆舊盡山丘矯首候斜日䆫中倦鳥投
感范女
房望吳中范衣冠相國孫風流猶李白樵㸑巳陳雲感
事哀龍種慕名重虎賁乾坤厭更迭誰與救紛紛
鄕人王母九十
九十青瞳母寒温白髮孫桑田閱滄海冠帔記金源案
上春風橘階前雪色萱移家就隣舍種𣏌易陽村
哀徐生
去歲登高句霜風秋幾多東籬成惡䜟西郭動悲歌天
道憐渠在吾文柰𡭗何送君紅樹下風葉尚吟哦(生且)
(死求予銘爲不朽計東籬事見擊壤集)
眼醫詩卷
火景元中暗月光徒外明每當天抺漆未便目無睛暗
自何年有明從底處生若知當告我心事在蟾精
禇母節孝詩卷
寂寞吾鄉國才難婦愈賢題評慚我後旌表聽人先艱
苦初心盡安榮老境偏幽潛天有待留看百來年
寄彦通
吾子今應健山人老已癡迷藏高著眼興廢大觀棋感
遇渾非昔忘懷若有思絃歌吾舊隱寂寞暮春時
頥齋張先生挽卷(與先奉直府君同住金太斈)
耆舊晨星盡公亡益可嗟先人曾共學稚子與(去聲)通家
白日明心素青山點鬢華封龍餘爽氣誰與酹煙霞
山中憶故人
故人南郡去消息久無聞瑶草止堪種白雲誰共分屋
梁驚落月鵬翼賦垂雲歲暮一尊酒高歌如見君
何太夫人壽(一首)
近親猶致敬結友合升堂薄俗隨遷變淳風墮渺茫吾
人當復古此日得稱觴高詠靈椿句燕山暮色蒼
去歲稱觴後今朝重過庭將軍不好武宅相舊明經拙
宦供行樂忠臣見典刑北堂多竹石歲晩亦青青
送尹宰
百里衡山縣千年陸宰名隣封今見此鄕校可無評俎
豆欲成趣絃歌漸有聲淶陽吾舊隱聞去亦關情
夢採松脂及甘菊
棲遲負松菊夢寐得甘馨隱逸喜同臭流膏味獨青人
誰借三徑天欲制頽齡毛骨清猶在枕邊霜露零
鸚鵡
風雨房櫳暗猶疑隴樹昏無愁緣得食有夢想高翻巧
語誰自脫深憐未是恩人情多好異渠豈不能言
過奉先
閠遼承宋統此志亦雄哉置縣名猶在因山勢已摧百
年元魏史千古汝南哀華表鶴應有悲風海上來
種𣏌
法出千金要畦容一席分灌苗身巳健採實夢先勤白
棘憑誰辦靈厖秪自聞知音九節杖惟有華山雲
移甘菊
移晚戒前歲植根先此秋親嘗杖屨遍嚴課僕童憂小
蘂終年計新荑一飽謀區區嘆莎棘陸子謾多愁
採野苣
糞壤自肥膩雨苗絶世紛炊餘香更美甘出苦難分宜
酪法新得輕身方久聞野人聊自享未敢獻吾君
食苽白
採食陂塘利分甘野老心杯盤收浩渺蘋藻避清深命
婢即能識招隣亦見臨吾鄕希此味咀嚼有吳音
秋日
山人久不出今朝天氣清秋光濃可掬草色翠相迎捫
蝨暮山碧敲門新笋生歸來重回首佳處未忘情
張監院過
有客敲門久山人與鶴歸論文翻草本換酒當蓑衣暫
會還成别相歡且莫違明朝誦佳句此望漫依依
酒令
觴至欲何語令嚴當謹聞茅容惟問稼李白只論文且
喜無多客母辭過半醺故人知此老舉白解浮君
觀藥爐自戲(二首)
無病不服藥(康節語也)此懷清更嘉歐陽或有道韓子
豈無瑕羸疾嗟子久名方信彼誇回頭謝鷄犬何日是
仙家(退之服硫黃一疾訖不痊樂天詩也赤松共游也)
(不惡誰能忍飢啖仙藥已將壽夭付天公彼徒辛苦吾)
(差楽東坡序歐陽子語也)
地髓服仙草黃精失採花徵永遍親友炊㸑罄樵車屡
敗從人笑偶成容我誇側聞僮僕語辛若是仙家
旅夜
欹枕寂無寐沉思坐不禁靜中天地我閑裏去來令磊
磊平生事休休今夜心何方有邊戍雲外急清砧
送友生
無人慰幽獨之子罷登臨野鶴籠中態翔鴻天外音吾
儒關世運晚節見初心有問山間事白雲今更深
名醫張國綱挽卷
良醫不出戶眞隱要逃名宿草今如此春風宛若生一
囊三世藥兩子萬籝金平昔憂多病懷賢倍有情
送成判官
釋菜成鄕約從君此例新歡游渾幾日離索又殘春相
愛求詩切臨行枉駕頻幾年人事絶送子爲情親
盧斈士按察江東
不廢芻蕘賤狂言試一聽品題停月旦言動律東銘飲
少得眞樂吟多損性靈青燈四書外澹泊養遐齡
郭判官按察廣右
謝病三公掾分司五嶺南桂山天下秀憲府百僚參夜
泊防風浪晨征避瘴嵐遥知慈母念先汝過湘潭
愓子忠緫管福州
燕趙多豪傑楊侯氣自竒風流猶世胄開爽亦天資尊
俎論交地江山送别時閩中有佳政聊用慰相思
登保府市閣
十載鷄泉隱今朝市閣晴民謠混諸國里號帶軍營瀛
海依依見堯山隱隱橫懷仙與思古獨立若爲情
烏古論顯之母夫人挽章
冠帔金源舊門閳戚里榮鶴悲人世短銅泣露盤輕往
事驚波去新墳宿草生烏啼原上樹霜月有餘清
劉仲文挽章(并序)
仲文名郁祈州蒲隂人少從事毫府軍謝病
歸杜門不出以春秋左氏學爲業所居里名
黃臺因以爲號後仕京師爲將仕郎年六十
餘命酌賦詩而終子允今爲太常奉礼郎
楚塞十年役黃臺一室春從軍有何樂學道不知貧生
子爲名士居鄕稱善人死生無所恨今古一丘塵
送成從事
易水河梁夢回頭巳十春相逢驚我老送别向君頻求
贈攀前例將詩認故人故山松菊在歸去未全貧
張察院分司臨安
餘杭古佳䴡御史重分司甘旨足爲養江山能助詩梅
花春早晚潮候月盈虧紏按先從此隂陽恐失宜
簜尊宋祕監索賦
南國有竒竹天然成酒尊來因交趾使價重祕書門含
蓄中誰似堅貞節尚存盤盂古人意觀象可忘言
寄子東太守
一夕西山客十年往事非黃塵驚我老青眼似君稀别
浦秋容靜離亭草色微殷勤重寄謝後會不應違
示張源
堂高餘慶在道重魯齋傳洗眼名家後驚心大學年白
頭負風鍳青佩見時賢明日鹿門隱須君拜我前
宣慰孫公慶七十詩(并序)
至元二十七年冬與處士張君察院張君提
舉郭君都事張君飲教授趙君所工匠提舉
孫謙繼至察院曰是家古世官也將甲氏四
世矣今其翁正議公階是爲宣慰使歷事四
朝登秩二品有子若孫皆佩金紫開歲七十
尚躍馬不衰惟爵與齒實一鄕之望凡所與
游礼宜往慶在吾輩慶宜有詩於是約各爲
詩一首言韻古律不拘旣成俾諸孫捧觴歌
以獻壽公宜每篇爲盡一觴不辭十二月二
十九日樵菴序
爲仁存世職得壽見隂功家産千金厚官銜二品隆子
孫皆貴顯飲啖尚豪雄五福誰全備吾鄕有此公
嘉甫從親王鎮懷孟
兹游眞可樂兔苑更枌揄孝悌燕南選文章郝氏徒早
年多急難晚節足歡娱寄語賢兒姪詩書是遠圖
靜修先生文集卷之七
