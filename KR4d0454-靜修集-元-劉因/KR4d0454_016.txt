靜修先生文集卷之十六
碑
中順大夫彰德路緫管渾源孫公先塋碑銘
中統元年今天子即位草昧一革古制寖復及至元
改元則建官立法幾於備矣獨御史臺未立於是今彰
德緫管孫公公亮慨然以爲言不報五年以言者益衆
始立之故首以公爲監察御史屢有所彈舉天子以硬
目之尋出簽山東東西道提刑按察司事臺薦其所行
知大體遷山北遼東道副使旣而有今命焉子始識公
於鎮州於其言論風旨巳得其所謂良御史者及其子
拱與子交則又得其出處之詳者如此然於其名位赫
著子孫蕃衍則疑其必有發之者而尚未及知也一日
公使拱持書抵子曰先公以末世之孤裔奮然爲起家
之始祖使公亮軰得有所沿襲凡以予曾大父及大父
勤德利物之所致以隱不仕今巳不可得而攷其迹矣
而先公則資沉鷙豪宕重然諾好施予年十六七巳有
志於功名值金真祐之變即欲應募爲兵其親或難之
因逃去謁西京師謀年以驍勇得近幸時金主南遷謀
年帥欲有所奔問而難其人公感激請行見金主於眞
定得報歸往復二千里甫七日及西京内附國朝所
置守帥馬侯熟其膽略表授義軍千戶尋復董平山府
甲工從軍潞州之役力出其伯父成族兄公政於俘虜
鳳翔之役太宗詔從臣分誅居民違者以軍法論輒
嘆曰誠能脫衆人死實不愛一身况主上見問必有
以對而未必死邪遂盡匿已所分者河南之役汴旣降
仍不聽居民自出日餓死不可計遂請於大帥速不歹
以渾源名族如御史雷氏同知均州樊氏張具瞻馬正
卿王仲賢土禄楊玉者數十家而出且護而歸之鄕里
先夫人杜氏亦嚴正有法平山府有妄告工人變者皆
力爲營救之頼以全活者甚衆此皆見之太常許君靖
所錄行實及鄕先賢之所撰紀而先塋下棺之碑則無
以銘之惟有以待乎子之言以信於後人也按孫氏世
爲州之横山人公之曾大父某娶何氏四子慶祐慶文
慶元禄和慶文則公之大父也娶趙氏有婦德二子威
平平早世威即公之考也夙巧慧少出入戰陳每患世
之甲胄不堅壽其婦兄杜伸則考工記所謂燕人能爲
凾者因密得其法且能創蹄筋翎根别爲之太宗親
射之不少貫寵以金符故其從征邠乾諸州也見其攻
拔不避矢石帝勞之曰汝縱不自愛獨不爲甲胃惜乎
又命諸將衣其所進甲目之曰汝等熟所愛重諸將各
以意對帝皆不之許曰能扞蔽𡭗以與我國家立功名
者非此人之甲邪顧無以之對者何也復以錦衣錫之
前後所領平山安平諸工人皆俘虜之餘殆少生意數
爲表給衣廩子女以勸之諸工人至今感之如父母年
若干終於平陽河南懷州順天諸路工匠都緫管帝聞
爲嗟恨久之杜氏年八十八下及五世孫疾公率其子
拱擏振等諸孫謙諧誼等以問見公佩金虎符拱擏皆
佩金符曰吾家起寒微今一門貴盛但當竭忠勤以報
國家爾言竟卒嗚呼當大變故夫人之與氣運而升降
者以人視之非必盡有所以致之者而其予奪之間又
未必盡得其平也疑若一出於偶然而巳抑不知人之
所見者以一世爲終始固不能如天之所見者之久且
遠也予固知孫氏之有以發之者也然而公未老事業
尚未旣而拱有才氣謙旣以能世其業而奏隷東宫而
諧亦穎悟予他日又可以攷其淺深厚薄於此也銘曰
昔龍之山有晦而淪必孫氏之先蓋有嗟其屈者謂天
道之或愆今曄其華賁及丘原亦有嗟者謂賦予之或
偏彼嗟者愚不究其終而不探其源孰馭龍山游萬物
巔渺下視乎神川歴百世而循一環不輊不軒而得夫
造物者之權玄鐡符握黃金色寒翠屏雷列瀚海雲翻
有物蕩盡再造坤乾有惻天心莫救其然孰其庇之孰
其翼之於此時而保全乘此時而騰騫孰其誘之孰其
相之人皆嗜殺我獨愓焉惟山西之名御史曰雷默與
劉雲郁乎相輝一代人門惟將作君武臣桓桓有子如
公復與雷劉之子而騘馬聮翩相彼根株有此蔓延窮
天地物極天地年又安有不定之天夏蟲疑水孰大其
觀後之嗟者示此銘言
澤州長官叚公墓碑銘
公諱直字正卿姓叚氏世爲澤州晉城人少英偉有識
慮甲戌之秋南北分裂河北河東山東郡縣盡廢兵凶
相仍寇賊充斥公乃奮然興起率鄕黨族屬爲約束相
聚以自守及天子命太師以王爵領諸將兵來略地
豪傑並應公遂以衆歸之事定論功行賞分土傳世一
如古封建法公起澤應得澤遂佩黃金符爲州長官卄
餘年方天下初集國家以澤衝隘别置守兵久之山
民不勝其横往往自棄爲群盗公上言願罷守兵請身
任諸隘保其無虞朝廷從之群盗遂息公見澤民避
兵多未復乃藉其舍業於其親戚隣人戶末約曰俟主
還與之戶如故分出賦如業是以民多還集且戶額少
而丁業優故賦輕而易足兵後屢饑其還民無産者復
不能自生公爲出粟食之不使流散時新法藏亡甚嚴
鄕民不一一曉知澤當諸軍往來之衝病俘多亡留民
家者若以藏論藉没從坐保伍爲空公乃豫爲符劵爲
官使收養以俟諸軍物色者後凡留俘家皆得以不藏
釋州民被俘他郡者公多爲購得之兵死暴露者公必
爲收瘞之當大變之餘兵氣未巳生意未復而澤風翕
然巳爲樂土矣公又大修廟學堂筵齋廡庖廚惟備仍
割負郭良田千畒購書萬卷以給之州人李俊民在金
時以明經爲舉首後國朝亦被累徵賜號莊靖先生
蓋有道之士也是時方避地河南隱約自處公迎而師
之凡澤之名士散在四方者亦必百方招延必至而後
巳故不五六年州之學徒通經預選者百卄有二人時
今上在潛邸有以公興學禮士聞者嘉之特命提舉本
州學校事未拜而公卒年六十五子紹隆嗣後卅五年
紹隆遣其子倪從事李蕡持公行狀及莊靖所作州學
記造某所蕡贊倪代紹隆拜曰請先生銘先公予按傳
記初澤俗淳朴民不知學至宋治平中明道程先生爲
晉城三年諸鄕皆立校暇時親至爲正兒童所讀書句
讀擇其秀異者爲置學舍糧具而親教之去邑才十餘
年服儒服者已數百人由是盡宋與金澤恒號稱多士
故公雖不學起行間然其生長見聞必有起其趨向者
故當用武之際獨能以立學爲先敦勸修舉使前賢數
百年之遺風不遂廢墜謂倪乃祖用是當銘倪應曰諾
謹拜銘之賜公考諱順妣趙氏夫人衞氏張氏馬氏李
氏子男四紹隆今以遷轉法行加武略將軍移知葭州
國初凡守親王分地者一子當備宿衛紹先宿衛王府
紹祖早卒紹宗未仕女一適裴氏孫男六倪儀信傑佐
仁女四長早卒次適何氏郭氏李氏卒於甲寅六月三
月而葬葬建興鄕沙城里先塋公平生朝京師一朝王
二王寵錫甚渥初太師承制封拜時授潞州元帥府
右監軍云銘曰
天荒澤方庸試程氏邦家幾時春風百世生爲後民爲
幸巳多矧嗣守土公如幸何以富以教循序兼盡公焉
取斯承此餘潤公生閔勞謂樂斯驕閱其堂中皤然蓋
公公生用武謂如貔虎跡其嬉游泮水優柔魯城絃歌
不以兵壞旣安旣寧宜爾多頼不遠公阡大刻銘詩於
乎澤人勿替爾思
懷孟萬戶劉公先塋碑銘
至元十一年詔大丞相伯顔領諸將兵伐宋有志之士
咸喜乘此際會思效計勇以自奮是時今懷孟萬戶劉
公潭以世襲上百戶攝行千戶事將七百人屬今尚書
古丞史公格由西道進是年渡江以攻下一堡生得將
二人攻沙市先登加忠顯校尉遷緫把明年以攻下十
餘堡生得將一人攻潭州先登加昭信校尉明年以略
定㧕賓邕三州生得將一人攻靜江先登賜銀符加武
略將軍爲眞千戶明年以攻下鬱林化二州略定廉欽
高雷四州生得安撫使二人將四人加武德將軍明年
以從平章政事阿里海牙過海略定瓊州降大將六人
賜金符加宣武將軍遷緫管守瓊州又以略定萬安軍
攻下黎洞一百卄所降大將三人賜虎符加顯武將軍
明年又以略定吉陽昌化二軍諸洞寨加明威將軍爲
萬戶兼安撫使鎮海招討使守瓊凡九年以民夷旣定
來朝京師遂加廣威將軍授今職移鎮嚴州國朝兵
制尚質其將帥皆以所統戶數名故有百千萬戶三等
其符節有金銀虎符亦三等又於百千之間置緫把千
萬之間置緫管以爲遷拜旌賞之漸其許佩符節子孫
襲職二事則惟將帥得之故將帥在今爲美官而至佩
虎符爲萬戶則又爲最貴矣公自以階襲至此過家上
塚圖報光澤以近世多刻石先塋叙先世名跡如古先
廟碑者乃再拜以事狀來請按顯曾祖考諱德安隱居
不仕妣張氏楊氏顯祖考祁陽府君諱寶姿榦竒偉氣
略過人當金主貞祐棄河朔徙都汴時有張甫者據信
安武仙者據眞定皆爲金守易定之間大爲所擾而蔡
國張公柔開府滿城凡州縣來歸者皆承制封拜令各
城守相爲應援以禦敵乃以祁州爲祁陽府令左副元
帥賈公輔行帥府祁陽以府君爲行府右監軍仙軍嘗
攻深澤新樂二縣府君將兵往救大敗仙軍二縣之人
頼以安全後仙將柴姓者襲取冀州府君從張賈二公
往救之時天大雪深三尺與柴軍遇張公䧟雪馬倒爲
柴所逼府君以一矢斃之柴軍遂潰而張公獲免上府
君功授宣武將軍祁陽府通判再遷緫管後以年老致
仕優游鄕里享年若干妣李氏楊氏姜氏顯考蒲隂府
君諱世鼎以蔭補蒲隂尉後以良家子從軍特授上百
戶戍亳嘗以主帥命將五千人攝帥府事攻荆山身先
士卒不避矢石竟被創而廢享年若干妣齊氏張氏三
世皆葬祁州蒲隂之北鄉百長原其宗支别有圖列碑
隂銘曰
自比而南天開元基遼漸燕垂金奠淮夷厭分裂邪孰
撤藩籬白鴈一舉横絶天池彼瘴海兮藏鯨鯨巨鬛如
城兮尾如旗安得壯士兮驅而守之矯惟劉公熊羆虎
貔奮髯一呼黎山爲摧強黎是讎罷民之依被祥雲瑞
日固爲可喜不有風霆孰行天威方挽強是頼而一字
奚施我聞瓊人劉公之思相彼甘棠根株在兹乃今燕
趙如唐山西或一矢斃敵赴主將之難或百戰致命合
荆山之圍蓋三世受射而後出益竒語彼瓊人有來京
師道出於祁黃蕉丹茘當一酹劉公先塋之碑
大元明威將軍後衛親軍緫管李公先塋碑銘
至元十七年丞相伯顔以舊所領諸將中四人見
皇太子曰此皆臣收江南時渡江水戰攻城略地爲國
家盡力命臣所親見者是時天下事聽皇太子處置
乃命四人者母外補可使將侍衛親軍仍賜食殿中今
致仕後衛緫管清苑李公其一也公便騎射材趫過人
雖自幼以宦家子從軍爲將校然每喜與士大夫游且
其居近予故聞其勲爵行事也習壬戌憲宗南征將
兵隷史忠武公至巴州能却敵攻諸柵先登至崇慶卒
遇敵江峽奪戰艦中統元年今上北征復將兵隷忠
武至吉河三年李璮叛將兵隷張勇烈公圍濟南日
夜與賊戰獲賊衆十餘人明年詔河南統軍略地荆南
將勇敢分攻堅柵多所克拔九年圍襄陽十一年丞相
伐宋爲衙前將至鄂州部所將引戰艦入江至郢州夜
奪浮橋攻沙陽新城二柵先登渡江將勇敢水軍首與
敵遇取旗奪戰艦甲仗旣渡能盡却所當守岸兵復入
江順流追奔至白虎山明年取眞州能退敵焚其舟時
敵將夏貴水軍陳巢湖勢不可犯能破其堅奪旗鼓戰
艦取常州將勇敢先登拔其城又略定蘇秀二州此其
功憲宗時中書右丞闊公子清牒爲百戶中統二年
壐書遷緫把錫以銀符至元十一年軍職例加散官授
敦武校尉十三年遷武略將軍錫以金符爲千戶十五
年加武德將軍再加宣武將軍爲緫管十七年遷明威
將軍爲後衛親軍緫管後例減緫管復爲千戶凡六被
璽書再授符節憲宗南征時詔賞白金一鋌北征
時今上賞錦衣一襲圍濟南時親王爲大將者賞白
金半鋌渡江時丞相賞馬一疋白金一鋌此其爵賞下
濟南出誤爲賊所汙者數十人死拜衛率讓其同列先
巳最後補此其行車公知予習聞是謂予曰凡此皆藉
先世今思報效而先塋近在縣之臨水里考品制得樹
碑願列先世各行使子孫知仁祐今日者有所自皇考
諱義大元開國時從楊甲立柵保南甲爲李丙所害
乃慨然以義動衆共殺丙以復所事讎其衆遂推爲長
後大帥山赤丹略地燕南乃以衆歸之朝廷賜以璽
書金符俾就領其衆爲權府如古留後天下旣定乃浮
沉里社年八十二終請書是爲銘予按司馬遷自序多
及巳蓋史家變例故公勲爵亦宜附見以榮先世公諱
仁祐字安卿男一人曰元襲公職女一人嫁簽行樞密
院事王公之子守銘曰
吁其好還卧榻不容白鴈載飛于彬益雄有翼而從咸
第其功南至于江淮北至于沙漠東至于青齊西至于
巴庸惟公生平預折四衝當酹以告其先曰疇昔生男
不愧矢蓬留後復讎天亦義之報不在躬彼欒幽業龜
螭而豐銘以賁之庸壽厥封
大元故正議大夫禮部尚書王公神道碑銘
公本東萊王氏其大父曰温娶周氏生永福多才有遠
識見金末亂避地徙燕慕陶朱公爲人用其道以富天
下旣定遂列名莊聖皇太后封邑籍中後被教主管
都城課稅比五品京官實爲宛平王氏始祖娶某氏生
公中統初選良家子入侍東宫公甫弱冠儀觀甚偉
氣宇粹然太保劉公秉忠見而器之引以與選服勤守
恪漸致近密有詔皇太子裁决天下事凡時政所急
民瘼所係知無不言是時宫職未備而湯沐分邑地
廣事繁當有攸屬乃拜公正議大夫工部尚書行本位
下隨路民匠都緫管及詔立東宫官屬爲家丞蓋令
署帝鄕貴臣故以公爲貳又别置儲用司掌貨幣出
納以公廉悉特令兼之前後所蒞咸以精飭事治獲嘉
奬後以病辭職不許辭不巳逾年乃許仍令食禄如故
復上言旣不事事而食禄臣心誠所未安又不許面陳
其不可至於再三方許至元二十六年皇孫出鎮懷
孟天子重其事選及侍東宫舊臣老成練逹者護
之以行公乃行陛辭天子目之良久以爲得人營幕
所在軍政肅然未幾召還二十八年天子更易大臣
一新時政詔求才可用而久不仕者群臣咸舉公拜禮
部尚書復以病辭皇太子妃召問曰人皆欲進卿獨
求退何也對曰臣見宫庭舊人如臣等軰十去八九
臣蒙恩最厚願留侍皇孫備宿衛更直實不忍去聞
者莫不嗟勸明年薨問疾給葬故事畢舉旣葬詹事張
九思曰公從事東宫三十餘年小心愼默無少玷闕
而其辭受去就之間風義凜然有可激勵後世者不可
不書其神道宜有碑碑宜得劉某銘其孤鵬持集賢直
學士趙孟頫所撰行狀來請公予所知資孝友爲人誠
實樂易讀書務躬行不徒事章句其居家教子撫孤婺
恤宗族秩然有序銘固無愧公諱倚字輔臣其夫人張
氏薊州節度使滋之女九思姊也内助成家其子男二
人鵬爲長朝列大夫異樣緫管府緫管秩視九卿鵠讀
書未仕女三人長適鷹坊緫管韓某之子某次適集賢
學士劉愻之子庶次適夫人之族子謹其孫男一人遂
初女一人幼其壽五十三其薨之日正月戊申其葬之
日二月甲申其所葬在盧師山下銘曰
正從惟一是爲臣則偉公得依確乎不移初仕東朝
曰勤汝嘉允惟帝卿來視予家身方病休心未職免
鶴駕仙游鸞聲未遠帝曰予孫往藩於懷疇咨家老
作傳惟諧還歸幾時乃卿於里難忘本初臣心安此嗚
呼忠哉兹惟公墟吉實銘之過者勿驅
清苑尹耶律公遺愛碑
至元九年五月以工部主事耶律公伯堅爲清苑尹後
四年八月用臺薦擢同知恩州事公字壽之桓州人氣
豪爽有幽燕俠士風其接人雖一無所失而中有裁鑑
樂與當世名士游雖貧乏至典衣延致不少解有御錯
縱才昔或薦公規措關陜川蜀財賦詔可之公至爲
條件利病䟽畫出納事治而物安識者稱其能性明决
憲司及府有滯獄必檄公乎之公能不以刑得其情而
訟者亦以公所理無冤爲政不事表襮而民知愛不任
刑罰而民知畏作事必爲遠計使人得以守其成法而
不即壞亂其處巳御下則欲與者避其廉受罰者思其
公其爲清苑也安肅苦徐水之害訴於大農欲以人力
奪水之故道道而東之東則縣之境也其地形有不能
遂其迅激之性者而水必終反其故道而其沮洳波蕩
壞民田幾千頃彼之害旣不得而除而重以其害貽我
畚鍤巳興民睨視之莫知計所出公爲圖地形指陳利
害要農官及郡侯與俱行視以止之縣之西塘水利漑
民田甚廣有力者以磑奪之而民無訴所公至爲斷理
以每歲漑田之餘月分之磑仍聞省部著爲定制縣居
南北衝每歲爲親王大官治供帳於縣西以十月成至
明年復撤而新之吏得媒糵其事而至歲費不貲公以
一廢舘舍移其所不足分俸禄以繼之舘成而是役絶
縣西南衛村多古斥堠溝塹時伏盗其間公爲墮其高
堙其下而奪其穴焉盗於是息縣舊雜民居而縣之塩
法息錢例當巳有公曰是錢在我不必有公廨在縣不
可無遂割之以起廨凡連年和買之不降其直者公至
白之執政盡降之凡府之賦縣有不均者公輒曰寧得
罪於上而不敢得罪於下必有爭辯得其平而後巳移
恩之明年恩人巳刻石頌公又明年清苑之耆老故吏
亦思公不忘以予與公有一日之雅介吾友趙安之請
予紀公之遺愛予亦樂以循吏爲天下勸而又喜邑人
能被公之化而不忘其舊官長之賢故次第其民之所
以謠公者而爲之詩庶其傳之採官以存一邑之風且
爲他日太史氏之傳循吏者以張本焉鳴呼使邑人歌
之野足以爲農勸歌之邑足以爲吏勸歌之道路聞之
恩人又足以致奪公之私怨公早歷臺閣人望其通顯
可立致旣而獨從外𥙷今又老且病將不能復與功名
會此在人不能無少難者而公處之裕如使恩人間而
歌之以壽公則其沉滯之思雖不待有所慰而後忘而
其及人之樂則或因此而長之也其辭曰
我行東野有田離離燥焉膏腴彼鄰不知持以囓水孰
恤我飢惟耶律公出言若堤奪田於水障水以歸西塘
之陂無水旱虞非陂得歲食我惟渠水匪附勢奚捨我
趨望公之来使我心休公浚以理渠來舒舒公實水來
公實水去田雖我田實公錫與我之德公非惟水故有
勢非水微公孰禦縣官渠渠公力所支昔有絲棼今皆
畫旗聞公車音吏戒勿嬉旂來揚揚有宫以息彼安其
宫我安斯室車不知服子不知力彼盗之穴南據丘隅
公行視之荷鍤與俱昔路斯棘化而通途奪田與我奪
時與我以耕以穡於以飽我食惟公食持以勞公公曰
歸止飽爾羸癃公堂宴深孰公不容天乃私恩奪公于
東惟彼東人相戒以化無勞我公我思我公神其相之
惟壽康公俾公其來之
靜修先生文集卷之十六
