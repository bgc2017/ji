靜修先生文集卷之十五
樂府
水調歌頭(同諸公飲王丈利夫飲山亭索賦長短旬效晦翁體)
一諾與金重一笑對河清風花不遇眞賞終古未全平
前日青春歸去今日尊前笑語春意滿西城花鳥喜相
對賓主眼俱明平生事千古意兩忘情醉眠卿且去我
扶我有門生䆫下煙江白鳥䆫外浮雲蒼狗未肯便寒
盟從此洛陽社莫厭小車行
念奴嬌(二首弟一飲山亭月夕)
廣寒宫殿想幽深不覺升沉圓缺天上人間心共遠如
在瓊樓玉闕厚地微茫高天凉冷此際紅塵歇翠陰高
枕併教毛骨清澈爲問此世從來幾人吟望轉首俱湮
滅蟣虱區區尤可笑幾許肝腸如鐡八表神游一槎高
汎逸興方超絶嫦娥留待桂花且莫開徹
二(憶仲良)
中原形勢東南壯夢裏譙城秋色萬水千山收拾就一
片空梁落月煙雨松楸風塵淚眼滴盡青青血平生不
信人間更有離别舊約把臂燕南乘槎天上曾對河山
說前日後期今日近悵望轉添愁絶雙闕紅雲三江白
浪應負肝腸鐡舊游新恨一時都付長鋏
王漏遲(汎舟東溪)
故園平似掌人生何必武陵溪上三尺蓑衣遮斷紅塵
千丈不學東山高卧也不似鹿門長往君試望遠山顰
處白雲無恙自唱一曲漁歌覺無復當年缺壺悲壯老
境羲皇換盡平生豪爽天設四時佳興要留待幽人清
賞花又放滿意一篙春浪
鵲橋僊(二首第一喜雨)
紇干生處幾時飛去欲去被天留住野人得飽更無求
滿意一犂春雨田家作苦濁醪釀黍準備歲時歌舞不
妨分我一豚蹄更試聽今秋社鼓
二
悠悠萬古茫茫天字自笑平生豪舉元龍儘意卧床高
渾占得乹坤幾許公家租賦私家雞黍學種東皐煙雨
有時抱膝看青山却不是長吟梁甫
木蘭花(三首)
未開常探花開未又恐開時風雨至花開風雨不相妨
說甚不来花下醉百年枉作千年計今日不知明日事
春風欲勸座中人一片落紅當眼墜
二
西山不似龐公傲城府有樓山便到欲將華髮染晴嵐
千里青青濃可掃人言華髮因愁早勸我消愁惟酒好
夜来一飲盡千鐘今日醒來依舊老
三
錦雲十里川妃供一棹晚凉風欵送只愁無處著清香
滿載月明船巳重冰壷水鑑元空洞天意似嫌紅翠擁
併教風露入吟尊不惜秋光渾减動
菩薩蠻(四首第一爲王丈利夫壽)
吾鄕先友今誰健西隣王老時相見每見憶先公音容
在眼中今朝故人子爲壽無多事惟願歲長豐年年社
酒同
二(飲山亭感舊)
種花人去花應道花枝正好人先老一笑問花枝花枝
得幾時人生行樂耳今古都如此急欲醉莓苔前村酒
未來
三
元龍未減當年氣呼山卧向高樓底今日到山村青山
故意昏商歌聊一振千里浮雲盡老子氣猶豪山靈未
可驕
四(回紋)
水圍山影紅圍翠翠圍紅影山圍水西近小橋溪溪橋
小近西隱人誰與問問與誰人隱孤鶴對言無無言對
鶴孤
清平樂(五首第一飲山亭留宿)
山翁醉也欲返黃茅舍醉裏忽聞留我者說道群花未
謝脫巾就掛松龕覺來酒興方酣欲借白雲爲筆淋漓
灑遍晴嵐
二
青松偃蹇不受春風管松下幽人心自遠驚怪人間日
短微茫雲海蓬萊千年一度春來爭信門前桃李年年
花落花開
三
青天仰面卧看浮雲卷蒼狗白衣千萬變都被幽人窺
見偶然夢到華胥覺來花影扶疎䆫下魯論誰誦呼來
共詠風雩
四(賀雨)
雨晴簫鼓四野歡聲舉平昔飲山今飲雨來就老農歌
舞半生負郭無田寸心萬國豐年誰識山翁樂處野花
啼鳥欣然
五(圍棋)
棋聲清美盤薄青松底門外行人遥指似好箇爛柯僊
子輸嬴都付欣然興闌依舊高眠山鳥山花相語翁心
不在棋邊
人月圓(一首)
自從謝病修花史天意不容閑今年新授平章風月檢
校雲山門前報道麴生來謁子墨相看先生正爾天張
翠幕山擁雲鬟
二
茫茫大塊洪爐裏何物不寒灰古今多少荒煙廢壘老
樹遺臺太行如礪黃河如帶等是塵埃不湏更嘆花開
花落春去春來
太常引(三首)
男兒勲業古來難歎人世幾千般一夢覺邯鄲好看得
浮生等閑紅塵盡處白雲堆裏高卧對青山風味似陳
摶休錯北當年謝安
二
臨流相喚百東坡君試舞我當歌不樂欲如何看白髮
今年漸多青天白日斜風細雨盡付一漁蓑天地作行
&KR0810;把萬物都名太和
三
冥鴻有意避雲羅問何處是行窩今古一漁蓑收攬了
閑人最多求田問舍君休笑我兩鬢巳成皤髀肉儘消
磨渾換得功名幾何
風中柳(飲山亭留宿)
我本漁樵不是白駒空谷對西山悠然自足北䆫疎竹
南䆫叢菊愛村居數間茅屋風煙草屩滿意一川平
綠問前溪今朝酒熟幽禽歌曲清泉琴筑欲歸來故人
留宿
西江月(二首第一送張大經)
留在平生落落休嗟世事滔滔青雲底柱本來高立向
頽波更好一片花飛春減可堪萬點紅飄江花江月可
憐宵莫賦招魂便了
二(飲山亭留飲)
看竹何湏問主尋村遥認松蘿小車到處是行&KR0810;門外
雲山屬我張叟臘醅藏久王家紅藥開多相留一醉意
如何老子掀髯曰可
南鄕子(二首第一題外曰郭氏留耕堂壁上)
方寸足留耕大勝良田萬頃平隂理不隨陵谷變分明
霜落西山滿意青十載董生行雞犬升平畫不成終日
相看天與我高情身外浮雲自古輕
二(張彦通壽)
䆫下絡車聲䆫外兒童課六經自種牆東新菜莢青青
隨分杯盤老幼情千古董生行雞犬升平畫不成應笑
劉家劉老子無能縱飲狂歌不治生
朝中措(賀廉侯舉兒子)
金張家世費貂蟬七葉侍中冠若就詩家攀例生兒合
喚添官憑誰寄語廉泉父老斗酒相歡今歲孫枝新長
甘棠消息平安
臨江僊(二首第一賀廉侯舉次兒子)
四海荆州吾所愛虎賁誰似中郎小孫今擬喚甘棠添
官前有例簪笏看堆床明日乃公歸舊隱後園喬木蒼
蒼青衫竹馬鴈成行當年廉孟子應有讀書堂
二(送二從事)
行色怱怱緣底事山陽梅信相催梅花香底有新醅南
州今楽土得意即銜杯君見太行憑寄語雲間蒼壁崔
嵬平生遮眼厭黃埃高樓吾有興無惜送青來
喜遷鶯(乙亥元日)
春風滿面是胷中春意與春相見不醉醄然無人也笑
况是一年清宴寧兒挽䰅學語㸑婦舉杯重勸道惟願
貧常圓聚老常康健二十七年世事經千變今是昨非
春恩花柳消盡冰霜殘怨門外曉寒猶淺門上垂簾休
捲燈花軟酒香濃趁歌舞試輕輕嚥
静修先生文集卷之十五
