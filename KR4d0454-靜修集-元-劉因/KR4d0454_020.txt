靜修先生文集卷之二十
說
唯諾說
唯恭於諾何也曰各有所施也呼之則其音必内故唯
以趨赴之若取物而奉之也命之則其聲必外故諾以
承受之若與物而受之也失其所施則文理從而亂矣
豈但是乎凡物無無對者無無隂陽者而聲亦然其意
象之清濁闔闢亦莫不合也姑以進退存亡吉凶消長
體之則可見矣此天機之所發而禮樂之所由生雖天
地亦不知其所以然者豈但人乎物之聲亦然豈但聲
乎凡形色氣味皆然也而况古今之時變事物之倫理
聖人何嘗加損於其間哉雖然妙此理而宰此事者心
焉而巳矣必盡夫心也然後聲爲律而身爲度苟爲不
然幾何其不爲無適非道之道作用是性之性也
唯諾後說
天之聲清而上地之聲濁而下形感而聲出焉理於是
乎在來之聲必來去之聲必去事感而聲出焉理亦於
是乎在初無心曰天地去來也至於一草一木其聲亦
必象其形曰樹有植立之象焉曰枝有散殊之象焉至
於曰鵝曰鴨曰鷄曰雀曰鴉之類則又因其聲而聲焉
者也鶂鶂所以恊鵝也喈喈所以恊鷄也言語生於有
聲之後而其理具於有聲之前有聲之後則古今方域
日益不同人惟見其不同而不知其同也知其同則知
吾之所以說唯諾者不但說唯諾也授坐而立授立而
跪齟齬於其形也當唯而諾當諾而唯齟齬於其聲也
聖人之所以制禮者非誠有制也特知之焉爾
張潛名說
張氏子從予學旣長而更幼名予命之以潛曰潛乎吾
語汝潛夫人之家或未振而有振之者必卓越非常之
人也人而未自振思所以振之非挺拔特立蹇蹇自負
者不能也𡭗之家卑而未顯𡭗之質柔而愿予又潛𡭗
也又欲𡭗之潛也惑矣雖然𡭗獨不見夫天地之凜然
者乎此潛之象也剛健之初君子自強之始也躍也飛
也自潛而來也以儒新而家以道立而身汝之潛也不
然渾渾淪淪混于常人以終其身顧𡭗自能之予又何
教焉仰又有一說我將終教之大矣而後小之潛也明
矣而後晦之潛也不大而小不明而晦固宜也亦曰予
潛自欺也潛乎無負𡭗名
憃齋說
近世士大夫多以頑鈍推魯人所不足之稱以自號彼
其人未必眞有是也亦非故爲是謙託而然也蓋必有
所取焉耳然其所取之義有二焉蓋或病夫便儇皎厲
之去道甚速也思欲自矯以近本實於是不得巳而取
之而其意若曰與其失於彼也寧失於是此其設心於
義爲無所失也或爲老莊氏之說者則不然以爲天下
古今必如是而後可以無營而近道保嗇而自全也此
則擇而取之非不得巳也而其意則將以自利而巳使
前之說行亦不過人人尚質而於世固不爲無益也若
不幸而此說一熾則天下之人皆將苟簡避事而其爲
害庸有旣乎嗚呼一事之間心術之微其義利之分有
如此者不可不之察也安肅劉仲祥明敏博物專門禮
學以憃名其齋盖將以自矯而非以自利也故予旣爲
題其扁復以是說列其左劉某書
遂初亭說
君子立心之初曰爲善而不爲惡曰爲君子而不爲小
人如是而巳苟爲善也爲君子也則其初心遂矣夫道
無時而不有無處而不在也故欲爲善爲君子蓋無時
無處而不可而吾之初心亦無時無處而不得其遂也
若曰吾之初心將出以及物也苟時命不吾與焉則終
身不得其遂矣如是則是道偏在乎出而處也無所可
爲者矣若曰吾之初心欲處而適已也苟時命不吾釋
焉則亦終身不得其遂矣如是則是道偏在乎處而出
也無所可爲者矣道果如是乎哉詹事張公子有予知
其心爲最深蓋樂爲善而惟恐其不爲君子者也今築
亭名以遂初而其心乃在乎閑適而諸公爲詩文以題
詠之者以子有朝望甚重才業甚備又皆責其心當在
乎匡濟皆不可也夫義當閑適時在匡濟皆吾所當必
爲者然其立心則不可謂必得是也而後爲遂苟其心
如此則是心境本無外而自拘於一隅道體本周遍而
自滯於一偏其爲累也甚矣子有其以吾言思之久之
必有得也至元壬辰重九日劉某書
道貴堂說
邵康節詩雖無官自高豈無道自貴非以道對官而言
也但言道不以此爲有無爾若以爲對則其淺狹急迫
非惟不知道之所以爲道而慕外之私亦必有不可勝
言者矣河間李生摭邵氏詩名堂曰道貴求其說於予
故云
皇甫巽字說
朱子謂周子之所謂剛柔即易之兩儀而各加以善惡
則易之四象也以隂陽之大分言之陽爲剛爲君子隂
爲柔爲小人剛宜善於柔也以剛而善則固善矣以剛
而惡則不若柔善之爲愈也是君子小人之分不係乎
剛柔而係乎剛柔之善惡而巳矣剛之善陽之陽也柔
之善隂之陽也然剛柔雖各有善惡而其所謂善者皆
陽所謂惡者皆隂是剛柔之善惡又不係乎剛柔而係
乎隂陽而巳矣蓋猛也隘也彊梁也隂之慘屬焉慈也
順也巽也陽之舒屬焉爲隂之屬在陽亦爲惡爲陽之
屬在隂亦爲善此聖人之所以拳拳於陽而扶之人之
所以尊夫陽而貴之者也皇甫安國名其子曰巽蓋亦
就其氣稟之偏於剛者而救之也旣長誤以予爲鄕先
生以巽執贄來見而欲予有以字而教之予字之以伯
陽曰巽乎汝剛也亦思夫所謂陽焉汝柔也亦思夫所
謂陽焉剛柔惟汝之所適也陽之是趨則予之所望焉
王景勉名字說
故人王利夫請制其子名王氏居世與予外家鄰予外
祖楊公字勉之實王氏之鄕先生也以之名其子孰云
不可遂名之曰景勉勉者將以力行也可字之以履而
以文配稱焉曰文履至元已卯二月癸未容城劉某書
少中李公名字說
公之先契丹氏之族也其氏李則遠有端緒而碑誌存
焉名則國語譯云鐡也公見國朝諸貴族多因官若
名以氏又有從而字之者自以氏李則旣有所承而名
字尚未稱其心若有闕焉遂以爲請予名以&KR2289;而字之
伯堅蓋存其初名又本其所自出而就以爲勸焉耳至
元庚寅二月吉日容城劉某書
嘉氏子字說
名人所稱者故多示謙字因名而生義人所稱者故多
致尊美之意焉若曰子曰彦曰卿之類固無自稱之理
也後世不之察每每錯亂故有於稱呼之間或不順者
今嘉氏子名淳可字士眞蓋因名而生以致尊美之意
也至元已丑冬至日牧溪翁書
銘
王孝女旌門銘(併序)
女家容城西以母喪感念遂不嫁終身州上其行御史
按實禮部令旌表之内翰盧公署其門曰孝女王氏縣
人劉某銘曰
孰不娶終身曰魯山之元道州之陽史名卓行何謂非
平常二子且然於一女子復奚責望盧公表之何用以
戒荒
友松軒銘(併序)
緫帥史侯子明種松私第因以友松名其堂之軒友人
涿郡盧處道爲請銘銘曰
孰賦遠游泰初爲鄰孰廣絶交麋鹿爲群彼其薄世棲
心物外世固未薄汝薄巳大矧侯貴游於侯何負乃今
翻然亦松與友植物之英象斯人賢象則與之而况其
眞寬裕樂易孰求此心我將持松責侯來今凜乎風霜
巍乎明堂彼實有之予靈敢忘
贊
神農畫像贊
天初生民粒食已成如人育子湩與俱生於赫炎皇継
天而已聖德神功止於如此
王允中眞贊
齒未老鬢胡爲而白邪隱然含四海之憂鬢巳衰顔胡
爲而壯邪凜然橫千仞之秋竹實丹心砥柱中流百折
而必東寸折而不柔其履危犯分幾禍一身固可爲戒
然視循默苟容貽害當世者寧不優邪
退翁眞贊
廊廟之姿山林之思惟所謂天下之士故能爲學者所
師奚藏諸用而昌於辭有德有言寧卒不施迫而視之
非吾退翁而誰
郭安道眞贊
衣冠自同於鄕人而文章名天下言論若無所臧否而
風鍳析秋毫安處下僚而人不見其屈力辭兩命而人
不忌其高我相英華得其根苗蓋於此眉睫之間又見
其所以肖夫先君子之捐金購書揮觴結客以倜儻起
家爲幽并之豪者也
書畫像自警
所以承先世之統者如是其孤所以當衆人之望者如
是其虚嗚呼危乎不有以持之其何以居
祝文
已卯春釋菜先聖文
聖代天言明告萬世寥寥方冊孰傳聖言天啓聖心程
朱將命堙晦浚闢聾聦瞽明謂當後人承此遺澤孰云
剽盗資我而文肆然多歧孰會其一徒爲瞻仰有惻此
心因早躁狂若將有志中實脆屈未立巳頽揆厥無成
實由貪懦時馳意去凜不自容顧念初心怳焉如失今
此闢館惟我之求講學有徒進修有地研窮參訂亦復
有書於古遺言於今學者尚有禆益少慰此心但懼悠
悠復循前軌惟神啓迪實有臨之
告峨山龍湫文
嗚呼一邦之望有峩惟山山之精深聚而淵泉山川惟
形有神棲之雲雷雨露神實司之今是邦之凶旱極矣
豈神之靈坐視而不恤哉蓋雨暘之數出于天非神之
所得而專也雨暘之咎由於人非神之所得而釋也是
以使神涵蓄靈潤雖欲發之而不得也雖然山川之神
受命于天而主佑下民者也今欲佑之而不得矣則當
爲之請命于天昭昭在上安有不從由是言之神雖欲
無責烏得而無責也且小民至愚窮且極矣而無所歸
誠則惟淫昏之鬼是求夫淫昏之鬼乃神之所當屏黜
而下民之衷亦神之所當誘相也今氣運巳窮矣窮則
必通或天降之雨則小民必歸功於淫昏之鬼而惑信
愈篤孰能禁之今是邦之大夫致禱于神則是禱其所
當禱矣旣禱其所當禱而當禱之神能隨其禱而應之
以雨使旣足而又周浹焉庶小民之愚知天地之間自
有名山大川之正神實能闔闢隂陽而神妙造化而境
内吏民之所當敬修其壇壝㓗其牲幣而事之而向之
所謂淫昏之鬼者眞不足信矣如是則人情世教或自
此而變之則神之惠又不但一雨而已矣如其不然則
是雲雷之澤神其不司之旱乾之虐神實不恤之天命
之職可怠而曠之惑邪之俗可助而成之又何望焉又
何望焉敢告
祭文
祭楊待制文(名恕字誠之)
堂堂文獻金之儒宗得見嗣子如及音容况我先人出
文獻門旣世有契義當公親緫角拜公鷄泉之濱期與
莫當凜乎此身後公重來我方南還德孤道否煢煢在
艱拜書于公義重公顔别五六年移居西湖吾道日窮
交道日疎問疾憂貧兩辱公書愛我如斯死别終天不
及執紼猶當漬綿矯首東望奈此臞然緘辭寓哀公其
鑒焉
祭參知政事王彦才文
維至元二十一年歲次甲申十一月乙亥朔越二十日
甲午容城劉某謹以茶果之奠致告于故參知政事王
公之靈在公晚年嗣續維重方將慶公公巳告病問疾
之舉旦夕治裝公謝勿來公巳云亡孰知此行施行公
喪昔公之西予寓易城百里送公爲公遠行今公此去
終天永訣敢不扶疾送公于穴恩禮未酬音容窈然謹
此區區公其鑒焉嗚呼哀哉尚饗
祭張御史文
維至元二十八年歲次辛卯八月乙丑朔承德郎右贊
善大夫容城劉某謹以清酌之奠致祭于亡友故監察
御史張君仲實之靈嗚呼精勤之志俊逸之才博洽之
斈清謹之節巳矣巳矣哀哉哀哉尚饗
祭鄕丈王利夫文
維(云云)謹以清酌之奠致祭于鄕丈王公利夫之靈鄕
中親舊所存惟公謂當百年今復已矣孤子之際憂患
之餘所遇皆傷矧兹永訣嗚呼哀哉
哀辭
玉田楊先生哀辭(併序)
予平生所與往還通問訊者皆有日錄而以時考之庶
其有自警者焉昔者有自京師至者曰玉田楊先生嘗
問子動靜於我又曰嘗問子言貌於我或又曰先生謂
予過此必識子是以來若是者無虚歲至有素疾予如
仇讎而擠毀百至一及先生之門則必幡然親愛予亦
不知何以得此于先生也後得先生手䟽訪故人遺文
行實而先人與焉予始疑先生之所以拳拳于予者或
以先人故思欲一見以其報知而先生殁矣後五年至
元丙子其子遇始與予會其雅相敬愛猶先生又二年
遇謂予曰先人愛子者子爲辭以哀先人莫子宜予固
幸其得以遂予哀故不辭先生諱時煦字春卿仙翁雍
伯之後嘗爲興文署丞幼穎悟質厚制行不爲崖岸性
喜客家雖貧而延致接納無虚日隱居教授餘二十年
名公貴人往往出其門者築一室環種以竹名之曰庸
齋或爲圖其象爲野服蕭然先生顧而樂之名以庸齋
自適先生之病革也訣其門人李生曰予平生無媿於
世言竟怡然而逝其所學與其所行蓋可見矣而世特
以好客稱之非知先生者遇今爲史院編修官孫肯堂
亦好學其辭曰
&KR4090;漓澆兮孰可淳賦敦厖兮公其人揚𡭗波兮一我存
矯獨立兮與物春物來納兮吾渾淪氣被物兮吾氤氲
彼巖巖兮駭絶倫嗟離物兮危𡭗身彼悠悠兮逐世紛
孰有渭兮不涇渾庸可常兮德有隣微先生兮吾誰與
親
靜修先生文集卷之二十
