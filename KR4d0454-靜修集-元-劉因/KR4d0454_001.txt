靜修先生文集卷之一
辭
白雲(二章)
白雲凝情兮佩月光白露結彩兮明幽芳衆星皎皎兮
水波不揚渺予思之若遇兮耿在目而不忘音容著兮
形無方肅予中立兮四無旁子無歸去兮山高水長
白雲高飛兮杳不可尋靈風長往兮聲不在乎幽林皎
月東生兮忽西沉玄鶴何逝兮遺之音予思未及兮實
懷我心儵萬里兮捐所歆曠同游兮啓雲襟子無歸來
兮山幽水深
五言古詩
韓魏公祠
定州古北門作鎮多英竒如何郡學傍獨有魏公碑乾
坤極厚大運動物不知堂堂宋三朝斡旋公似之惟公
玄默閒泰山巳四維天宇公之祠元氣非公誰郡人一
何愚而於公欲私大者且勿論緒餘猶世師千年閱古
堂誰歌鄭國詩(公閱古堂富公有詩)裴徊老柏前目送
秋鶴飛悠悠五色雲悵望今何歸
仙臺
碣石來海際西南奄全燕中有學仙臺燕平欲升天燕
平骨巳朽遺臺猶相傳雖復生靑松歲久摧爲煙極目
望海波不見三山巔三山巨鰲簪山人蟣蝨然使無不
足論信有亦可憐大塊如洪鑪金石能久堅天地會有
盡何物爲神仙空山無笙鶴落日下飢鳶今古非一臺
浩歎秋風前
黃金臺
燕山不改色易水無新聲誰知數尺臺中有萬古情區
區後世人猶愛黃金名黃金亦何物能爲賢重輕德輝
照九仞鳳鳥纔一鳴伊誰腐鼠棄坐見飢鳶爭周道日
東漸二老皆西行養民以致賢王業自此成黃金與山
平不救兵縱横落日下荒臺山水有餘清
經古城
我行常山尾高城墮吾前按轡覽形勢依依見全燕易
水開前襟飛狐連右肩遥想豪傑場撫已增慨然薪人
過我傍一笑如相憐指城前問予攷古今幾年沉思未
及答行歌入蒼煙
馮瀛王吟詩臺
林壑少佳色風雷有清秋爲問北山靈吟臺何久留時
危亦常事人生足良謀不有撥亂功當乘浮海舟飄飄
扶摇子脫屣雲臺游每聞一朝革尚作數日愁朝廷乃
自樂山林爲誰憂視彼昂昂駒柰此汎汎鷗四維旣不
張三綱遂橫流坐令蚩蚩民謂茲聖與儔蚩蚩尚可恕
儒臣豈無尤不有歐馬筆孰能回萬牛太行千里來瀟
灑横中州今朝此登臨孤懷漲巖幽何當剷疊嶂一洗
他山羞
張燕公讀書堂
隂壁下寒泉陽崖隱深洞想像張幽州當年此絃誦遐
情納方寸灝露警宵夢旣有眞積功豈無致時用不然
起絶學猶當垂後綂濟濟唐開元儒臣相伯仲文雖數
燕許名不並姚宋遂令百世下煙霞抱餘痛尋幽縱步
貪懷古清歌送緬思白鹿翁眼中見連棟茲山有道氣
會遇或天縱聊以永今朝白雲不可種
盤磴脫交蔭平壇得高岑高岑不可攀哀湍激幽音窮
源豈不得爽氣來駸駸靈潤發山骨沮洳下崖隂爲問
石上苔妙理誰曾尋乾坤有乾溢此水無古今下有靈
物棲倒影毛髮森東州旱連歲呼龍動雲林顧此百丈
潭豈無三日霖爲霖此雖能鞭策由天心日暮碧雲合
空山深復深
名飲山亭
飲人不飲酒千載誰與期頼有此山色我杯時一持西
郊遠市井林亭對山暉主人知愛客釀酒無虚時佳客
麟鳳然人亦難致之君亭有吾山招飲當不辭
西山
西山澹無姿中有羲皇前翻思太古人事業何不傳三
墳亦何罪世遠成灰煙紛紛後來人暮死爭朝妍勲名
史一策學術文千篇古人豈不然後有無窮年惟餘方
寸心天地相後先
池上
今朝好風日出門何所之西城得山多一水揚清漪溪
翁指水言此貨天下竒不有磑百區猶當稻如坻擬從
陶朱公斷取高陽池累累九洲谷隱隱千石陂食魚素
無望觀水今有期所期徧區域不見貧者飢
勸飲
同類天地中相親理所宜前後億萬年而我生此時前
子旣不及後孰能待之同時四海内徧識將無期所識
旣無幾賞心又當誰政有賞心人會遇亦復希當其會
遇時豈無事相違今朝好風色不飲君何辭
女蘿生松枝
女蘿生松枝不及松生年松枝摧爲薪豈知山石堅誰
云高山雲曾見天地先人生朝露爾豈止蜉蝣然蕩蕩
山海圖悠悠皇極元其間何物無何事無推遷事有古
今希逹觀如寒暄君今不遠游自苦良可憐
有大如天地
有大如天地日夜長乾乾有小如螻蟻營營誰使然我
亦形蹟中豈得獨安閑萬物相爲用錯綜盈兩閒如身
百骸具少一爲不完有形無虚生豈予獨贅偏森然氣
分内旣有不可鐫蝮蛇誰宥之生生亦能延安有人道
尊堙滅獨不傳乾乾以爲師餘者一聽天
孤雲
孤雲生幾時冉冉何所適豈無崑華高路遠嗟獨力徘
徊天中央明月爲顔色下有幽棲士歲晏倚青壁朝飲
澗下泉暮拂松間石相對澹忘情倒影寒潭碧
雜著二首(集陶句)
人生豈不勞終古謂之然孰是都不營早起暮歸眠過
足非所欽躬耕非所歎但使願無違甘以辭華軒正爾
不可得在已何怨天自古有黔婁被服常不完榮叟老
帶索飢寒况當年何以稱我情頼古多此賢
善惡苟不應鬼神昧茫然是非苟相形行止千萬端世
路廓悠悠聊且憑化遷居常待其盡任眞無所先詩書
塞座外弱子戲我前親戚共一處餘粮宿中田促席延
故老斗酒散襟顔聊以永今朝百世誰當傳
晨起書事(丁丑五月廿八日)
蒼星彗明河三月麗朱方兩月忽散落一月留中央下
有五星連西近東少張仰面東北隅流星墜彩芒誰令
月有癭飄摇及吾䆫湏臾日東生有星環四旁一星當
日中佇視摇晶光自北忽西旋老陽巳榆桑西北雲一
絲翠暈揚清芳嫰雲生碧蘚得句聲琅琅俄見雲有魚
其大丈許長火繩紛繞之昂然欲飛揚呼友與共觀此
境巳茫茫靈樞夢爲病周官夢爲祥寤言札諸闥庸俟
知者詳
偶書
開眼昭昭天無形有痛癢斯人亦安忍斵喪甘自枉裩
中蝨一嚙其死隨翻掌乃知天人間感應如影響
游天城
逕遠澗隨曲崖深山漸少居然翠一城四壁立如掃天
設限仙凡雲生失昏曉平生萬事懶登臨即輕矯山靈
知信息風煙久傾倒顧瞻困能仰汎應習稱好端居得
蕭寂遠眺礙孤峭乃知方寸間别有萬物表未湏凌絶
頂胷次青巳了
游源泉
叢祠鬱蒼翠萬古藏清幽泠然石上足不逐蒼波流長
風索我御欲舉仍遲留白雲何山來相對亦悠悠
會飲山中
鳴禽變初節白雲思高山笑拊蒼然石爲謝區中緣舉
杯屬何人四顧心茫然雲煙互呑吐巖壑如相先人間
此幻境過眼成千年山家有酒令飲外可無言
玉溪精廬
居然山四頽危檻俯晴春川氣生不極翠潤流衣巾林
隂起薄暮酒色生微醺歌聲忽落谷驚歸欲飛雲
隱仙谷
山川含太古風氣如未開中有幽棲人日暮斸蒼苔吾
胷素羲皇人世不可諧此地復何地怳若春登臺山扃
掩對峙石徑迷縈回桑麻連水竹屋宇依山崖燕南避
世謠千古知我懷横渠百世師一區竟相乖知音得元
老龍門有遺齋(伊川先生上文潞公求龍門庵地書略曰勝善上方舊址荒廢爲無用之地欲)
(得葺幽居其上爲避暑著書之所唐王龜剏書堂于西谷松齋之名傳之至今某雖不才亦能爲龍門添勝跡)
(于後代爲門下美事)賤子孤旅人念此良悠哉於世豈有望居山
亦無媒舉杯對山靈欲去仍徘徊他年要勝跡此駕當
招來
游雲水菴
乘春奮幽潛觀化登丘山哀淙聞遠壑息駕思雲關懇
石密松桂結屋深茅管生煙紛漠漠激流散潺潺山石
浮壽色澗木榮歡顔覽物有眞意撫節驚循環悠然千
載情儼若磐石間眷焉欲晤語古人何當還
題歲寒亭
西州有佳士種松秋水垠歲寒得所師銘齋豈徒云要
知松柏心亦願濯南薰交枝鬱葱蒨喜與萬木群當此
摇落中勁節獨排雲雖得後凋知歲寒非所欣
泛舟西溪
萬山倒蒼浪一葉凌嵳峩嵳峩爲飛舞翠影如婆娑輕
隂散雨足淨綠生圓波人間碧海幻老眼青銅磨風雲
幾千古辦此雨一蓑溪南有幽人鼓棹前山阿煙深渺
無處月色浮松蘿
喜雨(以雨我公田分韻得雨字)
壬申秋大水一雨乃孤注九年錙寸積曾未辦朝露陂
塘此何日還我滄洲趣夜來雲初作期待一如故旣聞
漸成陣尚謂行且住甫寸驚巳狂及犁歎無數平明報
三尺感激淚將雨玄功亦雄哉回旋易指顧呼酒欲鯨
吞哦詩有神助區區喜與憂豈爲一飽慮
雪花酒(分韻得如字)
古人重甘澤雨雪名所居何如千里白斂之寄一壷神
物與造化醖釀同機樞夢中聞酒熟天花巳紛如况復
吟風亭興來操百觚天地無餘春山澤豈全臞何當一
灑之豐年徧寰區收藏有竒功六月天爲鑪冰壷連水
鑑千載誰與俱林間有清風此酒不可無
種松
萬牛來丘山大厦高崔嵬當年誰苦心遺此千歲材手
持百松子與之備傾頽殷勤囑造物爲護荒山隈今来
見豪末喜溢蒼煙堆十年望根立百年排風雷自此千
萬年再見明堂開東家十年計戢戢千頭栽豈不早有
望求此良悠哉
詠梅
燕南舊無梅寒花爲誰芳月色隱清豔幽香竟難藏寸
心警殘雪孤根待朝陽只有橫斜參萬里同昏黃
白蓮
水花離風塵素質更深靜灝露凝幽香皎月散清景誰
並絶世姿澹然水中影青房生苦心秋風逼凉冷安得
同愛人共此良夜永
玉簪
堂隂秋氣集幽花獨清新臨風玉一簪含情待何人含
情不自展未展情更眞徘徊明月光泛泛如相親因之
欲有託風鬟渺冰輪
瓊花圖
淮海秀瓊枝獨立映千古遥知辦此初坤靈心亦苦平
生勞夢想江煙隔南浦春風不相待回首巳焦土畫圖
今見之依稀春帶雨芳心紛巳碎仙葩聚如語瑶臺舊
高寒人間此何所翩翩風袂輕幽香暗相許
八月十七日望
前日中秋節今宵月方圓人間歡賞竟此際吾獨觀吾
觀意有在高歌問青天蒼蒼非正色而况此嬋娟去我
當遠近相值果正偏徑圓知幾許附麗或空懸旣疑九
扇如復昧左右旋有食定何物中黑胡爲然何當凌倒
景迫視如弄丸一祛萬古惑如生天地先吾觀意在此
餘光何足憐
白馬
白馬誰家子翩翩秋隼飛袖中老蛟鳴走擊秦會之事
去欲名留自言臣姓施二十從軍行三十始來歸矯首
望八荒功業無可爲將身弭大患報效或在兹豈不知
非分常恐負所期非干復讎怨不爲酬恩私偉哉八尺
軀膽志世所希惜此博浪氣不遇黃石師代天出威福
國柄誰當持匹夫赫斯怒時事亦堪悲
翟節婦詩(并序)
昔金源氏之南遷也河朔土崩天理蕩然人
紀爲之大擾誰復維持之者而易之西山乃
有婦人曰翟氏年二十餘其夫從軍死於所
事出入兵刃往復數百里晝伏夜行以其尸
歸負土而葬之旣葬自以早寡無子遭時如
此思以義自完乃自决於墓側隣里救而復
蘇終始一節今八十餘年矣夫人心之極有
世變之所不能奪者於此亦可以見之予聞
之爲作是詩俾其外孫田磐刻之石或百世
之下有望燕山而歌予詩者使翟之風節凜
然如在亦庶幾乎吳人河女之章焉
兵塵浩無際烈士難自全婦人無九首志欲不二天燕
山翟氏女旣嫁夫防邊一朝聞死事健婦增慨然生有
如此夫早寡非所憐求尸白刃中負土家山前事去哀
益深義盡身可捐無兒欲何爲所依惟黃泉鄕隣救引
决烈日丹衷懸誰辦節孝翁重賦睢陽賢我昨過其鄕
山水猶清妍聞風髮如竹飄蕭動疎煙千年吟詩臺峩
峩太寧巔爲招馮太師和我節婦篇(太寧山有馮道吟)
(詩臺距翟居甫數十里)
靜修先生文集卷之一
