靜修先生文集卷之五
七言古詩
三月三日許天祥置酒東城
都門氣習豪翩翩此君尊俎今宛然春色今年遲半月
留待怱怱過寒節臨流雅唱尋舊盟青眼青天對今夕
横橋綺服麗人天蒼苔坐我羲皇前花枝華髮兩如許
天意時情一杯舉安石起舞元龍歌蒼生我竟如渠何
飲仲誠椰瓢
君家瓠落無所容江湖誰辦平生胷海南佳氣久鬱塞
灔澦似喜今相逢前年對酒面發紅今年對酒氣如虹
江山萬古騷人國跬步便與華胥通河間古儒病我拘
聞我一飲喜氣濃平生得意南湖張此意頗與河間同
太古窪尊老無底一朝傾倒何由供醉鄕千年有此客
鳥歌蝶舞春濛濛醉翁之意不在酒宛如琴意非絲桐
太和風景無酩酊洛陽樓閣高玲瓏泠然僊馭一杯水
眼中渺渺無極翁西家伯倫瞽且聾東家醉死王無功
酒中醒境渠未識冰壷秋月崑崙峰舉杯喚月來胷中
人間白日浮雲空五嶺山高雲幾重朱崖滅没南飛鴻
玄鶴翩翩渺何許操瓢徑訪眉山翁(河間謂趙君玉南)
(湖謂仲實泠然仙馭一杯水見潘延之和茂叙憶濂溪)
(詩洛陽樓閣用堯夫空中樓閣事)
熙明殿古墨(宋度宗)
江南賜姓功臣李吾州奚生墨工爾江南赭盡吳山松
吾州老樹搖晴空君王弄墨熙明殿不覺江頭度白鴈
劫火猶解愛庭珪吹送山家易水西松風含哀生硯滴
似訴優游解亡國只今誰有哀江南寶氣不受鵝溪縑
早晚扁舟適吳越爲君揮灑天門雪
元章論書帖
曹家豪猛見世變寥寥鐘鼎今幾塵古人胷次無滯迹
意外蕭散餘天眞愛書愛畫即欲死狂絶俗絶無此人
臭穢功名皆一戲渠言夸矣君勿聞
霸陵圖
霸陵平生有詩境黃閣何物爲清風鄭五自知非相才
獼猴枉畫凌煙中作傭莫作詩家傭百爲淡苦誰汝供
古人星露尚有戒况是風雪來無窮襄江明日蒲萄暖
斜風細雨船頭轉門前暮雪吾不知坐上春風人未遠
友人送枳术丸
心胷未試黃昏湯無食何用求㯽榔書生但苦湯餅睡
巴椒慘慘無鼠腸舊聞易水僊翁術綠荷包飯圓枳术
南州故人持送我但欠黃雲數千斛笑撫青囊時一鼓
健啖何由酬此腹
送徐生還鄂(併序)
江夏徐生東湖故家庚申北渡客燕趙十七
年而宋亡其子姪書來迎之而還蓋前人所
謂黃鶴歸來疑城郭之猶是浮雲一去惜人
代之俱非者也諸公賦詩以道其行命容城
劉某序而倡云
燕山送客歸南州興來每恨無扁舟君歸爲我謝江漢
思君不見令人愁千里風煙想瀟灑一代英雄成古丘
當年才氣鸚鵡洲拊掌笑殺黃鶴樓黃鶴歸來哀江頭
江山依舊人悠悠浮雲萬古恣變滅眼中擾擾何時休
紫陽僊人歌遠遊飛蚊起滅三千秋爲君揮手崑崙頭
(紫陽謂晦翁飛蚊起滅見遠遊集註)
明河秋夕圖
明河澹澹縱復橫行雲悠悠度疎星鳳媒不來烏夜驚
瓊枝玉佩遲所託畫中隱隱聞機聲秋來秋去今猶古
此恨不隨天宇青崑崙西頭風浪平辦我一舟蓮葉輕
浩歌中流擊明月九原喚起嚴君平人間此水何時清
趙生水墨虎
南山鬱鬱煙霧濛北山落日薄幽叢先生眼花臂猶健
聞虎有眞心愈雄聲絃寄目黃蘆東人言此是高堂中
仰天大笑出門去時危慘淡來悲風
美人
美人娟娟秋水隔煙霧深沉蒙玉質目逐晴波去不歸
遥山只有行雲碧碧雲日暮心悠哉䆫前一夜梅花開
平生自信心如鐡一寸相思一寸灰
仲誠家藏張蔡公石女翦製香奩絶巧持以求
予詩
靜華墨君天下竒陵川僊人爲賦之遺山野史誇慧女
萬古春風蝴蝶辭豈知此巧復絶代夜月靜拂天孫絲
夢雲絲雨有形外郢斤庖刃無心時蔡公凛凛褒鄂姿
諸郎畫戟清香詩香奩秀發亦餘事詩人飢眼省見稀
㪣門青燈爛紅碧布衾驚走惡睡兒破屋猶疑翠鯨怒
短褐誰憐紫鳳移東家健婦把鋤犂西家處女負薪歸
哀哀正念誅求苦對此無言空淚垂
金太子允恭墨竹
黑龍江頭氣鬱葱武元射龍江水中江聲怒號久不瀉
破墨揮灑餘神功天人與竹皆眞龍墨竹以來凡馬空
人間只有墨君堂何曾夢到瓊華宫瑤光樓前月如練
倒影自有河山雄金源大定始全盛時以漢文當世宗
興陵爲父明昌子樂事孰與東宫同文采不隨焦土盡
風節直與幽蘭崇百年圖籍有蕭相一代英雄惟蔡公一
策書紛紛少顔色空山夜哭遺山翁我亦飄零感白髮
哀歌對此吟雙蓬秋聲瀟瀟來晩風極目海角天無窮
(黑龍江見金史幽蘭軒義宗死所汴亡張蔡公以金實)
(錄歸遺山嘗就公謄錄此軸亦公得于汴之中祕者公)
(之子仲仁持以求予詩故終篇及之)
阿寅百晬
南湖風鍳不多可詩中驚見阿寅名朝來抱來聚星亭
神涵秋色啼古聲都山張氏世有賢斷崖近得唐碑銘
乃翁寂寞老窮經阿敬健筆敵中勍循還無間豈終晦
開物有期湏一鳴老夫自任河汾教先與虚席待此生
蠡吾王翁畫像(併序)
蠡吾王翁世爲農家多蓄粟金源貞祐初宣
宗南渡河朔大饑翁于是發之全活者甚衆
時鄕豪在所皆自樹慕義者咸欲推翁爲首
翁不許挈家避地扶溝餘二十年而汴亡天
下蕭然蕩爲丘墟翁家獨無恙而歸子孫讀
書不求禄仕三世皆以壽終殆不偶然也翁
之曾孫天輔求予叙翁之行義於其畫像謂
庶其能聞之名士大夫而有以發潛德之幽
光也
北門翠屏雷破山畢逋頭白五馬遷乾坤運會到血肉
有欲脫之誰飛僊河朔諸州尤可憐有饑以來無此年
鄕閭嗷嗷翁哺之翁囷有底心無邊諸豪推倡彼亦義
亂世性命翁能全教子讀書不求官歸來素髮家山前
天理不隨陵谷變坐看老樹生蒼煙只今圖畫對翁像
回首兵塵一慨然誰能生死太平日白石共煑西山泉
張元帥寶刀
土不産金人氣雄眞人握鐡開鴻濛不知此刀何所得
風雲餘烈來霜鋒將軍聲名今蔡公酒酣過我歌&KR0686;弓
持刀對翁两竒絶眼中已覺南海空木波江聲浩無窮
朝礱夕淬天有工回鶻健兒覷天巧前身鐡精非凡庸
紫煙熖熖天爲紅&KR2289;紋秀發青美蓉寶環搖落初開封
四座如著清水中天山積雪聚鋩鍔寒色直欲朱崖通
摩挲神物三太息此行善保千年功
山行見馬耳峯
近山豪士少羈檢酒澆不下胷崔嵬遠山静女亦閑雅
尚恨少有傷春懷亂山米聚爭拱揖武卒侍婢皆凡材
天知老眼不受塵路轉忽覩雙峯開雙峯何年聳雙耳
叱之不動煩風雷今朝向我效神駿翠色欲逐神鞭來
浮世浮名酒一杯我欲駕此觀蓬萊只恐日暮三山上
黃塵回首令人哀
雪浪石
邵家水陸說影像一物自可涵無垠滄浪僊人歌感應
石中固有此理存老坡胷中如此幾磈磊湏得銀河噴
嘲嵩唾華天不嗔武夷赫怒張吾軍偶從北海得生氣
竹石也愛風姿新我來正當秋雨霽一杯冥漠玄都門
小璫好事如先臣坐令平地石生根渠家兒戲解亡國
作詩一笑君應聞
王君奉命賑濟彰德過予求詩
十年監官窮到骨一簿武邑如登天巧宦紛紛日九遷
白髮青衫獨可憐昨朝讀君阜民篇善察物情亦巳賢
南郡飢民想更苦以君賑濟非偶然驛傳星馳乃爾急
何暇載酒揚雄玄茅容問稼當有語野夫憂國願豐年
同仲實南湖賞蓮醉中走筆
湓江紺寒風露凉安得置我濂溪堂音塵縹緲芙蓉裳
百年得此南湖張舉杯人勝景亦勝有蓮以來無此香
蓮香隨酒來詩腸得句驚起幽禽翔幽禽隨人作殢態
意欲和我風雩狂人間一味清到骨两足暫付吾滄浪
螟蛉蜾臝卿且去醉眼太華雲間蒼
明遠堂賞蓮醉賦
畫堂香遠凝清秋宛如坐我南湖舟主人愛客情亦重
謂我無語花應羞荷香繞筆詩自健滿紙巳覺清江流
平生老氣回萬牛爲君傾倒元龍楼舉杯喚起謝安石
我醉不省蒼生憂
玉簪
春色醉人人未醒誰憐月露秋零丁昭陽日影巧相避
寸心未減寒泠泠只應得我一顧足爲君小醉秋風亭
蓮兄君子菊弟隱何地處君君意肯玉簪玉簪誰與簪
蒼苔疎雨秋欲深
緝熙殿硯(宋理宗)
使君持送緝熙硯捷音才到山中人四十三年如電抹
此硯曾經秋復春寂寞經筵勸講臣詩酒宫中楽亊新
文章只數中天月萬卷何曾筆有神
宋徽宗賜周凖人馬圖
筆底金鞍有䔥爽誰云不博降王長汴梁門外若雲屯
畫本相看應自賞十載青衣夢故都經營慘淡欲何如
只除金粟呼風鳥曾見昭陵鐡馬趨
雪翠軒觀太寧火
吾家雪翠天下白銀河無風月無色天關不閉寒崢嶸
箕尾晶英凍欲拆帝遣六丁下取將勅賜銘軒換金碧
初如紫電蟠青雲飛下人間作堅壁漸如扶桑六龍出
萬縷丹霞吹海立何人辦作女媧氏補天重煉蒼蒼石
陽能兼隂今可知祝融若并玄冥國正教蕪穢洗欲空
誰爲千年棟梁惜殺機如火出至微熖熖寧知有今夕
軒中高卧劉更生願借餘光照方冊方冊有道出黃虞
今古煌煌天與極火耕明日千萬斛酒瓮巳聞春雨滴
不妨一飲盡郡山醉暈春生半天赤
南溪行
老人耕牧南溪南南溪草淺牛所貪大孫攜書小攜酒
青蓑爲席樹爲菴以書教孫仍自讀隔溪遥聽聲諵諵
牛眠樹隂孫勸酒老人未醉意巳酣老人氣高軀幹小
面狹於髯森若杉年周甲子辰又浹世故十率八九諳
早歲精勤傳世業口誦太素手弄苷以藝發身寧久屈
安車徵起詔使監入爲天子侍從臣龍沙萬里嘗陪驂
鼎湖白雲望不極招之歸來山有嵐身出夢關涉覺境
人間萬有皆空凾侍從之名不復記老人自署南溪銜
呼兒來前雙玉立曰我愛汝擇所堪自我中年學讀書
方寸若有神明鑒活人之功豈不美一有不中中或慙
青囊祕封不再展塵跡從此乃一芟讀書力田兩交進
囷有所收心有涵開此樂國自我始繼而大之在汝男
我今巳成齊變魯汝等當爲青出藍東北一舍容城翁
今年卧病家山巖其室雖邇人甚遠汝粮自褁簦汝檐
雪中欵叚來扣門僕僮汗流扶酒甔侑尊有物隨土産
厥包雜進鴨與䳺飲劇談發不自禁四鄰驚走來窺探
先生靜默如土鐘扣之愈大聲愈韽今朝音吐瀉河漢
老人者誰開其緘斥之令去不復語興亡萬古手與談
空鈎意釣不在棋澹然相對如禪龕老人思家不可留
二兒扶歸杖几參臘醅開時魚可膾相約載酒遊溪潭
煙霞觀雲巢松
盤柯盤屈今幾時龍挛虎跛森英姿道人眼中無可怪
一巢見餉吾何疑我所思兮潁與箕秋聲䔥䔥吹送之
清風一枝雲一席松中之樂天不知靈臺方十有君節
虚籟萬古絃吾詩歲晚相期君與我笑拊吾髯盡此巵
白鴈行
北風初起易水寒北風再起吹江干北風三吹白鴈來
寒氣直薄朱崖山乾坤噫氣三百年一風掃地無留殘
萬里江湖想瀟&KR0904;佇看春水鴈來還
宋高宗題李唐秋江圖
秋江吞天雲拍水濤借西風扶不起斷雲分雨入江村
回首龍沙幾千里澹菴老筆搖江聲髣髴阿唐慘澹情
千秋萬古青山恨不見歸舟一葉橫
靜修先生文集卷之五
