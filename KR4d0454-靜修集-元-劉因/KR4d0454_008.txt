靜修先生文集卷之八
七言律詩
春隂
澹澹春雲暖更輕一身酒力若雲生無人也笑樂所使
未醉先休氣始平時雨霑祜或有蘖微風著物不聞聲
人生日用本無事閑倚西䆫候晚晴
秋日有感
自恐規模日蹙然每便孤坐靜無邊仰觀俯察無多地
往古來今共此天或知或愚能幾里一嗚一止又千年
南山正在悠然處目送孤鴻手絶絃
多病
多病年來放盡慵一龕堅定避深冬欲忘言處飲先醉
不得意時山故濃只許國人知我陋(見邵子無名公序)
無妨高論笑吾庸(見司馬公庸書序)西巖近有靈芝種
爲謝白雲著意封
日午
日午雲輕草色蘇出門杖屦自徐徐乾坤俯仰窺難見
花柳青紅畫不如靜處規模惟厭小動時文理却嫌疎
眼前光景無窮態注盡濂溪太極圖
偶成
一語未能分付時難言方信到真知道參天地用何小
心有羲皇生豈遲後世直湏要揚子百年即我是鍾期
折花笑對滄浪影不覺東風就手吹
湖上
湖上幽居事事幽卧看書卷坐垂鈎晴䆫閑是長年國
暑簟靜爲無熱丘心遠何妨在人境室虚元自有天游
家人大笑詢生理報我西風咫尺秋
十月朔展省後登古城有感
手線西風失弊衣高城煙樹掛斜暉徘徊飛鳥不忍去
蕩漾滄波如欲歸幾爲霜來驚露往每因物是見人非
詩書未辦鄕鄰化道德初心恐易違
道士孫伯英容城故居(并序)
伯英名邦傑世爲縣之貴族遺山元公爲作
墓銘稱其游太學所與交皆天下名士氣甚
高見金世已亂天下事無可爲思得肆志方
外以耗壯心而老歲月遂爲黃冠師以終葬
亳之太清宫側時年五十一因兒時嘗見
先君子錄其家世文行之美以示鄕人今過
其居感而賦詩
政教才氣敵希夷冠帔翻然亦未宜誰辦胡寅論鴻客
(見讀史管見)只除坡老識安期(見安期生詩)可憐喬木
空秋色惟有青山似舊時欲傳先賢問遺事故園猿鶴
不勝悲
過鄕縣西方古故居(并序)
古金大定間人嘗舉進士不第遂歸獨居一
室置琴書其側不妄與人交縣令佐公服候
門亦以遜辭謝遣之有田數十畒食其所穫
如菽熟惟食菽鄕人好事者欲以米易之不
聽曰是天所食者不可易也監察御史按行
郡邑聞其行止之不報其爲人蓋亦近於聖
學之所謂狷史家之所謂獨行者歟先父每
舉以律鄉人之貪鄙者故鄕人至今能道之
古死無後其丘隴已爲樵牧區今過其居亦
莽焉荆棘中矣不覺感歎夫發潛德而紀先
賢實後生之責也顧力未能焉姑題詩以紀
先父之訓云
名姓初聞自過庭山田力食老窮經鄕閭月旦歸公論
耆宿風流尚典刑感事重吟鳧繹集懷賢誰築聘君亭
還家游子悲千種念舊思親淚最青
登雄州城樓
古戍寒雲接渺茫故鄕遊子動悲凉江山自古有佳客
煙雨爲誰留太行野色分將愁外綠物華呈出夜來霜
海門何處秋聲急極目滄波空夕陽
夢先隴
望望東阡見松桂孤雲爲我且踟躇十年一夢等閑過
四海此身何慮無千丈春暉空寸草萬山明月只啼烏
舊家三徑今誰主羡殺河汾有弊廬
宿玉泉村(先父嘗欲卜隱於此)
怪見清暉逼晚襟太行眉宇未消沉徘徊終日不忍去
寂寞高盟如可尋欲向孤雲問蹤跡只應老樹記登臨
棲遲零落如今此淚盡韋齋刻印心
外家西園李花
無邊晴雪映柴扉夢裏繁華又一非人與丘山屬零落
天教草樹記芳菲每因寒節來相訪重爲餘香不忍歸
里社他年有成約結菴終擬號春暉
入山
草露蛛絲曉日明亂蟲秋意有先聲屈盤未轉坡陀盡
蒼翠忽從懷抱生一徑峯回失南北兩山雲近異隂晴
天公若會登臨意可信傷心畫得成
晚眺
巖姿濃淡似吾詩雲點青山學鬢絲老樹遺臺秋最早
斜陽流水鳥偏遲無人能解此時意如我曾來前古誰
本爲登臨解陶寫豈知搖落更堪悲
山中月夕
滿懷幽思自蕭䔥沉對空山夜正遥四壁晴秋霜著色
一天明水月生潮歌傳巖谷聲豪宕酒泛星河影動搖
醉裏似聞猿鶴語百年人境有今宵
惡鳥
山中夜夜聞惡鳥惡鳥聲中似訴渠氣運變遷皆以類
隂陽對待不相無形聲如此誰憐我天地初生已有子
能辦春風長白日願將花柳付提壷
五月二十三日登城樓
獨倚危欄數鬢毛一簾輕燕晚凉高雲移山影亂初定
雨帶風聲來漸豪物外此天才一幕人間何事不秋毫
遠遊未盡平生興幾欲狂歌續楚騷
曉出西塘
塘水隨人緩步行哀湍激石故輕清太行穠秀霜洗淨
全趙規模天鑿成偶爲登臨發悲詠忽從毛髮散秋聲
殷勤莫盡尊中酒留到青山佳處傾
良辰
莫遣閑愁負此身鶯花逐日是良辰乾坤苛癢元關我
土木衣冠亦象人大德豈容輕錄怨小疵休廢更求醇
此中空洞渾無物萬紫千紅緫屬春
南樓
登臨秋思動鄕關展盡晴波落照間嘆老自非緣白髮
愛閑元不爲青山幾經分合世良苦不管興亡天自閑
初擬憑欄浩歌發壯懷空與白鷗還
野亭會飲(三首)
列坐平分草色勻四圍天設翠屏新不可一日無此客
安得四時長是春野鶴自成難進狀江鷗不作近前嗔
鳥聲似向花枝說好箇羲皇向上人
曳杖蕭然一幅巾山夫野老解相親横身物内誰爲我
賦象天中彼亦人細數平生無此會不來一醉負今春
舉杯自壽復自笑萬壑煙霞吾豈貧
行樂人生當及辰今朝光景爲誰新林隂薄薄微露日
花氣溶溶暖著人春色十分看欲盡鳥聲千種聽難眞
東風就手吹殘酒無限青山動翠鱗
淺酌
淺酌微吟意自眞新詩改罷酒微醺流鶯暗逐春光老
獨鶴潛驚夜景分共見白駒如晚景豈知蒼狗是浮雲
無邊風月誰無分只恐靈臺未屬君
夢鎮州潭園(先父舊隱)
昨夜分明是鎮州溪潭先子舊曾游魂來千里太行碧
夢覺滿庭煙水秋古淡園林無限意登臨今昔幾人愁
當年猿鶴應無恙爭信書郎漫白頭
過鎮州
太行迎馬&KR1273;蒼蒼兩岸灘聲帶夕陽霜與秋容增古淡
樹因煙景恣微茫閱人歲月眞無謂得意江山差自強
曾記城南舊時路十年回首儘堪傷
井陘淮隂侯廟(二首)
飢僮羸馬倦重游萬將分兵此坐籌滅項豈知秦尚在
奪齊便覺漢無憂英彭一體誰遺類絳灌諸孫自列侯
愛殺鹿泉泉下水亂山百折只東流
許身良犬笑君癡怏怏難勝巳自危知數相推難免死
才名如此豈無疑兩年藩鎮眞猶假十載君臣喜又悲
最恨當時蕭相國直教三族到全夷
讀漢高帝紀
禮樂經秦掃地空遺民洗眼續王風規模自襲挾書律
舉錯惟推約法功魯國兩生心獨遠新城三老義誰同
只知才到蕭曹盡可信高皇是沛公
易臺
望中孤鳥入消沉雲帶離愁結暮隂萬國河山有燕趙
百年風氣尚遼金物華暗與秋光老杯酒不隨人意深
無限霜松動巖壑天教搖落助清吟
秋夕大風有感
坤輿聞說若行舟乘此眞堪萬里游大塊氣豪知寡和
黃紬坐穩覺無求䆫間小草根自賀雲外高松聲亦愁
明日西山想清瘦天教老眼看晴秋
盆池
自慚眼孔一盆多奈此無邊風月何莫道渾非九雲夢
不妨能著百東坡斡旋在手天隨轉虚靜如心景自過
誰弄扁舟詫吳越爲言吾老怯風波
水燈
南湖新綠破春容一炬才分萬炬同共說金膏能有景
豈知隂火解生紅魚龍水樂三更後星漢仙槎一色中
喚起東坡看清曉向來碧海又青銅
方鏡
當年玉斧落何方隂魄誰教擬大陽翻起坤輿看鼇背
借來心鏡發天藏衣冠嚴肅知無愧肝膽輪囷覺有芒
四海風塵競白日託身分我鑑中凉
西䆫
洛水秦山夢寐前風流陳邵兩癯僊中峯太華五千仞
皇極一元十萬年厮役閱來歸舊隱迷藏畫出稱高眠
人間此意今誰會卧看西䆫生暮煙
有懷
飄飄遺世覺身輕尚友千年凜若生瑞日祥雲程伯子
冰壷秋月李延平浮塵滄海人事換晴雪太行眉宇清
倚杖歸來北䆫下一樽濁酒爲誰傾
記夢(併序)
至元戊寅十一月二十四日夢十餘老翁衣
冠甚偉以章䟽薦子童中署予爲金文山人
而見稱之語甚多旣覺惟記松栢歲寒桑榆
晚景之句而每句之下又各忘其六字遂以
詩記之
夢中說夢巳成癡更擬從翁問所疑松栢歲寒應有謂
桑榆晚景欲何爲名書丹闕非吾望家在金文不自知
果有僊山隔塵土先生亦欲住仇池
捲簾
捲簾雲樹散微明淡似幽人百慮輕眞宰雕&KR0866;亦良苦
洪爐消鑠似無情空巖月出人境失灝露秋嚴山氣生
欲寫天機誰領會西風吹作棹歌聲
偶作
爲貪風月重登臨感慨幽懷不易禁靜裏形神君與我
眼中興廢古猶今區區此世眞何物落落平生只寸心
間道江湖好煙水飛鴻滅没有遺音
高亭
高亭雲錦繞清流便是吾家太乙舟山影酒搖千疊翠
雨聲䆫納一天秋襟懷灑落境長勝雲影空明天共游
笑向白鷗問塵世幾人曾信有滄洲
放歌
未湏鵬翼賦垂雲老眼水壷亦自新碧落銀河見高舉
紅塵白日屬何人纍纍坐閱秋風客擾擾空悲地上臣
左挽浮丘一杯酒吾言夸矣不湏嗔
自適
久矣黃塵絶往還惟餘風月到柴關清霜烈日從渠畏
野鶴孤雲覺自閑天上銀河連碧落人間秋色對南山
高吟大醉堯夫老只有豪誇不易刪
老岸
老岸隂隂雲樹清紫門寂寂綠苔生空明萬象隨月出
水墨四山因雨成千古心期破茅屋百年人事短燈檠
道人不是悲秋客聽盡疎蛩夜夜聲
世上
世上悠悠儘自爭眼中隱隱放教平飛蠅觸鼻人爭怒
落葉臨頭我漫驚旣有陽秋暗消長何湏青白太分明
蒺藜原上青霜重辛苦十年跣足行
幾葉
幾葉疎桐萬斛秋四山清露一䆫幽人能知足隨處樂
心若忘機百慮休事物閱來如有悟囊箱空慣巳無羞
醉中曾聽家人語老子年來不解愁
萬古
萬古遺編未寂寥一䆫風露晩蕭騷有時陶令羲黃上
何物元龍湖海豪鼷鼠千鈞宜自惜蟾蜍寸鐡亦徒勞
年來點檢人間事問舍求田計最高
老大
老大情懷隨處樂幽閑氣味逐時添平生長物不入室
一日百錢輒下簾題品雲山寧有諱收羅風月不妨廉
客來恐說閑興廢茶罷呼碁信手拈
山石
山石那容玉獨堅人生磨滅殆天憐畫蛇最戒足無用
書馬常憂尾不全誰見虎鬚眞可捋自慚鷄肋豈勝拳
誤人每笑婁師德不領春生未唾前
人生
人生底用費閑思物理通來盡我師凍雀猶能樂生處
秋花元不厭開時齊姜必娶終無偶秦越未生寧乏醫
若道求安湏待足百年何日可伸眉
夏日即事
迂疎爭笑近清狂多病筋骸可預防久乏園𬞞因種藥
不留䆫紙爲抄方閑從鳥雀分晴晝靜與蛩螿共晚凉
莫道幽人好標置北䆫自古有羲黃
冬日
砂瓶豆粥土床煙中有幽人意漫然元晦居山豈懷土
仲尼微服即知天閑中作計飽爲上書外論交睡最賢
小子應門當拜客病夫便靜乞相憐
午䆫
終歲柴荆掩寂寥物情多忌恐難逃家居關白惟求省
應物寒温亦憚勞陳&KR1493;只知炊餅大元龍新厭卧床高
午䆫葉影風成陣病擁紬衾氣尚豪
馬酒
漢家挏馬豈無傳力盡皮囊味始全胷次沃焦常八九
眼中騋牝少三千百杯誰有神駒氣一幕何分勅勒天
彼酪猶能奴命茗南風到此更凄然
平昔
平昔襟期鏡屡看而今涉世願高年自憐不唾青城地
共笑仍憂杞國天履影無傷猶不忍吹虀雖誤亦當然
人間萬事思空遍依舊西䆫理斷編
冬日
迂疎懶散百無能半似田翁半似僧製薬就圍煨芋火
檢方聊趁剥麻燈自知豪爽今無復共道癡顚舊不曾
閑倚南䆫貪覓蝨敲門人怪不時應
次人韻
樂天方識淡中甜安土無妨著處黏道在市朝皆可隱
機忘鷗鳥亦無嫌䆫虚不礙山雲度樹老慣經秋氣嚴
世上閑愁渾幾許而今青鏡滿霜髯
中秋
天借無雲雨借清月邊凉露滴無聲只知老子興不淺
誰信太虚白亦生四海誰當共人影寸心直擬配高明
(二句夢中得)乾坤元有冰壷在回首紅塵意未平
人情
人情雲雨九疑山世路風濤八節灘共說長安如日近
豈知蜀道比天難浮航莫笑腰舟渡坎井終當繫木觀
會取登高有良法此身何地不平寬(温公日登高有法)
(徐行則不困脚踏實地則不危)
次韻答張夢符侍郎
癯然一榻卧成㾗多病人疎自古云執别三年猶念我
開緘千里若逢君家聲舊仰遼東鶴才望今稱冀北群
每憶琴尊前日雅幾回搔首賦停雲
靜修先生文集卷之八
