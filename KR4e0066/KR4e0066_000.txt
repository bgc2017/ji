自怡集别集類五(明)
提要
(臣)等謹按自怡集一卷明劉璉撰璉字孟藻
青田人誠意伯基長子洪武十年為考功監
丞兼試監察御史出為江西布政司右參政
卒年三十二是集為其子廌所編末附洪武
十三年國史院編修官吳從善所作哀辭備
述基從太祖起兵璉在南山日制馭諸草竊
請設談洋巡檢以靖逃盜之源及沮沈立本
媚附權臣事惟以材略氣節稱之不及其文
章卷首載秦府紀善黃伯生序稱嘗見其遇
事剛果坐折姦佞不撓不阿宜其少年銳氣
盛滿于中今讀其詩顧乃溫柔沖淡怛然有
愛君憂國之至情而自視欿然如有不足以
為庶幾於聞道今觀此集惟七言律詩頗涉
流利圓美不出元末之格然僅四首蓋非所
喜作至於五言古體居集中之大半皆詞旨
高雅而運思深摯殆于駕兩宋而上之以繼
犁眉公諸集可謂不愧其父而明人罕稱道
之者殆轉以勲閥掩歟乾隆四十三年三月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
自怡集序
自怡集者中奉大夫江西等處承宣布政使司參政劉
君孟藻所著詩也詩凡九十四首蓋孟藻少臨事而又
年三十二以卒其所著述亦多散亡故其所見止此嗚
呼為士者修之于身施之于事業固不假是以傳然使
後之人頌其詩讀其書而尚論其世將不有賴于此乎
夫在心為志發言為詩詩者言之華者也古人謂有有
道之言有有德之言予亦謂有有才者之言有道者心無
所累故其言和平而不迫有德者心有所守故其言典
雅而不肆若夫言之美者麗如毛嬙壯如荆卿竒如孫
吳之兵富如陶朱猗頓隨取而有長篇短韻各自名家
然語其才則有餘求其本諸道德則槩乎未有也是以
或失之淫或失之險怪或失之靡志得則矜以驕一不
得志則怨以誹而詩病矣孟藻先中丞以宏才大略佐
上定天下策勛受封而且以文章擅一代之盛孟藻侍
游輦下所與交者皆鴻師碩儒既而入贊考功試御史
出佐大藩余嘗見其奏對詳明遇事剛果坐折奸佞不
撓不阿宜其少年銳氣盛滿于中今讀其詩顧乃温柔
冲淡怛然有愛君憂國之至情而自視欿然如有不足
噫若孟藻非所謂有德而庶幾乎聞道者耶予在鄉里
辱遊孟藻兄弟間及竊禄京師與孟藻待詔闕下未嘗
一日不相親也孟藻尋有江西之命而余亦侍王之國
關中别去二年而孟藻不可作矣其子廌以是編將刻
諸梓屬予序之予義不得辭若夫孟藻平生大節作者
述之已備兹不著洪武十三年二月望日將仕郎秦府
紀善同郡黃伯生序
