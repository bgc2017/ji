蠧齋鉛刀編卷十六宋周孚撰
表牋
賀太上皇帝尊號表
酌皇祖之令章徇聖子之誠請爰差穀旦誕正鴻名凡
在覆臨惟均鼓舞竊以尊親者孝之極致得名者聖之
所難考漢未央之朝尚多闕禮視唐興慶之冊未極徽
稱猶且載在信書以為盛事舉此一新之典自我重明
之時恭惟受命穆清宅心昭曠仁出於性小湯武而不
為德積以誠與天地而相契宸章煥於奎壁皇威肅乎
風霆集列聖之大成適千齡之嘉運茂膺寶冊以介夀
祺方謳歌朝覲之歸盖嘗薦舜摠神聖武文之運用以
尊堯惟事宏業鉅而難以名故詞複言重而盡其美自
今創見于古尠聞臣去國年多瞻天意切與五帝而六
幸親逢於盛時稱萬夀者三恨莫陪於此日
賀皇帝表
爰歴靈辰載崇徽冊尊親之義曲盡愛敬之心兩全恭
惟太上皇帝躬神聖之資而宅中太上皇后推儉慈之
化而輔内雖不可名言如天地之運而凡所臨照如日
月之明既夀而康式燕且喜恭惟以下武之聖繼重離
之明繼志述事之勤未嘗少懈視膳問安之敬不以自
勞輯百王未定之儀彰千載莫逢之慶惟發舒盛德號
難襲於尋常故啟悟皇心請特勤於一再尊稱既正孝
治愈隆臣身處塞垣心存天闕厠奉常之列愧常效於
謏材拜上閤之章恨莫陪於盛禮
賀太上皇后牋
日時協吉典寶告成孝治發於内朝懽心浹於寰海恭
惟侔尊宸極嫓德坤元並大明而御天擴至慈而育物
大禹建夏自塗山而肇基太姒于周得武王而為子爰
對膺於徽冊用仰答於洪休彤管生輝紫躔增耀溥天
率土共仰嚴君之尊億載萬年躬受聖子之養臣以在
外不獲趨詣闕廷稱賀
賀太上皇帝表
孝治增隆正虞舜養親之日帝齡默畀協唐堯巽位之
期載籍莫聞神人同慶恭惟凝神物表探賾環中齋心
服形躬履黃帝之訓深根固柢不忘老聃之言惟恬淡
寂莫而德以全不吹嘘呼吸而夀自至福有同於箕翼
算行倍於松喬付大器於笑談已光于古縱宸心於閒
燕其始自今欣抃所同形容莫既臣幸生盛世得覩殊
休載驅載馳方愧皇華之選如山如阜第歌天保之詩
賀太上皇后表
涓選令辰肇稱嘉禮徽音既嗣懽頌交騰竊自載籍以
來歴數宫闈之盛雖能肅齊嬪御以正六寢之儀未有
奉承舅姑親饗一獻之禮集兹盛事允属昌時恭惟義
重繼承恩深燕翼眷惟聖嗣有肅雝無射之勤相以元
妃盡儆戒相成之道誕敷明誥光正徽稱日遡月以為
明隂與陽而分治臣幸生昭代得覩殊休喜溢兩宫復
見葛覃之化慶流萬世載歌瓜瓞之詩
賀皇帝表
涓吉日於泰筮崇徽稱於長秋慶自中闈歡均外服臣
聞親迎于渭開周受命之祥釐降于嬀助舜奉親之孝
惟今載見於古有光恭惟體德圓穹匹休聖父躬問安
視膳之敬不敢怠遑推求賢審官之心尚資儆戒採淑
德於彤管正常尊于紫躔日月增明天地奠位臣濫持
符節阻造闕廷捧萬年之觴雖莫陪於下列上百男之
頌竊願效於謏材
賀南郊表
升煙泰壇肆眚象魏協氣蟠於穹壤歡聲徧於邇遐臣
聞非天子不考文惟聖人能饗帝代堯主祭舜德感於
百神推稷配天周命隆於二后兼兹盛美属在熙朝恭
惟齊聖廣淵剛健純粹振墜典於千載之後追遐蹤於
三代之前年穀屢豐兵革不試祗承聖父之訓仰答皇
天之休薦明德於粢盛導至和於笙磬烈祖並侑羣靈
畢從省牲眎滌之辰積隂頓革奠璧獻斝之際祥光四
臨備熙事於一朝均湛恩於萬㝢胞閽咸喜囹圄一空
非曲盡於宸心曷默來於靈貺臣魂馳帝闕身繫塞垣
當宣室之受釐莫陪清問為元和而作頌第切丹悰
代趙漕謝轉副使表
忽奉中俞備聞外計人共駭其非據臣亦慙於㒺功臣
猥以謏材濫膺煩使一持使節三易歲華以其承命之
勤委以捄荒之政凡捐除租賦使無追呼之擾與振發
倉廩以消流亡之憂皆聖訓之所裁顧臣勞之安有方
自陳於疲&KR1170;庶少竊於安閒成命再加初心有愧況臣
孤根難植小器易殫自顧缺然無左右游談之助其惟
致此盡聖神特逹之知恩大難酬感深以泣恭惟堯仁
宅下舜智察倫謂著在三尺之文莫非寬大故差擇百
城之寄要在廉平不謂迂儒亦玷華選臣敢不祇承德
意遵奉詔條期在富民敢較米鹽之細謹於律下誓懷
冰蘖之清
會慶節表
皇天育聖肇開長發之祥良月應辰式記誕彌之候自
南自北以舞以歌恭惟欽明文思剛健純粹别白賢否
則帝堯之哲覆冒夷夏則文王之仁式休命於九圍接
大統於千歲惟克明其德既與日以俱新則於萬斯年
宜配天而㒺極茂膺百福以錫庶民臣職綴内朝身居
外服雖心存天闕不忘子牟之忠而躬奉帝觴更切倪
寬之意
謝賜歴日表
欽崇天道器爰正於璣衡敬授人時書乃頒於正朔凡
叨寵錫舉極欣榮恭惟皇帝陛下凝命宅中奉元養物
法傳堯歴析因夷隩之得宜紀叙禹疇歲月日時之無
忒推聖心之所在重民事以惟先臣濫領郡符獲承帝
詔農桑是飭願登豐稔之年財力有餘共樂舒長之日
代趙漕除總領謝表
出將使指專一道之轉輸入備省曹職六師之饋餉狃
於徼幸竊自兢慚竊以楚潤之軍為今勁旅江浙之地
自古富州惟漕輓之計至繁故總督之權亦重粤從近
歲皆出宸衷必須通明詳練之才始稱奬擢甄陞之意
如臣之戅於世少倫坐閱歲時空有伐檀之愧顧瞻儕
輩獨無横草之功當明命之載臨駭誤恩之無自此蓋
伏遇至明普照大度兼容舜率下而以仁湯用人而惟
已謂宿兵于外今惟兩淮之多而將漕于東臣實四年
之久意其更事可以責成臣敢不酌斂散之宜嚴督程
之法均通貨食軍所需而悉供鉤考簿書吏有姦而必
去庶盡疲駑之力少酬覆燾之私
代解寺丞新到任謝表
負江介淮兹為名郡續長補短以付下臣拜命自天寄
慚無地伏念臣少飄流於異域晚值遇於聖時特憐孤
忠錫以宸翰粤從常調推與中銓方差擇以佐州旋超
遷而領郡迨辭丹陛留官中都一叨大農之除復歴四
年之久偶緣人乏俾綰宜春之章又以食貧令易建安
之組當隆恩厚施之叠至顧綿力薄材而自羞視事之
初撫躬增愧兹蓋伏遇舜仁博施湯德懋昭知臣艱難
顛沛之時粗能守節察臣疎遠羈孤之迹初不因人錄
其葵藿之誠責以涓埃之效臣敢不恪遵令甲祗服訓
辭夙夜惟勤上體焦勞之意毫釐不擾下安疲瘵之民
蠧齋鉛刀編卷十六
