蠧齋鉛刀編卷二十四宋周孚撰
記
金山重建南水陸堂記
乾道九年金山寺之南水陸堂成予所善僧慧海為山
之衆來乞文以為記予問其堂之制并其工用之幾何
曰堂衡七楹從十有二楹兩廡視堂衡之數而增其三
總為屋二十有九凡吾教之所嚴事與所振拔者咸肖
其狀於壁緫為像七百有六若木若石若金碧之飾若
雕鏤之巧緫為工萬有三千計材於三月之庚子而用
工於五月之庚申至九月朔而告成緫為日百八十有
八問其財之所自出曰今長老印公儲其人施於已者
凡三年得千一百萬而堂成又求於衆得二百萬而像
設具予歎息曰不私其有推以福於人又能與人同其
善是實可紀也乃為之記夫佛之教雖為世所趨向而
其塔廟之在四方者亦或隆替不常是何也盖道不虛
行必待其有能以是鼓舞斯人者固能若是興也自予
居於潤閱兹山之主者亦多矣或因陋就寡支傾補壊
以苟歲時或有興作之心而人不信以私自蠧卒壊于
成而比年以來土木之功盖未嘗輟也故其奉賜詩者
有閣待游觀者有臺休老疾者有堂而又面江之陽為
門者三並山之脇為浮屠者二至於外廊内寢咸闢而
新之費盖巨萬而又及於兹堂也其雄甚壯麗駸駸乎
熙豐之舊矣是皆積年之所冀而不可得者夫成壊以
數其所以成壊則以人自古以来可覆也然予聞諸里
人兹山當大江之衝風水相搏主者難以久自達觀穎
公而枚數之其歴年多而人信之者惟佛印元公與今
印為然也則其所成就盖有隂相而默贊之者矣而人
何足以見之雖然印得道於中峯民公而圜悟勤公之
孫也彼其中盖寂然而無所營泊然而無所慕雖草彌
堂下而莫之顧者也而予迺以其有為者言之予亦陋
矣淳熙元年四月十日迪功郎新差充真州州學教授
周孚記
建康府句容縣圓寂寺記
句容縣之西南三十有五里有山曰赤山曩時邑民之
避亂者常棲焉羣盜旁午而卒無患相謂山之神有以
相我願致力於佛以報神惠會比丘景倫自溧水来止
於其縣之香林院衆素聞其名相與出錢買地於山之
陽以留之而知縣事鄒惟叙助為之請且言於府乞以
紹興詔書移故圓寂寺之額於此知府事葉公夢得許
之方芟夷蓬藋規度庭宇而景倫卒景倫之徒道愿来
主寺事而同門道忠實佽助之二人惡衣菲食檀施之
人雖一錢不敢私通倫之世二十有九年而寺始成盖
有殿以嚴像設有室以安勤舊有堂以待方来之衆寢
廬齋庖各以其序而瓦甓金石之用丹堊髹彤之飾又
皆稱其事也道愿圖其寺之所在而以書来言曰此邑
中耆舊之願而先師之所未能成者也今幸成矣願乞
文以為記予發書按圖為之歎息夫天下之事方其勢
之可以亟成也孰不願徼幸焉苟或事與意相齟齬而
歲月不可冀則色倦神沮以他為解甚者釋之而去委
其責於人惟其如是故事卒不立今是縣介於兩州之
間而地又僻且縣之籍初未嘗有是寺也歴年之久向
之願施者凋零略盡後生晚出疑笑者半愿不撓不隨
獨能有成嗟亦勞矣故吾於此有感焉愿持律嚴甚其
學者詵詵奉其教不敢少犯是寺之興盖未易量也故
予記之圓寂本梁同泰寺治平間始賜今名云
蒙庵記
浮屠鑒公初主蘇之瑞光院名其燕坐之室曰蒙庵既
去瑞光則曰東西南北法身皆然而吾庵何遷哉故凡
所至輒以是榜其室戊子之夏與予遇於江上予數過
之指其室願有述也余曰子何取於是名哉子之教號
曰大圓鏡智而見性如隔羅縠如來猶訶之奈何子之
自託於是也且子豈真昧昧而無識者而學佛者亦豈
必如盲如聾而後謂之得道哉子之於衆亦有緣矣使
子而果蒙也則彼何所賴子故吾以是疑子也雖然子
之意則有在矣子學博而知守之以約行高而知持之
以晦其於物也無所麗其於時也無所競則其退託於
是者盖將以警諸徒也吾其為子記之使世之人讀吾
之言則知佛之學不以昏昏默默無所識别為賢而觀
子之所以自處則知譸張夸大之說不足信而睢盱自
矜之心不萌於中亦教之一助也鑒犍為人初為士舍
而學佛得法於應菴華禪師與之語猶不忘儒也間出
其贊佛之文示予理邃而語工予是以與之遊九月日
記
蠧齋鉛刀編卷二十四
