蠧齋鉛刀編卷十三宋周孚撰
古律詩
寄從之時聞黃丈仲秉初亡(甲午)
隴月撩人特地圓真成千里共嬋娟尺書好附今年雁
别酒嘗聽去夏蟬二頃未知何處是九原誰似此翁賢
老懷欲語還惆悵腸斷春江上水船
次韻題南仲詩卷兼柬廷珍(乙未)
新詩可但老夫降窺杜真能見牖窗静夜飛泉鳴遠壑
莫秋孤月印晴江絃從渠去雖難續鼎自君来信可扛
銀燭高張那得爾且揩眵眼伴殘缸
次韻鶴林伸書記
不須沽酒别陶潜修竹隂隂翠滿簾拂拭面前塵土案
與君相對課楞嚴
日者吴九萬精三命又精扵相三命則吾不知
骨相不媚則吾自知之
官槐廣文舍愧子獨來頻老境寧高位衰年只病身平
生長孺戇半世子雲貧照影吾猶笑如渠豈貴人
贈胡應誠
欹傾老屋寄江濱曾見官居四過春兩屐﨑嶇那憚遠
一尊倉卒不言貧舊游到此俱塵迹異縣惟君是故人
偪仄老懷無與語更炊香稻住逡巡
招陳生飯
别甑炊香飯吾方望子來難從瘦笻覓試著小詩催老
語元誰聽幽懷始此開虛庭佇明月相與少徘徊
次陳生韻
子肯来從我塵沙兩鬢黃飢鷹那擇肉老雁尚隨陽蠹
簡真堪怨寒醅未易忘嘐嘐浴沂老吾敢笑渠狂
寄何髯
髯何不見二年餘落魄京塵強健無淮上風沙尤可厭
今年我亦白髭鬚
哭彦康次德裕韻
力學世不售甘心委埃塵悠悠長夜臺一往不願晨雖
過賈誼年竟似黔婁貧施施者誰子佩玉拖朝紳交游
能幾何又復失此人妙語不可繼老懷向誰親憶昔共
艱阨我軀猶子身右轂忽爾摧此去良苦辛豈無堂堂
交政恐難與仁載歌黃鳥詩老淚淋衣巾
汪倅生日二首
寄語溪頭赤鯶公只今為計莫匆匆直須整頓乾坤了
却駕飈輪迓此翁
大兒文采漢於菟叔季駸駸汗血駒當有傳家如此少
請公但醉碧琳腴
金山十詠呈坦叔
奎文閣
煌煌百寶函珠璧爛星月驚倒西域胡祥光與天接
妙高臺
江雲隱簷楹海月淨窗几安得德雲来與渠同徙倚
付衣堂
大地不解容四衆俱欲殺不辨如是心定難消此衲
玉鑑堂
微風不動波瑩可照毛髮誰解與渠磨寒空秋夜月
頭陀嵓
餘妖屏蛇虺老屋化金碧惜無柳柳州為銘嵓下石
雄跨堂
一辱雲漢章林壑遂增價便是補陀峯還須避三舍
楞伽室
不見碧眼胡忽忽心未穩印心須此經煩君剩傳本
吞海亭
誰云滄溟深一吸了無在試問何樣人身如椰子大
浸月亭
寥寥清夜月現此亭中水誰能同斯游歸喚寒山子
卷雪亭
方驚匹練横忽駭羣羊散縦使踣蒼崖老禪唯解看
趙漕再可生日
不待丹砂入頬紅長生元復自隂功但令仁與甘棠似
甲子三周會見公
萬頃春江一葦杭追鋒歸去覲明光明年此夜端門宴
應向紅雲侍玉皇
一杯請夀碧琳腴倦客駸駸欲白須會見廟堂登聖相
自甘山澤著臞儒
送周譽卿尉通城
别君所畦槐忽已蔭簷瓦三年望歸船老屋勤掃洒只
今十日欵信是天所假朝粳語已麋夜燭醉還炧兒童
互窺覘有客如此寡觀君豈癯仙鬢蒼面如赭不應酸
寒債亦復似東野怱怱從此去孰是知音者折腰易斗
粟吾輩計亦下我場無良苗何由縶君馬
何山人欲為僧
來償綺語債各已鬢星星宿債吾方困迷塗子遽醒真
為鏡空老不負佛名經一紙龍鍾語憐君獨肯聽
書日新煙江秋晚圖後
莫年何處是菟裘逆帽黃塵子更愁開卷只今先有讖
晚煙寒葦兩沙鷗
題宣書記塞門積雪圖此圖真柳子厚所謂千
山鳥飛絶萬逕人蹤滅者若孤舟蓑笠翁獨
釣寒江雪則以余詩見之
冰崖雪嶺鬭巉嵓中有新詩子試參短笠輕蓑釣寒瀨
為君題出是江南
趙從之詩來次韻寄之
論高不蘧蒢語妙無摘裂堂堂正始流渠可補此缺斯
文久不見老意今始愜摩挲斲輪具兩手付已決吾聞
古志士立操凛冰雪方其自樹立政復誰識别書成付
後世豈為兒輩設浮雲雖晻欝孤月終皎潔此言如苦
荼乞子甘齒頰
送李清宇因寄滁陽舊游
君行還過永陽郡忽憶老夫嘗賦詩庶子泉頭納涼處
醉翁亭上送秋時春来猿鳥應思我别後林泉定付誰
為語東風木芍藥暮年衰鬢不相宜
蠧齋鉛刀編卷十三
