蠹齋鉛刀編卷七宋周孚撰
古律詩
德裕久不見過賦此詩邀之
頃年来卜西里居知與吾子同枌榆趙郎過我問信初
袖中售子所著書短牋小字紛蚍蜉我初讀之意魁梧
聞若不識深愧渠驚風翩翩下履鳧握手正自山澤癯
短人雖短才則殊囊中錐見難須臾如君精悍誰能如
反以一飯先老夫窮年翰墨同染濡當時此約何可渝
歲月忽忽霜生鬚空房肺疾愁相如跫然叩戶今則疎
斯文綴緝誰助余顛沛望子一臂扶前邨雨足瓜芋區
向日敝廬新糞除祝子來過勿躊躇堆床敗簡翻蠧魚
共倒濁酒羹瓠壺
戲題枯木
老矣木居士蒼皮今幾圍輪囷卧澗壑吾與汝同歸
贈仲才子和六言二首
視世崔郎一吷反予趙子三隅千里看兩鴻鵠一詩重
百車渠
著論信子真輩疾惡眞元叔徒雕龍固擅當世希驥不
應老夫
題豫章先生像予嘗作看雲圖詩二首
吾生較此翁已落二紀後一時偶蹉跌千載難邂逅悠
悠牂柯水冉冉峩眉雲自恨詩語拙莫慰沉湘魂
今朝開此圖英氣尚髣髴酌予中郎酒酹此浪仙佛束
髮守孤學觸事多罵譏九原不可作吾老欲安歸
以老驥伏櫪志在千里為韻作八小詩贈伯永
閱人固無多每為子傾倒雖非矍鑠翁竟是鮮健老
收駒汧渭間誰識此老驥伏櫪我何傷著鞭渠可畏
抵寒唯麄絺調飢但晚粟切勿笑此翁此翁吾所伏
行須置町畦襌要著槽櫪覆我千日酒面君九年壁
忽忽把臂間各不負初志淵明荷鋤翁子雲執戟史
澂心秋月明觸事浮雲壊鳧鶴置勿論凡楚竟誰在
不取禾三百同箋偈八千歸歟建德國吾馬不須鞭
人生老戒貪金隄捍河水他年渝此約何面視邑里
今秋麥大熟北客所願也戲作詩寄王季裴
覆塊初驚綠未蘇轉頭飛雪上齋盂腥鹹此際寧愁子
餅拓今年不負吾蜀䜴加鹽還記否湘蒿薦筯有詩無
為君一洗南烹惡從此儒仙莫怨臞
晚步
汗垢不可耐晚涼眉始開孤笻信步去老袂覺風来驚
犬那須爾癡蚊安在哉寥寥初月上却照老夫回
與游子卿别久矣比聞其調官端州有懷其人
二首
三吴望百越霜鶻亦逡巡疊疊山愁客涔涔瘴迫人老
慵吾自厭聲聞子當頻莫作飄流想寒梅不負春
子宦高要去扁舟早晚回曾逢歸雁否幾見墮鳶来老
去腰猶折誰能轂少推他年相遇處吾馬亦虺隤
懷顯上人時在江州次其舊所作詩韻寄之已
卯夏予始識之于城西王氏墳庵
長號西山雲見子單閼夏孤生九死餘相遇天所借﨑
嶇易寒暑荏苒問田舍流萍忽復散皓月耿清夜孤笻
子何往征馬吾屢跨空餘碧雲詩十襲閟蘭麝匡廬富
清景得子更增價他年東林遊吾猶厠陶謝
寄湯朝美
綠樹隂隂噪莫蟬雀羅門戶更蕭然平生流輩今誰在
鄉里衣冠子最賢老境幸逢傾盖語畏途當記說車篇
荷鋤端欲相隨去却恨初無二頃田
八月九日晨步至鶴林寺遇一上人
踽踽身何向飄飄意自佳流年感秋燕幽興續晨鴉朱
墨終年累江山著處家寒泉無用汲吾病不禁茶(適有是語)
張彦勛自建康来相見留三宿而去且言李先
生新亡張友聖俞之亡久矣
萬事紛紛一夢中虛堂相對且從容蟄龍老鶴知何往
社燕秋鴻喜再逢陳迹只今空自記莫年非子欲誰從
蒼崖促轡還如許孤負黃花酒一鍾(時去重九五日)
病起懷陳道人
卧病久不出四郊霜葉紅摧頽元属我鮮健不知翁莫
惜書頻寄深思酒一中移心未得法君去亦匆匆(張乖崖翁)
(嘗語人云子病中曾得移心法否)
崔子虛以公檄出糴作詩寄葉伯永且言其道
途之艱因次韻以寄
詩來君馬歎玄黃正坐鹽車道路長倒壑枯槎無復綠
並嵓殘菊尚餘香眼看落日還應眩心對寒溪却暫涼
昔日維摩君記否邇來衰病亦懷鄉
再次深字韻寄日新
濁酒青燈語夜深短琴相與作南音當時懷越悲莊舄
此日游吴憶季心日莫飢鴉無定止天寒孤雁自悲吟
遥憐策杖蒼煙外舍北梅花正背隂
喜陳道人自泰州來作此詩留之
光風轉芳樹子向毗陵去霜風振枯荄子自海陵来悠
悠萬里江一葦安可杭浮杯不作難子亦石肺腸文章
一小技知我獨子耳食貧強折腰此復愧於子草草具
一餐芋火對嬾殘孤笻勿遽往歲莫方沍寒
頭風
陽虛已宜病冬癘復參同老耳時吹雨羸軀未可風昔
鍼空自驗今檄竟誰工製帽狐皮在兒童勿笑翁
再寄湯朝美
夙疴苦牽纏舊學久廢忘閉門老叔夜慵惰古無上朋
知音問絶正復相觖望獨餘思子心砥柱閱寒浪作書
往問訊聞子亦微恙深憐三醫勤却歎五鬼妄新詩勤
諷誦渠魄自應喪吾儕曉天星齒髮已非壯羈孤寡會
合尚復困此障衝風戰寒林落日翳疊嶂軒車何來遲
為子倒家釀
命瞻錄近詩寄日新
涉世殊無味言詩粗有芽爾能明瑟僩吾不憚車斜老
管元江葦寒牋更蜀麻因書寄癡叔剰為乃翁誇
游元著作江天莫雪圖贈朱元禮要余賦
&KR0712;舟洞庭三日雪一夢十年今白髮君家此圖忽墮前
便擬寒流泛秋葉玉花淅淅紛長空征鴻不度天無風
批嵓暗水咽哀玉並溪古木僵寒銅李成不生郭熙死
問君今世誰能此羣兒丹鉛較形似我識此翁非畫史
坐来正復靦我顔試問倦鳥何時還少文已老塵埃間
從翁乞我松陵山
正月五日寄陳道人(戊子)
衝寒索去一何忙當日詩盟忍遽忘薄宦於人信箕斗
老懷惟子不參商自憐勝日方懸榻好趁春風便促裝
弱歲宦心雖淨盡新年佛法要商量
蠧齋鉛刀編卷七
