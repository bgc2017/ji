蠧齋鉛刀編卷二十三宋周孚撰
記
焦山普濟禪院僧堂記(癸巳)
天下之事固有非世智所能測者夫人之情莫不嗇於
財而吝於施而土木之功雖縣官猶且難之有司之於
民常賦之外有一毫之斂莫不悻悻然見於詞色其有
所興作雖計日而督其力尚或不辦也此二者世智之
所能測者也至於浮屠氏則不然天下之民其奉事佛
者十室而九貧者敝衣菲食之不給而聞施於佛則往
往假貸以自效老而耄者其自奉養有所不忍而持以
供僧唯恐其不受也夫如是故郡邑之間穹楹奥宇隱
然相望摠其工而計之官府之力或愧焉是豈世智之
所可測哉唯其世智不可測故吾以為必有非人力所
能致而至者而世未之察也潤之焦山普濟禪院予自
冠而往游視其寢廬齋宫庖湢之室無一不備獨其僧
堂庳下而隘不能容百人寺之衆以為病迨今二十年
矣歴住持者五人而卒不能有所增加也今長老定圜
来主是院知衆之不安乎此也乃選其徒普安使經營
之探於囊得人之捨於已者錢五十萬以畀安而郡之
大姓耆老相勸出金帛以佐其費一年而財辦二年而
堂成蓋為屋九楹為錢千八百萬有竒高明宏麗動人
心目自是至普濟者無遺憾焉圜嘗為予言曰夫馮虛
責實化瓦礫為金碧之區使學道之士得安意肆志而
無偪仄囂溷之歎此世智之所難而吾教之所易也然
向之諸師盖常有是心矣而卒成扵吾之手非吾能也
物之壊成廢興有數行乎其間數未當然雖殫心弊力
終不能益毫末及其至也如反掌然吾於此適承其數
而已何勞之有雖然寺之興創悉皆有記子與我厚可
強為我記之予以為圜之才能成積年不可成之役一
宜書既成矣不自有其功而歸之數二宜書故并書之
且使世之人知浮屠氏之教其所以能振起者盖如此
彼呫呫詆之者亦足以自警也
楚州新城記(代人)
乾道六年春三月詔城山陽命守臣左祐董其事左侯
既受命迺營度之兵夫之在道者方半而財用之調於
諸州者未全至也會左侯以疾卒天子以事之未集推
擇其可當是任者於是光州觀察使陳侯敏自高郵往
代之侯既至郡覽視河山知天子所以防患之意而又
知役之大費之巨而人不可久勞也迺計工庸差物宜
裁其費之冗者謫其卒之不中程者畚鍤板幹之勞風
霜氛霧之毒侯相其早莫而以身率之凡在役者讙以
聽命自侯之至為日者百八十有五用人之力総六十
一萬有竒而城以成其長四千二十有三步其高二丈
有七尺濠之廣如城高之數而殺其一為門六水門二
樓櫓機械之用畢具沈沈翼翼視舊之功蓋有加焉時
某適從事此邦而侯求文為記某嘗從侯而登周覧四
向矣盖淮東諸郡其視以為喉襟者莫逾楚也楚之地
西一舍而贏則淮隂兩清口之所直也北不三里則漕
河淮之所灌輸也航清口而下淮逆漕河而上少北而
西則鸛水柴周之嘗鑿也自鸛水而南則走高郵維揚
道也使有一朝之警而楚之壁壘不嚴守備不具則自
固且不暇而欲責其扼吭拊背之功得乎此天子之所
以委侯而侯之所以盡瘁也往時淮東宣撫使治所實
在楚盖嘗屯重兵矣後既求成兵不此屯者幾三十年
今天子按舊籍復駐師于此而首属侯焉其責成於侯
者豈淺淺哉侯亦能仰稱上意故於是役也不倚辦不
淫費謀之審成之果使上享成利而下無怨言侯可謂
忠且才矣夫以侯之忠且才而天子責成之堅苟少須
焉則其所成就者豈止楚一城而已哉某敬書其事于
石以告来者
樊氏讀書堂記
永陽樊君德明於其所居之前得廢地幅員僅十畝前
對歴陽諸山後有坂可眺大木十圍修竹森然度而為
堂面山而背坂堅完爽塏悅可人意既成取六藝百家
傳注之書與夫秦漢以来前人所作竒偉譎異之文章
皆置其中而君朝莫游息未嘗不在是也則以讀書名
其堂而因延安李君清宇求記於予始予自潤適滁過
君居見君之伯氏秀實與之語有合予意者既至滁稱
之滁人則又聞君好修而力學不妄與人交心固已竒
之而清宇又與予善故雖未識君而許之記會予疾未
暇作而君来速予文不已迺為之言曰世之學者皆知
書之不可一日廢也然予嘗怪漢之諸儒如韓嬰董生
輩止守一經終其身不易以今之士視之不亦淺狹而
可笑哉而其事業文章後之人卒未有能過之者夫書
豈徒以誦讀乎哉盖不誘於外故能致思精不役於名
故能信古篤唯其如是是以書之節會肯綮皆可銖分
而縷解之故一書亦足以為吾之用夫書豈徒以誦讀
云乎哉此昔之學所以為善而今之學所以為不及也
君于此盍亹焉夫博而不要其統學者之通患也故予
因記君堂而及之且以自警焉乾道九年夏四月旦
滁州奠枕樓記
乾道八年春濟南辛侯自司農寺簿来守滁時滁人方
苦於饑商旅不行市物翔貴民之居茅竹相比每大風
作惴惴然不自安侯既至釋民之負於官者錢五百八
十萬有竒凡商旅之過其郡有輸於官令減舊之十七
侯又陶瓦伐木貸民以錢使新其屋以絶火災夏麥大
熟商旅坌集𣙜酤之課倍增流亡復還民始蘇侯迺以
公之餘錢取材於西南山役州之間兵創客邸扵其市
以待四方之以事至者既成又於其上作奠枕樓使民
以歲時登臨之是歲秋予客游滁侯為予言其名樓之
意曰滁之為州地僻而貧其俗勤於治生而畏官府自
力田之外無復外慕故比他郡為易治然處於兩淮之
間用兵者之所必爭是以比年以来蒙禍最酷自乾道
初元迨今八年矣天子之涵養綏拊兩淮者至矣而滁
之水旱相乘凡四載民之復業者十室而四吾来承乏
而政又拙幸國家法令明備循而守之無失闕敗今歲
又宜麥而美禾是天相吾民也吾之名是樓非以侈游
觀也以誌夫滁人至是始有息肩之喜而吾亦得以偷
須臾之安也子以為如何予以為天下之事常敗於不
樂為者夫君子之仕凡事之在民者皆我所當盡力也
盡吾力而不成吾無憾焉苟曰吾樂大而狹小豈民望
哉今以侯之仕進而較其同列盖小屈矣人意侯不樂
於此也而侯勿惰勿媮以登於治亦可謂賢矣故樓之
役雖小而侯之心其規規然在民者尚可驗也夫敏以
行之不倦以終之古之政也其可無傳哉故予樂為之
書十月三日左迪功郎新差充真州州學教授濟北周
孚
蠧齋鉛刀編卷二十三
