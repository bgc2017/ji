蠧齋鉛刀編卷十四宋周孚撰
古律詩
贈相者
卧沙老木強雕鎪正自旁人替子羞縦使今年果騰踏
也應笑倒鄧元侯
次韻張元功見貽
山林未成歸須鬢各已老下田我方耘薄俸子始飽緬
懷千里駕荒徑宿秋草誰知剥啄聲真来慰懷抱﨑嶇
得一笑支拄費百巧羇窮了如舊但覺詩愈好青山豔
桃李渌水漾芹藻惟時夏正中觸熱畏長道子車且休
息我屋當洒掃覿面尚未旬語離無乃早槐隂可縦觴
共子一傾倒但恐老伯松羞觀太玄草
寄陳德厚(壬午)
駸駸邊馬驕漠漠楚氛惡妖區未灰釘劇陣猛刺斫向
来百金軀垂老付溝壑頭涔何必療心悸還自愕平生
陳孺子夙佩千金諾渠如早奮飛艱歲終有託那知亦
蹭蹬正復同索寞汙池雜蛟蜃叢艾紛燕雀窮檐倚楹
歎摶擊望一鶚祝君魯曹子玉陛奏方略銘功燦燕石
畫像䧺漢閣平時萬戶賞端不羞衛霍屠羊反故肆吾
分本藜藿
書王偉詩卷六言二首
玩世子方窮巷懷人渠已荒丘文舉舊陪何尹退之今
信宣州
政自磊磊落落不須草草怱怱嘗興懷後山老肯著眼
豫章公
夢與辛幼安遇於一精舍予賦詩一篇覺而記
其卒章云它年寄書處當記盧仝窮因賦此
詩寄之
秋霜草花落夢君浮屠宫羈魂得清游短章見深衷破
屋仰見天何人記盧仝相逢大槐國一笑仍怱怱與君
十年交九年悲轉篷君行牛斗南我在淮漢東修途繚
山岳此會何緣同伏枕自歎息衰懷托西風啾啾籬間
雀冉冉天際鴻擔簦亦何憾吾生自當窮扁舟具簔笠
久已蔵胷中它年君来時葦間尋此翁
代人作孫尚書挽詞二首
耆德今無幾公誰敢比肩甘泉方舊籍京兆遽新阡清
議今何負遺書竟莫傳單杯無自奠老淚倍澘然
平生玩鷗老韓孟復相逢暮齒俱三虎中途止一龍公
今還此逝吾老欲誰從它日延陵劍猶堪挂墓松(公素與汪)
(公翰林齊名復俱以謫去朝而汪公殁十五年矣玩鷗汪公零陵時所居亭名也)
寄趙從之
皖公城外佳山水經歲登臨亦快哉未省曾逢玉蟾否
已應親弔石牛來洗空俗垢吾方羨收盡詩材子始回
紫筍舊芽應好在午窗春鼾正如雷
題薛希誼傲窗
平生湖海老元龍何事低徊向此中恥把曠懷陪聚蟻
力將幽趣付冥鴻甑當墮處真堪笑錐到無時未服窮
他日徵来豹林谷尚應义手對諸公
次韻杜正南訥長老
鼎鼎百年才一炊人生何處是真依百方莫放癡蠅出
一語還驚俊鶻飛喜子解圓今日話看誰能湊此翁機
不須更說衡山事只得渠家半芋歸
冬夜懷陳丈侍郎
寒繒配新編得公章貢信日日望公歸枯株借餘潤公
今向何所寂寞返鄉郡風江困沿洄雨嶺倦登頓豨膏
運方穿自古同此恨吾儕互驚惋公意誰喜慍新醅醇
易醉晚稻香可飯已無越吟悲那有楚騷怨平生白鷗
盟天與諧夙願玉音久不嗣故歲行欲盡空齋撥殘灰
哀鴻有餘韻繫書元浪語安否倩誰問寒燭識此懷詩
成泣餘寸
答陳渙見贈
好學有如此肯來從我游閒名知未謝老面不勝羞政
復勤三上行當讓一頭寒魚在沮洳縱有不須求
聞辛幼安移漕京西
孤鴻茫茫暮天闊問君章貢何時發去年不得一字書
今日又看千里月向來人物推此邦至人不死惟老龐
請君剰釀蒲萄酒為君酹渠須百缸
送印禪師赴雪竇二首
拍板門槌且罷休又將竿木向何州瘦藤去處君知否
袖有黃巢折劍頭
師子峯高壓白雲當時此老最尖新百年舊事誰昭洗
今日南來又蜀人
送向漕端叔二首(此絶筆詩也病中作)
斷雲疎處雨瀟瀟強挽歸舟候晚潮除却王生貧病客
更誰解識蓋寬饒
紛紛寵辱不須驚且把遺編較兩程不負虎丘山下語
此翁真是老書生
蠧齋鉛刀編卷十四
