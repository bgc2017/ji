蠧齋鉛刀編卷二十宋周孚撰
啟
謝趙漕舉狀啟
投閒置散衆所鄙夷噓枯吹生獨加論薦心自知其徼
幸人亦為之歎驚竊以拘而不通世士謂之樸學鄙而
可厭古者以為陳人是皆譏嘲謗罵之由終非富貴利
逹之具苟不先於伏匿將自速於譴訶惟某之愚以此
為戒既二累之所萃雖百窮而是甘坐閱兩朞自揣無
能之質未嘗一字妄干不韙之誅區區簿書之間踽踽
流輩之後顧食浮而自愧將歲滿而引歸盖毀瓦畫墁
方切悲於此日豈乞漿得酒敢輙望於他人不謂誤知
特形公舉奬拔出於非望褒稱過其所宜辭避靡容兢
慙愈劇此盖伏遇某官持心寬裕秉德靖共以識拔後
輩之公任作新多士之寄雖知憚於冒昧不忍使之棄
捐斷自高懷以收孤跡然某禀資甚薄得數復竒強以
散材來與衣冠之列嘗期莫景決為農圃之歸雖此際
以被恩終何階而報德其為感怍未易名言
與運幹啓
飄零異縣苐深向德之勤邂逅同僚幸有趨風之便方
承庇賴但切欣愉恭惟某官才高一時學貫百代蘊儒
珍於席上操履惟純條婉畫於幕中聲猷甚著方皇家
蒐獮遺材之際正賢者騰踏要津之時不待終更即膺
峻擢丹鳳紫泥之詔金馬石渠之班衆所共期言非為
佞某来從農圃濫玷官班惟玉在山雖餘輝之可借與
驥同皂顧鄙心之甚慙傾依之誠敷述難盡
與向漕啓
伏審芝封疏寵玉節生輝以一代之偉人任兩淮之重
寄凡居庥庇舉切懽愉共惟某官地望高華天姿超卓
蘊淵源之學故能致遠以鉤深負通敏之才足以撥繁
而治劇以儒術而飾吏事仗節義而結主知比奉隆恩
出臨劇郡欺誕之風頓絶嚴明之譽藹聞奏最獨先酬
功可後已試撫摩之政載畀澄清之權惟兹邊方實今
重地非蕭何轉漕何以成漢家萬世之功非劉晏斡旋
何以復唐室兩京之舊僉言允協聖意有歸事業迥出
於古人功名當驗於今日剸裁以道俾属郡以妥安彈
壓有方雖彊鄰而懾伏第恐未溫扵坐席已聞促召於
鋒車某職忝冷官分甘寒谷自憐兩歲閱蠹簡以徒勞
誰料一朝登龍門而有便其為忻快未易敷陳
代向漕與龔參政啓
疏恩祕殿均秩輔藩凡属私人舉興善頌共惟某官柱
石任重蓍龜察微陳善閉邪有孟軻氏之敬獻可替否
得晏平仲之和出逢千載之辰存被兩宫之眷講明國
是排斥官邪積年之弊既除太平之功可俟而力輸誠
請願解繁機委大投艱雖上心之未巳辭隆辟寵奈公
意之莫回恐桑蔭之未移即鋒車之促召某偶從泥滓
得在鈞陶薄冰深淵方有戰兢之懼震風凌雨尚賴帡
幪之餘炎歊在辰旌棨就道願謹茵馮之節以為邦國
之休
代賀王參政啟
光膺綸綍之恩進貳鈞衡之政凡居庇覆舉切忻愉恭
惟某官博大閎深高明諒直辭章圭璧配光燄於六經
氣節冰霜鎮澆浮於百吏輟自北扉之直峻執中樞之
權四夷革心六師增氣才無施而不可位每進而益隆
爰被聖知晉參國論貳公弘化雖方奉於冊書經體贊
元尚猶虛於揆席佇聞爰立以副具瞻某久辱誤知忻
聞新命托身鑪錘之末雖自昔年馳魂墻屛之間更憐
今日暑雨方霽薰風載涼更乞相六氣以節宣慰四方
之願望
與新知府解寺丞啓
光奉絲綸榮分符竹平時浙右既風采之想聞此日淮
堧復雲天之幸仰先聲所暨輿頌翕同某官造識高明
負才宏博機蔵不測既能應變而出竒刃發有餘亦可
撥煩而治劇仕塗峻歴主知亦深爰從内朝之班式畀
侯藩之組曾未踰歲復加眷恩矧惟儀真舊號名郡江
山明秀風物夥繁倘非遴選之才莫稱撫摩之寄試望
之於馮翊聖主之意有歸召黃覇於潁川故府之典尚
在第恐不容於視篆佇觀别拜扵封泥某潦倒陳人飄
流冷族素知甘分既一飽以奚求所賴依仁苟三餘而
自樂其為嚮詠莫罄敷陳
代賀沈樞密啟
光膺明制進領中樞凡有識知舉懷忻抃竊惟大臣進
退之義實自聖心選擇之公粤自初元以至今日當其
可用則九遷之賞不疑迨其㒺功則三宅之罰隨至自
非歲既久而誠益著安有身雖遠而眷愈隆允惟元臣
專此盛美恭惟某官德業之懋配古皋䕫威名之聞實
今方召撫南荆之巨鎮總西蜀之全師愛威並施姦獷
咸革鞗革金厄方嚴入覲之儀衮衣繡裳旋正本兵之
任雖部分諸將在今則重而師保萬姓非公孰宜恐未
半於修途已入司於中鉉某一違鈞著兩易歲華望瑞
節於天涯屢形夢寐俟歸艎於江渚幸拜光塵惟丹慊
之所懷非短牋之可既
答諸生啓
退蔵十載嗟壯心之已灰出效一官悵慙顔之如甲自
憐晚境得奉英游惟積年向往之勤與此日過從之幸
方布叙之未暇忽音問之見貽誠意勤渠鄙懷震疊詩
書執禮幼雖學而老則昏直諒多聞昔所志而今始見
晤言伊邇向德罙勤
蠧齋鉛刀編卷二十
