蠧齋鉛刀編卷十一宋周孚撰
古律詩
道士劉先覺之金陵
挽袂小徘徊秋風菊正開方驚鷗可狎忽與雁同回老
幹元如腊衰懷久已灰丹砂未得訣佇子寄方来
次韻答李清宇姜德光
怱怱一席地勞子數追尋厚意嗟虛辱衰年愧不任高
懷元淡薄妙語不﨑&KR0706;老檜千尋直寒泉百尺深世方
憎落落吾自畏駸駸生計貧非病羈窮古亦今未須悲
齟齬直可付呻吟誰復明兹事深思話此心空垂老任
釣莫辯伯牙琴試采南山蕨同君潔釡鬵
次韻奉答楊判官繼甫
向君官昇今復滁十年兩地無此儒喧啾蹇吃方一區
君自鵠白渠自烏士安門人有摯虞斯文灰冷今復蘇
胷次與古真合符鄙夫濩落世所無逃禪政自縈瓠壺
豈有筆力凌三都老傖人方笑玄謨愧君清坐客歌呼
君才如魯我則邾氣味莫間沂與洙甲辰雖俱那得如
蒼髯直幹霜不枯歸来破屋從繩樞飛騰付君吾敢諛
謝端硯辛滁州幼安
君家即墨君不與世同調紫雲覆寒冰色與質俱妙誰
知窮荒地尤物来越徼探囊忽見畀此事出吾料隋珠
暗投處歎息真可弔物生各有用瑚璉薦清廟君才兩
漢餘妙句出長嘯吾衰亦粗爾老語世不要摩挲冰玉
質自慶還自譙願君為追琢勿令研空笑
次韻史伯強
金陵望京江與子俱異鄉以膠投漆中非子吾誰望平
生山林願兒乳寧可斷招子獨不来同誰弋鳧雁乖離
念存沒一飯再三歇往者十年夢在者千里别寄聲問
平安此去何時還熾火暖濁酒此盟安可寒
趙漕生日(思丁酉)
治世才難得公生瑞聖朝高懷元稷契異骨更松喬驥
騄須千里鵷雛合九霄明年東府宴相與記今朝
名族仍前輩高才更望郎經年滯龍節數日冠鵷行白
鶴開新歷青黏屛舊方春風柳條綠傳賜看勾芒
金山海書記寄七騎
兩騎並驅爭欲前兩騎舍矢俱應弦一騎揮撾一負箭
一騎力挽弓初圓寒風瀟瀟沙漠漠封豨可擒熊可搏
漢家飛將未出關政使渠儂專此樂君不見往年胡瓌
寫此圖宛陵詩翁最愛渠戲將醉墨作長句歲月政當
嘉祐初故家文物今星散老筆凴誰辯真贗健兒走馬
大梁城對君此畫空三歎
次韻贑州知府陳侍郎二首前篇寄幼安後萹
寄季陵
乘軺西去定何人驚倒吴儂政要君平日比肩空絳灌
此行知已有華勛不令殘孽終煩國信是高才可冠軍
鋒蝟斧螗當著語病夫今歲懶於文
朝班數日待歸来又醉凌虛百尺臺兩歲雖為汝曹福
一州那盡此翁才只今音問踰千里何日登臨共一杯
宣室受釐知已久問公蔵縮獨何哉
高郵知軍覓芍葯一枝五花三絶
芒種逢花已自難瑞雲攅處凭欄干煩君問取同州例
一幹三花奏牡丹
蜀錦團圞照眼明游蜂乍見亦須驚君知此種来何處
花萼樓中五弟兄
涇川游女漢宫妃壓倒渠儂金帶圍吾府只今虛席在
棧羊釃酒送公歸(五月同州奏牡丹一枝三花夏文莊公集云今歲四月二十一日芒種金)
(帶圍芍藥名事見後山談叢)
寄辛幼安
飛鳶跕跕瘴煙中歎息渠儂伎已窮欹壑老松真耐久
燎原荒草易成空危機可畏渾如此莊語能聽只有公
已識柴車勝朱轂快来相就北窗風
送陳唐卿尉繁昌二首
一貧那可忍子亦老夫如晚歲難忘禄生平誤信書相
逢搔首處共是折腰初莫作高常侍狂歌憶孟諸
老筆倦場屋今年方自如無為墮丹墨可便廢詩書妙
質嗟誰似修塗記此初摩挲和氏璧吾語亦䃘諸
題彭氏韋經堂
華堂語熟更琵琶渠向人前亦自誇棐几明牎那可負
喜君能記魯東家
公圭侯印照鄉閭到了扶陽只漢儒不向師門論官閥
未知回賜可無殊
天寧寺清宇壁間韻
風歴寒牎竹自鳴老談還得片時醒挽君小住君知否
恐有楞伽未了經
與王南仲李清宇夜坐十二月八日大雨
急景不可駐十年無好懷飄流還此日團聚且吾儕短
日衣衫盡寒雲雨雪偕昏燈照清夜安得酒如淮
喜清宇伯強自外縣歸
不見尊前兩友生流年欲盡不勝情寒牎孤坐風初定
短策同来雪正晴濁酒只今俱入務新詩從此試尋盟
黃塵掠面無佳思乞得逢君眼便明
題滁倅燕丈文伯蘧廬
浮雲過眼只斯須兀兀粘黐政笑渠萬事悟来俱蟻穴
一官隨處是蘧廬已知要路真聊爾試問高懷竟孰如
老樹扶疎真可愛因君又欲感歸歟
以黃公金華伯五字為韻上黃仲秉侍郎
求道固多岐我馬玄以黃耳聞老叔度欲聚三月糧今
日復何幸得上君子堂醫門不拒疾請試囊中方
先朝盛文物最盛元祐中我生百年後深思附冥鴻人
欲天不違今復識此翁何以知其然風味如長公
古貨不易售八荒孰知音零落子雲書塵埃伯牙琴我
戅久病此属公聽呻吟可笑朱汗漫屠龍費千金
硬語幹地軸竒辭拔鯨牙向来豫章公一洗空百家此
燈不可傳公實優曇華銀河會可窮從公丐靈槎
名如九鼎重筆有萬鈞力甘從潁川最厭就承明直頃
時未承顔既見有矜色歸語同舍生吾幾類河伯
贈楊文伯
怱忽永陽城别我正月尾當時已念子山路石磊磈只
今再相見霜風凋百卉長年走道路煖席能得幾信知
書作祟可但窮有鬼殫精謾屠龍適周終履豨欹危不
少懾歎息子亦偉倒囊欲振子吾事真不避西州老次
公採掇到葑菲肯令霜雪幹凋喪雜蒲葦子才正牢落
我意空憤悱勉旃無多談寒醅綠如蟻
送杜仲微知容州
丁年不負短檠燈中歲危塗屢折肱自古詩人固屯蹇
喜公今日少騫騰遥知去路方收秫預約来書定鑿冰
勾漏丹砂能寄否據床扶病髮鬅鬙
問杜叔異覓藤州簟
舊識藤州簟清寒愜病夫深宜薦黃妳真可配青奴絶
境無由致衰年政此須漫膚仍復汗君記法曹無
蠧齋鉛刀編卷十一
