蠧齋鉛刀編卷五宋周孚撰
古律詩
勉洪致遠龔良臣與致遠善時已亡
人生多憂虞此語傳自古詩書不賙飢士亦倍齟齬憶
子少年時落筆敏風雨自言名家駒朝冀夕秣楚那知
十載後敗甑不炊午括囊經濟策欝欝卧環堵呻吟誰
與伴壊壁響飢鼠長松要霜雪念子果如許窮通何必
較人世幾寒暑生前十駟馬身後一丘土那知五君詠
老魄棄大數安得彭城生從旁證吾語
次德裕餉人參韻
參墟有神草飽歴雪霜寒黃鵠何緣致玄珠欲報難仍
煩一藜杖来對兩蒲團卧病干戈裏勞君為控摶
雨自四月至七月暑熱不能堪作此寄德裕安
民二首
一牛鳴地無多遠褦襶經過恐不宜風雨瀟瀟自蠶月
光隂忽忽又瓜時緬懷勝踐真成夢尚喜窮居不廢詩
肯赴涼秋通夕約短缾儲粟為君炊
纔晴便有蒸炊厄未雨先懷重膇憂豈為形骸悲莫景
政因風土憶中州雷麋老木誰能賦鳶墮空江始欲愁
解洗新亭邇来恨清談還待賈長頭
次戴教授題德裕隠軒韻二首
一室閱清晝妙年人所難知心有黃妳覿面只蒼官且
喜龐公健誰憐范叔寒升沈有流轉吾亦夢槐安
歎息朱夫子新詩手自編正應前輩似不厭老夫看駑
馬難言駕修塗更贈鞭風聲與富貴他日定雙全
莫秋贈端甫
長年無好懷一病動辰浃淒然清鏡中衰鬢不勝鑷自
憐鬼見笑甘受天所厭坐令金石友散作霜後葉崔郎
雕龍裔翩翩古游俠不忘平生言經過頗稠叠憶昨賦
新詩賈孟困凌躡情高破天慳語妙出月脅老秋餘幾
日叢菊抱寒蝶何時跫然来一笑起衰薾寒醅對梨棗
不惜倒箱笈但恐食無魚令君反彈鋏
次韻朱德裕讀豫章詩
黔安老居士平日謾為官梁壊哀何補韶亡續更難真
為漢玄歎寧作楚纍看會買皋比去蘄無負此冠(事見集中)
冬日予與六人者游焦山謁圜禪師訪瘞鶴銘
斷碑及焦公丹臺愴然有懷兼柬朱陳二友
陳方病目而朱校易未畢
平生紈綺場寧食三年艾江山豈宿緣老去尚餘愛兹
晨幸休暇共步青蓮界風漪湛如熨霜葉紅可畫道人
喜客至棐几共清話從容得一飽老(闕)起遵岩
下路芒屨濯湍瀨摩挲華陽碑一讀一感慨高名竟誰
氏陵谷已遷壞緬懷九轉丹吾老庸可待陳翁熬六藥
朱郎研八卦雖云竹林集尚欠二子在發春吾將遨負
約幸無再
讀吕居仁詩有味其言因錄致德裕隠軒中且
次其韻余嘗有蒼烟窮谷之約於德裕故末
章及之
瓠落不解器骯髒無緣官朱郎抱此恨終歲常鮮歡家
書破萬卷生計才一簞積憂苦熏心獨以詩自寬清於
蟲鳴秋淡若雲出山老眼久無人一見為觧顔菰蒲葭
葦中英才得任安向来三日欵共此一室閒人事每乖
悞比復會面難駸駸爭奪徒臨淵涉危湍日月老鬚鬢
百挽不一還那知箕潁波可以濯肺肝我形已支離乃
學仍汗漫會營南山廬相與同歲寒
追次米元章游焦山韻寄度上人
一别幾晦朔向絺今復裘相思未能往四序忽已周緬
惟君所廬蒼波繞孤洲枯笻支老病嘗得一再遊風軒
納飛鳥煙涯辨歸牛舊游固在茲惨惨增離憂劇思脫
塵累去作十日留枯桑號寒風斷岸維敗舟騎衡古有
戒誰復知我愁遥瞻經行處寒山卧蒼虬惟子妙詞章
出語鯁不柔向来晝澈軰許子參其流江山固自佳況
復更(平聲)凛秋玉唾疊箱籯以暗未肯投不應結綠價敢
以燕石讎封題定何時思子今白頭
次韻彦章雪中見寄二絶句兼柬陳道人
戛戛寒風襲敝裘積蘇宫觀恍神遊要尋仙客攀琪樹
更倩王孫記玉樓
老耕南郭一畦田飽食安眠久愧天更與殷勤厭螟螣
一冬三白記今年
用獨樂園故事以雪水烹茶招彦章
西都舊事君須記東潁新詩我未能来伴支笻眺科日
晚山相對玉崚嶒
吕城與蘇庭藻飲
俗物敗人意子来真醒心陸沉何用歎白墮不妨深老
去慙連璧情親記斷金歸途更清絶天迥月低林
雪夜懷德裕
愔愔病骨冷難勝未覺山隂興可乘度雁寒窗空有影
戰風老木定生冰瑶林琪樹憑誰賦縞帶銀杯說可徵
半臂騎驢今健否夜堂孤坐對青燈
得蘇四庭藻書
十年卧病江湖上今日蘇郎解寄書末路何人肯憐客
窮途惟子獨知余蒼苔紅葉詩應好紫燕黃鸝夏正初
耆舊彫零無可語差彊人意正思渠
嘉甫有西園之約病未能往
風流王武子一見一番新處世誠名士於余復外姻追
尋元自熟招喚不須頻孤負名園興衰年實厭春
懷日新
芳草綠如積阿連殊未回空令掃門待不見寄書来乳
燕時能舞殘花尚或開老盆當貯酒忍遣復塵埃
奉寄西園主人
幽園不到已經時尚記山翁倒接䍦老柳吹綿渾似夢
斷雲閣雨政關詩自憐藥裹方撩我試問棋枰欲對誰
聞道春風木芍藥斷畦猶有翦殘枝
王嘉甫許借清賞堂讀書
卜居厭近市臨老心亦煩目眩車馬塵耳聵歌吹喧朝
旗與莫柝況復戎旅屯養疴定何所城南有名園槐柳
森欲合桃李粲以繁芳塘豔積雨疎牖眀朝暾豈惟蘇
病眼亦可清吟魂主人魏霍家列戟藩朱門馬埒編金
錢豪習今尚存乃能容此老厚意可得言十年客此邦
要以桑梓論隔墻竟罵仝奉巵孰留髠今日復何日媿
此地主恩他年贊易室憑君記虞翻(時予方欲學易)
調官畢寄蘇四
十年卧江漢一旦别衡茆聖澤霑膚寸微材愧斗筲明
廷看丹鳳幽壑憶神蛟弱歲虛游渙今年彊戰殽當渠
觸鋒矢賴子續絃膠膏馥雖資甫酸寒未改郊簡書行
自縛松桂不勝嘲豈止慙聱叟尤深笑石交名駒猶伏
櫪病鶴反離巢歎息幽貞吉吾今負此爻
贈智棻上人
寂寂霜林噪莫鴉萍蓬相遇各天涯石翁舊話誰能會
鍾阜親孫子最佳老境歸根真落葉新詩蛻骨定靈砂
相期絶學捐書去病眼今年我亦花
題朱德裕詩卷後丁元暉擕来
斯文久寒盟袖手空歲月緬懷建安初絶歎永嘉末逢
君雲陽城尚得慰飢渴袖中百篇詩與世殊軌轍不補
義山亡可續浪仙絶此言吾敢妄老臂常九折向来雖
數見邇者間何闊髯丁亦吾黨十載猶裋褐賡酬得佳
句渠㚄君則跋窮途鬻滯貨寒餓何自脫信知丘壑願
不受軒冕奪吾聞十五都正以荆璧割士價五羖皮未
售已白髮大明輝中天蔀屋未有察君其混龍鰕吾亦
老獱獺
郊行懷日新時得書而余病方愈二首
水凍全收綠山寒不解青﨑嶇賴藜杖憩息得丘亭問
歲方鶬鴰懷人更脊令雪崖差可眺風樹不㻣聽
衰嬾何人記當家子最賢手書憐我老肺病為渠痊得
句煩歸雁傾杯約莫蟬塵埃老雙鬢相見定疑年
病足王嘉甫見過
此身真是一長亭却笑渠儂說養生高枕從今謝奔走
短笻元自厭逢迎羸骸爵躍渾無日老語蟬聫倍有情
須信江州史君在肯從籃轝見淵明
呈伯永
陳稻那能白寒爐或似紅雲低將作雨樹老不禁風流
落身俱客摧頽鬢已翁相看一杯酒老子不書空
蠧齋鉛刀編卷五
