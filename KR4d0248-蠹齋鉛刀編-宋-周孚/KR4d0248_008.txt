蠧齋鉛刀編卷八宋周孚撰
古律詩
贈伯永
不作馬前拜肯為牛下歌窮途食蘖易荒歲啗瓜多士
固難推挽渠仍不揣摩黃禾起羸馬歎息奈君何
奉寄滿足窟主王雅州所居也
知君投老竟誰逢摩度羅城宿契同妙語幸陪三日欵
病懷頓失十年窮向時尺鷃嗟渠輩今日冥鴻信此翁
莫惜平生太玄草君山元自識揚雄
寄日新并柬蘇庭藻時在秀州
漕河千里流十日可往返風帆晝夜至子獨音問罕平
生錐畫沙落紙龍蛇滿不應孟公豪直作叔夜懶豈云
附炎熱正恐厭衰散交遊半鬼籙老病僅餘喘久為後
輩玩智與髮俱短徵書子勿怪炙手借餘暖向時蘇季
子堅操石可轉邇來亦效顰煩子更推挽併將百篇詩
慰此昏病眼
閭丘仲時清晨見過作此詩遺之
子來始晨炊飯麋語未盡豐鍾九秋鳴歴歴有餘韻朞
年不見子子學乃頓進吾州士冀北子實千里駿緬懷
十載語至此方盡信滔滔大河流可借九里潤衰年舊
學廢得安闕親近明窗兩趺坐日永失餘困世情貧更
薄吾貨老亦鈍得與田蘇游從今復何恨
贈楊德雋
頃年聞子名蹀躞天馬駒初疑但秦豪豈料還魯儒理
當久騫騰術業誰不如尚淹惠文冠更讀城旦書一語
不相應屢捋猛虎須長松表寒林信與蘿蔦殊塵埃堛
胷次一見氣少蘇念子如孤雲漠漠天一隅骯髒固當
爾顛沛誰為扶子看獨鶴歸睢盱有羣烏勉旃太行路
勿令摧子車
寄東觀聶道士
幽憂忽忽未能除濁酒相逢輒倩沽老語參同真石友
高懷一見只臞儒當時共歎遼東鶴此日還思葉縣鳧
老柳吹綿春有幾會須重醉紫瓊腴
戲贈楊德駿
風流楊伯起相遇紫髯城逸思何軒豁高懷更坦平秦
冠空自累漢賦幾時成莫作敲㮄想鴛鴦亦易驚
送廷藻兼呈楚州通守杜丈
相從嘗恨十年遲握手匆匆每日疑風艇烟帆還此日
隙燈籬井定何時試看子學猶難售須信吾窮未易醫
千里同風杜夫子可能時寄彈丸詩
次前韻呈杜丈
老去休嗟見事遲蘇郎有語不當疑驚看渠學非前日
悔奉公遊已後時褦襶只今還自笑膏肓從昔更誰醫
時花俚服空爭巧須信人間自有詩
謝杜丈見過
短章韻塤篪大篇諧韶濩詩中晏平仲執鞭所欣慕相
望一水遠匏繫未得去軒車賁窮巷閭里亦驚誤向時
蘇季子嘗有過情譽輕身先匹夫豈不以渠故茆簷一
席地坐語西日莫袖中石鼎詩未出吾已懼十年風雅
學狹徑多窘步譬如策駑跛行此九折路書須圯下得
禪有鼇山悟祈公不惜口更舉末後句
同范三哥訪鑒長老鑒犍為人而挂錫金山
愔愔山月照峨眉未暇西游鬢已絲勝日來陪巨卿友
莫年親見德雲師解除鬚髮元非錯肯老山林更自竒
趺坐繩床兩無語此心真有幾人知
口占送汪元章兼柬述之同年
君行社燕前老意倍凄然離思秋聲裏歸程夕照邊久
蔵和氏璧行著祖生鞭為語同門友吾貧亦去年
有懷杜丈仲微
弱歲元知有此翁寸莛嘗記昔舂容貞元名士渾無幾
正始遺音僅此逢别後篇章應自課老來伏臘定誰供
飛鴻過盡空回首倦客新年更自慵
次韻德裕
此郎筆力如江漢收卷波瀾作此嬉三歎方驚永嘉末
兩章還到建安時祗知妙語能祛瘧可悟虛名不療飢
同病同憂有如此向来吾亦蠧魚癡
題劉元畸書舍
不厭屠龍學吾衰祇見公勤如袁伯業清甚陸龜蒙身
健何妨老詩工莫厭窮要為千歲託試判一生功
劉氏慈義亭(此後戊子)
天公殊憒憒此語不須疑已失黔婁婦還亡伯道兒孤
亭時一慟行路不勝悲會倩韶鈞手重為楚些詞
題游元著瀟湘晚景圖
與翁家世俱東魯不記翁遊曾到楚看翁寫此六幅圖
怪翁筆力能如許孤烟合處漁著邨老雁歸時帆入浦
丹楓翻翻江氣寒莫雪初晴山月吐杜陵野老經行處
度支病郎用心苦惟翁妙思自暗同楚玉何曾識神女
信知胷中著雲夢不止豪端挟風雨祇今小紙弄姿態
氣韻酸寒終愧古蜀山秦樹各異狀所向一律人笑汝
誰能為證張與吴十年此病翁今無
秦士史慶臣好詩而喜侠飲之酒而贈以是詩
踏遍荆吴鬢欲華夢中煙雨暗三巴白鹽赤米猶能飯
碧巘清流便當家子黨昔誰憐范叔吾門今始識劉义
鸒斯賊食雖堪笑相祝無勞置齒牙
陳季陵侍郎生日二首
政簡官多暇刑清獄屢空嘗從父老語俱話使君功鴻
寶寧資汝黃麻正待公仁人自宜夀天意與民同
聖世唐虞際公才稷契間清仍能律俗直更不容姦比
歲頻分閫今年定賜環從来香案吏合自廣桑山
史慶臣止酒
韓時孤憤客楚境獨醒翁莫景還誰似高懷只子同已
亡千日醉可更十年窮吴稻新舂白猶堪慰轉蓬
慶臣和巴字韻見遺復次韻
獨鶴投林畏莫鴉向時入蜀強劉巴瘴鄉自古難為客
老境無人不念家一飯肯来從我覓百錢何惜為君义
麄繒大布差安穏莫學渠儂戲虎牙
次湯士美送蔡季任韻寄士美二首
君才元落落吾語只平平意廣真堪笑情親却自驚瘦
笻殊未到短笛為誰横肺病雖羸甚猶能倒屣迎
洮湖南北路投老始来游少作三年别當為二頃謀間
關元遍歴衰謝合歸休更問西莊友能容此客不
次韻士美求予舊詩之句
寒江不療風雅渴一讀新詩黑華髮鳴岡雛鳳固自諧
歴塊名駒寧復蹶十年韜縮不願售須信柙蔵定干越
昔人羈窮正坐此落落君心抵金鐵蟄蟲欲作雷破柱
大勝秋蛩弔寒月猗那清廟君所知莫學杜陵老翁窮
徹骨
次韻邵公濟六言三首贈史千史自云嘗從邵
學
閱子西山遺墨愛渠東周故家欲與俱鳴此日只今老
眼昏花
學須有委有源約略為君一言淳夫迂叟舊客無已醉
翁嫡孫
貯腹古文竒字發篋長歌短行挽子縦談今夕小風時
動簾旌
蠧齋鉛刀編卷八
