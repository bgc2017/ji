蠧齋鉛刀編卷六宋周孚撰
古律詩
足病未愈
舊歲元無幾餘殃尚復留從誰縮地脉空自怨天囚未
有飛鳧便深懷得馬憂殷勤木上坐與結百年游
次韻寄日新
南去關河雪正深尚煩歸雁與傳音沄沄逝水經新歲
落落寒松只舊心别後渼陂誰與賦老来梁父不須吟
毀車殺馬吾何敢抱甕相從老漢隂
與一二親舊小飲有懷日新次其所寄詩韻寄
之
寒衣襲夏絺夕飯薦秋菊吾家邑中黔標致頗投俗挽
渠萬牛難得子一夔足向来山林盟相信不待卜那知
語離處老樹已重綠怱怱一樽酒雞黍招近属杯行子
何在小雨暗崖谷富貴朝露晞歲月流電速懷哉十日
飲傷此千里目徘徊黃金花采采不盈掬
德裕見過次舊所題隠軒韻謝之
一龍一蛇玩世人三沐三薰保家子平時面交渠所憎
此日足音吾為喜高標朔雪凛松檜妙句春波泛蘋芷
共驚騏驥甘伏櫪誰言嬙施羞倚市袖中漫刺不復惜
自笑衰翁安致此窮途相從蕙增歎老語未盡罍先恥
要令清明遍奴隸勿使光芒雜泥滓一杯屬子須勉旃
愛莫助之吾老矣
二月即事(自後丁亥始)
窮閻無邸報病耳信塗傳黃鵠来嚴道朱羆化羽淵秋
雲那蔽日夏潦漫稽天歎息韋劉輩牽連亦外遷
贈耿介邦石
經年旅食厭菖蔓雪後征衣亦自單憶子最憐三虎怒
愛渠欲挽萬牛難向来老筆那容棄此去塵冠尚可彈
敗絮不溫吾自爾一桮濁酒禦春寒
哭智棻上人
石翁山邊初見子僧寶遺珠無乃是當年不負澄觀詩
晚歲還供玉川米河潤九里人所傳我窮累渠今溘然
秋風宿草荒墓田再来阿練吾無緣
以蠻菩提數珠送王嘉甫
得自海南天修來治歴年聊為佛陀供豈上燄摩緣俗
垢元無染心珠要自圓他年如許夀不負趙州禪
寒食日與郭積之郊行飲中懷日新時春寒甚
二首
江縣明寒食書齋老秃翁衰懷元自異勝踐偶然同渚
柳絲絲綠山桃樹樹紅阿連不在眼愁滿夕陽中
貂狐猶夙債餳粥有佳招共覓竹間寺更尋溪上橋平
湖認龍目斷嶺記蜂腰笑度荒陂去風吹酒半消(南徐州記)
(有龍目湖今失其所鶴林寺前山有名胡蜂腰者)
度上人自閩中來
忽忽三看斗柄回邇来病鶴已摧頽乞醫耆域吾方爾
問疾毗耶子合来歎息赤髭渾似舊喜懽青眼不徒開
何時趺坐寒窗下共聽崩崖萬壑雷
調趙雙融居士二首
怱怱餉子一杯茶老眼蒙籠似有花莫倚淫坊現摩詰
便望神呪禦登伽
平生不領魔宫女此老今參欲界禪莫道貧無卓錐地
只今家有散花天
寄焦山圜禪師二首
渺渺城東路焦仙有舊廬嘗聞大雄纖真合嬾融居貧
病飄流際艱難問訊初一庵容聽法吾老合捐書
憶昨扁舟去春江淥水波相逢一瞬頃所得萬金多妙
解忘羈絆初心寄琢磨靈山他日會為記老頭陀
送王季裴往行在
子家本南燕我籍亦東魯天涯兩淪落遷徙無定所一
朝聞剥啄三歲想眉宇跫然轉蓬地剰欲相就語風帆
不貸人索别遽如許子才於用多蓄眼吾未覩布衣諸
生耳而乃中健武恢恢獵德網取士倍扵古韓間寧負
秦晉材仍用楚由余初不棄況子自中土怱怱一杯酒
吾為子起舞
贈謝德瞻
一杯濁酒潑春缸喜向燈前見老龐傾坐清談信冰玉
傳家妙語更澄江此時杜老錢三百何日虞卿璧一雙
聞道平生同學友半驅箱馬踏逢逢
寄日新
好在東吴客歸期尚未聞已看梅里月可憶蒜山雲仕
路雖投劍詩壇定策勲他年一盂飯扶耒待君分
題日新梅室向在杭日所居有此今遷居虞山
矣禪房花木深常建題虞山寺詩也虞山舊
名破山
阿連清標真拔俗人道妙年能顧曲那知晚歲厭囂塵
歸種寒花伴幽獨西湖絶境天為破東閣新詩手親錄
澤門之晢何足道相對風擂兩冰玉今年還問破山禪
老樹駸駸子當熟定將妙語絶根源可但閑房麗花木
平生最憐三虎怒老境真成一䕫足何當襆被過君家
共挽長條醉酃渌
崔仲才問詩於予作此贈之
日吾來此居時已聞子名墮地驥騄俊破殼陵伽鳴過
我不憚勞琳琅照柴荆圖史備商㩁辭章歎縱横夤緣
託末契歲月今崢嶸相望百里遠尚記十載情袖中河
梁句規摹漢西京賞子圭璧姿愧我蜩蛩聲城麋反見
迫欲語還自驚斯文煨燼餘作者夷跖并苦苣不耐秀
涇流自為清差池百年内望子為長城已知蓄積富更
在淘汰精君看上歲田寧可鹵莽耕石槃久則穿誓勿
寒此盟床頭有濁酒會與子同傾
大疫聞德厚病雖少愈而苦未能愈
棘人元自瘦況復病相侵鍾趙妖猶昔岐雷術謾今昏
昏藥應倦忽忽日殊深安得詹何輩瀾翻慰此心
蠹齋鉛刀編卷六
