蠧齋鉛刀編卷二十五宋周孚撰
序
送李清宇序
予有俱生之疾言而觸忌行而招殃置之荆棘而不之
懼示之文繡而不之愛其詳不可得言而見於外者其
證若是予知之久矣而未之能革也延安李君清宇予
始識之於滁與之語歡甚視其所去取與所趨避鮮有
不與予同者盖其疾猶予也是以出宦十年而窮愈甚
予嘗以是問之則曰吾何憂焉此汲長孺之戅而朱游
之直也吾得從二子游足矣今年春過予於儀真曰吾
官期至吾願見子而行且獨無以告我乎噫吾之言豈
能有助於子哉雖然語有之溺人必笑今吾與子舍常
珍而嗜土炭亦已久矣盖積瘕潛瘣固結而不可療者
也獨不以是為憂而乃以得附二子為喜子亦窮矣哉
且二子之時其富貴利逹百倍於二子者皆是也是其
為術必以二子為戒然自今觀之二子之病在當時則
謂之痼比之呻吟號呼迨今未已如平津安昌侯輩孰
輕孰重世必有能辨之者矣故予因子之行而出是言
使人知予與子其窮而不悔者盖如此以自勵焉
宋廓字子大序
下邳宋廓以其名来求字於余余字之曰子大而告之
曰吾聞古之言曰張小使大之謂廓甚矣小之為害也
人不小學不大迷不小慧不大愚是二者人初豈願其
如此哉盖樂於易售之能溺於易習之言自欺之心生
於中訑訑之聲音顔色見於外而與善始離矣積而久
之其聰明日以蔽而識慮日以闇故卒局促而無所成
古之人與人同生於世而其言足以為世訓其行足以
為世法非有他也主之以誠將之以勤日滋月益以至
於此極也吾與子游久矣觀子之所學皆古之道而其志
不求合於今之人深居簡出淡然幾與世相忘故易售
之能易習之言不足以惑子而自欺之心訑訑之聲音
顔色求之於子無有也俗學之患既已免矣而吾之所
以望子者不止於是也是以願子大之也質雖美矣而
又砥礪焉學雖博矣而又陶汰焉不惰不偷以底於成
使後之人咸曰是好大而能為大者不亦多乎古者冠
而字祝之辭以申戒之今是禮亡矣然子之請不可虛
也故吾為之盡焉詩曰采葑采菲無以下體子勿以吾
之愚而易是言也
贈相者游照序
吾有所疑於相久矣未始言之也今試言其略大觀中
汪信民官宿州有相之者曰是人當貴外雖羸而内行
富晁伯以父聞之曰内行富於古可言今則已矣未期
年而信民卒人有常言天之道常與善人如信民者行
修於家信著於友亦可以為善人矣而卒如此豈古之
為善則天畀之以貴且夀而今則夭且賤歟以為不然
則晁伯以父之言何自而驗也夫人所信者天耳而天
之於人有古今之異吾將孰信乎且是說也古之人有
言之者乎而晁伯以父始言之乎吾皆不能釋也襄陽
游照以相名其来儀真屢過吾舍吾與之語其辭云云
大抵如昔人之語信民者始也吾疑之今也吾憂之照
無以求食方以其術售於人身之泰否視其言之中否
古之道已無驗於今靳靳焉守而不變則照之術盖致
窮之具也窮豈照之欲也信於古者乖於今其報固若
是也吾何為而不憂踰月而照告行次第吾語以贈之
使世之人知古今之異宜雖照之不中未可遽以為誚
且以告吾黨之士庶有知晁伯以父之所以言者焉
非鄭樵詩辯妄序
周子曰古之教人者未嘗有訓詁也故曰不憤不啓不
悱不發不以三隅反則不復也自聖人沒而異端起先
儒急於警天下之方悟者故即六經之書而訓詁之雖
其教與古異而意則一也自漢以来六經之綱維具矣
學者世相傳守之雖聖人起未易廢也而鄭子乃欲盡
廢之此予所以不得已而有言也故撮其害理之甚者
見於予書而其為詩之義則有先儒之傳在嗚呼聚訟
之學古人惡之安知不有以是規余者哉然余之所不
暇恤也於是摠而次之凡四十二事為一卷
送湯士美之秀川戶曹序
戊子春予始與君之兄朝美遇於鎮江朝美簡而文剛
而不犯予固樂從之游焉其後因朝美而識君君之才
盖不愧其兄者也今三年矣其好未始一日替也予窮
於世久怒辱而狎侮之者多矣而君兄弟獨加敬焉予
不知其何以得此也今年冬君將赴秀之戶曹掾自句
客来别予且乞言以為贈予自眎其言之不足進也而
君之請不已嗚呼其可以予之陋而孤君之意哉向予
見君之家居也仰有趨俯有諾優游而自適者累年於
此矣一旦出而為吏官長之嚴符檄之繁吏民之欺畢
萃於前凡事其能盡如人意耶釋家居之樂而任此責
君亦少勞矣雖然吾意君有所不能免也夫四民各有
業而世祿之家以仕為業者也敬君之事以賁其宗此
父兄之教而可忘乎今國家入仕之塗雖不一而公卿
大夫之世進而得美名者踵相繼也君之閥閱既不下
彼而其才又與之頡頏則雖欲退而不售其族姻親黨
盖推而莫之容也君其可以憚是勞而不行乎夫志於
學而不志於用君子謂之固席宴安之樂而隳世家之
籍君子謂之陋固與陋豈予所望於君者哉傳曰懷與
安實敗名君其勉之
送楊德駿序
讀書知古人之事業為可尚居官廉且勤不敢一毫出
於法之外與之商㩁世故銖分寸别人不可欺而終歸
於厚如是者亦足以為王官矣而吏於州郡十有餘年
卒無援之者貧無以養其親迺始閔閔百罹水行數千
里舍平生之學而服勤於軍旅之事其故安在以謂自
晦其才而不求人知歟則既出而仕且宜其官矣固非
不願知於人者以謂雖知之而拘於法禁不得薦逹歟
則天子方勤於求賢比年以來外服之吏牧伯以名聞
於朝者衆矣而獨見遺故君之是行吾為之不樂然君
不以阨窮為戚而以得養其親為喜問之則曰吾分當
然將誰怨盖君之志其自處者如此吾是以愧其為人
天地之數至周必復故否極而亨人之常理也今君之
期已過矣安知不有憫其窮而嘉其志拔而升諸公者
哉故吾樂為天下網羅人才者道之
蠧齋鉛刀編卷二十五
