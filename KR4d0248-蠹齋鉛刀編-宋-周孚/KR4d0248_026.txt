蠧齋鉛刀編卷二十六宋周孚撰
疏
滿散聖節疏(淳熙二年五月以後)
毓聖之期寔惟兹日祝釐之典迨于有邦仰憑仙釋之
功少伸臣子之願伏願王靈敷佑百順備成玩心汾水
之陽體道大庭之館自南自北一仰重離之明如岡如
陵百倍純乾之策
太上皇帝慶七十開啓疏
帝齡默畀式開祚聖之祥明詔誕頒許效祝釐之敬仰
憑仙釋之力少伸臣子之心伏願嫓北辰之常中等南
極之遐算凝神道妙探賾物先自七十二君以来始逢
盛世宜萬八千歲之永共享殊休
滿散慶七十疏
大德必得夀方開有永之祥率土莫非臣願效無疆之
祝祗承詔旨恭詣法筵伏願寶算增崇宸襟沖豫體天
游於汾水訪道妙於崆峒豈惟五支六幹之旋能彌成
數將見三統九會之運再數殊祥
功德疏
五百年而生神聖属逢彌月之祥八千歲而為春秋宜
效後天之祝集緇黃之淨侣演仙釋之徽言庶憑不轉
之功仰贊無疆之夀伏願高穹錫羨上帝與齡商周歴
數之長復見今日文武父子之處有光前人
功德疏
長發其祥將屆生商之旦必得其夀共伸祝聖之誠恭
誦寶書仰資睿算伏願乾符襲慶離照重明車書一混
於漢封基緒遠符於周歴四方来賀如瞻北極之尊萬
夀無疆願比南山之永
代漕司功德疏
皇德惟新固靡容於刻畫帝齡肇畀亦何俟于禱祈輒
憑鐘唄之靈少申臣子之願伏願唐虞遜德羲昊齊休
喜溢兩宫日上玉巵之夀歡均四海歲陳寶冊之儀
祈晴疏
吏失其職既憃且愚天降之災當暘而雨原防已決溝
澮皆盈緬惟豐凶之期在此旦莫之頃莫知為計輒復
有祈伏願排斥隂雲導迎出日苟怨咨之聲不作雖罪
瘠之罰是甘仰冀至慈俛鑒危冊
祈雨疏
不職之愆冒聞于上常暘之罰波及于民炎風扇災雨
不克施烈日造釁稻將或枯雖殫縷縷之詞難述皇皇
之意仰祈真蔭少鑒危誠錫之三日之霖慰此一方之
望
請觀音祈雪疏
時雪不應歲律已窮麥雖種而未蘇雪將零而輒散雖
吏之有罪不足顧恤而民之無告其忍弃捐伏望大士
以廣大心施解脱力少畀盈尺之瑞以寬嗣歲之憂仰
冀至慈俯徇微願
祈雪疏
比以時雪愆期方有虞於冒犯至慈育物終不忍於棄
捐惟兹疇昔之祥少救垂枯之麥尚冀同雲溥布密霰
載凝仰惟仙聖之靈大副蒸黎之望
觀音殿祈雨疏
去歲之旱民所收無幾補創救敗望在今歲今將夏矣
而早禾之種尚未入土吏民皇皇無所歸命惟我大士
憫吏之愚哀民之窮賜以三日之澤以慰一方之望蓋
為力雖微而為惠實大惟大士鑒之
寺觀祈雨疏
常暘作沴害將及於麥禾至慈鑒民應不逾於辰浹錫
以滂沲之澤俾消旱暵之憂惟是鴻私敢忘昭報尚期
終惠以克有秋
觀音殿祈雨疏
某以不才濫長此邦去歲之旱民無食者幾半今歲夏
矣而天又不雨農民嗷嗷無以為計拱手待斃某誠何
心謹齋心滌慮乞憐于我大士惟大士至慈至聖不遺
我民油然而雲錫以甘澤豈惟無辜之民得被實惠而
不肖之吏亦有以逃其責也大士其鑒之
請靈巖惠應菩薩祈雨疏
去歲之旱亦已亟矣喁喁之民所以不至流散者以種
既入土而西成之際尚冀萬一也今夏將中而雨不至
已種者無自而生未種者拱手待斃是誠可哀也此邦
之人以大士為命興哀飢羸之民赦吏不肖之罪錫之
一雨而使克有秋捨大士將誰望耶謹遣官撰日以告
蝗螟犯璄疏
嘉穀垂成方為農喜飛蝗輒至遽動民憂乃因控告之
勤虔致祓禳之禮載惟灾起慮重歲饑念吏犯法而生
螟敢忘自咎使田有神而畀火庶免卒痒仰賴至慈俯
從私悃
祈雪疏
自夏至冬以旱繼潦歲且盡矣雪猶愆期民將奈何麥
未覆塊仰祈真蔭少憫蚩蚩之氓敬詣靈宫(本作法筵)躬布
拳拳之願
請海老住資福疏
正宗淡薄在昔嘗聞叢林淆訛于今尤甚盲枷瞎棒孤
負逹摩大師銅汁鐵床報答閻羅老子園生木囤山長
野于從来自不明心到底都成謗法海公長老參楊岐
之正𣲖憩國一之道場四衆傾依諸天臨鑒不著方便
平時笑秀關西肯判身軀今日看修山主那須擬議便
好承當
請寧長老住長蘆疏
逹摩道場隳廢幾至八九真歇法嗣零落略無二三要
須見在兒孫重續向来香火寧公長老珠能照濁劒可
吹毛以枯木寒灰之心唱白雪陽春之曲欲興敗壊政
在老成當年奪蹊田之牛是誰懡㦬今日作歸家之鶴
更自精神倚俟一來敬伸三請
請行和尚住廣福疏
傳如来心是名善知識瞎衆生眼當墮大阿鼻而況沽
激聲名貪婪利養溺泥老象觸處皆然露地白牛萬中
無一伽藍神既云護法吞吐無門閻老子不會容人搜
尋有日此非妄語實有明文行公長老嘗為淨社中人
應記宗門下事撝山苦口不輟誦持臨濟實情更須點
撿見飯喫飯古人可煞安閒將盲引盲智者自宜恐怖
續佛夀命作世楷模大家切要惺惺此事不同草草
謝晴疏
比因淫雨輒控危誠方瀆冒之是憂豈感通之可必乃
寬吏罰遂獲時暘禾無生耳之虞麥有秀岐之望儻囷
倉之有積庶婦子之皆寧尚冀殊私克終大惠
重建多景樓疏
江山故刹尚存梁蜀之遺臺觀危基未復豐熙之舊欲
繼承平之迹可亡興作之功普勸邦人同兹勝事宿雲
清露嘗聞張祐之詞晚照殘霞不異蘇公之日苟少加
於輪奐豈止助於登臨邀江月以同參聽風林之說法
唱殊禪師之曲在某甲以雖慙賡米襄陽之詩況使君
之默許儻蒙垂諾佇見落成
蠧齋鉛刀編卷二十六
