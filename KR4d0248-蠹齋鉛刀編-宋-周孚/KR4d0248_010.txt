蠧齋鉛刀編卷十宋周孚撰
古律詩
獨遊因勝有懷蘇丈信臣時任衡州幕予明年
亦官淮上矣
力田不罪歲吾猶識斯人氣清色坦夷可畏還可親五
年鹿門遊莫辨主與賓老屋每下榻寒庖屢分珍人生
會合難朝吴莫燕秦忽隨湖雁去坐見江梅春滄波與
天連音問何由頻向来燕居室蕭然淡無塵簿書換清
談歎息生一貧新陽革故歲我復效此顰吾人亦何事
政愧祁孔賓何時此山南得與翁並鄰
寄仲微杜丈
小雨催春杏半紅轉頭庭戶已秋風劉楨昔病雖差愈
侯喜今詩竟未工瘦馬羸僮還自笑綠尊黃菊定誰同
十年塞耳人間語剰欲從公一破聾
題后山集後次可正平韻
嶷嶷陳夫子高名天壤間讀書能妙斵行已有深閑句
法窺唐杜文章規漢班九原埋玉樹遺簡仰高山(可正平詩)
甚美元非惡嗟公墮此間真為四君次可厭七年閑汴
泗空千載晁(叔用)何(斯峯)僅一班淒涼大陽履埋没若河山
哭員著作
每憎雞藎穀自許鳳鳴岡論事方劉向修文遽卜商高
名寕泯沒老意自淒涼歎息褚中惠此生那可忘
登普照山有懷宛陵陳丈侍郎二首
登臨才昨日時序亦怱怱敗幕無巢燕寒空有斷鴻老
懷空對月病骨不禁風遠水澄寒練令人憶謝公
遥聞宛陵老猶寄梵王宫穫稻雖終畝誅茆未畢工斯
文元有托吾道豈終窮莫作居東想君王識鄭崇
鄧才卿同年兩顧敝廬病睡不克見别後次庭
藻送行韻謝之
富貴移人或望塵獨於衰病却情親瀾翻未聽渠儂語
骯髒懸知我輩人正續黃粱今日夢敢尋紫陌向時春
三年兩踏蓬蒿徑此客他時不是新
送劉元畸解官歸宣城兼問訊侍郎陳丈
羣書諷誦不離口君才豈止王季友力探千載自青眼
智效一官今白首三年拄頬京江上車如雞栖馬如狗
旁人竊歎君則笑一鬨從来有竒偶椎鼓發船忽復去
聚散怱怱一翻手涇川綠漲三百里試脫征衣濯塵垢
人間至計只樗櫟身外虚名本箕斗君歸更問且過翁
富貴何如一杯酒
寄史伯強
一日抵三歲子行踰十旬昔如宫應商今若參與辰力
挽殊未来歎息寒江濱附書雙鯉魚滄波正奫淪平生
金石交如子不數人飽更松桂秋不羡桃李春向来相
期處可但髯絶倫一朝忽去眼那能不酸辛悠悠世網
中雙鬢各已新豈無耦耕約奈此離别頻富貴朝露耳
莫負頭上巾歸来建德國與子同問津
戲題小庵畫軸三首
扁舟渺渺入平湖秋葉經霜半已無不是幽林欠殘雪
為君題作剡溪圖(寒林平遠)
一落縶維中永别嘯雲友秋月耿寒林時来夢中否(猨)
當時餓鴟箭驚皇無復魂困卧階下草深愧主人恩(麞)
次韻侯彦康
簞瓢從古亦山雌歎息渠儂定可師挽士真難九牛尾
酬君誰可五羊皮過逢政自艱難際感慨俱非少壯時
樗散鄭虔官益冷得錢沽酒不須疑
朱毅夫挽詞
賣藥長安市退蔵三十秋来從阿戎語始與德公遊一
别俄黃壤遥憐尚黑頭心知漆燈在應為此翁留
送辛幼安
西風掠面不勝塵老欲從君自濯薰兩意未成還忤俗
一飢相迫又離羣只今參佐須孫楚何日公卿属范雲
節物關心那可别斷紅疎綠正春分
次韻彦康
讀書策新功子久勖此課蒲梢籋寒雲了不見坎軻深
懷浹背恥但欲袖手坐新詩忽来辱快讀起疲愞還疑
正始在欲突黃初過斯文未易到吾黨真可賀向来豫
章法政復如此作鈕頭三寸澤子質況黃稬只今百尺
的已見一矢破更期十載後凛凛誰子奈耆年日凋喪
我亦老寒餓竒窮不自惜乃復珍此貨但恐黃禾空子
駒誰秣莝
贈頓昂伯高兼簡王丈公瑞頓嘗識先君
淒涼元祐幾遺民邂逅京江兩病身阮籍莫年唯可醉
揚雄平日固當貧久知丘壑須吾黨晚喜簞瓢有若人
同識嵇公更誰在仲任雖健鬢如銀
寄辛滁州
江皋追送僅踰旬節物俄驚一度新西㵎潮生還值雨
南山雪盡正逢春遥知風韻如前輩可有篇章憶故人
擬向瑯琊問幽事兩翁遺迹未埃塵
次韻庭藻留王用賓韻别趙楚才
落魄山陽市悲歌獨子聽相過常出日小住亦翻星此
際心還折何方鬢解青一杯寒食酒相與記沉冥
離山陽戲次庭藻韻簡叔異二首
怱怱掠面只黃沙行盡孤城不見花政是江南好時節
暖風吹柳欲蔵鴉
去日寒亭尚有梅歸来已過海棠開叩門剥啄家人笑
驚怪安西老友回
寄朝美
君才秀吾鄉真可歌大雅疏通信而静少有似君者十
年卧墻東樲棘笑梧檟摩挲懷中璧顧我知者寡一朝
籋雲去始駭天下馬寧如不祥金未鑄先躍冶煌煌漢
家業條畫待董賈皇文閱石室秘署向金馬飛騰吾敢
羨拙藝真毀瓦出處判殊塗歸耕弋陽野
贈王南仲
妙語富停蓄高標邈巉巗半面逆旅中知子固不凡語
離今幾時歲月如驚帆南譙再相遇黃塵撲征衫握手
互歎息白髮不可芟吾儕與世疎觸事俱殽函飢鷹久
已疲狡兔方自毚二頃可以休此意神所監縱復落癡
鈍猶應免貪饞一語子可思病馬愁轡銜寄語同社人
吾將老寒嵓
蠧齋鉛刀編卷十
