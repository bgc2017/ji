蠧齋鉛刀編卷四宋周孚撰
古律詩
再到焦山示度書記
雪埋斷麓元曾到風度疎櫺始再来春盡幽園尚紅藥
雨餘荒徑自蒼苔短笻扶病吾猶力古錦囊詩子合開
第恐平生老無著不能縛律似宗雷
送陳道人之金陵
一笻歴遍海邊山每見鐘魚便破顔瘦柏形骸雖已老
斷雲蹤跡本来閒向来危死干戈際此去相望夢寐間
十載光隂已虛度欲加訶斥待君還
題蘇庭藻竹堂
三生石上老徽之水竹風流自一時春砌隂隂翻敗籜
夜窗寂寂戰寒枝已專嵇阮生前境尚記羊何别後詩
開徑相從定何日即今已恨十年遲
次韻度上人窗下竹
漫漫疑爭地疎疎巧避墻少紓黃落恨聊貸白間涼秀
色浸朝几寒聲到夜牀何須渭川口玉立萬夫長
讀佛書
迷途誰解反三隅半是騎驢更覓驢一滈未逢師子吼
千章虛讀野狐書
送日新之池州即席時蘇庭藻行方一日庭藻
所居名竹堂而梅室日新自號也日新求予
舊詩事冗未暇寫
衰老何蕭索親朋半别離未終梅室語已賦竹堂詩惡
況吾方劇来書子勿遲寒藤綰蛇蚓相記待他時
贈宋安民失解
寒林經雨葉全彫莫向茅齋怨寂寥小杜科名縦濡滯
老元詩律尚嫖姚窮營敗屋堪容膝病策寒藤勝折腰
紬史翻經有成約不應從此厭招邀
朱德裕隠軒
十年仲蔚蓬蒿宅老屐今朝到此間驚怪名駒甘伏櫪
坐令倦鳥苦思山嬋娟未嫁猶遭妬矍鑠雖侯可勝閒
一首陶公舊詩賦要須健筆挽令還
十月即事呈彦章
衰病今年劇隂寒此際頻煙溪長作暝霜葉不成春北
貢来何緩西師信未眞平生繞朝策吾亦愧斯人
須髮五分白相看倍愴然死吾元有命窮子定非天蓬
轉甘今日絲懸憶去年遥憐清夜夢亦墮白鷗邊
哭高伯庸
晚雨澤叢艾驚風倒枯松蒼蒼固無神此語疑可從十
年江南岸與君每從容披翻俱敗簡登眺同老笻平生
毀譽半意子陳元龍方期萬里行忽與二豎逢哀音憶
初聞一慟幾摧胸歲月逝不留炎曦已成冬惟昔在世
日最厚龐與龔(國材良臣)聯翩竒禍作摧此西峙峯淒然荷
鋤地誰復伴老慵稚兒亦可憐見我猶能恭勿說山巨
源吾今愧渠儂
歲莫有懷存沒次舊韻柬德裕安民
歲莫忽不樂哦詩憶同裳百憂從中来孰謂酒可忘昔
我二三友芳蘭閟孤香悠悠十載間屈指略喪亡搴花
欲誰遺悵然結中腸二子後来秀雙鳳鳴朝陽胡不相
暖熱矧我病在床只應鵬與鷃飛舞不並行春圃可擷
秀曉陂可墾荒會將兩芒屨同踐林下霜
寄蘇庭藻二首
蘇子文章舊起予英英寒玉琢冰壺十年不見空青眼
一日相逢各白鬚可是封侯須望尉只今著論又潛夫
青燈寂寞秋堂夜歎息寒衾夢亦無
雙井原頭秋草合峩眉山下莫煙深看人競改元和格
期子重賡正始音高論與時終落落新詩過我太駸駸
著鞭一語君須記世事由来畏有心
喜日新至
衝風衝雨何時了忽忽歸来歲又冬老弟世緣真嚼蠟
病兄術業亦屠龍寒燈眩目何妨暗濁酒澆胸莫厭濃
龐子高郎已蕪沒兩窮相對且從容
次崔端甫韻席上
寒窗一再雨幽徑兩三花老境吾猶健春筵此最佳清
尊泛寒蟻醉墨落栖鴉笑語崔夫子相逢即是家
贈游元著
老去塵冠恥再彈只將尊酒對青山已忘穴蟻三生夢
長伴江鷗一味閒止許傍城開竹徑會容扶策叩柴關
平生月旦鄉評在著我諸晁伯仲間(元著予鄉人也故有諸晁之語)
代人張撫幹母挽辭
自愧升堂舊鄉閭復外姻那知伏枕日正值輟舂辰帉
帨方長夜蘋蘩忍獨春誰傳絳帳學季子本天麟
龔良臣無恙日手抄珪粹中詩數十篇見遺良
臣既沒扵書篋中見之愴然有感因次珪卒
章韻以寓哀
老屋愔愔晝掩門清才妙質苦思君屠龍每歎平生學
下馬誰尋此日墳痛惜黃罏埋玉樹憶曾玄鶴困雞羣
西華牢落今安否見說居蕕不改薰
次間字韻送德裕太學試
人如景德咸平際文到貞元大歴間種樹有誰甘避世
著書喜子未蔵山自憐斥鷃空溟海須信名駒合帝閑
十載天荒誰與破政須力奪錦標還
次崔隠叟韻贈端甫
與子相從自小年孰知術業是家傳胸中䧺略堪推轂
筆下新詩近著鞭共歎飄蓬真命爾相看樗散却天然
紫萸黃菊何時辦要拍洪厓醉後肩
清明日余與諸友游招隠山寺酌酒宋氏園亭
謁蘇才翁墓而歸
小雨冥冥欲作泥晨光不負老人期綠隂蒼蘚初分坐
白石清泉共賦詩酌醴焚魚謾今日賣刀買犢定何時
傷心紫閣飛揚老千載茫茫只斷碑
觸目六言二首
正似冉溪溪上秖欠八愚老翁陂外縈青繚白風前駭
綠紛紅
陂空鳧鶩何在寺古鍾魚或無山氣隂隂欲雨僕姑端
解欺予
朱德裕以言念君子為韻賦詩見寄次韻答之
四首
昔别柳未花濃綠今映門日月不吾淹盜驥更驚奔佳
人渺天末有志誰與言床頭覓塵編遮此老眼昏
句曲一老翁早歲困鉛槧整冠纓為絶晚境尤可念聞
君從之游琢磨去瑕玷何時雷夫子斸此兩龍劍(属顧文應)
(文)
奏金蟋蟀間子亦有異聞引吭與相和愧我言不文交
情諒石友風味眞麴君可無一杯水與我湔垢氛
奪薰以其蕕敗素以其紫古来辟世士政復門掃軌君
看草玄翁肯邇夸毗子芳蘭生深林如此乃士耳
焦山度書記以詩見寄因次韻
突兀蒼崖百丈餘憶曾隨處小躊躇江非灔澦吾何畏
山似楞伽子合居當日勝遊同轉轂邇来清境属舂鉏
支郎不念平生友華髮刁騷已映梳
蠧齋鉛刀編卷四
