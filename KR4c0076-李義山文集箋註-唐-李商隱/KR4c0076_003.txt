李義山文集箋註卷三
監察御史徐樹穀箋
山東提學僉事徐炯註
狀
爲侍郎汝南公華州謝加階狀(新書百官志其辨貴賤敘勞能則有)
(品有爵有勲有階以時考覈而升降之所以任羣材治百事)
右臣伏奉今月某日制書加賜臣階朝散大夫者(百官志朝)
(請大夫從五品上朝散大夫從五品下)榮從日下(晉書陸雲與荀隠素未相識嘗會張華座雲抗)
(手曰雲間陸士龍隠曰日下荀鳴鶴鳴鶴隠字)恩自天中臣聞周室設官實重
大夫之號(詩三事大夫)漢臣異禮則加朝請(一作散)之名(後漢二十)
(八將論所加不過特進朝請而已)若臣者辨乏談天(史記荀卿傳齊人頌曰談天衍應劭)
(曰著書所言多大事故齊人號談天鄒衍)文非擲地(世說孫興公作天台山賦成以示范榮期云卿)
(試擲地要作金石聲)貪叨華顯緜歷光隂當陛下御極之初分陛
下憂人之寄金章紫綬已塵求瘼之榮崇級清階(晉王愷傳)
(愷愉並少踐清階)更切升高之望循揣斯久怔忪莫寧(王褒四子講德)
(論百姓怔忪)惟當勤奉詔條所希麤贖官謗誠深感勵情切
違離犬戀主而空深(潘岳西征賦猶犬馬之戀主竊托慕於闕鹿)蚊負山而
何力(莊子狂接輿曰其於治天下也猶涉海鑿河而使蚊負山也)無任感恩望闕結
戀屏營之至
爲濮陽公謝罰俸狀
右臣伏準御史臺牒奉恩旨以臣不先覺察妖賊賀蘭
進興等宜罰兩月俸料者伏以霧市微妖(後漢張霸傳霸子楷字公)
(超隱居弘農山中學者隨之所居成市後華隂山南遂有公超市性好道術能作五里霧時關西人裴優亦能)
(為三里霧自以不如楷從學之楷避不肯見桓帝即位優遂行霧作賊事覺被考引楷言從學術楷坐繫廷尉)
(詔獄)潢池小寇(漢循吏傳龔遂對曰海濱遐遠不霑聖化其民困於飢寒而吏不恤故使陛下赤子)
(盜弄陛下之兵於潢池中耳)有乖先覺上黷宸聰昔漢以捕(一作逋)盜
不嚴猶加黜削(漢酷吏傳作沈命法曰羣盜起不發覺發覺而弗捕滿品者二千石以下至小)
(吏主者皆死)晉以發姦無狀亦峻科條(未詳漢丙吉傳召東曹案邊長吏瑣科條)
(其人)豈若皇帝陛下恩極好生(書好生之德洽於民心)德(一作仁)惟宥
過與其漏網(並見表)止以罰金(漢張釋之傳釋之奏當此人犯蹕當罰金)臣與
寮屬等無任戴恩宥罪屏營之至
為滎陽公謝除盧副使等官狀
新授某官盧戡新授某官任繕
右臣得進奏官某狀報臣所奏盧某等二人(新書宰相世系表盧)
(斟陜西觀察使岳第三子)奉某月日敕旨賜授前件官充職者臣謬
當廉印合啟幕庭撫魚罩以興懷(詩序南有嘉魚樂與賢也太平之君子至)
(誠樂與賢者共之也其一章曰南有嘉魚烝然罩罩)懼羖皮之廢禮(說苑秦穆公使賈人)
(載鹽於虞諸賈人買百里奚以五羊皮穆公觀鹽怪其牛肥問其故對曰飲食以時使其不暴是以肥也公令)
(有司沐浴衣冠之公孫支讓其卿位號曰五羖大夫)盧戡與臣同年登第少日論
交學富文雄氣孤志逸玉清越而為樂(禮記君子比德於玉叩之其聲)
(清越以長其終詘然樂也)女舒脱(一作退)以求媒(詩舒而脱脱兮箋貞女欲吉士以禮来脱)
(脱然舒也)任繕幼學孝悌潔靜精微(禮記潔靜精微易教也)得君子之
時中友鄉人之善者匪因請託(漢翟方進傳為相公潔請託不行郡國)實
自諳知(北史唐邕傳精心勤事莫不諳知)皇帝陛下俯照遠藩咸加命
秩(漢循吏傳二千石有治理效輒以璽書勉勵增秩賜金)南臺貼職(通典御史臺亦謂之蘭臺)
(寺梁及後魏北齊或謂之南臺)延閣分班(漢藝文志孝武建藏書之策置寫書之官注如淳曰劉歆)
(七略曰外則有太常太史博士之職内則有延閣廣内秘室之府)使戡有紆朱之榮(後漢)
(書宦者傳論曰紆朱懷金者布滿宫闈)繕無衣白之見(日知錄白衣者庶人之服然有以處)
(士而稱之者史記儒林傳公孫弘以春秋白衣為天子三公後漢書孔融傳與白衣禰衡跌蕩放言晉書閻纉)
(傳薦白衣南安朱沖可為太孫師傅是也清波雜志言前此仕族子弟未受官者皆衣白令非跨馬及弔慰不)
(敢用)已經聖鍳可謂國華(魯語季文子曰吾聞以德榮為國華)冀收規畫之
功(吳志胡綜傳規畫計較應見納受)共奉澄清之寄(後漢范滂傳滂登車攬轡慨然有澄)
(清天下之志)不勝感恩荷聖(集作得賢)之至
為安平公謝端午賜物狀
右今月某日中使某至奉宣恩旨賜臣手詔一通兼前
件端午紫衣銀器百索并大將衣者(周處風土記端午造百索繫臂一名)
(長命縷一名續命縷一名辟兵繒一名五色縷一名五色絲一名朱索)乾文昭融(詩昭明有融)
睿賜稠疊恩生望外榮積懼中臣已當時宣布給散訖
伏以正陽令月(左傳惟正陽之月則然餘則否)端午佳辰(風土記仲夏五日曰端午)
(端初也俗重之與夏至同)渥澤合止於勲賢(後漢朱祐等傳論曰猶能授受惟庸勲賢皆序)
錫賚宜先於戚屬(後漢鄧禹傳時諸紹封者皆食故國半租康以皇太后戚屬獨三分食二)
臣遠臨東魯久去上京(曹植與楊修書足下高視於上京)豈望仁時同
躋夀域(見代安平公表)八行明詔(後漢循吏傳其以手書賜方國者皆一札十行細書成文)
伏讀而不啻千鈞一襲輕衣(漢叔孫通傳賜通帛二十疋衣一襲師古曰一襲上)
(下皆具也今人呼為一副)跪捧而若無三伏(初學記按隂陽書曰從夏至後第三庚為初伏)
(第四庚為中伏立秋後初庚為後伏謂之三伏曹植謂之三旬)况又綵縷出仙蠶之蠒
(列仙傳園客種五色香草有五色蛾上香草末生桑蠶有女與客俱蠶蠒大如盆繰訖莫知所之)貞金
凝姹女之魂(謂銀器後漢書桓帝時童謠云河間姹女能數錢)持可戒盈(魏志曹眞)
(傳詔曰可謂能持盈守位)帶堪延算(風俗通五月五日續命縷俗說以益人命)豈微(疑作惟)
臣獨忝在列校不遺華楚成行永願千春而奉聖(梁簡文帝)
(詩千春誰與樂惟有妾隨君)緜長共保常期五日以霑恩臣與大將
等無任感激懇悃之至
為滎陽公端午謝賜物狀
右中使某至奉宣恩旨賜臣端午紫衣一副百索一軸
銀器二事大將衣三副并賜臣手詔一通者㐲以五神
定位祝融司長發之功(禮記仲夏之月其神祝融)六律鈞和(說文十二律均)
(布節氣故有六律六均)蕤賓有酬酢之義(禮記仲夏之月律中蕤賓周語伶州鳩曰蕤賓)
(所以安靖神人獻酬交酢也)故節推戴禮(大戴禮夏小正云五月初昏大火中大火者心也心)
(中種黍菽穈時也煑梅為豆實也蓄蘭為沐浴也)日著漢儀(後漢禮儀志五月五日朱索五色印)
(為門戶飾以難止惡氣)彼艾人遠具於歲時(荆楚歲時記五月五日採艾為人懸門戶)
(上以禳毒氣)角黍近標於風土(風土記仲夏端午烹騖角黍進筒稯一名角黍一名稯亦)
(作粽)乃耆舊傳聞之末(晉陳夀傳撰益部耆舊傳十篇公羊傳所見異辭所聞異辭所傳聞)
(異辭)亦(一作是)君親慶賜之原(禮記孟夏之月慶賜遂行無不欣悦)伏惟皇帝
陛下克協樂章(王子年拾遺記楚懷王常繞山遊宴各舉四仲之氣以為樂章)允符時
訓(逸周書時訓觧第五十二)恩(一作仁)霑近戚惠浹元寮臣守介蠻圻
程遥鳳闕敢希瘴嶠特降乾文輕縞染衣眞金備器海
綃掩麗(博物志鮫人水居出人間賣綃臨去從主人索器泣而出珠與主人)渠盌藏珍(魏文)
(帝車渠椀賦車渠玉屬也多纖理縟文生於西國其俗寶之廣雅車渠石次玉也玄中記車渠出天竺國廣志)
(車梁出大秦國)拜受若驚跪捧如失常衣國僑之紵(左傳吳公子札聘於)
(鄭見子産如舊相識與之縞帶子産獻紵衣馬)被服多慚久攜顔氏之瓢(見論語)
捧持未慣當晝而不假交扇(世說補郗嘉賓三伏之月詣謝公雖復當風交扇猶)
(沾汗流離)向日而惟宜飲冰(莊子朝受命而夕飲冰我其内熱與)况又將以綵
絲縈諸畫軸用禳故炁(風俗通五月五日以五綵絲繫臂者辟兵及鬼令人不病温)
兼續收齡(見為安平公狀)爰自微臣頗流諸校鞠躬被寵全踰
錫帶之榮(易或錫之鞶帶)覩物傳輝實動請纓之思(漢書南越與漢和親)
(乃遣終軍使南越軍自請受長纓必羇南越王而致之闕下)唯當仰成帝力(列子擊壤歌曰)
(日出而作日入而息鑿井而飲耕田而食帝力何有於我哉)麤舉藩條(見為濮陽公表)誓相
率於明時(韋曜博奕論愛功惜力以佐明時)庶同登於夀域(見代安平公傳)臣
與大將等無任望闕感恩抃舞屏營之至
為中丞滎陽公赴桂州長樂驛謝敕設狀
右今月某日中使某奉宣進止就長樂驛(薛調劉無雙傳京兆尹以)
(王仙客為富平縣尹知長樂驛)賜臣及將吏等設饌者將承藩寄尚忝朝
恩絡驛八珍(周禮凡王之饋珍用八物淳又食醫掌和王八珍之齊杜甫詩御廚絡驛送八珍)
芬芳九醖(左思蜀都賦芬芳酷烈張衡南都賦酒則九醖甘醴十旬兼清醪敷徑寸浮蟻若䓑北堂)
(書鈔魏武帝上九醖酒奏云臣故縣令南陽郭芝有九醖春酒苦難飲增為十釀差甘易飲今謹上獻又張華)
(上巳篇云春醴踰九醖冬清過十旬成公綏七唱云香旗九醖淵清十旬)臣階緣薄伎(晉外戚傳)
(論曰階緣外戚以致顯榮)塵辱脩塗(陶潛詩目倦脩塗異)揚執戟之讀書雖無
非聖(漢揚雄傳非聖哲之書不好也解嘲位不過侍郎東方朔客難官不過侍郎位不過執戟)董大
中之對策何補清時(漢董仲舒傳武帝即位舉賢良文學之士前後百數而仲舒以賢良)
(對策三對既畢天子以仲舒為江都相中廢為中大夫李陵答蘇武書策名清時)忽委廉車乍
離閨籍(見為濮陽公表)誠欣列土實耿辭天然猶食指告祥(左傳)
(楚人獻黿於鄭靈公公子宋與子家將見子公之食指動以示子家曰他日我如此必嘗異味)朵頤有
慶(易舍爾靈龜觀我朵頤)爰於近驛式降貴臣酒自堯罇(孔□子堯飲千)
(鍾姚崇詩堯罇臨上席斗王維詩陌上堯罇傾北)饌分殷鼎(一作禹膳說苑湯時大旱使人持九足鼎)
(祝山川而天大雨楚辭天問曰緣鵠飾玉注伊尹修飾玉鼎以事湯湯賢之以為相)下霑將校旁
耀路岐(曹攄詩素絲與路岐)况臣平生本實孤賤懷書奉役久無
黔突之謀(文子墨子無黔突)入國展儀且懵殽烝之禮(左傳晉侯使士)
(會平王室定王享之原襄公相禮殽烝武子私問其故王聞之召武子曰季氏而弗聞乎王享有體薦宴有折)
(俎公當享卿當宴王室之禮也疏切肉為殽乃升於俎故謂之殽烝)飽期滿腹(莊子偃鼠飲河不過)
(滿腹)醉更憂心(詩憂心如醉)終虞負乘之灾(易負且乘致宼至)無報雲
天之施(易雲上於天需君子以飲食宴樂)臣與將吏等無任望闕感恩
結戀屏營之至
為滎陽公謝賜冬衣狀
右中使某至奉宣恩旨賜臣冬衣一副大將衣四副兼
賜臣手詔一通者八行帝語(見為安平公狀)窅降於重霄一襲
天衣(觀佛三昧經今釋迦樹最短若干天衣而布其上詳為安平公狀)俯迴於窮節(顔延)
(之詩徂生入窮節)臣當時準詔給散訖臣叨蒙重寄適控遐陬
地雖五鎮之衝(新書地理志永徽後以廣桂容邕安南府皆隸廣府都督統攝謂之五府節度)
(使名五管)氣得四時之正每玄冥應律(見賜物狀)顓頊司辰(禮記孟冬)
(之月其帝顓頊)當二日之鑿冰則殊豳野(詩豳風二之日鑿冰沖沖)及兩楹
之飛雪無異朔山(鮑昭詩胡風吹朔雪千里度龍山集君瑶臺上飛舞兩楹間范成大桂海)
(虞衡志靈川興安之間有嚴關朔雪至此輒止大盛則度關至桂州城下不復南矣北城舊有樓曰雪觀所以)
(夸南州也)重以賨布少温(晉食貨志南蠻歲令輸布人一疋小口二丈謂之賨布)蠻緜
乏暖(左思吳都賦鄉貢八蠶之綿善曰劉欣期交州記云一歲八蠶繭出日南也)方求麗密
(王褒頌夫荷㫋被毳者難與道純絲之密麗)以禦嚴凝(禮記天地嚴凝之氣始於西南而盛於西)
(北)豈望司服頒衣(周禮春官有司服)貴臣傳詔(李陵答蘇武書徒失貴臣之意)
綾裁飛鵠(晉曹志傳帝賜志鶴綾袍一領鵠鶴通)絮(一作素)裛仙蠶(見為安平公狀)
白分椒壁之光(漢官儀以椒塗室取其温煖晉石崇傳崇塗屋以椒初學記漢省中皆胡粉塗)
(壁)紫奪蘭牙之色(鮑昭白紵歌桃含紅萼蘭紫牙)巳均下將仍逮連營
(並見表)晏子狐裘故弊何(一作舊飾故)彰於國儉(禮記晏子一狐裘三十年)
(曾子曰國奢則示之以儉國儉則示之以禮)王恭鶴&KR0769;風流不自於君恩(晉書)
(王恭披鶴&KR0769;涉雪而行)被服有輝負戴無力謹當上宣殊渥下拊
多寒(左傳申公巫臣曰師人多寒王巡三軍拊而勉之三軍之士皆如挟纊)均大祒於瑯
琊(漢書朱博遷瑯琊太守齊俗舒緩敕功曹官屬多褎衣大祒不中節度自今掾吏衣皆去地三寸祒音紹)
(袴也)變無襦於蜀郡(後漢書廉范字叔度建初中為蜀郡太守百姓歌之曰廉叔度来何暮不)
(禁火民安作昔無襦今五袴)麤令康泰以塞貪叨(後漢梁冀傳皆貪叨凶滛)臣與
大將等無任望闕感恩抃舞屏營之至
為濮陽公涇原謝冬衣狀(舊書地理志涇原節度使治涇州管涇原渭武)
(四川)
右某月日中使某至奉宣聖旨賜臣及大將兼諸鎮防
秋兵馬等前件敕書手詔并冬衣者臣並巳準詔旨宣
示給散訖恩極解衣(漢韓信傳漢王解衣衣我推食食我)榮加降璽戴山
未重(列子大壑中有五山天帝使巨鼇戴之)負日非暄(列子宋有田夫曝日於野美之不識)
(廣厦綿纊之屬謂其妻曰吾負日之暄以獻吾君獲重賞)臣謬領藩垣(詩价人維藩大師維垣)
適當戎狄唯憑廟算(孫楚書廟勝之算應變無窮)麤振(一作展)軍威絶
漠(一作塞)獵迴幸無警息(史記信陵君傳公子與魏王博而北境傳舉烽言趙寇至且入)
(界公子止王曰趙王田獵耳非為息寇也復博如故曹植詩邊城多警)高烽火過但報平安
(唐六典凡烽候所置大率相去三十里其放烽有一炬二炬三炬四炬者随賊多少而為差焉新書哥舒翰麾)
(下来告急上不時召見及暮平安火不至上始懼案鎮戍每日初夜放煙一炬謂之平安火)直以地
勢多隂(漢晁錯傳胡貉之地積隂之處也)川形稍背三伏常聞於屏箑
(潘岳秋興賦屏輕箑釋纖絺)九秋尋訝於垂繒(玉臺新詠傅玄有歴九秋篇謝惠連雪賦)
(裸壤垂繒)代馬暫嘶(見為河南表)隴山無葉(漢地理志隴西郡注應劭曰隴底在其西)
(也)燕鴻未過(李涉詩南隨越鳥北燕鴻)涇水先冰(三秦記涇水出开頭山至高陵縣而)
(入渭與渭水合流三百里清濁不相雜)是以每降王臣仍迂御筆(北史彭城王勰)
(傳帝令勰為露布辭及就尤類帝文有人見者咸謂御筆)緘封垂露(法書要錄漢曹喜工篆隸善懸)
(針垂露之法)寵錫禦冬(詩我有旨蓄亦以禦冬)非玉女裁成(禮記國君取夫人之)
(辭曰請君之玉女與寡人共有敝邑)即仙人織出(北史畢衆敬傳獻仙人文綾一百疋)徒驚
在笥(書惟衣裳在笥)莫匪(集作覩)因針(見陳情表)始顧孱微深懼不勝
冠帶旋蒙被服便如能執干戈(見前表)遍逮軍前歷霑麾
下(漢陳餘傳張耳迺被其印收其麾下)達喜氣而陳根復秀(汜勝之引古語土長冒橛)
(陳根可拔耕者急發)動歡聲而蟄戶潛開(禮記仲秋之月蟄蟲坏戶)華楚成行
曳婁塞路(詩子有衣裳弗曳弗婁)其山南宣歙三道大將等雖久
居炎燠不慣嚴凝亦既更衣皆忘易地賈餘勇而例思
盡敵(左傳齊高固入晉師曰欲勇者賈余餘勇又先丹木曰是服也狂夫阻之曰盡敵而反敵可盡乎)
感鴻私而咸願殺身(漢宣元六王傳張博書願殺身報德)各限征行不獲
陳謝臣與大將等無任瞻天戀闕感恩屏營之至
為中丞滎陽公謝借飛龍馬送至府界狀(箋飛龍厩名也)
(新書兵志尚乘掌天子之御左右六閑一曰飛黃二曰吉良三曰龍媒四曰騊駼五曰駃騠六)
(曰天苑緫十二閑為二厩一曰祥麟二曰鳳苑以繫飼之其後禁中又增置飛龍厩百官志以)
(中官為内飛龍使)
右中使某奉宣恩旨以臣赴任時特借飛龍馬一(一作兩)
疋并鞭轡等送至京兆府界者臣謬奉恩榮出叨廉問
豈期蹇步(謝瞻詩蹇步媿無良說文蹇跛也)深軫皇慈特命内臣俾騰
上駟(史記田忌數與齊公子馳逐重射孫子見其馬足不甚相遠有上中下輩於是謂田忌曰今以君之)
(下駟與彼上駟取君之上駟與彼中駟取君中駟與彼下駟既馳三輩而忌一不勝而再勝卒得千金)梁
懸蜀鐙(初學記魏百官各有紫茸題高橋鞍一具又劉義恭啟曰賜臣供御金梁橋鞍制作精巧宜副)
(龍駟九州春秋劉備曰吾常身不離鞍髀肉皆消今不復騎髀裏肉生日月若馳老將至矣案鐙馬鞍兩旁足)
(所踏也)几覆吳鞍(公羊傳以鞍為几吳志孫權每田臘乘馬射虎虎嘗突前攀持馬鞍)每多
曳練之疑(論衡孔子與顔淵俱登魯東山望吳閶門謂顔淵曰爾何見曰一疋練前有生藍子曰白)
(馬廬芻也)不假著鞭之力(晉書劉琨聞祖逖被用曰枕戈待旦常恐祖生先我著鞭)倏踰
秦甸將復周閑(周禮校人掌王馬之政秉馬一師四圉天子十二閑馬六種)照地迴光
(鮑昭詩鞍馬光照地)瞻天送影(崔豹古今注秦始皇有七名馬一曰躡景拾遺記周穆王馭八龍之)
(駿一名越影洞冥記東方朔得神馬名曰步影)長亭欲别未期東道而来(庾信賦十)
(里五里長亭短亭白帖十里一長亭五里一短亭漢書郊祀歌曰天馬来歷無草徑千里從東道)雙闕
尚嘶願附北風之思(古詩胡馬依北風)無任感恩戀闕雪涕屏
營之至
為大夫安平公華州進賀皇躬痊復物狀
右臣聞藩方舊德臣子私懷將稱慶於天朝(後漢朱穆傳天朝政)
(事一更其手)必展儀於土貢(書序任土作貢)伏惟皇帝陛下道苞乾
象(劉琨詩乾象棟傾坤儀舟覆)德總坤靈(西都賦據坤靈之正位)肇自元正載
康福履(詩樂只君子福履綏之)九廟不忘於繼志兩宫無闕於問
安(禮記文王之為世子朝於王季日三鷄初鳴而衣服曰至於寢門外問内豎之御者曰今日安否何如内監)
(安文王乃喜及日中又至亦如之及暮又至亦如之)鼓舞萬靈波濤四國驗推測
則咸知周卜聽祝辭而皆若華封臣坐擁伏熊行驅畫隼
(並見前表)值一人之有慶(書一人有慶兆民賴之)當春日之載陽(詩春日載)
(陽)心但葵傾(見為濮陽公表)跡猶匏繫伏蒲之覲謁未果(漢書史丹)
(直入卧内頓首伏青蒲上應劭曰以青規地曰青蒲自非皇后不得至此)獻芹之誠懇空深
(列子昔有美芹莖萍子者對鄉豪稱之鄉豪嘗之哲於口慘於腹衆哂之)況又地邇宸居俗
薰儉德更無玉帛以率梯航(並見表)前件石器等(石器未詳案爾)
(雅西南之美者有華山之金石焉郭註云黃金瓀石之屬邢疏云瓀石石之次玉者此石器等盖以瓀石為之)
(故曰取諸地産皆勒工名)瑞匪土硎(家語魯有儉嗇者瓦鬲煑食食之自謂其美盛之土硎以進孔)
(子)珍慚甗磬(左傳鞌之役齊侯使賓媚人賂以紀甗玉磬)並取諸地産皆以
勒工名茯苓茯神等(本草經茯苓一名茯苓神廣志茯神松汁所作勝茯苓新書地理志)
(華州土貢茯苓茯神唐本草茯苓第一出華山形極麤大雍州南山亦有不如華山本草注弘景曰茯苓白色)
(者補通神而致靈上品仙藥也)品載仙經(博物志仙傳云松脂入地中千年化為茯苓葛洪神仙傳)
(秀眉公餌茯苓得仙)竒標藥錄(梁陶弘景集本草集有桐君採藥錄說其花葉形色藥對四卷論其)
(佐使相須)通靈祛疾不惟色若凝脂(詩膚如凝脂)延夀安神豈是
心如枯木(莊子形固可使如槁木而心固可使如死灰乎)干冒陳進無任兢惶
云云
爲濮陽公陳許舉(一作請)人自代狀(箋案方鎮表元和五年罷武昌)
(軍節度使置鄂岳都團練觀察使十三年增領申州寶歷二年省沔州是其所領實鄂岳申三)
(州也狀云沔水武昌明係鄂岳秦韓戰伐之鄉周鄭交圻之地則陳許也時崔蠡方除鄂岳觀)
(察而王茂元為陳許節度以鄂岳非當時重地而已所部陳許乃中原要害恐不勝任故舉崔)
(以自代)
某官崔蠡(箋舊書李聽傳詔聽兼領魏博節度使將兵北渡魏人不納其軍大敗殿)
(中侍御史崔蠡彈之新書世系表崔蠡南祖崔氏胤第三子)
右臣伏準某年月日敕内外文武官上後三日舉一人自
代者臣伏見前件官欒郤舊族(左傳叔向曰欒郤胥原降在皂隸)鄒魯
名儒(漢韋賢傳號稱鄒魯大儒徵為博士給事中)鏡納無私(集作疲世說袁羊曰何曾見明)
(鏡疲于屢照清流憚於惠風)山高不讓(李斯書太山不讓土壤故能成其大)而又循牆
戒切銘座規深(並見表)蘭省辭榮(元稹詩並入紅蘭省注校書所也)竹符
出守漢悲来暮(並見前)晉有去思(晉謝安傳除吳興太守在官無當時譽去後為)
(人所思)晦而轉明(一作彰易明夷君子以涖衆用晦而明)凂而尤白(見論語)旣
還綸閣(晉王湛等傳論曰或任華綸閣密勿於王言閣初學記中書職掌綸誥前代詞人因謂之綸)復
掌禮闈(任昉王文憲集出入禮闈)人驚吞鳳之才(西京雜記揚雄著太玄夢吐白鳳)
士切登龍之譽(一作望後漢書李膺字元禮以名聲自高士有被其容接者名為登龍門)及
司版籍以副地官(盖曾為戶曹周禮秋官司民掌萬民之數自生齒以上皆書於版又地官)
(大司徒)北按西羌(蓋曾使吐蕃)孤忠靡失(一作按比罔差初終靡失)居然國
器(漢韓安國傳天子以為國器)實暎朝倫(晉庾純傳詔曰宜加顯黜以肅朝倫)今沔水
無兵(漢地理志注如淳曰北方人謂漢水謂沔水)武昌非險(新書地理志鄂州江夏郡治江)
(夏縣案鄂州不治武昌以州本武昌軍節度使治故舉武昌以為言)用為廉問尚鬱廟謀
(後漢光武紀贊曰明明廟謀﨣﨣雄斷)臣所部乃秦韓戰伐之鄉周鄭郊
圻之邑軍踰千乘地控三州(謂陳許)若以代臣必為名將
敢希睿澤曲遂愚衷俾寬竊位之譏(見論語)冀受(一作獲)進
賢之賞(漢蕭何傳上曰吾聞進賢受上賞蕭何功最高待鄂君乃得明於是因鄂千秋故所食關内侯)
(邑二千戸封為安平侯)干冒陳薦無任兢越謹錄奏聞伏聽敕旨
為懷州刺史舉人自代狀
右臣伏準建中元年正月五日敕内外文武官到任三
日舉一人自代者臣伏見前件官汾陽啟胄(案世系表王氏出自)
(姬姓周靈王太子晉以直諫廢為庶人其子宗敬為司徒時人號為王家因以為氏八世孫錯為魏將軍其六)
(世孫翦為秦大將軍生賁賁生離離二子元威元避秦亂遷於瑯琊後徙臨沂四世孫吉字子陽漢諫大夫始)
(家臯虞後徙臨沂都鄉南仁里生駿字偉山御史大夫世所謂瑯琊王氏者也錯仕魏為將軍故曰汾陽啟胄)
(詩魏風云彼汾一曲是其國在汾水之陽也)沙麓遺芳(順宗莊憲皇后王氏瑯琊人所舉者后族)
(故有斯語漢元后傳昔春秋沙麓崩晉史卜之曰隂為陽雄土火相乘故有沙麓崩後六百四十五年宜有聖)
(女興其齊田乎今王翁孺徙正直其地日月當之元城郭東有五麓之虚即沙麓地也後八十年當有貴女興)
(天下云)佩觿之辰(詩童子佩觹)平居不戲(後漢公沙穆傳自為兒童不好戲弄)加
冠已後(禮記曲禮二十曰弱冠冠義三加彌尊加有成也)出言成章(魏陳思王植傳植跪)
(曰言出為論下筆成章顧當面試奈何倩人)本以詩書綽有機斷(晉明帝紀帝聰明有)
(機斷)奉隂郭之良躅(集作轍光武郭皇后光烈隂皇后)御(集作銜非)馬鄧之明
(一作成)規(明德馬皇后和熹鄧皇后)臣以(一作與)其祖禰以来蕃宣相接
(詩四國于蕃四方于宣)雲臺高議(江淹上建平王書結綬金馬之庭高議雲臺之上善曰南宫雲)
(臺也)同承鐘鼎之餘(韓子先王之賦頌鐘鼎之銘皆番吾之跡華山之博也文心雕龍魏顆景)
(鐘孔悝衛鼎稱伐之類也)麟閣舊圖(漢書宣帝圖功臣霍光等十一人於麒麟閣)昔著河
山之誓(漢高惠功臣表封爵之誓曰使黃河如帶泰山若厲國以永存爰及苖裔箋案舊書外戚傳)
(王子顔瑯琊臨沂人莊憲皇后之父也祖思敬少從軍累試太子賓客父難得有勇决善騎射天寶初為河源)
(軍使斬吐蕃贊普王子郎支都傳首京師玄宗召見之賜以錦袍金帶累拜金吾將軍從哥舒翰擊吐蕃收九)
(曲加特進禄山之亂從肅宗幸靈武進收京城又從郭子儀攻安慶緒於相州累封琅琊郡公英武軍使寶應)
(二年卒贈潞州大都督子顔少從父征役累官金紫光禄大夫檢校衛尉卿生后而卒順宗内禪以后生憲宗)
(褒贈先代子顔二子重榮用重榮官至福王傅用官至太子賓客金吾將軍新書王難得傳用字師柔封太原)
(郡公謹畏無過卒贈工部尚書懷州所舉盖即用之後人今無可考)交深志見年齊道均
今河内名邦覃懷巨郡(書覃懷底績傳覃懷近河地名疏地理志河内郡有懷縣在河)
(之北盖覃懷二字共為一地故云近河地名)南蕃鳳闕平分晉鄭之交北控
羊腸方有干戈之役(並見前)推讓雖循於故事(書推賢讓能庶官乃)
(和)薦聞實切於私誠(左傳左師曰小國習之大國用之敢不薦聞)伏乞聖恩
特允臣志無任感恩推賢之至謹錄奏聞伏聽敕旨
爲尚書渤海公舉人自代狀(箋世系表高氏出自姜姓齊太公之後高)
(傒為齊上卿後漢有高洪者為渤海太守因居渤海蓨縣故渤海為高氏之郡望此渤海公不)
(知何人據狀云風采章臺羽儀華囿内史故事尹正舊儀則其人盖尚書尹京兆者或云計其)
(時當是高元裕)
某官周墀(見為汝南公賀赦表)
右臣伏準某年月日敕内外文武官上後舉一人自代
者伏以商邑為四方之極(詩商邑翼翼四方之極)咸京乃天下之
樞(戰國策范雎說秦昭王曰韓魏中國處而天下之樞也)必命英髦以居尹正(漢書)
(注張晏曰地絶高平曰京十萬曰兆尹正也通典開元初改雍州長史為京兆尹緫理衆務凡前代帝王所都)
(皆曰尹)臣謬蒙抽擢(南史王鎮惡傳因託風雲並蒙抽擢)素乏材能(漢車千秋傳千)
(秋無他材能學術)將何以風采章臺(漢張敞傳敞為京兆時罷朝會過走馬章臺街注孟)
(康曰在長安中)羽儀華囿(一作省詩鴻漸于陸其羽可用為儀案華囿即靈囿也)况又分
(英華作方)營涵(英華作咸)鄗(當作鎬)肇建園陵(箋案舊書武宗紀開成五年八月十七日)
(葬文宗於章陵此狀云肇建園陵則高除京兆尹當在是年春也)苟推擇之不先(漢韓信傳)
(家貧無行不得推擇為吏)則顚覆而斯在前件官莊栗而裕簡嚴而
寬玉無寒温松有霜雪(杜陽雜編日本有玉棋子冬温夏冷謂之冷暖玉莊子霜雪既)
(降是以知松栢之茂)頃居内署實事文皇引裾而外朝莫知(魏志辛毘)
(字佐治帝欲徙冀州士家十萬戶實河南毘與朝臣俱求見帝起入内毘隨而引其裾帝遂奮衣不還)視
草而中言罔漏(晉書羊祐歴事二世典職機要凡謀議皆焚其草世莫得聞周墀久居内職故)
(云)洎分符近甸(謂出守華州)廉印雄藩(謂改鄂岳觀察使)不徇物以
沽名善推誠而立斷渾(一作藹)若全器宜乎在庭儻召以
急宣被之眷渥必能明張條目(漢劉向傳各有條目)峻立隄防(漢書)
(董仲舒對策曰其隄防完也)肅千里之封畿(西都賦封畿之内厥土千里卓犖諸夏兼其所)
(有)總(集作殷)五都之貨殖(西都賦七相五公與夫州郡之豪傑五都之貨殖三選七遷充)
(奉陵邑善曰漢書王莽於五都立五均更名洛陽邯鄲臨淄宛成都五都市長皆為五均司市)軒(英華作燕)
(非)臺禹穴(山海經西王母之山有軒轅臺射者不敢西向畏軒轅之臺漢書司馬遷南遊江淮上會)
(稽探禹穴案軒臺禹穴喻陵寢也)無虧充奉之儀(漢書百官志太祝六人正九品上掌出納)
(神主祭祀則跪讀祝文卿省牲則循牲告充以授大官奉禮郎二人從九品上掌君臣服位以奉朝會祭祀之禮)
(又公卿巡行諸陵則主其威儀鼓吹而相其禮)漢苑秦陵(見為濮陽公表)盡絶椎埋之
黨(史記攻剽椎埋掘冢皆為財用耳徐廣曰椎殺人而埋之或謂發冢也)特乞俯迴宸斷
用授當仁免今日之叨恩冀他時之上賞(見為濮陽公狀)干冒
陳薦兢越殊深
某官崔龜從(箋舊書崔龜從字玄告清河人元和十二年擢進士第又登賢良方)
(正制科及書判拔萃二科釋褐拜右拾遺太和二年改太常博士龜從長於禮樂精歷代)
(沿革問無不通累轉考功郎中史館修撰九年轉司勲郎中知制誥十二月正拜中書舍)
(人開成初出為華州刺史三年入為戶部侍郎判本司事四年權判吏部尚書銓事大中)
(四年同平章事兼吏部尚書六年罷相累歷方鎮卒)
伏以内史故事例帶銀青(通典武帝更名右内史為京兆尹左内史為左馮翊主爵)
(都尉為右扶風是為三輔治長安城中銀章青綬)尹正舊儀平揖令僕(謂尚書令尚書)
(左右僕射晉殷浩傳桓温謂郗超曰浩有德有言向使作令僕足以儀刑百揆)必資髦碩方備
次遷(漢田廣明傳功次遷河南都尉)臣特以鮿儒(漢書沛公曰鮿生說我距關)猥丁
昌運(顔延之詩復與昌運并)位崇八座(晉書尚書夏侯駿曰官立八座正為此時乃獨為駁)
(議晉百官名尚書令尚書僕射六尚書古為八座尚書)官紹三王(漢王吉傳先是京兆有趙廣漢)
(張敞王尊王章至駿皆有能名故京師稱曰前有趙張後有三王)况駕有上僊(莊子千歲厭世)
(去而上僊乘彼白雲至於帝鄉)車當晏出(史記范雎傳曰宫車一日晏駕集解應劭曰天子當晨起)
(早作如方崩殞故稱晏駕韋昭曰凡初崩為晏駕者臣子之心猶謂宫車當駕而晚出按江淹恨賦一旦魂斷)
(宫車晩出從韋說也)務煩廐置(漢田横傳至尸鄉廏置臣瓚曰案廏置謂置馬以傳驛者)役重
津途(傅亮表伊洛榛蕪津途久廢)儻讓爵之不思(詩受爵不讓至于巳斯亡)則敗
官而斯疚(見為滎陽公表)前件官荆岑挺價(王粲登樓賦蔽荆山之高岑韓子楚)
(人和氏得玉璞於荆山之中奉而獻之文王文王使玉人治其璞而得寶盧諶覧古詩趙氏有和璧天下無不)
(傳秦人来求市厥價徒空言善曰史記云秦昭王願以十五城易璧)赤堇揚鋒(吳越春秋越王允常)
(以純鈎示薛燭薛燭曰臣聞初造此劔赤堇之山破而出錫若耶之溪涸而出銅)禀松筠四序
之榮(禮記如竹箭之有筠也如松栢之有心也二者居天下之大端矣故貫四時而不改柯易葉)包
金石一定之調(沈約宋書調樂金石有一定之聲故造鐘磬者先律調之然後施之於箱懸)
由中及外自誠而明昨者故鄣利遷(漢地理志丹陽郡領故鄣縣案縣本)
(秦鄣郡治是曰故鄣唐為廣德縣屬宣州今江南廣德州是也易利用為依遷國)朝臺受律(朝臺)
(見濮陽公陳情表晉書王渾等傳論曰二王屬當戎旅受律遄征)隠之清節無媿於投
香(晉書吳隠之隆安中為廣州刺史歸自番禺其妻劉氏齎沉香一片隠之見之遂投於湖亭之水寰宇記)
(取投石門内水中後人謂之沉香浦亦謂之投香浦)江革歸資唯聞於單舸(南史江革)
(除會稽郡丞稱職乃除都官尚書將還惟乘臺所給一舸艚偏欹不得安卧乃於西陵岸取石十餘片以實之)
(其清貧如此案狀語則崔自太和四年判銓之後嘗出守江東移鎮嶺南史略而不書耳舉代時正在嶺南也)
必能集同軌之會(左傳天子七月而葬同軌畢至諸侯五月同盟至大夫三月同位至士踰)
(月外姻至)奉因山之儀(漢文帝紀贊曰治霸陵皆瓦器不得以金銀銅錫為飾因其山不起墳)
使桴鼓稀鳴(桴當作枹漢張敞傳敞守京兆尹長安市偷盜尤多百賈苦之敞捕得數百人盡行)
(法罰由是枹鼓稀鳴市無偷盜)建瓴流化(漢高帝紀田肯賀上曰陛下治秦中地勢便利其以下兵)
(於諸侯譬猶居高屋之上建瓴水也注如淳曰瓴盛水瓶也居高屋之上而播瓴水言其向下之勢易也)伏
乞特迴鳳詔(見為河東啟)以命龜從成聖朝棫樸之詩(詩序棫樸)
(文王能官人也)減微臣維鵜之刺(詩維鵜在梁不濡其翼彼其之子不稱其服)干黷
旒扆(並見表)伏用兢惶
為滎陽公舉王克明等充縣令主簿狀
以前件狀如前伏以臣所部控聯谿洞(北史史萬歲傳踰嶺越海攻䧟)
(谿洞不可勝數)參錯蠻髦(詩如蠻如髦箋蠻南蠻也傳髦西夷别名武王伐紂其等有八國從焉)
水接重湖(巴陵舊志洞庭湖南連青草西吞赤沙横亘七八百里因名三湖又謂之重湖重湖者一)
(湖之内南名青草北名洞庭有沙洲間之也)山當五嶺(見為濮陽公表)縱有天官注
(集作恣非)擬(通典光宅元年改吏部為天官神龍元年復舊)多緣地理幽遐(盧諶詩身經險)
(阻足蹈幽遐)或不出上京巳發徒勞之嘆(見代安平公表)或暫來屬
邑即聞歸去之辭(晉書陶?著歸去来辭)既經久而不謀亦柔良
而曷寄(見為安平公表)臣謬膺廉部慮在曠官(書無曠庶官)儻旬朔
以無言(見為懷州表)則賦輿而必闕(左傳羣臣帥賦輿以為魯衛請)前件官
或膏粱遺胄(顔氏家訓古人云膏粱難整以其為驕奢自足不能尅勵也南史王曇首傳帝曰並)
(膏粱世德乃能屈志戎旅)或英俊下寮(左思詠史詩世胄躡高位英俊沈下僚)雖寓遐
陬久從試吏假之銅墨(漢書縣令長皆秦官秩六百石以上皆銅印墨綬)有意
於鳴琴(吕氏春秋宓子賤為單父宰鳴琴而治)委以簿書(劉楨詩沈迷簿領書)不羞
其棲棘(後漢書仇香為主簿人曰枳棘非鸞鳳所棲)既聞績用(書九載績用弗成後漢循)
(吏傳論曰斯其績用之最章章者也)合用甄升一則復遠俗之凋殘一則
輕微臣之憂責(漢酈食其等傳贊曰不受憂責)苟事因請託跡涉貪殘
將有負於斯人豈敢逃於舉主(南史謝莊傳表曰若任得其才舉主延賞有不)
(稱職宜及其坐)伏希卑聽(史記子韋謂宋景公曰天高聽卑)咸賜即眞(晉劉暾傳兼御)
(史中丞朝庭嘉之遂即眞)干冒宸嚴無任兢越
為滎陽公桂州舉人自代狀
某官裴俅(箋新書宰相世系表裴肅字中明浙東觀察使三子儔字次之江西觀察)
(使休字公美相宣宗俅字冠儀諫議大夫)
右臣伏準某年某月日敕内外文武官上後舉一人自
代者伏見前件官&KR1548;鄉茂族(案世系表秦非子之支孫封&KR1548;鄉因以為氏今聞喜)
(&KR1548;城是也六世孫陵當周僖王之時封為解邑君乃去邑從衣為裴一云晉平公封顓頊之孫鍼於周川之裴)
(中號裴君疑不可辨陵裔孫後漢陽吉平侯茂三子潜徽輯輯之後號東眷休所出也&KR1548;音裴)洛下名
生(世說謝安能作洛下書生詠)處家國以必聞(見論語)善兄弟而無瘉
(詩不令兄弟交相為瘉弟箋舊書裴休傳休河内濟源人與兄儔俅並登進士第)而又南翬輝
彩(詩如翬斯飛箋伊洛而南素質五色皆備成章曰翬)東箭含筠(爾雅東南之美者有會稽之竹)
(箭焉注會稽山名今在山隂縣南竹箭篠也)身先較藝之場(班固答賓戲婆娑乎藝術之場)
首出觀光之籍(易觀國之光利用賓於王)從外府而允稱賢佐(後漢竇武)
(傳古之明君必須賢佐以成政道)立中臺而克號清郎(通典唐改尚書省曰中臺亦曰)
(文昌臺北史袁聿修為尚書郎十年未曾受升酒之遺尚書邢劭嘗呼聿修為清郎)洎時急昌言
(書禹拜昌言曰俞)官登大諫(管子臣不如東郭牙請立以為大諫之官)楊阜常規於
法服(魏志楊阜嘗見明帝著帽被縹綾半褏問帝曰此於禮何法服也帝默然不答)陳羣盡削
其封章(魏陳羣傳注魏書羣前後數密陳得失每上封章輒削其草)實於不咈之朝
(書先王肇修人紀從諫弗咈)能守勿欺之旨(見論語)臣所部俗分蠻徼
(漢書注東北謂之塞西南謂之徼)地控越城(水經注湘灕之間陸地廣百餘步謂之始安嶠即越)
(城嶠也秦置五嶺之戍是其一焉元和郡縣志越城嶠在桂州全義縣北五嶺之最西嶺也)藉威略
以靖封隅(晉桓温傳論曰受寄干城用恢威略)資簡惠而安疲瘵(晉魏舒傳出為)
(冀州刺史在州三年以簡惠稱魏略曹植上書曰疲瘵風靡)願迴殊渥以授當仁豈
微敬仲之才(管敬仲也管子鮑叔曰施伯之知夷吾之才必將致魯之政)兼有伯游
之長(左傳晉侯蒐於綿上以治兵使士匄將中軍辭曰伯游長昔臣習於知伯是以佐之非能賢也請從)
(伯游荀偃將中軍士匄佐之)俯從牢讓(漢師丹傳上書言復曾不能牢讓爵位)克免曠
官特冀宸嚴曲垂矜許干冒陳請惶越無任
為鹽州刺史奏舉李孚判官狀(新書地理志關内道鹽州五原郡都)
(督府貞元三年沒吐蕃九年復城之縣二五原白池案鹽州廢城在今陜西寧夏衛花馬池所)
(北)
某官李孚(箋案狀云克生公族又云悲其絶籍又云亦既旋還又云得於諸宗蓋宗)
(室之子以法謫遠州而遇赦得還者其事迹於史無可考)
右件官克生公族(詩振振公族)早履宦途器實幹時(蜀志龐士元曰)
(立功立事于時之幹)辨能專對加之夙明韜略(後漢書注太公書名六韜黃石公紀)
(序黃石者神人也有上略中略下略北史孫騰等傳論曰戰將兵權暗同韜略)久逐旌旃(周禮司常)
(掌九旗之物通帛為旃雜帛為物全羽為旞析羽為旌)頃為知已(晏子春秋越石父曰士者申乎)
(知巳)屈從吏議(司馬遷書因為誣上卒從吏議)許休文之流浪萬里非賖
(蜀志許靖字休文汝南平輿人董卓秉政會稽太守王朗與靖有舊往保焉孫策東渡江走交州以避其難與)
(曹公書曰知足下西迎大駕巡省西嶽承此休問且悲且喜)王仲宣之播遷三年未
遇(魏志王粲字仲宣山陽高平人獻帝西遷粲從至長安以西京擾亂乃之荆州依劉表)儉而不
懟困且能通(晉管寧傳太僕陶丘一等薦寧曰困而能通遭難必濟)雖何恤於無
家(左傳諺曰心苟無瑕何恤乎無家)良可悲其絶籍(謂絶其宗室之屬籍)去歲以
維新之命大洽鴻私亦既旋還合從敘用開成五年十
一月十三日吏曹巳注右威衛倉曹參軍授官未謝又
蒙挾名除替初云牽復仍迫屢空京口劉生方思鵝炙
(晉劉毅傳江州刺史庾悦曾至京口毅就府東堂與親故出射悦至射者皆散惟毅留射如故既而悦食鵝毅)
(求其餘悦又不答)洛陽蘇子已弊貂裘(史記蘇子字季子東周洛陽人說秦不用黑貂)
(之裘弊)方今崇唐(集作帝)堯敦厚之恩(書堯典以親九族九族既睦)推魏
文榮樂(一作光榮)之旨(魏志文帝紀延康元年秋七月甲午軍次於譙大饗六軍及譙父老百姓)
(于邑東注魏書曰設伎樂百戲令曰先王皆樂其所生禮不忘其本霸王之邦眞人本出其復譙租税二年三)
(老率民上夀日夕而罷)豈令棄良材於散地化王孫為(英華作於非)旅
人臣素乏器能叨膺任使控綠池之要地守清澤之堅
城(綠池清澤當在鹽州境案新書食貨志鹽州五原有烏池白池瓦池細項池史記正義云鹽州有烏池猶)
(出三色鹽有井鹽畦鹽花鹽此所謂綠池清澤者疑即其類或云清當作青漢地理志朔方郡朔方縣有青鹽)
(澤在南是也綠池蓋烏池之别名耳)將已宣布威靈(魏略王自手筆令曰吾前遣使宣布威靈)
彈壓氛祲(淮南子彈壓山川楚語伍舉曰榭不過講軍實臺不過望氛祲周禮春官眡祲掌十煇之)
(法以觀妖祥辨吉凶一曰祲二曰象三曰䥴四曰監五曰闇六曰瞢七曰彌八曰叙九曰隮十曰想注祲隂陽)
(氣相侵也案氛祲喻邊塵左傳楚氛甚惡)苟咨謀失所佐理非材豈惟失此
軍聲兼且傷於朝寄(晉宗室傳論曰仍荷朝寄)臣深自計孚實當仁
况又得於諸宗且兼通舊諸葛均有因依之分(蜀志諸葛亮從)
(父玄為袁術所署豫章太守玄將亮及亮弟均之官會漢朝更選朱皓代玄玄素與荆州牧劉表有舊往依之)
龐士元多鍳裁之恩(蜀志龐統字士元性好人倫勤於長飬每所稱述多過其才)是
故輒黷宸階乞榮賓席使得盡其風力佐彼邊陲錐處
平原之囊必將脫穎(史記平原君謂毛遂曰賢士之處世也譬如錐處囊中其末立見遂)
(曰臣今日始處囊中耳若使臣早處囊中則脱穎而出矣)劔拭華隂之土麤雪幽沈
(晉書張華傳斗牛之間常有紫氣華即補雷煥豐城令到縣掘獄屋基得雙劔華以華隂土一片致煥煥以拭)
(劔倍以精明)請依資賜授一官充臣防禦判官干冒宸旒無
任戰越
為濮陽公陳許奏韓琮等四人充判官狀
韓琮(新書藝文志韓琮字成封大中中湖南觀察使)
右件官早中殊科榮推雅度(晉劉曜傳論曰習以華風温乎雅度)弦柔以
直濟伏而清(並見祭文)頃佐憲臺且丁家難(並見表)當喪而齒
未嘗見(禮記高子臯之執親之喪也泣血三年未嘗見齒君子以為難)既祥而琴不成
聲(禮記孔子既祥五日彈琴而不成聲十日而成笙歌)逮此變除(吳孫奮傳注謝慈撰喪服圖變)
(除行於世)未蒙抽擢臣頃居鎮守(並見前)琮巳列賓僚謀之既
臧剛亦不吐(並見詩)願稽中選榮借外藩伏請依資賜授
憲官充臣節度判官
段環
右件官言思無邪學就有道屢為從事常佐正人(書惟厥正)
(人既富方穀)加以富有文辭(左傳非文辭不為功)精於草隸(潘岳楊荆州誄草隸)
(兼善)㒞而且檢通亦不流(晉嵇紹傳曠而有檢通而不雜)臣所部稍遠京
都每繁章奏敢兹上請乞以自隨伏請依資賜授憲官
充臣節度掌書記
裴&KR1355;
右件官魯國名儒&KR1548;鄉右族松寒更翠(並見前)馬老不迷
(韓子管仲隰朋從于桓公而伐孤竹春往冬返迷惑失道管仲曰老馬之智可用也乃放老馬而隨之遂得道)
臣昔忝鑿(英華作監非)門(淮南子大將受命巳則設明衣翦指爪鑿凶門而出)辟為記
室屬辭而宿構無異(禮記屬辭比事春秋教也魏志王粲善屬文舉筆立成無所改定時)
(人常以為宿構)論兵而故校多歸(後漢隗嚻傳使王遵持節監大司馬吳漢留屯於長安遵)
(知嚻必敗滅而與牛邯舊故知其有歸義意以書喻之邯乃謝士衆歸命洛陽)委(一作畫)以前籌
(漢書酈食其謀撓楚權勸漢王立六國後張良曰陛下事去矣臣請借前箸以籌之)見其餘地伏
以前任大理評事巳三十三箇月比於流輩(沈約彈文玷辱流輩)
(莫斯為甚)巳是滯淹(左傳楚子使然丹舉淹滯)伏請特授憲官充臣觀察
支使
夏侯曈
右件官藏器於身(易君子藏器於身待時而動)為仁由已齊莊難犯
勁挺不摇臣任切循良(一作拊循漢韓信傳信曰且信非得素拊循士大夫)務繁
稽勾思留仙尉(漢書梅福棄南昌尉入洪崖山學道九江人以為仙去)以重賓階
(庾信碑下賓階而顧問)伏請依資改授一官充臣節度巡官以前
件狀如前臣四朝受任(謂穆敬文武)三鎮叨榮(謂嶺南涇原陳許)慕
碣石之築宫(史記鄒衍如燕燕王築碣石宫自親往師之)廣延儒雅效西河
之擁篲(阮籍奏記子夏處西河上而文侯擁篲善曰吕氏春秋白圭曰魏文侯師子夏李竒漢書注擁)
(篲為恭也如今卒持帚也)樂得賢才韓琮等並無所因依不由請託
久諳才地(晉王藴傳藴輒連狀白之曰某人有地某人有才務存進達各隨其方南史王僧逹傳僧)
(逹自負才地三年間便望宰相)堪列幕庭伏希殊私盡允誠請謹錄奏
聞伏聽敕旨
為安平公兖州奏杜勝等四人充判官狀
杜勝(箋舊書杜黃裳字遵素京兆杜陵人也同平章事封邠國公卒贈司徒次子勝登進)
(士第大中朝位給事中)
右件官流慶相門(班固典引發祥流慶史記孟嘗君傳將門有將相門有相)榮名詞
苑(隋王貞傳儒墨泉海詞章苑囿)當仁罕讓見義敢為符彩極高(曹植七啟)
(符彩照爛)涯涘難挹(莊子出於涯涘)臣前任已奏為判官臨事而每
見公方(後漢書第五種天性疾惡公方不曲)與語而每相弘益(任昉行狀風體所以)
(弘益)今臣寄分團結任切訓齊將奉廟謨實在賓彦伏請
賜守本官充臣團練判官
趙晳(箋舊書王質傳質在宣城辟崔珦劉蕡裴夷直趙晳為從事皆一代名號)
右件官洛下名生山東舊族(漢賈捐之傳石顯本山東名族)仁實堪富
天爵極高妙選文場(漢劉輔傳妙選有德之世晉羊祐杜預傳贊曰元凱文場稱為武庫)
亟仕侯國珪璋特逹(禮記珪璋特達德也)蘭杜芬馨今臣廉問大
藩澄清列部藉其謨畫共讚朝經(任昉表增一秩巳黷朝經)伏請賜
守本官充臣觀察判官
李藩(箋藩當作潘本集有彭陽公薨後贈杜二十七勝李十七潘二君詩宰相世系表李)
(潘山南東道節度使承之子也)
右件官文囿馳聲(蕭統文選序歴觀文囿泛覧辭林)賓階擅美口含言
瑞(後漢宦者傳論曰手握王爵口含天憲)身出禮門(見孟子)前任巳奏為判
官馭下而和易不流臨事而貞方有執今臣移參國用
(禮記冡宰制國用)務切軍需實假平均(後漢宦者傳拜武威太守平均徭役)以同
計畫伏請賜守本官充臣觀察支使
盧涇
右件官博涉典經(後漢鄧后紀晝修婦業暮誦典經晉儒林傳論曰擯闕里之典經)該
核流略(後漢班固傳九流七略之言靡不窮究)自魯壁所壞(漢書藝文志古文尚書者)
(出孔子壁中景十三王傳魯恭王壞孔子舊宅以廣其宫於其壁中得古文經傳孔安國尚書序濟南伏生年)
(過九十失其本經以傳授裁二十餘篇以其上古之書謂之尚書)汲冡之藏(晉束晢傳大康二年)
(汲郡人不準盜發魏襄王冡或言安釐王冡得竹書數十車)三篋能知(漢張安世傳上行幸河東)
(嘗亡書三箧詔問莫能知惟安世識之)五車盡究(莊子惠子多方其書五車)加之文采
兼以器能前者為臣屬寮常在州推獄明斷而不容吏
黠哀矜而莫有人冤(後漢明帝紀詔曰人冤不能理吏黠不能禁)今者團練
之司稽巡是切每(集作直)思奬敕(集作效)非敢用情伏請依
資賜授法官充臣部(一作都)團練巡官以前件狀如前伏
以長人者必以吏分勞逸開幕者亦用士為重輕若不
樹人(史記十年之計樹之以木百年之計樹之以人)何以報國况臣素無勲效
謬竊寵榮至於賢才敢恡筐篚(新序孫叔敖曰筐篚之橐簡書)前件官
並推賓彦堪贊藩條伏希殊私盡允誠請謹錄奏聞伏
聽敕旨
為滎陽公進賀正銀狀
伏以運當聖日節在王春(杜甫詩王春度玉墀)近則入金門而排
玉堂(揚雄解嘲歴金門上玉堂有日矣)歡於上夀(漢叔孫通傳置法酒諸侍坐殿上皆伏抑)
(首以尊卑次起上夀)遠則梯重山而浮漲海(謝承後漢書交趾七郡土獻皆從漲海出)
(入南史扶南國東界即大漲海韓愈潮州謝上表州南近界漲海連天)務以獻琛(詩憬彼淮夷来)
(獻其琛)臣受國恩深守藩地阻明珠大貝(晉書華譚傳譚曰明珠文貝生)
(於江鬱之濱書大貝鼗鼓在西房爾雅大貝曰蚢說文蚢大貝也)南異於百蠻(詩因時百蠻隋)
(南蠻傳序南蠻雜類與華人錯居曰蜒曰獽曰俚曰獠曰㐌俱無君長隨山洞而居古先所謂百越是也)翠
羽犀皮(周書湯四方獻令正南甌鄧桂國損子産里百濮九菌請令以珠璣瑇瑁象齒文犀翠羽菌鶴)
(短狗為獻孔晁注六者南蠻之别名)北殊於三楚(阮籍詠懷詩三楚多秀士善曰孟康漢書注舊)
(名江陵為南楚吳為東楚彭城為西楚翰曰三楚謂楚文王都郢昭王都鄀考烈王都夀春)前件銀
出非大冶(莊子大冶鑄金金踊躍曰我且必為鏌鋣大冶必以為不祥之物)貨在中金
(漢食貨志金有三等黃金為上白金為中赤金為下孟康曰白金銀也赤金丹陽銅也)敢以元正
式陳方賄(史記孔子世家使各以其方賄来貢)望闕憶銀臺之峻尚隔(一作)
(阻)仙寮(後漢張衡傳思玄賦曰聘王母於銀臺兮羞玉芝以療飢注銀臺仙人所居也郭璞遊仙詩神)
(仙排雲出但見金銀臺)瞻天仰銀(一作河)漢之流莫階霄路(白帖天河謂之)
(銀漢亦曰銀河)馳心獻祝因物達誠干冒宸嚴不任兢越
為滎陽公赴桂州在道進賀端午銀狀
右臣伏以(一作聞)握丕圖而御物必相見於離(易離也者明也萬物)
(皆相見南方之卦也聖人南面而聽天下嚮明而治盖取諸此也)推小正以辨時(見謝賜物)
(狀)則盛德在夏(禮記先立夏三日太史謁之天子曰某日立夏盛德在火)故著為令
節稽以舊章通修任土之宜(見前狀)仰續後天之夀(見賀老人)
(星見表)臣方乘傳置未至藩維前件銀巳及中塗實從前
政拜章獻祝雖令尹以告新納賮展儀欲長府之仍舊
謹以前觀察使楊漢公封印進上(新書楊漢公字用乂虢州弘農人累遷戶)
(部郎中史館修撰轉司封郎中坐虞卿下除舒州刺史徙湖亳蘇三州擢桂管浙東觀察使)千春屬
慶億載儲休繫以藩條闕覲丹墀之下(漢書梅福上書曰願涉赤墀之)
(塗漢官儀漢尚書郎含香握蘭奔趨丹墀)徵諸貨志且媿白金為中(見上文)干
冒宸嚴無任兢越
為安平公赴兖海在道進賀端午馬狀
右臣伏以浴蘭令節(大戴禮五月五日蓄蘭為沐浴)採艾嘉辰(見為滎陽公狀)
百辟合祝於堯年(沈約白紵春歌舜日堯年歡不極)萬方宜修於禹貢
臣方夙駕之部(詩星言夙駕)馳傳出關(漢司馬相如傳馳四乘之傳)欲獻
琛而未識土儀願祝夀而巳悲日遠(並見前)前件馬伏櫪
斯久(魏武帝樂府老驥伏櫪志在千里烈士暮年壯心未已)著鞭亦多(見為中丞狀)麤
覺柔馴未嘗奔逸雖非龍孫驥子(隋書吐谷渾青海中有小山其俗至冬輒)
(放牝馬於其上言得龍種本集詩至今青海有龍孫桓譚新論善相馬者曰薛公得馬惡貌而善走名驥子)
邈一舉以絶塵(莊子顔淵曰夫子步亦步趨亦趨夫子奔軼絶塵而回瞠乎其若後矣又天下)
(馬有成材若䘏若失若喪其一若是超軼絶塵不知其所)願陪月駟雲螭(顔延之赭白馬賦稟)
(靈月駟祖雲螭兮春秋考異郵地生月精為馬漢書漢中星為天駟郭璞遊仙詩雲螭非我駕)慶千嘶
於扈蹕(崔豹古今注秦制出警入蹕謂出軍者皆警戒入國者皆蹕止也)干冒宸扆無
任兢惕之至
為滎陽公進賀冬銀等(等字一作鍾乳白身)狀
右臣伏以黃鍾應候(禮記仲冬之月律中黃鍾)白琯舒和(大戴禮舜以天德嗣)
(堯西王母米獻白琯後漢律歴志候氣之法殿中候用玉律十二惟二至乃候晉律歴志舜時西王母獻昭華)
(之琯以玉為之及漢章帝時零陵文學奚景於泠道舜祠下得白玉琯度以為丈尺相傳謂之漢官尺)近
訪晉儀禮同元日(晉禮儀志魏晉冬至日受方國及百僚前賀因小會其儀亞於獻歲之日)
遐觀魯史事重朔朝(左傳公既視朔遂登觀臺以望而書禮也)伏惟皇帝陛
下與天同休如日之盛將融漢道(謝莊月賦淪精而漢道融善曰融明也)
兼舉周正臣方駕廉車闕稱夀酒心懸土炭空循(一作思)
太史之書(漢書冬夏至日懸土炭以定隂陽之氣孟康曰先至三日懸土炭於衡兩端輕重適均冬)
(至日陽氣至則炭輕夏至日隂氣至則土重)身遠江湖徒積子牟之戀(見為汝南)
(公表)苟無納贐曷慶履長(王燭寶典冬至日極南景極長隂陽日月萬物之始律當黃鍾)
(其管最長故有履長之賀曹慶植冬至表亞歲迎祥履長納)前件銀等稟和於天地之
爐(賈誼鵩鳥賦天地為爐兮造化為工隂陽為炭兮萬物為銅)擢粹於神仙之府(後漢)
(竇章傳注蓬萊海中神山為仙府幽經秘錄並皆在焉案此為石鍾乳觀下文厠一丸之藥可知)豈為
方賄且自地征(周禮大司徒制天下之地征案新書地理志嶺南諸州皆貢銀韶連二州貢鍾)
(乳)對三品之金(書揚州厥貢惟金三品)庶陪白璧(史記蘇秦傳黃金千鎰白璧百)
(雙)厠(一作擣非)一丸之藥(魏文帝遊仙詩與我一丸藥光曜有五色)請暎玄霜(太平)
(廣記裴航至藍橋驛見雲英航曰願納厚禮妻之可乎嫗乃使求玉杵臼杵刀圭藥百日以女妻之超為上仙)
(詩曰玄霜𢷬盡見雲英玄霜藥名也)私(一作乳非)白身等(舊書敬宗紀寶歴二年詔朝官及方鎮人)
(家不得買私白身王元逵傳段氏進食二千盤并御衣戰馬公主妝奩及私白身女口等新書宦者傳是時諸)
(道歲進閹兒號私白閩嶺最多)雖長在遐鄉而生知望闕比從訓示堪
備指呼冀因物以達誠竊先時而效祝七百年之卜願
過成周(見前表)八千歲為春敢徵蒙叟(莊子上古有大椿者以八千歲為春)
(八千歲為秋史記莊子者蒙人也嘗為蒙漆園吏)干冒陳進兢越無任
為滎陽公奏請不敘錄將士狀
使當道將士及管内昭賀等州(新書方鎮表桂管開耀後置經略使領桂梧賀)
(連柳富昭蒙嚴瑗融古思唐龔十四州治桂州)軍士共二千一百二十六人準
去年五月五日制敘勲階使司去今年四月二十五日
具將士姓名及甲授年月日申省訖右臣當道將士等
遠當戎寄式控遐陬(見前狀)乘解愠之和寧親矢石(並見前表)
望拱辰之列(見論語)實隔煙波近者朝廷奄靖北方惟荒
東道(左傳燭之武見秦伯曰若舍鄭以為東道主行李之往来供其困乏)當隂山之哭虜
(謂回鶻漢匈奴傳應侯曰冒頓單于依隂山治兵器後武帝奪其地匈奴過者未嘗不哭)靡效纖埃
(魏都賦風無纖埃)及天井之摧凶(謂劉稹漢地理志上黨郡有天井關今在山西澤州東南)
不横寸草(漢終軍傳軍無横草之功)徒以皇帝陛下非煙結彩(集作蔭見)
(為成魏州表)瀼露流光(詩零露瀼瀼)向明纔及於鳳樓布澤遠霑
於蠻徼(並見前)固合同成國慶共稟朝榮伏以當管近無
豐年亦經小水海上有分屯之卒(新書南蠻傳安南桃林人者居林西原七)
(綰洞首領李由獨主之歲歲戍邊李琢之在安南也奏罷防冬兵六千人謂由獨可當一隊遏蠻之入)邕
南有未返之師(新書地理志邕州朗寧郡屬嶺南道南蠻傳大中時李琢為安南經略使苛墨)
(自私以斗鹽易一牛夷人不堪結南詔將段酋遷䧟安南都護府號白衣没命軍南詔發朱弩佉苴三千助守)
歉冗食於居人(後漢劉瑜傳冗食空宫)困裹糧於戎士(左傳裹糧坐甲固敵)
(是求)臣初叨廉問方切拊循(漢淮南王傳拊循百姓)雖拾級升階(禮記)
(主人與客讓登主人先登客從之拾級聚足連步以上)各思受寵而濡毫執簡(左傳)
(南史氏執簡以往)無以為資仰慮後期敢忘積懼伏見比者諸
道有物力未足者聖恩洪貸(晉徐邈傳邈言于帝曰會稽王奉上純一宜加洪貸)
許且權未敘錄(晉劉聰傳或有勲舊功臣而弗見敘錄)竊緣往例(隋書觀德王雄)
(襄表曰臣實面牆敢緣往例)冒此上陳伏冀天慈曲垂矜許(晉書慕容翰傳)
(天慈曲愍梁邵陵王啟伏願天慈曲垂矜許)臣與將士等無任感激冒昧戰
越之至
為楊贊善奏請東都洒埽狀(新書地理志東都隋置武德四年廢貞觀)
(六年號洛陽宫顯慶二年曰東都光宅元年曰神都神龍元年復曰東都天寶元年曰東京上)
(元二年罷京肅宗元年復為東都)
右臣先臣贈太保某塋在河南縣界(地理志河南府治河南縣)臣自
終喪紀(左傳齊孝公卒有齊怨不廢喪紀禮也)便參朝倫三年贊道於宫
庭千里違離於墳墓竊惟令式合許芟除(舊書憲宗紀元和元年二)
(月詔常參官寒食拜墓在畿南聽假日往還他州府奏取進止)追遠興情敢希榮於陸
煜(晉陸煜傳蘇峻平加衛將軍以勲進爵為公咸和中求歸鄉里拜墳墓因以卒)報恩未死寧
自誓於羲之(晉王羲之傳稱病去郡於父母墓前自誓朝廷以其誓苦亦不復徵之)伏乞
聖慈特從(一作允)丹懇
為閑廐使奏判官韓勵改名狀(新書百官志聖歴中置閑厩使以殿)
(中丞監承恩遇者為之分領殿中太僕之事而專掌輿輦牛馬自是宴游供奉殿中丞監皆不)
(預聞)
右前件官名與再從叔故媯州參軍自勵向下一字同
伏以韓自勵頃因宦遊殁於幽朔羈孤未返(謝莊月賦親懿莫從)
(羈孤遞進)親黨莫知近始言歸因之合族(禮記合族以食)雖為子之
道則愼更名於巳孤而諸父之(一作具)來固難俱諱於其
側(禮記卒哭乃諱大功小功不諱)伏請改名融謹錄奏聞伏聽敕旨
李義山文集箋註卷三
