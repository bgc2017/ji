李義山文集箋註卷十
監察御史徐樹穀箋
山東提學僉事徐炯註
書
上崔華州書(舊書太和七年七月崔戎為華州刺史箋嘗讀是篇考之於史而深有)
(疑焉案本傳元和十三年令狐楚鎮河陽商隠以所業文干之年纔弱冠溯而上之則當生於)
(貞元十五年已卯下逮太和七年癸丑崔戎刺華州三十五歲而書云愚生二十五年矣一不)
(合也宰相表賈耽於貞元九年五月作相時商隠尚未生永貞元年十月耽薨商隠年亦止七)
(歲而書云凡為進士者五年始為故賈相國所憎二不合也崔羣傳穆宗時羣以故相為宣州)
(刺史歙池等州都團練觀察使後徵拜兵部尚書太和六年八月卒此書作於七年乃云今崔)
(宣州三不合也自耽羣而外又别無賈為相國崔為宣州者此書必非商隠作編文者誤采入)
(集耳)
中丞閤下愚生二十五年矣五年讀經書七年弄筆硯
始聞長老言學道必求古為文必有師法常悒悒不快
退自思曰夫所謂道豈古所謂周公孔子者獨能邪蓋
愚與周孔俱身之耳以是有行道不繫今古直揮筆為
文不愛攘取經史諱忌時世百經萬書異品殊流又豈
能意分出其下哉凡為進士者五年始為故賈相國所
憎明年病不試又明年復為今崔宣州所不取居五年
間未曾衣袖文章謁人求知必待其恐不得識其面恐
不得讀其書然後乃出嗚呼愚之道可謂強矣可謂窮
矣寧濟其魂魄安養其氣志成其強拂其窮惟閤下可
望輒盡以舊所為發露左右恐其意猶未宣洩故復有
是說某再拜
别令狐(綯)拾遺書(舊書綯字子直開成初為左拾遺二年丁父喪服闋授本官尋)
(改左補闕)
子直足下行日已定昨幸得少展寫足下去後憮然不
怡今早垂致葛衣書辭委曲惻惻無已自昔非有故舊
援拔卒然於稠人中相望見其表得所以類君子者一
日相從百年見腑肝爾來足下仕益達僕困不動固不
能有常合而有常離足下觀人與物共此天地耳錯行
雜居蟄蟄哉不幸天能恣物之生而不能與物慨然量
其欲牙齒者恨不得翅羽角者又恨不得牙齒此意人
與物略同耳有所趨故不能無爭有所爭故不能不於
同中而有各異耳足下觀此世其同異如何哉兒冠出
門父翁不知其狂直女筓上車夫人不保其貞汙此於
親親不能無異勢也親者尚爾則不親者惡望其無隙
哉故近世交道幾喪欲盡足下與僕於天獨何稟當此
世生而不同此世每一會面一分散至於慨然相執手
嚬然相蹙泫然相泣者豈於此世有他事哉惜此世之
人率不能如吾之所樂而又甚懼吾之徒孑立寡處而
與此世者蹄尾紛然蛆吾之白擯置譏誹襲出不意使
後日有希吾者且懲吾困而不能堅其守乃捨吾而之
他耳足下知與此世者居常紿於其黨何語哉必曰吾
惡市道(史記廉頗傳客曰夫天下以市道交君有勢我則從君君無勢則去)嗚呼此輩真
手搔鼻皻而喉噦人之灼㾗為癩者市道何肯如此輩
邪今一大賈坐滯貨中人人往須之甲得若干曰其贏
若干丙曰吾索之乙得若干曰其贏若干戊曰吾索之
既與之則欲其蕃不願其亡失口舌拜父母出妻子伏
臘相見有贄男女嫁娶有問不幸喪死有致饋葬有臨
送弔哭是何長者大人哉他日甲乙俱入之不欺則又
愈得其所欲矣廻環出入如此是終身欲其蕃不願其
亡失口舌拜父母益嚴出妻子益敬伏臘相見贄益原
男女嫁娶問益豐不幸喪死饋贈臨送弔哭情益悲是
又何長者大人哉唯是於信誓有大欺漫然後罵而絶
之擊而逐之訖身而勿與通也故一市人率少於大賈
而不信者此豈可與此世交者等耶今日赤肝腦相憐
明日衆相唾辱皆自其時之與勢耳時之不在勢之移
去雖百仁義我百忠信我我尚不顧矣豈不顧已而又
唾之足下果謂市道何如哉今人娶婦入門母姑必祝
之曰善相宜則(一作前)祝曰蕃息後日生女子貯之幽房
密寝四鄰不得識兄弟以時見欲其好不顧性命即一
日可嫁去是宜擇何如男子者屬之邪今山東大姓家
非能違摘天性而不如此至其羔鶩在門有不問賢不
肖健病而但論財貨恣求取為事當其為女子時誰不
恨及為母婦則亦然彼父子男女天性豈有大於此者
耶今尚如此况他舍外人燕生越養而相望相救抵苑
不相販賣哉紬而繹之真令人不愛此世而欲狂走遠
颺耳果不知足下與僕之守是耶非耶首陽之二百(當作)
(人史記伯夷傳武王巳平殷亂伯夷叔齊義不食周粟隠於首陽山餓而死)豈蘄盟津之八
百(蘄當作靳左傳宋公靳之注戲而相媿曰蘄史記周本紀是時諸侯不期而會盟津者八百)吾又
何悔焉千百年下生人之權不在富貴而在直筆者得
有此人足下與僕當有所用意其他復何云云但當誓
不羞市道而又不為忘其素恨之母婦耳商隠再拜
與陶進士書(陶進士不知其名豈即紀事所謂華山尉耶)
去一月多故不常在故屢辱吾子之至皆不覩昨又垂
示東岡記等數篇不惟其辭彩奥大不宜為冗慢無勢
者所窺見且又厚紙謹字如貢大諸侯卿士及前達有
文章積學者何其禮甚厚而所與之甚下耶始僕小時
得劉氏六說讀之(新書藝文志經解類有劉迅六說五卷劉迅傳迅續詩書春秋禮樂五說)
(書成不以示人李邯鄲書目迅作六說以繼六經標作書之誼而著其目惟易闕而不叙)嘗得其語
曰是非繫於褒貶不繫於賞罰禮樂繫於有道不繫於
有司密記之蓋常於春秋法度聖人綱紀久羡懷藏不
敢薄賤聯綴比次手書口詠非惟求以為已而巳亦所
以為後來隨行者之所師稟巳而被鄉曲所薦入來京
師久亦思前輩達者固已有是人矣有則吾將依之繫
鞵出門寂莫往返其間數年卒無所得私秘之而比有
相親者曰子之書宜貢於某氏某氏可以為子之依歸
矣即走往貢之出其書乃復有置之而不暇讀者又有
默而視之不暇朗讀者又有始朗讀而中有失字壞句
不見本義者進不敢問退不能解默默已巳不復咨歎
故自太和七年後雖尚應舉除吉凶書及人憑倩作牋
啟銘表之外不復作文文尚不復作況復能學人行卷
耶時獨令狐補闕最相厚歲歲為寫出舊文納貢院既
得引試會故人夏口主舉人時素重令狐賢明一日見
之於朝揖曰八郎之交誰最善綯直進曰李商隠者三
道而退亦不為薦託之辭故夏口與及第(新書本傳開成二年高鍇)
(知貢舉令狐綯雅善鍇奬譽甚力故擢進士第舊書高鍇傳太和七年遷中書舍人九年十月以本官權知禮)
(部貢舉開成元年為禮部侍郎凡掌貢部三年每歲登第者四十人選擢雖多頗得實才抑豪華擢孤進至今)
(稱之尋轉吏部侍郎其年九月出為鄂州刺史御史大夫鄂岳觀察使書稱夏口以此也)然此時實
於文章懈退不復細意經營述作乃命合為夏口門人
之一數耳爾後兩應科目者(謂舉博學宏辭及南場試判)又以應舉
時與一裴生者善復與其挽拽不得已而入耳前年乃
為吏部上之中書歸自驚笑又復懊恨周李二學士以
大法加我夫所謂博學宏辭者豈容易哉天地之灾變
盡解矣人事之興廢盡究矣皇王之道盡識矣聖賢之
文盡知矣而又下及蟲豸草木鬼神精魅一物已上莫
不開會此其可以當博學宏辭者邪恐猶未也設他日
或朝廷或持權衡大臣宰相問一事誥一物小若毛甲
而時脱有盡不能知者則號博學宏辭者當有罪矣私
自恐懼憂若囚械後幸有中書長者曰此人不堪抹去
之乃大快樂曰此後不能知東西左右亦不畏矣去年
入南場作判比於江淮選人正得不憂長名放耳(新書選舉)
(志高宗緫章二年司列少常伯裴行儉始設長名牓引銓注法按此書所言則義山兩應科目皆在尉弘農之)
(前舊書云既為弘農尉會昌二年又以書判拔萃誤也)尋復啟與曹主求尉於虢
(舊書本傳釋褐祕書省校書郎調補弘農尉)實以太夫人年高樂近地有山
水者而又其家窮弟妹細累喜得賤薪菜處相養活耳
始至官以活獄不合人意輒退去將遂脱衣置笏永夷
農牧會今太守憐之催去復任(新書本傳以活獄忤觀察使孫簡將罷去會姚)
(合代簡諭使還官)逕使不為升斗汲汲疲瘁低儽耳然至於文
字章句愈帖息不敢驚張嘗自呪願得時人曰此物不
識字此物不知書是吾生獲忠肅之謚也而吾子反殷
勤如此者豈不知耶豈有意耶不知則可有意則巳虚
矣然所以拳拳而不能忘者正以往年愛華山之為山
而有三得始得其卑者朝高者復得其揭然無附著而
又得其近而能遠思欲窮搜極討灑豁襟抱始以往來
番番不遂其願間者得李生於華郵為我指引巗谷列
視生植僅得其半又得謝生於雲臺觀暮留止宿旦相
與去愈復記熟後又復得吾子於邑中至其所不至者
於華之山無恨矣三人力耶今李生巳得第而又為老
貴人從事雲臺生亦顯然有聞於諸公間吾子之文粲
然成就如是我不負華之山而華之山亦將不負吾子
之三人矣以是思得聚會話既往探歴之勝至於切磋
善惡分擘進趨僕此世固不待學奴婢下人指誓神佛
而後已耳吾子何所用意耶明日東去既不得面寓書
惘惘九月三日弘農尉李某頓首
傳
李賀小傳
京兆杜牧(見上序)為長吉集序(新書文藝傳李賀字長吉系出鄭王後)狀長
吉之竒甚盡世傳之長吉姊嫁王氏者語長吉之事尤
備長吉細瘦通眉長指爪能苦吟疾書最先為昌黎韓
愈所知(宰相世系表韓愈字退之吏部侍郎謚曰文)所與遊者王參元(見代僕射)
(表)楊敬之(新書楊敬之字茂孝元和初擢進士第轉大理卿檢校工部尚書兼祭酒卒)權璩
(舊書權德輿傳子璩中書舍人)崔植(新書崔植字公修祐甫弟廬江令嬰甫子也祐甫病謂妻曰吾殁當)
(以廬江次子主吾祀終服補弘文生長慶初拜中書侍郎同中書門下平章事)為密每旦日與
諸公遊未嘗得題然後為詩如他人思量牽合以及程
限為意恒從小奚奴騎距驢背一古破錦囊遇有所得
即書投囊中及暮歸太夫人使婢受囊出之見所書多
輒曰是兒要當嘔出心始已耳上燈與食長吉從婢取
書研墨疊紙足成之投他囊中非大醉及弔喪日率如
此過亦不復省王楊輩時復來探取寫去長吉往往獨
騎往還京雒所至或時有著隨棄之故沈子明家所餘
四卷而已長吉將死時忽晝見一緋衣人駕赤蚪持一
版書若太古篆或霹靂石文者云當召長吉長吉了不
能讀歘下榻叩頭言阿稱(原注長吉學語時呼太夫人云又一本作阿㜷齊人呼母)
(為阿㜷)老且病賀不願去緋衣人笑曰帝成白玉樓立召
君為記天上差樂不苦也長吉獨泣邊人盡見之少之
長吉氣絶嘗所居窗中勃勃有煙氣聞行車嘒管之聲
太夫人急止人哭待之如炊五斗黍許時長吉竟死王
氏姊非能造作謂長吉者實所見如此嗚呼天蒼蒼而
高也上果有帝耶帝果有苑囿宫室觀閣之玩耶苟信
然則天之高邈帝之尊嚴亦宜有人物文彩愈此世者
何獨番番于長吉而使其不夀耶噫又豈世所謂才而
竒者不獨地上少即天上亦不多耶長吉生二十四年
位不過奉禮太常中當世人亦多排擯毁斥之又豈才
而竒者帝獨重之而人反不重耶又豈人見會勝帝耶
碑銘
刑部尚書致仕贈尚書右僕射太原白公墓碑銘
(并序建舊書白居易傳字樂天太原人北齊五兵尚書之仍孫建生士通士通生志善志善生)
(温温生鍠鍠生季庚季庚生居易初建賜田於韓城子孫家焉遂移籍同州至温徙於下邽今)
(為下邽人)
公以致仕刑部尚書年七十五會昌六年八月薨東都
贈右僕射十一月遂葬龍門(舊書白居易傳會昌中請罷太子少傅以刑部尚書)
(致仕與香山僧如滿結香火社每肩輿往來白衣鳩杖自稱香山居士大中元年卒時年七十六贈尚書右僕)
(射遺命不歸下邽可葬於香山如滿師塔之側家人從命而葬焉按樂天之卒年新書與此同舊書遲一歲恐)
(誤當以墓碑為實)子景受(舊書居易無子以其姪孫嗣)大中三年自潁陽尉
典治集賢御書侍太夫人弘農郡君楊氏來京師(舊書居易)
(妻楊潁士從父妹也)胖胖兢兢奉公之遺畏不克既乃件右功世
以命其客取文刻碑文曰
公字樂天諱居易前進士避祖諱選書判拔萃注秘省
校書(舊書貞元十四年始以進士就試禮部侍郎高郢擢昇甲科吏部判入等授祕書省校書郎)元
年對憲宗詔策語切不得為諫官補盩厔尉明年試進
士取故蕭遂州澣為第一(舊書太和九年貶刑部侍郎蕭澣為遂州刺史)事畢
怗集賢校理(怗通作貼)一月中詔由右銀臺門入翰林院(李肇)
(翰林志翰林院在銀臺門北麟德殿西廂重廊之後學士院在翰林之南别戶東向引鈴門外雖宣事不敢入)
試文五篇明日(一作年非)以所試制加段佑兵部尚書領涇
州遂為學士(舊書元和二年召入翰林為學士)右拾遺滿將擬官請掾
京兆以助供養授戸曹(新書左拾遺歲滿帝以資淺且家素貧聽自擇官居易請如姜)
(公輔以學士兼京兆戸曹參軍以便養詔可)時上愛兵襄陽荆州入䟽獻物
在約束外公密詆二師且曰非善良後雖與宰相不猒
(入聲)禍其後禮官竟以多殺不辜謚于頔為厲(新書荆南節度使嚴)
(綬又于頔拜山南東道節度使請升襄州為大都督府廣募戰士儲糧械&KR0972;然有專漢南意卒贈太保太常謚)
(曰厲次子季友尚憲宗永昌公主拜駙馬都尉求改頔謚會徐泗節度使李愬亦為更請賜謚曰思白居易傳)
(是時于頔入朝悉以歌舞人納禁中或言晉寧公主取以獻皆頔嬖愛居易以為不如歸之無令頔得歸曲天)
(子)李師古(當作道)襲父事逆務作項領以謾儕曹上錢六
百萬贖文貞故第以與魏氏公又言文貞第正堂用太
宗殿材魏氏歲臘鋪席祭其先人今雖窮後當有賢即
朝廷覆一瓦魏氏有分彼安肯入賊所贖第耶上由是
賜錢直劵以居其孫(新書白居易傳李師道上私錢六百萬為魏徵孫贖故第居易言徵)
(任宰相太宗用殿材成其正寢後嗣不能守陛下猶宜以賢者子孫贖而賜之師道人臣不宜掠美帝從之)
在職三年每讌見多前笏留上輦是否意詔湔剔抉摩
望及少年見天下無一事五年會憂掩坎廬墓七年以
左贊善大夫著吉(著陟略切)武相遇盜殊絶賊棄刃天街日
比午長安中盡知公以次紙為疏言元衡死狀不得報
即貶江州(新書是時盜殺武元衡京師震擾居易首上疏請亟捕賊刷朝廷恥以必得為期宰相嫌)
(其出位不悦貶江州司馬)移忠州刺史穆宗用為司門員外四月知
制誥加秩主客直守中書舍人叙緋受旨起田孝公代
衡陽孝公行贈錢五百萬拒不内(新書田布拜魏博節度使命持節宣諭布)
(遺五百縑詔使受之辭曰方諭問旁午若悉有所贈則賊未殄布貲竭矣詔聽辭餉)燕趙相殺不
已公又上疏列言河朔畔岸復不報又貶杭州(新書是時河朔)
(復亂合諸道兵出討遷延無功居易進忠不見聽乃自外遷為杭州刺史)既至築堤捍江分
殺水孔道用肥見田(見音現)發故鄴侯泌五井渟儲甘清
以變飲食循錢塘上下民迎濤祠神伴侣歌舞(新書居易始築)
(堤捍錢塘湖鍾洩其水溉田千頃復浚李泌六井民賴其汲玉海六井相國井西井金牛井方井白龜池小方)
(井也白樂天治湖浚井刻石湖上本朝熙寧六年陳襄修六并元祐五年蘇軾復治六井改作瓦筒按六井此)
(作五井蓋大小方井合為一也)徙右庶子出蘇州授秘書監换服色遷
刑部侍郎乞官分司得太子賓客除河南尹復為舊官
進階開國九年除同州不上改太子少傅申百日假又
二歲得所薨官(新書會昌六年卒宣宗以詩弔之遺命薄葬母請謚敏中為相請謚有司曰文)
白氏由楚入秦秦自不宜杜郵事(戰國策白起為秦將賜死杜郵)封子
仲太原以其有後祖某鞏縣令(舊書鍠歴酸棗鞏二縣令)考季庚襄
州别駕贈太保一女妻譚氏始生公七月能展書指之
無二字縱橫不誤既長與弟行簡俱有名(新書行簡字知退擢進士)
(敏而工辭後學所慕向)故李刑部建(新書李遜弟建字杓直召拜刑部侍郎)庾左丞
敬休(新書庾敬休字順之鄧州新野人再為尚書左丞)友最善家居以戸小飲
薄酒朔望晦輒不肉食攜鄧同韋楚白服遊人間姓名
過海流入雞林日南有文字國(漢地理志日南郡故秦象郡武帝元鼎六年開)
(元稹白氏長慶集序雞林賈人求市頗切自云本國宰相每以一金换一篇其偽者宰相輒能辯别之自篇章)
(已來未有如是流傳之廣者)為中書舍人三日如建中詔書上鄭公
覃自代後為相稱質直(新書鄭覃以父廕補弘文校書郎李訓誅帝召覃視詔禁中遂)
(拜同中書門下平章事封滎陽郡公)文宗時文貞公果有孫起使下數歲
至諫議大夫賢可任為今上御史中丞(新書魏徵傳文宗詔訪其後五)
(世孫謩用之官至宰相)他日景受嘗跪曰大人居翰林六同列五
具為相獨白氏亡有公笑曰汝少以待其曾祖弟今右
僕射平章事敏中果相天子復憲宗所欲得開七關城
守四州(見樊南序)以集巨伐仲冬南至備宰相儀物擎跪齋
栗給事寡嫂永寧里中有兄弟家指嚮健慕以信公知
人(新書敏中字用晦少孤承學諸兄長慶初第進士武宗時李德裕薦敏中知制誥為翰林學士承旨宣宗)
(立以兵部侍郎進平章事)集七十五卷元相為序(舊書居易有文集七十五卷長慶末)
(浙東觀察使元稹為之序曰樂天自杭州刺史以右庶子召還予時刺會稽因得盡徵其文手自排纉成五十)
(卷凡二千二百五十一首前輩多以前集中集為名予以為陛下明年當改元長慶訖於是矣因號白氏長慶)
(集大凡人之文皆有所長樂天長可以為多矣夫諷諭之詩長於激閒適之詩長於遣感傷之詩長於切五字)
(律詩百言而上長於贍五字七字百言而下長於情賦贊箴誡之類長於當碑記叙事制誥長於實啟奏表狀)
(長於直書檄辭冊剖判長於盡總而言之不亦多乎哉人以為稹序盡其能事居易嘗寫其文集送江州東西二)
(林寺洛城香山聖善等寺如佛書雜傳例流行之按新書元稹字微之河南人宫中呼元才子進同中書門下)
(平章事)系曰
公之先世用談說聞肅代代優(下代讀曰世)布蹤河南(南字非韻)
(恐誤)隂德未校(校疑是報)公有弟昆本枝不摇乃果敷舒匪骼
匪臑(說文禽獸之骨曰骼禮記臂臑注肩脚也)噫(烏介反)其醇腴于鄉洎邦取
用不窮天子見之層陛玉堂徵徵其中上汰唐禹帝為
輦留續緒襞縷歲終當遷戸曹是取曄白其華(詩序白華孝子)
(之潔白也)皭不㾗緇(上聲見祭楊郎中文)用從棄遣至道天子疇誰與
伍率中道止納筆攝麾綽三郡理(謂江杭蘇三州)既去刑部倏
東其居大尹河南翦其㬥逋君有三輔(見為尚書狀)臣有田
畝臣衰君強謝不堪守(謂除同州不上)翊翊伸伸君子之文不
僭不怒惟君子武君子既貞兩有其矩孰永厥家曾祖
之弟坤柄巽繩以就大計(易坤為柄巽為繩)匪哲則知亦有教
詔益裒其收揠莠而𨗳刻詩于碑以報百世公老于東
遂葬其地
劍州重陽亭銘(并序)
陪臣未嘗屢覩天子宫闕矧得舞殿陛下邪然下國伏
地讀甲乙丙丁詔書(玉海漢詔有制詔親詔密詔特詔優詔中詔請詔手筆下詔遺詔令)
(有下令著令挈令及令甲令乙令丙)亦有以識天子理意尺度堯舜不差
毫撮於絶遠人意尤在不然者安得用江陵令(新書江陵府江)
(陵郡領江陵縣)使上水六千里挽大小虎牙灧澦黃牛險以治
普安(水經注荆門在南上合下開闇徹山南有門像虎牙在北石壁色紅間有白文類牙刑並以物像受)
(名此二山楚之西塞也又白帝城西有孤石冬出二十灧餘丈夏没名灧澦堆土人云灧澦大如象瞿塘不可上)
(澦大如馬瞿塘不可下人以此為水候又黃牛山下有灘名曰黃牛灘南岸重嶺叠起最外高崖間有色如人)
(負刀牽牛人黑牛黃成就分明既人迹所絶莫得究焉此巖既高加江湍紆迴雖途逕信宿猶望見此物故)
(行者謠曰朝發黃牛暮宿黃牛闕新書劍州普安郡領普安縣)令既為侯講天子意
三年大理田訟斷休市價平獄戸屈膝落民不識胥吏
四方賓頗來繫馬靡牛(闕)樹膚不生乃大鏟險道緄石見
土其平可容考工車四軌(周禮涂度以軌又經涂九軌環涂七軌野涂五軌)建為
南北亭以經勞餞又亭東山號曰重陽以醉風日南北經
貫若出平郡無有噫(原闕二字)三年民恐即去遮觀(原闕二字)請
留(當謂遮觀原闕察使請留二字)東山實在亭下侯蔣氏名侑文曰
仁之為道隆磊英傑天簡其勞羨以事物為君之(原闕二字)
蔣是(闕)撮取不窮如武有庫(見為某先輩啓)蔣之有世以仁為
歸伯氏之宜仲氏之思厥弟承之繩而不䊵(韻會䊵急也)以
令為侯天子之德汝侯為理劍有盈昃(易日中則昃月盈則食)君
南臣北父坐子伏飲牛漚菅(魏志管寧鄰有牛犯寧禾者寧牽著涼處飲食主乃)
(大慙白帖引傳曰拘鄫人之漚菅者曰何故使吾水滋濁)由訟以直市正獄清(漢曹參傳)
(慎毋擾獄巾)謁歸告休(白帖杜欽言於王鳳曰今有司以為予告得歸賜告不得夫三最予告也)
(或病滿賜告詔恩也詳為舍人啟)朝雨滂沱(詩崇朝其雨滂沱見表)濕其帩頭(漢制)
(考後漢向栩好被髮著絳綃頭綃當作幧)民樂以康願有顯庸侯作南亭北
亭是雙至於東山乃三其功摧險為夷大石是扛亦既
三年民走乞留伯氏南梁(新書汝州臨汝郡梁縣注本承休又有梁縣在西南四十)
(五里貞觀二年省梁更承休曰梁)重弓二矛(見為綘郡公文)古有魯衛(論語魯衛之政)
(兄弟也)惟我之曹惟仁之歸有世在下其攄其超尾馬鬛
馬(應璩慜驥賦鬱神足而不攄張協七命天驪之駿逸態超越神異經西南大宛宛邱有良馬其大二丈鬛)
(至膝尾委地蹄如汗腕可握日行千里)惟蔣之融(成公綏詩翼翼萬禩明明顯融)由唐龐
嘏(龐音茫厚也左傳民生敦龐鄭氏詩箋受福曰嘏)惟是亭銘得其麤且(毛萇詩傳)
(且辭也)唐大中八年九月一日太學博士河南李商隠撰
賦
蝨賦
亦氣而孕亦卵而成晨鳧(一作鷖非)露鶴(鶴古通作鵠張協七命晨鳬露鵠善)
(曰說苑云魏文侯嗜晨鳧也蘇武與李陵書晨鳧失羣不足以喻疾藝文類聚廣志曰晨鳧肥而耐寒宜為&KR0796;)
(周處風土記白鶴性警至八月露降流於草葉滴滴有聲則鳴)不知其生(藝文類聚吳錄曰婁縣有)
(石首魚至秋化為冠鳧鳧頭中猶有石也師曠禽經鶴以聲交而孕張華注雄鳴上風雌承下風則孕鮑昭舞)
(鶴賦散幽經以騐物偉胎化之仙禽善曰浮邱公相鶴經云雄雌相視目睛不轉則孕正字通内典云鶴影生)
(今俗言鶴雌雄相隨如道士步斗履其跡則孕淮南子牛馬之氣蒸不能生蝨蝨之氣蒸不能生牛馬故化生)
(於外非生於内也抱朴子夫蝨生於我我非蝨之父母蝨非我之子孫也)汝職惟齧而不善
齧(說文蝨齧人蟲也太平御覽夢書曰蟣蝨為憂齧人身也)回臭而多(南史下彬傳彬作蚤蝨賦)
(序曰余居貧布衣十年不製一袍之緼有生所託為人多病起居甚疎縈寢敗絮不能自釋澡刷不勤澣沐失時四體)
(㲰㲰加以臭穢故葦席蓬纓之間蚤蝨猥流探揣擭撮日不替手)跖香而絶(沈括筆談古人藏書)
(辟蠹用芸芸香草今謂之七里香者是也南人採置席下能去蚤蝨)
附陸龜蒙後蝨賦(并序望新書隠逸傳陸龜蒙字魯元方七世孫也少高)
(放通六經尤明春秋居松江甫里多所論撰時謂江湖散人或號天隨子甫里先生)
余讀玉溪生蝨賦有就賢避跖之歎(賢乃顔字之誤就顔避跖即所)
(謂回多跖絶也)似未知蝨作後蝨賦以矯之
衣緇守白髮華守黑(嵇康養生論蝨處頭而黑善曰抱朴子云今頭蝨著身皆稍變)
(而白身蝨處頭皆漸化而黑則是玄素果無定質移易存乎所漸也老子知其白守其黑是謂常德)不
為物遷是有恒德(齊語習而安焉不見異物而遷焉易恒其德貞按衣中之蝨本白衣)
(或化為緇而蝨終自白髮中之蝨本黑髮或變為白而蝨終自黑故曰不為物遷是有恒德)小人
趨時必變顔色棄瘠涵腴乃蝨之賊(箋義山蝨賦刺朝士也商君書)
(以仁義禮樂為蝨官曰六蝨成俗兵必大敗御覽庾峻曰今山林之士利出一官商君謂之六蝨韓非謂)
(之五蠹故義山託以興刺回賢而貧貧故臭跖暴而富富故香蝨惟回之齧而不恤其賢惟跖之避而莫)
(敢攖其暴是亦不善齧矣世之虐煢獨而畏高明侮鰥寡而畏彊禦者何以異於此義山殆深知蝨者魯)
(望偶有感於趨時之輩朝衛暮霍惟疏鬛奎蹄之間望走以為廣宫安室者故作後蝨賦以矯之蓋蝨惟)
(去身就頭故白變為黑苟常在衣中則衣雖黑而蝨仍白矣惟去頭就身故黑化為白苟常在髮中則髮)
(雖白而蝨仍黑矣彼趨時變色棄瘠涵腴者豈非恒德之賊乎意各有存辭遂相反非真謂義山不知蝨)
(也)
蝎賦(本作蠍俗省作蝎詩彼君子女卷髮如蠆箋蠆螫蟲也尾末揵然䟽左傳已為蠆尾言其)
(尾有毒也釋文蠆勅邁反通俗文云長尾為蠆短尾為蠍蠍音虚伐反左傳僖二十二年臧文)
(仲曰蠭蠆有毒䟽說文蠆毒蟲也通俗文云蠆長尾謂之蠍蠍毒傷人曰䖧張列反字或作蜇)
(莊子老聃曰其人知憯於蠆蠍之尾按晉庾峻傳唯有處士之名而無爵列于朝者商君謂之)
(六蝎然則六蝨六蝎並出商君之書義山所以賦此二物也)
夜風索索緣隙憑壁(御覽魏志曰彭城夫人夜之厠蠆螫其手北史曰齊後主夜索蠍一)
(斗比曉時得三升)弗聲弗鳴潛此毒螫(陶弘景名醫别錄注蠍有雌雄雄螫人痛止一)
(處雌者痛牽諸處段成式酉陽雜俎鼠負蟲巨者化為蠍蝸能食之方書中蠍螫者以蝸涎塗之或以木椀合)
(之痛立止)厥虎不翅厥牛不齒(漢書董仲舒對策曰夫天亦有所分予予之齒者去其角)
(傅其翼者兩其足是所受大者不得取小也注師古曰謂牛無上齒則有角其餘無角者則有上齒傅讀曰附)
(附著也言鳥不四足按厥虎不翅謂虎有四足則無翼也厥牛不齒謂牛有兩角則無上齒也)爾兮何
功既角而尾(箋蠍賦刺處士也葛洪云蠍前謂之螫後謂之蠆蓋前即其角後即其尾也凡物受)
(大者不得取小故虎無翅牛無齒而蠍既有角以螫人於前又有尾以毒人於後果何功而得此揚子法言或)
(問酷吏曰虎哉虎哉角而翼者也詩集井泥篇云猛虎與雙翅更以角副之其即此角而尾之謂與)
雜著
紀事
象江太守
滎陽鄭璠自象江得怪石六其三聳而銳上又一如世
間道士存思圖(見為先輩啓)畫人肺胃肝腎次第懸絡者又
一空中而隠外若癭癃殃疝病不作物者又一色紺冰
(去聲)而理平漫彈之好聲璠為象江三年不病瘴平安寢
食及還長安無家居婦兒寄止人舍下計輦六石道費
俸六十萬璠嗜好有意極類前輩人
華山尉
陶生有恒人善養又善與人遊又善為官會昌初生病
骨熱且死是年長安中進士為陶生誄者數十人生在
時吾已得之矣及既死吾又得之
齊魯二生
程驤
右一人字蟠之其父少良本鄆盜人也晩更與其徒畜
牝馬草驘一私作弓矢刀仗學發冡抄道常就迴遠坑
谷無廬徼處依大林木蚤夜偵候作姦李師古貪諸土
貨下令䘏商鄆與淮海競(一作近)出入天下珍寶日日不
絶少良致資以萬數每旬時歸妻子輒置食飲勞其黨
後少良老前所置食有大臠連骨以牙齒稍脫落不能
食其妻輒起請黨中少年曰公子與此老父椎埋剽奪
十數年竟不計天下有活人今其尚不能食况能在公
子叔行耶公子此去必殺之草間毌為鐵門外老捕盜
所狙快少良默憚之出百餘萬謝其黨曰老嫗真解事
敢以此為諸君别衆許之與盟曰事後敗出約不相引
少良由是以其資發舉貿轉與鄰伍重信義䘏死喪斷
魚肉葱薤禮拜畫佛讀佛書不復出里閈竟若大君子
能悔咎前惡者十五年死子驤率不知後一日有過其
母罵之曰此種不良庸有好事耶驤泣問其語母盡以
少良時(一作之)事告之驤號哭數日不食乃悉散其財踰
年驤甚苦貧就里中舉負給薪水灑掃之事讀書日數
千言里先生賢之時與饘糗布帛使供養其母後漸通
五經歴代史諸子雜家往往同學人去其師從驤講授
又其為人寬厚滋茂動靜有繩墨人不敢犯烏重胤為
鄆師(舊書烏重胤潞州牙將卒贈太尉重胤出自行間雖古之名將無以加焉)喜聞驤與之
錢數十萬令市書籍驤復以其餘賚諸生其里閭故德
少良者亦常來與驤孳息其貨數年復致萬金驤固不
以為已有繩契管楗雜付比近用度費耗了不勘詰道
益商開成初相國彭城公遣其客張谷聘之驤不起
劉义
右一人字义不知其所來在魏與焦濛閭冰田滂善任
氣重義大軀有膂力常出入市井殺牛擊犬豕羅網鳥
雀亦或時因酒殺人變姓名遁去會赦得出後流入齊
魯始讀書能為歌詩然恃其故時所為輒不能俯仰貴
人穿屐破衣從尋常人乞丐酒食為活聞韓愈善接(一作)
(友)天下士步行歸之既至賦冰柱雪(一作雲)車二詩一旦
居盧仝孟郊之上樊宗師以文自任見义拜之(新書盧仝居東)
(都愈為河南令愛其詩厚禮之仝自號玉川子孟郊字東野湖州武康人愈一見為忘年交郊為詩有理致最)
(為愈所稱樊澤河中人子宗師字紹述韓愈稱其論議平正有經據常薦其材云)後以爭語不
能下諸公因持愈金數斤去曰此諛墓中人所得耳不
若與劉君為夀愈不能止復歸齊魯义之行固不在聖
賢中庸之列然其能面道人短長不畏卒禍及得其服
義則又彌縫勸諫有若骨肉此其過人無限
宜都内人(新書地理志峽州夷陵郡領宜都縣)
武后簒既久頗放縱耽内習不敬宗廟四方日有叛逆
防豫不暇時宜都内人以唾壺進思有以諫者后坐帷
下倚檀机與語問四方事宜都内人曰大家知古女卑
於男邪后曰知内人曰古有女媧(史記三皇紀注按三皇紀者不同譙周以)
(燧人為皇宋均以祝融為皇而鄭玄依春秋緯以女媧為皇承伏羲皇甫謐亦同)亦不正是天
子佐伏羲理九州耳後世孃姥有越出房閤斷天下事
者皆不得其正多是輔昏主不然抱小兒獨大家革天
姓改去釵釧襲服冠冕符瑞日至大臣不敢動真天子
也然今者内之弄臣狎人朝夕進御者久未屏去妾疑
此未當天意后曰何内人曰女隂也男陽也陽尊而隂
卑雖大家以隂事主天然宜體取剛亢明烈以消羣陽
陽消然後隂得志也今狎弄日至處大家夫宫尊位其
勢隂求陽也陽勝而隂亦微不可久也大家始今日能
屏去男妾獨立天下則陽之剛亢明烈可有矣如是過
萬萬歲男子益削女子益專妾之願在此后雖不能盡
用然即日下令誅作明堂者(通鑑武后命更造明堂天堂仍以懷義充使懷義内)
(不自安言多不順后隂使人毆殺之)
析微
斷非聖人事
堯去子舜亦去子周公去弟後世人以為能斷此絶不
知聖人事者斷之為義疑而後定者也聖人所行無疑
又安用斷聖人持天下以道民不得知聖人理天下以
仁義民不得知害去其身未仁也害去其家未仁也害
去其國亦未仁也害去其天下亦未仁也害去其後世
然後仁也宜而行之謂之義子不肖去子弟不順去弟
家國天下後世皆蒙利去害矣不去則反宜然而為之
堯舜周公未嘗疑又安用斷故曰斷非聖人事
讓非賢人事
世以為能讓其國能讓其天下者為賢此絶不知賢人
事者能讓其國能讓其天下是不苟取者耳湯故時非
無臣也然其卒佐湯有升陑之役鳴條之戰竟何人哉
非伊尹不可也(書序伊尹相湯伐桀升自陑遂與桀戰于鳴條之野作湯誓)武故時
非無臣也然其卒佐武有牧野之誓白旗之懸果何人
哉非太公望不可也(書序武王戎車三百兩虎賁三千人與受戰于牧野作牧誓史記斬)
(紂首懸之太白之旗)苟伊尹之讓汝鳩仲虺(書序伊尹去亳適夏既醜有夏復歸于亳)
(入自北門乃遇汝鳩汝方作汝鳩汝方湯歸自夏至于大坰仲虺作誥)太公望之讓太顛
閎夭(書亦惟有若虢叔有若閎夭有若散宜生有若泰顛有若南宫括)則商周之命其
集乎故伊尹之醜夏復歸太公望之發揚蹈厲(禮記發揚蹈厲)
(太公之志也)當此時雖百汝鳩百仲虺伊尹不讓也百太顛
百閎夭太公望亦不讓也故曰讓非賢人事
李義山文集箋註卷十
