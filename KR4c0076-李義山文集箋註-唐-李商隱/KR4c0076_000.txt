李義山文集箋注别集類一(唐)
提要
(臣)等謹案李義山文集箋注十卷
國朝徐樹榖箋徐炯注樹榖字藝初康熙乙丑
進士官至山東道監察御史炯字章仲康熙
壬戌進士官至直隸巡道皆崑山人考舊唐
書李商隠傳稱有表狀集四十卷新唐書藝
文志稱李商隠樊南甲集二十卷乙集二十
卷玉溪生詩三卷文賦一卷宋史藝文志稱
李商隠文集八卷四六甲乙集四十卷别集
二十卷詩集三卷今惟詩集三卷傳文集皆
佚
國初吴江朱鶴齡始裒輯諸書編為五卷而闕
其狀之一體康熙庚午炯典試福建得其本
于林佶採摭文苑英華所載諸狀補之又補
入重陽亭銘一篇是為今本鶴齡原本雖略
為詮釋而多所疎漏盖猶未竟之稿樹榖因
博考史籍證驗時事以為之箋炯復徵其典
故訓詁以為之注其中上崔華州書一篇樹
榖斷其非商隠作近時桐鄉馮浩注本則辨
此書為開成二年春初作崔華州乃崔龜從
非崔戎故賈相國乃賈餗非賈耽崔宣州乃
崔鄲非崔羣引據唐書紀傳證樹榖之誤疑
又重陽亭銘一篇炯據全蜀藝文志採入馮
浩注本則辨其碑末結銜又鄉貫皆可疑知
為舊碑漫漶楊慎偽補足之援慎偽補樊敏
柳敏二碑證炯之誤信又據成都文類採入
為河東公上西川相國京兆公書一篇及逸
句九條皆足補正此本之疎漏然上京兆公
書乃案牘之文本無可取逸句尤無關宏旨
故仍以此本著于錄焉乾隆四十六年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
