李義山文集箋註卷一
監察御史徐樹榖箋
山東提學僉事徐炯註
表上
為汝南公華州賀赦表(箋舊書周墀傳墀字德升汝南人長慶二年擢進士)
(第開成四年拜中書舍人内職如故武宗即位出為華州刺史鎮國軍潼關防禦等使武宗紀)
(會昌元年正月壬寅朔庚戌有事於郊廟禮畢御丹鳳樓大赦改元新書地理志華州領縣三)
(鄭華隂下邽百官志下之達上其制有六一曰表二曰状三曰牋四曰啓五曰辭六曰牒)
臣某言伏奉正月九日制書(是月壬寅朔越九日為庚戌)南郊禮畢
改元為某大赦天下者(王應麟玉海秦并諸侯曰大赦天下由漢以來或即位建儲改)
(元立后皆有大赦遂為常制)奉郊禋以定天位(周禮大宗伯以禋祀祀吴天上帝周語精)
(意以享曰禋漢郊祀志兆於南郊所以定天位也)新歷象以授人時(書歷象日月星辰敬)
(授人時)乾健離明震動兌悦(見易彖傳)跂行喙息(漢匈奴傳跂行喙息蝡動)
(之類師古曰跂行凡有足而行者喙息凡以口出氣者)罔不慶幸臣某(中賀)臣聞
欽(一作禋非)昊天而旅上帝者(書欽若昊天周禮掌次大旅上帝注祭天於圜丘)聖
人(集作王)之重事覃殊休而發大號者(易渙汗其大號)哲后之弘
猷故必致四圭以達誠(周禮典瑞四圭有邸以祀天注夏正郊天也)制六器
而申敬(周禮大宗伯以玉作六器以禮天地四方)將崇嚴配(孝經嚴父莫大于配天)必
在元旬(元旬即元日禮記孟春之月天子乃以元日祈榖于上帝注謂以上辛郊祭天也晉郊祀歌歴)
(元旬集首吉)先之以蒼璧騂牲(周禮大宗伯以蒼璧禮天禮記郊特牲曰牲用騂尚赤也)
(用犢貴誠也)重之以雲門大呂(周禮大司樂乃奏黃鍾歌大呂舞雲門以祀天神)乃
後王猶有闕於薦敬(禮記祭義曰其薦之也敬以欲)爽彼告虔(魏志高堂隆疏)
(曰所以昭事上帝告虔報施也)周官三代之文(書序武王既代殷命滅淮夷還歸豐作周官)
絶而不續漢氏萬靈之位(漢郊祀志黃帝接萬靈明庭明庭者甘泉也)失而
莫尋豈若皇帝陛下以大道遂羣生(曹植詩苞育比羣生禮記大道之行)
(也)以至公臨寶祚(隂符經天之至私用之至公北齊元會大饗歌寶祚眇無疆)上包
玄象(周禮考工記天謂之玄易在天成象南史周弘正博物知玄象善占候)下總皇祇(顔延)
(之序皇祇發生之始)黜幽陟明(書三考黜陟幽明)興廢繼絶(見中庸)靈芝甘
露鄙之而不告史官(漢書武帝紀元封二年甘泉宮内中產芝九莖連葉作芝房之歌宣)
(帝紀元康元年甘露降未央宮神爵二年鳳皇甘露降集京師)赤鴈白麟陋之而不編
瑞牒(漢武帝紀太始三年二月行幸東海獲赤鴈作朱鴈之歌元符元年冬十月行幸雍祀五畤獲白麟)
(作白麟之歌班固兩都賦序武帝之世衆庶說豫福應尤盛白麟赤鴈芝房寶鼎之歌薦於郊廟神爵五鳳廿)
(露黃龍之瑞以為年紀後漢光武紀羣臣奏言天下清寧靈物仍降宜令太史撰集以傳來世帝不納常自謙)
(無德每郡國所上輒抑而不當故史官罕得紀焉)然後因孟月(一作春非周庾信祀五帝歌孟)
(之月陽之夭)卜上辛(禮記郊之用辛也周之始郊日以至春秋榖梁傳以十二月下辛卜正月上辛)
(祭漢禮樂志正月上辛用祀甘泉圜丘)率於國南(禮記兆於南郊就陽位也杜氏通典周制祈榖)
(壇名泰壇在國南五十里)式是歲首(後漢范升傳奏記曰方春歲首而動發遠征)且天以
陛下為子故必饗明誠人以陛下為天故必流睿澤踰
千越萬(漢郊祀志黃帝萬諸侯而神靈之封君七千)邁五登三(漢司馬相如傳上咸五下)
(登三)何則取(集作致)直言之科(漢武帝紀建元元年詔舉賢良方正直言極諫之士)則
聽輿論者不足算(左傳聽輿人之誦楚語輿人誦注輿衆也)設宥過之令(書宥)
(過無大刑故無小)則除鄉議者未可儔(左傳鄭人游於鄉校以議執政然明謂子產毁)
(鄉校如何子産曰何為夫人朝夕退而游焉以議執政之善否其所惡者吾則改之是吾師也若之何毁之)
延賞推恩(書賞延於世漢諸侯王表武帝施主父之策下推恩之令)用以勸禦災捍
患之士(禮記能禦大災則祀之能捍大患則祀之)減租退責(漢惠帝紀帝即位減田租復十)
(五稅一退責即已責見為京兆公表)將以矜火耕水耨之人(漢武帝紀詔曰江南之地)
(大耕水耨應劭曰燒草下水種稻草與稻並生高七八寸因悉芟去復下水灌之草死獨稻長所謂火耕水耨)
養庶老頒淖糜暖帛之資(禮記月令仲秋養衰老授几杖行糜粥飲食王制有虞氏)
(養國老於上庠養庶老於下庠又七十非帛不暖漢文帝紀吏稟當受鬻者師古曰鬻淖糜也)走羣望
潔刳牲瘞幣之禮(左傳韓宣子曰並走羣望注晉所望祀山川皆走往祈禱書望于山川周)
(禮大宗伯以血祭祭五嶽以貍沈祭山林川澤又挍人將事四海山川飾黃駒案貍即瘞幣黃駒則其所沈之)
(牡也肆師職云次祀用牲幣小祀用牲鄭康成以嶽瀆為次祀山川為小祀)古不覩者復覩
古不聞者復聞萬蟄蘇而六幽盡開(禮記樂記曰蟄蟲昭蘇班固典引光)
(被六幽注天地四方也)五刃藏而九土咸闢(齊語定三革隠五刃注定奠也隠藏也三)
(革甲胄盾也五刃刀劍矛戟矢也魯語共工氏子曰后土能平九土注九州之土也)臣當時集軍
州官吏等丁寧告示訖(漢谷永傳以丁寧陛下師古曰丁寧謂再三告示也)況臣
嘗備論思獲叨侍從(兩都賦序武宣之世言語侍從之臣若司馬相如虞丘夀王東方朔)
(枚臯王褒劉向之屬朝夕論思日月獻納)當時仙禁慙視草以無能(漢淮南王傳武)
(帝每為報書及賜常召司馬相如等視草乃遣案本傳墀能為古文有史才文宗重之歴集賢學士起居舍人)
(知制誥充翰林學士拜中書舍人皆内職也故有此語)此日泰壇望給薪而靡及
(禮記祭法燔柴於泰壇祭天也瘞埋於泰折祭地也月令季冬之月乃命四監收秩薪柴以共郊廟及百祀之)
(薪燎周禮委人以式灋共祭祀之薪蒸木材)徘徊甸服跼蹐關城(史記呂産入未央宮)
(殿門弗得入徘徊往來書五百里甸服詩謂天蓋高不敢不局謂地蓋厚不敢不蹐陸機表跼天蹐地若無所)
(容案甸服關城皆謂華州關潼關也今華州華隂縣東一里為潼關衛衛東南四里有潼關故城古桃林之塞)
(即此所謂關城也)雖有慶於文明(易見龍在田天下文明)竟無階於奔走
(書邦甸侯衛駿奔走執豆籩)司馬談闕陪盛禮没齒難忘(史記自序是歲天子)
(始建漢家之封而太史公留滯周南不得與從事故發憤且卒案此太史公者遷稱其父談也與贊首太史公)
(不同)蕭望之願立本朝馳魂莫及(漢蕭望之傳望之為平原太守雅意在本朝遠)
(為郡守内不自得)無任忭舞結戀之至(潘岳藉田賦觀者莫不忭舞乎康衢)
為京兆公陜州賀南郊赦表(箋篇首云伏奉正月九日制書郊禋禮畢)
(改元大赦是即會昌元年正月庚戌之事也前為華州刺史作此為陜州刺史作耳京兆公不)
(知何人據本集冇為河東公謝相國京兆公啓又有為柳珪謝京兆公啓又有獻相國京兆公)
(啓所謂京兆公者杜悰也悰杜佑之孫唐書附見佑傳舊史公太和六年由司農卿轉京兆尹)
(新史云太和初由灃州刺史召為京兆尹並不言為陜州刺史中間歴藩鎮開成初入為工部)
(尚書三年改戸部兼判度支會昌初為淮南節度使踰年入相此上賀表者當亦是杜悰而史)
(無出守陜州之事人或疑之余案自後魏太和中定四海望族譜牒始以郡表姓故唐人有某)
(公某公之稱皆以郡望冠之所謂言劉必出彭城言李必出隴西者也義山集中稱汝南公者)
(六皆周墀稱安平公者七皆崔戎稱滎陽公者十一皆鄭亞稱河東公者四皆柳仲郢稱濮陽)
(公者八皆王茂元今稱京兆公者四其三的為杜悰而此京兆公獨為他人名稱無别恐不應)
(蒙混至此竊意開成之末文宗晏駕其舊臣多被斥逐如宰相楊嗣復出為潭州刺史李珏為)
(桂州刺史御史中丞裴夷直為杭州刺史而周墀亦以中書舍人出守華州諸臣紛紛去國悰)
(於此時亦或由戶部尚書出為陜州史傳於戶部之後淮南之前偶失此一遷耳或謂悰嘗尹)
(京兆而以其官稱之非也舊書地理志陜州屬河南道廣德元年車駕幸陜州以為大都督府)
(領縣七陜峽石靈寶芮城平陸安邑夏)
臣某言臣伏奉正月九日制書郊禋禮畢改元為某大
赦天下者既事虞郊(書舜典肆類于上帝禮記祭法有虞氏禘黃帝而郊嚳)復新
堯歷(書堯典歷象日月星辰)天潢瀉潤(史記天官書西宮咸池曰天五潢張衡思玄賦垂天)
(潢之汎汎兮浮雲漢之湯湯)日觀揚暉(應劭漢官儀泰山東南巖名日觀日觀者雞一鳴時見日)
(始欲出長三丈所)普天率土(見詩)罔不慶幸臣某(中賀)臣聞君人
之孝莫大於尊祖(詩序生民尊祖也后稷生於姜嫄文武之功起於后稷故推以配天焉)
王者之敬孰踰於事天故必用因高之儀(禮記禮器曰為高必因丘)
(陵注謂冬至祭天於圜丘之上也隋牛弘郊祀歌辭因高盡敬掃地推誠)申嚴配之禮(見上表)
百神(集有攸字)序萬靈昭(集有蘇字)乃可覃殊恩渙大號禮成而
德備惠敷而慶弘然而秦尚武功(戰國策魯仲連曰彼秦者棄禮義而尚首)
(功之國也)先祈禳之事(漢郊祀志秦并天下令祠官各以歲時奉祠唯雍四畤上帝為尊春以為)
(歲祠禱因泮凍秋涸凍冬賽祠案雍四畤謂鄜畤吳陽武畤好畤密畤皆在雍所以郊上帝也)故柴燎
蕭薌未必饗(禮記祭義燔燎羶薌見以蕭光以報氣也郊特牲既奠然後焫蕭合羶薌詳見前)
漢稱文物(左傳文物以紀之聲明以發之)重神仙之道(漢書武帝紀元鼎五年立泰畤)
(于甘泉天子親郊見禮樂志武帝定郊祀之禮祠太一於甘泉就乾位也乃立樂府以正月上辛用事甘泉圜)
(丘昏祠至明案甘泉太一祠壇武帝用方士公孫卿立之故曰重神仙之道)故雲門太簇未
必和(周禮大司樂圜鍾為宫黃鍾為角太簇為徵姑洗為羽雲門之舞冬日至於地上之圜丘奏之)既
不講於禮官(漢武帝紀元朔五年詔令禮官勸學講議洽聞舉遺興禮揚雄劇秦美新禮官博士)
(卷其舌而不談)終致譏於儒者(漢郊祀志元帝好儒貢禹韋玄成匡衡等相繼為公卿成帝初)
(即位衡奏言甘泉泰畤河東后土之祠宜徙置長安下羣臣議博士師丹等五十人以為甘泉河東之祠非神)
(靈所饗宜徙就正陽大隂之處違俗復古循聖制定天位從之)伏惟皇帝陛下與春生
育(班固答賓戲其君天下也養之如春)並日照臨(書惟我文考若日月之照臨)究三代
之質文酌百王之損益定午位(庾信周祀員丘歌丙午封壇肅且圜)卜上
辛潔齊之誠(易齊也者言萬物之潔齊也)先掃除而遐達(禮記至敬不壇掃地)
(而祭)孝思之志(詩永言孝思)協氣臭以升聞(禮記至敬不饗味而貴達氣也書玄)
(德升聞)然後推作解之恩(易雷雨作解君子以赦過宥罪)降惟新之令(書舊)
(染汙俗咸與惟新)設科以招諫諍(新書選舉志制舉有賢良方正直言極諫科)宥過
以務哀矜(書皇帝哀矜庶戮之不辜)已責既恤於三農(左傳晉悼公即位施舍已)
(責注施恩惠舍勞役止逋責周禮三農生九榖)錄勲無遺於十代(左傳范宣子囚叔向祁奚)
(曰社稷之固也猶將十世宥之以勸能者)頒粟帛而養耆老(漢文帝紀有司請八十已上月)
(賜米肉酒九十已上加帛絮長吏閱視丞若尉致)走牲幣而遍山川(見為汝南公表)舉
皇王之廢官盡古今之能事臣當時集軍州官吏丁寧
告示訖況臣嘗奉恩光(江淹雜體詩宵人重恩光)叨居華顯當太史
撰日之際(周禮大史職曰大祭祀與執事卜日曹大家東征賦時孟春之吉日兮撰良辰而將行善)
(曰鄭玄禮記注云撰猶擇也)猶立漢庭(漢陸賈傳賈以此游漢庭公卿間)及宗伯相
儀之時(周禮大宗伯凡祀大神享大鬼祭大示詔相王之大禮)已辭魏闕(周禮縣治象之)
(灋于象魏注闕也莊子魏牟身在江海之上心居魏闕之下)怊悵郡印(漢朱買臣傳視其印會稽)
(太守章也)徘徊使車(漢蕭育傳以三公使車載育入殿中受策)徒深傾藿之誠(曹植)
(表若葵藿之傾葉太陽雖不為之迴光終向之者誠也)實積懸瓠之嘆(詩匏有苦葉𫝊匏謂)
(之瓠瓠葉苦不可食也疏陸璣云匏葉少時可為羹又可淹煮極美八月中堅強不可食故云苦葉瓠匏一也)
(故云謂之瓠王粲登樓賦懼匏瓜之徒懸兮畏井渫之不食翰曰匏瓜為物繫而不食者也仲宣自喻)召
公邑内敢思棠樹以追蹤(詩序甘棠美召公也箋召公聽男女之訟不重煩勞百姓)
(止舍甘棠之下而聽斷焉國人思其人敬其樹春秋公羊傳自陜而東周公主之自陜而西召公主之注今弘)
(農陜縣)尹喜宅中惟望靈符之復出(舊書天寶元年陳王府參軍田同秀上言)
(玄元皇帝降見於丹鳳門之通衢告賜靈符在尹喜之故宅上遣使就函谷故關尹臺西發得之地理志靈寶)
(本桃林縣以掘得寶符改名)臣不勝慶幸踴躍之至
為汝南公以妖星見賀德音表(箋舊書武宗紀會昌元年十一月丁)
(酉朔壬寅夜大星東北流其光燭地有聲如雷山崩石隕其彗起於室凡五十六日而滅新書)
(武宗紀會昌元年十一月壬寅有彗星出於營室辛亥避正殿減膳理囚罷興作天文志十一)
(月壬寅有彗星于北落師門在營室入紫宮徐堅初學記妖星曰孛星彗星玉海大赦者不以)
(罪大小皆原其或某處有災或車駕行幸則曰赦某郡已下謂之曲赦復有遞減其罪謂之德)
(音者比曲赦則恩及天下比大赦則罪不盡除案漢天文志天鼔有音如雷非雷音在地而下)
(及地其所住者兵發其下天狗状如大流星有聲其下止地類狗所墜及望之如火光炎炎中)
(天千里破軍殺將舊書所謂大星東北流其光燭地有聲如雷者蓋即天狗之類)
臣某言臣伏奉某月日德音以妖星謫見思答天戒者
臣當時集軍州官吏丁寧宣示訖仁深覆載恩極照臨
究祖宗之令圖(左傳女叔齊曰令圖天所贊也)極皇王之盛事(詩皇王維辟)
圓首方足(大戴禮記曾子曰天之所生上首地之所生下首丄首之謂圖下首之謂方注人首員足)
(方莊子圓臚方趾)罔不欣慶臣某(中賀)臣聞覆載莫大於天地
而升降之氣或不接(禮記天氣上升地氣下降)照臨莫大於日月而
薄蝕之度或有差(漢天文志彗孛飛流日月薄蝕此皆隂陽之精其本在地而上發於天者)
(也)豈惟休咎之徵(書洪範曰休徵曰咎徵)自是隂陽之事(春秋僖公十六)
(年隕石于宋五六鷁退飛過宋都左傳周内史叔興曰是隂陽之事非吉凶所生也)旋觀彗孛載
考策書雖欲為災曷嘗勝德(史記殷本紀伊陟曰臣聞妖不勝德帝之政其有闕)
(與帝其修德太戊從之而祥桑枯死)伏惟皇帝陛下荆枝載茂(吳均續齊諧記田廣)
(田真田慶兄弟三人欲分財其夜庭前三荆便枯兄弟歎之却合樹還榮茂)棣萼重輝(詩常棣之)
(華鄂不韡韡箋承華者曰鄂不當作柎柎鄂足也鄂足得華之光明則韡韡然喻弟以敬事兄兄以榮覆弟古)
(聲不柎同柎方于反案武宗為文宗弟故云)既居正以體元(班固東都賦體元立制繼天而)
(作春秋隠公元年春王正月注凡人君即位欲其體元以居正故不言一年一月也)亦觀文而察
變(易觀乎天文以察時變)仰觀星彩稍越天常(左傳帥彼天常)於是深軫
皇情重迴宸眷(沈約碑皇情眷眷慮深求瘼)省躬之懼洞感於幽明
及物之恩畢霑於華夏戒田游則成(集作殷)湯祝網之意
(史記殷本紀湯出見野張網四面曰嘻盡之矣乃去其三面祝曰欲左左欲右右不用命乃入吾網諸侯聞之)
(曰湯德至矣及禽獸)釋冤滯乃大禹泣辜之慈(劉向說苑禹出見罪人泣而問之)
罷去修營惜漢氏十家之産(漢文帝紀嘗欲作露臺召匠計之直百金上曰百金)
(中人十家之産也吾奉先帝宮室常恐羞之何以臺為)勸課耘耔(一作耕耔)復周邦九
歲之儲(禮記國無九年之蓄曰不足)德已厚矣仁已極矣然猶避寢
自責撤膳貽憂(箋案舊書天文志開成二年三月文宗召司天監朱子容問天變之由子容曰)
(彗主兵旱或破四夷古之占書也然天道玄遠惟陛下修政以抗之乃敕尚食今後每日御食料分為十日戊)
(辰詔天下放繫囚撤樂減膳避正殿武宗蓋循其故事)以此延休何休不至以兹
備患何患能為足以高步三王(晉文苑傳論曰匪惟高步當年故以騰華中古)
平窺百古鞭撻守成之主(魏武帝紀陳夀評曰太祖運籌演謀鞭撻宇内)秕糠
中代之君(莊子是其塵垢秕糠將猶陶鑄堯舜者也)抑臣又聞之昔貞觀之
理也太宗文皇帝吞蝗而災沴息(通鑑太宗掇蝗吞之曰但當食朕無害百)
(姓蝗果不為害)泰岱之封也玄宗明皇帝露坐而風雨消(舊書禮儀)
(志玄宗開元十三年十一月幸泰山封禪登山日氣和煦至齋次日入後勁風偃人寒氣切骨玄宗因不入次)
(前露立至夜半仰天稱某身有過請即降罰若萬人無福亦請某為當罪兵馬辛苦乞停風寒應時風止山氣)
(温暖)炯戒猶存(班固幽通賦乂申之以炯戒)神靈未遠(漢車千秋傳帝謂曰此高廟神)
(靈使公教我)陛下永懷貽厥(詩貽厥孫謀)有切欽承(書惟說式克欽承)為
其所不為至其所不至佇見地泉流醴(尚書中候帝堯即位七十載醴)
(泉出山東觀漢記中元二年醴泉出於京師飲者痼疾皆愈)天酒凝甘(東方朔神異經西北海外)
(有長人日飲天酒五斗張華注云天酒甘露也孫柔之瑞應圖甘露者美露也其凝如脂其甘如飴一名膏露)
(一名天酒盧思道賀甘露表神漿可挹流珠九戶之前天酒自零凝照三階之下)人知芝草之
祥(大戴禮記芝草日生一葉至十五日生十五葉十六日一葉落終而復始漢書制曰上古至治嘉禾興朱)
(草生張衡東京賦豐朱草於中唐注抱朴子云朱草長三尺枝葉皆赤莖似珊瑚帝王世紀堯時朱草生於郊)
家識白麟之瑞(見賀赦表)又豈芒角足懼(天官占太白者西方金之精角搖則)
(兵起史記正義角芒角也隋五行志國皇星出而大其色黃白望之有芒角見則兵起國多變)晷度可
憂者哉(晉書桓温傳晷度自中霜露惟均江逌傳䟽曰陛下今以晷度之失同之六沴案晷謂日景度)
(謂周天之度)臣素乏器能(漢東方朔傳武帝既招英俊䄇其器能)謬當任使(見中)
(庸)東雍西岳(雍疑是華岳當作嶽案華州畿内墀方守華故曰首化百城古雍縣在州西不得言)
(東雍華岳在州東不得言西岳若云東華西岳則太華在州東岳山在州西於義頗協周禮豫州鎮曰華山雍)
(州鎮曰嶽山鄭注云華山在華隂嶽吳嶽也漢郊祀志自華山以西名山七有華山岳山舊書禮儀志肅宗至)
(德二年春在鳳翔改汧陽縣吳山為西岳杜甫詩憶昨踰隴坂高秋視吳嶽東笑蓮花卑北知崆峒薄蓋吳山)
(三峯霞舉疊秀雲天唐時特崇其號與太華同秩二岳東西並峙故表舉以為言務諧聲病故不言西吳而言)
(西岳後人以華為太華嫌與下文之岳重複遂改東華為東雍曾不知東西易位之為舛也)雖首化
於百城(庾信碑百城解印)日遠天高(日遠注見下表禮記天高地下萬物散殊)但心
存於雙闕(古詩雙闕百餘尺)聽金石而慙殊舞獸(書䕫曰於予擊石拊石百)
(獸率舞)無羽翼而恨異冥鴻(揚子法言鴻飛冥冥弋者何簒焉)惟當虔奉
詔條頒宣德澤(漢百官公卿表武帝元封五年初置部刺史掌奉詔條察州師古曰漢官典職)
(儀云刺史班宣周行郡國省察治状黜陟能否斷治冤獄以六條問事非條所問即不省)成陛下無
偏之道(書無偏無黨王道蕩蕩無黨無偏王道平平)畢微臣盡瘁之勤(諸葛亮表)
(臣鞠躬盡瘁死而後已)所冀不寘簡書(詩豈不懷歸畏此簡書傳簡書戒命也疏古者無紙)
(有事書之於簡謂之簡書)免拘司敗(左傳箴尹遂歸復命而自拘於司敗)如其禮樂非
臣所能無任感恩戀闕懇悃屏營之至(吳語申胥曰昔楚靈王親獨行)
(屏營傍偟於山林之中注屏步丁切)
為汝南公賀彗星不見(一有復正殿三字)表(箋會昌元年十一月丁酉)
(朔越六日壬寅彗見舊書云凡五十六日而滅其日當為丁酉二年正月書丙申朔則彗滅於)
(二日之夜而新書天文志云十一月壬寅有彗十二月辛卯不見訃止有五十日當為是月之)
(二十五如前月小盡則二十六日也校舊書先六日未知孰是觀表末時及初正禮當元會等)
(語意新書為得其實不然彗滅於明年之二日則正殿未復元會之禮不行亦何用揚厲其辭)
(耶)
臣某言得本州進奏院状報今月某日夜彗星不見宰
臣某等奉表稱賀請御正殿復常膳者天道甚密(南史劉勔)
(傳勔曰天道密微)聖心不遐(詩毋金玉爾音而有遐心)感極而災亦為祥誠
至而妖寧勝德臣某(中賀)臣聞殷湯以六事責躬止七
年之旱(劉恕外紀湯之時大旱七年禱於桑林之野以六事自責曰政不節與民失職與宫室崇與女)
(謁盛與苞苴行與讒夫昌與言未已而大雨案荀子呂覽說苑所言六事與此互異)宋景以一言
修德退三舍之星(呂氏春秋宋景公有疾熒惑守心朝臣謂公曰可移於相公曰相股肱不)
(可也曰可移於人公曰國無人何以為君可移於歲公曰歲不登何以畜人是時熒惑乃退三舍劉峻辨命論)
(宋公一言法星三徙)歴代以來咎徵常有苟君能克已則禍不移
人(左傳有雲如衆赤烏夾日以飛三日楚子使請諸周太史周太史曰具當王身乎若禜之可移於令尹司)
(馬王曰除腹心之疾而寘諸股肱何益遂弗禜)伏惟皇帝陛下寅奉丕圖恭臨
大寶(易聖人之大寶曰位)遵符列聖酌憲前王昨者天象之間星
文稍(一作稱誤)異載深歸咎爰用覃恩倉箱畢復於九年(詩乃)
(求千斯倉乃求萬斯箱)羅網並開其三面(注見前)去營繕絶蕩心之
巧(禮記毋或作為淫巧以蕩上心)申冤結除滅耳之俘(漢王莽傳不暇省獄訟冤結易)
(何校滅耳凶)而乂正殿不居大庖盡減(詩大庖不盈)精誠昭達(班彪)
(王命論精誠通於神明)懇惻敷聞(後漢蔡邕傳上封事曰前後制書推心懇惻)芒焰遽
銷晷度如舊況蕞爾戎羯(沈約碑文加以戎羯窺窬)正犯疆埸(案左傳疆)
(埸之事從易音亦後人訛為疆場從昜音長則義取戰場之場矣易古陽字箋舊書會昌元年八月回鶻烏)
(介可汗寇天德軍)載思星見之徵恐是滅亡之兆(漢天文志妖星不出三年)
(其下有軍及失地若國君喪太平御覽劉向洪範傳曰彗者去穢布新者也此天所以罰無道而建有德也鄭)
(玄曰彗星主掃除)伏惟稍寬聖慮以擁皇休遵九廟之降祥(新書)
(文宗紀太和元年賜九廟陪位者子孫二階書作善降之百祥箋王制天子七廟三昭三穆與太祖之廟而)
(七鄭康成注云此周制七者太祖及文王武王二祧與親廟四也漢書韋玄成奏議曰周所以七廟者以后稷)
(始封文王武王受命而王是以三廟不毁與親廟四而七鄭說本此然則文武二祧固在七廟之數也劉歆乃)
(與為天子三昭三穆與太祖而七宗不在數中是即九廟之說所肇端矣其後王莽簒漢歆為佐命果造起九)
(廟四昭四穆與黃帝太初祖廟而為七誕妄不經莫斯為甚其義實自歆發之光武中興悉復舊制由東漢以)
(迄於隋卒無有立九廟者開元十年始詔宣帝復祔於正室諡獻祖并諡光皇帝為懿祖又以中宗還祔太廟)
(於是太廟為九室寶應二年祧獻懿祔玄宗肅宗自是之後常為九室矣九廟之稱開元以前無之也)副
兆人之欽屬臣乂聞皇王之事天也雖至理之時不遺
於憂畏(真誥憂生則有畏)雖至和之氣不忘於將迎(莊子無有所將無有)
(所迎)是故神農焦勞軒帝顦顇堯既癯瘠舜(集作禹)亦腁胝
(列子黃帝即位十有五年燋然肌色皯黣淮南子神農憔悴堯瘦臞舜黴黑禹腁胝)此四主側身
於昔時(說苑武丁恐駭側身修行)陛下用心於今日千載符契(陸倕新漏)
(刻銘分似符契)萬方懷柔(詩懷柔百神)臣常忝内朝(鄭氏周禮注内朝朝之在路門)
(者或謂之燕朝三禮義宗周禮天子諸侯皆有三朝一曰外朝二曰中朝三曰内朝其中朝之名或内或外若)
(據外朝而言謂之内朝故鄭注文王世子諸侯外朝一内朝二是也三朝之最外為外朝者是决罪聽訟之朝)
(也中朝者人君旦夕視政見卿大夫之朝也内朝者路寝也人君視政退而居於此待諸侯之復逆也)今
居近甸(任昉為蕭侍中表藩維近甸)拱辰不及空瞻北極之尊(見論語)
就日無因(大戴禮孔子曰放勳其仁如天其智如神就之如日望之如雲)忽覺長安之
遠(初學記劉劭幼童傳云晉明帝諱紹元帝太子也帝問長安何如日遠答曰不聞人從日邊來只聞人從)
(長安來明日集羣臣宴會復以此問又以為日近元帝動容問何故異昨日之言答曰舉頭見日不見長安)
惟知忭舞莫可奮飛(詩心之憂矣不能奮飛)況時及初正禮當元
會(玉燭寶典正月為端月其一日為元日曹植元會詩初歲元祚吉日惟良乃為嘉會宴此高堂)華夷
畢至玉帛皆陳(左傳禹合諸侯於塗山執玉帛者萬國)小國行人外藩下
士(英華作土)皆得入趨鳳闕(漢書建章宮其東則鳳闕高二十餘丈西都賦設璧門之鳳闕)
(上觚稜而棲金爵注三輔故事曰建章宫闕上有銅鳳皇金爵即銅鳳也)仰望獸樽(晉禮志江左元)
(會設白獸樽於殿庭樽蓋上施白獸有能獻直言者則發此樽飲酒樽乃杜舉之遺式白獸蓋後代所為宋禮)
(志白虎樽欲令言者猛如虎無所忌憚也案唐諱虎故以虎為獸白虎即騶虞也詩傳云騶虞義獸也白虎黑)
(文不食生物有至信之德則應之司馬相如封禪頌般般之獸樂我君囿白質黑章其儀可喜師古曰謂騶虞)
(也樽上所飾即此故唐李君房白獸樽賦云樽則雲飛而山峙獸乃白質而黑章也)臣獨限關河
(史記蘇秦說秦惠王曰被山帶渭東有關河)坐縈符竹(漢文帝紀初與郡守為銅虎符竹使符案)
(後漢杜詩疏曰舊制發兵皆以虎竹而晉書陸機傳云入侍帷幄出剖符竹易虎為符唐修史避廟諱也)戀
既深而詞懇慶已極而涕零無任感恩賀聖鬱戀屏營
之至
為滎陽公賀老人星見表(原注宣宗元箋舊書宣宗紀大中年二月以)
(給事中鄭亞為桂州刺史御史中丞桂管防禦觀察等使文苑傳鄭亞觀察桂州請商隠為觀)
(察判官檢校水部員外郎百官志凡景星慶雲為十瑞其名物六十有四大瑞則百官詣闕奉)
(賀餘瑞歲終員外郎以聞有司告廟)
臣某言臣得本道進奏院狀報司天監李景亮奏八月
六日寅時老人星見於南極其色黃明潤大者(史記天官書直)
(狼北地有大星曰南極老人老人見治安不見兵起常以秋分時候之南郊晉天文志老人星見則治平主夀)
(昌唐會要開元間敕有司置夀星壇以千秋節日修祠祭老人星著之常式玉海開元七年八月老人星見色)
(黃又二十四年八月庚戌老人星見太史奏孫氏瑞應園云王者承天則老人星見臨其國黃帝占云老人星)
(一名夀星色黃明大則主夀昌天下多賢士陛下以千秋節日祀於星壇而祭期將臨美應先至請付史官)
聖惟合德神實效祥必垂有爛之文(詩明星有爛)以表無疆
之祚(書無疆惟休)臣某(中賀)臣聞玄象示人(見前表)昊穹凝命
(易君子以正位凝命)曜為經而宿為緯(英華作紀此傳寫之誤當作宿為經而曜為緯榖梁)
(傳列星為恒星亦曰經星禮記宿離不貸無失經紀注二十八宿為經七曜為紀案紀為緯西京賦五緯相汁)
(以旅於東井薛綜注云五緯五星也)則有常名斗挹酒而牛服箱(詩維北有斗不)
(可以挹酒漿又晥彼牽牛不以服箱)或標虚號未若候時而出有道則彰
居五福之先(書五福一曰夀二曰富三曰康寧四曰攸好德五曰考終命)在三辰之
列(左傳三辰旂旗注三辰日月星也)伏惟皇帝陛下昭明老契游泳莊
寰(晉阮籍等傳論曰馳騁莊門排登李室二語本此)式是中秋呈兹上瑞況見
於午位(晉郭璞傳歲涉午位金家所忌)又屬寅時仰考玄符(北史崔宏傳斯乃利)
(見之玄符)乃有深意自南曜彩將弘解愠之風(家語舜弹五絃之琴造南)
(風之詩曰南風之薰兮可以解我民之愠兮南風之時兮可以阜吾民之財兮)近曉流光欲助
無私之日(禮記天無私覆地無私載日月無私照)皇心載裕(謝靈運詩皇心美陽澤)
靈鑒孔昭(晉袁宏傳贊曰靈鑒洞照)況居率土之濱(語見詩)皆慶後天
之夀(莊子後天地終而不為老藝文類聚韓終采藥詩曰闇河之桂實大如棗得而食之後天而老)臣
誤蒙重寄實遠清光(漢晁錯傳對策曰然後能望陛下清光)送玄鷰於梁
間(禮記仲秋之月玄鳥歸注玄鳥鷰也謂去蟄也)傷時自切望(集作數)白榆於天
上(古樂府天上何所有歴歴種白榆案初學記引此句以白榆為星)厥路無由賀聖戀
恩無任蹈舞屏營之至
為成魏州賀瑞雪慶雲日抱戴表(新書地理志魏州大都督府領)
(縣十四貴鄉元成魏館陶冠氏莘朝城昌樂臨河洹水成安内黃宗城永濟成魏州未詳)
臣某言臣聞玄德上升(書玄德升聞)三靈為之動色(漢揚雄傳方將)
(上獵三靈之流如淳曰三靈日月星垂象之應也)聖功下濟(易天道下濟而光明)萬類所
以傾誠臣州去秋之間時雨不足自陽風應律(春秋考異郵冬)
(至十一月陽之氣也陽立於五極於九五九四十五日變風)子月經年(庾信詩子月泉心動)今
月十二日晩降雪越至十四旦開霽絮飛千里(晉書謝安因雪)
(驟降欣然曰白雪紛紛何所似兄子胡兒曰散鹽空中差可擬兄女道藴曰未若柳絮因風起楚辭招魂曰曾)
(冰峨峨飛雪千里)花翻六出(韓詩外傳凡草木花皆五出雪花飛六出六出者隂極之數)糅
初梅而委色(英華作苞初梅猶早梅也梁簡文帝賦梅花特早偏能識春)封宿麥而
垂津(漢食貨志董仲舒說上日幸詔大司農使閭中民益種宿麥注宿麥謂其苗經冬後漢明帝紀詔曰)
(自春已來時雨不降宿麥傷旱)其日晡時(宋玉神女賦晡夕之後注晡日落時也淮南子日至于悲)
(谷是謂晡時)西南有慶雲見為樓為閣(陸機浮雲賦若層臺高觀重樓疊閣)圖
閶闔之九重(楚辭君之門以九重張衡西京賦表嶢關於閶闔注閶闔天門也)非錦非
繡(成公綏雲賦或繡文錦章依微要渺)狀衣裳之五色(書以五采彰施于五色作服)其
時又有日抱戴日晩澄廓天景淑清拖黃氣而重圍施
紅光而四溢臣與司馬樊玄則并僚屬吏等三十餘人
得所部貴鄉冠氏等縣申稱雪厚一尺以下并覩慶雲
抱戴等瑞臣謹案詩云上天同雲雨雪雰雰毛萇云豐
年之冬必有積雪(英華多若烟二字)汜勝之書云雪者五榖之
精(漢藝文志農家汜勝之十八篇成帝時為議郎師古曰劉向别錄云使教田三輔有好田者師之徙為御)
(史汜音凡又音敷劒反)又案史記云慶雲一名卿雲若烟非烟若
雲非雲郁郁紛紛蕭索輪囷是謂卿雲喜氣也瑞應圖
曰景雲者太平之應也一曰慶雲非氣非烟五色氤氲
謂之景雲援神契云天子孝則景雲出游又案援神契
云王者德至於天則日抱戴在上曰戴在旁曰抱又云
黃氣抱日輔臣納忠漢書曰宣重光李奇云太平之代
日抱重光伏惟陛下受天寶命沖用情深豐食之要鑒
寢憂勞雪為五穀之精麥為六田之首(太平御覽汜勝之書曰凡田六)
(道種麥為首)由是天降瑞雪其意若曰太平其有年乎雲者
運氣立名布恩成義陛下仁霈草木惠及蟲魚揚祖宗
之烈光垂天地之正色由是天降雲瑞其意如(一作若)曰
天子其大孝乎日者衆陽之宗人君之表(劉向洪範傳日者羣陽之)
(宗也後漢天文志日者太陽之精人君之象)由是天降日瑞其意若曰天下
其大明乎魏州大名(一作明非)之慶基(左傳賜畢萬魏卜偃曰畢萬之後必大萬)
(盈數也魏大名也以是始賞天啓之矣)光(當作先)封之舊國(鄭玄詩譜魏國周以封同姓其)
(地虞舜夏禹所都之域疏案魏世家及左氏傳云姬姓國也)嘉祥備致靈貺綢繆(見為)
(滎陽公表)豈徙然哉斯有由矣臣叨陪漢守肅奉堯親逢日
月之貞明(易日月之道貞明者也)嘉烟雲之爛漫(尚書大傳舜時卿雲見于時百)
(工和歌舜歌曰卿雲爛兮糺縵縵兮)手舞足蹈地雖限于外臺按牒披圖
(漢禮樂志宫童效異披圖按牒)心已馳于雙闕不任感悅之至
為柳州鄭郎中謝上表(舊書地理志柳州隋始安郡之馬平縣武德四年平)
(蕭銑置南昆州貞觀八年改為柳州以州界柳嶺為名屬嶺南道領縣五馬平龍城象洛曹洛)
(容案柳州今屬廣西布政司仍治馬平縣凡除官到任謂之上上日修表謝恩謂之謝上韓文)
(潮州刺史謝上表是也上時掌切)
臣某言臣伏奉某月日制書授臣某官者即以今月日
到任上訖臣某(中謝)臣緒承舊族師事通儒(漢貢禹傳通儒或非)
(之)萬里成功雖無壯志(後漢班超傳超投筆而嘆左右皆笑之超曰小子安知壯士志)
(哉行詣相者曰祭酒布衣諸生耳而當封侯萬里之外後果立功西域封定遠侯)九夷不陋庶
慕前蹤(見論語後漢東夷傳夷有九種曰畎夷于夷方夷黃夷白夷赤夷玄夷風夷陽夷故孔子欲居)
(九夷也)二紀蠻陬(左思魏都賦蠻州夷落譯道而通者鳥獸之氓也)三提郡印(見前)
(表)唯貞苦節(易苦節不可貞)以奉休辰牙管一雙未嘗關慮(南史)
(范岫傳在晉陵惟作牙管一雙猶以為費)竹書兼兩何敢經懷(後漢吳祐傳父恢為南海)
(太守欲殺青簡以寫經書祐諫曰此書若成則載之兼兩嫌疑之間誠先賢所慎也)渭水之隂(桑欽)
(水經渭水出隴西首陽縣渭谷亭南鳥鼠山)敝廬斯託(左傳張趯使謂太叔曰小人糞除先人之)
(敝廬)每還初服(屈原離騷進不入以離尤兮退將復修吾初服)常慊上農今者又
即殊方(漢西域傳贊曰殊方異物四面而至)復臨雜俗(漢地理志土廣俗雜)固蒙聲
教(書聲教訖于四海)終遠文明謹當宣舉詔書撫安縣道(漢文帝紀)
(有司請令縣道師古曰或縣或道皆用此制有蠻夷曰道)媒官學舍(吳薛綜傳錫光為交阯任延為)
(九真太守為設媒官始知聘娶建立學校導之經義後漢鮑永傳起黌舍注黌學也)畢納於人倫
畜蠱帶牛(顧野工輿地志江南數郡有畜蠱者主人行之以殺人行飲食中人不覺也其家絶滅者)
(則飛遊妄走中之則斃漢書龔遂為勃海太守民有帶持刀劍者使賣劍買牛賣刀買犢曰何為帶牛佩犢楊)
(慎丹鉛錄南中畜蠱之家蠱昏夜飛出飲水光如曳彗鮑昭苦熱行所謂吹蠱痛行暉是也案日南蠻方以五)
(月五日聚百種蠱大者至蛇小者至蝨合置皿缶中餓使相啖其獨存者為蠱以其矢因食入人腹人輒死)
盡移於地利至於因遐弄法(漢杜延年傳霍光以廷尉少府弄法輕重皆論棄市)
挾遠生情(晉庾純傳賤者生情)縱弄嚴科(晉王濬傳嚴其科條)必貽隂責山
兼象郡江帶龍城(隋地理志始安郡統縣十五有象縣龍城縣明一統志象山在象州西五)
(里以形似名柳江在府城南門外一名潯水源出懷遠縣流經象州歴潯藤至廣州界入海柳宗元詩柳州柳)
(刺史種柳柳江邊是也)撫已跼天敢忘玄造(庾信表玄造竟微於滴助)舉頭見
日何處皇居(顔延之詩皇居體環極)憑宵夢以銜誠(徐陵移文宵夢之言無欺)
(幽壤)託歸飛而結懇(詩弁彼鸒斯歸飛提提陸機詩羨爾歸飛翼)無任瞻天戀
闕之至
為安平公謝除兖海觀察使表(箋舊書文宗紀太和八年三月丙子)
(以右丞李固言為華州刺史代崔戎以戎為兖海觀察使地理志至德之後中原用兵刺史皆)
(治軍戎遂有防禦團練制置之名要衝大郡皆有節度之類寇盗稍息則易以觀察之號治兖)
(州管兖海沂密四州崔戎傳戎字可大高伯祖玄暐神龍初有大功封博陵郡王戎舉兩經登)
(科授太子校書調判入等授藍田主簿為藩鎮名公交辟入為殿中侍御史累拜吏部郎中遷)
(諫議大夫尋為劍南東西兩川宣慰使還拜給事中駮奏為當時所稱改華州刺史遷兖海沂)
(密都團練觀察等使將行州人戀惜遮道至有解鞾斷鐙者理兖一年太和八年五月卒新書)
(世系表戎出博陵安平房後漢長岑長崔駰少子寔之後兖海觀察使封安平縣公案元暉博)
(陵安平人唐制凡封爵皆以其郡縣名被之故玄暉封博陵郡王戎封安平縣公唐人所稱大)
(率以郡望然亦有從封爵者安平公濮陽公之類是也)
臣某言今月某日中使王士岌至奉宣恩旨改授臣某
官并賜臣前件告身一通者寵命天臨恩光春煦兢惶
無措抃蹈失容臣某(中謝)臣幸逢昭代本自諸生文以
飾身(左傳言身之文也)學實為已寧韞玉而待賈(見論語)竊運甕
以私勞(甕當作甓晉陶侃傳侃在廣州朝輒運百甓於齋外夕運百甓於齋内曰吾方致力中原過爾)
(優游恐不堪事)春闈(英華作圍)再中於明經(新書選舉志開元二十四年考功員外郎李昂)
(為舉人詆訶帝以郎官權輕遂移貢舉於禮部以侍郎主之禮部進士自此始明經之别有五經三經二經學)
(究一經三禮三傳禮記春秋左氏傳為大經詩周禮儀禮為中經易尚書春秋公榖傳為小經先帖文然後口)
(試經問大義十條答時務策三道亦為四等)天官一升於判第(選舉志文選吏部主之凡)
(擇人之法有四一曰身二曰言三曰書四曰判四事可取則先德行行均以才才均以勞五品以上不試上名)
(中書門下六品以下始集而試)階級甚薄(後漢邊韶傳階級名位亦宜超然)際會則多
(後漢陳蕃王允傳論曰及遭際會恊策竇武自謂萬世一時也)芸閣讎書(魚豢魏略芸香辟紙魚故)
(藏書臺曰芸臺左思魏都賦讎校篆籀太平御覽劉向别傳曰讎校者一人持本一人讀之若讎家相對故曰)
(仇也)藍田(集作山)作吏(新書地理志京兆府藍田為畿縣嵇康與山臣源書一行作吏此事便廢)
中間因依知已(阮籍詠懷詩寒鳥相因依南史王僧達傳不能因依左右)契闊從軍
(詩死生契闊傳契闊勤苦也)其後超屬憲司(南史蕭惠開傳詔曰今以蕭惠開為憲司冀當)
(稱職)驟登郎署(漢武故事武帝輦過郎署)埋輪而出高懸八使之威(後漢)
(張綱傳漢安元年遣八使徇行風俗而綱獨埋其車輪於洛陽都亭曰豺狼當道安問狐狸)起草以
居遠謝三臺之妙(胡廣漢官儀尚書郎主作文書起草晝夜更直初學記謝靈運晉書曰漢)
(官尚書為中臺御史為憲臺謁者為外臺是為三臺晉衛瓘傳瓘為尚書令與尚書郎索靖俱善草書時人號)
(為一臺二妙)每含香而自嘆(漢官儀尚書郎懷香握蘭含雞舌奏事)常襆被而
待行(一作命非晉書魏舒為尚書郎或有非其人論者欲沙汰之舒曰我即其人襆被徑出)伏惟
皇帝陛下鈞陶庶彙(漢董仲舒傳猶泥之在鈞惟甄者之所為又陶冶而成之)亭毒
萬方(老子亭之毒之蓋之覆之王弼曰亭謂品其形毒謂成其質)憂位同堯(漢董仲舒傳堯)
(受命以天下為憂而未以位為樂也)好諫若禹(鬻子禹治天下以五聲聽門懸鼔鐘鐸磬而置鞀於)
(&KR0034;簴曰教寡人以道者擊鼓教寡人以義者擊鐘教寡人以事者振鐸語寡人以憂者擊磬語寡人以獄訟者)
(揮鞀此之謂五聲)東掖垣内封章何有於日聞(新書百官志門下省給事中四)
(人凡百官奏鈔侍中既審則駮正違失詔敕有不便者塗竄而奏還謂之塗歸蓋時以中書為西臺門下為東)
(臺亦稱西掖東掖李頎寄房給事詩云長安城連東掖垣鳳凰池對青瑣門是也漢趙充國傳婁奏封章)青
瑣門前列位徒參於夕拜(漢元后傳赤墀青瑣注孟康曰以青畫戶邊鏤中天子制)
(也師古曰青瑣者刻為連瑣文而以青塗之初學記衛宏漢舊儀曰黃門郎屬黃門令日暮對青瑣闈拜名曰)
(夕郎)擺波濤而鯤鱗纔變(莊子北溟有魚其名曰鯤化而為鳥其名為鵬怒而飛其翼若)
(垂天之雲鵬之徙於南冥也水擊三千里摶扶搖而上者九萬里)望烟霄而鸞翮初高
(顔延之五君詠鸞翮有時鍛)誓將竭誠非敢養望(晉陶侃傳常語人曰何有亂頭養望)
(自謂宏達耶)然虚受難處忝據非安忽擁隼旟(周禮司常鳥隼為旟)竟
辭龍闕(後漢百官志注洛陽宫門名為蒼龍闕門)猶頼雲日未遠關城不遥
(並見上文以箋舊書文宗紀太和七年閏七月戊戌給事中崔戎為華州刺史)虔奉國章(南史)
(梁武帝諸子傳元正六佾事為國章)麤免官謗(左傳敢辱高位以速官謗)豈意便升亞
相之重(集作班)秩(漢朱雲傳御史大夫宰相之副案白帖謂之亞相)復委大藩之
廉問(漢高祖紀廉問有不如吾詔者以重論之)魚箋帝語(張華博物志漢桓帝時桂陽人蔡倫)
(始𢷬故魚網造紙案魚箋未詳疑即魚網紙也劉孝威謝賚宫紙啓云鄴下鳳銜漢朝魚網)象軸神
工(象軸謂以象牙為卷軸隋書牛宏上表云劉裕平姚泓收其圖籍四千卷皆赤軸青紙文字古拙是古者)
(書每卷為一軸也此則言告身之飾耳)拜受而若捧千鈞伏讀而如聽九
奏(史記趙世家簡子夢遊於鈞天廣樂九奏萬舞)誠雖深於負荷(左傳其父析薪其子弗克)
(負荷)戀實切於違離(盧諶贈劉琨詩序慰其違離之意)況曲阜遺封(禮記成王以周)
(公為有勲勞於天下是以封周公於曲阜地方五百里革車千乘)導河舊壤(書兖州九河既道)
列九州之數(書濟河惟兖州)帶五嶽之雄(謂泰山初學記五經通義曰泰山一曰岱)
(宗宗長也言為羣嶽之長)古為詩書俎豆之鄉(史記孔子世家常陳俎豆設禮容又周室)
(微而禮樂廢詩書缺孔子序書傳上紀唐虞之際下至秦繆編次其事古者詩三千餘篇及至孔子去其重取)
(三百五篇)今兼魚鹽兵革之地(齊世家設輕重魚鹽之利)訓整合資於武
幹(晉書諸葛長民傳有文武幹用桓沖傳最淹識有武幹)撫循宜屬於柔良(後漢魯恭)
(傳詔書進柔良退貪殘)豈伊孱微堪此委寄謹當冰霜勵志金石
貫誠(韓詩外傳熊渠子見其誠心金石為之開而況于人乎)駑馬奮十駕之勤(荀子)
(驥一日而千里駑馬十駕則亦及之矣)鉛刀淬一割之用(韓詩外傳陳饒謂宋燕曰鉛刀)
(畜之而干將用之班固答賓戲搦朽磨鈍鉛刀皆能一斷後漢班超傳上疏請兵曰況臣奉大漢之威而無鉛)
(刀一割之用乎)即以今月二日(時太和七年)雪泣西拜(庾信詩雪泣悲去魯)星
馳東下(晉陶侃傳二征奔走九州星馳)帝城思入雖有類于陳咸(漢陳咸傳)
(起家復為南陽太守時王音輔政信用陳湯咸數予湯書曰即蒙子公力得入帝城死不恨)關外恥
居安敢同於楊僕(漢書元鼎三年徙函谷關於新安注應邵曰時樓船將軍楊僕數有大功)
(恥為關外民上書乞徙關以家財給其用度武帝意亦好廣闊於是徙關於新安去弘農三百里)無任
瞻天戀闕之志謹附中使某奉表陳謝以聞
為安平公兖州謝上表
臣某言臣自承明詔移鎮東藩望闕而血涕以辭戒途
而星奔不息(劉琨詩匍匐星奔)即以今月五日到任上訖當時
集軍州官吏等宣布皇風(魏志高堂隆疏唐虞大禹之所以垂皇風)闡揚玄
造歡聲雷動嘉(集作喜是)氣雲高臣某(中謝)臣本由儒業(南史)
(王承傳惟承獨好儒業)獲厠朝榮(曹植表使名挂史筆事列朝榮)粤自烏臺(漢朱博傳)
(御史府中列柏樹常有野烏數千棲宿其上晨去暮來號曰朝夕烏職官分紀漢成帝時御史臺有烏集故謂)
(之烏臺)至於青瑣(見前表)累更近地皆奉休期(徐陵陳公九錫詔昔在休)
(期早隆朝寄)用盡心以書紳長憂福過(書紳見論語庾亮表小人禄薄福過災生)
取知足而銘座敢傲時來(老子知足不辱知止不殆後漢書崔瑗字子玉作座右銘)
(漢蒯通傳時乎時不再來)旋屬皇帝陛下垂意關城推心甸服俾之
防遏兼使緝綏横被天波未移星琯豈期非次忽致殊
遷(徐陵書修好徵兵彌留星琯案星謂大星琯謂律琯未移星琯言時未一周也崔戎以太和七年閏七月)
(出守華州八年三月即遷兖海故云)察俗雄藩(舊書嚴綬傳前後統臨三鎮皆號雄藩)分榮
大憲地濱河濟(周禮河東曰兖州其川河洓洓與濟同)山奄龜蒙(詩魯頌曰奄有)
(龜蒙遂荒大東)本孔里周封(史記孔子世家弟子及魯人往從冡而家者百有餘室因命曰孔里)
(水經注從征記曰洙泗二水交於魯城東北十七里闕里背洙泗牆南北一百二十步東西六十步四門各有)
(石閫史記封周公旦於少昊之虚曲阜正義括地志云兖州曲阜縣外城即魯公伯禽所作也)有堯祠
舜澤(漢地理志濟隂郡成陽縣有堯冡靈臺雷澤在西北水經注雷澤在大成陽縣故城西北十餘里即)
(舜所漁也城西二里有堯陵陵南一里有堯母慶都陵皆立廟四周列水潭而不流前並列數碑案雷澤即禹)
(貢之雷夏在今山東兖州府曹州東北六十里北接東昌府濮州界明一統志兖州府城東南七里有堯祠李)
(白詩云角巾微服堯祠南即此南史羊侃傳云常於兖州堯廟踏壁直上至五尋横行得七跡)九州之
名數甚古(見前表)三代之禮樂舊傳退省何人合安兹地
撫躬而浹(集作沾)背汗下(漢王陵傳勃汗出浹背媿不能對)仰恩而溢眥
(一作面)淚流(說文眥目厓也列士傳朱亥眥裂血濺)況所部驍雄(虞溥江表傳許貢表)
(曰孫策驍雄與項籍相似)素兼節制(漢刑法志齊桓晉文之兵可謂入其域而有節制矣)為於
當代便屬文臣畫武聚螢(武讀曰虎後漢馬援傳畫虎不成反類狗晉車胤傳胤家)
(貧不能得油囊螢照書)昔惟久事筆硯(後漢書班超為官傭書久勞苦投筆嘆曰大丈夫當)
(立功異域安能久事筆硯乎)佩鞬帶鶡(帶當作戴左傳左執鞭弭右屬櫜鞬注櫜以受箭鞬以受)
(弓漢官儀虎賁冠插鶡尾)今寧能執干戈(禮記魯人欲勿殤童汪踦問於仲尼仲尼曰能執干)
(戈以衛社稷欲勿殤也不亦可乎)幸臣前在華州日虔奉詔條克宣戎
律(晉陸曄等傳論曰殷浩出總戎律)檢下而羊無九牧(魏志州牧縣宰割剥自私人不)
(聊生而更員外置官古謂十羊九牧)馭黠而犬用左牽(禮記效犬者左牽之)用令去
任之時大有遮留之請(魏略顔斐遷平原太守吏民遮道車不得行稽十日方得出北)
(史唐永傳永為南幽州刺史夷人送故者莫不垂淚當路遮留隨數日始得出境)盡三屬縣至
萬餘人不放即途皆來卧轍(後漢侯霸傳為臨淮太守被徵百姓攀轅卧轍不許)
(去)竟稽朝發(江表傳汎舟舉帆朝發夕至)遂致宵奔(後漢孟嘗傳嘗為合浦太守被)
(徵當還吏民攀車請之嘗既不得進乃載鄉民船夜遁去晉書鄧攸為吳郡太守稱疾去職百姓數千人牽留)
(攸船不得進攸乃止停中夜發去戎箋新書崔戎傳時詔使尚在民泣詣使請白天子匄還使許諾戎夜單)
(騎亡去民追不及乃止)請於茲時亦因前政冀漸令蘇息(後漢朱浮傳疏)
(曰保宥生人使得蘇息)長使謐寧(晉周玘傳期年之間境内寧謐)然後遠訪云亭
(漢郊祀志無懷氏封泰山禪云云黃帝封泰山禪亭亭注服虔曰云云在梁父東山名也晉灼曰云云山在蒙)
(隂縣故城東北地理志鉅平有亭亭山案云云在今山東濟南府泰安州東南一百二十里亭亭在州南五十)
(里皆泰山之攴峯也)高尋日觀(見為京兆公表)備萬乘登封之所(漢武帝紀上登)
(封泰山降坐明堂)設諸侯朝宿之儀(公羊傳許田者何魯朝宿之邑也諸侯時朝乎天子)
(天子之郊朝諸侯皆有朝宿之邑焉)盛禮獲窺微願斯畢過此以往不知
所圖無任戴恩隕越之至謹差某官某奉表陳謝以聞
為濮陽公陳許謝上表(箋案舊書王栖曜傳栖曜濮州濮陽人累官鄜坊丹)
(延節度觀察使檢校禮部尚書兼御史大夫子茂元幼有勇略從父征伐知名元和中為右神)
(策將軍太和中檢校工部尚書廣州刺史嶺南節度使招懷蠻落頗立政能南中多異貨茂元)
(積聚家財鉅萬計李訓之敗中官利其財掎摭其事言茂元因王涯鄭注見用茂元懼罄家財)
(以賂兩軍於是授忠武軍節度陳許觀察使故有是表也新書方鎮表貞元三年置陳許節度)
(使治許州十年賜號忠武軍地理志許州領縣九長社長葛陽翟許昌鄢陵扶溝臨潁舞陽郾)
(城陳州領縣六宛邱太康項城溵水南頓西華並屬河南道王栖曜傳茂元家積財交煽權貴)
(鄭注用事遷涇原節度使注敗悉出家貲餉兩軍得不誅封濮陽郡侯召為將作監領陳許節)
(度使案茂元封濮陽郡侯故稱濮陽公此則以其爵也)
臣某言臣伏奉去月八日制書授臣前件官臣即以某
月日到任上訖當時集軍州官吏僧道耆老等揄揚王
(集作玄)化宣布睿慈連營咸鼓於巽風(魏志劉備與孫權交戰樹柵連營七)
(百餘里)闔境均霑於兌澤臣某(中謝)臣材謝漢飛(漢李廣傳匈奴)
(號曰漢飛將軍)義慙燕使(集作客戰國策望諸君報燕王書曰臣乃口受令具符節南使臣於趙顧)
(反命取兵隨而攻齊)獻書求試(新書茂元少好學德宗時上書自薦擢試校書郎改太子贊善大夫)
學劍邀勲(漢項籍傳學書不成去學劍禦箋新書李元膺留守東都署茂元防判官)大舸
千艘(杜篤論都賦大船萬艘轉運相過)早竊樓船之任(漢書元鼎五年遣樓船將軍楊)
(僕出豫章下湞水)勝兵萬數(勝音升漢伍被傳勝兵可得二十萬)晩兼車騎之名
(漢官儀漢興置車騎將軍金印紫綬位次二千石杜氏通典漢文帝元年始用薄昭為車騎將軍)雖任
在啓行(詩元戎十乘以先啓行)而時當柔遠(書柔遠能邇)珠崕銅柱(漢書)
(元鼎六年定越地為珠厓郡注應劭曰郡在大海中崕岸之邊出真珠故曰珠崕晉地理志日南郡象林縣今)
(有銅柱漢立此為界貢金供税新書南蠻傳環王本林邑其南大浦有五銅柱山形若倚蓋西重巗東涯海漢)
(馬援所植也案漢珠厓儋耳二郡今為廣東瓊州府地)祇務廉平(史記倉公傳緹縈上書曰妾父)
(為吏齊中稱其廉平)麻壘艾亭(初學記引秦州記曰枹罕城西有麻壘中可容萬衆漢地理志天水)
(郡䝠道縣騎都尉治密艾亭魏地形志梁興郡梁興縣有艾亭丘)莫能恢復(東都賦恢復疆宇)
旋屬皇帝陛下荆枝協慶棣萼傳輝(謂武宗茂元為陳許節度使蓋在會)
(昌之初)臣得先巾墨車(周禮巾車職曰大夫乘墨車)入拜丹陛(隋薛道衡傳高)
(祖頌曰驅馳丹陛)蘭臺假號(漢官儀御史大夫之丞兼典蘭臺秘書)棘署參榮(周禮)
(朝士掌建邦外朝之法左九棘孤卿大夫位焉右九棘公侯伯子男位焉)奉漢后之園陵(後漢)
(光武紀詔修復西京園陵注園謂塋域陵謂山墳通典將作監掌修作宗廟路寝宫室陵園木土之功)獲
申送往掌周王之廩庾(周禮廩人掌九榖之數以待國之匪頒賙賜稍食通典司農卿)
(掌邦國倉儲之事案茂元遺表云伏思任司農大卿之日授忠武統帥之時紫殿承恩彤庭入對是由司農卿)
(遷陳許節度史略之耳)方切事居(左傳送往事居耦俱無猜貞也案往謂文宗居謂武宗文宗晏)
(駕茂元蓋嘗以將作監佐山林之役故曰奉漢后之園陵武宗即位除司農卿故曰掌周王之廩庾)不謂
遽董戎旃(謝朓牋契闊戎旃從容讌語)還持武節(漢書元封元年詔曰躬秉武節通典)
(晉制都督使持節為上持節次之假節為下使持節得殺二千石以下持節殺無官位人若軍事得與使持節)
(同唐分天下州郡制為諸道每道置使治於所部其邊方有寇戎之地則加以旌節謂之節度使蓋古之持節)
(都督自至德以來天下多難諸道皆聚兵增節度使為二十餘道)賜國既高於七命(周禮)
(掌命職曰侯伯七命其國家宫室車旗衣服禮儀皆以七為節)承家又慶於重侯(易大君有)
(命開國承家漢書許史三王丁傅之家皆重侯累將窮極富貴)維彼璧田(春秋桓公元年三月鄭伯)
(以璧假許田)實聯鼎邑(左傳武王克商遷九鼎於洛邑)古之近甸今也雄藩
想像汝南星聚而先賢未遠(劉敬叔異苑汝南陳仲弓從諸子姪造潁川荀季和)
(父子於時德星為之聚太史奏五百里内有賢人聚)經過潁上水濁而強族皆除
(漢灌夫傳夫字仲儒潁隂人也宗族賓客為權利横潁川潁川兒歌之曰潁水清灌氏寧潁水濁灌氏族)況
在昔年常鄰多壘(禮記四郊多壘此卿大夫之辱也)載瞻軍額(舊書敬宗紀特)
(置武昌軍額)深見士心貴忠孝之兩全則忠可移孝(孝經君子之事)
(親孝故忠可移於君)正文武之二道則武可輔文將謀將領之能
(南史王融傳奏曰近塞外微臣苦求將領)必重英豪之選(晉石謨傳謨曰若非上哲必由英豪)
豈虞拔擢(揚雄劇秦美新數蒙渥惠拔擢倫比)乃出孱微謹當阜俗而必
致人和貞師而不為兒戲(易師貞丈人吉漢書周亞夫軍細柳文帝勞軍至其營曰)
(嗟乎此真將軍矣向者霸上棘門如兒戲耳)使流庸自占(漢昭帝紀詔曰比歲不登民匱於食)
(流庸未盡還師古曰流庸謂去其本鄉而行為人庸作)驍悍知方(吳陸遜傳雖云師老猶有驍悍)
任棠水薤之規臣當可復(後漢龐參傳參為漢陽太守郡人任棠者隠居教授參到)
(先候之棠不與言但以薤一大本水一盂置戶屏前自抱孫兒立於戶下參良久曰水者欲吾清也拔大本薤)
(者欲吾擊強宗也抱兒當戶欲吾開門恤孤也)黃霸米鹽之政臣亦不遺(漢循吏傳)
(黃霸為潁川太守米鹽靡密治為天下第一徵守京兆尹秩二千石)麤勤報效之資用贖
貪饕(集作叨)之責(漢王莽傳馳傳天下考覆貪饕)奉違軒鏡(軒轅内傳帝會王母鑄鏡)
(十二隨日用之宣和博古圖昔黃帝液金作神物為鑑凡十有五去古既遠不能盡考後世有得其一者其制)
(度以四靈位四方以八卦定八極十二辰環其外二十四氣布其中故與日月合明鬼神通意)幾落堯
蓂(帝王世紀堯時有異草夾階而生每一日生一葉至十五日生十五葉至十六日一葉落至三十日落盡)
(若小月即一莢厭而不落謂之蓂莢)比園葵以自傾晝惟向日(文選有陸機園葵詩)
(說文黃葵嘗傾葉向日不令照其根)羨海槎之不繫秋則經天(張華博物志舊說天)
(河與海通近有居海者年年八月有浮槎來甚大往返不失期此人乃多賫糧乘槎去忽忽不覺晝夜奄至一)
(處望室中見一女方織一丈夫牵牛渚處飲之人問為何處答曰君可詣蜀嚴君平此人還問君平君平曰某)
(年某月有客星犯牽牛即此人到天河也)感激而淚血沾衣兢憂而汗雨浹
(集作洽)背(並見前)無任感恩戀闕兢惕屏營之至
為濮陽公陳情表(箋此王茂元為涇原節度求代表也案舊書文宗紀太和九年)
(李訓鄭注用事是歲冬十月癸未以前廣州節度使王茂元為涇原節度使踰月而甘露之變)
(作中人掎擴之事當在此際而表云一去闕庭五罹寒暑蓋中人得其重賂故能久帥涇原其)
(陳情當在開成四年之秋冬去文宗之升遐無幾矣)
臣某言臣聞事君以忠者所宜效死食君之禄者亦戒
妨賢(說苑虞丘子謂楚莊王曰臣為令尹處士不升妨羣賢路)苟非内慊私誠外憂
官謗則安肯固辭武節(並見前)強委信(一作侯誤)圭(周禮侯執信圭)拒
七命賜國之榮(周禮大宗伯以九儀之命正邦國之位壹命受職再命受服三命受位四命受)
(器五命賜則六命賜官七命賜國八命作牧九命作伯)捨萬里封侯之策(見為柳州表)
必知不可安敢無言臣某(中謝)臣因緣代業(盧諶詩序因緣運會)
(得蒙接事孔叢子仲尼大聖自兹以降世業不替也)遭逢(集作遇)聖時竊常有志四
方(左傳姜氏謂公子曰子有四方之志)不掃一室(後漢書陳蕃曰大丈夫處世當掃除天下安事)
(一室乎)奉隨武之家事無媿陳辭(左傳屈建問范會之德於趙武趙武曰夫子之)
(家事治言於晉國竭情無私其祝史祭祀陳信不媿)纂鄧傅之門風不傷清議(後漢)
(鄧禹傳禹有子十三人各使守一藝修整閨門教養子孫皆可以為後世法顯宗即位拜為太傅晉山簡𫝊郭)
(泰許劭之倫明清議於草埜)屬者每憂不試深恥因媒(說苑孟嘗君曰縷因針而)
(入不因針而急嫁女因媒而成不因媒而親)自薦之書朝投象魏殊常之澤
暮降芸香(晉裟頠傳臣亦不敢聞殊常之詔餘並見前)其後契闊星霜羇離
戎旅從軍王粲徒感所知(王粲從軍詩從軍有苦樂但問所從誰所從神且武焉得)
(久勞師)草檄陳琳亦常交辟(典略陳琳字孔璋草檄文成以呈太祖太祖先苦頭風是)
(日疾發卧讀琳所作翕然而起曰此愈我疾魏志琳被太祖辟為丞相掾屬)呂元膺東周保
釐之日(書王以成周之衆命畢公保釐東郊代箋舊書吕元膺字景文鄆州東平人元和中權德輿)
(為東都留守)李師古天平畔換之時(漢書敘傳項氏畔換黜我巴蜀注強恣貌箋)
(師古當作師道舊書李正已傳師道師古異母弟師古死其奴不發喪潛遣使迎師道於密而立之元和元年)
(十月加檢校工部尚書充平盧軍及淄青節度副大使知節度事自正巳至師道竊有鄆曹等十二州六十年)
(矣新書方鎮表元和十五年賜鄆曹濮節度使號天平軍)潛入其徒盈於留邸(漢季布傳)
(至留邸)臣此時尚持白簡(晉書傅玄每有奏劾或值日暮捧白簡整簪帶坐而待旦)猶
著青袍(古詩青抱似春草案遺表云藍衫不脱竹簡仍持與此同意藍衫即青袍杜氏通典貞觀四年)
(令八品九品以上服青時茂元為元膺防禦判官判官例以御史充故青袍義山詩所為青袍御史是也偶成)
(轉韻詩云歸來寂寞靈臺下著破藍衫出無馬亦其證矣白簡即竹簡唐會要武德四年詔五品以上執象笏)
(六品以下執竹木笏初學記云笏手板也)元膺知臣傳劍論兵(漢司馬遷傳在趙者以傳)
(劒論顯注服虔曰世善劒也後漢馬援傳帝常言伏波論兵與我意合)本於仁信(孫子將者智信)
(仁勇嚴也)佩鞬插羽(見為安平公表)亦識孤虚(漢藝文志五行家有風后孤虚二十卷後)
(漢書方術傳孤虚之術注孤謂六甲之孤辰若甲子旬中戌亥無干是為孤也對孤為虚趙彦傳朝廷令宗資)
(討泰山殘賊彦為資陳孤虚之法)俾以發姦(漢趙廣漢傳其發姦摘伏如神)假之捕盜
(後漢劉玄傳注漢法十里一亭亭置一長捕賊掾專捕盜賊也)幸無容刃(一作忍非見下遺表)以
及焚巢(易鳥焚其巢旅人先笑後號咷邸箋舊書呂元膺傳元和十年七月李師道留伏甲謀亂初)
(師道於東都置邸院兵諜雜以往來吏不敢辨因吳元濟北犯郊畿多警防禦兵盡戍伊闕師道伏甲百餘於)
(邸院將焚宫室而肆殺掠已烹牛饗衆明日將出會小將李再興告變元膺追兵伊闕圍之半月無敢進攻者)
(防禦判官王茂元殺一人而後進或有毁其墉而入者賊衆突出濟伊水望山而去官兵進圍於谷中盡獲之)
旋帶銀章(漢百官公卿表凡吏秩比二千石以上皆銀印青綬注漢舊儀云銀印背龜紐其文曰章)
俄分竹使(漢文帝紀注應劭曰竹使符皆以竹五箭五枚長五寸䥴刻篆書第一至第)隼旟楚
峽出以分憂(晉宣帝紀固辭天子曰此非以為樂乃分憂耳隼旟見前)熊軾鄖城(後漢)
(輿服志三公列侯伏熊軾黑旛漢地理志江夏郡竟陵縣有鄖鄉楚鄖公邑)忽然通貴(南史蕭琛)
(傳近於通貴陵箋楚峽謂峽州鄖城謂郢州唐峽州治夷陵縣有西峽郢州治長夀縣本竟陵也茂元蓋以)
(功遷官歷峽郢二州刺史故曰隼旟楚峽熊軾鄖城史皆略而不書)豈意復踰五嶺(漢張耳傳)
(南有五嶺之戍注裴氏廣州記云大庾始安臨賀桂陽揭陽是為五嶺)更授再麾(顔延之五君詠)
(一麾乃出守夢溪筆談今之郡守謂之建旄蓋用顔延年詩誤延年謂一麾者乃指麾之麾如武王左秉白旄)
(以麾之麾非旌麾之麾也延年阮始平詩云屢薦不入官一麾乃出守者謂山濤薦咸為吏部郎帝不用荀勗)
(一擠遂出始平延年被擠以此自託耳自杜牧之有擬把一麾江海去之句始謬用一麾遂成故事野客藂書)
(僕考唐人詩如杜子美柳子厚詐用晦獨孤及劉夢得陸龜蒙等皆用一麾事獨牧之謂把一麾為露圭角似)
(失延年之意如張說詩湘濱用出麾如此用則何害筆談謂今人以守郡為建麾用顔詩事自牧之始亦未然)
(觀三國志擁麾守郡文選建麾作牧此語在前久矣謂把一麾之誤自牧之始則可謂建麾之誤則不可)中
間叨相青宫(神異經東方有宫青石為牆門有銀牓以青石碧鏤題曰天地長男之宫)忝司
緹騎(環濟要略司隸出從緹騎通典漢執金吾緹騎二百人持戟五百二十人輿服導從光生滿路唐為)
(左右金吾衛置大將軍一人將軍二人副其事)纔通閨籍(謝朓詩既通金閨籍)又處藩條
(謂出帥嶺南)越井朝臺(太平御覽郡國志曰廣州越井岡一云越王井言趙佗誤墜酒杯於井遂)
(浮出石門故諺曰石門通越井也明一統志越秀山在廣州府城内上有越王臺故址昔尉佗因山為之又有)
(越王井一名趙佗井南漢劉氏號為玉龍泉水經注尉佗舊治處負山帶海博敞渺目佗因岡作臺北面朝漢)
(圓基千步直峭百尺頂上二畝複道迴環朔望升拜名曰朝臺王象之輿地紀勝朝臺在廣州番禺縣西五里)
(案李涉鷓鴣詞云越岡連越井越鳥更南飛即此越王井也)備經艱險貪泉湞水(晉書)
(吳隠之為廣州石門有貪泉傳云飲者貪隠之酌而飲之為詩曰若使夷齊飲終當不易心漢書樓船將軍楊)
(僕出豫章下湞水師古曰湞音丈庚反水經注溱水南逕湞陽縣西出湞陽峽左則湞水注之水出南海龍川)
(縣西逕湞陽縣南右注湞水故應劭曰湞水西入溱也元和郡縣志石門水一名貪泉出廣州南海縣西三十)
(里平地湞水在韶州曲江縣東一里太平寰宇記曲江漢舊縣以湞水屈曲為名)益勵平生是
甘馬革之言(見下祭伏波神文)常懼虎皮之誚(楊子羊質而虎皮見草而悦見)
(狼而戰也箋遺表云兩踰嶺嶠四建牙旗是茂元官嶺南者再自鄖城遷者似是郡守而下文云中間叨相)
(青宫忝司緹騎則又自嶺南入為京職據舊書太和中為嶺南節度而先是元和中嘗為右神策將軍蓋即所)
(謂忝司緹騎者新書云自校書郎改太子贊善大夫亦可謂叨相青宫但此在防禦判官之前殊不相合恐初)
(解嶺南而還别授儲官史載之不詳耳)及聖造遠流南極(淮南子章亥自北極步至南極)
許拱北辰黃犢留官(晉羊祜傳祜兄子篇為鉅平侯奉祜嗣篇歴官清慎有私牛于官舍)
(産犢及遷而留之)胡牀掛柱(魏略裴潛為兖州刺史常作一胡牀及其去也留以掛柱)如生
羽翼(魏文帝詩身輕生羽異)若出嬰羅(郭璞江賦慜神使之嬰羅)誓以歸彼冗
員處之散地(箋此言解嶺南節度而歸惟願為冗散也)俄以朝那闕守(漢地理志)
(安定郡有朝那縣應邵曰故戎郡邑也案朝那故城在今陜西平凉府城東南唐涇州安定郡冶保定縣即今)
(府治平凉縣古朝那地也)昆壤須人(楊惲報孫會宗書安定山谷之間昆夷舊壤新書方鎮表大歷)
(三年置涇原節度使治涇州貞元六年涇原節度領四鎮北庭行軍節度使元和四年增領行渭州)一去
闕庭(潘岳西征賦竊託慕于闕庭)五罹寒燠處京畿五百里之内控
蕃寇數十州之多提鼔燒烽增埤濬洫(埤與卑通漢劉向傳增埤為高)
(詳見祝文)雖國家遠追(集作敦)上策不事交爭(漢匈奴傳王莽欲窮追匈奴嚴)
(尤諫曰匈奴為害未聞上世有必征之者也後世三家周秦漢征之然皆未有得上策者也周得中策漢得下)
(策秦無策焉)然蛇豕難防(左傳申包胥曰吳為封豕長蛇以薦食上國)犬羊易縱
苟罷嚴徹警則負約渝盟(箋自廣德元年涇原没于吐蕃以後頻復頻陷)臣自
受命以來為日斯久未嘗一日不修戰格(舊書張仁愿為朔方總管)
(築三受降城不修戰格)未嘗一日不數軍儲(左傳歸而飲至以數軍實)使士有
鬭心人無虚額使之偵候咸亦聞知(晉桓玄傳玄偵候還云裕軍四塞不)
(知多少)尚未能率厲驍雄揣摩鋒鏑遠收麻壘直取艾亭
(見陳許謝上)成大朝經武之威(後漢杜篤傳辛氏秉義經武)畢微臣報主
之分可書竹帛(後漢鄧禹傳禹曰但願垂功名於竹帛耳)不辱旂常(周禮日月為常)
(交龍為旂禮記有功銘於太常)蓋以久處炎荒備薰瘴毒(番禺雜編嶺外二三月為)
(青草瘴四五月為黃梅瘴六七月為新水瘴八九月為黃茅瘴)内搖心力外耗筋骸雖
馬援據鞍尚能矍鑠(後漢馬援傳援據鞍顧盼以示可用帝笑曰矍鑠哉是翁也)而
班超攬鏡不覺蕭衰(後漢班超傳超自以久在絶域年老思土上疏曰臣超犬馬齒殲常)
(恐年衰奄忽僵仆超妹昭亦上書請超曰超年最長今且七十衰老被病頭髮無黑晉王衍傳在車中攬鏡自)
(照)恐無以早就大功久當重任自思已熟求退為宜(後漢)
(韋彪傳詔曰中被篤疾連上求退)伏惟皇帝陛下道冠百王功高三代
照臨若日覆露如天(晉語是先子覆露子也注露潤也淮南子帝者覆露昭導普施而無)
(私)況今國不乏人時稱多士有才略在臣之右齒髮少
臣之年(漢書高后令大謁者張澤報冒頓書曰年老氣衰齒髮墮落)俾代處是邦遞
臨斯位以之責效誰曰不然俾前達後生皆無蔽滯由
中及外得以交相成陛下適時之方(晉王羲之傳遺謝安書曰豈非適時)
(之宜耶)減微臣固寵之責(漢書韓增保身固寵不能有所建明)臣不勝祈恩
懇迫之至謹差某官奉表以聞
為滎陽公桂州謝上表(箋舊書宣宗紀太中元年二月以給事中鄭亞為桂)
(州刺史御史中丞桂管防禦觀察等使三年二月責授桂管防禦觀察使循州刺史案地理志)
(嶺南西道桂管經略觀察使治桂州管桂韶蒙富梧潯龔鬱林平琴賓澄繡象柳融等州循州)
(屬嶺南東道節度使)
臣某言臣奉違禁掖祇役遐陬(王勃廣州塔碑記相彼遐陬實惟荒裔)雖
懸就日之誠(見為汝南公表)懼曠宣風之寄(漢王褒傳益州刺史王襄欲宣風化)
(於衆庶使褒作中和樂職宣布詩選好事令依鳴鹿之聲習而歌之)柔轡載揚于永路(左傳)
(襄公二十六年國子賦轡之柔矣)輕舠利濟於大川(詩誰謂河廣曾不容刀箋狹小船)
(曰刀釋文刀如字字書作舠南史齊武帝諸子傳輕舠還闕)即以今月九日到任上
訖臣某(中謝)臣系承儒訓(晉荀崧傳參訓國子以弘儒訓)生屬昌期(南史)
(王茂等傳論曰王茂等運接昌期)初掛弁髦(左傳豈如弁髦而因以敝之注童子垂髦始冠必三)
(加冠成禮而棄其始冠疏士冠禮始冠緇布冠次加皮弁次加爵弁冠義云緇布之冠冠而敝之可也)即
親筐篋(漢賈誼傳俗吏所務在于刀筆筐篋)嘉樹無忘於封殖(左傳韓宣子來聘公)
(享之韓子賦角弓既享宴於季氏有嘉樹焉宣子譽之武子曰宿敢不封殖此樹以無忘角弓)青氊不
落於寇偷(世說王子敬夜齋中卧有羣盜入其室王徐曰偷兒青氊我家舊物可特置之)再擢
詞科一登冊府(謂秘書省穆天子傳天子北征東還乃循黑水至于羣玉之山四轍中繩先王)
(之所謂策府冊與策同)徂遷歲律浮泛軍裝(揚雄甘泉賦振殷轔而軍装)忽彯
華纓(鮑昭詩仕子彯華纓)俄列通籍極望郎於南省(魏書孝文帝曰吏部郎必)
(使才望兼允者陸游筆記唐人本以尚書省在大明宫之南故謂之南省)備給事於左曹(漢楊)
(敞傳子惲名顯朝廷擢為左曹案左曹謂門下省沈佺期自考功員外郎拜給事中詩云南省推丹地東曹拜)
(瑣闈東曹即左曹也)中間帖掌臺綱(通典御史為風霜之任舊制但聞風弹事提綱而已舊書)
(狄兼謩傳文宗顧謂之曰御史臺朝廷綱紀臺綱正則朝廷理)分修國史(箋舊書武宗紀會昌元年)
(李德裕奏改修憲宗實錄所載吉甫不善之迹鄭亞希旨削之三年十月宰相監修國史李紳兵部郎中史館)
(修撰判館事鄭亞進重修憲宗實錄四十卷頒賜有差)旋值孽童拒詔(集作召謂劉稹)狂
虜亂華(謂回鶻)副中憲以急宣(木華海賦邊荒遽告王命急宣)佐微臣而
遥護督晉氏遷延之役(左傳諸侯之大夫從晉侯伐秦至于棫林乃命大還晉人謂之)
(遷延之役)絶戎人偵邏之姦(後漢書南匈奴傳南單于既居西湖亦列置諸部王助為捍戍)
(皆領部衆為郡縣偵邏耳目北單于惶恐)敢伐善以攘羭(左傳晉獻公欲以驪姬為夫人卜之)
(其繇曰專之渝攘公之羭注羭美也)固盡誠以養梀(梀通作棘孟子養其樲棘爾雅樲酸棗注)
(樹小實酢小爾雅棘實謂之棗陸佃埤雅大者棗小者棘酸棗棘也)伏惟皇帝陛下武惟
時夏(詩肆于時夏)文號欽明(書欽明文思)方將虔奉紫泥(漢舊儀天子信)
(璽六皆以武都紫泥封之西京雜記漢以武都紫泥為璽室加綠綈其上)恭拜青瑣(見為安平公表)
豈意遽分專席(謂御史中丞初學記尚書令東漢與司隸校尉御史中丞皆專席坐京師號曰)
(三獨坐)叨賜再麾(謂桂州刺史)首南服以稱藩(漢匈奴傳三世稱藩)控西
原而遏寇(詩式遏寇虐西原與祝文之西原同一事見下狀)褰帷廉部(後漢賈琮傳舊)
(典傳車驂駕垂赤帷裳琮為冀州刺史命褰之百城聞風自然竦震)猶恐墜於斯文横槊
令軍(南史宋桓榮祖曰昔曹公父子上馬横槊下馬談咏)實致憂於不武(左傳荀瑩曰城)
(小而固勝之不武)雖期竭力終懼敗官(左傳貪以敗官為墨)況俗雜華夷
地兼縣道(見前表)文身椎髻漸尉佗南越之餘(說苑諸發曰翦髮文)
(身爛然成章以像龍子者將避水神也漢書陸賈傳賈至尉佗魋結箕踞見賈南粤傳趙佗真定人也秦已滅)
(即擊并桂林象郡自立為南越武王)叩鼓鳴鐘傳士燮交州之態(吳士燮傳燮兄)
(弟並為列郡雄長一州出入鳴鐘磬笳簫鼔吹車騎滿道)網疎則魚漏(漢酷吏傳號為網漏吞舟)
(之魚)繩急則麏驚(說文&KR0874;麞也陸氏釋文&KR0874;亦作麏又作麇俱倫反草木疏云麏麞也青州人謂)
(之麏黃氏韻會麞性善驚故從章章者慞惶也案麞膽甚怯飲水見影輙奔)欲經緯以合宜
(左傳晉成鱄曰經緯天地曰文)顧韋弦而匪易(韓子西門豹性急佩韋以自緩董安于性緩佩)
(弦以自急)伏願陛下務修儉德(書慎乃儉德惟懷永圖)廣扇廉風(沈約碑扇)
(以廉風)拾翠採珠(曹植洛神賦或採明珠或拾翠羽漢書南粤王傳獻生翠四十雙王章傳妻子)
(徙合浦采珠致産數百萬)不勤異物(書不貴異物賤用物民乃足)驅犀逐象用示
深仁(見孟子)始於問俗之時(魏崔琰傳仁聲先路存問風俗)便獲稱君之
美(禮記善則稱君過則稱已則民作忠東方朔非有先生論退不能揚君美以顯其功)臣亦當求
規水薤(見為濮陽公表)取戒脂膏(後漢書孔奮為姑臧長力行清潔或以為身處脂膏不能)
(自潤徒益苦辛耳)冀少息於羣(集作疲)黎庶免拘於司敗(見為汝南公表)
三梁路阻(晏殊類要引尋陽記曰三梁山在北有三石梁長廣盈尺險不可度)九嶠山(集作)
(封)遥(晏殊類要引吳錄曰南野縣有大庾山九嶺嶠以通廣州)浮江遇(一作過)楚澤之
萍(家語楚昭王渡江中有一物大如斗圓而赤直觸王舟舟人取之王使使問於孔子孔子曰此萍實也惟)
(伯者能獲焉)望國隔番禺之桂(山海經桂林有八樹在番禺東)遐思白鳥鎮
颺音于周囿之中(詩王在靈囿白鳥翯翯)遠羨仙蓂永固本于堯
階之上(見為濮陽公表)無任感恩望闕結戀屏營之至
為懷州李中丞謝上表(原注武宗領按地理志河北道懷州縣五河内武)
(德獲嘉武陟修武充箋李中丞不知其名據表云過奬在朝承乏使將聖代懷柔之德率昆)
(夷畏慕之心萬里以遥三時而復蓋嘗使吐蕃而還乃拜懷州之命者案舊書吐蕃傳會昌二)
(年贊普卒十二月遣論贊熱來告哀詔以將作少監李璟弔祭之表云三時而還則還期當在)
(三年之深秋時方命陳許節度使王宰討澤潞與潞潛逆孽許出全師之語適相符合李中丞)
(蓋即其人也或以為李師偃余案武宗紀會昌元年八月回鶻烏介可汗至塞上上表借天德)
(城以安公主仍乞糧儲詔金吾大將軍王會宗正少卿李師偃往其牙宣慰則近在天德何言)
(萬里以遥昆夷乃西戎不得以此斥回鶻時劉從諫尚有澤潞亦未叛皆與表語牴牾李中丞)
(之為李璟無疑矣)
臣某言臣伏奉某月日制書授臣某官者天旨下臨星
言東騖即以今月某日到任上訖臣某(中謝)臣聞漢分
刺舉之條三河最重(史記田仁傳禇先生曰田仁上書言天下郡太守多為姦利三河尤)
(甚臣請先刺舉三河)唐制郊圻之數二宅惟均(書申畫郊圻舊書京畿採訪使理京)
(師城内都畿採訪使理東都城内)況蘇公舊田(左傳王取鄢劉蒍䢴之田于鄭而與鄭人蘇忿)
(生之田温原絺樊隰郕攢茅向盟州陘隤懷注蘇忿生周武王司寇蘇公也凡十一邑皆蘇忿生之田)懷
侯故邑(懷侯未詳酈元水經注引韓詩外傳曰武王伐紂到邢丘更名邢丘曰懷懷縣故城括地志云)
(在武陟縣四十一里歴考傳記未有以此為懷國之邑者或引唐叔所分懷姓九宗以實之然懷是姓非國名)
(也九宗在河東亦不在河内當闕疑)太行會險(括地志太行山在河内縣北五里吕氏春秋通乎德)
(之情則孟門大行不為險矣劉歆遂初賦馳太行之險峻入天井之高關元和郡縣志太行陘在懷州北羊腸)
(所經實為險隘)德水通津(漢郊祀志秦文公獲黑龍以為此水德之瑞更名河曰德水案唐孟州治)
(河陽縣今為孟縣屬河南懷慶府黃河在縣南二十里即古孟津也)在申畫之時素為清
地語翕張之勢號(一作實)曰要區(老子將欲翕之必固張之)自河上置
軍以幕中分理地雖密邇(左傳以陳蔡之密邇于楚)事異躬親(詩勿躬勿)
(親庶民勿信)伏惟神聖文武至仁大孝皇帝陛下(此會昌二年所上尊)
(號)神以運機聖而制變將鎮頑梗更務恢張(皇甫謐三都賦序並)
(務恢張其文)由是開三壘之新規復數朝之故事(箋三壘即河陽三城)
(按三壘初改為州故曰新規河陽本屬懷州顯慶二年割屬河南府今復屬懷州故曰故事新書地理志河北)
(道孟州建中二年以河南府之河陽河清濟源温租賦入河陽三城使又以汜水租賦益之會昌三年遂以五)
(縣為州元和郡縣志建中二年置河陽節度使即河陽三城使會昌三年改置孟州治河陽通典北中府城後)
(魏太和中築東魏元象元年又築南城及中潬城是為三城孟縣志三城記云河陽北城南臨大河長橋架水)
(古稱設險南城三面臨河屹立水濱中潬城表裏二城南北相望黃河兩派貫於三城之間南北二城皆有濡)
(足之患而中潬屹然如故)齋壇將節(漢韓信傳蕭何曰王必欲拜之擇日齋戒設壇場具禮乃可王)
(許之諸將皆喜人人各自以為得大將)重加廉郡之雄皂蓋朱旛(漢景帝紀令長)
(吏二千石車朱兩轓千石至六百石朱左轓應劭曰車耳反出所以為之藩屏翳塵泥也二千石雙朱其次乃)
(偏其左䡊以簟為之或用革䡊與轓同音甫元反後漢輿服志中二千石二千石皆皂蓋朱兩轓)各有
為州之貴遥徵三紀(書既歴三紀世變風移)間有兩人陶某以吏
理當材鄭某以名家正授(陶鄭未詳)清塵不遠(盧諶贈劉琨詩序自奉清)
(塵於今五稔)餘烈猶存頒條之寄(注見前)繼組為難(說文組綬屬詳見祭)
(文)若臣者品以勲升官由賞達徒慕益恭之美(左傳正考父佐)
(戴武宣三命兹益共故其鼎銘云一命而僂再命而傴三命而俯循牆而走亦莫余敢侮饘于是粥于是以餬)
(余口其共也如是)以承猶宥之恩(見為京兆公表)過奬在朝承乏充使
(左傳攝官承乏)將聖代懷柔之德率昆夷畏慕之心(詩昆夷駾矣箋昆夷)
(西戎也)萬里以遥三時而復副介不離於痼疾(一作疾故劉楨詩余)
(嬰沈痼疾竄身清漳濱自夏涉玄冬彌廣盈十旬)故人(一作人從是)免嘆于凋零敢
矜跋涉之勞(詩鄘風大夫跋涉我心則憂)自被生成之賜(吳諸葛瑾傳蒙生成)
(之福)豈謂皇帝陛下謂能專對遽委牧人仍其柏署之雄
(見兖州謝上表)賜以竹符之重(見為汝南公表)遂使霍氏固辭之第(漢霍)
(去病傳上為治第令視之對曰匈奴不滅無以家為也)早建雙旌(新書百官志節度使賜雙旌雙)
(節行則建節樹六纛儲光羲詩今之太守古諸侯出入雙旌垂七旒案雙旌惟節度領刺史者有之諸州不與)
(焉今則通用為太守之故事矣)于公必大之門(漢于定國傳始定國父于公其閭門壊父老方)
(共治之于公謂曰少高大門閭令容駟馬高蓋車我治獄多隂德子孫必有興者至定國為丞相永為御史大)
(夫封侯傳世云)更屯五馬(遯齋閒覽漢制太守駟馬其加秩中二千石乃右驂故以五馬為貴)賢
無所象(書惟稽古崇德象賢)分可自量(漢張安世傳免冠頓首曰誠自量不足以居大位)
入祖廟而歘驚瞻父堂而益懼(書若考作室既㡳法厥子迺弗肯堂矧肯構)
況潞潛逆孽許出全師(舊書武宗紀會昌三年九月下制討劉稹以陳許節度使王宰)
(充澤潞南面招討使)繄(集作較非)此州兵横制戎境兼聲勢之任有資
扉之頒(一作須左傳申侯曰師老矣若出于陳鄭之間共其資糧屝屨其可也)謹當懋舉
詔書聽求人瘼(後漢循吏傳廣求民瘼)思理行之第一誠媿昔賢
(漢張敞傳潁川太守黃霸以治行第一入守京兆尹)奉忠孝於在三亦惟先訓(晉語)
(欒共子曰人生於三視之如一父生之師教之君食之)苟愆素誓則有神明伏遠
雲天已逾旬朔(魏鍾會傳注王弻答荀融書隔踰旬朔)獻封人富夀之祝
未卜其時(莊子堯觀乎華封人曰請祝聖人使聖人夀富多男子堯曰辭多男子則多懼富則多事)
(夀則多辱)懸子牟江海之思莫知其極(見為京兆公表)無任感恩攀
戀闕庭之至
李義山文集箋註卷一
