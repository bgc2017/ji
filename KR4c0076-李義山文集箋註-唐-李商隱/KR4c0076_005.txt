李義山文集箋註卷五
監察御史徐樹榖箋
山東提學僉事徐炯註
啟下
為李貽孫上李相公啟(舊書李德裕傳開成五年正月武宗即位七月召德)
(裕於淮南九月授門下侍郎同平章事初德裕父吉甫年五十一出鎮淮南五十四自淮南復)
(相今德裕鎮淮南復入相一如父之年亦為異事案啟云五載於兹六符斯炳則貽孫上啟在)
(會昌四年平澤潞之後也)
月日從姪某官某謹齋沐裁誠著於啟事跪授僕者上
獻於司徒相國叔父閤下某伏遠牆藩(揚雄甘泉賦電倏忽於牆藩)
亟踰年籥(舊書音樂志云管三孔曰籥春之音萬物振躍而動也)抱(英華作挹非)徽音
於故器(周禮典同掌六律六同之和以辨天地四方隂陽之聲以為樂器故新書禮樂志云聲無形而)
(樂有器)雖賞逐時遷(晉桓冲傳疏曰事與時遷勢無常定)竊餘潤於奥雲(奥雲)
(未詳疑是鬱字之誤謝莊宣貴妃誄高唐渫雨巫山鬱雲)亦情由類至中阿弭節(顔延)
(之秋胡詩弭節停中阿)末路增懷(漢鄒陽傳至其晚節末路)沈吟易失之時(魏武)
(帝詩但為君故沈吟至今漢蒯通傳通說韓信曰時者難值而易失)悵望難邀之會石崇
著引徒願思歸(石崇思歸引序注思歸引古曲名崇為太僕卿有思歸之意故有此作)殷
浩裁書其如慕義(見為河東公啟)伏惟相公丹青元化(桓寬鹽鐡論公)
(卿者四海之表儀神化之丹青也)冠蓋中州(西都賦英俊之域紱冕所興冠蓋如雲)羣生
指南(見為先輩啟)命代先覺(代讀曰世魏志橋玄謂太祖曰天下將亂非命世之才不能濟)
(也孟子伊尹曰予天民之先覺者也)語姬朝之舊族莊武慚顔(左傳鄭武公莊公為)
(平王卿士)叙漢代之名門韋平掩耀(漢平當傳漢興惟韋平父子至宰相師古曰韋)
(謂韋賢也案當子宴以明經歷位太司徙賢子玄成以明經歷位至丞相)歲(一作將)鄰三紀(書既)
(歷三紀世變風移)克佐五君(左傳楚屈建問范會之德於趙武歸以語康王康王曰宜夫子之光)
(輔五君以為諸侯主潞箋德裕自元和中累辟諸府從事至會昌四年平澤歷事憲穆敬文武五朝凡三十)
(餘歲故曰將鄰三紀克佐五君)動著嘉猷(書君陳爾有嘉謀嘉猷則入告爾后于内)行留故
事(後漢張純傳純在朝歷世明習故事)陶冶於無形之外優游於不宰之
中(老子為而不宰是謂玄德)始者主上以代邸承基(漢文帝紀高帝中子立為代王)
(諸吕既誅羣臣奉天子法駕迎代邸師古曰郡國朝宿之舍在京師者率名邸)瑯琊纘業(晉元帝紀)
(年十五嗣位瑯琊王大興元年春三月愍帝崩問至百寮上尊號於是即皇帝位)明發不寐(詩明)
(發不寐有懷二人)懷清廟之景靈(晉凉武昭王傳述志賦云承景靈之冥符清廟見前)日
晏忘飡(書文王自朝至于日中昃不遑暇食)念蒼生之定命(見賀相國啟)爰徵
元老(詩方叔元老)允在賓臣(見賀相國啟)五載於兹六符斯炳(漢東)
(方朔傳願陳泰階六符以觀天變注孟康曰泰階三台也每台二星凡六星符六星之符驗也應劭曰黃帝泰)
(階六符經云泰階者天之三階也上階為天子中階為諸侯公卿大夫下階為士庶人三階平則隂陽和風雨)
(時天下大安是為太平)頃單于故境(一作地)獯鬻遺疆(史記北逐葷鬻索隱曰匈)
(奴别名也)屢緣喪荒(周禮小宰喪荒受其含禭幣玉之事)亟致㩦貳(後漢公孫述傳發間)
(使招攜貳)夙沙自縛其主(劉恕外紀諸侯夙沙氏叛不用命神農退而修德夙沙之民自攻其)
(君而來歸其地)冒頓忍射其親(漢匈奴傳單于有太子名冒頓從其父單于頭曼獵以鳴鏑射)
(頭曼其左右皆隨鳴鏑而射殺頭曼冒音墨頓音毒)遂去北邊(漢武帝紀詔曰今中國一統而北邊)
(未安)欲事南牧(賈誼過秦論胡人不敢南下而牧馬)既赫斯而貽怒(見為河南表)
乃密勿以陳謀(漢劉向傳詩曰密勿從事不敢告勞師古曰密勿猶黽勉也李善文選注黽勉)
(同心韓詩作密勿同心)管氏將來屢發新柴之井(管子桓公將與管仲飲十日齋)
(戒掘新井而柴焉注新井以柴覆之取其潔敬也)留侯每入便(一作更)聞借箸之
籌(見為濮陽公狀)羣帥(一作全師非)受成中樞獨運(漢書斗運中夹臨制四海春秋)
(運斗樞北斗七星第一名天樞)前軍露板(北史齊明帝曰上馬能擊賊下馬作露布惟傅修期爾晉)
(八王傳尚書始疑詔有詐郎師景露版奏請手詔李石續博物志露布捷書之别名以帛書揭之竿魏武奏事)
(謂之露板)方事於羽馳(漢書高祖曰吾以羽檄召天下兵)清禁夀觴(劉楨贈徐幹詩)
(拘限清切禁漢書兒寬傳臣寬奉觴再拜上千萬歲夀制曰敬舉君之觴)旋聞於月捷(見為滎陽)
(公表)仍其貴種(漢匈奴傳其大臣皆世官呼衍氏蘭氏其後又有須卜氏此三姓其貴種也)慕
我華風(晉劉曜傳論曰習以華風)或辨姓寫誠(左傳東郭偃曰男女辨姓蜀志諸葛亮傳)
(遂解帶寫誠厚相結納)推諸右校(後漢劉盆子傳盆子與茂留軍中屬右校)或釋兵伏
(一作服)義(史記漢武帝紀澤兵須如徐廣曰古釋字作澤)列在周廬(史記秦始皇本紀周廬設)
(卒甚謹集解西京賦曰徼道外周千廬内傅薛綜曰士傅宫内外為廬舍晝則巡行非常夜則警備不虞)潞
子離狄而春秋書(春秋宣公十有五年六月癸卯晉師滅赤狄潞氏以潞子嬰兒歸)徐
夷朝周而大雅詠(詩序常武召穆公美宣王也其詩曰四方既平徐方來庭徐方不回王曰)
(還歸)其餘麕驚鳥散(麕與麏同沈約詩驚麏去不息善曰詩野有死麏今以江東人呼鹿曰麏)
(漢李陵傳陵曰各鳥獸散猶有得脱歸報天子者)風去雨還(鮑昭舞鶴賦風去雨還不可談悉)
亘絶幕以銷魂(揚雄羽獵賦䠞竦讋怖魂亡魄失張衡西京賦喪精亡魂失歸忘趣絶幕見為)
(滎陽公表)委窮沙而喪膽(後漢吳漢等傳論曰戎羯喪其精膽)胡琴公主已出
於襜襤(傅玄琵琶賦序故老云漢送鳥孫公主念其行道思慕使知音者於馬上作之舊書音樂志承)
(天樂有大琵琶一大五絃琵琶一高昌樂有琵琶二五絃琵琶二新書音樂志西涼伎有五絃天竺高麗龜兹)
(安國疏勒伎皆有之五絃如琵琶而小北國所出舊以木撥彈樂工㐮神符初以手彈太宗悦甚後人習為搊)
(琵琶案舜作五絃之琴而文王武王加二絃琵琶本四絃也北國益為五絃與琴同唐人所謂胡琴者蓋即五)
(絃琵琶也然岑參白雪歌云中軍置酒飲歸客胡琴琵琶與羌笛則胡琴與琵琶又似二器豈以四絃者為琵)
(琶五絃者為胡琴耶史記李牧傳大破殺匈奴十餘萬騎滅襜襤破東胡降林胡單于奔走集解襜都甘反襤)
(路談反如淳曰胡名也在代地)毳幕天驕行遺其湩酪(英華作種酪李陵答蘇武書韋)
(韝毳幕以禦風雨注毳幕氊帳也漢匈奴傳單于遣使與漢書云胡者天之驕子又中行說曰得漢食物皆去)
(之以視不如重酪之便美也師古曰重乳汁也重音竹用反字本作湩其音則同說文湩乳汁也釋名酪澤也)
(乳汁所作使人肥澤也)向若非薛公料敵先陳三策(漢英布傳反書聞汝隂侯)
(膝公以問其客薛公言之上上乃見問薛公對曰使布出于上計山東非漢之有出于中計勝負之數未可知)
(也出于下訃陛下安枕而卧矣)充國為學盡(一作常)通四夷(漢趙充國傳充國字翁孫)
(學兵法通知四夷事)則何以雪高廟稱臣之羞(舊書突厥傳高祖起義太原遣大將)
(軍府司馬劉文靜聘于始卑引以為援始畢遣其特勒康稍利等獻馬千匹會于絳郡又選二千騎助軍從平)
(京城)全肅祖復京之好(舊書回紇傳回紇其先匈奴之裔也在後魏時號鐵勒部落近謂之)
(特勒後稱回紇肅宗紀至德二載九月回紇葉護太子率兵四千助國討賊元帥廣平王統朔方安西回紇南)
(蠻大食之衆二十萬收西京十月入東京乃封葉護為忠義王約每年送絹二萬疋)此廟戰之功
一也(孫子夫未戰而廟勝得算之多者也其箋李德裕傳回紇宰相嗢沒斯殺赤心宰相以衆來降赤)
(心部族又投幽州烏介勢孤而不與之米其衆食乏漸近振武保大柵杷頭峯突入朔州虜大縱掠卒無拒者)
(上憂之與宰臣計事德裕曰今烏介所恃者公主如令勇將出奇奪得公主虜自敗矣上即令德裕草制以出)
(奇形勢授劉沔沔令大將石雄擊可汗於殺胡山敗之迎公主還宫)惟彼參伐(一作代非案參星曰)
(參伐屬大原分野左傳子産云遷實沈于大夏主參唐人是因故參為晉星)實興皇家(應禎詩越)
(裳重譯充我皇家)天漢美名方之尚陋(見為山南啟)舂陵王氣比此
非多(後漢光武紀望氣者蘇伯阿為王莽使至南陽遥望見舂陵郭唶曰氣佳哉鬱鬱葱葱然)而物
衆藏姦地寬長孽敢起在行之衆(左傳以寡君之在行後漢岑彭傳鄧奉親)
(在行陳吳書關侯曰烏林之投左將軍身在行間)因興逐帥之謀遂使起義堂
邊(舊書高祖紀高君雅請高祖祈雨晉祠將為不利即斬以徇遂起義兵玄宗紀上親制起義堂頌及書刻)
(石紀功于太原府之南街)台臣夙駕晉陽宫下(魏地形志晉陽縣武定初齊獻武王始置)
(晉陽宫)逆豎宵奔翻(集作月非)勢將冀於連雞(戰國策秦惠王謂寒泉子曰諸)
(侯之不可一猶連雞之不能俱止於棲也)勇鬭尚同於困獸(左傳晉侯曰困獸猶鬭況國相)
(乎)詎知長算(晉庾亮等傳論曰闕安國之長算)已出奇兵(後漢公孫述傳潛遣奇兵)
(出吳漢軍後)金僕靈銔(左傳魯莊公以金僕姑射南宫長萬注金僕姑矢名靈銔見賀相國啟)
靡留於旬朔(見為懷州表)箯輿貫木(漢書廷尉以貫高辭聞上使泄公持節問之箯)
(輿前師古曰編竹木以為輿高時搒笞刺爇委团故以箯輿處之也司馬遷傳其次關木索被箠楚受辱)已
集於都街(晉石崇傳詔燒鴆於都街)此廟戰之功二也(箋舊書太原横水戌兵因)
(移戌榆社乃倒戈入太原城逐節度使李石推其部將楊弁為留後武宗以賊稹未殄又起太原之亂心頗憂)
(之德裕奏即時請降令王逢起榆社軍又令王元逵兵自土門入會於太原河東監軍使吕義忠聞之即日召)
(榆社本道兵收復太原生擒楊弁與其同惡五十四人來獻斬於狗脊嶺)潞寇不懲兩豎之
兇(兩豎謂吳元濟李師道)徒恃三軍之力干我王略據其父封袁
熙因累葉之資(後漢袁紹傳累世台司賓客所歸熙紹之中子也為公孫康所殺)衞朔
拒大君之詔(見為白從事啟)人將自棄(左傳鄧侯曰人將不食吾餘)鬼得而
(一作其)誅(莊子為不善乎幽間之中者鬼得而誅之)蛙覺井寬(後漢馬援傳謂隗囂曰子陽井)
(底蛙耳而妄自尊大)蟻言樹大(異聞錄淳于棼飲槐下醉歸卧夢二使曰槐安國王奉邀指古槐入)
(穴中曰大槐安國王曰南柯郡不理屈卿為守累日達郡尋古槐下穴明朗可容一榻有二大蟻乃王也一穴)
(直上南枝即南柯郡也)招延輕險曾微(一作徵誤)吳國之錢(漢吳王濞傳吳有豫)
(章郡銅山即招致天下亡命者盜鑄錢)藏匿罪亡又乏江陵之粟(漢武帝紀詔曰)
(方下巴蜀之粟致之江陵)所謀者河朔遺事(箋舊書李德裕傳艱難已來列聖皆許三鎮嗣)
(襲已成故事新書劉稹傳諸將乃詣監軍崔士康邀說請如河朔故事士康懦不敢拒乃至喪次扶稹出見三)
(軍)所恃者巖險偷生(巖險謂羊腸天井)今則趙魏俱攻燕齊(一作)
(秦)併入(宋綬唐大詔令其劉悟劉從諫贈官及所授官爵并劉稹在身官並宜削奪舊書劉稹傳令三)
(鎮加兵討稹命徐許滑孟魏鎮幽并八鎮之師四面進攻劉沔傳武宗命忠武節度使王宰徐州節度李彦佐)
(等充潞府西南面招撫使遂復授沔太原節度充潞府北面招討使詳為河南表)奉規於帷幄
(見為同州啟)遵命於指蹤(漢蕭何傳上曰今諸君徒能走得獸耳功狗也至如蕭何發縱指示)
(功人也)亞夫拒吳驚東南(英華作西非)而備西(英華作南非)北(漢周亞夫)
(傳吳奔壁東南陬亞夫使備西北已而其精兵果奔西北不得入)韓信擊魏艤臨晉而
渡夏陽(漢書韓信傳信擊魏陳船欲渡臨晉而伏兵從夏陽襲安邑遂虜魏王豹艤本作檥項籍傳烏)
(江亭長檥船待如淳曰南方人謂整船向岸曰檥)百道無飛走之虞(晉張重華傳石季龍)
(令麻秋攻枹罕圍塹數重雲梯電車地突百道皆通於内吳都賦窮飛走之棲宿)一縷見傾危
之勢(枚乘諫吳王書夫以一縷之任係千鈞之重上懸之無極之高下垂之不測之淵雖甚愚之人猶知)
(哀其將絶也)計其反接(漢陳平傳未至軍為壇以節召樊噲噲受詔即反接師古曰反縛兩手也)
當不踰時(魏志鄧艾傳詔曰兵不踰時戰不終日)是則陳曲逆之六奇(漢書)
(陳平凡六出奇計封曲逆侯)翻成屑屑(左傳女叔齊對晉侯曰屑屑焉習儀以亟)葛武侯
之八陣(晉書初諸葛亮造八陣圖於魚復平沙上壘石為八行相去二丈桓温見之曰此常山蛇勢也)
更覺區區(左傳子罕曰家國區區)此廟戰之功三也(箋舊書澤潞節度使劉從)
(諫卒軍人以其姪稹擅總留後帝與宰臣議可否德裕曰澤潞國家内地不同河朔若不加討何以號令四方)
(若因循授之則藩鎮相效威令去矣又曰劉稹所恃者河朔三鎮耳但得魏鎮不與稹同破之必矣上令御史)
(中丞李回使三鎮論旨何弘敬王元逵承詔聳然從命)孤(一作三)寇行靜萬方率同
將盪海騰區夷山拓宇(後漢馮衍傳欲搖太山而盪北海晉趙至傳與嵇蕃書云蕩海)
(夷嶽顔延之郊祀歌宅中拓宇)高待泥金之禮(白虎通封禪金泥銀繩)雄專瘞玉
之辭(漢書武帝天漢三年泰山修封還過祠常山瘞玄玉)煙閣傳形(舊書太宗貞觀十七年圖)
(功臣于凌煙閣)革車就國(漢周勃傳陳丞相平卒上復用勃為丞相十餘月上曰前日吾詔列侯就)
(國或頗未能行丞相朕所重其為朕率列侯之國迺免相就國革車見為安平公表)盡人臣之極
分煥今古之高明(言德裕將削平海内封岱勒成而後奉身以退也)況又奉以
嘉聲(魏志高堂隆傳疏曰聞之四夷非嘉聲也)諧兹國檢(揚子法言天下有三檢衆人用家檢)
(賢人用國檢聖人用天下檢晉庾峻傳疏曰此其出言合於國檢)傅文賜糗遠箴醉飽
之徒(傅文當作鬭文楚語鬭且語其弟曰昔鬭子文三舍令尹無一日之積恤民之故也成王聞子文之)
(朝不及夕也於是乎每朝設脯一束糗一筐以羞子文至于今令尹秩之注糗寒粥也羞進也)晏子朝
(一作澣)衣横勵輕肥之俗(禮記晏平仲澣衣濯冠以朝君于以為隘矣)比周息
慮(左傳帝鴻氏有不才子頑嚚不友是與比周)孤介歸仁(以上美德裕之節儉)紹續勲
家扶持舊族罔容私謝(晉羊祜傳祜曰拜爵公朝謝恩私門吾所不取)皆事公
言(漢文帝紀宋昌曰所言公公言之)景風至而慶賞先行(易通卦驗夏至景風至辯)
(大將封有功淮南子景風至施爵禄賞有功)仲吕協而賢良必遂(禮記孟夏之月律中)
(中吕命太尉贊桀俊遂賢良舉長大行爵出禄必當其位中吕之中音仲)豈直杜伯山之令
子大邑傳家(後漢杜林傳林字伯山扶風茂陵人建武二十二年代朱浮為大司空明年薨帝親)
(自臨喪送葬除子喬為郎詔曰公侯子孫必復其始賢者之後宜宰城邑其以喬為丹水長)陶彭澤
之孤孫西曹受署(晉陶潛傳晉大司馬侃之曾孫也為彭澤令南史梁宗室傳安成康王秀)
(為江州刺史及至州聞前刺史取徵士陶潛曾孫為里司嘆曰陶潛之德豈可不及後胤即日辟為西曹郎以)
(上美德裕之錄用勲舊)重以心游書囿(一作圖上林賦翱翔乎書圃)思託文林
(公孫乘月賦文林辨囿)提(英華作緹非)枹於絶藝之場(左傳郤克左并轡右援枹而鼔)
(零陵先賢傳提枹鼔會軍門使百姓加勇)班揚掃地(班固揚雄南史王裕之等傳論曰曩時人物掃)
(地盡矣)鞠旅於無前之敵(詩陳師鞠旅魏志吕布傳吕布壯士善戰無前)江鮑輿
尸(江淹鮑昭輿尸見前)故矯枉則黃冶之賦興(英華作竹非漢郊祀志谷永說上曰)
(黃冶變化注晉灼曰黃冶者鑄黃金也道家言治丹砂令變化可鑄作黃金也一品集黃冶賦序蜀道有青城)
(峩眉山皆隱淪所託辛亥歲有以鑄金術干余者竊歎劉向累世懿德為漢儒宗其所述作振於聖道猶愛信)
(鴻寳幾嬰時戮況流俗之士能無惑於此乎因作賦以正之)游道則知止之篇作(老子)
(知止不辱知足不殆一品集自序詩五嶽逕雖深遍遊心巳蕩苟能知止足所遇皆清曠七十難可期一邱乃)
(微尚遥懷少室山常恐非吾望注非尚予遍遊五嶽)辭窮體物(陸機文賦賦體物而瀏亮)律變
登高(漢藝文志登高作賦可為大夫)文星畱伏於筆間(見為先輩啟)綵鳳翱
翔於夢裏(見為濮陽公狀)此固談揚絶意倣效何階(以上美德裕之文章)
(讀箋舊書德裕特達不羣好著書為文雖位極台輔而書不輟吟詠終日在長安私第别構起草院院有精)
(思亭每朝廷用兵詔令制置而獨處亭中凝然握管左右侍者無能預焉有文集二十卷)若某者徒
預宗盟(左傳周之宗盟異姓為後)早塵清鑒(魏志王粲等傳評曰周洽劉廙以清鑒著)而
行藏遷貿岐路差池今將抽實吐誠推心叙欵緘猶未
寫詞已失煩(一作繁)某爰自弱齡(任昉策秀才文朕本是諸生弱齡有志)實
標(一作抱)孤操寒郊映雪(藝文類聚宋齊語曰孫康家貧常映雪讀書)暑草搜
螢(見為安平公表)雖有謝於天姿(漢淮南王傳大王所行不稱天資)或無慚於
力學庾(英華作屢非)持奇字(陳庾持傳好為奇字)信未皆通敬禮小文
(曹植與楊德祖書昔丁敬禮嘗作一文使僕潤色之僕自以才不過若人辭不為也敬禮謂僕卿何所疑難文)
(之佳惡我自得之後世誰相知定吾文者耶)頗常畱意太和中敢揚微抱竊
獻短章(顔延之五君詠頌酒雖短章深衷自此見)方候明誅忽蒙復命荆州
一紙(晉陽秋劉弘為車騎大將軍開府荆州刺史每有興發手書郡國莫不感悦奔走咸曰得劉公一紙)
(書賢於十部從事也)河東百金(見為張周封啟)叨延月旦之評(後漢書許劭字子將)
(汝南平興人好共論鄉黨人物每月輒更其品題汝南俗有月旦評焉)長積竹林之戀(見謝)
(宗卿啟按竹林七賢有阮咸籍兄子也貽孫以咸自北)竟以事將願背蹇與身期
離索每多交攀莫遂(並見前)武陵被病(後漢馬援傳劉尚繫武陵五溪蠻夷)
(軍沒援因請行進營壺頭士卒多疫死援亦中病)洛表求醫(書序畋于有洛之表後漢清河孝王)
(慶傳復上言外祖母王年老遭憂病下土無醫藥願乞詣洛陽療疾於是詔宋氏悉歸京師)未及上
言先蒙受代肩輿而至(晉書王羲之聞顧辟疆有名園乘平肩輿徑入)杜門以
居(漢王陵傳謝病免杜門竟不朝請)蓬藋荒凉(庾信賦掩蓬藋之荒扉)風霜迅厲
(庾信賦聊以避風霜)今已稍痊美疢(左傳臧孫曰美疢不如惡石)獲託休辰殷
鈞體羸尚能為郡(南史殷鈞傳鈞為臨川内史體羸多疾閉閣卧理而百姓化其德劫盜皆奔出境)
馬卿疾罷猶可言文(漢書司馬相如既病免家居茂陵天子曰相如病甚可往從悉取其)
(書使所忠往而相如已死問其妻對曰長卿時時著書人又取去未死時為一卷書曰有使來求書奏之其遺)
(札書言封禪事所忠奏焉)退無井臼之資(東觀漢記馮敬通廢於家娶北地任氏女為妻忌不)
(得畜媵妾兒女常自操井臼南史庾域傳域為懷寧太守罷任還家妻子猶事井臼)進乏交朋(一作)
(朋友)之助是以徘徊軒幄託附緘封冀陳蔡之及門(見論語)
庶江黃之列會(春秋僖公三年齊侯宋公江人黃人會于陽榖)敢渝孤直(隋房彦謙)
(傳彦謙謂煩曰清介孤直未必高名)仰累清光東浪驚年(並見表)西飈結欷
(說文飈扶搖風也亦作飊)矢(英華作交非)心佩賜畢命銜輝(晉范汪傳疏曰抗表輒行)
(畢命原野)道阻且躋書不盡意金楹假蔭望同相賀之禽(何晏)
(景福殿賦金楹齊列淮南子大厦成而燕雀來賀)珠岸迴光庶及不枯之草(大戴)
(禮玉在山而木潤珠在淵而岸不枯)明懸肝膽(後漢竇融傳上書曰故遣劉鈞口陳肝膽)唯所
鑪錘(莊子意而子曰夫無莊之失其美據梁之失其力黃帝之亡其智皆在鑪錘之間耳)干冒尊
嚴伏用兢灼謹啟
為舍人絳郡公上李相公啟(箋舍人名褎會昌中討劉稹為鄭州刺史)
(本集有鄭州獻從叔舍人襃詩)
某聞量力省躬典刑之深旨度材任事聖哲之良規某
雖甚愚頗嚮斯義屬者謬圖(一作從)仕進因藉時來伏值
相公顧以外藩夙通襟契憫羊曇之未立早託謝家(世說)
(羊曇少為謝太傅所知太傅亡後羊徹樂彌年行不由西州路常因大醉唱樂至州門左右白曰此西州門羊)
(慟哭而去詳見為李郎中文)憐康伯之無歸常依王氏(王當作殷晉殷浩傳浩甥)
(韓伯字康伯浩素賞愛之時浩坐廢為庶人徙於東陽之信安縣伯隨至徙所)拔於幽滯(魯褒錢神)
(論幽滯非錢不拔)處以周行(左傳詩云嗟我懷人寘彼周行能官人也王及公侯伯子男甸采衞)
(大夫各居其列所謂周行也)遂俾(一作得)南憲中臺屢承闕乏(並見表)内
庭西掖(漢書注正殿門之旁有東西掖門如人臂腋故名)比辱昇遷邁越時流
塵汙中旨(為中書舍人知制誥故云塵汙中旨)恩渥非次(後漢和帝紀敕曰署用非次選)
(舉乖宜)性分難移徒當侍從之榮莫有論思之效竟使懼
因福過(並見表)疾以憂成(晉李重傳以憂逼成疾)外雖全人(吕氏春秋此之)
(謂全人)中抱美疢常願青蒲瀝懇紫殿披誠(並見前)進退未
聞過累仍積及正名綸閣(見為濮陽公狀)收跡翰林(揚雄長楊賦問於翰)
(林主人)尋欲(一作願)竊候休旬(初學記漢律吏五日得一下沐言休息以洗沐也)伏
拜(一作拜伏)蕭屏(廣雅罘罳謂之屏又蕭牆也)謝昔年之朝奬抒他日之
私誠而機事且繁(易幾事不密則害成)燮和少暇(任昉行狀燮和台曜)齋沐
累至肝(集作肺)腸莫從(北史周宗室傳遥奉顔色崩慟肝腸)旋屬虜帳夷氛
(謂烏介)壺關伐叛(謂討劉稹漢地理志上黨郡有壺口關寰宇記壺關在潞州城東二十五里因)
(山似壺故名)絳臺业控(後漢書馮衍傳顯志賦曰饁女齊於絳臺兮注絳晉國所都國語晉平公)
(為九層之臺)有元戎大集之師鄭國東臨過列鎮在行之衆
(並見前)任當調發(漢陳咸傳所居調發屬縣)事屬供須(晉桓沖傳歲運米三十萬斛以)
(供軍資須)豈斯擇材皆在非據(易非所據而據焉)周旋三(一作二)郡緜
歷兩霜(隋觀德王雄傳冊書曰爰司禁旅緜歷十載)頒宣詔條(漢百官表刺史班宣周行)
(郡國省察治狀以六條問事)祗愓(英華作暢非)廟畫雖無咎悔(嵇康幽憤詩奉時恭)
(默咎悔不生)亦乏殊尤(一作功見為滎陽公表)今幸四海無塵六(英華作九)
(是)州嚮化靈臺偃伯(後漢馬融傳廣成頌曰命師於鞬櫜偃伯於靈臺注司馬法曰古者)
(武軍三年不興則凱樂凱歌偃伯靈臺答人之勞告不興也偃休也伯謂師節也)衢室歸尊(管子)
(堯有衢室之問者下聽於人也淮南子聖人之道若中衢而設尊過者斟酌各得其宜晉刑法志念室後刑衢)
(樽先惠)是修明禮律之初(後漢章帝紀贊曰左右藝文斟酌律禮晉儒林傳論曰漢祖勃)
(興粗修禮律)舉拔俊賢之始而鄭之為地右臨梁苑(謂汴州)左
倚成皋(漢成皋縣唐為汜水縣在鄭州西一百十里)比之列藩實為劇郡(漢朱)
(邑傳直敞遠守劇郡)山東望族(見祭處士文)幾同屈景之強(離騷序三閭之職掌)
(王族三姓曰屈昭景三輔黃圖漢高帝都長安徙齊諸田楚屈昭景及諸功臣於長陵)洛邑頑民
(書畢命曰毖殷頑民)常雜雈蒲之聚(左傳鄭國多盜取人於雈蒲之澤)永言出牧
豈易其人而又孔道所因(漢西域傳辟在西南不當孔道)使車旁午(漢霍)
(光傳使者旁午注一縱一横為旁午)送迎或闕則怨讟流詞(左傳隨武子曰民不罷勞)
(君無怨讟)館餼稍乖(一作求誤周禮遺人凡賓客會同師役掌其道路之委積五十里有市市有候)
(館候館有積左傳曹人致餼注熟曰饔生曰餼)則職司貽(英華作謗)辱(潘岳詩恪居處職司)託
之全器猶或難居矧在朽材(漢孔光傳臣以朽材前比歷位)寧宜久處
某伏思自隨宦(一作官)牒(見為張周封啟)遽忝恩榮位至圭符(王融)
(策秀才文頃汰圭符妙簡銅墨濟曰圭符謂刺史銅墨謂縣令)寵當金紫(陸機表懷金拖紫)或
筋骸無苦心志有餘即豈願踞熊軾以告勞指隼旟而
辭疾直以攝生寡妙(並見表)舊恙無痊儻或形言(王儉褚彦回碑)
(文不以毁譽形言)懼塵清聽(後漢申屠蟠傳諫梁配曰況在清聽)每朝昏改候霧
露消威(漢淮南厲王傳爰盎諫曰臣恐其逢霧露病死)則或至問俗有違(見為滎陽)
(公表)在公多廢(詩夙夜在公)坐為尸禄(說苑虞丘子復於莊王曰尸禄素飧貪欲無厭)
(臣之罪當稽於理)行有媿顔(南史東昏侯紀逞諸變態曾無媿顔)而又貪明盛之
時(魏志王基傳疏曰當明盛之世不務以除患)有昏嫁之累(後漢逸民傳向長字子平建武)
(中男女嫁娶既畢遊五岳名山竟不知所終)未敢高論止足(潘岳閒居賦序覽止足之分庶)
(浮雲之志)直乞退休是以輒疏精誠上干陶冶伏惟相公雲
龍協應(易雲從龍風從虎)舟檝成功(書若濟巨川用汝作舟楫)比屋可封期
於屈指一夫不獲(並見表)固以動心如蒙曲鑒深情(一作誠)
猥從志願置之他所以遂其愚(一作宜)則吳楚列城(左傳晉侯)
(許賂秦伯以河外列城五)江關别郡(一作部)雖居鄰佐亦委緝綏獲安
病躬豈敢擇地猶希磨淬鉛鈍(班固答賓戲搦朽磨鈍鉛刀皆能一斷)撫
養疲羸積以歲時(一作日非)少禆塵露(晉元帝四王傳塵露之微有增山海)伏
惟試賜恩照圍減帶緩(用沈約語見前啟古詩衣帶日以緩)髮稀弁傾(詩側)
(弁之俄箋側傾也俄傾貌)窅然向風目極心往(楚辭目極千里兮傷春心晉凉武昭王傳)
(述志賦曰心往形留)下情無任攀戀感激惶懼之至
為絳郡公上李相公啟
某少悲羈紲(見前表)不承師友之親(一無此字)規晩學文章麤
致鄉曲之名(一無此字)譽(見前啟)謬汙官秩遂彯華纓握蘭清
曹視草禁掖(並見表)貪叨過極(見為滎陽公狀)憂責非寧(魏武帝紀注公)
(上書謝曰自託聖世永無憂責)蚤為寒暑所(一作之)侵頗染(一作有)肺腸之
疾自頃以慶雲結蔭(竹書紀年舜在位十有四年於是八風循通慶雲藂聚)宸極
繫心(晉傅咸傳億兆顒顒戴仰宸極)當就望以推誠(見為汝南公表)於煎調而
寡裕(南史循史傳孫謙從子廉凡貴要每食廉必日進滋旨皆手自煎調案煎調謂湯藥之事)前歲
伏蒙任使奉遠承明(西都賦承明金馬著作之庭詳見為汝南公表)值朝廷興
問罪之師原野有宿兵之餽(左傳凡師一宿為舍再宿為信過信為次舊書會昌)
(三年春正月以宿師于野罷元會)絳城甚苦鄭馹非完(一作遥左傳楚子乘馹會師于)
(臨品楊慎丹鉛錄孟子置郵傳命古注置驛也郵馹也置緩郵速驛遲馹疾後世不達其義以馹為驛之省文)
(永樂中刻春秋大全盡改左傳馹字為驛驛與馹溷而不分故解經皆謬)加之以降虜移鄉
(謂鳥介也見為河南表)仍之以貴臣銜命(謂李回也見為李貽孫啟)飛輓之外
(漢嚴安傳飛芻輓粟以隨其後)將迎實繁(見為汝南公表)旁奉廟謀上遵詔旨
動繁調發居勞撫安(业史蠕蠕傳道武撫安之)抱疾以臨為日斯久
伏幸姦兇克乂濡澤横流(司馬相如封禪文沾濡浸潤協氣横流)是大朝
陟降(一作黜陟)之初良冶埏鎔之始(禮記良冶之子必學為裘良弓之子必學為箕)
此郡路通四境名冠六雄(舊書蒲州與陜鄭汴懷魏為六雄新書地理志鄭州滎陽)
(郡雄武德四年置治武牢城貞觀七年徙治管城)軒蓋以來(范雲詩軒蓋照虚落)原野交
錯萑蒲有聚武吏貽憂(漢何並傳使文吏治三人獄武吏往捕之)雖清時無
杼軸之虞(詩大東小東杼軸其空)而常日有逋懸之賦(漢成帝紀詔曰諸逋)
(租賦所振貸勿收)必在假之賢守屬以強材然後謠詠克興公
私不廢豈可使某素兼痾恙本乏良能(後漢循吏傳論曰亦一時之良)
(能也)久於是邦以主東道(見為滎陽公狀)饋飡將藥甌並進(揚雄方言)
(甂自關而西謂之甂其大者謂之甌)假牒與公案相隨(南史王球傳未可以文案貴也)含
意不言(見代彭陽公表)貪榮是罪(晉陶侃傳表曰臣非貪榮於疇昔而虚譲於今日)相
公漢籌始運(見為濮陽公狀)殷鼎將調(見為中丞狀)度材任官歸於
至當存誠愛物(一作受)決在無頗(書人用側頗僻注頗不平也)竊敢自
託緘封遠干樽俎(晏子春秋不出樽俎之間而折衝千里之外)俯期恩意以
保衰微且某運偶昌期年初知命豈不願臨劇郡稍冀
榮途(法苑珠林晉李恒問榮途貴賤)但以力有所不任心有所不逮雖
欲勉強實憂傾敗彼吳楚偏鄉非舟車要路永言凋瘵
(木華海賦天綱浡潏為凋為瘵翰曰凋傷也瘵病也)亦藉緝綏儻特降優容遥聞
擬議則朽質有報恩之所羸軀收曠位之譏宿疢或痊
理劇未晚(漢書尹賞有理劇之才遷滎陽令)伏惟試賜裁度嚮風披懇
(楚辭長嚮風而舒情)服義陳詞(離騷就重華而陳辭)仰台耀以瞻輝望洪鈞
而佇惠(王襃四子講德論鴻鈞之世何物不樂)干冒尊德(當作聽集作雄非)伏積
兢惕謹啟
為絳郡公上史館李相公啟
某啟伏以秉大鈞者以物得其所為先執大化者以材
適於任為急將以致理在明命官使輕重合宜大小有
裕然後人稱其職職無廢人此相公之所明知也某材
術素寡聲光莫聞(郤正釋義有聲有寂有光有翳)偶叨承平(崔寔政論承平日久)
(漸敝而不悟)謬登華顯洎分符竹使絶籍金閨(並見表)一授專
城(古樂府四十專城居)再易灰琯(玉泉記立春之日取宜陽金門山竹為琯河内葮草為灰以候)
(陽氣)且解巾臨郡前賢攸重(後漢韋豹傳豹子著拜東海相詔書逼切不得巳解巾之)
(郡)一麾出守昔人所榮(見為濮陽公表)雖積戀於本朝實俯光
於單緒况又此州管叔舊國(括地志鄭州管城縣今州外城即管國城是叔鮮所)
(封也)帝鴻遺墟(左傳季文子使太史克對曰昔帝鴻氏有不才子史記軒轅黃帝一曰帝鴻水經注)
(洧水東逕新鄭故城中帝王世紀云或言縣故有熊氏之墟黃帝之所都也鄭氏徙居之故曰新鄭)接彼
㠂嶢(嶢當作鄗左傳晉師在敖鄗之間注敖鄗二山在滎陽縣西北)浸以京索(漢高帝紀與楚)
(戰滎陽南京索間應邵曰京縣名今有大索小索亭案京索二水名也見水經注)聚山東之右
族邇洛表之宸居(並見前)内揣非才頗榮斯(一作所)任而復
以通莊所自(爾雅五達謂之康六達謂之莊)假道攸繁(左傳晉荀息假道於虞以伐虢)
載惟餞迓之勞(毛萇詩傳祖而舍軷飲酒于其側曰餞公羊傳晉郤克與臧孫許同時而聘于)
(齊齊人使跛者迓跛者以眇者迓眇者)實半頒宣之務必屬於壯齒(後漢杜詩)
(傳疏曰及臣齒壯隋令狐熙傳表曰昔在壯齒猶不如人)付彼全人用以責功(曹植表舍)
(罪責功明君之典也)僅能集事(左傳張侯曰此車一人殿之可以集事)某早年被病
晩歲加深衣袴無取於潔清(漢周仁傳景帝初立拜仁為郎中令常衣弊補衣溺)
(袴故為不潔清以是得幸)藩溷動淹於景刻(謂如厠不能速出正字通溷亂也濁也又厠也)
(左思作賦門庭藩溷皆著紙筆)徇已則坐墮物務(晉裵頠傳王衍之徒不以物務自嬰)業
官則立致蕭衰欲(一作願)俱濟於公私實加憂於寤寐(易其)
(於人也為加憂)矧(一作生)兹仍歲(南史齊高帝諸子傳舊楚蕭條仍歲多故)適有外虞
(晉王遜等傳論曰内難薦臻外虞不息)降卒征人旬時併集飛芻輓粟星
火為期(李密陳情表州司臨門急如星火)以此疚心彌深舊恙今寰瀛
大定(晉地理志寰瀛之内可得而言也)雨露旁流高步翰飛(後漢謝該傳孔融書)
(曰今尚父鷹揚方叔翰飛)一呼而至雲羅場藿(江淹雜體詩雲羅更四陳詩皎皎白駒食)
(我場藿)萬里無遺將調斯人以求良牧(晉姚興傳胡威謂興曰伏仗良牧惠)
(化)得才為美今也其時儻蒙允贊聰明曲聽奏記俯憐
衰薾(謝靈運詩疲薾慚貞堅)稍賜優容則亦不敢便掛簮纓(後漢逸民)
(傳蓬萌即解冠挂東都城門歸將家屬浮海客於遼東)遽離陶(一作鑪)冶江湖偏郡
襦袴須人(見為滎陽公狀)無根節之難(後漢書虞詡為朝歌長故舊皆弔詡曰不遇盤)
(根錯節何以别利器乎)少舟車之會俾之養理使得便安(漢薛宣傳思省)
(吏職求其便安南史王勱傳勱為政清簡吏人便安之)庶麤致人謠以酬廟算則
某所謂材有稱職時無廢人凡在宦途皆仰時化伏惟
試賜恩察違離漸久刺謁末由(南史劉繪傳繪為南康相郡人有姓賴所居名)
(穢里刺謁繪)昔在丘門常忝四科之列今瞻魯史將期一字
之恩(見為某先輩啟)下情無任感戀兢惶之至
為綘郡公上崔相公啟(箋舊書會昌三年五月崔鉉同中書門下平章事)
某啟某本洛下諸生(世說人問顧長康何以不作洛生詠答曰何至作老婢聲注洛下諸)
(生詠音重濁故云老婢聲)東莞(一作山東)舊族麤霑科第薄涉藝文謬藉
時來因成福過(一作遇並見前)青縑赤管(漢官儀尚書郎起草更直給青縑帳初學)
(記漢尚書令僕丞郎月給大管筆一雙通典丞郎月賜赤管大筆一雙)已忝於華資(一作清華)
(北史楊休之傳典選稍久非其所好每謂人曰此官實自清華)黃紙紫泥(新書高宗上元詔曰詔敕)
(施行既為永式比用白紙多有蟲蠧宜令今後皆用黃紙紫泥見為滎陽公表)仍參於宥密(詩夙)
(夜基命宥密)相公早容薄伎(任昉王儉集序以薄伎效德)獲寄光塵(見為張周)
(封啟)别殿朝迴(謝莊誄離宫天邃别殿雲懸)禁林夜直(西都賦集禁林而屯聚)每
披襟素常賜話(一作語)言(左傳君子曰古之王者並建聖哲樹之風聲著之話言)知
蔣琬之為公敢矜先見(蜀蔣琬傳夜夢有一牛頭在門前流血滂沱呼問占夢趙直直)
(曰君位必當至公後遷大將軍錄尚書事封安陽亭侯)哀馬卿之多病亦辱來言
(西京雜記相如素有消渴疾)圭律未遐銘鏤斯在相公鹽梅調味(書若)
(作和羹爾惟鹽梅)舟楫濟時晉水擒兇(謂誅楊并)韓都蕩梗(謂平劉稹)以
不剛不柔貞百度(詩不剛不柔敷政優優百度見前)以無偏無黨定九
流(書無偏無黨王道蕩蕩九流見狀)若某者實有何能可叨出牧絳田
巳非厥任(左傳晉人謀去故絳韓獻子曰不如新田)滎波轉過其材(見為舉人啟)
間歲以來為政非易(漢食貨志間歲萬餘人師古曰間歲隔一歲)有南遷之
降虜(謂烏介)有西出之成師(謂討劉稹左傳成師以出又何濟焉)資屝所供
(左傳申侯見曰師老矣若出於陳鄭之間共其資糧屝屨其可也)餼牽之備(左傳皇武子辭曰吾)
(子淹久於敝邑惟是脯資餼牽竭矣)未嘗造次敢怠躬親今梟獍埽除(漢郊)
(祀志祠黃帝用一梟破鏡孟康曰梟鳥名食母破鏡獸名食父黃帝欲絶其類使百吏祠皆用之破鏡如貙而)
(虎眼晉崔懿之傳謂靳凖曰汝心如梟獍必為國患案獍即破鏡古今字異耳)馬牛歸放(書歸馬于)
(華山之陽放牛于桃林之野)將使坐臻富庶必先用得才能此地名
高六雄實控東道分憂之寄(並見前)自昔為榮况在疎蕪
敢忘涯分(隋史詳傳循涯揣分實為幸甚)但以輶軒坌至(風俗通周秦常以歲八月)
(遣輶軒之使採異國方言孔融薦禰衡表溢氣坌湧周翰曰坌塵也音蒲悶切)賦貢川流非惟
撫字之難(舊書陽城為道州刺史賦税不登觀察使數加誚讓州上考功第城自署曰撫字心勞催)
(科政拙考下下)兼有送迎之遽(晉虞預傳預上記曰自頃長吏輕多去來送故迎新交錯道路)
舊痾加甚(潘岳閒居賦舊痾有痊)朽質難堪假故稍頻(晉陳羣傳參伍掾屬)
(多設解故以避事任)曠廢為懼(晉謝玄傳玄又自陳既不堪攝職慮有曠廢)又以宦游
既久故里多違陶令之田園將蕪尚平之婚嫁未畢(並見)
(前)顧惟羈絆(魏略植上書曰固當羈絆於世繩維繫於祿位)未可歸休(韓詩外傳田子)
(方為相歸休得金百鎰)竊敢遠疏丹誠(晉劉喬傳劉弘與喬牋曰披露丹誠不敢不盡)上
干清重(晉丁潭傳賀循曰郎中令職望清重實宜審授)非獨祈恩於時宰(南史劉瓛)
(傳仲熊執經議論往往與時宰不合)實將誓欵於已知(張衡思玄賦恃已知而華子兮)儻
蒙以然諾為心(漢張敖傳上賢貫高能自立然諾)誠明濟物(嵇康書是乃君子思)
(濟物之意也)垂憂不逮賜議所安則吳楚之間郡邑不(一作非)
少非(一作不)當衝要(謝靈運詩河兖當衝要)或異膏腴(漢賈誼傳高皇帝割膏腴)
(之地以王諸公)使之頒條庶可求瘼昨賊平之後啟事尋成(見謝)
(宗卿啟)冰霜始嚴筆札未暇(漢書樓護與谷永俱為五侯上客長安號曰谷子雲之筆)
(札樓君卿之唇舌)又伏慮内庭展(一作曩)顧稱已推遷(謝靈運詩逐物遂推)
(遷)外郡寓詞頗乖流品沈吟有日鬱抑經時(並見前)今則
情素坐煎(鄒陽上梁王書披心腸見情素)驅馳行久(諸葛亮出師表遂許先帝以驅馳)
若猶緘嘿是負陶甄伏惟曲賜恩鑒誠懸書殿戀積台
階比殷浩之空函(見為張周封啟)情同事異望孫弘之東閤(漢公)
(孫弘傳元朔中封丞相弘為平津侯於是起客館開東閤以延賢人與參謀議)魂往形留(陸雲答兄)
(機詩神往同逝感形留悲參商)下情無任感激攀戀(一作感戀兢惶)之至(曹植表貴)
(露下情)謹啟
為韓同年(瞻)上河陽李大夫啟(箋韓瞻字畏之韓偓父也開成二年)
(與義山同登進士第案李大夫疑即懷州李中丞)
某啟某材術空虛行能無取(揚雄劇秦美新行能無異)因緣慰薦(晉李)
(密傳有因有緣)得(一作蒙)記姓名劉弘一紙之榮方斯未重(見為李貽)
(孫啟)季布百金之諾比此猶輕(見為張周封啟)昨者李涿侍御北
來(全唐詩話河陽從事李承性好奇古與翊善坊保夀寺僧智增善庫中得畫訪於常侍柳公權方知張萱)
(所畫石橋圖按新書公權開成中遷學士承旨涿殆以侍御而為河陽從事者也)又蒙降以重
言(見為張周封啟)將之厚意望輝光而便同簮履(韓詩外傳孔子遊少原之)
(野有野人哭夫子問焉曰蓍薪而忘簮是以哀非傷亡簮吾所悲者不忘故也賈誼新書楚昭王與吳人戰楚)
(軍走而履決失之行三十步復旋取左右問曰何惜是一踦履乎王曰楚國雖貧豈愛一踦履哉思與偕出弗)
(見與入也)在負荷而何啻丘山况某姻婚早聯門館(後漢邊韶傳章)
(華賦曰夕回輦于門館)外舅以列藩之故(爾雅妻之父為外舅)家人延自出
之恩(左傳子産對曰庸以元女大姬配胡公而封諸陳以備三恪則我周之自出)重疊依投
(玉臺新詠西曲歌曰出入見依投)綢繆顧遇(後漢李固傳奏記梁商曰况受顧遇而容不盡乎北)
(史李弼等傳論曰締構艱難綢繆顧遇)東床坦腹早以愧於郗公(晉書郗鍳使門)
(生求壻於王導𨗳令就東廂徧觀子弟王氏諸少咸自矜持惟羲之在東床坦腹卧若不聞鑒曰正此佳壻耶)
(遂以女妻之)朱邸曳裾復欲階於謝掾(謝朓拜中軍記室辭隋王牋朱邸方開效)
(蓬心於秋實善曰諸候朱戶故曰朱邸曳裾見為山南啟)儻復清風時至丹慊獲申
(任昉表不任丹慊之至)實於生前識其死所伏希恩詧謹啟
為賀拔員外上李相公啟
某啟某聞被彩飾於無用之姿斯須或可垂休光於不
報之地始卒攸難至有馬疲而尚服輕軒席敝而猶存
華幄(戰國策嬖色不敝席寵臣不敝軒鮑昭詩棄席思君幄疲馬戀君軒)推仁則極備用
無聞雖有切於戀思宜自量其涯分嗚呼某者今甚類
焉翰柔莫申(左思詩弱冠弄柔翰)語苦難聽聊憑牋素用寫肺腸
伏惟少霽尊嚴猥賜披省某伏思早歲仰累深知龍尾
貽譏敢通交契(魏略華歆邴原管寧三友號曰一龍歆為頭原為腹寧為尾)牛心前
㗖實媿時才(見賀相國啟)世故推遷年華荏苒(並見前)葭灰檀
火屢變於寒暄(周禮烜氏冬取槐檀之火葮灰見前)靈濟泥涇遂分於清
濁(漢溝洫志時人歌曰涇水一石其泥數斗案濟水伏見不常故謂之靈濟後魏文帝祭濟文曰惟瀆暢靈)
(協輝隂辟)羈離管札(謂佐幕)僶俛絃歌(謂宰縣顔延之詩僶俛見榮枮)名汙柳
營(漢書河内太守周亞夫為將軍次細柳)顔慚花縣(白帖晉潘岳為河陽令遍樹桃李人號河)
(陽一縣花)竟以千金乏産(漢書諺曰千金之子坐不垂堂)三徑無歸(三輔決錄蔣詡)
(字元卿隱於杜陵舍中三徑惟羊仲裘仲從之遊二仲皆挫廉逃名)初服莫從(見為柳州表)迷
津亟問屬者伏幸相公羹梅調味川楫濟時(並見前)起塌
翼於衝風(杜甫詩十年猶塌翼楚辭衝風起兮水揚波)活枯鱗於涸轍(見為張周)
(封啟)登諸蘭署轄彼芸籖(並見表)臺閣移文語薛夏而無取
(魏志薛夏字宣聲太和中以公事移蘭臺夏報之曰蘭臺為外臺秘書為内閣臺閣一也何不相移之有)東
南才子並張率以何能(南史張率傳率字士簡梁天監中直文德待詔武帝别賜率詩)
(曰東南有才子故能服官政余雖慚古昔得人今為盛)未報前叨旋承後顧版圖
被召花幕分榮(並見前)收駑駘於皂棧之中(東方朔七諫却騏驥而弗)
(乘兮策駑駘而取路莊子伯樂曰我善治馬編之以皂棧)刻蚣蝑於樂懸之上(說文䉛虡)
(縣鐘鼓之器飾猛獸之象於其足春秋桓公五年秋螽注蚣蝑之屬為灾故書案考工記梓人為箰虡天下之)
(大獸五又有小蟲之屬以為雕琢蚣蝑者小蟲之屬也爾雅蟄螽蚣蝑郭璞曰王蜙蜼也俗呼㖺黍)勢高
足跌道泰身屯未竭私誠已嬰沈痼況某素無靈氣(郭璞)
(詩燕昭無靈氣漢武非仙才)夙昧攝生(見代僕射表)乏單豹養内之功(莊子)
(魯有單豹者行年七十而猶有嬰兒之色餓虎殺而食之有張毅者行年四十而有内熱之病以死豹養其内)
(而虎食其外毅養其外而病攻其内)闕王吉實下之效(漢王吉傳疏曰休則俛仰詘信以利)
(形進則步趨以實下吸新吐故以練臧專意積精以適神于以養生豈不長哉)湫底莫適節宣
失中(左傳子産曰節宣其氣勿有所擁閉湫底以露其體)然猶深願待年少酬厚
德三醫畢訪(列子楊朱之友季梁得疾七日大漸其子謁三醫一曰矯氏二曰盧氏三曰俞氏脈)
(其所疾)百藥皆投(司馬貞三皇本紀神農嘗百草始有百藥)竟非无妄之災(易无)
(妄之疾勿藥有喜)莫見有瘳之候(漢公孫弘傳弘病甚上書乞骸骨因賜告居數月有瘳視事)
濱於九死(齊語桓公曰管夷吾射寡人中鈎是以濱於死楚辭雖九死其猶未悔)夐彼十
旬(謝朓詩故鄉邈已夐濟曰夐遠也十旬見懷州表)取煖則煩加寒必痢髮寧
支弁帶不成圍(並見前)謝述心虛方兹未逮(南史謝述字景先小字道)
(兒有心虚疾性理時或乖謬)田光精竭比此猶強(史記刺客傳田光曰今太子聞光盛)
(壯之時不知臣精已消亡矣)豈有尚占職員但尸俸入久塵物議(南史)
(謝幾卿傳醉則執鐸挽歌不屑物議)且速殘骸況相公職統薄違(書圻父薄違)
時登衆寡(周禮鄉大夫以歲時登其夫家之衆寡辨其可任者國中自七尺以及六十有五皆征之)
(其舍者國中貴者賢者能者服公事者老者疾者皆舍)任崇按比(後漢江革傳每至歲時縣當案)
(比注案驗以比之猶今見閱也)務繫孤終(周語仲山甫曰古者不料民而知其多少司民協孤終注)
(無父曰孤終死也)職是賓僚(北史裴延儶傳廣平公贊盛選賓僚以伯茂為文學)豈宜虚
曠(書無曠庶官王猛疏督任弗可虚曠)固不可下私微物曲降深慈憫將
盡於桑榆(淮南子日夕垂景在樹端謂之桑榆)妨得材於杞梓(左傳聲子曰如杞梓)
(皮革自楚往也惟楚有材晉實用之)是以推枕興感攝衾占辭願申斂跡
之期以贖曠官之咎祇聽裁旨用息兢惶必也舊履留
恩遺簪結念(見為韓同年啟)恤以孀孤非少(淮南子寡婦不孀禮記少而無父謂)
(之孤)婚嫁未終不使衰羸便辭祿仕(詩序君子遭亂相招為祿仕箋祿仕者苟)
(得祿而巳不求道行)致乎外地晞以末光(魏都賦彼桑榆之末光)未乖念錄
之仁稍減憂慚之累(吳志諸葛恪傳與弟融書曰憂慚惶惶所慮萬端)亞尹諸
府别乘近郊(亞尹即少尹别乘即别駕)負荷無羞(左傳古人有言曰其父析薪其子弗)
(克負荷)饘餬有繼(見為懷州表)則猶冀逢十全之藝(周禮醫師職曰十全)
(為上十失一次之十失四為下)延一日之生重登門牆(見獻侍郎啟)再就埏
埴(老子埏埴以為器)是所願也非所望也詞多力殆感極(集作深)
涕繁避席承言未卜曾參之侍(孝經仲尼居曾子侍子曰先王有至德要道以)
(順天下民用和睦上下無怨汝知之乎曾子避席曰參不敏何足以知之)封函抒款畏遺殷
浩之書(見為張周封啟)瞻望清光實動魂守(管輅别傳何宴之視候魂不守宅血)
(不華色)伏惟特賜鑒詧
為同州任侍御(憲)上崔相國啟(箋考新書宰相世系表任憲字亞司)
(高宗相雅相來孫也崔鄲崔珙相文宗崔鉉相武宗崔龜從崔慎由相宣宗自開成以至大中)
(作相者有五崔焉此崔相國者不知謂誰據啟云彰明下武恢拓中華不舞梯䡴不鳴金鼓復)
(數千里之沃野刷十五聖之包羞則此崔相國謂龜從也舊書宣宗紀大中二年十一月以戶)
(部侍郎判度支崔龜從本官同平章事三年春正月涇原節度使康季榮奏吐蕃宰相論恐熱)
(以秦原安樂三州及石門等七關之兵民歸國詔靈武邠寧各出本道兵馬應接其來七月三)
(州七關軍人百姓皆河隴遺黎數千人見於闕下上御延喜門撫慰令其解辮賜之冠帶八月)
(下制曰左衽輸款邊壘連降刷恥建功所謀必尅實樞衡妙算將帥雄稜副玄元不爭之文絶)
(漢武遠征之悔與此啟所謂不舞梯䡴不鳴金鼓意正相合又唐與吐蕃和親自高祖至武宗)
(凡十五帝至宣宗而吐蕃始弱來歸故地會昌一品集序云唐葉十五帝謚昭肅昭肅者武宗)
(也故曰刷十五聖之包羞其為龜從無疑矣舊書龜從傳云大中四年同平章事非也新書亦)
(承其誤以此啟證之宣紀為是)
憲啟憲質異楚材(見為賀拔員外啟)寶同燕石(見為張周封啟)重以羈
丱(詩總角丱兮榖梁傳羈貫成童不就師傅父之罪也貫與丱通)即丁憫凶瞻遺構以
闕然不堪多難奉成書而未就(並見前)無處求生(庾信賦傅爕之)
(但悲身世無處求生)藐是流離(庾信賦藐是流離至于暮齒)屢經寒暑(詩載離寒暑)
逮於(一作乎)既冠(禮記男子二十而冠)猶恤無家(見為鹽州狀)叨承師友
之規獲忝簪纓之列此皆相公推孔李之素分(後漢書孔融字)
(文舉年十歲隨父詣京師時河南尹李膺融造膺門語門者曰我是李君通家子弟門者言之膺請融問曰高)
(明祖父常與僕有恩舊乎融曰然先君孔子與君先人李老君同德比義而相師友則融與君累世通家衆坐)
(莫不歎息)念高國之舊家(左傳齊侯伐晉夷儀敝無存之父將室之辭以與其弟曰此役也不)
(死反必娶於高國)鎪朴雕頑(魏都賦木無雕鎪)抉聾抉聵沐膏雨以令
植(詩芃芃黍苗陰雨膏之)假順風而使飛(見為河南表)不然則安得獲
驪龍之珠(見為柳珪啟)假獬豸之角(新書法冠者御史大夫中丞御史之服也一名)
(獬廌冠)榮皆過望感豈勝言而猶悵望下風(左傳晉大夫三拜稽首曰)
(羣臣敢在下風)徘徊高義望賀燕以難去(見為李貽孫啟)撫棲烏而不
安者(魏武樂府月明星稀烏鵲南飛繞樹三帀何枝可依)蓋以相公以伊皋之事
業佐大君以揚馬之文章輔昌運一登宣室(漢賈誼傳文帝思誼)
(徵之及入見上方受釐坐宣室)遂借前籌(見為濮陽公狀)以有征無戰之方(蜀志)
(詔曰王者之兵有征無戰)彰明下武以永逸暫勞之勢(揚雄諫不受單于朝書不)
(一勞者不久佚不暫費者不永寧)恢拓中華不舞梯䡴不鳴金鼓(左傳金鼓)
(以聲氣也梯䡴見檄文)復數千里之沃野(漢張良傳關中左殽函右隴蜀沃野千里)刷
十五聖之包羞(易否六三包羞案吐蕃和親自貞觀始高祖尚未與之通太宗至武宗實十四)
(聖也)彼圍(疑作違)穀而穀人不知(左傳齊陳成子救鄭及留舒違穀七里穀人不知)
入鄭而鄭陴皆哭(左傳宣公十二年春楚子圍鄭旬有七日鄭人卜行成不吉卜臨於大宫)
(且巷出車吉國人大臨守陴者皆哭)方兹決勝彼有多慚今百職聿修九
功(一作五功非)咸敘(書九功惟敘)萬國佇登封之禮五山傾望幸
之祥(史記封禪書天下名山八而三在蠻夷五在中國華山首山太室大山東萊此五山黃帝之所常遊)
(與神會漢郊祀志郡國各除道繕治宫館名山神祠所以望幸矣五山謂五嶽也)鰈至鶼來(封禪)
(書東海致比目之魚西海致比翼之鳥韋昭曰各有一目不比不行其名曰鰈各有一翼不比不飛其名曰鶼)
(鶼)茅歸楛入(書荆州貢包匭菁茅魯語武王克商肅慎氏貢楛矢石砮)馳湯驟夏轢
漢陵周(班固典引孕虞育夏甄殷陶周)若某者雖不能行舞舜戈(戈當作干)
(書帝乃誕敷文德舞干羽于兩階七旬有苗格)坐耕堯壤(見為滎陽公狀)至於獻千載
河清之序(拾遺記丹邱千年一燒黃河千年一清皆至聖之君以為大瑞初學記宋元嘉中河濟俱)
(清鮑昭張暢俱作河清頌)裁二王助祭之詩(詩序振鷺二王之後來助祭也)歌咏相
庭發揮帝載則其志願亦或庶幾伏希孫閤時開(見為絳郡)
(公啟)邴茵多恕(漢丙吉傳馭吏耆酒常從吉出醉歐丞相車上西曹主吏白欲斥之吉曰此不過汙)
(丞相車茵耳遂不去也)克懋山公之德(晉書嵇紹字延祖魏中散大夫康之子也十歲而孤)
(事母孝謹以父得罪靖居私門山濤領選啟武帝詔徵之起家為秘書丞)終全趙氏之孤(見為)
(張周封啟)擁篲瞻門(見為某先輩啟)封函即路(南史朱齡石傳為元帥伐蜀帝别有函封)
(付齡石署曰至白帝乃開)苑沙宫樹(見為同州啟)雖吟左輔之風煙(漢地里志)
(左馮翊高陵縣左輔都尉治謝朓詩風煙四時犯)良夜慶霄(謝曕詩慶霄薄汾陽注即慶雲也)
唯望中台之晷度(玉海事始曰黃帝以風后配上台天老配中台五聖配下台為三公也)
感恩撫已誓志投誠仰惟輝光終賜埏埴下情無任感
激攀倚(一作荷)惶戀之至
為舉人上翰林蕭侍郎啟(箋按元和六年蕭俛充翰林學士二年罷穆宗)
(時為門下侍郎計俛為翰林時義山甫十餘齡代人恐太早惟蕭澣有祭蕭侍郎文及哭遂州)
(蕭侍郎詩然澣又未嘗為)
某啟某聞師曠之琴不鼓之則無以召玄鶴(韓子師涓鼓新聲平)
(公問師曠此何聲也曰清商公曰最悲乎師曠曰不如清徵援琴一奏有玄鶴二八道南方來集於郭門之扈)
(再奏而列三奏延頸而鳴舒翼而舞音中宫商瑞應圖玄鶴王者知音樂之節則至白帖鶴滿三百六十歲則)
(色純黑)楊羲之石不用之即無以聘應龍(薛瑩龍女傳震澤中洞庭山南)
(有洞穴梁武帝召問杰公公曰此洞穴蓋東海龍王第七女掌龍王珠藏若遣使通信可得珠寶有甌越羅子)
(春兄弟上書請通帝命杰公問曰汝家制龍石尚在否荅曰在謹齎至都試取觀之公曰汝此石能制徵風召)
(雨戎虜之龍不能制海王珠藏之龍昔桐柏真人教楊求羲許謐茅容乘龍各贈制龍石一片今亦應在帝勅命)
(之於茅山華陽隱居陶弘景得石兩片公曰是矣山海經應龍處南極殺蚩尤與夸父不得復上應龍遂在地)
(故下數旱旱而為應龍狀乃得大雨)物既有之言亦猶是伏惟侍郎學士
絪緼降秀翕闢資華(易天地絪緼萬物化醇又夫坤其靜也翕其動也闢)天上比
方但有文星粗爾人間擬議未將泰華為然(並見前)爰自
妙齡遂肩名輩當時人物(漢書有古今人物表)何戢惟效於褚公
(南史何戢傳戢字惠景美容儀動止與褚彦回相慕時人號為小褚公)邇日風流(南史王儉傳儉)
(常謂人曰江左風流宰相惟有謝安蓋自況也)杜乂難方於衛玠(晉書衞玠字叔寶風神秀)
(異或問杜乂可方衞洗馬否劉惔曰杜乂膚清叔寶神清世說注杜弘治面如凝脂眼如點漆粗可得方諸衞)
(玠)加以弘成與石(西京雜記弘成子有人授以文石吞之遂為通儒後成子病吐出文石以)
(授五鹿充宗又為碩學也)郭璞傳豪(見為山南啓)渙水倘來皆逢藻繢(陳琳)
(為曹洪與魏文帝書遊睢渙者學藻繢之䌽善曰漢書灌嬰睢陽販繒者也陳留記襄邑渙水出其南睢水經)
(其北傳云睢渙之間出文章故其黼黻絺繡日月華蟲以奉於宗廟御服焉)荆峯若至只有
璆琳(莊子南方有鳥其名為鳳以璆琳琅玕為食)合沓縑緗(沈約詩合沓共隱天)縱横
筆硯(高唐賦縱横相追)三都作序不勞皇甫士安(見為某先輩啟)萬乘
為寮只有東方曼倩(夏侯湛東方朔畫贊大夫諱朔字曼倩平原厭次人也戲萬乘若寮)
(友)況從近歲且有外虞傅介子在樓蘭國中竒功未就
(漢傅介子傳介子至樓蘭謂王曰天子使我私報王王起隨介子入帳中屏語壯士二人從後刺之刃交胸立)
(死封介子為義陽侯)班仲升於玉門關外報命猶賖(見代安平公表)雖太
平之業已隆(見賀相國啟)而震耀之威尚作(漢書敘傳天威震耀)侍郎
又綢繆武帳(漢汲黯傳武帝嘗坐武帳中黯前奏事孟康曰今御武帳置兵闌五兵於帳中也)
密勿皇圖(班固東都賦披皇圖稽帝文)九天九地之兵寧因舊學(北堂)
(書鈔太公兵法云武王曰休息士衆皆有處乎太公曰休兵頓息如從九天之上向九地之下獨往獨來有莫)
(見者書盤庚予小子舊學于甘盤)七縱七擒之術固已玄通(北堂書鈔漢晉春秋)
(曰諸葛亮征南中所在戰捷既得孟獲使觀於營陣之間問曰此軍何如獲對曰向者不知虚實故敗今蒙賜)
(觀看營陣若祇如此即定易勝耳亮笑縱使更戰七縱七擒而亮猶遣獲獲止不去曰公天威也南人不復反)
(矣蔡邕郭有道碑於休先生明德玄通)用視草之工(見為汝南公表)解按劍之怒
(說苑秦王按劍而坐鮑照詩天子按劍怒使者遥相望)手為天馬(真誥手為天馬鼻為仙源)心
繪國圖(梁書裴子野傳勅使撰方國使圖自要服至海表凡二十國)九重之中(見為成魏)
(州表)暫煩前箸(見為濮陽公狀)萬里之外輒敢衡車(衡疑作衝春秋感精符作)
(衝車厲武將魏明帝紀注郝昭守陳倉城諸葛亮起雲梯衝車以臨城)位誠在於論思功
已參於鎮撫(左傳鄧曼曰夫固謂君訓衆而好鎮撫之箋舊書吐番寇涇原命中使以禁軍援)
(之穆宗謂宰臣曰用兵有必勝之法乎俛對曰兵者凶器戰者危事聖王不得巳而用之如或縱肆小忿輕動)
(干戈使敵人怨結師出無名非惟不勝乃自危之道也固宜深慎帝然之)圖書之府鼎鼐之
司伊咎懸遺悵(一作為恨)之誠䕫說貯妨賢之媿(說苑虞邱子謂楚莊)
(王曰臣為令尹處士不升妨羣賢路)載惟後命(左傳齊侯將下拜孔曰且有後命)夫豈踰
時抑某又聞之昔管仲經邦賓客有二(管子管仲會國用二在賓客其)
(一在國)周公待士吐握皆三(見為某先輩啟)邴丞相之車茵寧彈
醉客(見為同州啟)平津侯之賓館不礙布衣(見為絳郡公啟)並脂粉
簡編(徐陵王勱碑網羅圖史脂粉藝文)冠纓圖史(北史崔浩傳國家積德著在圖史)後
之披卷(南史王藻傳書拱袂而披卷)皆若升堂侍郎美譽旁流(晉王羲之)
(傳羲之少有美譽)高節彌折(漢田蚡傳非痛折節以禮屈之天下不肅)擔簦者成市
躡蹻者如雲(並見前)此乃前賢後賢不殊軌轍往哲來哲
非異門牆縱燕有黃金之臺(見上尚書啟)齊為碣石之館(見為)
(濮陽公狀)料其棟宇(易上棟下宇以待風雨)必已荒蕪(魏都賦肴函荒蕪)若某
者陋若左思醜同王粲鬚眉不及於崔琰腰腹無預於
鄭玄若值庭蘭(並見前)固多慚德(書成湯放桀于南巢惟有慚德)如逢巖
電(見為先輩啟)不望齊名(後漢黨錮傳范滂母曰汝今得與李杜齊名死亦何恨)重以
惠劣禰生(惠與慧同後漢書禰衡字正平少有才辨嘗讀蔡邕所撰碑文一覽識之孔融薦禰衡表)
(目所一見輒誦於口耳所暫聞不忘於心性與道合思若有神)專非董氏(漢董仲舒傳下帷講誦三)
(年不窺園其精如此)殊顔回之易鑄(揚子或曰人可鑄與曰孔子鑄顔回矣)若宰我
之難雕(見論語)徒欲萬卷咸披(博物志蔡邕有書近萬卷漢末年載數車與王粲)
且乏五行俱下(後漢應奉傳奉字世叔讀書五行俱下)叨從歲賦(元稹酬白居易)
(詩昔歲俱充賦)勉致文編戶戶醬瓿唯聞見辱(漢書揚雄著太玄劉歆曰恐後)
(人用覆醬瓿也)人人虀臼不肯留題(世說魏武帝常過曹娥碑下楊修從碑背上見題作)
(黃絹幼婦外孫虀臼八字修曰黃絹色絲也於字為絶幼婦少女也於字為妙外孫女子也於字為好虀臼受)
(辛也於字為辭所謂絶妙好辭也)再困於魚登(見為同州啟)一慚於雁序(原註)
(其長兄兩舉及第禮記兄之齒雁行)然而天付直氣家傳義方(左傳教之以義方弗)
(納于邪)雖在顓蒙不苟述作廣絶交之論抑有旨焉(南史任昉)
(諸子流離不能自振生平舊交莫有收恤西華冬月著葛披練裙道逢劉孝標泫然矜之乃著廣絶交論以譏)
(其舊交曰古人知三釁之為梗懼五交之速尤故王丹威子以榎楚朱穆昌言而示絶有旨哉有旨哉到溉見)
(論抵之於地終身恨之)移太常之書非無(一作敢)為也(漢書劉歆欲建立左氏春)
(秋及毛詩逸禮古文尚書皆列于學官哀帝令歆與五經博士講論其義諸博士或不肯置對歆因移書太常)
(博士責讓之)頃者曾干閽侍獲拜堂皇(漢胡建傳諸列校坐堂皇注無壁曰皇)
既容納之有加(隋文四子傳詔曰容納不逞)遂希望之滋甚(南史梁宗室傳)
(更收士衆希望非常)爾後以毛傷崇(一作榮)彈(南齊書垣榮祖善彈彈鳥毛盡而鳥不死)
(海鵠羣翔榮祖登城西樓彈之無不折翅而下南史垣榮祖字華先崇祖從父兄也善彈登西樓見翔鵠雲中)
(謂左右當生取之于是彈其兩翅毛脫盡墜地無傷養毛生後飛去其妙如此案二史所載則崇作榮為是然)
(二名截去祖字而又不著其姓殊覺未安不如云垣彈為無弊也)鱗損任鉤(莊子任公子為大鈎)
(投竿東海期年不得魚已而得大魚淛河以東蒼梧以北無不厭若魚者)拔刺不遷(謝靈運賦魚水)
(深而拔刺韻會魚跳蹳刺蹳北末切刺郎達切)噞喁無暇(左思賦泝洄順流噞喁沈浮)既乖
受教便以經時(古詩但感别經時)今孝秀員(一作爰)來(員與云同隋書詔曰)
(四海之内豈無孝秀)風霜巳積秦人屢出自欲焚舟(左傳秦伯伐晉濟河焚舟)
(取王宮及郊晉人不出遂自茅津濟封殽尸而還)楚卒數奔誰教拔旆(左傳晉人或以)
(廣隊不能進楚人悬之脫扄少進馬還又惎之拔旆投衡乃出顧曰吾不如大國之數奔也)是以更
持魚目當夜肆以沽諸(任昉到大司馬記室箋維此魚目唐突璵璠注魚目似珠張協)
(雜詩魚目笑明月)復挈豚蹄祝天時之未巳(史記滑稽傳淳于髠曰有禳田者操)
(一䐁蹄酒一盂而祝曰甌窶滿篝汙邪滿車五榖蕃熟穰穰滿家臣見其所持者挾而所欲者奢故笑之)義
誠多媿志亦可憐倘蒙猶枉鉛華(洛神賦鉛華不御)更施丹雘
(書若作梓材既勤撲斲惟其塗丹雘)俾其恩地不在他門雖不及采椽(韓子)
(堯舜采椽不刮茅茨不翦)備枝梧於大厦(漢項籍傳莫敢枝梧如淳曰梧音吾枝梧猶枝扞也)
(臣瓚曰小柱為枝邪柱為梧今屋梧邪柱是也文中子大厦之顛非一木所支)亦庶乎秭米(莊子)
(計中國之在海内不似秭米之在太倉乎)增流衍於神倉(左思吳都賦觀海陵之倉則紅粟流)
(衍禮記季秋之月藏帝籍之收於神倉)與夫九九之能(一作推管子虙戲作九九之數以合)
(天道而天下化之韓詩外傳齊桓公設庭燎為便人欲造見者期年而士不至於是東野有以九九見者漢梅)
(福傳上書曰齊桓之時有以九九見者桓公不逆欲以致大也師古曰九九算書若今九章五曹之輩)猶
或萬萬相遠(木華海賦萬萬有餘)誠深詞切聲急響煩仰郭泰之
龜龍(蔡邕郭有道碑先生諱泰字林宗望形表而影附聆嘉聲而響和者猶百川之歸巨海鱗介之宗龜)
(龍也)望仲尼之日月(見論語)濡毫伏紙(晉劉琨傳臣俯尋聖旨伏紙飲淚)億
萬常心干冒尊嚴伏用戰灼(晉王濬傳上書曰豈惟老臣獨懷戰灼)謹啟
為崔從事(福)寄尚書彭城公啟
福啓福聞雀辭楊館常懷寶篋之恩(見謝座主啓)燕别張巢
永結雕梁之戀(燕别張巢未聞或引張建封妾關盼盼燕子樓事以當之然義山去建封時不)
(遠恐未必遂據為故實也今按南史孝義傳張景仁下附衞敬瑜妻事云妻年十六而敬瑜亡父母舅姑咸欲)
(嫁之女截耳置盤中為擔乃止所住戶有燕巢常雙飛來去後忽孤飛女感其偏棲乃以縷繫脚為誌後歲此)
(燕果復來猶帶前縷女為詩曰昔年無偶去今春猶獨歸故人恩獨重不忍復雙飛此與永結雕梁之戀語意)
(頗合啟曰張巢恐後人誤以為景仁之事而妄改未可知也)推誠況物某有類焉始
者尚書晞髮丹山(屈原九歌晞汝髮兮陽之阿山海經丹穴之山有鳥名曰鳳皇)騰身
紫府(雲笈七籖軒轅本紀東到青邱見紫府先生受三皇内文大字以劾召萬神)曉趨清禁
則瓊樹一枝(李陵贈蘇武詩思得瓊樹枝以解長飢渴)夜直皇闈則金釭二
等(何晏景福殿賦落帶金釭此焉二等漢書趙昭儀居昭陽舍壁帶往往為黃金釭注壁帶壁之横木露出)
(如帶者以金為釭若車釭之形釭音工)人寰莫見塵路難逢而某志在諱
窮(莊子孔子曰我諱窮久矣而不免命也)勇於求益(見論語)輒干皂隸(左傳皂隸)
(之事官司之守)自露菲葑(詩采葑采菲無以下體)寶肆迴腸(雲笈七籖恍若晨景之曄)
(寶肆司馬遷書腸一日而九迴)只期和氏(見為柳珪啟)毉門投足(莊子醫門多疾張衡)
(應問捷徑邪至吾不忍以投足)永念倉公(史記太倉公者齊太倉令姓淳于氏名意傳黃帝扁鵲之)
(脈書五色胗病知人之死生)果蒙愍彼顓愚溢為品目勾萌始達依
周囿以揚(一作陽)翹(陸機擬古詩譬彼向陽翹月令勾者畢出萌者盡達)滴瀝纔分
託靈光而振響(王延夀魯靈光殿賦動滴瀝以成響殷雷應其若驚善曰言簷垂滴瀝纔成小)
(響室内應之其聲似雷之驚也)遥輕(集作輕軒是)短羽(晉葛洪傳大塊稟我以尋常之短羽)驟
化窮鱗(劉長卿詩滄海一窮鱗)每欲陶冶肺肝耕耘筆硯(華嶠後漢書班)
(超投筆歎曰大丈夫安能久事筆耕乎)麤調宫徵以謝陽秋(孫盛著晉陽秋陽秋即春)
(秋也避鄭太后諱故以春為陽)而義有多塗情非一概辭煩轉野意密
彌賖雖塗逭如韓遂之書(魏武帝紀馬超與韓遂等叛超等屯渭南公與遂書多所)
(點竄如遂改定者超等愈疑遂案塗逭猶塗竄也)反覆若(一作類)葛洪之紙(晉葛洪傳)
(洪躬自伐薪以貿紙筆夜輒寫書習誦以儒學知名藝文類聚抱朴子曰洪家貧常乏紙每所寫皆反覆有字)
(人少能讀)終無髣髴可得端倪(見為河東公啓)去歲洛陽獲陪良宴
頻趨絳帳(見為山南啟)累坐青氊(見為滎陽公表)況聞懇拒台階請
從藩屏舉郗超之幕畫(世說桓宣武與郗超議芟夷朝臣條牒既定其夜同宿明晨起)
(呼謝安王坦之入擲疏示之郗猶在帳内謝含笑曰郗生可謂入幕賓也)數阮瑀之軍書(魏志)
(阮瑀字元瑜文帝與吳質書曰元瑜書記翩翩致足樂也漢息夫躬傳軍書交馳而輻輳)懸以嘉招
形於善謔(詩善戲謔兮不為虐兮)何言違阻復積光陰潼水千波
(並見前)巴山萬嶂(元和郡縣志巴嶺在南鄭縣南一百九里東濱漢江與三峽相接漢中舊志巴)
(山緜亘深遠冬夏積雪不消中包孤雲兩角米倉諸山南接四川巴州之小巴山)接漏天之霧
雨(寰宇記戎州宜賓縣二山四時霑霖俗謂小漏天大漏天洽聞記南廣水南二百里漏天窮年密雲不見)
(日月晏殊類要大梨山小梨山在開邊縣界四時霖霔不絶俗人呼為大漏天小漏天其山自嘉州以來每峯)
(相接高低隠伏奔走三峽其狀難名)隔嶓冡之煙霜(書嶓冡導漾東流為漢唐六典山南道名)
(山曰嶓冡元和郡縣志嶓冢山在興元府金牛縣東二十八里按金牛故城在今陜西漢中府寧羌州西北嶓)
(冡山在州北九十里漢水出焉)皓月圓時樹有何依之鵲(見前啟)悲風起
處巖無不斷之猿(李陵答蘇武書但聞悲風蕭條之聲格物論猿性急而腸斷哀鳴則腸俱)
(斷而死)煎向義之初心軫懷仁之勁氣竊惟秦鏡(西京雜記高祖)
(初入咸陽宫有方鏡廣四尺高五尺九寸表裏洞明直來照之影則倒見以手掩心即見腸胃五臟)當詧
衞桃(韓子彌子瑕有寵於衞君食桃而甘不盡以其半㗖君君曰愛吾哉及色衰愛弛君曰是固嘗㗖吾)
(以餘桃)昨伏承擁節浚郊(詩孑孑干旄在浚之郊)建牙隋岸(見代僕射表)
將求捧幣申好裂裳就塗(墨子公輸欲以楚攻宋墨子聞之自魯往裂裳裹足十日)
(至郢)接枚叟之餘光奉鄒生之末座(見為柳珪啟)又伏慮旋登
殷夢(見太尉序)俄奉周畋(見賀相國啟)徵詔巳行拜塵無及(晉潘岳傳)
(岳與石崇等諂事賈謐每候其出與崇輒望塵而拜)徘徊失措抑鬱誰聊(並見前)必
也華榻長懸(袁宏漢紀陳蕃在豫章為徐穉獨設一榻去則懸之)簡書無廢即割
任安之席堪哂無圖(史記任安與田仁俱為衞將軍舍人衞將軍從此兩人過平陽主主)
(家令兩人與騎奴同席而食此兩人拔刀割斷席别坐)負田叔之鈐可嗟非據(當作)
(鉗史記田叔傳叔為趙王張敖郎中漢下詔捕趙王惟孟舒田叔等十餘人赭衣自髠鉗稱王家奴隨趙王敖)
(之長安)伏惟慎安寢膳勉護興居(徐陵書願百年之老興居多福)早秉信
圭速調大鼎(並見前)至於禱祝實倍等倫半菽思貯於神
倉(漢書項羽曰歲饑人貧卒食半菽神倉見前)一勺願投於靈海(禮記今夫水一勺之)
(多木華海賦於廓靈海長為委輸)道之云遠更開殷浩之函書不盡言
重洒楊朱之淚(並見前)攀戀感激不知所裁伏惟俯賜鑒
照謹啟
上兵部相公啟(箋舊書大中四年十月翰林學士承旨兵部侍郎令狐綯守本官同)
(中書門下平章事)
商隠啟伏奉指命令書元和中太清宫寄張相公舊詩
上石者(舊書天寶二年三月改西京玄元廟為太清宫東京為太微宫天下諸郡為紫極宫新書宰相)
(表元和九年六月河中節度使張弘靖為刑部尚書同中書門下平章事)昨一日書訖伏以
賦曠代之清詞宣當時之重德昔以道均稷契始染江
毫(見為山南啟)今幸慶襲韋平(見為李貽孫啟)仍鐫宋石(見為張周封啟)依
於檜井(括地志苦縣在亳州谷陽縣界有老子宅及廟廟中有九井尚存北史王劭傳陳留老子祠有)
(枯栢爾雅栢葉松身曰檜)陷彼椒牆(謂刻詩於石陷置壁間也椒牆即椒壁按唐祖玄元故其廟飾)
(一如宫禁文選注向曰椒房以椒塗壁后妃居之)扶持固在於神明(魯靈光殿賦序自西)
(京未央建章之殿皆見隳壞而靈光巋然獨存豈非神明依憑支持以保漢室者也)悠久必同於
天地(見中庸)況惟陋質早預生徒仰夫子之文章(夫子謂令狐楚)
曾無具體辱郎君之謙下(郎君謂綯應璩與滿公琰書外慕郎君謙下之德内幸頑)
(才見誠知巳銑曰滿炳父寵為太尉璩嘗事之故呼曰郎君)尚遣濡翰(劉楨詩敘意於濡翰)空
塵寡和之音(謂綯詩見謝河東公啟)素乏入神之妙(謂巳書張懷懽書斷李斯)
(小篆入神大篆入妙伯喈八分飛白入神大篆小篆隸書入妙)恩長感集格鈍漸深但
恐涕洟(易齎咨涕洟)終斑琬琰(詩赤刀大訓弘璧琬琰在西序周禮考工記曰琬圭琰圭)
(皆九寸)下情無任戰汗之至
上時相啟
商隱啟暮春之初甘澤承降既聞霑足(詩既霑既足生我百榖)又
欲開晴實關燮和克致豐阜繁隂初合則傅說為霖(書說)
(命若歲大旱用汝作霖雨)媚景將開則趙衰呈日獲依恩養定見昇
平(並見前)絶路左之喘牛用驚邴吉(見代安平公表)無廏中之惡
馬以役任安(見為某先輩啟)偃仰興居(詩或棲遲偃仰)惟有歌詠瞻仰
(一作望)闈闥不勝肺肝謹啟
上河東公啟三首
商隱啟兩日前於張評事處伏覩手筆兼評事傳指意
於樂籍中賜一人(崔令欽教坊記西京右教坊在光宅坊左教坊在延政坊右多善歌左多)
(工舞東京兩教坊俱在明義坊而右在南左在北也按凡妓女隸教坊籍)以備紉補(禮記内則曰衣)
(裳綻裂紉箴請補綴)某悼傷巳來(箋本傳王茂元鎮河陽愛其才表掌書記以子妻之本集有王)
(十二兄與畏之員外相訪見招小飲時予以悼亡日近不去因寄詩)光陰未幾梧桐半死
(枚乘七發龍門之桐高百尺而無枝其根半死半生)方(一作才)有述哀(江淹雜體詩有潘黃門岳)
(述哀良曰謂悼婦詩)靈光獨存且兼多病眷言息胤不暇提攜(禮記)
(長者與之提攜)或小於叔夜之男(見為同州啟)或幼於伯喈之女(白帖)
(蔡琰字文姬邕之女也邕夜鼓琴絃絶琰年六歲曰第二絃邕曰偶中耳)檢庾信荀娘之啟
(庾信集有謝趙王賚息荀娘絲布啟)常有酸辛(杜甫詩鏤骨抱酸辛)詠陶潛通子之
詩(陶潛責子詩通子年九齡但覓梨與栗)每嗟漂泊(許靖與曹公書漂薄風波薄泊同)所
賴因依德宇(魏志王粲等傳評曰然其沖虚德宇未若徐幹之粹也)馳驟府庭(南史)
(謝朓傳牋曰榮立府庭恩加顔色)方思效命旌旄不敢載懷鄉土錦茵
象榻(潘岳寡婦賦易錦茵以苫席戰國策孟嘗君之楚獻象牀其直千金)石館金臺(並見前)
入則陪奉光塵(見為張周封啟)出則揣摩鉛鈍(史記蘇秦傳得周書陰符伏而)
(讀之期年以出揣摩曰此可以說當世之君矣)兼之早歲志在玄門(漢陳湯傳湯曰是所)
(謂玄門開)及到此都更敦夙契(徐陵為貞陽侯書親鄰之道夙契逾深)自安衰
薄(禰衡鸚鵡賦嗟祿命之衰薄)微得端倪至於南國妖姬(古詩美人出南國灼)
(灼芙蓉姿)藂臺妙妓(漢地里志藂臺在邯鄲趙武靈王築古詩燕趙多佳人美者顔如玉曹植七啟)
(才人妙妓遺世絶俗)雖有涉於篇什實不接於風流況張懿仙本
自無雙(古詩精妙世無雙)曾來獨立(漢李延年歌北方有佳人絶世而獨立)既從
上將又託英寮汲縣勒銘方依崔瑗(見為安平公表)漢庭曳履
猶憶鄭崇(漢書鄭崇字子游擢尚書僕射數諫諍每見曳革履上曰我識鄭尚書履聲)寧復
河裏飛星(陳留耆舊傳張寬從漢武帝祀甘泉至渭橋有女子浴于渭乳長七尺帝怪問之女曰帝)
(後七車侍中知之時寬在第七車曰齋戒不絜女人星見)雲間墮(一作墜)月(謝靈運詩可憐誰家)
(郎緣流乘素舸但問情若為月就雲中墮)窺西家之宋玉(宋玉登徒子好色賦臣東家之子嫣)
(然一笑惑陽城迷下蔡然此女登牆窺臣三年至今未許也)恨東舍之王昌(襄陽耆舊傳王)
(昌字公伯為東平相散騎常侍早卒婦任城王子文女也樂府人生富貴何所望恨不早嫁東家王)誠出
恩私非所宜稱伏惟克從至願賜寢前言使國人盡保
展禽(家語魯人有獨處室者鄰之婺婦室壞趨而託焉魯人閉戶不納婦人曰子何不如柳下惠然嫗不)
(逮門之女魯人曰柳下惠則可我固不可注以體覆之曰嫗)酒肆不疑阮籍(世說阮公鄰家)
(婦有美色當壚沽酒阮與王安豐常從婦飲酒阮便醉眠其婦側夫始殊疑之伺察終無他意)則恩優
之理何以加焉干冒尊嚴伏用惶灼謹啟
二
商隱啟某聞周朝貝葉列妙引於王褒(周王褒經藏願文盡天竺之書)
(窮貝多之葉)梁日枳園洒芳詞於沈約(梁沈約枳園寺刹下石記晉故車騎將軍)
(瑯琊王劭於太祖文獻公清廟之北造枳園精舍)必資乎鴻筆麗藻(劉勰文心雕龍鴻筆)
(之徒莫不洞曉劉峻廣絶交論遒文麗藻方駕曹王)刻乎貞金翠珉然後可以充
足人天(景德傳燈錄佛年十九欲出家號人天師)發揮龍象(易六爻發揮旁通情也大智度)
(論水行龍力大陸行象力大故負荷大法者比之龍象)苟其曖昧(何晏景福殿賦其奥秘則翳蔽)
(曖昧)即匪莊嚴(得無姤女經何等為四一種種妙衣莊嚴法座)爰託亨塗夙聞妙
喻雖從幕府(東觀漢記衛青大克匈奴武帝拜大將軍於幕中因號幕府)常在道場
(惠忠禪師安心偈直心真實菩薩道場法苑珠林古德寺誥或名道場即無生廷也或名為寺即公廷也或名)
(淨住舍或名法同舍或名出世間舍或名精舍或名清淨無極園或名金剛淨刹或名寂滅道場或名遠離惡)
(處或名親近善處)猶恨出俗情微破邪功少二百日斷酒有謝
蕭綱(梁簡文帝集答湘東王書曰吾自至都以來意志忽怳雖開口而笑不得真樂不復飲酒垂二十旬)
十一年長齋多慚王奐(南齊書王奐為都督諸軍事雍州刺史上謂王晏曰奐於釋氏)
(實自專至其在鎮或以此妨務後有罪被收奐聞兵入禮佛未及起軍人斬之按史但言奐奉佛而無十一年)
(長齋之文蓋見他書)仰戀東閤(見為絳郡公啟)未歸西林(高僧傳沙門慧永居在西林與)
(慧遠同門遊好遂邀同止刺史桓伊以學徒日衆更為遠建東林寺)近者財俸有餘津梁
是念(華嚴經贊苦海作津梁)適依勝絶微復經營伏以妙法蓮華
經者諸經中王(妙法蓮華經如帝釋於三十三天中王此經亦復如是諸經中王)最尊
最勝(瑞應經迦葉二弟問迦葉曰今乃捨梵志道學沙門法豈獨大其道勝乎迦葉答曰言佛道最勝因)
(果經我於一切天人之中最尊最勝)始自童幼常所護持(法苑珠林先白衆僧曰佛法難)
(值應共護持)或公幹漳濱有時疾疢(見為懷州表)或謝安海上此
日風波(世說謝太傅盤桓東山時與孫興公諸人汎海戲風起浪涌孫王諸人色並遽便唱使還太傅)
(神情方王吟嘯不言舟人以公貎閒意說猶去不止既風轉急浪猛諸人皆諠動不坐公徐云如此將無歸衆)
(人即承響而回)恍惚之間(老子道之為物惟恍惟惚)感驗非少今年於此州
常平山慧義精舍經藏院(明一綂志四川潼川州北有長平山岡長而平蓋即此所)
(謂常平山也州本唐梓州為東川節度使治所釋迦譜息心所棲故曰精舍高僧傳漢明帝於城外立精舍以)
(處摩騰焉即白馬寺也文選有謝靈運石壁精舍還湖中詩謝靈運集有石壁立招提精舍詩)特剏石
壁五間金字勒上件經七卷(白帖梁武帝於元光殿坐師子座講金字經)既
成勝果思託妙音(勝果見第三啟妙音見下文)伏惟尚書有夫子之
文章備如來之行願不逢慧遠已飛廬岳之書(高僧傳慧遠屆)
(潯陽見廬峯清淨更立房殿即東林寺是也司徒王謐護軍王默等並欽慕風德遥致師敬謐修書曰年始四)
(十而衰同耳順遠法師廬山記山在江州潯陽郡左挾彭澤右傍通川有匡俗先生出自殷周之際遁世隱時)
(潛居其下)未見簡棲便制頭陀之頌(姓氏英賢錄王屮字簡栖琅邪臨沂人也有學)
(業為頭陀寺碑文詞巧麗為世所重碑在鄂州題云齊國錄事參軍瑯邪王屮製屮音徹)是故右繞
三匝(法華經右遶三匝合掌恭敬)仰希一言庶使鵝殿增輝(鵝殿即佛坐殿)
(多種經中皆有此名佛遊天竺國記達嚫國有迦葉佛伽藍穿大石作之有五重最下為鴈形鴈堂毗舍離為)
(佛作堂形如鴈字按爾雅云舒鴈鵝鵝亦鴈之屬也)龍宫發色(法華經智積菩薩問文殊師利仁往)
(龍宫所化衆生其數幾何復庵和尚華嚴論贊龍樹菩薩發心入龍宫看藏)流傳沙界(金剛般若)
(經諸恒河所有沙數佛世界如是寧為多否彌陀疏抄恒河在西域無熱河側沙至微細佛近彼河說法)震
動風輪(法華經大通智勝佛得阿耨多羅三藐三菩提時十方各五百萬億諸佛世界六種震動楞嚴)
(經故有風輪執持世界觀佛三昧經金翅鳥王從金剛直下從大水際至風輪際為風所吹)報恩於
蓮目果脣(法華經妙音菩薩目如廣大青蓮華葉又曰如來甚希有以功德智慧故脣色赤好如頻)
(婆果按佛氏有報恩經)奪美於江毫蔡絹(並見前)伏希道念特降神
鋒(見端午啟)瞻望旌幢攜持碪斧曝身晞髮以候還辭無任
邈迫之至謹啟
三
商隱啟伏奉榮示伏蒙仁恩賜撰金字法華經記一首
正冠薦笏跪捧伏讀聽儀鳳之簫管祇恐曲終(書簫韶九成鳳)
(凰來儀)對仙客之棋枰仍憂路盡(晉書王質入山斫木見二童圍碁坐視之及起)
(斧柯巳爛矣世記嵩高山北有大穴晉初常有一人誤墮穴中循穴而行計可十許日忽曠然見明又有草屋)
(中有二人對坐圍棋棋局下有一杯白飲墜者飲之出問張華華曰此仙館大夫所飲者玉漿也說文棋局為)
(枰)欣榮羨慕造次失常前者爰託翠珉將翻貝莢(酉陽雜俎)
(貝多出摩伽陀國西土用以寫經長六七文經冬不凋)方資護念(法華經教菩薩法佛所護念)
麤冀標題(南史宋宗室傳義康稠人廣坐每標題所憶以示聰明)換骨惟望於一
丸(漢武内傳王母謂帝曰子但愛精握固閉氣吞液一年易氣二年易血三年易精四年易脈五年易髓六)
(年易骨七年易筋八年易髮九年易形杜甫詩相哀骨可換亦遣馭清風魏文帝詩西山一何高高高殊無極)
(上有兩仙童不飢亦不食與我一丸藥光耀有五色服藥兩三日身輕生羽翼)剜身止求於半
偈(知玄三昧懺轉輪聖王為求佛法有一婆羅門言若能就王身上剜作千瘡灌滿膏油安施燈炷然以供)
(養者我當為汝解說佛法涅槃經佛言我念過去作婆羅門在雪山中修菩薩行時天帝釋即下試之自變其)
(身作羅刹像住菩薩前口說半偈云諸行無常是生滅法菩薩即語羅刹但能具足說是偈竟我當以身奉施)
(供養)豈謂尚書載持夢筆仰拂文星(並見前)入不二法門(維摩)
(經文殊師利問維摩詰何等是菩薩入不二法門時維摩詰默然無言文殊歎曰善哉乃至無有文字語言是)
(真入不二法門)住第一義諦(十輪經諸佛菩薩辟支及四沙門果是七種人名為第一義僧在家)
(得勝果者亦名為第一義法苑珠林梁武帝問達摩如何是聖諦第一義答曰廓然無聖)儒童菩薩
始作仲尼(造天地經寶歷菩薩下生世間號曰伏羲吉祥菩薩下生世間號曰女媧摩訶迦葉號曰)
(老子儒童菩薩號曰仲尼)金粟如來方為摩詰(發迹經淨名大士是往古金粟如來維摩)
(經毗邪離城中有長老名維摩詰)鋪舒於無上(金剛般若經無上甚深微妙法)藻輝於
至尊(法苑珠林故經中來至佛所云南無無所著至真等正覺是名口業稱歎如來德也)而又以
七喻之微(法華經七喻火宅窮子藥輩化城繫珠頂珠醫子載教乘法數)較五常之要
(一作典列子楊朱曰人肖天地之類懷五常之性漢禮樂志合五氣之和導五常之行按佛書云一不殺配仁)
(慈愛好生曰仁五行之木亦主于仁仁則不殺配仁也二不盜配智邪正明了曰智五行之水亦主于智智則)
(不盜配智也三不邪淫配義制事合宜曰義五行之金亦主於義義則不邪淫故以不邪淫配義也四不妄語)
(配信真實不欺曰信五行之土亦主于信信則不妄語故以不妄語配信也五不飲酒配禮處事有則曰禮五)
(行之火亦主于禮禮則妨于過失故以不飲酒配禮也)脗然合契(莊子為其脗合)永矣同
塗既令弟子言詩(隋經籍志釋迦在世教化四十九年謝世弟子大迦葉與阿難等五百人)
(追共撰述綴以文字集載為十二部法喜錄皈依佛法曰弟子)又與聲聞受(一作授)記(法華)
(經我等今於佛前聞授聲聞阿耨多羅三藐三菩提心甚歡喜傳燈錄因聲聞而悟者名聲聞果金剛經燃燈)
(佛於我授記)一佛出世(隋經籍志佛經云末世巳後衆生愚鈍無復佛教而業行轉惡年壽漸短)
(經數百千載間乃至朝生夕死然後有大水火大風之災一切除去之而更立生人又歸淳樸謂之小劫每一)
(小劫則一佛出世)萬人所望(詩行歸于周萬民所望)不知孱微何以負荷
(見前啟)便當刻之鳥篆(晉衞恒書勢黃帝之史沮誦蒼頡眺彼鳥跡始作書契)置彼
龍宫(見前啟)此則吹之以宋玉之風(宋玉風賦此大王之雄風也)照之
以謝莊之月(謝莊月賦委照而吳業昌)彼則傳之於赤髭疏主(事文類聚)
(佛陀耶舍為人赤髭善解毗婆沙時人號曰赤髭毗耶沙)示之以白足禪師(法苑珠林魏太)
(武時沙門曇始甚有神異足不躡履跣行泥穢中奮足便淨色白如面俗號白足阿練也)然後負箒
趨門(見為濮陽公狀)前騶入廏(見為某先輩啟)以鉗奴為歡友(見為崔從事啟)
與車御為良朋(晉胡母輔之傳常過河南門下飲河南騶王子博箕坐其傍輔之叱使取火子)
(博曰我卒也惟不乏吾事則已安復為人使輔之因就與語薦之河南尹樂廣召為功曹南史謝幾卿傳詣道)
(邊酒壚停車褰幔與車前三騶對飲)冀必從公(詩無小無大從公于邁)以謝嘉命過
此而往不知所圖下情無任距躍感激歡喜信愛之至
(左傳距躍三百曲踊三百注距躍超越也曲踊跳踊也)謹啟
端午日上所知劒啟
商隱啟五金鑄衞形威邪神劒一口銀裝漆鞘紫錦囊
盛(西京雜記高祖斬蛇劒開囊拔鞘輒有風氣射人)傳自道流(孔稚圭北山移文覈玄玄於道)
(流)頗同古製未遇良工之鑒(吳越春秋越王允常聘區治子作名劒五枚秦客薛)
(燭善相劒王取純鈎示之薛燭矍然望之曰沈沈如芙蓉始生于湖又楚昭王得湛盧之劒召風胡子問之對)
(曰區冶子巳死雖有傾城量金珠玉猶不可與況駿馬萬戶之都乎)常為下客所彈(戰國策齊)
(人有馮煖者使人屬孟嘗君願寄食門下倚柱彈其劒歌左右皆笑之)龍藻雖繁(左思魏都賦劒)
(則龜文龍藻)鵜膏稍薄(郭璞爾雅注鸊鵜似鳬而小膏中瑩刀)敢因五日仰續
千齡(見為滎陽公狀)厠玉玦於君侯(見為濮陽公表)擬象環於夫子(禮記)
(孔子珮象環五寸)所冀更蒙千灌(張協七命乃鍛乃鑠萬辟千灌)重許三卿(一作)
(鄉後漢韓稜傳肅宗常賜諸尚書劒惟此三人特以寶劒自手署其名曰韓稜楚龍淵郅壽蜀漢文陳寵濟南)
(椎成張協七命價兼三鄉聲重兩都)使武士讓鋒(韓詩外傳君子避三端文士筆端勇士鋒端辨)
(士舌端)佞臣喪魄(漢朱雲傳雲曰臣願賜上方斬馬劒斬佞臣一人頭以厲其餘)無荆王
之遇敵手以麾城(越絶書楚王令風胡子之吳見干將之越見區冶子作劒三枚一曰龍淵)
(二曰太阿三曰工布晉師圍楚三年不解王引太阿之劒登城而麾之三軍破敗流血千里)有漢相
之策勲腰而上殿(漢蕭何傳列侯畢巳受封奏位次令何第一賜帶劒履上殿入朝不趨)
嘉辰祝願(晉佛圖澄傳乃唱云衆僧祝願)平日禱祠(見代濮陽公表)伏惟恩憐
特賜容納謹啟
端午日上所知衣服啓
商隱啓右件衣服等弄杼多疎(古詩纖纖出素手札札弄機杼)紉鍼未
至(見上河東公啟)凂李固之竒表(後漢李固傳固狀貌有竒表鼎角匿犀足履龜文)累
王衍之神鋒(世說王平子目太尉阿兄形似道而神鋒太儁)敢恃深恩竊陳善
祝(左傳晏子曰雖具善祝豈能勝億兆之詛)伏願永延松壽(漢王褒傳心有堯舜之志而體)
(有喬松之壽)常慶蕤賓(見為滎陽公狀)遠比趙公三十六(一作四)年當
國(舊書長孫無忌傳貞觀十一年改封趙國公按帝紀太宗即位遷吏部尚書又進尚書右僕射又進冊司)
(空知門下尚書省事又進位司徒又為太子太師同中書門下三品高宗即位進太尉檢校中書令顯慶四年)
(方黔州安置故云許敬宗曰為宰相三十年百姓畏其威亦約略之辭耳)近同郭令二十四
考中書(舊書郭子儀華州鄭縣人史臣裴垍曰校中書令考二十有四全唐詩話義山謂温庭筠近得)
(一聯遠比趙公三十六年宰輔未得偶句温曰何不云近同郭令二十四考中書)肝膈所藏(吳志)
(周魴傳拳拳輸情陳露肝膈)神明是聽(詩神之聽之)仰塵尊重實用兢惶
謹啟
李義山文集箋註卷五
