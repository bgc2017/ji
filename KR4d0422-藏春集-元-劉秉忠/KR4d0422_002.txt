藏春集卷二
元劉秉忠撰
七言律詩
夏日遣懷
拏雲心事倚樓邊鏡髮星星過少年學步誰知翻失故
效顰自笑不成妍詩章騷雅唐新變字體風流晉舊傳
吟寫總為閒伎倆且將消遣日長天
客中
人間機事細如麻落魄身心到處家無帚掃清堂下地
有書遮靜眼前花兩杯粉潑猫頭筍一椀酥烹雀舌茶
只此一朝公事畢焚香高枕卧烟霞
將歸見鴈
一别沙陀白帳房數朝棲止李君堂轉逢世路身渾懶
趁食人間口尚忙百變浮雲諳世態千迴流水轉年光
山城欲問春消息淡淡長空見鴈行
西州客中
蕙帳空閒客塞城猿驚鶴怨可憐生風雲遠際千年會
天地中含萬古情總指青山作歸計直將白髮換虚名
向誰得遂求田意樓上元龍氣未平
黃河
萬仞崐崘頂上頭頽然委質下林丘九隨地勢曲千里
一返天源經百州磧石西邊才北轉太行南下巳東流
黃勻一線穿滄海直接銀河浸斗牛
冬夜飲南京酒
煨開琥珀明黃色散作薔薇輭細香歡伯情懷渾易見
麴生風味實難忘一尊儘可消塵慮萬事何能到醉鄉
盡道三冬無煖氣誰知春色此中藏
答崔夢臣
青春去卻再難尋白髮還從鬢際侵顧我百年成幾事
得人一語勝千金佳賓久望孫弘閤旱稼專祈傳說霖
此意朱弦但聊復不能聲處有知音
寄馮世昌三首
大中為體用時巾酌古宜今道可通臨事若私先有礙
立心非正後無功在天何問但存義進我無疑當效忠
有所不行須自反爭如桃李待春風
心差利&KR0675;一毫間誰肯尋思擴四端人事要於多裏煉
物情宜向靜中觀止時休恨窠巢窄行處須開路徑寬
天道好還冬對夏為仁由巳意非難
君子隨時出處同廟堂籌畫馭英雄文經武緯通今古
玉振金聲貫始終葛亮岡頭千壠月嚴陵波上一絲風
自從兩漢分三國青史書誰第一功
呈全一庵主
百結千圍繫物繩古根金種未忘情莊周一夢花間蝶
圓澤三生石上僧詩有仙風抛世網酒藏竒計破愁城
放他少室山頭月代祖流傳不盡燈
呈南庵友人
一篋詩書三尺琴忘懷鐘鼎是山林聖賢處世常存道
男子遭時始見心嗅殺芳蘭無惡氣聽殘流水只清音
虚名肉味從來薄况復聞韶歲月深
春日效宫體二首
雨洗芳塵絕點埃桃花零落海棠開沈香亭小圍紅樹
太液池清映綠苔夜月也曾懸漢殿朝雲何只在陽臺
六宫簾捲東風輭一𣲖仙音翠輦來
婀娜腰肢窈窕娘雲鬟十八鬭新粧曾憐歌舞留香閤
乍學笙簫入洞房禁苑春來花競放閒階雨霽燕爭忙
長生殿裏明皇醉夢斷華胥白日長
看書
香焚銅鼎翠烟盤無意安心郤自安一語終身莫能踐
九經盡日若為看流行似水那云易習慣如天不覺難
大地含章秉元氣木生松栢草芝蘭
習字
硯水冰清墨細研紫毫深蘸拭華箋始從大裏收來小
復自方中畫作圓鋒隠豹眠千嶂霧勢雄龍躍九重天
鸞飛鳳立難窮變要把王顏得處傳
和林道中
扶桑日曉雨初收襟袖凉生六月秋兩壁雲山夾行客
一川烟草看飛騮玄車軋軋長轟耳白帳連連不斷頭
宫闕上横龍虎氣和林遙見帝王州
禁中
帳中書帙案頭存大禁炎炎不出門難為蒼生濟饑渴
漫搜詩句廢晨昏銜珠報德成勞想衣錦還鄉莫浪論
時止時行吾不強笑他楚些作招魂
蜀先主孔明
智涉圖深往事非茅廬一論定真依風雲龍虎隨時有
魚水君臣自古稀月照錦江翻夜色烟波玉壘動朝暉
精英不死青天上留得文昌奉紫微
跋李太白舟中醉卧圖
仙籍標名世不收錦袍當在酒家樓水天上下兩輪月
吳越經過一葉舟壺内乾坤無晝夜江邊花草自春秋
浮雲能蔽長安日萬事紛紛一醉休
䟦太白醉歸圖
五斗先生未解醒一生愛酒不曾醒人間詞翰傳名字
天上星辰萃性靈鴈帶煖回波泛綠燕銜春至草抽青
紗巾醉岸南山道幾處哦詩補畫屏
太白還山圖
一片靈臺照世明共傳太白是元精心中有道時時樂
眼底無塵物物清千首未知詩作癖百杯尋與酒為盟
長安多少風和月不盡先生吟醉情
孤雲
觸石初興一寸微漸張鵬翼赴天池無心出岫何憂累
有象懸空不礙飛斜日只期風送遠枯苗還怪雨來遲
曾同李愿棲盤谷應是從龍忘了歸
仙客
骨青髓綠紫霞腮玉府真游出世才眼裏方瞳萃神秀
胷中明鏡絕塵埃風生嵩嶽三花樹月浸瑶池七寶臺
夜半朝元初飲散醉飛星馭到蓬萊
憶鬅頭王先生
玉京金闕五雲間月滿瓊樓十二欄仙子巳隨鸞馭去
世人空想鶴書還喚回石上三生夢燒盡爐中九轉丹
别後幽懷渺何許悵然滄海隔蓬山
憶竇侍講先生
煖到沙陀雪巳殘春光猶惜照衣冠旋酬世事心渾懶
不見幽人眼益寒明月只於圓處缺佳期常向易中難
相思一日三千里欲學忘情自未安
途中寄張平章仲二
觸熱從軍數載還高家書記到何官道存賢聖行藏裏
人在乾坤動靜間為善不圖垂報遠濟時寧長涉艱難
惟君胷次明如鏡照我區區兩鬢班
呈焦尚書仲益
道義猶難輔友生可將名字競時名為人當有往還理
所事豈無憎愛情棋上高低誰計較鏡中姸醜自分明
泰山多少閒堆阜滄海漫漫一望平
寄津長老
雲溪側畔竹林邊未塞平生未了緣詩裏久懷方外士
酒前猶伴飲中仙真經縱暇開金卷難字還慵檢玉篇
(師許傳韻法故及之)槐火石泉烹雪蘂阿師此夢共誰圓
憶顔仲復
滿座春風笑語生客中長記在家情赤心豈沒新朋友
白髮難忘舊弟兄夜雨正令人百感秋窗忽放月孤明
禪房花木通幽處水遠山長夢不成
歲暮有懷寄仲脩宗舊三首
歲暮嚴風曉夜寒老烟蒼色滿關山騷人思和陽春曲
遷客賡歌行路難美酒欲期千日醉浮生誰得百年閒
揚州廨舍週遭樹清淡梅花也屬官
歲寒親友淡相陪助發詩程舉兩杯情與古人千里合
夢隨隣笛一聲回虚心立節霜秋竹瘦影横窗月夜梅
天意漸隨人莫測龍蛇飛動待春雷
蹤跡飄零事願違生平親舊總披離同人憂樂猶難易
與世浮沈果是非寒雪自應隨臘盡菁莪何恨得春遲
玉京一望漫於海安得超然控鶴飛
送鄉僧
中年懷抱要寬和故友依依奈别何夢到家來殊不遠
情隨人去更還多龍岡雪盡回春色鴛水冰開漾月波
若遇相知問蹤跡窮廬近日到沙陀
寄友人四首
閒裏詩書慰寂寥低垂絳帳謝塵囂心如秋月十分朗
病逐春冰一向消陋巷顔淵貧有樂安車子貢富無驕
更看萬丈頹波裏砥柱巍巍不動搖
親朋離闊往還稀十載天邊一鴈飛北闕書人俱自獻
南山詩客與誰歸碧雲望久不成興青障夢殘還又非
明日桃花如爛錦且須攜酒賞春輝
悠悠離闊感中年我輩情鍾豈不然好景與時渾易過
可人和月只難圓五更殘夢雞聲裏千里歸心鴈影前
漠北雲南空浪走今春又負杏花天
香滿檀心雪滿枝梨花開近海棠時隴西鸚鵡藏金䍜
海底珊瑚絞鐵絲勁畫快心觀晉字清光在眼讀唐詩
功名富貴非吾事惟有幽人是所思
答友人留飲
黃塵道路競抛梭不覺行年四十過世事逾多逾𤨏細
人生漸老漸蹉跎愁城平卻無遺址樂府開來有妙歌
桃李花間一壺酒君留不醉欲如何
會故人小飲
俗事長將樂事違小園今日偶成期喜君落筆題詩就
笑我停杯吸酒遲柳葉巳將春雨展桃花猶待曉風吹
倚欄紅杏低無語應為勞心蝶不知
勸友人酒
西風落葉共蕭颼百感中來不自由豪客空攜鐵如意
舞嬛徒費錦纏頭曳過雨脚雲歸岫湧出山頭月滿樓
一曲清歌一杯酒為君洗盡古今愁
為友人解嘲
德益休休偽益勞泰山不重亦毫毛九成豈脫試金石
一割難同切玉刀繫日繩頭宜自頓拏雲手段任他高
元龍骨化墳中土誰是中州第一豪
孤懷
孤懷嬾與世浮沈哀樂中年白髮侵射隼高墉猶可待
亡羊多路定難尋鏡明惟解照人面尺曲不能量我心
流水高山無盡意伯牙指下有知音
客興
關河牢落别離中到處題詩記轉蓬啼鳥不知春是客
落花還逐水流東雲開千里遠山碧樓映半溪殘照紅
雌蝶雄蜂不同類雙雙相趁舞迴風
讀韓信傳
將將將兵各有權棋家一著要爭先依平得路猶難保
弄險成功豈易全破趙有謀都一日假齊無分僅三年
良弓高鳥俱塵土贏得英雄一惘然
再讀杜詩
規矩方圓稱物施運斤風度見工師干霄氣象動高興
際海波濤生遠思三月聞韶忘肉味幾年疑郢和巴詞
騷人盡在清光裏恰似中秋月滿時
讀山谷詩
清竒雅淡破工夫句句冰霜字字珠並舉鴻方上霄漢
相忘魚巳得江湖筆頭應有神靈助言外全無翰墨拘
酒醒夢回秋氣爽似看明月在蓬壺
讀梁甫吟
調高辭雅動知音聲寂名存意愈深千載有聞諸葛語
三人無愧晏公心稱賢未必皆能肖弔古何嘗不在今
荷得鋤歸茅屋底一篇梁甫更誰吟
秋江漁父圖
白蘋紅蓼滿滄洲江上青峰倒玉樓出沒不拘同水鴨
往來無繫伴沙鷗烟波圍繞幾漁舍天地横斜一釣舟
蓑笠為渠相蓋管瀟瀟風雨不勝秋
秋江晩景圖
落筆縱横不自休抹成小景絕清幽碧波千里楚山晩
紅葉一林荆樹秋古渡任分南北岸長橰自送往來舟
十年間事漫如昨對此依稀復舊遊
竹林七賢圖
螳螂怒臂大車前禮樂蕭條幾百年蘭省久無三老貴
竹林徒有七人賢忘形到底為形累嗜酒尋常被酒顛
何似公何月臺上一聲長嘯裂秋烟
宋漢臣墨梅
體盡江村雅淡情映來紙上照人清枝梢欲向風中動
根幹原從筆下生幾簇芳英雪粧點一彎新月玉斜横
花光不死西湖見也索驚嗟問姓名
梨花
玉骨冰姿映曉光露盈檀蕊洗新粧夭桃豔杏果誰賞
雌蝶雄蜂空自忙仙桂是高寧有種海棠雖美郤無香
司花護惜花長好莫遣東風取次狂
竹
幾竿蒼翠抵千金對鼓焦桐意更深雙淚洒時勻作點
七賢居處密成隂飛霜著葉不改色流水漱根還有音
我似此君君似我枝枝節節本無心
竹筍
亭亭瘦玉倚疎籬日夕摩挱恐長遲立節未能森似束
出頭休若銳如錐共言愛物終成癖不道忘情卻近癡
料得此君霜雪後虛心定有子猷知
月中桂
丹皮翠葉實花鮮深固靈根不記年老穎共為天上物
嫦娥同有月中緣蓬萊山裏紅瑶草太華峰頭白玉蓮
安得移來都一處醉看光彩照詩仙
秋齋
蕭蕭落葉打窗櫺夢覺幽齋熟睡僧萬里西風揚鷙鳥
半窗烘日聚癡蠅物華老盡只秋徤天運斡迴非力能
且倒芳尊煖和氣門前物態冷如冰
太清宫
一簮鶴髮瑩童顔喬木森森古殿寒自駕白雲還帝闕
不傳紫氣映函關五千道德留真誥八百工夫鍊大丹
地老天荒無覓處猶龍那復落人間
因張平章就對東坡海棠詩二首遂賦一首
一種竒花號海棠十分顔色豈須香雨中有淚真傾國
月下無言更斷腸不待金盤薦華屋高燒銀燭照紅粧
少陵避諱將佳句留與眉山蘇二郎
因宋義甫宿香山寺
摩空削出碧芙蓉繾綣香山一帶峰野樹去年曾繫馬
閒雲今日復從龍玉鉤三寸月沈水琴調數聲風入松
清徹夢魂眠不得覺來那假曉樓鐘
秋晩同友僧宿潞南山寺
集林倦鳥巳成棲石磴連沙澀馬蹄晩寺共攜明月入
寒巖誰聽雪猿啼愁行十里九盤路夢斷五更三唱雞
聲利不關陶靖節黃花零落醉如泥
宿山寺
是非不到石壇邊物外閒人第二仙赤羽林梢映斜日
白虹山半駕飛泉客來總是尋僧話猿去多應伴鶴眠
一曲清歌古松下且依勝境謝塵緣
聞宋義甫對竹引
高情遠韻無凝滯發作聲音指下彈玉調未曾終一曲
朱絃何故疊三歎優游似道虚心易感慨如筠立節難
昨夜綠筠亭上醉正同風雨夢珊珊
宋義甫彈秋風
穹廬悄悄夜漫漫午醉醒來坐席寒富貴有媒皆豹變
功名無分獨螭蟠子陵實愧三公爵靖節非輕一縣官
高捲氊簾對明月秋風一曲入琴彈
戲宋義甫
香飄庭院牡丹妍荷貼池塘小翠圓生物不知春有老
照人還愛月無偏黃塵道路嗟游子紫陌煙光誤少年
欲著儒冠替僧帽而今直得幾文錢
佳人
錦心繡口性蕭閒學海波瀾挹不乾竒語八篇傳欲滿
陽春一曲和皆難佩蘭襲襲生風韻懷玉温温辟雪寒
别後佳人渺何許倚樓空詠碧雲端
宿中山乾明寺
客散關門厭事譁爐香滿屋卧煙霞人辭故里凡三載
僧到伽藍自一家夢破小窗浮月色漏殘寒角奏梅花
天明又上滹陽道鴛水歸程漸有涯
過居庸關
車箱來往若流泉絕壁巉岩倚翠烟限破中州四十里
鑿開大路幾千年函關不謂平如地蜀道無知險似天
萬里揮鞭猶咫尺誰能掌上保幽燕
過也乎嶺
一夜隂雲風鼓開嶺頭凝望動吟懷烟分雪阜相高下
日出氊車競往來天定更無人可勝智衰還有力能排
中原保鄣長安道西北天高控九垓
雞鳴山
俯瞰㶟陽小洛城一川山色萬家屏翠環有茀雲初合
碧玉無瑕雨乍晴岩穴直通天地氣峰巒平揖斗牛星
野僧不管人間事卧聽洋河䀨耳聲
桓撫道中
老烟蒼色北風寒驛馬趨程不敢閒一寸丹心塵土裏
兩年塵迹撫桓間曉看太白配殘月暮送孤雲還故山
要趁新春賀正去鬅頭能不愧朝班
桓州寄鄉中友人
青山四合路縱横解轡烏桓古塞城五載轉蓬離故地
幾時促席話平生停雲靄靄落春雪明月輝輝開晩晴
適意寧無一鐏酒渴塵難洗為誰傾
大磧
漫川沙石地枯乾入夏無青雨露慳人馬數程饑渴裏
風程一月往還間側横鰲背登高地淡掃蛾眉見遠山
安得司春生物訣桑田也似海東灣
秋日途中
半紙功名滿地愁都教白了少年頭早應未拜曹參相
終不當封李廣侯曲水亂山紅樹晚西風殘照白雲秋
歸鴉一片投林去自笑勞生未解休
丁未始還邢臺三首
十年朔漠到鄉城里巷傳聞喜復驚老者相看更相會
小童爭拜又爭迎忘懷不講世俗禮無外始知鄉黨情
向日垂髫皆冠帶旋通小字始知名
布袍抖擻客途塵閭里歸來感慨頻一代衣冠風又變
千年城郭物還新黃耆總作墓中鬼街巷半居鄉外人
精舍東邊存舊宅眼前渾不識比隣
清明左側上歸鞍急到邢臺六月間萬里春風吹綠鬢
一城和氣煖朱顔昔年林下閒為貴今日鄉中貴是閒
布衲藍衫人調笑如何不著錦衣還
新春有懷
笛聲吹落小溪梅寅位還看斗建迴蟄物得春當出地
阿香貪睡不推雷百年囊裏詩千首萬事花前酒一杯
别後故園桃李樹他年寧肯重栽培
春日園中
人生難預定行藏且著閒吟寄醉鄉還有江湖供酒杓
豈無珠玉入詩囊春風花發蜂兒閙細雨泥融燕子忙
一架酴䕷開較晩海棠雖好惜無香
春日寄友二首
東風吹夢入家頻夢覺來時總不真處士固知為贅物
還山終欲作閒人漁樵有話同誰說花柳無情各自春
一曲高歌一杯酒江邊醒客莫相嗔
暖過新春料峭寒寒鴉欲逐曉風還萬千世事回頭後
四十流年倒指間白酒有時長可醉青山無處不堪閒
功名到底誰能了贏得勞生鬢早班
正月十三日得鄉官書
浮雲流水不相依時止時行各自知萬事至天無不樂
一心於道有何疑溪邊楊柳飛花早海外蟠桃結子遲
一樹甘棠方破萼東風應著好風吹
藏春集卷二
