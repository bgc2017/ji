藏春集卷六
元商挺編
附錄
拜光禄大夫太保參領中書省事制
長生天氣力裏皇帝聖旨咨爾劉秉忠氣剛以直學富
而文雖晦迹於空門每潛心於聖道朕居藩邸卿實賓
僚側聞高誼餘二十年出從遐方幾數萬里迨予嗣服
須汝計安不先正名何以壓衆宜從師位兼總政機可
特授光禄大夫太保參領中書省事卿其勉輔朕躬率
先乃屬察朝夕之勤惰審議論之是非凡有施為並聽
裁決佇觀成績别示寵章准此中統五年八月日
贈儀同三司太傅諡文貞制
長生天氣力裏大福廕護助裏皇帝聖旨臣以忠孝而
事上貴輸獻納之誠上以禮義而遇臣思篤始終之愛
視死之日猶生之年故光禄大夫太保劉秉忠學窺天
人識貫今古邃冲而有守安靜而無華昔侍潛藩稔聞
高論適當三接之際懇上萬言之書蓋將舉天下而措
諸安以戒為人主者果於殺朕嗣服而伊始卿盡力以
居多蓋得卿寔契於朕心而獨朕悉知於卿意事皆有
驗人匪他求周旋三十年不避其難剴切數百奏各中
其理共成庶政方圖任於舊人誰謂旻天不憖遺於一
老興言及此何日忘之載惟台輔之尊厥有泉扃之賁
是用錫之綸命峻一品之華階禭以衮衣躡三槐之正
位復加顯號允答殊勲惟爾英靈識予哀寵可贈儀同
三司太傅諡文真准此至元十二年正月日
行狀
故光禄大夫太保贈太傅儀同三司謚文真劉
公行狀資政大夫中書左丞張文謙奉勅撰
公諱侃更名秉忠字仲晦自號曰藏春其先仕遼為當
時大族世居瑞州之劉李村一門之内居顯列者甚衆
金初公之曾祖襲世業累遷邢州節度副使丁母憂乃
還瑞州留一子於邢名澤即公之祖也因而家焉為人
倜儻有大志鄉里甚畏重之娶邢臺張氏女生一子名
潤即公之父也通音律慈祥長者與物無忤庚辰歲天
兵南下太師國王經略河朔邢遂舉以降留官鎮守以
草昩之際聽便宜行事遂立都元帥府衆推潤為副都
統尋陞都統事定之後署本郡錄事為政寬簡不立威
嚴凡民有鬭訟者旣伏其罪則必以善言教戒而遣之
終不忍鞭扑也時西山諸堡寨未附寇盜充斥錄事公
時或暮夜醉歸雖兇惡輩必相與扶送至家而去累任
鉅鹿内丘提領又以寬仁得衆心年甫六旬村居不仕
生二子長即太保公也次曰秉恕公生而秀異丰骨不
凡在嬉戲中便為羣兒所推長或舉之為帥或拜之為
師居然受之不疑隨即教令揮斥之性剛而有斷非理
不屈於人母馬氏嚴整有法度凡起居飲食必責公以
正理不為姑息之愛八歲入學誦書為諸生稱首年十
三以父為錄事為質於元帥府元帥一見即云此兒骨
格非常他日必貴命僚佐教之文藝不使列質子班置
之幕司公遂立志為學詩文字書與日俱進同輩生莫
得窺其涯際也年十七節使趙公引置幕下甚愛重之
時方在貧乏中一介不以取諸人好賢樂善而居常裕
如也丙申歲丁母憂毁瘠骨立疏食水飲哀思無窮恒
衣一綿裘晝夜不解帶者三年見之者無不感歎也戊
戌春遂決意逃避世事遯居於武安之清化遷滴水澗
苦形骸甘澹泊宅心物外與全真道者居復欲西遊關
陜天寧虛照老師聞之愛其才而不能舍遣弟子輩詣
清化就為披剃與之俱來秋七月大蝗居人之乏食者
十八九虛照老因妹婿之請就熟雲中挈公同往巳亥
秋虛照老還邢公因留住南堂講習天文隂陽三式諸
書會海雲大士至一見竒其才時上在藩邸遣使召海
雲老北上因攜公偕行旣至見公洒落不凡及通隂陽
天文之書甚喜海雲老南歸公遂見留自是禮遇漸隆
因其顧問之際遂闢用人之路暇中則讀書窮易講明
聖人學丙午冬其父錄事公之哀聞至上聞之召入温
言慰諭丁未春賻以黃金百兩遣使送還六月至邢州
依通禮行素志冬十月葬祖父母及父母于邢臺之賈
村戊申冬十二月上遣使召公巳酉春至王府庚戌夏
上萬言策所陳數十餘條皆尊主庇民之事首言正朝
廷振紀綱選相任賢安民固本執牘以奏上皆嘉納之
甲寅秋上征雲南以神武不殺之心所向克捷算無遺
策其所全活者不可勝數公夙夜勤勞以副上意未嘗
少怠巳未秋六軍渡江公潛贊神機孜孜匪懈一如雲
南之行庚申春上正位宸極召公命之曰凡天下之大
經養民之良法卿其議擬以奏公即上採祖宗舊典參
以古制之宜於今者條列以聞深稱上意詔下之日綱
舉目張一時人材咸見錄用文物粲然一新先是上命
有司擇上都南山之勝地營建庵舍而居公焉公號其
山曰南屏中綂五年秋八月改元至元翰林學士承旨
王鶚奏公當正衣冠且曰鶚嘗勸焉亦嘗見許乞賜特
旨以遂衆望詔從之以光禄大夫太保參領中書省事
更名秉忠公旣大拜報國之心益切上命公議建國號
定都邑頒章服舉朝儀事無巨細有關時政之得失者
公知無不言七年庚午上從諸臣之請遣禮部侍郎趙
秉温禮擇翰林侍講學士竇默之次女以配公竇氏賢
而有文御下以寬車駕歲時行幸兩都公必隨之十一
年夏齋戒沐浴扵南屏之靜舍秋八月壬戌夜謂侍者
我欲靜坐不召勿來侍者皆退長歌至鷄鳴乃止遲明
侍者入御端坐而薨如假寐然顔色累日不變識者知
公坐脫也享年五十有九猶子蘭璋嗣焉上遣禮部侍
郎知侍儀司事兼祕書少監趙秉温擇以冬十月壬申
葬于大都之西南凡所營葬之資一出於内帑十二年
春正月詔贈太傅儀同三司文真公帝曰朕惟秉忠始
終逾三十年隨行䟦涉雖祁寒暑雨未嘗有倦意而又
言無隠避一皆出於忠誠其天文卜筮之精朕未嘗求
於他人也此朕之所自知人皆莫得與聞今其亡也了
無遺恨特命學士王磐撰碑銘公博學無方明通而溥
其勲業之著見於世昭昭然不可掩也論藝業則字畫
出魯公筆法草書二王三昧發邵氏皇極之奥旨改前
代巳差之歷法得琴阮徽外之遺音至天文卜筮算數
皆有成書無一不極其至詩章樂府又皆膾炙人口公
之弟秉恕累任禮部侍郎順德安撫使彰德懷孟淄萊
順天路總管其母張氏賦性勤儉篤於謹嚴公平生之
嘉言善行播在天下者甚多姑錄巳之所知者以道出
處之大槩云至元乙亥春正月張文謙拭淚書
神道碑銘
故光禄大夫太保贈太傅儀同三司文真劉公
神道碑銘并序翰林學士嘉議大夫知制誥兼
修國史王磐奉勅撰昭文館大學士正議大夫
姚樞奉勅書國信使所參議官高翿篆額
耕莘非求進之地而伊尹阿衡釣渭非巧宦之途而太
公同載漢張良志從赤松而高祖得之以輔成帝業唐
李泌幼好仙術而肅宗用之以佐定中興蓋天下之士
惟自重者可與有為而輕進者必非令器是以古之明
王取士不以悅媚易親者為可佳而以閒遠高潔難致
者為可貴聖天子之用太保劉公其審是道歟公以高
潔之資慕空寂之教輕富貴如浮雲等功名於夢幻曷
嘗有一毫榮利之念動於心乎聖天子邂逅一見即挽
而留之待以心腹契如魚水深謀密畫雖耆宿貴近不
得與聞者悉與公參決焉此其精誠胥會志意交孚與
夫渭濱之同載商邑之阿衡蓋異世而同符矣公諱秉
忠字仲晦瑞州劉李村人先世仕遼多顯貴金初曾大
父嘗任邢州節度副使秩滿身還鄉里留其家於邢故
自公大父以下遂為邢人焉大父諱澤資性倜倘為鄉
閭所重父諱潤仕本朝歴邢州錄事鉅鹿内丘兩縣提
領俱有惠愛公風骨秀異志氣英爽不羈家貧年十七
為邢臺節使府令史以養其親幹敏條潔諸老吏咸服
其能一日因案牘事有不愜意者投筆嘆曰吾家奕世
衣冠今吾乃汨沒為刀筆吏乎丈夫不得志於世間當
求出世間事耳即棄去隠於武安山岩谷間草衣木食
以求所志天寧寺虚照禪師聞之遣其徒招致與披剃
為僧仍以公知經書工翰墨命掌書記後遊雲中住南
堂寺值海雲禪師被召北覲過雲中聞公博學多藝能
求相見旣見約公俱行公不可海雲固要之不得巳遂
行旣至謁今上於潛邸一見應對稱旨自是屢承顧問
及海雲南還公遂見留居數年錄事公卒訃音至公懇
求奔喪上賜之黃金百兩仍遣使送邢州公持服營葬
事起墳於賈村葬其祖父母父母服闋被召復還和林
公獻書陳時事所宜者數十條凡萬餘言率皆尊主庇
民之事上嘉納之甲寅歲從上征雲南巳未歲從上伐
宋由楊羅渡濟江圍鄂州上神武英斷每臨戰陣前無
堅敵而中心仁愛公常贊之以天地好生為德佛氏以
慈悲濟物為心方便救護所全活者不可勝計庚申歲
春上正位宸極創定朝儀立官制改元建號一切所當
施設時物之宜皆公所草定中綂五年秋八月改至元
元年翰林學士承旨王鶚奏言書記劉秉忠效忠藩邸
積有歲年參幃幄之密謀定社稷之大計忠勤勞績宜
被襃榮今聖明御極萬物惟新秉忠猶以野服散號蕭
條閒寂守其初心深所未安宜與正其衣冠崇以顯秩
實遂衆望上覽奏欣然嘉納即日命有司備禮冊授公
光禄大夫位太保參領中書事選聘侍講學士竇默次
女為夫人賜第於奉先坊給少府宫籍監戶人口甚衆
公齋居疏食終日澹然與平昔略不少異至元十一年
扈從至上都居南屛之精舍秋八月壬戌之夜儼然端
坐無疾而薨享年五十有九訃聞上嗟悼不巳謂羣臣
曰秉忠事朕三十餘年小心慎密不避險難事有可否
言無隠情又其隂陽術數占事知來若合符契惟朕知
之他人莫得與聞也遣禮部侍郎趙秉温護其喪還大
都以冬十月壬申葬大都西南二十里崇福鄉之原棺
歛營葬一切所須皆出内帑十二年春正月詔贈太傅
儀同三司下太常議諡曰文真仍命翰林學士王磐定
譔碑石文字臣磐欽惟國家列聖相承咸以武功戡定
禍亂龍韜豹略鷹揚虎視豐功偉績之臣其當紀名汗
簡畫像凌烟者不為不多若夫輔佐聖天子開文明之
治立太平之基光守成之業者實惟太傅劉公為稱首
聖天子方在潛邸士之所以涉遠道冒風霜而至者往
往有所陳訴祈請干慕進用惟公獨無所求閒燕之歸
每承顧問輒推薦南州人物可備器使者宜見錄用由
是弓旌之所招蒲輪之所迓耆儒碩德竒才異能之士
茅拔茹連至無虛月逮今三十年間揚歴朝省班布郡
縣贊維新之化成治安之功者皆公平昔推薦之餘也
其識度之宏遠推此一節而論亦可見其髣髴矣又自
幼好學至老不衰通曉音律精算數善推步仰觀占候
六壬遁甲易經象數邵氏皇極之書靡不周知初丁太
夫人憂毁瘠骨立衣一弊裘三歲不易及錄事公卒雖
身從天竺之教而服食貶損容貌哀戚與循禮典而執
通喪者蓋無少異也晩娶無子以猶子蘭璋為嗣弟秉
恕今為順天路總管臣磐謹按中書左丞張文謙所作
行狀次第其行事實而系以銘辭銘曰
大元五葉聖運隆昌爰有異人出佐時康不坐官府不
趨朝行褐衣疏食禪寂徜徉謀謨帷幄罄竭忠良指陳
成敗開闔隂陽淵慮規畫鬼神莫量扶日上天照臨萬
方萬方仰德百靈效祥庭陳玉帛路走梯航朝儀整肅
濟濟蹌蹌羣賢未集庶政允藏大綱一舉衆目畢張治
定功成聖眷彌彰崇資峻秩師表侯王肇造皇家元勲
是當良平佐漢房杜興唐公不自多愈隆謙光見善必
舉有能必揚陸行滯阻與為橋梁川濟艱危與為帆槳
寒而求衣燠之裘裳饑而求食飫之腴肪門庭桃李爛
漫芬芳人感公德銘刻肝腸公施於人過即遺忘公之
仁賢宜享遐年胡為一朝蟬蛻而仙燕都南原盧溝北
[田耎]佳城鬱鬱有墳巋然地錮重泉松栢參天石爛松枯
芳名永全
墓誌銘
故光禄大夫太保劉公墓誌銘翰林侍講學士
少中大夫知制誥同修國史徒單公履撰
公姓劉氏諱侃更名秉忠仲晦其字也號曰藏春世居
瑞州之劉李村其先仕遼多貴顯經亂譜諜散亡不能
考據獨公之曾祖金初以世族累遷邢州節度副使秩
滿愛其風土因而家焉繼丁母憂還瑞州留一子二女
長適邢臺李氏次適陳氏子名澤即公之祖父也為人
倜倘有志節鄉里多愛重之娶張氏生男名潤公之父
也幼通音律性慈祥居家接物之際終日無忤色號稱
長者庚辰歲天兵南下邢遂舉郡降太師國王喜之聽
立都元帥府衆推公為副都綂尋陞都綂事稍定改署
本郡錄事為政寬而不苛民有爭訟者必以理諭之人
皆服其忠恕相讓而罷蓋庶幾古之不忍欺者時草昧
之際未有定制州長數易無常每易則各樹親黨以代
其先至者公獨不為所忌累任鉅鹿内丘提領所至皆
有遺愛年甫六旬以老得告二子曰秉忠即公也次曰
秉恕公天資穎悟卓犖不凡兒時與羣兒戲皆推以為
長發蹤指使莫不奔走服事無有違者識者竒之母馬
氏治家有法簡而不嚴教子踵三遷之訓尤不為姑息
鄉人稱賢焉公八歲入學日誦數百言甫十三為質於
元帥府元帥一見謂同僚曰此兒甚貴他日不可量也
命師教以文藝不使隸質子班公遂致力於學道藝文
章同輩莫能及年十七節使趙公以為才引置幕下丙
申歲丁母憂毁瘠骨立恒衣一綿裘晝夜不解帶三年
人以為難能公優為之可謂盡子道矣戊戌春公忽有
所感謂人曰人生有限世事寧有極耶吾其息乎乃遁
居武安之清化作文數篇以寓意又遷滴水澗雖疏食
飲水裕如也天寧虛照老師聞之竒其行高而節苦遣
弟子顔仲復輩以禮諭公遂備弟子禮是歲秋大蝗師
遂挈公就熟雲中巳亥歲大熟師乃還邢公因留住南
堂講習天文隂陽三式諸書時海雲大士赴上召一見
即攜公偕行旣至上以公博學多能遂留之自是禮日
隆暇中讀四書窮易道講明聖人心學之妙無不該貫
丙午冬其父錄事公卒哀聞至公乞奔喪上許之贈以
黃金百兩旣至邢依通禮服斬衰不以出世故而虧世
法也父子之倫正矣明年冬十月葬祖及父於邢臺之
賈村禮也戊申十二月上遣使召公還乃上策萬餘言
正朝廷振紀綱選相任賢安民固本若是者數十條上
曰誠如汝言天下可不勞而治公曰臣所言不敢不忠
在聖上從之與否耳旣而復言於上曰今天下困弊邢
為尤甚郡數乞官以治儻從其請邢民受賜多矣上遣
本朝宿望之臣同劉肅才卿李簡子敬行專以存恤為
務舊邢之版籍戶不過二千月餘流民歸者二萬邢遂
大治甲寅秋從上征雲南首以神武不殺為請以故所
全活者甚衆公決機制勝多與上合雲南之平此固廟
謨英識算無遺策亦公贊成之力也巳未秋六軍渡江
以雲南之所請者復於上民皆壺簞以迎莫不有徯后
來蘇之望以全聖上好生惡殺之德者類如此庚申春
上正位宸極命公議立中書省分一路宣撫司内而藩
邸舊臣外而草茅遺逸皆得進用故官無曠員時無滯
才於是除煩苛定官制頒俸秩輕徭薄賦制禮作樂聲
明文物粲然一新號稱盛時焉五年八月改中綂為至
元詔公以光禄大夫進位太保參領中書省事更今名
公旣大拜以天下之重為巳任以身徇國知無不為奏
建國號定都邑頒章服立朝儀事無巨細有關於國家
大體者枚舉而縷陳之無有遺者十一年夏齋居於上
都南屛之靜舍秋八月壬戍夜謂侍者曰汝輩皆退不
召且勿來也長歌至鷄鳴乃止遲明侍者入見其端坐
不動即之乃瞑目輟息始知其巳薨矣莫不大駭蓋其
平日洗心無累故其歸也安所以長歌者其猶古之所
謂翫世者乎享年五十有九猶子蘭璋為嗣上遣禮部
郎知侍儀司事兼秘書少監趙秉温擇以十月晦日葬
於大都西南之崇福原凡所營葬之資一出於特恩也
弟秉恕累任禮部侍郎順德安撫使彰德懷孟淄萊順
天路總管皆著能聲其母張氏性勤儉内助謹嚴視公
猶所生公之夫人竇氏乃今翰林侍講學士竇默之女
七年庚午詔遣禮部侍郎趙秉温禮擇而配者焉夫人
賢而且文御僕妾有恩内外宜之公之勲勞卓然著於
世者固不可掩也論藝業字畫楷書雖多惟以魯公筆
法為正草書又獨取二王以為專門之學餘則不暇論
也其用心之正可見矣探邵氏皇極之奥旨正前代積
差之歷法得琴阮徽外之遺音槩乎天文星緯卜筮算
數皆有成書詩章樂府又皆膾炙人口其多能又如此
至於嘉言正論達之於啓沃之際者未能盡錄俟後之
紀于神道云銘曰繄公之初稟元精氣奪玄化生而靈
始從大覺正法乘萬緣一掃鴻毛輕超然遠引抛塵纓
成巳成物乃自成聖哲有訓垂丁寧晨門荷蓧真狂生
絕世而往恐未能歸來讀書志益凝旁達技數搜玄冥
學通而晦寧與徵政可絜世躋昇平天開地闢旭日升聲
教溥洽昭皇明提封所曁窮四溟面内不啻葵心傾公
時佐命居保衡斟酌時措恢邦經天官上宰董六卿百
師庶尹咸師承一時憲度明章程叔孫綿蕝鏘珮珩宫
懸九奏何鏗鍧曠時墜典今儀刑鋪張若是誰倚憑拔
擢俊秀推髦英于飛振鷺來充庭謀主斷國禆益弘事
在宸慮人無稱功成不居寧智名天聰一日音訃聆尚
冀假寐聊遐征神遊不返慘聖情始終寵賻全哀榮天
不憖遺一鑑零九原可作瞻模形麒麟有像傳丹青燕
山西來盧水縈墳科馬鬛幽泉扄岸深為谷谷乃陵榮
公不朽存吾銘
祭文
維至元十一年九月甲戌朔八月辛巳昭文館大學士
姚樞致祭于太保劉公亡友之靈嗚呼昔在恒山我車
于憩公來惠然始交一臂王邸再逢始見淵懿六籍四
書潛心内嗜釋子之衣孔門之嗣吾道斯文綱維不墜
格君之心匪政匪事引君之道曰仁曰義國其丘民惟
賢乃乂兵則神武不殺為至輯集一書累踰萬字陳於
王前若合符契試政邢臺翕爾成治陜右河南化行尤
亟雲南逆命邦人罔累漢鄂折衝兵無暴肆萬國懽心
咸薦之帝帝曰俞哉其來所自元勲不居孤卿無位身
入靜深學窮幽䆳歷數之原元會運世所以盈虛矢口
坐致積養有素時行未旣俄聞訃音脫然蟬蛻不疾而
終誠足以異斯焉取斯係乎尚志莫不我偕身親目視
及物功多鬼神報施過此以還未知所謂天皇歸賻母
后土瘞諸相庶官半由門庇感兮孔悲澘焉出涕人世
哀榮鮮克有儷六十之年不為蚤逝後莫大焉猶子以
繼遺恨毫釐衆所弗置諸生在門一語不遺嗚呼哀哉
我思或存公往如棄魂其來兮以承禴祭尚亨
又
維至元十一年歲次甲戌冬十二月望日翰林侍講學
士吏部尚書博州路總管徐世隆謹以清酌庶羞之奠
致祭于太保劉公之靈嗚呼天興大元六十餘年王氣
所鍾有開必先聖不獨出衆賢從之聖賢相逢千載一
時岩岩劉公首出襄國學際天人道冠儒釋初冠章甫
潛心孔氏又學保真復參臨濟其藏無盡其境無涯鑿
開三室混為一家逆知天命早識龍顔情好日密話必
夜闌如魚得水如虎在山易地諸葛彌天道安道人其
形宰相其心誰其似之黑衣惠琳數精皇極禍福能決
誰其似之邵君康節詩詠高逸方外神遊誰其似之碧
雲湯休字畫清勁筆中法具誰其似之黃山文孺扈從
王師柔服哀牢公於是時蜀之韋皋堂上出竒鄂江飛
渡公於是時晉之杜預天王旣尊山人自晦公於是時
唐之李泌相宅卜宫兩都並雄公於是時周之召公中
統建元宣撫十道多舉名儒視草其詔至元入省命贊
萬幾暫決大議力辭以歸上亦知公不屑細務止解中
書仍居保傅官制未定圖具列之朝儀未肅公奏聞之
方期弘化儀刑萬方天遽奪之今也則亡生平少疾遲
明歌唱開戶視之掩書長往天子震悼朝臣涕洟下至
行路靡不哀思國事有疑誰與稽之民歲有災誰與禳
之僚友有咎誰與救之人之老誠寧復見之曩過趙郡
有三夫士曰蕭曰劉器量包世迹混佛老心同禮周仁
雨義風欲洒九州蕭巳仙蛻獨遺藏春栽培桃李徧滿
君門身為師賓門多卿相榮被殊遇得獲大葬公旣無
憾我獨何悲苐愧老謬嘗辱公知我愛文辭許我典故
視事翰林持衡文部公非私舉我豈懷恩言念如舊往
哭其墳南州孺子生芻一束奠章寫心老淚盈掬嗚呼
哀哉尙饗
藏春集卷六
