藏春集卷五
元劉秉忠撰
樂府
木蘭花慢
到閒人閒處更何必問窮通但遣興哦詩洗心觀易散
步攜笻浮雲不堪攀慕看長空澹澹沒孤鴻今古漁樵
話裏江山水墨圖中千年事業一朝空春夢曉聞鐘得
史筆標名雲臺畫像多少成功歸來富春山下笑狂奴
何事傲三公塵事休隨夜雨扁舟好待秋風
二
旣天生萬物自隨分有安排看鸑鷟雲霄驊騮道路斥
鷃蒿萊東君更相料理著春風吹處百花開戰馬頻投
北望賓鴻又自南來紫垣星月隔塵埃千載拆中台歎
麟出非時鳳歸何日草滿金臺江山閱人多矣計古來
英物總沈埋鏡裏不堪看鬢樽前且好開懷
三
笑平生活計渺浮海一虛舟任紫塞風沙烏蠻瘴霧即
處林丘天地幾番朝暮問夕陽無語水東流白首王家
年少夢魂正繞揚州鳳城歌舞酒家樓肯管世間愁奈
麋鹿疎情烟霞痼疾難與同遊桃花為春憔悴念劉郎
雙鬢也成秋舊事十年夜雨不堪重到心頭
風流子
書帙省淹留人間事一笑不須愁紅日半窗夢隨胡蝶
碧雲千里歸驟驊騮酒杯裏功名渾𤨏𤨏今古兩悠悠
漢代典刑蕭曹畫一晉朝人物王謝風流冠蓋照神州
春風弄絲竹勝處追遊詩興筆搖牙管字字銀鈎遇美
景良辰尋芳上苑賞心樂事取醉南樓好在五湖烟浪
誰識歸舟
永遇樂
山谷家風蕭閒情味只君能識會友論文哦詩遣興此
樂誰消得室中天地目前今古今日還明日似南華蝶
夢醒來秋雨數聲殘滴詩書有味功名應小雲散碧空
幽寂北海洪罇南山佳氣清賞今猶昔一天明月幾行
征鴈樓上有人横笛想醉中八表神遊不勞鳳翼
望月婆羅門引
春眠正美覺來風雨滿江樓捲簾情思悠悠望斷沙烟
渚蘋蓼不勝秋但冥冥天際難識歸舟大夫骨朽算空
把汨羅投誰辨濁涇清渭一任東流而今不醉苦一日
醒醒一日愁薄薄酒且放眉頭
二
年來懶看古今文字紙千張酒中悟得天常閒殺階前
好月不肯照西廂任昏昏一醉石枕藤牀名途利場物
與我兩相忘目斷霜天鴻鴈沙漠牛羊一庭秋草教粉
蝶黃蜂自任忙花老也尚有餘香
洞仙歌
倉陳五斗價重珠千斛陶令家貧苦無畜倦折腰閭里
棄印歸來門外柳春至無言綠山明水秀清勝宜茅屋
二頃田園一生足樂琴書雅意無箇事卧看北窗松竹
忽清風吹夢破鴻荒愛滿院秋香數叢黃菊
江城子
平生行止懶編排佳蒿萊走塵埃社燕秋鴻年去復年
來看盡好花春睡穏紅與紫任他開紫微天上列三台
問英才幾沈埋滄海遺珠當著在鸞臺與世浮沈惟酒
可如有酒且開懷
二(遊瓊華島)
瓊華昔日賀新成與蒼生樂升平西望長山東顧限滄
溟翠輦不來人換世天上月自虛盈樹分殘照水邊明
雨初晴氣還清醉卻興亡惟有酒多情收取晉人腮上
淚千載後幾新亭
三
松蒼竹翠歲寒天鴈山前鳳城邊回首燕南一别又三
年長愛故人心似月人不見月還圓小窗寂寂鎻凝烟
一燈然一詩聯詩苦燈青孤影伴無眠明日酒中餘思
在揮醉墨洒雲牋
三奠子
念我行藏有命烟水無涯嗟去鴈羨歸鴉半生人累影
一事鬢生華東山客西蜀道且還家壺中日月洞裏烟
霞春不老景長嘉功名眉上鎻富貴眼前花三杯酒一
覺睡一甌茶
玉樓春
閒雲不肯狂馳騁向晩自來樓岳頂野人無事也關門
一炷古香焚小鼎驚烏有恨無人省飛去飛來明月影
夜闌萬籟寂中聞破牗透風微覺冷
二
翠微掩映農家住水滿玉溪花滿樹青山隨我入門來
黃鳥背人穿竹去烟霞隔斷紅塵路試問功名知此趣
一壺春酒醉春風便是太平無事處
臨江仙
同是天涯流落客君還先到襄城雲南關險夢猶驚曾
記明月底高枕遠江聲年去年來人漸老不堪苦思功
名傾開懷抱酒多情幾時同一醉揮手謝公卿
二
滿路紅塵飛不去春風弄我華顛故園桃李酒樽前賞
心逢美景此事古難全若智若癡人總笑夕陽空裊吟
鞭馬頭山色翠相連不知山下客何日是歸年
三
堂上簫韶人不奏鳳凰何處飛鳴黃塵擾擾馬縱横誰
能知樂毅志不在齊城後輩漫搜前輩錯到頭義重功
輕海隅四向盡蒼生東風吹綠草布谷勸春耕
四(梨花)
冰雪飢膚香韻細月明獨倚闌干遊絲縈惹宿烟環東
風吹不散應為護輕寒素質不宜添彩色定知造物非
慳杏花才思入凋殘玉容春寂寞休向雨中看
五(桃花)
一别仙源無覓處劉郎鬢欲成絲蘭昌千樹碧參差芳
心應好在時復問蜂兒報道洞門長閉著只今未有開
時杏花容冶沒人司東家深院宇牆外有横枝
六(海棠)
十日狂風才是定滿園桃李紛紛黃蜂粉蝶莫生嗔海
棠貪睡著留得一枝春便是徐熙相對染丹青不到天
真雨餘紅色愈精神夜眠清早起應有惜花人
小重山
詩酒休驚誤一生黃塵南北路幾功名枝頭烏鵲夢頻
驚西州月夜夜照人明枕上數寒更西風殘漏滴雨三
聲客中新感故園情音書斷天曉鴈孤鳴
二
雲去風來雨乍晴斷烟分遠樹夕陽明夕陽無處鴈斜
横山重疊山外更人行千古短長亭别離渾是苦奈西
征欲憑雙鯉寄幽情東風水幾日到襄城
三
曉起清愁酒益空清愁緣底事别離中登臨無地與君
同青山色山外更重重落盡海棠紅薔薇新破萼露華
濃牡丹芳信一簾風尋幽夢曾到小園東
四
漠北雲南路九千舊年鞍上馬又新年玉梅寂寞老江
邊東風輭楊柳得春先斜月照吟鞭可人難似月缺還
圓桃花流水杏花天歡娛地誰鬭酒樽前
五
一片殘陽樹上明百禽爭啅噪雨初晴西風鴻鴈落沙
汀歸舟遠漁笛兩三聲烟草逐人行前山青未了後山
横山川人物鬭崢嶸黃塵路鞍馬笑平生
江月晃重山
芳草洲前道路夕陽樓上欄干碧雲何處望歸鞍從軍
客耽樂不思還洞裏仙人種玉江邊楚客滋蘭鴛鴦沙
煖鶺鴒寒菱花鏡不奈鬢毛班
二
杜宇聲中去住蝸牛角上輸贏金瓶名字儘人爭秋鴻
影湖水鏡般明楊柳烟凝露重蓮花月冷風清萬年枝
穩鵲休驚隣家笛夜夜故園情
三
太白詩成對酒仲宣賦就登樓思鄉懷古兩悠悠黃塵
路風雨鬢驚秋三島雲隨鶴馭五湖月載歸舟青山西
塞水東流功名好歡伯笑人愁
四
紅雨斜斜作陣綠雲碎碎成堆武陵溪口幾人迷桃花
水流入不流迴夏日薰風殿閣秋宵寶月樓臺仙凡境
界隔塵埃青鸞客歸去又歸來
南鄉子
南北短長亭行路無情客有情年去年來鞍上馬何成
短鬢垂垂雪幾莖孤舍一檠燈夜夜看書夜夜明窗外
幾竿君子竹凄清時作西風散雨聲
二
翠䄂捧離觴濟楚兒郎窈窕娘别曲一聲雙淚落悲凉
縱不關情也斷腸今古利名忙誰信長安道路長昔日
去家年正少還鄉故國驚嗟兩鬢霜
三
憔悴寄西州賦得登樓懶上樓魂夢不知關塞遠悠悠
疎雨梧桐客裏秋往事起新愁九曲回腸不自由見說
世間離别苦休休一夜相思白了頭
四
遊子繞天涯才離蠻烟烟塞沙歲歲年年寒食裏無家
尙惜飄零看落花閒客卧烟霞應笑勞生鬢早華驚破
石泉槐火夢啼鴉掃地焚香自煑茶
五
李杜放詩豪萬丈晴虹吸海濤六義不傳風雅變離騷
金玉無言價自高春日對春醪短詠長歌慰寂寥幽鳥
落來花裏語從教彩鳳飄飄上九霄
六
季子解縱横六印纍纍拜上卿鳳鳥不來人漸老謀生
二頃田園也易成樽酒醉淵明菊有幽香竹有聲吹破
北窗千古夢風清古鳥喧啾噪曉晴
七
夜戶喜凉飈秋入關山暑氣消勾引客情緣底物鷦鷯
落日凄清呌樹梢古寺漏長宵一點青燈照寂寥暮雨
夜深猶未住芭蕉殘葉蕭疎不奈敲
八
檀板稱歌喉唱到消魂韻轉幽便覺絲簧難比似風流
一串驪珠不斷頭惟酒可忘憂况復盧家有莫愁醉倒
不知天早晩雲收花影侵窗月滿樓
鷓鴣天
垂柳風邊拂萬絲春光照眼惜花枝鳳城好景誰來賞
忙殺悠悠世上兒歌近耳酒盈巵十分勸飲卻推辭人
生休聽漁家曲一日風波十二時
二
酒酌花開對月明醒中醉了醉中醒無花無酒仍無月
愁殺耽詩杜少陵三品貴一時名衆人爭處不須爭流
行坎止何憂喜笑泣窮途阮步兵
三
花滿樽前酒滿巵不開笑口是癡兒山林鐘鼎都休問
且聽雙蛾合一詞春爛處夜晴時玉壺香雪冷胭脂海
棠影轉梧桐月吟到梨花第一枝
四
清夜哦詩對月明詩魂偏向月邊清欲成小夢還驚破
無奈洋河聒枕聲紅日曉碧天晴風沙撲面過雞鳴㶟
陽川裏魚龍混四海青山拱一城
五
水滿清溪月滿樓客懷須賴酒消愁風迴玉宇三更夜
露滴金莖八月秋情脉脉思悠悠星河織女隔牽牛乘
槎欲把仙郎問也似浮生有白頭
六
柳映清溪漾玉流火榴開罷芰荷秋一聲漁笛烟波上
宜著蓑翁泛小舟紅蓼岸白蘋洲閒鷗閒鷺更優游斜
陽影裏山偏好獨倚闌干懶下樓
七
殘月低簷挂玉鈎東風簾幕思如秋夢魂不被楊花攪
池面還添翠靨稠紅叱撥翠驊騮青山隠隠水悠悠行
人更在青山外不許朝朝不上樓
太常引
長安三唱曉雞聲誰不被利名驚攬鏡照星星都老卻
當年後生山林蒼翠江湖烟景歸去沒人爭休望濯塵
纓幾時得滄浪水清
二
衲衣藤杖是吾緣好歸去舊林泉富貴任爭先總不較
諸公著鞭鴈飛汾陽鶴歸華表人事又千年滄海變桑
田誰知有壺中洞天
三
老山憔悴𤨏寒雲站路上最傷神破帽鬢沾塵更誰是
陽關故人頽波世道浮雲交態一日一番新無地覓松
筠看花草青紅鬭春
四
桃花流水鱖魚肥青篛笠綠蓑衣風雨不須歸著甚倣
人間是非兩肩雲衲一枝笻杖盡日總忘機之子欲何
為快來去山猿怪遲
五(魯仲連)
當時六國怯強秦使羣策日紛紛談笑卻三軍算自古
誰如此君一心忠義滿懷冰雪功就便抽身富貴若浮
雲本是箇江湖散人
六(武侯)
至人視有一如無見義處便相扶三顧出茅廬莫不是
先生有圖極危當世覺民斯道佩玉巳心枯遺恨失呑
吳真箇是男兒丈夫
秦樓月
杯休側為君送别城南陌城南陌茸茸芳草萬家春色
陽關一曲愁腸結吟鞭斜裊黃昏月黃昏月長安古道
洛陽遊客
二
斜陽暮西風落葉關山路關山路歸鴻巢燕笑人來去
我歌一曲君聽取人生聚散如今古如今古湘江秋水
渭川春樹
三
調羹手殘枝莫折離亭柳離亭柳年年春盡為誰消瘦
海棠過雨愁紅皺行人駐馬空搔首空搔首秦樓花月
鳳城歌酒
踏莎行
白日無停青山有暮功名兩字將人悞褊懷先著酒澆
開放心又被書收住一味閒情十分幽趣夢哦芳草池
塘句東風吹徹滿城花無人曾見春來處
二
碧水東流白雲西去旌旗捲盡西山雨淡烟寒露月黃
昏傷懷又似别來處雙眼增明青山如故故人怪我來
何暮征鼙聲震五更風夢魂驚散無蹤緒
訴衷情
山河縈帶九州横深谷幾為陵千年萬年興廢花月洛
陽城圖富貴論功名我無能一壺春酒數首新詩實訴
衷情
謁金門
春寒薄睡起宿酲生惡枕上家山都夢卻東風吹月落
留客定知西閣有酒與誰同酌别手臨岐曾記握君心
真可託
二
醪雖薄再四勸君無惡杯到面前須飲卻鶯啼花未落
束置功名高閣兩日三朝留酌綠柳來年無可握春愁
憑底託
好事近
桃李盡飄零風雨更休懷惡細把牡丹遮護怕黃昏吹
落平蕪望斷更青山樓外數峰削野鳥不知歸處把行
雲隨著
二
酒醒夢回時小鼎串烟初滅留得瘦梅疎竹弄窗間風
月起來幽緒轉清幽幽處更難說一曲竹枝歌罷滿胷
懷冰雪
清平樂
月明風勁花弄窗間影一夜玉壺秋水冷梧葉乍凋金
井世間日月如梭人生會少離多籬畔黃花開盡相逢
不醉如何
二
夜來霜重簾外寒風動横笛樓頭才一弄驚破綠窗幽
夢起來情緒如何開門月色猶多照我如常如舊更誰
能似姮娥
三
漁舟横渡雲淡西山暮岸草汀花誰作主狼籍一江秋
雨隨身篛笠蓑衣斜風細雨休歸自任飛來飛去伴他
鷗鷺忘機
四
彩雲盤結何處歌聲噎歌罷彩雲歸絳闕棹下階前明
月月華千古分明照人一似無情不道天涯離客夢回
愁對三更
卜算子
曉角纔初弄驚覺幽人夢珠壓花梢的的圓春露昨宵
重小鼎香浮動閒把新詩誦坐客同嘗碧月團擘破雙
飛鳳
浣溪沙
桃李無言一徑深客愁春恨莫相尋看花酌酒且開襟
白雪浩歌真快意朱絃未絕有知音月明千里故人心
朝中措(贈章仲一)
衣冠零落暮春花飄捲滿天涯好把中原麟鳳網來祥
瑞皇家白雲丹嶂清泉綠樹幾換年華認取隨時達節
莫教繫定匏瓜
桃花曲
一川芳景一壺春酒一襟幽緒今朝好天色又無風無
雨水滿清溪花滿樹有閒鷗伴人來去行雲望逾遠更
青山無數
二
青山千里滄波千里白雲千里行程問行客更無窮山
水青史功名都半紙念劉郎鬢先如此桃源覓無路對
溪花紅紫
二
茸茸芳草漫漫長路怱怱行李佳人在何許眇雲山千
里莫惜千金沽一醉道劉郎不宜憔悴春歸寂寞語恨
桃花流水
點絳唇
十載風霜玉關紫塞都遊遍驛途方遠夜雨留孤館燈
火青熒莫把吳鉤看歌聲輭酒斟宜淺三盞清愁散
二
古寺蕭條十年再到經行路舊題新句總是關心處挂
起西軒轉覺添幽趣斜陽暮淡烟疎雨濕遍山前樹
三
客夢初驚雪晴風冷千山曉塞烟沙草又上郵亭道石
室蘿龕為我君應掃何時到放懷吟嘯相伴山間老
四
寂寂朱簾鳳樓人去簫聲住斷腸詩句彩筆無題處花
褪殘紅綠滿西城樹衡皋暮客愁何許梅子黃時雨
五
天上春來滿前芳草迷歸路楚山湘浦朝暮誰雲雨鳳
吹初聽認是吹簫侣劉郎去碧桃千樹世外無尋處
六(梨花)
立盡黃昏韈塵不到凌波處雪香凝樹懶作陽臺雨一
水相懸脉脉難為語情何許向人如訴寂寞臨江渚
七(梅)
策杖尋芳小溪深雪前村路暗香時度更在清幽處一
見冰容便有西湖趣題新句句成梅許折得南枝去
八
恰破黃昏一彎新月梢梢共玉溪銀永時有香浮動别
後清風馥郁添多種如相送未忘珍重巳入幽人夢
桃源憶故人
桃花亂落如紅雨閃下西城碧樹寂寞𤨏窗朱戶最是
春深處一樽酒盡青山暮樓外輕雲猶度遠水悠悠不
住流得年光去
藏春集卷五
