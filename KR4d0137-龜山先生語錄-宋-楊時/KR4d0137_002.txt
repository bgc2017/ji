龜山先生語錄卷第二
朝廷立法臺察不許言天下利害諫官不許論
人才命爲臺諫是使之言也而又禁之何理
哉如命以中書舍人或升黜不當繳還詞頭
則更屬他中書舍人爲之命以給事中或有
必行之事則不復過門下而所謂中書舍人
給事中者亦更不整理且如此是不得其職
矣不得其職則當去而今之君子安爲之其
義焉在常平司有支用雖是勑取法當執奏
近又免執奏之法關防甚密何可免也使吾
軰得爲常平官如此等事亦當辨明則知今
之要路大抵難處也先王之時工執藝事以
諫自此推之則當是時凡有職者皆得執其
事以諫矣若人人有職事皆能思其利害以
諫法度何憂不完政事何憂不成且古者百
工猶能信度以申其說而今之侍從監司蓋
内外之逹官人主所親信者反未嘗知諫此
又何理也
天生聦明時乂所謂天生者因其固然而無作
之謂也無所作聦明是謂憲天聦明憲天云
者任理而已矣故伊尹曰視遠惟明聽德惟
聦知此然後可與論人君之聦明矣或曰爲
人君須聦明有以勝人然後可以制人而止
其亂曰天聦明期於勝人非也如人聽訟必
欲即揣知其情狀是非亦或屢中若不任理
只是億度而已非所謂聦明故孔子曰聽訟
吾猶人也必也使無訟乎人君如不聽德每
事即揣知情狀是非所中雖多失人君之道
矣謂之不聦明可也
作詩不知風雅之意不可以作詩詩尚譎諫唯
言之者無罪聞之者足以戒乃爲有𥙷若諫
而涉於毀謗聞者怒之何𥙷之有觀蘇東坡
詩只是譏誚朝廷殊無温柔敦厚之氣以此
人故得而罪之若是伯淳詩則聞之者自然
感動矣因舉伯淳和温公諸人禊飲詩云未
須愁日暮天際乍輕隂又泛舟詩云只恐風
花一片飛何其温厚也
考槃之詩言永矢弗過說者曰誓不過君之朝
非也矢陳也亦曰永言其不得過耳昔者有
以是問常夷甫之子立立對曰古之人蓋有
視其君如寇讎者此尤害理何則孟子所謂
君之視臣如犬馬則臣視君如寇讎以爲君
言之也爲君言則施報之道此固有之若君
子之自處豈處其薄乎孟子曰王庶幾改之
予日望之君子之心蓋如此考槃之詩雖其
時君使賢者退而窮處爲可罪夫苟一日有
悔過遷善之心復以用我我必復立其朝何
終不過之有大抵今之說詩者多以文害辭
非徒以文害辭也又有甚者分析字之偏傍
以取義理如此豈復有詩孟子引天生蒸民
有物有則民之秉彝好是懿德曰故有物必
有則民之秉彝也故好是懿德其釋詩也於
其本文加四字而已而語自分明矣今之說
詩者殊不知此
郭汾陽不問發墓之人雖古之齊物我者不能
過
問謝安屐齒折事識者不信是否曰此事未必
無但史於此亦失之億度安知其非偶然乎
若破賊而喜在謝安固不足怪然屐齒必不
爲一時遑遽而致折也
或謂人當無利心然後爲君子曰以此自爲可
也以此責人恐不勝責矣人但能於得處知
辨義理亦自難得故孔子以見利思義稱成
人而以見得思義稱士焉此其辨也
物有圭角多刺人眼目亦易玷闕故君子處世
當渾然天成則人不厭棄矣
溝洫之量不可以容江河江河之量不可以容
滄海有所局故也若君子則以天地爲量何
所不容有能捐一金而不顧者未必能捐十
金能捐十金而不顧者未必能捐百金此由
所見之熟與不熟非能眞知其義之當與否
也若得其義矣雖一介不妄予亦不妄取
世之事鬼神所以䧟於淫謟者皆其不知鬼神
之情狀祭祀之深意也學者當求知之漢儒
言祖有功宗有德不毀所以勸也曰非也子
孫之祭其親豈爲其功德而後祭之乎若以
爲有功德然後祭是子孫得揀擇其祖宗而
尊之也豈事親之道哉秦少游以韋元成爲
腐儒惡其建毀廟之議其說曰君子將營宫
室宗廟爲先廐庫爲次居室爲後夫營之先
親而後身則毀之先身而後親可知矣漢之
離宫别館長楊五柞巳大侈靡未聞其毀乃
取韋元成毀廟之說亟行之此元帝寢疾所
以夢祖譴責也其後又復豈終可改乎曰審
宗廟也則不容以所未當毀者而毀之矣先
王之禮天子祭天地諸侯祭社稷父爲士子
爲大夫葬以士祭以大夫父爲大夫子爲士
葬以大夫祭以士支子不祭有事則祭于宗
子之家明非繼體也如是則祭與不祭皆不
可苟矣漢之廟在郡國蓋以千數歲時皆諸
侯王主祭豈古禮哉使漢祖宗有靈當不享
矣立無度之廟致不享之祭以此事神尚不
欲毀邪以夢寐而復旣未知鬼神之情狀引
之爲證其說陋矣且誠如所論先王當行之
矣先王豈不敬神哉
耳餘之交相責之深相知之淺耳故不終
知合内外之道則顔子禹稷之所同可見蓋自
誠意正心推之至於可以平天下此内外之
道所以合也故觀其意誠心正則知天下由
是而平觀其天下平則知非意誠心正不能
也兹乃禹稷顔回之所以同也
問師也辟何以見曰語云堂堂乎張也難與並
爲仁矣蓋幾於辟然此其初也學於孔門者
皆終有進焉若子張後來論交曰我之大賢
歟於人何所不容此豈介僻之流
孟子曰人之有四端猶其有四體也夫四體與
生俱生身體不備謂之不成人闕一不可亦
無先後之次老子言失道而後德失德而後
仁失仁而後義失義而後禮禮者忠信之薄
是特見後世爲禮者之弊耳先王之禮本諸
人心所以節文仁義是也顧所用如何豈有
先後雖然老子之薄而末之者其意欲民還
淳反樸以救一時之弊而巳夫果能使民還
淳反樸不亦善乎然天下豈有此理夫禮文
其質而巳非能有所增益也故禮行而君臣
父子之道得使一日去禮則天下亂矣若去
禮是去君臣父子之道也而可乎唯不可去
此四端所以猶人之有四體也
今學者將仁小却故不知求仁孔子曰若聖與
仁則吾豈敢孔子尚不敢當且罕言之則
仁之道不亦大乎然則所謂合而言之道也
何也曰由仁義行則行仁義所謂合也洪範
傳曰道萬物而無所由命萬物而無所聽唯
天下至神爲能與於此此爲不知道與命也
孔子之言道曰誰能出不由戶何莫由斯道
也其言命曰道之將行也歟命也道之將廢
也歟命也夫道非能使人由之命非能使人
聽之人自不能違耳聖人雖至神以謂體道
而至於命則可也若曰無所由無所聽將焉
之乎且聖人未嘗不欲道之興以無可奈何
故委之於命如使孔子必可以爲周公之事
其不爲之乎可爲而不爲則是欲道之廢矣
豈孔子之心哉故曰道萬物而無所由命萬
物而無所聽者不知道與命之言也又洪範
傳論水火金木土自然之數配諸人之一身
皆有先後之序此有序乎夫五行在天地之
間有則俱有故曰闕一不可今曰有水然後
有火有火然後有木有木然後有金有金然
後有土雖常人皆知其不然矣然則謂精神
䰟魄意爲有序失之矣
或問臺諫官如何作曰剥之彖曰不利有攸往
小人長也順而止之觀象也君子尚消息盈
虚天行也夫君子之於小人方其進也不可
以驟去觀剥之象斯可見矣剥坤下而艮上
坤順也艮止也此天理之不可易者也順而
止之其漸而非暴之謂乎隂陽之氣消息盈
虚必以其漸君子所尚蓋在於此
君子之治心養氣接物應事唯直而巳直則無
所事矣康子饋藥孔子旣拜而受之矣乃曰
丘未逹不敢嘗此疑於拂人情然聖人愼疾
豈敢嘗未逹之藥旣不敢嘗則直言之何用
委曲微生高乞鄰醯以與人是在今之君子
蓋常事耳顧亦何害然孔子不以爲直以所
以辭康子之言觀之信乎其不直也維摩經
云直心是道埸儒佛至此實無二理學者必
欲進德則行已不可不直蓋孔子之門人皆
於其師無隱情者知直故也如宰我短喪之
問之類
范濟美問讀論語以何爲要曰要在知仁孔子
說仁處最宜玩味曰孔子說處甚多尤的當
是何語曰皆的當但其門人所至有不同故
其答之亦異只如言剛毅木訥近仁自此而
求之仁之道亦自可知蓋嘗謂曾子在孔門
當時以爲魯魯者學道尤宜難於他人然子
思之中庸聖學所頼以傳者也考其淵源乃
自曾子則傳孔子之道者曾子而巳矣豈非
魯得之乎由此觀之聦明辨智未必不害道
而剛毅木訥信乎於仁爲近矣
吕吉甫解孝經義首章云是曾子力所不能問
故孔子以其而盡告之曰豈有人未之曉
而可以盡告之乎觀孔子門人問爲邦者惟
顔子一人其他敢爲國者尚少今孝經所論
上自天子下至庶人無不及者若其力有未
至而盡告之在孔子爲失言於曾子爲無益
豈聖賢教與學之道哉孔子云參也魯蓋其
初時而後語之以一以貫之曾子於此默喻
則其所得深矣猶以爲魯是學於孔門者獨
無所進乎觀論語所載曾子將死之言孟子
推明不事有若之意又詳考子思孟子傳道
之所自是特以魯終其身者耶學有所患在
守陳編而不能斷以獨見之明此其於古人
是非所以多失之也
京師所聞(丙戌四月至六月)
李似祖曹令德問何以知仁曰孟子以惻隱之
心爲仁之端平居但以此體究久久自見因
問似祖令德尋常如何說隱似祖云如有隱
憂勤恤民隱皆疾痛之謂也曰孺子將入於
井而人見之者必有惻隱之心疾痛非在已
也而爲之疾痛何也似祖曰出於自然不可
已也曰安得自然如此若體究此理知其所
從來則仁之道不遠矣二人退余從容問曰
萬物與我爲一其仁之體乎曰然
問論語言仁處何語最爲親切曰皆仁之方也
若正所謂仁則未之嘗言也故曰子罕言利
與命與仁要道得親切唯孟子言仁人心也
最爲親切
豐尚書(稷)嘗言少時見雪竇教人惜福云人無
壽夭禄盡則死昔元厚之死而復生於隂府
見主吏謂之曰君禄未盡他時官至兩府然
須惜福乃可延年厚之一生雖一杯飯亦必
先减而後食其餘奉養皆不敢過故身爲執
政壽逾七十雪竇之言於是可驗今日貴人
相高以侈視其費用皆是無益畢竟何𥙷公
聞之曰此猶以利言也若以義言之則簞食
萬鍾顧吾所得爲者如何耳
吳審律(儀)勸解易曰易難解曰及今可以致力
若後力衰却難曰某嘗觀聖人言易便覺措
辭不得只如乾坤兩卦聖人嘗釋其義於後
是則解易之法也乾之初九潜龍勿用釋云
陽在下也又曰龍德而隱者也又曰下也又
曰陽氣潜藏又曰隱而未見行而未成此一
爻耳反覆推明至五變其說然後巳今之釋
者其於他卦能如是推明乎若不能爾則一
爻之義只可用之一事易三百八十四爻爻
指一事則是其用止於三百八十四事而巳
如易所該其果極於此乎若三百八十四事
不足以盡之則一爻之用不止於一事亦明
矣觀聖人於繫辭發明卦義尚多其說果如
今之解易者乎故某嘗謂說易須髣髴聖人
之意然後可以下筆此其所以未敢苟也
問邵堯夫云誰信畫前元有易自從刪後更無
詩畫前有易何以見曰畫前有易其理甚微
然即用孔子之已發明者言之未有畫前蓋
可見也如云神農氏之耒耜蓋取諸益日中
爲市蓋取諸噬嗑黃帝堯舜之舟楫蓋取諸
渙服牛乘馬蓋取諸隨益噬嗑渙隨重卦也
當神農黃帝堯舜之時重卦未畫此理眞聖
人有以見天下之賾故通變以宜民而易之
道得矣然則非畫前元有易乎
問牆有茨之詩若以爲勸戒似不必存曰著此
者欲知此惡不可爲耳所以不可爲以行無
隱而不彰雖幽闇深僻之中人亦可以知其
詳也人之爲惡多以人莫之知而密爲之然
終不能掩密爲之者其初心也至於不能掩
蓋巳無如之何耳豈其所欲哉此君子所以
戒愼乎其所不睹恐懼乎其所不聞也
自非狙詐之徒皆知義足以勝利然不爲利疚
而遷者幾希如管仲亦知義故其所爲多假
義而行自王者之迹熄天下以詐力相高故
常溺於利而不知反由孔子而後爲天下國
家不以利言者唯孟子一人守得定
九月丁卯子同生曰子同者正名其爲桓公之
子也猗嗟之詩序曰人以爲齊侯之子其詩
曰展我甥兮則明莊公非齊侯之子矣以經
考之莊公之生桓公之六年也至十八年始
書夫人姜氏遂如齊而左傳因載申繻之諫
與桓公適齊之事則前此文姜蓋未嘗如齊
也未嘗如齊而人以莊公爲齊侯之子春秋
安得而不辨乎此春秋所以爲別嫌明微也
閔二年書鄭棄其師觀清人之詩序可見矣文
公惡高克使之將兵禦狄久而不召遂使衆
散而歸豈非棄其師乎蓋惡其人而使之將
兵以外之兵何罪故止罪鄭
齊桓公攘戎狄而封衛未嘗請命于天子而專
封之也故春秋書城楚丘而不言其封衛蓋
無取焉然則木瓜美桓公孔子何以取之曰
木瓜之詩衛人之詩也衛爲狄所滅桓公救
而封之其恩豈可忘也欲厚報之不亦宜乎
在衛人之義不得不以爲美其取之也以衛
人之義而巳若春秋褒貶示天下之公故無
取
鄭季常作太學博士言養士之道當先善其心
今殊失此意未知所以善之之方曰由今之
道雖賢者爲教官必不能善人心曰使荆公
當此職不知如何曰荆公爲相其道蓋行乎
當年今日學法荆公之法也巳不能善之矣
季常良久曰如是如是
與季常言學者當有所疑乃能進德然亦湏着
力深方有疑今之士讀書爲學蓋自以爲無
可疑者故其學莫能相尚如孔子門人所疑
皆後世所謂不必疑者也子貢問政子曰足
食足兵民信之矣子貢疑所可去荅之以去
兵於食與信猶有疑焉故能發孔子民無信
不立之說若今之人問政使之足食與兵何
疑之有樊遲問仁子曰愛人問智子曰知人
是蓋甚明白而遲猶曰未逹故孔子以舉直
錯諸枉能使枉者直教之由是而行之於智
之道不其庶矣乎然遲退而見子夏猶申問
舉直錯諸枉之義於是又得舜舉皐陶湯舉
伊尹爲證故仁智兼盡其說子夏問巧笑倩
兮美目盻兮直推至於曰禮後乎然後巳如
使今之學者方得其初問之荅便不復疑矣
蓋嘗謂古人以爲疑者今人不知疑也學何
以進季常曰某平生爲學亦常自謂無疑今
觀所言方知古之學者善學
問中庸只論誠而論語曾不一及誠何也曰論
語之教人凡言恭敬忠信所以求仁而進德
之事莫非誠也論語示人以其入之之方中
庸言其至也蓋中庸子思傳道之書不正言
其至則道不明孔子所罕言孟子常言之亦
猶是矣
易曰君子敬以直内義以方外夫盡其誠心而
無僞焉所謂直也若施之於事則厚薄隆殺
一定而不可易爲有方矣敬與義本無二所
主者敬而義則自此出焉故有内外之辨其
實義亦敬也故孟子之言義曰行吾敬而巳
問孔子許子路升堂其品第甚高何以見曰觀
其死猶不忘結纓非其所養素定何能爾邪
苟非其人則遑遽急迫之際方寸亂矣
問宰我於三年之喪猶有疑問何也曰此其所
以爲宰我也凡學於孔子者皆欲窮究到無
疑處方巳三年之喪在他人於此不敢發之
宰我疑以朞斷故必求質於聖人雖被深責
所不辭也
四科之目不盡孔門弟子之賢非可指爲定論
楊雄作太元準易此最爲誑後學後之人徒見
其言艱深其數汗漫遂謂雄眞有得於易故
不敢輕議其實雄未嘗知易
問必有事焉而勿正心勿忘勿助長旣不可忘
又不可助長當如何着力曰孟子固曰至大
至剛以直養而無害則雖未嘗忘亦不助長
温良恭儉讓此五者非足以盡孔子然必聞其
政者以此耳
母意云者謂無私意耳若誠意則不可無也
所謂時習者如嬰兒之習書點畫固求其似也
若習之而不似亦何用習學者學聖人亦當
如此大槩必踐履聖人之事方名爲學習又
不可不察習而不察與不習同若今之學者
固未嘗習而况於察
問何謂屢空曰此顔子所以殆庶幾也學至於
聖人則一物不留於胸次乃其常也回未至
此屢空而巳謂之屢空則有時乎不空
億則屢中非至誠前知也故不足取
問操則存如何曰古之學者視聽言動無非禮
所以操心也至於無故不徹琴瑟行則聞佩
玉登車則聞和鸞蓋皆欲收其放心不使惰
慢邪僻之氣得而入焉故曰不有博奕者乎
爲之猶賢乎巳夫博奕非君子所爲而云爾
者以是可以收其放心爾說經義至不可踐
履處便非經義若聖人之言豈有人做不得
處學者所以不免求之釋老爲其有高明處
如六經中自有妙理却不深思只於平易中
認了曾不知聖人將妙理只於尋常事說了
曾子曰士不可以不弘毅人須能弘然後有容
因言陳述古先生云丈夫當容人勿爲人所
容
旁招俊乂列于庶位宰相之任也今宰相欲擢
任一人必令登對然後取旨用之夫人之賢
不肖一見之頃安能盡知此蓋起於後世宰
相不堪委任之過
荆公云利者隂也隂當隱伏義者陽也陽當宣
著此說源流發於董仲舒然此正王氏心術
之蔽觀其所爲雖名爲義其實爲利
春秋正是聖人處置事處他經言其理此明其
用理旣明則其用不難知也
聖人作處本分之外不加毫末故以孔子之聖
孟子止言其不爲巳甚而巳
或問操心曰書云以禮制心所謂操也如顔子
克己復禮最學者之要若學至聖人則不必
操而常存揚雄言能常操而存者其唯聖人
乎此爲不知聖人論及莊周言天人處曰絡
馬首穿牛鼻是謂人曰是亦天也若絡牛首
穿馬鼻則不可謂之天論西銘曰河南先生
言理一而分殊知其理一所以爲仁知其分
殊所以爲義所謂分殊猶孟子言親親而仁
民仁民而愛物其分不同故所施不能無差
等或曰如是則體用果離而爲二矣曰用未
嘗離體也且以一身觀之四體百骸皆具所
謂體也至其用處則屨不可加之於首冠不
可納之於足則即體而言分在其中矣
吾從周非從其文也從其損益之意而巳
易言利見利用而終不言所以利故孔子罕言
利或謂死與鬼神子路所不得而問蓋不曉
一致之理故錯認聖人之言
宰我問三年之喪非不知其爲薄也只爲有疑
故不敢隱於孔子只此無隱便是聖人作處
問伯夷聖人猶有隘何也曰此自氣禀不同耳
若觀其百世之下聞其風者頑夫廉懦夫有
立志此是甚力量
餘杭所聞(丁亥三月自侍下來)
周公東征邦君御事皆以爲不可周公徒得十
夫之助决意征之禹征有苗會羣后誓之旣
巳出師朝廷上下宜無不以爲當者而益以
一言贊之禹遂振旅而還而苗亦隨格豈周
公之德不逮禹乎蓋舜之時在廷莫非君子
而天下巳大治矣其敢逆命者獨有苗而已
縱而不治未足爲害如必欲誅之則太平之
民自受其病矣故與其勤師遠伐不若修德
以待其來之爲愈也若夫三監之叛其變起
王室非可以夷狄待之也况又成王幼冲涖
政之初君子之道不勝小人不誅而縱之其
禍將不勝救矣當是之時雖無十夫之助周
公亦不可巳此所以必征之也易曰莧陸夬
夬中行无咎其舜之事乎如往年靖州之師
其出固有名若以舜之事言之其孰爲得自
靖爲郡荆湖至今被其害
問帝乃誕敷文德則自班師之後然後敷之也
敷文德之事何以見曰舞干羽是也古之時
文武一道故干戈兵噐也用之於戰陣則爲
武用之於舞蹈則爲文曰敷文德云者巳不
爲武備矣
人之生也直是以君子無所往而不用直直則
心得其正矣以乞醯證父爲直不得其正者
也古之於幼子常示母誑所以養其直也其
養之也有素如此以怨報怨以德報怨皆非
直也所謂直者公天下之好惡而不爲私焉
耳曰如是則以德報德何以辨之曰所謂德
非姑息之謂也亦盡其道而不爲私焉耳若
姑息則不能無私矣曰人有德於我不幸而
適遇所當施之者非吾意之所欲能不少有
委曲如庾公之斯之於子濯孺子不亦可乎
曰然
問舜之時在廷之臣多矣至傳禹以天下而禹
獨推皐陶何也曰舜徒得此兩人而天下已
治故也禹揔百揆而皐陶施刑内外之治舉
矣古者兵刑之官合爲一觀舜之命皐陶蠻
夷猾夏是其責也則皐陶之職所施於外者
爲詳故皐陶雖不可以無禹而禹亦不可以
無皐陶是以當舜之欲傳位禹獨推之餘人
不與焉孟子曰舜以不得禹皐陶爲已憂而
子夏亦言舜有天下選於衆舉皐陶不仁者
遠矣蓋有見乎此
忠信乃爲進德之基本無忠信則如在虚空中
行德何以進
問孔子於舊舘人之喪遇於一哀而出涕遂說
驂以&KR0608;之曰吾惡夫涕之無從也而顔淵死
子哭之慟顔路請子之車以爲之槨而不與
何也曰遇於一哀而出涕者不期然而然也
然哀有餘也故必有以文之此說驂之禮所
由起乎顔淵死子曰天喪予天喪予則其存
亡與之爲一矣故其哭之也不自知其慟也
其於此奚以文爲文非所以施於顔淵則車
之與不與也惟義所在而已
獲乎上有道不信乎朋友弗獲乎上矣信乎朋
友有道不順乎親弗信乎朋友矣順乎親有
道反身不誠不悅於親矣今之君子欲行道
以成天下之務反不知誠其身豈知一不誠
它日舟中之人盡爲敵國乎故曰不誠未有
能動者也夫以事上則上疑以交朋友則朋
友疑至於無往而不爲人所疑道何可行哉
蓋忘機則非其類可親機心一萌鷗鳥舞而
不下矣
大學一篇聖學之門戶其取道至徑故二程多
令初學者讀之蓋大學自正心誠意至治國
家天下只一理此中庸所謂合内外之道也
若内外之道不合則所守與所行自判而爲
二矣孔子曰子帥以正孰敢不正子思曰君
子篤恭而天下平孟子曰其身正而天下歸
之皆明此也
伊尹所以事君更無回互唯知忠而巳所以能
爲放太甲之事然如此而天下不疑者誠意
素著故也因問孟子云有伊尹之志則可後
世之爲人臣者不幸而適遇此事而有伊尹
之志不知行得否若行不得是伊尹之事不
可法於後也曰若有伊尹之志其素行足信
何爲不可但觀蜀先主當時以其子屬諸葛
孔明曰嗣子可輔輔之如不可輔君自取之
備死孔明操一國之權當時軍國大務人材
進退唯孔明是聽而蜀之人亦莫之疑也蓋
孔明自非篡弑之人其素行足信也若如司
馬懿其誰信之伊尹之事自後世觀之以爲
異其實亦所謂中道
問成湯放桀惟有慙德何也曰橫渠嘗言湯武
之功聖人之不幸也若論君臣之義則爲臣
而事其君當使其君如堯舜乃是旣不能使
其君如堯舜至其君得罪於天下而放之豈
其所欲哉成湯之事以言順乎天而應乎人
何慙之有然自人情觀之旣以堯舜之禪爲
盡善則征誅而有天下安能無愧乎
問文姜與齊侯淫詩人以不能防閑其母刺莊
公莊公固當深罪乎曰固可罪也觀載驅之
詩言魯道有蕩則魯之君臣蕩然無以禁止
之也夫君夫人之出入其威儀物數甚矣其
曰齊子夕發又何其易乎禮婦人幼從父兄
嫁從夫夫死從子旣曰從子子乃不能防閑
之恣其淫亂於誰責而可乎許穆夫人思歸
唁其兄而義不得其賦載馳之詩曰大夫君
子無我有尤是雖欲歸不可得也曰凱風何
以美孝子曰不能安其室是求嫁也嫁猶以
正非如姜氏之淫于齊也又此詩之所取特
美其負罪引慝而巳若叔于田之詩序所謂
不勝其母以害其弟其刺之蓋與猗嗟之刺
莊公同意
或曰吕吉甫云管仲今人未可輕議之如列子
所載仲論隰朋之爲人上忘而下不叛愧不
若黃帝而哀不己若者又如論語稱管仲奪
伯氏駢邑三百飯䟽食没齒無怨言則其所
能所爲可謂高矣如仲者但不如孔子耳何
可輕議曰此未見仲小器之實也若管仲只
不如孔子曾西何以不爲
艮止也止其所也故繫辭曰止萬物者莫善乎
艮又曰成言乎艮艮者萬物之所成終而所
成始也止於此矣復出乎震不終止也故艮
卦曰時止則止時行則行
觀盥而不薦有孚顒若誠意所寓故也古人脩
身齊家治國平天下本於誠吾意而巳詩書
所言莫非明此者但人自信不及故無其效
聖人知其效必本於此是以必由也或曰正
心於此安得天下便平治曰正心一事自是
人未嘗深知之若深知而體之自有其效觀
後世治天下皆未嘗識此然此亦惟聖人力
做得徹蓋心有所忿懥恐懼好樂憂患一毫
少差即不得其正自非聖人必湏有不正處
然有意乎此者隨其淺深必有見效但不如
聖人之效著矣觀王氏之學蓋未造乎此其
治天下專講求法度如彼脩身之潔宜足以
化民矣然卒不逮王文正吕晦叔司馬君實
諸人者以其所爲無誠意故也明道常曰有
關雎麟趾之意然後可以行周官之法度蓋
深逹乎此因問顔子克巳欲正心耶曰然
或問經綸天下湏有方法亦湏才氣運轉得行
曰天保以上治内采薇以下治外先王經綸
之迹也其效博矣然觀其作處豈嘗費力本
之誠意而巳今鹿鳴四牡諸詩皆在先王所
歌以燕群臣勞使臣者也若徒取而歌之其
有效乎然則先王之用心蓋有在矣如書堯
典序言克明俊德以至親睦九族平章百姓
恊和萬邦法度蓋未及也而其效巳臻黎民
於變時雍然後乃命羲和欽若昊天之事然
則法度雖不可廢豈所宜先
未易見而玩易之文以言易若說得深即不是
聖人作用處若說得淺常人之談耳
因言秦漢以下事曰亦湏是一一識别得過欲
識别得過湏用着意六經六經不可容易看
了今人多言要作事湏看史史固不可不看
然六經先王之迹在焉是亦足用矣必待觀
史未有史書以前人何以爲據蓋孔子不存
史而作春秋春秋所以正史之失得也今人
自是不留意六經故就史求道理是以學愈
博而道愈遠若經術明自無工夫及之使有
工夫及之則取次提起一事便湏斷遣處置
得行何患不能識别
盥而不薦初未嘗致物也威儀度數亦皆未舉
而巳有孚顒若其所以交於神明者蓋有在
矣又云禮莫重於祭祭莫重於灌蓋求鬼神
於幽隂之時未致其文於此而能致誠以格
鬼神則自灌而往其威儀度數足觀矣若不
旣其實而徒以繁文從事何足觀乎故孔子
嘗曰禘自旣灌而往者吾不欲觀之矣蓋歎
時也易曰東鄰殺牛不如西鄰之禴祭又曰
二簋可用享其不貴物而貴誠如此又云古
人所以交神而接人其道一主於誠初無二
也故曰明則有禮樂幽則有鬼神幽明本一
理故所以感之者亦以一理聖人以神道設
教而天下服所謂神道誠意而巳誠意天德
也
又云無誠意以用禮則所爲繁文末節者僞而
巳故老子絶滅禮學而曰忠信之薄亂之首
也
予欲觀古人之象汝明非謂明其禮意也衣服
所以章有德五服五章或非其稱不明孰甚
焉
棠棣之言朋友不可相責望蓋君子恕以處朋
友也若爲人朋友所以自處則不可爾周官
以孝友睦婣任恤考人之行若不可責人聖
人何以制法夫鄰里鄕黨力足以相助相持
猶不敢不勉而况於朋友乎
問所解論語犯而不校處云視天下無一物非
仁也故雖犯而不校此如四海皆兄弟之義
看否曰然仁者與物無對自不見其有犯我
者更與誰校如孟子言仁者無敵亦是此理
龜山先生語錄卷第二
