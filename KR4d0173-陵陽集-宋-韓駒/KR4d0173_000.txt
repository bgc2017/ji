陵陽集别集類三(宋)
提要
臣等謹案陵陽集四卷宋韓駒撰駒字子
蒼蜀仙井監人政和中召試賜進士出身累
除中書舍人權直學士院南渡初知江州事
蹟具宋史文苑傳駒學原出蘇氏吕本中作
江西宗派圖列駒其中駒頗不樂然駒詩磨
淬剪截亦頗涉豫章之格其不願寄黃氏門
下亦猶陳師道之瓣香南豐不㤀所自爾非
必其宗旨之迥别也陸游䟦其詩草謂反覆
塗乙又歴疏語所從來詩成既以予人久或
累月遠或千里復追取更定無毫髮恨乃止
亦可謂苦吟者矣晁公武讀書志謂王黼嘗
命駒題其家藏太乙真人圖盛傳一時今其
詩具在集中有玉堂學士今劉向之句推許
甚至劉克莊謂子蒼諸人自鬻其技至貴顯
蓋指此類其亦陸游南園記之比乎要其文
章不可掩也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
