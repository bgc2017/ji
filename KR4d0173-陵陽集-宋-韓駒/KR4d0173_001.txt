陵陽集卷一
宋韓駒撰
古詩
上陳瑩中右司生日詩
悠悠大塊間萬類紛相敵偉哉拔俗人眞宰豈無力六
經陷邪說諸儒用一律天未喪斯文公生抱絶識著書
羅古今射策開胷臆前輩幾欲盡後來昧所適天將激
頹波公生秉孤直數諫難居中三已無愠色海宇屬無
虞天工或曠職天實佑皇帝公生蘊竒德培成棟梁資
一旦壯王國禁網雖小寬疲俗未全逸天惟念我民公
生冨才術簸揚雲雨勢諸方待膏澤天既責公深眉壽
天何惜行看佩相印不羨登仙籍南山雅望重北斗威
聲赫禀生固難朽吐納自不息惟昔軒冕徒浪喜山林
迹留侯追赤松志就亦何益傅說為列星但已脫寰域
孰知我公貴與國長無極
孫朝散母封彭城郡君賜霞帔以詩賀之
孟母壯日家三遷歘見季子聫朝班因逢吾君鼓舜絃
不惜一邑榮曾閔里門初接金花牋争賀羊酒相摩肩
不疑平反奉慈歡壽逾九十留朱顔又逢吾君禮高年
太息加賜彭城田霞冠彩帔麗且閑復賀羊酒歡如前
四時觴客客滿筵緋衣侍立不笑言飲及二斗已醉眠
起作兒啼衆欣然人間樂事到底偏夫人此樂人人傳
忠臣孝子希兩全近代只數先生賢從予乞詩費雕鐫
借君詩囊為君編那知又有南陔篇
利濟橋亭詩
朝奉郎張公得其先父遺碑以附家集從諸公索詩
予為作此
大夫官業世所驚老覺軒冕非眞榮斯文自屬吾黨事
正恐無路逃虚名生猶不見皇甫謐死豈肯投劉禹錫
茂陵一幅入漢宫世間共怪無遺帙哀哉若人用意深
自言身作鶴鳴隂著書遺子千萬軸人初笑我籯無金
萬仞磨崖刊好語那知百年蒼蘚汙爾來夜夜虹貫天
山下居民未知處周詩不列石鼓歌後世恐歎遺羲娥
於今購市完家集野老何知亦摩挲川流可平石可腐
只此殺青垂萬古五百驪珠固已竒插架不知猶幾許
公今未暇歸田廬且當驅童曬蠧魚不辭借取車連軫
要讀人間未見書
善相陳君持介甫子瞻手字示予戲贈短謌
古來相馬失之瘦仲尼亦作喪家狗唇紅齒白癡小兒
不羞障面欺羣醜鶴冲居士術如神東走梁宋西峨岷
諸公蹭蹬未遇日坐中知是非常人只今白髮無餘産
短褐逡巡列侯館世人胷中無黑白不知居士明雙眼
嗟予塵貎天所付不須強覓封侯處書生只倚一片心
他日相逢記裴度
送葛亞卿欲行不一過僕
吾廬偪仄門三尺慚愧春風巧相覓叩關惟許謁王孫
有時藉草傾餘瀝汝不如南池主人車載客紅旗皂盖
行遠陌又不如東郭公子柳藏門青娥綠髮坐開樽是
身牢落終何為人不汝嫌汝自嗤伸眉一笑能幾時忽
聞春盡王孫歸春風欲盡猶有情飄英堕絮俱傷神王
孫未歸迹已埽秣馬膏車何太早明日一杯愁送春後
日一杯愁送君君應萬里隨春去若到桃源記歸路
術者吳毅乞詩欲至塞上
少年吳君抱竒識四海一身求异術逢時更得玄安文
西方諸侯正須君高賢未遇世亦有相見為陳休與咎
我自與世如參辰從來無心怨牛斗
陽羨葛亞卿為海陵尉作葺春軒余為賦之
昔聞先生隠吳儂當忩十里横烟峯今見先生為楚吏
繞墻四面縈烟水從來楚俗帶吳風曲折徑路深房櫳
舍前繫船柳千丈舍後參天竹萬叢牙籖插架似蓬館
白拂掛壁如僧宫掃地焚香欣客至羹魚飯稻愁罇空
不溷不清惟寂寞大笑先生致身錯青衫猶作布衣心
朱門却有田居樂筆回造化天工怒胷包今古時人愕
甘窮自許元次山蹈海還尋魯仲連吾曹一歡豈易得
世間百歲俱可憐何用北窗翻朽策且向東亭弄春色
我當酌酒壽主人灘前飛下雙鸂鶒
謝錢珣仲惠高麗墨
王卿贈我三韓紙白若截肪光照几錢侯繼贈朝鮮墨
黑如點漆光浮水舊傳績溪多老松奚超既死松亦空
易水良工近名世眞材始不歸潘翁蕭然南堂一居士
赤管隃糜無月賜借問玄圭何自來去年海中持節使
明窗晏坐不怱怱引紙磨墨寒生風自笑平生綰蛇蚓
更慚爾雅注魚蟲殷勤二物從來遠禆海環瀛眼中見
若欲揮寫藏名山不如却作談天衍
行次汝墳次韻惇夫天慶觀檜
紛紛物態逞檜獨不自竒雨露長鶴骨風霜瘦龍皮要
經摧暴力豈顧合抱遲雖無艾納香不著寄生枝結根
已千丈凛凛誰寒之其下羽客居同睨歲月移君行叩
玄關豈但息馬疲高材笑小草異質憐孤姿思古而嗟
今皇皇不磷緇微言怨不亂似為賤子施
京口同蘇景謨游招隠寺
居閒從散吏尋幽詣精廬城隂徑綠野谷口橋清渠稍
稍叢竹合依依昔人居輕雲起釋嶠細水鳴循除聞鵶
問長老豎拂談真如振衣念新浴曲肱欣飯蔬兹游尚
倥偬再至期躊躇獨行豈辭遠徐步當乘車
送松陵老農
呼舟越洪濤笑識江南山此行為子來正擬一笑歡相
逢不忍别丘壑同躋攀如何舍我去使我心悁悁子實
名家後翰墨素所便老農雖自謂念子安知田世故亦
已足擾擾徒自憐天寒歲且盡趣駕扁舟還
贈俞清老
偃卧一茆屋給事長鬛奴日喫脫粟飯時乘下澤車人
生但如此其實足自娛過此誠更樂不及復何如
謝人寄梅花瑞香花二首
殷勤江南客折花良慰予炯晝孤光冷曜夜清影疎連
林玩不足一枝清有餘諒無和羹用飄落將何如
道人不愛色而愛聞清香方春謝凡卉凌晨玩孤芳以
兹蘭蕙質種彼葵藿場常恐亂微馥采采歸幽房
淮上書事
平楚盡積水長淮多竒峯蕭條月曜夜浩蕩風鳴冬客
行未可歸敝裘那得重寒氣搜病骨清潭貌衰容遠游
有滯念將老無歡悰故國渺萬里去此嗟誰從
至國門聞蘇文饒將出都戲贈長句兼簡其兄
世美
去年夷門十月雪九衢日昃行人絶騎驢兀兀無所之
破袖迎風手龜裂度橋並塹得君家入門脫帽猶凛冽
急燃濕束煖我寒徐出清酤寧我渴君家自無儋石儲
蟹黃熊白能俱設平生見酒唇不濡是夕連觥耳方熱
羣奴夜僵喚不聞我亦鼾鼻眠東閤明朝起過城南翁
尚記新聲一笑發東歸每嘆懷抱真西來又喜顔色接
方將慷慨豁心胷未用峥嶸驚歲月城南詩翁况遠來
門前雪泥又活活豈知萬事不可期却樹吳檣背城闕
人生動若參與商咫尺無論限秦粤君聞吾語雖少留
但恐一歡成電掣念昔相見無他娛誦詩徵事相誇捷
氣凌俗子旁若無偶坐時聞竊嚅囁扵今落落誰汝憐
老屋陳編自怡悅寄言詩翁倘留滯歲晚勤迂故人轍
題中寂堂
虎卧文公廬鳥巢道林室本自無俗喧何由辨真寂逃
溺必登山避燔必趨澤君看好静人萬慮固未息是心
倘已刳對境起亦得上人早聞道晚順世間迹振衣下
靈巖飛錫來上國高堂亦何有萬卷繞四壁客來倚風
廊晤語終日夕莫言門如市中有忘機客吾曹詩酒汙
此道誰目擊唯應寂時趣獨有清士識
題李伯時畫昭君圖(并叙)
漢書竟寧元年呼韓邪來朝言願壻漢氏元帝以後宫
良家子王昭君字嬙配之生一子株累立復妻之生二
女至范曄書始言入宫久不見御積怨掖庭因請行單
于臨辭大會昭君豐容靚飾顧影徘徊竦動左右帝驚
悔欲復留而重失信夷狄然曄不言呼韓邪願壻而言
賜五宫女又言字昭君生二子與前書皆不合其言不
願妻其子而詔使從其俗此自烏孫公主非昭君也西
京雜記又言元帝使畫工圖宫人宫人皆賂畫工而昭
君獨不賂乃惡圖之既行遂按誅毛延壽琴操又言本
齊國王穰女端正閑麗未嘗窺看門戶穰以其有異人
求之不與年十七進之帝以地遠不幸欲賜單于美人
嬙對使者越席請往後不願妻其子吞藥而卒盖其事
雜出無所考正自信史尚不同况傳記乎要之琴操最
牴牾矣按昭君南郡人今秭歸縣有昭君村村人生女
必灼艾炙其面慮以色選故也昭君卒葬匈奴謂之青
塜晉以文王諱昭號明妃云
昭君十七進御時舉步弄影颺蛾眉自憐窈窕出絶域
八年未許承丹墀在家不省闚門戶豈知萬里從胡虜
豐容靚飾亦何心尚欲君王一回(一作留)顧君不見班姬
奉養長信宫又不見昭儀舉袂前當熊盛時寵幸只如
此分甘委弃匈奴中春風漢殿彈絲手持鞭却趁奚鞍
走莫道單于無復情一見纖腰為回首含悲遠嫁來天
涯不知䕫州處女髽寄語雙鬟負薪女炙面慎勿輕離
家
送子飛弟歸荆南
往在東堂時唯汝年尚少木槍鬭羣兒竹弓射飛鳥今
來跨鞍馬昂然丈夫表入門恍莫識與語意方了脫汝
來時装夜闌酌清醥當謌喜未定感舊色已悄念我三
年官自裹衣中麨東去盡勾吳北行薄全趙汝亦上岷
峨大江窮浩渺一年兩附書皮筒到家少那知此相遇
乾鵲果前兆我性本齊緩汝資誠楚慓相逢各相規一
月語連曉憶汝初結髮讀書先尉繚謂須壮執殳單于
壘時挑豈期尚羇旅但存雙目瞭我恨緣詩窮賃屋隘
而湫尚容三尺牀使汝眠奥穾二升糴祿粟醜婢羹荼
蓼時時得鶉兔傍竈親燔燎纔為十日歡鄰里厭煩擾
朝來著戎服數匝絲絛繞辭我出門去歸袖風矯矯還
家對寒食諸宫聞雉鷕想見阿頌君把卷倚叢篠弟妹
乘羊車堂前走相嬲何當總見之緩我歸思杳汝歸與
俱來繁臺及秋杪
贈鄒醫
華陀一卷世不留玉函三十龍宫收竒方异訣上帝求
稚川肘後真悠悠東京仲景儒家流韻疎思密豈自由
妙技乃與俞跗侔後來繼之有髯鄒二子天授非人謀
内經歲久誤弗讐髯獨覃思窮披搜草木寒温脉沉浮
如磁取鐵無虚投朅來游梁自高郵翰林雜試推君優
天廷錫帶塗精鏐我窮羇旅古汴溝有婦抱病柴門幽
巫醫百請不頷頭卒然邀君為停輈决去沉痾如决疣
自言不取千金酬只求一詩當琳璆高風絶藝兩罕儔
我才不迨前人羞祝君尚壮勉勿休自致名譽傾公侯
津上人蝸舍
昔在焦居士(焦先字孝然)野宿蝸牛廬今津又繼之結草王
城居容膝審易安盖頭無復餘心澄動境寂意遠陋室
虚我家數畝田荒薈自墾除茆簷正如此日入歸荷鋤
一朝寓華屋慨然念村墟疵物倘有激投老同歸歟
夏日過中寂堂
苦熱倦中夜黎明與雞興匪云事干謁庶以逃炎蒸駕
言城東廬停軌日未升白簟帷薄縠青盆水寒冰凉飇
從天來一掃槃中蠅聊除咂膚厄諒豈棕拂能攬衣念
歸去謂是天候澄超視尚午景世故何相仍
送蜀僧潮音歸鄉
野水有善溉山雲忽為霖古來出世士亦有利物心上
人成都來袈裟塵土侵兩屨踏京國一鉢提叢林諸公
握手舊孰不低垂簮尚陋湯休詩肯鼓庭蘭琴獨說衆
妙行聽者開煩襟我作五字偈彌天識潮音
贈蔡伯世
君家夫人林下風長齋繡佛鳴金鐘侍兒百指亦清淨
凌晨梵唄聲摩空潭潭大第依喬木日午捲簾按絲竹
古調猶謌于蒍于麗詞不唱新翻曲有美一子天麒麟
孟嘉外孫見淵明掃地焚香坐絃誦不聞梵唄連歌聲
俗子何由共杯酒容我叩門呼小友欲求百萬錢買鄰
倒囊只有詩千首安得一把茆盖頭榆林從君父子游
敢期絲竹娛下客但喜白業同精修秃襟短帽紛紛是
眼明見此裦衣士和詩論道有餘閒為語故家遺俗事
贈趙伯魚
昔君叩門如啄木深衣青純帽方屋謂是諸生延入門
坐定徐言出公族爾曹氣味那有此要是胷中期不俗
荆州早識高與黃誦二子句聲琅琅後生好學果可畏
僕常倦談殊未詳學詩當如初學禪未悟且遍參諸方
一朝悟罷正法眼信手拈出皆成章
答蔡伯世食筍
蓴絲化鹽䜴槐葉資新麵豈知苦竹萌風味常獨擅昔
我居錦城屢喫田家飯扶杖自入箐煨此犢角蠒後參
鶴林禪餽我桑門饌烝烝沸鼎中亂下白玉片惟無他
物乘始覺真味現三年客東都錦籜寧復見千金洛陽
來惟充大官饍前時過君食欣逢故人面那知列仙臞
已雜蒯通雋吾寧飽甘肥憤吒那忍嚥請歸謂主孟厨
人後當諫苦苣雜嘉蔬沉香和甲煎柯亭既誤椽畫障
或遭練古來可歎事千載寄明辨作詩弔籜龍助子當
食歎
食煮菜簡吕居仁
曉謁吕公子解帶浮屠宫留我具朝飡喚奴求晚菘洗
箸點鹽䜴鳴刀芼薑葱俄頃香馥坐雨聲傳鼎中方觀
翠浪涌忽變黃雲濃争貪歙鉢暖不覺定盌空憶登金
山頂僧飯與此同還家不能學永費烹調功硬恐動牙
頰冷愁傷肺胸君獨得其妙堪持餉衰翁異時聞豪氣
愛客行庖豐殷勤故煮菜知我林下風人生各有道旨
蓄用禦冬今我無所營枵腹何由充豈惟臺無餽菜把
尚不蒙念當勤致此亦足慰途窮
送倪巨濟將仕
汴流六月翻黃沙小舟兀浪如乘槎赤日下照烘朝霞
腹鳴肩舉氣喘呀亂眠僕夫股相加柁樓晨飯羹黃茄
時時矯首望土岸木末殷轉江州車渴逢石泉不得汲
椎鼓催發無停檛問君何為趣還家答云五載居京華
夜窗讀書眼生花每食不飽潛咨嗟母髮半白弟髻丫
有妹久闕躬絲麻寄書細字如昏鴉問胡眷戀歸期賒
來時書笈手自拏今歸上堂兩脚靴壽觴要及開霜瓜
子志如此良可嘉勸子博學如横罝麋麟兔鹿盡所遮
或典而法浮而葩要歸於正謹去邪行如種植慎萌芽
念當務實勿求誇我行買犢耕三巴佇子佳譽來天涯
莆城即事
鄙夫世長物未老宜幽棲一朝起蓬屋著籍通金閨遇
合始僥倖非才終見擠尚想歐陽公罪棄荆山西步行
意方盛庭趨顔遂低行趨豈云異喜愠自不齊微官何
足論等求飽糠粞三徑如可卜歲晚歸扶犂
題分秀堂
南山有佳色偃蹇誰能分如何公子堂卧看南山雲公
子秀公族高標出塵氛總戎亦何事晏坐參罏薰晴空
萬劍戟衛此明將軍鄙夫在莆城簿書劇絲棼青山不
到眼終日無一欣寄聲幸分我與子同清芬
題默軒
李君誦兵法辨若懸河流時平棄不用胷中欝竒謀三
年蓮勺鹵一室藏深幽默翁笑自謂晏坐無餘求不言
非真默但與木石儔說默默時說吾聞諸前修君看古
宗密妙義難為酬及談不二門則卷機鋒收我以辨自
喜窮思戒摩兜君宜尚勉旃負杖從吾游
題王内翰家李伯時畫太一姑射圖二首
太一真人蓮葉舟脫巾露髮寒颼飀輕風為帆浪為檝
卧看玉宇浮中流中流蕩漾翠綃舞穏如龍驤萬斛舉
不是峯頭十丈花世間那得蓮如許龍眠畫手老入神
尺素幻出真天人恍然坐我水仙府蒼烟萬頃波粼粼
玉堂學士今劉向禁直岧嶤九天上不須對此融心神
會植青藜夜相訪
海上仙山邈雲水神居縹緲凌虚起風餐露宿不知年
八極浮游一彈指何人紙筆作此圖細看尚恐冰為膚
便欲憑軒問連叔却愁掛壁驚肩吾雖有此圖傳自古
矯矯真容那得覩萬里中州不少留曉發咸池暮玄圃
而今玉殿開珠宫鸞旗鶴馭紛長空神兮早御飛龍下
願賜千秋年穀豐
出宰分寧别舊同舍五首
公車八千言自獻十二旒落筆中書罷石渠並英游方
欣洛陽遇已慨周南留明堂多楩柟詎須汝薪槱三年
望龍斷艱難身百憂鬢髮五分白更落天南陬
念我行老矣才拙世所捐青綾未頻直黃紬且安眠飽
聞縣西寺修椽壓山巔中谷五百衆上堂鼓闐闐王程
倘餘暇玆焉著幽禪自擷雙井茶與僧酌雲泉
昔慚芸閣姿斥守莆城市五占天雞星未抆逐臣淚歸
聞長樂鐘疲馬思一試挈挈今又東敝邑臨無地人生
縛微官大似侏儒戲升沉各幾時怨欣兩當置
益昌剗移文道州拙催科我愚象二子將奈分寧何吾
君放勛姿於今萬邦和縣令但拱手排衙鼓鳴鼉故人
怒挽船勸勿凌江波君其謝故人我亦聊絃歌
陽山昔御史夷陵前校書坐法竄未久遇赦罪已除故
時同舍郎半直承明廬獨奔江西縣道里三千餘皇明
燭幽隠倘復哀臣愚念當脫江瘴與子聫朝裾
西山梅花二首
空山有佳人寒林弄孤芳晚分天女白夜奪嫦娥光亭
亭照清淺欲渡横無梁微風起復滅為我傳幽香
紛紛月彩動炯炯霜容開不覩散清影寧知花底來平
明忽天風磵谷空蒼苔惆悵有餘馥繁英安在哉
入鳴水洞循源至山上
崇山蓄靈泉萬古去不息瀦為百斛深散入千渠溢其
東滙民田又北尋山腋斷崖如破瓜飛瀑中蕩激大聲
或雷霆細者亦竽瑟末流垂半山十里見沸白得非拖
天紳常恐浮地脉吕梁丈人老尚與汨偕出我欲蹋驚
湍下窮齦齶石惜哉意徒然屬此歲凛慄安得汝南周
斷取白蛟脊歸之龍泉峯山門夜喧席
黃龍山中
未雨萬木翳既雨羣山開山神若眷予一掃風中埃摩
雲夾路松禪伯手自栽我來植拄杖聽度松風哀幽賞
未云足暮色蒼然來何當白玉輪碾上西南垓
分寧大竹取為酒罇短頸寬大腹可容二升而
漆其外戲為短謌
此君少日青而癯爾來黑肥如瓠壺縮肩短帽壓兩耳
無乃戲學騶侏儒人言腹大中何有不獨容君更容酒
未須常要託後車滑稽且作先生友少陵匏罇安在哉
次山石臼空飛埃茆簷對客夜驚笑麴生叩門何自來
老向人間不稱意但覺淵明酒多味乞取田家老瓦盆
伴我年年竹根醉
湖南有大竹世號貓頭取以作枕仍為賦詩
湖南人家養貍奴夜出相乳肥其膚買魚穿柳不蒙聘
深蹲地底老欲枯誰將作枕置榻上擁腫似慣眠氍毹
慵便玉枕分已無孫生洗耳非良圖茆齋紙帳施團蒲
與我同歸夜相娛更長月黑試附卧鼠目尚爾驚睢盱
坐令先生春睡美夢魂直繞赤沙湖更煩黃妳好看取
走入旁舍無人呼
竹爐
蘇州平生淡無欲長物從來博山足斵石燒磁俱碌碌
削筒為之方絶俗净名居士眠胡牀夢餘竹齋春晝長
不知柏子起烟縷但覺細細風吹香
陵陽集卷一
