陵陽集卷三
宋韓駒撰
近體詩
上泰州使君陳瑩中
當年賢路雜薰蕕歎息諸公善自謀今日在前皆鼎鑊
後來知我獨春秋海邊已擊師襄磬湖上新逢范蠡舟
惟有書生最無事不妨挾册更西游
聞富鄭公少時隨侍至此讀書景德寺後人為
作祠堂因䟦余舊詩後以自嘲
藤牀瓦枕快清風破悶文書亦漫供鄉信未傳霜後雁
羇懷生怯晚來鐘淹留已辦三年計流落應無萬戸封
猶有壁間詩句在他時誰肯寫塵容
海氣昏昏又嘯風一杯扶病要時供三年閉戶兒童怪
千古閒情我輩鍾若得黃甘應手種更求青李莫函封
疎頑自笑將安適寄謝江山好見容
食蟹
海上竒烹不計錢枉教陋質上金槃饞涎不避吳儂笑
香稻兼償楚客餐寄遠定須宜酒債嘗新猶喜及霜寒
先生便腹唯思睡不用殷勤破小團
次韻師白中秋會飲且餞予行
樓高應在月明邊目斷西山萬里天擬喚謫仙歸貝闕
翻愁快馬蹋瓊田詞鋒易破孤虛陣酒令難欺賞罰權
放盞成空君莫歎明年千里共嬋娟
次韻留别南公
天遣吾曺與世疎那將窮技學黔驢只今年少身多病
是處愁深淚濺裾此去不須論塞馬向來猶有葬江魚
虚名只用驚兒輩要作生涯墓誌書(一作莫著書)
至襄城家君有詩命某屬和
日月驅車及莽蒼今朝一眼楚山長共看社燕將鶵急
誰見秋鴻刷羽光晚渡河流皆倒影夜題馹壁作斜行
道邊草木應相笑解笑年來為底忙
次韻雙蓮花云得之城東
對鏡佳人艷質同微風更許暗香通凌波鬭作拖裠綠
行雨翻愁裛臉紅欲寫新圖過淮右從今勝地自城東
有情邢尹空争寵豈悟榮枯一瞬中
和者既多花已成實矣復作一首
人間異物費元功水與銀河一綫通誰擲兩杯浮淺綠
忽逢丫髻插殘紅澷誇造物偏江北疑有遺民聚海東
天子不收祥瑞奏坐憂芳質朽泥中
次韻陳師白
居士年來淨目塵空花豈復問陳新北游豈識無為子
東第常叨不速賓憶昔扁舟輕白帝何年一室老青神
飄然又指淮山去儻更山中得異人
次韻薛孟二君唱和
河東有句不空傳但寄襄陽孟浩然多慮皆能成白髮
一塵莫遣到丹田此身彭澤杯中老浮世邯鄲枕上眠
常恨今時無大雅看君發憤補亡篇
十絶為亞卿作
離歌三疊最關情不省從來此地聞早是春殘心事惡
落花隂裏更辭君
君去東山踏亂雲後車何不載紅裙羅衣浥盡傷春淚
只有無言持送君
更欲罇前抵死留為君徐唱木蘭舟臨行翻恨君恩雜
十二金釵淚總流
世上無情似有情俱將苦淚點離罇人心真處君須會
認取儂家暗斷魂
君住江濱起畫樓妾居海角送潮頭潮中有妾相思淚
流到樓前更不流
憶汎郎舟共採蓮今來揮淚送郎船回書倘寄新翻曲
湖上何人為扣舷
一夢巫陽樂巳窮三年猶復怨匆匆倏雲驟雨成何事
未必三年抵夢中
妾願為雲逐畫檣君言十日看歸航恐君回首高城隔
直倚江樓過夕陽
初合雙鬟觸事羞離筵酌酒強回頭縱言眼軟偏饒淚
莫道心癡不解愁
強整雙鬟說後期相盟不在已相知來時休落春風後
却漫嘲儂子滿枝
徐師川跋
夏木隂隂欲放船黃鸝啼了落花天十詩說盡人間事
付與風流葛稚川
送俞仲寬赴宿倅
年少場中晚節寒去年揮手下天關何人肯蹋風波路
自古難言骨肉間十里即應歸漢闕一帆從此别淮山
艤舟如得僧伽印未用將身付等閒
便衣訪徐師川坐定陳瑩中太守亦至余避入
室已而同語良久戲呈師川
兩都賓主盡雄名我獨何人共宴榮微服豈宜從刺史
瓦巾端為訪先生山隂甚愧羣賢集蜀客初無一坐傾
庾亮興來殊不淺臨風數語逼人清
次韻師川見和
使君直氣舊凌空帳下森森已八龍倒屣休迎王節信
同舟未許郭林宗我無草舍容朱轂君有詩聲抵素封
危坐正衿殊不慣歸從短褐醉千鍾
五月八日游北禪師川登塔盡七級僕能三級
而已晚過公晦偶作二首
徐郎胷次已冰清北寺清游更絶塵不欲茹葷緣道友
肯來出郭是詩人憐君遠客情能爾看我題名墨尚新
誰有好方扶脚力故鄉歸去蹋峨岷
鐵鏁銅鐶一一開肩輿不問主人來已登白塔吾休矣
更上紅亭子壮哉世外清歡須邂逅城頭落日共徘徊
雲樓五月滄洲趣羞殺初無八斗才
曾大父有詩云三春拂榻花黏袖午夜淘丹月
在池舍弟子飛歸蜀與語及此因取為韻
去蜀初游楚吾方十二三無成今長大送汝不勝慚
還家倘無事莫負故園春衣錦兒嬉爾從來笑買臣
艤舟不能前已復日西没贈子以幽蘭秋風正披拂
野宿月團欒風餐氣蕭颯從來對牀地只今懸一榻
入蜀尋幽迹應先到浣花誠知錦城樂亦記早還家
魚游因餌得鳥困坐黐黏顧我今如此空懷石井鹽
逢年要力耕善舞須長袖北山休移文南山歸種豆
一棹送君歸酒醒秋江午正是蓴鱸時思君在何許
明月落帆時荒山孤夜夜回首白雲飛吾親在其下
客行宜努力時亦近醇醪一盞熏人醉雲安米正淘
爾去逢諸父髯霜貎渥丹貧窮宜此報冨貴却難安
揚州十里春峨嵋半輪月兹游真不凢詩成想清絶
吾祖屯田公遺書悉安在為我謝諸兄蠧魚時一曬
故山不可到歸夢到天池想見山中叟磨崖待我詩
次韻參寥
此身不擬墮塵緣長恐驚鴻落響弦蹋盡世間千澗壑
歸來胸次一山川深宫木末猶秋色故國天涯只暮烟
憑仗道人分石甃要看庭下玉龍旋
且向家山一笑懽從來烈士直如弦君今振錫歸千頃
我亦收身入兩川短世驚人如掣電浮雲過眼亦飛烟
何當與子超塵域下視紛紛蟻磨旋
游定林寺
定林何有惟脩竹急喚清樽趁午隂曲檻以南青嶂合
高堂其上白雲深人猶未識官曹意風自能披我輩襟
是夜琴彈醉翁操笑呼明月作知音
題鶺鴒圖
有弟留南楚經年不寄書天涯數行淚獨對鶺鴒圖
題絳帳圖
豈有青雲士而居絳帳間諸生獨何事不上會稽山
泰興道中
縣郭連青竹人家蔽綠蘿地偏春事少山迥夕陽多暗
水批崖出輕舠掠岸過傳呼細扶柁吾老怯風波
偶書
雪如羞明夜方密風似擺花春更多竟日吟詩安用許
今朝上酒奈寒何
題畫雪雀
寂寂黃山處士居空林急雪鳥相呼不知此子何由見
歸與先生作畫圖
只畫山禽依雪竹斯人用意復誰知肯來禁籞圖神爵
應已傳呼作畫師
題王充道清芬亭亭前瑞香花數百本
著葉團青盖開花炷寶熏遥知三徑馥尚隔數家聞但
取芳菲襲無勞灌溉勤藉令搖落盡子自有清芬
智勇師歸永嘉自言所居在萬竹間乞詩送行
上人歸去家何許萬竹深圍一把茆蹋盡叢林參白足
却來江檻俯青郊夜階蔌蔌風翻籜春路冥冥雨放梢
肯拚清隂分百十暮年思與子論交
題修師陽關圖
風烟錯漠路﨑崯倦客羈臣淚滿襟何事道人常把玩
只應無復去來心
題趙君發牧牛圖
王孫豈識田家趣妙畫聊因好古收惟有野人開卷笑
憶騎牛背下西疇
李少愚母輓詩
石&KR1038;恩雖渥潘輿恨已遥南天丹旐濕朔吹繐帷飄不
復迎船筍驚聞引葬簫九原封若斧淚溢冶城潮
贈張景方
斯文萬古照乾坤削簡沉碑僅免燔在處自應神物護
從來難為俗人言仙官下取餘無幾夾壁深藏尚半存
異日亡書購三篋吾知漢相有賢孫
題花光長老畫
曉出花光寺雲沙照眼新歸來看圖畫借問若為真
昨欲浮湘去褰裳望九疑清湘今入手一棹更何之
送黃若虚下第歸湖南
時人會傍高門走獨肯來游翰墨場已有哲兄如叔度
定知吾子勝文強長淮白浪搖春枕故國青山接夜航
乞得功名歸遺母未應深羨綠衣郎
館中直宿書事
十載名山慣杖藜清都直宿夢魂疑卧聞長樂鐘聲近
尚憶寒山半夜時
北風吹馬襲貂裘薄雪連雲凍未收銀闕晝開禽鳥白
信知三館是瀛洲
走筆謝人送酒
此身投老倦黃埃傍水柴扉晚自開百萬愁城攻不破
正須從事斬關來
留别館中諸公
暫謫人間去羣仙莫浪猜塵緣吾未斷不是薄蓬萊
行至華隂呈舊同舍
落日同騎欵段游倦依松石弄清流蓬萊漢殿春分手
一笑相逢太華秋
金粟堆
少陵金粟堆前淚歎息開元萬事空今日我來愁又絶
更無松竹鳥呼風
謝人寄小胡孫
致爾自何處初來猶索騰真宜少陵覓未解柳州憎婢
喜常儲果奴嗔屢掣繩報君無一物試為斸寒藤
醉中走筆留别楊將軍
山西老將尚童顔曾臂紅旗到賀蘭今日樽前惆悵别
梨花風雨一枝寒
賦曲江禁柳
照水纖柯拂地明東風初試舞腰輕人間豈識長門恨
霧鬢烟鬟綰不成
次韻思聰
欲問琴聰水鏡篇朅來端為著幽禪五更下馬呼殘夢
數面成親似宿緣伏腦憐君有犀骨騰身笑我不鳶肩
白頭奔走襄陽道空誦新詩憶浩然
和李上舍冬日書事
北風吹日晝多隂日暮擁階黃葉深倦鵲繞枝翻凍影
飛鴻摩月墮孤音推愁不去如相覓與老無期稍見侵
顧藉微官少年事病來那復一分心
謝人寄茶筅子
立玉干雲百尺高晚年何事困鉛刀看君眉宇真龍種
猶解横身戰雪濤
偶書二絶呈館中舊同舍
去年看曝石渠書内酒均頒白玉腴今日醉登延閣望
幾人回首憶窮途
御本曾看錦帕舒醉驚飛閣上凌虛而今卧病衡門底
自曬茒簷幾卷書
題明皇上馬圖
翠華欲幸長生殿立馬樓前待貴妃尚覓君王一回顧
金鞍欲上故遲遲
次韻倪巨濟夏夜二首
慵便紗帽滑病起葛衣輕白露含花動黃流帶月清思
君開酒陣是夕破愁城但恐何平叔常談笑老生
卧病京華客塵緣種種輕共誰傾盖舊之子逼人清筆
倒三江水詩專五字城白頭聽諷誦渾覺黑絲生
送蘇世美東歸
東游兩見鶴林春晚愧先生作並鄰罇爼每留倉猝客
典型猶識老成人繫舟一笑都門外賣劍歸耕潁水濱
意氣年來類兒女别離不覺淚横巾
京口尋山每見携鶴林問法更追隨本無物累那成癖
肯借人書未必癡食粥往年容乞米一罇今日細論詩
邗溝好去春風暖莫忘椎冰共載時
次韻蘇文饒待舟書事
公才豈止劇曹郎肯向明時氏庾倉會有綾衾趨漢署
不須錦䌫繫吴檣青箱教子書千卷白髮思親天一方
看我飄然五湖去棧羊篩酒送歸艎
次韻蘇彦師見寄
長年眼力怯看書每見先生愧腹虚猶覺是身多净業
欲投禪客問真如向來水馹分襟罷常記河梁握手初
從此論交同畢杜巷南巷北莫相疎
題萬松亭
北窗欹枕雨濛濛夢破青山落眼中喚取隠居來此住
人間却有萬松風
老夫愛此摩雲幹欲下黃岡尚據鞍一疋猶無好東絹
憑誰貎出萬松看
道中絶句
淺黛依依臨水笑挼藍脉脉抱山流他年定作寒溪夢
夢載支郎雪滿舟
野岸黃榆三萬栽枯根斷處水容開隋堤二月春如許
看取柔條拂面來
青羅帶上玉花飛不用天山一尺圍欲上釣船沙際宿
前旌何苦喚人歸
梅花八首
山居有幽事小雪破梅心的皪明隂壑玲瓏挂晚林吹
香撩遠興弄影慰孤斟剰欲留長在霜枝半不禁
蔕是團青蠟花非刻素紈直言南雪少猶自北枝寒白
髮遲明折清香帶暝看有情亭午日慎莫苦摧殘
的皪林間白風霜莫浪催江南春不雪似是一枝梅
雪裏尋梅蕊多應傍水開那知是花處但覓暗香來
江南歲晚雪漫漫磵谷梅花巧耐寒幸有幽香當供給
不辭三載滯西安
雲根細路繞溪斜日出烟銷水見沙只度關山魂已斷
何須疎雨濕梅花
籃輿曉入關山路玉節珠旛次第開白髮微官何用許
似憐身出道山來
漢宫鉛粉淨無痕蠟點寒梢水畔村忍犯雪霜凌竹栢
尚憑風月弔蘭蓀騷人折去清詩健驛使持歸舊典存
病眼渾驚春思早一枝聊洗畫圖昏
夜泊寧陵
汴水日馳三百里扁舟東下便開帆旦辭杞國風微北
夜泊寧陵月正南老樹挾霜鳴窣窣寒花垂露落毶毶
茫然不悟身何處水色天光共蔚藍
題申居士霅溪圖
霅溪居士買山圖碧玉峯前碧玉湖中有一丘容我老
暮年居士肯分無
同趙發運游甘露寺
皇華使者下滄洲十載題輿記舊游欲信隨車翻雨脚
請看轉漕跋船頭飛騰已入西清殿徙倚猶尋北固樓
肯與故人躋石徑松風聲裏度鳴騶
庚子年還朝飲酒六絶句
三年逐客卧江臯自與田翁酌小槽飲慣茆柴諳苦硬
不知如蜜有香膠
往時看曝石渠書内酒均頒白玉腴落魄十年無復醉
因公今日識官壺
漢閣重來鬢已蒼故交強半上鵷行鳴鞭送與黃封酒
似喚幽人入醉鄉
愛酒淵明愛也無無人為我著錢沽起呼老瓦嘗官醖
一炷寒燈夜自娱
舊聞西國蒲萄酒走送柴門不待求飲罷愁城無處立
故應一斗直凉州
五侯池沼卷東風釀作真珠滴小紅但怪外邊春色曉
濃華都在沁園中
題韓幹畫馬
古畫仍藏古錦囊故人擕得自瞿塘僰僮莋馬應羞見
羌戶方調兩驌驦
送海常化士
好去凌空錫杖飛鳳林關外道場稀莫言衲子籃無底
盛取江南骨董歸
鉢囊空去莫言貧會見吹毛本分人乞得金多未為貴
歸來著眼看家珍
次韻何文縝種竹
杜陵窮老覓榿栽不似何郎種笛材三徑莫憂荒草合
一樽如與故人開未堪急雨枝枝打便有幽禽日日來
坐誦東坡食無肉詩腸日午轉飢雷
虞童子七歲能誦書部使者聞諸朝既至京師
會更制不果試其歸也以二小詩送之
七歲瀾翻數萬言飢鷹引子望騰鶱時平不用甘羅輩
寂寞提書歸故園
不作西京童子郎時人已自識黃香還家更誦五千卷
十八重來詣太常
次韻李希聲館中上元直宿
海上飛來百尺山三呼萬歲亦迎鑾春連禁籞常年早
夜近清都特地寒不見星橋開鐵鎖似聞雷鼓落銅丸
起呵凍筆哦詩罷月傍蓬萊漢閣殘
次韻王給事觀殿試唱名
已對丹墀眼尚生金莖曉露逼人清非關董相三篇切
自是重華四目明勇似風摧山嶽勢罷如雷卷海波聲
曾叨應奉宫門外老去空驚歲籥更
馬革包尸誓此生豈知今日塞塵清強隨舉子論兵要
直為君王下詔明老將猶能賈餘勇少年未分怯先聲
元戎十乘他時事莫厭邊亭夜報更
漠漠春雲晚自生廣寒宫裏未為清花深曲水潺湲出
柳暗長廊朧&KR0008;(音弄送)明月近頻移鳷鵲影庭空自樂鳥
烏聲此時欲寄王摩詰字字煩君子細更
集英春殿唱諸生日轉觚稜曉色清近侍皆分金帶赤
内人争看雪衣明(内人多自昇平樓上下觀)罷朝詔賜羣公坐合殿
歡傳萬歲聲我老倦隨宫漏永江南歸去聽鼉更
先大夫元豐間及進士第榮州伯父喜而賦詩
宣和四年信道兄登科某時為著作郎侍立集
英殿與觀唱名未幾信道兄調而歸某謹次伯
父韻以送之
坐看連名策太常青雲穏上不須忙盡收騏驥無中駟
别揀楩柟有豫章玉殿桂留今日影瓊林花記昔年香
聞君補吏成都去更與重尋舊草堂
送王左丞宣撫河北
百(一作千)里烟(一作燕)雲墮目中天戈直擣大槐宫已煩寵
數褒申伯更遣羌戎識晉公玉帳旌旗皆喜色鐵林鼓
吹自春風應磨萬丈燕山石獨攬宣和第一功
次韻翁監再來館中
歸老江湖久自盟睡餘且復對空枰重來内閣人初健
慣蹋天街馬不驚已喜劉歆分七略尚傳韓愈誨諸生
太平潤色須公等應許吾兼吏隠名
臣㮚以御畫鵲示臣某謹再拜稽首賦詩
君王妙畫出神機弱翅(一作羽)争巢並語時想見春風鳷
鵲觀一雙飛占萬年枝
舍人簮筆上蓬山輦路春風從駕還天上飛來兩烏鵲
為傳喜色到人間
送權師謁蒋山華藏二長老
祇園寺裏長連榻衲被蒙頭坐五年忽憶山中有尊宿
欲來言下覓真詮蕭蕭野店雲生鉢渺渺江津月入船
一段孤湖千里去不知何事苦參禪
送聰師往蜀中乞錢
早學湯休句中參魯祖禪舉花曾有省持鉢尚隨緣雪
滿商山屨風號灞水船誰憐功行苦乞與一囊錢(乞音棄)
次韻館中上元游葆真宫觀燈
百千燈射水精簾尚覺游人意未厭多病只思田舍樂
夜歸烟火望茆簷
玉作芙蕖院院明博山香度小峥嶸直言水北人稀到
也有槃姍勃窣行
鴨綠未全生曲沼鵝黃先已上柔柯故應春物撩詩思
白髮明朝一倍多
開卷愛公如李益解言明月逐人來多情如共春流轉
刻燭題詩又一回
澹澹新粧帶淺啼催車只待日平西驊騮也自知人意
散入千花了不嘶
過左掖門馬上口占
十載扁舟自在閒帝城春物不相關却因久住蓬萊閣
贏得年年看綠山
蜀僧法聰率然叩門乞詩送行
去蜀且萬里尋師踰十年初猶學搜句老漸欲参禪晏
坐蒲團破游方草屨穿還家何所得笑上峽中船
申應時卜居京口名之曰雲棲又曰小築乞詩
送行
客舍秋來憶舊居一帆歸去落東吳他年寄我新詩句
即是雲棲小築圖
不分西津亭下石二年輸與白鷗眠而今更恨申居士
占斷旁邊著釣船
故樞密鄭公輓詞
舊德凋零盡惟公尚典型遂無宣室對徒有景鐘銘志
欲兼三代文皆刺六經何由瞻傅說但覓泰階星
義苑曾深入詞源更力探經綸黃閣再宥密紫樞三盛
德今誰似高名古所慚傷心舊賓客望哭府潭潭
憶昔平原客曾叨十九人懷沙正愁苦負土更悲辛冊
府三年滯樞庭一見新今來揮涕淚為國惜良臣
次韻何文縝舍人後省致齋
夜直沉沉浴殿南春風想對百花潭藤牀轉枕尋餘夢
粉壁題詩倚半酣追記舊游時一笑勸參真理莫多談
白頭粗試絲綸手歸去扶犂意亦甘
故正議李公輓詞
内閣論思密西班步武清誰無子隆貴獨被主恩榮帶
曳黃金重鞍飛白玉輕舊時行樂地簫鼓入佳城
昔在昭文館從公侍赭袍笑談傾盖舊風采照人高便
欲參藜杖那知奠濁醪不堪西北望松栢暮風號
次韻石塔睡菴
寺南寺北竹隂濃背日茒茨雪未融為厭呢喃說禪病
故將齁䶎現神通殷勤問話非龐藴邂逅論交得贊公
借我蒲團睡今夜五湖春夢雨聲中
送僧化寧吳中行脚
我欲游京口浮家未有船羨君無一物篷底曲肱眠
渡水穿雲去神光觸處開隔江如有得飛錫早歸來
示龜山平老
二年三飲龜山井道上菰蒲亦笑人猶覺是身多世累
一菴何日與翁隣
水横絶浦曾争渡浪打船頭又少留安得一舟淮上釣
水生水落任沉浮
次韻侯思孺將至黃州見簡
未用船頭報水程為君持酒打愁城青山久負當年約
白髮多從客路生點檢轉工新句法揩磨難减舊風情
小留莫道無供給一味東籬有落英
故資政忠惠韓公輓詞
籍甚中山守風流世有人獵圍邊月曉筵蹋塞花春金
絮盟猶在灰釘事已新使公長卧護何地起胡塵
憶在昭文館垂紳看立朝敢論同自出但喜識高標有
子仍持橐如公合珥貂傷心鄴城路宰樹結寒飇
以正賜庫蒲萄醅送何斯舉復次其韻
歎息蘇公無恙日坡頭自築小山房五年不識官壺味
只以春江當酒觴
老臣政術不堪論尚得君王賜酒罇異日黃州成故事
蒲萄醅熟記初元
蒲萄酒用春江水壓倒雲安麴米春未解敲門問竒字
一杯聊醉草玄人
登赤壁磯
緩尋翠竹白沙游更挽藤梢上上頭豈有危巢與棲鶻
亦無陳迹但飛鷗經營二頃將歸老眷戀羣山為少留
百日使君何足道空餘詩句在江樓
陵陽集卷三
