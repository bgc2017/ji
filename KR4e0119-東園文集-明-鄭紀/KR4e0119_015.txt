東園文集跋
古之學者文章經濟事出于一自後儒林循吏之
傳立或以著述淹博稱或以擘畫練達顯分道揚
鑣短港斷潢莫相貫也惟心通乎道學焉必得其
大原翰墨所寄用以敘事明理陶寫性情之淵懿
皆足徵其事功之不朽是又非若&KR0757;觚之士娛情
藻繢已也梁九世祖司徒公學以聖賢為志居鄉
立朝之節概名公敘述備載集中小子何從窺測
所遺詩文當時已共珍為寶玩盖其心得之微不
但足擬作家程子所謂載道之文非耶故自明中
葉歷久如新今
聖天子褒崇先代徵文考獻厥典有加舊刻文集日久
腐漶(梁)深懼先烈之不彰爰謀諸弟重鋟之間有
遺者亦以補入至如歸田錄義聚家範增修鄉約
諸集皆風教所存無奈久燬鴻儒鉅公有家藏者
惠借摹刻廣布是寧特(梁)兄弟得承嘉惠祖德重
光知道之士或亦樂為導之先路云乾隆戊午九
世孫英梁謹識
