東園文集附錄
名公敘述
公諱紀字廷綱别號東園登天順庚辰進士改
翰林庶吉士授檢討歷官至戶部尚書致仕給
驛還鄉奉詔進階榮祿大夫卒年七十有六賜
葬諭祭二壇
幼莊重警敏趨向不凡與孝子劉閔居雲洞山中以居
敬窮理為學一時名士翕然歸仰泉南陳剰夫來謁留
閱月自言得見鄭子方覺荒疎修撰羅倫謫官泉州往
返必約於風亭僧舍講論數宿曰東圜學問心得為多
嘗倣周禮作義聚家範闔門千有餘指恩義禮法藹然
有章參酌藍田鄉約舉朱子義倉提學周孟中梓其範
僉事林充賢序刻約規通行八郡又救止買軍之害節
省里役之費興造卧龍諸橋請復楓亭助役鄉人德之
成化末朝旨促有司迫就道至武夷山復留晦翁精舍
數月還明年朝促尤嚴起供職孝宗登極上疏勸御經
筵近儒臣論聖學以正心為要言甚切上有這本所言
朕當體行之旨課士必先德行進退惟公雖當軸子弗
庇召國子祭酒陛見司禮權璫陳寬見紀儀容修偉以
鄉里故求見却之駙馬習禮稍愆召伏堂下不少貸再
入經筵尤多啓迪一日講太甲中篇紀進曰人心向背
係君德之修否若任用忠良納誨輔德則人愛戴若比
昵近倖蠧政縱欲則人心叛離天命去留亦因以異左
右竦然萬壽節舊規設醮禮部取監生執事紀曰監生
讀聖賢書豈識此禮上疏極言設醮祝延之非不報國
學有膳餘銀千两典簿以常例奉紀曰膳為監生何與
祭酒悉歸諸官同官劉謂紀形其短属監丞林大猷為
言紀曰非敢立異不忍白首而改節也山東大旱嘗
上言人七日不食則死安能待應募之糴今江南糧運
閣淺山東乞量許截借俟募到銀两糴還不唯民饑得
免於溝壑而船輕亦易達於京師深為两便并言太監
羅兌新故遺貲鉅萬願無愛之以救一方赤子復陳備
荒六事上皆嘉納又論古祭禮天子九獻公卿降殺以
两今郊廟止三獻并言道家絶夫婦之禮優人亂男女
之倫今乃使之奉祭祀皆非所以興禮樂也弘治丙
辰詔舉將材疏上武舉事目甚詳謂武舉之科將材所
係請創制以補闕典今武舉科條多采用之庚申邊儲
告乏戶部咨取鹽引開中紀上言千里餽糧士有饑色
今渭南凉州一帶即古渭濱燉煌世代不同地土則一
實由軍容債帥吞併膏腴怯耕近塞耳宜差官清理督
種數年之後邊儲自足若以見今缺乏則江南寺觀田
連阡陌收其租稅量給齋糧非惟裕邊賑濟之可資抑
且崇正闢邪之有漸事下戶部壬戌京師直隸大旱民
多死徙因設法令官軍月給就水次交兑凡三月積出
餘米二十餘萬石充賑先發後聞時全活甚衆司禮等
監民匠及送船餘丁紙鈔匠之類於舊制外歲增粮米
二十五萬餘石紀密疏奏革上可之守備及諸内臣不
便至出危言紀不為動江西湖廣諸道逋負累數百萬
計民以運費倍於正粮為艱即奏許折價他如鹽鈔布
帛諸料凡解内庫者用費倍之皆奏令解部轉送每年
所省數十萬正德丙寅漳寇大作入我西鄙紀倡議
築城明年城完寇再至不敢犯戊辰疾作都御史林俊
孝子劉閔來視醫紀解之曰死生常理毋煩過念第受
國厚恩每聞朝政變易為九京遺恨巡按御史韓廉暨
守巡亦至偕郡邑大夫問疾紀語以僊城未固願卒事
以惠一方卒之日正襟端坐占詩二律壽七十有六遺
命劉閔治喪勿請葬祭立朝正直剛毅遇事敢為無
毫髮詭隨人意然用此數罹讒呰嘗誠其子曰富貴非
可求徒喪所守余以孤忠自信雖為人所讒頼主上聖
明殊恩荐及公道何負人耶(俱仙遊志)
同考禮部會試有國甥在場内廷遣賜茶餅同事因覓
其卷甚急公置不發及錄進内多不悦憲宗皇帝曰翰
林官亦難為也公器宇寬洪舉止凝重雖在燕居必
正襟端坐妻子奴隸未嘗見其惰容與人無貴賤一於
誠作詩文無搆思興到即書終篇不易數字書法端嚴
遒勁雖信筆亦字行井井相對先侍郎公沒公苫塊
喪次日夜不離三年之内未嘗一至後寢黃夫人非喪
次不相見蔬菜中偶有葷油輒覺而泣家人懼自是必
整潔以進服闋旬餘猶未忍改太夫人憐之親食以雞
因病瀉數日乃復常督學浙江時哀詔至鎮巡議鼓
樂導迎公舉四海遏密八音之言以止之同師生宿齋
講禮終制以盡如喪之心今上在東宮行冠禮公采古
今帝王嘉言善行凡百條各繪圖作贊名曰聖功圖表
啓以進且言皇太子當近正人聞正言不可與儇薄内
侍遊上優答之一日在東宮披圖翫視良久因指一圖
諭太子曰哥哥可學此人公見留都無二年之儲辛
酉奏設水兑革濫支至癸亥秋京儲遂有七年之積其
水兑之法南京戶部至今遵行軍民甚以為便公自
翰林至今官前後乞休一十八疏皆荷温旨勉留弘治
甲子三月復移病即官邸視事月餘乃以本部印信咨
送南京吏部委官署掌上疏懇請束装以待八月始奉
有情詞懇切晉秩畀傳之旨(俱遺事)
公自志學便以古人自期嘗與張東白羅一峰會講性
理與陳白沙以書翰相規勉又會予雲峒玩易考禮主
静慎動以求至道聞人有善行雖微賤必奬與之見人
之貧賤非親密亦周恤之其崇正輔仁之念終身不易
家食二十餘年足不涉城府上司非往拜其家不獲一
見晩復著歸田咨目十條事親盡孝終喪不御酒肉
不入房寢喪畢廬墓讀書永世克思立朝處鄉多大功
在在可紀是皆載諸遺事人所共知可以名世而傳後
者若夫有欲為之志而於時於力有不逮者人未必盡
知也然其青天白日喬嶽太山則又昭昭不可掩者矣
(孝子劉閔撰遺事序)
廷綱為人梗直剛介有大抱負於古今人許可者盖少
達官貴人雖平日相聞識未嘗肯一闖其門所交好者
必愼擇非其人亦不輕為答問一語獨與予泊同年南
邑張君廷祥資其麗澤之益恒多財一二日不相見即
悵悵然如有失雖莫夜亦必便服出一會會則講論五
經性理之奥修身愼行之方而詩文之工與否不屑論
也至如彼此所行有一善也則相與奬之有不善也則
直詞規諫之而不少貸如是者視以為常今年春廷綱
以父母年老久曠省侍乃援例乞致政不許六月復以
養親請詔允之其致政養疾也予與廷祥皆懇懇諭解
之廷綱曰予非不此道之知第念雙親年老思慕成疾
二君所目見也今進則不能輸誠罄力以忠于君徒碌
碌日支於大官月給於太倉心果安哉倘數年疾用少
瘳報國之日尚長於是予與廷祥謂其言亦一道也且
古人謂人之出處雖朋友亦不可得而盡道之故不復
終止云(禮部尚書謝一䕫譔蓬瀛别意)
廷綱遭逢聖代乞告家居慨然有志於正家作範若干條
率家人力行且再世矣余近過其所居竊有慕焉故取而
壽梓以與有家君子共之於乎天下之治正家為先天
下之家正則天下治矣使士夫之於家皆有先生之心
其為風化之助豈小補哉(福建提學周孟中敘鄭氏家範)
内翰鄭氏家範上有家長以統制乎一家自副長而下
至於耕牧各以其職而聽命焉禮節明備亦一小周禮
也雖然周禮主法制而仁厚之意貫乎其中鄭範主仁
恩而禮制行於其内以予觀之禮易而範難也然鄭之
子孫果能博學以明其理集義以正其身則亦未見其
艱也嗚呼國朝周禮惟鄭之子孫可行之(興化府知府)
(前輸林岳正題鄭氏家範)
東園先生曩自内翰乞侍養山中而以平日所蓄抱見
聞者參今考古嘗錄一編已舉行之以淑一鄉而未及
乎他郡予偶得之披閱再四觀其大書高祖舊章以提
其綱於前細演先儒格言以詳其目於後無非欲吾民
知制之不敢違與禮之不當違而尊信奉行之也克賢
承恩復官閩臬惟并坐此責是懼庸題諸篇端俾刻於
列郡嘉與有官君子篤行之母諉曰吾黨近迂而空言
無補也(福建僉事林克賢譔增修鄉約序)
余友廷綱先生退處山中逾二十載玩經察理洞窺古
昔聖神虛心應物無欲無為之妙其充然自得誠非流
俗口耳辭章之學可論(福建提學新喻胡榮撰)
先生握文衡於浙之外臺所以授受者易詩書春秋二
禮之經所以宣明者君臣父子兄弟夫婦朋友之道所
以肄習者禮樂射御書數之文齗齗乎如菽粟之必療
饑藥石之必伐病異端邪說闢之廓如也(芹泮留思)
先生下車力以斯文為己任教人以正心誠意之學而
以身先之厚本抑末斂華就實真道德之君子也至如
美教化易風俗興禮樂崇信義凡百事有關於學政者
皆振刷而一新之吾先生有功於名教多矣(春風遺愛)
浙俗不齊在東過儉西過奢且惑於浮屠邪禱而凡冠
婚喪祭舉惟世俗是尚先王儀度十亡七八先生蒞政
之初深以為憂乃躬親指教一以敦本善俗為先又命
丁憂生員講習喪禮不為異端所惑自是兩浙士夫家
居喪者多循家禮不修佛事奢者禁儉者勉風俗漸為
之變然其為人性剛法嚴直道而行不恤後事士受約
束初甚苦久之乃安(士林遺思)
先生教人先之以德行而孝弟是舉次之以文藝而禮
樂聿興開明道德造就人才復三代之隆於百世之下
自設提學以來未有如先生者矣(化雨流香)
數十年來士羇舉業俗尚異端聖賢禮義不明於時故
先生首崇德行黜不肖權豪寒素視之惟一每至學必
與諸生講正心誠意之學暇則及經世制變大義是以
志學之士感先生誨勤皆敏勉精修以求不辱偷惰者
則相顧駭愕以為厲已先生亦未嘗以其自棄而棄之
終焉翕然從以化者甚多由是浙中學行之士彬彬輩
出佛老積習斯遠去矣(禮部郎中門生商汝頤撰)
先生志圖歸養至終喪猶眷戀未即起盖家居者凡二
十有二年其視利禄重輕漠然無所動於中也久之以
文行老成擢浙江提學副使詔為國子祭酒遷太常進
今官文名德望巍然推重於時而先生欲歸之志復囂
囂矣乃以奏績之京即具疏乞休不允明日再疏以請
優詔勉留始還任未幾復有省墓之請乃許之苟非恬
退之守堅定有素能若是耶故世方競馳先生如遺世
方推致先生如避此其中豈功名宦達所能羈縻之也
其賢遠於人何如哉(吏部尚書倪岳撰歸省序)
承平日久士大夫多養忠厚公獨以邁往之氣行正大
之學故用此取嫉於時然至於論天下正人則不能捨
之而他歸之也(戶部尚書周經譔)
公少力學慷慨有大志事苟合義不以私利害動其心
澤可及民亦不必功歸於已其好賢樂善之心雖古之
君子無以過之(大學士張元禎譔)
志向之高識見之敏治事之精明問學之粹雅在朝之
士或有能及其一二者求其乃心忠愛於國家大計未
嘗一日少忘孰有如吾廷綱者哉然位不竟才懇切求
去至委印束裝以待命則其高風峻節過人又遠矣(少)
(師劉健送致仕序)
公宅心甚剛毅負高識遠見夐出常流其淵源之學經
濟之才士林素所仰慕而崇重者方職檢討時陳情歸
養二十有餘載涵養益深及膺召還朝巋然公輔之器
具焉是以一董學政而兩浙士風翕然還淳一教國子
而師道以立一典太常而禮樂章章復古比進貳司徒
獨掌部事者彌久凡處天下貢賦大率則在於節民財
足國用汛掃其宿蠧而已(南京吏部尚書林瀚撰致仕序)
公通六經下筆數千言憲皇今上踐阼屢獻嘉猷皆深
切國家大計其董學政典成均教化大行士大夫能言
之者多矣至於區處國計澤兼及於兵民則予所目擊
而身藉其功者也公兹歸也而吾督府被堅執銳之士
方戀戀焉不捨公亦豈能恝然哉(魏國公徐俌譔致仕序)
公邑專秀在郡特隆如氣四備而日方中氣完際盛
福壽考終後先鄉哲繄孰為同(見素林俊祭文)
維仙在宋有蔡忠惠既以政顯亦以文著後三百年公
復崛起一邑二賢並美同譽公有奥學陋彼絺繪公
有古道力挽頽注公有宏才是曰經濟近官於閩領公
舊職仰視高風敢望萬一(右都御史姚鏌祭文)
生平氣操潔白堅貞出處大節俊偉光明非特門生故
吏誦公之德雖婦人賤隸亦莫不仰公之名閩中固為
多賢之地求與公嫓美者殆霜葉之與晨星(福建布政)
(王子言祭文)
公年三十二即引疾歸養侍松菴翁林下甘旨必親翁
樂善好施嘗因公貴焚券數千兩公先意承之泉南豪
家殺人以千金屬翁翁曰爾知吾兒不可乃欲吾以是
語兒麾使亟去公聞之益自砥礪嘗偕劉孝子閔學道
雲峒公歸孝子數以手札問難公甫陳先生取而跋之
今在白沙集處貴顯以清約自持餘俸周恤不事生
產及卒家無羨錢奇玩喪事僅足而已君子謂其有
匹休古人之行而世不能殫有經濟天下之才而時不
盡用出處始終光明俊偉於富貴利達泊如也吾於公
何議哉(翠渠周瑛撰行狀)
東園文集附錄
