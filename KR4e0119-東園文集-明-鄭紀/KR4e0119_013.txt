東園文集卷十三
明鄭紀撰
祝文
梁山祈雨祝文
天地者萬物之父母山川者天地之輔弼天地包括乎
萬方山川鎮定乎一境若夫雨暘時若隂陽叙順品物
流形萬物化生是固天地發育之功實乃山川輔相之
力其或氣化閉塞雨澤愆期勾者不萌甲者不拆是雖
天地之大不能不憾於人惟爾山川之神豈能辭其責
耶粤兹仙遊古號有年之邑惟我歸德又號有年之鄉
夫何今年己未始于仲夏爰歷仲秋片雲不作點雨莫
施山童澤龜沙煎石爛苗方秀者色變而黃穗欲吐者
胎枯而縮形容憔悴似求活於片時根葉燥焦惟可供
乎一火農夫始則輪更守護争汲乎微㳙今則袖手相
看抛棄為荒野靡神不舉靡愛斯牲師巫而造歌哭而
請胡天冥冥曾無一應職其所由豈達官耆老不能率
先於鄉閭乎抑里正保甲未免陵轢於孤寡乎豈閭左
少年之不檢乎抑強宗豪右之横逆乎豈帷幕之不脩
乎抑簠簋之不飾乎豈權門之請託太勤乎抑公家之
漁獵太甚乎凡此灾咎宜加其身豈可滛威徧加羣動
紀生於斯長於斯偶奉國恩歸掃于兹閔雲漢之孑遺
脩荒政之有自欲曝尫也疑於暴欲焚巫也近於疏其
能潤澤百里觸石而出膚寸而合者惟我梁山之神乎
用是紀等謹率羣黎百姓就於建興道場齋素三日上
禱于神惟神體天地好生之心續萬民垂絶之命會鳳
頂仙臺之英靈集龍潭烏池之精脉一嘘一吸雲烟蔽
野一跂一動雷電轟天月離于箕風揚沙矣惟爾有神
為我箕之月離于畢俾滂沱矣維爾有神為我畢之戒
鼓駭衆我不駭也鬭龍不覿我則覿也驟不崇朝黃可
青也徐則入土焦可潤也争汲者報賽而登場哭歌者
含哺而鼔腹春秋書有年金縢載大熟古跡重興功載
丕績紀等將立石頌德上達聖朝牲帛祝號將與五岳
四瀆並享祀典於無窮矣惟爾有神尚其懋建厥職無
作神羞
上梁文
御書閣上梁文(屏山)
伏以五倫莫大於君親百行莫先於忠孝恭惟紀末學
微才遭逢盛世階銜榮列于六卿誥軸兼隆乎三代金
章玉璽壯西漢之雄文鳳縠鸞紋昭大明之盛典傳家
至寶曠世殊恩既匭匣之珍藏宜樓臺之壯麗美輪美
奐擁家廟以朝陽斯翼斯翬附影堂而拱北元首股肱
之際會門庭閭里之光輝日吉時良賓嘉宴美謹呈小
頌同舉高梁
抛梁東複閣層樓曉日紅三品階銜皇帝制一家恩寵
祖孫同
抛梁西危樓高與紫雲齊豈但一門添盛事八閩翹首
望仙溪
抛梁南一門三世聖恩覃古來忠孝男兒事留與莆陽
作美談
抛梁北仙溪人建御書閣問渠何事寵恩重道是先公
多種德
抛梁上屏山巍峩高萬丈天顔咫尺霄漢中百世兒孫
争拱向
抛梁下聖製宸章照華夏欲昭君寵報親恩豈為東園
重聲價
伏願上梁之後南湖宗派喬木孫枝德與日俱新學與
年並進潤身謀道振振乎仁厚之風保族睦隣藹藹乎
敦龐之俗監愚民逐利争田之巧智思爾祖愛人濟物
之良心強拔禍根廣滋德種青雲接武黃甲聯名享富
貴與國咸休保家門極天罔墜
玉音樓上梁文
伏以陽鳳淮龍真主正九重而凝命洛龜河馬宸章霈
萬國以同春鍾阜帝鄉金陵王氣留都民部乃東南財
賦所鍾聖世王言實生靈命脉攸繫紫泥封啟綠野恩
覃百尺危簷摩雲霄之彩鳳半空複道峙殿闕之青龍
綸渙自天音聞如玉禹謨舜典補秘書閣未備之詞章
殷禮周文衍皇極疇重敷之德澤乾父坤母地厚天高
共軄南都沐累朝恩波之浩蕩翹頭北闕瞻列聖道德
之光華日吉時良功成事集微詞一祝聖夀萬年
抛梁東傑閣層樓映日紅聖世恩波深似海華夷一統
沐春風
抛梁西樓閣峥嶸天覺低鳳誥龍章春浩蕩嵩呼華祝
萬方齊
抛梁南御墨宸章正作函國計不虧民食足江南共沐
聖恩覃
抛梁北百尺高樓依帝闕中藏聖世皇極書蒼生萬姓
霑恩澤
抛梁上新築樓臺高千丈御墨淋漓雲漢間水天見此
應相譲
抛梁下一代宸章涵萬化危樓高閣與雲齊南都從此
增聲價
伏願上梁之後皇恩天降聖德日新君明臣良時清國
泰民田不歸於戚里國計少入於宫幃錢楮免内庫之
增收兵甲致外夷之遠服南都根本百世敷榮北闕山
河千年鞏固雖官階之有隔願祝頌於無疆
祭文
祭太常卿愧齋陳先生音文
人孰不生德足潤身名能稱情則生不徒生也人孰不
死學淑英髦澤流孫子雖死猶不死也維公早從塾師
已稱白眉長錄泮庠聲問四馳壬午鄉薦頭角始見癸
未會闈傳臚金殿既登甲第進學中祕涵養陶鎔遂成
大器列銜纂脩玉署遨遊芸皇進祿金帛寵優遂步花
塼日侍講筵敷陳聖學啟沃淵淵禮闈葩經聘司文衡
陶沙卞璞一網羣英南都寅直闕人共職迺貳奉常以
崇厥秩陛辭而南典禮是耽兩壇十廟歷載三三朝天
于邁清卿大拜老成練達夙夜匪懈維嶽降神生甫及
申壺山間氣今屬何人公之器局泰山喬岳公之德性
良金美玉公為文詞若不搆思連篇累牘牛尾繭絲公
之問學天高海闊萬理昭融活活潑潑公之燕居怡怡
愉愉不矜不肆天真自如公之色履不愠不喜渾然之
中有條有理公之行藏外圓内方一臨利害千夫莫當
公之父母荐膺帝祉焚黃高阡重纓疊組公之兄弟如
鴻如鴒傳衣拜命聮步登瀛公之教子飽經厭史鄉榜
聮名觀光帝里公之接人陽和津津禮賢下士恤匱周
貧公之睦族恩愛彌篤疎戚有差悉沾餘禄公之傳經
海内髦英宦途邂逅半其陶成嗚呼天之賦公也何備
其敓公也何亟夀不滿乎六旬名可傳於百世
祭工部侍郎黃公孔昭文
維公之先黃岩故族天之生公因材而篤少游泮林早
登科第爰列清班荐躋要地人謂銓衡利權槖籥公居
十載門可羅雀人謂邦土布泉藪淵公將兩考嚢如罄
懸先公職方褒親莫及公拜龍章三世同秩先公廳事
僅足旋馬公官兩京不添一瓦公僅一子其温如玉十
年甲科兩官部屬公之諸孫岌岌嶷嶷重闈百歲紹此
裘箕嗚呼圓方相函萬化參錯理無完虧氣有厚薄公
於報國甚周謀身多缺奉先榮顯安居陋劣惟誨兒孫
既賢且哲是公於理之所有者強探力求分之所限者
戒盈守拙盖公之所能者人所不能者天然皇恩諭祭
顓官卜阡百世之下永賁重泉嗚呼生榮死哀裕後光
前人或不能於其一而公獨享其全是乃天人相與之
妙夫豈偶然耶
祭秦京兆文
東兗名族也累葉青氊廟祀雷土也世澤綿綿君登科
甲也列職諫垣獻納黼扆也幾千萬言指奸摘佞也班
行聳肩出掌馬政也勤勞塞淵騏騮億兆也騋牝三千
帝簡在衷也光禄南遷黃封内法也賜宴經筵天庖奏
玉也皇祖歆然本根重地也京兆闕員帝顧廷臣也莫
或汝先曰兹赤子也汝其惠鮮君初拜命也多方訪延
法便於民也循途不遷一有疲弊也易調改絃振振麟
趾諤諤鷹鸇吐氣也孱弱歛跡也豪權人或不見知也
謂君疎略倨傲法網或愆其或見知也謂君簡直質朴
多方少圓嗚呼知與不知也孰真孰諓取人於後代也
曷求其全君歷三卿也二十餘年今日發嚢也袴敝裘
穿是盖君不賈生前之譽也而貽以身後之賢
祭默軒楊先生瓉文
公以莆彦著錄仙庠先兄實齋交誼深長紀自髫丱摳
趍門墻觀瀾學海極目汪洋公惟庚午擢秀文場倚廬
三載授我大方幸逢癸酉叨觀國光公惟丁丑遭遇英
皇大庭獨對天卿正郎百僚仰式庶職提綱庚辰瓊宴
紀竊餘芳追隨官邸啟發精詳游我道藝沃我文章紀
因親老乞告還鄉公遂大拜參政省堂甘棠河洛霖雨
湖湘方承帝簡置于廟廊公遂引疾壺山之陽伯塤仲
篪一咏一觴兒孫繞膝雲路書香齊眉伉儷鳳誥龍章
破除利鈕揮脱名韁琴書適興泉石徜徉結亭浦嶼曳
杖林塘城市無跡榮辱兩忘鄉邦蓍蔡家國禎祥紀幸
歸掃筐贄微將再霑雨化大破茅荒胡别未幾二豎猖
狂遠聞凶訃擗踊徬徨涕泗如雨霑襟濡裳薄陳牲醴
寫我哀腸公不我棄憐兹惨傷
祭蔡母文
靈之生兮粹天質服母訓兮良自飭居深閨兮重金璧
歸名門兮宜家室婦之儀兮姑之則妻之兢兮母之式
薦蘋蘩兮助宗室驅脂鉛兮歸紡績相夫君兮揚清德
教賢兒兮奮鵬翮胡天年兮不滿百蟠桃瘁兮瑶池竭
浮山寂寂兮暮雲黑萱草凄凄兮鎖秋色我與賢兒兮
重契結聞凶訃兮腸欲裂酒一觴兮奠幽宅靈有知兮
其來格
雜著
仙夢辯
邑之東北有山曰九仙山湖曰鯉湖俗謂臨川何氏九
子尋煉山中丹成乘鯉升仙而得名也其翁與媪跡至
於是弗見而逝土人異而祠之凡祈禱多應有女適張
適楊適范適信亦因而血食焉范為尤顯稱曰范侯今
湖之上有閣像翁於其中九仙列其前范侯侍其側邑
人有疑則刑牲束楮密疏于范范則報羣仙以授所丐
者寐後珓于范以質虛實退乃述所夢與守祠者開發
其祕多有應者然其間亦嘗附會遷就以助其靈者十
恒七八由莆而閩而天下靡不聞風而翹想之士大夫
遊宦兹土莫不函疏叩關而至皆以是夢何仙為主而
范侯為使也予曰不然人之一身精神魂氣流行不息
日之發用則為事夜不應事則遊逸而為夢夜之所夢
不過日用之事耳周禮六夢有正夢有思夢正夢謂安
静而夢思夢謂寤思所想而夢是祠在萬山之中一塵
不到泉聲樹色毛骨生寒雖搔擾之人經越信宿亦自
神清氣定邪妄不生且其丐功名則心主功名丐夀數
則心主夀數丐男嗣衣食則心主男嗣衣食以專主之
心入静定之境則兼周禮所謂正與思者也物我一理
朕兆感通而吉凶悔吝豈有不前知也哉今人平居無
事之時其夢若有應驗者亦此理之形見爾果孰傳而
孰授之耶不然黃帝夢風后高宗夢傅說皆錙銖不爽
抑嘗到此山中而見所謂何范者耶故為說以辯之
家譜引
渾沌之初天地定位上下摩盪氣化而生萬物是天地
乃萬物之父母也物既成形各以氣類交感而形化生
矣形化之後各父其父各子其子各孫其孫千枝萬派
勢不可混而無别古先聖王迺賜姓命氏以别其族如
虞之姚夏之姒商之子周之姬之類姬之後又别為鄭
為魯為衛不一而足然推原其始則皆黃帝之後而為
厥初生民者之子孫也盖初之别姓以種類之夥親疎
無别則恩愛混於所施恐厚其所薄而薄其所厚仇怨
攻争由是而起其意亦甚善也後世别之既久遂隔骸
膜而分爾汝賢者知有父子有兄弟以至堂從功緦之
間恩愛流通有差無間不肖者知有父子兄弟而已至
於堂從功緦之親則相視如塗人焉其又甚者父子兄
弟之間亦皆相仇讐况堂從乎此則分别既久之弊而
近世賢士君子譜圖之所由作也夫先王賜姓一本之
散於萬殊也近世譜圖萬殊之歸於一本也其實皆欲
保全恩愛於無窮焉吾鄭受姓始于周桓公之新鄭至
梁陳間露莊淑三公始著姓于莆三邑之鄭宗之屏山
舊譜始於祕書公至國朝正統十四年厄於兵燹故今
新譜則以三秀為始而譜之為第一代焉三秀公而下
贈南京戶部右侍郎清泉公為再世封翰林院檢討累
贈南京戶部右侍郎松庵公為三世自此而下十世以
至百世之遠皆由此而系是三秀為一本而萬殊百世
之後又萬殊而一本此屏山新譜之大略也然今日在
吾新譜者親未盡服未窮如蘇氏譜亭記之所謂斯人
固未宜有百世之後寧保其終無耶使今日之譜常修
而不廢則子孫歲時聚會閱而指曰某公某公之子某
公某公之孫某其兄弟也某其從兄弟也某其再從三
從兄弟也某其族兄弟也千枝萬派其始皆一人之身
皆三秀之遺體也顧盼之頃孝友之念油然而生借有
如斯之人亦何以自立於其間哉嗚呼譜法之繫人其
重矣乎吾族之中自兹以往豈無一二人之賢者乎賢
者當以譜責為己任毋甘自棄以勵族人可也於是乎
書
訓屏山鄉學子弟
古者師之所以教弟子之所以學方其少時必先之以
洒掃應對進退之節以收其放心繼之以事親敬長入
孝出恭之禮以培其根本然後詩書六藝之文以輔翼
潤澤之是童丱之日涵養有素而聖賢之胚胎已具及
其既長乃教以格致誠正修齊治平之道所以進之於
充實之美光輝之大以收其成功而記誦詞章之學不
與焉逮其德成名顯如尹之起莘說之肖巖吕之載渭
風虎雲龍氣類交感而成不世之業固有由也西漢去
古未遠猶有孝弟孝廉之科鄉舉里選之法故士習雖
襍霸術然亦未至全離其真也唐宋以來以明經進士
博學宏詞設科以鎖院命題糊名易書立法於是惟濂
洛關閩諸儒得不傳之緒非科目所能累其他白首窮
經埋頭蠧簡於收培涵養之教耳不及聞幸而捷巍科
躋顯位則自以為英邁盖世人莫己若嗚呼諸生平日
立言皆欲以聖賢自期待於此宜必知所擇矣
歸田咨目
民之有生均稟同賦而氣習之拘亦或有不齊者
所以上古聖神繼天立極我列聖法古設官無非
欲防其太過引其不及以歸於中道而已此國家
臣子不問居位去位皆不得不任其責也紀嚮歸
掃時見吾莆禮俗大不古若心竊憫之今去祭掃
時又六七年適致政還鄉著歸田咨目十條以自
警束以訓子孫以告鄉人非敢任移風易俗之責
但不欲助其縱侈耳倘有憐我老境無日勿破此
戒俾得優游林下數年為淨鬼入地足矣
一嚮歸掃時只不作本處司府縣之書今并兩京中外
之書俱不作也
一餽送往復之禮人情不能無也但近時吾莆大家留
飲則五鳳卓面餽送則羊酒盤盒非惟競鬭奢侈抑
或預投物餌奢侈則壞禮俗投餌則傷名節不可不
預為之處今紀到家之日諸親友係本房兒女親家
則賀禮四事餘親只二事鄉里近者一事遠者只果
酌以叙鄉情而已邀請不用開卓食物不過魚肉三
四味過則例一定固却
一本家留客鮮鹹魚肉不過三味蔬菜不拘果品因家
中所有不用粘疊高聳酒不過五行七行而止飲量
以杯爵大小為度不得擲色高歌日飲抵暮亂性敗
度莫過於此戒之戒之
一親朋往還談詩論禮者日來不厭若欲伸冤訴枉求
書囑事而先以禮物羅致者一定閉門不納
一田園廬舍不過足食安居而已若貪心不止雖季氏
石崇亦不滿其意也今故鄉田廬足供晩景若子孫
衆盛之日聽其自行恢拓决不作千年之計若鄉間
不明田地尤平日之所禁絶者免勞窺獻
一仕宦退處家鄉者正宜韜光養晦以保晩節子孫親
戚平日或有憑藉與人尚氣角力者今當包羞忍恥
以免災咎或有被人欺辱不必來告
一老年以禮致仕但遇慶祭鄉飲非疾必赴上官下顧
者當面拜謝于家不必回拜郡邑大夫來者不賀去
者不送若素相敬愛者詩文以代親友好事有以咨
目中酒食相邀登臨無事干囑者非盛暑隆寒不却
若酒食過豐不辭而歸
一作文賦詩儒者職業若達官大老德業隆盛人所共
知者志銘表狀須與撰作其餘詩文有關世教者不
拒但年老力恐不勝
一鄉邦吉凶禮節悉付諸子應酬老年難費精力有同
時親故死亡必往弔哭
一冠婚喪祭一依文公家禮并國朝定制朔望家廟行
禮上官貴客臨門須著有官服色若平時接見親友
只用野服有故出入但用兩人肩輿衣匣行李挑而
不扛不用在官隸卒里甲人夫
昔晦菴先生致仕欲以野服見客恐違俗為人非
議故咨目客位以自釋紀平日取信於人者未如
晦菴而違俗非止於野服一事此歸田咨目之所
由作也見者幸垂鑒察
東園文集卷十三
