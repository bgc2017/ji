苕溪集卷八宋劉一止撰
挽詩
哭吴亦虚一首(用方時數韻)
髯吴少年日輕居駕飛黃授簡千人中風流藹東梁梗
植苦不牢一朝隕清商誰者不歸盡我獨哀此郎人物
秀且美叔夜慙龍章眼看一坏土瘞此白璧光空餘百
篇詩老語驚摧蔵孤兒將誰頼門戸如冰霜我非山巨
源感念徒悲傷恨墨慰九泉別語尚微茫(亦虛臨別属余為銘)
吴彦和朝散挽詩二首
挂冠歸去何曾老賢達誰如此大夫白傅寧惟結香火
季鷹初不為蓴鱸岸巾扶杖方行樂尋壑經丘失步趨
惆悵眼中前輩少更憐鄉國後生孤
又
談經析理老逾工家學諸郎得馬融心遠自無流俗駕
語真端有古人風每容晚進壺觴共尚許殘年杖履同
悽斷松杉封馬鬛不堪持酒酹橋公
吴公立承事一首
脫蛻超然不可尋了知胸次未宏深智謀誰復如樗里
緩急惟思扣季心驚見丹爐無宿火欲憑遼鶴間通音
邦人豈識神仙事競挽喪車淚滿襟
徐仲常朝奉一首
豈弟臨民契昔賢政成終是弛蒲鞭暮年三徑師元亮
故國扁舟老計然北陌東阡遺杖履後岡前道鎖風烟
郎君秀美如圭璧會有恩光賁下泉
魯居士二首
臧否何曾挂心真語自真風波諳末俗金玉見斯人大
厦方巢燕新岡巳卧麟死生知是夢灑落更誰倫
又
自忝知心舊常如識面初情親終近古識遠勝知書水
宿同烟艇山行傍筍輿眼中無此老灑涕獨沾裾
悼忠顯劉公二首
將相開邊隙煙塵入帝州痛心惟主辱何意辨身謀義
氣摧山岳高居照斗牛天令光史册為洗百年羞
又
重義何難死知恩忍自欺豫生真國士南八是男兒天
地一朝黑風霜千歲悲至今瞻拱木人口勝豐碑
參政大資張公二首
遇合時多故風雲氣自強補天煩大筆醫國見名方惻
怛憂民意殷勤薦士章可能遺一老誰復問穹蒼
又
塞壘烽初息留都倚重臣奸驕隂奪氣政化本如春得
展中興具寧論獨病身空餘門下士悲恨不勝陳
方祕監允迪二首
聲名三紀在中州身到蓬山最上遊篤行豈惟今代少
摛辭仍向古人求獨嗟宣室催歸晚不料漳濱卧病留
慷慨嚴尤三策在暮年誰識子心憂
又
同舍西廱四十春亂離君我兩身存寧惟交道全金石
罕見人間此弟昆雅志澤民終莫遂微言憂國豈堪論
鸕鷀渡口千峰合悽斷西風淚睫昏
方司業一首
三紀飛騰近要津聲名磊落動朝紳當時薦士韓安國
早歲談經井大春芸省並遊今幾在螭坳立處夢曾真
蹣跚西望門生老悽斷雲山淚滿巾
莫奉議一首
五斗難堪志願違斜川寧與宿心期自持雪柏霜松操
直到雞皮鶴髮時身世幾番驚懼夢功名一局半殘棋
高風獨與齊山並他日行人口是碑
梅子漸朝議一首
世事何曾有到頭此心安處便休休田園竟老陶元亮
鄉里誰如馬少游樂施輕財知氣概飛觴舉白見風流
吁嗟四十年前夢追愴經行泪莫收
叔父朝請挽詩二首
厲節冰霜似摛辭錦繡如誠心惟濟物老眼更便書備
養今誰及辭榮計未疎郎君官巳貴門戸合關渠
又
四紀儒林譽談經我一門那知詩禮學晚失父師尊阡
陌南陽舊松杉厚夜溫心推寒日落淚盡晚雲昏
詹閣學持國二首
元祐崇三舍詞場次第開兩科踰萬士一日見連魁圭
璧知難售鵷鸞獨晩陪亂離身巳老不復夢東台(公元祐間)
(為太學三舍魁是歲秋試進士公又為魁同日揭榜聲喧都城)
又
至行無瑕玷今人見古人傷時心獨切接物語能真丘
壑尋春舊松杉堕淚新飄零一樽酒無復聽諄諄
賈居仁侍郎一首
禮樂三千字論思二十年聲名江夏愧志節祖生先閱
世初何有安心晚更賢對棋無復日悲淚渺林泉
少保左丞葉公二首
翰墨餘千載哀榮付九原松杉倚幢節愁絶暮烟昏
又
文章千古事富貴百年身並世今餘幾如公孰擬倫軒
裳清夢破邱壑此心親歎息常編旨無從舉似人
李方叔侍郎一首
論議當今聳外庭英英人物照丹青文章共道追千古
訓誥曾看嫓六經疇昔鵷行今幾在異鄉薤露不堪聽
老成遠矣何嗟及聞說郎君有典型
周元舉侍郎一首
迴翔三紀到丹泉始覺深歸雨露邊黃霸聲名初不减
吾邱智略孰居先勤勞再見雲横嶺志業空驚雪滿顛
愁絶故山三徑晚不堪持酒醉風烟
葛魯卿待制一首
先皇隆教育師席重朝紳模楷歸元禮紛綸仰大椿壮
猷初未究歸計久逾真邱壑平生事何人得此身
又
論議超今昔文章適典彛老成嗟已遠後學欲誰師封
域南陽舊交親北陌悲他年門弟子下馬(闕)
鄭維心二首
我懷谷口孫氣貌清而腴山潛三十年吐此百卷書
又
嗟哉谷口孫幻去何摧蔵骨冷歸九原古意堕渺茫
恭人黃氏一首(方允迪秘監之室)
半世安貧家自宜瀛洲進退本觀時随身况有居山服
傍澗寧慙采藻詩案上鏡奩今寂寞林間風日倍凄悲
山公取友先嵇阮永愧論才得誤知
安人陳氏一首
孕秀名卿族來賓吉士門夫從中歲達家至暮年溫意
淡如忘物身安只弄孫鏡奩今寂寞遺懿不勝論
孺人張氏一首
慈惠閨門浹清真意不私召臣有賢操毋得是我師家
近青烏卜名傳黃絹碑馮勤終貴寵他日豈勝悲
夫人趙氏三首
疏沠天潢闊天孫賦錦裳佳祥來吉夢淑德舊休光同
室中興日唐家異姓王長人勛業茂恩澤未渠央
又
曾謂閨房奥忠誠意有加相夫惟以義體國乃如家天
上期何近人間日易斜綸言知甚寵誰為寄雲霞
又
帝胄恩榮久夫人獨儉勤仁心見輿誦孝行溢前聞疇
昔牛眠地而今鶴弔坆家聲應更好少長捴能文
沈夫人二首
婉娩閨門秀安貧六十春相夫惟禮義玩意獨清真蜀
道靈歸遠吴山兆卜新哀聲傳北里悽感路傍人
又
盛德高門閥榮光動里間如符偕老願端(闕)此時慳幼
婦辭新刻仙遊夢莫攀吁嗟褘翟貴不立内朝班
俞居易閣學二首
事業更中外論思契冕旒年雖瀕釣渭志不在封留慈
愛平生念歡愉末路收遥知謝公客揮淚過西州
又
奕世論交地紅花巷陌春(僕所居舊稱紅花園)揚雄一居宅晏子
百年隣遊倦歸相踵身閒意更親那知從此別老淚損
天真
苕溪集卷八
