苕溪集卷四宋劉一止撰
古詩
南山有蹲䲭一首示里中諸豪
南山有蹲䲭春田多鳬茈何必泌之水可以樂我饑六
師擁行在閭巷屯虎貔民食尚可紓軍食星火移努力
輸縣官無乏轅門炊所願將與士感此艱食時忠義發
飫腹向敵爭先之驅逐狐鼠羣㝢縣還清夷我輩死即
休粒米不敢私
聞杭州亂二首
饑來命餉寒索衣官家養兵如養兒時平軍律久玩弛
轅門笑歌驕莫随往時金陵囚刺史今者杭城漕臣死
稽天狂焰窮朝昏千丈紅霞炫江水隣州之兵如此兵
嗚呼此難何時平
又
縋城將母走者誰吾宗貴人丞相兒高門潭潭深如海
一朝赤脚踏路岐吁嗟身世何所有金帛滿家那得守
衣冠自古皆賊仇玉石俱焚無好醜嗚呼安得貧富受
用勢略齊無庸懸絶産禍機
傅子駿右司見和雪句且有兩宫北狩之感復
用韻二首
萬里胡沙驚毳幕北望旄頭天際落向來官軍如路人
受甲逡巡惟指鶴寧知竟屈鑾輅尊問天火令何當燉
落雪如絮不我溫九閽夢想血面論
又
先生著書風撼幕詩成弄筆雲烟落舍傍種竹欲招鳳
郭内有田纔給鶴眼看雪片黏空尊寒齋芋火猶能燉
怪我官冷何時溫我亦聊爾公弗論
次韻方允迪祕監步月感懷一首
伊昔苕水濱詩酒相迎送紅蕖三百頃天遣作妙供於
今幾何時喜懼不同夢驚心風月夕怨笛有殘弄所嗟
老侵尋不愧官冗從當時季孟間衆識長雛鳳寧知天
一角復此樽酒共文章千古事習氣無乃重詩如朝陽
鳴一一律吕中從遊二三駿蹀躞不受鞚阿威有家學
落筆競豪縱傷時復懷舊一笑得再慟公等俱勉旃如
我堪㡳用
允迪以羊膏瀹茗飲吕景實景實有詩歎賞僕
意未然輙次原韻
精金不受釧釵辱瑞草何曾取膏腹乳花粥西名巳非
薦以羊肪何太俗山林鐘鼎異天性難遣華腴偶窮獨
森森正味苦且嚴玉質無瑕誰敢戮君家饌林多錯本
讀罷流涎誑枯吻故令茗盌變腥膻遠想黃封雪花醖
呼酪為奴逢彼怒自惜争雄巧相妒我寧不飲信我說
獨喜君詩有神助君不見穆家兄弟故可人概以骨鯁
恐異趣
將如京師和方時敏機宜十二辰歌一首
羣兒鼠竊均有遇老矣自知牛後誤成功未解鬭兩虎
援翰徒勞秃千免佩書丱首何龍鍾靈蛇光怪蟠心胸
馬頭二千悲遠道羊角萬里無高風秦歌嗚嗚楚猴舞
一笑何如共雞黍謀身狗苟君勿嗤聊戲墨猪書韻語
(昔人論書云瘦為形枯肥為墨猪)
五十少公卿贈何子楚居士
五十少公卿三十老舉子世間老與少不必較年齒我
觀宦達人顔色自豐美癯者忽易腴變化一日耳人言
老再少信是有此理我為老諸生流落踰二紀四十又
過四淟涊百僚㡳說老巳十年何况真老矣壮氣摧幽
憂髮白面目緇寧有再少時一衰乃如此何郎窮過我
齒髮亦相似閒居傲軒裳臞腹滿經史時時吐光燄麗
句落忩几誰家肯終惠試此足千里空令坐窮獨閤戶
今埽軌宦達世共慕閒曠我所喜丈夫生世間要自發
竒偉富貴何足云功名半張紙古來傲世士良是窮乃
止未有如子年忼慨隠㕓市我不愧公卿愧此少居士
水村二首示友人
浮花蕩漾青薲小綠柄欹垂剪刀草朝從港東暮港西
採花擷草無盡期秋光有盡意無盡萬馬奔騰小作陣
眼中未飽公莫回饑腸作惡如鳴雷
又
張公一生雲水客往歲孤蹤寄苕霅故人刺史眼為青
願為泛宅浮清泠當時鷗鳥難問跡尚有水村名泊宅
碧蓑青笠寧在無令公仙去當傳余
借居鸕鷀山中一首呈方允迪道蹤昆仲
長松舞高寒落澗瀉清泚笙簧響天上金石鳴地㡳雲
容何潤澤下有隠君子樂此山水音清若變流徵怪我
從何來塵土兩目眯寇戎在江滸薦食心未巳赤嚢走
邊報朝暮異憂喜安知隠人樂勝絶有如此古來成敗
事不入山中耳願言晚相收寘我巖壑裡酌泉得醒心
茹水可不死况有載酒人半道同栗里(屢從道蹤飲其所居在半道間)
山居作拆字詩一首寄江子我郎中比嘗以拆
字語為戲然未有以為詩者請自今始
日月明朝昏山風嵐自起石皮破拈壁古木枯不死可
人何當來意若重千里永言詠黃鵠志士心未巳
次韻鄭維心貽盧叔才一首
朝行轉木末暮返循水涯生長山水間途窮自知歸萬
緒更擾擾衆目何睽睽有若脫&KR2771;牛邂逅得此時坐念
盧夫子與世真背馳讀書如董生三載圃不窺清詩見
真情觀者豈得疵春風入閭巷爛漫百卉菲摩腹忽起
行菜茹傷蕨薇平生經綸學無術取世資貧交可相覓
叩門兩無疑富貴不汝求吾至君勿揮
次韻維心謝沈尚書惠筆一首
書生磨吻鉛刀銛君家手筆不退尖琢成秀句奪天巧
平揖鮑謝奴高錢郊寒島瘦復可哂漢風楚國真能兼
胸中疾邪茹不吐但覺忿氣生虬髯叵堪陳夀書漢實
毫端有口可得箝(維心修三國志)尚書昔侍金華講論議凛凛
秋霜嚴曾將一字竊魯史(尚書曾講春秋)未用三語求阮瞻分
召賜筆助清峭雕犀鏤象光出奩如吾樸遫豈足數半
世翰墨徒心潛老去文章讀不入編帙散亂如投籤因
君窮討默自愧僻魯成痼何時砭須要盡見君家書槁
死不歎周南淹更從湘東覓金管賞激忠孝祛妍憸
謝吴興守李端明致酒一首時寓德清
孔愉廟邊溪水長石壁巖下飛泉香居士住此幾寒暑
只見四山青又黃今年春雨摧麥芒六月稻穟乾欲僵
煩公焦勞坐黃堂何不趣公歸贊襄為時開閤隂與陽
不令此憂遺君王我君有如坐甑内口顧怫鬱不得驤
公欲令我蘇肺腸白衣致酒甚沛湧瓶粟未空陶氏倉
得酒且到王生鄉更招山前老漫郎(謂沈次律)渠家曲柄荷
可觴(大梅山法常禪師隠居餘姚南梅子真所棲有僧尋拄杖迷路至菴前問師住此多少時師云只見)
(四山青又黃)
月出一首
東峰高如屏月出久未知竹影忽上窗淡臺時參差出
入坐數息瞑久息愈遲舉目月在忩便覺心境移平生
浪紛擾自省黠半癡歲晚得此身終焉以為期山中有
寒暄我不記四時樂此見有初非關未忘詩
剡溪道上
一水縈不斷千巖翠相扶孤篷載雪歸我昔見畫圖今
年兩經行明晦自惨舒旱夏山若焦秋至潦溢途是中
無故人王事當馳驅景物寄心賞随愚便有餘不覺老
季真乞歸尚狂疎官家賜閒身用㡳一曲湖
觀大龍湫一首
峰頭鴈何在井㡳龍不出吐作玉虹流倒挂二千尺落
澗勢初緩漸聽轉山急噀面飛雨過着衣晨霧濕造物
等幻戲此地真絶特勿言王事勞遇勝得小立慙愧大
尊者幾載面青壁山高不礙見泉聲不妨寂
次韻建安劉彦冲學士寄茶一首
寒溪日潄枯腸潔自志窮愁漸陋劣故人不愛北苑春
更遣清甘嚅吻頰只今相望如參商武夷孤絶雲蒼茫
㡳事坐閱百鳥翔要偕玉川風兩腋高飛令吾墜君傍
賦程伯禹給事漫吾亭一首(時伯禹至宣城)
道州固傷時晚歲吾山溪彼物何曾争我自分兩畦宣
州絶代賢雅志蘇羣黎胸次包峥嶸不肯露角圭何從
得漫名正恐亦偶題渺觀身世空萬境俱一齊浪云出
處殊不悟東自西向來功名轍復入山水蹊公今持左
符早晚朝金閨生賢出世間渠能絶攀躋要須了此心
泛應忘高低昔我盖巳漫今我亦非迷
獨居會稽官舍送僧遊龜溪因記寄聲弊廬
老人年六十生理常刺促歸無一稜田此事亂心曲妻
孥渺相望幼稚炯在目師今遇龜溪山水無盡綠石壁
嚴寳坊泉甘宜杞菊但恐齋厨空眼飽不救腹並行山
徑微草露濕人足師訪老人家門前有修竹
酬王元渤舍人方智善學士求余作墨竹一首
(余所居似賢堂盖先伯祖雜端為竹製名今竹與故牓皆亡因叙此意)
堂名似賢人似竹瘦節孤高照崕谷百年人與竹俱化
尚有諸孫來借宿家風愛竹餘底事至今十飯九不肉
惟應說食誑枯腸更寫寒梢媚幽獨王郎散帶談清虚
為竹造門顔不忸方英烱烱貌臞甚門倚江干千个綠
兩家人物摠風流石壁山前烟雨秋豈惟千首輕萬戸
胸中世襲瀟灑侯我乃癡絶非畫絶憐此霜根貫金鐵
短綃淡墨持似公更聽我詩聲激烈
題等侯軒一首(姚氏庵種竹萬个道人瓊公邀予坐其傍余因名其軒曰等侯)
(且為他日子孫封侯之讖云陸龜蒙詩云湖山自是清凉國初竹合封瀟灑侯)
蒼官與青士都封瀟灑侯萬个儼相持更比千戸優道
人心安樂可念過不留延我聽風窗凄清韻天球傍瞻
卧麟冡卿雲覆杯邱前峰鬱岧嶤落澗緣道周居然氣
象異况乃世德修他日名可占子孫荷靈休
訪石林葉少蘊觀文二首
卿雲覆其上草木争鮮新竹露先參差晴曦破蕭晨萬
石紛拱揖静默自主賓似中有老仙雲霞煥精神朝暮
林壑間搜抉出怪珍風欹青篛笠雨墊烏角巾山靈指
山謂此是䕫龍身如何輕世累蕭散與許真了知褎衣
貴未若巖石親功名乃棄餘道德受咨詢我來追步趨
且復結勝因劇談到羲皇愧此真天人
又
䕫龍在邱壑神物發幽祕森然萬瓊瑰參錯分位置踞
地猛獸伏拏空孤鳥厲先後相長雄突怒疑攫噬各以
竒自列寧謂我獨嗜羊酪非不珍蓴羹有至味鄭公信
骨鯁我但見嫵媚種竹被崕巒惡木不得地荃蘭偏九
畹薉草惨無類造化初何心被物自殊志那知此巖傍
閱世等如寄願言賦丹青遠近同一視
次韻倪文舉芮國器扁舟見過溪上之作
頡有兩玉人風流晉宋間况復子倪子妙思輕小山訪
我相後先知我倦飛還僮僕怪主人羈縻如在閑何曾
得此客能使意緒寬從今望仙舟我門肯常關春風孔
郎溪松下荆可班
几上人名所乘舟曰釣月庵求詩為賦二首
古德杖頭挑今師竿下取月滿體自如清光無處所
又
昔人釣忘餌今師亦忘鈎静夜江不湍孤光送歸舟
雙頭黃芍藥二首
漢宫時世妝承恩嬌姊妹解道根蒂同如何心兩背
又
映立自亭亭吸飲風露饒不作恩與怨世間兒女妖
龜溪左顧亭二首
餘不溪上山映我杯中綠我醉狂欲歌潛蛟睡方熟
又
溪面寒無風澄瑩千丈綠我欲放輕舠霜鏡不敢觸
苕溪集卷四
