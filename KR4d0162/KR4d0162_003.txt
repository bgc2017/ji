苕溪集卷三宋劉一止撰
古詩
宋景文公之孫景雲得玉龜印有忠孝侯印四
字示詩次其韻
寳器藏家寧亂出漢爵通侯二千石懸知忠孝萃公門
寸印便應輕尺璧虎頭飛去通神畫未免誑欺涉嘲罵
餘不左顧非偶然渭水得璜天或者公門次第生輝光
一一詞鋒如劍鋩龜玉正憐俱在手莫放柙中蒼兕吼
舍弟出家作詩貽之
在家情意疎出家終不惡不有清淨緣云何脫徽索我
昔志婚宦謂足世味樂顛倒十年間如蠺竟自縛業巳
無奈何勸汝莫莫莫一漚非全潮起滅皆妄作當知自
身浮流浪恐非託伎倆百不好攝念乃初學如病求真
醫安心是良藥
和巒嶅二子寒食少天色五字
霧雨昏不醒東風曉能酸我食日不足寧憂三日寒去
年今日時桃李半狼藉能随里門兒買餳作寒食人言
二月時霏雨生樹杪天色何時光要向寒食少江南舟
軋鵶江北馬連翩經春不能賞誰云不關天春風未渠
尖花草有矜色酴醿會傾城牡丹欲傾國
太守生辰四首以受天百禄為韻
漢城欲回春梅柳詫先受江北迎兩轓江南試春酒得
州古云樂渠閣大如斗要對歲寒姿一笑閱好醜
二
朱轓世功名地接韋杜天勤勞三十載始着榮途鞭淹
速會有時用舍何其賢或者相棄除天公賜長年
三
杯觴誰聖賢翰墨自主客一醉迎春風麗思發幽賾河
東豈無賦諷一或勸百願公攄梗概早晚煥簡册
四
長松倚青壁千歲身不老下顧蓬艾姿生意何草草願
言雨露甘餘潤及枯槁耿耿心有憐得廕苦不早
夜起觀雪一首
寒空夜作山林聲打忩窸窣饑鼠行褰帷忽怪窗淡白
開門雪飛縱復横天上瑞花開又落庭下疎梅初破萼
忍寒耐苦發孤妍似與老人甘落莫遥憐國難何時清
嗣皇求衣天未明長蛇封豕欲薦食執筆固陋慙書生
皇天悔禍今可卜乞與江湖比歲熟莫言此雪不樂饑
便是天公真雨粟
待潮浙江口寄左與言大夫葉元亮學士兼簡
吴似之一首
今日江頭雪欲作濤怒風豪兩噴薄青鞵黃帽湖海人
獨立沙邊如病鶴閒身不待君賜與擬向風烟佳處着
如何寸禄晚見招踉蹡欲前還欲却翩翩西湖兩公子
胸次崢嶸飽邱壑糟床夜注喜相投自發清吟侑觴酌
我來一笑豈易得十載湖山負佳約間關百態成底事
毛髮星星巳非昨人間俯仰變古今總是潮生與潮落
會須乞取此身健在眼好山俱着脚頗聞神方能却老
肯輔衰殘殊不惡因聲更約吴太史石鼎他年煮仙藥
(與言元亮時見授胎息之方煉丹藥)
送樓伴張吏部還朝一首
中臺縹緲神仙居退朝往往聯颷輿追随五城十二樓
鞭鸞笞鳳相嬉娱一一氣貌清而腴下哂山澤皆臞儒
虚堂夜直冷不寐博極天上人間書云取小雅大雅詩
賡續二典竄禹謨塵凡豈得追步趨夢境欲到猶趦趄
望即何事飛軺車東浮江淮絶句吴天令賤子得所圖
邂逅實始迎郊墟公不鄙我置坐隅假以色笑安且舒
乃知仙風自恢廓不邀我敬憐其愚從容自喜吐傑句
屏息側聽仍嗟吁朱絃疏越清廟奏一唱三歎音有餘
何劉沈謝氣力短郊島輩行不足奴惟公妙年擅場屋
一日聲價騰八區諸公貴人交薦達帝以見晚驚嚴徐
要津巳復更步武簪筆會直承明廬頗聞細書問良苦
便覺風信催旋艫公歸儻辨報明主物色士類供時須
班公騶僕我不如山林鐘鼎端異途何王之門曳長裾
半生鼓瑟從吹竽逝將争席朋樵漁正恐不免饑見驅
間關老矣尚耿耿所覬肝膽從公輸他時門下有此客
終夜彈劍非無魚
雪夜一首呈傅舍人
朔風無端卷人幕短檠滉漾吹花落怪來覓句如斲冰
門外雪花如舞鶴老妻自起傾殘樽麒麟活火紅燉燉
憑君為喚詩腸溫他日有酒不足論
憶山中一首示巒嶅二子用前韻
世路欹危如燕幕未厭山中昔牢落春前擷韭秋擷菘
有客有客鷴與鶴瓦甌鐵杓文石樽枯樵發火勢易燉
得酒徑就山僧溫聽風聽雨取次論
次韻方允迪袐監九日登高一首
九日意蕭條病卧如漳濱紅萸起自插黃菊兹及辰身
落芹藻間心與鴻鴈親想見龍山遊嘲謔落帽人春塢
瀛洲客共此溪港鄰白髮俱許長清愁浩無垠四年京
華別前事寧忍詢國恥久未雪憤切此逐臣革路何時
還今誰呌穹旻駕言寫心憂一洗衣上塵扁舟羡䲭夷
舉酒憶季真目極樵徑風便擬從採薪但恐嵌巖中不
着功名身報國君尚強我拙甘長貧
水車一首
村田高仰對低窊咫尺溪流有等差我欲浸灌均兩涯
天公不遣雷鞭車老龍下飲骨節瘦引水上泥聲呷呀
初疑蹙踏動地軸風輪共轉相鈎加嗟我婦子脚不停
日走百里不離家綠芒刺水秧初芽雪浪翻壠何時花
農家作勞無別想兩耳未厭長嘔啞殘年我亦冀一飽
謂此鼓吹勝聞蛙
和雲門行持長老十二時辰歌呈同遊二三子
虚堂怖鬼鼠窸窣牀上門牛由蟻窟將軍見虎箭羽沒
免起鶻落不待咄初心學道如龍頭習疑玩久蛇尾收
雲門倒跨一木馬追風相羊踏九州諸賢巧思生棘猴
碧雞談辨不肯休煩師放出索湖狗騎猪南穿聲喧啾
從謝仲謙乞猫一首
昔人蟻動疑鬭牛我家奔鼠如馬羣穿牀撼席不得寐
囓噬編簡連帨帉主人瓶粟常掛壁每飯不肉如廣文
誰令作意肆奸孽自怨釜鬵無餘葷居家得猫自拯溺
恩育幾歲忘其勤(仲謙云水中得棄猫拯救久之乃復活)屋頭但怪鼠跡
絶不知下有飛將軍他時生因願聘取青海龍種豈足
云歸來堂上看俘馘買魚貫柳酬策勛
次韻曾宏父見貽一首
東巡屬車何大勤鐵馬風趨過吴下周宣自有中興日
天厭氊庭尚須暇所興吴越天有年汙邪委地連山前
與君步屧探禹穴感時興物俱惘然一官寓目家傳久
暮景差池亦何有遮藏要見太平時狐死何曾忘邱首
二禽言
婆餅焦游子饑游子饑泣路岐耕牛殺盡飽狂虜桑下
老農心更苦
又
泥滑滑風蕭蕭烟雨昏獨木橋軋鵶鳴櫓逆風搖行子
終歲事遠徭使我心悸不得邀
和胡浚明村中好客稀五字併作
青山為郭雲當門疎烟細雨梅花村門前落澗瀉寒溜
滚滚似是通河源隠居二士清而通談道不愧將無同
何人載酒問竒字糟牀夜注時一中天驥權竒嗟欲老
家有龍駒頭尺好孫郎並舍真可人散亂書籤共探討
只今干戈迷所適我亦間關暫投跡君家鳥雀不驚人
應怪蒼黃如此客謀身巳拙知遁肥邂逅得此良亦稀
化雲所願四方逐念絶側翅随人飛
送吴興太守盧給事赴兵部侍郎召四首以邦
家之光為韻
東風催行艫旌旗轉修扛千騎如登仙我心豈得降嗣
學初元年德意孚萬邦不戰屈遠人威聲疾奔瀧眷言
帷幄舊分符隔濤江尚書古司戎名實尚能雙折衝要
從容談笑空酒缸帝曰汝遄歸謀國資敦龐無庸斗大
州洪鐘受微撞
二
汀洲初檝迎紅紫爛朝霞及兹理旋艫綠隂巳籠沙使
君如東君來去不戀家獨持五色筆摛辭燦芳華明年
鳳凰池春風浩無涯須公賦丹青去路不可遮
三
公來臨我邦天意若見私從容坐席間風化巳四馳民
曰吾二天士曰得我師庶幾少淹留子弟公教之如何
去不顧公豈要我思不見溪上山旦暮發妍姿及兹有
行色風日含悽悲公亦何負渠欠渠百篇詩
四
西雝拜顏色振鷺俱分行繡衣浙江濱再上君子堂首
尾二十載持槖侍眀光厭看南朝山易綰吴興章煌煌
朱兩轓照我梓與桑怪我衫始青憐我髮巳蒼頗復見
勞苦感慨激中腸向來官如泥葡萄換西凉剪來但鳴
悲坐閱百鳥翔公為世良師醫國有禁方頗聞藥籠中
臭味久已嘗小草在遠志未用出聲妨採掇公弗疑結
根稔風霜
張倅生辰作質龜相鶴二詩為夀
神龜異生稟懷抱黑與白蹣跚守叢蓍遊戲引蓮葉青
雲覆其上文字書左脇千年愈堅瘦腹背類璆鐵有如
盛德士秉志厲霜雪不求赫赫名羞作翕翕熱行藏關
理亂閱世自明哲時哉此唐虞負圖追往諜
又
黃鶴初出胎骨格巳驚衆翩翩謝囂塵颯爽自神縱朝
飛出芝田夕飲下雲夢寧知風霜質乃係世輕重有如
賢達人胸腹抱空洞觀時自隠顯豈待吹嘘送會看九
臯鳴一一律呂中閱歲千六百羣飛接鸞鳳(千六百年飲而不食)
(與鸞鳳同羣見相鶴經)
曾宏父將游吴興示所和葉内相八首次其韻
太守亦和故并及之
蘋洲景物最惱客無頼山色只供愁短棹從渠係烟雨
春容併作水南頭
二
並山微徑自曲折野人種花無數溪太傅風流猶可想
樓船皓齒合招擕
三
謝家溪亭花鎻碎尚憶故歲春未闌覓得小航衝雨去
溫紅飛處忍朝寒
四
佳君覓句自超絶(一作逸)江邊烏桕能絶人我疑祕思有
天巧滉漾胸中百頃春
五
官閒亦復一笑適理檝及此春日晴追吟乃得伯宏父
便覺侯喜無詩聲
六
老來文字讀不入抽思軋軋如涸泉從君敢作入社客
正恐釜豆相泣煎
七
有懷玉堂前學士典冊汗漫真全潮子向白雲深處覓
面山溪館帶長橋
八
翰林久袖經綸手筆力游戲呑山川要試臯䕫致君術
不應牢落着幽禪
苕溪集卷三
