苕溪集卷三十八宋劉一止撰
外制
鄭剛中秘書少監
勅具官某中秘圖書之藏其属皆一時人物之英朕所
樂育以待用者也平居商確古今考稽得失論議切磨
參錯後先非文行兼優過人數等朕不使爲之長也爾
志節端亮見於踐更強識博聞足以華國兹用命爾領
䄂衆俊優游書史之間其自今(闕)焉可
王次翁起居舍人
勅具官某柱史之任其選甚高進直殿坳職書言動綴
兩禁近臣之列為一時儒者之榮匪曰能賢將焉稱此
爾學通以博氣粹而剛蓄養亭涵不求近用天官之属
册府之貳踐更未幾譽望已孚載錫命書俾司記注往
其祗服益勵爾修可
方庭實宗正少卿
勅具官某自昔帝王施德于宗族厚矣抑有政焉在堯
稱敦叙之仁于周有辨親䟱之義政在司宗理當遴選
以爾文行之懿咸有古風氣識之高不求近用輟從六
察擢貳列卿爾其廣朕親睦之恩而謹其序錄之事則
為稱職尚勉之哉可
右宣義郎丘奐等充二京淮北宣諭司属官各
先轉一資
勅具官某朕惟二京生靈久隔謳吟之俗思見漢官爰
授使指宣道至懷爾等從行皆以才選稍進官秩以示
寵光尚其勉之可
鄭諶差從郭仲荀前去東京特與横行上轉
行一官
勅朕惟王略治及舊都委任近臣往司管籥惟時僚属
悉聽選掄具官某有位於軍見推忠孝肅持軍律式位
其行序進横階是為異數服我休命益勵爾修可
李誼中書舍人兼直學士院兼侍講
勅唐虞之制莫尚於坦明商周之書獨稱於灝噩盖斯
文之興替關治道之汙隆惟兹播告之修不匿厥指則
若卜筮之事罔不是孚代言之難於斯為重具官某學
探聖域文有古風頃以時髦薦更親擢肅憲綱於臺察
盡規益於棘垣拳拳致主之忠表表濟時之略載稽公
議益簡朕心用錫贊書就陞辭掖兼禁林之典册侍經
幃之深嚴非爾之能其誰有此尚思稱塞以對寵休可
楊應誠落致仕差充提舉京城四壁檢察諸門
兼節制軍馬司參議官
勅大夫年高則告老於朝不以官職之事累焉古之制
也至于精爽未衰忠義内激與國休戚獨能恝然如秦
越人之相視哉具官某智識不羣親賢好義廉靖之操
有如冰霜服在近班見稱忠謹挂冠神武亦復淹時属
中都之既寧委近臣而居守眷爾養恬之久起於得謝
之餘俾贊軍謀往固封守魏公雖老尚堪一行馬援據
鞍故可矍鑠體朕至意益恢遠圖可
張浚復資政殿大學士充福建路安撫大使兼
知福州
勅朕當饋思賢劇安危之注意殿邦作牧頼文武之兼
資乃眷邇臣實惟舊德肆頒名命庸示寵私具官某篤
實思和剛明卓偉忠可貫于金石信自通于神明許國
以來視身何有相朕艱難之際偹殫夙夜之勤功在王
家事藏盟府慨念投閑之久属當謀帥之初惟長樂之
奥區盖七閩之重鎮耕桑阜盛民俗安恬欲並協於師
虞宜莫如於宿望通籍秘殿增光元戎風物不殊曾是
經行之舊旌麾所指共知條教之新勉為朕行徒得君
重可
勾龍如淵罷御史中丞提舉宫觀
勅朕于廢置予奪之命若天地之化春生秋殺未嘗有
心至於子大夫自有罪朕亦不得而私焉具官某頃以
時才儀於要路粤自詞掖執憲中司庶幾肅將紀綱以
警有位而狂言之發乃在爾僚事既稽於上聞忿實由
於交惡頗失近臣之體難迯不敏之愆免所居官奉祠
真館其思循省毋重悔尤可
故嗣濮王仲湜婿承節郎孟思恭可閤門祗候
免供職
勅具官某上閤之職號稱華要選擇惟遴不以假人爾
以王邸之親獲膺是寵其思自飭以稱所蒙可
右廸功郎張楹前任錢塘尉賣鹽增倍循一資
(宋林同此詞)
勅具官某爾奉職恪勤應於賞格進階之寵用勉後圖
可
左朝議大夫充祕閣修撰徐公裕因赦叙元降
一官
勅具官某爾坐累貶秩名在丹書念頗閱於歲時亦既
更於蕩宥俾從甄叙兹乃彛章服寵惟新尚圖稱塞可
侯公達暴露賞轉一官
勅具官某曩者大將出師蕩平寇孽匽薄夙露爾亦良
勤序進一官是為殊寵可
周聿充陜西路宣諭使乞差盖閎張致平充准
備差使先次轉一官
勅具官某我有使指往臨西秦惟時從行悉聽自擇進
官之榮用勸爾勞(留守辟則云留都之重我得信臣)
監進奏院羅萬楊適各降一官
勅具官某爾等奉職不審事乖後先貶秩之愆盖其自
速尚知循省以勵后圖可
承節郎陳仕澄詭詐圖利依斷降一官
勅具官某爾率情忘行事由規利比從吏議罪涉己私
故褫一官以戒不韙可
右宣義郎張澹前知吉州萬安縣輟差弓手監
欠稅人致阿陳等鎻索遺火燒死事依法寺
斷降一官衝替
勅具官某爾為縣大夫視民如寇至遣鄕兵程督賦人
事生意外職汝之由免所居官貶秩一等是為寬典其
務省循可
李綱知潭州兼安撫大使(改除宫祠)
勅入搃百揆作股肱耳目之臣出殿大邦號禮樂詩書
之帥任是安危之責孰踰耆舊之賢具官某識洞幾微
氣全英特修身自昔非孔孟之言不師許國以来惟伊
吕之心是志屢展經綸之學寔兼文武之資忼慨百為
夷險一意方且辭功名而不有占藪澤之自娛未忘憂
國之風忍袖濟時之手眷長沙之巨屏居南紀之上游
地控荆湘勢臨吳楚惟威聲之先暨奸慝自消矧條教
之舊孚歌謠猶在淮揚之徒得君重其勿留行方叔之
克壯其猷豈能無望祗服朕訓有光前聞可
郭仲荀男武翼郎閤門宣贊舍人及之換授右
通直郎
勅具官某爾以文任得官升華上閤亦既榮矣時方右
武爾獨慕文勉徇厥私是為異數可
忠訓郎王穀乞改正轉官别給告命
勅具官某爾昔者以勞進官有司過差致乖秩序兹從
更定申以書命可
秉義郎陸甫特除閤門祗候
勅具官某上閤之職日侍禁嚴右選之華無以易此爾
才能小異膺受寵榮宜勵厥修以圖稱塞可
苕溪集卷三十八
