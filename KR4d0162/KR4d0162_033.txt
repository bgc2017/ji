苕溪集卷三十三宋劉一止撰
外制
崔邦弼朱中興叙復軍賞轉官
勅具官某爾捐軀抗敵屢立戰多載疇昔勞申以書命
益思勉勵以稱所蒙可
汪藻修史成書陞顯謨閣學士
勅朕任賢能而責實惟恐或遺懋爵賞以勸功不敢有
愛矧禁林之舊德著藝苑之殊勞可無渙恩以昭至意
具官某學貫九淵之邃才絶千人之英昔膺使令服在
近密崇論宏議有補於時大册高文悉出其手悼念兩
朝之故實曾無一字之遺餘出自爾心不煩朕訓緝文
辭於斷簡問黜陟於故家遠近異同靡差歲月品彙條
貫燦若日星搜羅旁逮於測幽誦意不忘於寤寐左思
作賦既殫十稔之勤馬遷成書自立一家之法此其(闕)
深用歎嘉就陞延閣之華申錫贊書之寵豈惟今日
見國體之增光抑使異時并爾名而不朽服我休命益
勵厥修可
鮑廷祖孟處義各轉一官
勅具官某朕惟軍興以來典籍散逸兩朝故實㒺有遺
餘肆命儒臣俾加纂集成書來上煥若日星載嘉積歲
之勞抑有乃僚之助爾等修潔博習富於藝文懋賞稱
功就官一列服我休命其尚知榮可
康順苟得以軍功各轉一官
勅具官某爾鄕者奮身捍敵第功甚明懋賞進階以為
爾寵其尚勉旃可
曹芬循文林郎
勅具官某向者南安近邑狐鼠嘯呼旋踵就擒爾與有
力進官一等其尚勉之可
張學換給付身補右從侍郎
勅具官某爾以白丁從軍屢進官秩閱日既多朕方懋
爵賞以勸功雖若爾者亦不遐棄申以書命其益知榮
可
李彪換給父陣亡恩澤付身
勅具官某向者爾父奮身抗敵死於忠義恩逮其子既
閱歲時申錫命書以光存殁可
夏侯旦捕寇有功循右從事郎
勅具官某海隅之民凴恃險阻殺掠人而奪之貨無歲
無之爾督捕俘獲厥職甚修朕心嘉焉懋賞進階其益
知勸可
王勝叙復敦武郎
勅具官某爾以事貶秩在洗心前甄叙之恩務從優此
宜知奮勵以寵榮可
江端卿王琮劉居海並贈官與一子恩澤
勅具官某爾等為督部之官捍賊殞身職也人孰不死
冺然無稱與草木共腐者多矣爾何悵焉用錫愍章并
錄其子以慰爾靈以為義士之勸可
吳武陵獻更化論循兩資
勅具官某昔漢文帝戒張釋之毋甚高論令今可行朕
於是知人主所求貴適於用非以甚高難行之言不可
企及之事為足說也爾獻書公車勉朕更化條陳部别
粹然可觀詩曰無言不酬懋賞進階以為爾寵且爲能
言者之勸可
劉敦常向子昌祝師龍各降一官
勅具官某大農之錢實國經費凡其出納各有司存爾
等無所禀承果於移用章劾既至朕何敢私聊褫一官
以戒来者可
吳時澤降兩官
勅具官某爾律身不嚴䧟於吏議比從閱實過惡暴陳
服我寬恩毌忘自訟可
韓昭叙復右中大夫
勅具官某曩者命將授師列屯江右船粟往哺爾期積
愆念頗閱於歲時亦既經於蕩宥甄叙官秩以觀後圖
可
劉子翼上官瑛許克明蔡宰陳大輔並降一官
勅具官某國之經費實在大農其郡邑賦租與戶口登
耗之數有不得不察乃者命取其凡上之省戶稽其多
寡而勸懲焉今部使者以爾過期不報劾章上聞罪其
可逭貶秩一等以罰其偷且為來者之戒可
趙俊等以戰功轉官
勅具官某曩者瀕江郡邑羣盗肆行爾等擐甲先登屢
見俊獲有嘉忠勇序進官聯服我茂恩尚圖来效可
左修職郎陳最改左承事郎
勅具官某爾以儒生習於韜略論議根據靡靡不窮沈
伏下僚莫克施用以功自見朕用汝嘉錫之渙恩俾階
京秩其思勉勵以稱所蒙可
魏堯臣等起復補官
勅具官某朕得忠賢授以使指俾其考度自擇乃僚爾
等起自奪情就加命秩是為異數往服厥勤可
淮西參議官李健叙復左朝散大夫
勅具官某爾向者坐累貶秩在洗心前更閱歲時復見
錄用甄叙一等滌爾丹書服我茂恩尚圖来效可
李回追復資政殿學士依條與遺表恩澤
勅朕禮遇故臣事存懿典極哀榮之終始憚生死之乖
暌爰錫贊書用昭至意具官某早登膴仕被遇累朝踐
更使令出入中外輔朕艱難之際粗殫夙夜之勤繼綰
兵符出臨方面属毁言之坐至顧顯狀之未聞方從眞
館之游遽有重泉之恨念既經於蕩宥亦頗閱於歲時
憫爾沈冤假之異數正隆名於祗殿衍餘澤於後人朕
無愧於昭天爾尚圖於結草可
苕溪集卷三十三
