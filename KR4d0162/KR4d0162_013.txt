苕溪集卷十三宋劉一止撰
奏狀
乞宫祠狀
具位臣劉某右臣輙有愚懇上干天誅臣人材凡下無
可錄昨蒙陛下親擢置在臺察之聫臣黽勉夙宵欲圖
報效惟識不敏既未有所遠立而福基淺薄舊有寒温
脚氣腹脇滿急之疾至是頻作齒髮寖衰不自支梧深
恐虛縻廪粟上負使令伏望天慈矜憐除臣在外宫觀
一次稍便醫藥犬馬之軀庶幾少間他日聖恩儻未棄
捐誓畢餘年圖報萬一干冐天威臣無任激切屏營之至
謹錄奏聞伏候勅旨
辭免除起居郎狀
具位臣劉某右臣今月某日准尚書省劄子三省同奉
聖旨除臣起居郎者聞命震驚㒺知所措伏念臣才智
庸下自叨親擢未有絲髮仰酧鴻造而驟加六察遷為
二史近世以來罕有此例况記注之任言動是司比因
時巡此典幾廢方陛下舉修故事遴簡史官宜得方正
博洽之士以稱兹選臣獨何人乃敢冐據抑臣近緣多
病嘗有丐間之請尚聞俞旨更蒙超授益非所安伏望
聖慈曲賜矜察追寢成命遂臣前懇庶允公議所有恩
命未敢祗受謹錄奏聞伏候勅旨
辭免再除起居郎狀(自秘書少監再除此職)
右臣云云伏念臣賦性顓蒙受才凡下曩膺誤眷擢寘
近班進直螭㘭退居鸞省貪寵冐沒忘已空疎量既過
而不知悔且晚而何及間聞孤外閱歲未多拂拭使令
於臣已厚儻復冐已試罔功之貴犯求多不韙之愆豈
定命之當安抑公朝之難幸伏望大明委照宏造曲成
察其所陳出於非偽追還成命更選異能庶使臣愚獲
免官謗所有恩命未敢祗受謹錄奏聞伏候勅旨
辭免中書舍人狀
具位臣劉某右臣今月某日三省同奉聖旨除臣中書
舍人日下供職者聞命震驚罔知所措竊以中書出號
令之地舍人掌文宗之官非徒取於詞章抑預聞於政
事職任甚重付委實難自非博極羣書通達國體言
足以敷德意志慮之美文足以窮討論潤色之工則何
以增煥皇猷式孚民聽伏念臣素出貧賤初無藝能遭
遇聖眀猥叨識拔曾知恩而未報顧忍恥以自憐及此
衰頽迄無裨補敢期過聽俾躐近班念么麽之勿勝懼
癲隮之將及矧七年於外已絶望於修門而期月之間
乃再膺於異數與其悔罪於煩言嘖至之後孰若投誠
於成命未行之初伏望皇帝陛下隆天地育物之仁廓
日月容光之照察臣愚悃匪出偽為追還渙汗之私曲
遂循牆之請庶無進越以速愆尤所有恩命臣未敢祗
受謹錄奏聞伏候勅旨
辭免第二狀
具位臣劉某右臣先具奏乞追還新授臣中書舍人恩
命准尚書省劄子三省同奉聖旨不允者伏念臣人品
凡庸無長可錄叨冐恩寵所更既多未有絲髮之補加
又年齡衰邁智識昏昩文辭窘澁鞭策不前竊惟代言
之職從古所重非得一時瓌瑋博洽之士未易稱塞而
臣自蒙復召寘在周行期月之間再叨遷擢臣獨何人
乃能有此又臣故有寒溫重膇之疾每遇發作怔忡悸
懼若有所失自度不能右論思獻納之列伏望皇帝陛
下天地之量父母之慈特加矜憫察臣所陳非出偽飾
追成命除臣小郡或宫觀差遣俾得安分飬疾不致
物議犬馬之報期在異時所有新命臣未敢祗受謹錄
奏聞伏候勅旨
辭免兼侍講狀
具位臣劉某右臣今月某日准尚書省劄子三省同奉
聖旨除臣兼侍講者聞命震驚㒺知所圖伏念臣受質
庸愚植學荒淺不圖么麽遭遇聖明擢自稠人寘之詞
掖過越分量媿心靦顔俾侍經幃豈其素望仰惟陛下
稟聡明睿智之性有緝熙光明之學其臣莫及疏觀五
帝之隆厥修乃來超視三王之懿而臣乃以固陋承乏露
門自視歉然將焉稱此矧臣年齡頽暮志意凋零記憶
疎闊得首遺尾如令冐處寧免譏嘲伏望聖慈察臣悃
愊追還成命改授能臣庶穆公議臣無任瞻天望聖激
切屏營之至謹錄奏聞伏候勅旨
辭免給事中狀
具位臣劉某右臣今月某日准尚書省劄子三省同奉
聖旨除臣給事中依舊蒹侍講者聞命震懼不知所圖
伏念臣出自寒鄉本無學術遭遇上聖起於閒廢之中
曾未淹時遂參法從代言之選從古所難臣不自量謬
當其任文辭骫骳不足以追深厚之風智識疎闊不足
以效討論之益理應汰斥復玷序遷矧東臺號出納之
司而給事以封駁為職處之失當有害政體則名器之
重自臣而輕冐昩居之何施顔靦伏望天地之德猥賜
曲成察臣忱辭追還誤寵則臣有知難之義朝無虛授
之譏两義俱安師言惟允所有告命未敢祗受謹錄奏
聞伏候勅旨
辭免秘書少監狀
具位臣劉某右今月十五日准尚書省劄子三省同奉
聖旨劉某除秘書少監者選掄誤及恐懼靡遑伏念某
人地凡下學問空疎去國七年自意此身終老岩穴敢
圖誤恩復見收錄矧中秘清華號為妙選宜得一時魁
壘博洽之士為之領袖如某之陋豈堪冐居伏望鈞慈
特賜敷奏追寢成命除某在外宫觀差遣一次庶於愚
分得以稍安伏候指揮
辭免修史狀
契勘秘書省修纂文字於條長貳不與止因紹興元年
七月内秘書少監程俱申請有旨令修纂日歷盖緣是
時朝廷復置祕館之初未除著作别無修纂之官事出
權宜本非舊制後來緣修實錄因而又兼史館職事某
竊惟一朝大典事體至重如某才識甚庸不通史學加
以年齡遲暮記問荒疎儻或冐昩不辭必貽姗笑上累
朝廷寵任之意欲望鈞慈察臣固陋許令蠲免史館異
日歷職事庶安愚分某無任懇到之至
辭免除敷文閣待制狀(致仕後再除)
具位臣劉某右臣今月某日准尚書省劄子三省同奉
聖旨除臣敷文閣待制者聞命震驚罔知所措伏念臣
性識暗陋人地卑凡叨冐以來無補絲髮中自知媿一
時得謝歸老山林獲與田夫野老歌詠聖化不自揆度
希慕前哲作為頌詩仰塵乙覽冐昧進越方懼嚴誅敢
圖睿慈驟加寵靈俾參從槖天地父母恩重不貲粉骨
碎身何以稱塞然而次對之職位秩優隆豈臣么微所
宜躐處伏望聖慈察臣諴悃追寢誤恩以安愚分臣無
任祈天望聖激切屏營之至謹錄奏聞伏候勅旨
辭免召赴行在狀(乙亥年)
具位臣劉某右奏令月某日准尚書省劄子十二月十
二日三省同奉聖旨劉某可落致仕召赴行在臣聞命
震驚罔知所措伏念臣才疎識陋無長可錄遭遇聖明
冐忝近班更踐既多及兹老病納禄里居獲與斯民歌
詠德化在臣之分可謂過當不圖聖恩垂記疵賤猥加
召命仰戴眷憐粉骨碎身不足報塞然臣行年七十有
八疾病耗昏两耳重聽兼曾因墜傷右腿筋攣拜跪不
得於令累年難以朝見伏望聖慈察臣愚悃匪出偽為
特降睿旨追寢誤恩許臣依舊致仕庶安愚分所有召
命不敢祗受謹錄奏聞伏候勅旨
再辭免狀
具位臣劉某右准尚書省劄子十二月十二日三省同
奉聖旨劉某可落致仕召赴行在臣尋具奏辭免召命
許臣依舊致仕續准尚書省劄子十二月十九日三省
同奉聖旨不允依正降指揮疾速前來赴行在所臣恭
依上件指揮即時起離湖州於令月二十五日已至國
門伏念臣違去闕庭十有六年祗承台命出於望外欣
躍鼓舞願得瞻望清光不啻饑渴適臣曾因墜傷右足
筋攣拜跪不得以手據地方能興起幾類僧道禮拜之
狀不合儀則兼不能跨馬深恐有虧人臣之禮非若他疾
可以自力臣不敢上欺君父伏望聖慈特賜矜察進寢
誤恩允臣所乞庶幾不致失禮臣無任祈天懇聖激切
屏營之至伏候勅旨(十二月二十五日三省同奉聖旨劉某可除敷文閣直學士依舊致)
(仕)
辭免除敷文閣直學士恩命不允批答
勅某省所奏辭免新除敷文閣直學士恩命事具悉朕
宵旰圖治寤寐求賢思得耆明端方之士承顧問而贊
教化以卿鴻博之學足以通古今恬退之操足以厚風
俗早膺識擢偹見猷為亟用召還冀聞儻論而卿再陳
悃愊以疾引年朕深念乃誠閔勞以事既遂挂冠之請
載陞延閣之華夫西清峻秩儒者之至榮也用以加爾
不惟為爾光寵抑示朕眷懷夀俊之意毋煩遜避宜即
欽承所請宜不允故兹詔示想宜知悉春寒卿比平安
好遣書指不多及
苕溪集卷十三
