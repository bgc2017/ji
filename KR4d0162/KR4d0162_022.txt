苕溪集卷二十二宋劉一止撰
記
縱雲臺記
德清盖吳興支邑而山水明麗清遠為他邑冠南朝以
來曰沈氏者世有韙人或以文雄一時士雖少必秀於
其額民貧而安力於農桑種藝漁樵之業鬭訟簡少巖
居川觀吏或似隠故仕於此者樂焉縣治枕山山巋然
特高為百里之鎮問其名於長老則無所根據縉紳者
不道舊有臺下直令舍相距僅百尺規制甚美松竹清
閟之音桃杏妖冶之容與他名木秀蘤分列左右天欲
雨雲氣習習生於步武襟衱之間今大夫沈次仲與二
客燕其上客詠韓吏部釋嶠孤雲縱以為臺名次仲喜
以告余見屬為記次仲之臨是邑也閱五晦朔矣旦朝
坐堂上受訴諜羣吏立兩廡屏息側睨次仲獨即民聽
其事究所以然反復問詰其情畢得文書雖多必盡讀
乃止律身嚴無毫髮私亦不受私吏退與竂佐休於臺
上危坐劇談或随時觴豆舉酒相樂抑嘗語人仕吾非
所愛也有不得志則棄去如傳舍人以其志篤而事勤
謂若將窘而中實縱適然則客之名是臺有當於主人
之心者豈以雲之逸為可羡固將仰之耶余邑寓而山
棲者也朝見雲之出暮見雲之歸進退容與於太虛寥
廓之中千態萬状不自知其然其於出處亦何心哉余
觀雲於此山四年矣余年有盡而雲之朝出暮返變化
容與之狀如余所見不知何時而已以其無心故能久
也雖然次仲方仕余方隠迹若不同而從容於事物之
境愈久而愈安則或仕或隠未始有異余燕坐内觀欲
忘其心如此雲之出處未能也次仲勉乎哉余既告焉
因為之書次仲名造處之縉雲人二客歸安沈文伯名
長卿福唐陳仲久名袒安名臺者文伯題其榜者仲久
皆竒士也紹興五年七月壬申郡人劉某行簡記
湖州德清縣城山妙香禪院記
城山在邑之坤維距邑五里為溪流之區溪自天目餘
杭而下者出其背並山分港旋繞而北趨於郡城是為
苕水院北鄉居山之半自外及内階而升者幾二百級
溪南北之山初散漫若不相即登級三之一却而望之
則蒼顔秀壁明措列侍若趨若伏若絙曳策驅可攬而
有舟檣往來水鳥浮沒悉出眺聽之下而委棄於榛藂
茀草之間不知其幾年矣熙寧中天台僧曰了因者始
結廬其上會歲大疫收棄骸於道加葦衣篾給聚而焚
者以數千計又乞食邑之人以蘇流亡於是邑人相與
出財建轉輪藏增治堂廡初因藏心木未獲因夢神僧
指前溪有沈木焉物色其處已乃得之因出入㕓間飲
酒噉肉人莫見其異一夕見夢於邑令云天台化士告
辭異日院僧以告盖因以坐逝今真身存焉然後以禪
律相踵住持者數輩而轉輪藏施利之人未嘗有虚日
用是加葦門序略備而簡陋褊迫不類藂林邑之人恨
焉鄉老邑大夫訪求名德為道俗所信慕者得今住持
僧佛智大師道容容始至心隘之將盡撤其故易而新
之時余以柱史得罪寓邑中過而問焉容指謂余於此
累石常廣若干尺為大殿於地鑿山廓左序若干尺為
齋包之容於此培土實澗壑若干尺廓右序為棲僧之
堂為復舍為誦經寮浴室仰面指曰山之椒為浮圖其
下為臨眺之亭又為方丈寝室規制甚靡余怪其言之
易也問工程出費之數幾何且安取之容笑而言曰佛
氏子以精進廣大為心耐苦忍辱為行其徒謂之海衆
其求募於人謂之十方凡所建立患志之不篤與狹劣
而勿廣成不成則有數存焉工程費出之事弗預計也
志於成而巳矣其意甚暇若不足為余老且病未嘗數
出他日過之門徑既成殿址累石且數尋若砥礪然閱
歲又過之則飛甍刻桷高出木杪則殿宇之䆳像設之嚴
無遺舉矣如是數年余再以罪去朝而歸訪山林凡容
所謂鑿山培壑高下建立無一物不如言者其衆二百
餘人其崇飾之意未艾也嗚呼何其易且速耶患志之
不篤與狹劣而勿廣則余既信其言矣然余所深怪者
以其甚暇不怠若無心焉寧有情而然者哉於是知其
昔所謂建功立事者非獨才志之難而優游暇豫無遑
遽猝迫之狀為尤難故凡才智之士才之能優游暇豫
者吾罕見之抑造物者之嗇與人也苟有是雖鉅細不
同其必有所立是院之設固未足多也而於余心有感
焉容見而屬為之記樂為之書始於建炎三年某月某
甲子成於紹興十一年某月某甲子院初未有額興役
之歲訪安吉縣故賜額請於郡得之容遂為妙香第一
代住持云某年某甲子吳興劉某記
吳興郡學重繪三禮圖記
國朝建除中天下初定詔儒臣參裁典禮而國子司業
聶崇義者以唐相張鎰等六家所撰稽其詳略是非總
為一書是曰三禮圖書成天子嘉之命國學圖於宣聖
殿後之北軒其後懼其圮剥復易壁以板盖已有意乎
禮樂之教規模宏遠矣然當是時狃於故學士鮮知經
且師道之廢實自前世未有傑然興起之者至明道景
祐間海陵胡公先生與泰山孫明復徂徠石守道皆以
所學教授弟子而先生之徒最盛其在吳興往來郡學
常數百輩自是天下之人始知尊德而隆師士皆知仁
義禮樂之說為足以誠身而格物其學問之成為時顯
用翊贊治道見於嘉祐治平之間者不可概舉初郡學
求先生乃以三禮儀物黜其於古無考而益其未見者
圖之講堂遵故事也於是人人得窺三代文物之懿朝
夕對之皆若素習閱歲既久有司不知故事至皆汚鏝
學者痛心焉太守汝南公某以左史出奉相尋領是郡
於其始至也見諸生於堂上而勞勉之又增飾&KR1274;宇被
以丹艧而掌學開君某與歸安丞胡君某抉剔故壁得
所謂三禮儀物繪事故存公命易而新之恍如神明頓
還舊觀郡之士子周覽太息咸謂公之賜大矣學者將
因是加習焉異時鳴珮執玉於朝廷之上討論故實禆
補教化苟不愧於前人賜豈不大哉公以關君之請貽
書屬某為之記且曰前太守秦公某初有意於是會召
去不果今余幸卒成之某於鄉校為老諸生知其事宜
悉所不應辭若先生之行義世次歴官見於國史與墓
隧之文其闡學精識見於著書者固多其藏於家及士
大夫手抄皆秘不出蒐索編次罔有逸遺俾鏤板而行
於世則關君之力也關嗜學若饑渴行則誨人以先哲
為師不拘時好嘗曰我先父學於先生敢有二事故於
此致志云紹興十二年八月丙子郡人劉某記
湖州報恩光孝禪寺新建觀音殿記
湖州報恩光孝禪寺在郡治東北地勢亢爽土木雄勝
門序殿舍齋宫宿廬規制井井他伽藍莫及盖陳永定
中后家捨宅建焉初曰龍興後曰孝義至唐復為龍興
吳越錢氏易為天寧以其女為比丘尼遂為尼宫凡一
百年大朝崇寧二年始復為十方禪刹曰崇寧萬夀禪
寺後又易崇寧為天寧紹興七年更賜今額恭為固改
薦靈社也舊有觀音大士像在寺西偏兩楹之間郡人
張氏病痿三年一夕夢白衣女子告曰若臂不舉耶吾
亦若此若能拯我臂吾亦拯若臂且夀若矣張問所居
則曰居天寧西廊翌日張輿掖詣寺得大士像如夢所
睹瞻仰感涕察大士右臂為墜木所傷命工拯之張病
随愈自是郡人歸心以疾痛苦見於求拯者日不下數
十應感事迹不可疏舉而所處闇陋迮迫不副人意今道
師居久與其徒慧智寡衆出財謀建别殿奉安妙相而
患棟幹之偉求之山林未易以日月冀或告之曰近郊
曰寳溪者有故侯第今去弗居盍往圖之慧智亟往則
其家已先見夢告於其主欣然許焉於是廊廟之前左
建殿屋四楹前為複廊與旁两廡深明壮麗具妙莊嚴
盖前住持經畫累歲而不克成者道俗歡喜竦踊贊歎
咸若有所依歸久以其事求記於余以侈其成余曰吾
聞觀音大士性相等空無刹不現身光互涉有感必通
於諸衆生悲心不捨是故身為三十三應因事攝化利
益見聞則我之身與子之身一為比丘一為居士俱在
三十三應之内真源實濟視此大士為二為一為同為别
以是思惟大士衆生體本圓成無二無别以無二無别
故随衆生心想所感周徧無遺則是大士非但無我亦
無我所而子獨以象設區宇為所依歸則利益衆生為
有擇歟余曰不然大士身相無邊固無我所而彼信士
心想鄉慕則有所矣我觀道俗至前攝衣俛傴炷香膜
拜陳其疾痛苦死種種希求之狀誠意所教汗泚顔間
言出肺肝感通夢寐初若一體我是以崇其嚮慕之所
為之莊嚴以益其信心若彼信心一念回光睹色明空
入佛知見則知夫亡不起於座周徧十方在在處處無
非道場而此道場實無所在利益衆生亦無受者如我
所說為有擇歟為無擇歟如是問答亦無實義余曰是
名實義是名大士悲心救物無二無别子言似矣是用
識之始於某年某月某甲子成於某年某月某甲子後
若干日太簡劉某居士記并說偈言
我聞大士觀世音具大功德妙莊嚴
初從聞中入三昧聞空覺空空亦滅
惟有一念悲衆生三十三應為說法
法施無盡身無邊周徧十方河沙土
毋陁羅臂如虛空云何示此疾痛緣
以衆生痛我亦痛究觀起滅無處所
偉哉寳殿嚴睟容清净絢麗光奪目
惟導師久善方便謂彼衆生心想殊
要令睹想生實解入佛知見如諸掌
在在處處皆道場而此大士寳無在
一一衆生蒙利益亦無受此利益者
我知信施及見聞决定同證無上道
湖州石塚村青蓮院記
出城南行五十里少東有村曰石塚其梵刹曰青蓮唐
大順二年始建乾寧中得額為報恩禪院至國朝治平
二年賜今額環水為院四無居鄰盖棲心學道之境初
若無路惟輕航短檝至焉粥魚齋鼓聞於傍近禺中而
食則孤烟突起於雲水渺瀰之間望之鬱然余未及造
也問諸道傍彼僧院者何如曰院不至崇大已而規制
整整精麗明潔為可觀異時垣頽壁敗棟宇傾撓左右
撑柱更閱歲久觀者悸心如將壓焉今院僧慈濟人師
齊岳盡徹其故而一新之盛矣哉余同識岳是妙於醫
者耶曰然岳自少習盧華之術通金匱石室之書以是
濟人亦以自飬身余嘗頼之一日過余始詢其事岳曰
吾受業自院既而遊方累年稍倦而歸視所謂受業之
區幾為荒墟惕然動容寝不安席炷香自誓勉勵其術
以所得貲財次第建立不敢有一毫之私是吾之發是
心也以疾扣門者加衆吾潛心以思思則得之疾無重
輕賦藥授方輙騐可期以時日又有知我之有是心者
乃力而交助之市木於某鄉采石於某山有不受貲而
願施者自紹興戊午距今十有九年而衆工釋用初營
三門再歲而辦齋厨次之厨成而二時清衆合食堂上
僧舍鐘樓觀音大士殿又次之最後建轉輪寳藏極一
時金碧之工燦爛陸離奪人眸子吹螺擊鼓鏗鍧於廡
廊之下施利日至齋厨之費賴此以給布磚累甓内外
前後繊悉備具余怪而問之是何成之易耶岳曰吾志
於成矣然成之者非吾也意其有隂相焉何以云然吾
之術不加於昔也而靈於人若此事既濟矣自今以往
不自料吾之術復能靈於其身若此其易者乎以是知
世之懷自利之私求得于人而偶得之以為吾能彼不
能者妄也余聞其言而韙之岳求記於余余年七十有
九病且昏豈復能文既賞其勤且有感於其言而為之
書余於世間之見固未能超出也又欲於此警夫後之
人可哂也已紹興二十六年五月丁夘記
苕溪集卷二十二
