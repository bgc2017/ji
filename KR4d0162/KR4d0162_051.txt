苕溪集卷五十一宋劉一止撰
墓銘
宋故左中大夫充敷文閣待制致仕毘陵張公
墓誌銘
紹興二十一年二月十七日左中大夫充敷文閣待制
致仕毗陵張公以疾終於私第之正寢既克葬公之弟
和閣自狀公行實問銘於某謂公之雅故也某何敢辭
按張氏之先出自廣陵唐末有名昇仕清流令者卒葬
於滁遂為滁人清流之孫訓仕楊行密官至太傅清河
郡公生司農卿爰卿爰卿生大理司直廷傑皆仕于江
南因家建業司直第四子先軫仕衛尉守丞徙居於吳
實始為毗陵人盖公之高祖也公諱官字養正公曾大
父諱處仁故為太常博士贈太子太保祖諱果故為郊
社齋郎贈少傅父諱彦直贈太傅公自少嗜學貧無書
假以寫讀強記絶人凡諸經及子往往成誦或暗疏之
無一字脫遺自以先世為名進士登殊科不應無繼公
每用是率勵諸弟崇寧間與鄉薦繼又以三舍法貢於
太學試補内舍生明年以上舍成名於時兄弟同榜登
科者三人郡守以為先此未有因表其里曰椿桂自是
各以文學行義見知於時奕奕相踵東南士流咸曰人
門之勝莫先張氏建炎初天子規圖中興寤寐以思冀
得魁纍博洽之士翊贊廟謨公之弟諱守實參大政德
望赫然進退為時重輕其議論志節特與公契合公時
安於小官未嘗干進參政去位朝廷始錄公次第選擢
至登禁從士論賢之公自登科調越之剡縣簿任滿授
滁州司工曹事未赴丁太傅憂免喪授蘄州某學教授
公不鄙夷後舉訓導甚篤會省罷士類惜其去積考遷
從政郎授信州司刑曹事到官二年丁母越國太夫
人王氏喪服除造朝改宣教郎知杭州於潛縣未幾除
兩浙提刑司幹辦公事建康帥雅知公欲羅致幕府公
意不欲貽書謝焉其略曰非敢以拂袖為高盖亦知難
而退其自信不苟類如此詔除國子監丞久之請祠主
管亳州明道宫召為太常博士會有旨侍從官依故事
薦十科時薦公者二人曰文章典麗可備著述一曰學
問該博可備顧問疏奏召試三館公不就明年召對便
殿公條奏三事大要言朝士輪對當騐之行事無徒取
空言用人之道在於至誠勿貳勿疑使正直日進邪佞
日消與信賞必罰歸於忠厚論極鯁切上善之擢秘書
郎引病請外知漳州未赴即召為尚書郎初至駕部後
遷司勲時兵革初定功賞覈實號為最難吏胥夤緣舞
文為市類多阻格公為親閱功伐無復留難因陛對力
陳其弊以為圖籍散逸止凴省記月異而歲不同無所
總括至乃捨法則用例引例則破法奸弊日滋甚非畫
一之政也請自今以例為據者悉合上之朝廷稽其合
於三尺者著為定制翌日除公秘書少監公以少監為
儒士老成之選頃嘗為郎秘書今乃再主其榮多矣顧
齒髮凋殘而被擢危坐讀未見書其自視何愧蕭德言
耶尋遷起居郎未幾權尚書吏部侍郎銓總平允偽牒
詭功一繩以法期年再閑以文英殿修撰提舉江州太
平觀還歸鄉邦築室數十楹為終焉之計名其寄傲之
所曰足軒參政公建堂曰四老東西相望朝暮往來舉
酒笑達公有詩叙其事流傳搢紳久之除敷文閣待制
尋知湖州湖為股肱郡倚公為重俄又以疾請祠比還
里第則疾且革矣享年七十有四諸孤以是年八月甲
申合葬公與公之室令人王氏於武進縣延政鄉薛村
之原男二人德成右承務郎監潭州南嶽廟用成將仕
郎女二人適右迪功郎新監泰州如皐縣買納鹽場施廣
夀女先公卒孫三人未名公自改秩積官至左朝奉大
夫爵文安縣開國男食邑三百戶訃聞䘏典贈左中大
夫云公端亮剛介喜善疾惡出於天性平居不妄笑言
處内及外待人若一或以為隘不容物而公終始未嘗
變也與士大夫游有愆於理者必面折之參政雖貴公
與之議論亦未嘗少借故參政亦以莊見憚為文近雅
配古作者然不自以為能雖嘗居論思之地不為不用
而議者惜其用之晚且不久于其位也某為布衣時則
從昆弟遊有年數矣參政在朝過相推挽將置之周行
某老且憊分欲引去參政滋不悦間見公復道參政相
與之情且以見勉其後某寝叨除用每念昆仲知遇之
深今皆云亡不自知其隕涕也銘曰
張自留侯源分流長赫奕四馳
史牒騰芳有𣲖惟錫實始可攷
令於清流盖唐宋造顯顯清河
興於其躬屈迹淮南太傅顯榮
司晨弟昆家於建業南唐是依
不耀其烈爰及衛尉始居於吳
奉常起家蔚為名儒奕奕流風
以溢後人椿桂三傑一時響振
大參嶽嶽為國蓍龜公獨退然
不羞位卑亭涵蓄養自其素志
正恐不免功名富貴親擢憲府
俄貳中秘讀未見書適與心起
記史柱下遂長天官非道不陳
所言必端旣躋論思夫豈不遇
有藴未攄亟以老去天不憗遺
何恙弗瘳崇終隠卒寵數加優
薛村之原歸於其邱德音不忘
銘納諸幽
宋故左朝散郎賜緋魚袋錢君墓誌銘
君諱觀復字知原平江常熟人於吳越王錢氏為疏屬
忠肅王舉圖入朝君奕世為士不與恩澤侯之列獨賜
田在常熟之李墓因家焉後徙居邑中曾祖訓祖仁貴隠
德不仕父衍累贈右朝議大夫君天資穎異自少小知
務學一日大書榖梁子成童不就師之語于門朝議公
驚喜招延名士教之讀書製文度越流輩年十七當赴
舉會祖母李氏將葬君不就赴以歸或勉之則曰祖母
恩我厚矣今不與執事後悔何及是夕夢有告以歲若
干當登科自是益自信不以毫髮非正干定命由郡學
陞辟雍政和九年以行葬兩優釋褐賜上舍及第授將
仕郎調越州諸暨縣主簿巳而用釋褐第三名特恩改
授從事郎温州府學教授溫號多士君風勵程督學者
知勸歲終以教悉溢額循文林郎終吏過瑞安巨寇方
臘猖獗道梗不通縣令王公濟君素所厚也往贊之講
畫備禦悉自君出公濟信之不疑時旁郡邑皆焚剽流
民歸瑞安相屬於道或議驅出境君曰孰為善境驅之
適資寇並海有州徒流者數十輩居焉載糧就廩絶其
航渡頃之流民自獻其能鍛冶兵械一新又募鑰杖手
之趫捷果悍素有稱者用之賊沮敗不敢犯境公濟推
君功第一君不自言輙止次調湖州司戶曹事郡守治
尚嚴察吏隂拱以觀不一啟口論當否事有愆於情法
者君獨力争初不謂然已而悔服同郡富人朱姓勔名
者以附麗得官驟致通顯其力足以福禍人内外搢紳
咸畏之以君登巍科為時聞人願以女歸君君不答同
舍謂君盍俯就之當得美仕為親榮君曰吁是何言歟
吾雖貧持菽水奉親親樂也有如假託非類以進豈吾
親意也哉苟如子言適取辱何榮之有聞者韙之至是
報罷莫測其由或曰此朱氏力也久之調楚州司戶曹
事到官七月丁朝議公喪君生理不給既服喪歸益困
時郡縣計民税輸錢官自貿絹取贏資甚厚縣尹憐君
貧願以千縑歸君輸俾自收其贏君戄然謝之固窮如
初服除調衢州軍事判官虜騎犯江浙衢當路衝君白
郡守縱民老弱畢出戶留一丁不留與留而殘弱不堪
任者罪如軍法其後卒徒欲乘時為變顧城中金帛子
女無可冀獲乃止以勞循儒林郎秩滿再除衢州州學
教授未赴丁繼母恭人范氏憂服除改左通直郎除國
子監丞尋改充諸王宫大小學教授滿歲相繼除太常
丞秘書郎尚書戶部員外郎君仕州縣久諳練庶事居
省戶若素習吏不敢欺聲名赫然意且用矣俄以言罷
主管台州崇道觀前後八年起知廣德軍始至訪民利
害立罷行之地居高陸歲上供民輸建平倉由湖轉江
入丹陽閘以達行在所道回遠復加歛為貲費號水脚
錢君亟請於朝寄廩湖之四安相距纔五十里民不病
勞循運河至國門不過五日費減大半或謂地産竹木
官吏失譏察逸税籍甚多君以細民肩荷手持冀十百
以活妻子其忍扼取之且懼開端為後患雨暘小愆齋
禱於神致禮甚恭雖歴旬月無倦色至民俗用巫覡語
屠割埋瘞不合典常卜非神意者悉命禁絶歲饑議發
常平倉部使者屢抑君君手書諭屬邑振廩濟民且曰
民命在朝夕吾能不獨任擅發之責乎旱益甚境内田
十捐八九復請於朝願盡捐歲租以活一方後卒如君
言大抵君為政以愛利百姓為心惟恐弗及苟利民力
行之不顧巳私類若此君在郡憂勞成疾比滿秩歸增
劇以紹興二十四年十一月十二日終於家之正寝享
年六十有五累官至左朝散郎賜五品服娶徐氏故吏
部尚書鐸之女封安人男四人曰侯左迪功郎新紹興
府山隂縣尉曰佃左從政郎池州州學教授曰佖曰僴
學進士僴後一歲以哀毁卒女二人長適右迪功郎監
潭州令同茶場陳大年次適左宣教郎新筠州州學教
授徐廷獻諸孤以二十二年正月辛酉葬君于縣虞山
之南距大父塋五百弓君有志節執義堅固不曲意求
合以希薦引平居簡重臨危健决智略横出皆契事機
事親孝謹求所以順適其意者不少懈初朝議公嘗稱
債於人至三百萬晚歲貲産耗無以償憂見於色君竊
詣予錢家以已名就易劵别示必償朝議意乃安其後予
錢家更兵火子孫散亡契騐不存君躬儉勤抑損妄費
生理稍葺他日持六十萬錢歸郡人朱氏朱氏以不聞
父祖遺言拒弗受君曰若不聞如吾知之何既而次第
訪尋遍償之不負一錢人有急扣門不以事為解尤不
喜修怨嘗有說君者加謗讟甚至君弗校異時其家凋
零子若孫來歸率報禮之未嘗及前事嘗自謂出仕久
狃習世故失其性真及奉祠累年意泊如也惟老學不
衰無頃刻廢書或探内典究死生性命之說自號正靜
居士且名其所居之堂以諭諸子甚篤故侯佃遊太學
為名士試選屢優朋類斂袵知不敵相繼登第鄉里榮
之以為君操履之報君䆳于經溢於文辭尢喜為詩有文
集十五卷論語解二十卷藏於家前葬四月長子侯以
余與君有一日之雅稔君出處細書造門以銘見屬辭
情懇迫余老病神意昏耗屢謝不能侯曰先君治命且
吾母朝夕冀也其忍辭
銘曰
君少之時敏而文勵且勤以發厥身仕更閱志剛
决以昌其業任不過尚書郎官不登上大夫有蘊
未輸孰使然歟命也吁
太碩人傅氏墓誌銘
太碩人傅氏會稽山隂人故朝請大夫龍舒太守贈通
議大夫吳興劉公某之室也政和八年七月九日卒於
京師子太常丞安止之僦舍安止奉太碩人之喪歸吳
興以某年某月某日葬於烏程縣澄靜鄉麻父山之原
從龍舒之兆後二十三年其第三孫岑以戶部侍郎出
奉祠尋守上饒岑於某為猶子貽書見屬曰大母之葬
將二紀叔之所知也而隧未有銘不幸父兄相繼淪謝
其存焉而事大母之日冣久習其言動者在諸姪惟叔
在諸孫惟岑岑老矣使一日先太母填溝壑而太母之
遺懿不揚無以昭示後人則岑之恨豈有極哉每得書
問無恙外必以為言某其敢辭按傅氏系出傅巖歴漢
及唐世有聞人或居此地或居清河至太碩人之高祖
天台縣令鄴始著籍山隂曾大父仕弼為河南府澠池
縣主簿大父霖贈尚書職方員外郎父瑩任朝奉郎守
尚書屯田郎中贈某官屯田以篤行聞於時鄉里稱顔
子其孫息有家法且勵於學多名卿才士大夫門之盛
在東浙為右太碩人其第四女也天資孝謹自少小如
成人屯田難其配龍舒伯父年十八誦詩作賦論議如
賈生再上登巍科聲名籍籍先娶新昌石氏早亡屯田
以太碩人歸焉太碩人之歸劉氏也事舅姑惟其所適
恭其夫如賓嚴祭祀厚宗族睦姻黨恩妾御子其庶猶
嫡子諸婦猶其母動靜有常率應儀法簮珥服飾非甚
敝不改為勿殉時好平居言笑甚寡和豫之氣溢於顔
間自始及終未嘗語誤羣從婦族居惟長伯姒是師太
碩人有所曉譬未言而誠意巳喻聽者悦服閨房忿争
戾氣横出望見太碩人在堂則屏息縮躬若無所容太
碩人初無言也觀者竊嘆德人之有威若此龍舒仕官
四紀囊無贏貲鞠養孤甥至終其身既畢其嫁娶又先
巳子官之太碩人贊其事而躬其役實甚勤凡今女子
之行為可稱者皆優為之未易疏舉晚歲閱佛典有得
視世事若無心臨終不亂享年七十有八男四人長曰
斂止任某官簽書淮陽軍判官廳公事持龍舒之喪以
毁卒其後以其子贈通議大夫次太常丞安止也官朝
請郎次嘉止修職郎福州羅源縣丞次祥止不仕女六
人適搢紳郎處厚范正平竇誥吳塤袁敏孺陶櫎孫男
崧右迪功郎監潭州南嶽廟嶠左朝散大夫直徽猷閣
提點洪州玉隆觀岑左朝散大夫降充徽猷閣待制知
信州軍州事宗右迪功郎監潭州南嶽廟嶧右迪功郎
新授明州錄事參軍嶸左宣教郎太常寺主簿&KR4168;&KR0034;岯
業進士孫女婿曰葉樗詹度葉宏中張由智沈邦逹吳
居實居恭曾孫男坰瀼矼法㵸湍澗泌涑坦之洪曾孫
女得婿者曰葉均葉先太碩人既葬十有餘年之間三
男二長孫之亡諸孫之仕居中者三岑力學有雋才喜
論事自結主眷始為從官嶠嘗仕太常少卿嶸亦稍稍
為時用嗚呼太碩人之遺澤未有窮也
銘曰
傅出商岩望於北地厥後克世
於今千祀爰著山隂自我高祖
冠冕彬彬有燁其英惟屯田公
篤行純備家世矜嚴是則是似
猗歟碩人實鍾其懿人所謂難
我乃獨易我視舅姑如父如母
察色承顔惟命可否我視厥子
皆若已出慈愛均等何有庶嫡
從婦族居伯姒是師誠意欵欵
聽者悅隨鞠養孤甥輙先子官
克相其夫悉義所安自昔婦德
見於女史鮮克始終有是具美
麻谷之岡時惟舊藏無使壤傷
閟此銘章
宋故從義郎密州兵馬都監累贈右奉直大夫
趙君權厝銘
君諱不侮字彦恭太宗皇帝六世孫漢恭憲王元佐之
糸元佐生密國公允言允言生南康郡正宗立是為君
之曾祖祖仲淋贈安化軍節度使追封安陸侯父士顆
贈安化軍節度使追封武當侯君以蔭授三班奉職歴
宣州濟州永靜軍酒稅瀛帥張公近竒君之才越資格
辟授瀛莫二州兵馬監押知桃花寨次調湖州兵馬監
押密州都監宣和元年十月二十三日以疾終於官舍
序遷至從義郎後以次子善經通朝籍遇郊禋贈君文
階累至奉直大夫君性沈厚孝謹不妄言笑好學善為
詩章遇事通敏有志節可撼以氣初為祭酒官前致課
入不登酒復敗惡部使者將按其罪叩門祈哀以親老
為言君慨然許之為見使者請以身任其課更釀補償
有不足繼以私財使者高其義聽其去桃花寨地接近
邊居因其土俗和輯訓練得士卒心湖郡通衢偪仄飛
甍相壓郡守命居民撤去之君曰居民盜佔非一日矣今
盡徙恐不能制兼并徒使單弱受弊守悟議寢洎君終
更人有委白金一箧結守舍者託附致京師君赴祖席
詰朝得片紙於几上曰蒙公厚恩願效諸從者君愕然
以告歸安丞王㠓勾得其姓名志歸之盖嘗為重囚誣
引賴君辨其枉得釋者也在密州時軍賊季進告其徒
囊槖既盡得許其贜罪皆誅死君隂為末減上其狀後
悉獲免或詰之則曰吾豈寘人於死而覬上賞耶其執
義慷慨忠恕廉潔類此者甚多初君旅殯河陽汜水之
僧廬紹興九年河南地復始以喪歸明年閏六月朔權
厝於臨安府歸安縣靈鳳鄉靈山之原享年四十有六
配高氏贈中書令諱化之之曾孫女封太恭人男三人
長善結左承直郎江淮路招討使司幹辦公事後君十
五年卒次善繼右朝散郎權知奉州軍州事次善約女
三人長適右迪功郎姜協次適少傅寧遠軍節度使兼
領殿前都指揮使職事恭國公楊存中封楊國夫人季
適左朝奉大夫知嘉州軍州事郭世雄封宜人孫男八
人汝&KR0008;汝飭汝劼汝勵汝勛汝勅汝功汝劭汝飭左
修職郎新授平江府崑山縣主簿孫女二人君以儒
雅自將所與交必一時聞人尤篤於教子延禮髦俊朝
夕講肄故其子皆有能稱善結擢宣和六年進士第善
繼在南都試選屢優文行可觀今為名太守下逮其孫
汝飭亦勵世業弱冠登科女歸名臣上所眷遇位列九
棘門戶赫奕歆豔一時豈惟君之智識絶人效見若是
抑持心忠厚之報不在其身在其子若孫也君權厝後
若干年君之外孫任參議郎直秘閣主管佑神觀楊君
偰狀君之行求銘於余曰吾母治命也其敢忘余心閔
焉且嘗與善結為同僚而善繼從游益相厚義不得辭
銘曰
義利之判分兩岐彼輕此重或使之
得喪内怵心火馳嗟哉趙君儼自持
赴急拯難初不辭棄賞却餽義且慈
吾行四方任京師所見貴胄如君誰
子孫砥礪敦詩書奕奕門戶生光輝
植槐候報勿復疑隂功至行天所私
徐氏安人墓誌銘
安人徐氏世莆陽人徙居吳郡故尚書戶部員外郎同
郡錢君觀後之室也時戶部之亡也安人命長子俁來
吳興以戶部遺意屬銘於余葬未幾俁再至拜且泣曰
天不悔禍吾母又棄諸孤俁不即死者以窀穸之故今
克葬矣而銘未立顧憐我而深悲之且察吾母之素志
而賜之以銘匪公其孰賴余心感焉不敢以老且病為
辭安人諱溫字德柔曾祖真樞故不仕祖模贈正議大
夫父鐸熙寧中廷對魁天下士仕至吏部尚書贈少師
安人則少師之季女也生有令姿性識通敏母吳國夫
人莫氏知其非凡女子也甚愛之重於擇對於時太師
蔡魯公於少師為同里願得安人為子婦吳國辭焉私
語其子吾女當妻士人終不與勢家子以苟名位爾等
誌之戶部時為太學生以上舍兩優解褐名聲燁然盖
常拒勢家之求姻者或以安人聞乃自喜以為得所願
兩家事適相契鄉里至今豔之安人之歸錢氏也事舅
如父事姑如母宗族内外禮意周洽被服簡素如窶人
子相夫必以義戶部佐州郡有能稱旁近有疑訟久不
决者往往委之吏牘堆几安人嘗戒左右毋得以他事
關白俾之盡心或從旁贊决言動得理前所舅朝議之
葬營奉久之不能其或勸累甓代槨安人曰不然天或
者見假生理未冺而追念今日之闕雖悔何及斥所御
簮珥等鬻之以佐其費戶部感服以為吾意亦及此而
不言者恐汝難之也其後貲費益窘安人意慮精密重
以儉勤寸積銖累十有餘年遂克成家歎曰吾有屋可
居有田可業不啻足矣尚何求凡言利道者皆謝弗聽
平居不妄費一錢至賓祭餽遺不敢少簡人以囏危見
諮未嘗輙拒閨閫事井井秩秩不亟不徐而人自祗率
喜釋氏學治鐘飯僧崇飾佛像費不可計閱貝葉書數
千卷晚有得焉紹興二十六年六月十七日卒享年五
十有九諸孤以其年十月壬申葬於虞山之西祔戶部
之兆禮也安人以戶部陞朝遇郊祀恩封至安人男四
人曰俁左迪功郎曰佃從政郎皆太學名士相踵登第
曰佖曰僴業進士舉僴先夫人十月卒女二人適右迪
功郎監潭州合同茶場陳大年左宣教郎新筠州州學
教授徐廷獻
銘曰
嗚呼安人志曷偉率德蹈義佐君子
被服簡素心不耻肉視菜薺甘且美
服勤於家歲其幾高門崢嶸雄我里
郎君競秀名煌煒積金滿籯不足喜
志業克就誰與比為善之慶有如此
蒼山同穴不踰禮我諗之銘光女史
苕溪集卷五十一
