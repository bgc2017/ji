苕溪集卷四十宋劉一止撰
外制
趙彬除左正議大夫徽猷閤直學士充環慶路
經略安撫使
勅朕東廵吴會西顧陜關痛疆事之繹騷念遠臣之暌
隔逮此輿圖之復始聞音驛之傳可無渙恩昭示至意
具官某負絶羣之噐茂經遠之才身蹈險艱歲月滋久
心存丹赤始終不渝仰周室之中興幸漢官之復見封
章首至誠悃昭然兹用歎嘉載頒寵賚搃一道兵民之
寄參五官英俊之游于爾有光豈予敢吝噫以安以治
在威德之並行惟孝惟忠見君親之兩重秪服明命益
𢡟壯猷可
劉昉除祠部郎官陶愷除金部郎官
勅具官某朕簡求實能分任庶政爰重諸郎之選以清
列宿之行爾等才識之優論議之懿見於已試甚有休
聞兹錫贊書以爾昉治邦禮以爾愷治邦財尚勉之哉
無忝朕命可
王松改轉敦武郎
勅具官某爾奮身戎行以勞見錄并陞官秩是曰異恩
益勵後圖無羞朕命可
樓炤磨勘轉左朝奉大夫
勅朕操八柄以馭臣用三載而考績爰定進階之典以
為經久之規凡厥有官率由此道具官某識洞今古學
通天人擢自時髦偏儀要路更兩禁腹心之重司内朝
典册之嚴會課三銓頗念服勞之久進官一列兹惟錫
命之新益𢡟猷為嗣有褒寵可
樓炤除端明殿學士簽書樞密院事
勅天武地文所以妙生成之化左仁右義所以行威德
之權深惟撥亂之原實在本兵之地體隆参伍位亞疑
丞敷求得人兹朕有命具官某惇大篤實疏通敏明學
博古而通今氣絶羣而邁往蹈履聖賢之域從容禮義
之間大册高文悉出其手崇論宏議有補於時力佐中
興功居大半蔽自朕志申錫賚書爰陞祕殿之華進貳
樞廷之重併加徽數庸示寵私噫留公在朝已覺強藩
之悔過干木為政豈止諸侯之息兵尚殫不貳之謀以
永無窮之聞可
陳桶除福建路轉運副使
勅具官某朕惟在昔之君為官擇人非特量才授職而
求其稱焉抑威畏所加一方之人素所服習而愛慕畏
仰之則令行禁止朞月而已可也况於久乎爾文學行
義照映朝紳鄕自近班出臨閩郡越數歲矣民思之若
父母然朕于是知因任之道莫此為先惟時將輸肆復
命汝庶幾毋怠吾事且慰彼民爾往茂哉可
吴表臣兼侍講
勅朕承祖宗之貽訓紹金華之絶業爰開經幄燕見近
臣維繹至言考質疑義庶幾講習之學與子大夫共之
以爾具官某行如古人學探聖域論議雅奥實獲我心
是用陞爾勸講之官益廣舊聞非但舉行故事而已爾
其𢡟哉可
馮檝兼侍講
勅天子之學謂之太學自致知格物誠意正心推而上
之至于明明德於天下非但離文析字分别異同類章
句儒而已也以爾具官某行誼高潔不替家風論議淵
源率有師祖錫以贊書之寵俾参帷幄之榮惟爾敷繹
所聞見之問辯庶幾三道之要有開朕心豈不韙哉可
崇奉几筵内人掌字邢念二轉典字紅霞帔岳
不惜陳榮奴陳慶惜劉伴兒任嘉奴王大娘
等並轉掌字
勅掖庭之選必自良家女御之員實参内治爾等率義
蹈憲温而有儀相予誠孝之思不失敬恭之指就陞秩
序是用勸勞祗服寵榮尚圖稱塞可
蔡年世任太平州通判修復官私圩田增收到
租米七萬九千八百六十三石奉聖旨轉一
官
勅具官某朕惟農天下之大本民所恃以養生者也故
鄕者下營田之令督勸農之官且察其勤惰而賞罰加
焉爾奉職恪虔績效著見進階一等以示寵榮尚其勉
旃服此明訓可
宋輝改除應天府路轉運副使依舊權京畿都
轉運使
勅具官某朕惟興王之都郊圻千里自更戎壘田萊多
荒今輿地之来歸想遺黎之鼓舞乃命膚使周爰咨諏
爾簡易純誠濟以精敏荐膺試用厥聞甚休往敷及物
之仁毋墮觀風之職至于將輸之事爾所習焉惟既厥
心嗣有褒寵可
李利用除河南府路轉運判官
勅具官某畿右一道分隸陪都異時浩煩弊於兵賦既
周星紀版圖復歸敷求忠信之良往布惠綏之政以爾
性識警敏達於事機厲志激昂行不擇利兹用付以輸
將之任爾其𢡟哉俾利疚日聞奸欺屛息桴鼓不鳴於
閭里遺黎自勸於耕桑而公私無匱急之憂則予汝嘉
是曰稱職可
右通直郎權尚書刑部侍郎陜西宣諭使周幸
磨勘轉右奉議郎
勅朕以官職之事煩子大夫用之則以公待之則以恕
故於三歲進階之典苟無過咎則不棄焉而况宣力四
方者乎具官某執義甚堅禔身有道服勤王事靡敢辭
難再稽積日之勞乃應序選之格雖非異數庸示至懷
尚體訓辭更思後效可
經武大夫兼閤門宣贊舍人侍衞步軍司統制
軍馬武紏依赦書内指揮轉一官
勅具官某爾有位於軍服勤既久肆因慶賚俾進官聯
尚勉之哉無忘報稱可
右武大夫魏俊換給付身
勅具官某爾有位於軍服勤既久載稽功伐錫以命書
尚體訓言更圖来效可
謝祖信權吏部侍郎
勅朕於虞書求知人任使之道而得兩言曰敷奏以言
明試以功而已然後知言之足以觀人也審矣而况見
之於行事者乎具官某學探古今之祕識窮事物之幾
粤自簡知載為御史抱純誠而不貳嫉奸惡其如仇朕
用嘉之擢登法從之聫授以天官之副非特以為寵也
銓總之任條目至煩弗究其原則予奪之公或亂於可
否之似朕於此試功焉爾其𢡟哉可
陳規知順昌府
勅潁隂天下名郡異時牧守多名卿賢大夫善政流風
猶有存者詔令暌隔一紀於兹今輿地之來歸想遺黎
之鼓舞兼求慈惠之長往敷布濩之仁以爾具官某性
本純誠才兼文武忠以許國說以使民錫之左符綏厥
舊俗庶幾底績有當朕心書曰不剛不柔厥德允修爾
其懋焉可
廖剛磨勘轉左朝請郎常同轉左朝奉大夫
勅朕承奕世之詒謀遵有虞之遺法克施庶政執兩端
而用中以馭羣臣率三載而考績爰立序遷之典是為
經久之規具官某具絶特超詣之才𢡟篤實深醇之學
升華法從為時老成載稽積日之勤乃進應階之格雖
非異數庸示不忘尚勵遠猷以須後效焉可
晏敦復寳文閣直學士知衢州
勅侍從之臣入則獻可替否效論思之益出則承流宣
化躬捍城之勞盖其志在國家而不在於其身則朕之
所以委任責成與待遇優禮之意亦示無有内外之間
焉具官某養氣純全執義堅固粤從簡拔黽勉事功旋
居封駮之司再領銓衡之任果敢健决初無所私朕允
兹耆艾之謀未覺歲時之久抗章引疾慨莫得留爰陞
延閣之華仍俾左符之重衢當孔道股肱行朝爾見吏
民宜敷惠澤俾民服朕化吏畏爾明則為稱職尚勉之
哉可
王師心大理寺丞
勅具官某廷尉列属議法持平非忠恕明允之士弗以
處也考擇之際僉曰汝能尚其勉之可
苕溪集卷四十
