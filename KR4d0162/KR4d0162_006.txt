苕溪集卷六宋劉一止撰
五言律詩
冬至汴下早行有感一首
刺促驚時節侵尋念物華半生多客裏今日又天涯曉
月看眉嫵飛雲亂眼花窮途随物感不必是思家
和族兄無言題能仁寺當雲軒一首
綠樹新廻合斜忩舊邃深壺觴如栗里歲月似山隂半
世懷清隠何年得此心借床眠不熟酒力横相侵
次韻袁審淵道舊思歸四首(兼簡虞仲容季澤)
寂寞襄陽老南山憶弊廬病來惟喜酒歎罷每捐書道
路風塵暗關河信息疎逢人說沙漠不忍問何如
二
十載溪亭舊揮毫見古風相如今病渴東野尚鳴窮眼
界(闕)鄉物風流憶迺翁一(闕)如夢斷歸思渺千峰(頃歲審淵)
(侍尊公官吴興以溪亭為官舍居焉僕數從尊公奕棋)
三
城郭如村步官身等俗閒對棋論小墅拄頰望西山異
縣故交重閑心幽事關猶餘少年意不計晚途艱
四
虞氏隋唐後當時尺五天風煙鼻祖宅翰墨耳孫賢笻
屐容相躡杯觴得共傳濟時吾老矣看着祖生鞭
次韻江子我雪句一首
頭白高山早千林一夜花雪深烏鬼嶼風亂白鷗沙刺
促傷時事飄零念歲華天今洗兵馬勿復問浮槎
梅山一首
伊昔市門隠山今尚姓梅危言關社稷仙迹混蒿萊此
事諸亡者斯人安在哉傷今更懷古老憶獨悲哀
送太學舊同舍及第歸鄉一首
輦轂當年別簪裳末路同江湖人巳老家國恨何窮山
有傷心碧塵無沒馬紅舉鞭還送客落日泪痕中
次韻子我得俸一首
祠官資薄俸肥遯要清貧載酒久無客乞醯惟有隣廣
文寧厭肉方朔漫長身莫遣陳萇到先生甑尚塵
冥冥寒食雨
冥冥寒食雨客意向誰親泉亂如争壑花寒欲傍人生
涯長刺促老氣尚輪囷不負年年債清詩新送春
風氣東南異
風氣東南異隂晴早晚間日光時透隙雲影半遮山掃
逕殘紅盡開忩綠蔭還寄聲桑苧友幽興合相關
綠暗山前路
綠暗山前路柔桑宛宛垂稻秧分隴後蠺繭下山時白
日繅車急中宵織婦悲老年官賦了不長一絇絲
即事一首
何物當門戸青松及我長佳山忘歲月同汝過風霜北
澗花應盡南榮草欲芳病來歡意少一醉未全忘
覽鏡一首(寄陳商彦祕丞)
契闊三年夢飄零一寸心青青今變雪種種盡齊簪覽
鏡渾相似彈冠各不任論交如許酒清寄一杯深
居士竂一首
龍鍾居士相落魄宰官身長史風吹帽林宗雨墊巾安
心惟壁觀乞米頼僧隣曾並鴛行立當時夢不真
次韻朱賓老過我對月小酌一首
老人論舊事感慨思悠哉暗喜生眉宇新凉入酒杯竹
風誰汝和簷月要人陪此客非凡客斯時得得來
遣興一首
杯業惟菘韭何因老骨強昨朝方住雪今日又加霜寂
歷僧廊暮支離野步芳歲時渾不省得酒是春陽
次韻吴興守春日書懷一首
百榼償春酒人言有別腸披風醒午醉擷蘂眷餘芳白
日何曾短游絲得許長向來情浩蕩今老夢微茫
送徐叔鎮知縣罷官赴調一首
劇論追前輩憂思獨在民雪霜吾歲晚金玉子心真曾
見除書舊行膺薦墨新君王問田叔長者更何人
送鄒德章教授之官合淝二首
晚色溪亭路風帆去莫遮交情寄桑落離恨渺天涯志
行今誰及聲名莫謾誇淮人問規範說似道鄉家
又
古寺疎煙裏因依孰並遊歌行如短李邂逅得髯鄒皎
月林塘夜青霜雉免秋從今兩相憶一酌酹儂不
次韻賓老過會稽訪余同遊禹廟龍瑞宫晚歸
二首
十載江湖客重來霜鬢侵事如春晝夢山似故人心步
屧攀嶃絶移舟出窈深他時林樾底歸去話登臨
又
禹穴徵前史龍門訪隠書相擕如故里失喜問吾廬此
日登山屐他年下澤車端能從我老騰踐未應虚
曾宏父將赴官都城示詩次韻自述并贈其行
庾信多哀思年來方解愁低徊甘吏役骯髒豈人謀擔
石終知飽私田詎敢求尚能吟玉案未忍算牙籌公子
年方壮才名惜甚休聊持江氏筆來賦謝公樓慷慨思
千里翺翔近十洲逢時寧有愧閱世自多憂客路塵沙
暗春風草木柔公行欣入洛我老謝封留日月消書帙
江湖落釣舟經綸公等事此意莫悠悠
次韻江子我郎中社飲一首
社醵遺風在田家禮數饒玉人疑解意孺子故來邀禦
寇驚先饋庚桑懼見杓習鄉俱尚齒惇族悟疏苗未見
琱戈静方欣玉燭調山寒時作暝火老不成歊釃酒無
留榼蒸豚發堕樵巒謳聲帶苦村若拍頻招野性疎鐘
鼎官身脫市朝形随石骨瘦心與澗花彫朔漠音塵斷
氊裘意氣驕誰為今定遠空作老邊韶枉矢知天變雙
桃騐服妖(宣和宫女頭冠作雙桃相並謂文並桃冠人以桃音逃為今日之讖)獻書慙痛
哭避地獨無聊復古周宣治中興太白謠眀年及春社
愁鬢雪應消
次韻子我秋分一首
山中秋巳半蓬蓽晏方開不聽夜蟲語烏知節物來紫
珠猶卧穟青蘂未浮杯欲射寄書鴈非關烹不才
苕溪集卷六
