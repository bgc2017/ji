苕溪集卷二十一宋劉一止撰
啟
答張狀元啟
伏審造廷射策唱第居先榮動縉紳聲流華夏恭惟歡
慶某官受才英特種學邃深微言造於六經卓行師乎
百代當英主枕戈嘗膽之日正賢士竭精勵志之秋豈
特求一日之長庶幾聞三道之要竊窺大對益致精忠
意深切而有加言舒徐而不迫皆前日未聞之論興聖
心見晚之嗟名盖出於顧期士同知其不獻念莫遑於
修慶情過辱於騰牋内揆庸虛仰慙謙厚識弔古精思
之作不敢謂能得為國遠慮之人兹為可賀眷言欣頌㒺
既敷陳
答特奏名狀元啟
伏審祇奉臚傳趨登舉首得人之喜有識所同恭惟某
官賦傑異之材藴深醇之學文辭少作已擢秀於士林
聞譽老成久推先於州里當英主枕戈嘗膽之日正賢
士畢精極慮之秋側聞至言頗契大問向來伏櫪寧忘
千里之思此日驚人未覺一鳴之晚既受知於親擢行
闊步於安途念修慶之莫遑辱騰牋之誤及眷言末契
實倍歡悰
上時相問候啟
屈伸在道忍懷韓子之九遷志願有年莫遂荆州之一
識足踆踆而欲進神忽忽而若馳念介紹之不先懼聽
聞之或駭敢以堙微之迹仰通咫尺之書揣分自疑嚮風
增慕伏惟信順之至天人所私導迎六氣之和膺受百
祥之集恭以某官博大純懿疏通敏明才足以絶千人
之英力足以任一世之重忠貫金石信通神明許國以
來視身何有幹斗樞而獨運扶天步於方艱德在人心
事書野史方且執謙自牧避寵弗居魏綘懷多功之嫌
豈惟辭賞晏子守足欲之戒亦以矯時出分數路之優
灼見累年之效吾圉既固我公盍歸迨兹入覲之初始
副具瞻之舊九鼎大吕益增氣象之安烈日嚴霜自覺
威明之遠惟帝所屬捨公疇依某末學空疎餘生么麽
粤從廢黜自卜隠淪叨宸扆之矜憐賴朝廷之收拭俾
使一道待次期年尚期受約束於相門故欲列姓名於
記室悃愊所寓筆舌難周殘暑未衰清秋在候冀仰符
於倚注宜加衛於寝興
賀樞密使啟
伏審拜恩中禁正位元樞夷夏聳聞兵民溢喜竊惟地
文天武所以妙生成之功右義左仁所以嚴威德之用
禮隆建使位等上公在周有師尚父之尊於漢實大司
馬之任兹乃安危之寄是為心膂之臣恭惟某官學
通天人識洞今古體方重而任大事抱純誠而經遠圖
齊死生去就於胷中置富貴功名於物外頃廷登於揆
路已屢罄於嘉猷汲直居中理應見嫉蕭公久外帝曰
遄歸總臨宥密之司盖復祖宗之舊念天下之勢本若
置器顧今日之事僅如奕棋在兹一着之間遽有千鈞
之重得人無競舍公其誰某猥以孤生嘗叨謬眷聞絲
綸之亟下覺舊觀之頓還欣抃之私名言罔既
賀翰林承旨啟
伏審祗膺使命召拜禁林制書頒傳士類鼓舞竊以自
古願治之主將觀遠圖必有視草之臣親承密命豈特
右文之事實參戡難之謀而况寓直北門對揚浴殿自
開元之際浸隆學士之名逮章武之初加寵内庭之老
禮秩增峻事任匪輕顧非其人不在此選恭惟某官養
剛大之氣足以有為好深湛之思欲其自得風規邁往
驚論議之非凡忠孝昔聞知典型之尚在召從孤外祥
侍燕閒紬石室之書既衷信史進玉堂之直仍襲世官
謬云天子之私人端是吾家之舊物然而國是所屬物
論既孚兹為大用之階即副具瞻之望某年路無幾仕
乃為貧自知後世之闊疎獨恨登門之較晚及兹贊喜
深切知歸欣頌之私名言㒺既
賀樞密再入啟
伏審寵拜殊恩還登近弼惟圖任舊人共政盖聖主所
欲仰成克左右厥辟宅師抑明公以之自任絲綸甫下
遠邇均懽恭惟某官篤厚深閎疎通博敏鈎貫百家之
選沉涵六籍之醇自結上知偏儀要路筆墨畦逕爾雅
无愧於西京師友淵源潤色似從於東里有言必盡遇
事不辭亟參帷幄之籌協贊樞機之任出分憂顧曾未
幾時汲黯去朝初言譽毁晉公當國實係重輕奉溫詔
以遄歸罄嘉猷而入告條先帝之故事大王室之中興
輿論所期斯言可必某棲遲末路零落寸心聞成命之
載頒慶真賢之復用掃門雖遠賀厦知歸
答交代謝少卿啟(任浙東提刑司)
宦游相踵愧揚粃之在前王事有期顧及瓜而當代静
言事契燕及子孫夫何遲暮之年乃有因依之幸恭惟
某官被文相德可用為儀強識博文足以華國自結聖
神之眷薦躋清近之班智略輳於上前風采聞於天下
持槖簮筆謂當入侍於清光攬轡登車姑欲少償於素
志豈容煖席即慶賜環某猥以庸才誤當使指閱時既
久責效無聞敢緣授受之私終被含容之賜懇旌麾之
已戒罄履舄以非遙雖乏告新庶幾道故其為欣抃曷
既叙陳
賀湖州太守啟
伏審拜恩中禁進職西清輟甘泉侍從之聫為近甸股
肱之鎮先聲所暨輿論交歸恭惟某官國器宏深天才
卓偉言動合君子之法出處有古人之風用實自於召
還眷悉從於親擢備獻納論思之益罄朝夕夙夜之勤
惟時吳興實望浙右山川清遠人物阜繁委長孺於淮
陽徒得君重試蕭公於馮翃用考治功少須報政之期
旋聽賜環之命寵榮未艾簡注方隆某跧伏窮簷伶俜
暮景雖向風之有自曾望履以無階陪外庭末議之
時顧相先後誦佳句百僚之上竊仰高深聞綸綍之載
頒想旌麾之既戒尚綴吏民之列往修桑梓之恭欣抃
之私敷言罔既
代答明州太守啟
伏審政成請代詔下趣還行躋躐於近班益恢宏於達
業恭惟某官智術輻輳論辯風生胷中負韜略之竒事
至有淵泉之慮出膺郡寄實簡上心駕折轅以告行執
半符而入覲九里之潤幸見及於鄰封一年之留恨莫
從於民借方圖修簡遽辱貽書感愧交深名言㒺既
代賀秀州通判啟
伏審祗膺明命出貳使藩理檝戒途蠲辰視印伏惟某
官器全英特識洞幾微論議得於心成事業由於世濟
休有聞譽見於踐更謂宜揖遜於熙朝尚爾馳驅於别
駕昔者大鄭小鄭公以父子繼治大馮小馮君以兄弟
相循並載民謠號為盛事今見二難之步武未踰三載
之星霜豈惟人望之知歸抑想風流之是似某江湖寒
族天地畸人侵尋五十之年老之將至淟涊百寮之底
拙亦宜然竊有所依敢後其喜
代賀市舶提舉啟
伏審寵拜眷恩再持使節明綸甫下輿論交歸恭惟某
官才了十人身兼數器詩辭近古獨云蘇武吾師字法
超今要使羲之北面既更器使益試乃言幹南國之竒
贏佐中都之調度雖云舊物實簡上心佇寵渥之使藩
踐禁途之清切自惟孤拙尚竊藩符念芳借於餘光顧
難勝於賀悃其為欣頌㒺既敷陳
賀冬啟
陽生而復物屈當伸屏隂類以潛通宜善人之有慶恭
惟某官氣涵川嶽道濟幽明坐迎有永之年隂受鼎來
之福方將奉十行之温詔詠四壮之還歸舉酒夀公莫
與掃門之列援毫伸頌益增卿德之勤
賀正啟
伏以歲序更端星躔易次肇三陽而為泰正五始以書
春矧社稷之元勲宜神人之交相恭惟某官忠貫白日
道格皇天備文武之全才兼安危之大略功藏盟府澤
在人心周公之征徂東巳見于歸之復吉甫之來自鎬
式觀受祉之多俯履嘉辰茂膺純嘏某屬拘職守阻奉
夀觴莫伸賀厦之誠徒切搖旌之念
苕溪集卷二十一
