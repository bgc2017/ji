苕溪集卷三十九宋劉一止撰
外制
修武郎曲慶祖等差充陜西六路宣諭司幹辦
官先次各轉一官
勅具官某朕以全秦之地久隔王靈肆命近臣宣道至
意爾為山西將種世濟忠孝其佐而長往殫厥勤序進
一官以爲爾寵可
左承務郎程邁差充趙士㒟祗謁陵寢属官先
次轉一官
勅具官某朕念陵寢汎掃久稽肆命宗英往祗厥事爾
等咸以才選往佐其行序進一官以為爾寵可
右朝議大夫直徽猷閣李弼孺可落職永不與
堂除差遣
勅具官某爾曩以愆尤事存白簡召從閒散權試使令
於汝厚矣遜夷急病古有格言就易辭難誰不樂此削
籍内間以戒妄庸可
張宦駕部郎中
勅具官某文昌政事之本而郎官上應列宿其選甚高
非一時真才不以輕授爾問學該洽行義潔修召寘周
行專司輦乘輿馬之政事簡職要所以優賢尚其勉之
可
馬延之大理寺丞
勅具官某刑者侀也一成而不變故君子盡心焉汝志
行清修卓爾不羣肆命汝為廷尉之属惟明克允無失
厥中則予汝嘉可
宋煇復祕閣修撰除京西路轉運副使
勅具官某畿甸之右都邑相望賦入浩繁雄視他路軍
興以來政令廢格謳吟父老思見漢官必得慈惠明察
之臣省觀風俗問所疾苦布宣德澤以慰斯民朕心庶
幾焉以爾才任撥煩用罔不濟忠能體國事靡辭難復
陞論撰之華命搃輸將之寄佇觀成績嗣有褒寵可
郭浩除龍神衞四廂都指揮使陜西宣諭使
勅朕眷惟秦隴久隔王靈通好殊隣既有息兵之約可
無膚使往宣問俗之恩具官某義勇冠軍精誠許國奮
猶將種能襲世勞顧契闊以淹時豈懷歸之不欲今朕
有命惟爾克將慰父老之謳吟道朝廷之德意俾皆諭
指宛若親臨爰陞環列之崇用侈軺車之寵是為異數
毋或留行可
樓炤除兼侍讀
勅朕長育英才寘之華近將使左右前後㒺匪正人從
容帷幄之間紬繹聖賢之藴謂天下之樂無以加焉具
官某該貫六經沈涵百氏淵源所自不愧古人仰惟祖
宗垂裕後嗣具存謨訓奉以周旋爰資誦說之明以發
見聞之蔽益者三友非汝而誰可
蕭振兼侍講
勅朕思得耆艾魁壘之士寘諸左右考稽疑義敷繹古
今究治亂之所以然如漢虎觀故事增其所未聞信其
所已得顧黃卷中自有樂地不可忘也具官某養氣邃
深植學淹貫周知事物之變盡見聖賢之書用以談經
宜探藴奥勸講之任舍爾其誰尚思切摩之工以副簡
求之意可
趙鼎知泉州
勅朕履運艱虞省躬祗懼默通上帝旋聞悔禍之期嘉
與斯民共享消兵之福肆頒慶賚均逮臣工矧予舊弼
之賢敢後拜州之寵具官某噐宇剛特謀猷靚深通達
事機夙負敢為之略執持魁柄既更冄入之榮方注意
以仰成遽露章而引去眷泉南之名郡實閩嶠之奥區
分此顧憂莫如宿望噫朕任四方父母之責念慈惠之
當先爾居千里師帥之隆宜德威之並立益恢治具無
俟訓言可
程邁磨勘轉左朝議大夫
勅國朝稽堯舜考績之規參成周計吏之法雖黜陟誅
賞不由此途而階秩序進三歲聽遷一定而不易抑無
所私焉具官某法從老成才德俱茂植立中外聞譽蔚
然會課三銓就官一列兹亦知勞之賜豈惟閱日之勤
往哉欽承毋墮乃力可
李寀廣西提刑
勅具官某御史出使布宣德澤廉察吏奸求民之瘼威
聲所暨山嶽可搖爾頃以才稱旋見錄用遣臨江右綏
靖寇攘而乃督戰無謀亡失吏士肆命爾更使一道按
刑嶠南察民之冤除其殘虐則惟爾職毋重愧焉可
潘全合等轉官
勅具官某爾等知仰王明奉琛效順有嘉其意序進厥
官往其欽承益思自飭可
朱敦儒除祕書郎
勅具官某漢家得人之盛史氏所稱考之於事猶有恨
焉廷有大議諸先生莫能言盗發境外見文人無可使
豈亦儲飬之不豫哉朕自艱難以來首開册府以收衆
俊庶幾人才足用比隆於古爾老於文學噐度不浮丞
郎位高實治省事簡求其稱僉曰汝宜尚勵爾修以須
採擢可
吴彦璋除太府寺丞
勅具官某太府掌貢賦之事受其貨賄之入以時出之
丞視列卿之属其任惟劇以爾才識精敏無施不可召
自乘軺還歸班著往佐而長益𢡟乃猷可
陳賓卿太常博士
勅具官某列属奉常為時遴選蒐補禮文之缺導揚升
降之儀以爾問學淹該論議不苟俾居厥次必有可觀
尊爾所聞見之行事可
張澄除徽猷閣直學士依舊知臨安府
勅眷惟帥守視古諸侯德施於民禮有加地進律之賞
效見於事史有增秩賜金之文匪惟勸功亦以久任且
使斯民服習其政而知所畏慕者也具官某沈静有斷
疏通不浮敏以吏能被以儒雅惟警蹕之所駐類京邑
之浩煩人所謂難爾獨甚暇採諸輿論益簡朕心躐陞
筵閣之華仍俾左符之重知勞而授有榮耀焉尚究廼
心以圖稱塞可
林叔豹除江東運判
勅具官某使者之任寄朕耳目號稱外臺維持紀綱以
肅所部若御史執法日臨其前姦欺屏息無敢蘖芽則
雖四方萬里之遠朕可以無憂矣况於邇乎爾文學志
行自輩古人攬轡澄清不待多訓轉輸之責邦計是資
爾尚勉之江吴壤連朕聽不遠將于是觀政焉可
苕溪集卷三十九
