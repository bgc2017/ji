劉彦昺集卷六
明劉炳撰
楊維楨評
七言律詩
七夕宿天堂寺
西風吹夢宿僧堂誰遣黃金布地裝萬葉寶燈秋弄影
九重珠塔夜浮光天連象闕星辰濕雲護龍宫雨露凉
門外三車何必問大千身色兩俱忘
遊丹青閣
橋南楊柳亂成行出郭尋僧到上方城拱烟霞開錦繡
山圍松竹奏笙簧半簾晚翠環溪閣一枕秋雲護石牀
安得遠公同净業白蓮池上挹天香
寄武夷隱者金復嬰
習隱名山四十年羊裘鶴&KR0769;鹿皮冠雲中杵臼聞雞犬
月下笙簫引鳳鸞霞氣濕衣晨採藥虹光穿樹夜燒丹
姓名漸覺無人識種得胡麻秖自餐
丁夘立春簡蔡宗文昆季
玉琯吹葭已應灰字題春帖手斜裁震司木德三陽泰
律協條風一氣回鸞輅憶陪趨御苑燕釵曾賜出宫醅
文園多病歸田早鬢影東風看野梅
青樓曲劉子雍胡伯清程伯羽同賦
畫闌落盡絳桃花依舊尋芳小徑斜鬢黛壓釵金有暈
臂酥凝釧玉無瑕三千弱水波清淺十二巫雲樹碧遮
郎馬不來春已暮淚痕香斷濕琵琶
繡剩鴛鴦午睡長體嬌無力浴蘭湯生憎寳鏡鸞成匹
死恨銀筝雁作行舞罷柘枝低拜月歌殘桃葉懶添香
愁來自學秦宫女簾底吹笙引鳳凰
楚腰纖細引纏頭秋怯珠簾半捲鈎雲戀陽臺雙作夢
月生湘浦獨成愁鸞梭折齒花粘髓螺粉添眉柳帶羞
雁過碧天書帛斷誤教人倚小紅樓
寒鎖粧臺粉怯勻步金蓮小不生塵徑迷花雨鶯鶯月
枕壓梨雲燕燕春衾剰半牀閒翡翠釵分一股劈麒麟
玉梅好似郎顔色只見東風不見人
簡戴彦碩
故人結得草堂低老圃連城近市西碧注硯池荷葉露
紅沾屐齒杏花泥書懸牛角朝畊地飯飼魚苗晚灌畦
只恐長安雲路近馬蹄催夢聽朝雞
寄徐指揮
報國功成鬢欲蒼承恩分節下南荒劍磨鯨海遺腥血
馬渡龍沙帶戰瘡頒宴曉沾仙掌露賜衣春帶御爐香
信陵門下今誰在萬里雲霄一羽翔
呈西平侯沐都督西征
西域憑陵久不賓詔書五道出將軍龍光燭劍銷邊祲
虎炁揚旌壓陣雲周廟昔聞方叔頌漢廷今見貳師勲
春風三月鶯花禁歸騎笙歌奏凱聞
和都督馮公韻
鳳城宮闕倚蒼山虎衛旌旗拂畫闌輦路霜清梅破臘
御溝波暖柳欺寒青雲每愧班超筆華髮應慚貢禹冠
未信壯懷渾寂寞錦衣鞍馬出長安
旅中除夕簡劉子憲助教張左司
麝煤凝鴨鎖窗虚虎衛嚴城禁漏疎鄉夢牽情千里遠
客愁隨臘一年除酒痕釀暖春連甕梅粉吹香晚近厨
自寫桃符燒短燭壯懷那厭食無魚
元日早朝呈翰林諸公
禁城曉箭漏猶頻仙掌微茫曙色分虎衛鳴鞭瞻紫極
鸞輿迎駕擁紅雲宮簾日轉旌旗合天仗風飄劍佩聞
班次螭頭簮筆近緋袍因惹御爐熏
早春呈吴待制
上林春早陌塵香紫禁觚稜射日光新綠御河搖柳黛
小紅宫樹試桃粧山連曉氣蟠龍虎臺枕東風憶鳳凰
心折故園幽興獨尋僧看竹過隣牆
春寒寄魏居敬
上苑春寒花信遲東風不放鎮帷犀柳塘沙冷迴鴛夢
草閣梁深落燕泥苔蝕井楣蝸觸角篝連香灺麝凝臍
典衣剰欲銷塵鬢暖日城南信杖藜
寄許永明公冕昆季得夫先生
少年曾共請長纓雲壓旄頭劍氣腥諸葛有心扶漢室
包胥無淚哭秦廷九鼇夜徙龍沙黑八駿秋迷鳥道青
一别關河俱白首斷腸烟樹滿長汀
寄賈文彬巡檢
故人為别動經春野渡維舟送夕曛銀燭照窗秋聽雨
角弓懸壁晚看雲山城旗影中流見草閣書聲隔岸聞
江漢茫茫多舊識猶能俎豆說將軍
文樓早朝柬程邦民諸公
紫禁觚稜曙色微五更三點聽朝雞門開鳳闕鳴鞭肅
駕備鸞輿簇仗齊玉座衮衣銀燭爛金甖湯餌翠簾低
小臣簪筆還朝晚路繞芙蓉小苑西
與子昇弟觀捕魚
柳條風脆已梳黃潮落溪毛石露梁帆脚壓霜寒殺網
柁牙移月夜鳴榔載車有獵曾占渭鼔枻無歌豈濯湘
义得錦鱗長尺半鄰翁新酒正吹香
呈西平侯沐公
股肱竭力定皇都開國功成與衆殊玉帶朱纓持虎節
翠支金鉞護龍車秦關柱石風雲會漢室山河日月扶
慚愧腐儒無補報得從門下曳長裾
簡陳彦友陳伯諧陳伯純陳遂良
飛舄長弓紫氣高驅馳王事寸心勞烏桓月黑迷犀甲
雁塞雲黃接虎韜禁漏尚聞金𤨏闥御香猶惹錦羅袍
劉郎老矣歸來晚花落山中舊種桃
寄徐彦亨有懷操公琬先生
故家文藻獨遺芳喬木隂陰覆短牆草壓山營迷虎旅
樓遺宸翰祕龍章芸翻蠧影書帷静竹暎鵝羣墨沼香
訪戴真成風致在夢懷風雨舊連牀
天馬秋高壓楚墟碧溪晴樹晚縈紆書聲連屋聞絃誦
山色當窗列畫圖治縣已聞蝗避去觧官曾有犢留無
百年耆舊多零落白髮相看愧故吾
悼亡呈敬義叔
寂寞凝塵落暗簾綺&KR1084;秋鎖月纖纖紅銷蓮粉雙遺韈
綠委菱香半掩奩絃斷鸞箏膠擬續針閒鳳繡吐還粘
最憐稚子黃昏候拜罷靈前短燭添
慶張子明新居
華屋新成曙色開蒼烟喬木帶縈迴朱闌暖護宜男草
綵服香浮阿母杯梅瓣粉飄催臘轉柳條青裊送春來
羨君盡得溪山勝不愛雲臺愛酒臺
賦牡丹柬劉子雍昆季并呈黃景昂程伯羽
魏紫姚黃壓畫闌名園三月雨初乾舞迴金屋迎飛燕
宴罷瑤臺侍綵鸞錦里獨憐池館在清樽能共子孫看
行雲易逐東風散莫惜狂歌爛漫歡
徐叔度黃子初王仲愚同宿徐彦輔齋次韻
草堂不厭客過臨清暑銷塵帶石林溪靜白鷗晴泛影
樹幽黃鳥晚留音綺窗分榻簾隂轉銀燭移樽漏滴深
向秀不堪鄰笛感墓亭秋思易傷心
寄表弟朱永容永實昆弟
渭陽河畔畫樓西紅粉闌干柳樹齊窗底折花騎竹馬
街頭籠草鬭山雞銀屏褥隠鴛鴦竝綺戶香凝翡翠棲
回首繁華成舊夢對牀今雨不堪題
拜文公朱紫陽祠堂呈江惟中朱士正蘇明遠
奎壁垂光間氣鍾儀刑一代屬成功泗沂道重尊天下
濓洛源分出建中僻壌魚蟲沾化墨中原麟鳳仰遺風
滄洲寂寞斯文弊泪灑秋烟野殿空
過蕪城懷古寄程伯羽劉子雍胡伯清
珠簾十里瓊花月惟見荒城背夕曛潮落䢴溝迷廢壘
樹連瓜步帶殘雲雄文猶記陳琳檄故苑空遺煬帝墳
書劍昔曾趨幕府白頭應愧鮑參軍
淮安懷古
淮陰城北水連空漢將真成一夢中古廟卧苔蝸觸角
故壇迷草鹿生茸要君固有封齊貴赤族當存定楚功
漂母孤墳何處是欲將蘋藻薦西風
鄂城懷古
黃鶴磯頭鸚鵡洲星分軫翼據江流周瑜樓櫓風雲冷
庾亮旌旗草樹秋折戟戰餘潮蝕鐡量沙餉絶夜呼籌
賦詩横槊今何在殘月啼烏故壘愁
長安懷古
西躔東洛建皇都四海梯航稱貢輸楚霸恃強窺寳鼎
越裳遵化錫軿車銅駝卧棘侵羌種野鹿銜花叛嬖奴
玉輦金輿俱寂寞離離禾黍感丘墟
襄陽懷古
東連吳會接南荆西引岷峨鳥道青波漲潭溪曾躍馬
臺荒郢樹憶呼鷹鹿門龐老遺殘徑峴首羊公有故城
零落斷碑風景異至今父老涕縱横
梁園懷古
紫炁紅光甲馬營逶迤汴水繞神京侯嬴曾執夷門轡
朱亥能移晉鄙兵公子宴春珠結履道君朝斗玉吹笙
鑾輿一去繁華改秋雨荒畿燐火生
秣陵懷古
鳳凰臺倚鎮淮東六代江山指顧中晉邸黃旗曾渡馬
金陵王氣已飛龍橋通朱雀連丹闕巷繞烏衣接紫宮
王謝堂前雙燕子落花寒食又東風
錦城懷古
炎火中微建大旗王師頻出劍關西烏蠻地控南雲險
白帝城高北斗齊霸業三分扶漢室雄才十倍勝曹丕
神州未復英雄死八陣圖成國祚移
錢塘懷古
雲開天目界勾陳五衛旌旗拱紫宸甲馬壓潮知北運
珠龍沉海失南巡乘鸞王母迷青鳥飛虎將軍卧石麟
腸斷蘇堤堤上柳年年春色翠華新
燕城懷古
廣寒宮殿玉為樓萬歲鰲峰壓九州番國邊僧青鼠帽
天魔宫女綵龍舟鈎陳蒼闕山南拱太液紅橋海北流
唯有瀘溝溝上月年年鴻雁不勝秋
姑蘇懷古
城枕姑蘇笠澤西垂虹橋接草烟迷闔閭老墓騰金虎
西子殘池失水犀抉目樹荒羣鹿走捧心臺廢亂鴉啼
館娃香徑歌游處響屧廊空落燕泥
咸陽懷古
勢踞崤函百二雄阿房樓閣鎮當中坑儒硎谷灰纔黑
繫頸咸陽火已紅蛇斷血腥空大澤龍成寳氣紀新豐
秦功漢業今何處落日沉西渭水東
冬至日蒙賜飲膳賦詩
律回葭琯已生陽氣轉洪鈞萬國昌五色雲霞呈鳳彩
九重日月見龍章官厨分膳羔凝臘宫使頒壺酪泛香
病骨龍鍾沾雨露野人無地報恩光
除夕柬丁繼善
荆門樹色雪初乾客舍年華臘又殘衰朽每蒙明主念
旅棲多賴故人安篝痕凝翠香煤暖窗影搖紅蠟炬寒
自喜明年春信早鶯花澤國趁歸鞍
早朝承恩殿
鈞天仙樂奏咸韶三十六竿吹紫簫閶闔曉開黃道轉
蓬萊春近玉宸高鑾輿仗簇紆龍尾宮扇班齊引鳳毛
自慶腐儒頭總白御香猶惹舊羅袍
燈夕
鬢影東風春雪晴又從元夕客江陵輕寒簾幕家家酒
明月笙簫處處燈雲擁鰲山金絡索天連鳳闕翠觚稜
瓊林歌舞花成陣宴賜黃柑憶昔曾
題王粲樓
漢燧淪輝鼎未分英雄無地託芳鄰中原紫氣争龍虎
大野玄隂閟鳳麟地控烏蠻通楚澤城連白帝接荆門
登臨不盡關河壮醉倚闌干筆有神
娥皇廟
南狩軿車六轡摧娥皇遺廟儼江隈繡蟠日月雙龍冕
翠嵌雲霞九鳳釵眉黯蒼梧迷徑襪淚封斑竹鎻粧臺
祗憐父老猶存敬伏臘稱臣撥篆灰
關帝廟
不憤炎靈國步迍忠肝義膽整乾坤紫髯猶帶風雲色
赤驥曾蒙戰伐塵一劍三分存社稷寸心萬死託君臣
氣凌華夏曹瞞走遺廟空山薦楚蘋
鄱城發舟上荆門
霜清繫船楊柳汀酌酒鼔枻將南征魯叟乘桴欲浮海
學士揚袂曾登瀛白髮彈冠亦竒節金門獻書惟寸誠
玉府牙籖三萬軸摩娑老眼慰平生
官果
每蒙明主念微臣官果頻頒品味新勅遣翠罌分紫署
恩傳玉食下丹宸蜜脾甘沁薔薇露駱乳香浮茉莉春
頭白文園多病在愧無詞賦氣凌雲
賜衣
十日江城雪擁門宮衣頒賜念微臣天機織處經綸密
雪錦裁成黼黻新寵被光榮沾雨露暖回衰朽感陽春
祗慚蒲柳桑榆景犬馬丹心敢後塵
劉彦昺集卷六
