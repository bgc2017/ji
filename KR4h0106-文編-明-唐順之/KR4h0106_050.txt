文編卷五十
明唐順之編
與崔羣書(韓愈)
自足下離東都凡兩度枉問尋承已達宣州主人仁賢
同列皆君子雖抱羈旅之念亦且可以度日無入而不
自得樂天知命者固前修之所以禦外物者也况足下
度越此等百千輩豈以出處近遠累其靈臺邪宣州雖
稱清涼高爽然皆大江之南風土不並以北將息之道
當先理其心心閑無事然後外患不入風氣所宜可以
審備小小者亦當自不至矣足下之賢雖在窮約猶能
不改其樂况地至近官榮禄厚親愛盡在左右者邪所
以如此云云者以為足下賢者宜在上位託於幕府則
不為得其所是以及之乃相親重之道耳非所以待足
下者也僕自少至今從事於往還朋友間一十七年矣
日月不為不久所與交往相識者千百人非不多其相
與如骨肉兄弟者亦且不少或以事同或以藝取或慕
其一善或以其久故或初不甚知而與之已密其後無
大惡因不復决捨或其人雖不皆入於善而於已已厚
雖欲悔之不可凡諸淺者固不足道深者止如此至於
心所仰服考其言行而無瑕尤窺之閫奥而不見畛域
明白淳粹輝光日新者惟吾崔君一人僕愚陋無所知
曉然聖人之書無所不讀其精麤巨細出入明晦雖不
盡識抑不可謂不涉其流者也以此而推之以此而度
之誠知足下出羣拔萃無謂僕何從而得之也與足下
情義寧須言而后自明邪所以言者懼足下以為吾所
與深者多不置白黑於胸中耳既謂能麤知足下而復
懼足下之不我知亦過也比亦有人說足下誠盡善盡
美抑猶有可疑者僕謂之曰何疑疑者曰君子當有所
好惡好惡不可不明如清河者人無賢愚無不說其善
服其為人以是而疑之耳僕應之曰鳳凰芝草賢愚皆
以為美瑞青天白日奴隸亦知其清明譬之食物至於
遐方異味則有嗜者有不嗜者至於稻也粱也膾也䏑
也豈聞有不嗜者哉疑者乃解解不解於吾崔君無所
損益也自古賢者少不肖者多自省事已来又見賢者
恒不遇不賢者比肩青紫賢者恒無以自存不賢者志
滿氣得賢者雖得卑位則旋而死不賢者或至眉夀不
知造物者意竟如何無乃所好惡與人異心哉又不知
無乃都不省記任其死生夀夭邪未可知也人固有薄
卿相之官千乘之位而甘陋巷菜羹者同是人也猶有
好惡如此之異者况天之與人當必異其所好惡無疑
也合於天而乖於人何害况又時有兼得者邪崔君崔
君無怠無怠僕無以自全活者從一官於此轉困窮甚
思自放於伊潁之上當亦終得之近者尤衰憊左車第
二牙無故動搖脫去目視昏花尋常間便不分人顔色
兩鬢半白頭髮五分亦白其一鬚亦有一莖兩莖白者
僕家不幸諸父諸兄皆康強早世如僕者又可以圖於
久長哉以此忽忽思與足下相見一道其懷小兒女滿
前能不顧念足下何由得歸北来僕不樂江南官滿便
終老嵩下足下可相就僕不可去矣珍重自愛慎飲食
少思慮惟此之望愈再拜
答崔立之書(韓愈)
斯立足下僕見險不能止動不得時顛頓狼狽失其所
操持困不知變以至辱於再三君子小人之所憫笑天
下之所背而馳者也足下猶復以為可教貶損道德乃
至手筆以問之扳援古昔辭義高遠且進且勸足下之
於故舊之道得矣雖僕亦固望於吾子不敢望於他人
者耳然尚有似不相曉者非故欲發余乎不然何子之
不以丈夫期我也不能默默聊復自明僕始年十六七
時未知人事讀聖人之書以為人之仕者皆為人耳非
有利乎已也及年二十時苦家貧衣食不足謀於所親
然後知仕之不唯為人耳及来京師見有舉進士者人
多貴之僕誠樂之就求其術或出禮部所試賦詩策等
以相示僕以為可無學而能因詣州縣求舉有司者好
惡出於其心四舉而後有成亦未即得仕聞吏部有以
博學宏辭選者人尤謂之才且得美仕就求其術或出
所試文章亦禮部之類私怪其故然猶樂其名因又詣
州府求舉凡二試於吏部一既得之而又黜於中書雖
不得仕人或謂之能焉退自取所試讀之乃類於俳優
者之辭顔忸怩而心不寧者數月既已為之則欲有所
成就書所謂耻過作非者也因復求舉亦無幸焉乃復
自疑以為所試與得之者不同其程度及得觀之余亦
無甚愧焉夫所謂博學者豈今之所謂者乎夫所謂宏
辭者豈今之所謂者乎誠使古之豪傑之士若屈原孟
軻司馬遷相如揚雄之徒進于是選必知其懷慙乃不
自進而已耳設使與夫今之善進取者競於蒙昧之中
僕必知其辱焉然彼五子者且使生於今之世其道雖
不顯於天下其自負何如哉肯與夫斗筲者决得失於
一夫之目而為之憂樂哉故凡僕之汲汲於進者其小
得盖欲以具裘葛養窮孤其大得盖欲以同吾之所樂
於人耳其他可否自計已熟誠不待人而後知今足下
乃復比之獻玉者以為必俟工人之剖然後見知於天
下雖兩刖足不為病且無使勍者再尅誠足下相勉之
意厚也然仕進者豈捨此而無門哉足下謂我必待是
而後進者尤非相悉之辭也僕之玉固未嘗獻而足固
未嘗刖足下無為我戚戚也方今天下風俗尚有未及
於古者邊境尚有被甲執兵者主上不得怡而宰相以
為憂僕雖不賢亦且潛究其得失致之乎吾相薦之乎
吾君上希卿大夫之位下猶取一障而乘之若都不可
得猶將耕於寬閒之野釣於寂寞之濱求國家之遺事
考賢人哲士之終始作唐之一經垂之於無窮誅姦諛
於既死發潛德之幽光二者將必有一可足下以為僕
之玉凡幾獻而足凡幾刖也又所謂勍者果誰哉再尅
之刑信如何也士固信於知己微足下無以發吾之狂
言愈再拜
上考功崔虞部書(韓愈)
愈不肖行能誠無可取行已頗僻與時俗異態抱愚守
迷固不識仕進之門迺與羣士争名競得失行人之所
甚鄙求人之所甚利其為不可雖童昏實知之如執事
者不以是為念援之幽窮之中推之高顯之上是知其
文之或可而不知其人之莫可也知其人之或可而不
知其時之莫可也既以自咎又歎執事者所守異於人
人之廢耳任目華實不兼故有所進故有所退且執事
始考文之明日浮囂之徒已相與稱曰某得矣某得矣
問其所從来必言其有自一日之間九變其說凡進士
之應此選者三十有二人其所不言者數人而已而愈
在焉及執事既上名之後三人之中其二人者固所傳
聞矣華實兼者也果竟得之而又升焉其一人者則莫
之聞矣實與華違行與時乖果竟退之如是則可見時
之所與者時之所不與者之相遠矣然愚之所守竟非
偶然故不可變凡在京師八九年矣足不跡公卿之門
名不譽於大夫士之口始者謬為今相國所第此時惟
念以為得失固有天命不在趨時而偃仰一室嘯歌古
人今則復疑矣未知夫天竟如何命竟如何由人乎哉
不由人乎哉欲事干謁則患不能小書困於投刺欲學
為佞則患言訥詞直卒事不成徒使其躬儳焉而不終
日是以勞思長懷中夜起坐度時揣己廢然而返雖欲
從之末由也已又常念古之人日已進今之人日已退
夫古之人四十而仕其行道為學既已大成而又之死
不倦故其事業功德老而益明死而益光故詩曰雖無
老成人尚有典刑言老成之可尚也又曰樂只君子德
音不已謂死而不亡也夫今之人務利而遺道其學其
問以之取名致官而已得一名獲一位則棄其業而役
役於持權者之門故其事業功德日以忘月以削老而
益昏死而遂亡愈今二十有六矣距古人始仕之年尚
十四年豈為晚哉行之以不息要之以至死不有得於
今必有得於古不有得於身必有得於後用此自遣且
以為知已者之報執事以為何如哉其信然否也今所
病者在於窮約無僦屋賃僕之資無緼袍糲食之給驅
馬出門不知所之斯道未喪天命不欺豈遂殆哉豈遂
困哉竊惟執事之於愈也無師友之交無久故之事無
顔色言語之情卒然振而發之者必有以見知爾故盡
暴其所志不敢以默又懼執事多在省非公事不敢以
至是則拜見之不可期獲侍之無時也是以進其說如
此庶執事察之也
與陳給事書(韓愈)
愈再拜愈之獲見於閣下有年矣始者未嘗辱一言之
譽貧賤也衣食於奔走不得朝夕繼見其後閣下位益
尊伺候於門牆者日益進夫位益尊則賤者日隔伺候
於門牆者日益進則愛博而情不專愈也道不加修而
文日益有名夫道不加修則賢者不與文日益有名則
同進者忌始之以日隔之疎加之以不專之望以不與
者之心而聽忌者之說由是閣下之庭無愈之跡矣去
年春亦嘗一進謁於左右矣温乎其容若加其新也屬
乎其言若閔其窮也退而喜也以告於人其後如東京
取妻子又不得朝夕繼見及其還也亦嘗一進謁于左
右矣邈乎其容若不察其愚也悄乎其言若不接其情
也退而懼也不敢復進今則釋然悟翻然悔曰其邈也
乃所以怒其来之不繼也其悄也乃所以示其意也不
敏之誅無所逃避不敢遂進輒自疏其所以并獻近所
為復志賦已下十首為一卷有標軸送孟郊序一首生
紙寫不加裝飾皆有楷字注字處急於自解而謝不能
竢更為閣下取其意而略其禮可也愈恐懼再拜
與袁相公書(韓愈)
伏聞賓位尚有闕員幸蒙不以常輩知遇恒不自知愚
且賤思有論薦竊見朝議郎前太子舍人樊宗師孝友
聰明家故饒財身居長嫡悉推與諸弟諸弟皆優贍有
餘而宗師妻子常寒露饑餒宗師怡然處之無有難色
窮究經史章通句解至於隂陽軍法聲律悉皆研極原
本又善為文章詞句刻深獨追古作者為徒不顧世俗
輕重通微曉事可與晤語又習於吏職識時知變非如
儒生文字止有偏長退勇守專未為宰物者所識年近
五十遑遑勉勉思有所試閣下儻引而致之密加識察
有少不如所言愈為欺罔大君子便宜得棄絶之罪於
門下誠不忍竒寶横棄道側而閣下箧櫝尚有少闕不
滿之處猶足更容輒冒言之退增汗懾謹狀
為人求薦書(韓愈)
某聞木在山馬在肆過之而不顧者雖累日千萬人未
為不材與下乘也及至匠石過之而不睨伯樂遇之而
不顧然後知其非棟梁之材超逸之足也以某在公之
宇下非一日而又辱居姻婭之後是生于匠石之園長
于伯樂之廐者也於是而不得知假有見知者千萬人
亦何足云今幸賴天子每歲詔公卿大夫貢士若某等
比咸得以薦聞是以冒進其說以累於執事亦不自量
已然執事其知某何如哉昔人有鬻馬不售於市者知
伯樂之善相也從而求之伯樂一顧價增三倍某與其
事頗相類是故終始言之耳
答吕毉山人書(韓愈)
愈白惠書責以不能如信陵執轡者夫信陵戰國公子
欲以取士聲勢傾天下而然耳如僕者自度若世無孔
子不當在弟子之列以吾子自山出有朴茂之美意恐
未礱磨以世事又自周後文弊百子為書各自名家亂
聖人之宗後生習傳雜而不貫故設問以觀吾子其已
成熟乎將為友也其未成熟乎將以講去其非而趨是
耳不如六國公子有市於道者也方今天下入仕惟以
進士明經及卿大夫之世耳其人悉皆習熟時俗工於
語言識形勢善候人主意故天下靡靡日入於衰壊恐
不復振起務欲進足下趨死不顧利害去就之人於朝
以争救之耳非謂當今公卿間無足下輩文學知識也
不得以信陵比然足下衣破衣繫麻鞋率然叩吾門吾
待足下雖未盡賓主之道不可謂無意者足下行天下
得此於人盖寡乃遂能責不足於我此真僕所汲汲求
者議雖未中節其不肯阿曲以事人者灼乃明矣方將
坐足下三浴而三熏之聽僕之所為少安無躁愈頓首
代張籍與李浙東書(韓愈)
月日前某官某謹東向再拜寓書浙東觀察使中丞李
公閣下籍聞議論者皆云方今居古方伯連帥之職坐
一方得專制於其境内者惟閣下心事犖犖與俗輩不
同籍固以藏之胸中矣近者閣下從事李協律翺到京
師籍於李君友也不見六七年聞其馳至往省之問無
恙外不暇出一言且先賀其得賢主人李君曰子豈盡
知之乎吾將盡言之數日籍益聞所不聞籍私獨喜常
以為自今已後不復有如古人者於今忽有之退自悲
不幸兩目不見物無用於天下胸中雖有知識家無錢
財寸步不能自致今去李中丞五千里何由致其身於
其人之側開口一吐出胸中之竒乎因飲泣不能語既
數日復自奮曰無所能人乃宜以盲廢有所能人雖盲
當廢於俗輩不當廢於行古人之道者浙水東七州戶
不下數十萬不盲者何限李中丞取人固當問其賢不
賢不當計盲與不盲也當今盲於心者皆是若籍自謂
獨盲於目爾其心則能别是非若賜之坐而問之其口
固能言也幸未死實欲一吐出心中平生所知見閣下
能信而致之於門邪籍又善於古詩使其心不以憂衣
食亂閣下無事時一致之座側使跪進其所有閣下憑
几而聽之未必不如聽吹竹彈絲敲金擊石也夫盲者
業專於藝必精故樂工皆盲籍儻與此輩比並乎使籍
誠不以蓄妻子憂饑寒亂心有錢財以濟醫藥其盲未
甚庶幾其復見天地日月因得不廢則自今至死之年
皆閣下之賜閣下濟之以已絶之年賜之以既盲之視
其恩輕重大小籍宜如何報也閣下裁之度之籍慙靦
再拜
與孟東野書(韓愈)
與足下别久矣以吾心之思足下知足下懸懸於吾也
各以事牽不可合并其於人人非足下之為見而日與
之處足丁知吾心樂否也吾言之而聽者誰歟吾唱之而和者
誰歟言無聽也唱無和也獨行而無徒也是非無所與同也
足下知吾心樂否也足下才高氣清行古道處今世無
田而衣食事親左右無違足下之用心勤矣足下之處
身勞且苦矣混混與世相濁獨其心追古人而從之足
下之道其使吾悲也去年春脫汴州之亂幸不死無所
於歸遂来于此主人與吾有故哀其窮居吾于符離睢
上及秋將辭去因被留以執事默默在此行一年矣到
今年秋復辭去江湖余樂也與足下終幸矣李習之娶
吾亡兄之女期在後月朝夕當来此張籍在和州居喪
家甚貧恐足下不知故具此白冀足下一来相視也自
彼至此雖遠要皆舟行可至速圖之吾之望也春且盡
時氣向熱惟侍奉吉慶愈眼疾比劇甚無聊不復一一
與李翺書(韓愈)
使至辱足下書歡愧来并不容于心嗟乎子之言意皆
是也僕雖巧說何能逃其責邪然皆子之愛我多重我
厚不酌時人待我之情而以子之待我之意使我望於
時人也僕之家本窮空重遇攻劫衣服無所得養生之
具無所有家累僅三十口攜此將安所歸託乎捨之入
京不可也挈之而行不可也足下將安以為我謀哉此
一事耳足下謂我入京城有所益乎僕之有子猶有不
知者時人能知我哉持僕所守驅而使奔走伺候公卿
間開口議論其安能有以合乎僕在京城八九年無所
取資日求於人以度時月當時行之不覺也今而思之
知痛定之人思當痛之時不知何能自處也今年加長
矣復驅之使就其故地是亦難矣所貴乎京師者豈不
以明天子在上賢公卿在下布衣韋帶之士談道義者
多乎以僕遑遑於其中能上聞而下達乎其知我者固
少知而相愛不相忌者又加少内無所資外無所從終
安所為乎嗟乎子之責我誠是也愛我誠多也今天下
之人有如子者乎自堯舜以来士有不遇者乎無也子
獨安能使我潔清不洿而處其所可樂哉非不願為子
之所云者力不足勢不便故也僕於此豈以為大相知
乎累累隨行役役逐隊饑而食飽而嬉者也其所以止
而不去者以其心誠有愛於僕也然所愛於我者少不
知我者猶多吾豈樂於此乎哉將亦有所病而求息於
此也嗟乎子誠愛我矣子之所責於我者誠是矣然恐
子有時不暇責我而悲我不暇悲我而自責且自悲也
及之而後知履之而後難耳孔子稱顔回一簞食一瓢
飲在陋巷人不堪其憂回也不改其樂彼人者有聖者
為之依歸而又有簞食瓢飲足以不死其不憂而樂也
豈不易哉若僕無所依歸無簞食無瓢飲無所取資則
餓而死其不亦難乎子之聞我言亦悲矣嗟乎子亦慎
其所之哉離違久乍還侍左右當日懽喜故專使馳此
候足下意并以自解愈再拜
答馮宿書(韓愈)
垂示僕所闕非情之至僕安得聞此言朋友道闕絶久
矣無有相箴規磨切之道僕何幸乃得吾子僕常閔時
俗人有耳不自聞其過懔懔然惟恐已之不自聞也而
今而後有望於吾子矣然足下與僕交久僕之所守足
下之所熟知在京城時囂囂之徒相訾百倍足下時與
僕居朝夕同出入起居亦見僕有不善乎然僕退而思
之雖無以獲罪於人亦有以獲罪於人者僕在京城一
年不一至貴人之門人之所趨僕之所傲與已合者則
從之遊不合者雖造吾廬未嘗與之坐此豈徒足致謗
而已不戮於人則幸也追思之可為戰慄寒心故至此
已来克已自下雖不肖人至未嘗敢以貌慢之况時所
尚者邪以此自謂庶幾無時患不知猶復云云也聞流
言不信其行嗚呼不復有斯人也君子不為小人之恟
恟而易其行僕何能爾委曲徤順向風承意汲汲恐不
得合猶且不免云云命也可如何然子路聞其過則喜
禹聞昌言則下車拜古人有言曰告我以過者吾之師
也願足下不憚煩苟有所聞必以相告亦有以報子不
敢虚也不敢忘也
答侯繼書(韓愈)
裴子自城来得足下一書明日又於崔大處得足下陕
州所留書翫而復之不能自休尋知足下不得留僕又
為考官所辱欲致一書開足下并自舒其所懷含意連
辭將發復已卒不能成就其說及得足下二書凡僕之
所欲進于左右者足下皆以自得之僕雖欲重累其辭
諒無居足下之意外者故絶意不為行自念方當遠去
潛深伏隩與時世不相聞雖足下之思我無所窺尋其
聲光故不得不有書為别非復有所感發也僕少好學
問自六經之外百氏之書未有聞而不求得而不觀者
然其所志惟在其意義所歸至於禮樂之名數隂陽土
地星辰方藥之書未嘗一得其門戶雖今之仕進者不
要此道然古之人未有不通此而能為大賢君子者僕
雖庸愚每讀書輒用自愧今幸不為時所用無朝夕役
役之勞將試學焉力不足而後止猶將愈於汲汲於時
俗之所争既不得而怨天尤人者此吾今之志也懼足
下以吾退歸因謂我不復能自強不息故因書奉曉冀
足下知吾之退未始不為進而衆人之進未始不為退
也既貨馬即求船東下二事皆不過後月十日有相問
者為我謝焉
與蕭翰林俛書(柳宗元)
思謙兄足下昨祁縣王師範過永州為僕言得張左司
書道思謙蹇然有當官之心乃誠助太平者也僕聞之
喜甚然微王生之說僕豈不素知耶所喜者耳與心協
果於不謬焉耳僕不幸嚮者進當臲&KR1142;不安之勢平居
閉門口舌無數况又有久與游者乃岌岌而操其間其
求進而退者皆聚為仇怨造作粉飾蔓延益肆非的然
昭晰自斷於内則孰能了僕於冥冥之間哉然僕當時
年三十三甚少自御史裏行得禮部員外郎超取顯美
欲免世之求進者怪怒媢嫉其可得乎凡人皆欲自達
僕先得顯處才不能踰同列名不能壓當世世之怒僕
宜也與罪人交十年官又以是進辱在附會聖朝宏大
貶黜甚薄不能塞衆人之怒謗語轉移囂囂嗷嗷漸成
怪民飾智求仕者更言僕以悅讐人之心目為新竒務
相喜可自以速援引之路而僕輩坐益困辱萬罪横生
不知其端伏自思念過大恩甚乃以致此悲夫人生少
得六七十者今已三十七矣長来覺日月益促歲歲更
甚大都不過數十寒暑則無此身矣是非榮辱又何足
道云云不已秪益為罪兄知之勿為他人言也居蠻夷
中久慣習炎毒昏眊重膇意以為常忽遇北風晨起薄
寒中體則肌革慘懔毛髮蕭條瞿然注視怵惕以為異
候意緒殆非中國人楚越間聲音特異鴂舌啅譟今聽
之怡然不怪已與為類矣家生小童皆自然嘵嘵晝夜
滿耳聞北人言則啼呼走匿雖病夫亦怛然駭之出門
見適州閭市井者其十有八九杖而後興自料居此尚
復幾何豈可更不知止言說長短重為一世非笑哉讀
周易困卦至有言不信尚口乃窮也往復益喜曰嗟乎
余雖家置一喙以自稱道詬益甚耳用是更樂瘖默思
與木石為徒不復致意今天子興教化定邪正海内皆
欣欣愉愉而僕與四五子者獨淪陷如此豈非命歟命
乃天也非云云者所制余又何恨獨喜思謙之徒遭時
言道道之行物得其利僕誠有罪然豈不在一物之數
耶身被之目覩之足矣何必攘袂用力而矜自我出耶
果矜之又非道也事誠如此然居理平之世終身為頑
人之類猶有少耻未能盡忘儻因賊平慶賞之際得以
見白使受天澤餘潤雖朽枿敗腐不能生植猶足蒸出
芝菌以為瑞物一釋廢錮移數縣之地則世必曰罪稍
解矣然後收召魂魄買土一鄽為耕甿朝夕歌謠使成
文章庶木鐸者采取獻之法言增聖唐大雅之什雖不
得位亦不虚為太平之人矣此在望外然終欲為兄一言
焉宗元再拜
賀進士王參元失火書(柳宗元)
得楊八書知足下遇火災家無餘儲僕始聞而駭中而
疑終乃大喜盖將弔而更以賀也道遠言略猶未能究
知其狀若果蕩焉泯焉而悉無有乃吾所以尤賀者也
足下勤奉養樂朝夕惟恬安無事是望也今乃有焚煬
赫烈之虞以震駭左右而脂膏&KR0949;瀡之具或以不給吾
是以始而駭也凡人之言皆曰盈虚倚伏去来之不可
常欲將大有為也乃始厄困震悸於是有水火之孽有
群小之愠勞苦變動而後能光明古之人皆然斯道遼
闊誕漫雖聖人不能以是必信是故中而疑也以足下
讀古人書為文章善小學其為多能若是而進不能出
群士之上以取顯貴者盖無他焉京城人多言足下家
有積貨士之好廉名者皆畏忌不敢道足下之善獨自
得之心蓄之銜忍而不出諸口以公道之難名而世之
多嫌也一出口則嗤嗤者以為得重賂僕自貞元十五
年見足下之文章蓄之者盖六七年未嘗言是僕私一
身而負公道久矣非特負足下也及為御史尚書郎自
以幸為天子近臣得奮其舌思以發明足下之鬱塞然
時稱道於行列猶有顧視而竊笑者僕良恨修已之不
亮素譽之不立而為世嫌之所加常與孟幾道言而痛
之乃今幸為天火之所滌盪凡衆之疑慮舉為灰埃黔
其廬赭其垣以示其無有而足下之才能乃可以顯白
而不汚其實出矣是祝融回禄之相吾子也則僕與幾
道十年之相知不若兹火一夕之為足下譽也宥而彰
之使夫蓄於心者咸得開其喙發策决科者授子而不
慄雖欲如嚮之蓄縮受侮其可得乎於兹吾有望於子
是以終乃大喜也古者列國有災同位者皆相弔許不
弔災君子惡之今吾之所陳若是有以異乎古故將弔
而更以賀也顔曾之養其為樂也大矣又何闕焉足下
前要僕文章古書極不忘候得數十幅乃併往耳吳二
十一武陵来言足下為辭賦及對問大善可寄一本僕
近亦好作文與在京城時頗異思與足下輩言之桎梏
甚固未可得也因人南来致書訪死生不悉宗元白
與郭秀才書(歐陽修)
僕昨以吏事至漢東秀才見僕於叔父家以啟事三篇
偕門刺先進自賓階拜起旋辟甚有儀坐而語諾甚謹
讀其辭温密華富甚可愛視秀才待僕之意甚勤而理
也古人之相見必有歡欣交接之誠而不能達乃取羔
羊雉鶩之類致其意為贄而先既致其意又耻其無文
則以虎豹之皮繢畫之布以飾之然後意達情接客既
贄而主人必禮以答之為陳酒殽幣篚壺矢燕樂之具
將其意又為賦詩以陳其情今秀才好學甚精博記書
史務為文辭不以羔禽皮布為飾獨以言文其身而其
贄既美其意既勤矣宜秀才責僕之答厚也僕既無主
人之具以為禮獨為秀才賦詩女曰鷄鳴之卒章曰知
子之来之雜佩以贈之取其知客之来豫儲珩璜琚瑀
之美以送客雖無此物猶言之以致其意厚也僕誠無
此物可謂空言之耳秀才年且少貌厚色揚志銳學敏
因進其業修其辭暴練緝織之不已使其文采五色潤
澤炳鬱若贄以見當世公卿大夫非惟若僕空言以贈
也必有分庭而禮加籩豆實幣篚延為上賓者惟勉之
不已
與陳員外書(歐陽修)
陳君足下無恙近縣幹上府得書一角屬有少吏事不
皇作報既而私有惑者修本愚無似固不足以希執友
之遊然而群居平日幸得肩從齒序跪拜起居竊兄弟
行寓書存勞謂宜有所欵曲以親之之意奈何一幅之
紙前名後書且狀且牒如上公府退以尋度非謙即疎
此乃世之浮道之交外陽相尊者之為非宜足下之所
以賜修也古之書具惟有鉛刀竹木而削札為刺止於
達名姓寓書於簡止於舒心意為問好惟官府吏曹凡
公之事上而下者則曰符曰檄問訊列對下而上者則
曰狀位等相與往来曰移曰牒非公之事長吏或自以
意曉其下以戒以飭者則曰教下吏以私自達於其屬
長而有所候問請謝者則曰牋記書啟故非有狀牒之
儀施於非公之事相參如今所行者其原盖出唐世大
臣或貴且尊或有權於時縉紳湊其門以傳嚮者謂舊
禮不足為重務稍增之然始於刺謁有參候起居因為
之狀及五代始復以候問請謝加狀牒之儀如公之事
然止施於官之尊貴及吏之長者其偽繆所從来既遠
世不根古以為當然居今之世無不知此而莫以易者
盖常俗所為積習以牢而不得以更之也然士或同師
友締交游以道誼相期者尚有手書勤勤之意猶為近
古噫候問請謝非公之事有狀牒之儀以施于尊貴長
吏猶曰非古之宜用况又用之於肩從齒序跪拜起居
如兄弟者乎豈足下不以道義交游期我而惜手書之
勤邪將待以牽俗積習者而姑用世禮以遇我之勤邪
不然是為浮道以陽相尊也是以不勝拳拳之心謹布
左右屬以公檄赴滑臺行視驛傳迫於促裝楊秀才旦
詣縣府中事可悉數
與張秀才第二書(歐陽修)
修頓首白秀才足下前日去後復取前所貺古今雜文
十數篇反復讀之若大節賦樂古太古曲等篇言尤高
而志極大尋足下之意豈非閔世病俗究古明道欲援
今以復之古而翦剥齊整凡今之紛淆駮冗者歟然後
益知足下之好學甚有志者也然而述三皇太古之道
捨近取遠務高言而鮮事實此少過也君子之於學也
務為道為道必求知古知古明道而後履之以身施之
於事而又見於文章而發之以信後世其道周公孔子
孟軻之徒常履而行之者是也其文章則六經所載至
今而取信者是也其道易知而可法其言易明而可行
及誕者言之乃以混蒙虚無為道洪荒廣略為古其道
難法其言難行堯禹之書皆曰若稽古傅說曰事不師
古匪說攸聞仲尼曰吾好古敏以求之者凡此所謂古
者其事乃君臣上下禮樂刑法之事孔子刪書斷自堯
典而弗道其前盖以其漸遠而難彰不可以信後世唐
虞之道為百王首仲尼之嘆曰蕩蕩乎謂高深閎大而
不可名也書之言豈不高邪然其事不過於親九族平
百姓憂水患問臣下誰可任以女妻舜及祀山川見諸
侯齊律度謹權衡使臣下誅放四罪而已孔子之後惟
孟軻最知道然其言不過於教人樹桑麻畜雞豚以謂
養生送死為王道之本夫二典之文豈不為文孟軻之
言道豈不為道而其事乃世人之甚易知而近者盖切
於事實而已今學者不深本之務而高遠之為勝以廣誕
者無用之說是非學者之所盡心也宜少下其高而近
其遠以及乎中則庶乎至矣凡僕之所論者皆陳言淺
語如足下之多聞博學不宜為足下道之也然某之所
以云者本欲損足下高遠而俯就之則安敢務為竒言
以自高邪幸足下少思焉
與刁景純學士書(歐陽修)
修頓首啟近自罷乾德遂居南陽始見謝舍人知丈丈
内翰凶訃聞問驚怛不能已已丈丈位望並隆然平生
亦嘗坎軻數年以来方履亨塗任要劇其去大用尺寸
間爾豈富與貴不可力為而天之賦予多少有限邪凡
天之賦予人者又量何事而為之節也前既不可詰但
痛惜感悼而已某自束髮為學初未有一人知者及首
登門便被憐奬開端誘道勤勤不已至其粗若有成而
後止雖其後遊於諸公而獲齒多士雖有知者皆莫之
先也然亦自念不欲效世俗子一遭人之顧已不以至
公相期反趨走門下脅肩諂笑甚者獻讒諛而備使令
以卑昵自親名曰報德非惟自私直亦待所知以不厚
是故懼此惟欲少勵名節庶不泯然無聞用以不負所
知爾某之愚誠所守如此然雖胥公亦未必諒某此心
也自前歲得罪夷陵奔走萬里身日益窮迹日益疎不
及再聞語言之音而遂為幽明之隔嗟夫世俗之態既
不欲為愚誠所守又未克果惟有望門長號臨柩一奠
亦又不及此之為恨何可道也徒能惜不永年與未大
用遂與道路之人同歎爾知歸葬廣陵遂謀京居議者
多云不便而聞理命若斯必有以也若須春水下汴某
歲盡春初當過京師尚可一拜見以盡區區身賤力微
於此之時當有可致而無毫髮之助慚愧慚愧不宣某
再拜
上王長安書(蘇洵)
判府左丞閣下天下無事天子甚尊公卿甚貴士甚賤
從士而逆數之至於天子其積也甚厚其為變也甚難
是故天子之尊至於不可指而士之卑至於可殺嗚呼
見其安而不見其危如此而已矣衛懿公之死非其無
人也以鶴辭而不與戰也方其未敗也天子之士望為
其鶴而不可得也及其敗也思以千乘之國與匹夫共
之而不可得也人知其卒之至於如此則天子之尊可
以慄慄于上而士之卑可以肆志於下又焉敢以勢言
哉故夫士之貴賤其勢在天子天子之存亡其權在士
世衰道喪天下之士學之不明持之不堅於是始以天
子存亡之權下而就一匹夫貴賤之勢甚矣夫天下之
惑也持千金之璧以易一瓦缶幾何其不舉而棄諸溝
也古之君子其道相為徒其徒相為用故一夫不用乎
此則天下之士相率而去之使夫上之人有失天下士
之憂而後有失一士之懼今之君子幸其徒之不用以
苟容其身故其始也輕用之而其終也亦輕去之嗚呼
其亦何便於此也當今之世非有賢公卿不能振其前
非有賢士不能奮其後洵從蜀来明日將至長安見明
公而東伏惟讀其書而察其心以輕重其禮幸甚幸甚
與李方叔書(蘇軾)
屢獲来教因循不一裁答悚息不已比日履兹秋暑起
居佳勝錄示子駿行狀及數詩辭意整暇有加於前得
之極喜慰累書見責以不相薦引讀之甚愧然其說不
可不盡君子之知人務相勉於道不務相引於利也足
下之文過人處不少如李氏墓表及子駿行狀之類筆
勢翩翩有可以追古作者之道至若前所示兵鑑則讀
之終篇莫知所謂意者足下未甚有得於中而張其外
者不然則老病昏惑不識其趣也以此私意猶冀足下
積學不倦落其華而成其實深願足下為禮義君子不
願足下豐於財而廉於德也若進退之際不甚慎静則
於定命不能有毫髮增益而於道德有丘山之損矣古
之君子貴賤相因先後相援固多矣軾非敢廢此道平
生相知心所謂賢者則於稠人中譽之或因其言以考
其實實至則名隨之名不可掩其自為世用理勢固然
非力致也陳履常居都下逾年未嘗一至貴人之門章
子厚欲一見終不可得中丞傅欽之侍郎孫莘老薦之
軾亦掛名其間會朝廷多知履常者故得一官軾孤立
言輕未嘗獨薦人也爵禄乃人主所專宰相猶不敢必
而欲責於軾可乎東漢處士私相謚非古也殆似丘明
為素臣當得罪於孔門矣孟生貞曜盖亦蹈襲流弊不
足法而况相近名字者乎甚不願足下此等也軾於足
下非愛之深期之遠定不及此猶能察其意否近秦少
游有書来亦論足下近文益竒明主求人如不及豈有
終汨沒之理足下但信道自守當不求自至若不深自
重恐喪失所有言切而盡臨紙悚息未即會見千萬保
愛近夜眼昏不一不一
與章子厚書(蘇軾)
子厚參政諫議執事春初辱書尋遞中裁謝不審得達
否比日機務之暇起居萬福軾蒙恩如昨顧以罪廢之
餘人所鄙惡雖公不見棄亦不欲頻通姓名今兹復陳
區區誠義有不可已者軾在徐州日聞沂州丞縣界有
賊何九郎者謀欲劫利國監又有闞温秦平者皆猾賊
往来沂兖間欲使人緝捕無可使者聞沂州葛墟村有
程棐者家富有心膽其弟岳坐與李逢往還配桂州牢
城棐雖小人而篤於兄弟常欲為岳洗雪而無由竊意
其人可使因令本州支使孟易呼至郡喻使自效以刷
門戶垢汙苟有成績當為奏乞放免其弟棐願盡力因
出帖付與不逾月軾移湖州棐相送出境云公更留兩
月棐必有以自效今已去奈何軾語棐但盡力不可以
軾去而廢也苟有所獲當速以相報不以遠近所在仍
為奏乞如前約也是歲七月二十七日棐使人至湖州
見報云已告捕獲妖賊郭先生等及得徐州孔目官以
下狀申告捕妖賊事如棐言不謬軾方欲具始末奏陳
棐所以盡力者為其弟也乞勘會其弟岳所犯如只是
與李逢&KR0616;還本不與其謀者乞賜放免以勸有功草具
未上而軾就逮赴詔獄遂不果發今者棐又遣人至黃
州見報云郭先生等皆已鞠治得實行法久矣蒙恩授
殿直且錄其告捕始末以相示原棐之意所以孜孜於
軾者凡為其弟以曩言見望也軾固不可以復有言矣
然獨念愚夫小人以一言感發猶能奮身不顧以遂其
言而軾乃以罪廢之故不為一言以負其初心獨不愧
乎且其弟岳亦豪健絶人者也徐沂間人鷙勇如棐岳
類甚衆若不收拾驅使令捕賊即作賊耳謂宜因事勸
奬使皆歆艷捕告之利懲創為盜之禍庶幾少變其俗
今棐必在京師參班公可自以意召問其始末特為一
言放免其弟岳或與一名目牙校鎮將之類付京東監
司驅使緝捕其才用當復過於棐也此事至微末公執
政大臣豈復治此但棐於軾本非所部吏民而能自效
者以軾為不食言也今既不可言於朝廷又不一言於
公是終不言矣以此愧於心不能自已可否在公獨願
秘其事毋使軾重得罪也徐州南北襟要自昔用武之
地而利國監去州七十里土豪百餘家金帛山積三十
六冶器械所産而兵衛微寡不幸有猾賊十許人一呼
其間吏兵皆弃而走耳散其金帛以嘯召無賴烏合之
衆可一日得也軾在郡時常令三十六冶每戶點集冶
夫數十人持劫刃槍每月兩衙於知監之庭以示有備
而已此地盖常為京東豪猾之所擬公所宜知因程棐
事輒復及之秋冷伏冀為國自重
謝張太保撰先人墓碣書(蘇軾)
伏蒙再示先人墓表特載辨姦一篇恭覽涕泗不知所
云竊惟先人早歲汨沒晚乃有聞雖當時賢者知師尊
之然於其言語文章猶不能盡而况其中之不可形者
乎所謂知之盡而信其然者舉世惟公一人雖若不幸
然知我者希正老氏之所貴辨姦之始作也自軾與舍
弟皆有嘻其甚矣之諫不論他人獨明公一見以為與
我意合公固已論之先朝載之史冊今雖容有不知後
世决不可沒而先人之言非公表而出之則人未必信
信不信何足深計然使斯人用區區小數以欺天下天
下莫覺莫知恐後世必有秦無人之歎此墓表之所以
作而軾之所以流涕再拜而謝也黃叔度澹然無作郭
林宗一言至今以為顔子林宗於人材小大畢取所賢
非一人而叔度之賢無一見於外者而後世猶信徒以
林宗之重也今公之重不减林宗所賢惟先人而其心
迹粗若可見其信於後世必矣多言何足為謝聊發一
二
福州上執政書(曾鞏)
鞏頓首再拜上書某官竊以先王之迹去今遠矣其可
槩見者尚存於詩詩存先王養士之法所以撫循待遇
之者恩意可謂備矣故其長育天下之材使之成就則
如蘿蒿之在大陵無有不遂其賓而接之出於懇誠則
如鹿鳴之相呼召其聲音非自外至也其燕之則有飲
食之具樂之則有琴瑟之音將其厚意則有幣帛筐篚
之贈要其大旨則未嘗不在於得其歡心其人材既衆
列于庶位則如棫樸之盛得而薪之其以為使臣則寵
其往也必以禮樂使其光華皇皇於遠近勞其来也則
既知其功又本其情而敘其勤其以為將率則其於行
也既送遣之又識薇蕨之始生而恐其歸時之晚及其
還也既休息之又追念其悄悄之憂而及於僕夫之瘁
當此之時后妃之於内助又知臣下之勤勞其憂思之
深至於山脊石阻僕馬之間而志意之一至於雖采卷
耳而心不在焉盖先王之世待天下士其勤且詳如此
故稱周之士也貴又稱周之士也肆而天保亦稱君能
下下以成其政臣能歸美以報其上其君臣上下相與
之際如此可謂至矣所謂必本其情而敘其勤者在四
牡之三章曰王事靡盬不遑將父四章曰王事靡盬不
遑將母而其卒章則曰豈不懷歸是用作歌將母来諗
釋者以為諗告也君勞使臣敘述其情曰豈不誠思歸
乎故作此詩之歌以養父母之志来告其君也既休息
矣而又追敘其情如此者繇是觀之上之所以接下未
嘗不恐失其養父母之心下之所以事上有養父母之
心未嘗不以告也其勞使臣之辭則然而推至於戍役
之人亦勞之以王事靡盬憂我父母則先王之政即人
之心莫大於此也及其後世或任使不均或苦於征役
而不得養其父母則有北山之感鴇羽之嗟或行役不
已而父母兄弟則有陟岵之思詩人皆推其意見於國
風所謂發乎情止乎禮義者也伏惟吾君有出於數千
載之大志方興先王之治以上繼三代吾相於時皆同
德合謀則所以待天下之士者豈異於古士之出於是
時者豈有不得盡其志耶鞏獨何人幸遇兹日鞏少之
時尚不敢飾其固陋之質以干當世之用今髮齒日衰
聰明日耗今其至愚固不敢有徼進之心况其少有知
邪轉走五郡盖十年矣未嘗敢有半言片辭求去邦域
之任而冀陪朝廷之儀此鞏之所以自處竊計已在聽
察之日久矣今輒以其區區之腹心敢布於下執事者
誠以鞏年六十老母年八十有八老母寓食京師而鞏
守閩越仲弟守南越南越者天下之遠處也於著令有
一人仕於此二邦者同居之親當遠仕者皆得不行鞏固
不敢為不肖之身求自比於是也顧以道里之阻既不
可御老母而南則非獨省晨昏承顔色不得效其犬馬
之愚至於書問往還盖以萬里非累月踰時不通此白
首之母子所以義不可以苟安恩不可以苟止者也方
去歲之春有此邦之命鞏敢以情告於朝而詔報不許
屬閩有盗賊之事因不敢繼請及去秋到職閩之餘盜
或數十百為曹伍者往往蟻聚於山谷桀黠能動衆為
魁首者又以十數相望於州縣閩之室廬莫能寧而遠
近聞者亦莫不疑且駭也州屬邑又有出於饑旱之後
鞏於此時又不敢以私計自陳其於寇孽屬前日之累
敗士氣既奪而吏亦無可屬者其於經營既不敢以輕
動迫之又不敢以少縦玩之一則諭以招納一則戒以
剪除既而其悔悟者自相執拘以歸其不變者亦為士
吏之所係獲其魁首則或縻而致之或殱而去之自冬
至春遠近皆定亭無枹鼓之警里有室家之樂士氣始
奮而人和始洽至於風雨時若田出自倍今野行海涉
不待朋儔市粟而来價减什七此皆吾君吾相至仁元
澤覆冒所及故寇旱之餘曾未期歲既安且富至於如
此鞏與斯民與蒙其幸地方數十里既無一事繫官於
此又已彌年則可以將母之心告於吾君吾相未有易
於此時也伏惟推古之所以待士之詳思勞歸之詩本
士大夫之情而及於其親逮之以即乎人心之安或還
之闕下或處以閒曹或引之近畿屬以一郡使得諧其
就養之心慰其高年之母則仁治之行豈獨昏愚得蒙
賜於今日其流風餘法傳之永久後世之士且將賴此
以無北山之怨鴇羽之譏陟岵之歎盖行之甚易為德
於士類者甚廣惟留意而圖之不宣鞏頓首
答韶州張殿丞書(王安石)
某啟伏蒙再賜書示及先君韶州之政為吏民稱誦至
今不絶傷今之士大夫不盡知又恐史官不能記載以
次前世良吏之後此皆不肖之孤言行不足信於天下
不能推揚先人之功緒餘烈使人人得聞知之所以夙
夜愁痛疚心疾首而不敢息者以此也先人之存某尚
少不得備聞為政之迹然常侍左右尚能記誦教誨之
餘盖先君所存嘗欲大潤澤於天下一物枯槁以為身
羞大者既不得試已試乃其小者耳小者又將泯沒而
無傳則不肖之孤罪大釁厚矣尚何以自立於天地之
間邪閣下勤勤惻惻以不傳為念非夫仁人君子樂道
人之善安能以及此自三代之時國各有史而當時之
史多世其家往往以身死職不負其意盖其所傳皆可
考據後既無諸侯之史而近世非尊爵盛位雖雄竒雋
烈道德滿衍不幸不為朝廷所稱輒不得見於史而執
筆者又雜出一時之貴人觀其在廷論議之時人人得
講其然否尚或以忠為邪以異為同誅當前而不慄訕
在後而不羞苟以饜其忿好之心而止耳而况隂挟翰
墨以裁前人之善惡疑可以貸褒似可以附毁往者不
能訟當否生者不得論曲直賞罰謗譽又不施其間以
彼其私獨安能無欺於冥昧之間邪善既不盡傳而傳
者又不可盡信如此唯能言之君子有大公至正之道
名實足以信後世者耳目所遇一以言載之則遂以不
朽於無窮耳伏惟閣下於先人非有一日之雅餘論所
及無黨私之嫌苟以發潛德為己事務推所聞告世之
能言而足信者使得論次以傳焉則先君之不得列於
史官豈有恨哉
答吕吉甫書(李定)
某啟與公同心以至異意皆緣國事豈有他哉同朝紛
紛公獨助我則我何憾於公人或言公吾無與焉則公
何尤於我趨時便事吾不知其說焉考實論情公宜昭
其如此開喻重悉覽之悵然昔之在我者誠無細故之
可疑則今之在公者尚何舊惡之足念然公以壯烈方
進為於聖世而某薾然衰疢特待盡於山林趣舍異路
則相呴以濕不如相忘之愈也想趨召在朝夕惟良食
為時自愛
文編卷五十
