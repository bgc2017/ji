文編卷三
明唐順之編
虢文公諫不藉千畝(國語)
宣王即位不藉千畝虢文公諫曰不可夫民之大事在
農上帝之粢盛於是乎出民之蕃庶於是乎生事之共
給於是乎在和協輯睦於是乎興財用蕃殖於是乎始
敦龐純固於是乎成是故稷為大官古者大史順時覛
土陽癉憤盈土氣震發農祥晨正日月底于天廟土乃
脈發先時九日大史告稷曰自今至於初吉陽氣俱蒸
土膏其動弗震弗渝脈其滿𤯝穀乃不殖稷以告王曰
史帥陽官以命我司事曰距今九日土其俱動王其祗
祓監農不易王乃使司徒咸戒公卿百吏庶民司空除
壇于藉命農大夫咸戒農用先時五日瞽告有協風至
王即齊宫百官御事各即其齊三日王乃淳濯饗醴及
期鬱人薦鬯犧人薦醴王祼鬯饗醴乃行百吏庶民畢
從及藉后稷監之膳夫農正陳藉禮大史贊王王敬從
之王耕一墢班三之庶人終於千畝其后稷省功大史
監之司徒省民大師監之畢宰夫陳饗膳宰監之膳夫
贊王王歆大牢班嘗之庶人終食是日也瞽帥音官以
省風土廪於藉東南鍾而藏之而時布之于農稷則徧
戒百姓紀農協功曰隂陽分布震雷出滯土不備墾辟
在司寇乃命其旅曰徇農師一之農正再之后稷三之
司空四之司徒五之太保六之太師七之太史八之宗
伯九之王則大徇耨穫亦如之民用莫不震動恪共于
農修其疆畔日服其鎛不解于時財用不乏民用和同
是時也王事唯農是務亡有求利於其官以干農功三
時務農而一時講武故征則有威守則有財若是乃能
媚於神而和於民矣則享祀時至而布施優裕也今天
子欲修先王之緒而棄其大功匱神之祀而困民之財
將何以求福用民王弗聽
仲山父諫立少(國語)
魯武公以括與戲見王王立戲樊仲山父諫曰不可立
也不順必犯犯王命必誅故出令不可不順也令之不
行政之不立行而不順民將棄上夫下事上少事長所
以為順也今天子立諸侯而建其少是教逆也若魯從
之而諸侯效之王命將有所壅若不從而誅之是自誅
王命也是事也誅亦失不誅亦失天子其圖之王卒立
之魯侯歸而卒及魯人殺懿公而立伯御三十二年宣
王伐魯立孝公諸侯從是而不睦
祭公謀父諫征犬戎(國語)
穆王將征犬戎祭公謀父諫曰不可先王耀德不觀兵
夫兵戢而時動動則威觀則玩玩則亡震是故周文公
之頌曰載戢干戈載櫜弓矢我求懿德肆于時夏允王
保之先王之於民也茂正其德而厚其性阜其財求而
利其器用明利害之鄉以文修之使務利而避害懷德
而畏威故能保世以滋大昔我先世后稷以服事虞夏
及夏之衰也棄稷弗務我先王不窋用失其官而自竄
於戎翟之間不敢怠業時序其德纂修其緒修其訓典
朝夕恪勤守以惇篤奉以忠信奕世載德不沗前人至
于武王昭前之光明而加以慈和事神保民莫不欣喜
商王帝辛大惡於民庶民弗忍欣戴武王以致戎於商
牧是先王非務武也勤恤民隠而除其害也夫先王之
制邦内甸服邦外侯服侯衛賓服蠻夷要服戎翟荒服
甸服者祭侯服者祀賓服者享要服者貢荒服者王日
祭月祀時享歲貢終王先王之訓也有不祭則修意有
不祀則修言有不享則修文有不貢則修名有不王則
修德序成而有不至則修刑於是乎有刑不祭伐不祀
征不享讓不貢告不王於是乎有刑罰之辟有攻伐之
兵有征討之備有威讓之令有文告之辭布令陳辭而
又不至則又增修於德無勤民於遠是以近無不聽遠
無不服今自大畢伯仕之終也犬戎氏以其職來王天
子曰予必以不享征之且觀之兵其無乃廢先王之訓
而王幾頓乎吾聞夫犬戎樹惇能帥舊德而守終純固
其有以禦我矣王不聽遂征之得四白狼四白鹿以歸
自是荒服者不至
召公諫監謗(國語)
厲王虐國人謗王召公告王曰民不堪命矣王怒得衛
巫使監謗者以告則殺之國人莫敢言道路以目王喜
告召公曰吾能弭謗矣乃不敢言召公曰是鄣之也防
民之口甚於防川川壅而潰傷人必多民亦如之是故
為川者決之使導為民者宣之使言故天子聽政使公
卿至于列士獻詩瞽獻典史獻書師箴&KR1363;賦矇誦百工
諫庶人傳語近臣盡規親戚補察瞽史教誨耆艾修之
而後王斟酌焉是以事行而不悖民之有口也猶上之
有山川也財用於是乎出猶其有原隰衍沃也衣食於
是乎生口之宣言也善敗於是乎興行善而備敗所以
阜財用衣食者也夫民慮之於心而宣之於口成而行之
胡可壅也若壅其口其與能幾何王弗聽于是國人莫
敢出言三年乃流王於彘
芮良夫諫專利(國語)
厲王說榮夷公芮良夫曰王室其將卑乎夫榮公好專
利而不知大難夫利百物之所生也天地之所載也而
或專之其害多矣天地百物皆將取焉胡可專也所怒
甚多而不備大難以是教王王能久乎夫王人者將導
利而布之上下者也使神人百物亡不得其極猶日怵
惕懼怨之來也故頌曰思文后稷克配彼天立我烝民
莫匪爾極大雅曰陳錫載周是不布利而懼難乎故能
載周以至於今今王學專利其可乎匹夫專利猶謂之
盜王而行之其歸鮮矣榮公若用周必敗既榮公為卿
士諸侯不享王流於彘
里革諫夏濫淵(國語)
宣公夏濫於泗淵里革斷其罟而棄之曰古者大寒降
土蟄發水虞於是乎講罛罶取名魚登川禽而嘗之寢
廟行諸國人助宣氣也鳥獸孕水蟲成獸虞於是乎禁
罝羅矠魚鼈以為夏槁助生阜也鳥獸成水蟲孕水虞
於是乎禁罝䍡設穽鄂以實廟庖畜功用也且夫山不
槎蘖澤不伐夭魚禁鯤鮞獸長麑䴠鳥翼鷇卵蟲舍蚳
蝝蕃庶物也古之訓也今魚方别孕不教魚長又行網
罟貪無藝也公聞之曰吾過而里革匡我不亦善乎是
良罟也為我得法使有司藏之使吾無忘諗師存侍曰
蔵罟不如寘里革於側之不忘也
石碏諫寵州吁(左傳)
衛莊公娶于齊東宫得臣之妹曰莊姜美而無子衛人
所為賦碩人也又娶於陳曰厲媯生孝伯早死其娣戴
媯生桓公莊姜以為巳子公子州吁嬖人之子也有寵
而好兵公弗禁莊姜惡之石碏諫曰臣聞愛子教之以
義方弗納於邪驕奢淫泆所自邪也四者之來寵祿過
也將立州吁乃定之矣若猶未也階之為禍夫寵而不
驕驕而能降降而不憾憾而能眕者鮮矣且夫賤妨貴
少陵長遠間親新間舊小加大淫破義所謂六逆也君
義臣行父慈子孝兄愛弟敬所謂六順也去順效逆所
以速禍也君人者將禍是務去而速之毋乃不可乎弗
聽其子厚與州吁遊禁之不可桓公立乃老
臧僖伯諫觀魚(左傳)
公將如棠觀魚者臧僖伯諫曰凡物不足以講大事其
材不足以備器用則君不舉焉君將納民於軌物者也
故講事以度軌量謂之軌取材以章物采謂之物不軌
不物謂之亂政亂政亟行所以敗也故春蒐夏苗秋獮
冬狩皆於農隙以講事也三年而治兵入而振旅歸而
飲至以數軍實昭文章明貴賤辨等列順少長習威儀
也鳥獸之肉不登於爼皮革齒牙骨角毛羽不登於器
則公不射古之制也若夫山林川澤之實器用之資皂
隸之事官司之守非君所及也公曰吾將略地焉遂往
陳魚而觀之僖伯稱疾不從書曰公矢魚於棠非禮也
且言遠地也
臧哀伯諫納郜鼎(左傳)
宋殤公立十年十一戰民不堪命孔父嘉為司馬督為
大宰故因民之不堪命先宣言曰司馬則然巳殺孔父
而弑殤公召莊公於鄭而立之以親鄭以郜大鼎賂公
齊陳鄭皆有賂故遂相宋公夏四月取郜大鼎于宋戊
申納於大廟非禮也臧哀伯諫曰君人者將昭德塞違
以照臨百官猶懼或失之故昭令德以示子孫是以清
廟茅屋大路越席大羹不致粢食不鑿昭其儉也衮冕
黻珽帶裳幅舄衡紞紘綖昭其度也藻率鞞鞛鞶厲游
纓昭其數也火龍黼黻昭其文也五色比象昭其物也
鍚鸞和鈴昭其聲也三辰旂旗昭其明也夫德儉而有
度登降有數文物以紀之聲明以發之以照臨百官百
官於是乎戒懼而不敢易紀律今滅德立違而寘其賂
器於大廟以明示百官百官象之其又何誅焉國家之
敗由官邪也官之失德寵賂章也郜鼎在廟章孰甚焉
武王克商遷九鼎於雒邑義士猶或非之而況將昭違
亂之賂器於大廟其若之何公不聽周内史聞之曰臧
孫達其有後於魯乎君違不忘諫之以德
宫之竒諫假道(左傳)
晉侯復假道於虞以伐虢宫之奇諫曰虢虞之表也虢
亡虞必從之晉不可啟寇不可翫一之謂甚其可再乎
諺所謂輔車相依唇亡齒寒者其虞虢之謂也公曰晉
吾宗也豈害我哉對曰大伯虞仲大王之昭也大伯不
從是以不嗣虢仲虢叔王季之穆也為文王卿士勲在
王室藏於盟府將虢是滅何愛於虞且虞能親於桓莊
乎其愛之也桓莊之族何辠而以為戮不唯偪乎親以
寵偪猶尚害之况以國乎公曰吾享祀豐潔神必據我
對曰臣聞之鬼神非人實親惟德是依故周書曰皇天
無親惟德是輔又曰黍稷非馨明德惟馨又曰民不易
物惟德繄物如是則非德民不和神不享矣神所馮依
將在德矣若晉取虞而明德以薦馨香神其吐之乎弗
聽許晉使宫之竒以其族行曰虞不臘矣在此行也晉
不更舉矣
富辰諫以狄伐鄭(左傳)
鄭之入滑也滑人聽命師還又即衛鄭公子士洩堵俞
彌帥師伐滑王使伯服游孫伯如鄭請滑鄭伯怨惠王
之入而不與厲公爵也又怨襄王之與衛滑也故不聽
王命而執二子王怒將以狄伐鄭富辰諫曰不可臣聞
之太上以德撫民其次親親以相及也昔周公弔二叔
之不咸故封建親戚以蕃屏周管蔡郕霍魯衛毛𣆀郜
雍曹滕畢原酆郇文之昭也邘晉應韓武之穆也凡蔣
邢茅胙祭周公之胤也召穆公思周德之不類故糾合
宗族於成周而作詩曰常棣之華鄂不韡韡凡今之人
莫如兄弟其四章曰兄弟鬩于牆外禦其侮如是則兄
弟雖有小忿不廢懿親今天子不忍小忿以棄鄭親其
若之何庸勲親親暱近尊賢德之大者也即聾從昧與
頑用嚚姦之大者也棄德崇姦禍之大者也鄭有平惠
之勲又有厲宣之親棄嬖寵而用三良於諸姬為近四
德具矣耳不聽五聲之和為聾目不别五色之章為昧
心不則德義之經為頑口不道忠信之言為嚚狄皆則
之四姦具矣周之有懿德也猶曰莫如兄弟故封建之
其懷柔天下也猶懼有外侮扞禦侮者莫如親親故以
親屏周召穆公亦云今周德既衰於是乎又渝周召以
從諸姦毋乃不可乎民未忘禍王又興之其若文武何
王弗聽使頽叔桃子出狄師夏狄伐鄭取櫟王德狄人
將以其女為后富辰諫曰不可臣聞之曰報者倦矣施
者未厭狄固貪惏王又啟之女德無極婦怨無終狄必
為患王又弗聽
富辰諫以翟女為后(國語)
王降翟師以伐鄭王德翟人將以其女為后富辰諫曰
不可夫婚姻禍福之階也利内則福由之利外則取禍
今王外利矣其毋乃階禍乎昔摯疇之國也由大任杞
繒由大姒齊許申吕由大姜陳由大姬是皆能内利親
親者也昔鄢之亡也由仲任密須由伯姞鄶由叔妘耼
由鄭姬息由陳媯鄧由楚曼羅由季姬廬由荆媯是皆
外利離親者也王曰利何如而内何如而外對曰尊貴
明賢庸勲長老愛親禮新親舊然則民莫不審固其心
力以役上令官不易方而財不匱竭求亡不至動亡不
濟百姓兆民夫人奉利而歸諸上是利之内也若七德
離判民乃擕貳各以利退上求不暨是其外利也夫翟
亡列於王室鄭伯南也王而卑之是不尊貴也翟豺狼
之德也鄭未失周典王而蔑之是不明賢也平桓莊惠
皆受鄭勞王而棄之是不庸勲也鄭伯捷之齒長矣王
而弱之是不長老也翟隗姓也鄭出自宣王王而虐之
是不愛親也夫禮新不間舊王以翟女間姜任非禮且
棄舊也王一舉而棄七德臣故曰利外矣書有之曰必
有忍也若能有濟也王不忍小忿而棄鄭又登叔隗以
階翟翟封豕豺狼也不可厭也王弗聽十八年王黜翟
后翟人來誅殺譚伯富辰曰昔吾驟諫王王弗從以及
此難若我不出王其以我為懟乎乃以其屬死之
太子晉諫壅川(國語)
靈王二十二年穀洛鬭將毁王宫王欲壅之太子晉諫
曰不可晉聞古之長民者不墮山不崇藪不防川不竇
澤夫山土之聚也藪物之歸也川氣之導也澤水之鍾
也夫天地成而聚於高歸物於下疏為川谷以導其氣
陂塘汚庳以鍾其美是故聚不阤崩而物有所歸氣不
沈滯而亦不散越是以民生有財用而死有所葬然則
無夭昏札瘥之憂而無饑寒乏匱之患故上下能相固
以待不虞古之聖王唯此之慎昔共工棄此道也虞于
湛樂淫失其身欲壅防百川墮高堙庳以害天下皇天
弗福庶民弗助禍亂並興共工用滅其在有虞有崇伯
鯀播其淫心稱遂共工之過堯用殛之于羽山其後伯
禹念前之非度釐改制量象物天地比類百則儀之于
民而度之于羣生共之從孫四岳佐之高高下下疏川
導滯鍾水豐物封崇九山決汨九川陂障九澤豐殖九
藪汨越九原宅居九隩合通四海故天無伏隂地無散
陽水無沈氣火無災燀神無間行民無淫心時無逆數
物無害生帥象禹之功度之于軌儀莫非嘉績克厭帝
心皇天嘉之胙以天下賜姓曰姒氏曰有夏謂其能以
嘉祉殷富生物也胙四岳國命為侯伯賜姓曰姜氏曰
有吕謂其能為禹股肱心膂以養物豐民人也此一王
四伯豈繄多寵皆亡王之後唯能釐舉嘉義以有胤在
下守祀不替其典有夏雖衰杞鄫猶在申吕雖衰齊許
猶在唯有嘉功以命姓受祀迄于天下及其失之也必
有慆淫之心間之故亡其氏姓踣弊不振絶後無主堙
替隸圉夫亡者豈繄無寵皆黃炎之後也唯不帥天地
之度不順四時之序不度民神之義不儀生物之則以
殄滅無胤至於今不祀及其得之也必有忠信之心間
之度於天地而順於時動和於民神而儀於物則故高
朗令終顯融昭明命姓受氏而附之以令名若啟先王
之遺訓省其典圖刑法而觀其廢興者皆可知也其興
者必有夏吕之功焉其廢者必有共鯀之敗焉今吾執
政毋乃實有所避而滑夫二川之神使至于爭明以妨
王宫王而飾之毋乃不可乎
屠蒯諫晉侯(左傳)
晉荀盈如齊逆女還六月卒于戲陽殯于絳未葬晉侯
飲酒樂膳宰屠蒯趨入請佐公使尊許之而遂酌以飲
工曰女為君耳將司聰也辰在子卯謂之疾日君徹宴
樂學人舍業為疾故也君之卿佐是謂股肱股肱或虧
何痛如之女弗聞而樂是不聰也又飲外嬖嬖叔曰女
為君目將司明也服以旌禮禮以行事事有其物物有
其容今君之容非其物也而女不見是不明也亦自飲
也曰味以行氣氣以實志志以定言言以出令臣實司
味二御失官而君弗命臣之辠也公說徹酒初公欲廢
知氏而立其外嬖為是悛而止秋八月使荀躒佐下軍
以說焉
白公子張諫靈王(國語)
靈王虐白公子張驟諫王患之謂史老曰吾欲己子張
之諫若何對曰用之實難巳之易矣若諫君則曰余左
執鬼中右執殤宫凡百箴諫吾盡聞之矣寧聞它言白
公又諫王如史老之言對曰昔殷武丁能聳其德至於
神明以入於河自河徂亳於是乎三年默以思道卿士
患之曰王言以出令也若不言是無所稟令也武丁于
是作書曰以台正於四方台恐德不類兹故不言如是
而又使以象夢求四方之賢聖得傅說以來升以為公
而使朝夕規諫曰若金用女作礪若濟川用女作舟若
大旱用女作霖雨啟乃心沃朕心若藥不瞑眩厥疾不
瘳若跣不視地厥足用傷若武丁之神明也其聖之叡
廣也其知之不疚也猶自謂未乂故三年默以思道既
得道猶不敢專制使以象旁求聖人既得以為輔又恐
其荒失遺忘故使朝夕規誨箴諫曰必交修余無余棄
也今君或者未及武丁而惡規諫者不亦難乎齊桓晉
文皆非嗣也還軫諸侯不敢淫逸心類德音以得有國
近臣諫遠臣謗輿人誦以自誥也是以其入也四封不
備一同而至於有畿田以屬諸侯至於今為令君桓文
皆然君不度憂於二令君而欲自逸也毋乃不可乎周
詩有之曰弗躬弗親庶民弗信臣懼民之不信君也故
不敢不言不然何急其以言取辠也王病之曰子復語
不穀雖不能用吾憗寘之於耳對曰賴君之用也故言
不然巴浦之犀犛兕象其可盡乎其又以規為瑱也遂
趨而退歸杜門不出七月乃有乾谿之亂靈王死之
單穆公諫鑄大錢(國語)
景王二十一年將鑄大錢單穆公曰不可古者天災降
戾於是乎量資幣權輕重以振捄民民患輕則為之作
重幣以行之於是乎有母權子而行民皆得焉若不堪
重則多作輕而行之亦不廢重於是乎有子權母而行
小大利之今王廢輕而作重民失其資能無匱乎若匱
王用將有所乏乏則將厚取於民民不給將有遠志是
離民也且夫備有未至而設之有至而後救之是不相
入也可先而不備謂之怠可後而先之謂之召災周固
羸國也天未厭禍焉而又離民以佐災毋乃不可乎將
民之與處而離之將災是備禦而召之則何以經國國
無經則何以出令令之不從上之患也故聖王樹德於
民以除之夏書有之曰關石龢鈞王府則有詩亦有之
曰瞻彼旱麓榛楛濟濟豈弟君子干祿豈弟夫旱麓之
榛楛殖故君子得以易樂干祿焉若夫山林匱竭林麓
散亡藪澤肆既民力彫盡田疇荒蕪資用乏匱君子將
險哀之不暇而何易樂之有焉且絶民用以實王府猶
塞川原而為潢汙也其竭也無日矣若民離而財匱災
至而備亡王其若之何吾周官之於災備也其所怠棄
者多矣而又奪之資以益其災是去其藏而翳其人也
王其圖之玉不聽卒鑄大錢
晏子諫誅祝史(左傳)
齊侯疥遂痁期而不瘳諸侯之賓問疾者多在梁丘據
與裔欵言于公曰吾事鬼神豐於先君有加矣今君疾
病為諸侯憂是祝史之罪也諸侯不知其謂我不敬君
盍誅於祝固史嚚以辭賓公說告晏子晏子曰日宋之
盟屈建問范會之德于趙武趙武曰夫子之家事治言
於晉國竭情亡私其祝史祭祀陳信不愧其家事亡猜
其祝史不祈建以語康王康王曰神人亡怨宜夫子之
光輔五君以為諸侯主也公曰據與欵謂寡人能事鬼
神故欲誅于祝史子稱是語何故對曰若有德之君外
内不廢上下亡怨動亡違事其祝史薦信亡愧心矣是
以鬼神用饗國受其福祝史與焉其所以蕃祉老夀者
為信君使也其言忠信於鬼神其適遇淫君外内頗邪
上下怨疾動作辟違從欲厭私高臺深池撞鐘舞女斬
刈民力輸掠其聚以成其違不恤後人暴虐淫從肆行
無度無所還忌不思謗讟不憚鬼神神怒民痛無悛於
心其祝史薦信是言罪也其蓋失數美是矯誣也進退
無辭則虚以求媚是以鬼神不饗其國以禍之祝史與
焉所以夭昏孤疾者為暴君使也其言僣嫚於鬼神公
曰然則若之何對曰不可為也山林之木衡鹿守之澤
之雈蒲舟鮫守之藪之薪蒸虞候守之海之鹽蜃祈望
守之縣鄙之人入從其政偪介之關暴征其私承嗣大
夫彊易其賄布常無藝徵斂無度宫室日更淫樂不違
内寵之妾肆奪於市外寵之臣僣令于鄙私欲養求不
給則應民人苦病夫婦皆詛祝有益也詛亦有損聊攝
以東姑尤以西其為人也多矣雖其善祝豈能勝億兆
人之詛君若欲誅於祝史修德而後可公說使有司寬
政毁關去禁薄斂己責
伍員諫吳王許越成(左傳)
吳王夫差敗越于夫椒報檇李也遂入越越子以甲楯
五千保於會稽使大夫種因吳大宰嚭以行成吳子將
許之伍員曰不可臣聞之樹德莫如滋去疾莫如盡昔
有過澆殺斟灌以伐斟鄩滅夏后相后緍方娠逃出自
竇歸于有仍生少康焉為仍牧正惎澆能戒之澆使椒
求之逃奔有虞為之庖正以除其害虞思于是妻之以
二姚而邑諸綸有田一成有衆一旅能布其德而兆其
謀以收夏衆撫其官職使女艾諜澆使季杼誘豷遂滅
過戈復禹之績祀夏配天不失舊物今吾不如過而越
大於少康或將豐之不亦難乎勾踐能親而務施施不
失人親不棄勞與我同壤而世為仇讐於是乎克而弗
取將又存之違天而長寇讐後雖悔之不可及巳姬之
衰也日可俟也介在蠻夷而長寇讐以是求伯必不行
矣弗聽退而告人曰越十年生聚而十年教訓二十年
之外吳其為沼乎
子胥諫伐齊(左傳)
吳將伐齊越子率其衆以朝焉王及列士皆有饋賂吳
人皆喜唯子胥懼曰是豢吳也夫諫曰越在我心腹之
疾也壤地同而有欲於我夫其柔服求濟其欲也不如
早從事焉得志於齊猶獲石田也無所用之越不為沼
吳其冺矣使醫除疾而曰必遺類焉者未之有也盤庚
之誥曰乃有顛越不共則劓殄無遺育無俾易種於兹
邑是商所以興也今君易之將以求大不亦難乎弗聽
使於齊屬其子於鮑氏為王孫氏反役王聞之使賜之
屬鏤以死將死曰樹吾墓檟檟可材也吳其亡乎三年
其始弱矣盈必毁天之道也
信陵君諫魏王(國策)
魏王以秦救之故欲親秦而伐韓以求故地無忌謂魏
王曰秦與戎狄同俗有虎狼之心貪戾好利無信不識
禮義德行苟有利焉不顧親戚兄弟若禽獸耳此天下
之所識也非有所施厚積德也故太后母也而以憂死
穰侯舅也功莫大焉而竟逐之兩弟無罪而再奪之國
此於親戚若此而況於仇讐之國乎今王與秦共伐韓
而益近秦患臣甚惑之而王不識則不明羣臣莫以聞
則不忠今韓氏以一女子奉一弱主内有大亂外交彊
秦魏之兵王以為不亡乎韓亡秦有鄭地與大梁鄰王
以為安乎王欲得故地今負彊秦之親王以為利乎秦
非無事之國也韓亡之後必將更事更事必就易與利
就易與利必不伐楚與趙矣是何也夫越山踰河絶韓
上黨而攻彊趙是復得閼與之事秦必不為也若道河
内倍鄴朝歌絶漳滏水與趙兵決於邯鄲之郊是知伯
之禍也秦又不敢伐楚道涉山谷行三千里而攻冥阨
之塞所行甚遠所攻甚難秦又不為也若道河外倍大
梁左蔡右召陵與楚兵決於陳郊秦又不敢故曰秦必
不伐楚與趙矣又不攻衛與齊矣夫韓亡之後兵出之
日非魏無攻巳秦固有懷茅邢丘城垝津以臨河内河
内共汲必危有鄭地得垣雍決滎澤水灌大梁大梁必
亡王之使者出過而惡安陵氏于秦秦之欲誅之久矣
秦葉陽昆陽與舞陽鄰聽使者之惡之隨安陵氏而亡
之繞舞陽之北以東臨許南國必危國無害已夫憎韓
不愛安陵氏可也夫不患秦之不愛南國非也異日者
秦在河西晉國去梁千里有河山以闌之有周韓以間
之從林鄉軍以至于今秦七攻魏五入國中邊城盡拔
文臺墮垂都焚林木伐麋鹿盡而國繼以圍又長驅梁
北東至陶衛之郊北至平監所亡于秦者山南山北河
外河内大縣數十名都數百秦乃在河西晉去梁千里
而禍若是矣又況於使秦無韓有鄭地無河山而闌之
無周韓以間之去大梁百里禍必由此矣異日者從之
不成也楚魏疑而韓不可得也今韓受兵三年秦撓之
以講識亡不聽投質於趙請為天下鴈行頓刃楚趙必
集兵皆識秦之欲無窮也非盡亡天下之國而臣海内
必不休矣是故臣願以從事王王速受楚趙之約趙挾
韓之質以存韓而求故地韓必效之此士民不勞而故
地得其功多於與秦共伐韓而又與彊秦鄰之禍也夫
存韓安魏而利天下此亦王之天時已通韓上黨於共
甯使道安成出入賦之是魏重質韓以其上黨也今有
其賦足以富國韓必德魏愛魏重魏畏魏韓必不敢反
魏是韓則魏之縣也魏得韓以為縣衛大梁河外必安
矣今不存韓二周安陵必危楚趙大破衛齊甚畏天下
西鄉而馳秦入朝而為臣不久矣
武安君諫秦昭王言伐趙之不可(國策)
昭王既息民繕兵復欲伐趙武安君曰不可王曰前年
國虚民饑君不量百姓之力求益軍糧以滅趙今寡人
息民以養士蓄積糧實三軍之俸有倍於前而曰不可
其說何也武安君曰長平之事秦軍大克趙軍大破秦
人歡喜趙人畏懼秦民之死者厚葬傷者厚養勞者相
饗飲食餔餽以靡其財趙人之死者不得收傷者不得
療涕泣相哀勠力同憂耕田疾作以生其財今王發軍
雖倍其前臣料趙國守備亦以十倍矣趙自長平已來
君臣憂懼早朝晏罷卑辭重幣四面出嫁結親燕魏連
好齊楚積慮并心備秦為務其國内實其交外成當今
之時趙未可伐也王曰寡人既以興師矣乃使五校大
夫王陵伐趙陵戰失利亡五校王欲使武安君武安君稱
疾不行王乃使應侯往見武安君責之曰楚地方五千
里持戟百萬君前率數萬之衆入楚拔鄢郢焚其廟東
至竟陵楚人震恐東徙而不敢西向韓魏相率興兵甚
衆君所將之卒不能半之而與戰之於伊闕大破二國
之君流血漂鹵斬首二十四萬韓魏以故稱東藩此君
之功天下莫不聞今趙卒之死于長平者已十七八其
國虚弱是以寡人大發軍人數倍於趙國之衆願使君
將必欲滅之矣君常以寡擊衆取勝如神況以強擊弱
以衆擊寡乎武安君曰是時楚王恃其國大不恤其政
而羣臣相妬以功䛕諂用事良臣斥疎百姓心離城池
不修既無良臣又無守備故起所以得引兵深入多倍
城邑發梁焚舟以專民心掠於郊野以足軍食當此之
時秦中士卒以軍中為家將帥為父母不約而親不謀
而信一心同力死不旋踵楚人自戰其地咸頋其家各
有散心莫有鬭志是以能有功也伊闕之戰韓孤顧魏
不欲先用其衆魏恃韓之銳欲推以為鋒二軍爭便之
力不同是以臣得設疑兵以待韓陣專軍并銳觸魏之
不意魏軍既敗韓軍自潰乘勝逐北以是之故能立功
皆計利形勢自然之理何神之有哉今秦破趙軍於長
平不遂以時乘其振懼而滅之畏而釋之使得耕稼以
益畜積養孤長幼以益其衆繕治兵甲以益其強增城
浚池以益其固主折節以下其臣臣推體以下死士至
於平原之屬皆令妻妾補縫於行伍之間臣人一心上
下同力猶勾踐困於會稽之時也以今伐之趙必固守
挑其軍戰必不肻出圍其國都必不可克攻其列城必
未可拔掠其郊野必無所得兵出無功諸侯生心外救
必至臣見其害未睹其利又病未能行應侯慙而退以
言於王王曰微白起吾不能滅趙乎復益發軍更使王
齕代王陵伐趙圍邯鄲八九月死傷者衆而弗下趙王
出輕銳以寇其後秦數不利武安君曰不聽臣計今果
如何王聞之怒因見武安君強起之曰君雖病強為寡
人卧而將之有功寡人之願將加重於君如君不行寡
人恨君武安君頓首曰臣知行雖無功得免於罪雖不
行無罪不免於誅然惟願大王覽臣愚計釋趙養民以
觀諸侯之變撫其恐懼伐其憍慢誅滅無道以令諸侯
天下可定何必以趙為先乎此所謂為一臣屈而勝天
下也大王若不察臣愚計必欲快心於趙以致臣罪此
亦所謂勝一臣而為天下屈者也夫勝一臣之嚴焉孰
若勝天下之威大邪臣聞明王愛其國忠臣愛其名破
國不可復完死卒不可復生臣寧伏受重誅而死不忍
為辱軍之將願大王察之王不答而去
東方朔諫除上林苑(漢書)
臣聞謙遜静慤天表之應應之以福驕溢靡麗天表之
應應之以異今陛下累郎臺恐其不高也弋獵之處恐
其不廣也如天不為變則三輔之地盡可以為苑何必
盩厔鄠杜乎奢侈越制天為之變上林雖小臣尚以為
大也夫南山天下之阻也南有江淮北有河渭其地從
汧隴以東商雒以西厥壤肥饒漢興去三河之地止霸
産以西都涇渭之南此所謂天下陸海之地秦之所以
虜西戎兼山東者也其山出玉石金銀銅鐵豫章檀柘
異類之物不可勝原此百工所取給萬民所仰足也又
有秔稻梨栗桑麻竹箭之饒土宜薑芋水多鼃魚貧者
得以人給家足無饑寒之憂故酆鎬之間號為土膏其
賈畝一金今規以為苑絶陂池水澤之利而取民膏腴
之地上乏國家之用下奪農桑之業棄成功就敗事損
耗五穀是其不可一也且盛荆棘之林而長養麋鹿廣
狐兔之苑大虎狼之虚又壞人冡墓發人室廬令幼弱
懷土而思耆老泣涕而悲是其不可二也斥而營之垣
而囿之騎馳東西車騖南北又有深溝大渠夫一日之
樂不足以危無隄之輿是其不可三也故務苑囿之大
不恤農時非所以彊國富人也夫殷作九市之宫而諸
侯畔靈王起章華之臺而楚民散秦興阿房之殿而天
下亂糞土愚臣忘生觸死逆盛意犯隆指罪萬死不勝
大願願陳泰階六符以觀天變不可不省
淮南王安諫伐閩越(漢書)
陛下臨天下布德施惠緩刑罰薄賦歛哀鰥寡恤孤獨
養耆老振匱乏盛德上隆和澤下洽近者親附遠者懷
德天下攝然人安其生自以沒身不見兵革今聞有司
舉兵將以誅越臣安竊為陛下重之越方外之地劗髮
文身之民也不可以冠帶之國法度理也自三代之盛
閩越不與受正朔非彊弗能服威弗能制也以為不居
之地不牧之民不足以煩中國也故古者封内甸服封
外侯服侯衛賓服蠻夷要服戎狄荒服遠近埶異也自
漢初定已來七十二年吳越人相攻擊者不可勝數然
天子未嘗舉兵而入其地也臣聞越非有城郭邑里也
處谿谷之間篁竹之中習於水鬭便於用舟地深昧而
多水險中國之人不知其埶阻而入其地雖百不當其
一得其地不可郡縣也攻之不可暴取也以地圖察其
山川要塞相去不過寸數而間獨數百千里阻險林叢
弗能盡著視之若易行之甚難天下賴宗廟之靈方内
大寧戴白之老不見兵革民得夫婦相守父子相保陛
下之德也越人名為藩臣貢酧之奉不輸大内一卒之
用不給上事自相攻擊而陛下發兵救之是反以中國
而勞蠻夷也且越人愚戅輕薄負約反覆其不用天子
之法度非一日之積也一不奉詔舉兵誅之臣恐後兵
革無時得息也間者數年歲比不登民待賣爵贅子以
接衣食賴陛下德澤振捄之得毋轉死溝壑四年不登
五年復蝗民生未復今發兵行數千里資衣糧入越地
輿轎而隃領拕舟而入水行數百千里夾以深林叢竹
水道上下擊石林中多蝮蛇猛獸夏月暑時嘔洩霍亂
之病相隨屬也曾未施兵接刃死傷者必衆矣前時南
海王反陛下先臣使將軍間忌將兵擊之以其軍降處
之上淦後復反會天暑多雨樓船卒水居擊櫂未戰而
疾死者過半親者涕泣孤子謕號破家散業迎尸千里
之外裹骸骨而歸悲哀之氣數年不息長老至今以為
記曾未入其地而禍巳至此矣臣聞軍旅之後必有凶
年言民之各以其愁苦之氣薄隂陽之和感天地之精
而災氣為之生也陛下德配天地明象日月恩至禽獸
澤及草木一人有饑寒不終其天年而死者為之悽愴
於心今方内無狗吠之警而使陛下甲卒死亡暴露中
原霑漬山谷邊境之民為之早閉晏開鼂不及夕臣安
竊為陛下重之不習南方地形者多以越為人衆兵彊
能難邊城淮南全國之時多為邊吏臣竊聞之與中國
異限以高山人迹所絶車道不通天地所以隔外内也
其入中國必下領水領水之山峭峻漂石破舟不可以
大船載食糧下也越人欲為變必先田餘于界中積食
糧乃入伐材治船邊城守候誠謹越人有入伐材者輒
收捕焚其積聚雖百越奈邊城何且越人緜力薄材不
能陸戰又亡車騎弓弩之用然而不可入者以保地險
而中國之人不能其水土也臣聞越甲卒不下數十萬
所以入之五倍乃足輓車奉饟者不在其中南方暑溼
近夏癉熱暴露水居蝮蛇蠚生疾癘多作兵未血刃而
病死者什二三雖舉越國而虜之不足以償所亡臣聞
道路言閩越王弟甲弑而殺之甲以誅死其民未有所
屬陛下若欲來内處之中國使重臣臨存施德垂賞以
招致之此必擕幼扶老以歸聖德若陛下無所用之則
繼其絶世存其亡國建其王侯以為畜越此必委質為
藩臣世共貢職陛下以方寸之印丈二之組鎮撫方外
不勞一卒不頓一戟而威德並行今以兵入其地此必
震恐以有司為欲屠滅之也必雉兔逃入山林險阻背
而去之則復相羣聚留而守之歷歲經年則士卒罷勌
食糧乏絶男子不得耕稼樹種婦人不得紡績織絍丁
壯從軍老弱轉餉居者亡食行者亡糧民苦兵事亡逃
者必衆隨而誅之不可勝盡盜賊必起臣聞長老言秦
之時嘗使尉屠雎擊越又使監祿鑿渠通道越人逃入
深山林叢不可得攻留軍屯守空地曠日持久士卒勞
倦越出擊之秦兵大破乃發適戍以備之當此之時外
内騷動百姓靡敝行者不還往者莫反皆不聊生亡逃
相從羣為盜賊於是山東之難始興此老子所謂師之
所處荆棘生之者也兵者凶事一方有急四面皆從臣
恐變故之生奸邪之作由此始也周易曰高宗伐鬼方
三年而克之鬼方小蠻夷高宗殷之盛天子也以盛天
子伐小蠻夷三年而後克言用兵之不可不重也臣聞
天子之兵有征而亡戰言莫敢校也如使越人蒙死徼
幸以逆執事之顔行厮輿之卒有一不備而歸者雖得
越王之首臣猶竊為大漢羞之陛下以四海為境九州
為家八藪為囿江漢為池生民之屬皆為臣妾人徒之
衆足以奉千官之共租税之收足以給乘輿之御玩心
神明秉執聖道負黼依馮玉几南面而聽斷號令天下
四海之内莫不嚮應陛下垂德惠以覆露之使元元之
民安生樂業則澤被萬世傳之子孫施之亡窮天下之
安猶泰山而四維之也夷狄之地何足以為一日之間
而煩汗馬之勞乎詩云王猶允塞徐方既來言王道甚
大而遠方懷之也臣聞之農夫勞而君子養焉愚者言
而智者擇焉臣安幸得為陛下守藩以身為障蔽人臣
之任也邊境有警愛身之死而不畢其愚非忠臣也臣
安竊恐將吏之以十萬之師為一使之任也
劉輔諫立趙皇后(漢書)
臣聞天之所與必先賜以符瑞天之所違必先降以災
變此神明之徵應自然之占驗也昔武王周公承順天
地以饗魚鳥之瑞然猶君臣秪愳動色相戒況於季世
不蒙繼嗣之福屢受威怒之異者乎雖夙夜自責改過
易行畏天命念祖業妙選有德之世考卜窈窕之女以
承宗廟順神祗心塞天下望子孫之祥猶恐晚暮今乃
觸情縱欲傾于卑賤之女欲以毋天下不畏于天不媿
於人惑莫大焉里語曰腐木不可以為柱卑人不可以
為主天人之所不予必有禍而無福市道皆共知之朝
廷莫肯一言臣竊傷心自念得以同姓拔擢尸祿不忠
汚辱諫争之官不敢不盡死惟陛下深察
嚴尤諫伐匈奴(漢書)
臣聞匈奴為害所從來久矣未聞上世有必征之者也
後世三家周秦漢征之然皆未有得上策者也周得中
策漢得下策秦無策焉當周宣王時獫狁内侵至於涇
陽命將征之盡境而還其視戎狄之侵譬如蟁蝱之螫
敺之而巳故天下稱明是為中策漢武帝選將練兵約
齎輕糧深入遠戍雖有克獲之功胡輙報之兵連祻結
三十餘年中國罷耗匈奴亦創艾而天下稱武是為下
策秦始皇不忍小恥而輕民力築長城之固延袤萬里
轉輸之行起於負海疆境既完中國内竭以喪社稷是
為無策今天下遭陽九之戹比年饑饉西北邊尤甚發
三十萬衆具三百日糧東援海岱南取江淮然後乃備
計其道里一年尚未集合兵先至者聚居暴露師老械
弊埶不可用此一難也邊既空虚不能奉軍糧内調郡
國不相及屬此二難也計一人三百日食用糒十八斛
非牛力不能勝牛义當自齎食加二十斛重矣胡地沙
鹵多乏水草以往事揆之軍出未滿百日牛必物故且
盡餘糧尚多人不能負此三難也胡地秋冬甚寒春夏
甚風多齎鬴鍑薪炭重不可勝食糒飲水以歷四時師
有疾疫之憂是故前世伐胡不過百日非不欲久埶力
不能此四難也輜重自隨則輕銳者少不得疾行虜徐
遁逃埶不能及幸而逢虜又累輜重如遇險阻銜尾相
隨虜要遮前後危殆不測此五難也大用民力功不可
必立臣伏憂之今既發兵宜縱先至者令臣尤等深入
霆擊且以創艾胡虜
文編卷三
