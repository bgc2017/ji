文編總集類
提要
(臣)等謹案文編六十四卷明唐順之編順之
有左編已著錄是集取由周迄宋之文分體
排纂陳元素序稱以真德秀文章正中為藁
本然德秀書主於論理而此書主於論文宗
旨迥異元素說似未確也其中如以莊韓孫
子諸篇入之論中為強立名目又不錄史記
漢書列傳而獨取後漢書黃憲傳冠諸傳之
上進退亦多失據蓋彙收太廣義例太多蹖
駁往往不免然順之深于古文能心知其得
失凡所别擇具有精意觀其自序云不能無
文即不能無法是編者文之工匠而法之至
也其平日又嘗謂漢以前之文未嘗無法而
未嘗有法法寓于無法之中故其為法也密
而不可窺唐與宋之文不能無法而能毫釐
不失乎法以有法為法故其為法也嚴而不
可犯其言皆妙解文理故是編所錄雖皆習
誦之文而標舉脈絡批導窽會使後人得以
窺見開闔順逆經緯錯綜之妙而神明變化
以蘄至於古學秦漢者當於唐宋求門徑學
唐宋者固當以此編為門徑矣自正嘉之後
北地信陽聲價奔走一世太倉歴下流派彌
長而日久論定言古文者終以順之及歸有
光王慎中三家為歸豈非以學七子者畫虎
不成反類狗學三家者刻鵠不成尚類鶩耶
閻若璩潛邱劄記有與戴唐器書述宋實穎
之言曰荆川才大如海評書有詳有略惟文
編出陳元素者非其原本又稱兩本舍下俱
有他日呈寄自知之云云今世所行惟此一
本其為原本陳本不復可考要其大旨固皆
出於順之也乾隆四十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
文編原序
歐陽子述揚子雲之言曰斷木為棋梡革為鞠莫不有
法而况於書乎然則又况於文乎以為神明乎吾心而
止矣則䷋之畫亦贅矣然而畫非贅也神明之用所
不得巳也畫非贅則所謂一與言為二二與一為三自
茲以往巧歷不能盡而又不可勝窮矣文而至於不可
勝窮其亦有不得巳而然者乎然則不能無文而文不
能無法是編者文之工匠而法之至也聖人以神明而
逹之於文文士研精於文以窺神明之奥其窺之也有
偏有全有小有大有駁有醇而皆有得也而神明未嘗
不在焉所謂法者神明之變化也易曰剛柔交錯天文
也文明以止人文也學者觀之可以知所謂法矣嘉
靖丙辰夏五月既望武進唐順之應德甫書
文編目錄總集類
卷一
制策
卷二
對
卷三
諫疏
卷四
論疏
卷五
疏
卷六
疏請
卷七
疏議
卷八
封事
卷九
表
卷十
奏
卷十一
上書(一)
卷十二
上書(二)
卷十三
上書(三)
卷十四
說
卷十五
劄子(一)
卷十六
劄子(二)
卷十七
劄子(三)
卷十八
狀(一)
卷十九
狀(二)
卷二十
狀(三)
卷二十一
論(一)
卷二十二
論(二)
卷二十三
論(三)
卷二十四
論(四)
卷二十五
論(五)
卷二十六
論(六)
卷二十七
論(七)
卷二十八
論(八)
卷二十九
論(九)
卷三十
論(十)
卷三十一
論(十一)
卷三十二
論(十二)
卷三十三
年表論斷
卷三十四
論斷
卷三十五
論
卷三十六
議
卷三十七
雜著(一)
卷三十八
雜著(二)
卷三十九
雜著(三)
卷四十
雜著(四)
卷四十一
策(一)
卷四十二
策(二)
卷四十三
策(三)
卷四十四
策(四)
卷四十五
辭命
卷四十六
書(一)
卷四十七
書(二)
卷四十八
書(三)
卷四十九
書(四)
卷五十
書五
卷五十一
啓
狀
卷五十二
序(一)
卷五十三
序(二)
卷五十四
序(三)
卷五十五
記(一)
卷五十六
記(二)
卷五十七
記(三)
卷五十八
神道碑
卷五十九
碑銘
卷六十
墓誌銘(一)
卷六十一
墓誌銘(二)
卷六十二
墓誌銘(三)
卷六十三
墓表
傳
卷六十四
行狀
祭文
