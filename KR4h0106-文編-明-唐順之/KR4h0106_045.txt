文編卷四十五
明唐順之編
齊國佐對晉人(左傳)
晉師從齊師入自邱輿擊馬陘齊侯使賓媚人賂以紀
甗玉磬與地不可則聽客之所為賓媚人致賂晉人不
可曰必以蕭同叔子為質而使齊之封内盡東其畝對
曰蕭同叔子非他寡君之母也若以匹敵則亦晉君之
母也吾子布大命於諸侯而曰必質其母以為信其若
王命何且是以不孝令也詩曰孝子不匱永錫爾類若
以不孝令於諸侯其無乃非德類也乎先王疆理天下
物土之宜而布其利故詩曰我疆我理南東其畝今吾
子疆理諸侯而曰盡東其畝而已唯吾子戎車是利無
顧土宜其無乃非先王之命也乎反先王則不義何以
為盟主其晉實有闕四王之王也樹德而濟同欲焉五
伯之霸也勤而撫之以役王命今吾子求合諸侯以逞
無疆之欲詩曰布政優優百禄是遒子實不優而棄百
禄諸侯何害焉不然寡君之命使臣則有辭矣曰子以
君師辱於敝邑不腆敝賦以犒從者畏君之震師徒撓
敗吾子惠徼齊國之福不泯其社稷使繼舊好唯是先
君之敝器土地不敢愛子又不許請收合餘燼背城借
一敝邑之幸亦云從也况其不幸敢不唯命是聽
王孫圉對趙簡子(國語)
王孫圉聘於晉定公饗之趙簡子鳴玉以相問於王孫
圉曰楚之白珩猶在乎對曰然簡子曰其為寶也幾何
矣曰未嘗為寶楚之所寶者曰觀射父能作訓辭以行
事於諸侯使無以寡君為口實又有左史倚相能道訓
典以叙百物以朝夕獻善敗於寡君使寡君無忘先王
之業又能上下說於鬼神順道其欲惡使神無有怨痛
於楚國又有藪曰雲連徒洲金木竹箭之所生也龜珠
齒角皮革羽毛所以備賦用以戒不虞者也所以共幣
帛以賓享於諸侯者也若諸侯之好幣具而導之以訓
辭有不虞之備而皇神相之寡君其可以免罪於諸侯
而國民保焉此楚國之寶也若夫白珩先王之玩也何
寶焉圉聞國之寶六而已聖能制議百物以輔相國家
則寶之玉足以庇廕嘉穀使無水旱之災則寶之龜足
以憲臧否則寶之珠足以禦火災則寶之金足以禦兵
亂則寶之山林藪澤足以備財用則寶之若夫譁囂之
美楚雖蠻夷不能寶也
鄭子家告趙宣子(左傳)
晉侯蒐於黃父遂復合諸侯於扈於是晉侯不見鄭伯
以為貳於楚也鄭子家使執詢而與之書以告趙宣子
曰寡君即位三年召蔡侯而與之事君九月蔡侯入於
敝邑以行敝邑以侯宣多之難寡君是以不得與蔡侯
偕十一月克減侯宣多而隨蔡侯以朝於執事十二年
六月歸生佐寡君之嫡夷以請陳侯於楚而朝諸君十
四年七月寡君又朝以蕆陳事十五年五月陳侯自敝
邑往朝於君往年正月燭之武往朝夷也八月寡君又
往朝以陳蔡之密邇於楚而不敢貳焉則敝邑之故也
雖敝邑之事君何以不免在位之中一朝於襄而再見
於君夷與孤之二三臣相及於絳雖我小國則蔑以過
之矣今大國曰爾未逞吾志敝邑有亡無以加焉古人
有言曰畏首畏尾身其餘幾又曰鹿死不擇音小國之
事大國也德則其人也不德則其鹿也鋌而走險急何
能擇命之㒺極亦知亡矣將悉敝賦以待於鯈唯執事
命之文公二年六月壬申朝於齊四年二月壬戌為齊
侵蔡亦獲成於楚居大國之間而從於彊令豈其罪也
大國若弗圖無所逃命晉鞏朔行成於鄭趙穿公壻池
為質焉
晉侯使吕相絶秦(左傳)
晉侯使吕相絶秦曰昔逮我獻公及穆公相好戮力同
心申之以盟誓重之以婚姻天禍晉國文公如齊惠公
如秦無禄獻公即世穆公不忘舊德俾我惠公用能奉
祀於晉又不能成大勲而為韓之師亦悔於厥心用集
我文公是穆之成也文公躬擐甲胄䟦履山川踰越險
阻征東之諸侯虞夏商周之胤而朝諸秦則亦既報舊
德矣鄭人怒君之疆場我文公帥諸侯及秦圍鄭秦大
夫不詢於我寡君擅及鄭盟諸侯疾之將致命於秦文
公恐懼綏靜諸侯秦師克還無害則是我有大造於西也
無禄文公即世穆為不吊蔑死我君寡我襄公迭我殽
地奸絶我好伐我保城殄滅我費滑散離我兄弟撓亂
我同盟傾覆我國家我襄公未忘君之舊勲而懼社稷
之隕是以有殽之師猶願赦罪於穆公穆公弗聽而即
楚謀我天誘其衷成王隕命穆公是以不克逞志於我
穆襄即世康靈即位康公我之自出又欲闕翦我宫室
傾覆我社稷帥我蝥賊以來蕩搖我邊疆我是以有令
狐之役康猶不悛入我河曲伐我涑川俘我王官翦我
羈馬我是以有河曲之戰東道之不通則是康公絕
我好也及君之嗣也我君景公引領西望曰庶撫我乎
君亦不惠稱盟利吾有狄難入我河縣焚我箕郜芟夷
我農功虔劉我邊垂我是以有輔氏之聚君亦悔禍之
延而欲徼福於先君獻穆使伯車來命我景公曰吾與
女同好棄惡復修舊德以追念前勲言誓未就景公即
世我寡君是以有令狐之會君又不祥背棄盟誓白狄
及君同州君之仇讐而我之婚姻也君来賜命曰吾與女
伐狄寡君不敢顧婚姻畏君之威而受命於吏君有二
心於狄曰晉將伐汝狄應且憎是用告我楚人惡君之
二三其德也亦来告我曰秦背令狐之盟而来求盟於
我昭告昊天上帝秦三公楚三王曰余雖與晉出入余
唯利是視不穀惡其無成德是用宣之以懲不一諸侯
備聞此言斯是用痛心疾首暱就寡人寡人帥以聽命唯
好是求君若惠顧諸侯矜哀寡人而賜之盟則寡人之
願也其承寧諸侯以退豈敢徼亂君若不施大惠寡人
不佞其不能以諸侯退矣敢盡布之執事俾執事實圖
利之秦桓公既與晉厲公為令狐之盟而又召狄與楚
欲道以伐晉諸侯是以睦於晉
鄭公孫僑對晉徵朝(左傳)
晉人徵朝於鄭鄭人使少正公孫僑對曰在晉先君悼
公九年我寡君於是即位即位八月而我先大夫子駟
從寡君以朝於執事執事不禮於寡君寡君懼因是行
也我二年六月朝於楚晉是以有戲之役楚人猶競而
申禮於敝邑敝邑欲從執事而懼為大尤曰晉其謂我
不共有禮是以不敢攜貳於楚我四年三月先大夫子
蟜又從寡君以觀釁於楚晉於是乎有蕭魚之役謂我
敝邑邇在晉國譬諸草木吾臭味也而何敢差池楚亦
不競寡君盡其土實重之以宗器以受齊盟遂帥羣臣
隨於執事以會歲終貳於楚者子侯石盂歸而討之溴
梁之明年子蟜老矣公孫夏從寡君以朝於君見於嘗
酎與執燔焉間二年聞君將靖東夏四月又朝以聽事
期不朝之間無歲不聘無役不從以大國政令之無常
國家罷病不虞荐至無日不惕豈敢忘職大國若安定
之其朝夕在庭何辱命焉若不恤其患而以為口實其
無乃不堪任命而翦為仇讐敝邑是懼其敢忘君命委
諸執事實重圖之
子産對晉人問獻捷(左傳)
鄭子産獻捷於晉戎服將事晉人問陳之罪對曰昔虞
閼父為周陶正以服事我先王我先王頼其利器用也
與其神明之後也庸以元女大姬配胡公而封諸陳以
備三恪則我周之自出至於今是賴桓公之亂蔡人欲
立其出我先君莊公奉五父而立之蔡人殺之我又與
蔡人奉戴厲公至於莊宣皆我之自立夏氏之亂成公
播蕩又我之自入君所知也今陳忘周之大德蔑我大
惠棄我姻親介恃楚衆以馮陵我敝邑不可億逞我是
以有往年之告未獲成命則有我東門之役當陳隧者
井堙木刊敝邑大懼不競而恥大姬天誘其衷啟敝邑
心陳知其罪授手於我用敢獻功晉人曰何故侵小對
曰先王之命唯罪所在各致其辟且昔天子之地一圻
列國一同自是以衰今大國多數圻矣若無侵小何以
至焉晉人曰何故戎服對曰我先君武莊為平桓卿士
城濮之役文公布命曰各復舊職命我文公戎服輔王
以授楚捷不敢廢王命故也士莊伯不能詰復於趙文
子文子曰其辭順犯順不祥乃受之冬十月子展相鄭
伯如晉拜陳之功子西復伐陳陳及鄭平仲尼曰志有
之言以足志文以足言不言誰知其志言之無文行而
不遠晉為伯鄭入陳非文辭不為功慎辭哉
王子朝告諸侯(左傳)
王子朝使告於諸侯曰昔武王克殷成王靖四方康王
息民並建母弟以蕃屏周亦曰吾無專享文武之功且
為後人之迷敗傾覆而溺入於難則振救之至於夷王
王愆於厥身諸侯莫不並走其望以祈王身至於厲王
王心戾虐萬民弗忍居王於彘諸侯釋位以間王政宣
王有志而後效官至於幽王天不弔周王昏不若用愆
厥位攜王奸命諸侯替之而建王嗣用遷郟鄏則是兄
弟之能用力於王室也至於惠王天不靖周生頽禍心
施於叔帶惠襄辟難越去王都則有晉鄭咸黜不端以
綏定王家則是兄弟之能率先王之命也在定王六年
秦人降妖曰周其有頿王亦克能修其職諸侯服享二
世共職王室其有間王位諸侯不圖而受其亂災至於
靈王生而有頿王甚神聖無惡於諸侯靈王景王克終
其世今王室亂單旗劉狄剝亂天下壹行不若謂先王
何常之有唯余心所命其誰敢討之帥羣不弔之人以
行亂於王室侵欲無厭規求無度貫瀆鬼神慢棄刑法
倍奸齊盟傲狠威儀矯誣先王晉為不道是攝是贊思
肆其罔極兹不穀震盪播越竄在荆蠻未有攸底若我
一二兄弟甥舅奬順天法無助狡猾以從先王之命毋
速天罰赦圖不穀則所願也敢盡布其腹心及先王之
經而諸侯實深圖之昔先王之命曰王后無適則擇立
長年鈞以德德鈞以卜王不立愛公卿無私古之制也
穆后及太子壽早夭即世單劉贊私立少以間先王亦
唯伯仲叔季圖之
左史倚相規申公(國語)
左史倚相廷見申公子亹子亹不出左史謗之舉伯以
告子亹怒而出曰女無亦謂我老耄而舍我而又謗我
左史曰唯子老耄故欲見以交儆子若子方壯能經營
百事倚相將奔走承序於是不給而何暇得見昔衛武
公年數九十有五矣猶箴儆於國曰自卿以下至於師
長士苟在朝者無謂我老耄而舍我必恭恪於朝朝夕
以交戒我聞一二之言必誦志而納之以訓道我在輿
有旅賁之規位宁有官師之典倚几有誦訓之諫居寢
有暬御之箴臨事有瞽史之道宴居有師工之誦史不
失書矇不失誦以訓御之於是乎作懿戒以自儆也及
其沒也謂之叡聖武公子實不叡聖於倚相何害周書
曰文王至於日中昃不遑暇食惠於小民唯政之恭文
王猶不敢惰今子老楚國而欲自安也以禦數者王將
何為若常如此楚其難哉子亹懼曰老之過也乃驟見
左史
敬姜論勞逸(國語)
公父文伯退朝朝其母其母方績文伯曰以歜之家而
主猶績懼干季孫之怒也其以歜為不能事主乎其母歎
曰魯其亡乎使僮子備官而未之聞邪居吾語女昔聖
王之處民也擇瘠土而處之勞其民而用之故長王天
下夫民勞則思思則善心生逸則淫淫則忘善忘善則
惡心生沃土之民不材淫也瘠土之民莫不嚮義勞也
是故天子大采朝日與三公九卿祖識地德日中考政
與百官之政事師尹維旅牧相宣序民事少采夕月與
太史司載糾虔天刑日入監九御使潔奉禘郊之粢盛
而後即安諸侯朝脩天子之業命晝考其國職夕省其
典刑夜儆百工使無慆淫而後即安卿大夫朝考其職
晝講其庶政夕序其業夜庀其家事而後即安士朝而
受業晝而講貫夕而習復夜而計過無憾而後即安自
庶人以下明而動晦而休無日以怠王后親織玄紞公
侯之夫人加之以紘綖卿之内子為大帶命婦成祭服
列士之妻加之以朝服自庶士以下皆衣其夫社而賦
事烝而獻功男女效績愆則有辟古之制也君子勞心
小人勞力先王之訓也自上以下誰敢淫心舍力今我
寡也爾又在下位朝夕處事猶恐忘先人之業况有怠
惰其何以避辟吾冀而朝夕脩我曰必無廢先人爾今
曰胡不自安以是承先君之官余懼穆伯之絶祀也仲
尼聞之曰弟子志之季氏之婦不淫矣
郵無正論壘培(國語)
趙簡子使尹鐸為晉陽曰必墮其壘培吾將往焉若見
壘培是見寅與吉射也尹鐸往而增之簡子如晉陽見
壘怒曰必殺鐸也而後入大夫辭之不可曰是昭余讐
也郵無正進曰昔先主文子少釁於難從姬氏於公宫
有孝德以出在公族有恭德以升在位有武德以羞為
正卿有温德以成其名譽失趙氏之典刑而去其師保
基於其身以克復其所及景子長於公宫未及教訓而
嗣立矣亦能纂修其身以受先業無謗於國順德以學
子擇言以教子擇師保以相子今吾子嗣位有文之典
刑有景之教訓重之以師保加之以父兄子皆疏之以
及此難夫尹鐸曰思樂而喜思難而懼人之道也委土
可以為師保吾何為不增是以修之庶曰可以鑑而鳩
趙宗乎若罰之是罰善也罰善必賞惡臣何望焉簡子
說曰微子吾幾不為人矣以免難之賞賞尹鐸初伯樂
與尹鐸有怨以其賞如伯樂氏曰子免吾死敢不歸禄
辭曰吾為主圖非為子也怨若怨焉
周襄王不許晉文公請隧(國語)
晉文公既定襄王於郟王勞之以地辭請隧焉王弗許
曰昔我先王之有天下也規方千里以為甸服以供上
帝山川百神之祀以備百姓兆民之用以待不庭不虞
之患其餘以均分公侯伯子男使各有寧宇以順及天
地無逢其災害先王豈有賴焉内官不過九御外官不
過九品足以供給神祇而巳豈敢厭縱其耳目心腹以
亂百度亦唯是死生之服物采章以臨長百姓而輕重
布之王何異之有今天降禍災於周室余一人僅亦守
府又不佞以勤叔父而班先王之大物以賞私德其叔
父實應且憎以非余一人余一人豈敢有愛也先民有
言曰改玉改行叔父若能光裕大德更姓改物以創制
天下自顯庸也而縮取偹物以鎮撫百姓余一人其流
辟於裔土何辭之與有若由是姬姓也尚將列為公侯
以復先王之職大物其未可改也叔父其茂昭明德物
將自至余敢以私勞變前之大章以忝天下其若先王
與百姓何何政令之為也若不然叔父有地而隧焉余
安能知之文公遂不敢請受地而還
襄王止晉殺衛侯(國語)
温之會晉人執衛成公歸之於周晉侯請殺之王曰不
可夫政自上下者也上作政而下行之不逆故上下無
怨今叔父作政而不行無乃不可乎夫君臣無獄今元
咺雖直不可聽也君臣皆獄父子將獄是無上下也而
叔父聽之一逆矣又為臣殺其君其安庸刑布刑而不
庸再逆矣一合諸侯而有再逆政余懼其無後也不然
余何私於衛侯晉人乃歸衛侯
鄭燭之武說秦伯(左傳)
晉侯秦伯圍鄭以其無禮於晉且貳於楚也晉軍函陵
秦軍汜南佚之狐言於鄭伯曰國危矣若使燭之武見
秦君師必退公從之辭曰臣之壯也猶不如人今老矣
無能為也巳公曰吾不能早用子今急而求子是寡人
之過也然鄭亡子亦有不利焉許之夜縋而出見秦伯
曰秦晉圍鄭鄭既知亡矣若亡鄭而有益於君敢以煩
執事越國以鄙遠君知其難也焉用亡鄭以陪隣隣之
厚君之薄也若舍鄭以為東道主行李之往来共其乏
困君亦無所害且君嘗為晉君賜矣許君焦瑕朝濟而
夕設版焉君之所知也夫晉何厭之有既東封鄭又欲
肆其西封若不闕秦將焉取之闕秦以利晉唯君圖之
秦伯說與鄭人盟使杞子逢孫楊孫戍之乃還
臧孫論詰盜(左傳)
邾庶其以漆閭邱来奔季武子以公姑姊妻之皆有賜
於其從者於是魯多盜季孫謂臧武仲曰子盍詰盜武
仲曰不可詰也紇又不能季孫曰我有四封而詰其盜
何故不可子為司寇將盜是務去若之何不能武仲曰
子召外盜而大禮焉何以止吾盜子為正卿而来外盜
使紇去之將何以能庶其竊邑於邾以来子以姬氏妻
之而與之邑其從者皆有賜焉若大盜禮焉以君之姑
姊與其大邑其次皂牧輿馬其小者衣裳劒帶是賞盜
也賞而去之其或難焉紇也聞之在上位者灑濯其心
一以待人軌度其信可明徵也而後可以治人夫上之
所為民之歸也上所不為而民或為之是以加刑罰焉
而莫敢不懲若上之所為而民亦為之乃其所也又可
禁乎
吳蹶由對楚子(左傳)
楚子以諸侯及東夷伐吳以報棘櫟麻之役吳子使其
弟蹶由犒師楚人執之將以釁鼓王使問焉曰女卜来
吉乎對曰吉寡君聞君將治兵於敝邑卜之以守龜曰
余亟使人犒師請行以觀王怒之疾徐而為之備尚克
知之龜兆告吉曰克可知也君若驩焉好逆使臣滋敝
邑休怠而忘其死亡無日矣今君奮焉震電馮怒虐執
使臣將以釁鼔則吳知所備矣敝邑雖羸若早修完其
可以息師難易有備可謂吉矣且吴社稷是卜豈為一
人使臣獲釁軍鼓而敝邑知備以禦不虞其為吉孰大
焉國之守龜其何事不卜一臧一否其誰能常之城濮
之兆其報在邲今此行也其庸有報志乃弗殺
景王使詹桓伯責晉(左傳)
周甘人與晉閻嘉爭閻田晉梁丙張趯率隂戎伐潁王
使詹桓伯辭於晉曰我自夏以后稷魏駘芮岐畢吾西
土也及武王克商蒲姑商奄吾東土也巴濮楚鄧吾南
土也肅慎燕亳吾北土也吾何邇封之有文武成康之
建母弟以蕃屏周亦其廢隊是為豈如弁髦而因以敝
之先王居檮杌於四裔以禦魑魅故允姓之姦居於瓜
州伯父惠公歸自秦而誘以来使逼我諸姬入我郊甸
則戎焉取之戎有中國誰之咎也后稷封殖天下今戎
制之不亦難乎伯父圖之我在伯父猶衣服之有冠冕
木水之有本原民人之有謀主也伯父若裂冠毁冕拔
本塞原專棄謀主雖戎狄其何有余一人叔向謂宣子
曰文之伯也豈能改物翼戴天子而加之以共自文以
来世有衰德而暴蔑宗周以宣示其侈諸侯之貳不亦
宜乎且王辭直子其圖之宣子說王有姻喪使趙成如
周弔且致閻田與禭反潁俘王亦使賓滑執甘大夫襄
以說於晉晉人禮而歸之
陳芈尹蓋對吴子(左傳)
楚子西子期伐吴及桐汭陳侯使公孫貞子弔焉及良
而卒將以尸入吳子使太宰嚭勞且辭曰以水潦之不
時無乃廩然隕大夫之尸以重寡君之憂寡君敢辭上
介芈尹蓋對曰寡君聞楚為不道荐伐吳國滅厥民人
寡君使蓋備使弔君之下吏無禄使人逢天之慼大命
隕隊絶世於良廢日共積一日遷次今君命逆使人曰
無以尸造於門是我寡君之命委於草莽也且臣聞之
曰事死如生禮也於是乎有朝聘而終以尸將事之禮
又有朝聘而遭喪之禮若不以尸將命是遭喪而還也
無乃不可乎以禮防民猶或踰之今大夫曰死而棄之
是棄禮也其何以為諸侯主先民有言曰無穢虐士備
使奉尸將命苟我寡君之命逹於君所雖隕於深淵則
天命也非君與涉人之過也吳人内之
子産答韓宣子買環(左傳)
晉韓起聘於鄭宣子有環其一在鄭商宣子謁諸鄭伯
子産弗與曰非官府之守器也寡君不知子太叔子羽
謂子産曰韓子亦無幾求晉國亦未可以貳晉國韓子
不可偷也若屬有讒人交鬭其間鬼神而助之以興其
凶怒悔之何及吾子何愛於一環其以取憎於大國也
盍求而與之子産曰吾非偷晉而有二心將終事之是
以弗與忠信故也僑聞君子非無賄之難立而無令名
之患僑聞為國非不能事大字小之難無禮以定其位
之患夫大國之人令於小國而皆獲其求將何以給之
一共一否為罪滋大大國之求無禮以斥之何饜之有
吾且為鄙邑則失位矣若韓子奉命以使而求玉焉貪
淫甚矣獨非罪乎出一玉以起二罪吾又失位韓子成
貪將焉用之且吾以玉賈罪不亦銳乎韓子買諸賈人
既成賈矣商人曰必告君大夫韓子請諸子産曰日起
請夫環執政弗義弗敢復也今買諸商人商人曰必以
聞敢以為請子産對曰昔我先君桓公與商人皆出自
周庸次比耦以艾殺此地斬之蓬蒿藜藋而共處之世
有盟誓以相信也曰爾無我叛我無彊賈母或匄奪爾
有利市寶賄我勿與知恃此質誓故能相保以至於今
今吾子以好来辱而謂敝邑彊奪商人是教敝邑背盟
誓也毋乃不可乎吾子得玉而失諸侯必不為也若大
國令而共無藝鄭鄙邑也亦弗為也僑若獻玉不知所
成敢私布之韓子辭玉曰起不敏敢求玉以徼二罪敢
辭之
子産對晉人問立駟乞(左傳)
鄭駟偃卒子游娶於晉大夫生絲弱其父兄立子瑕子
産憎其為人也且以為不順弗許亦弗止駟氏聳他日絲
以告其舅冬晉人使以幣如鄭問駟乞之立故駟氏懼駟
乞欲逃子産弗遣請龜以卜亦弗予大夫謀對子産不
待而對客曰鄭國不天寡君之二三臣札瘥天昏今又
喪我先大夫偃其子幼弱其一二父兄懼墜宗主私族
於謀而立長親寡君與其二三老曰抑天實剥亂是吾
何知焉諺曰無過亂門民有兵亂猶憚過之而况敢知
天之所亂今大夫將問其故抑寡君實不敢知其誰實
知之平丘之會君尋舊盟曰無或失職若寡君之二三
臣其即世者晉大夫而專制其位是晉之縣鄙也何國
之為辭客幣而報其使晉人舍之
鄭游吉對士景伯(左傳)
晉頃公卒秋八月葬鄭游吉弔且送葬魏獻子使士景
伯詰之曰悼公之喪子西弔子蟜送葬今吾子無貳何
故對曰諸侯所以歸晉君禮也禮也者小事大大字小
之謂事大在共其時命字小在恤其所無以敝邑居大
國之間共其職貢與其備御不虞之患豈忘共命先王
之制諸侯之喪士弔大夫送葬唯嘉好聘享三軍之事
於是乎使卿晉之喪事敝邑之間先君有所助執紼矣
若其不間雖士大夫有所不獲數矣大國之惠亦慶其
加而不討其乏明底其情取備而已以為禮也靈王之
喪我先君簡公在楚我先大夫印段實往敝邑之少卿
也王吏不討恤所無也今大夫曰女盍從舊舊有豐有
省不知所從從其豐則寡君幼弱是以不共從其省則
吉在此矣唯大夫圖之晉人不能詰
越使諸稽郢行成於吳(國語)
吳王夫差起師伐越大夫種獻謀曰王不如設戎約辭
行成以喜其民以廣侈吳王之心吾以卜之於天天若
棄吳必許吾成而不吾足也將必寬然有伯諸侯之心
焉既罷弊其民而天奪之食安受其燼乃無有命矣越
王許諾乃命諸稽郢行成於吳曰寡君句踐使下臣郢
不敢顯然布幣行禮敢私告於下執事曰昔者越國見
禍得罪於天王天王親趨玉趾以心孤句踐而又宥赦
之君王之於越也繄起死人而肉白骨也孤不敢忘天
災其敢忘君王之大賜乎今句踐申禍無良草鄙之人
敢忘天王之大德而思邊垂之小怨以重得罪於下執
事句踐用帥二三之老親委重罪頓顙於邊今君王不
察盛怒屬兵將殘伐越國越國固貢獻之邑也君王不
以鞭箠使之而辱軍士使寇令焉句踐請盟一介嫡女
執箕箒以䀭姓於王宫一介嫡男奉槃匜以隨諸御春
秋貢獻不解於王府大王豈辱裁之亦征諸侯之禮也
夫諺曰狐埋之而狐搰之是以無成功今天王既封殖
越國以眀聞於天下而又刈亡之是天王之無成勞也
雖四方之諸侯則何實以事吳敢使下臣盡辭唯天王
秉利度義焉
晉隂飴甥對秦伯(左傳)
晉隂飴甥會秦伯盟於王城秦伯曰晉國和乎對曰不
和小人恥失其君而悼喪其親不憚征繕以立圉也曰
必報讐寧事戎狄君子愛其君而知其罪不憚征繕以
待秦命曰必報德有死無二以此不和秦伯曰國謂君
何對曰小人慼謂之不免君子恕以為必歸小人曰我
毒秦秦豈歸君君子曰我知罪矣秦必歸君貳而執之
服而舍之德莫厚焉刑莫威焉服者懷德貳者畏刑此
一役也秦可以霸納而不定廢而不立以德為怨秦不
其然秦伯曰是吾心也改館晉侯饋七牢焉
魯展喜犒齊師(左傳)
齊孝公伐我北鄙公使展喜犒師使受命於展禽齊侯
未入境展喜從之曰寡君聞君親舉玉趾將辱於敝邑
使下臣犒執事齊侯曰魯人恐乎對曰小人恐矣君子
則否齊侯曰室如縣罄野無青草何恃而不恐對曰恃
先王之命昔周公太公股肱周室夾輔成王成王勞之
而賜之盟曰世世子孫無相害也載在盟府太史職之
桓公是以糾合諸侯而謀其不恊彌縫其闕而匡救其
災昭舊職也及君即位諸侯之望曰其率桓之功我敝
邑用不敢保聚曰豈其嗣世九年而棄命廢職其若先
君何君必不然恃此以不恐齊侯乃還
定王使王孫滿對楚子(左傳)
楚子伐陸渾之戎遂至於雒觀兵於周疆定王使王孫
滿勞楚子楚子問鼎之大小輕重焉對曰在德不在鼎
昔夏之方有德也遠方圖物貢金九牧鑄鼎象物百物
而為之備使民知神姦故民入川澤山林不逢不若魑
魅魍魎莫能逢之用能恊於上下以承天休桀有昏德
鼎遷於商載祀六百商紂暴虐鼎遷於周德之休明雖
小重也其姦回昏亂雖大輕也天祚明德有所底止成
王定鼎於郟鄏卜世三十卜年七百天所命也周德雖
衰天命未改鼎之輕重未可問也
定王辭鞏朔獻齊捷(左傳)
晉侯使鞏朔獻齊捷於周王弗見使單襄公辭焉曰蠻
夷戎狄不式王命淫湎毁常王命伐之則有獻捷王親
受而勞之所以懲不敬勸有功也兄弟甥舅侵敗王略
王命伐之告事而已不獻其功所以敬親暱禁淫慝也
今叔父克遂有功於齊而不使命卿鎮撫王室所使来
撫余一人而鞏伯實来未有職司於王室又奸先王之
禮余雖欲於鞏伯其敢廢舊典以忝叔父夫齊甥舅之
國也而大師之後也寧不亦淫從其欲以怒叔父抑豈
不可諫誨士莊伯不能對王使委於三吏禮之如侯伯
克敵使大夫告慶之禮降於卿禮一等
戎子駒支對范宣子(左傳)
吳告敗於晉會於向為吳謀楚故也將執戎子駒支范
宣子親數諸朝曰来姜戎氏昔秦人廹逐乃祖吾離於
瓜州乃祖吾離被苫蓋蒙荆棘以来歸我先君我先君
惠公有不腆之田與女剖分而食之今諸侯之事我寡
君不如昔者蓋言語漏洩則職女之由詰朝之事爾無
與焉與將執女對曰昔秦人負恃其衆貪於土地逐我
諸戎惠公蠲其大德謂我諸戎是四嶽之裔胄也毋是
翦棄賜我南鄙之田狐狸所居豺狼所嘷我諸戎除翦
其荆棘驅其狐狸豺狼以為先君不侵不叛之臣至於
今不貳昔文公與秦伐鄭秦人竊與鄭盟而舍戍焉於
是乎有殽之師晉禦其上戎亢其下秦師不復我諸戎
實然譬如捕鹿晉人角之諸戎犄之與晉踣之戎何以
不免自是以来晉之百役與我諸戎相繼於時以從執
政猶殽志也豈敢離逷今官之師旅無乃實有所闕以
擕諸侯而罪我諸戎我諸戎飲食衣服不與華同贄幣
不通言語不逹何惡之能為不與於會亦無瞢焉賦青
蠅而退宣子辭焉使即事於會成愷悌也
子産對晉讓壊垣(左傳)
子産相鄭伯以如晉晉侯以我喪故未之見也子産使
盡壊其館之垣而納車馬焉士文伯讓之曰敝邑以政
刑之不脩寇盜充斥無若諸侯之屬辱在寡君者何是
以令吏人完客所館高其閈閎厚其墻垣以無憂客使
今吾子壊之雖從者能戒其若異客何以敝邑之為盟
主繕完葺墻以待賓客若皆毁之其何以共命寡君使
匄請命對曰以敝邑褊小介於大國誅求無時是以不
敢寧居悉索敝賦以来會時事逢執事之不間而未得
見又不獲聞命未知見時不敢輸幣亦不敢暴露其輸
之則君之府實也非薦陳之不敢輸也其暴露之則恐
燥濕之不時而朽蠧以重敝邑之罪僑聞文公之為盟
主也宫室卑庳無觀臺榭以崇大諸侯之館館如公寢
庫廐繕脩司空以時平易道路圬人以時塓館宫室諸
侯賓至甸設庭燎僕人巡宫車馬有所賓從有代巾車
脂轄隸人牧圉各贍其事百官之屬各展其物公不留
賓而亦無廢事憂樂同之事則巡之教其不知而恤其
不足賓至如歸無寧菑患不畏寇盜而亦不患燥濕今
銅鞮之宫數里而諸侯舍於隸人門不容車而不可踰
越盜賊公行而夭癘不戒賓見無時命不可知若又勿
壞是無所藏幣以重罪也敢請執事將何所命之雖君
之有魯喪亦敝邑之憂也若獲薦幣脩垣而行君之惠
也敢憚勤勞文伯復命趙文子曰信我實不德而以隸
人之垣以贏諸侯是吾罪也使士文伯謝不敏焉晉侯
見鄭伯有加禮厚其宴好而歸之乃築諸侯之館叔向
曰辭之不可以已也如是夫子産有辭諸侯頼之若之
何其釋辭也詩曰辭之輯矣民之恊矣辭之繹矣民之
莫矣其知之矣
鄭子産爭承(左傳)
晉合諸侯於平邱及盟子産爭承曰昔天子班貢輕重
以列列尊貢重周之制也卑而貢重者甸服也鄭伯男
也而使從公侯之貢懼弗給也敢以為請諸侯靖兵好
以為事行理之命無月不至貢之無藝小國有闕所以
得罪也諸侯脩盟存小國也貢獻無極亡可待也存亡
之制將在今矣自日中以爭至於昏晉人許之既盟子
大叔咎之曰諸侯若討其可瀆乎子産曰晉政多門貳
偷之不暇何暇討國不競亦陵何國之為仲尼謂子産
於是行也足以為國基矣
子産對晉邊吏讓登陴(左傳)
火之作也子産授兵登陴子太叔曰晉無乃討乎子産
曰吾聞之小國忘守則危况有災乎國之不可小有備
故也既晉之邊吏讓鄭曰鄭國有災晉君大夫不敢寧
居卜筮走望不愛牲玉鄭之有災寡君之憂也今執事
&KR0972;然授兵登陴將以誰罪邊人恐懼不敢不告子産對
曰若吾子之言敝邑之災君之憂也敝邑失政天降之
災又懼讒慝之間謀之以啟貪人薦為敝邑不利以重
君之憂幸而不亡猶可說也不幸而亡君雖憂之亦無
及也鄭有他竟望走在晉既事晉矣其敢有二心
叔向賀韓宣子憂貧(國語)
叔向見韓宣子宣子憂貧叔向賀之宣子曰吾有卿之
名而無其實無以從二三子吾是以憂子賀我何故對
曰昔欒武子無一卒之田其官不備其宗器宣其德行
順其憲則使越於諸侯諸侯親之戎狄懷之以正晉國
行刑不疚以免於難及桓子驕泰奢侈貪欲無蓺略則
行志假貸居賄宜及於難而賴武之德以沒其身及懷
子改桓之行而修武之德可以免於難而離桓之罪以
亡於楚夫郤昭子其富半公室其家半三軍恃其富寵
以泰於國其身尸於朝其宗滅於絳不然夫八郤五大
夫三卿其寵大矣一朝而滅莫之哀也唯無德也今吾
子有欒武子之貧吾以為能其德矣是以賀若不憂德
之不建而患貨之不足將弔不暇何賀之有宣子拜稽
首焉曰起也將亡賴子存之非起也敢專承之其自桓
叔以下嘉吾子之賜
晉郤至答楚子反(左傳)
晉郤至如楚聘且涖盟楚子享之子反相為地室而縣
焉郤至將登金奏作於下驚而走出子反曰日云莫矣
寡君須矣吾子其入也賓曰君不忘先君之好施及下
臣貺之以大禮重之以備樂如天之福兩君相見何以
代此下臣不敢子反曰如天之福兩君相見無亦唯是
一矢以相加遺焉用樂寡君須矣吾子其入也賓曰若
讓之以一矢禍之大者其何福之為世之治也諸侯間
於天子之事則相朝也於是乎有享宴之禮享以訓共
儉宴以示慈惠共儉以行禮而慈惠以布政政以禮成
民是以息百官承事朝而不夕此公侯之所以扞城其
民也故詩曰赳赳武夫公侯干城及其亂也諸侯貪冐
侵欲不忌爭尋常以盡其民略其武夫以為已腹心股
肱爪牙故詩曰赳赳武夫公侯腹心天下有道則公侯
能為民干城而制其腹心亂則反之今吾子之言亂之
道也不可以為法然吾子主也至敢不從遂入卒事歸
以語范文子文子曰無禮必食言吾死無日矣夫
晉叔向詒子産論鑄刑書(左傳)
鄭人鑄刑書叔向使詒子産書曰始吾有虞於子今則
已矣昔先王議事以制不為刑辟懼民之有爭心也猶
不可禁禦是故閑之以義糾之以政行之以禮守之以
信奉之以仁制為禄位以勸其從嚴斷刑罰以威其淫
懼其未也故誨之以忠聳之以行教之以務使之以和
臨之以敬涖之以彊斷之以剛猶求聖哲之上明察之
官忠信之長慈惠之師民於是乎可任使也而不生禍
亂民知有辟則不忌於上竝有爭心以徵於書而徼幸
以成之弗可為矣夏有亂政而作禹刑商有亂政而作
湯刑周有亂政而作九刑三辟之興皆叔世也今吾子
相鄭國作封洫立謗政制參辟鑄刑書將以靖民不亦
難乎詩曰儀式刑文王之典日靖四方又曰儀刑文王
萬邦作孚如是何辟之有民知爭端矣將棄禮而徵於
書錐刀之末將盡爭之亂獄滋豐賄賂並行終子之世
鄭其敗乎肸聞之國將亡必多制其此之謂乎復書曰
若吾子之言僑不才不能及子孫吾以救世也既不承
命敢忘大惠
衛祝佗爭先蔡(左傳)
劉文公合諸侯於召陵謀伐楚也將會衛子行敬子言
於靈公曰會同難嘖有煩言莫之治也其使祝佗從公
曰善乃使子魚及臯鼬將長蔡於衛衛侯使祝佗私於
萇弘曰聞諸道路不知信否若聞蔡將先衛信乎萇弘
曰信蔡叔康叔之兄也先衛不亦可乎子魚曰以先王
觀之則尚德也昔武王克商成王定之選建明德以蕃
屏周故周公相王室以尹天下於周為睦分魯公以大
路大旂夏后氏之璜封父之繁弱殷民六族條氏徐氏
蕭氏索氏長勺氏尾勺氏使帥其宗氏輯其分族將其
類醜以法則周公用即命於周是使之職事於魯以昭
周公之明德分之土田陪敦祝宗卜史備物典策官司
彝器因商奄之民命以伯禽而封於少皥之墟分康叔
以大路少帛綪茷旃旌大吕殷民七族陶氏施氏繁氏
錡氏樊氏饑氏終葵氏封畛土略自武父以南及圃田
之北境取於有閻之土以共王職取於相土之東都以
會王之東蒐𣆀季授土陶叔授民命以康誥而封於殷
虛皆啟以商政疆以周索分唐叔以大路密須之鼓闕
鞏沽洗懷姓九宗職官五正命以唐誥而封於夏虛啟
以夏政疆以戎索三者皆叔也而有令德故昭之以分
物不然文武成康之伯猶多而不獲是分也唯不尚年
也管蔡啟商惎間王室王於是乎殺管叔而蔡蔡叔以
車七乘徒七十人其子蔡仲改行帥德周公舉之以為
已卿士見之王而命之以蔡其命書云王曰胡無若爾
考之違王命也若之何其使蔡先衛也武王之母弟八
人周公為太宰康叔為司寇聃季為司空五叔無官豈
尚年哉曹文之昭也晉武之穆也曹為伯甸非尚年也
今將尚之是反先王也晉文公為踐土之盟衛成公不
在夷叔其母弟也猶先蔡其載書云王若曰晉重魯申
衛武蔡甲午鄭捷齊潘宋王臣莒期藏在周府可覆視
也吾子欲復文武之略而不正其德將如之何萇弘說
告劉子與范獻子謀之乃長衞侯於盟
子産與范宣子論重幣(左傳)
范宣子為政諸侯之幣重鄭人病之二月鄭伯如晉子
産寓書於子西以告宣子曰子為晉國四鄰諸侯不聞
令德而聞重幣僑也惑之僑聞君子長國家者非無賄
之患而無令名之難夫諸侯之賄聚於公室則諸侯貳
若吾子賴之則晉國貳諸侯貳則晉國壊晉國貳則子
之家壞何沒沒也將焉用賄夫令名德之輿也德國家
之基也有基無壞無亦是務乎有德則樂樂則能久詩
云樂只君子邦家之基有令德也夫上帝臨女無貳爾
心有令名也夫恕思以明德則令名載而行之是以遠
至邇安毋寧使人謂子子實生我而謂子浚我以生乎
象有齒以焚其身賄也
子産論晉侯疾(左傳)
晉侯有疾鄭伯使公孫僑如晉聘且問疾叔向問焉曰
寡君之疾病卜人曰實沈臺駘為祟史莫之知敢問此
何神也子産曰昔高辛氏有二子伯曰閼伯季曰實沈
居於曠林不相能也日尋干戈以相征討后帝不臧遷
閼伯於商邱主辰商人是因故辰為商星遷實沈於大
夏主參唐人是因以服事夏商其季世曰唐叔虞當武
王邑姜方震大叔夢帝謂已余命而子曰虞將與之唐
屬諸參而蕃育其子孫及生有文在其手曰虞遂以命
之及成王滅唐而封太叔焉故參為晉星由是觀之則
實沈參神也昔金天氏有裔子曰昧為玄冥師生允格
臺駘臺駘能業其官宣汾洮障大澤以處太原帝用嘉
之封諸汾川沈姒蓐黃實守其祀今晉主汾而滅之矣
由是觀之則臺駘汾神也抑此二者不及君身山川之
神則水旱癘疫之災於是乎禜之日月星辰之神則雪
霜風雨之不時於是乎禜之若君身則亦出入飲食哀
樂之事也山川星辰之神又何為焉僑聞之君子有四
時朝以聽政晝以訪問夕以修令夜以安身於是乎節
宣其氣勿使有所壅閉湫底以露其體兹心不爽而昏
亂百度今無乃壹之則生疾矣僑又聞之内官不及同
姓其生不殖美先盡矣則相生疾君子是以惡之故志
曰買妾不知其姓則卜之違此二者古之所慎也男女
辨姓禮之大司也今君内實有四姬焉其無乃是也乎
若由是二者弗可為也已四姬有省猶可無則必生疾
矣叔向曰善哉肸未之聞也此皆然矣叔向出行人揮
送之叔向問鄭故焉且問子晳對曰其與幾何無禮而
好陵人怙富而卑其上弗能久矣晉侯聞子産之言曰
博物君子也重賄之
子産論尹何為邑(左傳)
子皮欲使尹何為邑子産曰少未知可否子皮曰愿吾
愛之不吾叛也使夫往而學焉夫亦愈知治矣子産曰
不可人之愛人求利之也今吾子愛人則以政猶未能
操刀而使割也其傷實多子之愛人傷之而已其誰敢
求愛於子子於鄭國棟也棟折榱崩僑將厭焉敢不盡
言子有美錦不使人學製焉大官大邑身之所庇也而
使學者製焉其為美錦不亦多乎僑聞學而後入政未
聞以政學者也若果行此必有所害譬如田獵射御貫
則能獲禽若未嘗登車射御則敗績厭覆是懼何暇思
獲子皮曰善哉虎不敏吾聞君子務知大者遠者小人
務知小者近者我小人也衣服附在吾身我知而慎之
大官大邑所以庇身也我遠而慢之微子之言吾不知
也他日我曰子為鄭國我為吾家以庇焉其可也今而
後知不足自今請雖吾家聽子而行子産曰人心之不
同如其面焉吾豈敢謂子面如吾面乎抑心所謂危亦
以告也子皮以為忠故委政焉子産是以能為鄭國
趙良說商君(史記)
商君相秦十年宗室貴戚多怨望者趙良見商君商君
曰鞅之得見也從孟蘭臯今鞅請得交可乎趙良曰僕
弗敢願也孔丘有言曰推賢而戴者進聚不肖而王者
退僕不肖故不敢受命僕聞之曰非其位而居之曰貪
位非其名而有之曰貪名僕聽君之義則恐僕貪位貪
名也故不敢聞命商君曰子不說吾治秦與趙良曰反
聽之謂聰内視之謂明自勝之謂強虞舜有言曰自卑
也尚矣君不若道虞舜之道無為問僕矣商君曰始秦
戎翟之教父子無别同室而居今我更制其教而為其
男女之别大築冀闕營如魯衛矣子觀我治秦也孰與
五羖大夫賢趙良曰千羊之皮不如一狐之腋千人之
諾諾不如一士之諤諤武王諤諤以昌殷紂墨墨以亡
君若不非武王乎則僕請終日正言而無誅可乎商君
曰語有之矣貌言華也至言實也苦言藥也甘言疾也
夫子果肯終日正言鞅之藥也鞅將事子子又何辭焉
趙良曰夫五羖大夫荆之鄙人也聞秦穆公之賢而願
望見行而無資自粥於秦客被褐食牛期年繆公知之
舉之牛口之下而加之百姓之上秦國莫敢望焉相秦
六七年而東伐鄭三置晉國之君一救荆國之禍發教
封内而巴人致貢施德諸侯而八戎來服由余聞之款
關請見五羖大夫之相秦也勞不坐乘暑不張盖行於
國中不從車乘不操干戈功名藏於府庫德行施於後
世五羖大夫死秦國男女流涕童子不歌謠舂者不相
杵此五羖大夫之德也今君之見秦王也因嬖人景監
以為主非所以為名也相秦不以百姓為事而大築冀
闕非所以為功也刑黥太子之師傅殘傷民以峻刑是
積怨畜禍也教之化民也深於命民之效上也捷於令
今君又左建外易非所以為教也君又南面而稱寡人
日繩秦之貴公子詩曰相鼠有體人而無禮人而無禮
何不遄死以詩觀之非所以為壽也公子虔杜門不出
已八年矣君又殺祝懽而黥公孫賈詩曰得人者興失
人者崩此數事者非所以得人也君之出也後車十數
從車載甲多力而駢脅者為驂乘持矛而操闟戟者旁
車而趨此一物不具君固不出書曰恃德者昌恃力者
亡君之危若朝露尚將欲延年益壽乎則何不歸十五
都灌園於鄙勸秦王顯巖穴之士養老存孤敬父兄序
有功尊有德可以少安君尚將貪商於之富寵秦國之
政畜百姓之怨秦王一旦捐賓客而不立朝秦國之所
以收君者豈其微哉亡可翹足而待商君弗從
隋何說淮南王布(史記)
漢王使使臣敬進書大王御者竊怪大王與楚何親也
淮南王曰寡人北鄉而臣事之隋何曰大王與項王俱
列為諸侯北鄉而臣事之必以楚為強可以託國也項
王伐齊身負版築以為士卒先大王宜悉淮南之衆身
自將之為楚軍先鋒今乃發四千人以助楚夫北面而臣
事人者固若是乎夫漢王戰於彭城項王未出齊也大
王宜騷淮南之兵渡淮日夜會戰彭城下今撫萬人之衆無
一人渡淮者垂拱而觀其孰勝夫託國於人者固若是
乎大王提空名以鄉楚而欲厚自託臣竊為大王不取
也然大王不背楚者以漢為弱也夫楚兵雖強天下負
之以不義之名以其背盟約而殺義帝也然而楚王恃
戰勝自強漢王收諸侯還守成臯滎陽下蜀漢之粟
深溝壁壘分卒守徼乘塞楚人還兵間以梁地深入敵
國八九百里欲戰則不得攻城則力不能老弱轉糧千
里之外楚兵至滎陽成臯漢堅守而不動進則不得攻
退則不能解故曰楚兵不足恃也使楚兵勝漢則諸侯自
危懼而相救夫楚之強適足以致天下之兵耳故楚不
如漢其勢易見也今大王不與萬全之漢而自託於危
亡之楚臣竊為大王惑之臣非以淮南之兵足以亡楚
也夫大王發兵而背楚項王必留留數月漢之取天下
可以萬全臣請與大王杖劒而歸漢王漢王必裂地而
封大王又況淮南淮南必大王有也故漢王敬使使臣
進愚計願大王之留意也
文編卷四十五
