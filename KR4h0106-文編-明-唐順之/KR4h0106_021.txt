文編卷二十一
明唐順之編
伯陽甫論三川震(國語)
幽王三年西周三川皆震伯陽父曰周將亡矣夫天地
之氣不失其序若過其序民之亂也陽伏而不能出隂
遁而不能烝于是有地震今三川實震是陽失其所而
鎮隂也陽失而在隂源必塞源塞國必亡夫水土演而
民用也水土無演民乏財用不亡何待昔伊洛竭而夏
亡河竭而商亡今周德若二代之季矣其川源又塞塞
必竭夫國必依山川山崩川竭亡之徵也川竭山必崩
若國亡不過十年數之紀也夫天之所棄不過其紀是
歲也三川竭岐山崩十一年幽王乃滅周乃東遷
史蘇論驪姬敗國(國語)
獻公伐驪戎克之滅驪子獲驪姬以歸立以為夫人生
奚齊其娣生卓子驪姬請使申生處曲沃以速懸重耳
處蒲城夷吾處屈奚齊處絳以儆亡辱之故公許之史
蘇朝告大夫曰二三大夫其戒之乎亂本生矣日君以
驪姬為夫人民之疾心固皆至矣昔者之伐也起百姓
以為百姓也是以民能欣之故莫不盡忠極勞以致死
今君起百姓以自封也民外不得其利而内惡其貪則
上下既有判矣然而又生男其天道也天彊其毒民疾
其態其亂生哉吾聞君子好好而惡惡樂樂而安安是
以能有常伐木不自其本必復生塞水不自其源必復
流滅禍不自其基必復亂今君滅其父而畜其子禍之
基也畜其子又從其欲子思報父之耻而信其欲雖好
色必惡心不可謂好好其色必授之情彼得其情以厚
其欲從其惡心必敗國且深亂亂必自女戎三代皆然
驪姬果作難殺太子而逐二公子君子曰知難本矣
郤叔虎論伐翟柤(國語)
獻公田見翟柤之氛歸寢不寐郤叔虎朝公語之對曰
牀第之不安邪抑驪姬之不存側邪公辭焉出遇士蒍
曰今夕君不寐必為翟柤也夫翟柤之君好專利而不
忌其臣競謟以求媚其進者壅塞其退者距違其上貪
以忍其下偷以幸有縱君而亡諫臣有冐上而亡忠下
君臣上下各厭其私以縱其回民各有心亡所據依以
是處國不亦難乎君若伐之可克也吾不言子必言之
士蒍以告公說乃伐翟柤
展禽論祀爰居(國語)
海鳥曰爰居止于魯東門之外三日臧文仲使國人祭
之展禽曰越哉臧孫之為政也夫祀國之大節也而節
政之所成也故慎制祀以為國典今亡故而加典非政
之宜也夫聖王之制祀也法施於民則祀之以死勤事
則祀之以勞定國則祀之能禦大災則祀之能扞大患
則祀之非是族也不在祀典昔烈山氏之有天下也其
子曰柱能殖百穀百蔬夏之興也周棄繼之故祀以為
稷共工氏之伯九有也其子曰后土能平九土故祀以
為社黃帝能成命百物以明民共財顓頊能修之帝嚳
能序三辰以固民堯能單均刑法以儀民舜勤民事而
野死鯀鄣洪水而殛死禹能以德修鯀之功契為司徒
而民輯冥勤其官而水死湯以寬治民而除其邪稷勤
百穀而山死文王以文昭武王去民之穢故有虞氏禘
黃帝而祖顓頊郊堯而宗舜夏后氏禘黃帝而祖顓頊
郊鯀而宗禹商人禘舜而祖契郊冥而宗湯周人禘嚳
而郊稷祖文王而宗武王幕能帥顓頊者也有虞氏報
焉杼能帥禹者也夏后氏報焉上甲微能帥契者也商
人報焉高圉太王能帥稷者也周人報焉凡禘郊宗祖
報此五者國之典祀也加之以社稷山川之神皆有功
烈於民者也及前哲令德之人所以為民質也及天之
三辰民所以瞻仰也及地之五行所以生殖也及九州
名山川澤所以出財用也非是不在祀典今海鳥至已
不知而祀之以為國典難以為仁且知矣夫仁者講功
而知者處物亡功而祀之非仁也不知而不問非知也
今兹海其有災乎夫廣川之鳥獸恒知而避其灾也是
歲也海多大風冬煗文仲聞柳下季之言曰信吾過也
季子之言不可不法也使書以為三筴
内史過論晉君臣(國語)
襄王使召公過及内史過賜晉惠公命呂甥郤芮相晉
侯不敬晉侯執玉卑拜不稽首内史過歸以告王曰晉
不亡其君必無後且呂郤將不免王曰何故對曰夏書
有之曰衆非元后何戴后非衆無與守邦在湯誓曰予
一人有罪無以萬夫萬夫有罪在予一人在盤庚曰國
之臧則維女衆國之不臧則維予一人是有逸罰如是
則長衆使民不可不慎也民之所急在於大事先王知
大事之必以衆濟也故祓除其心以和惠民考中度衷
以蒞之昭明物則以訓之制義庶孚以行之祓除其心
精也考中度衷忠也昭明物則禮也制義庶孚信也然
則長衆使民之道非精不和非忠不立非禮不順非信
不行今晉侯即位而背内外之賂虐其處者棄其信也
不敬王命棄其禮也施其所惡棄其忠也以惡實心棄
其精也四者皆棄則遠不至而近不和矣將何以守國
古者先王既有天下又崇立上帝明神而敬事之于是
乎有朝日夕月以教民事君諸侯春秋受職于王以臨
其民大夫士日恪位著以儆其官庶人工商各守其業
以共其上猶恐有墜失也故為車服旗章以旌之為贄
幣瑞節以鎮之為班爵貴賤以列之為令聞嘉譽以聲
之猶有散遷解慢而著在刑辟流在裔土於是乎有夷
蠻之國有斧鉞刀墨之民而况可以淫縱其身乎夫晉
侯非嗣也而得其位亹亹怵惕保任戒懼猶曰未也若
將廣其心而遠其鄰陵其民而卑其上將何以固守夫
執玉卑替其摯也拜不稽首誣其王也替摯無鎮誣王
無民夫天事恒象任重享大者必速及故晉侯誣王人
亦將誣之欲替其摯人亦將替之大臣享其禄弗諫而
阿之亦必及焉襄王三年而立晉侯八年而隕于韓十
六年而晉人殺懷公無胄秦人殺子金子公
單襄公言陳必亡(國語)
定王使單襄公聘于宋遂假道于陳以聘于楚火朝覿
矣道茀不可行也侯不在疆司空不視塗澤不陂川不
梁埜有庾積場功未畢道無列樹墾田若藝膳宰不致
餼司里不授館國無寄寓縣無施舍民將築臺于夏氏
及陳陳靈公與孔寧儀行父南冠以如夏氏留賓弗見
單子歸告王曰陳侯不有大咎國必亡王曰何故對曰
夫辰角見而雨畢天根見而水涸本見而草木節解駟
見而隕霜火見而清風戒寒故先王之教曰雨畢而除
道水涸而成梁草木節解而備藏隕霜而冬裘具清風
至而修城郭宮室故夏令曰九月除道十月成梁其時
儆曰收而場功偫而畚挶營室之中土功其始火之初
見期于司里此先王之所以不用財賄而廣施德于天
下者也今陳國火朝覿矣而道路若塞埜場若棄澤不
陂障川無舟梁是廢先王之教也周制有之曰列樹以
表道立鄙食以守路國有郊牧疆有寓望藪有圃草囿
有林池所以禦災也其餘無非穀土民無懸耜埜無奥
草不奪民時不蔑民功有優無匱有逸無罷國有班事
縣有序民今陳國道路不可知田在草間功成而不收
民罷於逸樂是棄先王之法制者也周之秩官有之曰
敵國賓至關尹以告行理以節逆之候人為導卿出郊
勞門尹除門宗祝執祀司里授館司徒具徒司空視塗
司寇詰奸虞人入材甸人積薪火師監燎水師監濯膳
宰致餐廪人獻餼司馬陳芻工人展車百官各以物至
賓入如歸是故小大莫不懷愛其貴國之賓至則以班
加一等益虔至于王使則皆官正涖事上卿監之若王
廵守則君親監之今雖朝也不才有分族於周承王命
以為過賓於陳而司事莫至是蔑先王之官也先王之
令有之曰天道賞善而罰淫故凡我造國無從非彛無
即慆淫各守爾典以承天休今陳侯不念胤續之常棄
其伉儷妃嬪而帥其卿佐以淫于夏氏不亦凟姓矣乎
陳我大姬之後也棄衮冕而南冠以出不亦簡彛乎是
又犯先王之令也昔先王之教茂帥其德也猶恐隕越
若廢其教而棄其制蔑其官而犯其令將何以守國居
大國之間而無此四者其能久乎六年單子如楚八年
陳侯殺于夏氏九年楚子入陳
單襄公論郤氏必亡(國語)
晉既克楚于鄢使郤至告慶於周未將事王叔簡公飲
之酒交酧好貨皆厚飲酒宴語相說也明日王叔子譽
諸朝郤至見召桓公與之語召公以告單襄公曰王叔
子譽温季以為必相晉國相晉國必大得諸侯勸二三
君子必先導焉可以樹今夫子見我以晉國之克也為
已實謀之曰微我晉不戰矣楚有五敗晉不知乘我則
彊之背宋之盟一也薄德而以地賂諸侯二也棄壯之
良而用幼弱三也建立卿士而不用其言四也夷鄭從
之三陳而不整五也罪不由晉晉得其民四軍之帥旅
力方剛卒伍治整諸侯與之是有五勝也有辭一也得
民二也軍帥彊禦三也行列治整四也諸侯輯睦五也
有一勝猶足用也有五勝以伐五敗而避之者非人也
不可以不戰欒范不欲我則彊之戰而勝是吾力也且
夫戰也微謀吾有三伐勇而有禮反之以仁吾三逐楚
君之卒勇也見其君必下而趨禮也能獲鄭伯而赦之
仁也若是而知晉國之政楚越必朝吾曰子則賢矣抑
晉國之舉也不失其次吾懼政之未及子也謂我曰夫
何次之有昔先大夫荀伯自下軍之佐以政趙宣子未
有軍行而以政今欒伯自下軍往是三子也吾又過于
四之無不及若佐新軍而升為政不亦可乎將必求之
是其言也君以為奚若襄公曰人有言曰兵在其頸其
郤至之謂乎君子不自稱也非以讓也惡其蓋人也夫
人性陵上者也不可蓋也求蓋人其抑下滋甚故聖人
貴讓且諺曰獸惡其網民惡其上書曰民可近也而不
可上也詩曰豈弟君子求福不回在禮敵必三讓是則
聖人知民之不可加也故王天下者必先諸民然後庇
焉則能長利今郤至在七人之下而欲上之是求蓋七
人也其亦有七怨怨在小醜猶不可堪而况在侈卿乎
其何以待之晉之克也天有惡於楚也故儆之以晉而
郤至佻天以為已力不亦難乎佻天不祥乘人不義不
祥則天棄之不義則民勝之且郤至何三伐之有夫仁
禮勇皆民之為也以義死用謂之勇奉義順則謂之禮
畜義豐功謂之仁奸仁為佻奸禮為羞奸勇為賊夫戰
盡敵為上守和同順義為上故制戍以果毅制朝以序
成畔戰而擅舍鄭君賊也棄毅行容羞也畔國即讐佻
也有三奸以求替其上遠于得政矣以吾觀之兵在其
頸不可久也雖吾王叔未能違難在大誓曰民之所欲
天必從之王叔欲卻至能勿從乎郤至歸明年死難及
伯輿之獄王叔陳生奔晉
單襄公論晉君臣(國語)
柯陵之會單襄公見晉厲公視遠步高晉郤錡見單子
其語犯郤犨見其語迃郤至見其語伐齊國佐見其語
盡魯成公見言及晉難及郤犨之譖單子曰君何患焉
晉將有亂其君與三郤其當之乎魯侯曰寡人愳不免
於晉今君曰將有亂敢問天道乎抑人故也對曰吾非
瞽史焉知天道吾見晉君之容而聽三郤之語矣殆必
禍者也夫君子目以定體足以從之是以觀其容而知
其心矣目以處義足以步目今晉侯視遠而足高目不
存體而足不步目其心必異矣目體不相從何以能久
夫合諸侯國之大事也於是乎觀存亡故國將無咎其
君在會步言視聽必皆無謫則可以知德矣視遠日絶
其義足高日棄其德言爽日反其信聽淫日離其名夫
目以處義足以踐德口以庇信耳以聽名者也故不可
不慎也偏喪有咎既喪則國從之晉侯爽二吾是以云
夫郤氏晉之寵人也三卿而五大夫可以戒懼矣高位
實疾僨厚味實腊毒今郤伯之語犯叔迃季伐犯則陵
人迃則誣人伐則揜人有是寵也而益之以三怨其誰
能忍之雖齊國子亦將與焉立于淫亂之國而好盡言
以招人過怨之本也唯善人能受盡言齊其有乎吾聞
之國德而鄰於不修必受其福今君偪于晉而鄰於齊
齊晉有禍可以取伯無德之患何憂於晉
北宮文子論威儀(左傳)
衛侯在楚北宮文子見令尹圍之威儀言于衛侯曰令
尹似君矣將有他志雖獲其志不能終也詩云靡不有
初鮮克有終終之實難令尹其將不免公曰子何以知
之對曰詩云敬慎威儀惟民之則令尹無威儀民無則
焉民所不則以在民上不可以終公曰善哉何謂威儀
對曰有威而可畏謂之威有儀而可象謂之儀君有君
之威儀其臣畏而愛之則而象之故能有其國家令聞
長世臣有臣之威儀其下畏而愛之故能守其官職保
族宜家順是以下皆如是是以上下能相固也衛詩曰
威儀棣棣不可選也言君臣上下父子兄弟内外大小
皆有威儀也周詩曰朋友攸攝攝以威儀言朋友之道
必相教訓以威儀也周書數文王之德曰大國畏其力
小國懷其德言畏而愛之也詩云不識不知順帝之則
言則而象之也紂囚文王七年諸侯皆從之囚紂于是
乎懼而歸之可謂愛之文王伐崇再駕而降為臣蠻夷
帥服可謂畏之文王之功天下誦而歌舞之可謂則之
文王之行至今為法可謂象之有威儀也故君子在位
可畏施舍可愛進退可度周旋可則容止可觀作事可
法德行可象聲氣可樂動作有文言語有章以臨其下
謂之有威儀也
公子札來聘(左傳)
吳公子札來聘請觀於周樂使工為之歌周南召南曰
美哉始基之矣猶未也然勤而不怨矣為之歌邶鄘衛
曰美哉淵乎憂而不困者也吾聞衛康叔武公之德如
是是其衛風乎為之歌王曰美哉思而不愳其周之東
乎為之歌鄭曰美哉其細巳甚民弗堪也是其先亡乎
為之歌齊曰美哉泱泱乎大風也哉表東海者其大公
乎國未可量也為之歌豳曰美哉蕩乎樂而不淫其周
公之東乎為之歌秦曰此之謂夏聲夫能夏則大大之
至也其周之舊乎為之歌魏曰美哉渢渢乎大而婉險
而易行以德輔此則明主也為之歌唐曰思深哉其有
陶唐氏之遺民乎不然何憂之遠也非令德之後誰能
若是為之歌陳曰國無主其能久乎自鄶以下無譏焉
為之歌小雅曰美哉思而不貳怨而不言其周德之衰
乎猶有先王之遺民焉為之歌大雅曰廣哉熙熙乎曲
而有直體其文王之德乎為之歌頌曰至矣哉直而不
倨曲而不屈邇而不偪遠而不擕遷而不淫復而不厭
哀而不愁樂而不荒用而不匱廣而不宣施而不費取
而不貪處而不底行而不流五聲和八風平節有度守
有序盛德之所同也見舞象箾南籥者曰美哉猶有憾
見舞大武者曰美哉周之盛也其若此乎見舞韶濩者
曰聖人之弘也而猶有慙德聖人之難也見舞大夏者
曰美哉勤而不德非禹其誰能修之見舞韶箾者曰德
至矣哉大矣如天之無不幬也如地之無不載也雖甚
盛德其蔑以加於此矣觀止矣若有他樂吾不敢請已
晏嬰叔向論齊晉(左傳)
齊侯使晏嬰請繼室於晉既成昏晏子受禮叔向從之
宴相與語叔向曰齊其如何晏子曰此季世也吾弗知
齊其為陳氏矣公棄其民而歸於陳氏齊舊四量豆區
釡鍾四升為豆各自其四以登於釡釡十則鍾陳氏三
量皆登一焉鍾乃大矣以家量貸而以公量收之山木
如市弗加于山魚鹽蜃蛤弗加于海民參其力二入於
公而衣食其一公聚朽蠧而三老凍餒國之諸市屨賤
踊貴民人痛疾而或燠休之其愛之如父母而歸之如
流水欲無獲民將焉辟之箕伯直柄虞遂伯戲其相胡
公大姬巳在齊矣叔向曰然雖吾公室今亦季世也戎
馬不駕卿無軍行公乘無人卒列無長庶民罷敝而宫
室滋侈道殣相望而女富溢尤民聞公命如逃宼讐欒
卻胥原狐續慶伯降在皂隸政在家門民無所依君日
不悛以樂慆憂公室之卑其何日之有讒鼎之銘曰昧
旦丕顯後世猶怠況日不悛其能久乎晏子曰子將若
何叔向曰晉之公族盡矣肹聞之公室將卑其宗族枝
葉先落則公從之肹之宗十一族惟羊舌氏在而已肹
又無子公室無度幸而得死豈其獲祀
子產論伯有為厲(左傳)
鄭人相驚以伯有曰伯有至矣則皆走不知所往鑄刑
書之歲二月或夢伯有介而行曰壬子余將殺帶也明
年壬寅余又將殺段也及壬子駟帶卒國人益懼齊燕
平之月壬寅公孫段卒國人愈懼其明月子產立公孫
洩及良止以撫之乃止子大叔問其故子産曰鬼有所
歸乃不為厲吾為之歸也太叔曰公孫洩何為子產曰
說也為身無義而圖說從政有所反之以取媚也不媚
不信不信民不從也及子產適晉趙景子問焉曰伯有
猶能為鬼乎子產曰能人生始化曰魄既生魄陽曰魂
用物精多則䰟魄彊是以有精爽至于神明匹夫匹婦
彊死其䰟魄猶能馮依於人以為淫厲况良霄我先君
穆公之胄子良之孫子耳之子敝邑之卿從政三世矣
鄭雖無腆抑諺曰蕞爾國而三世執其政柄其用物也
弘矣其取精也多矣其族又大所馮厚矣而彊死能為
鬼不亦宜乎
叔向論楚子干得國(左傳)
子干歸韓宣子問於叔向曰子干其濟乎對曰難宣子
曰同惡相求如市賈焉何難對曰無與同好誰與同惡
取國有五難有寵而無人一也有人而無主二也有主
而無謀三也有謀而無民四也有民而無德五也子干
在晉十三年矣晉楚之從不聞達者可謂無人族盡親
叛可謂無主無釁而動可謂無謀為羈終世可謂無民
亡無愛徵可謂無德王虐而不忌楚君子干涉五難以
弑舊君誰能濟之有楚國者其棄疾乎君陳蔡城外屬
焉苛慝不作盗賊伏隐私欲不違民無怨心先神命之
國民信之芊姓有亂必季實立楚之常也獲神一也有
民二也令德三也寵貴四也居常五也有五利以去五
難誰能害之子干之官則右尹也數其貴寵則庶子也
以神所命則又遠之其貴亡矣其寵棄矣民無懷焉國
無與焉將何以立宣子曰齊桓晉文不亦是乎對曰齊
桓衛姬之子也有寵於僖有鮑叔牙賓須無隰朋以為
輔佐有莒衛以為外主有國高以為内主從善如流下
善齊肅不藏賄不從欲施舍不倦求善不厭是以有國
不亦宜乎我先君文公狐季姬之子也有寵於獻好學
而不貳生十七年有士五人有先大夫子餘子犯以為
腹心有魏犨賈佗以為股肱有齊宋秦楚以為外主有
欒郤狐先以為内主亡十九年守志彌篤惠懷棄民民
從而與之獻無異親民無異望天方相晉將何以代文
此二君者異于子干共有寵子國有奥主無施于民無
援于外去晉而不送歸楚而不逆何以冀國
子太叔對趙簡子問禮(左傳)
子太叔見趙簡子簡子問揖讓周旋之禮焉對曰是儀
也非禮也簡子曰敢問何謂禮對曰吉也聞諸先大夫
子產曰夫禮天之經也地之義也民之行也天地之經
而民實則之則天之明因地之性生其六氣用其五行
氣為五味發為五色章為五聲淫則昏亂民失其性是
故為禮以奉之為六畜五牲三犧以奉五味為九文六
采五章以奉五色為九歌八風七音六律以奉五聲為
君臣上下以則地義為夫婦外内以經二物為父子兄
弟姑娣甥舅昏媾姻亞以象天明為政事庸力行務以
從四時為刑罰威獄使民畏忌以類其震曜殺戮為温
慈惠和以效天之生殖長育民有好惡喜怒哀樂生於
六氣是故審則宜類以制六志哀有哭泣樂有歌舞喜
有施舍怒有戰鬭喜生于好怒生于惡是故審行信令
禍福賞罰以制死生生好物也死惡物也好物樂也惡
物哀也哀樂不失乃能叶于天地之性是以長久簡子
曰甚哉禮之大也對曰禮上下之紀天地之經緯也民
之所以生也是以先王尚之故人之能自曲直以赴禮
者謂之成人大不亦宜乎簡子曰鞅也請終身守此言
也
沈尹戍論子常城郢(左傳)
楚囊瓦為令尹城郢沈尹戍曰子常必亡郢苟不能衛
城無益也古者天子守在四夷天子卑守在諸侯諸侯
守在四鄰諸侯卑守在四境慎其四境結其四援民狎
其埜三務成功民無内憂而又無外懼國焉用城今吳
是懼而城于郢守已小矣卑之不獲能無亡乎昔梁伯
溝其公宮而民潰民棄其上不亡何待夫正其疆場修
其土田險其走集親其民人明其五候信其鄰國慎其
官守守其交禮不僭不貪不懦不耆完其守備以待不
虞又何畏矣詩曰無念爾祖聿修厥德無亦監乎若敖
蚡冐至于武文土不過同慎其四境猶不城郢今土數
圻而郢是城不亦難乎
鬭旦論子常必亡(國語)
鬭旦廷見令尹子常子常與之語問蓄貨聚馬歸以語
其弟曰楚其亡乎不然令尹其不免乎吾見令尹令尹
問畜聚積實如餓豺狼焉殆必亡者也夫古者聚貨不
妨民衣食之利聚馬不害民之財用國馬足以行軍公
馬足以稱賦不是過也公貨足以賓獻家貨足以共用
不是過也夫貨馬郵則闕於民民多闕則有離畔之心
將何以封矣昔鬭子文三舍令尹無一日之積恤民之
故也成王聞子文之朝不及夕也于是乎每朝設脯一
束糗一筐以羞子文至于今令尹秩之成王每出子文
之祿必逃王止而後復人謂子文曰人生求富而子逃
之何也對曰夫從政者以庇民也民多曠者而我取富
焉是勤民以自封也死無日矣我逃死非逃富也故莊
王之世滅若敖氏唯子文之後在至於今處鄖為楚良
臣是不先恤民而後已之富乎今子常先大夫之後也
而相楚君無令名于四方民之羸餒日日已甚四境盈
壘道殣相望盗賊司目民無所放是之不恤而畜聚不
厭其速怨於民多矣積貨滋多畜怨滋厚不亡何待夫
民心之慍也若防大川焉潰而所犯必大矣子常其能
賢于成靈乎成不禮于穆願食熊蹯不獲而死靈王不
顧于民一國棄之如遺迹焉子常為政而無禮不顧甚
於成靈其獨何力以待之期年乃有栢舉之戰子常奔
鄭昭王奔隨
史墨論季氏出君(左傳)
趙簡子問於史墨曰季氏出其君而民服焉諸侯與之
君死於外而莫之或罪也對曰物生有兩有三有五有
倍貳故天有三辰地有五行體有左右各有配耦王有
公諸侯有卿皆有貳也天生季氏以貳魯侯為日久矣
民之服焉不亦宜乎魯君世從其失季氏世修其勤民
忘君矣雖死於外其誰矜之社稷無常奉君臣無常位
自古以然故詩曰高岸為谷深谷為陵三后之姓於今
為庶主所知也在易卦雷乘乾曰大壯☳☰天之道也
昔成季友桓之季也文姜之愛子也始震而卜卜人謁
之曰生有嘉聞其名曰友為公室輔及生如卜人之言
有文在其手曰友遂以名之既而有大功於魯受費以
為上卿至于文子武子世增其業不廢舊績魯文公薨
而東門遂殺嫡立庶魯君於是乎失國政在季氏於此
君也四公矣民不知君何以得國是以為君慎器與名
不可以假人
司馬錯與張儀爭論(戰國策)
司馬錯與張儀爭論於秦惠王前司馬錯欲伐蜀張儀
曰不如伐韓王曰請聞其說對曰親魏善楚下兵三川
塞轘轅緱氏之口當屯留之道魏絶南陽楚臨南鄭秦
攻新城宜陽以臨二周之郊誅周主之罪侵楚魏之地
周自知不救九鼎寶噐必出據九鼎按圖籍挾天子以
令天下天下莫敢不聽此王業也今夫蜀西僻之國而
戎狄之長也敝兵勞衆不足以成名得其地不足以為
利臣聞爭名者于朝爭利者于市今三川周室天下之
市朝也而王不爭焉顧爭於戎狄去王業遠矣司馬錯
曰不然臣聞之欲富國者務廣其地欲強兵者務富其
民欲王者務博其德三資者備而王隨之矣今王之地
小民貧故臣願從事於易夫蜀西僻之國也而戎狄之
長也而有桀紂之亂以秦攻之辟如使豺狼逐羣羊也
取其地足以廣國也得其財足以富民繕兵不傷衆而
彼已服矣故拔一國而天下不以為暴利盡四海諸侯
不以為貪是我一舉而名實兩附而又有禁暴正亂之
名今攻韓劫天子劫天子惡名也而未必利也又有不
義之名而攻天下之所不欲危臣請謁其故周天下之
宗室也韓周之與國也周自知失九鼎韓自知亡三
川則必將二國并力合謀以因于齊趙而求解乎楚魏
以鼎與楚以地與魏王不能禁此臣所謂危不如伐蜀
之完也惠王曰善寡人聽子卒起兵伐蜀十月取之遂
定蜀蜀主更號為侯而使陳莊相蜀蜀既屬秦益強富
厚輕諸侯
田需對管燕(戰國策)
管燕得罪齊王謂其左右曰子孰而與我赴諸侯乎左
右默然莫對管燕連然流涕曰悲夫士何其易得而難
用也田需對曰士三日不得饜而君鵝鶩有餘食下宮
糅羅紈曳綺縠而士不得以為緣且財者君之所輕死
者士之所重君不肯以所輕與士而責士以所重事君
非士易得而難用也
蘇代謂燕昭王(戰國策)
蘇代謂燕昭王曰今有人於此孝如曾參孝已信如尾
生高廉如鮑焦史鰌兼此三行以事王奚如王曰如是
足矣對曰足下以為足則臣不事足下矣臣且處無為
之事歸耕乎周之上地耕而食之織而衣之王曰何故
也對曰孝如曾參孝巳則不過養其親耳信如尾生高
則不過不欺人耳廉如鮑焦史鰌則不過不竊人之財
耳今臣為進取者也臣以為廉不與身俱達義不與生
俱立仁義者自完之道也非進取之術也王曰自憂不
足乎對曰以自憂為足則秦不出殽函齊不出營丘楚
不出疏章三王代位五伯改政皆以不自憂故也若自
憂而足則臣亦周之負籠耳何為煩大王之廷耶昔者
楚取章武諸侯北面而朝秦取西山諸侯西面而朝曩
者使燕母去周室之上則諸侯不為别馬而朝矣臣聞
之善為事者先量其國之大小而揆其兵之強弱故功
可成而名可立也不能為事者不先量其國之大小不
揆其兵之強弱故功不可成而名不可立也今主有東
嚮伐齊之心而愚臣知之王曰子何以知之對曰矜戟
砥劍登丘東嚮而歎是以愚臣知之今夫烏獲舉千鈞
之重行年八十而求扶持故齊雖強國也西勞於宋南
罷於楚則齊軍可敗而河間可取燕王曰善吾請拜子
為上卿奉子車百乘子以此為寡人東游於齊何如對
曰足下以愛之故與何不與愛子與諸舅叔父負床之
孫不得而乃以與亡能之臣何也王之論臣何如人哉
今臣之所以事足下者忠信也恐以忠信之故見罪於
左右王曰安有為人臣盡其力竭其能而得罪者乎對
曰臣請為王譬昔周之上地嘗有之其丈夫宦三年不
歸其妻愛人其所愛者曰子之丈夫來則且柰何乎其
妻曰勿憂也吾已為藥酒而待其來矣已而其丈夫果
來于是因令其妾酌藥酒而進之其妾知之半道而立
慮曰吾以此飲吾主父則殺吾主父以此事告吾主父
則逐吾主母以殺吾主父逐吾主母者寧佯躓而覆之
于是且佯僵而仆之其妻曰為子之遠行來之故為美
酒今妾奉而仆之其丈夫不知縛其妾而笞之故妾所
以笞者忠信也今臣為足下使於齊恐忠信不諭于左
右也臣聞之曰萬乘之主不制於人臣十乘之家不制
於衆人匹夫徒步之士不制於妻妾而又况於當時之
賢主乎臣請行矣願足下之無制于羣臣也
觸讋請長安君為質(戰國策)
趙太后新用事秦急攻之趙氏求救於齊齊曰必以長
安君為質兵乃出太后不肯大臣彊諫太后明謂左右
有復言令長安君為質者老婦必唾其面左師觸讋願
見太后盛氣而揖之入而徐趨至而自謝曰老臣病足
曾不能疾走不得見久矣竊自恕恐太后玉體之有所郄也
故願望見太后曰老婦恃輦而行曰日食飲得無衰乎
曰恃鬻耳曰老臣今者殊不欲食乃自強步日三四里
少益嗜食和於身曰老婦不能太后之色少解左
師公曰老臣賤息舒祺最少不肖而臣衰竊愛憐之願
令補黑衣之數以衛王宮没死以聞太后曰敬諾年幾
何矣對曰十五歲矣雖少願及未填溝壑而託之太后
曰丈夫亦愛憐其少子乎對曰甚於婦人太后曰婦人
異甚對曰老臣竊以為媪之愛燕后賢于長安君曰君
過矣不若長安君之甚左師公曰父母之愛子則為之
計深遠媪之送燕后也持其踵為之泣念悲其遠也亦
哀之矣巳行非弗思也祭祀必祝之祝曰必勿使反豈
非計久長有子孫相繼為王也哉太后曰然左師公曰
今三世以前至于趙之為趙趙王之子孫侯者其繼有
在者乎曰無有曰微獨趙諸侯有在者乎曰老婦不聞
也此其近者禍及身遠者及其子孫豈人主之子孫則
必不善哉位尊而亡功奉厚而無勞而挾重器多也今
媪尊長安之位而封以膏腴之地多予之重器而不及
今令有功於國一旦山陵崩長安君何以自託于趙老
臣以媪為長安君計短也故以為其愛不若燕后太后
曰諾恣君之所使之于是為長安君約車百乘質于齊
齊兵乃出子義聞之曰人主之子也骨肉之親也猶不
能恃無功之尊無勞之奉以守金玉之重也而况人臣
乎
楚王用羣臣計不予齊地(戰國策)
楚襄王為太子之時質于齊懷王薨太子辭于齊王而
歸齊王隘之予我東地五百里乃歸子子不予我不得
歸太子曰臣有傅請退而問傅傅慎子曰獻之地所以
為身也愛地不送死父不義臣故曰獻之便太子入致
命齊王曰敬獻地五百里齊王歸楚太子太子歸即位
為王齊使車五十乘來取東地於楚楚王告慎子曰齊
使來求東地為之柰何慎子曰王明日朝羣臣皆令獻
其計上柱國子良入見王曰寡人之得求反主墳墓復
羣臣歸社稷也以東地五百里許齊今來求地為之柰
何子良曰王不可不與也王身出玉聲許強萬乘之齊
而不與則不信後不可以約結諸侯請與而復攻之與
之信攻之武臣故曰與之子良出昭常入見王曰齊使
來求東地五百里為之柰何昭常曰不可與也萬乘者
以地大為萬乘今去東地五百里是去戰國之半也有
萬乘之號而無千乘之用也不可臣故曰勿與常請守
之昭常出景鯉入見王曰齊使來求東地五百里為之
柰何景鯉曰不可與也雖然楚不能獨守王身出玉聲
許萬乘之強齊也而不與負不義於天下楚亦不能獨
守臣請西索救于秦景鯉出慎子入王以三大夫計告
慎子曰子良見寡人曰不可不與也與而復攻之常見
寡人曰不可與也常請守之鯉見寡人曰不可與也雖
然楚不能獨守也臣請索救于秦寡人誰用於三子之
計慎子對曰王皆用之王怫然作色曰何謂也慎子曰
臣請效其說而王且見其誠然也王發上柱國子良車
五十乘而北獻地五百里於齊發子良之明日遣昭常
為大司馬令往守東地遣昭常之明日遣景鯉車五十
乘西索救于秦王曰善乃遣子良北獻地於齊遣子良
之明日立昭常為大司馬使守東地又遣景鯉西索救
于秦子良至齊齊使人以甲受東地昭常應齊使曰我
典主東地且與死生悉五尺至六十三十餘萬敝甲鈍
兵願承下塵齊王謂子良曰大夫來獻地今常守之何
如子良曰臣身受命敝邑之王是常矯也王攻之齊王
大興兵攻東地伐昭常未涉疆秦以五十萬臨齊右壤
曰夫隘楚太子弗出不仁又欲奪之東地五百里不義
其縮甲則可不然則願待戰齊王恐焉乃請子良南道
楚西使秦解齊患士卒不用東地復全
蘇子論留楚太子(戰國策)
楚王死太子在齊質蘇子秦謂薛公曰君何不留楚太
子以市其下東國薛公曰不可我留太子郢中立王然
則是我抱空質而行不義于天下也蘇子秦曰不然郢
中立王君因謂其新王曰與我下東國吾為王殺太子
不然吾將與三國共立之然則下東國必可得也蘇子
秦之事可以請行可以令楚王亟入下東國可以益割
於楚可以忠太子而使楚益入地可以為楚王走太子
可以忠太子使之亟去可以惡蘇子秦於薛公可以為
蘇子秦請封于楚可以使人說薛公以善蘇子可以使
蘇子自解于薛公蘇子秦謂薛公曰臣聞謀泄者事亡
功計不决者名不成今君留楚太子者以市下東國也
非亟得下東國者則楚之計變變則是君抱空質而負
名于天下也薛公曰善為之柰何對曰臣請為君之楚
使亟入下東國之地楚得成則君無敗矣薛公曰善因
遣之故曰可以請行也謂楚王曰齊欲奉太子而立之
臣觀薛公之留太子者以市下東國也今王不亟入下
東國則太子且倍王之割而使齊奉巳楚王曰謹受命
因獻下東國故曰可以使楚亟入地也謂薛公曰楚之
勢可多割也薛公曰柰何請告太子其故使太子謁之
君以忠太子使楚王聞之可以益入地故曰可以益割
於楚謂太子曰齊奉太子而立之楚王請割地以留太
子齊少其地太子何不倍楚之割地而資齊齊必奉太
子太子曰善倍楚之割而延齊楚王聞之恐益割地而
獻之尚恐事不成故曰可以使楚益入地也謂楚王曰
齊之所以多割地者挾太子也今巳得地而求不止者
以太子權王也故臣能去太子太子去齊無辭必不倍
於王也王因馳強齊而為交齊辭必聽王然則是王去
讐而得齊交也楚王大說曰請以國因故曰可以為楚
王使太子亟去也謂太子曰夫剬楚者王也以空名市
者太子也齊未必信太子之言也而楚功見矣楚交成
太子必危矣太子其圖之太子曰謹受命乃約車而暮
去故曰可以使太子急去也蘇子秦使人請薛公曰夫
勸留太子者蘇子秦也蘇子秦非誠以為君也且以便
楚也蘇子秦恐君之知之故多割楚以滅跡也今勸太
子去者又蘇子秦也而君弗知也臣竊為君疑之薛公
大怒於蘇子秦故曰可以使人惡蘇子於薛公也奉王而代
立楚太子者又蘇子秦也割地因約者又蘇子秦也忠
王而走太子者又蘇子秦也今人惡蘇子秦於薛公之
側以其為齊薄而為楚厚也願王之知之楚王曰謹受命
因封蘇子秦為武貞君故曰可以為蘇子秦請封於楚
也又使景鯉請薛公曰君之所以重於天下者以能得
天下之士而有齊權也今蘇子秦天下之辨士也世與
少有君因不善蘇子秦則是圍塞天下士而不利說途
也夫不善君者且奉蘇子秦而于君之事殆矣今蘇子
秦善於楚王而君不蚤親則是與楚為讐也故君不如
因而親之貴而重之是君有楚也薛公因善蘇子秦故
曰可以為蘇子秦說薛公以善蘇子秦
魯仲連責新垣衍(史記)
趙孝成王時秦王使白起破趙長平之軍前後四十餘
萬秦兵遂東圍邯鄲趙王恐諸侯之救兵莫敢擊秦軍
魏安釐王使將軍晉鄙救趙畏秦止于蕩隂不進魏王
使客將軍新垣衍間入邯鄲因平原君謂趙王曰秦所
為急圍趙者前與齊湣王争強為帝巳而復歸帝今齊
湣王已益弱方今唯秦雄天下此非必貪邯鄲其意欲
復求為帝趙誠發使尊秦昭王為帝秦必喜罷兵去平
原君猶豫未有所决此時魯仲連適遊趙會秦圍趙聞
魏將欲令趙尊秦為帝乃見平原君曰事將奈何平原
君曰勝也何敢言事前亡四十萬之衆於外今又内圍
邯鄲而不能去魏王使客將軍新垣衍令趙帝秦今其
人在是勝也何敢言事魯仲連曰吾始以君為天下之
賢公子也吾乃今然後知君非天下之賢公子也梁客
新垣衍安在吾請為君責而歸之平原君曰勝請為紹
介而見之于先生平原君遂見新垣衍曰東國有魯仲
連先生者今其人在此勝請為紹介交之于將軍新垣
衍曰吾聞魯仲連先生齊國之高士也衍人臣也使事
有職吾不願見魯仲連先生平原君曰勝既已泄之矣
新垣衍許諾魯連見新垣衍而無言新垣衍曰吾視居
此圍城之中者皆有求於平原君者也今吾觀先生之
玉貌非有求于平原君者也曷為久居此圍城之中而
不去魯仲連曰世以鮑焦為無從頌而死者皆非也衆
人不知則為一身彼秦者棄禮義而上首功之國也權
使其士虜使其民彼即肆然而為帝過而為政於天下
則連有蹈東海而死耳吾不忍為之民也所為見將軍
者欲以助趙也新垣衍曰先生助之將奈何魯連曰吾
將使梁及燕助之齊楚則固助之矣新垣衍曰燕則吾
請以從矣若乃梁者則吾乃梁人也先生惡能使梁助
之魯連曰梁未睹秦稱帝之害故耳使梁睹秦稱帝之
害則必助趙矣新垣衍曰秦稱帝之害何如魯連曰昔
者齊威王嘗為仁義矣率天下諸侯而朝周周貧且微
諸侯莫朝而齊獨朝之居歲餘周烈王崩齊後往周怒
赴于齊曰天崩地拆天子下席東藩之臣田嬰齊後至則
斮齊威王勃然怒曰叱嗟而母婢也卒為天下笑故生
則朝周死則叱之誠不忍其求也彼天子固然其亡足
怪新垣衍曰先生獨不見夫僕乎十人而從一人者寧
力不勝而智不若邪畏之也魯仲連曰嗚呼梁之比於
秦若僕邪新垣衍曰然魯仲連曰吾將使秦王烹醢梁
王新垣衍怏然不悦曰噫嘻亦太甚矣先生之言也先
生又惡能使秦王烹醢梁王魯仲連曰固也吾將言之
昔者九侯鄂侯文王紂之三公也九侯有子而好獻之
於紂紂以為惡醢九侯鄂侯爭之強辨之疾故脯鄂侯
文王聞之喟然而歎故拘之羑里之庫百日欲令之死
曷為與人俱稱王卒就脯醢之地齊湣王將之魯夷維
子為執策而從謂魯人曰子將何以待吾君魯人曰吾
將以十太牢待子之君夷維子曰子安取禮而來吾君
彼吾君者天子也天子廵狩諸侯辟舍納筦籥攝袵抱
杌視膳于堂下天子已食乃退而聽朝也魯人投其籥
不果納不得入于魯將之薛假途于鄒是時鄒君死湣
王欲入弔夷維子謂鄒之孤曰天子弔主人必將倍殯
棺設北面于南方然後天子南面弔也鄒之羣臣曰必
若此吾將伏劍而死故不敢入于鄒鄒魯之臣生則不
得事養死則不得賻襚然且欲行天子之禮于鄒魯鄒
魯之臣不果納今秦萬乘之國也梁亦萬乘之國也俱
據萬乘之國各有稱王之名睹其一戰而勝欲從而帝
之是使三晉之大臣不如鄒魯之僕妾也且秦無已而
帝則且變易諸侯之大臣彼將奪其所不肖而與其所
賢奪其所憎而與其所愛彼又將使其子女讒妾為諸
侯妃姬處梁之宮梁王安得晏然而已乎而將軍又何
以得故寵乎于是新垣衍起再拜謝曰始以先生為庸
人吾乃今日知先生為天下之士也吾請出不敢復言
帝秦
蔡澤說應侯辭位(史記)
蔡澤聞應侯任鄭安平王稽皆負重罪于秦應侯内慙
蔡澤乃西入秦將見昭王使人宣言以感怒應侯曰燕
客蔡澤天下雄俊弘辯智士也彼一見秦王秦王必困
君而奪君之位應侯聞曰五帝三代之事百家之說吾
既知之衆口之辨吾皆摧之是惡能困我而奪我位乎
使人召蔡澤蔡澤入則揖應侯應侯固不快及見之又
倨應侯因讓之曰子常宣言欲代我相秦寧有之乎對
曰然應侯曰請聞其說蔡澤曰吁君何見之晚也夫四
時之序成功者去夫人生百體堅強手足便利耳目聰
明而心聖智豈非士之願與應侯曰然蔡澤曰質仁秉
義行道施德得志于天下天下懷樂敬愛而尊慕之皆
願以為君王豈不辯智之期與應侯曰然蔡澤復曰富
貴顯榮成理萬物使各得其所性命壽長終其天年而
不夭傷天下繼其統守其業傳之亡窮名實純粹澤流
千里世世稱之而無絶與天地終始豈道德之符而聖
人所謂吉祥善事者與應侯曰然蔡澤曰若夫秦之商
君楚之吳起越之大夫種其卒然亦可願與應侯知蔡
澤之欲困已以說復謬曰何為不可夫公孫鞅之事孝
公極身而無貳慮盡公而不顧私設刀鋸以禁奸邪信
賞罰以致治披腹心示情素蒙怨咎欺舊友奪魏公子
印安秦社稷利百姓卒為秦禽將破敵攘地千里吳起
之事悼王也使私不得害公讒不得蔽忠言不取苟合
行不取苟容不為危易行行義不辟難然為霸王彊國
不辭禍凶大夫種之事越王也主雖困辱悉忠而不解
主雖絶亡盡能而弗離成功而弗矜貴富而不驕怠若
此三子者固義之至也忠之節也是故君子以義死難
視死如歸生而辱不如死而榮士固有殺身以成名唯
義之所在雖死無所恨何為不可哉蔡澤曰主聖臣賢
天下之盛福也君明臣直國之福也父慈子孝夫信妻
貞家之福也故比干忠而不能存殷子胥智而不能完
吳申生孝而晉國亂是皆有忠臣孝子而國家滅亂者
何也無明君賢父以聽之故天下以其君父為僇辱而
憐其臣子今商君吳起大夫種之為人臣是也其君非
也故世稱三子致功而不見德豈慕不遇世死乎夫待
死而後可以立忠成名是微子不足仁孔子不足聖管
仲不足大也夫人之立功豈不期于成全邪身與名俱
全者上也名可法而身死者其次也名在僇辱而身全
者下也于是應侯稱善蔡澤少得間因曰夫商君吳起
大夫種其為人臣盡忠致功則可願矣閎夭事文王周
公輔成王也豈不亦忠聖乎以君臣論之商君吳起大
夫種其可願孰與閎夭周公旦哉應侯曰商君吳起大
夫種弗若也蔡澤曰然則君之主慈仁任忠惇厚舊故
其賢智與有道之士為膠漆義不倍功臣孰與秦孝公
楚悼王越王乎應侯曰未知何如也蔡澤曰今主親忠
臣不過秦孝公楚悼王越王君之設智能為主安危修
政治亂彊兵批患折難廣地植穀富國足家彊主尊社
稷顯宗廟天下莫敢欺犯其主主之威蓋震海内功彰
萬里之外聲名光輝傳于千世君孰與商君吳起大夫
種應侯曰不若蔡澤曰今主之親忠臣不忘舊故不若
孝公悼王勾踐而君之功績愛信親幸又不若商君吳
起大夫種然而君之禄位貴盛私家之富過於三子而
身不退者恐患之甚于三子竊為君危之語曰日中則
移月滿則虧物盛則衰天地之常數也進退盈縮與時
變化聖人之常道也故國有道則仕國亡道則隱聖人
曰飛龍在天利見大人不義而富且貴於我如浮雲今
君之怨已讐而德已報意欲至矣而無變計竊為君不
取也且夫翠鵠犀象其處勢非不遠死也而所以死者
惑於餌也蘇秦智伯之智非不足以辟辱遠死也而所
以死者惑于貪利不止也是以聖人制禮節欲取於民
有度使之以時用之有止故志不溢行不驕常與道俱
而不失故天下承而不絶昔者齊桓公九合諸侯一匡
天下至于葵丘之會有驕矜之志畔者九國吳王夫差
兵無敵於天下勇彊以輕諸侯陵齊晉故遂以殺身亡
國夏育太史激叱呼駭三軍然而身死於庸夫此皆乘
至盛而不返道理不居卑退處儉約之患也夫商君為
秦孝公明法令禁奸本尊爵必賞有罪必罰平權衡正
度量調輕重决裂阡陌以静生民之業而一其俗勸民
耕農利土一室無二事力田稸積習戰陳之事是以兵
動而地廣兵休而國富故秦無敵於天下立威諸侯成
秦國之業功已成矣而遂以車裂楚地方數千里持戟
百萬白起率數萬之師以與楚戰一戰舉鄢郢以燒夷
陵再戰南并蜀漢又越韓魏而攻彊趙北坑馬服誅屠
四十餘萬之衆盡之於長平之下流血成川沸聲若雷
遂入圍邯鄲使秦有帝業楚趙天下之彊國而秦之仇
敵也自是之後楚趙皆懾伏不敢攻秦者白起之勢也
身所服者七十餘城功已成矣而遂賜劍死于杜郵吳
起為楚悼王立法卑減大臣之威重罷無能廢無用損
不急之官塞私門之請一楚國之俗禁游客之民精耕
戰之士南收揚越北并陳蔡破横散從使馳說之士無
所開其口禁朋黨以厲百姓定楚國之政兵震天下威
服諸侯功已成矣而卒枝解大夫種為越王深謀遠計
免會稽之危以亡為存因辱為榮墾草入邑辟地殖穀
率四方之士專上下之力輔勾踐之賢報夫差之讐卒
擒勁吳令越成霸功已彰而信矣勾踐終負而殺之此
四子者功成不去禍至於此此所謂信而不能詘往而
不能返者也范蠡知之超然辟世長為陶朱公君獨不
觀夫博者乎或欲大投或欲分功此皆君之所明知也
今君相秦計不下席謀不出廊廟坐制諸侯利施三川
以實宜陽决羊腸之險塞太行之道又斬范中行之塗
六國不得合從棧道千里通於蜀漢使天下皆畏秦秦
之欲得矣君之功極矣此亦秦之分功之時也如是而
不退則商君白公吳起大夫種是也吾聞之鑒於水者
見面之容鑒於人者知吉與凶書曰成功之下不可久
處四子之禍君何居焉君何不以此時歸相印讓賢者
而授之退而巖居川觀必有伯夷之廉長為應侯世世
稱孤而有許由延陵季子之讓喬松之壽孰與以禍終
哉即君何居焉忍不能自離疑不能自决必有四子之
禍矣易曰亢龍有悔此言上而不能下信而不能詘往
而不能自反者也願君熟計之應侯曰善吾聞欲而不
知止失其所以欲有而不知足失其所以有先生幸教
睢敬受命
文編卷二十一
