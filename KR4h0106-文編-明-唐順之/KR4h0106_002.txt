文編卷二
明唐順之編
芈尹無宇對楚子(左傳)
楚子之為令尹也為王旌以田芈尹無宇斷之曰一國
兩君其誰堪之及即位為章華之宫納亡人以實之無
宇之閽入馬無宇執之有司弗與曰執人於王宫其辠
大矣執而謁諸王將飲酒無宇辭曰天子經略諸侯正
封古之制也封略之内何非君土食土之毛誰非君臣故
詩曰普天之下莫非王土率土之濱莫非王臣天有十
日人有十等(王至臺是也)下所以事上上所以共神也故王臣
公公臣大夫大夫臣士士臣皂皂臣輿輿臣隸隸臣僚
僚臣僕僕臣臺馬有圉牛有牧以待百事今有司曰女
胡執人於王宫將焉執之周文王之法曰有亡荒閱所以
得天下也吾先君文王作僕區之法曰盜所隠器與盜
同辠所以封汝也若從有司是無所執逃臣也逃而舍
之是無陪臺也王事無乃闕乎昔武王數紂之辠以告
諸侯曰紂為天下逋逃主萃淵藪故夫致死焉君王始
求諸侯而則紂無乃不可乎若以二王之法取之盜有
所在矣王曰取而臣以往盜有寵未可得也遂赦之
中山靖王聞樂對(漢書)
臣聞悲者不可為絫欷思者不可為歎息故高漸離擊
筑易水之上荆軻為之低而不食雍門子一微吟孟嘗
君為之於邑今臣心結日久每聞幼眇之聲不知涕泣
之横集也夫衆喣漂山聚蟁成靁朋黨執虎十夫橈椎
是以文王拘於羑里孔子阨於陳蔡此乃烝庶之成風
增積之生害也臣身遠與寡莫為之先衆口鑠金積毁
銷骨叢輕折軸羽翮飛肉紛驚逢羅澘然出涕臣聞白
日曬光幽隠皆照明月曜夜蟁蝱宵見然雲烝列布杳
冥晝昏塵埃抪覆昩不見泰山何則物有蔽之也今臣
壅閼不得聞讒言之徒蠭生道遼路遠曾莫為臣聞臣
竊自悲也臣聞社鼷不灌屋鼠不薰何則所託者然也
臣雖薄也得蒙肺腑位雖卑也得為東藩屬又稱兄今
羣臣非有葭莩之親鴻毛之重羣居黨議朋友相為使
夫宗室擯郤骨肉冰釋斯伯竒所以流離比干所以横
分也詩云我心憂傷惄焉如𢷬假寐永歎唯憂用老心
之憂矣疢如疾首臣之謂也
吾丘夀王議禁民挾弓弩對(漢書)
臣聞古者作五兵非以相害以禁暴討邪也安居則以
制猛獸而備非常有事則以設守衛而施行陣及至周
室衰微上無明王諸侯力政彊侵弱衆暴寡海内抏敝
巧詐並生是以知者䧟愚勇者威怯苟以得勝為務不
顧義理故機變械飾所以相賊害之具不可勝數於是
秦兼天下廢王道立私議滅詩書而首法令去仁恩而
任刑戮墮名城殺豪傑銷甲兵折鋒刃其後民以耰鉏
箠梃相撻擊犯法滋衆盜賊不勝至于赭衣塞路羣盜
滿山卒以亂亡故聖王務教化而省禁防知其不足恃
也今陛下昭明德建太平舉俊材興學官三公有司或
由窮巷起白屋裂地而封宇内日化方外鄉風然而盜
賊猶有者郡國二千石之辠非挾弓弩之過也禮曰男
子生桑弧蓬矢以舉之明示有事也孔子曰吾何執執
射乎大射之禮自天子降及庶人三代之道也詩云大
侯既抗弓矢斯張射夫既同獻爾發功言貴中也愚聞
聖王合射以明教矣未聞弓矢之為禁也且所為禁者
為盜賊之以攻奪也攻奪之辠死然而不止者大姦之
於重誅固不避也臣恐邪人挾之而吏不能止良民以
自備而抵法禁是擅賊威而奪民救也竊以為亡益於
禁奸而廢先王之典使學者不得習行其禮大不便
東方朔化民有道對(漢書)
堯舜禹湯文武成康上古之事經歷數千載尚難言也
臣不敢陳願近述孝文皇帝之時當世耆老皆聞見之
貴為天子富有四海身衣弋綈足履革舄以韋帶劒莞
蒲為席兵木亡刃衣緼亡文集上書囊以為殿帷以道
德為麗以仁義為凖于是天下望風成俗昭然化之今
陛下以城中為小圖起建章左鳳闕右神明號稱千門
萬戸木土衣綺繡狗馬被繢罽宫人簪瑇瑁垂珠璣設
戲車教馳逐飾文采叢珍怪撞萬石之鐘擊雷霆之鼓
作俳優舞鄭女上為淫侈如此而欲使民獨不奢侈失
農事之難者也陛下誠能用臣朔之計推甲乙之帳燔
之於四通之衢却走馬示不復用則堯舜之隆宜可與
比治矣易曰正其本萬事理失之毫釐差以千里願陛
下留意察之
賈捐之罷珠厓對(漢書)
臣幸得遭明盛之朝蒙危言之策無忌諱之患敢昧死
竭卷卷臣聞堯舜聖之盛也禹入聖域而不優故孔子
稱堯曰大哉韶曰盡善禹曰無間以三聖之德地方不
過數千里西被流沙東漸于海朔南暨聲教迄于四海
欲與聲教則治之不欲與者不彊治也故君臣歌德含
氣之物各得其宜武丁成王殷周之大仁也然地東不
過江黃西不過氐羌南不過蠻荆北不過朔方是以頌
聲並作視聽之類咸樂其生越裳氏重九譯而獻此非
兵革之所能致及其衰也南征不還齊桓救其難孔子
定其文以至乎秦興兵遠攻貪外虚内務欲廣地不慮
其害然地南不過閩越北不過太原而天下潰畔禍卒
在於二世之末長城之歌至今未絶賴聖漢初興為百
姓請命平定天下至孝文皇帝閔中國未安偃武行文
則斷獄數百民賦四十丁男三年而一事時有獻千里
馬者詔曰鸞旗在前屬車在後吉行日五十里師行日
三十里朕乘千里之馬獨先安之於是還馬與道里費
而下詔曰朕不受獻也其令四方毋求來獻當此之時
逸遊之樂絶竒麗之賂塞鄭衛之倡微矣夫後宫盛色
則賢者隠處佞人用事則諍臣杜口而文帝不行故諡
為孝文廟稱太宗至孝武皇帝元狩六年太倉之粟紅
腐而不可食都内之錢貫朽而不可校乃探平城之事
錄冒頓以來數為邊害籍兵厲馬因富民以攘服之西
連諸國至于安息東過碣石以玄莵樂浪為郡北郤匈
奴萬里更起營塞制南海以為八郡則天下斷獄萬數
民賦數百造鹽鐡酒𣙜之利以佐用度猶不能足當此
之時寇賊並起軍旅數發父戰死於前子鬭傷於後女
子乘亭鄣孤兒號於道老母寡婦飲泣巷哭遥設虚祭
想䰟乎萬里之外淮南王盜寫虎符隂聘名士關東公
孫勇等詐為使者是皆廓地泰大征伐不休之故也今
天下獨有關東關東大者獨有齊楚民衆久困連年流
離離其城郭相枕席於道路人情莫親父母莫樂夫婦
至嫁妻賣子法不能禁義不能止此社稷之憂也今陛
下不忍悁悁之忿欲驅士衆擠之大海之中快心幽冥
之地非所以救助饑饉保全元元也詩云蠢爾蠻荆大
邦為讐言聖人起則後服中國衰則先畔動為國家難
自古而患之久矣何況迺復其南方萬里之蠻乎貉越
之人父子同川而浴相習以鼻飲與禽獸亡異本不足
郡縣置也顓顓獨居一海之中霧露氣濕多毒草蟲蛇
水土之害人未見敵戰士自死又非獨珠厓有珠犀瑇
瑁也棄之不足惜不擊不損威其民譬猶魚鼈何足貪
也臣竊以往者羌軍言之暴師曾未一年兵出不踰千
里費四十餘萬萬大司農錢盡迺以少府禁錢續之夫
一隅為不善費尚如此況於勞師遠攻亡士毋功乎求
之往古則不合施之當今又不便臣愚以為非冠帶之
國禹貢所及春秋所治皆可且無以為願遂棄珠厓專
用恤關東為憂
李尋災異對(漢書)
陛下聖德尊天敬地畏命重民悼懼變異不忘疎賤之
臣幸使重臣臨問愚臣不足以奉明詔竊見陛下新即
位開大明除忌諱博延名士靡不並進臣尋位卑術淺
過隨衆賢待詔食大官衣御府久汚玉堂之署比得召
見亡以自效復特見延問至誠自以逢不世出之命願
竭愚心不敢有所避庶幾萬分有一可采唯棄須臾之
間宿留瞽言攷之文理稽之五經揆之聖意以參天心
夫變異之來各應象而至臣謹條陳所聞易曰縣象著
明莫大乎日月夫日者衆陽之長輝光所燭萬里同晷
人君之表也故日將旦清風發羣隂伏君以臨朝不牽
於色日初出炎以陽君登朝佞不行忠直進不蔽障日
中輝光君德盛明大臣奉公日將入專以一君就房有
常節君不修道則日失其度晻昧亡光各有云為其於
東方作日初出時隂雲邪氣起者法為牽于女謁有所
畏難日出後為近臣亂政日中為大臣欺誣日且入為
妻妾役使所營間者日尤不精光明侵奪失色邪氣珥
蜺數作本起於晨相連至昏其日出後至日中間差瘉
小臣不知内事竊以日視陛下志操衰於始初多矣其
咎恐有以守正直言而得辠者傷嗣害世不可不慎也
唯陛下執乾剛之德強志守度毋聽女謁邪臣之態諸
保阿乳母甘言悲辭之託斷而勿聽勉強大誼絶小不
忍良有不得已可賜以貨財不可私以官位誠皇天之
禁也日失其光則星辰放流陽不能制隂隂桀得作間
者太白正晝經天宜隆德克躬以執不軌臣聞月者衆
隂之長銷息見伏百里為品千里立表萬里連紀妃后
大臣諸侯之象也朔晦正終始弦為繩墨望成君德春
夏南秋冬北間者月數以春夏與日同道過軒轅上后
受氣入太微帝廷楊光輝犯上將近臣列星皆失色厭
厭如滅此為母后與政亂朝隂陽俱傷兩不相便外臣
不知朝事竊信天文即如此近臣已不足杖矣屋大柱
小可為寒心唯陛下親求賢士無彊所惡以崇社稷尊
彊本朝臣聞五星者五行之精五帝司命應王者號令
為之節度歲星主歲事為統首號令所紀今失度而盛
此君指意欲有所為未得其節也又填星不避歲星者
后帝共政相留於奎婁當以義斷之熒惑往來亡常周
歴兩宫作態低昂入天門上明堂貫尾亂宫太白發越
犯庫兵寇之應也貫黃龍入帝庭當門而出隨熒惑入
天門至房而分欲與熒惑為患不敢當明堂之精此陛
下神靈故禍亂不成也熒惑厥弛佞巧依埶微言毁譽
進類蔽善太白出端門臣有不臣者火入室金上堂不
以時解其憂凶填歲相守又主内亂宜察蕭牆之内毋
忽親疎之微誅放佞人防絶萌芽以盪滌濁濊消散積
惡毋使得成禍亂辰星主正四時當效於四仲四時失
序則辰星作異今出於歲首之孟天所以譴告陛下也
政急則出蚤政緩則出晚政絶不行則伏不見而為彗
茀四孟皆出為易王命四季皆出星家所諱今幸獨出
寅孟之月蓋皇天所以篤右陛下也宜深自改治國固不
可以戚戚欲速則不逹經曰三載攷績三考黜陟加以
號令不順四時既往不咎來事之師也間者春三月治
大獄時賊隂立逆恐歲小收季夏舉兵法時寒氣應恐
後有霜雹之災秋月行封爵其月土溼奥恐後有雷雹
之變夫以喜怒賞罰而不頋時禁雖有堯舜之心猶不
能致和善言天者必有效於人設上農而欲冬田肉袒
深耕汗出種之然猶不生者非人心不至天時不得也
易曰時止則止時行則行動静不失其時其道光明書
曰敬授人時故古之王者尊天地重隂陽敬四時嚴月
令順之以善政則和氣可立致猶枹鼓之相應也今朝
廷忽於時月之令諸侍中尚書近臣宜皆令通知月令
之意設羣下請事若陛下出令有繆於時者當知争之
以順時氣臣聞五行以水為本其星玄武婺女天地所
紀終始所生水為凖平王道公正修明則百川理落脈
通偏黨失綱則踊溢為敗書云水曰潤下隂動而卑不
失其道天下有道則河出圖洛出書故河洛決溢所為
最大今汝穎畎澮皆川水漂踊與雨水並為民害此詩
十月之交所謂不寧不令百川沸騰者也其咎在於皇
甫卿士之屬唯陛下留意詩人之言少抑外親大臣臣
聞地道柔静隂之常義也地有上中下其上位震應妃
后不順中位應大臣作亂下位應庶民離畔震或於其
國國君之咎也四方中央連國歴州俱動者其異最大
間者關東地數震五星作異亦未大逆宜務崇陽抑隂
以救其咎固志建威閉絶私路拔進英雋退不任職以
彊本朝夫本彊則精神折衝本弱則招殃致凶為邪謀
所陵聞往者淮南王作謀之時其所難者獨有汲黯以
為公孫弘等不足言也弘漢之名相於今亡比而尚見
輕何況亡弘之屬乎故曰朝廷亡人則為賊亂所輕其
道自然也天下未聞陛下奇策固守之臣也語曰何以
知朝廷之衰人人自賢不務於通人故世陵夷馬不伏
櫪不可以趨道士不素養不可以重國詩曰濟濟多士
文王以寧孔子曰十室之邑必有忠信非虚言也陛下
秉四海之衆曾亡柱幹之固守聞於四境殆開之不廣
取之不明勸之不篤傳曰土之美者善養禾君之明者
善養士中人皆可使為君子詔書進賢良赦小過亡求備
以博聚英雋如近世貢禹以言事忠切蒙尊榮當此之
時士厲身立名者多禹死之後日日以衰及京兆尹王
章坐言事誅滅智者結舌邪偽並興外戚顓命君臣隔
塞至絶繼嗣女宫作亂此行事之敗誠可畏而悲也本
在積任母后之家非一日之漸往者不可及來者猶可
追也先帝大聖深見天意昭然使陛下奉承天統欲矯
正之也宜少抑外親選練左右舉有德行道術通明之
士充備天官然後可以輔聖德保帝位承大宗下至郎
吏從官行能亡以異又不通一藝及博士無文雅者宜
皆使就南畝以視天下明朝廷皆賢材君子於以重朝
尊君滅凶致安此其本也臣自知所言害身不辟死亡
之誅唯財留神反覆愚臣之言
文編卷二
