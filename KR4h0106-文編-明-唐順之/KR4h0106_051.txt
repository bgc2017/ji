文編卷五十一
明唐順之編
為河南令上留守鄭相公啟(韓愈)
愈啟愈為相公官屬五年辱知辱愛伏念曾無絲毫事
為報答效日夜思慮謀畫以為事大君子當以道不宜
苟且求容悅故於事未嘗敢疑惑宜行則行宜止則止
受容受察不復進謝自以為如此真得事大君子之道
今雖蒙沙汰為縣固猶在相公治下未同去離門牆為
故吏為形跡嫌疑改前所為以自疎外於大君子固當
不待煩說於左右而後察也人有告人辱罵其妹與妻
為其長者得不追而問之乎追而不至為其長者得不
怒而杖之乎坐軍營操兵守禦為留守出入前後驅從
者此真為軍人矣坐坊市賣餅又稱軍人則誰非軍人
也愚以為此必姦人以錢財賂將吏盜相公文牒竊注
名姓於軍籍中以陵駕府縣此固相公所欲去奉法吏
所當嫉雖捕繫杖之未過也昨聞相公追捕所告受辱
罵者愚以為大君子為政當有權變始似小異要歸於
正耳軍吏紛紛入見告屈為其長者安得不小致為之
之意乎未敢以此仰疑大君子及見諸從事說則與小
人所望信者少似乖戾雖然豈敢生疑於萬一必諸從
事與諸將吏未能去朋黨心盖覆黤黮不以真情狀白
露左右小人受私恩良久安敢閉蓄以為私恨不一二
陳道伏惟相公憐察幸甚幸甚愈無適時才用漸不喜
為吏得一事為名可自罷去不啻如棄涕唾無一分顧
藉心顧失大君子纖芥意如丘山重守官去官惟今日
指揮愈惶懼再拜
為分司郎官上鄭尚書相公啟(韓愈)
愈啟伏蒙仁恩猥賜示問感戴戰悚若無所容措然尚
有厥誠須盡露於左右者敢避其煩黷懷不滿之意於
受恩之地哉愈幸甚三得為屬吏朝夕不離門下出入
五年竊自計較受與報不宜在門下諸從事後故事有當
言未嘗敢不言有不便於已輒吐私情閣下所宜憐也
分司郎官職事惟祠部為煩且重愈獨判二年日與宦
者為敵相伺候罪過惡言詈辭狼籍公牒不敢為耻實
慮陷禍故前者懷狀乞與諸郎官更判意雖甚專事似
率爾言語精神不能自明不蒙察允遽以慙歸僶俛日
日遂踰累旬私圖其宜敢以病告鳴鳩平均歌於國風
從事獨賢雅以怨刺伏惟俯加憐察幸甚幸甚愈再拜
上
上郭侍郎啟(王安石)
伏蒙過采浮議使承乏官借寵則榮循涯而懼願留平
聽得究下情頑疏之人滯固於事席先子之緒業玷太
常之寺名備位於兹歴年無狀安全者幸廢去乃宜何
言誤知欲觀小試審處私計追惟舊聞不越爼以代庖
盖言有守未操刀而使割可必無傷輒敢用是固辭誠
願易而他使依違王事雖名理之未安妄冒人知亦生
平之不欲高明在上悃愊發中臨咎怔忪果於得請
賀歐陽樞密啟(蘇洵)
伏審光奉帝詔入持國樞士民讙譁朝野響動恭惟國
家所以設樞密之任乃是天下未能忘威武之防雖號
百歲之承平未嘗一日而無事兵不可去職為最難任
文教則損國威專武事則害民政伏自近歲屢更大臣
皆由省府而来以答勲勞之舊一歴二府遂超百官既
無跂足之求僅若息肩之所自聞此命欣賀實深盖因
物議之所歸以慰民心之大望伏惟某官一時之傑舉
代所推經世之文服膺已久致君之略至老不衰顧惟
平昔起於小官曷嘗須臾忘於當世以為天下之未大
治盖自賢者之在風下自今而言夫復何難願因千載
之遇一新四海之瞻洵受恩至深為喜宜倍嘗謂未死
之際無由知王道之大行不意臨老之年猶及見君子
之得位阻以在外闕於至門仰祈高明俯賜亮察
賀文太尉啟(蘇軾)
伏審孚號揚庭臨軒遣使出節少府授鉞齋壇中外聳
觀兵民交慶盖功業盛大則極名器而後稱惟德度宏
遠故處富貴而若無蔚為三世之宗臣豈獨一時之盛
事恭惟留守太尉道本天合德為人師信及三川之豚
魚威加兩河之草木身任休戚言為重輕始若留侯弱
冠而遇高祖晚同尚父黃髮而亮武王既奉冊書益新
民聽方將威懷北敵係頸長纓約束河公軌流故道然
後入調伊傅之鼎歸躡松喬之游輿論所期斯言可必
軾謫官有限趨侍無緣踴躍之心宣寫難盡
賀韓魏公啟(王安石)
伏審判府司徒侍中寵辭上宰歸榮故鄉兼兩鎮之節
麾備三公之典策貴極富溢而無亢滿之累名遂身退
而有褒加之崇在於觀瞻孰不慶羨伏惟某官受天秀
氣為世元龜誠節表於當時德望冠乎近代典司密摠
命攬中權毁譽幾至於萬端夷險常持於一意故四海
以公之用捨一時為國之安危越執鴻樞遂躋元輔以
人才未用為大耻以國本不建為深憂言衆人之所未
嘗任大臣之所不敢及臻變故果有成功英宗以哀疚
荒迷兹聖以謙冲退託内揆百官之衆外當萬事之微
國無危疑人以静一周勃霍光之於漢能定策而終以
致疑姚崇宋璟之於唐善致理而未嘗遭變記在舊史
號為元功未有獨運廟堂再安社稷弼亮三世敉寧四
方崛然在諸公之先煥乎如今日之懿若夫進退之當
於義出處之適其時以彼相方又為特美安石久於庇
賴實預甄收職在近臣欲致盡規之義世當大有更懷
下比之嫌用自絶於高閎非敢忘於舊德逖聞新命竊
仰遐風
賀吕副樞啟(蘇軾)
伏審近膺告命入總樞機中外聳觀朝廷增重竊以古
之為國權在用人德厚者輔其才而名益隆望重者無
所為而人自服是以淮南叛國先寢謀於長孺汾陽元
老尚改觀於公權樽爼可以折衝藜藿為之不採哀此
風流之莫繼久矣寂寥而無聞天亦厭於凡才上復思
於舊德恭惟樞密侍郎性資仁義世濟忠嘉豈惟清節
以鎮浮固已直言而中病出領數郡若將終身小人謂
之失時君子意其復用迨兹顯拜夫豈偶然然而荷三
朝兩世之恩當春秋賢者之責推之不去凛乎其難進
伯玉而退子瑕人皆望於門下烹桑羊而斬樊噲公無
愧於古人莫若盡行疇昔之言庶幾大慰天下之望軾
登門最舊稱慶無緣踴躍之懷實倍倫等
賀楊龍圖啟(蘇軾)
伏審新改直職擢司諫垣傳聞邇遐竦動觀聽咸謂國
家之鉅福乃用諫諍之真才必能深言以補大化方今
朝廷之上號為無諱而太平之美終不能全臺諫之列
歲不乏人而衆弊之原猶或未去豈聽之者徒能容而
不能用言之者但為名而不為功歴觀古人之效忠皆
因當世而用智不務過直期於必行右尹子革因墳典
而道祈招之詩左師觸龍語饘粥而及長安之質徒盡
拳拳之意不求赫赫之名此仁人及物之休功忠臣愛
君之至分伏自頃歲所更幾人席未暖而輒遷踵相躡
而繼去然一身之譏固足以免矣而積歲之病當使誰
去之恐習慣以為常遂因循而不振雖在僻陋顧常隠
憂以為必得朴忠憂國之人而又加以辯智得君之術
言苟獲用國其庶幾伏惟諫院龍圖才雄於世而常若
不勝節過於人而未嘗自異素練邊事深知兵驕頃特
銓衡實識官冗必將舉大體而不論小事務實效而不
為虚名軾最蒙深知愧無少補方傾耳以聽願續書諫
苑之篇若有待而言或能著争臣之論阻以在外無由
至門踴躍之懷實倍倫等
賀歐陽少師致仕啟(蘇軾)
伏審抗章得謝釋位言還天眷雖隆莫奪已行之志士
流太息共高難繼之風凡在庇庥共增慶慰伏以懷安
天下之公患去就君子之所難世靡不知人更相笑而
道不勝欲私於為身君臣之恩繫縻之於前妻子之計
推荷之於後至於山林之士猶有降志於垂老而况廟
堂之舊欲使辭禄於當年有其言而無其心有其心而
無其决愚智共蔽古今一塗是以用捨行藏仲尼獨許
於顔子存亡進退周易不及於賢人自非智足以周知
仁足以自愛道足以忘物之得喪志足以一氣之盛衰
則孰能見幾禍福之先脫屣塵垢之外常恐兹世不見
其人伏惟致政觀文少師全德難名巨材不器事業三
朝之望文章百世之師功存社稷而人不知躬履艱難
而節乃見縱使耄期篤老猶當就見質疑而乃力辭於
未及之年退託以不能而止大勇若怯大智如愚至貴
無軒冕而榮至仁不導引而夀較其所得孰與昔多軾
受知最深聞道有自雖外為天下惜老成之去而私喜
明哲得保身之全伏暑向闌台候何似伏冀為時自重
少慰輿情
賀致政趙少保啟(王安石)
竊審抗言辭寵得謝歸榮繇西省諫諍之官序東宫師
保之位殿廷鳴玉尚仍前日之班里舍揮金甫遂高年
之樂伏惟資政少保懋昭賢業寅亮聖時伯夷之直惟
清仲山之明且哲所居之名赫赫豈獨後思爾瞻之節
巖巖方當上輔遂從雅志實激貪風未即披承徒深欽
仰
賀致政楊侍讀啟(王安石)
伏審得謝中楹戒歸下國孔戣致仕議臣雖願其留疎
廣乞身觀者固榮其去丁時翕赩取道阻長繄盛德之
可師宜明神之實相茂惟興止休有福祥伏惟某官逢
辰清明取位通顯義勇不挫忠精無疵登備諫工嘗已
告嘉猷于后奉將使節則必下膏澤於民儀儀會朝凛
凛侍從功名之美既耀於將来智略之閎猶嗟於不試
引年去位循禮得中唯其養恬有以鎮薄安石望塵非
數見器則深竊冒上官之大知唯所不欲推揚後進之
美意云何敢忘備位於兹仰高無止
謝相府啟(蘇洵)
朝廷之士進而不知休山林之人退而不知反二者交
譏於世學者莫獲其中洵幼而讀書固有意於從宦壯
而不仕豈為異以矯人上之則有制策誘之於前下之
則有進士驅之於後常以措意晚而自慙盖人未之知
而自衒以求用世未之信而有望於效官仰而就之良
亦難矣以為欲求於無辱莫若退聽之自然有田一㕓
足以為養行年五十復將何為不意貧賤之姓名偶自
徹聞於朝野向承再命以就試固以大異其本心且召
試而審觀其才則上之人猶未信其可用未信而有求
於上則洵之意以為近於強人遂以再辭亦既獲命以
匹夫之賤而必行其私意豈王命之寵而敢望其曲加
昨承詔恩被以休寵退而自顧愧其無勞此盖伏遇昭
文相公左右元君舒慘百辟德澤所暢威刑所加不暘
而熙不寒而慄顧惟無似或謂可收不忍棄之於庶人
亦使與列於一命上以慰夫天下賢侯之望下以解其
終身饑寒之憂仰惟此恩孰可為報昔者孟子不願召
見而孔子不辭小官夫欲正其所由得之之名是以謹
其所以取之之故盖孟子不為矯孔子為卑苟窮其心
則各有說雖自知其不肖常願附其下風區區之心惟
所裁擇
謝南省主文與歐陽内翰啟(蘇軾)
竊以天下之事難於改為自昔五代之餘文教衰落風
俗靡靡日以塗地聖上慨然太息思有以澄其源疏其
流明詔天下曉諭厥旨於是招来雄俊魁偉敦厚朴直
之士罷去浮巧輕媚叢錯綉采之文將以追兩漢之餘
而漸復三代之故士大夫不深明天子之心用意過求
深者或至於迂務竒者怪僻而不可讀餘風未殄新弊
復作大者鏤之金石以傳久遠小者轉相模寫號稱古
文紛紛肆行莫之或禁盖唐之古文自韓愈始其後學
韓而不至者為皇甫湜學皇甫湜而不至者為孫樵自
樵以降無足觀矣伏惟内翰執事天之所付以收拾先
王之遺文天下之所待以覺悟學者恭承王命親執文
柄意其必得天下之竒士以塞明詔軾也遠方之鄙人
家居碌碌無所稱道及来京師久不知名將治行西歸
不意執事擢在第二惟其素所蓄積無以慰士大夫之
心是以群嘲而聚罵者動滿千百亦惟恃有執事之知
與衆君子之議論故恬然不以動其心猶幸御試不為
有司之所排使得搢笏跪起謝恩於門下聞之古人士
無賢愚惟其所遇盖樂毅去燕不復一戰而范蠡去越
亦終不能有所為軾願長在下風與賓客之末使區區
之心長有所發夫豈惟軾之幸亦執事將有取一二焉
謝應中制科啟(蘇軾)
臨軒策士方搜絶異之才隨問獻言誤占久虚之等忽
從佐縣擢與評刑内自顧於無堪凛不知其所措恭惟
制治之要惟有取人之難用法者畏有司之不公故捨
其平生而論其一日通變者恐人材之未盡故詳於採
聽而略於臨時兹二者之相形顧兩全而未有一之於
考試而奄之於倉卒所以為無私也然而才行之迹無
由而深知委之於察舉而要之於久長所以為無失也
然而請屬之風或因而滋長此隋唐進士之所以為有
弊魏晉中正之所以為多姦惟是賢良茂異之科兼用
考試察舉之法每中年輒下明詔使兩制各舉所聞在
家者能孝而恭在官者能廉而慎臨之以患難而能不
變邀之以寵利而能不回既已得其行已之大方然後
責其當世之要用學博者又須守約而後取文麗者或
以用寡而見尤特於萬人之中求其百全之美凡與中
書之召命已為天下之選人而又有不可測知之論以
觀其默識之能無所不問之策以考其博通之實至於
此而不去則其人之可知然猶使御史得以求其疵諫
官得以考其素一陷清議輒為廢人是以始由察舉而
無請謁公行之私終用考試而無倉卒不審之患盖其
取人也如此之密則夫不肖者安得而容軾才不迨人
少而自信治經獨傳於家學為文不願於世知特以饑
寒之憂出求斗升之禄不謂諸公之過聽使與群豪而
竝游始不自量欲行其志遂竊俊良之舉不知才力之
微論事迂闊而不能動人讀書疎略而無以應敵取之
甚愧得之益慚此盖伏遇某官以堯舜之道輔吾君以
伊周之業為己任恐一夫不獲自盡以為廟堂之憂思
天下所以太平必用芻蕘之說亟收末學以輔大猷然
志卑處高德薄寵厚歴觀前輩由此為致君之資敢以
微軀自今為許國之始
登州謝兩府啟(蘇軾)
迂愚之守沒齒不移廢逐之餘歸田已幸豈謂承宣之
寄忽為枯朽之榮眷此東州下臨北徼俗近齊魯之厚
迹皆秦漢之陳賓出日於麗譙山川炳耀傳夕烽於海
嶠鼓角清閒顧静樂之難名笑妄庸之濫據此盖伏遇
某官股肱元聖師保萬民才全而德不形任重而道愈
遠謂使功不如使過而觀過足以知仁特借齒牙曲成
羽翼軾敢不服勤簿領祗畏簡書策蹇磨鉛少答非常
之遇息黥補劓漸收無用之材過此以還未知所措
謝中書舍人啟(蘇軾)
起於貶所未及期年擢置周行遽參法從省躬無有被
寵若驚竊惟人材進退之間實為風俗隆替之漸必欲
致治在於積賢雖一薛居州齊言不能移楚而用范武
子晉盜可使奔秦崔琰進而廉儉成風楊綰用而滛侈
改度誠國是之先定雖民散而可收拔茅茹者以彙而
征附馬棧者必先其直用舍既見好惡自明人知所趨
勢有必至今朝廷方講當世之務力追前代之隆雖改
定法令足以便事而未足以安民寬弛賦役足以安民
而未足以成俗是以登進耆老搜求雋良將使士知向
方民亦有耻如軾者山林下士軒冕棄材少而學文本
聲律雕蟲之技出而從仕有狂狷嬰鱗之愚溝中不顧
於青黃爨下無心於宫徵誤蒙收拾已出優恩洊履禁
嚴殊非素望此盖伏遇某官德配前哲望隆本朝名重
圭璋上助廟堂之用言為蓍蔡下同卿士之謀餘論所
加虚名增重知丹心之尚在憐白首之無歸特借寵光
以寬衰病任隆才下恩重報輕直道而行恐非所以安
愚不肖之分充位而已又不足以解卿大夫之憂蚤夜
以思進退惟谷恐懼戰越不知所裁
謝賈朝奉啟(蘇軾)
自蜀徂京幾四千里攜孥去國盖二十年側聞松楸已
中梁柱過而下馬空瞻董相之陵酹以隻鷄誰副橋公
之約宦游歲晚坐念涕流未報不貲之恩敢懷盍歸之
意常恐樵牧不禁行有雍門之悲雨露既濡空引太行
之望豈謂通判某官政先慈孝義篤友朋首隆學校之
師儒次訪里閭之耆舊自嗟来暮不聞拔薤之規尚意
神交特致生芻之奠父老感歎桑梓光華深衣練冠莫
克垂涕於墓道昔襦今袴尚能鼓舞於民謠仰佩之深
力占難盡
謝王司封啟(王安石)
伏念安石孤窮之人少失所恃雖勉心竭力求以合於
古人而固陋顓蒙動輒乖於時變以此而遊於世未嘗
見恕於人而自趨走下風習聞餘教慰藉之禮稱揚之
私忤嚴顔而不加犯上之誅拂盛指而更以首公為是
書文報答騎從見臨不以先進略後生不以上官卑下
吏以至其去重煩送將又賙其行使不留滯爰初就職
甫爾踰旬乖離雖新感戀殊甚伏惟順節自夀副人所
瞻
答試館職人啟(蘇軾)
伏承射策玉堂方觀筆陣校文天禄遂秀儒林黨友增
華縉紳共慶國家求賢之道必於閒暇無事之時賢者
報國之功乃在緩急有為之際養之無素則一旦欲用
而何由待以非常則臨事欲辭而不可故納之於英俊
相從之地觀之以世俗不見之書非獨使之業廣而材
成抑將待其資深而望重某官學優而仕行浮於名辭
令從容議論慷慨追還正始文章為之一新傳寫都城
紙墨幾於驟貴得士之喜非我敢私軾衰病侵尋文思
荒落職在翰苑當發策而莫辭識匪通儒懼品藻之不
稱過煩臨貺寵以書詞永為巾笥之珍愧乏瓊瑤之報
謹謝不宣
賀徐州張僕射白兔狀(韓愈)
伏聞今月五日營田巡官陳從政獻瑞兔毛質皦白天
馴其心其始實得之符離安阜屯屯之役夫朝行遇之
迫之弗逸人立而拱竊惟休咎之兆天所以啟覺于下
依類託喻事之纖悉不可圖驗非睿智博通孰克究明
愈雖不敏請試辨之兔隂類也又窟居狡而伏逆象也
今白其色絶其群也馴其心化我德也人立而拱非禽獸
之事革而從人且服罪也得之符離符離實戎國名又
附麗也不在農夫之田而在軍田武德行也不戰而来
之之道也有安阜之嘉名焉伏惟閣下股肱帝室藩垣
天下四方其有逆亂之臣未血斧鑕之屬畏威崩析歸
我乎哉其事兆矣是宜具跡表聞以承答天意小子不
惠猥以文句微識蒙念睹兹盛美焉敢避不讓之責而
默默耶愈再拜
文編卷五十一
