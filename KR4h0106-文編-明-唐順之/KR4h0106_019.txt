文編卷十九
明唐順之編
論茶法奏狀(歐陽修)
右臣伏見朝廷近改茶法本欲救其弊失而為國誤計
者不能深思遠慮究其本末惟知圖利而不圖其害方
一二大臣銳於改作之時樂其合意倉卒輕信遂決而
行之令下之日猶恐天下有以為非者遂直詆好言之
士指為立異之人峻設刑名禁其論議事旣施行而人
知其不便者十盖八九然君子知時方厭言而意殆不
肯言小人畏法懼罪而不敢言今行之踰年公私不便
為害旣多而一二大臣以前者行之太果令之太峻勢
旣難回不能遽改而士大夫能知其事者但騰口於道
路而未敢顯言於朝廷幽遠之民日被其患者徒怨嗟
於閭里而無由得聞于天聽陛下聰明仁聖開廣言路
從前容納補益尤多今一旦下令改事先為峻法禁絶
人言中外聞之莫不嗟駭語曰防民之口甚於防川川
壅而潰傷人必多今壅民之口已踰年矣民之被害者
亦已衆矣古不虚語於今見焉臣亦聞方改法之時商
議已定猶選差官數人分出諸路訪求利害然則一二
大臣不惟初無害民之意實亦未有自信之心但所遣
之人旣見朝廷必欲更改不敢沮議又志在希合以求
功賞傳聞所至州縣不容吏民有所陳述直云朝廷意
在必行但來要一審狀爾果如所傳則誤事者在此數
人而已盖初以輕信於人施行太果今若明見其害救
失何遲患莫大於遂非過莫深乎不改臣於茶法本不
詳知但外論旣喧聞聽漸熟古之為國者庶人得謗於
道商旅得議於市而士得傳言於朝正為此也臣竊聞
議者謂茶之新法旣行而民無私販之罪歲省刑人甚
多此一利也然而為害者五焉江南荆湖兩浙數路之
民舊納茶税今變租錢使民破産亡家怨嗟愁苦不可
堪忍或舉族而逃或自經而死此其為害一也自新法
旣用小商所販至少大商絶不通行前世為法以抑豪
商不使過侵國利與為僭侈而已至於通流貨財雖三
代至治猶分四民以相利養今乃斷絶商旅此其為害
二也自新法之行税茶路分猶有舊茶之税絶而新茶
之税少年歲之間舊茶税盡新税不登則頓虧國用此
其為害三也往時官茶容民入雜故茶多而賤徧行天
下今民自買賣須要真茶真茶不多其價遂貴小商不
能多販又不暇遠行故近茶之處頓食貴茶遠茶之方
向去更無茶食此其為害四也近年河北軍糧用見錢
之法民入米於州縣以鈔算茶於京師三司為於諸場
務中擇近上場分特留八處專應付河北入米之人飜
鈔算請今場務盡廢然猶有舊茶可算所以河北和糴
日下未妨竊聞自明年以後舊茶當盡無可算請則河
北和糴實要見錢不惟客旅得錢變轉不動兼亦自京
師歲歲輦錢於河北和糴理必不能此其為害五也一
利不足以補五害今雖欲減放租錢以救其弊此得寬
民之一端爾然未盡公私之利害也伏望聖慈特詔主
議之臣不護前失深思今害黜其遂非之心無襲弭謗
之迹除去前令許人獻說亟加詳定精求其當庶幾不
失祖宗之舊制臣冐禁有言伏待罪責
奏戸部抅收度牒狀(蘇軾)
元祐五年五月二十七日龍圖閣學士左朝奉郎知杭
州蘇軾狀奏右臣近者伏見二聖遇災而懼憂勞四方
所以拯救饑民者可謂至矣兩浙淮南蒙賜度牒六百
道而杭揚二州各得百道吏民鼓舞歌詠聖澤曾未數
日而淮西提刑申戶部本路常平斛㪷足用不須上件
度牒兩浙轉運提刑亦申本路今年豐熟别無流民是
故戶部申都省却乞抅收度牒錢斛以備别時支用都
省更不奏禀聖旨便行下本路提刑司依戶部所申施
行臣勘會自來聖恩以災傷特賜錢物賑濟即無似此
中變却自都省行下追收體例深駭物聽淮浙兩路去
歲災傷之甚行路備知便使今年秋穀大稔猶恐未補
瘡痍而况春夏之交稻秧未了未委逐路提轉如何見
得今年秋熟便申豐稔顯是小臣無意䘏民專務獻謟
而戶部都省樂聞其言即時施行追寢二聖已行之澤
百姓聞之皆謂朝廷不惜饑民而惜此數百紙度牒中
路翻悔為惠不終臣忝備禁從受恩至深不忍小臣惑
誤執政屯膏反汗虧汙聖德惜毫毛之費致丘山之損
是以冐昧獻言伏望聖慈察臣孤忠留中省覽更不降
出只作聖意訪聞戒飭執政令速降指揮更不得抅收
一依前降聖旨盡用賑濟所貴難食之民始終被惠亦
免二聖已行恩命反覆追收失信天下臣不勝區區
論積欠六事并乞檢會應詔四事一處行下狀
(蘇軾)
元祐七年五月十六日龍圖閣學士左朝奉郎知揚州
蘇軾狀奏臣聞之孔子曰善人教民七年亦可以即戎
矣夫民旣富而教然後可以即戎古之所謂善人者其
不及聖人遠甚今二聖臨御八年于兹仁孝慈儉可謂
至矣而帑廪日益困農民日益貧商賈不行水旱相繼
以上聖之資而無善人之效臣竊痛之所至訪問耆老
有識之士隂求其所以皆曰方今民荷寬政無它疾苦
但為積欠所壓如負千鈞而行免於僵仆則幸矣何暇
舉首奮臂以營求於一飽之外哉今大姓富家昔日號
為無比戸者皆為市易所破十無一二矣其餘自小民
已上大率皆有積欠監司督守令守令督吏卒文符日
至其門鞭笞日加其身雖有白圭猗頓亦化為蓽門圭
竇矣自祖宗以來每有勅令必曰凡欠官物無侵欺盗
用及雖有侵盗而本家及五保人無家業者並與除放
祖宗非不知官物失陷姦民幸免之弊特以民旣乏竭
無以為生雖加鞭撻終無所得緩之則為姦吏之所蠶
食急之則為盗賊之所憑藉故舉而放之則天下悦服
雖有水旱盗賊民不思亂此為捐虛名而收實利也自
二聖臨御以來每以施舍已責為先務登極赦令每次
郊赦或隨事指揮皆從寬厚凡今所催欠負十有六七
皆聖恩所貸矣而官吏刻薄與聖意異舞文巧詆使不
該放監司以催欠為職業守令上為監司之所廹下為
胥吏之所使大率縣有監催千百家則縣中胥徒舉欣
欣然日有所得若一旦除放則此等皆寂寥無獲矣自
非有力之家納賂請賕誰肯舉行恩貸而積欠之人皆
隣於寒餓何賂之有其間貧困掃地無可蠶食者則縣
胥教令通指平人或云衷私擅買抵當物業或雖非衷
私而云買不當價似此之類蔓延追擾自甲及乙自乙
及丙無有窮已每限皆空身到官或三五限得一二百
錢謂之破限官之所得至微而胥徒所取盖無虚日俗
謂此等為縣胥食邑戶嗟乎聖人在上使民不得為陛
下赤子而皆為姦吏食邑戶此何道也商賈販賣例無
現錢若用現錢則無利息須今年索去年所賣明年索
今年所賖然後計算得行彼此通濟今富戶先已殘破
中民又有積欠誰敢賖賣物貨則商賈自然不行此酒
税課利所以日虧城市房廊所以日空也諸路連年水
旱上下共知而轉運司窘於財用例不肯放税縱放亦
不盡實雖無明文指揮而以喜怒風曉官吏孰敢違者
所以逐縣例皆拖欠兩税較其所欠與依實檢放無異
於官了無所益而民有追擾鞭撻之苦近者詔旨凡積
欠皆分為十料催納通計五年而足聖恩隆厚何以加
此而有司以謂有旨倚閣者方得依十料指揮餘皆併
催縱使盡依十料吏卒乞覓必不肯分料少取人戶旣
未納足則追擾常在縱分百料與一料同臣頃知杭州
又知潁州今知揚州親見兩浙京西淮南三路之民皆
為積欠所壓日就窮蹙死亡過半而欠籍不除以至虧
欠兩税走陷課利農末皆病公私並困以此推之天下
大率皆然矣臣自潁移揚舟過濠壽楚泗等州所至麻
麥如雲臣每屏去吏卒親入村落訪問父老皆有憂色
云豐年不如凶年天災流行民雖乏食縮衣節口猶可
以生若豐年舉催積欠胥徒在門枷棒在身則人戶求
死不得言訖淚下臣亦不覺流涕又所至城邑多有流
民官吏皆云以夏麥旣熟舉催積欠故流民不敢歸鄉
臣聞之孔子曰苛政猛於虎昔常不信其言以今觀之
殆有甚者水旱殺人百倍於虎而人畏催欠乃甚於水
旱臣竊度之每州催欠吏卒不下五百人以天下言之
是常有二十餘萬虎狼散在民間百姓何由安生朝廷
仁政何由得成乎臣自到任以來日以檢察本州積欠
為事内已有條貫除放而官吏不肯舉行者臣即指揮
本州一面除放去訖其於理合放而於條未有明文者
即且令本州權住催理聽候指揮其於理合放而於條
有礙者臣亦未敢住催各具利害奏取聖旨
論淮西事宜狀(韓愈)
右臣伏以淮西三州之地自少陽疾病去年春夏已來
圖為今日之事有職位者勞於計慮撫循奉所役者修
其器械防守金帛糧畜耗於賞給執兵之卒四向侵掠
農夫織婦擕持幼弱餉於其後雖時侵掠小有所得力
盡筋疲不償其費又聞畜馬甚多自半年已來皆上槽
櫪譬如有人雖有十夫之力自朝及夕常自大呼跳躍
初雖可畏其勢不久必自委頓乘其力衰三尺童子可
使制其死命况以三小州殘弊困劇之餘而當天下之
全力其破敗可立而待也然所未可知者在陛下斷與
不斷耳夫兵不多不足以必勝必勝之師必在速戰兵
多而戰不速則所費必廣兩界之間疆場之上日相攻
劫必有殺傷近賊州縣徵役百端農夫織婦不得安業
或時小遇水旱百姓愁苦當此之時則人人異議以惑
陛下之聽陛下持之不堅半塗而罷傷威損費為弊必
深所以要先决於心詳度本末事至不惑然可圖功為
統帥者盡力行之於前而參謀議者盡心奉之於後内
外相應其功乃成昔者殷高宗大聖之主也以天子之
威伐背叛之國三年乃克不以為遲志在立功不計所
費傳曰斷而後行鬼神避之遲疑不斷未有能成其事
者也臣謬承恩寵獲掌綸誥地親職重不同庶寮輒竭
愚誠以效裨補謹條次平賊事宜一一如後
一諸道發兵或三二千人勢力單弱羇旅異鄉與賊不
相諳委望風懾懼難便前進所在將帥以其客兵難處
使先不存優恤待之旣薄使之又苦或被分割隊伍隸
屬諸頭士卒本將一朝相失心孤意怯難以有功又其
本軍各須資遣道路遼遠勞費倍多士卒有征行之艱
閭里懷離别之思今聞陳許安唐汝壽等州與賊界連
接處村落百姓悉有兵器小小俘劫皆能自防習於戰
鬭識賊深淺旣是土人護惜鄉里比來未有處分猶願
自備衣糧共相保聚以備寇賊若令召募立可成軍若
要添兵自可取足賊平之後易使歸農伏請諸道先所
追到行營者悉令却牒歸本道據行營所追人額器械
弓矢一物已上悉送行營充給所召募人兵數旣足加
之教練三數月後諸道客軍一切可罷比之徵發遠人
利害懸隔
一繞逆賊州縣堡栅等各置兵馬都數雖多每處則兵
至少又相去闊遠難相應接所以數被攻劫致有損傷
今若分為四道每道各置三萬人擇要害地屯聚一處
使有隱然之望審量時勢乘時逐利可入則四道一時
俱發使其狼狽驚惶首尾不相救濟若未可入則深壁
高壘以逸待勞自然不要諸處多置防備臨賊小縣可
收百姓於便地作行縣以主領之使免散失
一蔡州士卒為元濟迫脅勢不得已遂與王師交戰原
其本根皆是國家百姓進退皆死誠可閔傷宜明勅諸
軍使深知此意當戰鬭之際固當以盡敵為心若形勢
已窮不能為惡者不須過有殺戮喻以聖德放之使歸
銷其兇悖之心貸以生全之幸自然相率棄逆歸順
一論語曰欲速則不達見小利則大事不成比來征討
無功皆由欲其速捷有司計算所費苟務因循小不如
意即求休罷河北淮西等見承前事勢知國家必不與
之持久併力苦戰幸其一勝即希冀恩赦朝廷無至忠
憂國之人不惜傷損威重因其有請便議罷兵往日之
事患皆然也臣愚以為淮西三小州之地元濟又甚庸
愚而陛下以聖明英武之姿用四海九州之力除此小
寇難易可知太山壓卵未足為喻
一兵之勝負實在賞罰賞厚可令廉士動心罰重可令
凶人喪魄然可集事不可愛惜所費憚於行刑
一淄青恒冀兩道與蔡州氣類略同今聞討伐元濟人
情必有救助之意然皆闇弱自保無暇虚張聲勢則必
有之至於分兵出界公然為惡亦必不敢宜特下詔云
蔡州自吳少誠已來相承為節度使亦微有功效少陽
之殁朕亦本擬與元濟恐其年少未能理事所以未便
處置待其稍能緝綏然後許其承繼今忽自為狂悖侵
掠不受朝命事不得已所以有此討伐至如淄青恒州
范陽等道祖父各有功業相承命節年歲已久朕必不
利其土地輕有改易各宜自安如妄自疑懼敢相扇動
朕即赦元濟不問迴軍討之自然破膽不敢妄有異說
論劉三嘏事狀(歐陽修)
臣伏見契丹宣徽使劉三嘏挈其愛妾兒女等七口向
化南歸見在廣信軍聽候朝旨竊慮朝廷只依常式投
來人等依例約回不納國家大患無如契丹自四五十
年來智士謀臣晝思夜算未能為朝廷出一竒策坐而
制之今天與吾時使其上下乖離而親貴臣忽來歸我
此乃陛下威德所加祖宗社稷之福竊慮憂國之臣過
有思慮以謂納之别恐引惹臣請略陳納之却之二端
利害伏望聖慈裁擇其可往年山遇捨元昊而歸朝邊
臣為國家存信拒而遣之元昊甘心山遇盡誅其族由
是河西之人皆怒朝廷不納而痛山遇以忠而赤族吾
旣自絶西人歸化之路堅其事賊之心然本欲存信以
懷元昊而終至叛逆幾困天下是拒而不納未足存信
而反與賊堅人心此已驗之效也其後朝廷悟其失計
歸罪郭勸悔已難追矣此事不遠可為鑒戒伏望陛下
思之此不可拒而可納一也三嘏是契丹貴臣秉節鉞
兼宣徽可謂至親且貴矣一旦君臣離心走而歸我是
彼國中大醜之事必須掩諱不欲人聞必不敢明言求
之於我此其可納二也况彼來投又無追者相繼旣絶
蹤跡别無明驗雖欲索之於我難以為辭此其可納三
也三嘏旣彼之貴臣彼國之事無不與知今旣南來則
彼之動靜虚實我盡知之可使契丹日夕懼我攻取之
不暇安敢求索於我自起兵端若使契丹疑三嘏果在
中國則三四十年之間卒無南向之患此又納之大利
其可納四也彼旣窮來歸我若拒而遣之使其受山遇
之禍則幽燕之間四五十年來心欲南向之人盡絶其
歸路而堅其自外之心思為三嘏報仇於中國又終不
能固契丹之信此為誤計其失尤多且三嘏在中國則
契丹必盡疑幽燕之人是其半國離心常恐向背凡契
丹南寇常藉幽燕使其盡疑幽燕之人則可無南寇之
患此又可納大利五也古語曰天與不取反受其咎此
不可失之幾也其劉三嘏伏望速降密旨與富弼令就
近安存津遣赴闕惟乞決於睿斷不惑羣言取進止
論契丹侵地界狀(歐陽修)
右臣伏見契丹近於界首添建城寨及拘囚定州巡兵
湯則侵過銀坊冶谷地界等事竊聞朝廷至今未有分
明嚴切指揮令邊臣以理爭辨竊料朝廷之意必謂爭
之恐有引惹之虞此乃慮之過而計之失也夫敵性貪
狠素稱勇悍欺弱畏彊難示以怯今杜之於早而力為
拒絶猶恐不能若縱之不爭而誘其來侵乃是引惹况
西山道路有三十餘處皆可行兵其險要所扼在於軍
城銀坊等路為彼奪據而不爭則北寨王柳等口漸更
來侵豈能爭矣是則西山險要盡為彼奪一日使敵以
大兵渡易水由太行之西平陸而來以竒兵自飛狐出
西山諸口而下則我腹背受敵之患不知何以禦之此
盖兵法必爭之地也且與人為鄰敵而自棄險要任彼
奪據而不爭雖使我弱彼彊尚須勉彊何况勢鈞力敵
又違誓約而彼曲我直乎臣謂朝廷所以然者盖由未
察敵中彊弱之形而不得其情偽之實也臣又見朝廷
常有懼敵之色而無憂敵之心夫憂之與懼名近而意
殊憂者深思極慮而不敢暫忘懼者臨事惶惑而莫知
所措今邊防之事措置多失其機者懼敵之意過深也
若能察其彊弱之形得其情偽之實則今日之事誠不
足懼而將來之患深有可憂奈何不憂其深可憂而反
懼其不足懼且北方雖以戰射為國而耶律氏自幼承
其父祖與中國通和之後未嘗躬戰陣遭勍敵謀臣舊
將又皆老死今其臣下如貫寧者無三兩人寧才不及
中人已是彼之傑者所以君臣計事動多不臧當初對
梁適遣使河西使與中國通好及議和垂就不能小忍
以邀中國厚利乃與元昊爭夾山小族遂至交兵而累
戰累敗亡人失馬國内瘡痍誅歛山前漢人怨怒往時
彼殺漢人者罰漢人殺彼者死近聞反此二法欲悦漢
人漢人未能收其心而彼人亦已怒矣又聞今春女真
渤海之類所在離叛攻劫近纔稍定方且招輯敗亡修
完器甲内恐國中之復叛外有西夏之為虞心自懷疑
憂我乘虚而北襲故於界上勉彊虚張囚我巡兵侵我
地界蓋其實弱而示彊者用兵之詭計故臣謂苟能察
其彊弱知其情偽則無不勝之理何必懼其不足懼哉
自國家困於西鄙用兵常慮北戎合謀乘隙而動及見
二國相失而交攻議者皆云中國之福夫幸其相攻為
我之福則不幸使其解仇而復合豈不為我禍乎臣謂
契丹昨所以敗於元昊者亦其久不用兵驟戰而逢勍
敵耳聞其自敗衂以來君臣恐懼日夜謀議通招丁口
東募甲兵處處開教閱之場家家括糧馬之數以其天
姿驍勁之俗加以日夜訓練之勤則其彊難敵矣今契
丹雖未有人然大抵為國者久無事則人難見因用兵
則將自出使其交戰旣頻而謀臣猛將爭能並出則是
夾山一敗警其四十年因循之弊變驕心而為憤志化
惰卒而為勁兵因屢戰而得驍將此乃契丹之福非中
國之福也此臣所謂將來之患者也然二國勢非久相
攻者也一二年間不能相并則必復合使契丹驅新勵
之彊兵無西人之後害而南向以窺河北則又將來之
患大者也臣雖不知朝廷顧河北為何如但於本路之
事以今年較去年則亦可見去年以前河北官吏無大
小皆得舉材而擇能急於用人如不及者惟恐一事之
失計故也自今春已來差除漸循舊弊凡幹敏之吏熟
於北方事者舉留奏乞百不一從不惟使材臣能吏不
勸而怠亦足見朝廷不憂河北之事辦否也至如廢緣
邊久任之制而徙劉貽孫以王世文當冀州李中吉當
廣信王中庸當保州劉忠順當邢州如此數人於閒慢
州軍尚憂敗政况於邊要之任乎臣愚以朝廷不以北
事為憂則又怯懼如此旣曰懼矣則於用人之際又若
忽而不憂此臣之所未諭也臣聞契丹侵我冶谷雖立
寨屋三十餘間然尚遲延未敢便貯兵甲更伺我意緊
慢若不及早毁拆而少緩縱之使其以兵守之則尤難
爭矣此旦夕之間不可失也至於湯則亦聞囚而未敢
殺此亦不可不爭臣願陛下但以將來之患為憂不忘
此事用人之際革去舊例而惟材是擇勿聽小人之繆
謀勿於忠良而疑貳使得上下畢力庶幾漸成禦備至
於目今小事未銷過自怯懼夫事之利害激切而言則
議者以為太過言不激切則聽者或未動心此自古以
為難也况未形之事雖曰必然而敢冀盡信乎伏望陛
下留意聽納不以人廢言則庶竭愚瞽少禆萬一
言西邊事宜第一狀(歐陽修)
右臣伏見諒祚狂僭釁隙已多不越歲年必為邊患臣
本庸暗不達時機輙以外料敵情内量事勢鑒往年已
驗之失思今日可用之謀雖兵不先言俟見形而應變
然坐而制勝亦大計之可圖謹具條陳庶禆萬一臣所
謂外料敵情者諒祚世有夏州自彝興克叡以前止於
一鎮五州而已太宗皇帝時繼捧繼遷始為邊患其後
遂陷靈鹽盡有朔方之地盖自淳化咸平用兵十五餘
年旣不能剪滅遂務招懷適會繼遷為潘羅支所殺其
子德明乃議歸欵而我惟以恩信復其王封歲時俸賜
極於優厚德明旣無南顧之憂而其子元昊亦壯遂併
力西攻回紇拓地千餘里德明旣死地大兵強元昊遂
復背叛國家自寶元慶歷以後一方用兵天下騷動國
虚民敝如此數年元昊知我有厭兵之患遂復議和而
國家待之恩禮又異於前矣號為國主僅得其稱臣歲
予之物百倍德明之時半於契丹之數今者諒祚雖曰
狂童然而習見其家世所為盖繼遷之叛而復王封元
昊再叛而為國主今若又叛其志可知是其欲自比契
丹抗衡中國以為鼎峙之勢爾此臣竊料敵情在於如
(一無如字)此也夫所謂内量事勢者盖以慶歷用兵之時視
方今禦邊之備較彼我之虚實彊弱以見勝敗之形也
自真宗皇帝景德二年盟契丹於澶淵明年始納西夏
之欵遂務休兵至寶元初元昊復叛盖三十餘年矣天
下安於無事武備廢而不修廟堂無謀臣邊鄙無勇將
將愚不識干戈兵驕不識戰陣器械朽腐城郭隳頽而
元昊勇鷙桀黠之雄也其包畜姦謀欲窺中國者累年
矣而我方恬然不以為慮待其謀成兵具一旦反書來
上然後茫然不知所措中外震駭舉動倉惶所以用兵
之初有敗而無勝也旣而朝廷用韓琦范仲淹等付以
西事極力經營而勇夫銳將亦因戰陣稍稍而出數年
之間人謀漸得武備漸修似可枝梧矣然而天下已困
也所以屈意忍恥復與之和此慶歷之事爾今則不然
方今甲兵雖未精利不若往年之腐朽也城壘粗嘗完
緝不若往年之隳頽也土兵蕃落增添訓練不若往年
寡弱之驕軍也大小將校曾經戰陣者往往尚在不若
往年魏昭炳夏隨之徒綺紈子弟也一二執政之臣皆
當時宣力者其留心西事熟矣不若往時大臣茫然不
知所措者也盖往以不知邊事之謀臣馭不識干戈之
將用驕兵執朽器以當桀黠新興之虜此所以敗也方
今謀臣武將城壁器械不類往年而諒祚狂童不及元
昊遠甚往年忽而不思今又已先覺可以早為之備苟
其不叛則已若其果叛未必不為中國利也臣謂可因
此時雪前恥收後功但顧人謀如何爾若上憑陛下神
威睿算係纍諒祚君臣獻於廟社此其上也其次逐夏
人於黃河之北以復朔方故地最下盡取山界奪其險
而我守之以永絶邊患此臣竊量事勢謂或如此臣所
謂鑒往年已驗之失者其小失非一不可悉數臣請言
其大者夫夏人變詐兵交陣合彼佯敗以為誘我貪利
而追之或不虞横出而為其所邀或進陷死地而困于
束手此前日屢敗之戒今明習兵戰者亦能知之此雖
小事也亦不可忽所謂大計之繆者攻守之策皆失爾
臣視慶歷御邊之備東起麟府西盡秦隴地長一千餘
里分為路者五而路分為州軍者又二十有四而州軍
分為寨為堡為城者又幾二百皆須列兵而守之故吾
兵雖衆不得不分所分旣多不得不寡而賊之出也常
舉其國衆合聚為一而來是吾兵雖多分而為寡彼兵
雖寡聚之為多以彼之多擊吾之寡不得不敗也此(一無)
(此字)城寨之法旣不足自守矣而五路大將所謂戰兵者
分在二十四州軍欲合而出則懼後空而無備欲各留
守備而合其餘則數少不足以出攻此當時所以用兵
累年終不能一出者以此也夫進不能出攻退不足自
守是謂攻守皆無策者往年已驗之失也臣所謂今日
可用之謀者在定出攻之計爾必用先起制人之術乃
可以取勝也盖列兵分地而守敵得時出而撓於其間
使我處處為備常如敵至師老糧匱我勞彼逸者周世
宗以此策困李景於淮南昨元昊亦用此策以困我之
西鄙夫兵分備寡兵家之大害也其害常在我以逸待
勞兵家之大利也其利常在彼所以往年賊常得志也
今誠能反其事而移我所害者子敵奪敵所利者在我
則我當先為出攻之計使彼疲於守禦則我亦得志矣
凡出攻之兵勿為大舉我每一出彼必呼集而來拒彼
集於東則别出其西我歸彼散則我復出而彼又集我
以五路之兵番休出入使其一國之衆聚散奔走無時
暫停則無不困之國矣此臣所謂方今可用之謀也盖
往年之失在守方今之利在攻昔至道中亦嘗五路出
攻矣當時將相為謀不重盖欲攻黠虜方彊之國不先
以謀困之而直為一戰必取之計大舉深入所以不能
成功也夫用兵至難事也故謀旣審矣則其發也必果
故能動而有成功也若其山川之險易道里之迂直蕃
漢兵馬之彊弱騎軍步卒長兵短兵之所利與夫左右
前後一出一入開闔變化有正有竒凡用兵之形勢有
可先知者有不可先言者臣願陛下遣一重臣出而巡
撫遍見諸將與熟圖之以先定大計凡山川道里蕃漢
步騎出入之所宜可先知者悉圖上方略其餘不可先
言付之將率使其見形應變因敵制勝至於諒祚之所
為宜少屈意含容而曲就之旣以驕其心亦少緩其事
以待吾之為備而且嚴戒五路訓兵選將利器甲畜資
糧常具兵行之計待其反書朝奏則王師暮出以駭其
心而奪其氣使其枝梧不暇則勝勢在我矣往年議者
亦欲招輯横山蕃部謀取山界之地然臣謂必欲招之
亦須先藉勝捷之威使知中國之彊則方肯來附也由
是言之亦以出攻為利矣凡臣之所言者大略如此爾
然臣足未嘗踐邊陲目未嘗識戰陣以一儒生偏見之
言誠知未可必用直以方當陛下勞心西事廣詢衆議
之時思竭愚慮備芻蕘之一說爾
論西賊議和利害狀(歐陽修)
右臣伏自如定等到京以來竊聞朝議不許賊稱吾祖
必欲令其稱臣然後許和此乃國家大計廟堂得策盖
由陛下至聖至明不苟目前之事能慮嚮去之憂斷自
宸衷决定大議然數日來風聞頗有無識之人妄陳愚
見不思遠患欲急就和臣雖知必不能上惑聖聰然亦
慮萬一少生疑沮則必壞已成之計臣職在言責理合
辨明伏自西賊請和以來衆議頗有異同多謂朝廷若
許賊不稱臣則慮北敵别索中國名分此誠大患然臣
猶謂縱使賊肯稱臣而北敵尚有邀功責報之患是臣
與不臣皆有後害如不得已則臣而通好猶勝不臣然
於後患不免也此有識之士憂國之人所以不願急和
者也今若不許通和不過懼賊來寇耳且數年西兵遭
賊而敗非是賊能善戰盖由我自謬謀今如遣范仲淹
處置邊防稍不失所賊之勝負尚未可知以彼驕兵當
吾整旅使我因而獲勝則善不可加但得兩不相傷亦
已挫賊銳氣縱仲淹不幸小敗亦所失不至如前後之
謬謀是比于通和之後别有大患則所損猶少此善算
之士見遠之人所以知不和害小而不懼未和也臣謂
方今不羞屈志急欲就和者其人有五一曰不忠於陛
下者欲急和二曰無識之人欲急和三曰姦邪之人欲
急和四曰疲兵懦將欲急和五曰陜西之民欲急和自
用兵以來居廟堂者勞於斡運在邊鄙者勞於戎事若
有避此勤勞苟欲陛下屈節就和而自偷目下安逸他
時後患任陛下獨當此臣所謂不忠之臣欲急和者也
和而偷安利在目下和後大患伏而未發此臣所謂無
識之人欲急和者也自兵興以來陛下憂勤庶政今小
人但欲苟和之後寬陛下以太平無事而望聖心怠於
庶政因欲進其邪佞惑亂聰明大抵古今人主憂勤小
人所不願也此臣所謂姦邪之人欲急和也屢敗之軍
不知得人則勝但謂賊來常敗此臣所謂懦將疲兵欲
急和也此四者皆不足聽也惟西民困乏意必望和請
因宣撫使告以朝廷非不欲和而賊未遜順之意然後
深戒有司寬其力役可也其餘一切小人無識之論伏
望聖慈絶而不聽使大議不沮而善算有成則社稷之
福也
論乞廷議元昊通和事狀(歐陽修)
右臣近有奏論今後軍國大事不須秘密請集百官廷
議近聞元昊再遣使人將至闕下和之與否決在此行
竊計廟謀合思成算臣謂此最大事也天下安危繫之
今公卿士大夫愛君憂國者人人各為陛下深思極慮
惟恐廟堂之失策遂落小醜之姦謀衆口云云各有論
議一曰天下困矣不和則力不能支少屈就之可以紓
患一曰羌夷險詐雖和而不敢罷兵則與不和無異是
空包屈就之羞全無紓患之實一曰自屈志講和之後
退而休息練兵訓卒以為後圖然此亦必不能者只以
河朔之事可知盖慮纔和之後便忘發憤因循弛廢為
患轉深一曰縱使元昊復臣西邊減費不弛武備不忘
後圖然猶有大可憂者北戎將攬通和之事以為已功
過有邀求遂興兵革是暫息小患於關西復生大患於
河北臣忝為耳目之官見國有大事旁採外論所聞如
此異同然大抵皆謂就和則難不和則易不和則害少
和則害多然臣又不知朝廷之意其議云何臣見漢唐
故事大事必須廷議盖以朝廷示廣大不欲自狹謀臣
思公共不敢自強故舉事多臧衆心皆服伏思國家自
兵興以來常秘大事初欲隱藏護惜不使人知及其處
置乖違豈能掩蔽臣謂莫若採大公之議收衆善之謀
待其都無所長自用廟謀未晚其元昊請和一事伏乞
於使人未至之前集百官廷議臣只自朝夕以來諸處
詢訪已聞衆說如此若使並集於廷各陳所見必有長
策以禆萬一謹具狀奏聞伏候勅旨
論西賊議和請以五問詰大臣狀(歐陽修)
右臣伏見張子奭奉使賊中近巳到闕風聞賊意雖肯
稱臣而尚有數事邀求未審朝廷如何處置臣聞善料
敵者必揣其情偽之實能知彼者乃可制勝負之謀今
賊非難料難知但患為國計者昧於遠見落彼姦謀苟
一時之暫安召無涯之後患自為削弱助賊姦謀此左
傳所謂疾首痛心賈誼所以太息慟哭者也今議賊肯
和之意不過兩端而已欺罔天下者必曰賊困窘而求
和稍能曉事者皆知賊權詐而可懼若賊實困窘則正
宜持重以裁之若知其詐謀則豈可厚以金繒助成姦
計昨如定等回但聞許與之數不過十萬今子奭所許
乃二十萬仍聞賊意未已更有過求先朝與契丹通和
只用三十萬一旦劉六符輩來又添二十萬今昊賊一
口許二十萬到他日更來又須一二十萬使四方窺見
中國廟謀勝算惟以金帛告人則邈川首領豈不動心
一旦興兵又須三二十萬生民膏血有盡敵人貪欲無
厭引之轉衆何有限極今已許之失旣不可追分外過
求尚可抑絶見今契丹往來尚在沿邊市易豈可西蕃
絶遠須要直至京師只用此詞自可拒止至如青鹽弛
禁尤不可從於我雖所損非多在賊則為利甚博况鹽
者民間急用旣開其禁則公私往來姦細不分若使賊
捐百萬之鹽以㗖邊民則數年之後皆為盗用矣凡此
三事皆難允許今若只為目下苟安之計則何必愛惜
盡可曲從若為社稷久遠之謀則不止目前須思後患
臣願陛下試發五問詢於議事之臣一問西賊不因敗
衂忽肯通和之意或用計困之使就和乎或其與契丹
連謀而偽和乎二問旣和之後邊備果可徹而寬國用
乎三問北使一來與二十萬西人一去又二十萬從今
更索又更與之凡廟謀為國計者止有此策而已乎四
問旣和之後能使契丹不邀功責報乎敵或一動能使
天下無事乎五問元昊一議許二十萬他日保不更有
邀求乎他日有求能不更添乎陛下赫然以此五事問
之萬一能有說焉非臣所及若其無說則天下之憂從
此始矣方今急和謬議旣不可追許物已多必不能減
然臣竊料元昊不出三五年必須更别猖獗以邀增添
而將相大臣只如今日之謀定須更與添物若今日一
頓盡與則他時何以添之故臣願惜今日所求其如西
賊雖和所利極鮮若和而復動其患無涯此臣前後非
不切言今無及矣伏望陛下留意而思之且可不與彼
若實欲就和雖不許此亦可若實無和意與之適有後
虞謹具狀奏聞伏候勅旨
黃家賊事宜狀(韓愈)
一臣去年貶嶺外刺史其州雖與黃家賊不相鄰接然
見往來過客并諳知嶺外事人所說至精至熟其賊並
是夷獠亦無城郭可居依山傍險自稱洞主衣服言語
都不似人尋常亦各營生急則屯聚相保比緣邕管經
略使多不得人德旣不能綏懷威又不能臨制侵欺虜
縛以致怨恨蠻夷之性易動難安遂至攻劫州縣侵暴
平人或復私讎或貪小利或聚或散終亦不能為事近
者征討夲起於裴行立陽旻此兩人者本無遠慮深謀
意在邀功求賞亦緣見賊未屯聚之時將謂單弱立可
摧破爭獻謀計惟恐後時朝廷信之遂允其請自用兵
以來已經二年前後所奏殺獲計不下一二萬人儻皆
非虚賊已尋盡至今賊猶依舊足明欺罔朝廷邕容兩
管因此凋敝殺傷疾患十室九空百姓怨嗟如出一口
陽旻行立相繼身亡實由自邀功賞造作兵端人神共
嫉以致殃咎陽旻行立事既已往今所用嚴公素者亦
非撫御之才不能别立規模依前還請攻討如此不已
臣恐嶺南一道未有寧息之時
一昨者併邕容兩管為一道深合事宜然邕州與賊逼
近容州則甚懸隔其經略使若置在邕州與賊隔江對
岸兵鎮所處物力必全一則不敢輕有侵犯一則易為
逐便控制今置在容州則邕州兵馬必少賊見勢弱易
生姦心伏請移經略使於邕州其容州但置刺史實為
至便
一比者所發諸道南討兵馬例皆不諳山川不服水土
遠鄉羈旅疾疫殺傷臣自南來見說江西所發共四百
人曾未一年其所存者數不滿百岳鄂所發都三百人
其所存者四分纔一續添續死每發倍難若令於邕容
側近召募添置千人便割諸道見供行營人數糧賜均
融充給所費旣不增加而兵士又皆便習長有守備不
同客軍守則有威攻則有利
一自南討已來賊徒亦甚傷損察其情理厭苦必深大
抵嶺南人稀地廣賊之所處又更荒僻假如盡殺其人
盡得其地在於國計不為有益容貸羈縻比之禽獸來
則捍禦去則不追亦未虧損朝廷事勢以臣之愚若因
改元大慶赦其罪戾遣一郎官御史親往宣諭必望風
降伏讙呼聽命仍為擇選有材用威信諳嶺南事者為
經略使處理得宜自然永無侵叛之事
登州召還議水軍狀(蘇軾)
元豐八年十二月日朝奉郎前知登州軍州事蘇軾狀
奏右臣竊見登州地近契丹號為極邊彼中山川隱約
可見便風一舟奄至城下自國家以來常屯重兵教習
水戰旦暮傳烽以通警急每歲四月遣兵戍駞基島至
八月方還以備不虞自景德以後屯兵常不下四五千
人除本州諸軍外更於京師南京濟鄆兖單等州差撥
兵馬屯駐至慶歷二年知州郭志高為諸處差來兵馬
頭項不一軍政不肅擘畫奏乞創置澄海水軍弩手兩
指揮并舊有平海兩指揮並用教習水軍以備契丹為
京東一路捍屏敵知有備故未嘗有警議者見其久安
便謂無事近歲始差平海六十人分屯密州信陽板橋
濤洛三處去年本路安撫司人更差澄海二百人往萊
州一百人往密州屯駐檢會景德三年五月十二日聖
旨指揮今後宣命抽差本城兵士往諸處只於威邊等
指揮内差撥即不得抽差平海兵士其平海兵士雖無
不許差出指揮盖緣元初創置本為抵替諸州差來兵
馬豈有却許差往諸處之理顯是不合差撥不惟兵勢
分弱以啟戎心而此四指揮更番差出無處學習水戰
武藝惰廢有悞緩急伏乞朝廷詳酌明降指揮今後登
州平海澄海四指揮兵士並不得差往别州屯駐
文編卷十九
