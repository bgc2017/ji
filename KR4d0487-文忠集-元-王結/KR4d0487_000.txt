







　　欽定四庫全書　　　　　集部五

　　提要

　　文忠集六卷　　　　　别集類四(元)

　　(臣)等謹案文忠集六卷元王結撰結字義伯
定興人仁宗在潛邸時以薦充宿衛及即位
遷集賢直學士元統中官至中書左丞文忠
其謚也事蹟具元史本傳史稱結有集十五
卷王圻續文獻通考所載亦同今久散佚惟

散見永樂大典者採掇排比尚得詩一百三
十四首詩餘十三首編為三卷又雜文九首
為一卷問答五首為一卷善俗要義三十三
條為一卷共成六卷結為元代名臣張珪稱
其非聖賢之書不讀非仁義之言不談今觀
是集殆非虚語詩多古體大抵舂容和平無
鉤棘之態文亦明白暢逹不渉雕華其中上
宰相論八事書乃結年二十餘遊京師時所

作平生識力已具見于是問答五條皆與吳
澄往復之語或闡儒理或明經義可畧見其
學問之根柢善俗要義乃結為順徳路總管
時所作以化導閭里凡教養之法纎悉必備
雖瑣事常談而委曲剴切謀畫周宻如慈父
兄之訓子弟循吏仁愛之意藹然具見于言
表尤足以見其政事之大凡統觀所作所謂
詞必軌于正理學必切于實用者也固不與

文章之士爭詞采之工拙矣乾隆四十六年
九月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)陸　費　墀





