







　　欽定四庫全書

　　文忠集巻二　　　　　　　元　王結　撰

　　五言古詩

　　十月六日有白鶴數千自北而南迴翔飛集久
之方去以詩紀之

　　青田有雙鶴養子沐溪中翛然出塵物此地未易逢今
朝定何朝愛日初融融老鶴不知數翔舞盤高空軒軒
萬里去意態何雍容赤霄侣威鳯不與鴛鷺同胡為此

來集眷眷意無窮羣仙宴鈞天興酣樂方冲遥憐有道
世故遣下瑤峯我亦磊落人永言謝樊籠幸遇此粲者
庶得諧心胷左引王子喬右挹浮丘翁翩然共僊馭欻
起凌長風餐霞餌甘液緑髪雙方瞳遨遊五百年駕言
還故宫

　　贈别李承之僉事

　　靡靡嵗年晚肅肅霜露霏君子不遑處四牡來騑騑月
出方皎皎我心恒依依今夕復何夕山中仰容輝惠而

有深契使我心說夷北風日以凉行役乃無期言邁不
可留悽然餞將歸永懷金玉音時得慰渴飢

　　次貢仲章韻二首

　　凌晨啓閶闔冠蓋何填填中有瀟灑人世網寜縈攣深
嚴玉堂署羣彦推子先高閑絶簿領坐閱嵗序遷愧我
縛塵纓仰止雲林僊㑹尋遂初賦振衣蒼厓顛(仲章號雲林子)
巍巍蓋世勛赫赫高世名緬懷殷周盛取彼釣與耕云
何商嶺老巖居避強嬴歳暮黄鵠歌僅見羽翼成陵夷

百代下伊誰持此衡若人秉高志落落期壮行彈冠自
有道何必遺世榮(貢公未遺榮康樂詩也)

　　題許文仲餘歡堂

　　鵷鸞藹京國振羽天池濱美人青田鶴翛然出塵紛委
蛇隠市朝夷猶保天真熈熈黄虞化皥皥無懷民清歡
良有餘素節傳不泯階庭秀蘭玉衿佩還詵詵我來亦
清曠高風越羣倫卓哉董邵南無愧昌黎文

　　㑹飲


　　士友少嘉㑹逺矣非獨今今日復何日邂逅盍朋簮雲
翁古仙伯惠然一見臨羣賢意無間契愛逾蘭金笑言
不知疲善謔餘規箴一觴復一詠雍容樂且湛人生處
斯世悠悠誰賞音㑹遇不盡歡云何開我襟還思過三
爵為樂戒荒淫千年蟋蟀詩賢哉古人吟

　　送陳推官泉州之行

　　東皇布春令百卉競芳菲私懷獨耿耿重與伊人違念
子濟時傑職當列彤闈忠言補衮職勲庸紀常旂多士

仰清塵萬物蒙光輝胡為萬里行司刑南海湄四牡不
遑處王程自有期丈夫垂大觀逺行安足悲皎皎瓊樹
枝瘴癘非所疵雖居遐陋邦君子詎磷緇細民多詿誤
逺人半瘡痍期君樹佳政庶用慰渴飢

　　寄王誠甫

　　幽蘭生深林清香藹遐邇黄鵠志青雲舉翮日千里王
子當妙齡强學未為已高譽滿鄉閭文章燦如綺一朝
從辟書振袂幡然起霜臺足時英夫君望尤美食蘖無

苦心飲氷堅素履發軔萬里途行行未云已鑾車待騏
驥明堂須杞梓盛世立勲名輿情屬吾子我本蓬室士
門前結車軌深居味道腴静坐玩經史荷衣扈江籬玉
珮紉芳芷深媿少師承期君為指示别來知幾何俛仰
踰一紀空記十年面未遂一笑喜引領北望君迢迢隔
烟水南轅倘過我洗心聞妙理

　　寄康和之先生

　　龍門紹絶學雲谷要成功坐令百代下一變洙泗風微

生一何幸恍若開盲聾寥寥千古夜日出扶桑東國朝
藹多士道統歸許公邇來誰繼之四海彞菴公温温君
子儒正學沃深𠂻廉隅厲其操道義飭其躬頽然物無
競澹若心獨沖和風與愛日觸物春融融聲名四十年
懷寶潛蒿蓬人間富與貴浮雲曳晴空朅來詔徴入盛
德師三雍還又謝病歸甘辭軒冕崇軒軒海上鶴𡨕㝠
天際鴻弋人復何慕詎肯安樊籠愧我蒙厚顧蒹葭倚
長松豈惟鄉曲念又喜臭味同顧兹魯鈍質願言資磨

礱何時侍函丈坐我春風中

　　中秋感懷

　　炎炎暑方徂忽忽秋已半凉風披梧楸白露洗河漢華
月出林表照我光爛爛恍然白銀闕萬里人竒觀旅館
政幽獨清光誰與翫憂思坐已盈長夜何時旦西南睠
庭幃山重路漫漫憐兒久飄零對月増浩歎方遊豈云
逺邅逥歳時換愁懷諒何似垢衣未濯浣犧尊薦清廟
不數溝中斷長哦五字詩聊用起慵愞


　　登開元寺塔呈同遊遂初敬仲二友

　　千尺玉浮圖孤撑插碧天步登最高頂縹緲青雲顛頓
㤀六月暑逈脫市井喧極目眺區宇更覺心悠然太行
鎮中州勢與碣石聯唐溪注東溟千里青蜿蜒今日復
何日得此佳山川長風萬里來衣被輕翩翩舉手謝浮
世一笑如得仙况陪兩君子濟濟皆英賢高論屢起予
亹亹相後先我有白雲望不獲久隨肩驅馬復東去幽
懷良未宣夫君厲孤節賤子當勉旃莫忘共遊樂永保

金石堅

　　琴硯

　　南山有孤桐老幹青輪囷閱世百年久獨出萬木羣鍾
期既謝世伯牙亦凋淪徒抱琴瑟質棄置蒼崖濱磅礴
清淑氣抑鬱苦不伸同類自相感孕秀入雲根良工有
妙識有見如揮斤爵以石鄉侯輙贈蕭散人朱絃不更
張徽軫良具存希聲閟堅璞文苑策竒勲體備金石堅
色含璋璧温泓澄湛寒泉霮䨴生𤣥雲銅雀等瓦礫端

石匪天真唯兹清廟器超絶難擬倫王君書翰學恐是
逸少孫得之喜無寐契愛踰情親明窻一揮霍氣象奴
羊欣邀我為賦詩自愧言無文獨有荒陋語為我試真
陳墨池未足貴筆塜未足珍名教有樂地吾道無緇磷
上窮洙泗源下沿濂洛津根柢既深固柯葉自繽紛矧
兹翰墨功從此如有神期君崇令德餘事同埃塵

　　寄高彦敬侍郎

　　燕山鬱秀色勢與嵩華同蟠屈掩幽薊突兀摩蒼穹英

靈賦斯人磊落皆豪雄君侯尤秀發傑出稠人中軒軒
萬里鶴矯矯千丈松道義冠羣倫文采傾諸公蘭省仰
清議柏臺乗舊驄丹心抱誠懇素節凛孤忠持憲荆湖
間禮樂變民風尺書近徴入帝咨汝共工看君絶世姿
㑹見不朽功清風映萬古永永垂無窮憶昔任城郡邂
逅欣初逢枉君高明鑒顧我栖遲蹤凉夜對榻眠言論
相從容政資薰陶益别離惜匆匆邇來六七年參商邈
西東我耕寛閒野君侍明光宫隱顯既殊途㑹合知無

從尚想見眉宇一洗鄙吝胸世事諒難必幽懷徒忡忡
葑菲倘不遺願托南飛鴻

　　重賦凝雲石

　　擾擾京華塵紛紛簿書叢何以洗我心有此雲一峯雲
峯小靈鷲飛來杳無從勿云拳石多緑翠如芙蓉烟嵐
靄氤氲巖岫虛玲瓏玉立照書几一室春濛濛西山鎮
全燕秀色浮晴空開軒逺相映氣勢爭相雄主人有山
癖夢想游華嵩邂逅此尤物雅意極歡悰石鼎挿巖桂

瓦盆植稚松一笑成四老浩歌醉春風

　　春日偶感

　　溶溶陂水緑關關林鳥哢陽光入原隰春意欲飛動野
人振枯槁亦有瞻天夢縹緲蓬萊宫雲中見高棟

　　春陽媚朝華秋霜悲宿莽宿莽生已㣲朝華乃風雨幽
人兩相忘空山澹凝佇翛然釋塵縛翔泳遂鱗羽

　　登山無輕車渉水無方舟荏苒歳云徂行子何淹留所
思豈云逺在彼河中洲安得凌風雨日夕從之游


　　山花發新妍山鳥喧晴哢太昊乗蒼龍萬彚各萌動貞
松聳幽壑獨抱歳寒夢千年搆明堂尚可備梁棟

　　虛修被竒服深居翳林莽瞻彼道路長值此㝠㝠雨空
谷聆車音結蘭久延佇眷眷瑶華詞願托歸飛羽

　　誰謂大江逺亂流用輕舟風波耿中懷欲去還遲留粲
粲芙蓉裳采采蘭杜洲遄歸衡門下撫缶歌逺遊

　　郡齋偶成

　　孤雲何亭亭徘徊南山巔風飄忽從龍輪囷間霏烟我

實迂踈姿夙締丘壑縁解蘭抗塵容繚繞世網纒三年
襄國守吏民頗相憐凝香坐郡閣誤得靜者便朅來廣
陵中愧彼騎鶴仙簿領何繽紛獄訟亦喧闐謬懐清静
化擾擾無由宣負此蚩蚩氓浩歎長風前老鶴困樊籠
鎩翮空聯翩芝田𣺌何許寤寐思騰鶱故園耿幽懐宛
在唐溪邊長歌歸來辭亂以招隱篇

　　悠悠百年夢黯黯終日思黽勉慕高躅坐閱嵗序馳分
符竊異恩中情恒忸怩願言策駑蹇誓将答鴻私上以

宣德澤下以撫惸嫠民淳訟事簡拙者何所施清時明
黜陟尸素恐見疵投劾早還歸東郊効耘耔經綸付羣
公勲庸紀常旂何以期嵗晏硜硜不磷緇

　　伏暑蒸溽端如困酒南風時來泠然解酲酲爽
之餘抒發病思哦兹五言奉答嘉貺

　　昏昏毒炎溽薄言敞櫺軒輕風忽南來凉思何飄然南
風應嘉㑹操此長養權時能滌煩酷不異濯清泉重華
儼巖廊袗衣鼓朱絃汪濊敷湛恩因之被元元風霜豈

云厲開闔成嵗年胡寜蚩蚩氓怨咨徒喧闐何年飛雙
鳬爰集崑崙巔永言謝寒暑喬松共周旋羈馽阻遐騁
長歌寫憂悁

　　題梅花横披

　　凛凛嵗方晏春意初未廽花神洩天機催起南枝梅孤
標冠羣芳高韻絶纎埃縹緲玉京人弭節疎林隈所畏
𣺌天末我馬方虺隤驛使未云逢月落空徘徊畫史寫
芳容横枝綴瓊瑰撫卷又増歎美人猶未來


　　道士虚一趙君曩嘗代祀嶽瀆海鎮縉紳先生
矢詩以壮其遊今兹将歸休建業之𤣥妙乃作
五言一章以續前詩之末

　　孤鶴斂脩翮阿閣歸長離一舉越岷峨再舉臨天池今
年復何年重思脫塵羈縞衣照𤣥裳縹緲南雲飛冶城
邈清都羽人共追隨當年謝太傅行藏繫安危永懷東
西巖于兹亦依依君今蹈高躅終焉足棲遲蹇予畏官
箴騁望空嗟咨


　　送奉使幕府袁希顔還京師

　　鳯凰覽德輝千仞翔雲霄燦然忽來儀豈惟聞簫韶美
人抱荆璧雅志何囂囂側席政求賢峩冠入清朝邂逅
從芝宇曠爾塵慮消擊節誦新文凌雲氣飄飄顯允皇
華使諮詢逮芻蕘婉畫幕中賓德音日孔昭高軒臨廣
陵燭此久弊凋民瘼一以蘇連城沸歡謡征斾超金闕
敷奏寛旰宵豸冠立霜臺白簡肅具僚病守困煩劇行
當返漁樵祝子樹勲業努力希顛夭


　　南谷學士示以舟行詩意圗且以鄙作見徴倥
偬之餘哦兹五言聊塞雅命

　　騶虞宅虛囿丹鳯鳴朝陽翩翩佳公子都俞輸巖廊游
心萬物表林壑思徜徉汴水泛孤舟飄然適維揚淮水
何舒舒淮山鬱蒼蒼雲山渺烟水萬古漁樵鄉遐觀一
適意與世如相忘寄此無聲詩敝屣遺軒裳古來豪傑
人知微復知章隱顯固殊途時行亦時藏願言崇懿徳
焜燿垂耿光雝雝朝陽桐永著文明祥


　　七言古詩

　　歸去來圗

　　淵明雅放真高賢逺與園綺相後先紛紛季世儘塵坌
胷次獨有羲皇天俶装聊試彭澤絃拂衣旋復歸田園
人生出處自有道督郵屈見特寓言山陽虛位時迍邅
阿瞞功立九鼎遷乾坤一變義熈後憂來涕泗如長川
舉杯遥酹魯連子幾欲同蹈東海壖東籬把酒泛秋菊
南山相對心悠然清風凛凛映千古丹青有筆誰能傳

臨風撫卷三嘆息晴窻三復歸來篇

　　明妃曲

　　巫山處子入漢宫漢宫桃李無纖穠豐容靚飾照宫闕
秋波逈立玉芙蓉天子深宫初未知更堪宫女妬娥眉
黄金爭賂毛延壽丹青竟誤真妍媸一朝逺嫁難復留
空使君王誅畫史天心惻惻難食言重感君恩為君死
塞雲漫漫塞草黄羌笛一曲助悲凉囬頭遥望漢宫月
照影依依還自傷妾生不及鴈隨陽㷀㷀終老天一方

琵琶聊寫思歸意傳與中州能斷腸南北寢兵心自足
託身異域寜辭辱君不見烏孫公主漢懿親西風萬里
歌黄鵠

　　秋日旅感

　　絲絲寒雨霏空碧一片清愁宛如織候蟲抱恨復啾唧
萬里羈人嘆行役雌蜺千丈横晴秋須㬰倒影吞江流
葛衫無奈風颼飀坐見暝色來高樓北平飛将老不侯
一言悟主田千秋明發往問滄江鷗咄哉痴計良悠悠


　　借書

　　公擇藏書五老峰貽謀燕翼垂無窮眉山仙伯絶盛事
至今千載流清風雲孫磊落殊逸羣文雅彷彿如前人
牙籖插架三萬軸天禄石渠不足吞我生粗有劬學志
嵗華荏苒嗟無似有願須讀未見書慚非宇内無雙士
知君好事絶等倫友朋就假寜憚勤異編隠帙倘垂示
㣲辭妙理當同聞

　　遊張氏别墅園


　　良辰媚景春為工遊人歡賞意正濃尋芳載酒適郊野
紛紜羅綺誇昌丰太平勝觀有如此人和物盛時屢豐
惜哉竟隨塵土網醉夢顛倒如盲聾小園跬步有佳趣
深靜頗與人心同芟除榛棘樹蘭蕙剪伐樗櫟植椅桐
依依烟柳方青蔥黄鸝紫燕鳴其中芬芳桃李爛雲錦
含姿弄色爭纎穠梨花娟娟如静女數株晴雪朱欄東
蕭然玉立事閒潔不逐羣卉驚鈆紅我來對景有餘樂
幽興直與春融融舉杯自獻復自壽一笑豁此平生胷

東君似喜有佳客鳥為歌舞花為容太行為我亦改觀
眉宇翠色浮晴空眼中千年沂上翁鏗然舎瑟意無窮
更當招㩦二三子時時同詠舞雩風

　　送段明府雄飛

　　美人奕奕瑚璉姿覃懷小邑聊紆組惠風善政撫疲癃
奮髯嚼齒摧强禦操刀治劇有餘裕四境熈熈皆樂土
士元固非百里才為治不妨希卓魯公餘不逐歌舞塲
深居玩意詩書府紛紜能吏治筐篋邂逅眼中見此父

顧我自為樗㪚材感君忘年謬收數百年定交心莫移
一言告别遽如許居民揮涕懷惠愛我亦悽然誰晤語
君材昂昂汗血駒朝發幽燕暮吳楚當今臺閣政推賢
看子軒然黄鵠舉

　　凝雲石為省郎張希孟賦

　　孤雲屯此三日霖幻作拳石亦竒絶天風吹墮几案間
紺玉巖巖聳高潔連娟衡霍真面目空明鳬繹古巖穴
浮嵐暖翠弄霏㣲疊嶂層巒出毫末張君厯下飽看山

猶說愛山深入骨凝雲此日落君手屋宇藏山更清徹
晴窻沉水炷玲瓏山出白雲足怡悅只愁翠潤濕衣巾
不用登臨勤履襪燕公夙稱大手筆得意江山助竒崛
朅來刮目閱新作炳炳烺烺更超越㑹當攜酒就君飲
徙倚巖石散華髪爽氣坐我氷壺中始覺人間無六月

　　捕蝗歎

　　田家愛苗如愛身朝鋤夕擁屯蒼雲那知螟蟊作妖孽
雄吞恣食何紛紛田間四望無邊垠老農蹙額心如焚

飛文令丞報郡守掃除撲擊連朝昏桑林駭駭伐鼛鼔
萬指奔趨赫如怒火雲烜赫日方炎禦災捍患寜辭苦
夜深然火更焚瘞恐入隣州罹罪罟蝗蟲未盡苗已空
婦子哀哀淚如雨九重睿哲燭幽逺廟堂至計寛邦本
詔書已復田租半賑乏行看倒倉囷貧民小忍勿逃亡
眼中樂土知何鄉皇家盛德惠黎庶能令饑饉為豐穰











　　文忠集卷二

