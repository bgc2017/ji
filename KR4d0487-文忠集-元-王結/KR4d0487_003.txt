







　　欽定四庫全書

　　文忠集卷三　　　　　　　元　王結　撰

　　五言律詩

　　東村道中

　　羸馬東村路遨遊此日閒寒風初凛冽秋菊尚斕斑古
道横清溜平林岀逺山茅茨誰氏隠瀟洒水雲間

　　七言律詩

　　次胡安常望京亭韻


　　倚天雙劍勢崔嵬力盡神丁路始開冀北河山壮京輦
雲間宫闕聳蓬萊舟車萬里通殊俗草樹千年鎖廢臺
欲向終南卜佳處赤城人老憶天台

　　復次前韻

　　少年胸次漫崔嵬握手為君一笑開之子今猶困鈆槧
蹇余端合隠蒿萊燕山落落圍新邑易水迢迢映故臺
雲外少㣲黄一㸃含輝如欲避中台

　　登髙陽臺詩二首


　　蓬萊仙子好樓居縹緲危簷接太虚千古江山㡬分合
百年登眺獨躊躇波揺返照金溶漾天抹餘霞綺卷舒
萬里長空浩歌發晚山㣲露碧芙蕖

　　初擬登臨快野情百年興廢寸心生河山形勝無今古
藩屏人材繫重輕金宋承平見文物趙燕風氣盛豪英
遺臺故壘今如此慘淡經營畫不成

　　清明諸君邀登髙陽臺

　　欝欝愁腸日九廻出門搔首獨徘徊偶因諸彦閒相過

聊喜孤懐得好開乘興尋詩同信步升髙望逺强登臺
賞心㑹向醻佳節只欠春風酒一杯

　　和墳字韻呈雲齋先生

　　才名籍籍動簮紳雄筆盤盤覷典墳盛世政當求舊徳
北山無用勒移文大名逺播詩千首草聖初傳酒半醺
金代風騷足良将定應推子冠三軍

　　翰墨林中老斵輪髙詞真見嫓皇墳忘年喜遇孔北海
碩學還隨鄭廣文緑髮方瞳身正健白鬚紅頰酒㣲醺

折衝樽爼須吾子堂上竒兵勝六軍

　　再和前韻

　　太古淳風昔未聞唯存二典失三墳潛心明徳新民學
玩意經天緯地文排悶詩成時染翰澆書酒美漸為醺
憐渠未得吾真樂胷次紛紛戰兩軍

　　偶成

　　自笑山林麋鹿姿世緣驅廹到京師金張有籍通青瑣
嚴鄭無階上赤墀擾擾紛紛亦良苦熈熈攘攘竟何之

野鷗未是樊籠物夜夜江湖入夢思

　　青雲冠蓋滿皇州黄閣烏臺據上游時事糾紛空嘆息
賞音寥闊愧淹留公車辟掾求三語逆旅哦詩擬四愁
翁媪倚門心正切春風菽水去來休

　　次元復初韻

　　鸞馭翩翩隔紫霄百年清晤負良宵塵埃此日徒為擾
豪爽從今恐漸消蟻穴自知天欲雨桑田誰信海生潮
車如流水龍如馬惟有吾元共寂寥


　　紛紛蜂蝶殜芳叢夢裏繁華一瞬空緑樹隂隂鳩喚雨
閒庭悄悄絮隨風雲深蓬島人難覔水遶天台路不通
惆悵壮懐空潦倒强尋詩句䇿竒功

　　再次叢字韻

　　小山碕礒桂成叢遶屋清泉湛若空鐵笛静吹千古月
蘭舟獨釣一絲風京塵漠漠衣空染天路遥遥信未通
野鶴孤雲應笑我㡬年能了濟時功

　　次韻二首


　　静掩柴荆聽雨聲孤懐偏觸故鄉情蠨蛸結網徒紛擾
蟋蟀亂鳴如忿争異國飄零憐客子清時潦倒笑儒生
百年勲業唯青簡朝鏡蒼髯白㡬莖

　　夜窻梧竹戰秋聲茅屋青燈萬古情眼底鷄蟲誰得失
角端蠻觸㡬紛争安車當日迎枚叟前席何年問賈生
應笑腐儒憂治世丹心一寸雪千莖

　　次韻答趙景賢

　　青雲冠蓋滿皇州黄閣烏臺據上游萍梗嗟余無定著

金蘭惟子尚綢繆身居江海三千里夢落煙霄十二樓
莫道東山是黄槁為君談笑障横流

　　次韻奉答伯生學士閑閑宗師

　　珪璧陶匏薦帝郊黄流玉瓉縮菁茅日升暘谷神人悦
星拱天樞上下交毓徳經帷瞻内相禮賢鼎肉繼中庖
鷦鷯詎有冲霄翼容我疎林返舊巢

　　歡娛菽水曠晨昏接武鵷聨荷異恩自愧塵纓汙鳯沼
定知雲木嘆犧尊文章閣老推髙雅徳宇仙翁儼粹温

授我環中千古意共探月窟躡天根

　　次馬伯庸少監贈經筵官虞司業詩韻

　　簮紳星聚掖垣西芸簡含光動列奎日上嵎夷鳴綵鳯
春生靈囿育斑麛寛仁自弭桑林異濬哲誰云大麓迷
佔畢小臣叨進讀涓埃無補愧栖栖(伯庸内翰繼學中郎唱酬河字韻詩
往返數次愈出愈竒然兩軍相薄短兵相接鏖戰争勝未遑退舎魯仲連之徒聞之故特射一矢以解其紛)

　　贈趙景賢

　　五年隨侍客東州傾蓋憐君若舊遊别後音徽怨離索

歸來情意益綢繆虚名自愧陳驚座佳句人傳趙倚樓
莫笑貧交淡於水詩筒來往亦風流

　　景賢守村庠以詩寄之

　　游仕歸來只舊貧蛙池清淺困修鱗公車未草三千牘
童子聊陪六七人鳯閣鸞臺元有命鷄棲豚穽暫為隣
青燈夜半彈長鋏慷慨悲歌氣益振

　　寄上劉時齋先生

　　悠悠軒冕各忘情萬里乾坤一草亭明月清風無盡藏

聖經賢傳有餘馨花畦蔬圃觀生意詩筆文章寫性靈
何日雍容陪杖履揚休山立静儀型

　　寄李茂實

　　伯季聨翩藝且賢洞山衣鉢得真傳思君屢賦停雲詠
求友重吟伐木篇忍見飢鳬争腐鼠更憐羣蟻慕餘羶
丹山有鳥常孤苦一望朝陽一惘然

　　偶感

　　崑崙積石導洪河銀漢曽通萬里槎自厭簮裳汙臺閣

政宜樵牧傍陵阿鳯麟呈瑞吾何與珠璧聨輝世豈多
玉署薇垣奏風雅空拳深愧敵操戈

　　贈臻上人

　　十年晏坐自安心澄寂那容世慮侵濯濯青蓮照寒水
巖巖古栢冠叢林君言浄國身差樂我悟吾門道更深
陶令不依香火社逺公有酒且同斟

　　洛水

　　洛水閩山道有傳積隂驚見日中天聖經賢傳無餘藴

太極先天今始全勉勉孳孳吾自力熈熈攘攘更堪憐
月明午夜清如水拂拭瑶琴理斷絃

　　明月泉

　　石泉噴礴湧氷輪照暎空山萬古新百尺玉壺清徹底
千年寳鑑瑩無塵寒波不種扶疎桂圓折應涵徑寸珍
便好結茅臨水住汙樽抔飲樂天真

　　杜和卿八十詩

　　壮嵗文塲早䇿功丘園棲息播髙風三生夢落塵紛表

八秩身游夀域中欝欝大椿常閲世亭亭芳桂漸凌空
長懐清浄安民㫖更欲從容問蓋公

　　聞王景初訃音

　　函丈從容夙所思盈盈一水阻光儀道山忽已摧瓊樹
魯縣無由識紫芝未展長材輔平世唯餘雄筆冠當時
中州豪傑頻凋䘮重為斯文出涕洟

　　椰瓢

　　注瓦傾銀窘世縁那知椰實得天全漿如瓊液醺人醉

形若匏樽比石堅陋巷大賢應未見青州從事許忘年
横挑徑入無何有夢見糟床酒澗泉

　　七言絶句

　　滚塵馬圖

　　千里霜蹄碨礧騣西風沙苑草連空陸梁展放一驤首
誰見天機滅沒中

　　次袁郎中韻

　　折得含桃雨後花自憐白髮照烏紗陌頭楊栁撩春思

掩映茅亭賣酒家

　　贈中洲髙士

　　霧鬛風騣冀北羣騰驤川谷爛如雲慿君一顧千金駿
電逝飈馳要策勛

　　萬花園次韻

　　煩襟欝欝頓能開珍重皇華使者來廢圃登臨有髙興
新詩壊壁寫浮埃

　　使星光動碧雲開春意都隨鳯詔來玉樹瓊枝慰飢渴

氷壺秋月絶纎埃

　　壬子元日

　　大人衣繡使遐荒獨舉椒杯憶故鄉仰祝慈闈共眉夀
朱顔黄髮樂倡徉

　　東城春早

　　年年桃李恨春遲傅白施朱恐後時文杏東城守枯槁
韶光先到向陽枝

　　氷河水燈


　　碧波千炬照魚龍上下熒熒燭影紅寄語春宵遊賞客
長明須藉緝熈功

　　戍樓殘照

　　萬里河山百戰場愁來無處問興亡明時混一兵戈息
古戍荒原空夕陽

　　雪江獨釣

　　羣玉山髙湛碧江輕絲小艇釣寒淙那知萬騎文城路
夜剪鯨鯢奠蔡邦


　　廣陵程公通甫卜居騎鶴樓之右扁其齋曰鶴
西持卷求詩於予廼賦二絶句以塞命通甫昔
掾集賢予方繼入為直學士相得歡甚後予假
守此邦君亦得告家居相見歡若平生故終篇
畧及此意也

　　風臺月觀古揚州騎鶴南来亦漫游羨殺鶴樓西畔客
草堂清絶俯邗溝

　　持槖西清笑語同五雲雙闕䕶蒼龍秋風鶴背重歡㑹

一洗塵埃芥蔕胷

　　松竹梅圖

　　蒼髯如㦸嵗寒姿持節龍孫此一時凛冽冰霜盎春意
東風昨夜到南枝

　　題鄭資山横槊集

　　醉翁野鶴共飄然舒嘯崑丘小有天老手揮戈聊袖却
一襟清氣潤遺編

　　朔風倒捲浙江潮青蓋呈祥王氣銷玉帳談兵十年夢

乾坤清景入詩瓢(資山宋故将校卜築於揚之蜀崗號曰小有天扁其齋曰舒嘯其集中有
醉中引鶴詩云)

　　寄南臺治書曹士開

　　滹水悠悠遶郡城百年遺愛換澄清料應江表金陵月
祇似東垣午夜明

　　鳯凰臺古碧梧凋建業江山久寂寥忽見朝陽五色羽
舜廷何用奏簫韶

　　特書新起大農丞輝映江天執法星吳楚㡬人分憲節

環瞻二老共儀刑(執法謂趙敬甫中丞也)

　　心賞神交我與君燕鴻越燕怨離羣暖風晴日登臨處
目斷江東一片雲

　　無題

　　民彛物則自天全秦火炎空詎可燃妙理生生誰㑹得
鳶飛魚躍塞坤乾

　　聖心原委寓遺經先達重陳炳日星暇食安居了無事
明窻棐几静儀刑


　　道匪虛無大路然周程授受有心傳可憐弄筆操觚者
抵死區區㡬百年

　　山静泉清全道體草生木長驗人心導涓䕶蘖兢兢意
何日清江暎茂林

　　琳宫盆沼貯清泠七澤三湘照眼明並蒂芙蕖藏艷冶
露盤雙玉共金莖

　　露盤雙玉共金莖吸露仙人上碧冥手把雙荷一揮灑
羣生醉夢豁然醒


　　絶句

　　來時梅萼衝寒破歸去茙葵向日開千古江山儼如畫
不堪荒草沒燕臺

　　詩餘

　　雨中客至(蝶戀花)

　　人客幽燕懐故里野鶴孤雲笑我京塵底鄭重佳賔勞
玉趾清談亹亹消愁思　細雨斜風聊爾耳病怯輕寒
莫捲疎簾起燕燕于飛應有喜泥融香逕營新壘


　　次韻答曹子貞(臨江仙)

　　寄語蓬萊山下客飄然俯瞰塵寰寥寥神境倚髙寒歩
虛仙語妙凌霧珮聲閒　笑我年來渾潦倒多情風月
相闗臨流結屋兩三間虚弦驚落雁倚杖看青山

　　秋日旅懐(南鄉子)

　　秋氣入簾櫳矮榻虚軒睡思濃夢覺黄粱初未熟相逢
都在邯鄲逆旅中　擾擾政愁儂雨霽西山翠㡬重更
上層樓閒徙倚晴空目送㝠飛萬里鴻


　　送俞時(水調歌頭)

　　五采識中散野鶴自昻藏螢窓雪屋十載南國秀孤芳
河漢胷中九䇿(君嘗以用人九䇿干中書)風雨筆頭十字畫省姓名
香文采黒頭掾輝映漢星郎　怕山間猿鶴怨理歸艎
人生㡬度歡聚且莫訴離腸休戀江湖風月忘却雲霄
閶闔鴻鵠本髙翔笑我漫浪者丘壑可倡徉

　　送李公敏(木蘭花慢)

　　渺平蕪千里煙樹逺澹斜暉政秋色横空西風浩蕩一

鴈南飛長安兩年行客更登山臨水送将歸可奈離懐
慘慘還令逺思依依　當年寥廓與君期塵滿芰荷衣
把千古髙情傳將瑶瑟付與湘妃栽培海隅桃李洗蠻
烟瘴雨布春輝鸚鵡洲前夜月醉來傾寫珠璣

　　送趙致堂(江城子)

　　嫩黄初上逺林端餞征鞍駐江干滿袖春風喬木舊衣
冠怎麽禁持離别恨傾濁酒助清歡　夫君家世㡬鵷
鸞珥貂蟬侍金鑾筦庫而今誰著屈㣲官鵬翼垂天聊

税駕摶九萬看他年

　　詠鶴(滿江紅)

　　華表歸來猶記得舊時城郭還自嘆昻藏野態㡬番前
却飲露豈能令我病窺魚政自妨人樂被天風吹夢落
樊籠情懐惡　緱嶺事青田約空悵望成離索但𤣥裳
縞袂宛然如昨何日重逢王子晉玉笙悽斷歸寥廓儘
儂家丹鳯入雲中巢阿閣

　　秋日旅懐(摸魚兒)


　　快秋風颯然來此可能銷盡殘暑辭巢燕子呢喃語喚
起滿懐離苦來又去定笑我兩年京洛長羈旅此時愁
緒更門掩蒼苔黄昏人静閒聽打窓雨　英雄事漫説
聞鷄起舞幽懐感念今古金張七葉貂蟬貴寂寞子雲
誰數癡絶處又剗地欲撡朱墨趨官府瑶琴獨撫惟流
水髙山遺音三歎猶冀賞心遇

　　憶故人(沁園春)

　　蓋世英雄谷口躬耕商山採芝甚野情自愛山林枯槁

臞儒那有廊廟英姿落魄狂游故人不見藹藹停雲酒
一巵青山外渺無窮煙水兩地相思　灤京著個分司
是鳴鳯朝陽此一時想朝行驚避豸冠繡服都人争看
玉樹瓊枝燕寝凝香江湖載酒誰識三生杜牧之凝情
處望龍沙萬里暮雨絲絲

　　次范君鐸詔後喜雨韻(賀新郎)

　　露下天如洗政新晴明河如練月華如水獨據胡床秋
夜永耿耿佳人千里空悵望丰容旖旎萬斛清愁縈懐抱

更蕭蕭蘋末西風起聊遣興吐清氣　鳯銜丹詔從天
至仰天衢前星炳燿私情還喜鴻鵠髙飛横四海何藉
區區園綺繩祖武昇平文治自笑飄零成底事裂荷衣
骯髒塵埃地逢大慶且沈醉

　　贈張子昭(賀新郎)

　　久作林泉主更忘機結盟鷗鷺逍遥容與蕙帳當年誰
喚起黄鵠軒然髙舉渺萬里雲霄何許鶴爽憐君今猶
在正悲歌夜半鷄鳴舞嗟若輩豈予伍　華如桃李傾

城女悵靈竒芳心未㑹媒勞恩阻夢裏神遊湘江上
竟覔重華無處誰為倩湘娥傳語我相君非終窮者看
他年麟閣丹青汝聊痛飲緩愁苦

　　又子昭見和再用韻

　　挾䇿干明主望天門九重幽夐周旋誰與斗酒新豐當
日事萬里風雲掀舉嘆碌碌因人如許昨日山中書來
報道鳥能歌曲花能舞行邁逺共誰伍　臨風撫掌癡
兒女問人生㡬多恩怨肝腸深阻腐䑕飢鳶徒勞嚇回

首鵷雛何處記千古南華妙語夜鶴朝猿煩寄謝抗塵
容俗態多慚汝應笑我漫勞苦

　　贈李公敏(蝶戀花)

　　老鶴軒軒心萬里却被天風吹入樊籠裏野態昻藏
猶可喜九臯宵淚流清泚　宿鷺窺魚癡計耳整整丰
標漫説佳公子月白風清天似水青田囬首生愁思


　　文忠集卷三

