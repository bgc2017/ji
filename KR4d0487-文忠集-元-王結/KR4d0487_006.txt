







　　欽定四庫全書

　　文忠集卷六　　　　　　　元　王結　撰

　　善俗要義

　　皇帝聖㫖裏順徳路總管府准本路總管王太中闗㑹
驗先欽奉詔書一欵内外官吏自今公勤奉職亷慎律
身遵行詔條惠安黎庶以副委任之意欽此伏覩累降
詔書聖㫖訓勅在位之人勸課農桑興舉學校宣明教
化肅清風俗徳至渥也凡在官守各務遵行竊詳當職

猥以庸虚叨膺承流宣化之寄仰祇恩命俯慚吏民夙
夜憂惶罔知所措治簿書嚴期㑹恐不足以塞責是用
仰遵明詔訓勅臣下之㫖竊取古人富而教之之意定
擬到人民合行事理名曰善俗要義凡三十三件蓋將
使之勤農桑正人倫厚風俗逺刑罰也謹已繕寫成帙
合行移闗請照驗更為講究可否行下合屬仰各處正
官教官及社長社師人等照依備去事理以時訓誨社
衆務要據行共求實效所在士民苟能講明而遵用之

其於敦本抑末之術遷善逺罪之道亦未必無小補云
所定善俗名件開列於後准此

　　總管府議得郡守縣令民之師帥非止辦賦稅理詞訟
而已務要課耕桑以厚民生明教化以正民俗方稱朝
廷委任之意總管王太中定擬到善俗要義甚得撫字
教養之方今繕寫成帙隨此發去合下仰照騐仍令本
縣依上録寫遍下各社須要正官教官社長社師人等
照依備去諭民事理以時讀示訓誨務令百姓通知勸

之遵用舉行將來漸有實效若有頑悖之人訓導不從
亦仰依法懲治施行

　　一曰務農桑

　　夫治國之道養民為本養民之術務農為先盖人生所
資惟在五穀布帛所以累奉條畫勸民敦本抑末勤修
農業者以此故也然聞所在民衆通曉務農勤力耕桑
者不為無人其苟且之徒未盡地利游惰之輩荒廢本
業者亦多有之今後仰社長勸社衆常觀農桑之書父

兄率其子弟主户督其田客趂時深耕勻種頻併鋤耨
植禾藝麥最為上計或風土不宜雨澤遲降合晚種襍
田𤓰菜者亦可併力補種更宜種麻以備紡績蠶桑之
事自收種浴川生蛾餵飼以至成繭繰絲皆當詳考農
書所載老農遺法遵而行之家長率一家男女勸用心
用力四十日間干繫一年生計若婦人得閒伏中便可
織絹沉宻勝似餘月如此上可以辦納差税下可以一
家温飽苟有蓄積雖遇凶年亦免飢寒之患也


　　二曰課栽植

　　古人云十年之計種之以木若栽桑或栽地桑何必十
年三五年後便可享其利也更能修治得法久逺則益
無窮本路官司雖頻勸課至今不見成效蓋人民不為
逺慮或又託以地不宜桑徃徃廢其蠶織所以民之殷
富不及齊魯然栽桑之法其種堪移栽壓條接換效驗
已著苟能按其成法多廣栽種則數年之間絲絹繁盛
亦如齊魯矣如地法委不相宜當栽植榆栁青白楊樹

十年之後枝梢可為柴薪身榦堪充梁柱或自用或貿
易皆為有益之事其附近城郭去處當種植襍果貨賣
亦資助生理之一端也

　　三曰廣儲蓄

　　古者三年耕必有一年之食九年耕必有三年之食蓋
公私共為儲蓄所以雖有水旱民無菜色今所在人民
雖多田之家亦不為逺計或有餘糧必趂物價貴時傾
廩糶賣以圖一時之利後值凶年貧民流移趂熟有田

者亦遭飢餓之苦良可歎也今後人民但有收成除𦂳
急用錢必合糶賣外當漸為儲粟之法一年之間能三
兩月糧嵗月相繼蓄積自多又當新陳換易以防浥變
不幸或遭凶歉斯民庶免飢餒流散之患此事所慮者
逺所備者大諸君宜加意遵行也

　　四曰育牝㹀

　　陶朱公欲速富養五㹀如各縣鄉有宜畜牧去處仰有
力之家多養㹀牛母羊隨時牧放如法柵圈養育得所

孕字必多牛供耕種羊堪貨賣翦毛飲酪皆為利益善
於治生者所宜斟酌遵行也

　　五曰畜雞豚

　　孟子曰雞豚狗彘之畜無失其時七十者可以食肉矣
且五牸之中雞豚易置猪種取短觜無柔毛者良若近
山林宜多豢養牧放地面窄隘去處隨宜養牧雞種取
桑落時生者良一雄可將四五牝雞籠内着棧如法畜
養如此則雞豚蕃息上可以供老者之養下可以滋生

理之事也

　　六曰養魚鴨

　　陶朱公曰治生之法水畜第一魚池是也仰附近河渠
有地有力之家疏鑿池沼中溜洲渚求懐子鯉魚及牡
鯉魚納於其中二年之後其利無窮鴨尤易養無所不
食水傍育之滋孕蕃息更有可栽種蓮藕蒲葦菱角雞
頭去處亦仰多廣栽植亦治生之良法也

　　七曰興水利(防水患附)


　　自昔水田號為常稔盖旱乾則引水灌溉霖雨則開堰
疏放且收數倍於陸田而粳糯又比穀麥常貴邢臺南
和等縣瀕澧河鄉村從前分引溝渠澆灌稻田近水農
民久蒙利益然聞南和任縣之境澧河上下尚有水勢
可及之處居民憚於改作不知開引調度湮塞農利良
可惜也仰瀕河有地之家果然水勢可及當計㑹通曉
水利之人鑿渠引水改種稻田若獨力難成或無知水
利者可采畫地形水勢陳說堪以興修事理申告上司

添力開挑如地髙泉脈不能上流仰成造水車設機汲
引澆灌田苗有不解製造者亦聽申覆上司開様頒降
此皆江淮已騐良法條畫許令舉行雖南北風土不同
亦有可為之處農民慎勿樂因循憚改作視為迂闊而
不之信也又聞其餘縣分附近沙洺河及漳漯舊河渠
地面每嵗五六月霖雨連旬諸水泛濫平地漫流渰没
禾稼各宜以時修理隄防備禦水害若私已難辦必資衆
力成就者亦聽申報官司相度差撥以為一勞永逸之

計

　　八曰殖生理

　　城郭之民類多工商工作器用商通貨財亦人生必用
之事而民衣食其中勤謹則家道増長怠惰則生理荒
廢家道増上可以辦差役下可以足衣食然城居子弟
易為游蕩各家父兄當嚴加訓導防制常使勤修本業
勿令無故飲宴及游行非理之地以致奢侈淫放費用
貲財


　　九曰治園圃

　　穀麥充飢蔬菜助味皆民生日用不可闕者昔龔遂守
渤海勸民每口種薤百本葱五十本韮一畦及課農桑
畜牧之事吏民漸皆富實張忠定公為崇陽令遇農夫
買菜出城者執而笞之諭使自種今農民雖務耕桑亦
當於近宅隙地種藝蔬菜省錢轉賣且韮之為物一種
即生力省味美尤宜多種其餘𤓰茄葱蒜等物隨宜栽
植少則自用多則貨賣如地畝稍多人力有餘更宜種

芋及蔓菁苜蓿此物收數甚多不惟滋助飲食又可以
救饑饉度凶年也

　　十曰辦差稅(軍站錢附)

　　古人云民者出粟米麻絲作器皿通貨財以事其上者
也盖有户則有差有地則有稅以至為軍為站出征給
驛普天率土皆為一體此古今之常經上下之定分與
生俱來而不可免者農工商賈各治生理農民於蠶麥
秋田收成之後先須存留絲絹糧斛以備送納合着差

稅軍站等錢上以供朝廷之用下以辦一家之事又可
以免官府催督之煩鞭撻之苦也所在工商亦仰准此
如貧民有舊債未還婚䘮急用不能存留者又須别有
小小生理撙衣節食亦當早為辦納也

　　十一曰聚義糧

　　義倉者豐年貯蓄儉歲食用此朝廷之甲令而近古之
良法也今嵗稍有收成隨社人户合照依條畫各騐口
數每口存留義糧一斗或穀或襍色物斛社衆商議於

本社有抵業信實之家如法收貯勿致損壞儻遇凶年
還驗原納口數支散食用所在官司過徃軍馬不敢支
升合若有被災人户田禾不收不在存留之限此迺有
備無患之道諸人亦當思患而預防之也

　　十二曰勤學問

　　衆人之生性中皆有仁義禮智惟學乃能知其理而造
其道賢人君子皆由此致若不解學問則懵然蚩蚩之
民朝廷開設學校勉人讀書者以此故也凡所在人民

除家道窘迫資質昏愚外者其餘稍稍殷實之家父兄
率其子弟皆當親近師儒讀理義之書講人倫五常之
道若年長失學且讀小學一部其修身正家皆備於此年
壯明敏更讀大學語孟義理漸解務要踐履所讀之書
始於一身推於一家信言謹行正心修身父慈子孝兄
友弟恭男女有别長㓜有禮尊官長畏刑憲人倫既明
風俗自厚其天資頴悟篤於學問之人更傳習合讀經
史日進不已漸至該洽則為國士天下士矣若言人民

各治生理别無閒暇仰候農隙或秋冬之夜果肯用心
自然有進且人之圍棊飲酒皆有工夫况學問乃自家
喫𦂳之事所宜勉强着力也小兒七嵗以上便合讀書
候年齒漸長亦令講明久逺如此循行漸見俗化淳美
人才成就方副朝廷崇儒建學之意云

　　十三曰敦孝悌

　　善事父母曰孝善事兄長曰悌雖閭閻村野小民誰不
知愛其父母敬其兄長然俗薄教廢其問不能修子弟

之職者亦或有之父母者生我乳我養之成人教之成
材兄者與已同胞共乳分形連氣先我而生者果能以
此思之其所以事之者自當竭盡子弟之職也事父兄
之道勤力代其勞苦治生供其奉養更當和氣柔色宛
轉承順若家貧甘㫖不充但衣食粗給得其懽心亦不
失為孝悌也自已如此子弟效之亦復能然則人倫明
而家道正矣人能愛親敬兄自知尊卑之禮上下之分
至於狎侮耆老告訐官吏之事亦不敢為而悖逆亂常

自然無有矣此五常之先百行之本諸君皆當勉力行
之也

　　十四曰隆慈愛(訓子弟附)

　　人之父母孰不知愛其子弟然徒愛而不知訓以義方
適足以長其驕傲滋其怠惰士農之子不務學問不勤
耕桑工商之家不習本業不慎行止年齒漸長凶悖曰
増此等之人又豈知愛親敬兄事長上睦親友之道哉
今後凡四民之子弟自㓜更令入學誦書教以事親事

長之禮又常丁寧訓導使之謹慎篤實恭敬遜讓習熟
見聞漸能成立稍長資性明敏者可使習儒其餘諸人
農工商賈各守其業亦不失為鄉里善人矣又有父母慈
愛不均好惡偏黨數子之中私其一二衣食貲財妄分
彼此以致昆弟不睦娣姒不和則骨肉猜怨而家道乖
離矣為人父母切宜戒之

　　十五曰友昆弟

　　兄弟者同胞共乳分形連氣至親至厚也古人以手足

為喻蓋謂四肢雖異本係一體以此觀之其友愛當何
如也今人豈不知兄弟之愛多因寵其妻子偏聽私言
計較短長爭競多寡以至父母在堂分財異居互相告
訐患若賊讎滅天親敗人紀此等之人豈知有仁義之
心哉若能思同胞共乳分形連氣之理脫然覺悟則兄
愛其弟弟敬其兄臨財相讓遇事相謀通有無共憂樂
愛敬既篤家室自和如此不惟人喜恱天道亦當祐助
也


　　十六曰和夫婦

　　君子之道始於閨門衽席終於天下國家蓋情愛之私
易於陷溺故夫婦之間恩禮並用為夫者當正身以率
之勤儉以道之勿聽其私言勿徇其偏見婦人又當和
柔婉順敬其所天紡績織絍謹守婦職如此則夫婦和
而家道正矣今之人溺於情愛者惟婦言是用至與父
兄背戾其忘棄恩義之人則又富貴别娶凍餒糟糠婦
人亦有欺昧夫主䘮其所守所以夫婦不和子婦失教

一家之内互相憎疾為人如是又安知有禮義亷恥之
事哉禮義亡人道滅矣凡為夫婦者切宜深戒也十七曰别男女

　　古之人男女不親授受内外異居飲食異處出門男子
由右女子由左所以防閑分别者至嚴至宻也近年禮
教不修風俗薄惡男女無别僧尼混淆其士夫知禮之
人家法嚴明閨門整肅者固多有之然聞閭閻之間良
家婦女頗有追遊結托出入權門者既失防閑中豈無

弊亦有貧窮之人素無教養甘處汚賤者亷恥道䘮事
難盡言更有好訟之婦不離官府甘受捶撻絶無羞愧
蓋皆家長夫主處身不正訓導不嚴之過此等之人親
戚惡之鄉里賤之刑法坐之其異於禽獸者幾希矣若
能知恥改過依理治生夫夫婦婦有禮有别則親戚鄉黨
自然尊敬為善甚易諸人何憚而不行也

　　十八曰正家室

　　閨門之内思常掩義家道不睦生自婦人盖因娣姒入

門異姓來聚恩義疎薄猜妬日深競短爭長互相譖愬
男子剛正者少皆為所移兄弟之間友愛漸弛以至分
財析户致誤連年反易天常悖逆倫理跡其厲階盡由
婦人然男子果能剛正不私以慈畜之以莊涖之自其
初來教之奉養舅姑尊敬冢婦輯睦親戚協和諸婦儻
有譖言嚴加呵責如此則父子昆弟親愛日隆一門之
内雍熙和恱子孫必當昌盛神明亦降福澤諸人幸宜
深思而力行也


　　十九曰尊官長

　　民生有欲羣聚必爭朝廷内置公卿外建守令所以撫
養疲癃整治强暴辨其枉直定其是非然後士農工商
各安其業故官之與民其尊卑之敘上下之分乃天造
地設而不可易也為其民者當尊敬畏服聽其號召遵
其約束雖其人貪冐無知在吾所以奉之者亦不敢不
盡也人能如此不惟苟免刑罰盖官府乃朝廷署置我
能敬之是重朝廷而畏天命也百姓敬官府官府遵上

司四方遵朝廷則上下辨民志定而天下治矣至於社
長亦上司設立使之勸課農桑諭解詞訟奬率勤謹訓
戒游惰社衆亦當尊敬其人聽其教誨也

　　二十曰親師儒

　　人之為學必資師授故獨學無友則孤陋寡聞師資既
備義理易窮其修已治人之方事親從兄之道亦皆可
以漸致此後生晚學必當隆師取友也雖年長失學果
能親近讀書有守之人聽其言義觀其行事漸摩既久

為益必多

　　二十一曰睦宗族

　　人家宗族雖有不同遡其源流皆吾祖宗之後是祖先
一身分為吾羣從諸父昆弟也苟能以此思之則近者
固宜親愛逺者亦當輯睦吉凶慶弔隨宜徃還伏臘嵗
時稱情歡㑹相愛之意深相親之情厚恤其患難助其
貧乏子孫化之鄉里效之不惟宗族和睦風俗漸當淳
美若不親其宗族而趨附他人者人亦賤惡而不之信

蓋於所厚者薄無所不薄矣

　　二十二曰敬耆艾

　　論語曰鄉人飲酒杖者出斯出矣此言孔子事長之禮
未出不敢先既出不敢後蓋極其尊敬恭順也夫鄉里
耆艾之人或與父祖輩行或與兄長比肩自吾髫齡以
至成人其撫視存問情意甚厚吾能尊崇愛敬是尊敬
吾父祖兄長也且敬人之父者人亦敬其父敬人之兄
者人亦敬其兄不惟盡吾事長之禮吾之父兄人亦中

心尊敬之矣九十八十之老朝廷頒賜絹帛仍許一子
免役顧吾何人而敢不敬耶

　　二十三曰正婚姻

　　人倫之道始於夫婦夫婦之本正自婚姻婚姻之事又
當謹其始而親信以終之也凡娶婦嫁女必先察其壻
婦性行及其家法何如然後明立婚約稱其貧富辦納
聘財及物雖有多寡不同必須精粹堅好却不得以濫
惡充數其要約日期各宜遵守又當隨其豐儉聊備酒

食以㑹親戚故舊此所以合姻婭之歡厚男女之别以
和夫婦以正人倫也近年婚姻之家貪慕富貴權勢不
為男女逺圖或結婚之後隨即乖爭計較聘財多寡責
望資装厚薄興訟連年紊亂官府以致男大不婚女長
不聘婦姑不和翁壻相怨傷風害義莫此為甚又聞府
中人家亦有苟貪財賄甘與異類為婚者此乃風俗薄
惡家法汚穢之極可羞可賤而他處所無有也然皆父
母兄長之過聞吾言而思之豈無愧恥之心哉嗚呼良

家女子安忍配偶異類之身乎今後凡議婚姻欽依元
定聘財選擇氣類相同良善之家又遵用吾說謹其始
而以親愛信實終之則人倫漸明風俗漸厚矣

　　二十四曰致勤謹

　　古語云勤能勝貧謹能勝禍蓋言勤力可以不貧謹身
可以免禍務耕桑修蠶織葺園圃栽樹株利溝渠理堤
堰通貨財皆勤力之事也孝於父母順於兄長言行慎
宻出入安詳非善勿友非義勿取不學賭博不作盗賊

不好爭訟不競貪淫皆謹身之道也人能如此不惟勝
貧免禍鄉黨識者必皆愛重稱為善人君子矣

　　二十五曰擇交游

　　古人云與善人居如入芝蘭之室久而與之俱化與不
善人居如入鮑魚之肆久而不聞其臭矣蓋人生斯世
必與同類交游苟不慎擇為患非細所宜親近善良避
逺凶惡善良接近則日聞善言日見善事久久習慣則
我亦進於善人矣凶惡不逺則興引詞訟觸冒刑法小

則危其身大則及其家是亦陷於凶人矣二者之間得
失甚著惟在審於其初而慎其決擇耳

　　二十六曰賑饑餒

　　近年水旱為災民多流亡凍餒朝廷散錢給米所活甚
多又常著令如所在人户能施米賑飢減價准糶者量
其多寡賞以官爵當時江南山東之人已有能奉行者
隨即受命作官人矣若不幸遭遇饑饉富實多田之家
或廩有餘粟果能賑施平糶不惟仰承德意榮取官爵

而㝠㝠之中又積隂慶古人所謂百年之計種之以徳
也

　　二十七曰恤鰥寡(助死䘮附)

　　鰥寡孤獨天民之窮者也尚賴官給衣糧僅能保養以
終天年其餘惸獨之人不在收繫贍養之數者亦間有
之然城郭之内鄉村之中豈無疎逺宗族中表親戚若
衣食僅能自足者固所不論其稍有贏餘之人亦安忍
坐視其操瓢挈囊哀號叩哭乞丐於市而不救恤之哉

况上司明文鰥寡孤獨親戚不行收養者有罪今後仰
所在人户家業稍完者若中外親戚有孤窮乞丐之人
即當收恤隨時量給糧食使之粗充口腹其人如年未
衰老耳目或存手足不廢仍為分付農家令其傭作以
自贍給女子可嫁者聊備衣服即與嫁之蓋所以廣孝
友之道布惠澤之施又可以免官府懲治之責也若同
里之人死亡家貧不能營葬者亦仰衆家隨其多寡資
助錢物置買棺槨衣服衆力共為埋瘞庶免骸骨暴露

亦仁者用心之一端也

　　二十八曰息鬭訟

　　古之人行者讓路耕者讓畔下不犯上卑不言尊所以
厚風俗而正綱紀也近年民間爭鬭日興造訐成俗稍
相違忤便至紛爭或侵數壠之田或競一尺之地親戚
故舊化為仇讎甚則醜詆骨肉隂私訐舉官府過錯誣
陷昏賴無所不為此皆守土之官失於訓導撫治之過
而人之如此亦流為狡猾凶頑好訟之徒矣今後各縣

正官及社長人等勸諭所在人民興行禮讓敘别尊卑
若鄉里之人有愚戇無知誤相觸犯酒後迷酗偶相詆
毁者皆宜容忍以全親故之情田畝宅舍明有界畔各
當固守勿相侵奪至於告骨肉則害吾之恩告官府則
傷吾之義俱宜悛改勿陷凶猾父兄能行之於上子孫
皆效之於下如此則化為忠厚之人而成禮義之俗矣

　　二十九曰禁賭博

　　人之營治生理各有常業能安其分衣食自充近年所

在貧民為貲本不多利息㣲細凡交易諸物不肯依理
貨賣輙行用錢賭博妄意一勝以圖獲利之多而買物
之人亦思僥倖共爭勝負似此愚民豈有家業増充但
見貧窘日甚而又觸冒禁條重負刑責又有游蕩無頼
之徒專以賫持錢物共為賭博勝者則視為易得之財
非理費用負者則思為報復之計再破家貲一勝一負
各致窮空别無所圖皆化為賊盜矣今後仰隨處社長
及人家父兄各宜以此勸諭社衆訓教子弟依理勤謹

治生勿得照前妄作若不悛改更仰申報官司依法懲
治

　　三十曰弭盜賊

　　人於萬物最靈最貴然均是人也亦有國法所必誅鄉
里所不齒父不以為子妻不以為夫者何哉盜賊是也
原其初心亦安肯遽至於此或好行賭博貲財空竭或
貪迷酒色家産破蕩或習為手搏或學弄槍刀漸啓凶
心以至為盜一黥其臂無復自新今後仰所在人民其

子弟七八嵗時便令入學讀書年齒稍長教之各遵本
業或有好飲博習凶藝者即宜禁止訓戒勿使漸成姦
惡累及父兄妻子仍仰隨處社長如社内有游惰之人
似前為非亦行依理訓誨若不悛改申報所在官司隨
即懲戒庶幾早能知恥自新是弭盜之一端也

　　三十一曰明要約

　　作事謀始古人所貴後世文約契劵蓋亦謹始之道所
以防其爭且欺也近年風俗偷薄巧偽日増凡田宅婚

姻債負良賤偶因要約不明多致爭訟昏賴紊亂官府
動渉嵗年干礙平人妨誤生計亦有詐立契約公肆欺
謾者然理曲之人終亦敗露身負罪責名陷凶徒竟亦
何得也今後民間婚姻田宅等事及兩相貿易合立文
約者皆須分明開寫年月價值期限證佐以備他日檢
勘防閑既宻爭告漸稀欺偽之徒自有刑憲是亦善風
俗止詞訟之一事也

　　三十二曰罷祈享


　　古人云神不歆非類民不祀非族蓋士庶人所當祭者
惟已之祖考及五祀之一故聚衆祈享朝廷屢有禁條
所以正人心而消姦宄也近年俗薄教廢所在人民類
多不知祇奉祖考徃徃鳩錢集衆僭越祠祭及冐犯非
族殊失禁約之㫖且幽明人鬼之間褻瀆為甚神既不
歆有罪無福今後士大夫家欲盡奉先之孝者以時致
祭典禮具存庶人亦當嵗時祭其祖考以盡追逺之誠
其閭里鄉村之人不得聚集人衆祈享祠廟凡金書旂

幟俗號曰賽社者仰社長省諭即時拆毁罷散若訓誨
不從尚蹈前非是為頑悖官有嚴刑

　　三十三曰戒游惰

　　士農工商各有常業謹身勤力衣食自充前已屢言之
矣頗聞人家子弟多有不遵先業游蕩好閒或蹴踘擊
毬或射彈黏雀或頻游歌酒之肆或常登優戯之樓放
恣日深家産盡廢貧窮窘廹何惡不為鄉村之民亦有
不務耕鋤不勤蠶織呼召黨類趂集飲酒者甚至與妻

同徃以致男女混淆今後果有似此游蕩之人父兄嚴
加訓戒社長丁寧勸諭庶能悔過自新若循襲不改仰
申報所在官司依法懲戒














　　文忠集巻六

