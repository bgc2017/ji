







　　欽定四庫全書

　　文忠集巻一　　　　　　　元　王結　撰

　　五言古詩

　　古意

　　幽人捐筋力自斸十畝荒手持蟠桃核種之南山陽一
年萌蘖生三年枝幹長迤邐三十年美實期見嘗客從
都邑來衣馬多輝光舜華欲分贈朝露含幽香笑我太
逺計悠悠何所望


　　詠史

　　公孫乗喪亂竊號㨿巴蜀援也惟故人千里來不速陛
㦸森以嚴賔儀繁且縟畧去鄉曲情誇耀帝王服伏波
蓋代英豪氣謝羈束一笑井底蛙區區事邊幅駕言復
歸來玉趾真勞辱東方有美人展也劉文叔

　　孟氏命世賢抱道思經邦將隆堯舜業千里遊齊梁終
老無遇合遲遲尚徬徨魯平何足云讒夫有臧倉燕石
哂荆璧魚目笑夜光良寶竟棄捐千載為悲傷


　　戰國事富强好士爭相先翩翩四公子賔客盛三千呉
起既適楚樂毅亦歸燕鷄鳴狗盗賤峩冠列賔筵孟荀
紹孔業赫赫蓋世賢伊誰共天職高論徒森然收彼腹
背羽六翮反棄捐亂亡諒不救烱戒垂千年

　　漢祖握乾符銳意除暴秦求賢冠台鼎蕭曹唯故人叔
孫亦世儒坐見禮樂新紛紛刀筆吏濟濟俱簮紳兩生
抱遺學獨與世殊倫躬耕汶水曲索寞誰相親

　　漢庭富衣冠流風重周旋君㸔往還人名位相後先憲

府領舉劾中臺執機權門闌隘輪蹄交口稱才賢亦有
同門友窮居守太𤣥過門不一顧寜望相薦延富貴易
交驩貧賤相棄捐翕翕夸毗子區區亦堪憐

　　騶虞宅靈囿丹鳯鳴朝陽濟濟臯與䕫端委居廟堂雍
容百僚上都俞二帝旁靄靄王化隆皥皥斯民康懿徳
冠羣倫名與日月章此道久陵遲誰為振頽綱喬松偃
澗底寸苗茂山岡䠥&KR0887;負且乗元元被餘殃念之軫余
懐憂思廹中腸感慨未能已零露忽沾裳我欲陳斯詩

其言悲且長聊且樂吾樂多憂令人傷

　　平津未遇時牧豕東海壖白首抱麟經英名動菑川王
明揚側陋台席冠羣賢未覩經邦業齷齪徒備員迎合
天子意首鼠持兩端既棄仲舒才寜顧汲黯言居然刀
筆吏謬以儒術縁阿諛負重任千載有餘愆自古寜一
死俯仰興長歎

　　嚴光隠桐廬逺跡混樵牧鶴書屢搜訪物色遍巖谷安
車入洛陽天子來同宿狂奴饒故態伸脚加帝腹長揖

金鑾殿超然返初服世祖不爲屈子陵豈為瀆公卿亦
何人視我同草木

　　古意

　　穹宇孰綱維率土同照臨端拱逰穆清重明燭幽深寛
裕諒天覆發育惟天心仁義奠民極陽開復闔隂天人
永相符至理無古今應兮係所感善敗常相尋駕言適
郊原四牡行駸駸鴻鴈號空陂鷹隼集北林長歌漫嗚
嗚殷憂亦欽欽后䕫威鳯來如玉式如金渾渾開塵編

𣺌渺驅煩襟

　　猖狂無鹽醜自獻投齊君綽約東家施俯首羞效顰蹇
修稱良妁采采華其身千金不一諾未易充下陳庭下
春華敷門前秋草新幽蘭生深林含香徒自珍憂心良
悄悄薄倖空紛紛願言金玉操歳晚無緇磷

　　青青霜中柏鬱鬱千嵗姿雙烏何處來構巢最高枝拮
据巢已成啞啞哺其兒飛翔上林間勁羽明朝曦烏子
負靈名見異忽噪之一朝啄腥腐宛若城頭鴟梧桐何

萋萋竹實亦離離遲彼威鳯來愴悢增傷悲

　　張梅友編修以古詩四首見贈次韻答之

　　野鶴愁樊籠淵魚畏罟網宿縁在丘壑秋風動遐想顧惟
愚戅姿難逐世俯仰豈無功名念身屈道已枉緬思牛
山木日夜在所養

　　游心經濟業竒貨真可居章甫適甌駱一旦成區區撫
掌青雲人笑我談詩書舉世治筐篋此風定誰驅探丸
欲捄之滔滔竟何如


　　我本濩落人多君許同志屢陪杖屨遊洗心仰高義我
歸唐溪隠君守浙江吏閴然逃空虛玉音莫余棄矯首
鴈蕩山南雲滿離思(梅友温州人)

　　黄鵠慕高舉拊翼臨幽燕晨昏違菽水一日如三年亦
有王使君懸車未華顛寄聲招我還恐為世網纒歸休
侍函丈努力希聖賢

　　仲安廉訪以遊唐溪二詩見贈作此奉答

　　五年客東州友道亦云廣豈伊曠同遊不如我賢丈川

塗緬離異形留心已往終焉阻良覿何由弭長想歸歟
有茲日駕言戒徂兩雍容造賔階秋空挹高爽公昔司
風憲謀國極忠讜中年清淨退超然逃世網招擕我輩
人物外窮幽賞琴樽對溪山杖屨渉林莽顧惟迂濶姿
慙公謬知奬屢承函丈教頗覺道心長持身貴清潔渉
世禁衺枉邈焉期逺大前修以景仰明珠忽見貽蓬蓽
驚輝朗黽勉未能報翛然滌塵坱

　　雪後伏聞至治改元誕敷明詔覆育羣生徳至

渥也謹賦五言古詩一章以形容盛美萬一

　　雨雪嵗將晏祥風播陽春綸言頒九霄昭格協天人龍
衮搢大圭齋明奉宗禋縟儀肅備物景貺斯無垠嗣服
謹初元體元以居仁烝民一何幸皡皡陶洪鈞何煩登
春臺何用歌南薰曠哉八紘内萬彚欣芸芸小臣伏畎
畆擊壤偕齊民斐然遂成章猗那頌昌辰

　　士友屬和冄次前韻

　　龍飛握乾符駘蕩坤輿春華勛駿儀刑欽恭以安人欽

恭惟孝思宗祏舉明禋昊穹錫純嘏汪濊流無垠彩鳯
銜丹書萬㝢敷皇仁仁風播羣品坱圠如大鈞咨諏儲
楩楠(選守令)亦復來蘭薰行㸔幽潛彦峩冠起耕芸周南
雖留滯幸備時雍民俯仰天壤間雅歌樂逢辰

　　立春

　　獻嵗倐旬浹寒威尚留連今日復何日淑景初和暄綵
杖碎土牛春陽藹郊原出門歩虚徐如身脫拘拳又如
三季末一見堯時天梅柳競開拆草芽亦芊芊萬木沐

和煦枯萎變芳妍蹇余物之靈奚獨苦迍邅明時未高
歩朱墨事磨研幽懐諒誰語逍遥度芳年短章雖漫興
聊用寫憂悁

　　贈别徐彦昭教授

　　崐丘孤鳯雛采翮粲如綺渥洼汗血駒壮志在千里徐
生士林秀嶄然見特立妙年懷逺大刋落紈綺習傾心
辱相訪英姿照衡門雅志許共學遺經深討論子來何
遲遲我去方汲汲交臂遽分手悵望何嗟及臨歧重徘

徊一言持贈君人文垂煥炳要須策竒勲奮身遵大路
洗心居廣居棄捐俗學陋顔曾乃真儒人生若萍梗豈
得常相見契愛茍不忘千里同㑹靣别後定相憶時時
惠徽音叙子日新功聊以慰我心

　　讀唐百家詩選

　　風雅變漢魏近古猶可取六朝傷綺靡道喪亦已久子
昂振高風感遇傳不朽李杜俄繼興英名擅星斗芙蓉
照初日亦有韋與栁衆賢復炳燿升堂窺户牖森然羣

玉府煥若春花囿嗟嗟大厯還制作半好醜端為垂世
規區别豈容後荆公選詩眼政如經國手自用一何愚
美惡頗雜揉驪珠時見遺魚目久為寶唐詩觀此足誣
人何太厚誣人寜此詩感歎重搔首

　　病中偶和韋蘓州詩

　　黄鵠戢短翮爰集江之涘海鷗憺相忘翛然亦戾止抱
瘵呻吟餘擊缶歌下里忽聞陽春曲南薫泛緑綺龍門
萃髦彦楚材稱杞梓迭奏正始音窈眇諧宫徴皇風藹

清穆大路平如砥言觀麗澤象偲偲朂多士堅貞瑩圭
璧芳馨襲蘭芷戮力芸我田前修蹈遐軌

　　作古詩一篇奉呈庶齋盛翁暨諸士友繼再用
原韻未及録呈䝉庶齋洎諸友示予和章而容
川劉君所作與余再和第二篇梓字韻一聫合
若符契廼重次前韻用以贈劉仍不改前句以
表志同道合之意云

　　廬阜抗靈嶽磅礴奠江涘豈伊宅列仙多士亦爰止士

林擢孤秀峩峩冠仙里貽我英瓊瑶藉以雙鴛綺愧此
樗櫟姿跂彼喬與梓壎箎唱斯和合宫復諧徴竒君如
莫邪鋒鍔幾淬砥櫝韞諒已久賞音豈無士老我歌逺
遊佩&KR0581;扈芬芷方駕遵修途騑騑勿停軌

　　復次前韻呈庶齋先生

　　伊昔汗漫遊弭節江之涘娥英阻靈覿九疑徒仰止超
忽嵗云邁駕言返田里被我芙蓉裳含章粲如綺亭亭
南山桐嶷嶷九山梓爰伐清廟瑟朱絃發宫徴顧惟椎

鈍質永言資礪砥豈無青雲彦眷茲黄髪士贈我荆山
玉報以沅江芷軼駕諒絶塵遄驅尚同軌

　　病中偶讀韋蘇州嵗日寄京師諸季端武等詩
因次其韻

　　卧疴逾休告偶遂清淨縁幽懐復坦坦謝彼塵慮牽憶
昨擁朱轓守邦江北壖兾效鉛刀用矧茲强仕年上將
布徳澤下以惠顛連拙疾負宿心孤節差可全緬懐千
載人聊用善自詮故山足棲遲解纓濯清泉縹緲造物

游閲此嵗序遷孤鶴忽騰翥軒軒返芝田

　　無題

　　駑馬非龍媒形如渥洼駒眷戀棧豆恩低首駕鼓車逸
足思籋雲羈靮有所拘豈無九方歅相視空嗟吁天廐
十二閑飽秣玉山芻立仗殊不鳴矯矯真良圗造物等
嬉戲孰賢復孰愚浩歌撫秦缶繞屋聲嗚嗚

　　猗猗彼芳蘭托根華池邊婉孌結新婚期若金石堅金
石信不渝婚嫁當及年遥遥逺寄音迢逓阻山川望君

君未來芳嵗宛徂遷感彼芙蓉華灼灼艷且鮮

　　黄河出崐崘九曲赴東海知厯幾險艱朝宗意斯在桓
桓南山松特立閲千載枝柯鬱且茂不為嵗寒改世故
饒變更倚伏難豫待但秉金石心茲生尚無悔

　　西州有寒士結屋山之麓鋤治五畆園但植梧與竹汲
井滋芳根列垣䕶真木緑竹漸有實梧桐隂始緑鳯兮
渺何許遲爾一來辱雅意在千年君心何太速

　　肅肅張兎罝依依守雉畢超然龍與鳯世外保優逸離

羣豈不若自願寡儔匹白駒為場苗俯首就維縶所以
嚴子陵不為漢光屈

　　太公混漁釣伊尹隠耕耨一朝遇真賞欻起佐元后世
無九方臯相馬失之瘦昂昂千里駒安肯戀棧豆吾慕
鄭子真躬耕老巖岫

　　行行復行行出門恣遊衍溪邊散餘歩溪水清且淺魚
鳥各從容閒雲任舒卷秋風栁㠝岏嵗寒松偃蹇喜茲
秋郊淨樂我襟懐展襟懐日以展我心日以逺安得同

志人共陟青雲巘

　　孤鳯行

　　青青南山樹羣鳥所托棲一鳥㨿其顛百鳥相追隨孤
鳯從南來采翮多光輝朝餐琅玕實暮宿梧桐枝昭然
文明祥應瑞安黔黎物情忌異類羣鳥爭背馳由來鸞
鳯心燕雀焉能窺矯首顧八荒欲向丹穴歸祥麟遊帝
郊黄龍棲天池何當㑹風雲相與垂鴻儀我欲獻丹誠
昌言犯羣威遲廽嵗将晚悵望空嗟欷


　　送呉德讓先輩赴濟陽稅使

　　東州有佳士磊落青雲人胡為久不遇将老猶邅迍三
年瀛洲幕小試才未伸抖擻簿書累日與文史親陽春
良寡和趙璧絶緇磷閉門養㢘素簞瓢樂清貧况復有
令子逈為席上珍理義共怡悅翛然出塵紛勅書自天
來監稅濟水濵驅車渉長道不遑駐逡巡愧我樗㪚材
中空外輪囷遊君父子間厚意何肫肫嵗月易徂邁倐
忽及離辰後㑹定何日念之心紛紜徘徊衢路側持酒

重勸君佇立忽不見惘然愁我神人生非鹿豕安能久
同羣唯當政理暇早寄相思文

　　贈張梅友

　　楚國有名姝揚娥入修門託身紫雲裏頗承明主恩衆
女競專房青蠅㸃璵璠深宫閉嬋娟抑鬱空銜寃悠悠
徂白日寂寂愁黄昏昔如鳥擇木今若羝觸藩青鳥有
脩翮雲霄𣺌飛翻桃李自敷榮脉脉終無言海上逐臭
人掩鼻惡蘭蓀養彼惡木枝棄此芳樹根幾欲瀉肝膽

長謡徹天閽為君一湔拂寒谷生春温我方困貧蹇囁
嚅且復吞臨風歌此曲聊與知者論

　　贈王巨卿

　　夭矯松柏姿恥效桃李顔氷霜摧萬木鬱鬱凌嵗寒夫
君抱高躅幽素心自安蟬蛻聲利塲永結詩書歡顯允
東菴公文學擬揚班晚喜得之子芳桂擢榛菅我亦寂
寞人深居結幽蘭荷君年德尊逸駕容追攀伐木何丁
丁鳥鳴亦關關眷言求友志千載誓弗諼古來道義交

志趣非俗觀責善復輔仁豁豁傾肺肝知人固未易賞
心良獨難珍重同懷人共考南澗槃

　　贈玉關子

　　集賢學士吏部尚書之弟號曰玉關子介吾宗英賢
别駕持卷求詩余觀玉關子詩筆畫品文采蔚然又
能清雅好古以求交於四方賢大夫士殊可尚已然
資禀高而年未艾更當玩心遺經使夫理明而義勝
則問學益進德性益尊其文藝之已能者愈見造詣

神妙攀古人之駕而與之並驅也勉旃毋怠

　　渥洼汗血駒西度流沙磧驤首一長鳴冀羣皆辟易矯
矯千里姿良樂逝安適緬彼十二閑踠促甘伏櫪韅靷
駕鼓車局促復何益聊續天馬歌一唱三歎息

　　贈成子周

　　若士抱高趣陸沈固無慍詩書闡鄉校優㳺樂終隠豈
無捷徑遊欲去誠不忍坐令嵗月馳縞髪變元鬒温温
處謙卑坦坦絶畦畛每見心為降令人塵慮泯固窮凜

竒節摛文見豪敏破屋書五車不解捄寒窘美人慕佳
冶緑鬢揷紅槿霜松老巖壑嵗暮黄葉隕輝輝荆山前
伊誰發石韞更欲弦吾詩深衷寄瑶軫

　　贈丁左司太初

　　天馬來西極絶足日千里高義冠羣倫清修落紈綺明
時盛才彦經綸屬之子中臺入幕賓聊足慰遐邇班聯
玉筍間名在金甌裏除書徙東曹機務煩料理向公乃
官職祇命不遑喜遲囬弗敢進賀客空雲委臣門諒如

市臣心澹如水矧臣素多疾深懼孤任使祝君勿多讓
强為明詔起上振國綱維下撫民瘡痏植穀去稂莠選
材收杞梓努力樹勲名&KR1433;&KR1433;光信史蹇余困鉛槧碌碌
賤且鄙空存濟時心頭顱已如此君膺公輔望光寵方
未已佇㸔永徽風坐繼貞觀美賤子樗㪚材空名誤知
已猶能頌太平考槃西山趾

　　戲贈趙景賢

　　前年馬生角去年天雨粟悠悠千載間寒士難推轂趙

侯登仕版窘若推持屋鞍馬二十年官職何碌碌况我
草間人衡門抱幽獨豈無室家願無媒適為辱英賢滿
臺閣采采多竒服誰念千里駒踠若彼空谷

　　贈楊凝李璋

　　潛虬蟠尺水反受魚蝦制祥麟出非時未若犬羊貴古
來青雲人或作中林士流俗乏真賞白眼俯下視千年
陽春曲知音誠未易欲為巴人唱中情良自愧五年古
河間疎賤衆所棄風流兩臞仙叩門時一至楊子棄和

扁逈與世人異持身若醇儒鬱鬱懷利器李侯富春秋
天質温且粹詩書窺閫域困窮有竒志嗟哉我非夫未
遂指囷義獨有洙泗學汲引惟深地古友友其徳今友
惟勢利勢利豈終保友情一朝墜君㸔桃李花春容徒
嫵媚不見松與柏嵗寒有真意我歌伐木章一唱三歎
喟更欲白頭吟嵗晚傷人思

　　姚雪齋雙泉詩

　　乾坤溢雙泉觱沸秦山陽禀受各竒偏來者見未嘗西

泉冷於氷東泉沸如湯同流滙石室盥濯傾一方惟水
行地中寒温亦何常如氣出諸口嘘呵異炎凉清濟何
泠泠大河濁洋洋茫茫天壤間是物誰主張惟思此泉
上解衣一倡佯更欲灑八區滂沱洗民殃低徊不得去
緇塵滿襟裳矯首西南望怨彼關山長


　　文忠集巻一

