筠谿集卷十五宋李彌遜撰
詩七十三首
觀儺
寳歷迎新露莢殘水晶宫殿曉光寒日陪僊仗溫風轉
雲護神驅瑞靄盤葦戟載頒均帝祉桃弧一射致民安
威容曾許雲中見又對彤墀得細看
駕還觀燈
琳宇風微寳輅還春隨人意却餘寒金堤花擁華芝蓋
銀漢雲扶白玉盤宴及臣鄰三事協歡均區宇九夷安
年年端闕龍燈試萬歲聲中拜舞看
角樓錫宴
春風樓閣燕需頒歌近雲霄挂魄寒翠羽釵光輝蠟炬
紫霞杯影動鵰盤天心首慶三時樂國步知同九鼎安
午夜燭龍明别觀傳呼猶許萬民看
次韻司業兄方池詠蓮
秋水芙蓉四檻凉淨臨明鏡試晨粧露凝月面濃施粉
日照(缺五字)預覓還蘧蒢(缺二字)地卧看池頭日脚
忙
次韻陳君實先生(二首)
閱世端如木偶人不須離妄始逢真功深夜鼎三時火
候轉秋河萬里銀可笑侏儒空飽粟猶憐痀僂解凝神
他時應見鞭鸞鳳老去浮藜不夜辰
騎馬長安漫踽凉幾番桃李豔晨粧目官厭閱是非海
心地不聞知見香九轉未能超北陸一㕓終待老南塘
會令堅白消同異世事秋碁玉石忙(南塘在連江乃吾家松楸之地)
和少章罌粟湯
旋烹雪粒勝瓊漿撲鼻香浮繞夜忩甘比玉蓮開太華
色分秋練淨澄江魔軍戰睡猶堅壁筆陣催詩欲納降
已聽鏗鏘驚俚耳強顔猶把寸莛撞
秋月逥文
霜盤玉隠倒團金迥水秋天碧野侵光掩半扉寒夜永
影分疎竹翠軒深長空遠岫歸雲捲古木高風浥露沉
凉袂客愁應夢楚長城曉角夜悲吟
出汴過淮有作
十年猶愧飽侏儒却到淮山識舊途一櫂輕於堂上芥
此身閑似水中鳬受風帆影隨南北弄日雲容自有無
不用乘桴泛滄海半生全欲老江湖
次韻待制兄題孔園芍藥(二首)
紅藥開時春可憐爛雲明錦破晴烟雍容近侍千花右
綽約翻階四戸前不分柳條開白眼直愁榆葉散青錢
我來偶落東風後只有鮫綃處處傳
絶勝河陽滿縣香淡粧濃抺巧相望七言遠逼能詩謝
萬朵今聞好事黃繡幕羅幃雲冉冉風裳水珮日央央
紫薇花底根株在寂寞山城亦自芳
將到金陵投宿烏江寺
閱世真成一夢闌塵埃誰復共開顔辛壬癸甲常為客
南北東西只問山縈樹遠雲高作蓋護田流水曲於環
秋風送我江邊寺凖擬如今到處閑
晩泊江口令小舟汲江心水烹葉璵雲谷碎冰
散步岸滸顧望躊躇飄然有物外趣因成小詩
云
不到鍾山二十年江邊獨立思茫然故園如夢南歸客
明日好風東去船白鷺一雙輕照水青鵶萬點遠漫天
何須痛飲排孤悶一酌清甘勝酒泉
守風瓜步戲成
古語行船遇打頭此言端可作予羞平生漫起江山興
勝處偶為波浪留敗肉腐魚三日醉斷蘆衰柳十分秋
蔣陵秀色應凋盡造物還能借便休
用陸元覲韻
自笑愚翁老一溪鬢絲庭草共萋萋愁邊日永人思睡
花上春濃鸎亂啼十事未陳身已遠三鍾無補首空低
年來灰冷人間念惟有葵心日日西
和舍弟簡公序
百計疎慵一味閑杖藜無日不尋山着鞭每到羲皇上
扶履欣同季孟間寸步思君勞遠夢七言驚我動衰顔
定無戞玉醻人句拙速猶勝隔歲還
夏夜宿廣教寺風月清甚思李白敬亭詩有懷
用似表弟韻
衆鳥高飛雲去閑相看只有敬亭山孤標尚想風塵外
佳句長留天地間影落金牛撩客恨手摩玉兔練仙顔
故山風月非人世何事騎鯨去不還
與公序避暑石盎方晝欲寢聞林間禽鳴甚樂
因得小詩云
一林啼鳥不知名應怪山翁此地行化蝶與周俱是夢
游魚知我久㤀情胸中丘壑真餘事世上功名畏後生
但得盈樽供自酌何妨人境卧淵明
胡文恭倅宛陵距今將百年其後來官是邦者
三人至士曹公下車始訪遺跡得石刻扵城北
會勝寺即龕置官舍新棟宇於其上命曰紹堂
屬余爲詩因以貽之
前賢不復夢逢迎晩歲於公識典刑肯子規橅誇錦繡
傳家翰墨炳丹青碑存峴首長懷惠學冨韋門總帶經
會見卿材從楚往芝蘭不獨秀階庭
次韻暘叔見示伽陀
無形何用強安名只麽騰騰信脚行一事到頭猶是幻
萬緣無處可留情雲歸夜壑空難狀月落秋江影自生
唯有龐家老居士不將塵境礙虚明
冬雪呈太守張嵇仲(三首)
夜氣凝空作暮寒平明積雪欲藏山定知近臘連三白
已喜先春見一斑神力巧將人意改物華隂逐歲功還
憂民太守鈴齋暇想對壺觴正解顔
控鶴緣雲上廣寒回看明玉鏤羣山鋪簷漠漠魚鱗合
入壟離離虎脊斑整馭炎官方退聽將妃白帝肯言還
豐年預作田家喜不獨三鍾慰病顔
插簷冰筯長新寒薄日欺雲到屋山見晛半消梅額粉
因風猶染鬢毛斑書生閉戸眠仍稳遊子扁舟興欲還
客裏情懷逢歲晚麴生邀我一開顔
邵暘叔用寒字韻作詩見貽復次韻答之
世德金蘭久未寒交情傾蓋有如山天衢尚歛摶風翼
澤國難留隐霧斑夜棹月溪成莫逆春輿蓮社訪無還
逢場戲事多應暇詩酒頻過陋巷顔
次韻陸虞仲學士塗中詠雪(二首)
可笑無氊老鄭虔甘寒忍喜詠豐年飛花穿樹春疑早
秀麥分岐瑞有先白玉樓成迷萬井青雲路繞認雙川
輕縑窘幅終難狀却借騷人好句傳
歲行去似客程兼詩債新隨雪陣添唱絶郢人誇潔白
舞低趙女鬭輕纖寒威瑩骨勝三沐爽氣薰心解六黏
險語賡酬難自勉旋乾吟筆盡更籖
次韻似表弟喭梅之作
萬點隨風更是愁從教停雪破除休蓬萊花使漫青眼
姑射神人新白頭待價瓊環聊可擬聞風桃李亦增羞
看殘紅紫冰霜後一笑春前解百憂
春近風日漸佳與似表弟開小戸縱步後庭
圍爐人散長寒煤暖日還催墐戸開春近郊原思夢蝶
雪殘池館見真梅客愁宛轉凌雙鬢歲律侵尋寄一杯
試繞小欄尋翠甲履痕猶占舊蒼苔
次韻邵暘叔秋日懷歸
天將物色助詩鳴秋日吟肩句倍清欲爲鱸蓴修故事
喜聞鴻雁寄先聲脱身鞅掌謀須早過眼紛華夢已成
他日柴桑許同社為君漉酒具南烹
次韻王彦聲贈梅公擇
詩梅傲世獨深居氣與孤雲共捲舒客轍每逢樽有酒
劒歌休嘆食無魚鯨波坐隔三山外鵬翼終騰萬里餘
冠玉圍金真戲事醉髯聊復一軒渠
送王彦聲歸苕溪(二首)
盛世英才偶未逢寄身無地轉如蓬詩親東野窮尤壯
賦擬相如老更工鵰鶚不飛行奮迅璠璵未獻要磨礲
會須自要唐衢薦誰與吹嘘借便風
相逢華髮兩星星舊事邯鄲一夢驚舌底雌黃諳世味
眼中青白見交情餘杯更覓論文具好樹休啼喚客聲
後夜扁舟苕霅路半輪寒月一溪横
奉陪趙彦術登疊嶂還飲陵峰梅竹間
春曉飛花一尺圍旋看風力屑瓊瑰廣寒宫殿千門啟
羣玉峰巒四面開直節自強深笑竹清姿堪竝絶知梅
使君賸有延枝意收拾寒光上酒杯
似表弟之錢塘約歲前歸愆期不至以詩寄之
雪泥斷路屋生雲暗坐陵陽一月春黃犬有知空寄恨
青氊無夢獨傷神急行已(一作莫)負梅花約漸老長思棣
萼親盡吸西湖來着語莫拚風月付勞薪
復用前韻簡叔共文伯公序三友
老覺身名雨後雲靜看人事臘前春愁邊痛飲真長策
詩罷高歌覺有神遠想兩生如可作晩從三子更相親
北山剰欲招逋客未用皇皇歎積薪
春雨不止復用前韻書懷呈諸友
時序驚人翻手雲不禁風雨破除春岸容故故留花使
野色明明助稼神異縣逢人思故舊長年作客見疎親
窮途自喜多閑日虚費公家十束薪
寄題陶氏一經堂
金牛勝氣未全無朝挹江山近結廬避席青衿家有塾
下帷皓首腹多書階庭早見芝蘭秀門巷於今燕雀疎
傍舍不應多種柳後來駟馬要回車
送邵文伯歸溧陽
盍簮異縣亦三年浮木逢龜信偶然忙裡詩筒長遣客
靜中酒戸不妨禪酸寒溧尉君今似枯槁湘源我自憐
别後彈冠應不免着鞭莫遣祖生先
僕與公采戸曹奉議有先世之契又舊從其伯
仲遊今復相遇於此前日偶過西鄰不知嘗辱
車馬承貺佳什次韻爲謝
縛柴窄窄晝常關剥啄髯參興盡還不聽高譚如屑玉
強酬好句似登山論交此地逢三益識面他時熟兩難
更憶金蘭家世舊公餘能復共開顔
次韻邦直通判少尹題普現堂見簡之作
飽知世路厭陳人分得僧忩寄此身載月筍輿成獨往
緣雲藜杖許誰親足間優鉢藏千界掌上菴摩等一塵
頼得詩翁來着語五松從此有知津
席上分韻賦梅花得知字
寒梅獨笑野人扉只有春風許自知蠟屐追芳輸我輩
着鞭持酒記他時白霓行處玉妃從明月光中寳璐垂
更與丁寧後來秀醉中來折最高枝
雲門道中晩步
層林疊巘暗東西山轉崗回路更迷望與游雲奔落日
步隨流水赴前溪樵歸野燒孤煙盡牛卧春犂小麥低
獨繞輞川圖畫裏醉扶白叟杖青藜
渡横溪
百尺滄浪兩岸沙肩輿徒涉步欹斜溪聲猶帶夜來雨
山色漸分雲外霞岸畔斷林開鳥道水邊疎竹近人家
塵埃何處尋真境試逐寒流認落花
陪五馬諸公遊西山泛舟待月而歸偶作
鳥烏聲樂報新晴起覓鄰翁作隊行愛日葵心傾爛漫
尋春蝶夢去縱横人歸高屋山逾碧船到平灘月巳生
客裏不諳風景好欲將此夕竝登瀛
留題新安幕府聚秀軒
星聚群賢上幕賓層軒高敞枕溪漘一時盧駱王楊軰
望重東西南北人句裏江山端有助學餘民社政須親
青冥接跡他年事晉地卿材半楚臣
次韻畢裕之喜雨
急雨翻盆破鬱蒸疎簷冰簟正關情維摩示疾原非病
庾信裁詩老更清遊戲雲生春浪勢吉祥風動夜潮聲
麥秋未飽千畦潤更遣豐隆為一行
曹溪道中呈何公顯
筍輿訪古出家原山網重重護石田水接桃花源上路
人行巫女峽中天要令陶冶誇盤谷何必丹青貌輞川
寄語能詩何水部筆端應許見雲烟
次韻子才曹溪道中
偶脱塵纓百慮寬更窮目力快遐觀旋謀濁酒招強伴
行拾落英供晚餐樹擁山根張密幄雲隨雨脚是驚湍
試追健筆難何似倒策駑駘上石巒
次韻舜選大夫客舍中秋
命駕星郎獨感時興隨孤月到雲涯當天飛鏡空撩恨
永夜明樓謾攪詩後閣深藏桃葉女前驅須趁菊花期
與君更卜東隣醉放盞車輪又北馳
次韻國村送遊黃山之作(二首)
雨足郊原長稻孫竹輿去路踏秋芬近村籬落低臨水
直面峰巒半出雲晚徑無人重着履夜堂有酒更論文
兹遊清絶羲皇上少借風烟為沐薰
雅道於今久寂寥規橅君肯到祈招鯨牙浪闊傾三峽
鵬背雲高負九霄但覓圖書供閉戸不憂勲業誤題橋
七言起我黃山興若第詩功不愧蕭
次韻子才湯泉出浴
泉出靈沙氣可蒸滌除那復數冰清九陽晞髮塵纓淨
七日煉形僊羽輕煖沃丹田催進火隂消神谷助長生
雲龍儻借凌空便徑謁南臺季偉兄
偉長知縣奉議年兄作别十年邂逅於此復有
數百里之隔以詩見寄輙次韻為謝
對着青衫下帝宸十年不與並爲仁憐君卧困千金骨
笑我行摧四角輪老眼相逢俱作客新諸遠寄底驚人
書來更數無多語賸欲招㩦白水濱(白水城中勝遊也)
東崗晚步
飯飽東崗晚杖藜石梁横渡綠秧畦深行徑險從牛後
小立臺高出鳥棲問舍誰人村遠近喚船别浦水東西
自憐頭白江山裏回首中原正鼓鼙
和似表弟次吳江
路入吳江眼倍明長谼雨立萬(缺二字)仙翁曾下遼天鶴
詩老猶傳跨海鯨夜榜風蒲嗟去國秋山雲履趁尋盟
憑誰剪取半江水要聽寒潮枕底鳴
和小君遊靈隱寺
俗子叢中暫撥忙團蒲中夜擬禪房淵頭巖穴仙都邃
石上軒楹佛土香宿雨生秋醒客夢霽雲回日借山光
歸塗芳物酬佳興白菊丹楓試晚粧
次韻學士兄富陽道中
長江送客靜波瀾路入回溪第一灣石瀨横陳潮力減
風檣陡轉櫓聲閑驅除方寸無窮事領略平生未識山
自笑疎慵似中散政宜拓落水雲間
將至澤溪
護溪疊嶂隱長城直下寒流泯泯清背水人家認雞犬
隔林佛屋聽鐘鯨山根合處客帆過日脚斷邊漁火明
投老一身無地着欲憑雙槳寄浮生
至玉山謁尚書兄以九日復告别途中寄之
小隱精廬占一丘趁行羈雁遠相求豺狼當道誰青眼
兄弟他方俱白頭問舍終同茅屋老榰車聊共菊花秋
碧雲落日又分手路細山長人更愁
和士特韻程進道舍人
旌旆光華走皂輿斑衣星使奉安車尊罍方薦龜蓮夀
雨露交馳鶴板書三釡及親真可樂一經教子未全疎
馬蹄又踏春風去勲業君看縱壑魚
和李相園亭(二首)
軒戶新成紫翠邊花光竹色借厨烟詩人莫浪誇盤谷
畫手無工貌輞川何必吾廬在丘壑要令是處有林泉
此心正恐無人會把酒南山一笛前
肯將戲事擾虚懷草木知名一樣裁不放寸隂隨手過
自開十畆待春來花邊未許楚狂醉江上應憐野老哀
賸欲着鞭陪勝賞扶顛正急萬牛材
訪雪峰真歇禪師
紅塵白髮不相投來就僧房借板頭大士法中龍象貴
老翁心外(缺一字)雲浮長蘆江靜千山月枯木巖寒一葉秋
别後相逢重着語牧童横笛倒騎牛
王巖起樂齋
漫浪行地一舟虚神手逢場樂有餘客裏縱令懷舊國
公家何必愛吾廬飽知世事同分鹿肯爲時名更羡魚
吏退晴忩春睡足牙籖狼籍滿床書
次韻錢申伯山堂之詠
淨坊秋色老蒼官簷額飛雲細可攀客夢偶隨疎雨斷
僧游長帶暮鐘還似聞遺錫藏銀地親見高人住骨山
愁絶寒江歸去路亂峯青處望雙鬟
和錢申伯遊東山聖泉
偶脱塵中一夢闌欲窮幽事遍尋山靜憐人境雞虫擾
老愜僧忩枕簟閑十里秋香隨屐齒四更山月上簾顔
登臨物色催詩興未信天於我輩慳
題汪祖義桂林堂
彼蒼曾不與人期勝事由來德所基閉戸一經真有子
傳家三世定逢時摛詞自得江山助種學寧求燕雀知
寄與諸郎飽黃卷桂林還見長孫枝
和判宗展鉢之作
公子曾修淨飯因齋魚聲裏悟前身累觴肯緩持螯手
一鉢不勞行炙人對境禪心秋澗月放懷俗慮曉江塵
渺茫漫笑神仙事何用金盤薦擗麟
上巳日陪徽守遊白水寺繼登西山繼白堂晚
飲
曉衢初日動遊人疊嶂回溪綠黛新自偃松篁如喚客
後開桃李尚留春笑談懷遠西山上觴詠追時白水濱
五馬行春從此始更驅風伯淨車塵
晚登昭真亭雲霧不見黃山因以述懷
莫放微雲點太清欲將遊目泫孤亭十年去國心長赤
一月看山眼未青多病情懷千日酒窮途生事五侯鯖
謾遊蹤跡隨方寄更覺輕扵水上萍
奉懷羅仲共叔共二友
征衫一着宛溪東結友何人繼兩龔寸步相期偶胡越
尺書不斷見心胷吟邊快覩推三語吏退冥搜想二松
别後并吞幾雲夢錦嚢收拾付賓鴻
夏日遊連江石門坐林下有虫咂膚視之僅可
分有無疑蚋也以詩嘲之
么麽何從到上方敢將唇吻犯堂堂但知射影求隂中
可笑當年不自量鱟目苦遭蚊喙聒象蹄猶畏鼠牙傷
須臾性命隨翻手蠻觸應難望故鄉
次韻穎仲蘭室之什
黃卷青燈寄佛場孤高如在遠林芳下帷誰識傳經董
載酒時過尚白揚華髮同心猶有臭青衿入室自知香
公卿本是階庭物莫遣行藏異素王
筠谿集卷十五
