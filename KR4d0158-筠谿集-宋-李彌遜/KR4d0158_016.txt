筠谿集卷十六宋李彌遜撰
詩七十三首
初到連江和林公曄先軰
投老身名信陸沉欲將白髮寄遥岑賦詩未敢施彭澤
抱甕真堪友漢隂江面飛橋誇壯麗山腰卧石閟幽深
公才清絶參竒觀慰我長年去國心
次韻林公曄見贈
思君一日可當期敢意瓊瑶手自貽華髮乍回千里夢
白眉重見十年知驚人句好供行樂遣客杯寬欲坐馳
肯斸雲根同我老賸留觴詠醉花時
次韻陳穎仲晚步見山
青鞵布襪繞江湄矯首山房送日西小榼留人燈下覓
短笻邀我醉中㩦峯巒過雨新塗澤草木逢春自品題
投老歸來同逆旅好於此地斸愚溪
和夷仲弟喜學士兄歸
烽火叢中别弟兄獨看鄉月幾虧盈萬金信斷秋山寂
千里人歸春草榮雨漲波紋催過艗風翻葉幄避行旌
機雲入洛悲辛後誰似開華倒屣迎
翁尉以詩送蓮并酒
不復西河歎踽凉真成仙吏隱襄陽一生可了酒供座
千頃平鋪花遶塘皓腕折香遮老眼長(缺)洗杓荐新嘗
肯分臭味同衰朽好語猶驚得夜光
學士兄還鄉之始會賓親石門寺以病不能往
公曄穎仲有詩次韻
群賢嘉會走輿臣乍喜郎星照七閩寺近南塘鍾秀麗
筵開晚水荐甘珍放懷想盡百川飲留客應生四角輪
我獨沉疴方面壁愈風頼有兩騷人
次韻陳蹈元見和之什
漫逐江魚弔楚臣風騷今見出吾閩遺音思遠冰霜淡
味語功深膾炙珍一壑我曹方税駕九霄公等政推輪
屏除堆案癡兒事肯着青鞵伴散人
奉酬龍興益老伽陀
居士心如出岫雲逢場作戲不求真桃花自落非關雨
梅子半黃知是春此外更無身外事閑中那得箇中人
箭鋒相拄君休問千里同風始見親
和陳穎仲題劉鞠祠
山遶平湖綠四邊兩翁遺澤到今傳蘋風引釣魚隨艇
榖雨催耕水拍田敗壁丹青悲落日荒庭紳笏想流年
桐鄉不廢春秋祀簫鼓雞豚久更虔
和穎仲山行即事
平蕪新綠占封圻横路游絲網落暉山徑人稀藏窈窕
禪扉春盡老芳菲緩行照水知魚樂隨意穿花見蝶飛
二子舁籃今夜月龍鍾猶勝杖藜歸
次韻隱者陳無隅二首
柴門寂寂閉山光客至供糜有二方誰荐唐衢歸魏闕
肯令王適老閿鄉藕塘待晚對幽壑竹院消閑近寶坊
用捨由時姑袖手豈無真樂在濠梁
歷井捫參踏蘚苔山腰海角偶徘徊身從飄泊似浮水
眼見紛華等濕灰共煮松風占乳信試尋香雪探芳媒
笑談疑在蓬瀛上下視雲中兩兩苔
次韻李伯紀丞相遊賢沙鳳池之作二首
騎鯨破曉上崔嵬人識仙翁第一回杖屨不應塵外去
旌麾早自日邊來黑頭半爲憂時改青眼唯逢勝地開
怪底尺書頻寄雁向來交味比陳雷
幾日公來浴鳳池蹇驢陪乘偶參差羈棲自笑卧盤谷
健句爭先誦渼陂世路吹虀無念到山遊㗖蔗不言知
細書倘遂雲根築肯與酸寒鄭老期
似表弟始歸寇退之後置酒會親族坐客即席
賦詩和其韻
蓬轉生涯四十年歸來華髮舊山川驚魂僅免走三穴
情話喜同傾四筵醉客毛吞憐海窄詩翁刀奏失牛全
錦城不似還家樂姑置行藏莫問天
病卧一春無復少況蹈元頋爲尋山之行以詩
簡之
病與老期推復來十分春事苦相催干戈四海少閑地
寒暑一生能幾回止酒尊罍成說食空華風景亂真梅
晴明強理尋山屐笑口逢君倘暫開
復用前韻約蹈元
時序驚人咄咄來榮枯畢竟爲誰催風將滿地飛紅去
日擁半天高綠回頋我似嘗當道李渴君如望隔林梅
一年春事無多子喚取提壺觸處開
久隂聞督郵至縣奉簡蹈元
驚呼雞犬督郵來想見文書手自催鼓枻黃頭罷田去
傾嚢黔首入苗回春盈半月傾盆盎夜雹前時落李梅
已向茫頭望籠餅陽烏幾日放天開
春雨久不止戲呈諸公
蕉上雨聲無盡來龍疲應困阿香催竹萌出土嚢錐見
燕觜得泥風鷁回料峭侵衣猶帶臘廉纖昏晝已如梅
愁邊酒醆都無力更着濃隂撥不開
遊石門用前韻促陳丞詩
昨夜濃雲潑墨來比隣折簡小奚催印忩寒月曉前白
尋壑春輿天際回醆面綠浮新展葉杖頭黃礙半肥梅
知君自掃松間徑古錦何妨此地開
暇日遊石門用前韻
曉御欲隨風脚來報晴烏鵲入簷催松幢竹盖寶坊近
石壁雲關塵境回山氣得春濃勝酒花光帶月冷過梅
却收眼力尋歸路惜取餘青莫浪開
西山獨步奉懷蹈元
擺脱微官萬里來非關枝上子規催鏡中蒼髩摘還滿
花上青春喚不回我築一溪愚似柳君工五字老扵梅
哦詩肯傍水旁徑賸買長瓶爲子開
山居寄友人
結廬人境經過少晚起長遭稚子催閑處赤心憂國盡
病中白首愛山回林泉可使居無竹風雨空嗟摽有梅
不遣飛奴頻過我欲將懷抱向誰開
次韻似表弟春雨漫成
百念關身起蝟毛雨聲偏近夜牀高正愁春事趁奔鹿
更覺歸心折大刀擁鼻吟邊聊且遣枕肱佳處亦時遭
麴生懷抱肯傾倒一酌㤀憂頼爾曹
近報陜右大捷又繼聞王師遂平建寇用高字
韻
南北軍書走羽毛城頭喜見赤雲高頗聞關隴盡歸馬
不獨甌閩行賣刀壕吏捉人那復有田翁泥飲不辭遭
會看四海收鼙鼔郡邑官行得坐曹(杜甫石壕吏詩云暮投石壕村有吏)
(夜捉人又遭田父泥飲詩云田翁過社日邀我嘗春酒)
與似表弟遊石門懷蹈元時中用高字韻
逼人塵事等牛毛袖手端湏着眼高策蹇倦追千里馬
荷鋤安用百金刀病來避酒連三月春半尋山等一遭
不見鞭鸞兩仙吏秪應上界亦分曹
歸自筠莊得似表弟晚步高字韻繼和
一行作吏苦吹毛小隱非關索價高懶傍月邊持玉斧
靜看花上試霜刀近人魚鳥曾相識入眼溪山昔未遭
誰與着鞭春色裏雁行風急正求曹
新晴再用似表弟高字韻
疎林遠墅見秋毫破曉陽烏羽翼高湖面平於開匣鏡
山稜光並發硎刀閉門聽雨寧論日散策尋岡莫數遭
世上幾人能避俗簿書堆案想官曹
筠莊李花正開雨不得往似表弟有詩次韻
經旬長(去聲)雨暗春山小白枝頭正可攀賸欲叩舷浮綠
淨未容着屐上蒼頑題詩過我工排悶載酒留人肯破
慳要及花時酬老大筍輿從此不須閑
喜晴再用閑字韻
風掠游雲露遠山長藤竟欲與君攀花神解作瓊瑶報
野老心如鐵石頑千樹暗春難比富一枝照眼未應慳
不須更作含羞態喚取張盧來共閑(退之李花詩云夜領張籍投盧仝乘)
(雲共至玉皇家)
久雨似有晴意繼而復隂作望晴
一夜翻河落瓦溝平明山靄欲全收正疑礎潤雲生足
直怕天明日探頭倏忽去來觀聚蟻現前起滅悟浮漚
占晴不問黃衣使巳向鳥烏聲際求(北人久雨作黃衣乘馬人指日厭勝)
(之取土火之象以勝隂也)
久雨二首
詩肩不柰曉風酸后土何時得暫乾石鼎飯餘茶乳細
竹爐經罷柏烟殘龍游未歇千山暗豹隱方深一塢寒
白髮飄零江海上朔雲收恨赴長安
榕根敗屋兩三椽客徑無人老更便地近東南多澤國
雨逢甲子少豐年徑須酣飲六十日安用取禾三百㕓
待得風頭風力(缺)梅花如雪月初圓
德甫知丞過筠莊谿亭為待月之會戲呈席上
諸友
載酒何人過子雲傳呼雞犬亦驚奔門無車馬苔侵徑
坐近池臺竹覆尊好月邀人留晚照疾雷催雨過前村
獨醒楚子真多事共醉愚溪百尺渾
待月久不至須臾雲破星露溪光發衆賓懽呼
席上次德甫韻
待月新亭興已慵眼花空亂燭花紅溪山路隔烟塵外
觴咏身疑夢寐中却暑已煩瞋恚雨掃雲須頼吉祥風
水光已報冰輪信一笑能令萬斛空
巖起錄云次韻張幹佳什輙和寄之以道山居
之況
前山立玉水縈羅逕竹當門一里過管子與予成莫逆
麴生邀我到無何老來鶴骨寒猶健病起霜髭短更多
金印纍纍看公等已甘一壑寄蹉跎
次韻岩起曉晴
白衣蒼狗暗還明造物何心聽改更雨足龜魚方得計
日高蛙黽自消聲浮溪荇帶羅初展粘壁虫書字不成
正喜太清無點綴慘舒誰復較隂晴
次韻徐持志見寄
綉衣歸卧水雲鄉湛軰猶懷峴首羊似我鵠烏㤀白黑
知君牝牡失驪黃靜中禪縳應超脱别後詞鋒底激昂
投老窮途各千里不須留穎見錐嚢
惪甫知丞大夫惠詩見招次韻
地勝官清人更幽公田政足辦槽丘吏情厭問可不可
世事但從浮自浮綠盖紅粧供客笑黃雞白酒爲君留
慣傾老瓦陪田父高會端如飫五侯
筠莊亭軒皆以筠名學士兄有詩次韻
種竹營巢老自如渭川端不羡商扵松行外護遮凡木
蓮葉平鋪覆斷渠我軰方疑置丘壑此君可共樂琴書
軒亭處處成清閟足了一生寧願餘
次韻李丞相送行二首
三年袖手卧江濱着眼終成出世人筆下風雲作時雨
胸中丘壑作陽春買山塵外曾相見漉酒愁邊情更親
惜取風騷等閑句他時密膝詠臣隣
山畔孤亭一水濱歸來華髮巳欺人脱身異縣干戈地
得意吾廬筍蕨春早着青衫成底事慣遭白眼欲誰親
此君真有高人節肯與山翁作近隣
自連江赴守鄱陽黃原道中作
海角三年一夢成北來重聽偃溪聲凝雲帶雨留愁住
茂樹隨山送客行秔稻沿崖畦上下茅茨枕谷路縱横
莫從馬腹消雙髀此地真堪老此生
鄱陽四望亭觀雪
瘴海三年雨不冰喜看萬木變瓊英眼中何處分銀界
脚底從兹上玉京歲序巳於芒尾見春風先向柳梢明
饑饞病守存餘習欲和田家擊壌聲
寄題福州程進道止戈堂二首
不識威名擅漢廷雲仍今復見材卿萬家桃李栽培盛
千里妖氛却掃清羽扇綸巾聊自適風聲鶴唳巳魂驚
向來雪鍔櫜藏地賸築詩壇按酒兵
一麾局促楚江東時喜隣藩好信通坐厭文書朱墨裏
靜思談笑聖賢中浮甌小試茶膏白照眼分嘗荔子紅
想見高堂散鳬鶩競追樂事賞年豐
自鄱陽得請天台散吏解官就道恍然自適戲
成
平明解印暮投館公事已如風馬牛報政僅堪書下下
結廬賸欲榜休休無名花草香隨路得計禽魚水滿溝
袖取向來朱墨手按行松竹上滄洲
題興教寺
雲開岫幌隱禪扉高屋憑虚面翠微午枕有香清蝶夢
晚林無路送鴻飛一丘一壑真吾事三沭三薰悟昨非
山意有情留倦客樹頭誰道不如歸
送陳穎仲赴試省闈
木末揮斤玉未鐫清姿直節已飄然詩書插架嗤三萬
文字撑腸富五千筆下行看吐黃絹選中應喜探青錢
管城自有封侯相得路功名且着鞭
和劉待制
宦游蹤跡信輿臺白首知非愧魯開詩卷雲烟舒復卷
吏行鳬鶩去還來雨多風伯漫不省春半花神小有才
誰爲癡兒無樂事眼中秀句絶纖埃
次韻尚書兄同游青原
暑風無力上襟裾雁序衝烟入翠虚小憩淨蓮開梵境
偶聞密竹話真如倦游政似知還翼便靜聊同得計魚
不為尋思問心法是翁心外已無餘
次韻和韓知剛見貽之什
半生宦牒絆閑身老惜跳丸過眼頻獨笑真成當去客
相逢同是異鄉人靜中着語巳多事熟處㤀情久自親
他日君來序盤谷岩花溪竹是知津
次韻羅偉正寺丞見遺之什
鵰鶚逢秋已恨遲公才如此尚誰羇江城樽爼未三月
世路干戈方百爲去馬便如千里别斷葭巳作十分披
他年若下㐮城路鞭影應能指具茨
次韻劉寬夫春日有作
時序驚人翻手雲一樽聊共駐青春惜花欄檻圍繒綺
留客杯盤煮荇蘋愁外覓歡終淡薄吟邊得酒更清新
休論二十年前事目斷長安陌上塵
送似表弟還鄉
話别幾年一月留離歌還起楚江樓往來笑子蟻旋磨
得失頋予魚中鈎雍齒且侯真戲事馮唐已老盍歸休
憑君為掃筠莊榻要着南來新白頭
次韻曾微言見贈二首
是邦誰及大夫賢無地容才試十全側席賸聞求惪友
深居那得隠臞仙張羅永日無過轍解榻何人許對眠
莫為時危閑矍鑠要看走馬勒燕然
自分人非日九遷一官民社敢妨賢脱塵未踏鄰虚地
通籍猶分小有天餐玉近傳曾試法買山取足不論錢
䟱慵未似嵇中散會有斜封落雁前
採蘋亭分韻得花字
樓頭鐘鼔曉催衙吏散庭空日巳斜烽火望中常作客
簿書叢裏偶成家隂隂密葉榴垂實剪剪新荷藕結花
小立方塘一杯酒又傳歸恨到天涯
次韻行父舍人有感
飄飄文采照螭頭袖手功名未肯休易水渡愁隨一騎
春風吹淚着雙眸向來但遣淮隂將異日寧論雍齒侯
應笑江南誇仲父規模纔可限昇州
行父和篇頗有過情之語次韻自叙以謝
家在閩山最上頭大書高屋榜休休按行松竹曾施屐
應接江山不運眸漫道鶴書朝赴隴真成蟻穴夢封侯
紫薇落筆非吾事撫字猶堪老一州
過吳江次韻行父之作
重來(缺二字)又成空舊榜今無卧綵虹故國平嗟(缺二字)礫
新亭猶見濕青紅雁隨山遠情無(缺二字)與天窮勢自通
盡道鱸魚寒不食(缺二字)祗合在江東
巖陵道中
禁路追隨又兩年長竿那可使魚緣壯心未展傷遲暮
捷徑無工較後先軟飽三杯當去客横蒲十幅得風船
眼中有句無人道誰與收歸古錦編
舟中對月
悠悠乘墜寄舟車與世真成一夢蘧苦憶曉更鼉報鼓
喜逢秋遠雁横書江山似與詩人助水月應知靜者如
投老得歸隨處樂獨醒尤笑楚三閭
别業傅才儒
壯歲追隨髩巳蒼誰將勲業問行藏憐公惜莫雞群鶴
頋我凌兢虎質羊敗柳亦工喧暮雨寒花直欲賦秋霜
更謀濁酒窮清夜明日山深木葉黃
凝碧晚望
秋來何必送將歸落日高臺意自悲一壑未容追汗漫
三鍾猶得飽支離黃花對客如相笑白髮尋人似有期
時序不堪翻覆手每逢佳處亦開眉
晚登齊雲閣
窈窕僧忩十肘長解分眼界入他方塵襟偶脱公家亊
鼻觀重參佛土香寒日半收山着色晩風無力水磨光
幽尋已覺滄洲近身外營營付一觴
得仙亭
隔水樓臺聳佛宫緣雲捫石得榰笻布金地主空遺像
折桂仙翁失舊蹤人去遠山留夕照僧歸晚徑帶殘鐘
眼中有句無人道欲寄丹青恐未工
南樓
百尺危樓枕水濱風烟入眼亂紛紛趁虚漁唱來成市
入壠田歌去作群閣雨雲深山着帽駕潮風急浪翻雲
寄言殘夜明樓月莫負胡床老使君
晩飲東湖亭用碩夫韻
秋後高荷與砌行暫逥眼白爲君青哦詩太瘦真成癖
對酒清狂不礙醒健筆縱横那可繼醉歌悲壯亦堪聽
如何借得南烹手更搗香橙為荐腥
次韻漳州鄧教授二首
綘帳初開識馬融尊罍聊共落新宫三千避席方懷古
四十無氊獨見公尺璧未磨終可荐兼金久煉要加功
男兒事業真堪戲莫把行藏問塞翁
十年猿鶴共蕭蕭世亊驅人肯見饒老態嶺雲風更急
壯心爐篆日還銷催科政拙民猶病禦侮才疎盗正驕
強拾陳言續清唱却慚横槊按戎昭
秋日同劉方明遊石師岩
翠合峯巒萬葉稠雲擎佛屋出岩幽秋光不到庭隂樹
曉日先明竹外樓戸牖高低分世界川原遠近失汀洲
陽休示我真消息更在靈山最上頭
南樓晩望(用葉碩夫韻)
海角長安望爾賖日邊雲影更横斜身閑夢覺俱成蝶
眼病朝昏只見花可但陶潜能避俗不應范蠡便浮家
君恩未報驚華髮目斷飛鴻水四涯
筠谿集卷十六
