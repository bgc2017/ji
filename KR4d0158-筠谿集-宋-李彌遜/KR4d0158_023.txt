筠谿集卷二十三宋李彌遜撰
祭文
祭劉文中奉文
嗚呼士尚同以脂韋睨直道而不趨官殉利以詭隨指
民事為闊迂公忿俗而遠慕將古人之並驅行寧撓而
不屈言寧拙而不諛位寧卑而不干跡寧晦而不沽駕
義軏以蹈危身任民之瘠腴方墨綬而出宰發積廩以
起痡請免官以補過帝省牘而曰都觸當路之背憎將
洗垢而剥膚持寸莛以排奡勢纍纍兮莫扶傍觀愕其
股栗公燕歌以自娛既名達而官遂屢易節而改符事
隨至而隨舉民隨至而隨蘇肅偷惰而崇善鋤強梗而
矜愚力抗章而交止孰弊瘼之不除方聖賢之相逢登
俊良以連茹意公材之凛凛抑廊廟之時須俾明目以
張膽幸遺直之不孤嗟蓋棺之奄忽躓其程於半途惟
獨行之易蹶宜於世而跂胡何造物之報德與其壽而
不餘嗚呼哀哉昔我先子之於公跡未接而巳孚公亦
知我於未識以其子而妻諸顧聲同而氣類雖楚越而
一區既登門而共席遂韜瑕而匿瑜接從容之情話或
待旦而忘晡至劇談之擊節起推食而笑呼分則尊而
義友孰形骸之可拘傷其道之不行曰從我而乘桴歲
戊戌之南下載見公於江隅洗孤憤以一笑若觧懸而
噓枯憫窮途之酸寒贈僕飯與馬芻旋睽離於異方道
且長而歲徂悵魂夢之尚隔時觧顔於尺書懷隱憂以
未寫庶後會之可圖豈一訣而不返遂長遊以昏衢想
聲容於耳目恍如在而倏無氣憑憑兮填臆涕漣漣兮
墜襦雖然公之病也示疾而不癯公之死也瀝酒告語
順化而不虞其視去來猶夜旦之常易於脫屣之與棄
繻則余獨尚何悲兮悲夫斯人之萎矣好古特立之士
將孰行而與俱欲拊棺以大慟兮中流亡檝而隆車無
輿寄一觴以千里兮嗟我哀之莫如
祭黃待制文
嗚呼元暉江東之秀直秉於躬義信於友悟主以誠君
曰足手牧民以悌人曰父母十年仕途鵬激驥驟一罹
險艱萬里南走韜竒藴能百未一究方觀其來云胡不
壽嗚呼哀哉惟我弟兄識公最舊學也同席仕也聯綬
如莠如稂日就芸耨竹栢異心芝蘭同臭間闊胡越久
幸一覯朅來新安公則出守尺書告歸引我心脰孰謂
一朝往拜公柩蕭蕭秋原晝響猩狖丹旌言還閭里驚
凑顧予友生匍匐敢後一子纍然泣進號仆酸風射眸
傾落莫收惟公精爽胸列百宿死當不亡如在左右魂
兮來些鑒此觴豆嗚呼哀哉
祭蔡侍郎文
嗚呼謂天道與善兮直行者每跋㚄而不通謂人事好
乖兮當壽者或付畀之不豐以公之剛毅廉正行固備
矣而疏明博達才何適而不充諫垣貳卿凛凛自表兮
讒諛側目下石而不容六易郡符所至稱治兮優游琳
館亦笑傲以自供聖賢相逢登崇俊良兮盍縱壑而從
龍何斯人也才如是行如是不永其年兮奄然而告終
人耶天耶吾不得而致窮嗚呼哀哉昔公在朝提衡多
士兮收我於範鎔十年一别兩遭逐北兮相遇於大江
之東傷也悼屈忘形爾汝兮欣一笑之始同公之視我
蒹葭之玉兮蓬蒿之松我之從公蚍蜉之樹兮寸莛之
鐘義尊勢隔大非偶兮公則抑高而降崇琢磨箴規善
則與兮疣贅之是攻風舟月輿葛巾笻杖兮有適而必
從長歌曼舞漏盡斗轉兮抵掌而杯空綢繆姻婭以結
好兮將歲寒而益隆我駕既東懶以觧顔兮寫懷抱之
短封神輿心旆往來公側兮驚歲月之轉蓬念兹仰止
情耿耿兮冀後會之可重嗚呼哀哉今我之來公則逝
矣登公之門草樹悲風拜公於堂縞素在縫庭有鵲啄
几有鼠蹤想聲容其如在氣憑憑兮横胸拊棺大慟莫
究哀衷魂兮來些訣此一鍾
代伯氏祭蔡侍郎文
惟公挺挺竒禀河秀嶽靈奥學雅思淵蓄雲蒸發策壯
歲際時休明攄忠諫省率屬貳卿牧守師帥所臨見稱
吏有師表甘泉老成浩然退閒宴處鍾陵築室蔬圃若
將遺榮坐上客滿咄嗟甘馨肥家有田教子有經公初
見我至自浮光念我無廬招致連墻好及兒女願言靡
忘相歡不足我徂武昌鶵鳳搴舉於門有光越來結縭
和鳴鏘鏘我還北闕公召自東一見未欵斥逐靡容上
東門外欲挽無從弦月三彀尺書再通謂當還家樂與
昔同如何訃來失聲拊胸嗚呼哀哉才雄萬夫百藴一
施方需復起福我黔黎天不憗遺有識共悲寒門騃女
獲奉帚箕甫見於廟未勤婦儀今其往也葛屨榛筓哀
與恨偕痛何窮時執紼拊棺念阻此期薄奠齎誠千里
一辭嗚呼哀哉
祭山塘虞部諸墳文
自昔國博君出守毗陵殁於官遂葬其州之横山厥後
四世留寓它邦俯仰百年祭省有闕某念去國之悲日
微嗟世路之虞方棘秋八月始自毗陵擕孥南歸水陸
之行三千餘里道路之日凡百有竒以十一月癸丑至
縣境稅鞅之初恭拜墓下宰木可圍封草不剪顧瞻遺
跡泣涕莫收載惟某父祖兄弟累世並仕逮及庸愚亦
通朝籍名浮於實職過其能皆吾祖之遺澤其何以仰
答神庥某方將受廛邑井聯居宗族以奉春秋之祀子
子孫孫繼承無斁惟明靈其保佑之
祭公述六叔翁文
昔侍先君拜翁早年逮籍賢關翁為登先我時尚幼翁
視子然慰我孤悶嬉笑挽牽開我童蒙琢磨彫鐫我官
於朝翁與計偕移樽晚席觧榻夜齋自冬徂春雍容懽
諧出祖東城期以後來一别永訣掩兹夜臺嗚呼哀哉
我昔北遊爰自先世去國百年浮家萬里翁勸我歸杖
屨許侍我今歸矣翁則我棄及境興懷有淚雨墜嗚呼
哀哉我昔在遠族裔莫分次譜辨世翁與我言乃祖乃
父孰子孰孫今拜於堂畢集卑尊獨不見翁失聲復吞
嗚呼哀哉翁之云亡我方南北殮不臨棺葬不執紼瀝
酒墓下痛將何及想翁音容如左右立薦此哀誠魂其
來挹
代兄長祭墓文
我家於閩爰自遊擊其後三世出從官檄有子有孫南
北異適歸心旌搖道阻且逖頻年江淮寇至接迹衣冠
駭奔半落鋒鏑脫身南來如救焚溺一枝故林饑馬赴
櫪峩峩蒼山千仞立壁餘二百年芘此窀穸載掃楸松
載集疎戚肴核在豆酒醴在幂緬惟先靈鑒兹誠赤念
我千里肩未及息屏除後艱保之無斁
祭蔡子強學士文
嗚呼哀哉惟余子強挺拔諸彦才兼百能學妙一貫容
德淵止高義雲煥英特之氣粹然見面承家孝友移及
疎賤陽城居晉人以遷善四十專城抑強扶懦黃覇治
穎民以除患朅來故廬築室其畔超然遠俗以道出盥
若將終身蛻視纓弁人曰不然國欲戡難君出而仕唾
手可辦圖功凌烟拭目斯見云何蓋棺在此一旦嗚呼
天道茫茫兹理孰判念我結友爰自弱冠聯姻於門並
策漢殿二人同心蘭臭金斷一行參商歲月奔電我歸
自北訪我鄉縣皤然兩翁驚顧三嘆夜語更僕晝席銷
篆共追一笑牢結冰泮方將蹇驢百竭不憚訃音遽來
疑駭魂亂頻年友朋彫喪過半奪我良戚天亦可怨百
里拊棺蘋藻自薦衣裳在寢簡編在案想君音容零淚
若祼尚期九原鑒此觴奠
祭林時旉舍人文
惟公抱英特不世之才負閎遠有為之志皇皇華國之
文諤諤濟時之義偉擢秀於詞林實蜚英於蚤歲方握
蘭於華省繼簪筆於清陛爰待命而劇遷俄分符而閫
寄惟嶢嶢與皓皓宜入朝而見忌雖喜慍之不加而薦
紳惜君子之居外謂將躡青雲而坐廟堂扶聖人之至
治何不憗此一老奄衣冠而永棄嗚呼哀哉嗟賤子之
登門辱顧遇之特異摳衣汶水之生歛板蓬山之吏接
謦欬於三餘獲周旋於兩紀悵契闊之十年絶音書於
萬里何一訣而終天慘臨風而酸鼻念舊盟之可尋幸
庶幾公之有子予託姻好於松蘿俾蘋蘩之是祀兹有
事於窀穸屬涓辰之將至雖女子之有幸傾婦儀之未
備生不服勤於箕帚葬不致恭於賵禭敢陳奠於椒漿
寫餘哀於一誄噫德何臧而年胡不長才何大而仕胡
不遂意餘芳而賸馥流後昆與來裔冀精誠其有知永
毋忘於下庇
祭李伯紀丞相文
嗚呼哀哉天生忠良必有所付公仕於朝逢國多故奮
身百僚易人所難入告之謀轉危為安既登鈞衡遂總
兵柄老師宿將俯首聽命金人叩關衆曰去之彼都人
士微公則夷建炎龍飛公位冢臣誅鋤逆徒王道以尊
視彼寇讐弗與共戴義在必報一置成敗嗚呼公乎有
國有君以身衛之有社有民以身任之有兵有戎以身
令之姦回憸佞退而抑之忠鯁端毅之士則爬羅剔抉
進而激之道之將行國之將興天其或者佑此老成胡
不憗遺上為列星棟折榱崩何以支傾義士忠臣心摧
涕零武夫悍卒拊髀失聲噫公視僕總角之交久而益
親貴而不驕五十年間若出一朝向來見公濁酒我澆
願言卜鄰同老漁樵它年北歸有些可招哀哀我心鬢
白為彫雖然公之生也不有其身至大之氣塞乎宇宙
不倚之節信乎鬼神令問廣譽極榮於儒者獨行特立
追美於古人其遊乎世如長&KR0034;大翼乘風奮迅不可得
而親至其死也不病不恟不恐不怖屈伸臂頃奔逸而
絶塵夫死生知不足以累公則僕尚奚悲乎而緘詞千
里寫此一慟者公之云亡有國有君孰與衛之有社有
民孰與任之有兵有戎孰與令之姦回憸侫孰與抑之
而忠鯁端毅之士孰與激之耶嗚呼哀哉
祭黃若冲大夫文
嗚呼若冲余之年友也歲在巳丑與公同登後三四年
識公弟晜省臺𤨏闥昂霄於雲公獨不鳴若駒在轅一
官金陵不以自卑我時卜居清溪之湄風舟月輿朝從
暮嬉間闊十年復見於兹蒼顔白髮頽然兩翁一笑念
舊尊酒屢空行不由徑仕不背公它山之石有過必攻
國人曰賢若出一口我老而迂賴此良友十日不見僮
僕系走訃音遽聞匍匐莫救嗚呼若冲聳壑之材終於
陸沉黃絹雖賞朱絃絶音有見於古不見於今隱居好
學遠近慕之其陽亢宗之流乎不慕官榮優游卒歲其
馬少游之儔乎孰跋其行而嗇其位乎孰豐其德而不
與其齡乎抑造物者量長較短乘除而折中之乎將根
深未茂而在其子孫乎夫死生去來一漚之起滅爾以
公之窮不慍老不怨而死不懼則余尚奚悲乎巵酒彘
肩以訣平生公其知不知乎
祭漳倅宗周賓學士文
嗚呼周賓氣剛不撓才高不羣策名賢科爰自妙齡自
信不移與物多忤間關仕途百不一遇我昔見子風神
灑落濯濯之柳昂昂之鶴朅來南漳如駒在轅不觧
其縛胡求其全日者寇攘驟犯吾圉凶熖西來劇於豺
虎躬督戰士進逼賊營授指方略尅日徂征既病且亟
或言旋歸瞑目語難毅然不回男兒死耳寧死於國誓
無生還必破此賊士方平居無以踰人盤根錯節乃見
其真嗚呼哀哉人孰不死死必大怖子實易之以徇國
故有賢若此我軰厚顔謂當崛起以濟時難云乎不弔
奪我良士天耶人耶莫究所自豈造物者有意於斯人
以成其名使全軀保妻子之士聞而知懼某老而無能
濫守兹土箴規藥石頼子以助子今往矣莫我肯顧瞻
彼遺像有哀曷訴酹此一觴以寫情素
祭蔡子應郎中文
嗚呼子應才可以濟時而命不得自騁也文可以華國
而窮不能自達也現宰官身而深得呵佛之機也示居
士相而獨高離世之行也其生也浮雲暫住而其死也
浮漚無跡也嗚呼哀哉余之於公以情則親而義則友
也少則同師紛詩書而并席也仕則同朝鏘環珮而接
武也老則同歸探丘壑而共樂也相望數舍飛奴翼而
書筒系主也大江東横不能獨往而夢寐見之也訃音
遽來泫然流涕而不能自巳也公深入不二死而不亡
而余尚奚悲也悲夫蒼顔白髮隻影自憐而知我者為
誰也
祭趙道夫待制文
惟公少篤於學老篤於行慈仁之言入於人心靖退之
節根於天性泛然與物而能同確乎臨事而不諍十年
掛冠致安車之三聘兩居詞掖席未暖而告病四易郡
牧之符政教行於不令宿儒故老善類之宗欲方駕其
誰並胡不憗遺俾貪榮徇利者聞風知懼而奄兮忽兮
閟夜臺而長瞑嗚呼哀哉公來自南邂逅相遇兮欣一
笑之屢同清尊華髮星聚簪盍兮寫懷抱於一中更移
斗轉命駕宵遁兮雜恢諧以舂容十日不見長鬚遰走
兮傳孤悶於詩筒俄然示疾裹飯食之兮期藥石之必
功訃音遽來匐匍莫救兮湧清淚於無從嗚呼哀哉公
之生也有德有年有子而賢有經可遺有業可傳其死
也不怖不恟屈伸臂頃超然離人而反乎天則吾屬尚
何悲耶寄哀衷於觴豆悵永訣於九泉
祭葉成父尚書文
嗚呼公之云亡孰如我哀也與公生同鄉仕同時老同
隱於江湖之上也與公性同迂術同疎志同遠於世俗
之間也公之在禁嚴純明靖直不阿不忮見義必為無
所顧避於艱難中足國大計我則不敢望公也我之在
林壑卑謙靜默以道自治如不繫舟泛然於世流行坎
止付之一視而公則與我酷似也嗚呼公之云亡孰如
我哀也豈無朋友觴豆笑語利害毛髮莫窺肺腑唯公
與我聞風而悅既見則喜松栢堅而金石固也公於妙
高現普光界邀我同入纖塵絶礙而公恍然遊於别峯
使我躊蹰其下而不得見也我長過公延我别墅忘形
爾汝我醉君去今登其門不見其人塵昏舊席鼠走而
雀聚也我有弱女公則婦之結此兩翁百年之期公今
逝矣佗日奉箕儼對遺像痛何及而涕淚也嗚呼公之
云亡孰如我哀也雖然公之生無一善之不備死無一
恨之可遺也官八座而壽踰七十妻偕老而子可與立
也歸棲一丘游泳佛海幾三十年超然塵垢之外而世
莫及也天不憗遺奪我良士我非古人誰復是似杳然
聲容氣横臆而淚溢眥也嗚呼公之云亡孰如我哀也
路祭葉成父尚書文
嗚呼成甫公平居時十日五日一見公於香嚴之上也
及公之亡猶覬拊棺大呌而公有聞於九原之下也公
今體魄歸土矣不復與公相見相聞於天地之間也嗚
呼哀哉余老且病不能送公三百里從執紼之後以寫
我哀也瀝酒道旁一慟永訣公其知不知也
祭葉子寧文
惟君才可轉物智足有為彈冠蚤歲厥聞四馳人皆謂
君稱其家兒比參蓮幕百蘊未施謂宜雍容婉畫出竒
韜涵器業將際明時夫何蓋棺一止於斯嗚呼哀哉死
生壽夭其孰主尸天耶人耶莫測其涯君之云亡春秋
未衰親則垂白女或尚筓禍福倚伏豈人所期賓蓋方
集設虡盈墀曾不俄頃弔者及帷豈造物雖靳其所享
而於死生之際脫然而無疑達人大觀庸何得知嗚呼
哀哉我於君家姻締則宜惟尚書公友敬所推君之有
子我實妻之庶幾百年青松兔絲我老且病君忍我遺
有肴在几有酒在巵酧以薦辭孰如我悲音容未遠知
乎不知
筠谿集卷二十三
