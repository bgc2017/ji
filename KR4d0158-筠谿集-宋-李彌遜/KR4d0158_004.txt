筠谿集卷四宋李彌遜撰
外制
翟汝文落致仕提舉臨安府洞霄宫
國家當多難之時莫先於得士臣子處儉德之世不㤀
於愛君矧惟輔弼之良夙贊樞機之重義在捐軀而許
國理無謝事以屛居具位某遠識見幾清規絶俗自信
獨行之操高人靖退之風志在黔黎治每優於共理忠
存社稷言備罄於同寅蚤辭軒冕之榮深得江山之助
然賊未授首非明哲保身之時士而懷居豈王臣匪躬
之故諒久安於恬養亦深念於艱危其還神武之衣冠
勉奉洞霄之香火亟祗眷渥益勵猷為倚聞告后之謀
式副貪賢之望
折彦質知福州
朕嘉惠多方將責成於師帥敷求懿德尤注意於老成
倚予左右之臣殿彼東南之服肆頒明命允協師言具
位某秉德粹夷宅心剛大閎才可以經遠達識至於造
微武略文韜夙擁元戎之節朱轓皂蓋屢專方伯之權
逮密勿於樞廷實維持於王度亟辭機務久奉真遊眷
長樂之巨藩為七閩之勝地故家按堵民知隴畝之安
腐粟積倉官無飛輓之役盖不煩於卧治其勿駐於前
驅用寬南顧之憂行俟東歸之命體兹明訓克邁遠猷
席益起復知成都府
朕眷坤維之重地方整於六師倚台輔之舊臣往護於
諸將屬爾家庭之慼難於軍旅之容然義或可以斷恩
經亦存於變禮具官某宏規經世邁德降民謀猷罄於
弼諧威惠優於綏撫自總臨於全蜀遂控制於強胡遽
纏陟屺之悲願解剖符之務念腰絰金革之事既見於
古人而坐籌帷幄之功允資於碩望其釋居廬之慕仍
還制閫之權豈朕待遇臣隣乃欲奪人之孝惟爾悦安
社稷必先許國之誠尚克移忠庶幾達節
趙鼎觀文殿大學士太一宫使兼侍講
朕順考古訓康濟時囏窮六經典要之辭庶明大道監
歷代興亡之道用闡丕圖敷求一德之良俾獲多聞之
裕眷予舊弼允協師言具官某惇大而惠和深醇而直
諒閎才經體周萬務以通明奥學逢原貫九流而博極
節不渝於夷險身每繫於安危頃與政機旋登揆路新
美百度熙帝載以奮庸張皇六師暢天威而震疊靖江
淮之俶擾致華夏之底寧雖玄齡善謀必資如晦之斷
惟張仲處内遂收吉甫之功相須而成同歸于正志恢
土宇方陳闢國之謨力避鈞衡遽受擁旄之寄深鬱具
瞻之望每馳側席之思其即鋒車來遊琳館冠清班於
禁殿侍閒燕於經帷益尊所聞以輔台德詠周王之頌
緝熙將極于光明服商相之言終始敢㤀于遜敏尚勤
入告式副虛懷
張守資政殿大學士轉一官加食邑知婺州
朕思濟多艱紹隆祖宗之業眷求同德緝熙社稷之勲
得視君腹心之臣俾作朕股肱之任台德是輔民瞻所
依既力請而抗章宜閔勞而均逸具官某閎規經遠恢
量鎮浮不吐剛而茹柔豈澄清而撓濁頃居風憲非堯
舜之道不陳於前兩預政機有謀猷之嘉則告于内允
賴協恭之助遽形引疾之辭時雖急於念功士則難於
知止勉從雅志實鬱公言峻祕殿之崇名分武陽之重
寄併超秩叙增衍真封惟兹錫命之蕃庸示優賢之異
終始之遇朕無替於臣隣進退之間爾曲全於禮義姑
煩卧治尚倚遠圖
唐重贈端明殿學士
節義為天下之閑莫先於許國爵禄馭羣臣之柄可後
於報功惟時共理之良能致見危之命肆加褒䘏庸示
哀榮具官某蚤預英遊寖階膴仕望出周行之表位高
法從之聯淹歷歲時踐更中外屬關陜之分帥會胡虜
之弄兵仗義不回嬰城自守率疲散之卒抗方張之師
意輕犬羊身陷鋒鏑天其付之全節人亦高其令名宜追
賁於幽扃用增崇於祕殿以激懦夫之氣以教為臣之
忠尚期有知服我休命
張宗元樞密都承旨
右府本兵之地西清次對之班掌出納以導王言備論
思以贊國論惟職清而地近故任重而選高必得時髦
式符公議具官某静粹不撓通敏有為遠略可以濟時
餘事長於治劇蚤繇聞望寖被簡知入侍禁林久參帥
幕密贊運籌之策力陳前席之謨逮出撫於軍師實上
寬於憂顧惟兹多績允協師言其陞清切之聯以宣宥
密之旨親賢為務朕方佇於謀猷告后之誠爾毋㤀於
夙夜往祗明訓益懋遠圖
楊政換給右武大夫恭州團練使
爵以馭貴初無予奪之私賞必眎功用為能否之勸允
惟多績奚憚屢遷具官某許國以忠行師有律久振鷹
揚之旅力摧蟻聚之鋒食肉寢皮志每存於去惡履腸
涉血勇屢見於先登是為出類之勲可後非常之典載
班命綍超進兵團以示眷隆以旌顯效克祗予訓益懋
汝為
趙令矜都官員外郎
尚書郎列屬中臺其選甚高非疏明儒雅之士不輕以
畀也爾公族之秀賢科入官而問學美身優於從政頃
在靖康抗章論事有聞于時坐廢累年靖共自守便朝
賜對占奏詳明其往踐秋官之聯思稱予遴柬之意
葉宗諤江西運使
大江而西沃壤豐俗縣官之所仰給然軍興以來月收
歲取陸走水運民力竭矣爾才術之優無施不可牧民
治計咸見所長肆予命爾耳目之司足食足民悉以賴
爾其酌取予之宜以寬公私之急惟官不委吏吏不縱
姦則事辦治而民不告病矣
金安節殿中侍御史
朝廷自公卿大夫至於百執事凡幾品秩惟御史耳目
綱紀之寄選任非他官比必奏言試功見賢焉然後用
之以爾剛毅不回静重有守前席之陳深動予聽是用
寘之監理之任閱時未久擢陞副端不幾乎不試而用
乎夫朕之所待爾者如此其思所以勉之惟直道可以
事上惟厲行可以律人俾庶政無闕而百工知儆則予
汝嘉
趙康直贈待制
昔許遠之守睢陽以軍事聽於巡而與之嬰城卒生致
於賊以死盖其忠憤所激不求苟免故身輕於羽而意
有泰山之重朕其嘉之具官某解紛排難夙著顯庸隠
然長城專予閫寄既遂及瓜而代不為接淅之行鋒蝟
斧螳敢肆凶逆見危之節庶幾古人嗚呼朕遭家多難
謂國有人而求仗節死誼之士僅可一二數顧何惜美
官不一旌其忠以為後勸哉西清之職肆以命爾尚期
英爽服我哀榮
王庶兵部侍郎
朕求賢於詩書禮樂之間用賢以社稷民人之事歷考
成績兼收實能遴柬之難庶幾得士而况予侍從之臣
哉具官某藴可行之學負有為之才久賴折衝老於師
帥威名憺乎西鄙聞譽達於中朝朕方登延羣材圖回
庶政使其力安於遠俗曷若坐制於外夷是用趣回禁
密之班副予九伐五兵之任爾其深監前轍益攄壯猷
冀聞借箸之竒遂成歸馬之效
尹焞祕書郎兼崇政殿說書
孔子之道軻死不傳學者不求放心而尊記問之師去
古滋遠其誰使正之爾學有師承本於自得篤信力行
不惑於世日者安車何止三反朕恨見之晚而高卧益
堅是用趣侍金華仍寘養材之地非特朕樂聞朝夕之
益亦使後學知所模範焉
戸部侍郎王俁落權字
力久則工能善其事因任則人能盡其材朕率是道以
馭羣工故雖侍從之臣亦或試而後進具官某才為世
用學可致君蚤稽公言寖寘顯路自攝貳卿於民部亦
將兩閱於星周載疇試可之功就錫維新之命方今師
老財匱廟堂錢穀之問不勝其煩生財之道竭矣而理
財之方不得施尚何術以濟之夫任既久則見益盡名
既正則責益專獻可之猷勿俟朝夕
吕本中太常少卿
禮樂政化之所自出後世文勝道隠寖失聖人之旨朕
欲息邪距詖而反之正思得好古博雅之士以辨明之
爾操履之正克世其家問學之醇不悖於道發為詞章
炳然其華頃由柱史遽起丘園之興真祠均逸亦既踰
年今予命爾以秩宗之事昔魯不棄禮而齊親之治亂
一軌百世可循益尊所聞追還邃古之風以成予治朕
之所以望爾顧豈鐘鼓玉帛云乎哉
李光知洪州
朕據險阻以制強胡倚循良以安遠俗眷豫章之重鎮
實江右之名區非兼文武之資曷副兵民之託載疇在
服允得其人具官某操行直方秉心端亮備罄匪躬之
節屢陳告后之謀入冠六卿出當一面忠嘉自許見松
栢之後彫威名所臨信藜藿之不採其往釐於南土以
坐控於上游方淮楚環多壘之師章貢羣弄兵之寇先
事而預防則近擾患至而無備則易危尚賴折衝用寬
憂顧克祗明訓益狀遠猷
任申先徽猷閣待制
左右持槖之臣皆得以陳天下事而獻其可否惟克用
常德㒺非吉士則於予一人有盡規之義具官某名臣
之裔端亮不渝自信獨行險夷一節朕起諸淪落之中
寘彼薦紳之上載筆螭陛代言綸闈書法摛詞無愧前
識踰年去國有鬱公言其還近班晉寓西清之直惟乃
父正色立朝危言悟主遺風凛然久而彌著今朕亦以
此望爾爾其益懋賢業勿替家聲以永無窮之譽
辛次膺湖南提刑
具官某穎考叔一言而施及莊公人心所同若執符契
儻得其合孰不為之動聽爾才通而有守言高而可行
久司諫垣賴其朝夕之益將母之請實隠予懷朕方以
孝治天下忍違其欲使不得致養於親哉寓直道山以
為爾寵按刑湖外以便爾私若夫揚清激濁而厲在位
布德施仁而綏遠俗斯爾疇昔之所勉朕者尚奚多訓
李公懋湖北提刑
具官某書曰本固邦寧易曰厚下安宅朕履危思安稽于古
訓凡立政造事必求所以厚下固本之道爾端勁不拔
質直無華言必及民志先體國雖紀綱之地不可去賢
然欲禁暴戢姦以除民害非有惠愛之術而深達朕言
意者不能也湖湘之間殘於摽掠困於征求肆予命爾
按兹祥刑一方之治悉所當察爾惟力行所見之學能
踐昔日之言則朕於斯民復何慮焉
任申先轉一官致仕
虧盈益謙者天之道難進易退也士之常惟富貴貧賤
不以動其心則用捨行藏皆能適於正具官某承家有
端直之譽治已以廉勁之規善刀而藏幾老於世韞玉
而待卒聞于朝朕寘彼周行擢之法從雖陳蕃之志未
遂而賈誼之言略施遠攬抗章懇求謝事既獨高於止
足俾交養於智恬肆頒增秩之榮姑遂掛冠之逸冀無
妄而勿藥庶厥疾之有瘳尚體眷懷勉思後效
胡銓保守吉州轉通直郎
乘障之功非所以責賢腐儒之說或至於敗事爾以文
藝擢寘甲科下帷窮經十年不調當胡虜亂華蹂踐郡
邑而能率衆仗義壊其機牙使姦不得發一方以寧朕
甚嘉之其進官資以示褒寵
閻亮等承節郎
胡馬亂華列城震擾爾等被堅禦侮賈勇鏖戰具有勞
績爰陞品秩再錫命書往服恩榮益思報效
李光封贈故父
朕大饗合宫受釐宣室誕布自天之佑普霑在服之臣
具位某父某韞玉積躬籝金垂訓流風甚遠于公之門
既高種德方興畢萬之後必大是生俊傑為予忠良屬
兹俎豆之陳方倚藩維之寄肆頒茂典追賁幽扃慰其
罔極之思示我無私之澤
張俊封贈三代
曾祖
朕稽三代之禮文參九筵之遺制大饗上帝並侑祖宗
用答神明之休均錫中外之福具官某潛德不彰慶流
後裔是生賢傑為予虎臣兹禋祀之克修宜厖禧之咸
被進階帝保時國上公尚其有知歆此殊寵
曾祖妣
朕卜季秋之吉有事合宫爼豆既徹爰錫大賚矧予上
將之先可後褒崇之禮某氏婦德淑慎流福後昆有孫
而才為朕信布是用延敷帝祉肆錫命書進加大國之
封式示重泉之寵魂其不昧尚克欽承
祖
朕嘗膽艱難注意將帥廼者受釐宣室昭答神休念予
推轂之臣不預執籩之事申及先世咸錫異恩某官慎
行修身隠躬不耀惟時上將繫爾聞孫肆予饗帝之成
廣霈榮親之澤位隆帝傅寵及九泉朕之待將帥之禮
無不極矣尚祈精爽不昧欽承
祖妣
源深者流必長本大者末必茂國有上將功蓋一時推
榮其先可後褒典某氏德配君子行著閨門遺芳流祉
至孫而大兹者肇隆新禮均錫鴻禧爰增大國之封以
正小君之位時為茂寵用賁泉扃
父
朕念饗親尊祖莫大于配天故綿蕞新儀參稽古制薦
馨神靈上下昭格是用推親親之恩以慰天下之為人
後者况予寄閫之臣乎具官種德不遇為時遺賢義方
之訓知以教子俾予登壇仗鉞之將憂君許國忠貫日
月者其來盖有自矣逮兹毖祀宜亨神禧進位公師用
昭異數精誠如在服我寵靈
母
朕思考叔之孝詠南陔之章則知人情生以養親為先
死以顯親為重也故禮成太室澤浹在廷爰及幽冥悉
加叙進某氏積行于躬克配令德粤有賢嗣輔我中興
兹大饗之既成宜洪休之咸被是用大湯沐之封渙夜
臺之寵尚其不昧歆此恩榮
黃積厚都官郎中
列曹諸郎各有秩叙至於用人則無重輕之間然非不
得已不使後來者居上也爾學行之懿自朕親擢優游
省戸強敏有聞姑從次遷以俟褒識往欽乃事勿怠厥
修
吏部侍郎劉寧止落權字
力久則工能善其事因任則人能盡其才朕率是道以
馭羣工故雖侍從之臣亦或序而後進具官某才優而
有濟學博而可行蚤稽公言寖寘顯路自攝卿貳於銓
部亦將兩閱於星周載疇試可之功就錫為真之命方
今仕流甚冗而朝或乏才官曹雖多而士或失職朕甚
惑之夫任既久則見益盡名既正則責益專獻可之猷
勿俟朝夕
王綯贈官
委質策名當盡匪躬之節飾終隠卒必崇歸厚之風愴
予舊弼之良遽起哲人之嘆肆頒命典庸示褒懷具官
某奥學造微閎才經世早赴功名之會遂登丞轄之司
許國以忠亦艱難險阻之備至保身而退知用捨行藏
之有為朕方體大舜之同人稽成湯之圖舊亟聞淪謝
良用䀌傷錫以崇階用追賁於泉壤禄及後嗣將益大
其門閭尚克有知服我休命
押馬毋丘廉轉一官
爾馳驅王事道阻且長能使牧人去其害馬進官一等
以旌汝勞
彭大節補承信郎
毀家以紓國難麟經褒焉爾祖以貲奉公軍用不乏一
官及汝以報其忠往服寵休益務恭恪
范璿樞密院檢詳
國家多事而來政令賞罰自右府出較之中臺或相
倍蓰故張官設属必得明慎通練之吏庶幾事舉而姦
弊不作以爾言行有則悃愊無華久於郎潜有藴未試
往聯宥密之屬凡政令之出納賞罰之重輕必致詳焉
毋使善譽減於為郎尚慎之哉
王迪左司郎官
文昌天府衆務泉藪左右置屬分掌列曹凡事之出納
皆得折衷之而聽於長得其要若挈裘領不然治絲而
棼之不勝應矣爾才可剸煩知能撾伏彌綸省闥強濟
日聞爰因其能就陞厥次並恭乃事以審法令以明辨
訴以謹文事案牘之程度毋習故常憚於繩糾馴致庶
政之弊則惟爾休
魏安行大理寺丞
漢朝先經術以用人仲舒本春秋以議獄爾文雅飾吏
平易近民因其所長必能為朕持天下之平使刑不濫
而民不冤廷尉之屬肆予命爾尚往欽哉
知鄧州穰縣杜琮轉二官
朕慎惜名器不以假人惟時戰功無小不錄爾備吏百
里廼於拔城䧟陣具有勞焉進官二級增氣三軍毋怠
欽承往思報稱
喬仲福贈正任承宣使張景正任觀察使劉承
衡友遙郡觀察使
朕以節義望天下士于今有年而見危致命求之薦紳
尚不多得於吾行陣之間迺有人焉具官某勇冠三軍
身鏖百戰夙賴干城之略方遲敵愾之功屬叛黨背鼔
衆不返而能懷忠守節義不俱生視死如歸不為國辱
峻陟使名疏恩後嗣豈獨重義為九泉之榮盖將顯忠
為三軍之勸尚其不昧歆此寵休
郭沔閤門祗候
祗事上閤出入禁庭右列高選也爾勤勞王事茂著厥
功肆予命汝是為異恩益務恪恭以思報稱
楊舉直循一資
昔者王師致討運營淮上飛芻輓粟人用告勞爾令行
百里運不絶道使軍不乏而士益振以迄有成賞可後
哉進資一等以示褒嘉
王俁䕫路提刑
朕欽慎庶獄寧失不經常恐一夫不被其澤必慎求於
成德以總治於祥刑以爾忠厚有餘靖共自守早冠多
士嘗參邇聮久分剖竹之符屢下賜環之命謂不容於
俟駕乃未聞於造朝爰錫命書按刑巴峽惟吏克知畏
而民以不冤則為稱職尚往欽哉
曾開中書舍人
兩掖極諸儒之選中書本庶務之原宣德意以形四方
孚號令以鼓天下任人圖舊出命惟新具官某端靖不
渝沖和無競辭有典要德為老成忠節著於三朝威略
伸於兩鎮兹起真祠之秩來歸禁路之華惟坦明之文
動於羣聽深切之論沃于朕心使老癃扶杖以期生悍
武聞風而思奮時汝稱職助予圖功
趙思誠中書舍人
(上詞同)具官某學博而資深辭華而知要早擅翩翩之
譽備輸蹇蹇之忠廉靖有常篤信無倦兹賜環於祠館
歸持槖於禁林(下詞同)
馬士存贈兩官與一子恩澤
朕求節誼之士於戎馬以來固未多得盖處死之難人
情所同爾許國以忠久從金革臨難不奪至於隕身可
無褒榮以慰泉壤晉官二級禄及後昆尚克欽承毋㤀
結草
霍興贈承信郎
捨生取義知命者所難而爾能體國奮忠殞身王事錫
官一等追賁九原魂其有知歆此殊寵
章承祖循一資
千里饋糧師不宿飽其責甚重頃者淮壖轉餉為急飛
輓之事爾或有勞進資一等姑以示勸尚其勉之
燕仰之大理評事
萬方之獄决於廷尉而左右平專可否於情理之間一
失其當死者不可復生矣爾以才稱習於法令往居是
職可不慎哉
䕫州通判崔仲通轉一官
堅壁挫敵兵家所難雖曰金湯可恃而臨敵不懼失之
毫釐民不堪命矣爾頃丞蜀郡多壘在郊禦侮之功克
全千里其增命秩用勸為臣使知夫仗節死誼臨難毋
苟免也
李發轉三官
爾忠勇自奮萬里一身能致敵情助我制勝夫責之難
則報之重晉官三等是為異恩往服寵榮益思勉勵
郭貴贈兩官成忠節
春秋之法死王事加二等爾臨敵致命奮不顧身朕何
惜不追進官資以為爾地下之榮乎尚其有知歆此殊
寵
陳珍轉一官
爾比整舟師備禦海道淹留歲月灼見宣勞進秩一階
以示褒勸
張安國換給承節郎
爾以勞入官越時既久比加考覆載錫命書祗服恩榮
益恭乃事
衡州茶陵縣廣澤公封明靈廣澤公
朕以道御世無間幽明有功于民必加崇奬爾威行千
里惠及一方雨暘以時無禱不應雖民和降之以福惟
正直則依人而行其錫隆名用旌靈貺益敷利澤以答
寵榮
曾慥湖北兼京西路運副
襄鄧疆理之初荆湖剽掠之後瘡痍未合師旅荐興所
以餉給而拊循之非通敏忠厚之吏不以輕付也爾蚤
以材猷見推士類久司計漕績用有聞其進官聯兼荆
襄轉輸之任俾惟新之俗民不告病既老之師士不阻
飢時為汝職尚其勉之
朱松校書郎
朕寤寐求賢思得天下之士未見君子猶恐失之爾學
行有聞達于予聽便朝賜對敷納可嘉肆頒命秩之榮
分職書林之祕麒麟天禄爾所舊游勉副簡求益務涵
養
常明祕書省正字
朕儲書中祕以萃羣英推擇成材出為時用爾績文種
學望譽甚休爾雅之詞見於已試其往遊於藏室以縱
覽於祕文藏器待時嗣有褒寵
霍蠡總領荆湘財用轉一官
朕宿兵邊隅坐制羌虜預為足食之計曲盡理財之方
而吏或侵漁軍多冗濫致餽餉不繼於道征求荐及於
民朕甚病之爾以才猷列于郎位將命以往知無不為
力究弊原不畏強禦連營盡得其軍實列郡悉知其吏
姦風力隠然濟以心計有臣如此朕何慮焉超進一官
姑以示勸益恭乃事朕不汝㤀
勾濤起居舍人
朕統臨兆民若馭六馬言動之間㒺不抑畏故左右置
史簮筆對仗分侍便坐繫日而書之所以警今垂後其
任顧不重哉以爾老於文學辭華蔚然好是正直氣節
不撓力求古人之心有意當世之務雍容省闥望重一
時肆予命爾以記注之事往踐右省職清而地近其體
東注之意益勵乃為嗣有褒寵
李擢袁州李正民筠州
筠袁之間盜賊連壤戸口耗於剽掠郡縣為之繹騷必
擇循良之臣以施安集之政具官某嘉猷敏濟懋德純
成被遇兩朝罄獻納論思之益周旋一紀宣藩維屛翰
之勞念方圖舊而與之赴功豈容遺賢而久於均逸往
分郡寄共拯民艱廣漢之治在穎川力回獷俗龔遂之
安於渤海坐致淳風其酌猛寬以圖治效
蔣璨淮東運副
朕疆理淮甸克復神州環寇之師殆將百萬致粟一石
率當幾鍾維兹轉給之功必得開敏之吏爾儒雅自將
材猷可倚總輓粟飛芻之任無傷財害民之譏奏言便
朝灼見心計載頒寵數增重使華其上體於眷懷益務
修於職業俾糧不絶道賦不加民而用度足則予汝嘉
趙子巖廣東運判
五嶺以南無慮數十百郡縣分命部使者察之惟時計
臣雖摠轉輸而吏姦民隠皆得上聞實耳目所寄流惠
于萬里者也爾蚤以材能寖被器使祥刑南服譽處甚
休就易使華往按東道其奉詔條宣德澤治財賦明刺
舉毋以接荒徼而怠拊循毋以遠廷朝而略法度靖共
爾位稱朕意焉
知荆南府王庶復徽猷閣直學士
荆湘萬里實國上游師帥一方為時重寄爰擇西清之
之望往綏南服之民善最既聞褒嘉可後具官某才猷
敏濟氣節剛方洞明韜略而本之詩書妙達權謀而由
於法度肆疇嘉績作鎮鉅藩迨兹報政之優備著宣勞
之效流庸自占仁風浹於遺黎桴鼓不驚威名憺於隣
敵允資控制以寬顧憂載陞延閣之華用益帥旄之重
雖爾舊物惟予茂恩勉圖終功嗣有休命
長入祗候陳勝轉一資
爾擁衞宫闈周旋羈紲勤勞備著褒典可忘增秩之榮
仰思所報
樓炤祕閣修撰知温州
萃圖書於中祕獨高論譔之班剖符竹於外藩尤重承
宣之寄眷被永嘉之望輟予近列之良爾學有師承辭
知典要握蘭省戸備罄猷為載筆宸廷時推廉靖方憂
國賴忠言之告而愛親興志養之思有嘉錫類之誠肆
頒從欲之命往分釐於便郡仍陞踐於華資爾其布政
以揚王之休推恩以及人之老遂安遠俗毋㤀本朝
丁則轉一官
朕以閫外之事委之將帥而金商道阻民俗軍旅之利
病難於必聞朝廷患之爾以材能效官帥幕馳驅王事
千里而來見之便殿乃以民情軍實悉達予聽進官一
等以慰爾勞其體朕所以待遇遠臣之意歸告而長益
堅其忠以圖報效
梁仲敏太府寺丞
朕於養材如養木然拱把而上皆扶持封植之以遂其
成爾種學績文未有所試雖丞於寺事皆在所察而無
專責得以時暇亦朕養材之地也往居而職自公而退
毋㤀所能
鄧名世校書郎兼史館校勘
朕念人材之難既得天下之士則樂與終始作成而器
使之爾頃以材名擢居策府以憂去位終制造朝問學
之工久而益粹其還讎校之職仍參筆削之官眷任之
意思所稱焉
王利見贈承務郎
漢之狄山以博士乘鄣致殞其身雖其自取亦用非所
長也爾實儒生以忠及難朕甚憫之肆頒命秩追賁九
原魂其有知服我休寵
寇逵起復淮西宣撫司將領
墨絰以從軍事於古有之爾御衆有方久臨行陣以憂
謝事曾未踰時比命將臣出師邊徼而抗章來上請汝
以行其奪苫塊之情以從金革之事移忠之義視君猶
親往服訓辭益思自效
林季仲檢正諸房公事
東西臺總萬方之務而丞弼以佐理為任非事重體大
則為之屬者皆得以彌縫董正之其選顧不重哉爾學
足以飭身智足以周事翺翔顯路聲聞藹然有意斯民
力求自試朕舉能任官用分命爾列屬樞機之地其益
殫乃心以佐而長使朝廷之上事無不理時汝之職我
有好爵恭俟朕命
趙渙江西提刑
總按一道理察百司皆予耳目之官也擇人而付無閒
内外爾質直好義不詭于行備官蘭臺百廢以舉方將
試之言責以觀謇諤之風而抗章累來力求自便按刑
江右其為朕行移爾紀綱輦轂之方以成澄清郡邑之
治使朝廷威惠寖以及遠則為稱職
董&KR0034;知嚴州
守牧之任莫先惠養近歲縣官急於調度吏苟逃責他
置不問甚者頭會箕斂重為法而民不勝嗚呼豈古循
良之治哉具官某學而文克傳家法仕優而果夙著能
聲頃自綸闈出司琳館朕深軫黎元不安畎畝思見穎
川渤海之風次對近班嚴陵上郡用起汝於閒散之地
德至渥也勿云吏道以法令為師惟行之以簡懷之以
惠阜安吾民所以報朕
韓彦直祕閣
中祕儲書以待寒雋非所以賞有功也惟爾父有非常
之功故報之以非常之典延閣之直肆以命汝朕之所
以待將臣者至矣往服異恩益圖報塞
浙西提舉茶鹽錢堪轉一官
煮海之利食貨所先有司用是寬斂息民而足邦計爾
頃將使指奉法不苛能致羨增以佐軍食朕信賞必罰
小善不遺進一官以示能者之勸
丁則太府丞
外府貨財所聚丞實佐於事無所不掌以爾囊封論奏
陳甚高賜對治廷有言動聽朕欲觀汝能姑試以事往
踐厥職以俟寵光
筠谿集卷四
