筠谿集卷十二宋李彌遜撰
詩四十五首
次韻連江陳丞閔雨
春雨兩甲子夏雨知復多麰麥已受弊波及秫與禾禾
秫尚有望霖霪人告瘥雲師扶風伯斥去煩撝訶后土
不得乾浸欲乖時和山翁食病粟一飽寧憂佗軍儲涸
鄰國柰此黔赤何誰爲四逹聰黜陟分兩科陳謨坐臯
䕫禦侮用牧頗上當天公心立致擊壤歌
次韻陳蹈元種竹池上之什
冶容多嫵媚勁節自高尚絶知尤物美寧似此君放疎
蕖望修竹凛凛丈人行雖然合九奏未必遺一唱移根
拂雲姿作伴滿月相客來與周旋一洗眼中瘴烝哉太
丘徒風味晉人上五言落凡目失喜狂欲恙渭川植千
畆玉井開十丈并吞羅心胸出語還自狀我窮海濱卧
局促隠霧瘴遠公有佳招子猷得真飬風庭散鳬鶩倘
許共清曠茗盌煩屢移早秫行可釀
石門竹生岩下拳曲無取衆方笑之蹈元乃獨
諷詠嘉嘆託物興懷有古人之風輙用韻以廣
其志
農丞免官歸門第冷於鐵屬國埋邊塵旁觀為心折一
朝百僚上衆目仰光潔賢愚雜平居高士見錯節君看
岩下竹九曲困岩穴風雷頭角露歘蔽夏日烈男兒未
盖棺不用傷歇滅感物思故人長吟頼詩傑
送王三十六機宜召赴行在
烟昏海樹春草木有秋色登臨翻百憂念子將遠適子
如楸柏桑那有十圍杙長年百僚底許國心自赤明光
一朝去櫪驥得暫釋邊塵暗江水此事未聞昔咨詢勤
衮衣謀議困肉食將軍縱失伍戰士輕笑百腥風鬱義
氣血汚土花碧機牙不先壊百發怒未息近聞管夷吾
御敵富長策能持一鈎金力轉萬鈞石子行勿俟駕當
宁方側席時危急良籌如救火下積置身倘有地膚髮
詎足惜王綱有關紐着處在一拍言大終少成圖多易
生惑向來宣對間未必有可績徐行要好步遇險各努
力明年取金印快我歌壌擊
次韻仲輔山中之作
崖隂坐清暝目爲山光注妙意不可名悠然與心晤疎
泉石中鳴落葉衣上住冷風起虚籟還向無中去三生
聽鐘魚偶失來時步佛屋倚秋風團團兩桂樹却疑此
境中曾是經行處
黃蘗歸途以碧潭清皎潔爲韻分得碧字真歇
泛舟先歸
苦爲捫蘿行正坐愛山癖振衣雲中樹洗耳泉上石稍
尋優缽林偶旁瞿曇宅溪横走羊腸山轉回龍脊兩難
伴榰笻二老共飛錫望迷落葉秋坐斷蒲團夕雲歸遶
忩明香盡出簷碧希聲發岩竇妙觀生墻壁塵緣苦椎
板勝事成今昔離家月垂鈎歸路月掛壁師今一帆輕
我向百里役船子罷持橈趙州行驀直
尙書兄結廬羣玉之下數年誅茅封植盡得勝
槩僕解官鄱陽巾車來謁徘徊不忍去慨然有
俱隱之志作羣玉五詠末章以見志云
樵谷
蝸牛負空軀能避外物觸微生寄寰宇天地容粒粟岩
棲小天下俯仰心自足採薪百不憂高視賢版築豈無
潭潭居違已詎所欲
赤松
留侯帷幄勲平勃未足數晚從赤松君雅志在輕舉公
今卜真遊百藴未一吐古來賢達人不必同出處那知
無心雲解作及時雨
百花洲
芳洲面林薄山響疎泉落小綠綴肥梅疎青隕驚籜周
遭不盈丈思與江湖廓幽人百慮空獨立聽鳴壑物我
偶俱忘何必知魚樂
梅塢
嘉木開繁隂疊障圍空翠蟠根得疎梅凛凛有高致餘
芳敢追扳薰蕕不同器相期㤀機友共結棲真計清姿
固可人所樂在真味
浮金峰
浮金鎖佳氣不掛凡子目高人有餘清别墅廣新築有
懷鴻雁行風月伴幽獨還為稻粱謀去傍蒹葭宿歸飛
會有時分我一忩綠
早行
飛鳴屋上烏入我夢中聽遲明月方昃平曉風更静游
雲四山幕止水萬象鏡身如走空塵南北了不定
次韻劉寬夫
向來志功名唯恐着鞭後老來倦軒冕待兔但知守晨
昏課朱墨歲月計升㪷微官成底事坐費白駒晝晚從
松竹遊㤀言到心友十年成莫逆百念付烏有誰念愚
溪愚未種柳州柳有如壓糠覈責以出醇酎蒼官與青
士頼爾對巵酒不知我形穢浪處珠玉右劉侯妙雕琢
真是運斤手鵬風若有待豹霧恐難久清池環小翠一
室僅十肘胸中着雲夢不數渭川畆嗟予遠世心大似與
君偶擬歌于蒍于擊節和鳴玖覓句了不工青燈坐搔首
次韻劉寬夫題學士進此庵
道人清净觀夢幻閱諸有成心自得師論世方結友默
如彼上人語合亡是叟問焉一得三疑者十居九人情
置冰炭賦性甚杞柳一波失源流六鑿開戸牖客塵不
暫住習氣既悠久聞言雖轉頭遇事還掣肘志目或中
眉畫虎終類狗我持測海心來聽談天口尚迷指端月
那辨日中斗如抽一蠒絲欲縳千牛首勉賡進此歌代
斵恐傷手
青原臺與兄弟同賦
高臺瞰層碧岫幌森筠幢恍如青原人覿面呼老龐胡
為未免俗儒冠學為邦曾無白雨手但補百歲腔平生
愛山癖至老成膏肓窮源偶會意夜半力欲扛一存短
豆戀心境不得雙坐曠燕巢幕覽勝猿窺忩故山如故
人未見心已降脂車蠟兩屐烟雲恣衝撞竹根掃三徑
荷鍤懸酒缸外物不可必斯言有如江
次韻見獨知宗朝議見貽之什
遥遥幽人居宛在蒼林間霜華駐秋清風月喧晝閑臞
仙厭山寂按竹俯人寰面會良獨少語酣遂㤀還豈無
紛華地心事了不關詩成若鳴琴志在水與山君看陌
上塵工作頷下斑何如對茗盌泉罌煮潺潺
次韻明甫西園之什
莫作園上紅寧為徑中綠多花必早彫依依不如竹一
枝寄他林翛然傲華屋填饑飯秋英借健膏石斛坐斷
百懶身無心問雞足
輕飇自何來破我池面綠龍牙可方床清夢遶修竹苦
遭鳥將雛吚喔丈人屋兩家餉濁醪誰能問㪷斛妙意
不可名杯深睡初足
次韻明甫西山之詠
秋畦靄黃雲神用報力穡腰䥥誰家子喜見眼中碧我
車返山阿木落山更寂年登妻啼饑掩戸坐太息不知
多田翁安用作弦直已矣復何言兹理斷可析浩歌出
長林披榛㩦子姪
才彦置酒筠谿明甫有詩次其韻
曳杖循清池浩歌理憂端憂端不可解遇酒即暫懽聮
綿九疑高置我胸中蟠一澆豈易得橡栗無朝餐赤鯉
信久絶白鷗盟亦寒何人過子雲慰此風月閑杯行不
停手共惜良夜闌陶然竹根卧衾枕天地間
西山次林尉韻
凱之半痴黠我來痴更深手除一塊土坐待千畆隂三
年客東都高山但鳴琴歸來見此君挺挺環蒼琛居然
覺影穢髮白况已森浮生關朝市渠用多籯金無煩北
山移自濯塵土襟茂樹獨箕踞清流恣窺臨蝶游入窈
窕蛇捕尋崎嶔鞭鸞叩門誰亂我風竹音能回折腰態
來和支頤吟妙香(闕一字)壑源慰子千古心霜天麗初日石
壁乾餘霖相㩦步林杪烟中見孤岑
望後德新弟邀池上酒闌浩歌潮落人散粹之
即席成詩次韻和之
平生七不堪造物不能令從人較痴黠百負未一勝一
丘收桑榆外物聽衰盛解纓清泠上稍覺塵土淨孤飛
團團月我似靈府瑩偶逢一坳水即現大圓鏡杯中見
山綠夜午覺已正喧呼衆賓歡嗑嗒四谷應新詩帶潮
湍浩歌起人定褰衣踏清影藻荇耿深徑江山有精色
遠目不知暝欲去還復留蘋梢惹歸艇
六月四日飯石門風雷大作而雨不成滴戱以
詩趣之
疾風捲落葉六月秋欲變雲生澗底松雷走岩下電雨
華如棼絲熟視乃不見借令車軸飛來救龜兆徧常暘
起民瘼吻噪不得嚥寄言行空龍若藥湏暝眩
再用久旱望雨韻
高田黃欲枯下田青欲變三更轆轤聲挈水急於電汙
池魚不遊坎井蛙自見助苗敢辭勞人力詎能徧那憂
日一食正懼李三嚥微雲不成雨但作眼中眩
次韻葉觀文遊鼓山
謝公憂民餘妙語繼兩禪兹遊瞰滄溟宛在一葉蓮木
密虚可步石立高莫緣從來看山眼一洗俱茫然蓬萊
如有無空翠蒙雲烟却疑浩蕩中天津渺歸船﨑嶇訪
幽勝衆象爭相鮮凌高寓遠目孤雲共軒軿歸來擁寒
衾耳底洒鳴泉覓句了不工青燈暗孤眠
次韻葉觀文東禪開堂
閩山多勝地列屋栖高禪妙供積香苾寶華散金蓮往
時入㕓手來見住世緣遼遼百年後慧炬無復然我公
具正眼爲續旃檀烟諸方坐老衲具足世法船少開迷
雲昏氛埃遂澄鮮我來偶相值杖履參高軿拈花起一
笑歸去跨林泉從兹竹隂下飽飯縱横眠
次韻葉觀文遊賢沙鳳池安國之作
春雲覆老屋孤僧正安禪繽紛雨天花云是千歲蓮誰
知天上相來結林下緣倘徉愛亭隂灌木蒼虬然古意
弔鳳穴祖風契漁船豐隆亦解事一掃千林烟光風尙
駘蕩芳物俱蕃鮮詩成喚阿買平處凌羲軿登臨頼陶
寫可但思平泉郊原問農事柔桑起蠶眠
次韻葉觀文再賦遊靈源桃花二洞之作
雙旌耀林丘小隊喧笳鼓鞭鸞相招㩦拂石共容與愛
山晉羊祜好士漢何武胷中補天石筆下修月斧追遊
愧後乘遇景詫先覩捫參或三嘆探穴聊一俯會意時
目成㤀言但心許徐行詎敢留有語不得吐真遊未易
再外物何足數酒盡倘可繼君歌爲君舞
二
山行有底急路轉乃爾長輿肩憩清蔭屐齒尋幽芳突
兀見古殿委蛇度飛梁餘紅點澗色新絲浮岩光入徑
出鳥道僧居儼蜂房前山去未了後騎低可望逢人貴
同氣偶地㤀殊方徑催文字飲稍近花草香語味寫素
隱詩工發深長湛軰欣有得折楊愧成章
次韻富季申樞密
半生類猿狙褁以周公服炙手安敢近唾面未爲辱天
公亦解事縱之走林谷長年飽烟霞形影自相逐晚從
我公遊在側愧珠玉公居廊廟間排難不枚卜挺然國
蓍龜盛事紀湘竹愛閒能幾時天道七日復吾儕三折
肱顧步敢求速願公膏澤流長保薪十束負暄撫稚子
一飯倘能續胡椒縱可營安用八百斛
暇日約諸友生飯於石泉以講居貧之策樞密
富丈欣然肯顧賓至者七人次方德順和貧士
韻人賦一章
崔嵬孔明柏結隂衆所依移根天衢上曾撫日月暉如
何去大厦却遶烏鵲飛終當煩萬牛挽取廊廟歸鄭公
澤既遠何以慰調饑公其踵前修一洗貧士悲(季申)
夕郎冨文采早歲從君軒承明久厭直著書效文園十
年坐蘭若鼻觀參晨烟撑腸正患多教外更窮研豈惟
寄絶交對客今㤀言肯違蓮社友來從竹林賢(堯翁)
寗生但叩角馬卿亦能琴托物寫孤憤舉世誰知音敲
門喚良友舍木森十尋茶甌荐甘薺索酒那得斟非無
膏粱子此藥聖所欽誰知半刺史而有尊堯心(彦融)
一言悟漢祖千戸遂封婁士窮必有遇榮悴交相酬堂
堂張公子謝事幾歲周不作折腰能每懷餬口憂才華
賈馬上風味陶謝儔舌在吾不患已矣勿浪求(仲宗)
廣文負才名閉戸衆莫干長安不肯近詎肯卑小官㸑
無欲清人日昃未及餐借書紛滿席不顧坐客寒斯人
抱長饑我軰亦厚顔何當置君側用表賢士關(彦錫)
方子困海江長松隠蒿蓬多能隠所長最喜五字工好
古遠所紹結友久益恭寒饑了不慍清問與我同縱今
四壁立未效一錢通長鑱斸山雲君去吾亦從(德順)
樞君有美子酷愛柳柳州作詩陋元白欲擬晉魏儔情
知鸞鳳穴不宿燕雀流簡編正在目冠冕奚足憂傳家
一經力造物行見酬江蘺與辟芷終當荐靈修(子立)
次韻王才元少師酴醿
繁隂雪作堆新葉帷尙隘一薰有餘清三嗅詎可廢淡
然不爭妍晚乃入鍳裁風流巵酒間穎脱衆香内緱仙
厭繁華醉卧日炙背經旬被花惱妙語擊環珮曉來雨
翻盆春事逐破塊誰憐青銅錢相期世紛外
次韻王才元少師招遊東山客有不至者遂巳
促其尋盟
我從西山居不作東山夢聯綿翠光浮遠目不暇送飄
飃貴公子萬卷輙成誦高懷到林丘杖履邀我從褰裳
欲從之未發神巳動何人折柬客不結蓮社供勝遊遂
(缺)休一簣真可痛詩成美六逸敘事一一中但慚猿狙
杙乃與杞梓共閩山寒更青森木閟隂洞鹿澗清自流
醴井淺可弄尋幽當及辰爲樂要與衆兹遊倘再卜勇
往不待風徑須理百屣日日聽鞭鳳
再用王才元少師韻
十年趁飛蓬來作海邊夢曾無竹馬迎長辦柳車送長
鬚乞米收驥子學詩誦自公弭節歸許我執鞭從聽詩
鬼神泣看劍星辰動歡留文字飲靜憩苾芻供辨疑每
及爭攻短不憚痛搜竒至旁求探賾或竒中誰知烟霞
姿肯與塵土共長風起青冥逸思攪空洞豈無酒百船
可待角三弄不勞行炙人一見散花衆敢違江山招寧
受兒女風可但東山佳西池有儀鳳
次韻王才元陪季申樞密諸公遊東山之作
游雲本無心時爲晴山留我曹等雲閑亦作尋山遊駕
言出城闕古寺聊相投摩挲鑄金像不知幾春秋行行
及佳境真成上揚州追隨况當人華胄皆通侯高名邁
姚宋餘事卑曹劉向來金鑾御一一親垂旒如何丘壑
中乃與猿鶴儔寒威靳山秀幽處不可求清溪訪鹿跡
古澗窺龍頭枯藤路斷磴未上吳牛愁人言昔仙去疑
是竹務猷雲昏看山眼欲展還復收伊予岩穴走南北
萬里遒烟霞入膏肓瞑眩不可瘳群公上界侣解后天
南陬敢言同心臭長抱躐等羞心知造物戲駑駘間驊
騮鶴書偶未下愛日尚可偷花風起羣萌枝上春欲流
更催小槽紅一笑非人謀
與德洪明甫伯與暮春六日同登烏石飲於浴
鴉池琴侍以石上坐㤀歸分韻得石字
老懷不知春但愛遠峰碧乘高恣遐觀未快雙目擊稍
爲松根坐遂與參井逼女媧補天餘墜此百鍊石摩挲
蒼蘚㾗上有鴉沿迹引觴起自斟醆面不容滴舉頭挽
飛雲頗覺天半窄追隨二三子顧我獨衰白向來舞雩
春勝踐同今昔偶㤀千歲憂共此一笑適
次韻趙表之水口道中
我從楚江來不見閩江大雲山路嶮巇水石勢澎湃舟
行屈曲間溪面浮百怪篙師力推拏如下吾儂拜丈人
入吾閩險阻嘗一帶風霜經幾時鬚髮乃爾奈營營復
何求赫赫祗自賣如何遣諸緣直飬以無害秋風着蒲
柳物態亦榮憩終當從公遊萬法等成壊杖藜欵禪房
還盡三生債
次韻趙表之久别相會於福唐見貽之什
十年海南年世味嘗欲徧昔爲擔板痴今作繞指轉誰
能濯我纓人欲唾其面故人千里來高義動深眷問答
不及已驚我神髮變功名眼中花日月弦上箭公今已
超然富貴非所願南遊訪知識氣習要百煉授我不死
術老骨倘可健是身走空雷當作如是見
題葉擇甫繡壁軒
閩山固多竒會意一峯足豈徒快登臨政欲伴幽獨丈
人隠禪關忩戸閉秋綠簷間絶壁起秀色近可掬丹黃
與白紅楓櫟間花木微雲一過之綉錦初脱軸是翁貧
不憂朝飯罄儲粟隻雞呼近社笑傲杯中玉酒酣自起
舞身外置榮辱君家大兒手千障入縑幅何妨寫顛崖
老樹傍高屋佗年明光歸展玩長在目
筠谿集卷十二
