筠谿集卷十四宋李彌遜撰
詩六十二首
春雪
繁雲初弄日累靄漸韜霞夜色連空迥春英入望賖白
霓分羽衛青女亂簮珈栩栩思輕蝶飛飛欲盡花瓊瑰
纔瑣屑龍鳳忽交加騁銳邀難駐便輕去莫遮似因風
伯力偏助水官夸闊布漫天陣低成匝地窪升階方浸
潤投隙任欹斜雜遝爭排拶縱横類攫拏怙隂方洶洶
畏日尚譁譁遇坎寧辭險投荒忽匿瑕誰能問畛域何
處辨隆窊眺遠眸增眩驚深吻盡呀勢包誇海若功蓋
補天媧賦象隨形巧嘘枯與物華黏枝拳宿鷺拆竹響
翻鵶逕没虫書蘚灘平鳥篆沙(缺)池靜鳬鶩凍草伏麋
麚着柳封腰束停莎老髻丫圓方雜圭璧牝牡失驪騧
砌走馮夷蚌簷垂白帝蛇趨明驚吏愕唱曉誤雞啞表
沴愁交積占豐信有涯平施入穮蓘餘潤到蓬葭穫早
車應稇稌多壟看秅沽帘迎路矗賽鼓集祠撾梁苑曾
延客藍橋正憶家劒歌悲雜缶陶飲樂勝汙更覓劉义
伴相從詠雪車
劉根道院
仙去久不返遺宫仍倚嵩終疑白雲屋猶隱綠毛翁山
曉水聚樹秋深霜影空它年結廬地千古想真風
天封觀
搖落秋山路烟留寳搆昏曾迴翠華步不到紫虚門可
鑑豐碑壯無知老柏尊勒功當日事寂寞更誰論
和少章喜晴
日暮馬行疾峰巒過眼頻雨階長若夜晴谷似逢春風
月起歸恨江天思故人機心渾已盡唯有白頭新
又和少章别
非無山林意去住亦隨緣落日有歸翼亂山猶着鞭風
簷依路濕烟樹著行圓清絶歸時思新詩句句傳
發光林寺
朝發光林寺﨑嶇渡復攀摳衣緣翠濕側足下蒼顔急
雨欲平澗斷雲時見山祗應超勝地行路未嘗難
瓜步阻風作(二首)
西風趣秋去何日放船迴不見澄江練唯聞捲地雷宦
遊雙鬢改飄泊寸心灰落日乾坤裏微吟酒一杯
牢落窮途暮扁舟水四涯十年長作客萬里得還家雲
散山排仗潮生浪趁衙殷勤謝風馬爲挂一帆斜
次韻賁遠歸田(四首)
歸去田園好春隨人意和竹根晴日卧牛角晚風歌漂
梗空三逕虚舟信一波故人憐寂寞千里問如何
又
歸去田園好饑餐抵萬錢愁從身外散樂向酒中全蠶
出柔桑綠秧齊小麥鮮一㕓何所寄華髮繞江天
又
歸去田園好秋還橘柚鄉稻梳縈帶水茅枕束芻篁絶
迹公門步薰心佛土香此生真逆旅無慮可消㤀
又
歸去田園好門羅樹外峰地偏羣燕雀江靜隱魚龍愁
覓鄰家酒眠憎近寺鐘一春強半雨誰與問豐凶
久雨阻遊昭亭有作
浪迹隨方寄窮途觸事諳雨逢春甲子江滿地東南客
鬢霜前落詩情酒外酣上方愁獨往藜杖許同參
琴溪
竹色千鐘靜溪光一鑑開巖隈宿風雨人迹老莓苔控
鯉定何在騎鯨今不來空餘泉上月與我共徘徊
(世傳琴高生釣於溪上其後控鯉仙去李太白酬崔十五詩云相招琴溪飲蓋其常遊之地)
秋霜閣
十月水西寺興窮還為留淨坊深閉雨虚閣暗藏秋妄
盡霜中葉身閑水上鷗知幾傷太白五月念貂裘
(太白詩云五月思貂裘謂言秋霜落名閣取此意也)
綠竹閣
草木盡改色孤標綠正繁曳雲扶勁節欹石護盤根靜
者宜投迹高人時避喧歲寒松柏共何必在梁園
春日雜詠九首
春到陵陽市人家泊翠微南烹甘入筯北戸煖生衣花
暗昭亭寺魚肥句水磯樂遊湏結社倒著接䍦歸
又
幽棲足春事晴日若相催屐齒穿沙稳笻鬚礙竹回光
風初轉蕙殘雪欲欺梅自是經過少柴門日日開
又
漸欲抛書卷行藏任轉蓬負暄㩦稚子抱熟覓鄰翁接
葉猶妨徑拳芽未着叢主林真好事為我結新紅
又
役役炎凉態悠悠道路賖情懷知老大夢幻閱紛華攪
思雲邊樹供愁雨外花生涯書一束到處即為家
又
憶昨金門侍晨參玉佩聲觧纓青瑣闥束載錦官城日
與長安遠春隨上苑生執鞭非所好獨抱戀軒情
又
不作觚稜夢長閑地角身南冠欲從椘西笑敢懷秦鴻
雁猶千里牛羊絶四鄰門羅今可設更恐白頭新
又
懶慢嵇中散寬閑得自怡抱衾長恨晚倒屐不嫌遲網
日蛛絲掛梳烟柳髮垂朝來被花惱浪走習家池
又
二月忽已破一春強半過提壺工喚客布榖巧當歌得
酒先愁盡惜花翻恨多逢辰不為樂明日復如何
又
軒冕真成寄江山早見招懶從春後覺意别枕邊消竹
色侵書靜松聲落耳遥妄心朝霧薄烏鵲莫相撩
天慶道士何丹林作亭竹間方成予名之以秀
野因留小詩
斫竹通圭竇開垣列畫圖乾坤藏小有日月近方壺樹
色雲邊斷山形地外孤時來騁遊目更爲剪繁蕪
寄題徑川劉子先逸軒
古縣溪山裏深軒城郭餘池清從近市朋好亦多車雲
引尋山屐風繙插架書會看迎鶴版不獨愛吾廬
彦術權郡大夫相邀昭亭以病酒不果往得所
示佳句輒次韻呈
五馬行春路松行舊不斜醉眠方夢草遊騎想穿花訪
古千秋暗逃禪百慮賖歸來傳麗句字字敵春華
早入昭亭與同遊散步山中自樵徑至水濱路
窮還僧舍飯
散策春崗曉樵蘇一徑長鈎衣藤掛石斷路水浮塘山
靜竹生韻池清蘭自香禪房得深憩魚鼓正鳴廊
山中遇雨
夘酒催歸夢僧房借枕頭客愁三日雨山意十分秋鳴
澗漲還落凝雲去復留陽烏肯回翼高處卜深遊
再遊龍潭
密霧開深徑幽竒得重行水光沉樹色人語亂泉聲仙
去山容寂龍遊雨陣輕誰能築雲室千古共凄清
次韻舍弟遊本覺寺
招提俯秋水畫手借王維霜磬遞風韻曉林翻露姿茶
煙邀客竚帆影喚舟移他日成歸夢來興椘子悲
池亭待月(二首)
輕雷不成雨風砌旋搘床山亂雲行曲樓高月路長柴
門非故國戎馬尚他鄉笳鼓悲清暝關河思不㤀
又
不寐池塘夜蕭蕭夏木重亭虚風趁客水净月隨儂蛙
喜鳴如吹蟬饑語似蛩一區真自足何地肯相容
發桐廬
江盡溪流合行舟落照催櫂歌來月浦帆影上風桅路
轉山容改潮平水色回兵戈滿天下飄泊壯心摧
次韻學士兄桐廬道中
溪水抱山曲輕舟趁落霞烟塵多戰壘冠盖半浮家紫
塞空歸翼黃河絶去槎從誰論此事心折莫雲賖
次韻舍弟野望
蒼崖望不極林際起孤烟漁笛蒹葭岸農歌䆉稏田青
涵濠上水碧鎖峽中天客鬢愁邊改秋風又一年
秋晩十詠
倚杖
倚杖看修竹晩林疎雨秋砧聲村遠近風力鳥沉浮愁
鬢老前白閑心物外休出門無伴侣小立看汀鷗
瞑坐
隠几北忩靜柏煙生鼎遲雨焦寒入座風竹暗侵籬貝
葉談無相桃花現不疑叩床呼稚子憐到暮鐘時
散策
散策北崗路牛羊歸徑深水窮人小立山靜客微吟點
點稻花雨團團榕葉隂田翁罷爭席明日共幽尋
飲酒
淵明不止酒屈原長獨醒一樽有妙理二子未㤀形車
上無垂墜眼中誰白青陶然醒醉外物我兩冥冥
多病
茗椀醒晝寢粥盂供晩餐支離慚受粟拓落笑為官幡
影伽藍古鈴聲窣堵寒病多閑步屐猶可㩀征鞍
不寐
不寐苦長夜起看天未明疎星微占曉宿霧冷遮晴人
逐秋風老事隨朝日生南飛多過雁早寄靖邊聲
晚望
寒日倚江閣晚雲低可攀溪翁隨水上田婦赴虛還幻
境夢占夢畏塗山復山乾坤有餘地閑處着衰顔
客至
客至旋盥櫛出門驚兩翁山川十年隔風雨一軒同人
事等飄瓦生涯各轉蓬時危命如羽憂樂酒杯中
臨海觀望
指極分南北觀瀾混濁清盪胸金餅上覿面玉䋲横洲
渚平漚發風雲一噫生神山端可往九萬作寬程
懷遠
去年别懷玉山淨覺秋高歲月頻思夢江湖多怒濤無
書寄風翼有鬢着霜毛獨立寒汀暮㤀言正鬱陶
寄題陳氏尚遐亭
結屋秋荷上塵心想坐㤀露凝公子犖風曳野人章浪
蘂終無實多花根不長知君有情尚千柄竚幽香
和尚書兄留題興福
殿閣羣峰合山根一水長簷楹接雲樹鐘磬雜風篁客
枕愁花雨齋魚攪夢梁籃輿隔溪路目斷佛龕香
次韻學士兄偶成
炎凉豈天意四序自乘除畏暑漸退舍雄風時引裾據
鞍慚類馬下榻喜迎徐吏退青燈裡猶能辨蠧魚
次韻曾德明司理留題西山兼簡蘇宰(二首)
層軒無礙石支徑曲穿林竹密催山暮松搖亂客吟琴
書虚室冷鐘鼓淨坊深誰謂溪坡遠能來社與岑
又
手種南階竹關情一紀中倦游憎眼白便靜脱塵紅放
浪淵明酒浮遊禦寇風吳霜鬢如許何處覓還童
大暑久不請謁登南樓望成父西菴慨然奉思
因成小詩
南郭子綦隠西郊杜老居風流知異代臭味本吾廬高
閣深繙貝虚堂靜散書經旬想顔色着雨問何如
寄樞密富丈
誤入衆香國山深人境移松筠秋色老樓殿午雲低東
閣傳書密西郊去路遲須煩造化手爲展菊花期
夏日與妙現老堂二公晚步江臯露坐月下夜
分乃歸老堂有詩次其韻(二首)
步屧榕根晚明河九面横兩禪方外得一笑坐中成雲
去天逾碧星垂月自明寒江正留客倚杖看潮生
又
胡麻興不淺未肯庾公賢山意知秋近江聲到寺前夜
凉新病後月色正愁邊可惜江南夢青燈照不眠
葵藿傾太陽
葵藿比君子卑棲亦自榮葉隨朱夏盛心逐太陽傾大
象無私照孤黃不並生風稍輕轉影雲日澹留明連茹
懷君志同根念舊情拾遺千古恨難奪戀軒誠
次韻蘇粹之發幹見贈二首
頽齡知有幾誰復問行藏散策蒼林靜抛書白晝長相
呼山鳥聚自落澗花香此地無車馬真成物我㤀
又
漂泊音書斷艱難會合遲那知休老地却數别君時歲
晩商山寂天寒楚水悲無言一杯酒懷抱各相知
次韻王才元少師見贈
清晝高軒過巖高得共攀蝦鬚深梵閣豹尾靜塵寰詞
吐三江水胸開九夢山杯行不知夜留月伴公還
遊雪峰將至大目溪
造物隨人意輕帆百里間舟痕風力健客枕櫓聲閑山
合塵縱斷秋高爽氣還望州相見處驀直透三關
次韻仲宗天寧見懷月餘卧病横山得其詩頗
動念所以末句見意
病逢木上坐㩦我曲欄行遠水兼潮闊層山帶角横秋
隨北雁到愁向暮蛩生正怯騷人句詩壇莫浪盟
筠谿集卷十四
