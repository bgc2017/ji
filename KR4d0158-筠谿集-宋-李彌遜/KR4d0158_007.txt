筠谿集卷七宋李彌遜撰
書一首
上丞相張魏公書
某竊觀歴代帝王建都金陵必固守淮南以為國衛伏
覩近降手詔駐蹕建康以察天意雖聖謨宏遠未即寧
處然六飛所臨萬乘畢從不可不固藩維而崇屏翰也
况叛臣負固尚未授首南接宿亳西連陳蔡皆要害之
地在今日天下之勢淮南為重而荆襄次之爰自去歲
以來兩路興師將帥同力奏功獻捷敵氣消沮幾於殄
滅者由相公親承王命撫視軍士諭以方略皆知奮竭
以成此勲中外遠邇不意旬月之間有是舉也近者伏
聞都督併歸行府官吏悉還舊治西南諸軍未有統一
深慮閫外之事懸制於中緩急有失機會萬一將士解
體敵人乘間少乖隄防不惟有害萬全前功可惜建康
恐不得奠枕也區區之愚謂宜於前宰執中擇威望素
著為諸將所信服者崇以美名加以厚禮分董淮南荆
襄兩路軍事擇地開府以護諸將許時赴闕奏議相公
當軸處中密贊廟謨授以成算如左右臂以衛心腹如
此則將師有所統敵人知所畏遠近必聞内外相應上
可以寬西南之憂顧而相公可以坐籌巖廊不勞而成
非常之功誠為上計某迫於憂國之深忘其狂瞽伏乞
垂察而加擇焉
啟十五首
賀趙右丞啟
伏審宸廷渙號台席登賢共惟驩慶竊以才大而出逢
乎辰仕優而得行其道取功名瓴建之易當春秋鼎盛
之時世所共榮人或難致仰資盛德實異前聞伏惟某
官宇量陂涵風儀嶽峙直心許國景行端朝温温君子
之容蹇蹇王臣之節英華内發方含章而不居謀猷孔
嘉屢懷忠而入告天心克享帝念在茲果備諮詢入參
宥密鯤池激水回觀萬里之程鳳閣昂宵坐見一飛之
翼矧任重喉舌股肱之寄則體均腎腸心腹之親左右
有為安危所繫不待築巖而得說僅同維嶽之生申倡
九牧以阜民將蒙于膏澤宅百揆以熙載側聽於明綸
某舊獲登門久乖望履聞風而悦敢自許於彈冠飲德
之和庶相期而鼓腹
謝宣州解元啟
伏審文場較藝賢籍登名衆推卓爾之能首應裒然之
舉伏惟解元先輩英才發秀懿行成純益壯詞鋒人將
賈其餘勇資深學海力可回於狂瀾用志有累丸之專
收功信拾芥之易一朝鬻技權輿已重於百金三月聚
糧稅駕必期於千里某坐稽慶牘荐枉賢車聞金玉之
好音至於㤀味念瓊瑤之匪報徒有汗顔感荷之深敷
宣罔既
代賀韓侍郎啟
伏審肅奉綸恩峻陞槖禁得賢之慶多士所同恭惟判
部侍郎稟識疏明受材雄驁濟美勲賢之世逢辰熙洽
之朝天府先聲已孚於彈壓水衡帥屬屢致於澄清載
疇心計之優往參錢貨之柄踰尊踰戚所以待縉紳非
常之才足食足兵斯乃為朝廷當務之急惟寵異則任
益重而力裕則功易成比屋財豐賦歛不加於郡縣太
倉粟腐錢糓不聞於廟堂佇觀嘉績之多用膺蕃錫之
庶某頃參吏幕恩容止許以登車遠佐郡章趨走莫遑
于賀厦徒欣依庇竊幸聞風春序方深生經惟重冀順
迎於諸福以茂養於至和
賀張𠫭政啟
伏審光奉綸言入陪機政人惟求舊共知獨斷之明道
之將行孰謂中興之晚廟堂增重海宇蒙休竊以吳會
天臨順動六龍之御淮壖電掃力摧九虎之軍注意方
隆協恭有賴政將焉往聳夷夏之傳聞事有至難快神
人之宿憤進禆國論允屬宗工恭惟某官業懋經邦義
存許國懷文抱質時推君子之儒效信納忠可見仁人
之勇附清光於日月𠫭密契於風雲周誥商盤蚤專潤
色房謀杜斷久贊經綸未攄補衮之遠猷咸仰輕裘之
餘裕晉公舊德難安綠野之遊謝傅重名果慰蒼生之
望虜氣坐消於鶴淚王師益奮於鷹揚增六七作之重
光賴一二臣之同德副南山詠何待於旬時收東周功
尚遲於期月某侵尋老境漂泊孤蹤方歸棲芋粟之區
獲久借帲幪之蔭游揚過實汲引居多則聞渙號之頒
獨陪輿情之喜高岡鳴鳳願賡吉士之歌大壑縱魚請
作賢臣之頌
回劉侍制啟
蒼顔白髮久負耒於丘園皂蓋朱轓偶分符於民社知
難弗避撫已增羞伏惟某官宇量淵澄風神嶽秀望出
荐紳之表知深旒扆之衷宣室陳謨早雍容於禁槖承
明厭直久游泳於直祠某間闊十年馳驅千里承流宣
化方懷出據之憂事賢友仁竊有踰捱之喜曾未修於
問牘辱先枉於緘封愧荷之誠敷宣罔既
回劉通判啟
(上詞同)伏惟某官儒雅飭身智謀周事兼文武之兩器信
仕學之並優澤國乘軺屢秉光華之虎節江城半刺尚
淹游泳於牛刀眷是劇邦適丁饑歲地近操戈之衆誰
能去兵俗傳插筆之風必使無訟顧兹孱陋實藉維持
方馳問之未遑遽貽書之先及感銘之至敷叙奚殫
謝生日詩啟
身名無取悵蒲柳之近秋歲月可驚適桑蓬之在旦伏
惟某官仁風遠及德宇兼容寓高興於七言文成製錦
味過褒之一字意欲凌雲回壯志於已銷知頽齡之可
制心乎愛矣敢㤀金玉之音卷而懷之愧乏瓊瑤之報
賀沈樞密啟
伏審宸章播告宥府登庸夷狄震驚兵民鼓舞竊以時
不可失會聖賢之相逢事有至難快神人之共憤蓋惟
過物者必濟不待三年而有成故增重於本兵以敷求
于舊德天下以安危繫於成敗朝廷以用捨視為輕重為文
經世直節端朝隆隆明堂之傑材卓卓清廟之偉噐許國獨
高於大節陳王密契於上心言聽而行久參黃闥之政
功成自晦早從綠野之遊屢勤宣室之夜思旋被康侯
之晝接金華前膝方入侍於宸居玉帳借籌遂還陞於
樞極允賴兼資之略全收克復之勲坐運六竒上寬北
顧之慮遠施三表盡清南牧之塵行聞選於衆而舉臯
陶焉用求諸野而得傅說某登門未久辱遇最深喜上
臣之有為聽下風而增氣屬紆郡紱阻曳賓裾瞻望門
闌不勝欣抃依歸之至
賀張丞相啟
伏審誕告大廷登崇碩輔爰舉非常之典用彰不世之
勲夷夏聳聞君臣胥慶竊以時不可失會聖賢之相逢
事有至難快神人之共憤蓋惟過物者必濟不待三年
而有成收淮蔡之功始於能斷郤淝水之衆孰謂矯情
雖至今非得失所能重輕而天下以安危繫于成敗一
人注意萬口同辭藹然嘉績之多允矣懋功之報恭惟
某官明謨經世同德承乾獨高取日之能綽有回天之
力心存王室遠寵利而弗居志在中原蹈險阻而不顧
馭將於掌握之上致敵於樽俎之間借筯前籌嘆論兵
之合我長纓係虜恨無官以酬公載疏赤舄之榮益懋
黃裳之業仲父之在江左朝野皆傾心而來光武之下
昆陽京師將傳首而至然養虎雖媚防其怒心逐獸既
窮慮能反噬深謀者不戰而備乘勢則以速為神欲必
取於萬全盍兼收於多算某效功無路辱遇有年識君
子之所為聽下風而增氣屬紆郡紱阻曳賓裾瞻望門
闌不勝欣抃依歸之至
賀秦丞相啟
伏審肅奉宸章寵陞宰路適契臣隣之詠遂專宥密之
司夷狄震驚兵民鼓舞竊以時不可失會聖賢之相逢
事有至難快神人之共憤蓋惟過物者必濟不待三年
而有成故增重於本兵以敷求於舊德疇功不世晉位
久虛雖至人非用捨所能輕重而天下以安危繫於成
敗恭惟某官嘉謀經國懋德承乾信行蠻貊之邦忠為
社稷之衛功高杵臼力存趙氏之孤義重子卿身杖漢
家之節十年神護萬里生還豈天用是彰周公使虜誠
為眞漢相金甌定卜久冠於台躔玉帳借籌還登於樞
極允賴兼資之器全收克復之勲坐運六竒上寬北顧
之慮遠施三表盡清南牧之塵還風聲鶴淚之師安簞
食壺漿之衆某效功無路辱遇有年識君子之有為聽
下風而增氣屬紆郡紱阻曳賓裾瞻望門闌不勝欣抃
依歸之至
回黃少卿啟
蒼顔白髮難陪英俊之遊皂蓋朱轓尚竊承宣之寄雖
内慚於非據竊有幸於依仁伏惟宫使少卿宇量粹夷
風猷凝遠道不直則不見勇見義而必為秀萃一門人
謂德星之聚望高諸彦班聮卿月之榮既藏刀者十九
年將激水而三千里惟義重金蘭之契致寵貽瓊玖之
詞某半世艱關十年間闊見君子而喜知望履之有涯
事大夫之賢期掃門於異日其如感慰未易敷陳
回王中大啟
(上同前)伏惟宫使中大風度疏明天資粹美長才見於治
劇厚德可以鎮浮驥足不羣驚騰驤之莫及牛刀屢試
見肯綮之未嘗尚迂鴛鷺之遊獨得江山之助聞風有
素仰德惟深比幸假於一麾遂得親於三徑見君子而
喜知望履之有涯事大夫之賢期掃門於異日其如感
慰未易敷陳
回宗通判啟
芝宇未瞻首拜瓊瑤之賜瓜時甚邇側聞車馬之音豈
惟遠俗之交懽孰若懦衷之有喜伏惟通判學士清姿
邁往達識探微聳壑昂霄久擅出羣之譽盤根錯節共
推治劇之能方韞匵而不沽顧割鷄之焉用少淹别駕
倚俟徵車白髮蒼顔雖願資於善畫青藜紅藥恐難緩
於高縱幸望履之有期宜著鞭之及早其如傾頌未易
敷宣
賀樓樞密啟
伏審寵膺睿渥榮席鴻樞正人進而朝廷尊直道行而
天下服聳百僚而胥慶敷四海以交欣恭惟樞密端明
性品淳明天資鯁亮高風足以振頽俗粹宇足以消塵
心特立獨行慕古人之大體戴仁抱義見君子之所為
深簡上知備殫臣節果自北門之選進膺西府之崇豈
惟高頗牧之風規抑欲資良平之籌畫頃由政地遠暢
皇威允符分陜之行誕布新周之命河南父老欣見漢
官之威儀當代酋豪應想晉公之年貌上寬西顧力贊
中興歸我侵疆顯著用儒之效賚予良弼倚觀迪后之
謨某假守遐方竊依巨庇載念金蘭之契曾陪鴛鷺之
班膏澤期民敢私九里之潤折衝敵國共崇四海之瞻
賀薛集英知福州啟
伏審疏榮宸陛易地侯藩陞華禁殿之班增重帥垣之
勢羣情胥慰遠俗交懽伏惟某官達識探微宏材成務
繩愆糾繆獨高盤錯之功激濁揚清屢報循良之政屬
閩粤困綠林之擾致廟堂深赤子之憂選任實能促馳
都竒蓋治效當求之已試而兵機貴在於及時安之勝
之可使解刀劍而買牛犢遠者近者將見詠襦袴而為
歌謠某夙預登門久乖望履知依仁之有幸顧修慶之
敢先欣頌之私敷宣罔既
筠谿集卷七
