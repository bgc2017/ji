筠谿集卷十三宋李彌遜撰
詩五十四首
陪館中同舍遊方池分韻得香字
紅蕖碧水如曲江醉惱諸人欲斷腸波光花氣來無旁
人面生春酒面凉男兒莫遣兩鬢霜何妨騎馬似知章
銀鈎未落片雲黑定有六丁呼阿香
贈朱少章
堂堂如叟雲夢胸筆端日夜生雲風地臨嵩少萃竒秀
雕鎪彷彿窮天功捷如接猱健搏虎嫵媚清切歸深雄
六丁不取四天黑隂山直恐喧雷公
寄題翠樊亭(何斯舉所居)
何郎愛山知貴目不着芒鞋踏空谷誅茅結竹凾丈間
坐揖崔嵬遶江綠我亦尋幽不憚遠半世一身隨轉轂
峰巒過眼已成夢南北空嗟髀消肉羨公登亭如歷塊
睥睨乾坤輕一芥春繁嫵媚發竒姿秋淨孤高見真態
固知靜者自超詣世上憧憧良足隘智愚何止三十里
咫尺湏論百千界四時秀色供盤礴筆下雲烟醉中落
雕鎪苦欲覷天巧造物有靈應作惡蓬萊方壺或上下
紛紛陵谷今非昨倘令夸子與霄遁胸中頼有藏山壑
贈别竹西王彦升居士
參軍四壁生秋草鬢毛不似秋先老終隨烟霞學巢由
一室安能事除掃竹西舊說青雲客詩思長留意無極
塵埃不見㐮陽山頼有斯人道消息赤心照日青眼明
與君一見輸生平君去摩天學孤鳳我今飲海盤長鯨
雲車&KR0008;兮風馬休呼兒乞取千金裘明朝有句道不得
黃葉滿庭無限秋
行路難
江心蟠石蒼虬立山激江流浪頭急風昏月暗魚龍愁
電掣雲奔鬼神入船頭星斗天爲低夜潮生寒洲渚移
鳴舷鼓枻驚椘子危檣遠䌫號吴兒篙師咄咄自相語
明發扁舟繫何許半月行江十日風寸步家山隔秦椘
黃衫年少金雕鞍日高華屋春夢殘插花走馬咸陽道
世上空嗟行路難
舍弟以詩貸粟邵叔暘次其韻
於陵三咽不待糝重義輕身誠果敢首陽一死甘如飴
未覺此身真壈坎丈夫有志窮益堅肯爲猩唇賤昌歜
高門下筯羅甘珍大臠觜拌不供啖吾儕朝飯不謀夕
惟有生芻緣我斬富當學禮貧忌惻莫遺羈愁到顔色
兩公雖槁道則腴每食空多信何益縱令日興費萬錢
大似鵷鶵見鴟嚇我今藜藿還苦併尚喜剛腸柰燒炙
自營半飽固已勞忍取畿人重三尺去年避賊奔如流
百區不易金一鈎縣官布德速置郵奉行一律亡劣優
但知搜粟逃身尤吁嗟富民思故侯
獨宿昭亭山寺
山寒六月飛霜雪樓殿夜深鐘鼓歇琅玗無風萬戟閑
屋角明河挂天闕龍牙七尺玉壺冰炯炯神清夢不成
可憐幽絶無人共卧看雲頭壁月生
子美士曹送示梅花似表弟有詩因次其韻
春花先到詩翁家融和入木生妍華攀條不减隴頭贈
與我病眼增空花輕綃襯雪香未透月中妃子新來瘦
意態輕盈總不如孤芳雅合羣花右速令解盎傾彫胡
叩門換酒呼長鬚對花劇飲百不問此身如視秦人臞
一枝相惱已如許況及秀發連根株春工日夜正剪刻
東鄰(缺)好公知無會湏空腹貯好語醉中要看雲烟書
丞廳後圃雙梅一枝發和似表弟韻
漫游蹤跡成浮家一身四海驚年華不禁草木競時節
忽見雙幹排新花曉雲生寒日未透南枝半肥北枝瘦
就中一枝最先發浪蕊浮花敢居右山翁涉世如狼胡
功名日遠霜凌鬚與花同是江南客一笑爲解東陽臞
吟哦遶樹正百匝未放零落空殘株春風雜花儘明媚
此君風味懸知無雨中着子尚不惡可堪老葉繙虫書
歲後三日與羅叔共二郡似表弟席上分梅花
年後多韻得多字刻燭成
春風一夜如鳴鼉殘香暗粉驚辭柯新春三日駒隙過
花前百罸寧辭多男兒莫遣兩髩皤舉觴不飲理則那
酒酣不用吳姬歌短鬚尚足供吟哦坐中鮑謝偕隂何
語如韶濩參鳴珂鏗鏘入耳痊沉疴豈獨使我衰顔酡
我今官閑得婆娑遲明更上梅花坡
春日同遊梅花坡分韻賦詩坡字
春江曉鼓收更鼉筍輿催上西城坡嵩陽散人藍田吏
紫髯參軍三語羅機雲兄弟更竒絶杖藜雜沓行逶迤
孤芳冷蕊正明媚却笑桃李空繁多卑枝横路靄香陣
遠樹山林揚素波石腸冷淡老眼暗對此不忍空樽犧
四賓衮衮飲翻河扳花覆盞自起歌語劇嗔眉動輕皺
酒薰笑臉生微渦跳丸背我何太急誰爲返旆追羲和
商量嫩蕊暫留駐後來載酒無蹉跎
過魯公觀牡丹戲成小詩呈席上諸公
昨日花間風送雨淚臉凝愁暗無語今日花間天色明
向人豔冶百媚生雨中多思晴亦好日日看花被花惱
人間絶色比者誰漢宫飛燕開元妃輕顰淺笑各有態
淡粧濃抹俱相宜傳聞姚魏多黃紫醉紅不似當筵枝
移樽洗醆苦不早明日春光暗中老西齊居士心已灰
也向花前狂欲倒
虞仲通判以溪聲名軒約同賦
山根出泉瀉鳴玉上有蒼崖擎佛屋無風水石自撞觸
不盡潮音發寒谷宰官不是雲間陸舊識南泉生處熟
當軒大榜與名目平地重翻偃溪曲曲中時轉三妙語
一一音聲談佛祖喧豗噫視十方鼓萬壑風雷送烟雨
此聲不屬聞中取六鑿相攘竟誰主後來紛紛何足數
五乳峰頭曾賺舉山翁有耳百不聞團蒲曲几窮朝暮
何時沿溪掬寒綠掃葉煎茶睡初足
夜宿昭亭寺舍弟以公事歸城中與梅公澤邵
公序昆仲待月山亭取酒共飲明日舍弟有詩
次其韻
解衣夜泊靈山巔胡床待月松風前已令圓頂具白氊
更促方屨收青編茶甌過眼見樽俎蔬筯放手羅廿羶
清遊逸興在一舉騎鶴大勝揚州仙吾家小弟困薄領
到處鳬鶩長摩肩歸途遇酒成歎詠飛奴持送空聯翩
絶知勝境外塵躅誰可浪得麻姑鞭詩梅易邵真二妙
手拈羣書類蝸涎拉枯拾芥真戲事不待萬選知青錢
賸傾醇酎澆舌本要取金印纍纍懸
客誦故人劉立道梅花詩有懷用其韻以寄之
桑柘如錢柳如雪南村北村欲蠶月老翁飯飽摩腹行
白鷗自隨閑喚鉄扳花正恨顔色亁哦公七言毛骨寒
惜花不似愛詩苦即遣愁海回狂瀾公今爲郎尚黑髮
仕路不應嗟歇滅江頭官閑來雁多莫使故人書斷絶
春風步馬芳蘭臯思如哀鴻獨求曹幾時懷抱相對盡
桂漿酌㪷供詩豪
秋夜枕上偶成
七月西風捲殘暑砌外蕉梢响寒雨青蠅歛翼蜩收聲
樓上逢逢夜將午徽絃信手酒自傾一杯一杯宫羽成
醉頭着枕百事置夢殘睡足天未明
趙彦術於姑熟倅廳作寄傲軒請予爲詩寄之
王孫自古豪而迂五鼎不換一束書江城别駕轅下駒
升斗未足回清臞曉衙吏退誰與俱傍砌燕雀來將雛
室中塵凝生白虛竹色照座花連株南忩曲肱淨籧篨
軒忩勇往羲皇初淵明雖遠幾類拘輕去彭澤思吾廬
人生泛如風中桴況復蜕視千金軀公家舍屋爲補苴
政成訟簡日有餘斗酒近局聊相娛三年官滿鵲棄居
後來好事猶今吾至哉此樂陶不如
邵文伯得玉蘭於昭亭持以見遺因求詩爲作
長句
羲和呼龍曉耕烟斗挹沆&KR1197;膏瓊田青女剪刻了不睡
瑶草競秀爭春妍凝冰作膚露作臉蕙花蘭幹香蘅荃
仙人掌中太華小上有玉井開叢蓮雲璈舞鳳醉妃子
遺簮亂插春風前蓂花含(缺)月皎皎琪樹弄影霜鮮鮮清
氛皓態難比並世上草木誰能肩虞師老圃眼未識名
字不着三墳編山翁何從得此種一日萬口人爭傳我
慙形穢敢居側熟視眩轉心茫然遥聞嗇夫訪竒秀忍
使抱恨蓬蒿邊天衢五城白銀闕複道小苑通如纏何
人移植備採撥珊瑚碧樹根株連重瞳一顧雨露偏薰
爲叶氣被八埏家家擊壌歌豐年不但洗我沉疴痊
將至徽川道中作
平生愛山老山間行山怕盡去復還兹遊深入衆山囿
一日看盡平生山頗聞黃山最竒秀紫翠六六堆孱顔
端如啖蔗及佳境快意不復嘲天慳我生目力固有限
應接不暇愁躋扳要令胸次洞表裏掃盡礧塊羅烟鬟
山行遇雨
滄溟四乾青虬立碧雲摩霄高嶪岌六丁夜挽天河傾
石骨無塵露蒼濕長風吹雨不成絲飛鞚衝山帶烟入
羲和回馭還青冥布榖催耕喚春急
黃山在歙郡之北雄麗傑出可與嵩少爭衡世
傳黃帝與浮丘容成公鍊丹其下功成仙去南
有紫陽蓊欎相望唐景雲中仙人許宣平舊隱
也伯氏來倅之始鋤荒聚礫爲臺數仞攬二山
之秀既成予自宣來乘高四顧飄然有凌雲意
思電旌風馭朝夕往來其間作歌以招之云
髯龍飛空去雲急雨翁蹋雲挽龍入猩啼鶴怨凝春愁
三十六峰黛鬟濕紫陽照空天夜明棲烟採玉唐宣平
碧桃自熟人自遠千秋月露含凄清璜臺十成架蘭芷
花風吹樓蔓香起青霓叩閽帝下遊挹斗扳箕荐瓊醴
南山北山朝莫青關岫幌開鱗鱗衆真胡爲駕凌冥寄
言流星盍歸只宰官自是騎鯨李
夏日邀客飲月下偶作
晴空倒挂秋江平仙人攜盤上青冥珊瑚無根倚霄漢
影落夜水魚龍驚流金焦土天六月腹欲生茵頭生蝇
恍然坐我風露下濯以三峽吞層冰稍收瓜李入飣餖
凍酎照盌玻璃明吳歈始作蛙蝇閙巴管一洗鸞鳳清
孤光當天萬象出斥去不御悲長檠人生重如參與商
短鬚數挽驚飛霜但願月明酒如江與君急管催羽觴
酒酣拔劒起爲夀劒光稜稜入牛斗不放浮雲變蒼狗
夏日登臺晚雲層疊若衆山狀伯氏令賦詩因
成長韻
陽光潑血汗交頤晚日政與長空宜海神遊戲出霮䨴
風伯退聽停嘘吹初如炎官火傘動漸若寒露冰壺欹
九烏堕翼天地暗六鰲矯首山川隨飛來一峰横突兀
競秀萬壑排參差岱宗坡陀太華小少室破碎終南低
深谷婉麗發春態高骨磊落呈秋姿峰青盤螺綰新髻
水碧分暈浮修眉鸞翔鳳翥露纖巧虎踞龍蟠驚崛竒
觀臺彷彿隱仙聖樓閣縹緲生蛟螭誰於天宇弄顯晦
力與地險論高卑盪胸稜稜各騰踏翻手冉冉爭奔馳
平生脚底識南北此日眼界迷東西身輿欲上白銀闕
風馭不假青雲梯三薰三沐謝世事一丘一壑真吾栖
捫參歷井不憚遠直恐夜半潛推移
夏日同伯氏畢裕之守一程國材遊天寧登西
山國材有詩次其韻
遊輪走朱蓋飛碧路如羊腸山虎脊竒觀似多多牛毛
塵服輕於一狐腋禪房借枕空函丈野磴榰笻座盈尺
隂崖日淡春杲杲老樹風悲秋索索丈人適意屢傾蓋
舍者㤀形或爭席已澆茗盌攬文字不捉冰紈凍絺綌
飲中得仙思季真方外分曹笑無奕棋鋒未接已爭遁
筆陣將收猶請益(是日守一圍碁大勝國材作十六韻余請二十韻)一生苦心太
多事半日閑身要投隙急呼隔水破烟艇更着穿雲躡
山屐晴巒隂障淺深畫斷渚連洲耦竒畫愚公百念久
灰冷妄境多岐自冰釋閉門終欲老石經煮鼎無心轉
金液舁籃二子已能步對影三人不邀客蝇頭比富五
頃田蝸角猶寬一區宅飽諳世態罷整冠脱略塵緣等
遺舄已甘流落卧深林肯作紛紜踏長陌紫陽峩峩百
步近白水粼粼一溪隔床頭吟蛩已催候枝上鳴蜩行
削迹相期日日曉脂車去待山頭霜月白
遊龍潭
秦山破碎天上來女媧仙去空崔嵬中懸鳴玉二千尺
下有百尺青銅開居龍變化出嘘吸雨暗雲昏鬼神入
我來坐石秋水閑雲影扶䟱落空濕浮丘容成不可俟
摩挲青壁著名字兩翁下遊會有時訪我鍾陵五松寺
風鴈行
閩山蒼蒼江水長鴻鴈北去隨春陽天寒野暗烟樹濕
雨急風高驚斷行前飛一鴈鳴且顧後飛一鴈悲獨翔
傷心極目暮雲碧兄弟南北俱相望
蹈元作詩謂僕不當以蓮爲嫵媚而有偶有現
空相之語復次韻以效齊物之說
登天不登山觀海不觀水認苗須認根論士須論世君
以空說蓮無乃涉瓜李我以蓮喻色亦墮綺語戲二罪
一狀領政坐各有以一以清淨觀一以富豔棄不知真
色中即是大空耳物生天地間各以形自媚若云皆實
相斯理恐無謂君詩如烏有我詩類亡是得失付之塞
上翁對花大嚼金壺空
僕和蹈元蓮竹之什意在譽竹於蓮有投鼠之
嫌明復知縣有作姑兩可之他日蹈元邀客置
酒花下予不得無媿復用前韻以謝花云
藍田官舍碧山裏南北紅蕖照明水公餘喚客坐晚凉
不獨桃源真避世舉杯欲酌還自愁退之慙花不御李
却持巵酒起謝花我亦前言聊一戲就令嫵媚正不惡
更向鄭公觀所以世情好惡苦不常富貴相親貧賤棄
與花俱是天涯人萬事要同風過耳花聞我語爲觧顔
一笑凝然作川媚主人有酒君但傾對花不飲竟何謂
宰官况有弄丸手坐觧兩家歸兩是花神莫浪疑山翁
翁心壁月當寒空
再和明復蹈元之什
湓江散吏來萬里借屋僧房冷如水支頤一束儻會心
容膝數椽真傲世大而無用澗底松過者不顧道傍李
賣刀買犢愧老農汲水埋盆作兒戲畫墁求飽人共嗤
懷璧雖珍吾不以宰公政明一善收丞公聲同衆瑕棄
酌酒時澆磊塊胷傳歌爲洗滛哇耳坐中冰雪回冬臞
句裡雲烟發春媚我慙匪報正羞縮君肯包荒過稱謂
葛藤更與話短長菽麥安能辨非是但聞古來說龐公
搬柴運水不談空
會飲得助亭分韻得千字
長松下蔭八尺椽四壁不礙萬里天水邊笙簧成兩部
月裏山河收大千山中宰相塵中仙杯如流星酒如泉
饑蟬暝鳥莫浪語淨掃綠苔共醉眠
君用承事載酒筠谿上分韻得竹字
高荷蓋水臨風曲美人却扇耀紅玉溪翁愛之看不足
密竹隂中坐幽獨南鄰新醅手自灑貯以䲭夷轉山腹
折松掃雲謝羇束近水亭臺晚香馥峰巒中央帖寒玉
影落杯心卧山綠長瓶縱横醆未覆更遣長鬚隔籬贖
酒酣歌罷睡已熟覺來星稀斗插屋人間此景眼未觸
只欠桓伊弄霜竹
與何西仲秉燭飲梅下
山茶著包大如繭初見寒梢一花展強將老眼趁年華
日日芒鞋踏苔蘚花神似苦山翁催不問春風有深淺
樹頭紛紛弄月明雪裡瓊瑶亂裁剪癡(缺)公事無了時與
花拚作十日期闌風伏雨恐相逼夜傍花隂燒燭隨攀
條嚼蕊興不盡滿把自摘香傳衣星星霜鬢簮不得小
撚疎英翻酒巵兒童莫作吳歈聲山翁正與花神盟生
愁一片風飄零留取北枝寬作程
送鄒德久還鄉在福唐作
長松瑟瑟搖悲風方床冷枕鳴秋蛩短衾客子起孤悶
平明歸思如春鴻我家君家各陽羨夢寐不聽閩山鐘
自從敵馬飲江水去住彼此隨飛蓬那知萬里一樽酒
碧雲落日聊春容野林秋淨山更遠樓殿突兀藏丹楓
銀鈎玉筯光照座高歌大笑聲摩空長亭著鞭莫太早
愁色正在登臨中一身四海會面少况我與子俱成翁
徑須留作千日醉坐看春風舒少紅
諸公送行
儒生自信一束書持以遊世觸事迂十步倒行一步立
公家不辨私家臞壯無早計老更拙宜去不去饑所驅
春風力回俗士駕政恐猿鶴譏逃逋燈前酌酒頼公等
一笑未徹還送予飛接雙翼送好語似欲挽我聯冠裾
那知物理有不可欲置萬里笞黔驢人言此雲無此雨
安用吻舌勞分疎筠山如盤溪如愚區有瓜芋水有魚
頡羹赤脚踏長鬚醉步密竹交相扶絶知君家一事無
肯為老翁聊巾車古人命駕成斯須已催小槽壓真珠
春送楊彦侯赴試建陽用曾南豐湖水碧韻
人生不合留飛黃驪駒夜發生悲凉馬蹄着沙去莫挽
一日萬里風雲翔月明霜枝挂秋香桂宫高架辛夷梁
長梯摘日豈憚遠世上不數瓊瑶光我今官閑賦江海
老驥識路何由驤昂霄氣槩看公等金印入手真毫芒
更謀濁酒盡清夜晚鼓徑欲催行装
次韻碩夫池亭賞蓮
胡床麈尾揮長柄風和入座花容靚乍開還合晚照中
修竹佳人倚春暝此間此景樂最深世路好惡君酌斟
下車何必笑馮婦投杼未免疑曾參江山信美來者稀
淵明獨與田父違誰云寧食艾三㪷不如杯行莫停手
再次前韻
玉井花開十丈柄天真不比鉛華靚長梯摘實埋金沙
碧甃吹香徹朝暝風篁為我清夜吟拍浮酒泉不用斟
酒酣喝月下寒綠玻瓈影底羅觜參江妃水仙(間)尚稀凌
波挽客亦重違得錢何須問升㪷為君更試持螯手
黎道人自長沙入閩觧石見之論易頗有所得
自言居醴陵山中有田廬飬魚種竹可以卒歲
作取足庵義方堂優游其間藏書教子甚樂也
遽還求詩贈之
兩脚不踏咸陽塵兩眼不逐瀟湘春胸中乾坤照萬古
竒偶縱横何足數閉門有竹食有魚遺子有田家有書
一生可了心自足世上紛紛謾榮辱
次韻似表弟卜居惠山
梁溪舊隱吾家紳石苔猶鎖松間門向來兄弟寄觴詠
日月轉轂相朝昏自君之别各千里萬金誰與通寒溫
棣華春遲風雨書雁字月冷蒹葭村似聞經作買山計
歸夢已泊松江垠吾衰久矣尚能飯荷插豈憚終歲勤
獨無頃田占負郭坐食病粟慙君恩平生一壑志願畢
不求華屋装泉石僧忩到處即爲家柏子烟中聽鼻息
子今白髮頭尚希未至閿鄉老王室背山築室不必多
待我來鳴去前(缺一字)野蠶成繭真自纏黃蜂作脾爲誰力
肱嘗三折飽更事肯信謀身有長策君不見子猷借居
種竹聊自娛有屋大竒無亦得
粹之載酒南山僕與子壻軰乘小舟烟雨中絶江
而來飯罷復過東閣道舊論文頽然經醉歸時
夜潮已平雖雲隂未觧而月白可鑑烟林水嶼
盡在目中良久急雨繼作通夕不止欹卧紙帳
中了不成寐因作
海神遊戲千林昏近山楓櫟丹黃分船頭着處翠隂重
屐齒一過留苔㾗鄰翁酌我苦短晝下夜為尊起為夀
公榮可飲次公狂不假朱絲轉長袖燈前白髮懷抱開
與子臭味今陳雷隙居勿起故時念一笑沙際邀春回
密雲不陳霜月明枯樹欲沒江潮平歸來卧聽墻壁語
萬壑松風瀉簷聲
次韻葉觀文送杏花
春風不與寒威爭輕雷自轉驚羣萌紛紛桃李厭開謝
杏萼一吐增雙明吾儕小人不敢觸走送夜閤浮杏傾
平明七字爲題品蠻觸不戰收降兵哦詩正喜涵清冰
攀條已恨飛紅英愛花不似愛詩苦世上餘物俱無情
使君喚客有高致半道未許杯盤成舁籃日月走臺皂
不用二字邀門生長檠照席語傾座一笑轉我蒼顔頳
更窮山水訪禪寂欲去政恐譏兼并
和表之清隂亭作
西山朝來多爽氣露沐風梳發新翠洩雲無力占山腰
初日分光上山背遠山蒼茫近山紫四面鐘魚談佛事
人間那得山爲城玉亰聯錦互相似先生結廬待三顧
道合寧論入宫妒肯為閩山得得來蠟屐深尋九霄路
詩成逸興横太清平明更作支提行會須佳處吞八九
歸去與君增眼明
季申樞密設醴具素以待諸客表之有詩次其
韻
擊鮮舉白不厭深高燒銀燭花成隂不如伊蒲雜棃栗
數翁共話千古心夜闌相對如夢寐靜聽墻壁生潮音
我方逃禪君莫斟歸來星稀月初沉
題葉子寧林巢
誰穿空翠開蜂房尺欄寸徑一肘墻主人官閑若避俗
北忩高卧追羲皇客來初騎果下馬側身却轉花邊廊
新成桃李礙倚杖旋徹戸牖留飛觴欲眠姑去甘晝寂
不醉無歸拚夜長使君早有冲天志略展風翰無地
試已知齊物觀世間小卜一枝聊自戲坐中香穗亂雲
影睡起花甘攪禪味鷄蟲得失何足論鵬鷃升沉了無
意昔人掩鼻恐不免天與公才那可置清霜萬里看横
秋莫作南柯始封計
案上梅天寧禪房作
横枝當案雪未融夜忩印月影若空人憐太瘦不奈冷
自抱幽獨無愁容春風雜花豈不好一笑難與孤芳同
寧來作伴管城子靜炷沉水聽號松
送李仲和之泉南其子官所
吾宗逹士人所嗤官居自視如雞棲十年借屋作僧夢
魚鼓聲中長抱饑撑腸但有黃卷語壘磈盡掃胸中竒
一朝起就綵衣飬喜氣已覺生鬚眉阿龍官清酷似父
五斗未足供朝糜芝蘭正喜在階砌詩禮自可娛庭闈
願言早試餐玉法富貴似與長年期我今衰白心更老
結習尚餘傷别離薰風南浦欲分手菡萏未折凌波姿
徑須痛飲破愁本酒醆旋折長荷絲
寄題向伯恭侍郎企疎堂
太冲扶策招隱士德璋移文謝逋客欲分勝地高世流
未辨賢愚相什百薌林居士人中珍胸中不點元規塵
平生絶口向阿堵能使地上流錢神紫荷曉直動天語
晝日駢蕃不如雨急流乃作尺蠖盤唾手功名何足取
歸來結屋清江干十十五五忩岩巒北忩岸幘夏日靜
夜雨對客春杯寒漢廷宫傅計不早篤老辭榮身已槁
那知黑髮踐亨衢脱身紛紜事幽討華堂未用標新目
兩翁政自晞高躅更從碧眼問入鄽却訪赤松求辟榖
送族甥遊學臨安
薰風未放槐花黃舉子技癢撩枯腸短衾不眠中夜起
鷄鳴刷羽摩參商山行未盡趁落日夜榜欲去驚鳴榔
男兒胸中小天下大笑鑿石分餘光君今懷璧自荐逹
筆端娓娓陳虞唐明時三面網英俊平地一日看騰驤
青錢淡墨何足慕闊步直入鴛雛行歸懸金印大如斗
里官負弩驅旗槍向來絃歌久未效即遣士氣俱軒昂
吾衰不能效犖确尚能扶履㩦壺漿
和董端明大野漁父圖
一葉扁舟漾廣津無心鷗鳥遠親人蘋蓼岸静投綸危
坐初無一點塵
釣艇夷猶一葦横烟波萬頃寄餘生春雨歇暮霞明零
亂溪花墮玉英
撇棹歸來起暮凉樂哉誰復慕軒裳横短笛罷鳴榔紅
藕花繁作陣香
木落漁村載酒過綠波萍藻鱖魚多拚醉飲儘顔酡不
負平生笠與簔
玉樹瓊田瑩滑清短篷飄洒動吟情魚換酒樂升平聞
道君王日聖明
卧月眠風樂有餘蒹葭處處釣重湖斟魯酒鱠鱸魚一
片家風入畫圖
筠谿集卷十三
