筠谿集卷九宋李彌遜撰
議古
張騫使月氏
張騫建元中為郎時匈奴降者言匈奴破月氏王以其
頭為飲器月氏遁而怨匈奴無與共擊之漢方欲事滅
胡聞此言欲通使道必更匈中迺募能使者騫以郎應
募使月氏經匈奴得之傳詣單于留騫十餘歲予妻有
子然騫持漢節不失後亡鄉月氏至大夏竟不能得月
氏要領復從羌中亡歸漢拜騫太中大夫初騫行時百
餘人去十三歲惟二人得還騫身所至者大宛大月氏
大夏康居而傳聞其旁大國五六具為天子言其地形
所有騫曰臣在大夏時見卭竹杖蜀布問安得此大夏
國人曰吾賈人往市之身毒國身毒國在大夏東南可
數千里其俗土著與大夏同而卑濕暑熱其民乘象以
戰其國臨大水焉以騫度之大夏去漢萬二千里居西
南今身毒又居大夏東南數千里有蜀物此其去蜀不
遠矣今使大夏從羌中險羌人惡之少北則為匈奴所
得從蜀宜徑又無寇天子既聞大宛及大夏安息之屬
皆大國多竒物土著頗與中國同俗而兵弱貴漢財物
其北則大月氏康居之屬兵彊可以賂遺設利朝也誠得
而以義屬之則廣地萬里重九譯致殊俗威德徧於四
海天子欣欣以騫言為能迺令因蜀犍為發間使四道
並出出駹出冉出徙出卭𤏡皆各行三千里其北方閉
氐莋南方閉嶲昆明昆明之屬無君長善寇盜輒殺略
漢使終莫得通然聞其西可千餘里有乘象國名滇越
而蜀賈姦出物者或至焉於是漢以求大夏道始通滇
國初漢欲通西南夷費多罷之及騫言可以通大夏迺
復事西南夷
議曰漢武好大喜功外事西夷張騫鑿空以開
西南之役自是遣誅求之使興問罪之師殆無
虚歲中國殊方并受其弊闢草萊任土地罪不
至是也然騫身所至者五六國留匈奴十有餘
歲持漢節不失不為不難矣向使移其賢勞奉
國之誠敦恭儉本仁義内正君失外除民患垂
紳正笏為社稷臣與其捐軀絶域以萌後患相
距豈不懸絶哉欲為臣盡臣道在所擇而已
嚴助請救東甌
漢武帝建元三年閩越舉兵圍東甌東甌告急於漢時
武帝年未二十以問太尉田蚡蚡以為越人相攻擊其
常事又數反覆不足煩中國往救也自秦時棄不屬於
是嚴助詰蚡曰特患力不能救德不能覆誠能何故棄
之且秦舉咸陽而棄之何但越也今小國以窮困來告
急天子不振尚安所愬又何以子萬國乎上曰太尉不
足與計吾新即位不欲出虎符發兵郡國迺遣助以節
發兵會稽會稽守欲距不為發兵助乃斬一司馬諭意
指遂發兵浮海救東甌未至閩越引兵罷
議曰甌粤在漢居中國之外俗悍喜鬭臣叛反
覆有急則請救天子田蚡之策固未為失而助
力陳必救之說者豈不以王者無外尺地一民
皆在所保不可以遠而遂棄乎苟不推恩以及
四海則屛翰之邦幾何而不資蠻夷腹心之地
幾何而不惠盜賊今日棄一邑明日棄一城舉
咸陽而棄之不為異也日蹙國百里詩人所以
為大壞之刺可不懼哉
公孫弘禁民毋得挾弓弩
公孫弘武帝時為丞相奏言民不得挾弓弩十賊彍弩
百吏不敢前盜賊不輒伏辜免脱者衆害寡而利多此
盜賊所以蕃也禁民不得挾弓弩則盜賊執短兵短兵
接則衆者勝以衆吏捕寡賊其勢必得盜賊有害無利
則莫犯法刑錯之道也臣愚以為禁民毌得挾弓弩便
上下其議吾丘夀王對曰臣聞古者作五兵非以相害
以禁暴討邪也安居則以制猛獸而備非常有事則以
設守衛而施行陣禮曰男子生桑弧蓬矢以舉之明示
有事也孔子曰吾何執執射乎大射之禮自天子降及
庶人三代之道也詩云大侯既抗弓矢斯張射夫既同
獻爾發功言貴中也愚聞聖主合射以為教矣未聞弓
矢之為禁也且所為禁者為盜賊之以攻奪也攻奪之
罪死然而不止者大姦之於重誅固不避也臣恐邪人
挾之而吏不能止良民以自備而抵法禁是擅賊威而
奪民救也竊以為無益於禁姦而廢先王之典使學者
不得習行其禮大不便書奏上以難丞相詘服焉
議曰始皇殺豪俊銷鋒鏑以固萬世之業而陳
涉起阡陌偏袒一呼天下嚮應斬木為兵揭竿
為旗以亡秦烏在其兵甲堅利耶為國者苟德
教足以感人刑政足以制衆雖賞之不竊不然
欲禍亂之弭難矣公孫弘為相不知出此而欲
禁挾弓矢以除盜夀王謂是擅賊威而奪民救
也誠哉腐儒之術乖疏一至於是而後世語治
者尤而效之抑又甚焉如寓兵於農三代之政
也而曰勤民於野盜賊必蕃玩近代之弊而廢
累古不易之法亦可謂不知務矣
徐樂言土崩瓦解之勢
徐樂燕無終人也上書曰臣聞天下之患在於土崩不
在瓦解古今一也何謂土崩秦之末世是也陳涉無千
乘之尊疆土之地身非王公大人名族之後鄉曲之譽
非有孔曾墨子之賢陶朱猗頓之富也然起窮巷奮棘
矜偏袒大呼天下從風此其故何也由民困而主不恤
下怨而上不知俗已亂而政不修此三者陳涉之所以
為資也此之謂土崩故曰天下之患在乎土崩何為瓦
解吳楚齊趙之民是也七國謀為大逆號在稱萬乘之
君帶甲數十萬威足以嚴其境内財足以勸其士民然
不能西攘尺寸之地而身為禽於中原者此其故何也
非權輕於匹夫而兵弱於陳涉也當是之時先帝之德
未衰而安土樂俗之民衆故諸侯無境外之助此之謂
瓦解故曰天下之患不在瓦解由此觀之天下誠有土
崩之勢雖布衣窮處之士或首難而危海内陳涉是也
况三晉之君或存乎天下雖未治也誠能無土崩之勢
雖存彊國勁兵不得還踵而身為禽吳楚是也况羣居
百姓能為亂乎此二體者安危之明要賢主之所留意
而深察也
議曰天下者大器也置諸安則安一失其平則
欹欹而不已則傾傾而不已則覆矣故聖人持
以三綱範以四維防微杜漸害政者必去懼其
蔓之難圖秦有土崩之勢豈一朝一夕之故哉
使七國之患不已瓦解之勢不收將不至於土
崩乎而樂曰天下之患在於土崩不在瓦解吾
未之聞也
吾丘夀王奏起上林苑
漢武自初即位招選天下文學材智之士待以不次之
位四方多上書言得失自衒鬻者以千數上簡拔其俊
異者寵用之嚴助最先進後又得吳人朱買臣趙人吾
丘夀王蜀人司馬相如平原東方朔吳人枚臯濟南終
軍等並在左右每令諸大臣辨論中外相應以義理之
文大臣數屈焉然相如特賞賜終不任以事也朔亦觀
上顔色時時直諫有所補益是歲上始為微行乃私置
更衣從宣曲以南十二所夜投宿長楊五柞等諸宫上
以道遠勞苦又為百姓所患乃使太中大夫吾丘夀王
舉籍阿城以南盩厔以東宜春以西提封頃畮及其賈
直欲除以為上林苑屬之南山夀王奏事上說稱善時
東方朔在傍進諫以為三不可夫商作九市之宫而諸
侯畔靈王起章華之臺而楚民散秦興阿房之殿而天
下亂臣逆盛意罪當萬死上乃拜朔為給事中然遂起
上林苑如夀王奏
議曰惟士長於應變而或貪功以過舉賢者可
以勵俗而或靜退以緩事故艱難之時則急於
智謀持守之際則尊尚德義隨時濟務不得不
爾至於士之飾文采富辭章長辨論雖粉澤王
猷羽儀士類世不可無其或專信偏聽付以重
任鮮不敗者漢武喜用儒術而其所簡拔雖號
一時俊異類非忠厚方正之士豈特於將順匡
救有所不足而持論不根競自衒鬻伺意邀寵
啟其非心為害深矣以帝之睿智英特方初踐
阼勇於為治若泉之始達東決東流西決西流
善惡可致也使左右之人陳謨納誨皆知根本
帝王之道以輔其德則異時窮奢黷武之習轉
而為恭儉仁厚之風治功之隆將無愧於商周
矣惜之哉
何武召見廬江長史
漢何武為揚州刺史二千石有罪應舉時奏其餘賢與
不肖敬之如一是以郡國各重其守相州中清平初武
為郡吏時事太守何夀知武有宰相器以其同姓故厚
之後夀為大司農其兄子為廬江長史時武奏事在邸
夀兄子適在長安夀為具召武弟顯及故人楊覆衆等
酒酣見其兄子曰此子揚州長史材能駑下未嘗省見
顯等甚慚退以謂武武曰刺史古之方伯上所委任一
州表率也職在進善退惡吏治行有茂異民有隱逸迺
當召見不可有所私問顯覆衆強之不得已召見賜巵
酒歲中廬江太守舉之其守法見憚如此
議曰奉法繩吏刺史職也唯不屈於要權不移
於親暱然後於職為稱武為刺史法行於二千
石不輕召見一吏有所私問然終不能拒夀之
託非以其要且暱歟巵酒固未足以示私而由
是得廬江之舉謂之公可乎史稱守法見憚余
於是惑之
光武聽羣盜自相糾擿
光武十六年郡國大姓及兵長羣盜處處並起攻劫所
在害殺長吏郡縣追討到則解散去復屯結青徐幽冀
四州尤甚於十月遣使者下郡國聽羣盜自相糾擿五
人共斬一人者除其罪吏難逗留回避故縱者皆勿問
聽以禽討為效其牧守令長坐界内盜賊而不收捕者
又以畏懦捐城委守者皆不以為負但取獲賊多少為
殿最唯蔽匿者乃罪之於是更相追捕賊並解散徙其
魁帥於他郡賦田受廩使安生業自是牛馬放牧邑門
不閉
議曰盜賊之發始於貧窮乘法令廢弛之後至
其蔓則難圖也自古衰亂之餘天下蠭起矣書
曰撫我則后虐我則讎讎我則為寇后我則為
民創業之君在於所以撫御之而已必曰鋤治
之盡根株乃止是使無遺民也御之在制以法
撫之在懷以恩爵禄固不可以人及給田受廩
俾安生業還為吾民斯所以懷之也建武之詔
其得撫御之方歟
賈復與寇恂結友
後漢建武二年賈復南擊召陵新息平之復部將殺人
於潁川太守寇恂捕得繫獄時尚草創軍營犯法率多
相容恂戮之於市復以為恥還過潁川謂左右曰吾與
寇恂並列將帥而為其所陷今見恂必手劍之恂知其
謀不欲與相見姊子谷崇曰崇將也得帶劍侍側卒有
變足以相當恂曰不然昔藺相如不畏秦王而屈於廉
頗者為國也乃敕屬縣盛供具儲酒醪執金吾軍入界
一人皆兼二人之饌恂出迎於道稱疾而還復勒兵欲
追之而吏士皆醉遂過去恂遣谷崇以狀聞帝乃徵恂
恂至引見賈復先在坐欲起相避帝曰天下未定兩虎
安得私鬭今日朕分之於是並坐極歡共車同出結友
而去
議曰國難未除王業未定忠臣義士所宜捐軀
徇國公爾忘私之時而復以一朝之忿忘其非
義以死報怨恂能不用谷崇之言屈於所辱以
濟國事二子之賢否相去遠矣光武一言而兩
家之難解折英雄之氣收豪傑之心眞帝王略
也
寇恂斬高峻使皇甫文
後漢隗囂將高峻擁兵據高平第一耿弇等圍之一歲
不拔帝自將征之峻猶不下帝遣寇恂往降之恂奉璽
書至第一峻遣軍師皇甫文出謁辭禮不屈恂怒將誅
之諸將諫曰高峻精兵萬人率多彊弩西遮隴道連年
不下今欲降之而反戮其使無乃不可乎恂不應遂斬
之遣其副歸告峻曰軍師無禮已戮之矣欲降急降不
欲固守峻皇恐即日開城門降諸將皆賀因曰敢問殺
其使而降其城何也恂曰皇甫文峻之腹心其所取計
者也今來辭意不屈必無降心全之則文得其計殺之
則峻亡其膽是以降耳諸將皆曰非所及也
議曰皇甫文峻之腹心也懷不廷之謀抗方張
之敵乘其不虞而誅之兵法所謂先人有奪人
之心降之必矣夫利害之機常隱於衆人不見
之地一投其會盤根錯節迎刃自解不能猶治
絲而棼之後雖盡力難為工矣恂之智決矣豈
諸將所能及哉
岑彭水戰破蜀兵於荆門
建武十一年三月帝遣吳漢等發荆州兵與岑彭會荆
門彭裝戰船數十艘吳漢以諸郡棹卒多費糧糓欲罷
之彭以為蜀兵盛不可遣上書言狀帝報彭曰大司馬
習步騎不曉水戰荆門之事由征南公為重而已彭令
軍中募攻浮橋先登者上賞於是偏將軍魯竒應募而
前時天風狂急魯竒船逆流而上直衝桴橋而攅柱鈎
不得去竒等乘勢殊死戰因飛炬焚之風怒火盛橋樓
崩燒彭悉軍順風並進所向無前蜀兵亂溺者數千人
長驅入江關令軍中無得虜掠百姓爭開門降引兵乘
利攻破平曲收米數十萬石
議曰主帥之權不可分分則號令不一籌策不
專矣號令不一則下無所適從而紀律廢籌策
不專則臨敵二三而機會失非制勝之道也故
遣將謀帥古人所重非其才不以輕付一假之
柄君命有所不受乃能盡其忠謀而責以成效
荆門之事一由征南而吳漢不能間遂收破蜀
之功光武可謂善將矣
竇融等歸光武
竇融等聞光武威德心欲東向以河西隔遠未能自通
乃從隗囂受建武正朔囂外順人望内懷異心使辯士
張玄說融等曰更始事已成尋復亡滅此一姓不再興
之效也當各據土宇與隴蜀合從高可為六國下不失
尉佗融等乃召豪傑議之其中智者皆曰今皇帝姓名
見於圖書自前世博物道術之士谷子雲夏賀良等皆
言漢有再受命之符况今稱帝者數人而雒陽土地最
廣甲兵最彊號令最明觀符命而察人事他姓殆未能
當也衆議或同或異融遂決策東向遣長史劉鈞等奉
書詣雒陽帝見鈞歡甚禮饗畢乃遣還賜融璽書曰今
益州有公孫子陽天水有隗將軍方蜀漢相攻權在將
軍舉足左右便有輕重以此言之欲相厚豈有量哉欲
遂立桓文輔微國當勉卒功業欲三分鼎足連衡合從
亦宜以時定天下未并吾與爾絶域非相吞之國今之
議者必有任囂效尉佗制七郡之計王者有分土無分
民自適已事而已因授融為涼州牧璽書至河西皆驚
以為天子明見萬里之外
議曰王者之興雖本天命必有威烈德惠感服
人心使之向風内附不然四方萬里之遠同力
同德未易悉以戰勝而攻取也融等内懷二心
遠在西河之外慕漢威德決策東鄉顧可以力
致哉向使號令不明兵甲不備有土地而日以
侵削廢人事徇天時蕭牆之内將不能保欲以
禦強制遠豈不難乎
董宣殺湖陽蒼頭
後漢董宣為雒陽令湖陽公主蒼頭白日殺人因匿主
家吏不能得及主出行以奴驂乘宣於夏門亭候主駐
車叩馬以刀畫地大言數主之失叱奴下車因格殺之
主即還宫訴帝帝大怒召宣欲箠殺之宣叩頭曰願乞
一言而死帝曰欲何言宣曰陛下聖德中興而縱奴殺
人將何以理天下乎臣不須箠請得自殺即以頭擊楹
流血被面帝令小黃門持之使宣叩頭謝主宣不從彊
使頓之宣兩手據地終不肯俯主曰文叔為白衣時藏
亡匿死吏不敢至門今為天子威不能行一令乎帝笑
曰天子不與白衣同因敕彊項令出賜錢三十萬宣悉
以頒諸吏由是搏擊豪彊京師莫不震慄
議曰王者示天下以公而湖陽縱奴殺人釋而
不治可乎宣下臣也乃能奉法盡職必行而後
已殺之則不辭辱之則不可賜之金則頒諸吏
眞彊項哉光武豈不愛公主而惜一令蓋欲示
公天下而杜撓法害政之漸爾號令之行多屈
於親貴忠直之操多奪於高明使執法如董宣
任下如光武何憂乎天下之不治乎
光武徵周黨等至京師
建武五年詔徵處士太原周黨會稽嚴光等至京師黨
入見而不謁自陳願守所志博士范升奏曰伏見太原
周黨東海王良山陽王成等蒙受厚恩使者三聘乃肯
就車及陛見帝廷黨不以禮屈伏而不謁偃蹇驕悍同
時俱逝黨等文不能演義武不能死君釣采華名庶幾
三公之位臣願與坐雲臺之下考試圖國之道不如臣
言伏虛妄之罪而敢私竊虛名誇上求高皆大不敬書
奏詔曰自古明王聖主必有不賓之士伯夷叔齊不食
周粟太原周黨不受朕禄亦各有志焉其賜帛四十匹
罷之帝少與嚴光同遊學及即位以物色訪之得於齊
國累徵乃至拜諫議大夫不肯受去耕釣於富春山中
以夀終於家王良後歴沛郡太守太司徒司直在位恭
儉布衣瓦器妻子不及官舍後以病歸一歲復徵至滎
陽疾篤不任進道過其友人友人不肯見曰不有忠言
竒謀而取大位何其往來屑屑不憚煩也遂拒之良慚
自後連徵不應卒於家(出資治通鑑)
議曰否之初六以其彙貞象曰志在君也夫士
貴有所不為謂其能有為也光武中興漢業賢
能並起是可為之時而數子者方牢辭遠引潔
已自私不拔一毛以利天下美則美矣顧何補
於治忽哉然方之釣虛名取大位忠言竒謀不
見信於朋友抱愧以死尚庶幾焉至於子房取
天下付高祖而為赤松之遊安石起東山之卧
而晉祚賴以永久進退出處之間後世無得而
踰矣
班超斬虜使
後漢竇固使假超與從事郎恂俱使西域超行到鄯善
鄯善王廣奉超禮敬甚備後忽更疎懈超謂其官屬曰
此必有北虜使來明者睹未萌况巳著耶乃召侍胡詐
之曰匈奴使來今安在侍胡惶恐曰到已三日去此三
十里超已閉侍胡悉會其吏士三十六人與飲酒酣因
激怒之曰卿曹與我俱在絶域今虜使纔數日而王廣
禮敬即廢如令鄯善收吾屬送匈奴骸骨長為豺狼食
矣超曰不入虎穴不得虎子當今之計獨有因夜以火
攻虜使不知我多少必大震怖可盡殱也滅此虜則鄯
善破膽功成事立矣衆曰當與從事議超曰從事文俗
吏聞此必恐而謀泄衆曰善初夜超遂將吏士往奔虜
營順風縱火前後鼓噪虜衆驚亂斬其使及從士三千
餘級衆百許人悉燒死明日乃還召鄯善王廣以虜使
首示之一國震怖廣叩頭願屬漢無二心遂納子為質
因復使超使於寘是時匈奴遣使監護於寘王國超既
至其王廣德禮意甚疎又其俗言巫巫言神怒欲求漢
使騧馬祠我廣德遣國相私來就超請馬超密知其狀
令巫自來斬其首送廣德因責讓之廣德素聞超在鄯
善誅滅虜使大惶恐即殺匈奴使者而降超於是諸國
皆遣子入侍西域與漢絶六十五載至是乃復通焉
議曰班超提數十衆深入異域懸命它國而能
斬使樹威俾兩國落膽内附遂通西域可謂不
辱君命矣夫人各有能有不能任當其能則衆
人所甚難且優為之超之功可致也苟非其才
而責以重任雖天下之勢擁九有之師束手自
持受制遠虜矣利害之相去何啻什伯耶李綘
為憲宗言任賢豈容易哉信夫
陳珪說魏武圖吕布
袁術稱帝於夀春遣使者告吕布因求迎婦陳珪說布
絶婚遣珪子登詣曹操會操遺布書深加慰納布大喜
即遣登謝恩登見操因陳布勇而無謀輕於去就宜早
圖之操曰布狼子野心誠難久養非卿莫究其情偽即
增珪秩中二千石拜登廣陵太守令陰合部衆以為内
應始布因登求徐州牧不得登還布怒拔戟斫机曰卿
父勸吾協同曹操絶㛰公路今吾所求無獲而卿父子
並顯重但為卿所賣耳登不為動容徐對之曰登見曹
公言養將軍譬如養虎當飽其肉不飽則將噬人公曰
不如公言譬如養鷹饑則為用飽則颺去其言如此布
意乃解
議曰馬援嘗言於光武曰當今之世非但君擇
臣臣亦擇君陳珪背吕布而結魏武可謂知所
擇然借使布不足與有為去之可也至於勸其
絶婚公路而陰贊魏武以圖之甚矣非人臣之
所為也布既知為登所賣一言而釋之終不能
去御下若此其能有濟乎此所以卒為人戮也
筠谿集卷九
