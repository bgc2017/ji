筠谿集卷十七宋李彌遜撰
詩七十一首
次韻康平仲侍郎從丞相張公登倚雲亭(二首)
皂蓋凌虛豈易陪捫參那復欲高哉雲關(缺)處塵蹤斷
松蓋隂中寶地開戎幕寇平高卧鼓賓筵詩罷細銜杯
笑談疑在青冥上坐近中天兩兩台
相君題品到林泉大榜新書亦爛然雲護山根蔵小魯
風攜人語動諸天放懷對客忘青白隨意傳觴任聖賢
誰語甌閩甘遠俗他時物物待陶甄
留題葉成父尚書山庵普光明堂
三生調御潮音會樓閣隨方涌化城鳥樹有聲皆念法
雲山多態摠忘情禪翁自得逃禪樂俗客猶沾避俗名
但了心源秋月净刹塵何地不光明
成父居士於普光明堂之東别建大閣榜曰妙
嚴將家焉閣成李子過而賦之
新成高屋礙雲嵐下視諸方落二三妙喜不從他界斷
惪雲今向别峰參按家便可超塵染喚客何妨到酒酣
居士飽知名閣意為言童子不須南
次韻葉成父尚書見留之什
山外孤雲出寸岑營巢其下一枝深久從泛宅浮家伴
未遂穿雲渡水心百里躋攀方着屐十年交舊欲分襟
西風落日非無恨歸卧桑榆惜寸隂
與老禪諸上人同遊鼓山靈源洞
茶甌喚起清晝眠澗松岩竹談幽禪秋曦忽隨壯士臂
暮景已入詩人肩塵緣咄咄魚吞餌勝事堂堂駒着鞭
屐齒欲回還小立隔溪明滅見江船
庚申季冬立春日還鄉公曄置酒孟園從容道
舊有詩次韻
孟園花色璨瓊瑰倦客隨春此地回靜院茶甌浮積雪
深堂香鴨亂真梅得閑苦厭紛紜事畏病難禁㶑灔杯
但掃晴忩鋪大字更將老眼為君來
初歸筠莊蘇粹之以詩見貽次韻答之(二首)
八尺茅茨老竹林細償南北故園心一溪止水清涵月
三日行雲薄釀霖歸計欲成猶恨晩醉愁無頼正傷今
喚回栢子香中夢屋角秋聲亂翠岑
他年同上楚江樓花遶春城小謝州翻手雨雲人事改
跳九日月歲光流霜空暮落能鳴雁秋水風移不繫舟
偶築一丘鄰勝隱杖笻衝雨亦來游
和明甫南山用粹之韻
尋源探穴上林丘宛似愚溪柳柳州樹擁千頭爭地出
江分一股抱山流隂堂閣雨雲生屋晩浦收潮草泛舟
幽興未窮留眼力將鶵結友更深游
新成茅廬獨宿西山
幕上寧容燕作巢土階竹屋近誅茅深行樂地思招隱
早悟危機欲絶交溪響隔溪來枕面月光先月到林梢
為官拓落真吾事何用紛紛更解嘲
再用前韻
半生來去隔年巢垂老朝昏一把茅白酒黃雞時喚客
碧梧翠竹舊論交身閑野雁無行跡妄盡霜林只戰梢
賸欲細談真子喻誰能戲作少年嘲
次韻公曄席上見贈即席和之
酒邊着語見真情收拾應湏遣六丁戢戢甕頭堪一醉
栖栖澤畔忍長醒湯盂茗椀香中泛藥圃蔬畦燭下經
漏盡却隨江月去舞鷗迎我過寒汀
與公曄飲西山坐上再和前韻
了無一物可當情休數行年問丙丁世事於今渾似夢
醉魂從此不湏醒江流帶月分清濁星漢無雲見緯經
酒盡更謀湏稚子坐聽潮落響霜汀
南山送客席上次明甫韻
江北江南可避喧已甘丘壑寄餘年筠梢松蓋一區宅
蓮葉菱花二頃田秋到登山更臨水夜歸騎馬似乘船
醉中不必分乘墜世事從頭一夢然
次韻向伯恭侍郎
世外營居絶點埃到身無地展全才行蔵曾許當年共
翰墨能從異縣來海上梅花迎歲落江頭桂子得秋開
一樽風月何時對白髮思君首重回
月夜攜家筠莊露坐池上分韻得誰字
累石驪泉十丈圍週遭種柳未成絲溪童掬水得明月
山客掃花安屈巵一榼團欒兒女語四更歷落斗牛垂
攔街白叟笑相問倒着接䍦歌者誰
池上對月
捲蘆吹散一空雲天面明金掛側盆竹柏疎隂浮藻荇
山河清影落乾坤習家池上酒初漉越女溪邊花正繁
我醉欲眠歸未得紛紛身外不湏論
夏日小集池上次韻明甫之作
生怕微雲點太清籜龍莫作斷腸聲餘霞到晩銖衣薄
滿月當空玉斧成已結松筠為老伴不緣蛙黽喚愁生
但令有酒邀田父矍鑠何湏更一行
苦早
單練直似御重袍碧盌冰漿飲尚豪滿載驪珠思薏苡
堆盤馬乳說蒲萄輕雷破遠喧鼉鼓小雨遮空簇蝟毛
誰挽天河洗炎酷冷雲凉月助風騷
贈碩夫
此君風致似吾儂來伴筠翁晩徑笻世味每於談際斷
詩情尤向飲邊濃溪山寄語能相覓猿鶴論交肻見從
共斸雲根結茅屋自鋤菜甲為君供
池亭獨坐
物華苒苒競芳新六月紅渠自作春走馬看花傳好句
長梯摘實頼幽人雨餘門巷無留客月上池臺絶過塵
爲約龜魚共清賞酒香花氣兩相親
山遊遇雨
杖藜尋勝復中休不比紅塵走燕騮幽趣未窮隨雨斷
高情無盡與雲浮冥冥深樹秋猶暗獵獵新蒲暖更柔
老去行藏甘一壑不湏重廣畔牢愁
送碩夫赴試禮部
詞壘新收汗馬勞衝寒意氣九疑高上書北闕真餘事
拄頰西山湏汝曹世慮薰心工製錦時名唾手看連鼇
哦君賸欲傳衣句為解千牛綠綺袍
送舟過南山用琹韻(二首)
喚起騎鯨玉樹埋江邊琢語亦佳哉眼看雲起山容改
坐覺春隨花信來隔水村深尋徑入繫船門側待僧開
箇中有句無人道更遣豐隆着雨催
雪濤一葦意雄誇慣與灘頭雁聚沙年後臘前梅喚客
山南水北竹為家蓬蒿影裏開三徑笳鼓聲中聽兩衙
去住了無忻厭賞暮年心迹暮林鵶
次韻陳泰定見贈(二首)
月魄哉生望已幾豪華未厭老相隨放疎世故開黃卷
銷盡塵心對紫芝急雨知寒催葉落斷雲乘晩截山低
小槽早作酬春計又是梅花結蘂時
偶語無人且復吞晝晴饒睡憩榕根鳥鳴幽谷何妨靜
花發深林只自繁逸思共憐居有竹清隂誰伴酒盈尊
非關興盡回船急剥啄那知客至門
次韻葉碩夫南歸見貽(二首)
未掛丹題雁塔中重來溪上覓筠翁相期老眼横遥碧
莫着征衫走軟紅得失漫嗟蟬翼重才名合見馬群空
三年小試驚人手未信朱衣也不公
飛花無數上衣裾孤悶湏憑酒破除翻手作雲傷往事
轉頭如夢欲捐書但知甘苦同薇蕨不問辛勤有屋廬
後日錦衣行晝里肻來盤谷飯溪魚
用碩夫韻述懷(二首)
少年正墮塵網中晩歲臭味商山翁避喧苦厭俗眼白
得酒徑借衰顔紅半生事業一經足是處生涯四壁空
故人白髮音書斷傾蓋交情獨見公
黃塵工染寒士裾造物不與相乘除君愁盡寫杜陵句
我老欲作嵇康書何門真是萬人敵近事不聞三頋廬
端知駑馬戀棧豆水激自有溟南魚
再用碩夫韻(二首)
一丘一壑半生中旁舍小兒今老翁歸來賦就晩逕綠
醉時歌罷春燈紅壯心欲盡孤雲薄昨夢不留寒月空
茗盌粥盂能事畢四三朝暮付狙公
北忩欹卧風引裾靜看燕雀沿階除攀緣已斷螘旋磨
結習尚存魚蠧書一區未辦揚雄宅駟馬不過淵明廬
蒼松翠竹湖邊趣至樂豈在真知魚
筠磯待月
偶坐松根送落暉竹風零露濕人衣亂螢點水只自照
宿鳥赴林猶並飛玉塔微瀾秋月吐澄江净練夜潮歸
好山不負平生約故傍吾廬翠作圍
次韻林明甫言志
老竹抽萌便出林焉知來者不如今但看杞梓終成棟
不信潢汙解作霖久客謾撩蘇子恨中流應動祖生心
乘桴從我君休笑政恐功名苦見侵
同蘇阮二公晩春遊西溪(二首)
力破愁城覓醉鄉蘇鳬阮屐共行藏觧吟䟱影思和靖
忍見夭紅似洛陽禪客緩催梅子落騷人正咏牡丹芳
酬花但促傳杯手冰炭君休置我腸
喚客班荆雜亂言雀羅成日罷張門自緣貧病無過轍
可是疎慵不出村阮子何人對青白韋郎幾日寄寒溫
北枝留得瑶香在更約文尊此地論
再用粹中韻各賦牡丹梅花(二首)
曾倚沉香作好粧竹籬茅屋肻深藏天寒翠袖留空谷
歲晩長眉閉上陽投轄尚能來好事着鞭應恐並餘芳
廣平賦罷詩肩瘦不為梅花惱石腸
寒花入眼亂紛紛高卧袁安雪塞門春透交枝才照座
風搖斷萼已飄村返魂香細寧辭折自暖杯深不待温
爲約竹君同我老交情此外更誰論
題子陽監丞見一庵
雲間幽好許誰參十畆林園擁舍南隱几獻花真不二
舉杯邀月但成三着鞭有路非吾樂彈鋏無求只自甘
吾亦營巢老深竹肻分華榜共名庵
樸上人訪筠翁於筠溪草堂袖詩為贈雨中告
别將有雁蕩之行屢挽不肻留索詩甚急以偈
送之
一壑翛然聽雨眠君來着語破雲烟肻隨鷗狎清江上
欲趁虹飛白日邊童子不應多一指學人正自少三拳
急行㗖蔗逢佳境春笋出林啼杜鵑
仲宗訪我筠溪出陪富文粹之遊天宫詩見索
屬和次韻
作伴山翁覓轉春净坊俱現宰官身蘭亭夢想如三月
蓮社追遊少一人雨磴勞君鳴屐齒風軒為我掃衣塵
應憐野老聞韶後旋束蔬腸學練津
山門晩歸
毗耶香飯壑源春午枕聊分百億身旋落澗泉高下語
自鳴山鳥送迎人雲山往歲真成癖觴咏一時俱絶塵
已辦歸途踏山暝試捫高壁上星津
仲宗許過我甚久一見便有去意戲用春字韻
留之
麥秋數盡稻花春六尺茅茨百懶身散策騎驅聊永日
繫舟剥啄定幽人關心有念真形役過眼無根俱客塵
肻着青鞋從我老阿香徑遣斷歸輪
與粹之遊支提九日仲宗以詩酒見寄次韻荅
之
蛇徑回環織女機足間欹石礙雲飛西風短髮欺烏帽
落日清尊走白衣病眼逢山寒水净妄心更事遠烟微
掃除磊磈装懷地為載千岩萬壑歸
次韻葉成甫有懷見寄
來轅去棹亦勞勞晩歲丘園避俗陶問事不知三語掾
閱人無意九方臯交論金石窮猶見詩得江山老更豪
清夢摠能追蠟屐雨聲偏傍夜牀高
丞相張公築室湘江之上若欲遠人間事盡心
於山水之樂以奉夀母而末章以忠孝詔諸來
者寓意深矣索詩寄之(二首)
蕙櫋蘭橑濕青紅衡嶽湘江一望通曉日雲烟隨几杖
春風花草近房櫳赤松未結忘機伴綠野聊從避俗翁
更欲將心何處盡山河全露妙明中
堂前蘭玉走斑衣堂上塤箎樂夀巵永晝牙籖紛簡帙
深庭豹尾卧旌旗笑談自有江山助勲業從來草木知
許國尚餘忠鯁在此心還與歲寒期
次韻平仲侍郎移居見簡
不寄斜封歲已餘那聞異縣更移居羈懷易動野馬也
歸夢自成胡蝶與有宅一區如子少受薪十束見予疎
遥知富有千頭橘奉乞當年種樹書
和平仲侍郎再用移居韻
雲屋潭潭百尺餘入簾燕雀賀新居人皆役役何為者
君獨欣欣而樂與巵酒覓懽那得再筒詩傳恨未全疎
絶交定笑嵇中散雁足來時肻繫書
題明叔郎中海月吹笛圖
天上星郎騎省孫興隨孤月到無垠浮槎夜入魚龍宅
横竹秋生海嶽雲控鯉丹成終獨往騎&KR1706;仙去杳難群
紛紛世上知君少畫茟猶能續異聞
次韻林褎然知縣留題筠莊因寄之(二首)
何人着脚傍岩幽好事無過竹務猷妙語徑追盤谷序
輕舟獨信剡溪流牛刀小試知多暇鶴板遲來坐不謀
欲寄一行安否問朔風羈雁正淹留
世路人心比太行此君真可共徜徉霜凝勁節明朝塢
月落寒梢散夜堂可但七人供笑詠要令千畆作隂凉
只愁捲地西風裏幽夢圓時與子妨
未明出東門將入聖泉戲呈住山蒙庵老人
覿面峰巒碧障天東方精色破昏烟草頭露下元無雨
衣角風生徑欲仙行樹排宵高展畫孤雲掛壑薄披綿
寸田暫喜捐塵慮不着蒙庵一縷禪
和淵老妙現之什
乾坤渺渺一浮尊萬象分明水四濱虎脊横空山作隊
魚鱗倒影海成紋老僧詩罷閑欹竹幽士餘齋正卧雲
妙現鏡中無一事世間從此罷揮斤
送蕭惪洪赴試建安
鴻鵠不作三年飛乘秋逸興高九疑去尋岩桂香中路
趁得御柳風前期青錢立登天上選黃絹共賞人間辭
漢庭苐一公家事平步凌雲要及時
和仲宗判監
與世浮沉半醉醒結廬人境晝常扄微吟松竹風無定
着色峰巒雨乍經方簟北忩身是夢瘦藤斜照影隨形
豈無曳尾泥中計政恐腸刳不自靈
次韻天寧通老見貽
病餘真是獨醒人還在僧忩自在身竹杖芒鞋尋勝趣
齋盂禪板悟前因江山臭味如相覓猿鶴家風碩卜鄰
更有高人來着語交游不怕白頭新
題福唐郡園清閟亭
公餘自種南階竹好事風流今未聞但得七人來結友
何湏千畆比封君風梢不定微藏日雨葉初乾薄帶雲
自是甘棠人愛惜不憂寒谷遇樵斤
題薛直老府園萬象亭
斷取方壺壯郡壕鈎連野色上亭臯星移日轉天容麗
江净山明地軸高下榻筵賓供歗咏凝香罷寢助風騷
使君八九吞雲夢小展風烟遺我曹
次韻薛帥萬象亭
山上非烟靄四隅山前稉稻綠成區留雲有計低簷額
得月從多徹戸樞直是春臺熙遠族聊為夏屋試宏圖
公來日出千林迥却笑新亭咏小湖
次韻道夫待制萬象亭
不見三秋若望霓寒亭今得共攀躋眼中遠樹兩行直
脚底孤烟百尺低幻出璜臺輝舊觀旋安銀榜快新題
細聽屋角風雲聚誰謂天高不可梯
次韻季申樞密萬象亭
丈人手筆與心通點化虚無若轉蓬妙寄千言千嶂外
全收萬象一簷中深堂細篆觀澄水落日危欄數去鴻
更壓小槽囊古錦共臨高處待春風
送趙二十一觀察蜀中迎親(失母三十年今得之)
得意那知行路難板輿行處蜀江邊慈顔未拜心先往
樂事乍聞人共傳新製衣裳文錦縀重頒雨露間花牋
回思三十年中别長願兒生有母憐
次韻趙道夫待制放魚之作
出門忽見鯉城市脱爾寧捐一粒貲就使烹鮮真可口
誰能結網更臨池斜風送浪回頳尾淺水平沙走素鰭
勿謂寰中底么魔三生恩怨不能欺
題張仲宗鷗盟軒
寄語沙頭不下鷗詩翁新葺面江樓早知世事翻覆手
更覺人生起滅漚念盡不應書咄咄身閑何用榜休休
徑湏来結㤀機伴春水浮天不繫舟
陪大慈老登古院
林影横榰折脚床禪翁喚我坐斜陽諸天共說無生話
萬壑同薰不盡香茗椀泛雲醒遠目藜羔煑玉閙枯腸
逢人若問峰頭事翠竹隂中菊正黃
次韻粹之通判九日之作
柏子香中閉净坊為君着屐弄秋陽老來見事如無事
節裏隨鄉且入鄉但可炊糜傾兔褐何妨撚菊泛鵝黃
九仙坐想群賢集不數龍山事渺茫
仲宗過筠莊作詩見招且有借庵之意次其韻
横山留我正青眼不是歸心久更微病後團蒲隨地隐
望中落木故園稀一區巳辦雲為蓋四壁但從山作圍
不厭是中無一物徑來相就老禪扉
病後戲呈謨老禪師
霜髭病起若相侵銷盡平生未了心一事關身俱是夢
萬緣彈指已非今月林清影元無定山路幽香不可尋
喚取湯休共清夜靜聽簾雨寫鳴琴
送仲宗之建安
老翁更事幾河沙苦愛溪頭管物華種竹成林心未足
買船載月思無涯黃鶯喚友非多事白鷺窺魚更可嗟
念子藍舁晚山裏可能來共拾餘霞
比見帥憲禱雨甚虔枕上聞簷聲為之不寐因
成
兩公精意與神交平地能令水滿篙雲氣遠收晴嶂合
雨聲偏傍夜床高轆轤未暇分甘井舴艋應知避怒濤
願受一㕓湏及早秋成猶得飽兒曹
筠溪集卷十七
