筠谿集卷五宋李彌遜撰
外制
劉大中禮部尚書
朕眷有家之多難乘大業之將興敷求真賢共濟當務
矧居常伯之任實高法從之班允副疇咨孰先舊德具
官某智周而密學富而通直諒之誠言斯可績剛大之
氣見於有為早推吏道之師旋陟禁林之表繡衣諭俗
問不及於狐狸皂蓋臨民名亦知於草木惟汲黯可攘
於敵國而望之久去於本朝想閑曳履之聲亟下賜環
之命典朕三禮位予六卿詢之僉言莫如汝作大事則
從其長既不溺於情文衆美以效之君尚勿㤀於啟沃
益輸忠讜以迓寵光
馮義由解圍番賊轉兩官
排難解紛見臣子保邦之節報功崇德為人君馭衆之
恩爾素敦詩書晚從金革遭時多難報國一身有嘉乘
鄣之功肆頒增秩之命保兹榮寵毋怠欽承
胡舜陟買焉及額轉一官
國家偃武之久歸馬不閑興師有年折箠可渡而猶務
益之將以制胡虜之長技非得已也具官某風猷敏濟
器度閎深久踐禁林出分帥閫惟桂林象郡旁連多馬
之野歲取駿良厥有常數乃能率下應期不擾而集既
富在坰之牧無煩請苑之師雖曰守官實為體國宜載
加於命秩以昭示於渙恩尚服寵光益思忠藎
劉公達轉一官
仗節守誼者臣之忠信賞必罰者君之柄爾臨難有守
不與賊俱姑進一階以為衆勸往服予命益勵汝為
程江軍使游輔起復
墨絰以從王事於古有之方時多艱禦侮之寄非人不
可爾却敵摧堅有功百里以憂去位亦既踰時其奪苫
塊之情勉從軍旅之政事君之義移孝為忠益勵遠圖
佇觀來效
張戒兵部郎官
尚書郎朝廷之高選近歲官不必備率以他曹通掌非
開敏博達兼人之才不以居是職也爾器識深閎操履
純固頃繇儒館出領使華中臺武部之屬姑試之事以
觀汝能其勵乃躬率乃職稱朕所以選任之意焉
楊晟惇換給事中大夫直徽猷閣
朕惟師老敵堅士苦於戰有功必錄凡賞無常而况於
發縱指示御衆制勝者哉爾素敦詩書深明韜略振斬
將搴旗之旅收執俘獲醜之功比命相臣付以閫外之
事而崇階華職併以命爾載疇勲庸良見忠藎肆頒綸
綍之寵以為閥閱之光尚體眷懷益輸竒節
陳師錫贈諫議大夫
江河競注仰太華之彌高玉石俱焚見精金之百鍊士
有所守何獨不然具官某操尚端方風規峻整當先帝
龍飛之運為中朝骨鯁之臣旋被謗傷遂連鈎黨惟人
心之助信亦天道之好還念彼同升既追榮於禁路豈
容遺直獨銜憤於幽扃是用寵以諫垣躋之法從嗟乎
弗及見賈生而席前尚其有知從朱游於地下諒惟英
爽歆此哀榮
淮西運判梁澤民直祕閣
使臣以禮則忠有功見知則說朕於用人苟藉其才先
之以寵而責其效可謂至矣爾儒雅飾吏從政有方比
命從臣推擇實材而奏書來上僉曰汝能内閣圖書之
府也往參其直朕之所以待汝豈特飛輓之事哉其體
兹意益慎厥脩
張球等轉一官
魯人以思斯才頌僖公能遵伯禽之業比命方伯市駿
桂林象郡之間而爾令行千里勸督有方致其土地之
宜相予軍旅之事載嘉體國可後酬庸超進一階以示
褒勸
唐時轉一官
朕詠鴻雁之章修安集之政慎選百里惠養元元以盡
為民父母之道爾涖官江縣聲聞於朝部使者謂爾奉
公潔已戢吏恤民徭役均平催科不擾有令如此朕於
斯民無負矣何惜一官不為爾勸哉
梁澤民淮西運判
朕眷淮右瘡痍之餘蠲其賦斂飛芻他道以給軍食部
使者之職惠養斯民安集之爾才學之優習於吏治周
旋外服灼知民艱其為朕往撫彫瘵之方奉法繩吏去
其害民使流庸自占經界復興庶幾還其舊俗克祗厥
事嗣有寵嘉
王震湖南運判
朕撫御遠民如行宫庭之政異時遣使問俗休戚必聞
時巡以來急調度而緩農事非朕意也爾才優敏強習
於吏治周旋外服益見所長荆湘轉輸之任其為朕往
惟奉法繩吏去其害民使下不擾而賦用足斯為稱職
尚往欽哉
晁謙之再任福建運判
甌閩地偏而俗悍吏鮮奉法刺舉之任一不得人則民
不勝其弊爾以才猷蚤見推擇繡衣虎節歲滿政成吏
姦民隠俱在目中矣是用因爾之能以順民望申命爾
以轉輸之任爾其益勵遠業以繼前功毋以久於其官
而怠乃事也
蕭振浙西提刑
朕禮遇庶工孝治天下欲為臣者必獲乎上懼為子而
不得乎親用捨之間姑從其欲爾以端亮方嚴任予耳
目之寄而抗章有請以親為辭卻之復來志不可奪夫
遠而有光華可以榮親必也使無訟乃能善俗其推錫
類之誠以施及人之惠體兹明訓往務欽承
魏永昇換給武翼郎
朕念師老敵堅士卒苦戰有功必錄不以疑廢爾久於
行陣累賞得官執符而來不加考覆而易以真命可謂
優矣其勉爾忠以圖報稱
衡嗣興補承信郎
仗節死誼知命者所難爾父忠勇帥衆至於隕身朕甚
憫焉既峻其秩復命爾官恩則厚矣其思所以保之
趙成之改合入官
縣令近民而遠於朝廷劇責衆有功難於上達比遣信
臣察其勤惰以聞而黜陟之爾效官百里實在盜區治
狀卓然達於予聽朕觀其所為主而又延見便朝益信
其行矣錫之命秩非曰示恩亦俾爾識朕見知之意益
自勵焉
龐琳王宗等歸正
朕惟中原染於腥膻軍士墜於塗炭寤寐以思不遑寧
處爾守節仗義不變於夷帥衆來歸可見忠藎晉官三
等庸示異恩往服寵榮益圖報稱
勾龍如淵起居舍人
朕惟廣延四方之俊列于庶位寤寐求之如勿及焉既
拔其尤待以不次顧豈循尊卑疏戚之間哉爾周行之
秀儒學之英久於郎潛挺然自表朕得之公聽試以實
能擢居言動之司俾雍容殿陛得陳當世之務爾其追
古良史之風載筆不隠善惡必書庶幾朕無過舉之虞
汝亦有常德之譽
常同御史中丞
進正可以正邦舉直可以直枉予欲繩肅於百僚表儀
於多士俾正士之醇風俗之厚則夫中執法之官可非
其人哉具官某直諒之風承家不替方嚴之操臨事不
回佐邦禮於秩宗代予言於詞掖踐履之素趨尚益堅
兹密侍於燕閒既灼知其忠讜載稽朝論擢掌臺綱夫
事有當為而難責速成之效才有可用而恥投求合之
機於進退可否之間實治亂安危之繫㒺違於道以酌
厥中推汝所知助予圖治
仲湜贈少傅
朕廣睦族之恩以本王化崇飾終之禮以厚人倫矧予
藩戚之尊夙奉濮園之祀豈無異數寫此永懷具官某
深厚而粹和恪恭而清慎惟東平無富貴之累若楚元
閱禮義之多董治宗盟率憲章而勵衆視儀宰路謹言
行以端朝有隆磐石之基克壯維城之勢方資夾輔奄
歎考中介幘賢冠正聯班於帝傅金璽盭綬備儀物於
王封追賁佳城併昭茂典尚欽承於休命以永保於後
昆
勾濤中書舍人
朕眷中原之未靖嘉與卿士大夫力圖去危即安之策
任子獻納之司必求通於古訓達於治體淹練博洽之
士豈但取其文詞敏妙而已具官某端諒融明老於文
學夙抱濟時之志屢陳闢國之謀載筆赤墀書法不隠
是用擢寘掖垣清切之地俾預論思行其所學爾惟監
前世治亂之繇酌今日當務之急明以告朕至於坦明
深厚之辭所以慰老癃而感悍武盖汝之優為而已試
者又奚訓焉
知泗州劉綱特除遙郡刺史
朕疆理淮甸控制邊陲眷惟屛翰之邦備先禦侮爰得
爪牙之衛力可折衝爾沈毅有謀忠勇不懼夙賴干城
之略坐銷多壘之虞事出萬全功存千里宜寵分於州
刺用增重於兵權惟政簡可以安民師和乃能敵愾服
予休命勉赴懋功
張子華軍器監丞
除戎器於萃聚之時所以戒不虞而况用武之際乎爾
將臣之子餘力學文往飭百工盡其審曲面勢之藝函
人惟恐傷人矢人惟恐不傷人俾各善其事時汝之職
張承司農寺丞
農臣掌九榖之府收斂蓋藏以待振發足兵以來急於
饋餉無復紅腐之積矣爾老于吏治更練詳密其往丞
於寺事惟出納之吝俾廪有餘粟而歲用不乏時汝之
職
趙不忙等轉官
不變於夷古言其難爾脱身異域仗義而來嘉汝盡忠
可亡報稱爰頒遷秩之恩以勸為臣之節
李時雨上書可採轉一官
朕闢忠讜之門以來踔絶之士庶資羣策用濟多艱爾
馳譽儒林游心兵略皂囊來上陳義甚高已收堂上之
竒何慮目中之敵肆增秩序用示寵光勉行所聞嗣有
休命
張深都大主管茶馬監牧公事
秦蜀地連多馬之野俗富摘山之利異時置使貿易騋
牝之蕃動以萬計近歲官無專掌職亦随廢而利不歸
於州縣官矣爾通敏之才見於盤錯頃為使屬悉其利
病比命有司分職建官一循故事而首以命爾蓋因任
也其體朕意往究乃心俾在野之牧毋愧魯郊則惟汝
嘉
喻汝礪夔州路提刑
朕欽慎庶獄寧失不經唯恐一夫不被其澤况門庭遠
於萬里任予耳目之寄可非其人哉爾早擅文聲夙推
能譽惠愛之政及於所臨必能推恩狴犴之間俾無冤
民以稱朕哀矜之意焉䕫峽之俗爾所習知按茲祥刑
欽哉毋忽
施廷臣監察御史
司憲紀綱之地張官設屬選之重獨高一時必惟常德
之彦則在位化之有羔羊之風焉爾學積于躬行著于
外粹然之色如玉在山天禄石渠久於涵養其輟校讐
以司糾正之任異時明目張膽陳義於正色之地朕庶
幾乎見之往祗明命益勵汝為
劉岑知鎮江府
京口東南之巨鎮接畛淮甸控扼江隅當高壘之時為
設險之地任予鎮撫之寄安得折衝之才具官某早茂
英聲發於文采夙推能譽見於事功尤高杖節之風獨
妙流錢之算輟從禁路出殿侯邦朕方按轡秣陵倚比
郡為輔車之勢益兵除器以戒不虞詢于在庭肆以命
爾其思預防之策益嚴馭衆之方力衛王室以安吾民
勿云用武而忘綏懷之政斯朕所以命爾之意
向子諲徽猷閣待制兩浙都轉運使
朕縻好爵以待天下之士至於戚屬之近則非有異能
顯績不以輕授示天下以公爾而况要官華職所慎惜
者哉具官某士林之秀戚苑之英風采足以戢姦才猷
足以濟劇總飛輓轉輸之事於艱難險阻之中榖不勝
食民不加賦心計之善獨高一時是用增重使權升華
次對稽之公論非朕爾私予欲足食足兵吏皆奉法民
不告病何術以至此爾將命于外而居論思之職皆得
以言之無負朕選任之意焉
丁禩轉一官
疆埸之事備於未然恃吾有以待之爾爾分符邊郡施
設有方禦侮之功克安千里惟郡守增秩之命漢所以
待循吏者今朕用以寵汝重疆事也其體異恩益輸竒
節
趙思誠知泉州
朕眎海隅蒼生若在王畿之内患乎德澤不能下究休
戚難於上聞非得良二千石將何賴焉具官某端直之
守信而力行廉靖之風易於勇退頃居禁掖屢形深厚
之詞久寓他邦習知東南之俗必能布宣王靈軫恤民
隠解刀劍而授襦袴易愁恨而為歌謠用是命爾殿彼
温陵就分師帥之寄夫待之既厚望之則深其推爾尊
主庇民之心以成予仁民愛物之政
高掞夔州路李觀成都路並運判
國家分遣耳目之官將以澄清天下察民利病以告于
上興師以來足食之餘悉置不問豈朕意哉爾治劇撥
煩綽有能譽久於外服益見所長峽巴(李觀云西川)轉輸之
命肆以命爾夫畝有常税不可損也使出於私家入於
公家無追胥侵擾之弊則民安作而士不阻飢毋縱吏
逞欲隂取過制而曰吾不加賦於民服我休命爾尚勉
之
羅孝芬提舉湖南茶鹽
摘山煮海之利歲有常課非特操其贏貲以佐軍興所
以使田里無加賦之民而足調度也爾嗜可行之學熟
未見之書必能達于義利之分而體建官立法之意故
假之使華以總其事唯奉法謹度俾官不擾而吏不侵
則為稱職無以朕之所以養人者害人也
曹璉宗正丞
朕網羅天下之士一善必錄計官資之崇庳而處之以
待用焉爾蚤以才名揚于士類回旋外服更練既多肆
予命爾往佐屬籍之治凡寺之事時汝之職克修厥官
嗣有褒寵
張絢殿中侍御史
御史自副端而上皆與言天下事所賴以繩愆糾繆而
適於正選用惟人蔽自朕志不因媒介而得所以責其
報也爾以純明之資守堅正之操頃居言責忠謇有稱
朝廷賴之以理搢紳悦聞其風去國而來恨不見之久
將以輔吾不及焉其還舊物以繼前功爾惟力行所學
知無不言俾厥后正百官肅庶事舉則有無窮之聞
許世安左武大夫和州團練使
士被鎧甲十有餘年凡賞眎功無小不錄而况御衆制
勝積有戰多者哉具官某勇冠三軍身鏖百戰用昭顯
績峻階横列進職遙團朕之所以酬爾至矣爾其盡忠
竭節十全之功以自效焉
曾開刑部侍郎
朕操爵禄之柄以馭庶功而以禮義廉恥崇天下士盖
非能則無以責實非賢則無以激貪懦之風朕得其人
寘之近列具官某端莊之藴本於自然剛正之行見其
所養翺翔法從垂二十年閒劇屢更不易其守頃膺召
節何止千里而來繼上懇章未踰三月而去止足之義
輿誦所高肆命促還禁嚴典朕小司寇之事非特表其
廉退以示在服將使推所不為見之有為也體兹明訓
益茂遠猷
黃積厚福建運判
漢郎官出宰百里不以内外為重輕况專一道刺舉之
任而為朕耳目之寄哉爾開敏之才見於已試久於劇
部以辨治稱議者欲通東南之貨以佐軍乏患不得其
術則下徒擾而利不歸於上故命爾以七閩轉漕之職
爾通於治道而愛民之深者其為朕察其利否求所以
兼濟之策聞焉毋忽
王龢司封郎官
銓綜高於諸部封爵簡於他曹斯朝廷養賢之地為郎
之清選也爾薰然慈仁濟以學問優游省戸人無間言
擢升高簡之司以表靖共之操往服予采益勵汝為
廣西運判林師說再任
廣右遠於朝廷吏鮮奉法刺舉之任一不得人則民不
勝其弊爾以才猷蚤見推擇繡衣虎節歲滿政成吏姦
民隠俱在目中矣比命從臣旁招俊傑奏書來上僉曰
汝能用申命爾以轉輸之任其益勵遠業勉繼前功無
以久于其官而怠乃事也
胡世將樞密直學士四川安撫制置使知成都
府
益州西南之都會地控全蜀勢連三秦險阻之深可備
於他盜風俗之厚不犯於有司惟政令之去苛則郡邑
以大治師帥之任必得其人具官某望重一時才兼數
器文章可以華國直節可以端朝南土承流咸歌召杜
之政北門視草屢陳頗牧之謨需作鎮於坤維用借賢
於禁路樞廷寓直寵以久虚帥閫頒符擢之不次五十
城之重寄兆已見於夢刀六千里之畏塗諒無難於叱
馭力除宿弊留愛遠民昔文翁化行於禮樂之間張詠
政成於兵革之後尚追前美以茂遠圖
丁則朱斐大理寺丞
聖人欽慎於獄君子盡心於刑朕若古訓其敢忽諸爾
以能涖官多所更練知夫捶楚之下何求而不得往丞
廷尉其審克之毋或一人之非辜以廣朕德則予汝嘉
石公揆直龍圖閣知撫州
君之視臣如手足佐佑之助不可須臾離而休戚之間
義均同體豈責其所甚難者哉以爾清直自修審固不
撓頃疇時望擢寘憲臺期月之間歷遷三院予欲振舉
庶事繩肅百工觀其糾正之效而抗章累來力祈間遠
雖昔者疾而今愈亦閔其勞而重違河圖邃職臨川近
郡併以命爾庶幾卧而治之副朕委任之意不以中外
為間也夫執法尚於方嚴牧人先於慈惠易猛以寬而
適於治
知鄂州趙士&KR2196;職事修舉除直祕閣
武昌接襄漢之上游連荆湖之多盜急軍食則催科及
於耕農緩民力則飛輓絶於糧道不擾而濟未見其人
爾戚畹之英夙有才譽千里之治朞月而成有嘉爾能
可為衆勸蓬萊道山之直儒者榮之今以命爾惟國之
大事在兵與農爾其思所以固本之道勿專以辦治為
務而害吾惠養之政
湖北運判夏珙職事修舉特令再任
艱難以來士或失職至於當更而留非有異能顯績惠
及一方不以當是選也爾以才猷早見推擇為部使者
而富民足食績用有聞是用因汝之能以順民望俾修
舊職增重使權柬遇之優併以示寵爾其益勵遠業勉
繼前功無以久於其官而怠乃事也
建康府通判李宏應辦宣力特轉一官
士有可用之才不求聞達隠於下吏朕欲聞而未得者
爾為郡丞能竭其才以佐而長闔郡之事以辦治稱亦
可嘉矣進秩一階既為爾寵亦所以勸有功
李吉被衆驅擁過淮脱身歸朝轉一官
日者蟻衆悖德廹脅忠良爾仗義來歸脱身鋒鏑雖薰
蕕不可同器而玉石幾於俱焚超晉一官以旌爾節往
膺寵渥益效忠勤
王庶兵部尚書
禮樂征伐所自出盖天子之至權爼豆軍旅雖不同皆
儒者之能事長是兵戎之職必資文武之才與其拔士
以踰尊孰若因能而任舊具官某規摹閎遠局量邃深
臨事之幾金百鍊而益勵履危之節水萬折而必東早
接武於禁途久宣威於邊閫折衝制勝嘗不戰以屈人
為大圖難屢有嘉而告后是用擢自貳卿之列升之常
伯之聯方上穹示轉禍之機而中原起來蘇之望兵戎
弗戢師克在和爾其明自治之政以儆予庶幾收復古
之功以垂世往服朕命尚啟乃心
富直柔知衢州
朕駐蹕江隅回輿浙部惟時西安乃在千里之内所以
夾輔王室撫綏邦人非予舊弼之臣疇足以寬朕憂顧
哉具官某秉德寬裕宅心粹和懿行可以度人宏規可
以經國朕以三朝元老故家遺澤尚有典刑舉而寘之
宥密之地而力辭政機歸棲真館側席之念于兹累年
其釋燕閒之居往分民社之寄非獨資於共理盖亦便
於告猷俾朝廷有屛翰之崇郡邑知巖石之重上下之
治相須而成豈不休哉
吕本中中書舍人
朕寤寐中興焦勞庶事惟中書之地一日萬幾而内史
之職於命令之將行皆得以可否而獻替之苟非其人
則安能杜漸防微救過於未然哉具官某襲芳名胄濟
以多聞粲然泉湧之文粹矣玉温之質侍嚴香案議禮
曲臺人物之優允符僉論其輟九卿之列來聯四戸之
班夫事固有一言之非而駟馬弗及一日之失而終身
為憂於號令出納之微係社稷安危之重其體兹訓知
無不言毋使政事之行人得以議而朝廷有渙汗之譏
所以望於爾者
張澄集英殿修撰知臨安府
漢三輔皆治長安而以二千石高第入守京兆浩穰之
地非通鍊敏濟之才不足以居其任爾才猷之美風力
之強治劇剸煩雍容而辦分符持節屢試有成朕省方
南還清蹕所臨無異輦轂是用移爾建業之風以成武
林之治論譔之職併以示寵惟首善之地四方是式爾
其惠養柔良彈壓姦暴以成中和之治則爾之休豈獨
及於王畿之内哉
任申先上遺表特贈四官
朕求賢惟恐其不及用賢惟恐其不盡至於中道而失
不能與之終始事功朕所閔焉具官某風節之勁問學
之醇賁于丘園老而無悔日者起之閒散而寘諸法從
之舊班許之謝事而猶冀疾恙之可已朕於貪賢可以
無愧盖棺乃已亡之命夫進官四等以慰九原是為不
次之恩以示有終之眷尚期英爽服我寵靈
忠訓郎吳從捉獲偽劵冒請轉兩官
鼠蠧肆欺冒偽契劵爾為小吏暴白其姦嘉爾之能進
官二等益思報效以稱恩休
承議郎李新元符中上書論政事闕失陳備防
十事言辭切直特贈一官
朕闢公正之門延忠讜之士一言之善無遠不褒爾當
元符之間陳備防之策不顧時諱力排巨姦端亮有聞
久而益著朕獨不得與此人同時哉一官之寵九泉之
榮尚其有知歆此明命
陳古直祕閣知興元府
朕夙夜圖治焦心勞思念每先於赤子兵革未休軍須
間出吏緣為姦誠不堪命慎選共理之臣以究其弊得
人則害除而利興苟非其人患可勝道以爾詳於治民
優於為政付以師帥之重往治漢中芸閣清名益隆寵
任夫治道貴清静不使遠民擾而無告則雖古循良無
以過此尚勉之哉
方庭實禮部郎官范振考功郎官陳槖司勳郎
官
中臺萬務之原分曹列屬相須而成譬諸作室殆非一
木之枝爾庭實粹然之質有藴未施爾振行能之修濟
以更練爾槖操履之固可以有為或端靖之節著于立
朝或循良之聲見於為郡其推已試之效共成中興之
功夫南省舍人時為清選司績主爵之任皆天官之劇
曹往究乃心用觀汝績嗣有褒嘉之命
張九成落致仕
李絳有云知人誠難堯舜以為病然循其名驗以事所
得十七朕體是道進退羣材於賢不肖之間以爾儒學
之英名冠多士行義之潔善及一鄉蚤遊著作之庭高
尚其事未老而歸予欲舉廉靖以勵士風豈借賢異代
哉其還舊班以服新命亟彈冠而就道勿俟駕而有辭
范沖知婺州
烹鮮貴乎不擾止濁始於能定獄市之寄無以異此朕
慎選牧守必先敦厚博碩之士將以安之爾具官某名
臣之後清直承家踐更中外而達于事情綜貫古今而
明於理義日者密侍經帷仍專史筆賴其講明是正之
功而力求閒退以遂安恬有年于兹良鬱公議金華雖
小然時豐俗富事省民醇今日之上郡也其為朕往撫
循之夫惟簡可以臨下惟正可以率人惟去其害民可
以成忠厚之俗皆爾所樂惟以及物者尚力行之
馮康國直顯謨閣知䕫州
朕以不忍人之心行不忍人之政治遠以近視民如傷
曲思所以庇護之方與我共理者其惟良二千石乎爾
憂國之忠濟時之策前席陳義朕既知之而持節外臺
分職劇部歷試中外亦已十年其於御衆牧人蓋優為
之雲安重地不達桑梓之邦輟從宰屬陞之延閣而往
釐之可謂寵矣爾其體朝廷之德意究風俗之利病以
廣朕不忍人之術勿云居外而有遐心倚需政成嗣有
褒命
劉子翼廣東運判
朕撫御遠民如行宫庭之政異時遣使問俗休戚必聞
省方以來急調度而緩農事非朕意也爾才敏術強習
於吏治試之要劇益見所長南海轉輸之任其為朕往
惟奉法繩吏去其害民使下不擾而賦用足斯為盡職
尚往欽哉
章誼端明殿學士建康留守
朕遠御中原時巡吳會睠金陵之近屛視京邑之陪都
必資禦侮之雄用畀居留之重肆求邇列爰屬寶臣具
官某德宇粹温氣守沈毅夙持風憲輸面折廷争之忠
荐總計司著國富兵強之效受命不聞於擇事居官皆
可以策勳兹輟侍於禁林往分憂於江表陞華祕殿增
賁侯藩大連城師帥之權專行臺管鑰之寄式勤遠略
庸示眷懷昔蕭何以謹信委關中寇恂以文武守河内
爾其固龍蟠虎踞之勢以為干城宣風聲鶴唳之威以
恢土宇庶幾嘉績無愧古人
周葵江東提刑
朕嘉惠多方欽慎庶獄患乎德澤不能下究思得明習
朝廷政體之士往宣明之其庶幾乎爾頃司風憲遇事
必陳直諒純明介然有守是用命爾按兹祥刑大江之
東實今要地耳目之寄付畀非輕儻吏不肆暴民以不
冤法行惠洽各得其所治成如斯嗣有異寵
知鄧州韓遹知筠州格禧措置有方各轉一官
朕疆理襄漢以備不虞爾以才猷久分千里之寄控制
外侮拊循斯民才術之優達于予聽進官一等以旌爾
庸往服茂恩益輸竒節
土豪承節郎劉亶等轉一官
頃者盜集海隅覬覦南下爾等體國奮忠有功扞禦陟
官之寵時為茂恩其思所以稱此
楊政換給川陜宣撫使補授十將至右武大夫
恭州團練使付身
朕慎惜名器不以假人而於將帥之臣率用優典所以
勸有功也具官某沈毅有謀疏通知變久提師律備積
戰多衆皆知其威名人將賈其餘勇顧何待於三錫俾
盡從於九遷爰考舊勳載加新命益罄干城之略即成
闢國之功
劉子羽贈父韐少師
朕稽三代之禮文法九筵之遺制大饗上帝並侑祖宗
用答神明之休均錫中外之福某官才高濟世望重盖
時歷嚴近於兩朝蹈夷險而一節功存寄閫有奮不顧
身之忠義在平戎見誓不俱生之志是多賢嗣為時俊
乂念風木懷陟岵之悲而詩禮本過庭之訓宜昭異數
進位公師以旌追遠之恩以示顯親之意尚其精爽不
昧欽承
王珍轉兩官閤門宣贊舍人
朕撫養軍士若保赤子十年于兹而廼者凶徒背德率
衆叛亡天人所共憤也爾等懷忠許國不與之俱戮力
誅鋤孤軍獨返克全大節可後褒嘉其進崇階賓贊上
閤是為異恩非特旌爾亦以激三軍之氣使知吾甲胄
之間有人焉
孫政換給武翼大夫
賞罰用命不用命所以勵衆而勸有功也爾久於行陣
臨難不苟乃能賈勇鏖戰以張吾軍功在所勸者比加
考覆申錫命書往服恩榮益思報稱
筠谿集卷五
