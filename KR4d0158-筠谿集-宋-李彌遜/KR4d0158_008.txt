筠谿集卷八宋李彌遜撰
議古
衛鞅以強國之術說秦孝公
衛公孫鞅少好刑名之學事魏相公叔座為中庶子公
叔既死公孫鞅聞秦孝公下令國中求賢者將修繆公
之業東復侵地乃遂西入秦因孝公寵臣景監以求見
孝公孝公既見衛鞅語事良久孝公時時睡弗聽罷而
孝公怒景監曰子之客妄人耳安足用邪景監讓衛鞅
鞅曰吾說公以帝道其志不開悟矣後五日復求見鞅
鞅復見孝公益愈然而未中旨罷而孝公復讓景監景
監復讓衛鞅鞅曰吾說公以王道而未入也請復見鞅
鞅復見孝公孝公善之而未用也罷而去孝公謂景監
曰汝客善可與語矣鞅曰吾說公以霸道其意欲用之
矣請復見我我知之矣衛鞅復見孝公公與語不自知
膝之前於席也語數日厭景監曰子何以中吾君吾君
之驩甚也鞅曰吾說君以帝王之道比三代而君曰久
遠不能待且賢君者各及其才顯名天下安能邑邑待
數十百年以成帝王乎故吾以強國之術說君君大悅
之爾然亦難以比德於殷周矣
議曰仲尼之徒無道桓文之事孟子非堯舜之
道不敢陳於王前故於梁則曰使民養生喪死
無憾王道之始於齊則曰保民而王莫之能禦
滕文公問為國則曰民事不可緩也蓋不如是
不足以為敬未聞不能帝而王不能王而霸也
商君以刻薄之資挾刑名之學假帝王之說而
歸過於孝公賊其君之大者故曰今之大夫今
之諸侯之罪人也
韓宣惠王欲用公仲公叔為政
韓宣惠王欲兩用公仲公叔為政問於繆留對曰不可
晉用六卿而國分齊簡公用陳成子及闞至而見殺魏
用犀首張儀而西河之外亡今君兩用之其多力者内
樹黨而力寡者藉外權羣臣有内樹黨以驕主有外為
交以削地君之國危矣
議曰政事之臣忌於專古今之通患故易有多
懼之辭虞書有同寅協恭之戒繆留之言是終
不可任人以共政也然君道無為而仰成於臣
必有任天下之責者苟政出多門則枉道者得
以害正植私者得以害公法行而改作令出而
反汗平居肆横議臨難無與執其咎亦亂之所
由生也成周大小之臣咸懷忠良侍御僕從罔
匪正人况一二大臣乎惟得賢而弗與小人間
之則獨任而不為專衆進而不為黨伊尹相湯
高宗得說舜咨二十有二人武王有亂臣十人
顧豈以任人之衆寡而為治亂哉
張儀以商於之地獻楚王
齊助楚攻秦取曲沃其後秦欲伐齊齊楚之交善惠王
患之謂張儀曰吾欲伐齊齊楚方懽子為寡人慮之奈
何張儀南見楚王曰齊王之罪其於敝邑之王甚厚敝
邑欲伐之而大國與之懽大王苟能閉關絶齊臣請使
秦王獻商於之地方六百里若此齊必弱則必為王役
矣則是北弱齊西德於秦而私商於之地以為利也則
此一計而三利俱至楚王大說羣臣畢賀陳軫後見獨
不賀楚王曰不榖不煩一兵不傷一人而得商於之地
六百里寡人自以為智矣諸士大夫皆賀子獨不賀何
也陳軫對曰見商於之地不可得而患必至也故不敢
妄賀王曰何也對曰夫秦所以重王者以王有齊也今
地未可得而齊先絶是楚孤也秦又何重孤國且先出
地後絶齊秦計必弗為也先絶齊後責地必受欺於張
儀受欺於張儀王必惋之是西生秦患北絶齊交則兩
國之兵必至矣楚王不聽曰吾事善矣子其弭口無言
以待吾事楚王使人絶齊使者未來又重絶之張儀反
秦使人說齊齊秦之交陰合楚因使一將軍受地於秦
張儀出見使者曰從某至某廣袤六里使者曰臣聞六
百里不聞六里儀曰儀固以小人安得六百里使者反
報楚王楚王大怒遂舉兵伐秦秦與齊合韓氏從之楚
兵大敗於杜陵
議曰戰國之君不知所以保民志於闢土地而
巳故一時遊說之士揣摩迎合得以行其詐商
於之獻不足以欺童稚而懷王受之不疑雖軫
之辨不能解其惑卒至於交兵削地結怨鄰國
蔽於利而不見其害故也聽言之道曰公曰明
一有所蔽則惑矣可不愼諸
王翦取荆請美田宅蕭何守關中買田地以自汚
始皇問李信吾欲攻取荆於將軍度用幾何人而足李
信曰不過二十萬始皇問王翦王翦曰非六十萬人不
可始皇曰王將軍老矣何怯也李將軍果勢壯勇其言
是也遂使李信及蒙恬將二十萬南伐荆王翦言不用
因謝病歸老於潁陽荆人大破李信軍入兩壁殺七都
尉秦軍走始皇聞之大怒自馳如潁陽見王翦曰寡人
以不用將軍計李信果辱秦軍今聞荆兵日進而西將
軍雖病獨忍棄寡人乎王翦曰大王必不得已用臣非
六十萬人不可始皇曰為聽將軍計爾於是王翦將兵
六十萬人始皇送至灞上王翦行請美田宅園池甚衆
始皇曰將軍行矣何憂貧乎王翦曰為大王將有功終
不得封侯故及大王之嚮臣臣亦及時以請園池為子
孫業爾始皇大笑王翦既至關使使還請善田者五輩
或曰將軍之乞貸亦已甚矣王翦曰不然夫秦王狙而
不信今令空秦國甲士而專委我我不多請田宅為子
孫業以自堅顧令秦王坐而疑我矣陳豨反高祖自將
至邯鄲而韓信謀反關中吕后用蕭何計誅信上已聞
信誅遂使使拜丞相為相國益封五千戶令卒五百人
一都尉為相國衛諸君皆賀君平獨弔謂何曰禍自此
起矣上暴露於外而君守於内非被矢石之難而益君
封置衛者以今淮陰新反於中有疑君心夫置衛衛君非
以寵君願君讓封勿受悉以家私財佐軍何從其計上
說其秋黥布反上自將軍擊之數使使問相國何為客
又說何曰君滅族不久矣夫君位為相國功第一不可
復加然君初入關本得百姓心十餘年矣皆附君尚復
孳孳得民和上所謂數問君畏君傾動關中今君胡不
多買田地賤貰貸以自汙上心必安於是何從其計上
乃大說
議曰君之使臣以誠而不疑則臣之事君以誠
而不欺始皇高祖懷并吞之志當撥亂之餘猜
忌嫚侮遇人寡恩而王翦空秦國之士以專征
蕭何據關中之固以居守任大責重處疑似之
跡難於求全矣故皆忍恥自汙終以獲免雖於
君臣之際不能盡誠以相與然亦可謂智矣易
曰三多凶四多懼蓋位高則易危權重則易傾
雖聖人猶或難之所以貴夫辭尊居卑去功與
名也
袁盎言絳侯非社稷臣
文帝使袁盎為郎中絳侯為丞相朝罷趨出意得甚上
禮之恭常目送之盎進曰丞相何如人也上曰社稷臣
盎曰絳侯所謂功臣非社稷臣社稷臣主在與在主亡
與亡方吕后時諸吕用事擅相王劉氏不絶如帶是時
絳侯為太尉本兵柄勿能正吕后崩大臣相與共誅諸
吕太尉主兵適會其成功所謂功臣非社稷臣丞相如
有驕主色陛下謙讓臣主失禮竊為陛下不取後朝上
益莊丞相益畏
議曰勃背高皇帝約姑順后旨以王諸吕幸而
産禄即誅不然顧何面目見帝於地下乎王陵
固盡臣職而勃不得亡罪世乃譽勃而譏陵使
後之面從容悦阿意希旨者得以藉口特未之
思爾盎取其功誠確論歟
張釋之奏犯蹕當罰
漢張釋之文帝時為廷尉上行出中渭橋有一人從橋
下走乘輿馬驚於是使騎捕之屬廷尉釋之治問曰縣
人來聞蹕匿橋下久以為行過既出見車騎即走釋之
奏當此人犯蹕當罰金上怒曰此人親驚吾馬馬賴和
柔令它馬固不敗傷我乎而廷尉乃當之罰金釋之曰
法者天子所與天下公共也今法如是更重之是法不
信於民也且方其時上使使誅之則已今巳下廷尉廷
尉天下之平也一傾天下用法皆為之輕重民安所措
其手足唯陛下察之上良久曰廷尉當是也
議曰張廷尉持法之平後世無得而議至謂文
帝方其時上使使誅之則已無乃失言乎君側
之言甚哉其不可苟也田千秋一言而帝悟袁
盎一言而錯誅梁公一言廬陵還而三思罷李
勣一言王后廢而昭儀立興邦喪邦在於反掌
間爾異時人君廢法自用以專誅殺廷尉之言
實啟之也王肅以謂廷尉天子吏猶不可以失
平而天子之身反可以繆惑乎斯重於為巳而
輕於為君也謂之不忠雖已甚然舉其失以救
魏明好殺之弊亦知言乎
馮唐言文帝不能用頗牧
馮唐事文帝為郎中署長上聞廉頗李牧為人良說迺
拊髀曰嗟乎吾獨不得廉頗李牧為將豈憂匈奴哉唐
曰主臣陛下雖有頗牧不能用也上怒起入禁中良久
召唐讓曰公衆辱我獨亡間處乎唐謝曰鄙人不知忌
諱當是時匈奴新大入朝那殺北地都尉昂上以胡寇
為意迺卒復問唐曰公何以言吾不能用頗牧也唐對
曰臣聞上古王者遣將也跪而推轂曰闑以内寡人制
之闑以外將軍制之軍功爵賞皆決於外歸而奏之非
空言也臣大父言李牧之為趙將居邊軍市之租皆自
用饗士賞賜決於外不從中覆也委任而責成功故李
牧乃得盡其智能是以北逐單于破東胡滅澹林西抑
強秦南支韓魏當是時趙幾伯後會趙王遷立用郭開
讒而誅李牧令顔聚代之是以為秦所滅今臣竊聞魏
尚為雲中守軍市租盡以給士卒出私養錢五日一殺
牛以饗賓客軍吏舍人是以匈奴遠避不近雲中之塞
虜嘗一入尚率車騎擊之所殺甚衆夫士卒盡家人子
起田中安知尺籍伍符終日力戰斬首捕虜上功莫府
一言不相應文吏以法繩之其賞不行吏奉法必用愚
以為陛下法太明賞太輕罰太重且雲中守尚坐上功
首虜差六級陛下下之吏削其爵罰作之繇此言之陛
下雖得李牧不能用也文帝說是日令唐持節赦尚復
以為雲中守而拜唐為車騎都尉主中尉及郡國車士
議曰將將天子之職也閫外之事則將得以專
之故下可以盡其知能上可以責其成效苟謀
帥不加審而致疑焉生殺與奪懸制於中有功
不行賞少不至以法繩之使其威不足以立軍
紀恩不足以結士情而驅之當敵國必勝之師
是倒持太阿以授人柄欲其成功也難矣文帝
悟唐一言而復魏尚眞得頗牧知其必能用區
區匈奴顧何足慮哉
景帝誅鼂錯
漢鼂錯為御史大夫請諸侯之罪過者削其支郡諸侯
讙譁錯父聞之從潁川來謂錯曰上初即位公為政用
事侵削諸侯疏人骨肉口議多怨公何為也錯曰固也
不如此天子不尊宗廟不安父曰劉氏安矣鼂氏危矣
吾去公歸矣遂飲藥死曰吾不忍見禍逮身後十餘日
吳楚七國俱反以誅錯為名上與錯議出軍事錯欲令
上自將兵而身居守會竇嬰言袁盎詔召入見上方與
錯調兵食上問盎曰君嘗為吳相知吳臣田禄伯為人
乎今吳楚反公意何如盎對曰不足憂也今破矣上問
計安出對曰願屛左右上屏人獨錯在袁盎曰臣所言
人臣不得知迺屏錯錯趨出避東廂甚恨上卒問盎對
曰吳楚相遺書言高皇帝令子弟各有分地今賊臣鼂
錯擅適諸侯削奪之地以故反名為西共誅錯復故地
乃罷方今計獨有斬錯發使赦吳楚七國復其故地則
兵可毋血刃而俱罷於是上默然良久曰顧誠何如吾
不愛一人而謝天下後十餘日丞相青翟中尉嘉廷尉
歐劾奏錯不稱陛下德信欲疏羣臣百姓又欲以城邑
予吳亡臣子禮大逆無道錯當要斬父母妻子同産無
長少皆棄市臣請論如法制曰可錯殊不知迺使中尉
召錯紿載行市錯衣朝衣斬東市錯已死謁者僕射鄧
公為校尉擊吳楚為將還上書言軍事見上上問曰道
軍所來聞鼂錯死吳楚罷不鄧公曰吳為反數十歲矣
發怒削地以誅錯為名其意不在錯也且臣恐天下之
士拑口不敢復言矣上曰何哉鄧公曰夫鼂錯患諸侯
彊大不可制故請削之以尊京師萬世之利也計畫始
行卒受大戮内杜忠臣之口外為諸侯報仇臣竊為陛
下不取也於是景帝喟然長息曰公言善吾亦恨之乃
拜鄧公為城陽中尉
議曰左右皆曰可殺勿聽諸大夫國人皆曰可
殺然後察之見可殺焉然後殺之鼂錯為國遠
慮尊天子安宗廟忠矣而不免於刑戮借曰不
愛一人以謝天下父母妻子獨何罪耶景帝用
袁盎之言而誅錯聞鄧公一言而恨之杜天下
忠臣之口忘國家萬世之利以救目前亦可謂
失刑政矣
武帝作沈命法
漢武以法制御下好尊用酷吏而郡國二千石為治者
大抵多酷暴吏民益輕犯法東方盜賊滋起大羣攻城
邑小羣掠鄉里上乃使范昆張德等衣繡衣持虎符節
發兵以興擊斬首或至萬餘級散亡聚黨無可奈何於
是作沈命法曰羣盜起不發覺發而捕弗滿品者二千石
以下至小吏主者皆死其後小吏畏誅雖有盜不敢發
上下相匿以避文法焉是時暴勝之為直指使者所誅
殺二千石以下尤多威振州郡王賀亦為繡衣御史逐
捕魏郡羣盜多所縱捨以奉使不稱免嘆曰活千人子
孫有封吾所活者萬餘人後世其興乎
議曰武帝以暴酷之後行掊克之政民無所措
手足盜賊由是滋起不思所以休養之而加以
苛令貽禍郡邑猶以火救火久之益多將以禁
暴乃所以縱之也賀輩倚法肆威示恩邀福上
不能除國害下不能寬民瘼奉法若此謂之忠
可乎
狄山議和親
漢武時匈奴求和親羣臣議前博士狄山曰和親便上
問其便山曰兵凶器未易數動高帝欲伐匈奴大困平
城乃遂結和親孝惠高后時天下安樂及文帝欲事匈
奴北邊蕭然苦兵孝景時吳楚七國反景帝往來東宫
間天下寒心數月吳楚已破竟景帝不言兵天下富實
今自陛下興兵擊匈奴中國以空虚邊大困貧由是觀
之不如和親上問湯湯曰此愚儒無知狄山曰臣固愚
忠若御史大夫湯乃詐忠湯之治淮南江都以深文痛
詆諸侯别疏骨肉使藩臣不自安臣固知湯之詐忠於
是上作色曰吾使生居一郡能無使虜入盜乎山曰不
能曰居一縣曰不能復曰居一鄣間山自度辯窮且下
吏曰能迺遣山乘鄣至月餘匈奴斬山頭而去是後羣
臣震讋
議曰王者之於殊域馴服則疆域安輯之有所
侵擾則加以征伐未聞犬戎而可諭以禮節結
以親義也高祖困平城方天下初定士卒罷於
兵革未可以武服用婁敬之言取家人子為公
主以妻單于以其名則辱以其實則欺借欲紓
患一時固亦非策詎可以為法乎而後世因襲
遂為故事非也山知兵凶器未易數動而不知
偃武之術姑欲拱手以倖彊虜之平既不能居
一郡縣乘鄣月餘首領不保尚烏可與議天下
哉士固有誦古人之常談守前王之弊政而不
通當世之務平居持梗議臨事尺寸不能自效
非特迂不適用敗政害國罪不容誅為治者可
不辨哉
筠谿集卷八
