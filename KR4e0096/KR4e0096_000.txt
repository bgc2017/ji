運甓漫稿别集類五(明)
提要
(臣)等謹案運甓漫稿七卷明李昌祺撰昌祺
名禎以字行廬陵人永樂甲申進士選庶吉
士授禮部郎中(按明初六科皆有庶吉士不止翰林有之故得以直授郎)
(中)歷官廣西河南左布政使事迹具明史本
傳是編皆古近體詩並詩餘乃天順三年吉
安教授鄭綱所編史稱昌祺預修永樂大典
凡僻書疑事人多就質其詩清新華贍音節
自然陳循序稱其本之以理充之以氣故雅
淡清麗宏偉新竒無不該偹不必遠較於古
就今而論千百之中不過數輩曹安讕言長
語極推其題文丞相研一首朱彛尊靜志居
詩話亦謂李禎詩務謝朝華力啟夕秀取材
結體頗與段柯古相似蓋由其一變綺靡纖
巧之習而以流逸出之故别饒鮮潤迥異庸
蕪鄭瑗井觀瑣言乃曰李布政昌祺人多稱
其剛毅不撓嘗觀其運甓詩稿浮豔太逞不
類莊人雅士所為所謂棖也慾焉得剛云云
是梅花一賦足累宋璟之生平矣執文章正
宗一編以進退古今之作者不亦隘乎惟其
中騶虞歌汴城閱武諸篇或稍傷俚俗然論
一篇之詩當字銖句兩而求之論一家之詩
則當統觀其全局不以一二章定工拙也乾
隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
