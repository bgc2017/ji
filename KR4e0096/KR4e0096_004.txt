運甓漫稿卷四
明李昌祺著
五言排律
送張參政考績之京
瑣闥才名著藩垣位望隆三年參省政千里獻民庸寮
寀勤勞共兵氓愛慕同柳亭張餞席桃浪送征篷天上
乘槎客江邊卧轍翁櫓聲搖落月帆勢快長風浩蕩淮
流壯嶙峋岱嶽雄金臺紅日下貝闕綵雲中清慎聞羣
辟廉能徹九重陛陳嘉績最階授散官崇復職紆新眷
辭朝返舊封桓桓方叔烈戀戀子牟忠甦息憐諸郡旬
宣仗數公追呼鞭朴少飽暖歲時豐去路應逢夏回程
莫待冬詩欣千首富錢笑一文空但覺烟霄迥惟知雨
露濃棠隂城下路歌詠走兒童
幽居
華亭當巽位匪北與東南新月&KR0655;懸夕斜陽暝翳嵐秋
聲連地起雲影半空曇紅葉凋園柿青林秀石楠到門
無吏跡雜坐有農談茗椀惟孤啜橙杯不獨銜芙蓉霜
肅肅楊柳露毿毿晴雪鷗棲渚腥風虎卧岩耕夫朝就
餉過客暮停驂孤夐天疑近清高境不凡谷深寒鎖翠
溪闊暖浮藍養靜閑情愜居安逸興耽康強身懶杖蕭
散髮慵簮暑退嫌藤簟涼生怯葛衫好書常在案雄劍
鎮藏函榮任他人取幽宜我輩探溪山聊寄傲簡牘貴
研覃名教真堪樂禪機弗用參虚心千箇竹直節數株
杉永夜長庚對煌芒不可緘
挽族兄
布被當年友嗟君更可憐父兄嘉篤志朋輩羨英年早
負穿楊譽終酬折桂緣學成寧落後榜揭果居先未對
劉蕡策旋揮祖逖鞭裾從彤邸曳書向石渠編仕路方
榮進蠻邦遽斥遷瘴生雲滃墨颶起浪掀船地僻夷風
陋天遥氣候偏毒淫那易辟性命竟難全忍死留遺語
含冤入下泉行囊題詠在謫籍姓名蠲弱子擕家返輕
函載骨還九京雖莫作百韻或堪傳勿訝淪殊域猶能
返故阡試觀同譴者亦有葬烏鳶
挽友人
舊說盤中隠今為物外仙識韓空有夢交藺竟無緣未
論宗支異還叨閥閱聯學精多士許孝篤衆人憐恬退
忘軒冕沉潛嗜簡編衣冠推典則詞賦擅清妍世歷滄
桑改家臻福慶全遺榮身自在占勝地幽偏久悟浮生
幻俄隨大化遷歛裳真逝矣易簀靜蕭然漫詫騎鯨去
那因化鶴還菊軒棋已罷竹館榻仍懸簾捲風翻帙忩
虛雨慢絃遊山雙屐在釣瀨一竿捐雅操超今士高標
慕昔賢新祠應得侑遺稿或堪傳五桂凌霜秀藂蘭浥
露鮮年年寒食節釃酒拜荒阡
壽某翁
聖代功勛著天倫樂事專位躋三品峻義篤一門全致
養惟殫禄通財不計錢永懷烏鳥哺仍感鶺鴒篇萱草
幽藂秀棠花舊蒂連冰盤魚味美綵服鴈行聯祥柰寧
煩守肱衾且用眠老親欣未耄難弟愛彌堅茵褥重重
榻塤篪秩秩筵夀觴更跪勸獵騎並驅還橘墮猶懷陸
荆分謾笑田侯封應有待輿論諒無偏遐算慈闈健同
心貴介賢雄文書盛美燕許筆如椽
題山水圖
别業在圓塘無鄰傍草堂瀰漫新水闊遠近好山蒼樹
密松依檜林幽柘混桑頗同嚴子瀨仍似杜陵莊橋峻
妨遊屐溪迴隠釣航鳥聲春晝永花氣午風涼把卷潛
心玩逢疑著意詳詎容便水石未可薄軒裳愧我身空
老憐生力致強閑情雖足適壯志會須償尊府當朝貴
佳兒嗣世良奪魁期接武澗壑有輝光
運甓漫稿卷四
