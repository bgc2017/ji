運甓漫稿卷六
明李昌祺撰
五言絶句
葵花
葉露曉瀼瀼高藂繞砌傍孤吟看不厭只為解傾陽
榴花
花蹙紅巾豔枝攢綠葉深開軒閑玩久聊悦病來心
獨坐
病來成懶惰兀兀惟孤坐火冷篆煙消風簾柳花堕
官舍
門巷少人來閑階長綠苔石榴三五樹樹樹手親栽
鶯
溜亮語交交閑枝且托巢鷹鸇尚黃口側目在高梢
燕
葺壘去來忙嘍嘍語夕陽茅簷最安穏莫戀杏為梁
詠小室前孤樹
高枝已出墻新葉方舒翠賴爾豁憂懷朝朝坐相對
七言絶句
題道士黃宇中小景
赤鯉洲前紫極宫盡無桃樹只青松風光不似玄都觀
也有遊人到此中
滿地涼隂滿徑苔梨花開遍橘花開山門竟日無雲鎻
挈榼擕壺任客來
飲罷庭前樹影移城南城北路多岐丁寧少長忙歸去
莫待雲深日暝時
竹樹蕭森白晝清人間此是小蓬瀛黃冠只說修行好
争奈浮生戀世情
天壇職籙本清高戒行寧容失一毫為謝門前相過客
若還要學恐徒勞
六根變幻苦縈纏道長魔高自昔然倘使飛昇容易得
世間誰不是神仙
微雨行秋送嫩涼蕊珠誦罷禮虚皇齁齁一枕蒲圑睡
便是長生不死鄉
多少全真去坐圜原來與已不相關若非親見張平叔
四百金丹也是閒
重之京舟中夢覺作
數行清淚不禁揮北去南來計總違夢裏不知今又别
對人猶自說初歸
茶陵夜泊
山抱荒村水背城篛篷藤簟聽灘聲秋風淅瀝秋江冷
人自思家月自明
廣西公廨夜宿
白月紛紛照屋梁羈懷無寐對清光浮雲不掩團團影
只與離人照夜長
贈太常張丞山水圖十三首
瀟灑茅堂水石邊青青草色滿簾前經旬不出緣何事
寫就黃庭内景篇
千峰萬壑翠嵯峨車馬長年少見過泉可濯兮田可稼
比儂盤谷不爭多
秦中本自好溪山况在終南鄠杜間占得林泉清勝處
投簮莫待老方還
楝花風過水平堤兩兩林鳩屋上啼因看青山門忘掩
浮雲直到榻前棲
白石蒼苔一徑通軒忩涼逗煑茶風時時吹落林花片
滿地深紅間淺紅
隔塢炊煙半有無東鄰西舍往還疎蒼蒼茂樹娟娟竹
何處人家似此圖
山深地僻夏如秋門巷蕭條竹樹幽步過溪南看晚景
牧童吹笛倒騎牛
荷繞清溪柳繞莊時時濯足向滄浪不知水鳥緣何事
飛去飛來自底忙
樹樹榴花爛漫開階前鶴跡印蒼苔銜泥燕子歸飛急
風送前山驟雨來
雲屛四面翠周遭松桂隂濃野竹高比似武陵應更好
溪邊只欠幾株桃
墻頭柳嫩綠毿毿橋下新流色勝藍扶杖出門緣送客
飛花幾片點春衫
閒心只與靜相宜醉似疎狂醒似痴除却看山看水外
是非榮辱不曾知
年來兩鬢雪蕭蕭懶把黃金帶繫腰擬向江南尋舊隠
白雲莊上狎漁樵
楊柳枝
春來婀娜裊煙青花落春江化作萍隨水東流飄泊去
比郎蹤跡更無憑
參差幾樹瞰長河樹樹垂金拂綠波不是秋來易零落
自緣人世别離多
細葉如眉綠未勻修眉渾似帶愁顰輸他桃杏東風裏
不管南遊北去人
搖青曳綠汴河邊濃比征袍色更鮮謾有柔條千萬縷
如何不解繫郎船
題喜鵲圖二首
一雙飛下立斜暉特地查查近繡幃笑倚綠忩聽未了
小鬟低語報郎歸
對立梅梢似欲鳴含情傾聽却無聲摩挲醉眼行前看
不是生成是畫成
送人還鄉
淮水寒潮起暮雲紛紛離思不堪論都門不閉還鄉夢
昨夜分明到故園
經鳳臺門
鳳凰岡上閒原少舊塜新墳次第排黃壤豈能分貴賤
輿臺將相一般埋
醉中遣興
眼前無物不關情濁酒從教醉復醒醉裏不知為客久
金陵却道是廬陵
秋日對菊
席有塵埃徑有苔舊時知己少曾來多情獨愛庭前菊
肯不羞貧歲歲開
遊靈谷寺
十丈浮屠萬疊山誰移兜率下人寰非因酷愛僧房好
貪看青松忘却還
送别
壺傾酒盡棹歌催日影平西送騎回最是秋風憐客别
沙頭緩送布帆開
江上作
野水浮雲任所之渚鷗汀鷺識心期閑身到處貧無物
只有唐人幾卷詩
題五峰僧寺悼住此庵上人
旅食京華七度秋重來無處覓湯休萬株松樹千竿竹
夢寐平生舊此遊
悼王翁二首
隨分棺衾足掩身不勞弔客嘆家貧白頭贏得青山葬
多少寒沙暴骨人
海上歸來牖下終去時同伴葬遼東重泉莫嘆桐棺薄
玉匣籧篨等是空
重遊龍濟寺悼無為能上人
北涉南遊二十霜幻身重到贊公房苔侵素壁松枝偃
獨自焚香拜影堂
小忩夏日即景
樹影輪囷日影微槿花爛漫芷花稀青蠅不畏儒衡扇
何處爭來撩亂飛
朱給事自南中回相過
瘴海歸來話舊遊低頭長揖淚交流傷心忍說來時事
半里盤灘萬髑髏
灊峰老僧
南禮曹溪北五臺雙眉覆面眼慵開不知僧臘今多少
庭檜參天手自栽
宿正覺寺僧房
露鶴寒猿永夜清山僧入定泯羣情幽人獨向階前坐
為惜千峰好月明
北京送人南歸二首
衣染緇塵鬢欲華病身飄泊在天涯角聲吹斷還鄉夢
只到金陵不到家
宦況鄉心共寂寥秋蓬涼葦總蕭蕭西風似欲留人住
吹得垂楊挽去橈
客夜聞砧
荒草蕭蕭郭隗臺清砧明月兩堪哀千愁百感多如雨
今夜燈前一併來
房山旅舍
枕寒衾冷對孤燈室似郵亭榻似僧清淚幾行揩又落
斜風細雨送殘更
歸次吕梁洪
吕梁洪水激衝波桂楫蘭橈此處多去日少年歸日老
人生能得幾回過
泊龍潭
南轅北轍盡何求鬢不如霜不肯休輸却江天漁婦火
尋常夜夜照扁舟
西園精舍
社近芳花爛漫開不關風雨自沾苔幽禽驚避蒼鷹逐
亂入香紅颭下來
村舍燕
壘破頻頻旋補泥雙飛雙語更雙棲雕梁雖貴茅簷穏
暮去朝來莫怨低
洧川田翁
辛勤雨壟復煙疇醉卧槐隂石枕頭少小為農今老大
不曾騎馬只騎牛
田婦
諳盡條桑與藝麻豈知城市有繁華年年看得蠶絲熟
不入貧家入富家
宿金鄉鋪
寂寞郵亭戶半扃茅茨破處見疎星四無鄰舍輿臺睡
露自成霜水自冰
興國寺與僧話禪
僻性長嫌驛舍喧蒲團到處宿祗園機鋒已被曼殊逗
可是毘耶更有言
許州城外
蓼折荷枯柳葉空荒畬斷壟見羣農登龍門館今何處
古木棲鴉夕照紅
曉行
月華清淡露華零喔喔雞聲轎上聽爭似釣魚船底睡
蘆花被暖酒初醒
江渚見鴛鴦
相隨相顧復相親端的韓憑是汝身莫向汀洲交頸宿
江邊方有獨行人
舞陽留侯廟二首
信族豨夷越醢躬太平無復用英雄高皇却堕先生計
世上何曾有赤松
人心變幻幾千般帶礪盟深亦易寒秦網逃來逃漢網
誰將此意語蕭韓
重宿僧寺三首
人稀院靜戶長扃清磬泠泠已厭聽欲滌平生塵土念
半函圓覺貝多經
荒城晏歲野僧房迢遞他鄉憶故鄉病骨不禁風雪冷
一更渾似一旬長
空房不見欵冬花簷鐸㪣風日影斜隨意看來隨意脱
緋袍那似佛袈裟
鵝鴨池
水面殘冰漾淺漪臨流駐馬立多時不因常侍成竒蹟
千載誰知有此池
滎陽懷古
廣武城邊古戰場漢高曾此割封疆若無紀信乘黃屋
縱有蕭韓事叵量
新安謠三首
新安野老髮垂肩說著先朝淚泫然洪武初年真少事
幾曾輕到縣衙前
垂老頻逢歲薄收秋租多欠賣耕牛縣官不暇憐飢餒
喚拽官車上陜州
當夫當匠子孫亡田地荒蕪戶有糧昨日迤西蕃使過
盡驅婦女趕牛羊
山路謔花
枝頭地上摠猩紅幾樹繁開幾樹空顔色一般榮悴異
誰將此意問東風
花答
多謝天公著意栽不教粧點豔亭臺無人剪折無人賞
贏得年年自在開
題怪石牡丹孔雀圖
不上屏風不用憐鈿毫金縷爛相鮮雙瞳贏得無人射
翹立花妃石丈前
山中見牡丹
不嫌惡雨并乖風且共山花作伴紅縱在五侯池館裏
可能春去不成空
重唁山中牡丹
不煩澆灌不煩栽長過清明穀雨開為問洛陽豪貴客
幾家還有舊亭臺
過張茅鎮見飢民
土洞深沈土坑欹田園枯旱廢耕犁一身餒困渾無力
猶上高梯剥樹皮
宜陽山中
綠隂重疊鳥間關野棗花香宿雨殘天遣浮雲都捲盡
教人一路看青山
嵩陽道中
度盡青山幾百重垂蘿翳日鳥啼風不嫌幽獨無人伴
長在花香樹色中
四月八日寓陜州僧舍
白楊新葉嫩蕭蕭野寺春歸更寂寥曉殿敲鐘僧俗佛
鶻崙柏子滿爐燒
小滿日口號
久晴泥路足風沙杏子生仁楝謝花長是江南逢此日
滿林煙雨熟枇杷
宿襟山寺
竹樹隂隂覆化城白蓮池水照人清明朝又向紅塵去
辜負垂楊百囀鶯
嵩縣過端午
老大偏多故里心一逢佳節一沾襟誰知此日菖蒲酒
又在山城獨自斟
題老馬圖
生來骨相本拳竒無復騰驤似昔時太僕憐才如見惜
只教閑放莫教騎
光州公館夜宿
病身堪嘆復堪憐一盞寒燈照客眠雨滴芭蕉風撼竹
蕭蕭瑟瑟破忩前
題風柳喜鵲圖贈人二首
春光淡蕩景遲遲特地飛來噪柳枝應是高門多喜事
殷勤先報主人知
宿雨朝來乍放晴游絲裊處暖風輕綠楊深院人初起
笑聽喳喳第一聲
梨花錦鳩圖二首
參差雪蕊漸開齊山鳥梳翎自在棲絶似江南春二月
杏花疎雨一雙啼
能言鸚鵡閉金籠爭似鉤輈野樹中贏得人嫌生性拙
梨雲影裏立東風
秋塘鶺鴒圖二首
斜日輕煙水渺茫鶺鴒相對立蓮房吳儂只愛吳中好
彭越蝤蛑使斗量
波漂菰米滿滄洲菱葉蕭疎藕葉秋日暮採蓮人散後
雍渠飛下水悠悠
梔子畫眉圖二首
薝蔔初開雪亞枝枝頭好鳥立成痴少年京兆風流處
似汝花間對語時
昔年曾伴董嬌嬈長把春山笑倩描今日梁園空見畫
鳥啼花落鬢蕭蕭
桃花鸂鶒圖二首
南湖二月雨晴天兩兩相隨錦翼鮮記得曾於何處見
桃花浪裏釣船邊
杜若靡蕪綠滿洲東風春水拍天流雙禽不受人拘束
宿食飛鳴得自由
紫薇堂獨坐二首
游絲落絮墜空階黃鳥交交在綠槐獨對薇花清坐久
衙前初換午時牌
兩行官樹晝隂濃吏散長廊退食鐘忽見飛來楊柳絮
始知春色八分空
秋雨夜聞鄉中近事殊可感
得失無心總不驚秋來偏動故鄉情尋常忩外梧桐雨
不似今宵不耐聽
盧翁挽詩二首
老向夷門受一㕓閒身自在水雲邊大梁城裏人無數
若箇如翁八十年
名利無心任鬢皤天留兩眼閱人多懸知地下應含笑
得見兒登進士科
宣德堂前種桃二株戲作
緋桃兩樹遠移來親向階前著意栽自是不如棠蔽芾
謾留春色豔亭臺
謝惠牡丹
不將華屋薦金盤鈿合盛來露未乾麗色穠香都負却
空齋鎮日寂寥看
客夜聞雨
蕭蕭颯颯五更頭滴碎寒聲落瓦溝縱是客懷寬似海
也應難著許多愁
鄉人至夜話
形容不識識鄉音挑盡寒燈到夜深故舊憑君休更說
老懷容易便沾襟
憶故園山莊
病身長是戀家鄉短髮那堪著六梁只憶山莊松樹下
鳥啼清晝午隂涼
題竹
兩竿蕭灑墨淋漓師法東淮顧定之却憶紫薇堂後坐
翠隂搖曳午晴時
解籜新梢綠未全一枝斜出更娟娟錢塘太史春風筆
移得瀟湘到几前
題蘭
垂垂一簇石崖旁雅韻幽姿冠楚芳天不遣生平地上
可憐分付許多香
隂崖石髄養根芽半吐全開總是花謾有國香誰見採
美人迢逓在天涯
沅湘三月雨嘈嘈長得新苗尺許高惟有江潭憔悴叟
行吟收拾入離騷
懶共江籬杜若榮聊依蘚石寄幽情試觀種在階庭者
未必天然似此清
寂寞孤藂棘石邊自榮自悴自清妍空山零落知多少
垂老看圖一慨然
湘女祠前半夕暉採芳紉佩志空違年年綠遍東風裏
腸斷王孫去不歸
題牡丹
清平新調緩聲歌醉眼懵騰看錦窠今日江南林下見
滿頭白髮淚流多
海霞紅吐散天香豔態嬌恣壓衆芳歲歲殷勤分百朵
東風回首斷人腸
玉盤盂帶露華輕别是風流一樣清可惜種花人已去
觀圖惆悵不勝情
平生同有愛花心每到開時輒共吟垂老凄凉空見畫
人間何處覓知音
濟寧夜泊
疎星斜月在扁舟寒鼔鼕鼕出郡樓最憶往年何處聽
長安門外五更頭
獻陵挽歌
臨朝甫及半年餘惠化仁恩遍九區鑾輅仙遊驚太早
普天臣妾痛何如
宵衣纔見坐明堂忽報承雲返帝鄉父老白頭相對泣
餘生垂死待成康
四海謳歌仰戴深驚聞厭代盡沾襟惟餘蜂螘偏愁苦
無路攀髯痛不禁
萬姓空銜喪考哀宫車不見六龍回金河河水都成血
盡是臣民淚灑來
去國多年别九重草茅名姓簡宸衷此生何處瞻天表
惟有清宵夢寐中
天語褒嘉百辟聞升沈回首一時分憐才誤到芻蕘質
萬死難酬不世恩
宵旰憂勤日萬幾豈知猶不忘寒微恩榮尚在鑾輿遠
忍抱遺弓淚滿衣
别周布政
兩歲勤勞曉夕同忍將别淚灑東風伏波門外還珠洞
載酒登臨盡屬公
運甓漫稿卷六
