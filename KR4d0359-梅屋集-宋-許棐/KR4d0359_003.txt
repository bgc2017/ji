梅屋集卷三
宋許棐撰
梅屋第三藁
已亥至癸夘詩不滿二十首甲辰一春却得四
十餘篇疑詩之多寡遲速似有數也天或夀予
予詩之數固不止此然當以貪多務速為戒梅
屋許棐題
蘭花
竹底松聲慣寂寥肯隨桃李媚兒曺高名壓盡離騷卷
不入離騷更自高
枯樹
幾年柴立荒塍下春雨秋風搃不知一點陽和到桃李
紅紅白白便盈枝
郭南湖見訪却適有出一絶為謝
一逢風雨偶歸遲見說君來叩我扉童子困眠梅樹下
不曾放過鶴雙飛
錢謙齋新居
住破吳淞江上屋杭州城外結新廬未尋陸羽烹茶具
先借淵明種菊鉏山入樓中成好句月來窗下伴殘書
御街車馬無行處誰肯抽身覓退居
上趙克家太守
說著嘉興太守賢野梅官柳亦歡然貧民不識重租苦
父老難將一事瞞但有詩書堆几上更無歌舞到樽前
凡為郡者皆如此天下何由不治安
趙宰瓊花圖
祠下靈根無别種凡花誰敢鬭榮枯被君分種鵝谿上
從此人間有兩株
寄鏡潭
鏡潭炯炯秋無底著一纖雲也是多禪外當無些子事
如何猶有作詩魔
茉莉
荔枝鄉裏玲瓏雪来助長安一夏涼情味于人最濃處
夢回猶覺鬢邊香
題猗綠堂
蕭蕭萬竿竹深護讀書堂夢趁秋聲薄詩攙夜色涼敲
茶風逓響滴硯露涵香不雜有花樹花紅不久長
趙山臺寄詩集
海雁呌將秋色去山臺鈔寄好詩來菊花過了梅花未
自有花從筆底開
寄題東洋
東洋占得江山勝安頓亭臺到處宜夜夜中秋明月影
朝朝寒食好花枝長箋短幅真行字舊軸新編倡和詩
只隔一潮飛不去悵懷惟有白鷗知
寄友
已奏春班名字了不妨閒作幾時游家僮未要裝詩擔
見說三高索唱酬
紅梅
不堪冷照黃昏月強倚春風作杏粧雖得容顔暫時好
欠他肌骨舊來香
迓張宰(堯章)
倦骨畏寒如畏虎何曾一步出柴扉因迎令尹西郊外
折得梅花滿把歸
謝施雲溪寄詩
折得桂花三數枝雲谿又寄幾篇詩詩看入在花香裏
韵似龍涎火煖時
梅屋集卷三
