梅村家藏藁卷弟十五詩後集七
七言律詩六十四首
江樓别幼弟孚令
野色滄江思不竆登臨傑閣倚虛空雲山兩岸傷心裏雨雪孤城淚眼中
病後生涯同落木亂來身計逐飄蓬天涯兄弟分攜苦明日扁舟聽曉風
揚州四首
疊鼓鳴笳發棹謳㮄人高唱廣陵秋官河楊柳誰新種御苑鶯花豈舊游
十載西風空白骨廿橋明月自朱樓南朝枉作迎鑾鎮難博雷塘土一丘
其二
野哭江邨百感生鬭雞㙜憶漢家營將軍甲第櫜弓臥丞相中原拜表行
白面談邊多入幕赤眉求印却翻城當時只有黃公覆西上偏隨阮步兵
其三
盡領通侯位上卿三分淮蔡各專征東來處仲無它志北去深源有盛名
江左衣冠先解體京西豪傑竟投兵只今八月觀濤處浪打新塘戰鼓聲
其四
撥盡琵琶馬上絃玉鈎斜畔泣嬋娟紫駞人去瓊花院靑塚魂歸錦纜船
荳&KR1958;梢頭春十二茱萸灣口路三千隋堤璧月珠簾夢小杜曾游記昔年
過維揚弔衞少司馬紫岫(衛韓城人與余同年同官後以少司馬死揚州難)
畫省連牀止論文天涯書劍忽離羣非關衞瓘需開府欲下高昂在護軍
(高杰秦人朝議以紫岫同鄉拜兵部侍郎典其軍事)葬骨九原江上月思家百口隴頭雲故人摇落
䢴溝暮爲酹椒漿一慟君
過淮陰有感二首
落木淮南雁影高孤城殘日亂蓬蒿天邊故舊愁聞笛市上兒童笑帶刀
世事眞成反招隱吾徒何處續離騷昔人一飯猶思報廿載恩深感二毛
其二
登高悵望八公山琪樹丹崖未可攀莫想陰符遇黃石好將鴻寶駐朱顔
浮生所欠止一死塵世無繇識九還我本淮王舊雞犬不隨仙去落人間
贈淮撫沈公淸遠
秋風杖節賜金貂高會嚴更響麗譙去國丁年遼海月還家甲第浙江潮
書生禮樂修玄雁諸將弓刀掣皂鵰最是東南資轉餉功成蕭相未央朝
淮上贈嵇叔子
湖海相逢一俊英風流中散舊家聲琴因調古須防怨詩爲才多莫近名
濁酒如淮歌慷慨蒼髯似戟論縱橫慚余亦與山公札抱病推遷累養生
過宿遷極樂庵明日晤陸紫霞年兄詁舊有感
同時知已曲江游縱酒高歌玉腕騮黃葉渾隨諸子散白頭猶幸故人留
雲堂下榻逢僧飯雪夜聽鐘待客舟如此衝寒綠底事相逢無計訴離愁
白鹿湖陸墩詩(在宿遷縣東爲紫霞年兄避兵處)
招提東望柳堤深雁浦魚莊買棹尋墩似謝公堪賭墅湖如賀監早抽簪
雲遮老屋容君臥月落空潭照此心百頃荷花千尺水夜涼兄弟好披襟
自信
自信平生懶是眞底須辛苦踏春塵每逢墟落愁戎馬卻聽風濤話鬼神
濁酒一杯今夜醉好花明日故園春長安冠蓋知多少頭白江湖放散人
新河夜泊
百尺荒岡十里津夜寒微雨溼荆榛非關城郭炊煙少自是河山戰鼓頻
倦客似歸因望樹遠天如夢不逢人扁舟蕭瑟知無計獨倚篷窗暗愴神
將至京師寄當事諸老四首
柴門秋色草蕭蕭幕府驚傳折簡招敢向煙霞堅笑傲却貪畊鑿久逍遥
楊彪病後稱遺老周黨歸來話聖朝自是壐書修盛舉此身只合伴
漁樵
其二
莫嗟野老倦沉淪領略靑山未是貧一自弓旌來退谷苦將行李累衰親
田因買馬頻書劵屋爲牽船少結鄰今日巢由車下拜淒涼詩卷乞閒身
其三
匹馬天街對落暉蕭條白髮悵誰依北門待詔賓朋盛東觀趨朝故舊
稀雪滿關河書未到月斜宮闕雁還飛赤松本是留侯志早放商山四老
歸
其四
平生蹤跡儘繇天世事浮名總棄捐不召豈能逃聖代無官敢卽傲高眠
匹夫志在何難奪君相恩深白見憐記送鐡崖詩句好白衣宣至白衣
還
讀楊文驄舊題走馬詩于郵壁漫次其韻二首
數卷殘編兩石弓書生摇筆壯懷空南朝子弟誇諸將北固軍營畏阿童
江上化龍圖割據國中指鹿詫成功可憐曹覇丹靑手銜策無人付朔風
其二
君是黃驄最少年驊騮凋喪使人憐當時只望勳名貴後日誰知書畫傳
十載鹽車悲道路一朝天馬蹴風煙軍書已報韓擒虎夜半新林早著鞭
過鄚州
馬滑霜蹄路又長鴉鳴殘雪古城荒河冰雨入車難過野岸沙崩樹半僵
邢邵文章埋斷碣公孫樓櫓付斜陽只留村酒雞豚社香火年年賽藥王
恭紀
聖駕幸南海子遇雪大獵
君王羽獵近長安龍雀刀環七寳鞍立馬山川千騎擁賜錢父老萬人看
(賑飢)霜林白鹿開金彈春酒黃羊進玉盤不向回中逢大雪無因知道外邊
寒
聞撤織造志喜
春日柔桑士女歌東南杼軸待如何千金織綺花成市萬歲廻文月滿梭
恩詔只今憐赤子貢船從此罷黃河尙方玉帛年來盛早見西川濯錦多
上駐蹕南苑閱武行蒐禮召廷臣恭視賜宴行宮賦五七言絶句每體一
首應制
露臺吹角九天聞射獵黃山散馬羣練甲曉懸干鏡日翠旗晴轉一鞭雲
奇鷹出架雕弓動新兔登盤玉饌分最是小臣慚獻賦屬車叨奉羽林軍
送無錫堵伊令之官歷城
攬轡朱輪起壯圖遺民喜得管夷吾城荒戶少三男子名重人看五大夫
畫就煙雲連泰岱詩成書札滿江湖茶經水傳平生事第二泉如趵突無
元夕
諸王花萼奉宸游淸路千門照夜騮長信玉杯簪戴勝昭陽銀燭擘箜篌
傳柑曲裏啼鶯到爆竹光中戰馬收刦憶征南人望月金閨燈火别離愁
讀鄗城魏石生懷古詩
長安雪後客心孤畫省論交折簡呼家近叢㙜推意氣出開全趙見平蕪
憂時危論書千卷懷古高歌酒百壺自是漢廷眞諫議蕭王陌上賦東都
送永城吳令之任
春風驛樹早聞鶯馬過梁園候吏迎山縣尹來三月雨人家兵後十年耕
鴉啼粉堞河依岸草没旗亭路入城曾見官軍收賊壘時淸今已重儒生
送安慶朱司李之任
到官春水畫橈輕天柱峰高卽郡城百里殘黎半商賈十年同㮄盡公鄉
雞豚塢壁山中稅鼓角帆檣江上兵亂後莫言無吏治此方朱邑最知名
送胡彦遠南還河渚
匹馬春風返故林松杉書屋晝陰陰猿愁客倦晨投果鶴喜人歸夜聽琴
我有田廬難共隱君今朋友獨何心還家早便更名姓只恐靑山尙未深
江土
鐡馬新林戰鼓休十年軍府笑諮謀但虞莊蹻爭南郡不信孫恩到蔡州
江過濡須誰築壘潮通滬瀆(在今上海)總安流蘆花一夜西風起兩點金焦萬
里愁
送願舊來典試東粤
客路梅花嶺外飄江山才調屬車招石成文字兵須定珠出風雷瘴自消
使者干旌開五管諸生禮樂化三苗憑君寄語征南將誰勒炎天銅柱標
送李書雲蔡閬培典試西川
柳陌征衫錦帶鈎詔書西去馬卿游棧縈秦嶺千盤細水落巴江萬里
流兵火才人羈旅合山川奇字亂離搜莫愁沃野猶難問取得揚雄勝益
州
送山東耿中丞靑藜
三經持節領諸侯好畤家風指顧收岱頂磨崖看出日海邊吹角對淸秋
幕中壯士爭超距稷下高賢共唱酧北道主人東郡守丹靑剖策本營丘
送友人之淮安管餉
高牙鼓角雁飛天估舶千帆落照懸使者自徵滄海粟將軍輒費水衡錢
中原河患魚龍窟江左官租稉稻年聞道故鄉烽火急淮南幾日下樓船
送隴右道吴贊皇之任
笳鼓千人度隴頭使君斜控紫驊騮城高赤坂魚鹽塞日落黃河鳥鼠秋
移檄北庭收屬國閱兵西海取封侯請傾百斛葡萄酒玉笛關山緩帶游
恭遇
聖節次安丘劉相國韻
興慶樓前捧玉觴金張岐薛儼分行龍生大漠雲方起河出崑崙日正長
節過放燈開禁苑春將射柳幸平陽燕公上壽天顔喜親定甘泉賜宴
章
朝日壇(次韻)
曉日曈曨萬象鋪六龍銜燭下平蕪石壇爟火燔玄牡露掌華漿飲渴鳥
不夜城傳宣夜漏王宮朝奉竹宮符卽今東汜西崐處盡入銅壺倒景殊
李退庵侍衛奉使湖南從兵間探衡山洞壑諸勝歸省還吳詩以
送之
一官之楚復游燕歸去還乘笠澤船戎馬千山尋洞壑鶯花三月羨神仙
路穿江底聞雞犬家在湖中接水天(侍御吾吳洞庭人)不似少陵長作客祝融峰
下住年年
得蒲州道嚴方公信郤寄
西風對酒夢魂勞聞道蒲津著錦袍山遶塞垣長坂峻河分天地斷崖高
登樓楚客看雲樹隔岸秦人拜節旄回首舊游飛雁遠書來嚴助問枚臯
送趙友沂下第南歸
秋風匹馬試登臨此日能無感慨心趙氏只應完自璧燕臺今已重黃金
鄉關兵火傷王粲京國才名識杜欽最是淮南遇摇落相思千里暮雲深
懷王奉常煙客
把君詩卷問南鴻憔悴看成六十翁老去祗應添髩雪愁來那得愈頭風
田園蕪没支笻懶書畫蕭條隱几空猶喜梅花開遶屋臘醅初熟草堂中
送友人從軍閩中二首
客中書劍愴離羣貰酒新豐一送君絕嶠烽煙看草檄高齋風雨記論文
中宵淸角猿啼月百道飛泉馬入雲詔諭諸侯同伐越可知勞苦有終
軍
其二
平生不識李輕車被詔揮鞭白鼻騧簫鼓濟江催落木旌旗衝雪冷梅
花胡牀對客招虞寄羽扇麾軍逐呂嘉自是風流新制府王孫何事苦思
家
紀事
鄠杜山南起直廬從禽載筆有相如秋風講武臨熊館乙夜横經勝石渠
七萃車徒堪討習百家圖史可佃漁上林獸簿何曾問叩馬無煩諫獵書
送汪均萬南歸
扁舟春草五湖寬歸去酴醿架未殘撥刺錦鱗初上筯團枝珠實已堆盤
癭瓢量水僧燒筍拳石分泥客貿蘭四月山塘風景好知君端不憶長安
壽座師李太虛先生四首
放懷天地總浮鷗客裏風光爛漫收一斗濁醪還太白二分明月屬揚州
錦箏士女觴飛夜鐡笛關山劍舞秋猶有壯心消未得欲從何處訪丹丘
其二
好客從無二頃田勝游隨地記平泉解衣白日消碁局岸幘靑山入釣船
故國風塵驚晩歲天涯歌舞惜流年篋中別有龍沙記不許傍人喚謫仙
其三
讀易看山愛息機閉門芳草雁還飛江湖有夢爭南幸滄海無家記北歸
煙木一竿思舊隱兵戈十口出重圍杜陵豈少安危志老大飄零感布衣
其四
廬頂談經破碧苔十年不到首重回風淸鐘鼓吳山出雲黑帆檣楚雨來
痛飲長江看自注異書絶壁訪應開芒鞋歸去身差健白鹿諸生掃講臺
寄房師周芮公先生四首(并序)
偉業以庚午受知於晉江周芮公師進謁潤州官舍維時上流
無恙京口晏然吾師以陸生入雒之年弟子亦終軍棄襦之崴
南徐月夜北固江聲揮塵論文登樓置酒笑譚甚適賓從皆賢
已而入主銓衡地當淸切周旋禁近提挈聲華拜別河梁十有
八載滄桑兵火萬事都非偉業負耒躬畊誓終没齒不謂推遷
塵事潦倒浮生病苦窮愁羈縻煎迫師以同徵獨得不至方推
周黨共羨管甯而家居窮海身受重圍羽檄時聞音塵莫及雖
然江南近信已泊樓船京峴舊游皆非樂土何必無諸㙜上始
接烽煙歐冶城邊纔開壁壘也旣知援師南下山郡依然鄭樵
居第可保圖書楊僕軍營惟聞笳吹欣故人之杖履致遠道之
郵筒爰作短章聊存微尙抒平生於慷慨寫盡日之羈愁庶幾
同經喪亂識此襟情雖隔山川無殊會面云爾
惆倀平生負所知尺書難到雁來遲桄榔月暗嚴城閉鶗鴂風高畫角悲
湖裏逢仙占昔夢洞中遇叟看殘碁脫身衰白干戈際筍屐尋山話後期
其二
北府風流坐嘯淸蕭郎白帢愛將迎蒜山望斷江干月荔浦愁看海上城
劉寄關河雖險塞盧循樓艦正縱横莫嫌戰鼓鄉園急瓜步年來已用兵
其三
但若盤桓便見收詔書趨迫敢淹留始知處士靑門里須傍仙人白石
樓晉室衣冠依嶺嶠越王刀劍閉林丘少微卻照南天遠榕樹峰高隱故
侯
其四
白鶴靑猿呌晩風苦將身世訴飄蓬千灘水惡盤渦險九曲雲迷絕磴空
廣武登臨狂阮籍承明寂寞老揚雄巨源舊日穪知已誤玷名賢啟事中
卽事十首
交城朝日漸臺風玉樹靑蔥起桂宮(時乾清宮成)謁者北衙新掌節(初設内監)郎官
西府舊乘驄(新選部郎爲巡方)叔孫禮在終應復蕭相功成固不同百戰可憐諸
將帥幾人高會未央中
其二
六龍初幸晾鷹臺千騎從官悵殿開南苑車聲穿碧柳西山馳道夾靑槐
繙書夜半移燈召教射樓頭走馬來聞道上林親試士卽今誰是長卿才
其三
元僚白髮領槐廳風度須看似九齡疏乞江湖陳老病詔傳容貌寫丹
靑(曹村相公乞休不允畫其像賜之)從游西苑花初放侍宴南臺酒半醒最是御書房下
過賜茶清燕共談經
其四
列卿嚴譴赴三韓貰酒悲歌行路難妻子幾隨關外去都人爭擁路旁看
樂浪有吏崔亭伯遼海無家管幼安盡說日南多瘴癘如君絕域是流官
其五
黃河東注出潼關本濟漕渠竟北還淮水獨流空到海(淮水爲黃河所逼始于淸日濟漕河)
(去則淮竟入海此淸江閘所以涸也)汴堤横嚙不逢山天心豈爲投圭璧民力何堪棄草菅
瓠子未成淇竹盡龍門遠掛白雲間(金龍口決用柳梢作土牛塞河功竟不就悼兩河民力之盡也)
其六
西山盗賊尙縱橫臼畫畿南桴鼓鳴誰道盡提龍武將翻教遠過闔閭城
軍需苦給嫖姚騎節制難逢僕射營斥堠但嚴三輔靖願銷兵甲罷長征
其七
新傳使者出皇都十道飛車算國租故事已除將作監他年須尙執金吾
主持朝論垂魚袋料理軍書下虎符始信蕭曹務休息太平良策未全無
其八
柳營江上羽書傳白馬三郎被酒眠無意漫提歐冶劍有心長放呂嘉船
金錢北去緣求印鐵劵南來再控弦廟算只今勤遠略伏波橫海已經年
其九
秋盡黃陵對落暉長沙西去不能歸甘甯舊壘潮初落陶侃新營樹幾圍
五嶺烽煙城郭改三湘征謂吏人稀老臣裹革平生志往事傷心尙鐡衣
其十
巴山千丈擘雲根節使征西入劍門蜀相軍營猶石壁漢高原廟自江村
(駐兵南鄭分閫閬州兩地皆有高祖廟)全家故國空從難異姓眞王獨拜恩回首十年成敗
事笛聲哀怨起黃昏
梅村家藏藁卷弟十五終
