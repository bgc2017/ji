梅村家藏藁卷弟十九詩後集十一
七言絶句七十一首
下相極樂菴讀同年北使時詩卷
蘭若停驂灑墨成過河持節事分明上林飛雁無還表頭白山僧話子卿
過昌國
樂生去國罷登壇長念昭王知已難流涕伐燕辭趙將忍教老死在邯鄲
任丘
回首鄉關亂客愁滿身風雪宿任丘忽聞石調邊兒曲不作征人也淚流
臨淸大雪
白頭風雪上長安裋褐疲驢帽帶寬辜負故園梅樹好南枝開放北枝寒
阻雪
關山雖勝路難堪纔上征鞍又解驂十丈黃塵千尺雪可知俱不似江南
送王元照八首(王善畫弇州先生曾孫偶來京師舊廉州太守也)
靑山補屋愛流泉畫裏移家就輞川添得一舟乘興上煙波隨處小游仙
其二
始興公子舊諸侯丹荔紅蕉嶺外游席帽京塵渾忘卻被人強喚作廉州
其三
報國松根廟市開公侯車馬鬪如雷疲驢一笑且歸去刑部街前曾看來
其四
内府圖書不計錢漢家珠玉散雲煙而今零落無收處故國興亡巳十年
其五
布衣懶自入侯門手跡流傳姓氏存聞道相公談翰墨向人欲訪趙王孫
其六
朔風歸思滿蕭關筆墨荒寒點染間何似大癡三丈卷萬松殘雪富春山
其七
河北三公一紙書浪游何處曳長裾歸田舊業春山盡華子岡頭自釣魚
其八
五馬南來韋使君故人相見共論文酒闌面乞黃堂俸明日西山買白雲
讀史偶述四十首
射得紅毛&KR0693;似拳乳茶挏酒閤門前相公堂饌銀盤美熊白烹來正割鮮
其二
雪消春水積成渠芻藁如山道不除怪殺六街騶唱少只今驄馬避柴車
其三
新更小篆譯蟲魚乙夜横經在玉除訝道年來親政好近前一卷是尙書
其四
直廬西近御書房插架牙籤舊錦囊燕寢不須龍鳳餙天然臺几曲迴廊
其五
閤門春帖點霜毫玉尺量身賜錦袍聞道尙方裁製巧路人爭擁看枚臯
其六
龍媒剪拂上華茵嚴助丹靑拜詔新莫向天閑誇絶技白頭韓幹竟何人
其七
徐無城下遇神仙移得驪山近玉田賭射上林春宴罷諸王騎馬向湯泉
其八
新張錦幄間垂楊四角觚稜八寶裝藉地煖茵趺坐軟茸茸春草是留香
其九
騰黃赭白總追風八匹牽來禁苑中毛骨不殊聲價好但看騎上卽神龍
其十
側坐翻身馬上輕官家絶技羽林驚左枝忽發鳴&KR1076;箭仰視浮雲笑絶纓
其十一
柳陰觀射試期門撥去胡牀踞樹根徙倚日斜纔御輦天邊草木亦承恩
其十二
進呈文字費躊躇轉譯紛然混魯魚夜半相公還被詔御前帖子改翻書
其十三
新語初成左右驚一言萬歲盡歡聲多應絳灌交歡久馬上先行薦陸生
其十四
東盡三韓北嫩江秋風傳箭海西降玄狐獵罷搜靑鼠射得頭鵝更一雙
其十五
五千鐵騎十三山太子河邊飲馬還前哨已踰歡喜嶺鼓聲西下震榆關
其十六
松林路轉御河行寂寂空垣宿鳥驚七載金縢歸掌握百僚車馬會南城
其十七
海上奇毛固絶倫星眸玉爪出精神蘆溝橋上秋風起一蔟紅塵鷹犬人
其十八
西洋館宇逼城陰巧曆通玄妙匠心異物每邀天一笑自鳴鐘應自鳴琴
其十九
迴龍觀裏海棠開禁地無人閉綠苔一自便門馳道啓穿宮走馬看花來
其二十
宣爐厰盒内香燒禁府圖書洞府簫故國滿前君莫問淒涼酒盞鬭成窑
其二十一
布棚攤子滿前門舊物官窑無一存王府近來新發出剔紅香盒豆青盆
其二十二
大將祁連起北邙黃腸不盧發丘郎平生賜物都燔盡千里名駒衣火光
其二十三
琉璃舊厰虎房西月斧修成五色泥遍插御花安鳳吻絳繩扶上廣寒梯
其二十四
平生馬草世人知垂老猶堪萬里馳卻怪杏山書到日三軍早哭道旁碑
其二十五
金魚池上定新巢楊柳靑靑已放梢幾度平津高閣上泰壇春望記南郊
其二十六
紛紛茗酪鬭如何點就茶經定不磨移得江南來禁地迴龍小盞潑松蘿
其二十七
夜半齋壇唱步虛玉皇新築絳霄居吹笙盡是黃門侣別勅西淸註道書
其二十八
新題御墨賜孱顔紫禁城頭喚㬌山傳與外廷誇勝事蓬瀛小島在人間
其二十九
水雲榭上會神仙層閣黃龍十丈船三爵羣臣半霑醉榴花開宴自今年
其三十
蘭池落日馬蹄驚魚服揮鞭過柳城十萬羽林空夜直無人攬轡諫微行
其三十一
七寶琉璃影百層治漪月色漾寒冰詞臣主客詩圖進御帖親題萬夀燈
(燈成命編翰製詩聊勅賜燈名萬壽)
其三十二
玉砌流泉繞碧渠晩涼紈扇軟金與采蓮艓子江南弄太液池頭看打魚
其三十三
龍文小印大如錢别署齋名自記年畫就煙雲填寶篆欲將金粉護山川
其三十四
渭園千里送篔營嫩籜靑靑道正長夜半火來知走馬尙方藥物待新篁
其三十五
新設椒園内道場雲堂齋供自焚香大官别有伊蒲饌親割鸞刀奉法王
其三十六
直廬起草擅能文被詔含毫寫右軍賜出黃驄銀鑿落天街徐踏墨池
雲
其三十七
霜落期門喚打圍海靑帽煖去如飛鴐鵝信至纔遊幸不比和林避暑歸
其三十八
鵪鶉錦袋出懷中玉粒交爭花毯紅何似平章荒葛嶺諸姬蟋蟀鬪金籠
其三十九
綠翹聰慧換新妝比翼丹山小鳳皇巧舌能言金鎻愛賜緋妬殺雪衣娘
(廣東進朱鸚鵡足有四距)
其四十
廣南異物進駝雞錦背雙峰一寸齊只道紫駝來絶塞雞林原在大荒西
(鷄高三尺花冠翠羽背有雙峰似駝之肉鞍也)
伍員
投金瀨畔敢安居覆楚奔吳數上書手把屬鏤思往事九原歸去遇包胥
偶見二首
新更梳裹簇雙蛾窄地長衣抹錦靴總把珍珠渾裝郤奈他明鏡淚痕多
其二
惜解雙纏只爲君豐趺羞澁出羅裙可憐鵶色新盤髻抹作巫山兩道雲
題帖二首
孝經圖像畫來工字格森嚴自魯公第一丹靑天子孝累朝家法賜東宮
(禁本有孝經圖周昉畫顔魯公書神廟時曾發内閣重裱今在吏部侍郎孫公北海處)
其二
金元圖籍到如今半自宣和出禁林封記中山玉印在一般烽火竟銷沉
(甲申後質愼庫圖書百萬卷皆宣和所藏金自汴梁輦入燕者歷元及明初無恙徐中山下大都時封記尙在今皆失散不存)
南苑應制
綠楊春繞栢梁臺羽蓋梢雲甲帳開知是至尊親講武日邊萬馬射生來
題石田畫芭蕉二首
一葉芳心任卷舒客愁鄕夢待何如平生枉用蕂溪紙綠玉窗前好寫書
其二
不妨修竹共檀樂長對蕭蕭夜雨寒卻笑休文強多事後人仍作畫圖看
口古
欲買溪山不用錢倦來高枕白雲眠吾生此外無他願飲谷棲丘二十年
題沙海客畫達摩面壁圖
松風拂拂水泠泠參得維摩止觀經從此西來眞實義埽除文字重丹靑
題二禽圖
舊巢雖去主人空剪雨捎風自在中卻笑雪衣食玉粒羽毛憔悴閉雕籠
詠柳四首贈柳雲生
走馬章臺酒半醒遠山眉黛自靑靑翰他張緒誇年少柳宿傍邊占小星
(柳星張三宿同度)
其二
十五盈盈擅舞腰無言欲語不能描武昌二月新裁柳破得工夫鬭小喬
(時有喬姬亦擅名)
其三
萬條拂面惹行塵選就輕盈御柳新枉自穆生空設醴可憐靑眼屬誰人
(穆君初與雲遇爲畫眉人所奪)
其四
玉笛聲聲喚奈何柳花和淚落誰多㶚橋折贈頻回首惆悵崔郎一曲歌
(崔郎主人歌童也)
送友人出塞二首(吳茲受松陵人)
魚海蕭條萬里霜西風一哭斷人腸勸君休望令支塞木葉山頭是故鄕
其二
此去流人路幾千長虹亭外草連天不知黑水西風雪可有江南問渡船
雜題
白祫春衣繫隱囊少年吹笛事甯王武昌老者如相問翻得伊州曲幾行
梅村家藏藁卷弟十九終
