梅村家藏藳卷弟三十九文集十七
記一
舊學庵記
余梅村西偏有地數弓蓋廢屋之趾予斥而宮之繚以土垣而築屋三楹
名之日舊學庵庵成而圖史之所蔵講論之所集朝夕宴處賓游往來皆
於是乎在客有過予者日子之名是庵也其爲舊學之臣歟予應之日唯
唯否否夫古所謂舊學耆經術深厚行清而能高爲天子顧問之臣足以
輔道德長教化如是庶乎其可也若予者嚮以庸虛早忝朝列曾不以此
時有所論建禆益萬分今編蓬窮巷之中伏匿窮蹙退與後生小儒掇拾
舊聞然則吾之於學其初肄業及之耶未也而敢以名吾庵歟客日子以
文章受知於先皇帝輔導太子起居兩宮爲臣子而欲辭誰其可者余日
若所言者仕也吾所言者學也如以仕而已當先皇帝方嚮經學開文華
召一二通博正直之儒虛已禮下之甚而執政大臣勿善也中之以事輒
罷去其在位者率篤癃疲曳使數人扶持疴僂入省門居庭中惽惽不辨
上或問掌故則左右遌視涕唾流沫叩頭不起而顧號爲馴謹備老成俾
主上敬而不急以儒生爲無用卽當事者稱任使矣斯可謂之舊學歟非
歟余因是發憤謝病將閉戸不出讀書十年不幸國家變亂顚沛詘辱欲
如向日之老充位備官不可得矣敢以放廢遺佚虛竊此名於田野間哉
雖然吾聞之君子之爲學也於國家禮樂所繇生刑政所自出苟涉其條
流而探其損益雖窮巖之賤吾得而論著之況其所躬遇者乎雖百世之
遠吾得而紬繹之況其所親見者乎今以余之坎廩佗傺休息乎此庵也
每發書陳篋伏而讀之其於朝廟典章之盛未嘗不思周旋進反疇昔肅
恭而將事也其於君臣誡勵之語未嘗不思諮諏出納疇昔艱難而訓告
也若夫盛衰興廢天道人事之間則又輟卷廢書太息而流涕凡吾之惓
惓於此者非苟彊記博誦爲當世取悅云爾庶幾發揚先朝之盛德用少
禆具官之所不稱如是雖以謂之舊學可也且吾之於學雖不自睱逸而
疾病憂患恐其弗底於成將使後之子弟讀吾書者仰觀堂搆夫孰非
國家之思澤以有此廬哉故書其事以貽後之人傳令知吾志焉戊子八
月吳偉業記
歸村躬耕記
吾友王煙客太常治西田於歸涇之上歸涇者去城西十有二里或日先
有歸姓者居焉或日以其沿吳塘而北可歸也故名之煙客自號歸村老
農築農慶堂以居而以告其友人日吾年六十蓋巳老矣將躬耕乎此聞
者疑之日古之爲耕者以其有耕者之樂也土膏陸海畝乃一鍾芍陂白
渠灌及萬頃故有築隄作塘開田引瀆役使數千家此美田上腴者之樂
也若夫陸渾山中褒斜谷口平疇廣野反出于孤峰疊嶂之顚屏棄世事
隔絶人代架絕壑以立屋焚深林而糞田此高山窮谷者之樂也今吾州
僻陋海濱陂渠湮廢舄鹵沈斥沮洳汚萊歲頻不登賦以日急居此土者
亦何樂乎有耕煙客自奉常謝政幅巾里門有城中賜第以安起居有近
郊別墅以娛杖屨圖書足以供朝夕之玩賓客足以接談笑之歡又何必
去城市舍園圃謝朋舊以樂此躬耕爲也煙客日不然此田是先朝賜祿
之所遺也是先枂國文肅所以貽子孫也往者神廟之世海内乂安生民
不見兵火江以南大臣之致政家居者美田宅盛邸舍厚自奉養而吾祖
惟得海濱寢丘之地以供饘粥蕭閒杜門不知家人生計性愛田野嗜花
藥開種竹之圃於東郊築藝菊之亭於北郭而猶患過客之跡我也晚歲
璽書存問郡邑大夫執板而賀謁者車填馬咽而我祖命小舟攜短策
逍遥於南陌東阡遇者不知爲三公也卽今三十餘年而韋相之莊籬落
猶存陸生之田桑麻如故舊老遺民尙有過而歎息者吾爲人子孫忍使
茀而不治乎且吾受前人餘澤奉車省闥陪祀陵園以及親郊視學大閱
籍田無不具簪笏以從巳而持節銜命渡錢塘入豫章涉沅湘踰閩嶠足
跡幾半天下世故流離衰遲頽暮猶得守先疇之畎畝以送餘齒退而與
田夫野叟談昇平之遺事叙平生之舊遊不亦幸歟雖其土之瘠而賦之
繁吾猶將樂而安之若夫歌舞陸博通飲食侈遊觀下至逐什一之利競
錐刀之末者吾之所不能爲也梅村吳偉業聞之曰不忘先朝忠也追述
祖德禮也保素節而出流俗義也其爲躬耕也大且備矣是不可以不記
海市記
余常之中州與吾友張石平相見於大梁大梁爲天下饒其城郭險以固
宫觀崇以峻士女之所雜沓車馬之所輻輳五方百貨羅布而錯列廼置
酒登繁臺北望黃河從天來屈潢倒注洶洶乎奔伊闕以走龍門豈不壯
哉别去十餘年石平官兩浙觀察余訪之湖上握手話舊事歎息久之酒
酣耳熱石平曰子廼言大梁哉予過鹽官觀海市矣姑登樓望海見海中
有浮圖長三十仞白雲滃滃從之初謂絕島所未有之奇也已而石塘闐
沸鹽官人皆走且呼曰海市矣海市矣未幾赤壁矗起甃墄剝落若堵牆
少間色變白危樓數十間湧出其際窗櫺玲瓏金碧如畫忽蒼煙飛來複
閣盡没而修竹萬叢松柏槎枒層城睥睨横亘異狀煙盡樓脊漸出頓還
舊觀廼有長橋出于水上隱隱歷歷車馬無聲樓船旗幟似有人隊介而
立其餘若鼎者鐺者幡蓋者盤盂杯鎗者目之所接手之所指者蓋不可
勝數矣而又儵忽盡矣石平之述海市如此嗟乎黃河決汴城陷疇昔之
游所登臨而肆眺者盡蕩爲洪流堙爲魚鼈廼東海巨浸中顧有宮闕城
市舟車百物儼然一都會焉嘻此不可解也余與石平復相視笑遂援筆
爲之記
聖恩寺藏經閣記
吾吳天夀聖恩禪寺繇山門拾級而登仰見傑閣聳於虛空剖石大和尙
所搆以奉一大部藏者也其地踞鄧尉之半層巖拔起支龍蜿蜒雕楹文
礎插入崖腹前瞰具區停泓萬狀遠則洞庭兩峯近則法華漁洋諸勝若
抶而揖或環而抱其下則秀樾干雲修篁漏日法花忍草茁長繽紛怖鴿
馴禽飛翔匝繞信兜率之鉅觀般若之勝境矣先是萬峰蔚公當皇覺現
身之初受聖恩開山之寄弟子智璿等傳衣主席琅函貝葉結集流通尊
奉之地卽今毘盧遮那閣是巳歲月旣往龍象中衰千箱秘帙化作飛塵
萬衆名區鞠爲灌莽於是三峯老人杖錫飛來翦剔薉荒經營宏敞庶事
草創未盡云爲剖公親承記莂進𥙷其處時節因緣緇素瞻仰信施填委
無廢不興梵夾竺墳缺焉未備會有峩眉道者裝成南藏道梗西川因其
方便之功申我殷勤之請遂移法寶作鎮山門方當牛首颷迴瓦宫霧塞
未踰旬朔便接烽煙獨此經早卑精藍不罹劫火咸以爲修多羅藏有天
龍神鬼百萬護持和尚福德感孚不脛而至四衆頂禮罔不欣欣顧其時
閣猶未之建也蓋毘盧閣雖經修葺業以供養諸佛結制生徒將謀改卜
高原另圖嚴奉吾母朱太夫人專心在道入山禮足躬覩勝因發願弘施
聞者坌集監院濟上等廼相材運甓練日鳩工經始於癸巳之仲冬告竣
於甲午之季臘列楹三間廣筵九丈深如其廣之數崇殺其深之一翼翼
嚴嚴若化若湧就中塐釋迦藥師彌陀三像慈容睟盎纓絡交加其旁則
方匭長龕東西森向瓊籖玉軸充仞琳琅經律論藏部分櫛比共有五千
四百餘卷和尙以丁酉之夏六十初度諸山老宿爲禮華嚴尊經者五十
三衆皆安單于閣下規重矩疊衣裓肅然清淨道場得未曾有和尙曰是
閣之成所以揚祖風示學者不可以無記廼屬偉業爲之偉業合掌而白
師言我佛如來演說三乘十二分教利益衆生達摩以拈花微笑之旨不
立文字而見性成佛蓋慮世人教相紛拏欲以掃除友蔓非謂鹿野苑拔
提河金口所宣一切空之也古德相承共弘斯義後來門庭太甚諍論滋
多或執教以議禪或竊禪而掃教識者憂焉今和尙從拈錐豎拂之中搜
揚眞典孳孳不倦於以撈籠今古震壓諸方豈不盛哉且成壞相仍世相
如是以萬峯之聖皇授記設法名山猶不免講席榛蕪勞後人之修復然
則貞珉之有鑱也其可已乎是經也出於干戈俶擾之際慬而獲存百世
而下知其孔艱是纘是述俾勿隕墮皆記事之辭所不得而略焉者也爲
之頌曰
世尊天人師普說無上道傳譯至震旦是名修多羅毘尼阿毘曇不可得
思議鄧尉古道場衆山盡環遶有一善知識親遇金輪王手持玉庫經開
演一大藏百年化宮壞乘願乃再來吼若獅子威直標正法眼臨擠大宗
旨文字本不留方便利衆生何所不融攝但能去纏縛不落義解門卽此
文句身足證圓滿智如來廣長舌八萬四千言於一卷卷中各滴醍醐味
於一字字内各貯摩尼珠護法天龍神阿衛在左右以此刀兵難末劫不
得侵將我貝多羅移入清淨界寶閣矗天起廣望千繇旬洞庭七十峯卽
爲耆闍崛震澤五百里卽爲阿耨池無量玅高臺變現彈指頃當知向上
著不碍于有爲覩像生敬心藉彼莊嚴力諸佛所說法億萬恒河沙究竟
歸虛空本來無一字見道不見山何處復有閣見心不見佛何處復有經
乃至法界中草木禽鳥等飛鳴與開落若以慧眼觀無非是經者經如紅
日輪旋繞須彌山照一四天下經如香水海舟航到彼岸湧出靑蓮花頭
目與腦髓有人乞施捨無怖亦無愛此經當護持能續慧命故珊瑚與瑪
瑙高過蘇迷巔瓦礫丁不異此經當寶惜能種福田故用此告來者常生
難遇想薰心與注耳歷刦乃不磨我今作此辭毫端見如來刻之靈鷲峯
永永示無極
瑞光禪寺碑陰記(并頌)
瑞光禪寺碑者吾吳宮尹姚文毅公爲竺璠上人所刻辭也文毅偕相國
文文肅公大弘佛事而寺塔放光震耀遠邇於是供塔燃燈而太湖漁人
視塔影落處晨罝暮綸投輒罔獲夫世人止以放生作佛事故有縱簡子
之鵲捨孔愉之龜以求福田利益而豈知佛光所及皆有天龍鬼神保護
衆生以相利濟夫以一墖之功若此況我佛於忉利天宮建無量法幢之
寶光明遍滿恒河沙世界其于刀兵水火諸劫慈憫救度不知紀極文肅
文毅兩公道濟天下彼豈沾沾焉於太湖漁人爭網罟之生命哉誠有見
於佛法之廣大而憫末運空壞劫灰將燃非是不足以救之也自兩公没
後萬化變滅塔光旣息象教亦墮素孚上人爲竺公上足住持負荷興起
其事而屬偉業書於文毅碑陰因係之頌日
瑞光之興始吳大帝赤烏紀年康僧舍利迭有盛衰至于元豊有宋禪師
圓照本公慧日重開法雲四照再啟鴻基力弘大道浮圖莊嚴放大光明
爲多寶塔爲王化城大同寺災崑崙山火世尊塵埃誰救諸苦我明之興
馭世金輪敕書賜建親下德音二百餘年得文相國宮尹姚公同修戒律
有竺上人廣集衆因樓開白玉地布黃金寶印當胷神珠出掌乃見塔光
緇庶共仰非虹非蜆非煙非雲絪緼定水布濩香林二龍蜿蜒石佛示相
道樹交枝戒月對望長者施鐘僊人練火千層普照燃燈佛所一燈一佛
什迦分身大度濕生震澤之濱網罟莫獲漁師夜泣老僧難辨神魚得失
七十二峯若恒河沙浮般若鏡開優曇花大道慈悲作清淨觀如燈取影
卽心成岸求魚不得得玅善果投竿稽首歸於佛土囚大海水人魚同游
彼網罟刦此刀兵憂刀兵刦起塔光亦止佛不能救人魚同死素上人者
竺公子孫代佛慈憫聽塔鈴聲歲更一紀此光當復伹崇佛事衆生受福
凡此衆生兵燹百城如魚漏網命懸釜鬵頭目腦髓皆非吾有胡惜外命
積金如斗佛云放生得長夀報況此燈光陰幽畢照仰視塔光如見兩公
乘願再來在佛光中善信皈依合掌喜捨視此刻辭以告來者
重修太倉州城隍廟碑記
太倉之爲州也在弘治九年而廟始於二年其未爲州也則爲崑山州城
隍祠崑山州之祀城隍始於此乎日非也改也烏乎改崑山州治在今太
倉衛基泰定甲子始卽州之前立廟其後州治遷而廟之祀如故也今廟
則爲元時朱清所建東嶽行宮孝皇在御詔毁天下淫祠知崑山事楊侯
甫以舊廟湫塵痺陋不稱於明神廼卽行宮改焉迄今二百餘年矣歲在
甲戍爲崇禎七年廟之正殿災民用震動弗甯爰因舊址是荒是度棲主
之壇妥像之室斧而不斵堊而不華浸尋乎故觀矣刺史昌平陳公來涖
是邦每有事於神黍稷馨香靈貺昭格而以重霤之下反字不立中唐之
内甓磩未周體薦牲牢升歌象舞皆雜沓乎軒楹欄楯之内以更衣則無
其署以登降則無其階甚非所以肅恭將事虔奉神明之意也於是闢殿
之南楹創爲前軒高其杗瘤廣其階除而丹靑塗墍之華栥桷垣墉之美
始煥然其畢備道士金某實董其役乃進而請偉業日是不可無記且廟
堧以公占復除未有刻文願并勒諸碑偉業再拜稽首爲之記日竊觀城
隍一祀甚有合於古之社祭禮自天子諸侯以下皆得立社今之郡縣卽
古之諸侯國社之制其所當立社之祭也山林川澤罔有勿從而城隍不
聞焉則又何也傳有之江漢沮漳楚之望也又日楚國方城以爲城漢水
以爲池記日秦城百二斬華以爲城因河以爲津而祀華于華州祀河于
臨晉彼豈徒以名山大川能出雲雨而致其祈報良以建方立國有設險
之助焉易日地險山川丘陵也王公設險以守其國古者封疆之界山谿
之險皆所以域民保境而後世專藉城郭池隍以爲固然則城隍之祠其
卽山林川澤之祀而推焉者也明初洪武元年詔封天下城隍在應天府
者以帝在開封臨濠太平府和滁二州者以王在凡府州縣者以公以侯
以伯三年重定嶽鎮海瀆名依山水本稱而城隍神號改正題木主去肖
像焉四年特敕郡邑里社各設無祀鬼神壇以城隍神主祭禮於社有配
食祝融勾龍皆得侑享主祭者其配食之意歟然則以泰厲之壇爲掃地
之祭脩明配食而深有當于國社在令典祀城隍最爲近古雖百世不易
可也太倉神祠初屬崑山雖馮翊近地不得視和滁二州故不稱王稱侯
而摶土肖像猶存初制二百年來祈水旱禳疾病靈蹪燀赫具在州乘中
邇者江南兵燹破城亡邑無慮數十而太倉獨完且海波不揚艅艎戰艦
不得進泊於内地而金鼓之聲不作如有神靈呵護之者此所謂有功烈
于民者耶抑又聞之春秋傳曰人火日火天火日災魯之衰也占在雉門
陳之災也驗于鶉火社稷壇壝所以立國而玄冥回祿爲之除舊布薪此
必神之仁愛斯民懼其罹于兵火而示之警誡也今廟焚而復復十餘年
重修陳侯敬其神以及其民風雨以時物無疵癘神罔怨恫生民以和可
謂崇德報功垂肹蠁於無窮也巳不亦休哉係之以歌日出天門兮九衢
淩渤澥兮姑餘揚霓旌兮曳魚鬚左驂蒼麟兮右秣神駒聲駍隱兮雲車
心攬㘘兮躊踳天地墋黷兮九州爲墟嗟生民兮安居捎螭魅兮射虎貙
豐隆扶轂兮列缺以趨奠此邦兮華胥田有稻兮水有魚雲巄嵷兮甘露
載濡坎其擊鼓兮吹笙竿進桂酒兮獻椒糈通權火兮高煙俱錫蕃釐兮
神宴娛
梅村家藏藳卷弟三十九終
