梅村家藏藁卷弟十七詩後集九
七言律詩七十四首
庚子八月訪同年吳永調於錫山有感賦贈四首
廿載京華共酒尊十人今有幾人存(京師知己爲眞率會今其零落已盡)多愁我已嫌身世
高卧君還長子孫土馬孤城喧渡口雲山老屋冷溪門相逢萬事從頭問
樺燭三條照淚痕
其二
杖藜何必遠行遊抱膝看雲鶴氅裘天遣名山供戶牖老逢佳節占風流
干戈定後身還健花月閒時我欲愁莫歎勝情無勝具亂峰深處著高樓
(永調有足疾)
其三
黃花秋水五湖船客鬢蕭騷別幾年老去妻孥多下世窮來官長有誰賢
酒杯驅使從無分書卷消磨絶可憐賸得當時舊松菊數間茅屋對晴川
其四
虛臺便闕信沉沉話及淸郎淚不禁到處風波甯敢恨僅存兄弟獨何心
南州師友江天笛北固知交午夜砧從此溪山避矰繳暮雲黃葉閉門深
送張玉甲憲長之官卭雅四首
秋水連天棹五湖勞勞亭畔客心孤飄蓬宦迹空迢遞浩刦山川尙有無
石鏡開花惟自照郫筒憶酒向誰沽蕭條大散關頭路匹馬西風入畫圖
其二
劒外新傳一道通十年羣盗漫稱雄橫刀割取靑神渡烈火燒殘白帝宮
豈有山川歸李特猶能車馬識文翁誰將牛斗龍泉氣移在天彭井絡中
(張從江南學使者遷是職)
其三
岷峨悽愴百蠻秋路折卭崍九坂愁城裏白雲從地出馬前黑水向人流
松番將在看高卧雪嶺僧歸話遠遊欲問辟支諸佛土貝多羅樹卽關頭
(雅州關外卽烏思藏)
其四
錦宮春色故依然料理蠶叢半壁天葛相祠堂彜有蹟譙玄門戶訪誰傳
還家杜宇三更夢寄遠菖蒲十樣箋此去壯游何所恨思君長問楚江船
哭中書趙友沂兼東其尊甫洞門都憲
長沙長子九江船御史臺西月正圓兩省親朋歡笑日一官詩酒亂離年
朱樓有淚看楊柳白髮無家聽杜鵑太息賈生歸未得湘花湘草夕陽邊
贈學易友人吳燕餘二首
風雨菰蘆宿火紅胥靡憔悴過牆東呑爻夢逐虞生放端策占成屈子窮
縱絕三編身世外横添一畫是非中道人莫訝姚平笑六十應稱未濟翁
其二
註就梁丘早十年石壕呼怒蓽門前范升免後成何用甯越鞭來絶可憐
人世催科逢此地吾生憂患在先天從今郫上田休種簾肆無家取百錢
壽繼起和尙
故山東望路微茫講樹秋風老著霜不羨紫衣誇妙相惟憑白足徧諸方
隨雲舒卷身兼杖與月空明詩一囊台頂最高三萬丈道人心在赤城梁
惠山二泉亭爲無錫吳邑侯賦
九龍山半二泉亭水遞名標陸羽經寺外流觴何處訪公餘飛舄偶來聽
丹凝高閣空潭紫翠涇層巒萬樹靑治行吳公今第一此泉應足勝中泠
贈張以韞來鶴詩
草聖傳家久著聞斗看孤鶴下層雲路從蓬島三山遠影落琴川七水分
自是昂藏矜鳳侣休教嫉妬報鷄羣春風一樹梅花發耐守寒香孰似君
過三峰蘗公話舊
霜落千峰曳杖尋筍輿衝雨過高林埋書草没松根史洗鉢泉流石磴琴
萬事幾經黃葉夢三生難負碧潭心山童不省團圞話催打溪鐘夜未深
永平田君宗周吳故學博也袁重其識之尤展成司李其地相見
詢袁年百有二矣索詩紀異并簡展成
北平車馬訪煙蘿記向夷齊廟下過百歲共看秦伏勝一經長在漢田何
知交已料滄江少耆舊翻疑絕塞多聽罷袁絲數東望酒酣求作絳人歌
顧西巘侍御同氿友聖虎丘卽事四首
註就逍遥賦大風彦先才調擅諸公晴川兩岸憑欄外雪嶺千尋攬轡中
我昔楚江同宋玉君今吳市訪梁鴻芳洲杜若無能採慚愧當年過渚宮
其二
喻蜀書成楚大夫征帆萬里到江湖鄉心縹緲思黃鶴祖德風流話赤烏
問俗駐車從父老尋山著屐共生徒君家自有丹靑筆衰白追陪入畫圖
其三
生公石畔廣場開短簿祠荒閉綠苔山榼偶攜羣吏散布帆無恙故人來
爭傳五月登高會應改三江作賦㙜自是野王思故里可知先賞陸機才
其四
一馬雙僮出野塘論文蕭寺坐匡牀花移堠鼓靑油舫月映行厨白石廊
漫叟短歌傷老大散人長揖恕淸狂細將朋友從頭數落落申生(鳬盟)與沈
郎
贈松江郡侯張升衢(從江寍遷任)
石城門外水東流簫鼓千人最上頭二陸鄉園江畔樹三張詞賦郡西樓
油幢置酒蓴鱸夜畫舫鈎簾秔稻秋聞道靑溪行部近兒童欣喜使君游
贈松郡副守涪陵陳三石(官董漕)
獨上高城回首難揚雄老去滯微官湖天搖落雲舒卷巫峽䔥森路折盤
廿載兵戈違故里千村輸輓向長安京江原是三巴水莫作郫筒萬里看
贈松郡司李内江王擔四
十月江天曉放衙茸城寒發錦城花金堤更植先人柳玉壘重看使者車
(父侍御治京口湖堤)庾嶺霜柑書憶弟(弟粤東令)曲阿春釀夢思家(侍御避亂僑居丹陽)詩成別寫
鵝溪絹聽壁風篁醉墨斜(善寫竹)
贈彭郡丞益甫
樓船落日紫貂輕坐嘯胡牀雁影橫雨過笛生黃歇浦花開夢遶發干城
(舊棠邑令)龍蛇絹素爭搖筆(善書)松杏山河已息兵(杏山人)慷慨與君談舊事夜深
欣共酒杯傾
十月下澣偕九日過雲間公讌閬石蒼水齋中同文饒諸子二首
百里溪山訪舊游南皮賓客盛風流文章座上驚黃絹名字人間愧白頭
董相園開三徑夜陸生臺在九峰秋酒酣莫話當年事門外滄江起暮愁
其二
霜落南樓笑語淸無端街鼓逼嚴城三江風月尊前醉一郡荆榛笛裏聲
花滿應徐陪上讌歌殘嵇阮隔平生歸來枕底天涯夢喔喔荒雞已五更
贈松江別駕日照安肇開
秋盡西風鬢影蒼伏生經術蓋公堂雞聲日出秦祠遠鶴唳江空禹蹟荒
二水淄澠杯酒合三出樓觀畫圖裝歸來好㗖安期棗不夜城頭是故鄉
滇池鐃吹四首
碧雞臺榭亂雲中舊是梁王避暑宮銅柱雨來千嶂洗鐡橋風定百蠻通
朱鳶縣小輸賨布白象營高挂柘弓誰唱太平滇海曲檳榔花發去年紅
其二
苴蘭城闕鬱岧嶤貝葉金書使者朝海内徵輸歸六詔天邊動伐定三苗
魚龍異樂軍中舞風月蠻姬馬上簫莫向昆明話疏鑿道人知巳刦灰消
其三
靄翠奢香祠總荒蘆笙吹徹瘴雲黃縱擒有策新疆定叛服何常舊史亡
鬼國三年勞薄伐王師五月下殊方瀾滄肯爲它人渡不許窺人有夜郎
其四
盤江西遶七星關可渡河邊萬仞山隴上舊傳收白帝南中今喜定烏蠻
龍坑壯馬看馳驟雞足高僧任往還辛苦武侯停節處殘碑零落草班班
儒將
河朔功名指顧收身兼使相領諸侯按兵白道調神鶻挾妓靑山駕快牛
論敵肯輸楊大眼知書不減范長頭它年信史推儒將馬矟淸談第一流
俠少
寶刀千直氣凌雲俠少新參龍武軍柳市博徒珠勒馬柏堂箏妓石華裙
招權夜結金安上挾策朝干王長君堪笑年年秘書客白頭空守太玄文
山居卽事示王惟夏郁計登諸子
灌木淸漳五畝居山菘簷果釣竿魚金龜典後頻賖酒麈尾燒來爲著書
對客好穿高齒屐出門常駕短轅車陸倕張率呼同載三月江南正祓除
九峰詩九首
鳳凰山
碧樹丹山千仞岡夫差親獵雉媒場五茸風動琅玕實三泖雲流沆瀣漿
鳥聽和鳴巢翡翠花舒錦翼照文章西施醉唱秦樓曲天半吹簫引鳳凰
厙公山
厙公石䃭掩莓苔千載陰符戰骨哀鐵斧任從田父識玉書休爲道人開
三分舊數江東望二俊終非馬上才恨殺圯橋多授受鬪它劉項至今來
神山
紫蓋靑童白鹿巾細林仙館鶴書頻洗來丹井千年藥蛻去靈蛇五色鱗
洞起春雲招勝侶潭空秋月證前身赤松早見留侯志何况商顔避世人
佘山
溪堂剪燭話徵君通隱昇平半席分茶笋香來朝命酒竹梧陰滿夜論文
知交倒屣傾黃閣妻子誅茅住白雲處士盛名收不盡至今山屬佘將軍
薛山
薛公高卧始何年學士傳家有墓田枉自布衣登侍從長將雲壑讓神仙
坐來石榻蒼苔冷採得溪毛碧藕鮮最愛玉屏山下路月明橋畔五湖船
機山
蒹葭滿目雁何依内史村邊弔陸機豪士十年貪隱遯通侯三世累輕肥
江山麗藻歸文賦京洛浮沉負釣磯白袷未還靑蓋遠辨亡書在故園非
横雲山
横雲插漢領諸峰雨過泉飛亂壑松赤壁豈徑新戰伐丹楓須記舊游蹤
祠荒故相江邨鼓客散名園蘭若鐘莫信豢龍雲不去此山雲只爲人龍
(山有龍母祠又陸雲故宅)
天馬山
龍媒天馬出昆崙靑海長留汗血痕此地干將騰劍氣何來逸足鏁雲根
石鯨潭影秋風動(山有二石魚飛去)鐵笛江聲夜雨昏(鐡崖葬處)芻秣可辭銜勒免空
山長放主人恩
小昆山
積玉昆岡絕代無讀書臺上賦吳都君臣割據空祠廟家國經營入畫圖
勢去河橋悲士馬詩成山館憶蓴鱸傷心白璧投何處汗簡淒涼陸大夫
送贑州曾庭聞孝廉移家甯夏
十年走馬向天涯回首關河數暮鴉大庾嶺頭初罷戰賀蘭山下不思家
詩成磧裏因聞雁書到江南定落花夜半酒樓羌笛起軟裘衝雪踏鳴沙
贈何匡山
早年納節卧滄浪回首風塵鬢髮蒼陶令軍營姑孰口(大兵收溧陽參其軍事)謝公
游墅石門莊(後僑寓溧陽太白所謂石門精舍卽其地也)山田種罷輸常稅海國歸來認故鄉
(何本疁城人今歸)二月村居春雨足官梅花發爲何郎
題海虞孫子長七十夀圖
春秋註就授生徒虞仲祠前一老夫烏几看雲吟菌閣布帆衝雨醉菱湖
空山撫操彈三峽故國興懷賦兩都同輩半非身健在爲誰寫入煉丹圖
(虞有徐神翁煉丹處)
觀蜀鵑啼劇有感四首(并序)
蜀鵑啼者丘子㠗雪爲吾兄成都令志衍作也志衍一官遠宦
萬里嚴裝愛弟從行故人送別上游梗塞盡室扶攜旣舍冰而
登山甫自滇而入蜀北都覆没西土淪亡身殉封疆家罹鋒鏑
嗚呼三十六口痛碧血之何存一百八盤招游魂而莫返無兒
可托有弟言歸竄身荆棘之林乞食猿猱之族望蠻煙而奔走
脫賊刃以崎嶇恥趙禮之獨全赤眉何酷恨童烏之不免黃口
奚辜爰將委巷之謳展作巴渝之舞庾子山之賦傷心時方板
蕩袁山松之歌行路聞且唏獻余也老逐歡游閒逢浩唱在中
年早傷於哀樂况昔夢重感乎交朋豈獨伍相窮來憐者有同
聲之歎遂使雍門曲罷泫焉如亡邑之人瞻望兄兮猶來思悲
翁而不見蘭堂客散金谷詩成非關聽伎之吟聊當懷人之什
爾
花發春江望眼空杜鵑聲切畫簾通親朋形影燈前月家國音書笛裏風
百口悔教從鳥道一官催去墮蠶叢雪山盗賊今何處腸斷箜篌曲未終
其二
江關蕭瑟片帆留策馬俄成萬里游失計未能全愛子端居何用覓封侯
雲山已斷中宵夢絃管猶開舊日樓二月東風吹水調鶺鴒原上使人愁
其三
平生兄弟劇流連高會南樓盡少年往事酒杯來夢裏新聲歌板出花前
靑城道士看游戲白髮衰翁漫放顚雙淚正垂俄一笑認君眞巳作神仙
(劇中志衍兵解仙去)
其四
過盡蠻江與瘴河還家有弟脫兵戈狂從劇孟千場博老愛優旃一曲歌
紅豆花開聲宛轉綠楊枝動舞婆娑不堪唱徹關山調血汚游魂可奈何
題華山蘗菴和尙畫像二首(和尙熊姓字魚山直諫予杖不死後入道)
清如黃鵠矯如龍浩刦長搘不壞松四國雞壇趨北面千年雪嶺啟南宗
(西銘復社漢月禪燈皆師令吳江時身所興起)江湖夙世歸梅福經卷殘生繼戴顒諍論總銷隨
諫草故人巳隱祝融峰(繼公隱南嶽蘗公本師也)
其二
西南天地歎無歸漂泊干戈愛息機黃蘗禪心淸磬冷白雲鄉樹遠帆微
全生詔獄同官在(指姜如農)乞食江城故老稀(松陵)布衲綻來還自笑篋中血裹
舊朝衣
戊申上已過吳興家圍次太守招飲郡圃之愛山臺坐客十人同
修禊事余分韵得苔字
六客堂西禊飲臺亂山高會嘯歌開塔懸津樹雨中出鐘送浦帆天際來
同輩酒狂眠怪石前賢墨妙洗蒼苔右軍勝集今誰繼仗有吾家季重才
立夏日陪園次郡伯過孫山人太白亭落成置酒分韵得人字
春盡山空鶴唳頻亂雲歸處鎻松筠江湖有道容奇士關隴無家出俊人
招隱起亭吟社客散仙留冡醉眠身一瓢零落殘詩在誰伴先生理鈞緡
得友人札詢近况詩以答之
溪堂六月火雲愁支枕閒窗話貴游王令文章今日進丘公仕宦早年休
道衰薄俗甘棲遁才退殘書勉勸讐京雒故人聞健飯黃塵騎馬夾城頭
八風詩八首(并序)
余消夏小園風塕然而四至雖冷泠可以析酲已疾而淒其怒
號不能無爰居之思避其庶人之雌風乎聊廣其意作爲此詩
莊列寓言沈謝作賦庶以鳴候蟲而諧比竹若云俟諸輶軒則
此不足採也
其一(東風)
汴水楊花撲面迎飄飄飛過雒陽城陶潛籬畔吹殘醉宋玉墻頭送落英
油壁馬嘶羅袖舉綠塘波皺畫簾聲獨憐趙后身輕甚斜倚雕闌待月生
其二(南風)
玉尺披圖解愠篇相烏高指越裳天終南雲出松檜響雙闕雨飛鈴索懸
師曠審音吹不競鍾儀懷土操誰傳九疑望斷黃陵廟曾共湘靈拂五絃
其三(西風)
落日巴山素女秋梧宮蕭瑟唱涼州白團掌内恩應棄絳蠟窗前淚未收
隴坂征夫蘆管怨玉關思婦杵聲愁可堪益部龍驤鼓獵獵牙旗指石頭
其四(北風)
萬里扶搖過白登少卿書斷雁難憑蕭梢駿尾依宛馬颯爽雄姿刷代鷹
野火燒原靑海雪驚沙擊面黑河冰愚公墐戸頭如蝟傳道君王獵覇陵
其五(東南風)
紫蓋黃旗半壁中斗牛斜直上游通漫分漢沔魚龍陣須仗江湘烏鵲風
捩柁引船濡口利禡牙揮扇赭圻功試看片刻周郞火一捲曹公戰艦空
(三國志周瑜傳註黃蓋取輕艦十舫載燥荻枯柴建旌旗于上時東南風急同時發火燒盡北船曹公退走)
其六(西南風)
武帝雄圖卭筰開相如馳傳夜郎回巴童引節旌旄動𤏡馬隨車塵土來
堯女尙應愁赭樹(史記秦皇西南渡淮水浮江至湘山祠逢大風幾不得渡知是堯女使刑徒伐湘山樹赭其山)楚王從
此怕登臺小臣欲進乘槎賦萬里披襟好快哉
其七(東北風)
飛廉熛怒向人間徐福求仙恨未還萬乘雨休封禪樹(史記封禪書始皇上太山遇暴風雨)
(休于大樹下)八神波斷羡門山(史三神山在渤海中患且至則船引風而去始皇時方士皆以風爲解八神皆在齊北成山)
(斗入海最居齊東北隅)蕭蕭班馬東巡海發發嚴旌北距關錯認祖龍噫氣盛蓬萊
咫尺竟誰攀
其八(西北風)
沛宮親作大風歌往事彭城奈楚何身䧟重圍逢晦冥天留數騎脫干戈
(史記項王圍漢王三匝大風從西北起折木發屋揚沙石窈冥晝晦楚軍亂乃得遁去)威加河朔金方整地遶幽并
殺氣多好祭蚩尤祔風伯飛揚長護漢山河
贈同年嘉定王進士内三四首
槎浦岡頭自種田居然生活勝焦先赤松採藥深山隱白鶴談經古寺禪
孺仲清名交宦絕彥方高行里閭傳曲江細柳新蒲綠回首銅龍對策年
其二
翠竹黃花一草堂柴門月出課畊桑蘇林投老思遺事譙秀辭徵住故鄉
彊飯却扶芒屨健高歌脫帽酒杯狂莫嗟過眼年光易征調初嚴已十霜
其三
先生吟社夜留賓紫蟹黃雞甕面春萬事夢中稱幸叟一家榜下出閑人
(内三及二子皆科第而不仕)君房門第多遷改叔度才名固絕倫(指上谷江夏)靑史舊交餘
我在北窗猶得岸烏巾
其四
晚歲風流孰似君烏衣子第總能文靑箱世業高門在白髮遺經半席分
正禮雙龍方矯角釋奴千里又空羣外家流軰非容易肯信衰宗有右軍
大中丞心康韓公九月還自淮南生日爲壽
閶闔淸秋爽氣來尙書新自上游回八公草木登高宴九日茱萸置酒臺
兵食從容經久計江淮安穩濟時才尊前好唱南山曲笳鼓西風笑語開
贈李膚公五十
先德傳家歷苦辛汗靑零落剰閒身雲山笑傲容遺叟松菊招尋見故人
猶有田園供伏臘豈無書卷慰沉淪只看五月開樽宴撥刺江魚入饌新
庚戌梅信日雨過鄧尉哭剖石和尙遇大雪夜宿還元閣二首
筍輿衝雨哭參寥宿鳥啾鳴萬象凋北寺九成新妙塔(師修報恩塔初成)南湖千
頃舊長橋雲堂過飯言猶在(去歲與師同飯山閣)雪夜挑燈夢未消最是曉鐘敲不
寐半天松栝影蕭蕭
其二
投老相期共閉關(師有招住山中之約)影堂重到淚潺潺身居十地莊嚴上(師初刻華藏圖)
道出三峰玄要間壤衲風光靑桂冷(四宜堂叢桂最盛)殘經燈火白雲閒吾師未
句分明在雪裏梅花雨後山
感舊贈蕭明府
余年三十有一以己卯七月奉命封延津孟津兩王於禹州過
汴梁登梁孝王臺適學使者會課屬郡知名士於臺上因與其
人諮訪古蹟徘徊久之而後行逾三十三年雒陽蕭公涵三從
道臣左官來治吾州拭目驚視云曾識余則蕭公乃臺上諸生
中一人也感舊太息爲賦此詩
三十張旌過大梁繁臺憑眺遇蕭郞黃河有恨歸遺老朱邸何人問故王
授簡肯忘羣彥會棄繻誰識少年裝長卿駟馬高車夢卧疾相逢話草堂
送許堯文之官莆陽二首
烏石煙巒列畫圖雙旌遥喜入名都路經鷓嶺還龍嶺符剖鴛湖更鯉湖
訪舊草堂搜萬卷吟詩別墅補千株知君不淺絃歌興别有高樓起望壺
其二
榕陰五馬快驂驔親到游洋古越南抹麗香分魚魫細荔支漿勝橘奴甘
鮫宮月映浮春嶼蜃市煙消見夕嵐此去褰帷先問俗上溪秋色正堪探
梅村家藏藁卷弟十七終
