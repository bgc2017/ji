梅村家藏藁卷弟十八詩後集十
五言排律四首
途中遇雪卽事言懷
雪來榆塞北人去衞河西川隴方瀰漫關山正慘淒短衣吹帶直矯帽壓
簷低漁卧舟膠浦樵歸柳斷蹊危灘沙路失廢井草痕齊塔迥埋榱桷臺
荒凍鼓鼙襆輕裝易發書重笈難攜久病人貽藥長途友贈綈橫津船渡
馬野店屋棲雞家訴兵來破墻嫌客亂題簀牀甯有席葦壁半無泥路遠
人呼飯厨空婦乞醯白溲&KR1593;作餌綠糝韮成&KR1085;入筯非鮭菜堆柈少棗梨
山薪土銼續村釀瓦罌提齕莝驢如怒窺燈鼠似啼旗亭人又起草市路
偏擠遇淖前騶唱衝風後騎嘶輿肩幾步換囊糒一夫齎行子誰停轡居
人尙掩閨漸逢農荷鍤稍見叟扶藜往事觀車轂浮蹤信馬蹄世應嘲僕
僕我亦嘆栖栖赤縣初移社靑門早灌畦餘生隨雁騖壯志失虹蜆築圃
千條柳畊田十具犂昔賢長笑傲吾道務提撕得失書新語行藏學古稽
詩才追短李畫癖近迂倪室靜閒支枕樓高懶上梯老宜稱漫土窮喜備
殘黎有道甯徵管無才卻薦嵇北山休誚讓東觀豈攀躋令伯親垂白中
郎女及笄離程波渺渺別淚草萋萋憶弟看雲遠思親望樹迷書來盤谷
友夢向鹿門妻蹭蹬吾衰矣飄零歸去兮&KR1052;鱸三泖宅花鳥五湖堤著屐
尋廬嶠張帆入剡溪江南春雨足把酒聽黃鸝
送吳門李仲木出守甯羌
君到南山去興元驛路長孤城當沮口舊俗問華陽稻近磻溪種魚從丙
穴嘗殘兵白馬戍廢塢赤亭羌鐵鏁穿天上金牛立道傍隗囂宮尙在諸
葛壘應荒往事英雄恨新愁旅客裝七盤遮駱谷十口隔秦倉黑水分榆
柳靑泥老鷫鸘不堪巴女曲尙賽武都王
贈家園次湖州守五十韻
淸切推華省風流擅廣陵俊從江左造賢比濟南徵經學三公薦文章兩
府稱北門供奉吏西掖秘書丞月俸鴉翎鈔春衣鳳尾綾賜酺班上膳從
獵賦奇鷹粉署勞偏著仙曹跡屢陞赤囊條每對黃紙詔親承乞外名都
重分符寵命仍爭傳何水部新拜柳吳興城闕晨笳動旌旗瑞靄凝射堂
靑嶂合訟閣絳霞蒸教出漁租減詩成紙價增笙歌前隊引賓客後車乘
石戸樵輸栗銀塘女採菱水嬉鈎卷幔社飲鼓分堋急雨溪諠碓斜陽岸
曬罾宗盟高季札史局慨吳兢官退囊頻澀年侵鏡漸憎鹿皮朝擁卷松
火夜挑燈舊業凋林薄殘身瘦石稜彈琴伐木澗荷鍤種瓜塍撥刺魚窺
網偷睛鳥避矰已躭畊稼隱幾受黨碑懲寥落依兄弟艱難仗友朋殷勤
書一紙離别思千層逸爵斟佳醖綈袍製異繒蠶忙供杼軸茶熟裹緘縢
族姓叨三謝詞場繼二應歃宜陪魯衛賦僅半鄒滕謙抑君胡過慚惶我
曷勝長緘招鄭重短策跂飛騰好士公投轄尋山客擔簦竹溪春澹蕩梅
隴雪崚嶒孤館披襟坐危欄送目凭嵐光浮翠黛塔勢界金繩爲政崔元
亮相逢皇甫曾蘭橈輕共載蠟屐響同登笛冷荒臺妓鐘沉廢寺僧趙碑
娟露滴顔壁壯雲崩衰至容吾放狂來敢自矜雄談茗是戰良會酒如澠
楚澤投劉表江樓謁庾冰故交當路遍前席幾人曾妄把歡遊數癡將好
夢憑懷人吟力健觀物道心澄雅意通毫素閑愁託剡藤折花貽杜牧採
菊寄王弘瑣屑陳篇蠧欹邪醉墨蠅非云聊以報舍此亦何能
賦得西隱寺古松(次蔕訒菴韻贈陸翼王)
誰將東海月挂在一株松偃蓋荒祠暗槎枒蘇石封寒生高士骨瘦入定
僧容絶頂危巢鸛奔枝破壁龍盤根供客踞掃葉認仙蹤風寂吹常謖泉
枯灑若淙性孤千尺傲材大百年慵葛相堪同卧秦皇耻再逢鹿芝香作
供鶴草錦成茸影出層雲外霜天落曉鐘
五言絕句八首
讀漢武帝紀
岱觀東迎日河源西問天晩來雄略盡巫蠱是神仙
讀光武紀
雷雨昆陽戰風雲赤伏符始知銅馬帝遠勝執金吾
蕭何
蕭相營私第他年畏勢家豈知未央殿壯麗只棲鴉
南苑應制
熊館發雲旌春蒐告禮成東風吹紫陌千騎暮歸營
題畫
亂瀑界蒼崖松風吹雨急石廊虛無人高寒不能立
偶見二首
合歡金縷帶蘇合寶香薰欲展湘文袴微微蕩畫裙
其二
背影立銀荷瓊肌映綺羅燭花紅淚滿遮莫爲心多
古意
歡似機中絲織作相思樹儂似衣上花春風吹不去
六言絶句十二首
偶成十二首
南山不逢堯舜北窗自有羲皇智如樗里何用窮似黔婁不妨
其二
張良貌似女子李廣恂恂鄙人祖龍一擊幾中猿臂善射如神
其三
異錦文繒歌者黃金白璧蒼頭諸生唇腐齒落終歲華冠敝裘
其四
賓帳葳蕤雲漾象牀刻鏤花深破盡民間萬室遠踰禁物千金
其五
韓非傳同老子蘇侯坐配唐堯今古一丘之貉不知誰鳳誰梟
其六
雍齒且加封爵田橫可誓丹靑願得毋忘堂阜相看甯識神亭
其七
織薄吹簫豐沛拍張狂呌風雲朝領白衣隊主暮稱黑矟將軍
其八
雅擅潘文樂旨妙參羊體嵇心畫虎雕龍染翰高山流水彈琴
其九
東部督郵恣横北門待詔窮愁莫舉賢良有道且求刀筆封侯
其十
食其長爲說客夷甫自謂談宗著書一篇雋永緩頰四座從容
其十一
趙壹恃才倨傲禰衡作達疏狂計吏恣睢卿相布衣笑罵侯王
其十二
厨下綠葵紫蓼盤中白柰黃柑冠櫛懶施高枕樵蘇失爨淸談
梅村家藏藁卷弟十八終
