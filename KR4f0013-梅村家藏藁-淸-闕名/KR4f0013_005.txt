梅村家藏藳卷弟五詩前集五
七言律詩五十四首
梅村
枳籬茅舍掩蒼苔乞竹分花手自栽不好詣人貪客過慣遲作答愛書來
閒窗聽雨攤詩卷獨樹看雲上嘯臺桑落洒香盧橘美釣船斜繫草堂開
懷楊機部軍前
同時遷吏獨從征人道戎旃譴責輕諸將自承中尉令孤臣誰給羽林兵
憂深平勃軍南北疏訟甘陳誼死生猶有内䜛君不顧亦知無語學公卿
送黃石齋謫官
舊學能先天下憂東西國計在登樓十年流涕孤臣事一夜秋風病客舟
地近詩書防黨禁山高星漢動邊愁匡廬講室雲封處莫問長江日夜流
送左子直子忠兄弟還桐城
君家先德重西京别我臨江涕淚橫趙氏有孤仍世族衞公無謚在諸卿
(時未賜諡)看碑太學傷鈎黨置洒新亭望息兵莫歎祀宮豺虎迹浮丘山下草
初生
聖駕閱城恭遇口占
柳陌天閑獅子花春風吹角畫輪車雲開羽葆三干仗日出樓臺十萬家
天子玉弓穿塞雁黃門金彈落宮鴉北軍不用歸都尉閱武堂前是正衙
登梁王吹臺
登臺雅吹列僊聞客散梁園祗夕曛天子旌旗憐少帝諸王兵甲屬將軍
兩河詞賦淩寒雪千騎歌鐘入暮雲我亦倦游稱病免洛陽西去不逢君
過朱仙鎮謁武穆廟
少保功名絳節遙山川遺恨未能消故京陵樹猶西向南渡江聲自北朝
父子十年摧勁敵士民三鎮痛天驕嗟君此地營軍險祠廟丹靑空寂寥
送楊鳬岫
蕭瑟江湖逐客船亂離兄弟夕陽邊蕪城是處逢寒食苦葉如人渡汶川
回首風塵生𣏌棘傷心矰&KR1508;在鷹鸇曾經召見多封事一病猶緣明主憐
白門遇北來友人
風塵滿目石城頭樽酒相看話客愁庾信有書談北土杜林無恙問西州
恩深故國頻回首詔到中原盡涕流江左卽今歌舞盛寢園蕭瑟薊門秋
甲申十月南中作
六師長奉翠華歡王氣東南自鬱盤起殿榜還標太極御船名亦號長安
(孫吳船名)湖吞鐵鎻三山動旗遶金莖萬馬看開府揚州眞漢相軍書十道取
材官
有感
已聞羽檄移靑海是處山川困白登征北功惟修塢壁防秋策在打河冰
風沙刁斗三千帳雨雪荆榛十四陵回首神州漫流涕酹杯江水話中興
感楊梅作
石槨山頭好結鄰壽陽妝束紫綸巾子雲二姓慚梅尉虢國同心泣采蘋
露冷玉盤傷碩果風來珠實墮芳茵杜鵑嗁就楊修恨碧血離離向故人
王煙客招往西田同黃二攝六王大子彥及家舅氏朱昭芭李爾
公賓侯兄弟賞菊二首
九秋風物令公香(文肅嗜菊此其遺愛)三徑滋培處士莊花似賜緋兼賜紫人曾衣
白對衣黃未堪醉酒師彭澤欲借飡英問首陽轉眼東籬有何意莊嚴金
色是空王
其二
不扶自直疎還密已折仍開瘦更妍最愛蕭齋臨素壁好因高燭耀華鈿
坐來豔質同杯泛老去孤根僅瓦全(蒔者以瓦束土)苦向鄰家怨移植寄人蘺下
受人憐
和王太常西田雜興八首
一卧溪雲相見稀繫船枯柳叩斜扉橋通小市魚蝦賤水遶孤邨烟火微
到處琴書㩦自近驟來賓客看人圍畫將松雪花溪卷補入西田老衲衣
其二
積暑空庭鳥雀稀泉聲入竹冷巖扉芒鞋藤杖將迎少蠏舍魚莊生事微
病酒客㩦茶荈到罷棋人簇畫圖圍日斜淸簟追涼好移榻梧陰見解衣
其三
苦竹黃蘆宿火稀渡頭人歇望歸扉偶添小閣林巒秀漸見歸帆烟靄微
蔬圃草深鳬䧹亂水亭橋沒芰荷圍夜涼捲幔深更話已御秋來白袷衣
其四
竹䲧花潭過客稀灌畦纔罷掩松扉道人石上支頤久漁父磯頭欸乃微
潮沒秋田孤鶩遠閣含山雨斷虹圍亭臯木落黃州夢江海翩躚一羽衣
其五
亂後歸來桑柘稀牽船補屋就柴扉游魚自見江湖闊野雀何知身體微
聽說詩書田父喜偶譚城市醉人圍昨朝換去機頭布已見新縫短後衣
其六
勝情今日似君稀鷺立灘頭隱釣扉屋置茶寮圖陸羽軒開畫壁祀探微
蕭齋散帙知躭癖高座談經早解圍手植松枝當麈尾雲林居士水田衣
其七
相逢道舊故交稀偶過鄰翁話掩扉陶氏先疇思士行謝家遺緒羡弘微
城中賜第書千卷祠下豐碑柳十圍今日亂離牢落甚秋風禾黍淚沾衣
其八
春曉臺前春思稀故園蘿薜繞山扉僮畊十畝桑麻熟僧住一龕鐘磬微
題就詩篇纔滿壁種來松栝巳成圍而今却向西田老換石栽花典敝衣
贈王子彥五十四首
二十登車侈壯游軟塵京雒紫驊騮九成宮體銀鈎就萬卷樓居玉軸收
(家有樓名萬卷)縱解摴蒲非漫戲卽看哺醊亦風流筍輿芒屩春山路故舊相逢
總白頭
其二
舊業城西二頃田著書聞已續長編兩賢門第知應補十上才名祗自憐
投老漫裁居士服畏人還趁孝廉船只因梅信歸來晚手植松枝暗記年
其三
懶將身世近浮名殘客繇來厭送迎獨處意非關水石逢人口不識杯鐺
衣幍藴藉多風貎硯几清嚴見性情子弟皆賢賓從好似君纔勿媿平生
其四
雖云文籍與儒林獨行居然擅古今五簋留賓高土約百金投客故人心
尊彛布列圖書貴花木蕭疎池館深晚向鹿門思采藥漢濱漁父共浮沈
姜如須從越中寄詩次韻
漂泊江湖魯兩生亂離牢落暮雲平秦餘祀日刊黃縣越絶編年紀赤城
南菊逢人懷故國西窗聽雨話陪京不堪兄弟頻回首落木蕭蕭非世情
言懷
苦留蹤跡住塵寰學道無人且閉關只爲魯連甯蹈海誰云介子不焚山
枯桐半死心還直斷石經移蘚自斑欲就君平問消息風波幾得釣船還
周五子俶讀書愛客白擲劇飲又善音律好方伎爲此詩以調之
大隱先生賦索居比來詩酒復何如馬融絳帳仍吹笛劉向黃金止讀書
窮賴文章供飲博興因賓客賣田廬莫臨廣武頻長歎醉後疎狂病未除
同許九日顧伊人洞庭山館聽雨
曉閣登臨意渺然蘆花蕭瑟五湖天雲深古洞藏書卷木落空山奏管弦
魚市有租堪載酒橘官無俸且高眠莫愁一夜西窗雨笠澤烟波好放船
過甫里謁願公因遇雲門具和尙
晴湖百頃寺門橋梵唱魚龍影動搖三要宗風標漢月(具公之師同論三玄三要)四明
春雪送江潮(具公越人)高原落木天邊斷獨夜寒鐘句裏銷布襪靑鞋故山去
扁舟蘆荻冷蕭蕭(時應佛日請將行)
代具師答贈
微言將絶在江南一杖穿雲過石龕早得此賢開講席便圖作佛住精藍
松枝竪義無人會貝葉翻經好共參麈尾執來三十載相逢誰似使君談
與友人談遺事
曾侍驪山清道塵六師講武小平津雲旄大纛星辰動天策中權虎豹陳
一自羽書飛紫塞長教征鼓恨黃巾孤臣流涕靑門外徒使田横客笑人
追悼
秋風蕭索響空幃酒醒更殘淚滿衣辛苦共嘗偏早去亂離知否得同歸
君親有媿吾還在生死無端事總非最是傷心看穉女一窗燈火照鳴機
見人作布帽
盡道溪翁禮數寬頽然脫幘任衰殘花枝莫上山公帽竹籜知非劉氏冠
顧我科頭施屋好對人狂笑絶纓難卽今自有遺風在遼海還家管幼安
謁范少伯祠(在金明寺中有陶朱公里四字石碑)
&KR0712;棹滄江學釣魚五湖何必計然書山川禹穴思文種烽火蘇臺弔伍胥
浪擲紅顏終是恨拜辭烏喙待何如却嗟愛子猶難免覇越平吳事總虛
題登封兩烈婦井梧遺恨詩(焦太僕孫婦楊氏牛氏)
少室山頭二女峰斷猿哀雁暮雲重早題蘚石留貞史却寫椒漿事禮宗
恨血千年埋慘淡寒泉三尺炤從容碧梧夜落秋階冷環珮歸來聽曉鐘
鴛湖感舊
予曾過吳來之竹亭湖墅出家樂張飲後來之以事見法重游
感賦此詩
落日晴湖放檝迴故人曾此共登臺風流頓盡溪山改富貴何常簫管哀
燕去妓堂荒蔓合雨侵鈴閣野棠開停橈却望煙深處記得當年載酒來
武林謁同門張石平(河南人官糧儲觀察)
湖山曉日鳴笳吹楊柳春風駐羽幢二室才名官萬石兩河財賦導三江
舊時笑我連珠勒多難逢君倒玉缸十載弟兄無限意夜深聽雨話西窗
登數峰閣禮浙中死事六君子(鴻寶倪公茗柯淩公巢軒周公四名施公磊齋吳公賓日陳公)
四山風急萬松秋遺廟西泠枕碧流故國衣冠懷舊友孤忠日月表層樓
赤虹劍血埋燕市白馬銀濤走越州盛事若修陪祀典漢家園寢在昭丘
見伐木者
鎌斧行人半在腰蒼皮素節委山椒鬼神無語空祠廢鸛雀還歸故壘搖
深愧百年多雨露須知千尺本雲霄莫矜小草偏生意烈火平原總寂寥
陳靑雷以半圃索題走筆戲贈
半間茅屋半牀書半賦閑游半索居領略溪山應不盡平分風月復何如
黠癡互有纔忘世廉讓中間好結廬自是圖全非易事與君隨意狎樵漁
西冷閨詠四首(并序)
石城卞君者系出田居隱偕𧖟室巖子著同聲之賦玄文詠嬌
女之篇辭旨幽閑才情明慧寫柔思於却扇選麗句以當窗足
使蘇蕙扶輪左芬失步矣故里秦淮早駕木蘭之檝僑居明聖
重來油壁之車風景依然湖山非故趙明誠金石之錄卷軸亡
存蔡中郎虀臼之詞紙筆猶在予覽其篇什擷彼風華體寄七
言詩成四律愧非劉柳聞白雪之歌謬學徐陵叙玉臺之詠已
爾
落日輕風雁影斜蜀箋書字報秦嘉絳紗弟子稱都講碧玉才人本內家
神女新詞填杜若如來半偈繡蓮花妝成小閣薰香坐不向城南鬭鈿車
其二
睛樓初日照芙蕖姑射仙人賦子虛紫府高閑詩博士靑山遺逸女尙書
賣珠補屋花應滿刻竹成篇錦不如自寫雒神題小像一簾秋水鏡湖居
其三
五銖衣怯鳳凰雛珠玉爲心冰雪膚綠屩侍兒春祓禊紅牙小妹夜樗蒲
瓊窗日暖櫻桃賦粉箑風輕蛺蝶圖頻斂翠蛾人不識自將書札問麻姑
其四
石城楊柳碧城鸞謝女詩篇張女彈鸚鵡歌調銀管細琅玕字刻玉釵寒
雙聲宛轉連珠格八體濃纖倒薤看閒整筆牀攤素卷棠棃花發倚闌干
海市四首次張石平觀察韻
仙人太乙祀東萊不信蓬瀛此地開虹跨斷崖通羽蓋魚吞倒景出樓臺
碧城煙合靑蔥樹赤岸霞蒸絳雪堆聞道秦皇近南幸舳艫千里射蛟回
其二
灝氣空濛萬象來非煙非霧化人裁僊家囷爲休糧閉河伯宮因娶婦開
金馬衣冠蒼水使石鯨風雨濯龍臺鑿空博望頻回首天漢乘槎未易才
其三
東南天地望中收神鬼蒼茫百尺樓秦畤長松移絶島梁園修竹隱滄洲
雲如車蓋旌旗繞峰近香爐烟靄浮却笑燕齊迂怪士祇知碣石有丹丘
其四
激浪崩雲壓五湖天風吹斷海城孤干門聽擊馮夷鼔六博看投玉女壺
蒲類草荒春徙帳滄𬈑月冷夜探珠誰知曼衍魚龍戲翠蓋金支滿具區
別丁飛濤兄弟
把君詩卷過扁舟置酒離亭感舊游三陸雲間空想像二丁鄴下自風流
湖山意氣歸詞苑兄弟文章入選樓爲道故人相送遠藕花蕭瑟野塘秋
贈馮子淵總戎
令公專閫擁旌旄鵰鶚秋風賜錦袍十二銀箏歌芍藥三千練甲醉葡萄
若耶溪劍凝寒水秦望樓船壓怒濤自是相門雙戟重野王父子行能高
丁亥之秋王烟客招予西田賞菊踰月蒼雪師亦至今年予旣卧
病同游者多以事阻追敘舊約爲之慨然因賦此詩
露白霜高九月天匡牀卧疾憶西田黃雞紫蟹堪携酒紅樹靑山好放船
秔稻將登農父喜茱萸遍插故人憐舊游多病難重省記别蒼公又二年
友人齋設餅
舍北溪南樹影斜主人留客醉黃花水溲非用淘槐葉蜜餌寍關煮蕨芽
閣老膏環常對酒徵君寒具好烹茶食經二事皆堪註休說公羊賣餅家
梅村家藏藳卷弟五終
