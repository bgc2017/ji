梅村家藏藁卷弟十一詩後集三
七言古詩二十一首
題蘇門高士圖贈孫徵君鍾元(容城人孝廉)
蘇門山水天下殊中有一人淸且癯龐眉扶杖白髭鬚鶡冠野服談詩書
定州城北&KR0740;水瀦白沙邨畔爲吾廬少年蹀躞千金駒獻策天子來皇
都腰鍵三矢玉鹿盧幽州臺上爲歡娛日暮酒酣登徐無顧視同輩誰能
如十人五人居要樞拖金橫玉當朝趨今我不第胡爲乎有田一廛書百
厨雞泉馬水吾歸歟七徵不起乘柴車當時猶是昇平餘一朝鐵騎城南
呼長刀砍背將人驅里中大姓高門閭鞭笞不得留須臾叩頭莫敢爭膏
腴乞爲佃隸租請輸牽爺擔子立兩衢問言不答但欷歔先生閉門出無
驢僵卧一榻絶朝餔弟子二人舁籃輿百門書院今空虛此中聞是孫登
居太行秀色何盤紆榿楠榛栗松杉儲風從中來十萬株嘯臺遺址煙霞
俱流泉百道穿階除幅巾短髮不用梳彈琴橫卷心安舒微言妙旨如貫
珠考鐘擊磬吹笙竽古文屋壁闡禹謨異人手授先天圖談仁講義追堯
夫後來姚許開榛蕪斯文不墜須吾徒誰傳此圖來江湖使我一見心踟
蹰卽今絕學誰能扶屈指耆舊堪嗟噓蘇門山下有碩儒中原學者多沾
濡百年文獻其存諸我往從之歌黃虞
贈總憲龔公芝麓
丈夫四十致卿相努力公孤方少壯握手開尊話疇昔故人一見稱無恙
當初海內苦風塵解褐才名便絶倫官守蘄春家近楚賊窺江夏路通秦
書生年少非輕敵擐甲開門便迎擊詩成橫槊指黃巾戰定磨崖看赤壁
我同宋玉適來游多士名賢共校讎此地異才爲亂出論文高話鎖廳秋
別後相思隔江水黑山鐵騎如風雨聞道黃州數被兵讀書長嘯重圍裏
荏苒分飛十八年我甘衰白老江邊那知風雪嚴城鼓重謁三公棨戟前
卽君致身已鼎足正色趨朝勤補牘異書捫腹五千卷美酒開顔三百斛
月明歌舞出簾櫳刻燭分題揮灑中談笑阮生靑眼客文章王掾黑頭公
卻思少小經離亂銅駝荆棘尋常見側身天地竟何心過眼風光有誰羨
楚水吳山思不禁朝衫欲脫主恩深待看賀監歸來歲勾漏丹砂本易尋
王郎曲
王郎十五吳趨坊覆額靑絲白晳長孝穆園亭常置酒風流前輩醉人狂
同伴李生柘枝鼓結束新翻善財舞鎖骨觀音變現身反腰貼地蓮花吐
蓮花婀娜不禁風一斛珠傾宛轉中此際可憐明月夜此時脆管出簾櫳
王郎水調歌緩緩新鶯嘹嚦花枝暖慣抛斜袖卸長肩眼看欲化愁應懶
推藏掩抑未分明拍數移來發曼聲最是轉喉偷入破殢人腸斷臉波橫
十年芳草長洲綠主人池館惟喬木王郎三十長安城老大傷心故園曲
誰知顏色更美好瞳神翦水淸如玉五陵俠少豪華子甘心欲爲王郎死
甯失尙書期恐見王郎遲甯犯金吾夜難得王郎暇坐中莫禁狂呼客王
郎一聲聲頓息移牀欹坐看王郎都似與郎不相識往昔京師推小宋外
戚田家舊供奉只今重聽王郎歌不須再把昭文痛時世工彈白翎雀婆
羅門舞龜茲樂梨園子弟愛傳頭請事王郎教弦索恥向王門作伎兒博
徒酒伴貪歡謔君不見康崑崙黃幡綽承恩白首華淸閣古來絶藝當通
都盛名肻放優閒多王郎王郎可奈何(王郎名稼字紫稼於勿齋徐先生二株園中見之髫而晢明慧善歌)
(今秋遇于京師相去已十六七載風流儇巧猶承平時故習酒酣一出其伎坐上爲之傾靡余此曲成合肥龔公芝麓口占贈之曰薊宛霜高舞柘)
(枝當年楊柳尙如絲酒闌卻唱梅村曲腸斷王郎十五時)
臨淮老妓行
臨淮將軍擅開府不鬭身強鬭歌舞白骨何如棄戰場靑娥已自成灰土
老大猶存一妓師柘枝記得開元譜纔轉輕喉便淚流尊前訴出漂零苦
妾是劉家舊主謳冬兒小字唱梁州翻新水調教桃葉撥定鵾弦授莫愁
武安當日誇聲伎秋娘絶藝傾時世戚里迎歸金犢車後來轉入臨淮第
臨淮游俠起山東帳下銀箏小隊紅巧笑射棚分畫的濃妝毬仗簇花叢
縱爲房老腰肢在若論軍容粉黛工羊侃侍兒能走馬李波小妹解彎弓
錦帶輕衫嬌結束城南挾彈貪馳逐忽聞京闕起黃塵殺氣奔騰滿川陸
探騎誰能到薊門空閒千里追風足消息無憑訪兩宮兒家出入金張屋
請爲將軍走故都一鞭夜渡黃河宿暗穿敵壘過侯家妓堂仍訝調絲竹
祿山裨將帶弓刀醉擁如花念奴曲倉卒逢人問二王武安妻子相持哭
薰天貴勢倚椒房不爲君王收骨肉翻身歸去遇南兵退駐淮陰正拔
營寶劍幾曾求死士明珠還欲致傾城男兒作健酣杯酒女子無愁發曼
聲可憐西風怒吹折山陽樹將軍自撤沿淮戍不惜黃金購海師西施一
舸東南避鬱洲崩浪大於山張帆捩柁無歸處重來海曰竪降幡全家北
過長淮去長淮一去幾時還誤作王侯邸第看收者到門停奏伎蕭條西
市歎南冠老婦今年頭總白淒涼閱盡興亡迹已見秋槐隕故宮又看春
草生南陌依然絲管對東風坐中尙識當時客金谷田園化作塵綠珠子
弟更無人楚州月落淸江冷長笛聲聲欲斷魂
送沈繹堂太史之官大梁
雲間學士推二沈布衣召見登華省多少金閨㮄墨新科名埋沒聲華冷
靑史流傳有弟兄衣白山人披賜錦一代才名竝玉珂百年絹素垂金粉
知君門胃本能文易世遭逢更絶倫射策紫裘臚唱出馬蹄不動六街塵
曲江李杜無遺恨留取花枝待後人卽今藝苑多供奉八分草隸淸曹重
署額新宮十丈懸韋郎體勢看飛動其餘作者何紛紛爭來待詔鴻都門
圍棋賭墅王長史丹靑畫馬曹將軍君也讀書致上第傳家翰墨閒游戲
迸落長空筆陣奇縱横妙得先人意頓挫沉雄類壯夫雙瞳剪水淸癯異
卧疾蕭齋好苦吟平生雅不爲身計惟留詩句滿長安淸切長宜禁近官
秋雨直廬分手處忽攜書卷看嵩山嗚呼男兒不入卽當出生世諧爲二
千石黃子初除左馮翊腰間兩綬開顏色君不見沈侍中圖書秘閣存家
風匹夫徒步拜侍從况今淋漓御墨宮袍紅一麾去聽梁園鐘軒車路
出紫臺東杯酒意氣何雍容簿領豈足羞英雄安能低眉折腰事鉛槧蹉
跎白首從雕蟲(宣廟時雲間有大小沈學士以布衣善書入翰林皆著名跡大學士名度小學士名粲繹堂爲壬辰第三人官編修)
(擢授大梁道亦有書名小學士後也)
通玄老人龍腹竹歌
通玄老人來何方碧矑頳面拳毛蒼手披地圖向我說指點西極天微茫
視彼萬里若咫尺使我不得悲他鄉京師公卿誰舊識與君異國同周行
九州喪亂朋友盡此道不絶留扶桑牀頭示我龍腹竹夜半風雨疑騰驤
尾燒鱗蛻飛不得蒼皮倔強膺微張此中空洞亦何有得無頷下驪珠藏
漢家使者通大夏仍來邛蜀搜篔簹更踰䓤嶺訪異種攜歸上苑棲鸞皇
我欲裁之作龍笛水底老蛟吟不得縱使長房投葛陂此龍僵卧難扶策
可是天教産竹郎八荒奇事誰能識一從海上西南來中原篠簜多良材
淇園已竭蒼生痛會稽正採征夫哀天留異質在無用任將抛擲生塵埃
若有人兮在空谷束素娟娟不盈匊盡道腰肢瘦勝肥此君無乃非其族
雪壓霜欺直幹難輪囷偃蹇忘榮辱邴君豈出子魚下高人磊砢遭題目
玉筍新抽漸拂雲摩挲自倚東墻曲苦節長同處士飢寬心好耐湘妃哭
吁嗟乎崑崙以外流沙西當年老子驅靑犢手中竹杖插成林殺靑堪寫
遺經讀君不見猶龍道德五千字要言無過甯爲腹何可一日無此竹
畫中九友歌
華亭尙書天人流墨花五色風雲浮至尊含笑黃金投殘膏剩馥雞林求
(玄宰)太常妙蹟兼銀鉤樂郊擁卷高堂秋眞宰欲訴窮雕搜解衣盤礴堪
忘憂(煙客)誰其匹者王廉州神姿玉樹三山頭擺落萬象煙霞收尊彝斑
剝採商周得意換卻千金裘(玄照)檀園著述誇前修丹靑餘事追營丘平
生書畫置兩舟湖山勝處供淹留(長蘅)阿龍北固持雙矛披圖赤壁思曹
劉酒醉灑墨横江樓蒜山月落空悠悠(龍友)姑蘇太守今僧繇問事不省
張兩眸振筆忽起風颼颼連紙十丈神明遒(爾唯)松圓詩老通淸謳墨莊
自畫歸田游一犁黃海鳴春鳩長笛倒騎烏㹀牛(孟陽)花龕巨幅千峰稠
小景點出林塘幽晚年筆力淩滄洲幅巾鶴髮輕王侯(潤甫)風流已矣吾
瓜疇一生迂癖爲人尤僮僕竊罵妻孥愁瘦如黃鵠閒如鷗煙驅墨染何
曾休(僧彌)
送舊總憲龔公以上林苑監出使廣東
與君對酒庚樓月君逼干戈我離別與君藉地燕山草君作公孤我潦倒
亦知窮老應自疏識君意氣眞吾徒門前車馬多豪俊躡衣上坐容衰鬢
我持半勺君一斗我吟一篇君百首每逢高會輒盡歡把我新詩不容口
今日它鄉再送君地角天涯復何有山川有靈交有命延津會合眞難定
如君共事曹侍郎百僚彈壓風裁正握手論文海內推交游京洛聲華盛
秋風吹起越王臺後先蹤跡誰能信不見蘭臺連柏府卻過劍浦來珠郡
相贈雖無陸賈金相看何必周昌印丈夫豁達開心期悠悠世上無人知
三仕三已總莫問一貴一賤將奚爲別君勸君休失意碧水丹山暫游戲
客路扁舟好著書故園九日堪沉醉烏桕霜紅少婦樓桄榔雨黑行人騎
獨有飄零老伏生不堪衰白困將迎祗因舊識當塗少坐使新知我輩輕
花發羅浮夢君處躑躅悲歌不能去
雁門尙書行(并序)
雁門尙書行爲大司馬白谷孫公作也公代州人地故雁門郡
長身伉爽才武絶人其用秦兵也將憑巖關爲持久且固將吏
心秦士大夫弗善也累檄趣之戰不得已始出天滛雨糗糧不
繼師大潰潼關䧟獨身横刀衝賊陣以沒從騎俱散不能得其
屍公之出也自念必死顧語張夫人夫人日丈夫報國耳無憂
我西安破率二女六妾沉于井揮其八歲兒以去兒踰垣避賊
墮民舍中有老翁者善衣食之二年公長子世瑞重趼入秦得
夫人屍貎如生老翁歸以弟相扶還見者泣下蓋公素有德秦
人云余門人馮君訥生公同里人作潼關行紀其事余曾識公
於朝因感賦此什公死而天下事以去然其敗由趣戰且大雨
糧絶此固天意抑本廟謨未可專以責公也公之參佐惟監軍
道喬公以明經奏用能不負公潼關之破同日死名元柱定襄
人
雁門尙書受專征登壇顧盻三軍驚身長八尺左右射坐上咄咤風雲生
家居絶塞受死士一日費盡千黃金讀書致身取將相關西鼠子方縱橫
長安城頭揮羽扇卧甲韜弓不忘戰持重能收壯士心沉幾好待兇徒變
忽傳使者上都來夜半星馳馬流汗覆轍甯堪似往年催軍還用松山箭
尙書得詔初沉吟蹶起横刀忽長歎我今不死非英雄古來得失誰由算
椎牛誓衆出潼關墟落蕭條轉餉難六月炎蒸驅萬馬二崤風雨斷千山
雄心慷慨宵飛檄殺氣憑陵老據鞍掃籜謀成頻撫劍量沙力盡爲傳餐
尙書戰敗追兵急退守巖關收潰卒此地乘高足萬全只今天險嗟何及
蟻聚蜂屯已入城持矛瞋目呼狂賊戰馬嘶鳴失主歸橫尸撐距無能識
烏鳶啄肉北風寒寡鵠孤鸞不忍看願逐相公忠義死一門恨血土花斑
故園有子音書絶勾注烽煙路百盤欲走雲中穿紫塞別尋奇道訪長安
長安到日添悲哽繭足荆榛見眢井轆轤繩斷野苔生幾尺枯泉浸形影
永夜曾歸風露淸經秋不化冰霜冷二女何年駕碧鸞七姬無塜埋紅粉
複壁藏兒定有無破巢窮鳥問將雛時來作使千兵勢運去流離六尺孤
傍人指點牽衣袂相看一慟眞吾弟訣絶難爲老母心護持始識遺民意
回首潼關廢壘高知公於此葬蓬蒿沙沉白骨魂應在雨洗金瘡恨未消
渭水無情自東去殘鴉落日藍田樹靑史誰人哭蘚碑赤眉銅馬知何處
嗚呼材官鐵騎看如雲不降卽走徒紛紛尙書養土三十載一時同死何
無人至今惟說喬參軍
雕橋莊歌(并序)
高邑趙忠毅公爲雕橋莊記日吾郡梁太宰有雕橋莊在郡西
十五里大茂諸山之東前臨滹沱西韓二水東爲大門表之日
尙書里有樓日蓮渚仙居有堂日壽槐槐可四十圍相傳數百
年物太宰功成身退徜徉於此者二十年今其孫愼可讀書其
中自號爲西韓生云此忠毅家居時所作也公後拜吏部尙書
視梁公以同郡爲後繼竟因黨禍戍代州死愼可以孝廉入中
翰余始識之知其爲趙公交尋以齟齬去相別十餘年今起官
水部家門蟬冕當代莫與比焉余以其名山別墅亂後獨全高
門遺老晚節最勝雕橋盛事自太宰以來百餘年於此矣是可
歌也爲作雕橋莊歌
常山古槐千尺起雕橋西畔尙書里偃蓋靑披大茂雲扶疎響拂韓河水
水部山莊遶碧渠彈琴長嘯修篁裏今年相見在長安據鞍卻笑吾衰矣
盡道新枝任棟梁不知老幹經風雨自言年少西韓生幽并豪俠皆知名
酒酣箕踞聽鼓瑟射麋擊兔邯鄲城天生奇質難自棄一朝折節傾公卿
當時海内推高邑趙公簡重稱相得才地能交大父行襟期雅負名賢識
公曾過我讀書處笑倚南樓指庭樹歸田太宰昔同游廿載林泉共來去
此是君恩優老臣後來吾輩應難遇每思此語輒泫然知已投荒絶塞天
同是冡臣恩數異傷心非復定陵年黃巾從此成貽禍靑史誰來問斷
編鉤黨幾家傅舊業干戈何地著平泉我有山莊幸如故老樹吟風自朝
暮磐石甯容蟲蟻穿斧斤不受樵蘇誤鈴索高齋擁賜書名花異果雕欄
護綠菂紅蕖水面開門前卽是鳴騶路子弟傳呼千騎歸不教鞍馬驚鷗
鷺年年細柳與新蒲妝點溪山入畫圖四海烽煙喬木在一窗燈火故人
無相逢只有江南客頭白尊前伴老夫
贈馮訥生進士教授雲中
并州馮郎長吳越桐江風雪秦淮月不烹羊酪敵蓴羹肻拈蘆管吹桃葉
才同顧陸與温邢俠少風流擅絶倫名士有誰甘作諾丈夫何必尙專城
乞得一氊還故土欲化邊人作鄒魯余笑謂君且歸去不信廣文今廣武
絳帳懸弓設豹侯講堂割肉摻鼉鼓擊磬新調塞上歌投壺卻奏軍中舞
文籍先生土谷儒游閒公子河東賈亂定初聞闕里鐘時淸不用平城弩
雁門太守解將迎馬邑名豪通訓詁烏桓年少挾雕弧射得黃羊供束脯
男兒作健羞帬屐拂雲堆上吹横笛低頭博士爲萬卷撫掌封侯空四壁
憶昔扁舟醉石頭別來幾夢南徐客隱囊麈尾燒卻盡長鋏純鈎看自惜
學就吳趨恐未工注成晉問無人識嗚呼五湖煙水憶鱸魚落木天高好
寄書塞雁不歸花又發故人消息待何如
海戸曲(南海子周環一百六十里有海戸十人)
大紅門前逢海戸衣食年年守環堵收藁腰鎌拜嗇夫築場貰酒從樵父
不知占籍始何年家近龍池海眼穿七十二泉長不竭御溝春暖自涓涓
平疇如掌催東作水田漠漠江南樂鴐鵝鷿鵜滿煙汀不枉人呼飛放泊
(南海子有水泉七十二處元之飛放泊也)後湖相望築三山兩地神州咫尺間(以西苑後湖名海子故此云南)
遂使相如誇陸海肻教王母笑桑田蓬萊樓閣雲霞變晾鷹臺上何王殿
(晾鷹㙜元之仁虞院也常使大學士提調之鷹墜皆用先朝舊璽改作)傳說新羅玉海靑星眸雪爪飛如練
(玉海靑卽白鷹也)詐馬筵開挏酒香(元有詐馬宴)割鮮夜飲仁虞院二百年來話大都
平生有眼何曾見頭白經過是舊朝春深慣鎖黃山苑(叶)典守唯聞中使
來樵蘇輒假貧民便芳林别館百花殘廿四園中爛漫看(南海子有二十四園係明時制)
記得尙方初薦品東風鈴索護雕闌葡萄滿摘傾筠籠蘋果新嘗捧玉盤
賜出宮中公主謝分遺闕下侍臣餐一朝翦伐生荆𣏌五柞長楊悵已矣
野火風吹螞蟻墳(海子東南有螞蟻墳每淸明日數萬皆聚于此)枯楊月落蝦蟇水(玉泉一名蝦蟇泉流入海)
(子)盡道千年苑囿非忽驚萬乘車麈起雄圖開國馬蹄勞將相風雲劍槊
高帳殿行城三十里旌旗獵獵響鳴鞘朝鮮使者奇毛進白鷹刷羽霜天
勁舊跡凌歊好放鵰荒臺百尺登臨勝俊鶻重經此地飛墨河講武當年
盛弔古難忘百戰心掃空雉兔江山淨新豐野老驚心目縛落編籬守麋
鹿兵火摧殘淚滿衣昇平再覩修茅屋衰草今成御宿園豫游只少千章
木上林丞尉已連催灑埽離宮補花竹人生陵谷不須哀蘆葦陂塘雁影
來君不見鄠杜西風蕭瑟裏丹靑早起濯龍臺
退谷歌(贈同年孫公北海)
我家乃在莫釐之下具區之東洞庭煙鬟七十二天際杳杳聞霜鐘豈無
巢居子長嘯呼赤松後來高卧不可得無乃此世非洪濛元氣茫茫鬼神
鑿黃虞旣沒巢由窮逆旅逢孫登自稱北海翁攜手共上徐無峰仰天四
顧指而笑此下卽是宜春宮若教天子廣苑囿吾地應人甘泉中丈夫
朝暮宮車一去不相隨當時枉信南山錮只今雲母似平生皓齒明眸向
誰妬選侍陵園亦已荒移宮事蹟更茫茫兩朝臺諫孤忠在一月昭陽舊
恨長總爲是非留信史卻憐恩寵異前王路人尙說東西李(二李寢園亦在山下)指
點飛花入壞牆
田家鐵獅歌
田家鐵獅屹相向舑舕蹲夷信殊狀良工朱火初寫成四顧咨嗟覺神王
先朝異物徠西極上林金鎖攀楹出玉關罷獻獸圈空刻畫丹靑似爭力
武安戚里起高門欲表君恩示子孫鑄就銘詞鐫日月天貽神獸守重
閽第令監奴睛閃爍老熊當路將人攫不堪此子更當闕鈎爪張眸吐銀
齶七寶香猊玉辟邪嬉游牽伴入侯家圉人新進天閑馬御賜仍名獅子
花假面羌胡裝雜伎狻猊突出拳毛異跳擲聲聲畫鼓催條支海上何繇
致異材逸獸信超羣其氣無乃如將軍將軍豈是批熊手瞋目哮呼天下
聞省中忽唱田蚡死靑犢明年食龍子蝦蟇血灑上陽門三十六宮土花
紫此時鐵獅絶可憐兒童牽挽誰能前槖駝磨肩牛礪角霜摧雨蝕枯藤
纏主人巳去朱扉改眼鼻塵沙經幾載鎖鑰無能護北門畫圖何處歸西
海吾聞滄洲鐵獅高數丈千年猛氣難凋喪風雷夜半戲人間柴皇戰伐
英靈壯蘆溝城堞對西山橋上征人竟不還枉刻蹲獅七十二桑乾流水
自潺潺秋風吹盡連雲宅鐡鳳銅烏飛不得卻羨如來有化城香林獅象
空王力扶雀犛牛見太平月支使者貢西京并州精鐡終南冶好鑄江山
莫鑄兵
題崔靑蚓洗象圖
嗚呼顧陸不可作世間景物都蕭索雲臺冠劍半無存維摩寺壁全凋落
開元名手空想像昭陵御馬通泉鶴燕山崔生何好奇書畫不肻求人知
仙靈雲氣追恍惚宓妃雒女乘龍螭平生得意圖洗象興來埽筆開屏障
赤罽如披洱海裝白牙似立含元仗當時駕幸承天門鸞旗日月陳金
根雞鳴鐘動雙闕下巋然不動如崑崙崔生布衣懷紙筆道衝騶哄金吾
卒仰見天街馴象來歸去沉吟思十日眼前突兀加摩挲非山非屋非陂
陀昔聞阿難騎香象栴檀林內頻經過我之此圖無乃是貝多羅樹金沙
河十丈黃塵向天闕霜天夜踏宮墻月芻豆友來三品料鞭梢趨就千官
謁材大甯堪世人用徒使低頭受羈絏京師風俗看洗象玉河春水涓流
潔赤腳烏蠻縛雙帚六街士女車填咽叩鼻&KR0907;成北闕雷怒蹄捲起西山
雪圖成懸在長安市道㫄觀者呼奇絶性癖難供勢要求價高一任名豪
奪十餘年來人事變碧雞金馬爭傳箭越人善象教象兵扶南身毒來酣
戰惜哉崔生不復見畫圖未得開生面若使從軍使趙佗蒼梧城下看如
綀更作昆明象戰圖止須一疋鵝溪絹嗟嗟崔生餓死長安陌亂離荒草
埋殘骨一生心力付兵火此卷猶在堪愛惜君不見武宗供奉徐髯仙
豹房夜直從游畋靑熊蒼兕寫奇特至尊催賜黃金錢只今零落同雲
煙古來畫家致身或將相丹靑慘澹誰千年
松山哀
拔劍倚柱悲無端爲君慷慨歌松山盧龍蜿蜒東走欲入海屹然搘拄當
雄關連城列障去不息茲山突兀煙峰攢中有壘石之軍盤白骨撑距凌
巑岏十三萬兵同日死渾河流血增奔湍豈無遭際異變化須臾間出身
憂勞致將相征蠻建節重登壇還憶往時舊部曲喟然歎息摧心肝嗚呼
玄菟城頭夜吹角殺氣軍聲振寥廓一旦功成盡入關錦裘跨馬征夫樂
天山回首長蓬蒿煙火蕭條少耕作廢壘斜陽不見人獨留萬鬼填寂寞
若使山川如此閑不知何事爭強弱聞道朝廷念舊京詔書招募起春
畊兩河少壯丁男盡三輔流移故土輕牛背農夫分部送雞鳴關吏點行
頻早知今日勞生聚可惜中原耕戰人
打冰詞
北河風高水生骨玉壘銀橋堆幾尺新戍雲中千騎馬橫津直渡無行迹
下流湍悍川途開吹笳官舫從南來帆檣山齊排浪進牽船百丈聲如雷
雪深沒髁衣露肘背挽頭低風塞口相逢羨殺順流船急問來時河凍否
溜過湖寬放牐平長年穩望一帆輕夜深側聽流澌響瑣碎玲瓏漸結成
篙滑難施櫓枝折舟人霜滿髭鬚白發鼓催船喚打冰衝寒十指西風裂
吁嗟河伯何硜硜白棓如雨終無聲魚龍潜逃科斗匿殊耐鞭杖非窮民
官艙裘酒自高卧只話篙師义手坐早辦人夫候治裝明日推車冰上過
再觀打冰詞
官催打冰不肻行座船旣泊商船停商船雖住起潛聽冰底有聲柁牙應
桅竿旗動吹南風舟子喜甚呼蒙衝兒童操梃爭跳躍其氣早奪馮夷宮
砉如蒼崖崩巨石訇如戈矛相撞擊滃如雲氣騰虛空颯如雨聲飛淅&KR0377;
河伯娶婦三日眠霜紈方空張輕煙忽聞裂帛素娥笑玉盤銀甕傾流泉
别有鮫鮹還未醒沉魚浮藻何隱隱上冰猶結下冰行視水如燈取冰影
冰輪旣碾相催送三千練甲皆隨從激岸迴湍冰負冰白龍十丈鱗鱗動
自古水嬉無此觀披裘起坐捲簾看估客兼程貪夜發卻愁明日西風寒
枕畔輕雷殊不已醉裏扁舟行百里安得并州第四弦彈徹冰天霜月起
雪中遇獵
北風雪花大如掌河橋路斷流澌響愁鴟饑雀語啁啾健鶻奇鷹姿颯爽
將軍射獵城南隅軟裘怏馬紅氍毺秋翎垂頭西鼠煖鴉靑徑寸裝明珠
金鵝箭褶袍花濕挏酒駝羹馬前立錦靴玉貎撥秦箏瑟瑟鬟多好顏色
少年家住賀蘭山磧裏擒生夜往還鐵嶺草枯燒堠火黑河冰滿渡征鞍
十載功成過高柳閑卻平生射雕手澷唱千人勅勒歌只傾萬斛屠蘇酒
今朝彷彿李陵㙜將軍喜甚圍場開黃羊突過笑追射鼻端出火聲如雷
回去朱旗滿城闕不信溝中凍死骨猶有長征遠戍人哀哀萬里交河卒
笑我書生裋褐温蹇驢箬笠過前村卽今莫用梁園賦扶杖歸來自閉門
梅村家藏藳卷弟十一
