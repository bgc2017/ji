梅村家藏藳卷弟五十五文集三十三
制科一
崇禎四年廷試策一道
臣對臣聞帝王之臨御天下也必有克纘前猷之大典而後覲光揚烈可
以立四方之綱必有聿脩厥德之精意而後嗣服作求可以受萬年之祐
何謂大典令緒之所昭典常之所繫咸收於若彛撫事之内而無不脩明
者是已何謂精意夙夜之罔懈羹壇之罔間畢挈於一心宥密之中而無
不臨保者是已故總一統類而整齊萬民者法也命職而辨官脩德而布
政猷爲無有不備而明作敦大剛柔尤有時措之宜經理宇内而垂訓百
世者法也攘外以安內勸善而禁非治效無有不張而窮變通久節愛尤
有恰符之窽古帝王所以祗遹前休率百職以勤事而致民生於康阜丕
承篤敘命羣工以效力而躋斯世於雍熙用此道也是以奉制而定一尊
上之所建立者秩然其不易而庶明勵翼用成其紀綱燕及之休法古而
建長策前之所懋建者煥焉其重新而衆績咸修享其正直平康之化其
道端有在於今日矣欽惟皇帝陛下剛健中正以時乘文武聖神而廣運
建五有極四方遵彜訓之蕩平得一爲貞百度歸紀綱之肅穆寶册衍青
鏤之慶歌重暉重潤於無疆靈壇展蒼璧之虔凜曰旦曰明於有赫遜志
務時敏愼脩罔懈而緝熙之心法允符儉德懷永圖甘節以通而素樸之
湻規久布金華晝接爲明諧爲董正宛然總章衢室之休風玉案時親乃
啟沃乃論思信矣辟雍明堂之盛事征弗庭以靖衆運籌無煩十札白旄
黃鉞敉甯已奏乎膚功沛大賚以安民蓄積爰備九年赤縣神州懷保遍
施其膏澤固已四三王六五帝而超出於尋常萬萬矣廼猶不自滿假進
臣等於廷俯垂清問首諏以治法兼舉夫治人次及於建官理財㥫典庸
禮詰戎禁暴通工柔遠之道而凡奬恬旌廉之典民賦屯鹽之政終至於
兵餉撫賞與綜稽明罰之條無不備陳雖唐虞謨誥成周咨訪何以過焉
臣圖事揆策雖無見事之明而畢智竭能可效一長之策敢悉其所知以
爲陛下獻焉臣聞之人主之立法也知明意美道高德厚設誠於內而制
行之仁義禮樂皆其具也然非選温良上德之士以因能而責治經常何
自而脩焉故必量材而授官錄德而定位使上有以持其統下有以知所
守則法度可明統紀可一皆從此始也人主之立法也事爲之制曲爲之
防隨俗之宜而通變之政文章皆其效也然非舉通道進善之人以分職
而效官典章何自而備焉故必因物以識物因人以知人使教化自内以
達外道法自略以及詳則智者獻明能者效力皆從此始也故唐虞稽古
建官惟百而凡邦土邦教之職司農司寇之官無不掌其賦入脩其典禮
詰其兵戎於以食足貨通而遠方來服此三代治人治法之明驗也漢唐
設職浸失初制而凡錢穀之任有掌德刑之教有司無不制其出納脩其
彛常戢其兵革於以重本抑末而遐邇率俾此後世治法治人之明徵也
洪惟我太祖高皇帝定一代之所尙而創制顯庸上追虞夏之模收庶績
於咸熙而立綱陳紀遠邁漢唐之制陛下脩舉而率行之此眞建久安之
勢而道德隆於百王成長治之體而淑問揚於疆外者也廼伏讀聖制有
曰時遠則玩愒易生玩久則初意寢失而於下之風習邦之賦用養兵修
備釐弊懲姦之事猶兢兢焉臣竊思之夫君之所以制下者格也極之積
漸以課其功則倖心不作所以養奬恬之化者至矣而世習未變其何以
勸焉惟以實試賢能爲務而有一材者居一位有一能者服一事退讓所
者久甯一勞者永逸而撫賞可無患也所謂綜稽者君操其名以責實臣
治其職以赴功其爲能吏者必有事以知其能其廉吏者必有事以知其
廉天然後職任脩而庶事康焉所謂明罰者制賞奪以勸其從嚴刑法以
威其淫使從上化者旣可治而不可亂其不率上教者亦自重而畏犯法
夫然後上下順而風俗成焉故有體統以肅之於上而翼明佐治諸臣復
有勱相之勞則四夷嚮風海内致附所謂求王道之端而正其本也有憲
典以振之於先而大法小廉羣工皆有克勤之職則教化大行民生有濟
所謂因風俗之變而用其權也抑臣更有進焉夫朝廷者天下之率也道
德者政治之端也願陛下加之意而已昭前之光明而效其成制則有以
祗承於厥休然至時勢所趨則不法其政不循其俗尤有善制之宜觀下
之情性而治其大綱則有以加惠於庶類而至規條所繫則涖之以彊斷
之以剛尤有救時之術斯極治矣臣愚不識忌諱干冒宸嚴不勝戰慄隕
越之至臣謹對
梅村家藏藳卷弟五十五終
