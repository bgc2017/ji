梅村家藏藁卷弟二詩前集二
七言古詩二十八首
行路難一十八首
奉君乘鸞明月之美扇耶谿赤堇之寳刀莞蒻桃笙之綺席陽阿激楚之
洞簫丈夫得意早行樂歌舞任俠稱人豪舉杯一歌行路難酒闌鐘歇風
蕭蕭
其二
長安巧工製名燈七龍五鳳光層層中有青熒之朱火下有映徹之澄冰
游魚揚鬐肆瀺灂飛鳥奮翼思鶱騰黑風吹来徧槐市狂花振落燒觚稜
金吾之威不能禁鐵柱倒塌銅盤傾使人策馬不能去青燐鬼哭唯空城
其三
君不見無須將閭呌呼天賜錢請葬驪山邊父爲萬乘子黔首不得畊種
咸陽田君不見金墉城頭高百尺河間成都弄刀戟草木萌芽殺長沙狂
風烈烈吹枯骨人生骨肉那可保富貴榮華幾時好龍子作事非尋常奪
棗争梨天下擾金床玉几不得眠一朝零落同秋草
其四
愁思忽不樂乃上咸陽橋盤螭蹲獸勢相齧谽呀口鼻吞崩濤當時平明
出萬騎馬蹄蹀躞何逍遥長安冠蓋一朝改紫裘意氣非吾曹柴車辟易
伏道畔舍人辭去妻孥嘲人生太行起面前何必褒斜棧閣﨑嶇高
其五
君不見南山松柏何葱菁於世無害人無争斧聲丁丁滿崖谷不知其下
何王陵玉箱夜出寳衣盡冬青葉落吹魚燈石馬無聲缺左耳豐碑倒拆
纏枯藤當時公卿再拜下車過今朝蔓草居人畊
其六
漢家身毒鏡大如八銖錢蒲桃錦囊雖黯澹盤龍婉轉絲結連云是宣皇
母后物摩挲愛惜宫中傳土花埋沒今千年對此撫几長嘆息金張許史
皆徒然
其七
君不見黃河之水從天来一朝乃沒梁王臺梁王臺成高崔嵬禁門平旦
車如雷千尺金堤壊百里嚴城開君臣將相竟安在化爲白黿與黃能乃
知水可亡人國昆明刦灰何如哉
其八
男兒讀書良不惡屈首殘編務穿鑿窮年矻矻竟無成徒使聲華受蕭索
君不見王令文章今大進丘公官退才亦盡寂寂齋居自著書太玄竒字
無人問
其九
伏軾說人主談笑稱上客一見賜黃金再見賜白璧夜半宫中獨召見母
弟通侯皆避席上殿批逆鱗下殿犯貴戚犀首進䜛譖韓非受指摘夜走
函谷關逡巡不能出君不見范睢折脇懲前事身退功成歸蔡澤
其十
君不見鄭莊洗沐從知交傾身置驛長安郊又不見任君談辭接後進冠
蓋從游數百乘人生盛名致賓客失勢人情諒非昔年少停車莫掃門故
人行酒誰離席
其十一
直諫好言事召見拜司隷彈劾中黃門鯁切無所避天子初見容謂是敢
言吏以兹增感激居官厲鋒氣奏對金商門縛下都船獄髠頭徙朔方衆
怒猶不足私劍揣其喉赤車再收族横尸都亭前妻子不敢哭酒色作直
都殺人藏頭畏尾徒碌碌
其十二
拔劍横左膝嗔目悲歌向坐客我初從軍縛袴褶手擊黃麞弓霹靂生来
不識官家貴帶甲持兵但長揖驅馬来中原尚書奏功級前庭論爵賞後
殿賜飲食烏瓛家兒坐我上壊坐爭言多酒失御史彈文讀且紏待罪驚
憂不敢出還君綘衲兩當衫歸去射獵終南山
其十三
平生俠游尚輕利劇孟爲兄灌夫弟使酒罵坐人探丸斫俗吏流血都市
中追兵數十騎借問追者誰云是㶚陵杜穉季抽矢弗射是故人兩馬相
逢互交臂吾徒豈相厄便當從此逝泰山羊氏能藏跡北海孫公堪避世
複壁埋名二十年赦書却下咸陽尉歸来故鄉無負郭破家結客成何濟
其十四
今我思出門圖作雒陽賈東游陳鄭北齊魯白璧一雙交王公明珠十斛
買歌舞關中軺車方算緡高艑峩峩下荆楚道阻淮南兵貨折河東估朝
爲猗頓暮黔婁乞食吹簫還故土
其十五
丈夫少年使絶域從行吏士交河卒布衣功拜甘泉侯獨護高車四十國
蒲萄美酒樽中醉汗血名駒帳前立富貴歸故鄕上書乞骸骨漢使遮玉
關不遣將軍入軍中夜唱行路難條支海上秋風急
其十六
西莫過金牛關懸崖鐵鎖猿猱攀南莫過惡道灘盤渦利石戈矛攢猩猩
啼兮杜鵑呌落日青楓山鬼嘯篁竹深巖不見天我所悲兮在遠道
其十七
結帶理流蘇流蘇紛亂不能理當時羅帷鑒明月皎皎容華若桃李一自
君出門深閨厭羅綺有人附書還君到長干里名都鶯花發皓齒知君眷
眷嬋娟子太行之山黃河水君心不測竟如此寄君翡翠之鶼釵傅璣之
墮珥勸君歸来且歡喜卧疾空床爲君起
其十八
吾將老焉惟糟丘裸身大笑輕王侯禮法之士憎如讐此中未得逍遥游
不如飲一斗頽然便就醉執法在前無所畏君不見嵇生幽憤阮生哭箕
踞狂呼不得意
殿上行
殿上雲旗天半出夾陛無聲手攀直有旨傳呼召集賢左右公卿少顔色
公卿繇來畏廷議上殿叩頭輒心悸吾丘發策詘平津未斥齊人慚汲尉
先生侍從垂金魚退直且上庖西書況今慷慨復遑惜不爾何以乘朝車
秦京盜賊雜風雨梁宋丘墟長沮洳降人數部花門留抽騎千人桂林戍
至尊宵旰誰分憂挾彈求鳳高墉謀老臣自詣都詔獄逐客新辭鳷鵲樓
先生翻然氣填臆口讀彈文叱安石期門將軍鬚戟張側足聞之退股栗
吾聞孝宗宰執何其賢劉公大夏戴公珊夾城日移對便殿造膝密語爲
艱難如今公卿習唯唯長跪不言而已矣黃絲歷亂朱絲直秋蟲跼曲秋
雕起嗚呼拾遺指佞乃史臣優容愚戅天王仁
雒陽行
詔書早洗雒陽塵叔父如王有幾人先帝玉符分愛子西京銅狄泣王孫
白頭宫監鋤荆棘曾在華清内承直遭亂城頭烏夜啼四十年来事堪憶
神皇倚瑟楚歌時百子池邊嫋柳絲早見鴻飛四海翼可憐花發萬年枝
銅扉未啟牽衣諫銀箭初殘淚如霰幾年不省公車章後来數罷昭陽宴
骨肉終全異母恩功名徒付上書人貴彊無取諸侯相調護何關老大臣
萬歲千秋相訣絶青雀投懷玉魚别昭丘煙草自蒼茫湯殿香泉暗嗚咽
析圭分土上東門寳轂雕輪九陌塵驪山西去辭温室渭水東流别任城
少室峰頭寫桐漆靈光殿就張琴瑟願王保此黃髮期誰料遭逢黑山賊
嗟乎龍種誠足憐母愛子抱非徒然江夏漫栽修柏賦東阿徒詠豆萁篇
我朝家法踰前制兩宫父子無遺議廷論繇来責佞夫國恩自是優如意
萬家湯沐啓周京千騎旌旗給羽林總爲先朝憐白象豈知今日誤黃巾
鄒枚客館傷狐兔燕趙歌樓散煙霧茂陵西築望思臺月落青楓不知路
今皇興念繐帷哀流涕黃封手自裁殿内遂停三部伎宫中爲設八關齋
束薪流水王人戍太牢加璧通侯祭帝子魂歸南浦雲玉妃淚灑東平樹
北風吹雨故宫寒重見新王受詔還唯有千尋舊松栝照人落落嵩高山
勿齋勅使益府予亦有大梁之役兩家子弟述先志揚祖德其
同此君歲寒矣
豫章夾日吟高風歲久蟠根造物功吾祖先朝豫州牧早年納節東溪翁
舅家仲圭擅畫竹歸老山莊看亦足至今遺墨滿縹緗掛我青溪草堂曲
此圖念出同年生當時意氣稱徐卿非買玉環思適鄭暫持翠節解司兵
吾祖一麾方出守不獲諸公同載酒把臂曾看韋曲花贈行不及漳河柳
誰人尺幅寫篔簹影入清郎四牡裝千里故園存苦節百年舊澤養新篁
今皇命使臨江右絳旛人識中丞後江左龍孫篠簜長淇園鳳質琅玕瘦
嶰谷千尋鸞鳥呼彭城一派雨風多願將十丈鵝溪絹再作青青玉筍圖
悲滕城
悲滕城滕人牧羊川之濆雨工矯步趨其羣河魚大上從風雲去山一尺
雷殷殷寺前鐵鐸多死聲日暮雞犬慘不鳴城上掌事報二更鬼馬踏霧
東南行鼓音隆隆非甲兵吁嗟龍伯何不仁大水湯湯滔吾民城中竽瑟
不復陳縞帶之價高錦純路骨藉藉無主名葬者死生俱未明悲滕城滕
城訛言晝夜驚百尺危巖浮車輪海民投網獲金鐺巫兒赤章賽水神溝
人匠氏修防門
贈范司馬質公偕錢職方大鶴
國家司馬推南中直節不撓三原公當時江東尚無事憂國惟聞劄子至
一月不見王公書百僚爭問江東使前有三原今吳橋范公赤舄來東郊
太尉五兵分二閫司戎三士領諸曹殿中錢郎最年少輕裘長&KR2410;秦淮道
朝服常薰女史香從戎好側參軍帽兩人置酒登新亭惆悵中原未釋兵
盡道石城開北府何如漢水任南征錢郎意氣酣杯酒不憂賊來憂賊走
鼓吹先移幕府山戈船早斷濡須日罷官爲失平津侯壯心空繁月氏頭
八公草木軍容在六代煙霞詩卷收是時羽書正旁午尚書杖錢防江楚
早歲會提宣武軍舊人自效龍䮡伍麾下爭看金僕姑帳前立直銀刀都
諮謀雖少周公瑾跳盪猶有蕭摩訶尚書當念安危計感時又忤鸞臺議
三公劍履且辭歸九河烽火家何處千人會役羽林軍短犢還過司馬問
鄉夢自依宣德里郊居且卜石塘村落日簾帷呼碧玉琵琶莫唱歸飛曲
丈夫四海猶比鄰何必思家數車轂醉後悲歌涕淚横北風吹雨人江聲
白蘋騁望思公子黃菊登高憶故人錢郎拏舟再相見芙蓉堂下開懽讌
去日將軍解佩刀重來歌妓低團扇仍道朝廷思令公璽書旦夕下山東
過江願請三千騎奪取樓蘭不受封
襄陽樂
襄陽之樂乃在漢水廣峴山高英宗復辟襄王朝賜以二賦親含毫此賦
不從人間來楚雲一片飛蕭韶大堤花檀溪竹襄王歸就章華宿高齋學
士宜城酒江臯遊女銅鞮曲前有白尚書後有原侍郎虎符討賊臨襄江
千里淸盪開鄖房節使不數杜常陽宗子足掩曹成王百餘年來亂再起
青袍白馬來秦倉吾聞襄陽城北七十二峰削天半中有黑帝畤白玉爲
階戺黃金爲宫觀會佐眞人起冀方今日王師下江漢江漢耀兵逍遙歌
祝釐祠下諸軍過廟中燕王破陣樂襄陽小兒舞傞傞新都護稱相公知
略輻輳承明宫帶刀六郡良家從相公來車如風飛龍廐馬青絲[騣-凶+(鬯-匕)]襄王
置酒雲臺中賊騎巳滿淸泥東嗟乎呼鷹臺畔生荆棘斬蛇渚内波濤立
夜半城門門牡開蒲胥劍履知何及襄陽之樂乃在漢水廣峴山高故宫
落日風蕭蕭
高麗行
安東都護營河朔特許高麗巿弓角野人七姓海西塵開城八道江南樂
蔽關還蹙董山師拜表先陳瓦剌詞諸部皆分大傉薩國人共事莫離支
承天門前常引見三年加勞中嘗宴折巾屈紒幕華樓龍笙狼筆來賓院
漢城無復憂毛憐吹蘆箄篥檀君前三十六島島兵起先皇趣救車三千
遼人頭裹夫餘布將軍履及楊花渡一戰功收合巿城萬家粟輓襄平路
此事出來四十年君倚漢使眞如天陳湯巳去定遠死一朝羽檄愁烽煙
榆關早斷三韓道蒲海難通百濟船嗚呼東方君子不死國堪嗟漸漸玄
莵麥豈甘侯印下勾驪終望王師右碣石
三松老人歌
三松老人七十一箬帽棕鞋神奕奕座上支頤避世翁少年走馬長安客
長安此日車如風十八五人衣衫同賣術黃銀殷七七搊筝翠袖張紅紅
西苑樓臺飛百尺洛陽賈人進花石宣政門開侯賜錢杜陵日暮分曹弈
大艑十丈封黃羅彄環一寸如淸矑織罽先呈尚衣局飾璫共宴賣珠胡
二月高梁走燕九小兒緣橦女射柳馬客虬鬚笑繫鞭蛾姬輔靨呼嘗酒
賀老琵琶李暮笛與慶樓前初下直曲曲新聲我輩聞五侯宣索知何及
玉河歸騎景陽鐘曳縞乘肥勝日中醉值金吾爭道過將軍司隸與錢通
二十年來重到此不見當年遊使子南陌朝催間架錢西山夜拾回中矢
老夫濩落復何求寒笛江潭獨倚樓一身結客半天下萬里歸來空白頭
送志衍入蜀
去年秋山好君走燕雲道今年春山青君去錦官城秋山春山何處可爲
别把酒欲問横塘月人影將分花影稀鐘聲初動簫聲咽我昔讀書君南
樓夜寒擁被譚九州動足下床有萬里駑馬伏櫪非吾儔當時東國賤男
子傲岸平生已如此今朝乘傳下西川賨戶巴人負弓矢黃牛喘怒潠銀
濤崩剝蒼崕化迹勞石斷忽穿風雨過山深日見魚龍高江頭老槎偃千
尺接手猿猱擲橡栗雲移斷壁層波見月上危灘遠峯出縹緲樓臺白帝
城月明吹角唱花卿棧連子午愁烽堠水落東南洗甲兵摩訶池上清明
火蹲鴟山下巴渝舞豈有居人浣百花依然風俗輸銅鼓有日登臨感客
游楚天飛夢入江樓五湖歸思蒼波闊十月懷人木末愁别時曾折閶門
柳相思應寄郫筒酒末下鹽豉誰共嘗蜀中蒟醬君知否愧子王粲老江
潭愁絶空山響杜鵑乞我瀼西園數畝依君好種灌溪田
梅村家藏藁卷弟二終
梅村先生年譜卷二
十一年戊寅三十歲
江右楊機部(廷麟)以翰林改官兵部主事贊畫督臣盧(象昇)軍事
與楊鳬岫(士聽)謀劾吏部尙書田(惟嘉)太僕寺卿史(&KR1159;)諸不法事
先生左諭德濟甯楊公墓誌銘丁丑會試同考得春秋士二十三
人明年皇太子出閣講學充校書官以職事糾中書黃應恩失當
事意尋以經筵講官召對面論考選得失疏劾吏部尙書田惟嘉
及其鄉人史&KR1159;所爲諸不法上用其語惟嘉黜免&KR1159;逮問未幾田
史之黨復振公病請回籍辛巳史&KR1159;死獄中詔籍其家應恩前已
他事論死乃思公言爲可用又公謹質凝重多大節其以職事
糾黃應恩也應恩者小人歷事久關通中外舊制詞臣於殿閣大
學士爲同官而中書特從史卽積資至九卿不得鈞禮淄川相以
外臣入廢掌故而應恩挾中官重示籠絡又助爲調旨以此得相
張心益驕無舊節公與語不合立具奏又移書淄川責數之而僉
人盡目懾公矣田惟嘉者以吏侍郎取中旨進於相張爲師生而
史&KR1159;特虎而鷙父喪家居頤指諸大吏爲威福天下莫敢言公於
便殿白發其端退而上書條疏贓釁章十數上
三月二十四日召對進端本澄源之論
湯太淑人八十稱觴李(繼貞)有吳母湯太夫人八十夀文(載萍槎集)
十二年已卯三十一歲
升甫京國子監司業李(繼貞)與門人吳禹玉書令長公南司成之
推大爲扼腕要之饒山水多高賢宜詩酒有此三快三公不易矣
今巳抵任否門下奉親之暇何以爲適園林窮勝事鐘鼓樂淸時
此二語可以當之
督師盧(象昇)卒先生詩話盧自謂必死顧參軍書生徒共死無益
乃以計檄之去機部不知也機部到孫侍郎傳延軍前六日盧公
於賈莊死難矣明史盧象昇傳揚廷麟上疏嗣昌怒奪象昇尙
書巡撫張其平閉闉絕餉俄又以雲晉警趣出關王朴徑引兵去
象昇提殘卒次宿南宮野外畿南三郡父老聞之咸叩軍門泣請
移軍廣順無隻臂之援立而就死象昇流涕謝以事從中制食盡
力窮旦夕死矣無徒累爾父老爲衆號泣各攜斗酒粟餉軍十二
月十一日進師至鉅鹿賈莊起潛擁關甯兵在雞澤距賈莊五十
里而近象昇遣廷麟往乞援不應師至蒿水橋遇大淸兵象昇
將中軍大威帥左國柱帥右遂戰夜半觱篥聲四起旦日騎數萬
環之三匝象昇麾兵疾戰呼聲動天自辰至未礮盡矢窮奮身鬭
殺後騎皆進手擊殺數十人身中四矢三刃遂仆掌牧楊陸凱懼
衆之殘其屍而伏其上背負二十四矢以死一軍盡覆大威國柱
潰圍得脫明史楊廷麟傳十一年冬京師戒嚴廷麟上疏劾兵
部尙書楊嗣昌言大臣以國爲戲嗣昌與高起潛方一藻倡和欵
議武備頓忘督臣盧象昇以禍國責樞臣言之痛心夫南仲在内
李綱無功潛善秉成宗澤隕命乞陛下赫然一怒明正向者主和
之罪俾將士畏法無有二心嗣昌大恚詭薦廷麟知兵改兵部職
方司主事贊畫象昇軍(思義攷)虞山蒙叟詩孤臂云何堪兩胸只
墮西事不成東又不能曲突到焦頭五月邊書九月售薊督方一
藻督監高起潛本兵楊嗣昌共謀輸平以緩國難五月通事人周
元忠致信云欵若不成夏秋必有舉動十一年九月大淸兵入
牆子嶺殺總督吳阿衡毁正關至營城石匣駐於牛蘭召宣大山
西三總兵楊國柱王朴虎大威入衞三賜象昇尙方劍督天下兵
楊嗣昌高起潛主和議象昇聞之頓足歎帝召問方略象昇對曰
臣主戰帝色變良久曰撫乃外廷議耳其出與嗣昌起潛議議不
合事多爲嗣昌起潛撓疏請分兵則議宣大山西三帥屬象昇關
甯諸路屬起潛象昇名督天下兵實不及二萬
漳浦黃公(道周)論楊(嗣昌)奪情事受廷杖先生遣太學生涂(仲吉)人
都訟冤干上怒嚴旨責問主使先生幾不免奉使封延津孟津兩
王於禹州過汴梁登孝王臺漳浦黃公南還先生與馮司馬(■)
(■)遇之唐棲舟中出所註易授先生
(思義攷)楊奪情爲大司馬已大拜至戊寅冬寇變衆懼不免而聖眷
彌篤已卯暫削官階冠帶辦事隨卽賜復九月督師盪寇錫宴後
殿賜御製詩以寵其行詩曰鹽梅今借作干城大將威嚴細柳營
一埽寇氛從此靖還來教養遂民生李少司馬雜錄云看此詩氣
象蕩平有機若使功成報命便與裴晉公何異惜乎虛此盛典也
虞山蒙叟投筆集註云閣臣楊嗣昌素奉佛法旣出視師專意招
降賊降者數十萬卽於附近安插未幾降者復反四面皆起王師
如在重圍中矣嗣昌每日持誦華嚴謂此經可以消劫
十三年庚辰三十二歲
升中允諭德
嗣父文玉公卒陳(廷敬)先生墓表升中允諭德丁嗣父艱服除會
南中立君登朝一月歸
臨江參軍先生詩話機部自盧公死後其策益不用無聊生詔
詰督師死狀賈莊前數日督師誓必戰顧孤軍無援聞太監高
起潛(史云陳起潛)兵在近則大喜於眞定野廟中倚土銼作書約之
合軍高竟拔營夜遯督師用無援故敗機部受詔直以實對慈
谿馮鄴仙得其書謂余日此疏入機部死矣爲定數語機部聞
之則大恨先是嗣昌遣部役張姓者(史云俞振龍)偵賈莊而其人譚
虛公死狀流涕動色嗣昌榜笞之楚毒備至日無改辭曰死則
死耳盧督師忠臣吾儕小人敢欺天乎遂以拷死於是機部貽
書馮與余日高監一叚竟爲刪却後世謂伯祥不及一部役耶
然機部竟以此得免已而過宜興訪盧公子孫再放舟婁中與
天如師及余會飲十日嘉定程孟陽爲畫髯參軍圖余得臨江
參軍一章余與機部相知最深於其爲參軍周旋最久故於詩
最眞論其事最當卽謂之詩史可勿愧機部後守贛州從城上
投濠死(機部隆武朝進兵部尙書東閣大學士開府南贛丙戌十月初四日死難)
十四年辛巳三十三歲
李(自成)陷河南福王(常洵)遇害有汴梁二首
五月哭張西銘師
再訐復社命下南郭獨條對上獄乃解張(采)具陳復社本末疏(載金)
(鴻縣志)
靜志居詩話崇禎戊寅南國諸生顧杲等百四十人具防亂公揭
請逐閹黨阮大鋮子方實居其首有云杲等讀聖人之書明討賊
之義事出公論言與憤俱但知爲國除姦不惜以身賈禍大鋮飲
恨刺骨而東林復社之讎在必報矣大鋮名在東林點將錄號没
遮攔而閩人周之夔亦注名復社第一集阮露刃以殺東林周反
戈以攻復社君子擇交不可不愼於始也
陳(鼎)東林列傳蠅蚋錄出於温體仁蝗蝻錄出於阮大鋮又有續
蠅蚋錄及蝗蝻錄乃復社諸君子也計二千五百五十五人惟兩
陜愼中無人
十五年壬午三十四歲
春大淸兵克松山洪(承疇)降遂下錦州祖(大夀)以錦州降有松山
哀
七月田貴妃薨葬天夀山有永和宮詞
十六年癸未三十五歲
升庶子
李(自成)破潼關督師孫(傳廷)戰死有雁門尙書行文(祖堯)來爲太倉
州學正鼎革後棄官寓僧寺以靑烏術自給人皆知滇南先生爲古
君子有文先生六十壽序送文學博以蒼公招同住中峯寺曇陽觀
訪文學博介石兼讀蒼雪詩遺跡有感諸詩志衍之成都任有送志
衍入蜀詩
(附)先生詩話卞玉京題扇送余兄志衍入蜀云剪燭巴山別思遙
送君蘭楫渡江皋願將一幅瀟湘種寄與春風問薛濤
秋七月(由崧)襲封福王
十二月文選司郎中吳(昌時)棄市吳江縣志吳昌時少受業於周
忠毅宗建故與淸流通聲氣而爲人墨而狡旣通籍日奔走權要
探刺機密以炫鬻市重周延儒之再起也昌時爲通關節及爲首
輔其辛未取士馬世奇本延儒師力勸以正故初治事頗有賢聲
而昌時則挾勢弄權大啟倖門延儒視師通州一晨而昌時之啟
事八至帝密刺之知其交關狀而未發吏部舉行年例先擇選事
故事副郎有調部者正郎不調部昌時欲持權使人誑冢宰鄭三
俊曰昌時持正有風力主年例爲宜遂從儀制正郎調文選事爲
破格人皆側目及舉行年例出異已者十人於外一時大譁旣而
御史蔣拱宸劾昌時贜私巨萬多連延儒并言内通中官漏洩禁
密事帝震怒御中左門親鞫之遂下獄論死且始有誅延儒意時
魏藻德新入閣有寵謂其師薛國觀之死昌時實致之恨昌時甚
因與陳濟甚排延儒掌錦衣衞者駱養性復騰蜚語帝遂命盡削
延儒職勒其自盡而昌時棄市論者謂二人無逃刑帝能申法也
雒陽行先生詩話陳卧子嘗與余宿京邸謂余曰卿詩絶似李
頎又誦余雒陽行一篇謂爲合作
大淸順治元年甲申(明崇禎十七年)三十六歲
三月流寇陷京師莊烈帝崩於萬夀山先生里居聞信號痛欲自縊
爲家人所覺朱太淑人抱持泣曰兒死其如老人何乃已明史周
遇吉傳十七年二月太原陷遂陷忻州圍代州遇吉先在代遏其
北犯乃憑城固守而潛出兵奮擊連數日殺賊無算會食盡援絶
退保甯武賊亦踵至遇吉四面發大礮殺賊萬人設伏城内出弱
卒誘賊入城殺數千人城圮復完者再傷其四驍將自成懼欲退
其將曰我衆百倍於彼但用十攻一更番進蔑不勝矣城遂陷闔
家盡死而大同總兵姜瓖表至自成大喜方宴其使者宣府總兵
王承廕表亦至自成益喜遂決策長驅歷大同宣府抵居庸太監
杜之秩總兵唐通復開門延之京師遂不守矣賊每語人曰他鎮
復有周總兵吾安得至此楊(士聰)甲申核眞略賊之陷二關而
入也守甯武關者總兵周遇吉夫婦臨陣殲賊無數賊誘降不從
力盡全家赴火賊屠其城歎曰使守將盡如周將軍吾何以得至
此是日至宣府白廣恩官撫民與總兵姜瓖約降至居庸太監杜
之秩與唐通俱降先生綏寇紀略自成初盜福邸之貲以號召
宛雒逮乎京師陷其下爭走金帛財物之府以分之彼飢寒乞活
之人一旦見宮室帷帳珍怪重寶以千數志滿意得飲酒高會胠
篋擔囊惟恐在後
山海關總兵吳(三桂)奉詔入援聞燕京陷猶豫不進(自成)執其父(襄)
令作書招之許以通侯之貴(三桂)欲降至灤州聞其妾陳(沅)爲賊所
掠大憤急歸山海關乞降於我大淸有圓圓曲(詩中有衝冠一怒爲紅顏句三桂賫)
(重幣求去此詩先生弗許)
四月鳳陽總督馬(士英)等迎福王(由崧)入南京稱監國壬寅自立於
南京國號宏光
(附)唐(孫華)東江集談金陵舊事詩金陵昔喪亂炎運值標季忽從
大梁城倉皇走一騎偶竊藩邸璋自言某王嗣貴陽一奸人乘時
思射利奇貨此可居何暇論眞僞卜者本王郎矯誣據神器遂修
代來功超踰登相位權門輦金帛掖庭陳秘戲江表張黃旗王氣
銷赤幟媮息僅一年傳聞有二異北來黃犢車天表自英粹雜問
聚朝官膛目各相視遙識講臣面備言宮壼事諸臣媚新君誰肯
辨儲貳爭效&KR1471;不疑競指成方遂泉鳩無主人束縛乃就吏復有
故宮妃飛蓬亂雙髲自言喪亂時仳離中道棄生子已勝衣壯髮
猶可識不望昭陽恩不望金屋貯願一見大家瞑目甘入地上書
欲自通沉沉九閽閟詔付掖庭獄見者爲垂淚不如厲王母銜憤
早自刺祗緣當璧假翻招故劍忌誠恐相見非泄此蹤跡秘滅口
計未忍對面諒餘愧鳥獸有伉儷豺虎知乳孳豈獨非人情捐棄
恩與義嬴呂及牛馬秦晉潛改置皆從胎孕中長養崇非類未聞
妄男子潛盜出不意龍種乞爲奴孤假得暫恣茲實衆口傳曾見
遺老記疑事終闕如庶聽來者議(福世子之僞正史不載錄之以廣異聞)
分江北爲四鎮以黃(得功)劉(澤清)劉(良佐)高(傑)領之
史(可法)開府揚州(按東華錄有攝政王遣南來副將韓拱薇等致明大學士史可法書宏光甲申九月十五日史可法)
(答攝政王書)
五月大淸定鼎燕京
十月張(獻忠)破成都志衍一門三十六口俱被害有志衍傳觀蜀鵑
啼劇題志衍山水詩
姜(埰)謫戌宣州衛有東萊行明史姜埰傳埰杖已死弟垓口溺灌
之乃蘇盡力營護後聞鄉邑破父殉難一門死者二十餘人垓請
代兄繫獄釋埰歸葬不許卽日奔喪奉母南走蘇州又垓爲行
人見署中題名碑崔呈秀阮大鋮與魏大中並列立拜疏請去二
人名及大鋮得志滋欲殺垓甚垓變姓名逃之甯波國亡乃解(先生)
(有姜如須從越中寄詩次韻)王(士正)感舊集小傳崇禎壬午埰擢禮科給事
中五月中條上三十疏以言事觸首輔怒與行人司副熊開元同
下北鎮撫司獄備極考掠幾死者數矣甲申正月謫戌宣州衞聞
京師陷思陵殉社稷痛哭而南之戌所未至以金陵赦留吳門不
肯歸以馬阮用事避地徽州祝髮黃山自號敬亭山人戊子奉母
歸萊陽山東巡撫重其名遣使招之先生故墜馬以折股紿使者
而夜馳還江南自號宣州老兵欲結廬敬亭未果病亟遺命葬宣
城戌所口吟易簀歌一章以卒盛(敬)成仁譜崇禎癸未大兵
入關山東雲擾萊陽諸生姜瀉里字爾岷偕其季子坡及工部侍
郎宋玫玫宗人吏部稽勛司郎中應亨俱以罷任家居經畫守禦
兵薄城下坡發一礮中其帥首少却亡何夜襲城兩家皆驅家僮
巷戰刃中瀉里背見殺坡抱父屍大罵兵臠之執玫應亨相對拷
掠不屈死(按瀉里埰父)
左(懋第)充通問使有下相極樂庵讀同年北使時詩卷明史左懋
第傳懋第初授韓城知縣有異政考選戸科給事中福王立爲應
天巡撫甲申大學士高宏圖議遣使通好於我而難其人懋第請
行八月渡淮十月朔次張家灣止許百人入都懋第縗服以往館
於鴻臚寺以不得赴梓宮卽於館所遙祭是月二十八日遣還尋
自滄洲追還改館太醫院葛(芝)卧龍山人集侍郎奉使在北羈
太醫院也部曲有盜餉潛通者侍郎怒杖殺之其黨因告侍郎有
異圖攝政王陳兵入院令曰薙頭者生不薙者死侍郎叱曰頭可
去髮不可去同行數十人不屈者參贊兵部陳用極游擊王一斌
都司張良佐王廷佐劉統五人而已因趣下刑部鋃鐺數重七日
不動遂執以如王所王愈欲降之則令侍郎之兄道意不得因請
死王猶豫未决侍郎舊曰男兒死耳何疑爲拽出順城門將就縛
飛騎至曰降者王矣侍郎曰甯爲上國鬼不願爾封王也六人以
次受戮用極與侍郎屍直立不仆忽驚風四起斷蓬飛入天際觀
者爲之流涕罷市
二年乙酉三十七歲
南京召拜少詹事
二月王師南下揚州史(可法)嬰城固守攻益急(可法)十餘疏告急
宏光以演劇不省援兵不至刺血作書别其母妻王師以飛礟擊
城西南隅陷(可法)死之有揚州詩
五月初九日王師渡江福王(由崧)奔太平南都亡禇(人穫)堅瓠
集乙酉五月王師下江南吾蘇帖然順從六月十三日忽有湖
賊揭竿殺安撫黃家鼒城中鼎沸賴大兵繼至得甯
劉(澤淸)降我朝惡其反覆磔誅之有臨淮老妓行王(士正)南征
紀略淮安頗稱鞏固甲申五月澤淸實來盤踞與田仰日肆歡飲
大兵南下有問其如何禦者曰吾擁立福王以來供我休息八
月大興土木造室宇極其壯麗僭擬王居休息淮上觚賸澤淸
建閫淮陰興屯置榷富亞郿塢而漁色不已天旅南下托以左
兵犯順率旅勤王撤戌離汛大掠南行遇王師於蕪湖謀入海
不得倉猝迎降
鄭(芝龍)黃(道周)等奉唐王(聿鍵)稱監國六月自立於福州號隆武
楊(文驄)之閩有送友人從軍閩中讀友人舊題走馬詩於郵壁漫次
其韻成仁譜楊文驄字龍友貴州貴陽縣人崇禎辛未進士以職
方郞中監鎮江軍乙酉夏鎮江潰六月安撫黃家鼒至蘇州文驄
結陳情等攻殺之尋入浙至閩拜兵部侍郎丙戌福州陷率川兵
搏戰不克死
九月執(由崧)以歸於京師
先生應南京詹事之召甫兩月(奕琛)夤緣馬(士英)復柄用修舊郤先
逮吳御史(适)次擬先生先生知事不可爲又與馬阮不合乃謝歸
明史奸臣傳朝政濁亂賄賂公行四方警報狎至士英身掌中樞
一無籌畫日以鋤正人引兇黨爲務時有狂僧大悲出語不類爲
總督京營戎政趙之龍所捕大鋮欲假以誅東林及素不合者因
造十八羅漢五十三參之目書史可法高宏圖姜日廣等姓名内
大悲袖中海内人望無不備列獄詞詭秘朝士皆自危而士英不
欲興大獄乃止夏(允彝)幸存錄馬士英入政府方快於逐姜劉
而用阮大鋮不復顧大柄之委去也大鋮一出凡海内人望無不
羅織巧詆貪夫壬人無不湔洗拔用先生冒辟疆五十夀序往
者天下多故江左尙晏然一時高才子弟才地自許者相遇於南
中刻壇墠立名氏陽羨陳定生歸德侯朝宗與辟疆爲三人皆貴
公子又有皖人者流寓南中故奄黨也通賓客畜聲伎欲以氣
力傾東南申酉之亂彼以攀附驟枋用興大獄以修舊郄定生爲
所得幾填牢戸朝宗遁之故鄣山中南中人多爲辟疆耳目者跳
而免尋以大亂奉其父憲副嵩少公歸隱如皋之水繪園誓志不
出先生吳母徐大夫人夀序當幼洪爲給諫余亦官南中以母
老歸養請急東還聞幼洪之及也余自知不免雖然不敢以告吾
母也無何江南大亂余奉母奔竄山中幼洪亦自獄所脫歸母子
相見倉皇避兵皆慬而後免今太夫人康彊夀考諸子拜堂下進
七十之觴而吾母亦健飯無恙兩家母子同以危苦得全此非天
爲之耶
五月十七日州役皂隸輿厮等毆張南郭以積米未明爲詞劉河兵
以數月乏糧擁至城勢張甚十九日滿城民夜皆聞鬼哭二十日士
民訛言大兵已至蘇州居民驚徙城市一空知州朱(喬秀)吝而懦
卒當時危惟擁貲闔門爲走計六月初二日盜庫帑逸初四日州亂
焚搶蜂起先生避亂礬淸湖有攀淸湖讀史雜感避亂詩(思義攷)朱
昭芭(明鎬)小山雜著乙酉閏六月一日夜將半訛言忽起傳有寇
警余披衣起露立庭中見天上小星散落如雪洪範曰庶民惟星
其隕如星乎十六日望夜月食之旣衆星流移縱横絡繹各有芒
角占曰百姓流徙之象吳人輕名節而重毫髮始則望風納款繼
乃愛惜顚毛遂各稱兵旅拒崑山咫尺音問不通鄉城唇齒辨髮
相戮枯守城中正如坐井七月初四日屠嘉定初六日屠崑山十
二日屠常熟吳郡縣七州一崇明懸處海外六邑五受傷夷惟一
州爲魯靈光之獨存自雜弁恣意淫刑悍卒踴躍奪劫鄉城哽咽
互召敵仇譬之蟹然去其郭索之物惟餘頑然一腹究復何濟七
月初七日屠嘉定左通政侯峒曾死之子元演元潔從死觀政進
士黃湻燿自縊於眞濟寺弟淵耀從死孝廉張錫眉縊於文廟學
正龔用圓投井死初六日屠崑山原任總兵王南陽貢生朱集璜
死之孝廉徐開元妻自縊長子次子不忍其母痛哭駡軍大怒縛
置庭柱亂鏃射殺二子善屬文有美才崑山被屠者幾及八萬人
俘婦女無算其軍士大約黃靖南降卒也淫殺十倍北軍十二月
屠常熟是日前荆門以義陽王爲名需索大戸士女逃竄城郭爲
空以故軍至無大獲所屠者單戸而已三縣合計所屠之戸不下
二十萬人凡厚貲強有力者先遯荒野遇害間有一二大率中人
下戸居多語云千金之子不死於市信哉八月初三日李成棟統
軍屠太倉各鎮李成棟移師至松江府松江水師敗北提督京口
水營總兵王蜚吳淞總兵吳志葵被擒王蜚死之破府城屠四五
萬人俘婦女略同吳郡吏部考功司主事夏允彝沉河死守金山
衞指揮侯懷玉死之
六月大兵入浙有堇山見詩楊(陸榮)三藩紀事本末乙酉官兵
旣入浙縱肆淫略總鎮聞梟示十數人令搜各船所掠婦人給還
本夫兵士畏法遂以所掠沈之江中又乙酉六月我貝勒留兵
二千駐吳閶大軍悉趨杭州掠嘉興而過時潞王常淓在杭撫按
請命奉書迎降而嘉興士紳屠象美等復集兵據城守大兵還
攻半月而破
閏六月祖母湯大淑人卒
三年丙戌三十八歲
瞿(式耜)等以桂王(由榔)監國於肇慶號永歷
志衍之弟事衍自蜀中徒跣逃歸有哭志衍詩
秋王煙客(時敏)治西田於歸涇之上去城西十有二里是爲十四都
搆農慶堂稻香菴霞外閣錦鏡亭西廬語稼軒逢渠處巢安等室約
張南垣疊山種樹錢虞山作記先生爲作歸村躬耕記
琵琶行西田詩和王太常西田襍興福建道監察御史贈
太僕寺卿諡忠毅李公神道碑銘
四年丁亥三十九歲
正月大兵克肇慶桂王奔桂林尋奔全州以(式耜)留守桂林
元配郁淑人卒
楊(繼生)任太倉學正有閬州行贈楊學博爾緒顧勗齊壬夏
雜抄楊先生秉鐸吾婁妻女在蜀遭亂巳無可奈何矣會吾婁盛
泰昭釋褐秦之略陽令楊以杯酒餞之曰倘至彼中得吾家消息
片鴻寸鯉勿靳也盛赴任一載偶以事出見婦人負血書匍匐道
左物色之卽楊内閫也乃假以一椽飛書廣文婦嚙二指以血作
字并斷指裹來楊得之慟卽以二百金(授使)俾就舟東下會南宮期
近楊束裝目北至京口有北舟歘南偶觸詢之則楊夫人舟自陜
來也相別十餘年流落萬死天作之合異哉方出門時女猶襁褓
今巳覓婿同來如一家
游越有謁范少伯祠登數峯閣禮浙中死事六君子鴛湖曲鴛湖感
舊
王煙客招往西田賞菊有詩
梅村先生年譜卷二終
