梅村家藏藁卷弟十四詩後集六
五言律詩六十六首
茸城客樓大風曉寒吟眺以示友聖九日玉符諸子
偶作扁舟興偏逢旅夜窮鴉啼殘夢樹客話曉樓風月落三江外城荒萬
馬中空持一尊酒歌哭與誰同
遇宋子建話故友有感
對酒徐君劍披襟宋玉秋蕭條當晚歲生死隔炎洲萬里書難到三山夢
可求(子建學仙)傷心南去雁老淚只交流
樓聞晩角
霜角麗譙聞天邊横海軍旗翻當落木馬動切寒雲風急城烏亂江昏野
燒分何年鼙鼓急倚枕向斜曛
送錢子璧赴大名
一騎衝寒雪孤城呌晩鴉參軍雄鎮地上客相公家酒盡河聲合燈殘劍
影斜信陵方下士旅思莫興嗟
過諸乾一細林山館
興極期偏誤名山識旅愁橋痕穿谷口亭影壓溪頭霞爛丹山鼎松鳴白
石樓居然華燭夜先爲一峰留
神山夜宿贈諸乾一
高士能調鶴仙人得卧龍穿雲三徑杖聽月五聲鐘管樂名堪亞彭佺道
自濃獨來天際住嘯詠赤城松
過徐文在西佘山莊
已棄藍田第還來灞水濱煙開孤樹迥霜淨一峰眞路曲山迎杖廊空月
就人始知蕭相計留此待沉淪
細林夜集送別倩扶女郞
遠翠入嚬眉輕寒袖半垂花生神女廟月落影娥池深竹微風度晴沙細
履移回看下山路紅燭爲誰遲
天馬山過鐵崖墓有感
天馬龍爲友雲山鳥自飛定愁黃紙召獨羡白衣歸長卷心同苦狂歌謂
已非悲來吹鐵笛莫笑和人稀
其四
訪俗曾經亂車過大澤鄉殘民談勝廣舊國記江黃廿載流移復三湘轉
運長正逢休息後温詔重循良
暑夜舟過溪橋示顧伊人
深岸聽微風江淸不寐中舟行人影動橋語月明空寺樹侵門黑漁燈颭
水紅誰家更吹笛歸思澱湖東
佘山遇姚翁出所畫花鳥見贈
七十忘機叟空山羨獨行只今來白石當日住靑城一斗開顔笑千花洗
筆成那知牙齒落忽發浩歌聲
贈靑溪蔡羽明
家傍山城住前賢定可追一經傳漢相八法繼秦碑仙是麻姑降才非唐
舉知逃名因賣藥不愧鹿門期
橘
莫設西山戍蕭條是橘官(時洞庭初增兵將)果從今歲少樹爲去年寒(昨冬大寒橘大半枯)
(死)一絹輸將苦千頭翦伐難茂陵消渴甚只向上林看
蛤蜊
彊飯無良法全憑適口湯食經高此族酒客得誰方水斷車螯味厨空牡
蠣房江南沈昭略苦嗜不能嘗
膾殘
棄擲誠何細夫差信老饕微芒經匕箸變化入波濤風俗銀盤薦江湖玉
饌高六千殘卒在脫網總秋毫
石首
採鮮諸俠少打鼓伐藏冰五月三江去千金一網能尾黃荷葉蓋腮赤柳
條勝笑殺兒童語烹來可飯僧
燕窩
梅燕無家苦爭啣白小魚卻供人採食未卜汝安居味入金韲美巢營玉
疊虛大官求遠物早獻上林書
海參
預使燂湯洗遲纔入鼎鐺禁猶寬北海饌可佐南烹(産東萊海中故無禁)莫辨蟲魚
族休疑草木名但將滋味補勿藥養餘生
比目
比目誠何恨滄波作伴游幸逃網罟厄可免別離愁小市時珍改殘書士
物收若逢封禪詔定向海邊求(得東海比目魚可封禪見管子)
鮝
舊俗漁鹽賤貧家入饌輕自慚非肉食每飯望休兵餘骨羶何附長餐臭
有情腐儒嗟口腹屬饜負昇平
過吳江有感
落日松陵道堤長欲抱城塔盤湖勢動橋引月痕生市靜人逃賦江寬客
避兵廿年交舊散把酒歎浮名
莫釐峰
始信一生誤未來天際看亂峰經數轉遠水忽千盤獨立久方定孤懷驟
已寬亦知歸徑晚老續此游難
送沈友聖漢川哭友詩四首(并序)
漢川顧西巘侍御與雲間沈山人友聖爲布衣交使吳深自折
節友聖長揖就坐箕踞狂嘯無所不敢當所居田坳蓬蔚衡門
兩版侍御出郊枉訪停車話舊一郡皆驚西巘亡友聖徒步三
千里哭之糧盡道寒直前不顧子與友聖交厚侍御亦以友聖
之故厚予嘗三人虎丘夜飲其鄭重之意形諸圖畫見於歌詩
漢川之行惜子不能從也爰作詩寓其悲焉
士有一知已無須更不平世翻嫌鮑叔人竊罵侯生置飲忘形踞停驂廢
禮迎柴門車轍在感舊淚縱橫
其二
得信俄狂走千山一哭中棄家芒屩雪爲位草亭風兩水江聲合三生友
道空祗留黃鶴夢相見話詩翁
其三
貧賤誰曾託相逢許此身論文靑眼客漬酒白衣人丘壠松楸泠江山薤
露新一杯傾漢水不肯負春申
其四
徒步愁糧盡傷心是各天雲埋大别樹雪暗小孤船死友今朝見狂名到
處傳范張千里約重補入晴川
秦留仙寄暢園三詠(同姜西溟嚴蓀友顧伊人作)
山池塔影
黛色常疑雨溪堂正早秋亂山來衆響倒影漾中流似有一帆至何因半
塔留眼前通妙理斜日在峰頭
惠井支泉
石斷源何處涓涓樹底生遇風流乍急入夜響尤淸枕可穿雲聽茶頻帶
月烹只因愁水遞到此暫逃名
宛轉橋
斜月掛銀河虹橋樂事多花欹當曲檻石礙折層波客子沉吟去佳人窈
窕過玉簫知此意宛轉采蓮歌
慧山酒樓遇蔣翁
桑苎誰來繼名泉屬賣漿價應誇下若味豈過程鄉故老空山裏高樓大
道㫄我同何水部漫說撥醅香
家園次罷官吳興有感四首
世路嗟誰穩栖遲可奈何官隨殘夢短客比亂山多閉閣凝香坐行厨載
酒過卻聽漁唱響落日有風波
其二
勝事難忘處陰晴檻外峰高臺爭出水曲塢自栽松失志花還放離程鶴
未從白雲長澹澹猶作到時容
其三
枉殉千金諾空酧一飯恩只今求國士誰與報王孫強悶裁詩卷長歌向
酒尊古人高急難歎息在夷門
其四
劇郡非吾好蕭條去國身幾年稱傲吏此日作詩人京洛虛名誤江湖懶
病眞一官知已愧所得是長貧
許九日顧伊人和元人齋中雜詠詩成持示戲效其體
焦桐
流落中郎怨薰風意乍開響因知巳出歌爲逐臣哀一曲尊前奏千金爨
下材漢家忘厝火絶調過江來
蠧簡
飽食終何用難全不朽名秦灰招鼠盜魯壁竄鯫生刀筆偏無害神仙豈
易成卻留殘闕處付與豎儒爭
殘畫
原自無多筆年深色更凋茶煙衝雨過竹粉過風飄童懶犀從墮兒頑墨
誤描六朝金粉地落木更蕭蕭
舊劍
此豈封侯日摩挲憶往年恩仇當酒後關塞卽燈前解去將誰贈輸來弗
値錢不逢張壯武辜負寶刀篇
破硯
一擲南唐恨抛殘剩石頭江山形半截寶玉氣全收洗墨池成玦窺書月
仰鈎記曾疏闕失望斷紫雲愁
廢檠
憶曾同不寐棄置亦何心喜伴疏窗冷愁添老屋深書將隣火映夢共佛
燈沉莫嘆蘭膏燼應無黠鼠侵
塵鏡
舉目風塵暗全遮皓魄輝休嗟靑鏡改憐我白頭非秦女妝猶在陳宮淚
乍揮不知徐孺子負局幾時歸
斷碑
妙蹟多完闕天然反失眞銷亡關世代洗刷見精神搨處懸崖險裝來斷
墨新正從毫髮辨半字亦先秦
過東山朱氏畫樓有感(并序)
東洞庭以山後爲尤勝有碧山里朱君築樓教其家姬歌舞君
每歸自湖中不半里令從者據船屋作鐡笛數弄家人聞之皆
出樓西有赤欄干累丈餘諸姬十二人豔妝凝睇指點歸舟於
煙波杳靄間既至卽洞簫鈿鼓諧笑並作見者初不類人世也
君以布衣畜妓晚而有指索其所愛者以是不樂遣去無何竟
卒余偶以春日過其里雖簾幕凝塵而湖山晴美樓頭有紅杏
一株傍簷欲笑客爲余言君生平愛花病困猶扶而瀝酒再拜
致别諸伎中有紫雲者爲感其意至今守志不嫁嗟乎由此足
以得君之爲人矣爲題五言詩於壁上
盡說凝眸望東風徙倚身如何踏歌處不見看花人舊曲抛紅豆新愁長
白蘋傷心關盻盻又是一年春
葉君允文偕雨叔及余兄弟游寒山深處
投足疑無地逢泉細聽來松顚湖影動峰背夕陽開客過攜山榼傖歸掃
石臺狂呼聲撼木麋鹿莫驚猜
查灣西望
屢折纔成望山窗插石根湮雲低染徑老樹半侵門漁直看疑岸沙横欲
抱村湖光猶在眼燈火動黃昏
拜王文恪公墓
舊德豊碑冷湖天敞寂寥勳名高故相經術重前朝致主惟堯舜憂時在
監刁百年人世改野唱起漁樵
胥王廟
伍相丹靑像鬚眉見老臣三江籌楚越一劍答君親雲壑埋忠憤風濤訴
苦辛生平家國恨偏遇故鄉人
查灣過友人飯
碧螺峰下去宛轉得山家橘市人沽釀桑村客焙茶溪橋逢樹轉石路逐
灘斜莫負籃輿興夭桃已著花
寒山晚眺
驟入初疑誤沿源興不窮穿林人漸小攬葛道微通湖出千松杪鐘生萬
壑中晩來山月吐遥指斷巖東
翠峰寺遇友
卧疾峰腰寺欹危脚步勞松聲侵殿冷花勢擁樓高薄俗詩書賤空山將
吏豪(時有戍將居寺中)不堪從置酒白髮自蕭騷
登寒山高處策杖行崖谷中
側視峰形轉空蒼萬象陰斷巖湖數尺絶澗樹千尋日透玲瓏影煙生窈
靄心忽逢天際廣始覺所來深
沙嶺
亂峰當面立反憩得平丘坐卧此云適歌呼不自由支頣蒼鹿過坦腹白
雲留笑指鳥飛處有人來上頭
飯石峰
半空鳴杵臼狼藉甑山傍莫救黔黎餓誰開白帝倉養芝香作粒煑石露
爲漿飯顆相逢瘦詩翁詎飽嘗
柳毅井(其地即橘社)
仙井鹿盧音原泉瀉橘林寒添玉女恨淸見柳郎心短䌁書難到雙魚信
豈沉波瀾長不起千尺爲情深
雞山(夫差養鬪雞處)
飲啄丹山小長鳴澤畔雲錦冠虛恃氣金距耿超羣歛翅雌猶守專場勝
未分西施眠正熟啼報越來軍
廏里(在武山吳王養馬處)
夫差芻秣地遺跡五湖傳柳葉靑絲鞚桃花赤汗韉(武山桃花爲東洞庭一勝)降王羞
執轡豔妾笑垂鞭老驥哀鳴甚西風死骨捐
仙掌樓留别衆友
杯酒鏡湖平持來送客行可憐高會處偏起故園情煙鳥窗中滅風帆樹
杪生遥看沙渡口明日是離程
登東山雨花臺
白雲去何處我步入雲根一水圍山閣千花夾寺門日翻深谷影煙抺遠
天痕變滅分晴晦悠然道已深
留洞庭二十日歸自水東小港
漸覺雲天改扁舟曲曲行野橋誰繫姓村樹亦知名晚市魚蝦賤煙汀菰
米生偶逢空闊處重起舊灘聲
武山(本名虎山夫差於其地養虎李唐諱虎爲武至今仍之)
霸略誇擒縱君王置虎牢至今從震澤疑是射成臯土俗無機穽山風少
怒號千秋遺患處誰始翦蓬蒿
題郁靜巖齋前壘石
就石補奇雲潭幽亂石文貞堅應有性高下亦惟君鳥雀因人亂松杉我
獨聞苔階含古色落落自同羣
梅村家藏藁卷弟十四終
