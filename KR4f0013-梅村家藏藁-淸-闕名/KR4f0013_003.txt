梅村家藏藁卷弟三詩前集三
七言古詩二十三首
永和宮詞
揚州明月杜陵花夾道香塵迎麗華舊宅江都飛燕井新侯關内武安家
雅步纖腰初召入鈿合金釵定情日豐容盛鬋固無雙蹴踘彈碁復第一
上林花鳥寫生綃禁本鍾王點素毫楊柳風微春試馬梧桐露冷暮吹簫
君王宵旰無歡思宫門夜半傳封事玉几金牀少晏眠陳娥衛豔誰頻侍
貴妃明慧獨承恩宜笑宜愁慰至尊皓齒不呈微索問蛾眉欲蹙又温存
本朝家法脩清讌房帷久絶珍竒薦敕使惟追陽羡茶内人數減昭陽膳
維揚服製擅江南小閣爐烟沉水含私買瓊花新樣錦自修水遞進黃柑
中宫謂得君王意銀鐶不妬温成貴早日艱難護大家比来歡笑同良娣
奉使龍樓賈佩蘭往還偶失兩宫歡雖云樊嫕能辭令欲得昭儀喜怒難
綠綈小字書成印瓊函自署充華進請罪長教聖主憐含辭欲得君王愠
君王内顧惜傾城故劍還存敵體恩手詔玉人蒙詰問自来階下拭啼痕
外家官拜金吾尉平生游俠多輕利縛客因催博進錢當筵便殺彈筝伎
班姬才調左姬賢霍氏驕奢竇氏專涕泣微聞椒殿詔笑譚豪奪灞陵田
有司奏削將軍俸貴人冷落宫車夢永巷傳聞去玩花景和門裏誰陪從
天顔不懌侍人愁后促黃門召共游初勸官家佯不應玉車早到殿西頭
兩王最小牽衣戲長者讀書少者弟聞道羣臣譽定陶獨將多病憐如意
豈有神君語帳中漫云王母降離宫巫陽莫救蒼舒恨金鎖彫殘玉筯紅
從此君王慘不樂叢臺置酒風蕭索已報河南失數州況經少子傷零落
貴妃瘦損坐匡床慵髻啼眉掩洞房豆䓻湯溫冰簟冷荔枝漿熱玉魚凉
病不禁秋淚沾臆裴回自絶君王膝苔沒長門有夢歸花飛寒食應相憶
玉匣珠襦啟便房薤歌無異葬同昌君王欲製哀蟬賦誄筆詞臣有謝莊
頭白宫娥暗嚬蹙庸知朝露非爲福宫草明年戰血腥當時莫向西陵哭
窮泉相見痛倉黃還向官家問永王幸免玉環逢喪亂不須銅雀怨興亡
自古豪華如轉轂武安若在憂家族愛子雖添北渚愁外家已葬驪山足
夜雨椒房隂火青杜鵑啼血濯龍門漢家伏后知同恨止少當年一貴人
碧殿淒涼新木拱行人尚識昭儀塚麥飯冬青問茂陵斜陽蔓草埋殘壠
昭邱松檟北風哀南内春深擁夜来莫奏霓裳天寶曲景陽宫井落秋槐
琵琶行(并序)
去梅村一里爲王太常烟客南園今春梅花盛開予偶步到此
忽聞琵琶聲出於短垣叢竹間循牆側聽當其妙處不覺拊掌
主人開門延客問向誰彈則通州白在湄子彧如父子善琵琶
好爲新聲須臾花下置酒白生爲予朗彈一曲廼先帝十七年
以来事敘述亂離豪嘈凄切坐客有舊中常侍姚公避地流落
江南因言先帝在玉熙宫中梨園子弟奏水嬉過錦諸戲内才
人於暖閣齎鏤金曲柄琵琶彈清商雜調自河南寇亂天顔常
慘然不悦無復有此樂矣相與哽咽者久之於是作長句紀其
事凡六百二言仍命之曰琵琶行
琵琶急響多秦聲對山慷慨稱入神同時渼陂亦第一兩人失志遭遷謫
絶調王康並盛名崑崙摩詰無顔色百餘年來操南風竹枝水調謳吳儂
里人度曲魏良輔高士填詞梁伯龍北調猶存止弦索朔管胡琴相間作
盡失傳頭誤後生誰知却唱江南樂今春偶步城南斜王家池館彈琵琶
悄聽失聲呌竒絶主人招客同看花爲問按歌人姓白家住通州好尋覓
袴褶新更回鶻裝虬鬚錯認龜茲客偶因同坐話先皇手把檀槽淚數行
抱向人前訴遺事其時月黑花茫茫初撥鵾弦秋雨滴刀劍相磨轂相擊
驚沙拂面鼓沈沈砉然一聲飛霹靂南山石裂黃河傾馬蹄迸散車徒行
鐵鳳銅盤柱摧塌四條弦上烟塵生忽焉摧藏若枯木寂寞空城烏啄肉
轆轤夜半轉吚啞嗚咽無聲貴人哭碎珮叢鈴斷續風冰泉凍壑瀉淙淙
明珠瑟瑟抛殘盡却在輕籠慢撚中斜抹輕挑中一摘漻慄颼飀憯肌骨
銜枚鐵騎飲桑乾白草黃沙夜吹笛可憐風雪滿關山烏鵲南飛行路難
猿嘯鼯啼山鬼語瞿塘千尺響鳴灘坐中有客淚如霰先朝舊直乾清殿
穿宫近侍拜長秋咬春燕九陪游燕先皇駕幸玉熙宮鳳紙僉名喚樂工
苑内水嬉金傀儡殿頭過錦玉玲瓏一自中原盛豺虎煖閣才人撤歌舞
插柳停搊素手筝燒燈罷擊花奴鼓我亦承明侍至尊止聞古樂奏雲門
段師淪落延年死不見君王賜予恩一人勞悴深宫裏賊騎西来趨易水
萬歲山前鼙鼓鳴九龍池畔悲笳起換羽移宫總斷腸江村花落聽霓裳
龜年哽咽歌長恨力士淒涼說上皇前輩風流最堪羡明時遷客猶嗟怨
即今相對苦南冠昇平樂事難重見白生爾盡一杯酒繇来此伎推能手
岐王席散少陵窮五陵召客君知否獨有風塵潦倒人偶逢絲竹便沽巾
江湖滿地南鄉子鐵笛哀歌何處尋
宫扇
宣皇清暑幸離宫碧檻青疏十二重七寶鑄銅薰鴨貴千金甆翠鬭雞紅
玳瑁簾開南内宴沈香匣啟西川扇蟬翼描来雲母輕冰紈製就天孫豔
丹霞滃起駕雲軿王母雙成絳節還玉管鳳銜花萬夀銀濤龍蹴海三山
芙蓉水殿琉璃徹内家尚苦櫻桃熱九華初御詠招凉落葉廻風若霜雪
峩眉萬里尚方船雉尾千秋奏御箋公主合歡嬌翡翠昭容反影鬭嬋娟
遭逢召見南薰殿思陵日昃猶揮汗天語親傳賜近臣先生進講豳風倦
黃羅帕捧出雕闌畫箑丹青掌上看俸薄買嫌燈市價恩深攜謝閤門班
自離卷握秋風急蹇驢便面誰人識聞道烽烟蔽錦城齊紈楚竹無顔色
石榴噴火照皇都再哭蒼梧媿左徒舊内謾懸長命縷新宫徒貼辟兵符
雨夜牀頭搜廢篋摩挲老眼王家物半面猶存蛺蝶圖空箱尚記霓裳疊
蠧粉黃侵瓊樹花麯塵香損紫鸞車珠衣五翟悲秦女玉墜雙魚泣漢家
莫歎君恩長斷絶比来舒卷仍鮮潔乍可襟披宋玉風不堪袖掩班姬月
宣宗御用戧金蟋蟀盆歌
宣宗在御昇平初便殿進覽豳風圖煖閣才人籠蟋蟀晝長無事爲歡娛
定州花甆賜湯沐玉粒瓊漿供飲啄戧金髹漆隠雙龍果厰雕盆錦香褥
佽飛著翅逞腰身玉砌軒鬐試一鳴性不近人須耿介才堪却敵在僄輕
君王暇豫留深意棘門霸上皆兒戲鬭雞走狗謾成功今日親觀戰場利
坦顙長身張兩翼鋸牙植股鬚如戟漢家十二羽林郎蟲達封侯功第一
臨淮真龍起風雲二豪螟蛉張與陳草間竊伏竟何用竈下厮飬非吾羣
大將中山獨持重却月城開立不動兩目相當振臂呼先聲作勢多操縱
應機變化若有神僄突彷彿常開平黃鬚鱻卑見股栗垂頭折足亡精魂
獨身跳免追且急拉折攀翻只一擲蠮螉塞外蠕蠕走使氣窮搜更深入
當前拔栅賭先登奪采爭籌爲主人自分一身甘瓦注不知重賞用黃金
君王笑謂當如此楚漢雌雄何足齒莫嗤超距浪輕生横草功名須致死
二百年来無英雄故宫瓦礫吟秋風一寸山河鬭蠻觸五千甲士化沙蟲
灌莽微軀亦何有捉生誤落兒童手蟻賊穿墉負敗胔戰骨雖香嗟速朽
凉秋九月長安城黑鷹指爪愁雙睛錦韋玉絛競馳逐頭鵝宴上爭輸贏
鬭鴨欄空舞馬死開元萬事堪傷心秘閣圖書遇兵火厰盒宣窑賤如土
名都百歲少人傳貴戚千金向誰賭樂安孫郎好古癖剔紅填漆收藏得
我来山館見雕盆蟋蟀秋聲增歎息嗚呼漆城蕩蕩空無人哀螿切切啼
王孫貧士征夫盡流涕惜哉不遇飛將軍
聽女道士卞玉京彈琴歌
鴐鵝逢天風北向驚飛鳴飛鳴入夜急側聽彈琴聲借問彈者誰云是當
年卞玉京玉京與我南中遇家近大功坊底路小院青樓大道邊對門却
是中山住中山有女嬌無雙清眸皓齒垂明璫曾因内宴直歌舞坐中瞥
見塗鴉黃問年十六尚未嫁知音識曲彈清商歸來女伴洗紅妝枉將絶
技矜平康如此纔足當侯王萬事倉皇在南渡大家幾日能枝梧詔書忽
下選蛾眉細馬輕車不知數中山好女光徘徊一時粉黛無人顧豔色知
爲天下傳高門愁被旁人妬盡道當前黃屋尊誰知轉盼紅顔誤南内方
看起桂宫北兵早報臨瓜步聞道君王走玉驄犢車不用聘昭容幸遲身
入陳宫裏却早名填代籍中依稀記得祁與阮同時亦中三宫選可憐俱
未識君王軍府抄名被驅遣漫詠臨春瓊樹篇玉顔零落委花鈿當時錯
怨韓擒虎張孔承恩已十年但教一日見天子玉兒甘爲東昏死羊車望
幸阿誰知青塚淒涼竟如此我向花間拂素琴一彈三歎爲傷心暗將别
鵠離鸞引寫入悲風怨雨吟昨夜城頭吹篳篥教坊也被傳呼急碧玉班
中怕點留樂營門外盧家泣私更裝束出江邊恰遇丹陽下渚船翦就黃
絁貪入道攜来綠綺訴嬋娟此地繇来盛歌舞子弟三班十番鼓月明絃
索更無聲山塘寂寞遭兵苦十年同伴兩三人沙董朱顔盡黃土貴戚深
閨陌上塵吾輩漂零何足數坐客聞言起歎嗟江山蕭瑟隠悲笳莫將蔡
女邊頭曲落盡吳王苑裏花
南生魯六真圖歌(并引)
山東南生魯官浙之觀察命謝彬畫已像而劉復補山水凡六
圖其一坐方褥聽兩姬搊筝吹洞簫其一焚香彈琴流泉瀉階
下旁一姬聽倦倚石一會兩少年蹴踘戲毬擲空中勢欲落一
圖書滿牀公左顧笑有髫而秀者端拱榻前若受書狀則公子
也餘二圖則畫藤橋横斷壑中非人境公黃冠椶拂掉首不顧
一則深巖枯木有頭陀趺坐披布衲即公也予爲作六真圖歌
鑱之石土覽者可以知其志矣
明湖夜雨天涯客握手停杯話疇昔人生竟作畫圖看拂卷生綃開數尺
長身玉立于思翁美人促柱彈春風一聲兩聲玉簫急吹落碧桃無數紅
旁有一姝嬌倚扇聽君手拂湘妃怨抱琴危坐鬚飄然知入清徽廣陵散
出門逐伴車如風築毬會飲長安中歸来閉門閒課子石榻焚香列圖史
我笑此翁何太竒彈琴蹴踘皆能爲讀書終老豈長策乘雲果欲鞭龍螭
神仙吾輩盡可學六慱吹笙游戲作不信晩年圖作佛趺坐蒲團貪睡著
丈夫雄心竟若此世事悠悠何足齒興来展翫自掀髯椶拂藤鞋自茲始
劉君水石謝君圖解衣盤礴工揣摩平生嗜好經想像須臾點出雙清矑
置身其間真快樂聲酒琴書資笑謔縱然仙佛兩無成如此溪山良不惡
吾聞宗少文曾寫尚子平阮生長嘯逢蘇門祖孫妙筆多天真君不見興
宗年少香山老不及丹青似舊人
後東臯草堂歌
君家東臯枕山麓百頃流泉浸花竹石田書畫數百卷酷嗜平生手藏錄
隠囊麈尾寄蕭齋鴻鵠高飛鷹隼猜白社青山舊居在黃門北寺捕車來
有詔憐君放君去重到故鄉棲隠處短策仍看屋後山扁舟却繋門前樹
此時鈎黨雖縱横終是君王折檻臣放逐縱緣當事意江湖還頼主人恩
一朝龍去辭鄉國萬里烽烟歸未得可憐雙戟中丞家門帖淒凉題賣宅
有子單居持戶難呼門吏怒索家錢窮搜廢篋應無計棄擲城南五尺山
任移花藥鄰家植未剪松杉僧舍得漁舟網集習家池官道人牽到公石
石礎雖留不記亭槿籬還在半無門欹橋已斷連僵柳醉壁誰扶倚瘦藤
尚有荒祠叢廢棘豐碑草没猶堪識階前田父早歌呼陌上行人增歎息
我初扶杖過君家開尊九月逢黃花秋日溪山好圖畫石田真蹟深咨嗟
傳聞此圖再易主同時賓客知存幾又見溪山改舊觀雕欄碧檻今已矣
摇落深知宋玉愁衡陽雁斷楚天秋斜暉有恨家何在極浦無言水自流
我来草堂何處宿挑燈夜把長歌續十年舊事總成悲再賦閒愁不堪讀
魏寢梁園事已空杜鵑寂寞怨西風平泉獨樂荒榛裏寒雨孤村聽瞑鐘
汲古閣歌(人家有汲古閣毛晉字子晉常熟)
嘉隆以後藏書家天下毘陵與瑯琊整齊舊聞收放失後来好事知誰及
比聞充棟虞山翁里中又得小毛公搜求遺逸懸金購繕寫精能鏤板工
繇来斯事推趙宋歐虞楷法看飛動集賢院印校讐精太清樓本裝潢重
損齋手䟦爲披圖蘇氏題觀在直廬館閣百家分四庫巾箱一幅盡三都
本朝儒臣典制作累代縹緗輸秘閣徐廣雖編石室書孝徵好竊華林略
兩京太學藏經史奉詔重脩賜金紫高齋學士費餐錢故事還如寫黃紙
釋典流傳自洛陽中官經厰護焚香諸州各請名山藏總目難窺内道場
南湖主人爲嘆息十年心力恣收拾史家編輯過神堯律論流通到羅什
當時海内多風塵石經馬矢高丘陵已壊書囊縳作袴復驚木冊摧爲薪
君家高閣偏無恙主人留宿傾家釀醉來燒燭夜攤書雙眼摩挲覺神王
古人關書借三館羡君自致五千卷又云獻書輒拜官羡君帶索躬耕田
伏生藏壁遭書禁中郎秘惜矜談進君獲竒書好示人雞林巨賈争摹印
讀書到死苦不足小學雕蟲置廢簏君今萬卷盡刊訛邢家小兒徒碌碌
客来詩酒話生平家近湖山擁百城不數當年清閠閣亂離蹤跡似雲林
東萊行(須兄弟作也爲姜如農如)
漢皇策士天人畢二月東巡臨碣石獻賦凌雲魯兩生家近蓬萊看日出
仲孺召入明光宫𥙷過拾遺稱侍中叔子輶軒四方使一門二妙傾山東
同時里人官侍從左徒宋玉君王重就中最數司空賢三十孤卿需大用
君家兄弟俱承恩感時危涕長安門侍中叩閣數彊諫上書對仗彈平津
天顔不懌要人怨衛尉捉頭捽下殿中旨傳呼赤棒來血裹朝衫路人看
愛弟棄官相追從避兵盡室來江東本爲逐臣溝壑裏却因奉母亂離中
三年流落江湖夢茂陵荒草西風慟頭顱雖在故人憐髀肉猶爲舊君痛
我來扶杖過山頭把酒論文遇子由異地客愁君更遠中原同調幾人留
司空平昔躭佳句千首詩成罷官去戰鼓東來白骨寒二勞山月魂何處
左氏勲名照汗青過江忠孝數中丞孺卿也向龍沙死柴市何人哭子卿
只君兄弟天涯客漂零尚是烟霜隔思歸詩寄廣陵潮憶弟書来虎丘石
回首風塵涕淚流故鄉蕭瑟海天秋田横島在魚龍冷欒大城荒草木愁
當日竹宫從萬騎祀日歌風何意氣斷碑年月記乾封柏梁侍從誰承制
魯連蹈海非求名鴟夷一舸甯逃生丈夫淪落有時命豈復悠悠行路心
我亦滄浪釣船繫明日隨君買山住
鴛湖曲(亭作爲竹)
鴛鴦湖畔草黏天二月春深好放船柳葉亂飄千尺雨桃花斜帶一溪煙
煙雨迷離不知處舊堤却認門前樹樹上流鶯三兩聲十年此地扁舟住
主人愛客錦筵開水閣風吹笑語來畫鼔隊催桃葉伎玉簫聲出柘枝臺
輕靴窄䄂嬌妝束脆管繁弦競追逐雲鬟子弟按霓裳雪面参軍舞鸜鵒
酒盡移船曲榭西滿湖燈火醉人歸朝來别奏新翻曲更出紅妝向柳堤
歡樂朝朝兼暮暮七貴三公何足數十幅蒲帆幾尺風吹君直上長安路
長安富貴玉驄嬌侍女薰香護早朝分付南湖舊花柳好留烟月伴歸橈
那知轉眼浮生夢蕭蕭口影悲風動中散彈琴竟未終山公啟事成何用
東市朝衣一旦休北邙坏土亦難留白楊尚作他人樹紅粉知非舊日樓
烽火名園竄狐兔畫閣偷窺老兵怒甯使當時沒縣官不堪朝市都非故
我來倚棹向湖邊烟雨臺空倍惘然芳草乍疑歌扇綠落英錯認舞衣鮮
人生苦樂皆陳迹年去年来堪痛惜聞笛休嗟石季倫銜杯且效陶彭澤
君不見白浪掀天一葉危收竿還怕轉船遲世人無限風波苦輸與江湖
釣叟知
項黃中家觀萬歲通天法帖
王氏勲名自始興後人書法擅精能江東將相傳家在翰墨風流天下稱
前有瑯琊今檇李項氏由来堪竝美襄毅旂常戰伐高墨林書畫聲名起
當時海内號收藏秘閣圖書玉軸裝近代丹青推董巨名家毫素重鍾王
鍾王妙蹟流傳舊貞觀在御窮搜購盡隨萬乘入昭陵人間一字無遺漏
碑石猶存腕鋒出風摧雨剝苔文脫棗木鐫來波磔非牋麻搨就戈鋩失
君家此書何處傳云是萬歲通天年則天酷嗜二王法詔求手迹千金懸
從官方慶拜表進臣祖羲獻與僧虔生平行草數十紙龍蛇盤蹙開天顔
賜官五階帛百疋仍勅能手䨇鉤填裝成用寶進御府不知何事流人間
我思羲之負遠略北伐貽書料強弱惜哉徒令書畫傳誓墓功名氣蕭索
江東無事富山水興來灑筆臨池樂足知文采頼昇平父子優游擅家學
只今海内無高門稽山越水烽烟作春風掛席由拳城夜雨君齋話疇昨
嗚呼吾友雅州公舒毫落紙前人同一官烏撒沒坏土萬卷青箱付朔風
少伯湖頭鼙鼔動尚書第内烟塵空可憐累代圖書盡斷楮殘編墨林印
此卷仍逃劫火中老眼縱横看筆陣君真襄毅之子孫相逄意氣何相親
卽看書畫與金石詔求不屑辭家貧嗟乎世間竒物戀故主留取縹緗傲
絶倫
蕭史青門曲
蕭史青門望明月碧鸞尾掃銀河闊好畤池臺白草荒扶風邸舍黃塵没
當年故后婕妤家槐市無人噪晩鴉却憶沁園公主第春鶯嗁殺上陽花
嗚呼先皇寡兄弟天家貴主稱同氣奉車都尉誰最賢鞏公才地如王濟
被服依然儒者風讀書妙得公卿譽大内傾宫嫁樂安光宗少女宜加意
正值官家從代來王姬禮數從優異先是朝廷啟未央天人寧德降劉郎
道路爭傳長公主夫壻豪華勢莫當百兩車來填紫陌千金榼送出雕房
紅窗小院調鸚鵡翠館繁筝呌鳳凰白首傅璣阿母飾綠鞲大䄂騎奴裝
灼灼夭桃共穠李兩家姊妹驕紈綺九子鸞雛鬭玉釵釵工百萬恣求取
屋裏熏爐滃若雲門前鈿轂流如水外家肺腑數尊親神廟榮昌主尚存
話到孝純能識面抱來太子輒呼名六宫都講家人禮四節頻加戚里恩
同謝面脂龍德殿共乘油壁月華門萬事榮華有消歇樂安一病音容沒
莞蒻桃笙朝露空温明秘器空堂設玉房珍玩宫中賜遺言上獻依常制
却添駙馬不勝情至尊覽表爲流涕金冊珠衣進太妃鏡奩鈿合還夫婿
此時同產更無人寍德來朝笑語真憂及四方宵旰甚自家兄妹話艱辛
明年鐵騎燒宫闕君后倉黃相訣絶仙人樓上看灰飛織女橋邊聽流血
慷慨難從鞏公死亂離怕與劉郎别扶攜夫婦出兵間改朔移朝至今活
粉碓脂田縣吏收妝樓舞閣豪家奪曾見天街羡璧人今朝破帽迎風雪
賣珠易米返柴門貴主凄凉向誰說苦憶先皇涕淚漣長平嬌小最堪憐
青萍血碧它生果紫玉魂歸異代緣盡歎周郎曾入選俄驚秦女遽登仙
青青寒食東風柳彰義門邊冷墓田昨夜西窗仍夢見樂安小妹重歡讌
先后傳呼喚捲簾貴妃笑折櫻桃倦玉階露冷出宫門御溝春水流花片
花落回頭往事非更殘燈灺淚沾衣休言傅粉何平叔莫見焚香衛少兒
何處笙歌臨大道誰家陵墓對斜暉只看天上瓊樓夜烏鵲年年它自飛
百花驄歌
百花驄者北方之奇駟也有少年將以七百金購之騎遇漢壽
亭侯祠伏地且僵願以馬輸祠中乃起澌鳴入廡下泥馬忽自
敗遂立其處頭脊凥脽如一日中階下齕水草巳植立如初明
年大亂因失所有客有傳其事者爲作此歌紀異也
漢家龍媒失御策紫陌青門少行跡長楸脫㘘走荆州逸足翻空爭赤壁
英雄一去時世改驊騮慘淡無顔色空留匹練守虚廊雨鬛風鬢騎不得
誰似征西幕府雄千金買馬護名驄銀騅亂點桃花雪玉鐙長嘶柳葉風
不向山前齕水草却來江上乘騕褭路出龍沙講武場雙鍵結束兒郎好
漢壽祠前看射鶻彎弓仰笑霜蹏蹶廐僕圉人起歎嗟踠足垂頭口流沫
將軍四願忽躊蹰此馬或遭鬼神奪但留駿骨在人間願納階墀馬倏活
直入當軒立不去蹄噭恰當鬼馬處赤汗沾胸似戰歸青絲絡頸如人御
一時喧動劉繇城狐鳴魚腹三軍驚釃酒共推銅馬卽推牛大會下江兵
湓口潯陽聽鼙鼓前驅巳逼濡須䲧盡道章門屬華歆卽看建業愁黃祖
鬱孤臺畔解征較內顧逡巡十八灘嶺表鑄銅馳檄遠祁山刻木餉軍難
可憐萬馬俱神駿伏櫪啣恩常陷陣于禁城中召北軍糜芳帳下輸南郡
不信烏騅负主人十年鞭策苦風塵玉關巳破嫖姚死躑躅重來被錦茵
獨有花驄偏掉鞅哀鳴踣地英姿爽江城春草捲黃沙夜半忽隨風雨往
興亡自古堪嗟惜吞吳遣恨終何益汗血千年䠞蹋聲麒麟地上無人識
君不見苜蓿西風石馬秋茂陵煙樹自修修英雄淚盡當陽坂髀肉空銷
劉豫州
圓圓曲
鼎湖當日棄人間破敵收京下玉關慟哭六軍俱縞素衝冠一怒爲紅顔
紅顔流落非吾戀逆賊天亡自荒讌電埽黃巾定黑山哭罷君親再相見
相見初經田竇家侯門歌舞出如花許將戚里箜篌伎等取將軍油壁車
家本姑蘇浣花里圓圓小字嬌羅綺夢向夫差苑裡遊宫娥擁入君王起
前身合是採蓮人門前一片横塘水横塘雙槳去如飛何處豪家強載歸
此際豈知非薄命此時只有淚沾衣薰天意氣連宫掖明眸皓齒無人惜
奪歸永巷閉良家教就新聲傾坐客坐客飛觴紅日暮一曲哀絃向誰訴
白晢通侯最少年揀取花枝屢迴顧早攜嬌鳥出樊籠待得銀河幾時渡
恨殺軍書底死催苦留後約將人誤相約恩深相見難一朝蟻賊滿長安
可憐思婦樓頭柳認作天邊粉絮看遍索綠珠圍内第強呼綘樹出雕欄
若非壯士全師勝爭得蛾眉匹馬還蛾眉馬上傳呼進雲鬟不整驚魂定
爉炬迎來在戰場嗁妝滿面殘紅印專征簫鼓向秦川金牛道上車千乘
斜谷雲深起畫樓散關月落開妝鏡傳來消息滿江鄉烏桕紅經十度霜
教曲妓師憐尚在浣紗女伴憶同行舊巢共是啣泥燕飛上枝頭變鳳凰
長向尊前悲老大有人夫壻擅侯王當時祗受聲名累貴戚名豪競延致
一斛明珠萬斛愁關山漂泊腰肢細錯怨狂風颺落花無邊春色來天地
嘗聞傾國與傾城翻使周郎受重名妻子豈應關大計英雄無奈是多情
全家白骨成灰土一代紅妝照汗青君不見館娃初起鴛鴦宿越女如花
看不足香逕塵生烏自嗁屧廊人去苔空綠換羽移宫萬里愁珠歌翠舞
古梁州爲君别唱吳宫曲漢水東南日夜流
勾章井
神魚映日天門高思牢弩射錢塘潮母龍挾子飛不得黑風吹斷黿鼉橋
只看文甃勾章井金鰲背上穿淸泠三軍鹵飲感甘泉十丈飛流牽素綆
面面琉璃砌碧欄貝宫天際倚簾看馬秦山接桃花島吕宋帆移枳子灣
海色曈曈照深殿紅桑日起觚稜炫金井杯承帝子漿玉顔影人昭陽扇
聞道君王去射蛟樓船十萬水犀豪那知一夜宫中火倒映三山五色濤
蒼鯨掣鎻電光紫擊浪嘘雲食龍子轆轤聲旣銀瓶墜遶殿虹蜆美人死
㫋禮紫竹慈雲夢實陀山近鷰旌送香水流來菩薩泉白象迎歸善財洞
不羨蓬灜作水仙神樓十二竟茫然桑田休道麻姑笑桃核難求王母憐
君不見秦皇漢武終何益至今海上留遣跡鎬池壁至後宫愁鈎弋宫空
少子泣珠襦玉匣總塵封卽爾飘零死亦得羞落陳宫玉樹花臙脂井上
無顔色
贈吳錦雯兼示同社諸子
吾家季重才翩翩身長七尺虬鬚髯投我新詩百餘軸滿牀絹素生雲煙
自言里中有三陸長衫拂髁矜豪賢弟先兄舉致身早我亦挾冊游長安
其餘諸子俱嶽嶽感時上策愁祁連會飲痛哭岳祠下聞者大笑驚狂顚
臯亭山頭金鼓震萬騎蹴踏東南天貽書訣别士龍死嗚呼吾友非高官
餘或脱身棄妻子西興潮落無歸船我因老親守窮巷買山未得囊無錢
息心掩關謝時輩五年不到西溪邊比因訪客過山寺故人文酒相盤桓
手君詩篇令我讀使我磊落開心顔豈甘不死愧良友欲使竒字留人間
跳刀拍張雖將相有書一卷吾徒傳吾聞其語重歎息平生故舊空茫然
不信扁舟偶乘興丁儀吳質追隨歡酒酣對客作長句十紙謖謖松風寒
後来此會良不易况今海内多艱難安得與君結廬住南山著述北山眠
蹉跎此意轉成空自恨愆期負若翁非是雋君辭霍氏終然丁掾感曹公
此後相逢輒悲歎秦關何處鄉書斷苦憶江南欲往難羈妻老病無人看
三經出塞五專征一卷詩書記姓名奴僕旌旄多甲第親朋兵火剰浮生
重向天涯與我别憑闌把酒添淒咽煙水蘆花一雁飛回頭却望江南月
蘆洲行
江岸蘆洲不知里積浪吹沙長灘起云是徐常舊賜莊百戰勲名照江水
祿給朝家禮數優子孫萬石未云酬西山詔許開煤冶南國恩從賜荻洲
江水東流自朝暮蘆花瑟瑟西風渡金戈鐵馬過江來朱門大第誰能顧
惜薪司按先朝冊勲産蘆洲追子粒已共田園沒縣官仍收子弟徵租入
我家海畔老田荒亦長蘆根豈賜莊州縣逢迎多妄報排年賠累是重糧
丈量親下稱蘆政鞭笞需索輕人命胥吏交關横派征差官恐喝難供應
江南尺土有人耕踏勘終無豪占情徒起再科民力盡却虧全課國租輕
(去而定爲蘆課視原額反少減矣甚言害民而又損國其無益如此積年升科老田本漕白重課指爲無糧侵占故有重糧再科後重糧)詔書
昨下知民病解頭使用今朝定早破城中數百家蘆田白售無人問休嗟
百姓困誅求憔悴今看舊五侯只好負薪煨馬矢敢誰伐荻上漁舟君不
見舊洲已没新洲出黃蘆收盡江潮白萬束千車運入城草場馬廐如山
積樵蘇猶向鍾山去軍中日日燒陵樹
捉船行
官差捉船爲載兵大船買脱中船行中船蘆港且潛避小船無知唱歌去
郡符昨下吏如虎快槳追風摇急櫓村人露肘捉頭来背似土牛耐鞭苦
苦辭船小要何用爭執洶洶路人擁前頭船見不敢行曉事篙師歛錢送
船戶家家壞十千官司查點候如年發回仍索常行費另派門攤云雇船
君不見官舫嵬峩無用處打鼓插旗馬頭住
馬草行
秣陵鐵騎秋風早廐將圉人索芻藁當時磧北報燒荒今日江南輸馬草
府帖傳呼點行速買草先差人打束香芻堪秣飽驊騮不數西凉誇苜蓿
京營將士導行錢解戶公攤數十千長官除頭吏乾沒自將私價僦車船
苦差常例須應免需索停留終不遣百里曾行幾日程十家蚤破中人産
半路移文稱不用歸來符取重裝送推車挽上秦淮橋道遇將軍紫騮鞚
轅門芻豆高如山紫髯碧眼看奚官黃金絡頸馬肥死忍令百姓愁飢寒
來歸不知我兒何處餵游魚或經略賣遭鞭笞垂頭悌下何纍纍吾欲竟
此曲此曲哀且悲茫茫海内風塵飛一身不自保生兒欲何爲君不見堇
山兒
梅村家藏藁卷弟三終
梅村先生年譜卷三
五年戊子四十歲
七月同年楊鳧岫卒先是京師䧟鳧岫投愛女於井趣妻妾縊死已
則仰藥自殺爲防守者所覺水灌之大吐復活夫人孔氏懸絶甦乃
棄家避兵武塘復徙丹陽金沙終歸毘陵鬱鬱不得志以死有左諭
德濟甯楊公墓誌銘
八月築舊學庵於梅村西徧先生自爲記按先生所居梅村舊爲
王(士騏)賁園稱莘莊在太倉䘙東中有樂志堂梅花庵交蘆庵嬌雪
樓鹿樵溪舍榿亭蒼溪亭諸勝(思義攷先方伯松霞公日記甲申正月晤張南垣於吳駿公之居梅)
(村當時申酉間所購)
後東皋草堂歌先生詩話稼軒由進士爲兵科給事中好直諫
爲權相所訐罷歸築室於虞山之下曰東皋極游觀之勝酷嗜
石田翁畫購得數百卷爲耕石齋藏之未幾里中兒飛文誣染
逮就獄余時在京師所謂東皋草堂歌者贈稼軒於請室也後
數年余再至東皋稼軒倡義粤西其子伯升門戸是懼故山别
墅皆荒蕪斥賣無復向者之觀余爲作後東皋草堂歌蓋傷之
也又二年知以相國留守桂林城䧟不屈與張別山俱死
六年已丑四十一歲
夏願雲師從靈隱來止城西太平菴别先生將遠游廬嶽且期以出
世先生作詩贈之婁東耆舊傳王瀚字原達受業於張采爲諸生
有名國變爲僧號晦山大師名戒顯字願雲庚寅夏入廬山遂主
席江右瀚雖入空門悲憤激烈曾檄討從賊諸臣云春夜宴梨園
不思凝碧池頭之泣端陽觀競渡誰弔汨羅江上之魂讀者俱爲
扼腕焚餘補筆原達性好佛崇禎甲申之變作詩謝文廟云忝
列諸生踐極年義應君父死生連薄言草莽無官責敢卸衣冠哭
聖前讀罷捲堂羞國士身同左袓幸敷天孤蹤願謝宫牆餼甘作
山農種石田素心多載想盧能獨係高堂久未曾國事一朝論鼎
沸浮名何惜付層冰聊將毀服存吾義從此棲禪學老僧拭取靑
山無累眼好淸世事理禪燈遂入山爲僧名戒顯乙酉六月州宦
陸遜之自淮歸云淮陽自有德宗上人知未來事陸以太倉問之
德宗以州有再來人王和尙庇過再不犯兵革蓋指瀚也竟不被
慘禍云(按先生後有得廬山願雲師書喜願雲師從廬山歸諸詩)
黃陶菴文集字興福寺鐵爐銘鴻臚寺序班封兵部武選司
主事丹陽荆公墓誌銘
七年庚寅四十二歲
十一月大兵入桂林桂王奔臨桂伯瞿(式耜)總督張(同敞)俱死
先生詩話稼軒臨難遺表曰庚寅十一月初五日聞警開國公趙
印選移營先去衞國公胡一靑甯遠伯王永祚綏甯伯蒲纓武陵
侯楊國棟甯武伯馬養麟盡室而行惟督臣張同敞從江東泅水
過江相期共死其赴義則閏十一月之十七日也纍囚一月兩人一
從容唱和稼軒得詩八首曰二祖江山人盡擲四年精血我偏傷
又日願作須臾階下鬼何妨慷慨殿中狂其末章日年逾六十復
奚求多難頻經渾不愁劫運千年彈指到綱常萬古一身留欲堅
道力憑魔力何事俘囚作楚囚了却人間生死業黃冠莫擬故鄉
游別山和章有曰稜稜瘦骨不成眠祖德君恩四十年腰膝尙存
堪作鬼死生有數肯呼天又曰白刃臨頭惟一笑靑天在上任人
狂又曰亡家骨肉皆冤鬼多難師生共哭聲又曰此地骨原堪朽
腐他時魂不侍招尋二公死有舊給事中後出家號性因者收其
骨義士楊碩父藏其稿稼軒孫文昌閒關歸以其詩與表刻之吳
中爲浩氣吟云別山死事最烈其未死也受拷掠兩臂俱折目睛
出語不爲撓稼軒有初六日紀事一詩曰文山當日猶長揖堪笑
狂生禮太疎別山和曰臂先頭斷生堪賤身爲城亡計豈疎銜木
焉知舌在否傷睛因笑眼多餘此其被刑時事也稼軒以義命自
處從容整暇自警詩曰死豈求名地吾當立命觀又自艾詩日七
尺不隨城共殉羞顏何以見中湘藎指何公騰蛟以殉難封中湘
王也若兩公者眞可謂殺身成仁者也
赴十郡大社毛(奇齡)駱明府墓誌駱姓諱復旦字叔夜山陰人嘗
同會稽姜承烈徐允定蕭山毛甡赴十郡大社連舟數百艘集於
嘉興南湖太倉吳偉業長洲宋得宜實穎吳縣沈世英彭瓏尤侗
華亭徐致遠吳江計東宜興黃永鄒祇謨無錫顧宸崑山徐乾學
嘉興朱茂晭彝尊嘉善曹爾堪德淸章金牧金范杭州陸圻越三
日乃定交去
八月大風海溢有詩
得龔芝麓(鼎孳)書(書載先生詩話)
至海虞有琴河感舊聽女道士卞玉京彈琴歌宴孫孝若山樓賦贈
諸詩先生詩話卞玉京字雲裝白門人善畫蘭能書好作小詩余
詩云緣知薄倖逢應恨恰便多情喚却羞此當日情景實語也又
過三月爲辛卯初春乃得扁舟見訪共載横塘始將前四詩書以
贈之
(附)虞山蒙叟讀梅村豔體詩有感書後四首并序余觀楊孟載論
李養山無題以爲音韻淸婉雖極濃麗皆托於臣不忘君之意因
以深悟風人之旨若韓致光遭唐末造流離閩越縱浪香奩蓋亦
起興比物申寫託寄非猶夫小夫浪子沈湎流連之云也頃讀梅
村豔體詩見其聲律妍秀風懷愴惻於歌禾賦麥之時爲題柳看
桃之作旁皇吟賞竊有義山致光之遺憾焉雨窗無聊援筆屬和
秋蛬寒蟬吟欺囑哳豈堪與間關上下之音希風說響乎河上之
歌聽者將同病相矜抑或以爲同牀各㝱囅爾一笑也時庚寅元
冥之小月二十有五日上林珠樹集啼烏阿閣斜陽下碧梧博局
不成輸白帝聘錢無籍貰黃姑投壺玉女知天笑竊藥姮娥爲月
孤淒斷禁垣芳草地滴殘淸淚到蘼蕪靈璅森沈宮扇迴屬車轣
轆般輕雷江長海闊欺魚素地老天荒信鴆媒褏上唾看成紺碧
懷中泣忍化瓊瑰可憐銀燭風前淚留取胡僧認劫灰撾鼓吹簫
罷後庭書惟別殿冷流螢宮衣蛺蝶晨風舉畫帳梅花夜月停銜
璧金釭憐旖旎翻階紅藥笑娉婷水天閒話天家事傳與人間總
淚零銀漢依然界玉淸竹宮香㶳露盤傾石碑銜口誰能語棋局
中心自不平禊日更衣成故事秋風紈扇憶前生寒窗擁髻悲啼
夜暮雨殘燈識此情
嘉議大夫按察司使江公墓誌銘贈李峩居御史
八年辛卯四十三歲
巨寇劉(文秀)等踞滇黔吳(三桂)握重兵屯保甯久無功四川巡撫郝
(浴)劾其縱兵剽掠包藏異心未幾東西川俱陷(三桂)棄保甯退走綿
州(浴)聞警一晝夜七馳檄邀(三桂)還賊簿保甯勢張甚(浴)以忠義激
發將士與賊戰大破之卽密陳(三桂)跋扈狀有雜感詩
元旦試筆梅花菴同林若撫話雨聯句德藻稿序
九年壬辰四十四歲
館嘉興之萬夀宮輯綏寇紀略欽定四庫全書總目提要綏寇紀
略十二卷國朝吳偉業撰偉業字駿公號梅村太倉人崇禎辛
未進士授翰林院編修入國朝官至國子監祭酒是編專紀崇
禎時流寇迄於明亡分爲十二篇曰澠池渡曰車箱困日眞甯恨
曰朱陽潰日黑水擒曰穀城變曰開縣敗曰汴渠墊日通城擊日
鹽亭誅日九江哀曰虞淵沈每篇後加以論斷其虞淵沈一篇皆
紀明末災異與篇名不相應考朱彝尊曝書亭集有此書跋云梅
村以順治王辰舍館嘉興之萬夀宮輯綏寇紀略久之其鄉人發
雕是編僅十二卷而止虞淵沈中下二卷未付棗木傳刻明史開
局求天下野史盡上史館於是先生足本出予鈔入百六叢書歸
田之後爲友人借失云云意者明末降闖勸進諸臣子孫尙存故
當時諱而不出與此本爲康熙甲寅鄒式金所刻在未開史局之
前故亦闕虞淵沈中下二卷彝尊百六叢書爲人借失者雖稱後
十八年從吳興書賈購得今亦不可復見此二卷遂佚之矣彝尊
又稱其以三字標題仿蘇鶚杜陽雜編何光遠鑑戒錄之例考文
章全以三字標題始於繆襲魏鐃歌詞鶚光遠遂沿以著書偉業
敘述時事乃用此例頗不免小說纖仄之體其回護楊嗣昌左良
玉亦涉恩怨之私未爲公論然紀事尙頗近實彝尊所謂聞之於
朝雖不及見者之確切而終勝草野傳聞可資國史之采輯亦公
論也(按近有虞山張氏刻本虞淵沈中下二卷全)
先生所著有春秋地理志春秋氏族志綏靖紀聞復社紀事秣陵
春樂府梅村詩話鹿樵紀聞諸書(又有臨春閣通天臺兩種樂府)
(附)徐(釚)詞苑叢談吳祭酒作秣陵春一名雙影記嘗寒夜命小鬟
歌演自賦金人捧露盤一詩黃東崖所謂法曲淒涼者正謂此詞
也祭酒又自題一律云詞客哀吟石子岡鷓鴣淸怨月如霜西宮
舊事餘殘夢南内新詩總斷腸漫濕靑衫陪白傅好吹玉笛問甯
王重翻天寶梨園曲減字偷聲柳七郎(按詩集中逸又考先生寄房師周芮公詩自注云晉)
(江黃東崖先生和予此詩中一聯曰徵書鄭重眠餐損法曲淒涼涕淚橫知已之言讀之感嘆)唐(孫華)讀鹿樵
紀聞有感一旅誰知扼紫荆蜩螗聒耳正分爭腹書競伏狐鳴火
手蔗頻驚鶴唳兵直待臨危思翦牧可應先事戮韓彭石頭袁粲
眞堪惜自壊邊關萬里城(指東莞督師)
哭朱昭芭(明鎬)有朱昭芭墓誌銘
與蒼公會先生詩話蒼雪師雲南人與維揚汰如師生同年月日
相去萬里而法門兄弟氣誼最得蒼住中峯汰住華山人以比無
着天親焉蒼公年老有肺疾然好談詩以壬辰臘月過草堂謂余
日今世狐禪盛行一大藏教將墜於地矣且無論義學卽求一詩
人不可復得迺幸與子遇我襆被來不曾攜詩卷當爲子誦之是
夜風雨大作師語音傖重撼動四壁痰動喉間咯咯有聲已呼茶
復話不爲倦漏下三鼓得數十篇視階下雪深三尺矣當其得意
軒眉抵掌慷慨擊案自謂於此證入不二法門禪譏詩學總一參
悟其詩之蒼深淸老沉着痛快當爲詩中第一不徒儈中第一也
師和余西田賞菊詩有獨擅秋容晚節全全字落韻和者甚多無
出師上王(士正)漁洋詩話近日釋子詩當以滇南讀徹蒼雪爲
第一如一夜花開湖上路半春家在雪中山亂流落葉聲兼下聽
徹寒扉不上關皆警句也
送林衡者(佳㙨)歸閩有送林衡者還閩序并詩先生詩話衡者少
游黃忠烈之門以壬辰二月來婁東所著詩文詞數十卷詩蒼深
秀渾古文雅健有法其行也余贈以詩有五月關山樹影圓送君
吹笛柳陰船之句已而道阻再游吾州則秋深木落鄕關烽火南
望思親旅懷悲詫有聽鐘鳴悲落葉之風焉
得侯朝宗(方域)書(書載壯悔堂集)先生懷古兼弔侯朝宗詩死生總負侯
嬴諾欲滴椒漿淚滿尊(自注云朝宗貽書約終隱不出余爲世所逼有負夙諾故及之)
梅村先生年譜卷三終
