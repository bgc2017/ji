秋崖集卷二十九
宋方岳撰
簡劄
代與高紫微
某望西掖在紫微碧落之間夐絶人世不敢瀆以塵埃
之名氏雜以荒蕪之書問者于今又幾何時矣永惟鶴
山不可作臨風凄其中書乃以一日之知遇相引重齒
牙餘論芬澤溢流每觀揮翰紫宸雅蒙題品筆端春意
芽甲光輝雖某非其人而所以德奬借者何有窮已鶴
山仙去西土騷然今不知果安歸乎東閣郎君近况奚
似因來刊示式慰懷思
代與許侍郎
某邊吏也驅馳戎馬之間騷屑干戈之際盖噲等之與
伍耳望天上羣公玉佩瓊裾翶翔帝所何啻隔弱水三
萬里也敢謂一念下土施及陳人照之以三辰之光鎮
之以五嶽之重某所恃以無恐者惟侍郎許公論之會
盟耳聞之道路侍郎不愛齒牙之論奬借過情碌碌如
某奚自而得此於左右稱於人曰知已誰不謂然淮山
叢叢亦有德色某敢不再拜謝
代與陳尚書
某自北敵東侵憂心如擣度尊兄内為朝廷憂外為隣
梱憂尤無以為懷也而又忽聞令弟某官之訃以某之
驚呼失聲則又度尊兄上為時事慟下為手足慟必若
無所容身于天地間者嗚呼天果不使有志之士有為
於當世乎艱難之時使之一心於憂國猶且不逮而家
禍又如此其將奈之何哉某感時之淚正不自禁而適
聞此豈但泣數行下而已謹專書以唁尊兄而告之曰
匈奴不滅何以家為誠不勝大願尊兄國爾忘家母過
戚戚以傷冲和以分忠嘉之謨也某無任至扣
代與史督相
某伏以韶光之半春老丹荑共惟某官入覲于王都俞
清燕聿參政秉盡護師千鈞候動止萬福某遡江而東
敢以顯冊揚庭為天下賀
某嘗讀唐宰相世系其間銘彛鏤鼎盖有不再傳者惟
元勲巨德有大勲勞於天下則名卿材大夫往往萃於
其門殆天意也天固生之必固相之此某所以不敢請
節宣于茵憑之有司者
某惟聖天子厲精圖治盖將六五帝而四三王臨御於
今其朝于伊訓夕于臯謨者郁如也乃睠西顧則有袖
周公太平之書而越在外服者邊鄙于何而寧謐廟社
于何而尊安必如龜卜燭照而一二數矣馳四軰而驛
召之至則對中秘之庭漏下十數刻君臣之遇於斯為
盛蜀先主之與諸葛武侯其劣諸
某聞古者文武無二事孔子也而有夾谷之會周公也
而有東山之詩其巍巍煌煌至今光于簡册者真儒之
效如此皇上作文侯之命付相公以天下大政而使之
盡護諸將意固有在也盖唐之討淮西四年矣帝有恩
言相度來宣則開明堂以坐治之耳蜂蝟斧螳實非盛
德事伏惟詩書之所渗漉仁義之所漸摩要皆吾聖人
六經之訓也甚盛甚休
某五年于淮鼯鼠之技窮矣時當多事使吾君北顧而
隠憂則繄誰之罪也雖不以敵遺君父凛凛此心而折
衝以禦邊庭挽河以洗兵甲其將且奈何哉日夜冀投
之丘樊以毋敗乃公事
某自制下之日嘗東望拜手而言曰維天維祖宗克相
有宋世祚名輔愚不肖似如某者何幸親見盛舉謹件
副墨如左盖上以為宗社之幸而下以幸吾私也
某於德門尊大之婘抑子姓耳敢不敬問起居状而請
其所以條約者
代與史參政
某伏以春之暮矣雨逗花寒恭惟某官從容基宥之庭
參决鈞衡之務神天闓懌華夏底寧鈞候動止萬福某
謹遡泰階六符端笏以謝典史氏
某惟天以宋克肖其德誕開熙明篤生英儒與世立極
將使以太平六典禮樂皇家覃及龍荒沭浴帝澤是為
有宋迓續億萬年無疆之休命咨爾司鼎為國棐共
某恭以皇上英武睿明慨然南面而歎志未嘗不在中
原也旄頭塵彗羽檄騷騷夜披輿地圖問天下何時定
久矣乃睠西顧驛召一賢發册臨軒晉参國秉士大夫
動色相賀以為越衛兩王前日未既之功名端待今日
舉明主于三代開夀域于八荒在此舉矣某盖嘗操觚
為國家賀
某愚且不學所不敢忘者先公教忠之訓耳遭時艱棘
鼯鼠之技易窮顓梱者誰乃使君大夫其旰食也受詔
西援幸解重圍然退省其私且不足以謝過而奚功之
云忽奉綸函顧以大司寇印綬褒借而寵光之共惟皇
上風厲之恩相公薦進之造際天蟠地不可殚紀抑某
非其人也惟有惴恐
某昨陳免櫝具述君臣大誼猶子事父孰有以幹蠱為
勞績能家邀功賞者乎天必從之期得請而後巳夫是
以不敢攄其感刻之萬分一從門下吏以謝不圖五雲
之朵春韶與俱雖淮山介在邊寒頓有生意某也則惟
顙之泚
某惟二三執政大臣也典章文物夐絶百僚駢儷四六
之文慇懃五七之體不宜謙損于遠外之一邊吏謂當
重綈十襲悉上送於中㳙而某懼其凟也永寶之以為
子孫藏
某仰止鈞閎何啻隔弱水三萬里九霞飛佩同燕春祺
若曰啓居何如某奚僣之敢
親書
某區區戴德之悰具在顓櫝者不能萬分一也心之精
微言則粗淺然懷不自已敢盡布之某惟敵國之強威
震蟠際窮髮之北所至無噍類焉貪心無厭犯我王略
長驅南牧淮左右幾無立草矣主上當宁太息驛召明
公入對延英漏下數十刻某雖不能測識然卜所以為
上言者必周公太平之書賈生治安之策也甚盛甚休
某邀倖解安豐之圍郤新疆之敵一皆廟謨指授而將
士三軍之勞也書何力之有此於某不足以贖過而又
何足以言功然時適隆冬風雪寒苦士卒皸裂墮指者
百數十人今出萬死戰大雪中四五十日者朝廷未有
以存䘏之而安坐維揚之帥臣獨受上賞投醪之誼恐
不如是此某之所以决不敢承也相公謙損威重飛賜
賀言感德則有之矣抑非不肖似者所宜蒙耳第當重
綈十襲藏之子孫某巳控巽章斷非尋常禮數之謂薦
進之謝何敢以云惟鈞慈垂亮
又
某伏以惟莫之春霽景韶秀共惟某官妙参基宥道叶
乾心謨明弼諧與宋立極鈞候動止萬福某謹件畫以
謝翹材之掌書記惟六符委光焉
某恭以表采隂陽佐天子以洪範九疇者二三大臣道
化之運也若曰列鼎自重云者滋贅然越王衛王之所
授受荆人楚人之所戴慕要皆以無前之偉績仰成真
儒相公宜愛不貲之軀以畢能事
某廼者聞皇上夜坐宣室慨然有久不見賈生之思驛
飛庚牌外數千里召公於黃鶴入對中秘相得甚驩一
都一俞而天下事定矣其將作臯陶說命為萬世開太
平覃及窮荒同我文軌盖伊尹自任之重如此地天之
泰在此一舉甚盛甚休
某惟姬公作周六典實鳬鷖既醉極盛之時也文中子
窺見其精微以為治家治國治天下具是書矣如有用
我者朞月而可今幾百年纔遇公相坐于廊庫出冡宰
之緒餘以與吾君上下其議論一轉移間而乾清坤夷
已見治象夜半下尺一詔趣百僚班文德殿聽宣麻案
則周家禮樂粲然復興惜不令王仲淹見之有嘅其嘆
某邊吏耳無故而進班承明綸綍之頒大驚羣聽此雖
聖主激昂之微意明公篤進之盛心顧惟書殿隆名所
以極儒生稽古之榮酬大臣久次之勞而某也何人乃
在茲選一命而傴再命而僂三命而俯循墻而走其奚
冐昧之敢
某退自揆度既無以仰當恩除對揚天子之休命則不
得輙羾其名氏以聲區區感謝之萬分一禮也敢圖相
公略位貌于不有灑翰以相先榮光炳然如自天落某
謹重綈十襲而識之曰世世子孫其永藏之
某遡詹中台惟有屏息敬願老先生眉夀無有害與國
匹休燕及翠蓬同一禔福
親書
某惟相公位貌穹崇禮絶百辟駢四儷六豈宜謙損於
邊吏之賤微跪讀再三毛髮為立謹件斐墨如左殆不
足盡此心之精微敢重陳之惟我先忠肅公辱老先生
之知最深則其不肖孤之于公相雖勢分遼夐而以契
家則兄弟也聖上簡記之誤進班承明公相以兄弟之
私情則當教之以控辭以君相之大誼則當啓之以俞
允牋函璀璨光動草木感恩則有之矣如非所望何謹
九頓首以謝不敢當某昨上巽章期必得請而後巳惟
公相彌綸之暇論奏及之使幽則無愧于先公明則無
愧于當世之士是公相有大造於某也篆之肺腑永矢
弗諼
代與何總卿
某伏以南風之薰水花娟碧共惟某官妙幹吾國如漢
蕭何有斐翼宣台候進止萬福某謹三肅復命于典史
氏
某惟王人握數路財賦盈虛之柄盖國之命脉繫焉山
君海王時節啓處調胹鼎鼐作宋寶臣則區區善頌云
者庸何贅
某疇昔之日有薦紳大夫峩然纓其冠而前賀者曰朝
廷驛召何少卿為西總矣少卿負一世之望蚤游邊城
知軍戎萬里情而才又非劉晏軰所敢望當今貔貅野
宿日增竈未已也士飽而歌馬騰于槽以相我皇上麾
荆柄之幡而滅此敵者其不在少卿乎某得之師言敢
不以告
某東梱也公西總也壤地之相去固有間矣脉絡所在
則痒痾疾痛舉切吾身遭時多艱事會無極所謂同舟
風波秦越相救猶左右手之日也敬願節下無彼無我
以克成共濟之勲俾某得自附旂常竹帛之間抑何幸
甚
某所自慶幸者然耳獨聞之道路則謂一代偉人當從
容萬玉之班吾君上下其議論四軰其在行矣盖期其
入者曰式遄其歸而覬其留者曰毋以我公歸兮此二
說也而一說也由後之說則某之私
某四年于淮憂時之髮幾雪矣敵負戎馬足悍然有飲
江之心此何如時而使不武如某者以身當之頼天之
靈宗社之福往往不得志于我靡夙靡夜磨礪以湏亦
惟忠于國家者之所教誨
某緝輿人之誦如左而告于門下舍人曰蓬壺其惟襲
慶乎蕪城其無委役乎謹拜手以請
代與曾参政
某伏以天地兌說稲雨欲凉恭惟某官訏謨帝庭妙参
元化巋然舊德格于皇天海宇阜康六氣以序鈞候動
止萬福
某竊惟一德元老端委巖廊恢張時邕天同神比風雲
之會與國匹休隂凝陽和要不出爕理之囿惟聖天子
儀圖黃髮方以二典三謨之盛仰之宗工敢願公相愛
不貲之身如金如錫如圭如璧以畢能事云
某仰惟皇上奮發英武旋乾轉坤隂霾劃開洗光日月
爰立舊弼盡出獨斷于時公相優游綠野復出而與二
三大臣緝熙元功八荒一雲物物蘇醒聲氣之感天地
開除内前宣麻縉紳舉笏相慶
某身在遠外遡魁衮以自快盖上以為朝廷之賀而下
以為吾父母國之賀
某筆凡墨陋安能藻繪文字贊頌對天之休竊謂公相
自韋布時抱吾夫子仁義之澤禮樂之具對延英鋪繹
之臚句初傳太史奏日中五色盖已極天下選矣黑頭
秉政霖雨渗漉而乃卷岱宗之澤御風騎氣與造物者
游聖化一新中外日夜徯大老來歸為國蓍蔡中台焜
燿太平之期可跂矣某庶幾見之
某畎畆愛君以謂皇上飬聪晦明于不作不知藴積渾
融更十寒暑一旦動盪振拂駕風鞭霆有不及掩耳者
皇乎休哉非漢宣帝唐太宗所能跂已方今收召衆隽
拔茅彙征太陽朝升羣慝自伏然小人為國病猶癰疽
之為身患羸豕蹢躅金柅係之小人之勢孤矣而童牛
之牿欲剪于始萌否則安知其不狙伺於吾旁乎狐既
獲矣隼既射矣若遽然不虞則伏戎於莽升其高陵彼
將伺間而乘也伏惟公相堅持之以致天下之泰
某至不肖方公相以天地為爐人人物物盡歸槖籥往
者望赤舄于翹材之館六符昭然不圖分絶百僚而所
以慰藉之者甚寵九鼎一言自雲霄飛下某庸有以藉
手于經略監丞調護此來丕戴陶鎔之賜有懷感激浩
蕩如江
某分邑萬山間井落數家聚耳氣象葦然無以大異於
嶺雲關雪之外初見父老未知何以拊摩凋瘵上恃鎔
冶端有化工大鈞無垠萬象春氣某區區歸倚之心雲
天在上
某仰止鈞庭迥在峻極豈敢冐昧自干不韙之誅惟當
恪共官箴以無負驅策
代與浦城塵宰
某伏以秋雲逗雨桂壑香寒恭惟某官仁洽雉郊琴意
閒暇元穹錫羡台候動止萬福某敢不為里父老賀
某觀頥之象曰山下有雷以山之生物而雷蟄之則根
荄芽甲怒長而拔起君子盖不獨以自飬焉飬其身以
飬人某猶願少加之意
某比讀除目竊承遄飛鳬舄臨吾父母之邦和氣先驅
山亦翔舞漢制郎官上應星宿出宰百里其委寄至不
輕也聞之東西行者宓賤之堂畫簾閴静而耕雨之簔
荷月之鋤皆自得於歌謠之外某既稔政聲矣
某自兒時聞密令為三公故事此固近世無有然延英
曉殿鵷鷺雝雝琅珮瓊裾在帝左右如公軰盖已簡注
凝旒矣孰謂玉瓚黃流之醲郁冰壺朱絃之勁清廼猶
未在鍾吕間耶式遄其歸儀我班著
某往年官越幸甚辱在寅恭代庖秋曹又忝交承之契
一間何闊盖自前之歲贄訊以來今茲幾缺然雪溪之
舟蘭亭之禊未嘗不堕清夢也倚茟飛越
某謬庸無似試邑窮山之間民貧歲饑百短呈露亦惟
疇昔教訓無斁無忘今幸已書滿代者來暮去心已馳
然猶未知下里門之日也田彼南山吾實受㕓焉豈無
他人不如我契家某竊以為請
某寅想翠蓬之聚蘭玉因依燕此佳凉多棋蓁彧未行
有骫顒覬刊垂
代與江西陳漕
某伏以春野雨深俶載東作恭惟某官肆殚忠藎玉節
於皇元穹翼宣台候動止萬福某謹遡江而西興敬於
侍御者
某寅想西山南浦之春雲暖而乍寒雨新而驟霽所以
調胹饔膳者眡時益加謹伏惟將明隆指之暇少垂意
焉以幸僉曯
某竊惟聖天子奮發英武獨運&KR0790;謨乾端坤倪軒豁呈
露其敷玉蕤于丹扆鏘瑶佩于文墀皆端士也薦紳相
目以為搴華崑圃冰碧藻曜如先生者不二三數飛馹
自東奉尺一詔而歸有日矣故不敢道蕭何關中故事
以請于節下
某睇瞻璇極仰斗宿之光寒拜手稽首而起敬者蹙踖
如也盖自昨歲贄詗于筦記者今復見春風矣眡吾箧
衍有琅畫在時一熏爐而讀之如侍函丈
某不武書滿者餘半年至今迓代者三盖其初為墮甑
再為棄帷而今所與交承者又在嶺之南曰曲江三千
里而遥雖其疾驅而至恐入夏秋之交末路煎熬虛老
歲月惟先生幸教
某敢問師門蓬仙之輯恭惟燕喜洪都蘭玉翹秀某門
弟子也非僣
某伏恐巖邑有可偹驅策者某奔走先後
代與姚簿
某伏以麥之秋矣風日清微恭惟某官輿衛在行啓處
嘉靖台候動止萬福某敢不為前驅賀
某竊惟吾身在造化之囿不息則悠久自強則精明此
君子素學也惟䟦履勞貰某猶覬於鼎餁留情
某聞之孫子嚴其言曰高士不為主簿而大夫君以寶
為可士安得獨自高某意此公棲身枳棘間而胸次之
蕭蕭者超然塵埃之外矣伏惟執事以劍律之光寒乃
惠然辱臨之繼自今英材館增九鼎重矣某謹拜手延
竚
某嘗與有識共談天下士歎科目之陋以為重厚典刑
如執事者其落筆為文章猶能掞國之華廼獨屈之南
廊試耶或者天將大其聲名如董體仁故事則黃閣紫
樞無不可者某盖已誦言于甲櫝矣
某思昔夜忩之誨如信宿耳栩栩清夢笑談琅琳曾不
自知其幾何年矣試邑青山之縣瓜熟而不得去意者
天之所以惠佳晤也前軰老成人必有苦語以相鍼砭
某肅襟竢之
某為邑長于斯今殆五日京兆耳不圖謙下灑翰相先
謹條其所以感且愧如書然不能酬執訊者萬分一某
其知罪
某寅想九霞玉輯郁穆惟嘉百爾委條式顒栞曉
代與袁太監
某伏以天地既春草木欣豫恭惟某官使華焜燿對敭
帝休臺制靖深台候動止萬福某敢不端笏為吾道賀
某觀頥之象切謂起居以飬形消息以飬氣操存以飬
德贊育以飬人則所謂金玉體府為國保綏此吾黨至
願惟少加之意
某望紫垣奎璧之間榮光炳然占者曰是謂魁躔將有
以鴻筆麗藻陶鎔帝皇舒翹揚英玉我王度者出未幾
而皇帝御集英殿親擢公為第一在廷薦紳舉笏相賀
曰今之董仲舒也盖幾何年于此矣某惟有虔敬
某恭審茂服帝俞緝釐匠事併載董狐之筆入刊司馬
之書伏惟驩忭某切觀祖宗盛時凡上所親擢者時謂
儲相不十數年間告庭大拜不自意公今日而以繕監
召也然則所喜者端人登朝衆正其彙征乎某豈勝延
跂
某以世禄得官一俗吏耳然逮事先尚書見其訓誨諸
父得聞慈湖絜齋兩先生之學即其書而讀之者有年
矣某官以慈湖之的傳嗣絜齋之遺響其以斯道自任
當世不一二數某安得執御以驗吾心之本靈本明者
某奔走節下于今兩考而餘幸而大父于先生有同朝
之喜季父于執事有同年之盟抑人有言長于伯樂之
廐生于匠石之囿而不見取則信為不材下乘矣惟先
生拊之使薦紳大夫目之曰是嘗登蒙齋之門某倚以
為重
某属吏也不敢上僊輯之問條教所及某願趨承
代與趙大使
某伏以天地既春草木欣豫共惟某官緝釐閫制玉帳
靖嚴有偉麟符兵民夷懌鈞候動止萬福
某惟天惟祖宗克相有宋篤生元勲咨爾嶽靈夙夜受
職其將翼宣帝澤與國同休某敢問所以調鼎護茵者
某恭審顯膺明制誕告多方峻躋秘殿之班增重留都
之勢若稽彛典式對宗儒實維富文忠之綏北庭范文
正之拊西徼有此異數加以大稱自非勲德與侔不在
茲選制除之日乾清坤夷某敬願公相肅禀廟謨益殚
忠藎
某仰惟國家以深仁厚澤渗漉函夏如天覆燾以飬以
容而荒陬僻壤負恃摇毒参旗井鉞肆戮鯨鯢江淮不
波安樂含哺者伊誰之功深惟鄆讙之所以來歸蠻荆
之所以自服盖用儒之效如此所謂德在生民功無宗
社勒之彛鼎書之旂常者不勝載也某思與天下頌之
某每讀漢史見所謂山河帶礪之盟未嘗不喟然嘆曰
嗟乎已薄矣絳灌武夫鳴劍其習氣耳使胸中有古今
何至是張留侯人傑也退然一山澤癯意者圯上老人
之書未可遽謂黃石兵法子房之與韓彭英盧異者如
此伏惟公相沉潜乎義理奮發乎功名詩書所傳了然
在目某僣誦漢事以布其愛助之區區
某一賤有司在坱圠中不啻肖翹之細退自惟念公相
雖禮均宰揆夐絶百寮然大無不包惟所翕受者大臣
之能事也某用是以染墨黷鈞造
某仰止九霞飛珮屏息以之其若奔走趨承之心有如
皦日
代與丁察院
某伏以天地之肅蓐收司聲共惟某官鶚立朝端霜凝
臺簡讜言鯁論炳炳如丹台候動止萬福某遡風烏府
敢條其所以為朝廷賀者
某聞國有蓍蔡山川寶藏隂凝陽和上下蟠際將使蹇
蹇諤諤為紀為綱以夀我宋億萬年無疆之休胹鼎芼
饔願少加之意天下幸甚
某竊惟皇上飬聰晦明一瞬十載淵嘿高拱無聲無臭
殆如春霆久蟄發則轟厲震迅不及掩耳隂雲解駁大
明劃開乾清坤夷纖埃不翳于是曩時城狐社鼠仗馬
轅駒一洗而空之盖歐陽余蔡之在言路也宗社靈長
繄此盛舉
某伏惟剛大之氣充塞天地不吐不茹雷厲風飛汲直
在庭姦膽驚落皂囊數十疏剴切上當帝心意若曰有
李勉而朝廷尊是知天下不可一日無儒者之論正色
山立内陽外隂此吾宋之一泰也顧惟經濟底藴堯薰
舜釀謨明弼諧有政路在
某退自惟念上厲精如漢宣帝欲宇内無一愁歎之聲
偃室宓堂維卓維魯祈雖斗辟縣意必在海涵春育中
某何如人敢辱銅墨若曰安問狐狸庶其免夫栢臺在
望毛立骨寒
某往年望瑶玉之光如五雲絢爛非煙非霧流影浮空
泥蟠天飛惟有屏息區區依憑一日之雅矜以為榮染
翰操觚晉于臺制
某賤有司耳其于九霞飛珮夐隔仙凡惟當祗畏簡書
奔走先後
代與高漕
某伏以霖雨霈如稲畦蘇醒共惟某官使華焜燿風聳
江壖臺網靖深天所開右台候動止萬福某謹端笏為
朝廷賀
某聞之曰通天下一氣耳舒為慶雲粲為景星流為醴
泉瀼為甘露而其在人者則為盛德君子盖天地之至
和也某願節下葆此至和以幸一道
某思蜀士惟無出出則噐能政理卓然如諸葛武侯躬
耕南陽而天下事固已龜卜燭照于草廬中矣方節下
以西州第一人入對延英漏下十刻盖上見謂晚也願
及大有為之時建立磊磊掀天地事業磨浯溪之石椽
筆大書以傳無窮某與拭目焉
某不肖似盖自去年之八月已及戍瓜代者每参差一
至于心今所與代者又在嶺以南迓人之往幾何時計
當壓境矣某雖旦夕去客其詎容簡于禮
某載以崇臺岌嶪其視九霞飛珮天人也惟有屏息教
條所及某猶覬趨承
代與度侍郎
某伏以秋雲之澹桂壑香寒共惟某官禮樂熙朝黼藻
王度忠嘉啓沃有相藎臣台候動止萬福某遡風泰階
之符飛越轇轕
某聞君子用易之泰消息一身隂凝陽和不出吾圃惟
䋲金鏤玉方鳴國家無疆之丕休其鏘九龍簨以聲之
適當今日猶覬金玉體府丹青太平
某惟皇上張漢天聲復周土宇北窮碣石西盡流沙乾
清坤夷一統無外方將挽天河以洗兵甲包虎皮而櫜
之誕開文明緝熙容典中禮和樂以節以序上下蟠際
春融雨濡喙息跂行沭浴膏澤猗歟休茲時則我秩宗
制作之妙已其咨爾伯維帝之休
某嘗謂三蘇公不作西州英靈之氣扶輿磅礴欎積餘
百年蜿蜿蜒蜒萃為瓌粹筆精墨妙掞國之華翳鳳騎
麟儀我萬玉惟藻旒凝邃左臯右䕫簮槖荷嚢去兩地
僅一武每大除拜之册薦紳聳聞鴟閣巋然夙暮延竚
某摧頽甚矣亦惟依倚一日之知恃以自壮仙凡夢斷
如誤入武陵源一望九霞飛珮終堕塵土回首閬風三
萬里矣汗漫之游未知不舉手以謝盧敖否
某領邑叢山之底數家聚耳顧風作浪湧與海同波極
目茫然孰我維檝敢寅緣先契緝其蕪陋之辭端笏以
告下執事
某敢想蓬仙玉輯怡燕佳凉琳琅瓊琚中表夷懌若有
可偹馬牛走者共恪以之
代與方憲
某伏以梧風既秋竒暑滋武恭惟某官皇皇麾節民以
靖嘉丹筆流春高垕申錫台候動止萬福某敢齋宿奏
記瞻遡使垣以冐聞于典史氏
某竊惟天地扶輿之氣鍾稟人英負隂抱陽和粹流浹
顧惟斯人愛助之意猶覬翼宣天縡金玉鼎饔一道幸
甚
某恭惟國史見寬大之書為民而下者十八九未嘗不
歎曰我朝以仁立國期于無刑將使海宇皆春沭浴帝
澤而際天所覆㒺有一夫之向隅者吾君之心其天之
心乎夫是以揭節平反屈六轡而東之堯有臯陶好生
之德洽民熏為太平布在謨典甚盛甚休
某聞蓬萊隔弱水三萬里風引孤帆而去莫近翠雲此
某所以未能簸弄明月之珠頡頏飛霞之珮也然嘗從
薦紳大夫後知其琳琅翰墨搴秀瑶林使鞭鳳笞鸞羽
儀萬玉謂當朝元圃而夕崑崙矣綠綈夜下尚竊遲之
某聞惟兵與刑自相表裏寇賊姦宄盖作士者事也班
孟堅志刑而不志兵亦竊取之矣玉山藩輔一卒叫讙
禽獮而獸薙之無難者皇帝若曰公有甘棠在焉移鎮
燕凝將紛然騎竹馬而迎于境何以弄潢池之兵為恭
惟廟謨天運神化
某以世禄得官一俗吏耳然雪忩燈火之夢未寒也身
堕嶺雲之外衣屨瘴腥朝家憐其艱辛賜以班改自謀
不審分邑萬山間地瘠而民貧未易摩拊二天丕覆敢
不件副墨以修告至之恭
某仰止翠瀛如在璇極属邑令有屏息而已若以職事
奔走洗手敬承
代與趙宰
某伏以寒林新雪春注梅心恭惟某官丕對殊綸儼臨
民社皇明簡右台候動止萬福某謹藻沭精爽荐牘于
執御者
某聞君子之所以與造化俱者其動静為天地其嘘吸
為隂陽其語嘿為風霆其喜怒為寒暑則某敢僣以請
者不但曰兩廂氍毺五鼎芍藥而已惟少留意
某比聞除目盖嘗延父老而語之曰令不肖似得從爾
父兄游者三年矣催科撫字兩維其艱今幸新明府之
來爾民其有瘳乎今敬舉觴賀爾民之得此尹也于是
童牙華顛式歌且舞其騎竹于境上已久某私以告
某時既諭祈民矣歸而滌塵研熏香匜端拜整襟而修
告之書雖筆陋墨凡不足以形容萬分一然竊意珩璜
玉佩爛其至珍於頌美乎何有廼若心之精微溢于毫
楮之表者則已先使人飛越矣
某不武廼八月既望實以滿考書今將軍尚不得夜行
何故也每誦此語歴日如年盥手奉承以需條約之下
盖迄今猶未也某無任惓惓
某竊不自揆輙以名氏冐聞于参政知院黃閣之下某
非不知蟣蝨微賤僣則有誅然交代受迓于宥密之庭
而為之代者廼不能翹詹天樞以黷大鈞之播辜當何
如惟高凝為之容焉某端受其賜
某敢問冰珮霞裾之仙誾侃泰階式燕禔福邑有拜委
三肅惟恭
代與喬樞密
某伏以天地委和玉霙凝瑞共惟某官訏謨基宥開張
時雍道叶乾心永綏宗社鈞候動止萬福
某切惟隂陽密移于八極之表其機緘斡旋實在工宰
道化之妙一身自有天地方將采明堂月令使天下不
出爕理之囿于消息何有某窺見洪造如此
某嘗謂君臣會逄之際盖有天人交感于其間精神一
堂無疆惟休是為天下之泰豈偶然哉相公一德元老
格于皇天典册揚庭正位樞極都俞吁咈與参天下大
政伏想綸言誕告公門省戸縉紳喁喁舉笏相賀吾道
幸甚某嘗歎士局于用至不知兵必有文武之兼廼能
自任以重吾夫子粹然禮樂之宗主而夾谷之會聲光
炳如此固儒者能事也然則疊兩命以踵拜中外知有
為之秋矣金鑾草麻亟正魁軸某尚竊遲之
某恭以文明之世禮樂之用粲然實維一二真儒緝熙
大典猗歟休茲六氣以序三光以齊亦既䋲金而鏤玉
矣永維經濟之略具見于洋洋大對之初盖上不負天
子下不負所學吾宋之陸宣公也某竊有比擬僣不容
誅
某窮居讀書嘗竊有歎以為強敵無百年之運國家有
十世之讐事會方來天怒人怨一朝顛蹶噍類靡遺則
既報我祖宗在天之靈綏我中原遺黎之望矣此皆公
相密勿天造執神之機運動天樞洗此氛翳乃知真宰
彌縫密妙决非蒼生所能測識甚盛甚休
某翦翦謏聞知誦相公之書餘三十年盖大父尚書辱
出相公榜下士方休憑慈恩之舊沐浴華暉獨某坱圠
之中不啻草芥執贄而望赤舄如隔雲霄六符之光照
耀参井某惟有屏息
某仰惟大鈞之播無間洪纖一氣所春芽甲自遂某是
以得不棄于化造之外然以蟣蝨微賤坐通名氏于光
範門時謂之僣交代受迓于紫垣而為之代者不能修
鴟閣之敬時謂之慢僣與慢皆罪也而與其慢也寧僣
某俯伏惟謹
某惟分絶峻極豈當冐昧不韙寅想天樞崇邃惟石巖
巖與國同休式燕禔福
某牛馬走之力不足以奉骫令誓當靖共無負噐使
代與趙宗判
某伏以霽景融春俶載農事恭惟某官殊庭怡逸頥天
之情皇明受釐台候動止萬福某齋宿奏記惟高凝幸
鍳其衷
某切惟天地合氣隂陽委和其神淵澄其德玉潤猶覬
凝情滌慮混和天倪使國有老成廉貪立懦則豈惟善
類之幸
某辱在子姓事尊有彛謂當晨省鼎亨昏定茵寝於此
心猶以為慢顧惟德一爵一齒一兼天下逹尊之三而
某也卑且賤其敢以書䟽之數為禮
某聞士大夫飬恬真館逸想自閒門下之士則必稱述
裴晉公綠野之遊與謝太傅為蒼生而起故事以致其
歸慕之萬分一若某則以為出處無愧進退裕如使天
下聞伯夷之風一洗貪競其有補于世教孰多某切深
歎仰
某試此巖邑不自意兩考而餘鼠技既窮百短呈露強
弩之末如魯縞何安得老先生一言為我鍼砭朝夕以
冀某其書諸紳
某幸甚辱與贊府公同寅亦既假寵矣天啓佳晤乃今
又得以秕糠之政累吾明府公雅好稠重夫豈人只鯉
庭詩禮某實與聞之以口語心庶幾藉此得以一拜靈
夀之杖
某贄詗翠蓬之輯具嚴令判縣禀函中矣某奚凟之敢
苟有以教之惟所以命
代與王倉
某伏以金穉而柔凉宇未肅共惟某官香凝清燕玉節
於皇臺綱靖嚴百爾宣翼台候動止萬福某端拜為斯
民賀
某聞盛德君子者天地合氣隂陽委和其神淵澄其德
玉潤某猶覬凝情滌慮混和天倪使國有宗儒黼黻河
漢豈惟善類之幸
某切惟聖天子膏澤宇内如歲之春廼者下寬恤之詔
所以愛飬元元者至纖悉也根蟊節蠧䟽剔剗除當宁
慨然猶以常平使者為重意若曰俗吏富國既而國富
而民貧民貧而國亦貧矣其能均齊歛散以夀我宋千
億年無疆之命脉者其惟吾儒乎夫是以屈六轡而東
之甚盛甚休
某望紫垣奎璧之間榮光炳然占者曰是謂文明將有
以鴻筆麗藻陶鎔帝皇舒翹揚英金玉王度者出未幾
而皇帝御集英殿親擢多士公時雖在第五而廷紳之
相賀者曰杜牧之乃為第五人何為不廷魁也盖幾年
於此矣某惟有虔敬
某以世禄仕藐然一俗吏耳顧雪屋之燈書味固無恙
而諸父詞林之衣鉢其牙籖之插架者尤足以玉我為
也廼碌碌不武落其家聲斷梗漂流堕在梅花關月之
外僅以自脱法當班改而為縣忝冐來此則氣象葦然
無以大異于嶺南聚落心之憂矣臍噬謂何
某聞之薦紳大夫以為天下無可為之邑正使陽城復
出亦付之六太息而已滌龜伊昉敢于告至之書而道
其所以然者伏惟節下嘉我獻簡公之勤勞王家憫我
忠肅公之殺身不辱而施及其後人則幸矣某猶桑梓
也輙私布之
某埃壒賤微望蓬翠隔弱水三萬里此非塵凡名氏所
敢瀆惟條教之及某也趨承
秋崖集卷二十九
