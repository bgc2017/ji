秋崖集卷十三
宋方岳撰
詩五言古體
雙頭蘭
夷齊首陽餓宇宙難弟兄同心倚雪厓世外一羽輕紫
莖孕雙茁豈有兒女情賢哉二丈夫萬古離騷情
次韻詶季兄
客夢落江外時情付杯中願言烽火低不到甘泉宫吾
道易荆棘此身久萍蓬鶴眠伴官屋猶有林下風吹燈
讀離騷佳處時一逢
再用韻
嗟哉蠧書魚生死文字中向來阿房賦誰奏明光宫長
江一帆雨半世雙鬢蓬酒邊得吾子擘蟹談秋風江南
有茅廬山色相迎逢
與同幕集南樓再用韻
飛盖臨邊城敵在吾目中古今一俯仰衰草迷隋宫書
生故倦遊龐眉感秋蓬安得雙飛鴻跨此萬里風下視
渺塵土毋與俗士逢
又次韻
月寒弄清琴石齒鳴澗水寥寥古音在難入筝笛耳鍾
期渺秋江停手子姑已齊竽雜秦缶乃傾市門倚歸從
柴桑人醉漉春甕蟻
次韻酬章教授
江山渺愁予歲月如羽疾適烹雨前茶已擘霜後橘夜
窗秋氣悲栩栩夢圭蓽荒唐失飯牛迂闊坐捫蝨書生
夫何愚因子請具述端平元二間舊學賚良弼聘賢驛
流庚馭吏魚去乙人言萬化新太平適今日起與鉏耒
辭欲補萬分一寧知事大謬青衫乃吾桎五月謁吏銓
禁營干宥密六月道南徐宵掠無寧室七月絶濤江秦
渺亂師律戍樓角聲哀夕烽酣戰卒兵精晝經天肉食
者遑恤臨風一長嘆歸計吾已必胡為癡兒事屢奏齊
王瑟願言猛士心化作班侯筆
次韻舒尉
故山渺寒江抱此明月睡煙簔失春鋤萬事同一喟可
人期不來乃獨以詩至持觴聘梅花我醉花亦醉
再用韻酬朱制幹憶梅
風挾柳花狂晴酣海棠睡玉人山之阿為爾增歎喟春
妍花欲僊敢不一告至惜哉桃李場獨醒紛衆醉
三用韻酬行甫平山之約
我家江南村煙雨對山睡與山幾何别塵土發深喟歐
陽有佳踐花驄一鞭至亟報江南雲共此故人醉
四用韻
花愁牽勝遊禽哢破佳睡點爾春何如妙在夫子喟宇
宙一瑟閒誰知道之至而彼章句儒心為六經醉
五用韻
能官不如歸能詩不如睡春風遽如許對酒每三喟駕
言平山遊歲月驚屢至豈不賢於人逐逐利名醉
次韻楊先輩古調
陌上有蕩子金鞍飛華韉閨中有思婦玉指調悲絃當
時兩相得誤作容易看那知新婚别負此如花顔妾身
如秋葉君意如春煙恨妾不恨君勸君長加餐于飛者
雙燕人獨胡不然悲哉結交行難語之時賢
南山有於菟雪齒雙銅睛霧深忽軒鬐孤嘯開青冥槲
林歲月老猶以文炳名胡為食牛志無復當時英吾聞
楊儀之筆落風雨驚乃今已老矣囊錦攜一兵平時號
詩將窮處圍愁城何當胾西崑與爾樽南溟高談動星
斗萬物皆欣榮秋風吾亦歸空山多月明
次韻范侍郎寄趙校正
嗚呼小雅廢邊角摇軍聲采芹舊青衿亦須事力征朱
轓挾武將白眼輕儒生區區衆濁間嗟子難為清向來
意何如豈惟以文鳴乃今事大謬老氣猶崢嶸論事抉
石猊摛辭吸川鯨久抱一束書空山卧月明竊憂邊警
至鉦鼓摇神京幸存三寸舌寧守二尺檠有愚欲獻璞
無意望報瓊云何山陰興莫寫塞下情竹牀撼夜柝茅
屋荒秋城回首閶闔門何啻九萬程願言大白低滁山
足春耕堂皇坐醉翁開閤延羣英
題王尉半竹
吾始過西齋破於玉川屋中有山澤癯雪燈共夜讀秋
聲入雨聽手攜墻下竹攜鋤斸荒苔寧甘食無肉今春
初行鞭稍覺風月肅既成為詩喜破奉起新築舊聞君
家猷興寄尚幽獨一日無此君亦自憎面目君其幾代
孫秀色若可掬萬事不挂口翛然對寒玉城中寸金地
官舍迫林麓曾微百肘寬難雜以花木尚遺一半何留
之與雲宿
蟄室
室中度以几其脩去尋一廣長尺而贏崇為咫者七牖
一以為明墐三以為密不供並横肱所貴劣容膝蠖屈
㤀春霆龜穹美朝日玄冥方用事萬木僵欲凓窮陰易
中人戒子謹無出於時則然耳天者儻可必相爾室外
寒磚爐坐捫蝨
鄭僉判取蘇黃門圖史園囿文章鼓吹之語為
韻見貽輒復𢋫載
挂冠與結綬孰者為良圖忍貧殊亦難乃有山水娛一
官落世網耳目皆非吾以此裁量之回也終不愚茅屋
八九閒左右瓜芋區旋篘薄薄酒美如步兵廚醉中天
地寬渺視騶侏儒六合日清曠吾道寧榛蕪何幸畎畆
閒身親見唐虞不學張季鷹秋風但蓴鱸
其二
骯髒自山林伊優自朝市是耶其非歟一笑付圖史紛
華勿與戰深溝閉堅壘歲月曾幾何折北俱披靡問君
胡能然待以不爭耳北山有微行聊足屣吾履未莎者
維菊未棘者維杞擷之復湘之寒綠冰人齒秋聲在樹
閒餉我一睡美誰其驚周公山鳥亦逝矣
其三
澡身乎書圃晞髮於禮園靜中觀我生父乾而母坤寧
不自愛重日夕聲利昏前脩亦人耳而我何沄沄飄流
衆濁間我者能幾存人言千丈清不如一寸渾吾方洗
吾耳爾舌寧可捫人情習華競何啻於乞墦此固吾不能
歸袖風翻翻寘矣勿復道荷鉏過前村
其四
我觀衆草樹等是氣所囿蓬茅一何荒桃李一何秀榮
悴固不齊受命了無繆所以山中人翩然拂歸袖丁寧
語泉石此誤不可又開簾受微颸排闥入孤岫是身如
虛空一室寬宇宙夫何不訾省與世爭決驟天分有固
然吾力豈其究
其五
往年鄭子真口語挂吏文寧知世間事變化紛如雲有
司出納吝但守吾見聞參互漏一錢怒氣欲嚼齦鞭笞
敢誰何竟取衆犬狺大官飽谿壑此特其毫分奮髯一
軒渠要亦何足云人言老先生膏以明自焚歸來北窗
底寸田得鉏耘諸公直汲黯羔㕐當成羣乃肯巾柴車
林壑伴野䴢相從亦何樂賴有中書君
其六
我本耕田夫老矣紆郡章頭童齒欲豁顧視俱茫茫胷
中了無有寧敢高頡頏牧民如牧羊惟恐隳官常秋田
失一飽我食不下吭寧知事大繆以肉齒步光每遭官
長罵剛腸怒生芒歸來幾何時有過墻下桑西風一葉
脫野草忽已黃君行不可挽吾意不可㤀
其七
吾仕竟三黜吾氣竭再鼓百年會有極等作一抔土寧
當友魚鰕勿謂怒豺虎靜中試遐觀一一皆自取但恨
齒髮衰無力供保伍結茅得幽深杉竹自成塢食貧秋
田少酒不供小戶醒眼對佳山日夕迭賓主有談及世
故使我舌屢吐常恐天地閒愧仰而怍俯所以猿鶴居
不嫌蓬藋拄可惜秋風至送君又南浦
其八
他山有高梧摵摵入涼吹物情競趨新不覺失故翠吾
生夫何如坐為有身累青山久蹉跎白髮竟顦顇平生
老瓦盆笑我識丁字為言已衰遲有口不如醉醉中當
自知生世略如寄何為爭市朝以死博一愧一杯為引
滿遂及二三四頽然乎林閒客去吾欲寐
雜興
百年一瞬息萬事皆塵埃所以身後名不如掌中杯山
園足花草雨露相先開獨有厓下松春風不曾來青林
曉霜重百卉顔如灰蒼然五大夫鬱鬱何佳哉佳花費
事治十無二三本惡草時埽除已復相苯䔿試嘗問園
丁否泰乃爾反渠方倚鋤笑謂我見事晩老天亦何心
生化日衮衮
其二
梁武欲為佛秦皇欲為仙萬乘猶不足要與天齊年人
生幾兩屐過眼如風煙此心苦無已憂患長烹煎不見
客斯逐力詆爭秦權寧知咸陽市父子更相憐
去郡三思
我思种明逸與帝自賓友歸眠青山雲未醒紫宸酒誰
何敢譏彈乃有此健守天心本無私以一調衆口徙之
嵩山陽寧勿為法受夫何狐兔羣能振霹靂手此事關
綱常吾身竟何有
其二
我思老任棠規我一本薤薤本猶可鉏而况此䄺稗拔
之血人指咄咄吁可怪吾斯以為常未敢以為戒
其三
我思渤海龔一語鉏獷俗竟令隴畆間刀劍化牛犢樵
民亦人耳乃不受約束時時弄梃刃誰肯繼往躅歸來
乎山中無靦爾面目
感春
春風來無邊草木含華滋道旁有枯荄昨夜方葳蕤陽
和本根在芽甲生光輝造化亦何心榮悴各有時
和放翁社日四首
社日雨
今兹淫春霖曾不避甲子荷鉏做秧田寧欠三寸水社
戊占豐登不以此故已徑起觳觫公鳴簔共于耜
社鼓
鼕鼕枌榆社坎坎桑竹野初非有均度意欲薄豳雅侯
家按新聲視此寧勿赭且從羣兒嬉吾耒已可把
社酒
春風潑醅甕夜雨鳴糟牀相呼薦蠲潔洗盞方敢嘗不
辭酩酊紅所願䆉稏黃家家飯牛肥歲歲浮蛆香
社牲
年登斂牲錢日吉視牢筴烹庖香滿村未覺膰脤窄餕
餘裹青蒻籬落笑言啞咄哉陳孺子乃有天下責
溪行
春風何時來柳色已如此山中不知年或告以于耜鳴
簔起飯牛青青渺煙水獨有頭上霜春風不吾以
其二
煙埋草堂路雨暗梅花村起尋南溪翁隔此一水渾獨
酌固自佳業已攜山尊我醉即翁醉何必親與言
其三
宇宙一傳舍日月雙車輪人於萬古中何翅肘屈伸顔
跖有不同同作松下塵吾年已如此幾見花柳新
其四
萬彙之散殊各具一太極人言造化工生物不可測寧
知有自性無所用爾力試嘗問春風春風誰能識
其五
冬雪不到地春雪方連天山園亦珊瑚暄暖亦已妍舒
舒者丹荑忽作凍蝟拳寒燠固不齊勿與時爭先
次韻洪尉
書生一何愚出與世紛敵眇哉朱兩轓強名二千石於
世竟無補苒苒老已逼歸尋紫陽人獨速釣寒碧
其二
平生坐狷狹無與同襟期寧論馬得喪但問蛙公私其
初或取憎其究還見思不思亦何傷此癖終難移
其三
此郡如敗弓一弛不可張吾曹如庸醫了未分陰陽幸
哉歲小稔意中猶差強與民同一飽䆉稏秋風黃
其四
孰使邦人士不聞夷惠風帶刀與佩犢剸刃嘻笑中守
雖老無能此心與天通豈敢不自省刈人以為功
其五
氣當以志帥心豈為形役未知政奚先亦各職其職相
期邊幅捐安用竿牘飭勉旃正吾鵠其中非爾力
送俞尉
空山十日雨茅屋無炊煙吾饑尚可忍夜讀聲琅然荒
寒數家聚生理尤堪憐頻年歲不入枯草生秋田春深
麥猶穉米斗直萬錢悲哉幾斛愁博此半釡&KR0673;前村老
翁姥語笑何由緣問知好官人發廩不我朘常時有司
吝寧肯圭撮捐官來剖私量不受吏舞權中流一壺濟
空復寬眼前高軒忽予過剪韭相留連九華元老蒼歸
袖何翩翩官無高與卑為政要可傳使我一念存所至
民瘼痊常平吾故人問俗惟初搴為言民戚休毋或諉
老天吾方屏田廬不敢馳書箋併聲絶宣城倘寄晴雲
篇
山中作人名詩
負郭太幽深結茅容易得雖無桃李園石老松柏直山
北雨后蒼山南霽雲白荷鉏課諸兒陸續蔬甲拆
九日新種梅花開
木葉綠未脫菊叢黃始華泛萸幾何日尚覺陶巾斜寒
梅殊不情矜秋吐竒葩霜鬚半含蕾春&KR0034;新茁芽記初
手鋤月垂楊已藏鴉了無盤錯根但有枯槎牙真同棄
之耳生意詎可涯歲行不能半孤秀則汝嘉眷言抱幽
獨乃亦紛競耶妨處在歲寒奚取俗眼夸盍守虬龍姿
毋汙蜂蝶譁雪霜政凌厲春自不我遐
次韻蕭同年古意
春臯有耕夫扣角卧林麓朝饑不能忍肯受世熏沭脫
身從牛衣入耳皆狗曲何如一蓑寒風雨立於獨人言
骨相屯自信亦良篤空山多白雲萬此寧有足幽然閨
中秀不如倚市門彼美林下風不如刺繡文冰懷獨耿
耿寧入俗眼觀歲月不我留老蒼眉宇閒舉世無與娛
逝言從綺園一歌一歎息寘此勿復論
又
猗猗者芳蘭翳翳彼幽麓不煩漢陰人抱甕相灌沐春
風自桃李急管亂繁曲紛紛衆醉閒美此一醒獨造化
本何心亦因材以篤所以古之人身外無不足客有古
琴瑟得之自龍門於今幾何代庚庚裂竒紋攜持過齊
王自意當駭觀何如適獻笑棄置笙竽間時世我不遭
歸其老丘園鍾期今安之誰與俗士論
用簡齋建除體韻
建旗凛大將負弩紛前驅除此兩不能鉏荷則有餘滿
畦老菘韭貧猶未飢虛平生錯料事不到齊王竽定無
相攜人歲晚誰與娛執杯手欲龜風雪侵貂褕破顔劃
孤嘯鬱屈終不舒危坐發深省寧若巾柴車成敗未可
知蕪我瓜芋區收身黃觳觫心迹何裕如開口不言錢
未害書生迂閉戶聊課詩政與俗士疎
田制
井田變阡陌萬世以罪秦商君信苛刻不過民自民漢
名反秦火當與三代鄰今年田欲方明年田欲均寧知
古井田不為賦税湮百畆官所予無甚富與貧所為經
界者要使風俗淳豈為横江網竭不遺一鱗乃知三代
時官與民為春秦民自生生官不與笑顰孰云漢田制
顧不如秦仁秦姑寘勿問漢已掎摭狺誰其起鄒叟重
與畢戰陳
夜聞雨用誠齋新涼韻
歲事不可常吾生復餘幾立秋五十日殊未涼風至山
田欲生煙旱氣亦可已摵摵聲入桐中夜攬衣起未議
填飢腸且與洗渴髓霡霂倘優渥安用雷電駛相傳水
晶宫法施政如此焦枯寬一分熱惱清十倍稽首不昧
香我意則佛意問雨從何來君其無罪歲
汪運幹容安齋
筆峰插天碧其下可以廬誰與半間雲共此一束書君
看柴桑人自愛松菊居北窗天地寬不受世卷舒脫巾
漉老瓦高枕眠華胥日月雙車轂乾坤一蘧蒢是身亦
安用吾膝猶自如煙波健跨犢蘚石寒緍漁農人告春
暮山月隨歸鉏尚堪抱文度談詩到黃初謹毋屈聲利
望塵拜軒車
避暑冷泉
火雲散鱗甲萬瓦如炊燖東華車馬塵襬襶不自禁誰
能半日閒脫身此窺臨百錢買漁篷横截南北岑追隨
二三子未害山水淫邂逅十八公俱作笙鶴吟頗聞彼
上人振鬛萬馬瘖試詩没字碑往聽無絃琴空堂無枯
秀契我回向心清涼一味禪揮玉開煩襟笑指亭下泉
杉竹涵幽深蘚橋於三閘龍怒飛出林奔雷吼春壑晴
雪生午陰人閒正炎熱去作三日霖
答費宰
野人拙生事缾粟蓋無幾唯有松下風領略時一至邇
來風亦無抱甕豈得已賴有大夫公入山喚龍起鐵笛
横秋潭山骨冰詩髓歸來白雲篇出語更清駛自非境
中人其孰能與此吾等纔噲伍君才與丕倍一聞老農
言遽得言外意徑煩寫呈佛十年亦中歲
答費司法
長房一青竹閱世不知幾下視區中人歲月老分至頗
聞第二泉風煙未渠已謫墮脩茶經政坐一念起誰令
哀鴻號手足痛入髓秋江渴到底安得半帆駛大士慈
愍故慮豈不及此軍持乞餘滴厥德安敢倍願言出岫
心慰我在原意歸尋舊時杖小住五百歲
再答
斐然偶成章和者蓋凡幾風騷李杜壇可望不可至而
况濂洛徒每嘆吾已巳豈無願學心衰懦鼓不起何方
有神醫與我三換髓道在一唯間不在落筆駛君談何
容易僕也敢當此平生一青燈事半功則倍遺書亦具
存言固不盡意勉矣山林人優哉聊卒歲
中秋雨
明月如佳人會晤良亦難疇昔相與娛誤作容易看何
如費傾結欲語不可殫雲間金背蟇愛惜白玉盤寧受
妬婦欺不借俗世觀坐令四中秋雨滴梧桐寒人情重
今夕吳缾蘚花乾亦知月不老終當出林端豈無三百
錢醉此素所歡舉杯吞寒光流入詩脾肝令我書傳香
一洗儒生酸
次韻招汪汝淵
俗子費應酬對面隔千里可人天一方情親不盈咫毛
錐吾故人商略每及此道逢孔方兄偃蹇不受使豈知
世俗眼睥睨輒嗤訾語言雜土氣屢欲洗吾耳客從何
方來力疾為倒屣出迎未暇揖肝肺已相委平生寡交
游正坐此曹鄙鄰牆有麴生之子差可喜試呼與之談
時或發名理往持邯鄲枕分此一睡美
雨望
前溪雨埋村咫尺不我過雷霆但濛鴻林莽亦掀簸竟
微一飄灑起此北窗卧對面自秦越孰為天宇大得非
老龍公憫念茅屋破田父適在傍出語驚四坐指予兩
青虹可見不可唾是能隔截之帝澤誰與播坐令水南
人一蹉成百蹉上天本均平夫豈不渠奈虹亦何能神
書生例窮餓
次韻程務實見寄
客來問奚自曰予自虞庠有友猿鶴姿與子鴻鴈行石
崖鬱崔嵬玉灑高頡頏昔為斗與牛今為參與商銜袖
尺素書寄此明月光吾詩眇何似雞羣之昂昂唱予和
者誰一呌孤鳳凰孰云噲等伍乃與國士雙大書適豪
縱深刻何煒煌尚餘煙雨痕急埽莓苔牆所嗟眼中人
未試肘後方平生湖海氣收拾歸短章故雖百車渠僅
同一毫芒極知不入時面有半寸霜再三約梅花雪谷
深韜藏少須具筆硯鼓枻凌寒江君紉杜若佩我製芙
蓉裳
次韻程少章投贈
十稔眠半村一醉子萬象向來此方寸甚矣似元亮釣
石自寒煙誰知太公望北山忽移文猿鶴費尋訪老夫
竟何有豪奪牛背上時時夢中歸樵笛故悲壯始予斥
祈下天地方絪縕綱常幾何在梟嘯千乾文林希亦入
耳擲筆争書勲羣憸併附和四面皆楚軍當時此事集
不可塞外聞風雷忽飛厲聖矣堯舜君方今紫宸朝落
落盡圭璧予雖草茅士亦有二三策不愁衫故青所恨
頭盡白古人如可作雅欲分半席誰當為斧斤恐不中
柱石一官乞閒外此計吾已必平生剛直胸不肯偶土
木諫書上文石親見天穆穆諸賢忍不言諾諾恐非福
急回狂瀾倒何啻焦釡沃如聞左璫横爾音乃金玉因
聲訊諸賢往事炳如燭蹇驢㶚橋雪可人天一方理亂
了不聞衫袖走郎當老石卧白雲采蕨山之陽謹毋事
筆硯霜月琱肝腸買船予亦東一棹摇寒光當洗老瓦
盆遲君醉溪堂
别蒙姪
嗚呼吾與汝生世何不辰每思十年事雪涕時沾巾方
予第奉常堂有未老親當時爾父母綠鬢猶青春乃各
不待年拱木號蒼旻禍予不自殞降喪無太頻骨肉纔
百指踵作松下塵乃今所存者欲言鼻酸辛我父惟我
耳爾父惟爾身綿延僅不絶一絲引千鈞所以叔姪間
不啻父子真豈不念爾孤聚族守一貧曰惟門戶故戀
戀官倉陳雅欲攜爾俱守舍無可人向來惡少子覆轍
那可遵譍門故自佳爾學憂荆榛索居寡師友則與不
學均老夫本無似嗜書如嗜醇少時共燈火往往夜嚮
晨但患業不精寧往父母嗔爾今既婚冠不與兒童鄰
一念及泉壤於何敢因循此身所係重安事予諄諄俚
諺亦有之一日計在寅豈伊拾青紫聲利雙朱輪胸中
無古今幾何不凡民嗟予父祖曾百屈不一伸寸累望
吾輩詩禮俱彬彬奈何泉始流遽以捧土湮契闊未可
期為吐肝輪囷幅短氣則長此紙共書紳
上鶴山作圖書所扁
我本耕田夫識字略可數誰令半窗燈奪此一犁雨明
經為青紫無乃以書賈晚知事大謬於學竟何補歸來
抱遺經頗欲窺門戶忍饑堪丹鉛環坐書作堵時或躋
唐虞身親到鄒魯吾方忘吾貧三徑蓬藋拄獨慙鶴山
翁健筆照衡宇赤手盤蛟蛇今已泉下土連雲甲第多
未必快此覩乃知癡書人差勝守錢虜
白鹿洞
兹山信雄深鐘梵上雲雨微吾紫陽翁幾何不豪取有
來青牛車肯作白鹿主詩書夜被之一變至鄒魯唐虞
際淳熙此道日方午澗聲撼皇墳山翠濕章甫紛其四
方人會此共談塵岳也互鄉童屨二不及戶却後七十
年空堂凛遺矩四書在乾坤六老自今古昭回雲漢光
不隔天尺五厥惟貂續難謹勿小吾土
祭詩
我生胡不辰八齡失吾祖今垂四十年眉目略可覩當
時深根培所望大門戶岳也沗一科遺餘曾不補而乃
輕濤江飛檄淮南府父兄肯相隨薄飯共貧苦寧知事
大謬俱作一抔土去年汶素蹕永痛松柏古禄釡亦已
矣尚安事圭組今年誤一出竟犯時輩怒去國不及炊
觸熱到環堵無何七月望新露灑秋宇近郊有蘭若梵
唄薄雲雨彼氓一念存提攜頗旁午因果夫何如亦各
言恃怙伊予祖父兄超然定何許然皆其忌月悲豈不
氓愈齋盂饌伊蒲從衆共傴僂盖以妄塞悲有淚泚清
酤
秋崖集卷十三
