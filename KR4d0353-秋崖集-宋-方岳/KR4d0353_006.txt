秋崖集卷六
宋方岳撰
詩七言律體
次韻秋崖落成
高亭着處出竒峰不枉平生此興濃力士鐺隨狂李白
華陽巾墊郭林宗菊花籬落秋寥廓山市人家翠疊重
病起不論雙足繭層巔更欲試詩笻
次韻田園居
帶郭林塘儘可居秫田雖少不如歸荒烟五畝竹中半
明月一間山四圍草卧夕陽牛犢健菊留秋色蟹螯
肥園翁溪友過從慣怕有人來莫掩扉
次韻閒中
玲瓏壓轡繫絨鞍付與詩人洗眼看老子只憑雙脚健
梅花相對一溪寒吾用焉往不三黜此樂未央并四難
併與竹間孤鶴語倦飛底用插脩翰
牛庵睡起
自束生芻起飯牛隔林扣角更深幽半分不得詩書力
一飯常存畎畝憂老去有腸堪貯酒生来無骨可封侯
開荒厓下田無幾種秫寧須與婦謀
牛庵後古松五株
山中老子一間屋屋後秦人五大夫丘壑得專閒日月
衣冠甚偉古眉鬚計今當是百年物着我添成六老圖
已有茯苓巢可俯待烹石鼎療詩癯
竹下
松隂竹影當行窩日日扶笻一再過與世無求干牘少
對人可語笑談多一䕫一契付公等某水某丘如我何
歲晩只愁年穀盡杞其母棘菊母莎
山行
野鶴相將拄杖前倚松穿竹各欣然山行一匝又一日
雲作四鄰今四年名教之中元有地吾心以外别無天
平生老僕猶疑我不是凡夫不是僊
山中
久無筋力踞虬龍西崦東塘漫倚笻白練帶隨紅練帶
木夫容並水夫容寧消幾兩生前屐忽憶當年飯後鐘
孤負草堂今夜月徑眠誰與吐竒胷
其二
觧纓聊復濯滄浪晞髮松陰蘚石床有味是貧琳館俸
無功於懶玉函方自參老子鼻端白未羨諸公腰下黃
蔗境漸佳惟習靜筆床茶竈併荒唐
其三
已付身心畢竟空念頭了不到窮通既愚寧免日三省
是聖未妨時一中物外禽魚相爾汝生前烏兔幾西東
誰云雙手都無用自種山田歲便豐
探梅
穿林傍水幾平章合有春風到草堂自入冬来多是暖
無尋花處忽聞香枝南枝北一痕月山後山前兩屐霜
直看過年開未了醉吟且放老夫狂
梅邊約客
昨日今日雪欲落一梢兩梢梅正開攜壺野亭醉復醉
折簡故人來不來山翁意重百金值俗士面有三寸埃
臨風歎息重歎息玉飛片片相徘徊
與客觀雪
鶴帳竒寒被欲冰開門千嶂雪崢嶸頻年無此豐年玉
一夜移將不夜城富貴園林行樹密糢糊水墨畫圖横
與詩小住為佳耳莫管梅花太瘦生
再和
未怕風威酒亦冰憑虛吞以氣崢嶸何人出此六竒計
我輩賢於五字城松壓釣蓑銀獨速麥分棋局玉縱横
自然石鼎煎魚眼解致鄒枚漢兩生
三和
肺渴初供醒酒冰又思攜客上崢嶸十分宇宙無塵事
一色瓊瑤是化城病起未堪論斗醉詩狂且莫到參横
剡溪可是忙回棹凍合琉璃作麽生
次韻梅花
歲晩何人肯卜鄰梅於我輩最情親兩山盡是經行處
一雪不知多少春先後花随人意思横斜枝寫月精神
寒香嚼得成詩句落紙雲烟行草真
其二
雲藏山塢塢藏梅春意適從何許來天與此翁娛寂寞
日攜扶老上崔嵬草堂須小難為客霜月正高誰與杯
分上下番開自好登臨且莫遣詩催
次韻鄭總幹
底須咄咄漫書空未覺人間欠此翁黃犢自隨諳寂寞
青山亦諱話窮通人方怒及水中蟹我亦冥如天外鴻
醉眼不知人幾品久將樵牧等三公
其二
我亦思兮天一涯樊川詩老此曾家九夫容隔秋風浦
一獨速眠春雨蛙竹屋有燈誰與共秫田可釀不須賖
何年又賦高軒過豆粥猶能辦咄嗟
其三
過從一笑酒瓶空不是樵翁即釣翁偶種竹成俱崛強
旋移花活尚神通前身已化歸遼鶴醉帖猶傳戱海鴻
新貴少年吾自老世間白髮幾曾公
其四
蟻丘得喪事無涯冷眼難瞞老作家公等功名千里馬
山居鼔吹兩池蛙牛羊野逕通村近虎豹天關去國賖
本是秋風釣竿手故吾猶在復何嗟
宿多景樓奉簡吳總侍
客懷孤倚夕陽樓烟老平蕪岸岸秋往事六朝南北史
晴江一片古今愁嘅其嘆矣山吞吐何以醻之酒拍浮
此意政須諸老共容分蘆雨寄漁舟
書戴式之詩卷
石屏遊諸老間蚤得詩名又蚤諸老凋謝獨石
屏巋然魯靈光耳予生後三十二年纔此一識
秋風别去因書數語集中
七十行年戴石屏同時諸老各凋零扁舟歸去自漁舍
冷骨秋来更鶴形天地無情頭盡白江山有分眼終青
剡溪定有人乘興月下柴門不用扃
石孫受命
聖澤如春雨露寬棄遺猶不絶衣冠萬釘寶帶翁無分
一幅花綾孫有官得免白丁何啻足親曾黃甲不堪看
九經幸自瀾翻熟但守青燈雪屋寒
答趙玉汝
人間無處不風波潮打西興雨一蓑難與命爭俱老矣
徑尋詩去奈吾何園成次第自花草山是知聞空薜蘿
賴有月明千里共烟寒數筆落行&KR0810;
夢陳和仲如平生交有三言覺而記其一曰錯
後亂夢中了了以為事錯之後此心撩亂不如
早謀其始也
睡殘寒月海東頭不起斯人孰與遊天下事寧堪幾錯
夢中語亦借前籌江湖浩浩二三子風雨寥寥十五秋
莫向斷雲多感慨孔顔無命不伊周
夢余義夫以劒請銘
黑水梁州百二關青天蜀道古云難貔貅夜柝身何在
麋鹿秋風骨未寒寵辱可驚漚起滅荒涼只有月悲酸
蒯緱忽墮空山夢不道幽人意轉闌
次韻費司法
有客誰為數擊鮮西風孤我雁聲前酒無多酌何如醒
詩不能竒莫浪傳秋色淡於人寂寂桂花香得月娟娟
五經不到山翁腹且聽便便引老邊
其二
山居未省佩弦韋緊閉柴扉不問誰自釣鱖魚西塞雨
久盟猿鶴北山移古今不遇豈惟我宇宙無窮付與詩
直道背時寧敢爾白雲深處要耘芝
其三
空谷跫然餘故人且談風月未論文長房僊去幾何日
陸羽泉邊多少雲誰向唐詩參句律只將周易對爐熏
縦無今古飛談屑稼穡平生亦飽聞
次韻滕和叔投贈
猶及溪齋識老成萬琅玕外一溪清諸郎與我雪燈共
兩眼觀書霜月明二十一年如夢過五三六籍尚誰賡
鹿車忽到蒼厓底老木驚秋亦向榮
其二
白髮相過各暮年顔間老氣自軒軒滄浪供硯心猶在
博雅藏書手自翻舉世共知名父子此身莫負晦翁門
重陽風雨何堪别只和名章當贈言
觀諸弟子射石孫七齡亦能二十步四十的
飽聞吾季藝穿楊試手春風百步彊赤白羽飛低日月
東西朋立凛冰霜共觀棲鵠如環堵亦笑童烏敢擅場
莫計草間狐兔盡關河久已失耕桑
次韻汪宰見寄
行行驄馬劾麄豪叱叱黃牛倦作勞窮則有餘名迹在
言之無作語聲高誰求封禪家徒壁自謂羲皇人似陶
見說醉鄉天地闊此生聊向此中逃
其二
半世青燈眼欲昏誰知曾亦望中原雨荒塞草秋如洗
雪擁春蓑夜自温寵辱易生分别想是非政可鶻崙吞
不論茅屋鋤犂外但守平生六二坤
石孫試童子郡廣文贈之詩代賡為謝
不緣青紫不眀經科目多慙舊兩生三豕魯魚曾未學
一蝸蠻觸已爭名棟梁材欲丘山重滄海珠遺星斗明
未必童烏能辨此乃翁先已荷陶成
其二
命窮久已付之天草木閒兮月一川無地可容攜鍤處
有孫猶在佩觿年老夫耄矣耕方熟小子識之攻益堅
萬歲石田今爾耳當家衣鉢底須傳
次韻胡兄
釣蓑烟雨斷磯頭戀闕丹心付子牟腹有一丁長作祟
背無三甲不封侯慣貧已識山林趣投老空從造物遊
自笑骨寒癯似鶴忍飢猶未怯茶甌
其二
猿驚鶴怨老江蘺留得離騷到景差愚智共知窮有分
浮休俱與醉無涯人間狡兔自三窟身外鷦鷯只一枝
非意相干吾豈敢年來端為冷虀吹
輸棋
半崦山雲舊草堂鳥啼花落幾平章酒無賢聖同歸醉
風有雌雄各自涼賴與鷗&KR0576;同保社不隨蟻垤夢侯王
未償詩債逢棋敵誰信閒人最得忙
次韻劉簿禱雨西峰
句律清圓蚌剖胎斷無塵土到靈臺開張九虎排雲入
約束五龍驅雨來造物無私心感動太平有象筆追回
焚香小待生呈物未放青天萬里開
其二
愛民端與共胞胎消得黃金為築臺一道香烟隨牒去
五更風雨入詩來雪燈字暗心猶在霜葉衫枯首獨回
氣格老蒼能過我柴門不厭為君開
感懷
獨擅松風一壑哀竹門雖設為誰開宦情已矣隨流去
老色蒼然上面來已慣山居無歷日不知人世有公台
天生此手終何用只解持杯亦快哉
其二
三十年前氣挂天老來身世竟茫然窮愁正坐識丁字
生事不聊稱子錢得見古人千載上已忘今我一漚邊
劉伶墳上寧須酒併與聲名不用傳
其三
異人曾授相牛經竒字初傳瘞鶴銘敲月不知僧某甲
鋤烟賴有老畦丁山靈呵護閒居賦象緯森羅處士星
俯仰中間無愧怍芋區瓜隴亦朝廷
其四
去國何年老一丘於今已换幾公侯不知我者謂為拙
是有命焉那用求舴艋舟應容釣蟹麒麟閣不畫騎牛
百年長短身餘幾付與西風汗漫遊
其五
野壙風高一欠伸平生俯仰已成陳老天無意獨窮我
直道有時能誤人悔不可追身是膽怒何堪觸腹生鱗
忍飢罷乞祠官禄只麽扶犂亦幸民
其六
非干寵辱不能驚一付之天莫我攖舉世忙時贏得懶
是人愛處放教輕生為柱國身何在死象祁連冡亦平
千古在前兒戱耳且容高枕聽秋聲
其七
從古幽閒在澗阿不將齒髮犯風波共知韓愈亦人耳
子謂伯寮如命何野處生成盤谷序襟期寫在醉時歌
尚嫌山淺人知處更與移床入薜蘿
其八
拄入風烟更一層瘦藤對倚玉崚嶒左花右竹自昭穆
春鶴秋猿相友朋五畝園為終老計半間雲住在家僧
蹲鴟生嬭菰如臂莫道山翁百不能
其九
四壁空空長物無松風之外復何須竹夫人爽夜當直
木上座臞新給扶老去雲山空跌宕秋来風月不支吾
何人能敗吟詩興自在成章不欠租
其十
曩昔行藏已熟籌最為上策是無求看人面孔有何好
如此頭顱只麽休草草園廬山北住匆匆歲月水東流
莫因一片梧桐葉瘦損能詩沈隠侯
山居
春溪甘滑漱山瓢歸卧藤陰蘚逕遙雲氣釀成巫峽雨
松聲寒似浙江潮書生與世例迂闊山意向人殊寂寥
却喜庾郎貧到骨韭畦時一摘烟苗
次韻行甫小集平山
不奈花時兩手閒共攜詩硯對孱顔江南江北音書外
春去春來楊柳間騎鶴重尋烟雨句征鴻欲沒夕陽山
百年風物一杯酒歎息人間兩觸蠻
再用韻
春風多可幾曾閒又為平山入醉顔流恨不窮江萬里
與翁長在月三間半清半濁聖賢酒似有似無烟雨山
試問黃鸝相識否綠陰深樹自綿蠻
三用韻
一片花飛不等閒對花空手亦何顔醉鄉别在乾坤外
詩社寧容季孟間妙句屢移青玉案佳遊仍隔小金山
只應江上烟霏笑蠻府參軍語自蠻
四用韻
欲將春睡了春閒誰遣楊花點暮顔世事不如眠白墮
人情何啻抵黃間茫無措手句中句悔已噬臍山外山
蚤晩定編長慶集併教傳寫落烏蠻
五用韻
客愁聊以酒防閑非復春風桃李顔北里未忘諸老在
中興已是百年間非無烟雨無竒語自有乾坤有此山
楊柳豈知興廢事夕陽依舊舞腰蠻
次韻潘令君訪予半村
鋤烟荷雨自村村不慣高車入里門石老只堪麋鹿伴
山寒未放蝶蜂喧欲分桃李春何限共話桑麻道轉尊
但得諸公如卓魯晩菘早韭且窺園
再用韻
終須西塞老漁村抵用南昌隠市門時序略如飛鳥過
世終何啻聚蚊喧竹其安否六太息梅自癯然三可尊
貧味却愁兒輩覺未妨壁立病文園
三用韻酬諸丈
家在江南黃葉村歸來重葺柳邊門溪雲排闥硯猶濕
山溜通池水自喧但得梅花容着語無煩桃葉為開尊
逢迎車馬荷衣老面目何堪向綺園
四用韻才老
江山帶郭數家村窮僻誰敲月下門謝絶往來緣事盡
爭論勝負為棋喧愛閒寧有萬金産投老當誇兩足尊
不惜梅花三寸雪併令回施給孤園
勸耕
郡如斗大亦何堪耕雨鋤烟亦飽諳共話桑麻真有味
久抛蓑笠得無慙野田春水自深淺晴日鳥聲時兩三
安得一牛横短笛南山之北北山南
其二
歸歟我亦耦耕人麥隴桑畦意自親纔出郭收連日雨
已拚花負一年春農安用勸村村急文不須工字字真
自是非材頭白盡不緣方寸在吾民
熙春臺用王簿韻
共攜社甕上春臺踏破緣雲一徑苔歲月略如飛鳥過
賓朋不為看花來霜前老翠依然在眼底凡紅不用開
未害慳風相料理放遲歸與月徘徊
又用胡尉韻
便覺尋春負一籌老懷無復少時遊茶桑天似鵝黃酒
楊柳花飛狐白裘試問獨醒觀衆醉何如一笑失千憂
不知多少人間事付與溪聲自在流
别陳尉
市橋晴柳拂朱旗天際九華勞夢思&KR1484;䳵灘深猶昨日
鸕鷀杓醉復何時微官梅隠亦風度寒食梨花更别離
蚤晚暮雲春樹底烹魚倘有入京詩
寄别參政
一見臞仙眼為清寒温未了與談經有書欲問文中子
無策重窺傳說星馬瘦不妨吟下澤鶴歸寧復唳華亭
獨於知已難忘在投老殘編儻乞靈
次韻王尉賀雨
老天自不負吾君誰向靈均三沐熏鶴立待收連夜雨
龍歸看帶入山雲摩挲一飽豈易得愁嘆多年不忍聞
亦欲買牛横短笛華山一半倘容分
觀稼西庵用文懿壁間韻
太平只是豐年做山雨不休公出遊捲野晴雲堆作堵
翻匙香雪滑如流人行黃犢夕陽外詩在丹楓古渡頭
老我無田歸自種可憐鶴怨賈胡留
禱晴
曾幾何時屢乞晴爐烟未斷己收聲天於老子亦多可
國有豐年方太平風土不堪人佩犢月眀無復夜啼鼪
及今便可歸田去牛背斜陽一笛横
聞罷
面骨巖稜不入流放歸何止四宜休束書自可供兒讀
斗酒聊須與婦謀舊藁如山應有誤老夫於世本無求
一犂春雨平生事莫與諸公作話頭
報具闕
百不如人且罷休又攜書冊上孤舟歸歟雅有一黃犢
愧甚向來雙白鷗但得濁醪供燕社不妨明月老菟裘
研冰自補山人處莫為區區費廟籌
得歸
日日言歸始得歸歸歟好在舊牛衣青山未害欠詩屋
白鳥倘能看釣磯欲問古人今在否不知吾道是耶非
里中父老如相過應嘆艱難帶解圍
山行漫興
野性惟便水竹居老來自覺轉迂疎圖書四壁飯不足
烟雨一犂春有餘紙上古人俱已矣山中今我定何如
春風獨立鳥聲碎不是言詩亦起予
次韻雨阻遊人
村塢花飛片片紅横遭澁雨又慳風無何春事三分過
不肯遊人一笑同窮勝園林惟我輩儻來軒冕付諸公
烟雲一屐亦堪醉莫問聖賢時一中
秋崖集卷六
