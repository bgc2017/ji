秋崖集卷三十七
宋方岳撰
銘贊箴
鼎硯銘
劉仲子有鼎硯秃耳缺足而質甚良予為之銘
滅其耳兀其趾以貌取人失子羽誰其櫝之子劉子能
出神竒金玉汝
唯塾銘
一貫之傳曾氏子家學也余取以名番陽曾虞之塾曰
唯則為之銘
方人者賜起予者商於道則遠向若望洋昔者曾子惟
聖所許微果微藝厥妙維魯吾道之一匪言可傳受授
一唯口耳俱捐中心為忠如心為恕咨爾門人于予為
贅勉哉聞孫歸其揭之勿迂以高勿狹以卑毋曰忘言
又焉容力三省吾身其自茲入
敬思庵銘
從弟質庵于其親之墓而問名于予為名曰敬思記曰
君子生則敬養死則敬享思終身弗辱也銘之以為故
犬馬有養豺獺有祭彼人是哉不敬胡異厥維敬矣奈
何勿思忝爾所生何辱如之我卜斯藏是畚是鍤我考
斯堂于享于茇景彼高山有&KR1273;楸梧曰予蒸嘗曾是孝
乎孝思伊何勿親之辱言禔其身維親之欲我庾則經
我經則籯孰為親榮厥聞惟馨允敬允思相爾終慕岳
作銘詩敢告司墓
野航銘
雪乎子猷剡溪也月乎子瞻赤壁也有入其中者則告
之曰虛舟耳請無自為敵國也
致存堂銘
海門令方君元舉既葬之明年其子處義謁予曰吾與
子系神農氏同姓吾祖父自歙徙同里子教辟雍吾為
士同道吾籍是為親請不為僣吾父之墓草宿矣惟是
兄弟前日之苫塊廬故在因葺以為風雨雪霜展省處
惟子教之以惠幸其不肖孤乃為誦致愛則存一章扁
以致存而銘之曰
允矣孝思與天無極何存何亡蠢蠢薄夫致死死之則
靡天常孰概于懷如將見之于羹于墻維樂正子永言
憂傷頃步弗忘伊晉之裒沒齒蓼莪有涕其滂閴彼幽
泉如臨其上質之在旁毋曰邈矣目其存之則顒則卬
毋曰寂矣耳其存之誨爾琅琅嘻海門君仕則不昌式
是義方我庾我京我經我籯曾靡不綱咨爾令子而弟
而昆思輯用光我則好脩跋翁誨之如鏘珮璜其斯其
存誰謂騎箕白雲之鄉我作非彛懼翁聞之如負刺芒
其斯其存誰謂埋玉奥嶺之岡蔚蔚奥嶺侯松侯檟翁
在在堂燕爾曾孫眡此銘詩以烝以嘗
潘令君刷絲硯銘
繭絲而硯毋或繭絲萬民綈民以仁硯之春
三石銘
客有饟予三石其汎汎若沙禽者命之曰忘機之鷗其
引吭長鶩而半身不随者命之曰不鳴之雁其鱗介穹
然似伏龜而無首無尾者命之曰藏六之龜各為之銘
久而狎之吾亦不下廹而玩之吾亦不舞與輕波盍眠
雨于嗟鷗兮
不飛而鳴其孰驚不鳴而飛亦或亨不飛不鳴誰爾争
于嗟雁兮
毋曳其尾寕滅其趾不靈於人靈于已其如予何豫且
子于嗟龜兮
吟瀑圖贊
客有畫予巖谷中抱膝而觀瀑布者予目為吟瀑圖而
贊之
有山叢焉其蓄泄雲雨者谷也有水垂焉其凌厲冰雪
者瀑也有人兀焉其膏肓泉石者僕也
季觀真贊
不崖以巇不波以隨盖嘗曰古今一笑耳天地一醉耳
此自若人胸中之竒耳彼毛錐何從而知之
牛衣贊
月寒寗戚之歌雨濕王章之泣藉盤礴乎愛景之春忍
觳觫於繁霜之夕予取而棲耕舍之壁間亦聊以愧夫
無補于世而襲重綿之麗密者也
晉謝文靖公真贊為建安謝說作
絲竹雲林妓女冥壑此亦一安石鬼蜮老姦風鶴勍敵
此亦一安石盖太虛之雲無心空谷之響無迹要未易
窺敵手之棋而訾折齒之屐也
自贊
謂為士寧有識謂為農又無力面如巖崖耳如壁此其
所以為山中之黔而非人間之晢也與
又
三事之所不事四民之所不民謂為阨窮耶則廊廟未
必同一丘之逸謂為寒餓耶則簞瓢亦何異五鼎之珍
嗚呼噫嘻予非淮隂侯之所羞與噲等伍而柴桑醉夫
自謂羲皇上人者耶
復齋六箴
不遠復
適燕南轅爾迷爾岐尚其未遠跂予改之
休復
休者止也能復則止拳拳服膺顔氏之子
頻復
而既得之則又失之曾幾如是而不踣為
獨復
萬物皆流止者金石衆狂一迷惟君子特
敦復
為復有道患不自覺君子以厚小人以薄
迷復
爾有廣居曷其勿歸惟聖作狂差之忽微
蒙姪名訓
星姪將除喪與名曰蒙而字以飬正乃就其身之
所當體察者釋蒙以訓非釋經也
蒙亨匪我求童蒙童蒙求我初筮告再三凟凟
則不告利貞
童蒙者何赤子之心凟則汩矣惟幾惟深
彖曰蒙山下有險險而止蒙蒙亨以亨行時中
也匪我求童蒙童蒙求我志應也初筮告以剛
中也再三瀆瀆則不告瀆蒙也
塗人皆禹毋曰爾蒙允哉養正作聖之功
象曰山下出泉蒙君子以果行育德
夙喪父母惟險之極何以出險果行育德
初六發蒙利用刑人用脱桎梏以往吝象曰利
用刑人以正法也
習俗桎之利慾梏之法以正之庶或脱之
九二包蒙吉納婦吉子克家象曰子克家剛柔
接也
彼愚且闇亦有一得能受能容維家之克
六三勿用取女見金夫不有躬無攸利象曰勿
用取女行不順也
相彼烈女㓗玉清冰毋失爾身小人之朋
六四困蒙吝象曰困蒙之吝獨遠實也
孰發爾蒙維賢君子爾則遠之困斯吝矣
六五童蒙吉象曰童蒙之吉順以巽也
順則毋我巽則毋必維順維巽童蒙之吉
上九擊蒙不利為寇利禦寇象曰利用禦寇上
下順也
孰為爾寇血氣以之勿或使之惟其弭之
謝謹習字訓
學飛曰習其在厥初相彼雛矣鶯其茁矣萬里一息維
其習矣咨爾謹習迅靡日矣
秋崖集卷三十七
