秋崖集卷三十三
宋方岳撰
樂語
夀宴錫慶
伏以斷鼇而立四極丕胎媧石之功儀鳳而成九韶先
介母池之慶堯樽流渥禹甸懽騰恭惟皇太后秉喆高
明濬猷淵靖雖聖人退藏於密右神噐之安榮惟天子
必有所尊頼慈謨之英粹肆我皇家熙洽一如帝典華
徽奉寶冊而朝何幸五三之親見上玉巵為夀對揚七
十之古希皇帝天啓聖神日嚴愛敬勤過文王之問寝
曉入龍樓禮高唐帝之起居雲隨鳳輦式衍鹿苹之惠
共陶魚藻之仁臣等世習治音生逄熙旦敢因鎬燕肅
奏康謠
翠華隨曉上慈明雲繞蓬莱暑頓輕三殿珠環分喜色
一庭璆玉奏懽聲桃呈瑞實知雲重荷舞香風染露清
四海共陶文母夀只將慈儉作昇平
王母望闕
伏以遡明光而亘長樂益增寶册之華隔弱水而跨蓬
萊敢獻瑶池之頌好是天家日月一如洞府煙霞恭惟
皇太后以德為儀以仁為度心游清静月娥進新擣之
丸道契希夷天老奏長生之籙祥開七袠懽動三宫皇
帝丕守慈謨思皇帝澤謂有天下傳歸於子纂承璿歷
之長亦惟聖人能奉其親肅上玉巵之夀乃陳九奏燕
及萬方臣妾雅慕淳風言游熙旦敢挹壺中之清露用
歌物外之春秋
雲引蓬萊島上山相呼瓊侣趁仙班也隨太乙青藜杖
來獻仙人白玉環采得芝香朝露重催將桃熟暑風閒
帝鄉更覺乾坤大半顫宫花未忍還
天基錫宴
伏以聪明而作元后天開甲觀之祥富夀以祝聖人春
洽乙飛之旦罄四海呼三之頌上萬年第一之觴恭惟
皇帝如日華暉如乾粹健用衆君子裂隂霾而劃開更
一化元洗陽光于晦蝕言觀左臯䕫右稷契直欲駕唐
虞軼商周德新日新而又新有赫泰平之象道大天大
而亦大於昭震夙之符嘉與函生共陶熙旦臣親逄聖
世雅習治音擊壌有歌望雲以奏
春綠晴融太液池好風都在萬年枝宫墻璆玉韶音遠
合殿珠環曉漏遲天近六龍扶翠輦雲深五鳳挾瑶巵
鎬京長啓需雲宴先奏端平第一詩
對廳
伏以五百歲而聖人出有開繞電之祥萬億年而景命
新肇啓需雲之宴斯皇帝渥嘉爾臣工恭惟制使聲震
關河勲在社稷賦青丘吞雲夢豈但安邊而立功名登
㶚岸望長安誓不留敵以遺君父都運珠寒甓社玉潤
秦郵有胸中百萬兵籌諾聿高于郎宿畫河朔十三策
輓飛遄倚于使天闔坐文武親傳黃石公之書妙贊碧
油幢之略筆補造化固將朝元圃而夕崑崙風肅邊陲
行且協象胥而通龍節式逢熙旦於樂治音肆虎拜以
惟均想龍顔之有喜敢因燕衎揚厲休明
玉階分賜紫霞杯萬歲聲環遶殿雷鶴府春酣花蕩漾
龍旂雲麗錦&KR0146;&KR0146;關河百二車書舊簮履三千將相才
共挹堯樽歌湛露紅塵飛羽捷書來
王母望闕
伏以蓬萊三萬里來遊熙洽之朝莊椿八千秋初奏端
平之頌覺帝所乾坤之大如仙家日月之長恭惟皇帝
道邁崆峒世綿郟鄏詔士夫更始化行崑閬之西與天
下為春仁及關河之北属階蓂之紀五罄嵩岳以呼三
臣妾式際休明言觀燕喜前六羽後璈曲雅聞治世之
音左雙成右綠華更聽長生之句
五雲深處帝王家趁得仙班進紫霞治世年華新玉歷
揚州春信又瓊花天階初奏千秋鑑洞府曾留七寶車
騎鶴來歌酣醉玉帝鄉日日樂無涯
又(邵武)
伏以歲重光而開景運海岱同春河一清而生聖人乾
坤齊夀華星流渚霽色浮空恭惟皇帝乃聖乃神惟精
惟一仁義既效隂陽和五榖登金革巳平邊鄙寕四方
服農桑萬里書軌一家洪惟龍御以來無此鳦飛之盛
慶彌普率頌洽盈成律八十一寸則一分又定閏餘之
歷筭二萬三千有三百遹臨亥首之期申命用休維皇
建極臣等生逢堯舜世習師㐮敢傾魏闕之心肅奏康
衢之頌
曉蹕初催上夀班東風連夜到人間九重春醉金鑾殿
萬歲聲函碧玉環大地山河年榖熟太平日月羽書閒
明朝第一番花信併與瓊幡下虎關
對廳
伏以虹電協重光之歲於穆嵩呼雨露湛熙春之臺思
皇鎬燕九天綸綍萬玉簮紳恭惟知郡魁下一星文中
宿老校讐天禄閣曾熏畫省之香供奉蛾眉班親見玉
巵之夀無邊風月寕久樵嵐提舉老成典型文雅醖藉
觀風梅外何煩嶺海舊遊釣雪竹邊自有園林勝事寄
聲綠野如彼蒼生凡此坐中人無非天下士爵一德一
齒一有三逹尊侃如誾如與如則半刺史衣冠畢集盞
斝叙行玉兔金烏億萬年之日月雲龍風虎千一載之
君臣共樂清時靄然輿誦
帝有恩言下九天守臣押宴集羣賢春回宇宙長生月
地接江閩大有年振鷺倦班花掩靄驚鴻入座雪蹁躚
詔歸同侍金鑾殿親祝天皇萬八千
王母望闕
神山隔三千里有不老僊聖夀過一萬春進長生籙又
見蓬萊清淺來遊郟鄏岧嶤恭惟皇帝天命時幾道心
惟一御飛龍而遊四海適登太平錫神龜而叙九疇建
用皇極藐是仙家塵世外亦知中國聖人生駕言熙
春臺奉流霞之一醉且聽支離子歌湛露之四章
蓬萊清淺不生塵中國今知有聖人羽檄三邊無事日
農桑萬里太平民乾坤别是人間世日月長存物外春
却笑秋風漢皇帝玉盤承露漫精神
趙制使讌吴宣参
伏以飛書諭蜀未誇錦衣之榮擊節渡江匪戀綈袍之
舊抵掌而談當世事知心者有我軰人要共清並塞之
塵煙初不為今宵之風月恭惟某官秀出于魚鳬蠶叢
之國儼立于夔龍鵷鷺之班口伐可汗漢庭無出右者
泥封函谷齊國其庶幾乎上嘉殿西角頭世有老東坡
手咨爾王佐宣我皇威安邊竟成功名不再舉矣識時
務在俊傑思一詣之春生淮海之樓光動斗牛之宿我
某官情深鳴玉誼重斷金江國幾離亭邀淵明於半道
宇宙一杯酒餞相如于故鄉少停皓齒之歌各吐壮懷
之略挽河而洗兵甲想忠義之相期却馬以糞田疇當
太平之自致敢陳俚頌共徯隽功
二老風襟了不羣笑談自可却塵氛詞臣舊奏平淮雅
里老今傳諭蜀文吴國隠然如一敵趙邊足以張三軍
莫辭整頓乾坤酒捷羽飛來共策勲
讌李知縣
近市有小人之宅得壘來歸居邦事大夫之賢舉杯相
屬溪山幸甚田里晏然某官親得橘山之傳自有月林
之稾東西兩天目筆底風煙南北二高峯胸中丘壑乃
肯駕上方之舄使相忘單父之琴以無事治之晝簾春
寂聞有詔召矣曉禁花深知郡適返滕㕓敢羞魯酒世
治而倡優拙安用生張八為燕酣而起坐譁則有歐陽
九在但陳謠頌仰侑笑談
工部歸尋舊草堂老農相與耕農桑誰為栗里溪山主
盡是橘山書傳香次第璽泥催卓茂殷勤薤水訪任棠
村歌底用生張八把酒論詩語自長
南康讌考試官
思皇多士偉制詔之賓賢作者七人實文章之司命甫
爾徹棘幸哉識荆敢敬奉于壺觴竊願聞其衡鍳恭惟
主文胸羅斗宿手抉天章五經紛綸取青紫而芥拾地
八韻晷刻補造化而聲摩空乃持玉界尺以裁量無復
古戰場之遺失監試與聞選事獲並英遊煩弹壓于秋
風諒属厭于春藻而我知郡身儘之駕言留爾驅何幸
斯文日五色而不迷過眼勸容此老酒一樽而細與論
心尚有黃華可無清句
廬山誰與主文盟分得光芒北斗星筆可補天親奏賦
芥如拾地久明經諸賢等是良眉白五色難迷老眼青
來歲不妨連舉送編排詳定又彤庭
南康鹿鳴讌
廬山高哉幾千仞士學如林禮部試者七十人公堂勸
駕君子豹變工歌鹿鳴觧元高詞嫓皇墳勁氣沮金石
自卧床上使客卧床下想一時揮翰之豪僕戰河北將
軍戰河南極數路得人之盛凱書飛驛賓貢充庭凡月
府之曾來併春闈而送上莫不登高能賦稽古明經胸
著千年取青紫而芥拾地茟裁五色補造化而聲摩空
不孤學海之鯨呿快覩雲津之龍躍宗卿侍御皆前進
士古卿大夫親策集英自是文章宿老賓興通德欲分
姓字光芒凡此坐中人盡為天上客知郡親逄盛事恍
記舊遊笑老子到頭曾動摇於星斗為諸公燒尾催變
化于風雷何以鼓行聽予好語
廬山千仞倚天青人傑如林挾地靈一片宫商詞客賦
百年禮樂聖人經秋横鵬鶚登天府玉作蟾蜍對帝庭
盛事公堂賓與主琳琅滿眼盡魁星
南康讌趙安撫
海上三山喜碧幢之移鎮雲邊五老候紫氣之度關小
駐牙檣試揮玉麈恭惟河漢滌濯雪霜㓗清來自爛柯
識盡人間之局面賜之節斧恬無江上之秋聲要難着
琵琶之洲巳吹上蓬萊之殿式是南國徒得我公邃列
西清簡在上帝虎渡月明笳鼓咽龍驤風緊柂樓飛幸
此廬山高留得静庵住我知郡微乎微之舊部樂莫樂
於新知南山雲起北山雲夲無限隔長亭柳復短亭柳
不盡别離醉此一觴可無半語
山南山北久相聞不隔中間一片雲五老人迎秋婉娩
三神山近海氤氲乾坤軒豁臯䕫事日月光華堯舜君
莫遣潯陽愁送客荻花楓葉自欣欣
邵武讌交代權郡
半刺史行刺史豈惟風月之分今將軍故將軍共喜星
辰之聚碧玉環收霖雨黃金印領山州歡奉壺觴相傳
衣鉢共惟交代書潜犠極劒躍龍津江夏之才無雙幼
余有此竒志潁川之政第一今何為乎假侯瓜時近在
一日間芝宇飛從九天下小徐王覲有為民留謂且握
手出肺肝尚邀隂賜其將與帝作喉舌於赫陽光我知
郡式開我龜乃發爾爵念生平之少可無今此之佳逢
舉扇障西風公毋多問持杯勸北斗夜未渠央略駐皓
歌試聽輿誦
誰作山城三日霖老天自識兩賢心樵溪留得琴龜住
廬阜飛來笙鶴音綸紱泥香千里共袴𥜗春煖一杯深
薰風輦路重携手夜對金鸞月滿襟
邵武讌翟通判
伏以天子使來監汝共管溪山史君於此不凡且談風
月醉我一壺玉熙然千里春恭惟府判大音函胡老氣
硉兀罨畫溪無邊煙雨儘有佳遊退思巖不盡經綸聊
復小試未必一官落拓只今半刺翺翔長史雖老宰相
材何當驥展丈夫安能州别駕遄巳雄飛而我知郡及
爾同僚幸茲合席西風䆉稏不妨無蟹有監州北斗闌
干何惜吹龍將進酒待歌輿誦誇與樵人
肯駕緹屏入古樵熙春山更綠岧嶤人如第二泉清冷
路亦無多秋泬寥碧色玻瓈供笑語黃雲䆉稏入歌謠
山城斗大能留否見說弓旌有特招
邵武讌新進士
伏以碧玉環中詩書多士黃金榜下禮樂兩生鄉閭榮
錦繡之還郡國圖衣冠之盛共惟兩新恩禮園書種道
圃文芳摛藻掞天庭初唘九關之鑰掛帆拾海月共航
八月之槎新題鴈以來歸覺詔鴉之猶濕春山一脉斷
者續之泰階六符今其再矣自此書林上星斗直從科
目上公台而我知郡幸挹天香偶為地主招邀先軰未
忘三五少年時風厲後來看取一科新進士柳色共宫
袍綠重蓮燈與舞䄂紅酣雪兒詞妙絳都春雲母屏留
仙客醉敢陳蕪句聊侑綺談
禮樂當年兩魯生一經科目共春城數回地脉中興相
文動天家正奏名詔墨泥香題處濕恩袍草色坐中明
莫嫌老守衰遲甚曾向慈恩頂上行
秋崖集卷三十三
