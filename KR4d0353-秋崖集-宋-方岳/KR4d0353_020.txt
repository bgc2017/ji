秋崖集卷二十
宋方岳撰
啟
通李帥制冬書
雷在地中復日增繡壁之紅子為天之正春麗油幢之
碧若時龍綍式對麟符某官聲明黃鍾之和文物清臺
之瑞長嘯而却邊騎喜鯨海之波澄高卧而護國門覺
蜺旌之雲暖方勒勲於汗竹肆委貺於浮葭琱戈淑旂
其視爾師鼯鼠已消於隂慝玄衮赤舄入趨王覲鳳凰
遄覧於陽暉某辱出師墻遥瞻帥鉞紀漢宫之迎至屢
驚節物之崢嶸吹鄒律以破寒難既襟期之磊磈其為
系頌第劇藴悰
通吳總卿
子為天之正日極南躔之景雷在地中復春連北斗之
魁喜緹室之律回覺總臺之雲麗某官天人三策禮樂
百年方排閶闔呈琅玕之竒鵷鷺集九霄之曉乃羞崐
崙薄蓬莱而去貔貅飽萬竈之煙要不為紙上已陳之
言姑將試胸中有用之學鼯鼠盡消於隂慝聿逢剛長
之休鳳凰遄覧於陽暉式對亨嘉之會某遥瞻卿月丕
戴使天吹鄒律以破寒覬放梅梢之暖朝漢宫而迎至
倚飛芝宇之香其若頌言莫殫襟抱
通劉徽州
雷在地中復葭飛緹室之書子為天之正梅浥練溪之
暖懽騰燕寢頌浹鯨尊某官聲明黃鍾之和文物清臺
之瑞朝崑崙夕玄圃豈但曰一二千石之良左浮丘右
洪崖乃肯賦三十六峯之秀於穆袴襦之最有来綸綍
之褒坐而堯言進而舜趨已覺觚稜之天近前有召父
後有杜母何如戟衛之日長某式對亨期丕承剛德紀
漢宫之迎至屡驚節物之峥嶸吹鄒律以破寒更探陽
和之消息其為瞻咏苐劇藴悰
通趙通判
騐長安之日五紋添弱線之紅瞻别駕之星一札奉香
泥之紫嘉亨之會剛長惟休某官翹秀銀潢搴華瑶海
跨蓬莱而餐沆瀣要是斗南之人排閶闔而呈琅玕自
奏河東之賦練帶何煩於驥足綸褒已下於螭頭七日
而一陽生是為天地之泰九遷而三節召式符朝野之
需某遄覧陽暉丕承隂賜春回鄒律易消窮谷之寒雲
麗魯臺更放孤根之煖其為系頌未易名言
通知縣
律應黃鐘之宫雲酣葭暖春到青山之縣雪沁梅清有
嘉雙鳬舄之飛遄襲五鳳樓之喜某官民自得於彈琴
之外治不出乎讀書之間羞崑崙薄蓬莱乃肯同於餘
子呈琅玕叫閶闔當不减於諸公倚催鳴玉之班丕對
綰銅之最吾道亨矣想賡酬鸚鵡之杯帝曰俞哉其獻
納鵷鴻之陛某分輝鄰壁馳頌慶庭吹鄒律以破寒莫
既襟期之磊砢紀漢宫之迎至苐驚節物之峥嶸
回黃黃州
強圉協洽之年剥餘必復上元甲子之歷隂極而陽敬
諏葭室之春&KR1081;勞竹樓之月恭惟温其愛日瑞則慶雲
黃州冰雪之胸六宜在否赤壁風月之笛萬頃茫然式
對迎長思皇受祉某掉頭欲去拜手未能孤鶴横江乃
飛落東坡之字一牛耕雨恐歸尋西崦之盟
回丘運使
繡壁春融有永漢宫之日緹函曉襲聿飛郇翰之雲佩
雅意之相宣愧頌言之已後此蓋某官文成唾玉誼重
斷金惠我雙鯉魚共喜甘芬之錯落出呼五花馬第驚
節物之峥嶸
與丘運使
玉筦春回已動揚州之梅興霜臺雲煖遄飛詞掖之芝
香若時繁釐集我儒彦某官蒼璧之粹秀黃鐘之函和
消羣慝於六隂慨有澄清之略復亨期於七日徯陳平
治之謨式對迎長於皇入覲某聞歡聲之旁午嘉幸會
於同寅贈我明月珠敬佩書紳之感報之青玉案敢忘
獻襪之銘
與宰執
曉奏觀臺蒼籙紀五雲之瑞暖回宫壁洪鈞轉一氣之
春維時元臣克受蕃祉某官履日月之會見天地之心
坐廟堂而進退百官盡消羣慝斡造化而開張萬物潜
復初陽茂迎愛景之長有衍丕圖之慶某屬分梱寄遥
企階符天子之宰通神明諒臻純嘏太平之期當今日
式對亨嘉
與侍從
霽景浮空雲紀魯臺之瑞初陽襲筦春回鄒谷之寒有
偉禁班丕承帝賚某官蒼玉粹秀黃鐘函和擇一中庸
消羣慝於六隂之極與衆君子致亨期於七日之間嘉
此迎長既多受祉某謬將使指莫賀賓榮煖入孤根已
動揚州之梅興曉傳殊渥喜聞詞掖之芝香
回潘宰
魯臺書至聿来七日之亨潘縣回春已上三年之最惟
時綸檢式對緹葭某官有冰其相如日可愛暖入丈三
之景頌如之何徑排尺五之天會且歸矣某放還山墅
久典朝衣裹章服揖上官要非閒居者之事登靈臺認
雲物已候見上方之歸敢修記室之辭往代掃門之禮
回諸邸
倬彼魯雲必書為瑞温其趙日可愛如春維周宗盟自
天茀禄某官土圭之正玉琯之和于嗟麟兮式時公姓
衆維魚矣裒對天休福履綏之君子樂只某明農未遂
介壽無由節物峥嶸第驚老朽文章爾雅徒負褒榮不
敏之辭何足以謝
回樞府
日行北陸六琯初飛雲麗西樞五兵不試於皇亞歲克
相明時某官舒為慶雲温如愛景顔氏之復萌動一陽
孔聖之時會逢千載與國無極對天之休某免牘未俞
慶函敢後耄及之矣惟有賦歸歌以訊之亟其爰立善
頌無斁德音不瑕
回從籓
天回候館葭室浮春地重价籓荷嚢錫羡若時亞歲裒
對殊休某官一陽剛方六氣純厚俗熙愛日暖入袴襦
操凛層冰蔚為冠冕迎長有慶登最維良某退然衰蹤
辱此華翰頌言無斁聊附回翔歸興甚濃苐增摇曳
回京尹
律回天統閶闔日長春洽王畿觚稜雲暖思皇工尹介
爾邦休某官體備四時氣函六琯為國喉舌於穆論思
滿腹精神遹先彈壓萃只茀禄昭哉藎臣某耄亦何為
歸則甚力恍驚日至葭室陽生終必天從茅簷曉曝未
央感戢敢拜重勤
回殿巖
土圭襲景玉帳浮春有赫虎臣聿来龐社某官以國心
膂為王爪牙羽林神兵闞其有勇觀臺雲物於鑠我師
某政爾感時遽勤飛翰瞻言摧謝不盡銘藏
回朝士
黃宫氣應一線日長紫殿班回五色雲見端人萃止吾
道甚休某官凛有歲寒温如愛景瑟彼葭琯陽長隂消
於粲瑶林日光玉潔有邦之慶乘時以亨某退然衰蹤
辱此華問渠央感戢敢拜重勤
回監司
六琯雲飛有開亞歲一臺春郁於樂明時某官裒對初
陽導迎純嘏既書魯史非霧非煙宜布堯仁如天如日
某老驚節物愧見書辭槐位朞年屢陳耄矣茅簷愛景
終賦歸與徒負頌言未央感戢
回鄭少傅
春浮緹室遄復新陽天啟經帷有皇舊弼帝王之學造
化同功某官治格端平身為元氣至今化日宫線屢添
共徯書雲衮衣再入與國無極對天之休某久問歸期
聿逢亞歲土圭莫測坱圠無垠調鼎重来太平有象於
樂夀豈未央頌言
回楊郡王
日躔北陸肇正天元春入南陽聿連帝畹黃宫浮暖紫
極流暉某官一氣之和五雲之瑞為國元舅自牧以謙
得易初爻不遠而復皇明所燭景福来同某久欲垂車
未遑削牘華星字字猥奉函書鬢雪莖莖第驚節物
回鄭監丞
愛景雪融黃宫初暖老仙雲卧白日自長諒深丙枕之
思寧久午橋之夢某方修襪頌遄奉緹函君子有酒旨
且多更厪蟻泛治世之音安以樂式徯鳳儀
賀丞相
荔挺芸生一陽初復柳舒梅放萬象皆春有皇播物之
仁盡入迎圭之景某官識參造化德備中和衆正進而
小人消君臣胥慶羣隂退而吾道長天地開除一氣洪
鈞八荒夀域某藐為宗翰莫望台符坱圠無垠但覺觀
臺之雲暖太平有象永依化國之日長
又
天地開除一陽生而羣隂蟄國家閒暇衆正進而萬象春
某官行孔之時學顔之復經綸天縡有開剛長之休闔
闢神機盡屏私邪之沴皇明所燭景福来同某藐是宗
莩莫瞻台極春浮緹室已先南北之枝雲爛衮衣徒跋
東西之府
回景獻邸
一陽萌動緹室春浮萬象開張藩房天近有偉亨嘉之
會聿開剛長之期某官自牧以謙不遠而復温其趙日
斂為可愛之陽和倬彼魯雲要是太平之瑞氣對天之
祐與國同休某近別講臺遥瞻宗翰景長宮壁喜添一
卷之書暖入圭躔茂錫百朋之祉
回榮邸
日長宫壁已浮葭律之春天近藩房有韡棣華之鄂裒
時之對與國同休某有事紫壇未瞻翠水忽枉五雲之
翰謙以先之又添一卷之書復其亨矣
回鄭丞相
天地開除一陽生而羣隂蟄國家閒暇衆正進而萬象
春於赫休期相時元宰某官運璣衡於皇極熙宇宙於
洪鈞天下再太平一卦爻之消長治世小元祐六律吕
之中和有嘉播物之仁盡入迎圭之景某粤從督幕落
任廬山南枝暖而北枝寒夫豈化工之意隂氣剥而陽
氣復言觀坱圠之春
通州府年書
閶闔開黃道聿新鳳歷之元燕寢凝清香誕輯虎符之
瑞春融蔟管頌浹椒盤某官氣函玉燭之和識造璣衡之
妙昔無襦而今袴汗青遄紀於竹書言如絲而出綸泥
紫已塗於芝宇地天之泰朝野所需某三見娵訾一歸
坱圠雲深戟衛諒鳴璆蟻泛之春日轉觚稜覬鏘佩雞
人之曉中和之詠熙皥惟均
通通判
春皇撫宇宙聿新鳳歷之元霽色滿乾坤誕輯熊轓之
瑞雲酣簇管香沁椒盤某官氣函玉燭之和識造璣衡
之妙治中半刺史喜光風霽月之平分新安古富州覺
練水屏山之增麗於皇渙渥式對泰亨某三見娵訾一
歸坱圠暖融泥軾諒鳴璆蟻泛之春晴轉觚稜覬鏘珮
雞人之曉康沂之詠屬邑惟均
通教授
春皇撫宇宙聿新五鳳之元霽色滿乾坤誕輯三鱣之
瑞雲酣蔟管香沁椒盤某官發括山煙雨之竒浥石門
洞天之秀捕龍蛇搏虎豹駭觀昌黎竒怪之文騎麒麟
翳鳳凰雅有周公太平之略猗與紫綍美彼青規某遥
遡匿犀敢忘傳鯉先生自此升矣春浮柏葉之觴館下
立而誨之雲麗槐隂之市衷丹所屬楮素奚殫
通幕職
經謂一為元瑶歷更新於蔟管陽内三為泰瓊裾盛集
於蓮池時若青規誕敭紫綍某官識造璣衡之妙氣函
玉燭之和幕府粹精不妨尋練水屏山之勝江城寥泬
豈久稽粉闈瑣闥之遊肆及正陽涣流春澤某陸沉僚
底三易歲端浮蟻沁柏葉之香莫塵燕厦朝馬踏梅花
之月遄覲鵷墀其若衷丹難窮楮素
回王知軍
青旗催曉遹新鳳歷之端皂蓋班春誕輯虎符之瑞某
官慶流戟衛恩浹邊城式遄尺一之需懋對茂三之泰
某濫塵烏幕肅奉魚書遥瞻竹使之華已後椒花之頌
回諸縣
蒼龍易次青鳥司辰遹新花縣之春於穆椒盤之頌某
官政成三異仁及一同懋迎寅令之和丕輅庚牌之召
某未遑削牘猥辱飛緘願言調單父之音相與布正王
之澤
回丘憲
彼美青旂肇布王春之令於皇繡斧誕敷帝皥之仁芝
函與瑶歷俱新蔟管並玉花齊瑞某官奉行寬大遠有
光華一氣轉洪鈞催攬澄清之轡九天開黃道遄歸禁
近之班喜聞櫪馬之喧共徯詔鵶之下某又逢榖旦載
頌椒盤分淮海之陽和有来雲朵摇甓湖之明月徒想
風期
回吳總侍
風轉青旂肇布王春之令天開紫槖誕敷帝皥之仁遹
有蕃釐介兹茂德某官星避南斗筆回東風才名當世
之少雙上虛佇之久矣江山天下之第一民歌舞者再
焉及此端辰聿来異數盍簪而喧櫪馬想欣奉於潘輿
飛墨而落詔鵶竚趣歸於漢殿某又逢榖旦載頌椒盤
北固樓臺正隔清江之雪東皇宇宙幸連淮海之雲願
言節宣昭受渙渥惟精調於鼎食惟亟尉於巖瞻
回潘宰
閶闔天高蒼籙開而一元始河陽地煖洪鈞轉而萬象
春維時履端既多受祉某官大簇之動孟陬之和妙彈
單父之琴遄歸鳬舄徑造承明之殿親發獸樽某自放
還山久不蓄幘壽之柏酒無手版之倒持寫以竹書有
背芒之若負
回景獻邸
輦路春回初唱雞人之曉藩房天近聿開麟趾之祥恭
惟與時偕亨維德是懋玩聖經之五始學以日新會春
王之三朝道隨元長地天之泰宗國同休某猥乏見聞
繆陪講習聞命幾何日矣乃今方堂帖之頒往見猶未
能焉是以後賓榮之賀
賀范丞相
鴟閣奮庸肇登宰揆麟經書始遄届王正一元隨萬化
皆春羣動與三陽交泰恭惟以大學為相業以無逸為
廟謨積隂開除形聲和而天地應衆正興起元首明而
股肱良有偉蒼祗斂時皇極某仰瞻翹館迥隔叢霄新
年賀太平共喜洪鈞之轉陽春布德澤式顒寒谷之吹
荅程教賀正
歲在作噩天開用九之乾正于孟陬春洽内三之泰聿
来墨詔起我筆峰恭惟有秘畫前無虛名下騎長䲔而
訪白將薄遊芹水之宫駕飛鳳以凌青當徑上芸香之
閣横經何日用易一元某雲卧草亭風傳椒頌千金裘
五花馬莫酬樽酒之細論尺素書雙鯉魚但愧故人之
遠意
荅景獻邸
歲紀㫋蒙丕對一元之始晨趍閶闔有開萬象之春於
穆青陽介時朱邸恭惟制行信厚秉心塞淵識參羲易
之占履而後泰學謹麟經之法正次於王與宗國以同
休交天地而錫羡某嘗陪講席敢後慶函闕矣晤言恍
三山之如舊尚其問學與六籍以維新
秋崖集卷二十
