秋崖集卷八
宋方岳撰
詩七句律體
移飲治城樓
亭臯渺渺葉聲乾更與西風一倚欄鸚鵡杯深遺恨在
麒麟冢沒莫煙寒山如有約欲排闥詩不中書屢免冠
采菊東籬偶然耳有人傳作畫圖看
金陵懷古
過江諸老儘風流煞有佳娛竟未酬杯滑釀成千古恨
角寒吹老一城秋蟹初上籪詩仍雋燕已還家客自愁
漁父不知興廢事月明多在荻花洲
病中酬王尉
造物無何亦小兒一生心事只山知江湖晩歲勤行李
風雨重陽倒接䍦硯老自研明月露蟹香新在菊花時
與君共住維摩室何日重攜鶴膝枝
雨夜持螯
白鷗盟在且歸休吾道非邪自白鷗識字不供餘子笑
能詩贏得一生愁寒花已共歲年晩薄酒難禁煙雨秋
郭索解圍功獨雋中書君擬内黃侯
吕宗卿以病謝客明日約飯則予行矣詩以代
簡
長松落落雪霜姿欲往從之我所思剥啄始知摩詰病
推敲誰話賈僧詩可羞吾事蚊䖟等坐失先生鷄黍期
細雨斷雲秋晩路此情猶有菊花知
寄别季桐廬
一湖寒渌記傳杯三見孤山雪底梅脫我素冠惟骨在
聽君清話得眉開底須政事喧京輦例合詩人管釣臺
債縣近來那可向江山雖美盍歸來
次韻趙同年贈示進退格
半生湖海老元龍不肯函書問子公蓬鬢此來真潦倒
荷衣久已倦迎逢春風期集幾年夢夜醉比鄰一笑同
已洗從前筝笛耳豈堪奉缶雜倕鍾
其二
鬼自揶揄劉伯龍文窮斷不怨天公諸侯王表今安用
中聖賢人時一逢凡事無心從我拙獨詩有癖與君同
簷花細雨從容夜待發華鯨鏗鉅鐘
有蟹無酒
左手持螯欠酒杯枉烹郭索亦冤哉老饕借爾為詩地
多病憑誰作睡媒歸釣興隨春浩蕩獨醒人與月徘徊
淵明未必窮於我薄有公田辦秫材
九日與同年沈貫卿飲月墅
自摘黃花插滿頭誰憐白髮不禁秋同年肯過盧仝屋
九日共登王粲樓天氣政為吾輩設酒香莫對俗人篘
渠儂儘把茱萸看更與淵明風馬牛
春行
蘚石闌干一欠伸垂楊無力不禁顰清明此去幾何日
燕子未來誰可人病起不知雙鬢雪雨中老却一分春
西山雲卧蕨拳紫待約溪翁飽食新
饒監丞惠詩有未能上下逐東野之句次韻寄
呈
誰肯低頭老孟郊譬之草木等荃茅倚松人好傳聞久
采蕨山深夢寐勞飛兔妙摛青玉案胎仙重脫紫雲胞
小奚容入西江社四海眼空毋甚高
修胥山路
兩山壁立束微行石齒參差半已傾莫等危時扶使穏
但逢險處放教平一毫以上諸人力半月之間樂事成
安得坦夷三萬里家家門外是鵬程
宿耕舍
題詩蘚壁墨花新俛仰之間迹已陳檢點不同今老大
受持只是舊清貧蓬蔂笠漬班班雨荷葉衫枯䔩䔩塵
枉廢春鋤成底事重來慙見耦耕人
僧至
生計蕭條老杜陵秋風檢校又東屯碧雲句好山圍屋
黃葉村深僧扣門雨滑且留煨芋栗夜長聊欲話田園
掉歌笑指風僧耳已喜聞思斷一根
郡宅舊有飛泉湮廢不治予接竹重理之
竹泉重理舊潺湲能費亭前玉幾竿雲卧半簷晴亦雨
雪飛六月午猶寒野人久有煙霞癖官屋何如天地寬
白傅極知兒戲耳一生水石作竒觀
送史子貫歸覲且迎婦也
久住西湖夢亦佳鷺朋鷗侣自煙沙江行楓葉幾何里
春到梅梢次第花儘有好山容對榻却因吾子轉思家
青燈書冊夜深雨莫為乘鸞學畫鴉
官滿將歸與同幕别平山堂
鷗未寒盟儻可尋歸與雅不負登臨江南山作故人面
雲北鴈知遊子心淮海三年雙鬢短乾坤萬里一杯深
秋風正惬蓴羹腹松菊猶存月滿林
其二
貂敝那禁塞上寒所成何事許悲酸雪深茅屋歸巢冷
月老蘆州鴈影單官薄偶書三考滿客懷已受一分寬
秋帆但趁好風便酒在不愁行路難
陪吳總侍集研山用趙端明送行韻
煙波畫出暮江天着我蘆花明月船官滿只稱前進士
路貧休問小行年一歸已後陶元亮衆論寧無班孟堅
不負登臨重九約過江猶及菊花前
次韻鄭司理時以掌故贅梱幕歸未能也
二月江南柳正花扶攜貧病又天涯愁予夜雨蓴鱸夢
老却春山笋蕨芽太白有芒兵未歇殺青無補事堪嗟
書生迂闊多如此不為吟詩兩鬢華
惠山月印師用予尋家韻詩見簡輒復賡載寺
前老松僵卧風雨中月印因其摧剥而封殖之
返成竒觀欲為下一轉語未暇也故卒章及之
相逢僧話了幽尋不負滄浪一訪臨對菊莫談當世事
品茶猶識古人心白雲共住山前後黃葉自知秋淺深
龍卧蒼髯曾有約鴈回分月供叢林
九日道中
重陽却喜無風雨野菊迎人亦自花年去年來秋又老
江南江北鬢將華離騷如此那無酒羈旅雖諳不佀家
但得東籬堪種菊儘容吾子岸烏紗
送蔡子竒節推之官廬陵
春不多寒風已柔數君到日正紅稠庵藏澹叟詩成集
山護醉翁書滿樓岸柳欲眠維鷁首幕蓮俱起看鼇頭
無㤀曉殿三千字一洗公孫富貴羞
宋君挽詞
持家不廢夜窗書未了功名志竟違是處青山曾對飲
秖今白羽為誰揮楊花亂落春無極燕子重來人已非
手斸蒼煙營葬地可堪晴樹轉斜暉
次韻謝兄見寄
寒入吟肩兀蹇鞍灞橋風雪幾躋攀諸賢有意起更化
老我無能悔出山談到時文真破碎情知吾道轉間關
武元衡事傳聞否倦翼孤飛正欲還
蟹至十數日而價比異時特貴貧者只得忍口
薄暮有以為餉者作詩回餉
蟹之風月元無價只賣百錢那是錢醉墮多生貪愛業
貧隨現在喜歡緣以名怒爾吾何敢謂腹負予誰不然
新與客嘗秋已老豈堪持到菊花前
陪汪少卿遊紫陽次梁倅韻
此行許老亦津津連夜摧將雪樹春溪隔更無塵土事
山矜便識謫仙人雲依欄過香仍濕墨帶冰磨句轉新
丘壑自容吾入社不論五馬兩朱輪
次韻酬洪監倉
我輩從來不入時知心粗有硯相隨肯分雪屋十年夢
寫作秋山一段竒簾静堂深無比客歲寒亭老有先師
梧桐帶晩西風起笑拂床頭鐵蒺藜
再用韻簡趙簿
相逢傾盖幾何時世俗於君亦詭隨但覺文名驚朽鈍
徑令詩腹化神竒别來已賦三秋句久欲尊為一字師
洗耳正須過習簿強於太乙夜燒藜
次韻王尉贈别
十載春泥濺客衣江湖半已入吾詩事今豈得文章力
心亦難求世俗知山意向人如有語鷗盟於我合歸誰
月明昨夜欺寒夢未了西齋竹外棋
再用韻
摩挲老硯欲生衣煞欠梅花别後詩明月夜憐無客共
故人心豈不吾知相看白眼了無伴除却青山更有誰
但得秫田供醉夢世情付與爛柯棋
次韻王尉白事莫府
一癡便了公家事儘可與詩寬作程書冊不嫌官屋冷
香匜相對歙溪晴熟知白鷺難為伴煩見青山且寄聲
此别不過旬日耳又攜孤嘯上江城
山中用放翁韻
一盂之飯一盤蔬底用横山犯毁譽與世無緣空落落
登山有道但徐徐體中不快惟讀易老去更貧常典書
四海誰知今夜月梅花飄雪縞吾廬
其二
山畦夜雨入春蔬此手猶存足自譽甚愛踏青人已至
未能浮白子姑徐有山拄頰寧須笏無策資身不為書
莫向夕陽多感慨百年長短一蘧廬
元日
釣寂耕閒老病身何堪附翼與攀鱗山中是處有詩思
天上自來無故人歲事共知雙鬢雪梅花又過一年春
晴妍已有溪村興牛下柴車或可巾
元日(甲辰)
坎止流行一任他年華其奈老夫何貧知醉有回天日
早得閒為却日戈野燒青歸煙髣髴溪㾗晴漲雪坡陀
屠蘇只對梅花飲茅屋竹籬春意多
元日雨
那得工夫作往還一犂取日破荒湾春今又綠山中草
酒不能朱鏡裏顔六十只餘三歲在百年亦是霎時間
村村雨色冥濛外已覺天公露一斑
其二
雲泥隔斷拜年人天自憐予老病身薺菜共挑元日雨
梅花未放去年春風煙不盡惟吾老造化無他只此仁
小試園林栽接手山中亦是一洪鈞
立春
初信東風入綵幡自挑雪薺飣春盤土牛又送一年老
野鶴不知三逕寒筋力尚堪耕綠野鬢毛併欲掛黃冠
無人共跨南山犢便作尋花問柳看
其二
詩儻窮人莫送窮但窮詩亦不須工銀幡雪柳人何似
翠縷瓊絲菜則同百事到頭惟早白一年彈指又春紅
漁溪亦喜溪冰冸新綠生肥撼釣筒
立春前一日雪
入冬妍暖幾兼旬明日銀幡歲又新絶意六花無復臘
等閒一尺不勝春老天咳唾何難事瘦地耕鉏亦幸民
徑就梅梢嚼清冷相如渴肺久生塵
其二
歷眼看看剩浹旬山河大地一齊新不成過臘都無雪
只隔明朝便是春夜半有誰過剡曲年豐無處不堯民
草亭只在梅花外知與人間隔幾塵
立春
花柳胚胎午夜風一尊聊與破紅封醉餘安用淄澠口
妙處元無涇渭胷紙帳不知寒浩蕩銀幡自愛雪髼鬆
小樓認得春來處晴靄蒼茫南北峯
人日
柳思花情曉夜春空山煙水亦精神閒中富貴陽和月
静處乾坤自在身久悟前三吾是客又經上七日為人
一蓑耕綠山南北有賦何煩問大鈞
其二
賴有空山着此翁不然高論與誰同百年會盡玄尚白
一氣不停春又紅詩卷每隨煙水外鳥聲多在夕陽中
年豐已卜晴人日亦是平生畎畝忠
人日吳明輔招不往
江湖老我百無堪嬾過紬書太史談雨脚又連人日暗
酒腸那佀少年酣一生出處龜藏六萬事乘除狙賦三
且試半篙春水綠南山之北北山南
元夕
茅屋相看冷佀冰蒲團孤坐澹於僧數行老墨閒居賦
一炷寒燈耐久朋時異不供三太息吾衰何啻百無能
後山亦有梅花月不復年時興可乘
元夕雪用韻
山蹊一色輕明玉遮盡青青印屐苔元夕不知今日是
春愁政用此時來年華鼎鼎雙蓬鬢身世悠悠一酒杯
好事斷無人問字竹門隔塢不須開
歸來館成再用韻
後門穿過荷葭塢春草池塘一逕苔盡廢秫田妨醉去
旋苫山館號歸來知無骨相取金印莫與春秋著玉杯
自有梅花可人意南枝開了北枝開
上元大雪重賦
愁霖半月辨此雪元夕山城特地寒頓有園林春富貴
略無燈火夜闌珊年饑那得花成市天巧聊將玉作欄
百紫千紅生意動不知后土幾時乾
明日登後山用韻
雪林籬落行清曉畢竟山人太耐寒酒聖坐來春泛泛
梅仙飛去玉珊珊草塘喚就荷葭塢竹逕生成花藥欄
詩敵只愁成小怯邇來自覺筆頭乾
聞雨
夜聞一霎兩霎雨春着村南村北花紫綿撲撲海棠藟
翠毯茸茸沙蔣芽遊芳要非老者事幽意自屬山人家
東風莫漫盡桃李留與繞屋深桑麻
大雨正月二十二夜迅雷大雨牛庵一巨松有
物拏攫而上自本至末爪㾗宛然
蟄龍怒欲起春霆併挾髯虬上杳冥老色干雲鱗甲動
蒼皮粘雹爪㾗腥物方神變誰能測山不高深亦有靈
誰與護持詩墨在略無風雨損吾亭
春雨(庚戌)
茅齋堅坐日日雨竹杖長閒處處苔半面不曾梅别去
四愁無奈草生來好山能費幾兩屐勝日須傾三百杯
說與海棠毋造次不論蚤晩待晴開
雨中有感
山蟄驚塵已發聲移花移木正忙生相成老子一春事
只費天公幾日晴何以消憂惟酒可無能為役以詩鳴
身其隠矣名安用寄語諸賢月旦評
百舌
巧語如簧不待頻東皇已為轉洪鈞五更風雨知巢冷
幾處宫商隔塢春時說一篇新陸賈横連六國舊蘇秦
恃吾舌在吾何患從古不無渠輩人
泗州之約令君以雨不至次韻奉酬
已料天公作好晴近山初試一笻輕溪平染就縠紋縐
雨急眠驚瀑布聲醉裏梨花俱瘦盡夢中池草太愁生
未知誰是文昌段看得春風亦世情
次韻徐宰集珠溪
山家鳬鶩散平田沙路雲深屐屢穿半醉半醒寒食酒
欲晴欲雨杏花天春能醖藉如相識柳自風流未肯眠
野老不知詩思好但言啼鳥亦欣然
其二
僧不須敲飯後鐘自攜茶去借松風斬新山色佛頭綠
依舊桃花人面紅春甕貯冰搖玉螘夜堂烘蠟綴釵蟲
山靈共欲留人住新月隔溪煙霧濛
乙酉歲遊浙中道聞盜起霅川遂寓珠溪
未到山隂興已闌相傳道路正間關故人坐隔月千里
老宿肯分雲半間有客誰家無白酒能詩何處不青山
一聲啼鳥長廊静花落花開春自閒
過北固山下舊居
池塘燕子舊人家楊柳春寒一逕斜夜讀自生書帶草
朝饑曾對米囊花侯誰在矣山如昨今我來思鬢已華
舍館不知何日定竹輿鳴雨又吚啞
有感
桃花紅雨柳花綿風物愁予重惘然滿目江山分楚越
舊遊池館鎻塵煙朝雲漠漠今安在夜月荒荒空自圓
只有雪衣孤鶴在竹間曾共聳吟肩
社日萬監招飲不往
土潤如酥麥已鞭社公滿意作豐年吹筒撾鼓兒童競
宰肉分膰父老專欲事田園供歲課未甘花鳥老春煙
客中不飲聾何害正厭夜窗啼杜鵑
約君用
十日春寒挾雨俱新晴物色總歡娛花曾識面若含笑
鳥不知名時自呼流水短橋宜畫取煖風遲日有詩無
儻來須蠟登山屐村北村南路欲蕪
留别
喚得篷船載幅巾島煙畫出渭城春匆匆笑語情何限
草草杯盤意甚真經歲别家千里夢浮生寄我一鷗身
舟人報道潮平早舉白浮君莫厭頻
子魚
桃花水暖正肥魚子脹連胞迸腹膄黃栗玉燖春寸寸
水晶鹽醋粟銖銖鮫人泣下甘孥戮龍伯刑淫併孕刳
老子胷中兵百萬酒船不枉到江湖
上冢
煙水初平穏放閶解纓聊復濯滄浪每年上冢天無準
是處下田春正忙歲月可驚寒悄悄賢愚同盡綠茫茫
早知識字能為祟不廢吾翁百本桑
其二
一杯麥飯洒悲辛不盡烟蕪舊與新地下豈無擔板漢
世間但有乞墦人荼䕷芍藥幾何日寒食清明又一春
自是老懷多感慨非干芳草負蹄輪
春日雜興
漁翁樵叟自行藏裹飯過從樂未央撲滿自緣錢作祟
鴟夷聊以酒為鄉老來願棄人間世病去欲荒牆下桑
黃犢不嫌人日雨村村犂曉綠微茫
其二
殘雪初消月正明茅簷自雨竹窗晴肩寒聳聳吟詩骨
肺渴泠泠醉酒羹苟有梅方成野趣不多松亦作江聲
高人合着山巖裏縱有窮愁徹底清
其三
野性最於魚鳥親自知不是世間人生成雪壑冰崖面
收得烟蓑雨笠身楊柳春來青眼舊山林老去白頭新
毋多感慨令君瘦獨立斜陽一欠伸
其四
吾生身世信天緣聞道何須較後先未怕時逢真太歲
或言夀過古稀年窮餘禄料虀百瓮醉負生涯囊一錢
又見山林春意思辦隨芳草落花眠
其五
天與之愚竟不移經年兀兀槿花籬拙於生事可無粥
工乃窮人賴有詩只恁麽休身是客知何以故鬢成絲
寒欺雪屋青燈夜六十猶癡始是癡
其六
綠繞西疇小作勞溪村寒入舊綈袍五窮政坐没梁斗
百技不如無口匏穫稻條桑豳雅頌紉蘭餐菊楚離騷
客來更話唐虞上盍且卑之毋甚高
其七
鶴骨嶄嶄疾未瘳怯行山亦倦登樓久知老去事當爾
自入春來雨不休虛器甚慙居士屩實封難覓醉鄉侯
小遲須有佳晴日待試山翁已健不
其八
春來多病感頽齡草藥泥瓶不暫停身似漏船難補貼
齒如敗屐久凋零炎黃豈解留年夀莊老聊堪悅性靈
長劒拄頤兒戲耳底須麟閣更圖形
其九
花柳村村奈老何一春門巷斷經過無繩可繫西沈日
有水皆隨東逝波妄想已空騎鶴夢勞生亦厭飯牛歌
正須秉燭遊清夜轉眼蘭亭舊永和
其十
幽蹊幾日不曾來半是紅香半綠苔樂事每從忙裏過
好花偏向雨中開慣貧可使居無竹高隠共忻山有萊
投老田廬筋力倦不才多病兩悠哉
其十一
高下雲藏野老家縱横水漱竹籬斜勒將春去許多雨
流出山來都是花白首風煙三逕草清時鼓吹一池蛙
身閒不耐閒雙手洗甑炊香夜作茶
其十二
南岡北嶺對窗扉看盡朝嵐與夕霏社後未曾聞燕語
雨中誰不惜花飛山醅約莫幾時熟沙笋輪囷一尺圍
莫怨風光損桃李荼䕷芍藥又芳菲
其十三
衝雨衝泥處處行物情殊不可詩情牡丹又是一年過
春事略無三日晴先後筍争滕薛長東西鷗背晉齊盟
山居寂寞誰堪共杞&KR3438;菊苗俱可耕
其十四
綠隂芳樹鳥啼春與客相攜發興新半落杏花初過雨
微酸梅子已生仁每尋詩去必遷坐穏跨牛歸不問津
筋力尚堪蓑笠在莫欺老子髮如銀
其十五
净掃山房不以貧旋炊野飯喚比鄰子規啼處一村雨
芍藥開時三逕春丘壑自成安樂國漁樵尚有老成人
茅簷相對坐終日只說桑麻語自真
山中
山中從事亦賢勞安得眠雲獨自高兩席地栽青紫芥
一株樹接碧紅桃春風多可移花信夜雨無聲入土膏
那辦工夫到詩句溪燈穿屋未編茅
其二
世間塵土隔丘林竹遶松圍不厭深一片野雲人寂寂
幾番山雨夜沈沈桑麻事業本來面竹帛功名過去心
持戒十年今始定邯鄲夢不到寒衾
其三
人間久矣倦迎逢歸路牛羊帶夕舂千點梅沈山店月
一溪煙咽寺樓鐘窮猶羞澁巉巖面老自平夷磊磈胷
曾笑古人多晚謬草庵雖小幸相容
其四
消閒未必在林泉要自胷中别有天面壁九年曾悟道
觀棋一局偶成仙不知老圃風煙外請祝聖人香火緣
莫道秋崖長是懶無求何處不超然
其五
寂寞空山久掩扉殘書誰與解重圍推豗時作槖駝坐
恍惚化為蝴蝶飛春事已歸雙雪鬢生涯盡在一荷衣
夜寒扣角悲聲壯但得牛肥道亦肥
其六
溪村楊柳好藏鴉春水池塘已吠蛙詩外共誰千里月
雨中老却一山花蝶將夢去客欹枕燕寄聲來社到家
數掩斷籬春且住莫隨芳草遽天涯
其七
草草菴居絶似僧不同劣有髮鬅鬙空山一夜雷驅雨
老屋四圍雲擁燈詩骨瘦來人似鶴書幐懶去字如蠅
開門桃李俱塵土春到園林曾不曾
其八
漫道高眠晝掩關南岡北嶺幾曾閒隰桑已作蝦䗫眼
山笋時窺虎豹斑一味懶堪醫傳僻五窮技不害詩孱
着身何幸山巖裏多閱人間百險艱
其九
暄風已惬綠隂凉小簟初横六尺床如宇宙寬容膝地
與塵埃隔及肩牆鳥烏聲樂櫻桃熟田舍人忙麥飯香
留得壁間雙不借尚堪鉏水共移秧
其十
黃紙紅旗總不宜綠蓑青笠久相知躬耕莘野一犂雨
親見豳風七月詩老已自催蠶作繭死時須用豹留皮
山深未省人間世黑白縱横幾局棋
其十一
寂寂門無長者車穿深逗密惬幽居花能紅白錦相似
山自青蒼畫不如鶴骨政應先狗馬雛孫殊未辨龍豬
皇天老眼何緣錯高枕松風莫管渠
其十二
只合空山着此身野猿骨相鶴精神何關親戚儻來物
自笑癡頑向上人手可持杯寧是病瓶猶儲粟未為貧
公卿滿壁非無畫不畫公卿畫釣緍
送春
不等薰風已問津小樓無處認蹄輪極知中歲難為别
未必明朝不是春黃鳥閙時山寂寂綠隂深處水粼粼
老來寧與芳菲競俯仰人間迹已陳
山行
亦愛盧仝屋數間野猿臯鶴共躋攀纔登樓見一溪月
不出門行十里山有興自攜殘藁醉無人得似老夫閒
樵青莫掩柴扉路留與春風作往還
其二
詩卷空留紫翠間風花飛絮豈堪攀埋雲已笑夢中夢
敲月更煩山上山長短百年誰是主死生一槩匹如閒
病餘勘破人間事底用瞿曇說八還
其三
寒食清明數日間青青楊柳與誰攀乾坤不盡雲邊眼
冰雪相堪屋上山時序只將詩撥遣窮愁聊以酒防閑
無心自是長生藥莫誤丹爐覓大還
其四
聲名空自落人間要是龍鱗不可攀春水白鷗多載酒
夕陽黃犢飽看山老吾於傳懶成癖之子有詩忙是閒
四海流傳如見問為言飛鳥倦知還
其五
人情何翅抵黃間鴧彼鴻冥杳莫攀寵辱可驚浮世事
是非不到好溪山怒鵬已較三千里老馬寧思十二閑
丘壑儻容詩入社肯將宗派繼還還
其六
不肯諸賢季孟間歸來雲月儘躋攀誰憎命達昔工部
未必詩窮今巨山兩鬢雪霜多是病一蓑煙雨可曾閒
花前得酒微成醉歡頰春紅覺頓還
其七
住世間須出世間世情何事苦牽攀蟠胷自作三分國
覿面相懸兩戒山大好閉門贏得睡不多識字煞妨閒
長鬚赤脚頑於我未必淳風不再還
其八
高卧只消雲半間隨緣栽菓與猿攀不將此手遮西日
安用吾文移北山雙燕來時春晻靄一牛耕處月寬閑
溪居已息機心久莫遣驚鷗去不還
其九
亦笑吾身立兩間古人轍跡渺難攀斯文在昔豹窺管
吾力不量蝱負山有識共知方寸好無求方得幾多閒
一春大欠渠詩在準擬晴時到處還
其十
老子浮沉田里間犢車轅許野人攀飲中仙去東西玉
行處人傳大小山天且莫教三月盡我今無負一生閒
春寒正惬牛衣暖富貴從渠晝錦還
乞梅花
晩雲撩亂商量雪家傍梅花合有詩不寄一枝春苦吝
相思五夜夢先知乘雲而下惟姑射得聖之清者伯夷
已戒管城三盥沐詎令空手對冰姿
約黃成之觀瓊花予不及從以詩代簡
杜宇聲中鬢欲華春風將綠又天涯欠隨江夏無雙士
共看揚州第一花想像煙雲人跨鶴淋漓詩句字栖鴉
蹇驢不𬋩唐衫濕醉兀歸鞍暮雨斜
再用韻
處處春風自物華有詩不了醉生涯别離苦憶平山柳
題品翻疑后土花獨倚斷雲愁戰馬重歌流水帶歸鴉
夢寒飛過江南岸茅屋依然竹徑斜
三用韻
倦遊久已厭紛華欲問春蓑未有涯宇宙一杯詩潦草
江湖十載眼昏花恨身不及隨陽雁將母何如反哺鴉
家在青山烟雨外春寒幾立暮江斜
秋崖集卷八
