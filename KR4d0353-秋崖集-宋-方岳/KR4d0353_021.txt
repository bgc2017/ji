秋崖集卷二十一
宋方岳撰
啟
賀曹常卿
某伏讀贊書諗躋宗伯文章宿老寧久法冠禮樂清卿
有華儒几蓋所謂景星鳳凰之瑞夫豈樂秋天鵰鶚之
為乃咨秩宗新我頌典當使文物聲明之盛無慚太平
經制之書上意則然吾道幸甚某出無僮馬坐隔顱
犀招諸生齊魯之間則俎豆聞之矣致吾君堯舜之上
豈玉帛云乎哉嗣有綸言奚為緜蕝
賀吕宗卿
恭審擢從烏府董正麟宗上帝鍳觀四方獨系隆於我
宋文王本支百世思篤叙於吾儒乃咨蹇蹇之王臣糾
合振振之公姓是皆法從有偉名卿非熊非羆非虎非
貙公望久矣如圭如璧如金如錫人快覩之式顒詔草
之頒增我社枌之重某喜於賀厦出則無車猶未免鄉
人豈惟可太息者六恥獨為君子所頼有逹尊之三敢
不彈冠倚須聽履
賀范尚書
伏讀贊書諗躋常伯大司空掌邦事願觀風俗之淳老
成人有典型自繫朝廷之重蓋以孔氏中庸之學能立
周家太平之基詔曰予虞時維汝翼謂朝不信道工不
信度允藉納言然入則有保出則有師薄聞後命某彈
冠以喜望履未遑歸来乎出無車亦正坐馮歡之歎告
之曰行有日且將送韓愈之窮敬竚違離亟殫欣豫
賀吳閣學
伏覩邸函顯躋冊府二三謨典於皇繼序之傳百萬甲
兵增重提綱之寄遹通班於曳履殆舉國以彈冠抑人
有言方時多事共慨四郊之多壘遺君父憂誰為萬里
之長城衛行在所表裏正資於外禦本根尤急於内寧
惟浙東西在帝左右既久狃安於畿甸曾微穿朽之干
戈顧今當艱難之時安可習承平之故乃陞延閣誕詰
戎兵雖以文章鳴國家固吾君之親擢然而忠信為甲
胄非真儒而孰歸行矣登庸式宏經濟某隔兹衣帶之
水莫旅簮纓之塵丕顯哉文王謨喜峻直西清之邃歸
来乎太公望豈久為北固之遊側耳思言馳心丈席
賀吳尚書
伏審峻陟文昌併提戎律統六師平邦國已折佛貍窺
江之萌方千里曰王畿要有虎豹在山之勢兹惟上意
允屬我公某嘉與薦紳誦傳綸綍今日之功成於一儒
者豈但羞武夫之顔長江之險可敵十萬人自足破遠
人之膽言觀王佐式濟時艱
賀程恭父
伏審令嗣覬奏橋門讙傳里閈鵠袍圜聽已觀一半之
青犧畫横陳遄解兩優之褐不負金籝之教子共矜璧
水之得人某辱在契家白之叔氏仲儒有服難歸賀
慶之膰阿戎共談敢代緘幐之臆其如雀躍莫既魚傳
賀徽倅葉秘書
伏審夙駕緹屏聿臨練帶新安之山水大好要識行秘
書别駕之風月平分豈但半刺史聊復爾耳能久此乎
恭惟獨抱遺經追配古作故能奪多士之氣取象魁三
蓋嘗登太微之庭去天尺五胡以獲麟之筆而監無蠏
之州如聞此来有欲為王留行者雖曰小屈焉能使予
不遇哉願紬金匱之藏亟侍玉皇之案某柳橋一别苫
塊三年素鞸已終曾索長安之米青山無恙竟回剡曲
之舟自憐黍谷之難春能到草堂之幾日隔曲江之面
幾若避於燕鴻寄盛山之詩尚相忘於鷗鷺
賀葉秘書
竊諗宣室興思道山入直獨提麟筆兼史氏之三長寖
近鰲扉異元都之再至每嘆南省第一人之選胡為東
藩半刺史之淹盍歸乎来公論則爾恨見之晩上意可
知兹特起於借途會立登於要路某辱居榜下每在談
間石渠天禄之得人為斯文喜巖暝林扉之留我有老
圃存敢竊問於行期容重陳於别悃
賀景獻邸
恭審眷隆外邸思錫中閨石窌脂田都小君之美號金
花羅紙煥公族之殊榮壼則惟嘉人倫以厚恭惟學講
而德益進身正而家自齊親親賢賢不曰諸侯王之子
夫夫婦婦要皆士君子之風是有柔儀聿来徽數某濫
塵經席欣覩綸函雖微詩禮之漸摩但敬閨門之雍穆
賀韓寺丞
伏審出綸中禁提舶外臺聞廟堂選士大夫之廉惟君
侯可念郡國奪慈父母之愛如吾民何故其依戀者山
情所以慶快者公道獨喜紫陽之大振必為黃山而
小留某三徑已荒二天猶在想鄕人卧轍共思煙簔雨
笠之春然舉世貪泉敢為浪舶風帆之賀
賀王吏部
伏審使符作牧兵衛在行太微二十五星郎潜華甚新
安三十六岫公望久之敢告前驅寬予後至恭惟淵深
七澤洞逹四忩早登詞翰之場如驅龍蛇而摶虎豹自
典文書之庋已騎麒麟而繄鳳凰方飄飄然道家蓬莱
之山殆駸駸乎甘泉侍從之槖乃遡湖隂而出節旋分
郡寄而易麾豈其愛江水之至清淺深見底或者念歲
惡之不入農末皆傷誰手摩之民瘼甚矣抑恐君相之
意不先一州其歸報政之成寧淹五月行春近只見晩
謂何某白首寡諧青山獨往昔侍同朝甚喜已勝萬戸
之侯封今受一㕓為氓真是二天之我有敢無叩角仰
跂巾車
賀程右司
伏審三節星馳九關天近每慨吾鄉之氣數誰在帝旁
有如我公之聲光亦勞使傳久當召矣無以歸兮諒自
兹不出於都城將盡還大好之山水若文昌若内翰不
曰同姓為近乎有丞相有樞臣則固易地皆然耳切幸
明公之衮衮頓回吾郡之寥寥某未免鄉人欣聞邸報
君命召不俟駕敢問行期帝賚弼用作霖遄觀制可
賀蔡憲
伏審饗廟之日召環自天貫索星沉已底祥刑之績絲
綸詔下聿聫法從之班恭惟親得考亭之傳是為名父
之子政事自學問中出孰能禦之文章與氣節相高又
其餘者雖以蹇蹇而去國所謂拳拳於愛民豈不爾思
上固神聖之主取以自近朝多直諒之儒其即問途當
母俟駕某誦言盈耳喜懼交懷寧勿躍然相傳司馬公
用矣焉知来者能為李將軍地乎增結私情敢忘公賀
賀吳總侍
伏審虎節建臺龜符㫝籀大小馮之相代豈惟圖盛事
於衣冠東西總之迭為兹用分顧憂於旒扆有美江山
之第一共嘉國士之無雙波神胥舞於鷁舟春氣肇開
於鵲印歌謠載道想續劖常棣之碑香火滿城當封寫
凌煙之像斯民樂只於帝念哉甚朋友同倫兄弟異姓
願言思伯訪戴之興勃然豈無他人依劉之志遂矣式
徯鏘瓊之珮晤言浮玉之山追數平生莫踰此喜
賀李運使
伏審内班郎潜外將使指參大都督軍諮之重為小朝
廷人物之英簡在帝心聿寧江面恭惟赫矣龍門之望
隐然虎石之威規姚姒而逮莊騷豈但語言之妙引䕫
龍而陳堯舜雅如籌策之良適戎馬之縱横頼木牛之
飛輓乃進班於武部俾轉餉於兵屯文之虎人之龍盍
侍玉皇於香案南曰譯北曰鞮乃煩金節於江城言觀
竹帛之勲亟下絲綸之詔某切依襟帶願拜履絇貔貅
宿萬竈之煙敢忘共濟鵷鷺集九霄之曉政恐遄歸仰
止高山有如此水
賀袁大監
恭審渙發綸函晉陞繕監帝曰兹維師匠入紬金匱之
書時則有若儒宗無負玉犀之對夫以海内寡二之學
早收天下第一之科十年而到鳳池竊以為晩五工之
居雉正其謂斯何獨喜端人之登可為清朝而賀恭惟
緒守潔齋之訓親得慈湖之傳吾之心即周孔之心曾何
求於紙上所謂道非堯舜之道不以陳於王前方其發
諸詞章初無意於科目九萬里而風在下奚計修程三
千字而日未斜特其餘事出用於世欲行所言第觀指
使之將明夫豈儒效之迂闊乘軺而講荒政溺由已溺
饑由已饑駐車而談聖經仁者謂仁智者謂智洪惟箕
翼之魁宿端是青齊之福星蓋其所懷之春或者不言
而化人皆憚汲黯此聲在江之東上不見賈生有詔自
天而下若曰咸五登三欲帝萬世卿其襲六為七作宋
一經不然營繕之勞曷究彌綸之藴某不量其戅敢誦
所聞竊惟古之共工皆有關於世變如制度之先樸將
風俗之再淳作大匠箴而獻諸朝尚何容喙讀梓人傳
而知為相所願留情
賀高秘書
伏審綸綍起家旌麾載道帝讀蓬莱集歎其久去於紫
微天開會稽圖何至獨私於綠野妙有春風之句雅宜
煙雨之樓恭惟學該玉府之深藏筆捲銀河而倒瀉舒
翹揚英轇轕宇宙二十八宿之羅胸疏條緝緯貫穿古
今千數百年之在目上帝自留而論譔太乙下觀其校
讐襲六為七作一經無紙上已陳之語自甲至丁凡四
庫皆腹中有本之書方片雲遊物外之心俄半夜動席
前之問徑乘剡雪坐嘯括山此所謂行秘書耶昔公安
在如欲用真學士者舍我其誰某髮種種以驚秋意寥
寥其厄閏雖乏蓋公清淨之助當驅兒童立馬以迎郊
如聞王褒中和之章喜與父老買牛而耕墅
賀新守入郡
恭審肅駕朱幡儼臨畫戟先聲戒曉鼓角為之精明粹
氣浮春山川至於翔舞嘉與父老聳觀教條恭惟以赤
城之仙班傳紫垣之相印惟有是父有是子勲名肆邁
於韋平其使吾君使吾民風俗再淳於堯舜敢謂三十
六峯之秀乃得一二千石之良視篆云初置郵以喜某
待將軍之約束前屬吏之驅馳登堂而宣上德音坐見
太平之官府下車而問民疾苦敢稽簡静之文書
賀謝刑部
恭審慶覃慈扆恩輯勲階天近兩轓親見五三之盛泥
香十錦式華千一之逢帝綍斯皇侯藩增重恭惟昭回
象緯峻極岳靈如古大臣以所學乃伊周之學思昔先
正使吾君為堯舜之君惟天佑于我邦將世濟其賢業
所謂金薤琳琅之美凛然玉壺冰露之寒班紫禁之早
朝疇不曰相門之相賦黃山而晩對何獨為詩人之詩
方春洽於燕香屬祥開於鼇極七十古稀有誕揚玉冊
之輝二千石惟良丕對瑶林之彦肆由明陟入奉都俞
某嘉與斯民共陶熙旦厦成而燕雀賀密依使竹之華
韶作而鳳凰儀共宴母桃之夀
賀趙大資
恭審誕播制函峻班書殿真儒無敵於天下帝其寬北
顧之憂勍敵已在於目中時則有東歸之喜於皇王佐
允穆宗工恭惟識際天人勲在社稷飛聲轇轕於五緯
有管夷吾則何患為著書羽翼乎六經皆孔安國所未
到者惟其平生不為紙上之學以故倉卒能吐胸中之
竒屬邊徼之不寧鼓貔貅而略地顧何負於吾土胥英
蕩以通之所未下者聊城不遺鏃而歸我方為宗國無
窮之計盡復寧人有指之疆誓將挽九河以洗氛埃詎
曰畫一江而限南北皇靈斯赫儒效豈虛言觀疇昔之
所成奚至今日而未相繄股肱之寄在忠力當攄坐論
之謨然道德之威成安強正頼折衝之略特異優崇之
典陞華禁邃之庭增重麟符㫝儀鴟閣詞掖下絲綸
之制蓋一命再命三命而益恭太常兼鐘鼎之銘其
大書特書屢書而未已丕視功載厥有彛章靈夏未
服而韓相行共倚琱戈之重貝州既平而潞公入遄觀几
舄之還某嘉與斯人鋪時偉績藏在盟府夫誰曰彭越
之同功訊之司宗抑豈比汾陽之異姓式徯介圭之覲具
隆巖石之瞻聞邊吏之塞飛狐洗兵甲而不用謂中國之
相司馬讀制冊而可知仰斗之私與江俱下
賀謝刑部
伏審陞華寶宇移填玉山碧草綠波殊欎憩棠之父老
朱幡皂蓋已歌騎竹之兒童安得一語借寇君於帝前
正恐兩州争杜公於境上去思之極喜躍伊何恭惟書
府斗牛相門星鳳夢池塘之草家自有於詩聲鄙階砌
之蘭世共推於儒傑思昔先正時維鉅公使吾君為堯
舜之君今猶被於宗社以所學皆周孔之學端復在其子
孫獨先生自取之廉有識者見謂之屈婁乞一麾而去
遄飛五袴之謠方兹蹈德而詠仁奈何奪此以與彼雖
未覺雲霄之迥已頓驚分野之殊恐開藩之未閒不俟
駕而歸覲前有召父後有杜母頼拊摩凋瘵之餘坐而
堯言進而舜趍竚獻納熙恬之盛某猥誤衮褒之辱每
虞錦製之傷鳴鳳凰於高崗式徯九苞之瑞世徙鵾鵬
於溟海莫隨六翮之培風
賀高運使
伏審輟自鵷墀誕分虎節引星辰於碧海有開蜀道之
天將禮樂之皇華不遠長安之日竊窺帝意深有廟謨
若曰當宁思古名臣其維武侯為時王佐每讀出師之
表無慚伊訓之書雖吳魏自裂而三分豈漢賊可岐而
兩立草廬所藴竹簡莫傳蓋卧龍之蟄匪徒然繄流馬
之運其小者乃睠西土而凛有遺跡寬予北顧者詎無
若人幸今天道之好還大快人情之共憤何止扼亢而
拊其背已焚老上之庭盡皆踐土而食其毛載沐漢家
之德然一方之初靖又強敵之可憂試以唐書與五代史
而考之其見於中國亦三百年而餘矣既吞噬之無厭
終蠶食之堪虞如使争雄於封域之間奚啻鼾睡於卧
榻之側吾恐患方深耳見謂一秦之復生公其起而圖
之縱無百參而何缺若然則朝家之委寄夫豈惟使者
之將輸聞之縉紳偉哉綸綍恭惟道山蓬莱之胸次楚
澤雲夢之筆端當其排閶闔而呈琅玕信已跨崑崙而
餐沆瀣乃煩視草出以飛芻意者復周土宇而興六月
之師其必章漢天聲而决千里之勝飽吾貔虎靖彼煙塵
儆軍實而申之不留敵以遺君父無隻輪之返者迄安邊
而立功名使鼎湖弓劒之藏與渭上衣冠之廟王氣開
而天地闢遠氛掃而河洛清則多多益辦之勲皆陳陳
相因之助以故誦言乎諸葛不復比數於蕭何某布所
聞匪為之佞逢此盛舉未嘗不嘆曰江左之有夷吾遲
之幾何將亦相戒以中國之相司馬惟抵掌而談天下
之事敢折腰而及吾身之私其若翹瞻莫殫忻頌
賀李制帥
恭審誕開制閫居守留臺南浦雲飛虎節占使星之動
北門天近麟符分卿月之暉於皇玉壘之威增重金陵
之勢帝意若曰時方顧憂彼亦吾民何至帶牛而圜起
敵為外患幾欲牧馬而内窺使長江得人如孤羆之據
深叢則絶漠之域寧匪兕而率曠野繼我宗彦維時人
英恭惟風神肖老𣆀之仙文物孕長庚之秀維弼畫河
朔十三策每慨然於俎豆雍容之時而敢為小范有胸
中百萬兵雖投之於羽檄交馳之地而不亂粤從鵷陛
出擁蜺旌遂令落霞飛鶩之墟蔑有明月吠尨之警乃
睠陪京之重遹司留鑰之嚴俾盡護於列營諒聳聞於
遐裔莫非王土也當同軌而齊之如吾中原何且傳檄而
定矣用底碧幢之績遄觀赤舄之華江左有夷吾而復
何憂允歸朝望中國相司馬而無生事已折敵謀皇矣
吾君偉哉此舉某屬聞綸綍如拜麾旄人一天我獨二
天覬重啖安期之棗行百里半九十里適將熟楚戍之
瓜寧少俟於湏臾幸母忘於疇昔
賀劉寺丞
伏審夙戒麾符儼臨戟衛呈琅玕叫閶闔正聯星宿之
班羞崑崙薄蓬莱自求山水之郡此名此德甚盛甚休
恭惟玉簨黃鐘之函和瑤瑟朱絃之挺直雖不為表襮
於議論之際要自有公是非顧未嘗標置於名氏之間
此所謂真道學早策勲於翰墨乃課最於簿書州縣
之職徒勞人薦出郎官之宰賢能之舉不待次尚參計
相之賓凡晉權萬貨之經與均會百工之給皆未究其
所藴何厥聞之甚都龍左角為天田肆陞華於九扈
驂右騑者刺史訖自詭於一麾上若曰古君子之儒
時則入漢循吏之傳以去帝城不遠耳冀潤九里而及
京師然豈君相之意哉乃先一州而後天下聞有迅召
願無疾驅某自守其迂見謂之拙思昔中牟之化今已
在七不堪之中正復陽城之生亦付之六太息而已過
不自料勇為此来一用其策之平平兩書其考之下下
有人民有社稷久已厚顔為保障為繭絲凛乎掣肘公
既至止吾知免夫披雲霧而覩青天敢忘賀夏為草木
而到赤地或可逢春
賀李參政
恭審誕揚制冊參柄政機當聖賢馳騖之時聿思元老
覬道德安強之效迄㡳丕平簡在帝心於皇廟論恭惟
養其氣以剛大尊所聞而高明姚崇應變而宋璟守文
兼負經綸之藴元齡善謀而如晦能斷克成綜核之功
自纘武於樞庭茂結知於宸極明良千載仁義一言伊
欲天下皆堯舜之民正以胸中有孔周之學會羽檄適
憂於丙枕宜鋒車趣駕於庚牌王曰歸哉舊弼為中朝
之望天其或者太平當今日之期遄觀介圭入陪台衮
共徯巨川之濟式隆巖石之瞻泰階同符間兩社以為
公輔神鼎增重有一德以享天心傾聽白麻登延黃
閣某親逢盛事思見熙辰甲兵之問不至廟堂蓋邊
臣之至願忠信之行匪徒州里惟公相之所為嘉與函
生悉歸陶冶
賀李僉樞
恭審望尊書殿位峻機庭惟吉士勱相我國家師言允
穆用真儒無敵於天下疆事敉寧於赫聖謨有嘉王佐
恭惟以二典之書鳴治世以三舘之學儀清朝非堯舜
不陳於前大吾君之無過將文武未墜於地幸斯道之
有傳仁義一言明良千載式慶風雲之會聿臨樞斗之
躔遭時多難屬望尤切繄天下一家罔不率其孰使
然今左右國人皆曰賢必能辦此曾何患乎煙塵當自
靖夫疆土蓋天開奠枕之期維日望止戈之武言觀偉
績敬竚褒綸軍旅俎豆之事嘗聞之正有關於輕重大
尉丞相之尊則等耳行兼佩於安危某傳誦制函鈞陶
化冶命將帥以衛國誓殫折箠之勞修政事以寧邊傾
聽借籌之略具瞻巖石用濟巨川
賀游禮書
恭審疏恩曉殿正位春曹蜀第一人重見器能之諸葛
舜十六相最推典禮之伯夷朝有儒宗世知治象恭惟
藻藉五采之古作簫韶九成之正音言合稷契謨合臯
䕫久罄忠嘉之沃窮則孔顔逹則周召曾微夷險之分自
抱膝於隆中已傾心於天下乃班朝著乃殿帥藩聲名隨
風而流式慶明良之會議論决江而下無非仁義之言丕
掞國華屹為時棟宗伯掌邦禮諒新治世之彌文聖主得
賢臣誕播鄉人之嘉頌某欣聞綸綍相賀縉紳言觀孤
鳳之暉敢贄雙魚之素意之所屬言莫能殫
賀趙戸書
恭審進長地官增重天府六卿紫槖民部雖繁三輔黃
圖神京愈肅有偉綸函之播於昭黼座之知恭惟奕矣
銀潢粹然玉璞言語妙天下魯諸儒何以尚之智略輳
上前漢庭臣無出右者誕緝九畿之政密聯八座之暉
欲還春貢於地輿豈析秋毫於戸版尚書為國喉舌允
釐帝輦之浩繁執政猶吾股肱遄仰台垣之峻極某想
聞晝接傾徯辰猷聿瞻聽履之班竊有彈冠之喜敢
㤀傳鯉如對匿犀
賀許兵書
恭審渙敭周誥晉陟夏卿祈父王之爪牙盍釐九法尚
書帝之喉舌式綜五兵國有人焉民胥悦矣恭惟筆
掃單于之萬騎胸吞禹貢之九河挹翰林主人儼入花
甎之直列文昌司馬聿高荷槖之班遭時多難属望
尤深若曰用真儒而天下無敵其惟進有德而朝廷自
尊得頗牧於禁中今何憂乎萬里運山川於掌上將自
靖夫四邊言觀偉績之無前咸曰褒綸之已後某得之
傳誦私以忻愉式遄孤鳳之暉敢贄雙魚之素有言粗
淺莫既精微
賀李吏書
恭審光奉贊書峻登文部思皇多士聿生綜核之朝無
競維人式董銓衡之選國有公事人能誦言恭惟蔚
然臯䕫之謨洋乎晁董之對金華勸講非堯舜之道
則不陳玉匱緘辭編詩書之冊而無愧茂對帝簡備極
儒榮乃顓四選之權獨處六曹之長咸造在庭而褎為
首已推名世之賢仰惟前代而訓厥官遄正冢司之拜
某欣傳郵置敢後牋函諒藻鏡之餘閒流電岩之迅
矚嗣聞除目庸快夙心
賀王右司
伏審丕承帝簡密贊宰衡子大夫入覲王庭巍冠儒
科之一左右司學為丞相進聯台宿之三式負重名兹
惟妙選竊仰省曹之叢委適遭時事之艱難邊檄縱
横而有日尋之戈甲京輦尊嚴而有蕩焚之蘖火廟
堂相語宗社為懷是勤經濟之憂允頼彌綸之略天
將平治時乃疇咨恭惟文續古餘學到聖處以賢良
三策而為舉首人快覩先起徒步數年而取封侯上
見嗟晩聿班台佐豈久郎潛歷觀政路之聯每補侍
臣之缺思皇寵渥遄即禁塗某聞譽處之甚都讀
除書而相賀天下自此寧矣知省闥之有人主上注意
倚之想巖廊之無日其為欣頌莫既藴悰
秋崖集卷二十一
