秋崖集卷十四
宋方岳撰
詩七言古體
清明
何哉清明乃爾愁雨聲中間花事休一春留春不肯住
况無酒與春相醻牆頭筍已吹成竹奪我齋廚蒼玉束
滿牀書卷為不平亦怨秋崖長負腹
春暮
人生會有百年極春事略無三日晴豈惟坐隔海棠醉
亦未曾逐楊花行綠樹陰陰遽如許黃鳥飛飛寂無語
先生欲作送春詩似此一春那用爾
出關
一坐一百二十日柳初黃落今青青索輿徑去有忙事
忽憶曾與春丁寧牡丹徑尺妙天下許釀&KR0812;醁呼娉婷
到家二月亦晩矣未辨翠色官窰缾
松棚
濤聲盤空吹海立夜拔蒼髯老蛟泣陰森一片翠微寒
不放驕陽排闥入歸來歸來乎山中人間六月方蘊隆
寧減明月添清風誰其云者十八公
日食守局
乙已之秋七月朔太陽無光天索寞辟雍諸儒坐讀書
談古談今自驚愕玉皇不受紫宸朝百官拜表羣陰消
明朝丞相做禮數宣押歸堂只如故
秋江引
水天一色磨古銅落日欲没蘆花風雙飛野鴨忽驚起
漁歌漸遠秋江空煙波渺渺無終極中有江南未歸客
短篷夜泊洲渚寒孤鳫横江聲正急
争棋
江南底處無楊柳海内何人解詩酒春簔雨濕蕙煙寒
閒却鷗沙釣竹竿塞雲漠漠方笞兵油幢安用白面生
東山屐齒蘚花綠鶴唳風聲到棋局
過采石
靈官行雨鱗幢濕雷吼黑風吹水立英雄不奈劍花寒
然犀夜午魚龍泣雪浪掀天箭能急紫茸投箠旄頭失
吳宫酒醒岸花愁不是龍驤勇無敵
戲簡文孺林劑局
廣文氊寒不可忍月邊頓作乘鸞興府公給告使者嗔
甘坐畫眉取歸徑曉攜手版中書堂春風滿身芝术香
物無疵癘清晝長倘有囊中醫國方
書斷厓
老木枯藤絞蒼石嵐重雲寒土花碧巨靈探璞夜不眼
斧斤睥睨魚龍泣中分一片落溪邊此祕未覩乾坤前
試留名字與後世戒爾謹護青瑶鐫
贈背書人王生
我無王書二千六百紙空有六經四十三萬字荒山寒
入雪夜燈三十年來無本子壁魚不生糊法死君欲如
何染君指石爐煮餅深注湯自向胸中相料理
三禽言
麥熟熟黃雲壓肩堆滿屋大兒燒穟事治穀小兒擷蔬
歸作粥阿翁飽去摩挲腹柿葉濃陰對黃犢快活一生
甘碌碌君不見秋崖白頭守殘牘麥雖熟飯不足
其二
不如歸燒痕青青春蕨肥茅籬數掩山四圍有秫可釀
荷可衣世閒何地非危機曷不長守西山饑君不見秋
崖醉眠釣魚磯六年不出山下扉不如歸長安道上煙
塵飛莫向山家怨落暉
其三
吕望非熊亦非龍後車載歸作三公龐眉皓髮八十翁
幾何日月土一叢盍不徑老磻溪風以文見醫方自功
西山之人不爾容君不見秋崖無才終不逢長年垂釣
煙波中公非熊同不同
無寐
雨寒不寒苔蘚紫霜落未落楊柳黃野鷹飢嘯獸擇肉
邊馬戰摧烏啄瘡兵氛甚惡寸心折劍無恙雙毛蒼極
知三百六旬氣月短其奈二十五點更漏長
胡道士山房聽琴
石亭老入維摩室三尺流泉長挂壁雲寒夜半山鬼號
十年兩耳秋蕭瑟村溪水落尋山房顔如渥丹鬢未霜
麻姑大鵬不勝載挽住且與歌滄浪菊近重陽破青蘂
猶帶潘郎舊風雨彈冠政自不須彈我欲挂冠神武去
聽琴
寧食三斗塵不受緩歌雙黛顰寧食三斗葱不受急管
融春風吾二三子相知心平時比之雙南金扣門剝啄
倒屐出喜我謂我山水淫牆頭呼酒意頗急何以侑之
霹靂琴太虛為室月為燭悠然此意無古今山空江靜
夜如水但見四岸花木深大聲久不入衆聽誰復好古
同風襟自非我輩但癡坐噲等之俗難砭鍼
東西船
昨日東船使風下宇過未興快於馬今日西船使風上
適從何來急於浪東船下時西船怨西船上時東船羨
篙師勞苦自相覺明日那知風不轉推篷一笑奚爾為
怨遲羨速無休時沙頭漠漠杏花雨依舊年時檣燕語
丫頭巖
君不見新婦磯女兒浦小姑嫁與彭郎去天開地闢本
何心以邪見我成疑誤風煙高並雙丫石舊已知名今
始識佳山要自勝佳人未見好山如好色滿壁題詩吾
所恥倒激西江誰與洗安得人閒馬長卿盡作山中魯
男子
用佚老園叟韻簡直孺併寄園叟
趙君規模要名世徐君人物南州穉欲攜老硯共研冰
梅花不許山礬弟今年識徐如識春未識佚老園中人
似聞竹外一溪碧天與隔斷俗子塵此詩到眼情已浹
吾曹終與常人别不然持問溪頭雲渠自容吾分半榻
題高皇過沛圖
芒碭真人赤龍子一劍入關秦鹿死黥王菹醢過故鄉
仍冠竹皮相爾汝故人父老喜欲狂至尊含笑袍花光
酒酣擊筑自起舞歌聲悲壯雲飛揚此意今人棄如土
豈但當時沐猴楚君不見相如草檄西入秦蜀山憔悴
生煙塵
諭俗
稻壓田塍穡頭重蛟蛇糾蟠扶不動得霜欲老晴下鎌
捲野秋雲堆作隴昨日糴米如糴珠頓落半價多年無
賣刀買牛政不惡一字入官妨爾樂不如阿婆殺雞賽
田神阿翁買酒邀田鄰三杯徑醉客歸去茅簷曝背溫
如春
觀漁
林光漏日煙霏濕鸕鷀族立春沙碧湘竿擊水雪花飛
鸕鷀没入春溪肥銀刀撥剌爭三窟烏兔追亾健於鶻
搜淵剔藪無噍類餘勇未厭心突兀十十五五斜陽邊
聽呼名字方趨前吐魚筠籃不下咽手捽𤨏碎勞爾還
嗚呼竒哉子漁子塞上將軍那得爾
扣角
東家打麥聲彭魄西家繅絲雪能白中間草屋眠者誰
不農不桑把書冊書中宇宙三千年凡幾變滅成飛煙
不知讀此竟何用蓬藋拄逕荒春田東家麥飯香撲撲
西家賣絲糴新榖先生帶經駕黃犢扣角前坡煙水綠
次韻採菌
秋崖不慣大官肉雪屋為出齋房芝山靈頗憐世味薄
風格略與詩情宜菘膰何但退三舍蕨拳恨不同一時
自尋墮樵了幽寂豈料枯枿能神竒羣僊餐霞吸沆瀣
豪貴蒸乳盛琉璃磚爐石鼎煮飛瀑此妙勿令渠輩知
題刊字蔡生
六經四十三萬字古未版行天所秘魯纔得見易春秋
書到漢時猶默記不知何年有爾曹誤我百世惟寸刀
日傳萬紙未渠已宇宙迫窄聲嘈嘈一第竟為吾子慁
辦筆如椽補龍衮生母謂我不讀書待撿麻沙見成本
才老致木犀甚古
老桂枯寒出竒怪知幾何年如許大枝枝渾是好西風
粒粒中藏香世界幽人高卧岸蘚邊野僧肯寄溪雲外
兔驚玉杵夜丁當鳥嗽辟寒金𤨏碎併令滿屋書傳香
喚起多生酒詩債我今回向語一則云何讃歎花三昧
月光童子妙莊嚴金粟如來殊勝解
書夢
君馬黃我馬白漠漠柳花飛送客我馬跑風欲人立紫
絲袍貼黃金勒輕衫一騎後者誰黃初平家寄書信泥
香兩車饟外孫人與霜蹄俱夢境嗚呼人間兒戲亦前
定奈何夫人不知命
春盤(壬子)
萊服根鬆縷冰玉蔞蒿苗肥點寒綠霜鞭行茁軟於酥
雪樹生釘肥勝肉與吾同味蔊絲辣知我長貧韭𦵔熟
更蒸㹠壓花層層略糝鳬成金粟粟青紅餖飣映梅柳
紫翠招邀醉松竹擎將碧脆捲月明嚼出宫商帶詩馥
賜幡羞上老人頭家園不負將軍腹人生行樂未渠央
物意趨新自相續五十三翁日落山三百六旬車轉轂
不妨細雨看梅花且喜春風到茅屋
題訥齋
世人但識三尺觜儀從秦横竟誰是瀾翻口角欲懸河
秋崖聽之歸洗耳萬言萬當不如默視吾舌存政須訥
雲根手築月三間是非付與西山笏謂君為訥耶讀書
夜寂聲琅琅謂君為辨耶向人開口無雌黃屋頭自有
山如此說易說難那用許孔堂絲竹春風和賜也多參
惟一唯
掃蜜
須蜜之人去其國盡以族行無敢逸綴如垂瘤大如囊
低壓山墻於我室秦人逐客真少恩客來須看春正酣
咄嗟已辦四山壁正對桃李開茅菴蒼頭奴解與之語
擁篲招邀聿來宇相攸新邑經始忙先作高臺奉盟主
沈沈夥涉之為王獨無摇毒之蠆芒熙熙登臺坐垂拱
花底退衙春晝長
九日寄汪澄甫
山雨欲雨不敢雨停杯待與黃花語東籬人去幾何年
坐想寒香足悽楚秋崖早賦歸去來亦無茅屋荒蒼苔
淵明不入督郵眼世俗寧有吾曹哉綠尊索共紅裙飲
却恐黃花不渠肯白衣未至酒缾乾此意悠然要人領
題曹兄耕綠軒
煙蒼蒼水茫茫鵓鴣喚雨蓑笠忙春泥滑滑蒲稗長駕
犂叱叱牛力強高田低田齊下秧隔林人家吹黍香有
來饁者雙屨忙煮芹燒筍各有將小休吾牛飯前岡共
洗老瓦沽村場相與醉語墻下桑此為豳詩第幾章轉
頭䆉稏秋風黃嗚呼吾人讀書政如此諸人讀書不如
睡君不聞建隆聖人之玉音者也之乎助何事
書樓考甫梅花百詠因徐直孺寄考甫
以詩鳴者累百輩誰與梅花可相配只傳冰影月香詩
直到如今美無對疎籬把住横斜枝了不肯受春風知
自非冰腸雪洗髓向渠正爾難為辭恨君不識林和靖
雪沍西湖老孤詠恨我不識樓考甫角聲吹殘霜月苦
兒曹但賞瓊瑶句持與梅花相爾汝夜深不道𤨏窗寒
浥盡花香花有語
次韻劉簿觀雪用東坡聚星堂韻禁體物語
江臯黯黯飛雲葉淅瀝破窗鳴急雪亂飄密灑寒正苦
低唱淺斟癡亦絶凍吟可但筆鋒健醒狂不覺屐齒折
留連急景聊從容俯仰幻塵空變滅舒眉一笑各雲散
轉眼百年如電掣風凝光眩眼欲花酒帶潮紅臉生纈
劇誇陶語何區區等與謝吟争屑屑醉翁出令凡馬空
坡老揮毫風燕瞥兩公仙去各已久一代風流尚誰說
吸鯨今夕不可辭醉中有句錚如鐵
三虎行
黃茅慘慘天欲雨老烏查查路幽阻田家止予且勿行
前有南山白額虎一母三足其名彪兩子從之力俱武
西鄰昨暮樵不歸欲覓殘骸無處所日未昏黑深掩關
毛髮為豎心悲酸客子豈知行路難打門聲急誰氏子
束蘊乞火霜風寒勸渠且宿不敢住袒而示我催租瘢
嗚呼李廣不生周處死負子渡河何日是
送少卿奉使淮西
北兵據城堅如石北人入關平如席秋高塞上沙草愁
夜半軍中羽書急符麟留鑰漢宗姓風鶴為兵謝安姪
貔貅野宿日增竈鼪鼯陸梁夜鳴鏑肯攜金印問錢榖
盍上玉堂調筆墨時平書生坐迂闊氣盖廷臣工激直
煙塵所喜毛髮青冰雪其清肝膽白朱雀橋深橘香美
白鷺洲寒荻花濕我所思兮丁令威欲往從之語胸臆
排門夫
一家一夫排門起五家一甲單出里夫須襏襫潦霧愁
與官輸木供邊壘沙場草青敵運衰軍書抵急飛塵埃
官須排杈二十萬巖邑配以三千枚黠貪分頭挼掌唾
田里寧容高枕卧望青徑指三尺墳踏白邀為萬金貨
殘爾冡爾勿嗟爾行取金錢寧爾耶小人所憂在一飯
政坐爾冡殘吾家待吾舉火者百指母已癃病兒垂髽
社朝浸種亦已芽秧田未翻生薺花吏呼勸農今幾日
典衣已供塘堨冊九年回首奈若何夢遶江南與江北
霪雨
朝雨暮雨不肯晴昏昏冥冥如翳塵舍中連月汗流礎
道傍前日泥埋輪東南地傾水所滙潮汐沙擁江之漘
埧頭中沙坐可想往往政與洪濤瀕陵遷谷變不知代
但見萬瓦差鱗鱗老錢試手建都邑盖亦安土非經綸
海鹹舄鹵易嵐霧况此梅蒸天絪縕沮洳與吾類鼃黽
爽塏久欲還麋麕因思吳趙寧愛此適已灞上翔真人
當時倘匪地天泰詎知無意雲雷屯
題司理采芙蓉圖
紉之以湘纍秋蘭之珮載之以剡溪夜雪之舟漱之以
清冰寒露之壺澆之以碧玉晴雲之甌著童船尾書船
頭荷花浦溆雙飛鷗新紅如洗雲錦稠停橈竚棹香浮
浮薰風滿座涼颼颼醉面欲醒誰相醻若有人兮眇中
洲把住月老呌不休花亦問月愁不愁何以了此蒹葭
秋蛟宫蛟宫夜泣悲靈脩鱗幢欲濕行雲留楚騷如水
不可作此意難以筆墨求蕩予槳兮涯之幽
中秋
月出未出山蒼蒼明毫倒射生寒芒光摇林彩已竒怪
月時猶在青山外一杯兩杯呼出來仰天喝雲雲未開
冰輪碾上何人推天涼如水青如苔不知今我何如哉
冰撑雪拄胸崔嵬欲飛上天㪺斗魁手取蟾蜍探潑醅
醉眠老兔秋毰毸下視茫茫青作堆今人不見古時月
古月長照今人哀繇來今古一丘貉安用老滴成瓊瑰
如此佳月能幾回掻吾鬢已霜皚皚李白如在三百杯
與騎鯨魚游九垓
謝兄編言仁求詩
孟子言仁惟一字曾子言仁惟一唯風霆霜露天何言
吾夫子言非得已六經在天如北斗尚多不經聖人手
杏花零落曉壇荒各自蜂房開戶牖屋下架屋樓上樓
不三萬言渠不休夜寒一燈供掉頭泓穎何罪雲煙愁
阿連夢中春草碧更向那邊添一筆吾衰甚矣將奈何
欲共君談口荆棘
木稼
春日電光飛霹靂元日竒寒雪盈尺銷瓊融玉夜色凝
贔屭穹林矗僵立鮫人淚滴珊瑚枝通身擎出青琉璃
霜皮溜雨凍不解無人報與春風知曉光穿漏晴相射
銳士銜枚甲初卸山人不讀五行書未省木冰吁可怕
用王侍郎韻寄題醫僧道森藥山閣
蟻蛭侯王空培塿大千世界無何有癡兒不省芭蕉身
持與冰霜鬭長久三生慈愍魚十千却來世閒吁可憐
一百四病更相纏縱有佛力難言詮不如一念圓覺淨
四大乾坤無可病雲根靈草自春風夜立齊腰山雪盛
田園居之右闢小室曰耕雨醉題壁上
南岡北岡鳴鵓鳩高田低田俱怒流一簔煙雨駕觳觫
老手猶在吾何憂燈火半生書作祟幾欲送窮窮不去
吁嗟先生誰使汝苦要革革換雙屨如聞雙屨得有辭
向來棄我君何之百無一成唯忍飢胡不爛煮秋崖詩
歲晩相期亦不惡莫更將書累牛角併煩說似下邳侯
爾輩方當束高閣
鄭總幹致蘆管筆
中書采邑初管城笛材飽霜摇綠雲春煙落紙黑蛟瘦
不可一日無此君九華真人出竒計笑指秋江雪無際
并刀失手劉寄奴爨餘得與詩為地雙鈎入握如虛空
飄飄輕捷翻羣鴻翰林夜召陶學士草制進封盧國公
秋崖集卷十四
