秋崖集卷三
宋方岳撰
詩七言絶句
荼䕷
山徑陰陰雨未乾春風已暖却成寒不緣天氣渾無準
要護荼䕷繼牡丹
其二
手插春風十萬條野香落絮玉搖搖黃鸝莫誤看花眼
等得南薰雪未消
牡丹多不開花
少作花頭多作叢十分能有幾分紅春工自不容人力
抱甕窮年笑此翁
其二
韶風萬物照吾廬昨歲駢頭今併疎自是愛花心不足
何知物物有乘除
觀荷
南薰獨擅水雲鄉不許人間别有香是草是花開一遍
春風却似欠商量
其二
春紅樹樹或叢叢一一托根塵土中不道獨清冰氏子
炎天玉立水晶宫
其三
紅紅白白兩娉婷一種風流各典刑紅亦非紅白非白
阿嬌微醉阿環醒
其四
蓮有濂溪梅有逋兩家言句滿江湖自憐尚與梅花隔
曾識先生太極圖
其五
花葉根莖迥不同略無些子犯春風羽衣縦落尋芳後
解作清涼烈日中
山橋月夜
寒聲策策琅玕碧香氣浮浮菡蓞紅六月人間苦炎熱
獨搔殘雪月明中
秋熱
藴隆日日等西風等得西風更藴隆四十日秋無點雨
誰將消息到梧桐
其二
山氣爞爞旱火光牆頭枯草半青黃飢腸慣作晴雷吼
且乞梧桐一夜涼
晩秋猶熱
九月年時已肅霜今年九月尚追涼幸吾絺綌猶無恙
杜老何煩苦自傷
其二
適自相遭各有時莫悲團扇與秋辭班姬不死天無準
定悔當時作許悲
即事十首
窺園何物愠無端疥手偷將玉雪團不道主林神忌諱
鳥烏聲樂併催殘
野塘尺水亦生烟寧有餘波可及田商略且為魚作計
須臾毋死待豐年
畦丁嚲懶欲誰欺趁我山行始一犂只有山花山鳥笑
主人元自不曾知
藤蔓穿籬礙草扉與僮扶起繞松圍髯龍鱗甲動雲雨
縛着空山莫遣飛
龍骨翻翻水倒流藕花借與稻花秋魚兼熊掌不可得
寧負風光救口休
記得秋風此削瓜偶遺子亦自成花生生造化無終極
但有根芽未可涯
巖暝林霏日夕佳百年寧復此秋崖不須更問青烏子
一鍤相隨死便埋
赤日黃埃槁欲焚賽神迎佛正紛紛天公老手何關汝
一雨晴無一點雲
得搖牙處儘搖牙底用鳴聲遶鬢譁政自為渠眠不熟
西風吹葉打忩紗
殘鬢蕭蕭不滿梳秋風椎髻立庭除日明照見崚嶒影
自是山僧不是予
釣臺
羊裘偃蹇釣烟沙不肯雲臺定等差漢室了無塵土在
滿江風月自蘆花
題雄觀
送出青山點點愁數聲柔艣隔滄洲白鷗不受人間暑
明月一江天地秋
次韻酬因勝老
誤脫農蓑拾漢科空山奈此月明何秋風又跨揚州鶴
行路正難愁思多
雁落平沙字字愁打包不肯與山留一篷煙雨載秋去
詩在江南蘆荻洲
淺山如霽水連天江北江南路幾千入夢老親雙白髮
歸歟早及菊花前
客饟銀茄不敢送場屋士
秋風誰怒水中蠏昨夢不疑杯裏蛇迸齒清寒銀粟粟
不隨鹽酪供毗耶
次韻鄭省倉
買魚聊復醉&KR0008;船萬事從來付老天欲辦把茅無計可
不量吾力更籌邊
歸去來兮月一船世途難似上青天烟蓑自與輕鷗狎
却在風濤阿那邊
丁祭
紫薇花下玉丁東夜午牽牛亦未中孔壁尚餘金石奏
捲班翻過玉成宫
中秋
黃塵茫茫行野馬白髮混混爭蝸牛老心如水夜聲寂
明月不減山間秋
次韻齋宿
可是詩邊欠老干蘚床相對話燈殘秋城一夜江湖晩
風雨重陽菊自寒
黃花白髮兩關情併入齋房長短更久客自知秋意思
底須蛩雨做寒聲
題甘露寺中峰
六朝晴樹一江秋盡入風烟頂𩕳頭老手更擎江色出
小亭景却勝於樓
金焦兩點自東西着我於中亦一竒菰葉蘋花秋共晚
山寒未必白鷗知
送琴遂還楚東
一生坐與蛇添足萬事不如龜縮頭亦笑軍持太多事
孤桐自了月明秋
脚根踏地袈裟破鼻孔撩天拄杖横歸掃秋雲趺足坐
荻花半落晚風晴
夢中
凡我同盟鷗鷺羣既盟之後亦幽欣山中芝术香堪煮
鶴未歸来空暮雲
同前
樹擎晩色柔枝碧兔睡晴香老月寒自滴玉蜍秋滿袖
輕雲片片泊闌干
東津
秋老江南隔岸山斷雲衰草雨斑斑烟帆未可横江去
鳴艣恐妨鷗鷺閒
雨宿
雨宿疎篷不耐閒蘋花菰葉老江干鷺飛欲下忽驚起
秋水新添一寸寒
次韻梁倅秋日白牡丹
自掩忩紗護夕陽碧壺深貯溜晴光可曾見此春風面
淨洗鉛華試曉霜
赬桐花
厥草惟夭簇絳繒猩紅初滴尚炎蒸西風坐閱芙蓉老
合是花中耐久朋
其二
似子圓紅不似花綠叢擎出野人家亦知吟骨今當換
火候初成獨體砂
題偶愛
每評吾郡佳山水當以水西為最竒徑向水西非具眼
不眠偶愛不渠知
長汀宜日山宜雨盡在鷗看鷺聽中想見夜寒留客醉
倚闌拍手喚漁篷
隨行茶竈曾同宿看盡朝嵐與夕霏一片詩愁秋渺渺
樹林深處見僧歸
溪雲莫怪塵埃面更與青山把一杯未省此詩容寫否
聞渠曾識謫僊來
湖上醉題
山知吾亦以詩豪疇昔於山只淡交清得不多贏得瘦
一生悔讀楚離騷
夢過湖
萬柄風荷秋渺然百錢又買過湖船菰蒲鷗鷺渾相識
驚怪人間已十年
行田
屋頭烏桕午陰密牛與牧童相對眠不是官中催稅急
十年前巳學耕田
老農具榻茅茨底準擬先生欲岸巾笑道巳呼兒貰酒
月明且不厭家貧
月蝕
老兔酣眠一夜霜妖蟇健啖未渠央人間今欠玉川子
生語聱牙滿世香
次韻陳帳管秋思
秋風吹裂舊荷衣自讀離騷倚落暉巳覺蘆花洲渚冷
水天歸雁着行飛
人家一樣捲湘簾惹起新愁到酒邊久客不知詩瘦損
小樓孤倚月娟娟
訪恭率翁不值
且容晴夢泊鷗沙傳語茶頭莫點茶山客不歸秋自老
滿城風雨又黃花
還留石亭
枯荷折葦卧鳬鷗小雨輕烟畫出秋自唤短篷將老硯
石亭尋客了詩愁
次韻客饟鱸蟹
江鱸淮蠏不論錢肯到湖邊明月船玉鱠雪螯新煑酒
桂花香後菊花前
戲簡王尉
半床明月老秋風未必詩人一例窮比似樂天猶欠在
是非已落酒杯中
楚雲遲上木蘭船惹得秋辭亦浪傳不直翠眉親唱與
故應無分學彭宣
少微樓
不奈梅花爾許愁天寒孤倚夕陽樓近城鷗鷺逢人慣
肯與漁蓑共釣舟
洞元小集
鶴骨清寒不受吹白雲侵硯懶題詩雨深更覓山寒甚
過了重陽菊未知
答惠楮衾
吳宫金蹙鳳花綾春暖熏籠換水沈那似冰橋楮夫子
滿牀明月解微吟
次韻别友
硯香不肯與山留雨浥寒花斷送秋後夜酒醒詩更好
淡烟荒草並漁舟
重陽
帽不禁吹怯酒觴只攜老硯了重陽黃花未抵淵明瘦
却做離騷以上香
九日道中凄然憶潘邠老之句
滿城風雨近重陽城脚誰家菊自黃又是江南離别處
寒烟吹雁不成行
用吕宗卿山亭韻
約住山雲倚斷欄雲如秋薄與山環為山醉矣無山句
山不負予予負山
田頭
田頭科斗古文字石上臼窪山鼎彛勘破世間煩惱障
醉而已矣不吟詩
秧田多種八月白草樹初開九里香但得有牛横短笛
一蓑春雨自農桑
嚴陵待鎖
一舸秋風夢亦寒津人只作賈胡看斷橋袖手暮烟合
等得蘆花雪滿灘
關却疎篷只恁休莫留霜月伴孤舟津亭萬一商分數
鎖到明朝何處求
過陳湯卿溪堂
手葺溪堂旋補茅好山帶郭轉林梢與君共有吟詩癖
月下柴門不厭敲
宿珠溪
一錢不直管城子萬事稱好孔方兄山房自做松風夢
星斗闌干霜月明
種芥
不論青紫已離離烟濕春畦手自治一笑摩挲空洞腹
是間儘納幾須彌
種韭
下秧巳覺齒生津坐想堆盤雨夜春政恐厨人無變饌
庾郎貧不似吾貧
種菘
老圃相傳秋後菘磚爐石銚一年冬寧知遲種遲於我
又見南薰上番風
採笻
此君有節瘦如許老子無心酷似之莫向人間危處去
溪雲逕雪儘扶持
觀刈
石田犖确底須嫌苦說頻年不下鎌烟雨一犂經老手
翻匙香雪十分甜
鵝鮓
翠箬紅泥麴米春篆灘風月入厨珍誰令渠識黃庭字
且醉胸中無字人
擘蠏
秋來何但食無魚老去寧須腹有書空洞略容君幾輩
草泥郭索一從渠
次韻姚監丞斫鱠
冰盤飛縷落芳馨雪色微紅糝玉霙喚起笭箵十年夢
詩腸平截鷺波清
旋搗金虀刴玉葱半盂膏酒洗冬烘吳中風物今猶爾
說與厨人寧舍熊
少微山觀橘
手劚蒼烟竹逕深霜寒錯落萬黃金何年共話商山舊
分種歸來欲滿林
聞角
殘角吹霜月欲斜天寒無奈客思家不知野竹滄江上
開到梅梢第幾花
聞雪
黃塵沒馬長安道殘酒初醒雪打忩客子慣眠蘆葦岸
夢成孤槳泊寒江
風月堂夜飲
霜洗横枝月上初春彛更可共談無玉杯一一寒於雪
貯以詩腸渺似湖
嘲鷺
曾有詩矜白鷺閒一生詩眼乞山漫朝來更覺忙於我
雪沍蒼溪不道寒
劉遜子架閣餉江茶
琵琶亭下春寒夜濕盡青衫竟為誰江草江花恨何極
雪甌如此却無詩
醉眠彭澤幾何日只與吟詩辦秫田靈草獨醒山雨外
可曾持到漉巾前
光孝寺作茶供
一藤碎踏兩山雲看盡朝嵐與夕曛留得如来捨身相
共敲蒼雪了爐熏
次韻君用寄茶
茅舍生苔費夢思竹爐烹雪復何時北山怕有移文在
謹勿便令猿鶴知
除夜
雲片初飛歲已除竹籬梅自可吾廬歸來只有窮相守
未議移文送却渠
其二
莫笑青衫霜葉枯六年不改舊稱呼人間書疏非吾事
菜縷春盤何處無
其三
更與梅花把一杯醉題帖子等春來須臾便是隔年事
留得寒香一併開
其四
春入荷葭塢亦竒塢名不枉與天知綠章併按閒池沼
豈但烏臺要勘詩
其五
幸有牛衣暖似春可曾半字日邊人不知相國何為者
撩得諸公屋大嗔
其六
眼底童烏巳七齡吾伊略亦記羣經丁寧莫就中書試
只可松邊竹下聽
山庵
枯松煮瀑香可啜野竹生萌甜可掘山中道士歸不歸
一夜猿鶴老明月
題趙漕小蓬萊
乾坤不盡一蘧廬方寸中間幾太虛辦着海濤三萬里
乃翁底用費分疎
其二
老夫曾到道家山太乙青藜夜叩關著作承明今付子
仙壺元不隔人間
寄遊山友人
不是山陰訪戴船真成迷局爛柯仙徑行處用規摹取
歸與都人作畫傳
紫極宫用吕宗卿韻
雲濕棋枰不堪着滿壑松寒鳥聲樂向來石鼎老彌明
松下無人啓玄鑰
書客星閣
平生看破劉文叔不肯依乘赤伏符底處只緣曾識面
故應人喚作狂奴
小留不過貂蟬耳亦恐遭人白眼看已自費辭侯覇輩
歸來潄石暮江寒
紫虛觀
小炷爐熏待瀹茶瓦盆添水養蒲芽江南地暖得春早
開盡雪籬無數花
寄題章氏起青樓
結樓多與青山對却是青山不對渠見說蜃巖排闥入
一忩晴色共殘書
寒青拔起二千石山是一分雲一分切莫向渠談世事
怕渠說與沈休文
題郭氏繼一堂
繼一翁挂衣冠神武門而去其時理宗賜處士號
以嘉寵之睿藻奎文照映千古名卿大夫自退傅
越公而下咸為歌詩所以贊頌之者甚備岳無所
復容其喙乃為反離騷以規之曰
徑與三茅借一峰自攜周易聽松風隠居本為逃名計
結入頭銜却不中
漁蓑釣艇越中居底處烟波不屬渠一曲鑑湖須勅賜
却令鷗鳥費分疎
寄題趙德成東巖
好山倒合詩人𬋩新出東巖付此公略向畫圖曾半面
石床定許聽松風
人間無處着我輩只可飛泉蘚石邊習氣猶餘子虛賦
苦令猿鶴怨風烟
空山誰可閒來往自種梅花伴月明小築便為身後計
此竒千古未忘情
陳湯卿致紹梅
林下風流自一家縦施朱亦不奢華冷香猶帶灞橋雪
不比春風桃杏花
秋崖集卷三
