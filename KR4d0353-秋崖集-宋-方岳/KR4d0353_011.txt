秋崖集卷十一
宋方岳撰
詩七言律體
寄范參政
逐客無書入帝城靈光今闕幾公卿當時何敢書三宿
諸老誰招魯兩生雙碧崔嵬容雪卧一黃觳觫了春耕
極知窮薄難為力猶幸林間識太平
寄史監丞
雲卧空山抱月明不將此手揖公卿詩狂肯換五花馬
酒興徑乘雙玉缾老子胷吞雲夢澤夜寒筆捲雪濤聲
三生杜牧能容否醉眼何妨一笑横
挽謝公王
白鹿遺書山澤癯歸來花木儘堪娛功名之夢晦庵晦
禮樂其家迂叟迂雪屋一燈春夜半竹山千古暮雲孤
雨寒愁絶蘭亭禊靈夀空餘九老圖
謝管轄挽詩
劒吼空山鶴夢寒聶仙夜訪碧雲冠兩山拔起煙塵外
一壑歸來天地寬月滿石壇朝斗罷雲眠竹所乞詩刊
松花落盡不知曉留得殘碑與世看
内翰程端明挽詩
倒瀉銀河洗肺肝初傳冰句落人間吾州誰繼龍溪老
内相寧論豹尾斑汲冡以來書盡讀商盤而上筆追還
豈無名字藏金匱只與君王丐一閒
其二
旋踵之間政事堂掛冠神武一何忙松風醉卧山前後
梅障留題春在亡八十磻溪纔事業百年落水自平章
老天肯使斯文墜劒履已空笙鶴翔
次韻程汪二兄投贈
未論知已定誰歟却恐春皋失故吾窮老不隨時世薄
行藏猶識聖人汙陶元亮已覺今是祁孔賓毋費夜呼
便擬耕桑教豚犬不令渠輩指之無
其二
誰放詞林出一頭窮愁自欲着春秋傳杯有手堪持蟹
解佩無刀可買牛何苦文章驚海内已甘煙雨老巖幽
芷汀蘭渚離騷在付與春江自在流
寄題鹽城方令君搖碧閣
有山無水山枯槁有閣無書閣未清作計者誰三太息
美君於此四難并宰官身落秋城柝處士星寒雪墅畊
蚤晩檣竿插蒼石重拈秃筆與逢迎
次韻程兄見寄
萬事於吾一羽輕未忘情處聖人清抵須賦奏長楊館
只以詩為細柳營歲月凋零霜後葉交游聚散水中萍
短書忽到維摩室未信已寒文字盟
簡季桐廬
愧面何堪見客星移舟且莫近前汀鷗沙草長連江暗
蟹舍潮回帶雨腥歸去尚餘初蠒栗生來能費幾笭箵
詩腸一夜生芒角試問故人雙玉缾
始見臺章彈予面目可憎唇脗可畏
生無燕頷可封侯貧有牛衣可省愁老矣江湖雙短鬢
悠哉天地一歸舟野夫疇昔友麋鹿人世是非風馬牛
口角雌黃吾豈敢併忘皮裏有春秋
次韻辟雍同舍用予魁字韻
行輩參差落後來未經老筆掃氛埃閒知天地摩銅狄
莫誤春秋著玉杯斷藁略堪供醬瓿騷人徑欲築詩臺
更煩同舍郎題品只欠同年舊榜魁
送寺丞韓君守新安
君家集有陸參序老筆誇張歙大州三百年來非昔比
二千石喜得今侯早田已槁曾關念舊石雖竒不到收
沃沃桑麻山雨外歸歟甿亦買羸牛
其二
吾州可但佳山水薰沐詩書自不同牧守曾留今相國
郡人況有我文公諸賢雅欲相俎豆一念底須多缿筒
三十六峰吟更筆只將無事過年豐
夢平山
擊楫濤江二十春平生蹤跡已成陳秋城一别芙蓉老
夜柝幾番楊柳新社燕欲歸仍擇木佛貍不死每驚塵
如聞露布今三捷莫遣天驕返隻輪
寄吕宗卿
昔我林臯麋鹿姿云胡今我復來思舟行嚴瀨多逢雨
山識吾宗少有詩風月厭談當世事乾坤獨與古人期
西湖煙水春無恙坐想梅花聖得知
次韻李君攜示唐告
唐家甲乙尊門族誰有流傳直到今一代衣冠王子表
三朝雨露聖人心曾經竹巷醉雙玉盡出花綾諾百金
湖海半生今見子摩挲未負老侵尋
次韻黎倅
幸自青山肯見分一蓑何不竟眠雲魚肥西塞儘堪釣
鶴怨北山誰勒文自脫唐衫尋輦路只將周易對爐薰
追犇蠻觸非吾事終欲茅廬老聘君
次韻盧監
蘭亭人寂幾何年着我糟丘亦冗員尋訪雪溪無酒債
主張禊帖有詩權千巖秀處書如堵五月凉時藕似船
只麽拍浮真足矣底須妄想到花邊
次韻徐宰題岳王祠
殺氣猶纏岳字旗秋風鐵馬已南歸和之一字誤人國
今且百年遭禍機白骨自荒公論在青山良是物情非
一坏誰弔長陵土淚落囊封御筆依
悼祭酒徐仁伯
皇天老眼定何居禍酷如公古亦稀酖毒不令猜叔子
藥家誰實死顔畿人心縱嶮難清白世變不磨真是非
畢竟若為書史冊暮江倚徙淚沾衣
其二
同謁翹材話直前别纔信宿訃驚傳等之百世無今日
殺我三良不半年公與朝端清到底人言次相直如弦
奏篇共上寥陽殿未必精忠隔九泉
次韻徐宰齋宿學宫
孔堂雨宿盍儒簮自與諸儒守誨箴白髮一經流俗眼
青山千古聖賢心夜窗燈冷書如堵春草壇荒杏滿林
想得夢回科斗壁隠然絲竹尚遺音
别羣玉同舍
纔入蓬山路已迷青虬夜吼又東西荼䕷略有一日雅
蘚石未乾千佛題冊府敲荼玄鶴舞軍門草檄玉騘嘶
羣仙定說粗官在臺史今占太白低
次韻劉架閣和予壬寅入局詩
入開圖籍底須箝誰校蓬山三萬籖有竹兩窗聊下榻
為梅一笑幾巡簷虎頭食肉亦安用熊掌與魚那得兼
好事人來勤載酒縱無竒字不渠厭
銓瑣
綠漬苔㾗蝕斷碑摩挲名字笑衰遲雲寒昨夜人何佀
雨鎖重門春不知莫倚離騷堪僕命從來造物亦兒癡
轉頭十五年前話獨立東風舉佀誰
送滕廣叔銓試(廣叔尊公自補入上庠至賜第皆為上十名)
矮屋曾分雪夜燈相期各已上青冥得官誰謂非黃甲
如我今猶祗白丁别久不論清濁酒情親或夢短長亭
一生科目十名上自有君家舊典刑
和知郡史監丞鹿鳴宴詩
文物聲明極盛秋傅巖人不待形求筆扛龍鼎雄豪在
手拔鯨牙汗漫遊温飽定知非雅意治安誰與借前籌
老予曾到慈恩頂更放諸賢出一頭
縣送邸報
綠隂門巷冷沈沈何許文書忽見尋誰愛屋烏方引玉
同騎竹馬或登金今吾久已㤀人世故紙焉能損道心
只有斷雲知此意為驅一雨洗山林
次韻淨照
一笻一衲出山相不道斯人故可人我已久聞揮翰手
師寧相對坐禪身山林有味青燈古天地無情白髮新
認取本來真面目瀑泉詩好未知津
贈談命者
客有攜詩夜扣扄典衣何惜倒吾缾山城難覓葡萄綠
竹火終強鵓鴿青迕俗坐談捫蝨略治生欲讀相牛經
向來人亦多稱好正坐無錢語不靈
贈術者王髯
王髯過我秋崖底未識青囊且對棋萬事只銷三字好
一生寬破百年癡有田種秫便可耳無分讀書姑寘之
苦勸勿寒場屋夢此言却恐白鷗知
次韻葉宗丞約遊括蒼
一詩不了蒼州債曾泊春沙問水程山自強如吾郡好
酒今聞有括灘清文章未得半分力故舊難㤀少日情
已斸莓苔新種竹恐無辭與此君盟
題歸來館
莫問淵明隔幾塵歸來甕面綠粼粼醉眠明月元無價
對畫凌煙自有人絶口不談當世事掉頭寧作太平民
春來春去棋聲外不管人間局面新
與蔡吏部林直院别江樓
又抛蓑笠出山來那得江鷗不見猜一醉真成吞溟涬
三人曾共住蓬萊翰林詞伯玉為骨直指繡衣霜作臺
莫笑樵溪窮太守短篷煙雨亦佳哉
次韻楚客
戍角吹將短鬢華此情付與酒生涯兩淮無事山如畫
九日明朝菊未花有客敲門緣問事無田負郭却思家
鴈來不帶江南信帶得新愁落晩沙
苻堅之苻從竹者非載賡呈似
天與西頭掃澤苻飛英亦暗合孫吳冰肌起粟愁雲母
水骨浮槎立雪姑竹丈夫哉能崛強梅兄弟者亦清癯
一蓑誰傍篷籠宿畫出寒江獨釣圖
過吳江
風借吳松十幅蒲春愁渺渺際烟蕪傍船時有能言鴨
舉網今無巨口鱸欲訪龜蒙前杞菊誰憐麋鹿舊姑蘇
一尊重酹沙頭月物色分流到我無
種桂
山翁不辦碧油幢辦與秋風斸老樁嚼雪未論香世界
眠雲已愜月軒窗誰分兔臼玉千杵不費鴻門璧一雙
蚤晚乘槎問銀漢呼童多釀酒成缸
次韻鄭省倉
月滿長汀晩沐新一凉猶下耐冠巾江連碧樹自今古
我與青山迭主賓乞巧未能從帝子坐愚寧免辱溪神
向來鷗鳥間何闊莫是炎凉不我親
再用韻
雨過苔磯片月新黃琉璃簟岸綸巾平生不負楊臨賀
半夜誰呼祈孔賓堪傲軒裳中酒聖肯汚筆硯論錢神
北山猿鶴應驚怪已覺塵埃不可親
又次韻
半夜江城久已諳白鷗眠處落烟帆詩窮政有牛腰軸
身散寧為馬口銜時以酒澆胷磊磊或嫌山似面巖巖
春田蕪没歸耕是待與豐年賦載芟
其二
綠隂政自可羸驂舴艋何堪暑氣惔沙磧稍凉客且住
水程雖遠未須貪吾儕焉往不三黜此段無勞忍一慙
山際有田歸自好休論暮四與朝三
風作
年光何啻蛇赴壑仕宦略如魚上竿疇昔本無温飽志
歸來只作等閒看人間萬事風濤急雨外一蓑天地寬
潮落海門烟樹綠舉頭已不見長安
七夕潘宰招不往
投老歸歟拙獨存剖瓜亦欲問天孫故人有約夜堂醉
老子不禁秋暑袢却恐長䋲縻日月政須高枕問乾坤
北窗風好難為客未辨冠巾數候門
海棠
半吐柔芳暖正妍趁晴何不試籠鞭玉環醉矣春無賴
金屋貯之人孰賢花比紅兒誰作譜詩傳嬌客已成編
湘簾燕子人家月一笑春風不計年
其二
黃州不識春風面噲伍漫山桃李枝銀燭夜深粧額褪
錦屏睡足鬢絲垂半醒半醉凌晨酒幾雨幾晴寒食時
莫怨家人多命薄緣愁却入老坡詩
用程兄韻奉諸公題跋還人
老硯生苔爾許時誰憐官事落兒癡江湖十載春無據
天地一舟歸有期客有相從蝸殼語詩來云受鶴山知
皮毛剥落惟真實那用諸公絶妙辭
次韻鄉友
書生作計已差殊況復真窮五技鼯空費寸隂酧急羽
還同斗米飽侏儒鷗盟正爾隔千里鶴夢何曾到九衢
茅屋春寒明月夜梅花曾與寄聲無
次韻三四弟
入手功名不厭遲政須努力莫傷悲二難寧共姜肱被
一染誰憐墨子絲仕宦金吾吾亦愛饑寒玉汝汝當知
青燈夜寂聊參取侑坐為銘只此詩
石孫偶中童科程弟有詩次韻
衰暮安能六出竒桐孫賴有嶧陽枝九經庫謾無遺讀
千里駒寧不受羈薄命久遭時俗態此心莫倚老天知
待歸共買黃牛去耕落煙村月一眉
花謝
駭綠紛紅醉欲沈晚風不易阿環禁雙回姊弟瓊瑤面
獨試先生鐵石心春事略如飛夢過人生莫到受恩深
霓裳一曲今何在不盡長吟復短吟
晩春
倦眼忽驚三月暮杜鵑啼處綠隂多春今且住為佳耳
雨不能晴將奈何紅紫只催人老大蒼浪莫怨命蹉跎
貧中政自難留客賴有詩情尚不磨
遣興
莫怨乘桴道不行身方否處道方亨大千世界愁中老
八萬障門嗔上生了了不如都懡㦬休休便是力修行
夜缸酒熟誰堪喚共啜人間骨董羹
其二
老去犂鋤易作勞藤隂纔午卧衡茅鬚眉甚古松當戶
羽翼初成燕出巢安所歸乎惟酒隠宛其老矣只詩豪
忍窮不欠魚羹飯每向人間笑獨高
除夕
生菜春盤草八珍燈前殊未覺家貧幾多荼壘中間事
第一屠蘇最後人衰病不圖今夕健須臾又是隔年春
東風自此無閒暇萬里乾坤一夜新
其二
梅花遶屋柳遮門不是閭閻不是村歸寄柴桑人自老
就荒松菊徑猶存事關時命才何與技止文章道未尊
燈火半生堪底用只將黃犢教吾孫
其三
一牛西崦又東臯獨宿中年共作勞世事略如雲變滅
人生未抵玉堅牢山林性氣與時背霜雪髭鬚得酒豪
野屋難為春帖子自研冰雪寫離騷
其四
當年意氣亦堪悲歲晩胷懷只自知十有九分天不管
百無一遂老如期燈寒夜雪漁蓬屋春共梅花野竹籬
衰白東風那解綠底須苦向鬢邊吹
其五
薄薄村醪旋旋篘一杯又了一年愁化為道士前身鶴
驅向禪林露地牛今我何如惟老圃古人安在亦荒丘
牡丹且莫相孤負已為春風着小樓
其六
一枝紫竹兩青鞋只麽窮年亦自佳理亂不知閒世界
浮休自若老情懷竹居可使食無肉草具寧須菜與鮭
春入燈花供别歲葛巾隨分對荆釵
其七
家世無年事可知況吾久矣嘆吾衰玉丸不住歲華老
鐵硯未穿筋力疲一笛跨牛終寂寞萬錢騎鶴兩參差
年年此夕椒花頌能費先生幾首詩
其八
守歲團欒謝兩侯堆盤水陸有珍投鱘香透白瓊瑤片
蝦醉殷紅瑪碯鈎湩酪遠分閩嶠雪枝柑猶帶石橋秋
老饕兀兀陶陶外一笑人間百事休
其九
短髮蕭蕭老侍祠夜壇三上華封辭皇儲天啓重輪日
帝座春環萬夀巵材具不供當世用林居亦望太平時
羽衣舞手香如霧報答空餐但祝釐
其十
追風逐月費攀躋苒苒流光欲乳羝命薄最于窮鬼厚
氣高不為貴人低交情安得玉連瑣世路真同鐵蒺藜
未及龍鍾且行樂池塘吹綠又萋萋
府公徽猷餉酒蝦
長鬚翁卧瓮頭春醉不勝扶絶可人琥珀色濃紅透肉
珊瑚鈎嫩冷生津欲酬野句不當價粘出侯家總是珍
此法縱傳無此料石橋雪水玉粼粼
夜渴挑菜
酒醒山月欲侵樓小摘園蔬雪滿溝春入石爐然翠釡
濤翻銀海走青虬十分脫出詩書味一色本來風露秋
莫怪諸人難與語滿腔元只爛羊頭
送徐太博守莆中
南州高士心如水夜雨爐亭歲欲環朝蹟只如初到日
州麾猶在兩年間秋來竹屋多歸夢天與莆人一破顔
館下諸生能戀戀眼中循吏故班班相傳士子多于鯽
共喜府公清似山慶歷諫臣書在否乾淳文賦筆追還
郎官紅熟海風静通印子肥春網閒心事太平兒女語
詩家尊宿鬢毛斑歡迎騎竹來何暮贈别垂楊不可攀
辨與老夫同一念不憂吾道久間關
效演雅
山谿斗折更蛇行逗密穿幽見物情蜜為無花糧道絶
蟻知有雨陣圖成飲風吸露蟬尸解聳壑凌霄鶴骨輕
鸜鵒能為祖仁舞狎鷗欲與海翁盟未忘王謝尋常燕
不肯酈生吾友鶯鷺以後先争食邑鵲占南北啓門閎
春池潑潑魚當乳霜渚喑喑鴈不鳴啄木畫符工出蠧
提壺沽酒為催耕蚌何知識三緘口蟹坐風騷五鼎烹
巴郢畫眉翻律吕儀秦反舌定縱横鵝嗔晉帖得竒字
鷄喚祖鞭非惡聲飽卧夕陽牛反&KR0008;誤投乾葉鹿虛驚
一枝棲息鷦鷯足三窟經營狡兔𤬪科斗草泥文字古
蝸涎蘚壁篆書精首昂蝜蝂貪寧死臂奮螳螂禍自嬰
山麂見人頭卓朔野鴟得鼠腹彭亨雉傾族類甘為翳
鴨解人言略自名羊狠濫稱髯主薄蟫肥薦食楮先生
色雖甚美猿深逝骨不須多狗必争蛙為公乎緣底怒
鳩寧拙耳了無營勞形大塊皆同夢蝶化莊周月正明
秋崖集卷十一
