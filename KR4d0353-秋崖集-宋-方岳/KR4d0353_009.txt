秋崖集卷九
宋方岳撰
詩七言律體
趙龍學寄陽羡茶為汲蜀井對瓊花烹之
三印誰分陽羡茶自煎蜀井瀹瓊花數間明月玉川屋
兩腋清風銀漢槎團鳳烹來奴僕等老龍畢竟當行家
相思幾夢山隂雪搜攪平生書五車
蠒窩
百年三萬六千場擬挈乾坤入睡鄉世事何常雲聚散
古人安在草荒凉不禁杜宇催春老莫怪吳蠶作繭忙
已擅一丘吾事足人間蟻垤自侯王
夏日簡王尉
松蘿為屋芰荷衣只與鳬鷗共釣磯雌霓横溪遮雨斷
雄風吹雨作塵飛山林誰可閒來往世俗難論真是非
頗喜雪舟王逸少夜凉吾欲扣齋扉
葉秘書致白龍涎
閉門老去着幽禪趺坐時參柏子煙書冊懶隨黃犢角
巖霏寧識白龍涎蓬萊山復在何處杞菊賦今誰與傳
不道寶書天尺五肯分風月到林泉
去年五月十七廬山禱而雨嘗有詩今年五月
十七昭武禱而晴因用韻
浪漫東西不自期此公猶有鬼神知江閩易地誰為祟
晴雨在天皆及時年熟且從犀首飲宦情聊付虎頭癡
舉杯試問樵溪月今世寧須我輩為
黃倅饟鱟一徐尉饟蝤蛑十同時至
誰饟螯如徑尺盤更分鱟似惠文冠麯生醉嚼玉五殼
劒客生劙珠一簞我與爾元同蠢動冤哉烹亦到蹣跚
不知南食詩何似待問昌黎老子看
熱
脱巾無計避炎熇安得長風上泬寥自浴寒泉眉子硯
時澆蒼石膽瓶蕉老來轉覺身為累貧甚豈為山可樵
坐想草亭新竹上一林碎月玉翛翛
其二
借使長空插羽翰人間無地着高寒一丘自作清凉國
兩曜誰司赤白丸老去詩猶堪杖屨快哉風亦懶衣冠
貴人要與常人别寶帶圍腰大耐官
熙春臺用戴式之韻
山城無處着鼇頭與客相攜汗漫遊六月亦寒空翠合
一溪不盡夕陽流有蔬笋氣詩逾好無綺羅人山更幽
白雪翻匙秋已近洗吾老瓦起相醻
宿芙蓉驛
鳳皇山下芙蓉驛零落殘碑半蝕苔黃鳥有時穿戶過
青山無數摺溪迴麥秋天氣半明暗蠶月人家忌往來
俯仰十年如夢耳舊題剥落已塵埃
寄至能
江上歸來即定巢牆隂野竹破新梢有人問字時相過
無事觀書手自抄世態十年多客夢月明千里少朋交
茅齋亦有秋崖藁留與青山作解嘲
山中
此身只合着林泉安得纏腰十萬錢百事懦無拖地膽
一生愚似信天緣青山有約不知老黃犢與人相對眠
問訊春蓑故無恙亂雲深處更超然
其二
茅葺山堂竹打籬尚餘老鶴共襟期一生朝市幾何日
五畝園林都是詩身後誰澆胷磊磊命中不帶印纍纍
薄田有秫聊堪釀儘足秋崖作受持
其三
老去筋骸轉覺衰間忙猶復費支持傍山新接龜頭屋
為菊重編麂眼籬仕宦已忘如隔世力田斷不佀逢時
北窗高卧美無價山鳥竟知吾是誰
其四
古木蒼藤自一丘草廬吾亦愛深幽斷無俗物敢排闥
儘有好山堪倚樓已老始知書作祟不才寧與命為仇
石床只在松隂底拳手支頭百不憂
送留圯父寺簿倅嚴
纔立班行便佐州九年回首不渠留千峰謝與柯山對
七里灘從嚴子遊未用笑談驚五馬只銷詩句狎雙鷗
團綱殿最非吾事夜半一編歸借籌
過李季子丈季子晦庵門人也
易在床頭注未成晦庵往矣與誰評深衣静對山逾好
語錄重抄眼尚明春晩有詩供杖屨日長無事樂鋤耕
家風終與常人别只聽芭蕉滴雨聲
獨往
黃冠野服隨孤鶴竹逕松岡共往還不肯避人當道筍
相看如客對門山窮居作計未為左造物於吾本不慳
徑掃石床供晝寢自怜詩骨尚堅頑
趙尉送菜
虛老空山學圃翁荷鋤頭白雪髼鬆芥臺如臂何曾夢
菜老生筋漫自供不料官園蒼玉束絶勝禁臠紫駝峯
更煩詩手剪春雨剩與一番風露胷
其二
豈可常貧料此翁齋盂頓有玉瓏鬆春山藥草能同飯
夜雨茅堂未缺供杞菊共傳寒綠賦柴桑不隔紫霄峯
冰甆嚼出宫商羽一洗人間芥蔕胷
其三
山雲一塢住山翁菘韭成畦帶雪鬆飛食肉奚關我事
乳蒸豚亦為誰供衡茅高枕人間世蓑笠歸鋤雨外峯
曾讀坡公菜羹賦斷無塵土到竒胷
江尉見過
夢筆諸郎住筆峰斷橋春水肯過從千巖萬壑真仙吏
兩屨一蓑予老農鐵硬脊梁長偃蹇糊塗面目易迎逢
半生誤我難相誤只許秋崖獨自惷
太廟齋宿
正爾梅蒸苦翳霾翛然清廟得心齋雲連魏闕天尤近
樹暗吳山雨亦佳黃道正中垂日月赤囊猶遽接江淮
思皇列考神靈在儻許孤臣借玉階
山中
莫怪山翁老更迂竹庵終日一團蒲萬言萬當不如默
百技百窮同是愚往事自驚天大膽近詩空撚雪成鬚
未憂卒歲無衣褐紫鳳天吳拆海圖
其二
長嘯出門山月高古來寧獨我蓬蒿拙於生事豈無粥
猶有故情焉用袍壠畆桑麻豳雅頌亭臯木葉楚離騷
不知公相今誰是已與人間久絶交
其三
野煙啼鳥各忻然一枕山籬又幾年不可奈何天有命
久當已矣世無緣跨牛仰面自横笛騎鶴纏腰那辦錢
蘆葦秋聲石橋月只餐荷氣亦成仙
其四
半塢幽深近物情一笻老健惬山行月於水底見逾好
風打松邊過便清鶴睡不驚舂藥臼鳥啼時作讀書聲
山翁兩手渾無用只把犂鋤做太平
其五
剰斸荒寒地百弓儘供弄月與吟風太平世界豐登外
小有洞天閒適中野服染成駝樣褐山花開到鴈來紅
夕陽籬落誰呼喚盂酒蹄肩賽社翁
其六
無心出岫懶於雲生死交情一付君五柳當門陶令宅
百梅共塢老逋墳山雖甚淺略堪隠硯不能靈併可焚
我亦平生輕俗子向來魚鳥自同羣
次韻才老
藏拙欲分蘿月隂十年回首愧重臨吾徒空倚横天劒
此老長閒布地金案有法華山寂寂門無俗客竹深深
瘦藤莫厭頻來往同社壺觴手自斟
性老致廬山茶
枉作江南半世人安知五老不吾嗔自參茶壑風煙美
略識廬山面目真澗汲每思佳客共雲眠誰謂老師貧
秋崖只有詩如此回向山靈報答春
息軒
種田儘辦甕頭春倦矣風波謾損神萬事不償雙短鬢
百年等是一微塵祇今蝸戰誰知誤凡我同盟人認真
夢亦妄生顛倒想何如明月自由人
入局
鴈鶩行餘紙尾箝岸湖老屋壓題籖印文生綠空藏櫃
草色蟠青欲刺簷茶話略無塵土雜荷香剩有水風兼
官曹那得閒如此亦奉一囊慙屬厭
僦舍
僦舍真如百漏船一番風雨一騷然從頭避席遍遷坐
併手移書已絶編歎息敢為三宿戀支吾那得一囊錢
世間事更多如屋聊復因循過目前
葛帳
水紋湘簟碧雲厨從舊詩窮一例無豹脚羣飛相料理
塵毛併落不支吾冷然欲作乘風興老去誰臨却暑圖
付與北窗黃葛帳逍遙略與世人俱
水月園送王侍郎
送别孤山步繞湖闌干盡處倚菰蒲翁之樂者山林也
客亦知夫水月乎萬事不如歸自好百年聊與醉為徒
藕花初醒蓴絲老喚住罾船鱠腹腴
次韻章太博遷匠丞不入
誰喚山民亦此來蒼浪猶帶野田埃秋風吊古琴三疊
夜雨論文酒一杯巨筆瀉成鸚鵡賦細書飛過鳳凰臺
恨君不入秋堂瑣校定雄文鼎亞魁
其二
問字無人載酒來渴思老瓦洗晴埃半生自作鷗盟主
何物遽移蛇影杯官品強令松出世家園苦憶芥生臺
青衫潦倒枯荷似慙媿爐亭夜聚魁
其三
解頤鼎鼎得匡來淨洗詩脾萬古埃何以報君青玉案
誰其醑我紫霞杯此生只可誇耕墅小藁曾經到講臺
富貴自嫌吟骨瘦底須雌甲問河魁
直汀晚望
沙頭新雨没潮㾗獨立蒼茫欲斷魂如以長江限南北
何緣勍敵共乾坤中年歲月疾飛鳥舊隠文移驚夜猿
鷗鷺不能知許事煙寒袖手與誰論
泊龍灣
安得蓬籠雨一蓑蘆花深處卧煙波籌邊事付韓擒虎
種樹書傳郭槖駝從古市朝如此耳攙閒天地奈之何
秫田雖少亦堪釀底處不容人醉歌
登瓜步山
繫船孤嶼重躋攀衰草荒煙亦厚顔丁日不為春燕許
卯年猶放佛狸還諸賢所恃江千尺立馬奚為第一間
欲訪前朝無故老浪㾗自濺蘚花斑
次韻徐太博
宗𣲖鸕鷀煙雨外釣蓑能得幾多清坐無相印田二頃
撚到吟髭雪幾莖剡曲船今寒昨夢灞橋驢亦笑塵纓
南州高士難為客却許相從文字盟
其二
沈郎吟處秋風老今代何人詩斗南鍊石補天君特妙
追雲逐月我何堪極知才倍曹丕十不但人如漢傑三
欲與東湖傳活法當家衣鉢付誰參
其三
湖山雨過晚雲濕解榻文堂夢亦清秋入黃香金粟粟
苔侵蒼翠玉莖莖虫魚枉註書連屋蠻觸令人笑絶纓
講罷肯同詩保社有如江水敢寒盟
其四
蘆荻花寒山月小西風吹鴈又江南夜談往事六太息
老覺吾儕七不堪舉世人情如格五平生分量等朝三
次山亦復漫吾耳清夢何曾到四參
次韻牟監簿齋宫
蠻觸追犇競一豪市朝酣戰萬靈鼉齋房只在秋山外
吟卷自隨明月多問字人須煩謝絶敲門僧亦莫誰何
竹宫曾見神君否且乞天瓢為挽河
漫興
秋風寂寞斷過從只有殘書伴夜蛬官職到頭三品石
世情對面九疑峯人間漫浪老元結鬼物揶揄劉伯龍
明日黃花定何佀無錢相待若為容
古巖
廿年前此借僧單留得松聲入夢寒歲月可驚吾輩老
風煙仍作故人看山泉與佛結茶供石屋無人蝕蘚瘢
亭角雨晴秋更碧斷雲片片泊欄干
晚眺
晴沙漠漠水沄沄更倚翠微搔白紛不可以風秋後葉
何傷於月晚來雲憂時自有䕫龍在投老政須麛鹿羣
旋拾枯松澆瀑布小奚亦足張吾軍
七夕
明河此夕會双星滓穢圓清太不經牛豈其然耕觳觫
女何為者嫁娉婷閒中但覺人間巧老去誰邀帝子靈
千古文章柳州事解將蹇拙說惺惺
題登雲約
昨夜秋風到漢庭又催鵬翮上青冥同年前有三人傑
渾化今聯千佛經路入桂花通月府筆搖霜氣動文星
宫商十四絃俱應總向祁山一處聽
偶題
空煩社友問何如筋力猶堪月下鉏為米折腰長乞米
緣書損目苦觀書山翁迂闊每如此吾道寂寥誰與居
獨立西風人自老枉悲宋玉不關渠
野步
秋風欲下題詩葉午枕初醒破悶茶六七里行溪詰曲
二三子共酒讙譁乾坤何佀一傳舍日月不停雙轉車
富貴政妨人作樂抵須辛苦問乘槎
次韻
雲埋莎徑閒看竹瀑煑松風旋作茶山骨未如詩骨瘦
澗聲欲亂語聲譁相逢杯有友名玉所恨坐無人姓車
到手新詩遣誰寫驚鵶棲壁落枯槎
送别趙尉
細草輕煙畫出愁一船明月大刀頭苔㾗欲暗藍田記
楓葉正寒江渚樓無酒可澆鸚鵡賦有山頻典鷫鸘裘
功名正恐不免耳拄笏練溪南北秋
次韻吳侍郎同集硯山
晚寒閒袖揮毫手曲角欄干倚斷雲丘壑儘容詩獨步
江淮相望月平分艱難鬢葆成霜茁冷落梅花帶雪芬
酒不能平詩磊磈杯行到手已醺醺
再用韻酬退庵侍郎
飛蓋重臨霜葉老江山吞吐自煙雲詩情不論隔千里
酒令何妨寬一分到處經行多舊感等閒談笑亦竒芬
平生不負梅花月未是黃昏已半醺
瓜洲晚渡
天地中間一葉舟與鷗等是此生浮江淮千里水天碧
南北六朝煙樹愁浪挾禹功吞巨海寺騎媧石礙中流
漁蓑不涉興亡事自醉自醒今白頭
晩眺
摩挲倦眼風煙上萬木歸根葉已零衰髮不知何事白
遙岑只是舊時青功名一夢屈伸肘身世百年長短亭
莫向夕陽多感慨夜寒重勘相牛經
次韻秋夜
雨浥浮梁逗碧紗短更催睡不停撾一聲鴈帶塞愁過
八月槎隨鄉信賒别後故人頻入夢秋來燕子已還家
相逢却喜詩無恙醉墨淋漓黑老鴉
中秋
曉入雲堂已起单病留法喜太無端當塗月擬中秋見
建鄴水仍江上寒舉世不供三笑别暮年轉覺四并難
鸕鷀杓有銅花綠最負今宵白玉盤
月夜
人間執熱難為睡起聽松風眎月明天淨略無雲一點
夜深已是鶴三更自經秋後可曾雨纔入山來如許清
能得幾多殘暑在草根何處不蛩聲
閏中秋
摩挲倦眼一登樓鴈落寒聲半古愁付與老天推甲子
徑將明月閏中秋功名不直一杯水人世寧須萬戶侯
坐對青山談到此政應舉白與君浮
月墅
老我初營茅蓋頭墅成林壑恰中秋詩人例合三間月
餘子從教百尺樓已斸荒畦秧早韭旋呼老瓦壓新篘
客來問字煩傳語扣角前岡政飯牛
次韻梁倅中秋日雨
天公不吝常時月每到中秋苦作難&KR0812;醁又孤今夕醉
梧桐仍是去年寒萍花風老鱸魚夢蘆葉雨宜鷗鷺看
我欲與公天柱去月明多處倚闌干
次韻梁倅
只與青山對面居白雲侵屨有詩無故人咫尺隔千里
明月嬋娟共一壺鷗鷺盟應憐久客梧桐雨亦問歸塗
近來煞得秋風力老桂吹香滿座隅
此君亭
此君雅有冰雪操阿堵難為金石交亭上月明晚色淨
江頭潮落秋聲高舉杯相屬非俗物着我於中亦世豪
對之清坐欲忘日凜有直氣如吾曹
送胡兄歸嶽
風飽横江十幅蒲秋聲正有玉花鱸淮堧一夢雨中别
嶽麓諸峯天下無場屋抵須新議論書堂更做好規模
未知雪徑青燈夜誰記臨分岸岸蘆
秋崖集卷九
