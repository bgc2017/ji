秋崖集卷三十
宋方岳撰
簡劄
代回王都丞
某伏以梧風已秋碧宙如洗共惟某官銀莵有偉偃護
龍潜天棐靖共台候動止萬福某謹寄聲為南州父老
賀
某惟寳婺之秀揚光斗牛篤生儒英棟幹吾國敢願采
明堂月令以爕調一身之隂陽山川百示予曰有先後
某自廉車使江上嘗得屬櫜鞬具鞾袴以迎候于風濤
浩渺之間不自意一世偉人乃能相與握手出肺肝以
共談天下事憂國之淚衣襟尚寒
某時則目送歸艎倒指奏事榻前之日想像上問江防
利病使者聚米為山谷處應答如響天顔喜動將以安
危二柄付之不謂事乃有大謬不然也抑古語有云不
難無以見君子
某試嘗謂武夷當天下勝絶處而西山老子之闕里也
都丞以衣鉢的傳擁麾其鄉孰瞻孰儀有像在堂然則
以詩書澤斯民者盖老先生之枌榆而賢刺史之甘棠
乎幸少安之天子有詔
某鼠技窮矣無以分上顧憂於皇絲綸班我端殿亦安
知先翁十年邊瑣盖身後始得之豈其不肖之蹤克邁
前人之寵巽櫝行得請敬避賀言之三舍
某伏想戟衛飛瓊之佩郁穆仙壺疎逖者不敢僣起居
而惟請所條委者
代回陳同知
某伏以庚暑正袢一雨蘇醒共惟某官駕言綠野簡在
帝心行為蒼生再起巖隠鈞候動止萬福某待罪東梱
遭時多艱夜籌軍書率至漏下數十刻雖泰階兩兩色
正芒寒亦莫敢以世間賤姓名塵滓物表惟與賓客僚
吏談道相業以為今何如時獨一謝太傅乃雲卧東山
當如風塵何也敢謂公相卷懷冲想高蹈世外而琳房
瓊帖飄落東西跪而捧之不啻如獲拱璧大寳之為貴
也刊委清流王尉敢不奉承已趣入幕中一如戒命邊
頭多事禀報不能以時大鈞之於肖翹當自不計其去
來耳
代回趙提幹
某伏以春老綠荑風日閒美共惟某官賓謨有婉臺幕
靖深皇明棐翊台候動止萬福某廼者辱次舍下邑得
望魁宿之光瑶玉琳琅飛談春洽崇臺岌嶪畫諾使華
仰而睇之已不啻隔弱水三萬里如悁結何異時擢甲
科有不煩佐軺車而教璧雍班朝著者惠然肯來廼以
平凖書贊常平者是安用例哉書生迂闊至耻談榖錢
而古人所謂均利權以養天下者漫不復考則賈生之
哀痛厥有任之責者有用之學豈清談以為高如晉人
之誕而紫薇之省紅藥之階要自有嘯咏時也願少需
之某去年之仲秋既書滿矣代者每参差不至今所迓
者又在嶺以南望其來如望歲何以惠我式覬深規佳
晤未間敢以珍御燕彛倚遄殊綍為執事者請下邑凡
役某敢禀承
代回丞相
某蒙朝家誤奬晉陟秋卿雖君相之恩與天無極退惟
庸劣未之敢承此所以區區謝言不得自致于䲭閣惟
鈞慈垂亮新疆之敵久此垂涎上憑廟謨幸已清肅鈞
翰所謂和使之來正自不能不爾吾之為偹尤當致謹
仰見經濟之略隂闔陽開不為晉之晏安亦不為漢之
窮黷兩處其當一惟厥中某為邊臣敢不紳佩此訓兵
應者勝兵憤者亡漢過不先惟當謹守以待其定耳安
豐將士日趨類功不敢以一級之差上累綜覈併乞鈞
察
代回喬佑神
某伏以霽景怡融暄風掩暧共惟某官陪貴遊于琳館
参相業于鼎司元老是毗上帝所賚台候動止萬福某
一違王矩幾易璇杓仰瞻槐府于叢霄如隔蓬山于弱
水實勞鍳寐莫寫詠思有來雙鯉魚之書快覩孤鳳凰
之瑞惟是曾微勞效忽奉恩除禁林班端殿之崇梱寄
正使名之大茲固聖天子激昂之微意與夫大丞相樂
育之盛心然省其私斷非所據殆無因而至此其何德
以堪之已布不移之愚力控由衷之請人情所在天意
必從胡未諒于襟期乃遽貽于慶問謹退三舍而避第
重十襲之藏既無以仰當綸綍之恩亦奚敢輙羾巖廊
之謝問安之暇願道此懷某正遠詹承竊深翹頌冀護
鼎彛之節對揚旒扆之知百爾委垂一惟命戒
答雲居老
某維此炎暑緬維宴坐多暇山靈獲持忽奉音書恍
然不記巾瓶之舊蓋於是去郡六七年矣别如此其
久猶不相忘老師此心無負泉石始某臨郡方欲興
起諸山而與世無緣坐不暖席老師乃能與衆竭力
銖葺寸脩殊恨不及見耳願無退轉如某見之珍重
珍重
答賀生孫
某宛其歎老方此抱孫翁已支離安有鳳毛之似兒其
壮長尚傳牛角之歌敢拜重勤莫殚感戢
與謝大監
某不武之蹤屏伏幽翳惟是國有大賚昭天漏泉下則
一燈之續上則九原之思猶得與慶澤者此夲朝之仁
厚所以為與天無極也敢以二宗文字上干主維是戱
下有大造於我家將子子孫孫其佩服之無斁
與毛察院
某負罪引慝不敢自儕于薦紳玉節皇皇惟有屏息聞
之有司既戒若將過之某用敢贄其不肖之名惟是土
木形骸久化山鬼贊賓容接如許其野服而前則又幸
甚某無任主臣
荅李兄
某卧雲牛下與世了不相聞亦未記君之嘗過予也橙
將詩香入我茅屋猿鶴驚嘆始知老子衰遲健忘之為
可憐耳感愧三復有嘅其懷
答謝守
某入山之深入林之密雖一裘一葛安樂棠隂龔黃之
仁罔間幽谷惟日與芸夫蕘子嘯歌夕陽襏襫之間而
莫之敢書者屏廢之人法當如是也属有客謂某曰史
君方上政最進郎秩子奚賀之後某應之曰史君將躋
極品踵相家此奚賀之先語猶未寒緹騎來下不圖吾
邦君之撫存其一介氓如此其厚也慨思前載其棄置
寬閒之野流落寂寞之濱者不為時所躪藉則亦幸矣
至訪問其窮獨慰勞其腁胝所謂此事今無古或聞也
某敢不整其黃冠拜手以謝
又答謝守
某仰惟皇上神毫之妙冠絶前古平生妄想以為萬有
一得侍清閒敢拜稽手乞千崖秋氣高之詩以歸乃自
絶于天此念永已不圖戱下分其有餘者以鎮茅屋乃
又適是秋氣清之句雖非上之所以親賜小臣者而雲
漢昭回何往而非近天子之光也某九頓首以受賜
荅趙尉
寒卧雲山未省葭浮之暖晴融墨沼忽分梅隠之春雖
髯参軍有趣疎之心而管城子無食肉之相第深感戢
不盡謝言
荅費宰
雲卧茅簷方扣飯牛之角春浮葭律有來烹鯉之書廼
於粲其甘芬曾靡遺於寂寞敢拜祗若惟感與并
荅李監
某惟雲酣霞室春盎麯臺諒惟朱閣之閒華不待綠尊
之斟酌輙修菲薄所覬莞存
與縣官
某冬日之至冠佩履長而某也水北山人久不蓄幘葛
巾芰製豈當造公卿之門願戒中涓姑貰其野
與謝大監
某安樂雨露無日不仰於緒風屏幽山林奚黯之敢於
是缺焉執訊之問者又幾何時矣夏五之月有薰自南
伏想居高御凉中外禔福鴉翻詔墨入侍舜絃某不得
私一日之春也謹奉斐櫝以承興居
與謝大監
某惟冬日之至皇帝既受紫宸朝招徠親賢渙發大號
於赫璽玉東歸我公固非三十六峰所得留也某謹以
其日深衣再拜奉上一紙之賀繼自今以往朝野夐殊
山林姓名且不得列鸛翹豹尾之間矣瞻望霄漢臨紙
馳神
答趙兄
某枕鉏牛下病不能興雲臯人來莫之可以病諉也扶
憊作數行字敬授使人亦莫知為何等語吾儕涉世雖
病不自由可哀也已若來教所謂成此一段聲名政恐
在彼不在此惟君思之
答汪兄
某與兄不面者幾年不書者幾年矣卧雲牛下身世兩
忘不獨於兄為寥寥也忽奉函教楷字細行松風古澗
之邊梅花野雪之外豈識此體謹再拜謝不敢當縣家
如寠人家而某又飯不足周郎此行得無諸公誤之耶
略此謝過不既欲言
荅朱兄
某廼者辱不鄙以夫亦可堂記属之筆焉不知老矣無
聞其文不足以發之可以六言者聖門事也某之學又
不及此既已輕諾豈無食言謹稾草介從之禀呈所覬
以其有得於學者還以教之耳
荅趙倅
某維此端月韶風暄妍共惟午橋花柳之邊春山烟水
之外何者非適以昌吾詩某曩聞廬山趣装歸矣忽有
云云雖不能不為之悒然而人間世之事又安用擾擾
寘吾懷抱以此自解雲散月明知執事之不吾餒也晴
簷曝背爾汝文字之間空山野人安得從杖履琴尊之
後愛而不見寄之詩曰人間無處不風波潮打西興雨
一簔難與命争俱老矣徑尋詩去奈吾何園成次第自
花草山是知聞空薜蘿頼有月明千里共烟寒數茟落
行窩此外無復語也惟為忠簡公愛重而已瞻望太息
不既欲言
與趙尉
恩榮端午清穆昌辰聿宣北部之威入侍南薰之邃薄
言野蔌敬旅香蒲
答朱兄
某惟小暑之至隂陽方争共惟齋戒厥躬綏寕月令中
外禔福甚盛甚休某乃日耕輟有言仁里不戒於火者
意詩書所在神明扶持豈知玉石俱焚有如來教畢方
吾祟安知不適以為王参元之賀耶亦可記文不得不
道諸公之說今堂既羽化而記又不可君意他日落新
堂當為取文公語名而扁之却幸别徵記以毋負教樂
之盛心也
秋崖集卷三十
