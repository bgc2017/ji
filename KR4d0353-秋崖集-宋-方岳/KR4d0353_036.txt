秋崖集卷三十六
宋方岳撰
賦記序
秀錦樓賦
直寶謨閣汪侯守歙之明年政恬事熙民以嘉豫間從
賓客僚吏登城西北隅挹其山川而樂之喟然曰吾先
世郡人也今吾適守于是其得竊自比于晝錦之榮乎
乃作秀錦之樓樓成大會賓客落之而使其民方岳賦
之其詞曰
俯春城之杳渺兮遡碧溪之紺寒搴朝嵐與夕霏兮秀
色蔚其可餐挹浮丘而欲仙兮撫玉蜍以盤桓曰山川
其信美兮吾曾祖之所家幾何時其此去兮竊空老于
汀花鶴千載而來歸兮覽城郭而長嗟皇畀予以左竹
兮豈錦衣之晝行森戟衛之靚深兮燕香閴其欲凝睠
童牙其予姓兮耋老予之父兄羌昵昵以兒語兮肯自
詫于新硎幸里黨之我與兮散佩犢于春耕嘻無事其
可了兮寄吾筆于鷗盟偉飛樓之聳翠兮納風煙于簷
楹洗古彛之娟碧兮與暢叙其幽情激沙彈與豪吹兮
落孤嘯于青冥岡巒忽其翔舞兮紛不暇于逢迎紫陽
繚以西轉兮倚謫仙而自矜北黃山其六六兮軒后軼
而上征巋問政之東峙兮逗春霧于花屏飄吾袂以輕
舉兮訊許聶乎深雲紉崇蘭以為珮兮綴明月而成纓
受山氣之朝爽兮截鷺波之晚清夕陽澹其未收兮指
素娥以將升弄林影以扶醉兮酹吾樽于江山曰堯民
其熙皥兮吾何心于鑄頑鹿擾之則駭逝兮魚自樂於
深潜審左餐而右粥兮桁楊卧而晝閒來牟蓊以相依
兮桑麻沃其蓁蓁吾與客而樂此兮覬枌社之皆春公
在樓而燕喜兮民歌袴而遨嬉孰有筆其如椽兮梯青
壁而劖之釃練江以為夀兮取玉兔以為巵起祝公其
少留兮聊暇日以委蛇
茶僧賦
林子仁名茶瓢曰茶僧予為之賦
秋崖人問茶僧曰咨爾佛子多生紏纏今者得度以何
因緣豈其能重譯陸羽之經飽参趙州之禪也與纍彼
灌莽翳于原田扶種族之匏落引苗裔之蔓延繫有尼
父之歎磊若壺公所懸彼軀體之擁腫而猥大者君子
雖噐之而未知其孰賢或刳而中或剖而邊士操取飲
于夜澗鳥勸行沽于春煙曾未若爾出家在許瓢之後
而成佛在魏瓠之先也試嘗為掃除霜茁提携出山衣
以駞尼之淺褐喜其梵相之緊圓與之轉法輪于午寂
戰魔事于春眠山童敲雲外之臼野老掬雪中之泉瞬
木上座其少休與竹尊者而留連𠻳冰玉之一再搜文
字之五千然後掛維摩拂卧潙山缾未嘗不歎曰竒哉
此僧之精研也
白鹿洞後賦
晦翁先生去洞之六十又九年其里中學子方岳幸得
主藏書徘徊顧瞻有嘅其嘆盖歲行之無幾而世變已
不古矣乃次翁韻為白鹿洞後賦招我同盟而㰱之其
詞曰
始予眺眠鹿之町疃界白雲以為畺嗟五老人者之無
恙獨有&KR0804;于二千石之維良朝予樂兮紫陽夕予夢兮
朱塘訊風泉與雲壑勞降巘而陟岡慨夫子其未遠寕
吾道之易荒言琅琅其猶在將彌久而彌芳皇拊髀其
永懷一天視于帝庠倬雲漢之昭回紛恩溥而德洋嘻
同盟其念哉毋諉焉于氣運惟命義之是閑豈善惡之
可混與有獲以詭隨盍無悶于嘉遯道烏在乎高深體
吾身其學問將喻利以尺枉抑嚮方而寸進念日用之
常行奚先傳與後倦今來歌而來游尚及門之子孫匪
執經而問焉誰與歸兮共論予既互鄉之晚生又主藏
山之遺書悵莫企乎前修思盡復其舊橅疇去籍以放
紛肆予度而予諏二三子其來前矩吾今之步趨枕寒
流以潄石有書右兮左圖&KR0770;老仙之在旁何玉我之勤
渠日三省以澡瀹時四勿以掃除古之人何人斯而予
肯同夫讀書城南之符也駕長風而來思抱明月以翔
集毋空谷其遐遺幸聖域之優入以經籍為友朋以泉
石為供給佩猗蘭之秋香紉芙蓉而手緝盍歸乎來山
中兊麗澤其講習清斯濯以自㓗起風雩而獨立挹煙
雲而進之問孔聖之何執將玉林其與遨期瑶草之共
拾辭曰有鏘其珮琳琅璆兮風蕭蕭然山川摎兮翁乘
白雲駕言游兮道斯在斯如泉流兮勿遐爾心為翁憂
兮歸來歸來吾與子求兮
水月圖後賦
吟嘯翁謚其圃曰水月圖而賦之以寄秋崖方某使掇
拾其遺餘次韻為後賦詞曰
有秋崖人者雲半間以堅卧天四壁其皆空翳顔竇之
寂寂絶環轡之瓏瓏一我之外是人不通盖其固如此
而又何有於手攬碧海氣摩蒼穹吟嘯翁聞而陋之曰
子獨不見吾之水月圖乎餐沆瀣以淋漓與造物而撞
舂少焉定則不滓以雲不波以風此吾心之水月不可
得而圖者也吾惟寫之以碧玉調釂之以琉璃鍾蘚花
乎其屐齒松吹乎其裘茸容與綠净嘯歌朣朧則亦可
以下視九垓之塵渺立千仞之峯夫豈但樵風之可笛
而釣煙之可蓬安得與子共横此笻談閒飛白酒半潮
紅落醉墨之汗漫鏘文響其丁東雲合霧滃冰凝雪溶
然則是不可得而圖也而圖已具吾之胸中子能起而
從吾遊乎亦聊以知吾興寄之適而筆墨之工秋崖人
忻然笑曰吾家蓬茒景孰與翁吾硯荆棘詩孰與翁然
而翁方騎鯨魚跨蟾蜍將與飛仙以遨遊而莫之我同
則夫之二物者豈無清暉誰適為容固未必如秋崖之
人兮穿深逗密若將終焉久矣冥吾身於亡何有之鄊
等斯世於大槐安之宫
繭窩賦
秋崖人飯牛而耕雪緍魚而煮煙以此與山相周旋者
亦有年矣爾廼攀蘿而上陟雲之巔則有若蒼虬龍之
矗吾後青玉案之界吾前峙焉者環而不玦流焉者弓
而不絃秋崖人顧而笑曰噫嘻天其以吾蛻鶴骨之寒
而僊乎抑亦知吾隘蝸殼之凡而遄乎不然將遂冺沒
其胸中之耿耿者而使無傳乎我之勞于生也久矣雖
閱宇宙于一瞬吾猶厭其贅又奚以徘徊乎人間之世
淟涊于區中之緣廼營斯丘自成一川所謂如蠶作繭
自裹自纏者也而吾于是桑既遠以百劙箔已簇而三
眠矣既事之夕山月正圓顧見吾影風䄂翩翩舉杯而
屬之曰聞子行且有日敢問身後之勲鼎孰愈目前之
酒船且生而神竒我則與彼異矣死而臭腐彼不與我
同乎是區區者而為羣狙之喜怒不亦鄙而可憐彼爵
有穹於柱石冢有大于祁連今皆荒煙滅沒野草芊綿
則桓司馬之石與劉伯倫之鍤均之為雍門之一笑也
吾焉知其孰賢盖自神農始方不能以無疾老𣆀獨夀
不能以無死子奈何其遷延昔子之蠶也物也其股躍
不如春蟲翼鳴不如秋蝉造物之所以予之者則然也
今予之繭也化矣安知不經緯而有用于世黼黻而為
章于天人之精靈往來變化於大塊而無窮者是不可
得而致詰也行矣勉旃影未及對月沉于淵起而視之
不見其處惟吾在焉
耕舍記
耕舍秋崖人學稼之所茇也一之日葺茨二之日暨塗
三之日入此舍居舍中續斷薪為床以牛衣藉夫湏襏
襫掛壁左右耰鋤耒耜與凡耕之具皆在其朝夕相勞
苦不過芸夫蕘子而常所談道者惟播種耕耨鎌穫之
事意自得甚而客或陋之曰始吾見子于南忩横卷案
上摇膝長吟如春禽候䖝蚤夜不自休予曰是子也成
科第如摘頷髭勤于業矣既又見子于西湖葛屨布裘
且行且歌視世間木居士真若不介介者予曰是子也
成豈直為今場屋士進于學矣廼今其識字田夫耶秋
崖人笑曰嘻古者無不耕之士而今世有不耕之農子
不駭農之不耕而鄙士之耕子過矣夫士而在畎畆之
中吾意古不獨一伊尹讀豳七月見其人勸相穡事氣
象郁然如嬉春臺如飲醇酎非真謂士者不能爾其歲
時推擇興于甿者不少南山有臺北山有萊此豈與少
室山人等伍要亦幡然于畎畆如伊尹者顧其事業不
至于堯舜君臣耳故古之士起田萊而巖廊釋鋤耒而
簮紱而其在東阡西陌之間者猶能夫耕婦饁以釀成
醇風噫天下不見是幾百年矣而子以大冠峩如大佩
䄡如坐而堯言進而舜趨若是者以為士與然則耕舍
之我庸渠知非南忩西湖之我也語未既秋崖人戴蓬
累笠掛書牛角上而出曰吾牛飢矣子且去
重修珠溪院記
珠溪有古尊宿曰謙禪師其言向在傳燈而院于職方
顧非禅豈其菟裘與閱方志師以唐光化二年蕝焉而
里有朝議大夫在武衛方長史良弼者為建以為院吾
意師故倦游歸而追寂于崖谷茅竹自覆將不覬覦一
草則院亦非師意其奚禪之以後三百有六年當國朝
之慶元丁已院絶不繼里老父曰是于長史公為檀莫
若其子孫之為僧者嗣于是得法秀睥睨者引謙左据
讕謂之禪思所以枿去之得自代者有司顧職方氏之
籍在而秀之徒普觀度為珠溪僧矣遂畀秀秀既沒其
三傳子大才嘗以語予先是某甲者日飲無何蔑然無
一分顧籍意山羞泉忸草木&KR1273;悒今茲亦幾何年自吾
秀師之來不出半語抄一錢而翼翼言言化為佛事蒼
藤翠篠安樂雨露俛入蒙密雲寒而石幽者此前日之
荒煙野蔓而椔翳也延宇垂阿百楹相扶其岑閴靘深
以廬吾佛而憩僧者此前日之頽櫩斷礎而藂墟也鐘
磬鐃唄華鬘幡盖朝夕贊揚以祝世界主萬夀者此前
日之螾吟鼃怒而衆狙之悲嘯也秀信有力于此願書
以無忘吾師又曰吾師積十有餘年之勤以克登茲盖
其難已甚且物之成壊相尋無窮當謙老時知見之香
普熏斯人院必瓌偉傑特渠翅于今至其中微一卧榻
不復棖拄憶吾師披徑則入景象葦然不自意遂能起
廢如此今謙為前第一代住持秀為後第一代住持不
書無以示後之人廼為書曰嘉定五年秋九月庚申僧
法秀修珠溪院成嘉之也
依綠堂記
客有名其堂曰依綠而謁記於子方子子方子曰何哉
子所謂依綠者豈平沙漫流襟帶左右碧净一色煙霏
吐吞而水摇山動于倒景之滅沒乎曰否吾嘗見雨簔
雪篷嘯歌而漁江鷗沙禽浮沉下上于玲瓏窈窕之外
曰此惠崇郭熙得意小景也寧有是乎曰否吾鄉無陂
湖而溪清不塵春染而鴨頭秋吹而龍鱗往往自多幽
處子亦與溪友提携山翁往來而朝夕于是乎曰否如
此則子何以名而予何以記曰吾嘗手䟽澗泉匯為清
池時雨新霽春草怒長吾酣然醉卧不知阿連之夢我
少焉醒但見白鳥閒暇深翹于平蕪短莎之間有魚圉
然倏爾遠逝藻翻荇亂牽動寒碧吾以為有江湖之思
焉若是何如子方子曰噫心與境忘則幽想逸發神游
飄蕭極意所到忽若有遇雖未嘗登稽山而識賀老鏡
湖憶子猷訪戴安道處猶可想見而夜半之雪興故在
未嘗泛沅度湘而見娥皇舜英之古愁班班于蒼梧之
竹上者未歇而屈大夫滋蘭之秋畹采若之春洲固無
恙也然則余三問而子三否者不既在几研之間履屐
之下與曰某也恐未能子姑記
狼山寺重建僧堂記
狼山面江腋海以山水之勝望淮南而寺又最古異時
戶外之屨常滿鐘魚鏗鍧出雲雨獨所謂僧堂者久不
葺䋲樞縻棟懼將壓焉率翁居無幾何徹而新之向之
靳不捐一金者讙施惟恐後積至三千萬不日月而成
百楹相扶有嚴有翼而明樓閎麗軒豁殆與此山相雄
長盖今之所有而昔之所無也余聞學道者巖棲而谷
處巢跧而雪立其木石之與居鹿豕之與遊雖把茅盖
頭猶以為泰乃今蔭華屋連高甍有五侯邸第溟涬然
弟之者不趺而坐不脇而卧其亦有所思乎海山茫茫
江月洸洸率翁試嘗以余言問之翁名慧恭字敬可是
役也始于端平三年十二月之戊子成于明年嘉熙正
月之已已而記于是季四月之壬午云
淮東安撫司幹辦公事題名記
余教授滁學之明年今端明趙公以書幣聘之佐帥事
辭不獲則考前人之嘗為此者而石燬于兵老吏無傳
焉盖自洪内相咨䕫而下僅僅得若干人余既為屋三
楹于廳事西乃刻而龕之壁而記之曰維揚古都會帥
嘗選用重臣辟士公車豈但取陳琳檄魯仲連書于公
異露布以望一府而已軍旅之事吾夫子以為未之學
而今畫諾藩岳者有軍事焉可不謹與夫氣餒者不足
以直是非識汙者不足以明利害慾牽者不足以斷可
否噐拘者不足以寄安危盖必如董生相江都王時乃
可耳夫然故官卑而望則尊職輕而責則重列其名氏
必有指之者曰某也直某也䛕某也回某也正而又可
不謹與
休寕縣修學記
學校與井田並古未有去田里而為學者也故自五家
之比鱗属而午貫之於是乎家有塾黨有庠術有序此
非古所謂鄉校與族有師州有長鄉有老此非古所謂
鄉先生與士生其時出則相耦于同井之田入則相友
于同門之學盖知父吾父子吾子老吾老以幼吾幼而
已然而堯舜禹湯文武之道具是矣井田壊學校廢士
之贏糧外遊者無方而專門名家之學興大師衆至千
餘人其不違父母捨墳墓而去者幾希而人心始漓故
漢之號為儒者其下者為桓榮之稽古其高者為鄭康
成孔安國之訓詁又高者為董仲舒之明天人而止耳
三代之所以一道德同風俗者不在是國朝學校之盛
布滿郡邑雖田不井授而欲士之不去其鄉而為學則
猶古也休寧壮哉縣其道經訓以相傳習者率嘗最吾
州異時校官有望府溟涬然弟之者盖錫山陳公之茂
尉邑時之為也於今百有六年矣厥棟維摧厥甓維頽
瞻言宫庭士顙有泚歲時祭采僅僅無落事而已内相
程公之歸里也壹大葺之言言新宫殆不舊翅是歲某
起家入掌故道休陽聞公之言曰是鄉校也吾長於斯
學于斯而可諉吾父兄子弟為聞士之謂公者曰是鄉
先生也學如此其行也仕如此其亨也而可忘吾父兄
子弟為然則公之興學校雖微井田其猶井田意與邑
大夫吳君遂與凡有職于學者交謁更進而屬記于某
辭不可則諗于衆曰聖有大訓言忠信行篤敬雖蠻貊
之邦行矣言不忠信行不篤敬雖州里行乎哉然而行
于蠻貊者易行于州里者難獨何與州里得之于其常
蠻貊得之于其暫暫者易勉而常者難持也士固有冠
冕佩玉天下之通貴而不為鄉士大夫所齒者矣月旦
之評其可畏如此故士之所以修其身者愈近則愈難
事容可以欺天下而不可以欺婦子也夫子之所以聖
不過鄉黨一書而所謂治國平天下者無餘藴矣諸君
能耕而遜畔則畎畆而伊周能行而後長則道塗而顔
冉奚必曰稽度數以為博談性命以為高而後謂之學
哉是則鄉先生所望于鄉校之意也皆曰唯敢不夙夜
敬戒以無忘公之德公名珌字懷古先皇朝翰林學士
今為端明殿學士通議大夫提舉嵩山崇福宫云
野堂記
可使食無肉不可使居無竹蘇長公語也秋崖人衍之
曰可無肉不可無竹可無帷不可無書可無餐不可無
山可無口不可無酒鑿空作此想有年數矣先廬燼于
隣火之明年予歸自維揚至則無所於居乃僑寄于别
屋里人所謂相公牌下者屋敗甚疲吾力苴補之然後
向之上雨旁風僅可床几而予心&KR1273;焉祈雖在萬山間
不過數十家聚耳邑屋庫矣然能礙山市聲少矣然能
聒書則亦且將奈何哉予友余義夫知予食貧寄錢萬
予歸諸婦曰謹司之是可買秫田釀矣無何而鄰有售
其居而遷焉者則又謀諸婦曰酒亦可無而彼三者真
不可無也盍以秫貲易之吾將撤老屋以放山井方池
以舍水而刜汙萊以行竹吾貧無聚書能讀見書其中
亦堪老矣彼麯生來不來無足計也婦始猶靳之曰某
氏屋以居貨某氏屋以居孥子何為者汲汲然落窘貲
事閒屋得無左乎予曰恬者所娱夸者所迂廉者謂得
貪者謂失天下事皆然不獨此也予不能畫計然半策
以餬予口向營十一必喪十九又不能識仕塗捷徑邪
出旁行三入承明四至九卿吾其委耶順耶自浮自沉
人生行樂耳湏富貴何心婦既無奈予何則取而貿之
因其舊而葺以宇者堂丈方而庋堂之上者閣蓬以屬
步于堂者航而皆謚之曰野盖予野人也於野宜既成
山吾門焉何其比隣也竹吾閨焉何其友朋也堵環不
能畆而野意略具則指謂婦曰斗酒安在今欲令封德
彛見之何如乃相與笑而書之壁
徽州平糴倉記
淳祐二年春太守鄭侯勸農于郊有荷蓧而歌者曰田
彼南山維石齬齬言刈我黍不盈其筥既又歌曰糴而
珠乎其曷春吾𥜗乎炊而玉乎其曷果吾腹乎侯式車
而聽之喟然歎曰噫是力穡而嗇收有年而貴糴者也
徽民鑿山而田高耕入雲者十半其力貧而食貴吾念
之甚獨郡挻于火民廬官寺百役具興今幸復故初而
力且匱而吾且去矣雖然吾渠以其匱渠以其去而恝
吾民哉于是游觀之娱厨傳之飾歲時交隣之聘苦積
酌損得十萬緡揭以為平糴夲俾有司秋入而春出之
以相循于無窮氓也其何幸雖然知及在初仁守在後
使耿夀昌而在常平法通百世無弊矣代石以屬之後
子雲氓也抑何幸雖然涸轍之升斗孰與相忘于江湖
夏畦之桔橰孰與無德于雨露侯歸而報政推此類為
上具言之氓也重何幸侯名崈字謙仲吳人是歲二月
既望郡人方某記
方氏萊山堂記
吾宗元美入蜀之年欵吾扉而西也為之烹伏雌相勞
苦意其單車為萬里别不能無惘惘然者顧作而言曰
某解邊縣印綬属耳既築屋于溪居之北山取詩所謂
北山有萊者而謚之萊山堂子為我言其意予曰元美
之為是也將為隐乎則方泝瞿唐灔澦而上訪諸葛公
平沙之石蕝而考求曹劉諸人褒斜出入之塗此其意
未休也子何有于莱將為仕乎則山人去而蕙帳空矣
意其碧叢翠穎遺風罷月而子搂之以為名萊且有辭
于子雖然古之人不必隠時而隠不必仕時而仕莘野
一犂之雨磻溪一絲之風盖將終焉及丹書陳溪惟空
碧耳伊訓作野惟寒青耳是以君子有感于時也詩固
曰南山有臺北山有萊樂只君子邦家之基此成王周
公極治之時乎故其山中之人方且出而觀鳬鷖假樂
之光以媚于天子則其所謂臺萊者夫固詩人所以興
也勉旃行矣子毋謂古遠乃為反招隠以寄聲北山之
萊曰萊萋萋兮山之幽翩王孫兮駕言西州松桂寒兮
蛟龍樛嘻山中兮不可以久留萊艾兮山之扉渺王孫
兮孤鶴與飛芙蓉裳兮芰荷衣微山中兮云誰之思是
歲淳祐三年夏六月乙丑里人方岳記
只恁麽軒記
秋崖老農于耜勞止生怠惰相輟耕而遊意行澗岡可
五六里至阿蘭若號曰珠溪有小齋房朴素幽潔趺足
而坐松風可人住山老才作茶供已即從座起而白予
言我觀世間何者非幻茲是陋室強為我名爾時秋崖
告才老師但只恁麽于名何有師大歡喜此即是名名
只恁麽無可不可佛所說義亦復如是乃是作扁而說
偈言是心如虛空夲自無一事若能只恁麽緣累從何
生而一切凡夫不肯只恁麽妄生顛倒想流浪五濁中
見種種慾樂熾然起貪癡無名着愛根念念在富貴由
此一念故戈矛生于心猶如瘴毒蛇竟日思噬齧又如
彼隂賊含沙而射人是人堕邪見展轉無是處我有一
法門非作亦非止麄茶與淡飯直據現在身於十二時
中無復起妄想得安穏常住不以苦為樂如鵬與斥鷃
無適非逍遥如魚自潜深不齅鈎上餌浮念一掃除心
逸而日休我今作是偈付嘱于諸人能只恁麽者君子
坦蕩蕩是名佛境界安樂常歡喜不能只恁麽小人長
戚戚是名魔境界云何離垢纏若人了此言䆒竟漸净
覺淳祐四年三月望日
月莊記
直山居之西衡為室者五牖一以為軒墐二以為廩而
虛其兩夾以居用盖村墅云而成之日適中秋也晚色
新霽羣山蒼蒼碧宙寥泬月明如霜歸謀諸婦洗吾老
瓦落之因以月名吾莊嗚呼噫嘻二十四橋物是人非
戰血作碧腥風為悲曾不若崖逕秋老寒光入扉竹露
自瀉梧風尚微是知月與山家為宜庾樓夜午乾坤一
巵據床豪嘯川險山巇曾不若林影瑣碎澗彩陸離引
聲長哦莫知孰誰是知月與詩家尤宜蕙房葯戸翠帷
翡幄怨之以鵾鷄之哀弹激之以雌鳳之孤龡曾不若
冰霜竹屋煙水茅茨窺孱顔以排闥寫横斜而出籬是
知月與貧家大宜予貧也而山居天又不靳其與乃窮于
詩是兼三者而有之月固莫宜于予也然則卧予于元
龍百尺之樓延予以郭隗千金之臺而欲與予莊易也
請固以辭
吴元鼎友梅堂記
疇昔之夜夢與客行溪谷間沙清水寒微霰暮集有梅
焉蒼皮半皴偃蹇苔石相與頋而樂之客曰寒江蒼蒼
山月荒荒側倚崩崖幽然自芳非釣瀨之嚴光乎於君
意何如秋崖人曰高矣抑未也離世而立于獨藪澤處
閒而已矣客曰天地既春草木既津憔悴惟腊于澗之
濱非離騷經之靈均乎於君意何如秋崖人曰介矣愈
未也非世而異于俗枯槁赴淵而已矣居吾語子吾將
進子而易其觀可以希賢可以作聖則指而謂之曰彼
萬仞立壁煙昏雨寒老色如鐡凛不可千子盍觀夫孟
軻氏之巖巖此頽櫩敗瓦野意蕭疎有美一人雅澹冲
虛子盍觀夫子顔子之如愚若然者於子意又何如也
語未既有剥啄驚周公者則東方白矣秋崖人蹴樵青
曰起扣門者非曩客也耶窺之則竹洲後人訊也君之
言曰吾鄙在山林無與從吾兒游者既擇于梅使友之
作堂其間以識吾訓子其為吾發焉噫嘻曩既與君言
矣欲為記者無以易是君其語而子資深菊吾知其為
隠者也柴桑之遺民也蓮吾知其為君子也濂溪之老
仙也若人者隠君子而非也顔與孟丈人行也而其友
之云乎逢原勉之毋或使玉立堂下者割管寕之席作
嵇康之書也竹洲後人曰吴鉉元鼎秋崖人曰方岳巨
山而是歲為淳祐之著雍涒灘云
就日堂記
出五老門不數武道西有敗屋相撑拄曰翔風亭者盖
守臣率其属迎拜制詔處也臣至郡之再月一夕暴風
雨枿去之顧而歎曰茲其所謂翔風者耶康廬在前左
重湖渺茫無際風蓬蓬然起于鄱子之澤踔數千百里
撇巨浪而蹙于揚瀾左蠡之口突怒奔放長驅而直前
其鋒銳不可當也而廬山幾千仞横其身捍拒之以故
反射回薄震撼呌號不連日夜不觧也其可驚可愕略
如是而何取于風乃壹大新之而易其名曰就日堂夫
吾君以帝堯之仁臨照宇内赫然離日之麗也臣觀于
離聖人以南面聽天下而重離六爻惟六二為元吉重
離君象也黃離臣爻也君離其明而臣離其吉何也二
五交者離其照也不交則豐其蔀矣然則方國奉細書
之札而使吾民近天子之光將何責而可毋但曰天威
不違顔咫尺小白無敢不下拜
歸來舘記
始予守廬山有餫舟横吾境者榜之百亡何而荆州牧
怒詰之曰吾人也爾之榜也奚其可予復之曰吾境也
彼之榜也奚其不可公牧荆州老僕列戍江東郡惟是
風馬牛不相及也而具析之是鄙我也鄙我不如斥牧
愈益怒舉劾之朝廷薄其罪亶移武陽即日觧印綬歸
問訊竹樹亡恙外步雪林而下繚山之麓以西屋其㘭
處為三間號歸來舘間與客醉起而歌淵明之辭則和
之曰歸去來兮青山白雲今始歸渺人生其幾何奚一
喜而百悲曩輕涉于世途駟予馬兮弗追今幸返乎林
壑將兩忘于是非天地寬兮蝸殼風日釅兮牛衣朝土
銼其無煙飽空山之翠微陟彼高岡如麏斯奔我松我
閨我竹我門不知今吾若亡若存有冽者泓可瓢可罇
蔭琅玕以清閟洗吾前之媿顔彼蒼生其奈何笑東山
之老安林木寒其秋秋禽鳥樂而關關山喜歸兮獻竒
露崖㟧以駭觀檜喜歸兮遠來龍蛇走而夜還宜老子
之杖屦野色暝其盤桓歸去來兮吾微斯人誰與游此
腰折于兒曹盍與世而無求匪吾郵而我督時則然其
何憂惟出處之在我寧稽决于龜疇乃苫樵舍乃篷釣
舟命山翁與溪友專一壑兮一丘有談及于當世浹吾
背之汗流百有餘其已足三不啻之宜休已矣乎吾行
吾止時乎時時乎不時其誰留不吾乎舘將何之間從
春沂歸不與黃石期羹煙蕨與雪&KR0818;饁春臯以耘耔或
作勞而小憩枕蒼石以哦詩闖吾籬者推去曰洗吾耳
其無疑歌既書之壁是為記
荷嘉塢記
並吾廬而北有山環焉版圖姓之曰何家塢自吾之家
于斯也墻其口而圃之而沼之而亭之盖思所以易其
塢名而芸夫樵子之熟于口吾易之而彼之不吾易也
乃元黓困敦之歲有蓮駢生于其沼予忻然笑曰茲其
所謂荷嘉塢者與芸夫樵子之不彼易則吾易之矣於
是具著所塗而次序之凡我同盟毋惑多岐一東一西
孰指爾迷作入山林處彼痴窟郎堆錢百屋我無儲胥
一燈夜讀作着圖書所他山有梅矯矯玉立不同衆芳
春風遲日作百花頭上之亭我秫我田亦足以釀西風
吹塵曾莫可向作歸來舘有濯者蓮處汙而㓗勿遐爾
心濓溪風月作君子亭山下出泉有坎其泚寒斯冽斯
幽人所履作寒泓言抺其芻田彼犖埆對眠夕陽亦勿
扣角作飯牛庵惟春嫋嫋惟夏蹻蹻惟冬悄悄惟秋杳
杳作秋崖耕不一□鉏不五畆耳目口鼻皆吾之有作
田園居至是則復于圖書所以歸吾廬而山之觀止矣
方子日一再行不大風雨不廢也顧其老竹窮木非有
繁華之竒草亭茸屋非有榱題之觀而山之豁如谷之
奥如林嶺之翳如亦有足樂者穿幽逗深繚繞嵐翠盖
窮日之力而後饜也然則聲色之蠱其心孰與禽鳥之
適吾情軒冕之梏其身孰與泉石之忘吾形當世之名
卿材大夫幸得遭時清明謨格長治安得而從予遊乎
樂哉斯丘山翁野叟之所同而高人勝士之所獨也予
其可哉寶祐改元第一日塢主巨山自記
徽州重建慶豐橋記
寶祐改元新安郡浮橋成太守臨卭魏侯克愚使某僚
王宗說庀之而使其民方岳記之詞曰
自古在昔胙邦建侯四達其疆廬積梁舟有圮弗興是
謂失政君子即之覘陳議鄭匪川靡梁不能為國乃心
匪民則莫我䘏周官吕命職在有司民自為民曾爾勿
思憲憲魏侯鶴山之子鶴山之子寧弗知此乃闢貢闈
乃增貢籍政恬事熙靡纖不葺廼梁廼川廼心廼民廼
寝廼興維勇于仁維歙之溪朝宗于京江吳荆楚南東
其行滛潦悍湍兩涘千里有比其舟坦坦如砥始誰作
之劉侯炳名厥既歴年午縱卯横今侯曰嘻是不在我
匪用之裕惟仁之果慮事屬植乃廵爾功爾功爾傭毋
失爾農出斛于庾百又五十出緡于府六萬有溢四十
其艘脩六百尺以今視昔益三之一治銕為笮翼其兩
旁賦文倍脩以時闔張上春經始民歡趨之季月告成
侯來落之有翩者鳬汎汎漣漪背負長虹作鱗之而侯
曰美哉既堅既良民曰允哉廼康廼莊習坎重險維其
夷矣過涉滅頂汔其濟矣不川而遊不徑而踰凡人有
心履此正塗於休我侯惠我無疆匪惠伊教子孫不忘
歙山叢叢其水清寫刻此銘詩以諗來者
頥齋記
予與從之共燈火于珠溪厥既三十年而餘矣予苒苒
日以老學益落而從之謁予記其燕居之室頥齋予曰
此非予所及也盍見孟子而問之古今言頥未有如吾
孟子者其言曰養一指而失肩背是為狼疾人矣養樲
棘而失梧檟是為賤場師矣何哉子所養而有省于斯
也昔者聖人之畫頥豈但象其竪頰頦插齒牙率天下
後世為飲食之人哉其所養必有大于此者故曰養其
小者為小人養其大者為大人小人者以三釡為榮以
五鼎為貴所養者外也大人者不三釡而榮不五鼎而
貴所養者内也然則萬錢之食一頥也一瓢之飲又一
頥也侏儒之飽一頥也首陽之餓又一頥也子將奚擇
焉五色令人目肓則如非禮勿視以養明五聲令人耳
聾則如非禮勿聽以養聪囁嚅于勢利之塗則如非禮
勿言以養神顛冥于嗜慾之境則如非禮勿動以養志
必如是而後可以觀頥矣子亦識夫君家諸人之頥乎
由頥者安石也不出則如蒼生何從之曰僕謝未能朵
頥者玄暉希逸也唫風嘲月以垂涎于世利之鼎而已
從之曰僕敢不戒顛頥者靈運也猖狂妄行而禍及之
矣從之曰僕雖不敏然亦知所擇矣然則子其勉旃于
觀頥乎伐牛山之木非也揠宋人之苗尤非也如欲觀
之則孟子所謂以直養而無害者也朋友司過敢告靈
龜
在庵記
予歸耕窮山與世不相聞者三年矣今嘉禾治中曹君
鄲歲歲焉屬記其所謂在庵者君之言曰吾家許峰下
故旌陽所嘗井臼也因姓之云突兀撑空斗起雲海上
數千仞而派其支為小嶼意象閎窈風氣盤互則不肖
孤所以奉吾先君子衣冠之藏也為人子者不敢以其
心死其親亦不敢以其力儉其親則延之而宇之翼之
而榭之繚之而港之規之而湖之千嶂所環嵐暝噴薄
邇青遠碧縈幽逗深吾所不能言者工所不能畫也吾
獨能言致思其堂履濡敬享其室朝暉暮雲其亭而又
著軒焉為齋居精舍焉為僧舘最其凡者曰在庵而已
吾固也其惟子之記岳惟平川先生以經學為師儒以
論諫為御史以言議風旨為侍從天下之名能文章者
非其軰則學徒也顧平生於予文也嗜之尤治中君不
彼之諏而予之諉千數百里走車牛口下而曰此先志
也其斯之謂在與一念所存無在而不在也立則見其
参于前在輿則見其倚于衡是謂之在矣正明目以視
之而不見傾耳以聽之而不聞不謂之在乎由前言之
則羹墻亦堯河洛亦禹凡宸奎寶畫奏篇進卷之藏此
山者皆平川也由後之言則赤舄非周蒙倛非孔其環
金植象形色繪畫之留此堂者謂平川與我儀圖之惟
仲山甫舉之平川有焉惟其有之是以似之治中君勉
焉然則所謂在固在此不在彼也廼若先生之行事則
其状在太常其傳在太史不書寶祐改元重陽日新安
方岳書
朱氏六可堂記
孝經非純聖人書君家文公疑之矣不惟文公致堂先
生疑之不惟致堂玉山先生疑之至所謂六可者則又
裂取北宫文子道楚令尹圍之言文公筆而削之固已
在删去九十字之中矣君今掎以扁其堂而又属其記
于予得無家鷄之厭而野鶩之嗜與試嘗與君慨想夫
洙泗之上神遊乎孔曾之間親見其穆然燕居席間函
丈精聚神會熙熙泰和則堯舜禹之典謨具存而伯夷
后䕫之禮樂固無恙也此其言行德義容止進退盖已
粲然在目中矣故夫動容周旋之間君子於是而觀學
焉孔子之所謂仁不過視聽言動之四曾子之所謂道
不過容貌顔色辭氣之三然則六可者固學者用力涵
養之地主敬持守之則也君姑毋問其為漢先儒之訓
詁唐開元之章句而以夫之六言者就其所謂可去其
所謂不可則一貫之指不言已傳六可不在忠恕乎自
任之重死而後已六可不在宏毅乎好修者三省自得
者一唯曾何人哉希之則是君名某經略公之諸孫徽
文公之族子也予雖未識其人而能作堂儲書以夫之
六言詔厥後其斯亦可書矣于是乎書寶祐甲寅除日
里人方岳記
方長者祠堂記
畎畆而有後世名韋布而為衆人利此其忠信之行乎
州里睦婣之洽乎比隣必有非聲音笑貌之所能為者
大夫卿士身都顯榮而生無益于人沒無傳于世者多
矣乃吾祖吾父退然寒素為鄉人所推尊一言折衷兩
訟消彌盖有王彦方之遺風焉平生所為力不足而心
有餘事雖微而利無窮義役特一事耳邦之人士安樂
無事者五六十年兩公久沒已而思之不能忘也乃為
作斯堂而表之系之詩而使歲時歌舞之其詞曰
田瀰瀰兮山蒼蒼甿秋穫兮春條桑雞豚兮保社夕下
來兮牛羊逸我兮榖我云誰之思兮此堂有臞其仙兮
有白其鶴與翁而三兮禔福吾鄉鼓坎坎兮豐年予胥
樂兮烝嘗
送許允杰序
往時許太空見予竹西纔洛陽賈生之年耳得其文一
通怪怪竒竒坐人盡驚亡何以其性竒者取巍科怪竒
何負于文哉後二十年太空以書介其從子允杰來見
讀其編則亦怪怪竒竒問其年則亦僅僅陸機入洛之
歲是何許氏之多英妙而怪竒也予方老退不得與于
斯文見所謂怪怪竒竒則驚而異耳固嘗問太空曰昌
黎謂易竒而法文竒可也山谷謂竒是文章一病文竒
可乎法而不竒程衛尉之治簿書也縱無勝亦無敗竒
而不法李將軍之不擊刁斗也不大勝則大敗矣其曰
文章一病非與若歸盡取六經以來至于諸子百氏以
及稗官小說騷人賦客之所論著反覆熟之當自見左
氏怪竒于春秋莊騷又怪竒于左氏子雲相如同工異
曲者又怪竒于莊騷愈降而下之則文人相高務為艱
澁難字生語棘人喉吻而以不能句讀為古則亦陋矣
子其毋文勝而理負毋言深而意淺毋論卑而氣弱毋
思殆而學㒺則怪怪竒竒將又無負于子矣
滕和叔尚書大意序
吾州以經名家者多矣書為最以書名家者加多矣滕
為最書自程文昌王大監皆有所論著天下所謂程泰
之禹貢圖志王晦叔尚書小傳者也至溪齋先生與其
弟合淝令君同登晦翁之門學者謂之新安兩滕和叔
漸涵于二父之淵源披剥于百家之林藪盖自與予别
三十有五年矣一日訪予崖底出其所著書曰尚書大
意者十二萬言教予曰子亦知夫凡書之有大意乎猶
之木焉本而非節目也猶之水焉源而非𣲖别也若書
之大意則一中字而已允執厥中書所以始咸中有慶
書所以終以此一字讀此一書迎刃觧矣予受而讀之
既請曰以中為書之大意吾未之前聞也子於何有所
聞曰予聞之先君子先君子聞之紫陽翁紫陽翁聞之
濓洛諸老而予發其秘者也寶祐乙夘重陽日友人方
岳謹序
秋崖集卷三十六
