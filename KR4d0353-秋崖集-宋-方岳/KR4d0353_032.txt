秋崖集卷三十二
宋方岳撰
簡
與胡憲
某皇懼重皇懼又有白事雖節下容人之度汪汪萬頃
之波而今日一書明日又一書節下亦厭之矣抑居官
者律人以法居閒者待人以情法則有是非情則無彼
此舊同官者千數百里而求一言某固不得辭也邵武
司馬秋之事節下之所警飭亦可謂極其稱停者矣伏
讀山判竊意必以温公之故無復後命而其人也恐恐
又於某而有請焉某輙不避煩凟惟節下併其凟也而
貰之
答王宰
某屏處山林盖木石之與居麋鹿之與曹而已函書於
當塗之士納謁於顯貴之門固非伏草萊耕田廬者事
也以故音響昧昧苔封其扉閱歲歴時無一跡於籬域
之外雖執事不鄙夷其邑儼然飛舄而辱臨之先聲洋
洋要自不到夕陽牛背之上此固某所不得聞也山翁
溪友縦或有能談新令尹之至者某方廢放則氓也氓
也而自通於執訊則罪矣此亦某所不敢也不圖謙下
飭緹騎而先之某悚惕疾走而避不及也則下拜稽首
而上之記曹某雖不才豈不能倩一張君房所謂依樣
畫葫蘆者以復之執事而法不當爾有如前所云者惟
瓌明知之抑某又有請焉某芰製也不畜幘荷鋤也不
歛笏前驅及境某固不得以黃冠野服雜襲於玉佩瓊
琚之下也願并貰某之不除道不迎郊而容其他日以
草衣見則又幸甚過望不然無所逃罪
答應武諭
維穡穎栗山意未霜共惟半刺翺翔玉我侯度民物祗
豫某適樵之歲未甚得暇道君家林乃不能為一停驂
至今以為撫機不發之憾也歸卧牛下與世了不相聞
林壑夜寒每思一時同舍郎之盛意如執事者鞭笞鸞
鳳與天上諸公遊垂紳帝旁日月獻納久矣誠不料其
猶駕箳篁之車為藩翰之簉士之不遇固有可歎如此
騰騰任運道眼甚高如某賤丈夫之言恐執事者之洗
耳也某屏居深僻謂不知執事之臨吾州則欺也故吾
為僚今吾為氓皆當奉一書以自托於二天而廢放之
人勢則不敢放翁所謂有答無倡盖山林之體然耳執
事者儼然自處而民視之頋何所不可而先之書於是
執事為盛君子而某為鄙野人矣吾州雖陋昔人謂大
好山水題輿無事亦足以自適政恐嚴召非晚不得以
久故人之私東望紫陽惟有注仰
答戴書記
某與執事不面者幾年雖嘗於庚戌登科記争先覩之
時則以撑觸權貴人移地閩嶠奔廹上道因莫之書焉
為故人賀曾不黔突屏之山林牛背夕陽自有餘燠亦
不知諸公之鞭笞鸞鳳於今在蓬萊第幾峯也忽奉琅
畫野烟為開辟雍高流異時自齋舍挈筆研書冊入坐
學官直廬中頋尚煩陳琳檄于公異露布以望一府耶
已頒殊綸遄有迅召但願受持所謂好官易做好人難
做八字永永無斁而已山林深密瞻望正遥春樹暮雲
臨紙凄斷
與方書監
某宛其老矣已自無意人間客從平山來惠我書一札
則吾宗故人小字行草也方欲盡布心腹属為觧何于
賢主人忽聞除書已入學省盛名之下久合與於斯文
紬書金石之藏典制絲綸之閣計今不一書而山林耕
夫與世不相聞者特未之知耳某敢黃冠野服東望拜
手而賀
答黃尉
某卧病山林柳欲生肘當世之名卿大夫士盖已相忘
於牛口之下久矣曾亦莫知明執事之去氓幾何時也
山田渴雨高下生烟有雲自西南來霈然傾注多稼蘇
醒農歌相聞某於此時適得郇翰其忻快當何如耶訪
問於寂寞之餘訾省於泬寥之久公為盛德事而某其
逋慢矣故家文墨单傳一燈諸公貴人争欲羅致往往
少湏資歴背負青天而上之交剡公車未足多賀如聞
小憩潭邃趨莫何時惟淵沕自珍式遄嚴召
答魏監丞
某晚而不學無以事諸老先生雖嘗望見先太師六符
之光固亦不得端拜而師之也遺書垂世方與學者共
之某為何人亦有此賜敢不夙夜復熟以無忘盛心所
憾棲息不同猶不得從鯉庭質疑問難以開固陋耳
答趙尉
某伏以炎熇之劇水花自凉共惟駕言飛雲於穆仙隠
有引有翼某往年執經麟黌幸甚得與一時羣彦上下
其議論與與如也今無幾何耳而山林深密與世不相
聞有來英題恍以瞪若於是驚年歲之既老嘆人事之
不齊而幸其黃犢夕陽得自安於水之南山之北也祈
底處所執事者辱臨之使雨後有綠野之耕月明無花
村之吠某與里父老並受其賜會且召矣願少徐之某
野服黃冠久不蓄幘不敢以是迎前驅于境上少湏視
篆上謁梅曹此氓所以為敬也非慢
荅程提幹
某伏領誨函無任感刻竊審支持痛割罙極罙深頗聞
跋履尋山此惟大事節哀㐮奉猶當俯順禮經然讀來
書其所云云者雖未盡觧亦不能不以其大槩為之一
愴然也某屏廢五年不改稱呼者十年安於山林心跡
已熟固無意於人間矣忽有唘擬莫知所從近以書謝
廟堂併上控免之牘似聞念其闕遠意欲易之今且月
餘辭免之指揮竟未下英詞妙畫某何敢承謹以上之
執訊俟有成命别居謝悰
答魏監丞
某耕閒釣寂固亦與世不相聞顧名在有司廩人繼粟
一書逋慢要不得以山林為懈也戱下不督過之而又
勞賜之種種甘芳錯落庭戶某也其何以堪之山中白
雲不堪持贈若其他猥猥𤨏𤨏者某又奚其僣之敢惟
有感愧
與費宰
某惟雲酣嶰琯春盎宓琴有翩者鳬方趣朝天之舄言
駕吾犢相安耕雨之犁覺陽和之無邊皆隂賜之所及
敢脩菲薄仰覬莞存
與趙尉
某惟雲酣葭管春盎梅曹北部安問狐狸巳消隂慝西
臺當有鸂鶒丕對陽剛不腆菲芹仰干笑莞
答王侍郎
某伏以梧風巳秋山意蘇醒共惟希夷事外與造物遊
於千百年為國鎮寶某歸卧崖底謂休此生不自意山
峽荒寒老仙來下使得一望笙鶴塵濁洗然乃又進之
履屐之間與聞咳唾之末每引卧内輙漏下數十刻情
話昵昵未嘗以丈人行自居也臨分之日頋不得傾盡
所懷日短江空為之惘惘者累晝夜送還吏至得所惠
者其為惘惘也滋甚山林寒寞忽奉琅題亟開張之驚
喜欲抃盖英英乎老硬之字灑灑乎懇至之詞寔吾韋
齋手書也連紙引墨至六七百字而不倦踞龜食蛤日
以清神天生異人耆耉福艾求之近世惟陸放翁為然
所謂閒中真富貴夀外更康寕者公之謂矣某最為寒
晚後乎老先生三十年而生氣力摧頽學不加進衰&KR0629;
之態乃似不啻前乎老先生三十年而老者安貧知命
不汲汲於衆人之所共趨故猶不至於戚咨無聊云爾
近詩十首亦足以槩見其情輙用錄呈或可少奉嘻笑
之頃刻也橋記何足辱命謹上一夲往往邦君以其位
卑才下不能承當大題目故以貢院記属吕宗卿而以
此記見委此記之體法當戱茟耳不識老先生以為何
如旱既太甚所在熬熬西州之傳又復可駭或謂余養
明除從宣撫不報也不知果然否吾曹無所用世進退
一憂固亦不能忘情也老先生必不復肯出某又方屏
山林跪履無期惟有瞻悵漢詔公孫丞相所謂嗇精神
止思慮者長生不老之訣也願老先生永永受持更共
游戱人間數百年耳
與胡憲
某歸卧牛下忽忽三年意明執事與吾君講論唐虞於
廣厦細旃之間久其日矣客有過予而南者盖宗簿陳
同年慶勉子也問之則猶弭節憲臺尺一詔何遲如此
是故老農所不能辭敢以為問履齋方相有相勞者曰
子且起矣某答之以詩有莫言表聖宜休去只作劉蕡
下第看之句不謂明執事與某皆不霑一點化筆而歸
也某山林懶甚夲不能作貴人書此兄具言乃翁拜参
面承訪問且曰吾將寄聲此某所以不得不書也陳同
年幸得走履屐之下其心豈無望於挈提雖四海九州
之人偶同一榜夲自無情明執事見謂剛方亦决不私
一榜下士然苟非其悖理傷道不可與居者亦豈能恝
然於此然則明執事獨不可捐一陞陟状為同年地耶
棲宿不同無任馳系
答葉兄
某卧雲空山無人剥啄吾門者四三年矣忽奉手華則
若詩若雅若論若斷累數巨編是何夥涉之為沈沈者
某老且病平時意氣無毫分在於是駭然驚退然避而
巳矣
答魏監丞
某不學無識埋没場屋者餘三十年賣文諸公不過俗
下應酬無一言幾於道者譬之雞肋漫藏楮中假守樵
嵐時有廣文者後村羣從也耳目濡染可與話文一日
出之則併携以去意其欲盡過目耳不謂鋟之木也已
而聞之則巳無及乃酬其直而載之歸不使遺臭盖其
始末如此某豈不識次第者哉不知誰誤聽聞至勤命
戒於是某不得掩其醜矣謹上一本願賜丹墨是否之
而還以戒焉紙不能佳亦不能装飭者以其文不足當
非簡戲下也字亦多誤惟以意逆之塵滓電岩慚愧無
地
荅魏監丞
某屏棄山林人所不齒盖與他寓公相萬也凡百有位
不隨世躪籍之則既幸甚有司繼廩自其建麾而盡捐
予之某豈有禄者哉明執事不自以為惠之私而曰稽
之令甲令甲豈為罪廢者設哉今所在州縣見任官多
不時得俸而况於寄寓乎而况於罪廢乎某故曰此明
執事之私賜也介之推不言禄禄亦不及此其所以為
綿上之懟與戱下及之矣某而辭之則不敏杜少陵天
吳紫鳳顛倒短褐之時一旦而得絹千尺兒其不號寒
矣某而辭之則不情除巳别具申外某謹東望再拜以
謝
答魏監丞
某一生骯髒所至輙撑觸人不武之蹤夲不敢為戱下
道也因有司給之禄意者或知其無大過乎請具陳之
始某郎秘省時趙丞相開督視府將以某参議某意其
所信任者某也某也若某某者自予肺腸予不得而與
之辭也辭焉之末至金陵無一不如西府所云者一日
某人擬其事某不謂然揖之同禀督相督相欣然是之
命某作一榜檢既押判矣明日入議事廳則盡為某人
者塗去亦不頋後有鈞判也某意以為此不可以口舌
争索輿徑去自此與某某者愈落落不能一日安矣夫
是以有假手南康之命南康雖以先儒名天下然而敗
壊極矣渺然小壘前此為守者不自持他路諸臺例以
属郡視之押字如鵶四面而至此不過示之以臺梱尊
大欲過船耳初不計其非我属也一日有荆湖餉綱碎
客舟而取其貨客舟有辭某以為我地主也其得坐視
其横於我土地乎逮而决罸之亡何秋壑下一直押公
移具析其守臣追逮其都吏某奮然謂制梱雖尊荆湖
之制梱也列郡雖微江東之列郡也夲路監司猶不能
具析属郡之守荆湖之於江東直追其吏且不可况可
具析其守乎一判極為痛快回牒報之秋壑大怒上朝
廷廽避不知各路無統攝夲無廻避也夫是以有兩易
昭武之命昭武佩牛帶犢習以為常負固峒頑所在而
是建寧連宰遣一寨卒追税在縣道固自失之峒民七
八百人干戈而出殺此卒而臠之猶為有官府乎某為
之黥縣吏捕得其首亂者數人乃有一寄居廖教授者
實嚢槖之某既斷遣峒頑而以其不得專决者劾上夫
以郡守按一郡屬是亦當事不知何為下帥司覈實如
此則郡守為虛妄矣某不得不自劾也不知廖教授者
自有回天之力耶或又曰下政欲上合力而為此也比
臺評及下政盖嘗有此語矣夫是以有可與放罷之命
此命之下更無他望止以氣憤詞率為罪耳省札錄呈
試一觀覽若某則亦自不見其為憤其為率也歸卧牛
下忽忽三年一字不敢入帝城又何敢更乞祠禄安之
有命苦無戚嗟近有十詩亦足以槩見其意併錄以千
一笑覼縷如此等惟台慈貰之
答魏監丞
某晚字兩郡所至皆不暖席性亦未嘗蓄所謂人事者
以故空然四壁無以大過未第時自昭武歸得李思定
文集一部近日潘宗卿惠狨褥一鋪敢輙以上之下吏
此固非可以為凟者某所有獨此耳
與杜監丞
某牛下三年柳欲生肘盖巳化為石精山鬼無意人間
雖樂莫樂兮新相知忘之久矣不知執事今其凌紫清
遡碧落耶抑猶前日城南諸社也臨流洗耳固自與世
不相聞不自意有書及門為道明執事以使者節肅臨
淮南仁恬以熙盛澹以遐鴻嗸鼪啼按堵寧一甚盛甚
休而某也木石之與俱鹿豕之與遊莫之可以名聞也
莫之可而不得免焉則惟節下察之而巳
答鄭提管
某自訊後病瘧至今尫然支離而子用弟下世少且壮
者如此老且病者頋豈能久耶前書所謂家人之言此
豈可使他人聞之也不改則令人怒改之則令人笑今
後謹不敢爾以故此番得妙句惟有仰歎不敢和也杜
憲書亦不敢不遣但恐渠亦笑蚍蜉之不自量耳處今
之世豈論投分云乎哉肴核皆珍受賜無以報惟有合
掌慚愧且得老先生即日通籍了此一事獨平時相與
最厚者無力得助毫分盡出他人此為可憾天寔為此
某其奈何哉北望九華感愧無巳
答趙漕元
某卧病崖下盖蓬藋挂乎鼪鼯之徑跫然不聞人之足
音也妙賦飛落大雅起予老退無文雖欲嘈嘈鐘吕之
間不能也專使至止則又難乎空手以回勉以追隨大
不量力惟有仰羡高逸莫既乃心何時佳娱相與傾倒
答曹司令
某不肖似平川先生獨竒之如得以不腆之文薦之幕
下顧非其幸與獨念先生以道德文章為世師表名公
鉅筆又且退然不敢當某為何人敢爾不遜是以遲之
至今而終咨且也歲越三稔不懈益勤執事固以為先
生所嘗竒之者與執事可謂能孝矣某其敢固以辭謹
稾草如左惟執事裁之
答鮑参
某維霜酣妍暖梅次第花共惟婉婉其畫士飽而歌邊
聲正寒森有嚴翼某與執事不面者今幾何年矣石渠
東觀位置尚多何至使辟雍高流籌我邊𤨏貔貅萬竈
張漢天聲固甚盛事不知者直為執事&KR1273;&KR1273;也别紙示
喻所謂名之不彰友之過也某則何敢辭獨屏廢山林
以勢則不可耳諸公惟識朱長卿然在督幕與之争事
不直某所為拂䄂歸者也執事以為可與書乎世道陵
夷可為浩歎瞻望凄斷惟有此心
答張錄
某卧雲林壑蕘牧與曹明執事未及下車而過之此意
良厚道中寄贈盖嘗和之今幾何時莫之呈似正以山
林屏廢法不當遊諸公間而奚書之敢竹屋詩卷安用
無聞之人趙令尹嘗言之未之能信茲勤命戒不敢不
承獨荷鍤山中學蠶作繭雖悲鳴益苦終亦不能竒也
惟明執事教之
答趙丞
某維茲霜熟梅共歲寒共惟竹外清吟行矣歸覲某嘗
僚樵嵐盖亦無幾何耳一去三稔猶有故情丞不負予
感歎何巳翩翩佳公子識見敏明涉筆且更頋獨無一
賞音者耶天下事如此者多何足介介吾儕但當不失
其所以為我者耳在天在人吾無所容吾力也醫說之
諭意則甚厚不知其衰年多病自不能醫往時黃犢尋
山白魚博酒之興今亦罷休久矣而况其他上印何時
式顒除目相望千里臨紙悵然
答吾兄
某投老山林巳是春蠶欲繭時矣有山一片荷鍤自隨
不問隂陽家者流手自基鑿賤生之日飲少輙醉山翁
隣叟押勒賦詩乃作水調聊以奉寄尊夫人仙去巳久
乃猶未卜其藏然則秋崖老真早計也
答危簿
某昔在鄭鄉與執事盖亦無幾見耳一别三稔戀戀故
情有書自南感嘆何巳是日有舊友自九華寄詩某答
之今亦以寄執事其意固略相似也何時賀上日徯光
榮剡交公車當在旦夕
答王簿
某自初一見執事固巳知其不凡風骨飄飄定非餘子
嘗僚無幾何耳亦自喜老眼猶在獨憾歲月不與不得
在薦賢錄中竹臞詩編亦欠為下一轉語他日若不棄
騎牛翁者當奉寄也一别三載戀戀故情上印欲離猶
寄此紙感激重感激第聞先廬煨燼賜書盡焚此禍固
巳烈矣奪地與彼得無太甚者耶相望正遥何由傾倒
來教所云一臞如昨一迂亦如昨所願永永受持無失
此兩言而巳不必外求也
答趙推
某維時歲晚梅雪雙清共惟抱玉鳴珂行矣賀上某三
年牛下柳欲生肘一時僚舊久巳相忘於無何有之鄉
不圖雲飛劍津遥遥千數百里而至乃猶記其堕地之
日被之絃歌銀燭沉材海物為錯祗所以為愧而巳世
情轉薄可歎者多當其争妍取憐翕翕為一日貴者無所
不至曾未旋踵固巳關口不復道矣江閩兩地寒暑五
遷拳拳音書此意良厚不知老子方為死計一鍤自隨
手斸山雲學蠶作繭夫亦安知其為生日也端故佳郡
闕次亦非甚遥吾儕但當安以處之時節固自定也未
涯瞻晤所冀厚自金玉遄踐亨塗山林之人無能為役
者不敢請也
答趙推
某伏拜别紙之論豈於故人而不用吾情饒左司不惟
不識之自來一歸田廬使絶跡於諸公間隻字不作也
妙齡如此榮進自定綿薄之力愛莫助之惟有慚負而
巳
答金臨江
某仰惟先正尚書不惟一代端人而故國喬木在鄉曲
長少之分大相遼絶非某晚學所敢僣致一言也台諭
至再或恐以方命為誅敬書賤名以致歸仰告勿儕之
末簡使識者以某為不遜也
答魏監丞
某除夕卧牛下方扣角而歌曰云云未放茟而琅畫至
明朝花柳信亦有春意矣東望拜手以為天地開泰萬
方一春皇帝坐紫宸朝涣發大號必將趣龔黃歸侍同
我太平雨外一犁棠隂之愛未愸也某謹再拜受賜
答趙倅
某自公之西旦旦焉望五老之雲遡三峽之雪想公吟
哦其處隠隠然金石聲也一旦趙尹出所作春山野水
一幅相與讃歎則既題詩其後某輙和之曰竹屋無人
肯見過寒雲自傍釣船多老仙更在雲深處奈此春山
野水何自爾常常欲奉一書乞數茟而耕閒釣寂棲息
不同雖嘗厚貺山中固亦莫之答也時方明盛羣賢萃
朝如公人門不落第二山深林密切計在帝傍近久矣
忽得所翰乃依然廬山之陽此又野人所不能觧如何
如何湖山紀遊妙響落耳開闔一再輙書兩小詩不知
可以題作山麏野鹿帖否一笑一笑
答陳兄
維仲之春其耕澤澤共惟一念純至上通於天翼翼嚴
嚴昭哉維孝如某不武於先正則氓也嚶鳴乎棋酒之
社遊戱乎文字之盟今殆三十年不啻矣頋獨於東閣
不得數數見也金陵晤對炊不及熟而去西征康廬南
入閩嶠率是與世落落猶吾鍾山草堂時以故先正之
得輿也莫之賀先正之捐舘也莫之弔九華在望有負
幽冥忽奉音書知故人之有子如此其競爽也大事之
有期如此其切至也告院公於是為不死矣某無所用
世久與死期林密山深末由曕企所覬孝思維則勉勉
奉㐮天相顯揚克紹厥世
答陳兄
某伏辱嚴諭仰佩純孝之盛心某雖名位卑微其文義
不足以傳世然於先正有三十八年之舊交好稠重何
幸得以不腆之文托名家乘頋今有不可者某自廢放
不敢以一字入帝城南康念之屢勤薦進而山林之迹
不以書相聞者四年於此矣一旦執事者以某所述先
公行實乞銘於南康得無重其不可逭之罪乎茲某所
甚懼不得以奉執事者數百里傳介之意也九原有知
必貰之惟執事者亦貰之
與胡曕軍
廼者學生同孫言歸甥館進望賓榮是太外家敢下
升堂之拜何物小子更勤折姐之頒有百其慚再三
莫既
與黃都倉
廼者學生同孫進叩門闌久勤館榖吾兒豚犬耳方將
躬半子之勞惟君羽翼之乃有如大賓之至言不盡謝
感若何慚
答趙宰
維莫之春一犁雨外共惟初見民吏仁聲洋洋有翼有
嚴中外禔福某深山雲卧與世久不相聞誰何及門猿
雀驚避徐而問故知為滄州故人别四三年而不忘閱
千百里而見勞所謂此事今無古或聞者也感激重感
激竊稔通班文石出宰武城是開九軌之途豈待五月
之政多賀多賀天下無可為之邑薦紳大夫所共歎也
某則曰天下亦無不可為之邑山林鄙朴者所親見也
某雖未嘗作縣然得郡則皆敗壊不可支撑曾未幾何
元氣遂復使樵中更得年歲當不止如前日所觀以此
知邑之猶可為也執事誦西山之言只此一字舉而均
四海調庶邦有餘用矣况一同百里之地哉敬碩母忘
此言以起民瘼問之來使太夫人康強如五十許人東
閣競爽亦既二十餘歲有親而夀有子而才樂莫樂於
此矣有綸抑其次也某敬略
答羅兄
某雲卧空山柳欲生肘筆研荒老不得與於斯文忽枉
巨編知小山故家人人有集之未渠央也敬歎敬嘆不
圖老朽自去臘苦頭風至今乃今日方得奉酬和所贈
示明謂左右以其罪也而罪之某其何辭雖然亦惟以
情亮之而巳
答汪管轄
某維夏之穉桑麻隂森伏惟冲逸自高方外多嘏某空
山雲卧與世不復相聞莫能記竹所老仙於今别幾何
時也忽奉蘂帖廼猶未忘夕陽牛背上之人感甚感甚
獨寄贈珍核未有以報奈何少湏别書茲不能記惟道
眼照之
答劉倅
某卧雲牛下與世不相聞自君之西亦莫知歲月之幾
何時也先之以玉壺清露之詩繼之以冰條雲朵之翰
其所以記憶溪翁山叟者勤亦至矣乃不知其適自去
臘頭岑岑至今出無陳孔璋此病竟未愈於是獨速生
菌笭箵上苔所謂耕寬閒而釣寂寞者亦且廢闕則人
間之書疏俗下之應酬槩亦可知也相望正遥臨紙馳
情
答王提幹
某伏以歸竒餘暑良苗懷新共惟一念端憂於天罔極
純孝之至神明支持某維古君子之居廬有恫無貳則
夫講德不情之繆敬考祥無益之空談某固不自襲尋
常以亂方寸也敢略獨娱親膝下期於百年菽水杜門
有官不調此固卓行傳之所不幾見也某雖木石之與
居鹿豕之與遊亦每每樂與山翁溪友道之以致注仰
乃不知昊天不弔遽成古今伏奉瓌題惟有悵惘某自
放歸田里老巳廢書烟簔雨鋤不失吾故此外無足道
也末涯瞻晤惟有馳情
與謝大監
邑有征官李君宰叩閽言蜀事甚偉余義夫之經略盖
亦一二施行之每見其抵掌高談殊有馳驅當世之意
而邑中無酒無税兀然敗屋中甚寂寞也辱其手筆如
左輙以繳呈一轉移之政在口角之春風耳
答趙宰
某方暑氣憒憒中伏奉珍帖真執熱之濯清風也士自
一命以上苟有志於民必有所濟今所謂縣古子男之
邦也人民社稷自我剸裁鑄頑以正夫豈有不可為者
坐席未暖凋瘵立蘇有如來教云云良副傾矚某既老
矣與世無求乃者序進員郎具鈔方上廟堂垂念一燈
之續忽其予祠此亦殊不自意也拜恩口號云云想見
讀至此為一笑也
答謝大監
某投老幽樊一字不敢出柴扉外也水南山北耕雨鉏
雲秋夏之交禾黍秀茂摩挲此腹自知一飽可期豈非
賢史君生育之仁釀為嘗熟方與芸夫蕘子感荷棠隂
之中不圖寶唾銀鈎訪問流落山深林密猿鶴皆驚某
整野襟盥岩溜而讀之幸甚過望謹頓首三肅以拜大
夫之重勤
秋崖集卷三十二
