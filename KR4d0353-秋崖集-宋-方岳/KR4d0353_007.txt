秋崖集卷七
宋方岳撰
詩七言律體
登山
一番雨過長莓苔乘興登臨倦眼開花落無聲春取去
社寒有信燕將來人間事已不啻足海上翁今莫見猜
負郭曾微耕雨處自題詩句覓榿栽
其二
物華無處不東風只恐東風笑此翁雙鬢不隨春草綠
一尊聊借老顔紅棋聲未急雨聲急眼力無窮脚力窮
穿徑本為行散計却將籃笋上空濛
種松先公墓下
一壑風衰二十秋俛行詰曲翳松楸冢前無路草欲没
泉下有知山亦愁翁仲不言關氣運衣冠如在想神遊
何年夾道虬龍侣淚濕春泥兒白頭
採蕨
野燒初肥紫玉圓枯松瀑布煑春煙偃徐妙處元無骨
鈎弋生來已作拳蚤韭不甘同臭味秋蓴雖滑帶腥涎
食經豈為兒曹設弱脚寒中愁未然
舟行省墓
半篙新綠落寒沙芳草王孫自物華春事已隨蝴蝶夢
人情猶有杜鵑花百年易盡一彈指兩曜不停雙轉車
手種寸苗今老大滿山鱗甲動龍蛇
次韻所居龍池巷
從來絶技似屠龍莫倚神竒阿堵中但得直聲如汲黯
儘渠曲學付孫洪草堂自作冥鴻計藥市寧收汗馬功
古井無波門巷静再三不用起雷風
次韻羹莧
琉璃蒸乳壓㹠膏未抵齋厨格調高脫粟飯香供野莧
荷鋤人飽撚霜毛斷無文伯可相累比似何曾無大毫
見說能醫射工毒人間此物政騷騷
次韻閒中
區中何日了塵緣落草牛須驀鼻穿乾沒一生空歲月
見成三逕老風煙山林有味從今我鐘鼎無心付老天
田彼南山多種豆不愁饑火苦相煎
麥嘆
田家望麥在須臾何啻中流濟一壺黑雨漫天殊未已
黃雲委地不堪扶禽聲快活真成誤鳩婦流離空自呼
亦笑此翁長負腹又尋杞菊誑齋盂
舊傳有客謁一士夫題其刺云琴棋詩酒客因
與談笑戱成此詩
癡書到底成何事只有窮愁上鬢絲鑄錯空糜六州鐵
補鞋不似兩錢錐誰歟莫逆溪山我幸甚無能詩酒棋
依舊挂書牛角去笑渠到底是書癡
次韻張錄攜書見過
家在屏山東復東高軒肯過白雲中石橋自是神仙處
竹屋相傳詩律工日暮春江愁李白山寒秋菊老龜蒙
時平莫袖揮毫手此論於予却未公
其二
君家自有神竒在底用濃熏到馬班黃石一編燈火外
紫芒雙劒斗牛間誰能莫府初開印聞有詩人便入山
雨過勘廳春草綠與吾意思政相關
西崦
西崦東岡取次行倚松小立又詩成山風溪月寶無價
牧笛樵歌畫有聲半頃萊田供伏臘一間茅屋老昇平
未知沮溺今何佀却怕諸生問姓名
答客問
本自滄浪一釣竿秋風還我舊沙灘未論袁聖宜休去
只作劉蕡不第看書授我猶慙取履位因人莫便彈冠
不然林下何曾見靈澈能拈作笑端
以越箋與三四弟有詩次韻
無復花生掘筆頭一生長負剡藤羞過門盡是陳驚坐
得句今誰趙倚樓社友書來煩寄語山翁鬢已不禁秋
老干仙去吾宗冷有繼華星一字不
百十一弟致陶印
不妨主掌舊林泉山澤癯儒半列仙判月可無方寸印
勘書猶有一朝權陶人解作蟲魚篆道號寧須金石鐫
約束風煙聽驅使吾家季子似差賢
小集次韻
纔能詩便不能閒與客提壺且看山紫翠夕陽煙漠漠
綠隂深樹鳥關關酒杯不負林泉約春事已非桃李顔
我醉欲眠君莫去竹間自有月三間
時事
閒身久矣屬煙波時事誰傳到釣蓑無一可忻真老矣
有三太息奈渠何君為堯舜寧非幸人在羲皇不啻過
擊壤共歌年穀熟此生帝力已居多
買菊栽
新綠叢叢手自培東籬凖擬白衣來荷鋤政欠半畦雨
抱甕空遺滿逕苔說與園丁重九近毋煩老子再三催
徑須尋覓誰家有帶土移將一兩栽
木犀
香到人間香更幽月明風露正颼颼天開金粟如來藏
人立廣寒宫殿秋幾許多清冰腦片一些來大雪花頭
此生若並凡紅紫安得竒芬死不休
其二
葉葉寒清粟粟黃何年月斧落吳剛秋風誤到人間世
幽壑難藏天上香渺立塵氛羣玉府獨餐沆瀣碧雲鄉
生來不並凡紅紫合在蟾蜍硯滴旁
其三
羽觴和月嚼冰黃自笑詩腸老更剛四出雪花些小大
五千書傳一齊香君從底處移仙籍日飲無何作醉鄉
風露清寒付誰可攜歸天禄校偏旁
枕石
短簟相攜入薜蘿且容眠石略婆娑未曾八月暑如此
何處中秋天最多一壑風煙貧受用百年時序老消磨
夕陽籬落誰横笛似識山樵扣角歌
八月十四月食中秋遂無月
妖蟇不為中秋地老兔先奔昨夜寒世事相違劇晴雨
人生何苦許悲歡雲窗自照青藜杖月戶重修白玉盤
坐想西風萬袍鵠政飛健筆寫琅玕
山中
繚碧縈青一逕深倦隨扶老上遙岑耕雲自識本來面
曝日誰知見在心浮世事如風雨過貴人頭亦雪霜侵
草庵雖窄乾坤闊野鶴孤雲不可尋
其二
十畝荒園斸野煙蔬畦麥隴帶平田相㤀魚鳥無餘地
自信貂蟬有老天静處亦忙詩意思貧中之樂酒因緣
梅花不隔前村路只在霜橋雪屋邊
次韻探梅首尾吟
三花五蘂把春來縞袂誰將玉尺裁世外風煙甘寂寞
胷中冰雪自崔嵬提壺東閣詩仍在檢點南枝暖獨回
已辦藤溪瀉寒月三花五蘂把春來
次韻魏監丞鹿鳴詩
舍蓋中堂肯治齊山川人物鳳師師拔鯨牙一添賓貢
歌鹿鳴三樂聖時郡有龔黃金玉汝君為堯舜蓼蕭斯
老農扣角風煙外但播中和樂職詩
十二月十日
酒醒開門雪滿山徑穿疎竹上危欄溪山與我俱成畫
草樹惟梅大耐寒留伴夜深銀鑿落莫緣春近玉闌珊
老枝擎重供詩嚼一洗相如渴肺肝
送程伯茂僉書武昌
平時浪說筆如杠誰不玉堂雲霧窗采石月明纔夜講
武昌魚美又春江洲横鸚鵡天為限竈列貔貅陣未降
重國西門煩老檄秋風莫倚暗埋樁
飯牛
北闕南門各路頭不才多病兩相投無錢使鬼貧何害
有句驚人死亦休春意不關花代謝吾生聊與世沈浮
挼挲雙手煙嵐濕笑向前坡飽飯牛
上已溪汎
舴艋舟輕暖欲酣鸕鷀杓重老何堪風霜兩鬢五十五
楊柳幾番三月三禊帖又逢今癸丑蘭亭仍是舊東南
死生政亦尋常事却笑諸賢苦未諳
次韻貽姪
鶴形煉得不勝癯樵笛漁竿只自娛人倚草亭今夜月
天開山市晩晴圖片雲留住吾焉往斗酒能攜誰與俱
三十年前頭已雪久知共道世間無
鑿山為墳貽姪有詩次韻
著書無復可藏山朽骨何堪定眼觀從左右旋天倚盖
哉生死魄月循環虛空身亦為吾患見在心誰乞汝安
試問春風舊蹤跡不知天上與人間
郡為表弟程起狀元坊並為陳人重起省元
坊
場屋華然采選圖采來喝雉偶成盧敢同君子名吾里
不料公卿出此塗華表自旌新進士廢人併起躄浮屠
少年三五時堪笑差覺今吾非故吾
墐屋
旋墐山寮準備冬石爐松火儘從容功名那及生前酒
機會多如飯後鐘誰寄一詩同保社自將千竹比侯封
客來欲覓秋崖去知在白雲何處峯
老態
看書之眼看山脚二事俱妨可奈渠藥自不能專忌蟹
酒吾甚愛未浮蛆處人間世每如此微造物遊誰與居
衰病老來常態耳莫教左右手孤予
九日
把住秋雲繞菊籬野情未覺老垂垂古今不遇豈惟我
風雨相過不問誰未郭索前空有酒自陶潜後久無詩
底須計較明年健只麽悠然自一竒
雪後
雪後山齋鶴睡殘登臨等得蘚泥乾毋多酌酒亦成醉
儘足看梅不道寒籬落十分春意思人家一色玉欄干
小詩未足冰生硯洗盡人間渴肺肝
梅邊
野人暖入狼頭帽雪後寒生鶴膝枝杖屨與峯回路轉
溪山又物换星移酒能作祟可㤀酒詩不窮人未是詩
筆走秋蛇情爛漫誰知方寸太平時
復雪
老夫茅屋住冰壺山市人家亦畫圖世界空花春勢力
神仙乾汞水工夫詩情浩浩迷高厚元氣茫茫混有無
一夜東風天萬里併歸石銚小磚爐
再賦
自領蒼頭挈短壺興成何必剡溪圖有難為者梅兄弟
豈易卑哉竹丈夫賓從野情紛爛漫山川雲氣上虛無
相隨石鼎清如水底用侯家暖玉爐
轉孫初生程弟有詩次韻時予頭風適愈
一庵深掩兩三峯白髮從渠自不公但有孫同開口笑
縱無檄亦愈頭風鳶肩火色非吾事牛背煙霏在眼中
要識之無堪底用歸鋤荷月且扶翁
病目
病眸未老已昏眵近廢秋堂幾卷書世事難看寧閉却
人生自擾正紛如棋聲久避燈前雨菜本猶堪月下鋤
面壁且容趺足坐此心雅與俗人疎
山間逢梅
自脫羸驂野水濱隔橋孤倚欲迎人經年不覩雪霜面
一夜頓回天地春姑射仙猶疑昨夢首陽人恐是前身
歲寒莫問香何晩畢竟凡花落後塵
胡得唯索寫近詩
生涯未辦闊疎酒書冊相攜檢點梅過眼事真如墮甑
向人口合且銜枚昨窺古鏡十分瘦病起晴窗一硯埃
舉世好竽吾好瑟故人猶索寫詩來
簡王尉
買書終欲寄幽村槿樹籬遮水際門滿聽秋聲移竹母
徑眠明月枕桐孫諸公未逸市朝累六籍坐為場屋昏
有客不來吾亦病欲推此語與誰論
用葉司理韻簡趙尉
灞橋曾繫雪中鞍本自無愁可得寬山雨吹燈留客醉
官梅隔屋挾詩寒月明烏鵲占佳晤蓴老鱸魚夢故關
住近短牆通草徑却須時一過方干
十月六日園丁置墨紫
已是年時欲雪天誰回冷落作芳妍極知品在羣葩上
忽與梅争一着先顔色依然香墨重花頭不減暮春圓
人言桃李多如此有底能移造化權
歐陽相士謁書詣梁權郡詩以代之
江臯誤洗荷鋤手滴盡滄浪書滿家第一諱窮人謬甚
再三稱好子虛耶霜眠茅屋可無酒春到梅梢怕有花
煩見歙州梁别駕為言詩骨雪槎牙
病起木犀已謝
一年秋是桂花開誰道今年負酒杯造物小兒真惡劇
癡頑老子久摧頽清風明月不常有溪友山翁試與來
夜寂尚憐詩骨在時能引手作敲推
桂子白大監饟酒冰炭
尺雪專為我輩寒故人亦肯記袁安麒麟紅作千金直
鸚鵡綠隨雙玉乾貸米不煩臨古帖敲門未敢兀吟鞍
明朝第一番花信也辦瓊絲翠縷盤
除夜宿桐廬
才有佳山便歇程島煙汀雨正關情世於吾道亦聊爾
我與梅花各瘦生無處不曾供夜話有田誰肯廢春耕
年華俱在客中過只為天公乞一晴
除夜
年華三百六十日塵勞八萬四千門高眠茅屋人亦老
相對梅花燈欲昏静中頗窺造物意極處是為天地根
生菜春盤一杯酒明朝花柳又村村
其二
挑盡寒燈歲又殘一年彈指幾悲歡人情何啻吳江冷
世路從來蜀道難春酒正須今夕共梅花併作百年看
團欒但得吾親健未辦生涯意自寬
上已修禊社謝兩園
海棠過了只垂楊合與良辰卜醉鄉定勝永和三月禊
併遊社謝兩流觴定州刻石猶真贗晉代衣冠今在亡
陶寫豈無絲竹在不醻酒渴與詩狂
檢校塢中
檢校平生瓜芋區鋤雲荷月儘堪娛山中鶴帳依然在
天下魚羹何處無古蘚蒼厓松老大夕陽黃犢草荒蕪
縱無田亦歸來是說與秋風不為鱸
次韻鄭僉判
老我菟裘月一間仰眠黃犢看青山有詩倚竹猿猱逕
無夢排雲虎豹關城郭是非溪隔斷風煙滅沒筆追還
底須一局銷長日併不能棋方是閒
其二
不論山北與山南是處移將竹兩三亦愛村深工部屋
尚嫌門對相公潭夕陽歸鳥占花塢山雨飯牛規草庵
口掛壁從生白醭是中除酒有無堪
其三
漁村留得舊蓑衣鷺侣鷗朋共斷磯衰髮三千餘丈白
倦遊五十二年非清風明月天四壁老木蒼藤草半扉
寂寞相從交有道驪駒未可遽言歸
其四
一枕羲皇失午熇久知吾道定寥寥客來且撥浮蛆甕
事過真成覆鹿蕉野性從來便水石此生自合老漁樵
移床更入深雲處厥木惟喬厥草夭
其五
十畝山園賦遂初左花右竹了無餘擇隂老我自麋鹿
甘帶何人不蝍蛆佛社獨容陶令醉帝城難作子公書
行山且不攜詩卷只許鴟夷載後車
其六
白菰紫芰更紅蕖不枉平生水竹居醉眼豈知吾是我
機心亦笑子非魚無能涉世何妨睡有道登山只是徐
六月好風清樾底付渠天地一蘧蒢
其七
煙藤雲木捲蒼虬更放琅玕出一頭山下人家方酷暑
此中棋局自驚秋圖書如昨不堪煑風月無多誰與醻
怪得縱横蘇季子歲寒也憶舊貂裘
其八
詩窮不易辦亭材只恁荒寒處處苔種秫便當終老去
愛花能有幾人來生前儘足竹三逕身外無窮水一杯
未必諸賢知此意柴門雖設不曾開
次韻陳祭酒直舍木犀
西雝夜直秋風底斷是龍涎不敢香月府肯分金粟粟
書床相對玉琅琅人間富貴夢不到世外高寒味儘長
亦笑柴桑千載士同時祇識菊花黃
雨花臺
孤雲落日倚西風歴歴興亡望眼中山入六朝青未了
江浮五馬恨無窮客愁已付葡萄綠逕雨空餘瑪瑙紅
我亦欲談當世事無人喚醒紫髯翁
鳳凰臺
白髮久孤鸚鵡杯碧梧自老鳳凰臺管夷吾亦僅知許
李謫仙今安在哉城郭是非秋雨外江山形勝暮潮來
小留只等中秋月且放青冥萬里開
白鷺亭
荻花蘆葉老風煙獨上秋城思渺然白鷺不知如許事
赤烏又復幾何年六朝往事秦淮水一笛晩風江浦船
我輩人今竟誰是只堪漁艇夕陽邊
次韻王兄
江分曉色洗征衣吾道非邪儻是歟與世無緣傷骨鯁
歸田有日放眉舒虎頭食肉亦安用牛背看山却自如
留得荷鋤雙手在儘堪老瓦一軒渠
次韻陳料院
紅旗克敵本非才白首為郎更此來羣玉府應羞噲伍
碧油幢誤築燕臺江行莫等蛟鼉怒雨歇能令鷗驚猜
三逕未荒歸路好秋風籬落菊花開
其二
涉世曾經幾折肱徑須歸卧北村燈往來屑屑無家燕
去住匆匆旦過僧浦溆舟寒秋婉娩江湖人老雪鬅鬙
草堂便在山深處無復蓴鱸累季鷹
其三
書冊元非幕府才江山牽率老夫來略分秋色歸吟卷
又誤春蓑下釣臺有意及時常轗軻無心於物莫驚猜
幽居亦有窮生活麥隴蔬畦手自開
其四
久矣寒窗美曲肱絶交書到短檠燈向來問舍漁樵侣
肯作歸田粥飯僧耕罷夕陽牛觳觫睡殘明月鶴鬅鬙
年來老懶略相似見兔何能便放鷹
烏衣園
吳宫晉苑半桑麻路入長干野草花秋晩夕陽空巷陌
春來燕子幾人家不攜妓與東山醉曾賭碁輸别墅譁
已近重陽風雨少菊花籬落酒旗斜
次韻吳樞密烏衣園舊韻
舊家門巷綠岧嶤尚憶狨韀馬意驕金鑿落浮朱雀浦
玉丁東上紫宸朝燕隨往事秋蕭瑟鴈帶夕陽江泬寥
九日黃華晴亦好底須風雨又瀟瀟
九日集清凉佳處
老筆盤空墨未乾最佳處與着危欄江山分與諸賢管
風雨專為九日寒白髮自驚秋節序黃花曾識晉衣冠
未須計較明年健别做茱萸一等看
秋崖集卷七
