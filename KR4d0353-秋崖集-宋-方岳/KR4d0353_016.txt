秋崖集卷十六
宋方岳撰
詞
滿江紅
乙己生日
說與梅花且莫道今年無雪君不見秋崖鬢底莖莖騷
屑筆硯只催人老大湖山不了詩愁絶問笭箵何事下
磯來抛雲月重省起西山笏終負却東山屐把草堂借
與鷺眠鷗歇烏帽久閒蒼蘚石青衫今作枯荷葉笑人
間萬事竟何如從吾拙
九日治城樓
且問黃花陶令後幾番重九應解笑秋崖人老不堪詩
酒宇宙一舟吾倦矣山河兩戒天知否倚西風無奈劒
花寒虬龍吼江欲釂談天口秋何負持螯手儘石麟
蕪没斷煙衰柳故國山圍青玉案何人印佩黃金斗倘
只消江左管夷吾終須有
和程學諭
蒼石横笻松風外自調龜息渾不記東臯秋事西湖春
色底處未嫌吾輩在此心說與何人得向海棠爛醉過
清明酬佳節君莫道江鱸憶吾自愛山泉激儘月明
夜半杜鵑聲急人事略如春夢過年光不啻驚弦發怕
醒來失口問諸公今何日
水調歌頭
九日醉中
左手紫螯蟹右手綠螺杯古今多少遺恨俛仰己塵埃
不共青山一笑不與黃花一醉懷抱向誰開舉酒屬吾
子此興正崔嵬夜何其秋老矣盍歸來試問先生歸
否茅屋欲生苔窮則簞瓢陋巷達則鼎彛清廟吾意兩
悠哉寄語雪溪外鷗鷺莫驚猜
平山堂用東坡韻
秋雨一何碧山色倚晴空江南江北愁思分付酒螺紅
蘆葉蓬舟千里菰菜蓴羹一夢無語寄歸鴻醉眼渺河
洛遺恨夕陽中蘋洲外山欲暝斂眉峰人間俯仰陳
迹歎息兩仙翁不見當時楊柳只是從前煙雨磨滅幾
英雄天地一孤嘯匹馬又西風
九日多景樓用吳侍郎韻
醉我一壺玉了此十分秋江濤還此當日擊楫渡中流
問訊重陽煙雨俯仰人間今古此意渺滄洲天地幾今
夕舉白與君浮舊黃花新白髮笑重遊滿船明月猶
在何日大刀頭誰跨揚州鶴去已怨故山猿老借箸欲
前籌莫倚欄干北天際是神州
夀丘提刑
甓社有明月夜半吐光寒淮南草木飛動秀出斗牛間
自有秦沙以後試問少游而下誰捲入毫端補衮仲山
甫冰雪照雲鬟霄漢近繡衣去錦衣還江南且為梅
醉莫道歲將闌三百六旬欲換五百歲終纔始日月兩
循環酌彼金錯落澆此碧琅玕
夀吳尚書
明日又重午攙指玉蒲香勸君且盡杯酒聽我試平章
時事艱難甚矣人物眇然如此騷意滿瀟湘醉問屈原
子煙水正微茫遡層巒浮叠嶂碧雲鄉眼中猶有公
在吾意亦差強胸次甲兵百萬筆底天人三策堪補舜
衣裳要及黑頭耳霖雨趁梅黃
夀趙文昌
剡曲一逢月乘興到人間蓬萊山在何處鶴骨不禁寒
胸有雲門禹穴筆有禊亭晉帖風露洗脾肝秋入紫宸
殿磨玉寫琅玕問何如趨𤨏闥繫狨鞍江濤今已如
此可奈寸心丹我宋與天無極公等如春難老王氣自
龍蟠勲業付浯石留與世人看
别廬山題龍湖閣
宇宙一杯酒暝色倚重湖青山杳杳何處煙水渺愁予
别岸風濤噴薄半夜魚龍悲歗能撼我詩無李白醉不
醒喚起問何如是耶非天莽蒼雪糢糊蒼顔白髮如
此空復笑今吾寄語鷺朋鷗侣好在風飱水宿底處不
煙蕪吾亦從此逝從我者誰歟
沁園春
賦子規
儘為春愁儘勸春歸直恁恨深况雨急黃昏寒欺客路
月明夜半人夢家林店舍無煙楚鄉寒食一片花飛那
可禁小凝竚黯紅蔫翠老江樹陰陰汀洲杜若誰尋
想朝鶴怨兮猿夜吟甚連天芳草淒迷離恨拂簾香絮
撩亂深心汝亦知乎吾今倦矣甕有餘春可共斟歸來
也問淵明而後誰是知音
櫽括蘭亭序
汪彊仲大卿禊飲水西令妓歌蘭亭皆不
能乃為以平仄度此曲俾歌之
歲在永和癸丑暮春修禊蘭亭有崇山峻嶺茂林脩竹
清流湍激映帶山陰曲水流觴羣賢畢至是日風和天
氣清亦足以供一觴一詠暢叙幽情悲夫一世之人
或放浪形骸遇所欣雖快然自足終期於盡老之將至
後視猶今隨事情遷所之既倦俛仰之間迹己陳興懷
也將後之覽者有感斯文
用梁權郡韻餞春
鶯帶春來鵑喚春歸春總不知恨楊花多事杏花無賴
半隨殘夢半惹晴絲立盡碧雲寒江欲暮怕過清明燕
子時春且住待新篘熟了却問行期問春春竟何之
看紫態紅情難語離想芳韶猶剰牡丹知處也須些个
付與荼&KR1048;喚取娉婷勸教春醉不道五更花漏遲愁一
餉笑車輪生角早已天涯
夀趙尚書
蠢彼鼪鼯嗟爾何為敢瞰長淮遣詩書元帥又勞指畫
神仙夀日不放襟懷略己三年可曾一笑天豈慳吾老
子哉諸人者且攜將雅頌留待磨崖我姑酌彼金罍
便小醉寧辭鸚鵡杯問今何時也子其休矣有如此酒
奚取吾儕帝曰不然政須卿輩作我長城惟汝諧凝望
處見紅塵飛騎捷羽東來
和宋知縣致苔梅
有美人兮鐵石心腸寄春一枝喜蘚生龍甲那因雪瘦
月横鶴膝不受寒欺雲卧空山夢回孤驛生怕渠嗔未
敢詩江頭路問銷魂幾許索笑何時賦成字字明珠
君莫倚家風舊解題歎水曹安在飄然欲去逋仙已矣
其與誰歸煙雨愁予江山老我畢竟歲寒然後知微酸
在儘危譙斜倚殘角孤吹
和趙司戶紅藥
把酒問花蠒栗梢頭春今幾何笑身居近侍階翻萬玉
面勻菩薩髻擁千螺一一牙籖英英碧字占定花間甲
乙科歸來也傍紫薇吟處揉作陽和祗今花事無多
看幾許風煙付與他待圍將翡翠怕蜂沾粉織成雲錦
遣鳳銜梭誰剪并刀贈之燕玉莫負雙娥嬌溜波花應
道儘花強人面底用能歌
和林教授
子盍觀夫商丘之木有樗不才縱斧斤睥睨何妨雪立
風煙傲兀怎問春回老子似之倦遊久矣歸曬漁蓑羹
芋魁村鉏外聞韭今有子芥已生薹天於我輩悠哉
縱作賦問天天亦猜且醉無何有酒徒陶陸與二三子
詩友陳雷正爾眠雲阿誰敲月不是我曹不肯來君且
住怕口生荆棘胸有塵埃
望江南
乙未生日
時赴官淮東以是日次南徐泊舟普照寺
下侍親具湯餅寺中門有扁曰夀丘山親
意欣然盖以丘山為岳字云
梅欲老撑月過南徐家口縱多難減鶴路程不遠易攜
書只是廢春鋤霜滿袖茶竈借僧廬湖海甚豪今倦
矣丘山雖夀竟何如一笑薦冰蔬
蝶戀花
用韻秋懷
鴈落寒沙秋惻惻明月蘆花共是江南客騎鶴樓高邊
羽急柔情不盡淮山碧世路只催雙鬢白菰菜蓴羹
正自令人憶歸夢不知江水隔煙帆飛過平如席
又
山抹脩眉横綠淨浦溆生寒立盡梧桐影香灺未消簾
幕靜醉紅如洗風吹醒一夜秋聲連玉井夢落孤篷
已盡山陰興戍角淒涼清漏永江南煙雨何堪省
又
秋水涵空如鏡淨滿鏡清寒倒碧摇山影葯戶誰抨圓
玉靜碧紗人怯黃昏醒叢桂小山寒井井喚起江南
一葉蓴鱸興先自新愁愁夜永不堪宋玉重提省
木蘭花慢
吳尚書宴客漣滄觀即席用韻
慨清江渺渺乘風下倚滄浪問許大乾坤金焦兩點曾
幾興亡平章古人安在但青山煙水共微茫不道鷺嘲
鷗笑歸來鬢已蒼蒼垂楊舞盡斜陽雙燕語儘渠忙
黯柔情不管花深傳漏羽急飛觴思量人間如夢放半
分佯醉半佯狂明日海棠猶舊春風未老秋娘
如夢令
春思
知是誰家燕子直恁惺鬆言語深入繡簾來無奈落花
飛絮春去春去且道干卿何事
海棠
雨洗海棠如雪又是清明時節燕子幾時來只恐為花
愁絶愁絶愁絶枉與春風分說
賀新涼
别吳侍郎
吳時閒居數夕前夢枯梅成林一枝獨秀
霜月寒如洗問梅花經年何事尚迷煙水夢着翠霞尋好句
新雪欄干獨倚見竹外一枝横蘂已占百花頭上了料詩情不
但江山耳春已逗有佳思一香吹動人間世奈何地叢篁低碧
巧相虧蔽儘讓春風凡草木便做雲根澗底但留取微酸滋
味除却林逋無人識算歲寒只是天知己休弄玉怨遲暮
戊戌生日用鄭省倉韻
問訊江南客怕秋崖苔荒詩屋雲侵山屐留得釣竿西
日手夢落鷗傍鷺側倩傳語溪翁將息四十飛騰斜暮
景笑雙篷一懶無他畫惟飽飯散輕策世間萬事知
何極問乾坤待誰整頓豈無豪傑水驛山村還要我料
理松風竹雪也不學草顛詩白自有春蓑黃犢在儘諸
公寶馬摇金勒容我輩醉雲液
寄兩吳尚書
鳫向愁邊落渺汀洲孤雲細雨暮天寒角有美人兮山
翠外誰共霜橋月壑想朋友春猿秋鶴竹屋一燈棋未
了問人間局面如何着風雨夜更商略六州鐵鑄從
頭錯笑歸來冰鱸堪鱠雪螯堪嚼莫遣孤舟横浦溆也
怕浪狂風惡且容把釣綸收却雲外空山知何似料清
寒只與梅花約逋老句底須作
戊申生日
一笑君知否笑當年山陰道士行歌樵叟五十到頭公
老矣只可鷺朋鷗友便富貴何如杯酒好在歸來蒼崖
底想月明不負攜鋤手誰共酌剪霜韭乾坤許大山
河舊幾多人劍倚西風筆驚南斗俛仰之間成陳迹亡
是子虛烏有渺煙草不堪回首隔塢築亭開野逕儘一
笻兩屨山前後春且為催花柳
己酉生日用戊申韻時自康廬歸猶在道也
天意然乎否待相攜風煙五畆招邀迂叟屋上青山花
木野儘可兩朋三友笑老子只堪棋酒似恁疎頑何為
者向人前不解高义手寧學圃種菘韭春猿秋鶴皆
依舊怪吾今鬢已成絲膽還如斗誰與廬山麾之去爾
輩何留之有黯離緒暮江掻首非我督郵猶束帶這一
歸更落淵明後君試問長亭柳
西江月
以兩鶴夀老人
茅屋何堪翠袖芝田自有霓裳一雙雪舞碧雲鄉富貴
人家以上竹外山童敲臼梅邊溪友傳觴青霞道服
石爐香便是夀星模樣
和鄭省倉韻因以為夀
燕子催將初度棃花指定清明春風可是太多情樂事
良辰一併絳老從頭甲子楚騷幾度庚寅晴光不隔
鳳凰城花底舉頭天近
又
蔬甲初肥雨潤茶鎗小摘春明野籬是處可詩情打過
下湖船併捷報秋來旁午賢關早晚同寅綠楊連騎
帶春城不問南山遠近
一落索
九日
瘦得黃花能小一簾香杳東籬雲冷正愁予猶幸是西
風少
葉下亭臯渺渺秋何為者無錢持蟹對黃花又孤負重
陽也
漢宫春
夀王尉
雲澗之癯有詩盟未了鷗泛江湖一官直為仙耳不受
塵驅高情逸韻自蘭亭已後都無準擬畫剡舟夜雪與
君相對成圖半竹苔寒如此問誰歟來者鶴伴熏爐
何如貯之天上風露冰壺江南春早想梅花不肯欺吾
疑便是孤山之北水香月影林逋
探梅用瀟灑江梅韻
問訊何郎怎春風未到却月横枝當年東閣詩興夫豈
吾欺雲寒歲晩便相逢已負深期煩說與秋崖歸也留
香更待何時家住江南煙雨想疎花開遍野竹巴籬
遥憐水邊石上煞欠渠詩月壺雪甕肯相從舍我其誰
應自笑生來孤峭此心却有天知
酹江月
夢雪
問天何事雪垂垂欲下又還晴却春到梅梢香逗也儘
有心情行樂剡曲舟迴灞橋詩在一笑人如昨此情分
付暮天寒月殘角誰道飛夢江南羣山如畫一一瓊
瑶琢中有玉田三萬頃云是幼輿丘壑招我歸來和春
醉去休跨揚州鶴萬花曾約酒醒當有新作
八月十四小集鄭子重帥參先月樓是夕無
月和朱希真插天翠柳詞韻
綠尊翠勺約秋風一醉小樓先月誰取寶奩奔帝所深
𤨏玉華宫闕老桂香寒疎桐雲重生怕金蛇掣那知天
柱一峰别與天接我欲飛珮重遊寘之衣袖照我襟
懷雪玉斧難藏修月手待做明宵清絶天地無塵山河
有影了不遺毫髮舉杯相屬喚誰牋與天說
夀老父
幅巾雲麓笑人生甕等何時是足莫道年家無好處
第一秫田新熟孫息乘鸞大兒薦鶚翁巳恩袍綠笑談
戎幕儘教岳也碌碌是則江南江北月明飛夢認得
溪橋屋多少睡鄉閒日月不老柯山棋局唱箇曲兒喫
些酒子檢點茅簷竹問梅開未一枝初破寒玉
戊戌夀老父
且拚春醉問人閒誰是十分如意道不好來人又道也
有一分好處管甚長貧只消長健切莫眉頭聚儘教江
路梅花依舊留住兒輩雖不如人有何不可怎敢嫌
遲暮但喜吾翁躔度轉喚起煙霞深痼否極而亨剥餘
而復長至迎初度龜圖羲畫直從今日重數(是年六十四屬有末)
(疾而生日適冬至也)
萬花園用朱行父韻呈制帥趙端明
花風初逗喜邊亭依舊春閒營柳煙草隋宫歌舞地誰
遣萬紅圍繡結酒因緣裝春富貴也要經綸手笙簫聲
裏一江晴綠吹縐是處羽箭如飛那知鶴府花壓欄
干晝油幕文書談笑了餘事儘堪茶酒報答東風流連
西日綠外沈吟久與春無負醉歸香滿襟袖
和君用
槎牙詩骨想生來無分史闈經幄呵護九關多虎豹誰
道去天一握奏賦兩都聞韶三月鴈遠書難托一寒如
許蟾枝莫倚高擢空使滿壑風煙半村雪月孤負梅
花約渺渺愁予初度也山沍同雲垂幕鶴帳何如牛衣
無恙麥隴占優渥不如歸去簷花深夜春酌
送吳丞入幕
祈山底處為二松千竹肯題崖壁雪洒談犀麾鴈鶩爾
輩何煩涉筆使者知乎民其勞止且莫閒耕織片言金
石喚回春意無極雖則王謝人家一癯仙澤面作蒼
煙色茶竈筆牀將雨屐吟到梅花消息賤子何為老仙
如問莫道頭今白寒蓑幾夢研朱看點周易
水龍吟
和朱行甫帥機瑞香
當年睡裏聞香阿誰喚做花間瑞巾飄沉水籠熏古錦
擁青綾被初日酣晴柔風逗暖十分情致掩窗綃待得
香融酒醒儘消受這春思從把萬紅排比想較伊更
争些子詩仙老手春風妙筆要題教似十里揚州三生
杜牧可曾知此趁紫唇微綻芳心半透與騷人醉
和朱行父海棠
晝長庭院深深春柔一枕流霞醉矇鬆欲醒嬌羞還困
錦屏圍翠豆蔲初肥櫻桃微綻玉欄同倚記華清浴起
渭流波暖紅漲膩棄脂水燕子來時天氣儘韶風與
詩為地芳叢雨歇露痕日釅英英仙意莫恨無香最憐
有韻天然情致待問春能幾五更猶是拚今宵睡
滿庭芳
擘蟹醉題
半殼含黃雙螯擘紫風流渾是蘆花江頭秋老誰了酒
生涯玉質金相如許怎消受明月寒沙橙香也不閒左
手除是付詩家草泥行郭索横戈曾怒張翰浮誇笑
鱸魚雖好風味争些醉嚼霜前鬆雪江湖夢不枉歸槎
停杯問余其負腹是腹負余耶
喜遷鶯
和余義夫行邊聞捷
淮山秋曉問西風幾度鴈雲蛩草鐵色驄驕金花袍窄
未覺塞垣寒早笳鼓聲中晴色一羽不飛邊報君莫道
怎乾坤許大英雄能少談笑鳴鏑處坐擁貔貅烽火
傳音耗漠漠寒沙荒荒殘照正恐不勞深討但喜歡迎
馬首猶是中原遺老關河事待歸來細話一尊傾倒
浣溪沙
趙閣學餉蝤蛑酒春螺
半殼含潮帶靨香雙螯嚼雪迸臍黃蘆花洲渚夜來霜
短棹秋江清到底長頭春甕醉為鄉風流不枉與詩
嘗
夀潘宰
夜醉淵明把菊圖宿酲扶曉又冰壺秋香留得伴雙鳬
併日蒲浮金鑿落明年初賜玉茱萸更書欲上有除
書
齊天樂
和楚客賦蘆
孤篷夜傍低叢宿蕭蕭雨聲悲切一岸霜痕半江煙色
愁到沙頭枯葉澹雲没滅黯西風吹老滿汀新雪天豈
無情離騷點點送歸客歸去來兮怎得儘鷺翹鷗倚
乍寒時節秋晩山川夕陽浦溆贏得别腸千結濤翻浪
叠那得似西來一笻横絶掻首江南鴈銜千里月
花心動
和楚客憶梅
雪帶邊寒渺愁予雪中誰抱竒節遜在揚州逋老孤山
芳信頓成消歇江南茅屋今安在疎影瘦祗堪嘆息歸
來未沙頭立盡暮天雲碧自笑梁園賦客倚舊日鞍
韀春風巾幘問訊横枝暖熱新花無處訪尋詩閣幾年
不見冰霜面知誰共批風支月歸來也鷗盟不妨再結
風流子
和楚客維揚燈夕
小樓簾不捲花正閙燈火競春宵想舊日何郎飛金叵
羅三生杜牧醉董嬌饒香塵路雲鬆鸞髻鬌月襯馬蹄
驕彷彿神仙劉安雞犬分明富貴子晉笙簫人生行
樂耳君不見迷樓春綠迢迢二十四經行處舊月今橋
但索笑梅花酒消新雪縱情詩草筆捲春潮俛仰人間
陳迹莫惜金貂
瑞鶴仙
夀丘提刑
歲十二月二十有九日實維繡衣使者煥
章公紱麟盛旦也岳敢拜手而言曰月窮
于紀星回于天盖三百有六旬有六日於
是焉極而歲功成矣惟天之運循環無窮
一氣推移不可限量其殆極而無極歟分
歲而頌椒守歲而爆竹人知其為歲之極
耳洪鈞轉而萬象春瑶歷新而三陽泰不
知自吾極而始也始而又極極而又始元
功寧有窮已哉天之生申於此時意或然
也岳既不能測識而又舊為場屋士不能
歌詞輒以時文體按譜而腔之以致其意
一年寒盡也問秦沙梅放未也幽尋者誰也有何郎佳
約歲云除也南枝暖也正同雲商量雪也喜東皇一轉
洪鈞依舊春風中也香也騷情釀就書味熏成這些
情也玉堂深也莫道年華歸也是循環三百六旬六日
生意無窮已也但丁寧留取微酸調商鼎也
夀宋倅(七月二十三日)
中元纔過節正宇宙澄清一天寒碧涼飇動秋色筭佳
辰恰是下弦當日天生俊傑富文才瑰竒挺特看葱葱
和氣薰城共慶武夷仙伯難得釣鼇連六虎榜登名
新題淡墨從容蓮幕遊花縣無邀隔縱風流别駕難淹
紫詔行對天顔咫尺更堪誇萱草長春紅衣交列
哨遍
問月
月亦老乎勸爾一杯聽說平生事吾問汝開闢自何時
有乾坤更應有爾年幾許鴻荒邈哉遐己吾今斷自唐
虞起繄帝曰放勲甲辰踐阼數至今宋嘉熙凡三千五
百二十年餘嗟雨僽風僝幾盈虧老兔奔馳癡蟆吞吐
定應衰矣噫月豈無悲吾觀人夀幾期頤炯炯雙眸
子明清無過嬰兒但纔到中年昏然欲眊那堪老矣知
何似以此推之吾言有理不能不自疑耳恐古時月與
今時異恨則恨今人不千歲但見今冰輪如洗阿誰曾
自前古看到隋唐世幾時明潔幾時昏暗畢竟少晴多
雨須臾月落夜何其曰先生寘之姑醉
用韻作月對和程申父國錄
月曰不然君亦怎知天上從前事吾語汝月豈有弦時
奈人閒井觀乃爾休浪許歷家繆悠而已誰云魄死生
明起又明死魄生循環晦朔有老兔自熙熙妄相傳月
遡日光餘嗟萬古誰知了無虧玉斧修成銀蟾奔去此
言荒矣噫世已堪悲聽君歌復解人頤桂魄何曾死
寒光不減些兒但與日相望對如兩鏡山河大地無疑
似待既望觀之冰輪漸側轉斜纔一鈎耳論本來不與
中秋異恐天問靈均未知此又底用咸池重洗乾坤一
點英氣寧老人間世飛上天來摩挲月去纔信有晴無
雨人生圓缺幾何其且徘徊與君同醉
眼兒媚
泊松洲
鴈帶新霜幾多愁和月落滄洲桂花如許菊花如許怎
不悲秋江山例合閒人管也白幾分頭去年曾此今
年曾此煙雨孤舟
鵲橋仙
七夕送荷花
銀河無浪瓊樓不暑一點柔情如水肯捐蘭珮了渠愁
儘閒却纖纖機杼波心沁雪鷗邊分雨剪得荷花能
楚天公煞自解風流看得我如何銷汝
辛丑生日小盡月
今朝廿九明朝初一怎欠秋崖箇生日客中情緒老天
知道這月不消三十春盤縷翠春缸摇碧便泥做梅
花消息雪邊試問是耶非笑今夕不知何夕
玉樓春
秋思
木犀過了詩憔悴只有黃花開又未秋風也不管人愁
到處相尋吹短袂露滴碧觴誰共醉腸斷向來攜手
地夜寒牋與月明看未必月明知此意
虞美人
見梅
鷗清眠碎晴溪月幾夢寒蓑雪斷橋籬落帶人家枝北
枝南初着兩三花曾於春底横孤艇香似詩能冷娟
娟立玉載歸壺渺渺愁予肯入楚騷無
一剪梅
客中新雪
誰剪輕瓊做物華春遶天涯水遶天涯園林曉樹恁横
斜道是梅花不是梅花宿鷺聯拳倚斷槎昨夜寒些
今夜寒些孤舟蓑笠釣煙沙待不思家怎不思家
燭影摇紅
立春日柬高内翰
輦路融晴宫雲逗曉青旂報梅邊香沁綵鞭寒初信花
風到笑語誰家簾幕鏤冰絲紅紛綠閙髻横玉燕鬢顫
瓊幡不能知掉看見春來麴塵微漲催蘭櫂嬌黃拂
略上柔條等得鶯眠覺引出千花萬草喜攙先椒盤竹
爆問誰天上瑶帖初供玉堂歸儤
最高樓
壬寅生日
溪南北本自一漁舟煙雨幾盟鷗白魚不負鸕鷀杓青
蓑不減鷫鸘裘怎無端貪射策覓封侯既不似古人
能識字又不似今人能識事宜老去自宜休帝鄉五十
六朝暮人閒四十四春秋問何如茅一把橘千頭
夀黃宰(七月十六日)
朝元了萬鶴放班回攜月下天來初平家看青羊石滕
王閣醉綠螺杯試鳴琴花蕩漾玉崔嵬前十日鵲橋
飛寶鐙後一月兔奩開玉鏡秋色淨夜徘徊申從五嶽
三光出亥將二首六身排問何其餐沆瀣讌蓬萊
和人投贈
秋崖底雲卧欲生苔無夢到公台有月鋤曉帶烏犍去
與煙蓑夜釣白魚來問誰能供酒料辦詩材君莫笑
閒忙棋得勢也莫笑浮沉魚得計胸次老雪崔嵬付老
夫小小鸕鷀杓儘諸公衮衮鳳凰臺且容儂多種竹剰
栽梅
行香子
癸卯生日
說與樵青緊閉柴門道先生檢校東屯阿戎安在未掃
愁痕且免歌詞休載妓莫攜樽梅自生春雪立前村
道此杯酒也須溫無窮身外付與乾坤誰共耕山間釣
水飽窺園
江神子
牡丹
窗綃深隠護芳塵翠眉顰越精神幾雨幾晴做得這些
春切莫近前輕着語題品錯怕渠嗔碧壺誰貯玉粼
粼醉香茵晚風頻吹得酒痕如洗一番新只恨謫仙渾
懶却辜負那倚欄人
發金陵
梅花吹夢過溪橋路迢迢雪初消似恁天寒詩瘦想無
聊聽得草堂人有語能幾日是生朝亂雲深處洗山
瓢鬢蕭蕭酒紅潮回首六朝南北黯魂銷縱使鍾山青
眼在終不似侣漁樵
水調歌頭
慶平交(七月十七)
世不乏季子藉甚有休聲芝蘭挺秀庭砌廣厦萬間新
胸次金天爽豁風骨玉堂清徹才器更輪囷勁節九秋
榦和氣萬家春過中元纔兩日是生辰瓣香西上都
向此夕頌殷勤自有陰功天佑合享人間長夀不獨我
知君從此見今日丹桂伴靈椿
瑞鷓鴣
中元過後恰三朝因甚庭闈喜氣飄李謫若非當此夕
申生應是在今宵滿斟綠醑歌檀口慢拍紅牙舞柳
腰富貴榮華誰得似祝公千歲樂逍遥
酹江月
夀松山主人(七月十九日)
楚天秋早過中元撚指蓂飛四莢怪得于門佳氣滿恰
值生申時節蓬矢當年椒盤今夕瑞木金爐爇主人情
重酒紅潮上雙頰且看戲綵鼎分丹桂蘭玉同班列
更喜萱庭南極老親授長生秘訣養浩頤然後昌青紫
天報公陰德年年盛會祝延椿算千百
滿庭芳
夀劉參議(七月二十日)
秋入西郊律調夷則韓堂風露清涼洞天昨夜響動玉
玎璫朱戸銀鐶放鑰長庚夢應誕星郎垂弧旦蓂飛五
莢簮履共稱觴未施經濟手暫參雄府公論聲揚便
好趁昌辰入輔吾皇况是中興啓運正當宁夢想循良
從兹去萬年佐主福夀總無疆
夀通判(七月二十二日)
星昴呈祥山川鍾秀果然生此真賢精神瑩澈秋水共
長天况值西風初起中元七日涼先庭院爽稱觴賀客
車馬看駢闐開筵稱夀處紅袖歌舞脆管繁絃願公
與椿松對閱天年縱使平分風月不容暫吟醉苕川龍
光近行看鳳詔促入秉鈞權
百字謠
夀丘郎(七月二十四日)
河南靈地信從生俊傑皆由天佑見說簮纓稱世襲復
是青氊還舊學海淵源筆端鋒鏑未遜誰居右使臺暫
贊直須黃閣環授欣遇初度良辰中元節過九日方
稱夀好看萊衣偕舞處盡羨一門三秀名過河東迭居宰
職復見韋平胄祝君遐算南山松柏長茂
滿江紅
壬子生日
曉傍蒼崖滴寒露研朱點易五十四卦為歸妹惟幽人
吉彼美人兮春上下如吾徒者山南北辦一生堅壁卧
煙霞詩無敵人閒世膠中漆功名事刀頭蜜放乾坤
醉眼看朱成碧曾共梅花相爾汝儘教雪後無消息莫
怕寒容易嫁東風春狼籍
哨遍
櫽括盤谷序
盤谷者何環以兩山隠者盤旋吾友人惟李愿居之曰
人生我知之矣大丈夫名聲昭于時世廟朝歸佐吾天
子其在外旗旄呵前弓矢塞途供給如許更争妍列屋
自閒居有長袖飄風翳輕裾便體清聲豐頰曲眉取憐
得意噫吾豈逃之是皆有命非吾事吾退而野處濯
清泉坐嘉樹幸釣水有鮮採山可茹起居惟適之安耳
儘車服不維誰如刀鋸孰如無譽無毁彼公卿奔走口
囁嚅賢不肖于人又何如乃為歌與之姑醉歌云盤谷
幽只繚曲深而窈其泉可濯可湘清泚盤樂樂無央只
膏我車只秣我駒將于盤從子遊只
水調歌頭
癸丑生日
老子興不淺歸矣復言歸不知歸又何處知我者何希
幸有青山一片付與白雲千載便可樂漁磯且盡一杯
酒春甕曉生肥倩梅花邀澗叟醉林扉吾今年已如
此莫倚健于飛日月籠中雙鳥今古人閒一馬五十五
年非歸去不歸去未了北山薇
和羅足贈示
醉石午陰合高枕聽松聲人閒俛仰今古一笑幾虧盈
檢校牛衣無恙問訊鷗盟故在身後底須名甚矣吾衰
矣老氣不能英酒猶堪尋逸少對公榮帝鄉知在何
處煙水老吟情屋後屋前青嶂村北村南黃犢付與短
歌行留得荷鋤手未覺負平生
浣溪沙
餞臘
太乙東皇欲轉鈞玄冥連夜碾歸輪冰痕不動玉璘璘
酒氣力消寒氣力梅精神是雪精神相將好去轉頭
春
迎春
看見嬌黃拂柳芽銀幡誰嚲髻蟠鴉一簾晴色滿天涯
冰縷未醒連夜酒雪籬留得去年花東風也肯到吾
家
守歲
暖入屏爐一笑融燈花成穟綴釵蟲醉微微莫睡匆匆
寶炷燒殘銀鴨暖雪花飛起玉麟紅春風不等五更
鐘
賀正
曉色纔分笑語喧詔鴉飛下九重天瓊幡雪柳拜花前
最後屠蘇人老大攙先菡蓞玉嬋娟一年年勝一年
年
沁園春
和趙尉重九
渺渺西風獨立空山吾亦快哉儘兩蓬霜雪竹深藏徑
半畦煙水菘晚生臺看作麽生管他誰子緊閉柴門不
要開且容卧夕陽襏襫秋雨蒿萊一笻兩屨徘徊也
不問白衣來不來莫向黃花談身外事己將白日付掌
中杯金屑琵琶銀銜叱撥畢竟面横三尺埃之人者斷
無詩問柳有暇尋梅
再和韻
客有謂予野眺何如予曰可哉乃攜酒與魚共尋秋徑
乘風化鶴感慨荒臺能幾重陽已無老子人世何妨笑
口開蒼厓下有二犂膏雨十畆汙萊掉頭只麽低回
彼軒冕時來自儻來夜半飯牛無心扣角霜前擘蟹有
手持杯野屋雲深帝城書斷堅卧三年一硯埃贏得底
是唐詩晉帖潜菊逋梅
和趙尉
冰雪之崖雲月之溪有黃冠師問北里南鄰誰家有酒
東岡西崦何處無詩骨相猿猱心情鷗鷺着在空山亦
不辭君知不那貧猶易忍懶最難醫謂予何許人斯
也自恐梅花未必知笑白日貫虹於今老矣青山騎犢
何相如之許大乾坤亡無今古不奈人生七十希誰與
者共天台種秫地脈耘芝
再和
五字其城百斛其兵吾能進師笑半世虛名虛逃乎酒
一雙閒手聊寄于詩老去離支興來硉兀猶解商歌與楚
辭終未肯放陶巾入務阮屐尋醫問君何取于斯語
鷗鷺勿令兒輩知儘空谷煙寒適堪高卧前村雨暗子
欲何之休上青冥且烹黃犢此味人間知者希吾與汝
是方干後葉趙子靈芝
春感
花汝知乎風雨一春島瘦郊寒笑紅杏村莊久孤山屐
綠楊溪寺未識吟鞍纔有相攜徑須醉去何必年時素
所歡且住待荼&KR1048;芍藥併與題看癯仙露吸風飱儘
雪白髭鬚顔渥丹方喚觳觫耕雲半島號沉冥子卧月
三間衮衮諸人悠悠千古老眼觀之匹似閒蒼厓外但
留些詩付與方干
滿庭芳
甲寅生日
面帶蒼煙鬚粘殘雪幾年今日秋崖梅花籬落不減舊
情懷更覺神仙有分一條冰羽客官階朝真外研朱點
易風露滴松釵蓬萊清淺未吾將游戲月塢雲齋已
相期汗漫鶴蛻青鞋一念人閒塵土為雛孫留醉茅柴
今而後村書雜字儘有老生涯
江神子
丙辰生日
幾年詩骨雪槎牙痼煙霞老生涯五十八翁堪喜
亦堪嗟忽憶香山居士語還失笑較爭些荒寒梅
塢月横斜短籬遮野人家枝北枝南須有兩三花緊閉
竹門傳語客那得暇儘由他
最高樓
夀王貳卿
秋好處晚節一籬香幾日又重陽有老人星現羲皇上
指癯仙家近斗牛傍久無心青玉案紫荷囊更五歲伏
生書始授又五歲武公詩始就渾未覺鬢眉蒼便宣麻
文德誰云老問挂冠神武一何忙要人知霜髓換碧瞳
方
秋崖集卷十六
