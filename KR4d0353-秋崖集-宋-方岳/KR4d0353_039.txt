秋崖集卷三十九
宋方岳撰
祭文
祭魏参政
嗚呼蜀自三蘇公不作于今幾何年兮予嘗意其水恧
而山羞天地之秘寶韜光剷彩&KR1273;屈而不平兮故其發
也勃焉而有斐君子特立于西州學探邃古之奥文洗
時俗之陋而浩然于胸中者自一宇宙兮盖蹴訓詁之
圃而姬孔之與游以其精微者治身以其粗淺者治世
是心固將堯舜吾君民兮而不知一葦杭之何以障百
川于横流彼誰其秉國之均如重隂且霾日月為之晦
冥兮而矯然獨鶴之嘹唳乃欲空百鳥之喧啾抱遺經
于荒遐之裔樂斯道于寂寞之濱者與歲月而相忘兮
亦既築山房于白鶴之麓而眠雲卧雪吟風醉月侃侃
乎其無物外之憂但遨嬉于翰墨之林而秦篆漢籕流
落人間者太山一毫芒兮至其妙于心則伏羲以前之
大易而筆于書則獲麟以後之春秋忽雲翳之劃開豁
中天之大夜下尺一趣諸老以來歸兮人固以為適當
太平之期願觀德化之成而衆君子之聚在夲朝者殆
將人稷契而身伊周歴觀近歲諸賢之志各欲出其力
以救斯世之淪胥兮而彼蒼者天豈其不欲平治耶胡
駕言中道而摧輈西山其頽而天目之老晉陵之魁亦
相繼而凋落兮獨吾白鶴山人在而且猶旁睨如棋之
局孤閒横水之舟然庶幾其可以繫中外之望以待天
人之定兮而復乘雲氣騎箕尾渺松江以上征而不為
蒼生其小留疇昔之夜謁公南徐曰衆歡之不可息而
予亦信以為然兮及今見之則嘅歎其為李西平之子
而嘉奬其為異于臧宫馬武之儔人生傾意氣耳故今
聞公之喪晝喟而夜吁兮而况朝失元老士失宗儒其
將付斯世于悠悠乃作白鶴之些曰白鶴飛兮山之幽
梳雪羽兮風颼颼時不與兮吾誰尤白鶴歸兮河之洲
蘇臺杳兮雲正愁唳華表兮天知否
祭趙龍圖
某窮居讀書常竊有歎曰嗟乎士固有精忠皦日星勁
氣勵金石勲勞在社稷名聲震關河而卒為當代之所
咨嗟後世之所哀痛者矣庾稚恭鎮㐮州此其志何如
也北伐一䟽氣吞朔方當時自河以南皆懷歸附則亦
不可謂有經濟之意而無其略者丹水一衂遽可以成
敗論哉國步多艱慚憤而歿是殆可悲也已某故于公
之云亡以其悲稚恭者而重為公悲之嗚呼公之失守
㐮陽盖所謂人能搏猛獸而不能不却步于蝪&KR1340;能砭
劑風寒之客邪而不能不傷生于尋常不虞之酒色也
與當其麾敵兵十數萬而却之以嬰孤城于百戰垂亡
之餘功亦不細矣而梟獍驟興于肘腋之間虎兕突出
于檢柙之外遂使曩時之竹帛晦昧于公議者之口而
後世之簡牘不知又能如庾稚恭有為之歎息以否孟
明不復貸則亦負殽之耻而死在傍奚而憾而纍彼青
山傷哉素輀獵獵霜風訣茲一巵
祭杜丞相
嗚呼天下不見司馬文正之忠清粹德兮于今百六十
有二年世道之升降凡幾人材之消長凡幾盖有不勝
其嘅然者矣而公方起從海濱共更化絃一時之兒童
走卒亦皆論名氏兮而都人士之攀緣相登争覩其儀
形者亦皆咨嗟太息以為甚矣其似文正也是何退然
山澤之儒臞如列仙上方舉國以聽焉而四方顒顒延
頸跂踵以望太平之期兮奈何乎心勦神疲于應物其
胸中之所欲為者曾微江河之一㳙雖移疾者婁然猶
國有蓍龜士有砥柱若不見其運&KR0978;兮而君子恃之以
無恐小人讋焉而莫前今夬矣而未遇復矣而未泰兮
正升降消長之一機也而公乃騎箕尾而捨旃將恐上
心漠然于此矣而元衮亦無與相彌縫兮凡吾黨之所
扼腕者固匪人之所垂涎天下之勢方如駕漏舟于風
濤浩渺之衝兮忽檝摧而維絶則旁觀之損神亦不自
覺其失聲而呼天試嘗評之公之與文正其清介同其
公忠同其夙夜盡瘁以遺其身者無不同兮獨秉國不
及于踰年而青苗助役之未蠲然而青山流水居無五
畆之園以獨樂花木之秀野而藝風煙兮則公之貧又
似乎差賢意公之心使天下清明常如今日不至于變
怪雜出舞鰌鱔而號狐狸兮方瞑目于九泉古所謂死
而後已者其公之謂兮吾為天下悲而已矣不自知其
涕漣
祭徐侍郎
靈之游兮凄其以風噫慟以軷兮洶胥濤而與東噫世
無羊叔子兮莽吾冤其曷窮噫非此其悲兮羌世變惟
時恫噫時耶勢耶天乎人乎求所以死公者而不可得
也渺籲帝兮深衷噫
祭徐知郡
始予棲遲如桐未絲璞未規也㸑者薪之有刖其洟孰
予竒也公顧曰嘻非熊非羆非虎貔也文士追隨一雄
萬雌獨已知也風&KR0905;暑池高論炎羲夜以曦也醉墨淋
漓急驅龍驪走蛟螭也予起鋤犂歸䄂披披喜不貲也
迎笑以嘻謂非羣兒我蓍龜也曾幾何時東臯語離哽
相持也聚散参差而我心期鍼與磁也歲如何其物换
星移天一涯也簮盍勿遲于宦之岐或並馳也今我來
思有傳者誰公其萎也我心則疑天實生猗竟何為也
風鬛霧鬐長鳴之逵孰與羈也煩劇之治如理棼絲愈
劂剞也老筆聽辭如冰之澌潮之滋也落落松姿秀目
疎眉休顯宜也立之文墀則麟儀儀鳳師師也奈何乎
噫濓溪之漪終一麾也有翩者旗回鴈之陲古驛悲也
時方偲偲放予茅茨莫爾咨也歲則一朞凶問我貽涕
漣洏也曰阡有碑爾作銘詩謹勿辭也朋友道墮絮酒
則醨誰其釃也長夜渺瀰晤言如箎今已而也下亭之
祠有扈江籬尚薦詞也
祭胡文偉
惟公蜚英場屋飬浩丘園雍齒且侯長負秋風之恨劉
蕡不第空餘月旦之評駒隂奄及于禫祥馬鬛永懷于
窀穸属某負薪之有疾吁嗟執紼之無繇乃遡芻靈漬
予絮酒嗚呼兄子猶子愈增坦腹之悲吾翁乃翁徒洒
交頥之淚
祭杜尚書
鳳城岩嶤湖山春只月戶雲房愜幽人只有癯者仙翩
綸巾只左吾詩書右菰蓴只藐予過之孰主賓只偕一
道士鄭子真只詩以吾盟不吾嗔只月窮星回幾何晨
只槖兜戟纛來宣旬只銘常勒鼎粲經綸只文昌太微
履星辰只天飛泥蟠邈無垠只駕朱兩轓適予閩只公
既乘雲騎麒麟只聿其祥琴迅羲輪只敢拜稽首誄憑
茵只植象環金儼綏紳只斝綠彛黃薦吾醇只列星在
天杳音塵只詩情不磨黯湖漘只
祭外姑李夫人
世所謂婦德者將續巴清之傳乎抑為姜母之詩乎徒
舉梁鴻之案乎寧斷樂羊之機乎我外舅氏維書之癡
曷其相之維婦之儀我姑我嫜我饋我飴勉勉夫君勿
或爾思孰為親娱俯青以歸書既薦只家則棘只杞城
其崩惟其嫠只乳余呱呱有三其雛爾鞠爾育亦孔之
悲丱兮弁兮襁者褓兮曰有室家艱且&KR1077;兮四十一年
靡澤靡脂言撫其書有涕其洏我思古人懿其庶幾疇
昔謂某玉潤吾楣伸乃翁者匪予子誰雖則一科莫補
餘遺永懷契闊官轍差池古今在傍奚而憾而纍彼青
山傷哉車輀獵獵霜風訣茲一巵
祭費宰
土山焦兮金石流赫炎曦兮焮予輈公之來兮山幽幽
梧桐凋兮楊柳黃星闌千兮澹不芒公之去兮山茫茫
仕何樂兮忽今古以輀歸兮秋月苦君子别兮萬山阻
秋崖集卷三十九
