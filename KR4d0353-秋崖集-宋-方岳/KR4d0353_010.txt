秋崖集卷十
宋方岳撰
詩七言律體
次韻吳殿撰多景樓見寄
多情王粲怕登樓誰遣人間汗漫遊蓴菜夢回千里月
蘋花老却一江秋人如沙燕年年别騷到湘纍字字愁
正爾相觀衣帶水角聲孤起暮雲稠
旅思
索米長安鬢易絲向來書劒亦奚為無詩傳與雞林去
有賦羞令狗監知兩戒山河饒虎落五湖煙水欠鴟夷
喜無光範三書草此段差強韓退之
寄友人
面熟青山亦故人霜逢肯負月粼粼如聞行李且家住
未必梅花知路貧薺老自堪供野飯罾寒誰與鱠溪鱗
商量只有歸耕是不料歸耕也誤身
次韻葉兄雲崖
以酒為鄉墨作莊厓寒雲亦為詩忙春山藥草誰同斸
雲逕梅花只自香竹不礙山青入戶蘚緣謝客綠侵床
豈無楓葉吳江句夜雨何時稻韭黃
客有餉水毋線者坐人賦之因次其韻
蒼潮漱雪儘風流寒擁春沙了雋遊霜髓英英矜客夢
冰絲一一做詩愁有騷風味秋能老非酒生涯誰與酬
解佩楚臯雲杳渺月明正在玉搔頭
山行
歲晚誰同澗谷槃一牛呼犢野煙寒村如有雪蕎花白
山未著霜桐葉丹是處豐登茅店酒老夫閒散竹皮冠
醉歸更草郊居賦傳與詩人作畫看
其二
亦笑先生蔬一槃雲沈作塢卧荒寒童顔併已無班白
槁面舊曾如渥丹底用魚烹雙素尺共知鶴化一黃冠
芙蓉冷落秋蕭索只有籬花耐久看
送别季觀
山留遷客秋風寺想得梧桐怨夜長正欠蹇驢相就語
其如征燕欲歸忙蘋花思與晴江渺桂樹寒生老月香
一路有詩煩拾取寄書猶及鴈前霜
偶閱夷堅志見梁鄭公有九月梅花詩因復次
韻
秋容正待滿林雪春色因何到草堂地脈頓回消息早
天葩不作等閒香丹楓欲老已如許黃菊同時未敢芳
不等歲寒催鼎實角聲自與月平章
道中
山寒苦厭連宵雨溪滑頓添兼尺水輿行兩驛費十程
篷卧一篙餘百里世事乘除類如此人生俛仰知何似
紫螯美不負秋風但媿前頭子陵耳
呈知郡汪少卿
集英賜對已專城竟拂爐煙上翠瀛蹕静共傳新太守
硯寒仍是舊書生詩如霜月五更曉人與梅花一樣清
昨夜紫陽山雪外漏傳鼓角亦分明
次韻汪少卿禱雪有感
梅梢了未知寒在剪取清溪作雪飛正草綠章箋玉帝
頓驚碧宙舞瑤妃賣刀我亦耕侯土歌袴今誰典客衣
想得夜窗春滿袖燕彝香煖醉吟歸
三巖
山入蒼州翠作層何年鑿此玉崚嶒瀑從峭壁飛將落
雪沍蒼崖危欲崩寺老尚堪支古佛地靈不肯着凡僧
定應嫌客留名姓雲逼人寒一硯冰
簡竹外
山肯相容作此行又攜老石寄江城毛錐於我獨無補
歡伯向人如有情幾夢不知連鴈遠一詩元只為梅清
蹇驢欲過吳門尉雲凍商量雪未成
得家信
雲凍窗櫺香未殘月欹沙渚角聲乾相思千里夢初斷
又是五更霜正寒客路不知花代謝家書只報竹平安
詩情却與山如舊但做吾鄉一等看
次韻方叔
江樓識面一跫然語帶煙霞佀欲仙山雨竟寒清夜約
好風吹落碧雲篇相逢客路思歸日幾立梅花欲暮天
有興話詩吾儻住一蓑須辦雪溪船
簡王尉借書畫
雪屋燈寒費廿年春臯悔不早歸田書無靈聖今猶爾
句有神竒亦偶然如此溪山那得酒幸而風月不論錢
三三習氣除難盡忽憶朱家書畫船
次韻山居
孤亭危受衆峯朝歲晩移床借避囂梅次第花春漠漠
鶴相隨睡夜寥寥諸公安用怒生癭老子豈為饑折腰
更入亂雲深處去極知與世不同條
其二
諸老鳴靴日上朝有人幽處厭喧囂江鄉十月稻成熟
茅屋一燈山寂寥天不與生犀插腦人今能幾寳圍腰
從吾所好寧相誤洙泗壇荒有玉條
其三
文如翻海百川朝不說從前兩耳囂徑與此山俱寂寂
未應吾道竟寥寥一生不辦雕龍口十萬誰纏騎鶴腰
但得草茅休歇去何如快活有新條
其四
閒民亦幸樂清朝蓑笠過從語不囂儵忽豈能知混沌
玄冥頗亦識參寥年華鼎鼎分杯面筋力時時借樹腰
月冷霜寒驚鶴帳住山活計太蕭條
重題釣臺
落帆曾傍蘆花宿借得先生月一灘鷗鳥未忘吾道在
江山肯作故人看樹昏斷岸潮聲急雪洗孤臺石罅寒
最喜吾宗詩有𣲖每依蒼石插檣竿
送客
瘦馬孤征雪滿衣山長誰不念庭闈燈寒竹屋無人共
月到梅花有夢歸抵掌相逢連夕語轉頭頓覺十年非
武夷人老君行矣莫待墨池春浪肥
次韻鄭省倉見寄
倦客京華鬢已疎詩顛草聖了無餘别離菊酒纔秋晩
流落椒盤忽歲除東閣士應羞噲伍北山人有絶秦書
草廬十具牛如辦却是求田勝本初
其二
老年夢不到歌姝一笑離尊孰與娛歲事沈沈江上月
世情汎汎水中鳬路貧如此誰來往山意於人定有無
牢落不堪持說佀詩成時一寄奚奴
訪張居卿不值
與客敲門野竹邊蹇驢何許兀吟鞭蒼頭不訪孤山鶴
素手空回剡曲船書不療饑聊爾耳酒能作病豈其然
曾留一則山中話可問南湖雪後天
湖上
老藤支我步湖漘借與晴光一欠伸楊柳得春青眼舊
山巒留雪白頭新鐵琅璫語尋齋鉢銀鱍刺肥收釣緡
有兩黃冠共棋局相攜便作所歡人
易地昭武去之日與家人集新作南門書水鏡
壁上盖十一月廿六也
晦庵呼我住山南五老人知百不堪極目無窮江渺渺
滿頭歸去雪毿毿吾生只可龜藏六世事何如狙賦三
政有梅花管迎送歲寒行路飽曾諳
十二月二十四日雪盖予三年于淮纔見此耳
時東師援淝水捷書西來走筆呈趙公借官奴
與幕友一醉
淝水風聲欲破苻文城雪意趁禽吾詩筒擬醉玉跳脱
捷羽已飛金僕姑剡曲但能乘興逸灞橋僅不負詩癯
那知莫府文書外更解飛瓊打陣圖
除日雪甚約客不至乃擁貂驟馬于郊外獨飲
摘星樓舉鞭謝客曰未可使城下諸公知之但
當誇與灞橋驢子上鄭五耳
揚州二十四橋月莫作灞橋同調看詩果位登銀色界
酒風流倚玉闌干六花比佀瓊花巧一歲翻成兩歲寒
明日屠蘇催短鬢過從更覺欠袁安
催雪
作箋擬上朝元殿為說梅須雪轉香杯雋已生詩意思
硯寒更作夜商量輕明玉費天工巧頃刻花催帝子忙
醉夢蓬萊宫闕冷共題新曲按霓裳
次韻梁權郡喜雪
雪易商量不等詩徑傳寒令舞冰夷夢分曉殿香仍悄
心到春蓑帝未知擬寄新花誇北客共憐英氣小南枝
凍雲滿有豐年意併與農謠入燕彝
雪作泊七里灘
春聲賓鴈鴈賓年倚盡沙頭欲暮天蒼石生成嚴子瀨
雪篷畫出剡溪船相望江樹隔千里不與梅花留一錢
此去更尋林處士南山之後北山前
次韻汪少卿雪晴
夜寒吹角落孤城吹得詩成天未明雪沍賓鴻催歲事
霜晴烏鳥作春聲一床書老客中夢二頃田微郭外耕
但得年豐歌袴飲茅齋猶有舊甆觥
次韻陳祭酒喜雪
曉聽爐亭瀉竹聲老仙呵墨已詩成春連宇宙開皇極
天與君王作太平草木有生皆潤澤山河無處不清明
寒蓑莫袖垂綸手萬里長江一艇横
其二
飛到裘茸不肯飛危樵孤倚暮江時袁安家在鴻濛外
剡曲人誰汗漫期氛祲不傳青海箭豐年又入紫皇詩
春風吹落人間世只有梅花聖得知
餐雪轆轤體
酒渴來時海不供山寒餐玉有竒功柘漿滴處絲糕紫
冰盌擎將片腦鬆透骨洗清煙火氣滿腔頓着水晶宫
人間塵土何堪住徑住瓊瑤第一峯
歲晚
山雲之東東復東一蓑寂歴鳴霜風儻來軒冕外物外
别有宇宙中扃中春容已自柳梢碧人面未必桃花紅
六十看看遽如許世間白髮何曾公
除夜
雪甕冰韲了歲除停杯且聽話迂疎山居雖窄可無竹
家計甚貧猶有書但覺是非驚化鶴不將喜怒等羣狙
耦耕久與鄰翁約春雨寧辭手拮据
歲朝
青山不佀歲華老白酒最於鷗鳥親十事九休書作祟
百無一有硯生春貧中只是尋常日醉裏何知見在身
却喜東風公道在池塘吹綠漲㾗新
約劉良叔觀苔梅
雪侵横驛苔枝古莫作江南一樣看醖藉春情何遜老
稜層詩骨孟郊寒也知餘子十分俗雅有書生半點酸
政恐劉郎識桃耳相從冷澹亦良難
再用韻
黃昏疎影横斜月說似詩人子細看蘚樹卧龍鱗甲老
霜橋立馬骨毛寒共尋雪句心猶苦只嚼冰鬚齒亦酸
涪老未為知已在水仙畢竟弟兄難
三用韻
自洗銅壺倚碧欄丁寧莫遣俗人看春柔轉覺沈郎瘦
雨重那知范叔寒東閣酒深詩興浩南枝月冷角聲酸
孤山逋老曾題品到得吾曹着語難
四用韻
白玉為堂月一欄何如茅屋雪中看笑堪索否便堪醉
盟可尋歟不可寒枝北春風驚婉娩江南煙雨幾悲酸
清香吹落騷人手墨妙筆精并二難
五用韻
水曹為骨逋為髓風雪灞橋誰共看千里夢回歸路遠
一枝春占暮江寒飛飛兩片猶堪醉點點晴香亦帶酸
雙玉瓶乾情正洽與君落筆不辭難
以梅送王尉
雪澗偶逢山澤癯相攜茅屋對團蒲古心不為世情改
老氣了非流俗徒三讀離騷多楚怨一生知已只林逋
詩成不值渠為伴持醉主人雙玉壺
再用韻
才有騷情例合癯只銷清供老伊蒲孔方兄自非吾黨
木上座堪尋酒徒寄子梅花逢驛使敗人詩興苦催逋
夜寒夢到西窗竹明月一床冰一壺
正月盡山間梅花猶有未放者
南枝寒盡着花遲入我新年第一詩明月向人應有語
老天於物本無私自逋之後誰相得未雪以前春不知
儘讓世間凡草木再三守此歲寒姿
次韻海棠
暖酣翠袖倚清妍露洗輕紅待舉鞭嬌懶不知春二月
風流堪聘晉諸賢天生富貴家何在花有神仙譜未編
誰鎖二喬深院落只將愁思過年年
其二
殘風剩雨今如此莫遣臙脂雪滿枝洛浦夢酣花半醉
華清浴困手雙垂一杯而别亦何恨十日之春能幾時
不遇少陵休悵惋醉中試作補亡詩
次韻
海棠寂寂香埋玉山雨浪浪負雙足閉門長憾虎頭癡
對客不供貂尾續徑呼伯雅相拍浮試坐毛錐三沐浴
滿身花片為誰春政欠太虛明月燭
海棠盛開而雨
閉門十日雨淋漓洗盡紅香了未知纔一霎晴齊睡去
幾何人見半開時世無解語玉超脱春欲負予金屈巵
自是晦明天不定非干工部欠渠詩
其二
醉紅睡去不勝扶遮盡丹荑盖綠蕪四立壁成花世界
一年春在錦屠㢝山中富貴遽如許詩外豪奢有是夫
已與婦謀須斗酒不知明日定晴無
又次韻謝司法
風光已是二分時翻覆人間幾局棋山雨不容春到眼
海棠無復曉凝脂情懷未必禽魚識歲月何堪駟馬追
只有荼䕷香佀酒等閒開自不妨遲
接花
楚籜并刀社雨前掇紅接紫自年年顛風稗子僧成佛
白日爛柯人詐仙半霎時移愚智性一丸泥奪化工權
可怜人自生荆棘却變初心失本然
種瑞香
自種幽香傍短櫺荷鋤政用雨冥冥山家安得瑞龍腦
春事不專紅鶴翎持向東風論甲乙與遮西日費丁寧
何年得似熏籠錦茗盌時時為乞靈
食猫筍
此君乃有寧馨兒犀角豐盈玉不如老去煙姿元聳壑
生來風骨已專車詩腸慣識猫頭筍食指寧知熊掌魚
莫遣匆匆上竿綠一春心事政關渠
楊妃牡丹
馬嵬殘恨久銷沈花撚粧㾗尚不禁當日願為連理木
春風不負合歡心病維摩減詩情盡窮孟嘗添酒債深
醉面欲醒如有舊沈香亭北記曾吟
次韻牡丹
洛陽兒女惜花殘認得愁㾗入黛巒夜雨正驚春冉冉
晴風欲墮玉珊珊一詩自直連城璧千葉誰分徑尺槃
煩與丁寧留醉在窗綃深掩護輕寒
答惠牡丹
不識桃花過一年已甘無分牡丹邊開園肯剪夜欄雨
抱甕亟分山澗泉書室乍驚春富貴草廬誰結酒因緣
如聞花貢今成例獨未時情也自賢
水仙初花
叢叢低綠玉參差抱甕春畦手自治地暖乍離煙雨氣
歲寒不改雪霜姿太真妃以香為骨虢國人嫌粉涴眉
莫道秋崖無造化解令朽壤出神竒
晩汎草塘有魚入舟呼童鱠之適見瑞蓮駢植
與客賦首尾吟
草塘晩汎亦佳哉誰為貧謀獻鱠才自入船來銀潑剌
且留客共月徘徊不須溪友投竿線徑與詩人上酒杯
着意出竒殊未也柳邊又報瑞蓮開
其二
柳邊又報瑞蓮開持與南薰討論來君子花寧兒女態
隠居人豈艷陽才一經在昔曾雙薦三世於今不異財
自有老天知我在草塘晩汎亦佳哉
次韻瑞蓮
得種初非相府蓮誰令連蔕擢山泉東西玉已幾相属
大小喬今雙欲仙塢曰荷嘉真是矣人言花是豈其然
山居但憶遠公社却與遺民孰後先
效茶山詠楊梅
五月梅晴暑正袢楊家亦有果堪攀雪融火齊驪珠冷
粟起丹砂鶴頂殷併與文園消午渴不禁越女蹙春山
略如荔子仍同姓直恐前身是阿環
次韻紅蕉
霜林蕉葉尚横陳不易禁寒夜嚮晨以貌取人通體佀
其心如我别般春兩年開就花何晚千里移將句有神
待學伊蒲修淨供自烹菡蓞當猩唇
再用韻
籬根宿草已陳陳誰護蕉紅到此晨雪裏寸丹長似舊
人間萬綠未知春翻經曾識觀身法乞種親為土地神
孤負晩風生酒興維摩示疾不霑唇
三用韻
山花山草雜前陳誰解芬芳霰雪晨紅菡蓞肥如欲焰
綠玲瓏卷過于春化工有意憐丘壑老我無詩泣鬼神
待喚麯生相暖熟雨晴禽哢是歌唇
次韻林同年見寄
水驛山城幾往來雪鷗亦怪面生埃徑歸不為麒麟楦
多病竟孤鸚鵡杯老子地寒餘草逕廣文官冷合蘭臺
山居美不堪持贈雲濕墮樵羹芋魁
用韻簡趙尉無牡丹
亂山深處有誰來詩硯荒寒一寸埃特未可知天下事
斷無相負掌中杯人傳梅隠近入幕我但糟丘高築臺
竹友松朋真耐久可曾將口問花魁
三用韻酬沈同年
兩屨適從何許來雙蓬無處避風埃江湖誰共月千里
軒冕真同水一杯縱有窮愁侵病骨斷無榮辱到靈臺
只銷處士星明潤未用三台入斗魁
汪校正送鸚鵡
山中寂寞無與語隴客適從何許來每慨俗人言少味
寧知凡物忌多才關山坐隔月千里湖海相忘酒一杯
畢竟與渠毛羽别窺簷羣雀漫驚猜
秋崖集卷十
