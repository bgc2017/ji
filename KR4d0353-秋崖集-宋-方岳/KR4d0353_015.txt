秋崖集卷十五
宋方岳撰
詩七言古體
次韻題秋崖
秋崖何嘗與人絶渠自胸中欠風月齊雲落星吾所無
草木深幽終是别桂花正開山氣清人閒無路爭峥嶸
虛皇借與廣寒住夜半擬進秋風行芙蓉作城花露惹
一片月明天上下風前把杯和月吞嚼出新詩不供寫
醉倒寧知酒戶慳滿身樹影蛟蛇蟠羣僊挽我便歸去
雲海翻濤毛髮寒
次韻謝從之以表閭投贈
長楊奏賦三十年已甘老死窮山巔醉眠獨宿秋風前
此豈有意聲名傳如駑伏櫪不受鞭要與腰褭難爭妍
強令作對官道邊功名畢竟誰新鮮岌岌兩傍蛟龍纏
侯曰美哉豈其然才當如楫航長川糞牆空復煩雕鐫
表閭不靳少府錢粉飾休盛期半千寧欲老我寒詩肩
歸來歸來直如絃蓬萊回首慙班聯安用一鳴諸子先
登樓忽思王仲宣不如傍家田一㕓鋤煙犂雨仰問天
天生盤谷容盤旋更有斗酒相留連焉能跕跕愁墮鳶
一單堅坐三條椽
次韻山中小集
一生大錯空環轍何啻糜渠六州鐵不如歸來乎山中
山泉自香山酒冽冰虀一釂累數觴山中之樂那可量
梅花在傍具知狀落筆煙雲生草堂雪意催詩鬭清絶
與巧而遲寧速拙豈知世上多路岐莫遣胸中少風月
酒酣耳熱鬚髯張老夫無復當年狂乾坤許大不欠我
春猿秋鶴聊徜徉
醉歌
勸君且盡一杯酒身外無窮莫問口近聞誰直白玉堂
或傳某佩黃金斗與君何干於我奚有不如雨話耕夫
煙呼釣叟問竹活無看梅開否天下事自有夔龍人山
中居只堪麋鹿友乾坤蕩蕩呼不聞今古茫茫骨俱朽
雞催晨兔没酉春風來時又花柳不知柳今幾青花幾
紅但見吾人成老醜吾欲采薇西山播榖南畆吾牛雖
健吾衰久只可茅柴火酒醉幾觴村田樂詩吟數首不
然空山寂寂白晝長閒殺一雙無用手
田家樂
前村後村場圃登東家西家機杼鳴神林飲福阿翁醉
包裹餘胙分杯羹婦子迎門笑相語慙愧今年好年歲
牛羊下來翁且眠時平無人夜催税
田家苦
六月之雨田成溪七月之旱煙塵飛眼中收拾不十年
未議索飯兒啼飢夜點松明事治榖規避債家相迫促
平明排闥自分沾渠更舞權還不足
豆苗
江南之筍天下竒春風匆匆催上籬秦郵之薑肥勝肉
遠莫致之長負腹先生一缽同僧居别有方法供齋蔬
山房掃地布豆粒不煩勤荷煙中鋤手分瀑泉灑作雨
覆以老瓦如穹廬平明發視玉髯磔一夜怒長堪水菹
自親火候瀹魚眼帶生芼入晴雲盌碧絲高壓涎滑蓴
脆響平欺辛螫蔊晚菘早韭各一時非時不到詩人脾
何如此雋咄嗟辦庾郎處貧未為慣
月中觀梅
江南地暖得春早老眼觀梅嘗草草今冬最暖春最遲
忽憶誠齋南海藁解道晴暄殊欠寒城中未有梅花看
却入山深最寒處雪照冰溪纔一樹乃知山中人不受
人閒塵寧使風饕雪虐寒到骨轉寒轉有寒精神荒厓
之底野水之濱太虛為室天為鄰只有明月情相親一
團不冰今夜月一片不飛今歲雪雪意自怕老夫寒月
意寧知老夫拙呼上山來強索詩一花兩花春未知南
枝儘遲遲儘竒槎牙不要東風吹酣晴釀日付桃李定
自不肯君同時舉杯吞月和花嚼月自寄胸花不覺少
焉花亦到胸中各自去尋詩約莫
雪中觀梅
一冬妍晴春意早微茫已到閒花草山翁平生見事遲
未緝牛衣編稻藁明日是春那得寒玄冥不作尋常看
交割與春排當處萬里瑶林列銀樹茅菴有詩人肺渴
方生塵不知誰何駟六虯兮上天作樂府落筆殿前如
有神帝咨汝岳錫圭土佚以寬閒之野寂寞之濱玉田
界天旁無隣有梅百本為賓親昨夜枝上猶是月今日
枝上渾是雪春工未必辦此竒縱使巧遲寧速拙雪詩
不當梅花詩詩成合報孤山知老逋醉眠呼不醒霜竹
付與何人吹古聲久不入俚耳有詩寧似無詩時自撼
枝頭供一嚼了了此心清淨覺謂為梅又冷冰冰道是
雪來香莫莫
又和諸公作雪月歌
月觀夜午雪觀早酒興崔嵬詩潦草梅花在傍具知狀
喚渠收拾秋崖藁月邊雪邊同一寒詩成不許凡人看
年年月寒雪寒處老骨槎牙倚枯樹不知天下人面有
三寸塵政使書癡傳癖猶可憎而况無風無味之錢神
麾之門外問諸水濱非我不與相比鄰渠自胸次不我
親千古萬古赤壁月千古萬古剡溪雪天荒地老方可
人當日人曾笑渠拙有梅不可無吾詩無月無雪無人
知梅花亦不用收拾付與萬竅更相吹雪如瓊瑶月如
水青山白髮時乎時有薇可羹螯可嚼此味勿令兒輩
覺四海諸公共往來雪中與渠無適莫
山中甃墳外弟程魁有詩次韻
咄哉人世如飛煙強欲作計垂千年寧知鬼見拍手笑
曾不一瞬雲埋阡我於浮休等無二詩卷留與荒山巔
平生夢想所不到六國相印二頃田古今一死百事足
安用老刻青瑶堅海棠作堵錦步帳柳花糝徑拳毛氊
見成林壑伴茅堂名付身後杯生前山中物物各生意
春到豈論茅與荃人情變態千萬狀所不負予惟老天
白虹貫巖出竒怪一鍤不費青烏遷是事且寘勿復道
老子久矣宜蚩妍
寄題龔國錄見山閣
吾州百嶂千峰低斗大山城去山咫縈青繚碧玉四圍
曉色蒼寒莫煙紫山中見山何足竒此妙未容兒輩知
諸方不具頂門眼寧了芥子藏須彌我曾風月堂西醉
鞠草離離敗人意摩挲龕壁幾屏篁誰破天慳出嵐翠
恨我不識今楚龔丘壑可想崔嵬胸鑿開埋雨三三徑
跳出撑雲六六峰騎䲔老僊滴詩硯元氣淋漓冰片片
翩然下視世間人對面有山渠不見
憎蚋
火雲燒空無處避深入山林屏幽翳松聲竹影差可人
高枕石頭眠薜荔矇鬆欲墮無何鄉竒痒爬掻紛芰製
&KR1415;&KR1415;黑子着兩股劣視焦螟何𤨏細蒼頭在旁具言狀
謂特可憎是為蚋晝飛夜息繁有徒胚胎鬱蒸育蕪蘙
使彼為虺蛇之螫則已焚於伯益之熭惟其一蚊之睫
有餘棲九牛之毛不足計故雖離朱莫覩其翼而善飛
&KR1694;俞弗聞其聲而工噬盖天地萬生其么麽微眇未有
爾若者而小則抓麻姑之爪甚或疥瘍醫之齊豈非族
雖微而猥多形易潜而叵測吁嗟先生歸休乎物固有
時姑小憩蚊蠛蠓滿乾坤可奈渠何苦攘袂一葉秋羣
動閉蚋何之兮豈其殪先生於時融融洩洩半枕風清
千山月霽
義雞行
西家粥粥雞將雛俛啄蚱蜢行相呼羽毛未合事紛奪
四顧不虞烏畢逋翻窺捷取血丹吻性命須臾那可忍
草深決起落東家垂翅離披猶蠢蠢東家司晨乃有雄
平時觜距凌秋風怒冠趨前作雌伏以翼覆藉哀窮凶
初脱禍機驚未定生意中閒不能寸時其饑渴經紀之
踸踔梳翎蘇委頓物生知母不知父此雖其類非其侣
陳嬰杵臼義所激郭解朱家俠何取嗚呼人有不如物
嗚呼今固不如古從來山澤生龍蛇人閒父子成豺虎
古人行
古人二十四已自取侯印加我三十一擁褐猿猱逕古
人三十六已自歎頭顱加我十九年雪頷埋霜鬚春風
秋月五十五青山白雲自今古與其浮沈於不卿不相
之間孰愈自適於老圃老農之伍休休休仰面看人吾
所羞莫莫莫天下事堪幾回錯既不能致君乎唐虞又
不能收身於樵漁提攜手板聊復爾安用局促轅下駒
昌黎老韓手筆大光範三書看渠破號天呌地為一官
宰相須還賈眈做不如荷葭塢中之把茅卧聽松聲三
峽濤開門夜半劃長嘯坐笑古人山月高
元日立春
糟牀夜壓真珠紅摩挲醉面迎春風春來春去無終極
能費幾筯蔓菁菘既無長繩可以繫白日又無大藥可
以玄雙蓬何怪乎玉雪可憐之孺子忽頽然風霜不貸
之衰翁百年長短一丘貉曾不芥蔕崔嵬胸若夫塞翁
失馬楚人亡弓此事細甚焦螟同使吾冠冕佩玉於廟
廊之上吾不見其為泰使吾披裘帶索於嵌巖之下亦
不見其為窮諸賢自作世俗眼此老日飲亡何中春秋
獲麟夫子没本草不自醫神農著書萬古知何用况復
起草明光宫我今併欲焚老硯一簔鳴雨東臯東
檻虎行
風低黃蘆雪模糊南山夜獵生於菟鐵衣檻致元帥府
猶自舑舌磨牙須府公起迎自除館刻桷丹楹齊柵斷
分棟驍雄上下番汛埽蠲明節寒暖一鋪兵十人一飯
肉十斤日費少府如千緡惟恐不飽撩怒嗔一旦出柙
誰能踆君不見有尨狺狺守門戶䑛糠纍纍奈何虎
閱視賞射
邊角悲鳴霜撲地將校寧甘潑寒戲熊旗引隊柳營曉
大羽插腰生意氣虎皮半捲并鐵刀臂鞲蜀錦團鵰袍
士不敢喘那敢驕肅聽號令惟所操然絃唾手試弓刀
例物角花金椀的左軍右軍分兩翼簇簇飛星點紅礫
一麾白羽人肩摩三軍歡踴聲鳴鼉教頭喝賜誰最多
鐵絲箭者無以過大風飛雲歌漢歌安得一箭開關河
漢家君王自神武邊頭將臣如卧虎覺吾目中無此敵
待射狼星靖九土石崖天齊勒碑頌那知援筆無燕許
呈和仲
何須不踏東華土何須不吃吳山水同時輩流半霄漢
徑上銀臺披鳳尾幾曾禮部奏第一十載青衫百寮底
相公之甥逕甚捷頭放稍低那得爾直不虎關非狂耶
胡不愛官幾歴詆吏銓教授古括州管領風雲二三子
孔堂絲竹秋雨荒絃誦琅然頓盈耳深衣楚楚有古意
相對青燈夜分語六鼇雲海渺何許寳字森羅風日美
人言欠渠揮翰手倘及春江戒行李寒氊對客澹無欲
清夢不勞曾到此談經歸來喜津津手洗翠缶香傾銀
何以娛子白髮親梅花中有無邊春
送童子盧觀國試玉堂
長亭柳色鵝兒黃花事欲動春風香佩觹徑趨白玉堂
淋漓翰墨孤飛翔黑頭相公紫微郎金貂玉魚垂兩璫
攜立螭陛穿鵷行至尊龍飛御明光催班賜見清蹕長
天顔喜動絺繡裳官花綾織雲錦章殿前拜舞籍奉常
跨馬入省繙縑緗讀書晝靜珠琅琅風日不到蓬山傍
文字零落冰雪腸要令汗竹俱流芳子豈不見晏與楊
銅根鐵幹森秋霜萬牛挽之供棟梁
次韻汪卿
霜洗梅花春滿握夜寒吹老城頭角𤨏窗硯作離騷香
吐句不教花莫落裁量要是修月手我欲追隨慙筆閣
平生萬事不挂口愛詩苦未厭溪壑有人肯築風騷壇
敢不束甲三距躍當時只料孤鳳凰不與雞羣同抱啄
拔旗趙壁決此勝金鼓俄驚自天落一嗔縱得馬辟易
已覺楚歌聲四薄夜光明月以暗投心甚愛之顔有怍
公詩端似大國晉玉帛諸侯賴聯絡倘令吳楚主夏盟
獲麟正恐春秋作歙州雖小水如練漚鳥亦知文字樂
此盟定自不可寒把住梅花更商確夜窗或許時過從
莫問聖清與賢濁
次韻曹宰聽舅氏彈琴
有客夜鼓龍門琴風露漠漠侵秋庭妙彈幽響落指外
此意難以兩耳聽參横斗轉四山寂但聞别鶴之夜怨
離鸞之晨吟拏音誰適鳴滄浪延緣葦間情衋傷忽然
浩歎聲軒昂二十八宿俱韜藏少焉月出流寒光但見
山蒼蒼兮江泱泱爾乃舂容大篇寂寞短章謬攸一笑
天所吝亦恐此樂不可常吾當為君譜入渭陽操莫彈
履霜似傷孝碧桐翠竹夜生寒折楊皇華何足道人生
百年幾今夕我思古人心忽忽黃金擬鑄鍾子期此言
每墮槐安國
諸公賦翠毛筆因次韻為羊毛筆嘆
髯參草卧殘陽浦拔毛竟作文中虎金華化石久已陳
玉署摛辭疾於羽醉猩耆酒少遒勁狡兔飽霜工媚嫵
磔殘鼠鬚肯收錄剝落雞毛誰比數文章諸公多好竒
往往得名專翰府乃知草聖不世出罕識公孫大娘舞
君不見華元分羹竒禍作糜身鼎烹竟無補又不見晉
宫灑鹽兒女曹憤鬱令人噤難吐物生正係遭不遭敢
向詞林嘆辛苦椽書大硯如南溟吾其鵬乎爾鸚鵡
僮有彈鷺寘池上者予解其縛縱之而不去盖
不飲不食拳立而不徙者七八日作詩返之故
巢
煙藤羃羃驚蛇蟄雪羽飛飛羣鷺集相莜抱子林欲深
經始營巢茅未葺銜枚適與惡少逢落彈不虞竒禍及
毳殘玉點偶賒死頸曲銀鉤竟遭執急呼解縛縱使歸
胡自拘囚長竚立白蘋久失鴻鳫洲紅豆不窺鸚鵡粒
申胥併日負秦庭莊舄愁吟思越邑云何垂翅但摧頽
豈欲言情輙於悒子其休休勿介介山曰歸哉寧汲汲
放之雲壑卧蘿蔦期以春臯伴簔笠臨去一語更丁寧
從此謹毋輕出入
陶倅母夫人挽詩
戴君手持黃卿辭邀我為作陶母詩婦言婦德不出梱
縱有令則何繇知崑山生玉草木潤欲識其母觀其兒
一經科目摘髭易五丈夫子皆瓌竒黃卿與世少諧可
老筆為寫青琉璃嘅予一讀淚如洗酸風淒斷漳淮湄
往年將父問里舍病痱中道驚相持秋山黯慘過縣尹
取急欲謁誰何醫天方罪予不孝子行未半驛翁阽危
雲崩日落竟千古永始此路行無期爾時縣尹有母遺
鮐背兒齒當期頤潘輿佳日訪桃李一舍而迎聊遨嬉
人閒僅僅幾寒暑亦已犇月歸何時暮雲春樹渺千里
同一哀痛難平治此詩莫遣挽郎讀天荒地老松風悲
次韻徐宰三雪
春其幾何到端木三信東風銀粟粟眼驚天地有竒事
喜不自持詩陸續爾時茅屋亦堪畫有竹寧甘食無肉
多年裋褐夜不暖紫鳳天吳共伸縮袖中書冊字蠅頭
略借瑶階明月燭忍飢未慣願歲豐口雖不言以心祝
一生懶作貸米書自汲溪水煮溪蔌荷鋤久欲眠秋雲
飛翰誰驚落春瀑人言安用管城子家本田家一犂足
分吾此雪謝老天高吟信手三千牘蟄雷之腹庶其飽
殺氣猶纏當肅穆彼姝者子羔酒融夜寒斗帳金花蹙
何如石鼎鳴澗松風味之高未渠恧先生堅卧袁安廬
正坐不能甘鹿鹿纔晴便欲出畦麥止可掛書騎健犢
脫蓑許過宓賤堂金杯亦眩淵明菊清談吾獨為詩耳
卷軸今如春筍束我所思兮孤鳳翔欲往從之老鶬秃
再次韻因索紙筆
誰何扣門聲啄木踏雪逢迎寒起粟詩筒過我捷於羽
墨滑豈供貂尾續雲鏘孤響落瓊璈頓覺聞韶不知肉
膽驚強韻婁吐舌春溢長箋手幾縮鈍根難除撚髭苦
夜凡晶熒殘幾燭管城子老免冠謝久不中書三致祝
擇交正自欠楮生兩窮相值聲䔩䔩端凝賴有弘農陶
時一浴之雲外瀑山寒亦聞泓有語未致兩生長不足
誰其下榻徐孺子不以寒暄事竿牘徑須回施作詩供
縱使長貧顔有穆書生得句如得官無以藉之眉為蹙
雲煙蠒紙生踴躍涕唾犀毫負慙恧倘非渠輩稱揮洒
未見無虞堪即鹿殘風剰月幸見分卷軸今當汗駒犢
夜窗賡載有餘暇牋注離騷到蘭菊雪鋪玉箋烏絲欄
一一手抄森似束毋令千載韓退之作傳譏嘲老而秃
三次韻答惠蘭亭紙翠毫筆
半生書癡蟲蠧木不管缾無舊儲粟青燈竹屋雪村寒
聲鳴益悲夢難續晚菘早韭有書味詩腹冰清鄙粱肉
邇來毛穎會稽楮乃欺余貧共羞縮夜深磨墨訴石平
五色榮光隨下燭窗間錯落驚暴富每見兒曹輒相祝
竒牋勿汚寒具油玩弄其母當肴䔩觚稜古瓦亦懽喜
春浪生池含雪瀑霜毫世輩何多耶向者心期一夔足
吾生但識鼠鬚健未省禽魚堪汗牘重綈十襲不敢吮
誰作猗那頌於穆最憐長安驕騃兒翠毫入手春山蹙
平時作葉供媚嫵拔羽詩書豈吾恧何知梳洗曉鬟綠
解出文章排五鹿策勛翰墨玉牀籍未羨香車駕金犢
如聞六宫今弋綈釵梁不飾黃花菊細鈿高朵花為筆
創巧寧知誰縛束吁嗟文采信為累莫拯多生羽毛秃
黃宰致江西詩雙井茶
黃侯授我以江西詩禪之宗派瀹我以雙井老仙之雪
香磚爐春着兔毫玉石鼎月翻魚眼湯夜窗搜攪十年
讀候蟲鳴秋聲殷牆乃翁詩家第一祖不用棒喝行諸
方掀翻杜陵自作古夜半衣缽誰升堂單傳横出二十
六未許歙梅洪鳫行雅聞滕閣藏墨本欲往從之山阻
長牙籖大冊忽在眼荒苔茅屋森珩璜東湖柳色入眉
宇君其幾代之諸郎不離文字話祖意傳燈肯與留山
房寧知三生受昏闇縱有此燈無此光宜州戍樓山月
苦茫茫參到無何鄉
合紙屏為小閣畫卧袁訪戴其上名之曰聽雪
各與長句
空山十日雪塞門天荒地老無行人蘆花敗絮不堪着
山石夜裂蒼皮皴竒寒中人僵贔屭樵汲路迷瓶粟既
駕風萬鶴危欲仙此腹久無煙火氣家家暖入紅麒麟
誰肯問訊推柴荆洛陽令亦可人者惜哉史不書其名
此公要亦非知我志士從前例寒餓倘令開口向凡兒
寧忍春雷曲肱卧
其二
颼颼飀飀風落木淅淅瀝瀝聲撼竹乾坤不夜起開關
一港玻璃四山玉我所思兮渺中洲幽懷欲寫誰與酬
世間餘子不足語乘興徑上漁翁舟未到山陰竟回棹
歘去驟來何草草神交如必面相朋逸韻高情一如掃
寧可一生無此人不可一日無此君襟期何必戴安道
玉立寒青自不羣
題董一之花木抄
君不見王子猷剡溪夜雪之孤舟此翁百好不入眼而
雅與竹深相投君不見陶淵明徽絃不具之古琴東籬
把菊偶然耳人或作圖傳至今吾何曾識董一之於此
略已心相知事治好春繞菴屋豈有俗子能爾為江風
山月無盡藏時一吐出胸中竒與茶作經花作譜銓次
蘅若蘭蓀蘺秦碑晉帖了真贋硯石錯落書參差邇來
抄注到儕友唾視錢癖何人斯長卿但有四立壁無一
持贈長嗟咨煩為傳聲語花草倘可千里同襟期吾聞
竒章公石李成畫在廬九老湘九疑煙雲渺綿不可狀
世乏佳士當歸誰君其持以問太空所不與者如此詩
次韻徐宰雪句
雪花飛盡江頭蘆秋崖有屋窗未糊嗅梅自可了孤寂
燃竹相與留須臾傳觀玉帝整嚴衞雜沓環佩紛前驅
夢隨姑射扣瑶陛身入閶闔排銀鋪明毫一色寳階淨
端木六出瓊林孤綠章封事見名姓白霓仙子軒眉鬚
乃知天喜愛民尹分此雪與耕田夫山川盡入古圖畫
園林已作春規模逢船誰可載書共松醪未擬炊書沽
金僕姑寒憶戰士玉玲瓏煖無歌姝煮茶安用碧跳脫
眠蓑自勝紅氍毹盟鷗久與說心腹買犢大欠耕膏腴
頻年歲入少生計何日詔下蠲田租甑塵但憂脱粟飯
甌滑未議羹蓴鱸羣公豈堪立仗馬賤子只跨尋詩驢
第令吾民不知餒如彼蔡人何足誅衝寒索米徙者衆
啼饑載道攜其孥邊烽有警事方爾民瘼未軫天地無
轅門誰曳丈二組羽書夜下尺一符少遲獸獮渤海盜
當復蟻浮高陽徒平淮有碑倘須刻筆墨可但唐宗儒
趙丞饟酒蟹獐巴
公子無腸秋滿殼山吏無魂飽霜蘀寒浦醉骨糟丘臺
鳴髇數肋凌煙閣故人斜封三印紅秋江已在吾目中
角聲喚起邊城夢雪岸打圍蘆荻風
元夕病中
家貧近市常喧啾燈夕無燈冷於水罷參法喜深炷香
示疾維摩低隠几梅花相親不余負酒盞成疎竟誰使
一生甘作癡凍蠅百方莫趁追犇螘頗聞捷奏箭飛書
想見昇平花作市醉吹笙篴舞蛾眉春入鼓鼙騰馬耳
落釵敖盪少年事彈鋏悲歌游俠子寧種松風眠隠居
自斸芝田飡甪里掉頭塵土誰枉尺過眼紛華不盈咫
吾生如月浪中翻人情得蜜刀頭䑛内觀各自普光明
頓悟中生大驩喜紞如三鼓雨聲寒睡思正濃姑舍是
次韻謝兄饋李
往事轉頭如墮甑獨枕書眠知雋永竹窗風好直萬金
不涉世閒榮辱境東山之屐北山移坐覺室邇長相思
碧脆已冰烹伏雌未害踏雲來話詩
非瓊花
舊傳瓊花無與雙專竒擅美名此邦江南清夢入詩府
安得一念令心降去年騎鶴揚州住斗酒屢眠雲霧窗
月寒雪冷花未吐正爾俗葉凡株樁心期妙處在真實
不假羽節青霓幢今春訪花吾第一自折繁枝盛翠缸
横看倒睨掉頭語前語後賦何其哤真珠碎簇玉蝴蝶
直與八仙同一腔聞名見面足笑莞強為花辨幾愚憃
有如巨賢雜羣小望而可識為竒厖陳餘張耳信相似
一等人耳無純尨忠耶佞耶豈難别祝鮀不類關龍逢
試持此論訊后土謂予不信如長江
再用韻酬朱行甫
夢中翠鳳飛來雙駕言后土遜名邦手持玉簡判紅紫
斂袂欲以詩城降粹容喜動日月角揖我入對玲瓏窗
為言瓊花返蓬閬下界久矣無根樁乃今存者贋本耳
補亡以紿青油幢人間識真盖亦寡載酒嘉賓寧論缸
黃冠誕譎謹勿信傳訛聽舛其言哤為花作辨誰氏子
謬妄補入黃鍾腔耳庸目陋惑世俗其罪不能三赦憃
朱雲之孫亦竒士文有氣骨豐而龐謂瓊赤玉匪為白
不比俗論紛茸尨詩筒往來捷於響夜發嚴鼓聲逢逢
咨爾岳為謝此老壯哉寸管飛濤江
月下大醉星姪作墨索書迅筆題為醉矣行
吾醉矣吾醉矣醉語雖強難舉似何年開闢有乾坤日
月左旋如磨螘尊盧赫胥一聚塵檮杌春秋幾張紙道
家者流李老君儒家者流孔夫子等一浮名世間耳煙霏
霏冡纍纍青山良是白骨非欲呼古人呼不醒待呼得
醒將何如世情冷暖翻覆手人生短長屈伸肘安用黃
金印如斗君不見顔子白頭纔十九要與彭鏗骨同朽
天地荒老生古愁所不負予如此酒千古在前萬古在
後著我中閒渺然何有亦知本是麋鹿羣那解人作牛
馬走白魚如玉紫蟹肥秋風欲老蘆花飛酒酣月落喝
便住螭虬蟠攫霜毫揮吾婦曰君醉耶吾姪曰非醉也
謂吾醉者固不然非醉亦非知我者花影滿身扶不起
此紙不知何等語明朝勿與醒者傳笑倒渠儂吾醉矣
戲呈君用
秋崖初無負郭二頃田向來耕舍寒炊煙負薪行歌遭
婦罵往往倒崖底之枯松煮崖邊之飛泉龜腸怒吼賣
牛具龍骨倒挂行蝸涎乃以農自目其然豈其然胥山
之窮固亦無一錢較之於我猶差賢白頭把筆耕六籍
芸人芸已皆逢年可曾腰斧響空谷但聞種之以弘農
陶耨之以絳人玄先生之號則不可北山久欲移文鐫
吾嘗觀諸朝左右分兩銓若使后夔降典夷作樂各違
所長非所便我今手招白雲與渠語兩易其任盟當堅
君農我樵萬山綠依舊司存雨露邊亦不必承明之廬
九入亦不必歲中之官九遷共披煙蓑拜新號疏駁不
到松風前爛柯扣角醉眠熟佳話留與山中傳
次韻劉簿寄示
塵世﨑嶇天一握俗子追犇蝸兩角先生宴坐心平夷
矮屋打頭甘寂寞手提老筆挾霜氣合上蓬山直延閣
高人乃亦主簿耳往往胸中自丘壑銀鉤寳唾俱入妙
令我見之生踴躍日酣昨暮春睡濃柳外叩門誰剝啄
一書自直十從事况有驪珠光錯落風簷急轉百迴讀
花草愁深顔色薄放余許出半頭地未敢以信而以怍
譬如駑駘受刷飾金環壓轡青絲絡猗那清廟吁巳遠
下里巴詞可無作候蟲鳴秋鳥鳴春美惡則殊俱自樂
焚香危坐試品藻頗亦敢言余論確公詩雖淡朱絃清
我詩雖雅黃鍾濁
次韻十二神體
鼠技易窮誰比數牛衣政可眠春雨虎窺九關高莫捫
兔秃千毫老無補龍嬰鱗逆事可驚蛇畫足添心獨苦
馬寧坂下困鹽車羊勿夢中翻菜圃沐猴從爾楚人冠
荒雞寧起劉郎舞狗監無煩誦子虛豕亥縱分吾不取
其二
鼠穴不能容窶數牛角自歌深夜雨虎頭肉食飛者誰
兔窟趺居狡何補龍籍亦保終當還蛇杯生疑空自苦
馬曹誤我盍歸田羊羹禍人寧學圃猴拳蕨嫩鮮可烹
雞毛菜香醉言舞狗尾時時遣續貂豕白獻慙吾不取
用王深造韻觀射寄呈吳門吳侍郎
吳苑雲酣歌舞地平時灞上真兒戲府公槌鼓入轅門
盤馬彎弓士增氣玉虬夜吼雙寳刀曉霜冷透宫花袍
君王有意敵天驕霹靂勁弦吾與操滿月猶嫌無腕力
三軍鳴金齊破的莫將電鏃驚飛翼請射檄書青草礫
參旗井鉞光相摩帳前萬叠轟靈鼉呼韓要通作編戶
勿遣喘從榆塞過鳫沙枯葉改凱歌安得壯士翻銀河
三邊農桑俱偃武將軍懶射南山虎不須土訓喻遠人
天地中間悉臣主文章四海吳狀元那肯軍裝遽如許
拔灘
大灘嶅嶅小灘嘈嘈石芒犖犖寧容刀崩洪斗落與石
鏖風聲悲壯波聲豪勢如萬馬之奔羣熊之嘷併船欲
上牽縴牢浪頭捲過船頭高篙工翻身齊刺篙蹈桅倒
挂如飛猱躋攀分寸相呼號一落百尺争秋毫嗚呼行
路難如此若比出俗無波濤
海棠落盡次謝司法韻
花前誰與東西玉但遣能詩一夔足雨寒無奈雪飄零
酒醒却愁香陸續阿嬌深貯黃金屋阿環初出華清浴
騎䲔安得謫仙人宫袍夜醉金蓮燭
其二
海棠寂寂香埋玉山雨浪浪負歡足閉門長憾虎頭癡
對客不供貂尾續徑呼伯雅相拍浮試坐毛錐三沐浴
滿身花片為誰春政欠太虛明月燭
大雷雨
黑雲壓山雨如鏃霹靂火光龍起陸四壁淋漓風撼屋
一窗寒燈卧空谷龍乎龍乎盍歸來先生牀濕生青苔
未議青黃麥枯死古語更占春甲子
春暮
人生會有百年極春事略無三日晴豈惟坐隔海棠醉
亦未曾逐楊花行綠樹陰陰遽如許黃鳥飛飛寂無語
先生欲作送春詩似此一春那用爾
題義約
向來祈山赭如天邇來祈山翠如碧祈山草木皆精神
祈山人材方氣魄君不見癸丑諸賢奉親策武成殿前
天咫尺太微星動豹尾班祈山人作龍頭客所以天留
老子山之側為守雲煙護山碧山轉碧兮人轉竒未許
右科專此席前頭更有文狀元努力風鵬九霄翮
二禽
鵲噪令公喜鵲噪令公怒福兮挽不來禍兮推不去咄
哉之二蟲於爾竟何與茅簷新雨晴鵲聲哢圓嗉主人
顔色和甘諛終不悟禍常十八九鵲故告之故城頭尾
畢逋唾者滿行路佞鵲不我忤忠鵲不我誤試嘗問主
人無乃乖好惡嗚呼平生所聞唐太宗切齒不平田舍
翁昨朝墳上土花堕斷碑零落悲秋風
秋崖集卷十五
