秋崖集卷十七
宋方岳撰
表
皇太后冊寶賀表(以下代處州)
正一元而居極丕昭帝歷之傳煉五色以補天肇輯母
闈之慶思皇勲德於赫典謨(中賀)臣竊仰慈宸翊扶熙
運雖聖人退藏於密揆黃屋以非心惟天子必有所尊
啓綠圓而薦瑞遹追來孝追琢其章恭惟皇帝時御六
陽獨觀萬化系堯統接漢緒茂隆擁右之功握乾符闡
坤珍用篤勤勞之報聲名有偉揚厲無前臣叨綰麾符
遥瞻冊殿襲六為七欣聞太史之屢書咸五登三何幸
此身之親見
夀明皇太后賀表
斷鼇而立四極於皇擁右之勲乘龍而御萬邦誕輯歸
尊之冊文所以聖民無能名(中賀)臣聞洛書闡於龜疇
九五福而曰夀河圖著於羲畫重兩離而繼明獨兼二
者之華徽有卜萬年之熙洽恭惟皇太后濬猷淵靖秉
喆懿恭挈神器而置諸安為天下母洗道心而藏於密
與造物游編之詩書施于孫子臣親逢盛際久頌康衢
巍乎成功既補媧皇之石昭哉嗣服永娛長樂之鐘
皇帝御正殿賀表
天臨南面於赫當陽星拱北辰惟皇建極離麗於恭默
無為之後乾行於始初觀政之時(中賀)恭惟皇帝濬喆
睿明廣淵齊聖三年無改父道謙未處於法宫一德克
享天心渙巳新於大號時乘龍御當宁虎門臣越在侯
藩瞻言帝座朝既盈矣勤勞願警于雞鳴夜如何其箴
美莫陪於鸞噦
皇太后賀表
天子當陽奮揚剛德聖人在宥丕顯慈謨若時更朝擁
右之休篤棐南面尊臨之大(中賀)恭惟皇太后睿文而
聰智淵靜而含洪御于家邦獨贊審求之治施于孫子
於昭傳與之功繼序其皇有室大競臣叨分郡寄企想
朝儀庭燎因以箴之敢㤀美報思齊所以聖也惟嗣徽
音
趙忠肅賜諡謝表(以下代趙相公)
星霜代謝未㤀没世之忠雲漢昭回遄舉易名之典感
恩之渥有涕其滂伏念臣先臣某起自諸生久膺繁使
誓欲捐糜於昭代實繇遭際於先皇凡闑外制將軍曾
微掣肘儻舟中為敵國安所容身以故十年無敵騎之
窺邊四境謂老熊之當道乃莫返長沙之舍已懷鵩賦
之憂至今登峴山之巔或墮羊碑之淚痛營屯於細柳
共尸祝於亢桑於赫旌題聿嚴廟貎木其拱矣尚興當
饋之思諡而誄之肆及漏泉之澤此蓋恭遇皇帝陛下
勵精新政拊髀舊臣永惟華衮之褒榮甚凌煙之畫臣
教忠之言在耳移孝之志填膺北命吉甫而南南仲常
負前茅之恨生走仲達而死諸葛尚邀横草之知
除刑部尚書謝表
祈父王之爪牙久負臨邊之寄尚書國之喉舌遽塵司
憲之班懇避無從叨踰已甚(中謝)臣竊以班固志刑法
兼存兵甲之繕脩臯陶作士師曰惟寇賊之姦宄蓋二
者相為於表裏而四方正賴於鞭笞乃咨分梱之臣與
聞司臬之事繄此責則重矣非其人而謂何伏念臣受
國厚恩遭時多事當其南牧既不能折遐衝以寢陰謀
戒爾西征復不能殱羣醜以敵王愾維鳥烏之宵遁豈
泮林之好音奚有微勞肆兹懋渥此蓋恭遇皇帝以并
包立皇極以勸懲興人心謂賞僣及淫固難私於八柄
然功疑惟重顧何愛於一官遂令孤外之蹤亦玷文昌
之選臣敢不相為嘗膽獨有捐軀突厥通不習文已莫
辭於憲部馬伏波雖已老誓當死於邊城
除端明殿學士淮東制置大使謝表
青冥授鉞遹遵廟算之長紫殿通班驟峻使名之大曾
未寬於憂顧乃誕示於榮懷久矣循墻惴如臨谷(中謝)
臣惟端殿所以待儒學大梱所以重威權顧自愧於謏
聞莫遠稽於前載言觀帝綍謂復家氊寧知不肖之孤
所謂無能於役蓋以先臣繇科第出臣則不過司勲之
賞官先臣以物望聞臣則不過守邊之庸吏况五年於
外禦殆四鄙之皆驚其如瞑目而有知何所施顔而下
見世選勞予不掩善允謂誤恩考作室子弗肯堂久孤
先訓今者臣父建大梱於十載無塵之後而臣非久任
臣父榮端殿於九原莫起之餘而臣則身親勤勞不及
者遭際過之學問無聞者清華已甚此蓋伏遇皇帝以
天保采薇治内外以洪範皇極克剛柔惟干戈省厥躬
久切焦心之慮遣將率衞中國每勤拊髀之恩迄使微
臣越膺異數臣謹無㤀嘗膽永矢捐軀朝廷有自治之
規其偷安之為戒敵國無常盛之理或送死之可期對
越明謨有如皦日
督視辭免樞密使表
邊圉繹騷敢憚師干之役樞庭宥密難叨使範之華用
薦瀝於愚衷覬終回於聰聽(中謝)伏念臣屢更煩使曾
蔑微勞維有之是以似之竊愧西平之子今老矣無能
為矣盍投南岳之陰封章凡幾上而乞骸時事每一思
而掩涕適此交馳於羽檄詎容高卧於巖廊矧帷幄之
無籌孰執其咎既甲兵之有問當諉之誰將慷慨以請
行肯趦趄而避事惟是仍政塗之機柄陟使領於神樞
過竊寵榮實踰涯分恐匪在師之吉有乖授任之心伏
望皇帝穆然周思赫以獨斷念四郊多壘非人臣媒利
禄之時使五大在邊豈聖主馭英雄之略無嫌反汗俾
遂牢辭
第二表
事君之誼唯命東西董戍之權以人輕重初不在班聯
之峻陟使之溢涯分而疾顛未格四聰用㤀三凟(中謝)
伏念臣錙銖之福易盡缾罌之量已盈雖一夫向隅為
巳憂何堪任大今四郊多壘則臣辱敢復辭難故枕戈
不憚於驅馳而出綍過憂於假借若稽督視厥有故常
在紹興時則義問以知院行在隆興時則汪澈以參政
往要皆下丞相之一等安得與同日而並除臣實何人
輒干公議伏望皇帝亟收渙汗以繹師虞惟明主可與
言當無負出師之表仍舊貫何必改覬仰循列聖之規
此臣至情惟天從欲
辭免兼知建康府表
督護戎旃政慙豹略典司留鑰更綰麟符盡江左以蕃
宣顓秣陵而填守豈伊重寄可付謭材欲望聖慈委鑒
師言收還渙汗庶少輕於負荷俾無誤於使令
除樞密使兼知政事督視軍馬謝表
假鉞而督諸軍曾微威望進班而聯二府有靦恩徽制
書不許於辭難事任凛如於履薄(中謝)臣聞自昔艱難
之會聿求經濟之材使盡護於戎昭用借籌於廟勝故
能出入將相注意安危内外修攘兼資文武學力則有
若臣浚之剛大智名則有若臣鼎之高明必惟斯人始
稱上意如臣者器不足以適時用識不足以燭事機仲
淹胷中之百萬兵何能為役富弼河朔之十三策多見
謂愚徒以父教之忠仰累聖知之誤遂躋兩地倏粤再
期適軍書飛羽之秋敢安駑劣顧幕府重帥之任曷稱
鷹揚兹盖伏遇皇帝旋轉乾坤輯寧海宇非賢罔乂謹
一日萬幾之微無競維人斡三軍五兵之運肆令愚陋
張我皇威臣敢不遵奉明謨布昭聖武惟當鞠躬而後
已其責在臣若夫成功則不知惟天祚宋
辭免宰執恩例奏
受任軍門冒膺重寄眡儀宰府敢玷殊恩瞻奎畫之陸
離凛愚衷而竦震欲望聖慈收還宸翰俾守官常上以
成一相之尊下以安微臣之分其於事體允合人情
第二表
體貌特殊洊被十行之詔等夷必辨寧干三凟之誅伏
念臣受任非材叨榮過分機庭使領維均承弼之兼官
政枋參釐實下台衡之一等矧總師干之試可班禮絶
之崇伏望急還明綸昭示丕榘座為起輿為下盖獨隆
一相之儀車既攻馬既同是以整六師之訓臣何敢爾
天必從之
御書賜常武詩謝表
於赫王師整我修戎之政倬彼雲漢有嘉立武之章昭
聖訓之丁寧寓神毫而申勅(中謝)臣曩欲驅馳於斯世
盖嘗復熟於是詩竊以為天生五材雖治不能㤀戰武
有七德於文則為止戈其曰因以戒然亦殆有所謂矣
味匪紹匪遊之旨繹不留不處之辭知王者不嘉兵維
陳行而省徐土惟藎臣能弭患遄膚奏而鋪淮濆故六
師曾不淹時而三事為之就緒必有程伯休父之輩克
成周室中興之功臣實何人敢當此賜兹盖恭遇皇帝
以昭回之光飾萬物以溫柔之教行三軍修政事以詰
戎伊欲皇威之振遣戍役以守國用勤奎畫之垂仰止
鸞翔第從駑劣臣敢不寶為大訓誓報殊恩豈不懷歸
畏此簡書敢憚東征之役王事多難維其棘矣覬寬北
顧之憂思不負於宣王第無㤀於召穆永言忠激臨發
涕零
樞使督視兼知建康府到任謝表
峻班宥府出董戎旃宅牧陪都併司宫鑰遡炎蒸而于
邁覬憂顧之少寬遄次軍門具宣廟算臣聞應事變者
不遑於寧處視師征者焉有於定居顧長江合上下之
流風寒非一惟鍾阜据東南之會形勝猶存俾於此以
建牙殆猶身之使臂竊仰明謨之指授孰堪多事之驅
馳有若臣愚寧逃淵鑒意者乃聖乃神之英主方折箠
而控四邊雖以不文不武之具臣可授鉞而護諸將肅
將帝命已視師干兹盖伏遇皇帝獨斷睿謀兼收羣策
謂明威可畏定徵象胥之通今厄運當銷自應佛狸之
䜟顧如臣等足辨邊防臣敢不夙夜靡遑東西于役縱
無遠見料軍戎萬里之情豈乏孤忠運帷幄一籌之勝
皇后謝牋
領使機庭出提師律留司宫鑰己建帥藩東南之形勝
不殊表裏之江流猶壯(中謝)伏念臣蚤繇父訓上誤主
知半生馳騖於兵間徒注安危之意兩地推排於人乏
孰兼文武之資致邊陲飛羽之繹騷豈廊廟垂紳之遑
暇盖以主憂臣辱義不辭難如使上恬下熙咎將誰執
乃揚庭而孚號俾假鉞以臨戎兹盖伏遇皇后志在憂
勤德惟輔佐雖安邊修政吾君獨奮於陽剛而求賢審
官天下實受其陰賜肆愆膂力亦與顔行臣敢不將天
之威敵王所愾適五月渡瀘之候夙戒中權成七旬格
苗之功遹資内治
趙龍學落宫觀謝表
囊封自劾分投荒裔之居綸旨載頒僅削真庭之秩感
寬恩之天大隕孤涕以雨如(中謝)臣本乏修能誤叨重
寄有死耳不可屈每思馬革而裹之今老矣無能為豈
知鼯技之窮已粤臨峴首遄警旄頭悲環城皆虎視之
鄉列郡盡鴻哀之宅禍一至於此極身百戰以何裨
賴國之威彼師其遁而臣材不足以御衆智不足以察
姦羝羊觸藩尚駭塞垣之未靖虎兕出柙詎圖家賊之
難防變忽起於蕭墻勢竟隳於屏翰擢髮以數噬臍莫
追思昔先臣久兹分梱析薪罔克負荷孰云泉壤之無
知稽田既勤敷菑竊嘆金湯之安在謂且賜屬鏤而肆
市不然禦魑魅於九區敢意聖朝屈從輕典此盖恭遇
皇帝仁深在宥德洽好生意若曰美及子孫盍稽八議
幸無以累遺君父姑緩五刑迄回物論以并包用貸微
軀於顯戮臣敢不省厥諐於羈旅終其老於纍囚念死
有餘辜莫寢遐方之梗化儻生無以報當為厲鬼以滅
讎
辭免起復知州表
縗墨臨戎事非彛典詔泥假守情駭誤恩幸生孝治之
朝敢干名教之罪三綱所繫九頓以辭(中謝)伏念臣本
自諸生粗聞大訓金革之事無辟其如禮何血氣之屬
有知矧伊人矣久慨隙駒之過相傳邊馬之驚時則師
友責之以急難重以軍旅諉之於憂患力戰峴山之北
載驅淮浦之東盖嘗揆之此心己不容於清議然猶曰
王事之孔棘亦奚忍於私親之獨懷匪以謀身庶其藉
口今乃班之匠簿付以州麾登堂而宣上德音孰為教
化下車而問民疾苦自愧簡書豈惟不肖之孤見非有
識之士言觀忠孝恐累聖朝伏望皇帝篤叙彛倫誕修
人紀矜臣報親之日短難勝風木之悲察臣事國之時
長未憾桑榆之晚母嫌反汗何吝轉圜變禮豈治世之
常第深感嘆終制者聖王之則别效奔馳
辭免太府寺丞
提師西援偶退敵於孤城賜詔東來驟進丞於外府雖
懋賞者國家之典然盡忠者臣子之常何有勞能先承
奬賚臣曾微他技實起諸生間嘗聞儒先長者之緒餘
亦羞與武夫健將之等伍迫於師友其義在三憤此仇
方有死無二迺者敵窺淮甸兵震江流切憂丙柄之莫
遑况復庚牌之甚遽譬之奉漏甕而沃焦釡敢姑徐徐
恨不薄内外而悉主臣至今鬱鬱所幸文城之雪夜大
驚淝水之風聲迄解重圍盡犇羣醜此盖將士三軍之
力與夫守臣百戰之功臣則奚為而冒斯寵伏望聖慈
深念君臣之誼殆猶父子之間幹蠱者職分之當然能
家者勲勞之焉取亟賜轉圜之聽母抱反汗之嫌
謝放罪表(邵武)
挺刃胥戕刑兹無赦抗章自劾罪在專誅恩言沛若於
江河法令昭如於星日臣某(中謝)伏以此邦之俗佩犢
帶牛輕生之民喜人怒獸而屬者常行之獄訟乃率然
擅動於干戈雞犬為空使二人身首之異處猿狙皆怒
宜一時血氣之憤張臣方此來亟其馳入惟恐變成於
瞬息幸而令信於嚚頑乃正邦刑以紓衆怨雖殺人者
死漢網恢恢然大德曰生堯仁蕩蕩敢不請而論訣亦
何意於矜容兹盖恭遇皇帝惟德動天以義制事念郡
綱泯泯追胥何以兵為謂祖訓明明犯法惟有劒耳用
布虧除之令盡捐專輒之辜臣繼今以思若古有訓斷
者不可復屬凛如上帝之監臨殺之寧失不經敢負本
朝之仁厚
天基聖節表(邵武)
惟天數五正淵獻之孟陬聞嶽呼三增泰元之神筴星
樞明潤海宇清寧恭惟皇帝受命溥將躋民仁夀華夏
蠻貊罔不率登兹太平國家閒暇及是時所其無逸祥
開甲觀春在寅階臣幸假熊馮嘗陪獸舞河千里一曲
雖遠京師亥二首六身但忻歲紀
牋
泰長三陽天基有永坤載萬物地道無疆遹臨捧日之
辰並衍齊箕之夀恭惟皇后母儀維則王化所基思齊
之嗣徽音陽光多助太平之當今日隂賜不知誕逢神
聖之生竊仰儉慈之慶臣莫瞻曉殿亦在春臺亥首六
身但紀蟠桃之實未央萬歲想賡樛木之詩
謝賜歷日表
亥有二首如身適當歷紀閏定四時成歲誕布璽書尺
地寸天矩秋衡夏恭惟皇帝建五皇極登三太平玉燭
調而陰陽和物無疵癘璿璣齊而人民育家用平康嘉
與堪輿共兹正朔臣恭承詔旨祗率典章勸課春臺願
革帶牛之俗表采月令想聞發獸之規
進銀狀
斗樞瑶月式篤商生尺地寸天遹修禹貢(前件物)有邦
之式厥賦惟中仁夀八荒不寶褭蹄之品玉帛萬國但
忻虹渚之祥
賜衣帶謝表(以下代范丞相)
恩言狎至聿高鳴玉之班命服斯皇更佩環金之飾有
華枯朽難稱榮光臣(中謝)伏念臣家本綈袍起從韋帶
半生貧苦誰憐身世之寒一念艱虞久覺腰圍之減分
歸尋於短褐何堪繫於精鏐敢意微軀薦叨誤渥此盖
恭遇皇帝仁足以衣被四海明足以約束羣才文帝親
御弋綈盛德蔑加于恭儉光皇自解佩綬茂恩不替於
賢勞乃錫身章於昭眷賚臣敢不書紳圖報束袵懷慙
又改為兮不嘆無衣之七亦足敬也庶逃終禠之三
賜衣帶鞍馬謝表
襲衣寶帶有靦梁鵜鞗革錫鏐更分廐駟於粲服乘之
賁何知俯僂之蒙臣(中謝)伏念臣寒故念於綈袍駑不
堪於羈勒矍鑠哉是翁也老矣奚為逢掖者儒服與蕭
然何有每念牛衣之泣卧居慙馬革之裹歸敢意寵光
榮此衰朽此盖恭遇皇帝藩飾百度鞭笞四陲武王之
一戎衣將輯寧於華夏文帝之千里馬必駕馭於英雄
顧惟何人亦攽異數臣敢不曳婁圖報犇走服勞要之
襋之好人服之第乏彌縫之用瘏矣痡矣云何吁矣恐
貽負乘之譏
辭免左丞相表
使璫將指不違咫尺之威宰鉉非才難避再三之凟凛
乎臨谷尚此循墻臣(中謝)臣聞天生不世出之興王時
則得非常之哲輔惟尹咸有一德粤繇心腹之同惟說
命總百官默契精神之表兹所謂風雲之會用能成霖
雨之功夫何聰明獨冠於羣倫乃以庸懦進持於魁柄
股肱之惰體貌謂何伏念臣起自孤寒生而拙直今老
無能為也屢陳閒退之私德輶鮮克舉之曷任爕調之
寄則將焉用寧勿固辭伏望皇帝憐臣下愚而不移察
臣中立而不倚雖詢兹黃髮神聖殊知然投以赤心治
平長策願趣還於成渙庶允穆於僉諧
謝表
祈閒未遂逢聖世之下賢代匱何裨躋老臣於左轄懇
辭不獲兢懼難勝(中謝)臣仰惟皇帝臨纂基圖餘二十
稔垂精機務欲三四王閱事久而輝光日新燭理明而
智勇天錫於赫聖訓雷厲風飛丕變物情乾旋坤轉所
謂克艱厥后不易為臣矧上相之彌綸豈中材之負荷
必得棟隆之吉方回瀾倒之狂臣則何堪帝之所鑒老
至而耄將及徒有憂治世之心學講而德不修此豈讀
書人之謂言觀制可悚震愚衷兹盖恭遇皇帝以睿聖
得君子小人義利之真以陽剛起學士大夫朋比之痼
謂臣雖無光明雋偉之望靡取靡他察臣似有中庸正
直之資不作不靖迄令衰朽首與弼諧臣敢不祇若周
官丕承畢冊開衆正杜羣枉惟以訓詞為元龜式百辟
事一人惟以公忠為治象亦願大有為之志無時間斷
純不已之德與天流行庶令遲暮之蹤得附興平之運
辭免提舉國史會要玉牒要略
贊化均陶一無可取提綱筆削四者難并方此懇辭詎
容忝冒伏念臣懷鉛抱槧本起諸生當軸秉鈞寧堪守
相自慙文墨莫補汗青史有三長與聞雖久慮無一得
典領何堪伏望聖慈母循故常趣還成渙將令簡冊罔
愧詩書
辭免進書銀絹
臣竊以提綱筆削允謂故常出綍匪頒曾微功實矧經
一覽已錫茂恩九式幣餘詎容濫予百僚衮缺何以具
瞻欲節費浮願從臣始所有
第二奏
臣昨貢封章懇還恩賚未回聰聽殊震危衷言念老臣
實慙濫予况今日百爾浮費苦節為宜一時彌文酌損
何害敢願受藏内府以待有勞昭示外庭謹無輕用臣
無任
辭免生日牲餼
臣切以後月之三日實惟老臣之賤生若稽故常厥有
禮賜豫深兢懼莫敢遑寧盖以臣待罪宰庭股肱無補
積愆私室手足方虧其間又慮春哨之或馳上累宵憂
之未艾是殆家國多艱之日殊非君臣相樂之時所有
臣生日牲餼等賜欲望矜俞亟從寢免
第二奏
臣比以始生預辭異數敢圖睿眷尚閟俞音其若欣榮
第當將順然以時方多事禮樂未遑家有私憂日月猶
近一念及此百感與俱豈有身為宰相曾微體國友于
兄弟罔既在原凡爾聽聞寧無指目用㤀瀆告必覬矜
從
謝表
初度無悰方抱鶺鴒之痛大官有賜不遺犬馬之生弗
遂懇辭嘅其感塞伏念臣老將耄及意與年凋借箸以
籌何補辰猷之告當饋而嘆尚勤旰食之憂恍不知弧
射之朝其敢辱鼎亨之養兹盖恭遇皇帝禮隆體貌義
重股肱眷此衰遲廢蓼莪之久矣憐其患難悲棠棣之
萎如終莫遜於恩徽靡遑安於衷槩臣其拜手寕勿銘
心嗟病骨之支離素餐安用惟愚衷之孤拙覆餗是虞
辭免除職予祠侍讀奏
臣猥以衰殘之年迫於危篤之疾懇求骸骨備瀝肺肝
方幸天意哀憐奎章開允恩隆眷厚感極涕零而臣猶
有區區之愚不勝縷縷之凟切以臣禀賦迂拙遭逢聖
明久汚清朝遂躋元宰顧微臣之謹畏惟陛下之簡知
外此無長自量甚審既遂山林之衰老已為天地之生
成而乃峻以文階冠於書殿優游真館密勿輕帷凡往
前歸老之大臣無今日便蕃之異數人將不恕臣亦何
顔伏望聖慈盡免殊恩曲矜晩節但令閒退即是寵榮
所有特轉兩官除觀文殿大學士醴泉觀使兼侍讀恩
命臣不敢祗受外欲乞别降指揮許歸田里臣不勝
第二奏
臣昨以聖恩從欲幸遂退閒御札疏榮過為優渥覬還
收於異數俾待盡於餘齡不圖天聽未回雲章洊至曲
盡君臣之誼莫量天地之仁更與閣祠許令便處可謂
始終寵遇進退從容自揣衰殘之蹤何補聖明之世而
人言不貸帝眷獨隆感涕之零隕身無所惟是藐兹賤
士致位元台得遂山林復瞻丘隴以臣忖度無此僥踰
豈可貪榮不知戒懼欲望聖慈察臣之一真無偽念臣
之百為不欺盡削恩徽即安田里庶幾屏伏不累生成
臣無任
謝表
嗟維大耋宜咈巖瞻嘖有煩言尚均祠佚清峻紫宸之
直光華白髮之歸恩與天同涕其雨若(中謝)伏念臣頃
承乏使遂誤登庸老世故而三折肱何敢試瞑眩之藥
陳治安而六太息詎能施髖髀之斤揆衰殘則罔然祈
退閒之久矣念奏牘未多於造膝而控情幾至於犯顔
諒猶簡在聖心奚以解于物論風其漂女甚槁蘀之易
危清斯濯纓因滄浪之自取人言不恕帝力何加而乃
盡掩疵瑕曲成終始上丞相之印不從冊免之規置散
吏之員更假禁嚴之寵洪惟涵育自愧冥頑兹盖伏遇
皇帝仁及股肱事存體貌知臣山林清苦之素恐亦無
他念臣歲時荏苒之間失於不勇用矜衰朽但與歸休
臣來日無多大恩難報踰七望八既佚老於幸民咸五
登三惟祝釐於聖世
御書太學及崇化堂武學及立武堂牌謝表(時)
(為太博)
文武未墜於地久恢兩學之規雲漢於昭于天肇啓千
齡之遇寶軸下宸奎之四榮光動宵雅之三臣等(中謝)
切以國家叠矩重規左庠右序寫諸琬琰覃睿思於孔
聖之經炳若丹青御神毫於樂毅之論皆極一時之崇
奬未如今日之表章踵堂者八千餘仰東壁日星之照
圜門盖億萬計拱北辰翰墨之輝諸生如近於帝尊百
世難名於道大此盖恭遇皇帝神文經緯聖學緝熙崇
化而風四方親接素王之統立武而有七德聿思大老
之歸乃肆筆以成書粲在天之垂象振古未有惟帝為
能臣等適列虞庠恭承羲畫昭回之光下飾誕揚為鐸
之聲咫尺之威不違更繹止戈之義
御書宗學牌進墨本表(時為宗博)
倬彼雲章峻極麟黌之表刻之琬琰昭回象緯之光奉
墨本以進呈覺神毫之飛動(中謝)臣聞惟聖有作與天
為徒故雖筆札之間罔測機緘之妙無以鍾王之陋跂
我宸奎要皆舜禹之傳形諸心畫八法具嚴於摹勒一
毫不失於本真恭惟皇帝德以日新學以時敏聲為律
身為度夙成神聖之資河出圖洛出書盡闡乾坤之祕
肆璇題之巨扁煥瑶牒之靈暉有開斯文用作爾寶臣
恭想萬幾之暇乙覽思皇夫子生民以來未如今日宗
盟異姓為後敢負吾君
御札訓諭知舉以下謝表(時為參詳)
思皇多士俾呈甲乙之科遐不作人誕布丁寧之訓昭
回雲漢飛躍天淵(中謝)臣等洪惟國家有道之長進士
得人為盛崇雅正黜浮誕率繇鑒裁之精先器識後藝
文豈但度程之合故以忠厚之論則有若臣軾以混成
之賦則有若臣曾盖主司既擇於名儒宜貢部不孤於
隆指豈伊臣等可稱上心此盖恭遇皇帝思格丕平敷
求哲乂方政化更而賢路闢遹觀厥成欲俊良登而治
具張無競維烈用勤肆筆申飭持衡臣等敢不仰揆宸
衷旁搜衆彦鑿鑿乎如榖粟之用斯謂實材炳炳焉若
日星之垂敢㤀明詔
代景獻邸夫人封號謝表(時為講官)
王假有家展親公族婦無公事進號小君與宗社以同
休等乾坤而莫報臣(中謝)恭惟皇帝儉勤如禹篤睦如
堯八柄以馭臣工聿先風化三綱以明夫婦盖厚人倫
施及閨門叨承爵邑臣永肩伉儷共載穹隆諸侯曰夫
人願已踰於有室一德尊天子懷永矢於維城
又皇后謝表
坤元贊化思及宗藩渙號疏封寵踰閨壼仰徽音之儷
極有仁澤以配天(中謝)恭惟皇后志在憂勤德惟輔佐
忠厚而親九族克相家齊風化之始二南式明婦順猥
兹中饋亦進小君臣退省其私不知所報積累鵲巢之
德何以堪之信厚麟趾之風是之勉耳
代景獻邸冬至賀表
律回天統閶闔日長春麗帝居觚稜雲暖於穆太和之
世有開剛長之期(中賀)恭惟皇帝天德出寧人時敬授
用衆君子偉陰霾之劃開更一化元喜陽明之休復朋
來七日有僕萬年臣猥奉宗藩獲瞻宸扆百獸率舞親
逢黃帝推筴之功六龍時乘請祝國家過歷之祚
南康軍到任謝表
戍期偶縮請從置散之宜詔旨弗俞併下趣行之令聿
臨邦域已布教條(中謝)臣嘗按輿圖歴觀郡國非不枵
然大也莫若廬山之高其斯宜若小然徒得臣熹而重
故凡五老之山水妙天下政以四書之義理在人心雙
朱輪奚所道哉一白鹿足為重矣何俗吏念不到此使
是邦為之薾焉而臣少不如人晩未聞道必恭敬梓無
亦曰互鄉之童於樂采芹要曾是文學之掾夫何憂患
未遂瞻儀於今十八稔而與世風波終以二千石而識
山面目幸哉承學主此藏書兹盖恭遇皇帝表章六經
厲精庶政意儒先所至猶庶幾鄒魯之遺凡規式之垂
皆發揮河洛之秘以故頓增於地望諒惟簡在於天心
乃者慨拊髀而思之盖有不旋踵而栟去使承其乏見
謂非材臣敢不師仰仁賢奉行寬大豈曰前車覆後車
戒固無健決之能將使懦夫立貪夫廉則有典刑之在
天基聖節賀表
神授甲子五百歲而聖人生天闓昌辰萬斯年而景命
僕惟皇建極申命用休恭惟皇帝乃武乃文惟精惟一
内之中國外之荒裔訖是多盤言為尚書事為春秋動
無過舉於時假樂式際誕彌臣假守軍符瞻言宸扆唐
相上千秋錄莫陪嵩嶽之呼廬山有五老人共效華封
之祝
邵武到任謝表
以柳易播尚誤寬恩自江入閩已祗遠戍感歎聖朝之
仁厚矜容臣子之戇愚(中謝)伏念臣守剛而乏沉潜學
朴而少涵養事人以直道豈今世之能容得封如曲鈎
亦平生之不取惟知公是未覺昨非粤從督議之參商
出守廬山之僻小可以悔矣鄭商人之環何必爭抑有
疑焉齊楚侯之地不相及夫奚湖廣之饟所具析江東
之守臣不能忍於一慙已自甘於三黜為臣懼者皆曰
南陽帝親惟天知之乃謂東朝公事第與更其竹使亦
不俟於瓜時兹盖恭遇皇帝徧覆無私容光必照天下
事惟其是而已何間賤微我之心亦有曲者乎一惟端
直故雖肺腑之請曾靡毫釐之偏肆令危蹤無失故步
臣敢不仰凴公溥益勱直方毋虐煢獨而畏高明安用
前車之戒與致平理而銷愁嘆勉為後效之圖
秋崖集卷十七
