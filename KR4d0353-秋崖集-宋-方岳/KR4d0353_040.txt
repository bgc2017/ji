秋崖集卷四十
宋方岳撰
墓誌銘
奉議郎淮東轉運使幹辦公事吴公墓誌銘
予頃佐淮東軍休寕吳伯玉幹饟餫間以事白府輙過
予予輙為具雞黍酒行輙撑拒曰平生母酒長母多酌
我然覺其意酣如也最後望其面深墨與之揖三引其
氣而語厪屬既坐閣閣然喘不休徑起索輿去留之飯
不可無幾日公亡矣于是紹祖適歸里旁無強近之親
予白府移書漕臺屬西幹主後事兩司賻特厚歛以無
憾是歲端平三年也年六十有六矣公諱天球伯玉字
也曾大父某大父某父某諸父連取科目伯氏天驥為
尚書郎公登嘉定七年進士第官自修職郎至奉議郎
歴廬州廬江尉點提坑冶司檢踏官淮東轉運司幹辦
公事公于是將遂亨矣事有大謬不然可為流涕痛哭
者盖不為公惜也國家失汴至是百有餘年未有窺左
足向夷門一步者朝議以三梱兵復三京凡淮東泗宿
宋永南北軍之在行者趙公葵實將之遂以公為隨軍
錢糧受給中原淪胥久河失故道運漕絶五河口遡大
小清河略葛驛以達于京師綿千數百里無人煙率虎
豹所嘷魚龍所家也軍無乏興遂入汴趙公于是盛服
行宫闕省宗廟弔遺黎故老以布宣明天子威德亦一
時之盛已方是時將下制書定功令而潼關以敗聞趙
公遂班師公事格矣不然豈直一陞朝官哉公以某年
月日生某年月日歿二子前卒其承重者孤孫紹祖以
淳祐三年十二月甲子葬縣之睦親里富潭銘曰
能否人也窮逹天也成敗時也離合機也允乘爾時而
孰揠之允投爾機而孰蹳之翼翼神京既挈以倫勞而
不勲其天其人我窮曷嗟黍離之復復哉復哉有瞑其
目
鄉貢進士汪公夫人李氏墓誌銘
某兒時見里長老數一時之勤于學者必曰汪清英某
嘗問焉曰公今安在曰嘻死矣其勤何如曰清英讀書
無晝夜寒暑居窮山荒絶處日一脱粟飯不再也霜晨
雪夕擁黃紬被披吟益苦僧或為束緼火爇松釵輙摇
手卻之曰來睡思矣母湏此自六經諸子史無不蝇頭
字抄節之歲辛夘貢禮部捷者及門而母亡清英素羸
坐自刻勵以苦其身而又罹母憂乃不踰年而歿盖毁
云後二十有二年某壻于公夫人季氏出其平生所為
文數十百首他所抄節巾箱册號中堅若唐綱等類者
又累數十百萬言泣曰未亡人不能訓其子將無面見
夫子地下始君未十歲兄公試君鄉人儺墨義君操筆
立就一座盡驚歸以其遺孤女女君其將使夫子瞑目
于數十年後者非君也望而誰某既竊奉常第夫人喜
曰可矣吾遂得藉口下報夫子矣嗟夫自有科目以來
得士最盛然以破碎聲病之文决得失于一夫之目亦
豈盡然哉觀公一生刻苦曾不得與等軰試禮部何其
難也而今之場屋士至有言伏獵而書弄麞者率皆拔
高薦躐危科又何易也公諱某清英其字夫人後四十
一年當淳祐某年月日殁二子某一女歸于予以其年
某月日葬環村之原銘曰
翁乎空山夜不眠風抄雪讀四十年人皆青雲翁沉泉
彼斷機者誰其賢噫何時兮書始傳
朝奉大夫知道州徐公墓誌銘
始予耕祈下聞有新令尹至者約其民曰爾士爾學爾
農爾耕母或以非爾事姦有司令不敢爾貰其敢以游
徼嗇夫踵而門尺寸圭撮非法取而羸爾其唾予里父
老既為予道之問孰氏曰不知也墻壁無文移來幾何
時曰不知也催租吏去不來者月十日矣居無何令尹
枉車騎顧予予以甿辭不見不可則迎拜延土座問其
所以來者曰子游為武城宰識澹臺滅明子獨能終老
牛口之下乎吾是以來子母愛于言也既去問知其浦
城人魯國徐文肅公之孫任以為承務郎方是時其諸
父茂翁直翁言論風旨為一時名卿大夫而令尹能自
濯磨落落不肯出人下意徐氏世不乏兩翁也去之十
年乃官不過朝大夫位不過郡刺史死矣謹按文肅公
諱應龍任光禄大夫守兵部尚書以徽猷學士提舉西
京嵩山崇福宫贈太師五子蒙知南劍州將樂縣榮叟
参知政事清叟工部侍郎今為焕章閣學士知漳州所
謂茂翁直翁者也深叟軍噐監丞獨其伯曰予愚早卒
贈朝奉郎公其子也諱拱字拱辰曾祖智接贈太子太
傅曾祖妣楊氏秦國夫人祖妣吴氏繼施氏魏氏皆魯
國夫人妣施氏宜人累官朝奉大夫歴任監臨江軍新
淦縣酒税知紹興府會稽縣丞知徽州祈門縣廣東提
點刑獄司幹辦公事通判南雄州知南雄州兩易知高
州知興國軍改知道州淳祐四年夏某月代歸某月甲
子次衡陽驛暴病痱以卒得年五十有六公資明銳瘦
隠立見老猾吏不敢嘗以事所在識辨於新淦寬征通
商庚前之逋有司者不訾而筭以羡于會稽浚暨湖溉
民田歲以不暵于祈門飬士如諸侯學聘進士之里居
者使教焉歲飢畫荒政以振窮而安富部使者下其事
為四十三縣式於廣東峒䝤羣軰張甚監軍督捕最于
南雄攝守事以治状知其州於高州海盗晝掠以州兵
擒其渠戮于市事聞知興國以嫌自列改道州州以寧
一于是作湖南道院以表章濓溪之學而安樂其民可
謂材也已初公為令尹既過予一見定為莫逆交率晨
興飯讀書林已則商略古今人物抵掌談天下事後當
成敗劃然聲撼林木或時把筆為詩若引酒一再行往
返𢋫酬以十數盖其捷疾若風雨以是為笑樂每夜漏
下鴈鶩行抱文書以進輙可否之多至千數百言不停
綴其剔久蠧剖滯訟若束三峽之湍流而落之也若注
馬于千尺之坡而奪之槊也若干將出于櫝蛟龍截而
虎兕剸也予所親見如此夫有才者未嘗不欲用于世
而用世者每患于無才則理相求而勢不相遭也事相
湏而年不相待也悲夫六年某月日夫人與其孤葬公
于縣之下亭夫人鄧氏封宜人孤曰銓孫廸功郎新潭
州長沙縣尉嘗為兩浙轉運司發解進士曰鋐孫將以
公致仕恩補將仕郎公既葬之年銓孫走行在所見予
辟雍請曰先君子葬未有銘非敢後也惟是春秋窀穸
之事不肖孤不敢委之以來知吾父者非子而誰願有
述以碣諸墓某其奚辭則為之銘曰
有鉛其刀不可以切太阿無前匪闕則折蠢蠢不材何
有何亡曰維材矣不柱不杗栽者培之而固摧之曷畸
于天公則隕之楚山叢叢凄其以雨鴈驛荒寒一碧萬
古公歸來兮下亭有松有松有檟尚式來者
鄉貢進士柯君墓誌銘
故人子柯應鼎以國子博士何景顔書介其所為柯從
周行述來離席泣曰先生辱與應鼎之父遊敢請銘始
予從劉耕道先生舘薦橋門時朋友則陳彛仲劉至能
兄弟從周末至于後至能以丙戌進士得黃巖尉未上
而歿其仲其季亦相繼歿彛仲甫陞舍而歿從周僅僅
名薦書今又歿一時游從惟予在矣予銘從周其奚辭
則發書讀之曰嘻博士之言信抑船粟以哺饑梁川以
利涉者其細行耳予獨悲從周贏糧千數百里餘半世
于外以從師問學為事而志不克就以卒死于行在所
也從周諱維翰興國人嘉泰三年春正月丁酉生淳祐
七年冬十月戊子殁得年四十五明年十有一月壬申
葬其郡東六十里曰鈞山曾大父震遠大伯父夀以慈
明恩授廸功郎制所謂孫為俊士身燕高年者也父必
勝三子應鼎習周禮冠鄉書應時習詩應明習易貢太
學銘曰
嗚呼古之君子舍親戚捐墳墓贏糧以從師者為學也
今之君子舍親戚捐墳墓贏糧以從師者為仕也為學
而忘其身非也為仕而忘其身尤非也吾于從周有不
釋然者矣雖然薦紳之士死社稷介胄之士死封疆而
吾從周死庠序則亦死于其職矣吾烏乎有不釋然者
耶歸余舟兮千里封余土兮一抔悠悠兮江波奈何乎
從周
操處士葉夫人墓誌銘
操君明甫家浮梁予不能知其人也而識其二子且十
年伯氏節甲午癸夘貢其鄉仲氏斗祥登淳祐元年進
士第予参督視府議時實以江寕尉為同僚他日節墨
其衰以來予迎問故趨且泣曰節之先父母就養斗祥
亡幾何代矣忽有若所訾省趣治装先斗祥歸歸不再
閱月棄諸孤今茲卜遠日維食乃月正元日節不敢寕
于几筵徒跣數百里來乞銘予一再辭不熟子之先君
子不肯去則取其行述讀之云云其凡謂君盡涉獵羣
書耑以論孟為實踐履所謂子帥以正孰敢不正盖其
常常口之而不置者也平生環書一室畫司馬公其中
四壁列晦庵先生白鹿洞規雖晚讀釋老書特取其言
合論孟者謂泡影露電似逝者如斯遣其欲而心自净
澄其心而神自清此吾飬心寡慾之說也非與故能居
家不以私蔽義居鄕不以富害仁在金陵時府方理圜
土移數十囚尉舍夫婦惻然憫其瘐貸鄉商衣食之予
讀至是慨然曰是可以知君之先君子與其夫人李氏
矣乃予銘曰
禮曾考也莘祖考也志淵考也昇之其諱也淳熙某年
夏閏月某甲子其生也淳祐九年秋八月甲子其歿也
十年之夏四月辛酉其塴也安東之桂林其藏也葉其
氏而諱純真者君夫人氏也後君一年而生前君兩月
而歿與君同日而塴福西之塩梅嶺合而書之而日之
而地之也節斗祥之季待補太學生斗樞其暮子也壻
某人其女也十男女其孫也嗚呼雙邱尚或式之者曰
此維操處士君與其夫人氏詩書之澤也
汪公墓銘
處士汪公前塴之兩月孤亮請于方某曰我妣爾老姑
宜誰銘乃為序曰予嘗讀馬伏波傳喟然悲傷之其在
浪泊西里時毒霧薰蒸仰視飛鳶跕跕堕水中愁苦甚
矣歸而誦其從弟平生之言以為士生一世但取衣食
裁足乘下澤車御欵段馬鄉里稱善人斯可矣文淵于
是悔仕進之自累知功名之累人思欲為閭閻畎畆無
聞之士而不可得者乃據鞍矍老而不能忘於世後車
薏苡豈獨羣兒謗傷之罪哉少游平生之言豈其忘之
耶予嘗評公為人三似新息侯而能暗合少游有足觀
者觀其恂恂似不能言謙約自敕年八九十無一跡于
官府則其于龍伯高杜季良之間固自知所擇矣鄉貢
公黻叔兄也歿則為之衰麻終其喪視行服朞年不離
墓所亦無不及者獨舉進士一不中則退而治田園教
子弟為重厚長者所謂鄉里稱善人非與公諱黻字景
漢生八十一而歿殁百有三旬有一日而葬某既叙而
銘之則請予及東嘉潘凱使書銘曰
生乾道及諸老歿淳祐孰耆舊維十一祀扄幽宅厥冬
仲月曰丙申嗚呼善人泐茲珉凌青之山高嶙峋
月孫葬磚
月孫生未晬能視予讀書申旦俄病癎九歲不能語然
見人磨墨則躍躍以喜予或倦坐必取書册授予死之
歲必掩兩耳趺坐到明如此者二百日一夕癎大作予
夢僧衣麻袈裟者十許人坐于門問之曰何為曰送月
官人也是夕殂盖某年月瘞荷葭塢
知縣奉議費公墓誌銘
祈門蕞爾邑然士大夫初脱選以名次湏入者相傳為
佳缺謂縣無逋郡易辦民亦無縣撓易治也不知何以
自十數年來築底不復可錯乎巽愞者不競健决者不
恤矣乃歲癸丑令以憂去未知新令誰也丞攝其事民
重足立且朞月而毘陵費公實來盖恂恂似不能言而
人知其慈偲偲然不敢名一錢而人知其廉吾民其庶
幾乎居亡何丞自上府白事不知道何等語歸則檄與
令同督賦於是錢不府帛不庫誕寘之崔斯立壁記下
自出入之已乃遣文書詣令令顧涉筆惟謹令有所書
注或不可丞意丞輙塗竄之略盡予嘗為公不平公獨
無幾微見顔面退然後慚予淺之為丈夫也會繡衣使
者行部廉治丞獄公始得為縣而縣甚不可為矣官有
欠籍民無逋租悍吏持急符來墮突堂奥刻木者鳥獸
散令噤不敢一出聲公于其間豈能無邑邑而竟以歿
悲夫盖寶祐三年夏六月庚寅也公諱羾字叔羽無錫
人自唐昭宗(闕)律郎球者家文茟峯下至肅以上
舍郎與簡齋陳公齊名建炎初兩人者起終左朝散郎
贈通奉大夫娶陳氏為曾大父鍇登紹興十一年進士
第提舉福建市舶贈開府儀同三司娶蒋氏和國夫人
是為大父培中大夫秘閣修撰贈少傅娶郄氏吉國夫
人陳氏衛國夫人是為父公其第三子也階自通仕郎
至奉議郎歴監嘉興府都税務撫州金陵縣丞監行在
省倉上界監太平惠民北局知徽州祈門縣始公改秩
加職司一員為尤偉丞金谿時宜黃群盗軰捕之得則
十六人者殺越人于貨辭具服等死部使者移公讞之
特其中一人黃姓者真盗耳餘盡誣也一平反活十五
人豈非賢哉前所謂丞得罪時常情不下石亦擊節矣
公方為携其印紙歴尾使者車解和之得還其歴謂絳
侯東陽侯長者非與娶陳氏封孺人三子逵遜逢四女
適廸功郎監浙西安撫司回易庫錢昌言其適承務郎
錢謩者未行餘幼以寶祐四年正月二十七日葬于夲
邑長腰山之原從弟從政郎新平江府司法參軍翿來
請銘辭不可則諾意某氓也其言信銘曰
維鵲有巢維鳩居之誰寔尹我丞則躨之爾母我躨我
尹我慈慈如之何既瘡且痍問之在民民無宿逋問之
在官官有急符爾獄痡矣我尹殂矣奚而殂而喟其吁
矣有虣如虎有慈如母虎猶我怒母不我怙謂天孔明
公獨我怙作銘者氓可信千古
秋崖集卷四十
