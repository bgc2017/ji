秋崖集卷一
宋方岳撰
詩五言絶句六言絶句七言絶句
山居十六詠
入山林處
窮塗一何慟多岐一何泣指似世間人路頭從此入
幽谷
入林不厭深避世不厭獨倦飛鳥知還毋憚下喬木
便是山
東臯或巾車西園亦飛盖以我方古人兩脚大自在
石梯
山險者夷之梯以石齒齒於間遂成臺有梅適堪倚
清樾
山林有灌木其大可蔽牛蘚石眼清陰坐間天地秋
雪林
若以雪見我以林為吾家君其非詩人不能識梅花
小山
拳石以為山勺水以為池我觀於世間何者非兒嬉
桃李蹊
竹逕轉西麓山花能白紅要知造物心政在無言中
歸來館
歸來遽云出既出又歸來自處苟如此淵明安在哉
着圖書所
鍾乳三千兩胡椒八百斛笑殺山中人破紙塞故屋
草堂
烟低一片春留與貧受用阿連自能詩吾衰不復夢
錦巢
佳日春酣酣一色錦步障誰知山中人如此富貴相
寒泓
子盍觀於泉遇險維其止流行非所知一寒清到底
飯牛庵
寧與厓下人烟雨耕犖确讀書亦何為謹勿累吾角
秋厓
鑿空為此名忽已落衆口聊結一間茅承當作厓叟
田園居
秋風新飯香蔬亦美可茹寧知世有人萬錢無下筯
次韻方蒙仲高人亭
此君欵吾室高人跂吾亭邂逅兩相逆保此歲晩青
茗盌漱藜莧詩腸許堅頑是間可無我不可無此山
鷗鷺之與侣竹石之與居子虛亡是公付之渴相如
苔寒兩不借對面寧爾勞欲語二三子卑之母甚高
愛之不我疎狎則不我親山耶其竹歟君子哉若人
吾儕磊塊胸所見不相遠借我竹外山一榻供晝偃
烟霏日夕佳隠固勝於顯孰從而詩之要亦山一蹇
終南有捷徑澗恧而林羞其人豈其山寧勿相累不
相從文字盟不與如此酒他日有移文毋令猿鶴受
老子可林壑諸公自烟霄緬懷歸耕歸底用招隠招
以嗜酒愛風竹卜居此林泉為韻作十小詩
居千卿者三至九卿者四不博牛背眠鹹酸信殊嗜
玉虹横吾腰金貂直吾首寧知千載名不如一杯酒
事有俄頃間遺臭及萬代吾觀於斯人不過一字愛
東坡真天人落筆蓬萊宫何如赤壁笛一鶴横秋風
周有說愛蓮陶有詩愛菊吾居則誰與其諸子猷竹
朝吾一笭箵夕吾一觳觫詩腸其殷雷此事底須卜
秋雲七尺藤夜雨一卷書寂寞空山人微此誰與居
吾心如鐡石命則薄於紙藉口見古人則亦賴有此
彭殤同此軀顔跖同此心哀哉宇宙間羣生政林林
吾猶金在冶惟冶者所甄謹毋出光怪夜半號龍泉
以人生五馬貴莫受二毛侵為韻送胡獻叔守
邵陽
燈寒嶽麓雪帆飽湘江春過家誰起予豈無獨醒人
襄蜀莽萬里戰骨高於城湖南寧幾州耕鑿偷餘生
民愚一何鼠民怒一何虎謹毋芟刈之持以報九五
寧騎踏雪驢莫驟追風馬霜蹄失銜勒多是快意者
三十已專城斯亦未足貴潘輿歸故鄉吾樂寧可既
維東有夕烽維西有秋柝行春獨何悰此段待民莫
餂以瀾翻口箝以霹靂手俗吏訾儒腐吾曹自甘受
吾道一而已惟誠一之至毋或參以三亦勿貳以二
借籌渭陽幕邊畫分毫毛邵州二千里能勿鑒寐勞
迢迢烟水寒獵獵霜風侵此行何當還民瘼簡帝心
此君室
匪書誰與稽匪竹誰與居以書造竹所俯仰千載餘
亭亭幾長身斯可謂之士以我為隠乎指以二三子
不肯一世人草木自賓友舉杯問樵嵐見有此客否
可臞不可腴可獨不可俗君看室中人今已不翹足
曲士多在今節士多從古此君豈易得僅可一二數
翛然數竿玉帶以一溪水惟我有是夫孰能與於此
泉石寧我癖烟雨寧我惛是間有佳趣不可無此君
一逕自明月誰能此婆娑床頭易未了如此良夜何
竹意吾為誰山曰子非我未知回孰賢自贊午也可
俗士不足語之子誰與娛閉門但癡坐爾輩寧可無
山逕
一逕淨於秋山中夜來雨倚松不知還幽禽妙言語
湘源莊舍
饞虎過新蹄怒貍爭舊穴悲哉兩翁姥西山采薇蕨
夢書十字史記冊上太史公此書真是筆斡造
化夢語非夸也因足之識於策
禹穴探幽眇神功接混茫絶麟纔此筆春夢試平章
斑竹夫人
山谷青奴娛夜秋崖斑媛專房爾家婕妤失笑爾孫流
落荒涼
演雅
蠨蛸網羅遺逸離留勸課農桑鳴蜩吸風飲露反舌吹
笙鼓簧
蒼鷹守株待兔白鷺臨淵羨魚鳲鳩婦嘆於室蝸牛亦
愛吾廬
趙玉汝自作戲墨各題六言其上
鵓鳩
村北村南雨暗舍東舍西水生去婦復還何日烟簔處
處春耕
鷺鷥
雪以一江烟水風乎兩岸菰蒲但得魚磯無恙曲肱之
外何須
脊令
水落寒塘初冷霜倒枯荷半傾莫倚尾能涎涎踏沈一
片秋聲
鸜鵒
晴樹暖以流憩霜實飽而倦飛何與人間世事再三自
整緇衣
立春(國忌謂之啞春)
適禁樂令春啞先辦秋治社聾銀勝鬢毛班白瓊絲菜
縷青紅
謝人致蟹
樵嵐無蟹有監州已負詩腸過一秋莫怪淵明便歸去
得渠自合老菟裘
此去江頭只兩程寒蒲解縛便横行無腸政要空虛腹
滿貯蘆花與月明
雪砍雙螯玉一壺樵中曾有此竒無始知張翰思歸意
不為秋風只為鱸
除却金虀霜後棖更無一物可詩情誠齊配以彭生臠
豈不冤哉五鼎烹
送荔子方蒙仲
風枝露葉走筠籠玉潤冰寒擘縐紅自往胷中評史記
久聞格調略相同
曾識坡仙海上山清冰寒露洗熇袢老天不與詩為地
却欠閩中住一番
即事
自刈香秔稅水舂旋篘新酒搦泥封晩菘種已無餘地
不枉歸田學老農
贈詩僧
瀑泉癩可能詩最畢竟難為本色僧要識廬山真面目
一溪明月冷於冰
從來佛法無多子底用芒鞋半九州贏得諸人詩滿袖
草深一丈法堂秋
蒙恩予祠
堅卧牛庵飽歲寒恩書初許作黃冠孫僊彭老如相問
筋力猶堪上醮壇
月明弄影雪巔癯只似胡僧不似吾忽予牙緋稱羽客
道官儒黻釋頭顱
禱晴福善
稻壓田塍米似珠老農為說幾年無一晴不費君王力
莫等香烟上化爐
夜落簷花未肯晴燈寒等不到天明自憐短髮垂垂老
一滴秋霖白一莖
背犢腰牛忽觧顔摩挲一飽政相關王於霓望無終極
孰與侯邦年歲間
題致堂新州坐石(辛亥)
蒼寒瘴面新州石直不話頭傳不休秦負儒耶君誤矣
二書今與大江流
稜層不隔梅花嶺萬里相從識兩翁却怪牧牛亭下路
石麟咫尺卧秋風
九日墨紫開
九日年年負物華野香未肯到山家今年九日風光别
不獨黃花更紫花
中秋日社未五鼓祀社歸月明如晝
月明如水帶寒流飲福靈壇曉未收不是社公喚我起
何緣一日兩中秋
次韻杜監簿
風雨重陽又一秋白衣人至復何憂東籬只此黃花是
未必淵明風馬牛
社曲無邊風露秋甕頭酒熟了無憂一詩連夜穿兵衛
略似齊城戰火牛
嬴得蕭蕭兩鬢秋山城斗大轉多憂人間縦有萬錢鶴
身外何如十具牛
不須把淺不防秋底事山樵亦過憂說與諸公那解此
但知兩角戰蝸牛
明日詩至過相稱謂次韻還之
捲還一幅玉壺秋無實之名我所憂不似蒙莊解齊物
以吾為馬以為牛
次韻程弟
一船月自不嫌貧伴我荒灣理釣緡歸去莫横深夜笛
怕驚溪友與山賓
三徑風烟手自開春猿秋鶴幾徘徊松根石銚烹魚眼
老子行山又一回
㨷援茅茨隠者家底須日歷記年華山花山草無終極
秋後寂寥春自葩
眼中轉覺可人稀得似孤雲自在飛花落花開俱有意
略於閒處見幾微
草堂四壁一瓢空舉世無人與我同黃犢山南又山北
犂春猶有古人風
柴門雖設不曾開俗面向人三寸埃却是前溪雙白鷺
門關不住又飛來
壘麴成臺糟築丘衰遲無復少年遊君看烟草離離外
不問人間第一流
莫為盤飱烹不鳴借公松石聽溪聲貂蟬只是麒麟楦
寄語諸公卿自卿
魚鳥相忘不世情浮生於我一絲輕夜涼月色光如水
莫遣微雲滓太清
此腹寧須文字香漫淹虀甕半青黃午忩一枕齁齁睡
世上何人最得忙
書維揚張君梅卷
平生何遜揚州夢到得揚州月自寒誰遣雪蓬春半樹
詩情更作故人看
月明臨得霜橋影只恁横斜自一竒喚起江南歸夢遠
竹村烟水有茅茨
雪中迓新憲
踏碎瓊瑤千里寒新年纔此試吟鞍不須更說逢迎惡
只作㶚橋詩興看
雪後草亭
梅花面目冷於冰亦笑山翁草作亭一夜雪寒重整過
碧琉璃瓦水晶釘
雪後梅邊
老來筋力倦登山契闊梅花幾日間莫與梅花筋力倦
且推一雪阻躋攀
其二
與君只隔竹笆籬踏雪過從自一竒開口便遭花問當
老夫媿面了無辭
其三
半身蒼蘚雪槎枒直到頂頭纔數花看盡玉林山上下
還須渠是當行家
其四
花中淡竚只梅花未見梅中萼綠華一色瓊瑤裙織翠
尚嫌紅蠟蔕村些
其五
玉蕤五出是天姿六出時時更絶竒夜半同參雪花去
春風元自不曾知
其六
小小茅亭面面寒玉花能薄雪花乾今年不是開遲着
等得羣花比並看
其七
一枝密密一枝疎一樹亭亭一樹枯月是毛錐烟是紙
為予寫作百梅圖
其八
野逕茅茨竹作牆歲寒曾亦幾平章高人風味天然别
不在横斜不在香
其九
寒雀羣飛最上頭啄殘香玉翠雲裘老坡詩裏么麽鳳
待與梅花渠是不
其十
春風且莫一齊開留與山翁逐日來只恐難將冰雪面
伴渠桃李併塵埃
觀梅
蒼烟喬木野人家數掩山籬一徑斜此老不知何面目
只將空手對梅花
其二
卧疴半月不曾來等得來時漸次開世外交情無久近
歲寒然後始知梅
其三
幾日商量雪不成竹邊寒得瘦稜層秋崖老子縮如蝟
撚斷吟髭寸寸冰
其四
片片隨風隔塢飄野香相逐過溪橋今年便覺春風早
雪不成綿到地消
其五
較似年時劣不如花頭小小兩疎疎但令半點微酸在
憔悴空山儘有餘
其六
老樹槎枒只一花氣條亦不放横斜無風無雨無烟月
獨立人間莫怨嗟
其七
去年今日雪平簷燒葉談詩酒屢添一笑今年又今日
不成飛絮不成鹽
寄梅
枝北枝南恨未除春風誤到夀陽居詩家不識梅花諱
把做好看誇道渠
代贈
碧玉香深冷翠篝夢魂不到玉搔頭暮天欲雪寒如此
且問梅花愁不愁
壬寅元日
一元坱圠先天易萬物胚腪太極圖自嚼梅花冰片片
無人先後飲屠蘇
癸夘元日
政坐聰明誤廼翁莫將鞭影戲兒童春臯本分扶犂手
共駕烏犍待歲豐
其二
遠色蒼茫草際烟春風也到雪崕邊不知醉後屠蘇酒
增一年歟減一年
立春
冰絲玉縷簇青紅已逗花梢一信風夢到謝池新雪盡
暖烟含雨綠匆匆
其二
綵燕雙簪翡翠翹巧裁銀勝試春韶東風已到闌干北
看見嬌黃上柳條
其三
池痕吹皺綠粼粼才見池痕認得春香沁綵鞭旗脚轉
自題蘭帖記春新
立春都堂受誓祭九宫壇
欠伸殘夢雪&KR0034;鬆只等三茅午夜鐘傳鑰省門星斗濕
不知春已轉蒼龍
其二
輦路香融雪未乾雞人初唱五更寒瓊幡第一番花信
吹上東皇太乙壇
立春謝司法有詩次韻
明日瓊幡遶鬢飛土牛纔出草痕肥送寒正不關渠事
雪不來時未肯歸
其二
誰將健筆破天葩清曉園林盡是花寒入崖雲齋未久
詩腸雖吼尚禁茶(私忌)
其三
一夜挼雲作雪飛池塘已自綠生肥憑君檢校闌干北
柳上新青歸未歸
其四
草亭亦欲識詩葩連夜開將雪樹花清處儘強陶學士
不關羔酒與龍茶
君用致紅梅云不開數年矣
山家已作枯槎看帶雪移來却自春一夜揣摩花意思
寧將醉面向村人
再用韻奉酬
㶚橋洗淨冰霜面拂略潮紅笑向春莫作野桃看過了
煩詩說似武陵人
昔公安在見何晚寧欲霜埋不受春不是三生曾一面
寧堪開向世間人
婺源道中
夢中綠遍謝家池夢覺山村雪擁籬儘道春寒花未在
曉來開到野棠梨
春夜
酒不能多詩又塵欄干月午奈何春天寒莫到海棠瘦
一夜東風吹倒人
湖上八首
沙暖鴛鴦傍柳眠春來亦懶避湖船佳人窈窕惜顔色
自照晴波整翠鈿
今歲春風特地寒百花無賴已摧殘馬塍曉雨如塵細
處處筠籃賣牡丹
輕塵不動雨霏微堤外芹香燕子飛庭院日長簾幕靜
含情脉脉看春歸
綠波如畫雨初晴一岸烟蕪極望平日暮落花風欲定
小樓絃管壓新晴
春連禁籞綠陰交對面晴烟舞翠蛟最是君王遊幸少
宫花渾未識鳴鞘
連天芳草晩凄凄蹀躞花邊馬不嘶蜂蝶已歸絃管靜
猶聞人語畫橋西
遊人抵死愛春韶風暖花香酒未消須向先賢堂上去
畫船無數泊長橋
鞦韆人散雨千絲誰把秦笙隔院吹但覺小橋烟外柳
春風無力逞腰支
夢中
屋頭晴哢已交交更向春風打一遭花片已肥紅欲綻
柳絲烟重綠如繅
社日
燕子今年掯社來翠缾猶有去年梅丁寧莫管杏花俗
付與春風一道開
社日益明叔見過
溪雲醒釀社公雨肯踏寒莎過阿戎亦有小詩拈未出
且攜瀑布煮春風
春思
楊柳生寒莫上樓夕陽芳草泥人愁情知社近迎新燕
盡捲湘簾不下鈎
杜鵑花落石闌干新染晴波綠遶灣小立佇詩風滿袖
一雙睡鴨占春閒
清明日舟次吳門
篷忩恰受夕陽明楊柳梨花半月程老去不知寒食近
一篙烟水載春行
片片飛花更異鄉人家插柳抵愁長晴沙烟草幾今古
春去春來燕子忙
清明
淡烟疎雨清明日飛絮落花遊子心燕話春愁初睡起
一簾草色暮池深
次韻梁倅
把住新花做好看傷春時共倚闌干醉中不記暮烟碧
楊柳樓深燕子寒
次韻陳侍郎謝送牡丹
人在金華殿角頭詩情却遣為花留春風不入癯仙眼
六六峰寒隔幾州
手劚蒼苔玉一欄山家初見眼猶寒移根莫厭凡紅紫
只做春風一樣看
次韻牡丹
銀壺貯雪褪輕紅費盡思量句不工若使春風但桃李
春風殊未可雌雄
嬌紅深倚翠雲團髣髴三生吳綵鸞詩眼頓驚春富貴
雨侵衫袖不知寒
次韻雙頭牡丹
春入多情草木妖霓裳相倚奏咸韶玉欄一樣紅如洗
不比觚稜鎖二喬
溪店回文
啼鶯幾處垂垂柳乳燕雙飛片片花溪淺度雲山帶雨
岸崩欹樹草連沙
春望
春深酒熟溪橋鼓午過齋聞野寺鍾花不知名香自永
倚風臨水為誰容
聞鶯
綠忩愁寂雨凄凄春老江南花亂飛鶯亦自知人意思
垂楊深院盡情啼
約魯山兄
莫說尋芳巳後時春蔬解甲茗搴旗松風石銚晴雲盌
不是吾曹未必竒
春暮
卷中未有好詩看草滿池塘夢已闌客又不來春又暮
一簾新雨杏花殘
春晚
一樽無計遣春留落日傷情獨倚樓柔綠拍堤如可染
老紅滿徑為誰愁
青梅如豆帶烟垂紫蕨成拳着雨肥只有小橋楊柳外
杏花未肯放春歸
山杏溪桃睡欲昏青旗&KR0829;客過孤村楊花不肯隨春去
惹住晴風自入門
秋崖集卷一
