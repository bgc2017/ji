秋崖集卷四
宋方岳撰
詩七言絶句
次韻徐宰集珠溪
瀑煮春風生意長梅花吹雪入詩香夜寒記得僧房夢
脩竹半忩雲一床
林和靖墓
結廬舊與青山對脩竹蕭疎半不存惟有亭前古梅在
暗香疎影幾黃昏
晴夢
塵土侵人懶出門小忩容我負晴暾夢騎瘦馬尋詩去
曾到梅花深雪村
逄梅
水僊婉弱山樊冗自我視之兒女曹魯直徑令相伯仲
至今未敢廣離騷
人言草沒孤山冡從此梅花不要詩却是未嫌吾軰在
一枝開過竹巴籬
梅花
竹遶疎籬水遶村一枝無語更黃昏暗香似識騷人意
月澹無風自入門
枯梢横出竹疎疎挟雪吹香夢自孤立到夜深難着語
怕渠去說與林逋
雪壓横枝卧淺波三花五蘂不須多平生為爾添詩興
今日無詩奈爾何
茅茨烟水隔孤村雪冷誰敲月下門只與梅花曾有舊
暗香時肯到窪尊
尋詩
蹇驢踏雪灞橋春畫出茅茨野水濱纔見梅花詩便好
梅花却是定詩人
次韻趙尉梅句
冰雪之晨草木屯南枝亦有未招魂一愁泥就孤山骨
正恐詩談太不根
疎花不受世間寒得聖之清自可餐今日湖山人已朽
何如茅屋雪中看
雪中
行纏不了醉生涯空宿沙頭賣酒家最是曉寒吟未穩
雪深無面見梅花
次韻李山忩
一船明月秋江冷曾與梅花有約来誰喚雪溪回短棹
寧孤何遜莫孤梅
閒居無與酬答因假庭下三物作諷答
桃諷梅
不肯春風時世粧歲寒崖谷倚冰霜人間亦有知香者
盍遣一枝横出墻
梅謝桃
下欲成蹊春已殘雨紅猶自有人看極知不與君同調
但守平生一點酸
梅問竹
一壑烟寒孰與娛横斜影對此君臞風饕雪虐轉強項
惟我與君其是夫
竹答梅
不隨桃李共爭春猶作疎花向世人聳壑未妨吾獨步
要看晩節玉璘珣
書趙相公梅卷
一梢兩梢曉灘月三花五花暮江雪春風到手眼生寒
烟水村深有茅蕝
次韻酬奚兄
亦笑詩書記姓名到頭為祟若為情漢家禮樂今塵土
不欠當時魯兩生
但得梅花過一冬那須聖酒送文窮揚州不見梅花面
莫是何郎句未工
昭儀春浴
紅薇滴露護輕寒微鬢香絲卸玉鸞只道春風庭掖秘
外間已作畫圖看
貴妃夜遊
鳳鞾又上玉花&KR1301;恩在君王一笑中三十六宮瑶草碧
不知多少恨春風
淨明齋
山徑留雲雨未乾松聲長共澗聲寒青鞋莫踏蒼苔破
借與秋厓半日看
次韻菖蒲
瓦盆猶帶澗聲寒亦有詩情几硯間抱石小龍鱗甲老
夜忩雲氣故斑斑
貸錢買牡丹屛
作劵西家貸子錢略容書卷識春妍杜陵婦忍長貧面
誇與樵青亦自賢
宿不老山
未必催租能辦詩不妨扶老上烟霏彭仙一去夜壇冷
老鶴不歸雲自飛
借得松風一覺眠旋燒枯葉煮山泉人間蟻蛭王侯夢
不到梅花紙帳邊
得祠
十年夢不到清都雲滿寒簔雪滿顱一片青山一黃犢
底須更着舊稱呼
其二
石床散髮灑松風安用黃冠累此翁但喜太平今有象
漁樵亦在萬幾中
汪運幹餉酒
長鬚手挈一壺酒問識浣花工部無簔笠荷鋤烟雨外
再三不信是耕夫
其二
酒吾甚愛徑須醉快洗平生老瓦盆中有筆峰能畫我
一牛横笛過孤村
自嘲
耕雨雖微負郭田卧雲不用買山錢春簔徤犢寧無語
又寫前䘖見集賢
被劾
鹿走山林儘自娛寧知性命繫庖厨一杯羹足為竒貨
野弋山漁何處無
其二
誰將物命作勤渠黃雀頭行萬里餘每為世情三太息
不知吾亦是苞苴
報旱
將軍此腹忍飢慣時事乃爾當何如百骸受病憊甚矣
微此一脉民其魚
猫歎
雪齒霜毛入畫圖食無魚亦飽於莵床頭鼠軰翻盆盎
自向花間捕乳雛
次韻程兄投贈
北里南鄰盡往還那知有客住雲間相過肯作鄉人面
問訊春溪兩岸山
知無燕頷可封侯索米長安亦強留輸與鱸肥菰葉滑
吳中風味老孤舟
次韻趙尉
世於吾道轉﨑嶇是與非耶一子虛借得祁山兩間屋
一間分與月明居
别子才司令
不如意事常八九可與語人無二三自識荆門子才甫
夢馳鐡馬戰城南
簡徐宰
雨外茅茨黃葉村老農相語一燈昏山深未識新官姓
但說無人夜打門
自織春簔學治田山寒辛苦不逄年摩挲此腹何時飽
黃犢夕陽相對眠
西山有蕨北山薇荷雨鋤烟不療饑但得縣官如卓魯
此言只恐未曾知
俗吏相傳作縣難及民那有一分寬聞君猶逮從諸老
說到民貧鼻亦酸
受誥口號誥詞謂爾岳精習六藝長言詠歌有
風人和平之意
歸我南山老不遭孟亭幾夢赭黃袍強渠枉費平生力
不直君王一字褒
雪寒月瘦鬢成絲緣底天家聖得知從此江山儘驅使
小民奉勑遣吟詩
元英先生家鸕鷀步當文正時其裔孫楷登進
士贈之詩云唐家三百年冠蓋誰有詩書到遠
孫予家自嚴徙徽而譜系遠矣因覧石刻次韻
左方
唐人猶有故家存山裹鸕鷀步下村宗派儻容詩嗣續
横枝吾亦是兒孫
贈寫照吳生
山須未壓稜層骨詩不能平磊磈胸煩畫雪溪詩意思
梅花蒼石一横笻
幾人堪畫麒麟閣萬事不如鸚鵡杯只謂故吾詩瘦耳
寒沙鷗鷺莫驚猜
題刊匠圖書冊
黃金漢鼎青錯落綠玉秦璽紅屈蟠龍翔鳳翥入刀筆
寶晉山林風月寒
次韻葉宗丞湘梅
䨇娥灑泣凝春竹粉落脂殘不忍粧開作疎花寄幽獨
雪中仍作楚騷香
庾嶺以南非楚産離騷不載亦堪嗟行吟儻見靈均否
且與辛夷定等差
贈談命蘇秦
一蓑牛背飽看山扣角前岡烟雨寒客自縱横三尺觜
與吾烟雨不相干
書手實簿
隨緣常住薄於秋不了鍾魚粥飯頭歎息結繩人遠矣
例教吾負剡籐羞
部索印紙
瀑澗茶烟雪屋燈亂家更入亂雲層老僧今已倦行脚
不用維那喫飯憑
贈算數汪生
十年不讀床頭易山雨鳴蓑為口忙行矣公無落吾事
水田漠漠正移秧
其二
貂蟬勲業麒麟畫自有䕫龍向上人數本不為吾輩設
風烟之句水雲身
堪笑
堪笑平原血濺衣但知忠義未知機命懸鬼貌千秋事
年及懸車自不歸
其二
堪笑蕭生入受遺八年師傅不相知偶離廷尉痴如昨
直等朱游和藥罙
其三
堪笑劉安苦學僊雲中雞犬事茫然早知官職乃如許
悔不人間差自賢
其四
堪笑山陽漢鼎移智如文若豈難知定嫌佐命居人後
略識昌言死亦痴
其五
堪笑張華死不休謾精象數古無儔中台星拆何曾識
祗識龍泉動斗牛
入閩
山雲底事夜来雨藏却竒峰不與看政說雨中看更好
劃然捲起出晴巒
雪龍怒吼出山去二十里雲行上天老去極知詩力退
只將日歷記山川
遊九曲
掀篷仰看玉崢嶸借得漁船一日晴九曲水窮山雨急
老僊於我豈無情
鶴怨空山久勒文買船又訪武夷君一聲銕笛不知處
但覺滿身生白雲
莫問神僊定有無地靈斷不着凡夫我来便覺芒鞋好
飛上前山不用扶
又和晦翁櫂歌
燒藥爐存草亦靈煮茶竈冷水猶清老僊一去無消息
只有飛泉落珮聲
桃花認得捕魚船醉着歸来月滿川山鬼已磨蒼玉碧
要留名字與風烟
家在清溪第幾峯誰搴薜荔採芙蓉漁歌未斷忽歸去
翠壁一重雲一重
羣仙曾此醉&KR0008;船插向蒼厓不記年蕙帳夜寒聞鶴語
人民城郭自堪憐
宿雨留雲被半巖晴光飄散雪毿毿沾衣不識骨輕重
下有老龍無底潭
竹遶寒棲蘚徑深莖莖手種玉成林翠屏向晩無人對
猶識先生一寸心
又撑小艇過前灣竹外庵居晝掩關桃李無言開未了
春風元自不曾閒
雲氣藏山雪捲灘地靈不與俗人看一篙略借秋崖便
九曲欲窮山雨寒
莫說山窮山勢開匆匆急棹酒船回溪山欲盡興無盡
撑入白雲深處來
乘興而来亦偶然誰將陰壑作晴川笋輿更問星村路
去看溪南一線天
次韻方教采芹亭
手劚風烟不占多春来物物是陽和極知山與詩為地
老去無詩奈若何
亭與樵嵐一樣新詩書不受世間塵清風明月來無盡
不在溪山只在人
竹外清溪溪外峯誰搴薜荔采芙蓉所思渺渺隔何許
我欲從之騎九龍
終日看山自一竒寒溪更與月相宜采芹人去夜岑寂
政是先生得意時
莫問秋風八月槎一簔欲老水之涯筆床茶竈肯同住
畢竟吾宗是作家
客懷老去向誰開白雪莖莖不用栽只有愛書餘習在
待擕殘藁過溪来
默坐焚香儘自佳莫隨俗眼亂空花古今人物不相及
元只中間隔一些
山自西来玉作層千峯住處一溪縈宜晴宜雨乍明滅
不是老天無十成
山是烏山落一支徑煩詩眼相亭基舞雩人在春風裏
清坐不言山更竒
研朱滴露月三更見說羣書作堵環君自苦於經傳癖
不如借我去看山
次韻宋尚書山居
日涉園
老石山苔手自治愛閒詩最與山宜園官莫惜頻来往
破費春風又幾時
虛靜堂
世事鷗忘句肯卑雲深料理舊花枝了無一鳥傳幽意
只對青山自觧頥
息齋
塵途長逐衆人忙不抵齋扉一枕凉世路巇嶇吾倦至
底須辛苦為膏粱
見南山亭
能令詩腹化神竒香到黃花秋力微我醉悠然山亦醉
竹深啼鳥自忘機
賦梅堂
夜草春牋奏玉皇横波曾識水曹郎硯香留得東風在
一吐嵬崔冰雪腸
&KR4331;然堂
心亦元如止水淵斷無塵想到諸賢左蝸不斷追&KR4331;夢
說與青山恐未然
亦樂堂
分得雲山老一瓢夢寒不記紫宸朝無人畫出閒中味
吟入梅花雪逕遥
醉陶軒
時復中之興已高是非一付與春醪向来醉眼略四海
粗記柴桑人姓陶
題鄭尉愛山樓
青山不入俗士眼誰肯着樓招喚渠徑草不鋤花又老
一簾新雨了殘書
其二
三間屋與佛同住紙帳梅花烟雨寒有客肯來清話否
上樓借與好山看
雨中
春泥得雨滑於鏡曉樹帶雲淡似圖只作尋詩看便了
梅花曾識灞橋驢
别湯卿不值
雲深只以竹為墻新雨纔乾逕草長野鶴巳隨溪客遠
一方玄玉帶詩香
將入僊都
客如我亦未為俗着我於中何忝渠苦作春陰愁又絶
蕙花香冷雨疎疎
洞元觀
忩林綠氣冷香彛山帶斜暉半入溪幽鳥似嫌人至數
瞥然飛過隔林啼
過縉雲胡君作茶古松叢蘭中
十丈蒼皮帶雪僵山雲歸晩泊書床不緣曾讀離騷熟
蘭亦欺人未肯香
飲荼䕷花下招蔡公慶
春工管不了霓裳風自南來占取香一夜謝池晴雪滿
無人說與蔡中郎
次韻酬清脩老
玉堂老作清脩記曾許渠為我輩人髣髴三生虎溪笑
偶然一見面如春
過楚道人舍
紛紛俗子俗到骨對面有山那得看不料楚髯能辨此
夜深月冷石闌干
平生詩友劉賓客醉墨曾傳到雪廬煞說竹溪茅屋好
便能詩亦不如渠
次韻清脩老墨梅新茗
此詩合讓簡齋老盡洗世間聲色塵我更鑿空難着語
蹇驢粗記雪橋春
次韻宋尚書山居十五詠
駐屐亭
等得輕晴便一來逢花不住等花猜丁寧莫掛桄榔去
怕損亭前稱意苔
金沙荼蘼徑
露浥晴光對洗粧柔條無力不成行阿環淡竚阿嬌麗
一種風流各自香
竹徑
此君老去更風猷冰雪生寒我輩流穿徑略容携客共
交情疇昔雅相投
清音亭
淨洗從前兩耳埃溪聲併逐雨聲來此竒賴有詩能領
一笑鍾期安在哉
海棠徑
酒瀉銀壺莫近傍怕驚花睡損殘粧擬題報答春風句
也恐春風未敢當
爛柯臺
玉行敲斷欲生塵翻手那知局面新到了不妨饒一着
旁觀自有識機人
茶巖
壑底雲香不等雷便携石鼎與俱來鵓鳩喚得西溪雨
頓得春從齒頰回
見一菴
有山如此且深登等一逍遥鷃與鵬只作住菴看便了
華陽䘖亦不須稱
卧雲庵
半塢雲侵蘚石床向來憂樂已俱忘墻西有竹曾留鶴
夢亦相携入帝鄉
梅坡
風雪㶚橋籬落間寒驢乘興寄曾攀三生習氣除難盡
也許渠分一半山
木瓜塢
與山作計未為疎儘有竒功可屢書但得相尋䨇脚健
不須論報計瓊琚
見溪亭
碧壺時與故人提山帶僧鐘日去西深不知寒䨇鷺浴
雪灘烟重碎玻璃
正已亭
少日横刀屬兩鞬玉花曾幾試戎韉歸來聊復觀仁耳
不在驚鴻落勁弦
紫陽閣
隔岸烟雲一望間夜深笙鶴與俱還不緣曾識謫僊面
未必烟雲住此山
東齋
佳木扶疎漏曉曛書床留得夜来雲幽經談盡無功課
自理東忩芝术熏
記客語
蒲萄斗酒自堪醉何用苦博西涼州使我堆錢一百屋
醉倒春風不掉頭
其二
嬭婆關節入書館政可倨坐令庭參吾曹致身苟如此
九淵驪頷令誰探
次韻趙僉為趙宰畫野山多於地春山半是雲
盖宰之尊公詩也
竹屋無人肯見過寒雲自傍釣船多老僊更在雲深處
奈此春山野水何
賣花翁
不論袍紫與鞓紅一朵千金費化工人共醉花花亦醉
莫教山圃不春風
汪聖權自開夀域作小亭其前植桂環之謁予
作扁有詩云不分桂籍一毫月枉踏槐花十八
秋其志亦其悲也已為題曰桂穴而系之詩
老蠶作繭自纏裹不肯生前只麽休却後百年牢記取
滿身眀月桂花秋
其二
白頭不了秋風債桂穴鋤雲種一枝舉世今迷日五色
莫教地下有人知
獨立
村夫子挾兔園册教得黃鸝解讀書能記蒙求中一句
百般嬌姹可憐渠
從来人說天難做纔怨春陰又怨晴昨夜雷驅三尺水
更愁橋斷不通行
贈談命者趙生自號千兩金
人間萬事一杯酒之子五行千兩金聽我自窮詩自老
半江眀月葦花深
至日
至日觀書不幾行梅梢横影月昏黃漢家紅影無人見
未必曾添一線長
梅花十絶
儘道春風有等差從前謾語待詩家今年雪屋親曾見
的當南枝先着花
日日尋梅未肯春幾番和月倚吟身一枝斜入叢篁裏
人不見渠渠見人
自有詩来幾許詩玉堂吹徹又茅茨阿誰不愛梅花句
未省梅花愛阿誰
是處溪橋淺帶流山中别有一深幽規模略比林君復
開上風烟頂𩕳頭
自插斜枝墊角巾詩狂又有老精神黃昏酒醒欲歸去
月出山来喚住人
老樹生苔凍欲枯山邨雪意晩糢糊一梢横打竹邊過
造化工成水墨圖
逋僊解道影南斜二百年来蔑以加别有脫胎詩一句
自從梅後更無花
三分香有七分清月冷霜寒太瘦生山澤之儒君識否
樂天姓氏謫僊名
有梅無雪不精神有雪無詩俗了人薄暮詩成天又雪
與梅併作十分春
竹緣貨殖比封君松愛微官不避秦至竟羞與噲等伍
歲寒誰障庾公塵
即事
野外孤横雪外枝歲寒了不受春知世間所謂竒男子
除却梅花更是誰
荒烟疎樹野人家竹外尋詩一逕斜山鳥亦知人意思
忽翻殘雪啄梅花
二月朔日食陰雨不見
飛飛細雨濕花朝不省陽烏影動搖晚色漏晴山又紫
始知陰沴已潛消
苦雨
稼欲登場只等晴入倉方始是收成雨須小住為佳耳
已約鄰翁話太平
其二
翁自無田望有秋有秋翁自飽齁齁此愁不遣吾人管
欲遣何人管此愁
除夜
日月無根走彈丸年來年去幾椒盤秋崖老却渾閒事
老却梅花不耐寒
其二
莫嫌工部太侵尋老杜稱呼直到今我但六年應改口
不知老杜更年深
其三
春缸落面滑於油旋潑醅来不用篘窮鬼相隨政相熟
莫題荼壘惱渠休
其四
山中寒盡不知年只道梅花欲雪天未到五更春已動
乾坤生意本無邊
其五
不是催租夜打門那知寶祐改新元人間測度春風意
李白桃紅又一番
其六
盡處生機袞袞新花情柳思已精神歲堂堂去誰能守
睡到明朝又是春
立春日雷
勝裏春從午夜回自挑生菜壓春醅阿香不解人間事
便駕雷車送雨来
出地奔霆便發聲寒花衰草亦欣榮天公只要新羣聽
不等春來蟄已驚
獨立
茅茨烟樹水溶溶籬落人家帶晚舂獨立西風無一事
自撑短艇看芙蓉
悼栖雲主人
羽士巖前烟樹深亂雲堆屋自無心鶴驚蕙帳夜岑寂
霜月正寒愁不禁
山居七詠
經史閣
買書堆屋當藏珍硯水生春玉作麟此老大蒙稽古力
至今疎草墨花新
省齋
聖處終難舉似人二三子在最情親於中檢點平生看
香縷縈簾眇此身
中隠洞
終南少室苦躋攀巳入先生一笑間不學劉安便仙去
屋邊儘自有佳山
丹桂軒
何年進入玉華宫香到君王紫禁楓月府歸來衫袖冷
蟾蜍滴露洗秋紅
乳泉
正爾清寒與世殊地靈不受柳詩愚晝長何似醒幽夢
碧玉壺深貯雪腴
瑞萱堂
攜得春歸通德門等閒萬木亦霑恩母桃未熟蓬萊淺
連夜吹開堂北萱
湛然亭
一念惟餘睡作魔鷗閒不與世同波邇來定力空諸妄
如以摩尼照濁河
趙僉見過不值有詩次韻
草廬不慣高軒過莫怪樵青久未譍一片斷雲尋宿處
有詩誰與錄侯鯖
其二
向來曾管重湖月五老當門但讀書見說邦人猶感慨
恨予不學藺相如
湖山紀遊
兩山南北詩三百付與秋風趙倚樓忽憶老逋墳下路
梅花夜雪上孤舟
其二
鳳凰城裏花如海選集諸人守部門此老久漁雙脚浪
島烟湖霧又黃昏
次韻趙端明萬花園
萬花錦繡同民樂不比青山獨樂園辦得春風共花醉
儘教蝶閙與蜂喧
其二
和氣能消塞上寒却於邊事頗相干酒旗歌鼓秋千外
新綠柔紅又幾般
其三
風逗湘簾雪絮飛池痕雨過麴塵肥揚州十里春猶在
細柳營深解鐡衣
其四
玉簫吹斷知何許柳徑日長嬌燕舞鶴城半掩人未歸
數點春愁杏花雨
贈相士
老來學劒已無成眼底邊塵猝未清此輩束之高閣耳
且容黃犢伴春耕
雪中觀梅
落盡梅花合一杯雪深無復舊莓苔山谿莫遣人行破
安得酒從天上来
月中觀梅
何物蒼頭不自量踏梅踏月上山堂月明幸是無痕跡
可惜瓊瑤一徑香
病中
折鐺破釡底堪脩縦使脩成已不侔誰與吾身自珍重
暮年藥籠漫勞收
觀池中鸂鶒逐其自外來者
久住成家不見猜傍船水暖逐毰毸岸沙能占春多少
長恐諸侯客子來
有歎
月如此好吳牛喘雪不勝寒蜀犬狺莫怪叔孫并禄父
不知周孔是何人
小醉
日淡風恬獨倚笻一池草色自溶溶我猶未醉春先醉
政不關渠琥珀濃
秋崖集卷四
