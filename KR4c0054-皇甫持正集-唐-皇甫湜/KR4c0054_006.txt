皇甫持正文集卷第六
雜著
韓文公神道碑
韓文公墓銘
廬陵香城寺碣
護國寺威師碣
祭柳子厚文
佷石銘
譲風
韓文公神道碑
韓氏出晉穆侯晉滅武穆之韓而邑穆侯孫萬於韓遂
以爲氏後世稱王漢之興故韓襄王孫信有功復封韓
王條葉遂著後居南陽又隷延州之武陽拓䟦後魏之
帝其臣有韓茂者以武功顯爲尚書令實爲安定桓王
次子均襲爵官至金部尚書亦能以功名終尚書曾孫
叡素爲唐桂州長史善化行於江嶺之間於先生爲王
父生贈尚書左僕射諱仲卿僕射生先生先生諱愈字
退之乳抱而孤熊熊然角嫂鄭氏異而恩鞠之七歲屬
文意語天出長悅古學業孔子孟軻而侈其文秀人偉
生多以之遊俗遂化服炳炳烈烈爲唐之章貞元十四
年用進士從軍宰相董晉平汴州之亂又佐徐州青淄
通漕江淮入宦於四門先生實師之擢爲御史十九年
關中旱飢人死相枕藉吏刻取怨先生列言天下根本
民急如是請寬緍民傜而免田租之敝專政者惡之行
爲漣州陽山令陽山民至今多以先生氏洎字呼其子
孫累除國子博士不麗邪寵懼而申請分司東都避之
除尚書都官郎中分司判祠部中官號功德使司京城
觀寺尚書歛手先職先生按六典盡索之以歸誅其無
良時其出入禁譁衆以正浮屠授河南令魏鄆幽鎮各
爲留邸貯潜卒以橐罪士官無敢問者先生將擿其禁
以壯朝廷断民署吏俟旦發留守尹以聞皆大恐令遽
相禁有使還爲言憲宗悅曰韓愈助我者是後鄆邸果
謀反東都將屠留守以應淮蔡華州剌史奏華隂令柳
澗贓詔貶澗官先生守尚書職方郎中奏䟽言華近在
國城門外剌史奏縣令罪不參驗坐郡御史考實奏事
如州宰相不爲堅白本意先生竟責出省復比部郎中
修史在柄者不喜不卒展用再遷中書舍人廷議蔡叛
可詔與衆意違攺右庶子十二年七月詔御史中丞司
彰義軍討元濟出關趍汴說都統弘弘悅用命遂至偃
城審賊勢虛實請節度使裴度曰某湏精兵千人取元
濟度不聽察居數日李愬自文城果行無人擒賊以獻
遂平蔡方三軍之士爲先生恨復謂度曰今藉聲勢王
承宗可以辭取不煩兵矣得柏耆先生受詞使耆執筆
書之持以入鎮承宗恐懼割德棣以降遣子入侍還秦
拜刑部侍郎憲宗盛儀衛迎佛骨士女縱觀傾城先生
大懼遂移典校上章極諫貶潮州剌史大官謫爲州縣
簿不治務先生臨之若以資遷洞究海俗海夷陶然遂
生鮮魚稻蟹不暴民物掠賣之口計庸免之未相計直
修史在柄者不喜不卒展用再遷中書舍人廷議蔡叛
可詔與衆意違攺右庶子十二年七月詔御史中丞司
彰義軍討元濟出關趍汴說都統弘弘悅用命遂至偃
城審賊勢虛實請節度使裴度曰某湏精兵千人取元
濟度不聽察居數日李愬自文城果行無人擒賊以獻
遂平蔡方三軍之士爲先生恨復謂度曰今藉聲勢王
承宗可以辭取不煩兵矣得柏耆先生受詞使耆執筆
書之持以入鎮承宗恐懼割德棣以降遣子入侍還秦
拜刑部侍郎憲宗盛儀衛迎佛骨士女縱觀傾城先生
大懼遂移典校上章極諫貶潮州剌史大官謫爲州縣
簿不治務先生臨之若以資遷洞究海俗海夷陶然遂
生鮮魚稻蟹不暴民物掠賣之口計庸免之未相計直
輒與錢贖及還著之赦令轉剌史袁州治袁州如潮徵
拜國子祭酒其属一奏用儒生日集講說生徒官人以
藝斈淺深爲顧侍品豪曹游益不留既除兵部侍郎方
鎮反太原兵以輕利誘回紇召先生禍福譬引虎齧臃
血直今所患非兵不足遽䟽陳得失王廷湊屠衣冠圍
元牛翼人情望之若夫蚖虺先生奉詔入賊淵然無事
行者既至衆召衆賊帥前抗聲數責致天子命詞辯而
悅悉其機情賊衆俱伏賊帥曰唯公指令乃約之出元
翼歸士大夫之喪功可意而復穆宗大喜且欲相之迁
吏部侍郎會京兆尹以不治聞遂以遷拜勑曰朕屈韓
愈公爲尹宜令無參御史不得爲故常兼御史大夫用
優之禁軍老姦宿悪不攝盡縛送獄京理恪然御史中
丞有寵旦夕且相先生不詣固爲耻矣械囚送府令取
尹杖决之先生脫囚械縱去御史悉奏宰相乘之兩攺
其官復爲兵部侍郎銓不鎻入吏選父七十母六十身
七十悉與三利取才財势路絶病滿三月免四年十二
月丙子薨靖安里第年五十七嗣天子不御朝贈礼部
尚書寶曆元年三月癸酉葬河南某縣先叔父雲當粛
宗代宗時獨爲文章官兄會亦顯名官至起居舍人會
妻之亡先生以裔衰服服焉用報之朝有大獄大疑文
武會同莫先發言先生援經引决考合傳記侃侃正色
伏其所詞執女政而出又曰其䝨善耳必心躍色揚鉤
而游之内外惸弱悉撫之一親以仁使男有官女有從
而不啻於己生交於人已而我負終不計死則庀其家
均食剖資與人故雖微弱待之如賢戚人詬笑之愈篤
未嘗一日不對客閨人或盡見其面退相指語以爲異
事實嗜才技毫細無所略然而天下之進士而後者望
風戁畏以爲瑞人神士㓪出天外不可梯接非有竒卓
望門不敢造未嘗宿貸有餘財每曰吾明日解衣質食
今存者已多矣夫遺命喪葬無不如礼俗習夷狄盡浮
圖寫浮圖以七數之及拘隂陽所謂吉凶一無汙我夫
人高平郡君孤前進士昶謹以承命湜既已銘先生墓
矣又悉叙其系葉德詔於碑以圖永久而揭以詞
韓因朝封交武之穆厥全趙孤天下隂福子孫宜昌宣
惠遂王秦絶韓祀蟻蝨有子継王陽翟継王安定三王
其爵韓世何盛桂胃系雅三祖官下秘書發祥追錫僕
射徑熟道荒物喪其明誰墾其治先生之生先生之武
襲蹈聖距基於其身克後其所居歸丘軻危解禍羅具
兮素兮有&KR0804;何多靡引而忘天吝其施垂其施垂陛乃
頽羣心孔哀厥聲赫赫滿華貊年千世百新在竹帛我
銘在碑展我哀思
韓文公墓銘
長慶四年八月昌黎韓先生既以疾免吏部侍郎書諭
湜曰死能令我躬所以不隨世磨滅者惟子以爲囑其
年十二月丙子遂薨明年正月其孤昶使奉功緒之錄
継訃以至三月癸酉葬河南河陽乃哭而叙銘其墓其
詳將揭之於神道碑云先生諱愈字退之後魏安桓王
茂六代孫祖朝散大夫桂州長史諱叡素父祕書郎贈
尚書左僕射諱仲卿先生七歲好斈言出成文及冠恣
爲書以傳聖人之道人始未信既發不掩聲震業光衆
方驚爆而萃排之乘危將顚不懈益張卒大信於天下
先生之作無圓無方至是歸工抉經之心执聖之權尚
友作者跋邪觝異以扶孔氏存皇之極知與罪非我計
茹古涵今無有端涯渾渾灝灝不可窺校及其酬放豪
曲快字凌紙怪發鯨鏗春麗驚耀天下然而栗密窈眇
章妥句適精能之至入神出天嗚呼極矣後人無以加
之矣姬氏已來一人而已矣始先生以進士三十有一
仕歴官其爲御史尚書郎中書舍人前後三貶皆以䟽
陳治事廷議不隨爲罪常惋佛老氏法潰聖人之隄乃
唱而築之及爲刑部侍郎遂章言憲宗迎佛骨非是任
爲身耻震怒天顏先生處之安然就貶八千里海上嗚
呼古所謂非苟知之亦允蹈之者邪吴元濟反吏兵久
屯無功國涸將疑衆懼恟恟先生以右庶子兼御史中
丞行軍司馬宰相軍出潼關請先乘遽至汴感說都統
師乘遂和卒擒元濟王廷湊反圍牛元翼於深救兵十
万望不敢前詔擇庭臣往諭衆慄縮先生勇行元稹言
於上曰韓愈可惜穆宗悔馳詔無徑入先生曰止君之
仁死臣之義遂至賊營麾其衆責之賊惶汗伏地乃出
元翼春秋美臧孫辰告糴于齊以爲急病校其難易孰
為宜褒嗚呼先生真古所謂大臣者雅還拜京兆尹歛
禁軍帖旱糴齾悻臣之鋩再爲吏部侍郎薨年五十七
贈礼部尚書先生與人洞朗軒闢不施戟級族姻友舊
不自立者必待我然後衣食嫁娶喪葬平居雖寢食未
嘗去書怠以爲枕飡以飴口講評孜孜以講諸生恐不
完美游以詼笑嘯歌使皆醉義志歸嗚呼可爲樂易君
子鉅人者矣夫人高平君范陽盧氏孤前進士昶壻左
拾遺李漢集賢校理樊宗懿次女許嫁陳氏三女未笄
銘曰
維天有道在我先生萬頸胥延生廟以行令望絶邪痌
此四方惟聖有文乖微歲千先生起之焯役于前彍義
滂仁耿照充天有如先生而合亘年按我章書經紀大
環唫不時施昌極後昆噫嘻永歸柰知之悲
廬陵香城寺碣
州城南偏寺曰香城基于乹大姓翟名宣弃地爲園開
池引泉日以昌大登聞于天再勑寺人豊護群鱻長史
丞緝締構綿連殿堂峙起裴高實然洪收路分平起之
年奏移古額始爲寺焉厥後悠久僧志不專風消雨淋
蛟漏雀穿丹白陊剥階薨頓遷朽樹枿堤涸鮒愁鳶迄
于元和翔歴三傳剌史維崔嗣績於前於是遠公奉命
始旃歲年枼歉功加不延鄭牧來兹修架是先經之營
之門房洞褰列庫豊厨危危掀掀鄭君既移誰續其編
炅師作主亘公來禪大飾圖象益崇榱椽百祀來勝江
山助妍宜序于銘以刻于堅既序既刻光流億年
護國寺威師碣
師諱承威姓劉氏河南洛陽人也幼而静足病天下無
古今無賢愚大馳於埶利沒死而無悔掀然逸發不懼
過正之譏遂以弱年奮而獨知從照師問佛法次從光
師受僧律竟依同學廣師證師講集其傳天寶八載始
以勑度居東都敬愛寺十三載詔置護國寺於河隂御
題雖挂一簣未覆蒼然古原架構無時於是千僧百賈
相聚謀曰將成大功實資衆力若非盛名豊冨孰能議
而建之乃相與友金翠雲纓花香之飾迎請吾師以至
德丁酉歲適來爰止師以爲造作土木爲尤滋久就危
山無人之境闢蒿萊不田之地比之妨閭害榖不猶愈
乎鏟其榛崕才容足處周鄭士庶翕然依之多方誘掖
隨機道逹折夸者之鋒散執者之迷曉愚者之黑清貪
者之滯勢聲益張走集兹遐靡然而財贍雅然而院列
軒房互眏圖像曾設目前千里足下万井方肆而大之
使後不能加大曆五年正月五日無疾而沒其三月塔
成以瘞厥後恩加院額僧經寺事千甍波起万金堆聚
孰不感嘆蘖栽成於合抱九流源於濫觴推功歸美我
則無愧門弟子如岳等以歲時益深流軰向盡懼成蕪
沒後人不知乃磨好石託我銘曰
士不拘教矯俗悪人警兮獨出掀攣縛兮能適其静既
嶢高兮非約非華結架牢兮厥後因之大而肆兮門人
泣落紀成事兮
祭柳子厚文
嗚呼柳州秀氣孤禀弱冠游學聲華藉甚肆意文章秋
濤瑞錦吹迴蟲濫王風凛凛連收甲科驟閱班品青衿
縉紳屬目歛祍公卿之禄若在倉廪至駿難馭太白易
慘華鐘始撞一頓聲寑梧山恨望桂水愁飲欎欎群議
悠悠積稔竟奄荒瘴遂絶羈枕嗚呼柳州命實在天賢
不必貴壽不必賢雖聖與神無如命何自古以然相視
咨嗟歸葬秦原即路江臯聲容蔑然相嘆增勞惟有令
名日遠日高式薦誠詞以佐羞醪尚饗
佷石銘
佷石蒼蒼驪山之旁鑱朴礲瘢嶷然四方昔秦皇帝謀
之不臧七十萬人兹焉遑遑發石此山言礎於墳若有
憑依屹住中達淫刑蹵迫人力無施故老相傳以佷名
之自昔太古不封不樹有葛於溝有薪於野後聖有作
緣情不忍爲之棺槨其在唐虞則維窽木噫嘻暴秦虐
用其人墳而象山下錮三泉窮珍緫竒力瘁財瘅駈駈
而前如刈草菅天毒其哀神憤其凶讁戍一呼九州風
從白挺荆棘指麾崤潼險阻不闔干戈到鋒尸露于劫
燧燔于童蓬顆無依不十年中禹葬會稽不攺其行聖
德洋洋厥饗久長至于漢劉釋之而言中如可欲猶深
南山矧私其身以尽其人刻詞佷石烱戒千春
讓風
昨以南昌迄于建康悠悠三千厥路何長值子之喜逢
時之祥高桅引帆月抱虹張縱縱飛扶箭疾無妨嘆失
謳愉懷戴難忘今由建康抵于我家終朝之程百里之
賖翻然怒號格在灘沙汹汹湍波蛟螭磨牙胡力甚易
爲竟思哀若曰昨非相思今非相戾余本無心自爾而
不可尋則不當廟食於天子名書于太史既依巫祝乃
方姓氏拔木周郊亂軍睢水胡有知無知之一彼一此
能動天地其唯精誠日回魯戈相擊燕廷自我淹留凡
幾晦明咫尺燕越心如縣旌曾不余感孰稱人靈爾之
好正直今我與爾同好爾之道聦明我又與爾同道自
宜響應不俟昭報
皇甫持正文集卷第六
