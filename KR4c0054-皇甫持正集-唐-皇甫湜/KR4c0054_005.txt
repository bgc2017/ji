皇甫持正文集卷第五
記
朝陽樓記
枝江縣南亭記
廬陵縣令廳壁記
吉州剌史廳壁記
睦州錄事參軍廳記
荆南節度判官廳壁記
朝陽樓記
嶺南屬州以百數韶州爲大其地高其氣淸南北之所
同貢朝之所途先時此州無政有聞土穢水煩人創吏
侵田畒莠而不墾城郭牢而不實時唯李君奉詔而來
一年租洽二年稱治三年大成顧郡之城制狹而專門
牆枳扄庭除湫底秋之澍雨沉氣乃上暑之燂爍淸風
不下人慢吏䙝無嚴諸矦於是掠傍之利乘可爲之時
端景相勢凝土度木經營未幾興就嶷然登閎豊崇高
明朗融耽耽盡飾沈沈主白致積隂於多陽散温沴爲
祥風公庭若虛炎天若秋兹焉觀游其政優優密親嚴
客嘉肴旨酒兹焉宴喜其樂娓娓朱衡旅楹君子攸寕
飛隥雲基君子攸隮乃及月春乃擇清辰宴豆既陳賓
寮有容肅肅累累訖聲以止天地若開山川如新原隰
成文雲霞相凌蕩遠日於天涯叢一境於階端四坐洗
然若夜行之曄于光暝煩之脫于身畢夕皆下熙然滿
足以其直城之東目爲朝陽詩云鳳凰鳴矣于彼朝陽
前代之良二千石若東萊潁川是鳥咸集兹樓可以樹
脩竹列高梧矣僉以君朝之望也而出剌是州不己屈
以事高不心望以卑遠風涖其官聲績用明羽儀之拜
日月以數嗣而居者致遠請標疇克於將來
秓江縣南亭記
京兆韋庇爲殿中侍御史河南府司錄以直裁聽群細
人增構之責椽南康移治枝江百爲得宜一月遂淸乃
新南亭以適曠懷俯湖水枕大驛路地形高低四望空
平青莎白砂控作緣崕立芰圓葭誕漫朱華接翠栽綠
繁華春燭决湖穿竹渠鳴郁郁潜魚歴歴産鏡嬉碧淨
烏白赤洗翅窺喫纈霞縠煙旦夕新鮮冷唳喧啼怨憶
青錦令君騁望逍遥湖上令君宴喜弦歌未巳其民日
列忻遊成群使纓歎戀停車止征實爲官業而費家貲
不妨適我而能惠衆嗚呼是乃仁術也豈直目觀而已
乎人知韋若是也多惜以赤刀效小割異日賦政千里
揔戎疆場吾知其辯終也亦若是而已矣乃作記刻于
兹石以圖永久
吉州廬陵縣令廳壁記
在昜之爻二與四同功其善不同二多譽四多懼四之
多懼以近君也今州之近縣當剌史理所其難爲與支
縣相百宜矣哉廬陵戸餘二萬有地三百餘里駢山貫
江扼嶺之衝材竹䥫石之贍殖苞篚韗緝之冨聚土沃
多稼散粒荆揚故官人率以貪敗今日两趍州衙退祗
承錄判將校事之紛錯率相關臨煩言易生凡事難專
故愈不理近年百姓創罷徵賦發断其人益訛處險易
以亡匿尤輕犯禁夫以不專之理理益訛之俗承積弊
之餘雖使季冉將不能也今清河張君儇爲之理適得
良二千石俾&KR0825;其政而展其材居未再稔最於一郡張
恂恂以奉上煦煦以字民剸繁决劇以通敏彈豪糺黠
以沉断清白之操較然絶類便安之謠流而遠聞宜舉
其卓卓以敦沮勸縣之故習令將之邑佐發斂盛粻緡
具車航千里迎拜君以讓却之單航赴官則吏皆廉縣
之故習令始至取官羡物益備器用團鄕次役以供芻
粟君以法喻之一切禁絶則民知耻布其大信推以至
誠促嚴吏家慰懋民戸故秋夏之稅先期而集宥過以
容不逮奬能以勸不修爲魁而萃頑者取一以警百故
政刑之簡朞月而治以俸錢葬枯而恩浹以家飲救温
而澤周萼合兄弟之析居者而民以飬麕復老弱之流
庸者而疆以實和氣潜通連歲大穰廷内閑閑似密與
蒲余既堙厄斥置於此始來而弘農楊君敬之具爲余
話君美談既接益久得實其聞乃刻山石鑱廳壁盛之
以觀永久
吉州剌史廳壁記
自江而南吉爲冨州民朋吏嚚分土艱政盖以近歲適
兹不幸紹継無狀大官以降爲者羞薄而不省務子弟
以資授者侵欲而不顧法州遂瘡痍御史中丞張公歴
剌縉雲尋陽用清白端正之治詔書寵褒賜以金紫移
莅于吉下車之初視簿書簿書棼如絲視胥吏胥吏沸
如麋召詰其官皆眊然如酲登進其民皆苶然而疲公
噫𣅿良久於是大新其典爲之開之以修省簡便鍵之
以勤彊練密凡事從宜處約以躬率之省費一倍法防
既用銖兩之姦無所容墨俗斯息單民得職威令神行
惠利川流未及再朞庶冨而教至於無事百姓扶老提
稺載路而歌曰昔吏&KR1138;&KR1138;今吏詹詹公能馭之雄亦爲
銛路亦爲廉始紲始苦終優以恬昔民嗷嗷今民咍咍
公能撫之鰥寡有怡流亡既來傜稅先具汚茨盡開嚮
覆官倉倉無斗粮公來幾時積粟埋梁嚮閱官庫庫無
尺繒公來幾時山積層層瑞露溶溶降味公松瑞蓮猗
猗合蔕公池公有異政神之祚之民歌路陲冀聞京師
天子明堂恩光遠而於是椽吏將卒趍伏固請願書于
公堂之北壁夫堂壁有記本以志善悛悪名氏遷次末
也矧東西之舊則備今用絶編以首能爲政垂爲後式
睦州錄事參軍廳壁記
入州門東六曹之聮事所在都其任者子於門西經始
之意衆未喻也前剌史李君爲政更年大惠一州記徵
始聞而未至也思宜利所遺步覽庭内顧以兹爲不厭
慮材鳩庸即日即工馮寬顯構相前增葺儼然華就翩
然樂遷六縣之駿奔於是乎肅序百胥之事於是乎揔
齊群官之退食於是乎逶迤矣利不十不變法其斯之
謂乎錄事參軍既荷寵飾有懷章示具以廳壁爲記宜
異也請湜書之元和八年四月三日記
荆南節度判官廳壁記
荆山之南府壓上游置尹視京河置使視楊益同巴蜀
吳越之治臻自上古爲天下敵在今為咽腴之地置荆
南之治否乃天下低昂也夫根之堅扶之必以校轂之
環運之必以輪其宜介之庸賢乃使之幽光也御史大
夫河東裴公尹正大都節度群州置慎東盡敬之誠以
序賓客得弘農楊用乂首介於其軍膏宣燭明風助震
聲蹲蹲貔螭万肺如串乃心治余爰奠賓居前是相丞
即據而安以耆容菆以稺憑頭既繆既讀瑟縮未帖兹
止厥位俾齊厥務於是用乂立廳于此不偪不豊退食
從公式治干中爰得我容思耆定於永久莫若書壁之
白故用乂索我以文
皇甫持正文集卷第五
