金石要例餘姚黃宗羲撰
碑版之體至宋末元初而瓌逮至今日作者既張
王李趙之流子孫得之以答賻奠與紙錢寓馬相
為出入使人知其子姓婚姻而已其壊又甚于元
時似世系而非世系似履歴而非履歴市聲俗軌
相沿不覺其非元潘蒼崖有金石例大叚以昌黎
為例顧未嘗著為例之義與壊例之始亦有不必
例而例之者如上代兄弟宗族姻黨有書有不書
不過以著名不著名初無定例乃一一以例言之
余故摘其要領稍為辯正所以補蒼崖之缺也
書合葬例
婦人從夫故誌合葬者其題只書某官某公墓誌銘或
墓表未有書暨配某氏也張說為蕭灌神道碑云南城
侯之夫人同刻碑銘其題贈吏部尚書蕭公神道碑其
妻韋氏書事實於内題則不列楊烱為王義童神道碑
其子師本陪葬亦不别為標題自唐至元皆無夫婦同
列者此當起于近世王慎中集中如處士陳東莊公暨
配黎氏墓表蓋不一而足也
婦女誌例
婦女之志以夫爵冠之如某官夫人某氏或某官某人
妻某氏庾信陳子昂張說獨孤及皆然若子著名則以
子爵冠之如柳子厚為王叔文母誌書戶部侍郎王公
先太夫人河間劉氏婦人後夫而死者其葬書祔葬權
德輿集中宏農楊氏河東縣君柳氏博陵縣君崔氏皆
如此例
書名例
碑志之作當直書其名字而東漢諸銘載其先代多只
書官唐宋名人文集所志往往只稱君諱某字某使其
後至於無考為可惜
稱呼例
名位著者稱公名位雖著同輩以下稱君耆舊則稱府
君昌黎集中有董府君獨孤府君張府君衛府君盧府
君韓府君有文名者稱先生如昌黎之稱施先生貞曜
先生皇甫湜之稱昌黎韓先生友人則稱字如昌黎之
于李元賓樊紹述張孝權元姚牧菴稱趙提刑夫人為
楊君則變例也
墓誌無銘例
墓誌而無銘者蓋叙事即銘也昌黎張圓之誌云叙次
其族世名字事始終而銘曰云云蓋所謂誌銘者通一
篇而言之非以叙事属志韻語属銘猶如作賦者末有
重曰亂曰總之是賦不可謂重是重亂是亂也故無銘
者猶賦之無重無亂者也正考甫之鼎銘云一命而僂
再命而傴三命而俯循墻而走亦莫敢余侮饘于是粥
于是以餬余口比干銅盤曰右林左泉後岡前道萬世
之寧兹焉是保漢滕公石銘曰佳城鬱鬱三千年見白
日吁嗟滕公居此室此有韻之銘也季札之喪孔子銘
其墓曰嗚呼有吳延陵季子之墓衛孔悝鼎銘曰六月
丁亥公假于太廟公曰叔舅乃祖莊叔左右成公成公
乃命莊叔随難于漢陽即宫于宗周奔走無射啓右獻
公獻公乃命成叔纂乃祖服乃考文叔興舊耆欲作率
慶士躬恤衛國其勤公家夙夜不懈民咸曰休哉公曰
叔舅予女銘若纂乃考服悝拜稽首曰對揚以辭之勤
大命施于烝彛鼎此無韻之銘也古來原有此兩樣墓
表神道碑俱有銘有不銘
單銘例
叙事即在韻語中昌黎房使君鄭夫人殯表大理評事
胡君墓銘盧渾墓誌銘
墓表例
墓表表其人之大略可以傳世者不必細詳行事如唐
文通先生宋明道之表是也
歐文胡瑗石曼卿墓表皆不書子姓今制三品以上神
道碑四品以下墓表銘藏于幽室人不可見碑表施于
墓上以之示人雖碑表之名不同其實一也故墓表之
書子姓墓表之有銘不可謂非也自有墓表更無墓碣
則墓表之製方趺圓首可知矣故與碑分品級柳州稱
神道表神道與墓無品級之可分也
神道碑例
柳州葬令曰凡五品以上為碑龜趺螭首降五品為碣
方趺圓首此碑碣之分是凡言碑者即神道碑也後世
則碣亦謂之碑矣豈以神道二字重于墓乎地理家以
東南為神道蘇瓌碑建于塋北一十五里亦曰神道碑
宋孫何碑解云班固有泗亭長碑文蔡邕有郭有道陳
太㐀碑文其文皆有序冠篇末則亂之以銘未嘗以碑
為文章之名也迨李翺為高愍女碑羅隠為三叔碑梅
先生碑則所謂序與銘皆混而不分集列其目亦不復
曰文戾孰甚焉今當如班蔡之作存序與銘通謂之文
可也
楊烱為成知禮神道碑其碑銘之後有系曰若楚詞别
自一體
婦人妃主亦稱神道碑如張說和麗妃息國長公主李
華東光縣主楊綰郭汾陽夫人是也
行狀例
行狀為議謚而作與求志而作者其體稍異為謚者須
將謚法配之可不書婚娶子姓(昌黎狀董晉亦書子姓)柳州狀叚
太尉狀柳渾是也為求文者昌黎之狀馬韓柳州之狀
陳京白香山之狀祖父是也
婦女行狀例
王魯齋曰衛公叔文子卒其子請謚于君曰日月有時
將葬矣請所以易其名者請謚之詞意者今世行狀之
始也自唐以來有官不應謚亦為行狀者將求名世之
士為之誌銘而行狀之本意始反矣觀昌黎廬陵東坡
三集銘人之墓最多而行狀共不過五篇而婦人不為
也又知婦人之不為行狀之意亦明矣按江淹為宋建
太妃周氏行狀任昉裴野皆有婦人行狀非婦人不為
行狀也
行述例
歐陽玄銘曾秀才云行述似翁所作孛术魯翀作姚天
樞神道碑云其子侃以公行實徵錄歐陽發作事迹此
皆與行狀名異而實同也今既有行實又有行狀無乃
重出乎
誄例
誄亦納于壙中故柳州虞寉鳴誄云追列遺懿求諸后
土誌銘亦可謂之誄元鄭師山為洪頤墓誌銘云其門
人俞溥狀其言行俾為之誄以識其葬
子孫為祖父行狀例
今人為其父行狀稱父之父為王父王父之父稱為曾
王父曾王父之父稱為高王父非也稱謂當以父為主
故穆員狀父云高祖宏遠曾祖固禮祖思恭考元休未
嘗以員之自稱易之孫逖父銘陳子昂父志皆如之
碑誌煩簡例
誌銘藏于壙中宜簡神道碑立于墓上宜詳然范仲淹
為种世衡志數千餘言韓維志程明道亦數千言東坡
范蜀公志五千餘言唯昌黎煩簡得當
先廟碑例
先廟碑見於昌黎集中者皆叙立廟之由本其得姓之
始祖功宗德而已至元則侈大其子孫於祖宗反略焉
先塋先德昭先等碑名雖不同其義一也宋景濓為單
氏先塋碑銘云公之勲業不附先德之後何以白前人
積累之深雖昩於造文之體不暇䘏也當知碑先德而
後子孫者非文之正體矣
書祖父例
蔡邕祖擕碑云擕字叔業曾祖父勲擕生稜稜生邕邕
至勲連身六世故後漢邕傳稱勲為六世祖而唐穆員
為其父誌高祖上一世則稱五代祖陳子昂志父墓五
世祖太樂生高祖方慶方慶生曾祖湯湯生祖通通生
皇考辯柳州父神道表六代祖慶五代祖旦高祖楷蘇
子美父誌亦然此當從後
范育吕和叔墓表稱曾祖為皇考祖為王考庾承宣為
田布碑稱曾祖為王大父柳州柳府君墳前石表辭稱
高祖王父曾祖王父祖王父
不書子婦例
女子重所歸故壻多書子婦例不書楊烱為曹通神道
碑載子婦一人以其陪窆于塋内也裴抗為田承嗣神
道碑載子婦二人以其為公主也而宋之黃裳誌夫人
黃氏男三長曰淳娶孫氏次曰昱娶楊氏少曰延娶張
氏楊慈湖誌舒元質云生子五人曰鈃叔晦壻曰鉦娶
袁氏曰銑簡女女焉曰鍇娶趙氏曰鐻叔和之壻也方
大琮誌其父云大輿娶温陵趙奉直不劬之女大琫娶
福唐林簡肅栗之孫女大鏞娶薛左史元昇之孫女誌
林景詵云男榮公聘王氏誌徐母趙氏云子庭蘭娶俞
料院某之孫女此外諸家文集亦不多見至元而古法
蕩然閻復廣平王碑元明善淇陽王碑無不書子婦矣
子女不分書所出例
子女皆統于父雖異母而不分書所出在唐如權德輿
誌李巽三夫人四子不言某属某氏楊綰作郭汾陽夫
人神道碑六子八女俱書夫人下在宋歐公誌蘇子美
先娶鄭氏後娶杜氏三子誌梅舜俞初娶謝氏再娶刁
氏子男五人女二人温公誌吕獻可始娶張氏後娶時
氏四子六女荆公志葛源元配孫氏繼配盧氏三子一
女誌蘇安世娶葉氏又娶某氏子四人女子五人誌李
宗辯男十五人女十九人俱書夫人季氏下是皆以父
為主不必分属之母此定例也然婦無别志即附見夫
志之内者前後夫人不妨分属子女如昌黎碑楊燕竒
夫人李氏有男四人女二人後夫人雍氏有男一人女
二人志昭武李公三娶元配韋氏生子紘女貢次配崔
氏生綽紹綰今夫人無子白樂天之志元微之穆員之
志鄭叔則皆用此例迨元姚牧菴碑姚樞書子女某出
某出虞伯生志牟應龍亦書某出張起岩狀張宏夫人
趙氏姜氏二子元節趙出元里姜出此非古法之所有
也
婦人誌書子女例
婦人之志非其所生者不書臨川誌曾易占子男六人
曅鞏牟宰布肇女九人其志夫人吳氏子男三鞏牟宰
女一
妾不書例
婢妾所生之子書其子不書其母如昌黎志李郱云夫
人博陵崔氏七男三女邠為澄城主簿其嫡激鄜城令
放芮城尉漢監察御史滻洸潘皆進士是崔氏所生只
激一人其六人皆不書其母誌李惟簡云夫人崔氏有
四子長曰元孫次曰元質元立元本元立元本皆崔氏
出其二子皆不書其母誌鄭君云初娶韋肇女生二女
一男後娶李則女生一女二男其餘男二人女四人其
餘者蓋婢妾所生故不書其母李定母仇氏王文公為
李閒誌書定于正室浩氏之下不書仇氏古例皆然至
元而壊之劉敏中忠獻碑書妾李謙為張文謙神道碑
書側室姚牧菴阿力海涯碑書如夫人潘澤碑子希永
他室李出蘇天爵高文貞碑銘子男三人履恒麻夫人
出益側室王氏出耶律有尚碑子男五人長楷次樸次
權皆伯德夫人出也次栝次檢庶也宋景濓方愚菴墓
版文稱妾為少房
不書子姓及妻例
周隋碑志多不書子姓幷不書配其時夫婦各自為志
故不書至于合葬者夫人必書如庾子山之叚永司馬
裔柳霞侯莫陳道生宇文顯和諸碑是也後來歐陽為
石守道志不書妻某氏子某名尹師魯亦不書子名有
書子不書妻周隋閒多有之至唐如孫逖誌李暠獨孤
及志姚子彦皆然
單書嗣子例
周隋之碑單書嗣子未嘗人人而書也觀庾子山諸碑
司馬裔但書世子侃長孫儉但書墩等兄弟紇干宏但
書世子恭等崔詵但書世子洪度辛威但書世子永達
叚永但書世子岌唐權文公為伊慎神道碑但書冡嗣
餘書息男十六人
書孫曾例
昌黎碑誌只書子女更無書孫者孫逖為杜義寬碑書
孫以表其墓權文公為王端碑書孫以其葬王父白樂
天碑崔孚書孫以其求文張曲江為吕處真書其孫女
為李仁瞻書其孫李廻秀為裴希惇書其孫皆以立碑
故其他皆不書也至宋則皆書孫矣不特孫也且及于
曾孫矣廬陵蘇明允誌書孫曾子固誌錢純老書孫東
坡狀温公書孫子固誌沈率府子三人某某孫八人某
某曾孫三人某某東坡范蜀公誌書曾孫女虞伯生碑
張宏範書孫六人某官某曾孫十一人某官某
書孫壻例
葉水心臧氏誌書孫壻虞伯生狀董文用孫女十人長
適某次適某某馬石田銘劉百戶孫女四人一適某一
適某唐時孫壻不敢入碑志或列之碑隂與先友一例
權文公之碑王光謙是也
書外甥例
王文公仁夀縣太君徐氏誌書外孫四十七人
孫不宜分属例
今世書孫又各於孫下系以某子所出爾雅曰男子謂
姊妺之子為出公羊傳曰蓋舅出以鄫世子巫與魯襄
公俱是莒外孫同所自出故凡言出者因母姓而云也
今以出属之于父不通甚矣且父在則孫俱属之父子
不私為一己之有也
不書壻祖父例
女之所適但書壻之姓氏不當及壻之祖父也元明善
誌袁夫人史氏書女長適宋相史莊肅公嵩之之孫似
伯次適工部尚書余天任之孫昌期次適宋資政殿大
學士史岩之之孫益伯以顯宦著名故變例書之蘇天
爵志袁文清女四人其二人書適故觀文殿大學士趙
某孫田錫適故相史忠定王玄孫公佾其二人書適同
知袁州路總管府事趙孟貫適處州儒學錄余應榘二
書祖父二不書者以著名不著名也然已為濫惡今世
不論馬醫夏畦一㮣書某某之子若孫某不知何謂也
書生卒年月日例
凡書生卒止書某年某月某日不書某時
書國號例
凡書出仕於前代稱其國號當代稱皇柳州柳渾陳京
狀是也
書妻變例
張景妻唐氏再適宋祁載之
書女變例
韓文公三女其長女初適李漢改適樊宗懿誌書壻左
拾遺李漢聓集賢校理樊宗懿次女許嫁陳氏三女未
笄聓即壻之别名此皇甫持正變例也
塔銘例
柳州云凡葬大浮圖無竁穴其於用碑不宜然柳州之
為浮圖碑多矣今釋氏之葬不曰碑銘而曰塔銘者猶
存不宜用碑之義也
書僧臘例
今之為塔銘者于其終也書僧臘若干世夀若干因話
錄云釋氏結夏随其身之輕重以蠟為其人解夏之後
以本身驗于蠟人輕則為妄想耗其氣血矣今作伏臘
之臘失其義矣柳州書為僧凡若干年其夀若干或凡
年若干為僧若干期
僧稱公例
凡僧稱某公皆以其名宋景濓塔銘可案也今乃以其
字稱公此村野驅烏所為奈何文章家因之
寺碑例
宋景文筆記云碑者施于墓則下棺施于廟則繫牲古
人因刻文其上今佛氏揭大石鏤文士大夫皆題曰碑
銘何耶案儀禮碑在堂下三分庭之一當碑揖宗廟路
寢庠序皆有碑所以識日景是不特繫牲而用也碑于
釋氏無礙名義如王簡栖頭陀寺碑文其來已久矣
銘法例
祭統銘之義稱美而不稱惡此孝子孝孫之心也故昌
黎云應銘法若不應銘法則不銘之矣以此寓褒貶于
其間然昌黎之于子厚言少年勇於為人不自貴重誌
李干單書服秘藥一事以為世戒誌李虚中亦書其以
水銀為黃金服之冀不死誌王適書其謾侯高事誌李
道古言其薦妄人柳泌皆不掩所短非截然諛墓者也
論文管見(附)
昌黎陳言之務去所謂陳言者每一題必有庸人思路
共集之處纏繞筆端剝去一層方有至理可言猶如玉
在璞中鑿開頑璞方始見玉不可認璞為玉也不知者
求之字句之間則必如曹成王碑乃謂之去陳言豈文
從字順者為昌黎之所不能去乎
言之不文不能行遠今人所習大概世俗之調無異吏
胥之案牘旗亭之日歴即有議論叙事敝車羸馬終非
鹵簿中物學文者須熟讀三史八家將平日一副家儅
盡行籍没重新積聚竹頭木屑常談委事無不有來歴
而後方可下筆顧傖父以世俗常見者為清真反視此
為脂粉亦可笑也
作文雖不貴模倣然要使古今體式無不備于胸中始
不為大題目所壓倒有如女紅之花樣成都之錦自與
三村之越異其機軸今人見歐曾一二轉折自詫能文
余嘗見小兒摶泥為&KR0008;擊之石上鏗然有聲泥多者
聲宏若以一丸為之總使能響其聲幾何此古人所以讀
萬卷也
叙事須有風韻不可擔板今人見此遂以為小說家伎
倆不觀晉書南北史列傳每寫一二無關係之事使其
人之精神生動此頰上三毫也史遷伯夷孟子屈賈等
傳俱以風韻勝其填尚書國策者稍覺擔板矣
文必本之六經始有根本唯劉向曾鞏多引經語至於
韓歐融聖人之意而出之不必用經自然經術之文也
近見巨子動將經文填塞以希經術去之遠矣
文以理為主然而情不至則亦理之郛廓耳廬陵之誌
交友無不嗚咽子厚之言身世莫不悽愴郝陵川之處
真州戴剡源之入故都其言皆能惻惻動人古今自有
一種文章不可磨滅真是天若有情天亦老者而世不
乏堂堂之陣正正之旗皆以大文目之顧其中無可以
移人之情者所謂刳然無物者也
作文不可倒却架子為二氏之文須如堂上之人分别
堂下臧否韓歐曾王莫不皆然東坡稍稍放寬至於宋
景濓其為大浮屠塔銘和身倒入便非儒者氣象王元
美為章篔誌以刻工例之徵明伯虎太函傳查八十許
以節俠抑又下矣
廬陵誌楊次公云其子不以銘属他人而以属修者以
修言為可信也然則銘之其可不信表薛宗道云後世
立言者自疑於不信又惟恐不為世之信也今之為碑
版者其有能信者乎而不信先自其子孫始子孫之不
信先自其官爵贈謚始聊舉一事以例其餘如某主江
西試以試策犯時忌削籍有無頼子高守謙結黨十餘
人恐喝索賂某不應遂掠其資以去某尋死崇禎初昭
雪死事者竄名其中得贈侍讀學士今其子孫乃言逆
奄竊柄某抗疏糾參幾至不測閣臣為之救解已而理
刑指揮高守謙等緹騎逮訊某辯論侃侃被拷掠而斃
崇禎初贈侍讀學士謚文忠脱空無一事實不知文忠
之謚誰則為之且并無頼之高守謙授以偽官真可笑
也潘汝禎建逆奄祠於西湖某已卧病不能起奄敗遂
有言某入祠不拜為守祠奄人所挺因而致死以之入
奏者今無不信之矣近見修志有無名子之子孫以其
父祖入於文苑勃然不悦必欲入之儒林而止嗚呼人
心如是文章一道所宜亟廢矣
所謂文者未有不寫其心之所明者也心苟未明劬勞
憔悴於章句之間不過枝葉耳無所附之而生故古今
來不必文人始有至文凡九流百家以其所明者沛然
隨地湧出便是至文故使子美而談劍器必不能如公
孫之波瀾柳州而叙宫室必不能如梓人之曲盡此豈
可強者哉
金石要例
