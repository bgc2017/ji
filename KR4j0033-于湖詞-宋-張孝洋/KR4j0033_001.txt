







　　欽定四庫全書

　　于湖詞卷一

　　宋　張孝祥　撰

　　六州歌頭(此調或作三叠亦凋零止第一段且休兵止第二段)

　　長淮望㫁關塞莽然平征塵暗霜風勁悄邊聲黯銷凝
追想當年事殆天數非人力洙泗上絃歌地亦凋零隔
水氊鄉落日牛羊下區脫縱横看名王宵獵騎火一川
明笳鼓悲鳴遣人驚　念腰間箭匣中劎空埃蠧竟何

成時易失心徒壮歲崢嶸𣺌神京干羽方懐逺静烽燧
且休兵冠葢使紛馳騖若為情聞道中原遺老常南望
翠葆霓旌使行人到此忠憤氣塡膺有淚如傾

　　水調歌頭(凱歌寄湖南安撫劉舍人)

　　猩鬼嘯篁竹玉帳夜分弓少年荆楚劎客突騎錦襜紅
千里風飛雷厲四挍星流彗埽蕭斧挫春蔥談笑青油
幕日奏㨗書同　詩書帥黄閣老黑頭公家傳鴻寳秘
畧小試不言功聞道璽書頻下看即沙堤歸去帷幄且

從容君王自神武一舉朔庭空

　　又(舟過金山寺　或作詠月　或刻韓子蒼)

　　江山自雄麗風露與高寒寄聲月姊借我寳鑑此中看
幽壑魚龍悲嘯倒影星辰揺動海氣夜漫漫擁起白銀
闕危駐紫金山　表獨立飛玉佩整雲冠潄氷濯雪𦕈
視萬里一毫端囘首三山何處聞道羣仙笑我要我欲
俱還揮手從此去翳鳳更驂鸞

　　又(隱静寺觀雨寺有碧霄泉)


　　青嶂度雲氣幽壑舞囘風江神助我雄觀喚起碧霄龍
電掣金蛇千丈雷震靈鼉萬疊洶洶欲崩空盡瀉銀潢
水散入寶蓮宮　坐中客凌積翠看犇洪人間應失匕
筯惟我獨從容淨洗從來塵垢潤及無邉枯槁造物不
言功天宇忽開霽日在五雲東

　　滿江紅(秋懐)

　　秋滿灕源瘴雲静曉山如簇動逺思空江小艇高丘喬
木策策西風雙鬢底暉暉斜日朱欄曲試側身囘首望京

蕐迷南北　思歸夢天邉鵠遊宦事蕉中鹿想一年好
處砌紅堆綠羅帕分柑霜落齒氷盤剥芡珠盈掬借春
纖縷鱠搗香韲新篘熟

　　又(咏雨)

　　斗帳高眠寒窗静瀟瀟雨意南樓近更移三鼔漏傳一
水點點不離楊柳外聲聲只在芭蕉裏也不管滴破故
鄉心愁人耳　無似有遊絲細聚復散真珠碎天應分
付與别離滋味破我一床蝴蜨夢輸他雙枕鴛鴦睡向

此際别有好思量人千里

　　又(玩鞕亭　乾道元年正月十日)

　　千古凄凉興亡事但悲陳迹凝望眼吳波不動楚山空
碧巴滇緑駿追風逺武昌雲斾連天赤笑老奸遺臭到
如今留空壁　邉書静烽煙息通軺傳銷鋒鏑仰太平
天子聖明無敵蹙踏揚州開帝里渡江天馬龍為匹看
東南佳氣鬱蔥蔥傳千億

　　念奴嬌(欲雪呈朱漕)


　　朔風吹雨送凄凉天意垂垂欲雪萬里南荒雲霧滿弱
水蓬萊相接凍合龍岡寒侵銅柱碧海氷澌結憑高一
笑問君何處炎熱　家在楚尾吳頭歸期猶未對此驚
時節記得年時貂㡌煗鐵馬千羣觀獵狐兎成車歌鍾
殷地歸踏層城月持盃且醉不須北望凄切

　　又(洞庭)

　　洞庭青草近中秋更無一點風色玉界瓊田三萬頃著
我扁舟一葉素月分輝銀河共影表裏俱澄澈怡然心

㑹妙處難與君說　應念嶺海經年孤光自照肝肺皆
氷雪短髮蕭騷襟袖冷穩泛滄浪空闊盡挹西江細傾
北斗萬象為賓客扣舷一笑不知今夕何夕

　　又(離思)

　　星沙初下望重湖逺水長雲漠漠一葉扁舟誰念我今
日天涯飄泊平楚南來大江東去處處風波惡吳中何
地滿懐俱是離索　長記送我行時緑波亭上泣透青
羅薄檣燕低飛人去後依舊湘城簾幙不盡山川無窮

煙浪辜負秦樓約漁歌聲斷為君雙淚傾落

　　木蘭花慢(離思　向誤作木蘭花令)

　　送歸雲去雁淡寒彩滿溪樓正佩觧湘腰釵孤楚鬢鸞
鑑分収凝情望行處路但疎煙逺樹織離憂只有樓前
溪水伴人清淚長流　霜華夜永逼衾裯喚誰䕶衣篝
念粉館重來芳塵未埽爭見嬉遊情知悶來殢酒奈回
腸不醉只添愁脉脉無言竟日斷魂雙鶩南州

　　又(别情)


　　紫簫吹散後恨燕子只空樓念璧月長虧玉簮中折覆
水難収青鸞送碧雲句道霞扄霧鎖不堪憂情與文梭
共織怨隨宮葉同流　人間天上兩悠悠暗淚洒燈篝
記谷口園林當時驛舍夢裏曾遊銀屏低聞笑語但夢
時冉冉醒時愁擬把菱花一半試尋高價皇州

　　雨中花慢(長沙　向失慢字悞)

　　一葉凌波十里御風煙鬟雨鬢瀟瀟認得江臯玉珮水
館氷綃秋淨眀霞乍吐曙凉宿靄初消恨微顰不語欲

進還休凝竚迢遥　神交冉冉愁思盈盈斷魂欲遣誰
招還似待青鸞傳信烏鵲成橋悵望胎仙琴叠羞看翡
翠蘭苕夢回人逺紅雲一片天際笙簫

　　驀山溪(春情)

　　雄風豪雨時節清眀近簾幙起輕寒煗紅爐笑翻灰燼
隂藏遲日欲騐幾多長繡工慵圍棋倦香篆頻銷印

　　茂林芳徑緑變紅添潤桃杏意酣酣占前頭一番花信
華堂尊酒但作艷陽歌禽聲喜流雲盡眀日春遊俊


　　鷓鴣天(長沙餞劉樞宻)

　　浴殿西頭白玉堂湘江東畔碧油幢北辰躔次瞻星象
南斗山川解印章　隨步武借恩光送君先促舍人装
他年真肻傳衣鉢今日先須酹一觴

　　又(春情)

　　日日青樓醉夢中不知樓外已春濃杏花未遇疎疎雨
楊柳初揺短短風　扶畫鷁躍花驄湧金門外小橋東
行行又入笙歌裏人在珠簾第幾重


　　菩薩鬘(舟中)

　　十年長作江南客檣竿又挂西風席白鳥去邊明楚山
無數青　倒冠仍落佩我醉君同醉試問識君否青山
與白鷗

　　又(杏花　或作春暮)

　　東風約畧吹羅幕一簷細雨春隂薄試把杏花看溼紅
嬌暮寒　佳人雙玉枕烘醉鴛鴦錦折得最繁枝㬉香
生翠幃


　　鵲橋仙

　　横波滴素遥山蹙翠江北江南腸斷不知何處御風來
雲霧裏釵横鬢亂　香羅叠恨鸞牋寫意付與瑶臺女
伴醉時言語醒時愁道說與醒時休看

　　又(梅)

　　吹香成陣飛花如雪不那朝來風雨可憐無處避春寒
但玉立仙衣數縷　清愁萬斛柔腸千結醉裏一時分
付勸君不用嘆飄零待結子成隂歸去


　　西江月(黄陵廟)

　　滿載一船明月平鋪千里秋江波神留我看斜陽喚起
粼粼細浪　明日風回更好今朝露宿何妨水晶宮裏
奏霓裳凖擬岳陽樓上

　　又(洞庭)

　　問訊湖邊春色重來又是三年東風吹我過湖船楊柳
絲絲拂面　世路如今已慣此心到處悠然寒光亭下
水連天飛起沙鷗一片


　　又(為劉樞密太夫人壽)

　　疇昔通家事契即今兩鎮交承起居樞密太夫人緑髮
斑衣相映　乞得神仙九醞祝敎福禄千春台星直上
壽星明長見門闌鼎盛

　　憶秦娥(雪)

　　雲垂幕隂風慘澹天花落天花落千林瓊玖滿空鸞鶮
征車渺𣺌穿華薄路迷迷路增離索增離索楚溪山

　　水碧湘樓閣


　　又(梅)

　　梅花發寒梢挂著瑶臺月瑶臺月和羮心事履霜時節
斷橋流水聲鳴咽行人立馬空愁絶空愁絶為誰凝

　　竚為誰攀折

　　又(元夕)

　　元宵節鳳樓相對鼇山結鼇山結香塵隨歩柳梢微月
多情又見珠簾揭游人不放笙歌歇笙歌歇曉煙輕

　　散帝城宮闕


　　桃源憶故人(冬飲)

　　朔風弄月吹銀霰簾幙低垂三面酒入玉肌香軟壓得
寒威歛　檀槽乍撥么絲慢彈得相思一半不道有人
腸斷猶作聲聲顫

　　醉落魄(或悞作醉羅歌)

　　輕寒澹緑可人風韵閒梳束多情早是睂峰蹙一點秋
波閒裏覻人毒　桃花庭院閒妝束銅鞮誰唱大堤曲
歸來想是櫻桃熟不道秋千誰伴那人蹴


















　　于湖詞巻一


　　跋

　　字安國號于湖蜀之簡州人也後卜居厯陽故陳氏稱
為厯陽人甲戌狀元及第出自思陵親擢故秦相孫塤
居其下檜忌惡之以事召致于獄檜亡上眷益隆不數
載入直中書惜其不年上嘗有用不盡之歎玉林集中
興詞家選二十有四闋評云舊有紫薇雅詞湯衡為序
稱其平昔為詞未嘗著稿筆酣興健頃刻即成無一事
無來處如歌頭凱歌諸曲駿蹈厲寓以詩人句法者也

恨全集未見耳古虞毛晉記








