







　　欽定四庫全書　　　　　集部十

　　于湖詞　　　　　　　　詞曲類一(詞集之屬)

　　提要

　　(臣)等謹案于湖詞三卷宋張孝祥撰孝祥有于
湖集别著録宋史藝文志載其詞一卷陳振
孫書録解題亦載于湖詞一卷黄昇中興詞
選則稱紫徴雅詞以孝祥曽官中書舍人故
也此本為毛晉所刋第一卷末即繫以跋稱

恨全集未見葢祇就詞選所載二十四闋更
摭四首益之以備一家後二巻則無目録亦
無跋語葢因已見全集刪其重複另編為兩
卷以續之而首卷則未重刋故體例特異耳
巻首載陳應行湯衡兩序皆稱其詞寓詩人
句法繼軌東坡觀其所作氣概亦幾幾近之
朝野遺記稱其在建康留守席上賦六州歌
頭一闋感憤淋漓主人為之罷席則其忠憤

慷慨有足動人者矣又耆舊續聞載孝祥十
八嵗時即有㸃絳唇流水泠泠一詞為朱希
真所驚賞或刻孫和仲或即以為希真作皆
誤今集不載是篇或以少作而佚之歟陳應
行序稱于湖集長短句凡數百篇今本乃僅
一百八十餘首則原稿散亡僅存其半已非
當日之舊矣乾隆四十六年十月恭校上

　　總纂官(臣)紀昀(臣)陸錫熊(臣)孫士毅


　　總　校　官　(臣)　陸　費　墀









　　于湖詞原序

　　蘇明允不工於詩歐陽永叔不工於賦曾子固短於韻
語黄魯直短于散語蘇子瞻詞如詩秦少㳺詩如詞才
之難全也豈前軰猶不免耶紫薇張公孝祥姓字風雷
於一世辭彩日星於郡國其出入皇王縱横禮樂固巳
見於萬言之陛對其判花視草演絲為綸固巳形於尺
一之詔書至于託物寄情弄翰戲墨融取樂府之遺意
鑄為毫端之妙詞前無古人後無來者散落人間今不

知其幾也比逰荆湖間得公于湖集所作長短句凡數
百篇讀之泠然灑然真非煙火食人辭語予雖不及識
荆然其瀟散出塵之姿自在如神之筆邁往凌雲之氣
猶可以想見也使天假之年被之聲歌薦之郊廟當其
隂莖韶頀間作而逓奏非特如是而巳一日鳳鳥去千
年梁木摧予深為公惜也于湖者公之别號也昔陳季
常晦其名自稱為龍丘子嘗作無愁可解東坡為之序
引世之不知者遂以龍丘為東坡之號予故表而出之

乾道辛卯仲冬朔日建安陳應行季陸序

















　　昔東坡見少㳺上已逰金明池詩有簾幙千家錦繡垂
之句曰學士又入小石調矣世人不察便謂其詩似詞
不知坡之此言葢有深意夫鏤玉雕瓊裁花剪葉唐末
詞人非不美也然粉澤之工反累正氣東坡慮其不幸
而溺乎彼故援而止之惟恐不及其後元祐諸公嬉弄
樂府寓以詩人句法無一毫浮靡之氣實自東坡發之
也于湖紫薇張公之詞同一關鍵始公以妙年射策魁
天下不數嵗入直中書帝将大用之未幾出守四郡多

在三湖七澤間何哉衡謂兹地自屈賈題品以來唐人
所作不過柳枝竹枝詞而巳豈天以物色分留我公要
與大江東去之詞相為雄長故建牙之地不於此而於
彼也歟建安劉温父博雅好事於公文章翰墨尤所愛
重片言隻字莫不珍藏既裒次為法帖又别集樂府一
編屬予序之以冠於首衡嘗獲從公㳺見公平昔為詞
未嘗著稿筆酣興健頃刻即成初若不經意反復䆒觀
未有一字無來處如歌頭凱歌登無盡藏岳陽樓諸曲

所謂駿發踔厲寓以詩人句法者也自仇池仙去能繼
其軌者非公其誰與哉覧者擊節當以予為知言乾道
辛卯六月望日陳郡湯衡撰














