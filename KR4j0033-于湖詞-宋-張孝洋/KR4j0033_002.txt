







　　欽定四庫全書

　　于湖詞卷二

　　宋　張孝祥　撰

　　水調歌頭(汪德邵作無盡藏樓於棲霞之間取玉局老仙遺意張安國過之為賦此詞)

　　淮楚襟帶地雲夢澤南州滄江翠壁佳處突兀起紅樓
憑仗史君胸次為問仙翁何在長嘯俯清秋試遣吹簫
看騎鶴恐來遊　欲乘風凌萬頃從扁舟山髙月小霜
露既降凛凛不能留一弔周郎羽扇尚想曹公横槊興

廢兩悠悠此意無盡藏分付水東流

　　又(帥靖江作)

　　五嶺皆炎熱宜人獨桂林江南驛使未到梅蕊透春心
繁㑹九衢三市縹緲層樓疊觀雪片一冬深自是清凉
國不遣瘴塵侵　溪山好青羅帶碧玉簪平沙細浪欲
盡陡起忽千尋家種黄柑丹荔戸拾明珠翠羽簫鼓夜
沉沉莫問驂鸞事有酒且頻斟

　　又(桂林中秋作)


　　今夕復何夕此地過中秋賞心亭上喚客追憶去年遊
千里江山如晝萬井笙歌不夜夹路看鼇頭玉界湧銀
闕珠箔捲瓊鈎　馭風去忽吹到嶺南州去年明月依
舊還照我登樓樓下水明沙淨樓外參横斗轉搔首思
悠悠老子興不淺聊復少淹留

　　又(過瀟湘寺)

　　濯足夜灘急晞髮北風涼吳山楚澤行盡只欠到瀟湘
買得扁舟歸去此事天公付我六月下滄浪蟬蛻塵埃

外蝶夢水雲鄉　製荷衣紉蘭珮把萍房湘妃起舞一
笑撫瑟奏清商喚起九歌忠憤拂拭三閭文字還與日
爭光莫遣兒輩覺此樂未渠央

　　又

　　艤棹太湖岸天與水相連垂虹亭上五年不到故依然
洗我征塵三斗快挹啇飈千里鷗鷺亦翩翩身在水晶
闕真作馭風仙　望中秋無五日月還圓倚欄清唱孤
發驚起壑龍眠欲酹䲭夷西子未辦當年功業空繫五

湖船不用知餘事鱸鱠正甘鮮

　　又(聞采石戰勝)

　　雪洗征塵静風約楚雲留何人為寫悲壯吹角古城樓
湖海平生豪氣關塞如今風景剪燭看吳鈎賸喜燃犀
處駭浪與天浮　憶當年周與謝富春秋小喬初嫁香
囊猶在功業故優游赤岸磯頭落照淝水橋邊衰草渺
渺喚人愁我欲乘風去擊楫誓中流

　　又


　　天上掌綸手閫外折衝才發蹤指示平蕩全楚息氛埃
緩帶輕裘多暇燕寢森嚴兵衛香篆幾徘徊襦袴見歌
詠桃李藉栽培　紫泥封天筆潤日邊來趣裝入覲行
矣歸去作鹽梅祖帳不須遮道看取眉間一㸃喜氣入
尊罍此去沙堤路平步上三台

　　又

　　隆中三顧客圯上一編書英雄當日感㑹餘事了寰區
千載神交二子一笑𣺌然於世却顧駕柴車常憶淮南

岸耕釣混樵漁　忽扁舟凌駭浪到三吳綸巾羽扇笑
容與列仙如豈為蓴羮鱸鱠便挂衣冠神武此興𣺌江
湖學酒對明月高曵紫霞裾

　　又(送謝倅之臨安)

　　客裏送行客常苦不勝情見公秣馬東去底事却欣欣
不為青氊俯拾自是公家舊物何必更關心且喜謝安
石重起為蒼生　聖天子方側席選豪英日邊仍有知
已應剡薦章間好把文經武略換取碧幢紅斾談笑掃

征塵勲業在此舉莫厭短長亭

　　又(送劉帥趍朝)

　　鼇禁輟頗牧熊軾頼龔黄一時林莽千險蠭午要驅攘
金版六韜初試烟斂山空野迥低草見牛羊旒纊釋南
顧戈甲濯銀潢　玉書下褎懿繢促曹裝帝衷天近紅
斾東去帶朝陽登輔五雲丹陛迴首楚樓千里遺愛滿
瀟湘應記依劉客曾此捧離觴

　　念奴嬌(再用韻呈朱丈)


　　繡衣使者度郢中絕唱陽春白雪人物應須天上去一
日君恩三接粉署香濃宮林錦重便把絲鉤結片心如
水不教炙手成熱　還記嶺海相從長松千丈映我秋
竿節忍凍推敲清興滿風裏烏巾獵獵只要東歸歸心
入夢夢泛寒江月不因蓴鱠白頭親望真切

　　又(仲欽提刑仲冬行邊漫呈小詞以備鼔吹之闕)

　　弓刀陌上過蠻煙瘴雨朔雲邊雪幕府横驅三萬里一
把平安遥接方丈三韓西山八詔慕義羞椎結梯航入

貢路經頭痛身熱　今代文武通人青霄不上却把南
州節塞馬秋肥鵰力健應看名王宵獵壯士長歌故人
一笑趂得梅花月王春奏記便須平歩清切

　　滿江紅(思歸寄柳州林守)

　　秋滿衡臯烟蕪外吳山遥碧風乍起蘭舟不住浪花如
席離岸櫓聲驚漸逺盈襟淚㸃凄猶滴問此情能有幾
人知新相識　追往事懽連夕經舊館人非昔把輕顰
淺笑細思量紅葉題詩誰與寄青樓薄幸今遺迹但長

洲茂苑草凄凄愁如織

　　定風波令

　　鈴索収聲夜未央起尋花影步廻廊莫道嶺南冬更暖
君看梅花如雪月如霜　見說墻西歌吹好玉人夾坐
勸飛觴老子婆娑成獨冷誰省自挑寒灺自添香

　　木蘭花慢(送張魏公)

　　擁貔貅萬騎聚千里鐵衣寒正玉帳連雲油幢映日飛
箭天山錦城起方面重對籌壺盡日雅歌閑休遣沙場

游騎尚餘疋馬空還　那看更值春殘斟緑醑對朱顔
正宿雨催紅和風換翠梅小香慳牙旗漸西去也望梁
州故壘暮雲間休使佳人斂黛斷腸低唱陽關

　　雨中花

　　一舸凌風斗酒酹江翩然乘興東游欲吐平生孤憤壯
氣横秋浩蕩錦囊詩卷從容玉帳兵籌有當時橋下取
履仙翁談笑同舟　先賢濟世偶耳功名事成豈為封
留何况我君恩深重欲報無由長望東南氣王從教西

北雲浮斷鴻萬里不堪回首赤縣神州

　　水龍吟(過浯溪)

　　平生只說浯溪斜陽喚渡秋船繫月華未吐波光不動
新凉如水長嘯一聲山鳴谷應棲禽驚起自顔元者後
水流花謝當年事無人記　須信兩賢不死駕飛車時
游此地漫郎宅裏中興碑下應留屐齒酌我清尊洗君
孤憤來同一醉待相期把袂清都歸路騎鶴去三千歲

　　又(望九華作)


　　竹輿曉入青陽細風凉月天如洗峰回路轉雲舒霧捲
了非人世轉就丹砂鑄成金鼎碧光相荷料天關虎守
箕疇龍負開神祕留兹地　縹緲朱幢羽衛望蓬萊初
無弱水仙人拍手山頭笑我塵埃滿袂春瑣瑶房霧迷
芝圃昔游都記悵世縁未了怱怱又去空凝竚煙霄裏

　　多麗

　　景蕭疎楚江那更高秋逺連天茫茫都是敗蘆枯蓼汀
洲認炊煙幾家蝸舍映夕照一簇漁舟去國雖遥寜親

漸近數峰青處是吾州便乘取波平風静荃棹且夷猶
關情有冥冥去雁拍拍輕鷗　忽追思當年往事惹起
無限覊愁挂笏朝來多爽氣秉燭夜永足清游翠袖香
寒朱絃韻悄無情江水只東流拖樓晚清商哀怨還聽
隔船謳無言乆餘霞散綺烟際帆収

　　蝶戀花

　　漠漠飛來雙屬玉一片秋光染就瀟湘緑雪轉寒蘆花
蔌蔌晚風細起波紋縠　落日孤雲歸意促小倚蓬窗

寫作思歸曲過盡碧灣三十六扁舟只在灘頭宿

　　訴衷情(中秋不見月)

　　晚烟斜日思悠悠西北有高樓十分凖擬明月還似去年
遊　揮玉斚捲銀鈎喚新愁嫦娥貪共暮雨朝雲忘了中秋

　　鷓鴣天(上母夫人壽)

　　阿母蟠桃不記春長沙星裏壽星明金花羅紙新裁詔
貝葉㫄行别授經　同犬子祝龜齡天教二老鬢長青
明年今日稱觴處更有孫枝滿謝庭


　　又(餞劉共甫)

　　憶昔追遊翰墨場武夷仙伯較文章琅函奏號銀臺省
氊筆書名御苑墻　經十載過三湘横睂麗錦照傳觴
醉餘吐出胸中墨只欠彭宣到後堂

　　又(送錢使君守横州)

　　舞鳳飛龍五百年盡將錦繡裹山川王家劵冊諸孫嗣
主第笙歌故國傳　居玉鉉擁金蟬祗今門戸慶綿聯
君侯合侍明光殿且作横槎海上仙


　　又(仲欽提刑行部萬里閲四月而後來歸轍奉蔬果為太夫人壽)

　　去日清霜菊滿叢歸來高柳絮纒空長驅萬里山収瘴
徑度層波海不風　隂德徧嶺西東天教慈母壽無窮
遥知今夕稱觴處衣綵還將衣繡同

　　又

　　楚楚吾家千里駒老人心事正關渠風流合是堦墀玉
愛惜真如掌上珠　紆緑綬薦芳壺老人還醉弟兄扶
間將何物為兒壽付與家傳萬卷書


　　又(上元啓醮)

　　詠徹瓊章夜向闌天移星斗下人間九光倒影騰青簡
一氣回春達絳壇　瞻北闕祝南山遥知仙仗簇清班
何人曾侍傳柑燕翡翠簾開識聖顔

　　又

　　子夜封章扣紫清五霞深裏珮環聲驛傳風火龍鸞舞
步入烟霄孔翠迎　㻕簡重羽衣輕金章雙引到通明
三湘五筦同民樂萬歲千秋與帝齡


　　又

　　瞻蹕門前識箇人香車油碧照雕輪短襟衫子新來棹
四直冠兒内様新　秋色淨曉粧勻不知何事在風塵
主公若也憐幽獨帶取妖嬈上玉宸

　　又

　　憶昔彤庭望日華怱怱枯筆夢生花欝輪袍曲慙新奏
風送銀灣犯斗槎　追往事及新瓜飛蓬何事及蘭麻
一江湘水流餘潤千里河堤築淺沙


　　又

　　可意黄花人不知黄花標格世間稀園葵裛露迎朝日
檻菊迎霜媚夕霏　芍藥好是金絲緑藤紅刺引薔薇
姚家别有神仙品似着天香染御衣

　　又

　　割鐙難留乘馬東花枝爭看裊長紅衮衣空使斯民戀
緑竹誰歌入相同　回武事致年豐幾多遺恨在湘中
深知楚水楓林下不似初聞長樂鐘


　　又

　　又向荆州住半年西風催放五湖船來時露菊團金顆
去日池荷剪緑錢　斟别酒扣離絃一時賓從最多賢
今宵拚醉花迷坐後夜相思月滿川

　　眼兒媚

　　曉來江上荻花秋做弄箇離愁半竿殘日兩行珠淚一
葉扁舟　須知此去應難遇直待醉方休如今眼底明
朝心上後日睂頭


　　虞美人

　　盧敖夫婦驂鸞侶相敬如賓主森然蘭玉滿罇前案舉
齊睂樂事看年年　我家白髪雙垂雪已是經年别今
宵歸夢楚江濱也學君家兒子壽吾親

　　又

　　柳梢梅蕊香全未誰會傷春意一年好處是新春柳底
梅邊只欠那人人　憑春約住梅和柳且待些時候錦
帆風迅綵舟來却放香苞嬌蕊一齊開


　　又

　　雲消烟漲清江浦碧草春無數江邊幾樹夕陽紅㸃㸃
征帆吹盡夜來風　樓頭月壓章華館我已無腸斷斷
行雙雁背人飛織錦廻文空在寄他誰

　　又

　　清宮初入韶華管宮葉秋聲滿滿庭芳草月嬋娟想見
明朝喜色動天顔　持盃滿勸龍頭客榮遇時難得詞
源三峽瀉瞿塘便是醉中空去也無妨


　　鵲橋仙(上主管壽送南康酒北梨)

　　南州名酒北園珍果都與黄香為壽風流文物是家傳
睨血指㫄觀袖手　東君消息西山爽氣總聚公家戸
牖舊時曾識玉堂仙在帝所頻開薦口

　　又

　　黄陵廟下送君歸去上水船兒一隻離歌聲斷酒盃空
容易裏東西南北　重湖風月九秋天氣冉冉新愁如
織我家住在楚江濱為頻寄雙素尺


　　又(吳伯承侍兒)

　　明珠盈斗黄金作屋占了湘中秋色金風玉露不勝情
看天上人間今夕　枝頭一㸃琴心三疊算有詩名消
得野堂從此不蕭疎何日向尊前喚客

　　又(邢少連送末利)

　　北窗涼透南窗月上浴罷滿懐風露不知何處有花來
但怪底清香無數　炎州珍産吳兒未識天與人間獨
步氷肌玉骨歲寒時倩間止堂中留住(間止少連堂名)


　　又(上運使壽)

　　東明大士吾家老子是一元知非二共移甘雨趂生朝
作萬里豐年歡喜　司空山上長沙星裏乞與無邊祥
瑞仙鄉日月正鎮常春笑人說長生乆視

　　踏莎行(長莎花極小作此詞并二枝為伯承欽天諸兄一觴之薦)

　　洛下根株江南栽種天香國色千金重花邊三閣建康
春風前十里揚州夢　油碧輕車青絲短鞚看花日日
催賓從而今何許定王城一枝且為鄰翁送


　　又(别劉子思)

　　古木叢祠孤舟野渡青年與客分攜處漠漠愁隂嶺上
雲蕭蕭别意溪邊樹　我巳北歸君方南去天涯客裏
多岐路須君早出瘴烟來江南山色青無數

　　又(五月十三日夜月甚佳戲作)

　　藕葉池塘榕陰庭院年時好月今宵見雲鬟玉臂共清
寒氷綃霧縠誰裁剪　撲粉香綿侵塵寳扇遥知掩抑
成凄怨去程何許是歸程離腸為我深深勸


　　又

　　旋葺荒園初開小徑物華還與東風競曲檻暉暉落照
明高城冉冉孤烟暝　柳色金寒梅花雪静道人隨處
成幽興一盃不惜小留連歸期巳理滄浪艇

　　又

　　萬里扁舟五年三至故人相見尤堪喜山陰乘興不須
回毗耶問疾誰為對　不藥身輕高談心會匆匆我又
成歸計他時江海肯相尋緑莎青箬看清貴


　　又(朱漕生朝)

　　桂嶺南邊湘江東畔四年兩見生申旦知君心地與天
通天教仙骨年年換　便趂秋風横翔霄漢相看黄紙
書來喚但令丹鼎永頻添莫辭酒盞春無算

　　菩薩蠻(諸客往赴東鄰之集戲作此小詞)

　　庭葉翻翻秋向晩砧聲敲月催金剪樓上巳清寒不堪
頻倚欄　鄰翁開社瓮喚客情應重不醉且無歸醉時
歸路迷


　　又

　　雪消墻角収燈後野梅官柳春全透池閣又東風燭花
燒夜紅　一尊留好客欹盡欄杆月巳醉不須歸試聽
烏夜啼

　　又(立春)

　　絲金縷翠幡兒小裁羅撚線花枝裊明日是新春春風
生鬢雲　吳霜看㸃染愁裏春來淺只願此花枝年年
常戴伊


　　又

　　䕷蕪白芷愁煙渚曲瓊飛捲江南雨心事怯衣單樓高
生晚寒　雲鬟香霧溼翠袖凄餘泣春去有來時春從
沙際歸

　　又

　　恰則春來春又去憑誰說與春教住與問坐中人幾回
迎送春　明年春更好只怕人先老春去有來時願春
長見伊


　　又(林柳州生朝)

　　使君家枕吳波碧朱門鋪手揺雙㦸也到嶺邊州眞成
汗漫遊　歸期應不逺趂得東江煖翁媼雪垂肩雙雙
平地仙

　　生查子(詠摺疊扇)

　　宮紗蜂赶梅寳扇鸞開翅數摺聚清風一捻生秋意

　　揺揺雲母輕裊裊瓊枝細莫解玉連環恐作飛花墜

　　臨江仙(帥長沙寄静江三故人張仲欽朱漕滕憲)


　　試問宜齋樓下竹年來應長新篁使君五嶺又三湘舊
游知好在熟處更難忘　尚念論心舒嘯不只今湖海
相望遥憐陰至酒尊涼舉觴須酹我樓外是清江

　　又

　　罨畵樓前初立馬隔簾笑語相親鉛華洗盡見天真衫
兒輕罩霧髻子直梳雲　翠葉銀絲末利櫻桃澹注香唇
見人不語解留人數盃愁裏酒兩眼醉時春

　　二郎神


　　坐中客共千里瀟湘秋色漸萬寳西成農事了䆉稏看
黄雲阡陌橋口橘洲風浪穩嶽鎮聳倚天青壁追前事
興亡相續空與山川陳迹　南國都會繁盛依然似昔
聚翠羽明珠三市滿樓觀湧參差金碧乞巧處家家追
樂事爭要做豐年七夕願明年強健百姓歡娛還如今
日

　　浣溪沙

　　只倚精忠不要兵卷旗直入蔡州城賊營半夜落妖星

萬旅連屯看整暇十睂環坐却娉婷白麻早晚下天
庭

　　又(餞劉共甫)

　　玉節珠轓出翰林詩書謀帥眷方深威聲虎嘯復龍吟
我是先生門下士相逢有酒莫辭斟高山流水遇知
音

　　又

　　絕代佳人淑且貞雲為肌骨玉為神燭前花底不勝春

倚竹袖長寒卷翠凌波襪小暗生塵十分京洛舊來
人

　　又

　　行盡瀟湘到洞庭楚天濶處數峰青旗梢不動晚波平
紅蓼一灣紋纈亂白魚雙尾玉刀明夜涼船影浸疎
星

　　又

　　只說閩山錦繡幃忽從團扇得生枝縐紅衫子映豐肌

春線應憐壺漏永夜針頻見燭花摧塵飛一騎憶來
時

　　又(瑞香)

　　臘後春前别一般梅花枯淡水仙寒翠雲裘着紫霞冠
妙品只今推第一寳香元不是人間為君更酌小龍
團

　　又(餞别鄭憲)

　　寳蠟燒香夜影紅梅花枝㫄錦薰籠曲瓊低捲瑞香風

萬里江山供燕几一時賓主看談鋒問君歸計莫匆
匆

　　又(荆州約馬舉先登城樓觀塞)

　　霜日明霄水蘸空鳴鞘聲裏繡旗紅澹烟衰草有無中
萬里中原烽火北一尊濁酒戍樓東酒闌揮涙向悲
風

　　又(再用韻)

　　宮柳垂垂碧照空九門深處五雲紅朱衣只在殿當中

細撚絲稍龍尾北緩攜綸㫖鳳城東阿婆三五笑春
風






　　于湖詞巻二

