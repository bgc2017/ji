







　　欽定四庫全書

　　于湖詞卷三

　　宋　張孝祥　撰

　　浣溪沙

　　六客西來共一舟吳兒蹋浪翦輕鷗水光山影翠相浮
我欲吹簫明月下略須停棹晩風頭從前三五到蘄
州

　　又


　　已是人間不繋舟此心原自不驚鷗卧看駭浪與天浮
對月只應頻舉酒臨風何必更搔頭暝煙多處是神
州

　　又(中秋十八客)

　　同是登瀛冊府仙今朝聊結社中蓮秋笳按拍酒如泉
喚起封姨清晩暑更將荔子薦新圜從今三五夜嬋
娟

　　又


　　日煖簾幃春晝長纎纎玉指動枰牀低頭佯不顧檀郎
荳蔲枝頭雙蛺蝶芙蓉花下兩鴛鴦壁間聞得唾絨
香

　　又(餞劉共父)

　　射策金門記昔年又教潘翰入陶甄不妨衣鉢再三傳
粉淚但能添楚竹羅巾誰解繫吳船捧盃猶願小留
連

　　又(烟州亭定夫置酒作)


　　&KR1527;&KR1527;湖光緑一圍修林斷處白鷗飛天機雲錦蘸空霏
乞我百弓真可老為公一飲醉忘歸扁舟日日弄晴
暉

　　又(過臨川席上賦此詞)

　　我是臨川舊使君而今欲作嶺南人重来遼鶴事猶新
去路政長仍酷暑主公交契更情親横秋閣上晩風
勻

　　又(同前)


　　康樂亭前種此君重来風月苦留人兒童竹馬笑談新
今代孟士仍好客政成歸去眷方新十眉環坐晩妝
勻

　　又

　　羅襪生塵洛浦東美人春夢瑣窓空眉山細蹙恨千重
海上蟠桃留結子渥洼天馬去追風不湏多怨主人
公

　　西江月


　　諸老何煩薦口先生自簡淵衷千年聖學有深功妙處
無非日用　已授一編圯下却須三顧隆中鴻鈞早晩
轉春風我亦從君賈勇

　　又(同僚飲餞宜齋)

　　窓户青紅尚溼主人已作歸期坐中賓客盡鄒枚盛事
他年誰繼　别酒深深頻勸離歌緩緩休催扁舟明日
轉清溪好月相望千里

　　又


　　不識平原太守向來水北山人世間功業謾虧成華髮
蕭蕭滿鏡　幸有田園故里聊分風月江城西陂西畔
晩波平袖手來時照影

　　又(代闕　宣教上母夫人壽)

　　慈母行封大國老仙早上蓬山天憐隂德徧人間賜與
還丹七返　莫問清都紫府長教緑鬢朱顔年年今日
綵衣班兄弟同扶酒盞

　　又


　　冉冉寒生碧樹盈盈露溼黄花故人玉節有光華髙㑹
仍逢戲馬　世事只今如夢此身到處為家與君相遇
更天涯&KR0838;了茱萸醉把

　　又(庾樓陪諸公飲醉甚和尚巨源任子嚴陶茂安韻呈周悦道使刻之樓上)

　　樓外疎星印水樓頭畫燭烘蓮憑髙舉酒思厭厭征路
虛無指㸃　酒興因君開闊山容向我增添一鈎新月
弄纎纎濃霧花房半斂

　　又


　　十里輕紅自笑兩山濃翠相呼意行着脚到精廬借我
繩牀小住　解飲不妨文字無心更狎鷗魚一聲長嘯
暮烟孤袖手西湖歸去

　　減字木蘭花(上黄倅宅太淑人壽)

　　慈䦨生日見説今年年九十戲綵盈門大底孩兒七箇
孫　人間喜事只這一般誰得似願我雙親都似君家
太淑人

　　又


　　江頭送客楓葉荻花秋瑟瑟絃索休彈清淚無多怕溼
衫　故人相遇不醉如何歸得去我自忘歸烟滿空江
月滿堤

　　又

　　一尊留夜寶蠟烘簾光激射凍合銅壺細聽氷簷夜剪
酥　清秋冉冉酒喚紅潮登玉臉明日重看玉界瓊樓
特地寒

　　又(臘月二十六日立春)


　　春如有意未接年華春已至春事還新多得年時五日
春　春郊便緑只向臘殘春已足屈指元宵正是新春
二十朝

　　又(贈尼)

　　吹簫泛月往事悠悠那更說碎破琉璃陡覺從前萬事
非　清齋淨戒休作斷腸垂淚債識破囂塵作箇消遙
物外人

　　又


　　枷花搦栁知道東君留意久慘緑愁紅憔悴都因一夜
風　輕狂胡蝶擬欲扶持心又怯要免離披不告東君
更告誰

　　憶秦娥

　　天一角南枝向我情如昨情如昨水寒烟淡霧輕雲薄
吹花嚼蕊愁無託年華冉冉驚離索驚離索倩春留
住莫教搖落

　　浣溪沙


　　湓浦從君已十年京江仍許借歸船相逢此地有因縁
十萬貔貅環武帳三千珠翠入歌筵功成去作地行
仙

　　又

　　一片西飛一片東髙情巳逐落花空舊歡休問幾時重
為習政如刀䑛蜜掃除須著絮因風諸君持此問龎
公

　　栁梢青


　　碧雲風月無多莫被名韁利鎖白玉為車黄金作印不
戀休呵　爭如對酒當歌人是人非恁麽年少甘羅老
成呂望必竟如何

　　醜奴兒

　　年年有箇人生日誰是君家誰是君家八十慈親髮未
華　棠隂閣上棠隂滿滿勸流霞滿勸流霞來歳應添
宰路沙

　　又


　　十分濟楚邦之媛此日追遊雨霽雲収夢入瀟湘不那
愁　主人白玉堂中老曾侍凝蔬滿酌瓊舟即上羲皇
香案頭

　　又

　　珠烟璧月年時節纎手同攜今夕誰知自撚梅花勸一
巵　逢人問道歸來也日日佳期管有來時趂得収燈
也未遲

　　又


　　無雙誰似黄郎子自鄶無譏月滿星稀想見歌塲夜打
圍　畫眉京兆風流甚應賦蛜蝛楊栁依依何日文簫
共駕歸

　　㸃絳唇

　　綺燕髙張玉潭月麗玻璃滿斾霞行卷無復長安逺

　　夏木隂隂路裊薰風轉空留戀細吹銀管别意隨聲緩

　　又

　　四到蘄州今年更是逢重九應時納佑隨分開尊酒


　　屢舞婆娑醉我平生友休囘首世間何有明月疎疎栁

　　卜算子

　　雪月最相宜梅雪都清絶去歳江南見雪時月底梅花
發　今嵗早梅開依舊年時月冷艷孤光照眼明只欠
些兒雪

　　又

　　萬里去擔簦誰識新豐旅好事些兒説與郎奴是姮娥
侶　若到廣寒宫但道奴傳語待我仙郎折桂枝揀箇

髙枝與

　　南歌子(上吳提宫夀)

　　人物羲皇上詩名沈謝間漫郎元是漫為官醉眼瞢騰
只擬看湘山　小隱真成趣鄰翁獨往還野堂梅栁尚
春寒且趂華燈頻泛酒船寛

　　又

　　曾到蘄州否人人說使君使君才具合經綸小試邊城
早晩上星辰　佳節重陽近清歌午夜新舉盃相屬莫

辭頻後日相思我巳是行人

　　望江南(題南岸旌徳觀)

　　談子醉獨立睨東風未試玉堂揮翰手只今楚澤釣魚
翁萬里舉盃空　謀一笑與君同身老南山看射虎眼
髙四海看飛鴻赤岸晩潮通

　　又

　　朝元去深殿扣瑤鐘天近月明黄道冷參囘斗轉碧霄
空身在九光中　風露下環珮響丁東玉案燒香縈翠

鳳松壇移影動蒼龍歸路海霞紅

　　栁梢青(蔣文粟兄趍朝錢文茹横槎宗文如古藤孝祥置酒作别賦此以侑尊)

　　滿城風雨重陽時節更催行色隴樹寒輕海山秋老清
愁如織　一杯莫惜留連我亦是天涯倦客後夜相思
水長山逺東西南北

　　又

　　草底蛩吟煙横水際月淡松隂荷動香濃竹深凉早銷
盡煩襟　髮稀渾不勝簪更客裏吳霜暗侵富貴功名

本來無意何況如今

　　鳯棲梧

　　畫㦸游閑刀入鞘安石榴花影落紅欄小似勸先生須
飲酎枕中鴻寳㣲傳妙　衮衮鋒車還急詔滿眼瀟湘
總是恩波渺歸去槐庭思楚嶠觚稜月曉期分照

　　瑞鷓鴣

　　香珮潛分紫繡囊野塘波急折鴛鴦春風灞岸空回首
落日西陵更斷腸　雪下哦詩憐謝女花間為令勝潘

郎從今千里同明月再約圜時拜夜香

　　青玉案(送頻統轄行)

　　相春堂上聞鶯語正花栁芳菲處有底尊前懽且舞滿
堂賔客紫泥丹詔衮衮烟霄路　君王天縱資仁武要
尺箠平驕虜思得英雄親駕馭将軍行矣九重虚宁談
笑清寰宇

　　南鄉子(刑監廟餞送朱太傅張直閣阻雨賦此詞)

　　江上送歸船風雨排空浪拍天頼有清尊澆别恨淒然

寶蠟燒花看吸川　楚舞趂湘絃煖響圍春錦帳氊坐
上定知無俗客俱賢便是朱張與少連(少連謂刑監廟)

　　清平樂

　　光塵撲撲宫栁低迷緑鬭鴨闌干春詰曲簾額微風繡
蹙　碧雲青翼無憑困來小倚雲屏楚夢未禁春晩黄
鸝猶自聲聲

　　又

　　向來省左謀國叅伊呂暫借良儔匪再舉談笑肅清三

楚　良辰上客徜徉奏篇欲記傳香此日一尊相屬它
時同在巖廊

　　又(咏梅)

　　吹香嚼蕊獨立東風裏欲凍雲驕天似水羞殺夭桃穠
李　如今見說闌干不禁月冷霜寒嶺上驛程人逺城
頭戍角聲乾

　　霜天曉角

　　栁絲無力冉冉縈柔碧繫我船兒不住楚江上曉風急

棹歌休怨抑有人離恨極說道歸期不逺剛不信淚

　　偷滴

　　歸梧謠(送劉郎)

　　歸十萬人家兒様啼公歸去何日是來時

　　又

　　歸獵獵薰風巻繡旗攔教住重舉送行盃

　　又

　　歸數得宣麻拜相時秋前後公衮更萊衣


　　醜奴兒

　　伯鸞徳耀賢夫婦見說宜家見說宜家庭砌森森長玉
華　天公遣注長生籍服日飡霞服日飡霞壽紀應須
海算沙

　　蝶戀花

　　君泛仙楂銀海去後日相思地角天涯路草草盃盤深
夜語㝠㝠四月黄梅雨　莫拾明珠并翠羽但使斯民
愛我如慈母待得政成民安堵朝天衣袂翩翩舉


　　念奴嬌

　　海雲四斂太清樓極目一天秋色明月飛來雲霧盡城
郭山川歴歴良夜悠悠西風嫋嫋銀漢氷輪側雲霓三
弄廣寒宫殿長笛　偏照紫府瑤臺香籠玉座翠靄迷
南北天上人間凝望處應有乗風歸客露滴金盤凉生
玉宇滿地新(闕)白壺中清賞畫簷髙掛虛碧

　　又

　　風㠶更起望一天秋色離愁無數明日重陽尊酒裏誰

與黄花為主别岸風煙孤舟燈火今夕知何處不如江
月照伊清夜同去　船過采石江邊望夫山下酌水應
懐古德耀歸來雖富貴忍棄平生荆布黙想音容遙憐
兒女獨立衡臯暮桐鄉君子念予憔悴如許

　　拾翠羽

　　春入園林花信總諸遲速聽鳴禽稍遷喬木夭桃弄色
海棠芬馥風雨霽芳徑草心頻緑　禊事纔過相次禁
烟追逐想千歳楚人遺俗青旗沽酒各家炊熟良夜遊

明月勝燒花燭

　　蝶戀花(秦樂家賞花)

　　爛爛明霞紅日暮艷艷輕雲皓月光初吐傾國傾城恨
無語綵鸞祥鳳來還去　愛花常為花留住今歳風光
又是前春處醉倒扶歸也休訴習池人笑山翁語

　　又

　　恰則杏花紅一樹撚指來時結子青無數漠漠春隂纒
栁絮一天風雨將春去　春到家山須少住芍藥櫻桃

更是尋芳處曉院碧蓮三百畝留春伴我春應許

　　踏莎行

　　楊栁東風海棠春雨清愁冉冉無來處曲徑驚飛蛺蝶
叢囘塘凍濕鴛鴦侶　舞徹霓裳歌殘金縷蘼蕪白芷
愁烟渚欲識陽臺夢裏雲細聽華表歸來語

　　漁家傲(紅白蓮不可並栽用酒盆種之遂皆有花呈周倅)

　　紅白蓮房生一處雪肌霞艷難為喻當是神仙來紫府
雙禀賦人間相見猶相妒　清雨輕煙凝態度風標公

子来幽鷺欲遣微波傳尺素歌曲悞醉中自有周郎顧

　　夜遊宫(句景亭)

　　聽話危亭句景芳郊迥草長川永不待崇岡與峻嶺倚
欄杆望無窮心已領　萬事浮雲影最曠闊鷺閒鷗靜
好是炎天煙雨醒栁隂濃芰荷香風日冷

　　鷓鴣天

　　月地雲階歡意闌仙姿不合住人間驂鸞已恨車塵逺
泣鳳空餘燭影殘　情脉脉淚珊珊梅花音信隔關山

只應楚雨清留梦不那吳霜緑易斑

　　又(詠桃菊花)

　　桃換肌膚菊換粧只疑春色到重陽偷將天上千年艷
染却人間九日黄　新艷冶舊風光東籬分付武陵香
罇前醉眼空相顧錯認陶潛是阮郎

　　又(送陳倅正字攝峽州)

　　人物風流冊府仙誰教落魄到窮邉獨班未引甘泉伏
三峽先尋上水船　斟楚酒扣湘絃竹枝歌裏意悽然

明時合下清猿淚閒日頻題采鳳牋

　　菩薩蠻(西齋為杏花寓言)

　　臙脂淺染雙珠樹春風到處嬌無數不語恨懨懨何人
思故園　故園花爛漫笑我歸來晩我老只思歸故園
花雨時

　　又(囘文)

　　落霞殘照横西閣閣西横照殘霞落波淺戲魚多多魚
戲淺波　手攜行客酒酒客行攜手腸斷九歌長長歌

九斷腸

　　又(囘文)

　　渚蓮紅亂風翻雨雨翻風亂紅蓮渚深處宿幽禽禽幽
宿處深　澹粧秋水鑑鑑水秋粧澹明月思人情情人
思月明

　　又(囘文)

　　晩花殘雨風簾捲捲簾風雨殘花晩雙燕語虛牕牕虛
語燕雙　睡醒風愜意意愜風醒睡誰與話情詩詩情

話與誰

　　又(囘文)

　　白頭人笑花間客客間花笑人頭白年去似流川川流
似去年　老羞何事好好事何羞老紅袖舞香風風香
舞袖紅

　　又

　　玉龍細㸃三更月庭花影下餘殘雪寒色到書帷有人
清夢迷　牆西歌吹好獨暖香閨小多病怯杯觴不禁

冬夜長

　　南歌子(過嚴闗)

　　路盡湘江水人行瘴霧間昬昬西北度嚴闗天外一簪
初見嶺南山　北雁連書斷秋霜㸃鬢斑此行休問幾
時還惟擬桂林佳處過春殘

　　鵲橋仙

　　湘江東畔去年今日堂上簪纓羅綺弟兄今日拜尊前
共一笑歡歡喜喜　渚宫風月邊城鼔角更好親庭一

醉醉時重唱去年詞願來歳强如今歳

　　燕歸梁

　　風栁搖絲花纒枝滿目韶輝離鴻過盡伯勞飛都不似
燕來歸　舊來王謝堂前地情分獨依依畫梁雕栱啓
朱扉看雙舞羽人衣

　　訴衷情(牡丹)

　　亂紅深紫過羣芳初欲減春光花王自有標格塵外鎖
韶陽　留國艷問仙鄉自天香翠帷遮日紅燭通宵與

醉千觴

　　浣溪沙(母氏生辰老者同在舟中)

　　穩泛仙舟上錦㠶桃花春浪舞清灣壽星相伴到人間
黄石公傳三百字西王母授九霞丹銀潢有路接三
山

　　又(以貢茶沉水為齊伯壽)

　　北苑先春小鳳團炎州沉水勝龍涎殷勤送與繡衣仙
玉食向來思苦口芳名久合上凌烟天教富貴出長

年

　　又(發公安風月甚佳明日至石首風雨驟至留三日同行諸公皆有詞孝祥用韻)

　　方船載酒下江東孤管横時浪拍空萬山紫翠晩雲重
擬看岳陽樓上月不禁石首岸頭風作牋我欲問龍
公

　　卜算子

　　風生杜若洲日暮垂楊浦行到田田亂葉邊不見凌波
女　獨自倚危欄欲向荷花語無奈荷花不應人背立

啼紅雨

　　㸃絳唇

　　萱草榴花畫堂永晝風清暑麝團菰黍助泛菖蒲醑

　　兵辟神符命續同心縷宜歡聚綺筵歌舞歳歳酬重午

　　又

　　秩秩賓筵玉潭春漲玻瓈滿斾霞風卷可但長安逺

　　夏木成隂路裊薰風轉空留戀細吹銀管别意隨聲緩

　　西江月


　　風盡灘聲未已雨来篷底先知岸邊楊栁最憐伊憶得
扁舟曾繫　朝霧平吞白塔茅簷似有青旗三盃村酒
醉如泥天色寒呵且睡

　　又(以寳鼎隋人寫小字蓮經為總得壽)

　　漢鑄九金神缶隋書小字蓮經剛風劫火轉青㝠䕶守
應煩仙聖　昨夢傳來帝所今朝壽我親庭只將此寶
伴長生談笑中原底定

　　又(飲百花亭為武夷樞密先生作亭望廬山雙劍峰為惡竹所蔽是夕盡伐去)


　　落日鎔金萬頃晴嵐洗劍雙峰紫樞元是黒頭公佳處
因公愈重　分得湖光一曲喚囘廬岳千峰一尊今夜
偶然同早晩商巖有夢

　　水調歌頭(方務德生日)

　　紫槖論思舊碧落拜除新内家敕使傳詔親付玉麒麟
千里江山增麗是處旌旗改色佳氣欝輪囷看取連宵
雪借與萬家春　建崇牙開盛府是生辰十洲三島都
向今日祝松椿多少活人隂德合享無邊長壽惟有我

知君來歳更今日一氣轉洪鈞

　　又(過岳陽樓作)

　　湖海倦遊客江漢有歸舟西風千里送我今夜岳陽樓
日落君山雲氣春到沅湘草木逺思𣺌難収徙倚欄杆
乆缺月掛簾鈎　雄三楚吞七澤隘九州人間好處何
處更似此樓頭欲弔沉纍無所但有漁兒樵子哀此寫
離憂囘首叫虞舜杜若滿芳洲










　　于湖詞卷三

