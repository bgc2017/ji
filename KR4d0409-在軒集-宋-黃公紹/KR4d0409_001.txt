在軒集
宋黃公紹撰
詩集大成序
大雅正聲寥寥不響浮文破典斐爾為曹詩道之孤也
何為而然哉自古在昔先民有作塗謳巷詠皆政化之
律吕風哦月謠俱禮義之矩矱蓋成童以上靡人不學
靡學非誦所以笙鏞人耳槖鑰人心至熟也詩之教也
不亦大乎王迹既熄聖手絶刪人心之詩與世俱變然
而世有汙隆學有粗密詩之興也必法度之森嚴詩之
微也亦繩墨之改錯代之君子可以觀矣夫詩一而巳
而體異焉其間體同而病異于是乎對同有法事同而
詞異于是乎區别有類本同而流異于是乎繼承有𣲖
善言詩者廢一不可鍾嶸發微於詩品王粲得間於詩
律皎然以詩式同契元實以詩眼窺竒顧陶類選千首
鋪其棻張為作圖五層尋其緒盛唐而降詩評詩話之
且千近世所傳詩統詩憲之有二能言之類至此極矣
獨未有會而一之者此詩集大成之所以作也詩之初
生三言以萌詩之既生是不一名作詩格作者之則析
律用章匪規匪矩而圓而方作詩法事有萬殊言豈一致
爰自詞令至於道學作詩類伊祁迄今垂三千年作者
其誰沿波討源作詩𣲖總凡為門三十有四竒搜傑取
靡不畢載劉中山有云片言可以明百意坐馳可以役
萬景工於詩者能之風雅體變而樂同古今調殊而理
契達於詩者能之工生于才達生于明於工者還相為
用而詩道備矣若今之集原意以會景推體以合調其
可謂備者與詩之難言也甚矣春秋之世不言作詩惟
言歌詩歌詩不類貽譏與國匪直作詩之難而誦詩之
為不易矣今是集也將使天下才筆之流一之乎斯詩
彼稷之穗方永嘅於王風何草不黃又增傷於變雅望
古人而不見玩古禮而有思讀是詩者能勿感乎而豈
曰摸擬樂府撏扯西崑也哉抑陸機嘗謂執斧伐柯能
取則不遠隨手之變亦難以辭逮是在乎讀之何如耳
普辭條與文律良余膺之所服願以此與學士大夫共之
集之者鄱陽徐君文序之者樵黃某刻之者建劉某
張治中德充字說
治中張公名煜字公明為其文之著也以告在軒黃某
易之惟古者冠而字朋友事也某民耳則奚其敢然鄭
人之頌子産亟稱其字卑不嫌於字尊也請以德充為
字而申其說於文煜之字從火從日從立太玄經云日
昱乎晝月昱乎夜月受日之光者也故言天下之至明
者惟日為太陽而火焉則日中輝光之所發也是以陽
燧取之說文日實也天之行也惟日最健惟其實之所
充故無之焉而不然君子之德與日參光外之發者非
中之積也乎易曰剛健篤實而有輝光日新其德孟子
曰充實之謂美充實而有光輝之謂大張公之德篤實
而有輝光則其明也孰禦為北方之熖熖者必公也夫
姚曾吾字後語
平山姚仲一長子忠余一見知其性質純敏拱手問所
疑亹亹不少置又知其學力所詣不淺也叩其傳則學
於四如翁信哉淵源之有自矣一日出字說示余則翁
實命之曾吾莆福諸先輩又為之交相贊勉大扺繇吾
身三省之忠信以達乎吾道一貫之忠恕其說備矣余
復何言余詢之曾吾曰學有體斯有用有盡巳之忠斯有
推己之恕矣與人謀與人交亦推己之一事也子朱子
集註乃言曰曾子於其用處蓋已隨事精察而力行之
但未知其體之一耳先儒固言無忠做恕不成忠信二
字亦然如朱子之言則曾子之學不求之體而先求之
用天下固有無體之用乎曾吾莫之對遂又詰之曰忠
恕一貫無二道也生熟之不同耳忠也一也皆體也恕
也貫也皆用也然則未有此一而遽欲從事乎貫可不
可乎曾吾若有疑焉遂又告之曰曾子得力處在大學
後兩章始言恕用非所先也誠意正心忠之道也先之
以格物致知講明此道也繼之以齊家治國平天下推
行此道也不于其體而于其用非學也朱子之言非是
之謂也道之用固散在事物而其體則實具於人之此
心天下事物固有萬之不齊矣而此心之靈萬理咸備
初非守此塊然之一而遂謂可盡其妙也愚嘗聞之一
之為義不但不貳不息之謂也正以其統括萬善而得
名耳孟子曰萬物皆備於我矣反身而誠樂莫大焉誠
能會萬於一則是一也豈不可以貫乎萬若其徒一也
則一直止於一耳奚其貫吾故曰天下未有無體之用
也斯道也惟曾子然後能知之而學者亦不可不勉也
曾吾曰是固未之前聞也抑其用力於是也不亦難哉
余輒申告之曰一之說昉於唐虞忠即道心也心中心
也道中道也中固未易能也一亦豈易致哉舜之所以
為舜不過自好問中來耕稼陶漁無非樂取諸人以為
善者聞一善言見一善行則沛然莫之能禦學固積而
後至也聖人猶然况學者乎顔子曰舜何人也予何人
也舜即予也孟子曰舜人也我亦人也舜即我也士希
賢賢希聖曾吾亦勖之而巳不但吾亦可曾也曰莫將
第一事與他人做今人皆無此志矣余喜曾吾勤於問
也故述余所見如此而併次第之以為後說
題北游吟記
北游吟記者武陽大尹魯齋李君所作也余嘗識魯齋
建上見其高文大册洒然異之來歸自燕示余此作則
見今翰林學士青陽泉石公所題前集者一讀而三感
焉余高祖父開府公官河朔家邯鄲仕止信德司錄載
在晦菴集中爰從青米之年遂斷黃梁之夢某水某居
我祖舊游此其感一感又有大者往年客寄西湖與青
陽公實有蕙鬱之誼今北門之視草而江南之寄梅正
遂願言懷人舟車靡從此其感二感又有大者少時讀
康節詩有車書萬里舊山川之句嘗恨此生不見斯事
今四海一家而余老矣此其感三魯齋挟一世豪持四
方志乃今得遐觀而訪古歴覽而騁懷彼黍離離過都
興閔周之歎維水泱泱見雒動思禹之想其自謂情發
于聲觸事成句魯齋之感何如也蘇欒城於山見嵩華
於水見黃河於京師見天子之宫闕而後知天下之文
章夫嵩華黃河可見也歐陽公不可易見也魯齋既見
青陽矣以余同門也而徵之序余惟知北游玄水之上
問道於無為既而返乎白水之南又問狂屈乃忘其答
若是則道之妙詩之妙也余安所贊一詞言寫斯心用
識篇末
書在軒銘後
平巖葉先生歲在壬子來樵公紹幸得以民事太守先
生見謂可教嘗謂公紹曰大抵讀書須要自家以身體
騐方見得真不可只作一場話看戊午冬再見先生於
三門里第問公紹曰别後體認得如何公紹對曰嘗讀
胡文定公語心要在腔子裏自覺有警因作小軒名之
曰在丹山翁先生為書其扁友人吳昇記之願得先生
一言於座右庶以朝夕觀省先生許之明年以銘來教
奉以周旋不敢少失墜既刻石龕壁間後二十年為兵
毀自謂不可得矣丙戍冬偶於殘編斷翰中得之驚喜
不啻如獲至寶嗟吾老之荒落儼師訓之猶生是用裝
褫珍襲併書梅邊之記於右以見故友之思焉記之
詞曰余里中交游不出四五家樵溪東流如練蓮華諸
峰如屏障會其前者直翁之家也竹門其傍倚松作屋
古木脩篁前後蔽虧者在軒也幽致雅韻居然與人稱
余受之因問直翁曰在義何居曰先儒有言心要在腔
子裏此吾所以志也子盍識之夫人之一心至神而不
測惟神也故能具衆理而應萬事至于感物則亦易動
而難安是故内而思慮外而應接翕忽變化一瞬千里
方寸之地其在之時少矣傳曰心不在焉視而勿見聽
而勿聞食而勿知其味目之於色也耳之於聲也口之
於味也其於人至近也心不在焉而猶若是況乎其他
翁之名此軒也其知所以用力矣尚何假於余之言哉
抑余每過在軒必詢之軒外曰主人在乎曰在或主人
他出則曰否余于是悟在之為義心一主人也軒一腔
子裏也因以復直翁且將欲與共講焉
樵川新驛記
至元二十有三年春正月邵武路新作樵川驛成先
是郡驛在通闤之南道東西行者非便也今達嚕噶
齊大夫明公安涖政之明年始議改創暨諸府公相
攸厥址得水北涯之地前踞長川後枕平阜面勢清
曠風氣爽塏驛置實宜揆日庀徒是營是築工師得
木意匠規授前榮軒軒中堂渠渠繚以周垣啟以高
閈赭堊鮮煥玄蔭䆳升凡為若干楹視舊館有加卓
為他邦之甲矣既成相馬使軺蹄轍載路於我乎館
所至如歸君子於此觀政焉昔者周官候館野廬之
事由郊而都由十里至于五十里宿頓有所飫餼有
具其法之纖細如此至春秋之世鄭子産論晉文之
霸乃在於崇大諸侯之館館如公寢司空以時平易
道路圬人以時塓館宫室春秋周官之法度也於乎
仁矣大元一統以來際天蟠地舟車所至罔不砥屬
故凡通驛公館之制率維用兹聖作之典而斯郡也
踰閩以東界江以右胥此而路分省牧隸重臣大官
往來無時使者相望於道吾父老將迎之不暇若司
里不授館而隸人壊垣以為賓羞寧不亦舍者争席煬
者争竈而使吾民無有寧宇斯固為政者之所用心者
也夫世一蘧廬官一傳舍惟吏於土者不以一宿視蘧
廬而必於一日葺不以閱人多視傳舍而期於歴年多
是以能遠然則斯驛之成其於尊命隆客禮便人心作
永久之弘基成太平之盛觀豈曰飾厨傳事過客皆以
為民計也唐崔祐甫記滑臺新驛謂古之君子約已而
裕人知龢而勤禮所以陋居室而恢賓館節豐華而廣
蔭庥于以弘德此其端焉仁哉公之心乎采諸輿誦著
在路碑襲石刻文用聲美績僕亦民也不敢以固陋辭
戒殺文
茫茫沙界渺渺塵區胎卵濕化同是衆生蠢動含靈皆
有佛性人與萬均受一氣貪生畏死人與物同羽毛鱗
介皆等類禀性與我原無二祗為前生作用愚致使今
生頭角異人生在世要早回頭一失人身萬劫難復是
以我佛世尊運大慈悲心行大方便力惟恐一衆生之
類未得解脱楞嚴經云以人食羊羊死為人人死為羊如是
乃至十生之類死死生生互來相食以此戒殺深可畏怖誠
以他身即是我身我命即是他命有債還債冤冤相報
無有了期我聞天地之大德曰生莫把羣生當容易物
生猶爾況乃人生物命尚且愛生人命豈不至重今世
之人不自愛惜敗於輕生凡此一念之羞皆由三毒所
致毗婆沙論云三毒者三不善根起生惡業三毒者即
是貪嗔癡其於殺生有三種類或從貪生或從嗔生或
從癡生乃至邪見亦復如是經中所說皆是勸人為善
戒人殺生知愛惜他生則知愛惜我生知愛惜我命則
知愛惜他命既不肯輕於害物又豈肯輕於殺人此心
之善可以油然而生矣昔我西乾聖王以受菩薩戒不
用殺生之祭直入佛位以至今日我廉訪弘道相公以
現宰官身來任澄清之寄即是佛心以閔衆生因邦人
之趨善廣神道之設教惟欲與民同歸善道毋輕生以
殺人上體當今皇帝好生之心即是一念對越于神皇
帝之心便是天地之心便是神明之心西乾之神尚且
受菩薩之戒此邦之人豈不感相公之化愛惜身命保
全家業化獷俗為善俗化愚民為良民以無負賢使者
愛念我民之意昔有真歇了禪師作戒殺誦言要知古
佛只如今念念常懷濟物心法界衆生皆離苦相逢何
處不知音今日山野重說偈言一切世間皆大歡喜志
心諦聽信奉受行
偈詩
如是我聞爾時佑澤老子在七臺山上師子岩
前與善男善女七萬九千八百一十人俱稽首前
白佛言世尊是諸衆生往昔靈山與佛有緣是
故我等今來敬禮惟願慈悲廣為衆生於未來
世種諸善根佛言善哉我今為汝於道場中成
十七塔中而得一墖福德不可思議一時道場
同業大衆與諸衆生皆大歡喜扶風馬氏以無
心故得第九墖男在軒黃居士公紹合掌贊嘆
而作偈言曰
我昔聞佛言佛即此心是世人妄貪著不能見如來惟
有真實意世世當作佛念起而形隨大遇風熾然若人
見佛者皆以夙善故種善得善報動惡亦如是稽首七
臺山作此方便門手持十七塔施與諸佛子七萬餘人
中得者十七人惟此十七塔即此十七墖萬墖本無加
一墖亦無欠一塔度一人如一水一月萬億人一塔如
月在太虛而此萬億人乃如一塵微我願以此墖普及
於一切是名為佑澤種種無邊春
余既為七臺作偈巳而得實老書即無其事惟世
間諸有本如夢幻當來世尊視此身亦無有而
況其他自佛入中國像教流行七寶布施之說
始以喚醒貪著者心究竟到底則布施亦空也
戲為下一轉語
一切世間萬法皆妄孰於假中作假伎倆如彼化人幻
出寶藏及究竟巳還作何狀初欲誰人適以自誑而我
本無何得何喪是假是真門取方丈凡夫肉眼聞法信
向認賊為子受諸魔障當來世尊只好一棒我見現前
物空蕩蕩惟真實心是真實相
二月八日祠山帝生辰䟽
佛是慈悲父靈山顯化于祠山我有鬼神耶今日忻逢於
誕日千載真如之香火十方信善之福田保我黎民生
於今世有大神通有大威力於救度諸苦以甚深無不
覆幬無不持載豈戴履兩間而未報幾年曠典衆等一
心霧布花鬘敷諸天之高座春生乳海洒合殿之真香
以效荅於洪恩以對揚於龍瑞池邊明月重開白馬之
祥溪上紫雲永作青鰲之鎮萬靈歡喜三寶證明
又
節届仲春正圓月應上弦之夕歡傳諸夏喜歲星符繞斗
之光衆志傾誠百靈共職恭惟祠山大帝靈彰易地威
震横天顯丁壬化化之神統臨萬化運亥卯生生之妙
發育羣生茂揚昭烈之功洞究華嚴之典某等幸處雷
封之内得瞻虹渚之祥木德凝精自極綿延于三數桐
川廟食但祈綏撫於八荒
巾山龍華會門榜
佛在兜率陀天示一生之補處化被閻浮提界會三教
之同歸恭惟正徧知是我大覺祖無極太極妙有玄中
之玄先天後天本無道外之道靈靈寂寂渾渾淪淪玉
晨道君肇開真寶紫虛玄聖丕闡人文定於一孰能一
之有以異無以異也紅雲頂上宴三昧之慈光金蓮座
中證五明之妙境合三世而並世為衆生而下生是興
天老大明尊之堂以廣湘山無量壽之福一切天人之
歡喜十方世界之皈依睠此碧環飛來紫霧五百年之
䜟記有開必先千萬世之道場自今以始枕山峯而高
峙環帶水以前陳(闕)邇連移下六牙之相蛾眉遠聳
推尊百獸之王面勢坦平端倪軒豁天高地迥渺宇表
之無窮日吉辰良動山靈之相慶大啟爾宇實獲我心
三十三天現前便是一時一際這處最佳儼旃檀樓閣
之幾重合冠履袈裟而同會以章鴻慶以表龍華主人
聖化造法城奕世傳為佳話居士神通并妙用大家齊
結妙緣三寶印明諸天洞鑒
華嚴會門榜
佛經八萬四千卷所最重者大乘我等一切諸衆生以
同成於正覺當來在給孤位上要為度閻浮世間於此
三十二分中所以五次為人說若有見聞者凡夫即非
凡夫應生清淨心善法是名善法維今日貝葉所書之
字是昔時祇園所種之根思玄誦兩遍經良以所生之
業姚待造一百部皆為其母之緣所謂荷擔如來以報
在家菩薩合如法受持之衆作無量布施之心爰當達
辣之辰乃闡曼挐之教演八一函之頓印讚五百卷之
正宗夢幻泡影之觀證六如于六道卵胎濕化之類悟
四句于四生凡同無告之孤均解有為之法恒河沙數
莫非般若之臺須彌山土盡是菩提之樹人中最為第
一世界遍滿大千經施無邊法施無邊本不受不貪之
念佛恩如是親恩如是妙難思難議之功慧日大明義
天朗耀
金剛經會門榜
佛在舍衛大城說祗園之九會我念阿僧祗劫度法界
之衆生若有人能於四句受持是故我今以七寶布施
惟此經名聖教之骨髓於斯世作苦海之津梁凡五千
一百四三言是真語者在八百四千萬億佛於意云何
抉愚目之金篦截疑網之慧劒剪萌心徑拂靄迷津自
姚秦法師三藏之譯文至南唐保大五年之定本甚為
稀有願樂欲聞雖見我色求我聲諸相悉皆虛妄然有
人誦為人說其功不可思議現在心即過去心宇宙事
皆巳分事圓滿修多羅藏迴向大功德天一切鉄圍摧
以金剛之杵千層黑浪極於般若之航對水官校錄之
辰修沙界曼拏之會大地獄小地法免箇箇之輪迴後
世果前世因便人人之等覺凡在聽說之際同生懴悔
之心以此上報四重恩下濟三塗苦福德勝前福德本
不受以不貪如來故名如來皆悉知而悉見億天歡喜
萬聖證明
又
金剛三十二分是經作世津梁如來千百億身到處為
人演說恭惟薄伽梵念此閻浮提因有生遂念有生緣
墮為諸趣惟了自心即了自性本即是空不可稱不可
思議云何住云何降伏是故四句偈度正當一念起時
若胎生卵生濕化生都具知覺無我見人見衆生見莫
作斷常要令處處有此經所謂心心皆是佛惟汾陽家
積善以壽春本結緣為一切衆生散兩度五百卷因緣
會遇前世身今世身後世身書寫受持初分施中分施
後分施成大圓鏡得不退輪是為無量德功天與衆
共行菩薩道松林深處現前重說偈言桂子圓時我等
同聲贊嘆修大曼拏之法施懴多羅藏之善勲凡在見
聞多生歡喜十在十迴向合品品之華嚴三藐三菩提
證聲聲之般若若有幽關者俱成樂國緣惟願慈悲悉
令滿足如是如是劫劫永離鉄圍山善哉善哉生生同
到金剛岸慧珠朗照法寶證明
福善廟設齋門榜
世界從累劫來皆聖靈之有相功德第一最上惟法施
之無邊是故我佛慈悲普作衆生利益洪惟福善惠此
武城為梵監主坐梵監天受菩薩戒行菩薩道曰暘而
暘曰雨而雨欲壽者壽欲安者安夫何比歲之冬乃以
震鄰之警脩羅戰處幾無藕絲孔之可逃如來影中獨
使芭蕉身之不怖五十里天呼不應一郡人心都是香
蒙恩賜千金上聖之杯結願許七寶浮圖之座今則䜿
勝旛於覺地下颷馭於熙臺崇六晝夜大道場禮三億
拜無量墖龍華樹下對彌勒之下生衆法筵中修曼挐
之普度步寒林之悽惻流春澤之渥恩五帝衛壇藹翠
雲於花蓋衆星流幄暉鶴燄於燈輪合在宫在廟神祗
作難思難議功果報德如天罔極賽願與月同圓若有
見聞皆大歡喜上界中界下界共成殊勝之緣天和地
和民和永保太平之福萬靈保護三寶印明
水陸會門榜
我佛以慈憫故大開弘濟之門齋主修方便心廣設無
礙之會竊有請也其與事之既咸造以在庭當無譁於
聽命汝等生處人間世死入餓鬼門貧福貴賤之不同
鰥寡孤獨之無告作善作不善皆自取之為仁為不仁
出乎爾者自登鬼籙難復人身精魄無依享祀何在慘
慘哭聲啼夜雨空空飢腹響春雷凍餓交攻悲酸可想
惟爾自鞠自苦夫豈無辠無辜欲求解脱之方須伏慈
悲之力今日之夜幸逢勝會各宜小心務在近者悦遠
者來不得卑踰尊䟽踰戚呼朋引類同為一飽之是求
適口充腸罔使一夫之不獲惟喜康共當無所争直須
咸與維新無或自作弗靖瞻禮慈尊懴悔出離冥府超
生稽首皈依同聲贊嘆今予告汝不易乃分猷念以相
從其有長惡不悛罰及爾身勿可悔故兹曉示各宜鑒
知
祠山廟水陸戒約榜
告五姓孤魂等蓋聞徧浮提界在我法中有真君存即
此心是凡曰善男善女同歸大聖大慈相古先民若時
有夏惟皇上帝式遏苗頑既命重黎以絶地天通乃生
正佑而佐水土治林澤魑魅無不若山川鬼神莫不寧
生太平死太平福無量壽無量自經千百億結誰念一
切衆生浩浩塵沙茫茫宇宙三元甲子雖若數行乎中
二將丁壬無非神在其上以此威猛力為汝解脱門汝
等入邪見林墮無朋網黑風漂羅刹可憐命無處逃金
烏繞須彌不與劫同時盡杜陵之骨誰收望帝之魂誰
念敵場勇士浮萍柳絮之無根戰馬將軍野草閒花之
滿地惟有青蠅弔客那逢白鶴仙人未得出期永為苦
趣世尊以慈憫故發廣大心甘露如來普施法筵香乳
焦面聖者悉停地戶泥犁若有見聞同生歡喜我真君
人中佛位天下神爺一駕輜軿瑞應夾鍾之二月萬官
蒼佩輝臨環玉之千峯如是我聞甚為希有今宵齋主
之道場人演華藏之頓乘設桑門之盛饌重重無盡如
見諸佛諸尊會會相逢所謂一時一際汝等幽篁睹日
枯木逢春同來聽法聞經正好明心見性勿以強凌弱
勿以卑踰尊勿起嗔貪勿生驕慢神通具足快瞻聖烈
之光清淨法身直證毘盧之果志心諦聽信奉受行
水陸戒約施金剛經懴會榜
世界無涯佛為度筏人生如夢經是覺關惟舍城章句
之文乃大藏骨髓之要金剛是堅固義般若其智慧名
波羅密者到彼岸云阿耨多羅乃無止字正等則三藐
是正覺則三菩提是一切皆是有為四生謂之欲戒人
人學道稱菩薩念念不退名摩訶四果猶曰小乘三昧
乃為正見不生謂湼不死謂槃四句偈即是心一合相
皆為縳五眼本為自性六如悉曰假名過去心現在心
未來心則是非心人我相衆生相壽者相即非是相恒
河沙數非多之多福須彌山比非大之大身不可以三
十二相觀不可以千萬億分計直下頓悟謂之受行不
暫捨謂之持釋迦者能仁牟尼者寂默如者寂然不動
來者感而遂通轉輪王即毘盧法身燃燈佛是先天真
性若能解所說義即應作如是觀汝等從累劫來名微
塵衆三毒競起六欲齊施只因一念之差遂使萬般之
現墮在苦趣永無出期斯宵齋主發廣大心行方便力
再持五百卷上報四重恩檀施周圓芹誠表懴甚妙甚
深華藏海無遮無礙大法筵孤魂孤魂諦聽諦聽往昔支解
不生歌利之嗔爾時奉行皆動修羅之喜業罪即為消
滅功德不可思議勿起狂亂心當思恭敬禮威儀寂静
如遊祇樹之園供養莊嚴好赴伊蒲之饌欽吾付囑是
汝因緣
施經齋會戒約榜
人生死海同歸波浪之中佛功德天廣度沉冥之下能
濟法界虚空界莫如大乘最上乘繡坐念經冥司聽誦
而合掌開藏取卷閻羅聞說而讃言文昌不過一函法
正止云七徧當知果報不可思議何況有人如是布施
手卷累二千軸口誦積四萬篇未嘗得聞是經甚為希
有我今實告汝言於意云何汝等來從地水火風本如
夢幻泡影一覺黃梁之夢百年大槐之宫牽絲刻木作
老翁捏目生花成妄境水中有相大漚生小漚生燈外
無形昔子行今子止草頭露不須臾頃岩下電一刹那
間所謂六如盡空諸有若人深解所說義於法當作如
是觀今宵齋主代為汾陽公來作祇園會善護念善付
囑各體如來之心若卵化若濕胎徧及衆生之類每念
河沙之浩劫最苦原物之游魂閔其無告之孤憐其不
祀之鬼所以廣為人說大作善緣莊嚴是名莊嚴表懴
金剛大典滅度而無滅度利益水陸有情孤魂孤魂恩
幸恩幸勿作人我相勿生嗔恨心如是之經因緣相遇
過此心以往機會難逢好乘般若之般若證菩提之果
相求相應誠喜誠歡月白風清共赴給孤之會天隆地
厚每忘施主之恩佛勅有嚴齋壇在上
水陸戒約榜
告五姓孤魂等沉冥朽壤幽泉之日久矣蓋聞人生死
海業浪無津佛功德天慈雲普度是故曼挐功德席修
法施因緣汝等纏宿世冤墮累劫數蔓草縈骨斷蓬棲
魂日悠悠兮幾度秋夜漫漫而何時旦客死異土號為
無主孤魂孤魂冤苦冤苦今者某官當太平世發大慈
心為汝仰籲蒼天憐汝不見白日虔依梵律普設法戒
拔度一切衆生周徧三千世界酥陀山積甘露海深孤
魂孤魂恩幸恩幸汝等快逢善會頓悟妙音得聞清净
音般若音當作歡喜想希有想勿以強凌弱勿以卑踰
尊去人我山滅貪嗔障好乘檀波羅蜜普施無邊即現
大將軍身悉令得度志心諦聽如法奉行
保安勝會戒約榜
佛視衆生如子弘開濟度之門人窮無告曰孤最苦沉
冥之路是故靈山說法爾時地獄停酸咨爾孤魂聽我
弘願昔在嘉平之月迺有毗嵐之風惟我聖王閔於民
命佛隨念天隨念皈依福善之仁心太平身太平憑藉
保安之力荷乾元之密運喜師武之凱旋重惟兵革以
來累有厄屯之數冤冤相報劫劫未終妖氣流行山鬼
嘯時篁竹暗幽魂沈痛杜鵑啼處血花紅靡有出期永
為苦趣今宵齋主修為好事荅謝洪恩禮七寶浮圖設
一筵法施琉璃滿月現出心燈樓閣諸天結成藏海幾
年無此境界今日重見威儀有感有應神通無量無邊
功德爾等身膏草野骨化楓林柳絮浮萍本無根蒂梨
花榆火虛度韶華此會難逢甚為希有勿起貪嗔念當
生歡喜心合掌聽經安心受食從此相輪頂上永息替
戾岡之聲當令無盡劫中盡息阿修羅之問各宜諦聽
如法奉行
惠應廟齋會戒約榜
沙界羣生四大無非假合業身累劫大道不免輪迴是
故有滅有生皆因自作自受苦海鼓業風之浪稠林翳
邪見之塵諸天正樂修羅方嗔業珠已積罪鑑難逃欲
脩有漏之緣須種無邊之福昔我大乾梵主受戒圓覺
禪師修齋作大王作此當生之果悟道然同死在于不
殺之心所以入佛位中而能救世間苦曰暘曰雨有欲
必從大札大荒何災不滅若有疫死兵死饑寒死皆在
悲觀慈觀廣大觀汝等經大劫殃號無明種長夜漫漫
何時旦潭影悠悠幾度秋月明之鵲無依夜飛之螢自
照未屬輪迴地永無解脱期幸逢八月五日之嘉辰正
是千載一時之慶會齋主既演金輪科教又崇水陸道
場焦面聖者為汝開明灌頂藥師為汝說法奕奕新廟
迎來億聖萬靈依依法筵普度孤魂五姓恩幸恩幸難
思難思今者說鷲峯緣舉龍湖偈即此比邱之飯廣其
乾施之仁當生歡喜心共為皈向處里社鳴而聖人出
咸瞻惠應之光天堂有則君子登速證如來之覺各宜
諦聽如法奉行
道峯齋會戒約榜
法界衆生徧虛空界道峯一會是妙高峯凡今大地山
河同此須彌日月在在處處皆歸圓鏡之中杳杳冥冥
不照覆盆之下幽篁長夜枯木幾霜裸壤無繒翳林有
障三生石上那知舊日之精魂五藴山中寧避爾時之
劫數或投崖而仆壑或縊谷而填坑孤魂孤魂是誰某
氏冤苦冤苦無解脱期惟有大菩提是汝真皈向兹者
曇華瑞世善果濟人紫金色之妙身端嚴相好碧玉峯
之顯迹具足神通乘龍到處赴齋筵跨虎如今歸聖境
千巖湧月青蓮座之浮空萬谷凝烟寶檀香之結篆黃
花無非般若翠栢即是禪心三千三千世界而罔不歸依
百千萬億化身而無邊利益今宵齋主對揚聖日荅效恩
天宣鷲嶺之真乘敷象筵之法施甘露如池不竭熱惱
轉作清涼酥陀與山俱高乏少悉令滿足汝等當生希
有想勿起下劣心洗耳聞經開咽受食惟應山頭月常
瞻圓照之光猶是夢裏人速證如來之覺慈悲哀閔信
奉受行
五通廟戒約榜
世間十二類生俱入無餘滅度如來千百億化正為大
事因緣念四大假合之軀有六道輪迴之苦是故靈山
一會以濟法界衆生其間無主之孤最是大慈所閔不
有我法永無出期汝等從累劫來號無明種心如栲栳
本為癡結之團身似芭蕉那得堅牢之物不知其故墮
在此中征人相顧月如霜屢經草白人生幾何春與夏
又見梅黃幽關不開苦樹未拔長作鵠亭之鬼誰念梧
邱之魂幸逢四月八日之佳辰真是千載一時之慶會
萬方百姓朝天下之正神三界衆真歸佛中之上善今
夜齋主作莊嚴海建功德林惟此武陽莫如順正神現
青銅鏡當年曾著於靈蹤地據碧玉環此日重興於廟
貌揭祥輝於寶鑑照幽壤於黑山大開解脱之門超度
沉冥之路汝等恩幸恩幸志心志心好須聽法聞經便
與迴光返照金蓮湧地於今所說道場鐵樹開花是汝
再生時節不違物勅咸聽誓言
大洪山戒約榜
茫茫沙界苦海無邊渺渺塵區業風横厲三十六泥犂
之獄百萬億鐵圍之山在於業報之中有此輪迴之苦
雖然如是豈不爾思惡是地獄善是天堂一惟心造軍
有菩薩佛有羅刹本自性同是以大雄開濟度之方我
佛有奉行之教若使十二類得三寶名字即於幾千劫
超出萬罪中間悲莫悲於孤魂苦極苦於幽趣火輪赫
赫熾熖當空長夜漫漫何時是旦永為不祀之鬼未有
更生之期汝等異縣他鄉單形隻影或役軍前陣後或
墮山巔水涯浮萍柳絮之無根閒花野草之滿地襄陽
何在江水空流滄海揚塵桑田幾變凡曰若軍若民之
衆皆為大慈大聖所憐恭惟靈濟祖師住此古隨福地
被撈誓鎧戰黑浪之妖魔建妙香幢仗金剛之正法所
至風飛電厲如見天開日明幸逢斷足之辰共證化身之
果慈雲覆處鑊湯爐炭之停酸甘露洒時乳酪醍醐之
灌頂西十殿之公王歡喜上八位之聖賢降臨二十五
萬兵馬有大神通六七八九道場作諸佛事恩沾無際
利及有情汝等難可得聞甚為希有當生慚愧無得慢
驕卑勿踰尊強無凌弱更相告語好起機緣悲觀慈觀
廣大觀悉皆超度佛力法力威猛力孰不皈依合掌受
持志心諦聽
薦母水陸戒約榜
人生死海最苦孤魂佛功德天莫如法施當來千百萬
劫所有一切衆生業浪迷空幽途長夜是故阿難尊者
為見焦面鬼王啟我釋迦如來普施無遮法食凡飲此
醍醐甘露皆脱于爐炭鑊湯汝等號冥漠君本無名子
前世因後世果都由自種惡根新鬼哭舊鬼冤知有誰
收枯骨身膏野草血染刀林禍及無辜横罹非命兵死
饑寒死皆為不犯之人悲觀廣大觀盡是有生之類不
值我佛永無出期斯宵齋主運大慈心建方等會依金
山之梵律莊嚴八大曼挐崇水陸之法筵布施三千世
界將此伊蒲饌普及薜荔都昔者目連為報劬勞之德
時則地藏宏開解脱之門孝思孝思如是如是兹實難
逢之機會以為普度之津梁諸天降臨共輯萬靈億聖
七日來復茂迎百福千祥浩浩難思巍巍希有汝等當
生歡喜勿起貪嗔母以卑踰尊母以強凌弱志心受食
合掌聞經幽幽冥冥盡入普光王之照生生世世無忘
大施主之恩佛勅有嚴齋盟在上
薦妻水陸戒約榜
閻浮世界輪迴生死之途泰山府君管攝人靈之府七
十四司之主掌百千萬劫之流遷惟是一類之孤魂甚
於三途之苦趣業樹無倚幽關不開是故金山科教之
中所作水陸道場之事起於中饋哀乃下愚發此大慈
大悲及於無主無祭汝等是誰氏子本亡是公白骨纍
纍長照如霜之月黑山寂寂未披見日之雲斯宵齋主
遵平等心行方便力念别鵠離鸞之痛驚飛烏走兔之
流對期練之小祥修法筵之大會普施殑伽河衆現出
兜率陀天孤魂孤魂恩幸恩幸乘菩提之妙果證法喜
之勝緣凡為東嶽之魂如見西方之聖甚為希有難可
尋常當生歡喜心勿起人我見毋得驕慢毋得貪嗔静
聽海潮音共飽甘露食本尊地藏既推利濟之心今日
天堂正好超昇之境
施經齋會普度門榜
告五姓孤魂等蓋聞我佛衆生同諸善種天堂地獄在
一念間惟世尊法界通化之心以中土人生難得之故
假使千劫之後黑業不忘能救諸苦之時金剛最速菩
薩初豈求福德果報自不可思議黃複一函猶免陳昭
之罪繡座七遍曾聞法正之功地獄為之停酸冥官為
之合掌或寫七部而舍刀林之苦或轉千卷而解鉄丸
之憂法師誦終帙而網中者往生屠兒請一卷而冥間
者自脱是以李元一寫數百部回施冥府董進朝以一
分功祝庇隂司泰山府君之庭以此經鬼官不能拘御史
大夫之院以此經聖教之骨髓如是如是善哉善哉汝
等從曩劫來是誰氏子苦樹未拔幽關不開人世徒
遷血食無寄長夜漫漫何時旦悲風蕭蕭愁殺人流散
數千命併填於溝壑役徒幾萬人俱殞於樓船刀山劎
樹流血成河瘴雨蠻烟積骸盈野彭衙之魂勿返杜陵
之骨誰收異縣他鄉單形隻影永無解脱實可閔憐今
宵齋主發大慈心施多羅藏離色離相未常有貪著之
思無我無人但欲同受持之善繙為萬變溥及三途八
大曼挐羅廣法筵之甘露一切摩尼寶散華藏之香雲
此經名字汝當受持是法平等無有高下勿生人我見
勿起貪嗔想好乘是經速到彼岸志心諦聽歡喜奉行
水陸結戒榜
彌勒世尊初無上下虚空趙州城門自有東西南北既
有我彊我界須分一正一邪去處去來處來一任天王
而守護爾為爾我為我更憑穢跡以袪邪普願降臨得
無阻滯
浴堂榜
人在塵沙劫最苦沉冥佛說曼挐羅先修净業凡我有
情等衆共成無垢因緣好將定水之湛明洗盡愛河之
汙染澡身浴德時中清净六根合掌志心會上皈依三
寶甚為希有咸與維新
又
苦海衆生萬億沉沙之劫祇園大會苐一清净之心如
是我聞甚為希有汝等久淪五濁遂隨三途若濕若胎
未識大乘之義不垢不净欲聞般若之音好將法水灌
洒身心來赴佛筵受沾功德收衣洗足如見世尊敷座
之時偏袒右肩便如長老合掌之敬故兹省喻咸使聞
知
又
住浮提界誰於苦海回頭生清净心這是祇園說法汝
等業傳五濁身墮三塗不滅不生未悟空中玅相如泡
如影幸聞最上真乘甚為希有之逢同赴無遮之會濯
心波羅蜜濯耳海潮音本是法身安有染塵之境還至
本處便如洗足之時好沭勝因勿違慈誓
又
八功德水佛有方石因緣兩男女堂人說青城感應若
欲皈依三寶先須清净一心汝等從濁劫來生雜染蕩
瑕滌穢每思脱於幽塗瀹精澡神皆願登於彼岸濟苦
海之無邊證元身之不壊六根六塵悟本來之無垢三
薰三沐燒到處之諸香好乘四句偈之誦持便受一字
王之灌施各宜自結告汝寔言
又
人在膠漆盆中無非業障佛說清净心者有大光明若
欲聽法聞經先要蕩瑕滌穢汝等生五濁世為六塵根
佛因佛緣昔曾沾於法水善男善女今又洗於恩波好
灌洒於身心以受霑於功德如筏喻者悟種種之皆空浴
蘭湯兮願人人之咸喜勿違慈誓共證上乘
又
神洋洋而在上與作衆安樂緣佛浩浩以難思是名八
功德水昔日結成於誓海今朝圓滿於願香爾等為風
波民歴塵沙劫命濁煩惱濁生既墮於泥塗真觀清淨
觀身幸逢於灌沐凡而新鬼舊鬼來此男堂女堂莫教
染著舊汙認取本來面目如來甘露鑊湯到處清涼壯
士天河兵甲自今洗淨勿違慈旨共集善功
又
出垢藏身為清淨身正期解脱惟菩提水與功德水大
矣祓除況汝等食不充容衣無蔽體永劫漂流于苦海
幾回淪溺於愛何若不洗心何由見佛男女不可同浴
毋得揶揄禍福只在眼前當分次第洗却平生煩惱換
出新樣精神三沐三薰好共癡龍來聽法載色載笑會
看巨蟒亦生天
薦母浴堂榜
八功德水有資濯滌恩波七寶蓮池自是光明樂地念
慈母久淪于傾逝而英魂未測於升沉兹伸薦拔之功
尤仗祓除之力温泉水滑甘露香浮沐浴三薰洗除五
濁鴉翻雲鬢花冠收束下堂來鳳舞霞裾桃臉蔫然經
雨潤斂容見佛肅禮朝王伏願即此清淨心離却塵濁
世慈容穏泛免鼓浪之黑風彼岸先登觀披雲之白日
監齋榜
大雄世尊廣修方便監齋使者各有司存睠寶宇之勝
緣修金山之法施廣為六德三味普供萬聖干賢運水
搬柴之神通咸歸妙用供佛齋僧之功果昭告圓成乃
結善因毋違慈誓
彌陀佛上座祝香文
皈命十方佛是名兩足最勝尊稽首萬春堂又現一身
無量壽惟極樂世界有我等導師四十八願度人徧滿
塵塵刹刹三十六萬億同號到處巍巍堂堂是故歸依
我今供養雖然惟心淨土畢竟淨土現前所謂自性彌
陀真箇彌陀在上眷我紫雲之勝境儼然白玉之祥光
匪琢匪雕呈天人之妙相難思難議顯日月之睟容新
從老匠手中來都向大檀心上起寸成尺尺成丈胚胎
寸念經綸一生二二生三圓滿一堂功德星迴斗轉春
將至月吉辰良歲有成碧玉環中凡此同時大衆白蓮
花上見今所坐道場聳動觀瞻歡喜贊歎諸人且道是
今日阿彌陀世尊上座一句有何奇特處三株寶樹發
心芽一樹生來屬一家留得三行同一樹元來錦上更
添花
遣瘟文
佛海無邊劫中不盡天行已過使者須知維兹大地之
衆生均是兩間之一氣莫非王土里上仁之所廬惟爾
有神涉吾地也何故如來被弘誓鎧菩薩作大慈航普
濟一切人永離諸苦難逐赤疫於四裔式遄其行動青
陸於千祥自今以始去汝去汝善哉善哉其聽斯言勿違
我法
端午競渡櫂歌十首
望湖天望湖天綠楊深處鼓鼘鼘好是年年三二月湖
邊日日看划船
鬭輕橈鬭輕橈雪中花捲棹聲搖天與玻璃三萬頃儘
教看得幾吳舠
看龍舟看龍舟兩隄未鬭水悠悠一片笙歌催閙晚忽
然鼓棹起中流
賀靈鼉賀靈鼉幾年翠舞與珠謌看到日斜猶未足湧
金門外湧金波
馬如龍馬如龍飛過蘇隄健鬭風柳下繫船青作纜湖
邊薦酒碧為筒
繡周張繡周張樓臺簾幕絮高揚誰賦珠宫并貝闕懷
王去後去沉湘
棹如飛棹如飛水中萬鼓起潛螭最是玉堂堂上好躍
來奪錦看吳兒
建雲斿建雲斿土風到處總相猶朝了霍山朝岳帝十
分打扮是杭州
踏青青踏青青西泠橋畔草連汀撲得龍船兒一對畫
闌倚遍看遊人
月明中月明中滿湖春水望難窮欲學楚謌謌不得一
場離恨兩眉峯
滿江紅(花朝雨作)
客子光陰又還是杏花阡陌欹枕聽一窗夜雨怎生禁
得銀蠟痕消珠鳳小翠衾香泠文鴛拆嘆人生時序百
年心萍蹤跡聲不斷樓頭滴行不住街頭屐倩新來
雙燕探晴消息可煞東君多著意柳絲染出西湖色待
牡丹開處十分春催寒食
水龍吟(月)
山圍寬碧月十分圓滿十分春暮正似湧金門外看添
得綠陰佳樹野闊星垂天高雲斂不受紅塵汙裴回水
影間中自有佳處乘興著我扁舟山陰夜色渺渺流
光溯望美人兮天一角我欲凌風飛去世事浮沉人
生圓缺得似烟波趣興懷赤壁大江千古東注
望江南(雨)(一作思晴好)
思晴好去上竹山窠自古常言光霽好如今却恨雨聲
多奈此坐愁何
思晴好試卜那朝晴古木荒村雲淰淰孤燈敗壁夜冥
冥不寐聽檐聲
思晴好小駐豈無因花上半旬春社雨松間三宿暮山
雲轉住最愁人
思晴好春透海棠枝刻惜許多時過了可憐生是我來
遲不見軟紅時
思晴好天運幾乘除祗為晴多還又雨誰知雨過是晴
初那得不陰乎
思晴好路滑少人行早信雨能留得住儘教盡日自舟
横直等到清明
思晴好我欲問花神剛道社公嗔舊水一回舊也一回
新不是兩般春
思晴好松路翠光寒夜夜竹窠常夢到天天后土幾時
乾極目霧漫漫
思晴好日影漏些兒油菜花間蝴蝶舞刺桐枝上鵓鳩
啼間坐看春犁
思晴好晨起望籬東畢竟陰晴排日子大都行止聽天
公且住此山中
花犯(木芙蓉)
翠奩空紅鸞蘸影嫣然弄粧晚霧鬟低顫飛嬾藕仙裳
清思無限象床試錦新翻樣金屏連繡展最好似阿環
嬌困雲酣春帳暖尋思水邊賦娟娟新霜舊約西風
庭院腸斷處秋江上彩雲輕散憑誰向一箏過雁細說
與眉心楊柳怨且趁取菊花天氣年年尋醉伴
喜遷鶯(荼䕷)
亂紅飛雨悵春心一似騰騰悶暑密綰柔情暗傳芳意
人在垂楊深宇曉雪一簾幽夢半點檀心知否春不管
想粉香凝淚翠嚬含趣誰念芳徑小新綠戔戔問訊
今何許玉冷釵頭羅寬帶眼縹緲青鸞難遇望斷碧雲
深處倚遍畫闌將暮空惆悵更江頭桃葉溜横波渡
漢宫春(郡圃賞白蓮)
自到瑶池正水芝開邊跕素鸞飛綠雲淡籠波面鴛影差
差青冥世界向龍宫湧出江妃凝望久夜涼如水人間
惆悵芳時池上方壺仙伯是珊珊月珮綽綽冰肌重
來碧環勝處笑引瓊枝誰歌白雪坐中客賽過元暉醉
歸也玉繩低轉曉風輕拂荷衣
鶯啼序(吳江長橋)
銀雪捲晴縹緲卧長龍一帶柳絲蘸幾簇柔烟兩市簾
棟如畫芳草岸灣環半玉鱗鱗曲港雙流會看碧天連
水翻成箭樣風快白露横江一葦萬頃間靈槎何在
空翠濕衣不勝寒日華金掌沆瀣甃花平綠文襯步瓊
田湧出神仙界黛眉修依約霧鬟在秋波外閣噓青蜃
樓琢彩虹飛蓋蹵鰲背燈火暮相輪倒影睇别浦片
片歸帆舞蛟幽壑棲鴉古木有人剪取松江水憶細鱗
巨口魚堪鱠波涵笠澤時見靜影浮光霏陰萬貌千態
蒹葭深處應有閒鷗寄語休見猜洗却香紅塵面買
箇扁舟身世飄萍名利微芥闌干拍遍除東曹掾與天
隨子是我輩儘胸中著得乾坤大亭前無限驚濤總把
遥吟月明滿載
明月棹孤舟(木犀)
鴈帶愁來寒事早西風把鬢華吹老猛省中秋都來幾
日先自木犀開了淰淰輕陰天弄曉平白地被花相
惱一枕雲閒半窗秋曉時有陣香吹到
踏莎行(同前)
蟾苑蕭疎雲岩芳馥仙娥寄種來溪曲曉烟熏上古龍
涎西風展破黃金粟庾嶺未梅陶園休菊天教占取
清香獨膽瓶枕畔兩三枝夢回疑在瑶臺宿
在軒集
