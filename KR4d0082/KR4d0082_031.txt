欒城集卷第三十一
西掖告詞五十一首
太皇太后三代
曾祖瓊魏王
勑朕祇事東朝朝夕咨焉以從政乃者躬見上帝升
侑神考克以眇躬率行盛禮思所以仰報於
慈訓謂莫如追寵其先人太皇太后曾祖某蚤事章
聖蔚為名臣智勇冠時忠勤沒世決策澶淵之役卒
致匈奴之和勲列鼎彛慶鍾任姒賦政帷幄澤被海
隅家傳異姓之王誓堅帶礪恩加千里之國昭示子
孫其尚有知服此休命可
曾祖母李氏燕國
勅朕嗣守鴻圖初見上帝推衍天澤丕冐海涯矧惟
文母之家尊為外戚之冠恩目近始寵無與倫太皇
太后曾祖母某氏蘋藻之儀敬而不瀆珩璜之節動
必以時作嬪大家肇錫餘慶宜新湯沭之奉以追窀
穸之榮音徽永存尚克嘉此可
曾祖母李氏韓國
勅和熹之慶兆自高密外奮武功中篤淳行閨門之
風比隆儒者維我聖母鍾慶烈武積累之厚追配古
人宜其室家並受光寵太皇太后會祖母某氏夙被
女訓有鵲巢之風能使君子成羔羊之行德配圖史
福流子孫肆予熙事之成宜錫大邦之寵服我新命
賁爾舊阡可
祖繼隆楚王
勅朕惟祖宗功臣能父子相繼勲業不墜者惟曹氏
高氏克顯於世而皆篤生聖女輔成二宗之内治今
予神母實親庶政均覆内外是用寵其先人以慰慈
心太皇太后祖某武力自奮家聲益茂出擁旄節入
董環衡與漢辛氏武賢慶忌唐李氏西平大涼較長
挈大罔有慙德茲予大享于合宫思與懿戚共享其
福大邦名城爾實宜之肇封荆楚以福爾後可
祖母康氏魯國
勅古之命婦貴從其夫維克有後則以其子矧予天
下之母内極三世之尊可無追崇助我孝治太皇太
后祖母某氏育德名族作嬪大邦象服之盛配德於
山河&KR0686;管之嚴比絜於圭壁比列荆河之壌追賚九
泉徒封少昊之墟益彰異數追遠之厚予何吝焉可
祖母郭氏豫國
勑朕於舊勲之家無所不厚矧維坤德之重恩何以
加内殫孝敬之深心庶幾慈仁之一喜比緣大賚思
極追榮太皇太后祖母某氏保傳丕勤宗族穪善姑
章安其能養子孫法之不忘茲用推惠澤於緫章易
隆名於大國漏泉之慶尚克享之可
祖母全氏秦國
勑朕篤於奉天禮極嚴父思其志意莫如念母之深
寵其祖先尚有追封之典太皇太后祖母某氏婦德
成於早歲母儀著於當年宜其室家施及宗黨鳲鳩
懷均一之性翬翟見委蛇之容没而不忘易舊封於
西土傳之罔極告新命於宗祧可
父遵甫唐王
勅高密之仁其報在訓汾陽之功其報在曖雖其子
孫不能專有其福寔生聖女以母天下漢唐之盛矌
無與倫太皇太后父遵甫魏王之孫而楚王之子也
生而富貴動由禮義才甚高而不試德雖隱而自彰
命之不融中道而殞祚我神母實代天工厚德載於
三朝貴名高於十亂仁民愛物每以生靈而為心克
已復禮深惡外家之太盛臨御朞歲遂安四方和熹
才有餘而德不充懿安福至厚而功不著欲報之德
不知所從茲子祀帝於緫章大霈龐恩於海寓追崇
之典所不敢忘改封堯都增寵家廟可
母曹氏吳國
勑朕以四海之富為二宫之養猶朝夕歉然以為未
足推予此心以知聖母追遠之念罔有窮已謂將成
就其美莫如褒顯其先太皇太后母某氏生於功臣
之家綽有女士之德恭儉廉退孝友慈祥實生太任
作合英祖方其造舟以迎于渭教成而結其褵母育
四方二紀于是君臨百辟朞年有成推迹本源安可
忘報改封南國以賁九泉庶乎有知服我新命可
母李氏秦漢國
勅尊之而欲其貴愛之而欲其富聖人非私其親也
情之所厚禮有必然春予外戚之小君蚤與唐國之
内治恩寵之異中外莫先太皇太后母某氏奕世簮
裳生知法度鵲巢無愧於居室麟趾自致於多賢愛
圴七子之仁養及中宫之貴迨此臨軒之日方其授
几之辰化被族人貴震海内䟽封二國盖近世之罕
聞壽考百年均本朝之多福可
皇太后三代
曾祖敏中申王
勑昔我皇祖光宅天下求賢以自輔一時公相皆世
之豪傑子孫顯融歴世不墜篤生淑女作配皇極究
觀本源蓋非一日之積也皇太后曾祖某光大篤實
眞漢相之風富貴壽考有天人之福畫象原廟銘功
太常方均慶於合宫宜易封於成國服我休命祚爾
後昆可
曾祖母梁氏魏國
勑朕親祀合宫仰以陟配昭考追文王之典俛以大
賚臣工侈上帝之福眷予母族之重實居戚里之崇
豈無異恩以廣慈念皇太后曾祖母某氏静而守禮
存江漢之風動必有儀儼山河之象德洽宗黨慶流
子孫䟽封有唐于今歴歲肇新畢萬之國以寵向氏
之桃可
曾祖母張氏魯國
勑昔向氏之祖位列丞弼世方平寧在位正直有羔
羊之風退食委蛇本鵲巢之致積是懿德逮其曾孫
嬪于有虞遂母天下寵光所被中外莫加皇太后曾
祖母某氏躬服孝慈動由禮義其歸以百兩之象其
貴有六珈之儀壽雖正於中身慶實鍾於來裔推予
享帝之賚錫以保魯之封尚克有知服此休命可
曾祖母宋楚氏國
勑朕躬享昊天升侑神考外推嚴父之教内懷將母
之誠厚撫其家追玉厥祖下迨閨愇之懿咸加封爵
之崇躬孝帥民朕無所愧皇太后曾祖母某氏嚴於
正家動必由禮采蘩以共公侯之事親桑以致衮冕
之華藹然令猷克光來葉肇新封於荆楚告休命於
烝嘗尚克有知膺此異數可
曾祖母王氏陳國
勅朕尊尊以教敬親親以教愛非予戚里之舊孰能
兼受斯禮皇太后曾祖母某氏毓德柔嘉執禮嚴靖
服膺保傳之教究知臣妾之勤内無怨言家有餘慶
循致坤元之福遂正母儀之尊方毖祀於緫章既大
賚於寰海易爾句踐之國錫以太昊之墟恩寵有加
永世無墜可
祖傳亮榮王
勅爵為上公周制也王以異姓漢法也朕兼采周漢
之舊以寵親賢之家因大享之告成錫異恩而追遠
皇太后祖某故相之子生而顯榮躬蹈儒者之風行
無世禄之過積累之厚下迨子孫褒寵之優肇建邦
邑因其奄受比國之命寵以劒立南面之尊朕將以
慰母心爾亦世享廟祀可
祖母吳氏越國
勑申王諸子皆列貴仕榮國不耀中止郎官潜德之
深其報在後及孫而顯母儀天下德澤流衍室家光
滎皇太后祖母某氏珪璋之行著於族人蘋藻之恭
宜于祖考貴始封邑恩錫有邦茲因緫章之祀推廣
隆祐之孝裂會稽之奥壤增湯沐之舊封尚克有知
服我休命可
父經周王
勑申伯之德參於周召之間禇公之賢載於王謝之
列恩非專於戚里名自顯於搢紳今予外家庶幾前
烈皇太后父某絶出世胄交友儒林休聲藹然多福
自至卧淮陽之近輔表東海之雄藩清淨不煩得承
流之要忠悃深至有入告之常壽止中身慶在隆祐
茲因嚴父之祭起予念母之心大啟周南之封以慰
宫中之孝國有常典匪予所私可
母李氏豫國
勅先皇帝刑于室家以御于天下非獨外有輔佐而
中宫之懿實與有勞煥乎四德之充豈惟一世之積
皇太后母某氏敦閱圖史服勞組紃肅雍娣妙之間
祗敬姑章之奉誕生淑女之淵穆不及君子之榮華
初建長秋閔追榮之已遠繼開隆祐知餘慶之方遐
乃者熙事告成龐恩廣被肇錫荆河之國以新脂澤
之田賁于九原嘉此休命可
母張氏冀國
勅朕聞後庭以德進則外戚以福終周之任姒旣克
保其國而漢之竇薄亦能全其家至哉坤元實相内
治宜爾外家之慶仰同帝室之休皇太后母某氏性
禀淑均德推靖愼因豫國治家之遺迹迨慈徽毓德
於妙年命之不螎乃止中壽比緣毖祀啓湯沐於堯
都錫以命書賁氶嘗於家廟漏泉之澤奕世不忘可
皇伯世儔贈奉國軍節度觀察留後追封奉
化郡公
勅唐之藩郡以晉後為重周之列國以諸公為貴國
朝兼用古制外以待將帥之功内以優宗室之懿非
此二者未嘗授焉具官某貴而能降富而不盈孝弟
之美著於親黨儼恪之容見於朝會没身不試遺範
不忘寵加兩使之貳優以五等之貴䰟而有知嘉此
休命可
越國資惠長公主追封大長公主
勅王姬之貴而能執婦道以成肅雍之美朕嘗聞召
南唐棣之詩矣永惟皇祖之慶篤生淑女之賢賦命
不融中道而没哀榮之典茲何敢忘故越國賢惠長
公主襲寵宫庭生知禮義儀降王后有車服之崇德
配君子稱室家之懿逮茲享帝之澤推予尊祖之誠
大長之稱寵榮斯極追錫成命以賁九泉追
世繁贈安武軍留後追封信都郡公
勑晉後之權均於元帥郡公之爵貴於諸侯國朝兼
采用唐之舊官以為親賢之異數愼終追遠斯極哀
榮具官某生於富貴之中綽有縉紳之度行(以已)禮好
善不衰朕篤於合族之仁嘉爾終身之善錫之好爵
胙以大邦仰增族黨之華俯為窀穸之耀可
唐俛(入界瘴死贈梓州錄參蓬溪簿於瀘州隨軍部夫)
勑具官某乃者師征瀘戎爾與在行瘴癘為虐往而
不返朝廷追錄勤勞不遺細大特加督郵之贈以易
賵布之禮孝子之請予何忍違可
克賢贈奉國軍兩使晉後封奉化郡公
勅生於富貴而成於禮義克自抑畏以没其身不有
寵榮何以為勸具官某宗黨稱孝朝廷所賢肅雍右
衞之華悍禦遥州之重賦命不淑中道云亡匍匐之
恩情何極已哀榮之典國有故常可
士覯贈左領軍衞將軍
勅具官某宗室之良生而不試没而無述則為善者
何勸焉爾以孝弟忠信紀於族黨贈之諸衞之秩以
表平生之賢䰟而有知嘉此休命可
安燾三代妻
曾祖
勑朕方恭默思道垂拱責成乃者大享合宫陟配聖
考躬執珪幣敬逆神休奉璋峨峨皆先朝之舊降福
簡簡告純嘏之豐朕弗敢專用廣其施具官某曾祖
某懷抱美志浮沉人間孝弟篤於父兄忠信驗於朋
友天道不謟報在子孫人爵自高寵極師保朕命不
替世世頼之可
曾祖母
勑朕嚴父配天以教天下之孝肆青及物以廣上帝
之仁顧予左右丞弼之良咸有肅雝顯相之助旣寵
榮其祖禰復追賚其室家具官某曾祖母某氏蘋蘩
之儀敬而不瀆珩璜之節動必以時休聲藹然後世
追誦宜錫召公之社以寵安氏之祧尚克有知服我
休命可
祖
勅天之於人無德不報凡今卿士大夫有丘於朝尊
寵於世者皆其先人積累之厚玆朕旣奉神考以配
上帝尊親之極誠禮兼盡思與群公推廣斯義以致
其孝具官某祖某才甚長而不試德久晦而自彰身
雖屈於當年善終表於來世三師極品尡耀縉紳之
間九原有知寵綏存没之地可
祖母李氏
勑古之命婦貴從其夫惟克有後乃以其子矧予本
兵之地實緫幾事之煩乃者大享合宫相予肆祀義
無不答禮有追崇具官某祖母李氏性木柔嘉行稱
純絜婦德成於雍穆母儀備於慈仁胙以少天之墟
易其叔鐸之土服我休命宜爾後人可
祖母齊氏
勑古之命婦貴從其夫惟克有後乃以其子矧子本
兵之地實緫機事之煩乃者大享合宫相予肆祀義
無不答禮有追崇具官某祖母齊氏恭順以惠女師
慈儉以奉君子閨門從而有禮子孫頼以多賢上蔡
之封歴年於是大名之壤開國惟新寵以密章賁爾
家廟可
父
勑士之修身行義不顯於國必顯於鄕黨故其乘時
得志不任其身必在其子孫謂天難忱於事可考其
官某父某樂於潜晦不求聞知推良心以與人袍長
才而不試安輿就養遍歴於方州西府宴閑荐移於
歲月錫之好爵以裕予心服我寵章益介眉壽可
母張氏
勑士大夫義隆於顯親恩深於念母追劬勞之罔極
悼寵禄之無施茲予毖祀於緫章大霈龐恩於海縣
思廣吾孝以卽爾心具官某母張氏靖而有禮勤於
治家空傳四德之名不待千鍾之養寵加異數以慰
終天爵無異於生榮地莫加於韓樂服我休命子孫
不忘可
母王氏
勑朕惟左右之臣家有父母之飬自公退食朝夕侍
側以盡人子之願者方今一人而已緫章之慶恩被
遐遠封爵之厚予何愛焉具官某母王氏居不忘敬
行必由禮手治蘋藻躬執組囗老而不衰足以為法
宜錫三秦之壤以為一族之華壽考且寧祗服朕命
可
妻
勅朕初見上帝嚴配文考公卿駿奔來相熙事工祝
致告均錫純休朕不敢專思以追下非獨身享其報
亦使家被其榮具官某妻某氏少長名家輔佐吉士
烝嘗之敬先祖是安膳服之宜宗族咸喜仁厚見於
麟趾正直發於羔羊宜增湯沐之封益耀笄珈之寵
服我新命宜爾家人可
季清臣三代妻
曾祖
勑朕方恭默思道垂拱責成乃者大享合宫陟配聖
考躬執珪弊敬逆神休奉璋峨峨皆先朝之舊降福
簡簡告純嘏之豐朕弗敢專用廣其施具官某曾祖
某迹晦鄕黨德如珪璋力行於方寸之間責報於百
年之後子孫之盛縉紳窄聞保傳之尊德義為允服
我休命宜爾後昆可
曾祖母尹氏
勅朕嚴父配天以教天下之孝肆青及物以廣上帝
之仁顧予左右丞弼之良咸有肅雝顯相之助旣寵
榮其祖禰復追賚其室家具官某曾祖母某氏及其
艮人咸有淳行孝敬稱於宗族福禄迨其子孫策名
儁科與我近輔肇啟伯禽之邑以為家廟之華其尚
有知服寵無斁可
曾祖母周氏
勑朕嚴父配天以教天下之孝肆青及物以廣上帝
之仁顧予左右丞弼之良咸有肅雝顯相之助旣寵
榮其祖禰復追賚其室家具官某曾祖母周氏珪璋
之行著于族人蘋藻之恭竭于嘗禘貴始封邑恩錫
有邦肇從申伯之封改食潞子之國服我休命以賁
宗祧可
祖
勑天之於人無德不報凣今卿士大夫有立於朝尊
寵於世者皆其先人積累之厚茲朕旣奉神考以配
上帝尊親之極誠禮兼盡思與群公推廣斯義以致
其孝具官某祖某修身正家而聲被於鄕黨居約履
順而福流於子孫世有英才與聞大政寵列三師之
貴祚隆十世之餘錫之閔章以賁幽隧可
祖母
勑古之命婦貴從其夫惟克有後乃以其子矧余中
臺之轄實緫萬機之煩乃者大享合宫相予肆祀義
無不答禮有追崇具官某祖母某氏服勞組紃敦閱
圖史祗敬姑章之奉肅雍娣姒之歡中饋之儀風猷
未替東之國贈寵數有加賜之密章賁爾廟祐可
父
勑士之脩身行義不顯於國必顯於鄕黨故其乘時
得志不在其身必在其子孫謂天難忱於事可攷具
官某父某隱而不試久則自彰孝弟隆於父兄忠信
驗於朋友是亦爲政人無間言由其教子之嚴爲我
得臣之助比推恩於秋享增峻秩於師垣追賁九原
尚克嘉此可
母
勅士大夫義隆於顯親恩深於念母追劬勞之罔極
悼寵禄之無施茲予毖祀於緫章大霈龐恩於海縣
思廣吾孝以慰爾心具官某母某氏山河之容江漢
其行夙被女訓有鵲巢之風能使君子成羔羊之德
宜卽鄕邦之奥壤以為封國之美名服我寵章祚爾
後嗣可
妻
勑朕豋用儁傑委任責成非獨厚以爵秩之華亦將
盡其室家之願乃者躬祀帝考大賚臣工封國迨於
閨闈世祿通於子弟朕於卿士實無愛焉具官某妻
某氏生於名儒之家綽有女士之德愛均諸子比鳲
鳩之仁貴以良人備翬翟之服肇錫山河之廣寵增
湯沐之封宜其家人服我休命可
范純仁三代
曾祖
勅朕方恭默思道垂拱責成乃者大享合宫陟配聖
考躬執珪弊敬逆神休奉璋峨峨皆先朝之舊降福
簡簡告純嘏之豐朕弗敢專用廣其施具官某曾祖
某潜德不耀餘慶自彰仁義之報不及其身功名之
實灼見於後極三師之貴旣錫於寵名慰九原之知
肇建於成國可
曾祖母
勑朕嚴父配天以教天下之孝肆青及物以廣上帝
之仁顧予左右丞弼之良咸有肅雝顯相之助旣寵
榮其祖禰復追賚其室家具官某曾祖母某氏幽閑
之中率禮不越共儉之素御家有常報在子孫世篤
功烈肇錫韓候之邑以為家廟之華其尚有加服寵
無斁可
祖
勑天之於人無德不報凣今卿士大夫有立於朝尊
寵於世者皆其先人積累之厚玆朕旣奉神考以配
上帝尊親之極誠禮兼盡思與群公推廣斯義以致
其孝具官某祖某種德之深稼而不穡發源之遠流
則愈長偉哉元子之賢繼以諸孫之盛廟食之久蓋
未可量鄉國之封肇新其舊可
祖母
勅古之命婦貴從其夫惟克有後乃以其子矧予本
兵之要實緫機事之煩乃者大享合宫相予肆祀義
無不答禮有追崇具官某祖母某氏徽柔靖恭信順
慈孝天道不謟報在後昆人爵自高祚以封國易宛
丘之故地錫全楚之大邦尚克有知服我新命可
祖母
勅古之命婦貴從其夫惟克有後乃以其子矧余本
兵之要實緫幾事之煩乃者大享合宫相予肆祀義
無不答禮有追崇具官某祖母某氏服勞組紃敬治
蘋藻祗率祖考之舊循致子孫之賢中饋之儀風猷
未替西國之贈寵數有加賜之密章以嚴廟祀可
父
勑昔我皇祖仁宗博求多士以綏靖四方天惟眷祐
賚之正人旣以克和羌戎又以爕治區夏出入中外
實兼文武之烈今予嗣守丕業選任大吏亦拔
西帥以臨中樞匪伊畢人惟父惟子
愧焉具官某父某秉德不貳好謀而成始
無不言中為將帥靖而能勇卒以功業
予懷想風烈用建爾仲子嘉其緇衣之德錫以召祖
之命惟師保之貴旣無以加故河漳之封益大其寵
可
母
勅士大夫義隆於顯親恩深於念母追劬勞之罔極
悼寵禄之無施茲予毖祀於緫章大霈龐恩於海縣
思廣吾孝以慰爾心具官某母某氏山河之容江漢
其行其君子正直有羔羊之德其後世信厚有麟趾
之風宜錫寵榮以慰存没乃祖唐相實啓衞國之封
眷予樞臣願爲密章之贈賁于幽壞尚克嘉之可
中丞劉摯父
勑朕臨照百官寄耳目於中執法乃者季秋大享駿
奔在廷迄于熙事之成繄其正色之助方均行於惠
澤宜特先於庶工具官某父某種德之深終身不顯
教忠之篤没世乃彰挺然司直良美哉有子之慶不
有錫命孰知其賢宜加四品之崇以爲九原之慰可
欒城集卷第三十一
