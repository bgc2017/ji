欒城集卷第二十九
西掖告詞六十一首
仲鸞等六人磨勘防禦使
勑朕於族屬之尊思極富貴之奉至其進秩之際必
由考績之詳蓋所以示出爵之非私勉脩身於在位
典章之舊朕何敢忘具官仲鸞力行孝恭閨門稱順
具官仲隗服勤詩禮朋友攸嘉具官仲癸恭儉自將
有縉紳之度其官仲卿脩飭匪懈號宗黨之良具官
仲聘信厚之深居有聞望具官仲霜威儀之謹動無
過尤皆領職遥州分董右衞旣積勞於累歲宜正命
於前官尚能以約保家以謙守位服此新命思我訓
言可依前件
張之諫知德順軍
勑具官某守土之臣皆欲久於其事矧夫邊吏内撫
軍旅之政外御夷狄之情非習其故何以能稱爾以
材勇謀略出入邊鄙安定之治綽有令聞是用就易
符竹往施舊政蓋所以安静疆場非獨便爾私也可
寇誦覃恩改朝請大夫
勅具官某朕纘嗣丕業思與士大夫祗奉遺訓同濟
干艱難爾久服官政有勞于位登進爵秩非予爾私
亦惟先聖之德澤不冺于下可
郭時亮通判海州
勑具某官朝廷之法無言不酬無德不報爾昔左定
武百發姦謀而義不受賞歲月久矣大臣猶以為言
東海名郡往貳守事益勉於政將以觀爾可
安宗說知利州
勅具官某益昌之民山居而谷飲控二蜀之要耕桑
不足而商賈有餘不得安靖之吏民將有不堪命者
爾昔以選用所至有聞不由吏部復典茲郡其益勉
於從政以報恩命可
范子奇河北轉運使
勅具官某河決而西汗漫千里聽其西流則堤防未
立郡縣受害塘水堙塞導之東徙則功費極大民殫
於役水未必聽頃者議論紛紜未知適從人民流散
靡所戾止朕中食嘆息思救其患以爾任寄之久才
力有餘頃將北漕嘗講茲事是用申錫前命責之成
功夫使水不潤下民不宅上則征賦靡弊帑廪耗竭
漕事盡廢爾將何以尸此其往悉乃心博謀於衆詳
究利害以時上聞朕將考而施之尚勉無怱可
吳安持司農少卿崔公度將作少監
勅具官某等朕用人之廣實惟其材上自公卿之家
下迨山澤之雋一有可任不論其世以爾安持賢相
之子所見者大歷試煩劇風力有餘以爾公度奮自
東南文采自表用之諸寺職業不廢遞加進擢以慰
勤勞或勉興九農之功或益修大匠之政朕將考察
其實以觀成功可
王兢湖南提刑
勑具官某朕俾士大未入治省曹出按州部非特以
寵禄厚其身也內則習知朝廷政事之體外則審察
吏民情偽之變踐歴旣久奬用亦重爾緫督倉庾才
力有聞惟是湖湘之遐民習嶮陋之故犴獄所寄得
人則安其尚悉乃心罔以內外之殊而不盡其力可
錢㬇知眞州
勑具官某五代藩鎮之家惟吳越之後冠冕相屬豈
惟朝廷寵綏之厚赤其子孫忠孝之篤楊子重地據
江浙之會守土之吏未嘗不選也爾以奉使之勤選
領其事治民之餘得以瞻望父祖之故國豈不休哉
可
正漸知階州郭逢知德順軍
勅具官某等朕以恩信御夷狄以嚴整治邊鄙常使
我直彼曲彼亂我治庶幾兵民底于安靖凢守邊之
吏皆當知朕此意爾等咸以才謀見紀習於疆事往
祗厥官肅戒無怠可
蕭士元石州李昭叙忻州李詵隰州
勑具官某等河東諸郡大牙相錯皆蜜邇鄰國有兵
有民凡與玆選其任惟一爾等咸以謀略才勇所臨
治辨或告親嫌許以易地將使吏卒無送迎之苦而
邊鄙獲安靖之便各勉於事以稱朕意可
致仕馬充等以登極恩改承奉郎
勅具官某等爾以耆年知止退安丘樊顧予纘服圴
霈多士進秩之寵隱顯同之往服異忍以介眉壽可
燕若濟知東明縣
勑具官某占者大邑必使學者制之矧維畿甸四方
觀法於此大臣以爾才堪治劇命以東昏耳目所接
得失可考可無勉哉可
陳向知楚州
勑具官某爾為部使者薦士失當以致人言朕不忍
廢付爾山陽淮南之民荐經水旱流亡未復勉修政
事勞徠安集俾民宜爾以蓋前咎可
士鱣磨勘轉右監門衞大將軍
勅具官某丸予五宗之屬皆有十年之叙勤勞非在
廷之比而爵禄居庶姓之右所以示親親也爾能孝
恭内外無怨無惡坐閱歲月以陟門衞苟知以進秩
為懼日務克己則寵禄之至何止於是可
黃好謙知濮州
勑具官某爾齒髮雖衰而風力猶在憚於朝謁亟請
外官朕惟民政之難不惟其力而惟其才俾朕得循
良以牧養細民俾爾得暇豫以攻治衰疾夫亦何所
不可濮陽之治尚能勉以圖報可
張脩駕部郎中
勅具官某馬牧之政歸于西樞則司駕之治簡矣以
爾才力之優歴使諸部亦旣勞止還緫車乘政之試
於內服益以觀爾可
王瑜京西提刑
勅具官某官宿具業則民安其政方今吏溢于額朕
雖欲行之而有所未暇以爾案刑于淮甸歴年之久
民無怨言茲復命爾督視許鄧地雖不同而職事如
一庶幾練習之故以無曠弛之慮祗朕新命益勉無
怠可
康識權發遣鄜州今落權發遣
勑具官某朝廷急於用人故士有以資未應格進攝
事者爾以才智足用擢守鄜畤歲月旣久治辨有聞
俾正厥官益思所報可
楊叔儀少府少監守本官致仕
勅具官某陳力就列不能者止古之仕者以之而士
大夫有不能者爾起於布衣進貳列卿而能因病告
休敦止足之義因其舊秩歸耀鄕黨尚使子弟知所
衿式可
融州歸明楊晟該等改右班殿直
勅具官某等爾等獻地築堡披山通道忠孝之心見
于勤瘁不有褒顯孰云旌勸特命進秩列于廷臣祗
服異恩永保疆賜可
曾肇磨勘改朝散郎
勑士大夫有常秩者皆得以叙進至於近侍之列優
以三歲之典非謂從官親近而特私之也進用賢才
理有當爾具官某學術精博遣詞甚工操履堅正遇
事不苟北司國史煥乎筆削之華進領掖垣磪然議
論之正有司考績於法當遷稍陟崇階增重要職勉
服寵光之厚益思報稱之宜可
蕃官折師武覃恩改西頭供奉官
勅具官某朕纘承丕構推恩四海罔有内外咸進爵
秩爾世在疆場有守禦之勤服吾異恩勉事忠孝可
郭知章知海州江公著通判陳州
勑某等天下之士非舉無以知其賢非試無以效其
實舉之於衆而試之以事此先王所以求賢責實之
方後世之所不易也爾等咸以才名薦於近臣朕信
而任之使知章守東海使公著佐淮陽勉悉乃心朕
將觀爾所為以知言者之非妄可
黃好謙知穎州
勑具官某汝隂民庶而事繁河通而地勝前後擇守
皆用名流圖諜具存風迹未泯爾才術通敏長於治
人出入勤勞久於郎省自求外服以養高年亦何愛
於一邦不以成其素志益勉於治以荅異恩可
霍唐臣知濛州
勑具官某士奮於布衣爲列郡守有民有社可以言
政爾積累勤瘁逮茲長人蒙雖小邦而民物之繁山
川之勝苟治之有道亦足以觀循良之效矣可
晁端彦吏部郎何洵直司勲郎顔復禮部郎
勑具官某等朕愼於用人進必以漸考實已試之效
常懼或失其人故使端彦以功籍之明升領右選洵
直以典禮之修進直勲府復以奉常之勤擢佐春官
庶幾習焉鮮有敗事爾等其明識朕旨省察姦吏剖
決留事以稱吾設官之意可
辛癰太常博士韓宗文光禄丞孔平仲太僕丞
勅具官某等朕網羅雋又而分之職事以養其才能
苟無曠官有進無退癰儒雅自飾藹然有聞宗文世
族之良勤於厥事平仲詞學有本敏於為政皆有已
試之效當吾次遷之選夫奉常三禮所在而善羞閑
牧朝夕之所有事也其勉悉乃心務舉其職以稱朕
意可
元耆寧館閣校勘換校書郎
勑具官某先帝始復圖書之府並建官屬而收校讎
之職爾昔以大臣子篤志學問列於石渠終喪而來
官匪其故祗服新命勉思舊學以克嗣世可
梁燾轉朝奉大夫
勑因材任人國之大柄考績進秩吏之常法乃者歴
選滯淹試于侍從而有司奏課以時上聞非朕敢私
法固當爾具官某早以好學召寘石渠中以嘉猷入
事樞府恬於榮利久此盤桓方議禮於秩宗旋納忠
於西技進對一再議論雍容歲月之遷未足為寵大
言大利將有竢焉可
張淳知長垣縣
勑具官某士欲得民而行志莫如為邑毁譽易聞榮
辱易及莫如畿甸大臣言汝可辦是邑往慎為所毋
忝知者可
李清臣資政殿學士知河陽
勅朕惟先朝政事之臣與聞玉几之言常奉橋山之
禮助我致治行將三年出納萬微日以詳練而乃飛
章自乞誠意確然屢却不回執志莫奪止足之懼黽
勉而從具官某博學泠聞蚤與直言之對高文密議
中陪禁苑之遊自登丞轄之司益著公勤之效勌於
機事力請近藩雖大臣體國不以中外為心而朝廷
任人常敦始終之分三城重地少假賢勞祕殿隆名
益旌舊德尚懷眷予之厚入告謀猷之嘉惠安小民
推廣予意可
張整皇城使廣西鈐轄加遙刺再任以交人
理會地界之故
勅具官某桂林諸郡帶山並海控引裔夷比雖少安
而備禦之宜常若寇至爾以才勇謀幹久於其地特
加遥州之貴仍領兵鈐之重勉圖方略以答恩寵可
醫官元瑺叙榷易使
勑具官某爾以方技事上前以不效失官後以有勞
進秩時旣當叙而法非其故疑而從予古之道也祗
服異恩益勉無怠可
交趾使黎鍾吏外副社英軰東頭供奉官
勅具官某等梯航之勞不憚嶮遠職貢之禮克遵故
常特加朝命之榮以為海邦之耀往服恩寵無廢忠
勤可
鄧忠臣秘書省正字
勅具官某爾昔以賦頌之工豋圖書之府終喪來見
舊學未忘往祗厥官以卒前業可
成卓(人畫歸化州地圖致農智会乞割峒地與西京左蔵庫副使邕州左右江都廵檢差)
(監筠州酒税交趾降兩官)
勑具官某歸化近蕃與吾疆土相接爾為邊吏而致
其割地以附益遠夷不任其咎罪當誰執奪爵二等
邦有常憲往祗厥官深體寬宥可
仲浹轉止任防禦使
勑朝廷篤於九族之恩許以十載之叙使其賢者有
所勸勉而怠者知自修飭祖宗之舊漢唐所無有司
奉行敢有加損具官某幼知義訓長事禮文無膏梁
之譏有搢紳之譽久服勞於遠郡茲正命於使聮其
克自修以永終譽可
曹評正任防禦使
勅曹氏爲將不妄誅戮遠人安之忠厚之報集于子
孫自勝衣以上皆高爵重禄而天下不以爲過朕甚
嘉之具官某幼蒙父祖之慶長有搢紳之譽服事左
右勤勞匪懈正名閑禦之任以旌恪恭之懿服我休
命毋忝乃祖可
熊本降授朝散大夫
勑守器不假疆埸之常道啓寵納侮蠻夷之野心謀
之不臧終必貽患具官某昔以近侍出守桂林眷歸
化之近幕有裔夷之小警不惟分上之素定輒興畫
界之狂謀舉八縣之故封指三隘而為境苟幸一時
之無事遂忘經世之遠圖咎旣莫追罪不可赦奪官
一等國有常刑思蓋往愆爾其自訟可
張綬湖南提刑
勑具官某爾昔以常平奉使官廢而罷濟南大藩民
富而多盗布政期月人亦用乂荆湖之南地遠而多
嶮民悍而喜訟犴獄之寄惻于予衷往祗厥官布欽
慎之意蓋朕之用人惟善所在不以遠近為異爾其
勉之可
劉當時太僕薄
勅具官某朕敷求雋良選世族之後惟乃顯考昔為
嘉祐侍從之冠文學議論有絶倫之聲肆爾仲叔侃
然自修不忘前人茲予命爾僕臣之佐以修閑牧之
闕毋荒失朕命以忝乃父可
張崈古尚書省都事出職改朝奉大夫
勑某仕為大夫出守列郡士之力學行義有白首而
不能至者矣爾名在中臺勤勞積歲坐而致此朝廷
之於三省厚矣蓋將自是為吏民長惟清與愼乃能
終荷斯寵可
陳遊古知沂州
勑具官某沂居齊魯之閒周孔之風旣遠民悍而喜
寇法之所以待之者不與它郡等朕甚憐之以爾老
於從政知吏民之情往求所以安之非徒勝之而已
也可
周純知虢州朱陽縣
勑某縣令雖輕職要而近民苟得其人事或以濟虞
詡為朝歌長施設方略使積歲之盗一朝而去今吾
士大夫之富不愧於古而獨無其人乎聞爾昔討廖
恩折馘執俘幾獲渠師而以誣罔被譴功不時賞今
商虢之寇依阻為虐往思古人時建功名以效疇昔
之勇可
宋子儀大理寺丞
勅某用人之明莫如已試崇陽之訟誣執交構更數
獄吏皆不能察汝能究其本根而枝葉自舉使冤者
獲信死者無憾往丞廷尉推行此心要使庶獄皆如
此而後可可
秦晉國安仁保佑夫人張氏(仁䝨寿夫人特封吳楚國安)
勑朕永懷先帝簮履之遺率皆當今宫掖之貴而况
擁佑聖德夙夜有勞光寵極於一時始終歴於多載
不有異數何以示恩具官張氏資性淑圴值遇明聖
躬執燥濕之役行兼保傳之賢睹致治於承平誠有
功於當世封吳與楚實居四海之上游旣壽且賢殆
兼五福之美報號名之盛前後莫倫明發有懷匪以
為賜可
彭汝礪右史
勑朝廷以科舉取人甲乙皆侍從之選然而速進有
浮淺之累歴試得重慎之宜逮茲稍淹士知自養望
實旣備用之不疑具官某蚤以詞章策名第一試之
彈奏臨事不回屢嬰權倖之鋒不為進退之慮翺翔
外服黽勉歴年今朕思得忠良之士以紀言動之實
顧瞻在列咸曰汝宜出入禁闥益將察汝所為長育
人林亦當識予深意可
王陟臣右司郎中
勅具官某尚書萬幾所在二丞緫之至於條目之煩
郎任其責朕旣欲得淸流以厭服多士又欲得能吏
以肅齊庶政爾名臣之後學世其家者以藝文膺上
第之選頃以強濟為天官之屬都司之任汝實宜之
往祗厥官思稱朕命可
王古吏部員外郎
勑具官某晉魏之閒吏部進退天下士而世不以為
嫌今玆以格用人動輒有法苟能淸心奉公宜無不
治以爾名相之後奉使諸道號稱良能勉佐天官繩
晉難之吏寬滯積之士以求稱吾意可
張詢浙憲
勑具官某地官掌財賦之出納而辦其豋耗爾佐其
事累年于茲亦已勞矣吳越之人文巧好利犴獄多
有汝長於其鄕而知其情偽往將典憲鉏其豪強而
紓其無告以致予欽䘏之意可
陜西移四通判(移永㒷延州崔同移渭州渭州永㒷汲光移秦州秦州鞠承之)
(移延州歐陽成後)
勅具官某等朝廷推誠心以待天下之士而祖宗法
令之舊有不敢逾茲緣親嫌俾爾易地蓋秦雍延渭
均號藩州而兵民政刑皆足為治勉出爾力以左右
元帥毋以東西易其意可
蔡潜除司農簿(抗子)
勅某朕惟英邸舊臣淪謝無幾幸而有子亦旣能仕
其於成就長養宜在朝廷是以擢於稠人命以農屬
其尚體予至意克祗厥官以毋墜其世可
令疎(除右千牛衛將軍該覃恩持服終喪)
勑某朕嗣服之初慱推霈澤爾與陳攘奠退遭閔凶
終喪而朝前命不改宜陟環衞之列以均宗黨之榮
可
張元防權發遣府界提點
勑具官某畿邑之廣官吏之衆不能當諸道亦明矣
然朝廷置使以紏察其政刑則與諸道比盖所以詳
治都鄙而儀刑四方不可不慎也以爾才力之裕習
於從政往祗厥官務求實效千里之近耳目所及吾
得以觀爾可
周邠通判壽春
勑具官某鄭復為郡興廢補敗爾與有勤焉壽春之
富民庶而事叢旣以旌爾亦以觀從政之效可
魏璋(祚有勞叙奉議郎熙河機宜先從韓存宝失官後從刘昌)
勑具官某爾昔從軍瀘戎以譴奪爵起事西帥以功
見賞逮茲獲叙并舉前勞往佐戎&KR0999;勉以圖報惟爾
前事可以為懲而後事可以為勸懲勸不忘庶幾可
以求成功矣可
常安民太常博士
勑具官某禮之正國猶繩墨之於曲直其以止患猶
隄防之於江河雖先王之典布在方冊然神而明之
存乎其人以爾學術之通長於議論政事之美載於
東南尚能推明舊章以佐卿貳毋使繩墨不得其施
而隄防敗於微隙勉思職事朕將觀焉可
豐稷工部員外郎
勅具官某周官司空之職曰居四民時地利蓋宫室
械器之事不及焉朕方以恭儉自居凡興建百役有
所未暇而大河西流水性未得冬官之責莫斯為重
以爾性質方厚居官可紀往佐爾長職思其憂以稱
朕意可
沈季長少府少監
勑具官某天惟無私故物無不生朕於用人惟其可
者從而舉之爾昔以事廢於朝周旋於外久矣朕棄
其過而收其所長擢為九卿貳爾亦深識朕意勉修
厥職以答休命可
林英大理少卿
勑具官某好生之德洽于民心然後民知不犯有司
今朕旣省事以安衆棄利以厚民而决獄之煩動以
千數豈其聽讞之吏不能推行朕意以至於是哉爾
以儒者通於吏道尚能以經術緣飾法律先民有言
與其殺不辜寧失不經朕夙夜庶幾天下之史能服
斯訓以助予治矧於廷尉安可不勉可
欒城集卷第二十九
