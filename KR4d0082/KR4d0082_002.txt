欒城集卷第二
詩六十九首
畫文殊普賢
誰人畫此二菩薩跌坐花心乘象狻弟子先後執盂
缶老僧槎牙森比肩山林脩道幾世刧顔貌偉䴡如
開蓮重崖宛轉帶林樹野水荒蕩浮雲天峨眉高處
不可上下有絶澗錮九泉朝陽未出白霧起有光升
天如月圓靈仙居中粗可識有類白兔依淸躔遊人
禮拜千萬萬迤邐漸遠如飛煙五臺不到想亦爾今
之畫圖誰所傳吾兄子瞻苦好異敗繒破紙收明鮮
自從西行止得此試與記錄代一觀
聞子瞻重遊南山
終南重到巳春回山木緣崖綠似苔谷鳥鳴呼嘲獨
往野人笑語記曾來定邀道士彈鳴鹿誰與溪堂共
酒杯應有新詩還寄我與君和取當遊陪(彈鳴鹿飲溪堂皆前)
(游終南時事)
子瞻見許驪山澄泥硯
長安新硯石同堅不待書來遂許頒豈必魏人勝近
世強推銅雀没驪山寒煤舒卷開雲葉淸露霑流發
涕澘早與封題寄書案報君湘竹筆身斑
寒食前一日寄子瞻
寒食明朝一百五誰家冉冉尚厨煙桃花開盡葉初
綠燕子飛來體自便愛客漸能陪痛飲讀書無思懶
開編秦川雪盡南山出思共肩輿看麥田
大人久廢彈琴比借人雷琴以記舊曲十得
三四率爾拜呈
久厭凡桐不復彈偶然尋繹尚能存倉庚鳴樹思前
歲春水生波滿舊㾗泉落空巖虚谷應珮敲清殿百
官寒終宵竊聽不能學庭樹無風月滿軒
聞子瞻習射
舊讀兵書氣巳振近傳能射喜征鼖手隨樂節寧論
中箭作鴟聲不害文力薄僅能勝五斗才高應自敵
三軍良家六郡傳真法馬上今誰最出羣
種菜
久種春𬞞旱不生園中汲水亂瓶甖菘葵經火未出
土僮僕何朝飽食羔強有人功趨節令悵無丼雨困
耘耕家居閑暇厭長日欲看年華上菜莖
次韻子瞻題薛周逸老亭
飛鳥不知穴山鹿不知流薛子善飲酒口如吸水虬
吾觀腸胄間何異族黨州人滿地巳盡一介不可留
謂子試飲水一酌不再求謂子飲醇酒百釂豈待酬
酒可水不可其說亦巳悠以我視夫子胸腹百丈幽
譬如田中人視彼公與侯未省破顔飲何况祼露頭
鴟夷謂大瓠皆飽安用浮多少苟自適豈害爲明遊
次韻子瞻題長安王氏中隱堂五首
秦中勝三蜀故國不須歸甲第春風滿巴山畫夢非
竹深啼鳥亂花落晚蜂飛我欲西還去敲門慎勿違
唐朝卿相宅此外更應無請看庭前樹曾攀屋裏姝
流傳漸失實遺老不禁徂試問歸豋物林間翠石孤
(或云此即歸登宅)
愛君高堂上有似蜀江壖墻外終南近簷西太白偏
晚梅晴自媚老竹暗相遷未到遥聞說吾廬安得然
官去空留鶴山浮不見鼇竹林迎日淨槐木擁亭高
鳥噪知人至蟬鳴覺口勞誰能飲堂上觧帶不穿袍
君看原上墓墳盡但餘碑誰見生前貴塵生帶下龜
高堂幸有酒一飲豈論貲勉強行樂耳古人良可悲
和子瞻鳳翔八觀八首
石鼓
岐山之陽石爲鼓叩之不鳴懸無虞以爲無用百無
直以爲有用萬物祖置身無用有用間自託周宣誰
敢侮宣王没後墳壠平秦野蒼茫不知處周人舊物
惟存山文武遺民盡囚虜鼎鐘無在鑄戈戟宫殿巳
倒生禾黍厲宣子孫竄四方昭穆錯亂不存譜時有
過客悲先王綢繆牖戸徹桑土思宣不見幸鼓存由
鼓求宣近爲愈彼皆有用世所好天地能生不能主
君看項籍猛如狼身死未冷割爲脯馬童楊喜豈不
仁待汝封侯非恐汝何况外物固巳輕毛擒翡翠尾
執塵惟有蒼石於此時獨以無用不見數形骸偃蹇
任苔蘚文字皴剥困風雨遭亂旣以無用全有用還
爲太平取古人不見見遺物如見方召與申甫文非
科斗可窮詰簡編不載無訓詁字形漫汗隨石缺蒼
蛇生角龍折股亦如老人遭暴橫頥下髭秃口齒齬
形雖不具意可知有云楊柳貫魴鱮魴鱮豈厭居溪
谷自投網罟入君爼柳條柔弱長百尺挽之不斷細
如縷以柳貫魚魚不傷貫不傷魚魚樂死豋之廟中
鬼神格錫女豐年多黍稌宣王用兵征四國北摧犬
戎南服楚將帥用命士卒驩死生不願闞虓虎問之
何術能使然撫之如子敬如父弱柳貫魚魚弗違仁
人在上民不恕請看石鼓非徒然長笑太山刻秦語
咀楚文
詛楚楚如桀詛秦秦則紂桀罪使信然紂語安足受
性肥酒醪絜夸誕鬼不祐鬼非東諸侯豈信辯士口
碑埋祈年下意繞章華走得楚不付孫但爲劉季取
吾聞秦穆公與晉實甥舅盟鄭絶晉歡結楚將自救
(事見吕相絶秦)使秦詛楚人晉亦議秦後諸侯迭相詛禍福
果誰有世人不知道好古無可否何當投涇流渾濁
盖鄙醜
王維吳道子畫(在普門及開元寺)
吾觀天地間萬事同一理扁也工斵輪乃知讀文字
我非畫中師偶亦識畫旨勇怯不必同要以各善耳
壯馬脫銜放平陸步驟風雨百夫靡美人婉娩守閑
獨不出庭戸修容止女能嫣然笑傾國馬能一踧致
千里優柔自好勇自強各自勝絶無彼此誰言王摩
詰乃過吳道子試謂道子來置女所挾從軟美道子
掉頭不肯應傑我已足自恃雄奔不失馳精妙實
無比老僧寂滅生慮微侍女閑絜非復婢丁寧勿相
違幸使二子齒二子遺迹今豈多岐陽可貴能獨備
但使古壁常堅完塵土雖積光豔長不毀
楊惠之塑維摩像(在天柱寺)
金粟如來瘦如腊坐上文殊秋月圓法門論極兩相
可言語不復相通傳至人養心遺四體瘦不爲病肥
非妍誰人好道塑遺像鮐皮束骨筋扶咽兀然隱几
心巳滅形如病鶴竦兩肩骨節支離體疎緩兩目視
物猶烱然長嗟靈運不知道強剪美湏插兩顴彼人
視身若枯木割去右臂非所患何况塑畫巳身外豈
必奪爾庸自全眞人遺意世莫識時有遊僧施鉢錢
東湖
不到東湖上但聞東湖吟詩詞巳淸絶佳境亦可尋
蜿蜒蒼石螭蟠挐據湖心倒腹吐流水奔注爲重深
淸風蕩微波渺渺平無音有鼈行在沙有魚躍在潯
鼈圓如新荷魚細如蠧蟫梧桐生兩涯蕭蕭自成林
孫枝復生孫巳中瑟與琴秋虫噪蜩&KR1578;春鳥鳴鴃鵀
有客來無時濯足蔭淸隂自忘府中官取酒石上斟
醉倒卧石上野蟲上其襟醒來不知莫湖月翻黃金
油然上馬去縱牽不自箴作詩招路人行樂宜及今
人生不滿百一瞬何所任路人掉頭笑去馬何駸駸
子有不肖弟有寇未嘗簮願身化爲線使子爲之鍼
子欲烹鯉魚爲子漑釡鬵子欲枕山石爲子求布衾
異鄕雖云樂不如反故岑瘦田可鑿耕桑柘可織紝
東有軒轅泉隱隱如牛涔西有管輅宅尚存青石碪
彭女晉膝踝禮拜意已欽慈母抱衆子亂石寒蕭森
朝往莫可還此豈不足臨愼勿語他人此意子獨諶
眞興寺閣
秦川不爲廣南山不爲高嵳峨眞興閣傑立陵風飊
危檻俯翔鳥跳簷落飛猱上有傲世人身衣白鶴毛
下視市井喧奔走何嗷嗷蕭然倚楹嘯遺響入雲霄
淸風吹其裾冉冉不可操不知何所爲豈即非盧敖
遊目萬里間遠山如伏羔遺語謝世俗釣魚當釣鼇
李氏園(李茂正園也俗謂皇后園盖茂正謂其妻也)
有客騎白駒揚鞭入青草悠悠無遠近但擇林亭好
蕭條北城下園號李家媪繫馬古車門隨意無洒掃
鳴禽驚上屋飛蝶紛入抱竹林淨如濯流水淸可澡
閑花不著行香梨獨依島松枝貫今昔林影變昏早
草木皆蒼顔亭宇巳新造臨風置酒樽庭下取栗棗
今人強歡笑古人巳枯槁欲求百年事不見白鬚老
秦中古云樂文武在豐鎬置囿通樵蘇養獸讓麀䴠
池魚躍金碧白鳥飛紵縞牛羊感仁恕行葦亦自保
當年歌靈臺後世詠魚藻古詩宛猶在遺處不可考
悲哉李氏末王覇出奴皂城中開芳園城外羅戰堡
擊鼓鳴巨鐘百姓皆懊惱及夫聖人出戰國卷秋潦
園田賦貧民耕破園前道高原種菽粟陂澤滿粳稻
春耕雜壼漿秋賦輸秸藁當年王家孫自庇無尺橑
空餘百歲木妄爲夭巫禱遊人足譏罵百世遭舌討
老翁不願見垂涕祝襁褓持用戒滿盈飲酒無醉到
秦穆公墓(在槖泉上)
泉上秦伯墳下埋三良士三良百夫特豈爲無益死
當年不幸見迫脅詩人尚記臨穴惴豈如田橫海中
客中原皆漢無報所秦國吞西周康公穆公子盡力
事康公穆公不爲負豈必殺身從之遊夫子乃以侯
羸所爲疑三子王澤旣未竭君子不爲詭三良徇秦
穆要自不得已
聞子瞻將如終南太平宫谿堂讀書
爲吏豈厭事厭事日墮媮著書雖不急實與百世謀
問吏所事何過客及繫囚客實虛攪人囚有不自由
辦之何益增不辦亦足憂嗟此誰不能脫去使自收
幽幽南山麓下有溪水流溪上亦有堂其水可濯㶑
終日不見人惟有山鹿&KR0687;是時夏之初溪冷如孟秋
山椹黃笠展林筍紫角抽朝取筍爲羔莫以椹爲羞
溪魚鯉與魴山鳥鸒與鳩食之飽且平偃仰自佚休
試探篋中書把卷揖前脩怳如反故鄕親朋自相求
蔚如甕中糟久熟待一芻爲文若江河豈復有刻鎪
尚何憶我爲欲與我同遊我雖不能往寄詩以觧愁
次韻子瞻&KR0984;田青峯寺下院翠麓亭
走馬紅塵合開懷野寺存南山抱村轉渭水帶沙渾
亭峻朱欄繞堂虛白佛尊煩襟喜脩竹勌馬樂芳蓀
白㲲柔隨手淸泉滿照盆塵顔洗濯净髀肉再三捫
饋食青𬞞軟流匙細粟翻老僧勿施敬對客說山門
次韻子瞻宿南山蟠龍寺
谷中夜行不見月上下不辨山與谷前呼後應行相
從山頭誰家有遺燭跫跫深徑馬蹄響落落稀星著
疎木行投野寺僧巳眠叩門無人狗出縮號呼從者
久嗔罵老僧下牀揉兩目問知官吏冐夜來掃牀延
客卧華屋釡中無羔甑實盡愧客滿盎惟脫粟客來
巳遠睡忘覺僧起𨳩堂勸晨粥自嗟奔走閔僧閑偶
然來過何年復留詩滿壁待重遊但恐壓埃難再讀
賦園中所有十首(時在京師)
萱草
萱草朝始開呀然黃鵠觜仰吸日出光口中爛如綺
纖纖吐須鬛冉冉隨風哆朝陽未上軒粲粲幽閑女
美女生山谷不解歌與舞君看野草花可以解憂悴
竹
寒地竹不生雖生常若病斸根種幽砌開葉何巳猛
嬋娟冰雪姿散亂風日影繁華見孤淡一箇敵千頃
令人憶江上森聳緣崖勁無風籜自飄策策鳴荒逕
蘆
蘆生井欄上蕭騷大如竹移來種堂下何爾短局促
莖青甲未觧枯葉巳可束蘆根愛溪水餘闊長鮮綠
強移性不遂灌水惱僮僕晡日下西山汲者汗盈掬
石橊
堂後病石橊及時亦開花身病花不齊火候漸巳差
芳心竟未巳新萼綴枯槎誰言石榴病乃久占年華
鄰家花最盛早發豈容遮殘紅巳零落婀娜子如瓜
蒲桃
蒲桃不禁冬屈盤似無氣春來乘盛陽覆架青綾被
龍髯亂無數馬乳垂至地初如早梅酸晚作醲酪味
誰能釀爲酒爲爾架前醉滿斗不與人凉州幾時致
篲草
室幽來客稀塵土積不掃鄰翁笑我拙教我種藂草
經霜研爲篲不讓秋竹好始生如一毛張王忽侵道
鉏耰禁芟斸愛惜待枯槁有用皆勿輕吾師灌園老
果臝
吾兄客關中果臝施吾宇兄雖未得還我豈如婦女
&KR0687;&KR0687;感微物涕泗若零雨但愛果臝莖屈曲上墻堵
朝見緣墻頭莫巳過墻去物生隨年華還日何足數
牽牛
牽牛非佳花走蔓入荒榛開花荒榛上不見細蔓身
誰剪薄素紗浸文青藍盆水淺浸不盡下餘一寸銀
嗟爾脆弱草豈能凌霜晨物性有禀受安問秋與春
雙栢
南園地性惡雙栢不得長蓬麻春始生今巳滿一丈
栢生嗟幾年失意自悽愴有子壓枝低已老非少壯
尤栢栢也冤尤地亦恐妄兩旣無所尤高枝幾時放
葵花
葵花開已闌結子壓枝重長條困風雨倒卧枕丘壠
憶初始放花岌岌旌節聳得時能幾時狼籍成荒冗
浮根不任雪採剥收遺種未忍焚枯莖積疊墻角擁
和子瞻記夢二首
兄從南山來夢我南山下探懷出詩卷卷卷盈君把
詩詞古人似弟則吾弟也相與千里隔安得千里馬
携手上南山不知今乃夜晨雞隔墻唱欹枕䆫月亞
百語記一詞秋菊悲蛩吒此語鮑謝流平日我不暇
我本無此詩嗟此誰所借
蟋蜶感秋氣夜吟抱菊根霜降菊叢折守根安可存
耿耿荒苗下唧喞空自論不敢學蝴蝶菊盡兩翅翻
虫凍不絶口菊死不絶芬志士豈棄友烈女無兩婚
次韻子瞻題岐山周公廟
周人尚記有周公禾黍離離下有宫破豆烝豚非以
報野巫長跪若爲通山圍棟宇泉流近(庙后有德潤泉卋乱則竭)
鳳去梧桐落葉濛有客賦詩題屋壁二南猶自有遺
風
次韻子瞻題扶風道中天花寺小亭
客車來不息轍迹自成溝莫怪慵豋寺猶宜常舉頭
獨遊知憶弟望遠勝豋樓處處題詩遍篇篇誰爲收
次韻子瞻南溪避世堂
柱杖行窮徑圍堂尚有林飛禽不驚處萬竹正當心
虎嘯風吹籟霜多蟬病瘖獸驕從不避人到記由今
未暇終身住聊爲半日吟青松可絶食黃葉不須衾
偶到初迷路將還始覺深堂中有幽士插䯻尚餘簪
和子瞻三遊南山九首
樓觀(次韻)
神仙避世守關門一世沉埋百世尊舊宅居人無姓
尹深山道士即爲孫天寒遊客常逢雪日暮歸鴉自
識村君欲晉身託幽寂直將山外比羌渾
五郡(次韻)
蜀人不信秦川好食蔗從梢未及甘當道沙塵類河
北依山水竹似江南觀形隨阜飲溪鹿雲氣侵山食
葉蚕猶有道人迎客笑白鬚黃䄂豈非𣆀
傳經臺
輪扁不能令子巧老𣆀雖智若爲傳遺經尚在臺如
故弟子今無似喜賢
大秦寺
大秦遥可說高處見秦川草木埋深谷牛羊散晩田
山乎堪種麥僧魯不求禪北望長安市高城遠似煙
仙遊潭五首
潭
潭深不可涉潭小不通船路斷遊人止龍藏白沬旋
剪藤量水短插石置橋堅橋外君民少躬耕不用錢
南寺
澄潭下無底將渡又安能慣上横空木輕生此寺僧
曉魚開考考石塔見層層不到殊非惡它年記未曾
北寺
君看潭北寺何用减潭南不到還能止重來獨未厭
荒凉增客思貧病覺僧慙飲水寒難忍誰言栢子丼
馬融石室
扶風貴公子早歲伴山家吹笛墮秋葉讀書隨曉鴉
業成心自叛學若我長嗟石室非人住窮山雪似沙
玉女洞
洞門蒼蘚合偪仄不容身傳有虛明處中藏窈窕人
吹笙橋上月拾翠洞南春往往來山下蕭然雨洒塵
和子瞻調水符
多防出多欲欲少防自簡君看山中人老死竟誰謾
渴飲吾井泉飢食甑中飰何用費卒徒取水負瓢罐
置符未免欺反覆慮多變授苦無憂符階下泉可嚥
次韻子瞻招隱亭
隱居吾未暇何暇勸夫人試飲此亭酒自慙纓上塵
林深開翠帟岸斷峻嚴闉送雪村酤釅迎陽鳥哢新
竹風吹斷籟湖月轉車輪霜葉飛投坐山梅重壓巾
欲居常有待已失歎無因古語君看取聲名本實賓
次韻子瞻凌虛臺
棄我謂我遠求我謂我還我一爾則二視此臺上山
山高上千天獨不照我顔無乃我自蔽誰謂山則慳
遠望不見趾近視不得鬟山實未始變任子自擇刪
北風吹南崖山上秋葉斑道遠又寒苦皴裂辭難攀
晴空卷朝雲照夜霜月彎強爾豋此臺免爾超闠闤
(扶風太守宅舊不見南山唯此臺上見之故云)
次韻子瞻竹&KR1338;
野食不穿囷谿飲不盗盎嗟&KR1338;獨何罪膏血自爲罔
隂陽造百物偏此愚不爽肥癡與瘦黠禀受不相髣
王孫處深谷小若兒在襁超騰避彈射將中還復往
一朝受羈緤冠帶相賓饗愚死智亦擒臨食抵吾掌
次韻子瞻渼陂魚
渼陂霜落魚可掩枯芡破盤蒲折劒巨斧敲冰巳暗
知長义刺浪那容閃鯨孫蛟子誰復惜朱鬛金鱗漫
如染邂逅相遭已失津偶然一掉猶思塹嗟君遊宦
久羊炙有似遠行安野店得魚未熟口流涎豈有哀
矜自欺僣人生飽足百事巳美味那令一朝欠少年
勿笑貪七筯老病行看費鍼砭羊生懸骨空自飢伯
夷食菜有不贍清名驚世不益身何異飲醯徒醅釅
和子瞻讀道藏
道書世多有吾讀老與莊老莊已云多何况其駢傍
所讀嗟甚少所得半已強有言至無言旣得旋自忘
譬如飲醇酒巳醉安用漿昔者惠子死莊子哭自傷
微言不復知言之使誰聽哭巳輒復笑不如歛此藏
脂牛雜肥羜烹熟有不嘗安得西飛鴻送弟以與兄
次韻子瞻南溪微雪
南溪夜雪曉來霽有客晨遊酒未消風泛餘花來逐
馬光浮斷澗不知橋山寒凍合行人息醉熟賓歡舞
意囂歸騎相將踏瑶玉嗅林間認早梅條
和子瞻司竹監焼葦園因獵園下
駿馬七尺行馮馮曉出射獸霜爲冰荻園斫盡有枯
枿束茅吹火初如燈乍分乍合勢開展蒼煙被野風
騰騰黃狐驚顧嘯儔侣飛鳥先起如蒼蠅須臾立旆
布行伍有似脩蠎橫岡陵蒼蠅猛犬出前後缺處巳
掛黃&KR0984;罾回風忽作火力怒平地一卷無疆塍商辛
不出抱寳死曹瞞逸去燋其肱投身誤喜脫灰燼闖
首旋巳遭侵凌何人上馬氣吞虎狐帽壓耳皮蒙膺
開弓徐射疊雙兔擁馬驩呌驚未曾舉鞭一麾百夫
進擊鼓再發箭啓棚去如飛䖟中如電獲若兩獸膏
流蠅肉分麾下飽壯士皮與公子晉縑繒縱橫分裂
惠村塢尚有磊落載後乘吾兄善射久無敵是日歛
手稱不能憑鞍縱馬聊自適酒後醉語誰能譍徤兒
擊摶信可樂主將雄猛今誰勝胸中森列萬貔虎嗟
世但以文儒稱安得強弓傳長箭使射蔽日垂天鵬
木山引水二首
引水穿墻接竹梢谷藏峯底大容瓢將流旋滳廬山
瀑已盡還來海上潮亂點落池驚睡覺半含山潤沃
心焦瓦盆一斛何勝滿溢去猶能浸菊苗
簷下枯槎拂荻梢山州迤邐費公瓢幽泉細細流巖
鼻盆水瀰瀰漲海潮但愛堅如湖上石誰憐收自竈
中焦蒼崖寒溜須佳蔭尚少青冬石蠒苗
興州新開古東池
山遶興州萬疊青池開近郭百泉并昔年種柳人安
在累歲開花藕自生波暖跳魚聞樂喜人來野鴨望
船鳴西還過此須終日爲問使君行未行
子瞻喜雨亭北隋仁壽宫中怪石
仁壽宫中穭糓生太湖蒼石草間橫興衰換世身猶
在南北從人事巳輊累石作臺秋蘚上鑿汧通水細
渠淸三年此亦非公有空使他年記姓名
用林妷韻賦雪
密雪來何晚窮冬侯欲差投空落細米布地淨平沙
繚繞飛相着重仍積暗加雨微花破碎風細脚傾斜
次第來如摻冥濛墮不譁燖鵝吹勁鞴秀葦拂輕枷
畫字飄還没團毬暖旋窊出鹽東海若鍊石古皇媧
翻簸騰歸騎紛飄集晩鴉庭梅辨紅萼壠麥覆黃芽
撥砌求新藥尋蹤射伏䴥埋樓平盡脊集樹短晉槎
亂下曾何擇平鋪欲盡遮欺貧寒入褐惱客重添車
積素聊成燭烹丼強試茶病僧添曉鉢老令放晨衙
融液曾何有鮮明竟不奢積多還避井化早發從畬
溜滳簷垂著行觀逕轉蛇誰能相就醉都市酒容賖
送張唐英監閬州稅
閬中雖近蜀監稅本閑官豈足淹賢俊聊應長羽翰
讀書心徤否答策意何闌未可厭畋獵田中有走貊
送張師道楊壽棋二同年
故國多賢俊豋科並弟兄重來舊游處兩見近題名
冉冉須堪把駸駸歲可驚孤轅已南向馬疋復西征
入峽猿應苦還荆鴈巳鳴喜從元帥幕官職漸峥嶸
送家定國同年赴永康掾
淸愼岷山掾豋科巳七年迎親就魚稻爲吏擇林泉
去騎關中熱歸心沫水鮮官閑幸可樂記買鷓鴣煎
(永康多鷓鴣)
送覇州司理翟曼
大梁能賦客邊郡繋囚曹官職不相稱聲名終自高
試觀爲吏苦應過讀書勞努力事初宦尺絲無厭繅
送道士楊見素南遊
黃河春漲入隋溝往意隨波日夜流萬里尋山如野
鶴一身浮水似輕鷗湖風送客那論驛岳寺留人暗
度秋遲子北歸來見我携琴委曲記深幽
利路提刑亡伯郎中挽詞二首
好學先鄕黨豋科復妙年誰爲耆舊傳最處縉紳先
淪謝今亡矣風流孰繼焉䰟歸食里社世世仰仁賢
晚歲官仍困終身耻自言廉明漢循吏仁愛鄭公孫
赤縣朝稱理衡山德共尊遠人應罷市處處有遺恩
亡伯母同安縣君楊氏挽詞
德盛諸楊族賢宜伯父家周姜職蘋藻歜母事蚕&KR0984;
大邑移封近隂堂去日賖空餘鏡奩在時出舊笄珈
欒城集卷第二
欒城第三集卷第二
詩七十首
遺老齋絶句十二首
杜門本畏人門開自無客孤坐忽三年心空無一物
又
衆音入我耳諸色過吾目聞見長歷然靈源不受觸
又
玆心净無垢尚愛南齊竹當暑得淸風冷然若新沐
又
老檜眞百尺疎竹疑千畆紛紛霰雪中見此歲寒友
又
栽竹種松檜十年未成隂昔人定知我爲我養南林
又
久無叩門聲剥啄問何故田中有人至昨夜盈尺雨
又
我居近西城城枕湖一曲不到平湖上何物禁吾足
又
北臨鳳凰臺鳳去臺亦圯萋萋脩竹林喈喈何日至
又
昔我過嵩麓雲移見諸峯重遊未有日想像曀霾中
又
避事巳謝客養性不看書(匕)中多感遇掩卷輙長吁
又
人言里中舊獨有陳太丘丈若命世人惜哉憂人憂
又
巢由老箕山遁世聊可耳臨流愧堯舜又甚陳仲子
移花一首(八月十六日)
種花南堂南堂毁花亦瘁理畦西軒西花好未忍棄
慇懃拔陳草狄雨流入地移根傳生土指日春風至
花來本陳洛盈尺不爲異方求千葉枝更與一漑水
人功誠巳盡天巧行可致我老百不爲愛此養花智
服栗一首
老去日添腰脚病山翁服栗舊傳方經霜斧刃金金
氣插手丹田借火光八口鏘鳴初未熟低頭咀噍不
容忙客來爲說晨興晩二嚥徐收白玉漿
白菊一首
白菊長先黃菊開年(匕)九日泛新醅猶存古曆摽范
候不奈時人信手栽得勢從教盈九畹俛眉聊復引
三杯愈風明目湏真物能使神農爲爾回
九日家釀未熟一首
平生不喜飲九日猶一酌今年失家醾節到眞寂寞
床頭瀉餘樽畦菊吐微萼洗盞對妻孥肴𬞞隨厚薄
興來欲徑醉量盡還自却傍人歎身健省已知脾弱
尚有姑射人自守常綽約養生要慈儉巳老慚嬰鑠
燕居漸忘我杜門奚不樂風麴日巳乾濁醪可徐作
南齋獨坐一首
獨坐南齋久忘家似出家香燈穠作穗茶面結成花
細竹纔通徑長松初有槎往還真斷絶一一數歸鴉
西成一首
野老端相慶西成僅十分寒來多&KR2573;酒客過預晉饙
近事姑求飽遠憂要浪聞一壼眞有理終日得醺醺
藏菜一首
㸑淸葵芥充朝饍歲晚風霜斷菜根百日園枯未易
過一家口衆復何言多排罋盎先憂盡旋設盤盂未
覺煩早晚春風到南圃侵凌雪色有新萱
示諸子一首
諸子才不惡功名舊有言窮愁念父母心力盡田園
志在要須命身閑且養源遊魚脫淵水何處有飛翻
示諸孫一首
少年眞力學玄月閉書帷老去渾無頼心空自不知
交遊誰識面文字略存詩笑向諸孫說疎慵非汝師
十一月十一日作一首
晝短圖書看不了夜長鼓角睡難堪老懷騷屑誰爲
伴心地空虛成妄談酒少不妨隣叟共病多頼有衲
僧諳(斍師識病善用薬)積隂深厚陽初復一點靈光勤自參
冬至日一首
隂陽升降自相催齒髮誰教老不回猶有髮珠常照
物坐看心火冷成灰酥煎隴坂經年在柑橘吳江半
月來官冷無因得官酒老妻微笑潑新醅
除日一首
年年最後飲屠酥不覺年來七十餘十二春秋新罷
講五千道德適親書木經霜雪根無蠧船出風波載
本虛自怪多年客箕穎每因吾黨賦歸歟
臘中三雪一首
一臘不空度三雪自相因暗添池上凌稍壓麥中塵
餘潤想猶在苦寒將及春慇懃欲盡酒扶飬病衰人
伐雙糓一首(十二月二十七日作)
芳蘭非不嘉當門自宜鋤矧此惡木隂久妨長者車
僕夫礪尋斧告我日方除久恃不忍意柯條益扶疎
植根雖云固伐去曾湏臾我塗雖不寬出入自有餘
開門聽還往并納賢與愚荒穢一朝盡來者皆虛徐
上元夜适勸至西禪觀燈一首
三年不踏門前路今夜仍看屋裏燈照佛有餘長自
照澄心無法便成澄追歡狂客去忘返入定孤僧喚
不譍更到西禪何所問隔墻魚鼓正登登
程八信孺表弟剖符單父相過潁川歸鄕待闕
作長句贈别一首
我生猶及見大門弟兄中外十七人兩家門戸甲鄉
黨正如潁川數孫陳嗈嗈鳴鴈略雲漢風吹散落天
一垠歸來勉強整毛羽飲水啄粒傷離群東西隔絶
不敢恨死生相失長悲辛蕭蕭華髮對妻子往往老
淚流衣中仲叔巳盡季亦老雙星孤月耿獨存老夫
閉門不復出喜君三度乘朱輪今春剖符地尤勝不
齊自古留芳塵回車訪我念衰老挽衣把臂才逡廵
君行到官我未死杖藜便是不速賓一尊酌我當有
問此國豈有賢於君(兄弟中惟僕與程八程九在耳)
種松一首
城郭人家歲寒木檜栢森森映華屋青松介僻不入
城野性特嫌塵土辱中庭冉冉盈天苗條榦雖短風
霜足培根不用糞壤厚插竹預防雞犬觸他年期汝
三丈高獨立仙翁毛髮綠老人自分不及見子孫見
汝知遺直
二月望日雪二絶
玄冥晉雪惱中春損麥傷花病老人巳典布裘指衲
襪朝來酒盡乞比鄰
老翁衰病不憂花百口唯湏麥飬家聞道田中猶要
雪兼收凝白試山茶
遜自淮康酒官歸覲逾旬而歸二絶句
官期未滿許寧親平日宦遊無此恩雨遍公田及私
畆學書兼得問筠孫
乘田委吏責無多舊學年來竟若何開卷新詩可人
意到官無復廢吟哦
去年秋扇二絶句
篋中秋扇委塵埃春晩炎風拂面來舊物不辭爲世
用故人相見莫心猜
扇中秦女舊乘鸞拂去浮塵色尚鮮未盡災風早歸
去不堪秋後乞哀憐
讀舊詩一首
老人詩思如枯泉轆轤不下罋盎乾舊詩展卷驚三
年粲然佳句疑昔賢老來百事不如前藜羔稻飯嗟
獨便飽食餘暇晝日眠安用琢句愁心肝
堂成不施丹艧唯紙窗水屏蕭然如野人之居
偶作一首
高棟虛䆫五月凉客來掃地旋焚香白雲低繞明月
觀漲海東流淸暑堂病久渴心思沆瀣夢回餘念屬
瀟湘老人夫婦修行久此處從今是道埸
南齋竹三絶
幽居一室少塵緣妻子相看意自閑行到南窗脩竹
下怳然如見舊溪山
舊山脩竹半塵埃誰種南林待我來新筍出墻秋雨
足閉門長與護蒼苔
里中佳客舊孫陳我自疎慵不見人目倦細書長掩
卷心遊法界四無鄰
中秋新堂看月戲作一首
年年看月茅簷下今歲堂成月正圓自笑吾人強分
别不應此目倍嬋娟虛窗每怯高風度碧瓦頻驚急
雨懸七十老翁渾未慣安居始覺貴公賢(聞都下諸家新律甲)
(第壮䴡頃所未有)
午寢一首
食飽年來幸有秋倒床淸夢百無憂忍飢終愧首陽
客睡足何湏雲夢州冰酒黃封生不喜春牙紫筍向
誰求平生尚有書魔在一卷還堪作枕頭
九日隂雨不止病中把酒示諸子三首
旱久翻成霧雨災老人腹疾強啣杯官醅菉豆適初
熟籬菊黃花終未開兒女共憐佳節過雞豚恐有故
人來衰年此會真餘幾薄酒無多不用推
九日不能飲&KR0687;(匕)覺胃寒妻孥勸把盞萸菊正堆槃
懶極久成病年高終鮮歡道人嫌服藥心息自相安
又
庭菊兼黃白村醪雜聖賢微吟還自喜不飲信徒然
陶亮貧非病孟嘉醒亦顛相看莫相笑與爾各當年
落葉滿長安分題一首
有客倦長安秋風正颯然九衢飛亂葉八水凝寒煙
摇落南山見凄凉陋巷偏名園失綠暗清渭泛紅鮮
衣信催煩杵狼烽報極邊長江苦吟處日暮想橫鞭
臘月九日雪三絶句
天公留雪待嘉平飛霞來時暁未明病士擁衾催煖
酒閉門不聽掃瑶瓊
去年家釀不湏沽秫米今年絶市無雪没前山薇蕨
盡誰憐無語獨携鉏
臘中得雪春宜麥罋裏無精寒惱人未暇樽罍伴伴
客先將䴵餌許比鄰
巳丑除日二首
閱遍時人身亦老卷殘舊曆意茫然髭鬚白盡無添
處甲子重來又十年酒儉不容時一醉堂成且喜夜
安眠春秋似是平生事屋壁深藏付後賢
橘紅安穩近誰傳(予旧有腹疾或教服橘皮煎凡經月良愈)鬢雪蕭騷久
巳然梅柳任教脩故事蠶絲聊與祝新年(卿人以餳密和麫象)
(梅枝柳葉又以肉雜物為羔名之日蠶絲)敲門賀客辭多病守歲諸孫聽
不眠粗有官酤供夜飲一瓶渾濁且稱賢
同外孫文九新春五絶句
佳人旋貼釵頭勝園父初挑雪底芹欲得春來怕春
晚春來會似出山雲
罋中臘脚長憂凍戸外春風那得知酒熟定應花木
動舉瓢先對柳千絲
菊葉萱牙初出土凍虀冷麪欲宜人老人脾病難隨
汝洗釡磨刀待晚春
築室恨除千本竹及春先𥙷百株花隔年預與園夫
約春雨晴時問汝家
雪覆西山三頃麥一犂春雨祝天工麥秋幸與人同
飽昔日黃門今老農
上元前雪三絶句
臘中平地雪盈尺嵩隗山田麥尚乾不管上元燈火
夜飛花處處作春寒
閉門不問門前事燈火熏天自不知聞道朝來雪又
下老人今歲未應飢
天公似管人間事近事傳聞半是非但使麥田饒雨
雪飢人得飽未相違
上元雪一首
上元燈火家家辦遍地瓊瑶夜夜深衲被蒙頭眞老
病紗籠昭佛本無心床頭酒罋恰三斗山下麥田眞
百金乞我終年醉且飽端能擁鼻作微吟
春隂一首
春後誰令百日隂雨滛風橫兩相侵天公未有惜花
意野老空存念麥心共怪叢筠亦黃落終憐老檜獨
蕭森過中不克陽安在夏旱前知未易禁(是春所在竹林皆黃)
(落項所未見)
庭中種花一首
空庭一無有初種六株花青桐綠楊柳相映成田家
春雨散膏油朝暾發萌牙造物知我心初來盡枯槎
開花巳可貴結子誠益佳百事盡如此一生復何嗟
我生本窮陋中年旅朝衙失脚墮南海生還夢荒遐
築室雖不多於我則巳奢松筠伴衰老巳矣無復加
曾郎元矩見過踰月聽其言久而不厭追感平
昔爲賦詩一首
胄子相從得佳婿(遲初扵太斈識元矩因有姻議)掖垣同直喜良朋
交情不意隔生死世事休論有廢與宿草芋緜淚入
土故琴牢落恨填膺遠來似覺淸談勝試問傳家今
幾燈
閉門一首
閉門潁昌市不識潁昌人身閑未易過閑久生暗塵
我念作閑計欲與黃卷親少年病書史未老目先昏
掩卷默無言閉目中自存心光定中發廓然四無鄰
不知心巳空不見外物紛瞿曇昔嘗去咄哉不肯信
一見勿復失愈久當愈眞
林筍復生一首
春寒侵竹竹憔悴父老皆云未嘗記偶然雷雨一尺
深知爲南園衆君子從地湧出長如人一(匕)便有凌
雲氣吾家老圃倦栽接但以歲寒相嫵媚一朝紛(匕)
看黃落嵇阮相過無醉地隂陽往復知有數巳病還
瘳非郞死呼童徑語隣舍翁種竹未改當年意姚黃
魏紫終誤人千葉重臺定何事
雪栢一首
栢根可合抱栢身長百尺我年類汝老我心同汝直
我貧初無居愛汝買此宅索居懹舊友開軒得三益
風中有餘勁老後不改色我貧不栽花遶屋多種竹
全家謬聞道舉目無他物晨興輙相對知我有慙德
蠶麥一首
春寒風雨滛蠶麥止半熟耕桑未嘗親有獲敢求足
隣田老翁嫗囊空庾無粟機張久乏緯食晏惟薄粥
熟耕種未下屢禱雲不族私憂止寒餓王事念鞭扑
爲農良未易爲吏畏簡牘閉門差似可忍飢有餘福
喜雨一首
夏田巳報七分熟秋稼方憂十日乾好雨徐來不倉
卒天公似欲救艱難魃強鷹犬無遺力社近雞豚趁
早寒老病隨人幸一飽爐香無語只長歎
題東坡遺墨卷後一首
少年喜爲文兄弟俱有名世人不妄言知我不如兄
篇章散人間墮地皆瓊英凛然自一家豈與餘人争
多難晚流落歸來分死生晨光迫殘月回顧失長庚
屏卷得遺草流涕濕冠纓斯文久衰弊涇流自爲淸
科斗藏壁中見者空嘆驚廢興自有時詩書付西京
洗竹一首
寒甚南軒竹半黃晚抽旱筍雜榛荒不嫌毒手千竿
盡稍放淸風八月涼短篲只堪除糞壤新萌會看伏
牛羊扶持造化湏人力早聽人言布麥糠
寄張芸叟一首(并引)
張芸叟侍郎編樂府詩相示繼以書問手戰之故
懇懇有見憐衰病意作小詩謝之
老矣張芸叟親編樂府詞才高君未覺手戰我先衰
點&KR1709;舊無對吟哦今與誰十年酬唱絶歡喜得新詩
欒城三集卷第二
欒城後集卷第二
詩七十首
次韻子瞻上元見寄一首
誰憐東坡老獨看南海燈故人隱山麓燕坐銷牀稜
人生天運中往返成廢興炎起㸑下薪凍合瓶中水
頼有不變處寂如方定僧建城亦巖邑燈火高下層
頭陁舊所識天寒髮鬅鬙問我何時來嗟哉谷爲陵
幸此米方賤日食聊一升夜出隨衆樂餔糟共騰騰
次韻子瞻連雨江漲二首
南過廋嶺更千山烝潤由來共一天雲塞虛空雨翻
瓮江侵城市屋浮船東郊晚稻須重插西舍原蠶未
及眠獨棹扁舟趁申卯米鹽奔走笑當年
客到炎陬喜暫涼江吹虚閣雨侵廊回看野寺山溪
隔卧覺晨炊稻飯香荔餉深紅陋櫻棗桂醅淳白比
琳琅恩移嶠北應非晚未省南遷日月長
次韻姪過江漲一首
隂滛夏爲秋雨暴溪作瀆缺防舊通市流潦幾入屋
雖幸廪粟空猶惜畦𬞞綠鹿駭不擇音鴻羈分遵陸
室誚曾子還城謳華元衂中情久岑寂外物兢排蹙
設心等一慈開懷受諸毒道力雖未究游波偶然伏
糧須三月聚艾要七年蓄君恩許北還從此當退縮
亡嫂靖安君蒲氏挽詞二首
家風足圖史婦德儼蘋蘩湯沐從夫寵冠衣席弟恩
克家傳衆子有後慶多孫追養心何極增封禮尚存
又
宦遊非不遂流落自麄疎宗黨半天末存亡驚素書
佳城東嶺外茂木故阡餘遥想千軍送臨江涕滿裾
寄題武陵柳氏所居二首
天眞堂
官遊閱盡山川勝歸老方知氣味眞歌哭不移身自
穩往還無間語尤親永懷前軰無因見猶喜諸郎有
此人千歲展禽風未改不加琱琢世稱珍
康樂樓
邑居欲盡溪山好不作層樓無奈何巖谷滿前旼蠟
屐漪漣極目卷漁蓑安心巳得安身法樂土偏令樂
事多千里筠陽猶静治還家一笑定無它
筠州州宅雙蓮一首
綠盖紅房共一池一雙遊女巧追隨鏡中比並新粧
後風際擕扶欲舞時露蘂暗開香自倍霜蓬漸老折
猶疑殷勤畫手傳真態道院生綃數幅垂
奉同于瞻荔支歎一首
蜀中荔支止嘉州餘波及眉半有不稻糠宿火却霜
霰結子僅與黃金件近聞閩尹傳種法移種成都出
巴峽名園競擷絳紗苞蜜漬瓊膚甘且滑北遊京路
墮紅塵箬籠白曬稱最珍思歸不復爲蓴菜欲及炎
風朝露勺平居著鞭苦不早東坡南竄嶺南道海邊
百物非平生獨數山前荔支好荔支色味巧晉人不
管年來白髮新得歸便擬尋鄕路棗栗園林不須頋
青枝丹實須十株丁寧附書老農圃
次韻子瞻梳頭一首
水上有車車自翻懸霤如線垂前軒霜蓬已枯不再
綠有客勤我抽其根枯根一去紫茸茁珍重巳試幽
人言紛紛華髮何足道當返六十過去䰟(近有道士相教拔白)
(後以水火养之當不復生故以為答)
勸子瞻修無生法一首
除却靈明一一空年來丹竈漫施功掌中定有菴摩
在雲際懸知霧雨濛巳頼信心晉掣電要須淨戒拂
昏銅誰言逐客江南岸身世雖窮心不窮
石盆種菖蒲甚茂忽開八九華或言此華壽祥
也遠因生日作頌亦爲賦此一首
石盆攅石養菖蒲沮洳沙泉薤葉鋪世說華開難值
遇天將壽考報勤劬心中本有長生藥根底暗添無
限鬚更爾屈蟠增瘦硬它年老病要相扶
子瞻和陶公讀山海經詩欲同作而未成夢中
得數句覺而𥙷之一首
此心淡無著與物常欣然虚閑偶有見白雲在空間
愛之欲吐玩恐爲時俗傳逡廵自失去雲散空長天
永愧陶彭澤佳句如珠圓
成都僧法舟爲其祖師寳月求塔銘於惠州還
過高安送歸一首
少年能講大乘經法施堂中不出扄爲許先師傳後
世徑從西海集南𬈑忘身直犯黃茅瘴滿意初成白
塔銘寄我淚痕歸萬里遥知露滳澗松青
東西京二絶
親祀丼泉歲一終屬車徐動不驚風宓妃何預詞臣
事指點譏詞豹尾中
犀著金槃不暇嘗更須石上擣黃梁數錢未免河東
舊不識前朝大練光
唐相二絶
楊王滅後少英雄猶自澄思却月中巳得惠妃歡喜
見方頭笑殺曲江公
朝中寂寂小名鄕晚歲雄猜氣益橫心怕無鬚少年
士可憐未識王奴兄
寓居六詠
手植天隨菊晨添苜蓿盤叢長憐夏苦花晚怯秋寒
素食舊所愧長齋今未闌殷勤拾落蘂眼暗讀書歎
又
山丹炫南土盈尺愧西京所至曾無比知非浪得名
未須求别種尚欠剥繁英行復春風度天涯眼暫明
又
隣家三畆竹蕭散倚東墻誰謂非吾有時能惠我凉
雪深聞毁拆風作任披猖事過還依舊相看意愈長
又
弱橊生掩冉插竹強支义旋疊封根石能開著子花
扶持物遂性綴緝我成家故國田園少何須恨海涯
又
大雞如人立小雞三寸長造物均付予危冠兩昂藏
出欄風易倒依草枯不殭後庭花草盛憐汝討興亡
(或言矮雞冠即玉樹後庭花)
又
西隣分半井十口無渴憂歲旱百泉竭日供八家求
艱難念生理沾足愧寒流比聞山田婦出汲爭群牛
(山中澗谷枯竭汲者每苦牛奪其水一人出汲輙數人持杖護之)
和子瞻新居欲成二首
老罷子卿還屬國功成定遠恨陽關漂流豈必風波
際顛沛何妨枕席間伏臘便應隨俚俗室廬聞似勝
家山囚緣宿世非今日頼有隂功許旋還(此說見佛書)
山連上帝珠明府心是南宗無盡燈過去歌危空比
夢年來瘴毒冷如冰圖書一笑寧勞容音信頻來尚
有僧梨棗功夫三歲辦不緣憂患亦何曾
次遲韻二首
老謪江南岸萬里修烝嘗三子留二子嵩少道路長
累以二孀女辛勤具餱糧誰合南飛鴻送汝至我旁
飢寒不能病氣紓色亦康柎背問家事嗟我久巳忘
力耕當及春無爲久南方還家語諸女素剛非王章
又
世事非吾憂物理有必至常暘百川竭顧亦防雨耳
隂陽相紏纏反覆更自治幽懷澹不起默坐識其意
長子念衰老遠行重慙愧疎慵身似僧岑寂家近寺
但聞事日新未覺吾有異器鍠本自出藩角徒不遂
得夫衆共知窮逹佛所記要令北歸日粗究一大事
次遠韻一首
萬里謪南荒三子從一幼謬追春秋餘頼爾牛馬走
憂病多所忘問學非復舊借書里諸生疑事誰當叩
吾兒雖懶教擢穎旣冠後求友中卷人玩心竹間岫
時令檢遺闕相對忘昏晝兄來試謳吟句法漸翹秀
暫時鴻鴈飛迭發塤箎奏更念宛丘子頎然何時覯
次韻子瞻和陶公止酒一首(雷州作)
少年無大過臨老重復止自言衰病根恐在酒杯裏
今年各南遷百事付諸子誰言瘴霧中乃有相逢喜
連床問動息一夜再三起泝流俛仰得此病竟何理
平生不尤人未免亦求巳非酒猶正之其餘真止矣
飄然從孔公乘桴南海涘路逢安期生一笑千萬祀
次韻子瞻過海一首
我遷海康郡猶在寰海中送君渡海南風帆若張弓
笑揖彼岸人回首平生空平生定何有此去未可窮
惜無好勇夫從此乘桴翁幽子疑龍鰕㸦須竟誰雄
閉門亦勿見一齅冋香風晨朝飽粥飯洗鉢隨僧鐘
有問何時歸茲焉若將終居家出家人豈復懷兒童
老𥅆真吾師出入初猶龍籠樊頋甚密俛首姑爾容
衆人指我笑韁鎻無此工一瞬千佛土相期兜率宫
過姪寄榔冠一首
衰髮秋來半是絲幅巾緇撮強爲儀垂空旋取海棕
子(蜀中海棕即嶺南椰木但不結子耳)束髮裝成老法師變化密移人
不悟壞成相績我心知茅簷竹居南𬈑上亦似當年
廊廟時
寓居二首
東亭
十口南遷粒有歸一軒臨路閥奔馳市人不慣頻回
首坐客相諳便解頥慙愧天涯善知識增添城外小
茅茨華嚴未讀河沙偈偃仰明䆫手自披
東樓
明從海上湧金盆直入東樓照病身久巳無心問南
北時能閉目待儀麟颶風不作三農喜(是歲海無颶風)舶客
初來百物新歸去有時無定在漫隨俚俗共欣欣
所寓堂後月季再生與遂同賦一首
客背有芳藂開花不遺月何人縱尋斧害意肯晉折
偶乘秋雨滋冐土見微茁猗猗抽條穎頗欲傲寒冽
勢窮雖云病根大未容拔我行天涯遠幸此城南苃
小堂劣容卧幽閣粗可躡中無一尋空外有四隣匝
窺墻數柚實隔屋看椰葉葱蒨獨茲苗愍愍侍其活
及春見開敷三嗅何忍折
浴罷一首
逐客例幽憂多年不洗沐予髮&KR0808;無垢身垢要須浴
顛隮本天運僨恨當誰復茅簷容病軀稻飯飽枵腹
形骸但癯瘁氣血尚豐足微陽閟九地浮彩見雙目
枯槁如束薪堅緻比温玉長齋雖云净閱月聊一沃
石泉澣巾帨土釜煑桃竹南窗日未移困卧久彌熟
華嚴有餘秩默坐心自讀諸塵匆消盡法界了無曯
怳如仰山翁欲就潙叟卜猶恐墮聲聞大願勤自督
次遠韻齒痛一首
元明散諸根外與六塵合流中積緣氣虛妄無可託
弊陋少空明婦姑相攘奪日出暵焦牙風來動危蘀
喜汝因病悟或免終身著更須誦楞嚴從此脫纏縳
子瞻問瘦以詩見寄次韻一首
多生習氣未除肉長夜安眠懶食粥屈伸久巳效熊
虎倒掛漸擬同蝙蝮衆笑忍飢長杜門自恐莫年還
入俗經旬輒瘦駭隣父未信腦滿添黃玉海夷旋覺
似齊魯山蕨仍堪嘗菽粟孤船會復見洲渚小車未
用安羊鹿海南老兄行尢若樵㸑長須同二僕此身
所至即所安莫問歸期兩黃鵠
次韻子瞻獨覺一首
咄咄書空中有怪內熱搜膏發癰疥羔蔾飯芋如固
然飽食安眠眞一快午雞鳴屋呼不起欠伸吉貝重
衾裏此身南北付天工竹杖芸鞋即行李夜長却對
一燈明上池溢流微有聲幻中非幻人不見本來日
月無隂晴
次韻于瞻夜坐一首
月入虛窗疑欲旦香凝幽室久猶薰清風巧爲吹餘
瘴疎雨時來報斷雲南海炎涼身巳慣北方毁譽耳
誰聞遥知掛壁瓢無酒歸舶還將一酌分
次韻子瞻寄賀生日一首
弟兄本三人懷抱喪其一頎然仲與叔耆老天所隲
師心每獨往可否輒自必折足非所恨所恨覆鼎實
上頼吾君仁議止海濱黜凄酸念母氏此恨何時畢
平生賢孟博苟生不謂言歸心天若許定卜老泉室
凄凉百年後事付何人筆于今兄獨知言之泣生日
次韻子瞻寄黃子木杖一首
老至亦有漸五十惟杖始行年日辰匝幸免卿閭耻
罪重瘡難平餘痂未脫疻登山足猶徤不用扶兒子
我兄念辛勤贈此攜且倚它年賜環日田舍尤須此
早收藤節杯旋綴烏皮几茅簷數間足不用伐桐𣏌
次韻子瞻謪居三適
旦起理髮
道人雞鳴起趺坐存九宮靈液流下田茯苓抱長松
顛毛得餘潤冉冉欺霜風俯就無數&KR0808;九九爲一通
洗沐廢巳久徐之勿怱怱氣來自湧泉至此知幾重
近聞西邊將袒禓擁馬鬃歸來建赤油不復儕伍同
笑我守尋尺求與眞源逢人生各有安未肯易三公
午窗坐睡
定中龍眠膝定起柳生肘心無出入異三昧亦何有
晴窗午隂轉坐睡一何久頽然擁褐身剥啄叩門手
褰帷頋我笑疑我困宿酒不知吾喪我冰消不遺壽
空虛無一物彼物自枯朽夢中得靈藥此藥從誰受
侵尋入四支欲洗自無垢從今百不欠只欠歸田叟
夜卧濯足
海民慢寒備不畜衾與禂雖苦地氣洩亦無徒跣憂
逐客久未安集舍占鵂鶹念肯使胡中車駞卒不晉
貂裘遡北風十襲猶颼颼中塗履冰河馬倒身自投
宛足費馮翼千里煩勝韝十年事湯劑風雨氣輙浮
南來足憂慮此病何時瘳名身孰親疎慎勿求封侯
同子瞻次過遠重子韻一首
孟子自誇心不動未試永嘉鐡輪重弟兄六十老病
餘萬里同遭海隅送長披羊裘類嚴子罷食豬肝同
閔仲大男晉處事田畆幼子隨行躬釡壅低眉語笑
接隣父彈指吁嗟到蠻洞茅茨一日敢忘葺桑柘十
年須勉種來時邂逅得相攜歸去逡廵應復從莫驚
憂患爾來同久知出處平生共雖令子孫治家學休
炫文章供世用穎川築室久未成夜來忽作西湖夢
次韻子瞻和淵明擬古九首
客居遠林薄依墻種楊柳歸期未可必成隂定非久
邑中有佳士忠信可與友相逢話禪寂落日共杯酒
艱難本何求緩急肯相負故人在萬里不復爲薄厚
米盡鬻衣衾時勞問無有
閉門不復出茲焉若將終蕭然環堵間乃復有爲戎
我師柱下史久以雌守雄金刀雖云利未聞能斫風
世人欲困我我巳安長窮窮甚當辟榖徐觀百年中
又
蕭蕭髮垂素晡日過西隅道人愍我老元氣時卷舒
歲惡風雨交何不完子廬萬法滅無餘方寸可久居
將歸道上塵先拔庭中蕪一淨百亦净我物皆如如
又
夜夢被髮翁騎驎下大荒獨行無與遊闖然欵我堂
高論何峥嶸微言何渺茫我徐聽其說未離翰墨場
平生氣如虹宜不葬北邙少年慕遺文奇姿揖昂昂
衰罷百無用漸以圜斵方隱約就所安老退還自傷
又
海康雜蠻蜒禮俗久未完我居近閭閻願先化交冠
衣冠一有耻其下胡爲顔東隣有一士讀書寄賢關
歸來奉親友跬步行必端慨然頋流俗歎息未敢彈
提提烏鳶中見此孤翔鸞漸能衣裘褐祖楊知惡寒
又
佛法行中原儒者耻論玆功施冥冥中亦何負當時
此方舊雜染渾渾無名緇治生守家室坐使斯人疑
未知酒肉非能與生死辭熾哉吳閩間佛事不可思
生子多穎悟德報豈吾欺時俾正法眼一出照曜之
誰爲邑中豪勤誦我此詩
憂來感人心悒悒久未和呼兒具濁酒酒酣起長歌
歌罷還獨舞黍麥力誠多憂長酒易消脫去如風花
不悟萬法空子如此心何
杜門人笑我不知有天遊光明遍十方咫尺陋九州
此觀一日成衮衮通法流竿木常自隨何必返故丘
老𥅆白髮年青牛去西周不遇闕尹喜履迹誰能求
又
鉏田種紫泛有根未堪採逡巡歲月度太息毛髮改
晨朝玉露下滳瀝投滄海須牙忽長茂枝葉行可待
夜燒沉水香持戒勿中悔
雨中招吳子野先生一絶(循州作)
柴門不出蓬生徑暑雨無時木及堂辟糓頼君能作
客暫來煎蜜餉桃康
荅吳和二絶
三間浰水小茅屋不比&KR0984;田新草堂問我秋來氣如
火此問何事得安康
慣從李叟遊都市及伴藍翁醉盡堂不似蘇門但長
嘯一生晉恨與嵇康(子野皆與字上寕縱遊京師与藍喬同客曾魯公家甚久)
閑九月重九與父老小飲四絶
九日龍山露霜凝龍川九日氣如烝偶逢閏月還重
九酒熟風高喜不勝
獲罪淸時世共憎龍川父老尚相尋直須便作鄕關
看莫起天涯萬里心
客主俱年六十餘紫萸黃菊映霜鬚山深瘴重多寒
熟老大須將酒自扶
尉佗城下兩重陽白酒黃雞意自長卯飲下床虛巳
散老年不似少年忙
求黃家紫竹杖一首(并引)
予於龍川買曾氏小宅宅西南隅有紫竹百餘竿
爲藤蔓所困無復直幹雖爲伐藤而見竹偃弱無
可爲杖者黃氏老家有紫竹甚茂乞得一莖勁挺
可喜聞黃氏竹舊自曾氏移値偶爲詩示之
曾家紫竹君家種曾園竹與荒藤共藤驕竹瘁如
畏人不似君家竹森聳我來買宅非爲宅愛此風
稍時一弄磨刀向藤久未忍樹倒藤披眞自送繁
隂一豁新芛地狂鞭欲向青春動我身病後少筯
力遍求柱杖扶腰痛蕭蕭瘦幹未能任一畆君家
知足用一枝遺我拄尋君老酒仍煩爲開甕
賦豐城劒一首(北途歸中作)
劒氣夜干斗精誠初莫隔全身寄獄戶隱約還自得
張雷彼知我勉爲汝一出腰間雜環佩亦旣報之德
凛凛天地間要非手中物躍入延平水三日飛霹靂
出當乘風雷歸當卧泉石千年故穴在三嘆泉上客
范丞相堯夫挽詞二首(許州作)
持身守忠恕臨事耻浮沉直道更三黜平生惟一心
家風來自遠國論老彌深令待眞如玉泥沙枉見侵
又
南遷頭巳白北返病初加君意知無罪天心許到家
同朝曾忝舊楃手一長嗟時事紛無巳還應付棣華
卜居一首
我歸萬里初無宅鳳去千年尚有臺誰爲遶池先種
竹可憐當砌巳栽梅囊貲只數腰金在歸計長遭鬢
雪催欲就草堂終歲事落成隣舍許銜杯
和子瞻過嶺一首
山林瘴霧老雖堪歸去中原茶亦甘有命誰令終返
北無心自笑欲巢南蠻音慣習疑傖語脾病縈纏帶
嶺嵐手挹祖師淸净水不嫌白髮照毿毿
子曕贈嶺上老人次韻代老人答一絶
嶺頭盧老一爐灰長短根莖各自栽輕賤巳消先世
業知君海上去仍回
欒城後集卷第二
