欒城集卷第十七
賦八首
巫山賦
過瞿唐之長江兮蔚巫山之嵳峨雲孤興其勃勃兮
北風慨其揚波山嶔崟而直上兮越至神女之所家
峯連屬以十二兮其九可見而三不知蹊遂蕪滅而
不可陟兮玄猿黃鵠四顧而鳴悲覧松栢之青青兮
紛其若江上之菰蒲維其大之不可知兮有撓雲之
脩柯蔓草蒙茸以下翳兮飛泉㓗清而無沙亭亭孤
峯其下藂木交錯而不明兮若有美人慘然而長嗟
歛手危立以右顧兮舒目遠望怳然而有所懷儼峨
峨其有禮兮盛服寂寞而無譁臨萬仞之絶嶮兮獨
立千載而不下顛追懷楚襄之放意肆志兮泝江千
里而遠來離國去俗兮徘徊而不能歸悲神女之不
可以朝求而夕見兮想遊步之逶遲築陽臺於江干
兮相氛氣之參差惟神女之不可以求得兮此其所
以爲神湛洋洋其無心兮豈其猶有懷乎世之人朝
雲蔚其晨興兮暮雨紛以下注變化倏忽不可測兮
俄爲鳥而騰去忽然而爲人兮佩玉鏘以琅琅愛江
流之清波兮安燕處乎高唐彼蛟龍之多智兮尚不
可執以罝罦高丘深其蒼蒼兮怳誰識其有無
屈原廟賦
凄凉兮稊歸寂寞兮屈氏楚之孫兮原之子伉直遠
兮復誰似宛有廟兮江之浦予來斯兮酌以醑吁嗟
神兮生何喜九疑隂兮湘之涘鼓桂楫兮蘭爲舟横
中流兮風鳴厲忽自溺兮矌何求野莾莾兮舜之丘
舜之牆兮繚九周中有長遂兮可駕以遊揉玉以爲
輪兮斵冰以爲之輈伯翳俯以御馬兮皐陶爲予參
乘慘然愍予之強死兮泫然涕下而不禁道予以登
夫重丘兮紛古人其若林悟伯夷以太息兮焦衍爲
予而歔欷古固有是兮予又何怪乎當今獨有謂予
之不然兮夫豈柳下之展禽彼其所處之不同兮又
安可以謗予抱關而擊析兮余豈責以必死宗國鄖
而不救兮夫予舍是安去予將質以重華兮蹇將語
而出涕予豈如彼婦兮夫不仁而出訴慘默默予何
言兮使重華之自爲處予惟樂夫揖讓兮坦平夷而
無憂朝而從之遊兮顧予使予昌言言出而無忌兮
暮還寝而燕安嗟平生之所好兮既死而後能然彼
鄉之人兮孰知予此歡忽友顧以千載兮喟故宫之
頽垣
缸硯賦(并叙)
先蜀之老有姓滕者能以藥煑瓦石使軟可割如
土嘗以破釀酒缸爲硯極美蜀人往往得之以爲
異物余兄子瞻嘗遊益州有以其一遺之子瞻以
授余因爲之賦
有物於此首枕而足履大胷而大膺杯首而箕制其
壽百年骨肉破碎而獨化爲是其始也生乎黃泥之
中其成也出乎烈火之下尾銳而腹皤長頸而巨口
餔糟啜酒終日醉飽外堅中虛膚密理解偶與物鬭
脅漏内稿棄於路隅瓦礫所汝忽然逢人藥石包裹
不我謂瑕治以鼎鼐烹煎不辭斧鑿見剖一爲我形
沃我以水汙我以煤處我以几子既博物之識已否
客曰嗟夫物之成也則必固有毁也邪物之毁也則
又不可謂棄也邪既成而毁者悲其棄也既棄而復
用者又悲其用也是亦大惑而已矣且以予觀之昔
子則非開口而受濕洳辛含酸而不得守子之性者
邪今子則非坦腹而受汚糢糊彌漫而不得保子之
正者邪且其飲子以水也不若飲子以酒以物汗子
也不若使子自保子果以此自悲也則亦不見夫諸
毛之捽拔諸楮之爛靡殺身自鬻求效於此吐詞如
雲傳示萬里子不自喜而欲其故則吾亦謂子惡名
而喜利棄溪而嗜美終身陷溺而不知止者可足悲
矣
豋真興寺樓賦
季夏六月子瞻與張戶曹琥同遊眞興寺晩豋寺
後重閣南望連山如畫山前有白鷺十數杳杳飛
去東南望五丈原原上有白雲如覆釡慨然思孔
明之遺迹作書與轍曰可以賦此賦曰
涉六月之徂暑兮遡秦川而遠望樓馮高而蘧蘧兮
日將薄乎西方牛羊相從而下來兮孤煙特起於蒼
茫南望連山之參差兮奔走相屬而騰驤桀業峨其
雄高兮惟太白與終南林阜蔚以扶拱兮浩合沓而
穰穰若羣馬之相追逐兮忽鬱怒而狂章駢交首以
磨頸兮紛絶馳於四方日將入而山隂兮天黝黝而
芒茫淡平雲之凝碧兮白鷺歸以翺翔裊裊其彌遠
兮聲斷絶而復揚眇將没而猶見兮飄若仙人之不
可望曠羣歸於何所兮徂南澗之泱泱回東望夫脩
隆兮隱高原曰五丈思古人而不可見兮涕横流以
浪浪雲坱軋其不起兮若覆釡而在上嗟一日之所
見兮蓋千變以異狀忽巳去而莫執兮夫豈勝乎追
想強馳詞於千里兮增異日之惆悵維古事之亦然
兮偶一世之所向非有意於求慕兮徒今世之追賞
雖孔明其何益於五丈兮使無原其忘亮覧川原而
思古兮怳亡弓之遺韔
超然臺賦(并叙)
子瞻既通守餘杭三年不得代以轍之在濟南也
求爲東州守既得請高密其地介於淮海之間風
俗朴陋四方賓客不至受命之歲承大旱之餘孽
驅除螑蝗逐捕盗賊廩䘏飢饉日不遑給幾年而
後少安顧居處隱陋無以自放乃因其城上之廢
臺而增葺之日與其僚覧其山川而樂之以告轍
曰此將何以名之轍曰今夫山居者知山林居者
知林耕者知原漁者知澤安於其所而已其樂不
相及也而臺則盡之天下之士奔走於是非之場
浮沉於榮辱之海囂然盡力而忘反亦莫自知也
而逹者哀之二者非以其超然不累於物故邪老
子曰雖有榮觀燕處超然嘗試以超然命之可乎
因爲之賦以告曰
東海之濱日氣所先巋高臺之陵空兮溢晨景之絜
鮮幸氛翳之收霽兮逮朋友之燕閒舒堙鬱以延望
兮放遠目於山川設金罍與玉&KR1356;兮清醪潔其如泉
奏絲竹之憤怨兮聲激越而眇緜下仰望而不聞兮
微風過而激天曾陟降之幾何兮棄溷濁乎人間倚
軒楹以長嘯兮䄃輕舉而飛翻極千里於一瞬兮寄
無盡於雲煙前陵阜之洶湧兮後平野之湠漫喬木
蔚其蓁蓁兮興亡忽乎滿前懷故國於天末兮限東
西之嶮艱飛鴻往而莫及兮落日耿其夕躔嗟人生
之漂摇兮寄流枿於海壖苟所遇而皆得兮遑既擇
而後安彼世俗之私已兮每自予於曲全中變潰而
失故兮有驚悼而汍瀾誠建觀之無不可兮又何有
於憂患顧遊宦之迫隘兮常勤苦以終年盍求樂於
一醉兮滅膏火之焚煎雖晝日其猶未足兮竢明月
乎林端紛既醉而相命兮霜凝磴而跰&KR1271;馬躑躅而
號鳴兮左右翼而不能鞍各雲散於城邑兮徂清夜
之既闌惟所往而樂易兮此其所以爲超然者邪
服茯苓賦(并叙)
余少而多病夏則脾不勝食秋則肺不勝寒治肺
則病脾治脾則病肺平居服藥殆不復能愈年三
十有二官於宛丘或憐而受之以道士服氣法行
之朞年二疾良愈蓋自是始有意養生之說晩讀
抱朴子書言服氣與草木之藥皆不能致長生古
神仙眞人皆服金丹以爲草木之性埋之則腐煮
之則爛燒之則焦不能自生而况能生人乎余既
汩沒世俗意金丹不可得也則試求之草木之類
寒暑不能移歲月不能敗者惟松栢爲然古書言
松脂流入地下爲茯苓茯苓又千歲則爲琥珀雖
非金石而其能自完也亦久矣於是求之名山屑
而瀹之去其脉絡而取其精華庶幾可以固形養
氣延年而却老者因爲之賦以道之詞曰
春而榮夏而茂憔悴乎風霜之前摧折乎冰雪之後
閱寒暑以同化委糞壤而兼朽兹固百草之微細與
衆木之凢陋雖復效骨革於刀几盡性命於杵臼解
急難於俄項破竒邪於邂逅然皆受命淺薄與時變
遷朝菌無日蟪蛄無年苟自救之不暇矧他人之足
延乃欲擷根莖之么未假臭味以登仙是猶託疲牛
於千里駕鳴鳩而升天則亦辛勤於澗谷之底槁死
於峯崖之顛顧桑榆以竊歎意神仙之不然者矣若
夫南澗之松拔地千尺皮厚犀兕心堅鐵石鬚髮不
改倉然獨立流膏液於黃泉乘隂陽而固結象鳥獸
之蹲伏類龜黿之閉蟄外黝黑以鱗皴中絜白而純
密上灌莾之不犯下螻蟻之莫賊經歴千歲化爲琥
珀受雨露以彌堅與日月而終畢故能安䰟魄而定
心志却五味與糓粒追赤松於上古以百歲爲一息
顔如處子綠髮方目神止氣定浮遊自得然後乘天
地之正御六氣之辨以遊夫無窮夫又何求而何食
墨竹賦
與可以墨爲竹視之良竹也客見而驚焉曰今夫受
命於天賦刑於地涵濡雨露振蕩風氣春而萌芽夏
而解弛散柯布華逮冬而遂性剛絜而疎直姿嬋娟
以閑媚涉寒暑之徂變傲冰雪之凌厲均一氣於草
木嗟壤同而性異信物生之自然雖造化其能使今
子研青松之煤運脫兔之毫睥睨牆堵振洒繒綃須
臾而成鬱乎蕭騷曲直横斜穠纖庳高竊造物之潜
思賦生意於崇朝子豈誠有道者耶與可聽然而笑
曰夫予之所好者道也放乎竹矣始予隱乎崇山之
陽廬乎脩竹之林視聽漠然無槩乎予心朝與竹乎
爲游莫與竹乎爲朋飲食乎竹間偃息乎竹隂觀竹
之變也多矣若夫風止雨霽山空日出猗猗其長森
乎滿谷葉如翠羽筠如蒼玉澹乎自持淒苟欲滳蟬
鳴鳥噪人響寂歴忽依風而長嘯眇掩冉以終日芛
含籜而將墜根得土而横逸絶澗谷而蔓延散子孫
乎千億至若藂薄之餘斤斧所施山石犖埆荆棘生
之蹇將抽而莫逹紛既折而猶持氣雖傷而益壯身
已病而增竒淒風號怒乎隙穴飛雪凝沍乎陂池悲
衆木之無頼雖百圍而莫支猶復蒼然於既寒之後
凜乎無可憐之姿追松栢以自偶竊仁人之所爲此
則竹之所以爲竹也始也余見而悅之今也悅之而
不自知也忽乎忘筆之在手與紙之在前勃然而興
而脩竹森然雖天造之無朕亦何以異於兹焉客曰
蓋予聞之庖丁解牛者也而養生者取之輪扁斵輪
者也而讀書者與之萬物一理也其所從爲之者異
爾況夫夫子之託於斯竹也而予以爲有道者則非
耶與可曰唯唯
樓賦黃
熙寧十年秋七月乙丑河決於澶淵東流入鉅野
北溢于濟南溢于泗八月戊戌水及彭城下余兄
子瞻適爲彭城守水未至使民具畚鍾畜土石積
芻茭完窒隙穴以爲水備故水至而民不恐自戊
戌至九月戊申水及城下有二丈八尺塞東西北
門水皆自城際山雨晝夜不止子瞻衣製履屨廬
於城上調急夫發禁卒以從事令民無得竊出避
水以身帥之與城存亡故水大至而民不潰方水
之滛也汗漫千餘里漂廬舍敗冡墓老弱蔽川而
下壯者狂走無所得食槁死於丘陵林木之上子
瞻使習水者浮舟檝載糗餌以濟之得脱者無數
水既涸朝廷方塞澶淵未暇及徐子瞻曰澶淵誠
塞徐則無害塞不塞天也不可使徐人重被其患
乃請增築徐城相水之衝以木堤捍之水雖復至
不能以病徐也故水既去而民益親於是即城之
東門爲大樓焉堊以黃土曰土實勝水徐人相勸
成之轍方從事於將宋豋黃樓覧觀山川弔水之
遺迹乃作黃樓之賦其詞曰
子瞻與客遊於黃樓之上客仰而望俯而歎曰噫嘻
殆哉在漢沅光河決瓠子騰蹙鉅野衍溢淮泗梁楚
受害二十餘歲下者爲汙澤上者爲沮洳民爲魚鼈
郡縣無所大子封祀太山徜徉東方哀民之無辜流
死不藏使公卿負薪以塞宣房瓠予之歌至今傷之
嗟惟此邦俯仰千載河東傾而南洩蹈漢世之遺害
包原隰而爲一窺吾墉之摧敗呂梁齟横絶乎其前
四山連屬合圍乎其外水洄洑而不進環孤城以爲
海舞魚龍於瑝壑閱帆檣於睥睨方飄風之迅發震
鞞鼓之驚駭誠蟻宂之不救分閭閻之横潰幸冬日
之既迫水泉縮以自退棲流枿於喬木遺枯蚌於水
裔聽澶淵之奏功非天意吾誰頼今我與公冠冕裳
衣設几布筵斗酒相屬飲酣樂作開口而笑夫豈偶
然也哉子瞻曰今夫安於樂者不知樂之爲樂也必
涉於害者而後知之吾嘗與子馮兹樓而四顧覧天
宇之宏大繚青山以爲城引長河而爲帶平皐衍其
如席桑麻蔚乎旆旆畫阡陌之從横分園廬之向背
放田漁於江浦散牛羊於煙際清風時起微雲霮䨴
山川開闔蒼莾十里東望則連山參差與水皆馳羣
石傾奔絶流而西百步湧波舟楫紛披魚鼈顛沛沒
人所嬉聲崩震雷城堞爲危南望則戱焉之臺巨佛
之峯巋乎特起下窺城中樓觀翺翔嵬峨相重激水
既平眇莾浮空駢洲接浦下與淮通西望則山斷爲
玦傷心極目麥熟禾秀離離滿隰飛鴻群往白鳥孤
沒横煙澹澹俯見落日北望則泗水湠漫古汴入焉
匯爲濤淵蛟龍所蟠古木蔽空烏鳥號呼賈客連&KR2499;
聯絡城隅送夕陽之西盡導明月之東出金鉦湧於
肯嶂隂氛爲之辟易窺人寰而直上委餘彩於沙磧
激飛楹而入戶使人體寒而戰栗息洶洶於羣動聽
川流之蕩潏可以起舞相命一飲千石遺棄憂患超
然自得且子獨不見夫昔之居此者乎前則項籍劉
戊後則光弼建封戰馬成羣猛士成林振臂長嘯風
動雲興朱閣青樓舞女歌童勢窮力竭化爲虛空山
高水深草生放墟蓋將問其遺老既巳灰滅而無餘
矣故吾將與子弔古人之既逝閔河決於疇昔知變
化之無在付杯酒以終日於是衆客釋然而笑頽然
就醉河傾月墮攜扶而出
欒城集卷第十七
欒城後集卷第十七
元祐七年生日謝表二首
臣某言伏蒙聖恩以臣生日特遣中使降詔書賜臣
羊酒米麵者與聞幾政每懷尸禄之憂時及初生曲
蒙好賜之厚使華臨賞親族增榮(臣)轍誠惶誠恐頓
首頓首伏臣念起自畎畆之微貧無甔石之積永念
屬猒之戒曾無求飽之心迨玷近班適緣乏使不稱
是懼如醉其憂豈意生育之期復煩慶賜之重此蓋
伏遇皇帝陛下政本於惠禮從其隆萬物盛多如魚
麗之時羣(臣)和樂有鹿鳴之喜斥餼牽以為饋助燕
私而不忘自顧何功敢竊大烹之養誓將圖報少逃
素食之譏臣無任感天荷聖激切屏營之至謹奉表
稱謝以聞臣轍誠惶誠恐頓首頓首謹言
臣某言伏蒙聖恩以(臣)生日特遣中使降詔書賜臣
羊酒米麵者弧矢之祥永記於生育廩庖之賜曲被
於渙恩祗荷寵靈豈勝愧懼(臣)轍誠惶誠恐頓首頓
首伏念臣少方志學曾藜藿之莫詞長欲事親愧旨
甘之不贍雖居近列之寵常懷罔極之悲顧之遠謀
猥叨亟饋此蓋伏遇太皇太后陛下約於奉已侈在
養賢躬周公吐餔之勞服大禹惡酒之戒特推觴豆
之賜以助室家之私敢不下酌民言助調國政庶無
覆餗之患以圖報德之方(臣)無任感天荷聖激切屏
營之至謹奉表稱謝以聞(臣)轍誠惶誠恐頓首頓首
謹言
笏記
臣伏蒙聖慈以臣生日特遣中使降詔書賜(臣)羊酒
米麵者獲貳文昌再經生育荐蒙慶賜之典仰承慈
惠之風食浮於人念素餐之可愧任過其量無令德
之足觀欲報之心未知所措臣無任感天荷聖激切
屏營之至
元祐八年生日謝表二首
(臣)轍言伏蒙聖恩以臣生日特遣中使降詔書賜臣
羊酒米麵者老逢誕日泣親養之無從賜出天厨愧
君恩之莫報(臣)轍誠惶誠恐頓首頓首伏念臣生於
窮陋晩被寵榮粗飯垢衣未改生平之舊嘉肴旨酒
每驚日食之豐復緣載育之辰曲霑馭幸之典室家
交慶心口自慙此蓋伏遇皇帝陛下儉以約身優於
養士勑廪人而繼粟閔楬父之聣盛力行舊章以惠
列辟德非易物澤配漏泉矧兹異數之隆非復周行
之比食無避難敢忘臣子之心志在屬厭更誦古人
之戒臣無任感天荷聖激切屏營之至謹奉表稱謝
以聞臣轍誠惶誠恐頓首頓首謹言
(臣)轍言伏蒙聖恩以臣生日特遣中使降詔書賜臣
羊酒米麵者惠以餼牽示同安於飽滿繼之麵蘖思
共享於和平(臣)轍誠惶誠恐頓首頓首伏念臣生自
寒鄉幼被慈訓父篤教忠之義母有擇鄰之風孤苦
積年衰罷無用每逢生日私竊疚懷敢期老病之餘
獲霑好賜之末既醉且飽兼喜與悲此蓋仗遇太皇
太后陛下知臣下之劬勞散廩庖之充積謂漿或不
以而問雅作刺食每無餘而秦風變衰霈為大烹度
越前世蓋視如手足俾知體貌之隆况門有桑蓬本
效馳驅之用欲圖報德誓以移忠臣無任感天荷聖
激切屏營之至謹奉表稱謝以聞臣轍誠惶誠恐頓
首頓首謹言
笏記
(臣)伏蒙聖慈之臣生日特遣中使降詔書賜臣羊酒
米麵者枉蒙寄任空閱歲時每遇初生輒被好賜醉
酒飽德雖喜太平之風鳴野食苹未展盡心之報(臣)
無任感天荷聖激切屏營之至
辭門下待郎劄子一首
臣竊覩今月内降聖旨(臣)轉官除門下侍郎伏以執
政近臣預聞國論可用才舉難以次遷苟以先後歲
月為倫必致忝冐沈淪之議况(臣)項由縣道擢寘從
官首尾七年歴盡華貫逮居丞轄之地訖無絲髮之
功黽勉逾年慙負填臆敢期聖眷未巳擢任愈隆臣
反覆思之始者既以不次度越衆賢今者又因見任
遷貳元宰前後僥倖豈可常然苟復冐居出納之司
不知進退之分公論不允必致顛隮况臣久以愚拙
誤蒙矜閔幸今命出未下勢尚可回伏乞聖恩念臣
孤危非有矯飾特寢明命以安微衷(臣)無任祈天竢
命激切屏營之至取進止
免太中大夫門下侍郎表二首
(臣)轍言伏奉告命蒙恩除臣太中大夫守門下侍郎
者久塵右轄無補於時進貳東臺有慙在列言莫宣
於誠意聽未感於高明(臣)轍誠惶誠懼頓首頓首伏
念臣頃以虛名誤蒙收錄旋塵近侍非有勞能咀噍
文詞本腐儒之事業彈治邪枉犯衆口之憎嫌及夫
進貳文昌日侍軒闥隨衆出入得失何補於萬幾奉
行文書勉強自慙者期歲此則聖主之所親見孤臣
之所自知豈待人言難逃天鑒敢謂超升累級復進
崇階雜用負乘行自招於寇盜未嘗狩獵食何取於
鶉貊伏望太皇太后陛下因功以舉賢選衆以拔士
采其譽者必考其實聽其言者皆原其心如臣空疎
自難隠伏特追成命以慰公言使聖朝無失於用人
則(臣)愚若蒙於厚賜(臣)無任祈天竢命激切屏營之
至謹奉表陳免以聞臣轍誠惶誠懼頓首頓首謹言
臣轍言伏奉告命蒙恩除臣大中大夫守門下侍郎
者喉吻之任密侍於禁中綸綍之行風傳於海内苟
用人之失當於累上以非輕臣轍誠惶誠懼頓首頓
首伏念(臣)西南陋儒墳文樸學非有過人之大節惟
守事君之小心無其實不敢居其名非其任不敢竊
其禄任歷三世年逾半生奉以周旋未始失墜今者
乃欲以尋尺之材居棟梁之任以斗升之量受鍾鼎
之蔵雖欲欺君且非本志矧復躐等超累級之上遷
秩非舊比之常靖言以思未見其可伏望皇帝陛下
因任庶物照臨百官短長各盡其宜大小無失所養
必其力有餘而後用則其任逾久而常新抑將多士
皆頼以安豈惟微臣獨被其賜愚衷巳竭天聽尚回
臣無任祈天竢命激切屏營之至謹奉表陳免以聞
臣轍誠惶誠懼頓首頓首謹言
謝太中大夫門下侍郎表二首
(臣)轍言伏奉制命除臣太中大夫守門下侍郎再具
詞免蒙降批答不許仍斷來章者黃闥之崇惟賢是
用四品之貴匪功弗加自慙迂拙之餘倂荷寵先之
及(臣)轍誠惶誠恐頓首頓首伏惟太皇太后陛下政
由家出德與性成盡心與民雖萬鍾無愛於國潔身
由義雖一毫未嘗取人惟至清故大臣小吏不察而
盡知惟至公故貴戚近習不戒而自飭臣每因雙日
獲覲清光嘗恐病窳不中於規模固陋難逃於冰鑑
方欲仰干聰聽少避衆賢敢謂未見瑕疵尚加進擢
豈以其拙直無欺罔之過而遲鈍少狂躁之心致此
誤恩濫於末品此蓋伏遇太皇太后陛下人非求備
志在養賢將欲因鮑以致管生尊隗以招樂子拔十
覬五人之用累百求一鶚之精廣而不遺多故致雜
臣敢不仰體聖意旁求哲人既以寬寤寐之久勞亦
似救空疎之不逮逐此以往未知所裁臣無任感天
荷聖激切屏營之至謹奉表稱謝以聞(臣)轍誠惶誠
恐頓首頓首謹言
臣轍言伏奉制命除臣太中大夫守門下侍郎再具
詞免蒙降批答不允仍斷來章者掌轄逾年何補六
曹之劇納言置貳仍忝一階之崇雖曰次遷要爲非
據(臣)轍誠惶誠恐頓首頓首竊以臣之事君理先審
已噐小受大有滿溢之禍力薄負重有顛覆之虞(臣)
世本寒微技止文墨向者翺翔翰苑才殫於書詔之
閒緫執壹綱力盡於議論之際至於參陪大政實匪
其人久爾冐居日深愧畏未能謀遠常恐見譏於匹
夫有若發蒙何以折衝於下國方知難而欲退偶進
擢之非常貪戀恩榮巳乖行意之義顧瞻中外豈無
潜德之人徒以天聽甚高巽命巳發循墻雖切反汗
無緣上累朝廷知人之明下愧明友責善之實此蓋
伏遇皇帝陛下游神淵默灼見羣臣之情運智密微
隂扶聖母之斷人惟求舊德用日新念(臣)嘉祐之直
言仕亦既久識臣建元之司諫心則無邪忘其鄙凡
日加親近身非木石猶有圖報之心恩隆父兄當驗
服勤之效(臣)無任感天荷聖激切屏營之至謹奉表
稱謝以聞(臣)轍誠惶誠恐頓首頓首謹言
進郊祀慶成詩狀一首
右臣伏覩今月十四日親饗郊廟禮成肆赦者恭以
莫大之儀成於一日無窮之澤施及四方歡聲所同
和氣畢應伏惟皇帝陛下奉烈祖之成憲蹈文母之
訓言臨御七年慎守一德人服孝慈之化物知仁厚
之心神祗降休麥禾荐熱長日既至舊章不忘以為
再享明堂未暇圓丘之大祀躬謁皇地久稽先帝之
遺言惕然不寧述而非作是用修合祭之舊補不講
之文人情所安神意昭答况復肆眚之令一寬於宣
頑巳責之恩大弛於纍縶施仁於不報之地收福於
無求之中臣每侍清光略聞大旨勉強吟咏形容盛
明愧周頌二后之精深乏唐賦三禮之廣麗圖寫天
日自知難成閒雜風謠猶或有取謹賦皇帝郊祀慶
成詩一首謹繕寫隨狀上進輕冐宸嚴臣無任慙懼
激切之至謹進
免南郊加恩表二首
(臣)轍言伏奉告命以郊祀禮畢特加臣護軍進封開
國伯食邑五百戶食實封二百戶者幸以空疎獲陪
元祀敢祈恩霈下逮無功(臣)轍誠惶誠恐頓首頓首
恭以三年而郊百禮咸至上則六聖德澤洋溢於無
盡下則四方奔走勞苦而不辭鳩工聚財講禮修器
經涉累歲克舉舊儀斯皆恭儉足以感神仁聖足以
服衆故得事舉如素禮成不違其於左右之臣豈有
纖芥之助今當宁之美以謙而弗居相祀之勞雖微
而咸錄苟不知避將何以安伏望太皇太后陛下上
屈至恩俛從私欲使無勞者不得受賜而辭寵者獲
遂本心體天地無私之明厲臣下有耻之節聰聽雖
遠懇誠必聞臣無任祈天竢命激切屏營之至謹奉
表陳免以聞(臣)轍誠惶誠恐頓首頓首謹言
(臣)轍言伏奉告命以郊祀禮畢特加臣護軍進封開
國伯食邑五百戶食實封二百戶者叨陪祀事巳極
忻榮貪冐寵光實增愧畏臣轍誠惶誠恐頓首頓首
恭以皇帝陛下紹統六聖臨政七年愛敬盡於事親
故道要而用博絳始念於典學故德修而弗知間者
稽參古今並享天地人情既協神理弗違月朔以還
雨雪猶作齋宿之際風霾未除及夫晝漏盡而天宇
肅清月幾朢而雲物晏燦執玉而進如將弗勝受福
以歸謙不自有衆庶如堵歡欣一詞此則聖性得於
自然臣下望而莫及曾何誤寵横及無勞伏望皇帝
陛下徇固請之誠收已行之命福胙既均於在列名
噐豈宜以假人益慎予奪之權深厲廉耻之節眇然
微願冀在必從臣無任祈天竢命激切屏營之至謹
奉表陳免以聞臣轍誠惶誠恐頓首頓首謹言
謝南郊加恩表二首
(臣)轍言伏奉告命特加(臣)護軍進封開國伯食邑五
百戶食實封二百戶尋具表辭免蒙降批答不許仍
斷來章者元祀告成靈貺昭答推廣乾坤之施普霑
(臣)子之私顧惟何勞竊冐斯寵(臣)轍誠惶誠恐頓首
頓首伏愠太皇太后陛下母儀三世坤載四方享天
下之養而非以厚其身攬天下之務而非以私其族
培附帝業保佑神孫譬如農夫之養苗耘鉏以竢其
長玉人之作噐琢磨而望其成厲之以講學之勤示
之以聽斷之敏導之事天而天錫之福訓之祀地而
地應以和凡下民所以知戴吾君皆東朝有以啓迪
其意如(臣)等輩絶企光塵雖復因時以舉儀祇令以
從事參備羽衛進執豆籩豈有勞能坐被光寵此蓋
伏遇太皇太后陛下因脤膰之餘慶錄左右之微勤
以謂承天之休不可以專享及物之惠不嫌於過優
致此誤恩首霑近列辭避無所寢興莫遑臣無任感
天荷聖激切屏營之至謹奉表稱謝以聞臣轍誠惶
誠恐頓首頓首謹言
臣轍言伏奉告命特加臣護軍進封開國伯食邑五
百戶食實封二百力尋具表辭免蒙降批答不允仍
斷來章者祗相元祀粗免弗虔敢緣均福之常妄冀
及私之寵重紆訓語秪益兢慚(臣)轍誠惶誠恐頓首
頓首恭惟郊廟之崇祖宗所敬先之以寬刑薄斂使
民㒺艱虞副之以潔粢碩牲使神無恫怨民神胥協
家國用寧顧(臣)何人預聞庶政裕民之意詔令具存
事神人誠威儀可效乃者密侍旒冕手薦璧琮晬容
穆然而祗畏之心明羣工肅然而吳敖之意息聽於
輿人之誦知有列聖之風臣目覩盛儀無周南之嘆
位在近列有粃前之譏首被恩私實增戰越此蓋伏
遇皇帝陛下體二儀之博施襲累聖之成規霈然雨
露之私無復賢愚之間勲封之錫深愧於勞臣田邑
之加幾至於成國功無毫髮恩積丘山(臣)無任感天
荷聖激切屏營之至謹奉表稱謝以聞(臣)轍誠惶誠
恐頓首頓首謹言
欒城後集卷第十七
