欒城集卷第三
詩七十五首
北京送孫曼叔屯田權三司開折司
人生不願才才士困奔走君爲大農屬求暇更能否
自我遊魏博相識恨未久誰言但傾盖信有勝白首
淸晨坐風觀落日說凉牖棋精動如律弓徤不論斗
旁觀我不能晤語君見受秋風起沙漠凄雨濕征䄂
送行欲汲汲富貴恐君後將去聊遲遲巳遠悲朋友
和強至太博小飲
誰能飲酒如傾水醉倒坐中扶不起形骸外物巳如
遺升斗任君無復避霜梨冰脆寒侵齒未盡一杯先
巳醉強將文字笑紅裙冷淡爲歡何足貴
和強君瓦亭
君爲魏博三年客日有江湖萬里心暫得野亭留馬
足強循疎柳步堤隂無人携手共吳語得意摇頭時
越吟何日東郊過微雨並騎鞍馬去同尋
中秋夜八絶(烏鵲南飛得月明星稀)
長空開積雨清夜流明月看盡上樓人油然就西没
誰遣常時月偏從此夜明暗添珠百倍潜感兔多生
欲見初容燭將升尚有星漸高圍漸小雲外轉亭亭
明入庭隂白寒侵酒氣微夜深看更好樓上漸人稀
浮光看不定重露試還無影翻狂舞客明誤已棲烏
巧轉上人衣徐行度樓角河漢冷無雲冥冥獨飛鵲
猿狖號枯木魚龍泣夜潭行人已天北思婦隔江南
看久須扶立行貪遂失歸誰能終不睡爛醉羽觴飛
次韻王君貺尚書會六同年
有美佳賓賢主人布衣曾共脫京塵歡來未覺歲華
晩醉後能令秋氣春發譽早同初宦日收功終藉老
成身它年此會應圖畫傳入誰家屏幛新
王君貺生日
純隂十月晩勁氣肅羣驕惟有喬松在長看積雪消
生賢禀真性特立冠當朝早歲初成賦羣雄已失標
治才精破竹廷論壯生飈博士皆推賈宣皇重試蕭
周旋窮政體出入解心焦九列高稱冠三台豈足超
論功歸穎覇舉相待虞姚驥騁經新臥弓強發矢弨
百年時節在四海衆心翹當見飛中使齎金賜此朝
(例賜金帛二府生日)
次韻姚孝孫判官見還岐梁唱和詩集
伯氏文章豈敢知岐梁偶有往還詩自憐兄力能兼
弟誰肯塤終不聽箎西虢春游池百頃南溪秋入竹
千枝恨君曾是關中吏屬和追陪失此時
次韻王臨太博馬上
冬晚霜露重城遥鞍馬勞徒知事奔走曾未補毫毛
水旱嗟嚬蹙瘡痍費抑搔莫歸何暇食堆按簿書高
次韻王君北都偶成三首
河轉金隄近天高魏闕新千夫奉儒將百獸伏麒麟
校獵沙埸莫談兵玉帳春關南知不遠誰試問番隣
天寶亂已定河堧兵更多故城埋白骨遺俗喜長戈
卧獸常思肉奔鯨不受羅縱横竟安在誰見冢嵳峨
禁籞封金殿清河貫石門時平餘古木兵散有空屯
形勝山圍闊蕃宣海内尊川原不論頃雲夢可勝吞
次韻沈立少卿白鹿
白鹿何年養驚猜未肯馴軒除非本性飲食強依人
烈影冰浮水飛毛雪洒塵獨游應已倦忽見乍凝神
野色明幽步煙蕪薦臥身異姿人共愛清意爾誰親
日暖山苗熟風微澗草春何緣解韁縶奔放任天真
送陳安期都官出城馬上
城中二月不知春唯有東風滿面塵歸意已隨行客
去流年驚見柳條新簿書填委休何日學問榛蕪愧
古人一頃稻田三畆竹故園何負不收身
登上水閣
淇水沄沄入禁城城樓中斷過深清空郊南數牛羊
下落日廻瞻觀闕明歲月逼人行老大江湖發興感
平生畫船早晚籠新屋慰意來看水面平
寒食贈遊壓沙諸君
城南壓沙古河淤沙上種梨千萬株隆冬十月我獨
往風吹葉盡枝條疎老僧屈指數春候却後百日花
當蘇微風細雨膏潤足枝頭萬萬排明珠齊開競發
不知數照曜冰雪明村墟此時官閑得遊賞長堤平
穩宜驂駒寺門古木芽葉動倉庚布榖相和呼及時
行樂不可緩歲長春短花須臾僧言我意兩相值欲
往屢已脂吾車今朝寒食燈火斵薄雲蔽日風沙除
此花久已待我至况有朋友相携扶來邀反覆不能
往豈獨負君花已辜諸君高邁足才思佐酒况得萬
玉奴坐中未醉慎無起倒載當山公使如
明日厚安卿強幾聖復召飲醉次前韻
芳樽酌水清無淤梨園著雪迷根株鄴宫士女喜行
樂坐上酌客誰親疎倦遊不知歲月過痛飲漸覺筯
骸蘇風吹落片亂鵝毳雨結細實駢明珠雲屯冰積
動論頃誰信城郭涵村墟坐觀明媚低照席行看繁
閙横遮駒我貧不辨供酒炙側耳日聽交朋呼無端
人事巧拘束曾不見置閑須臾長鯨渴水求入海老
驥伏櫪思就車清明未過春未老寒食豈必節與除
二君為我重置酒席上醉倒交相扶觀娛安用苦酬
酢呌嘯不畏相罪辜昏然已覺萬物小下視吏役真
婢奴請君數具牛酒費此外百事何能如
次韻柳子玉郎中見寄
新年始是識君初顧我塵埃正滿裾談辨未容朝夕
聽情親空愧往還書久聞筆陣無前敵更擬詩壇託
後車待得入城應少暇相從有約定何如
秀州僧本瑩淨照堂
有僧訪我携詩卷自說初成淨照堂求得篇章書壁
素不論塵土漬衣黃故山别後成新歲歸夢春來遶
舊房看取盈編定何益客來無語但循墻
京師送王頥殿丞
憶遊長安城皆飲母卿宅身雖坐上賓心是道路客
笑言安能久車馬就奔廹城南南山近勝絶聞自昔
徘徊竟莫往指點煩鞭策道傍古龍池深透河渭澤
山行吾不能愧此纔咫尺壯哉誰開鑿千頃如一席
參差山麓近滉蕩波光射君時在池上俗事厭紛劇
望門不敢叩恐笑塵土迹自從旅京城所向愈無適
君來曾未幾已復向南國扁舟出淮汴唯見江海碧
野人處城市長願有羽翮脱身相從遊未果聊自責
石蒼舒醉墨堂
石君得書法弄筆歲月久經營妙在心舒卷功隨手
惟兹逸羣氣扶駕須斗酒作堂名醉墨揮灑動牆牖
安得濁酒池淋漓着濡首取但繼張君莫顧顛名醜
遊淨因院寄璉禪師
歲月潛消日裏冰依然來見佛堂燈此身已自非前
我問法何妨似舊僧灑面飛泉時點點壓池蒼石尚
層層遥知近愛金山好江水煎茶日幾升
送柳子玉
柳侯白首郎風格終近古舊遊日零落新輩誰與伍
人情逐時好變化無定主試看近時人相教蹈規矩
行身劇孔孟稱道皆禹舜但求免譏評豈顧愁胏腑
坐令不羈士舉足遭網罟緬懷我生初遺俗尚目睹
中庸雖已亡比近則猶愈老成慎趨好後生守淳魯
豈效相謾欺衒牛沽馬脯過惡酒色間可罪非可惡
譬如嵇與阮心迹豈深蠧京師逢柳侯往事能歴數
歎息子美賢相與實舊故至今存篇章醉墨龍蛇舞
斯人今苟在亦恐終囚虜惜哉時論隘安置失處所
一麾寄河壖垂老幸有土世俗安足論且盡杯中醑
送蘇公佐修撰知梓州
乘軺舊西蜀出鎮復東川父老知遺愛壺漿定滿前
江山昔年路旄節異邦權望重朝中舊疆分劒外天
歲登無猛政蠻服罷防邊去國身雖樂憂時論獨堅
孤誠抱松直彙進比茅連我亦相從逝疎狂且自全
送任師中通判黃州
一别都門今五年劇談精壯故依然厭居巴蜀千山
底决住荆河十頃田老去功名無意取身閑詩筆更
能專黃州無事聊須飲世俗方今自足賢
南䆫
京師三日雪雪盡泥方深閉門謝還往不聞車馬音
西齋書帙亂南䆫初日升展轉守床榻欲起復不能
開戸失瓊玉滿階松竹陰客從遠方來疑我何苦心
疎拙自當爾有酒聊共斟
次韻楊褒直講攬鏡
鬢髮年來日向衰相寬不用強裁詩壯心付與東流
去霜蟹何妨左手持苑發黃鸝巧言語池開楊柳闘
腰肢勸君行樂還聽否即是南風苦熱時
送錢婺州純老
桃花汴水半河流已作南行第一舟倦報朝中言嘖
亂喜聞淮上㯭咿呦平時答策詞無枉此去為邦學
更優自古東陽足賢守請君重賦沈公樓
次韻柳子玉見贈
壯心衰盡愧當年刻意為文日幾千老去讀書聊度
歲春來多睡苦便氈夢歸似鴈長飛去才短如蚕只
自纏唯有聞詩尚思和可能時寄最高篇
次韻任遵聖見寄
故國老成誰復先壯心空記話當年灌夫失意貧無
友梅福辭官晚作仙詩句清新非世俗退居安穏卜
江天它年我亦從君隠多買黃魚煑復煎
次韻劉貢甫學士畫松石圖歌
長松大石生長見朅遊塵土嗟空羨寒翠關心失舊
交榮華過眼驚流電破繒買得古畫圖遺墨參差隨
斷線蟉枝倒掛風自舞直幹孤生看面面故山臼物
遠莫致愛此隨人共流轉物生真傍竟何有邊意一
時寧復辨少年所好老成癖傍人指笑嗟矜衒京城
宅舍松石希買費百金猶恐賤
送頓起及第還蔡州
詔書京鋪起沉淪歲貢仍居第一人不愧得官名暫
屈自誇對策語深淳讀書飽足終無厭從宦奔馳自
此新我去淮陽今不久鄰邦時得問音塵
初到陳州二首
謀拙身無向歸田久未成來陳為懶計傳道愧虛名
爼豆終難合詩書強欲明斯文吾已試深恐誤諸生
久愛閑居樂兹行恐遂不上官容碌碌飽食更悠悠
枕畔書成僻湖邊柳散愁疎慵愧韓子文字化潮州
柳湖感物
柳湖萬柳作雲屯種時乱插不須根根如卧蛇身合
抱仰視不見蜩蟬喧開花三月乱飛雪過牆度水無
復還窮高極遠風力盡棄墜泥土顔色昏偶然直墮
湖中水化為浮萍輕且繁隨波上下去無定物性不
改天使然南山老松長百尺根入石底蛟龍蟠秋深
葉上露如雨傾流入上明珠圓乘春發生葉短短根
大如指長而堅神農嘗藥最上品氣力直壓鍾乳温
物生禀受久已異世俗何始分愚賢(花入水為浮萍嘗見野人言柳)
(乳不如一斤仙茅松上露堕地為仙茅阴乾服之益人古方云十斤鍾)
柳湖久無水悵然成詠
平湖水盡起黃埃惟有長堤萬萬栽病鶴摧頽沙上
舞遊人寂寞岸邊回秋風草木初摇落日莫樵蘇自
往來更識明年春絮起共看飛雪亂成堆
次韻孫戸曹朴柳湖
疎慵非敢獨違時野性顛狂不受羈猶有曲湖容笑
傲誰言與物苦參差水乾生草曾非惡鶴舞因風忽
自怡最愛柳隂遲日暖幅巾輕屢肯相隨
贈李簡夫司封
平生談笑接諸公歸老身心着苦空往事少能陪晤
語新詩時喜挹清風形骸摩結羸偏健筆札西臺晩
更工笑我壯年常苦病異時何以作衰翁
次贈李簡夫春園
秋色豈相負小園仍有花遶欄吟落日拾徑得飱葩
菊細初藏蝶桐疎不庇鴉遊觀須作意霜雪僅晉槎
題李簡夫葆光亭
遥草侵芒屩庭花墮石臺小庭幽事足野色向人來
坐上烏皮几墻間大瓠罍老成無不可談笑得徘徊
次韻李簡夫因病不出
十五年來一味閑近來推病更安眠鶴形自瘦非關
老僧定端居不計年坐上要須長滿客杖頭何用出
携錢未嫌語笑妨清靜閑暇陪公几杖前
張安道尚書生日
出入三朝望愈尊淮陽退臥避喧煩崇高歴遍知皆
妄風俗頻遷氣獨存世事直須勞舊德歸心那復厭
名藩赤松作伴功雖切白髮憂時義所敦仁比高山
年自倍秋逢生日喜盈門知公知命身無禱聊為生
靈舉夀樽
送劉道原學士歸南康
大川傾流萬物俱根旋脚脫爭奔徂流萍斷梗誰復
數長林巨石曾須臾軒昂㒹倒唯恐後嗟予何獨強
根株三年一語未嘗屈擬學文舉驚當塗心知勢力
非汝敵獨恐清議無遺餘扁舟歲晩告歸覲家膳欲
及羞蓴鱸隠居高節世所尚掛寇早歲還州閭紛紜
世事不着耳得失豈復分錙銖投身固已陷泥滓獨
立未免遭霑濡君歸左右誰高趣牛毛細數分賢愚
題滑州畫舫齋贈李公擇學士
牎戸重重向日明船居氣味此中生汀州出没叢花
短波浪澄虛兩岸平竄逐南來身未穏安閑感物意
猶驚前賢事迹君今似不愧當年畫舫名(还佐是邦歐陽公有)
(謫從亦南來故耳而為此齋公擇之)
送王恪郎中知襄州
魏公德業冠當年汝守威名疎漢邊將相傳家俱未
遠子孫到處各推賢風流最喜君真似符竹連分政
得專峴首重尋碑墮淚習池還指客横鞭逃亡已覺
依劉表寒俊應須禮浩然當有郡人知古意欄街齊
唱接䍦篇
和張安道讀杜集(韻用其)
我公才不世晚歲道尤高與物都無著看書未覺勞
微言精老易竒韻喜莊騷杜叟詩篇在唐人喜力豪
近時無沈宋前輩蔑劉曹天驥精神穩層臺結搆牢
龍騰非有迹鯨轉自生濤浩蕩來何極雍容去若遨
壇高真命將毳乱始知髦白也空無微敵之豈少褒
論文開錦繡賦命委蓬蒿初試中書日旋聞鄜畤逃
妻孥隔豺虎關輔暗旌旄入蜀營三徑浮江寄一艘
投人慙下舍愛酒類東臯漂泊終浮梗迂疎濁釣鼇
誤身空有賦揜脛惜無袍卷軸今何益零丁昔未遭
相如元並世惠子謾臨濠得失將誰怨憑公付濁醪
送張公安道南都晉臺
識公歲巳深從公非一日仰公如重雲庇我貧賤迹
公歸無晉意我處念平昔少年喜文字東行始觀國
成都多遊士投謁密如櫛紛然衆人中顧我好顔色
猖狂感一遇邂逅登仕籍爾來十六年鬢髮就衰白
謀身日已謬處世復何益從來學爼豆漸老信典册
自知百不堪偶未三見黜譬如溝中斷誰復強收拾
高懷絶塵土舊好等金石庠齋幸無事樽爼奉清適
居然遠憂患况復取矜式汪洋際海深淡泊朱弦直
徇時非所安歸去亦何失道存尚可卷功成古難必
還尋赤松子獨就丹砂術恨無二頃田伴公老蓬蓽
傳欽之學士濟源草堂
聞有高居直百金西山南麓北山隂園通濟水池塘
好花近洛川顔色深人去節旄分重鎮客來猿鶴感
幽冷潩溪雨過西湖漲歸興蕭然定不任(在許州欽之時)
文與可學士墨君堂
虛堂竹叢間那復厭竹遠風庭響交戞月牖散凌乱
尚恐晝掩關㜤娟不長見中堂開素壁蕭颯起霜榦
隨宜賦生意落筆皆葱蒨根莖雜土石枝葉互長短
依依露下綠冉冉風中展開門視叢薄與此終何辨
故成都尹陸介夫挽詞
擁節西來未一年凄凉道路泣東轅蜀都富樂真當
惜民事艱難誰復論白馬何人趨遠日青芻盈束更
無言異時歸去逢遺老空聽咨嗟述舊思
次韻柳子玉謫官夀春舟過宛丘見寄二首
局冷曾非簿頗迷幽居渾似未官時忽聞客至驚還
喜出見泥深笑不知謀拙未能憂歲計身閑聊可飽
晨炊行舟借問何怱草淮口無潮月正虧
獻酬不用辭升斗曲直何勞問尺尋要路風波無恨
惡謫居情味最能深交從錦水初無間鄰卜共山已
有心草聖詩豪並神速數因南鴈惠佳音
次韻子瞻潁州晉别二首
託身遊宦鄉終老羨箕潁隠居亦何樂親愛形隨影
念兄適吳越霜降水初冷翩然事舟楫棄此室廬靜
平明知當發中夜抱虛警永懷江上宅歸計失不猛
人生徇所役有若魚墮井遠行豈易還劇飲終難醒
不如早自乞閑日庶猶永世事非所憂多憂亦誰省
放舟清淮上蕩潏洗心胷所遇日轉勝恨我不得同
江淮忽中斷陂埭何重重紫蟹三寸筐白鳬五尺童
赤鯉寒在汕紅粳滿霜風西成百物賤加飡慰貧窮
胡為復相念未肯安南東人生免饑寒不受外物攻
不見田野人四壁編茅蓬有食輙自樂誰知富家翁
陪歐陽少師永叔燕潁州西湖
西湖草木公所種仁人實使甘棠重歸來築室傍湖
東勝遊還與邦人共公年未老髮先衰對酒清歡似
昔時功成業就了無事令名付與他人知平生著書
今絶筆閉門燕居未嘗出忽來湖上尋舊遊坐令湖
水生顔色酒行樂作遊人多爭觀竊語誰能呵十年
思穎今在穎不飲耐此遊人何
歐陽公所菑石屏
石中枯木雙扶疎粲然脉理通肌膚剖開左右兩相
屬細看不見豪髮珠老樗剥落但存骨病松憔悴空
留鬚丘陵迤邐山麓近雲煙澹䨴風雨餘我驚造物
巧如此刻畫瑣細供人須公家此類尚非一客至不
識空嗟吁案頭紫雲抱明月床上寒木翻饑烏賦形
簡易神自足鄙弄筆墨嗟勤劬天工此意與人競雜
山變怪驚羣愚世間淺拙無與敵比擬懶有公新書
(林棲烏皆公詩所賦月石硯屏及石上寒)
次韻子瞻初出潁口見淮山
清淮此日見滄浪始覺南來道路長牎轉山光時隠
見船知水力故軒昂白魚受鈞收寒玉紅稻堆場列
遠岡波浪連天東近海乘桴直恐漸茫茫
次韻子瞻夀州城東龍潭
東行取次閱三州擊鼓清晨復解舟車騎紛紜追過
客歌鍾凄咽動潛蚪宦遊底處非巢燕歸計何嫌誚
沐猴頼有故人憐遠適慇懃屢勸酒行周
和子瞻渦口遇風
長淮暮生風來自渦河口新舟雖云固波浪亦難受
詩來話艱厄驚恐及兒婦憶同泝荆峽終夜愁石首
餘飈入幃幄跳沬濺䆫牖平生未省見驚顧欲狂走
爾來涉憂患漸覺成老醜遥喜波浪中時能飲醇酒
和子瞻濠州七絶
塗山
娶婦山中不肯留會朝山下萬諸侯古人辛苦今誰
信只見清淮入海流
彭祖廟
長說先師似老彭共凝好學古書生不知亦解飡雲
母白日登天萬事輕(彭祖所採服山有雲母雲)
逍遥臺(祠堂也莊子墓上)
猖狂戰國古神仙曳尾泥塗老更安厭世乘雲人不
見空墳聊復葬衣冠
觀魚臺
莊子談空惠子聽郢人斤斧竢忘形莫嗟質喪無知
者對石何妨自說經
虞姬墓
布叛增亡國巳空摧殘羽翮自令窮艱難獨與虞姬
共誰使西來敵沛公
四望亭(李紳為之記今亭廢矣太和中郡守刘嗣之立)
唐史不聞劉嗣之空傳短李舊歌詩高亭毁盡唯存
記猶有區區父老知
浮山洞(冬不加高故人疑其浮也洞在淮上夏潦不能及而)
洞府元依水面開秋潮每到洞門回幽人燕坐門前
石長看長淮船去來
和子瞻泗州僧伽塔
清淮濁汴爭強雄龜山下閟支祁宮高秋水來無遠
近蕩滅洲渚乘城墉千艘銜尾誰復惜萬人雨泣哀
將窮城中古塔高百尺下有蜕骨黃金容蛟龍百怪
不敢近廻風倒浪歸無蹤越商胡賈豈知道脫身獻
寶酬元功至人已立萬物表劫火僅置毛孔中區區
淮汴亦何有一挹可注滄溟東胡為尚與水族較時
出變慳驚愚聾於呼此意不可詰仰觀飛拱凌睛空
次韻子瞻發洪澤遇大風却還宿
昨夜宿鴻澤舟來遂如歸却行雖云拙乘險諒亦非
誰言淮隂近阻此駭浪飛長風徑千里蛟蜃相因依
眇然恃一葉此勢安可違冐涉彼何人勇决生慮微
欲速有不達魚服豈足肥風帆尚可轉野廟誰能祈
但當擁衾睡慎閉窗與扉夜聞聲尚惡起視聊披衣
次韻子瞻記十月十六日所見
君不見天高后土黃變化出入唯隂陽旋凝細霧作
飛雹復遣震雷追日光可憐萬物甚微細坐聽百變
隨顛僵深根固蔕無計遯倏來忽返安能防平生未
見實驚耳稍遠不知如隔牆君看歌舞醉華屋下有
纍縶排兩廊眼前苦樂尚懸絶空中造化知有亡我
居宛丘厭凝泫雪翻海水填陂塘但知膏澤利牟麥
恣食䴵餌真嘉祥山陽所記亦何事有酒胡不盡一
觴
欒城集卷第三
欒城第三集卷第三
詩七十首
兩中秋絶句二首(并引)
昔予謪居龍川巳卯歲閠九月重九南方初有凉
氣予置酒招同巷黃氏老與之對酌作四絶句其
卒章曰尉他城下兩重陽白酒黃雞意自長卯飲
下牀虛巳散老年不似少年忙明年蒙恩北歸寓
居穎川庚寅歲閠八月遇兩中秋賦兩絶句以繼
前作俛仰十有二年時正苦腹疾秋思索然老病
日加亦理勢然矣
穎川城下兩中秋金氣初凝火尚流脾病家人不教
飲官厨好酒亦難求
兩逢重九尉他城蜒叟相從倒酒瓶卜二年來均寂
寞此心南北兩冥冥
贈德仲一首
我昔見子京邑時鬚髮如&KR0238;無一絲今年相見穎昌
市霜雪滿面知爲誰故人分散隔生死孑然惟以影
自隨憐子肝心如鐡石昔所謂可今不移世間取舍
竟誰是惟有古佛終難欺嗟哉我自不知子意子清
淨持律師忽然微笑不言語䄂中錦繡開新詩可憐
相識二十載終日對面初不知蚌含明珠不肯吐暗
行沙底藏光輝蚌爲身計良可耳旁人不悟寧非嗤
閠八月二十五日菊有黃花園中粲然奪目九
日不憂無菊而憂無酒戲作一首
年(匕)九日憂無菊今歲牀空未有糟世事何嘗似人
意天公端解惱吾曹金龜解去瓶應滿玉液傾殘氣
尚豪門外白衣還到否今時好事恐難遭
九日三首
瓢尊空挂壁九日若爲歡白髮逃無計黃花開已闌
酒慳慙對客風起任飄冠頼有陶翁伴貧居得自寬
又
觧衣換村酒酒薄不湏嫌節到勿空過杯行且強拈
得閑身尚健適意事難兼醉卧南窗日誰知酸與甜
又
幼子淮西客雙壺思老人遠來經顄淡細酌喜清醇
飲罷遥憐汝歸來早及春南齋昔未有餘使舊時貧
戲題三絶
懊惱嘉榮白髮年逢人依舊唱陽關渭城朝雨今誰
聽砑鼓跳踉一破顔
謝傳凄凉已老年胡琴羌笛怨遺賢使君於此雖不
俗挽斷髭鬚誰見憐
遍地花鈿歡百年蒼顔白髮意凄然回頭笑指此郞
子破賊將來知有天
木冰一首
老病不眠知夜寒晨興薄冰滿庭前枯榆老柳變精
妍細稍如苗麄如椽風敲碎玉落紛然冰裏槲葉誰
雕鐫鄰家父老呼東垣欲沽官酒囊無錢我亦強起
試一觀樹稼不見今十年
夜坐一首
少年讀書目力耗老怯燈光睡常早一陽未復夜正
長城上鼓聲寒考考老僧勸我習禪定跏跌正坐推
不倒一心無著徐自静六塵消盡何曾掃湛然已似
湏陁洹久尔不負瞿曇老回看塵勞但微笑欲度羣
迷先自了平生誤與道士遊妄意交梨求火棗知有
毗盧一逕通信脚直前無别巧
老史一首
口食陽翟粟身衣陽糓絲二物不相即飽暖常不時
老史知我窮一歲一奔馳方暑勸脂車苦寒伺來歸
嗟我垂老年未免憂寒飢老史甚忠信但恨性重遲
事我三十年閔閔不相離我門了無求辛苦終不辭
平生金石交至此或巳攜老史未易得試復養其兒
臘雪次遲韻一首
冬儲久未辦佳雪爲人晉榖豆人高廪薪蒸轉千輈
紛紛了歲事閔閔念農疇家有二頃田一頃種來牟
風聲夜中變飛霰曉來休粗畢今歲寒復免來歲憂
天公知人心未禱得所求傾瓢有遺酌起和田中謳
小雪一首
小雪僅能消膈熱苦寒偏觧惱衰翁年豐誰使百物
貴心净要令萬事空老去禪功深自覺生來滯運與
人同閑中未斷生靈念淸夜焚香處處通
土牛一首
大地非不仁萬物自芻狗土牛適成象逡巡見屠剖
田家挽雙角歸理繅絲釡生無負重力死作初耕候
碎身初不辭及物稍無負君看劉表牛豈脫曹公手
除夜二首
年年賦除夜一賦二衰殘家有三斗釀春餘半月寒
鷄豚不改舊隣里自相歡元日應無客蕭然不著冠
又
七十三年客相從尚幾年西方他日事東魯一經傳
漸解平生縳初安半夜禪紛紛争奪際何意此心全
遺老齋南一栢雙幹昔歲坐堂上僅可見也今
出屋巳尺餘偶賦一首
翠栢擢雙幹冉冉出屋危栢長雖云喜我老亦可知
苦寒不改色烈風終自持門閑斷來客相對不相欺
正月十六日一首
上元巳過欲收燈城郭遊人一倍增陌上紅塵霏似
霧雲間明月冷如冰誰言世上驅馳客老作庵中寂
定僧漏水半消燈火冷長空無滓色澄澄
七十二歲作一首
一生有志恨無才久爾蕭蕭白髮催力學當年貞自
信初心到此未應回舊人化去渾無幾新障重生撥
不開七十三年還住否獲麟後事轉難裁
春旱彌月郡人取水邢山二月五日水入城而
雨一首
春旱時聞孽火然邢山龍老不安眠麥生三寸未覆
壠雨過一犁初及泉深愧貧民飢欲死可憐肉食坐
稱賢南齋遺老知尤幸湯餅黃韲又一年
龍川道士一首(廖有象)
昔我遷龍川不見平生人傾囊買破屋風雨庇病身
頎然一道士野鶴墮鷄羣飛鳴閭巷中稍與季子親
刺口問生事褰裳觀運斤俛仰忽三年愈久意愈貞
送我出重嶺長揖淸江濱方營玉皇宮棟宇期一新
成功十年後脫身走中原見公心自足徒步非我勤
我歸客箕穎晝日長掩關僕夫忽告我門有萬里賓
問其所從來笑指南天雲心知故人到驚喜不食言
我老益不堪惟有二頃田年年種麥禾僅能免饑寒
君來亦何爲助我耕且耘嗟古或有是今世非所聞
重贈一首
出家無復家視身等雲浮東西隨風行忽然遍九州
君居龍川城築室星一周屋瓦如翬飛象設具冕旒
弟子五六人門徒散林丘本爲百年計自可一世留
胡爲不復顧脫去如弊裘萬里一藤杖來從故人遊
故人病老翁輕重恐未酬疑君了心法萬物皆浮漚
去彼非有嫌來此亦無求是心摩尼珠不受篋笥收
故人感君意一言還信不遠行不爲此浪走非良謀
食櫻筍二首
一旱經春草木焦朱櫻結子獨盈條槃中宛轉明珠
滑舌上逡廵絳雪消仰囁佳人露猶濕偷銜啼鳥語
尤嬌南方荔子爭先後羞見炎風六月燒
林竹抽萌不忍挑誰家盈束伴晨樵籜龍似欲號無
罪食客安知惜後凋不願塩梅調鼎味姑從律吕應
簫韶林間老死雖無用一試冬深雪到腰
西軒畫祜木怪石一首
西軒素屏開白雲娑婆老桂依霜輪顧免出走蟾蜍
奔河漢卷海機石罇牽牛自載倚桂根淸風颯然吹
四鄰東坡妙思傳子孫作詩髣髴追前人筆墨墮地
稱奇珍閉藏不聽落泥塵老人讀書眼病昏一看落
筆生精神
悟老住慧林一首
能公住嶺南正觀呼不起忠公客中禁朝恩不爲累
道人無净穢所遇忘嗔喜悟公淸净人心厭紛華地
慧林虚法席去有遲遲意投身淤泥中佛法何處是
引身山林間過患差無幾力小難自欺心安似無愧
悟世常失人違心輙喪已徐行勿與較乘流得坎止
君看净因揩志以直自遂殺身竟何益犯難豈爲智
去住本由天毋求亦無避相期明且哲大雅亦如此
蠶麥一首
春旱麥半熟蠶收僅十分不憂無餅餌巳幸有𥜗裙
造化真憐汝耕桑不謾勤經過話關陜貧病不堪聞
北堂一首
吾廬雖不華粗有南北堂通廊開十䆫爽氣來四方
風長日氣遠六月有餘凉兒女避不居晉此奉爺娘
爺娘髮如絲不耐寒暑傷單衣焦葛輕軟飯菘芥香
無客恣卧起有客羅壼觴今年得風痺摩膏沃椒湯
念終捨此去故山松栢蒼此地亦何爲歲時但烝嘗
秋稼一首
雨晴秋稼如雲宅豆没雞兔禾没人老農歡笑語行
路十年儉薄無今晨無風無雨更一月藜羔黍飯供
四鄰天公似許百姓足人事未可一二論窮邊逃卒
到處滿燒埸入室才逡廵縣符星火雜鞭箠觧衣乞
與猶怒嗔我願人心似天意愛惜老弱憐孤貧古來
堯舜知有否詩書到此皆空文
七夕一首
火流知節換秋到喜身安林鵲真安往河橋晚未完
得閑心不厭求巧老應難送酒誰知我瓢樽昨暮乾
食雞頭一首
風開芡觜鐡爲鬚斧斫沙磨旋付厨細嚼兼收上池
水徐嚥還成滄海珠佳客滿堂湏一斗閑居頼我近
平湖多年不到會靈沼氣味宛然初不殊
秋雨一首
禾田巳熟畏愁霖積潦欲乾泥尚深一雨凉秋向
晚似安似病老相侵人間有盡皆歸物世外無生頼
有心要覓塵埃不到處一燈相照夜愔愔
𥙷種牡丹二絶
野草凡花著地生洛陽十業種雖成姚黃性似天人
㓗糞壤埋根氣不平
換土移根花淸性猶嫌入伏午隂煩淸泉翠幄非難
辦絶色濃香别眼看
曹郞子文赴山陽令一首
囊空口衆不堪閑却喜平生得細論鶴髮進封償舊
德彩衣聽訟勉平友楚風剽疾觀新政浙水簫條詠
舊恩記取老人臨别語茶瓢霜後早相存
辛卯九日三首
九日貞佳節年年長賦詩深慙鶴髮老每與菊花期
帽落無人拾酒狂聊自持豐年餘社壅天意念衰羸
又
我飲不爲酒黃花競此時茱萸謾辟惡麴蘖助和脾
淺酌何勞訴獨醒徒爾爲來年我猶健相對亦如斯
又
河朔今將到山陽近欲行老懷驚聚散一酌慰平生
陋巷連墻久長淮照眼明到官紛訟㸣應憶此時情
(遲歸自河朔節前當至曹郎捋赴山陽節後當行也)
早睡一首
老人如嬰兒起晏睡常早麤氊薄絮被孤枕自媚好
倒床作龜息逡廵輙復覺隔門燈火明髣髴聞語笑
杯捲相勸酬往往見議誚披衣坐跏趺衰老當自了
室空窗亦虚半夜明月到老盧下種法從古無此妙
根生花輙開得者自不少要湏海底行更問藥山老
聽前栢一首
穉栢如嬰兒冉冉冉尺長移根出澗石植幹對華堂
重露恣膏沐清風時抑揚我老不耐寒憐汝堪風霜
朝夕望爾長尺寸常度量知非老人伴可入諸孫行
想見十年後簷前蔚蒼蒼人來顧汝笑誦我此詩章
十二月二十九日雪四首
床頭唧唧糟鳴罋夜半蕭蕭雪打䆫擁褐旋驚花著
樹潑醅初喜酒盈缸鄰翁晨乞米三斗釣戸暮晉魚
一雙目笑有無今粗足遥憐逐客過重江(時逐客有過湖嶺者)
龕燈照室久妨睡雪氣侵人不隔䆫枕上詩成那起
草槽頭酒滳暗鳴缸遠來狂客應回去高卧幽人未
有雙猶憶新灘泊船處堆蓬積玉撼長江
幽居漫尔存三徑燕坐何妨應六窗老憶舊書時展
卷病封藥酒旋開缸小園摇落黃花盡古檜飛鳴白
鶴雙珍重老盧留種子養生不復問王江
鷂子一飛超漲海蜂兒終日透情窗心空莫著書千
卷客到長晉酒半缸性命早知元有分文章誰言舊
無雙何年結束尋歸路還看蟇頥下飲江
冬日事即一首
寒日初加一線長臘醅添浸隔羅光新年只願多新
酒舊疾微令變舊方自昔杯棬元窄小得閑筋力尚
康強買田種秫貧無計自有人家爲插秧(近來腹疾頗退足疾)
(旧餘一二醫娄生言尚所用薬湏少增損)
畫學董生畫山水屏風一首
承平百事足鴻都無不有策牘試篆隷丹青寫飛走
紛然四方集狐兔萃林藪何人知無益長嘯呼鷹狗
奔逃走城邑驚顧念餬口素屏開白雲穪我茅簷陋
濡毫願揮洒峯巒映巖竇巨石連地軸飛布瀉天漏
縈山一徑通過水微橋構出家煙火然遠寺晨鍾叩
僧從何方來行速午齋後有客呼渡船隔水惟病叟
&KR4176;然發一笑此處定貞否人生初偶然與此誰夭壽
厄窮妄自憐一醉輙日富客至一茫然邀我酤斗酒
冬至日作一首
羲和飛轡晉不住小兒逢節喜欲舞人言老翁似小
兒烝豚釀酒多爲具穎川本自非吾鄕鄰里十年成
舊故誰令閉戶謝往還壽酒獨向兒孫舉飲罷跏跌
閉雙目寂然自有安心處心安自謂無老少不知鬚
髮巳如素似聞錢重薪炭輕今年九九不難數
冬至雪一首
一氣潜萌九地中雪花微落四無風初陽便有回天
力宿瘴徐看卷地空家釀再投猶恨薄官酤多取定
無功時人淺陋終無益徑就天公借一豐
佳節蕭條陋巷中雪穿窗戸有顔風出迎過客知非
病歸對先師喜屢空黍醖盈瓢終寡味石薪供竈信
奇功頗嫌半夜欺毛褐却喜年來麥定豐
讀樂天集戲作五絶
樂天夢得老相從洛下詩流得二雄自笑索居朋友
絶偶然得句與誰同
欒天得法老凝師後院猶存楊柳枝春盡絮飛餘一
念我今無累百無思
樂天投老刺杭蘇溪石胎禽載舳艫我昔不爲二千
石四方異物固應無
樂天引洛注池塘畫舫飛橋映綠楊潩水隔城來不
得不辭策杖看湖光
樂天私竹自成園我亦墻隂數百竿不共伊家鬪多
少也能不畏雪霜寒
記病一首
我病在脾胄一病四十年微傷輙暴下傾注如流泉
去年醫告我此病猶可痊試取薑豆附三物相和丸
服之不旬浹病去如醫言醫言藥有毒病巳當速捐
我意藥有功服久功則全侵尋作風痺兩足幾蹣跚
徐悟藥過量醫初固云然舊病則巳除奈此新病纏
醫言無甚憂前藥姑捨&KR0999;藥毒久自消貞氣從此完
鄙夫不信醫私智每自賢咄哉已往咎終身此韋弘
除日二首
屠酥最後不辭飲七十四人今自希筋力明年應更
減誠心憂世久知非脾寒服藥近方驗風痺經冬勢
漸微得罪明時歸巳晚此生此病任人譏
七十四年明日是三千里外未歸人酒篘泉湧如迎
節詩句雲生喜見春賀客不來知我病鄰家竊語笑
吾貞時人莫作樂天看燕坐端能畢此身(樂天居洛陽日正与)
(予年相若非齋居道場輒携酒尋花遊賞泉石略無暇日予性拙且懶杜門養病巳僅十年楽天未必能)
(爾也)
上元一首
上元車馬正喧喧老病無聊長掩門不著繁燈眩雙
目獨邀明月上前軒跏跌默坐聞三鼓寂寞誰來共
一樽巳覺城中塵土臭急將清雨洗乾坤
壬辰生日兒姪諸孫有詩所言皆過記胷中所
懷亦自作一首
生日今朝是怱(匕)又一年讀書貞巳矣閉目但茫然
下種言非妄開花果定圓驅羊舊有法視後直須鞭
白鬚一首
少年不辦求良藥老病無疑生白髮下種巳遲空悵
望無心猶幸省工夫虛明對面誰知我寵辱當前莫
問渠自項閉門今十載此生畢竟得如愚
林筍一首
竹林遭凍曾枯死春筍連年再發生天與歲寒終倔
強澤分淇奥轉敷榮狂鞭巳逐草侵徑疎影長隨月
到楹嵇阮欲來從我飲開門一笑亦逢迎
西軒種丹山一首
淮陽千葉花到此三百里城中衆名園栽接比桃李
吾廬適新成西有數畦地乘秋種山丹得雨生可喜
山丹非佳花老圃有深意宿根巳得土絶品皆可寄
明年春陽升盈尺爛如綺居然盗天功信矣斯人智
根苗相因依非貞亦非僞客來住一笑勿問所從致
遊西湖一首
閉門不出十年久湖上重遊一夢回行過閭閻争問
訊忽逢魚鳥亦驚猜可憐舉目非吾黨誰與開樽共
一杯歸去無言掩屏卧古人時向夢中來
泛潩水一首
早歲南遷恨舳艫歸來平地憶江湖半篙春水花千
片八尺輕船酒一壼徐轉城陽平野闊稍通竹徑小
亭孤前朝宰相終難得父老咨嗟今亦無(自潩溝乏舟至曲水)
(園本文路公旧物路公以遺賈魏公今為賈氏園矣)
風痺三作一首
年老百病生風痺已三作主家長患聾說法仍害脚
十年學跌坐從此罷雀躍閉目時自觀寸田飽耕鑿
下種本無種服藥亦非藥田熟根自生病去如花落
吾生默巳定有數誰能却數盡吾則行未應墮冥漠
新作南門一首
于公决獄多隂功自知有子當三公高作里門車馬
通定國精明有父風飲酒一石耳目聦漢家宰相仍
侯封左右中興始且終我家讀書自我翁耻言法律
羞兵戎中年出入黃門中智巧不足稱愚忠雖云寡
過亦無功不忮不求心空粗舉世知我惟天工恃此
知不累兒童作門不痺亦不隆陋巷正與顔生同勢
家笑唾儻見容
春旱一首
舊俸存無幾生齒日益多蔽廬雖粗完空廩無麥禾
首種二頃田奈此春旱何誰能持隻雞一酹邢山阿
飢寒誰相念幸龍未見訶去年投虎頭扣門用干戈
邂逅一尺雨豈復隂陽和幽明初不隔誠意豈在多
惻然上天通矧此一盤渦雲興雨隨至父老行且歌
感秋扇首
團扇經秋似敗荷丹青髣髴舊松蘿一時用舍非吾
事舉世炎凉奈爾何漢代誰令收汲黯趙人猶欲用
廉頗心知懷䄂非安處重見秋風愧恨多
欒城第三集卷第三
欒城後集卷第三
詩七十首
大行皇太后挽詞二首
累朝宗内治晚歲擅鴻勲立子得元聖收簾奉長君
一言消橫逆多難弭紛紜仙馭曾非遠長瞻鞏洛雲
又
家風承舊相國體繼皇姑定策從中禁傳聲震海隅
春風䦕閉蟄朝露濕焦枯萬里生還客冠纓淚雨濡
追尊皇太后挽詞二首
月缺年何久龍飛事一新追崇名號正同祔禮容均
鳳翣低迎日龍輴細起塵都人知舜孝擁紼盡霑巾
又
德美鍾岐嶷榮華倍感傷一時朝野恨百世本支長
出祖悲無憾因山儉有光它年過嵩洛望拜𥙿陵旁
贈史文通奉議二首
墻比史居士掛寇心轉閑頂開人共怪神去夜深還
白雪微侵鬢丹砂久駐顔從君欲問道何日徑開關
又
有叟住東野畏人希入城君時共還往我欲問修行
早歲識巖客近時逢絳生眞能訪茅屋屣履試將迎
次前韻示楊明二首
晚歲有餘樂天教一向閑嵩陽百口住嶺外七年還
十宅先隣晏携瓢欲飲顔吳僧來不久相約叩禪關
又
甘井元依廟于湖亦近城幅巾朝食罷芒屩雨中行
擾擾初何事悠悠畢此生欲邀東郭叟煩子作郊迎
唐修譔(義問)挽詞二首
家風臺栢老遺直故依然節見南遷後神凝未暝前
臨民舊有法訓子適成篇九轉今猶在參同豈妄傳
又
我返南荒日君臨舊許初笑談寬老病旌旆擁茅廬
酒盞開雖數溪堂到尚疎誰言生死隔近在浹旬餘
寄題登封揖仙亭一首
靈王太子本讀書縱談糓洛參諸儒生來不見全盛
初老成遺訓誰楷模心知漸失文武餘蕭然直入山
中居山閒吹笙鳳凰呼升天白日乘龍車周人聚觀
拜路隅明月爲佩雲爲裙歸來千歲孰任無赤松老
彭自爲徒上待玉宸臨九區烜赫不類山澤癯依山
作邑賢大夫夜中焚香遡空虚我欲從之駕肩輿秋
風八月來徐徐
吳冲卿大夫秦國挽詞二首
國老相隨盡家風慨獨存見夫成相業聽子得忠言
(夫人長子起居昔將論事以南迁之憂訪扵夫人夫人以當官許焉)氣節慙多士聲華
盛一門平生高義重未易俗人論
雅頌成章早春秋發論長風規晉叔向文采似中郞
覧古明興廢臨危喜激昂南遷初不恨李杜得從滂
十一月十三日雪一首
南方霜露多雖寒雪不作北歸亦何喜三年雪三落
我田在城西禾麥敢嫌薄今年陳宋災水旱更爲虐
閉糴斯不仁逐熟自難郤飢寒雖吾患尚可省鹽酪
飛蝗昨過野遺種遍陂濼春陽百日至閙若蠶生箔
得雪流土中及泉盡魚躍美哉豐年祥不待炎火灼
呼兒具樽酒對婦同一酌誤認屋瓦鳴更願開雪脚
𥙷子瞻贈姜唐佐秀才一首
予兄子瞻謪居儋耳瓊州進士姜唐佐往從之遊
氣和而言道有中州士人之風子瞻愛之贈之詩
曰滄海何曾斷地脉白袍端合破天荒且告之曰
子異日登科當爲子成此篇君游廣州州學有名
學中崇寧二年正月隨計過汝南以此句相示時
子瞻之喪再逾歲矣覧之流涕念君要能自立而
莫與終此詩者乃爲足之
生長茅間有異芳風流稷下古諸姜適從瓊管魚龍
窟秀出羊城翰墨埸滄海何曾斷地脉白袍端合破
天荒錦衣它日千人看始信東坡眼目長
遷居汝南一首
我昔還自南從此適舊許再歲常杜門壁觀無與語
何人自驚顧未聽郞安處亟逃穎州籍來貫汝南戸
妻孥不及將童僕具罇爼身如孤棲鵲夜起三遶樹
故人樂安生風節似其父忻然暫一笑捨我西南去
去巳還閉門時作野田步蕭條古僧舍遺像得顔魯
精神凛如生今昔吾與女已同羈窮厄但脫生死悕
幸世方和平有土非寇虜春寒燒黃茅晝飯煑青茹
何必潩上田幸此足粳稌歸心念狂簡裁製時莫時
索居三首
索居非謪地垂老更窮途去住看人意幽憂頼我無
小園花草穢陋巷犬羊俱近覺根塵離忘言日益愚
又
平生亦何事十載苦顛隮夢嶮曾非嶮覺迷終不迷
客居兼壯子别久愧良妻稍訝音書闊春隂道路泥
又
許蔡古隣國風煙相雜和蕭然客舍静不願主人過
野薺春將老淮魚夏漸多街南病居士有酒對酣歌
聞諸子欲再質卞氏宅一首
我生髮半白四海無尺椽卞氏昔冠冕子孫今蕭然
願以棟宇餘救此朝夕懸頋我亦何有較子差尚賢
傾囊不復惜埽地幸見捐南隣隔短墻兩孫存故㕓
松竹手自種風霜歲逾堅幽花辭蜂蝶古木嘶蜩蟬
垂隂可數畆成功幾百年人心苦無厭隱居恨未圓
得之苟有命老矣聊息肩畚土填隙穴結茅苴漏穿
粗爾容偃息豈復求華鮮西歸信巳乎永雜孫陳編
任氏閱世堂前大檜一首
君家大檜長百尺根如車輪身弦直壯夫連臂不能
抱孤鶴高飛直上立狂風動地舞枝幹太雪翻空洗
顔色人言此會三百年未知昔是何人植君家大夫
老不遇一生夜氣未嘗屈没身不說歸故里遺愛自
知懷舊邑此翁此檜兩相似相與閱世何終極汝南
山淺無良材櫟柱棟椽聊障日便令殺身起大厦亦
恐衆林無匹敵且晉枝葉橈雲霓猶得世人長太息
贈蔡駜居士一首
結茅汝上只三間種稻城西僅一㕓梅老外生詩律
在秀公弟子佛心傳埋盆疊石常幽坐留客開樽輙
醉眠開道隣僧乞米送時無韓子定誰憐
癸未生日一首
我生本無生安有六十五生來逐世法妄謂得此數
隨流登中朝失脚墮南土人言我當喜亦言我當懼
我心終頽然喜懼不入故歸來二頃田且復種禾黍
或疑潁川好又使汝南去汝南亦何爲均是食粟處
兒言生日至可就瞿曇語平生不爲惡今日安所訴
老𣆀西入胡孔子東歸魯我命不在天世人汝何預
白鬚一首
中歲謬學道白鬚何由生故人指我笑聞道未能行
我笑謝故人唯唯亦否否老𣆀古道師白髮生而有
佛告波斯匿汝有不白存亭中掌亭人何嘗隨客奔
客去不用留主在亭不毀墁墻支折棟在我不在爾
道成𣢾玉晨跪乞五色丸肝心化黃金齒髮何足言
寒食二首
寒食今年客汝南餘樽傾瀉亦醺酣道人久厭世間
濁僧舍猶存肉食慙花折園夫時送客餳留孫女尚
分甘(永叔詩有為翁寒食晉餳之句)欲遊紫極誰爲伴長揖孤松對
不談(紫極宫有巨松可數人抱)
寄住汝南懷嶺南五年一醉久猶酣身逃爭地差云
静名落塵寰終自慙耳畔飛蝇看尚在鼻中醇酢近
能丼今朝寒食唯當飲買酒先防客欲談
穎川城東野老一首(姓刘氏名正)
我歸穎川無故人城東野老須如銀少年推埋起黃
塵晩歲折節依仙眞走如麏鹿人莫親呼來上堂飲
淸樽踞牀閉目略頻伸指我黃河出混崘東流入海
還天津沐浴周遍纔逡巡嬰兒跏跌乘日輪脫身遊
戲走四隣逢人不告非自珍許我巳老知閉門東朝
太山𣢾眞君告我不返遊峨岷還家一舍卧不晨闔
棺空空但衣巾平生自言師洞賓嗟世賤目貴所聞
汝南示三子一首
此生頼有三男子到處來看老病翁飲食粗便魚稻
足音塵不隔馬牛風道埸莫問何方是舍宅元依畢
竟空且爾不歸歸亦得汝曹免復走西東
謝任亮教授送千葉牡丹一首
花從單葉成千葉家住汝南疑洛南亂剥浮苞任狼
籍併偷春色恣醺酣香穠得露久彌馥頭重迎風似
不堪居士誰知巳離畏金槃剪送病中庵
思歸二首
汝南百日晉走遍三男子思歸非吾計聊亦爲爾耳
行裝理肩輿客舍卷床第兒言世情惡平地風波起
舟行或易摇舟静姑且巳匏繫雖非願蠖屈當有竢
老人思慮拙小子言有理晨炊廪粟紅晚市淮魚美
索居庖無人歸去迎伯姊終歲得安閑幽居無彼此
又
我老不待言有女年四十念我客汝南無與具朝食
翩然乘肩輿面有風土色許蔡雖云近傳舍三經夕
衰老累汝曹愧歎心不懌磨刀鱠縷紅洗盞酒花白
母老行役難女來生理葺外孫跨鞍馬遇事亦閑習
居然數口家觧我百憂集厄窮須父子它人非所及
萬蝶花一絶
誰唱殘春蝶戀花一團粉趐壓枝斜美人欲向釵頭
插又恐驚飛鬢似鵶
春盡一首(二月二十三日立夏)
春風過盡百花空燕坐笙簫起滅中樹影連天開翠
幕鳥聲入耳當歌童楞嚴十卷幾四讀法酒二升是
客同試問隣僧行乞在何人閑暇似衰翁
夢中詠醉人一首(四月十日夢是篇首四句起而足之)
城中醉人舞連臂城外醉相人枕睡此人心中未必
空暫爾頽然似無事我生從來不解飲終日騰騰少
憂累昔年曾見樂全翁自說少年飲都市一時同飲
石與劉不論升斗俱不醉樓中日夜狂歌呼錢盡酒
空姑且止都人疑是神仙人誰謂兩人皆醉死此翁
年老不復飲面光如玉心如水我今在家同出家萬
法過前心不起此翁巳死誰與言欲言巳似前生記
立秋偶作一首(六月二十三日)
十年憂患本誰知慙愧仙翁有舊期度嶺還家天許
我斸山種粟我尤誰秋風欲踐故人約春氣潜通病
樹滋心似死灰鬚似雪眼看多事亦奚爲
汝南遷居一首
病暑暑巳退思歸未成歸人事不可期當受不當違
客居汝南城未覺吾廬非忽聞鵲反巢坐使鳩驚飛
三遶擇所安一枝粗得依我來衆草生漸見百卉腓
天行若循環物化如發機閉目内自觀此理良密微
寄內一首
與君少年初相識君年十五我十七上事姑章旁兄
弟君雖少年少過失昏晨定省歲月短五十還朝定
何益憂深責重樂無幾失足一墜南海北身居穽中
不見天仰面虛空聞下石丈夫學道等憂患婦人亦
爾何從得歸來舊許生白鬚回頋慙君髮如&KR0238;遷居
汝南復何事龜老支牀隨所擲相望一月兩得書聞
君肺病久消釋我經三伏常暴下近喜秋風埽烝濕
病除寢食未復故相見猶驚身似腊劉根夫婦俱有
道去目饒君著鞭策
病愈二首
學道雖云久沉痾竟未除炎烝度三伏晻曖覺中虛
嘉糓不自長荒搸終費鉏何辭用蘭石梨棗得扶疎
又
病退日身輕身輕心轉淸山空流水上海靜寸燈明
朝市誰晉住林泉自不行筠溪慙丐士流蕩過平生
九日三首
早歲寡歡意衰年仍病纏客居逢九日十酒破千錢
萸菊驚秋晩兒孫慰目前登高懶不出多酌任頽然
又
狂夫老無頼見逐便忘歸小酌還成醉僑居不覺非
妻孥應念我風雨未縫衣憂患十年足何時賦式微
又
黃菊與秋競白鬚隨日添時人知不憙野老未相嫌
但酌淸樽盡猶存薄俸霑日西聞客至更問酒家帘
立冬聞雷一首(九月二十九日)
陽滛不收歛半歲苦常燠禾黍飼蝗螟粳稻委平陸
民飢強扶耒秋晚麥當宿閔然侯一雨霜落水泉縮
薈蔚山朝隮滂沱雨翻瀆經旬勢益暴方冬歲愈蹙
半夜發春雷中天轉車轂老夫睡不寐稚子起驚哭
平明眎中庭松菊半摧秃潜發枯草萌亂起蟄蟲伏
薪槱不出市晨炊午未熟首種不入土春餉難滿腹
書生信古語洪範有遺牘時無中壘君此意誰當告
將歸二首(十月三日)
久客初何事言歸似有名騰騰且隨俗落落竟無成
病苦醫猶厭囊空身自輕家人驚别後無限白鬚生
又
爲客不滿歲還家見兩孫遥知臨竹戸相對引瓢樽
老罷那嫌瘦心寬尚喜存風波隨處有何幸免驚奔
示資福諭老一首(并引)
予讀楞嚴至塵旣不緣根無所偶反流全一六用
不行釋然而笑曰吾得入湼槃路矣然孤坐終日
猶苦念不能寂復取楞嚴讀之至其論意根曰見
聞逆流流不及地名覺知性乃嘆曰雖知返流未
及如來法海而爲意所留隨識分别不得名無知
覺明豈所謂返流全一也哉乃作頌以示諭老
幽居百無營孤坐若假寐根塵兩相接逆流就一意
意念紛無端中止不及地寂然了無覺乃造眞實除
百川入滄𬈑衆水皆一味止爲潭淵深動作濤瀾起
動止初何心乃遇適然耳吾心未嘗勞萬物將自理
三不歸行一首
客心摇摇若懸旌三度欲歸歸不成方春欲歸我自
懶秋冬欲歸事自變問我欲歸定何時天公默定人
不知孔公晚歲將入楚磐桓陳蔡行且住昭王巳死
不復南意欲歸老父母邦衞靈父子無足取姑爾息
肩竢東魯三桓豈知用聖人哀公亦自不能臣冉求
一戰却齊虜請君召師君亦許歸來閉戶理詩書并
冕時出從大夫夢見周公巳不復老死故國心亦足
孔公愈老愈屯邅顧我未及門下賢鄕邦萬里不
能往妻孥近寄穎川上依嵩架潁結茅茨自問此忘
於何期汝南一寓歲行復來年歸去栽松竹
罷提舉太平官欲還居穎川一首
避世山林中衣草食芋栗奈何處朝市日耗大倉積
中心久自笑公議肯相釋終然幸寬政尚許存寄秩
經年汝南居久與茅茨隔祠官一埽空避就兩皆失
父子相携扶里巷行可即屋弊且圬墻蝗餘尚遺粒
交遊忌點染還往但親戚閉門便衰病杜口謝彈詰
餘年迫懸車奏草屢濡筆籍中顧未敢爾後儻容乞
幽居足暇豫肉食多憂慄永懷城東老未盡長年術
次遲韻寄适遜一首
飢民畏寒尤惡雪旋理破裘絍敗纈我雖久客未成
歸黍酒虀羔還潑節汝南薪炭舊如土爾來薄俸纔
供爇眼前煖熱無可道心下淸涼有餘絜潁川歸去
知何時祠宮欲罷無同列夜中髣髴夢兩兒欲迓老
人先聚說
次遲韻對雪一首(十一月二十七日)
雪寒近可憂麥熟遠有喜我生憂喜中所遇一已委
平生聞汝南米賤豚魚美今年惡蝗旱流民鬻妻子
一食方半菽三日已于耜號呼人誰聞愍惻天自邇
繁隂忽連夕飛霰墮千里卷舒驚大速原隰殊未被
貧家望一麥生事如毛起荐飢當逐熟西去眞納履
還潁川一首(甲申正月五日)
昔賢仕不遇避世遊金馬嗟我獨何爲不容在田野
欹區寄汝南落泊反長社東西俱畏人何適可安者
故廬巳荆榛遺壠但松檟頽齡迫衰慕舊物一巳捨
安能爲妻孥辛苦問田舍平生事瞿曇心外知皆假
歸休得𬈑渤坐受百川瀉何人實造物未聽相陶治
題郾城彼岸寺二首
文殊院古栢
曾看大栢孔明祠行盡天涯未見之此樹便當穪子
行它山只可作孫枝棟梁知事誰家用舟楫唯應海
水宜日莫飛鵶集無數青田老鶴未曾知
武宗元比部畫文殊玄奬
遺墨消磨顧陸餘開元一一數吳盧本朝唯有宗不
近國本長晉後世模出世真人氣雍穆入藩老釋面
淸癯居人不惜遊人愛風雨侵陵色欲無
上巳日久病不出示兒姪二首
春氣侵脾久在牀開門桃李著泥香牛鳴頗覺西湖
近鳳去長憐北榭荒欲出老人無伴侣退歸諸子解
農桑南隣約賣千竿竹拄杖穿林看芛長
卧聞諸子到西湖鵠鷺翩翩衆客俱紈扇藤鞵試輕
駃隻雞斗酒助歡娛行歌久巳饒渠軰睡美猶應屬
老夫春服旣成沂正浴孔門世不乏迂儒
葺東齋一首(三月十八目)
弊屋如鷰巢歲歲添泥土泥多暫完㓗屋老終難固
况復非吾廬聊爾避風雨圖書易新幌几杖移故處
宵眠不擇安鼻息若炊釡兒孫喜相告定省便蚤莫
我生溪山間弱冠衡茅往生來乏華屋所至輒成趣
苦恨無囊金莫克償地主投老付天公著身豈無所
次遲韻千葉牡丹二首
潩上名園似洛濱花頭種種鬪尖新共傳青帝開金
屋欲遺姚黃比玉眞秦嶺猶應篆詩句杜鵑直恐降
天神老人髮少花頭重起舞欹斜酒力勻
老人無力年年懶世事如花種種新百巧從來知是
妄一機何處定非眞園夫漫接曾無種物化相乘豈
有神畢竟春風不㨂擇隨開隨落自勻勻
盆池白蓮一首
白蓮生淤泥淸濁不相千道人無室家心迹兩蕭然
我住西湖濱蒲連若雲屯幽居常閉戸時聽遊人言
色香世所共眼鼻我亦存隣父閔我獨遺我數寸根
潩水不入園庭有三尺盆兒童汲甘井日晏泥水温
及秋尚百日花葉隨風翻舉目得秀色引息收淸芬
此心湛不起六塵空過門誰家白蓮花不受風霜殘
詠竹二首
湖濱宜草木脩竹可三尋㕓居多野思移種近牆隂
及爾迷未醒方予熱正侵無兼不逮本地薄肯成林
又
南隣竹甚茂門巷不容賓縣印君當往囊金我患貧
翠旌稍亂起犀角筍初勻不惜圖書賣端來作主人
見兒姪唱酬次韻五首
芝蘭生吾廬一雨一增蒨本亦何預人懷抱終眷眷
老傳時巳迫塵垢日須浣永慙舊文書展讀不終卷
又
讀書雖不惡不讀亦自好根牙就區别花實隨時老
耘鉏不可無雨露勿憂少我釣不在魚一竿寄洲島
又
宇宙非不寬閑門自爲阻心知塵外惡且忍閑居苦
跏趺默非睡龕燈翳復吐道士爲我言嬰兒出歌舞
又
身病要須閑閑極自成趣空虛雖近道懶拙初非悟
偶將今生脚還著古人屨大小適相同本來無别處
又
西湖雖不到丼井竊餘凉三㐲罷飲酒桂漿擕一觴
冠者五六人起舞互低昂人生有離合此歡未易忘
初得南園一首
倒裳僅得千竿竹埽地初開一畆宫十里故園䰟夢
裏百年生事寂寥中晏家不願諸侯賜顔氏終成陋
巷風洗竹移花吾事了子孫它日記衰翁
移竹一首
牆隂竹蒙密板築念相妨欲𥙷園東缺欣乘兩後凉
三年生筍遍一徑引風長但恐翁彌老笻板懶復將
記夢一首(七月二十六日丑)
長魚三尺困橫盆送入清流喜欲奔報我金匙僅盈
寸擲還聊喜不貪存
欒城後集卷第三
