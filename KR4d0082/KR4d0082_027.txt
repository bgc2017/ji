欒城集卷第二十七
西掖告詞六十一首
林希集賢殿修撰知蘇州
勑具官林希朕歴選多士以僃左右侍從之臣股胘
之良槩出於此爾以文學政事有聞于時擢從右史
試以書命而行已不靖遽致人言朕不忍棄才尚寵
以書殿往涖吳俗思慎厥終可
楊傑知潤州
勑具官某京口江浙之會而楊楚方飢仰食隣境朕
思得良吏通其有無以濟民病爾以冬官屬績用有
聞而欲自詭以治民朕不汝違其究乃心以底成效
可
陳安期屯田郎中
勅具官某爾以能選積勞于工正升之文昌以勸勤
吏矧司空之屬農部為上爾其益敬厥事以稱朕意
可
蔡立知鄂州
勅具官某武昌握引江漢勢居上流古為重地非練
逹政事不以畀之以爾久於治民為論者所稱朕將
觀爾于事惟寬而勿弛明而勿苛則予汝嘉可
盛南仲知衡州
勅具官某朕進退天下士大夫不惟其才惟其行蓋
未有不能正身而能正人者也爾以世族之後嘗為
部使者矣而不閑于家厥聲達焉法不可置往即南
服尚克循省可
許中正致仕覃恩改朝議大夫
勅具官某朕嗣服之初推恩海宇矧惟耆老之士蚤
隆止足之風豈無寵嘉以慰鄉黨可
虞肇知鼎州
勅具官某武陵依重湖之深嶮㩀五溪之走集民夷
雜居剽輕易擾惟守以安靖可以言治爾昔以才舉
為御史屬官久於牧民宜在此選無煩條教以便遠
人可
胡田知誠州邢浩知欽州
勅具官某等欽誠為郡雖有新舊之異而民夷雜處
不可一以華法治也田自欽易誠其習南越之故矣
浩自環慶往亦知所以治邊之宜惟寬可以懷遠人
惟廉可以服殊俗輔以明斷其罔有不濟可依前件
王存磨勘改朝散郎
勅朝廷用人惟其才而考績必以歲月用人惟其才
故政無不修考績必以歲月故官不失緒朕兼此二
柄以御羣臣故雖六事之長猶寓郎官之秩具官王
存文雅足以飾吏事靖重足以鎮國俗恬於進退不
為利回出入臺省人言無間司馬治兵朕已重其選
矣有司奏課并欲以報其勞焉可
梁惟簡供備庫使
勅朕惟崇慶日總萬機號令所至澤遍海内况其左
右侍御之臣朝夕執事之勞而有不被其賜者乎坤
成之慶國有常憲尚勉忠孝思報其萬一可
張璪光禄大夫資政殿學士知鄭州
勅昔我神考收擢儁良寘于丞弼惟兹内史之重實
綜萬幾之繁朕方將圖任舊人與之裁成庶務乃者
緫章大享百辟在廷時予重臣獨以病告不忍賢勞
之久力求補外之安曲成其私勉遂所請具官某名
臣之後風流具存儒術之英文史足用詳練政事究
通物情樽爼可頼以折衝盤錯亟觀於游刃輟自西
臺之要付以新鄭之雄加秘殿之寵名兼進秩之異
數使郡縣識朝廷之意而官吏知卿相之賢表帥四
方朕尚有頼可
趙君錫太常少卿
勅太常緫禮樂之政兼伯夷后䕫之業平居無事若
無所為至於郊廟社稷之儀朝廷下之分一有大
議罔不責成昔叔孫通為東宫傳以習於園廟復命
此職趙宗儒失不任事由卿而罷為東宫師用人之
難蓋自前世具官某篤於孝悌居家可紀敏以從政
臨事不煩予欲决嫌而明微蓋有取於静慎此官職
清而事少亦將便於老成往服優恩勉揚厥職可
劉絢太學博士
勅春秋之廢於今二十年矣講者不以為師而學者
不以為弟子孔氏之遺書而陵遲至是朕甚閔之爾
能講誦其說遭棄而不廢蓋將有見於此者夫三傳
之義其得之者多矣附以啖趙無蔽於一家庶幾士
有考焉可
鄧羲叔主客郎中
勑國有四方賓旅之事則主客掌其享燕餼牽之節
其䟽數豊殺皆有常度遠人於是觀禮不可以不慎
爾旣掌其事矣以資當遷其益勉之以稱其職可
林旦侍御史權淮南運副
勑具官某淮甸之民荐罹饑饉乃者詔發倉廪輟吳
楚漕以拯其急猶以乏食流徒逹於朕聽朕惟救荒
之術行之略盡惟得良使者因事施宜為若可頼爾
由郎官以才任御史習於楊楚之故其為朕往視之
均徭薄劒禁暴戢姦無使斯人重被其困可
田待問淮南運判可淮南提刑
勑具官某楊楚春旱秋水民艱於食漸起為盗遂使
州縣犴獄充滿朕憂之未始一日忘也間起爾於山
陽守參頷漕事今又命爾督眎刑辟徒以爾習其風
俗知吏民所疾苦夫察貪暴謹追擾均有無督盜賊
此荒政之急也勉勤其職以稱朕意可
陳紘可倉部郎中王古可工部郎中
勑具官某等漢郎官出宰百里今部使者入治諸司
其為輕重異矣朕於是考察多士近而觀其不煩遠
而觀其不惰庶幾有得以待任使以汝等久於吳越
優有善狀故使紘治予廩古治予工其益敬厥事以
底成績可
孫升監察御史可殿中侍御史
勅具官某朕方共默不言責成於有司正頼耳目之
官别白忠邪論辨得失言而中理則予汝嘉不幸而
失予不汝咎爾為御史期年於此矣察其所為忠慤
不回以次而遷庶盡其用爾其深識朕意知無不言
言無不盡安意肆志無掉後害可
李常蔡延慶並轉朝議大夫
勅三考而議黜陟古今所同積日而叙勒勞貴賤無
間矧夫内與六官之長外緫連帥之權均計大之羸
虚司隣邦之動静歴年應格稽法當遷有司以言朕
何敢後具官李常奮由疎遠深自刻修財賦所存綱
目其舉具官蔡延慶名臣之後吏治有餘千城四方
安静不擾咸以侍從之選而膺股肱之良雖尺寸以
遷未彰於異數而命秩之寵差慰於久勞可
徐彦孚澶州通判
勅具官某河徙而西則澶淵非復昔日之舊然國門
之壯兵屯倉廪猶甲於它郡大臣言爾可用往丞守
事勉竭才力以安我股肱之名郡可
章惇知揚州
勑樞臣之長出居列郡汝海之地僻在連山邈焉鄉
黨之遐疑失親庭之便朕方以孝治天下德緩臣鄰
宜惟茂恩俾易近地具官某蚤以文詞中選拔出於
衆人中以功名自期被遇於先帝逮予纂服亦既期
年比緣議論之差授以方州之寄澹然自守綽有安
靖之風卧而治民不失綏懷之體眷揚楚之重地據
吳越之通途仰足以分予南顧之憂俛足以慰爾思
歸之願體朕至意勉於裕民可
邢恕知汝州
勑具官某觀過而知其仁君子與之爾有志於時而
不知力之不逮以䧟於過徐察其中蓋有足矜者臨
汝古郡民朴而事簡可以自養益務修省不汝終棄
可
王令圖可都水使者
勑大河西流汎溢千里河朔之民以蒲葦為生與魚
龞同居朕中食而歎思得明習水事之人而與謀之
具官某老於從政才力有餘出入兩河間知其得失
久矣水官之職爾實宜之楊焉王延世之功朕有望
焉可
王荀龍知澶州李孝純知棣州
勅具官某等治國如烹小鮮涖官如製美錦以煩手
烹魚則魚必潰使學者製錦則錦必傷朕知斯民之
艱難擇人而養之閔閔焉若將不及以爾荀龍典刑
舊德習於為政以爾孝純家世循吏屢典大邦澶淵
無棣皆河朔之要擇以付爾其益勉之朝夕無怠以
深副吾望可依前件
郭逵自致仕起知潞州
勑秦伯復用孟明是以能覇蜀人亟誅馬謖終亦無
功朕周於用人篤於求舊雖設干羽以懷柔異類而
聽鞞鼓則無忘將臣豈其舊勲久廢不用具官某蚤
學弓劒晩通詩書勇而有謀整且能暇威名懾於西
鄙柄任及於中樞南伐無成嗟伏波之遂棄退居能
飯知廉頗之未衰擢從解組之餘復寄長民之任過
而能改豈一青之足云窮當益堅或來功之可冀勉
於圖報以稱異恩可
何正臣知梓州
勑東蜀地嶮而民貧不如西蜀之厚而戎瀘被邊民
夷雜居安之尤難朕方寬賦役以𥙿民正疆埸以息
衆連帥之任宜得其人具官某奮自東南擢居侍從
參議論於臺省布條教於方州比目長沙復臨上黨
出入既久當識朝廷之心寄任愈隆初無遐邇之異
務為安靖以慰遠民可
孫覽河北運副除右司郎官
勅具官某奉使北方治河而備邊任亦重矣以為未
足以盡其才也召而寘之都司吾之所以責任爾者
可見也夫分治六官事無巨細畢陳於前若網存綱
振之則舉弛則盡廢爾昔旣稱治辨矣勉旣厥心以
觀來效可
陶世廷(於顒州弼孫弼死)邢選(死於盗吉子吉)各補二班偕職
勑陶世廷等惟乃祖父以身殉職義不旋踵寵爾一
命庶幾士知忠力之必報可依前件
皇兄令羽磨勘轉遥團
勑具官某考績之法一以歲月爲勞而不以親疎爲
異爾能靖恭於位積日當遷以環衛之崇而加團結
之寵益勉忠孝無溢無驕以保禄爵之重可
張輔之入内内侍省磨勘轉内殿承制
勅具官某昔文武之盛其侍御罔匪正人今余近習
之臣與縉紳之士均遇以法亦無以私恩進者爾以
久勞當遷往祇厥官使天下知叙法之公無内外之
異可
范鎮可侍讀太一宫使
勑為國無強於得人用人莫先於求舊朕歷選賢儁
至於側微患其德望之未充而典刑之未練舍騏驥
而不御臨長道以咨嗟昔人病之予何疑者具官某
文冠多士有揚雄之遺風仕歴三朝守劉向之忠節
蚤事仁祖首開社稷之言晩說裕倰復陳堯舜之道
自處以義歸不待年身友漁樵已無求於當世名書
簡册恍或疑其古人兹予績服之初日思講議之益
謂白首窮經之樂尚可推以與人而真祠訪道之遊
足使退而養志勉徇予意毋晉所安可
吳師仁可越州司法充杭州教授尹才虢州
司戸田述古襄州司法蘇昞邠州司戸
勑進士某等古者舉逸民以懷天下朕以爾等皆以
行義聞於鄉黨故命之一官試之行事其勉於從政
以效聲聞之美可依前件
叔諄(叙今叙右千牛衛將先因殺人追官勒停)鄆
勅具官某貴而犯法義不得宥過而知改恩不廢叙
往服恩命而知義之可畏庶勉於咎可
黃履磨勘改朝請卽
勑漢孝宣帝厲精為政二千石有治理效輒增秩賜
金朕追想其風欲見之於事而况積勞之久於法當
遷者乎具官某頃自禁林出為方伯推其所學施於
有政表賢奬善有古人之節考績應格吏以叙聞其
益勉於裕民無使循吏之賞獨隆於前世可
宋彦圖轉内殿崇班再知歸信容城縣臧定
國轉西頭供奉宫再任縣尉
勅具官某等疆場之吏勇者或以致寇怯者易以納
侮朕方欲慎守四境以綏靖四夷求勇怯之中而有
司以爾名聞各仍舊官以增新秩謹修邊政思稱朕
意可依前件
張利一自真定緫管移知代州
勅邊之宿將國之干城處則為民社之寄欲其不擾
動則當金鼓之任貴其知變兼是二者實難其人具
官某世為將家久習疆事持重有守得將吏之心善
覘多權知敵國之變鴈門極邊蜜邇獯鬻朕方懷柔
遠人以寧中國爾其謹守吾圉示之以信而裁之以
義適寬猛之中以稱予意可依前件
莊公岳成都提刑蘇泌利州運判
勑莊公岳等守令賢否朝廷不能自知天下利病吏
民不能自言宣吾德澤於下而逹民情於上者部使
者也朕既選用舊人而去其貪暴詔舉新進而汰其
不以實者矣以爾公岳久任刺舉所至稱治以爾泌
家世文雅通於吏事益利嶮遠民罹茶鹽苗役之害
罷瘵未復朕念之深矣其悉乃心謹察苛吏與民休
息毋廢朕命可依前件
内臣馮景(保佑夫人曹得銀帛父亡詐認園地見任文思副使知父以園業献安仁)
(官降一)
勅具官某以欺得罪律既重矣觀望高下情尤不可
赦也奪爵一等益務循省以蓋其咎可
胡宗哲遂州張太寧漢州
勑具官胡宗哲等朕惟西南之遠弛鹽利之害議茶
榷之弊以寬其人矣惟是役法久而未定吏緣為姦
人或告病夫因事制宜法不能盡順民施法責在守
令宗哲家世公卿習於吏事太寧生長蜀漢知其風
俗遂漢名郡皆東西蜀之重地苟能平心正身首治
繇事以寬民力則太守之職舉矣可
李挻知唐州
勑具官某異時為郡清心絜巳平政理訟期為賢太
守矣朕方變役法之弊新故紛然民意未定京西俗
窶役勞治之尤難以爾嘗試為郡條教不煩往宣朕
意勤察貪吏使民忘繇事之勤此朕所望於二千石
也可
崔仝通判延州
勅具官某將師治邊以軍政為重至於均賦役平獄
訟實倉廪郡丞事也使者以爾才稱往貳高奴克勤
庶事以分帥臣之勞可
王純通判岷州
勅具官某朝廷始復洮岷以其初附闊其憲令吏緣
是為姦政事不舉今其郡縣日益完矣居其官者當
以近地為比爾以選往其謹守條約毋以遠故廢職
可
姚兕磨勘轉東上閣門使
勅具官某爾以勇氣聞於西垂奮身稠人致位通顯
夫論功而賞雖如丘山不以為重考績而遷羞之毫
氂有不能得國有常典朕弗敢私勉勤厥官以靖疆
場可
丁隲太常博士
勅具官某朕方出滯淹以修庶政舉廉退以靖風俗
以爾學以本原聲聞東南一時交遊皆致位通顯而
循默自守浮沉管庫將二十年不以爲耻奉常禮樂
之地教化所從出也因其職事而施爾舊學朕將觀
焉可
常安民大理寺丞
勑具官某吏習於法而不更治民閑於論報而不知
爲政朕疑其未能盡法之變也爾以經術進而治縣
有聞考課稱最往涖丞事庶幾有𥙷於法可
田子諒湖南運判
勅具官某天下之治緩急相矯常過其中乃者常為
刻覆之正矣其弊也事徙文具而民受其病今予欲
以寬治民憂其未流頽弛而莫振(推夫)予意而布之州
縣部使者之事也公卿言爾才力有餘試之南方寬
而不弛察而不苛則予爾嘉可
鄭佶都水監丞陳安民簿
勑具官某等朕既平政以便民民少安矣而大河以
北水不潤下昏墊為虐故當今之政水事為急以爾
信嘗丞水官練逹有素以爾安民屢試民事治辨見
稱其益講求本原以積厥職可
葉康弼知劒州
勑具官某朕銓綜庶工奬勵失職思使中外樂事勸
功相勉以治爾昔以選任使者中以事廢盤栢不試
普安蜀漢之咽賓狐之會地雜磝衍民艱於食往修
厥官以稱恩命可
謝卿材河北運轉使(自陜漕徙)
勑三路之重一也關中夏秋豐穰羌人欵附而河朔
大水人民流離比顧之憂於是為急具官某強敏而
惠靖重而文風節之厚追配古人踐歴之久號稱循
吏今河决西流而堤防未立民樓丘隴而播種未期
爾能相壅决之宜通有無之積以寬民力而紓吾憂
此朕所以用爾於北方之意也可
蔡卞磨勘朝奉郎
勅朕俾侍從之臣出守四方試之從朕以觀其才而
有司考課積勞應格國有成法非予所私具官蔡卞
奮由文藝久踐臺省欲效才實之美自詭民社之政
宣城古郡晉唐名臣臨長其地者風績相望也爾其
勉思古人以修條教服我新命以寵吏民可
丁恂少府主簿
勑具官某古者謂少府為天子私藏朕為天下夫復
何私惟是技巧之工以供禮樂之用爾以吏能掌其
典籍法度之事其講明之可依前件
張構再知豐州
勑具官某爾既嘗為九原矣知其風俗而習其吏民
治之為易使它吏往雖得賢者要必久而後治也使
者既以爾言勉悉乃心綏我疆事可
吕大邡中書侍郎
勑用人先於求舊為政莫如守成朕若稽祖宗之遠
猷祇敬神考之近事網羅遺放而奬任勲舊崇尚寬
簡而愼守典刑玆予一時股肱之臣率皆三朝髦儁
之選圖任之意炳然可知具官某器宇博深才智強
敏蚤遇英祖亟聞直諒之言中事裕陵不改忠誠之
節翺翔外服所臨有聲綜轄中臺百矜咸舉甚和而
理處劇不煩朕方欲力行忠厚而患其末流之惰媮
追復賦役而惡夫下吏之侵擾思與在位同拹厥中
往貳西臺之隆益敦大政之本朕既開懷以用善士
亦誠意以報予其克一心同底于道可
劉華右丞
勅漢御史大夫能任其職則為丞相近世中執法議
論不撓亦補執政昔我任祖優養正士開受直言時
則有若包拯張昇之流咸以敢言獲聞大政舊俗已
遠此風寂寥容悦相承亦棄不用朕追懷先正選建
忠賢諤諤之聲庶幾前列具官某蚤以御史祇事裕
陵力陳是非不避權寵十年流落志氣不衰召置臺
端首開正論進任中司之要屢聞白簡之言風聲凛
然國是以定朕欲試其行事之實是用付以右轄之
權治忽所關寄任尤重夫以言責人甚易以義特已
實難爾其勉之毋使輔政之功不若言事之效可
傳堯俞御史中丞
勑枉直未定决於䋲墨之平是非相乘臨以法度之
士比朕纘服之始羣議紛然實頼耳目之司力陳骨
鯁之論逮茲閱歲浸以成風然而神明存乎其人衆
正可以無咎余欲一變至道固須多士以寧具官某
凛然直諒之風出於豈弟之性蚤為御史議禮不阿
中列諫垣言政多牾流落雖久志氣益堅俾還侍於
燕閒日有聞於禮義執法之任非爾而誰蓋政無舊
新以便民為本人無彼此以得賢為先朕將允執厥
中爾尚不牽于俗可
張端落致仕依前朝奉郎
勑具官某君子之仕進退無常惟義所在爾昔以強
敏之資逹於從政由病賜告未老而歸比於恬養之
餘復有願仕之意朕方篤於求舊急於用人祗服前
官以聽新命可
孟永和轉軍噐庫副使兼翰林醫官副使
勑具官某以醫爲職生死係焉不幸而失豈專其罪
比更大霈其益進厥官俾精術業以答恩命可依前
件
蔡卞知江寧府
勅左右近臣入備侍從出典藩服習知朝廷號令之
意灼見吏民漬偽之本此朕所以歴試在位而成就
人才之道也具官某文華之美發自卑年才力之優
見於治郡宣城之政數月而成秣陵之徙百里而近
既助予治亦安爾私勉修厥官以答恩寵可
王安禮知揚州
勅淮南天下之重鎮也俗本剽輕習吳楚之舊歲仍
水旱有流亡之憂朕深念其民尤慎所付思得朝廷
之舊以殿東南之衝具官某吏治有餘儒雅足用昔
為京兆休有治功其發&KR0933;姦伏明而不苛其推行惠
術寬而中理遂領臺轄以秉國成方先帝厲精求治
之秋有大臣進賢退姦之助久於外服稍易近邦其
克為朕舉荒政以惠民謹追胥以助治寬我南顧康
此凶年可
林希知宣州
勅具官某爾名在文學之科而才兼政事之選比以
吳郡生齒蕃衍學者如林假爾才名以重其守而僑
籍所在重以親嫌飛章目陳懇求易地宣城大藩亦
東南之要往涖其治服我異恩可
王舜圭(一人除左班殿直確山縣尉獲賊二十)
勑具官某盜發鄰境而能率衆攻討殱其徒黨非特
武力之勝抑亦智慮有過人者矣寵以勇爵以為能
吏之勸可
欒城集卷第二十七
