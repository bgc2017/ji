欒城集卷第十九
新論三首
新論上
古之君子因天下之治以安其成功因天下之亂以
濟其所不足不誣治以爲亂不援亂以爲治援亂以
爲治是愚其君也誣治以爲亂是脅其君也愚君脅
君是君子之所不忍而世俗之所徼幸也故莫若言
天下之誠勢請言當今之勢當今天下之事治而不
至於安亂而不至於危紀綱粗立而不舉無急變而
有緩病此天下之所共知而不可欺者也然而世之
言事者爲大則曰無亂爲異則曰有變以爲無亂則
可以無所復爲以爲有變則其勢常至於更制是二
者皆非今世之忠言至計也今世之弊患在欲治天
下而不立爲治之地夫有意於爲治而無其地譬猶
欲耕而無其田欲賈而無其財雖有鉏耰車馬精心
強力而無所施之故古之聖人將治天下常先爲其
所無有而補其所不足使天下凡可以無患而後徜
祥翺翔惟其所欲爲而無所不可此所謂爲治之地
也爲治之地既立然後從其所有而施之植之以禾
而生禾播之以菽而生菽藝之以松栢梧檟藂莾樸
&KR0554;無不盛荗而如意是故施之以仁義動之以禮樂
安而受之而爲王齊之以刑法作之以信義安而受
之而爲霸督之以勤儉厲之以勇力安而受之而爲
強國其下有其地而無以施之而猶得以安存最下
者抱其所有倀倀然無地而施之撫左而右動鎮前
而後起不得以安全而救患之不給故夫王覇之略
富強之利是爲治之具而非爲治之地也有其地而
無其具其弊不過於無功有其具而無其地吾不知
其所以用之昔之君子惟其才之不同故其成功不
齊然其能有立於世未始不先爲其地也古者伏羲
神農黃帝既有天下則建其父子立其君臣正其夫
婦聯其兄弟殖之五種服牛乘馬作爲宫室衣服噐
械以利天下天下之人生有以飬死有以葬歡樂有
以相愛哀慼有以相弔而後伏羲神農黃帝之道得
行於其間凡今世之所謂長幼之節生養之道者是
上古爲治之地也至於堯舜三代之君皆因其所闕
而時補之故堯命羲和曆日月以授民時舜命禹平
水土以定民居命益驅鳥獸以安民生命棄播百糓
以濟民飢三代之間治其井田溝洫步畆之法比閭
族黨州鄕之制夫家卒乘車馬之數冠昏喪祭之節
歲時交會之禮養生除害之術所以利安其人者凡
皆已定而後施其聖人之德是故施之而無所齟齬
舉今周官三百六十人之所治者皆其所以爲治之
地而聖人之德不與也故周之衰也其詩曰雖無老
成人尚有典刑由此言之幽厲之際天下亂矣而文
武之法猶在也文武之法猶在而天下不免於亂則
幽厲之所以施之者不仁也施之者不仁而遺法尚
在故天下雖亂而不至於遂亡及其甚也法度大壊
欲爲治者無容足之地泛泛乎如乘舟無楫而浮乎
江湖幸而無振風之憂則悠然唯水之所漂東西南
此非吾心也不幸而遇風則覆没而不能止故三季
之極乘之以暴君加之以虐政則天下塗地而莫之
救然世之賢人起於亂亡之中將以治其國家亦必
於此焉先之齊桓用管仲辨四民之業連五家之兵
卒伍整於里軍旅整於郊相地而征川澤各致其時
陵阜陸墐各均其宜邑鄕縣屬各立其正舉齊國之
地如畫一之可數於是北伐山戎南伐楚九合諸侯
存邢衛定魯之社稷西尊周室施義於天下天下稱
伯晉文反國屬其百官賦職任功輕關易道通商寬
農懋穡勸分省財足用利噐明德舉善援能政平民
阜財用不匱然後入定襄王救宋衞大敗荆人於城
濮追齊桓之烈天下稱之曰二伯其後子産用之於
鄭大夫種用之於越商鞅用之於秦諸葛孔明用之
於蜀王猛用之於符堅而其國皆以富強是數人者
雖其所施之不同而其所以爲地者一也夫惟其所
以爲地者一也故其國皆以安存惟其所施之不同
故王霸之不齊長短之不一是二者不可不察也當
今之世無惑平天下之不躋於大治而亦不䧟於大
乱也祖宗之法具存而不舉百姓之患略備而未極
賢人君子不知尤其地之不立而罪其所施之不當
種之不生而不知其無容種之地也是亦大惑而已
矣且夫其不躋於大治與不陷於大乱是在治乱之
間也徘徊徬徨於治亂之間而不能自立雖授之以
賢才無所爲用不幸而加之以不肖天下遂敗而不
可治故曰莫若先立其地其地立而天下定矣
新論中
治國而爲其地非聖人而後然也古之君子莫不皆
然而其不然者則僅存之國也人之治其家也其最
上者爲虞舜其次爲曾閔而其次猶得爲天下之良
人其下者乃有不慈不孝置其不慈不孝蓋自其得
爲良人以上至於爲舜其所以洽其身上以事其父
母下以化服其妻子者不同而其所以爲生者子耕
于田婦織于室養其雞豚殖其菜茹無失其時以養
生送死雖舜與天下之良人均也舜而不然不得以
爲舜天下之人不然不得以爲良人何者是亦治家
之地焉耳而至於爲國而豈獨無之昔者文王之治
岐也耕者九一故周公因之建爲步畆溝洫之制何
者其所因者治世之成法也孔子之治魯也魯人獵
較孔子亦獵較何者其所因者衰世之餘制也當戰
國之強諸侯無道然孟子亦以爲有王者起今之諸
侯不可盡誅惟教之不改而後誅之故漢之興也因
秦之故而不害其爲漢唐之興也因隋之故而不害
其爲唐由是觀之則夫享國之長短致化之薄厚其
地能客之而不能使之也地不能使之長短薄厚然
長不得地則無所效其長厚不得地則無所致其厚
故夫有地而可以容有所爲者舉而就之可也當今
之世祖宗之法或具存而不舉或簡略而不備具存
而不舉是有地而不耕也簡略而不備是地有所廢
缺而不完也欲築室者先治其基基完以平而後加
石木焉故其爲室也堅今之治天下則不然蓋嘗論
之自五代以來強臣專國則天下震動而易亂自吾
祖宗削而漸磨之則今世可以粗安凡今世之所恃
以爲安者惟無強臣而已然恃其一之粗安也而盡
忘其餘故嘗以爲當今天下有三不立由三不立故
百患並起而百善並廢何者天下之吏媮墮苟且不
治其事事日已敗而上不知使是一不立也天下之
兵驕脆無用召募日廣而臨事不獲其力是二不立
也天下之財出之有限而用之無極爲國百年而不
能以富是三不立也基未平也加之以其所欲爲是
故興一事而百弊作動一役而天下困投足而遇陷
穽側身而入河海平居猶懼有患而况求以馳騁於
其上哉固不可矣今夫夷狄之患是中國之一病也
吾欲拒之則有以爲拒之之具和之則有以爲和之
之費以天下而待一國其爲有餘力也固亦宜矣而
何至使天下皆被其患今也天下幸而無它患難而
唯西北之爲畏然天下之力亦已困而不能支矣一
歲之入不能供一歲之出是非特納賂之罪也三事
不立之過也故三事立爲治之地既成賂之則爲漢
文帝不賂則爲唐太宗賂與不賂非吾爲國治亂之
所在也治亂之所在在乎其地之立與不立而已矣
天下之事因循而維持之以至於漸不可舉猶曰是
養之未至也乘舟中流釋其檝而聽水之所之旋於
洄洑格於洲浦以爲是固然也其爲無具亦已甚矣
以今之時天子仁恕士大夫好善天下之風俗不至
於朋黨亂正誣罔君子也世之清議凛然在矣公卿
之欲有爲以濟斯世誰有言者而曰吾有所待是徒
空言非事實也故爲之說曰居之以強力發之以果
敢而成之以無私夫惟有私者不可以果敢果於一
不果於二天下將以爲言不果者不可以強力力雖
強而輒爲多疑之所敗天下之人惟能爲是三者則
足以排天下之堅強而納之於柔懦擾天下之怨怒
而投之於不敢惟不能爲是三者則足以敗天下之
賢才而卒之以不能有所建是故無私而果敢果敢
而強力以是三者治天下之三不立以立爲治之地
爲治之地既立然後擇其所以施之天下將無所不
可治
新論下
天下之未治也患三事之不立苟其既立則患其無
以施之蓋君子爲國正其綱紀治其法度皆可得而
知也惟其所以施之則不可得而知周公之治周也
修其井田封建百辟可得而知也其所以使天下歸
周者不可得而知也孔子之治魯也墮其三都誅其
亂政可得而知也其所以使羔豚不飾賈男女别於
道者不可得而知也孟子之所以洽邾者正其疆界
五口之家桑&KR0984;雞豚必具可得而知也其所以使之
至於王者不可得而知也孔子孟子之所汲汲以教
人者在其不可得而知而其可得而知者不詳論也
曰是有意於治者能之然而亦不可去也故其得爲
是國也必舉之以爲先由是觀之治國之地聖人無
之不得以施其聖然而聖人之道有所高遠而不可
及者矣其於孔子之門所謂政事而冉有子路之所
能者治國之地也子路曰千乘之國攝乎大國之間
加之以師旅因之以飢饉由也爲之可使有舅且知
方也冉有曰方六七十如五六十求也爲之可使足
民如其禮樂以俟君子是亦自以爲能爲其地而未
有以施之云爾然夫子許其能之而不以爲大賢則
夫子之道深矣遠矣夫子平居朝夕孜孜以教人者
惟所以自修其身而其所以修其政事者未嘗言也
蓋亦嘗言之矣曰謹權量審法度修廢官興滅國繼
絶世舉逸民所重民食喪祭是九者凡所以爲政而
未足也故繼之曰寬則得衆信則人任焉敏則有功
公則說是四者所以成之焉耳其意以爲既成而後
以其平居自修之身施之故記曰君子篤恭而天下
平爲有此具也君子脩其身無所施之則不立治其
政事無以施之則不化當三代之治也天下之事無
不畢舉雖後世之君猶得守其法度以爲無過惟無
暴君則天下可安故伊尹之訓太甲曰從諫弗咈先
民時若以爲如是而可以爲治已矣古之人言治天
下若甚易然今之人以爲大言而不信不知其有此
地也悲夫世之君子孜孜以修其身恭儉忠信欲以
施之天下終身而不見其成則以爲古之人欺我也
夫苟以爲古之人欺我雖有爲之者蓋勉強而爲之
也夫苟不欲而強爲之則其心益不自信而道日疎
夫以不信之心行日疎之道以治無以爲地之國是
以功不可成而患日至故莫若退而立其爲治之地
爲治之地既立則身脩而天下可化也
欒城集卷第十九
欒城後集卷第十九
青詞十一首
京師一首
(臣)久以空疎預聞國政上愧天地下慙君父常願蔑
私以徇公捐身以濟物而智有所不周力有所不逮
事不稱心十常三四俯仰愧負朝夕不忘而復愚幼
之年過咎未免長而知悔往不可追頃自十載以來
心存至道清心寡欲僅乃少完浩如涉川未知攸濟
敢以初生之日仰祈真聖之恩察其誠心被以妙力
令臣所志獲遂所學有成國以永寧身以長久(臣)不
勝大願頓首頓首謹詞
高安四首
伏以生於微陋性極冥頑叨冐國恩預聞政事才短
德薄福過禍生任意直前不知罪譴之增積終年三
黜遂涉江湖之嶮艱手足之親播遷瘴海父子之愛
晉寓中原寄迹高安遽逢生日術者荐告厄運稍移
仰叩天閽冀回聖造矜其愚而多怨察其中之無它
赦宥往愆刊除罪籍俾我同氣俱復近邦苟獲閑地
以偷安非復要途之敢望棲心澹泊粗成止欲之因
畢老勤行竊冀長年之幸傾倒激切不知所裁(臣)無
任瞻天瀝懇惶恐戰越之至謹詞
伏以臣夫婦歸誠至道託迹塵寰自幼至今隨世所
行豈免過咎况復近歲預聞國事福禄盈滿功行蔑
聞致此顛隮將復誰咎重以兄軾平生悻直仇怨滿
前流竄海濱日虞瘴癘以至墳墓隔絶父子分離相
望萬里患不相救今斥逐以來荐歴寒暑追惟既往
非有邪慝憂患巳深理或當復惟真聖慈閔與物無
私庶幾北還近獲成命非復有心於榮遇惟覬少獲
於安全憐其虛心養氣之勤錫以問道逢師之幸臣
無任懇倒之至謹詞
伏以謪居高安行將再歲杜門自省日懼禍災乃者
火焚閻閭勢極熾猛風從北來正趨館舍治任挈族
未知所適(風而)回火轉幸免焚爇向非神祗明察憐憫
困窮則雖免灰燼之虞必有狼狽之患敢陳菲供少
答靈貺伏願稍垂慶祐洗除宿殃臣無任懇倒之至
謹詞
伏念本鄉通義以仕為家再謪高安累年于此以忠
獲罪夫婦漂流携家不前男女離散宿有疾疢不甚
康強飽暖安閑雖感恩於造物拘縻窘逼常興嘆於
異鄉日届初生家陳薄供望三清而稽首仰衆聖以
馳誠稍回恩光照此䧟穽願涉新歲脱去宿殃禄命
增長骨肉和合悁悁誠意莫敢盡宣臣無任瞻天俟
命激切屏營之至頓首頓首謹詞
龍川二首
伏念臣頃自甲戌之歲大運在酉命運相衝是歲生
日之後自門下侍郎謪守汝州爾後四經流竄今在
循州嶮阻厄窮何所不歴疾疢喪禍近復繼作雖卯
酉逆順天理難逃微生不幸適丁其會然術推隂命
先凶後吉自始入運今巳七年豈始迎其災而終亡
其吉伏願俯念窮困稍垂寬宥覺悟朝廷解釋羅網
骨肉安樂相從北還區區寸誠願盡於此臣無任懇
倒之至謹詞
伏念(臣)始自甲戌得罪於朝流竄南方於今七載再
投嶺表亦又三年瘴毒所侵骨肉凋喪衣食所追囊
橐空虛脾肺冷洩藥石不效北歸無日老而益窮常
懼寄死南荒永隔鄉井因上元之榖旦依道士之靈
科稽首泥塗歸命仙聖一願養心煉氣日見成功積
隂消散真陽充滿二願朝廷覺悟羅網解脫振衣北
還躬耕爲樂三願南北眷屬各保安寧北歸之時一
一相見臣已身心自誓屏去邪滛等觀冤親普加慈
恕遇有方便知無不為或在廟堂或在田野並推此
心無有變易天地鬼神實聞此言雖生成之恩兹未
能報而螻蟻之志死且不渝臣無任懇倒之至謹詞
伏念(臣)頃自丁丑之春得罪朝廷流放海上是時舟
閤皂一首
過臨江近瞻閤皂遥望玉笥誠心惕然儌福聖境願
得生還中原當就兹山恭陳薄供以答靈造今巳蒙
恩授前件官岳州居住乘舟北歸復出山下而私行
無力仰止勝地不能自致惟神格斯不可揆度容光
必照何所不臨臣邅回瘴癘之鄉得脱病苦出入嶺
海之際獲返江湖天地之恩草木何報重念(臣)志弱
才短學術空虛頃歲忝冐實為過分然其中國愛民
始終一心粗若無愧人不可罔而况於天儻兹心不
誣願今日巳往隨福所有隨力所堪除其難艱錫之
安稳至於壽考由命富貴在天不敢妄祈有所非覬
(臣)無任懇倒激切之至謹詞
許昌三首
伏念(臣)頃以宿世舊殃七年流竄天鑒在上矜其無
他還寓潁川粗霑微禄顧眎世事自知難堪姑願築
室耕田養生送死優游里社聊以卒歲怜是學道之
心澹泊巳久雖勉求虛静而習氣未除力行升降而
天路猶壅疾病雖去精氣未凝方當厄運之終復遇
生日之至仰祈真聖愍我勤勞洗濯往愆助成道力
臣無任懇倒激切之至謹詞
伏念臣頃自嶺外還居潁川雖身沾薄俸而心虞多
難汝南經歲老病逼身今滋甲申建歲庚申乘運卯
人至此法當少泰偶於歲首復返舊廬敢以初生之
辰仰祈真聖之祐然臣久慕至道中無它求唯是欲
習初乾日望增進願心廣博終冀成就伏願隨力所
堪隨福所有内以安身外以及物雖退轉之咎自誓
以必無而保全之功實冀於冥助臣無任懇倒激切
之至謹詞
伏念(臣)幼為諸生力學雖蚤聞道則遲中歲從仕憂
患常多安樂則少晩年學道用力雖篤成功未期所
經生日六十有七來日無幾有志未從自謪居南
服首尾七歲旋居潁川又復五載齒髮衰變氣血消
亡回首功名自分巳矣存心性命猶幸得之㐲願真
聖哀矜成就微志苟獲安身之福敢忘及物之心(臣)
無任懇倒激切之至謹詞
祝文一首
嵩山祝文一首
轍昔緣吏役自陳如洛道出嵩少秋雨方淫繁雲如
絮纏覆山上究觀近麓莫矚諸嶺據鞍默禱庶幾一
見俛仰未幾豁然雲移如卷重帷郤寘山後連峯角
立草木可數驚顧竊歎莫知其由昔韓愈南征有感
於衡豈以無似克配前烈默然慙惕不以語衆至于
今日十有八年永懷疇昔有不能巳謹遣家兵以茶
酒香燭及佛經疏伸導薄誠神鑒不昧景響昭答謹
告
汝州謝雨文一首
維紹聖元年歲次甲戌四月壬寅朔二十六日丁夘
太中大夫知汝州軍州事護軍蘇轍謹以清酒特羊
之奠恭祭于北園社令后土神君轍以罪戾謪守兹
土自春徂夏旱飢為苦麰麥殄悴禾未出畆吾民憂
傷巫覡旁午念予罪人餘譴累汝間行北園亭曰致
雨前守趙王有禱咸許顧慙昔賢願躡前武掃地而
祭屏去牖戶青漪繞屋喬木環渚微風蕭然神物來
處吾僚祗敬齋宿吾府雲興山際倏遍天宇風來不
疾雷發不怒祁祁甘澤如哺如乳酒不濡地鴈不升
爼仁哉有神未請而子再宿告晴高下咸溥朝陽既
升鉏耨畢舉宿麥斯寳施及禾黍吏免訶譴民病獲
愈念惟始至神則何取祗薦醪牲以永斯祜尚饗
欒城後集卷第十九
