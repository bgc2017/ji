欒城集卷第二十
殿試武舉策問一首
問王者之兵不貴詐謀竒計至於臨敵制勝良將豈
可少哉朕以天下為度懷柔四夷而西戎背誕腰領
未得凡吾接之以恩信懷之以禮義者固有道矣若
夫示之以形禁之以勢使之望而不敢犯犯而無所
得者其術何由伐其謀散其黨使之退而不得安安
而不能久者其道何以夫隱兵於民井田之舊法也
材官府兵猶行於後世而保甲之復民以為勞以車
即戰丘甸之遺制也武剛鹿角猶見於近事而車牛
之役世以爲非古者兵有竒正旋相爲用如環之無
端其出入之法今幾絶矣敵有隂陽客主異宜易之
則敗其先後之節將何施焉淮隂之伐趙勝亦幸耳
使左車之說行則計將安出仲逹之却蜀非其功也
使孔明而不死則勝將孰在子大夫講於兵家之利
而明於當世之務審矣其以所聞著之千篇朕將覧
焉
南省進士策問一首
問三代漢唐之法行於前世而施之於今輙以不效
何也昔者蓋嘗取經界之舊法以爲方田采府衛之
遺意以為鄉兵舉黜陟之墜典以為考課矣然而為
方田則民擾而不安為鄉兵則民勞而無益為考課
則吏欺而難信三者適所以為患不若其已也孟子
有言為高必因丘陵為下必因川澤為政必因先王
之道凡今世之法駸駸近古矣政之近古天下之所
以治也然而如彼三者獨何哉豈古之法遂不可施
之於今歟仰亦救之不自其本為之不得其道以至
於此也
河南府進士策問三首
問法立於上則俗成於下故兩漢之間經各有師師
各有說異師殊說相攻如仇讎異已者雖善不從同
已者雖惡不棄下逮魏晉爭者少止然後學者相與
推究衆說從其所長至唐而傳䟽之學其由是學者
始會于一數百年之間凡所以經世之用君臣父子
之義禮樂刑政之本何所不取於此然而窮理不深
而講道不切學者因其成文而師之以為足矣是以
間者立取士之法使人通一經而說不必舊法既立
矣俗必自此而變蓋將人自為說而守之耶則兩漢
之俗是矣將舉天下而宗一說耶則自唐以來傳䟽
之學是矣夫上能立法以救弊而已成其俗者必在
於士將使二弊不作其將何處而可哉
問三代之治以禮樂為本刑政為末後世反之儒者
言禮樂之效與刑政之弊其相去甚遠然較其治亂
盛衰其比後世若無以大相過者蓋夏后氏自禹再
傳而失國亂者三世商人再衰而復興周人一遷而
不振其賢於漢唐其實無幾至於漢文帝唐太宗克
已裕人海内安樂雖三代之盛王何以加之夫禮樂
刑政其功之異豈特如此而巳今自祖宗創業百有
餘年法令脩明上下相維四方無虞求之前世未有
治安若今之久者然而儒者論其禮樂常以為不若
三代此為誠不若耶為習其名而未稽其實也不然
世之治安則不在禮樂歟宜一有以斷之
問孟子言五畆之宅植之以桑則五十者可以衣帛
雞豚狗彘無失其時則七十者可以食肉數罟不入
洿池則魚鼈不可勝食斧斤以時入山林則材木不
可勝用誠哉是言也雖然孟子將何以行之豈將立
法設禁以驅之歟夫立法設禁而無刑以待之則令
而不行有刑以待之則彼亦何罪請言孟子將何以
行此
私試進士策問二十八首
問昔者承五代之亂天下學者凋喪而仕者益寡雖
有美才良士猶溺於耕田養生之樂不肯棄其鄉閭
而效力於官事當此之時至調富民而為官夫豈不
甚病矣哉及天下大定學者漸已尊顯勤勞勸誘數
十年之間而後士人方洋繼起則天下之官為之盡
滿而無所置之是以頃者立任子之限減進士之額
繩以苛法抑以細過使之久而不調然後官吏歲以
漸減凡今一歲之調蓋不足以償其休老物故者然
則數十歲之後無乃將復有向者乏人之患歟夫古
之聖人惟能於其未然而預防之故無後憂昔者惟
不能於其至少之時而為其過多之慮是以惟務進
之而有今日之弊夫民惟其誘而進之則進而不知
伏抑而排之則無聊而引去天下要亦有不絜不屑
之士不可恃爵禄之利以為可以必致也故願於其
未然而求其所以進之而可以使今無冗員之弊退
之而可以使後無乏人之患者此亦天下之深慮也
問學者之論周禮或以為周公之書或以為戰國隂
謀之書二者孰為得之今觀其書亦有所不知者二
焉夫公邑為井田而鄉遂為溝洫比二者一夫而受
田百畆五口而一夫為役百畆而税之十一舉無以
異也然而井田自一井而上至於一同而方百里其
所以通水之利者溝洫澮三溝洫之制至於萬夫為
地三十二里有半其所以通水之利者遂溝洫澮川
五夫利害同而法制異為地少而用力博此其所未
知者一也五家為比比有比長五比為閭閭有閭胥
四閭為族族有族師五族為黨黨有黨正五黨為州
州有州長五州為鄉鄉有一正卿及有軍旅之事則
以比長為伍長閭胥為兩司馬族師為卒長黨正為
旅師州長為師師卿為軍將故凢官之在鄉者軍一
起而皆在軍矣起軍之法自五口以上家以一人為
兵一人為役而家之處者甚衆而官吏舉皆在外將
誰使治之此其不可知者二也故願與學者究之
問學者煑不求學孔子今考於傳記而觀其行事蓋
有所不通者焉語曰佛肹召子欲往又曰子見南子
子路不說學者以為孔子急於行道而為此夫孔子
之於衛靈公語及兵事不說而去於陽貨時其亡而
見之蓋亦不欲見也而孟子亦云惡夫枉尺而直尋
者然則彼二事者獨何歟至於仕魯為司寇從而祭
膰肉不至不税冕而行且夫仕而至於司寇君臣之
義不為淺矣膰肉不至而行何其輕君臣之義而重
區區之微禮哉此明於輕重者之所不為也或曰膰
肉不至仲尼以為禮將從此而大壊此所謂知幾者
夫為大臣知禮之將亡不救而去則又安用夫大臣
者故此將有微眇難見之意而世或未之思學焉者
所宜辨之
問古之為國者必有所尚夏忠商質而周文儒者以
為此三者如循環百世而無窮然則今世之所尚者
何耶夫不必聖人而後有所尚然則今世之所尚者
其以為忠耶則小民多詐而争訟並起非所以為忠
也以為質耶則金玉錦繡不為之節而文詞熾於天
下非所以為質也以為文耶則禮樂不備冠昏喪祭
之義至為淺薄非所以為文也然則今世其無所尚
耶盖亦有之而未之見耶其果有之也則亦可用耶
不可用耶其明著其說
問古之學者其為學必遲而信道必篤蓋非其遲則
不能至於篤也故子夏之門人始於洒掃應對進退
而孟子亦云君子之於道欲其自得自得之則資之
深資之深則取之左右逢其原夫待其自得也非久
而何昔者孔子五十而後學易方今薄才下士之所
謂甚遲而可怪者也故夫當今之世無惑乎其無信
道之士也古之養士者莫善於太學而今太學之教
一日之所為必若干取方冊之難知者而悉論之不
待其問而先告之無先後無少長無賢愚其問同而
其功等其上者無以優游翶翔以寬綽其心而其下
者勉強困躓不暇於為善故其學也必遠而守道必
不篤何者非其自得之也夫人之才譬如草木焉雨
以濡之風以動之則其長也可立而待有宋人焉揠
之而目以為喜此孟子所以太息其不知學也然而
寬以待之則太學之法將必有所大變而後可變法
者不可不預立其說也
問古者禮備而費少今者費愈多而禮愈闕古者七
世之廟分而為七今者七世之廟合而為一古者一
歲大祭天者四五歲大祭宗廟者再今者三歲迭用
其一而略其餘古者命士以上皆有廟今至於公卿
大夫無之古者天子五載一巡守遠者十二年一巡
守今者非郊祀校獵不出於郊以今之至簡省也而
財至於不給則古之甚繁者宜其無以共之然以古
之甚繁而不至於大費則今之簡省而至於不給者
何也凡今之人皆以費故棄先王之禮是以禮日益
壊以為今之世有周公仲尼其將亦畏費而止歟其
將亦略備其禮而不至於大費歟然而今之所以至
於大費而不可省者或亦有故也其思所以省之而
無害之說而著于篇
問茶之有榷與税非古也特就其便於今者言之有
以為榷便曰凡所以備邊養兵者皆出於榷然江淮
之間以私茶死者不可勝計此則仁人之所不忍為
也而何便於槯以税為便則夫邊鄙兵革之用將何
以共之且夫税之入其不足以當槯之利亦易見矣
而特以不忍驅民而納之陷穽是以去槯而為税今
欲後反其舊冒行殺人之害而就夫區區養兵之利
則何以為仁求以生民而國用至於困乏則何以為
智蓋將以生民而富國兼收仁智之實而並享之者
必將有說也
問君子能盡人之情而不能盡物之變盡物之變惟
精者能之古之君子專一而無侈心是以益治鳥獸
棄治稼穡䕫治鐘磬羲和治曆皆以聦明睿智之才
而盡力於一物終其身而不去至於後世官者至以
為氏故當此之時天下之事無不畢舉今者四方既
平非有勤勞難治之政而當世之務每每廢墜而不
理蓋鐘律之不和河之不循道此一二事者百有餘
年而莫有能辦之者是豈非務於速進而耻以一物
自盡之過歟夫古之君子往往老於小官終身而不
厭則上之所以使之者誠有道也安得斯道而由之
以使斯人之復如古也
問今世法唐以為治上自百官刑法禮儀下至州郡
兵民賦役要之以唐為凖譬如商之於夏周之於商
事無不考焉者然天下之廣方制萬里夷狄不作兵
革不用四方之貢不絶於道路而國用常苦於不足
唐自天實以來府衛之兵廢租庸之法壤收茶鹽榷
酒酤其法與今略等然而天下分裂天子之地至少
征伐相繼而起而憲文武宣之世方鎮稍定則財用
未嘗有所匱乏與今世無異至於齊蔡三晉各以數
州之地養數萬之兵內以抗衡京師外以備禦鄰敵
綽然有餘亦不如今之將帥仰給於大農也夫法與
唐内地多於唐費用不若唐之多而府庫之蓄無以
大相過者何也其必有能辨之
問方今天下患於兵多故銷兵之說人人知之然獨
求覩夫兵少之為患也方今天下患於財少故求財
之術人人講之然獨未覩夫多財之為累也夫銷兵
之患有甚於兵多而多財之累有甚於財少衆人知
目前之利而不為歲月之計故儒者非之儒者操根
本之論而不救急切之害故衆人遲之今將救目前
之病使兵多財少之患去全歲月之計使兵少財多
之弊不見其將何道而可
問舜受天下於堯故郊嚳宗堯不敢廢堯之祀禹受
天下於舜而其郊宗皆其祖考夫推舜之心以及於
禹則禹必將兼祀堯舜而後可今也不然不獨廢堯
而且忘舜何也夫受其成業而黜其祀雖少恩者不
為而謂禹行之乎其故安在
問古之言治者必曰禮樂禮樂之於人譬如飲食未
有一日而不相從者故士之閑居無故不去琴瑟行
則有佩玉之音登車則有和鸞之節身蹈於禮而耳
屬於樂如此而後邪辟不至蓋自秦漢以來士大夫
不師古始然其朝廷鄉黨之間起居飲食之際亦未
嘗無禮而樂獨盡廢士有終年未嘗聞樂而不知其
非者於是有以疑樂之可去而以古人為非矣不然
請言樂之不立而士之所以不如古者安在
問西漢自孝武之後崇尚儒術至於哀平百餘年間
士之以儒生進用功業志氣可紀於世者不過三四
而武夫文吏皆著節當世其業與儒者遠甚及至東
漢雖光武兵革之後而儒者遂顯其後世道凌遲其
所以扶危持顛皆出於學者而他人不與夫兩漢之
用儒其實無以相過而士之優劣相遠如此何也
問古者建國設官分職以為政本近代因循雜亂無
復統紀朝廷深惟其弊推本宗周旁摭宇文氏以易
其制惟周官分建六職各帥其屬以治百事仰以奉
天地鬼神外以御諸侯四夷下以治士農工商至於
草木鳥獸無不咸在可謂備矣宇文氏雖參考其舊
以命庶工而典籍亡逸不可究知其兵戎之官多設
於六卿之外今將遠法宗周則宇文之遺法固將在
所去取然則凢官之以武事設者當領於六官耶其
亦將特設而後可也
問周官三百六千所以治王之畿内也其畿外諸侯
國自有官大國三卿次國二卿小國一卿亦皆有屬
以治其事是以六官之屬足以治畿内而止矣今四
方郡縣自一介之吏該命於朝廷則六官之外當得
羨吏以典其職以階易官蓋出於此然而設階之法
始於散官而散官之興近自魏晉因魏晉之遺俗以
間三代之舊典竊以為未盡也其將何脩而後可以
復三代之故也哉
問古者取士於鄉而養之於學觀其德行道藝而進
之以官故其得人也全今也雖鄉取而學養之然其
試之也獨取其藝而德行之舉不復並立凡今之士
雖有内懷德義而無藝以自將則不免廢於有司故
其得人也偏今將略其藝文而取其行義凡科舉之
法所以杜請謁而絶情故者一切盡廢則奔競朋黨
之風必扇於下豈古之學校遂不可復耶其具論之
于篇
問古者兵出於民而兵戰以車車馬介胄皆民力也
民之於兵可謂勞矣三時務農一時講武鋤耰錢鏄
之人而驅之以干戈之事民之於兵可謂疎矣然而
古者以甚勞之民用至疎之兵而民以為安四夷賓
服其故何也近世兵民既分凡兵之噐用皆給於官
旦暮教戰不擇四時民可謂逸而兵可謂習矣然其
所以安萬民而威四夷者亦何以遠過於古若夫正
兵既練而又兼連伍保之兵民兵既設而不試以征
伐之事此又今世之新意其所以勤兵裕民者可謂
至矣至於異同待失之辨其詳著于篇
問古者為貨泉以權物之輕重今所在鑄錢數日益
多制日益小可謂錢輕矣然而金帛米粟賈日益賤
而錢之行於市者日益少有錢重之弊夫當重者反
輕而當輕者反重其說安在將救其失其術何以
問孔子與老子同時孔子以禮樂教人而老子以清
淨無為為宗孔子蓋嘗問禮於老子未有一言非之
者夫孔老豈同道者哉後世孟軻韓愈皆學於孔子
然孟子之於楊朱墨翟韓子之於浮屠氏皆訟言攻
之之如仇讎夫韓孟之賢不過於孔子而楊朱浮
屠之害無異於老子或釋而不問或排而不置其說
安在
問漢武帝攘却四夷拓地千里後世頼以為強唐太
宗誅滅胡虜兵不折比民不告病用兵之利前世無
與為比然而武帝之治安不若文景之多而太宗之
功無補中國之治亂是以儒者終莫之善也夫儒者
之說勝則帝王之武功沒世而無聞不世之功成則
中國先受其害二者不可合并然高宗之伐鬼方文
王之征玁狁聖人有所不免則武帝太宗之功業其
終不善於儒者何也
問河之為害遠矣自漢已來東決則盡太山之麓西
決則盡西山之趾凡二山之間數千里之地丘陵險
阻河皆堙而平之存者無幾矣蓋禹之治水也以為
河所從來者高水湍悍難以行平地數為敗乃厮二
渠以引其河自二渠之廢而河乃恣行不可備禦夫
河決不東則西豫以二渠待之則雖決而有以受之
乃不為害此聖人之遺跡也今將訪而復之以待河
之暴其可否何說
問韓非明老子而以刑名游說諸侯李斯師孫卿而
以詐力事秦至於焚詩書殺儒士其終皆䧟於大戮
原其所學皆本於聖人而其所施設則鄉黨之士所
不忍為夫豈其學有以致之歟蓋老子孫卿其教之
善雖弊不至於敗亂天下然則二子之學其所以失
之而至此者何也學之不詳毫釐之差或致千里學
士大夫可不辨之乎
問堯舜之德盛矣然孔子稱周監於二代郁郁乎文
哉何者世相近事相若而人情未遠也儒者常稱二
帝三代雖其道德之隆世世師之至於禮樂刑政將
以師之今世亦已難矣今自五代以上其文物政事
之備未有若隋唐之善者自祖宗已來采前世之舊
而施之於時亦未有若隋唐之多者也然其或因或
革而當否存焉蓋亦有時異事異久遠而不可復者
歟其亦有因習俗而重改作可復而未暇者歟其相
與講習而著其宜焉
問古者有罪不免於刑失誤有贖親賢有議青灾有
赦未聞有赦天下者也自漢以來赦始及天下而言
政者病之蓋成周之隆成康之際刑措不用而漢孝
文唐太宗之盛天下斷獄歲不過數十當此之時雖
有赦何所施之後世法令滋章而姦究不禁刑之不
能正而赦之不能救數赦則民坑於法而不赦則上
所不忍其將何施而可
問三代以田養民而取之以什一其民盡力於耕則
足以自養上之人以時平其政令而民受其賜既已
厚矣自戰國之禍田制既壊賦法隨弊天下之民仰
困於租税而俯困於兼并其害不可言矣是以漢自
文景以來賜民田租孝弟力田鰥寡孤獨金帛布絮
之奉歲時不絶考之於古則所謂惠而不知為政者
也然自漢氏絶而復興其民思之不忘其恩澤之結
於民豈不至哉惟三代仁政其紀綱法度既不可遽
復而漢室賜予之惠府庫之積力有所不逮然則將
以厚民其術安在
問三代聖人以禮樂治天下動容貌出詞氣逡巡廟
堂之上而諸侯承德四夷向風何其盛哉至其後世
稍衰桓文迭興而維持之要之以盟會齊之以征伐
既巳卑矣然春秋之後吳越放恣繼之以田常三晉
之亂天下遂為戰國君臣之間非詐不言非力不用
相與為盗跖之行猶恐不勝雖桓文之事且不行矣
而況於文武成康之舊歟及秦并天下風俗日惡不
可復改雖漢唐之隆格之以商周之盛蓋已愧矣夫
三代之間其民更桀紂之禍與戰國何異然聖人一
出禮義復興天下和洽不若後世寂寥無聞獨何故
歟豈帝王之道古今一變遂不可復反乎不然何漢
唐之陋如此
問秦滅經籍漢興易詩書禮春秋復存而樂遂喪然
自孔子弟子散亡天下學者爭立異說各尊所聞以
相攻而聖人之道日以湮沒頃者朝廷患之掃除傳
䟽而著以新說天下庶幾由此以識聖人之遺意然
易詩書禮皆立學官春秋雖不用而其書亦不癈惟
大樂淪棄漫滅無文無所考信嗚呼士生於今去聖
文遠師法不傳幸明天子慨然深愍遺墜而興之而
六經不備豈不闕甚矣哉意者求之它書推其端而
究其末引而伸之猶可得而觀也請誦其所取焉
問漢收河南地兵不再駕唐復河隴未嘗用兵今朝
廷兵甲之精卒伍之練蓋近世所未有也是以收洮
泯略蘭會大功既遂四夷震疊有志之士蓋以心馳
於燕薊之兆矣夫能稼而能穯所以為良農也能獲
而能烹所以為善獵也故夫拓國而安邊唐漢之間
必有良策焉其試言之
私試武學策問二首
問古之善戰者必以兩擊一既為之正又為之奇故
我之受敵者一而敵之受敵者二我一而敵二則我
佚而敵勞以佚擊勞故曰三軍之衆可以使之必受
敵而無敗自唐季以來古之陣法遺散而不講今世
用兵之將置陣而不知竒正夫置陣而不知竒正猶
作樂而不用五聲飪食而不用五味宫竭而商不繼
甘窮而酸不輔一變而盡矣不可復用也今將推古
法求竒正之意而施之行陣其亦可得歟兵法曰先
出合戰為正後出為竒又曰竒亦為正之正而正亦
為竒之竒所謂竒正者將合為一陣歟將離為二陣
歟學者所辨之
問古稱淮隂侯善用兵然觀其所以勝者亦若有天
幸焉淮隂之攻趙也廣武君請以輕兵絶其饟道而
堅壁以老其師其攻齊也人或說龍以且相持不戰
而隂招齊之亡城此二計者淮隂實難之幸其計之
不用是以能克然而使此計誠行淮隂豈坐受縳者
耶其必有以待之請言其說
欒城集卷第二十
欒城後集卷第二十
祭張官保文
維元祐六年歲次辛未十二月乙卯朔二十日甲戌
太中大夫守門下侍郎眉山蘇轍謹以清酒庶羞之
奠致祭于故宣徽南院使太子太保贈司空張公四
丈之靈轍之方冠公守西蜀時予先君幅巾田服尺
書見公一見而知曰此鴻鵠困于棘茨君亦嘻嗟世
莫知我孰謂斯人獨明且果顧我與兄復往從之少
未更事見亦弗疑後時有成達于家邦斯言是信不
折不降涉世多艱久而莫伸從公陳宋庇于有仁既
博以支又約以禮示我夷易行不知止南遷而還迎
我而笑世將用子要至于道我曰不然將復見公俛
仰六年斯志莫從遺章上聞匪私爾傷慶曆之遺今
也則亡嗚呼公之少年坦然不羈自放於酒竹林是
師及其從官精深粹密禮家法士莫見其隙公之問
學初亦弗勤汎然游心功倍於人有疑而問時罔弗
達禮則鄭産樂則吳扎公之行巳色温言厲卒然相
逢忽若無意其所與友金石弗踰可以託六尺之孤
公之事君道大言深心所不欲富貴莫淫詭詞削草
人亦弗知雖罔克用亦罔克疑公老于世事見于外
人之知公兹亦其槩公性静深灼見安危遇物斯應
動獲所宜退而自養湛然淳一與天為徙惟道非役
逮其將亡言若平生寂然委蜕不怛于行道實在天
後必有傳謂予可教而亦弗聞公入不出我出不還
而使斯道忽乎茫然嗚呼尚享
祭文與可學士文一首
元祐七年八月日太中大夫守門下侍郎蘇轍謹之
清酒庶羞之奠致祭于故知湖州與可學士親家翁
之靈嗚呼漢蜀太守石室之孫散居梓潼耕稼隠淪
是生高人文如西京稚詩楚詞雲溶泉清心恬手柔
隷草從橫毫墨之餘遇物賦形怪石㠝列翠竹羅生
得於無心見者自驚嗟世知公以是謂賢公心浩然
實而弗炫有觸不屈始知其堅世在熙寧士銳而翾
利誘于旁奔走傾旋公居其間澹乎忘言洋人病茶
徐為一宣抱忘不伸委化而遷惟我與公交友忘年
以静喜我申以婚姻子喪婦存諸孫在前撫而教之
尚侈公門窀穸有時送車盈阡千里寓詞聞乎不聞
嗚呼尚饗
祭亡壻文逸民文
元祐七年八月日太中大夫守門下侍郎蘇轍以清
酒庶羞之奠致祭于文郎逸民秀才之靈我與君翁
忘年之義長女未笄許適君子少君不羣介然老成
誦詩屬文亦繼家聲我獨怪君吐詞悲傷是必多難
否則不長别我于宋送君于株扶喪舟行萬里有餘
我還南方君旅成都相望天涯逾歲一書我還京師
幸將見君一病不復發書酸辛女有烈志晉鞠諸孤
賦詩栢舟之死不渝惸惸遺孫教以詩書庶幾有成
歸大君閭嗚呼尚饗
再祭張宫保文
元祐七年八月日太中大夫守門下侍郎眉山蘇轍
謹以清酒庶羞之奠致祭于故宣徽南院使太子太
保贈司空張公四文之靈公志大而才高氣直而慮
深世俗之所不悦而君子之所服膺轍從公游實見
而知眇視世間若無足為及其觀會通以行典禮蓋
未嘗失時汎觀衆人澹然無心及其結意氣而同憂
患蓋堅如斷金故方其出也仕歴三世雖未嘗不用
而才草能既逮其處也與衆雜居雖罔有不伏而中
情實疎究觀始終疑其天人或因物以有覺或逢人
而益信由是嗇氣養神以終其身中忘我以發照外
忘物而遠塵至於委化之日泊然反真嗚呼我之從
公始於父兄師友之交親戚之情而掩棺不哭送葬
不行無以寄哀請易公名惟文與定庶幾平生公雖
不求朝有典刑鳴呼尚饗
祭亡嫂王氏文
元祐八年歲次癸酉九月丙子朔十八日癸巳太中
大夫守門下侍卽蘇轍與新婦德陽郡夫人史氏謹
以家饌酒果之奠致祭于亡嫂同安郡君王氏之靈
轍幼學於兄師友寔兼志氣雖同以不逮慙兄剛而
塞物或不容旣以名世亦以不逢轍驟而從初未免
憂嫂以婦人處之則優兄坐語言收畀藂棘竄逐邪
城無以自食賜環而來歲未及期飛集西垣遂入北
扉貧富慼忻觀者盡驚嫂居其間不改色聲冠服肴
蔬率從其先性固有之非學而然族人咨嗟觀行責
報謂必多福繼以壽考中歲而殂理有莫知三子俱
良聊以慰之兄牧中山始嬪而往謂我在兹屬以時
享距城半舍旁撫仲婦無慼無懼祭遣諸子嗚呼哀
哉尚饗
祭八新婦黃氏文
元符二年十一月四日辛未舅姑躬以家饌酒果之
奠致祭于故八新婦黃氏之靈吾不善處世得罪乎
朝播遷南荒水陸萬里家有三子季子季婦實從此
行自筠徙雷自雷徙循風波恐懼蹊遂㒹絶所至言
語不通飲食異和瘴霧昏醫醫藥無者歲行方閏氣
候殊惡晝熱如湯夜寒如冰行道殭仆居室困瘁始
自僕隷浸淫不巳十病六七而汝獨甚天乎何辜遂
殞于瘴追惟平昔慈祥寬厚孰亡不淑而止於是南
北異俗伏臘幾廢燔炙豚魚漸漬果蔬承𣏌寧賓不
異中夏卒無一言歎恨流落逮及啓乎脫然而逝惟
我夙業累爾幼稚興言涕落呼天何益五里禪室頃
所嘗寓土燥室完密邇吾廬權曆有間毋或恐怖二
子雖幼資可成就姑自鞠養無水火患猶冀災厄有
盡天造有復全柩北返歸安故土䰟而不昧誠此誠
意嗚呼哀哉尚饗
北歸祭東塋文
維建中靖國元年三月十五日丙子男具官轍因姪
千之等西歸謹以家饌酒果之奠昭告于先考編禮
贈太子太師先姚程氏遂封成國太夫人之靈轍恭
承先業奉教不謹紹聖之初權臣擅命普害忠良先
除異巳轍與兄軾同時遷南邅回江西流落嶺外奔
走萬里始終七年尚頼世德有憑遺澤未泯久處瘴
霧雖病不死庚辰正月帝出于震推恩四海澤及兄
弟同復舊秩皆侍真祠轍遂自龍川北還許下與諸
子濡沫相收西望松檟鬱葱在目然念灑掃弗躬齋
祭遐逖歲月滋久悔咎何贖兄軾來自海南道遠未
至皆以困躓之餘思歸未獲如人病躃心不忘起瞻
望涕泗不知所言謹告
祭亡兄端明文
維䢖中靖國元年歲次辛巳九月乙未朔初五日癸
亥弟具官轍謹遣男遠以家饌酒果之奠致祭于亡
兄端明子瞻之靈嗚呼手足之愛平生一人幼學無
師受業先君兄敏我愚頼以有聞寒暑相從逮壯而
分涉世多艱竟奚所為如鴻風飛流落四維渡嶺涉
海前後七朞瘴氣所烝颶風所吹有來中原人鮮克
還義氣外強道心内全百折不摧如有待然真人龍
翔雷雨浹天自儋而廉自廉而永道路數千亦(出未)嶺
終止毗陵有田數頃逝將歸休築室鑿井嗚呼(之天)難
忱命不可期秋暑涉江宿瘴乘之上燥下寒氣不能
支啓手無言時惟我思念我伯仲我處其季&KR1854;落盡
矣形影無繼嗟乎不淑不見而逝號呼不聞泣血至
地兄之文章今世第一忠言嘉謀古之遺直名冠多
士義動蠻貊流竄雖久此聲不没遺文粲然四海所
傳易書之祕古所未聞時無孔子孰知其賢以俟聖
人後則當然喪來自東病不克迎卜葬嵩陽既有治
命三子孝敬㒺留于行陟罔望之涕泗雨&KR1854;尚饗
再祭亡嫂王氏文
維崇寧元年歲次壬午四月乙酉朔二十三日丁未
具官蘇轍與新婦德陽郡夫人史氏謹以家饌酒果
之奠致祭于亡嫂同安郡君王氏之靈嗚呼天禍我
家兄歸自南没于毗陵諸孤護喪行于淮汴望之拊
膺自嫂之亡旅殯西折九年于今兄没有命葬我嵩
少土厚水深邁往告遷及迨初婦靈輀是升道出頻
川家寓于兹迎哭傷心遠日孟秋水潦方降畏行不
能塋兆東南精舍在焉有佛與僧往寓其堂以須兄
至歸于丘林雖非故鄉親族不遐勿畏勿驚嗚呼尚
饗
再祭兄亡端朋文
維崇寧元年歲次壬午五月乙夘朔日弟具官轍與
新婦德陽郡夫人史氏謹以家饌酒果之奠致祭于
亡兄子瞻端明尚書之靈嗚呼惟我與兄出處昔同
幼學無師先君是從遊戲圖書窹寐(中其)曰予二人要
如是終後迫寒飢出仕于時鄉舉制策並驅而馳猖
狂妄行誤為世羈始以是得終以(之失)兄遷于黃我斥
于筠流落空山友其野人命不自知還復簮紳俛仰
幾何寵禄遄臻欲去未遑禍來盈門大庾之東漲海
之南黎蜒雜居非人所堪不起襲帷颶來掀簷卧不
得寐食何暇甘如是亡年雷雨一覃兄歸晉陵我還
頻川願一見之乃有不然瘴暑相尋醫不能痊嗟兄
與我再起再顛未嘗不同今乃獨先嗚呼我兄而止
斯耶昔始宦遊誦韋氏詩夜雨對床後勿有違進不
知退踐此禍機欲復斯言而天奪之先壟在西老泉
之山歸骨其旁自昔有言勢不克從夫豈不懷地雖
郟鄏山曰峩眉天實命之豈人也哉我寓此邦有田
一㕓子孫安之殆不復遷兄來自西於是磐桓卜告
孟秋歸于其阡頻川有蘇肇自兄先嗚呼尚饗
再祭八新婦黃氏文
維年月日舅具官蘇轍姑德陽郡夫人史氏謹以家
饌酒果致祭于亡第八新婦黃氏之靈我昔南遷自
筠徂雷自雷徂循萬里之行季子季婦同此艱勤婦
生名家有德有容幼不逮門繾綣相從冐嶮涉瘴初
無咎言念我厄窮往反累汝愧于心顔瘴病彌月藥
石不效卒殞當年弱子雅女躑躅吾側念母悽然往
汝莫追撫此二孫冀其成人命降自天舉家北返與
柩俱還嗟哉吾兄没于毗陵返葬郟山兆域寬深舉
棺從之土厚且堅種栢成林以付而子百年以安嗚
呼尚饗
祭范子中朝散文
維建中靖國元年歲次辛巳十二月丁亥朔初十日
丙申太中大夫提舉鳳翔府上清太平宫護軍蘇轍
謹以清酒庶羞之奠致祭于故朝散范君子中之靈
蘇氏范氏同出坤維蜀公告休居穎之湄我老去國
歸亦從之公逝久矣見其長子婚姻之故莫我遐棄
一叩我門遂不再至嗟夫不淑病日以侵一卧歴時
弗窹弗興一子既冠一衣始勝我見蜀公帝城西偏
君與中叔笑言相驩叔先仲亡君獨蒼顔内撫族黨
外接友朋恭敬愷悌此邦所稱嗟我寓新孰慰此心
升堂不見哭不復聞俛仰幾何獨為古人鄉黨之好
盡此一罇嗚呼尚饗
祭王子敏奉議文
維年月日具官蘇轍謹以清酌庶羞之奠致祭于故
知縣奉議王君子敏之靈昔我在宋吾兄在徐君家
伯仲來學詩書行義不回詞章有餘我曰可人綴以
婚姻旣親且友其行日新伯氏不淑殞于方春君登
丙科又敏于政惠于上官民亦不病矯然衆中氣和
而正孝友之善中發於誠均其有無以及孤惸嫁女
娶婦期不負兄我居潁川君令陵臺十日稅駕爲我
徘徊受法道師不近酒杯我顧君笑自苦奚爲隙駒
逝矣爲樂何時去我三年遂病以衰失官居汝啓處
未安伏枕不興將没何言有志弗從使我永歎嗚呼
尚饗
遣适歸祭東塋文
維崇寧三年歲次甲申八月壬寅朔二十一日壬戌
男降授朝請大夫護軍賜紫金魚袋轍謹遣第二男
承事郎監東嶽廟适西歸致祭于先君贈太子太師
先妣程氏五三君追封成國太夫人之墓轍自元符
庚辰蒙恩北歸西望松檟即懷歸忘孤拙多難事與
心違俛仰四年進退惟戾日月不待齒髮變衰深懼
溘然無復歸日遣适代往周行兆域有忘不獲涕泗
垂臆兄軾巳没遺言葬汝轍與婦史夙約歸祔常指
庚穴以敕諸子苟未即死猶幸一歸躬行汛掃以畢
餘願尊靈未泯鍳此誠意尚饗
祭黃師是龍圖文
嗚呼尊先使君與我早歲旅于天廷自唐巳然同年
友朋異姓弟兄南北東西不約而親義均同生君家
在陳我宦陳庠時始合并君方少年出從鄉貢曄然
有聲一飛絶羣不入州縣教載公卿無惡於民無怨
於友氣和且平我遷南方歸來老矣故舊無幾君家
父子見我京師相顧而喜往來綢繆昏姻之好實始
于此我廢于時君仕日躋一榮一瘁親友之恩始終
不渝允也君子君於父兄人無間言閔子是似其於
吏民不剛不柔次公之比謂當百年仰事慈親以及
愛弟奈何不淑有志不終中遺而棄丹旐翩然宛丘
之隅萬事巳矣我老杜門素車不行一慟永巳嗚呼
尚饗
祭范彛叟右丞文
維年月日具官蘇轍謹遣男具官遲以清酌庶羞之
奠致祭于故右丞范公彛叟之靈維昔先正文正稱
首嗟我晩生不識耆舊從事南都見其叔子議論琅
然前人是似我遷南方六年而歸平生交舊多聚京
師晩遇仲氏秉國之維以義知我傾蓋不疑我復遷
南仲亦繼往瘴癘侵凌氣血凋喪同歸頻川白首相
向問疾于牀執手無言慟哭其堂殱此忠賢公方在
朝四方所瞻居未逾歲亦來守邦顧我里門杯酒相
從往還之歡意若將終我寓汝南公旅彭城尺書不
通期我以誠我還舊廬終歲杜門公歸訪我欣然笑
言二日不見而以訃聞老病無朋誰復念我永懷仲
叔言出涕墮於乎哀哉尚饗
祭寳月大師宗兄文
維紹聖二年歲次乙亥十月癸玄朔十一日癸酉降
授左朝議大夫試少府監分司南京護軍蘇轍因僧
汝丹西歸以香茶果蔬之奠致祭于故寳月大師宗
兄之塔轍方志學從先君子東遊故都覽觀藥市解
鞅精舍時始見兄頎然如鵠介而善鳴宗黨之故情
若舊識屈信臂項閱歲四十性直且剛纖惡不容與
人盡言口如病風惟我兄弟不見瑕玭行有利病勢
有隆汙始終一意不為薄厚交遊之問蓋未始有昔
我之東師則有言遊官如寄非可久安意適忘歸戞
患所由亟還于鄉泉石可求我志師言未返而顛師
亦不待與化俱遷遣舟與榮萬里來訃開紙失聲悔
恨無所彈指西望卯塔既成臨絶之言求我以銘自
我竄逐憂病相襲緝綴清風得一忘十追懷曩好徒
有此心心則不忘而病未能收淚語舟歸酌流水一
生一死誠則無巳嗚呼尚饗
祭逍遥聦長老
紹聖三年九月二十九日降授左朝議大夫試少府
監分司南京護軍蘇轍謹以香茶果蔬之奠告于故
逍遥長老聰公我生多故再謫於筠萬里故鄉孰為
故人師自吾蜀為筠導師坦然無心言直氣夷顧我
如故彌久而堅逮兹再來為我出山逍遥無師衆願
師往師念我獨為衆所強入山幾何自春徂秋一病
不治蟬蛻莫晉此心超然去住不疑筠人懷思涕泣
嗟咨山中來告卯塔將成一奠之哀斯未忘情尚饗
欒城後集第卷二十
