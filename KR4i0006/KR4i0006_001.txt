六一詩話宋歐陽修撰
居士退居汝隂而集以資閑談也
李文正公進永昌陵挽歌辭云奠玉五回朝上帝御樓
三度納降王當時羣臣皆進而公詩最為首出所謂
三降王者廣南劉鋹西蜀孟昶及江南李後主是也
若五朝上帝則誤矣太祖建隆盡四年明年初郊改
元乾德至六年再郊改元開寳開寳五年又郊而不
改元九年巳平江南四月大雩告謝于西京蓋執玉
祀天者實四也李公當時人必不繆乃傳者誤云五
耳
仁宗朝有數逹官以詩知名常慕白樂天體故其語多
得於容易嘗有一聫云有禄肥妻子無恩及吏民有
戲之者云昨日通衢遇一輜軿車載極重而羸牛甚
苦豈非足下肥妻子乎聞者傳以為笑
京師輦轂之下風物繁富而士大夫牽於事役良辰美
景罕或宴遊之樂其詩至有賣花擔上看桃李拍酒
樓頭聽管絃之句西京應天禪院有祖宗神御殿蓋
在水北去河南府十餘里歲時朝拜官吏常苦晨興
而留守逹官簡貴每朝罷公酒三行不交一言而退
故其詩曰正夢寐中行十里不言語處喫三杯其語
雖淺近皆两京之實事也
梅聖俞嘗於范希文席上賦河豚魚詩云春洲生荻芽
春岸飛楊花河豚當是時貴不數魚鰕河豚常出於
春暮羣遊水上食絮而肥南人多與荻芽為羹云最
美故知詩者謂秪破題兩句巳道盡河豚好處聖俞
平生苦於吟詠以閑遠古淡為意故其構思極艱此
詩作於罇爼之間筆力雄贍頃刻而成遂為絶唱
蘇子瞻學士蜀人也嘗於淯井監得西南夷人所賣蠻
布弓衣其文織成梅聖俞春雪詩此詩在聖俞集中
未為絶唱蓋其名重天下一篇一詠傳落夷狄而異
域之人貴重之如此耳子瞻以余尤知聖俞者得之
因以見遺余家舊蓄琴一張乃寳歷三年雷會所斵
距今二百五十年矣其聲清越如擊金石遂以此布
更為琴囊二物真余家之寳玩也
吳僧贊寕國初為僧錄頗讀儒書博覽強記亦自能撰
述而辭辯縱横人莫能屈時有安鴻漸者文辭雋敏
尤好嘲詠嘗街行遇贊寕與數僧相随鴻漸指而嘲
曰鄭都官不愛之徒時時作隊贊寕應聲答曰秦始
皇未坑之輩往往成羣時皆善其捷對鴻漸所道乃
鄭谷詩云愛僧不愛紫衣僧也
鄭谷詩名盛於唐末號雲臺編而世俗但稱其官為鄭
都官詩其詩極有意思亦多佳句但其格不甚高以
其易曉人家多以教小兒余為兒時猶誦之今其集
不行於世矣梅聖俞晩年官亦至都官一日會飲余
家劉原父戲之曰聖俞官必止於此坐客皆驚原父
曰昔有鄭都官今有梅都官也聖俞頗不樂未幾聖
俞病卒余為序其詩為宛陵集而今人但謂之梅都
官詩一言之謔後遂果然斯可歎也
陳舍人從易當時文方盛之際獨以醇儒古學見稱其
詩多類白樂天蓋自楊劉唱和西崑集行後進學者
争效之風雅一變謂西崑體繇是唐賢諸詩集幾廢
而不行陳公時偶得杜集舊本文多脱誤至送蔡都
尉詩云身輕一鳥其下脱一字陳公因與數客各用
一字補之或云疾或云落或云起或云下莫能定其
後得一善本乃是身輕一鳥過陳公歎服以為雖一
字諸君亦不能到也
國朝浮圖以詩名於世者九人故時有集號九僧詩今
不復傳矣余少時聞人多稱其一曰惠崇餘八人者
忘其名字也余亦略記其詩有云馬放降來地鵰盤
戰後雲又云春生桂嶺外人在海門西其佳句多類
此其集巳亡今人多不知有所謂九僧者矣是可嘆
也當時有進士許洞者善為辭章俊逸之士也因會
諸詩僧分題出一紙約曰不得犯此一字其字乃山
水風雲竹石花草雪霜星月禽鳥之類於是諸僧皆
閣筆洞咸平三年進士及第時無名子嘲曰張康渾
裏馬許洞閙裝妻者是也
孟郊賈島皆以詩窮至死而平生尤自喜為窮苦之句
孟有移居詩云借車載家具家具少於車乃是都無
一物耳又謝人惠炭云暖得曲身成直身人謂非其
身備嘗之不能道此句也賈云鬢邊雖有絲不堪織
寒衣就令織得能得幾何又其朝飢詩云坐聞西牀
琴凍折兩三絃人謂其不止忍飢而巳其寒亦何可
忍也
唐之晩年詩人無復李杜豪放之格然亦務以精意相
高如周朴者構思尤艱每有所得必極其雕琢故時
人稱朴詩月鍜季煉未及成篇巳播人口其名重當
時如此而今不復傳矣余少時猶見其集其句有云
風暖鳥聲碎日高花影重又云曉來山鳥閙雨過杏
花稀誠佳句也
聖俞常語予曰詩家雖率意而造語亦難若意新語工
得前人所未道者斯為善也必能狀難寫之景如在
目前含不盡之意見於言外然後為至矣賈島云竹
籠拾山果瓦缾擔石泉姚合云馬随山鹿放雞逐野
禽棲等是山邑荒僻官況蕭條不如縣古槐根出官
清馬骨高為工也余曰語之工者固如是狀難寫之
景含不盡之意何詩為然聖俞曰作者得於心覽者
會以意殆難指陳以言也雖然亦可略道其髣髴若
嚴維柳塘春水慢花塢夕陽遲則天容時態融和駘
蕩豈不如在目前乎又若温庭筠雞聲茅店月人迹
板橋霜賈島怪禽啼曠野落日恐行人則道路辛苦
羇愁旅思豈不見于言外乎
聖俞子美齊名於一時而二家詩體特異子美筆力豪
雋以超邁横絶為奇聖俞覃思精微以深遠閑淡為
意各極其長雖善論者不能優劣也余嘗於水谷夜
行詩略道其一二云子美氣尤雄萬竅號一噫有時
肆顛狂醉墨灑滂霈譬如千里馬巳發不可殺盈前
盡珠璣一一難揀汰梅翁事清切石齒潄寒瀨作詩
三十年視我猶後輩文辭愈精新心意雖老大有如
妖韶女老自有餘態近詩尤古硬咀嚼苦難嘬又如
食橄欖真味久愈在蘇豪以氣轢舉世徒驚駭梅窮
獨我知古貨今難賣語雖非工謂粗得其髣髴然不
能優劣之也
呂文穆公未第時薄遊一縣胡大監旦方随其父宰是
邑遇呂甚薄客有譽呂曰呂君工於詩宜少加禮胡
問詩之警句客舉一篇其卒章云挑盡寒燈夢不成
胡笑曰乃是一渴睡漢爾呂聞之甚恨而去明年首
中甲科使人寄聲語胡曰渴睡漢狀元及第矣胡答
曰待我明年第一人及第輸君一籌既而次榜亦中
首選
聖俞嘗云詩句義理雖通語涉淺俗而可笑者亦其病
也如有贈漁父一聫云眼前不見市朝事耳畔惟聞
風水聲說者云患肝腎風又有詠詩者云盡日覓不
得有時還自來本謂詩之好句難得爾而說者云此
是人家失却猫兒詩人皆以為笑也
王建宫詞一百首多言唐宫禁中事皆史傳小說所不
載者往往見於其詩如内中數日無呼喚傳得滕王
蛺蝶圖滕王元嬰高祖子新舊唐書皆不著其所能
惟名畫錄略言其善畫亦不云其工蛺蝶也又畫斷
云工於蛺蝶及見於建詩爾或聞今人家亦有得其
圖者唐世一藝之善如公孫大娘舞劍器曹剛彈琵
琶米嘉榮歌皆見於唐賢詩句遂知名於後世當時
山林田畝潜德隐行君子不聞於世者多矣而賤工
末藝得所附託乃垂於不朽盖其各有幸不幸也
李白戲杜甫云借問别來太瘦生總為從前作詩苦太
瘦生唐人語也至今猶以生為語助如作麽生何似
生之類是也陶尚書榖嘗曰共簷帽子卑凡厮短靿
靴兒末厥兵末厥亦當時語余天聖景祐間巳聞此
句時去陶公尚未遠人皆莫曉其義王原叔博學多
聞見稱於世最為多識前言者亦云不知為何說也
第記之必有知者耳
詩人貪求好句而理有不通亦語病也如䄂中諫草朝
天去頭上宫花侍宴歸誠為佳句矣但進諫必以章
疏無直用槀章之理唐人有云姑蘇臺下寒山寺半
夜鐘聲到客船說者亦云句則佳矣其如三更不是
打鐘時如賈島哭僧云寫留行道影焚却坐禪身時
謂燒殺活和尚此尤可笑也若步随青山影坐學白
塔骨又獨行潭底影數息樹邊身皆島詩何精麤頓
異也
松江新作長橋制度宏麗前世所未有蘇子美新橋對
月詩所謂雲頭灔灔開金餅水面沉沉卧彩虹者是
也時謂此橋非此句雄偉不能稱也子美兄舜元字
才翁詩亦遒勁多佳句而世獨罕傳其與子美紫閣
寺聫句無媿韓孟也恨不得盡見之耳
晏元獻公文章擅天下尤善為詩而多稱引後進一時
名士往往出其門聖俞平生所作詩多矣然公獨愛
其兩聫云寒魚猶著底白鷺巳飛前又絮暖鮆魚繁
露添蓴菜紫余嘗於聖俞家見公自書手簡再三稱
賞此二聫余疑而問之聖俞曰此非我之極致豈公
偶自得意於其間乎乃知自古文士不獨知已難得
而知人亦難也
楊大年與錢劉數公唱和自西崑集出時人争效之詩
體一變而先生老輩患其多用故事至於語僻難曉
殊不知自是學者之弊如子儀新蟬云風來玉宇烏
先轉露下金莖鶴未知雖用故事何害為佳句也又
如峭帆横渡官橋柳疊鼓驚飛海岸鷗其不用故事
又豈不佳乎盖其雄文博學筆力有餘故無施而不
可非如前世號詩人者區區於風雲草木之類為許
洞所困者也
西洛故都荒臺廢沼遺迹依然見於詩者多矣惟錢文
僖公一聫最為警絶云日上故陵煙漠漠春歸空苑
水潺潺裴晉公綠野堂在午橋南往時嘗屬張僕射
齊賢家僕射罷相歸洛日與賓客吟宴於其間惟鄭
工部文寳一聫最為警絶云水暖鳬鷖行哺子溪深
桃李卧開花人謂不減王維杜甫也錢詩好句尤多
而鄭句不惟當時人莫及雖其集中自及此者亦少
閩人有謝伯初者字景山當天聖景祐之間以詩知名
余謫夷陵時景山方為許州法曹以長韻見寄頗多
佳句有云長官衫色江波綠學士文華蜀錦張余答
云參軍春思亂如雲白髮題詩愁送春盖景山詩有
多情未老巳白髮野思到春如亂雲之句故余以此
戲之也景山詩頗多如自種黃花添野景旋移高竹
聽秋聲園林換葉梅初熟池館無人燕學飛之類皆
無媿於唐諸賢而仕宦不偶終以困窮而卒其詩今
已不見於世其家亦流落不知所在其寄余詩殆今
三十五年矣余猶能誦之盖其人不幸既可哀其詩
淪棄亦可惜因錄於此詩曰江流作險似瞿塘滿峽
猿聲斷旅腸萬里可堪人謫宦經年應合鬢成霜長
官衫色江波綠學士文華蜀錦張異域化為儒雅俗
遠民争識校讐郎才如夢得多為累情似安仁久悼
亡下國難留金馬客新詩傳與竹枝娘典辭懸待修
青史諫草當來集皂囊莫謂明時暫遷謫便將纓足
濯滄浪
石曼卿自少以詩酒豪放自得其氣貌偉然詩格奇峭
又工於書筆畫遒勁體兼顔柳為世所珍余家嘗得
南唐後主澄心堂紙曼卿為余以此紙書其籌筆驛
詩詩曼卿平生所自愛者至今藏之貌為三絶真余
家寳也曼卿卒後其故人有見之者云恍惚如夢中
言我今為鬼仙也所主芙蓉城欲呼故人往遊不得
忿然騎一素騾去如飛其後又云降於亳州一舉子
家又呼舉子去不得因留詩一篇與之余亦略記其
一聫云鶯聲不逐春光老花影長随日脚流神仙事
怪不可知其詩頗類曼卿平生舉子不能道也
王建霓裳詞云弟子部中留一色聽風聽水作霓裳霓
裳曲今教坊尚能作其聲其舞則廢而不傳矣人間
又有望瀛洲獻仙音二曲云此其遺聲也霓裳曲前
世傳記論說頗詳不知聽風聽水為何事也白樂天
有霓裳歌甚詳亦無風水之說第記之或有遺亡者
爾
龍圖學士趙師民以醇儒碩學名重當時為人沉厚端
默羣居終日似不能言而於文章之外詩思尤精如
麥天晨氣潤槐夏午隂清前世名流皆所未到也又
如曉鶯林外千聲囀芳草階前一尺長殆不類其為
人矣
退之筆力無施不可而嘗以詩為文章末事故其詩曰
多情懷酒伴餘事作詩人也然其資談笑助諧謔敘
人情狀物態一寓於詩而曲盡其妙此在雄文大手
固不足論而予獨愛其工於用韻也盖得其韻寬則
波瀾横溢泛入傍韻乍還乍離出入回合殆不可拘
以常格如此日足可惜之類是也得韻窄則不復傍
出而因難見巧愈險愈奇如病中贈張十八之類是
也余嘗與聖俞論此以謂譬如善馭良馬者通衢廣
陌縱横馳逐惟意所之至於水曲蟻封疾徐中節而
不少蹉跌乃天下之至工也聖俞戲曰前史言退之
為人木強若寬韻可自足而輙傍出窄韻難獨用而
反不出豈非其拗強而然歟坐客皆為之笑也
自科場用賦取人進士不復留意於詩故絶無可稱者
惟天聖二年省試采侯詩宋尚書祁最擅場其句有
色映堋雲爛聲迎羽月遲尤為京師傳誦當時舉子
目公為宋采侯
六一詩話
