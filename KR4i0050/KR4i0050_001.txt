墓銘舉例卷一明王行撰
凡墓誌銘書法有例其大要十有三事焉曰諱曰字曰
姓氏曰鄉邑曰族出曰行治曰履歴曰卒日曰夀年曰
妻曰子曰葬日曰葬地其序如此如韓文集賢校理石
君墓誌銘是也其曰姓氏曰鄉邑曰族出曰諱曰字曰
行治曰履歴曰卒日曰夀年曰葬日曰葬地曰妻曰子
其序如此如韓文故中散大夫河南尹杜君墓誌銘是
也其他雖序次或有先後要不越此十餘事而已此正
例也其有例所有而不書例所無而書之者又其變例
各以其故也今取韓文所載墓誌銘錄其目而舉其例
于各題之下神道碑銘亦舉之又于李文公柳河東二
家之文拔其尤以附于後用廣韓文之例焉
韓文公文六十六首
墓誌銘五十三首墓碣二首
殯表一首神道碑銘十首
集賢院校理石君墓誌銘
右誌正例書也
故中散大夫河南尹杜君墓誌銘
右誌正例書也詳書世胄重其族之大也又一
例也
太原參軍苖君墓誌銘
右誌正例書也書季子生卒後紀實也不舉以
為例以非嫡長之重也
國子助教河東薛君墓誌銘
右誌正例書也
唐故江西觀察使韋公墓誌銘
右誌正例書也詳書兩娶之父祖兩娶皆先卒
故于此見焉又一例也
唐正議大夫尚書左丞孔公墓誌銘
右誌正例書而稍變也
唐故昭武校尉守左金吾衛將軍李公墓誌銘
右誌不書姓宗室也元配書遠祖顯也又一例
也兩娶析書其子女又一例也凡不書姓
宗室也名門也鉅族也貴戚也顯家也五者
人所習聞而易知也五者之外又有已見于
題而不書者蓋題實文之綱文固題之目綱
既舉之在目有可略之理此又不書姓之通
例也然略其姓者其序族出多詳焉
中大夫陜府左司馬李公墓誌銘
右誌不書姓宗室也
唐故秘書少監贈絳州刺史獨孤府君墓誌銘
右誌不書姓名門也書妻之父祖顯也
柳子厚墓誌銘
右誌不書姓名門也書子不書妻略也子厚初
娶楊憑女先十七年卒無子不果再娶子蓋
微出也又一例也題不書官其字重於官也
又一例也
唐故河南令張君墓誌銘
右誌不書姓名門也卒不書日略也凡誌(一作)
(例)之所略者以非所重也如書諱而不書字
書卒而不書日書葬而不書地之類又一例
也
虢州司戶韓府君墓誌銘
右誌不書姓名門也諱而不字略也詳其父而
略其身又一例也
唐故朝散大夫商州刺史除名徙封州董府君墓誌銘
右誌不書姓顯貴家也詳叙其弟賢之也又一
例也
唐故檢校尚書左僕射右龍武軍統軍劉公墓誌銘
右誌不書姓顯貴家也書其子曰學于樊宗師
重紹述也又一例也
殿中少監馬君墓誌銘
右誌不書姓顯貴家也不書字卒不日葬不日
不地不書妻重在叙其世舊故略也無銘詩
亦略也然銘亦不必皆詩文即銘焉耳又一
例也
處士盧君墓誌銘
右誌不書姓略也書子不書妻或未娶也不然
同柳子厚誌例也
故江南西道觀察使贈左散騎常侍太原王公墓誌銘
右誌不書姓略也特書母郡氏贈號又一例也
唐故朝散大夫尚書庫部郎中鄭君墓誌銘
右誌不書姓略也書母氏因事也析書兩娶之
子女同昭武校尉李公誌例也
崔評事墓誌銘
右誌不書姓略也書子而不書名亦略也誌中
多有之而不舉者不足以為例也
故幽州節度判官贈給事中清河張公墓誌銘
右誌卒不日略也書妻之父祖以妻之孝順祗
修故詳其所自出又一例也
唐故朝散大夫越州刺史薛公墓誌銘
右誌書母氏因事也姓見銘詩中又一例也
河南少尹裴君墓誌銘
右誌姓見銘詩中同越州刺史薛公誌銘例也
施先生墓誌銘
右誌不書字葬不日略也有子而書其寮買石
誌其墓雖紀實又一例也前既書韓(一作諱訛)某
為之辭曰云云後又書系曰云云則所謂辭
者誌也所謂系者銘也不曰銘而曰系又一
例也世系鄉邑葬地見銘詩中又一例也題
不書官而書先生從諸生之稱也又一例也
考功員外盧君墓銘
右誌不書字卒不日略也書妻之父祖妻同葬
也無銘詩亦略也此合葬誌也誌載夫人内
德并及其父祖而題不書合葬此正例也無
銘詩而題曰墓銘又一例也
襄陽盧丞墓誌銘
右誌不書字卒不日無銘詩略也官則連父祖
之官書于誌中諱又連父祖之諱書于誌末
又一例也
試大理評事王君墓誌銘
右誌不書字略也
故太學博士李君墓誌銘
右誌不書字不書族出無銘詩略也重在論服
食而致誡也又一例也
登封縣尉盧殷墓誌銘
右誌不書字不書族出無銘詩略也題書其名
又一例也
唐故河南府王屋縣尉畢君墓誌銘
右誌不書字略也
故貝州司法參軍李君墓誌銘
右誌遠書世系而不書父不書夀年卒不日無
銘詩略也重在紀其世著其德識其葬也舉
三綱而後目之又一例也曰壙曰墳曰窆各
謹書其日又一例
李元賓墓誌銘
右誌不書族出卒不日葬不日不書妻子客葬
略也云書石以誌則非刻石也雖紀實又一
例也
南陽樊紹述墓誌銘
右誌卒不日葬不日不地不書妻子重在論其
文故略也題不書官同柳子厚誌例也
興元少尹房君墓誌銘
右誌卒不日略也
唐故虞部員外郎張府君墓誌銘
右誌書母封因事也卒不日葬不日無銘詩略
也
韓滂墓誌銘
右誌卒不日葬書既斂七日而不書其日略也
鳳翔隴州節度使李公墓誌銘
右誌書母封氏因事也書妻之父祖以妻賢有
法度故詳其所自出同幽州節度判官清河
張君誌例也
殿中侍御史李君墓誌銘
右誌書母氏因事也
貞曜先生墓誌
右誌書母氏因事也題不書官與姓而書先生
從謚者之志尊之也又一例也
河南少尹李公墓誌銘
右誌特書母郡氏同江南西道觀察使太原王
公誌例也書妻之曾祖以其有大名且妻同
葬也而不及其父略也
唐故國子司業竇公墓誌銘
右誌詳叙其兄弟所歷官以其皆有才名又一
例也世系見銘詩中同施先生銘例也
唐朝散大夫贈司勲員外郎孔君墓誌銘
右誌詳書叙其兄弟同國子司業竇公誌例也
唐河中府法曹張君墓碣銘
右碣書妻之父祖以其世有衣冠且因妻之辭
以銘故詳其所自出同幽州節度判官清河
張君誌例也無銘詩略也
清河郡公房公墓碣銘
右碣卒不日葬不日不地略也書子不書妻或
未娶也不然同柳子厚誌例也
監察御史元君妻京兆韋氏夫人墓誌銘
右誌書母之父祖顯也又一例也書夫之履歷
誌(一作論)婦人之通例也子女見銘詩中又一
例也
息國夫人墓誌銘
右誌不書諱婦人重在姓故或略之也又一例
也銘書其夫男女七人而惟叙夫人所生之
男女詳嫡而略庶又一例也題書封而不書
氏榮其封也又一例也
楚國夫人墓誌銘
右誌銘不書諱題書封而不書氏同息國夫人
誌例也世系見銘詩中同施先生銘例也
扶風郡夫人墓誌銘
右誌銘不書諱題書封而不書氏同息國夫人
誌例也卒不日葬不地略也
河南緱氏主簿唐充妻盧氏墓誌銘
右誌書母氏因事也題書其夫名又一例也
四門博士周况妻韓氏墓誌銘
右誌書母氏因事也卒不日葬不日(一云卒葬皆不日)
略也題書其夫名同緱氏主簿唐充妻盧氏
誌例也
河南縣令韓愈乳母李氏墓誌銘
右誌不書族出微也又一例也無銘詩略也臨
卭韓氏曰葬乳母而為之銘自公始也又一
例也
女拏壙銘
右題書壙銘又一例也
河南府法曹參軍盧府君夫人苖氏墓誌銘
右誌序略而銘詳又一例也
試大理評事胡君墓銘
右銘無序又一例也
盧渾墓誌銘
右銘無序同大理評事胡君銘例也銘惟吉(當作)
(告)慰之辭無所序述又一例也題書其名非
例也適其可也
施州房使君鄭夫人殯表
右表實銘詩也銘宜詩而墓表(一作銘)有用文者
表宜文而此表乃用詩焉皆變例也殯而有
表又一例也
曹成王碑
右碑不書卒日葬日不書妻略也凡墓碑皆
立于既葬之後如此碑之立王薨已二十五
年蓋葬時已自(一無自字)有誌矣故特書其大者
耳大者謂世系也名行也功業也
唐故相權公墓碑
右碑正例書也官位爵謚也所宜詳焉此墓碑
之例也
唐銀青光禄大夫守左散騎常侍致仕上柱國襄陽郡
王平陽路公神道碑銘
右碑正例書也
司徒兼侍中中書令贈太尉許國公神道碑銘
右碑正例書也書母氏封因事也書母之兄以
少依舅氏故也題書官封而不書姓又一例
也
唐故河東節度(一本此下有使字)觀察使滎陽鄭公神道碑文
右碑正例書也書母郡氏因事也銘而曰系同
施先生銘例也不用詩而議論以感歎焉又
一例也
唐故江南西道觀察使中大夫洪州刺史兼御史中丞
上柱國賜紫金魚袋贈左散騎常侍太原王公神道碑
銘
右碑正例書也凡神道碑銘與墓誌銘有不
同者墓誌銘宜簡而要神道碑銘宜雅而詳
以太原王公神道碑銘與太原王公墓誌銘
劉統軍碑與統軍劉公墓誌銘考之可見也
劉統軍碑
右碑詳書階官封爵食邑贈官于叙事之首以
其所終者始之所以侈其榮也又一例也而
銘詳序略序所宜叙者銘中銘之又一例也
李文公文九首
墓誌銘七首神道碑二首
唐故福建等州都團練觀察處置等使兼御史中丞贈
右散騎常侍獨孤公墓誌
右誌不書姓名門也書父謚而不書諱又略例
之變也云未仕而夫人卒則妻卒幾二十年
矣而書子生九歲則子蓋微出也又一例也
比韓文柳子厚誌例此尤著明也
故處士侯君墓誌
右誌不書族出夀年卒日葬日不書妻無銘詩
略也重在叙其意氣文辭也君嘗仕矣而題
書處士者蓋三縣皆攝仕猶不仕不足以凂
其高也又一例也
兵部侍郎贈工部尚書武公墓誌
右誌既書丁尊夫人憂再期服除又書母夫人
暴卒則所謂母夫人蓋其生母也按韓文墓
誌無書生母者而此書之又一例也然亦因
事非特書也
故河南府司錄參軍盧君墓誌銘
右誌不書姓名門也書卒日而不書年書葬而
不書日略也
叔氏墓誌
右誌序略而嚴重在書其葬日也書于兹而不
書其地即其地以實之也又一例也銘惟哀
其野殯與慰其客葬之辭無所叙述同韓文
盧渾誌例也
故懷州錄事參軍武氏妻傅氏墓誌
右誌不書諱同韓文息國夫人誌例也無銘詩
權葬略也題書其夫不曰君而曰氏又一例
也
故朔方節度掌書記殿中侍御史昌黎韓君夫人京兆
韋氏墓誌銘
右誌書夫人姓京兆韋氏冠姓氏(一作字)于鄉邑
之上而以氏次之又一例也不書諱同武氏
妻傅氏誌例也書弗克祔于夫之族而依于
女子氏之黨紀實也然非禮也故曰權道也
且將有待也又一例也
唐故特進左(一作右)領軍衛上將軍兼御史大夫平原郡
王贈司空柏公神道碑
右碑葬不日略也
唐故横海軍節度齊棣滄景等州觀察處置等使金紫
光禄大夫上柱國貝郡開國公食邑二千戶贈左僕射
傅公神道碑
右碑題書官階勲爵甚詳而序多略又一例也
蓋題為綱文為目綱既詳之而目則略者嫌
于辭之繁也其綱舉其要而目致其詳者如
韓文唐故河東節度觀察使滎陽鄭公神道
碑文之類是也然綱略而目詳者其常綱詳
而目略者其變故曰又一例也按神道碑
其題有二有碑額之題有碑文之題碑額之
題簡碑文之題詳蓋既題其額又題其文也
故韓文有錄其碑額之題者有錄其碑文之
題者碑額之題如曹成王碑劉統軍碑之類
碑文之題如唐銀青光禄大夫守左散騎常
侍致仕上柱國襄陽郡王平陽路公神道碑
銘唐故江南西道觀察使中大夫洪州刺史
兼御史中丞上柱國賜紫金魚袋贈左散騎
常侍太原王公神道碑銘之類是也若蘇文
忠公所謂碑身上更不寫題古(一作右)制如此
又謂碑只用大額向下小字直寫文辭不須
寫題目者施于宸奎閣碑與經藏碑耳非謂
墓碑也公又嘗與人簡云墓表小字亦有題
目額上不當復云墓表故别寫四大字也以
此推之墓碑用兩題可見矣墓碑銘始于
漢洪适隸釋所載俱有額無題惟樊安碑首
行有題無額額字有多至二十餘字者題額
之簡非例也既題額又題文亦非例也文忠
實通言之耳别寫四大字者變也
柳河東文二十七首
墓誌銘一十三首墓碣二首
權厝誌三首誌殯一首
續墓誌一首墳記一首
墓甎記一首墓誌石蓋文一首
墓表二首墓版一首
神道表一首
唐故邕管經略招討等使朝散大夫持節都督邕州諸
軍事守邕州刺史兼御史中丞賜紫金魚袋李公墓誌
銘
右誌世系用宗法書以其代有土田也又一例
也
故試大理評事裴君墓誌
右誌三代以昭穆書又一例也書未果娶而書
男子二人女一人則男女微出也又一例也
比韓文諸不書妻例此尤著明矣
故秘書郎姜君墓誌
右誌不書妻而書子某母曰雷姬此墓誌中書
妾媵例又正例之再變也
故襄陽丞趙君墓誌
右誌叙其履歷甚略重在書其子之協卜而得
殯所以著其孝感也
覃季子墓銘
右銘例所宜有皆略之重在序其著書與歎其
不顯也
東明張先生墓誌
右誌不書字不書夀年書卒之歲月而不日略
也按韓文無書生者此書生天寳又一例也
然因其命弟之辭又不著其歲非特書也題
繫其所居而書先生非例也學黃老者之常
稱也
筝郭師墓誌
右誌序之所序重在其善音也夀年葬日見銘
詩中同韓文施先生銘例也書其藝于題之
端又一例也
亡友故秘書省校書郎獨孤君墓碣
右碣詳記其友之知名者于後與先君石表隂
先友記同意又一例也無銘詩略也題書亡
友以表之又一例也
故御史周君碣
右碣惟叙其以諫而死一事此所謂立石者也
他非所重故多略也
先太夫人河東縣太君歸祔誌
右誌銘其母之葬也無銘詩非略也不忍詩而
銘之也又一例也題書歸祔又一例也
伯祖妣趙郡李夫人墓誌銘
右誌不書諱同韓文息國夫人誌例也既叙其
世系族出矣又書其夫之世系族出特加詳
焉蓋婦人以從人為貴内夫家故叙夫姓為
尤備又一例也
叔妣吳郡陸氏夫人誌文
右誌書諱又書字正例之備者也不書其夫之
諱蓋已表其墓而書之矣故誌末云恭惟仲
父之諱與夫人之爵齒備于版文今不書懼
再告也然韓文誌婦人亦不皆書其夫之諱
則又其通例也無銘詩略也
朗州員外司戶薛君妻崔氏墓誌
右誌詳書其夫之世系族出同伯祖妣趙郡李
夫人誌例也先書其夫之他姬子男某女某
後書其子男某女某所以别先後明嫡庶也
又一例也
趙羣秀才墓誌
右誌銘而不序同韓文試大理評事胡君銘例
也題書其名雖非例亦韓文盧渾墓銘之類
也
故永州刺史崔君權厝誌
右誌既書二孤溺死又云今尚有五丈夫子則
子蓋七人也而惟二孤書名權厝略也族出
諱字夀年見銘詩中同筝郭師誌例也權厝
有誌又一例也
故連州員外司馬淩君權厝誌
右誌不書族出不書夀年不書葬日權厝略也
誌從父弟宗直殯
右誌卒不書日而云元和十年七月病又云是
月二十四日殯死七日矣以七日與二十四
日推(一作權)之則卒日可見矣又一例也誌某
人殯又一例也
續滎澤尉周(當作崔)君墓誌
右誌題書曰續蓋以續太傅崔(集無崔字)祐甫之辭
也故惟叙其緩葬之故與著其終事之年月
日而他不之及也按韓李文無所謂續誌
者而此有焉又一例也無銘詩非略也無所
事于銘也又一例也
亡姑渭南縣尉陳君夫人權厝誌
右誌不書諱同伯祖妣趙郡李夫人誌例也特
書母郡氏同韓文故江南西道觀察使太原
王公誌例也無銘詩略也
韋夫人墳記
右記云祔而不合大葬未利以俟蓋實權厝誌
也其辭甚略而惟詳其堋之年月日又一例
也題書墳記又一例也
小姪女子(一無子字)墓甎記
右記實銘詩也而無序同趙羣秀才誌例也題
書墓甎記又一例也
亡姊崔氏夫人墓誌蓋石文
右文云敢祔碑隂之義假蓋石以書其辭則非
正例也其為婦為妻為母之道良人既為之
誌而銘之矣故惟叙其自知幼以至于笄之
(一作誌)為女之道焉又一例也
唐故給事中皇太子侍讀陸文通先生墓表
右表議論以發其端而叙為春秋之學者互相
排詆所以歎聖人之難知而著其春秋集註
為有功也又一例也略其履歷者非所重也
按此例蓋以其所專重者不可不詳故于
其不必兼詳者不得不略又略例之大者也
韓文凡四殿中少監馬君誌太學博士李君
誌云云見補闕
故弘農令柳府君墳前石表辭
右表詳序其大墓昭穆之位又一例也書妻之
父祖妻同葬也
故叔父殿中侍御史府君墓版
右名(一作書)墓版其實表也首叙世系同韓文諸
神道碑例也其叙德履云其在閨門也其在
公門也則綱而目之云修已之大經也從政
之大略也孝如方輿公文如吳興守正如衛
太史清如魯士師則目而綱之又一例也
先侍御史府君神道表
右表首叙世系同叔父府君墓版例也曰神道
表又一例也表隂記其先友自袁高至張宣
力凡六十七人其末書云先君之所與友凡
天下善士舉集焉信讓而大顯道博(一作傳)而
無襍今之世言交者以為端敢悉書所尤厚
者附兹石以銘于背同亡友獨孤君碣例也
蘇文忠公云先友六十七人考之于傳卓然
知名者蓋二十人焉邵太史云子厚欲著其
父雖不顯所交游者皆天下善士故列其姓
名官爵云
右唐文三家凡九十八首七十二例
按墓銘(一作誌)不始于唐而今舉唐人以為例
者何也以八代之衰又不足以據也夫銘者
論撰其先祖之有德善功烈勲勞慶賞名聲
以列于天下者也雖銘之義稱美而不稱惡
以盡其孝子孝孫之心然無美而稱之是誣
也八代之文靡矣其能免于誣乎若韓子其
文與史遷相上下而理則過之其所論撰得
其正矣今不取之以為法將何所法哉既取
韓文以為法非李柳之文又無可以附于韓
此所以舉三家以為之例也
墓銘舉例卷一
