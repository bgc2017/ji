墓銘舉例卷二明王行撰
文自東漢之衰更八代而愈下至唐韓文公始振而起
之以復于古焉韓文公既為之倡同時和之者惟李文
公柳河東而已後二百年至宋之盛始復得穆參軍蘇
滄浪歐陽公尹河南相與&KR1140;而繼之而歐公其傑然者
當時文風實為之變從而和之者日以浸盛而南豐曾
氏臨川王氏眉山蘇氏出矣南渡以還斯文之任則在
考亭焉今墓銘(一作誌)既舉韓文為之例而間取李柳之
文廣之矣故復取歐公而下數公之文之尤粹者附于
後蓋以廣三家之例也
歐陽文忠公文三十一首
墓誌銘一十八首墓碣一首
石槨銘一首墓表三首
阡表一首神道碑銘六首
塔記一首
鎮安軍節度使同中書門下平章事贈中書令謚文簡
程公墓誌銘
右誌特書三代妣氏封按唐三家墓誌無書三
代妣者而公多書之又一例也
張子野墓誌銘
右誌特書三代妣氏封同文簡程公誌例也題
不書官以其魁傑賢豪位不足以稱其才志
同韓文柳子厚誌例也
尚書都官員外郎歐陽公墓誌銘
右誌三代皆以廟室書又一例也
資政殿學士尚書戶部侍郎簡肅薛公墓誌銘
右誌序首既正書三代贈官已序末復舉之而
詳三代妣氏之封焉又一例也
太子太師致仕杜祁公墓誌銘
右誌首書其世系之詳者以春秋諸侯之子孫
歴秦漢千有餘歲不絶其世譜而唐之盛時
公卿家法猶存于今者惟杜氏同韓文故中
散大夫河南尹杜君誌例也
尚書職方郎中分司南京歐陽公墓誌銘
右誌序末書世系自得姓名歴叙其由漢而唐
以至高曾三代甚詳而遠者蓋兄子自銘其
叔父故尤謹其家世也又一例也
尚書虞部員外郎尹公墓誌銘
右誌特書母氏封同韓文江南西道觀察使太
原王公誌例也
贈尚書度支員外郎張君墓誌銘
右誌特書母氏封同虞部員外郎尹公誌例也
姓見銘詩中同韓文唐故朝散大夫越州刺
史薛公誌例也
徂徠先生墓誌銘
右誌書妻而不書氏略也先生非隠者其仕嘗
位于朝矣而題不書其官者以先生魯人之
所尊故因其所居之山以配其有德之稱德
重于其官也不書姓姓有不待書也(不書姓謂題不)
(書姓序固云姓石氏也)
尹師魯墓誌銘
右誌不書族出以嘗銘其父之墓而已詳之也
卒不日略也題不書官以其名重當世天下
之人識與不識皆稱之曰師魯故也又一例
也
梅聖俞墓誌銘
右誌首叙其病死之詳重其交游之盛也特書
兩母封氏又一例也題不書官以字書武夫
貴戚兒童野叟皆能道其名字同尹師魯誌
例也
太子中舍人王君墓誌銘
右誌卒不日略也詳于叙其子之好學有成也
世系歷官夀年見銘詩中同韓文施先生銘
例也
南陽主簿黃君墓誌銘
右誌首書亡友以表之同柳文亡友獨孤君碣
例而稍變也
河南府司錄張君墓誌銘
右誌題下書曰山東道節度使掌書記知伊陽
縣事天水尹洙撰而序末書云渤海歐陽修
為之銘又張君改葬墓碣亦曰河南尹師魯
誌其墓廬陵歐陽修為之銘則此誌序乃洙
為之銘則公為之也兩人共為一誌又一例
也
南陽縣君謝氏墓誌銘
右誌不書諱同韓文息國夫人誌例也書其兄
以時之聞人同韓文國子司業竇公誌例也
長安郡太君盧氏墓誌銘
右誌不書諱同南陽縣君誌例也專論五福而
夫人之履歴具焉又一例也銘辭嚴書葬日
葬地而不詩又一例也
李夫人墓誌銘
右誌不書諱同南陽縣君謝氏誌例也
右監門衛將軍夫人李氏墓誌銘
右誌不書夫姓宗室也
河南府司錄張君墓碣
右碣為其改葬而作他無所述獨叙其久故之
情而致感歎之意者以嘗銘其墓也又一例
也無銘詩非略也蓋雖曰碣實表也又一例
也
母鄭夫人石槨銘
右石槨有銘又一例也書作槨之日而系以銘
又一例也
胡先生墓表
右表略其族出官邑履歴者重在叙其尊師道
立教法以成人才同柳文陸文通先生表例
也題不書官以天下後世尊先生者不在其
官同徂徠先生誌例也
石曼卿墓表
右表其序不書葬日而書既卒至葬之日數又
一例也其表無所叙述而皆議論感歎之辭
同韓文滎陽鄭公碑例也題不書官以其自
顧者重官不足以稱之同張子野誌例也
連處士墓表
右表不書夀年卒不日不書妻略也重其以一
布衣終于家而鄉里之人久復思之故致詳
于其德履也
瀧岡阡表
右表其先君之墓道也而題以地書變例以致
其尊也嚴書立表之歲月朔日甲子重之也
詳書已之勲階官爵封號食邑所以著先德
之所致也亦皆變例也
守太尉文正王公神道碑銘
右碑首謹詳奉勅之辭而後序次其事賜碑之
正例也詳書賜號階官勲爵食邑贈謚于叙
事之首以其所終者始之所以侈其榮同韓
文劉統軍碑例也
鎮安軍節度使同中書門下平章事贈太師中書令程
公神道碑銘
右碑首謹詳奉勅之辭而後序次其事同王文
正公碑例也
觀文殿大學士行兵部尚書西京留守贈司空兼侍中
晏公神道碑銘
右碑首謹詳奉勅之辭而後叙次其事同王文
正公碑例也
資政殿學士戶部侍郎文正范公神道碑銘
右碑不書姓名門也世次官爵皆不書書其繫
天下國家之大者又一例也
太子太師致仕贈司空兼侍中文惠陳公神道碑銘
右碑題書贈官而序不書序書封爵而題不書
又一例也詳書兄弟之官同韓文國子司業
竇公誌例也三代贈封皆以公恩今書其爵
土階官而不曰贈又一例也
袁州宜春縣令贈太師中書令兼尚書令冀國公程公
神道碑銘
右碑無大功德可書故歷叙其因子而累贈之
官封及詳書其氏系世德三代考妣又一例
也
明因大師塔記
右記為浮屠氏作也而無一語及其法者此誌
浮屠之正例也卒不日葬不日略也按唐
三家墓銘無書生年日者柳文東明張先生
誌雖書生天寳而不著其年此書生年又一
例也
尹河南文七首
墓誌銘七首
故宣德郎守大理寺丞累贈司封員外郎皮公墓誌銘
右誌書國子贈官不曰贈某官而曰得以某官
告其第又一例也
故贈祕書丞左君墓誌銘
右誌書贈官不曰贈某官而曰追命為某官又
一例也書其妻追封不曰追封而曰以某封
告第同故宣德郎皮公誌例也
故將仕郎守瀛州樂夀縣尉任君墓誌銘
右誌銘不以詩而論禮以識過期不葬且辯君
之葬不在所譏同韓文滎陽鄭公碑例也
故金紫光禄大夫檢校右散騎常侍降授右(一作左)監門
衛將軍持節(集使持節)惠州諸軍事惠州刺史兼御史大夫
輕車都尉隴西郡開國侯食邑一千七百戶李公墓誌
銘
右誌題書官階勲封食邑甚詳而序多略同李
文唐故横海軍節度贈右僕射傅公碑例也
故推誠保德功臣金紫光禄大夫守太子少傅致仕上
柱國天水郡開國公食邑四千二百戶實封(集食實封)一千
戶趙公墓誌銘
右誌不書葬日而書自卒至葬之日數同歐文
石曼卿表例也題書賜號階官勲封食邑甚
詳而序多略同降授右監門衛將軍李分誌
例也
故大中大夫尚書屯田郎中分司西京上柱國王公墓
誌銘
右誌書葬地曰葬某所不從于先君用卜吉也
又一例也題書階勲而序略同降授右監門
衛將軍李公誌例也銘不以詩而論(一論上有斷字)
以望之同故將仕郎任君誌例也
故三班奉職尹府君墓誌銘
右誌銘辭嚴書葬地而不以詩同歐文長安郡
太君盧氏誌例也
曾南豐文一十八首
墓誌銘一十五首神道碑銘二首
塔銘一首
試祕書省校書郎李君墓誌銘
右誌書其先則詳其世系而叙其歷代之顯人
書其後則及于曾玄而叙其四世之蕃衍此
正例之尤備者也
虞部郎中戚公墓誌銘
右誌議論以發其端而致感嘆(一作慨)之意者以
著其家世學行之美同柳文陸文通先生誌
例也前既叙其二世父子兄弟之出處矣後
復詳其氏之自出與其鄉里之遷徙焉又一
例也
張久中(一作文仲誤)墓誌銘
右誌書未娶(一此下有不曰未娶四字)而叙其所以未娶之
故而未娶見焉又一例也
胡君墓誌銘
右誌卒不日葬不日不書夀年略也而書其生
之年同歐文明因大師塔記例也
劉伯聲墓誌銘
右誌詳其性資問學而略其履歴者重在叙其
久故之情也題不書官官不稱其學而字重
于其官同韓文柳子厚誌例也
殿中丞監揚州税徐君墓誌銘
右誌詳叙其所自出者所以著盛衰之不可常
而深致感歎之意也又一例也
王容季墓誌銘
右誌書母之父顯也同韓文京兆韋氏夫人誌
例也詳書其諸兄以其皆有才學同韓文國
子司業竇君誌例也
都官員外郎胥君墓誌銘
右誌書其子乞銘云祕閣校理裴煜以茂諶之
疏來請銘按唐三家及歐尹書乞銘皆曰以
狀而此曰以疏雖紀實又一例也
光禄寺丞通判太平州吳君墓誌銘
右誌首云龍圖閣直學士給事中吳仲庶具(一作)
(其)書載其子業官世行治屬余曰吾子某不
克夀不得見其志希得銘信後世則某其不
泯泯尚足以慰吾思也按唐三家及歐尹墓
銘無書其父具載子之官世行治乞銘者此
雖紀實又一例也
夀安縣君錢氏墓誌銘
右誌首叙其夫自處之高者所以著君之能相
之也不書諱同韓文息國夫人誌例也
永安縣君謝氏墓誌銘
右誌不書葬日而書既卒至萎之日數同歐文
石曼卿表例也
永興尉章佑妻夫人張氏墓誌銘
右誌題書其夫之名同韓文緱氏主簿唐充妻
盧氏誌例也
江都縣主簿王君夫人曾氏墓誌
右誌不書諱同夀安縣君錢氏誌例也葬不日
無銘詩略也
亡妻宜興縣君文柔晁氏墓誌銘
右誌題書文柔晁氏按唐三家及歐尹墓銘書
法無以字冠于氏者此冠氏以字變例也誌
婦人而題書其字又一例也
二女墓誌銘
右誌無銘詩略也
太子賓客致仕陳公神道碑銘
右碑叙事而書其辭曰云云同韓文施先生銘
例也
刑部郎中張府君神道碑
右碑銘不以詩而論以歎美之同韓文滎陽鄭
公碑例也
寳月大師塔銘
右銘為浮屠氏作也而略無一語及其法者同
歐文明因大師塔記也
王荆公文三十三首
墓誌銘二十四首墓表四首
神道碑銘五首
尚書(集無尚書二字)度支郎中葛公墓誌銘
右誌叙履歷既總舉所閱(一作歷)之官以綱之矣
叙政業又各舉所居之職以目之同柳文故
叔父府君墓版例也夀年以甲子書又一例
也
王逢原墓誌銘
右誌論之詳者美其行之修(一作備)而足以有功
于世也叙之略者蓋悲其年之短而他有不
足書也又一例也書葬日而不書卒日非略
也自葬日而以所計九十三日逆推之卒日
自見同柳文宗直殯誌例也書子而曰妻方
娠未知其子之男女雖紀實又一例也
王深父墓誌銘
右誌論詳序略同王逢原誌例也題不書官仕
非其志也又一例也
節度推官陳君墓誌
右誌議論以發其端而致感歎之意者深惜其
有材與志而無其年同柳文陸文通先生墓
表例也不詳其履歷非所重也
叔父臨川王君墓誌銘
右誌書父而不書諱(集云余叔父諱師錫字某而云書父而不書諱未詳)
略也詳叙其為善而不得職所以深致(一作著)
其悲也又一例也
贈光禄少卿趙君墓誌銘
右誌書死節之綱于首而後詳其履歷先所重
也又一例也
都官郎中致仕周公墓誌銘
右誌卒不日葬書年而不日略也
屯田員外郎邵君墓誌銘
右誌書母氏因事也卒不日不書夀年略也
金溪吳君墓誌
右誌書子不書妻或未娶也不然同韓文柳子
厚誌例也諱字世系(一作諱字氏系又作諱氏字系)見銘詩
中同韓文施先生銘例也
太常博士曾公墓誌銘
右誌卒不日葬不日略也書生年同歐文明因
大師塔記例也銘不以詩而論以足序意同
尹文故將仕郎任君誌例也
胡君墓誌銘
右誌書生年同太常博士曾公誌例也不書妻
或未娶也不然同金溪吳君誌例也夀年見
銘詩中亦同吳君誌例也
尚書度支員外郎郭君(集作公)墓誌銘
右誌特書母氏封同韓文太原王公誌例也世
系見銘詩中同金溪吳君誌例也
孔處士墓誌銘
右誌叙其有致仕官矣有贈官矣而題書處士
同李文處士侯君誌例也
祕閣校理王平甫墓誌
右誌書母封因事也無銘詩略也
泰州海陵縣主簿許君墓誌銘
右誌卒不日略也
馬漢臣墓誌(集墓誌銘)
右誌不書夀年而云冠五年矣則夀年可知也
又一例也葬月(一作日誤)而不日不書妻子無銘
詩略也
謝景回墓誌
右誌書卒不曰卒曰終而曰棄世又一例也
廣西轉運使李君墓誌銘
右誌書葬地而曰君所自為夀藏按唐三家及
歐尹曾墓誌無書夀藏者此雖紀實又一例
也
虞部郎中晁君墓誌銘
右誌序略銘詳同韓文法曹盧府君夫人苗氏
誌例也而此銘尤詳又同劉統軍碑例也
東京提點刑獄陸君墓誌銘
右誌序略銘詳同虞部郎中晁君誌例也
楚國太夫人陳氏墓誌銘
右誌不書諱同韓文息國夫人誌例也書夫人
子女不繫夫人而曰公子公女公壻又一例
也
永嘉縣太君陳氏墓誌銘(集永嘉縣君案夫王逢無子不當稱太)
右誌不書諱同楚國太夫人陳氏誌例也
宋右千牛衛將軍仲焉故妻永嘉縣君陳氏墓誌銘
右誌不書夫姓宗室也書卒曰棄世同謝景回
誌例也序書某官某之妻故某封某氏題書
某官某故妻某封某氏一以故繫封一以故
繫妻義雖不殊自成兩例也按唐三家及歐
尹曾誌婦人無書某人故妻者而此書之又
一例也題書其夫之名同韓文緱氏簿唐充
妻盧氏誌例也
金華縣君(集題云太常博士楊君夫人金華縣君云云)吴氏墓誌銘
右誌不書諱同楚國太夫人陳氏誌例也書其
夫之夀年葬日又一例也
寳文閣待制常公墓表
右表不書諱不書字不詳履歴而議論以終篇
又一例也
處士征(本作徵避仁宗嫌名改為征)君墓表
右表叙德履而幷其同志之友二人者叙之又
一例也
長安縣太君墓表(集作長安縣太君王氏墓誌止仲當據舊本作表不敢改也)
右表不書諱同楚國太夫人陳氏誌例也書君
十四而嫁五十一而老五十六而卒按唐三
家及歐尹曾墓誌無書老者此書之又一例
也題不書姓兄為表也
外祖母黃夫人墓表
右表不書諱同楚國太夫人陳氏誌例也不書
族出略也
虞部郎中贈衛尉卿李公神道碑
右碑首書贈誥之辭所以榮君之慶施也又一
例也
檢校太尉贈侍中正惠(一作忠)馬公神道碑
右碑首詳書賜號官階勲爵邑謚同韓文劉統
軍碑例也
司農卿分司南京陳公神道碑
右碑書履歴而曰官終于司農卿而所更某官
某官任終于知陳州而所歷某任某任皆綱
而目之同度支郎中葛公誌例也書世系于
序末而尤詳于銘詩中又一例也
贈司空兼侍中文元賈魏公神道碑
右碑序端不書世系而遠譜略見于序末又一
例也按韓文神道碑皆首書世系其不書者
清邊郡王碑而已此豈亦是例歟
宋翰林侍讀學士知許州軍州事梅公神道碑
右碑序略銘詳同韓文劉統軍碑例也
蘇文忠公文九首
墓誌銘五首神道碑四首
宣徽南院使致仕特贈司空文定張公墓誌銘
右誌稱天子之大德而論其所以致太平而得
賢才者以發其端然後叙次其事又一例也
特書三代妣不以妣書而繫其夫書曰娶又
一例也書女已嫁而復歸雖紀實又一例也
銀青光禄大夫滕公墓誌銘
右誌首書始對帝問輙進直言所以著公之見
用以正也銘詩所叙詳在被䜛所以惜公之
所有不得盡施也二者皆公生平之大而首
末謹書之雖立言之法亦一例也
王子立墓誌銘
右誌不書姓略也書子曰有遺腹裔紀實也同
王文王逢原誌例也
陸道士(一無士字)墓誌銘
右誌不書族出不書葬日略也詳于論其丹學
也
李太師墓(集有誌字)銘
右有銘無序同韓文試大理評事胡君銘例也
司馬温公神道碑
右碑首叙信順尚賢三德以贊頌天子母后之
聖所以頌公之賢也次叙婦人孺子夷狄姦
邪亦皆仰公之德化所以實公之賢也既又
叙公既葬之後人之哀慕祠祀者四方遠近
皆然能致乎此公之一誠而已又推公所以
為賢之本也三者雖叙公之賢實繫國家之
大政故特詳之然後序次其事同文定張公
誌例也謹詳奉勅之辭同歐文文正王公碑
例也
富鄭公神道碑
右碑序景德盟後虜人不敢盗邊者三十有九
年慶歷聘後北方無事者四十有八年百年
之間所以四方晏然以休養生息而致太平
之盛者先則寇公之功後實公之功也公方
進用之初固已任其大者如此故首書之然
後叙次其事同文定張公誌例也謹詳奉勅
之辭同司馬温公碑例也
趙清獻公神道碑
右碑叙國家善于用人是非明辨賞罰必信而
天子穆然無為坐收成效此為治之至要也
而公與有功焉故首書之而後叙次其事同
文定張公誌例也謹詳奉勅之辭同司馬温
公碑例也
太子少師致仕謚康靖趙公神道碑
右碑叙國家有天下六聖一心用仁尚德守之
不變此宋興百二十有五年四方乂安民物
忻戴自漢以來太平之盛未之有者由當時
公卿大臣類多長者相與輔相之所致也而
公其一人焉故首書之然後叙次其事同文
定張公誌例也
朱文公文二十首
墓誌銘七首墓碣銘二首
墓記二首壙記二首
埋銘一首墓表四首
神道碑二首
端明殿學士黃公墓誌銘
右誌書贈官不曰贈某官而曰詔以某官告其
第同尹文故宣德郎皮公誌例也
承務郎李公墓誌銘
右誌首書其致仕誥命之辭同王文贈衛尉卿
李公碑例也
陳師德墓誌銘
右誌議論以發其端而著科場之弊者所以深
歎夫聖賢修已治人之方國家禮義廉恥之
教不行同柳文陸文通先生表例也
劉十九府君墓誌銘
右誌不書姓名門也題書其第又一例也
直顯謨閣潘公墓誌銘
右誌詳書妻之氏諱與字雖妻同葬又一例也
郭得誼墓誌銘
右誌序略銘詳同韓文盧府君夫人苗氏誌例
也銘皆贊美之辭無所叙述同韓文盧渾誌
例也
潘氏婦墓誌銘
右誌題書潘氏婦按唐三家及歐尹曾王蘇婦
人誌題有書某氏妻者矣無書某氏婦者此
蓋雖夫請銘而主于舅也又一例也
篤行趙君彦遠墓碣銘
右碣書生年同歐文明因塔記例也題揭其德
以表之又一例也而不書官德重于其(一無其字)
官也又一例也按唐三家及歐尹曾王蘇
墓銘非賜碑則撰文製題皆出一手無别製
題者此云福國陳公大書其碣之首曰皇宋
篤行趙君彦遠之墓而子某使人奉狀請銘
而刻諸(一作于)下方則譔文製題出兩人矣又
一例也
司農寺丞翁君墓碣銘
右碣叙君守正不阿而以智全趙氏天下莫不
高其誼慕其名而想見其為(一無為字)人此平生
之大節也故首書之而後叙次其事同蘇文
文定張公誌例也既書調某官以母喪不赴
又書以少母喪去官所謂少母蓋其生母也
而因事見之同李文兵部侍郎贈工部尚書
武公誌例也
劉樞密墓記
右記詳書其生之年月日時又一例也題書墓
記同柳文韋夫人墳記例也
范直閣墓記
右記詳書其生之年月日時同劉樞密記例也
生年不書甲子而書釋歲(釋歲謂元黓敦牂上章執徐是也)
卒年亦然又一例也題書葬(當作墓)記同劉樞
密記例也
知縣何公壙記
右記書其生之年月日同劉樞密墓記而稍略
也(一作之)題書壙記同韓文女拏壙銘例也
亡嗣子壙記
右題書壙記同知縣何公記例也
女已埋銘
右銘無序同韓文試大理評事胡君銘例也題
書埋銘又一例也
屏山先生劉公墓表
右表有銘詩則雖云墓表實墓誌銘也題不書
官同歐文徂徠先生誌例也
程君正恩墓表
右表議論以發其端而致感歎之意者傷其為
學能擇能行而無年以死不得見其德業之
所成就同陳師德誌例也葬不日略也
曹立之墓表
右表葬不日略也表後有系又一例也
韓溪翁程君墓表
右表題書其所自號者揭之又一例也
朝議大夫致仕贈光禄大夫黃公神道碑
右碑叙宣和之末弄臣竊柄建取燕雲之策而
公固已有先見之憂已而果召非常之變京
城䧟沒衆皆俛首奉賊公獨感憤移檄致事
而去雖不數日竟以病卒然祖宗所以涵養
斯人至深且遠者乃于公少見遺餘也故首
書之而後叙次其事同司農寺丞翁君碣例
也不書諱與字同王文寳文閣待制常公表
例也
龍圖閣直學士吳公神道碑
右碑書贈官不曰贈某官而曰有司以某官告
其第同端明殿學士黃公誌例也
右宋文六家凡一百九首六十八例
墓銘舉例卷二
