雲峯集卷三元胡炳文撰
序
周易本義通釋序
宇宙間皆自然之易易皆自然之天天不能畫假伏羲
以畫天不能言假文王周孔以言然則羲文周孔之畫
之言皆天也易言於象數而天者具焉易作於卜筮而
天者寓焉善乎子朱子之言曰伏羲易自是伏羲易文
王周公易自是文王周公易孔子易自是孔子易烏乎
此其所以為羲文周孔之天也必欲比而同之非天也
易解凡幾百家支離文義者無足道附會取象者尤失
之蓋凡可見者皆謂之象其或巧或拙或密或疎皆天
也易之取象壹是巧且密焉非天矣惟邵子於先天而
明其畫程子於後天而演其辭朱子本義又合邵程而
一之是於羲文周孔之易會其天者也學必有統道必
有傳遡其傳羲文周孔之易非朱子不能明要其綂凡
諸家解易非本義不能一然其統其傳非人之所能為
也亦天也予此書融諸家之格言釋本義之奥旨後之
學者或由是而有得於本義則亦將有得於羲文周孔
之天矣延祐丙辰春新安後學胡炳文仲虎父序
四書通序
四書通何為而作也懼夫讀者得其辭未通其意也六
經天地也四書行天之日月也子朱子平生精力之所
萃而堯舜禹湯文武周孔顔曾思孟之心之所寄也其
書推之極天地萬物之奥而本之皆彛倫日用之懿也
合之盡於至大而析之極於至細也言若至近而涵至
永之味事皆至實而該至妙之理學者非曲暢而旁通
之未易謂之知味也非用力之久而一旦豁然貫通焉
未易謂之窮理也予老矣潜心於此者餘五十年謂之
通矣乎未也獨惜乎䟽其下者或泛或舛將使學者何
以决擇於取舍之際也嗚呼此予所以不得不會其同
而辨其異也會之庶不失其宗辨之庶不惑於似也予
不敢自謂能通子朱子之意後之通者儻恕其僭而正
其所未是則予之所深冀也泰定甲子九月旦日新安
後學胡炳文序
感興詩通序
夫子讀周公尹吉甫之詩皆讃之曰為此詩者其知道
乎以其詩有關於天理民彛有關於世變也子朱子感
興詩兼之矣明道統斥異端正人心黜末學六百三十
字中凡天地萬物之理聖賢萬古之心古今萬事之變
關焉使擊壌翁早得見之安得謂刪後果無詩哉始言
一理中散為萬事末復合為一理與中庸合朱子分中
庸作五節詩凡五起伏亦無有不合者獨恐後之註其
詩者未必皆能如朱子之註中庸耳然由此十家之註
以會朱子之意則亦未必不為行遠升高之一助云泰
定甲子十月望日新安後學胡炳文序
四書通證序
北方杜緱山有語孟旁通平水薛夀之有四書引證皆
失之太繁且其中各有未完處觀者病焉今友人張德
庸精加讎校刪冗而從簡去非而從是又能完其所未
完者合而名之曰四書通證以附予通之後學者於予
之通知四書用意之深於通證知四書用事之審德庸
此書誠有補云泰定戊辰正月壬辰雲峯老人胡炳文
序
程草庭學藳序
魯論曰不學詩無以言父所以詔其子也又曰小子何
莫學夫詩師所以詔其徒也是何孔門拳拳詩學如此
哉盖平其心以排遣其凝滯和其氣以消釋其鄙暴攻
温柔敦厚之教而觸其易直子諒之天是詩學者能之
謌詠之嗟嘆之機動籟鳴手舞足蹈悠然躍然有不知
其所以然者變化氣質涵飬德性思無邪之功居多姑
即魯論一書推之學乎切磋琢磨之詩則貧樂冨禮之
理得矣學乎倩盼素絢之詩則繪事後素之理得矣學
乎唐棣之詩則近思之理得矣學乎白圭之詩則謹言
之理得矣以之興觀羣怨而至于事父事君而至于移
風易俗而至于動天地感鬼神皆學詩之能事也虞廷
上以教胄子下以化苗頑皆取諸詩是詩學者君父師
所以為教者歟異哉後世之學詩者工句法求字面較
聲韻之逆順商偶對之巧拙大抵章句學而已矣繪畫
煙霞雕琢泉石𤨏𤨏乎為虫魚草木寫真所謂詩者殆
與琴棋書畫等為一藝豈復有吟風弄月吾與點也意
思孔門學詩端豈若是哉掉頭撚髭曰將效高古於曹
劉也筆於其手縱迫曹劉何補於格致誠正雕肝琢腎
曰將效俊逸於謝鮑也舉於其口縱迫謝鮑何補於修
齊治平借使老語迫唐高辭嫓選以政則不能逹以使
則不能對其猶正牆面而立也與孔門學詩端豈若是
哉勤苦其心思巧好其言語平時矻矻讀書止資於詩
而性分内事邈不相干孔門學詩端豈若是哉嗚呼孔
門學詩致中和也理性情也後世學詩藝焉而已矣白
樂天劉禹錫下至李益崔顥皆負詩名於唐者長恨一
歌䙝語誨滛豈可興可觀者看花二絶召閙取謗豈可
羣可怨者顥娶妻惟擇美者俄復棄之益防妻過嚴人
謂之妬彼謂周南召南為何事五言初李陵豈不學者
而無以救叛漢降番之失八病詳沈約豈不學者而無
以掩叛齊歸梁之罪彼謂遠之事君為何事蓋後世以
詩為學者惟章句之末心雖錦口雖繡而身不免為狼
疾人吾固斷然謂流於一藝也孔門學詩端豈若是哉
草庭博聞強記用昌其詩取所作題曰學藳所謂有味
於道學諸儒之詩不唐不選未害也予不知所謂學者
抑後世詩學乎抑孔門詩學乎閱其自序與諸公所為
序於程子鞕辟着已皆引而不發故覼縷言之且以自
警云
診脉樞機序
素問難經各八十一篇孰為要脉有七表八裏九道行
於十二經絡孰為要浮沉遲數四字為要此名醫黃君
存誠之說也予深然之蓋人心之病不一而意必固我
論語指其要有四人言之病不一而詖淫邪遁孟子亦
指其要有四易惟復曰无疾陽生於内也又曰无妄之
疾曰有疾不可疾貞凡言疾者四其外專言疾者亦四
豫損疾在隂爻鼎兌疾在陽爻脉浮數屬陽沉遲屬隂
黃君之說正與論孟合與易合又與皇極經世書合其
書分元會運世皆以四數起日月星辰天之四水火土
石地之四寒暑晝夜性情形體雨風露雷走飛草木無
非四也人分四體病分四季脉之病以浮沉遲數四字
約之謂之不得其要可乎况經世書以易詩書春秋為
四府易四象書四代詩四始春秋四時凡學者皆不可
不知而况於醫予深然其說故為之序
送文公五世孫序
夫子六經生物之天地也文公四書行天地之日月也
歙婺源魯洙泗之邦也初唐天祐中陶雅為歙州刺史
命制置茶院府君領兵三千人戍婺源因家焉於文公
為九世祖墓在連桐茶院以次墓在諸鄉凡六所在城
韋齋井公嘗云聞先君子太史公生此地時井有氣如
白虹經日不絶公以紹興庚午淳熙丙申歸省墓自是
凡與族人書拳拳以守護為囑水木本源之思盖無食
息不在念也至治癸亥秋公之曾孫晉臣率其姪友桂
暨諸孫文明文鑑文德來歸如公淳熙故事顧瞻徘徊
淚下如雨凡為他人所有者必欲復之廼已友桂文德
復不辭五嶺之險控告于府壯哉此志可無愧為公之
孫矣予嘗讀公之祭文有曰封塋所寄奉守弗虔他人
有之莫克伸理兹用震怛籲于有司鄉評亦公遂復如
舊嗚呼此公告于連桐府君之墓之文也今公之孫可
復以是告于連桐以次諸墓否乎可復以是告於公否
乎予嘗泛觀自古暨今人家疇無邱墓其間豈無巢翡
翠卧麒麟者然子孫能樹立表見於世行道之人必指
異之曰此某人故宅也至有過喬木而式望松楸而拜
者無他秉彛好德之良心也况庚戌聖賢之生其德與
天地日月無窮者哉孔林在洙泗歴代欽崇即其宅為
廟凡孔氏墓官為守禁甚嚴方今文公之學行乎海之
内外凡舟車所至人力所通無有不崇之者况去公僅
餘百年遺風流俗兹猶有存而未泯者乎秉彛好德凡
有人心者同然况為公故鄉之人乎天地覆載日月照
臨水木本源斯文乎在予因公之孫之來也不無深感
焉亦不無深望焉故鄉之士皆為詩以嘉其志而其姪
孫光復請予為之序
大學釋旨序
予沉潛讀四書六十年近為纂䟽集成有訛舛處不得
已為通一編友朋得之則以鋟之梓予悔之早程仲文
舊從予游予以其嗜學極愛之今所著大學釋旨辭簡
嚴密圖明該貫視章句有所發揮於予通有所傳授識
者表章之薦剡交飛將以上聞仲文年方壯學方進未
已此書之出視予得無又早乎雖然知人易受知難自
知尤難大學誠意章言自知之眞也仲文其益務自知
庶不負識者之知乎仲文勉之雖然予年八十亦不敢
不自勉也至順庚午三月既望雲峯老人胡炳文序
贈醫者程敏齋序
儒不醫非通儒醫不儒非良醫夫既謂之儒未論物格
知至一身中十二經十五絡自懵然莫之知病臥於牀
委之庸醫比之不慈不孝此儒而不醫之通患也醫而
不儒其患尤甚素問難經猶吾儒孔孟或有至老未能
習者脉有三部九候七表八裏九道十怪凡男女皆然
禇氏遺書謂男女脉三部皆相反胡為與王叔和不同
五臟六腑應天五運六氣然六氣中胡為有兩火身穴
三百六十五以應一歲然足陽明胡為有隂市足太陽
胡為有至隂若是者悉未之考悵悵然欲以岐黃之術
鳴於時吾不知其可也易曰無妄之藥不可試也試之
一字夫子已逆燭天下後世為醫者之弊矣而吾鄉程
君雲岩則不然其先世嘗從學于程夫子之門儒學所
漸宏矣遠矣夫醫不過儒道中之一事物格知至此不
過格中之一物雲岩以其先世儒學來而為醫其能十
全取也固宜敏齋繼志述事恂恂篤實博極羣書所全
活甚衆不酬亦不願且牓其門曰貧無力者與診脉施
藥噫吾前所謂儒而醫通儒也雲岩翁有焉所謂醫而
儒名醫也敏齋其有焉予以為世之為醫者不能皆如
是也故表而出之
送李生詩序
繇祁之孚溪抵婺源餘二百里途多嶺平鼻尤險絶李
生孟善不憚登陟問學明經凡射於百步之外者有志
必中孟善有志矣臨行有詩别其父父子相為唱酬丁寧
訓飭之意溢于言外置之戒子通可也予每嘆世之
為人子者盛意氣無詩書之志不可教為人父者矜勢
利無道德之味不肯教為人師者弗克邃於詩書而澤
於道德者不能教孟善父子如此又不憚遠從師教可
立學當可成然學之成不在志氣大銳之日而在功夫
有常之後六經言學自書說命始不能遜志失之亟不
能時敏失之怠不亟不怠庶乎有常矣孟善之父字子
常歸試以予言質之必以為然凡所得詩若干首衆屬
予為之序
晉卿山居圖序
此圖晉卿間居所也予老矣於人家多見四五世晉卿
又交之深者其大父梅趣翁為予丈人行父庭竹生後
予兩月予為雌甲晉卿年未五十付家事其子觀書暇
輙携孫花底婆娑自得其心予深知之居有溪先世創
橋其上久而圮晉卿新之述先志也鄉人題曰孝善瀦
溪水字魚數百尾自題曰濠觀樂莊樂也蒔菊多異種
題曰霜傑晚香自况也又有軒曰深峥古稱蓮與竹皆
以君子竹比節蓮比德也環居皆山山最深處一室題
曰内樂盖自梅趣翁以來家世皆樂善不倦西銘曰樂
且不憂純乎孝者也晉卿之孝之善不徒在橋而在乎
心此圖能寫其居之景不能寫其心予故為之序
送知州范朝列序
昔西山眞氏以廉仁公勤四字為官箴世道不古吏習
益偷能踐斯言幾何人哉廼今於太守范公子誠見之
公初以眞定儒選歴仕守台之黃巖毁淫祠摧豪富恤
孤窮政聲甲江左為婺源未半月即以民病陳于府必
得請然後歸門絶餽遺糴遵市估所食者繡溪之水而
已民以是信公之廉均賦役而富室不得容其姦嚴信
牌而走卒不得肆其毒兩造在庭諄諄開辟不趐父母
於子豪奪歸疆強梁縮手六鄉無一呌囂隳突者民以
是懷公之仁左右無私人人無敢干以私搜龍舟三十
六為通濟橋小人無敢怨者民以是服公之公黎明視
事或至日昊乃已不迫不苟事至立决庭無留訟民以
是知公之勤常情立已於峻者羣怒之所歸今官無長
貳咸欽其能得齊甿之心者莫諧巨室之意今民無富
貧咸德其惠考績三載者或無可書今六七十日間而
五萬人家已藹然有春意凡此皆廉仁公勤之效也淹
之歲月所成就當何如昔鮮于侁在任司馬温公曰福
星往矣安得百子駿布之天下哉予於范公子誠亦云
感欽之餘不勝係戀筆之為序以送焉
送醫士葉可翁序
醫家八十一難經世所共宗讀難作去聲者非是番名
醫葉可翁予雖未嘗面其人固已心識之婺源樂平鄰
郡士大夫往還稱可翁不置口醫數難可翁皆能之夫
醫嬰兒尤難昔鄭端友全嬰集吾鄉訥齋程公刊于泉
司序之曰大學若保赤子心誠求之蓋以赤子不能自
言非以至誠之心求之癢疴疾痛莫可致詰隂陽虚實
翕忽變移豈非大難事翁兼大小方脉而用心皆出於
至誠難也醫之中炙難鍼尤難必如允濟得之異人孕
婦有腹偏左鍼左手指輙正有脫肛者鍼頂心輙愈有
傷寒欬逆食不下鍼眼胔輙能食必如陳了翁得之天
(闕)依夢中紅點鍼合浦病者無不竒中翁鍼法予未知
其何所從受然聞淺深得宜全活甚衆又難也醫者不
計貲發藥難不取貲施藥尤難山谷嘗題名醫之門曰
能持隂隲以行醫不以人命而試藥吾鄉明遠江公自
題其門曰務隂隲以行醫重人命而施藥夫不以人命
試藥而施人以藥如江公者世所甚難而翁亦能之兹
又難也凡此數難事視彼之規規於利以臆度之心投
嘗試之劑者奚啻萬萬予安得不表而出之以為世勸
然予患脚氣昔歐陽文忠子朱子皆病此朱子以鍼愈
歐陽以吸氣自頂至踵愈不知翁能以是施之予否也
然前所難者翁皆能之諒能愈吾此疾不難也故予既
摭其難者公傳道之而末復致私請焉
竹間詩序
歙汪君孔昭邃於子平之學去年寓杭名卿士大夫咸
敬之今年訪予山中所得竹間詩甚多俾予為之序詩
皆詠竹不知竹正與其術相似種竹用辰日或用醉日
尤良子平命以日干為主臘月種竹無不活以茂子平
命以通月氣為上昔竹林七賢詠之者去其二山王以
官累故也豈阮咸軰見官而不有官子平則見官傷官
者歟且其所至凡術皆辟易不敢喘猶有竹之處衆禽
不敢喧也山中留凡一月每與談清風襲人於其行也
遂為竹間詩序
俞氏新居靈芝詩序
天歷戊辰永川俞君濟遠新居成芝生楹之東詩之者
衆至順庚午始以示予予按本草芝有六色皆堅實芳
馨叩之有聲又按漢舊儀芝有九莖金色綠葉木實夜
視有光漢史所載齋房銅池之芝感以人而天應之者
也豫章所記新昌之芝感以天而人應之者也其記之
節文曰士將盡心於學則非常之物不虚其應予所望
於俞君父子者亦如是人家有佳子弟幼而聽其聲知
其為英物長而挹其光知其為茂異此非階庭間天然
秀出之芝乎為子弟者又能孝弟以培其根以逹其枝
以英英之人物為炳炳之勲業是芝也不特叩之有聲
而能蜚英聲於當世不特夜有光而實邦家之光也九
莖六色云乎哉况德與氣相符人與天相應先知之祥
又當層出而未已也予所望於俞君父子者豈少哉新
詩視戊辰所得多佳者不少且太守穆如史公倡之予
敢不為之序是年秋七月既望同郡炳文書
送醫人胡芳崖序
易復彖曰无疾豫六五曰貞疾无妄九五曰无妄之疾
損六四曰損其疾兌九四曰介疾復之无疾一陽方生
於下也餘言疾皆於外卦見之盖陽在内則无疾凡疾
皆有感於外者也凡言疾者四有喜者三不死者一聖
人好生之心可見至曰无妄之藥不可試也試之一字
其灼見後世為醫者之深患乎黃山谷題孫氏藥室云
常持隂隲以行醫不以人命而試藥醫之能如孫氏幾
何人哉嚴溪胡氏世醫芳崖廉儒故其藝益進且持心
甚平易診人脉十數年休咎能預知之富春有吳子賢
者病頭痛日數發發輙以帛係其頭命左右極力拽之
乃小定衆醫以傷寒治弗效芳崖曰此腎厥也衆醫皆
笑芳崖進蔥涎圓立愈他類是不一予苦脚疾服其藥
不兩日亦輙愈予以是深知其人非以嗜利之心而行
其嘗試之藥者故為序送之
雲峯集卷三
