東萊先生詩集卷第十七吕本中居仁
聞蔡九弟十四弟到行在
苦懷吾表弟別久費相思愛客能忘酒長貧不廢詩
每蒙高士喜終少貴人知試問遊吳興何如在蜀時
贈蔡九弟十四弟
年來疾病日衰頽忽報山中兩弟來徑欲相從營一
醉未湏辛苦便輕回
病中
貸米供晨炊尚欠數束薪平生甘此味此去未爲貧
新霜已嚴厲況我病經旬但守此心足無爲思古人
病中曾端伯見訪
不見倉曹十五年江城相遇各華顛何時更踐隣居
約判斷諸方五味禪浮生擾擾亂初定久病昏昏閑
始便欲問小童尋大隗勝於猛將畫凌煙
無題
一任衡門可雀羅時容欹枕聽懸河因君小試屠龍
手要與午䆫降睡魔
送曾吉父
吾道從來到處窮八珍常與一簞同子房故是青雲
士圮上乃逢黃石翁聖學有傳爲可喜宦遊少味自
無功亦知湖嶺如江淛盡在先生指顧中
次曾吉父蘭溪三絶
夜䆫相對不成眠苦爲離愁定不然政以蒼生未蘇
息思君日夕望回船
春信先尋嶺上梅兩年零落待君開非關使節須重
到自是溪山未遣回
久覺藏身不猒深舊遊風物要追尋書來肯附銅魚
使記我今年病不禁
窮臘有懷
冰霜底窮臘伏枕久亦倦思公如和風咫尺未得見
人生無賢愚各自有志願但得所趣同公固不我賤
何須肱九折始見金百鍊平安望中原棲息各異縣
尚欲從公遊衰年保窮徤
病中聞諸范日赴飲會
諸公相隨日酣飲我病昏昏困衾枕人生苦樂故不
同世味再尋如拾瀋良醫更在肱九折曾子從來日
三省不離方丈走諸方萬事只如驢覷井
深居
深居如山林初不遠城市塵凝喜事少犬吠知客至
生涯付衰疾日力破昏睡欣然一笑足自省甘若薺
收身當在早過是恐少味
慶大悲閣成
自離閩嶺罷參禪疾病深藏不計年尚得閑人相印
可隔門惟有白衣仙
贈人
堅卧因循欲過冬故人無復馬牛風得君好句能忘
病笑我長飢不諱窮清夢肯嫌齋舍冷破囊常伴酒
杯空新正所願長窮徤剰作歌詩凖備公
送廣東漕范子儀
我爲三衢居君作番禺行君行我方病歲序仍崢嶸
嶺海未寂寞斯民則憔悴得君鎮臨之固可以卒歲
嗟君盛德後窮獨與我同比年數見之長在寒苦中
番禺盛賓僚莫如元帥賢君行問安否道我如昔然
夜聞諸生讀書因成寄趙十七姪
紛紛藥裹了新正北望蘭溪不數程且喜諸生會勤
苦夜䆫如子讀書聲
夜坐
所至留連不計程兩年堅卧猒南征荒城日短溪山
靜野寺人稀鸛鶴鳴藥裹向人閑自好文書到眼病
猶明較量定力差精進夜夜蒲團坐五更
簡李巽伯
愛酒舊無敵能詩新有聲荒城時過我長句屢尋盟
厭病時招客因行不計程秖應有餘暇未肯賦閑情
(三尺檠却憐陶靖節着意賦閑情一本後四句云往事十年夢生涯)
追記昔年正月十日宣城出城至廣教
嘗憶它年在宛陵好山松竹面層層江城氣候猶含
雪草市人家已掛燈每怪愁腸難貯酒時隨柱杖出
尋僧如今轉覺衰頹甚病坐南䆫冷欲冰
病中上元
病久仍多事深居未識春慇懃今夜雨且爲阻遊人
三衢上元
俗事紛紛避作煩夢中時猒雨聲喧但看閑客時來
去勝說群兒手覆飜事業不同俱可笑形骸如此尚
何言他年更有相逢話同是三衢過上元
贈人
剰作閑官不計年得公相近轉翛然飽諳文字能生
病始信虚空不住禪水澁船回休進棹路長馬倦莫
加鞭漫成拙句爲公壽要作新正第一篇
官閑贈人
自喜閑官不計員月叨微禄勝歸田藥囊往往充詩
藁米劵時時當酒錢忍病作勞吾不猒對人無語子
差賢不湏更見盧溪老會得安心即是禪
正月十七日
令節今安在晨鍾奉夙興空庭留素月廣殿有殘燈
笑語已難記經遊如未曾吾衰得堅卧差勝住房僧
病中得舍弟信
頻通婺女訊兼得會稽書歲月呻吟裏文章困睡餘
百年判憔悴萬事付迂疎尚欲身強徤相從得定居
疥
瘙痒撓膚無春冬爲害略與惡疾同只有瘡痂不相
負夜闌長滿寑衣中
正月十九日暴熱
一夜飛蚊遶鬢鳴都忘時節是新正秖應朝暮須風
雨便作疎簷瀉竹聲
即事
十年不調張廷尉一字拔人山巨源萬事重尋已陳
迹此公相對可忘言故人久已音書絶古寺終嫌市
井喧更欲移家近深僻漫留書冊教兒孫
送向仲告往江西
紛紛車馬閙如雲膏火煎熬秖自焚亦有故人來問
疾苦無佳思與論文江湖老矣頻搔首毛髮翛然政
似君它日卜鄰猶有約靜中風景要平分
寄臨川親舊十首意到輙書不復次序
偶從行李轉江湖所至翛然一物無午枕久拚閑事
業夜䆫新有靜工夫
少小交游不乏賢二三豪俊聚臨川自從老大飄零
盡獨有殘詩數百篇
屢試吳中千里蓴閩中荔子亦嘗新獨遊每恨無佳
思正好溪山少故人
故人自失嵇中散疾病衰頹轉不堪猶喜閑居有賢
弟且隨長鋏住江南(季平)
張卿别後且郊居無復黃公舊酒壚試問今年有閑
暇亦隨書劒入城無(文叔)
交遊疇昔住臨川博士高風世不傳饒謝得名三十
載當時已道小汪賢(叔野)
故人子弟惟汪謝每一思之忘寑興莫道臨川便寂
寞後來相繼有諸曾
吏部聲名動一時中原人物未全衰低摧不用還歸
去坐守遺經可療飢(子禮)
金谿比歲復何如二董風流却未疎聞道移家遠城
市欲携書籍更深居(彦速彦先)
愛賢如渴吳夫子不染世間兒女塵老病不逢終不
悔後生誰復記斯人(吳迪吉)
奉懷季平范丈戲成兩絶句錄呈
形骸已病尤宜懶歲月長貧屢有詩猶得深居少塵
事只如同在嶺南時
新年爲況復何如尚有心情打酒無只恐後生行樂
處轉嫌吾輩白髭鬚
病中寄胡原仲劉致中
累月不寄書我病亦在牀仰見出林鶴如覩二子翔
冰壺貯秋月所至有輝光僻郡足風雨深春猶雪霜
閩水遠而清閩山深且長何時一尊酒更復議行藏
才元相過三衢偶成近體詩一首奉呈
紛紛俗事起如毛病起南䆫猒作勞正欲往來求飯
飽敢將辛苦治名高長閑似稱三冬卧舊學虚蒙一
字褒它日相逢有餘地尚容衰晚鬪堅牢
無題
衾裯尚冷知春早意緒無聊覺病深夜半攺詩緣底
事向來餘習正關心
寄人三首
世久無高識斯人我獨知子行吾羡子雖病敢忘詩
念昔無事日同升夫子堂江湖晚相見猶喜共行藏
世久趨浮末於時尔獨賢閑遊衆目外却立萬夫前
老驥空伏櫪長琴有斷弦傷心共隱地回首更茫然
寄祁居士
聞道祁居士抄書手未停艱難走異縣辛苦抱遺經
野寺猶堪隱人言懶復聽十年事夫子今日得儀刑
贈人四首
病欲相尋久未能虎丘山下在家僧諸方本末湏君
記拈出叢林舊葛藤
昔年曾侍老姑旁誨我全身只退藏長恐風流便疎
遠子猶它日及升堂
跬步無功已猒遲後生誰復肯從師無人識子閑居
意手冷深藏只自知
三江古路更深居白首窮經一丈夫借問新年入城
市亦曾頻到虎丘無
寄朱希真
幕下諸侯老微言衆不聽秖應有餘論時復注前經
郡古疎還往官閑任醉醒主人鵝可換更爲寫黃庭
寄向縣丞
念子它時兩頰紅十年犇走變衰翁耐官丞相風流
在坐守簞瓢不訴窮
病中
藥裹關心老不宜只今筋力已全衰何由更得身無
事却似它時把酒時
山城
山城雨雪繁春氣來不早思君如和風未見意已好
時蒙枉車騎笑語得傾倒我能知子賢子亦憐我老
舊交半鬼錄在者迹已掃慨然念平生令人惡懷抱
相從飽喫飯此計或未保東遊有前約預恐別草草
豈無一言贈妙句寫默藁出戶仰高山猶堪慰枯槁
病夫
病夫坐穩嬾出門底事逢春作癯瘦故人相尋不憚
遠欲以一杯爲我壽鋪張古昔引大義勸使忍窮如
忍詬感君意氣但如昨顧我情懷已非舊平生甘作
蟻旋磨萬事只如船放溜十年參差故鄕夢一心守
待靈芝秀辱身竊比柳下惠疾惡幸逢朱伯厚它時
城市望雲山歲晚何由數相就
無題
心廣體故胖意肅氣自屏頹然萬物表樂此一室靜
念君久安坐轉覺此味勝疎籬過野馬破牖行日景
但令此意真不必費譏評想當溪山横更有松竹映
隱几得晝眠此固可補病
偶成兩絶句奉寄文若庭列
強欲馳驅老不宜故人雖在費相思秖應大府多還
往職事雖忙不廢詩
夏子經時不寄書十年犇走尚窮途不知自到高安
縣亦有心情記我無
寄閩中親舊
濃隂蔽烈日小院有餘涼頓覺枕簟好時聞芰荷香
秋成今可必衰疾未相妨徑欲閩中去尋僧不裹糧
廖用中世綵堂
廖氏居七閩土俗變齊魯子孫仁且壽每繼先父祖
作堂名世綵此意天所予近者得矜式遠者快先覩
今公懷直道邪正有區處還家上此堂父祖當笑許
小人慕清風想像濯煩暑孰知少年場有此毛髮古
何時望世綵得聽公笑語老松卧歲寒亦以蔽風雨
人或不予知亦莫予敢侮
劇暑
劇暑先庚伏經旬在炮燔今夕驟雨過我病亦少安
涼風醒病骨好月上更闌尚恐賊報急凌風無羽翰
閩中故人書日夜望我還無車載家具欲往故不難
所恨去已晚不及荔子丹家家有白酒自足解愁顔
即事
經旬困炮煑今夕有微風市井囂塵外溪山嘯傲中
涼秋亦不遠吾道恐終窮凖擬閩中士今年一笑同
秋日
斟酒莫辭酒琖寬酒琖少寬令心安客遊無聊思舊
歡舊歡新愁千萬端如何不飲空長歎歲云秋矣風
落山白露應節衣裳單南遊並海當不難雨雪欲下
何時還
懷秋
秋風日夜至念我少年時新涼喜欲舞至今心未衰
心雖未遽衰老病則已甚頹然坐前階乃若雨烏噤
子病少則尔衰羸非獨今徘徊以傍徨何以異夙心
死者各已死空費子百慮在者亦已老契闊少相遇
洗心西方觀子復未肯然胡然競日力今年如去年
贈范十八
君去留不得我窮前未聞如何出籠鶴更送離山雲
歲晚逢同志人稀莫離群肯思臨别語只用十年勤
秋日
少年固長貧長歲復多疾閉門取堅坐到此多事日
不嫌冷如漿所要甘似蜜舊書堆几案老眼厭塗乙
不如壁角坐萬事付以實況今雨澤足已覺憂患失
秋成日在望所至有梨栗賊報雖未衰一飽良可必
讀書
老去有餘業讀書空作勞時聞夜蟲響每伴午雞號
久靜能忘病因行當出遨胡爲良自苦膏火自煎熬
宿昔
宿昔尚煩暑平生悲遠遊長貧不貰酒雖徤嬾登樓
晚節勞千慮經年走數州新涼事事好只是迫防秋
謝人送詩
堅坐少愉樂欲行還滯淫時蒙七字句可尉十年心
歲晚日晷短天寒霜雪侵主人不猒客敢辭酒杯深
(作避辭一)
水仙(二絶)
澹綠衣裳白玉膚近人香欲透衣襦不嫌破屋颼飀
甚肯與寒梅作伴無
破臘迎春開未遲十分香是苦寒時小瓶尚恐無佳
對更乞江梅三四枝
東萊先生詩集卷第十七
