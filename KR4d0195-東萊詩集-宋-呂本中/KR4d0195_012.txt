東萊先生詩集卷第十二呂本中居仁
浮梁道中見小松數寸者極多然皆與蓬蒿
雜出不能即長也余傷之作詩寄范四弟
青松數寸根意出千丈外如何蓬蒿底此志久未遂
朝爲牛羊踐莫受塵土翳雖云歲寒姿當此亦憔悴
今年雖小出尚與凢草類會須扶其根與作梁棟計
大厦千萬間匠石所睥睨世或未盡知(名御)勿傷汝志
自祈門至進賢路中懷舊二絶
雨歇路踰滑山空鳥不飛却思無事日騎馬踏泥歸
汴水夾榆柳今留胡馬蹤如何進賢路只是見青松
離洪州渡西江至翠微寺紫清宫
平明渡西江西山正崔嵬中流欲浪作細雨隨風回
促櫂赴前浦頗為風雨催寒沙引細路人家山半隈
密雲蔭脩竹久旱無莓苔晚入翠微寺諸峯環抱來
其西洪崖居百代所仰懷何年蛟龍怒更擊深山開
縣瀑瀉洪井噴噫藏風雷客行少休息暫此得徘徊
城中二三老咫尺不得陪豈無陵風翰邀致山中臺
澗水清且寒可以當餘杯獨來不敢久恐為神物猜
宿翠微寺
西山今夜雨不為故人留泥滑淹行李風聲欲送(作一)
(晚送)秋中原且多事吾黨敢無憂明日經由地江南更
幾州
發翠微寺
古殿突兀風有聲粥魚欲打鷄三鳴披衣起坐問行
李㒒夫屢報天陰晴昨日路長頻雨阻今日東風得
無苦杉松連山寒欲動橘柚隔籬香半吐却憶京城
無事時人家打酒夜深歸醉裏不知妻子罵醒後肯
顧兒啼飢如今流落長江上所至盜賊猶旌旗已憐
異縣風俗僻況復中原消息稀
送宋仲安往虔州
已流之水不可以復回已往之日不可以復來唯有
野外籬邊之黃菊年年歲歲見花開君如此菊不我
厭處處相逢同酒杯三年喪亂那可說君頭已白我
齒缺高才抑塞久未用坐守松檜凌霜雪君今又作
章貢游我猶少忍住筠州破屋不憂遭鬼瞰端坐或
恐貽(爲一作)神羞求田問舍古所歎敢有遠去惟身謀
爲約嶺南三數子明年乘興欲(却一作)東流
與仲安别後奉寄
出門送君時一步再徘徊雖云非遠别念與始謀乖
欲求連牆居故作千里來君今不我待欲跨洪溝回
我獨滯一方後會良未諧冬初風浪息蛟龍深蟄雷
其如中原盗所至尚揚埃子行莫夷猶恐致狼虎猜
胡人更遠適畏死投煙霾皇天久助順似不及吾儕
獨以智力免寧有此理哉因書寄苦語亦以謝不才
新春好天色指望妖氛開即當候歸艎取酒尋罇罍
欣然得一笑便足禳千災豫章百里遠可以慰客懷
須君起我病同上徐孺臺
題筠州僧房
客來無語坐禪房共賞西䆫一榻涼山路雨餘新筍
出江城春晚雜花香厨煙已逐鍾聲遠樹色初隨塔
影長敢道閑居便安穩今年更欲下湖湘
離筠州
舊日閑居日無悰已倦游如今避地走不復為山留
淮甸初經夏江西復度秋今朝小亭望東北是筠州
題圜悟與惇兄法語
杲公昔踏胡馬塵城中草木凍不春胡兒却立不敢
問其誰從之惇上人袖手歸來兩無語如今且向江
南住雲居老人費精神送向高安灘頭去
建城道中
建城南路入袁州怪石縱横水亂流盡日衣冠在圖
畫百年心跡付林丘中原未作重歸計胡馬能令此
地憂浪跡江湖亦吾分運籌帷幄有留侯
行至醴陵寄故人
淺溪沙磧寒月白樹影疎我行天一角所至尚躊躇
偶逢勝絶地不異嵩潁居臨流遂忘歸默坐數游魚
寧知胡馬閙江縣巳丘墟故人亦未來一旬三寄書
不必問淺深但當膏子車新霜隨北風慘慘度重湖
相尋近五嶺(名御)勿厭長途
將至南嶽先寄演公禪師善公華嚴
胡馬揚塵烽燧作我行乃在天一角江西趼足過湖
南本赴郴陽故人約中途群盗又蜂起所至往往為
囊橐遲回改路心自笑隠忍畏事人所薄不因此去
渡湘水更欲何時到南嶽山中況有二老人萬里同
來且安樂遙瞻見我應大笑白鬚黑面都如昨平生
故舊幾人在不早從公老丘壑自經喪亂可過從每
一思之懷抱惡請公更說因地初一解人間因慧縛
避寇南行
何處田園不是家儘扶衰病過天涯山村酒熟人人
醉客路春濃處處花敢道嶺南無賊馬側聞江左尚
胡沙囊空甑倒君休笑亦有新詩伴齒牙
貞女峽
欲上貞女峽江險未敢行豈是畏江險愧此貞女名
時經喪亂後世不聞堅貞烈士久喪節丈夫多敗盟
寧聞閨房秀感義不偷生窮荒禮法在尚此留佳聲
時事有通塞江流無濁清欲行勿憚險為君先濯纓
山水圖
君家茅屋低蓬蒿客來頗厭蛙蚓號何得有此山突
兀氣壓太華陵嵩高坐看遠澗受懸瀑似聽跬步鳴
秋濤槎牙老樹半枯死上倚絶壁緣飛猱我行日畏
盗賊逼敢厭瘴癘同腥臊偶逢坐稳懶歸去豁達眼
界無纖毫嶺南山水固多異恨無中州清淑氣對君
圖障心怳然便如(似一作)太華嵩高前君但對此能高
眠當有好句令君傳
連州陽山歸路三絶
蒼黃避地出連州邃谷深巖懶轉頭歸路始知山水
好少留村驛當閑游
稍離煙瘴近湘潭疾病衰頽已不堪兒女不知來避
地強言風物勝江南
嶺外從來不識春青梅年後已嘗新深山忽有殘花
在知與清明待北人
陽山道中遇大風雨暴寒有感
嶺南二月春已盡百花委棄隨風吹山前山後綠隂
滿已過中原初夏時不知何氣忽乖沴(戾一作)風雨夜
作雷乘之鞭笞宇宙蔽日月萬象倒錯藏光輝巖傾
澗絶水府現捕搏虎豹擒蛟螭百圍老樹不須說忍
凍欲壓摧其枝崢嶸屋瓦走飛雹如戰初合麾旌旗
我行避地更值此閉目但聽兒啼飢僕夫噤死者數
輩牛馬懼不存毛皮長途三日斷還往況有鳥雀凌
雲飛只今胡塵暗江路盗賊往往乘餘威良民雖在
困須索四海萬里皆瘡痍天公忍不一顧此反更震
動窮荒為此方亦是神所主我欲告訴心先疑明朝
風定寒亦解收召魂魄尋歸期澗毛自可薦筐筥試
出苦語令神知
答朱成伯見贈四首
三年轉東南足跡不得息新霜未壓瘴已畏賊馬迫
(逼一作)蒼黃度嶺去山路楓葉赤慨然念平生謬自有
欣戚交游半鬼錄在者費相憶朱卿早聞道一見如
舊識新詩入要妙如射已破的我行囊貯空所至但
四壁豈如投異縣忽枉和氏璧斯文得未喪豈不繫
人力出門仰高山此道如矢直
我適蒼梧野君來洞庭岸相逢迫(逼一作)盜賊一笑未
得𣢾欣然望眉宇於我意自滿天寒道路長歲晩日
晷短僧房肯再來晴䆫自妍暖
入林恐不遠入山恐不深城市有深遠不必在山林
隋珠不自寶豈在須淵沈斷絃得遺譜千載有知音
昔在中朝時每從賢俊游酒酣握手歡預懷今日憂
兩經嶺嶠春三度江湖秋朱卿抱竒節好語忽見收
我無濟世策君有活國謀相尋不相笑夜光猶暗投
道喪師友絶寧有民不偷風波極浩渺欲濟能無舟
連州行衙水閣望溪西諸山
嶠南氣常昏終日如霧隔我來已經時初不辨山色
紛紛翳犯眼默默悸動魄今晨忽晴快如語見肝膈
群峯插天青野水恣意白深窺木杪靜細數鳥道窄
天心豈無意直欲尉北客才經盜賊擾更脫瘴癘厄
湖湘雖未定勢已初夏迫頗聞胡虜遠不復更追索
我歸當何時俗事累千百便擬衡山前今年飽新麥
憂慮則未已四海方偪仄群公獻納際或肯任此責
先當肅區夏次用及蠻貊豈容胡虜暴歲必有大獲
天雖未悔禍世豈無良策生(主一作)人苟未盡狐兔當
有宅
贈歐陽處士
愛君年少便知足今君雖老更(轉一作)無欲閉門不出
動經時保此無窮清淨福黃衣弟子雜僧徒共守荒
郊數椽屋門前山水各有態君但疎籬對脩竹直如
李路耻有聞清似之推不言禄坐看世事雲變化一
任兒曹手翻覆上皇龍飛三十春臨軒亦嘗思異
人詔書屢下廣搜索當時幾人能識真君時聲名動
天子高臥不起空逡巡謾收符籙養丹火一旦四海
生風塵我來見君斛嶺下識君無營真靜者慇懃愛
我莫遽行尚肯相從結茅舍時當喪亂足淹留豺狼
恣横空山夜它年有意過匡廬(廬山一作)更許淵明入蓮社
嶺外懷宣城舊游
中原未敢說歸期却憶宣城近别離疊嶂雨來如畫
裏敬亭秋入勝花時每憎卑溼尤多病苦愛風光屢
有詩今日衰頽那可說鬚鬢經瘴揔成絲
余避地踰嶺寄書宜章孫氏賊去則盡失之
感歎有作
賊馬縱横未說歸草間梁上借餘威布帆此去應無
恙銀盌從來亦解飛世事只堪開口笑主人空有食
言肥自慙學道工夫少坐覺文書到眼稀
過嶺將至江華先寄朱成伯二首
自怪怱怱來往忙又携兒女過湖湘敢言此地能安
稳且道新年離瘴鄉
嶺下微隂已自寒早行山路覺衣單故人見我應驚
笑疾病衰頽怯據鞍
端午日北還至斛嶺寄連州諸公
嶺上逢端午隨家更北征隔村聞賊鬭通夕畏蛇行
厭病初辭瘴衝泥却勝晴猶憐昌歜酒不與故人傾
山居素飯
豆苗可瀹瓠可羹僧厨早飯蒸香粳道人得此清淨
供下箸已勝肥羊烹平生為腹不為目偶逢一飽心
自足晚菘早韭舊所知五鼎百牢未為福
寺居夜起
山深夜無人竹密風露集長空新過雨尚覺星斗溼
避地走天涯如何免拘縶朝憂粟囊盡暮恐賊報急
荒城兵火後所至復未葺古寺半頽垣梟嘯鬼亦泣
感事念平生徘徊近階立
寺居即事三首
瘴癘過庚伏庶幾其少瘳甘心忍殘暑指日是清秋
汴水他年别郴江此日留如何理歸夢只見嶺南州
因循過嶺表忽復到湖南氣力渾非舊情懷老不堪
無錢供痛飲因病廢清談尚有尋書僻窮搜未免貪
中原是何處敢道幾時回一夏無書讀經時畏賊來
老松猶偃蹇病鶴久摧頽莫怪論兵少吾今心已灰
贈夏庭别兄弟
披沙簡金勤乃見讀書何止須百遍如君心期已不
凢況有長兵可鏖戰一寒溼薪熏病目君但讀書聲
徹屋僧房夜永燈火足更肯襆被來同宿
墨梅
嶺南十月春漸回妍暖先到前村梅問君何處識此
妙一枝冷豔隨霜開長江凛凛欲崩岸乃見好事移
牆隈初疑滲漉入瘴霧更恐寂寞埋煙煤微風不動
暗香遠淡月入戶空徘徊坐看粉黛化羶惡豈但桃
李成輿臺我行萬里厭窮獨疾病未巳心先灰對此
不覺三歎息恐是轉側同南來異鄉久處少意緒破
壁相對無根荄古來寒士每如此一世埋没隨蒿萊
遁光藏德老不燿肯與世俗相追陪輪囷離竒(濩落一作)
多見用犧尊青黃木為(為一)毫吮墨去顔色況
自不必須穿栽歲窮路遠莫惆悵此去保無蜂蝶猜
賀州聞席大光陳去非諸公將至作詩迎之
(韻字一有次)
五年避地走窮荒嶺海江湖半是鄉歡喜聞君俱趣
召衰頽如我合深藏曉寒已靜千山瘴宿霧先吞萬
瓦霜日日江頭望行李幾回驅馬度浮梁
送周靈運入閩浙
青松著塵市不辭塵土侵忍耻半桃李不言歸故林
交游在賤貧始見平生心周侯客異縣屢蒙金玉音
殷勤不我厭自昔以至今使其少富貴未必能相尋
豈謂子誠然此風今則深子欲轉嶺海歲暮足愁隂
路經盜賊窟往往未就擒加鞭策駑馬欲行無滯淫
故人散天涯所在亦﨑嶔相尋倘見及道我病難任
次韻錢遜叔見寄
異時文物漢庭臣公是中朝第一人忍使閑行犯山
瘴不令疾去掃胡塵情懷縱老原非病時運方隆只
暫屯顧我衰頽已無用尚煩新語訪沉淪
贈宗真上人
到處相逢是偶然淛江湖嶺屢經年贈君頌子君休
咲我已新來不問禪
東萊先生詩集卷第十二
