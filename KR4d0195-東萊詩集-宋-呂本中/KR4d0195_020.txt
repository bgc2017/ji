東萊先生詩集卷第二十吕本中居仁
尤美軒在玉山縣小葉村喻子才作尉時名
之取歐陽文忠公醉翁亭記所謂林壑尤美
望之蔚然者後數年舊軒既毁復作寺僧移
軒山下汪聖錫要詩叙本末因成數句寄之
兹軒在何許遠在洞巖側洞巖山水勝自與塵土隔
天以奉幽人寧肯媚過客尉曹昔吏隱到此若有獲
名軒曰尤美盡去眼界窄坐令歐陽公餘意轉明白
車馬走道路我久度此厄茫茫六合間於此有安宅
軒雖有成壊山本無異色舉頭見林壑不必更遠索
金鷄董需彦光凌岑庵
我爲江南游衰病轉不堪往來信撫間未上凌岑庵
凌岑賢主人清峻如山巖避事若荼苦守貧如薺甘
平生好交游十不存二三令弟又繼往世不聞清談
高風故絶俗想像令人慙浮生有欣戚此味久已諳
請君但高枕客來睡方酣茫茫岐路間與渠爲指南
乘風本餘事不向鼻端參
盛華彦光丘壑軒
盛侯少時偉儀觀下筆不休人共歡胷中别自有丘
壑萬里溪山藏几案往來車馬閙泥土盛侯何嘗著
眼看較量今古攷同異枓藪胷襟别眞贗今朝示我
故人詩老病窮愁得消散故人相繼在鬼錄君雖獨
存飽憂患且住溪南數間屋坐穩不憂時節換人言
丘壑殊不惡君守一丘只如昨文章老徤氣如虹不
向山巖何處著
送晁公慶西歸
頃從君家諸父遊談經語道久未休死生契闊風塵
起往事追尋三十秋疾病衰頹且深坐喜見後生勤
勝我臨行索我送行詩短句長篇無不可少年學問
要躬行世人營營勿與爭閉戶忍窮心自樂簞食瓢
飲殊不惡紛紛得失誰厚薄得此失彼莫籌度
曾吉父横碧軒
囂塵等山林此理久未盡君今住世網於此巳自信
僧居隔長溪屋古柱礎潤不知市聲遠但覺山色近
開軒有餘地草木當夏閏一身船轉頭萬事燈落燼
譬如癢在體搔抑吾已認青山故在眼已絶封閉吝
悠然有遐想此語君所印
送邢道州趙邵州歸湖南
相逢不得款奈此離别何長涂已新秋從此風雨多
欣然出殘暑如鳥離網羅我獨此淹留衰病日婆娑
跋足望二子洞庭秋始波道州通家舊口辯如懸河
邵州我表弟玉也保不磨無由得相就相近日經過
黃塵飜馬足未暇眄庭柯何時寄書來與我消睡魔
天涼不飲酒爲子一高歌
送方豐之秀才歸福唐
我居江東惟信之州子來自南而與我游問其所友
一時之秀其兄韞德亦既有就子學既立子志甚遠
何以終之止在不倦貧賤勿猒自然無悶冨貴勿羡
害德之本彼古之人能聖與仁我胡不能歎其絶塵
今子歸矣歲亦有秋何以告子惟聖之求水流有源
木生有根惟源與根入德之門求聖根源惟正之守
正之不守棄師背友絲毫之僞勿萌於心無有内外
亦無淺深由此則聖舍此則病是以君子所守先正
于以贈别亦以自警爲别後思且以三省
向敦武挽詞
耐官丞相後世固不無人位下能安命身閑不厭貧
還能死異域便足繼前塵此日何山路空悲草木新
向簽判母挽詞
懶作塵寰住虚隨雲雨山人皆欽懿範天不予長年
室靜如歸隱心安勝學禪傳家有令子尚得慰重泉
贈眼醫張子驥郎中
人生所有疾萬種皆眼病由眼不得明故視有不正
指白以爲黑遠邇皆未定如何少翳膜遂失本來性
今君有妙手與世脫機穽病雖有多端但以一理勝
不須望竒功藥病自相應吾觀世間物唯眼爲至淨
不容著纖毫況復計少剰自古大醫王其治有捷徑
不能添汝明但要除此證鏡有塵故昏塵本不在鏡
塵去鏡自明豈必與物競皎潔玉壺冰澄澈秋月瑩
坦然望長途欲往不待倩其說甚易知在汝聽不聽
請君明其然說法我已竟
送晁侍郎知撫州
與君相從四十載老病昏昏君不怪交游太半在鬼
錄一時輩行惟君在前年簮筆侍明光論議風流傳
梗槩邇來同住此荒城笑語瀾翻絶機械薄酒重尋
它日盟新詩未了平生債今君奉詔作鄰郡共喜朝
廷有除拜定知惠政及斯民一洗從來州郡隘甕頭
春色早晚熟遠寄還須例霑丐爲君試草德政碑蕭
何自昔文無害
晁留臺劉夫人挽詩三首
自昔聞諸父文章漢兩京(人夫人諸父也原父侍讀貢父舍)風流傳
壼範烜赫振家聲睦族今無匹能書舊得名如何江
左郡今日望銘旌
故家劉與魏我亦忝姻親(魏出也夫人劉姓)久矣思前作居
然愧後塵遺芳接惇史舊德見夫人悵望鵝湖路新
年草木春
留臺無恙日樂善出誠心文采不復見聲名空至今
半生資内助三歎有遺音撫事思前輩於誰覓斷金
贈鄭侍郎
鄭公一勺酒時與故人傾況兹沖和天草木日向榮
山茶逞獨豔著意呈軒楹坐中四五客還來尋此盟
主人久未厭頻得倒屣迎燒燭夜照花知公有餘情
清歌洗俗耳軟語令心醒豈伊鶴頂丹獨自能傾城
要令同二妙相伴作三英紛紛桃李花開謝略不停
誰知此深院别有高世名我老百事廢對此眼暫明
還家不能寐起坐數殘更明朝有新句更欲煩公聽
送宗紀上人歸福州
道人海上來訪我江外寺春風吹行李飄搖不得住
手中主人書足下千里路臨行請一語懇款過外慕
人生未入道所至皆旅寓急參庭前栢會取末後句
相逢與相别惟此是先務
郡會分韻得蠻字
柳外高樓四面山使君携客共躋攀塵埃不動日方
永桃李無言春自閑未猒簿書時到眼每逢詩酒亦
怡顔夜闌一倍園林勝尚覺清歌欠小蠻
郡會賞牡丹分韻得裳字
敢辭深坐嬾衣裳便欲追陪恐病妨小戶常憂勸酒
滿短才仍怯和詩忙牡丹花在逢寒食群玉山如望
洛陽不是使君尋舊賞更無人會憶姚黃
次蔡楠韻
交舊悠悠西復東建昌南望水連空蔡侯念我有新
句猶似㶚橋風雪中
送王提舉赴淮東(七首)
君爲千里行我此一室住清風隨畫舸已過江北路
君如暑伏冰所至自清靜翛然接新秋已復天地性
隨行萬卷書既足以自娱因知君所樂不在使者車
入門雖多塗其究有安宅君能識其然一語在物格
學道貴積習天地故相似不容有私心毫髮在胷次
海陵我舊游歲月亦已久不知兵火後尚有昔人否
官閑有新作寄我莫憚遠兼書海陵事令我開病眼
送財用歸開化二首
年來相聚欲無言嬾說諸方五味禪所恨歸程太怱
遽不收吾骨瘴江邊
疾病支離欲著牀爾來殊不負秋陽頭童齒豁西風
裏尚費縈簾一炷香
謝范子儀見寄因次其韻
疾病深藏一事無眼從昏澁廢看書清詩忽覩驚人
句遠道如瞻使者車頗放溪山時入座不妨賓客醉
騎驢傳家事業風流在早晚還朝得盡攄
謝周侍郎送木瓜
染以猩猩血緣以剌繡文天生此碩果似是百果君
杯槃快先覩便足張吾軍雅宜椽燭照正合侑金樽
環橙與大柑其從蓋如雲我病日已衰故人時見存
晨興有竒事此果蒙先分開緘見珍異坐使童僕奔
把玩不去手舉室生清芬所恨茅屋底著此太不倫
瓊琚未足報拙句聊相聞
謝幽巖長老送荔枝二首
年來疾病日衰頹咫尺閩山嬾便回不是幽巖老尊
宿更無人寄荔枝來
荔子蕉乾久未嘗今年霜下始聞香幽巖闊略庵前
事容得先生爲口忙
撫州俞隱居挽詩
臨川俞處士獨擅隱居名嬾倦不復出風流聞後生
自甘長寂寞肯作太鮮明松栢新阡路傷心秋後聲
贈汪信民之子如愚
四海同門一信民近淮來往七經春生平坎廪不如
意死去聲名多悞人漫以文章付兒子略無毫髮仰
交親請君但自傳家學陋巷簞瓢莫道貧
謝曾台州送梅
不辭深坐轉衰頹養病仍無酒一杯尚喜故人相勞
苦臘前先送一枝梅
甕間吏部久不見江東步兵那得知故人憐我太寂
寞一枝梅送兩篇詩
送范子儀將漕湖北五首
君行欲何之乃在湖水北湖水多郡縣使者易爲德
其民淳而古其吏朴以直官閑足賓客歲稔少盗賊
得君清靜化用教不以力但自養根苖勿苦厭蟊螣
許昌無事時地固多英豪況君忠宣子譽望素已高
讀書不出戶俛首自作勞脫身走江南始爲時所襃
每念其先人水靜絶波濤時從文字嬉餘事及風騷
忠宣在朝廷每欲消黨與以我廣大心盡使變齊魯
同門有不察平地鬭豺虎君昔住許昌閉口不復吐
靜思前人意皆是神所許自守泥塗間肯復計齟齬
令兄守家學曰自文正始惟不卑小官至死而後已
其間有冨貴乃是偶然爾人欲學古人豈不識此理
奈何猒貧賤乃不退就已君今久蹈之可爲吾黨喜
我嬾百事廢尚叨交舊知時蒙寄書來索我送行詩
我詩老益退久爲人所嗤君獨不見鄙論相不舉肥
送君湖北去無事隔山陂時應有佳句尚足尉相思
梅花二首
白玉花頭碧玉枝水邊籬下雪晴時暗香别有關情
處却是春風未得知
占得先開不待春風饕雪虐長精神老人不是尋花
看要與尊罍洗世塵
周承務郔求諸己齊
爲腹不爲目貴久不貴速人皆求其餘我獨心易足
人皆重外慕我獨(名御)其獨閉門想顔子默坐相追逐
壽夭有定分簞瓢乃其福修身雖多塗要在不遠復
送程伯禹歸浮梁
不見程公二十年上饒相遇各華顚平生氣節名先
立老去安閑我未然即看歸來上廊廟未容休歇住
林泉飽山閣上憑欄處合得逍遥第一篇
疾病因循嬾出門茅簷終日坐昏昏雨聲點滴松藏
寺人迹稀疎犬吠村時得使君相勞苦勝於書札問
寒温只應此去添憔悴又次先生酒一尊
寄題王珉中玉通判夢山堂
青山甚不遠每因塵事疎百念攪胷次豈知山有無
君無適俗韻常似山中居出處本無二夢覺固不殊
不知此山堂始往從何途未嘗走道路亦不用舟車
溪流與山色相對若有餘此地甚閑曠如君心地初
行雲映遠樹中有此田廬如今遂安處始驗實不虚
得非神所相無乃道力扶親朋在左右不待折簡呼
往來一笑樂勝有十輪朱何須從范子辛苦泛五湖
亦不學沮溺遠迹斯人徒從容萬事表在我不在渠
欣然理前夢已勝在華胥
去冬以紙衾遺劉彦沖劉有詩來謝以二絶
句荅之
初無一物獻高人紙被封題意却眞想得蒙頭忘百
慮滿山風雪自成春
錦繡堆牀巳不宜芬芳淑郁又成癡心知此被無他
巧能與山翁換好詩
送曾季直下弟歸臨川
老病侵凌重别離爾來瘦欲不勝衣信州城北荒山
寺兩送親知下弟歸曾子不愁歸泥路臨行索我送
行詩頭童齒豁衰頹甚不似京城相別時
送趙十一弟之官南安
君爲千里行我有一罇酒把酒持勸君欲以爲君壽
南安傍庾嶺瘴癘亦時有德人固天相和氣生戸牖
斯民得安樂如我屈伸肘居然變遠俗共感賢太守
我病居上饒忽忽歲月久杜門百事廢亦復厭奔走
得君暫相從感嘆成皓首頗念河朔時相從誦詩否
人生只此是不必更抖藪有便即寄書頻來問衰朽
寄劉彦沖兼寄胡原仲劉致中
故人別去兩經冬今歲書來第幾封正以空疎少製
作不因窮約廢過從養生漫說終難效學道無心亦
未逢若問眞歸是何處五更常聽寺樓鍾
去歲嘗以紙被竹簡遺劉致中後爲大水所
漂致中有詩以二絶句荅之
念君無愛亦無求一室翛然冷欲秋尚恐深居有餘
念更將衾簡委洪流
紙被公無笑不才兩公相繼有詩來五更睡足天昏
黑也似他人錦繡堆
吳傅朋游絲書
君不見往時文學顧八分中郎之後典刑存又不見
先朝文惠書堆墨大榜濃雲照南北未似只今上饒
守靜寫游絲不停手非煙非雲斷復續緩步徐行不
拘束斷崖一落千丈滑遠望筆行如一髮鬼神竭力
覷不見鐵礦消亡網作線線舞飛揚不自由縱横自
在勝銀鈎知君此意非安排妙處不從筆下來心凝
形釋萬事去信手却立無纖埃滿堂回頭莫見猜我
自悟此忘胷懷操舟相馬在事外顔氏識此由心齋
如君下筆少有意錦繡寧不悞剪裁君惟無心故若
