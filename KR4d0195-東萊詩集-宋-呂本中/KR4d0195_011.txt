東萊先生詩集卷第十一吕本中居仁
食筍
窮鄉未寂寥五月冨筍茁近山新得雨此物晚亦發
初看數寸出意有千尺拔長條不成鞭乃以美見伐
錦綳罷駢頭玉指已不韈坐令藜藿口如受滫瀡滑
連年江海病未免魚蟹罰甘津到齒頰恐此或未察
居閑快一飽我已久斷殺更莫厭比鄰時時聽羹戞
白鬚
不作韓城住虚為河朔行白鬚鑷更出知為阿誰生
宿劉固寺佛殿下即劉伶墳也
劉伶墳上土佛殿古崔嵬坐久野僧出天寒飢鴈來
千年醉裏魄一臿死前灰未盡先生意空留數字回
懷衛道中寄京師諸友三首
客舍冷如漿客夢甘如飴初無遠行念況有徂年悲
平生好交遊太半走路歧不如亭前月所到長相隨
何時脱身去共採西山芝有兒當似公尚能傳我詩
直莫如兩王清莫如兩方孫謝豈不美久滯尚書郎
黎子老歸國只今鬚鬢蒼邵子住山雲欲出未肯忙
高子出林壑坐看天際翔
人誰不小康李趙常窘束窮閻釁温火老未飽饘粥
它長未遽數此事已絶俗為人死不厭自奉一米足
河堤
平田接長河眼界起突兀今日並堤行麥壠青已出
客行不知晚但感此節物新霜被西山久厭塵土没
坐懷故人面於此見髣髴
寄濬州張掞
張卿留客酒如澠我欲從之病不能憶過公家更東
望斷崖高樹雪層層
田家樂
東家西家𧖟上簇南村北村麥白熟小兒腰鎌日早
歸大兒去就田間宿斗酒相邀不為薄鄰翁相對且
斟酌聖主當陽億萬年年年歲歲田家樂
梅
獨自不爭春都無一點塵忍將冰雪面所至媚游人
寄崔德符
江城昔還往耆舊各能文暫别猶相憶雖忙亦見存
好詩能愈疾濁酒不勝渾它日經行地相尋夜叩門
還家
解鞍歇馬倦西游過眼文書且罷休薄酒向人殊有
味長年於世已無求常情未語溝中木俗眼能驚海
上鷗何處雲山不堪隱更誰辛苦訪菟裘
即事
晚菘早韭老不厭夜鯉晨鳬多見疎地僻難尋野僧
飯路長時枉故人車青山出没塵埃裏白髮栽培疾
病餘更有腐儒窮事業夜䆫殘燭一編書
讀易
春温瘡疥繁衣敝蟣蝨細頽然坐南軒讀易初有味
初看象數殊忽此爻彖異紛紛者衆說行各半途滯
大言累千百雜解記一二坐令天人分復以小大計
或強出枝葉或自起旒贅孰能言語表能使意獨至
空中本無華眼病因有翳沈思忽有得是則入精義
吾生晚聞道歲月今少憩遺經日在眼似足了一世
臨流濯垢衣尚勿惜餘棄
復往大名三首
復往真無策兹行亦漫游塵埃走劇暑風雨占新秋
便欲還家去其誰為汝謀尚憐蘇季子虚敝黑貂裘
我老不自得每為飢所敺漫抛青蒻笠空負白髭鬚
見賊猶堪鬭逢人莫問途寰區足秀句山澤有臞儒
地濕頻經水田荒亦未收斷雲催雨過漲水没橋流
半世想高卧十年悲遠游藜羹不用挾尚足誑飢喉
開德道中
五更發荒村小憩草市北披衣度積水月落天正黑
豆苗半委地野父厭匍匐我馬則已飢泥土汚羈勒
翻思在家時一飯亦假貣小兒不解事笑語頗自得
一官走道路此責久未塞速行勿遲留有手須擊賊
陽翟道中
不為傷離别其如漸老何秖應從此去轉覺白鬚多
長葛道中遇周原仲
羸馬衝寒驕不駚積雪殘冰雜泥滓長葛縣中日落
時舉頭忽見周夫子下馬相看兩驚怪各喜南歸此
身在僧房夜語久不眠更摩枵腹償詩債子行四方
尚謀食我亦年來倦行役櫪下驊騮世得知海底珊
瑚人未識長安公卿冨貴客誰能日在子思側洛陽
年少未宜輕看子重陳治安策
簡叔易益謙兄弟
秋來歸興復何如李范聲名更羡渠它日買田吾有
策兩家兄弟要隣居
贈益謙兄弟
范郎走微官清固不絶俗家常四壁立腹有萬卷讀
爾來所為文深若泉萬斛紆餘風過水宛轉蟲注木
諸弟況可人不但好眉目丹穴固出鳳藍田自宜玉
行扛九鼎重頓使一世伏聖朝急用士如子尚窮獨
乃知德在躬不必冨潤屋我病拙文詞筆鈍如髮秃
時逢子兄弟未語心已足長空絶纖埃何處著鳬鶩
朝來秋氣清佇看飛鴻鵠
題蘆鴈扇
鴈下秋已晚江天風雨微寧為聚沙立不作旁雲飛
遊西宫有感
種種不如意悠悠無復聽漫尋村路好似得片時醒
水隱城拗白山來樹杪青晚田收襏襫殘日度笭箵
興入山隂道詩如歷下亭荒原子胥廟千載想儀刑
送一書記杲公作天寧化士
田家得米輸官倉一粒不得囊中藏天寧化士去如
雨此亦未易能低昂因官乞取民始病況復妄邀檀
越敬縱令不得半錢歸堂中聖僧應自知
京城圍閉之初天氣晴和軍士乘城不以為
難也因成四韻
賊馬侵城急官軍報捷頻民心皆欲鬭天意已如春
魏闕方佳氣王畿且戰塵不妨來往路經月絶行人
守城士
北風且莫雪一雪三日寒不念守城士歲晚衣裳單
衣單未爲苦隔壕聞戰鼔殺賊須長槍防城要強弩
砲來大如席城頭且撑柱豈不知愛身(君一作)傾心報
明主報主此其時一死吾亦宜未敢望爵賞且(幸一作)
令無事歸寄語守城士此言君所知
聞軍士求戰甚力作詩勉之
今春賊來時軍士怖而走今冬賊來時決拾(射一作)揎
兩肘憤然思出鬪不但要死守仰懷吾君仁愈覺戎
虜醜欲以占天心於焉卜長久暫勞何足道冨貴要
力取行看斬賊頭金印大如斗
丁未二月上旬四首
丞相憂宗及編氓恐禍延乾坤正翻覆河洛倍腥羶
報主悲無術傷時秖自憐遙知漢社稷别有中興年
厄運雖云極群公莫自疑民心空有望天道夲無知
野帳留黃屋青城插皂旗燕雲舊耆老寧識漢官儀
羽檄從天下于今久未回如何半年内不見一人來
周室仍遭變宣王且遇災猶存九廟在咫尺得祈哀
主辱臣當死時危命亦輕誰吞豫讓炭肯結仲由纓
灑血瞻行殿傷心望虜營尚留儀衛否早晚復神京
兵亂寓小巷中作
城北殺人聲徹天城南放火夜燒船江湖夢斷不得
往問君此住何因(寅一作)緣竄身窮巷米如玉翁尋濕
薪媪爨粥明日開門雪到簷隔牆更聽鄰家哭
圍城中故人多避寇在鄰巷者雪晴往訪問
之坐語既久意亦暫適也
雪泥春既融曉日初破霧出門尋故人來往不數步
共談江南勝閉眼想去路松風被茅屋稻壠立白鷺
行看賊圍解春水即可渡先當上鍾山次弟入廬阜
生平泉石念久受塵土汚況今九死餘轉覺處事悞
豫懷巖壑裏所至陪杖屨可行君莫辭行李我已具
城中紀事
生平足艱窘可嘆不可言兩遭重城閉再因群盜奔
今兹所值遇我豈不與聞脱身保兒女恐辜明主恩
傍徨不忍去敢計生理存昨者城破日賊燒東郭門
中夜半天赤所憂驚至尊是時雪政作疾風飄大雲
十室九經盗巨家多見焚至今馳道中但行胡馬群
翠華久不返魏闕連妖氛都人向天泣欲語聲復吞
我病未即死爾來春既分剥牀供晨炊兩眼煙巳昏
豈無好少年可與共殊勲志士或不恥有身期報君
塞水須塞源伐木須伐根子莫笑短拙荆蠻生伍員
讀易
江北江南公不歸人言公嬾笑公癡閉門端坐讀周
易直過新春圍閉時
無題
胡虜安知鼎重輕禍胎元是漢公卿襄陽耆舊唯龐
老受禪碑中無姓名(禍胎一作指蹤)
懷京師
北風作霜秋已寒長江浪生船去難客愁不斷若江
水朝思莫思在長安長安外城高十丈此地豈容胡
馬傍親見去年城破時至今鐵馬黃河上小臣位下
才則拙有謀未獻空惆悵漢家宗廟有神靈但語胡
兒莫狂蕩
讀司馬公集解太玄
京城半年圍道路三月病輕舟過江來所向復未定
客房夜涼冷氣體亦粗勝月穿䆫罅白風入桐葉勁
挑燈讀太玄愛此頃刻靜物數極三甲此理本天命
首贊則分行故未及世應古曆漢則亡易實更三聖
哀哉楊子雲上與數子競雖云耗心力固自有捷徑
後來司馬公獨歛衆說盛錙銖判訛謬一宗蒙是正
讀玄則知易此實公所證如何少年子便欲獻譏評
我老未知學讀此知不稱掩卷坐搔首一洗肝肺淨
明朝尋故人此語殊未竟
黃池西阻風
烏雲㘅日日不出驟雨飄風吼三日扁舟寸步不得
行坐歎輕鷗如箭疾我行去家秋復冬故園回思春
夢中客愁茫茫若江水生計渺渺隨征鴻三年京城
共憔悴一杯此地難從容長溪卷浪雪花碎遠山横
空眉黛濃故人别我上江去亦有書來喚同住破屋
數間君有餘太倉五升吾已具嚴霜未放鷹隼擊盤
渦恐致蛟龍怒片帆欲掛任篙師君但徐行莫深懼
景德北䆫
雲横樹隂濃雨漲溪水白故人喚我出已度蒸暑厄
北䆫非不佳尚苦眼界窄小樓隱牀後自與塵霧隔
更憐昭亭山相向有佳色君能具鷄黍略不厭須索
我能知子窮子亦能愛客人生要如是一舉乃諷百
我病思遠引未塞交友責便當約諸公歸耕作長策
囊無一錢贏歲晚會有獲
昭亭廣教寺
故人喚我去(出一作)久雨值新晴草暗鼯鼠出山深鵯
鵊鳴齋厨半孟粥草具一杯羹尚肯頻來否門前春
筍生
昨日之熱一首贈趙彦強
昨日之熱未爲熱涼風頗隨團扇發今日之熱不可
言西山火炎塵障天高樓堅坐若燔炙常恐秋到無
寅緣與君相從今幾日欲度一日如長年憶昔京城
值秋雨人家邂逅得細語不愁歸舍少薪米且喜尊
前好賓主去年君自雲中歸隔巷尋君相勞苦是時
強虜(弩一作)在城下耳猶厭聽賊營鼓豈知喪亂到江
南同向宣城過殘暑晚來一雨天遂涼便思約君來
對牀牀前適有新酒熟君醉可舞吾能狂醉中談天
亦未妨回船吳中君勿忙
又贈
日日住叠嶂君能同此游黑雲才映日白雨忽穿樓
盜賊何時定溪山且自幽炎蒸不須厭俄頃是新秋
題涇縣水西
江東住已厭又却(復一作)過江西急雨投涇縣窮秋渡
賞溪稻田猶少水山路已多泥珍重高僧意求詩索
自題
宿秋霜閣後方丈
秋霜閣後山屈蟠(盤一作)行人衝泥脚未乾正是水西
佳絶處不辭風雨夜深寒
水西與李彦恢相從余將取旌德趨徽州彦
恢先歸旌德相候彭元任亦自太平縣來相
送遇于三溪驛遂同過旌德道中呈二子三首
水西投宿近秋霜起聽晨鍾厭(促一作)束裝尚惜故人
輕作别亂山深處過重陽
村場路僻多無酒野菊寒深亦未花底事中原歸不
得又扶衰病過天涯
白頭嬾入少年場二老追隨却味長預喜尊前聽清
話夜䆫相對一爐香
休寧縣與汪致道諸公别後晚宿黟縣界魚
亭驛二首
竹密如雲不見天好山無數簇溪田秪應黟縣溪山
勝盡在魚亭驛舍前
故人相繼别休寧山路籃輿睡復醒所恨溪山正佳
處不能同我到魚亭
寄宣城故舊
宣城經歲無它事尚喜交游不棄遺疊嶂樓頭納涼
處宛陵堂下探梅時君今尚要一囊粟我去亦無三
徑資歸卧雲山更深處因書頻報故人知
祈門道中四首
去程歸鴈兩悠悠行到荒山儘上頭試問中原何處
是只言東北是宣州
風落千山雨夜鳴時因歸夢識宣城欲知溪路行多
少已過徽州第五程
宣城人物未全衰四士風流世不(未一作)知别後略無
佳語寄道中才有數篇詩
詹郎逸氣今誰似李令清言久不聞獨立共傳摩詰
後隠居還見伯仁孫
桂林别珂首坐二首
故人相望馬牛風世事波濤滉漾中灕水東邊兩年
住往還才有一珂公
北歸我已辨行纏久約相從却未然何處雲山堪著
子亂松回首嶺南天
荅趙祖文陳夢授
嶺海畏深入江湖成遠游猶懷不活怖少為故人留
苦乏瓊琚報虚蒙札翰投因來問消息不必計沉浮
寄趙十一弟
親朋雖近懶追尋湖嶺歸來病至今寄語洪州趙從
事忍令無酒過冬深
東萊先生詩集卷第十一
