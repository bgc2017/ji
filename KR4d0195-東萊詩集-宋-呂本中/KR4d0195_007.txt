東萊先生詩集卷第七吕本中居仁
汴上作
不使西風便解維且留殘暑震餘威累累野水循河
下攝攝榆蟲撲面飛五斗漫隨王績隠一裘聊待晏
嬰歸平生事業新詩在送與江南舊釣磯
初抵曹南四首
未辨歸山計(初無策一作卧病)今年學作官簿書妨好夢塵
土敗餘歡但有妻孥累初無肺腑寬從来畜鮭菜不
上八珍盤
久罷攝生術虚(空一作)藏種樹書病多詩輙廢秋到客
仍疎約帶何繇緩穿靴不暇徐猶勝策高足辛苦曳
長裾
併足經庭右褰裳入坐隅頻(時一作)容著帽進雅稱折
腰趨燥吻應(終一作)難濕殘杯莫強濡平生駟跛鼈今
日更長途
往時汪博士勸我便歸休細雨簷花夜長江楓葉秋
欲行殊未必高卧恐無由感歎思亡友端居可泪流
(作只可亦)
言志
馮驩客傳舍彈鋏歌不已託身孟嘗君惟有一劒耳
何事食無魚何事出無輿先生猶有劒至我劒亦無
一來曹南郡優游聊自娱春風吹我衣春草生庭除
小便胞胳轉晚髮手自梳仰面送歸鴈低頭羨游魚
幸有薄薄酒浸漬滿腹書安時待天命吾心亦何如
長鋏莫漫彈何必憶吾廬
學道
學道如養氣氣實病自除驗之寒暑中可見實與虚
頹然覺志滿乃是氣有餘豈唯煖臍腹便足榮肌膚
但能嚴關鍵百歲終不枯道苟明於心如馬得堅車
養以歲月久自然登坦途江河失風浪草莽成膏腴
熟視八荒中何物能勝予時來與消息吾自有卷舒
死生亦大矣汝急吾自徐捷行不爲速曲行不爲迂
一漚寓大海此物定有無誰能具此眼况望捋其鬚
學有不精盡遂至玉碔砆昔人中道立爲汝指一隅
千言不知要徒自費吹嘘所以季路勇不如顔氏愚
請子罷百慮一念回須臾忽然遇事入此語當不誣
和趙承之
十月九日昏夢集職事向人如束濕看朱成碧有底
忙然箕煑豆相煎急長官抵几入門去小吏垂頭就
行立塵埃上下久可厭學問峥嶸老難入平生謬欲
師古人遇事始知吾不及正須眼底去涇渭便自胷
中無戟級丈夫蓋棺事則已破屋頽牆使誰葺要隨
歸鴈刺天飛莫待枯魚過河泣
曹州後囿夜行
衣欲生稜夢不成城頭高下打三更月明如晝柳如
畫更向瑶池南岸行
風吹蒲葦叢三首
風吹蒲葦叢中有霜墮意美人天一涯行(客一作)子初夜至
風吹蒲葦叢秋色日向晚美人何時來行子飢未飯
行子惜日月美人輕别離風吹蒲葦叢及時當早歸
曹南試院懷向子諲兄弟兼呈張擴
大向金相玉爲表小向堅車取長道閉門不見今幾
日塵埃滿城何時好病夫坐穏百不聞讀書聒人到
夜分朝来雨過凉氣足思與張侯同叩門
試院中作二首
客夢斷復續角聲寒更長疎籬擁殘月老木犯新霜
閉縶身何恨馳驅汝自忙稍知詩有味復恐道相妨
諸生未下筆客子且安眠老覺文章退官憂簿領纏
短檠仍有味高枕自無緣但願無他苦今年如去年
擬古
西鄰有佳人開戶納明月月照衣上纓同心爲誰結
此結今幾時未解心已折隔林聞搗練起坐更嗚噎
情人在萬里我獨音問缺不聞行路難但見思婦切
年来契闊久烈士或喪節如何空床居初未見短闕
胡馬與越鳥本自無離别草搖新霜白秋送池水竭
君心有斷絶妾恨無盈歇
正月十五日試院中烹茶因閱漢碑
小爐方鼎蛙蚓鳴那知簾外東風驚亂雲初破盤鳳
影缺月半墮春江明已驅簿領出門去更澆肝肺令
愁醒大碑古字久寂寞高堂素壁空崢嶸坐看光焰
掃塵土便覺冰霰臨䆫屏文章斷絶生氣在妙句直
欲無蘭亭嶧山野火燒欲盡瘞鶴半在江中陵不如
此書更竒古反覆厭飫無譏評山精地神肯愛護至
今歐虞來乞靈要令石鼔舉吉日不必細字臨黃庭
生平訪古少如意對此自足忘經營世間兒女爭媚
好紙上姓名誰重輕邇來半月得堅坐一室當行千
里程南樓燈火漫明滅北里笙竽頻送迎儒生事業
了不惡故人浮沈吾嬾聽更闌更自取書讀喚起奴
僕尋短檠
試院夜坐
急雨翻燈夜不眠小床欹側似乘船平生萬事不如
意病後一身私自憐海中神山渺茫裏方外酒徒憔
悴邊本自無心覓餘地問公何苦愛逃禪
清都行
我昔謁帝白玉墀獨駕翠虬驂赤螭御風而行過日
圍遂登清都游太微廣殿上建明月旗綴以列宿懸
雙蜺帝顧而嘆憐其癡寸田不治來何遲我拜稽首
心自疑世俗逼隘臣所知黜慢之故還無期後有美
人雲霧衣玉坐交映生光輝不必翠被緣珠璣祕文
玉簡手自持見我而笑揚蛾眉問我此去来何時握
手贈我藍田芝汝生甚良學則宜無自輕厭令神馳
一来人間今幾時恍如夢覺不可追骨肉腥穢顔忸
怩北風吹寒霜露微想視倒景凌空飛却從帝居尋
玉妃爲汝更賦無言詩
試院中呈工曹惠子澤教授張彦實
十日虚房罷送迎不知新鴈已南征忍窮有味知詩
進處事無心覺累輕殘葉入簾收薄暑破䆫留月漏
微明知公坐穏無它念識我階前柱杖聲
寄知止
近有書来欲見尋扁舟南下已春深濁河遠貫長淮
水峽岸遥瞻寶塔臨揚子䆠游常落拓茂倫心事轉
﨑嶔雲横雪擁藍關路緫是平生願學心
印纍纍
印纍纍綬若若不如相逢一餉樂谷量牛馬斗量珠
不如閉門細讀平生書居閑意氣或有餘利害毫髮
過不能以手援其軀風吹月明落我庭樹宿鳥夜驚
徐又飛去晝夜有程汝何不住前畏彈射後畏網羅
孰視鴻鵠雲霄可摩亦如人生如意少不如意多富
貴欲長保執斧不見柯印纍纍如此宿鳥飛去何
曹南過五丈河隄入城訪顔岐夷仲清談久
之乃歸
春色不自惜落花如許愁晴天一望遠漕水十分流
每遶長隄去頻因好句留相隨覓季主不必貸河侯
論極文章祕居兼竹石幽和風落香燼晚日泛茶甌
壯節知無用諸儒誤見收江山亦在眼歲月忽忘憂
南郭今喪我長卿仍倦游謾成長韻律勝與小蠻謳
簿領憎頻過塵埃嬾再謀何須五湖口風雨轉船頭
雪夜(政和六年)
曹州城南三日雪半夜疾風吹石裂先生睡美喚不
聞不信衾幬冷如鐵病妻索火少聲韻稚子哦詩應
歌節殘書向人老可愛舊劒空在磨先缺未能去尋
泉石伴未用深藏狐兔穴新正已過今幾日歲事嬾
復從人說長江略無千里夢故人動有十年别相逢
一笑又艱阻所向端坐成癡絶城中諸公不相棄時
有妙句扶衰拙頗知晴意在明日泥深不怕車輪折
便當脱帽過君家共放南䆫看新月一杯凍酒君莫
辭預借炎天洗煩熱
曹南官舍書事
去歲頭已白今年眼復昏不憂窮至骨仍有病傷魂
酒薄如官冷年豐荷主恩空庭閑草木終未答乹坤
早出
早出公莫厭此心吾已灰嚴風送月落曉氣挾霜回
疾病衝寒怯衰遲畏事催怱怱節物去衮衮簿書來
破壁詩猶在荒城菊半摧還家一樽酒思與故人開
寄江端本子之晁冲之叔用
往歲孟秋月我行東出關人煙眇(滿一作)歸路風雨轉
河灣别恨交游失心成木石頑有隨妻子嘆無望鳥
烏閑曩事空回首微官眞(直一作)強顔舊諳塵土送頻
辱簿書頒日月勤憂患庭闈實阻艱自忘身窘束時
得淚潺湲疾病衰猶活漂流老未還悮霑文字癖虚
覺鬢毛班苦語終難好(就一作)蕪辭漫不刪絶(定一作)知
出意表敢復見顔間二子今懷璧羣公時賜環寄書
常恨草雕句得無慳晚照雲千疊新凉月半彎相忘
有道術那得厭塵寰聖治先三輔皇威極百蠻物能
同應瑞民自不藏姦薄技寧堪奏餘光或許攀何須
陽翟望咫尺是箕山(遠樹出頭角諸峯明髻鬟與辭一作相期下江海不敢厭荆蠻)
(梢或許攀不須陽翟路咫尺是箕山肥馬健目就小船跧桂子猶堪拾梅)
兩鶴行
西風引湖光上與月色亂化爲兩白鶴飛来洞庭岸
洞庭無網羅兩鶴願爲伴鳴聲既清好羽翼又璀璨
一鶴飛上天久厭俗眼玩一鶴不能飛摧頹自悲歎
三年望絶壁念汝腸已斷昔既薄恩情今還恨霄漢
未忍學鷦鷯裁求一枝換
陵城歌曹州城北十里有陵城坡冢纍然即
定陶恭王丁傅陵也余往來過之傷嗟再三
因爲作歌
北風吹沙秋草黃漢家故陵當路傍殘基斷壠趁風
雨狹徑小樹行牛羊當時王子朝未央飛燕姊弟承
龍光大策已定回朝陽不知外家諸舅忙後來變化
尤猖狂佞賢賊莽分行藏豈知漢運中更長濟陽舍
中方赤光終亦變化隨飛揚何獨此地令人傷人生
覩此當自顧位高金多終此路君不見五陵佳氣且
如此更復何情說丁傅
早至天寧寺即趙州受業院也
殘月曉未落疎星點寒林嚴車城南路先聞鍾磬音
道人迎我入共步重廊深瀹琖施净供水味雜海沈
蒲團近宿火不受塵埃侵欲求半日息簿領勤相尋
東堂老禪師枯木尚龍吟一轉庭前栢諸方疑至今
我生晚聞道所向足﨑&KR0706;謬傳無字印嘗恐力不任
淮海罷行役吾人多滯淫於焉一枕夢可見平生心
曹南寄親舊
净名居士默無語翰林子卿虚見尋半世泥塗催老
大中年詩律費光隂江湖每有同歸興酒䏑初無獨
飽心三尺枯桐取煨燼斷絃遺譜有知音
大雪不出寄陽翟寧陵
簿書終歲忙風雪一日静閉門近殘火稍覺諸事勝
平生汗漫游已負麋鹿性微官不能歸但見日月競
老人去已遠我行復未定訓言實在耳無因問温清
歸心止陽翟悲夢識新鄭大女癡無比有語多未聽
小女索乳啼不與窮屋稱想喚添丁來與汝相和應
低回坐兒曹氣血安得盛非無車馬心未忍求捷徑
顧自阻飢寒疇能免譏評諸郎何時逢相作玉樹映
文章有活法得與前古並默念智與成猶能愈吾病
與寧陵叔弟别後有懷兼寄趙才仲二首
一别又經月欲来渾未期寧知萬卷讀難療十年飢
長物新添女生涯舊有詩更傷新况味不報老親知
表弟今何在中郎亦漫游平生足艱阻今日倍遲留
誤辱瓊瑶報兼蒙札翰投南䆫五更月常照别離愁
大雪不出
晶晶日欲出飜飜風自横近階三尺雪附火一杯羹
老樹春難到深簷烏或鳴新春第三日堅坐若爲情
自曹南至陽翟追懷江上舊游呈叔弟
醉别白沙江上亭晚蟬高樹各秋聲風乘小艇鳬鶩
進雨歷疎簷環珮鳴家事不隨王事了新愁常接舊
愁生只今疲病嫌鞍馬十日同居眼暫明
自陽翟至寧陵與虛已叔諸弟别還曹未久
知止復來偶成二十八字
綠遍牆頭楊柳枝小亭春盡阻歸期頭昏目暗無情
緒不比少年離别時
試院中作
職事侵人畏作官略偷身去不能還樹移午影重簾
静門閉春風十日閑尚有文書遮病目却無塵土犯
衰顔故人何處蓬籠底看盡江南江北山
去冬試院中嘗作詩云衣敝蝨可拾髮垢櫛
不下披衣坐牆角尚有微火跨平生足拘窘
今日幸閑暇新文加點竄欲歇不能罷雖微
塵事妨頗畏俗子罵出門見諸老此語君可
畫今年復入試院職事多窘迫者簿書滿前
如赴蹈湯火也再次前韻
誰令君作官衮衮簿書下誰令君不學陷穽乃欲跨
緬懷北䆫翁斯人蓋多暇田疇望家遠日月已秋罷
尚蒙諸公憐未至官長罵何時歸来圖更作一叚畫
(作欲凌跨乃欲跨一)
雨後數與李仲輔兄弟往来且約十七日同
過士特因成長韻
鄰鷄再三鳴不改風雨晦束裝向前塗恐與泥潦會
故人時一来共此一室内微言久已絶苦語或未遂
子生甚竒古却立有餘地舊從伯氏游則已聞令季
斯文儻未遠吾今蓋憔悴相期無何鄉獲保清淨退
收身稠人中着眼世事外山空倚巖石雪立老杉檜
往來相遇難更自少如意旦日過城南把酒公一醉
首夏二首
生平寡嗜欲頗願得少閑盡讀未見書徧尋雲外山
往来二十年昔者盟未寒妻子見驅廹低頭言作官
朝飜朱墨案暮對藜藿盤豈無一畒宫令汝得少安
向来棲息地苔竹奉餘歡何時二三子共駕牛車還
汝實江海人悮令塵土干舊遊在彷彿欲往當不難
但去眼界窄自然心地寬
空庭下疎箔樂此樹蔭美鳥聲相續来百種皆可喜
日長少文字俗事不到耳開䆫略須夜月露欣一洗
頗念閑居樂感歎投筆起吾家老清源(清源君家姑先封)愛
我入骨髓還家治埸圃喚我共料理會同江海去更
欲附船尾平生跨欵叚不敢廢鞭箠誰云馬中龍一
日有萬里卜鄰吾所知江晁老兄弟(作深入一)
