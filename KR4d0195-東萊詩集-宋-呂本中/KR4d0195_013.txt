東萊先生詩集卷第十三呂本中居仁
全州與解子中向伯恭相會
五年流落判西東尚喜交游一再逢但得低頭拜東
野不妨下卧見元龍中原極目山千叠往事傷心酒
一鍾如我支離久無用敢因窮約廢過從(相從一作費)
初至桂州二首
連年走遐方所至若郵傳未論道艱阻先問米貴賤
賊勢來未已行役我已倦解鞍憩空館敢歎此異縣
清泉上短綆一洗塵垢面瘴癘非不深美醖良可戀
胡沙久衝突賊馬亦馳騖我行不得息終歲在道路
敢言更事多尚恐與時忤低頭訪殊俗何處可放步
江流下滄海日慘蛟鱷怒出門尋故人風雨已斷渡
桂林解后拜見仲古龍圖吉父學士别後得
兩詩書懷奉寄
所至艱危裏如何更别離只看山似戟巳合鬢如絲
湯熨徒增病文章不療飢端居渴餘論苦語自成詩
折老久高卧曾鄉仍倦游同為萬里走肯避數年留
賊幟江湖晚嵐煙嶺嶠秋相逢得安穩乘興莫東流
(為廣東之行比聞二公皆欲)
次韻吉父見寄新句
詞源久矣多岐路句法相傳共一家良賈深藏宜有
待大圭可寶在無瑕長江渺渺看秋注孤霧悠悠伴
落霞盛欲寄書商榷此嶺南不見鴈行斜
桂州水西
隆隆而雷風乘之斷霓落日江東西江頭古寺頗岑
寂僧簷正與南山齊我來端坐已寒暑終日看山默
無語盜賊連村那敢問藜莧充腸未為苦早禾已旱
心所知正待前山(山前一作)一犁雨
斷橋(三月中作)
橋斷客逾少春深花已休閉門尤省事於世轉無求
來往只諸老相期非壯游欲知身所住同寓訾家洲
(夢貺數相過從也時獨范叔器季平裴)
贈嶺東陳秀才
風吹賀江浪如雪浮梁左右行人絶病夫坐穩懶出
行破屋只愁吹瓦裂東縣陳卿忽叩門笑語驩然相
暖熱怪我長貧走道路所至不安寧有說鄰州賊報
又警急欲泛扁舟窮百粤如君長材亦未用獨守區
區負竒節未能俯首效兒輩肯便出門探虎穴馬羣
時致千里足烈士寧無一時傑我復何人敢言事一
世摧頽甘短拙幸君無事時一過喜聽高談徤其決
瘴癘參差畏久留歲月崢嶸惜輕别
衡州逢解子中别後奉寄
我來筠水陽君亦發章貢相逢瀟湘門及此兵未動
卧聞羽書馳起已行者衆匆匆不及款尚辱苦語送
慨然念平生相從已如夢交游半生死所至多罅縫
我衰學不入(及一作)君亦老未用孰知一世中有此九
鼎重子賤則君子閔子言必中師門未遽絶斯文實
天奉别離又幾日坐想發孤諷衡州逼南嶽湘水寒
不凍頗傳江西擾盗賊已放縱往從田蘇游此樂不
得共
范縣丞惠雙鷄
羸病不能除肉味每逢齋鉢愧餘生雙鷄未可為公
饍留與山僧報五更
王撫幹失去毛裘
王郎隨身一駝裘偷兒遽作壑失舟春初未免霜露
迫(逼一作)歲晚可無遷徙憂客房夜坐薪當燭不怕近
江風裂屋馬平編戶更艱難君行莫忘民號寒
四十二弟將還賓州相過夜話
兵戈久未歇所至轉搶攘萬里逢吾弟三年走瘴鄉
春風入古寺夜雨暗浮梁尚肯留連否僧廬可對牀
呈折仲古四首
市酒酸甜久絶沽濕薪熏眼坐僧爐尚憐諸老無機
(幾一作)事不待愁人折簡呼
龍閣老翁流落久如今辛苦去朝天向來嶺海經行
地分付蠻溪著釣船
已無厚禄故人書尚有相尋長者車所至紛然兵火
裏不知從此更何如
疾病侵凌百不能只今全是住庵僧謝安肯爲蒼生
起早與吾君了中興
次韻王撫幹見惠
新春忽忽到庭除短褐經(輕一作)寒病却蘇漫以詩書
教兒子嬾將薪水倩童奴天涯每覺人情薄眼界何
知風景殊萬里相逢君莫歎好山無數簇城隅
次韻王漕見贈并寄曾吉父二首
前賢去則遠今代不無人小出巳無敵深藏恐未仁
兩章知思苦一語見情親徑欲忘衰病知公筆有神
曾子住南國端居無所思逃禪不用酒投筆謾成詩
敏捷忘千慮縱横又一竒於中有佳處莫待折肱醫
次韻折仲古見贈
未有絲毫補縣官幾年流轉但求安江湖自稱嵇康
嬾故舊空嗟范叔寒顧我初無食肉相喜公復著侍
臣冠新詩不忘東山(平戎一作)志敢作尋常禁近看
再用前韻奉和
自昔支離畏(怕一作)作官只今猶望一枝安飽知時態
病良已心喜故人盟未寒所至軍書銷日月幾回戎
馬汚衣冠公歸定有安邊策不學愚夫靜處看
夜坐有感
五更月落鷄未鳴小爐殘火猶晶熒道人強起理衰
疾不聞松聲聞雨聲跏趺坐穏百念去豈有宿夢令
神驚平生於世萬事嬾況復今兹飽憂患中原北望
四千里三年不見南飛鴈著身天涯未為遠所至風
沙莫深歎時寒但(可一作)趁僧房火日暖可(但一作)赴鄰
家飯嶺南無瘴便可老江頭有酒猶堪喚惜哉寗子
不自休辛苦飯牛過夜半
送密上人歸江西
輕舟君先行羸馬我繼往湖山已在望南嶽行可仰
不憂盗賊繁漸喜草木長密也負竒氣少已離塵網
飽參諸方禪所至被稱賞獨留末後句未肯付吾黨
經尋卓錐地更足以自養囊空脚頗徤體儉心甚廣
喜談江西勝妙處猶(如一作)指掌未見頻寄書悠然發
遐想
送常子正赴召二首
屬(昔一作)者居閑久今來促召頻但能消黨論便足掃
胡塵衆水同歸海殊塗必問津如何徒黠虜敢謂漢
(世一作)無人
疾病老逾劇交親窮轉疎惟公不改舊怪我未安居
日月干戈裏江山瘴癘餘因行見李白亦莫問何如
頌送山上人游南華
二浙三衢未說歸且從嶺路訪曹溪盧公若問南來
事但道江湖盡鼓鼙
山頌送譚師直歸湖南
人事日飜覆昔同今不然於心苟有用與世自無緣
剩結官田社飽參雲蓋禪已勝高鳥盡徒泛五湖船
送能化主還法輪
嶺外三年避賊忙法輪元不下禪牀君歸却說嶺南
事瘴暑作時君自涼
送夏少曾兄弟
處處人家避賊忙數因行李問舟航江横晚照鳬鷗
亂春到空山草木香我未有緣離嶺嶠君今決策下
湖湘定知此去添貧病不及相從氣味長
本中將為江浙之行念當與夢貺遠别感嘆
傷懷因成長韻奉呈
客行已無聊況此憂慮集頽然念遠役未見勇可習
虚庭覺氣潤遠視螢火濕故人不我厭踏雨相勞揖
朝餐共飢飽夜語同坐立問我去此邦何用如此急
干戈與瘴癘未見可出入何殊知二五而不知有十
俛首謝勤意此非愚所及天涯重離别所至方嶪岌
感懷平生舊忍效兒女泣胡沙蔽中原道路滿荆棘
世事古則然臨分莫於邑
贈日者張直夫
因循避世不求名潦倒江湖過一生賈誼定能尋季
主子雲先已識君平獨行市肆口無語嬾踏權門身
自輕看甑生塵只堅坐世間(似君一作)寧有不平鳴
永州西亭
舊聞西亭勝獨盛湖湘間山秀水亦好千里在憑欄
今來乃不然眼境故未寬環城但濁水滿目唯荒山
如何柳司馬肯為此解顔始知憂慮久方覺所遇安
我從避地來山水亦(日一作)飫觀初不厭嶺嶠況敢(復一作)
嫌荆蠻徘徊念昔人亦作故意看所慙二三子來不
倦躋攀開軒納微涼共享一日閑說詩到雅頌論文
參誥盤快若箭破的圓於珠在盤此樂固可樂此盟
安得寒天暑畏道路時危安(多一作)阻艱相逢得少𣢾
莫問何時還何須待杯酒始盡平生歡
浯溪
五月行人汗如雨意緒昏昏雜塵土浯溪一見中興
碑便有清風濯煩暑中興之業誠艱難敢作漢武周
宣看紛然大曆上元間文恬武嬉主則孱但知追咎
一禄山袖手不作如旁觀天亦未使庸夫干故生李
郭在人間一時節士張許顔其誰不知唐已安道州
落筆風雨寒魯公大書鎮百蠻訶叱水怪摧神姦有
臣若此世所歎而不能使君心還我來轉嶺逾千盤
對此凛然清胏肝想見羣小遭譏彈爾曹何心猶誕
謾至今怒髮常衝冠
送元上人歸禾山
長囂而寂方作而息如射破的初不以力子居深山
又處絶頂避囂不作二事俱屏往來臨川道里且千
一見我喜如舊交然我欲屬子重於發言子請則堅
之子之賢遍尋諸方不主先入唯是之從何拘何執
惟昔善財我曹之師其心廣大誰能間之山高海深
德則不孤不深不高培塿潢汚奚必深山惟静之守
求寂念息以閱永久
贈一上人
偶從嶺嶠轉江東得向疎山見一公所至(疇昔一作)共游
常草草爾來相遇更匆匆晁郎埋骨虚無裏璧老收
聲(身一作)蒼莽(莽蒼一作)中二十餘年往還事半隨秋鴈落
寒空
贈珪公杲公四首
北歸住江西塵事日窘束兩公時踵門高誼已絶俗
空房擁殘火更許相就宿不嫌寒無氊肯厭飯脫粟
杲公玉壷冰所至自清淨珪公出林鶴肯與鷄鶩競
吾窮得兩公頗覺意氣盛未能出艱危猶足起衰病
杲固昔所熟珪亦舊聞名江西一聚首遂寬南去程
掃除文字習追尋香火盟期君向此道隱若一長城
堂頭老居士我識蓋自早聲名從少年閉戶今却掃
公能為少留尚可慰枯槁欲知主人賢但看此二老
次韻錢遜叔清江圖後二首
公但一室堅坐我方萬里生還共作十年清夢同尋
五嶺名山
作清江三兩曲勝大厦千萬間若保此中安坐不必
中原遽還
次韻錢遜叔獨鶴圖三首
長頸疎身嬾不前此寧有望更騰騫懿公愛爾非無
意要壓曹人三百軒
粉墨半銷翎翅短正如衰髮不勝簪可憐少保功名
悞寫此凌雲意不堪
眼明見此出籠鶴似我北歸辭瘴嵐(名御)勿(莫一作)低頭
待收養人間欣戚盡朝三
次韻錢遜叔畫圖
西風著人塵滿襟江山縱近難追尋當年寫此數幅
妙坐使几案頻登臨斷雲黤慘出古寺遠岸杳靄連
荒岑漁舟蕩漾江路晚煙雨濛籠山店隂已知落筆
(筆下一作)氣象古一任世間消息沈最憐霜榦倚長石不
待歲久成枯林知公此中興不淺此畫故能留意深
只今燕坐一室裏尚費從來長短吟詩成掩卷坐秋
晚一唱三歎求遺音
送一上人
我齒久已搖君髮日向白相逢不相笑共被老境迫
周旋三十年近乃多間隔伊昔無事時日夕望顔色
此道要琢磨苦語費思索不能如宿心每負朋友責
别我寧陵縣隨我昭德宅所期無二三可恨已千百
交游太半死況值兵火厄舉首望八荒無乃天地窄
涼風吹秋深江湖動行客誰能於此時(際一作)出語見
肝膈胡塵蔽中原盗賊暗阡陌公其無遽行待我有
良策
錢遜叔諸公賦石鼓文請同作
江頭羽書相續來城中草木凍不開腐儒坐視了無
策但守寒爐吹死灰煩公送我石鼓文令我琢句要
春回簸蕩風雲走(寫一作)蛟蜃百蟲久蟄聞驚雷錢公
自是力扛鼎持此浮游轉湖嶺漢碑秦篆已么麽況
復鍾王敢馳騁後來頗供兒女弄神物有知當遠屏
石鼔之文公所知正是周室中興時庶幾我皇亦如
此一掃狂虜隨風(灰一作)飛石鼔之文尚可讀小臣願
繼車攻詩
和邢子堅韻
萬里重歸舊秃翁笑談聊復與君同鷦鷯所願一枝
足鼯鼠從來(真成一作)五技窮短髮自梳渾欲白殘爐因
客尚能紅正須混迹師元亮未忍低頭學敬通
東萊先生詩集卷第十三
