東萊先生詩集卷第十吕本中居仁
秋日即事四首
瓦爐香燼欲凝塵小檻黃花更一新絡緯戒寒鳩喚
雨(喚婦一作)世間那有自由人
鬢髮蒼然雪欲垂問君何苦讀書爲旁人不會(悟一作)
回頭意猶記田光盛壯時
簿書塵土亂蒙茸無復江船萬里風卧聽秋聲滿簷
溜不知牆下有梧桐
何處螳螂欲捕蟬主人初未覺鳴弦稍知東里能堪
事一任神龍鬪洧淵
閏月九日(政和戊戌)
疎林渺渺下新霜留得黃花小檻香莫道窮秋少風
味一時頓有兩重陽
惡木
惡木不忍伐留我牎戶前人皆笑我拙我獨爲汝賢
共生天地間誰不願長年如何枝葉内便緃斤斧穿
人或甚於斯同被恩愛纏燕昭與漢武所享固巳偏
樂極未肯休更欲求神仙孰能以此心擴爲無盡泉
大哉周文王尚結枯胔緣傷生有禁止亦具月令篇
好木雖云好不須公愛憐惡木雖云惡莫自生讎冤
歲晏霜雪稳夏深雷雨顚扶疎有震落與公常晏然
江上二首
南山稍疎闊病眼不能明月挾清霜下風隨細浪行
未蒙青鳥信虚負白鷗盟不見臺城路年年春草生
甚欲從此去作煩渠未休風期竹萬箇活業橘千頭
漢水覓二老青門尋故侯情知作寒士不解殺袁劉
寄外弟蔡明善
相見還須未白頭只今君是冨春秋鶯花與夢飛騰
去甲子如川日夜流白酒可澆千卷讀青山欲喚十
年愁無因早辨歸耕計更就深公買沃洲
秋夜
鳴鳩喚雨入西樓草樹蟲聲旋作秋明月自如常夜
好晚山仍發去年愁久拋詩酒尋思去勝與兒童作
隊遊辜負禪心多少事石城看渡木蘭舟
蛇
山雲樓起風旋磨百毒乘隂出相賀中庭夜夜蛇作
堆草堂病夫愁欲破時須兵子設符呪更遣貍奴旁
坐卧雖非當道白帝子恐是多年老書佐蛟龍變化
未可量草莽連崗足逋播農夫催租正苦辛莫向零
陵作竒貨
謝新酒螃蟹
提壺滿送小槽春尖團未霜亦可人略借畢郎左右
手爲公一洗庾公塵
寄諸子
南國旱愈甚西郊雨復休蠅蛆作殘暑蛙黽鬪清秋
草暗黃沙盡風吹白日愁秖應有相憶時倚仲宣樓
湘水
湘水一番竹下有千畒隂寧知竹上淚是妾一生心
頃與知止相別於曹州西門外蓋今十四年
矣聞嘗自澶淵過此感歎
昔別是兹土今游還偶然似聞嘗少憩猶自未眞傳
所過有陳迹相逢多少年長塗守病馬何敢更争先
雙廟
唐四葉孫德下衰久厭坐稳思奔馳外由驕胡内豔
妻楊李氣燄相奪移太宗之業甚整齊𡭗曹忽來撞
㨋之旁人爲之掩涕悲處之甚安渠不疑賊風忽來
吹白陂翠輿走避彎弓追倒立却視千熊羆猛將不
解河北圍睢陽失守東南危城中月餘析骨炊兩公
奮髯死不回鼎鑊在前惟恐遲蜀中消息未可期此
輩未易折箠笞念公不量勢力微本自不辱國士知
大厦又非一木支何必感槩如此爲往時開元全盛
時公胡不念鱸魚歸亦不往吊湘江纍死後聲名何
足竒商山老人吾所歸
歸自成園
新春今幾時忽有簷外朵病眼久不明念此歲月頗
橋南數畒園風雨與關鎻主人猒敲門荆棘生道左
還家續殘章妙句仍帖妥雖無鑪錘工亦有盤礴臝
歸帆渺江湖宿疾眩風火扶犂伴老農此語當自我
君看鄕閭鬪則有閉戸可(名御)無學春蚕作蠒自纆裹
與諸舍弟游董村
來往無十里頗能妨晝眠疎籬董村水遠樹洛城煙
酒薄詩牽強身閑病接連荒田點殘雪知在甬山前
見信民舊書有感
蝸涎狼籍閣殘書彷彿黃公舊酒壚試問東山謝安
石不知能似此人無
同叔用宿子之家
老足交親薄江眺爾獨賢文章未遽絶歲月或堪憐
薄酒寧非道寒灰却會禪猶須五湖口風雨夜同船
隄上
落花吹盡不堪憂只見河隄水慢流晚日強穿城北
市春風猶駐驛南樓妻孥轉覺爲身累歲月終難望
汝留萬里長江一尊酒故人何處倚扁舟
游西池歸
偶爲池上游入郭天尚早香壟入晚霧柳色映馳道
我馬亦未疲歸路貪月好還舍了無事百念紛未掃
近店酒可沽重當爲君討
出順天門歸陽翟二首
遲明出都城夾路多柳色行人半歌哭莽不見阡陌
西池巳春晚我復道里迫枯田甚渴雨久作龜兆拆
屢遭人馬飢更悟坡壠隔微官戀升斗恐負朋友責
初無秦楚遇亦有陳蔡厄沉憂能傷人今汝頭巳白
淵明在柴桑意亦憚遠役豈無好事人助子了耕植
還家賦歸來頗自悔平昔向時經由地風雨晦行迹
欣然倚南䆫謂此可容膝孰知劉檀輩生有五鼎食
流風未遽遠此士眞有力傷哉謝太傅辛苦至折屐
新鄭路中
柳絮飛時與君別南樓把酒看新月月似當年離别
時柳絮隨君何處飛落花寂寂長安路陌上十人九
人去凖擬歸鴻寄得書回頭已失秦州樹丈夫薄情
多可念爾獨何心守貧賤勸君以金屈巵贈君以長
短歌城南城北春草多明月如此奈愁何
離新鄭
荒村更柳色節物近清明去國三年恨還家一日程
故人投暁別羸馬傍山行何事逢寒食春來苦要餳
宿穎昌范氏水閣
溪流淺無聲月色初到竹主人中夜歸客子睡巳熟
向來湖海興歲事方窘束云何蟋蟀歌更自傷局促
相尋覓舊約見子故未足翛然解衣卧高枕被數幅
賢哉五年別有此一室獨我須日巳白子髮良未秃
尚懷平生歡歌呼聲徹屋何須豕腹脹更伴狗尾續
明朝尋故人戲語公一讀
聞南寇巳平歡快之甚作詩五十韻
日月開南極山河拱上都聖朝頻決勝賊黨莫狂圖
驛道傳烽燧官軍下舳艫弄兵心巳壯渫血氣猶麤
臘月杭州破驩聲歙縣屠迹雖連勁越勢欲動全吳
劒戟排空上芻糧夾路輸予方在衰杖意不保頭顱
豈謂除關傳都非驗漢符坐看前乘沒誰救左輪朱
守將仍安枕鄕豪肯棄軀百川歸巨浸一命仰洪鑪
撫事思同輩低頭失壯夫風雷蟄龍卧名字列仙臞
遇寇來淮口迎家傍海隅未隨霜雪死甘伴甲裳趨
每有妻孥問寧知道里虞荒城補泥土旱水著菰蒲
交友多流寓人煙乍有無相逢可慟哭掩淚只長吁
羽檄邀鋒(風一作)數江船取路迂艱難脫紛擾潤澤到
焦枯婁辱分金送兼容折簡呼同羣見鸑鷟猛獸伏
於莵往往投僧飯時時就客廚苦留春駘蕩勤對色
敷腴不有溝中斷其如屋上烏身猶訪安佚意獨離
囚拘行李催歸疾生涯與舊殊裹糧違戰地舉足值
窮途悞猒韓城僻虚隨潁水紆舊書猶醬瓿破屋但
繩樞蔣詡空三徑楊雄更一區生平從學圃老復厭
爲儒愛草騎驢穩看雲借杖扶幾年供坎廪盡室付
﨑嶇觸熱醫頻喚傾囊酒漫酟素冠窮偪仄白髮鬼
耶&KR2023;側轉驥縶足往還狼跋胡衆憐東郭困自學北
山愚取別方搖扇成詩欲斷壷疎籬倒禾忝驟雨落
楸梧苦語終難好清談却未須家猶近墳墓晚或望
桑榆今日祅氛滌新秋暑氣蘇如聞舊巢覆盡伏逆
臣誅遣卒寬平賈令民内半租文章元典則刑賞舊
規摹桀惡先函首渠魁巳獻俘書來問安否尚足尉
馳驅
還韓城三首
乍喜全家脫虚疑疋(萬一作)馬奔乾坤德甚大盗賊爾
猶存稻壠秋仍旱溪流晚自渾素冠兼白髮愁絶更
誰論(作皓首白髮一)
老有幽禪着窮知俗事疎漸諳深屋病無復故人書
日月馳驅後江山疾病餘新涼有佳句端爲述離居
(作歲月日月一)
讀易初無說言詩旣有功客游千里異心事一尊同
藥裹難休老經函可御窮江淮足知遇耆舊憶徐公
秋日至孟明莊
野色幽花靜有餘好山雖近不同途荒村被雨泥三
日草具留僧飯一孟斷壠入秋頻放水老農垂手怕
催租平生粗識田園興更復何門可曳裾
韓城紀事五首
老耻爲儒不學禪還家常欠買山錢成州太守憐衰
病時有書來說太玄(守城州眺以道)
糠豆猶慳不到盤小兒寒至尚衣單雖無事業傳惇
史或有聲名託稗官
稳看飛蟲着網黏爐香欲盡不須添未嫌秃項如壷
赤何處香醪似蜜甜
病來每有爲僧興老去初無涉世心它日三江五湖
口斷雲寒水有知音
老不謀身望子公少年豪氣想元龍倚松菴下香嚴
路今日書來第一封
陽翟冬夜(一作冬日書懷)
便往(死一作)吾何敢長閑(同歸一作)力未能寒爐夜篝火急
雪暗翻燈喚客初無酒敲門尚有僧不嫌空四壁(作一)
(壁立猶餘四)相對倚枯藤
孟明田舍
未嫌衰病出無驢尚喜冬來食有魚往事高低半枕
夢故人南北數行書苑茨獨倚風霜下粳稻微收鴈
鶩餘欲識淵明只公是爾來吾亦愛吾廬
雪後
謾遣兒童掃雪開却穿籬落看春回溪山冷淡泥三
尺故舊飄零酒一杯近買芒鞵供踏雨更收藜杖與
尋梅玉川老去生涯在時有鄰僧送米來
宿田舍
飢腸不貯酒凍粟自生膚旅枕三年夢荒村一事無
不愁風折木時有火添爐尚想崔夫子冬來體更(作一)
(却未簞瓢)臞(居郟城崔德符)
除日
我食巳併日子來能隔年溪山出城路風雪探梅天
納息初聞妙繙經舊有緣相陪得清坐不敢歎無氈
將遊嵩少題石淙
石淙在嵩山之東三十里下臨絶壑有流
水焉奔騰縱放適與石會蛟龍之所畏避
風雨之所出入駭目竒異之觀少有能過
此者矣作石淙詩
南山吐雲柳絮飛北山之外煙草微南山北山日在
誰能啜其華夜氣初未冷諸峯環而立一一皆秀整
中居此丈夫衆象不得騁巍然萬物表獨閱百代永
同來有竒士可得一笑領不用貯微言區區弔箕潁
與崔德符田元邈別後奉寄
處僻猶多事陪公得暫閑直緣怕酒去不爲憶家還
苦語知無策微官直強顔高城更南望林斷有青山
出遊
日日春濃病不知偶游僧寺送春歸長年誤跨將軍
馬漸老空悲游子衣山路有泥知雨過村埸無酒驗
人稀今秋定作江東計趁得鱸魚八月肥
董村歸路馬上口占(暫歸陽翟)
水聲高下竹回環薄酒無功不耐寒白塔忽從林外
出青山常在馬頭看
嘲柱杖
王郎贈我桄榔杖三歲庵中伴我閑只爲嬾行常靠
壁不能隨我過嵩山(作倚壁靠壁一)
术煎
斷苗取靈根斸石不到土道人掃落葉閉戸手自煑
晴煙溜䆫几初夜過風雨老盆酌天醴春罋發膏乳
檐囊到城市餽我一勺許中年血氣敗今我飲此醑
色如膠飴重味有荷心苦京城舊交游臡醢亂鼎俎
誰能供此飲遠視鴻鵠舉一洗肝肺塵但嚥公勿吐
有客
燥硯渴水不濡筆濁酒欠錢長(常一作)卧瓶此中定(故一作)
自有佳處紙帳蒲團增眼明故人江南江北岸千(百一作)
書不如一見面人生歡會不可常畫梁巳送西(雙一作)
飛燕
李文若季敵訪余高安留連累日臨行贈之
十年奔走風塵中學殖不進身愈窮夢斷江南不得
往坐歎歲月如驚鴻君家政當匡廬路時有僧行附
書去每念君家草堂好便欲移家就君住當時氣象
巳參差今日情懷況遲暮斯文未喪欲誰託交游十
人九不樂百川東下障狂瀾伯兄嶷然如斷山蒼蒼
在上久無意空使妙句留人間兩季只今名籍籍北
方人士所未識未歇中原胡馬塵且喜沙頭風浪息
高安相遇一長吟盛夏苦雨成淫霖顧我無能甘畎
畒如君豈合在山林豫章老矣棟梁在莫厭它時斤
斧尋
木芙蓉
小池南畔木芙蓉雨後霜前著意紅猶勝無言舊桃
李一生開落任東風
東萊先生詩集卷第十
