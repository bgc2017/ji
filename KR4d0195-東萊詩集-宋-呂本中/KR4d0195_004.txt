東萊先生詩集卷第四吕本中居仁
山水圖歌
君不見南江老龍夜不眠令我破屋開青天千巖倒
壁卷角上一榻却在洪濤前又不見江頭古木一尺
圍猿猱接手懸高枝雨中寒蘆披靡去天際風帆先
後歸陳生故是可憐人筆雖未到心已親南村北村
渴欲死怪此一室無纖塵鄭虔祁嶽不解竒韓幹畫
馬空多肥萬里咫尺君得之更看湘江雷雨垂(欲畫陳生)
(圖湖湘)
庚寅年正旦郡中客次作
曉霜挾霧入寒廳四坐伊優不暫停剰欲禪房作新
歲念無餘瀝到空瓶詼諧與世聊從俗嘯傲它年可
乞靈更爲旁人住俄頃坐間愁殺兩螟蛉
題李伯時維摩畫像圖
老松攙天四無壁小菴不勞容一室野竹入戶芭蕉
肥下有無言病摩詰文殊妙對亦未真身如浮雲那
得親驚倒同行問話人彼上人者何所云龍眠好事
筆有神不避世間狐兔群掃渠胷中千斛塵多口阿
師聞不聞(作洗盡掃渠一)
遣懷三首
何山不堪隱何家不可居古来子華門亦着荷畚夫
荒田脱積雨未免供晚租今日視昨日但見有不如
故人勸加飡老親憐嗜書寧知毛錐子不可一日無
(不可無一作一日)
秋風襲殘暑忽過江上林旦日扶杖來不見十畒隂
蔬畦甚寂寞亦受霜雪侵念此不常好如我宿昔心
濤頭落崩岸野鳥助謳吟潜魚着沙底避網冬更沉
(作鏖襲一)
異時忘言人馬鬛今宿草生平不如意欲伴寒木槁
遂令藜莧腸更盡組繡巧三年對空案誦子詩可飽
從來文字工不解顔色好相逢期後身再訪西院老
(民也謂信)
符離阻雨
東風吹船䆫未曉天復雨篙師促添纜卧聽泥㶁㶁
不知城北園春事今幾許舊游如宿昔花柳默可數
鄰里先後来頗復相勞苦東家獻牛酒西家饋雞黍
感渠長久情愧我無所取汪侯哦詩處積水敗環堵
念此不忍行不但出入阻七年此端居畏病如畏虎
故人饒與黎此老可共語
伍員祠
伍員廟前一丈碑上有野鶴雙来棲水雲杳杳凉去
遠風雨冥冥秋到遲江花相趁野花發舊燕不隨新
燕歸大夫遺恨竟何許楚越勾吳今是非
東園
垢汗久思出江山秋更新荒田出龜兆老檜落龍鱗
風月猶堪夜蒲蓮浪作春籃輿亦乘興實自厭冠巾
寄琦監院
往時濟陽晁公子今日靈巖琦上人千山不礙一月
曉北樹忽見南枝春箇中有味渠不識底處無情公
得親不知碧眼之面壁何如魋顔西入秦
即事戲答季一
斜陽着高柳環堵半黃昏小圃三年旱荒池一尺渾
粗知詩有味寧使婦無禈不信晁公子猶招楚些䰟
(人物試憑清議賦招䰟季一詩云思與諸公論)
湘竹
小雨催寒入夕曛湘江風味可憐人班班玉淚無時
盡裊裊金梢别是春
有懷宿州城北因作詩寄才仲
宿州古城城北隅雨罷晴開如畫圖雜花亂蘂未湏
道白杏一枝天下無香風裊裊入短袖明月蕭蕭隨
蹇驢二年不復見此樂清江萬頃正愁予
示沈宗師
十日兒號不出房殘梅猶在小瓶香沈郎喚客煑湯
餅政恐匆匆未得嘗
九日狂隂一日晴落花飛絮作清明與君携手南樓
去共聽長江月下聲
夜坐戲成兩絶呈廸吉宗師二友
夜䆫燈火著新寒喜見蒲團一味閑縱有好詩人不
要却湏還與檻前山
疎簾欲上梧楸影遠枕微聞盆盎鳴甚欲分身就公
宿只愁塵土變江聲
戲成兩絶奉簡章仲孚兼呈宗師
日日勃鳩相應鳴年年春草趁愁生道人不怕冰霜
面又作南舟十日行
沈郎愛客如愛酒章子問詩如問禪肯共寒爐撥殘
火共搜佳句作新年
老松
奉君以綠綺琴報我以雙南金杯中琥珀不須盡聽
妾一聲行路吟君看庭前老松樹上有杳默不斷之
清隂牆低未礙髯髮古歲晚不辭霜雪侵東園桃李
自妍好與君百生同此心
楊州雍熙寺納凉
高樓有餘凉但見旗脚動鳥語簷角来仰聽風響弄
江山舊還往草木老賓從平生一笑適可得萬鈞重
翛然六尺床更許佳月共
訪張鑑秀才兄弟
眼看霍霍萬錢食便就匆匆五鼎烹何似張侯五兄
弟閉門相對飽芹羹
邵伯埭路中
行前蒲柳後鷗鳥乃似白沙之舊居忽見雲天有新
語不知風雨對殘書往来河樹幾傾蓋上下江船如
貫魚更與河山結香火夜䆫重枉故人車
寄周司理
日月走劻勷舟楫卧煩暑凉秋在萬里客子安得語
周侯磊落人憐我自熬煑殷勤半月留可得一笑許
别来今幾日坐此百里阻清風不時来曉月仍半吐
卷簾看脩竹忽似對眉宇人生行樂耳舍此皆自苦
終期卜隣歸重聽對床雨雖無嗚嗚歌亦有坎坎鼓
山光寺前泊舟值雨
輕雷喚小雨憶在白沙時綠酒留連醉紅燈取次詩
好風那復有凉月自相隨獨上山光寺清歌無柳枝
步月有懷
平生最愛花梢月可與青樓一等看病去老来渾忘
却曉䆫晴日上蒲團
楊州留一上人
日日東風吹客衣小園春在掩芳菲殘花過雨飄零
盡好鳥穿林自在飛往事虚成采薇瘦故人頻有食
言肥知公未厭西行晚且伴江船緩緩歸
送一上人之京師
東風吹雲十日雨卧聽城頭打衙鼓道人遠自山中
來共坐南䆫濯泥土自然高韻到羲皇豈止微言變
齊魯萬牛回首不震掉一葉撗江且掀舞未能入水
取蛟蜃尚欲投戈伐貔虎念公守此非一朝木病磈
瘣無枝條已盡千峯西嶺雪更夢八月錢塘潮京城
塵沙深一尺是中莫留公履迹權門蹲&KR0689;兒女笑我
一思之不能食片帆無事早歸来爲公一洗山中石
擬古
狡兔死三窟老松堅百尋物生各有願共此分寸隂
荒城六月旱長江三日霖稻苗不遂死幸無蟊賊侵
皇天不私覆一語銷百壬先王典刑在落落傳至今
願以小人腹而爲君子心
寒雞不能晨苦雨自朝夕上爲雲雷巢下乃龍蜃宅
坐懷隂外天缺月掛殘魄少來可喜人牖戶陳玉帛
平生千萬言略省二三策牛山所種木日在斤斧厄
念君十年心使我雙鬢白
潘邠老嘗得詩云滿城風雨近重陽文章之
妙至此極矣後託謝無逸綴成無逸詩云病
思王子同傾酒愁憶潘郎共賦詩蓋爲此語
也王子立之也作此詩未數年而立之邠老
墓木已拱無逸窮困江南未有定止感歎之
餘輙成二絶
漫營新句補殘章寄與烏衣王樹郎他日無人識佳
景滿城風雨近重陽
好詩政似佳風月會賞能知已不凢萬里潘王舊鄉
縣半江斜日落歸帆
寄李商老
竹不可一日無酒不可飲不醉平生嗜酒愛風竹此
意不許凢兒會南来經年飽塵垢袖手甘隨百夫後
文章漫作無功身只了兒曹補䆫竇黃沙障日江漫
流青山喚我十年舊憶昔泊船鵝翎口把酒遥爲故
人夀只今身在心已老千巖想像靈芝秀君家兄弟
固不凢解挽三友勤相就中郎卧病過春晚昔則酒
狂今詩瘦山房大名不墜地諸老風流未宜棄老檜
參天可乞盟粢食羹乃無味如君高韻千載同可
更託身三數公丈夫勁挺要長久百萬叩關一夫守
胷中江海不須道此流何必計升斗眼前勃窣訴二
友聽客所爲公絶口
雨中作
咄咄眞成夢悠悠復未知寧爲牛背語不作劒頭炊
雨挟秋聲亂江含暝色悲故知無事飲猶勝頃来詩
示内
貧賤不可忘富貴安足羡我生未三十種種厭貧賤
宦情肱九折老味金百鍊稍回功名心來結香火願
平生所知人久已焚筆硯是中無眞實不在儒術緣
有如退飛鷁更借逆風便病妻頗癡絶可與共開宴
小女眞吾兒語學春鳥囀初非本来有且作夢中見
居看手捉鼻絶勝扇障面他年從吾名同入隠士傳
寄外弟趙柟材仲
長年更多疾念爾不能忘夢去關山静書來道里長
形骸且憔悴草木自蒼唐古縣疎還往微官絶簸揚
頗聞能吏事仍不廢文章客舍襄江下人家筑水傍
婁成千里目虛斷九回腸我老知無用身閑欲半藏
預愁章服裹仍怯簿書忙事業煩詩卷生涯在藥囊
得非嵇叔懶寧似次公狂野檜多鱗甲寒松半雪霜
高天一鴈遠小徑百年荒每惜朱絲斷空懷素錦張
舊交渾潦倒此語更微茫欲判五斗米先尋百本桑
殘羹得共啜薄酒要同嘗匣裏出鳴劒眼中除眯糠
未容窺穾奥虚自倚門墻指點飛鴻路何人識故鄉
(莫羡踏春陽夙受祖師印得遊夫子墻直言無異理一本自野檜多鱗甲寒松半雪霜下云直須守歲晚)
(吾說未應亡匣裏得明鏡眼中除米糠高天一鴈遠未學故多方必若除煩惑先能起仆僵君才可辨此)
(麟有遇鉏商却倚摩天刃兼除治水航舊交渾潦倒小逕百年荒每惜朱絃斷空懷素錦張馬難逢伯樂)
(頻受北風凉想弟眉宇好見兄籌策良殘羹可共啜此語更微茫欲判五斗米先尋百本桑永無南浦送)
(三子同看億千場指點征鴻路無人識故鄉薄酒更同嘗黽勉初無害衰遲却未妨時尋二)
京師贈大有叔
尊酒相逢十載前綠髮紅顔俱少年尊酒相逢十載
後皮黃肉皺俱白首叔如鴻鵠但高飛姪似麕鼯更
深走南来行李初一逢長安舊第冰雪中閉門不識
故人面豪氣直欲輕元龍平生爲道不爲食少小所
期皆目擊何時相就過江南同訪曾遊舊泉石
寄蔡伯世趙才仲
我恨不識鹿門公蔡郎心期千載同不隨吏部曹中
板去赴長蘆寺裏鐘
一坐十月長江濱自君之來心轉親還書起居清源
君人間紛紛何足云
同行者誰平原孫於我不但骨肉親誰言不爲桃花
去只愛江山亦可人
二子逃禪不計年江湖重去水粘天直饒透盡三關
語到底終成百漏船
木魚光裏兩蒲團意氣與我平生歡盡底告君君不
會空得癡人尋筆端(諸人争收璧書兩蒲團謂愚璧時)
寄范子
范郎平生萬人傑只今未免兒號寒三江五湖在胷
次琨玉秋霜看筆端舊疾祇令肝肺熱春風欲開桃
李顔待約南江今夜月與渠萬里報平安
春風
春風隨長江一日行萬里蕭條起岷山歘忽度楊子
江南千酒樓春風樓上頭金樽開翠幄青帘吹客愁
長堤二月暖寒溪千古流紛紛桃李花處處作芳華
不見梁間燕空悲王謝家
聽琴
君不見龍門之下百尺桐漂霰飛雪愁寒空何年班
爾落君手小䆫伴坐歌南風恍然如著山巖裏不知身
在塵埃中初聞平野飛鴻鵠歘聽金盤起珠玉遶壇
古樹鬱嵯峨六月吹霜作寒綠折楊黃花不須道别
鶴離鸞尚堪續君不見開元天子醉西都音聲十院
留歡娱當時臨軒奏此曲徑須解穢煩花奴乃知恬
淡世莫識無絃之趣何時無歸家愁厭筝笛耳此聲
一聽還已矣會須流水訪鍾期試向爐中覓焦尾
雨後
新花欲盡竹當欄喜見空墻野色團稚子乘隂蒔蘭
菊僕夫留水灌萵蔓茶香於汝初無分酒熟逢人也
強歡惱亂春光君會否小瓶猶占一枝殘
送山伯良佐東歸以務道期息塗爲韻
荆棘生良心米鹽入塵務芬芳老不達豈不以此故
人生錐處囊穎末要立露玉壷近青蠅沒沒自點汚
刳心萬物表却立看脱兔
臨别當一言貇貇念忠告縹囊可取足往結萬古好
默識古則然愚智同一道遠師顔氏子近比伯業操
文章有妙斵期子開突奥
吾詩如清風去留不可期灑然或一來不繋凢子知
兩郎從我遊豈但窺藩籬山房光焰在實藉衆木枝
斯言可三復如我清風詩
昔我同學生文字虎而翼仲弟最多才去以六月息
自吾失若人每語輙氣塞子如求數君(名御)莫怪蟊賊
胷懷但明了几案付塵黑
贈我貂襜褕報以明月珠古來聲名人一一行此塗
漢中屠沽兒適可曹公奴人生嗜好異至有海上夫
孰能識其然飽此萬卷書
河水清贈良佐兼寄商老
河水清江水黃南山北山自相望恨君不止白石房
與誰同遊南郡郎白玉刻佩明月璫如鳳四海求其
凰道里遼遠日月長爽氣自足陵朝陽舉酒送君君
莫忘
同晁季一李天紀過沈宗師北莊因成長韻
三年城南居不識城北土但聞玉雪郎去作猿鶴主
今晨籃輿來握手相勞苦勝遊有佳士洗耳聽妙語
晴䆫背雲壑落日在環堵晚風生白楊想像原野古
斷崖懸老木小港聚寒雨却觀城市人努力自熬煑
畏途出衽席禍福有未覩杜陵懷壯遊無忌笑豪舉
二者覓真是政恐君未許千秋柴桑翁妙句聊一吐
郵上祈雨
泥龍蜴蜥困追求旱遍淮南二十州寄語天公莫輕
許少留眀月作中秋
清風
清風如君子所至有餘情忻然破煩溽百醉時一醒
嗟我二三友飄散秋葉零不知城南王何以識我名
欹斜左手字勞苦如平生會寫登樓賦一弔漳濱靈
學視
學視覩懸虱病耳聞鬪蟻紛然酬六鑿萬劫費楷洗
君看林中蛇妄想從何起忽聞一妙語初無強料理
回觀積年疾乃是一念使誰能明此心香山老居士
寄舍弟
殘暑墜空屋舊書穿破帷才蒙小雨潤遽得好風吹
逸少每作惡淵明常病羸他鄉憶吾弟苦語自成詩
斷雲
斷雲西南來好風東北去翩然兩無心空中忽相遇
化爲一尺雪照我亭前路昔者甚可憐今來渺無處
故人多勌色留我不少住羈愁動中腸疾病增百慮
虚庭着明月皎皎如積素不見乘鸞子空懷舊煙霧
如臯道中
客路三日雨頗知袍袴單長河貫沃野薄酒動新寒
晚日魚鰕市秋風藜藿盤衰顔定可笑不必鏡中看
東萊先生詩集卷第四
