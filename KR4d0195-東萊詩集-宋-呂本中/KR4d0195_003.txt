東萊先生詩集卷第三吕本中居仁
廣陵(文潜體借韻戲用)
往來六十里各是一江郊柳色團渦岸春風楊子橋
好山當斷岸野鳥度空巢一任雷塘路暮天風雨號
沈宗師甚喜江梅而微貶酴醿因成一絶
淡綠衣裳玉作糚好風凉月自相當沈郎笑汝多情
在不似江梅滿意香
勸張李二君酒
張侯好詩如好色不敢爲主而爲客李侯好酒如好
詩心雖甚壯無人知兩侯風味俱不惡如芙蓉與木
芍藥午䆫留客看筆快曉枕無人猶睡着廣袖漸變
天寶糚大字不作元和脚世人譏笑乃其分政是仍
叔之子弱病夫坐穩無所求荒簷斷雨鳴春鳩爐煙
未盡消百憂恨不緩帶從公游何時清江横小舟與
公一醉荻花秋却来密庵參牧牛
庵居
鳥語花香變夕隂稍閑復恐病相尋正應獨有江山
分素自都無廊廟心堂上老親雙白髮門前稚子舊
青衿兒曹不會庵居意古澗寒泉疑至今
小園即事
千花老無蹤衆草来可喜欣然得幽尋我亦病良已
飛飛兩蝴蝶不悟塵土裏禽聲甚可人亦似相汝爾
人生貴愜志不必須甚美三年白沙詩已費千幅紙
問君何所樂赤手費摩洗短屏看遠山心作千萬里
此豈畫者功實自一念起君當如是觀在此不在彼
登舟
夜雨曉猶滴怒風晴更吹已無行役念寧有别離悲
舟楫三年路江山一月期東庵舊還往不廢百篇詩
張禕秀才乞詩
白蓮庵中張居士夢斷世間風馬牛風塵表物自無
意神仙中人聊與遊(士往還甚衆張舊與前輩名)澄江似趁北城
曉苦雨不放南山秋君當先行我繼往向吳亭東留
小舟
效古樂府三首
君住長江邊妾上長江去長江日夜流相思不相顧
(作家住一)
長江日夜流妾心終不改誰謂江頭人相思不相待
東家石榴紅西家石榴紫俱是一種花同生不同死
讀太眞外傳
上盡馬嵬路東風吹舊京乹坤已新主草木自秋聲
錦韈千年恨皇輿萬里程寧知挽船士亦有别離情
簡寗子儀二絶
只恐老去被花惱更欲忘憂須酒澆何似山堂病居
士閉門高枕過春朝
新晴欲上南樓月柳可藏鵶水蘸牆無限客愁芳草
裏不知風雨阻斜陽
書寄浹上人
胷中無一毫事筆下有千斛力走遍江南江北山滿
堂禪和不相識
呈愚上人
不能歸續侍中貂遂有聲名伴老饒萬里更行看騕
褭一枝才足賦鷦鷯詩囊磈礧君其漫藥裹侵尋我
亦聊舉目雲天盡新語殷勤收寄一牛腰
贈浹上人一上人
君行南山南我在北山北不聞浴鵠白但見染絲黑
老境欲垂垂快意須得得孰知百雉堅而有一日克
浹如澗底松縱老終不踣一如雲間鶴不復可羈勒
我如千里風遇此兩鴻鵠明珠脫氛翳曉日破昏塞
宿障不盡除胷次猶筆墨君看說詩口乃是拔山力
冰霜卧偃蹇歲月飽封殖誰能窺藩籬未易得閫閾
政當歛光芒不必須緣飾相從無何鄉敗衲依破裓
更令好事人妙語添一則(作政當磨其鋒共掃煩惱賊政當歛光芒不必須緣飾一)
雨後月夜懷沈宗師承務
雨雲攬江色偃蹇破昏睡千花閉紅紫妙見一室内
披衣行夜永明月在船背微風過蕭瑟古柳立蒼翠
翛然一蒲團堅坐覓詩對我生無南北所到意輒遂
孰知十年游保此清淨退頗念城北人結友老杉檜
漫随長鋏歸甘作短檠棄出門萬里涂已駕安得稅
何當持被来把酒相就醉(作開閉一)
秋夜示李十
晴鳩不時鳴雨鳩不暫歇相去跬步間婁見屐齒折
寒泥擁衰草秋扇罷殘熱今晨好風景稍貸屋頭月
清光冷相照玉艷滿金玦喚客坐前䆫文字相澡雪
殷勤傍詩律未暇了麴糵瀾翻談經口邂逅如意鐵
我歌君輒書字字有行列不須陛枑嚴但要兵衛設
譬如南山石琢齒當井渫眞成一戰覇未可三鼓竭
人生各涇渭世事亦滕薛高堂食肉人兩馬方踶齧
何知緼袍底猶有不安節
中秋日沈宗師約遊城西泥雨不果因成四
十字兼寄趙才仲
遂阻城西步兼懷霅上游長風掠歸燕苦雨應鳴鳩
月向誰邊好寒催社後秋傳杯有新韻能憶老兄不
桃花菊
嫩粉殷勤換淺黃鬱金叢裏見新糚已翻百疊紅衣
潤更沐九回沉水湯
九日晨起
漸歇歐蚊手眞成把酒天長河印曉月老木聚荒煙
了了江山夢區區文字緣南階兩三菊極意作今年
王氏郊居
江山處處好落日極登臨雨續蔬畦潤風吹杮葉隂
客船頻上下水鳥故浮沉尚有南飛鴈丁寧可寄音
對菊
稚子尋花莫漫狂已知衰疾負重陽新霜有意留青
蘂更放殘枝十月黃
雨後至江上有懷諸子
落日滿寒雨長江收夕霏定知聊復爾敢望不相違
野鳥晴相喚殘螢晚自飛殷勤兩山口好爲放朝暉
登南樓
疾風吹沙不成雨十日狂隂倒殘暑江頭樹木半焦
枯不厭潮頭洗塵土南樓反照千丈紅落日却在洪
濤中舟人漁子莫惆悵更徣朝来東北風
歲晚作
南山雪雲千尺高北山晚田無寸毛富兒巨家飽欲
死笑我陋巷長蓬蒿道人坐穏忘作勞百念解縱如
垂櫜但當折簡喚我曹並坐擇蝨煩抑搔筆力可借
秋江濤莫學人間膏火熬
弔古塚
荆榛閉莽蒼千歲一孤墳生則無是叟死應冥漠君
略無他日念唯有不堪聞想得西陵道荒臺亦暮雲
奉送子之還京師
日月老投閑文字今削跡便然腰十圍欲吐啄三尺
頗懷平生友相就語肝膈諸江好兄弟夫子眉最白
詞林三二公子實門下客布帆千里来許我間賓席
階庭出蘭樹戶牖照圭璧詩如駕高浪萬頃隨筆力
寧爲首陽餓不作嬖奚獲乃知工語言要是飽糠覈
茫然李杜壇未免陳蔡厄出門觀善陣歛手避勍敵
澄江搖夜霜歲晚見沙石釵頭罥蛛絲即有梁宋役
士生多艱虞道遠自古昔相期逍遥游不計天地窄
名聲了三黜談笑供百謫别君爲此言可當繞朝策
外弟趙才仲數以書來論詩因作此荅之
君才如長刀大窽當一割正須礱其鋒却立望容髮
平生江海念不救文字渴茫然攬轡來六驥仰朝秣
病夫百無用念子故疎闊未能即山林頗復便裘褐
前時少年累如燭今見跋胷中塵埃去漸喜詩語活
孰知一杯水已見千里豁初如彈丸轉忽若秋兔脫
旁觀不知妙可愛不可奪君看擲白盧乃是中前筈
不聞鐵甲利反畏疆弩末輿薪遵大路過眼有未察
君能探虎穴不但須可捋(隨其父演在定州子開及才仲佳士也年十七八時)
(其文柳子厚晁四諸人比)
過子之泊船舊亭
江郎泊船處草徑不勝秋客裏終年别春前萬斛愁
山横采菱口月滿望江樓政可夢春草莫令吟白頭
望金陵偶成兩絶
臺城南望入斜陽尚想能詩玉樹郎乘興風流莫相
笑眼看直北是雷塘
雷塘别有風流坐可作南舟兩日行江水自流春自
好不知芳草爲誰生
烹茶
水光欲盡瑠璃影玉色初浮翡翠斑便覺麴生風味
惡小爐新火對蒲團
西樓
小院無人日自長隔簾時有芰荷香客游未作安居
計更借西樓一夜凉
寄信上人
笑語三年别舟航十里淮新霜變草木好雨過風霾
萬事不如意一生常好乖何因伴明月特地入君懷
秦處度與一上人同宿密庵處度爲一畫斷
崖枯木
小庵無客亦無氈遂有高人借榻眠一夜西風撼枯
柳不知春在石崖邊
寄謝無逸并汪叔野兄弟
老謝風流綠綺琴小汪兄弟亦南金文章已悮半生
事江海略酬他日心好酒不當愁偪仄舊書差尉病
侵尋平生恩義泮宫老斷綆寒泉百尺深(方數月汪信民沒)
月下
白鷗笑汝不能飲澄江惱人勤作詩可惜南樓好風
月只無春柳對瓊枝(作我汝一)
劉穆之
金柈一斛貯㯽榔戲調兒童走欲狂不謂林間有元
亮念公時在酒中藏
戲贈道浹上人
忽逢邘溝道人浹如見錫山居士秦問着世緣渾忘
却知公不是箇中人
喜章仲孚朝奉見過十韻
苦語不難好舊交今則無但能留客坐已勝折腰趨
只有連根煑初非滿眼酤苔痕記柱杖雪影傍跏趺
語道我恨晚說詩公不迂丁寧入漢魏委曲上唐虞
歷歷有全體怱怱或半塗眞當置度外不敢望庭隅
日月換新歲江山非故吾他年佳句在與畫密庵圖
(以下皆當精考故予論詩必斷自唐虞以下山谷論作詩法當自舜臯陶賡歌及五子之歌)
觀寗子儀所蓄維摩寒山拾得唐畫歌
君不見寒山子垢面蓬頭何所似戲拈柱杖喚拾公
似是同游國清寺又不見維摩老結習已空無可道
牀頭誰是散花人墮地紛紛不須掃嗚呼妙處雖在
不得言尚有丹青傳百年請公着眼落筆前令我琢
句逃幽禪異時淨社看白蓮莫忘只今香火緣
寄朱時發
茭橋脊梁硬如鐵天下柱杖打不折倒騎佛殿出三
門南頭學來北頭說昔苗未生今作米更判阿師三
尺觜公但吸盡西江水莫怕庭前簸箕尾(小釋迦錄簸箕尾事出)
寄穎昌諸叔
身如許縣老聾丞心是江湖版下僧萬事聊憑曲肱
夢一尊時近短檠燈舊遊可數終難又惡况雖多不
厭曾尚憶少年情話否夜䆫相對髮鬅鬙(作心似心是一)
謝人送瓊花白沙人謂瓊花爲無雙花戲成
兩絶
凝塵欲滿讀書䆫忽有瓊花對小缸更喜風流好名
字百金一朵號無雙
斷腸風味久難尋尚有名花寄此心折盡長枝已春
晚只宜凉月不宜隂
觀寗子儀朝奉山堂諸石三絶
箇中眞味久難忘但覺人間萬事忙今日爲公留不
得剰分詩思入山堂
向人懷抱終何有過眼峥嶸得暫醒更喚秦髯與湔
祓爲公題作小南屏
知公心似山堂石悮落人間几案間今日風光已相
負看朱成碧未能還
十一月五日與才仲弟相别于白沙東門之
外悵然久之不能自釋乃知謝安石作惡之
語不爲過也因成八詩奉寄可見别後氣味
亦可并示京洛間親舊也
終年想顔色未有食頃忘君寧不我念苦畏冰雪妨
斯文百戰罷閱士如堵牆孰知五湖口一葦可以航
君才不長貧太阿之在匣故知讒慝口不受龍象踏
此道有從來骯髒端不乏相期甕頭春夜語重一呷
盛欲與子談乃復爲此别怱怱得餘歡把酒到耳熱
人生不如意肝膽有楚越何知若人胷中有積立鐵
伯姑無恙時令我與子友周旋以至今各是遺種叟
文字種聲名於身亦何有還書問兩弟是事君識否
婦如先姑賢兒似乃翁好識君相與心見我亦傾倒
頻年作離情悟賞到丘㛐卜鄰洛水陽此語當在早
低頭拜東野未厭擿抉窮停軍問縮酒不計牛馬風
胷次脫塵滓欲與秋水同斯人未遽遠當在阿堵中
往者汪信民愛我不自勝以我如古人得與子並稱
若士不復有斯言當伏膺期君極膏沃更作無盡燈
鍜以百鍊剛淬以萬里流閉門待彊敵忽見天地秋
以石投水中萬歲終不浮堂堂倚松老於今忘百憂
東萊先生詩集卷第三
