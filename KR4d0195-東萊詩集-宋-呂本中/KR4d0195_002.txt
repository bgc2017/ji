東萊先生詩集卷第二吕本中居仁
山陽寶應道中與汪信民兄弟洪玉父杜子
師張益中日夕過從自過高郵不復有此樂
也因作此詩寄懷
日日南風沙打圍掛帆端爲故人回長空渺渺水無
際遠樹冥冥花自開疾病久辜鸚鵡杓江山稍近鳳
凰臺月明雪霽山隂道尚想王郎乘興來(鸚鵡杯鸕李太白有)
(故得借用亦以發諸公一笑鷀杓二物名雖異其用則一也)
春日
春風未雌雄尊酒自賢聖燕巢樓閣間鶯語花柳靜
知止歗傲軒
貪夫九鼎猶不足淵明一軒長有餘人生趣向各天
壤鴟嚇腐鼠猜鵷雛中郎妙處世不識風期自與常
人殊開軒便有千載韻友葛天氏無懷徒坐看松菊
換時節兔葵桃樹紛榮枯五年却走各南北千里懷
想空煩紆雙魚沉浮久不至三徑寂寞今何如文章
潦倒付丘壑疾病蹭蹬思江湖何時共坐北風裏煩
君小摘園中𬞞
暑夕乍涼二絶
三旬埃鬱得清風領䄂猶飜汗摺紅巳是䰟清無俗
夢更移涼簟月明中
暮蟬蕭瑟下斜陽巳似茅簷氣味長團扇未須憂棄
置竹奴猶可助清涼
寄知止二絶
少年樂事未全諳疾病侵凌巳不堪尚喜步兵頻入
夢夢中猶復似曹南
竹林還往風流絶剡縣交游氣味疎今代高人多惜
費千金未抵一行書(許見過巳而俱不來去秋知止與石子殖皆)
游北李園三絶
雨映煙籠萬竹蟠枯條高下不堪看非干秋後多霜
露自是芙蓉不耐寒
去馬來舟絶往還此中情味却相干明年知是明寒
食待約花梢月下看
壁間詩字有凝塵庭下梅梢又作春獨有城南汪教
授當時同是看花人(德操詩壁間有饒)
游北李園
小徑縱橫出紫苔綠隂高下綴黃梅榴花却是多情
思宿留薰風未肯開
寄李怤去言
東南之望廬山英李郎落落竒後生鳳凰麒麟在郊
藪芝蘭玉樹生階庭文章初如濫觴水行見萬里通
滄溟汪侯愛君筆不停謂君詩似秋風清世間兒子
甘縮手蘇過趙柟俱抗行少年才氣乃如此後來定
是賢公卿伊昔先朝文物盛君家諸父當朝廷外兄
復是不世才竒祥異瑞相輝映飜雲覆雨十年後昏
昏醉夢須君醒我生未壯日向衰疾病侵凌心巳灰
眼中之人不易見千變百技常追隨詩書深藏半鼠
矢筆墨高卧封蛛絲功名巳矣付公等田園肯放吾
先歸
贈汪莘叔野
汪子宦不進四海漫聲名有弟極磊落氣宇和而清
三冬文史足十年書劒成出言見瓌穎府庫森五兵
於身則巳拙泛如池中萍輕肥置度外辛苦抱遺經
乃知佳子弟必由賢父兄念子初來時我方疾病嬰
相從四寒暑所歷不可聽昏昏醉夢裏得君時一醒
擁爐共殘火軟語當杯鐺君亦不我厭爲我雙眼青
勿云軀幹小氣吞橫海鯨懸榻念文舉開逕憶淵明
二子風流遠感君兄弟情窮通有時節此士尔勿輕
新冬
西風吹禾黍落日在陋巷杖藜訪新冬霜樹眇空曠
人煙村舍西行旅古原上晚山晴更好秀色常在望
居間得眞趣日欲就疎放豈惟憎俗徒庶自免嘲謗
東鄰酒初熟清香亂盆盎徑須騎牆頭挈榼獻窮狀
吾生足羈旅久病非少壯銀杯多羽化布帆且無恙
雖非陶潛隱不負徐邈暢(且一作保多一作驚)
贈謝無逸
君不見城南千樹桃君不見澗底百尺松松生偃蹇
卧霜雪桃李一笑隨春風百年澗底終自若桃花猶
得暫時紅嗚呼志士每如此衡門高卧不見用心雖
無瑕飢欲死
贈張若虚
病憶江湖去書無尺寸功平時窶人子忽是冨家翁
活計呻吟裏交情夢寐中獨餘張處士相近數過從
贈信民
五年客符離端坐受貧病從來疎出門今乃懶成性
官多豪冨郎分明與時競取醉不論錢定無塵生甑
豈但相娱樂頗復自賢聖汪侯雖官居笑語怯豪橫
折腰衆人後瓊林自輝映背後足官府眼前謬恭敬
偷閑過草堂遣興眯眼淨雖非醉紅裙清談却差勝
秋高數能來勿猒阻泥濘
符離行
符離之民難與居五年坐此如囚拘比屋生涯但剽
劫諸生學問只鄕閭南鄰經年不相見北里雖見復
麤疎窄衣小帽走塵土也復生貌施襟裾對此自然
憂氣滿疾病日益何由除君不見圖經所記又可哀
此州自古無賢才
探梅呈汪信民
縞帶銀杯欲着塵小園幽樹巳含春風流王謝佳公
子臭味曹劉入幕賓細朵定無泥土涴暗香猶帶雪
霜新剰摩枵腹搜竒句去惱城南得定人(作塵土泥土一)
奉懷張公文潛舍人二首
顔子置身陋巷屈原放跡江湖何似我公歸去馬羸
不厭長途
腕中有萬斛力胷次乃千頃陂字畫顔行楊草文章
韓筆杜詩
答無逸惠書
三年讀書少餘味燈火可親病爲祟謝侯好事憐我
窮時遣雙魚問鷦&KR3537;交情乃似親骨肉學行坐越諸
公輩胷中萬卷書屈蟠少日力戰登詩壇下帷却掃
謝俗子凍吟不管兒號寒只今食粥已數月千慮百
憂煩筆端高才本是棟梁器苦語終無儒生酸樂章
短句又清絶陶寫萬象嘲江山江南草木不得閑問
君何爲愁肺肝十年行坐想風采千里䰟夢勞追攀
我無良田歸不得忍窮氣味君應識囊貯未了歲寒
計學道空愧琳與璧交親零落半鬼錄白日輕去眞
可惜終朝撥火煑蘆菔南山之南待君喫
寄知止才仲
一門叔父到卿好中表弟兄惟尔賢往事關心空自
語新詩好句與誰傳溪山巳近堪投老文史雖窮莫
取憐仲弟墓頭今宿草爲渠先賦補亡篇
寄張益中
五年望張子兀坐四壁空今晨千里來如熱濯清風
笑談不攺舊憐我衰病攻斯人舊豪氣頗似陳元龍
只今更省事終歲兩頰紅何知珊瑚樹却倚塵埃中
晁侯夙所敬見渠如見公網羅技出脚遠逐冥冥鴻
同會得王郎敲門夜相從殷勤一杯酒目送西歸鴻
人生少如意此樂難再逢君家老季鷹高韻留吳松
風流遠孫在一櫂何時東不嫌道里遠爲我略從容
元日贈沈宗師四首(大觀三年眞州)
東家起傳觴西家起相喚我亦了新詩成此竒一叚
念無豪髮益但見日月換出門語沈郎造請吾亦漫
念昔從諸賢關汪老耆舊是事今則無斯人亦難又
尔來見公子却立兩公後不倦以終之可以爲子壽
沈郎固可人好善乃天性迹隨萬事遠心與一物定
蕭然四立壁筆墨自温凊更持孟賁勇少折楚士輕
君無綺紈氣我有冰雪容相期五石瓠共濟萬里風
江山秀句在内子空洞中還身視塵滓當有一日功
梅
南雪看未穩北風吹已殘才堪十年夢不稱一生酸
日月方回首風霜與凭欄遲明出謝客頓覺帽圍寬
苦隂
破臘冬仍在逢正隂更頻寒流未解凍雪意欲妨春
畏病還疎酒逃寒懶見人東郊小桃李還是一番新
(作别還一)
贈浹上人
一庵便送淵明老四海共傳摩詰詩本自妨人枕邊
夢不能陪汝劒頭炊交遊太半飢寒裏疾病中分少
壯時西寺木魚東寺鼓三年三見浹闍黎
正月十二日夜作
春來消息未眞傳久負蒲團一味禪燈火侵尋作佳
境冰霜偃蹇過新年江聲悮落三更雨野色遥看萬
斛船咫尺風光不相貸忍令好語到愁邊
咸安公主
漢朝公主歌黃鵠秦地佳人唱柳枝想見雲車度沙
漠一杯重酪酹明妃
明妃
秦人彊盛時百戰無逡廵漢氏失中策清邊烽燧頻
丈夫不任事女子去和親君王爲置酒單于來奉珍
朝辭漢宫月暮隨胡地塵鞍馬白沙暮旃裘黃草春
人生在相合不論胡與秦但取眼前好莫言長苦辛
君看輕薄兒何殊胡地人
正月十三日河堤上作
雨着河堤柳着煙小樓燈火又今年東風不與行人
便留滯長亭十里船
昨日晚歸戲成四絶呈子之兼煩轉示進道丈
疎燈欲盡漁商市小雨似開桃李顔一夜簷聲鳴罋
盎無人知我坐蒲團
卧疾江邊久未回懶隨兒輩走塵埃天公尚有餘情
在肯放梅花自在開(作病疾一)
春愁故故妨人樂舊蘚新苔不暫晴想見江郎閉船
卧滿川風雨報天明
晁卿白髮風流在肯伴香車作夜遨借問典衣充戲
責何如沽酒喚吾曹
上元夜招沈宗師不至聞巳赴郡會作二絶
戲之
燈火滿城公不來爲公雕句洗塵埃春愁不到城西
寺更約梅花緩緩開
白酒紅燈稱意春知公未免踏黃塵繩床好在休相
憶輸與瑯瑘浹上人(作渌酒白酒一)
浹上坐求枯木庵詩戲成兩絶贈之
枯木庵中浹道人百年無影卧輪囷未須特地通身
去放取枝條自在春
前身石霜後身浹如印印泥風去塵認得當時侍者
意無人知是密庵人(作吕居仁密庵人一)
正月末雪中小酌
柳着河冰雪着船小桃應誤取春憐床頭有酒須君
醉又廢蒲團一夜禪
次韻張生
密庵居士渠不識齒髮則衰心未然樽下不知公子
貴酒中差覺孟生賢巳吞舌本三千丈却住人間五
百年觸忤風光君莫怪棒頭無地可逃禪
追成舊作
滿江風月一船霜無計留君只自狂燈火隔簾香隔
坐無人知是竹枝娘
久不得才仲書因成兩絶寄之
望大趙書如渴驥憶老汪膠無續弦看遍江南與江
北小屏微雨是斜川(夏草木長詩小屏畫淵明孟)
病去詩無一點塵亦知摩詰是前身憐君更似西江
水合伴倚松庵裏人
晚晴
斜陽入花柳渾欲不勝情春事乃如此病軀安得平
尚堪衝宿酒復作快新晴荒簷足烏鳥莫猒晚來聲
(作殊木平安得平一)
連日與一上人會話密庵清坐附火乃有山
居氣息因成一詩奉呈
春風吹茒簷落日半花柳餘寒盛氣來佳辰爲誰有
公來但默坐有味皆可口端如列鼎食衣被以醇酒
煩言不知要實自費斗藪南泉山下人了不計可否
山柴晚復熖當爲一舉手荒江甚泬寥此味亦長久
不嫌薰病眼重當爲公取
一上人屢言瑯瑘南塔之勝予蓋樂之而未
能往也
二頃良田一畒宫好山當自屬林公須君留我卓錐
地要聽颼飀萬壑風
夜坐有懷
西還豈不好本自乏周旋道有魯一變歲無官九遷
疾風驚半夜惡况極今年咫尺沙頭路猶堪着釣船
晚春即事
春色不自惜曉寒摧折之殘花帶雨去薄酒信風吹
尚有尋行債初無了事癡論詩得竒味當使阿戎知
廣陵道中寒食日
風雨屬連春事休碧鱗三尺薦行舟短牆不見桃花
面付與長江自在流
南來消息不眞傳政恐相逢却未然何處青帘足沽
酒粥香餳白是今年
就寗子儀求酒
鼻息咈然君莫驚飢腸渠自作雷鳴須公一勺羔兒
酒伴我夜䆫聽雨聲
東萊先生詩集卷第二
