東萊先生詩集卷第五吕本中居仁
初去白沙再望路中江南諸山慨然有懷
青山如美人濃淡各有態挽之不肯來乃似孤竹隘
念無千里風限此一衣帶夏木與藩屏不畏炎日曬
三年白沙游藉爾寬眼界脱身塵垢中一笑終不壊
别君更舉酒未了清净債雖無絲竹娱會有詩律快
何如少陵翁亦爲杜鵑拜吾詩有餘歡此語君勿怪
赴濟隂留别一公
近别君莫嗟遠别君莫惜往来天壤間誰爲不相識
十年幾相别日月虛棄擲見君長江口已作胡眼碧
别君廣陵城妙語摧霹靂今别知幾時復念駒過隙
坐成千里阻當有片言益不勸君愛身不勸君強食
勸君以勇决萬事要努力愚夫之所欣智士之所戚
譬如醉而顚亦有傍震虩聲色糾纏人萬劫困封植
本自驕墮生亦以因循得實惟招侮慢豈止礙空寂
居然耳目内反務化勍敵誰能深山中弄此無孔笛
芳草變蕭艾每爲長太息如公定不然此語當謾憶
何妨膏腴地更論去荆棘君看一壷用亦有千金直
五月五日泊舟北神與關聖功唐充之李元
輔作别意殊惘然端午日行次洪澤把酒北
望已如異世事矣因念屈大夫之死正是此
日慨然有感於心輙成長韻奉寄李民師翁
士特來可求和也
麥上蝴蝶飛水邊鸂䳵卧却望山陽城已若一夢過
今晨又端午把酒意亦墮風回浪蹙船閘淺沙著柂
故人阻情話客子且清坐更念屈大夫是日遇竒禍
空餘後世名弟子只增些寳璐與明月皎皎不受涴
固知汨羅沉可到首陽餓還書二三老此語君可和
贈唐充之兼簡益中
三年白沙看江山可當中原故人面今来千里逢故
人笑談却作江山見江山故人不相遠平生志願於
君滿唐侯獨立一代無張侯與之來集枯老松本自
歲寒外良馬不畏長途驅飢年百室仰粟廪暑路六
月懸冰壷念昔關汪不相貸視世好爵如機械上書
索去不作難云我未了平生債後生少年延頸觀諸
公故人思一快基本未定天奪之賴有君侯數人在
龍媒已遠風馭回坐歎四海梁木摧爾來老謝又繼
往但覺眼界常塵埃長江無津出光怪迥野入夜開
風雷此語不誣君可驗請君更討防身劒
夜雨
夢短添惆悵更深轉寂寥如何今夜雨只是滴芭蕉
出門見明月
出門見明月入門思故人故人如此月一見一回新
明月相見多故人相見少問爾何因緣長似此月好
故人在何處南北東西路明月在咫尺夜夜庭前樹
明月莫虧缺故人莫離别願月如故人故人亦如月
(作宿我庭前樹夜夜庭前樹一)
往歲在白沙見江上往来祠神者殺猪羊鵝鴨
日夕相屬也有感於心後至濟隂因成長韻
當託白沙故人投之廟前庶幾神少知自戒乎
今日殺一羊明日殺一猪問神何所樂而必爲此歟
羊死噤無聲猪死足號呼傷哉鴨與鵝閉目頸已朱
問神此何負神亦何所取吾知斯民愚非是神所許
江船一帆風江田一犁雨民或謝神勞尚使相告語
但采澗溪毛足以薦筐筥何須汚刀几而後羞鼎爼
於物固無怨於神亦無苦更令嗚嗚歌時送坎坎鼓
濟隂野次
去年騎馬古城西雨涴鞍韉一尺泥今日重来轉無
緒強扶衰疾遶河堤
毛彦謨容膝軒
黃金爲樓玉爲梯畫旗素錦生光輝不如一庵醉而
歸倒卧側立無東西君才於用無不宜會稽竹箭梁
山犀賈而不售君不疑亦自不以爲珍竒淵明妙處
君得之萬古一首歸来辭一庵容膝君所知不用芥
子藏須彌望風懷想三歸依眼前有睫見者誰世人
紛紛不自治何異羊質蒙臯比見豺而戰忘其皮牆
頭燕雀莫謾肥汝不仰看鴻鵠飛伯夷去採西山嶶
想渠瘦亦不勝衣不羡汝曹腰十圍(無東西下云小一本倒卧側立)
(醫無閭之珣玗琪會稽竹箭梁山犀賈而不售君不䆫容膝君所知不用芥子藏須彌君才於用無不宜)
(来辭望風懷想三歸依眼前有睫見者誰我生甚窮疑亦自不以爲珍竒淵明妙處君得之萬古一首歸)
(子歸同時君生於書無不窺文字皆好尤長詩令我今則衰何異羊質蒙臯比見豺而戰忘其皮恨不與)
(夷去采西山嶶想渠瘦亦不勝衣不羡汝曹腰十圍琢句相追隨牆頭燕雀莫漫肥汝不仰看鴻鵠飛伯)
濟隂寄故人
柳絮飛時與君别南樓把酒看新月月似當年離别
時柳絮隨君何處飛千書百書要相就思君不見令
人瘦念君情意只如新顧我形骸已非舊朝来有信
渡黃河鴈足繋書多網羅城南城北芳草多明月如
此奈愁何
晁叔用得古鏡二一以遺法一上人澄澈可
愛底水隠然蜃樓突起又作杯渡禪師像翻
翩然衣動正在中流間也一求記於予因爲
作歌
晁郎高居卧冰雪得此懸空兩秋月已將屋角倒魑
魅更與人間洗炎熱一月團團如扇面一月菱花光
掣電憐君囊中一物無意欲分君託方便菱花入袖
世莫識空堂夜留疎雨滴天生寳氣有期會復恐藏
去終無益君行萬里尋劒術山精喚君君莫出寒泉
百尺傍枯樹狡兔九月投霜鶻未須潘謂苦哦詩或
自蘇公識神物下有禪和不笑人須君一照蛟龍窟
别離行
城頭草木日夜黃九月北風天雨霜月色入戶侵我
床美人乃在天一方舊游可樂不可忘恨君不隨鴈
南翔恨妾塊守此空房曉風忽来吹夢長夢中與君
還故鄉黃金爲屋玉爲堂與君更笑億千場不須合
佩雙鴛鴦
李念七久不見過二絶
不隨殘暑退青蠅入眼囂塵漸可憎静裏工夫君莫
厭夜䆫重對短檠燈
羅襦襟解燭滅後喝雉喝盧人散時願君莫忘默軒
老少小先蒙國士知
往年與關止叔相别甬上止叔見勉學道甚
勤且曰無爲專事文字間也及今五年矣尚
未有所就因作詩見志且以自警也
老關别我時笑我勤苦甚曰吾與子然同此一味静
收功粥魚底筆墨有譏評五年念此語但見日月競
雖無蛾眉斧亦有宴安鴆斯人今何往想作大樹蔭
我走足欲蠒始學兩鳥噤君看齊聲謳何異衆哭臨
繁紅成春條本自其天性風雨頌繋(摧折一作)之不有十
日盛人生亦何聊共未免此病乃知钁頭通已勝狗
脚朕(苦練行空以水照之知其前身爲魏孝靖帝也洞山會下有僧法空具宿命時有通上座者刻)
(爲钁頭通云時衆中謂通)
六月初三日雨後步至城東
凉秋生郊原快雨灑庚伏曲肱訪幽睡朝夢不可續
開門招此山爽氣滿嵓谷村蹊沒衰草古院蟠翠木
東行得幽亭小徑來已熟下有十里濠暑退萬荷綠
恨無沽酒錢一醉起枵腹人生要快意豈止寄幽獨
若看後池蛙聲韻故不俗怡然供清歡何必絲與竹
得楊州書
書来每恨日月晚書去還憂道里長但得老親常徤
好不辭新歲且窮忙文章已受塵埃涴禪觀多爲疾
病妨趁得殘春北歸否近箕臨穎是吾鄉(作道路道里一)
歸計未成作詩寄懷
萬里田園半有無十年歸夢阻江湖文章繆忝聲名
在氣體猶須藥餌扶客路因風起舟楫水田無雨卧
菰蒲青帘白酒斜陽外不與行人滿眼酤
閱舊詩卷有懷
好詩無過亦無功準擬還家贈阿宗會有江山與湔
祓且無塵土共從容大汪矯矯雲間鶴老謝森森澗
底松回首百年俱一夢暮年文采更誰從(作略無且無一)
高郵道中荷花極目平生所未見
綠净紅深水不流炎天烈日自然秋只供野父已無
計便與行人亦暗投明月不来江北岸好山應在石
城頭何年得映潘妃步更放君王作意游
高郵遇大熱作
南風極炎暑赤日不可傍扁舟在地底淺水安得強
坐懷長河冰未盡暍飲狀甚憎食案蠅意欲不相讓
旱苗乾欲死蒲藕秋可望平生投筆手中有無盡藏
尔來但深藏穏着犢鼻上有如三年艾更復加百壯
黑雲翻日脚好雨終不放雷聲無事來殷殷車百兩
東街暴泥龍西街設銅像利害有不同未易相得喪
農夫責催租日夕困大杖那知清歌前把酒有餘量
題孫廣伯主簿家壁
古木輪囷老歲寒好花無力便凋殘秋風只在盆池
上但作江湖萬里看
贈孫廣伯
人皆笑君拙我獨喜君直拙則世所無直則未易識
昔者中丞公事主以一德從容進退間多士所取則
朝廷九鼎重冠冕萬夫特塵埃困大路此老難再得
至今門下士必以身許國孰知強弩末而有百鈞力
賢孫後來秀見我好顔色收功却掃中欲任門内責
空弮入善陣匹馬見勍敵不嫌不識察但恨無此獲
欲赤莫如丹欲黑莫如墨吾常持此言以辨主與賊
苟無牛羊害則有天地塞君能但拙直亦莫忘黑白
與吳廸吉諸人赴晁季一陳塘范園之游因
未識晁侯文采老不聞兩耳壁塞目爲昏三年刺促
簿書裏更覺和氣生春温誰能種蘭生九畹從公不
辭墮車蹇冰霜入眼蚊蚋去桃李成蹊草茅遠胷中
滄海無水旱眼底浮雲看舒卷頃來江上幾送迎聚
蚊成雷公不驚笙竽沸地不知曉公但寒䆫延短檠
乃知風雨晝窈冥我亦不廢晨鷄鳴箕山之下穎水
邊脱冠便歸須壯年請公先尋買山錢我亦從今當
着鞭
侯羸
游士縱横飜覆手山東諸侯望關走歷下邯鄲無使
來長城易水非燕有大梁賓客舊如雲夷門監者未
有聞謾將苦語送公子市井屠酤虛見存後来毫髮
争得喪紛紛小兒跨跌宕不知世有公子牟一生放
迹江海上
昭君
凍雲霾空風折木烏孫公主歌黃鵠昭君請自嫁單
于當時各倚顔如玉霧鬢雲鬟胡地塵帳中誰是可
憐人左抱琵琶右揮手胡地漢宫能幾春嗚呼古來
出婦嫁鄉曲何曾肯望秦雲哭
戲呈外弟趙才仲
趙郎風味春月柳可到阮公青眼邊秋水黏天劇空
闊曉霜挾月作嬋娟比来好句傳新鴈一夜客愁如
少年安得瓊枝更當眼沙頭同理釣魚船
城北别江子之
但覺與君别孰知歸興長亂畦分宿雨老木掛晨(作一)
(新)霜未許緣詩瘦只知如許忙它年風雨夜重約細
商量
訪晁季一
近人鳥雀晜弟語堆案簿書鳬鶩行是中亦自有佳
趣公但徐之渠自忙西風忽来凉月曉楓葉蘆花秋
意少勸君多飲莫多談截斷中流公更參
吳君求詩因作四韻寄之并簡小吳與寗生
文字縛人同束濕吳君不言如坐忘知公胷中有餘
地萬頃亦在一葦航寒梢倒掛夜来雨細草已披秋
後霜寄語兩吳兼小寗莫因詩律廢相望
古劒歌
寒江九月雷殷空落日倒射千山紅江頭樹木半傾
倒衮衮不盡洪濤風風中有物如長戟電光忽来傾
霹靂雨罷晴開不復知乃是潜蛟倚長石蒼皮半卷
頗飛動澁蘚中開欲跳擲青熒野火下絶水夭矯長
煙轉空壁天生神物有時出歲月飄流爲誰得銅花
欲盡秋水渾尚有千年妖血痕向来天地亦兒戲俄
頃變怪徒紛紜君不見豐城之來亦不久寳氣何爲
上牛斗
初夏即事
歌呼連牆亦任渠移門賓從又何如(酒會客甚盛是日西鄰置)晴
階仰日卧紅藥野水趁船跳白魚多病且参桶話
得閑時近養生書平生不盡幽居興付與長江拯
釣車
偶作
鄙夫養病苦不足諸公覓官常有餘自是閑人不更
事可隨雲鳥更深居
癸巳自南京過泗上
昔我往矣天欲霜今我来思梅已黃淮山澡雪塵垢
面魚稻騷除藜藿腸好風肯伴客帆遠故國不辭歸
夢長塔中老人莫相笑我自寂然渠自忙
泗上贈楊吉老二首
杯中蛇去無恙醉裏詩成有神相逢不及世故長年
倍覺情親
置王坦之膝上着陳長文車中何似維摩丈室蕭然
一榻清風
題寳應張氏草堂
好風殘暑不同途穏看飢蚊自掃除不謂南軒有佳
竹捲簾相對一牀書
學仙行
長松拂雲根合抱雪虐霜凌不相到下有千歲老伏
苓化爲琥珀光自照食之便可登廣寒不但無病長
年少浮生溷濁那可言和氣乃爲塵務煎坐看靈藥
置泥土五味雜置成薰羶豈不聞齊天子黃金丹成
不肯仙且貪人間樂不能從汝飛上天惜哉韋郎之
妙語一失毫釐千萬年
冬日訪朱深明博士二首
北風迎馬入裘茸來訪殘爐半日紅敗屋數間書百
篋無人知是老龜蒙
見公便是倚松老念我不忘擔板心萬里江山一尊
酒主人無古亦無今
東萊先生詩集卷第五
