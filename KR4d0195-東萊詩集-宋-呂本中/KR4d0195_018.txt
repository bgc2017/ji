東萊先生詩集卷第十八吕本中居仁
處暑
平時遇處暑庭戸有餘涼一紀走南國炎天非故鄕
寥寥秋尚遠杳杳夜光長尚可留連否年豐秔稻香
教授鄭國材挽詞
松桂在荆棘所趨故不同雖云被剪伐所至仰清風
念子行古道簞瓢生婁空我來則已病不復能從容
平生務躬行聖處久收功堅坐想顔子欲往吾其從
丹旐忽已遠暮靄千山重論文一尊酒堅坐更誰逢
無題二首
柴門羅雀懶頻開喜有新詩到眼來聞道繫舟城脚
底莫乘溪漲便輕回
入秋多病渾無酒學道無成却讀書莫謂窮居便寂
寞天涼猶枉故人車
潘義榮惠木犀二首
年年無酒對新秋辜負涼天懶出游想得故人憐我
病故分巖桂洗窮愁
掃除炎暑脱氛埃色似菊花香似梅知是西風要清
賞少留隂雨候晴開
次潘都尉冨季申冬日探梅韻二首
暑退園林物物新過溪風好月初晨酒壺茶具偏宜
坐細草殘花別是春但得主人令客醉不辭秋冷和
詩頻從來禮節生疎放見我狂歌意自親
開府新從日下歸却尋山水對煙霏剰披詩律留花
住不使親知到眼稀但見鯤鵬常遠舉應憐蜩鷃只
卑飛此游尚恨還家早未許溪頭送落暉
次韻木犀二首
折送幽花與做秋溪頭風物未重游已憐多病逢三
益更喜成詩擬四愁
洛陽車馬走塵埃一歲顚狂自探梅還識此花風味
否年年秋後兩番開
謝潘義榮送菊二首
經旬霖雨足莓苔忽喜雙盆送菊來已似風霜憔悴
損主人云是待晴開
漸開粉白間微黃肯與新橙一例香送與衰翁元未
稱且留青蘂作重陽
畜犬
主人長年閑柴戸終日閉雖云伴我懶常有跋扈志
端如在籠鶴又若伏櫪驥舉首望道路久欲從此逝
恨無陸探微寫此師子戲如何尚搖尾更作求食計
疥
剌剌齪齪疥欲作今年去年只如昨人生縱病莫病
此此病雖微更作悪寒䆫夜長燈燼落敗人禪觀妨
人樂安得壯士挽天河盡洗此瘡閑處著
潦倒
潦倒心猶在衰遲分獨深如何一朝淚空費百年心
好月思同步清樽懶獨斟惜哉王子敬誰復歎人琴
贈人
它年好兄弟見我嶠南時相對能忘病清言可療飢
後生寧復有末俗漫相疑尚想閑居處疎燈守破帷
無題
疾病侵凌我亦衰後生誰復更相知可憐日落長安
路不見驊騮整轡時
寄京口使君
使君鎮京口隱若一長城詩律有同社溪山聊主盟
囂塵不掛念鷗鳥自忘情曾記貧交否衰頹判此生
再贈
婺女勝京口公來歲已秋閑雲出山寺好月掛星樓
往事付情話故人多倦游十年浪奔走今日爲公留
贈友
子來已冬深僅得數夕𣢾寒䆫聽談道未猒白日短
從來不飲酒萬事付茗盌别去今幾日荒階月猶滿
歲暮
歲暮少懽愉况復嬰病苦閉門每猒客幸此連日雨
寒爐火復熖乃若相媚嫵披衣坐壁角妙處時一睹
風聲耿初夜有句或未吐還書問故人可復一笑許
戲成二絶句
老讀文書懶不前亦無餘地可逃禪閉門省事群囂
遠唯有貍奴附日眠
病犬虺隤唯附日懶猫藏縮尚逃寒寧知兩馬霜風
下更有長途不道難
久病二首
久病畏人事長閑增道心寧貪風日好不避雪霜侵
跼蹐身猶在高低手自斟酒杯休猒滿茗盌向來深
未愈俱生疾空懷宿昔憂時因發孤笑尚足尉窮愁
月落初無念花開不自由如何鴈南鄕不共水東流
偶作二絶
不嫌羸病守繩床世念紛紛久已降一夜月明如白
日驟聞急雨打天䆫
膏火從來只自焚何曾野鶴駐鷄群如何死亦無公
論地下猶存衛府勲
謝滕尉送梅
破帷冷落不禁風疾病深藏稱懶慵忽有梅花來陋
巷喜聞春信出初冬未須趁雪争先睹尚恐衝寒不
滿容會約君家好兄弟他年尊酒更相從
遊山
世味日可猒兹游那得忘稻田䟽宿雨木葉犯新霜
潦倒交游在追隨氣味長僧䆫有淨供茗盌侑爐香
李丞相挽詞三首
舊學邈難繼相期從少年初看驥伏櫪遽作鶴冲天
烈所平生志高名萬代傳如何事未濟此老下黃泉
兄弟俱英妙聲名萃一門論才無不可於道獨爲尊
未定千年策終嫌萬丈渾天乎乃如此不使拯乾坤
事業懷蕭相胷襟識謝安流風有餘烈志士只長歎
淮海他年竭冰霜此夜寒向來交友淚南望不曾乾
以一縑寄范四弟
中原厭胡馬所至是賊窟念君室縣罄何以備倉卒
窮冬霜雪繁欲救乃無術兒號君莫猒婢怨君莫恤
平生師顔子於此見髣髴此縑君所知自我機杼出
江梅
江梅消息未眞傳微露芳心几杖前不信冰霜能作
悪要令桃李便爭先斜枝似帶千峯雪冷豔偷回二
月天凖擬從君出城去竹輿仍勝百花韀
鼓山頌法眼語在裏即求出云大家合眼跳
黃河戲成四韻奉答
合眼跳黃河未有過得者豈惟不能過身亦湏判捨
告君過河妙止要具船筏乘時等風去過此無别法
夜深歸家聞鄰家小兒讀書可喜有作
還家更寒三鼓餘鄰卷小兒猶讀書侯王將相乃無
種紈袴綺襦寧似渠北風颼颼霜被草聽汝讀書聲
轉好莫言翁媪惜膏油有兒如此可無憂
梅花
野水依城竹映沙江梅開處又人家天晴徑欲花前
醉只恐衰顔不稱花
無題二首
德盛不狎侮玄談多類俳居然少莊語無乃近齊諧
恨此逹者趣猶乖壯士懷故當先復禮方得盡梯階
聖學邈難繼斯文當望誰還能養志氣且務攝威儀
曾子但三省子長徒愛竒從來要功處本不在多知
贈李元亮之子季子
往時諸李在江都文采風流一代無每得清詩如鮑
謝已聞前輩許封胡好松久已埋深澗老馬今猶憶
舊途令子相逢初未識尚容衰晚見規摹
二月七日與群從遊陳氏園
平居羸病每相妨今日尋春有底忙何似主人常不
出看人衝雨度浮航
橋北橋南花亂開小園和雨掃莓苔不嫌柱杖衝泥
入更許乘閑着屐來
懷許子禮
寒松猒庭院老馬倦維縶翛然出塵去粗免朝夕急
我友隔湖嶺尚作一日葺平生學道心擇善有固執
豈不在行路自遠霜露濕百川灌河來砥柱乃中立
何時一樽酒更與交舊集
雪
窮巷無人對雪小詩自可逃禪看取一年三白喜歡
共入新年
堅坐正宜養病開門便當幽尋一夜雪深一尺與誰
取酒同斟
報暉庵
寸草仰生活春暉常照臨不知欲報德何以見此心
江漢有時竭此心無淺深魏氏有令德傳家非獨今
結庵在山阿日瞻松栢林仁風被遠邇猛獸不敢侵
令子守直道意往無﨑&KR0706;遂令此鄕人得聞金玉音
我行時序晚回望西山岑延頸長太息聊爲純孝吟
贈莊季𥙿
老矣莊夫子居閑肯猒貧盛時更讀易憂道不無人
記往詩猶在相逢意倍親尚期香火社文字約遺民
李尚書挽詞
李氏三吳秀尚書一代英立朝惟直道守已但純誠
報國心雖在憂時病已成人推四兄弟氣壓百公卿
未就養生術獨收強諫名傷心舊遊地城郭漫溪聲
李器之履齋
人履履險巇君履履平地平地信可履行穩居亦易
責己不責人爲道不爲利熟視履險者豈不心有愧
君家天台守學固有餘味微言化子姪自足警一世
初無舉足勞寧有半塗滯君能識其然我亦從子逝
野寺
曉䆫日未融野寺雨欲作經旬少客到靜坐差可樂
平生遭病擾今更不如昨囊空畏高醫何以致良藥
所幸秋已至所在身可着洗耳聽涼風不待一葉落
辛酉立春
中原擾擾尚胡塵堅坐江南懶問津漫讀舊詩如昨
夢都疑往事是前身子桑自了經時病原憲長甘一
味貧剰忍雪寒君莫厭土牛花勝已迎春
雪夜
破屋除燈雪自明案頭無用讀書檠老慵已慣跏趺
坐昏夢尤便松竹鳴知有故人來問道久無佳句與
尋盟明年更有閩山興但辨行纏莫計程
謝方倅惠炭
寒壓新春雪不融布衾如鐵坐衰翁煩君又送南山
炭更放殘爐一夜紅
即事四絶
老來於世轉無求事業聲名種種休伴得鄰僧忍飢
慣閉門無飯讀春秋
怱怱和夢别星樓擾擾隨緣住信州尚笑長江少方
便只教溪水暫西流
問柳尋花懶不知登山臨水病難爲日長客去松隂
靜強課兒曹學和詩
經旬却怕酒杯深野寺雖閑病至今莫謂閑居厭醫
藥未妨隨證檢千金
贈人
中表多離隔情親子獨賢心遊衆目外氣出萬夫前
米賤猶堪飽官閑不記年春風上嚴瀨爲我略回船
辛酉之冬周提宫埅惠行隔
深冬坐窮閻未厭風日惡今晨起濃隂正恐雨雪作
故人憐我寒垂意到丘壑虚堂排竹牖已覺煖勝昨
初無穹窒勞漸有閑適樂我生甚易足所至況旅泊
不爲禦冬計敢復備隕籜偶蒙仁者念僻處未蕭索
從今作新年對酒且斟酌(作具計一)
寄張仲宗
聞道張夫子今年已定居偶緣荔子債遂絶故人書
歲月足可惜溪山莫負渠它年得相近不必遠庖厨
周仲固尚論齋
周侯不出何所爲閉門讀書心自知簞瓢陋巷君不
厭讀書萬卷能忘飢上參羲黃下秦漢采取英華幾
脫腕是非榮辱姑置之忽若乘船到彼岸古人之學
有傳授君生寂寞千載後問君何以識古人袖手無
言坐清晝以此讀書爲尚友是事渺茫人信否人信
不信君不問松栢固難生培塿朝來落葉滿荒城青
山照人溪水横往來車馬作塵土想君深夜讀書聲
吉州段秀才粟庵
大千非有餘一粟豈不足湏彌納芥子豈復論盈縮
今君住世網何以得此獨始知陋巷居已悟不遠復
(作此復一)
自如齋
朝爲事所奪莫爲飢所驅不知六合間何人能自如
永新段夫子屋小心有餘教子有家法逃禪猶作書
醉經堂
紛紛入醉夢一語令渠醒段子閉門居云何猶醉經
其醉蓋非醉初無能解酲問經何所說明善故能誠
題焦寺丞詩冊三絶
一世奔波在别離君家孝友獨天知已令好夢傳消
息更有賓鴻效羽儀
路旁來報定何人物理潜通自有神想得三衢相見
地至今草木亦長春
河朔家人墮渺茫江南風日正舒長已知原上鶺鴒
處更入雲間鴻鴈行
暴物
暴物看日景頃刻未嘗停隨景移暴物日示令心驚
寓此不停景乃復望長生忽忽駒過隙悠悠池汎萍
況兹兵火中而每疾病嬰野寺過毒暑旱氣浮高城
出門君莫厭宿昔已秋聲
次葉守喜雨
群囂寂寞已收聲預怯秋房獨夜情忽聽僧簷鳴宿
雨定知田舍舞安甿盡消積暑經時早不厭新涼數
日晴更喜此邦賢太守樂爲詩頌教諸生
無題
學詩漸老轉銷聲末路蒙公此日情尚有文章能起
疾豈惟田里解蚩甿近郊秔稻成秋熟遶郭溪山入
晚晴剰繞長廊和新句不知庭下薄寒生
次韻曾宏甫木犀
風吹旱暑未成秋辜負江村事事幽巖桂敢煩先折
送好詩仍不待邀求自憐疾病常高枕坐想風流換
此州它日出門尋舊約未嫌疎嬾作人不
贈鄭侍郎二首
便欲深居過一寒破䆫重覓舊蒲團莫年生活如何
做子細煩公指示看
幾時不過西禪寺直自初秋到晚秋聞道主人憐我
病天寒酒未送新篘
東萊先生詩集卷第十八
