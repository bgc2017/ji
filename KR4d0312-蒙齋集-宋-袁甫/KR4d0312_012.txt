蒙齋集卷十二
宋袁甫撰
記
湖州嬰兒局增田記
予至官之始吏抱簿書来視之乃嬰兒之籍問其吏則
學胥也予曰舉子慈幼是有司存奚預于學吏對曰初
建議起于校官而取米于常平常平米法曹實主之法
曹謂米于我乎取奚事他屬白諸州請自予始繇是嬰
兒屬隸法曹後太守弗是也復收而隸諸學郡貳總其
綱校官專其職學之前廊生二人領其事有棄兒于道
者人得之詰其所從来真棄兒也迺書于籍使乳母乳
之月給之粟擇媼五人為衆母長衆乳各哺其兒又一
人焉以待不時而来者来者衆則益募乳收之今八十
人矣有田餘四百畝視入為出粗無乏事予謂此仁政
之端也施欲其厚必厚積乃可積薄而厚施焉無以繼
其後所活兒殆無幾迺告于常平使者捐入官之田且
覈在局之隠沒者得百三十畝草蕩山田之數亦如之
約可食八十人慮年饑而棄者多又請諸郡得米二百
石歲以新易陳謹勿移用積貯稍豐矣兒或病且夭不
以時聞乳者誘于利取他人子代者有之無以為驗殆
如戲耳于是嚴鄰保之法不告而易他兒知而庇焉者
咸寘諸罰齒及七齡粟勿復給舊規纔給三四歲今復
其初有疾病者醫一人謹視焉今增為二如是而夭者
亦希矣孟子曰乍見孺子入井皆有怵惕惻隠之心非
内交非要譽非惡其聲是心何自發哉無所為而為之
人之本心也推是而往仁不可勝用矣夫求仁學者事
也遂書而刻于石
明月亭記
天地隂陽之氣混淪磅礴乎宇宙間垂日星竅山川播
五行于四時和而后月生焉人者負陰抱陽並列而為
三其純粹清明之氣同一初爾予嘗中夜以興整襟危
坐仰而顧俯而思意領神會欣然有感天壤之間凡可
以供耳目之娛者久則必敝獨此清輝終古常新反而
自照本心虚明更歴萬變迄不可磨亦何異于炯然寒
光垂曜萬世乎予官霅川廨舍居于城西舊有明月樓
後廢勿存今更為亭因其名名之夫物有興而有廢與
既廢而復興也皆非偶然而然予獨愛夫今之亭非昔
之故也而今之景則猶夫昔也人之睹斯景者雖遠近
高下戚欣鬱舒有萬不同而所謂炯然寒光垂曜萬世
者常自若爾兹予所以有感也雖然或雲翳焉或薄蝕
焉昭昭者俄而昩昩是其果無變耶雲翳去矣薄蝕還
矣昩昩者俄而昭昭是其果有變耶嘻本無變也有時
乎變者妄也非其初然也人能知變之為妄而不變者
乃其初則登斯亭者得無慨于心乎
餘干縣先賢祠堂記
相天子與服勞州縣異乎職位崇庳不同盡忠于君則
一也相天子與授徒里巷異乎事業顯晦不同以善淑
人則一也干越邑令馬君合是邦先賢不以職位崇庳
事業顯晦為間作新堂以祠之于以識邦人之思繪事
訖功禮儀是飭蕆事之日觀聽竦然邑士求記于余余
謂是舉也足以教人識義命之所安焉貴賤榮悴得喪
禍福制命于天奚庸致力吾之所自力者有矣戴圜冠
履方屨超然獨靈于羣物而謂之人顧不能求其所以
為人者獨不足羞乎顧瞻新祠人心愛敬雖亡若存何
為而得此貴而為宰相命也命可必乎命不可必則有
義焉賤而為匹夫亦命也苟無媿心視列鼎重茵夫何
羡吾惟守此義而已命義合乃得其所以為人者矣則
夫覩斯祠也反諸吾身縦不如忠獻忠定殊勛茂績著
在青史得如諸賢以職業自見以詩書授徒生雖不獲
顯用歿乃與輔相並祠亦足矣顔閔未嘗仕也垂芳千
古人到于今仰之又何必舍吾之良貴而盻盻焉以外
物為重耶馬君夙有雋才為政明而不察有惠愛于邑
慊慊焉常自以為不足事關風教知無不為志可嘉也
已馬君欲得師乎視此前人邑士欲學政乎視此馬君
祠者凡九人忠定趙公鄉之望強恕南溪蒙堂三柴君
恕堂李君皆師友昆弟忠獻張公嘗攜南軒寓兹土沈
趙二侯俱邑令也馬君名光祖金華人
婺源縣思政堂記
婺源朱令君幾仲既新縣廨以餘力築堂扁曰思政而
屬予為記余聞之良醫有年少患羸疾視其色曰此心
恙也爾得無嗜書苦思乎曰然曰他醫勸爾省思慮乎
曰然曰爾本以思受病又戒爾勿思思其說而不得是
又添一思也爾第寬綽厥心勿勞爾神勿摇爾精志之
所之勿廢爾思思而不已一日豁然心怡理融與病相
忘則病去矣年少如吾言良愈余曰噫嘻此政論也豈
但醫哉今夫俗吏之為政逐利禄希寵榮撤義理之藩
垣破名論之扃鐍率意妄行毋庸致思可也有人焉依
違乎公私之間兩者交戰莫之適從體國乎則撫字虧
愛民乎則催科拙扶弱乎則巨室謗安大乎則小民咨
守法乎則情誼乖行志乎則律令悖量力乎則人多忌
好謀乎則聽言雜信已乎則下情壅求知乎則道必枉
自晦乎則上不察凡此者朝夕計慮皆足以撓吾虛明
之府也知思之為害而欲以不思處之是又庸醫救病
者以省思慮不惟無益秖以為贅然則奈何曰吾嘗聞
諸古矣思其難以圖其易難易本一機也思其始以圖
其終終始本一理也方其未通往来憧憧及其既通四
達皇皇仰而思之時行即行思不出位時止則止如是
而思思之病其有弗瘳乎且夫喜怒哀樂之為患而禁
其勿喜勿怒勿哀勿樂激而反甚焉者多矣孰若平吾
心而毋起意焉當喜而喜當怒而怒當哀而哀當樂而
樂蕩蕩平平奚所擬議無適無莫奚所較計終日思未
嘗思終日不思未嘗不思斯理也余能形諸言而幾仲
固已施諸政矣然則幾仲之政可得而聞歟曰請問諸
邑人
徽州秀錦閣記
寶慶三年冬十月四明汪侯以直寶謨閣知徽州余與
侯居同里余先公絜齋與侯先公適齋又相好也嘉定
甲戌余與侯為同年進士已而同聯班著癸未余請外
得徽踰年而先公歿丙戌承乏三衢而侯亦出為徽守
越明年以書抵余曰新安本父母邦吾族祖嘗綰左符
時人以晝錦榮之今集中所謂城郭重来交游半在蓋
龍溪自序也吾獲嗣前躅顧瞻黃山南挹練溪之清北
拱秀峰之翠慨然遐想忽若有感迺擇勝建閣扁以秀
錦且云閣固無慊于秀吾則有愧于錦子其為我記之
侯豈誠有愧哉閣之秀足以埒山之秀侯與此山此閣
所謂三秀也秀既無慊則于衣錦也奚愧三代盛時命
鄉論秀士升之司徒司徒論選士之秀升之學大樂正
論造士之秀告之王異日綦貴而為公卿即始進之秀
士爾貴人爵也秀天爵也不以貴易秀是不以人爵棄
天爵也侯刮磨紈袴之習勤勤種績為秀士戰場屋躡
世科躋膴仕詎肯一日忘秀士之味哉今夫世之華其
外不華其内者多矣華其外者榮枯在物華其内者德
輝在我周覽黃山之秀重衣龍溪之錦侯豈華其外者
蓋秀錦已在侯胸中而人未知之爾夫窮居則修其身
仕宦則推諸民同一秀錦也余竊有志焉曩假守時嘗
奏蠲茶租築石梁二事于徽民最切端緒開矣而未竟
也或者待侯以畢余志况侯之宏規又豈但此二事而
止推廣而潤澤之其為秀錦不亦多乎將見黃山之民
歌之曰理民之俗兮是爬是梳胸中之秀錦兮生意藹
如導民以德兮是浸是灌胸中之秀錦兮其光有爛黃
山可改兮秀錦有時而磨黃山不朽兮秀錦長與山而
嵯峨此余所以期賢同年也此徽民所以祝賢太守也
此適齋所以望賢子也侯勉之侯勉之侯名立中字強
仲位于朝嘗升列卿云
莫能名庵記
余友項吉甫以莫能名名其庵余曰子奚所居曰吾朝
夕惟庵之居余曰子莫得而名其庵又奚得而居其庵
曰吾以莫能名名之則亦以莫能名居之余曰天地尚
可得而名子豈大于天地耶子誠大于天地曷為囿于
天地之内耶曰吾與世人周游于宇宙之間饑而食渴
而飲晝而作夜而息吾無適而不自得天地又安得而
囿我余曰子之築斯庵也天地固不能囿子矣其毋乃
囿于莫能名之中耶吉甫未知所對余曰子不知也余
亦不知也未嘗囿于莫能名之中也亦未嘗超于莫能
名之外也子以為奚如吉甫曰本無可超亦無可囿余
嘉其言之契余心也遂書以授吉甫
衢州徐偃王廟記
禮諸侯方祀山川之神能興雲為風雨在其地則祭之
古也今之郡守視古諸侯衢邦靈山有徐偃王廟血食
歲久靈跡愈著邦人虔奉如一日寶慶二年冬某假守
于茲祀事惟謹越明年夏潦秋旱禱輒響答歲獲中稔
民用輯寧拜王賜為多邦人僉言王有大功德于民封
爵宜極襃崇又王妃王子亦當隆品秩以侈報稱迺具
以實聞于朝事下儀曹且施行矣是歲十有二月旁地
居民曲突勿謹延及王祠倏為灰燼守以事神治民為
職廟燬神怒民失憑依某甚震懼焉方慨然有興復志
邦人有言王功德在民民痛棟宇之壞智獻謀富輸財
踴躍從事一反手間事濟矣于是協衆志捐郡帑端緒
始開效財植之需給工程之役者輪運輻集迺廣規制
迺拓基址前袪蔽障翠巘層出背起樓閣清溪環繞賈
區之淆處者斥之祝史之根據者徙之翼以重垣周衞
扈也映以方沼增勝概也四方之民聞廟載新炷香乞
靈者肩相摩于道適會前所請封爵事儀曹關諸奉常
奉常上之朝省朝省下之轉運使者轉運使者檄嚴婺
官屬互覈其事合辭以聞天子嘉王功德加封某王妻
封某夫人子某封某侯某某侯如所請命下之日某躬
率邦人郊迎鉦鼓嘈囋夾道聳觀戴白之老感動垂泣
迺委官僚奉安告命于廟而禮于是成矣夫禮者其天
理之謂乎人之事神者以此神之所以為神者亦以此
貫幽顯之間未嘗一日磨滅也周穆連楚以伐徐王不
忍鬭其民流離失國國可失也而萬有餘家之從王者
不可遏棄玉几硏于會稽之水几硏可棄也而聞孫之
世守王祠者不可絶自周迄唐更千有餘年廟宇陊剥
黮昩屢矣屋可圮也而昌黎伯鑱石之辭不可泯自唐
迄今又更數百年不知幾壞幾興矣世變可推也而人
心之依戴信向者不可奪乃今鬱攸挻禍人謂不復有
廟而祠宇之輪奐爵命之便蕃二美集于一朝光寵超
于疇昔剥窮而復否極而泰功久彌振德久彌新非天
理周流不息之妙行其間是孰使之然哉藐爾守臣非
敢自謂不獲罪于王也求庶幾不獲罪于禮耳乃于奉
安之日為之辭曰王之立國仁以為基施及百世仁聞
昭垂昔誦王仁得于聞知今誦王仁見而知之龍丘之
原有廟奕奕民曰宜哉競赴厥役帝曰休哉寵光有赫
二美同時王仁愈白古也有志復禮為仁祀事孔修惟
禮是循禮既無曠仁心純純願推此仁永芘生民
徐偃王行宮記
靈山重作偃王廟前鑿方沼曠如也後建傑閣屹如也
廟貌顯嚴神人具喜而行祠之在城者前隘後庳規制
弗稱余一日謁祠下徘徊顧瞻默若有啓予者亟呼工
指畫疏舊池之蕪穢設周垣焉拓故址之下窄增内寢
焉于是前之曠如後之屹如略與靈山等嗚呼神無不
在亦無在也豈計此區區哉顧念民覃王仁千古無極
舍是則無以示昭報厥今奕奕新宇相望不越三舍竊
意雲旆霓旌逍遙二者之間景物如一不移而具在城
之適猶靈山也于是可以稱吾民依歸報事之心矣工
既竣事酹酒告虔乃作送神之詞遺邦人歌之其詞曰
朱弓兮發祥玉几兮耿光國易仁兮寖昌緬行祠兮城
一方儼血食兮閱幾霜屋老兮闇其弗章地褊兮威靈
弗揚羌四顧兮徬徨拊予心兮弗康靈龜告余兮十月
孔良亟其改作兮廟貌堂堂碧沼邃宇兮匪王孰當紛
祈甿兮炷薌羅酒肴兮芬芳我王兮来降容與兮相羊
春遲遲兮日載陽淡微月兮秋夜長我民兮世世不忘
王鎮茲土兮慶未央
衢州光孝寺記
光孝禪院在闤闠囂塵中㕓肆淆處棟甍聯續比鄰有
警幾為延燎者數焉寺僧恃天幸可常滋玩弗飾迺寶
慶丁亥冬十月鬱攸挻災寺果不免念此朝廷崇奉名
刹也非他寺比興復可緩乎謹按梁天監中異僧卧雲
結廬此地因寺焉號吉祥國初仍之錫以寺額至我徽
皇更名天寧高廟南渡思念弗替令天下天寧悉名報
恩廣孝旋又以光孝名臣某伏思我高皇之以孝名寺
也豈徒若世人追悼其先徼福于佛而已哉中原赤子
久苦烽燧版圖未歸讐恥未刷臥薪嘗膽亟思報復以
慰祖宗在天之靈此志未嘗須臾忘也名不虛立緣志
而生存斯名所以存斯志也天下後世徒見寺以孝名
豈知志所不忘者乎不忘徽皇也不忘徽皇者不忘中
原也皇上嗣服以孝治先天下推問安侍膳之心為繼
志述事之心臣子仰體孝思宣明聖意兹事之不可緩
也昭昭矣乃覈圖籍乃諏故老則知曩時基址宏敞面
勢穹嚴僧徒牟錙銖之利附益邸肆寖以隘狹欲勿更
革乎則寺日廢廢寺非所以昭聖孝也欲大更革乎則
民必擾擾民又適以累聖孝也二者無一可然則奈何
臣某又嘗伏讀國朝會要紹興七年肆頒明詔深戒工
役之不可輒興而復繼之曰本寺有能修蓋者聽夫不
禁其興寺而惟禁其擾民聖訓蓋可見矣今茲光孝之
役不以民興寺而以寺興寺庶幾不負聖訓乎費莫廣
于聖者閣西山乾明寺所移也工莫衆于廊廡諸刹協
力所助也三門規制之恢拓復寺基非侵民地也上自
佛殿下至庖湢出于官之所施者百姓不及知出于衆
之所捨者官司未嘗強也然則于民奚擾而于聖孝奚
累也曾子曰斷一木殺一獸不以其時非孝也又曰夫
孝置之而塞乎天地溥之而横乎四海一梵宮之興初
若未足深計而所以不擾吾民與所以祗承聖意者在
是所以不忘中原者又在是是知塞天地横四海之孝
皆自其一念充之也茲記之作特表而出之使知關係
之大若此世世修之永勿壞
衢州重修靈順廟記
牧民無他伎巧從其願而已靈順有廟為祈甿設也廟
舊傅城西廡簷牙距城無幾雨溜相激射歲齧其址余
環視曰嘻廟為民祈福城亦為民捍患也今若此因之
則廟病城革之則城病廟廟與城交為瘉顧玩視之不
以為病可乎既又念曰民之城神之城也雉堞將隳民
失所衞神安乎哉爰體神心稍縮西廡視舊殺三之一
簷與城離立不偪仄不剥蝕不因不革相依而不相病
民咸謂宜則又汎觀締思圖報神渥迺創寢殿邃宇翬
飛迺新級塼履道砥平迺闢廟門而勢顯敞迺揭巨扁
金朱煒煌凡前日欲為而未遂者靡不殫舉從民願也
工既竣事神棲載安敺袚沴孽歲迄大龢民又益喜乃
相與請紀顛末以詔来者余將受代而行矣亦不敢違
其願也遂復書而刻諸石
衢州重修嶽帝殿記
某治衢之次年天慶道士允升來言嶽帝殿圮甚將修
之請佐其費越明年殿成又請記其事帝于五嶽最尊
與天同大與道無極均福生民日用飲食凡我邦人得
以仰父俯子秋毫皆帝力也修崇邃殿守臣之職爰詔
後人託諸樂石石有時而泐帝之德千古而無息其以
是為託
衢州石塘橋院記
石塘舊設梁壞不時葺病涉日甚余欲命僧掌其事僉
言旁有二刹曰藥師曰能仁藥師歲收田租可百石僅
給一僧僧耄矣不為衆與疇其助之而能仁僧道融魁
岸有才幹樂施者必衆莫若併藥師歸于能仁而專屬
諸道融余遂招道融與語道融欣然願自力迺為置簿
籍給官書上其事儀曹為永久慮從衆也傳曰與人同
欲盡濟余固喜于從衆者方事之未定也道融觀衆所
向今定矣衆將于道融觀焉勉之哉異時或有朵頤其
旁欲敗乃事道融其執儀曹符以往必有明有司為公
議津梁者道融其奚慮
衢州續惠民藥局記
局以惠民名官取贏焉則名與實背而馳矣官不取贏
恣吏與工漁食焉利歸此曹非惠民也戢吏與工矣不
培其本其惠易窮猶無實也局之本錢積累歲久覈其
數以緡計者可三千遂三分之以其一給費用以其二
買膏腴田餘百畝歲收其入益市良藥藥易售局日興
錢羨則田增循環數載本愈厚藥愈精惠愈溥矣局之
官僚請記以詔来者余曰此在人方寸地耳奚記焉雖
然蔽一言可乎曰願有請余乃書曰上毋以利妨義下
毋以偽亂真
衢州聖者閣記
金華聖者閣在三衢吉祥院蓋聖者真身也自國朝迄
紹興院再經鬱攸之厄而聖者真身巋然獨存寶慶三
年冬十月火復作而真身亦無恙此邦尊信聖者非一
日遂亟營傑閣有加于舊以慰邦人之心寺僧請余記
其事余謂混凡同聖靈異昭赫尚假記耶且土木工程
纖悉亦何待余記為請試以鄙見問聖者凡人所以崇
奉佛法為其福力廣大也使福力果廣大則火不作矣
而顧不能止火豈定然之數佛亦不能逃歟火三作而
真身三免是又超數之外何也且佛有無量不可思議
之平等心則當有無量不可思議之平等功德普同救
度是為平等今真身獨全真身之外一爇無餘是又何
也世人不能解余則了然無疑佛無在無不在聖者之
生也人異之其圓寂也人又異之火不能毁其真身也
人又異之佛果在是耶有定在其謂之佛耶無定在其
謂之佛耶聖者辭世頌曰古貌昂藏法中之王豬頭千
箇不把片嘗陶吾真性吾是定光且陶吾真性非豬頭
也亦非非豬頭也豬頭千箇非嘗也亦非非嘗也吾是
定光非定光也亦非非定光也人謂之散聖非散聖也
亦非非散聖也人見其圓寂非圓寂也亦非非圓寂也
火作而真身不壞非真身也亦非非真身也無量不可
思議之平等心豈較火不火哉無量不可思議之平等
功德豈較真身在不在哉聖者以為然乎以為不然乎
遂為之偈曰
聖者示現本無示現聖者不示現亦無不示現慧智尚
莫窺凡眼徒自眩神通大自在功德世界遍舊閣倏成
空新閣儼當面乃知箇中意入火原不變無變無不變
古佛定光現
衢州平糶倉記
衢為近畿望郡土多良田小民力穡寶慶丁亥余嘗假
守矣年歲屢豐公私有餘積俗益熙熙以樂去之三年
劇盜起常山破江山開化閭井為墟聲撼旁邑余時持
江東使者節壤地相接寇旋蕩平方為衢民慶端平初
元余守建谿被旨奏事道衢見風俗與昔大異惟米價
獨平即父老問故父老泣言自明府去吾老稚厄于災
傷死于盜賊于今獨相保聚未填溝壑者吾别乘陳侯
賜也侯縮浮費振餘財創平糶倉視時豐儉為歛藏法
民方春夏艱食賴是以活一日侯以規式示余講畫條
理粲如也余慨然曰凡記載語易浮于實今親歴其地
耳父老言與規式無殊可以傳信不朽矣自儒道不振
俗吏詬儒指為腐爛有國家者厭儒而思吏噫陳侯居
官不嘯咏風月而刻意為民儒果腐耶余嘉其有志于
是乎書其詳悉則有規式在不復錄侯名瑢字端甫嘗
學于慈湖楊氏
蒙齋集卷十二
