蒙齋集卷九
宋袁甫撰
制
陳韡除工部尙書依舊沿江制置制
敕介長江而分閫式嚴留鑰之司掌邦土以命卿增峻
中臺之重維時明牧顯有駿功庸就畀于邇聯示益彰
于隆委具官某抱承家之學有濟世之才淮楚未寧已
見出奇之畫江閩作孽居多靖難之勲寵司陪京往護
諸將蠢兹介士擾我朱方倚鐵甕以倡謀棲金峯而假
息布元戎之令誓不招攜讋羣叛之心期以贖過情辭
眞切禍福著明且信且疑方自懷于猶豫不留不處遽
盡掩于鯨鯢一掃姑息之風亟奏蕩平之捷爰陞常伯
晉長繕曹如親九陛之前益煥中權之寵緬惟入覲語
及籌邊觀其爲國深謀每以用兵爲戒度德量力朕不
忘龜告之言禦侮折衝爾尙奮鷹揚之志
趙希&KR1546;除將作簿制
敕具官某記曰上酌民言則下天上施吏治之否臧朕
每于民言酌取焉爾令于畿邑孳孳得民和民惟恐令
之去也休聲旣鬯轉而上聞朕留汝以從民願行再朞
矣俾有列于朝簿正匠監豈特旌爾之勞抑使字民而
能得民者勸焉
項博文除大理寺簿制
敕具官某朕明愼庶獄增植國家好生之仁故于列院
中察爾敏而近厚俾之簿領理寺如得其情哀矜勿喜
聖門明訓也念之哉
除大理寺簿制(案此制原本闕姓名)
敕具官某獄重事也理寺列屬寄朕欽恤之意焉爾明
愼不苟擢爲簿正民命攸繫周官五聽孰聽之心聽之
也秋毫有累則天君昏而民受其冤矣可不敬歟
王極除太府寺簿制
敕具官某朕念不泄邇不忘遠之訓蜀士凡有所長搜
羅惟恐後矧雋聲著聞者乎爾生有異質早掇巍科不
自矜夸益加培養通達古今曉暢事宜非碌碌常才比
簿正外府用由此階詩不云乎靖共爾位好是正直予
以遠到期汝欽哉勿予負
何處恬除宗正寺簿陳瑢除國子監簿制
敕具官某等簿正之職聖人猶爲之有志于學者師聖
人可也爾處恬昔爲太學諸生上書言事有挺挺風節
爾瑢嘗貳政柯山愛民戢姦至今人思之一繇璧水升
璇牒一自列院遷胄監俱以簿正爲職夫有令名固難
永終譽尤難欽哉勿替初心益充所學則予汝嘉
除司農寺簿制(案此制原本闕姓名)
敕具官某儒者恥言理財食貨載在洪範儒者事也而
可恥乎爾智識通明諳練庶務簿正農扈乃以才選其
專精恪勤阜民裕國是爲稱職
洪咨夔除吏部侍郎兼給事中制
敕朕總攬大權宣明公道以敘正羣吏職重銓衡施命
誥四方事嚴封駮顧瞻在廷之彥孰號兼人之才必得
通儒始稱茲選具官某孤忠自許勁節不回立臺端則
不避權奸居掖垣則匪徒潤色誰云賢者無益人國藉
爾輸誠固知明主可爲忠言助予更化積勞云久以病
丐歸雅懷難徇于潔身大義合思于體國就正天官小
宰之任更觀夕郎批敕之風職掌雖進于前詞頭則簡
于舊比覽卿疏深契朕懷衆皆醉我獨醒信非立異昔
者疾今日愈云胡不留矧當乏才之秋尤隆久任之典
引領以望爾終爲元祐之正人矢心而言朕不負端平
之初志尙殫忠藎式副簡知
丁伯桂除權吏部侍郎制
敕朕疇庸四禁分典三班王者之建六官莫重銓曹之
寄小宰之正羣吏式高法從之聯兹得通儒肆頒襃命
具官某受才膚敏臨事浚明自中外之洊更已聲華之
藹著比更大化徑上要津抗白簡以觸邪每扶善類伏
靑蒲而效直不事詭隨螭坳嚴言動之書鳳閣演坦明
之制積兹衆望簡在朕心屬懷北顧之憂尤重西銓之
選旣員多而闕少矧官弱而吏強昭示公平得赳赳武
夫之用剗除姦蠧盡蹇蹇王臣之忠期爾力行副予明
陟
張實甫俞處約父各封承務郎制
敕具官某等禮九十日有秩老老所以興孝也矧爾有
子策名雋科宜均祭澤庸示襃榮服我命書永娛釡養
李劉除禮部郎官制
敕具官某郎選高矣南宮最清非夙負譽望者疇稱兹
選爾蘊蓄甚富發爲菁華朕欲用之久矣屢更麾節少
休琳宮今命爾躋省戸往欽哉黼黻王度將于爾取焉
吳叔告補承事郎制
敕具官某朕玩索中庸之旨常取要切之訓筆之于書
洎策士大廷茂明正學隱然言意之表固有在也爾抱
負所蘊來從遠方乃能若稽古訓舉發強密察之語敷
暢厥義深契朕心爾其亦有味于中庸之書矣是用親
擢褎然爲舉首懋之哉毋志温飽益充器業以其所以
勉予者自勉焉庶乎無忝
俞括轉承直郎制
敕具官某朕篤親親之恩施及庶姓爾亦預焉其進選
階尙思報效使天下毋謂朕私
繆夢達特轉武德郎制
敕具官某朕方以信賞厲將士爾有戰多雖久不廢懋
哉服我襃寵思報效焉
俞煒特補迪功郎制
敕具官某選階雖卑朕不輕授爾及此妙年克力于學
以稱朕恩則雖恩亦義也
陳紀特換授迪功郎制
敕具官某昔三輔吏士見漢官威儀猶感泣恩屬心爾
久汙僞命今得身爲漢官又以左選初階易而勇爵可
謂幸矣當何以報國乎耿耿忠義永肩一心尙勿替朕
命
杜幼節除著作郎制
敕具官某著庭儲才之地爾毓秀挺奇聯中兩科當此
國事多虞固應亟見于用奚以儲爲哉望實貴乎相副
旣有實才復養資望朕意固有在也毋曰職淸事簡勉
究遠猷嗣有襃擢
應繇除著作郎制
敕具官某朕誦豐芑之詩思爲培植人才計爾博學多
聞屬辭知體繇中祕陞著庭衆咸曰宜抑朕所深取者
以質美行修易所謂吉人之辭寡者蓋庶幾焉恢爾器
業勵爾風節乃可副予儲才之意豈但與瀛洲學士相
頡頏哉
陶本除著作佐郎兼權右司制
敕具官某朕觀前史有此官要而不清清而不要之說
矣我朝設官莫要于宰掾莫清于儒館兼斯二者必惟
其人爾寶婺之秀悃愊無華魁然其形班行之羽儀也
裨贊廟謨亦旣光寵承明著作之庭復俾涉筆其間不
其榮哉夫木天固儲才之地都司乃學爲宰相者也又
奚但清要而已毋自菲薄益迓寵休
家横除祕書郎制
敕具官某祕館必用名流所以養器業也爾天賦英資
自爲太學諸生已不肯碌碌洎歸蜀又冠春闈才刃恢
然有餘矣乃不矜其能隆師尙友以致遠自期校讎未
久茲復序遷以爾詞學之富顧何官不可爲其務潛心
古訓益造平實則予汝嘉
丘崈除直祕閣淮東轉運判官制
敕具官某世爲淮人習知淮事試之儀眞以稱職聞召
爲尙書郎纔閱月復俾司漕計朕每臨遣監司帥守旣
戒苟同亦戒苟異何任職者心人人殊或依違其間甚
非朕意爾尙一乃心力以濟國事憂顧其少寬乎天球
河圖祕藏之府寓直其間以光爾行祗服寵榮嗣有襃
擢
曾用亮除江西轉運判官制
敕具官某詩不云乎兼葭蒼蒼白露爲霜朕遴選監司
郡守深其涉歴者所以老其才也爾天資英發所至有
聲曩持江西憲節且攝章貢郡符矣平定寇攘從容不
亂兹就畀漕事將益以觀爾之能夫元凱稱才以有德
也爾一門世所鮮儷益懋乃德以昌家學奚獨衣冠盛
事云乎哉
唐璘除江東轉運判官制
敕具官某昔慶歴中諫臣修以言事無所顧避出爲河
北轉運是時保州未寧壓難折衝信不可無直諒骨鯁
之士耶國家多事倚金陵爲重鎮置漕帥于兹要與制
臣協規同力以奬王室今之金陵昔河北也朕頃聞爾
名擢爲御史侃然正色凜如秋霜古稱寢淮南之謀者
非斯人歟轉輸之事非所以累卿暫借威望以助北門
之重抑嘗聞仁皇語臣修曰有事第言之修對以諫官
乃得風聞在外越職罪也仁皇曰事苟有聞豈可以中
外爲辭朕之望卿亦然
張應運特轉一官制
敕具官某江東頃荐饑爾竭力以佐其長民免捐瘠荒
政第勞蔚爲稱首選階超進視羣僚爲優尙思報稱勿
懈爾勤
何處信特轉一官制
敕具官某歲會有殿最法也爾嘗通守嘉禾課以最聞
法應得賞其進一階祗服休命
喬幼聞特轉一官制
敕具官某民困于役久矣江東常平使者以義勸分政
莫良于此吏奉行類不虔爾邑克成爾惟克勤乃事其
增一秩用風勵字民者
知隆慶府李艮孫轉一官再任制
敕具官某劔閣天險也古稱一夫荷戟千人莫當今非
昔矣強寇橫犇毒流西土爾以孤墉首攖寇衝繫民人
之心生將士之氣豈徒恃險而存哉朕不忍六十州之
燬蕩思固門戸扃鐍之防無以易汝其陟一階勉爲朕
留繕甲兵峙餱糧戒斥堠結聚落使險隘畢葺寇不可
復犯蜀道載寧予其大介賚爾往欽哉
文大淵特轉一官制
敕具官某官賞所以勸有功朕不敢吝武都之捷受賞
者三十三人爾亦預焉儒生而立武功未多得也勉出
乃力嗣建茂勳豈但選階序升而已
歸順肅均等轉官制
敕具官某隗囂將殄馬援來歸武周就亡敬德爲用豪
傑之士舍逆附順志烈顧不偉哉可無懋賞以勸來者
爾等皆北土之豪沈鷙有識改轍歸命倒戈效忠蔡人
則吾人耳橫班遙刺襃陟有差所以示功高之錄也勉
立殊勳以對光寵
宋明遠轉官制
敕具官某朕念邊疆之臣輸力王室雖微必錄雖久不
廢爾疇昔驅馳兵間給餉無乏今分符内郡一階例進
朕不汝遺勉殫忠勤益圖報效
陳一薦特轉一官制
敕具官某昔人有言兼并易能也堅凝之難河南之役
祖宗故疆復入版圖爾有勞焉戍守弗堅則匪汝咎勸
功一秩朕不敢廢邊事之宜爾旣習知竭力以圖後效
所以報也
游震甲特轉一官制
敕具官某昔漢宣帝尊寵刺史守相有治理效輒以璽
書勉勵增秩賜金吏良民安號稱中興朕嘉慕之爾器
質温潤心事粹夷暫輟禁從綏我閩部惠流威行姦宄
消息而七聚乂寧儒者中和之政信可尚已内閣升華
所以襃也而謙避弗居朕心未快姑用漢增秩故事進
爾一階俾藩翰之臣勸焉尙服寵光嗣有明陟
趙希儻特轉一官制
敕具官某自常平義倉耗于移用惟置倉鄉社最爲便
民泰昌僻在巴峽田賦不滿六百石脫有凶年孰捄民
飢社倉之建遂爲一郡長利抑可以言民庸矣其增一
秩俾牧民者勸焉
胡元琰特轉兩官制
敕具官某邊聲孔棘臨事選材不限資格往往多得其
人爾頃以葭萌一令而攘戎執俘保民靖亂卓乎干城
之勳非夫精華果銳躍躍有欲自見者哉一歲而遷三
秩非常典也功多有厚賞庶聞者勸焉尙服寵榮益思
報效
顔耆仲特轉一官制
敕具官某鹽筴之利博矣斡旋通變不專興利而美意
行焉獨不在人乎爾將指東淮以鹺爲職懲俗吏之朘
民膏也度越拘攣弛利予下而國課自豐誠有足大者
進爾一秩豈徒以治辦見襃哉體國愛民之意固將風
示四方以爲護養元氣者勸也懋哉對揚休命
葉莫除吏部郎中制
敕具官某尙書郎高選也而天官之屬尤重蓋將贊而
長以衡鑑羣才顧可輕畀歟爾聲猷炳蔚踐歴寖深頃
勤于審計爾三異韜養不露精于典校朕察其德心蓋
能安于素守者或晉聯胄監或列屬奉常皆淸選也尚
其懋勉以對休命
黃宜除宗學博士黃濤除太學博士陳晉接除宗
學教諭制
敕具官某等太學賢士之關而天枝之秀又設宗學以
教之師儒之選可輕畀之哉爾宜之雅澹爾濤之弘毅
爾晉接之靖共皆一時選也其爲我端矩矱勤訓誘使
辟廱流道德之富麟趾追信厚之風不其休歟
刁起除太學博士文復之除宗學教諭制
敕具官某等太學賢士之關而天枝之秀又别設宗庠
以訓之爲師儒者傳道受業解惑則一也爾起南土之
英爾復之西州之彥登之學校以爲表倡如家塾之誨
子弟情親而道自尊業精而疑頓釋果能若是足以副
朕親親賢賢之意矣
劉炳除金部郎中李韶除都官郎中制
敕具官某等尙書郎高選也非有資望不輕授爾炳愿
而和爾韶淸而通嘗爲朕牧民且登諸朝矣青綾入直
班序寖穹非徒爲爾榮尚其懋勉異時稱爲端平良吏
惟乃之休
趙汝遇除軍器監丞趙必愿除戸部郎官制
敕具官某等除戎器戒不虞義著于萃不傷財不害民
訓垂于節而吾聖門講明實學有勇知方子路能之治
國足民冉求能之皆確然有可用之實爾汝遇之謹重
職在繕戎爾必愿之明練職在理財一爲監長一爲郎
曹其足食足兵之所深賴乎治兵而毋佳兵治財而毋
蠧民此聖門之所尙而宗英之所以培植宗社者也懋
哉服我休命
趙崇暉除刑部郎官郭正已除大理正制
敕具官某等朕讀虞書臯陶稱舜德凡十餘言皆寬仁
忠厚之至而刑故無小止一語聖人尚德不尙刑于此
見矣爾崇暉明而不苛爾正已通而有守踐敭中外藹
著能聲朕甚嘉之或陟刑曹或正理寺爾其念一成不
變之難體哀矜勿喜之意重民命者所以壽國脈也欽
哉
張涓除閤門宣贊舍人制
敕具官某上閤清選也以勇爵登罕矣武都之戰爾有
奇勳非此莫酬今敵人送死復蹈覆車正爾立功名之
秋也勉哉美官顯賞朕不汝靳
魏了翁除端明殿學士簽書樞密院事荆湖軍馬
制
敕計安諸夏圖任大儒荆楚國之西門最重上流之勢
樞機天之北斗全提外閫之權峻端殿以陞班偉元戎
之開府誕敷渙號式穆師虞具官某德粹而業閎氣全
而節勁望爲萬夫之所屬砥柱中流學承百聖而不慙
典刑大雅兒童知其姓字草木識其威名越有服于大
僚將共熙于庶績屬兹邊境擾我南陲祖宗積累三百
年思保艱難之業東南生聚億萬戸亟爲耆定之圖環
顧在廷疇堪茲選不待靈龜之協卜盡推白鶴爲聞人
然而任重者責惟艱用大者寵宜厚破拘攣牽制之積
弊杜異同惎間之浮言兵財悉應其需寮宷自由爾辟
朕志決矣惟汝予同卿往視之在師中吉增重本兵之
寄式昭敵愾之威協熊羆之力以掎角戎師掃豺虎之
迹以底綏庶士併壯岷峨之聲援遂淸河洛之埃氛俾
一人輯寧于爾邦兹爲長算用眞儒無敵于天下當驗
斯言徯卿衮衣之歸翊我垂裳之治
李埴除端明殿學士提舉萬壽觀兼侍讀兼修史
制
敕朕尊延耆俊嘉尚名儒偉祕殿以升華專付史權之
重冠祠庭而命秩俾陪經幄之游時預議于昕朝爰視
儀于政路具官某爽邦由哲事君以忠品藻才高得十
志八書之奥淵源學富參一翁二季之間更出入于累
朝凜孤高于晚節粤新大化召長禁庭方資柄用之儲
遽動浩歸之志諭以尺一至于再三何所聞而來心乎
徇國不得職則去過實在予豈無體貎之隆曷以筋力
爲禮是用付神京之眞館躐學士之穹班庸究業于金
華肆垂光于汗簡嘉謀爾則入告尚賴箴規大事吾其
與聞益殫忠藎
崔與之除端明殿學士廣東經略制
敕朕思用物望共濟時艱天下之達尊有三夙推鄉老
王者之制爵凡五尤重帥權乃以符竹之榮就畀枌榆
之寄具官某國之蓍蔡世之典刑論思著于立朝肯阿
權貴鎮靜稱于治蜀歸臥丘樊粤從調瑟以來謂可彈
冠而起班獨高于八座疏胡聞于再辭屬兹蜂坌之起
戎欲保羊城而靖難俾宣上意式副民瞻見大夫誰可
乎博稽公論踰老臣者無矣蔽自朕心峻茲端殿之除
就建鄉邦之閫威聲遠寄姦宄潛消少需不旬月之間
卽見一指麾而定朕知卿素履慕古良臣每熟覽于來
章屢興懷于前席相見何晚雖暫煩牧御之才盍歸乎
來行大展經綸之業
曾三異除祕閣校勘制
敕具官某蓬萊方丈之勝必老于詞學者婆娑其間亦
邦之光也爾年德可敬神明不衰登之木天益飽觀未
見之書懋哉嗣有襃擢
許應龍除國子司業兼禮部郎官制
敕具官某先朝選儒英爲成均長日延諸生切磨爲己
之學不但勤課試謹繩墨故得人爲盛自風俗之頽人
心斵喪士子皆波流風靡不復有先輩典刑朕甚憂之
爾履行粹和不自表暴俾範多士譽處藹然正小司成
之席豈徒爲爾榮哉昔閔子馬有言少而不學則苟而
可苟之爲患大矣爾其率勵後進毋使學殖荒落國家
將有賴焉懋哉
何琮除知福州制
敕具官某轉漕七閩事權雖重然特一職耳帥無所不
統治軍則有訓治之法涖民則行綏輯之政非負宏才
大略者莫稱兹選爾稟姿寬宏制行峻潔自班朝列躋
言路不待更化禁戒而四方賂遺已不得其門而入矣
出將使指餽餉宣勞適値多故之秋一指麾而旋定晉
升延閣就畀帥閫正以爾之抱負不可限以一職故使
總方伯連帥之權究詩書禮樂之蘊軍政旣飭民生咸
綏皆于爾乎賴尚其懋哉嘉績轉而上聞行且召卿矣
彭鉉除直祕閣知廣州兼廣東經略安撫制
敕具官某五羊去天遠兵悍難制震驚一道朕起元老
殿鄉邦亂然後定顧瞻中外之臣疇可繼者爾名父之
子蔚有令聞我寧考最念舊學擢爾弟昆抑眷爾考也
由詳刑攝帥閫委寄隆矣克稱厥職就命爲眞夫俗儒
多懦健吏鮮仁欽哉仁而不懦戢姦靖民則予汝嘉
鄭晝知瓊州制
敕具官某瓊山懸隔瘴海中島夷錯居比歲嘗反覆不
定思得良牧撫寧之爾關決會府習知南方事往爲朕
綏彼黎元敷我懿化則予一人以懌
蒙齋集卷九
