蒙齋集卷十六
宋袁甫撰
箴
以厚箴贈鄭肖翁
厚天賦薄人作孰以之已力學毋外彊而中弱先樸素
後丹雘故曰禮于人猶酒糵君子厚小人薄聽之哉是
心皜皜本純白秋陽暴之江漢濯何用智巧強穿鑿
立志箴
為學如射立志為先志在命中鐵石可穿企彼聖哲萬
夫莫前有志竟成古語信然
奉行蠲租詔書民有言吏弗虔者箴以誨之
江東土瘠荐饑無食天子曰咨為我心惻田租亟蠲其
仁如天十捐其半况也全捐窈窈深谷有詔未識吏愚
爾民負租猶督民實不愚吏乃自誣澤壅弗流民病曷
蘇民詞良苦吏勿瞋怒昭哉此心上帝臨汝
愧箴示清夷弟
易言心亨書言心休浩浩融融熙熙愉愉吾何愧乎哉
然人苦不自知虚食天地間粟焉可不知愧伊尹聖人
后不堯舜愧若撻市矧常人乎余坐山中自省知過愧
集心胸請略陳其槩天資正直急義勇為先君子講說
諸經抄錄傳後炳然有耀吾愧先長兄博學精識克紹
前聞居考妣喪各茹素終三年仕而見黜屹無附麗吾
愧今次兄此平生之愧也而他過更多晝則閒暇夜則
惰肆暑則袒裼意闊而多漏才疎而欲速言輕而易忤
檢點此身恐愧不止此詩云有卷者阿飄風自南虚而
能受之謂也余虚心以竚罔敢自是人稱清夷不事諂
語勤箴吾愧是所望也
觀省箴贈桂伯順
過何從生不觀省故提起精神靡間朝暮精神者何靈
明天賦惟是觀省弗得弗措一日得之本来素具不以
力索無物可付徹上徹下綽乎有裕
敬止箴為張伯常作
古聖有訓人心惟危所貴安止夙夜自祇因止而敬差
之毫釐敬其所止猶為遠而曰止曰敬本不相離吾止
在斯而敬在斯思為不作寂無所知豈曰無思豈曰無
為思以無思為以無為屋漏暗室上帝鑒之欽哉欽哉
慎勿自欺
懲忿箴
忿從何起反觀諸已寂然本無何怒何喜波浪平息湛
若止水懲忿之要如斯而已
忿似乎剛而非真剛真剛光明忿自然懲心本無忿因
物乃形剛德在我不懲之懲
窒欲箴贈留靜翁
欲從何生一念之萌凝神靜觀勿與欲爭雲翳既散日
月自明窒欲之要不動亭亭
曷為有欲剛德不足真剛不屈欲自然窒
剛本心也天德也人人固有何勞外假
忽然猛省欲從何起不窒之窒在我而已
士箴
士如之何自賤自貴訊之靈龜昭兹涇渭謂爾鳳兮胡
囅而喜嫓彼鴞兮曷云其恚爾荃爾蘭疇不服媚匪薋
伊葹曷遐有棄黃中則通純白則賁爾寶在躬貴哉斯
士天之牖之取攜孔易歌以玉汝毋委厥美
後生可畏箴(并序)
或問曰聖人曰後生可畏何謂也吾應之曰子知夫人
之生乎曰知之子知夫生之倍數乎曰未解也吾語汝
夫七千二百日較之一日則為七千一百九十九倍其
相去可謂遼絶甚矣吾以為七千一百九十九倍可斂
而僅為一倍問者駭曰談何容易吾曉之曰再積七千
二百日我所歴之日如是彼所歴之日亦如是彼我對
觀則我加于彼非僅一倍乎吾復語之曰子以一倍為
少乎不知積而久之其少也不足以倍問者益駭吾曉
之曰又積七千二百我所歴之日如是彼所歴之日亦
如是彼我對觀我得其三而彼得其二我何足以倍彼
又積之則我四而彼三又積之則我五而彼四我于是
歲盈百矣又積之則我六而彼五于是歲過百矣嗚呼
始也以一日而較其為倍也七千一百九十九已而我
視彼僅倍又已而不及倍又已而五四焉六五焉久之
而歲俱盈百焉回視七千一百九十九之倍于一日也
果如何耶問者若有遺失吾曰子勿異也請為子述後
生可畏箴其詞曰
我孳孳汲汲兮遡萬里之脩程懼後来之見迫兮揚余
鞭未嘗暫停使我而微怠微息兮其迫愈不皇寧矧夫
我怠而彼奮我息而彼興將不止迫我又將陵駕我兮
而莫之與京我瞠乎其在後兮彼將摩青雲而上征嗚
呼勿謂彼脆乃敵之勍光隂何迅中夜以驚忽然深省
如醉得醒老而知畏何異後生本無老少日光月明萬
古一息無虧無成何以用力業業兢兢
銘
鉛山縣石梁銘
鉛之山兮蒼蒼鉛之水兮泱泱劚山骨兮為梁臥洪波
兮康莊題巨扁兮彌章萬目具瞻兮萬古之光
竹坡銘贈饒生
竹兮中虛而節不改是謂剛中心為之宰虛則能應剛
則不屈雪霜摧之葱葱鬱鬱竹乎竹乎與吾心通坐對
蕭然不記春冬
江東憲司又新亭銘
新植花竹生意津津雖則尋丈四時皆春新更軒窗和
氣熏熏纔可容膝淨几無塵又新命名豈是之云勇于
進德用力于仁日改月化通體精神外觀物妙内驗吾
身客来遠方問余乂新不知所對何新何陳
達源齋銘
泉始達流涓涓泉有自道孰先滿宇宙無非源日用間
井井然問禮樂吾何言
縠水柯山之勝聞天下作知樂仁夀二銘
動無非妙試觀諸水日夜周流莫見終始此不可見寂
然而已知者何樂蓋樂乎是
右知樂銘
瞻彼山矣形若塊然振古青青發育無邊靜乃如此妙
不可傳仁者默識以永天年
右仁壽銘
彝訓堂銘
大哉彝乎天地之先人處彝倫日用粲然是為大訓倚
衡參前彝則不變易則易遷是遷不遷乾元坤元元即
彝訓發育無邊乾坤不言皇極敷言言何所言極即坤
乾
自得堂銘
自得之訓昉于帝堯子思孟子陳義愈昭得何所得匪
深匪高洞然太空大無不包萬物皆備不增秋毫無喪
無得得之靡勞此學不傳嗟哉揠苖師友講明樂也陶
陶
徐錄參求座右銘
人命至重上帝臨之德貴好生察辭于疑如得其情胡
可喜而本心靈明慎勿自欺
默識銘贈饒生
子之從師亦既努力識云多矣然匪默識默識如何誦
詩讀書此讀此誦與世人殊人皆不然而我樂此大道
坦坦君臣父子是中何言是中可言終日默默有不默
存
立志銘
志不可奪可奪非志聖人與我厥本無二一朝内省發
大羞愧此志既立對越天地
勵志銘贈朱冠之
維古之人蚤夜憤悱維今之人甘心委靡頑痺不仁偷
安無恥至其極也醉生夢死胡不反思道只在邇欲藥
痼疾勵志而已志果自勵其勇無比當為即為有何疑
似我德我崇我義我徙如盲還明如痿復起敢以斯銘
用告志士
尚志銘
志不可奪可奪非志厥志惟何大道無二我志聖同清
明精粹不自尊尚乃甘暴棄君子尚之發大羞愧不矜
闚觀不梏小器善必亟為惡必亟避手持足履耳聽目
視貫通昭融範圍天地所志在此朝夕從事蔽以一言
居仁由義
五常銘(并序)
仁義禮智信曰五常乾四德配四時五行無土五常無
信非無也行其間也四時五行常還相為本舉一猶可
况四乎作五常銘
仁
仁即人尊無倫是為元天德純純乃生萬物春春何在
在天君剝初復復下仁仁指初妙乾坤動靜具人我均
非二本親吾親
義
義方外外即内羞惡心從何至本正直無偏陂利欲中
生死際差毫釐終身恥健乃決剛能制精入神一無二
忠事君事上帝
禮
禮之實本太一洋洋乎貫三極邃古初自質樸後聖作
從其朔是本心清且直曲亦禮皆天秩品節明愛敬立
禮乎禮無放逸
知
知非見無不見見在物為物眩不格物失對面物皆我
一以貫達天常常適變變即常疑斯冸無知也知自徧
誠如神蓍龜見
信
信是主四德聚非繩約何其固嗟面朋予與汝因物遷
棄弗顧惟誠身戒妄語語而信孰予侮默已孚神是與
天何言四時序
五事銘(并序)
貌言視聽思曰五事孔子告顔子視聽言動非不及思
在其中也九思一章可見矣思為四事本五事亦還相
為本作五事銘
貌
貌曰恭君子容瞻視尊衣冠中匪色厲内美充足恭者
貌似同載偽拙滅德凶人肖貌天地通玉温温春融融
恭而安乃聖功
言
言有好言有莠口溺人招悔咎言曰從匪從口接以道
發不苟滿天下垂永久多言吝中是守雷風行萬竅吼
雷風息一何有
視
視何蔽月之翳翳不去月不麗目本明視為累可去乎
非翳比翳外来視匪外外亦視何外内自神明自靜止
止乎禮非勿視
聽
聽是非耳司之聲自物来無時耳亦物物交迷忽深省
聽者誰心太空物不遺孰為物吾何知虚能受聰在茲
兢兢乎道心微
思
思無斁深莫測雖莫測有限閾不出位介如石鏡中象
應無迹心在思妙天則鬼神通精之極是曰睿入聖域
易無思思亦易
易有太極銘(并序)
太極者何本不容言既不容言曷名太極極訓為中中
無不包極亦訓盡盡無所盡又加以太字何也不可得
而形容擬議也太極非空空即不空太極至實至實而
通未開闢前冥冥濛濛一氣既判昭昭融融昭昭即冥
冥融融即濛濛此易之有也何有于易哉何有于易是
故能有執有求易乃無易矣不執有則奈何曰生處觀
之生兩儀生四象生八卦大哉生乎生生之謂易生生
之謂兩儀生生之謂四象生生之謂八卦生生之謂萬
物生生之謂中無不包生生之謂盡無所盡可執有哉
何所不有哉此非實哉此非通哉此非即空不空哉此
非冥冥濛濛昭昭融融哉名曰易有易不自有人人有
易人人有太極不在乎紙上之易亦不離乎紙上之易
銘曰
妙矣太極易何以有于生處觀天長地久生生不窮春
夏秋冬彼云無極何勞深闢我有幾何斯昭昭之多
乾坤易之門銘(并序)
闔戸謂之坤闢戸謂之乾闔闢一隂陽也隂陽一門戸
也非門戸則無以見易滿宇宙間莫匪隂陽莫匪闔闢
日昱晝月昱夜闔闢也春而生秋而殺闔闢也其在人
也開目見明瞑目見暗嘘而息出吸而息入闔闢也其
在物也舒而為華斂而為實飛走而鳴蟄藏而息闔闢
也皆易也或曰易者變易之謂然則不易之義奈何曰
千變萬化孰為變化是變化者即非變化是故易之中
有不易者存易即不易不易即易吾何知乎易吾又何
知乎不易之易銘曰
日月為易為乾為坤乾陽坤隂是易之門一闔一闢闔
闢皆易于此乎入于此乎出出入有二乎一亦本来無
中庸銘
滿宇宙間中庸化生端的不差日用普平莫見莫顯無
臭無聲是謂天命守以一誠
贊
先師鄒國公贊
顔子如愚不以言宣賴有先師琅琅七篇夫何末章歴
敘古昔之聖賢見而知聞而知者其所知卒不容言然
先師雖不言而其不可隠者太空澄明而日月高懸人
謂先師之好辯某也獲傳其所不傳由仁義行大舜之
天始終條理夫子之全此先師所以高出諸子之上者
蓋其道不倚于一偏願學孔子千古巋然
四賢堂贊
即心是道勿助勿忘愛親敬長易簡平常煌煌昭揭神
用無方再拜象山萬古芬芳
道若大路曲折萬端辨析毫釐用力甚難上續伊洛昭
哉可觀考亭遺規世世不刊
偉歟東莱氣象春融相門事業元祐申公益閎以大問
學磨礱其學伊何萬折必東
復齋之德碩大以寬其儀如鳳其臭如蘭弟兄琢磨惟
義所安此意寂寥令我心酸
某既贊四先生之盛德矣復有謏聞願畢其說以與
同志共之世謂鵝湖之集諸老先生論議未能悉同
以是妄加揣摩其失遠矣夫子嘗云君子和而不同
不同乃所以為和不蘄于合乃所以為一致也天生
英賢扶植斯道忠君愛親敬長一性靈明與天地並
亘萬古不可磨滅者或入之也漸或為之也勇勇非
無漸而漸非不勇也顧其所由之門然耳鵝湖之集
誰得而議其異哉君子講學既切之又磋之既琢之
又磨之反覆辨明惟求一是若慮其不相合心非而
口然之此乃淺丈夫之所為耳何足以窺諸老先生
之門牆耶
真西山贊
謂為和耶剛正之節光明不磨謂為介耶慈惠之政載
諸咏歌謂為虚耶萬卷蟠胸武庫之多謂為實耶靈襟
洞然古井無波匪實匪虚匪介匪和高臥西山如蒼生
何
蒙齋集卷十六
