蒙齋集卷十九
宋袁甫撰
賦
覺賦
厥初生民兮通天地之性情名之曰覺兮為萬物之最
靈此靈此覺兮匪自外生知學之為覺兮亘千古炯炯
以光明懿姚虞之傳心兮曰惟一以惟精伊尹憫後覺
之未覺兮非予覺之誰其鳴衛武公歌有覺之句兮千
載猶播其芳馨洙泗先覺之是賢兮此道參前而倚衡
人日周旋乎此覺之中兮蚩蚩之氓自榛義路兮自辱
自榮委厥美于昏昏兮悵終身之冥行嗟乎孰聰爾聾
兮孰明爾盲瞻彼飛鳥兮整羽翮以霄横伊人之時習
兮一日覺之維心亨誦魯論之首編兮澹然元酒與太
羹得懌悅之真味兮舉萬物莫之能嬰須良朋以切磨
兮感伐木之丁丁苟精神之默契兮輕千里之脩程樂
莫樂乎新相知兮皆天下之英也神之聽之兮奏九磬
之和且平也說樂之極矣愠奚自而萌天地之并包兮
善勝以不爭滄海之納藏兮又何間乎濁與清知不知
無與于我兮吾何心乎毁譽之營營嗟乎此覺之妙兮
本無虧以無贏第見觸物畢露兮觸事畢呈紛萬有之
形象兮本無象以無形覩太虚之寂寂兮孰識音聲于
杳冥嗟乎此道吾終莫得而名
靜壽賦
試觀夫宇宙之大廣漠鴻濛無際兮無畔何始兮何終
乃于其間有物穹窿小而培塿猶有屹立之狀大而喬
嶽不知幾千萬重曲折兮回旋起伏兮蜿蜒其長亘地
其崇倚天吾履其麓而不敢指其肩曰是孰使之然耶
其毋乃元氣扶輿磅礴偶得其全耶又毋乃性質孤高
峭拔獨立萬物之表已在天之先耶不然何以不與萬
物忽生倏死而獨緜緜延延不知紀年耶吾夫子對此
巋然若有以警將使後學默自深省迺發仁者樂山之
語不得已狀之曰靜又申之曰壽以見其靜而且永大
哉聖訓日星炳炳言近指遠神交心領既不可求其象
又烏可繫其影且獨不覩夫草木發育雲煙蓊鬱寶藏
晶輝虎豹出沒隨四時朝暮以無窮常見夫生意之勃
勃加之無益乎纖毫損之不虧乎一髮振萬古以如兹
度歲月兮倏忽反而觀乎一身之所寄以求夫靜壽之
深致赤子之生湛然清粹及乎漸長乃殊童稚真淳一
散横生情偽謂耳目驅之耶然有耳不可禁其聽而目
不可止其視謂事物汩之耶然物来不可得而拒事至
不可得而遲耳目本以發吾明吾反以晦吾明事物本
以資吾生吾反以喪吾生咎其未能靜也吾將塊然獨
處脫屣夫世故之營營患其不克壽也吾將泰然養浩
伴明月而侶長庚徐而察之迺形存神往境寂心馳萬
感俱集朋從爾思填膺私慾滿腹羣疑言乃多悔駟馬
莫追狀賊天常罪孰大斯吁始謂靜者善之徒今乃惡
之歸始謂靜者壽之胎今乃夭之基然則其殆靜壽誤
之耶曰非然也易稱不動無思無為詩歌帝則不識不
知無思為也而非死灰不識知也豈槁木哉動常生于
靜靜乃動之友天地有隂陽人物有牝牡生生不窮是
以能久久而不息不息不朽靜壽之母壽靜之子當其
靜時意念不起起從何作不起誰使起從何来不起誰
止誰令意生誰令意死非死非生誰識此理意或在此
亦或在彼非彼非此何物比擬蓋至于是吾不知孰為
動孰為靜動靜尚無迹人安可形諸言亦不知孰為壽
孰為夭壽夭尚無端又安可以書傳且萬籟盡息靜之
至也然而谷虚響答有若鼓吹狂飆怒號厥聲震地山
雖守其寂寂而動也亦通乎一氣萬古不改壽之極也
然而陵谷遷移俄焉一息負之而走何俟有力山欲與
天地長久而變也遽失其青葱之色吁本無靜也靜則
有體無動無靜妙哉斯旨本非壽也壽猶有算非壽非
夭義乃一貫變態多端而靜自如摧裂無常而壽莫踰
匪實匪虚匪行匪居孰測其極孰究厥初吾悲夫後之
論者有二說焉或挾山以傲人則曰人役役兮不如山
之閒山處閒而享長年兮豈人生脆弱之所可攀或挾
天地以傲山則又曰山不能載地而地則能載山山不
能增天之壽而天則能使山壽于兩間陋哉二說又何
足班蒙于是斷之曰子謂天地大于山山大于人之身
吾謂人不能獨大如山而天地亦不能外吾仁是仁也
天地未判其存純純天地奠位其用無垠當其安止洞
然忘我曾不累乎一塵及其無窮以永天年又奚八千
歲之椿凡有血氣體同愛均自吾親以及吾姻由吾鄰
以及吾民發生萬彙兮氣序之春潤澤普天兮其膏匪
屯開八荒之壽域皆仁靜之所因天地尚待我以裁成
况此囿形之嶙峋蒙也居遠于山願與山親累石為之
斯未足珍胡不登余之樓兮森翠巘而横陳目為豁兮
眉為伸愛之無斁兮遂日以新富此竒觀兮孰為吾貧
或曰堂擅此名兮山匪天而以為人樓不有此名兮山
匪假而得其真若子命名豈實之賓予拊掌而笑曰子
若以真假較淺深耶余與子終日論仁而子不自知其
心子謂心可得而摸索兮孰知是中之妙不可得而尋
尋之不見浩然長吟吟非以口以寫我襟我襟既寫泳
魚飛禽渾渾融融如鼓瑟琴山乎山乎亦賞余音
鹿野賦
山因人高兮山何怪竒水隨人潔兮水何清漪山水契
予之心兮不惠不夷昔臯禹之為輔兮躋虞氏于雍熙
何東魯之栖栖兮彼沮溺夫又奚知春與秋其代序兮
羌造物亦莫之違拯赤子于塗淖兮策駟馬孰予追誓
攄藴于予心兮絫毫繭以敶辭既知予之眷眷于靈修
兮蓋庶幾乎濟時為世臣襲世官兮奚敢惰其四支茫
茫九州孰為安處兮乃欲遺君父以其危自古困厄屯
邅之極兮乃見賢哲之騰輝余故曰無可無不可兮胡
不覩天道之推移合與不合行與不行兮又奚必逆料
而過思吾但知行吾之命義兮舍靈修復將安之
四言詩
述易述雅二章與趙清臣制帥
六十四卦惟謙純吉九四大臣居位以德滿則易攲盈
兮斯食惟謙下人不違天則此則伊何元無損益澄然
太空秉心惟一明哲保身神所輔翊持此撝謙與宋無
極
大雅不作訏謨音希公既奏功衮衣盍歸歸矢爾謨琅
琅厥辭用添帝聰燭于幾微天位孔艱夙夜弼違逆耳
為忠隠情乃欺擇乎二者上帝監兹煌煌祖業忠臣念
之
三衢效周雅作鹿鳴宴詩三章
鹿鳴鹿鳴呦呦之聲我有嘉賓柯山之英来燕公堂天
府是升同我鄉老遹觀厥成
鹿鳴鹿鳴食苹與蒿我有嘉賓柯山之翹歲逢丑矣喜
見斗杓我有旨酒嘉賓是招是邀
鹿鳴鹿鳴惠我好音我有嘉賓言獻其琛雖則軒裳不
改山林我有十箴以淑我嘉賓之心
朝陽三章
日之出矣于彼扶桑鳳之鳴矣于彼高岡匪高岡則鳴
朝陽之光君子如鳳愛此朝陽純德孔明聞于四方
日之出矣其光融融鳳之鳴矣其聲雝雝鳴于何所于
彼梧桐鳳兮鳳兮和樂沖沖匪鳳匪桐在君子之躬
日之出矣萬象光明鳳之儀矣簫韶之音觀彼儀鳳以
觀我生生生不息匪虧匪盈面此朝陽默養和平
和韓履善韻
雨雪霏霏青山華巔能令山老曷不老泉雪高高山雪
深深淵山自寂寂泉自涓涓我愛嶙峋亦愛漪漣雪兮
入水我觀其瀾雪也在山我取而餐入水不見依舊靈
源在山見雪不見蒼然蒼然雖改巋然則存見與不見
神光渾全悟此雪詞龜龍參前一止一流誰合誰分忘
言為贅言本無言
和晉齋兄韻
斟酌元氣斗為帝車四時迭運其信也且天道不言莫
非教歟日之升矣雲翳掃除本無體質湛然太虚歴山
舜耕雷澤舜漁天德首出茲焉權輿晉齋作詩誨語勤
劬我處山樊飲水飯蔬一雨蘇旱民氣歡如東鄰殺牛
西鄰刲豬市賈不售始到吾廬買来烹之每食無餘凉
哉枕簟凄其葛綀忽念世塗滔滔淪胥自昔興亡具載
詩書蠱弊極矣誰與爬梳已而諦思驚餌如魚誰謂王
門可輕曳裾觀詩末章荷兄警予老冉冉至虚度望舒
學貴密察勿事恢疎一念微差惡草必鋤真剛大勇那
可躊躇未濟濡尾既濟濡袽元自昭晰無惑可袪拜兄
忠告其敢忘諸且此養疴誰毁誰譽
和惠宰(端方)修縣學韻
人爵非貴天爵惟尊賢哉惠侯興學祁門祁門之士夙
號有文兌習久廢索居離羣自侯来思銳志興復士脱
舊穴遷于喬木人性本善混混源泉四端素具若火始
然誰其啓之君子德風既修學宮藏修其中内養克充
外養亦備爾不吾負吾寧爾棄壇名舞雩樂道無欲梁
跨幽澗潺潺潄玉面此清致皆學之助本心融明庶幾
寡過滔滔世途人而匪天兒童之戲殆類紙鳶
番陽喜晴贈幕僚
大江以東歲屢弗康民病未蘇正兹憂惶一雨六旬巨
浸湯湯我告上帝是祈是禳我来宿齋室名朝陽顧瞻
斯名與我心當天告我兆厥應果彰朝陽一升隂沴伏
藏衆水歸壑殃轉為祥民奠攸居歲保金穰耄倪載詠
喜氣洋洋匪我顓蒙能動上蒼賴我諸友罔或怠荒齋
事孔明純誠是將上帝昭格隨此瓣香我勉諸友秉德
日彊朝陽在我自然發光陽復之始養而勿傷常如對
帝中正齋莊乃保終吉以活吾氓稍或安肆罔念作狂
政刑弗謹號令弗臧天非可恃祥覆為殃敬之敬之斯
須勿忘既以告友抑以自防
贈韓拙堂
世所謂巧請為翁說巧于利口佞辭河決何如吉人其
言呐呐巧于附勢炙手可熱何如節士剛腸若鐵巧于
營生百計漁奪何如儒家冷淡生活拙反為巧巧乃大
拙驀然猛省比論未徹本無巧拙奚較優劣大道融融
曠兮太空惡不待攻善與人同客訪拙翁攜酒相從客
去西東翁數飛鴻春日烘烘適興攜筇興盡呼童燕坐
堂中一門雍雍蘭玉玲瓏客賀拙翁笑倚長松
題梅四首
占斷春光水邊横枝欲識生意未著花時
雪欺梅耶抑梅欺雪孤高之操凜凜清絶
花勿盡開盡開香歇勿待月圓纔圓即缺
竹外一枝嘯傲東風許多真趣在有無中
石松子
殼堅于石色白于雪仁在其中香味清絶况之松子格
韻度越庭前柏樹視此亦劣松柏著土其子乃結此仁
無根更何所著松柏有種有枯有活此仁無種生生不
滅天不能烖人不能伐吾欲令此仁普徧廣博吾欲令
此仁取之不竭家家具足可採可擷人人圓成可咀可
嚼初無奥旨亦無祕訣不假思量何勞論說箇中渾全
了無分别仰見高山兮石洞之穴俯此清泉兮萬古不
涸
五言古詩
江東廵部紀行
春過三之一輕車走阡陌平坂抹池陽迤邐山路埆風
顛吹人面雪滑皸人足忽然銅鉦掛九華醒兩目自經
千萬劫寒翠光堪摘半霄非人間大江横其側行行逼
宣州麻姑正面矗且上敬亭山感慨懷李白聽說三洞
天渴見恨無翮巖幽鬼神哭罅開星月燭金沙爛吾前
祖師燈未沒賡酬二三子不覺詩筆秃歙州我舊遊迎
笑兒童簇本無棠蔭芾漫云恩波沐黃山悵無緣不得
搜僊窟祁門山何如險與石埭埓山花溪邊明時有新
鳧浴古木龍吟嘯巨石虎蹲伏偉哉岳鄂王提兵舊盤
礴像設儼遺祠光芒射斗宿凌晨拜祠下憂思心惻惻
無心惜落花惟愁民捐瘠浮梁與樂安五十笑步百幸
瞻慈湖祠風聲尚堪憶鍾君我所敬能續慈湖脈乍合
又倏離人事渺無極别友情無奈看山意無足山圍如
城郭漸逼鳴山麓父老闌道叫一路藉神福問爾所欲
何作廟新奕奕我来為爾民爾欲我籌度越宿至薌谿
三山森在列顧我一瓣香端為象翁設象翁百世師此
道揭日月書堂卜築成屋與人俱傑深夜濟濟容學子
紛四集前廊問伊誰同門舊知識新知有二鄭操行端
矩矱此學其興乎欲去令人惜大字書磨崖字徑二三
尺匆匆過安仁交友相追逐湯董最可人吉德侔金玉
干越今稱賢閭閻聲籍籍此聲買無價民彝知未滅我
行三千里六十零四日明當扺番江秉燭寫胸臆若夫
諮諏事多賴諸賢力云何略不書此是使者職
和高應朝
明越兩相望别久忘歲月今秋對標榘喜見冰玉潔實
材信有用至剛元不折青青歲寒松不畏霜與雪世道
有夷險人心難泯滅煩公作津梁勿使微言絶
贈單判官秩滿言歸
達士如弦直直乃根性天平易無他事大道本自然吁
嗟機巧人屈曲而拘攣不求心境靜但取世俗姸我来
官柯山同僚單君賢贊畫得佽助直道無盤旋廉介味
已熟恬退性所便兩載且追隨使我無大愆臨行重惜
别贈君可忘言所願松柏操歲寒毋變遷
寄題夏時甫曉山亭詩
夏君人中英訥齋天下士襟期脩篁友節操孤松比大
書曉山扁山色来棐几愛此朝氣爽未明攬衣起訥齋
我婦翁頗曾窺涯涘結交折輩行逢人說夏子因讀曉
山吟令我慨生死人世亦何為仕宦聊爾爾孰知死不
朽香名垂千祀此人不復得此詩誰能似時甫盍刻石
方山可對峙
分題得莫氏荷池
我老貧無居借宅横水北軒窗五月凉四面繞脩竹方
塘貯清泉綠淨蔭湖目初疑青錢小稍展圓蓋綠紅妝
出菡萏斂萼似羞縮清晨露華滋掩苒耀容服風来香
十里雨過珠百斛全家在清凉衾枕有餘馥吾師老瞿
曇六入漸驅逐塵囂化五濁熱惱變三伏食實餐其根
對案何用肉
螳蜋捕蟬詩
鳴蜩善擇木木美葉敷腴國于美蔭中自慶無他虞螳
蜋伺其便欲進復趦趄怒臂俄一施捕取如囚拘委身
膏利吻性命纔須臾均之細微物一何強弱殊蜩乎汝
無識自知其過歟物在宇宙間謹默迺安居今汝獨聒
聒晝夜長喧呼汝閙力不足彼靜智有餘勝負從此決
誰謂汝非辜螳蜋既得意自謂真良圖那知僅一飽燕
鵲已窺覦出爾反乎爾胡能獨全軀乃知禍與福不係
巧與愚嘵嘵固不免默默復何如置之不足道燕坐觀
厥初
七言古詩
忠孝詩
曾子立言詔後世戰陳無勇非孝也戰死猶留千古名
大夫赤心為宗社而况判死乃得生父母遺體非輕捨
忠孝從來只一原此道於今識者寡慈湖老師遺墨在
光燄萬丈追風雅發揮天經與地義為憐世人多聾啞
跋語流傳壯矣哉忠由孝出非外假厥今邊庭尚繹騷
其勢飆歘陵諸夏孤忠步步踏實地紙上陳言付土苴
報國即是報親恩忠孝斷斷非二者兩閫對峙貴通情
胷懷如水常善下不見天高并地闊要令物物歸化冶
雍容譚笑淨邊塵直把兵氛都汛灑名垂竹帛增親榮
入覲至尊醉金斝到此純孝通神明冥冥之中錫純嘏
病夫山中何所能功成請將椽筆寫
辛亥寒食清明之交杜陵先生暫歸省謁與諸生
食罷游後園獨坐蕭然戲作長句示諸兒
春風吹花次第芳桃紅李白薔薇黃榆錢柳絮飛欲狂
酴醿引蔓草木香老人燕坐窺虞唐目覽千載游八荒
羣兒犇趨如羣羊走過東阡復西廂歸來汗喘無可將
何如明窗治墨莊(原注陳省華夫人事)讀誦經史聲琅琅音節閒
美非笙簧有如農夫勤理秧秋來乃有千斯倉先生既
至心不忙背念衮衮傾三湘一語蹇吃涕泗滂老大空
腹徒悲傷聖明天子坐未央收拾俊傑羅文章褎然舉
首充賢良仲舒軾轍俱軒昂吾家有子雛鳳凰聲價一
日馳帝鄉隨羣逐隊恣頡頏終抱糞壤如蜣蜋
和陸伯微韻
皇都喜見天宇晴好風拂掠條不鳴幽人領袖二三子
適意湧金門外行雲岫重重仍翼翼舉頭不愧林間翮
賞心樂事浩無涯獨念黎元生理窄胸中宿昔富兵機
氣壓賁育走且疲卯年會見佛貍死天數一定端可推
九重求士忘食息三聘躬耕在昕夕願君努力應時須
宇宙垂名長的皪
和楊秀甫韻
天下大物山與泉山泉為蒙義皎然坐對巖巖聽潺潺
以兹名齋日周旋楊君作詩老更姸解把山泉寫天全
山谷松梅詠坡僊到今筆語帶芳鮮松梅雙清固堪憐
孰似山泉浩無邊顧我蒙養鑽彌堅要參聖處力加鞭
楊君一見出佳篇古淡端如朱絲絃絃中傳雅奏難共
俗人言我欲和君一兩聯山泉入夢且高眠
見牡丹呈諸友
從來洛花天下最姚黃魏紫尤竒異坐令百花失顔色
喚作國香誰是對十年之前來新安閱盡妖嬈興欲闌
晩得一枝睡露蟬分明好似畫中看人世匆匆駒過隙
重遊正値春三月園丁折得數般來旋買甆瓶謾成列
殷紅照日更嫣然輕素含風玉色鮮中有楊妃曾一捻
咄哉尤物累天全我今褰帷問疾苦皇華那受妖花汙
擲置道旁何足惜亦如佞人吾所惡頓使心胸和且平
况聞麥隴香氣騰處處一犂春雨足家家合掌慶豐登
湖月贈朱幾仲
天上月三五盈兮三五缺湖中月無缺無圓無生滅天
上月蝦蟇妖精敢作孽湖中月能使癡蟇蹤影沒豈是
蟾兔不如龍不知龍有何祕訣甓社湖中看明月湖中
天上雙皎潔湛盧令我書大字老來百事懶且拙惟有
作字氣如虹寫罷森森清徹骨神龍見之應驤首共伴
寒光千古揭夜夜明月照我字我字照湖兩相埒更得
湛盧著佳句便與盂城成三絶
蒙齋集卷十九
