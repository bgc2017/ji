蒙齋集卷五
宋袁甫撰
奏疏
右史直前奏事第一劄子
臣猥以庸虛疊膺誤渥擢司記注直前奏事職也今事
之當言者奚止一端陛下樂受盡言不以犯顔為罪臣
豈敢苟為緘默以上負明天子知遇哉臣近者密侍經
帷因論聖人之剛德嘗啓奏陛下剛之一字最切于陛
下之身羣臣言剛德者多矣而實未識所謂真剛也孔
子曰吾未見剛者或以申棖為對子曰棖也慾焉得剛
夫剛與慾似非對也而孔子必對言之者蓋有慾則我
為物役無慾則我能役物我能役物非真剛乎有慾則
私意橫生無慾則與天為徒非真剛乎大易所謂剛健
中正純粹精者此也中庸所謂發強剛毅足以有執者
此也有毫髮之私喜私怒則鼠隙由此開有纖微之旁
蹊曲徑則蟻穴由此啓是故懲忿窒慾謂之真剛克己
復禮謂之真剛漢高祖唐太宗非無英明雄武之略然
君子不敢以真剛許之者正以無帝王宅心密察之功
而害吾之剛德者多也元帝牽制文義優游不斷而漢
業以衰文宗虛懷聽納不能堅決而唐室不振嗚呼惟
辟作福作威何所拘牽而無斷人主者天下利勢何事
遲疑而不決誠以為不斷耶可恭顯之奏而殺望之斥
堪猛更生者又何其斷歟不斷于去佞而反斷于去賢
此漢之所以衰也誠以為不決耶擯李德裕之黨黜李
石于遠外者又何其決歟不決于逐小人而反決于逐
君子此唐之所以不振也夫元帝文宗天資仁厚之主
也親近儒生之主也剛德不足卒至大弊而當時之臣
又無以真剛之說啓沃上心者二君自視吾之資稟決
不足以望高祖太宗則寧守吾之仁厚喜儒不至于失
故步耳特不知人主宰制四海運動六合豈區區仁厚
喜儒所可辦哉是必有真剛之德而後可也仰惟陛下
聰明天錫問學日新真剛之德固已得之聖心矣夫蘊
于中必發于外陛下果有真剛之德則政事設施之間
必有不可掩者何為乎闇然而未彰也陛下豈以發號
出令率意輕變以是為剛乎此似剛而非真剛也且今
日至大至急之務有二日楮幣也邊事也陛下雖敝敝
焉日夜以為憂而算計見效迄無秋毫之功者臣以為
皆由陛下剛德之未充耳誠使剛德見于節浮費則凡
宮闈之用度近臣之錫賚冗官冗吏之蠶食斷自今以
始痛加裁抑推此以行于州縣則所省之費皆可以助
收楮之用矣今乃以節用為老生之常談悠悠歲月苟
且因循終不忍大有所損以示吾刻苦警勵之意真剛
固如是乎剛德見于懲贓吏則取二三十年以來蠧國
害民之人藏富于私者盡歸之于公毁家紓國自古有
之明白洞達務在必行則皆可以佐收楮之用矣今乃
僅因人言略加發摘罪大罰輕輿論未快陛下方且回
旋曲折依違掩覆已發之贓既如是而未發者厚積深
鐍偃然安享陛下悉置之不問是前日縱其為國之賊
而今日又教之不體國也真剛固如是乎剛德見于覈
軍政則邊境之事所合大加搜校某處圻疆失守某處
戍兵損折某處招人填補兵糧元計若干減省若干新
招贍給若干盡吐事實毫髮無隱而不然者顯寘之罰
今乃諱敗遂非不以實聞坐收利贏缺額不補陛下明
知其欺罔未嘗一加黜責真剛固如是乎剛德見于擇
帥權則堂堂中國豈無至公血誠沈幾多智之士足以
當閫外之寄今也淮襄制垣不聞虛心無我收羅俊彦
以資幕畫又不聞深謀遠計保境安民以圖後效精神
困于挫䘐之餘智勇竭于耗散之後至于分閫沿江者
兩淮事勢不相統屬下多矛盾之見上無調一之策平
居尚有違異緩急何以得力自古用人必先儲代今未
用者謂其局生而非老手已試者雖云局熟而又罔功
邊遽日聞敵情叵測卧薪嘗膽合智併力猶懼不足陛
下乃晏安暇豫如平時真剛固如是乎陛下自更大化
動以漢宣綜核名實為比臣竊觀陛下徒有慕漢宣勵
精圖治之名而乃墮于元帝文宗柔弱不振之失是以
擇善固執未有堅定之力聽言納諫未有果決之操剛
德不競意愛少偏潛窺于杳冥之中旁睨于幾微之際
希求御札寖開竊弄之門憑恃寵恩將有履霜之漸陛
下勿謂吾之聰明自足洞照而不必過慮也罅隙一開
皆害剛之斧損德之蠧也臣恐日積月累浸淫不已勸
陛下以所當為者則蓄縮而有待贊陛下以非所當為
者則果斷而必行何則主宰不定意向易移其弊必至
此耳古語曰不見其形願察其影今陛下剛德之未充
是必有陰受其病者而陛下特未之覺耳因影知形防
微杜漸勿使之彰著則善矣直剛在心不在力養剛以
漸不以暴撫劍疾視匹夫之勇一鼓作氣再則易衰夫
惟奮以大勇而又有積習涵養之功則剛德塞天地矣
陛下有堯舜之資而甘與漢元帝唐文宗伍此臣所以
憤懣不快而欲一吐其愚也狂僭妄言罪當萬死惟陛
下裁幸取進止
右史直前奏事第二劄子
臣竊伏思念先臣某事寧考朝嘗進精神之說大要以
為人主運動天下其妙在精神寧宗欣然嘉納臣今復
掇拾遺論為陛下詳言之陛下新更大化日與大臣論
道經邦精神之運宜可以光宅風動矣而中外多事蠧
弊滋長因循歲月未臻厥成其故何哉君臣之間聚精
會神之意常少而事物之來敝精勞神之患常多此正
今日之大病也陛下每旦辨色視朝大臣奏事之後或
間以臺諫之論奏或繼以百官之輪對而經筵早講已
迫矣進膳之餘陛下復于宮中省閱章奏而晚講又且
迫矣則是一日之中焦焦焉疲其精神不亦甚乎精太
用則竭神太勞則敝此必然之理也況天下之事有緩
急有輕重于其緩且輕者徐徐焉應之則可以併其精
神于其急且重者而無失事之患今陛下既以聽政勸
講窘于日力之不給而中書之務不問巨細内而庶政
外而邊防叢委轇轕盡歸廟堂無一事之區處不關于
念慮無一紙之申明不經于裁決雖日機務總括之地
勢則宜然亦恐執要御詳之道未必如是陛下與二三
大臣有限之精神既已奪于泛泛之常程則夫急政大
務所當靜觀默察者安得復有精神以為之運用耶夫
所為急政大務者何也上而畏天下而愛民舉至大至
重之責萃于陛下之一身陛下亦嘗思之乎迺月正元
日風從乾來占為兵起越三日月犯太白占為強侯作
難天下民靡敝立春之朝條風起西北占為暴霜殺物
粟踴貴驚蟄後一夕雪降非時占為迫近之象又七日
太白與填星合占為疾為内兵既而隕霜之異果在寒
食之後則春日所占不虛矣陛下覩兹變異惕然自反
凡可以召和者無所不用其至此則陛下所宜專用其
精神者也近者邳徐失守海亦旋棄新復州郡勢皆瓦
解外虞既急内備又單維揚半是北人洞知我之表裏
事勢如此真可寒心軍實隳于輕進戍兵勦于屢䘐枵
然空虛何以應猝況所在軍情易于激變殺官吏焚州
縣如惠陽近事漸豈可長齊安隱憂未容安枕而豫章
近地幾致生變推其所以致此之因皆由帥閫久虛素
無鎮壓之勢君臣上下非不夙夜究心然大抵緩急重
輕混而為一始欲俱急而終至于當急者亦緩始欲俱
重而終至于當重者亦輕在彼既有所分則在此者必
無所專是亦可以悟敝精勞神之失矣奈何因循苟且
不能奮然改其舊而新是圖士大夫有憂國之心者徒
能仰屋竊歎而無敢輒為陛下言之者雖言之而陛下
亦未必能行之也孟軻曰堯舜之智而不徧物急先務
也堯舜之仁不徧愛人急親賢也夫以堯舜之大聖不
以周徧為能而惟以急先為貴若之何悠悠泛泛而欲
治道之興起乎是故善運其精神則雖憂勤而決無勞
敝之患不善運其精神則雖勞敝而反無憂勤之實光
陰迅速歲不我與陛下勿恃春秋之鼎盛而遂輕用其
精神也臣忠愛之心出于懇惻惟願陛下與二三大臣
日夜聚精會神勿以薄物細故耗有限之力必使志慮
專于大政規模急于遠圖天下之事綱舉目張而太平
不難致矣惟陛下裁幸取進止
臣濫司記注稽諸舊典許令直前奏事讀第一劄奏
臣所言乞陛下充養剛德讀至漢元帝唐文宗聖語
問如何某奏二君之果斷不用于斥邪佞而反用于
逐賢人此是二君不識剛德之真所謂真剛者須是
當為之事則決于必行不當為之事則斷在勿行可
也陛下聰明不愧堯舜但剛德終是欠雖曰天資難
以勉強然正要涵養工夫真實用力臣不敢泛說且
以近日楮幣邊事言之見得陛下剛德有所未至聖
語云楮幣邊事信是當今急務讀至節浮費懲贓吏
奏陛下近日聖斷中外無不懽悦更願務在力行又
讀至核軍實聖語云已行下根刷數目各令著實奏
來讀至擇將帥聖語云帥才實是難得奏臣以為人
才不可以小過而輕于廢棄亦不可以未試而緩于
任使方今之患正是有過者雖局熟而摘其瑕疵未
用者又以局生而難以嘗試所以都成擔閣此在陛
下與大臣急為區處也聖語云極是極是讀第二劄
奏臣所請乞陛下愛惜精神聖語云每日都不曾有
少暇奏陛下清心寡欲專意經訓可謂聖主矣但目
前瑣屑常務固不足留聖意而經筵講學亦不必屑
屑費其精神于傳注訓詀之間只要領會大旨推之
以治天下只是理會天下大事中書之務亦如此要
須全把精神提掇綱領可也聖語云朕嘗諭大臣講
明楮幣及邊備二事其餘碎務原不必勞神奏陛下
聖識可謂高明讀至畏天愛民奏陛下聖德格天所
以比歲豐稔聖語云米麪價平幸而得此奏今歲若
更獲一稔則人心愈安妥近日得雨之後氣象甚佳
聖語云是讀至軍情不安易得激變奏陛下非不憂
勤于上而天下官吏終是未能洗心易慮確然為公
家任責聖語云正緣任責之人少又奏陛下當養育
精神務令充實上與皇天打作一片下要事事合人
心教天下人悦服大臣亦宜體此意只將精神專理
會大事今未免把事之緩急輕重一樣都要好滾來
滾去卻安得許多精神聖語云極是讀畢奏臣所論
充養剛德愛惜精神皆是切于陛下之身願陛下更
加精思而力行之聖語云卿言甚當
論史宅之奏
臣猥以菲才誤蒙陛下擢寘華近每侍經幄獲吐愚忠
願陛下保養之心常常清明靜一則一言一動皆可為
萬世法若有毫髮私意介乎其間雖朝夕講論而躬行
有戾揆之于心不能無歉是非毋自欺之義也陛下不
以臣言為忤過加奬納臣感激思奮以為幸遇聖明有
事安敢不言有言安敢不盡臣竊見近者中外驚傳陛
下特形御筆謂朕欲全功臣之世而人言不已戒飭史
宅之等安分畏法益加戒謹仍令自今中外臣僚奏章
毋得攟摭務存大體以副朕終始元臣之意萬一有此
深為陛下惜之且陛下即位于兹十有二年矣而柄臣
專國者十年太祖大宗之綱理天下者幾至大壞而不
可收拾迺前歲之冬陛下躬攪萬幾名之曰更化震霆
發于久蟄之餘赫日耀于積陰之後太平之期雖未立
致然既解弦而更張之亦庶幾其可望矣今一旦布告
中外明敕臣僚毋攟摭舊事若是則是端平元年以來
所更之化天下咸曰是更柄臣之弊政今保全元勲禁
絶人言之札一頒天下必又潛疑竊議曰是將更端平
元年以來之化矣天下喁喁之望何賴焉太祖太宗在
天之靈何賴焉且陛下亦知夫言路之通塞乃治亂安
危之所繫乎更化之初言路嘗一闢矣邇來廷紳竊窺
陛下有厭聽忠言之微意直聲不聞習為喑默今陛下
又從而隄障之遏絶之臣恐中外之臣以言為諱雖有
至大至急之事陛下亦不得聞矣陛下端居蠖濩之宮
試默省此心必知御筆之頒有惕然未安于中者陛下
苟心知其非而公不足以勝私則是自欺其心矣其與
陛下御經筵之時臣進勿欺之言而欣然嘉納之際毋
乃大異乎陛下聰明睿智照臨萬方近又並命二相作
新庶政乃于此時降禁遏忠言之手札以消天下讜直
敢言之氣傳之中外其謂陛下何防民之口甚于防川
誠使柄臣有功何厭人言使其有罪言何可塞臣謂御
札之頒本欲禁人之言而反激人之怒如川之防必至
大決而後已陛下視今為何如時耶中外多故患在不
測陛下日夜兢畏猶懼不足乃欲以方尺之紙鎮服人
心君臣上下泰然自安盡忘憂惶恐懼之意其可乎人
情安則舒肆危則憂畏舒肆若安也而終反危憂畏若
危也而終乃安陛下欲全史氏一門則當使之常有忌
憚公議之心如一撤其閑將以愛之適所以禍之也況
宅之兄弟久處富貴涉歷未深正當左右詩書遵蹈繩
檢不致貽譏清議乃可植立門戸故御札未必能福史
氏而公議乃可以全史氏也陛下遽可輕發而不為之
熟慮歟臣愚欲望陛下察臣區區之愚如御札猶未宣
降固當泯其形迹若其已行勿嫌反汗亟賜收回庶幾
慰愜輿情通達言路以不失更化之初意臣觸犯天威
出于忠愛不容自默惟陛下裁幸
中書舍人直前奏事劄子
臣恭惟陛下軫國步之多艱憂更化之未效特發睿斷
並命宰輔陛下此心上通于天中外臣民疇不鼓舞臣
竊謂宰輔之職固貴乎專亦戒乎太專不專則責不歸
一太專則失于獨運陛下知左揆之忠直無他腸而恐
其勤勞太過不可以無助也于是置右弼以佐之陛下
之心不過如是而寡見淺識者妄窺形似謂聖意將有
所移矣陛下察右弼之老成有素望必能長慮郤顧共
圖國事也于是使濟左揆之所不及陛下之心不過如
是而旁睨竊聽者又揣摩意見謂聖心將偏有所重矣
並命二相可謂至當而紛紛之論如是臣謂陛下英斷
奮發雖莫過于此舉而二相之事陛下乃莫難于此時
何難爾難于塤箎之相應金石之相宣如有虞濟濟之
盛時也雖然是不難天下萬事莫善于公莫不善于私
房玄齡問正主庇民之道于王通通曰先遺其身能遺
其身然後能無私無私然後能至公至公然後以天下
為心矣世之為大臣者未嘗不自謂能遺其身也然身
若何而可遺必方寸洞然無一毫之私意而後能遺其
身必不市恩不修怨不相傾相軋而後能遺其身必天
下之所謂君子者進而用之天下之所謂小人者黜而
遠之凡親故夤緣私相援引陰相囑託者一切屏去而
後能遺其身若夫任私意矜小智徇偏見聽邪說胷中
膠膠擾擾非真有國爾忘家公爾忘私之心則何足以
為至公臣之所謂公者非曰外焉示公而已也貌似同
心而中生矛戟烏在其為公耶是故專制擅決者固不
足以為公而徘徊猶豫善避形迹者似公而亦非公也
勇往好勝者固不足以為公而謙遜畏抑務為小心者
似公而亦非公也何則宰輔者國家之柱石柱石不牢
大厦將顛而何謙遜畏抑之有且非獨大臣之身為然
也彼與之謀議者豈無素相厚善託以心腹之人哉若
其中立不倚徇義忘利者侃然正色為謀必忠是固有
益而無損矣如其内懷顧望各有所主則造作語言緣
飾事端讒間之隙既開交鬭之風滋熾于是朋黨之論
興矣用一人焉彼以為此之黨此以為彼之黨而人主
始莫知所適從矣行一事焉彼以為此之私此以為彼
之私而人主始惑于聽聞矣無事之時倡為此論猶慮
簧鼓是非徒亂人意況當中外搶攘事變蠭起之際乎
方今至大至急之務亦多端矣楮輕物貴民不聊生一
也軍情動搖志在好亂二也敵人窺我將謀大舉三也
閫外諸帥不相協和四也凡此者皆付之悠悠泛泛不
肯出力為公家遠計而朝夕所從事不過互相猜疑迭
求勝負久而習慣愈激愈甚明主臨朝慨歎惟曰其如
朋黨何士大夫相與私議亦曰其如朋黨何此正唐人
所謂去河北賊易去朝中朋黨難今雖未見其形而兆
已先見矣先見之兆不務防微待其彰著不可掩乃欲
從而救之不亦難乎本朝朋黨之論惟韓琦當國有以
消平調一之遂使兩黨之迹渙然冰釋琦既罷相黨論
復起諸賢斥逐無虛日而小人忌琦者獨少其後扶持
善類琦力為多臣願以此事為大臣勉元祐之初聿新
庶政惟元豐舊黨分布中外多起邪說以搖撼在位呂
大防倡調停之說宣仁聖烈皇后疑不能決蘇轍抗章
謂大臣若正已平心為安民靖國之計則人心自定雖
有異黨誰不歸心宣仁是之臣願以此語為陛下獻雖
然抑臣又有深于此者蓋人主之英斷不自外生當由
心出臨朝之時尊嚴若神未足為英主也要必無纖介
嗜好汩其澄明之性則發為英斷自然有不可玩者如
其齋莊于路朝而舒肆于燕私酒色觀游便辟側媚凡
所以熒惑耳目感移心志者有一于此則國家大事其
精力必有所不及其志慮必有所不周大臣見其然也
亦且憂懼悶鬱之不暇而況權勢之相偪黨與之相擠
日夜圖維各求其自全之計國事將誰與任責耶大臣
既不任責則人主之腹心耳目不得不寄于所親信之
人凡在左右者幸其有可乘之隙則點白為黑以紫亂
朱將何所不至哉然則探本窮源又在陛下正身以率
下而已舜之歌曰股肱喜哉元首起哉此責在大臣也
臯陶之賡歌曰元首明哉股肱良哉此責在人主也臣
竊觀今日並命二相之後而有一人焉不能平心以徇
公則將先之以猜疑而終之以朋黨有猜疑之萌則股
肱不可謂之喜聽朋黨之說則元首不可謂之明臣非
敢為是過慮也誠見今日通國上下惟知患在外敵而
不知憂伏蕭牆惟知變在兵寇而不知禍起縉紳是以
懇懇愚忠不知忌諱惟陛下與二相深思舜臯陶之言
而亟圖之天下幸甚祖宗幸甚取進止
某口奏陛下並命二相天下莫不欣悦為二相者所
當各盡公心勿徇已私則可以上副陛下委任之意
讀至陛下置右弼俾助左揆之所不及玉音云朕意
正是如此外間何為有紛紛之論某奏天下事有一
必有兩兩則易于不一惟英主有以一之漢文帝嘗
並相陳平周勃矣一則智謀一則厚重有文帝在上
雖是二相而歸于一唐太宗嘗並相房玄齡杜如晦
矣一則善謀一則善斷有唐太宗在上雖是二相而
亦歸于一然則今日何慮紛紛之論惟在陛下一人
而已讀至莫善于公莫不善于私玉音云極是某奏
主意所向人情之所趨也主意向左彼則趨而左主
意向右彼則趨而右陛下不可不察人情之所趨趨
之之初未遽見有大害趨而不已分朋植黨自此始
矣讀至讒間之隙既開交鬭之風滋熾而朋黨之論
于是乎興玉音云此事極可慮又云朕嘗宣諭大臣
云朕並命兩相正賴協心共濟國事卿等宜深體此
意某奏陛下聖諭極當讀至人主之英斷不自外生
當由心出某奏臣在講筵每奏陛下此心所宜常常
清明不可稍有昏蔽陛下責宰輔以協心須是陛下
先自正心可也今亦是敷述此意讀至大臣既不任
責則陛下之腹心耳目不得不寄于所親信之人凡
在左右者幸其有可乘之隙則點白為黑以紫亂朱
將何所不至某奏陛下于此不可不著精神若使大
臣不任責而左右得以乘其間彼之巧謀詭計于不
知不覺之中入陛下之胸腹此其利害不小玉音云
此果是利害不可不察某奏陛下之言及此宗社之
福也讀畢玉音又問自除二相不至有嫌疑否某奏
陛下以赤心委任二相二相俱賢何至遽生嫌疑但
臣所謂人情之所趨各有偏徇若陛下無以一之郤
恐嫌疑從此生且如目今中外多事可謂甚矣左揆
一向辭避右弼又一向畏遜若各事形迹深恐耽閣
國家事無人乘當緩急之際將若之何某又奏近日
廣寇已平京口叛卒不用招安盡行誅勦國威稍伸
又雨澤霑足雨後快晴一飽可望但邊境可憂須及
今勉二相如救焚拯溺速作措置玉音云人情好亂
誠為可慮某奏陛下所以當日新盛德剛健不已者
正將以弭禍亂之萌也若陛下不進德大臣又不任
責以好亂之人情激成事變直易易耳陛下以臣此
劄宣示兩相俾其力行一箇公字玉音云卿議論極
當示兩相遂退
蒙齋集卷五
