迦陵詞全集卷十三
宜興陳維崧其年著
崑山龔賢半千維岳緯雲
錢塘汪霦東川宗石子萬
莆田林麟昌玉巖男履端
安平吳璠奐若姪賜薛
梅子黃時雨
本意
天水空濛只將暝織愁催雨添恙乍過了東風楊花一桁
彈指還驚仲夏蕭蕭簷瓦跳珠響葡萄漲鳩婦喚晴鳬母
眠浪惆悵他鄕誰傍筭爐薰藥裹聊自屏當料故國樓
頭茶烟新颺豆綠缸中梅水滿何時小啜龍團餉苔衣長
膩得苧衫難爽
雪梅香
和竹逸再遊石亭看落梅原韻同雲臣賦
梅將謝臨風招手喚重游恰瀰瀰照浪愁情嬾比眠鷗低
撲村庄紈扇巧亂飄溪閣粉茵稠糅綿弄雪送淸芬與夢
俱幽再來增悵望滿逕瓊姿零落誰收拾取殘英注來
花乳磁甌縱使暗香埋隴畔勝於飛絮舞街頭休回首幾
枝含淚正倚山樓
埽花游
早秋同雲臣詣竹枝庵訪寒松上人時上人將往
龍眠用片玉詞韻畱贈兼志别懷
問秋何在在郭外陂塘磵邊林楚野香幾縷向衫痕暗撲
帽絲亂舞暑退凉生一派嫰陰閣雨繞村去遥見支公微
笑迎處相别彈指許又竹翠沾厨荷風凝路茗鐺笋爼
悵來朝愁聽江船擣素任是空王也稔離情凄苦漫延竚
怕催歸花宫浴鼓
紅情
咏半吐紅梅
一枝凝曉似絳蕊浮釭錦鱗拍沼搓透猩䋐賣弄憨嗔許
誰拗莫是羅浮人困珊枕上小鬟新覺正睡暈初圓偷倚
綉奩照料峭年猶少更酒入潮生春來靨笑嬌香趁早
休賺夭桃見時惱幾顆朱櫻綻口甚日茜花壓帽倩紅淚
將綃裹灑他開了
滿庭芳
紀夢
黃入東風綠來南內夢中春水竛竮箇儂香粉髣髴也曾
經還是簸錢堂上當年事有影無形高樓外珠圓鶯脆隔
院已聞聲衷情渾欲訴新愁點點舊恨星星奈一場春
夢不甚分明此際銀燈耿耿羅衾濕紅淚如冰難分手滿
街細雨愁煞夢回程
談長益携具招游八公巖
水寺拖烟山樓嵌雨日長經院無人茶香竹翠也筭是前
因獸窟山前精舍參差處欲斷還勻依稀似鳬雛鴈子零
亂不成群逡廵思昔日戴顒故隱往蹟沉淪漸櫻桃熟
後梅又生仁憔悴髩絲禪榻十年事更與誰論空歸去數
聲暝磬行過米顚墳
過遼后梳粧樓
細馬輕衫西風南苑偶然人過金溝道旁指點遼后舊粧
樓想像廻心宮院鈿筝歇含淚梳頭靑史上武靈皇后一
樣擅風流堪愁成往蹟繚垣敗甃滿目殘秋便脂田粉
磑零落誰收莫問完顔耶律興亡恨總是荒丘紅墻外誰
抛金彈年小富平矦
題顧梁汾舍人扈駕詩後
萬乘旌旗千官羽獵翠華絶塞重經珠鞭玉靶日黑虎風
腥羡爾金閨年少陪游幸鳳輦龍庭霜天曉柘黃袍出一
騎按秋鷹至尊親講武火城漸杳交網猶扄更北平城
外嶺斷雲横飛鞚傳宣七校黃羊酒前隊教停琵琶歇碧
天氊帳一曲海東靑
過虎牢
汜水東來榮陽西去傷心斜日哀湍横鞭顧盻又過虎牢
關歎息提兵血戰西風響一片刀環英雄淚亂山楓葉不
待曉霜丹追攀當日事炎精末造遺恨靈桓又許昌遷
駕不肯回鑾今古興亡轉換誰相問剩水殘山憑高望漢
陵魏殿一樣土花斑
距汝州四十里山有温泉相傳爲唐武后幸洛時
浴處
武媚東廵金輪春幸洛川自古神州風光溢目綵仗簇星
毬聞道香山山下湯泉沸玉灔瓊流傳駐蹕石橊裙濕激
水奉宸游六郞宣詔入蓮花一朵相映嬌柔趁晚凉閒
話水殿雲幬千載朱顔難待傷心似太液池頭淒然也驪
山浴舘一樣野花稠
咏臘梅和京少韻
仙淚流銅蜂脾釀蜜聖檀初傅新粧冰簷雪甃帶暝亂斜
陽自是羅浮别種依稀賸金粟餘香王孫彈枝頭萬顆偏
惹畫簾長繞廊應錯認宛如梅子熟後輕颺想宫人入
道絁帔都黃一叚冷魂幽緒扶疎態誰與擎將春來也紅
紅白白讓爾冠羣芳
玉簪花
築粉偏温鏤脂却煗一枝顫影難休凉軒滑簟常傍晚粧
樓幾度枕邊輕墜聽不出釵響悠悠尋覓取依然未璺(扶奮)
(切凡器破而未離者日璺)重上玉人頭開時剛淺夏曉來笑折人意
先秋正睡餘夢遠翠幌空幽每被髩絲籠住香風動蜂蝶
先偷玲瓏極鄰姬誤認卸取節秦謳
暮秋梁溪南郊看菊紀游
雨坼池蓮霜彫巖桂愁餞臨去秋光城南漫興步屧趁林
塘歎息人家兵後莓苔徧廢井頽墻溪橋畔柴門半掩籬
落未全荒烟庄經幾處嬌紅淡粉壓疉成行恨花繁境
窄姿態難詳最後一園差勝軒櫺外亂石疎廊西風勁催
將菊瘦餘力裊衰楊
丁巳元夕後三日謁别駕林天友於長洲官署賦
贈
淼淼長洲離離茂苑無邊草色連空兩番借治歡笑滿吳
宮一自暌離絳帳相思切早理烟&KR0963;平波遠誰吹五兩幾
陣落燈風忡忡憐别後鸞飄鳳泊竹嬾絲慵擬酒酣訴
與忼慨從公憶昨探梅摘蕙銅官下曾傍游笻經年矣春
來鄧尉香雪又濛濛
今春梅候余適買棹吳門乃因循羈絆不及爲鄧
尉之遊正深悵惋及過里門而枝頭香雪已零
落略盡矣會放公以梅下見懷詞并雲臣和章
相示漫次原韻
二月新晴東風作陣吳天梅訊頻催伍塘飛棹恰過浪花
堆聞說疎香冷粉銅坑畔萬樹齊開眞辜負闔閭城下容
易放船回沿洄歸罨畫閒𢋫綺韻觸緒增哀想一枝瘦
玉曾綴經臺我是湖州杜牧成陰候側帽纔來明年事相
期花下莫放淺深杯
咏西府海棠
滿院紅綃半樓絳雪幾叢豔冶成圍倚欄無力嫰柳鬭腰
肢粉壁銀墻淡雅明粧坐人是瓊枝東風動花光映肉桃
暈入冰肌胭脂剛蘸雨一番梳裹别樣芳菲似六宮晝
煖睡重楊妃嬴得三郞一笑花前閙急管繁絲豪華甚千
堆蜀錦那用杜陵詩
五日玉峯競渡用梅村詞韻
菖&KR0870;芳筵葵橊綺節一雨凉透重湖綉旗畫鼓蘭槳劃菰
蒲多少唐陵漢寢千年恨遠近楸梧休憑弔玉山將倒翠
袖可相扶狂夫狂更劇花顚酒惱脫帽喧呼喚湘纍與
汝美醖同沽收拾金簫玉管崑峯好晚髻新梳家鄕憶層
層水榭紅縷漾釵符
贈表兄萬大士(舊臨漳令)
少日情親兩家中表羊車競戲階前雕䖝薄技里塾又隨
肩彈指渭陽凋謝烏衣巷蔓草平田誰能料童時伴侶相
對兩華顚中年抛艾綬柴門罨畫三徑蕭然憶相州鄴
下宦蹟流傳購得銅臺繡瓦歸吟寫夜雨朝烟殘生事酒
鎗棋局此外總由天
咏宣德窑靑花脂粉箱爲萊陽姜學在賦
龍德殿邊月華門內萬枝鳳爉熒煌六官半夜齊起試新
粧詔賜口脂面藥花枝裊笑謝君王燒甆翠調鉛貯粉描
畫兩鴛鴦當初温室樹宫中事秘世上難詳但銅溝漲
膩流出宫墻今日天家故物門攤賣冷市閒坊摩娑怯內
人紅袖慟哭話昭陽
蜀山謁東坡書院
水拍晴橋山銜春店飛花落絮悠颺打魚放鴨四月好年
光此地林巒絕勝家家足碧澗幽篁斜坡上碎瓻敗甓零
亂補圍墻鳴榔思往事峨嵋仙客曾駐吾鄕惹溪山千
載姓氏猶香今日紫姑聖女喧村賽畫鼓明粧殘碑在獨
憐野草漸没古祠堂(山上俗有所謂娘娘廟是日香火最盛居民犇走如鶩而書院滅没荒烟)
(淡靄間無有過而問者詞以志慨)
吾邑茶具俱出蜀山暮春泊舟山下漫賦此詞
白甀生涯紅泥作活亂烟細裊孤村春山脚下流水浴柴
門紫笋碧鱸時候溪橋上市販争喧推&KR0963;望高吟杜句旭
日散鷄豚田園淳樸處牽車鬻畚壘石支垣看鴟彛撲
滿磊磊丘樊而我偏憐茗器温而栗濕翠難捫掀髯笑盈
崖綠雪茶事正堪論
汴梁客舍同馮蓼庵夜坐蓼庵出梁溪閨秀永愁
人詩稿示余凄然賦此
馮衍長愁陳思不樂相逄同客東京烏啼落葉惆悵可憐
生無忌舘今何處河聲怒攙着砧聲秋宵永幾楞粉月晒
得綠窗晴鶯鶯聞尙在詩人老去一倍含情且開箱騐
取錦字縱横料爾銀鈎未寫檀牋上珠淚先盈休腸斷靑
衫紅粉一樣是飄零
丙辰元夕
戰馬千群戍旗一片江東月又剛圓凝粧豔粉何異太平
年樓上冰簾絳蠟參差弄鳳管鵾絃樓兒下金蛾玉繭風
景倍嫣然碧天何限事一生能得幾度燈前况春城不
禁拾翠尋鈿忍負衫紅釵紫生生博圖畫凌烟歸來晚闌
珊夜火人立小門邊
林天友别駕招飲同雲臣賦贈
荔浦樓臺榕城甲第相門群羡賢甥詩篇宦蹟雙鬪早梅
淸幾度桃花浪煖賢勞最轉餉神京纔歸也楚天在望又
聽夜猿鳴山城父老說孝侯一去蛟虎縱横憶使君前
事千載齊名昨夜張筵召我行春暇綠酒紅笙剛過雨新
鶯語滑喚起月盈盈
花朝後一日林天友邀同雲臣爲南嶽之遊詞以
紀事
翠榜欹烟紅船委浪水簾低捲晴暉曉山欲笑迎我在春
磯歇馬誰家園子游絲靜嬾上人衣憑欄望樓臺易主金
粉未全非霏微小雨過花籠寺閣瀑濺僧扉正使君愛
士野客㤀機斜日仍搖畫艇紗窗掩玉椀頻揮城頭望半
溪燈火争認醉翁歸
淸明前一日同雲臣溪干觀劇
近水人家弄晴天氣淸明恰是來朝曉鶯無頼喚我驛邊
橋多少歸寧溪女花枝颭香粉輕飄疎籬畔蘭芽杏蕊開
到十分嬌垂髫剛十五新聲解唱淥水紅么憶少年同
學半插華貂我向江村潦倒新年恨比舊還饒鞦韆社東
風攪碎戲鼓賽神簫
亳村舊宅之東有屋一區名開遠堂堂頗弘敞乃
先農部伯父别業也堂久已不存門內且賃爲
酒肆矣賦此志感
宅列光延門齊通德君恩曾賜山莊勝衣膝下粉署半含
香白晢華貂插髩東頭屋綠野名堂依稀記畫簷鴟吻燒
作紫鴛鴦滄桑今已換葦花楓葉一片蒼茫剰戟門未
拆酒旆新颺土銼誰人競唱邊州調白草黃麞繚垣外西
風吹到憔悴舊家郞
壽王敬哉先生用棠村詞韻
菊尙拖黃梅將凝粉安排晴日開筵錦笙畫鼓譜出鷓鴣
天兩世尙書門第朝回後繡轂紛然華堂上昇平保傳矍
鑠地行仙名園飛霰後銀燈火樹雪月光聯要粧成瑶
圃映上紅箋海畔群眞介壽驂鸞渡弱水三千駞封賜汪
汪綠蟻猶裛鳳樓烟
壽大司農梁蒼巖先生
黃閣勲名黑頭卿相瑶池第一神仙蕉林書屋烟景勝平
泉珠島花洋萬里牙檣送南海歸船還朝後錦袍茜袖長
侍紫宸前華筵群獻斝昇平法曲象管鵾絃有尙書紅
杏麗句親填歲歲鳳城今夜陽回處暖在春先緗梅綻風
光正好次第到鞦韆
山陰沈躬範婦陳夫人好讀書年二十三夭卒卒
之日囑以平日所誦書籍殉冡中一時皆作詩
以哀之余亦爲賦此闋
人偶言愁僕原多恨說來也替神傷越溪有女十五嫁王
昌人在水晶簾底簪花格日倣于行纔梳裹濕蟬未歛便
自理鉛黃梅粧容易謝皇墳汲冢雪魄同藏抱夜臺吟
誦月冷楓香何必玉魚金盌遺編在還累蕭郞羅裙壞草
生書帶不化紫鴛鴦
送顧尼備南歸爲太夫人壽
梅子生仁柳綿着木翠陰淰淰遮墻新裁綵袖愛趁日初
長立馬都亭送客鞭絲颭帽影低颺凝情處暮雲堆碧妬
爾作輕裝霞觴歸捧候黛添艾葉紅入橊房有江鱸籬
笋足膳高堂路次毘陵水驛應相見陽羡山光憑君說倚
闌游子脉脉只思鄕
吳門管烈婦夫亡殉節詞以紀事
鏡掩離鸞絃摧别鶴千秋彤史畱芬機中錦字長恨與誰
論一自磨笄人杳成灰後蝶化羅裙人間事依然花月空
舘總無春夫君憐彩筆土埋玉筯雨打黃昏痛梨花一
樹同散朝雲贏得巫簫社鼓胥江畔歲歲迎神憑誰畫啼
斑滿竹别樣管夫人
送吳初明南還秣陵
颯杏寒鴉聊蕭凍葉西風壓雪將低蘆溝南下立馬惜分
携此去鷄籠山舘江梅瘦恰與簷齊都門事墻頭過酒爛
醉孏重提當時臨發日王郎作畫送别靑谿看無多幾
筆不數迂倪勿論風流二老相關甚正有鄰奚長鬚到歡
迎隔浦仍是杜家稽(初明北發時王安節圖畫相送畫上作兩人臨風揮手一童子荷擔將行)
(一童子牽擔立爲摒擋琴劍諸器具戀戀殊甚故篇中及之阿叚阿稽杜甫家童奴名也)
中元節途次蒙陰追悼亡女
庾氏苟娘左家嬌女慰情誰道非男銘椒頌菊略涉也粗
諳每歲因爺作客恒歸伴阿母香奩天涯信燈花蟢子頻
向紫姑占江淹何限恨半生婚嫁怨極愁添只今朝五
岳敢詡幽探惆悵中元令節家山事梵唄莊嚴蒙陰畔兩
行紅淚寄不到江南
題徐武貽小像(武貽文貞後人椒峯&KR0758;仲母舅舊許爲之題像今翁巳没始追補成)
(之)
碧篠千竿紅蘭一架松濤韻雜笙竽科頭箕踞旁置小風
爐回首文貞舊業凄凉絶綠野荒蕪牢之好家傳宅相名
已動京都躊躇當日事記曾撫掌爲我披圖擬閒題數
語貌爾淸癯詎料山丘華屋重來處此諾還逋徐君墓未
成挂劍聊報秣陵書
徵招
送宋性存歸吳門
一燈分做還鄕夢君今果然歸矣殘月曉風天暫挽君雙
袂柳條今賸幾待折贈沉吟無計君到江南定逄梅放也
應相寄來夜白溝河鷄聲店料爾早寒人起誰念鳳城
邊有倚闌心事暮雲千萬里畱我作天涯游子我亦有茅
屋三間六朝斜照裡
爲王瑁湖編修悼亡
柿葉翻時人病起凄然悼亡新賦畫篋儘伊搜奈蕙叢先
去元和才子恨拚細砑鳳牋零譜不分西山風前還鬭舊
年眉嫵故國水雲多曾側帽其聽半船疎雨粉腕斫鱸
香更翠蓴凝筯如今秋夜笛只遞入客窗偏苦縋蛛絲丁
字簾西記有人行處
爲尤悔庵悼亡
蕙叢去後微之怨當時韋娘年小别後鏡鸞分悵天涯人
老小屏歸路悄怕重疊吳山淸曉此夜遥憐水哉軒畔月
明多少侍史慢薰衣金門啟愁聽穿花漏早剔燭鼓冰
弦又犯些商調彩毫憑起草錯認畫遠山眉稿不信是白
玉爲堂頓玉臺人杳
迦陵詞全集卷十三終
