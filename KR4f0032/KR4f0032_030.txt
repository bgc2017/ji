迦陵詞全集卷三十
宜興陳維崧其年著
維岳緯雲
宗石子萬
男履端
姪賜薛
瑞龍吟
送董舜民之廬山用周美成春景原韻
西江路多少湓浦波濤鞋山烟樹相傳白傅當年月明送
客靑衫濕處船須竚記得南康一郡大江門尸此中萬
疊匡廬夜深毛女綠崖笑語君到試窺峭壑縈紅繚碧
獅蹲豹舞第一爲訊棲賢可能如故捫蘿剔蘚好劃紀遊
句只休望楚江赤壁吳天瓜步怕事隨潮去望時又惹高
人愁緒短髮搔千縷君且坐峯頭拈花成雨晩來拍手白
雲堆絮
春夜見壁間三絃子是雲郞舊物感而填詞
春燈灺拚取歌板蛛縈舞衫塵灑屏間乍見檀槽與秋風
扇一般斜挂簾兒罅幾度漫將音理冰絃都啞可憐萬
斛春愁十年舊事懨懨倦寫記得蛇皮絃子當時粧就
許多聲價曲項微垂流蘇同心結打也曾萬里伴我關山
夜有客向潼關店後昆陽城下一曲琵琶者月黑楓靑輕
攏細砑此景堪圖畫今日愴人琴淚如鉛瀉一聲聲是雨
窗閒話
夏景
天將曙黯淡殘月窺窗朝霞映樹起來喚婢移床貪他井
畔早凉無數悵誰與俄頃碧雲低捲火輪高吐海天萬
里炎蒸渴龍夭矯陽烏旋舞恰喜水邊桐際風簾澒洞
曠然無暑長晝且將馬蹄秋水閒註松風小沸親柝旗槍
煑還消受竹肌墜粉荷珠跳雨漸漸斜陽暮亂蟬嘶到最
消魂處茉莉枝頭乳浴罷碧闌干簫聲一縷無人只有冷
螢來去
西平樂
王谷臥疾村居拏舟過訊同南畊賦
篠里東偏俞山北舍中有隱者茅堂鄰圃鈔書隔溪賒秫
一村風雨歸庄歎壁向霜天陡立骨爲殘秋太瘦多時曬
藥西軒終朝行散南崗我買烟舠過話柴門下深巷劇空
蒼只須剪燭無煩烹韭欲與君言竟上君床君不見石
鯨䟦浪鉄馬呼風今日一片關山五更刁斗何處乾坤少
戰場且擁孺人相携稚子讀易歌騷把酒彈琴強飯爲佳
愼毋憔悴江鄕
春夜寫懷
象管慵拈鵝笙懶炙春困斜倚圍屏往事難追舊愁易惹
更添夜雨淋鈴記一騎衫痕似血半夜簟紋如水鳳凰橋
上吹簫蝦蟇陵下呼鷹幾處鞦韆綠水風弄影篩碎碧潭
星秋娘一去酒徒何處萬水千山有影無形縱有日重
遊洛下再過秦川鶴髮相逄話舊覓徧樓臺祗剩寒鴉與
亂螢十載浮名半生故國且剩閒身野寺山家布韈靑鞋
花前到處飄零
玉女摇仙佩
客大梁月夜感賦
客愁無那何日歸程眞向江淮起柁惱殺天邊一輪明月
掛在玉津園左照着悽凉我又鴈飛墻角馬嘶城垜枕稜
畔如冰似鐵仰視中庭數點星顆便有夢還家生怕更樓
已曾合鎻擘阮薰香都惰祗剩&KR0813;紛簾影對人低簸暗
數從前宣和風景多少花驄鳳舸此夜誰端坐匿笑處顫
立幾行釵朵想又是天街似水梅花糝地內家一陣香車
過遥映着樊樓燈火
登姑蘇玄妙觀彌羅閣
仙壇巃嵸複舘飛簷架在蓮鬚藕孔刻畫仙靈雕鎪龍鬼
百怪躨跜梁栱目眩神悽恐更閃電金泥綃窗月湧到烏
雀更無聲處恍惚瓊樓寒氣微中童女守丹爐碧奈花前
玉笙閒弄前度劉郎情重笑拍闌干何限塵埃蠛蠓銀
漢茫茫絳霄寂寂訴與舊遊鸞鳳淚灑鮫盤凍吳宮事只
恨當初蠡種空留下湖山幾點蘇臺一帶年年花草昏如
夢東風外綠波微動
咏水仙花和蘧庵先生原韻
海國春深洞天日晩飄下幾枝仙蕊望去疑無看來入畫
朵朵風前擁髻欲取餘花比奈緋桃綠柳大都難似髣髴
是楚天如夢湘水如苔月明千里有三兩鮫人群弄明珠
凌波游戲今夜空廊單枕酒冷香焦忽墮花前閒淚憶
得年辰那家庭院細雨簾垂丁字人與花同倚說不盡此
夜一欄空翠誰信道畫樓天遠綠窗人去看花長恁懨懨
地料花也舊情還記
多麗
題余氏女子綉陳思洛神圖爲阮亭賦
問多情今古誰堪雄長也無如曹家天子西陵臺上虛帳
更傳聞東阿子建少年情緒駘蕩水上明珠波間翠羽洛
神一賦神飛魂愴只一事家王薄行難對中郞將恐他日
黃鬚兒子亦起非望又剪出輕雲態度綉成流雪情狀
歎香閨一雙纖手比似文心誰瑜亮便使當年袁家新婦
自臨明鏡圖嬌樣也還怕傳神阿堵宛轉須相讓凝眸處
婀娜華容千秋無恙
爲李雲田周少君寶鐙題坐月浣花圖(平韻體)
煖紅篝月輪斜挂粧樓恰雅穪香閨心性下階小試蓮鈎
好風篩窗紗影碎凉露浸簟縠紋流裙帶微飄玉奴私語
人生易值此宵不何况是楚天巫峽(李漢陽人)嫦娥别種淸幽
羡此夜月光人面端正温柔漸滿砌竛竮紅藥如啼欲
睡疑羞倩輕綃秋棠宜盥央小玉夜合將收更與傳言月
波堪舀莫問銀床玉井頭想像處花前人月永夜費凝眸
還只怕畫圖難肖搦管增愁
劉公吏部每爲余言蘇門百泉之勝冬日行汲
縣道中遥望峯巒幽異未及登眺感賦一闋并
以寄劉
記劉子語我蘇門山好更百泉澄泓蕭瑟雷輥千尺銀瀑
亂松崖經聲夜落古猶溪樵風晨噭壽栢癭藤危梯惡棧
山無不樹樹無不鳥徑谽谺數間虎落時響幽人銚翛然
也指間絃歇山前月曉一自渡桑乾河水馬頭恒向西
笑擬十月寒衣手綻來作山村荷蓧太息塵蹤難攀仙境
重來猿鶴應相誚祗望見蒙茸羃䍥一派靑難了回頭聽
似有人兮山半長嘯
冰
玉壺中井花徹底都凝訝漣漪風吹難皺潺湲一夜無聲
太玲瓏鱗堂貝闕偏确犖玉甃銀屏烈士心邊佳人肌上
一種晶瑩彷彿曾還應似飛仙劍俠灰冷萬緣僧都只被
奇寒苦凍鍜鍊纔成記前冬蘆溝南下歸舟却阻河凌
四絃彈頗黎劈裂萬梃擊琴筑琮琤玉駭蛟愁珠飛兕吼
蓬窗千里夢魂淸回頭笑京華炙手歲歲火雲蒸還虧煞
沿街六月喚買凉冰
淸明兼上已(丁已)
筭風光依稀纔過傳柑又取次韶光媚眼今朝三月逄三
映一行水邊粉屧立幾簇橋上紅衫皂莢園中丁香樹下
春人影落百花潭又何處東風作陣吹綻碧桃緘從古是
淸明上已兩好難兼恰經過幽坊小市衣㾗髩縷廉纖
翠蛾招流觴巷北黃鶯喚潑火城南豔粉墻頭紅香帽底
花枝婉娩礙晴簷争留住餳簫戲鼓准擬待新蟾歸來晚
梨花院宇情緒懨懨
初夏同雪持南水放庵游南嶽小憩楓隱寺
弄微風城南賣酒旗偏且屏當笛床棋局停橈第五橋邊
嶺濛濛如將着雨波細細尙未成烟妙欲生香空能釀翠
人家四月焙茶天迤邐處松脂石骨碧暗寺門前僧寮好
窗中籬笋厨下山泉試低徊亭臺金粉曾經烘染多年
畫廊欹半龕佛火雕欄換一抹寒田誰向行人頻提往事
小樓鶯語最輕圓支頥久危岡亂木暝色漸蒼然徐歸去
群峯殢我晩髻尤妍
箇儂(卽六醜楊升庵易今名)
孫坦夫招飲女史澹容家分賦
轉瓣蓮巷左見梵字粉紅墻角恰直箇儂曉粧勻面藥花
冠喔喔正蟬窗象格西風輕颭有碧桐花落褻紈秀鬋工
調謔人是雙文藝精六博種種玉纖花弱喜宿酲微析春
心猶惡酒狂如昨但人生行樂此際秋娘最憐輕薄樽
前况有韓嫣碧雲天偷擫鸞簫低學更主是多才孫綽平
康巷膝席分曹滿座雄談馬矟囑金吾莫收更鑰别來時
斜倚朱闌口偶然思着
丙午元夕雨
聽今宵疎雨也算做一年元夕舊事流波一往如何覓香
街馬跡記常年燈市鞭絲帽影有許多相識闌珊燈火梅
精立雅淡衣裳輕盈姿格人月同時一色便旁人也道此
是秦虢萍蹤頓隔怕舊時李益昔日君平無人憐惜簷
前點點滴滴似替人流淚學人悽惻拚此去花朝寒食都
只向雨雨風風趖盡春光九十紅篝擁夜寒側側擬此情
并春柑傳與何由寄得
秋日將往吳門先寄園次澹心展成旣庭諸子
倚晴闌極目見檻外吳山如積罷酒登艫尾烟&KR0963;浪舶舞
破空碧問舘娃何處亂鴉啼換了水鄕江國渚蓮低掩紅
衣泣似倚寒塘暗傷斜日將愁惹他行客悵千年覇氣彌
望陳蹟故人寂寂住盤門小宅臨頓荒園蕭然裙屐來
朝候我簷隙准秋燈夜綠對床同剔奈烟郭猶遮數驛且
趁着萬頃洞庭縹緲挂西風席船娘唱水面争出共江關
一片參差櫓更闌聽得
夜半樂
春夜觀小伶演葛衣劇(任西華故事也)
當時江左才調樂安任昉風麗推無偶記驃騎陪軒秘書
把袖靑宫好士朱門結客更聞出入宮輦翺翔苑囿奈玉
樹人世偏難久諸郞憔悴至此西華東里南容北叟漫細
數平生密親懿友葛帔誰嗟練裙疇惜可憐野鮮動輪門
稀漬酒想此事將母古今有閱此不覺滿瀉瓊舟狂斟
玉斗我論絕交君信否倘然疑君再聽當筵紅豆筭蘭簿
何必籌身後淸歌且喜簾垂綉
六州歌頭
䢴溝懷古
江東愁客隋苑暗經行鶯語滑游絲細夾衣輕正淸明追
憶當年此際樓臺外鞦韆畔棠梨樹垂楊渚玉簫聲一
自風烟滿目傷心煞水綠山靑看江都雖好舊跡已飄零
憔悴蘭成意難平念寄奴去黃奴老今古事可憐生回頭
望隔江是石頭城草縱横樓船南下日君王醉未曾醒
宫車出晩鴉鳴使人驚惟有一江春水依稀似舊日盈盈
想參軍鮑昭欲賦不勝情此恨曾經
竹逸齋頭閱馮再來所著滇攷賦此懷古
披圖長嘯發響劃巖巒日南路眞萬里扼雄關是苴蘭憶
昔繁華日輦賨布輸蒟醬𤏡僮麗賧錢重雜花丹靡莫
牂牁有幻師㸑弄善舞能彈更五溪六詔縈繞點蒼山鳥
道孱顔峭難攀歎今古事多割據瀘水黑甚時乾㽛町國
哀牢郡笑征鞍不曾閑莊蹻開邊後蒙氏廢叚家殘離
宫壊金輿杳没諸蠻髣髴三郎去淋鈴也何日回鑾祗昆
明劫火映戰血成斑羅袖紅殷
春霽寄興
連朝陰雨愁煞嫰寒餘今晨起驚霽色晃階除上人裾盥
罷抽書讀哦騷易繙莊老纔散帙旋掩卷撚吟鬚試聽
春禽碎語低頭想有箇僧廬翠畦恰半畝旁用竹闌扶樹
影蕭疎着花初又前村外斜橋畔烟羃䍥徑紆徐挑酒旆
搖歌扇喚提壺小花奴正接天裙幄沿綠水匝平蕪念
此樂眞忘死擲吾書叔子固云佳耳較雀臺諸伎何如一
生幾兩屐彼歌者誰歟且往觀乎
小諾臯
夏雨
密灑修梧輕敲疎竹一雨碧天如此正日長亭院無憀羈
人徙倚滿目烟潭草閣多少紅蘭白芷更明珠瀉向荷錢
容裔極浦沉沉前汀瀰瀰又小樓玉簫和雨吹入愁人心
裡無限事思量起此際凭闌幾回推枕總是故園千里
忘不了冰簟生寒玉釵着水風景而今依舊無奈髩絲不
似&KR0838;流落楚尾吳頭而巳今夜樓中明朝&KR0963;底便瀟湘宋
玉悲秋未必此情堪比天欲暮雨不止
寶鼎現
甲辰元夕後一日次康伯可韻(是歲元夜月食)
星橋未瑣火樹仍放風光淸綺渾不散游童白馬雜沓笙
簫闐寶砌香奩畔又夜情思整笑看蘭缸結蘃漸耿耿金
波萬頃一派天街似水昨夜辜負無眠意枉費盡描朱
刷翠問天上素娥因甚杳若秦樓嬴女吹倚桂樹盻廣寒
車騎無質霧迷三里元宵夜一鈎殘月仄在碧雲堆裡
幸值今宵重輪現泰階重履只鄒枚漸老何日宸游陪侍
趁良夜向春城醉醉語如花伎歎光景好處難圓月也與
人無二
題定武蘭亭初榻和蘧庵先生原韻
筆精墨妙風雅相尙當年爾爾論戈磔争誇典午人擅韭
花兼蠆尾誰第一是右軍逸少庾翼家鷄莫比(庾翼書云皃軰賤家)
(鷄愛野雉皆學逸少書須吾下當比之)有妙帖鵝群裹鮓神蹟尤矜修禊
一自賺入梧宫閉伴寶衣長殉幽翳還幸得榻來定武石
本離離騰古翠視淳化與光和兒輩色鬭鷄彛象簋供歷
代君臣淸賞流徧深宫禁邸人世滄桑閱幾度劫灰馬
矢歎龍僵虎踣波及魯魚亥豕揩老眼向殘縑裡滴透銅
仙淚痛多少玉盌珠箱鬼賣長陵夜市
怨朱絃
寄菑川畢載積使君
憶水嬉天氣鮮新蘭葉離離燕子紛紛賣餳時候韶光妖
冶撩人樂游原上平康曲裡舞衫歌扇如雲更廣陵水色
半是堆藍半是拖銀樓上珠軒九曲船上湘簾四面一樣
無塵還爭羡綠楊低處刺史留賓正吳娘細鱠紅鱗玉
簫作使綉簟横陳小史菱花妖童荷葉宜笑宜嗔嬌歌一
曲美酒千廵忽見夕陽零亂且隨著裊裊金鞭隱隱香輪
早辦兩行燈火留待參差歸騎同入城闉奈此日依稀記
省事巳前春
穆護沙
題苕中沈鳳于孝廉被園偕隱圖
吮黛調鉛素偃霜毫渲染如許是東陽才子蘋洲詞客壓
倒秦觀賀鑄携嬝嬝吹簫樓上侣小葺個短籬疎圃藥砌
畔紫葳𬎼放花架外玉鬖髿吐嫰紫嬌黃長紅小白烟條
露葉倩誰梳怡曉粧纔罷手香輕摘人在綠窗語惆悵
襟懷誰訴鎮相看卓家眉嫵正春衫對挽蠻牋低墮情知
粉郞新句怕笛伎筝人歌易誤須紅豆今番親譜小立有
簾前桂子授意把碧簫潛取摒擋偷聲商量減字月波浸
徹畫屏虛向前溪更滌冰甌宵煎顧渚
三臺
春景用万俟雅言淸明原韻
又紅閨掛殘斜月香塵鏤完微雨整飛蟬一望碧虛前見
皎鏡溶溶南浦風光汎漸蘸垂楊縷三春景如花似霧鞦
韆社淡日濃烟蹴鞠隊緐筝急鼓料鳳城鈿車寶轂不住
紛紛來去喚桂子小玉報花香日煖與隔墻隣女踏靑
須結伴東郊路看多少綉簾珠戸喜今日滿院晴絲怕明
朝一庭落絮更杜宇喚取春老榆錢壓將春暮憶去年元
夜玩燈時曾立在火闌珊處轉盻又星橋燃蠟炬閙蛾兒
紅樓紫府休沾惹竊玉閒愁且安排尋香公務
抛毬樂
咏美人蹴鞠
聞道凝粧多暇蟬髩嬌嫭勻面纔了絙額初竟纖纖眉嫵
蘸畫縠翠羽低飛壘香閣紅襟新乳正好作劇尋歡小叠
魚箋遍約嬉春女向煖日紅樓商量細數氤氲粉澤喧闐
笑語筭白打鞦韆和格五總然無意緒且水晶簾畔斜穿
鞠域相邀同去此際綽約輕盈嬌花百朵瓊枝一樹寶
釵鬆羅襪小争漾絳綃窮袴玉醉花欹吹亂紅巾幾縷一
泓香雪臨風慢舞髣髴似滚瓊閨絮更香毬將墜最憐小
玉多能傍襯凌波微步漸蹴罷春憨扶髩影嬌喘渾無語
小換輕容滿身紅雨
稍遍
咏彈筝
何處放嬌砑羅裙上一寸銷魂地倚桃笙恰恰罷梳頭正
是懨懨天氣上靑樓輕攏髩棗乍捱纖笋萬種情如水正
撘定鮫綃粧完義甲十二鈿蟬櫛比對玉荷淸影顫瓊枝
又小語流鶯上柳絲慢撚斜搊鬟軃衫偏那人情味似
秋夜楚天急雨彈入空舲裡鼓神絃含商嚼徵盡伶俐拍
碎棠梨唱殘紅豆一雙玉剪低還起印粉痕圓凝愁聲重
碧到眉峯無際怪窗前&KR0609;&KR0609;落紅輕墜見十五檀奴綠窗
西要竊聽曲中私意不覺閣住銀&KR0793;婉轉籌身世種玉前
緣簸錢舊事脉脉縈牽不巳家鄉秦隴幾時歸此曲可憐
猶在耳
酒後柬丁飛濤卽次其贈施愚山韻
大呌高歌脫帽驩呼頭没酒杯裡記昨年馬角未曾生幾
喚公爲無是君不見莊周&KR0238;園傲吏洸洋玩弄人間世又
不見信陵暮年失路醇酒婦人而已爲汝拔劍上崦嵫令
虎豹君門勿然疑古人有云雖不得肉亦且快意君言
在遼西大魚如阜海無際饑咽冬靑子雪窖人聊復爾土
炕夜偏長燭花坌湧琵琶帳外連天起更萬里鄕心三更
鴈呌那不愁腸如醉我勸君莫負賞花時幸歸矣長噓復
奚爲筭人生亦欲豪耳今宵飲博逹旦酒三行以後汝爲
我舞吾爲若語手作拍張言志黃鬚笑捋凭紅肌論英雄
如此足矣
讀彭禹峯先生詩文全集竟䟦詞卷尾兼示令子
中郞直上兩君
自古穰城從來宛葉嶄絶誇形勢有千年諸葛臥龍岡蕭
蕭英魂覇氣其西引武關商於六百昔人以戰爲兒戲其
南控襄樊析酈房竹常産畸人烈士公也生值亂離時好
說劍談兵射且騎鬚作蝟張箭如䲭呌言天下事噫此
世何爲巖疆好以公充餌僰㸑牂牁地鬼燐生鼓聲死猶
記靖州城連營賊火楚歌帳外凄然起公左挈人頭右提
酒瓮大嚼轅門殘胔奈縛他烏獲矐漸離則女子傭奴盡
勝之論通侯羊頭羊胃吾讀公也全集有刀聲戞觸人聲
嘈囋舞聲綷䌨更雜筑聲淒異忽然牛飲酒池聲又鬼聲
啾然林際
曾庭聞至
有客蒼然萬里而來精悍眉端做訴蹉跎少壯迅流波筭
狂奴半生磊砢炙轂踝高談直驚帝座周旋與我寧爲我
嗟廿載河湟全家關隴虞兮其若之何况赫連城下虎腥
多更無定河頭毒龍窩夜少氊房馬腹中間鼾咍竟臥
邀羌女秦娥豪豬皮染茜紅鞋脫帽侮群帥醉來遑恤其
他奈少婦窮邊三年淺土壊羅裙被楓根裹遂不覺神傷
悄焉淚濕浮生漸識因果乃豪氣狂蹤盡摧挫向法鼓齋
魚修梵課更誰知劫風吹墮今年作事大謬又捩蘆溝柁
道上路鬼揶揄近日前軰何其計左東風下第渡滹沱笑
洛陽黑貂裘破
戚氏
東程邨文友
想當年黃公壚畔興翩翩盤馬雕龍春風門巷盛貂蟬有
鄒陽董相一時賞譽重琅玕略記旗亭遊處都相似爾我
周旋自許上流人穪名士終朝蹋臂縈牽更兒呼德祖弟
畜灌夫意氣無前憶唱綠幘金丸風流放誕並坐響鵾
絃髣髴是巷名金線幕號紅蓮回中下杜油璧雕鞍曾經
墜粉遺鈿狂奴減未癡人死未詬厲語亦相憐分携成
舊雨酒闌追省一往淒然同學少年雖徤奈酒徒散盡不
堪言道政坊頭延秋門外憶了千千萬論窺簾映柱人何
限都分付碎雨零烟念故人一樣艱難總蕭瑟江南庾子
山寫瑶琴怨我彈未了又怕君彈
鶯啼序
春日游平山堂卽事
三月雷塘口多少游絲浴鷺正㶑灔文縠初平金溝種滿
芳樹屏幕津樓斜蘸水鞦韆春院閒吹絮喜夾衣初試艇
子一雙摇去陣陣鬢絲層層簾影齊問平山渡隔船紗
裊裊亭亭影落淥波深處照菱花水面明粧唱竹枝風前
詩句又東園芍藥纔紅金鈴争護蘭橈小攏看遶徑裙
花漾塵微步漸鋪遍氍毺玉笋飛觥春纖拂素紅子低敲
靑梅小摘欄干却立頻回顧驀地見玉釣斜下路傷今弔
古黯然偷注横波此處是隋皇墓幾番怊悵流水東風
往事渾無據且趁江流正滑好放蜻蛉慢搖紈扇重歌金
縷暝翠將沉船頭欲轉茱萸灣子紅橋下妬游童寶馬將
人覷可憐此際歸來兩岸榆錢一天絲雨
蘭陵邵子湘有畫像五幀一展書一課耕一垂竿
一游嶽一蕉團索予題詞余因賦是篇
一圖執卷堂前後蕉黃竹翠環墻隙激水鏘鳴㶁㶁聲循
簷際中有一人攤卷讀不知所讀何經史想讀當佳處時
復奮袂抵几其一江村滌場納稼髣髴柴桑里敞村扉
箕踞松根揮斥田奴彊以映斜陽老㹀驅來漾新蟾雛鳬
驚起芍陂樗杜足平生千場磑碓一圖泛艇濕徧船頭
綠篛是洞庭烟水軟幔障疎櫺斜裊茶烟細縈溪尾釣得
鰲來曬將網去撥棹入江鄕漁市其一圖竹杖還㯶履層
巒叠嶂秋深槲葉參天夜靜松花滿地廢箸沉吟輟耕
太息往事都非矣何苦上書北闕侘傺無成種豆南山蕪
荒不治龍争七澤虎鬭千山釣名釣國終非計便終南捷
徑徒爲爾亟圖翠蔓靑藤峭厂枯團放吾鼾睡
豐樂樓
辛酉元夜
上元許多往事摺蠻牋倦寫對皎皎一片冰輪背人鉛淚
偷瀉記年少心情百種抛來都付傳柑夜月將圓狂到收
燈那宵剛罷要識狂奴蹤跡除是問寶釵羅帕喜人月
一色相看盈盈堆滿簾罅粉墻西火蛾低旋軟幔左飛蟬
頻卸也曾招花朵般人倚風輕罵誰差詞客去作官人
舊情仍亂惹况今歲鳳城中烟柳外添了萬盞晶籠水邊
斜挂獅蠻假面參軍雜㸑綉帷飄得天街滿更夾路香謎
憑人打鸞鞾獸襖幾群牙帳毬門彈壓紫陌坊瓦昇平
士女京國樓臺荷九重放假囑閶闔鷄人漫唱月總西沉
人忍空辜舞場歌榭緩扶薄醉御溝斜轉前門小立偏妬
煞綴犀釘鈿粟繚垣下往來月裡摩挲多被春䜟絮伊情
話(燕京風俗元夜婦女競往前門摸釘爲戲相傳䜟宜男也)
迦陵詞全集卷三十終
