迦陵詞全集卷十五
宜興陳維崧其年著
江都宗元鼎定九維岳緯雲
新城王士禛阮亭宗石子萬
崑山徐乾學徤庵男履端
宣城梅庚耦長姪賜薛
八節長歡
乙巳元日
淑景驚催畫梁日影蚤漾粧臺瞳曨金母帳㶑灔玉人杯
宜春帖子簪花格漸閨中珠網争開多少屏搖翠栢勝颭
紅梅長安車騎朝正靑絲轡火城影裏初回宮闕暖祥
雲嬉遊罷誰憐江左鄒枚休怊悵喜吳娘巳醡春醅屈指
又試燈挑菜且拾遺釵
元日後二日積雨新晴偕大鴻雲臣散步城南望
銅官一帶翠色眷戀久之不克游南嶽而返
竟欲成村似曾着雨第五橋邊盈盈臨水寺脉脉弄晴天
溪痕入畫年光惹醉繞城荻市茶船最好雛春乍霽帽側
襟偏群峯一笑嫣然高低影數行秀鬋堪憐揚袂倚風
前凝薄恚迎人却又遷延惱何事未斜陽客子將還終有
日㯶鞋筍屐細續前緣
卓牌兒
夏日咏閨人鬭葉子
遥窺兩重門群掩映凝烟碧幌卍宇槅底憑肩語笑冰紋
廊後軃鬟沉想風流小南唐金葉子描鸞小樣斑几滑笏
玲瓏蠟箋纖脆輕盈打來偏響七紅四賞更花戳京城
新創蘭閨似掌儼楚漢情狀嬴得簾西紅鸚鵡也隔屏山
注望私講笑粉裝劉項
聯吟爲閻牛叟賦(牛叟兌閣遺徽日余填詞成妻恒爲解頥偶製杏花天三闋妻)
(索書素帕出入懷袖中)
誰填杏花天却滿幅春愁無頼鳳紙正叠狸毫乍弄籠鸚
報道娘來簾外新詞訝輕狂一半是狂奴故態幾徧繞柱
循廊一回暗想胡猜蹙他蛾黛頩容旋解畢竟是淸新
堪愛烏絲小楷要麝墨親灑今日營齋營葬訖石竹羅裙
早壞裙帶字斜行還在
天香
中元感舊
夾路旛竿盈城梵唄分明元夜燈市露濕巫簫秋生賽鼓
頭上月輪初霽金波㶑灔還瀉做萬家紅淚天與玉容争
淡烟飄粉裙偏麗許多流鶯聲細似啼猿楚峽嘹唳只
有小墳新塚誰修薄祭空伴唐陵漢寢都一樣凄凉野田
裡黃土鴉鳴白楊風起
咏桂
靈隱門前番禺城裡秋花一種淸絶碧海泠泠金風陣陣
壓下數堆黃雪山齋湖舫說不盡幽芬淸冽金粟一番開
謝冰輪幾回圓缺曾經託根瑶闕幾曾羡人間風月相
伴蟾孤兔冷羿妃偷折自與廣寒輕别記不起霓裳舊時
闋帶恨纔開和愁細結
龍涎香
萬斛蛟漦千堆蜃沬沉沉碧海今夜湘蛾倚殿貴主還宫
新擣都梁無價金盆煎處趁月裡桂華初謝濃染鮫人茜
淚小襯馮彛冰帕天風彩鸞斜跨杜蘭香水邊閒話幾
徧龍堂游戲蓬萊乾也多少望陵愁夢空剩得分香雀臺
瓦散與人間鬭他檀麝
漢宫春
送郝元公先生之任宛陵(先生梁溪廣文視篆吾邑令陞寧國府授)
秋色佳哉剪綠帆半幅與鴈同飛船頭新暘似雪津樹霏
微後堂絲竹記頻年屢解談圍眞豪邁傳經劉向肯言心
事終違此去雲山萬叠近天門牛渚采石蟂磯今朝臨
風釃酒往事都非江聲千尺推&KR0963;望吟遍斜暉偏相羡敬
亭山色朝朝得上君衣
送子萬弟入都次梁棠村先生送舍弟南歸原韻
此際東吳正黃菊離披紫螯郭索作裝底急使我傷於哀
樂西堂夜話筭曾經幾番晦朔又來朝河橋判袂匆匆弟
酬兄酢昔日揚烏項槖須臾吾巳老鳳飄鸞泊烏衣門
巷變做荳花籬落半生牧豕問何年離蔬釋屩喜予季來
春花煖休恨一官祿薄
附梁棠村先生原倡
雪霽燕關有吳客將歸越吟蕭索池塘草色夢入君家
康樂偶然杖策逐寒烟壯遊河朔向市中狗屠擊筑相
看壚頭酬酢千里春風垂槖嘆秦川公子梁園棲泊
長門價賤誰識臨卭搖落仲宣憔顇賦登樓仗憑春屩
且作逹狂歌對酒莫問人情雲薄
附史蘧庵和韵
楓冷江寒嘆雪浪奔鯨霜簷啅鵲蒲帆北渡士雅英風
如昨睥睨淮泗轢靑齊醉吟河嶽宕日弄鞭捎未肯輸
人掀髯天廓何須酒錢名槖只干霄綵筆鄒枚氣索
風嘶騠駃笑指黃金臺閣長揚賦奏駭公卿聞鐘長樂
天半倚司空耳語識取芙蓉藏鍔
附徐竹逸和韵
最愛元方是名士風流胸羅丘索交同皮陸對擲詩筒
相樂更欣難弟氣如虹嘲楊戲朔廿載梁園愁旅食今
幸家園酬酢休恨歸來空槖但連床夜話強於飄泊
塤箎迭奏碧玉盤中珠落酒酣慷慨舞吳鈎笑抛殘屩
且暫息敝廬風雨郭外先疇原薄
附緯雲弟和韵
二十年來嘆景物故園依然蕭索凭欄把手聊復行歌
相樂無何烏榜喚將離孟冬月朔畫溪邊紛鋪黃葉冷
鴈寒雲酬酢休悵敝裘虛槖一枝如可借鷦鷯暫泊
松廳花署也勝靑氊拓落得閒載酒印床開漫携雙屩
待他日重尋舊隱桂樹共披幽薄
附子萬弟和韵(丁巳十月四日弟自亳村復返商丘將入都謁選與余話别作此)
鷁首浦帆看兩岸蕭蕭千林索索半生懷抱大抵哀多
於樂塤箎纔和早又是兄南弟朔嘆萍蹤歸來何日再
到故園酬酢莫問此番行槖且狂歌起舞不妨飄泊
白屋公卿休哂謝家中落富貴浮雲且還我靑山&KR0621;屩
銜杯笑紛紛項領何限眼中輕薄
贈梁蒼巖先生次先生贈子萬舍弟原韻
綠鬢勲名響上相鞾刀風生鈴索籌邊多暇細馬潛游平
樂神仙富貴總兼之笑他飢朔擘詞頭錦牋十樣朝朝翠
酬紅酢前歲粤裝陸槖正花洋珠海樓船停泊蠻天紅
豆争向句中飛落(先生粤東集詩詞最工)獨憐愁客老泥塗蹉跎&KR0621;
屩幸當世有公知我莫管五陵輕薄
立春後一日雨雪從友人齋頭醉歸紀事
婉娩熙春有比隣藥玉計日安排昨朝新做綵勝綠剪紅
裁幾絲酥雨釀濃陰膩透銅街今朝又騰騰微雪輕盈撲
上人釵便擬放顚衝酒要粉搖歌袖玉濺吟䰄最喜銀
裝世界白佔樓臺春泥没屐怪枯笻難穏&KR0621;鞋高樓上雛
鶯笑我劉伶醉倒須埋
春夜聽盲女彈琵琶詞
滿院梅風攪一鈎纖月糝上簾鬚檀槽有人慢撚盤瀉珍
珠鼕鼕畫鼓似開元妙手花奴奇哉技飛揚感激勝於讀
史遷書太息東籬實甫有無窮磈壘墨染烟驅一聲通
仙鐡笛碧海雲孤靑衫濕透問伊憐旁有人無還相調輕
雲蔽月今宵渺渺愁余
雨中花慢
雨中過蘧庵先生宅看紅梅
白傅堂前裴相庭中一株濃豔垂垂恰拖將輕雨軃盡腰
肢絨索猩脣唾後淚珠鵑舌凝時似懨懨宿酒慣趁朝粧
來暈春肌嫣然一笑悄無人處倚欄心事誰知亟倩茜
衫籠着絳袖盛之帶雪三分粉綻愁陰一朵紅欹還須囑
付小樓鈿笛莫漫頻吹
燭影搖紅
丁未元夜
第一良宵雨絲攪得愁心碎六街鋪遍是春陰火樹無人
賽年少俊遊不再剩懨懨夜情私耐孏提簫局慵整衾窩
有些寒在憶昔歡娛墮釵小拾春城背自從圓月打頭
來照見狂奴態直到收燈挑菜歎如今事隨年退藕花裙
子紅&KR0238;車兒抛人十載
丁巳上元夜泊河橋
露驛烟庒一般簫鼓千門沸銀毬綵幔四圍紅漾徧斜橋
裡曼衍魚龍百戲閙蛾兒游童成隊非無粉帕亦有檀釵
暗中潛墜回首春城上元風景依稀記今宵一棹纜烟
汀懶打看燈謎且引村醪自醉枕漁蓑和愁早睡迢迢往
緒歷歷前情付之流水
帝臺春
五月南徐懷周翼微在都門卽用其江上畱别原
韻
紅瘦成碧鰣魚堆網白悵殺年光回首春前旗亭餞客公
路浦君爲遠别呂蒙城我無相識記曹家園上看花疎狂
那夕(余别翼微於江上曹頌嘉園)高齒屐黃金戟行不得愁何益歎
命不如人雄姿俊佀此日一齊抛擲試詠洛生誰解作擬
邀麯部何從索悶坐憶周郞聽江聲千尺
暗香
柬竹逸訊蔭綠軒前梅花消息
曉寒正側悵今春天氣連朝如墨郭外小橋幾樹紅香受
寒勒况是風前水畔有多少明粧傾國也伴着細雨輕烟
零亂翠簾隙悽寂正小極似十五玉娥舞困無力僧樓
伎席記得常年暗香積誰料悞他花信偏則惹粉腮輕濕
問甚日含笑覷素英狼籍
梔子花下有感
夜窗全黑被一株梔子凝來通白拂水着烟輕裊風枝送
香雪三十年前往事曾記在康崇坊宅見小玉羅袂亭亭
含笑趁凉摘今夕重露滴總一任好花滿院狼籍暗廵
花側不見裙痕并鞋迹提起同心兩字人正隔銀墻千尺
花在手誰戴也碎挼花擲
吳靜安姑丈臨風閣上賞梅
玉堂人物况階前瓊樹一枝先發近手花欹小倚晴樓汎
香雪料理茶鐺棋局更乍破蛟冰芳冽恰糝入片片繁英
和取索郞啜幽絕恁時節又脆管嬌絲隔垣低揭紅緘
半坼脉脉相看倍親切若待盈枝爛漫怕悞了人生作逹
薄醉也壓帽是一堆粉月
八聲甘州
月夜守風江店
對淸光一碧倚江城獨立怨飄蓬最惱人懷抱危檣匝地
殘堞當空遙想故園粧閣擁袖側金蟲歎息藁砧去烟水
濛濛一派銀濤雪浪瀉靑銅鏡底白鴈聲中料嫦娥淸
冷此際與人同且消停三更茅店任隔垣紫馬夜嘶風消
魂也江愁衛玠月想王恭
南耕齋中食鰣魚作
汝魚乎汝旣弄潮來何如趁潮歸却波濤堆裡橙虀香處
自許輕肥千古斷磯黃鵠不了是和非貪聽漁翁笛悞觸
危機謝汝崎嶇萬里把浪花舞破來慰晨饑問途經西
塞果否颭旌旗幸團圞故園兄弟况小窗雨後漾晴暉浮
生樂無如斫鱠安用呼豨
寄宛陵沈方鄴兼懷梅耦長
記西風握手秣陵隈苦語勸君歸歎尉佗城下小姑山口
風景全非(方鄴久客西江東粤)何事年年作客牢落寸心違且與王
章婦對泣牛衣謝爾吾言竟用果幡然歸葺雲壑烟扉
更梅郞健在酬和未應稀只彾㣔畫溪野老况今年烽火
鴈難飛關情甚敬亭栗罅石臼魚肥
客有言西江近事者感而賦此
說西江近事最消魂啼斷竹林猿歎灌嬰城下章江門外
玉碎珠殘争擁紅粧北去何日遂生還寂寞詞人句南浦
西山誰向長生宮殿對君王試鼓别鵠離鸞怕未終此
曲先已慘天顔只小姑端然未去伴彭郞烟水月明間終
古是銀濤雪浪霧髩風鬟
丙辰夏月蘧庵先生游廣陵諸同人以先生昨歲
七袠補作詩畫奉贈初秋歸里持以示予遂於
卷尾亦題一章
恰秋江嫋嫋碧於烟先生峭帆歸有錦贉麝㡠芙容養紙
荳蔲緘題更愛寫生妙手烘染自蛾眉花月揚州路猶未
全非曾唱千秋歲引向春燈挂處滿汎玻瓈羡銅仙鶴
髮今古似公稀偶重經玉人橋上惹群眞争譜鷓鴣詞閒
披賞蓴絲正熟菰米剛肥
夏初臨
本意
麥浪挼晴槐陰撋雨小樓無限思量九十韶華誰憐歸去
堂堂屏山敞盡瀟湘漸凌波玉剪飛忙此時天氣今年情
緒大抵倀倀天涯羈旅煞甚凄凉慣推中酒怕說思鄕
江東故苑正逄櫻笋時光何日吳裝傍柳綿小泊斜陽倚
蟲娘一春愁病說與端詳
本意(癸丑三月十九日用明楊孟載韵)
中酒心情拆綿時節瞢騰剛送春歸一畝池塘綠陰濃觸
簾衣柳花攪亂晴暉更畫梁玉剪交飛販茶船重挑笋人
忙山市成圍驀然却想三十年前銅駝恨積金谷人稀
劃殘竹粉舊愁寫嚮闌西惆悵移時鎮無聊搯損薔薇許
誰知細柳新蒲都付鵑啼
杜鵑花同雲臣賦
昨夜枝頭問誰啼血灑來併入花叢縱使春歸也須偷注
殷紅爲伊細數行蹤記鄕關棧閣千重曾隨花蕊葭萌驛
前一路飄蓬淡烟粉水斜月綿州華陽士女蜀國絲桐
便爲花鳥魂猶戀此安窮欲拜低頭最憐他姓氏相同莫
愁濃溪山此間不異新豐(杜鵑爲川中花而吾邑亦有蜀山故云)
雨泊洴練
柳盡籠橋&KR0699;多界浦片帆閃碎波光鷃浪堆中笛聲散入
微茫落花時候鳴榔笑洴來雪練何長沙禽野鴨啼晴喚
陰飛觸船窗颯焉颶作倏爾溪昏盤渦瀄汨紫鳳騰驤
濤奔萬馬依稀屋瓦昆陽且泊輕航貰香醪暫澣愁腸漸
昏黃烟潭水樓盡點銀釭
立夏日雨中作
乍過花時纔逄笋候碧窗春去無蹤似别情人河橋愁盻
征&KR0963;打梅摘豆俱慵正漫天絲雨濛濛夢廻酒醒廵簷倚
闌離緒重重一場惆悵半榻瞢騰暫携溪老閒訊漁翁
落花天氣從君脫帽江東綠滿長空笑幾番漢苑秦宮暗
簾櫳玫瑰成陰漸逗薰風
夢芙蓉
寒月
倍覺姮娥寡奈金波早凍素光空瀉此時帝里六舘并三
瓦擁爐圍粉帕疇憐夜景如畫讓碧空中只一丸獨自冷
向鳳樓挂除是賀蘭山下老將營門看得分明也淸輝
縱好此外誰知者長宵更鼓打兔華莫也生怕且待新春
點紅燈萬盞照着閙娥要
月邊嬌
巳未長安元夕
元夜年時記水榭狂游驛橋閒趁梅梢月上樓簷燈挂媚
蝶閙蛾成陣春泥鬆軟鏤十里鳳城鞋印小門殘火見多
少澹粧輕粉如今獨客京華料還怪我歸期難准金錢
浪擲紫姑羞卜長自盻人書信晚寒偏嫰悄地向冰蟾低
問淸輝何苦照一宵潘髩
醉蓬萊
積雪爲橋和雲臣作
借連宵積雪戲作銀橋横眠街路却也玲瓏現雕闌綉柱
駕此何爲從來官道有瞿塘灔澦笑倒春城往來車馬紛
紜士女追想當年秦皇漢帝鞭䂖爲梁霓旌西去萬里
黿鼉歎紅顔難駐老子神通偶然游戲學填河鵲羽今夜
橋成看余矯首共安期語
感遇二首
向斜陽紅處長歌砍地忽然悲嘯纔爛樵柯又塵生瑶島
一片江山千村蘆荻剩幾人屠釣擬抱冰絃夜深彈向黃
陵古廟且約酒徒閒過伎舘擲帽狂呼繞床大呌坐上
何人識袁家彦道歷歷神州茫茫澥宇問誰爲劉表感慨
登臨月明烏鵲南枝絕少
把數行靑史讀向床頭仰天孤嘯可惜桃花又落來瓊島
誰是誰非磻溪嚴瀨千古同垂釣准放狂顚行歌亂冢醉
眠叢廟曠野蒼茫曉山重叠紅日將生海天鷄呌殘夢
驚回悵華胥古道一片旌旗三更鼓角怕吹來江表且向
壚邊問他春甕酒存多少
碧山莊看杜鵑秦以新太翁畱飲花下有懷對巖
檢討
折一枝笑問也把鵑呼爾何愁苦綠暗園林點深紅千樹
但到花間休論身外有酒何妨住况是今朝絃管鶯啼池
亭燕乳停杯忽憶故人千里鄂渚牙幢武昌樓櫓萬一
思鄕寫斷腸佳句那得憑闌將花做鳥向楚天低處黃鶴
樓前殷勤爲我呌他歸去
虎丘月夜見有貴官呵止游人者戲填此詞
正歌場匝地舞榭臨風碧天如晝官自何來拖麟衫艾綬
從事喧豗郞君貴倨禁遊童趨走千載吳山一場秋興月
僝花僽黃鶴飛仙玉淸謫吏偶趁風光閒來林藪見此
塵容展軒渠笑口七貴貂蟬五湖烟水問誰堪長久且掣
靑萍化爲鐡笛作狂龍吼
戊午人日爲曹曹溪廣文壽
喜新年七日蕙雪微融梅風纔轉百福釵旛做蓬萊家宴
碧奈花前絳桃樹底簇舞衫歌扇節候粘鷄門風繡虎六
街傳徧回憶生平當時講舍滬瀆雲遮泖湖天遠一笑
抽簪趁閒身猶健蘭茁階墀鯉趨庭砌縱封侯誰換勝裡
春人玉缸遥指向先生勸
玉簟凉
夏景
杉驛烟鄕正屏掩楚峯簟滑吳江得風篁欲笑就食鳥相
忘鱸魚美似北固四十九入手先香晚飯罷覓閒僧話暑
老樹賒凉吳裝白蓮着粉紅藕放花野鴨暗觸船窗風
燈零亂極漸暝色微茫波上巳逗素月問賣酒甚處陽昌
吾醉矣擬夜游瓊島雲廂
巳未長安七夕
太液荷香悵良夜今秋仍臥他鄕輸他天上景又填鵲成
梁一從上苑入直金魚珮誰放疎狂瓜果讌奈庾樓高處
風露偏凉秋光舊家節物往日心情嬴得無限思量一
鈎眉樣月記曾照幽窗粉雲此夜千里盻不到小院疎廊
銀漢底料有人和淚凝粧
黃鸝遶碧樹
冬夜觀劇感舊
燠舘風簾軟紅槽榨酒冬宵温煦筝琶狎讌是延秋雜㸑
華淸全部一聲入破乍催醒庭花無數驀提起年少疎狂
蹤跡許多情緒記得江南燕乳杏花村綠楊纔絮恁時
節慣量珠買笑醵錦酬舞落拓半生好夢風和雨都吹去
可憐白髮重經酒旗戲鼓
慶淸朝慢
憺園卽景(園係玉峯徐健庵太史新築)
正復淡沲居然蕭遠此中位置殊難主人略施烟墨巳就
林巒幾尺紅泥墻子被風吹亂月同彎花深處玲瓏金粉
一半纔乾碧一隊黃一隊皴染得亭榭在水雲間朱欄
綠莎廳好映帶潺湲盡日唼波花鴨參差睡破簟紋閒登
樓望斜陽士女又滿春山
西子粧慢
四月朔日同吳天篆過通眞觀王鍊師道院看牡
丹卽用天篆昨歲雨中看花韻
紫府玲瓏丹房窈窕長就枝頭嬌嫮看花人逐蝶蜂忙隔
花試尋遊侣醮壇側去露幾朵檀痕淺注羡盈盈比人間
金谷更饒幽趣花如語低撼金鈴小向暮春訴紅顔最
怕落花風乞鍊師爲花重鑄師還念取劉郞髩巳經如許
待來春玄都觀又成前度
長亭怨慢
春雨
小樓外絲絲縷縷也似樓頭箇儂情緒攪幕縈簾惹人愁
恨甚時住夜香籠袖粧纔罷天還暮擬細炙鵝笙笙亦爲
春寒鳳嘴偏努小屏風幾叠瞥見重重南浦因思江上
筭今夜有人羈旅縱有日賒到春晴晴不得腮邊紅雨怎
能勾梨花門掩雙雙笑語
春晴和京少回用前韻
正帶夢流鶯碎語似訴簾間巳收宿雨此日墻頭花枝定
是招行旅風光何處總在斜橋極浦看纔過收燈却又是
林邊春笋將努倚簾曾暗許錦鱗來太遲暮連朝春困
渾欲倩東風扶住便從此炙杏烘桃怕難熨兩眉愁緒凭
闌久斜陽紅歛漸沉霞縷
送曹二隱還郡
記昨日西風吹汝送到荆南斜橋極浦船泊家門水窗開
在晚凉處與君兄弟連夜作銷魂語語罷起而歌一曲小
秦王爲回鶻舞歎人生易散記囑分携休遽如何人說
竟私買小舟歸去吟不盡故國秋光聽不得天涯戰鼓怕
來夕郡樓高望閒愁無數
夏日吳門道中寄內
記睡醒紗巾輕墮又促移床樹陰中臥院悄人稀舉頭閒
數碧星顆井華浴簟漸月映中門鎖喚綠茗盈盈恰一縷
紅生廊火幾朵是纔開茉莉小傍苧衫斜軃抽書賭背
總排定夜分幽課弄不了茭粉菱絲寫難盡偷聲入破惹
萬種思量凭仄烟橈風舸(此闋與春雨各調詞句不同因原本繫長亭怨慢姑仍之)
途次潤州水澁舟膠柬何雍南
自買得霜&KR0963;風舸准辦乘潮秋衾夢妥詎信連朝水窗還
泊蒜山左愁多於水水却似眞珠顆縱使似眞珠儘也有
啼珠添上些箇故人江閣望城外層層烟鎻千帆載恨
誰料是此間有我知甚日丁卯橋西隨江鳥片時飛過枉
費盡千撾柁鼓一行檣火
迦陵詞全集卷十五終
