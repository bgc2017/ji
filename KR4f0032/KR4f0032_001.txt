陳迦陵文集卷一
宜興陳維崧其年譔
嘉定陸元輔翼王維岳緯雲
餘姚黃宗羲梨洲宗石子萬
如臯冐襄辟疆男履端
商丘侯方巗叔岱姪洢
宋楚鴻古文詩歌序
雲間宋楚鴻秋士先生長君而尚木轅文諸先生從子也
年十五浩博瑰麗古文詩歌下筆數千言一時文人學士
豔稱之今年余來雲間秋士先生舘予幸舍盡出楚鴻撰
著授予讀之余三復卒業尤驚其姿制風秀絕嘆爲不可
及也嗣是同人衣冠之會邸舍之集靡不與楚鴻偕一日
同雲徐合皓雪已舉諸君高會於子玄之宅予時心手旣
調景會適凑聲伎未奏仰而賦詩蓋有好將陌上河邊粉
持贈香奩咏絮才之句爲子玄新聘茂陵用相調謔無何
楚鴻伸紙染翰揮洒絡驛其卒章日夜深宴罷客將歸一
聲畫角城邊雪則又運如鳳鳥之斜飛格比遊龍之初逝
洵惠連之絕伎羊孚之佳作矣楚鴻勉之士不幸涉身戎
馬厠跡離亂悲身名之未立念馳驅而無從銷歇風雲沉
挫上靈君子聞而悲之若夫景物相牽天機偶兆綢繆㶚
岸之篇悵惘河陽之作倘亦文人所不廢太上所難忘歟
然而偉長淡泊卒全身於黃初之間安仁乾没䆒靡軀於
太康之末余爲世望楚鴻甚殷不徒以其文也況楚鴻家
有門風幼稱才子秋士尚木轅文與陳李兩君同堂接席
漁獵墳典搜揚風雅爲神宗以來著作之冠楚鴻又以年
少名家闡明宗旨是豈新豊邸宅可語於宫殿之敞麗北
里歌舞漫擬於燕趙之横陳固巳被此聲華推爲領袖矣
至若一門羣從則有旣庭右之疇三異地齊鑣河宗子夀
連牀並響漢鷺八歲巳有子敬飛白之竒唐鷲三齡頗露
子晉吹笙之槪異日者開天祿啟石室釐房中之曲定東
閣之書蘭臺諸宋雍容顧盻於其間吾知楚鴻願爲封禪
書不作羽獵賦願爲郊廟樂不作委巷歌也余言雖狂楚
鴻必將前席而聽矣因憶向者余亦年十五李舍人過陽
羡余出昭君曲示之徘徊歎賞不去口實旣又飛書會稽
陳黃門實有潘江之目今者薄游雲間辱秋士尚木兩先
生披懷投分適舘授粲追思陳李巳不可得今因撰楚鴻
序而蟬聯及之亦以見年歲之不可追而東平之樹蓋山
之泉爲可惜也若楚鴻之及鋒而用凌厲無前余樂得而
稱道焉
王西樵十笏草堂辛甲集序
十笏草堂辛甲集西樵王先生詩也先生先有十笏草堂
詩集後則有南徐游覽詩曁西湖竹枝詞茲俱不載所載
者自辛亥訖甲寅才四年爾維崧讀旣卒卷作而歎曰凡
詩之有編年也詎不尚哉夫人之年境不同時而遭遇亦
不一轍論世者考其年境以悉其遭遇而因以見其人之
生平則百不失一衛叔寶正始名士渡江以後輙復百端
交集謝太傅云中年傷於哀樂正頼絲竹陶寫杜少陵遷
徙白鹽赤甲間而瀼西東屯諸作益復沉鬱頓挫子瞻動
遭口語黃州儋耳詩歌筆勢冠絕平生俯仰年境正復關
人筆墨事西樵先生此辛甲四年來倏而作官禁近倏而
出使西陲倏而掦旌宛洛倏而對簿幕府倏而橫罹吏議
幾與家人不相見倏而覆盆得白扁舟南下父母兄弟妻
子握手如平生驩故其詩歌哭無端啼笑不一非阡非陌
若斷若續中間如飛狐太行之險譎碻磝滑臺之曠衍以
及章華遺殿銅雀故臺峽猿嶺鳥所哀號遷客羈人所愁
歎叢祠廢驛古戌殘城與夫人世間一切可驚可愕可悲
可喜之事無不於此四年見之故先生之人益如衛虎謝
公而讀先生之詩亦如讀浣花坡公二集嗟乎睠言節物
豈獨先生卽以余之不肖自墜地來亦四更辛甲矣中間
自少而壯屈指疇昔感慨爲多懷歲月以悲來悵流光之
不再知不獨先生辛甲集爲然也
王阮亭詩集序
昔者孟子有言曰王者之迹熄而詩亡詩亡然後春秋作
孟子所謂詩亡何歟說者曰王室旣東文武道缺一時懷
文善誹之匹士類不能雍容恬雅以悟其君王蓋激烈之
義多而變風變雅出焉詩之所以亡也吾以爲不然子所
謂詩亡非作詩者亡而作詩之教先亡也温柔敦厚則詩
之教也關雎葛覃鹿鳴天保諸章亡論巳平王以後其民
流而多思悲愁儉嗇而不踰乎禮身雖告哀乎豳岐景亳
之情未嘗一日離於懷也則猶未常一日離乎詩教也板
蕩之世乃重傷之矣山崩川竭雷電爗爗配天之業不祀
而明堂之位忽諸君子謂此其世可以史而不可以詩夫
董狐倚相左丘明諸賢彼其才非遽遜於雨雪之征夫草
蟲之戌婦也詠歌而悼歎之亦風人之致也惟是身經喪
亂忍視爲越人之關弓而政教束濕難託於舂人之助相
不得巳而以編年紀事之體没其出風入雅之才而詩於
是遂亡詩之亡也國家之不幸也貞臣誼士之所不敢出
也勝國盛時彬彬乎有雅頌之遺焉五六十年以來先民
之比興盡矣幼渺者調旣雜於商角而亢戾者聲直中夫
鞞鐸滛哇噍殺彈之而不成聲夫靑絲白馬之禍豈侯景
任約諸人爲之乎抑王褒庾信之徒兆之矣新城王阮亭
先生性情柔淡被服典茂其爲詩歌也温而能麗嫻雅而
多則覽其義者冲融懿美如在成周極盛之時焉吾聞君
子欲覘世故先審土風故大夫作賦公子觀樂矇瞍所掌
蓋其愼之今値國家改玉之日郊祀燕饗次第舉行飲食
男女各言其欲識者以爲風俗醇厚旦夕可致而一二士
女尚憂家室之未靖閔衣食之不給焉阮亭先生旣振興
詩教於上而變風變雅之音漸以不作讀是集也爲我告
採風者曰勞苦諸父老天下且太平詩其先告我矣
孫豹人詩集序
余少讀詩則喜秦風每當困頓無聊時輙歌駟鐵以自豪
也繼又自悲悲而至於罷酒厥後讀楚辭傷其詞義悱惻
不自振拔又輙掩卷而嘆夫南風之不競而章華鄢郢之
鞠爲蔓草也詎必於子蘭鄭袖諸君卜之乎抑於離騷九
辨之哀颯覘之矣以故讀秦風楚辭二書知嬴氏興而芈
氏廢也且從人之難與衡人較也心知其說不敢以告人
余世家吳中吳中諸里兒苐能歌西曲尋陽諸樂府耳烏
衣靑溪之地被輕紈而謳房中曲者其聲靡靡不足聽也
卽向者綿駒王豹之徒所罵爲不値一錢矣夫聲音之際
抑揚抗墜之閒其關人性術者豈微渺哉故余與都人士
相見則必稱詩遇博徒賣醬屠狗販繒諸目不識五字七
字口不嫺平上去入者亦必強之使歌歌猶詩也歌焉而
其人之生平悲愉可喜飲食格鬭嬉笑怒罵不平有槪於
中一切於歌焉見之人顧可以不歌乎哉今年來廣陵與
秦人孫枝蔚歌詩枝蔚秦之焦穫人甲申李自成作亂孫
子結同里惡少年數十人殺賊天隂月黑失足堕土坑中
追者垂及屬有天幸得不死後脫身走廣陵學小賈則巳
傾廣陵諸中賈稍學中賈則又傾廣陵諸大賈孫子學中
賈之三年三置千金諸大賈日以肥肉大酒啖孫子孫子
益飲啖自若旦日出揚州北郭門而鳴箏跕屣之相隨屬
者踵相接也一日忽自悔且恨曰丈夫處世旣不能舞馬
矟取金印如斗大則當讀數十萬卷書耳何至齷齪學冨
家兒爲於是自秦隴迎其婦來而僦居於揚州之董相祠
旁閉戸日讀書間爲詩而自曼聲以歌孫子旣歌詩而家
漸落詩益工歌益甚而家乃益大落人或咎孫子孫子益
行歌不輟也曰爾曹何爲者今年孫子年四十餘髮毿毿
然白張目不闔者如綫嗜飲酒召之飲則無不飲若忘其
年之將老而身之爲客也然猶時時爲秦聲其思鄕土而
懷宗國若盲者不忘視痿人不忘起非心不欲勢不可耳
孫子詩數十卷名漑堂集漑堂者卽董相祠旁孫子僦居
處也詩不云乎誰能烹魚漑之釡鬵孫子之以是名其堂
也其猶秦人之志也夫昔人云吳音妖而浮余吳人也媿
不能詩然竊附於延州觀樂之義因書以報孫子爲漑堂
詩集序
俞右吉詩集序
嘉禾爲吳越之衝邑巖而偪勢所必爭甲申乙酉間天下
風塵起禾中人士流離感槪棄其諸生者甚衆余蓋往往
聞俞先軰右吉云右吉俶儻好竒負大略居恒意氣激揚
自許管樂然性沉毅遇王公貴人時或滑稽任誕佐以排
調當其處儕軰締生死交出肺腑相示懇懇如骨肉也誠
非偶然者今年維崧客遊禾流連五十日越日必過右吉
談右吉居東門外某氏園面大河背崇壑絕不聞道上車
馬聲暇則飲於朱公子家樓朱公子茂昉者亦維崧友也
時與酒徒數人醉後大呼脫帽擲地一時皆以爲狂生狂
生雖維崧與諸公亦以爲吾非狂誰當狂也一日右吉出
其所爲詩令維崧歌之維崧曰是何其音之婉而且哀悱
惻而至於傷乎彼都離黍之遺耶吾爲之陳王風又曰有
是哉聲之儉嗇而質直逼促而不能以終日乎是山樞蟋
蟀之俗也其風也近於魏旣曰哀傷而卒底於和促直矣
不至於往而不返高凉感激自相勞勖是爲車轔無衣之
餘風焉秦者大也吾知其爲秦維崧三歌詩右吉三太息
曰甚矣子之審音也向吾有感於宗周之淪喪太平康阜
之不可以復見也吾是以近於哀也旣而悼賢人之奄逝
悲節物之不居吾是以近於直哀也不離於思也直也則
猶可圖也吾是以屢變而屢上焉今吾子諧商應吕移隂
易陽雖天下之善樂孰有過於子乎又一日任生元祥問
崧曰今越中賢豪長者大略可見矣醫卜雜技黃冠屠販
如陸圻蔣斐朱茂昉茂晭徐繼恩之流往往而是矣彼俞
子者何以稱焉余時被酒跌宕漫應曰是人者長不滿六
尺吾聞晏嬰短小乘駟馬高車天下且定世事未可知是
人也吾知其起而爲相矣
得左氏之章法而出以變化魚龍曼衍之舞固不礙其
升歌象管也(吳梅村先生)
劉沛玄詩古文序
今天下能文章善詞賦非所稱文人才士哉然而遭世訾
議與物鑿枘遘會蹈機動而獲咎興思事故實亦有三一
者標致誕逸神智曠邁接引聲勢抗立崖岸楊子幼懟狷
之傷杜周甫峭激之累二者詞氣英俊姿制淸綺濬自才
鋒了非依傍耗歲月於藩溷棄形骸於土木一篇之工萬
事都廢三者揮斥世資惑溺上靈體撰宫殿則般輸集於
鉛槧形狀歌舞則牙涓輳於毫素莫不炫等空花幻同海
棗盛憲於以夭其年命王勃於以絕其榮華以是三者瑕
隙所搆行路見尤輕華之譏里閈不齒至於紆靑拖紫之
彦剖符分竹之人愈相駭愕每加離異吾友梁溪劉子沛
玄所謂文人才子者非耶年均終賈才踰崔蔡一門昆季
如震修疁丹敦白出蒼諸君莫不懷文抱質有漢太學五
劉之譽沛玄又温厚淳謹推誠結納與人涉物無間燥濕
是其人宜能作渭水之賦而轗&KR3116;不類於敬通賦零雨之
篇而幽憂不擬於正長也乃今客遊西泠者兩瀰月日與
二三布衣兄弟歌嘆辛苦鋪叙淸婉錦台諸公深相玩羡
僕雖疎傲滋愧不如嗟乎沛玄抑僕所云文人才士三者
之爲累也人亦有言窮而後工劉生劉生今雖少失意非
終窮也然則以所爲工沛玄終當任之以所爲窮僕亦何
多讓焉
陶冰修詩集序
雲間陶孝廉冰修江表鄒枚吾丘也淹博絕麗搜剔風雅
尤工爲歌詩與余邂逅吳越間往返酬酢相驩若肺腑云
客遊日久諸名雋善詩者往往謬摭鄙人論次以行世一
日陶子酒酣顧謂僕曰古者大夫相見稱詩以見志吾子
評隲時彦核矣盍爲我言之維崧逡廵謝曰僕不敏罕所
知識其敢附於季子雖然子固余之嬰僑也庶幾一揚扢
焉夫詩六經之一也饗祖禰而和神人君子取其聲焉古
者采之井臼被之柷敔泗磬嶰竹銖黍靡差聲患其溢也
託之於情情患其格也諧之以器自漢魏以來器亡而聲
亡矣聲所以至今存者則猶頼夫小夫匹婦之情誼士端
人無忘諷誹流連遘會忠厚以生雖有隂陽不廢昆蟲之
鼓躍雖有君父不禁臣妾之思哀深其一&KR0616;告我匪他豈
祗三事大夫責乎厠蔬屩而誦太平吾甚有冀焉矣吾與
子生於板蕩之後時命牴牾難以自靖服膺小雅飬其中
和將不得爲文武豊鎬之民歟寧以王風終也陶子日子
之立論斐然有裨鑽仰然他人之訾議者又有辭矣日詩
尚犖卓而若軰之聲正以則詩尚性靈而若軰之聲倫以
要詩尚質樸而若軰之詩麗以博繁以悲子何以弭其噏
訿毋乃謂二三子實應且憎維崧輾然粲日是所以爲二
三子也今夫八音胚胎於黃鐘四氣渾淪乎太簇豈絲竹
調夫宫徵而革木謬夫伶倫乎然而淸廟之中或列之堂
上或陳之堂下者則輕清重濁實其宜也異哉若軰之言
詩吾見其往而不返者此聲也又安望其如抗如墜纍纍
焉貫珠陶子聞之太息曰甚矣哉陳子之審音也王者之
迹熄而詩亡而後禍患作吾將以子說詩上之輶軒入之
土風庶幾遒人采焉
葉九來詩集序
余兒時則巳識鹿峯葛瑞五先生憶是年實爲庚辰余之
來鹿城也以張受先禮部故是年西銘太史初殁天下文
士知與不知争集於婁余隨金沙周先生來則日與瑞五
曁吕石香柴集勲徐惠朗諸子游置酒樓船臨流作賦纓
組飛於前簫笳競於後曜靈旣匿繼以華燈城闉未開華
騶已駕當是之時忽然不自知其樂也無何邦國淪胥張
周兩先生相繼殁石香集勲惠朗亦零落略盡余蓋再過
鹿城而瑞五亦巳將老矣葉九來者集勲瑞五之高弟也
年少負盛才爲人礧砢善使氣目光閃閃若巖下電酒間
譚說聲如洪鐘余嘗於棘闈中漏下四鼓聞有呼於明遠
樓前者私語同舍生此必吾九來已而果然其礧砢善使
氣類如此鹿城三吳一都會也多鐘鳴鼎食家而葉氏爲
冠自其尊府君白泉先生者耆年碩望掩映江左一門羣
從如嵋初子吉兩君先後成進士子吉又以高第爲天子
侍從臣當是時也鹿城葉氏華耍甲天下九來居平獨搤
腕言曰大丈夫冨貴吾所自有所不可知者年夀耳吾鳴
筝跕屣旦晚而遊於鳴珂狹斜間猶不失吾游閒公子態
也以故九來於里中頗多狂名然其自喜日益甚一日者
余與得仲古晉諸賢相遇於桃葉酒家九來適至余拍九
來肩而語曰九來九來宋大夫之玉釵羅䄂天下莫不聞
矣淳于髠之羅襦薌澤臣心巳最驩矣登牆而望者三年
於茲子豈無意乎會石衛尉家歌舞有屬意葉生者陳生
故爲此言挑之九來恐諸人聞餘語亟以他語亂之日子
愼勿妄言且爲我序詩陳生歸遂述吾兩人交游本末并
及九來之生平作一序以報之雖然向者桃葉渡酒家所
言九來豈忘情哉
許潄石詩集序
余家陽羡距瀨陽不百里而近申酉之際江南大殺傷而
桀黠奴之變作瀨陽潘姓者彭氏家人子也旦日大置酒
會其屬曰人奴之生得無笞罵足矣天幸乃有今日則相
與揭竿起困辱其主人白晝橫刀市上乘風縱火延燒數
百餘家後省會悉發兵捕獲潘姓者磔之夷其家又數年
余過瀨陽瀨之長老泣爲余言曰使許使君爲令時得再
展一月此軰無噍類矣何至有今日許使君者諱某號潄
石楚之漢陽人丁丑進士筮仕瀨陽令撲滅邑中大猾十
數將次及潘氏子會使君去卒解後歴任數邑稍遷至廷
評官其發奸摘伏皆此類庚子余讀書東臯邂逅許先生
暇日從許先生遊先生被酒跌宕目光閃閃如巖下電醉
後拍張而舞嗚咽爲楚歌庭中栖鶻盡起星搖搖欲堕者
大於斗嗟乎許先生此豈酒人哉先生旣蚤年擢高第意
氣爽豁盛欲有所顯白又時會輻輳功績爛然自謂旦暮
可效於天下而王迹旣熄文武道衰京室不綱往而中躓
可慨也不得已託之於雅頌見之於謠歌命旨遙深譎文
主諫然其間豳岐景亳之思每飯不忘也一篇之中三致
意焉蓋許先生彙所爲詩而目之爲詩意云憶余十四五
時學詩於雲間陳黃門先生於詩之情與聲十審其六七
矣今先生又告我以意我且將嘆望洋哉抑余聞之夫言
者心聲也聲成文謂之音故劉勰有言曰爲情造文要約
而寫旨爲文造情滛麗而煩濫然則維情與聲舍意則吾
將安倣許先生之教猶之先師黃門之教也余讀先生詩
大抵風雨内激匏革外宣不陌不阡非途非路序性情則
條暢之辭少而危惑之感多論涉歷則誕放之旨繁而整
練之作寡一曲未終絃摧柱折夫人則孰無情乎均處沸
鼎之中同在折苕之上誼不存於撫掌事有甚於誓肌而
飲食笑言靦焉人面神仙酒色極意荒淫此非有異乎人
之意也夫意則不能以代爲之也許先生之詩先生之意
也許先生不盡寄之於詩而寄之於酒又寄之於任誕曼
歌亦先生之意也不寧惟是卽向者在瀨陽時鷹鸇疾惡
此與古株林巷伯之意豈有異哉會先生屬余爲先生詩
序若僕又何以序先生口不能言請對以臆則猶之乎先
生之意而已
許九日詩集序
余未與九日交則巳讀九日詩詩皆淸剛蕭瑟辛切傀俄
余雅相嘆慕以爲其源出於小雅及讀崇禎宮詞至六宮
盡道江南好無那君王不肯行則又爲悱惻數四雖古家
父巷伯何以異此戊戌秋余過婁上吳祭酒讌余於梅村
賓客攟集座中一人簡默而飛揚祭酒顧余言曰子亦識
其人乎此卽所謂許九日也余越席而揖因與定交去庚
子春余再過婁上思一晤許生或有謂余曰彼許生者高
陽酒徒耳且生平多博徒賣漿者流子愼勿過許生卽過
許生許生顧不在也余過許生許生果他出少頃許生從
東來揖余而入門不容旋馬與之語慨慷豁逹絕有國士
風余聳然心異極知九日非常人也八月間秋深矣許生
陳生復相聚語於金陵兩人之來金陵非兩人志也且兩
人之來金陵俱非以詩故然兩人遇則相與言詩卽來金
陵仍言詩許生謂陳生曰今天下知兩人也則皆以詩哉
然天下誰眞知兩人者子曷爲我言之昔陳思王曰後世
誰相知定吾文耶今者不言臣雖恨於君亦無可如何也
子曷爲我言之因示以詩且命之序陳生曰微子言余將
一爲論之矧重以吾子命哉夫詩莫盛於今日亦莫衰於
今日惟極盛所以爲極衰也數十年來陳黃門虎踞於前
吳祭酒鷹揚於後詩學復興天下駸駸盛言詩矣然上者
餙冠劍美車騎遨遊王侯間次者單門窮巷之子竊聲譽
博酒食沈約江淹割裂幾盡甚者銅丁花合刺刺不休焉
求其&KR0636;咏乎性情神繫乎治術纏綿婉篤鼓動飛潛何未
之槪見也若吾子之詩則前者未與吾子交稔之審矣是
奚所待今日言雖然陳生言之天下人聽之猶之乎以許
生序許生也以許生序許生幾何不疑其鬻美也則且爲
之奈何
方田伯詩序
皖桐方田伯密之先生長君也歲巳卯余識先生於金陵
先生與處士公稱莫逆交猶記一日者處士公他出先生
過訪於金陵邸舍余兒時從屏間竊窺之猶昨日事也當
是時秣陵全盛六舘生徒皆一時名士密之先生衣紈縠
餙騶騎鳴笳叠吹間雅甚都又以四郊多壘尤來大槍之
寇薄於樅陽者歲輙以警告以故先生益慷慨習兵事堂
下蓄怒馬桀黠奴之帶刀劍自衞者出入常數十百人俯
仰顧盻甚豪也曾幾何時而先生則巳僧服矣先生之爲
僧於長于也崧常過竹關從先生游時田伯亦在關中崧
再過竹關而先生念崧故人子必彊飯之飯皆粗糲半雜
以糠粃蔬菜尤儉惡爲貧沙門所不堪者而先生坐噉自
若飯輙盡七八器逥思金陵時時移物换忽忽如隔世者
噫可感也先生旣隱於僧田伯兄弟益作苦單衣短褐往
來燕楚吳越間燕楚吳越間人多憐之然田伯兄弟力學
益日甚庚子秋余與田伯别三年矣一日田伯以書屬黃
子俞邰曰不腆敝帚子其爲我索陳子一言并致書陳子
索之者再陳子卒讀方子詩喟然嘆曰嗟乎方子以彼其
才使當漢武時吾丘鄒枚何足道哉方氏旣爲皖桐望族
貂蟬簪組掩映天下而田伯祖父又皆豊功偉業光照竹
帛一旦陵谷變遷方氏一門爲世所忌諱幾類怪物密之
先生又轉徙豫粤隱忍無窮時然其里中兒黃金横帶者
又比比然也以方氏論卽使能治田園生産如中人家田
伯之才巳不可及況又能工文章殫思慮以自表見哉居
恒歎古今人不相及今觀田伯何恨也方氏兄弟三人長
卽田伯其詩巳刻之俞邰選中今所爲序者是次位伯爲
人倜儻負大節精於天官姑布子家言生平不多爲詩故
不及序其詩三曰素伯余最愛其才别有序
侯碩膚詩序
侯公子碩膚僑寓湖上居無何槖中數千金立蕩盡當事
故人卒無所緩急贈遺郊勞之禮缺如公子率未嘗邑邑
不自得猶嚄唶自豪也蓋意氣不少落云陳生者東吳之
鄙人也亦游錢塘素與公子善且居又相近公子暇則過
陳生游因出其詩歌十數卷音節凉直嫓於盧劉也自言
世籍北平才性誕放家本尚主少時出入兩宫肺腑聯輦
上一門之內丹朱其轂者數十人十一補博士弟子員十
六例襲執金吾聲勢烜奕擬漢之大長公主家數年以來
宫殿煨燼世事潰决自昔淸河戚畹之宅冨平小侯之家
莫不流離戎馬輾轉販掠而僕獨以患難餘生涉甌粤過
齊魯背親懿去墳墓幽憂遷播至今尚存然則予今日之
弄文墨戲翰籍非得已也嗚呼豈眞非得巳也公子言未
竟陳生起以一巵酒爲公子夀曰公子無多言公子本末
至今日而何敢言也且是又奚待言猶憶甲申乙酉間先
君以黨人獄株連鈎鉅幾不免皖城手公子曁尊甫先生
周旋推挽爲城門校尉之計者倍至當是時公子幾殆公
子縱不言僕豈須臾忘之耶公子雖失意然尊甫先生尚
宦粤公子又壯盛顧盻英偉雖暫隱約非長貧賤也僕不
幸罹於大痛新廢蓼莪邴根矩孤露之悲盛孝章永年之
歎追思時命何以久長流覽曩悰祗堪下涕灰釘可期榮
華遂絕公子尚以僕爲人哉思智危惑才術蕪穢發凾伸
紙茫然若惽聊與公子述其辛苦巳爾
李延公詩序
如臯李生延公經年不與賓客相見則以家難故居恒獨
好爲詩陳生再至如臯讀書巢民先生家而李生亦無家
久依其舅氏以故兩人朝夕得相見相見則必論詩顧李
生詩益工李生旣以名家子一旦門戸僨裂姓名爲當世
所諱不肯錄之齒牙間其尊甫先生又被縶石城情理危
廹宗族毁敗至欲求爲馬醫夏畦而不可得說者謂李生
誼不可以稱詩卽爲詩萬萬不能善說者旣爲此論而陳
生亦以爲窮民無告如李生將悲其思理瞀亂一不自振
拔而長爲無聞以殁世也乃不意其至此於是陳生仰天
擥腕而三太息曰夫天之窮李生一何甚哉顧天又安能
窮李生自皇室不綱金陵瓦解袁粲王琳之事義亦見於
天下矣生亦可不恨顧生雖蒙難旣非若隴西當日頽其
家聲而又志行矯然性情忠厚發爲詩賦皆凄然有君父
之思余悲李生之志竊幸其能自振拔而又自傷無力徒
嘉其志行不能稍與之爲力也陳生客歲來如臯常與李
生爲兄弟交生之尊人慢庵先生又最愛余今再來而慢
庵先生已不能卽相見僅時時與生周旋生母冐夫人巢
民先生姊也其視陳生不異於猶子也陳生何以得此哉
李生旣知陳生生之父若母又甚愛陳生念生之所遭甚
苦所爲詩近又甚工而比者陳生又將别也李生勉乎哉
河淸難俟吾兩人聚散亦復不可知安得常常悲歌握手
如今日者乎伍胥啣怨而吹簫高漸離感恩而擊筑且可
而況乎歌詩乎哉歌而不工世謂李生不能歌歌而工世
又謂李生何暇歌也然則爲李生者不歌不可歌亦不可
李生李生其謂之何
石汀子詩序
石汀子姓竒人竒詩益竒其死亦甚竒石汀子姓昝名質
字無疑江南宣城昝村人庚辰石汀舘余家授余仲弟書
是年余十六騃稚好弄間則從里兒爲意錢白打彈棋格
五賭跳諸雜戲余雖未執贄師石汀石汀顧以師自負每
見余戲數且罵至頭頸盡赤然余是時又巳竊爲小詩石
汀偶見之又大以爲工提余所爲詩笑歌去後五年爲甲
申余粗涉世事益日夜發憤爲詩會與石汀一再相見石
城互讀其所爲詩讀巳哭旣笑曰巳矣今世誰知我兩人
者别去又數年石汀竟死其死也以詩故死於獄悲夫石
㓅生平頗兀奡與世率齟齬性又褊陿意所不合掉頭去
喃喃罵不止終日搯擢腸胃佶曲聲牙作爲詩如徤鶻擊
物而鷙鬼搏人也如項王戰戲下喑嗚叱咤金鐵皆鳴也
淒淒然又如羈人之寒起而寡婦之夜哭也其才如象犀
珠貝丹砂翠羽瑰竒班駁絕可貴重而天顧不甚愛惜之
乃使其流離不得志以死石汀又不自愛惜訾聱譏訕無
所避忌詩歌篇什漫漶牆壁間都不自收拾人復不甚愛
惜石汀死之日曾以詩託其友某人而某者庸妄人或則
以其詩投糞溷中於是石汀竟死石汀死而詩之存者僅
僅數十首嗟乎可惜也然而石汀傳矣石汀長身瘦軀結
喉面窄而微黔着短幘形如方屋己丑正月石汀子詩獄
起在獄中挾史記一編日夜讀旁若無人者羣獄囚相顧
嚇曰囚何得讀書石汀怒且詈益疾讀不止俞綬云
張孺子詩序
黃岡杜叟于皇詩人也年老而貧僦居雞鳴埭下生平絶
未嘗輕許人獨深知張孺子孺子名圯授揚之如臯人家
亦赤貧常依其婦家以居蓽門圭竇偃如也性喜㓗喜茗
荈家無儋石客至輙爲設茗荈間喜飲酒酣耳熱嗚嗚不
得意則瞠目而視也或踞地而歌以故里中皆以爲狂生
杜叟獨以爲非狂生維崧之三至如臯也則三與孺子游
孺子三歌詩戊戌冬陳生初至如臯冐巢民先生謂曰此
間有張孺子者可不一識其人乎維崧喜亟從之游時陳
生初至如臯時如臯諸公爭交驩陳生陳生則喜爲狹斜
陸博諸戲諸公或心非陳生孺子與陳生則心好之晨夕
不相舍也醉則與陳生歌詩己亥夏陳生再自如臯適江
南有海警陳生道梗不得歸益日與孺子歌孺子詩益感
慨横厲爲兵車鐵馬聲今集中所載七夕蟋蟀諸篇是也
庚子秋陳生年三十六下第不能歸復佯狂而游於如臯
焉陳生則愁病不復歌而孺子歌自若甚或披髮而歌於
市中一市人盡驚蓋陳生三至如臯三與孺子游孺子三
歌詩焉孺子詩沉鬱頓挫飛揚感動絕似杜陵五律尤多
情至語如白頭父老悲來說舊又如羈人寒夜作萬里家
書眞摯不忍多讀絕句亦掩抑摧藏一語百思生平惟古
詩不多作云嗟乎使余非冐先生何知有孺子孺子亦何
知有余冐先生之知人能愛士可多得哉若杜叟之窮愁
老病轗&KR3116;道途間其情深於孺子宜也余三年來所與孺
子同游之人則曹文虎繡許山濤嗣隆顧仲光煒所游之
徐唐山詩序
始余十四五稱詩里中里中先予而稱詩者數人徐君德
蜚其一也德蜚爲詩酷好杜陵而余時則腸肥腦滿著高
屐於市上作謝鎮西鸜鵒舞意蓋揚揚甚自得也後年稍
壯涉歴於世故者深於是始悔嚮之所爲詩而竊從徐君
游徐君亦雅善予與里中吳君傳星任君王谷朝夕爲詩
恨相知晚也驩甚唐山者德蜚弟也讀書好大略於書無
所不窺所爲制舉藝出入守溪昆湖間應有司試有司屢
以第一人處之蓋江之南爲應舉藝者無不知有唐山云
然唐山固獨好爲詩唐山之言曰昔予之爲詩也里中父
老輙譙讓之其見仇者則大喜曰夫詩者因能貧人賤人
者也若人而詩吾知其長貧且賤矣及遇親厚者則又痛
惜之以故吾之爲詩也非惟不令人知也并不令婦知旦
日婦從門屏窺見余之側弁而哦若有類於爲詩也則詬
厲隨焉甚且至於涕泣蓋舉平生之偃蹇不第幽憂愁苦
而不免於饑寒而皆歸咎於詩之爲也日者國家罷制舉
藝不用余因得以曼聲大呌而從事於詩也今而後莫予
毒也已余聞之爲大笑不止居無何唐山出其前後所爲
詩示余余見其浸淫風雅磅礴騷賦掉鞅於漢魏三唐諸
名家余讀之歎息不置獨憶予與德蜚傳星王谷稱詩里
中時德蜚傅星與余三人者皆髯也里中人以三髯呼之
今徐吳墓皆宿草三髯者獨余在耳王谷又避跡離墨山
中輙經歲不相見余之與唐山也唐山旣久僦居吳陵余
亦客游東臯七人載反皆以輕去其鄕故乃得時相往來
嗟乎故鄉兄弟聚散離合之際可勝道哉因序唐山詩及
之則又悄然而悲矣
蔣冷生詩序
李唐蓋丹陽多詩人如皇甫曾冉兄弟張籍權德輿冷朝
陽許渾俱有聲中晚間其風土樸而秀練湖經山之界往
往多典午時故蹟吾生平獨歎息昔人所輯丹陽集不傳
丙申冬余來游其地始獲交蔣冷生淸云冷生二十年耆
舊弱冠以舉子業掉鞅藝林諸先生翕然稱之旣壯齒不
遇婆娑鬪雞坊與諸小兒爲伍非其好也則益工爲詩其
詩自乙酉以前余不及見論其見者卷軸浩繁不下數十
種大約沉鬱蒼勁瀏脫頓挫上者子昂感遇杜甫䕫州之
作次亦王建張籍白居易一流義必有繫譎必有諫其纏
綿諷諭之旨若斷若續若滅若没於唱歎間嗟乎蔣子之
性情可謂深矣生平急友難重然諾常以槖饘事往來舊
京請室間又冷生自言少時挽弓能至三石石騎駿馬逐
兔箭如饑鴟呌大澤中爲健兒第一今巳棄去久矣語次
若有不自得者又余聞丹陽尚有眭修年思永賀公裳咸
能詩修年恨余未及數見僅道上一揖黃公則酒間談論
娓娓數四其所著載酒園詩話余所尤喜云
水繪園修褉詩序
水繪園修褉詩一卷共八人王阮亭士禛邵潛夫潜冐巢
民襄糓梁禾書靑若丹書毛亦史師柱許山濤嗣隆陳其
年維崧詩則有五言古七言古五言律七言律五言絕七
言絕爲體有六共詩三十有八首集旣成陳生曰嗟乎夫
人哀樂之交乘而友朋聚散之難必也不亦大可感哉余
之居東臯蓋七八年於兹矣此七八年中每偕臯之數君
子以游於兹園然往往恨不克從王先生及余來揚州平
山紅橋之間明簾白舫欲與臯之數君子者游而又邈乎
其不可得也因竊太息以爲友朋聚會之樂如是其難卽
余比歲居東臯而冐先生者其家實不如平時始余至東
臯兹園也風月之晨烟雲之夕冐先生未嘗不至余未嘗
不從其後則歲或十數至矣又其後則四五至矣甚者或
一二至噫何其難也今幸王先生旣按部東臯而陳生從
陽羡來毛生又從婁東至邵山人雖老且善病然尚健飯
形容固未甚憊也東臯數君子雖晨風零雨飄散爲多而
山濤穀梁靑若尚竭蹶從冐先生後以觴詠於茲園也何
其樂耶然是役也邵山人實年八十五且病恐不復數相
見而王先生又旦夕將及瓜則乂爲之悄然以思酒二參
王先生作而言曰夫哀樂之交乘而友朋聚散之難必也
誠哉如子言矣使千秋萬載後知吾與汝今日之樂也使
吾與汝因前日之難而益知今日之樂也其樂又何如乎
而況於風曰之淸嘉禽鳥之歌舞與夫都人七女之嬉遊
乎陳生曰唯唯何敢忘若冐先生之茹荼集蓼而忘其憂
以樂其樂也與糓梁靑若之服勞飬志以博親一日之樂
則又大可紀者是集也蓋歲乙巳之暮春三日云
全以難字樂字相激射生出文情文凢四叚作兩層極
唱歎之致(王阮亭)
四弟子萬詩序
余弟生十三歲而孤十四歲而贅婿睢陽家貧苦不能讀
書然見諸兄軰爲詩又心竊好之間歲一相見弟輙出其
詩示余時露驚句今春余從許下來視弟得閱其近作數
十首氣格深穩卓卓欲度驊騮前余大喜稱善弟揖余言
曰弟不幸贅居婦家離諸兄僻遠自傷年少而孤未得一
日之優游挾書以學夫學詩者則如何余曰弟亦知騎乎
余少長東南性不善騎歲暮由汴梁抵雒陽則學乘馬乘
之一日惴惴焉躡蹬以驚瞿瞿焉抱鞍而駭且恐其二日
則怦怦焉猶若有未釋於中也至三日則施施焉揚揚焉
上下虎牢成臯諸絕坂盤旋縈繞曾不知身之附於鞍手
之麗於轡也騁銅駝失足墮馬頭目盡腫於是頓怯甚視
旁之騎且行者胆顫魄悸口呿舌撟而不敢下乃與向之
未嘗騎者無以異噫是曷故哉畏難而改一蹶而僨事也
吾弟今日其盤旋絕坂之日也他日者愼毋畏難而改一
蹶而僨事哉睢陽有仲衡恭士叔岱諸先生詩中之王良
造父也余且歸矣弟其試以此問之
小三吾倡和詩序
小三吾亭名也亭在鶴峙上倣元次山結而小之也爲亭
爲峙皆水繪庵中之勝處也水繪庵者何如臯冐辟疆先
生之别業也戊戌十一月陳子自婁江拏舟訪先生先生
舘於小三吾而日與賦詩飲酒焉小三吾倡和所由名也
小三吾倡和最多不一集陳子來則序陳子所倡和之詩
也先生常語予曰若亦知作庵者之意乎始吾與若先人
及貴池吳縣華亭桐城歷陽嘉善歸德萊陽豫章東粤諸
君子遊風節錚錚一時有太學黨人之目無何遘世亂諸
賢零落略盡若先人之悲宿草者亦三年於兹矣始先大
夫奉先祖大夫而游於逸園及余奉先大夫而游於此庵
也雪月之夜燈火徹夜不絕酒人歌叱之聲與絲竹相錯
雜圖方櫑器并一切細碎之物不移而具如是者幾數十
年今巳矣余心悲焉思託此庵以終老焉又以母恭人年
高未敢也吾生平於文章朋友寒藉此衣而饑藉此食焉
吾臯人士其貧而嗜學瑰瑋英傑者可游也弱弟兒子軰
粗知文筆可教也余姑息此而後終隱焉自吾子之來吾
廬也城東之負郭田以甌脫石田告矣余不問也算牢盆
者數十萬緡錢計無所出矣余不問也馬醫削漿卜算雜
技黃冠浮屠之告貸者負余門而林立矣奴之肥者瘠而
黠者愚矣余不問也日食飯不過一二器胸膈潰悶舊疾
間作余亦不問也惟是一詩一文之當余意者若可以賤
踰貴焉小加大焉貧易冨而疎當親焉一往而深余亦不
知意之何從也余聞是說也纍欷而三歎夫以冐先生之
篤於文章如此冐先生之篤於友朋如此冐先生之篤於
文章篤於友朋而能捐棄一切置不問如此況以臯人士
如孺子振兮仲光仁昭子硜兼生聖木貞木文虎諸君皆
竒才卓&KR1356;掉鞅當世而又有無譽爰及年纔舞象而才且
賢以爲先生弟糓梁靑若以爲先生子遷于山濤延公含
銳以爲先生之中表若甥臯雖遠非吾鄕然余所極難忘
也余安能不客游於臯哉獨念當時先生與先君及貴池
吳縣華亭桐城歷陽嘉善歸德萊陽豫章東粤諸先生游
風節錚錚一時有太學黨人之目諸賢今零落略盡先君
子之棄崧也亦巳踰三年今崧獨以故人子千里躡屩從
小三吾倡和然則撫今思昔樂往哀來余又焉能巳於悲
也旁有吳中老教師爲冐先生二三十年舊交鬚髮毿毿
白夜深張燭目不闔如綫聞陳子言亦述其江淮間舊事
泣下不止坐客皆罷去
杜輟耕哭弟詩序
嘗讀樂府上留田行見其纏綿愷惻懇摯沉吟未嘗不臨
文浩歎莫能去懷及觀陳思王怨歌行寄興金繚寓言管
蔡又何其動人至是也甚矣友于同氣之際深矣哉自古
文人彌躭詞賦風騷一道踵事增華然而旨不外夫飛沉
義惟關於月露藝文載之君子無取焉無他越人關弓壯
士不爲之變色日中掉臂貞夫寧以之輸懷強笑者不歡
而假寐者恒覺也然則格神祇饗天祖感頑豔察貞淫舍
倫物吾誰與歸輟耕哭弟諸詩惻愴以植旨躃摽以序哀
蒼渾深長往而多復鬱伊重複抑而又揚飛鳥聽而悲鳴
牧馬聞而仰秣嗟乎爲詩若此而善矣昔者樊於期一嘆
上客傷心雍門子三彈貴人流涕他如牧犢子之於夫婦
羊角哀之於友朋寺人孟子之念君王伯竒孝巳之懷父
母今觀杜子意豈異也夫讀于皇先生父子詩者謂之詩
人可謂之情人又奚不可哉
王懌民北游草序
北游草一卷婁東王子懌民之所作也古者列國大夫行
役必有詩其入人國也束羔載贄而外尤必歌詩以見志
今春秋所紀韓起叔向晏嬰季札諸人是也秦漢以來古
詩失傳而班叔皮曹大家潘安仁諸人猶有北征西征諸
賦蓋賦者古詩之流也今夫天下道里遼闊不知其幾何
矣士之出游者其間水陸之所經南北之所限必有舟車
䟦涉之勞霜露風霰之苦波濤棧閣之危至於一介行李
又必僦邸舍雇僕馬料費用非如輶軒上使所至有供億
之繁驛舘之盛也以故駪駪征夫勞苦倦&KR1205;往往自言其
傷者極多矧夫士之於役者不憚于里之遠犯險阻冐雨
霧重趼而至固將見用於世也而或擯斥於有司使其瑣
尾流離爲鄕里小兒所笑自非上聖流連懟激而爲不平
之鳴庸詎免乎而逹者非之以爲窮逹命也吾雖不遇矣
而往來所見山水竒變雲霞燦麗與夫都邑城郭關梁宫
闕一切瑰竒雄偉可喜之物猶足供俯仰資憑吊焉何至
爲旅客之先咷乎而上者則又非之以爲吟頌風物留戀
光景此特山林不得志無意於世者之所爲也吾雖不遇
矣譬如象犀珠玉雖暫困塵壤而久必爲世所貴用是故
於其所至也見漕艘之絡驛黃河之犇放凢有關於國計
民生也尤必咨嗟而三歎焉至於戀所生恤同氣藹然有
陟岵陟屺之思此則仁人君子之用心也則懌民北游之
詩所爲作也懌民婁東太原里族爲太常烟客先生子周
臣端士異公之弟虹友藻儒之兄兄弟負才名皆與余善
和松庵稿序
嘗與友人說詩作詩有性情有境遇境遇者人所不能意
計者也性情者天之莫可限量者也人爲之也宋子之性
情深矣哉或曰宋子繫相國文康公胄子家世鼎盛自祖
父以來爵位通顯仕於朝爲名公卿者不下數十人宋子
又年少負異才結髮官禁近㝛衞期門羽林軍又常從
先皇帝射獵長楊五柞間視金安上張安世諸徹侯直弟
畜之今且通守黃州蘄黃爲古曹劉戰爭地宋子判牘暇
則脫身走萬山中強弓劣馬一日殪五巨虎歸歸而置酒
雪堂賓客在前簫笳在後酒酣樂作江水爲沸光黃間人
稱說之往往鬚眉如磔蓋宋子生平境遇類如此發爲詩
宜其激揚奮厲爲顧盻以自豪顧乃審音按部不槬不窕
抑抑乎有以自下也惻惻焉恒若不自得也則何爲者也
余笑應之曰客但知境遇而不知性情夫宋子之詩宋子
之性情爲之也今夫宋子之閥閱固貴且盛矣然少受文
康公教束脩圭璧折節與賢豪長者爲雅游自顧無異諸
儒生諸儒生亦常以此多之宋子之抑抑乎自下也是宋
子不以富貴驕人也則宋子能守文康公之教也且夫睢
陽固擅都會之雄黃州尤極江山之勝乎而中原旣洊經
兵燹一時雪園諸子死兦略盡無一人在者三楚被寇久
其受禍亦最深以余所聞劉同人梅惠連王在明曹石霞
諸前軰其人亦俱不可作矣獨一王子雲在耳又老誖不
省事宋子能無悲乎其惻惻焉不自得也悲天命而閔人
竆也宋子之志也吾故曰性情爲之也客若但言境遇則
余之境遇窮矣流離困頓瀕於危殆者數矣然而絲奮肉
飛輙不自禁猶能鋪揚盛麗形容聲色以奉卜夜之歡終
不自知其憊也夫以余之境遇猶能爲和樂之言又何惑
乎以宋子之境遇顧何工愀愴之調乎哉夫境遇之說不
足以限中材又何能以量賢智也客乃唯唯而退至宋子
前後詩則有栢鄕合肥太倉諸鉅公曁余友恭士甫草論
之詳矣余不具贅爲苐言詩有境遇有性情其異同如此
筠廊偶筆序
筠廊偶筆若干則分上下二卷雪苑宋子牧仲所譔著事
皆幽奇瓌麗上補輶軒册府所未備下亦可徵得失稽謠
俗焉語則遒峭整潔不名一體大約在裴松之三國志注
酈道元水經注伯仲間非餘子能彷彿也維崧性嗜典籍
卽至叢言脞史往往有所津逮見夫虞初諾皐者流非算
博士卽鬼董狐耳旣骫骳不足道閒有禆於國家大掌故
如輟耕錄金陀粹編諸書則又腕力孱弱文采不足以發
之甚矣紀載之難也嚮惟秋浦吳次尾先生觚不觚錄議
論絶有根据近則汪鈍庵戸部說鈴叙述不苟點染復自
斐然吾目中所見說部僅此二種今又得牧仲是編相鼎
足矣嗟乎古今事理何常之有秦碑漢碣紀事編年考亭
涑水之褒譏夾漈貴與之薈蕞其所大書特書不一書者
自後人眎之以爲大非偶然之故也至於珠囊旣&KR3811;玉册
安在庸知不偶者之非偶而偶者之大爲不偶也哉今觀
宋子是書覈萬物之源流貫三才之同異稱名邇而寄意
遠是書也而詎偶然乎嗛爲偶筆其猶宋子之謙辭也夫
畱都見聞錄序
余年八九歲祖父挈來金陵僦宅成賢街蓮花橋下後隨
先大人省試率三歲一至以爲常其最盛莫如巳卯壬午
兩年巳卯寓溧陽宋憲副鷗天别舘是歲遂遊樓山夫子
門夫子則寓鄒滿子閣子崧寓鷲峯寺者壬午秋也甲申
秋先大人會遘鈎黨&KR0852;與夫子倉皇去金陵居一年夫子
慷慨仗節死先大人亦鑿坏墐戸足不至南中者十餘年
余嘗孑身獨遊㫄皇冶城桃葉間欲問兒時巷陌往往述
不得其處所云成賢街舊宅巳轉徙數易主其他宋氏園
亭鄒氏閣子及鷲峯諸舊寓盡滅没荒煙斷靄中惝惘至
不可問蓋人世滄桑而歲月之不足供把玩也遂如此庚
申夏子班聞史事來燕眎余以夫子是編發函伸紙頓還
舊觀蓋自癸酉迄今已閱四十餘年其間盛衰興替之故
有不可勝言者展東京夢華之錄撫淸明上河之圖白首
門徒淸江故國余能無愀然以感而悄然以悲者乎因題
數語於後而歸之
和松庵筠廊偶筆兩序先兄爲宋牧仲先生作原稿所
軼牧仲先生自濟南郵寄時文集剞劂巳竣命工續刊
附於一卷末矣巳巳孟夏貴池吳子班訪予南平出示
先兄畱都見聞錄一序畱都見聞錄乃樓山父執之遺
稿也子班急命予錄入集中追思先兄文章隨手付人
不畱稿者豈僅此二三作哉倘海內君子與先兄有稿
紵好者搜葺寄我補登梨棗共成完璧余竊有厚望焉
弟宗石書于南平公署之患立堂時己巳四月十(有三日也)
陳迦陵儷體文集卷一
宜興陳維崧其年譔
新城王士禛阮亭維岳緯雲
崑山徐乾學徤菴宗石子萬
男履端
姪洢
賦
璿璣玉衡賦(有序御試第十名釋褐翰林院檢討)
皇上御曆之十有八年闓澤覃敷湛恩汪濊剛柔充協配
兩大之無私健順攸宜卜萬年之有祜瑤樞夜朗
榮光上燭夫紫微珠斗宵澄瑞氣遙連夫黃道迢
迢閶闔共戴堯天肅肅勾陳俱環禹甸洵昕謂樞
機在手衡量在心者矣況夫御宿&KR0621;高帝車色正
朱鳶絕徼咸歸覆幬之中金馬遐陬仍隷版圖之
內烏空楚幕已知妖青之俱消鵑去巴江共稔祲
氛之不作功符易簡德嫓乾坤凢茲撫世以諴民
悉本敬天而答昊備搜紀牒歷有規模作訛成易
載於古帝之篇流火授衣誌自豳風之什太初洛
下甫創員儀順帝張衡旋新渾象周髀卽蓋天之
說旣虞勾股之難精術家傳宣夜之書益患參稽
之多繆維兩說之無徵祇渾天之足據璣衡之設
夐乎尚哉(臣)才非夢鳥生同捫籥之愚技止雕蟲
坐遜挈壼之智矧授簡之自天益措躬之無地桃
霏紅紙親從三殿以頒來桺染靑鏤遥向九重而
捧至丹墀賜坐細艸成茵銀管分題宮花似幄期
門四姓森森鸊鵜之刀扈蹕千官縵縵鳳凰之綬
旣尚方之給札復光祿以傳餐詎意微才躬逄盛
事揮毫月地難形月舘之淸虛掞藻天邊莫悉天
垣之瑋麗較虞喜安天之論多愧前賢倣陸倕刻
漏之銘殊慚曩烈其辭曰
時惟季春律中姑洗
天子方建翠葆於蘭宮肅霓旌於蕙版命羲和以司晨令
保章而戒旦瑤枝抽&KR1396;筴之莖玉漏滴蓮花之箭金徒則
翼衞以逶迤銅史則驂鑾而漫衍旣乃出日華之邃殿昇
測景之崇臺顧見渾儀陳於阼階爰儐宮僚駿奔走召鄒
陽延枚叟臨軒而命之曰此卽璿璣玉衡有虞氏之所以
齊七政也爾諸臣其賦之余一人將前席以聽焉小臣固
陋不揣懵昧鞠&KR0957;螭㘭摛詞以對夫何般總總以轇轕兮
道則或赤而或黃也鴻琳琳焉羃䍥兮環則或單而或雙
也日月旣出没於躔度兮數則或弱而或強也四游復包
絡以三辰兮儀則或陰而或陽也爾其剖異貝於鮫宫兮
採竒姿於大秦弋明月於泉客兮輸夜光於海民聚之則
璘斒而璀璨兮散之則的爍而晶熒溥溥若新荷之擎曉
露兮纍纍若淸歌之動微塵爰徵巧曆綴爲斯器上應五
行旁羅四氣貫天經於圓軸以聯黃赤之交界天脊與地
乎以釐子午之次飛輪下墊扶鰲極以常安激水生風像
蟻盤之不滯爾乃絪絪縕縕經縷縱横南北有秩東西有
程赫乎若&KR1693;房琲甲餙綏纓也磊落崎釡崢嶸窈冥窞者
成窊凸者成陵塊乎若畦分罫布限觚稜也縟堆綺岫繡
叠丹崕灼同霜旭駮若晴霞袤延織女橫帶匏瓜攝提置
閠娵訾驗差烜乎若金塘玉沼茁鮮葩也況復用若轉圜
形如欹案雖刓方以爲圓亦居卑而測遠陳於廷陛之側
可以手摘星辰列於彛鼎之旁足以仰捫霄漢然而蒼蒼
太始芒芒兩儀理窮象罔事涉熹微往來贏縮或一行守
敬之所不能算晦明弦望或霍融姚信之所不能知縱靡
愆夫圭撮獨懼失乎毫釐翳璿璣之旣設藉玉衡以窺之
維彼玉兮冰雪之精維彼衡兮凖量之平質本無瑕形則
同於簫筩美何妨橢價倍重於璜珩衡貫璣中聽低昂於
南北輔居環內驗朏朒於虧盈有玉於斯睨而視之星則
玉繩帀布天則翠幕低垂直視則珠顆斑斕綴銅丸之歷
歷遥挹則銀河淸淺點檀靨之離離七曜分行錯雜撒枰
間之子五奎聚井零星嵌軫畔之徽羅以爲胸昌谷囊中
之句織之成樣若蘭錦上之詩我皇於是法古制律天
時恢八紘奠四維翔渴烏於畫棟踆玉兔於文㮰浮動如
毬璐戺頳曜靈之景輕圓比彈瓊窗横若木之枝糺卿雲
兮賡復旦游化日兮洽重熙置之靈臺與大貝球刀而並
重藏之宗廟共赤文綠字而俱垂猗歟休哉其綿億萬年
之景運而鞏八百載之丕基也哉湛露濃兮朱顔酡縆瑤
瑟兮彈雲和曲終拜手爲璿璣玉衡之歌歌曰我皇撰
德備高深兮不貴異物遠技滛兮渾儀肇始寧自今兮上
天垂象聖則欽兮赫赫圓穹高難諶兮鯨鐘龍&KR1206;敝則瘖
兮夏鼎商杆邈難尋兮維形與器不可以久任兮辟王事
滕王閣賦
自昔沁水餘公主之園淸漳有王孫之第藍田稱廢將之
家靑門實故侯之地家居小巷人傳丞相之賓田近南山
客言太后之弟或北接銅街或南連金市況夫長樂貴㣧
東阿幼王苑齊博望系自平陽出龍樓而婉娩開朱邸以
徜徉梁孝則廣通賓客蕭繹則雅善文章淮南則山名桂
樹楚國則臺號高堂頃之則泰宫艸綠魏殿烟黃雖有子
晉吹笙之舘陳思挾瑟之場上黃侯之離臺别囿竟陵王
之玉柱金觴亦復銷沉歇絕髣髴徬徨笙歌散兮風月盡
亭榭虛兮羅綺傷沈初明之才情上通天而下涕陸士衡
之意氣弔銅雀而霑裳是知世何人之不促人何世之能
長徒賦哀於景福祗寄慨於靈光而已矣原夫滕王閣者
地接衡廬天分吳楚漢灌嬰洗馬之城晉殷羡投書之渚
南昌乃三江之咽喉洪都亦五湖之門戸名籓旣竹木爲
園愛子復芙蓉爲府徐劉應教依稀江上之簾𢤱潘左陪
軒隱約樓頭之簫鼓然而千年觀閣百代江山戴嬀大去
鄫子無還哀美人兮淚盡怨公子兮衣單念繁華兮何極
悲花月兮難言沿夫明季之將衰也飛燕長安李花河北
江陵之文武道消洛下之衣冠運息千重白馬之軍萬騎
黑山之賊倚弓於鸚鵡窗前繫馬於鳳凰樓側空餘玉樹
之悲猶見金人之泣繄結綺與臨春奚茲閣之如昔無何
而皇淸永奠玉燭初調吳明徹則投身周境庾子山則
辭跡梁朝韓擒虎折衝軍壘温子昇出入宮僚斥堠少烽
烟之警士女多淸晏之謠妙選重臣用綏江服庾征西以
重朢特鎮武昌郄太傅以名賢坐備姑孰領軍則秩擬儀
同假節則位崇左僕蓋我蔡公實以御史大夫出領豫章
爲一時名節度使焉時則四境無虞一軍多暇陶侃之姿
制慨慷羊祜之標期儒雅溯疇曩而神傷顧景物而心寫
撫靈搆於前人嗣神工於來者眷斯閣以徘徊獨藴情而
瀟灑爰乃召輸般徵楩柟不煩將作之匠寧費水衡之錢
結驚鸞之窈窕窮舞鳳之㛹娟儼雕囊之宛爾恍繡闥之
依然伊左縈而右拂羌前紆而後旋爰乃朱樓綿亘綺疏
葱蒨曲房窅&KR0772;高臺婉轉鑿桂榭之玲瓏撰華簷之繾綣
勢未整而欲斜狀將翔而又變丹靑圖畫有若神仙餙之
翠羽錯以金鈿鴛鴦起於梁上玫瑰生於棟間斜通闤闠
遥接平原俗類數錢之市地疑種玉之田田竇之居縹緲
金張之宅蟬聯則見夫紅粧美女靑騘少年商民輻輳錢
貝喧闐咿咿畫角之聲江城夜市歷歷紗窗之下秋水晴
川一騎琵琶彈來檻外萬家燈火照去闌前於是闔府參
佐之徒蟬翼翩翻丹輪的爍輕俊則庾氏肩吾雕華則劉
家孝綽飛羽觴而凌亂眄長空而横薄陪公讌於中天極
勝遊於高閣維玉管與金簫遂臨風而競作則有澄波噴
欱洪濤渺茫江名彭蠡湖曰鄱陽賈客黃龍之舳估師朱
雀之航蕩子以明珠作檝倡家以白玉爲檣西風起兮鳬
㕍飛烟波泠兮菱芡長垂畫簾於江上擊大鼓於中塘又
若南浦層巒西山崇嶺香鑪幽邃以逶迤石鏡礧砢而溟
涬洪崖虧蔽夫金梯匡廬隱現夫丹井朝暉無自匿之鮮
玄夜有長舒之景猨言巖畔之寒狖訝山間之冷華榱與
碧嶂俱懸綺戸與翠微相映爰乃肆開朱牖盡啟羅幬玉
顔旣醉銀箏未收幕府筵終臨高臺而懷古元戎畫靜列
巨艦而悲龝思夫帝子旌旗兮風流相賞江山文藻兮賓
朋俯仰金棗長埋兮銀𧖟猶朗朱門寂寞兮淥池惆悵惟
物華之如故兮悼斯人之一往悲舞舘與歌樓兮但長天
之明爽思夫閻公棨戟兮都督簪纓子安詞賦兮文筆縱
橫將軍愛士兮年少能文藝林勝事兮末座知名彼星移
而物換兮見水綠而山靑悵賢王之臺榭兮想詞客之生
平於斯時也悲不自勝泣將何及王長史之登山悵眺極
多衞叔寶之渡江蒼茫交集矧復羈人顦顇塞客參差何
年泣别幾處相思攀桃李兮三千里贈蘼蕪兮十二時目
斷擣衣之信魂消織錦之詞又或王粲從軍徐陵負羽官
道置餞東門出祖參軍之供帳傾城都護之刀環極浦别
蛾眉兮在二八朢龍額兮在三五更或妾家燕趙君住河
汾君憐紅粉妾念羅裙製豔曲兮未敢忘懷異香兮不忍
薰抱衾裯兮獨宿冀砧杵兮相聞正復登高朢遠覩物懷
人倚危闌而躑躅臨複閣而逡廵公乃憑檻而歌振衣而
顧授簡鄒枚使爲之賦賦曰飛觀鬱嵯峨平臺捫蔦蘿罘
罳還却月屈戌正橫波金尊應對酒玉貌恰當歌絕殊三
閣外秋雨剪輕羅又曰千秋聞此閣形勝據名邦檻下芙
渠並樓頭蛺蝶雙王侯不可見花月爲誰長朱闌七十二
面面落空江僕本恨人遭逢苦辛潘岳騎省之年尙餘一
歲陸厥凋零之日巳過三齡未躬逢夫讌會徒馳想夫風
雲王門養炬抽筆於茂弘之座謝家覧舉揮毫於安石之
庭(茂弘安石謂五叔祖實菴太史也)遂乃終起而爲之亂曰滕王閣兮江
之汜作巨鎮兮奠方軌邦之人兮康且喜風俗醇兮政事
美公之德兮在南紀長無極兮永終祀
此題作序易作賦難作滕王閣賦易作重脩滕王閣賦
難其年此製體勢緜密興會標舉正復三河年少意氣
自豪子安不得擅美於前矣(宋今礎先生評)
子安一序文采炳然初唐儷語巳屬徐庾下游敢云
賦家之囊括包舉耶今讀其年大篇擅閎攬之典物抱
淸迥之明心足使江記室慚其英𬎼鮑參軍恧其特秀
豈非南州之弁冕洪都之鉅麗乎(方外圻)
壬辰秋余過章江宿石亭寺者二旬面對西山比隣滕
閣與王子白虹時時訪其遺址惟蔓艸荒烟殘碑剰礎
而巳求所謂畫棟珠簾無有也惟秋水長天迄今不改
聞蔡公更新後草區禽族咸發冨宏恨不得登眺其上
今讀其年賦飄飄有凌雲之氣其宮商朱紫隨勢各配
使人如見建章千門萬戸也至乃發端遒麗神似仲宣
壯采來逢不殊徐幹縟理有餘有景純之綺巧情韻不
匱兼袁宏之梗槪矣(弟吳錦雯)
予少游滕王閣西山南浦迷離烟月間今屈指將二十
年章門風景猶在夢寐常賦春感詩末句云夜游苦憶
滕王閣白月朱欄映彩衣今讀此篇不勝滄海之感至
其含吐膏華卷舒雲霧卓然上掩六代盧前王後何足
以位之(弟研德)
述祖德賦
爲安丘張𣏌園作也𣏌園高曾以來代有盛德維
崧乃爲斯賦賦曰
牟山巃嵸濰水汪洋華子魚擲金之所趙邠卿賣餅之鄕
則有天上張星人間公子舊家漂母祠旁夙住淮王城裡
常負笈於中原遂卜居於仁里龜因食墨以相攸鶯爲遷
喬而戾止時則灣名凉水莊號高柯小沛則田廬不别新
豐則巷陌無訛陸氏之弟兄宅惟列屋杜家之少長郡夾
長河椒聊衍以愈碩瓜&KR1705;緜而更多蓋淮南張氏之在安
丘者遼乎眇乎代不知其幾何也恒逖覽夫八垓更疏觀
乎千&KR2420;疇藝菽以得麻疇種松而遇枳蓽門生執戟之郎
戟戸有負薪之子廷堅之祀忽諸若敖之鬼餒矣雖天道
之循環實人謀之臧否惟福善與禍淫蓋鑒觀之甚咫術
寧尚假於筳篿理更何煩夫卜筮閱數葉而武安勢隆隆
其將起且夫楩柟欲直故屈其枝鵰鶚將翔暫愚其色老
其拔地之材厚厥培風之翼以武安之窮經曁東津之種
德徒誇翰墨之&KR0564;未食詩書之力固履運之將亨抑遭時
之尚塞惟嗇夫之終畆頼髦士之蒸蒸彼前賢之演胙需
式糓之䋲繩命以基而始固福以歛而逾增騐高門而若
劵規近事以彌徵粲粲文林煌煌寰海藝苑君宗人倫模
楷檢身則跬步矜莊御物則丰稜耿介恂恂執玉之容抑
抑循墻之戒爾乃禮遵內則卦揲中孚笑史巫之紛若秉
忠信以威如少艾誰忺韞櫝保千金之璧禨祥不惑揮鋤
唾徑寸之珠(霖海公常有還妾之事又公生平不信禍福常因卜宅夢一老嫗告日庇公宇下久幸勿)
(遷我當有以相報及啟土見蛇蜿蜒以千百計公日是疇昔之入夢者乎雖明月之珠我何愛焉卒移置中野)捐
長物於生前人安忍負返遺貲於没後信不能渝(公晚年以槖中)
(千金裝付一族長者日吾兒幼待其成立還之不則若自取之耳後諸孤長長者卒不忍負還其金)此公細
行之昭昭而大端之皦皦者乎於是天牖其衷夢呈其貌
五福齊臻千祥並告庭來賈氏之彪室有桓家之豹蛇蟠
笥上知爲將貴之徵蛟吐懷中識是能文之兆詎期千載
而還復得三張之號伯兮嶽嶽季也觥觥曁夫仲子實號
三張時則族朢淹華門墻淸峻長兄旣綉虎羅胸季弟復
高蟬陪鬢客到集賢之里鶴蓋成圍人過通德之坊犢車
成陣烏啼府畔遙知御史之家鷁畫船頭羣問孝廉之信
揮毫空齊魯之場持斧下江淮之郡繄次公之積學屬時
譽之推賢才邁班揚以上身居季孟之間第五則何慚驃
騎盈川則詎愧盧前射策而名喧日下談經而聲溢天邊
況彼鯉庭仍生驥子階旣名蘭園還字𣏌髫齡讀諸父之
書壯歲撰一家之史思親則獨行深淳述祖則高文淸綺
夫乃愴孝廉之早圽悲大阮之先零僅馳情於想像終結
念於生平園中之橘刺藤稍游蹤儼在楮上之龍跳虎卧
手澤如生抱蔓摘瓜腸斷道傍之瓠求魚緣木人傳樹下
之羹(孝廉公果蓏將熟必先奉母常行圃中見遺蓏在地愀然日誰先吾母食乎遂抱蔓歸又一日獲嘉魚將)
(薦几筵庖人不知誤以入饌公覆羹瘞之㮔樹其上土人至今名之爲魚樹焉)若夫遠泛淮揚長
驅恒代企季父之勲名訪淸卿之梗槪殘旗凍鼓天雄之
涕淚恒新古戍空營魏博之謳歌斯在榷鹺而績奏熬波
轉餉而功成賦海相逢南國之舊人盡說西臺之遺愛旣
而還轅稷下返轡渠丘愾明經之耆德溯厥考之貽謀嵇
中散琴絃餘音未杳徐景山酒器殘瀝仍留四壁竒香尚
繪宣和之博古萬竿風竹猶傳墨派於湖州一聞松雪之
名情深桮棬但見葡萄之樹淚滴松楸(明經公生時有葡萄之兆故字漢萄)
(晚又號松雪老人)能不景前微之未沬而悟來軫之方遒也哉睠
此庭柯臨風歎嗟三辰急景四節流波陶彭澤之田園荒
蕪巳甚庾子山之家世惆悵如何懼前修之莫紹苦去日
之孔多然而于氏門邊千年喬木欒公社上百尺藤蘿定
知平子之遺代皆擊轂預决伯松之後人盡鳴珂家和在
陰之鶴塾留時術之蛾染翰方終已爲鳳由作賦濡毫有
待爰因鵲起興歌歌曰安丘之山鬱然蒼兮安丘之水浩
無方兮疇爲寓公臨淮張兮山高水深並無疆兮宜爾子
孫永悅康兮
中散琴絃餘音未杳徐景山酒器殘瀝仍留四壁竒香尚
繪宣和之博古萬竿風竹猶傳墨派於湖州一聞松雪之
名情深桮棬但見葡萄之樹淚滴松楸(明經公生時有葡萄之兆故字漢萄)
(晚又號松雪老人)能不景前微之未沬而悟來軫之方遒也哉睠
此庭柯臨風歎嗟三辰急景四節流波陶彭澤之田園荒
蕪巳甚庾子山之家世惆悵如何懼前修之莫紹苦去日
之孔多然而于氏門邊千年喬木欒公社上百尺藤蘿定
知平子之遺代皆擊轂預决伯松之後人盡鳴珂家和在
陰之鶴塾留時術之蛾染翰方終已爲鳳由作賦濡毫有
待爰因鵲起興歌歌曰安丘之山鬱然蒼兮安丘之水浩
無方兮疇爲寓公臨淮張兮山高水深並無疆兮宜爾子
孫永悅康兮
憺園賦
東海先生西淸學士砥信懷貞處仁敦義里名通德之鄕
居作華陰之市傳家而朢本駒王邁種而人呼麟子並跗
則無林不桂五竇寧賖連枝則何樹非瓊雙丁詎擬有張
氏之長公乃楊家之伯起爾乃直對銅街衺延綉陌巷控
三條衢交五劇中高定國之閭旁置當時之驛後包董相
之園前枕晏嬰之宅於是入靑瑣度綠墀撼屈戌摇罘罳
啟橫門之&KR0772;窱遵修弄之逶迤巷緣折而多誤徑以遼而
轉疲忽粉垣之娟然援幽荔以障之步&KR1231;將窮漸近聽鸝
之舘藥闌乍入巳親鬭鴨之陂至則未暇數池臺之羃䍥
也而先髣髴夫樹石之離竒樹則枯杉十畆老栢千章皮
皴半裂腹豁全僵黃偏着雨丹只酣霜支離囷蠢䟦扈昂
藏蝌蚪縱橫半程邈李潮之隷蛟螭拏攫是竹王木客之
裝石則九點恒靑一拳彌秀篁借啼斑玉由血繡蘚蝕紅
羊苔纏碧獸嬴政鞭餘媧皇煉就怪同齊女之瘤醜類丈
人之僂叱來仙子堪爲韻士之供射自將軍可作高人之
漱然而旣饒老木須蔭澄潭不遇淸流空堆錦石此司州
印渚尤欣浩淼之觀莊叟濠梁酷愛淪漣之色也爾則鏡
影一奩縠紋半搦浪滑如酥波平類削茭礙槳而絲柔菱
觸舷而蔓弱凌冬而荻緯蕭蕭涉夏而荷粧灼灼半篙卵
色染四面之房櫳萬片魚鱗皴兩邊之樓閣時則繚之綺
舍嵌以精廬環池以憩夾浦而居紺榭鏤楹視花光爲疎
密長櫩複道依草態以縈紆旣燠房之奥窔亦凉舘之虛
無雲淡而篁粉松脂盡粘帷幕月上而簾鈎牎網總落菰
蒲而或者臨河&KR0899;&KR0899;一葦何從隔水盈盈終朝徒朢爰童
烏鵲之毛頓截虹霓之狀爾乃雁齒齊排鼉梁載上鏡湖
則卧以朱欄沙檻則委之綠浪修廊善縐千廽機上之紋
短彴恒斜四角盤中之樣界破碧鷗之宅常隔東西派開
紅藕之村自成三兩更橋畔以婆娑值東風之駘宕踠地
而桺線千絲拂衣而楊花一桁川觀甫歇巖趣彌遒乃攀
峭閣用眺層丘倏八窗之競闢巳萬壑之爭流春人徧野
春山滿樓春荑被隴春羽盈疇冷節鞦韆戲鼓酒旗之會
叢祠賽社巫簫蠻管之游莤袂成羣盡綿芉於嶺岫黛衫
作隊頻掩映夫松楸能不結遥情之亹亹而增逸興之悠
悠也哉夫其座列古歡家慳長物峻只書滛預惟左癖問
樗蒱之幾齒略未經心詢奴價之若何曾誰關臆絕無他
嗜寧吹潘岳之笙并鮮閒情詎蠟阮孚之屐錦贉則卷别
朱黃銀匱則厨分甲乙在太冲之籓溷置筆札以何疲王
仲壬之書籖粘戸庭而奚擇四部五部蘚駁苔斑一瓻兩
瓻蝸黃螙碧誰羡王根之邸第翡翠千重寧誇石尉之園
亭珊瑚七尺積書巗下津逮聯翩太學碑前肩摩絡繹囊
螢多借讀之人懷餅有就鈔之客況復道類太丘人如元
禮戸罕雜賓門盈好事國僑季札彬彬縞紵之交任昉范
雲落落雲霞之氣雍容宛雒之生徒錯遝汝南之車騎麟
衫艾綬顧盻非常櫑具急奘衣冠偉麗風前綉&KR0955;獨孤側
帽而來花外朱輪丞相小車而至至夫烟澄昃景霜耀新
曦乍援棣萼或合荆枝憩怡顔之子舍經伏臘之家祠情
懭悢其不聊心躊躇而自思繄昔經營匪求厥寧園因母
搆憺以安名慶芳萱之韶麗欣寸草之敷榮奉板輿而登
降戲萊彩以將迎歲月幾何馳光逝波星姬蝕昴月姊沉
河纏翡曷極茹痛何多最怯鵑啼似應皐魚之泣尤增鶑
哢疑𢋫原壤之歌遂使春相無聞祥琴輟御橘垂園內永
無陸績之歡莪在蒿中彌厪王裒之慕怪春花之萬朵何
事殷紅訝秋月之一規居然縞素池邊躍鯉貽向誰人林
際放魔歸於何處朝朝毀瘠蒼烏翔以還來夜夜攀號白
鶴馴而不去
銅雀瓦賦
魏帳未懸鄴臺初築複道袤延綺窗交屬雕囊綉棟矗十
里之粧樓金埒銅溝響六官之脂盝庭栖比翼之禽戸種
相思之木馺娑前殿遜彼淸陰栢梁舊寢嗤其跼蹙無何
而墓田渺渺風雨離離泣三千之粉黛傷二八之蛾眉雖
有彈棋愛子傅粉佳兒分香妙伎賣履妖姬與夫楊林之
羅襪西陵之玉肌無不烟消灰滅矢激星移何暇問黃初
之軼事銅雀之荒基也哉春草黃復綠漳流去不還只有
千年遺瓦在曾向高臺覆玉顔
半繭園賦
繭園者崑山葉水部白泉先生之别墅也水部公
没後園析而爲三仲子九來於其所受之半葺而
新之名半繭園維崧暇日偕二三賓侣游焉遂援
筆而爲之賦賦曰
將欲包沁水以爲園控終南而建第規天上之鼉梁倣人
間之鶴市王根則靑瑣千門樊重則雕櫳百里嗤梓澤之
非華陋蘭亭之未麗然而逖覽龍編遐稽蝣晷臺邊之金
爵能飛街上之銅駝善徙靑天歷歷虛無兔窟之毫碧澥
茫茫髣髴蜃樓之氣何如巢父巢中得偃息之鄕豈若壺
公壺内有棲遲之地則有文莊後裔崑岑大儒受㕓鹿邑
呼名鳳雛門來好事家多賜書貂蟬七葉蘭錡三吳遂乃
性僻蕭棲人耽高蹈築室城隈結廬溪隩境以窄而彌幽
地當偏而益妙阮籍則居隣酒壚稽康則室餘鍜竈牖不
餙以何松梲非雕而奚藻纔充魚鴨之租僅足鶴猿之料
羃䍥靑袍之艸粗可承䄄萋迷紅綬之桃差能妨帽森梢
馺娑崢泓坦迤一瓢日月十笏山河參差磵岫繚繞巖阿
蒙茸芳楥斑駮晴莎當其運風斤於匠石宛若抽妙緒於
媌娥魯般則繅其鳳鑷郢人乃經彼龍梭乍粉糅而綺密
漸襞績而星羅名曰繭園於焉歗歌夫其蘭坡鬱律蘅皐
汜濩涉彴尋蹊臨碕選路渦濺沬以騰珠瀑懸崖而振素
積百頃之澄潭得千章之老樹驚湍則燠舘凝霜激瀨則
晴簷沸雨洞開北牖直面層岡巘將頽而未落磴欲仄以
還翔盤㘭則三危鳥道擁腫則九折羊腸栝栢則夔呿魅
睒松杉則兕踣熊僵翩其反而耀石華於粉壁日之夕矣
渲嵐彩於閒房爾廼繚曲徑以西遵徼周櫩而右轉浮黛
榭於淥波嵌靑墻於鐵蘚篁遮皂筴之橋花隱蒲桃之舘
頽陽睨交網以澄鮮朏魄映綺疏而蹇産更若橫石梁而
左渡躋複道之崇臺赤欄平而礙桺金梯滑以扶梅攀條
而千枝近手摘蕊而萬朵承釵翩更涉夫殊庭投霽目於
林坰攬稻畦之一碧挹麥隴之遙靑樵琮琤而出谷漁欵
乃以揚舲詢林端之白象靑鴦誰朝壞刹問原上之金鳬
銀雁疇氏荒陵固已悟浮生之一致能無嘅大塊之殊形
日麗烟和風光淡沲東隣秀鬋南國濃蛾新粧下蔡巧笑
陽阿人如初日思比流波亦復出瓊鋪而掩冉入金谷以
猗儺髩臨風而綠偃衫映水而紅拖乍匿叢而展謔或藉
卉以聽歌更有顑顄末賓羈孤猥士十年之書劍未成一
夕之悲歌忽起名久列夫瑤籖遇難逄夫石髄聊行國以
相羊暫窺園而徙倚加以華陰道士少室名僧仙客則修
琴三市異人則賣藥諸陵趙代之鳴箏躧屣幽并之挾彈
呼鷹豪家借歌舞之場紅么一曲上日炫綺羅之會綠醑
三升莫不緌袿綷䌨轊轂縱橫慕原嘗之意氣託袁灌以
生平於是俯淸川眺碧嶂䔩蘭肴斟桂釀百嬌激蓮子之
壺獨鹿舞蔗竿之杖短簫則燭下凄淸長笛則闌邊寥亮
忽若木之將淪已素娥之欲上喟粉練之斜縈攪沉思於
夜情撫長宵之烟月追曩日之軒楹墅尚未乞於羊曇宅
猶未割夫郈成洛下之機雲則弟兄並宇山陰之羲獻則
少長隨行曾四節之如馳匪昔年之盛時燕分泥於故壘
鷗通夢於隣池將毋類山間之圓魄亦每因弦朢以盈虧
也耶主人乃拂衣而起&KR3789;軒而玩屬坐客使盡觴命鄙人
而爲亂觀乎止矣何須後算之全顧而樂之巳復前游之
半
看奕軒賦
若夫北垞靜深南滎&KR1132;嵼逶迤皂筴之橋&KR0772;窱辛夷之舘
藤梢礙帽以誰抉橘刺牽衣而莫剪廬同諸葛門前之桑
巳猗猗家類王陽墻外之棗何纂纂花名蠲忿以枝長竹
號掃愁而節短何況宅區前後街距東西東方小婦仲孺
賢妻壁帶則銀缸不異門楣則畫戟偏齊多子之石榴對
結相思之嬌鳥雙棲楊子幼種豆之餘缶箏互響陶淵明
采菊之暇棗栗紛携爰有桓家阿買李氏衮師或挽鬚以
問或繞膝而嬉膠東則五色之錦箋競劈醴陵則一枝之
花管分題洵可懷也於胥樂兮旣乃眺長洲之鹿苑惆悵
絶多張廷尉之雀羅感愴不少田單之功名何在無意游
齊廉頗之忼慨猶存還思用趙燕丹往矣賣漸離爲宋子
家奴卓氏依然雜司馬於成都傭保天哀韓愈之窮鬼奪
桺州之巧矧復三湘浪駭六詔烟迷田園烽火鄕關鼓鼙
嗟巢幕而爲燕歎觸籓其類羝杜老則堂無鵝鴨於陵則
井有螬蠐於是尠焉寡歡悄然不懌爰葺斯軒聊云看奕
然而寂寂虛堂寥寥短几旣無坐隱之賓復鮮手談之器
潛闚而不見爛柯竊聽而誰聞落子幾同莊叟之寓言莫
測醉翁之微意嗚呼噫嘻我知其旨世一龍而一蛇運或
流而或峙彼賭宣城之太守者公豈其人而看棋局於長
安者古寧無是耶先生不應欠伸而起亟命傳觴頽然醉
矣
瑞木賦
瑞木賦者陽羡陳維崧之所作也壬寅夏四月之
吉少司農周櫟園先生葬其太翁如山先生太母
朱太夫人於鍾山北瑣石之陽輀車旣駕虞歌將
闋司農痛音容之杳邈腃廧翣以躊躇凄戀裵&KR0966;
撫視備至見太夫人匶底異紋鬱起作竒石狀其
上卉木蓊翳樛枝縈拂嘉條攢布觀者萬人咸稱
靈瑞維崧乃殫思尠慮撰爲斯賦以俟采風者錄
焉其詞曰
昨汝南之華胄兮叶歸昌之姬㥲歷日月而颺聲兮代羽
儀於王國懿鴻鈞之斡運兮允無頗其埏埴初綿&KR1705;於大
梁兮旣里仁於南服繄哲考之誕降兮緬純淑之嘉則纗
余芳之葐蒀兮竦余身以正直王姬撰吉日而釐降兮詠
蘋蘩之孔嘉舘朝築夫穠李兮頌夕獻夫椒華攬百禮其
靡愆兮紛總總其珩牙奉槃匜而克相兮流徽音於笄珈
維坤儀之温粹兮爰降康之實多皇覽錫厥祚㣧兮芬肸
蠁於幽遐孕星精而踐夢兮摭若木以委佗爾君子之端
慤兮獨懷仁而抱義餐翰墨以爲糧兮紉夜珠以爲佩夜
袒免以擗踊兮旦汍瀾以愴神朢瑣石之高崗兮蔚乎百
年之佳城背攝山而袤延兮欱淮水以崢泓墨人旣恊之
以吉兮簭氏復告之以貞廞厥車於山椒兮虞歌鏘其凄
鳴馬遲回而不前兮旐差池而顧慕褮衣颺而復停兮淸
酟設而未御倚墓門而悚惕兮臨竁穴以沉思撫綠鐕而
抽裂兮淚覆面而沾頥羌蛇行而鼠泣兮流觀乎廧翣之
周坻&KR1224;折髂而不任趾兮跽深墨焉其睨之呼天只而無
聲兮旋至於母氏之玄堂䐸竒理之鑱削兮惝怳乎竹石
之縱橫其爲狀也谸谸芊芊非雲非烟褰縐戌削屈橈璘
斒難得而殫稱焉鴻淋淋兮詭汨汨兮䦒砢乎若深崖幽
壑霜皴雷剝龍質而虎章棧齴乎若枯㯶病栝抗峯冠日
欲偃而難僵溶兮沇兮夏雲䙰褷翍雲錦而下張葳兮𬎼
兮九苞勃窣䌨綉臆而高翔爾其擢&KR0655;柯以㛹娟兮聳修
條之鬖髿則孝子之白華也爾其潄綠葉之澹淡兮揚素
莖於陂陁則詩人之蓼莪也爾其挺虬龍之異姿兮學松
栢之遺直則忠臣之屈軼也吾聞庶人之純孝兮澤林茂
而浮珍舒怪草秀於階闥兮瀵㵫出其神魚又聞先民之
列傳兮躬負土而爲塋屹岧嶤之五尺兮松竹蓊焉而自
生未若茲之顯瑞兮心猶豫而狐疑言握粟而出卜兮召
太人其占之占曰天錫公純嘏苾苾芬芬是剝是饗神保
是將俾爾熾而昌又曰母氏之德維其偕矣庶草蕃蕪答
嘉祉矣和氣致祥靡所違矣子孫篤之是以有慶矣亂曰
非惟篤之又汜布濩之一家之吉兆在萬方帝開左个矞
矞皇皇爰立作相之紀之綱山出器車藪游鳳凰竒水效
順朱莖呈芳百靈調和四民悅康輔佐緝熙比隆陶唐
白秋海棠賦
巢民先生齋中有白秋海棠花余愛其姿制娟靜
而神理柔楚乃爲茲賦賦曰
有逍遙客卿者生於莫愁之村長於忘憂之舘懊儂之聲
旣輟合歡之斝常滿放誕優游蕭條閑散藝唐棣之翩翩
種棗樹之纂纂同心則梔子爲徒蠲忿則萱花是伴一日
者過幽憂公子之廬而欵焉公子門無車騎室有琴書夙
喜野卉雜蒔芳蔬樹名貞女木號隱夫靈均爲九畹之圃
泉明有五桺之居於陵則灌園自食兒寬則帶經而鋤爰
有一種布於階砌靡曼綿芉柔明淸麗姣如好女姿首異
制施粉大白倚秋而綴客卿見而問曰此非所謂秋海棠
乎厥名斷腸思婦所變葉如其衣花如其面一云怨女淚
染所成生於墻下海棠爲名洵哀離之微物而閨襜之幽
情也公子胡若是翫之曷不徙於忘情之域移於無何有
之鄕仰天歌烏樂且未央公子膝席而起揖客而語曰客
何見之晚也且夫僕本恨人秋多悲氣秋臨水以登山人
懷䜛而畏誹扇淒馨以自攄抱幽芳而相慰才人以薄命
稱珍小物以傷心見貴矧夫白者迥出尋常亭亭别舘泫
泫廽廊南朝妙伎西曲名倡蕙心緯繣紈質飄颺輕紅初
退暈碧相當無心約翠息意安黃顔如虢國色配何郞時
披寶蒜斜傍銀墻隔珠簾而幼眇入明鏡以微茫秋雨則
朝朝界粉秋風則夜夜飛霜疇不悄焉魂與黯然神傷鍳
此淒淸之色憐其寂寞之粧羌乃妾住江南君家河北君
戀鉛華妾辭雕餙臨銅黛以傷神撫冰絃而沾臆騐榴裙
之淚點不是臙脂看薇帳之情人都無顔色若夫班姬失
寵陳后辭恩齊紈有恨金屋奚言着方空而嘆息掛曲瓊
而煩冤羅與綺兮嬌暮秋珠與玉兮泣黃昏化爲皓魄宛
爾芳魂至於蔡琰無家王嬙作客永訣京華長依蠻貉寄
血淚於琵琶寫哀情於笳拍紫臺則山河俱縞靑海則關
城盡白流玉筯之縱横恐白頭之棄擲倘作朢夫之石月
是形容如過妬婦之津雪爲魂魄若斯之類賦不及誇莫
不懷貞抱慤絕纇離瑕怨良人之不見願廓處以長嗟倚
微風而延佇恐白日之西斜豈與夫纓桃綺麗荳&KR1958;驕奢
桃李倡家之樹菖蒲蕩子之花松栢則年年繫馬楊桺則
夜夜藏鴉所可方其婀娜並此芬華也哉客卿曰善湘吳
旣酎朱顔半酡攀枝折條相和而歌歌曰秋旣晏兮夜巳
沉白露下兮靑楓林憺佳期兮悵難尋玩幽姿兮思愔愔
物猶如此兮人何以任
白丁香花賦(有小序)
余居停主人蔣元膚砌畔種有此花三春欲暮花
開似雪元膚隔牆呼飲并言每歲有紫花半樹交
枝並跗掩暎殊佳今紫者萎矣屬予有騎省之悼
一聆斯語泫然不知涕泗之何從也聊爲賦之
爾其花壓半簷香籠一樹莟小偏嬌苞纖逾嫭牆邊寂寂
雪貍亂撲以疑無月底瓏瓏白燕深藏而易誤何曾肥艷
鬭門外之梨花絕不輕狂趁陌頭之桺絮數枝暗坼三更
之銀漏同淸萬朵爭開十丈之紅樓頓素甫䍡&KR1913;以酥融
旋紛披而綺互初掩冉以臨風復竛竮而怯雨況復銅駞
巷側丹鳳城隈春深緩去夏淺徐來訝雕櫳之鮮杏憐綺
閣之無梅候尚遲夫芍藥節未届乎玫瑰此花於是呈皓
質綻瓊腮歌宛轉舞毰毸春無霜兮霜泥泥晝少月兮月
皚皚越艷聞名喚作枕邊之墜珥(江左呼婦人耳璫爲丁香)燕姬耀首
折爲馬上之橫釵何能不翫苕華而製賦眄玉樹以停杯
也哉疇昔之年雙花可憐參差並媚攬抱交妍焂紫姑之
不見俄紫玉之成烟花謝兮紫臺難到月沈兮紫府難圓
賸一堆之粉淚濕萬縷之香綿桐是孤生莫綰同心之結
藥名獨活空思續命之緣惜仳離於綺節就惆悵於哀絃
春去兮堂堂花開兮斷腸願將花下土燒作紫鴛鴦
湖海樓詩集卷一
宜興陳維崧其年著
崑山葉方恒學亭維岳緯雲
合肥龔鼎孳孝升宗石子萬
太倉吳偉業駿公男履端
吳江計東甫草姪洢
辛丑
哭趙舍人而忭
不信斯人没徐思竟果然死應無此法鬼豈罷相憐意外
登床客愁中掛劍年知君埋玉樹偏愛蜀岡邊
其二
一慟渾無極吾生路巳迷君愁眞賦鵩我到爲歌驪(予以送友)
(沂北上來䢴詎意遂成永訣也傷哉)天定憎文藻魂應怕鼔鼙連朝車過處
頭爲戟門低
其三
前夕銅街滑謀歡趙勝家䨇&KR0742;紅綬帶小立碧油車擲果
年方少吹簫月未斜只今泉路畔誰唱後庭花
其四
去國浮湘日從親入洛時家鄕鸚鵡賦官閥鳳凰池楚些
猶堪續燕歌祗自悲十年愁出處爾意我深知
其五
聞爾南歸後嫏嬛卷自搜勇能穿虎穴細必寫蠅頭錄史
存檮杌歌騷註蹇修牙籖今已散涕泗自然流
其六(全首爲洞門先生也)
白髮高堂在天涯淚眼枯老難拚愛子前巳哭家駒(友沂令弟)
(前巳卒於京邸)不見庭前鯉空啼府上烏潞河風雪夜音信抵京
無
其七
憶昨垂楊渡春江送汝旋路過神女廟人問孝廉船出世
皈龍象思親作杜鵑南朝庾鮑盛獨行覺君賢
其八
京輦連天末羣公待爾頻如何爲此别可惜只斯人帝憶
靑鏤管家傳白角巾一臺空二妙又報捕吳均(薗㳄也)
讀史雜感
韋杜聲名尺五看過江門閱重臺端酒嘗少府都堂醖食
異羣兒别室餐此日南牙紛棨戟當時東冶聚衣冠不堪
漂泊干戈際憔悴桓郞鬭鴨欄
其二
耻從馬槊競勲階生世風塵事豈諧絕憶爲歡干日酒何
妨作逹八關齋白衣失路逢江鮑靑史傷心到愍懷猶記
永嘉南渡日諸公裙屐上秦淮
其三
駕出龍樓幸玉河閣門侍從共鳴珂詔來文學賢良難擬
闢耕田孝弟科卜筮百家堪纂習屠沽六宇恣搜羅蹇予
匡鼎慚無補十載窮經枉揣摩
其四
宣武門前響射堋弓刀千騎劇憑陵責言日見移文至監
稅還愁榷算增兩姓君王鐫鐵劵百年甥舅誓金縢廟堂
歲幣如長策杼柚東南恐不勝
其五
十二銅街報盛秋天隂伍伯呌啾啾戴淵戌主收臺下袁
粲軍人送石頭亂世文章還九命古來𦵔醢足通侯憑君
莫話丁都護幕府山南大慮囚
其六
聞道尋陽下舳艫千年形勢熟籌無人言王衍眞名士我
識桓温定老奴河伯宮開惟娶婦井公臺好只摴蒱黿鼉
頓徙蛟龍改遺恨江流八陣圖
其七
鄠杜山南酷暑煩佛狸從此罷臨軒鶴歸華表靑天老龍
去中原黑水渾遂使親王皆顧命爲留大姓獨承恩從官
哭擁輼輬出多恐經過漢主園
其八
左樞旄節爛光華制府軍容又建牙特給鼔吹踰十部橫
分蠎玉鎮千家主持朝議飛魚袋開拓輿圖獅子花衮衮
興朝多絳灌只餘流涕賈長沙
其九
世皇禮斗朝元殿午夜天壇栝柏隂紫府醮場驂鶴馭玄
都觀壁砉龍吟求仙使者黃金藥奉册祠官綠玉簪縹緲
燕齊迂怪士竹宫桂畤日蕭森
其十
吳質翩翩白麈郞若爲投竄到窮荒關當碧海靑山界人
在玄貂紫鼲旁考掠三年聞減死飄零一夕只思鄕流官
枉把長城築多恐崩城爲𣏌梁
其十一
伽藍十里鳳城阿六季風流名理多南國高僧推寶誌東
宫小字擅維摩祗洹淨饌靈猿供舍利精經白馬䭾從此
公卿躭惠業擬將玉帶換漁蓑
其十二
閱武堂開大將營關東賓客太縱橫佽飛年少能椎墓都
尉孤兒慣射生鐡鎖橫流江萬里錦袍高讌月三更千夫
盡說從軍樂老革黃昏滿一城
其十三
董承嬌女拜充華别殿沉沉鬭鈿車一自恩波耑戚里遂
令顔色擅官家驪山戲馬人如玉虎圈當熊臉似霞玉柙
珠襦連歲事茂陵應長並頭花
其十四
碧雞主簿到炎方笑指丹崖說點蒼六詔風煙纏五管百
蠻風俗雜諸羌滇池草没戈鋋斷黔國營空帶礪荒爲諭
西南身毒國雄藩今已拜眞王
其十五
名王乘傳下江州稅畆燒荒百不休譯字每煩中屬國徵
符偏壓大長秋觴飛白雪琵琶咽帳舞黃雲篳篥愁最是
濼陽身手徤射鵰親歷海西頭
其十六
頭白延年昨日歸上都風景說依稀玉河花桺春行炙鐵
嶺牛羊夜打圍有客高陽纏赤罽何人長樂典黃扉天家
角觝人知少舊曲開元聽總非
其十七
開門一戰捷書收縹緲鯨鯢瀚海頭擊柱宫中呼萬歲登
壇閫外爵通侯蓮花繡幕狂排劍桃葉妖姬醉築毬莫訝
酬勲無異數梁公今已鎮南州
其十八
白浪靑燐戰氣高斷崖殘壁插崩濤纔聞徐福求仙入又
報孫恩棄艦逃蒲類海荒驚徙帳之罘山迥笑横刀三山
宫闕虛無甚遮莫樓船竹箭勞
其十九
稅罷緡錢榷酒酤司農廟算一愁無曾聞歷代初年詔盡
賜三軍所過租滄海月明催輓運閭閻春老廹征輸太平
誰切匡時論此日監門好繪圖
其二十
親臣保障八公山密旨三冬竟賜環遼左家聲原日下淮
南仙訣自雲間龍媒踣地犀船歇驃騎朝京虎節閒多少
庾樓參佐在蕭蕭明月照愁顔
雨發延令道中
蕭晨遵修塗揮袂謝賓餞授綏陽巳微于野雨初泫僕夫
告況瘁羈子疲登踐弭節一躊蹰川原曠以緬牛羊被寥
廓竹木冐淸淺游鱗漾寒流矯羽警層巘歲序聿云暮懷
歸緒輾轉抗策凌逥谿驅車歷荒蘚悠悠林樾間遙墟略
堪辨
壬寅
三月三日庭中牡丹盛開同家半雪賦
道政坊中長綠苔當春猶見數枝開金鈴紫幔都無分日
炙風吹更可哀士女兩京愁戰伐鶯花三月傍樓臺曲江
舊事吞聲甚野老分明見劫灰
其二
絶代名花擅雒陽當時曾記豔姚黃隨風細嫋天津外帶
雨斜開汴水旁雨黑蛟龍蟠玉牒山靑麋鹿走金床百年
離黍春前恨頭白逄人說憲王(牡丹洛陽第一當時周憲王籓府初開頗極一時之)
(勝自河决汴梁故宫失守舊事不可問矣因對花及之)
見鳥爲貍奴所攫食而歎之用梅村集中松鼠韻
春日升南樓課僕芟柴棘呀然欒櫨深歘見蒼鶻立蠢腹
漲膨脝銳頭抱㤕惕懼人迸欲高失勢飛難疾余乃撼壁
呼聲強恃理直焉有翰墨場容此野鳥突況又戸牖扃難
受逋逃逸一呼翮巳倦再呼追正及可憐一入手馴擾如
熟習吾家有嬌女績麻日尋尺傾筐出針線懼彼復騰擲
縶之欄楯間試以詘其力嗟爾鳥來前貴賤理則一爾我
無詐虞何由被羈縶吾家讀書樓少保所開斥本以藏琴
書匪供爾竄匿奈何白晝間公然相主客樓西纏枯㯶樓
東偃死柏雷劈翠鬛焦雨落蒼皮濕爾可長子孫爾可覓
衣食告爾爾不聞爾反此闌入架上鄴侯籖穢汚恒狼籍
畜怒我不言賈勇爾奚益崑山小石壁酷愛肌理白傳自
處士公婆娑見手跡詎忍瑩潔姿亦受黦汚厄我又昧作
家不曉什一息荒田失耘菑廢圃少種植破囷露餘糧悉
從齒牙摘爾復肆老饕呼朋徤越陌蹂躪及芻藁踐踏到
籉笠侮我詎一朝禦汝無片策我今姑小創爾後無入室
主人墨者流𣑽夾曾手葺爾亦血肉軀忍不相矜惜江湖
莾浩蕩乾坤大几席誓令天上鶱免作盤中炙努力食殘
羹強起餐遺粒所媿主人貧粗糲無萎積語竟解其縳縳
急繩阨塞解繩未及終决起墜牆壁誰何貍奴蹲踞竇伺
其急磨牙橫咀噬排爪如密櫛利害轉盻間世事鬭疎密
計泄遘迍邅肉躁受搏擊但知前可圖不料後有敵智短
値豫且途窮困烏獲嗚呼處斯世萬物相煎廹求生貴有
道逃死亦多術我心五嶽興懷抱填於邑眼前細碎多亦
使心䰟栗劉項互縱橫雞蟲喧得失於茲悟至理勿效兒
女泣拄頰看二豪委懷視七國皇天速報應刑罰用深律
田蚡傾竇嬰范睢避蔡澤自古巳云然誰怨復誰德
惆悵詞二十首别雲郞
作客天涯四載餘江城燈火倍愁予一枝瓊樹天然秀映
爾淸楊照讀書
其二
乍見筵前意便親今生憐惜夙生因莫言自小靑衣賤也
是江淹傳裏人
其三
命不如人黯自傷只緣家難滯他鄕旅窗若少雲郞顧海
角寒更倍許長
其四
中酒將離思不禁年年桐樹碧愔愔物猶如此難爲别怊
悵無言淚滿襟
其五
落拓分司老更狂半生蹤跡總他鄕分明記得從前事鈿
笛牙籖共一床
其六
弱桺輕雲盡可憐當時身畔鬭嬋娟桺條今日歸何處祗
剰寒雲似昔年
其七
薄命都由技藝工憐才那復古人同平原座上人如許獨
酌椒漿酹馬融(馬羽長先生最愛雲郞時巳没矣)
其八
記得端陽五月中君曾薄醉倚疎櫳分明一幅瀟湘水斜
墜明霞數縷紅
其九
三鼔出門烏夜飛五更還家星宿稀水晶樓角幾時煖獨
坐待君歸不歸
其十
不歸獨坐到天明斜倚香篝嘆息輕鼠踏筝絃聲窸窣錯
疑人叩獸環聲
其十一
豊樂橋南白酒旗大夫廟後綠楊枝而今緣盡何須恨曾
見羊車絕妙時
其十二
城南定惠前朝寺寺對寒潮起暮鐘記得與君新月底冰
紋衫子捕秋蟲
其十三
洗鉢池頭弄玉荷荷開浪滑畫船多不知何日蘋洲岸重
聽徐郞水調歌
其十四
歸棹原期七夕前維摩因病暫相牽那知看過穿針會無
數傷心到眼邊
其十五
玉碎花殘畫閣前相依無計說相憐只今掩面看歌舞愁
殺天涯玳瑁筵
其十六
池塘秋水碧𥻘𥻘細草沿堤軟似茵寄語高樓休挾彈鴛
鴦終是一心人
其十七
鵲腦將殘酒再斟此生何以報知音斷紈碎墨無多語珍
重文人一片心
其十八
征鞍每歲愁中跨短棹今年病裏還自是離人無限淚平
添秋水到吳關(余自東臯歸每歲從陸今秋水巳直接驥沙矣)
其十九
别時爾母病闌珊門戸蕭條藥餌難他日高堂強飯後臨
風覓紙報平安
其二十
瓊花觀裏無窮樹雪壓霜欺總不妨獨有一枝憔悴甚願
邀雨露到東皇
(蔣大鴻怊悵詞序曰徐生紫雲者蕭郢州尚幼之年李侍郞未官之歲技擅平陽家臨淮海託身事主得侍如)
(臯大夫極意憐才遂遇穎川公子分桃割袖於今四年雖相感微詞不及於亂若乃棄前魚而不泣弊軒車而)
(彌愛眞可謂寵深綠鞲歡踰絳樹者矣維時秋水欲波玄蟬將咽公子乃罷祖帳而言旋下匡牀而引别江風)
(千里詎相見期厥有怊悵之篇曲盡離憂之致僕豈無情奚能勝此傷心觸目曾無解恨之方拊節和歌翻作)
(助愁之句一時同人爭和是題詩多不載)
秋日泛水繪園洗鉢池
秋水滑如綾量之不能尺女兒語篙師何似羅裙白
贈蔣氏
銀燭澹瑤天金尊敞别筵如何未及發忽見渡江船船頭
載蔣生船尾戞秋烟手持綠玉杖口誦靑霞篇曩游君憶
否憶在鴛湖口枉渚採紅蓮逥谿搴碧藕碧藕雜紅蓮樓
邊映水邊歡當三五夜儂有十千錢入門各自媚出門解
相憐一别風塵中思君比流泉石頭城上月圓景何曾没
照得六朝人白盡千秋髮此地又逢君烏啼夜已分尋君
桃葉渡呼我鮑參軍俠客櫻桃帳倡家蛺蝶裙相逢成一
笑不復嘆離羣吳頭亘楚尾篙師黠如鬼大艑下長江握
手詎能幾我去上揚州瓊花落幾秋江都花月好今日使
人愁呼鷹隋苑側走馬蜀岡頭倏忽四五年幸舍長淹留
歷歷寒山寺聞寄相思字不見寄書郵空洒懷人淚君住
種山陽幾載發錢唐謁帝三天子躡屩赤城梁古來勾乘
地不減祝雞鄕如經禹王廟還飲玉妃漿廽首若耶溪姓
氏徒芬芳五千君子國不及一紅粧疑有傾城人娟然浙
水旁綺羅儻未邈髣髴遘明璫八月金颷起車輪徂地肺
招手大茅君長揖華陽子華陽遶建康龍虎鬱相望定有
金庭客來尋丹竈方攝山空靉靆高座自靑蒼翩然不可
遇直過廣陵鄕君欲到淮南我欲辭江北載汝上艅艎同
汝還鄕國我家罨畫溪久廢蓼莪詩兩親猶未葬䨇淚自
然垂待卜靑烏宅煩鐫黃絹碑人生重相見相見莫相離
方竹杖歌爲萊陽董樵賦
山東董樵忽見訪入門手持方竹杖我亦生平屠狗人對
此蒼然屹相向董樵董樵眞吾徒胸中豪氣無時無談兵
肯事東諸侯作騷直學屈大夫翻然南下浮東吳亦復窈
窕尋仙都廣陵城外秋風冽黃鬚半作蝟毛磔喚我同登
大酒樓此竹由來爲予說今年三月游金華丹梯紺壁凌
朱霞采芝偶入烏傷地看竹閒過衛鑠家此竹檀欒不易
得愛之拍手徒咨嗟倪家女子非恒流知有人間韓伯休
劚來恰贈一竿竹伴我名山禽同遊我聞此言揮百杯醉
餘不合成悲哀瀟湘斑竹竟誰在九疑荒塚生蒼苔況聞
官軍大戰勝今年卭杖西南來方圓枘鑿不相入爾持此
杖胡爲哉勸君携歸玉女盆前住不爾此杖驍騰作龍去
懊惱曲
依稀無月亦無風靜掩金鋪賦惱公憶得雙鬟人似玉後
堂曾許婿安豐
阮亭紀事
秋風憔悴謝芳姿瘦盡瓊花第一枝總是玉人橋上月淸
光還似定情時
其二
金鑰銅魚見淚㾗依稀只隔一重門籠中鸚鵡無他語只
向逥廊說舊恩
將發䢴關舟中贈黃海孫無言
凉秋九月雜烟雨木葉蕭蕭下江渚客纜猶遲隋苑潮歸
心已到瓜洲樹孫郞追餞出城邊邀我高吟黃海篇片帆
巳掛留不得旅愁别緒紛相牽君不見芙蓉之峯三十六
黛溪紺竇飛丹瀑玉乳唯容道士餐銀房只許仙人宿孫
郞孫郞多苦辛年年書劍老風塵月明徒有還山夢白鹿
靑猿思殺人
登五狼同戴務旃無忝范女受賦
我今拾級登五狼彦龍安道同徜徉天風吹我落天外乾
坤一氣殊靑蒼琳宫紺殿莾欹仄丹崖翠巘紛低昂解鞍
頓轡一脫帽掉臂直欲凌扶桑須臾藉卉臨高岡憑闌白
晝隂風凉江流注瀉靜如拭萬頃窈窕玻瓈光少焉蹙沫
廽龍堂喧豗鞺&KR1861;聲鏗鏘珠濤雪浪吼終古蜃樓貝闕何
琳琅男兒哀樂不可當倏爾懷古心悲傷我聞此山始嬴
政掃除六國稱秦皇揮鞭鞭石石入海五老屹立形爲僵
又聞隋煬駐帳殿戎旃江水相輝煌南朝天子歌玉樹隔
江此地磨干將填胸興廢說不盡與客且復趣傳觴舉觴
一酌吾竟醉烟江之外吾家鄕十年漂泊不自得不如沙
鳥隨帆檣慘焉罷酒卧精舍忽覺明月窺繩床
癸卯
留别
蘸水漫天一樹絲依稀記得殢人時感伊移種金溝日還
認停鞭馬上兒
其二
一番歡笑一番愁來是春深去是秋誰料樊川狂杜牧半
生䰟夢在揚州
書小徐郞扇(雲郞侄也)
旅舍蕭條五月餘菖蒲花下獨躊躇筵前忽聽鶯喉滑此
是徐家第幾雛
酬别渭公
回首金颷拂御溝與君俱作石城游鎖闈紅燭玲瓏夜驛
路靑楓窈窕秋亂後功名同濩落歸來風雨對淹留只今
爛醉登高酒重話南朝八月愁
過崇川訪家善百善百作長歌枉贈賦此奉酬
與君共醉城南壚狂鄒(訏士)憨董(文友)同歡呼澹娘(女伎澹生)老大
頗善佽三徐女伎江東無史家園上開芍藥陳郞風調亦
不惡踏歌聯臂號酒徒十日平原大笑樂别來潦倒心可
憐詩賦何曾値一錢東臯作客五六載阿徐(謂雲郎也)日日相
流連聞君近日亦失勢十年罷官不得志李廣偏遭醉尉
呵范睢正被穰侯忌石頭城下江水流直上蘭陵之酒樓
彈筝使酒且六博那顧世上龍頟侯君歸病向故園卧軍
山山下北風大長鬚忽報客非常小弟翩然却相過開門
喜極喜欲狂脫巾大呌驚兩旁據案酌酒頭盡没海天一
夜成靑蒼城西白生紅錦靴邀來爲我彈琵琶絃聲拉雜
似人語别來萬事吾語汝鄒董於今盡老夫史家園子竄
狐鼠澹娘蹤跡更茫茫聞嫁江頭駔儈郞金郞巳入侯門
去花想還歸內教坊(金郞花想俱徐家女伎名)世間聚散眞可傷阿兄
憔悴眠匡牀小弟明年亦四十轉盻不得誇身強兄時紿
我阿徐至強我引滿黃金觴我知此語徒虛耳翻然百感
填中腸言罷琵琶正終曲參橫斗轉殘燈綠
陸放翁硯歌爲畢載積使君賦
畢公古硯硯最竒相傳南宋年間物塵黮苔斑欵識無心
太平菴字髣髴(硯背有心太平菴四字陸放翁菴名心太平)瘦如碧珪出禹陵
瑩如寶刀來突厥苦遭鑱削只簡傲便委泥沙還彊倔(此硯)
(昔没於水罟師以網出之)江頭風雪欺醉漁漁翁拍手來捕魚無何網
重舉不得挽起却是紅硨磲漁翁見此心躊躇流涎麯車
何計沽正遇項大夫贈爾黃金蚨公然咤付平頭奴秋風
秋雨經江國閒卧官衙論胸臆自是男兒一片心持硯贈
公惜不得我公笑向菴名指猶憶劍南陸老子當時此老
最不凡劇於駿馬脫轡銜巴烟棧雨一千里夜獵雪壓乾
紅衫文彩風流偏徤舉蕭騷老鬢奈何許蜀國絃悲憶酒
徒竹郞廟冷思倡女卽今人去幾百年硯亦飄零走道邊
銅盤去渭還流淚石闕啣悲也可憐我時末座聞公語謂
公弔古公無苦世間一物必有神古來萬事豈無主君不
見銅雀瓦年年屹立高臺下少被曹家女伎憎老愁鄴下
官軍打硯乎硯乎何太樂前遇陸游今畢卓
贈山隂吕黍字兼懷錢去病
杜陵與我交不薄常道吕生及錢霍吕也栖栖江表游錢
兮販販淮南幕寒冬海水吹枯桑吕生相見官舍旁主人
愛客客笑樂片言契合神飛揚十年姓氏有人借滿臆填
胸淚傾瀉綠鞲弟子工唱歌靑娥美人善行炙世間萬事
眞可憐酒酣蹋地争喚天夀王巳夭鶴客死杜陵腰下無
一錢漢槎彩筆偏流戌奕喜紅顔竟配邊江東一半酒徒
盡而我與君非少年此中作客無一可萬騎桃花色如火
遮莫藏名賣醬家不然且擁名倡卧聞君徑欲游山東狐
裘靺鞈鳴角弓男兒那能日刺促會須一識燕昭宫韓信
城邊遇錢霍道予問訊今何若
贈范女受(時女受年四十)
三月春城與君别山茶花紅啼百舌十月寒江又遇君雪
花欲下白紛紛山茶落盡不堪折楚雁天邊那忍聞流光
一似流波急況復君年又四十
仲冬九日崇川署中卽事
彈罷金樽酒不辭自言雙鬢竟如絲依稀記得調鷹處盻
子城東月黑時
其二
隋苑羅生能賣藥(羅惟悅)鑾江王叟妙彈棋(王仲超)與君酒綠
燈黃夜坐讀山隂調笑詩(時共讀呂生絕句)
顧尚書家御香歌
獵獵朔風翻毳帳營門紫馬屹相向陳生醉拗珊瑚鞭蹀
躞閒行朱雀桁顧家甲第高於天顧家父子眞好賢開門
揖客客竟入留客不惜靑銅錢玉缸潑酒酒初壓秦筝促
柱彈銀甲綠鬟小史意致閒却愛微紅添寶鴨陳生此時
聞妙香欲言不言魂茫茫心知此香說不得得非迷迭兼
都梁主人重取蘭膏爇此香舊事還能說憶昔初賜長安
街金甌天下猶無缺至尊桂殿日齋居千首靑詞錦不如
綠章夜上龍顔喜第一勲名顧尚書嵯峨紫塞榆關道白
雁黃沙風浩浩萬馬犇騰夜有聲三關蕭瑟春無盗尚書
辛苦鎮居延絡繹黃封賜日邊非關小物君恩重爲許香
名國史傳鏤金小盒宫門出中涓一騎紅塵疾親題萬顆
小金丸猶是昭陽內人筆只今滄海看成田留得天香幾
百年攏來綺袖人誰問熏罷銀篝味不全白楊巳老尚書
墓世間萬事那如故主人語罷客亦愁留客牽衣客不住
君不見客衣零落詎堪論半漬香痕半淚痕忍看天寶年
間物我亦東吳少保孫
贈王仲超
江左蕭蕭老畫師酒酣䨇鬢漸成絲十年曾看巴陵景含
墨空齋寫楚辭
五山酒人歌贈孫楷人
靑天萬事無不有五山酒人竟無酒醒來枉負酒人名鄉
里小兒羣拍手世間何物能消愁婦人醇酒眞竒謀陳生
一月江北坐眼中不見倡家樓登徒好色愁欲死孫郞貪
飲無麯米兩人懷抱幾時開男兒同病乃如此君不見長
江之水去復來吾徒詎合常悲哀何時戲擁如花女笑看
孫郞乾百杯
贈陳菊裳(陳精繪事)
藥欄鸚鵡睡銀屏斷續茶烟裊夢醒欲識南朝眞處士綠
楊門巷買丹靑
畢刺史招同諸子讌集韓園歌以紀事
廣陵城頭花正飛廣陵郭外春欲歸山東太守大置酒遍
召城南諸布衣旦日會從賓客飲夜闌雨打珊瑚枕春泥
滑滑幾時乾鼔聲紞紞那便寢曉來鶯燕坐東風忽報畫
梁朝日紅披衣驚起看天色急買雙槳搖晴空玉鈎斜畔
金絲桺人家半住紅橋口夾岸綃衣捲處輕隔船水調聽
來久園門斑竹粉離離正是蘭舟初到時朝霞小着櫻桃
樹春水亂拍垂楊陂廽廊複閣參差見主人揖客開芳讌
彈碁格五各縱橫賭酒題詩互游衍須臾衆賓坐滿堂梨
園法曲調宫商靑春有恨唱淥水白晝不語凝紅粧誰家
冶游白面郞三三兩兩誇身強鞦韆旗下看春去翻身捷
下南山岡此時歡樂不可當爲君立飲黃金觴君不見坐
中彩筆徤如虎太守風流映千古天意剛留一日晴江聲
又作三更雨
招林茂之先生劉公㦷比部小飲紅橋野園越日茂
之先生賦詩枉贈奉酬一首
遲日和風汎綠蘋飛花落絮罥紅巾此間簾影空於水何
處琴絲細若塵水上管絃三月飲坐中裙屐六朝人獨憐
長板橋頭客白髮淮南又暮春
送孫無言由吳閶之海鹽訪彭十駿孫(時無言刻程村駿孫阮亭)
(三家詞特過海鹽索駿孫小令)
具區之峯七十二莫釐縹緲羣巑岏吳宫廢苑日蕭瑟洞
庭春水空瀰漫狂夫七載客江表舊游冷落增長嘆松陵
高士推顧況(謂顧茂倫)獻歲寄我雲中翰銅坑老梅數百樹何
不刺艇來盤桓我時正作廣陵客吳孃蟬髩相逢難佛狸
城畔遇孫子大呌鍥臂同追歡紅橋絲桺酒帘挂見此詎
復愁眉攢無何告我渡江去布颿徑欲游鹽官問爾作裝
有底急鰣魚正美堆冰盤君言一事繫懷抱越中彭十今
秦觀紅牙小令風格妙字字可付吳姬彈我行適越苦爲
此千里那顧行蹣跚孫郞語竟杯巳乾陳生送客春將&KR0714;
横江估舶大笑汝白晝濁浪生波瀾韋莊牛嶠好詞句此
事何與卿饑寒舟行倘過王珣宅切莫懷古心悲酸
和呂黍字紅橋詩
新街原在新城裏紅粉油竿酒旆挑更過東頭轉西弄瓦
房低處種櫻桃
其二
關東大賈坐城闉積錢百萬高隱人郞來一擲片時盡出
門笑拂紅羅巾
其三
最愛吹簫斑竹好愛他生長在瀟湘同心誰打紅絨結知
是春閨新嫁娘
其四
馬中赤兔人中布十首紅橋絕妙辭誰把隃麋重叠和江
南愁客杜分司
將發如臯留别冐巢民先生
憶我過如臯太母正懸帨是爲戊戌冬層冰莾寒厲同行
一老僧衣垢鞋襪弊擔囊甫到門僕馬立街砌先生喜我
來圓方選芳脆令弟喜我來傾筐爭擁篲令子喜我來齊
肩若棠棣雜遝溢賓徒歡噱及奴隷阿雲年十五娟好立
屏際笑問客何方橫波漾淸麗先生顧我言此會有神契
坐我深翠房令我習文藝白日張華筵中夜明燈繼東臯
贍才華數子悉英銳我時一詩成和者盡佳製先生更遒
拔刻燭布竒勢偏師出老蒼焚舟大河濟歌罷書齊紈銀
鈎細如蜹有時更怪偉泚筆絕凝滯巨壑赴修蛇一往不
可制顚狂浹月餘擺脫諸一切擊鼔彈秦筝撥盡琵琶捩
七尺老氍毺狼籍雜唾涕無何文孫生賀客走庭幣美如
荀氏龍雄若孫家猘湯餅宴未終椒盤倏踰歲新年戴生
至(務旃也)高齋日聯袂雙開玳瑁筵並擁木蘭枻荏苒六七
年華軒命予憩吁嗟數年中舊事不堪計浮雲有返期孤
客無根柢憐我王公孫愛我早年惠北風使我寒衣我以
文&KR1455;長征使我饑食我以蘭桂太母具酒漿中婦製魚鱖
我家有高門乃是尚書第歲久柱傾欹風雨將不蔽先生
爲葺之庭草一以薙我父與先生秦淮舊兄弟有子葬未
能靦顔類狗彘先生爲助之墓門得以閉文史相切䃺道
德相砥礪要之以金石申之以盟誓余本王謝兒鄙性惡
拘繫作人喜聲樂獨宿語多囈先生實知余體恤無不逮
感激在心脾料理到微細嗟予業未精歲月忽以逝兩戰
兩不收霜蹄一朝蹶我聞長安街連雲矗扶荔金張許史
家敝裾尚堪曳逝將舍此游願言一謁帝陽春二三月淥
水正溶㵝扁舟過先生話别去燕冀是時水繪園花木極
明霽口中生石碑腹內挂車轊男兒重感恩淚落連珠綴
阿雲久侍予憐其母新斃坦率易失驩與人多睚眦念此
尚難忘上者那能替千秋鮑叔恩前修以爲勵
歌贈杜于皇
我昔住冶城家近石子岡魏收能弄戟敬則解拍張江東
冠蓋爭輻輳臺下山川本鬱蒼一代淸流歸太學六朝豔
曲有諸郞至尊晝坐黃金床牙籖堆滿中書堂瑤星不動
澄少海二十八宿羅文昌肥牛大肉啖崔蔡輕軒細馬䭾
班楊中官赤棒避文士布衣白恰多輝光杜陵二十游京
國靑春彩筆增顔色豈惟公等增顔色僕亦翩翩有人識
風塵&KR1043;洞羣傖來華林賓客安在哉社陵老大不得志頭
白只向江頭哀蜀岡桺絮正堪把逢君揚州古城下揚州
酒價不肯低眼看高樓淚如瀉君不見飛龍廐下諸小兒
轟隱夾路靑絲騎又不見東家買得近䟤䟦人奴詎受侯
家笞天生此軰眞俊物爾曹嚄唶空爾爲
爲阮亭題秦淮春泛圖
濟南城中王夫子文彩風流古無比錦裘大獵蜀岡頭金
尊小飲秦淮裏秦淮樓上多女兒秦淮樓下歌竹枝船窗
水閣一千處日日飽看靑琉璃憶昔秦皇初鑿此赭衣役
盡驪山子大呼口亥并斯高王氣若存無此理龍行虎步
終非常江東覇業何堂堂巴巫許洛曹劉據三分鼎足誇
孫郞紫髯一去奈何許從此江山歸典午劉石紛紛盡讀
書新亭名士只歌舞六朝君相無事無可憐最是袁司徒
鍾山隱士李後主傷心略比陳黃奴舊事千年如覆水景
陽宫外啼烏起昨日秦淮唱拔蒲猶有殘春後湖裏此時
忼慨王司州東方千騎坐上頭廽身竟下寶釵樓張颿直
上沙棠舟東風淥水正㶑灔酒闌懷古心悠悠牙檣錦纜
落紅雨官舫嵳峩此間住兩行小吏豔神仙争寫君侯腸
斷句須臾柁樓燭燈張中流簫鼔聲蒼凉春江花月江南
夜妙寫丹靑顧長康蔓艸零烟三兩幅春水家家生苦竹
依稀高詠羡王郞風前拄頰顔如玉紅板橋頭鶯語頻小
姑祠後雨絲新官今莫作秦淮曲身是南朝被酒人
和阮亭冶春絕句同茂之于皇祖望豹人澹心椒峰
我來揚州春巳暮無邊綠桺東風吹人生眼底不作逹辜
負城南雙畫旗
其二
與客且&KR0742;金屈巵錦帆天子繫人思孝廉聞一當知幾瑣
瑣興亡君怨誰
其三
一帶蕪城織野烟三春板渚亂寒田傷心錯到平山路不
獨江南事可憐
其四
笋芽芹菜越梅酸鰣魚薄切如輕紈江南櫻桃幾時熟乍
可便堆紅玉盤
其五
寒食家家争掃墓白楊村裏濕紅冰狂奴笑指新華表此
是人間佳射堋
其六
文選樓空畫壁虛行人弔古日躊躇六朝流水千春夢多
事官家好著書
題孫豹人小像
月黑山深射虎還酒酣豪氣露樽前秦關隴水三千里流
落孫郞二十年
贈别冐靑若
紅板橋頭折桺絲東風催唱鷓鴣詞一江春水昏如夢腸
斷淸河送别詩
題唐六如綠楊紅杏圖阮亭屬賦
江南二月春滿陂逥塘杠渚相參差樵風稍便落空翠漁
舍忽接生烟絲白魚衝破淥波色流鶯啼上桃花枝山水
自是天下絕何況風物争淸竒我家本住善權下十年飽
逐羣兒嬉竹枝夜唱小姑曲銅鼓曉賽周侯祠畫溪花竹
頗不惡草香酒熟還招携别來憔悴客淮海兔葵燕麥空
離離運租船上一企脚曠然雲水增傷悲今晨偶過羼提
閣知音促坐王僧彌自言愛畫入骨髓示我一軸何淋漓
關仝細皴作點染吳綾滑膩元如脂心知此是六如筆瞠
目直視徒嗟咨嗟乎六如本豪士少年獻賦黃金墀斜風
細雨長楊舘爛醉銅街要馬騎老來蹭蹬饑欲死鄕里小
兒呼畫師昌門笑挽徐昌糓拍手狂歌無不爲唐生墨妙
天下知王郞亦是神人姿高齋盥罷日相對第一丹靑絶
妙辭舊游獨惜我冷落舍南舍北啼鸕鷀風狂江水鱗甲
動徑須歸卧南山陲
贈糓梁
甲午之秋我三十臺城城下一逢君卿年倏忽復爾爾那
不老我髯參軍
其二
銀濤南海水竛竮岸上晴螺九叠靑六歲獅兒偏跳盪月
中人在玩珠亭(糓梁六歲時從大父憲副公登粤東七星巖)
其三
怪底時賢枉讀書曹劉沈謝豈關渠愛君側帽微風裏妙
悟公然獨起予
甲辰
偶傚西崑體次阮亭集中韻
犀押花縈蒜金缸雪灔荷逥眸防小玉縆額漾横波鏡裏
私通笑簾前小唱歌聲能調火鳳家本住紅鵝人號風流
甚詩稱綺密多冰絃彈阿濫檀板拍紇那(阿濫堆曲名紇那俱平聲亦曲)
(也見劉賓客竹枝詞)綠暗眠𧖟薄紅攢乳燕窠風情迷下蔡才調惑
東阿憶爾人如玉於時天似羅文鴦才許嫁金犢巳頻過
旖旎垂人桺纏綿訂女蘿東牀曾有主西邸豈無柯寵以
量金得嬌應買駿䭾濃驩翻歛怨小恚轉成瑳暮雨烘獅
錦新晴放雉囮炬花搖夜蜜船玉泛春犧倭隋簪雙勝繿
縿緁五紽但能工擁髻詎擬定鳴珂婉娩寧須爾分擕奈
若何懷香腸細轉惜玉手輕搓舊誓消烏鰂新愁騐綠螺
竹郞祠畔樹聖女廟旁莎刀尺遲賓雁眉稜損子蛾寥寥
吹象管軋軋理龍梭夢去渾傷酒書來正抱疴他年逢穆
護今世禮維摩極目江南水迢迢驛渚迤
傚長慶體次阮亭集中韻
鈎弋夫人後修孊弟子行三條斜博望七葉直明光愛餙
紅椒壁貪居靑&KR0238;房豔情深姽嫿雅步妙相羊小髻摹孫
夀新詞學韋莊烏絲描筆格玉尺鎮書囊綠桺愁中弱紅
蘭靜裏芳軸簾嗔小婢却扇昵諸郞屏畫蕃家馬衣薰心
字香小寧同碧玉貴合擬金堂記識柔奴面纔扶阿母床
銅街何怕問白日未渠央夏五書尤擅秋千戲最長一雙
紅蛺蝶十二紫鴛鴦犀盒安蛾綠牙筒注麝黃鶯啼宣曲
里騶哄善和坊金斗燒紅獸文簫呌紫凰春山低楚峽秋
水入巴湘漸有湔裙約俄逢蹴鞠場鬭輸園內草採剰陌
頭桑吹笛櫻桃煗挑琴春笋凉晨鐘邀共聽夜月許相望
一破陳宫鏡重廽越女腸頗聞憐宋玉似說嫁王昌粉褪
陽臺夢丹流漢帝創巳多新訣絶猶憶舊淸揚顧我眞詩
瘦如予定酒狂中年情曲折小事記精詳剗襪竛竮髻更
衣閙掃粧指揮平樂價捉搦汝南王薄衩&KR4048;毫織单衫蕙
葉纕祗期梁案舉妄意蜀壚當空翠迷中閣輕紅想下裳
尺書勞計吏小令惱前廊(賈彦章妻詞云貪做前廊忘却廽廊)往事燈邊話
閒情雨後傷年年紅豆熟消息杳盤塘
秋聲
水渚風潭極望平凉颷昨夜到柴荆客來吳苑聽偏苦雨
過巴天響易成颯沓定隨帆際落蕭疎疑向驛邊生空堂
单枕欹將遍何限傷秋宋玉情
隣䭚(和糓梁)
牆邊復枕邊若斷又還聯響似兼僧磬聲曾到客船半生
堪悔事五夜欲明天此際愁聽汝篝燈倍惘然
隣燈(和家弟)
百感三更後誰家火尚存只知添白髮偏不照朱門燈下
爾何事雨中人斷魂詩書成棄物鑿壁總休論
隣船(和家叔)
解纜纔移艇鄰船又唱歌停橈一借問何處藕花多舟子
向前指烟江晚欲波水深不相礙同去摘新荷
隣笛(和山濤)
一曲古梁州咿咿吹不休將母是思婦或者在高樓向月
人偏老迎風夜巳秋相看有烏鵲飛遶北山頭
隣亭(和巢民先生)
高閣漾疎汀烟波接窈冥參差風簟綠羃䍥水簾靑世換
門全改人稀戸半扄所嗟芳草外更有短長亭
隣歌
花月極明夜雲山俱淡時此中情似水何處曲如絲亟復
移床聽旋來倚笛吹唱歌人不見小立費相思
隣花(和無譽)
隔水小橋横沿溪亂圃平東風渾爛漫一樹最分明的的
安難定戎戎畫不成比隣來往熟花發便相迎
隣鶯(和仲光)
借得枝頭宿飄零别五湖有情論舊事能語累微軀風急
聲還斷牆高聽轉無鄰家居不易緘口是良圖
新茗
草際落微雨竹邊生晚凉此情那可說是物最難忘來共
家書到閒從野叟嘗故山歸未得細啜當還鄕
新荷(和延公)
山光寺外過官桺尚垂絲及到如臯日新荷巳滿池錢輕
爭自貼蓋小正堪持莫待三秋後空房使妾悲
新竹
瑟瑟篔簹竹隂隂過短牆巳抽千片玉漸作一庭凉此日
躭蕭散他年必老蒼甘蕉須避汝會見出彈章(沈約有修竹彈甘蕉)
(文)
新桐(和遷于)
凉颸生北牖纖月墜西林乘興且長嘯無人知我心因之
高齋夜坐彼修梧隂此境巳幽邈無勞張素琴
新綠(和子硜)
四月江南道淸隂一望平慣從衣上落時向水邊生高映
滄江色低含碧草情年年梅雨後濕翠總難名
新漲
急響簷牙溜澄泓滿曲塘水雲空一色蒲桺亂千行溪碓
喧幽竹烟蓑插早秧捲簾凭草閣極目愛微茫
新暑(和文虎)
江店蓴絲滑山橋笋菜肥流光一相問春色頓然非喬木
隂長晝澄潭網落暉北窗須早葺屈指到炎威
新聲(和靑若)
簾幕晚冥冥烟濃宿酒醒何人傳此曲昨夜未曾聽欲闋
檀槽促微訛象板停擬偷三兩調斜倚小雲屏
水繪園雜憶歌
憶昔作裝游東臯横江惡浪掀天高浪游少住六七載名
園日日來遊遨主人磊砢美無度伐甕不惜開醇醪其餘
賓從亦竒絶右手持酒左蟹螯鉢池一區正明瑟極浦花
竹風蕭颾隔溪嫋嫋盡垂桺夾岸灼灼多夭桃緣崖被澗
照巖谷縈烟弄雨遮城濠澄潭白魚似人立有時倔強風
雷號擲銀跳玉委風浪頃刻呀呷騰波濤亭南老樹頗偃
蹇屋後峭壁何堅牢月明蒼鼠走石竇雨黑山狖餐松毛
浯溪水道更環繞烟雲一碧相周遭秋江綠色恣點染往
往左右來烟&KR0657;習池風景說不盡追憶數者心煩勞皇天
澒洞倏破碎萬事有數誰能逃一朝大水没廬舍桃花萬
樹埋蓬蒿石山崩塌古松死龍虎失勢狐狸嘷前年伐鼔
斫楊桺今年竭澤供老饕逥溪細路通不得誰歟健者東
家豪我今稅駕復來此園林夏日何陶陶諸君河朔盛文
讌我亦負弩隨鞬&KR1060;悵然懷舊念所歷愁如鵰鶚求其曹
西軒一雨凉不歇極目江海凝秋毫
耕巖草堂歌(有小序)
出宣城西門六十里穿麻姑嶺抵紅陵橋未抵橋
十數武折而東尋小徑攀緣六七里至宋家庄更
衍迤百十許步爲盛塘一名剰塘塘以剰名亦卽
桺桺州愚溪意循塘而入則耕巖艸堂在焉草堂
爲耕巖沈先生隱居處門首水木明瑟花竹平遠
紅柏被坂白枳映渠每當墟烟半歛樵歌稍斷夕
陽零亂敬亭麻姑諸螺髻高下滅没一一可數洵
眇眇之幽棲矣崧以甲辰秋闌過訪草堂先生念
故人子遠來唏噓握手肯牽一宿燈下出姑山事
錄一卷示余惝怳太息因念先生當明思宗時赴
辟召至都門席不睱煖卽詣闕三論楊相奪情事
事雖寢不報天下聞而壯之厥後楊相縊熊尚書
戮獻賊横宗社卒以亡鳴呼當先生廷論時舉朝
不言卽一二賢公卿言疇先先生言者曲突徙薪
首功哉展卷旣訖先生復追述遘亂以來﨑嶇金
華山中事因漏下不成寐明日紀以詩名耕巖草
堂歌堂額爲淸漳黃石齋先生書書作八分體戈
法巉絕如顔魯公握拳透爪狀板則圬以粉地填
以糝綠蓋癸未春先處士公代製以贈先生者門
堂雖無太傅形象亦復使二鍾入門便大感慟矣
耕巖先生天下無耕巖草堂巖壑殊琪花瑤草自窈窕丹
崖紺巘紛縈紆金支翠華白玉鋪矯首便欲凌新都新都
芙蓉三十六朵朵倒插紅珊瑚先生草堂讀道書鸞歌鳳
吹鏘笙竽左蹲白鹿前蒼狐手捫文脊攀麻姑下騎琴高
雙鯉魚憶昔皇帝開石渠玄纁加璧徵大儒先生忼慨登
赤車談笑擲却終軍襦是時天下憂萑苻瓜蔓楚豫盤巴
巫十年殺人充朝餔我皇赫斯坐殿隅誰何仗劍鳴伊吾
賜卿甲第宅一區將軍楊僕轅下駒自言三載當獻俘嗚
呼將軍亦有父不見飛鳴呀呀城上烏父死不葬烏不如
安能爲君殺賊奴先生伏斧鑕頓首趨靑蒲我皇孝治高
黃虞墨縗金甲胡爲乎長安貴人嗤汝愚草莾奚爲捋虎
鬚三疏不報心躊躇幡然歸卧隆中廬側聞含元殿列坐
窫與貐九疑帝舜一朝去小臣哽咽攀龍胡又聞蒼梧王
横踞玄武湖一馬爲龍食龍子丞相併欲磔汝徒先生亡
命尾畢逋道聞代馬侵南徐會稽盾甲諸大夫時無種蠡
疇援枹仰天長歎心煩&KR3638;紫微巖洞何﨑嶇金庭鳥道風
雲孤一朝風起思蓴鱸芒鞋歸老陵陽郛姑山猿鶴相讙
呼晴嵐爭獻媚烟嶂羣奔趨嗚呼耕巖草堂巖壑殊耕巖
先生天下無
過高淳湖弔邢孟貞先生
斜川晴浪碧迢迢水白霜紅信櫓搖人對東流思舊事地
連南紀憶前朝蓴湖鹽䜴羔初下宛浦雲山朢正遙滿眼
子才吟眺處一林楓橘雁飄颻
天逸閣歌贈梅子長兼示季升
君家高閣十餘丈我來躑躅不得上酒酣一歌天逸閣歌
終酒罷色惆悵我聞此閣高崎崟文窗複道排隂森誰歟
健者此間卧宛陵先生梅禹金嘉隆海內文章盛五侯七
貴知名姓宛委岣嶁考據精連珠倒薤參稽正此時江左
愛繁華此日王孫重狹斜楊桺西街名士騎菖蒲北里伎
人車豈惟時譽靈光殿一門才調人爭羡羣從能爲碧玉
歌子弟工持白圑扇(謂季豹子馬勉叔諸公也)藉甚文孫更鳳毛(謂朗三先)
(生)蓮花新淬鸊鵜膏愍孫品地名尤重述祖詩篇調最高
罨畫溪連牧之榭我家恰住銅官下先君慕義比原嘗上
客稱詩轢顔謝明珠繡叚結相於㫒得書淫有鹿車白帢
登山齊蠟屐烏皮隱几對繙書(丁丑朗三先生讀書予家)我時最小心
能識往事逥環繫胸臆蠟鳳曾嬉伏挺堂塗鴉記丐元常
墨(余年十三記曾以漢宫春曉扇索先生三絕句)伯勞燕子各翻飛明月寒江音
信稀曲中紅豆人誰在夢裏靑山路竟非玄暉倏忽騎鯨
去賤子旋悲蓼莪句衣葛空憐任昉兒廽車錯到羊曇路
二十餘年蹟巳陳偶然擊汰宛溪濱家駒喜識阮千里難
弟欣逢第五倫張燈閣下還開讌話舊傷今淚如霰醉後
還盤丈八矛興來且插鵰翎箭秋月春花一倍愁綺疏交
網日悠悠蕭條豈獨梅家閣太息東吳萬卷樓(萬卷樓先處士公讀)
(書處)
飲方鄴齋中復作長歌一首
沈郞爲我開中厨宛溪斫鱠烹鯉魚明燈絳爉照屈戌膝
席六博兼呼盧捋我鬑鬑鬚勸我速行樂我才豈逮陳孔
璋君狂不減沈昭略酒酣簾外明河翻沈郞岸幘爲大言
二十學書更擊劍探竒直泝黃河源只今三十猶徒步可
憐江左王文度酒渴騎來北海龍詩顚伐盡中山兔我家
南街第直拂姑山雲丹書鐵劵來策勲漢家驃騎眞將軍
將軍猿臂好身手十年轉戰灤河口功成校尉多閒暇小
隊雕戈親較射輕裘大獵黑山頭雨血風毛蔽原野歸來
甲第鳴歌鐘萬鎰之賞通侯封手摩盾鼻歌兢病步躡玉
杖凌芙蓉倏忽飄零悲大樹祁連像冡還知處虎頭有子
不尋常公然亦復攀髯去沈郞語及嗚咽愁陳生便爲填
百憂世間萬事本難料白日欲匿啼鵂鶹不如且飲敬亭
酒别後相思復何有
酬贈姜桐音兼懷呂黍字
山隂呂郞俠者流偕我三月來䢴溝楊花亂撲倡家樓紅
橋放歌百不愁江南繭紙滑似油楷字不惜雙銀鈎題詩
擲贈安陵侯醉翻酒柈汚貂裘此時逢君坐上頭一笑且
乾紅玉甌朔風十月吹暮秋别君憶君何日休敬亭叠嶂
誰雕鏤宛溪沙鴇鳴啾啾乘興便放沙棠舟道逢一客跨
紫騮熟視詎是姜生不果然伯約來宣州喜劇吟跳聲咿
嚘貴人朱輪前八騶牽來雜坐呼酒籌人生聚散如浮漚
相見不樂何所求獨惜吕郞凾谷游干戈阻絶心煩憂
酬贈山隂張雛隱
西筝不隻彈東瑟貴雙鼔結髮慕交游少小愛徒侶伊予
痗夙心煩冤嚮誰語十月百卉腓零露亦以湑灌木鳴驚
禽沙洲矯修羽居者遺賤貧行子眷羈旅沉吟送别言俛
首淚如雨願子崇景光前修以相與
同吳若金沈洽先登城樓眺敬亭
片帆東上筏初停二子相携悵翠屏水驛蟬鳴寒磵淥郡
樓猿呌亂山靑千年南史傷陳蹟一夜西風到敬亭江謝
瑤華俱寂寞(江淹謝眺俱爲宣城太守)霜紅露白任飄零
寄贈侯叔岱
蕭蕭大梁城莾莾悲風起洛陽諸女兒競說侯公子侯家
公子不可當談兵說劍聲琳琅酒後能騎赭白馬興酣作
使邯鄲倡睢陽城下日將夕箭如饑鴟呌平澤碻磝賊火
動地來兩手如飛左右射歸來猶未散鳴鐘琥珀壓酒葡
萄濃旦夕長安賜甲第不然辟榖尋赤松黃河之水流不
極世間萬事安可測男兒五十不作官那得常常好顔色
珊瑚之轡白玉巵與君作歌君莫疑侯家公子竟憔悴何
況雒陽諸女兒今歲廣陵城小弟睢陽至(謂四弟子萬)相逢蹋
臂說侯生白月明明炤天地人言侯生狂定識侯生樂鬭
雞下鄢陵呼鷹上宛洛余卧江東二十春眼中知巳半沉
淪何時策馬繁臺去一訪當年屠狗人
過廣陵福緣庵瞻禮德公遺影
步屧閒經古上方岧嶤金刹映寒塘靑楓歷歷人千里白
月濛濛雁幾行千古玉鈎隋帝墓一枝斑竹贊公房寺前
正有關門水盡日潺湲到影堂
同諸子夜坐巢民先生宅觀劇各得四絕句
欲翻新句咏逥波搦管沉吟喚柰何淡月輕烟猶易寫最
難摹擬是淸歌
其二
南華天問眞竒絕接武除非肉與絲却笑康王矜老手強
將北曲傲吳兒(康對山海王渼陂九思俱以北曲擅名)
其三
少日魂銷湯義仍而今老去意如冰聽歌忽憶當年事月
照中門第幾層
其四
人當臨别歌偏妙曲爲言愁韻轉和正是客心淒斷處漫
天絲雨不須多
送半雪弟之宛陵求沈耕巖先生爲先府君作傳
孟冬十月北風怒我來宛陵十日住離墨山南木葉飛我
逐驚蓬還早歸我歸宛陵未半月弟也嚴裝今又發君不
見陵陽城門啼暮鴉陵陽津頭檣似麻高鞾估客不知數
皆言直至長風沙又不見翩翩年少游梁客擁傳乘軒聲
赫奕那知謝李竟何人但愛豪華走相索入門墓田白日
昏出門橫江白浪渾穎川兄弟竟何事祗嚮先生求片言
宣銅爐歌爲桐城方坦庵先生賦
龍眠老人顔鬢皤街前賣字書劈窠生平愛古入骨髓翫
好不惜三婆娑一罏温潤製絶異肌色肉好神淸龢戧金
鑄耳備工料制器尚象窮琱磨窪隆豊殺中規格紅黃紺
紫蟠靁蝌我時捧視肅然敬儼若淸廟陳彛犧(音莎)憶昔此
爐始宣廟百物充斥供搜羅宫閨澹泊厭淫巧爐煹精愼
無偏頗百金重購擬和璧旃檀作匣犀牛䭾後來市估雜
贋鼎蘇鑄甘蔡皆么魔亂眞每被魍魎賣懷寶或受蛟龍
呵我來感舊發深喟撫汝不異雙銅駝一罏雖小歲月古
列聖德澤相漸摩我今爲公作此歌萬事一往何其多歌
成煩公書大字明日且換山隂鵝
廣陵贈陸景宣
昔年見子西陵陲吹簫挾彈相追隨吳質雅能好聲伎(錦雯)
毛萇只解談聲詩(馳黃)錢塘門外北風大四人蹋臂上床卧
夜半雞鳴非惡聲吾爲楚歌若且和吳毛一别八九年傳
聞落魄眞可憐陸生藥囊提在手杖頭亦少靑銅錢陳郞
連歲客江滸乞食爲傭更辛苦醇酒常汚魏信陵進錢屢
負桓宣武人生離别心自傷鸛鵝鴻雁參差翔相逢今夕
此何夕會須一飲城南岡揖君下馬指君口此口只今止
宜酒揚州酒罏高似天紅燭銅槃無不有相逢何必懷百
憂眼前故人誰白頭不見昔年蜚語日先生幾類南冠囚
幸然穢史一朝白不爾𦵔醢隨通侯陸生大笑催酒籌陳
郞更起彈箜篌男兒作事具本末鄕里齷齪難與謀黥奴
夾食亦細故安能老事平陽侯酒闌嚄唶不肯休袓衣五
木爲冶遊脫帽擲向座上客頗識袁家彦道否
贈王司勲西樵
崧也偪側菰蘆中一生時命如飛蓬驚颷轉我若車蓋何
由吹使登崆峒作家厭讀食貨志浪遊未諳風俗通以茲
與世日齟齬怒抶列缺鞭豊隆腰間亦有百石弓砉然耳
後生悲風可憐有虎不得射坐使四十誇雕蟲濟南二王
最卓犖僕隷劉向奴楊雄司州愛我邁夙契五載刮目憐
吳蒙到兮嗜芰晢嗜棗此事詎不關鴻濛司勲恨我未識
面却望九點徒靑空生平袁灌雁行軰野夫氣盡飛龍宫
(司勲有飛龍宫歌絕竒)安能從君獵文囿伐盡孤兔殱貙熊今年謗
書滿一篋獄吏詎䘏甘陳功皇天無私白日照庶女一歎
回長虹頗聞鄒陽脫犴狴復報衛虎來江東我時正作蜀
岡客大呌額手呼蒼穹運租船上家信至妻女凍餒愁無
窮寓樓庳濕北風厲手足皸瘃身罷癃待之不至四節盡
衣裘已敝羞蒙戎忽聞旌旆指隋苑狂走伏謁迎王公霜
天百語一未吐亟索官釀葡萄紅
長歌爲秋浦吳太母作(太母余師樓山先生配也)
金童縆瑟素女歌後彈文&KR0922;前雲和媻姗勃窣紛哉羅沙
糖作酒顔半酡交枝樺燭紅嵯峨曲終太母淚如霰舊事
焱馳逐飛電憶昔開明守九閨四七之期龍再戰旄頭列
宿搖光&KR0621;解來帝紐傾珠囊大酒一酌天竟醉手剪鶉首
歸始皇平陵義公太崛強連營列鎮何堂堂干將之妻聶
政姊讀公之書决公死巳知城竟屬夫人還羡軍應號娘
子可憐舉事一不成帳前猛士皆吞聲瀦宫薦棘雜五毒
滿眼桐柏參天横母時生死無一可夫死在前女在左揕
胸塗腦匿草間夫死有兒兒仗我歸來複壁無事無蛟龍
失勢江河枯賣珠賣餅竟誰是天隂月黑啼兩雛一雛漸
長一雛夭雛也長成母巳老只今人世換滄桑母也白髮
臨中堂含飴畫荻更作苦授書中夜聲琅琅行年七十正
強健我媿門徒身尚賤酌酒進母母勿愁母今有兒孫仲
謀
爲阮亭題靑溪遺事畫册
絲楊風裏漾斜曛自在烏龍卧簟紋聞說中門將攏鎖心
情分付與雙文
其二
綠窗棋局一塵無小妹嬌憨博進輸不道南風全不競恚
將紅子打檀奴
其三
新桐初引月將斜紅板橋頭第一家門裏謝娘春睡懶不
知開到玉簪花
其四
東風院落不知愁小捉迷藏繡帶柔忽憶儂家崇讓宅十
年前事到心頭
其五
金鴨微温寶篆生芭蕉斜逼藥奩淸怪來庭戸無人到長
日惟聞動軫聲
其六
羅裙窸窣裊瀟湘匿笑争窺繡幔傍六幅笙囊空似水細
聞聲處斷人腸
其七
樺燭平康院院紅讀書聲出粉牆東莫矜先輩多才調背
立鴉鬟女侍中
題冐靑若小像
鳳脛燈靑寫練裙來朝馬上憶離羣披圖重看鵝溪絹十
載交情見卯君
迦陵詞全集卷一
宜興陳維崧其年著
同邑任源祥王谷維岳緯雲
萊陽宋琬荔裳宗石子萬
嘉善曹爾堪顧庵男履端
商丘侯方岳仲衡姪賜薛
小令
竹枝
粤東詞
番君廟後(竹枝)鷓鴣飛(女兒)素馨花落(竹枝)蠻娘歸(女兒)
花田三月(竹枝)黎人多(女兒)珠江無風(竹枝)春自波(女兒)
羅浮人家(竹枝)紅蕉布(女兒)誰裁郞衣(竹枝)儂所作(女兒)
㯽榔酒釀(竹枝)鬱林春(女兒)鬱林兒女(竹枝)多綘唇(女兒)
二十字令
咏便面上梔子花爲陸漢標賦
紈扇上誰添梔子花搓酥滴粉做成他凝蟬紗夭斜(凝去聲)
望江南
歲暮雜憶
江南憶憶得上元時人鬪南唐金葉子街飛北宋閙蛾兒
此夜不勝思
江南憶最憶善和坊猿臂醉擎劉白墮鶯喉嬌唱小秦王
花月去堂堂
江南憶少小住長洲夜火千家紅杏幕春衫十里綠楊樓
頭白想重遊
江南憶白下最堪憐東冶璧人新訣絶南朝玉樹舊因緣
秋雨蔣山前
江南憶懊惱是西湖秋月春花錢又趙靑山綠水越連吳
往事只糢糊
江南憶更憶是蕪城蘭葉寒塘盤馬路梨花微雨築毬聲
風景逼淸明
江南憶憶殺到如今白玉堂深人一笑眞珠簾煖夜千金
十載尚關心
江南憶最好是淸歈一曲琵琶彈賀老三更絃索響柔奴
此事豔東吳
江南憶罨畫最風流白屋山腰烟內市紅闌水面雨中樓
樓上漾簾鈎
江南憶不羡五侯鯖狎客後堂春說餅厨娘小閣夜嘗羔
餔歠足平生
宛城五日追次舊游漫成
重五節記得在金陵綠水没腰連夜雨錦帆啣尾半河燈
往事思騰騰
重五節記得在南徐紅板閘喧停畫鷁翠花磁濕貯黃魚
踏浪最憐渠
重五節記得在掦州歌板千群游法海酒旗一片寫高郵
茉莉打成毬
重五節記得在吳門北寺墻頭蘭葉髩桐橋船裡墨花裙
那許不銷魂
重五節記得在西湖萬馬錢塘堤上戲六橋士女鏡中趨
髣髴射潮無
重五節記得在嘉興也其朱郞(朱子蓉茂睭)湖上飲菖蒲花㡳
醉難勝别後見何曾
重五節記得在如臯小展簟紋融似水揚枝低唱紫雲簫
回首路迢迢
重五節記得在前門廟市花盆籠蟋蟀門攤錦袋養鵪鶉
榴火帝城春
重五節記得在家鄕麝粉細調蛾子綠虎釵新破繭兒黃
扼臂五絲長
重五節今歲在南陽墻脚蝸牛行艾葉簷牙鳩婦話榴房
絲雨濕年光
商丘雜咏
商丘憶憶煞冶游人㔩葉綠鞲檠兔鶻閙花錦袋貯鵪鶉
飛鞚逐黃塵
商丘憶綺席笑顔酡脆滑韭芽黃勝靨鬆圓粔籹白於羅
扶路酒人多
商丘憶馬客似幽凉棗子集頭調犬路木蘭廟角鬪鷄場
自許儘輕狂
商丘憶梳裹勝江淮靑&KR0238;車兒垂綉幔乾紅鞾子隱弓鞋
相遇宋城隈
商丘憶春景浩無涯坐上一尊桑落酒門前千畝牡丹花
踞坐撥筝琶
寄東臯冐巢民先生并一二舊游
如臯憶最憶小三吾(水繪園中亭名)隔水紅墻春冉冉拍波綠箬
雨蘇蘇隱几一愁無
如臯憶憶得暮雲天着醋紅蟶經酒脆帶糟紫蛤點羔鮮
日日醉花前
如臯憶記坐得全堂幾縷椒鷄閒說餅半甖花露靜焚香
絃索夜棖棖
如臯憶如夢復如烟滿院嫰晴歌板脆一城纖月酒旗偏
過了十多年
如臯憶猶憶看春人夾巷簾櫳空勝水後街香粉碾成塵
看煞不曾嗔
如臯憶曾記臥湘中(閣名)萬點水花籠夜碧半巖火樹落春
紅颺起妓衣風
如臯憶憶看小桃花水繪園門通小寺春堤一道不曾斜
千樹爛晴霞
如臯憶往事倍盈盈水郭題名新悵望板橋話别舊心情
雙髩可憐生
如臯憶數子總疎狂剛中酒時思許掾(山濤)恰傷春處念曹
王(文虎)香茗記張郞(孺子)
如臯憶按譜砌香詞傳語東君須婉轉此情莫遣外人知
除說與楊枝
瀟湘神
盰眙舟中作
淮水流淮水流蠻絃銅鼓不勝愁驪山金盌無消息六月
園陵冷勝秋
桂殿秋
淮河夜泊
波淼淼月朧朧神巫爭賽禹王宫船頭水笛吹晴碧檣尾
風燈颭夜紅
偶紀
春漠漠雨疎疎綺窗偷訪薛濤居凝情低詠年時句人在
東風二月初
南鄕子
江南雜咏
天水淪漣穿籬一隻撅頭船萬竈炊烟都不起芒履落日
撈蝦水田裡
䕫魍喧豗楓根漬酒紙成灰澤國不知山國苦銅鼓醉覡
夜深作蠻語(今秋水鄕盡没而山民復十室九病故詞及之)
戸派門攤官催後保督前團毁屋得緡上州府歸去獨宿
牛車滴秋雨
鷄狗騷然朝驚北陌暮南阡印響西風猩作記如鬼老劵
排家騐鈐尾
萬艘千船今年米價減常年乍可宣房填蟻穴愁絶不願
官家言改折
笳蓋從風旌竿十丈壓桯紅卜式相如争匿笑驚告同輩
屠沽并傭保
淸明後一日吳閶道中作(南鄕子第二體)
纔過淸明東風怯舞不勝情紅袖樓頭遥徙倚垂楊裡陣
陣紙鳶扶不起
捲絮搓綿雪滿山頭是紙錢門外桃花墻內女尋春路昨
日子規啼血處
楊柳枝
本意
裊娜絲楊水面生波光柳態兩盈盈攪來風色昏於夢不
許春江綠不成
法駕導引
饑烏
饑烏噪饑烏噪毛羽忒摧頽故國稔經霜雪滿他鄕錯料
稻梁肥曛黑只飛飛
曹南耕表弟禮斗甚虔詞以紀之
銅芝蓋銅芝蓋縹緲結祥烟碧奈花開忉利市紫陽宫近
夜摩天一枕小游仙
西風動西風動聞苑一愁無毛女弄琴紅捍撥井公戲博
紫樗蒱閒話鮑家姑
元始殿元始殿瑶陛一層層丹竈幾聲仙院笛碧池千盞
醮壇燈人靜露華凝
梅廬閉梅廬閉長日不曾閒綘帔黃絁晨控鶴綠章赤篆
夜扶鸞來往總仙官
如夢令
贈友
記得西陵小弄風裏金鞭雙控今日又逢君恰値春波微
動如夢如夢白髮何戡情重
甘州子
新霽同南耕散步潘原白園亭主人不在題壁而
去
沁園春在畫橋西花月價賤如泥碧城高與粉墻齊擬把
數行題題未了斜日亂鶯啼
銅環半面澁蝦蟆鸚鵡睡懶呼茶臙脂新濕小窗紗柳線
漸勝鴉無人到開徧一園花
思帝鄕
夏夜
花底螢高低穿繡扃慣照人間閒事一星星待展輕紈小
撲怯還停又向墻邊竹去冥冥
長相思
贈别楊枝
潄金巵閣金巵不是樽前抵死辭今宵是别離撚楊枝
間楊枝花萼樓前踠地垂休忘初種時
月夜看花作
掩柴門步籬門夜色茫茫碧一痕微酣過别村梨花繁
李花繁錯道溪昏月又昏風吹銀浪渾
相見歡
初夏行舟
睡餘獨自推篷海陵東一帶人家都住柳絲中黃茆屋
淸江曲綠蓑翁正是雨餘斜閣水車紅
調笑令
咏古
(張家二女天人姿西風秦隴吹空祠吳興瘦沈美風調邂逅一笑難爲待客亭惝怳嬋娟子翠)
(幰珠軿去如駛酒坐琴聲箜篌聲姊妹雙雙落紅水)
紅水啼難止弄罷箜篌相顧起女郞祠掩西風裏綉幌明
簾徙倚蘭香姨與智瓊姊懷恨多年同此(張女郞)
(湘中蛟娣號汜人楚天冉冉紅羅巾一鈎曉月洛橋下風光冶麗偏相親别來愁緒紛難理鄂)
(渚微波嬉上巳烟裙霧髩驚淼茫畫艫回首人千里)
千里湘中水江面微風翻繡被輕别玉娥歸去矣淚滴龍
堂靑綺十年重遘蛟宫娣愁絶楚天上巳(汜人)
(崔家女弟世所無彈筝自命爲茞奴重泉猶作人間曲摧藏掩抑聲嗟吁當時舊事心猶省長)
(秋一曲紅窗影夢裏曾陪元舍人銀筝凄苦人淸冷)
淸冷虚無境手撥銀筝心自省長秋一曲紅窗影絃裏分
明悲哽泉臺不少人間景後苑君王廵幸(茞奴)
(九華安妃游玉鄕交裙携帶招帝郞情纏雙好發朗唱紫淸瑣掖排銀房楊羲自是神仙子不)
(比人間許長史左宫亦有王夫人紅顔調笑斟瓊醴)
瓊醴調芳旨天上風流聊復爾楊家自是神仙子雙笑歡
兼昔旨一幅靑書鸞鳳紙爲授眞妃靈紀(安妃)
(通波亭畔風日淸會稽王子愁經行中流佚女遘烟舫波光臉熊交盈盈風吹裙帶紅絲纏箜)
(篌歇拍聲聲顫西軒夜靜月又低春條爲爾歌宛轉)
宛轉羞相見月白風淸人婉孌洛靈羅韈來波面良夜隨
郞游衍小婢箜篌歌又顫徙倚春流都徧(劉麗華)
(西堂花茵儂好持此間風月堪詠詩溢奴小兒若冰雪紫緩綠酒饒神姿竟陵判司大懊惱夜)
(寒空館眠難好翠簮膩滑促傳觴口吃微聞喚鸞老)
鸞老頭腦好善謔羣眞堪絶倒夜寒空館人聲悄地下爲
歡須早南隣娘子翹翹小共汎玻瓈淸醥(蔡家娘子)
(槐安貴主名瑶芳穠春游戲搖鳴璫相牽貪看石延舞寺前暗調淳于郞蘭摧玉折一何苦靑)
(春又葬同昌主淮南裨將慣酒悲慟哭繁華黯無語)
無語奈何許憶在寺門魂暗與布衣眞尚瑶芳主一霎日
斜歸去大槐安國飛紅雨腸斷舊游何處(瑶芳公主)
醉太平
江口醉後作
鍾山後湖長干夜烏齊臺宋苑糢糊剰連天綠蕪估船
運租江樓醉呼西風流落丹徒想劉家寄奴
戲咏錢傚宋人獨木橋體
紅閨簸錢綠窗意錢姬人小字錢錢佩男錢女錢花驄
鐡錢蘭橑綺錢癖同和嶠惟錢問直他幾錢
靑苔印錢朱荷貼錢空&KR0809;誰笑無錢更漫空筴錢文臣
愛錢倡家數錢世間萬事由錢向天公貰錢
吹簫乞錢販脂鬻錢西風江岸攤錢負茶商進錢西隣
醵錢東城打錢明朝去索碑錢付黃公酒錢
籛兮古錢鏐兮後錢篋中剰五銖錢是秦錢漢錢可兒
使錢阿奴惜錢逢花休愬無錢看風吹紙錢
題孫無言半瓢居
顔淵一瓢先生半瓢傍人笑問團瓢是吟瓢酒瓢巢由
飲瓢先生住瓢行窩何處非瓢任肩挑壞瓢
昭君怨
咏柳
誰把軟黃金縷裊在最臨風處低蘸綠波中太濛濛愁
殺花花絮絮半是風風雨雨一樹倍堪憐寺門前
春光好
桐川道中作
鴶鵴呌戍樓平漆燈明一路春田四月少人耕惡木叢
中古驛亂山缺處孤城安得短衣看射虎過殘生
柳枝
人日過畹仙校書家
幾陣簾風漾雪膚正春初小姑年小理淸歈怯氍毺淺
道勝常釵勝轉紅幡軟籠中鸚鵡爲誰呼似留予
蘭熖平明一縷微弄餘輝含嬌和夢換春衣傍床幃手
拈紅綬通眉語憑郞主郞看筝雁會翻飛便須歸
雪淨春甆隱綠光發茶香手擎江橘顫釵梁玉纖凉放
夜傳聞今歲早銀燈好再來須盡十分狂省縈腸
點綘唇
阻風江口
濁浪堆空曁陽城下風濤怒冰車鐡柱隱隱轟吳楚獨
眺君山且共春申語愁如許一杯酹汝同看蛟龍舞
咏枕
憶得年時紅綿粧叠紅蕤灔笙&KR0809;綠揜濃笑釵痕閃說
盡山盟不料巫雲歛殘荷𦦨斜鋪楚簟多了啼紅點
夜宿臨洺驛
晴髻離離太行山勢如蝌蚪稗花盈畝一寸霜皮厚趙
魏燕韓歷歷堪回首悲風吼臨洛驛口黃葉中原走
江樓醉後與程千一
絶憶生平蹉跎祗爲淸狂耳酒酣直視奴價何如婢斷
壁崩崕多少齊梁史掀髯喜笛聲夜起燈火瓜洲市
題延令張燕孫秋詞(燕孫園次婿)
吳苑初晴陽山大好朝來髻相逢却是山抺微雲婿一
幅詞兒滿紙悲哉氣冬深矣重添秋意秋在君詞裡
舟行秋望
歷亂烟村推篷愛煞晴秋爽柴門栗橡風定誰敲響野
鴨濛濛懶漫勤依槳漁蠻莾驚飛兩兩觸損玻瓈樣
和成容若韻
並坐燕姬琵琶膝上圓冰薄輕攏淺抺巧把羈愁豁竟
去搖鞭點草霜&KR1058;渴西風惡數聲城角冷雁濛濛落
女冠子
本事
黃絁剪就慵上鴛機刺繡鎮葳蕤水綠靑溪廟花紅白石
祠愔愔春似夢漠漠雨如絲仙洞胡蔴熟有誰知
始靑天上小織龍綃幾兩路茫茫度海雲鬟亂還宫繡帶
長瓊枝春䙚裊金磬夜琅琅撥盡天風曲說興亡
中興樂
秋夜
水邊小弄靠烟廊秋宵正掩書窗忽有人聲飄來畫墻
不辨衣香水香太微茫分明有箇玉簮花㡳暗舀新凉
紗窗恨
蝴蝶和毛文錫韻
閙紅咂翠何時了漾春心一生輕薄誰拘管粉墻陰花
架㡳潜防紈扇畫梁前巧鬪紅襟描上鴛裙摺費泥金
