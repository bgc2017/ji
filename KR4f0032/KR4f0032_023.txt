怎奈易醒不如歸擁羅衾懨懨睡過一年寒食
秋霽
本意
步屧欹斜向黃葉村邊閒眺晴綠水映漁莊霜明菜圃陣
陣寒鴉落木遠空乍沭好峯數點脩螺矗更窅窅極浦淡
沲帆影織千幅憶昨素舸汎汎長淮水凉燈昏和鴈同
宿夢家鄕西風菰米炊烟晩斫鱸腮玉夢醒葦花聲&KR0609;簌
詎意此際故園潑眼秋光一杯雪蟻幾枝風菊
送江辰六之任益陽
綠染熊湘正翼軫之旁一點星小鹿走晴巖鷓啼斑竹細
雨黃陵古廟江山未老又逄仙令栽花到官閣外鄂渚昭
丘彌望總殘照去去定遇新月巴船夜闌櫓聲觸醒沙
鳥徧江鄕白蘋紅杜客愁應並楚天杳此地西風知倍早
君更爲我試問陶侃當年空灘戰艦尙餘多少
西河
春日偶過亳村故居
前村裡落梅陣陣風起舊家池舘暫經過玉欄漫倚粉英
也爲主人來雨中和淚梳洗畫簷損月榭圯蘼蕪蛺蝶
盈砌頽垣敗井劇關心那能遣此賺人連夜卸烟帆半篙
埋怨春水一天絲雨灑不止總難尋舊日鄰里祗有點
波燕子上雕梁絮語墨花簾底似話王家當年事
中秋前二日紅友有愛女之戚詞以慰之
西風下幾聲冷鴈如話凉雲叠叠暈輕羅凄淸難畫左家
嬌女本盈盈紅珠掌上無價記學母將眉畫金瓠蘭支
其亞簪花蠆尾字偏工黛痕瀟灑有時鶯上綠窗啼風蘭
烟柳偷寫月娥小别閬苑夜最難忘冰舘瓊榭耿耿彩
鸞思跨趁秋宵海上冰輪高挂叢桂香飄人歸也
西氿落暉
傷心事碧雲黃葉天氣漫登粉堞望溪山戍樓悶倚茫茫
不覺百端來瞑烟暗結津市銀濤吼紅日墜老楓烘得
如醉無情肯逐水東流只貪西逝臨風太息語陽烏長繩
縱有難繫估檣競矗野岸底說胭脂落照相似明日大
風定起且移船泊入前汀蘆葦臥看新蟾&KR1335;沙尾(諺云日落胭脂)
(紅無雨定多風)
解連環
感遇和雲臣
槌床抵几看九州蕉鹿千秋槐蟻總若輩炙手熏天歎不
殺袁劉依然寒士臣醒而狂笑不值一錢程李問舊年朱
戸幾徧重經都剩衰壘何如沾沾自喜只竹弓射鴨芒
屨驅豕玉顔石髓難留拚老去琅琊終爲情死拍手狂歌
正天畔暮山秋紫近重陽螯肥釀熟醉爲佳耳
暮秋看窗前杏花
碧秋澄澈把江南染徧是他黃葉忽一朵半朵春紅也淺
暈明粧薄融酥頰簸雨籠晴笑依舊茜裙微摺只夜凉難
禁露重誰忺蛩語凄咽回思好春時節正桃將露綬蘭
漸成纈樓上人醉花天有畫鼓銀&KR1125;寶馬翠埒事去慈恩
枉立盡西風閒說伴空濛驛橋一帽葦花戰雪
奕用片玉詞韻
滆湖棲託面荷塘杳靄柳陰綿邈有一帶海素籠窗恰臨
水倍明比烟尤薄晝困心慵便絃上懶調郭索且呼朋坐
隱留客手談聊代行藥花陰半庭閴若漸局中争劫枰
上侵角靜覺一派蟬聲將殘燠餘炎耳畔銷却爛了樵柯
怕又謝蓬萊桃萼悄無人萬松沸處微聞子落
再咏奕用雲臣原韻
荷香淸燠更松風滿院簷鈴戞觸有數客淸晝圜棋儼地
割袁曹疆分楚蜀布筭凝思漸髹几光連幽竹笑都無下
意歛子收奩只倚空局須臾山飛海覆惹旁觀争看枰
際紛逐料得橘叟功成怕枕畔黃粱定巳炊熟何似安眠
且輟戲閒消三伏任人猜奕家劣手阿奴碌碌
送孫愷似孝廉南歸愷似陪使朝鮮曾輯採風一
編載彼國士女詩詞略備故後半闋專及之和
李武曾韻
渭城朝雨怕聲繁拍促凄如結楚誰砌滿黃葉中原恰暗
捲歸人渡滹沱去萬里槎程曾透過龍荒小部憶下句驪
國慕華樓下醉呼鷹處采風一編竣否記斜行小字驚
鴻跳虎中間一幅苔牋是貴主婷婷摩訶避暑不信蠻姬
也解唱謝庭花絮儻書成釐正闕文休刪夏五(采風集中有朝鮮婷)
(婷公主詩)
望明河
丁巳七夕玉峯作(明日並秋)
冰輪尙缺巳耿耿流輝盈階鋪雪潭子空香較蓮子淸芬
兩般誰冽荒唐稗史話認做是鵲橋佳節惹無數樓上穿
針兒女凭闌低說風前老顚欲裂問靑海幾處玉臺銀
闕明日西風怕點上許多無情華髮碧簫吹來破又躍入
龍堂變精鐵喚他起須伴狂奴醉舞冷光潛掣
飛雪滿羣山
本意次宋張榘韻
纔訝悠颺俄驚飄瞥明駝皓鶴齊還銀房壓叠瓊濤澔涆
失却天半烟鬟玉參差成頃都釀做吳江暮寒無聊又聽
誰家畫角吹入小屏山記得潼關前歲發一行騎阻萬
里程慳雲霾楚棧風饕漢壘紅氊在混茫間又故鄕雪滿
描難就倪迂范寬來朝定霽一蓑准擬江上看
白門署舘對雪
紅板橋南錦衣倉口糅綿舞絮漫漫瓊沙浙瀝吳鹽飄瞥
偏將屈戍敲彈此中歌玉樹想千載瓊花未殘獨憐對酒
無緣蠟屐寂寞強憑欄記起景陽宮舊事玉兒縞素憔
悴辭鑾詩顚不禁酒狂陡發茫茫哀樂無端鍾陵消紫翠
捲毳幕渾如白檀來朝徑去漁簔披了江上看
雪霽
萬瓦銀皴千門粉窖六街簾幕疎疎斷橋紅板小帘黃布
一齊映入冰壺幽人無箇事閒屏當吟軒釣車桓家寒具
王郞水厄活火沸風爐女墻上霞籠積素藐姑仙子春
透肌膚明粧酒暈檀腮茜捻江天此景難圖詩顚兼酒惱
聽滴瀝鄰家玉蛆誰堪共飲街南且拉諸狗屠
淸江裂石
人日送大鴻由平陵宛陵之皖桐
彩燕粘鷄鬭酒天輕軟到釵鈿准擬暗塵元夜覓羅帕月
底燈前訝舴艋來迎何太早綠帆拖雨貪看水成烟殷勤
問姑溪瀨水那似滆湖妍二月向龍眠樅陽城下可還
有士女鞦韆西望是潯陽琵琶亭下見說道邊愁巳入新
年對東風倚江樓倘遇鯉魚紅尾寄我碧桃箋
泛淸波摘遍
咏沼內紅魚
吳娘水閣幾曲金塘時聽紅魚跳波響翳然花竹日高舟
尾浮菰蔣粧臺上傷春天氣中酒心情斜溜明矑還細相
照水釵傾投餌鬟偏幾遍惆悵朝霞漾寄到啼椷染血
帶得落花鋪絳愛爾絶代紅粧水雲高曠渾無恙嬌鳥籠
底去來美人影中生長莫管畫溪笠澤粘天風浪
萬大士表兄招賞白蓮賦此
軒如烟艇盎作晴湖一朵白荷簾外舉梳風颭水記在普
陀巖下路辭鸚鵡悞落塵寰空添枝節受盡人間千斛暑
翠幕低張冰井斜凭憐爾嬌嫮如相訴墜粉曲塘有恨
回首花宫無語嬴得素質亭亭瘦影踽踽還凝佇柳外又
仄銀蟾葉間猶跳(平聲)宿雨應惹弄珠人到乘夜搴取
芡
江妃水戲龍女夜游遺下鮫盤波面貯勻圓鬆軟顆顆枝
頭綻新雨誰家女粉裙一色銀浦三更船泝空明烟外語
爲愛鮮妍争向微茫遵岸尋取搴宿莾苞作蝟毛暗磔
實愛鷄頭初乳剖罷萬斛晶丸零亂川滸添嬌嫮那數雲
子彫菰偏宜玉纖幽爼祗怕如珠秋露採時休誤
立秋日憺園㙮影軒作
稍聞茶響似有蟬鳴便作冷香空翠想無聊無頼淥水廊
邊自來往凭闌望半房蓮子幾筯蓴絲誰信巳將秋細釀
怪底樓前今夜明雲分外凄爽暗惆悵蛩語乍親枕凾
砧韻漸生門巷怕是愁人此時易添羈况滆湖上差有月
嶼風潭非無釣船菱榜何不五湖歸去傲然呼長
采菱爲閻牛叟賦(牛叟兌閣遺徽自序日妻種菱湖西常携諸女扁舟採摘當夕)
(陽下春翠袖紅粧與淸流碧藻相映宛在畫圖寅秋尙期踐此約而竟不逮矣)
花窺鏡盒蔓匝鞾紋十里西風公路浦憑將舴艋小織烟
潭葦花舞低搴取凉欺鴨脚嫰壓鷄頭肯似碧房蓮薏苦
淺泊前汀并買秋鱸吹火同煑斜陽渡晩來誰迎水橋
暝色隔村人語詎意前游微茫竟隨客歲鴈程去瑟瑟板
渚輕波濛濛篷船疎雨一自采菱歌斷謝娘何處
望梅
春城望紙鳶
夾衣初颺漸梅鬚墜粉桃腮堆絳鴨頭波倒浸春雲風日
美一天紙鳶都放隊隊兒童競喧笑綠楊門巷正偷將殘
線趁取新晴恣情游賞將扶乍低旋漾把溪烟攪碎晴
空撲響漫掠他靑粉墻西惹翠袂遥凭紅閨凝望急景難
淹又天半夜燈初上見火蛾旋繞飛下雪梨十丈(風筝每夜必絙)
(燈火并於其上高放梨花雪炮)
傾杯樂
善權寺火(甲寅九月十九日事)
玉竇瓊扉琳宫紺宇層崖染茜嵌峭壁三生堂後梳粧臺
左李唐遺殿黑摧秃柏蒼皮偃雨淋浪蘚崩剝壞梁雷篆
昨春野寺記着靑鞋踏徧陸渾火燒殘赤縣焚玉石餘
灰延鹿苑歎一夜猿狖悲號千年龍鬼糜爛化斷井頽垣
一片剩落落長松誰伴想月夜古洞裡仙靈浩歎
正月十三夜預卜元宵月
絲雨如酥小窗似夢睡猧難穩試燈夜鳳慵點香閨潛
向姮娥預懇元宵可有冰輪分奈瓊瑶舞縈幌拂簾逾緊
安黃剔翠都到眉峯砌恨隣院女盈盈來問說靑鳥廣
寒原有信要春城一色鋪銀夜市萬家堆粉正雪後玲瓏
燈映又陌上軟鬆鴛潤當此際纔湧上團圞玉鏡
品茶
雨後新晴林端小閣疎簾窣地正註罷南華下卷幾般綠
雪嶽僧新寄澗邊杓取鳴泉試借幽廊支瓦銚細商茶事
松風入聽瑟瑟珠跳(平聲)雪沸綠髩女嬌拖燕尾捧玉濕
鈞州磁盞翠羡幽韻未瀉先傳餘芬罷啜還殢漸証入茗
柯至理終不負酪奴風致七椀後玉川子頽然竟醉
望湘人
秋日過凖提庵訪石公上人時上人初自都門歸
携有緯雲弟家訊
見石蹲若獸樹老於猿誰家廢圃荒舘改作僧寮恰臨野
渡花竹蓊然平遠萬里烟塵經年𤇺火家書常斷正兵間
透一僧歸來作上林秋鴈把向晴簷細展怪一椷侵蠧
八行纏蘚書到汝爲人笑靨啼痕參半歎世上只有西風
嬾不送征人回轉更惱是故國茱萸眼底仍然開滿
寓樓微雪咏隔垣所見
訝銅街轉處銀井灣頭盈盈霧髻烟髩又被斜風捲來微
霰越與明粧相襯絮裊裙拖雪沾粧閣行來將近想憐他
輕軟纖鬆故把凌波偷印誰念隣家樓上有他鄕狂客
闌干凭損枉目斷瑶階難遞飛瓊音信料孤舘只晚寒成
陣况是歸期無准偏戲弄墻外花梢搖落一庭新粉
贈南水上人(上人住吳門百花洲)
自鞦韆拆了杜宇啼殘粉箋怕寫新句驀遇維摩來游罨
畫姿致訝如張緒雨裛㯶鞋烟欹箬笠隔花吳語喜韶齡
更擅才情解唱碧雲日暮借問師家何處在百花洲畔
近胥江渡此地我曾游千載最消魂路昔日無限錦帆柔
櫓只剰綠波南浦想月中趺坐香臺尙有精靈來去
夜飛鵲
代妓贈别(爲金沙史耳翁作)
官橋幾絲柳綰住蘭舟含淚暗上津樓枇杷門掩東風暮
曾拚睡煗鴛裯流鶯替人傳恨向風前絮語百種難休玉
簮恩重卸將來嬾節離謳旣道有人拘管何事到旗亭
慣惹閒愁記否連宵蹤跡雨天中酒月地梳頭落花城內
馬蹄紅蹴滿銅溝只瑣窗歸去莫教輕漏客舘風流
望海潮
題馬貴陽畫册
極北龍歸江東馬渡君臣建業偏安天上無愁宮中有慶
聲聲玉樹金蓮點綴太平年更尙書豔曲丞相蠻牋月夕
花朝那知王濬下樓船華淸月照闌干悵多時粉本流
落人間可惜當初丹靑妙手如何不畫凌烟風景極淒然
寫一行衰柳幾處哀蟬展卷沉吟昏鴉蔓草故宮前
胥門城樓卽伍相國祠春日同雲臣展謁有作
鼉呿鯨吼龍騰犀踏胥江萬叠驚濤沿水敗墻臨風壞驛
千秋尙祀人豪英爽未全凋正綠昏畫幔紅黦霞旓太息
承塵我來還爲拂蠨蛸城樓徑矗層霄悵蘇臺碧蘚相
望岧嶤西子笑時包胥哭後覇吳入郢徒勞颯沓響弓刀
筭稽山越榭今也蓬嵩社鼓神絃依稀疑和市中簫
擊梧桐
酒闌感賦
被酒陽狂當歌慨慷幾遍雄心骯髒蘆中人竈下養市南
屠狗城東賣醬更邀昔日知交白擲劇飲掀髯抵掌擊碎
唾壺拍碎胡琴舊事流波一往想像衣香沉吟手粉十
載後堂情狀燈灺後夢回時曾否玉人無恙醉後猛然思
省人生何必定多情且潦倒短衣射虎學藍田李廣
夏日同友人過竹逸齋頭小飲賦此紀事
毒熱鎔金火雲焦釡喘月吳牛無那剝啄聲誰拉我過君
高舘科頭而臥只愁避暑何方除是剪却亂峰千朵更上
危樓快劈么絃彈得冰天都破小飲深談耳酣氣熱不
顧旁人而唾筭今古幾賢愚詎有斯人長餓歸去先生爛
醉任他拍手群兒罵且踏着一街新月把小詞閒做
一萼紅
寒食記事
玉津園記箇儂門巷淥水漾罘罳社燕低飛餳簫輕弄東
風隋柳如絲正客裏禁烟天氣趁流鶯啼處立多時蒜押
雙搖藥欄九轉瞥見師師十五破瓜年紀恰梳頭纔了
縆額偏遲紅玉勾人碧虛留客篆烟半裊金猊魂斷是瓊
閨有縫迸他修竹兩三枝料爾一春寒側長倚腰肢
癸丑除夕
響銅籖許多年舊事和恨壓眉尖記得當初後堂弟妹團
圞圍定紅簾飲盡了屠蘇千盞撾畫鼓憨笑賭黃柑十里
春城金娥暗撲火鳳交啣自後也逄除夕歎此生長是
弟北兄南第宅俱非顚毛都換每因令節生嫌只萬點官
橋夜火風吹零亂映疎簷羡殺隣家歲酒隔巷春衫
納凉梅廬(梅廬南耕齋名)
屐初停見亂杉深巷門境巳空幽一派風廊幾層釣檻微
茫人在滄洲軒子外蒼皮怒裂更紅魚碧鴨漾銅溝屋小
如㡓齋虛似舫萬籟颼飀到便捶琴啜茗向水邊企脚
林下科頭卿論殊隹吾衰巳甚世間一笑浮漚且盡日談
空說鬼荳花棚上月如鈎再噴數聲風笛催動新秋
薄倖
賦得水晶簾下看梳頭
戟門春煖紅日漾圓冰淸淺筭一帶茱萸窗網便是箇儂
粧院素領巾半幅烟綃行來剛被微風捲更點點斜紅溶
溶泓黛嬌面欲勻還嬾恰十載傷心事憶釵響衣光何
限只玉纖撩髩春葱縆額一番回想腸應斷風流放誕記
千金豔質粧成愛映春流看别來香閣峭冷尖寒應滿
過閶門感懷用湘瑟詞韻
春波甸線把船檻和愁倚徧記舊日膽娘門巷只在畫橋
南轉靠他家一樹枇杷流鶯日日啼歌扇向燕子樓邊鵝
兒酒內生受花憐柳眷到今日思量處空爇盡沉香火
慢被東風幾陣晴絲一夜吹將往事連天遠鮫珠休濺便
玉京仙圃也應風景年年換閒愁莫惹城下紅桃正綻
舟次惠山再叠前韻
綠楊金線記此地經過百徧曾驀遇水仙祠後月裡游船
初轉凭幾楞膩粉闌干水晶簾子桃花扇正一色衫紅兩
行蛾綠何處鶯儔蝶眷聽檀板孜孜拍似唱到小秦王
慢恰水烟一派衝開笑語鼓兒撾了人兒遠年光濤濺也
思量再覯重來無奈心情換尋春須早莫待百花齊綻
山下與顧景行話舊三叠前韻
風筝脫線向水驛山程繞徧笑十載求仙任俠只有金丹
難轉又那知舊侣重逄凄凉似閱秋風扇論紅燭前情靑
衫少日曾訂厚盟深眷且與作開元話聲漸緊四條絃
慢筭年來爾我行藏略似交情直比春山遠酒槽珠濺向
當壚小語香醪可許新詞換惹他一笑榴齒臨風微綻
惜黃花慢
晴郊訪菊
郭外烟林趁板橋夾浦迤邐秋尋溪翁隴口半畦嫰蕊園
丁屋角數畝濃陰離披開坼鋪如錦縱藻曜偏覺蕭森選
野岑倚風藉草隔澗捶琴濁醪無伴孤斟漸林霏小結
巖翠將沉家居罨畫厨方膾玉人懷彭澤籬恰搖金西風
何事頻吹帽便短髮菊也須簮攪客心前村碎杵零砧
一寸金
夜泊金沙城外有懷潘子南村兼示于吉人虞我
武潘子逖諸子
櫻筍江鄕小艇濛濛枕烟郭正楝花風緊遠村寂寂桃花
浪决斜塘漠漠客睡何曾着櫓聲歇閒愁頓作空潭上水
笛風燈添取城頭戍樓角暗省當年溪南詩老曾經對
床酌更惲齋一夕紅亭絃管梵川十里綠楊池閣風景何
常換歎滿目酒壚非昨如今只雨打船窗徹夜長索索
距亳村不數里有古刹日敬先庵庵側有一高丘
或穴其下乃得古冡隧澗幽凉明器怪詭似是
古侯王墓詞以紀事
古寺高丘雨溜松毛土花澁有破空石&KR2760;呀然如竇懸崖
鐵繘窈然而黑壞棧盤雲仄鳥窺處龍湫深極誰人作校
尉摸金千載畫衣化烟色隱隱便房迢迢夜壑風吼魚
燈逼問珠襦玉匣幾年耕破金釵銀椀誰人拾得牧子頻
吹笛惹漢武秦皇沾臆歎多時欒大城荒徐福歸何日
慢卷紬
賦得秦女卷衣
長城西去嶢關一望萬古消魂地悵漢苑秦宫隴樹洮雲
棧連梁益閣通燕魏繡嶺渾河㶚陵紅樹鳥鼠山如髻有
六郡良家四姓小侯盡隷都尉金鴻嘹唳蕭閨忽憶寒
衣事刀尺擬裁量怕帶圍難記砧響秋宵逾霽搗瘦銀蟾
敲殘木葉叠在紅箱裡倘寄到軍前騐取嬴樓翠綃封淚
八寶粧
咏荷錢
欲綻紅衣將擎翠蓋先放錢錢葉大巳自成盤休訴窄百
琲還能盛裹木邊樓上誰家嬌困懵騰五銖閒向欄干簸
不料幽潭深處偶然輕墮幸值緩步江妃將綃攬取靑
蚨猶未曾破又怕被土花偷涴傍綠水鋪來停妥笑筴樣
苔般誰做祗如鵝眼些兒箇只未解遮藏彩鴛莫便一雙
臥
迦陵詞全集卷二十三終
