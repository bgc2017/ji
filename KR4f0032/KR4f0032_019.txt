迦陵詞全集卷十九
宜興陳維崧其年著
和州戴迻孝無忝維岳緯雲
丹徒李基和梅崖宗石子萬
華亭錢鼎瑞寶汾男履端
海寧弟奕禧六謙姪賜薛
百字令
顧梁汾雨泊蛟橋填詞見寄得軟繡迷香二語狂
喜跳踉失脚墮水書來語我以故不覺捧腹詞
以調之亦用朱希眞韻
空江采石記錦袍醉墮昔年李白今日蛟橋傳故態千載
重來此客擬探驪珠海天此夜休遣龍綃隔翻身直下驚
濤跳起成雪我作持履無方君休一去曉夢迷蝴蝶乾
後蓬萊眢井似可有人間花月㬉翠蒸衫閙紅壓帽狂殺
何年歇玉京桃放待余折則同折
游楞伽山上方寺是日微雨
石湖一幅似春羅鋪在楞伽山下上有叢祠熒賽火照徧
盤門萬瓦白馬三郞靑溪小妹繡幔搖春夜憑闌遥望水
雲蒼莾難畫來往招颭花枝蘸些微雨倍覺添妖冶髩
縷柳絲都一樣總受東風飄洒亂石陂陀群峯峭蒨滿逕
沾蘭麝半湖純黑伍胥潮又來也
贈陳嘉玉
萬家水市被垂楊映得酒旗都綠細雨淋浪春欲暝愁煞
蒲帆六幅烟裡停橈花間命屐小叩幽人屋素甆凝雪果
然人淡如菊君自生長錢塘移家喜看罨畫紋鋪榖說
在東風鶯舌裡聽慣烏絲一曲詞客生平男兒意氣何必
曾相熟掀髯長嘯爲君盡此&KR0812;醁
雨窗懷松之南水
絲絲點點聽簷前不住隔紗窗滴一片濃雲遮遠岫那辨
銅官離墨寶鼎香焦畫廊花瘦阮又無心摘茶烟颺起細
煎花乳翻白幾日梅子應黃先將些雨送箇愁消息我
在家鄕愁欲死何况異鄕羈客篛帽停舟衲衣持鉢買酒
還無直知他何處水邊拖盡吟屐
雪灘釣叟爲松陵顧茂倫賦
翁家何在在三高祠下景尤奇絕一派漁莊連蟹舍百里
水雲明滅最怕閑鷗生憎野鴨占了凉波闊釣竿斜漾珊
瑚樹上輕拂昨夜東合江天糅綿舞絮冷把龍宫掣惱
殺渭濱垂白叟悞了蘋風柳月菰米家鄕淸虛世界萬事
何須說夜寒吹火推篷起掃殘雪
送徐松之還松陵兼訊弘人九臨聞瑋電發諸子
(松之亦名崧)
生平慕藺笑人間竟有兩相如者解唱春城寒食句却是
此韓翃也廿以年前記曾與汝爛醉臯橋下我髯君黑路
旁紅粉輕罵今日髯巳成絲黔還似昔重會剕南榭篋
裡雲山詩卷在只被雨淋風打擫笛旗亭聽鐘禪院總是
凄凉話垂虹橋畔飄零多少同社
淮陰閻再彭以破環詞索和爲綴此章
淮王城下有扶疎叢桂香分蟾窟携得團圞天上影琢就
鏡奩中物立本淸高香閨對綰紅苣同心結紫金跳脫讓
他光鑒毫髮詎料鳳去鸞孤瓊枝一樹忽被罡風裂柳
絮簾櫳無限好堆作安仁髩雪畫篋閒搜宵來失却一串
玲瓏月半規破鏡筭仍飛上瑶闕
客有善絲竹者以箋索詞漫爲賦此
旗亭舊事記曾經見汝寶釵樓側瓊樹兩行誰最少第一
屏間白晢翠滑鸞鞾紅香桃綬絕藝千金直襄王筵上纏
頭衆裡争擲今日白髮何戡靑衫司馬仍會秋娘宅能
得幾廻渾脫舞淸淺蓬萊非昔紅荳村莊菊花天氣淪落
無人識棖棖邏逤不堪聽汝重摘
聞鴈
金風凛凛將冷鴈糝下半天煩惱拚逐征南諸將帥飛透
黃榆白草萬里邊愁一行兵氣辛苦憑誰道遏雲裂石數
聲横度林表我且緩把一樽木明樓畔側聽心如擣響
帶秋砧偏覺慘更犯幾般曲調南浦烟深後湖陰重月挂
關門小不如北去蘇卿雪窖將老
長安元夕和家山農倡和原韻
尋常隔歲預商量賞玩來年元夕燕未銜將泥便軟糝徧
蓮鈎綦跡滿院燒紅九衢漾碧萬斛幽輝濕東風幾陣暗
吹此事成昔今夜㶑灔深杯玲瓏低唱難把愁兵敵悞
了玉梅花底約只做鳳城覇客歸路三千春宵十五誰遞
他消息舊家何處月華人面同白
贈吳門周履坦(時以丹靑供奉內庭)
盤龍後代擅虎頭絕藝風流淹雅一旦聲名動人主不數
當年曹覇架上奇鷹宫前稚蝶一一遭烘寫布衣親見鳳
樓一片鴛瓦可有褒鄂弓刀金張袍綬要上凌烟畫月
給俸錢愁不飽只夢闔閭城下滿眼京華錦衣玉貌總是
悠悠者靑熒燈火飄零共作情話
己未長安中秋(時值京都地震是夜微雲掩月)
西風帝苑正停杯争盻一輪圓月坐久凉蟾猶未吐靄靄
暮雲偏結低軃冰綃深藏桂殿不放姮娥出也應愁見有
人千里華髮今夜地軸頻翻坤輿陡撼怕被饞蛟掣那
有銀墻和碧井留待金波堆雪三市霆轟九衢電駭屋瓦
昆陽裂問誰無恙天邊惟賸瑶闕
送周求卓之任榮陽
榮陽京索是當年劉項舊争雄處蠆紫蝸紅纏碎碣略辨
幾行秦楚汜水重關敖倉賸壘蒼莾空今古西風夕照老
鴉啼上枯樹君到試問當初鄭虔故宅三絕猶存否嬴
得兒童和笑說文采周郞獨步故國情親新凉節物送爾
驅車去休輕百里此間鞏雒門戸
送鈕書城之任項城
碧鱸錦稻記君家舊傍垂虹亭子疎影暗香姜白石一旦
起而爲吏綬染紅桃符分銅虎差足云豪耳欣然捧檄當
年毛義如是極望地入鮦陽邑名南頓樹短纔如薺去
約官僚閒射獵應認前朝戰壘古驛熊啼荒村虎呌日落
城墻紫虛聲處士此言專仗君洗
咏陸雲士萬年冰扇墜
長安六月玉河橋柳下凉冰争賣銅椀擎來高十丈只是
炎&KR4032;難耐忽見風前水晶墜子人意先瀟洒颼飀滿院似
聞何處淸籟傳道太華蓮西堯年古雪結此玲瓏塊磨
却千場間歲月冷看人間成敗桂窟蟾精松根虎珀凛冽
還堪賽更誰偷嵌幾叢藻荇横黛
棠村夫子席上咏米家燈
東風作陣颺晶籠百盞玲瓏低亞淺倚紗屏和笑指此是
前朝㧬畫有蝶皆飛無花不笑翻覺丹靑假何須周昉搓
酥滴粉描寫聞說上國樓臺東京士女最重元宵夜兩
載傳柑渾寂寞辜負月明鴛瓦詎意今年尙書座上人在
春燈下昇平遺事廊邊鸚鵡能話
庚申長安閠中秋
姮娥天上恰晚粧添罷更臨瑶闕四十七年纔又見閠了
中秋佳節(中秋自甲戌閠後今歲始再閏)再瀉金波重懸晶餅分外鋪晴
雪廣寒宮殿依然翠鎻齊掣可惜耿耿孤光蕭蕭夜景
縱好成虛設嬴得冰輪圓兩度多炤一番華髮萬里鄉愁
五更寒信幽恨憑誰說停杯南望山中叢桂應發
贈程令彰(令彰新正五日爲四十初度)
東風纔動正蓂開五葉花飛六出雪正晴時天倍好越顯
帝城春色門挂桃符釵搖綵勝節又隣人日風光如此拚
他爛醉須直愛爾句闢𧖟叢詩驚鬼膽餘子何當嚇四
十功名年未晩且溷朱門杯炙二陸才華(謂難兄綉章)兩程家
學底處無人識街燈漸閙爲君摒擋筝笛
題徐晉遺表弟所畫牡丹圖并以誌悼(時正是花大放)
璧人年少記臨風側帽姿尤淸絕曾在沉香亭畔醉偷譜
淸平三闋更取名花圖成粉本惹殺狂蜂蝶盈盈着紙誤
人幾度攀折今日畫可羞花花偏入畫一樣無分别可
惜空山埋玉樹此恨只和花說縱有丹靑也應塵土拌了
嬌紅色花前一嘆胭脂亂撲成雪
無愁可解
題楨伯詩詞卷尾用粘影詞韻
記少日從君使徤筆如風蛟螭盤攫更短衣破帽横穿欲
度絕漠蹴鞠彈筝豪士約撫掌轟轟笑樂似阿黑一軰人
裂眦奮袂神色甚惡詎料淪落關河將冶習狂名一朝
除却笑古今靑史細碎渾如蜹脚讓餘子纍纍若若只佳
句淸抵空山夜泉剪燈讀睡難着
彩雲歸
簸錢
買花歸倚綉簾前問侍兒剰否金錢邀隔垣女伴消閒晝
還趁取苔石幽鮮輕輕簸靑蛈不定怕撩人髩蟬競負閨
中劉毅喝雉喧闐琅然滚歸墻罅與柳綿一樣勻圓惱
他隣女嬌小嬴處慣倚輕儇喚重來頻呼不應走弄墻畔
鞦韆無聊甚閒擲五銖暗卜歸船
春夏兩相期
王家營客店排悶
古黃河噌吰鞺&KR1861;千片葦花颯颯何事衝炎愛把軟紅塵
踏舞衫歌扇總生疎馬客餅傖空拉雜彈罷哀筝傾來濁
酒自相酬答何門珠履堪趿且燕秦齊趙騎牛荷&KR1257;自
笑平生不慣縱横押闔悶來車轉腹中輪狂時劍動親身
匣莫管今宵茅店荒凉鷄聲嗚邑
初夏同友人東郊外訪吳繩圃園居
有羅羅水烟千頃夜來初浣籬徑紫豔紅芳屋角墻頭相
映草香小巷入都迷竹暗層扉敲誰應淺漾風簾愛他草
閣居然舴艋幽棲不似塵境只閒驅菊蠧小除松癭濕
翠難名到此萬緣眞冷牙籖亂插道書香板橋對掩僧廬
靚惆悵曾分半榻鶯聲一杯花影
遶佛閣
初冬同友人小憩中隱禪院用片玉詞韻
早霞昨歛行散郭外盡歷溪舘塘窅蒲短細沿磬響來褰
戒壇幔境幽竹滿閒豎拂子小叩慧遠妙諦微婉更沾茗
粥塵巾忽焉岸坐久漸忘却花影移楞還幾線更愛晴
階砌成明鏡面歎急景浮生虛負漏箭悶懷誰見似殘菊
無聊倚簷零亂再來期甚時纔展
寒夜登惠山草庵貫華閣
亂峯堆髻夕景木末殘雪崖際一派空翠瓢堂語悄山牎
落松子小樓欲墜斜嵌巖壑蹲若奇鬼暝色晴霽髩絲禪
板渾忘在塵世開士暮歸晩鉢向石橋深磵洗坐客松
寮鐘鳴黃葉寺喜今夜關河一碧千里感傷身世看六代
靑山月華如水是千秋倚闌人淚
由劍池循石磴上至平遠堂側覓徑復折而下至
小武當有奇石縱横林立佇眺久之
嶺欹棧仄循壁俯瞰潭子深黑風起濤湧此身幾被包山
老龍得古苔繡蝕騰擲直上霜磴如拭高處奇絕曠望鄧
尉支硎翠螺滴暫息塔鈴側又蹈虛空臨不測蘚滑境
危盤盤深曷極見老樹槎牙三兩離立雨淋風裂似猱狖
鬚髯作爛銅色忽頽唐化爲奇石
爲李武曾題長齋繡佛圖小像
冷牋雪砑纖膩滑笏恰穪烘寫偷翫閒把有人認是年時
瘦司馬俊游都雅帽影蘸粉衫縷沾麝蠻雨啼鷓略記小
驛奢香醉題帕舊事一彈指可惜花開多易謝此後髩
絲吳霜將暗惹且料理心情消向蓮社茜竿低亞捧一軸
迦文綃帶輕洒傍風前竛竮斜挂
東風第一枝
咏綠萼梅和吕聖求韻
粉界檀腮烟籠膩頸玉奴素質輕約風前乍坼紅鬚月下
低含綠萼一枝水上也不管鶯啼燕掠最憐他不甚分明
飛破瀟湘白鶴隔蟬翼層層都薄打稷雪冷冷又落有
情故亞樓頭無聊自開屋角日高慵起慢搖動綠紗簾箔
看苔錢色上花枝碧透何郞官閣
試燈夕同雲臣京少賦
萬戸燒紅千門照茜春燈零亂如許蓮釵綵燕還搖蘭街
火蛾纔吐常時此際只做弄滿樓絲雨喜打頭新歲冰輪
將到十分圓處影對着翠奩私語袖搯着玉纖暗數今
宵且叠衫痕後日定飄裠縷經年盻望容易近鳳城三五
囑孟婆霧髩風鬟莫把夜情吹去(是晚大風)
丁已元日大雪是日迎春
雪壓新年風飄殘臘瓊樓粉落如雨桃符素鎧離披神荼
瑶簪濟楚天公好事總餽徧山城粔籹小闌邊飄瞥紆廻
點綴辛盤椒爼泥黦透紅箋致語寒勒住鈿車游女土
牛紺軛犁霜粘鷄花冠縈絮盈街彩仗畫一片慵情嬾緒
白茫茫凍合乾坤不辨春來何處
月杪自吳門歸追和南耕毘陵元夕之作
上水船遲落燈風快歸家黯淡如許打門有客讙呼衝泥
向人驕語香詞滿幅總故苑狂朋俊侣說郡城前夜閒行
多少珠歌翠舞乍髣髴花間畫鼓再想像梅邊游女毫
端似落星橋卷中疑謳金縷舊時情事悵光景抛人何遽
但聽他提起元宵便有費思量處
咏玉蘭花
細雨搏酥好風搓粉枝枝斜壓闌檻墻邊無限玲瓏樓頭
許多掩冉瓊姿簷外總不受蜂侵蝶犯自生成别樣心情
誰耐風光穠豔隔着水盈盈飄颭籠着霧亭亭雅淡似
憎杏把紅薰微嫌桃將絳染空濛皎潔來相伴空房小膽
罨玉樓一片花光逼得盤龍鏡暗
踏靑和蘧庵先生原韻
簷溜纔停街泥乍涴花梢日影搖午陌頭霽景增妍水邊
烟光添嫵茜衫笑檢憶春在謝橋深處正沿堤呌燕吟鶯
吹滿一天風絮籬杏糝如塵髩縷溪柳罨帶烟朱戸畫
完江左亭臺釀成花朝節序爲歡併日况漸逼韶光百五
約鈿車來日重遊又聽小樓宵雨
玉燭新
咏燭
五更寒作陣正繡幕重重一枝斜隱當時曾在春宵底炤
足美人春困雲沉雨重謝倦眼看承逾俊珊枕畔翠袖輕
遮怕他隔簾風緊如今長伴空牀風也弄孤燈閃成靑
暈蘭心剪瘦誰聽得掉却玉釵聲韻金荷漸燼結徧釭花
無凖問紅爉今夜和愁燒殘幾寸
琵琶仙
閶門夜泊用白石詞韻
暝色官橋消盡了帶雨綠帆千葉驛口夜火微紅璚簫正
凄絕記醉惹銅街喚馬更閒凭畫樓聽鴂無數前情許多
往事檣燕能說只細數花草吳宫除夢裡依稀舊時節
欲買韶光暫駐待來春翠莢縱尙有鴟夷一舸怕難禁伍
潮堆雪悔殺麝帕鴛衾那年輕别
泥蓮庵夜宿同子萬弟與寺僧閒話(庵外白蓮數畝)
倦客心情况遇着秋院擣衣時節惆悵側帽垂鞭凝情佇
寥泬三間寺水窗斜閉一聲磬林香暗結且啜茶瓜休論
塵世此景淸絕詢開士杖錫何來奈師亦江東舊狂客
惹起南朝零恨與疎鐘嗚咽有多少西窗閒話對禪床剪
燭低說漸漸風弄蓮衣滿湖吹雪
題汴京大相國寺(寺相傳魏信陵故宅唐尉遲敬德監造)
近婦飲醇悵失路英雄暮年無忌轉盻魏寢全荒朱門換
蕭寺賺人是宣和舊譜惹恨有夢華遺事傳說東京當初
燈火遥映南內休閒話折戟沉沙只此地曾經浪淘洗
剩得蠆痕䖝篆蝕尉遲碑字正罷酒憑闌時候遇西風落
葉盈砌多少落拓心情飄零身世
四代好
泛艇春溪作
碧透雙溪尾蒲桃浪慣被煗風吹碎琉璃正滑簟紋小展
一川空翠春衣&KR0963;艙慢倚十載事從頭都記筭飄零曾渡
汶水漳水沁水泜水汶水長繞孤城漳水又抱銅臺廢
址可憐沁水還灌太原殘壘三關怒濤夜起過泜水重嗟
餘耳總不如春水江南柔藍千里
雙頭蓮
留别集生
孺子長貧記少日江東隨余游射重來客舍但細數此地
舊游都謝總被捲地西風把燭花吹灺成獨夜只有君家
榻縣爲余仍下憶昨食酒而悲學王郞斫地倚風悲咤
歌場舞榭祗添了一夕雨窗閒話多少剩水殘山付丹靑
曹覇笑客至泥拔金釵粧臺輕罵
夏日過叔岱水墅鋪同諸子觀荷用放翁詞韻
老樹空村借風幔斜張儘堪栖寄飲如渴驥碧筒勸領略
野香荷氣詎料蒼莾中原有粘天雲水依稀似蓴脆鱸肥
風光故園還記携手散步林塘羡無愁鷗鳥向茭蘆睡
江南游子誰憐我水上倚闌心事擬倩繫日長繩奈斜陽
貪逝風颭處十萬紅衣乍眠旋起
龍山會
暮秋蘧庵先生自吳中歸詞以訊之
颯呇梧宫葉舞徧西風又送人歸也稻粱吳地儉天外鴈
揀盡寒汀空下誰識故將軍只亭尉偏工醉罵王和覇銅
仙月中如鉛淚瀉剡曲興盡王猷嬾心情最聊蕭難畫
買烟航雨艇歸計穩入手碧鱸紅鮓我倚墊巾樓見君蒲
帆恰卸隔水榭一尺釣絲堪對把
迦陵詞全集卷十九終
