迦陵詞全集卷二十
宜興陳維崧其年著
睢州田蘭芳梁紫維岳緯雲
秀水徐嘉炎勝方宗石子萬
武陵胡獻徵存人男履端
東明袁佑杜少姪賜薜
五福降中天
甲寅元旦
五更爆竹千門響轟醒陽烏春睡早湧彤輪競開朱戸恰
對南山晴翠桃符荔粉喜街影暄妍簾痕韶麗多少輕烟
嫰靄做就好天氣磨徹菱花雙蒂綉奩争早貼宣春字
畫粉旛兒銀泥勝子帶笑上人頭髻年光巳在墻外花鬚
橋邊蘭蕊拜罷勝常臉潮紅似醉
丙辰元旦和蘧庵先生韻
翩何靑帝姍姗也將近江南幾驛婪尾深杯換頭小令冶
習那能銷得任他仙釋筭換了年光也應沾臆慵倚闌干
側帽不忍弄烟色差喜漸無人識楞嚴纔註罷門庭寂
三徑苔鋪一籬梅綻相與從無疎密鶴窺草閣雀啅柴門
宜春休帖愛煞溪痕斜橋成小立
糓日和蘧庵先生仍用元旦韻
春田躑躅開將徧紅透水橋烟驛隔歲辛盤昨宵金勝又
聽靑鳩得得沍寒都釋正墻喔花冠隴翻嬌臆且把農經
一卷映午餘晴色春意窗楞先識雨工行雨罷茅簷寂
茜入梅園翠歸蘭圃裙幄料應鋪密歡生祈糓兆叶占年
比閭安帖閒看蜻蜓釣竿絲上立
燕歸慢
虎丘遇劉元玉因憶東臯舊事賦感
前事濛濛對天邊皓魄場上晴空僧窗秋夜話霜磴故人
逄蘇臺原是綺羅叢被牧笛吹來幾陣風揚州舊花月也
應與此間同歌舘閉舞衣散玲瓏老野狐窮歲月巳非
光景在筭常到夢魂中蓮塘墜粉泣香紅總綴就閒愁點
客&KR0963;杳靄棹歌響又何處度疎鐘
松陵道上追感計甫草趙山子兩孝廉用湘瑟詞
韻
醉欲騎&KR0963;憶當年吾汝意氣凌虹交情千里外心事一杯
中情人墓上雨濛濛又水調吹波夜起風吳江落楓葉只
餘我舊鵝籠洛水戲山陽笛淮陰釣未央鐘徐劉應阮
俱凋謝筭此恨古今同倦游蹤跡類臨卭且度曲吹簫倚
小紅(姜白石詩有小紅度曲我吹簫之句)來朝過鶯脰好撥棹破晴空
夜合花
爲丁子硜催粧
人柳腰眠聖檀額注犢車催下屏風勝常道罷腮邊春暈
微紅呼燕燕喚蟲蟲桂堂西小著輕容問伊姓氏父名鄭
季母號樊通鶯聲夜半玲瓏多少帳前細咳爾汝歡儂
今宵夜冷勸郞文籍休攻蘭缸細鴨罏濃卸花簪早傍薰
籠羡他大婦偏憐敬禮代掩珠櫳
廿二夜原白堂中觀劇卽事(劇演精忠)
靑&KR0238;門邊碧油坊底一庭霜月初濃隣家夜賽春燈社火
攢空僛越覡舞巴童颭靈旗不滿微風正無聊頼聽歌簾
罅衝酒闌東神絃一曲纔終更有梨園雜㸑院本絲桐
岳家遺恨夜堂一片刀弓悲曼衍嘯魚龍惹當場淚灑鵑
紅須行樂耳何知底事且釂金鐘
慶春澤
春陰
已近花朝未過春社小樓盡目沉吟暝色連朝江南倦客
難禁門前綠水昏如夢粉雲遮失却遥岑謝橋邊凍了梅
魂結了春陰年時恰是鶯花候正黃歸柳靨紅入桃心
舞扇歌衫參差十里園林東風吹得韶光換詎料人眞箇
如今問何時日上花梢細哢鳴禽
換巢鸞鳳
咏燭
暝色初臨正金荷灼灼鳳脛沉沉燒殘終有淚剪斷豈無
心饞脂注得十分深光翻金粟影動瓊林春檠上看帶笑
花開似錦瘦沈躊躇甚曾記華堂半滅情難禁金鑰傳
時玉堂㸐處對對紅酥翠沁蓮燈緩導上元遊蘭膏濃挽
平康飲如今絳蠟照人長是孤寢
春感
月煖絲柔正花枝&KR2014;鳥語鈎輈斜橋雲似粉合澗水如
油臨風却憶少年游閒蹤跡徧旗亭酒樓如今也只淺淡
眉痕相鬭知否人感舊滿砌蘼蕪糝綠窗淸晝記得年
時暗曾經處深巷紅欄弱柳飄盡楊花雨偏肥摘來梅子
春先瘦悵風光更消人幾徧回首
雨中憶蔭綠軒前梅花正開詞以代訊
倦理紅裯有如塵似夢萬斛閒愁濛濛沾綉幌浼浼漲銅
溝帽簷小側撚花枝倩鶯語替簷前雨鳩春山影恰幾日
都如中酒低首東風後記得君家一樹偏嬌秀每趁年
光慣將香雪亂惹倚樓人手開處斜憐綠波明折來雅穪
瓊肌瘦雨窗問訊只今曾否依舊
高陽臺
題余氏女子綉高唐神女圖爲阮亭賦
巫峽妖姬章臺才子賦成合斷人腸綉閣停針含情想像
高唐渚宫舊跡今何在不分明水殿雲房軃蟬鬟憶著行
雲恰費商量蘅臯暮雨凄凉只楚天一碧與夢俱長霧
縠霓旌幾時重得侍君王小唾紅絨思好事却剪刀聲出
廻廊更添些紅杜靑蘋做出瀟湘
繡佛
榻盡翎毛刺完花卉生僧滿坐春愁一事縈懷纔忘又到
心頭濟尼索繡鬘陀像猛思量此諾須酬砑繚綾香要先
熏樣要親鈎配勻五色長生縷記鴦摩夙業迦葉前游
䌥線飛針盈盈分外纖柔狂夫悄問儂何願暈春酥忍笑
凝眸且添他旛蓋飄颺水月空幽
壽樓春
爲白琅季節母吳孺人賦
裁綃衣霓裳配羿妃淸冷嬃女蒼凉夜夜長歌寡鵠短歌
愁凰摧短髩爲秋霜染啼痕眠芊幽篁歎海碧天靑蟾孤
兔老六十載共姜築柘舘連芸窗更授經帳底畫荻簾
旁機聲中攙洛誦書聲琳琅剪玉樹成佳郎羡季心詞壇
擅場俠哉女公孫萱花栢舟千古香
春日追昔游
尋春來劉郎惹一生惆悵千種思量尙記風前秀靨月中
凝粧斑竹店梅根坊颭水花晴絲悠颺恰宛宛調鸚盈盈
喚馬手語粉巾香斜日下東方狂將十年前事吹入微
茫嬴得箜篌昔昔琵琶棖棖花壓帽啼霑裳怕重逄年時
韶光又酒旆斜挑誰家小門靑粉墻
木蘭花慢
歌筵感舊
誰家搖步障明月夜賞花天正壁帶紅稠簾衣綠縐夾路
釵鈿從前也曾聽處漸如塵似夢記難全遮莫延秋門裡
不然道政坊邊銅仙有淚瀉如鉛攬鏡惱華顚詎飄零
江海重歸故國再上珠筵龜年莫停歌拍怕舉頭皓魄不
長圓正月新蒲細柳滿場横竹么絃
壽虞山張以韜四十(應王石谷之請)
虞山山拂水風倒捲吼簾泉想紅豆村庄絳雲樓閣翰墨
流傳風流後來誰繼有天都逋客漢張騫水檻料欹垞北
晴軒正面湖前王維今日畫中禪說爾最豪賢羡坊號
光和里名通德臺日超然行年只今四十巳手摩銅狄歎
桑田俠骨毬場酒舍閒身茶竈漁船
壽吳母黃夫人五十(夫人余友園次賢配)
紅雲飛一朵鸞鶴下叩眞妃是江夏無雙吳公第一兩好
門楣相逄瑶臺擘脯說蓬萊淸淺事依稀興慶池頭命婦
鹿門山下賢妻恰依然椎髻牛衣四十九年非趁苕霅
霜紅洞庭水碧茶崦漁扉回頭莫論舊事記滿湖燈火醉
翁歸坐上麻姑天姥膝前謝[卄瀹]王微
汴梁城內有李師師巷經過感賦
是東京舊蹟愁漠漠雨絲絲悵趙宋繁華樊樓語笑總被
風吹凄其剩勾欄在照綠窗曾挂月如規今日頽垣廢井
當年舞榭歌基師師雪貌玉爲肌玩月賞花時惹君王
夜幸香橙暗擘膩笋潛携誰知小屏風從有周郞低唱斷
腸詞一代春嬌寂寞半城夜火參差
夜坐偶感
正三更打徧小簾外雪花飛有魏博監奴天雄內宅袴褶
黃皮僛僛醵錢會食爇兩行紅燭霧成圍銀甲崩騰碎摘
暫勾蝶出花間闌干柳絮滚香綿吹向綉簾邊奈綠窗
倚徧罏薰閴若茗椀依然吟鞭知他甚處料狂僧小史與
流連鬪葉定迷深巷衝歌准上游船
戊午中秋同旣庭賦(昨歲中秋與旣庭同在玉峯三友園)
舉觴浮皓魄何故向客中圓只斫月吳剛登樓王粲一樣
難眠長安金波萬頃儘六宮三市浸其間天上桂輪晶餅
人間玉臂雲鬟年前曾在馬鞍山半醉恰憑欄對丹崖
翠瀑狂歌曼嘯漏盡纔還誰憐萍蹤無定又天街携手共
君看今夜鳳城雙闕素娥分外嬋娟
翠樓吟
席上贈伎時伎三日後卽落樂籍
銀甲捱&KR0793;珠絛絡鼓淸歌屈柘如縷人到離筵裡儘眉黛
愁將碧聚縱横玉筯似綠柳縈烟紅蘭着露欹鴈枉一場
春夢没些情緒他日縱過侯門只光延坊畔櫻桃一樹
奈銅輿催上更糝遍一街絲雨横波重注看斜側帽簷銷
魂無語紅爉底新官舊主一般胡覷
惠山雲起樓作
萬斛空靑一天冷翠和晴飛上簾押老松三百本山雨響
偏張鱗甲崖傾峯呇有客註茶經僧編梵夾泉嗚邑恰逄
深磵樵吟相荅晩值蟾影初昇似姮娥粧鏡夜深離匣
碧雲千萬頃被一點玉纖偷搯月明三匝謝鶴許携瓢猿
呼荷&KR1257;爲盟㰱他年傍此竹弓射鴨
三月十五日虎丘卽景
桃花水絳卵色天靑早烟着人如醉風光日夜換換不了
吳宫羅綺千年覇氣只鶯囀山房鴉啼水寺當年事斷崖
老樹依稀能記冶麗簇隊成團有釵蟲落磴裙梅飄砌
劍池苔蘚黑越顯得明粧絕世佛前私誓怕亂水東流夕
陽西逝憑闌望五湖晴爽碧空無際
小院
小院蟲蟲斜橋燕燕倀倀觸起閒事當初粧閣影亂織在
濛濛秋水餅金曾費只趁月藏鈎隔花傳謎依稀記遞香
窗眼浸嬌杯底顦顇此日重來剩榆莢漫天苔錢鋪地
心情何處寫擬寫上繚綾帕子砑來鬆膩怕未便緘愁還
難盛淚斜行字沉吟劃滿竹肌空翠
曲游春
花朝
穠春無限好正雲剪春羅水鋪明鏡滿目紅芳記淡烟斜
日江南時景紅板橋西路有萬縷綠楊拖徑更憐次第風
光巧鬭吳娘花勝回首夭桃露井憶檀板銀罌那時偎
並人在花朝有嬋娟姿格玲瓏情性自後堂分袂長則是
如醒似病可惜憔悴蘭成凄凉家令
上已修承招同諸子修褉
昨夜風吹雨恰晴光早繡正好修褉弄碧垂楊倚斜橋招
手邀人水戲洛浦風光麗况滿座安期千里一樽故國心
情三月麗人天氣小苑露桃開未正紅萼猶含枝上輕
綴幾度花前趁閒身正健祗須沉醉莫管金鞭墜酩酊也
斜陽歸騎尙遇無數羅裙盈盈挑薺
映山紅慢
竹菇用湘瑟詞咏石榴韻
三月厨娘乍榨就桃花茜醋恰園後籬邊幾叢新長臙脂
三五湘娥竹下啼猩雨灑鵑痕映空山暮筭風味世上侯
鯖禁臠應妬山舘下極望嫣然早巳向幽窗催句正此
際太常齋日小摘珊瑚一樹浣餘還怕芳香損倩筠籃把
紅鮮護傍闌干住誤飛下銜花燕羽
看花廻
南嶽寺大悲閣上看玉蘭花用淸眞詞韻
春山淡冶如笑風光鮮潔梵閣斜盤碧磴恰千點瓊葩瓏
瓏纔結花明玉淨小鬭山窗鶯語滑憐少室珠樹輕分天
花無着姿淸絕想只有山間白月還記省鬘陀根節誰
伴深林淸苦只幽澗蘭心亂崖石髮孤情絕照古寺誰曾
經浪折半簷花千嶂瀑看煞難分别
月當廳
虎丘中秋柬蘧庵先生用梅溪詞韻(先生時寓臯橋)
碧海此夜冰輪滿龍堂老鐵吹裂波心斜倚廣寒一望兔
窟淸深照徹吳王宮殿徧臨街簾子漾綃金更多少伎船
燈火水寺謳吟茶鐺正穩臯橋畔好風光摘船試約閒
尋月底半塘譁笑百沸潮音檀板競從石場鬭桂花都上
帽簷簪如覓我聽歌處在斟酌橋陰
桂枝香
甲寅中秋
霜簷如洗有碧落冰輪今夜飛墜月海霓裳殘拍凄凉猶
記素娥休向吳宫照有多年雕闌錦砌金波萬頃細看來
是倚欄人淚筭世上雲鬟玉臂和老去英雄一般憔悴
落葉啼螿只是夜長難睡銀壺擬泝孤光倒奈沉沉悶懷
先醉水明樓畔西風江上有賓鴻唳
石亭探桂和竹逸韻
晴秋摘黛肯閉置車中學婦人態南郭先生約我畫溪擊
汰石亭老桂槎枒甚續前游何妨今再霜&KR0963;汎酒僧廬鬭
茗談禪說怪(時有談鬼伯娶婦事)漸石壁斜翻暮靄照亂槲叢篁
蘚痕纏蠆忽放狂顚老子生平無頼四風歛却英雄手只
頻年持螯劈蟹城陰歸晩&KR0813;紛金粟帽簷齊戴
蟹
蔞蒿淺渚有郭索爬沙攪亂村杵溪籪霜紅織滿夕陽鴉
渡漁人拂暁提筐喚小門邊陡驚羈旅羔材誰筭子魚通
印河魨雪乳記昨歲秋窗鳴雨見小插黃花濕蟬拖處
笑說螯肥雙陸桂堂曾賭玉纖簾底須親擘况西風釀寒
如許沉吟此事何時還又暗聽街鼓
玲瓏四犯
月下聞笛
三五良宵看雲月澄鮮幽輝盈抱羈旅無眠愁思幾番縈
繞滿園春水空濛映翠竹枝枝斜裊恰嘹喨誰家入破遥
想小樓空悄因思天寶梨園隊有金鴈鈿蟬絕妙更偷
把寧王玉笛吹徹誰知道一自華淸人散繚垣外閒花野
草歎此生頭白天涯再聽伊凉别調
人日前一日雪中用梅溪詞韻
勝裡春人和天上瓊葩今夜雙剪糝粉飄綿舞困乍颺仍
捲低處纔滿銀塘旋又上鳳樓堆徧問曉來還積多少定
没小窗雙扇柳花尙早梨花未訝濛濛恁時相見拚將
冷淡疎狂性行盡天涯遠祗怕火樹漸紅燈市上翠愁珠
怨料六花情重留些元夜印弓痕淺
苦雨同雲臣用梅溪詞韻
屈注銀潢問天畔河流還剩多少風雨争馳鐡騎金戈齊
到只有幾叠屏風上畫着吳天晴曉歎年光銷沉何處都
付汀烟水草今年紈扇凄凉甚未西風早辭懷抱簷端
漫訝紅輪吐却是榴花照無數詞客城南久冷落酒壚歡
笑怪天公也學銅仙流淚向宫門道
大江乘
聞鴈
金風凛凛將冷鴈糝下半天煩惱&KR0838;逐征南諸將帥飛透
黃榆白草萬里邊愁一行兵氣辛苦憑誰道遏雲裂石數
聲横度林表我目緩把一樽水明樓畔側聽心如擣響
帶秋砧偏覺慘更犯幾般曲調南浦烟深後湖陰重月挂
關門小不如北去怕蘇卿雪窖將老
霓裳中序第一
咏水仙花次尹梅津咏茉莉韻
珠櫳寒粉靨愄罷銀篝紅獸熱恰值靑霜騷屑有一種瑶
芳白花翠葉海天皓月羡玉娥生長綃闕斜春渚竟川含
綠一笑嫣然絶妙絶頓成離別長則伴兒家粧篋有時
墜落簾茀看盡人間多少蜂蝶五銖寒到骨悵千里洞庭
飛雪傷情也舊家何處悄對素梅說
憶舊游
寄嘉禾俞右吉朱子葆子蓉
松陵東去路記水程烟驛幾多般鴛鴦湖裏泊重城燈火
一派潺湲船樓玉人行酒碧浪瀉紅顔更羃䍥丹鱗綿濛
黛甲上下哀湍十年成間别想怪侣狂朋一樣啼斑縱
玉淸歸去怕滿天風露猶憶人間只是南湖柳色憔悴不
堪攀長望語兒亭故人爲我且加餐
迦陵詞全集卷二十終
