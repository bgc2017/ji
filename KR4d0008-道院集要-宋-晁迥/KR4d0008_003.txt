道院集要卷三
宋晁迥撰
毘盧遮那
文殊普賢合而為一強名曰毘盧遮那此梵語也以華
言解之是種種光明徧照
如來
本覺為如今覺為來謂本真常覺夫何背本逐末今則
悟而來復證其本覺故曰如來
楞嚴五十七重修行等級
初從乾慧起其次十信十住十行十回向四加行十地
等覺妙覺凡九種共五十七數也夫欲愛乾枯方生智
慧而有信根故陳十信凡十數者各據𩔖中别分淺深
次第至十滿足既能信矣自然决定依止故陳十住既
能住矣期于力行故陳十行恐其執滯得少為足故陳
十回向回小節向大道也又四加行貴經久無倦如乘
駿涉遠顧影著鞭前十信心後住行回向名三賢之位
四加行後次升十地方名聖位又至等覺與佛齊等惟
妙覺一位統實臻極實無一法可得而積功入聖故立
爾許名相明了之士必須依此修證有一𩔖人誤會無
修而乃因循末略入斷滅見不知無修者言不同世間
有為之修也非如須一物入手然後為得
三觀刪要
止觀法中有三觀之名一曰從假入空觀二曰從空入
假觀三曰中道正觀行者修止觀時了知一切諸法皆
由心生因緣虛假不實故云空(諸經有云空解脱門)以空故不得
一切諸法名字相貎(諸經又有云無相解脱門)爾時上不見佛果可
求下不見衆生可度是名從假入空觀亦名二諦觀亦
名慧眼(金剛經頌曰慧眼直緣空)亦名一切智若住此觀即墮聲聞
辟支佛地其人定力多不見佛性(予謂少其慧用)行者知菩薩
為度一切衆生成就一切佛法故不取著無為諦觀心
性雖空緣對之時亦能出生一切諸法猶如幻化雖無
定實亦有見聞覺知等相差别不同行者如是觀時雖
知一切法畢竟空寂而能於空中修種種行亦能分别
衆生諸根性欲無量故說法無量利益衆生是名從空
入假觀亦名平等觀亦名法眼(金剛經頌云法眼唯觀俗)亦名道種
智住此觀中智慧力多雖見佛性而不明了行者知菩
薩雖復成就如此二觀猶是方便觀門非正觀也因是
二觀而修中道正觀(亦名第一義觀)云何而修謂息二邊分别
云何息二邊分别謂體知心性非真非假息緣真假名
之為止(息緣予謂已能了知便常止息緣念更不尋思分别真假也)諦觀心性非空
非假而不壞空假之法如此照了即於心性洞達中道
亦不取中道以决定性不可得故是名中道正觀即是
佛眼(金剛經頌云佛眼如千日照異體還同)即是一切種智若住此觀即
是定慧力等了了見於佛性
華嚴法界其間三觀尤為要妙其一曰攝境歸心真空
觀盖言三界所有法唯是一心作内心不起外境本空
知諸法唯心便捨外塵相由此息分别悟平等真空是
也予以為心之緣起皆謂之境此境妄想不實故名為
空又不同目前十方之空彼是頑空此空是心法動作
有用之空故名真空欲令慧觀之人照見諸相體空已
知妄認苦藴悔其留礙滑我胷中(滑音骨亂也)即當任運乘
緣勿復悠悠分别盡攝諸境同歸一心故云攝境歸心
真空觀其二曰從心現境妙有觀盖言於此門中依體
起用具修萬行莊嚴報土是也予以真境為淨土之别
名謂滋殖萬行利澤羣生之道也却從本心現此真境
此境又不同目前萬象之有彼是麤有此有是心法微
妙無相之有故名妙有欲令慧觀之人入佛之境得佛
之智行佛之行誓法能仁善救示現種種方便也故云
從心現境妙有觀其三曰心境秘密圓融觀盖言心者
無礙心諸佛證之以成法身境者無礙境諸佛證之以
成淨土法身淨土圓融無礙一毛孔中無量刹一一塵
中佛皆入前之兩觀各述一邊今此䨇融會同心境是
也予以為法身淨土俱是強名夫佛性清淨有如虚空
虛空無相何物能礙豈可以凡情測度如觀世間形噐
有所限量哉理不如此所以入微塵不足以為小包太
虛不足以為大此心此境深秘微密混成一體不可得
分欲令慧觀之人協用二觀夫志之所至則分而為二
退藏於密則合而為一故云心境秘密圓融觀詳悉如
此若舉要而言初一觀會相歸性還原也次一觀空中
立法應變也後一觀脗合混然絶迹也華嚴六通云天
眼天耳他心宿命神足漏盡李廣射石虎精誠果敢無
分别不動之心也故射而能入廣之後心猶豫畜縮有
分别已動之心也故射而不入道人真純果决如廣前
心超凡破苦何難耶
須彌芥子
盖言大無不包細無不入如流轉受生為鯤鵬非隨其
形而增大為蟭螟非隨其形而减小本性元一不變易
而分洪纖也華嚴云一塵含法界明一真之性本無分
限色即是空非無色之空恐人執色為礙耳空即是色
非有色之色恐人執空為礙耳色空䨇泯心境一如無
纖塵可拂方是了然曠逹
用捨從宜
學禪定法用之不可執執則陷著事捨之不可廢廢則
陷無功故於用捨之間詳其迨速之過至如作任止滅
本是四法若滯相則成四病如藥以治病病既愈而服
不止則反傷正氣舟以濟川川既濟而戀舟不捨則未
登彼岸
化識歸真
劉劭人物志剖析人情物理曲盡其妙以禪觀明之則
是意識也凡人一切分别謂之識聖人一切混融謂之
智分别起一切塵勞混融復不二真性
和會兩宗
南宗之頓無一法可得無一毫致力若失中正則落頓
空成不回心鈍阿羅漢北宗之漸調心調息日損日益
此大槩也若失中正則入邪見成有為外道
三不過差
心起思維口發言語目覧文字皆為求理得理即如理
而住不可滯於三相如到岸捨舟見月捨指
維摩說菩薩不住無為(住即功德不具)不盡有為(盡則無智慧)易云
精氣為物老子云窈兮冥兮其中有精此妙用之本體
也而釋氏但謂之實相而復教人不取於相故人倫莫
窮其理鬼神不見其迹
有所知者有所不知(如夜有燭而有所不見)無所知者無所不知
(如晝不用燭而無所不見)
冲虛至德真經云孔子能廢心而用形注謂對接世務
止用形迹而已其心則泊然不動也妙道非形噐言意
所能區别其奈教門逐末矛盾交爭不出名利之場也
試思未有書契時孰分主宰而求勝乎
乾卦剛徤中正可以辟邪降魔圓覺寂靜輕安可以存
心入道序卦云復則不妄盖反本還原方為無妄楞嚴
云生滅名妄滅妄名真萬物有象皆於六道無象中生
此則無為無不為之理故聖人之道貴混然無迹合於
大道
恣口腹者神仙目之為啄腐吞腥佞富貴者高士比之
以吮癰䑛痔
深於神仙之學者見衆人之未來既哂且憫曰滿目紛
紛無非行尸走骨深於定慧者曰滿目紛紛無不隨心
變形道家所言但能從無觀有見其歘爾自造者也釋
氏所言又能從有觀無見其卓然而獨存者也
詳求至理其惟無念是無生之法若起觀想願生莊嚴
淨土乃有欲之心習有生之法也何能復性于一真法
界乎大覺之人不作此見
不被妄緣繫縛即是解脱不被法塵染著即是清淨不
被迷情障蔽即是菩提不被愛心苦惱即是湼槃觀鍊
混成此為得道
七竅鑿來亡混沌六窗開後役獼猴
勿起亂想須從正念
造化因心偈
賦象各由心影響無欺詐元無造化工羣生自造化
海印
境風吹性海波起成連山澄渟復湛然影像分如印
貫休詩
舉世遭心使吾師獨使心萬緣隨日盡一句不言深
覺意三昩(梁氏刪定止觀第一)
意之所起即修三昧心數起時反照不見動轉根原故
名覺意又窮諸法本皆由意造故以意為言端爾對境
覺知異乎木石名為心次心籌量謂之意照了分别名
為識如是辯别墮心想顛倒中
灌園養蔬驅禽養菓養生之士豈不如灌園養蔬之人
乎
三大苦
仕宦之間暗觸禍機袵席之上密涉畏途輪環之中枉
入諸趣
世間有怨府畏途禍胎鬼趣積習宴安於其中未曾一
念覺悟可謂賢乎
意不求如
觀彼如意之極不當健羡世事皆有倚伏如意之極亦
有不如意事事難縷述理可盡思以此對治自然甘處
(設身有苦當念惡趣衆生)
牢收長物金三品密寫虚名墨一行失道信緣成苦趣
懵然流轉海茫茫
心如蓮花不著水身似翔鴻不可籠
清興比方心境妙月明池淨白蓮開
風花榮落速水月淨明深物物觀天理資吾入道心
謂顏回為愚王湛為癡士有𨼆德人何由知權要之門
喧煩會合道義之宅閴寂荒凉
齊已詩心清檻底瀟湘月骨冷禪中太華秋陳陶詩高
僧示我真𨼆心月在中峯葛洪井誦之令人氣格爽拔
索襲不應舉辟太守隂澹造焉曰先生棄衆人之所收
收衆人之所棄宅不彌畝而志忽九州形居塵俗而棲
心天外
郭瑀(字元瑜)少有超俗之操精通經義多才藝善屬文谷
𨼆鑿石而居服栢實以輕身張天錫遣使者持節以蒲
輪玄纁備禮徵之遺瑀書曰先生潛光九臯懷真獨遠
心與至境冥符志與四時消息豈知蒼生倒懸四海待
拯孔聖車不停軌墨子駕不俟旦皆以黔首之禍不可
不救先生懷濟世之才故遣使者虛左授綏使至瑀指
翔鴻示之曰此鳥安可籠哉
養恬生智見獨善之天機原道立言為兼濟之法利窮
堅老壯協用嚴持
贈别潘佑
莊周有言曰得者時也失者順也安時而處順哀樂不
能入也佑常佩服於斯言夫得者謂如人之生也自一
歲二歲至于百歲自少而得壯自壯而得老歲數之來
不可却也此豈非得之者時也失之者亦如一歲二歲
至于百歲若暮之失早今之失昔從壯而失少從老而
失壯行年之去不可留也此豈非失者順也天下之事
皆然也來不可避去不可留故安時而處順哀樂不能
入也達人知我無奈物何物亦無可奈我何兩不相干
故泛然之也故浩然之也乃自然之也不知其然而然
故其視天下之事如奔車之歴蟻垤也值之非得也去
之非失也安能分得失於其間結哀樂於其會耶如人
一歲二歲至于百歲其間得失哀樂雜然繁苛當其時
哀則戚戚而不可解樂則熙熙而不可易及其過而思
之乃覺覺亦夢也則向之熙熙戚戚一何妄哉則後之
視今亦由今之視昔也今之失何足介意耶燕之南越
之北日月所生是為中國日月東西出沒者是為晝夜
其間含齒戴髮粒食衣蠒者是為人一性之動是為太
易言性移易不定也或為人或為異𩔖在性之所好而
已剛柔動植云云而無窮者是為物以聲相喚是為名
倍物相聚是為利彙首而云云是為事事往而記之於
心或為喜或為悲或為恨其名雖衆然皆一心之變也
始則無物終復何有哉於是分彼我彼謂我為彼我謂
彼為彼彼自謂我我亦自謂我使其交相指皆彼也自
指射皆我也然終不知誰為彼誰為我也雖聖人不能
定之且強為之治焉於是有或名商周或名秦漢治筠
榖之膚舒而裁之謂之簡牋束毫末而染丹墨而縱橫
之謂之文聚云云之事而錄之謂之典籍後人視之謂
之稽古世世相傚而不知休息或至於道或溺於心謂
之曰學或曰自古及今營營於其間者惟共一晝爾一
晝之間而營萬世之務何異乎覺而憂夢夢而憂覺也
日月星辰丘陵山澤如故也含齒戴髮剛柔動植者云
云而不已也往所謂商周秦漢或爭而得之者或爭而
失之者今何有焉今予視之真覺之視夢也豈若體道
安生而清虛為任哉天下之事其未至也無狀也方今
無住也已往無物也予今營營復何求耶然而貪慾而
好利繫心於得失者跼促若轅下駒安得懸解如列子
能言如莊周者發言如雷注耳如風焚天下之轅釋天
下之駒浩浩然復歸無物至於無言歟僕舊之所言如
此足下之行也錄以贈行足下跼促之甚者其心已病
矣聞吾此言病其瘳乎
孔旻先生詩
怒氣劇炎火焚和徒自傷觸來勿與競事過心清凉
禪道同功修養訣(并序)
余立此訣為圓學者或成勝定或致長生禪家學無生
道家學長生體勢微分自然皆應智力深淺繫乎人焉
心息相依息調心靜(此兩句禪家之語子添兩句在其下)靜調久久可成
勝定神氣相合氣和神清(今飜為道家之語亦添兩句在其下)清和久久
可致長生
澶淵晁公别錄五事李淑
公少時嘗聞方士之說人耳有靈響目有神光自爾聽
於靜中若鈴聲遠聞耆年之後愈覺清澈夜半睡覺即
鏗琤之響益為纖亮公自名之曰三妙音一曰幽泉潄
玉二曰清磬搖空三曰秋蟬曳緒天禧後常覺目有神
光如圓錢如片月或隔帷箔光如電烻後又有圓光或
紅或白其中有一點如鑑中照道裝像嘗自為文志其
事
右一
公冠歲遇高士劉惟一訪以生滅之事劉曰人常不死
公駭之劉曰形死性不滅公始悟其說自兹留意禪觀
老而愈篤
右二
公嘗令畫者王端圖二像一朝服者錢思公為贊一道
服者南陽楊文公為贊議者謂公邀二君為贊出處之
際有深意焉
右三
公嘗語諸子曰予年八十而有十勝利謂神爽氣清耳
聰目明腰直脚輕身康心喜寢甘食美也
右四
公嘗夢遊西北方國有人導入大山洞中羣僧列若誦
經然公合掌加頂致禮之有道士角冠黃衣詣公作禮
貎甚恭公亟避之又徧覧聖衆竟寤而記異後一月公
薨
右五
道院集要卷三
