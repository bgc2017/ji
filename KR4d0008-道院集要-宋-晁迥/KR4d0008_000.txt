道院集要釋家𩔖
提要
(臣)等謹案道院集要三卷舊本題為道院集
宋晁迥撰宋史藝文志載道院集要三卷註
曰不知作者考晁公武讀書志載道院集要
三卷稱元祐中侍從王古編併載古序曰文
元晁公博觀内書復勤於著述其書曰道院
别集曰自擇增修百法曰法藏碎金曰隨因
紀述曰髦智餘書余嘗編閱之以為名理之
妙雖白樂天不逮也輙刪去重複總集精粹
以便觀覽則此書乃王古選錄迥書故名集
要此本以為即道院集者誤也文獻通考列
之别集門中今檢其書乃語錄之流實非文
集改隸釋家庶不失其本旨焉乾隆四十六
年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
