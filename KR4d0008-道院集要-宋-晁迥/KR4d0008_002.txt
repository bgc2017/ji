道院集要卷二
宋晁迥撰
無疑
楞伽云譬如穀粟名凡夫食不舂不炊不可得食不生
不滅亦復如是不修智巧方便行者不得具莊嚴法身
此無疑也言下大悟止是見理誤會無修者盖不曉無
修之修也
剖析除求
不除妄想不求真此是不除之除不求之求亦云無修
之修無得之得也即不同凡愚元不除元不求若芻豢
之物蠢蠢然但不起心動念有為作耳妄念所起覺之
即止不是别有除妄之法此是無所除之除也妄念既
息本真自明不是别有求真之法此是無所求之求也
宴坐
莊子坐忘達磨壁觀初學之人誤會本意便學大乘放
曠但恐失理過時經偈有云一切業障海皆從妄想生
若欲懴悔者端坐念實相見畫跏趺坐魔王尚驚怖何
况入道人端身不傾動
圓覺三根
教中說信解行證四法相須今據圓覺一法巧備三根
之極說盖上中下根各有入道之門余嘗以决定信為
内學之本又復於此經中具得三根之法於普眼章内
凖上根之解先用二空觀洞見人空法空空却身心然
後用法界觀又見無邊法界一一皆空是謂極深研幾
窮理盡性之周徧者也故名普眼如是觀照存誠自然
虚融恢廓無一塵之點汚無一毫之罣礙此則信而次
之以解也又於威德章内凖中根之行用三觀之初泯
相澄神觀取淨安心漸漸修行方冀成就此則解而次
之以行也此解此行素所景尚固未曾建三期道場作
諸佛事但居常趣向與羣倫小異於世間樂欲不甚貪
染揣量功力亦未得萬分之一耳已似覺知得圓覺章
内下根之證少分焉此章說攝念之前求哀懴悔遇善
境界得心輕安其下注云身心調暢輕利安和神爽氣
清肢體柔潤予自覺形神則候與此四句之注約略相
符又據唐中岳隱士棲真子施肩吾述靈響辭序云夫
修鍊之士當須入三靜關淘鍊神氣補續年命大靜三
百日中靜二百日小靜一百日即以開成三年戊午歲
起自正月一日庚申閉戶自修不交人事尅期百日方
出靜堂未逾月而神光照目百靈集耳精爽不昩三者
皆應則知仙經言不虚也余自覺三者亦有联兆余老
矣隨分增修猶似有應何况盛年敏識之士若依經旨
久久修行必倍有殊勝之騐余近從心之年初聞靈響
今將十年清妙倍昔夜靜所聞又倍於晝凝然聽之心
息俱住神氣融暢杳不可說常見一點圓光如小錢許
或紅或黃或白
聞中入道光音天(天自然也)
施肩吾靈響音序述百日習靜未踰月而神光靈響其
詞有靜聽秋蟬吟予六十七八時夜視或熠熠有光忽
聞靈響後轉殊勝又有似金聲泉聲久益清緊今越十
稔身益老而耳益聰警所聞益清無休己時
集證禪功
思惟要略法云得初禪相者喜樂徧身見有種種微妙
之色又云心想住者心得柔軟見有種種色光從身而
出若誤會無修止事空談恐一生虚過耳
輕清入道
冲虚經中說骨肉都融身可乘風維摩經注說欲天報
通足可凌空但依玄元少私寡慾佛之清心釋累必有
乘風凌空之理又楞嚴謂想之輕清者飛升情之重濁
者淪墜此何疑哉
余將及從心知非改過之外間日食素旦旦焚修善禱
有暇則時習安坐鞭心入理晝課心經夜增數息
南朝梁時有劉歊者隱居不仕忽有異人來告曰君心
力堅猛必破死生彈指而去莫知其所
阿育王經云優波笈多宿世為獼猴學緣覺坐禪證阿
羅漢果唐刺史李繁述玄聖蘧廬十六篇其心法東都
有人養鸚鵡以其慧甚而施於僧僧教之能念經往往
架上不言不動問其故對曰身心俱不動為求無上道
及其死焚之有舍利二者得道皆自宴寂中入華嚴云
心佛及衆生是三無差别信矣人為萬物之貴苟不知
此道乃猿鳥之不若也
阿難多聞搃持積歲不登聖果息緣返照暫時即證無
生息止也照觀也(托靜栖心群籍多稱其靈異處喧攝慮古今未彰其感通)
智嚴禪師
童丱日謂人曰世間但競耳目之前寧知生死之際後
在山谷中入定水暴漲形將沒熙怡端坐忽然水退獵
者曰身命可重何不避耶答曰吾本無生安用避死
解脱(續高僧傳)
居五臺山晝夜尅責心便安靜感諸佛見身說偈曰諸
佛寂滅甚深法曠劫修行今乃得若能開明此法眼一
切諸佛皆隨喜因問何者是寂滅法諸佛即隱空中有
聲曰方便智為燈照見心境界欲䆒真實法一切無所
見僧旻初樂禪默乃依所立義試遍安心旬日之間遂
得入定問諸禪師皆云門戶雖殊造寂不異予謂宴息
方便久而純熟斷不疑也又僧智藏宿靈曜寺夜暫用
心見有金光照燿一室洞明問其故答曰此中竒妙未
可得言夫宴寂之門固有妙喜吉祥
祁嘉字孔賓清貧好學年二十餘夜忽窗中有聲呼曰
祁孔賓隱去來修飾人間事甚苦不可諧所得未毫銖
所喪如山崖
有問南泉修行功德遠近答曰滴水下巖則知朝海凝
神入混沌融神出空寂凝初也融成也
心息兼詠
不止之心妄心也不動之心真心也歸心不動方是自
心此是止息之義故其文以自心為息又息者氣也自
者從也氣從心起故其文以自心為息又思心住則息
住心行則息行息住則心住息行則心行所以禪家道
家惟以心息二法最為切要莊子云真人之息以踵又
有進薪傳火養息續命之旨此必然之理華嚴論云第
四禪身心寂滅離出入息喜動亦無三災不至又佛教
蛇奴安居調息因此得道楞嚴圓覺禪那注有心息相
依息調心靜此可以養生可以入道
身動而行人倫見其迹心動而行神靈見其迹身心俱
不動人神無以覓
坐忘云心安而虚心安如太山而不動心虚如太空而
不礙
超出循環
出世智人造化不能拘制乃於生死流中逆流而上梵
語阿羅漢華言無生經云諸漏已盡無復煩惱所作已
辦梵行已立捨於重擔不受後有蓋此智勇之人能脱
生死之苦住不生不滅境界不受後生之身若更行菩
薩利他之行從權受生亦由於已而來去自在矣(汾州無業)
(之𩔖)
二法樞要
心息相依息調心靜入三摩地兹尤簡徑念起即覺覺
之即無入三菩提此最權輿
諸境同清
夢覺之初未念諸念方寸之室虚白生此清境可愛昧
爽之初羣動未動方丈之室虚白生此又可愛此二清
境中尤宜進道表裏相應真可樂也五鼓之後睡覺而
坐自覺神清氣清耳中音清其妙無比
瑜珈論解
非太沉謂不昏住非太浮謂不掉舉常住於正念根本
此謂無所住之住無所念之念也
銳志堅剛
修行須得有了悟之見决定之志最為要切一切煩惱
不能沮壊華嚴云了知三世衆生𩔖悉從因緣和合起
善解煩惱諸習氣不壊諸法真實性
攝念須勤
修心地法門宜加嚴淨堅果舊緣漸斷有順事而勉應
者新緣罷結無倏起而先唱者(如撤薪止沸)
三象
氣動而清天之象也心靜而寧地之象也智圓而明日
月之象也三者和會自然見神靈妙用
隨時隨方入道
隨方隨處量力修鍊若待得其時得其處然後進道豈
非俟河之清乎心苟易動觸處皆然林下水邊亦有禽
魚之撓山棲野隱寧無虎豹之虞
為道日損
垢漸去而鑑漸明魄漸銷而月漸滿攻木先節目則枝
葉易去破竹先麄節則迎刃而解日損妄情先去甚者
艮施止于無見損之懲忿窒慾注云可損之善莫善忿
慾忿慾乃釋氏所云貪嗔也
七審(四威儀中常自考校以代曾子三省)
一切妄念稍止息否
一切外緣稍簡省否
一切觸境能不動否
一切語言能慎密否
一切黑白减分别否
夢想之間不顛倒否
方寸之中得恬愉否道力深淺自審方知
自警
清澄寂滅海明淨湼槃天到此方知樂休躭濁睡眠
堅凝
了知起滅意决定生死根不復隨緣轉是名不動尊
在造化中身不由己在情境中心亦如此悟妄識真妄
緣入理率以為常至于沒齒
學道人須得毒眼睛覷破一切不能障礙如文殊之智
是也硬脊梁道力堅壯克荷付囑之重如普賢之行是
也
在家而山居宴坐靜室外室也虚室生白内室也内外
二室豈愧太室少室乎
檢情攝念息業養神
如今休去便休去若覓了時無了時
十魔軍(出圓覺修證第十七卷)
一欲二憂愁三飢渴四觸愛五睡眠六怖畏七疑悔八
瞋恚九利養虚稱十自高慢人
圭峰云隨時隨處息業養神曇倫云行住坐臥離念淨
心
與道彌親世轉疎老心恢廓學如初妄緣紛擾隨時過
雲物何曾礙碧虚
金以火鍊心以事鍊知而不自鍊更俟何時(道力精研如金百鍊)
内外勤修
人可於利濟通達者常力行之患難困苦者力救之皆
如己身之事此外功德也修此勿責人報勿希天祐人
若有知天若有靈理合如何哉清心釋累懲忿窒慾求
自然智住無礙行此内功德也修此勿期道勝勿思瑞
應經若不誣教若不虚理合如何哉
内外清淨
齋戒沐浴此為外清淨洗心玄覧此為内清淨
真眼真心
所見有是有不是此世間妄眼無是無不是此出世真
眼所知有可有不可此世間妄心無可無不可此出世
真心學出世法者眼界常不分别心界常得安和圓成
實性上豁然無一物種種推畫皆為妄想
二大因緣
其一謂一切諸有其體終空但當外順而已勿至貪著
滯固久令陷墜其一謂至精無形而妙用不空者既未
能復本則升沉流轉入大苦海固當深自覺悟識其所
歸勿令遠而不復也
積習成功
先博學而後絶學先積漸而後頓成博謂廣看經論其
中見簡妙之理一句足矣如披砂揀金自多中得少羅
之獲鳥止在一目然須以衆目成羅人之念念相續薰
修淘鍊加其定力惟最後一念之悟豁然得其本心如
以斧伐木最後一斧乃倒然多斧積功方一斧成功也
四妙圓成
般若是智先得照了之智辯妄歸真此則由天然見性
也解脱是出纏離縛不結塵緣此由人之果决也湼槃
是寂滅之義謂一切情想寂靜滅息菩提是圓覺之義
謂聖神融通無不了知此二者非内證臻極不能致寶
積云求自然智破無明㲉超於天人最為殊勝
中隂頌
一意一念頃斷垢自不為垢本勝於我墜我於三趣今
我勝於垢滅汝入湼槃
直截開懷
審思浮世乃是生老病死之都藴聚憂悲苦惱之大窟
宅此八字無人無之明悟之人知彼我皆同事過即空
不留妄想
業障本空
一切業障皆妄想所作回心實相妄緣已絶罪不能繋
如奇人登王位雖有宿負之民孰能來干說本空者欲
人悟妄不容更生若誤會作之如故此輩甚愚
四至
妙道之理至虚至靜是其體至靈至明是其用千經萬
論不離於此能深入於虚靜必漸顯於靈明
三無
無所修之修日損塵緣近入流無所住之住不著邊中
成淨慮無所得之得捨已遺珠人不識
三根六如
對眼根之塵如見夢時物如觀幻化像對耳根之塵如
聞空中風如聽禽鳥語對意根之塵如湯釋冰雪如冶
銷金鐵
三策
未能無念即用觀空未能頓空即用對治無念觀空對
治三策次第而用
入佛智
凡夫著有不見有中之空如空花陽熖似有而非實著
有迷妄可知二乘著空但見諸相皆空不見空中妙有
如萬物造化雖無主宰是虚空中混成神妙神妙如此
安可言空不著見於二邊不取相於中道惟佛知見
三身贊
得清淨果䆒竟無染是名法身何塵可點返本還原智
照圓極是名報身具諸功德普門示現赴感自在是名
應身羣生攸賴一真體用分其名相至世超絶故曰無
上
無著
出世之法以無著為本華嚴云一切境界不生染著淨
身口意住無礙行滅一切障世間受生皆由著我若離
此著則無生處無所取著猶如虚空入一切法如虚空
性是名得無生法忍湼槃云凡夫著色乃至著識以著
色故則生貪染心故為色縛乃至為識之所繋縛以繋
縛故則不得免生老病死憂悲大苦一切煩惱
順道心
夫歆然之欲&KR1941;然之忿𨼆然之憂皆逆道心於道為損
翛然自得怡然自適恬然自息皆順道心於道為益去
彼取此服之無斁
智人處世
陸行緣崖谷同塗者共憂恐而醉不如醒水行冐風波
同舟者共安危而醒不如醉智人處世也外釋利内忘
憂當思此法醉墜者身不傷比夫專氣致柔此則為假
也病忘者心不亂比夫坐忘遺照此亦為假也假猶若
是而况真乎
強名生死
夫人分一元之氣有形而成身分一真之性有識而成
心故曰精氣為物物極則反復歸無物故曰遊魂為變
強名生死何有彼我哉
勿以本覺隨夢幻
唐柳公度善攝生年八十餘步履輕便或有求其術公
度曰吾初無術但未嘗以元氣佐喜怒氣海常温耳予
詳公度所言乃攝生之法常令元氣和而復暖也予因
𩔖舉别得攝念之法保護本覺勿以本覺隨夢幻常令
本覺明而復正是也彼以身而言此以心而言若能並
用二法何勝如之
道院集要卷二
