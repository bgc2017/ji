道院集要卷一
宋晁迥撰
止用無生
一切之事心能忍可令其不生斯最簡要空無生中誰
是煩惱誰是能治但以無生一方徧治一切又圓頓止
觀萬事來千便視為空何用對治之法色即是空非色
滅空事即是空非事過空臨機對境常作此觀勿以事
干慮執以為實使窒礙胸中又念過去之事初未濟時
無不預懷憂想及事己過杳若夢焉是知憂悲之情到
了虚幻誰能於中妄集心苦若忿慾二毒發自外境忽
來相干我先覺之則無能為也(圭峰問訊學徒云外事内身覺了不相關否余)
(謂凡事見聞覺知悉斷以太空安心純熟)
至空至明
禪說甚多余取其要無出於大明了至清淨而已内覺
身心空外覺萬物空破諸相訖自然無可執無可爭此
是大明了也惟有一真之性即不空勿令有秋毫許障
礙微塵許染著此至清淨也如此堅久不渝便是無上
士不動尊矣心中有微塵許亦不可須廓然如太虚空
方是空也又非昏昩斷滅之空此名頑空真是靈靈不
昩了了常知之空此名真空
心住為如
般若第五百十六内云心住為如禪宗永嘉集中說心
法云前不接滅後不引起前後斷續(斷其相續)中間自孤當
體不顧應時消滅知體既已滅豁然如託空寂爾少時
間覺無所得予成十字云寂爾少時間無思心正住即
此心住之時便是真如本體此心惟寂爾暫住佛心則
湛然常住以暫住之心習令漸久(樂天詩前後際斷處一念不生時)
遣奪功深
金經大乘之法其中有說身心本來虚妄之相三世推
求了不可得審思過去人世杳然何有即今人世念念
遷謝未來人世决定如是無始以來大夢幻中堅執妄
緣結成煩惱圭峯云已曾千萬億劫妄憂之終有何益
三空
古人古事過去空今人今事即今空未來人事决定空
江南中書舍人潘佑有文一首送人其文名曰贈别其
中有語云事往而記之於心或為喜或為悲或為恨其
名雖衆然皆一心之變也始則無物終復何有哉又云
天下之事其未至也無狀也方今無住也已往無物也
予今營營復何求耶予詳此說益知世間塵事是大虛
妄不當執之為有自障真心若能了知自得美名者三
也名曰慧眼無上智無礙法門
夢幻歸真
身便是幻幻師所化又是幻中之幻世即是夢夢時所
見又是夢中之夢展轉虚妄如聲外有響形外有影形
聲影響起於一真影外影為三等妄夢中夢是兩重虚
緣起知空
一切諸有如夢如幻一切煩惱是魔是賊緣起之相其
體本幻種種分别無非妄見勿留于心止觀純熟
夢身同空
人生一世中其夢無數無數之夢一一稱我一一之我
豈非空乎歴劫之中其身無數無數之身一一稱我又
非空乎夢既是空身亦如夢何以迷著念念爭空一生
夢想自信同是一我自然歴劫性相同是一我此乃不
空之空無我之我故心經以照見五藴皆空為染智入
道之要(樂天詩云未悟病時須去病已知空後莫依空)
無我
諦思身之未生有象乎有名乎有我乎身之既化有象
乎有名乎有我乎身前身後兩不能知安得於中偏執
為我愛戀憂怖自貽戚戚諦觀吾身莫能原始空中得
有既不知前際空所依有復還空又不知後際空所止
身外之事何足介懷一切含靈都是一真法界原無彼
我八極之内含靈未生之前已滅之後於此二際有彼
我乎未分彼我無有形容其區限大小有似無處不有
也既生未滅各為分叚之身乃分彼我此自真心所生
妄想也迷真認妄棄本逐末可知矣同歸一真之體聊
可喻之如室排千燭寧分千燭之光海納百川豈辨百
川之味上古時人猶不獨親其親不獨子其子况杳冥
恍惚之中豈分彼我哉
覺心萌芽
楞嚴云妙性圓明離諸名相本來無有世界衆生因妄
有生因生有滅生滅名妄滅妄名真且人之未生無名
無相何者是我及其既生計我我所人人自以為主宰
乃有無數之我何可謂一真法界乎只今夢中之我己
與未夢之我稍殊有時夢中不記自身是何名目本為
何事欲往何所己為官品出必具僕馬或夢徒步亦不
自省又春夏晝寢夢初覺時或迷忘在何處所徐徐顧
覽方悟未說佗生睡時我已疎遠若詳此理乃是覺心
萌芽其覺轉深漸到妙處寶積云譬如有人夢中所作
當知諸法亦復如是余悟此語破相盡矣若能觀世間
之事一切如夢何有刺梗留於胸中乎(景祐閏六月三日夜覺冷加夾)
(衾而眠夢降雪繽紛獨謂天反時為災異寤而知夢憂喜都空)
超造化
物之生成謂之造物之變滅謂之化性之分别謂之識
一切含識謂之相相續有情各隨因報流轉於造化之
中歴無窮時為無窮事斯至理之大常也有遺物離人
超出造化之外卓然獨存者其惟大覺聖人乎(超出造化之法)
(又非言可窮也)
䆒理遣名
無始終無邊際世界中賦象在人者有身而後有名人
人各以身名自執為我秀出蚩蚩者執我倍深已之身
名自無始來生化出沒無數矣不知定以何時何處之
身執為我耶定欲何處之名垂之不朽耶靜思好身後
名者不亦悠悠哉
明知夢幻
予曾夢中逢人戲而搏之且曰搏夢中人必無傷也豈
非在夢知夢乎禁林中與同僚李維偶坐玉堂見庖人
詣西井亭汲水予曰觀空純熟目無全人視汲水者但
見一塊之空自西而來李矍然曰某所見常如此豈非
在幻知幻乎
無礙心
萬物自萬物二儀中虚空自無礙萬念自萬念一心中
虚空自無礙
無物
無中生有曰造有復歸無曰化吾自思在天地造化中
萬物之一耳始於無物而忽有物自稱曰我物極則反
反則復歸於無物其理必爾何用驚疑昔當無物之時
冥然未覺而任天造造為生之始未生之前預知生期
而預喜乎今當有物之時造而未化化乃生之終未知
化期安得虚增其預憂乎
一真無分别
一氣分而為萬物一真分而為萬靈萬物化而還一氣
萬靈復而合一真無數稱我以同為異凡分彼我皆是
妄心妙一真心元無彼我在分段形軀盡生分别到虚
無靈妙何有思量但空諸所有如悟者知夢中之有皆
空勿實諸所無視一切之有終無勿以夢中之無為實
本來無一物清淨如虚空能還清淨空勞生有何戀
本來無一物隨眠起異端復歸無物時覺後方知夢夢
一舊僚語予曰某嘗置心於空中不令著一物予驚喜
曰何以加此
金剛三昧經云禪即是動不動不禪是無生禪若知禪
性無有動靜即是無生(曉無明蔽謂之明取相於明復陷無明)
空不空三昧
吾即今自定日用之法二焉不復援引證據但率意直
書而已先入空三昩以决了之智奪慣習之氣旋滅一
切妄念如空花谷響經視聽而無留礙是也又入不空
三昧以嚴持之力保洞照之明安住一真法界如額珠
髻寶常愛戴而無失墜是也此法交濟更不異時精密
符同久長深固百法無敵者也因而繫之以辭辭貫心
而易記爾偈曰心空如太空豁然無可觸一真法界中
靈照常安住
觀世之空
世間法一切皆空既知之即須得失任運不當妄自分
别執為休戚知空而執則理行不應知之何益無令因
循汨沒自陷於愚迷之流方為悟道精深致功勇猛之
人也
四觀開懷
無數之形自古生化而不停無數之情自古差别而不
平無數之事自古煩擾而不定無數之有自古成壊而
不久住者無迹來者無極悟其一一皆空即須心如太
虚豁然無礙若復介懷與不悟者何以異
橫竪見空
心經五藴皆空此近取諸身也若遠取諸物推而廣之
見十方之界萬物萬事無不是空非止即時三世次第
亦皆是空横該十方竪通三世一一見空則爭空之心
都息惟一菩提以體用寂照強名真空妙有常令不致
昏迷顛倒此是第一等事(三際曰世十方曰界此世界中千狀萬態有情有偽有成)
(有壊混為大常夫何足&KR0988;我學觀空豁然無礙)
止觀宏綱
圭峯後錄云覺諸相空心自無念念起即覺覺之即無
修行妙門惟在此也此觀法之綱要坐忘論隨起隨制
務令不動此止法之綱要悠悠語錄安用多為
了三障空
心也意也識也建立為心謂特起一念以成業因也思
想為意謂追尋慣習未能頓忘也分别為識謂辨其違
順稱識以生愛憎喜怒悟三者本體皆空平之不起則
妙道現前矣
觀普賢行經
觀心無心從顛倒想起如此想心從妄想起如空中風
無依止處如是法相不生不滅何者是罪何者是福我
心自空罪福無主一切諸法亦復如是
覺妄棲真
但覺悟一切觸受美惡因緣(外事之來)一切迷妄麄細心識
(分别順違之𩔖)盡屬魔境比之夢幻其體本空勿留胸中惟務
安泊真淨妙心無動搖無伺察無分别無染著無愛則
無求無畏即無憂
金寶二經道法簡要
一破相之智熟休結妄緣令心無罣礙當知人倫空物
色空世事空塵境空如金剛經一切有為法如夢幻泡
影如露亦如電應作如是觀是也此名觀慧一須日損
之勤篤休應雜業令其心勿滅裂罷其閒想念閒語言
閒作為閒交涉寶積經云捨諸憒閙遠離睡眠觀察思
惟隨行修習捨於衆務及諸戲論是也此名止法其諸
廣辯名理數佗珍寶耳
無念
道家之言虚靜釋氏之言空寂其理一也固當會歸切
詳種種妄念皆如幻化影像乍有乍無於吾本覺真性
何所傷耶但以都入於無念法門銷落之是也即今身
心已屬虚妄豈可更於虛妄之中微細分别乎不足介
意可知矣故梁氏刪定止觀第一云設有念亦了知空
是名佛印
悟妄觀空
天地萬物因妄相和合而生人世萬事因妄情交締而
成作此觀者洞見重重虚妄念起念止皆由自心念起
則一切煩惱起無念則一切煩惱止既由自心何如無
念捨去妄念比投身斷臂孰難孰易若無智斷適自苦
而無所樂也
融境為心
以理奪事盡見一切法空此是真空觀是假真如若不
留觀想之迹直到自然成熟理事不二動靜如一此是
理事無礙法界此是真真如功必有漸不可輕蔑謂不
隨順遍計執情惟隨順無礙法門是萬境融為一心也
只此不隨順外境之心便是圓覺淨心與佛全同但視
萬境之體一一盡空無可對治
止觀無為
觀照其取著迷心所計之法皆無所有名觀種種念想
顛倒分别心息名止觀者見妄而悟不在用心考察止
者悟妄而息不在用心抑絶考察抑絶則涉有為故曰
無為最妙對境不動是定非力制之見性不迷是慧非
力求之
止念
念起即覺如川欲泄簣土可塞襄陵勢絶如火欲爇杯
水可沃燎原勢滅覺念止念宜速而切不怕念起惟恐
覺遲覺速止速二妙相宜
兩熟居先
余思修行之法兩熟居先智斷之理熟則事事皆空豈
能留礙力制之功熟則念念不起自然安閒智斷即觀
也力制即止也
四無住心
分别居先謂之識因其分别而領納在心謂之受心既
領納相續尋思謂之想想之不已遂至造作謂之行隨
行善惡各有報焉心能不住四法方是真實之際此即
佛心
法身不滅
萬漚起而復破水性常存千燈明而又滅火性元在
分迷悟心
人之心體本一用則有二若夫計我我所愛惡自生揣
摩前塵分别影事此為迷心迷以成性乃是生死輪回
之根本也當知惟心無外境界念起便覺覺之即無此
為悟心悟而改行從凡入聖忘情之心不住於相如湯
消冰冰湯俱盡無可分别觸境之心未能不動如谷應
聲即應即止無復有餘
淨明三昧
儒書言清明在躬氣志如神莊子言水靜猶明而况精
神聖人之心淨乎普光佛為無盡意說淨明三昩離一
切煩惱性如虚空不受垢染本無一物元空之體淨之
極也寂照含虚空終顯之用明之極也如太空為淨日
月為明不見淨明心此理臻極故無一法可得照昏如
炳燭虚己若清宫
水月贊(樂天)
淨綠水上虚白光中一覩其相萬緣皆空(水之澄淨定之體也月之)
(圓明慧之用也如珠在盤盤定珠慧如水在月水淨月明)
意無盡居士行深般若波羅密多時照見一真不空成
一切妙德小乘執空反成空病既取空相空復為有故
無色界有四空天所謂空即是色也
圭峯云種種念慮如幻化影像皆是佗緣靈靈一心如
鑑之明未曾不照斯為真我誰能勞心憂佗妄緣已曾
千百億劫妄憂之終有何益非惟無益仍招妄苦
除煩惱
經云諸魔平等煩惱為先又云現住煩惱煩惱無所有
智者於苦樂不動如虚空善觀察煩惱計我我所皆離
又云無障大悲觀衆生煩惱皆從虚假妄想而生知諸
煩惱體性自離無可積習隨覺即是菩提煩惱之性即
菩提性觀煩惱性空是正修行一切諸法性相空寂而
諸衆生虚妄橫計是此是彼是得是失輪回六趣億劫
不能自出諦觀諸法念念不住新新生滅無量義從一
法生謂無相也如是無相名為實相如是通達無煩惱
怖畏煩惱性空勿為室礙觀如夢幻不用介懷設使情
動如響應聲既應即止是也愚癡之人被諸煩惱之事
有熙熙者此非悟道其實如木偶而已
一氣散結而為身一靈分宅而為神神身合而為人人
所起而為事事相續而為世世事無窮紛紜其中種種
旋成空一真獨不變心者身之本心不生滅則身不生
滅定矣荷澤云雖備修萬行惟以無念為宗無念即無
生千經萬論源在無念念增緣起乃入輪回言語之不
到者心識心識之不到者真如心識者真如之影也言
語者心識之影也文字者言語之影也意為心影言為
心響終非本體浮生可見如夢幻泡影雖有像而終無
妙本難窮真信靈明雖無像而常有
寶積經云煩惱性是佛境界觀煩惱性空是正修行維
摩云一切煩惱為如來種不下巨海不得無價寶珠(波浪)
(動是水體勢觀波浪動是正知見)一一念慮種種幻化都空當知惟心
無外境界一切之形一切之情皆差别無數二者終歸
大空惟覺心真常
圭峰云靈靈自覺元無物擾擾佗緣盡是空人盡於空
中結妄情不悟無物之真可以修行
易理圓成略論
予嘗博覽䆒觀而好引證會歸叙其名理殊勝之臻極
者焉夫十方空廣無邊際三世古今無始終此之精真
者以其虚而善應名之曰道也妙而不測名之曰神也
移而不定名之曰易也凡諸倫𩔖生而含識者名之曰
性也性之所起而差别者名之曰情也江南才子潘佑
著文一萹名曰贈别志氣宏放唯變所適其言有云一
性之動是為太易言性之移易不定也或為人或為異
𩔖在性之所好而生予詳此言暗合内典所說乘因受
報之理以其移易之事廣大故名太易又據文中子所
著之書名曰中說有云天地立而易行其中矣薛收曰
敢問易子曰處天地之中者非佗也人也薛收曰謹受
教矣收也今乃知人事修而天地之理得矣予詳佑之
所言太易涉文中子之中說爾又列子云太易者未見
氣也太初者氣之始也予詳此云太易合音簡易之易
前說之名取移易之義盖以性為主也此說之名取簡
易之義盖以氣為主也各成一說兩不相妨予因貫統
直書目曰易理圓成略論
襄相勸發菩提心文
大衆從無始來常認為我身者是地水火風假合之身
旋聚旋滅屬無常法非我身也大衆從無始來常認為
我心者是緣慮客塵虚妄之心乍起乍滅屬無常法非
我心也我有真身圓滿空寂者是也我有真心廣大靈
知者是也空寂靈知神用自在性含萬德體絶百非如
淨月輪圓滿無缺惑雲所覆不自覺知妄惑既除真心
本淨十方諸佛一切衆生與我此心三無差别此即菩
提心體捨此不認而認臭身妄念隨死隨生與禽畜雜
𩔖比肩受苦為丈夫者豈不羞哉又觀通圓頓經典之
言云金剛圓覺簡妙通明華嚴湼槃廣大具足
道院集要卷一
