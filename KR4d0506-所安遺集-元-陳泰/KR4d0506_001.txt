所安遺集元陳泰撰
天馬賦(考試官評曰氣骨蒼古節悠然疑熟于楚辭者然不免悲歎意必山林淹滯之士天)
(門洞開天馬可以自見矣)
若有龍兮渥洼之子榮河之孫産自月窟來于大宛筋
權竒而虎脊兮肉磊磈而峰觀精神變化不可測兮上
貫乎星房之垣朝發蹤乎河濟兮晡沒影乎崑崙雖有
御勒不暇顧兮彼輿隸其焉能援昔遭時之孔阨兮伏
皂櫪而中頽隨駑駘而並駕兮又或驕逞而相欺啖芻
菣而不飽兮羌豆菽之可期軛鹽車而登太行兮路岧
嶤其險﨑羲和廹而將晏兮勢蒼黃而摧萎翩翩之伯
樂兮道安適而逢之泫然為子涕兮爾何困乎此欷世
貴賤之不分兮信焉用夫駿為觧劍佩以為質兮吾將
待子而西歸欲掃空夫大漠之野兮寧轢玄圃而騰崦
嵫不然乘雲躡風載周穆而遠覧兮造王母乎瑤池于
是天馬俯首噴沫振鬛仰吁物固各有所遇兮遇固各
有時向微子之超越兮骨委絶其誰知縱逸氣之凌厲
兮獨不為子而徘徊倘一試而遽舍兮駕鼓車兮何悲
伯樂復歎而為之歌曰天馬兮風[騣-凶+(鬯-匕)]批竹耳兮夾鏡瞳
少不自見兮老愈工嗟哉蹭蹬兮吾知爾之為龍
留别歐陽玄魯伯昭二同年
麒麟骨骼虎豹文當年湖湘談兩君胸中磊落當經史
豈獨下筆空凡羣貴戚權門皆倒屣南北風雲會於此
談笑真堪魯仲連風流亦到歐陽子玉堂萬卷圖書新
冉冉翳鳳驂星辰天孫雲錦不浪織帝旁已染紅嶶春
我身亦生大國楚尊前作歌能楚舞屈原賈誼今已矣
世間人才吁可數
題趙子昂畫馬歌
九原駿骨埋地中一夕盡化霜皮松畫史刳松作神墨
掃出騏驎帶松骨煙沙漠漠披風髮精氣炯炯房星同
天山無人草木白西極日沒黃河東時平使汝困轅軛
不得變化騰為龍黃金擲送燕臺下當日君王惜高價
自從汗血去人間老死英雄空見畫千年秖說曹將軍
弟子韓幹終無聞今之畫者趙翰林嗚呼三晉賢子孫
贈思齊郭處士
先生奚為箕穎之清幽忽思洞庭衡岳而南遊南方風
氣未宣泄浩與嵩路相沉浮二百年冠冕黼黻亦已極
猶有存者弘璧琰琬琳琅球先生志趣好竒古欲使天
祿四庫題蔵收天高日月衞辰極五十五度當中州遺
經不肯列韓魏精舍徑為河南脩(郭大梁人今擬創河南書院集羣書於彼)
(河南司馬温公二程夫子堯夫先生也)吾聞清廟貴茅屋丹刻踰制非前
猷周公不公孔不丘悽愴誕幻蛇為牛撞鐘吹螺日鼎
食紺宇珠蓋王公侯朝神雨露不分别稂莠遂勝嘉榖
秋我居道德仁義宅竊為祿補中心憂先生但看持鉢
化圖構梵刹為身謀其徒數千人遮道更唱咻高眀之
室鬼所闞頃刻布地金錢流嗚呼民生衣食惟粟帛獨
不念靈光殿古梁棟折
贈琴士吕中谷
象環櫑具青綸巾路人喚作回仙人茆君洞裏醉千日
至今彈得華陽春我貧無琴亦無酒提壺問字皆琴友
三杯一曲墨淋漓白雪花飛滿晴牖前年醉倒蘭溪邊
水雲沃以松風絃醒來月色浩如瀉今夕對月空澘然
嗚呼水雲不復起徐公樂章吕公指雖無老成有典刑
為我臨流瀉秋水
秋江釣月圖歌
秋谷李平章所善客鄱陽葉天文隠居不仕其
行卷曰秋江釣月圖同年魯伯昭竒爾濟蘇贈
之以詩屬余次韻
青蘿斷岸苔如髮天清水落魚龍窟中有江南漫浪翁
獨棹秋江釣明月秋江月白芙渠深扣舷夜和江神吟
不湏槎上泛牛斗瓊樓玉宇空人心千年白石今可煮
一掬泉香搗雲母富貴知君已厭看翠黛紅妝夢中舞
人間月色儘風波聞道君家月最多我亦扁舟下彭蠡
到門相訪定何如
將離京師别李朝端陳伯奎二同年
陳生射策未三十筆箭如鋒不破的自古英雄感慨多
直此裊盧懸一擲文章有命不論巧得喪窮通兩何惜
吾州二妙真豪放白璧眀珠炯相望蜚英已邁時輩先
通籍還兼伯兄行霜蹄歷塊千里空風采承恩九天上
我辭君歸春正晚天風吹颿落花滿竒冥浩蕩南極深
白日波濤洞庭遠感若惜别重徘徊令我長歌激肝膽
雲山之東佳氣濃磔裂華蓋晶熒通紛紛鸞鵠好羽翼
莫笑垂翅南飛鴻
朔方歌
朔方大野何寥哉悲風惨淡從天來初如巨壑吼隂浪
忽似晴空行怒雷嚴風吹霜石為裂淅&KR0377;飛砂砭人骨
萬里書生二十餘匹馬來為朔方客朔方之人膽如斗
不鬭才華鬭身手無復悲歌慷慨聲猶能使氣屠雞狗
憑高仰視大行山山氣空濛紫翠間東西日月自吞吐
今古烟雲相往還太行勢盡西山起鳳舞龍蟠聳神偉
昨夜燕支雪作圖散落飛花漢宫裏朔方猛士氣凌雲
白首防邊未策勲馬上相逢泪如瀉嗟我何為朔方野
與同年鄒煥同歸舟中望太行山和前韻
我行訪道真勞哉豈意萬里逢君來琳宫誤落丹篆筆
驚起電火龍池雷龍池雷息丹篆裂蝕食真銓竊仙骨
投筆歸來帝未知長揖金華紫薇客相携歷井捫箕斗
側身太行一揮手俯眠蒼茫八極深始悟丹經一芻狗
舊傳石髓在兹山惝恍靈光石縫間可憐中散飡不得
王烈一去何年還九原劫灰無日起我獨從君探竒偉
君知混沌非死生我亦空同無表裏哦詩寄謝山中雲
采芝種术非殊勲太行山傾河絶瀉此時正到無何野
邯鄲道上書所見
馬瓏瓏車碌碌古道茫茫沙撲撲帽翻翻袖速速丁丁
零零西番經軋軋刺刺塞外曲西番經無人聽忽聞馬
上琵琶聲烏紗鬒髮䨇娉婷控以黃金勒坐以紫文茵
有時喚驢兒玉色微生嗔東風日暮邯鄲塵去去共踏
長安春往來只在都門下可笑相逢不識君
雙瑞吟
平水張仲彬余同年友也男女同日而誕詩以
慶之余昔為張讚梅竹云吳門幽栖不可奪志
付之和羹正在爾子一竿兩竿籜龍晚出
蚤生男晚生女蚤晚參差愁嫁娶羨君男女同日生嫁
去娶歸無可慮君家堂上筋力強抱哺喜聽啼宫商高
堂記我梅竹讚大笑此䜟非詩狂君不見酆城斗酒結
雙瑞一朝飛入延平水一雄一雌本同氣復來平水為
兄弟張公神物會有時雪花芙蓉照天地樂哉張公我
同年我今入室憂綿綿封侯作妃兩不願但願多種南
山田十年坐老亰華氊西風落木行湘川别君上馬且
歸去嬉笑牽衣亦可憐
贈張仲彬黃石公素書并文昌像
贈君留侯跽履幽渺之遺編侑以文昌示像夭驕之飛
鸞雨公往者為時出蒼姬再造炎劉端浮漚變化不離
世而我未見徒長嘆世人欲學不死訣強以體殼留神
丹豈知英槩自不死明月照海秋空寒前身孝友侯者
仲後身忠憤人書韓君胡為乎雲山之間雲山之間七
十一峯下有七曲横江子房赤松乖崖雪後鷹希夷霞
外鴻又何必華山白雲千里萬重擕吾書兮吾山中爾
從兩君兮或往或來躡層冰而把芙蓉
雲朋歌
蒙古字學汪掾婺州人扁其室曰雲朋將歸江
東索詩為别因賦雲朋歌以餞之
九疑冥冥天素秋大江茫茫東海流竹黃梧老鳳凰愁
白雲孤飛誰與儔金華美人弄桂舟翩然乘風來遠遊
酌子一杯酒送子黃鶴樓古來管鮑餘荒丘至今寒松
相蔭雲相酧商山黃綺成長往富春羊裘空悵望安得
䕫龍蚤盍簮與君共致青霄上
梅南歌
陳掾南仲種梅滿屋扁曰梅南介其友譚志仁
求詩於余作此以贈之
空山舊種江南春含煙照雪疑幽人幽人自看種梅趣
醉擁瓊樹歌香巾去年隨春過江北十里春風杏花白
北人不慣種梅花失笑南人惟看雪梅南仙梅真絶竒
傅巖骨相吳門姿上書未可掛冠去要見著子和羹時
碧雲引(贈相士高雲臥)
碧虚道人結茆屋千箇萬箇琅玕竹碧水冷冷冰雪生
虚中蕩蕩乾坤宿風吹碧雲行竹間時與白雲相往還
道人振策出雲外長笑始知雲未閒華山高門不閉頭
髮鬅鬙吾欲睡被渠苦勸出山來面頰無光眼睛翳試
問渠又無語一碧虚明或歸去桃花流水幾春秋如此
天地吾何愁
梅花五友圖
古人一水畫十日今我此畫凡幾筆生綃數幅畫水石
獨立寒梅妙難識當其痛飲三百觴胸蟠勁氣不肯降
龍牙弄泉噀白雪鶴翅捩漢飛元霜瀟湘之濱渺平楚
望美人兮在南浦夢回殘月照寒衾忽見瑤臺澹妝舞
此時見畫心悵然吟蛩落木秋無邊化工知我惜花意
墨香到骨花能言長松飛來蹙成卷竹色蘭芳静相見
吾廬雖小物色多不待更買鵝溪絹
黃石歌
黃精瘦硬無人食后土蔵形化為石元氣冥冥兩竅通
照見日月相出入劉郎天台歸赤手把突兀山神夜醉
失摩訶洞口朝吟空嘆息蘚痕蝕盡花雨乾三月桃膠
凍蠭蜜請君愛護雙玲瓏菖蒲綠葉搖春風試采松根
飡石髓杖藜同訪榖城東
松障圖歌
何人獨立身堂堂十八公子鬚髯蒼凝冰不遣勢摧折
清籟時與髯低昂蘭為兄兮雪為友燕坐松間自呼酒
眼花耳熱鱗鬛生千尺龍蛇入揮手手中松月自離筆
已見雲烟生蓊鬱倘非白晝堂宇空真恐幽隂鬼神出
平生始識顔平原堅苦絶勝甜中邊世間畫史千金價
惜哉此松不多畫
牧牛歌
我昔維舟彭澤縣東村西塢都行遍茅屋深林十數家
數家茅屋連秋甸老翁七十蓑笠歸門外繫牛桑下便
平原過雨艸生香遠岫餘暉烟似練牧兒騎牛不知倦
吹笛山前任回轉自矜牛背穏如舟笑我舟行命如綫
况是閭閻日相見辭家萬里非吾願非吾願歸來耕稼
逢秋宴田間對爾空三嘆
紙帳歌
和全初上人韻并柬劉光朝時朝納寵故戲之
耳
道人於事百不聞歲晚鶴骨誰相温禪床蠒光薄如霧
宜月宜霜復宜露夢回蘄竹生清寒五月幻得梅花看
初疑脆膜輕無力一片凝秋剡中色道人巧手天機深
兩杵獨伴階蛩吟卷舒似聽桔葉音珍重莫遣煙煤侵
百年富貴誰能免錦幄彤廬語恩怨可憐老楮歲寒心
用舍在吾難自薦君不見燕山穹廬氊百幅狎坐圍春
醉紅玉道人不學製戎衣空煑南山臥茅屋安知幕人
席地一希夷長共青山白雲宿
湘雲歌(贈瀟湘雲歸宜春)
宋玉當年作雲賦夢中直與雲相遇心雖拳拳未忘楚
何不放雲出山去徒使襄王朝朝暮暮行雨處君家西
江西合共西雲住胡為獨愛湘浦雲姓字幡然不分付
吾聞宜春舊湘邑無廼湘雲返其故又聞昌黎逐東野
四方上下雲同趣君縱不來雲亦度洞庭波寒秋葉稀
湘雲冉冉生君衣岳麓峰前呼白鶴銜出滄洲老子飛明
月隨君歸湘雲吳雲誰是非
天嶽圖歌并叙
雲間康練師來自岳陽稱其友蔡素蟾好道之
篤乃作天嶽圖以寄徵余題卷末岳陽予舊遊
也爰集杜陵句以贈之
知君重毫素好手不可遇壯哉崑崙方壺圖對此興與
精靈聚雲來氣接巫峽長影動倒景搖瀟湘湘妃漢女
出歌舞矯如羣帝參龍翔大江東流去忽在天一方初
月出不高照我征衣裳憶昔北尋小有洞青楓葉赤天
雨霜先生有道出羲皇晚有弟子傳芬芳神仙中人不
易得今我不樂思岳陽蔡侯静者意有餘咸聯豪貴耽
文儒致身福地何瀟爽幾歲寄我空中書
蘇公潁湖觀月聽琴歌
使君畏謗如畏虎一生坐詩招謗語使君得潁如得詩
日日潁湖作詩主湖邊月落秋聲乾畫船徑作三人看
小兒解事笑起立我琴正要秦君彈可憐彭城不肯飲
對月吟詩骨清冷曲終月落讀渠詩憂樂死生真幻影
舉觴酧月月豈知三百年後我爾誰君不見紫麟山前
湘水碧一笑相看月應識
引龍珠歌
龍溪譚(缺)輔葬其室於鰍湖之北於穴中得異
石焉喜而名之曰引龍珠求其友作詩索予和
之
鰍湖之隂龍蛻骨常見羣仙與龍集一朝掘地得龍珠
暖霧濃嵐光不沒黃昉細滑凝土脂紫暈斜迴帶泉脉
怪來鰍湖雲氣黑何代何年有竒跡乃知非龍亦非珠
玉女明星散金碧不是青囊一卷書咫尺幽冥永相隔
蝦鬚蠏眼即龍媒㒺象羵羊應龍出精靈感動誰得知
一笑看珠纓斷絶君不見吳城山洞庭浦劍氣飛空人
共覩當時蜿蜒顧其母一念能回帝關虎淚花落石盡
成珠珠石固知相比數君家兒女亦純孝見石思親意
淒楚惜君煢煢在中路虚幌寒衾自朝暮蜀國蛾眉自
可憐石鏡沈明照千古
桃花硯歌
陳楚材忽得一折足桃花硯作詩屬諸公和其
韻
楚山仙人百好足篋笥深藏紫潭玉泓池暖濕暈苔青
取出摩挲面俱熱我亦因之三嘆息六經曾棄咸陽陌
秦人洞裏桃花春硯石生花帶春色漂流於世君能得
研盡元霜石為折吁嗟忠臣足見刖痛入肝腸面黧黑
晴窗再試春空雲爐烟不動紅蘭熏時平諫草用不靈
聊與騷客供吟情
竒石歌
吾鄉彌陀寺有僧藏竒石云譚樵翁故物俄而
譚君雲隠若洲諸昆季仝遊適見愛之及歸各
欲間道往致先為雲隠持去若洲蓋不能平也
雲隠字仲祥若洲字仲張
禪房柱杖驚衆禽咫尺嵌空生太隂諸君雅興在丘壑
陡覺突兀藏胸襟因言牛李灰飛日平原物化餘兹石
沉淪歲久雷電知迸裂須彌罅中出金仙化作浮海瓊
異事驚起羣龍争天驚雨逗補不得謾解人間千日酲
山僧談空雨華息稽首持贈家四壁雲邊老隠先得之
竟使若洲懷痼疾蘇公正愛仇池盆晉卿畫馬空駿奔
不知君家伯仲好分許半席同朝昏我思世味真如蠟
留取寸田并尺宅他年歸臥意何如洲上雲邊一閑客
茶竈歌(時寓興隆為蕭蘭雪賦)
長安食肉多虎頭大鼎六尺誇函牛撾鐘考鼓燕未足
鼎折還驚覆公餗山中儒生守蠧魚一朝射策升天衢
居官廩祿不及口釡甑長年滿塵垢一貧一富俱可傷
一饑一飽俱亡羊今我閉門學祀竈祀竈何用神仙方
敬為告曰竈兮竈兮但使我生不富不貧適飽適饑朝
從爾餐夕從爾糜時時得佳茗與爾同襟期君不見青
原山紫芝客獨立清風洒蘭雪蘭雪堂中一事無茶竈
筆床相媚悅方其煑茶時自撫一曲琴琴聲落茶鼎宛
若鸞鳳鳴客來固自佳客去情亦適坐看茶烟静松鶴
飛相及烹茶得趣惟此君傲睨鍾鼎如浮雲名章俊語
出肝肺白雪璀璨蘭芳芬蘭芳芬雲菡萏瀉入磁甌碧
香滿更從龐老吸西江却笑玉川論七椀
南山歌(贈方誠父判官)
岳麓山前一葉舟夜看明月湘江流湘江月色流不盡
洞庭漠漠君山秋回舟喚美酒醉看湖上樓華陽仙人
吹鐡篴吹起白浪蛟龍愁明朝布颿向何處直到南臺
山下住南臺山窈窕路近桃花源上有吟風之黃鵠下
有啼樹之青猿君家别墅南山下翠竹千畝如淇園昔
君華省乘驄馬出掌銀臺重聲價如何此際不相逢歲
晚論交孺子亭亭前秋月炤湖水宛轉南山如夢裏復
從此别心氤氲西山望斷南山雲滄浪有約須乘興把
酒南山更共君
擬范增碎玉斗歌
鴻門醉兮幕張黑雲壓兮芒碭臣令莊兮起舞伯何為
兮誤莊重瞳兮日光高準兮龍章風塵澒洞兮誰虜誰
王臣所惜兮惟玉之玦斗可碎兮首亦可裂嗚呼爾為
漢佐兮為忠臣千秋萬歲兮爾楚無人
擬虞美人歌
項羽堅壁垓下夜燕悲歌美人虞氏和之予因
廣之云
王倍漢力王輸漢時漢購王首王出安之莫愛匪妾莫
馭匪騅騅不能言妾哀致辭辭曰星熒熒兮隕空淚洒
洒兮營中妾生誤王兮死無終楚猶競兮天回風王乘
騅兮去為龍妾歸骨兮江東
送康仁夀之衡陽
蒲之濆子所廬我朝夕游息俱今子不樂將焉如彼衡
陽為名區蔚俊彦惇詩書子之往也勿躁勿疎毋訾毋
譽一龍一蛇張歙卷舒吾送子行兮夕陽兮平林倉庚
兮春深臨觴愀兮罷鳴琴望飛鴻之寥廓盍寄我以遺音
九日碧溪太守秋巘别駕約會定林寺遊翫座間
因和碧溪之韻
如澠之酒瓊為觴山公擕客酣高陽清談最喜得支遁
法雨晝下天華香當時涕泪神州冷枉煞參軍醉中影
至今江左舊英雄猶向新亭看風景夕英可飡不可肥
苦吟莫作蟲聲微城頭日炤畢逋尾五馬興逐晴雲飛
百年心目易為眩社燕相逢又秋鴈後來二客記風流
只有青山臨斷岸
奉和趙秋巘閏七夕樂章
翠鳳毶毶刷新羽一雲香車洗塵宇秋瓜老盡畫屏空
小扇無人拜星渚武丁去作宫門仙昨暮重開青瑣烟
長河十日一到海三疊回波金碧鮮剛風洶湧太古裂
天上至尊寧晏眠六龍西行鼓聲急芙蓉卷露旌旗濕
今年烏鵲最辛勤秃尾爬沙向龍泣秖憂帝怒星為石
八極長懸曙光赤鵲飛入海海未回化石相望見何日
謝秋巘杭筆之惠
公乃故趙忠靖公之孫時為茶陵别駕
清晨學作小楷書忽有兩生來坐隅懷中出贈使君句
岳麓秀氣連西湖西湖製筆天下無我欲&KR0616;至道路迂
使君蓄縮廟堂手吏退聊以詩為娛臨池念我筆久秃
傳教遣與朝夕俱陳元藁面略不省偶見拂拭還驚吁
松雲漠漠弄幽態妙處欲寫旋已逋遥知湖面好秋色
綠水一帶明菰蒲安得從公幅巾去小艇盪月輕如鳬
吳兒短歌我長嘯看君數筆杭州圖
題蒼龍戲海圖
天孫織雲春錦紅玉梭誤入乘剛風一夕變化雲冥濛
海水起立為珠宫坐令年年機杼空誰與黼黻上帝躬
求梭不得愁鬼工安知入君懷袖中
送錢塘琴士汪水雲
三十年來喪耆舊天下彈琴水雲叟猶疑俠氣世間無
自說蹉跎晚何有漢宫華麗隂貴人臣忝近歲居宫門
東觀初令習書史寳詔再直行絲綸熙明殿中早朝罷
仗内玉輦扶皇君昭容傳詔促侍燕屏棄舊樂嫌繽紛
調絃始學鳳凰語度曲便覺聲有神銀山千片潮捲雪
天馬萬匹風驅雲龍顔正色動一笑錦幄勸醉葡萄春
今時富貴眼看盡異域飄零心尚存流傳弟子竟誰在
散落江湖嗟獨聞人生底用誇長徤白首青衫淚如綫
尊前指法鬭呼韓玉腕香餘夢中見
十二月望雪集守一訪予出示一木禪師所和海
粟玉壺歌且邀見一木談話臨别補韻以留為它
日證印張本云
高人未厭枯槁質白雲舒卷世莫識凌雲跨海玩九州
笑指須彌去天尺法筵龍象精護持千萬人中初見一
分明一木在手中肯為旁人更拈出入門載拜麻衣仙
竹爐芋火深無煙(缺)天眼有活法
疑我骨相非仙緣空堂楳花淨寒玉暫借蒲團参一宿
方訪大義香默聞直把真源到凡俗清夜瀾翻舌如水
狂花洗盡今餘幾人間功業等飛塵往往積聚成高陵
安得慧劍光凜然時起頑鈍相磨鐫約身種種是煩惱
偶見華髮驚行年寸田焦枯不生穎性天一失何由全
窮途雖窮亦有福我願擕鋤耕衍沃問師此去來幾時
明月千江同一掬來時問我事何如擁褐襌床飡糲粟
遶床試作獅子聲顛倒虚空自捫腹世人唱曲未知宗
更向誰家覓機軸與師擕手遊青都太古一息天為徒
還丹臭腐今已無為公踢却壺公壺
丁都護
城西夜歸戍婦孀哭甚哀為述其情
丁都護妾夫已死長辛苦結髮相從畏别離身不行軍
名在府去年為君製袍衣期君報國封侯歸紅顔白面
葬鄉土反媿老大征遼西遼西縱不返馬革垂十年君
今葬妾手空受行伍憐相思墳頭種雙樹慟哭青山望
歸處妾命如花死即休兒女呻吟恐無據當窗玉龍鏡
照影弄春妍團圓不忍見結束隨君還願持鏡入泉下
土照見妾心千萬古
醉書王元德德聚亭
前日相逢一樽酒即欲寫向君家亭别來十日不會面
胸次硉兀愁難醒憶我曾為帝城客客裏論交話疇昔
玉樓絃管天下春醉舞楊花日西夕此時聚首情皆真
雲萍轉盻難重陳高官坐楫小官拜九州四海知何人
長安少年更翾薄一餉飛蛟聚懽樂殘杯冷炙心已悲
此士平生慣藜藿君不聞漢時豪傑稱東方列卿太史
尚書郎就中亦有貧賤者威動星宿回清光為君痛飲
亭邊月懷古傷今重離别丈夫有志江海深匣中雄劍
知君心
嗟哉行(和周卓翁韻)
吾聞子房一身皆俠骨萬死計中無一活當時志在報
韓仇四海無人九州窄又聞荆卿重義世無有擊筑悲
歌一杯酒當時感激為燕丹可惜臨終無好手吁嗟今
之人何登天兮攀龍而走山兮騎虎世事良難獨輕許
感恩報怨兩俱非強弩千鈞摶鼷鼠東家嬉笑西家哭
朝見揚眉暮顰蹙綠珠樓外斷楊花紅蠟帳中流泪燭
榮枯代謝皆如此遺恨姚黃羞魏紫古來賢聖少成功
不及乘雲廣成子綘雲如幕洲如雪卓翁哦詩真卓絶
眼看齊楚等樗蒲楚失未應齊獨得雲來南山巔雲去
北山麓種稻盈田稻苖綠願雲作雨雨我田爾絃自直
兮爾鈎自曲
送耒陽劉百川時為余領省檄而歸就赴永庠教
君辭蓬萊歸幾時我住空山那得知城南斗酒醉風雨
春透兩頰冰融髭長卿凌雲我何有萬里功名新入手
著身天地即英雄忠孝千年堪不朽君方欲識顔平原
我亦想像元次山浯溪石刻照肝膽勁氣長在滄浪間
驛亭梅花蘸溪水明朝紫薇雨當止梅邊更說杜陵詩
青眼高歌望吾子
聽玉壺彈琴
玉壺彈琴彈入風雷引六月涼颷吹酒醒忽然霹靂三
四聲雨急軒窗色凄凜却又為我彈箕山山中落花人意
閒松風摵摵度澗水彷彿猿狖啼空巖長清短清取次
彈雲影蕩漾生秋瀾我為玉壺草數幅有聲無絃絃陸
續相約扁舟駐華亭雙鬟侍立長眉青天台綠蘿懸桂
樹更擕此琴浙東去
貧女行
貧家養女纔十五手足如綿獨當戶阿爺前月去行商
小弟伶行未離母筠籃日暮挑菜葵倩人遠糴防朝炊
簪花枝重黃垂額汲澗泉深綠照眉生時不得嫁時力
却喜夫家慣耕織堂前奉養老姑存姑為艱難少顔色
夜來小弟報平安見說新年百計寬此身豈願獨温飽
父母養我良辛酸
翁仲行
白楊祠邊石翁仲雨濕苔痕宿泥重前人骸骨後人心
丘隴華堂死生共盛時出入多弟兄身騎廐馬千黃金
年年酒肉酬寒食秖恐春風霜鬢深春風無情謝桃李
流落空阡轉鄰里里中前日賣漿兒簫鼓還來葬新鬼
草間翁仲何足論榮枯萬事隨乾坤田父撫劒生怒嗔
一朝慷慨彈雍門
題劉光朝小景圖
時光朝得美寵於武昌善琵琶就戲之
江雲慘淡江風驕欲行不行誰度橋舟中漁父晚更急
賣魚歸來醉無力漢陽城郭鸚鵡洲我昔曾泛馮夷秋
如今此景是何處擬問劉郎辨煙樹
題劉光朝歸牧圖
平湖草綠生春烟斜陽牧豎乘烏犍日光不動牛背穏
後者喘息長䋲牽吾兒讀書懶更魯少小嬌痴那似女
微官食祿能幾何歲歲羸驂踏風雨
題東野石園阡
君家烏石園頭路舊日空阡今日墓幾看高塜臥麒麟
誰似松楸馴鹿護客來亭下讀新碑颯颯西風吹蒺藜
但使靈祠歌舞在百年荆棘路應迷
題安成趙如心孝感集
君家此集定不朽前有紹興後德祐喪亂干戈何世無
往往中間看愈醜嗟哉祿養本人情豈以不幸為身名
我雖異代偶同感仰視風木空屏營
三月望日攸輿楚昭王廟觀樂舞以落花遊絲白
日静分韻得静字祠稱楚昭王聖帝
吁嗟久暴今方定同姓秦徐異衰盛君看芊屈復何存
猶有遺民奉昭聖晶熒丹碧飛甍間彷彿章華渚宫静
四時歌舞尚巫覡三月鸎花滿城徑騂弓寳校争曉出
錦帶宫袍與春映卷髮盤龍劒士高細腰勒馬宫娥瑩
熊君珥貂當警蹕鷺序稱觴儼朝覲麾幢影散綠雲飛
絃索聲遲玉簫並我聞神靈本正直恐有憑依駭觀聽
春秋未許僣王章尸祝寧應竊天柄
李陵懸軍遇敵圖為秦孝先題
壯哉射虎將軍孫惜哉扼虎邊軍魂旌旗半捲日光薄
風吹野水秋無言生降孰與死戰樂天子未負將軍恩
陣前八駿血為淚仰面不見咸陽門祈連山頭堆苜蓿
將軍名馬今何贖
謝主簿有客曰李玉田隨君之京詩以為贈
大江之南長淮之北衝波浩蕩雲溟濛連檣掛席萬里
餘安得附翼於飛鴻謝公俯念老賓客玉田致以任安
翁歸來東南月半弓賦詩一二當羣雄戰場妙思古有
法嘆息羿彀良無工背城不肯合餘燼徑欲射策開天
聰便有九事八為律造物亦肯蘇人窮燕昭臺前送落
日望諸祠下吟春風臨岐贈君鐡觱栗他日歸來思老
農
為秋堂題錢舜舉所畫吳興山水圖
畫師小景如傳神自昔水墨無丹青老錢變法米家譜
妙在短幅開煙屏煙屏咫尺互明滅赤城霞綺山隂雪
松風四月五月時坐定還疑棹歌發秋堂吏隠洪堂都
對畫却憶蓴絲鱸吳興山水雖可摹老錢丹青今世無
飛電引(寄簡魯樵雲祈雨有感)
昔君賦魚魚有靈夜挾震電飛蒼冥我藏君字入匣永
墨光劍氣奔雷霆乖龍因此却相妬訶叱雷電閟烟霧
陽烏薄蝕朱鳥官熒惑憑陵赤蛇度綠章封事朝九關
帝意鴻濛閽者怒客從清溪溪上來為言明府何竒哉
清晨坐衙晝飛檄席卷太乙三山回怪來山前雨不過
社鬼山靈獨欺我鳳岡熊峽百里間飄然忽西無不可
遙知組轡行秋田老翁拜迎桑樹邊虎髯堂堂有仙氣
平原魯公作雷吏
贈譚海陽祈雨有感
東南夏旱天所惻豈為凶年惜甘澤南雲老守叩天公
欲使疲民解饑色紫麟拔秀神所都中有海陽老人之
仙宅海陽一生詩酒腸藉以麴蘖和天漿三更擲筆走
風雨鼻息無聲雷殷床蛟龍入袖誰敢索但見繞屋飛
琳琅天明鐘動官長集雪浪翻空泥一尺海陽熟睡都
不知清夢正到華胥時夜來好雨百事足稻花吹香稻
苖綠
漁父詞
蟬聲欲斷蟲聲悲江天月上初弦時漁翁身老醉無力
矯首坐看雲離離癡兒不識老翁意苦道平生貧作祟
賣舟買得溪上田昨暮催租人已至君不見長安康莊
九復九雨笠烟蓑難入手人間萬事誰得知滄江夜變
為春酒
仝張秋海飲酒黃家樓和周卓翁韻
秋山木落黃樓高晴光潑眼如銀濤看君妙句傾瓊液
涼州不復夸葡萄人生相知一杯酒千載陳張我何有
章臺走馬春意深莫遣飛霜到蒲柳想君一别行路難
留君更醉瓢亭間瓢亭梅花好風月跨鶴重來更栖息
龍南縣旱禱於沈公石室有感
黑雲童童起東麓俄頃狂風捲茆屋黃昏雨勢盡連山
入縣滂沱四更足去年八月蝗蟲多今年奈此潦漲何
方當饑饉復憂旱蠻老惟共尋干戈謠言誕漫俱難聽
羣吏詢謀起余病沈公遺跡在前山有念叩之無不應
我窮落此荒隅中豈意神交得沈公願香未息甘霖注
如此嘉惠慚何功巖前古祠空餘竅我欲題詩沈公笑
至人應物自無心歸路聯翩月相照
贈遊學李生
隙光漸暗雲垂垂啾啁凍雀黃桑枝銅罏茗椀共危坐
敲冰作雪廬陵詩門前滄浪江水濁門前新豐市酤薄
明朝南陵有新作天台故人待高閣
周谿南諸公游龍湖時予以病不偕和谿南韻
我家衡門接遙碧曾約溪南蠟雙屐花時不往今已秋
縹緲望君空佇立山非棄人人棄山三百六旬何時閒
風吹巖瀑洒飛雪羨君此日超人寰谿南英姿古仙客
更許龍湖弄明月雷公雨師莫久留白石清泉吾欲得
贈孟守容齋
漢世循良誰與儔孟舒素業傳吾侯雲陽久矣無善治
高者慘刻卑貪偷詩書大體厭迂闊几閣細故窮咨諏
差科無常板籍廢紀綱攸斁衣冠羞更張治可用重法
如病沉痼今公瘳七年府推芋魁飯昔似臯陶今鄭産
吏畏蒲鞭祝頌稀民思襦袴吁來晚薄俗方知德化尊
老成依舊典刑存山中幸有寬閒野歸種甘棠蔽子孫
萬里行
恨身不及生北方出門萬里無嬴糧饑鷹志豈在狐兔
日暮啄雪猶徬徨蚤年結束恥游俠絶處季孟并李陽
樗蒱又不學劉毅百萬一擲生輝光縱鱗暫脫騎鯨勢
弱羽徒干薦鶚章門下雖通齊相國馬前難拜北平王
歸來把鏡但搔首科斗蟲魚負君久金章一笑雷電奔
我豈終身合箝口錦嫣鴨綠芙蓉秋&KR1553;船卷月秦姬樓
蛾眉為我歌世事何必愁東邊日出西邊沒南北生人
俱白頭
别友
山中兮清猿澗澑澑兮寒泉白日忽兮下照耿將判兮
何言嗟公子兮豹袖愛我兮摻執子之手昔河間之闊
兮躊躇又不久曰吾愛子之館兮阿丘之隅彼場有藿
兮可縶爾駒睠子佩此盟兮欲停征而返顧恐飛潛之
異趣兮孰將慰吾遲暮望美人兮浩歌翳明月兮松蘿
遐不念兮公子撫長鋏兮蹉跎
贄呈平山王萬戶
將軍壯年不可羈走馬直上長安西腰間白羽淨如雪
數肋笑射雙狻猊省中大舅汾陽子文彩風流正當世
兩家勲業冠麒麟晚覺王郎更相似去年引見蓬萊宫
雲衣跪捧贈天容歸來三軍盡呼舞葛巾羽扇生清風
將軍談兵用儒術幕下書生劒三尺槐隂滿地綠如山
醉撫桓筝看空碧
次仲止秋蓮韻
故人别我烟水長獨愛雙井秋風香朝來遠寄湖上作
中有片片花雲裳幾年此花墮結息一落南國愁荒涼
平生薄命是天意未死何處無幽芳中有娉婷美絶豔
嫁晚索莫羞時粧君不見魏家湖裏載歌舞盪船不識
誰家郎朱闌玉砌坐凋歇惟見野芡生中塘風流隔世
在我爾貧病願欲辭杯觴欲將此語慰今夕誰遣露華
悲清商明年煙水我更遠遶亭紅綠君無忘
魯山以筠櫛見惠侑之以詩因韻為謝
平生羨支離粟鍾薪十束肩高或踰頂會撮不諧俗爬
搔既無施垢膩常所牧故人相磨礱蕪穢胡不斸試將
千畝春為製五㲄玉霜姿削廉劌風氣合清穆疎疑雪
照綜密比生綃幅紋深髮漸稀技癢心屢覆雖云漸遭
涴竟使光眩目可憐中書君潦倒賜休沐脫巾謝僚友
領此分禍福何嘗勞念漬以爾供泰牘今晨獨何幸偶
入鯨仙錄承言受何貺但願笑予秃更欲灑松風相從
竹溪六
感寓
中道迫生理憂患未渠央用此較古今常疑今世長息
肩幸一憩忽已鬢髮蒼顛倒百年間悲樂安可量夢中
逢故友相與傾壺觴舉觴夢即覺此酒誰復嘗草木依
寒暑榮悴尚有當人生顧異此弱質徒皇皇喬松不可
願放志聊徜徉
劉光朝席上和龍琴臯韻并簡和龍川
山中欲歸可歸可遲暮雲在襟袖亦有重來期劉侯好
兄弟斗酒相怡怡風流賀監山隂雪乘船馬上青雲姿
忽疑鑑湖日又似天台時琴臯仙我為雲爾為龍願得
千里萬里長相從人生離合誰得知山中且歸為君更
喚丹青師畫出尊前一段竒
謝送崖公所畫判官藥方書
我從海上歸不得海上方庸醫試餉吻食之斷人腸我
從濠梁歸不得濠梁畫詩情勃鬱時強走何由化空山
欲雪雲冥冥道逢裘兄雙眼青收方蓄畫能通靈快我
詩腸頻丁寧君持此方為國醫黎民要使藥籠皆参苓
君持此畫獻賦凌烟閣要使天下將相皆褒鄂海頭不
生斷腸藥
集民謠
其一曰苖青青
苖青青東阡西陌苖如雲經年不雨過秋半苖穗不實
空輪囷田家留苖見霜雪免使糶歲勞耕耘縣官催租
吏胥急糶粟輸官莫論直勸農使不汝恤
其二曰蕨澄澄
蕨澄澄新春食蕨留蕨根凌晨斸根暮舂杵㶑㶑大甕
流黃渾常年春寒粉始凍誰信秋暑霜翻盆窮通有數
今已識為死為生尚難測獨立蒼茫面如雪
和陸放翁白苧詞
美人獨宿青樓空素烟不斷楊柳風含情脉脉剪刀裏
一片湘江明月中去年秋機織雙杵裁寄征夫送寒暑
望斷遼陽信不歸長夜停梭聽鸚鵡
渭城雨
瀟瀟不盡陽關聲慘慘欲訢陽關情長安千林萬林柳
此地行人勸杯酒行人漸遠征袍乾添入何堪雙泪彈
秦淮月
沙頭薄暮生林樾煙水茫茫沙雪白女墻夜静潮無聲
惟有中天一片月年年故宫照禾黍年年商船照歌舞
蘭臺
渚宫飄飄泛崇光青蘋吐花生晚涼犀幄忽動懸璫語
嫋嫋腰肢欲輕舉吹雲吹雨暮復朝湘蘭吹老空寥寥
隂山雪
漢家將軍愁失道閼氏半夜雙蛾老祁連千丈酸風高
日日氊車翻海濤誰憐中郎齒如戟誰憐昭君髮如漆
失列門故宅
北園之東隅數株桃與李上有黃落實下有羅生椅金
窗繡戶綠珠樓萬草千花矗晴綺秀眉窈窕揚袖中起
手彈箜篌不見纖纖指一彈夀主君再彈夀帝子願君
日醉千石醴玉骨童顔鬢垂耳楊花雪盡草連空高樓
月轉啼鵶起
詠雙芙蕖
雙芙蕖連理發不恨狂風傾刻吹只恐遊人輕易折君
莫折花有情不是同心眼前久還他同死復同生
賦桃實
狂風吹春墮紅雨碧蒂團香上芳樹東方小兒偷不得
暗洒齊州三士血仙山日冷一萬歲黃土清埃遮海水
海中無地種千年王母重來漢王死
偶成
濯足黃河水濯髮濟陽波清者去不回濯者其奈何碧
海銀漢落九天瑤鏡分五湖不載宫袍去笑煞江東日
暮雲
遊太玄道院訪尹鍊師琴所師辭以入室不及見
塘蒲翳晨綠逕卉分春妍入門見龕燈白日如悟玄我
從落喧囂淨地長無緣平時山中景遇眼誰復憐道人
閩令家著論窮清堅荆扉圍松竹三叩神淒然咫尺不
吾論况彼飛空仙
秋隂埜坐
秋隂何漫漫原野終日晦形羸起彷徨悄愴若有待山
高薈蔚尊谷狹漁樵對驚風西北吹祥雲偃飛蓋古來
形勝場蟠屈自千載其間豪俊人生死迭相代幽光浩
無窮感發有時會若人世所乖邂逅不可再天運豈吾
能沈吟寄慷慨
客有語予以衞生之術者其說流於固賦此以贈
之
宇宙真逆旅形骸同贅疣古人有至藥變滅非所憂長
生本無方徒以智力求終時受物化莽莽蝶與周無周
復無蝶靈運千年儔
偕猶溪諸公仝遊青原山謁七祖塔步韻
青原山七祖塔悟真寂禪師乃六祖法嗣也其
塔中舊有錫杖貝葉出塔之東為井泉者三一
曰雷湧二曰飛錫三曰虎跑清洌可愛皆七祖
所開者其初參曹溪六祖數契合石牌上具述
張公無盡信國公文山皆有詩刻於石今併錄
之
無盡詩
一𣲖青原出少林信衣到此只傳心尋常示衆無人
會盡向廬陵米價尋
信國公詩
空亭横蝃蝀斷碣偃龍蛇活水參禪笋真泉透佛茶
晚鐘何處雨春水滿城花夜飲燈前客江西七祖家
夢裏青原四十年六朝來覲塔中仙傳燈有記貝書在
飛錫無聲霜井圓石壁倚雲僧入室飯鐘縈樹鵲通禪
看碑忽悟曹溪旨擬向人間息萬緣
和樵雲韻
來詩云沙溪石瀨鯨空釣蘿月松雲鶴有書蓋
余寄魯二弟用松蘿之字故魯用以答之
玄風遠嘆結䋲初小邑烹鮮特緒餘門外樹隂彭澤傳
窗間艸色鄭玄書醉看華髮惟詩在笑撫高懷與世疎
聞道九霄鸞鳳集可能橡栗更隨狙
風清槐幄雨晴初僮僕炊舂午夢餘鶴怨北山羈客賦
鯨歸東海故人書平生翠竹懷千古何日黃金遂兩疏
忽有候門來報事又將巾服困猿狙
遊定林寺和韻
一燈何處起千載續黃梅世與身俱幻吾擕影獨來山
空鐘自響日澹鶴將回寄語沙頭鷺相逢慎勿猜
夜起
霜氣懸中夜星明動大荒竹深聞警鶴屋小近鳴螀寂
寞懷三徑徘徊感一涼鄰人不仝詠長篴自相忘
送友人適衡陽
好去昌吾道誰能滯故鄉壯懷雲萬里吟興月三湘浦
闊魚吹浪天低燕語檣祝融青眼在南極想輝光
舍弟至
弟從故鄉至燈下情依依書中數行字一字千行啼因
從慈母心日夜望我歸誰憐在途路歲晏迷東西
戊戌元日
夢破空山曉晴光映竹扉一年今日始萬里故人非受
歲無貧富隨時有順違忽驚青眼在池草粲依依
隠几
隠几復何事欲憐還自憐夢驚渠是我坐以日為年榆
柳傳新火菖蒲灌活泉離離江上草又帶幾分烟
次胡誠齋冬至韻(是日辰時冬至)
按歷數開除今年尚不如烟埃隨劫盡天地入辰時過
客留題字嬌兒學弄書東鄰避世叟唱好和誰歟
馬頭館居
入夏樓偏迥推窗揖遠山柳烟籠岸碧梅雨着衣斑喬
木年年異幽齋日日閒風流無復見坐待暮鴉還
僧房
僧房吟坐久孤枕已中宵燈盡寒侵幌梅香夢過橋江
湖殘歲逼風雪故山遙明日又行役天涯影寂寥
次尹立大韻
有力聊供世無家却累親獨憐為客意每向故人真枕
簟風光入林塘晚色新一樽誰與共愁極好生春
鄉關無百里歸夢秖漫漫月色苦無奈秋聲已似寒悟
緣更事入窮為讀書寬尚有東園酒煩君破恨端
次禾川賀思明遊衡陽
青原有嘉士獨佩楚蘭芳敏手須蟾窟何心念鹿場詞
華堪應俗學業更知方早晚迎歸棹江花滿意香
送譚志仁
聚首分婚冠承家有别離故園花落後此地月圓時適
遠誰前料臨期子自思湘船半鄉邑消息定能知
元日郊行
僧房夢初醒隨意得郊行&KR1732;屋炊烟白楳花野水明酒
旗搖日影林鳥散春聲多少閒吟興東風第一程
秋夜次學静劉先生韻
雨過月在窗竹影如掃墨起來秋滿庭露氣清可啜列
宿木末明流泉草間咽何處一聲鐘悠悠度林樾
題天湖菴
交柯夢四榮禽鳥集芳樹沿溪俯清泠濯足脫塵屨冲
襟非慕禪將以澹浮慮道人下修廊迎客喫茶去
次趙秋巘韻
鰲魚雖快意鶴髮上(缺)桂樹招人隠梅花讓客清先
秋分袂月(缺)淹留久䕫蚿只自憐
和筠軒公子韻
公子多豪氣(缺)成如何賦佳句亦自愛秋聲老
去懷孤憤逢人愧耦耕江湖長契闊安得話平生
湖中為客久溪上已橋成來往扁舟意存亡十載情舊
友猶婉娩稚子亦將迎秖有疎狂在從時自變更
所安遺集
