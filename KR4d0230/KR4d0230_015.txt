方舟集卷十五宋李石撰
墓誌銘
龔漢卿墓誌銘
龔冠從隴西李石授春秋大易其人專默静篤謂可與
為皇王帝霸之學既而習為古文凡所以讀書一惟文
之求其說自先秦古書至遷固以下不論其詞務為深
峭險刻絶人數等至使人讀之不能句龔從旁睨之捧
腹呐呐亦自不能疾聲乃始快幸以為篇之得意處其
為詩尤甚以意立句以句立字以去聲病視他人陳語
不啻疥穢著體必欲爬剔洒濯摘去乃已時出之以誇
坐人人至捩眼不喜反憎嫉之至其好處又相與思而
味之於别後以為可愛嘗謂龔曰文章聖賢中和道德
發越於聲音語言而乃格磔聱牙於肝肺如落湍驚濤
於碪竇穿穴之中何以自毓於清明坦蕩之地乎嗚呼
龔之所以不夀乎龔舉進士輒罷宋遠孫賈敦夫教授
簡州龔往從之率程其試於舉子為第一死之日大呼
自指其腹曰此腹學何所不有才何所不可用以卒聞
者哀之年若干卒以某年某月葬以某年某月龔世不
仕娶楊氏未及月龔死無子改嫁龔一名齊褒字漢卿
父某先卒殯既久龔死貧甚其徒為市棺以殯其父之
側不能葬平日知龔者多名人率欲葬之而未果會太
守鮮于侯侃舊識龔相與告之諾出金又相與賻者勾
龍惠趙傳其學徒王珉劉棠王巖與持無服喪以蕆其
事舉其父喪而祔以龔愛友以及其親禮也龔之文可
傳者百許篇其母老弟弱讀其文必有終哀龔之身後
者銘曰文可編貽其世之傳吁柰何乎天
王九成夷仲墓誌銘
君諱九成字夷仲石初因君亡友劉子夷叔而得其人
蓋誠厚樂善知好吾輩者也始余與劉子皆居東州少
交西州士未甚為西州士所知或足一至西州率睥睨
諸公間少有一語合其他可知也劉子從李公璆為辟
客舟行碎舟石佛灘下僅以身脫無一人哀之者過二
江得君父子館於其家如素所熟劉子心怪之既而果
為人排擠卒不合掉臂東歸謂余曰殆哉此行賴王君
父子多矣且言君之賢能誦吾二人之文因勸余交其
人余官成都君果挾劉子之知以來且自言從臨卭黃
源學讀易久矣幸以劉子故得印證可乎自是率四十
里間一早來暮去其來遇坐客劇談君抗身揖客坐席
上欣欣若有得不出聲以去余固竒君之為人也後二
年劉子與余偕官東南時各出一文示人輒聱不能句
至使人含怒裂去不顧以是多得唾罵益甚吾二人竊
竊自語曰是前日東西州也况萬里吳乎此文王夷仲
却知容吾輩也劉子死於館職余亦罷學官以歸官成
都君之子知方來泣告葬日謁銘余曰是平日愛吾文
者劉子死矣非石誰宜銘按君世雙流人曾祖某祖某
父某卒以紹興二十九年某月葬以三十二年十二月
年五十八娶袁氏一子即知方也所居竹勝處館有師
几有書觴豆琴奕非獨自娛亦以娛客每客至多四方名
士相與說學問文章子弟立侍几杖斤斤蓋一義方門
也至君沉厚和緩望望若欲有施於世惜夫不工場屋
舉子業而樂從吾輩為迂闊左計其卒止此也銘曰佩
明月之旗不若紵絮之易衣饜九房之芝不若黍榖之
易糜人棄我收爽世所宜二江合流泝海以西匪君曷
思惟友之悲有窆其幽請相吾詩
王志遠墓誌
王君諱宏字志遠以紹興二十五年月日卒卒之五年
其子謀葬而甚貧作貧無以葬賦泣血哀求於人人讀
之至有為之出涕者呼為王孝子往往出錢助之又不
能多其子得錢即買地既竁穴為墓材工徒皆集事垂
十八九成或強家遣人出語怖憾罵言曰是我鄰為青
龍臂不應穴堙塞之斥工徒皆散走王孝子又自作書
咨聞強家必欲葬葬日益迫不得退炷香於得道山張
仙翁求哀仙翁告之未言也李石適游山見王孝子者
癯然咿咿語若含哽不能出時作悲怨聲傍人至為叙
所哀以告王孝子者泣石亦泣取其賦與書讀之問之
則鄉先生王君之子也嗚呼誰非人子天下之至善極
於堯舜之孝天下之至不善極於桀跖之暴今以堯舜
之孝雖桀跖不敢以所暴加之至於一禽一魚猶知格
心弭耳以聽者况於士類乎因呼王孝子手飯飯之囑
之令改卜庶以是日克葬因携賦與書示人共得錢别
買地竁穴為墓材工徒如初王孝子乃始拭淚視成事
舉柩衣衾而納之壙先是志遠之父母未葬並舉二柩
同穴而以志遠附而窆焉實三十年十月二十九日娶
文氏二子一女孝子名翔即長子也次曰某女未嫁翔
傭以養其母而能自立於文嗚呼志遠為名進士困場
屋以死今幸有子如翔者可謂孝矣王氏資中人唐功
庭蘭之後因書之為誌云
勾龍府君墓誌
惟勾龍持正氏世種德不逢至其孫復成始唾手掇取
科第筮官成都撫屬自惟父祖槁項死場屋不振得一
官無以致九泉之奉適其祖葬日逼自叙其世所出與
其大母行實大軸謁銘隴西李石念與其祖為布衣交
諸父為舊游復成則十年前泮林生徒也因謂之曰志
其文則復成之文為己華矣何必更求若曰父死以子
承重則諸父在以孫承重則二兄在若以已仕父祖不
逮以遲於禄養則自言為甚難且至親無容至哀無文
至痛發於涕淚聲音足矣復成之文不過徼取他人之
文以益其文有餘矣昔叔氏以禮許人人譏其忲且專
曾申之於禮曰吾聞諸申之父且以孫文其祖之死不
自專而聞有所從借以予為父祖之執也其言可不可
者則有憑則應曰諾持正諱權為舍學名進士卒於某
年月葬以某年月袝以周氏子若干孫若干墓在資陽
縣某鄉他日併復成狀刻諸壙為誌
勾龍府君墓誌銘
君諱某字持國姓勾龍氏昔有令於資陽諱偃者君其
後也方三舍法行蚤奮名場屋既升内舍適舍法罷後
有旨免省當出官曰尚可老主簿乎卒低回不試或謂
君隠於貲初無必仕姑以儒學媚世以毓德齎志云耳
故其處已也退然若無所營毅然若不可犯其居鄉也
以謹恭降其心以禮義和其色惴惴恐人之議其後而
以貲名衊之也資陽之南為東津東津之西有巨壑巉
壁千尺有古鑿崖腹曰佛頭君擇勝處築屋曰此吾莵
裘也每時節衣冠杖履長先幼從鄰里往來濟濟睦睦
相推敬或客至則争為具務豐侈為驩客去則巾篚裒
率為餞多君倡之也以門塾教同里有文學相輩行者
必咨問之為詩文或暮夜推戶索酒吟賦喧鬨至挽袖
奪筆不醉不去余被丁丑號召携家艤舟訪其居君之
内子錢於余之曾祖為姑姪相與團聚俎豆燈燭青熒
子弟出屏拜客袖卷口誦近作詩賦求可否君曰吾自
覺此是衮衮者差強耳余以是愧君年若干以卒曾祖
某祖某父某娶錢氏先卒二子立夫德方皆從余游孫
若干人卒以乾道某年月日葬以某月日墓在縣某地
余竊自哂君不余負而余負君何也始余以先君子喪
居方舟君兄弟携子姪指環曰從賢師為致&KR0949;瀡悅親
可乎君之郎君亦亹亹下筆有序惜其不克卒吾業負
老子所期所幸姪孫復成教授廣漢亦吾徒能書翁行
實得以藉手為君銘銘曰内之有餘外之不願山林之
華髮孰與黃埃之槁面及吾游從詩書履踐嘗欲以資
中數君子者為耆舊傳矢銘厥幽一鄉之善
支興道墓誌銘
張子寬先生易師也以小學教授雖童稚勝衣者登其
門皆以蓍數授之凡前輩讀易有聲場屋者自其門出
石年九歲與支君興道吳君德駿同遊先生之門先生
遇之不以童稚句讀也君長余三歲率能誦師說退即
抗聲作色以鼓舞羣稚人争竊其說以復於師而幸免
者未幾與君各更師他門里巷不遠往來每示題義講
說不異向來時然回視昔年淳和樸厚之氣已比比為
聲病舉子剽竊之文余則知之君則未知也一日君若
有所憂曰親老家貧未即振發可若何余曰勉來相就
坐羣兒間提秃筆掖公於敗亡未晚君以為夸而笑之
君每試不廢輒不遇余登第興道姪壻趙逵以狀元歸
鄉支門爛然自榮君一日獨致僕曰他人飯新先輩禮
也某於吾人豈敢泛泛於衆客杯酒僕仕成都學官興
道以疾告未幾卒卒以某年月日年若干葬以某年月
日石家居其子某兄弟袖卷不敢言而以泣拜出卷則
君之從弟全州戶曹日中狀云支氏其先出合陽詳仕
唐為許州節度子師友官於資為資之祖資祖四世名
漸者元祐八年以孝旌其門曾祖諱某則孝子之兄弟
也祖成父翊皆不仕娶楊氏先卒再娶馬氏四子皆儒
業三女一適侯播一適黃庭一許適侯棫孫五人君孝
友溫豫喜慍不見於色龐然福厚君子也長於治生幾
以致富四子各占大第以處之病中召諸子誦書曰吾
老手未嘗釋卷老病聞書聲則胷次廓廓矣汝曹勉而
持之以正學而不成不失為鄉之善人以卒君諱時起
興道字也銘曰吾率夢與君遊小學如平生師操扑据
坐君從傍也發笈執卷以立吾凛凛以驚夢覺則君死
矣嗚呼君夢乎吾夢乎吾俾吾兒與君之子修再世之
盟義久則重勢久則輕不忘素交以為君銘
王承信墓誌銘
承信郎王椿卒以某年月日葬以某年月日祔以妻郭
氏併其兄堂其長子下班祗應槩之妻田氏凡四喪皆
其子令望之舉也令望以左廸功郎合江縣尉状來告
曰屬襁兄弟父死緩葬且以疾不及來繼以其兄鄉貢
進士令德書來又繼以其子壻前嘉州峨眉簿尉田俊
心親來任令望不來之責且言其故甚有禮則按狀云
承信君以其祖文至道間以南夷擾邊募子弟軍守禦
朝廷旌其忠賜印名其所守山為青山許世襲為土主
以主其子弟軍文之長子堂政和六年又募子弟軍與
石泉夷人戰死事賜一子官以無嗣承信君以其兄陣
亡恩補官校尉該建炎登極恩轉承信郎知横江寨未
赴丁母辛氏憂登峨眉山一跪一拜事佛以致念母之
痛乃曰吾所以執檄致喜者為親也吾縱未能執一矢
效死戰陣忍坐視多事之世及鼠雀簿領間乎吾幸不
至貧此生一㕓地足矣性倜儻自適孝於親睦於族黨
仁於里鄰而厚於賓客人有緩急捐金不惜幾至破産
然好客飲酒自適林泉不衰享年若干以卒妻郭氏以
某年卒二子槩前長寧軍巡乾道五年五月日卒次曰
令望業進士二女長適田俊心次適前資州司理參軍
黃思立槩無子以令望之子榮祖為後嘗致論今之邊
豪自募鄉丁守其地豈惟其父母墳墓之愛出死力不
惜至其知山川險阻利害非他兵之比此李衞公雄邊
子弟法也瀘之王氏世守忠義不變青山之褒恩未艾
也而承信君其力可以自致而父子一官止此耶吾友
正字劉夷叔漢嘉守白麟皆以文誄之其可不銘銘曰
一俎之容勇不如陣一錐之舌銳不如刃吾寧去彼取
此對青山飲酒以佩青山之賜印乎吾固知君之豪而
銘諸重以客之言為信
范叔源墓誌銘
范氏自忠文蜀國公以名節大其家至猶子榮國公淵
深質正不見圭角而太史唐鑑公凛然可畏克肖蜀國
凡范氏食之而不盡者非一世之積故蜀之言家法者
首以范氏而蘇氏次之石蚤客於范氏獲交其羣從子
弟頗多賢而有文不相依藉各欲自立而叔源諱漼以
贈太尉鍇為曾祖以榮國公百禄為祖以贈太中大夫
祖述為父其世代著於天下人知尊敬而叔源能知上
世之可學者以滋其性初以太中公恩得官年未冠頗
欲深却以收文字之績始試吏為仙井監錄事參軍以
鹽法與長史競不屈於勢有識者益知范氏之有子以
從兄塤將漕本路換榮州錄事參軍其辨金氏獄直數
十年之冤金氏素傴以喜故失杖而起一州推其神叔
源自挾世學不少與當路要人屈故宦薄不甚進辟監
蜀州黑水鎮酒稅監成都府王店鎮酒稅監成都府商
稅雖筦庫間不為苟計如減虚額核羡緡類不觀大吏
顔色故始知叔源者終益不合晚乃用舉者得右宣教
郎覃恩轉右通直郎知簡州平泉縣未幾而叔源引疾
去矣疾少間轉右奉議郎知雅州廬山縣縣扼制夷蠻
以互市略相羈縻叔源增碉門掎角之戍而嚴禁姦民
之私為市至今為法未幾疾復作遂以不起凡廬山之
民哭之者廢其市實乾道丙戌九月十二日年五十二
方叔源年少時欲起榮國太史之絶學以上襲忠文滿
口故家典型而問學淵源内有師友蓋所至薄其官若
泛然者已有聲如此而乃不克夀其可哀已叔源有子
仲黼清苦而甚修久從石游將以乾道辛夘十月二十
三日甲子葬叔源於雙流縣宜城鄉諸葛里曹池山之
原以其母王氏之命求石書其墓石於叔源父子蓋數
世之交且斯文相與不薄石其敢辭叔源二子長仲黼
次仲芸鄉貢進士出繼仲兄之後女三人適王晞孟程
師䕫餘未笄凡墓誌之所不及者仲黼家傳為詳此不
復著銘曰世可以髣髴王道者惟故家為然世益久而
益有所憑藉宜其孫子多賢如蜀之范蘇誕后稷之穡
者蓋踰百年矣文獻可考豈與夫崛起者校其後先哉
如叔源氏欲永其世而或勝其天尚有諸子能力於學
以大其傳
文溪居士墓誌銘
文溪居士者楊紹肯堂也肯堂資之銀山人文溪銀山
之佳處肯堂之隠居也故太史邵公博曰東園公以所
居得名肯堂終將隠於文溪雖名不嫌故肯堂得以名
始肯堂為進士意行行欲唾手取富貴不得試則又以
其康濟皇王帝霸之學移之於樹藝果蓏之細自以當
世軒冕之榮不博此丘壑林泉之勝其有取於文溪之
名若甚廉凡世人所必争者在所不屑而世或不信何
也初肯堂家所資不薄所交皆豪右聯車馬接杯觴所
至人争後先延納聲稱豈遽甘為山中之癯顧所争於
一試有不獲已者然則隠於文溪而士名之居者於肯
堂蓋屈也曾祖翺祖恕父中邵山谷所志寬之墓寬之
恕字也肯堂與其兄綰皆及見山谷故肯堂兄弟所藏
山谷篇章筆蹟為多交游以經前輩所推許者益歸重
焉娶何氏生二子曰璋曰某皆卒二孫曰某曰某方璋
未死時謁銘以葬其父甚急念不敢虛人子既往之心
於九原也則為銘銘曰我訪文溪溪花始開鳥鳴花間
相客酒杯居士拍手顧客以咍曰此過眼如風中埃别
日幾何視此溪水人則不遇溪名之侈一經品題斯為
可恃彰厥有來棲鳳之址
鄭隠君墓誌銘
美原為虚以鹽為實蓋江溉之市地隔江望葛仙山在
拱揖間人騖其市為井故環井以居僅數十主其地以
致富多詩書大家惟鄭氏富而學者故以衣冠持世久
且不廢其子弟羣從文雅欝欝視仙山俱秀為秀民惟
鄭氏為石之母太恭人杜有對假兩姨親甫冠獲至鄭
氏有簪帽扶杖白鬚鬢狀甚古立受拜問訊諸生學業
如前輩不倦其家塾多騷士詞人為教授其後生郎君
裘馬鮮明呵喝出入好場屋聲名每每釃酒為聚會夜
炬火吹竽擊鼓逹旦笑語其一種豪尚可喜其間又有
澹然自得几硯不羣則今鄭丞君粹道也粹道於余有
十年之長凡至粹道必陞堂致拜其母多曉客語或曰
向年少郎話有味宜交之後四十年與粹道相視官路
各為翁矣一日粹道執石泣曰父母未葬父不及見公
而母氏知敬重於公敢請銘則按張緒主簿狀云君諱
某字某其先滎陽人唐宰相諱絪生二子曰臯官榮之
資遂為榮人曾祖某祖某父某世譜相聯不以仕名唐
四姓之一也隠君世儒不善治生業卜别墅美原江上
以牢盆致富常恐遂墮素風故雖逾修先業而於什伯
錐刀不屑也其家範儀矩付之儒術而教子丁寧委之
師友而施予不倦付之道塗醫巫卜相技藝者之口故
視諸人蘊利自封者獨能不衰又有一事甚異一日廣
漢得危疾或勸以作大願力可逭死君曰吾鄉之龍灘灘
磧高如狼牙羊角舟不戒多覆溺儻得不死當竭家財
除去之後還鄉方興役一夜失磧所在今為平川往來
者以為君孝友誠實之感娶景氏後十五年卒年六十
八以卒卒以某年月葬以某年月以某氏祔墓於某山
子女若干銘曰水鑿鑿盆牢手作山峩峩仙風不磨塾
孰利詩書不墜惟父惟兄九原幽竁永世之銘
范隠君墓誌銘
先君子與鄉大夫謝廷直善石每念幼穉時廷直過門
先君子呼出侍側誦書及詩文廷直喜之因言其三范
甥之賢以相勉且約日携三范甥入城見先君子曰此
范君之諸郎也呼石出揖拜如通家子弟禮又指子駿
曰此與汝齊年其人才過於汝數等矣可善交之後子
駿伯仲連薦石兄弟獨後先君子每舉子駿兄弟以垂勸
激訓勵甚至間三歲場屋未嘗不相逐各叙兩家嚴君
責望之意以相警各駭然流汗抱卷屏氣帖息廊廡下
既而石兄弟忝一第而子駿兄弟始以恩榜奏名然兩
家禄養皆銜痛莫及先君子去世二十年子駿乃始謁
其父葬銘嗚呼夙世尚何敢辭按君諱某字某范氏出
高平之系自五世祖居龍水為聞家自成都范淳夫氏
令此邑與諸范通譜講學問文章而龍水范亦有累世
科第文鳴當世他人莫及也君在羣從間慷慨風節退
然一丘一壑有輕去富貴之意任人之急成人之事闢
館以重客推財以恤人孝愛而溫文謙厚而篤實使得
遂其志少見其所施於世豈特一鄉士君子而已哉嗚
呼君既高蹈潛伏銳意於教子其子亦蹭蹬場屋天必
有以處此今未可量也卒以紹興戊辰夏五月十七日
年六十四後十七年隆興甲申仲冬乃克葬娶承務郎
謝天隠之女三子亦辨亦驥皆奏名文學出官鼎四舉
不第以卒二女嫁貢士謝時習進士謝時舉孫男九人
銘曰惟龍水范以世學名君乃退然廉於取榮曰吾有
子人授一經一門三秀捷於飛鳴其種之良其萟之成
有來不遲天意豈輕後將大之以韌詩銘
范元功墓誌銘
圭字元功更字信仲以舊字行於黨友間丙午潁冒敵
禍敵以元功是年拔解為有名進士乃縛載駝背入燕
山厚館之與讀書郎君處時宇文虚中叔通司馬朴文
叔朱芾輩皆朝中名流相與說中國學問間得炷香南
望慟哭敵欲屈之不能然亦不忍殺又欲更轉入北地
乘間脫去入府州折氏可求世襲遵中國正朔義元功
為人壻之元功既得婦盡得折氏所藏中國四庫書讀
之固非所樂折氏知之因題其所著書曰歸蜀集而名
其所生子曰蜀孫居頃之李顯忠自延州擒羅索不殺
與盟而縱之欲與借兵西夏俾為内應以恢復五路既
而夏人先破麟府二州元功避亂入晉山軍夏人又夾
圍晉山軍急外援已絶時中國和議詔適至元功縋城
出謁李顯忠曰公所為此舉者為中國五路恢復計也
今和議之詔已至願約夏人解甲拜詔公之忠誼豈惟
惠此一城因出詔與顯忠讀之泣下夏人果解去顯忠
歸國元功亦迤邐至蜀走行在所自列朝廷以顯忠忠
節因以及元功也錄而官之為右廸功郎監潭州嶽祠
郭浩帥金州才其人辟為錄事參軍又辟洵陽簿關陞
從事郎以賞循文林郎知閬州奉國縣以舉主改宣教
郎監興元府稅姚公仲欲招而客之元功冒大暑携家
赴之卒於梓潼驛舍年四十九元功先蜀人親忠文公
之曾孫生於許負汝潁竒氣流落兵間有幽燕豪俠之
風至其發為文章和厚清深則元祐子孫家法也方元
功西歸石亦客成都時蘇子籍程子揆王子灼譚子拂
雲與石羣從多俊人日夕文字往來或頃不見折簡遣
人杯酒相鈎致酒半能轉喉音作南北胡漢語言至天
下事兵家利害所歴山川道里可攻可守此勝此負如
析毫髮指掌間能使人意感神馳而悅其言也嘗曰國
家能用度外士則大功業成矣長轡短馭而欲求天下
馬乎曾祖忠文公諱鎮祖某父某先娶折氏以卒再娶
樊氏二子某某卒以某年某月日葬以隆興二年十二
月日有文集十卷藏於家銘曰甲戌之冬再見元功於
太城已怪其火浮土濁喉中軋軋如逆流挽舟之聲問
之則食乾腊飲酒而龐然以重其形此距其死無幾日
矣文章功業得失重輕在元功特一瞬目也若雀之與
蚊虻嗚呼元功曷難厥生岷山不磨有風吾銘
蒲隠君墓誌銘
閬中蒲氏多父兄子弟各能推其先閥詩書世傳以矜
耀於人檢束繩墨自有一種風氣大受自號漫叟仕不進
而性學甚明詩甚有句法足以傾時輩凡蒲氏俊少皆
習其傳大觀大淵經學義理益邃詩如漫叟之工雖困
於布韋而聲名所壓不減王公之貴所至稱為佳士脫
去塵外可珍也大觀者諱某中奉公仲子法當得官而
推避引去不屑欲自致科第卒不如志隠峨眉山下築
室榜曰心遠漫叟為之記許之曰仲氏吾見其止之也
大觀亦自信不疑飄然處油然忘林泉勝處澹然如禪
人幽子抱被裹帽即往茹蔬飲水落落所至不問真盛
時遺逸難進之君子歟年四十七卒於洪雅曾祖某官
祖某官父中奉公某娶某氏二子棠槩以年月日葬某
地其子槩以其兄懿文修職君狀來請銘石知其人且
交修職兄為深銘曰䘏焉逸足車下之不屬冥焉竒翼
樊中之不畜士有說焉於或進或退者所不能名而銘
以誌其獨其藏為隠君子之谷
馮主簿墓誌銘
己卯冬石以太學博士罷宰相憐其無罪俾典成都學
且寄聲曰此小司業也到官喻以朝廷養育意示以成
均舊規生徒負笈至千人以上諸司大吏與一二大將
相與贊喜出金助成時吾友馮懋適為錢糧官曰此盛
事也吾黨可以餔餟來傾廪以給無難事比之囊槖鼠
雀靳靳者有間石以是賢其人會懋舉父喪事遣其弟
恕躡屩泥塗數百里不憚自其兄官上携其叔中江亟
之狀謁銘且恕亦泮林生徒也其忍違諸惟普之馮氏
世為聞家其父子兄弟以詩書相頡頏雖甚貧不破業
雖至老不廢學其為名卿才大夫者踵武以至代有人
也主簿君雖老於縣曹然有子登第能文其季二子亦
俊於學問其所得比於諸馮者未可涯也喜藏書至萬
卷四庫之目甚富有一錢即惟書之市曰有一不惜蠧
滛吾書非儒門子也累薦晚年乃與郎聯輟場屋以特
恩調官人固哀其不遇也年三十五以卒先娶李氏再
娶張氏再娶趙氏三子懋為昌州教授季郎曰思曰恕
皆李甥也二女嫁牟某六世祖太保公諱知微曾祖某
奉議郎祖某父某依雙溪李氏以居今居樂至葬安岳
縣祖域卒以某年月日葬以某年月日銘曰余嘗過主
簿君之故居其所以畀其後森然一水一竹足為久大
之模想其父子兄弟吟嘯翔步於風雨淡泊之不渝尤
恨不及把酒登堂以發其屋壁之書銘其幽竁其忍忘
諸
塗勉仲墓誌銘
按元稹傳載嚴礪節度東川沒入居民塗山甫等八百
餘家田産奴婢為稹所劾礪與山甫皆東川人豈有怙
用其勢以暴其鄉之人如此蓋以素仇所私非一日耶
今塗氏嚴氏皆為梓望姓兩家阡陌相接如昔時而詩
書家法葉葉相與通姻婭甚歡塗出山甫而嚴出礪無
疑也嗚呼退之援同姓於毛仙翁孔文舉記通家於李
元禮吾儒以寇為婚以明易之變浮屠氏以平等視冤
親痛一念之由失至百劫相讐不悟可悲也夫中江塗
勉仲者娶嚴氏兩家有佳子弟多從余游而勉仲尤厚
者勉仲之弟端卿於余為同年進士而勉仲兩郎曰森
曰柄亦得以藉口意愛如通家骨肉余為學官成都勉
仲歲遣兩郎修執經禮逮倅彭至閒居資中兩郎子往
來不絶森柄得於二禮大小戴氏學亦出父之親授也
森以治禮兩預賓薦柄更從余讀春秋勉仲倉卒得腹
病森留侍父病柄適留資未知也勉仲且死執森手曰
汝力學無以怠惰汝等李氏門終可依以卒森訃書
詞來資速柄歸云爾也端卿狀云勉仲兄葬有日森視
竁辦大事不及來舁柄挾狀以謁銘余固不以森為不
敏而痛柄之請詞苦苦再三為得禮也縣有塗使君祠
則勉仲世為中江人曾祖某祖某父某三世業儒不仕
勉仲儒者於生事不疎而有理以自給其所樂予則里
鄰吉凶緩急佛道祠廟橋梁營造首倡悉力不吝惜至
焚劵市義又不知幾何人然其人剛介有守凌轢非意
如丘山欲壓者一毫不挫也至今牛翁争蹊與里胥之
珥筆者猶佩勉仲高誼以自慴伏其晚進鄉校小生服
膺善訓於勉仲者可忘哉年五十六卒葬以某年月日
銘曰兒日讀書翁喜傾耳兒今嗚嗚哭翁淚洗垂盡之
言兒奚不知清懷之葬使君之祠
陳次雲墓誌銘
次雲陳氏生資中下邑少為學不若章句儒獨好春秋
喜說王霸縱横大略家業雄於財次雲因累世之資施
與四方遊士頗襲關中大俠名迹是時敵再入中原張
甚次雲謂功名可致日與其客雜論史漢形勢復間以
春秋談劇索酒歡呼顧一邑若不足容我其英槩凛然
聲播國中有聞士多遊其門賢卿大夫過者願交不得
交者率以為恨士之聚會歲中數十百人不惟此客之
死喪婚祭學之未有成與冤之不伸者皆以望次雲獨
身任之必滿其望以成我之能事乃已坐此貲益落然
猶假貸其族以為義不悔也次雲博衣大袖過市人無
少長拱立屏氣以過其車蓋尊敬之如此其或少争語
必取訂焉有隠惟恐次雲之知也故所居人無越禮踰
檢一鄉率賴以多修護之士次雲蚤以春秋薦上凡三
登名輒外省報罷以為是不足溷我歲戊寅辦舟東去
且裒所有書欲扣闕下舟具夜與客飲縱談萬里所欲
為者霜月清洌脫帽解衣得酒豪甚不知寒氣之侵人
深也以是得疾越七日死適歲除矣士友聞之失聲其
里中至為端月廢相慶次雲有祖母柳年高供養甚備
次雲死柳鬱鬱不樂援太母恩得封太孺人以慰其心
後亦卒次雲父母未葬欲營寬敞地以待置守塜有念
甚大而不幸死矣次雲名泌年四十二曾祖可之祖翺
父奎皆不仕子仲郜一女適李圓次雲有弟濤亦卒兩
房孤孀以乾道辛夘十二月己酉舉三世五喪葬於資
陽縣三江鎮丁山之原次雲久與石游石謂次雲氣宇
不碌碌真可託而次雲亦謂石可為好者故以吾子圓
娶次雲之女石老矣屏居田園思得與次雲把酒論文
追道少年逸氣以為樂而不可得矣其尚忍銘銘曰以
氣養學擴之浩然豪邁不羈其才可賢屈折下士其性
則天與之以彼靳之以年天地之大而人有憾也亦不
容言乎
