方舟集卷二宋李石撰
七言古詩
次張益州芝草十二韻
紹興己卯武成廟廟殿之棟三秀芝學官奔走暨多士
日遶百匝不暫離欲奏九重望恩幸寒餓水火如切肌
先期到堂白宰相宰相曰可甚易為樂工伶倫飾金玉
擬薦清廟裁歌詩石時官忝博士職豈敢立論超等夷
曰此五行金沴木木不曲直嘗聞之將軍鷹揚兆異氣
弄兵往往憂潢池矧今裕民民未裕聖慮日軫天下饑
斯言一出自拭目再召再逐彌歲時山東山西將與相
一天雨露均無私喜聞謀帥用鄉士乖崖以來無此竒
目之所覩世有異口不敢言人更知頃年喋血岷峨下
啟此厲階端自誰種芋從今我田喜漚麻却得吾水滋
中和薰蒸感瑞物雪山增重隂雲披昔人佳政喜傳授
便謂子産勝子皮江南諸子識我語帳下未忍驕羣兒商
山一曲似可作出處恐笑山翁癡不如去學赤松子掉
舌三寸為帝師
山舫
毋廷老作船齋窗間兩小湖山甚佳因以山
舫名之
君家屋中作山舫開窗看山篷背上兩峯高並玉玲瓏
大孤小孤無此樣主人釀酒書滿船讀書飲酒酣且眠
應笑周郎赤壁下龍驤萬斛風動天
馮震野航
蓬萊弱水三萬里片帆風便一日耳世間衆水集枯溝
鼃黽自誇河伯秋况於平地鑿戶牖此豈有水仍推舟
先生彈鋏太不惡昔人野航今改作明知此意不為魚
船頭船尾千卷書笭箵活計大如斗欲駕雷電凌空虚
白波漲天須少待小劫未遲蒼鬢改安排去作踏浪兒
幾度桑田變成海
送僧南遊
天下香火如東林雷劉勝迹猶可尋阿師跳出矮屋下
萬里抱被雲水深汝家老演舊行處江梅樹樹前時吟
可憐此老今已矣門戶久冷懷語音去年送圭今送汝
演子兩虎不易擒吾詩最慳亦何用且為向來衣鉢重
逢圭問我強健時猶抱黃經戀虀甕
次韻何思召求中江縣學額
九州多士各有貢大小之物隨土宜養材學校此其本
背本逐末寧不悲偏將土木奉釋老盡室奔走愚無知
君子居鄉有宓賤小人願學如樊遲聖門二者今戰勝
文星不用天盤推一朝化出孔子廟唾手如有神明司
文翁以來節度府羽翼此邑天西維春秋俎豆列二祀
晝夜几硯嚴十師荀卿許從異戶入子貢只得肩墻窺
我生一官五講席所至凍雀栖寒枝自從上庠吏外學
行德自謂心無欺眼看旄頭拂紫彗左文右武今何時
塗侯居鄉足領袖金橐相與傾其私自聞盛事喜欲舞
出力敢後吾人期黃庭細書不足道籠鵝尚可尋羲之
澹臺斬龍由搏虎書成有似二子為高山仰止不無意
鵬翼九萬雲天垂
王家亭池
涪川勝處城之西萬松直上王家池池心有亭無四壁
五月菡萏生淪漪向來城中望山上但見一抹深黛眉
却從山中望諸處雲霧平野光參差飛鴻羣往山數點
陣馬萬匹江東馳眼前景物費酬答中有隠几無言師
題詩他日要人識君家有叔良不癡
次韻唐立夫永川五柳堂堂李齊年所建十年
間三易名立夫作令為復之
我與李侯初不熟但聞弦歌政聲速永川鷄犬數山外
迄今語言猶可錄向來官舍卜清疎把酒横琴僅容足
眼前可無起予者故作斜川著行錄不妨奄有靖節名
此堂岌岌柳英英易名伐樹公則去名尚可復柳易生
唐侯初來理前事收拾神名還舊地坐令軒冕争奪心
各有田園蕭散意古人陳迹那復論丈夫志氣高入雲
因知特起豪傑士不待西伯還明君
張紹賢以詩索佩刀次韻復還之
喜不至流怒不悲句中銛鋒解人頥冰霜凛凛笑一吷
三尺有喙金玉詞二惠肯來但獨步明光殿中文繡具
便當攜此上青雲天子方深南北慮吾今老矣君可思
吹毛之珍何所施和詩反刀三歎息莫把神槌困鈍錐
題金馬碧鷄神祠
持節使者來自天玉皇遣問金碧仙蜀山嵯峨九折外
瓊樓絳闕迷風煙騑騑蹴踏長楸道喔喔下鳴芝草田
漢家一瑞恐難致殺人自要身長年麒麟鳳凰不知愛
僊物未忍隨拘牽至今滇昆水含怒怒迸海脉浮平川
資中男子文章伯執筆金鑾殿中客碧鷄飛去却飛來
此地遂為金馬宅(金馬神祠俗傳以為諫議大夫王子淵也按子淵宣帝時持節祝三神於)
(益州韋齊休云拓東城兩山對峙東北為金馬西南為碧鷄昆池水出兩山下北折東注而滇池自嶲以西與)
(昆合而東注蠻人槩以滇池目之不復云昆河也二水皆出三危蜀江所本一云兩山時出光怪山形如二瑞)
(一云鷄出水中未知孰是子淵移文云持節使王褒敬移南崖金精神馬剽剽碧鷄處南之荒深溪回谷非土)
(之鄉歸來歸來漢德無疆廣乎唐虞澤配三皇華陽國志云青蛉縣禺同山濮水所出子淵資人墓在資陽年)
(月日李石書)
謝楊夀卿惠香木拄杖
夜郎溪中七香木長身一握如紫玉向來蠻村已自竒
恥與龍涎鬭餘馥誓將膂力奉君子度越山巖走窮谷
夫君得此不自珍要當助我扶衰獨憶昨與君騎竹馬
健力隨羣走黃犢看看四十老形具此物胡為苦催促
世間行險豈吾徒且卧方舟同結足
三藏梨
沉黎廳前三藏梨老虎鬚牙龍甲皮我來與國惜喬木
尚幸出屋繁孫枝春風千花玉葉碎秋日萬子金圓垂
問禪誰是栢樹子聽訟漫逐棠隂移雪香樓頭終日坐
紙尾自書三百顆他時若問相公槐我為改名羅漢果
(俗多諱梨以梨為三藏刀予欲改名為羅漢果以便俗諱)
徐童子彈琴極聰慧詩勉其學
髧如丫角垂兩耳口誦黃庭調綠綺諸公拂榻乃肯留
疑是前時徐孺子我琴掛壁久不彈浙聲分作蜀聲看
但得古人指下趣轉覺良工心事難欣然過我同一笑
舊曲重聞如再少咸韶本自鳳凰鳴筝笛任誇蚯蚓竅
孺子孺子年更癡十三大勝陶家兒阿端不識六與七
隨分牽衣覓梨栗
贈墨手道人寄晁子止即用子止韻
夷門道人墨為手藝如巫咸日中走逢人便與墨糢糊
西里自妍東里醜不須更相邑中黔面比烏鴉色未深
為擡墨手高處問我手何如君子心
挽船
羣兒生長輕江湖上船下船誰使驅江牽百丈沙水澁
岸上風雪兼泥塗下循枯葦鵝鴨亂上控絶壁猿猱呼
可憐進寸得退尺挽脚不住頭欲扶均之兩兩窮性命
我自有罪非爾辜二年學省一不補天子幸赦憐其愚
一船放歸小如葉滿載豈有海上珠琴書之外求長物
去時未有來時無爾曹憐我共努力歸路尚遠天西隅
泊船且醉花柳岸為爾尚肯滿眼沽
喜雨謠
春冰摇凍春水肥小風卷沙梅雪飛東皇勸人作耕織
天雨粒粒機中絲田家喜說新年話苔青映門竹枝亞
有錢輸官官不嗔滿地黃金不論價
次韻趙彦膚栢梁體送張道錄
烊銅作梁劒棧編峽江百丈青雲緣峽山鳥道飛翩翩
蜀仙自得壺中天丈人口訣誰與傳青城(青城一名赤城)一炷
心香烟縈藤絡蔓紫翠牽清河鍊師天上仙玉華樓高
瞰平川白日下界黑鬼纏(玉華樓高處見平川人境出沒塵氛也)帝曰汝
往予詳延鼎轉九丹書八篇清風來翔明月前夏日不
暍冬不綿青騾白鶴忘歲年是家仙種張祖先(張開光乘青騾)
(至資州玉案山張四郎在卭州白鶴山)椒子紅熟丹浴泉釀成白酒斗十
千先生日日貪醉眠為我寄語來日邊
遊銅梁縣雲巖
我來雲巖夏初吉巖洞向晚開新蟾晴空飄飄雨花坐
護此燕几垂飛簷老僧閉門一榻外但有瓶鉢雲火匳
人間日車手可熱道上火繖官争炎不知此地蔭冰雪
崖花石蔓駢濃纖傳聞仙人有蛻骨玉塔未許窺幽潛
行人各走記名姓浪費粉板相黐黏不知蘇黃巖上字
端有妙處垂緗縑至今巖泉瀉千仞似與二老争森嚴
斯游與子固不薄一餉喜遂清賞兼稽首林間古石佛
面目慈悲雄鬚髯狐狸騎項鼠遶膝蒼苔蘚剥侵裙襜
我願石佛須少忍欺善怕惡神所殱君不見邇來石佛
勝銅鬼會煑翁仲烹飛廉
余所藏李文才畫鶴甚竒偉歲久縑爛各缺一
趾偶有善工為補之
高軒得意翔雲間妙畫匿迹縑素殘柱頭老丁留語後
兀兀無趾如叔山不妨萬里戢六翮顧步下啄芝田寬
方舟惜鶴並惜畫一䕫之足萬金價莫將凡筆補丹青
謬作身輕一鳥下
郭宰生朝
汾陽家世郎官星百里隠隠聞雷聲德人所至有别樣
不向尺箠求能名上官嗔罵吏束濕日下廩庾堆如京
此時桃李出談笑溪邑井井山風清東林香火遠公社
長官得暇來尋盟雲間春茗試新瀹月裏禪心須細評
今朝還有夀者相松椿龜鶴紛喧争高人著意供一默
富貴浮雲雙眼明
夏旱
四月旱火坤西維湫潭百丈滄江湄潭中老龍帝所御
偃蹇不任世俗羈招呼頻費香火誠去則甚速來何遲
炎官火繖日輪午一塵不動天琉璃火光之中興白霧
風伯鼓鞴雷奮椎黑雲壓城白晝暝倒瀉銀漢傾天池
帝勅九烏以震死血飽龍吻紛淋漓再拜謂龍曷少霽
龍與我職均有司商霖儻可通帝夢正直炯炯唯龍知
贈開元觀李法師(以射虎得官棄官入道年九十)
射虎將軍鬚髮白老作三茅洞中客羣仙呼去問姓名
謂是前時李八百天孫乞與雲錦衣白日化為仙鶴飛
赤城山下百花市賣符賣藥沽酒歸
放魚
三年計日作放生薄俸時分及魚鳥别來湖山幽絶處
下者遨遊上輕矯西歸短棹送春波忍見長魚困縈繞
修鱗戢錦紛半破健尾舒紅時一掉不惟咫尺迷藻蘋
正恐須臾觜葱蓼吾曹仁術隨所用圉圉洋洋誰不曉
恥與雞蟲較得失况乃牛羊分大小只今命脱猛火燃
不用口銜明月皎臨流祝魚從此去彈指冤親一時了
要將頭角動風雷未厭藏身且深渺
周公禮殿
漢人祀周公為先師故鍾會記云周公禮殿
范蜀公鎮云屋制甚古非近世所為秦漢以
來有也内翰王素云其屋制絶異今制後之
葺者惜其古不敢改作
蜀侯作頖錦水湄先聖先師同此室巍然夫子據此座
殿以周公名自昔聖人兩兩如一家均是周人先後出
想見東家中夜夢猶與公孫同衮舄斯文授受乃關天
不為漢唐加損益我時來視俎豆事重是漢人斤斧迹
漢宫制度九天上散落人間此其一多因豐屋起戎心
獨此數椽綿歲歷規模&KR3093;嵲東魯似氣象縹緲西岷敵
竹松猶是斯干詩風雨方知隆棟吉雖然漢獻來至今
閱世已多駒過隙中間豈無鳥鼠慮妙斵不知難輒易
工師不揆亂如麻敢向般門言匠石詩書譬彼尚闕文
後學如何補遺逸祖龍非意竊登牀蝌蚪有心來壊壁
舊章僅在命如絲誰勒吾詩勝丹漆
禮殿聖賢圖
耆舊傳云西晉太康中益州刺史張收畫而
東晉王右軍已有書問蜀中事知有漢時講
堂在知畫三皇五帝以來人物畫文精妙欲
因摹取得廣異聞則疑非收所畫當是自漢
以來畫至收輩遞增益其數耳然畫之後前
既無可攷則當以收為正嘉祐中王素命摹
寫為七卷總一百五十五人為成都禮殿聖
賢圖蜀守席益又嘗摹其容貎名位可别識
者一百六十八人於石經堂(又按元豐郭吉虚圖畫見聞誌)
(云漢文翁學堂在益州昔經頽廢高眹復繕葺圖畫古來聖賢之像及瑞物於壁未知孰)
(是則與耆舊傳小異)
成都名畫窟所至妙宫墻風流五代餘軌躅參隋唐其
間禮殿晉畫為鼻祖未數後來鴻鴈行畫者果誰歟或
云名收人姓張右軍問蜀守墨帖求縑緗乃知前輩人
不愛時世粧范瓊杜措李懷衮仙荒佛怪驅喝雷電筆
意窺渺茫不若收所畫上自皮羽之服下至垂衣裳盤
古衆支派帝霸皇與王君臣分聖賢有如虎豹龍鳳殊
文章視之若有見日月星象空中垂耿光聽之如有聞
衝牙玉佩鳴以鏘三古以降歴今世視聽所感猶一堂
乃知此畫自神品碌碌餘子非所望吾道久已屈二氏
争頡頏豈唯牧也見絀餘子下而有公議老我雙鬢蒼
蝦蟇碚
水晶宫中玉蝦蟇多年栖息嫦娥家忍饑不及一夜啗
明月天帝怒爾謫下三峽脚手猶爬沙婪酣大肚飽清
氣但見瓊流珠液百尺垂唅呀峽人只作泉水看不知
元和潄嚥猶是月之華從來至味不可說陸羽只作第
四誇可憐提瓶肥羜子強飲百斛莫救肝膽邪我聞老
蟾之酥乃仙藥能使風草化作黃金芽何如閉口自潤
澤換爾醜質生角牙會當騎爾却上月宫去下看桑海
渺渺凌蒼霞
題隂山七騎圖
回巖客子賣墨人諸孫賣筆筆有神墨翁已入蓬萊殿
筆孫有愧中書君邇來小孫兼好畫兩幅溪藤七匹馬
虎狼避路狐兔藏朔風吹沙霜滿野卭崍關頭大渡河
使君五馬千丈坡獵將一圍看蠻走醉敲銅鼔蠻踏歌
急收此畫人莫識矍鑠之翁誇筆墨不如再泛洞庭船
袖中一劒隨飛仙
問趙有方乞琴
公子年時尚竒偉大劒横腰髮衝起自言學道晚有得
心静無波古潭水平戎萬卷喑不吐蟠向胷中作宫徵
眼明慣識嶧陽材手製教成古綠綺人生會費幾兩屐
巧處才容一張紙許多黑瘦肯忍饑枵腹悲鳴聒人耳
公子公子贈我來明珠白璧遭沉埋我家老馬解仰秣
渠家煑鶴充枯柴
宇文子友以詩來覓酒
玻璃江深麥初熟引水細舂比炊玉老守齋鉢自有餘
端為吾民憂不足荔枝堂前紅數栽倚樹讀書門不開
收麥入厨催釀酒客問遣騎何時來
彭州行邑道中
四月少雨百草熱山中小麥皆乾枯溪水不流牛缺飲
連耞未動妻典襦布榖催耕鳩婦怨早得一雨淋汝面
老夫枕書卧晚凉農自忍饑官飽飯
贈楊尉送湫水
天上妥雨水鳴渠一龍任責固有餘今年水來雨不集
彭民不及江中魚以堰致水高百尺靈湫在淵爍紅日
彭民怨龍不怨人龍則有職誰之失九峯仙官梅子真
豢龍有術龍不嗔去年作堰今請湫二者兼得蘇彭民
東湖别駕但捧腹卧聽蕭蕭響疎竹往來莫便輕泥塗
軟脚有酒為君沽
東山行
龍池山頭喚龍起見說花開龍亦喜喜將一雨洗山光
曉漲初分兩谿水東山渡橋煙霞簇山半亭臺艷桃李
入門一徑海棠花紅玉為枝霞作蘂仙花自有龍麝氣
拂拂晴風香十里木蘭高下色不同青紫朱綠黃白紅
遊人隠映錦繡谷山鳥動摇霜雪叢我來酌泉弄花樹
花光正在水影中君不見三碉城邊百草熱渡瀘將軍
不得歇何似兩仙樵斧郎一局坐忘春晝長(爛柯之地在黎州)
資聖看畫
資聖名藍妙畫窟前佛峥嶸連後佛栴檀級上金琅璫
五月寒風吹佛骨我來看畫瞻仙容丹青古殿開天龍
薝蔔花開日亭午妙音破睡聞鳴鐘
送叔規
鳳臺却望桑麻川殘僧孤客同一年我窮自取君更苦
只有布襪青行纏松楠隂隂水邊寺一餉欵尋香火緣
筆端落盡蔬笋氣胷次不留荆棘田窮冬衣褐露黑肘
半夜風雪寒詩肩時於連牀乞被卧睡到日午鐘魚傳
今朝别我眉色好得得西謁騎鯨仙自云老矣世塗熟
獨有此老無人憐更須南去共舟楫竹火江茶譚夜禪
送范穎胄
君之家為䕫龍氏龍之威神爪牙利豈肯因人下求食
拏攫風雷隨所嗜問君世學今幾傳翰墨諸仙侈名位
後來諸孫穎與路元祐衣冠相整治春秋大易蜀有師
我獲升堂時問義江邊喬木殊未改重來忍唾成都地
感君遺文遠相訪凜凜高風今不墜梅花道路寬作程
瓠葉杯盤同此味少年赤手弄霜雪想見倚門遲歲餽
還家莫道囊槖空客子夜寒仍少睡
送新趙宰
身作涪江未歸客更送行人出南陌行人磊落高皇孫
桃李賨城看朱白高才觸事無不爾百里莫嫌民社窄
魯恭卓茂意何者豈有居官名赫赫不須打鴨驚鴛鴦
抵几疾書呼五百阿奴公退在眼底可以彈琴把書册
此時尚及詩筒來談笑千山萬山隔
贈張聽聲
人言鼻聽無如龍聽不以耳乃反聾未若水母本無目
隔水響應相鳴雄我持此理問張瞍廢目任耳偏能聰
忍聞此聲亦憒憒俗囂政在羣鳴中枉將蟻動作牛鬭
妄遣蚊聚成雷公昔人樂歸瞽其職五音六律詩人矇
我琴三尺玉横膝欲廣舜孝歌時雍游魚舞獸解人意
此意憂樂斯民同瞍乎洗耳試一聽莫似北客歌南風
石經堂
偽蜀廣政七年其相母丘裔按雍都以舊本
九經命平泉令張德釗書而刻諸石是歲實
晉開運甲辰也蜀守胡宗愈作堂以貯石經
席益增葺為記
我來一登石經堂從以諸生行兩廡諸生讀經半白頭
問以始終箝不語我聞此經昔中都郎中所隸乃其祖
邇來離亂已亡失楷本僅能傳蜀土蜀王閏位供掃除
獨此仍為盛時取為將嚴鐍守重扃護以繚垣崇䆳宇
列之學官豈無意不但闕文存夏五大開明鏡别妍媸
時扣洪鐘諧律吕後生不復事丹鉛抵死唯知守藤楮
字音隨口妄蜺霓點畫分毫謬魚魯日月當天空委照
盲俗相欺紛莫覩石經雖古奈爾何人競傳今不傳古
行行矧肯捩眼覷蘚剥苔封費撐拄堅鑱僅免飽蟫魚
隘道争來宅狐鼠此間鄒人儻借問為問石經誰是主
憶昨敲門肆訶斥幾度循墻誇傴僂登登閣閣隠金槌
耳聒散空垂雹雨蠟薰煤染連作卷玉軸錦装如束杵
豈無一物媚權豪幾紙才堪博圭組爾之所得固么麽
我則何由寬擊拊一槌只作一字訛訛至萬千那復數
石經之害此其大縱有鬼神誰可禦憶昔嘗為博士官
首善堂中容接武心知不是世間書雲漢森然城百堵
恢恢帝所有餘地忍使石經留外府便當連舸下瞿塘
飛上三山如插羽縑緗舛謬鐘鼎暗天罅豈容無一補
巍巍玉帝殿中央河洛東西翼龍虎雖然斯文屬興廢
帝既有心天亦許作詩未用擬韓公考篆庶幾追石鼔
謝楊夀卿送雙鴨用香木拄杖韻
我家羣雞真似木君家雙鴨重如玉情知此物不敢烹
未忍戛羹求剩馥傳聞深村水田裏翠羽成羣蔽溪谷
喬仙兩舄不用多尺紙長鬚慰幽獨墻頭瓠壺舍下筍
喚作蒸鵝烹健犢前時饞客錯歡喜益水添薪費煎促
主人此外北窗風飯後乳甌初睡足
舟中示開并寄圓
三年獨客思親淚灑作錢塘大江水却乘此水得西歸
兩淚急收成一喜庾公樓下江月春拍手中流逢小麟
駸駸逼人出瘦骨懍懍似我今長身夜船燈火無乃是
猶似夢中論夢事小鵬有翅未能來獨學膺門想憔悴
一官外物等去留來未足喜去莫憂虀鹽敢有去國恨
菽水未免還家羞峽江之人走雲雨送船迎船聞疊鼔
君不見並舍紫薇郎頗願生還見鄉土我今歸來四壁
空兩窗萬軸南北風杜門忍饑吾與汝文字穮蓘祈年
豐
同韓子東賞牡丹
嗚嗚曉角春風送日日官身隨鳥動但知敲榜負佳辰
縱有芳菲難入夢起尋北郭新雨後愁見西山含雪凍
茅茨雖暖豈宜花笑我此行真鑿空向來洛下定真譜
只許姚花充物貢只今老病陪少年駑騎何能追駿鞚
便將花祴問天女欲返田園尋二仲此花含笑我不言
且插一枝風帽重
