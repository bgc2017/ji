







　　欽定四庫全書

　　粤西詩載卷十八

　　桂林府通判汪森編

　　七言律

　　送國子丘君之栁城　　　　　　康大和

　　郎君文雅擅騷壇剰有新詩卷裏看曉日橋門辭講席
春風綵鷁動江干花明桂嶺蠻烟浄栁簇山城劒氣寒
莫道炎方非樂土絃歌行見逺人安


　　送呼益齋遷廣右都督　　　　　黄宗噐

　　聖主深勞南顧衷殷勤推轂屬元戎閩疆久擬留充國
粤嶠新傳拜令公劒起延津光射斗旌揺桂壁氣凌虹
行看籌略威名重麟閣新題第一功

　　梧鎮寄謝周諫議　　　　　　　張　瀚

　　淮甸兵戈暫解符銅魚再綰鎮蒼梧王師未報滄溟㨗
郡國空聞憔悴蘇老去青雲驚幻夢憂添白髮愧訏謨
久拚初服調猿鶴猶自戎衣聽鷓鴣


　　遊𤣥風圃見梅花　　　　　　　王宗沐

　　名園久惜賞心違忽漫梅開已半飛時序暗傳天外信
物華頻換客中衣雪移踈影臨丹洞月伴香魂引素妃
寄語東風吹莫盡為留孤蕚占春暉

　　桂江舟泛贈送潘汝信姜重明袁期躍三友

　　粤臺分席待談經底事思家速去程歲晩不堪人逺别
江空况有雁歸聲暮雲簫鼓移湘岸驛路烟花媚楚城
萬里一尊相念處功名應未盡書生


　　藤江舟中

　　東征長路戀春暉簫鼓乗潮歴野扉山月似隨孤客棹
江雲長䕶釣魚磯朋遊到處多分散邊信無時有是非
萬里未須悲壯志一官還自惜名微

　　客行音信不聞家獨向孤舟度嵗華近水烟光分岸栁
隔村燈火雜江花榜人夜語驚灘險估客朝行狎浪賖
滿眼風波堪係念更教吹笛傍天涯

　　送龔中峰改任懐集　　　　　　呵　御


　　仙令乗雲謁紫墀雙鳬何事復南蜚逶迤荒郭逢春暖
寂寞山城見吏稀水淺集溪龍立處風恬桂嶺雁歸時
部臣倘問臨江政獨有甘棠繫去思

　　送林西野之任思恩

　　秋風燕甸惜離韀楊栁蕭蕭河上筵雨露竟非偏嶺表
雁鴻何事滯雲邊征亭草色連芳渡落日蟬聲帶逺烟
兩地重牽湖海思近人明月更淒然

　　送黄知事之廣西


　　新秋江上客帆輕把袂憐君獨逺行此去蠻邦堪託迹
向來鄉國正論兵蒼梧雲樹依官舍百粤烟波問水程
幙下如君能有幾舊家簪紱共知名

　　梧州沙竹村總制半洲公餞别次韻

　　林應亮

　　杪秋風日瘴江開畫舫絃歌雜沓來萬里銜恩歡入幕
雙旌追餞惜離杯楓宸夢戀清班隔梓里春迎使節廻
知報徴書來早晚還移司馬坐中臺


　　送王侍御按廣西　　　　　　　董　份

　　天朝草奏有才名白簡臺端氣象生雪霽曉山迎攬轡
氷開春水待揚舲南荒驛候通千里西粤威聲振百城
問俗若過銅柱界按行時訊伏波營

　　送陳太守擢廣西憲副之任　　　萬虞愷

　　問俗閭閻五馬嘶使君高誼古人齊甘棠春日留江畔
節鉞秋風過嶺西芳草獨憐南國逺遷鶯還憶上林啼
從今誰下陳蕃榻孺子門前路欲迷


　　送門人劉將軍謫居西廣　　　　呂希周

　　忽覩清都劉孝威蠻横嚴譴思依依青山瘴癘天疑别
落日蕭條鳥獨飛萬里孤臣看玉匣南中北望泣金微
元戎未報收交趾好仗訏籌疾解圍

　　校文廣右次大司寇周公貞庵壁間韻

　　高秋爽氣日華東入望清光似鏡中萬馬飛騰依碧落
五雲香靄御晴風天昌百粤山初合鯤化南溟海亦空
月出邊城銀箭急餘輝中夜獨羣峯


　　鹿鳴宴示廣右諸生

　　八桂秋高宿霧収漓江式宴漾清流神魚出海從空躍
瑞鳥鳴岐豈待蒐燕樂直看侔大造周行還擬效前脩
欣逢韶厯升中日好捧光華照九州

　　風洞次李頻

　　蒼蒼深樹帯寒烟漠漠長川極目天空洞荒苔留舊迹
夕陽孤壘見歸船風前落葉雲偏急望外層巒夜欲連
萬里東吳秋色晩梅花殘臘忽更年


　　九日廣右張總兵邀登四仙洞列炬深入探寒泉
沿江而上遂登龍隠嵓百戲具陳落英滿盞卽
席再次李頻

　　山城亭午罩輕烟滿地茱茰媚逺天仙洞寒泉通古穴
灕江歌吹振樓船龍嵓閴寂垂蘿繞石齒參差細浪連
采采金英駐仙鼎流傳冉冉漫催年

　　出龍江寄謝廣右諸君子

　　凉風颯颯龍江上淡日蕭蕭獵騎鳴老樹孤岑相對起

朱輪翠盖不勝情百重雲鳥虚成陣萬叠蠻山正稳行
溪水毒淫今日好聖朝窮谷頌昇平

　　宿山棗驛次壁間韻

　　細雨干旄來野館冷烟踈竹自昏朝郵筒落月傳嗚咽
蟋蟀迎風伴寂寥暝歇曙雞蠻語近夢回池草故鄉遥
興安千尺東分水旅骨悠悠向此銷

　　詶廣西鎮守傅太監

　　四星旁列紫宸前入雅時聞孟子賢披勃有功還裕後

管蘇多禮竟誰先朴中肯衒氷紈飾納約常存急就篇
最愛相如爾能薦澠池高㑹至今憐

　　送錢承江按廣西　　　　　　　茅　坤

　　五十年前我舊遊仍聞使節按炎州夷歌野戍圍山水
繡斧雕戈擁督郵東望蒼梧瞻粤海南連象郡總兜矛
府江戰壘今猶在倘賜祠田慰部酋

　　送𤣥洲沈先生出守潯州　　　　瞿景淳

　　天朝聲教徧南州冠冕乗秋作勝遊路入九疑悲帝子

風沿百粤想康侯雲封白石堪留碣沙煖烏江可放舟
官閣坐來公事簡願傳新句慰窮愁

　　粤西蕭伯昇少宰疏二十上求歸侍母詔許之以
詩送之　　　　　　　　　　鄒廸光

　　獨持氷鏡領朝紳啓事山公品絶倫二十疏中將母意
八千里外拂衣人黄冠製就辭明主赤舄收歸號道民
想像桃花開谷口可容劉阮問迷津

　　送顧太守之官桂林　　　　　　袁尊尼


　　夕郎清望重留都五管新分竹使符帝念逺人勞出牧
民傳良吏喜來蘇轉輸東下瀧江險控壓南間桂嶺孤
遙憶褰帷行縣日山猺歌舞拜前驅

　　爲吳侍御贈廣西鍾提學　　　　王世貞

　　中外臺端見表儀不煩霜面瘴烟披分來秘閣藜千㸃
校後書生桂幾枝門下陳欽談左氏(蒼梧為公屬郡)江東匡鼎
受葩詩懸知獨秀峰頭坐五嶺雲霞更屬誰(公讀中秘書爲御史
提學南畿故云)


　　送陳僉事視廣西學

　　春風萬里欝林西客有乘驄使者衣桂嶺雲生天欲盡
藤江霜落瘴全稀詩題粤舘逢梅發書就湘帆與㕍違
左氏諸生今受易看君綘帳已光輝

　　送顏司理之任平樂

　　官好那愁度嶺難年青不怕瘴烟干山逢仙吏誇丹竈
澗向明時愧考槃繪閣風簾排秀入訟庭霜筆到春寒
從他筋竹衫蕉好只作浮雲過眼看


　　送沈古林少參赴嶺南　　　　　周思兼

　　髙館張筵夜已分金杯頻勸惜離羣百年悵别蘄陽路
千里追隨楚澤雲桂嶺樹深何處是驪歌聲促不堪聞
歲寒楊柳俱搖落獨有甘棠可贈君

　　寄懷張肖甫少參廣西　　　　　徐中行

　　中原一自起彈冠南徙仍從萬里看地擁銅標新岳牧
天廻金馬舊祠官紫微玉樹春相媚白雪明珠夜並寒
虚道四愁君更切那無一字報琅玕


　　送陳督學之廣右

　　曉乗驄馬出嚴城南去梅花滿驛亭𤣥草舊傳揚執㦸
蒼梧重見漢明經霜清瘴海千山出日落夷歌幾處聼
共道炎荒文教洽空勞銅柱倚青㝠

　　送方使君子及之全州

　　子竒早歲出為邦才似文彊世少雙明月一珠過合浦
春風五馬到灕江即令臥閣堪移俗何必長纓始受降
藻思况逢山水郡登臨時擁碧油幢


　　武昌聞曹有卿自粤西擢浙臬寄贈(并序)

　　有卿自比部其先公自御史並分廵越中至今父老
猶誦慕云

　　褰帷忽自九疑來憲府遥臨禹穴開銅柱至今望海嶠
霞標依舊插天台江南盡識青驄歩鄴下誰當綉虎才
笑問吳興登峴首何如山簡習池廻

　　送許子峻使君赴柳州　　　　　吳國倫

　　嶺雲隨客度蒼梧直道無妨再剖符象郡自開秦井邑

蠻荒總列漢輿圖一樽解纜兵聲劇萬里懐人海月孤
報國此身君獨健勿云遷謫是窮途

　　寄全州呂先生

　　雪盡天空一雁呼片雲何處是蒼梧湖南風雨談經過
嶺外兵戈入夢孤老大未窺楊史宅衣冠殊忝鄭公徒
惟應鈷鉧潭前月萬里懸看傍玉壺

　　寄懐張肖甫參議時自滇南赴粤西

　　中原遷客一時收不道還同萬里流金馬已聞歸漢使

青門何意老秦侯十年兵火居難卜一字關山淚未休
望望蒼梧南紀盡白雲先入故人愁

　　送王參軍之横州　　　　　　　宗　臣

　　中原落日怨離羣萬里關山路又分亂後誰為驃騎使
征南吾憶伏波軍湘妃斑竹行秋雨帝者蒼梧起暮雲
銅柱高標猶在眼好将勲業荅明君

　　送朱明府仲開謫平樂教授　　　謝　榛

　　黄鳥鳴時别禁園宦情南去復誰論鄭䖍此日聊詩句

陶令何年共酒樽秋到百蠻思北雁雲迷三楚望中原
滄江寂寞芙蓉老官舍長歌獨閉門

　　送莫尉還桂林　　　　　　　　魏　裳

　　把酒都亭暝色催翩翩劔騎出城隈薄遊堪羨神仙尉
多難應憐幕府材道路窮時聊免哭田園荒盡且歸來
書空徃事何須問懐抱還依桂樹開

　　謁伏波祠　　　　　　　　　　張佳𦙍

　　樓船東繫大江村敬弔先生廟貌尊豈是中原無薏苡

遂留遺恨在乾坤殊方事業標孤柱異代心思此一樽
虚擬封侯來絶域漢家今已閉關門(世宗久絕安南貢使)

　　閱武

　　承平不講六韜文教士春原盡日曛營勢總然成虎豹
陣圖曾否象風雲關山鎖鑰孤城重天地華夷一郡分
莫道南方難用武斯民舊號伏波軍

　　逰白雲精舍懐董幼海年丈

　　青山東峙大江圍遷客遺居傍翠微倒聽泉聲嵓畔落

西來霞氣洞中飛誅茒祗解談高致折檻誰憐履禍機
前席生還今不賤遐荒儻記白雲扉(公時召還為太僕少卿)

　　遊思陵山

　　雨後春明野望開旌旗同上最高臺千山指㸃華夷界
二水遥從左右來戰伐當年俱冦壘太平今日共尊壘
流連豈是耽丘壑懐古應憐制粤才

　　閱視南寧城

　　炎郊春望白雲浮指顧提封一瞬秋睥睨青依千嶂出

樓臺聲遶二江流當時銅柱留遺事此日旌旗豈漫遊
敢告邊關司牧者西南輕重本邕州

　　行部南寧風氣明麗喜而賦之

　　浮雲東去接崑崙雨過春明水竹村馬上稱心無瘴癘
粤南此地自乾坤金城迤邐雙流抱銅柱崔嵬萬古尊
數載炎荒經歴盡宦情吾擬在中原

　　贈陳舊溪任金州

　　黄綬從來重典籖瀟湘雲盡望中淹夷方久已供王稅

吳下猶聞拔孝廉溪洞南來勾漏近鷓鴣啼處荔枝甜
知君抱有匡時略好把青萍試手拈

　　伏波廟作　　　　　　　　　　方𢎞靜

　　徑仄峰盤積石遙伏波祠宇儼層霄雲臺自惜當時像
銅柱猶存萬里標馬革不辭捐絶徼驪珠寧復穢征軺
據鞍已近懸車日何事雄心未可消

　　嶺右張使君闢園城中臺榭池沼皆桂林勝絕處
予聞竊嚮徃焉賦得霽虹橋　　胡應麟


　　淥水微茫漲碧空佳期誰向大堤同氷輪兩岸飛明月
玉柱三天駕彩虹殿閣半浮朱舫外笙簫時出畵闌東
宜人最是新秋色十里芙渠一夜風

　　送司封黎郎中惟和出參廣西政　歐楨伯

　　鳳城芳草散鳴珂横笛誰堪馬上歌荆楚曉烟飛越嶲
湘灕秋色入牂牁省郎劎氣雲霄逺詞客江潭岳牧多
玉節明年應召趣咸陽西上莫蹉跎

　　送袁左州


　　西下陀陵竹馬懽虎符何日出長安登樓山月諸蠻伏
吹劒邊風萬騎寒欝水星揺秦使節蒼梧雲傍漢臣冠
明年羽獵誇(闕)客歸賦長楊雪未殘

　　胡金峰廵察西粤詩以贈之　　　汪道昆

　　故鄉風雨釀春寒絶域寧辭行路難白簡兩都持國是
蒼梧千里辟神奸不愁驛使音書少為報蠻才節制寬
握手看君頭未白十年一著惠文冠

　　密雲送侯郎中出守思恩


　　膏車伐鼓下漁陽邊馬翩翩五繡驦自是軍儲須汲黯
誰憐郎署老馮唐九重春色從新主千里炎風接故鄉
試聽塞門横笛好武陵一曲引杯長

　　滕王閣送謝與槐廣西督學　　　許　穀

　　詞臣西去暫停驂高閣銜杯落照含十載官階同内外
一時賓主屬東南三湘舟楫逢秋雨八桂風烟擁夕嵐
莫道校文勞侍從卽看宣詔過江潭

　　遊湘寺　　　　　　　　　　　舒應龍


　　空王臺殿絶囂氛玉盞燈明正夜分山徑猿啼初上月
石牀僧定恰歸雲現前幻影空中色象外真詮靜裏聞
漏盡蓮花心似水惟餘香霧日氤氲

　　武林送章僉憲之廣西　　　　　陳　鶴

　　憲節翩翩向法臺遐荒萬里瘴烟開聖王化久文身盡
粤服人和白雉來膏嶺日寒風似雪牂牁雨過水如苔
斷膓極目他鄉外簪珮何年返上台

　　送徐華源太守赴太平　　　　　陳　鎏


　　送客都亭嵗有常送君今日意偏長甘棠未斬先人澤
(乃祖復齋公曾守蘇)奕葉重瞻繼世光氷蘗十年碑在口恩波七
邑淚霑裳扳轅盡欲執鞭去萬里蒼梧恨未遑

　　蒼梧舟中　　　　　　　　　　陳　奎

　　海墅烟消春日晴舞揚風送木蘭輕官閒不廢看山屐
時亂應多擊楫情天上俄驚𤣥鳥訊塵中苦憶白鷗盟
客卿又作桄榔夢未信江湖好避名

　　贈呼益齋移鎮粤西


　　少年秉鉞早登壇刁斗營門夜不讙陣擁黄雲魚鳥肅
劒懸秋水斗牛寒幕中借箸頻前席馬上談詩每據鞍
才大屢膺分閫寄馳驅知不厭多艱

　　海上鯨波久不揚將軍節鉞指西疆旌旗半掩三江日
組練俄生六月霜破敵威名雄李廣用兵神武逼汾陽
拊髀正切臨軒想願䇿殊勲答聖王

　　桂林諸葛亭　　　　　　　　　黄　芳

　　四山繚繞欝孤亭亭上風烟白晝㝠世亂英䧺扶漢鼎

功成干羽在虞庭師興渭上人歸義星殞營中地失靈
我欲渡瀘追逺略却慚雙鬢已星星

　　贈栁州融庠甘思學　　　　　　諶道行

　　春秋世故久磨礱月旦評高一鑑空輔弼位虚需俊傑
經綸功就屬英雄粤西山水神靈萃斗北文章汗棟充
戎幕逺臨臻永孝大都談笑覩人龍

　　送朱參將先赴西粤　　　　　　沈明臣

　　將軍何事未封侯百戰名随大海流馬上短衣擎鵲印

花邊緩帯訪龍丘三湘地濕蒼梧雨萬里天長八桂秋
幕下幾人工嘯咏不妨同作庾公游

　　殷中丞平廣西

　　密箐如天峭壁孤大藤峽斷走狂奴懸知上帝收槃瓠
遂有王師滅短狐萬里風烟開八桂九天日月照蒼梧
功成肘挂黄金印御史中丞漢大夫

　　送鄭太守刺永寧州

　　春風萬里欲何之馬首西臨百粤時八桂乍聞收瘴癘

蒼梧須自罷熊羆新人采藥披山去蠻戸輸賨下箐遲
太守今來持漢法定如日月照邊陲

　　送高象南太守赴慶逺

　　五馬翩翩萬里行蒼梧雲影逐帆輕數家蠻井依山驛
到處郵籖報水程八桂月明天共逺九疑秋盡鴈無情
郡中開閣延高士荳蔲花邊幾送迎

　　送范東明參政廣右　　　　　　朱拱樋

　　幾年傾葢荷相知忽漫蒼梧是逺離祖席未禁炎月夜

維舟况値暮雲時九(闕)旌節多遺愛列郡謳歌總去思
何地懐君最惆悵秋深藤閣鴈來遲

　　贈左生歸廣西　　　　　　　　夏　茂

　　江上芙蓉笑語新洞庭秋盡鴈來頻誰将風月延嘉客
漫有聲聞到野人桂嶺山高雲樹淨章臺天逺夢魂親
故人已領銅符重千里棠隂屬去程

　　送盧起溟之馬平　　　　　　　董嗣成

　　分符萬里到要荒孤劒千山去路長象郡總歸周職貢

鮫人今識漢文章雲開絶磴通南海花裏新詩滿夜郎
聞道嶺梅春萬樹北來莫惜贈行装

　　送向郡博移官粤西　　　　　　錢希言

　　廣陵文學似君賢三載移官尚舊氊俸薄不堪供買鶴
堂空秪自歎懸鱣八荒象郡青山外五月猿聲絳帳前
何用他年尋樂去此行勾漏即神仙

　　送袁廣文擢臨桂令

　　講帳初高秉鐸名分符又向始安城地臨八桂山嵐碧

路入三湘水色清官閣燕飛占雨至訟堂人散見雲生
此行即是神仙令莫道丹砂不可成

　　送江地官伯馨出守太平　　　　陳有守

　　萬里炎荒銅柱標千年北拱玉宸遥虎符熊軾開蠻府
畵㦸朱旛下聖朝儲計久知稱相國折衝應不羨驃姚
日南從此流聲教早奏謳歌入舜韶

　　送沈太守之潯州

　　已怪秋風感客心天涯送别轉難禁十年荏苒余留薊

萬里翺翔爾向潯世路何須嗔按劍人情相見說遺金
驪駒明發君應逺伐木詩成祗自吟

　　因莫與亰還家便柬及章使君栁州幕府之作

　　莫叔明

　　使君别去重傷情綠酒紅亭復送行染翰欲成鄉國句
愁心何處栁州城藤隂洞古雲中黑月色峰高浪裏明
却笑著書終日者閉門花縣歎浮生

　　送桂林吳博士移官全州　　　　陸之箕


　　婁江雪後動行舟詔許移官故國游嵗晩青氊還逺别
天寒芳草總新愁人從梅嶺山邊去雲在湘潭水外浮
却喜龍門元近洛誰嗟李廣不封侯

　　風洞小集　　　　　　　　　　陳　暹

　　窈窕山林不出城尋岩載酒叩嵓扄溪橋飛盖雲移影
山寺鳴鐘谷應聲雨後梅腴枝並亞風前栁偃葉隨輕
塵埃不著登臨道一月還應幾度行

　　送李渠波二尹歸柳州　　　　　高世彦


　　巴山蒼蒼江水長送君春棹下沅湘夢殘蕉鹿浮名定
老伴沙鷗逸興狂仙李孤根先有自芳蘭多嗣後稱良
乞身歸隠情偏裕宦海何人問去航

　　遊獅子嵓　　　　　　　　　　李承節

　　石洞空明勢旵然蓬壺誰識在蠻烟循行偶藉黄堂暇
追賞真叨錦轡聯絶㸃風塵疑幻境放懐觴咏愧忘年
興衰飛舄凌千仞覩盡南荒萬里天

　　湘山寺　　　　　　　　　　　胡宗明


　　捫蘿躡蹬破蒼苔亭外竒峰面面開已見千年人不朽
却疑何處石飛來孤雲岫近平臨塔三水江分曲抱臺
繾綣憐君交誼重湘城落日尚傳杯

　　題飛雲山　　　　　　　　　　李　杰

　　天長地久石留痕蹤迹如何認得眞嵗月敢逃康節數
淵𤣥誰踏赤松雲青山作樣傳千古金谷留春好十分
悟到也知天在我化機留動百年身

　　雙角横嵐


　　生成伯仲兩高峰不與羣山歴亂同仙骨蛻神恬異夢
瑞烟拖練䕶香風吹殘牧笛吟初放坐爛樵柯奕未終
我獨樂山心最切百年何事此竒逢

　　道鄉書院舊碑(并序)　　　　　　李　圭

　　嘉靖丁未嵗于道中得井欄一面滌其泥穢有字漸
露乃斷碑也遂徧求之更得數片惜不能成章乃為
置之學宫

　　道鄉書院久銷沈誰憶殘碑此日尋天為忠賢留聖跡

人于夢寐感知音貞珉肯逐風霜變妙畫原非鬼物侵
讀罷益増今昔感斗山應借重儒林

　　邕州感懐　　　　　　　　　　李　汛

　　莫唱當年苦李吟偏留此味到如今五花洲外雙愁鬢
百粤天南萬里心何必對人論曲直自難與世共浮沉
紛紛從此遥相謝歸去黄山不可尋

　　舟泊府江卽事　　　　　　　　林懋舉

　　樓船夜泊府江湄宵柝紛紛鼔角悲螺髻山青棲鳥絶

馬灘風急榜人疑追隨旅客憐蓬斷多少微官泣路岐
寄語諸蠻休浪喜玉師早晩慰雲霓

　　送邵太守赴養利　　　　　　　胡思忠

　　乾坤五馬一麾遥渚艸汀花共寂寥旌節曉看衝朔霧
樓船秋喜泛江潮萬家烟火蠻夷靖千里風霜瘴癘銷
知爾此身堪報主豈因岐路歎蓬飄

　　送邵象峯先生赴河池(先生前守珠厓)　　趙大佑

　　千山送别海雲長五馬猶然舊服章祗為恩光均率土

翻疑蹤迹慣投荒逺遊路遶湘君竹遺愛花新召伯棠
消息願言随處好本來清白重吾鄉

　　贈藩伯砥齋朱年丈之任廣右

　　鹿鳴回首清秋裏二紀相看又一年幾度京華同日月
那堪嶺嶠各風煙蒼梧萬里行程逈綠栁千條别緒牽
若見伏波銅柱在交人猶界漢山川

　　贈西嵓徐節推之柳州　　　　　黄廷用

　　昨捧除書下建章尊前萬里别情長龍城山水皆皇土

象郡烟霞近楚疆嶽院晝閒巢野雀畵堂人靜對斜陽
也知聖主掄才日不似宗元滯一鄉

　　送少府貶柳州　　　　　　　　陳　贄

　　憐君謫宦向邊庭對酒愁聞歌吹聲落日茫茫鄉思逺
滄江渺渺客帆輕楚猿嘯月過衡嶺越鳥啼烟傍柳城
賈傅投椷弔湘水至今流恨未能平

　　登栁州城樓寄漳汀封連四州

　　一上層樓望八荒鳥牽愁思入蒼茫西風邏騎廵蠻徼

落日啼鴉在女牆瘴雨來時淒客况夷歌起處斷人膓
遥憐彼此俱遷謫試問何年歸故鄉

　　送饒平學諭謝原仁校文還任時余監試同事又
連舟至蒼梧故及之　　　　　陳　烓

　　灕江南下接梧州兩岸青山李郭舟木落風高鷗鳥喚
江空夜靜月輪浮殘牙尚憶紅綾餅寒色初侵紫綺裘
明發驛樓情未盡一樽臨别更綢繆

　　宿蘇橋驛


　　驄馬行行歲事闌驛樓遥指暮雲間清江一曲門臨水
碧樹千章屋傍山村巷幾家經寇破林鴉數㸃覓巢還
何當為掃烟塵靜處處柴門夜不關

　　暢巖懐古　　　　　　　　　　熊夢祥

　　玉削芙蓉插碧蒼二程曽此寄脩藏書聲雲鎖猶遺響
墨迹苔封尚有香吾道幸存留正脉斯文不沒遍遐方
閒來仰止高山在極目長天憶洛陽

　　舜帝廟　　　　　　　　　　　劉欽順


　　隱隱蒼梧映郭門滔滔江水抱山根羣峰獨捧重華廟
大地誰云五嶽尊雲暗九疑迷葬地月明孤竹見啼痕
長將澗藻修寅祀願就琴薰與德温

　　横州報恩寺　　　　　　　　　吳時來

　　為借殘僧舊草氊茶壺酒榼一蕭然霜清寺徑鳴黄葉
日午村林生翠烟高士菊開三徑裏將軍樹老碧山前
不須逺訪恒沙外當眼三尊亦老禪

　　又訪𤣥關上北禪疎鐘窅在翠微邊臨風獨憶鴻音逺

飲露俄驚夢鶴年草逕人來雙葉下松扉雲去一僧眠
與君何必誇黄鶴忽漫眞成半日仙

　　謁少游廟

　　萬端誰辨是和非三黨鐫成元祐碑吾道豈無能此輩
他鄉猶幸見荒祠佛書汗漫憑人語實錄増添敢自私
却笑醉鄉偏廣大至今猶誦海棠詞

　　興安渡萬里橋去京師萬里　　　董傳策

　　憶昨含香侍聖朝風烟囬首隔迢遥客游忽到三江峽

世路今過萬里橋籠内乾坤人獨醒舟中日月賦堪消
戍樓那更炎荒逺横笛秋天爽氣飄

　　興安斗夜泊

　　湍斗煙嵐海岳愁江天曙色苦淹留關開虎豹秋生棘
雲閃旌旗客倦游隔岸夷獠喧夾谷四山風雨到孤舟
十年獻賦今戎伍尚有丹心照敵樓

　　游七星嵓嵓下有洞甚竒

　　七星嵓聳烟霄起簪帯亭懸暝嶠開石徑忽看盤窈嫋

篝燈初入度縈廻神工斧出金天界仙乳溶成玉露臺
物象宛然真詭境龍潭一躍見三台

　　游隱山六洞

　　衆峰合沓撐嶙峋六洞迂折蟠江濱逸夫稅駕留此境
桂樹摩霄知幾春峭壁劃開壯士劒幽崖挂出仙人巾
塵寰倘不涉萬里安得壯觀凌穹辰

　　伏波嵓有試劒石跨還珠洞

　　烟崖削壁落青蒼洞口江濤泊大荒疑有神來揮玉斧

却看懸䖏插牙璋伏波不辨眀珠載劒石誰憐干將光
錯把疑珍惱明主丹心只合照横岡

　　灕江

　　逺遊苦憶灕江險今到灕江冒險看萬叠波濤舂石齒
千盤豺虎嘯瀧灘霧迷峭壁飛鳶細雲斷荒椒落日寒
傳語靈胥休怕客孤臣元仗赤心安

　　渡烏蠻灘

　　巨峡奔騰倒石根嘯猿啼鳥失山村飛湍欲躍雙蛟出

叠壑俄驚萬馬掀江客孤航風夾浪篙師十月汗翻盆
明時漫復愁荒徼夷險從知吾道存

　　伏波祠三首祠在烏蠻灘上

　　祠宇俄然鎮水漪勲名千載亦乗時驚濤似鬭蒼龍劒
叠浪翻疑赤羽旗絶塞秋風吹畫角荒山榕木老炎枝
壯游那更逾江峽悵望烽烟有所思

　　矍鑠猶傳定逺謨白頭心事半馳驅瀧江飄撥投鞭斷
島嶼依微發嘯孤志託風雲堪躍馬身依日月尚還珠

百年論定君何在庭木蕭蕭客自呼

　　英主規恢開逺績丈人韜略見雄才却看銅柱標南極
似有龍光燭上台江上烟波秋駐馬吟邊遷客晝登臺
明時未報銷金甲山鳥林猿更可哀

　　過横上下諸灘

　　苦竹黄泥矜噴壑䑕牙磨角溜廻湍銜恩不計夷方險
報主誰言行路難落日𤣥猿啼暝嶠戍樓清角下寒灘
側身萬里瞻雲漢江鳥山花總自看


　　近戍

　　欝江盤折注炎壌邕管蒼凉樹藝荒村女趂虚簪茉莉
市檐包箬載檳榔日消池霧蔞沾碧風撥山雲柚染黄
逹舍彎弧空好在偏驚猺騎柝聲長

　　夏日敷文書院

　　虚堂夏日敞幽襟坐看凌霄雙杏林長鋏不堪頻倚賦
多才何意復投簪風翻雲樹天花落雨拂烟霞艸色侵
清世壯游誰比竊敷文今已愧傳心


　　東泉書院姚公祠

　　江海英聲早擅竒縣符振鐸亦乗時兩朝鎮篆推經略
八桂夷封仗保釐狂寇漫驚雲鳥陣孽奴終煽羽干儀
瞻承廟貌空懐古炎徼烽烟倚阿誰

　　與吳惟修登鉢山限韻口占

　　曙色依微海霧昏千盤蘿磴叠孤村雲屯樹影漁磯斷
風散嵓烟鳥羽翻玩世自應瞻佛日躭遊誰解問眞源
登臨况有同盟者今古深沉漫復論


　　出遊閱武營赴胡經幕之宴

　　高秋霧氣襲江城客騎騑騑閱武營絲竹聲翻今古興
牧樵人動水雲情挽强喜識嫖姚武落指疑傳中散清
我亦追游剰詩興歸來風月倍光明

　　送梁生還賓州因訊梁博士

　　炎徼風塵障赤沙太𤣥誰擬授侯芭葛巾漉酒眞堪共
華髮論文枉自嗟雲暗池塘生夢草春深烟雨落梅花
上林定訪梁丘易詞賦還應叠絳紗


　　海棠書院弔秦少游

　　烽烟淮海欝迢遥千古書堂鎖寂寥炎徼自傷流寓客
清江猶跨海棠橋春深花鳥梅風細秋老山川瘴氣高
憶爾佛書真汗漫醉鄉天地只飄蕭

　　㳺崆峒嵓同惟修

　　孤嵓蕞爾團清瘴七洞依然見化工似有鯈魚來鑿竅
即看風磴坐凌空盤旋直敞青蛟窟夾叠横開白雀宫
高眺忽摩仙掌出天門霞氣欲成虹


　　羅山紀遊限韻

　　藍輿迢逓躡雲林碧落霏微散午隂蘿竇拂衣開鳥道
松風披雨動龍吟丹崖青壁寰中景竹杖芒鞋物外心
烟竈不堪迷古刹誰憑山谷問升沉

　　炎岡岑欝俯塵寰梵宇松青羅秀山怪我好遊頻對景
憑人濟勝一開顔雲飛石棧千峰裏風散林烟萬壑間
懐古却看迷望處遥憐銅柱聳南蠻

　　雨餘烟翠濕空林萬樹扶踈斷夕隂野曠居人迷豹迹

風髙遊子亂猿吟上方寥廓摩鍾蠡下界㣲茫辯佛心
歸路恍疑光霽在相看天際月沉沉

　　登青山絶頂

　　石壁摩霄古寺横嶺雲裊裊樹烟平層巒野合天無際
松塢春深鳥有聲江帯數峰朝翼軫山連百雉斷滄溟
振衣陡覺凌蒼莽長嘯還驚阮步兵

　　半山嵓晩眺同霽川立卿

　　又涉山腰二妙同烟霞縹緲散晴空江流活活浮雲外

漁網恢恢落照中故國年華消客夢殊方物色動春風
坐來雙眼波光合何處征人隔燕鴻

　　夏集快活園

　　雲亭卜築傍江寰面面清流挹逺山拂檻松風春滿坐
宜人竹葉午薫顔邵園𤓰熟青門外蔣徑苔生緑野間
暑氣已看消習靜林端惟聽鳥綿蠻

　　閏月重午郭華溪郡守招客同逰青山是日為余搆亭

　　炎景載標縣艾序清遊乍起築山盟笙歌坐轉雲嵓出

冠盖行隨竹馬迎亭敞石泉天外落峰盤林洞日邊生
芳華喜沐棠隂在漫指幽人戀赤城

　　猺寇夜刼宣化庫

　　秋高明月斷笳聲猺寇無端薄漢臣戈突四郊人闔壘
梯衝千雉夜吹笙鐵衣未奮鷹鸇氣玉帳堪籌樽爼兵
怪我覊棲無可效請纓空羨棄繻生

　　䨇龍洞天為陸山人

　　雙龍山下龍欲飛仙人騎龍何處歸龍揺天上生江水

人在雲中開石扉雲白山青有眞宰花開木落無停機
廻看瀛海靈光合萬竅依然聲正希

　　蒼梧花(并序)

　　蒼梧即刺桐花異物志云嶺南多此物因以名郡升
菴楊太史有刺桐花行謂惟嶺南及滇中有之然觀
唐劉昌言下第詩云惟有夜來蝴蝶夢翩翩飛入刺
桐花昌言泉州人豈閩中徃亦有之抑泉固嶺南境
耶今潯邕一帯最繁人家至插籬落每春夏之交始

開臨水作淺紅色夾之粉痕千林競放殊妍致可愛

　　炎靄迎嵐溪水潺蒼梧花發破林慳綘痕啄出鸚哥色
粉撲翻成蝴蝶斑巧自芳菲醺碧落妍誰婀娜鬭朱顔
風流太史滇中賦嶺表慚予語作蠻

　　九日同何子登最高臺

　　重陽又上最高臺游子他鄉幾度來萬里未逢秋菊放
一尊聊對午雲開青峰陣裏孤亭矗白鷺洲前二水廻
漫倚西風懐百感故人今日暫追陪


　　和平粤寇詩奉答張督院見寄

　　征南雄伐冦氛蠲聖主垂衣紫極躔推轂好憑文武憲
拊髀應略牧頗賢捷馳西粤抛營甲馘獻三秋浄海烟
重鎭尚煩經制在却需麟閣論功年

　　横池波晏將韜弓玉節遥驅萬里風勲築京觀膺簡重
師殲渠帥決機雄廟謨自際中朝穆閫略誰籌外徼窮
宵旰至尊圖永泰金甌應仗保障功

　　最高臺同幼海諸公　　　　　　張　貫


　　建武崇臺舊馘蠻臺荒今羨此臺攀星河東注盤邕水
雲檄南憑指號山五嶺瘴消樽爼際四雄寇靖鼓鼙間
(時會潮四巨寇就擒)如流筆翰還賓從信有名公日日閒

　　題伏波祠　　　　　　　　　　方　瑜

　　彩蠲翩翩入境時便將牲幣謁公祠樓船萬里衝炎海
銅柱千年伏逺夷江雨灘聲秋正洶亭烟竹色晩相宜
平生志業憑誰語慷慨英雄亦我師

　　最高臺同幼海諸公


　　城上層臺控百蠻清秋樽爼得相攀兩江形勢疑無地
何處登臨别有山銅柱影含烟霧裏崑崙功奏笑談間
丈夫意氣高如許暢飲何妨半日閒

　　董泉亭　　　　　　　　　　　徐　浦

　　青山山上董泉亭為有高人築始成直節漫誇羣嶽並
流風長共此泉清塵纓濯處銷凡慮杖屨看來豁吏情
好事盡饒君做去登臨深媿逐虚名

　　贈胡泰六撫臺轉任兩廣　　　　許樂善


　　金章玉節賜神京帝命星軺嶺外行豈為殊方勞閫鉞
只因粤島慕威名五羊令布前茅逺八桂旗開細栁晴
父老攀車瞻戴切衮衣肯再蒞江城

　　張侍御出守梧州　　　　　　　李維楨

　　南牀雄劇雜端公領郡威儀自不同辟路乗驄增五馬
屬車懸豹畵雙熊事傳家世青箱後名在朝堂白筆中
為借風霜秋憲府澄清瘴癘八蠻通

　　天開五嶺綰蒼梧郡將專城佩虎符銅鼓匏笙分部曲

椰漿桂蠧出行厨金留道士乗舟石砂長仙翁鍊藥爐
聞道容江春色好綠波渾似掌中珠

　　送黄侍御按廣西　　　　　　　韓世能

　　憲節遥臨海徼偏使君名自鳳池傳神羊威震炎荒地
驄馬寒嘶瘴癘天八桂霜華揺繡斧百蠻秋色䕶樓船
預知按部澄清日白簡長依白日懸

　　桂林諸葛亭　　　　　　　　　蘆仲佃

　　碧草黄鸝訪武侯扶揺直上白雲頭當年魚水君臣重

此日蘋蘩天地悠把酒風中宗像肅放歌月下客心秋
歸來只覺塵如洗人在瑶臺十二樓

　　象鼻山

　　巃嵸天象出雲端占佳人間活水灘飽吸清風高捲鼻
横拖明月懶歸闌空中體格三更白物外烟霞六月寒
坐久洞中塵世隔氷壺玉宇意中看

　　風洞

　　誰劈崆峒作大觀洞中風起四時寒開圖月下尋濓叔

著屐山中問謝安雙眼獨看山島外一樽共泛五雲端
時清宦散無多事出入先天聞弄丸

　　花石洞　　　　　　　　　　　蔣三近

　　子丑爐傳幻此竅平原突起更竒哉雞鳴犬吠人間世
白珷蒼珉刼代灰龍耳有珠何處覔羊髯摘粲遇門開
不勞泛海求蓬島驅馬神仙洞裏來

　　平古田詩　　　　　　　　　　俞大猷

　　相逢盡問事何如我亦九夷一度居此日但能行篤敬

他時可使戸詩書柔非剛克功常罔恩用威施化有餘
開闢千年今再見却疑天地果無初

　　送林比部榕門先生典試西粤　　潘　緯

　　萬樹蟬聲驛路長北山朝雨送新凉螭頭暫綴明光草
雞舌猶携漢署香四牡隨雲過五嶺一帆帯月度三湘
西人定識求賢意逺借仙郎出帝鄉

　　娥英嵓　　　　　　　　　　　張　禎

　　娥英勝概擅南州縣父乗閒此一遊持斧氣横五嶺外

停輪春遍百蠻頭窮荒掃電狼烟息幽谷逢陽宿霧收
自喜追陪賢哲後放開懐抱互歌酬

　　贈金龍泉南征兩廣　　　　　　王　周

　　昔年捍衛事功優此日南征賴運籌三尺龍泉擎日月
六韜虎帳震貔貅先聲已䘮夷酋胆定䇿將遺楚國休
奏凱歸來報明主麒麟閣上詔封侯

　　兒征兩廣臨行贈别四首

　　喜爾今朝握重兵親闈拜别亟南征襟期萬里勲名逺

琴劒一囊湖海輕魯仲尺書平寇亂子儀單騎振軍聲
竚看談笑功成日奏凱歸來話太平

　　征鼓聲喧麗日遲滿堤細栁列旌旗符分漢闕隆推轂
節映衡陽望撫綏劒氣横空銅柱績文韜席卷木猴屍
功名萬里男兒事莫為桑榆日暮時

　　萬里烽烟促戰袍此行休獨歎賢勞吳花越草迎兵甲
海岫江峰壯節旄投筆仲升終樹績題橋司馬業偏高
驅馳莫訝羅浮逺歌凱還朝稱夏曹


　　海寇方勤天子憂分符肘後寵光優臨行衣線非慈母
仗節叮嚀有白頭馬足走星還蹀血龍旗耀日樹竒謀
掀天事業男兒志題柱於今芳史留

　　題住仙亭　　　　　　　　　　霍與瑕

　　山為樓閣石為臺驅馬登臨首重回野水横舟從客渡
好風吹雨過溪來千年峒古人空老幾日春歸花自開
感慨有餘新月上一樽聊得二公陪

　　明公開府控西州伐暴招携賴壯猷八寨從風無犬吠

四山明月有啼鳩星辰影動銀河淡海宇凉生玉露浮
畵角五更吹出峒不知何日重來游

　　遊四門嵓　　　　　　　　　　雲上行

　　巨靈驅石峭為峰石裏珠宫若磬鍾絶頂無論天幾尺
結根應透地千重幾番瞻望心逾切此日登臨興故濃
獨憶昨朝來五馬慚為地主不追從

　　遊堯山玉皇閣　　　　　　　　張鳴鳳

　　仙閣高鄰上帝宫石闌攀眺出晴空山如列宿齊朝北

江似游龍曲向東豈羨鍊形堪馭鶴尚憐竒氣欲凌虹
醉鄉近在吾家側不用裁書寄朔鴻

　　酌棲霞洞口

　　洞門烟景媚春晴下遶東溪水更清乍落芳桃驚浴鷺
漸垂纖栁隱啼鶯看碑轉覺名難立對酒應知句易成
戲折嵓花簪不定接籬乘醉任敧傾

　　聞馮元敏轉楚參知分省鄖襄已從嶺西戒行在
道候之全州先寄此詩　　　　俞安期


　　桂林南望久霑裳千里從之險道長我過衡山臨粤嶺
君乘湘水下襄陽猿崖壑厎藏雲黑鳥道峰頭挂雨蒼
會面殊才心更急不堪征馬日𤣥黄

　　安刺史邀集帶湘樓飲蒼梧縹清

　　載筆登臨席晚移丹樓粉堞擁參差山連華嶺廻成扆
郭帶湘波引作池白苧清歌翻調古蒼梧名酒醉歸遲
風流刺史同山簡騎馬南街倒接䍦

　　安刺史邀遊栁山同文李二孝廉


　　澗曲虚堂紫翠分坐臨山帶劇論文仙家酒饌携安上
吏隱詩書憶栁君逺甸攢峰藏楚水清池飛石墮湘雲
春遊何必邀童冠鹿豕千崖自可羣

　　楊德遷廣文同登翔鳳樓因憶方子及

　　郡門何處鳳凰棲萬室孤城望已低舊憶使君曾陌上
乍逢夫子自關西連天五嶺窺窓近出峽三江到郭齊
題字梁間生彩色驚看漲海接虹霓

　　吳彥卓明府邀同麻將軍廖李二廣文飲湘灕分

水處

　　飛鳬下鳥逐人羣酹酒晴開水上雲楚粤舟穿千石過
湘灕江向一洲分操觚詞客仍憂國緩帯將軍亦好文
卉服驚心滄海畔故園書札㡬時聞

　　汝成王孫邀遊叠綵山晚眺遇雨(有引)

　　嵓石横叠彩錯成文洞穿山背曠望北陸僧舍其陽
樓峙其左獨秀孤峰巍然當前彤樓畫觀燦爛其上

　　鶴駕飄飄引客先手携綵竹向蒼烟山南入洞過山北

寺後緣城遶寺前嵐氣近飛青浪濕石紋高叠綵霞鮮
孤峰隔雨看樓閣何異仙居海上懸

　　陳思進中丞邀同張太僕吕京兆吕中翰遊舜山
飲南薫亭賦

　　翠微昔為翠華開彩眊今随彩鷁來谷靜雲端停騎吹
霞流天半引仙杯韶音近逐南薰入峰勢低看北斗廽
更侍窺臨多石室秘書藏處似蘭臺

　　同諸府公集白參戎雅歌亭


　　風微旌纛㦸門閒緩帯虚亭紫翠間置驛賔朋飛騎入
搜山將校射生還檐前雨氣臨池樹牆外嵐隂隔水山
争謂折衝尊爼上勲名猶勝舊平蠻

　　黄明府邀同劉從事飲控粤樓

　　碧幔朱䦨絶壁開登臨復喜接行杯晴雲西嶺神君下
明月南樓從事來孔雀林梢翻錦過蒼龍水上抱珠廻
空江入夜湍聲隠清嘯&KR0008;然滿釣臺

　　游思陵山　　　　　　　　　　范　郴


　　琳宇岧嶤郡郭西何縁飛葢躡丹梯風傳天籟松濤逺
烟鎖江城樹色齊一雨喜看勤耒耜四郊欣覩靜鯨鯢
勝遊况復同顔謝好把山霛細品題





　　粤西詩載卷十八

