







　　欽定四庫全書

　　粤西文載卷三十三

　　桂林府通判汪森編

　　記(宫室)

　　蔣氏槐㕔記　　　　　　　　邵　寳

　　岀全州南門之外若干歩為今太子太傅禮部尚書武
英殿大學士蔣公之第自公以上凡若干世皆居於斯
至公之世而家指益繁乃於第之右圃作新第焉禮也

中為堂有巨槐一株度方定位適當其前堂成君子過
而嘆焉曰此古人所謂嘉樹也又曰徵之近代其公卿
之兆乎乃題其堂之楣曰槐㕔於是公自少宰入參機
務遂進今官贈三代皆如之伯兄誠之公亦自都御史
進南京户部左侍郎諸子若孫繼起未已君子以為徳
之符也為詩歌賦頌而美之者自少傅邃菴公而下凡
若干人公乃用書屬某記之天下之物莫大於無心之
㑹是盖有天者存乎其間而人之力不與焉故夫物徵

於人為休於家於國為禎為瑞不可誣也蔣氏之有斯
樹也不知㡬百年矣昔也在圃今也在庭昔之植也盖
曰惟圃之宜而豈逆知其為庭之䕃且觀哉故君子以
為在徳徳之貴乎積也久矣孰能累世相承惟曰我分
固爾合於易不耕穫菑畬之義如公之先者由今觀之
蔣氏之世徳其亦猶斯樹也夫樹不期庭庭不期樹無
心之㑹非天其孰為之嗚呼盛哉某辱公知且三十年
公位少宰某承乏司徒又數朝夕今歸且病矣心亦未

敢忘也於是乎記若夫公之徳在朝廷而望重天下天
下之人固有稱述以裨國史者兹不著

　　太平府鐘樓記　　　　　　　鄧　炳

　　自京城達于各省府州縣鎮莫不有鐘嚴夜禁戢奸慝
載之制書較然矣太平舊有鐘樓在府治之右褊陋狹
隘鐘去地盈尺兒童皆可摩撃殆非樓也强而名之爾
正徳丁丑嵗予来守是邦覩其弗稱亟欲新之值嵗連
歉民無盖藏費用百出官無羡餘工匠之費倍蓰於内

地則其林木可知矣鳩工之念屢萌而輒抑嵗辛巳頗
稔阜民門樓撓折益甚乃以安逺廢樓之材易腐為堅
雖所餘一二猶未足以辦此復益以征商十金市樹于
崇善典史詹春敏於從事於是相地於府治之左謀之
僚屬士民同贊共决爰築土為基基與城平命工為樓
方廣二丈有奇髙如之經始於是嵗季冬癸巳落成於
嘉靖元年孟春甲子財力不出於民故功易成而人弗
沮其鐘造自漢代来自交州鈕象蒲牢四足缺一上有

釁㾗匠者告以改鑄以免隕墜之患且得勒名其上盖
彼欲䂓鼔鑄之利也顧以舊物不可毁而名不必貪擇
日遷鐘鈕竟無患父老進而言曰斯樓之建實聳一邦
之觀瞻也地里師過而言曰鐘樓之建實固一邦之風
氣也士子竊相語曰鐘由卑而升髙聲洪而聞逺吾邦
科第其自此而寖盛乎予笑而諭之曰茍利於民固吾
心之所樂若以為功則吾豈敢逐伐石以記嵗月云

　　丹崖精舎記　　　　　　　　嚴　逾


　　嘉靖改元仲春之望思恩貳守吳君允升走使致簡曰
吾於郡之前山剪翳芟蕪夷曠畝許編茅□畚結搆三
間扁曰丹崖精舎將蚤暮游息以讀未盡之書以資已
優之仕願勤吾子識之逾展簡嘆曰於維宜哉昔人有
言徳及故信孚信孚故人和人和故政暇丹崖有游息
其政暇矣此亦自其用處言之耳予又以為學成則見
定見定則守固守固則心舒而情暇丹崖有讀書其情
暇矣本立用充乃吳君之素者丹崖有精舎於維宜哉

予客河池心事匪暇且河池之山四週若奔若怒若搏
噬若戈㦸其氣煩其視壅無可為游息者氣煩則慮亂
視壅則志滯以靡暇之心事而交滯亂之志慮欲理達
而事成難矣丹崖有舍以游息則氣弗煩視弗壅而亂
慮滯志無所於交况吳君有體用之學而又有此以資
之徼福於一郡其可既乎予翹首雲山欂櫨榱桷無因
可覩丹崖千尺徒勞我心然而思恩之繼者得以達理
而成政其在兹哉其在兹哉但恐其弊行將以玩替政

以荒替理而吳君之志落寞矣逾本不文而使者又一
宿即懇去姑草撰此以致逺慕而兾丹崖之永不替云

　　懋徳堂記　　　　　　　　　潘　恩

　　桂林諸山峥嶸岋嶫雜沓駢羅甲天下獨秀山亘峙中
域端儼穹隆羣峰若揖若迎若翔若伏環向之甲桂林
山之下靖江王府在焉嘉靖丙戌春正月王擇宫西隙
地構藏息之區乃定位正方量日度費鳩工聚材粤以
經始又二年戊子夏落成楹棟鱗集丹雘暉映雲楶藻

井彧彧難分于時王官諸寮欣忭盛舉合詞稽首請堂
之名王曰懋徳哉惟我太祖髙皇帝欽明濬哲奄有萬
方我祖靖江王遹造戎功啟兹土宇今我聖天子闡極
𢎞化錫類睦宗予徳弗嗣亦惟日以緝熙永奠南服其
懋徳哉外列三門首曰崇正次曰惠廸履正從道凡以
達諸徳也内有橋曰通津左右有軒曰臨碧曰潄玉取
諸水也樓曰漾雲儗厥勢也㕔曰居敬敬以直内以求
厥徳也次軒曰鍾秀言面山也堂之後為清虚所門曰

玉液亭曰旋碧曰醒心室曰静思齋曰養浩又其外為
園書屋曰自如亭曰来鳳曰凝翠曰綠隂比物尚象咸
麗厥宜王之退而居于堂也前圖後史左琴右書繹文
綜藝以守至正匪以般樂也時而遊觀于樓于榭于軒
于亭于山于水卉木悴榮雲物變幻序候慘舒湊目㑹
心充然而返匪以流連也嵗丙申夏四月迎母妃養于
堂易名曰承養乃屬恩紀其事恩再拜言曰至哉王之
名堂也書蔡仲之命有云皇天無親惟徳是輔徳者身

之本也保國之基也日以懋之以貞侯度何以加諸又
曰徳者得也孝親為大于是盡厥心焉則其為徳也至
矣閟宫頌僖徵諸夀母恩不敏竊傚斯義以彰我明世
徳之盛傳示將来

　　髙明亭記　　　　　　　　　程文徳

　　皇明嘉靖甲午嵗春三月二十日松谿程子送客出梧
州城北過龍母十歩許有山逕折而東見馮子桂山精
舍在焉亟訪之入門茅堂數楹几一書一侍兩生無長

物時雷雨初霽山氣森然而堂益清肅松谿子泠然而
喜對公榻終日矣起而四顧江環山抱見其上有古刹
曰慶林攝衣梯石偕登門殿荒凉佛像僅存殿左僧舎
數椽出二僧癯癯壁宇蕭然亦無餘物塵心益洗立殿
後草樹繁䕃鳥聲嘹嚦視聽不厭桂山復指示山半有
石洞可容十五六人惜路沒不得往予欣然命僕夫剪
棘除道杖藜携酒而登至則俯殿宇如㴱穽中此身軒
然雲霄上矣洞離向上如甕下如砥出欬擿足鼕有聲

持石撃之如伐大鼔予不覺駭且喜曰此洞烏得無名
名石鼔允稱夫鼔以聲名昔石鼔擬形今石鼔擬聲則
尤可傳也乃舉酒□洞靈髙歌相和題名洞門而出下
山猶徘徊瞻顧踰寺外迄山左麓有舊亭址至是則出
幽邃登夷曠可以眺逺山俯長江桂山曰昔韓襄毅公
嘗亭於斯而今圯矣吾欲嗣葺之宜何名予曰此髙明
之位也名曰髙明可乎桂山喜而謝曰諾予有感焉夫
洞舊矣而表之自予夫亭圯矣而新之自子物之顯晦

廢興誠有數耶吾昔備位史官今謫典信宜子為司徒
尚書郎被逮家食而數則然吾與子又何往而不自得
也若夫愛身明道修已俟時則不可一日廢昔賢有是
言矣吾與子其朂焉時暮色蒼然山風淒至爰復返精
舎命酌少憇桂山謂今日之遊無期盡適良不偶也盍
記之松谿子乃秉燭述兹遊之顛末松谿金華程文徳
舜敷氏桂山里人馮承芳世立也

　　浮金亭記


　　藤東山浮金亭在宋時已有之按知州趙宗徳謂東坡
先生所建元教諭費克忠又謂先生遷瓊時艤舟亭下
登覽焉惜藤志無傳不可得而稽矣然亭以先生有名
則建與不建可無論也文徳貶官信宜尉寓蒼梧嶺表
書院十月至是道繡江繫䌫東山下問浮金亭則云圯
廢久矣顧望歔欷不能釋明日偕學博士姚文祿守備
指揮王良輔里人知縣霍榮暨蒼梧之士從遊者甘師
孔何自學易大慶軰二十餘人尋其故址咸莫能辨已

而犯烟露披荆棘見圭石出菜畦間封苔蝕土挲剔視
之則克忠記也嗟乎嗟乎昔賢之遺山川之勝而任其
墟莾者曽不一動心焉其謂之何於是文徳諗于衆曰
孰新是役吾當記之於是令招文選慨然請具甓簿蕭
鳳請購材良輔請餼工文請雘飾御史曾守約觀風至
又毁淫祠助之不踰月而亭成故址在山麓林樾隠翳
奥而弗曠乃陟北百餘歩山巔俯瞰兩江亭若飛空而
所謂浮金者於是乎益大觀矣余則重有感焉夫兹山

在唐若李靖李白李徳裕宋之問在宋若東坡兄弟若
陳無巳秦少遊若黄山谷李光諸賢皆嘗登臨而題品
之而藤以有聞然則今日之新斯亭者豈徒為山川哉
夫世固有過其故㞐而靦焉思避者有其身之所藏而
子孫恥認者乃今於昔人遺跡而汲汲不暇焉相去一
何逺哉然則登斯亭者可以觀可以興矣勵景行之思
撫今古之變任開繼之責章山川之靈斯於諸賢為有
光乎雖然亭不可得而常新也夫自紹聖至大厯以至

我明正統以至於今日數百年間亭屢興廢自今以往
當復如何豪傑之士不待亭而後興斯可矣夫風雨如
晦雞鳴不已者貞也茍因物而遷與迹俱冺此余之所
重為感也百世之下聞兹言者必有謂先得我心之同
乎

　　三友堂記(為禮部員外郎馮公作公名承芳字世立桂林人嘉靖癸未進士園在梧
州)　　　　　　　　　　　田汝成

　　桂山馮子治圃江壖環丘頫壑尚飛遯之操復考槃之

篇於是芟刈凡卉輪廣廓如獨樹松竹梅三種種各一
叢秀色青葱離立左右儼若縉紳之彦冠冕佩玉頡頏
而鏗鏘也馮子時時撰策髙詠翺翔其間下昃忘返視
其契也不介紹而親其晤也不謦欬而喻者而馮子則
又語人曰此吾三友也或曰異哉子之取友也鳥獸不
可以同羣而參之草木何居馮子曰噫獨不聞古之人
有米子元章者乎見奇石輒拜曰此吾石友也夫石且
可友而何異於松耶竹耶梅耶遂為堂一區于圃之隅

額曰三友之堂復為歌以落之歌曰維松翹翹維竹斯
耦維梅斯右頡之頏之執我良友執我良友友節友貞
友潔其英不欹不零霜雪峥嶸用考我徳嵗寒之盟於
是田子聞之喟然稱曰善哉馮子之取友乎夫宏大觀
者類物情以索義寓至言者遊方外以采真故心有所
超雖瓦甓可以語道趣無所選即保傅廢其大猷是以
君子脱畧形骸而披領要眇然後沼沚溪澗之毛可以
昭忠信而舟巵几杖之器可以備箴規也若夫繕性取

之佩韋治國咨之牧馬運書興於舞劍論學演之斵輪
皆能觸類旁通縁情生覺何者有所悟者必有所資也
何獨至於馮子之取友而疑之乎况夫友也者投分易
而久要難故臭味不倫薫蕕不可以並措愛憎所軋膠
漆亦至於終渝是以朝夕之市喻其盈虛而衡纊所加
揣其輕重睨炎涼以趨避擇枯菀以翔集嗚呼友道淪
䘮肇自衣冠憤激之言起於明哲是以翟公奮署門之
筆而劉生廣絶交之論也乃今馮子之取友也托物章

義蔑勢利而冺炎凉以矯頽俗其能久要者歟脱畧形
骸而超然方外其宏大觀者歟寓言於此而顯諷於彼
其憤激者歟不然馮子行髙而視下徳盛而禮恭隠不
違親而貞不絶俗久矣故體物不二則四海皆其同胞
取善不窮則千古可以論世而顧肯淪跡丘園比伍草
木耶馮子欣然曰吾志也微斯言吾無以自解於世矣
請書以為記

　　隆安縣重建城樓記　　　　　董傳䇿


　　今天下鉅州邑若邊夷稱險要者咸建城城有樓有郫
有雉堞有隍而樓則其大觀也采風者以徵滄嶼司牧
者以式疆宇列禦者以嚴偵伺而險走集無事則宣壅
滯察氛祲有事則堅壁清野瞭然有居中制外之勢焉
兹非為理者所宜申畫與隆安故險要地盖重山廻谷
三面控諸羈縻州而東一面達于南寧郡邑雖小寔當
諸夷之衝殆郡户牖也先是嵗甲午新建伯王公某經
畧兹土既奏設縣治因檄郡倅林某董置城郭草創諸

樓逾數年寖就傾圯令累議修復咸苦邑小費鉅莫能
就越嵗丙辰晉江姚君某来為令慨然留意民社日孳
孳懐輯諸夷百廢具舉因校計城樓費謂移帑金可辦
遂具營繕狀以請諸上官報可乃鳩墁聚材悉簡守城
丁壯更畨直役命䭾演土舍専其事躬率尉史時課督
之期緩而令平役始嵗戊午春未踰年落成扁其東為
隆興重郡道也南為觀泉北為潮江南紀源北紀流也
西為望仙載勝也計費帑金無㡬而民不知城役之擾

然搆量延袤悉班班逾舊制矣余因是究觀君之治邑
其為民社慮逺矣哉天下方無事長吏率先彌文粉餙
簿書娛悦上官耳目視其官為傳舎優遊兾得代去即
議建畫事無鉅細輒沮格不行及其一旦有事乃始張
皇措置按籍掊尅為扃鑰遊徼計民方疾苦冦攘又重
疲奔命潝潝謀趨避不暇于是天下始多事嗟乎國家
之患良由長吏優游沮格者釀之成歟君方無事時乃
以城為急務毅然請而樓之區貨度役率戢辦又不煩

民之財力若此君為民社慮良逺矣徵滄嶼則采風者
有餘思焉式疆宇則司牧者有餘政焉嚴偵伺而險走
集則列禦者有餘備焉盖君以此宣壅滯察氛祲而異
時居中制外之勢瞭然成大觀者庶㡬為兹郡户牖永
捍蔽也君又徵余文而鐫之石將使後之令兹邑者按
石而時申畫之且倣君故事不以煩民財若力與雖然
城非所恃以為治特輔治之具耳茍後之人縁迹而察
君之心則其留意民社日孳孳懐輯諸夷者又在乎舉

廢之先也因并鐫之石

　　心逺亭記

　　凡好遊適林榭與獲其幽勝境大都曠逸之夫而仕紳
鮮遘焉至其宻邇治所者尤少即有之或廹吏務鞅掌
聽斷籌判不少暇閒就休沐一過從聊假宣洩湮欝要
非其廓衷所真好也嗟夫為理之貴適尚矣託象遊神
翕張時措靡不有圓機然非超敏軼塵之倫其疇能辦
諸粤西巡臬治廨其在邕管者殊僻隘乃後僅圃數畦

逼市氓廢舎表達衢巷官私並屬未穏頃者臺石使君
屬邕守捐贏金買其地為闢荒徑植卉竹結亭其間欝
然敞茂氓所遺園故有林木使君且嚮意増潤之於是
臬廨之幽勝殆亡異曠逸夫所遘矣亭仍故圃而新者
以放一鶴名孤鶴亭環以幔林之邃名留隂使君業自
為記矣其背衢巷之亭巋然爽塏名之曰心逺盖取陶
淵明人境結廬心逺地偏之語嵗甲子竣工屬余為記
余惟使君髙材敏識庭無滯案經畧封寰之隙時時操

觚染翰坐亭中攄幽暢之懐權翕張之度醒然神遊滿
腔春意其所為覆澤斯土者匪専徇象假合云爾命之
心逺良協化機逺而靡忘邇而罔泄斯心應迹昭矣獨
亭乎哉抑余追景往哲而有慨乎中云夫淵明業遂卷
懐遭時改玉雖已寄興冥沉猶稱心逺宛然戀主赤衷
世之髙淵明非為其逸也而或以避喧近達者繆矣若
使君出自掖垣握符風紀激揚攸寄胞與鍾情其所孶
孶思務規恢仰宣王人徳意旁暢遐壤隠憂又豈能匏

繫轍迹徒自舒形適志于幽勝間哉以故畧寰中詭奇
而稱述先民之心逺厥指微矣然則心逺名亭惟使君
軰為宜即以標山澤之癯悠悠忘世者不可也

　　南寜最高臺記　　　　　　　徐　浦

　　南寜郡城之西有土一區聳然特起如岡如阜下視塵
廛闤闠若蟻蛭父老傳聞咸謂梯雲閣舊址然不可考
但其地勢突兀超㧞巍然孤峙非惟快遊之士洞心駭
目之觀即有警便瞭望焉亦一郡雄勝也先是郡二守

張公貫搆臺其上草率未備予巡邕之明年為之増垣
牖闢前隙地稍廣其制視昔頗稱美矣每良辰延賔登
賞因得以縱觀其勝槩但有晴空霽日孤嶼逺横斷嶂
連巒諸峯拱揖至於青羅二山之勝亦皆環列拜伏其
下如几如席而臺之前後復有佳木繁隂翠篠敷郁俯
睇城之居民負者休行者歌老者扶壯者矯商賈市肆
嬉嬉焉咸得其所登之者未有不心曠神怡精爽飛越
若挾翅於千仞之上焉夫粤西諸郡惟邕城為髙而青

羅二山又郡之擅名者而是臺乃獨超然於二山之上
特出於一城之表焉命之曰最髙臺名斯稱矣然竊惟
自古羇遊之士寄跡寓土必有名勝之地以疏暢其情
性若陳公之凌虛庾老之南樓雖其興致不同而凴髙
嘯詠托物愜懐無二也况斯臺有禆封守又不獨遊觀
之具而已乎僉謂不可無記遂書之以屬守邕者

　　白雲精舍記

　　青秀山在邕郡東十里山嵂然髙石磷然瑰而奇也山

之腰有甘泉清洌可食山之麓則江水滙流瀰漫浩渺
為巨浸山舊有寺嵗久頽圯獨合抱老松數十株挺秀
與此山並青竊意青秀山之所以得名或此是山雖未
擅美載籍然其龎亘延袤形勢甲於諸山亦邕南一名
勝也上海幼海董先生以忠諫謫居於邕時常杖履此
山吟咏嘯眺以發舒忠君愛國之情邕之守既於泉之
畔構亭以為先生憇息所矣而亭之上山勢峙聳俯瞰
羣山皆環列拜伏其下先生思親望鄉之心勃欝于中

無以自寄乃自築土一區若臺然少暇輒登望白雲以
寓思况精神嚮往恍若遙對尊嚴慈於數千里之外焉
噫先生之懐苦矣癸亥秋仲徐子偕先生遊青山登斯
臺因憶吾邑有西陽嶺昔人别友於其地賦青山白雲
之咏至今傳誦鐫石不朽夫古人思友如此而况先生
忠君愛親之心寄興是山又與昔人之題咏者若合符
節乃捐資命工築室三間題曰白雲精舍盖取狄公望
雲之義以寓先生臣子之衷也舍成先生登青山望白

雲其忠孝之心固有以自寄而後之人登斯山拜斯舍
者其忠孝之心不亦觀感而有興哉維時同遊豹谷陳
子在坐以精舎之築不惟可以寄先生之懐其有裨吾
邕風教多矣爰命書為記而繫之以詞曰惟山有松勁
節凌空惟山有泉令名屬公惟山有雲瞻彼昊穹有山
有巖仰止攸同嗚呼先生之風忠孝之衷與山並崇永
世無窮

　　孤鶴亭記


　　邕州分署之右有隙地數畝邃約三十丈幅僅五丈無
名花異卉臺榭林沼之奇且居寢湢後賔客從遊之所
不至先時陽明先生奉㫖征田州駐師兹郡構亭演射
扁曰射圃亭嗣是来官者去住不常亭遂頺塌即有久
寓邕者亦多稽縻案牘無暇登憩甚至有自莅官初至
遷秩去足跡未嘗入者嵗久蕪穢鞠為荒莽嘉靖壬戌
年秋予承乏来此因舊址葺垣楹每公餘箕踞坦腹焚
香掃几獨哦其間用澄俗慮繼而有遺予孤鶴者養翮

縱亭遂命名良辰勝日著屐曵杖逍遥亭中惟見孤鶴
飛鳴舞啄若解人意撫而樂之至忘昕夕故雖吏事旁
午胸臆無奇然草亭閴寂素影蹁躚月夜則積水空明
鶴聲朗嚦無異山林間清致豈非逹人澄懐觀道之一
助乎夫鶴産自中州於西粤罕覯兹幸有之非奇歟主
人坐斯亭觀斯鶴對景含毫瞰幽引眺其翛然塵外之
趣當有與鶴相忘者杜少陵詠鶴一詩其形容精矣予
奚容贅爰記數語以識命亭之意云


　　青山亭舘記　　　　　　　　方　瑜

　　青山去城南十里羣峰崒嵂截然于邕水之上崖壑林
塘逺近映帶前岡横起怪石錯列如蹲如伏莫可名狀
石竅間泉□□流出峽勢旋轉以扼江口百川狂瀾為
之底定毋説荒逺足稱奇勝嵗在戊午幼海董公以正
論忤時被謫来邕日與好事者杖履同遊每至青山輒
徘徊終日不能遽去由是巡臬徐公與郡之長吏知董
公之意不擇地而安也乃協謀相役因山之㘭築亭一

區循石洞而上海天曠濶一覧無際名曰洞虛亭著所
見也横岮之下搆室四楹白雲卷舒時堪望逺名曰白
雲精舎著所懐也鑿石引泉注之於池鏘然有聲可鍳
可飲池上之亭名曰董泉亭著所得而専也遊晏憩息
之具漸次告成至是邦人之来遊者目新所未見耳新
所未聞莫不咨嗟嘆慕駭然于瞻望之餘而董公則又
陶然以樂自信為青山之主矣噫當困抑之時而抗思
於烟霞之外居荒逺之境而寓跡于山水之間自非超

然卓識浩然正氣渉閱之深學力之至未足以及此所
謂素富貴行乎富貴素貧賤行乎貧賤素患難行乎患
難素夷狄行乎夷狄于此有焉若董公者可謂之賢也
已余孤蹤累行逺守是郡既幸遇董公之賢而又得與
於山川登臨之美有餘樂矣作古詞三章鑱之石壁以
寄吾不盡之懐詞曰山之椒兮石洞不扃有亭翼如兮
臨星辰覧八荒兮何嶒崚天之髙兮海之深山之麓兮
朝氣英英茅堂隠約兮窈而𡨕欲雨何時兮欲歸何心

吾亦同情兮白雲之村山之泉兮汨汨其流清氣灑然
兮泠如秋濯塵埃兮解煩愁廻俗駕兮莫之與謀(時陳大綸
有洞虚亭記不錄)

　　清風舘記　　　　　　　　　王大經

　　邕於粤為雄郡居上遊而風氣文物之盛儷跡中朝然
地瘠民獷語言譯鞮逺城府僅百里即逋負山谷若非
聲教所及我新安暉山方翁膺簡命来守乃先之教化
講明正學大義刻一齋日紀等編以作率興士故民翕

然嚮風稍稍若于訓逾月而邕大治盖翁以直道屢屈
於時既轉南曹則資望益深計擢應貳藩臬乃拜邕守
時論咸憮惜而翁則欣然就道也洎抵邕每圖思焦勞
救弊補偏興革庶務或至不遑啟處一夕方退食乗休
暇命童子伐翳蔽除荒穢乃於郡署之北得隙地閒曠
廣不盈畝而聳焉突兀髙阜平丘龜蹲蜿蜒俾藝治之
芟夷之始見其中石甃土埤頽然半蝕蝌跡苔封蓊蓊
蒨蒨雜於荆莾之中亦不知其嵗月㡬何矣既疇諮故

老相傳以為宋人所築清風臺舊址然不可攷矣翁嗟
悼良久遂劃然喜曰清風吾故人也吾官於斯舍於斯
則清風與吾當為主賔而臺之興復舍吾將奚適乃命
工斸竹木治陶冶構以成室翁自扁之曰清風舘夫臺
則人所休沐之地其為義廣博清風主人恐不得而専
之謂之舘則旦夕與聚瞬息動静咸於是乎遊衍是清
風固可居然得也夫清風不能自為賔得翁之退食從
容而飄然徐來則見其愜情性和衷素解愠阜財豁然

物表以詠以觴優遊成趣將不知其天地吾身之孰為
大小而何有於物我形骸行藏失得之横擾於胸中葢
披吾之襟即與之俱忘矣翁為主於内清風和鬯於外
是以寵辱弗驚是非無伐循性而行隨寓各適今日守
邕之遐荒絶域不啻若中州南國之安而紓金服緋師
帥一面可當諸侯之貴而翁則視若固有焉也夫翁徳
盛自然罔所俟養然豁達容物充裕不校使人人可親
粹然有道氣象其獲益於清風不既多乎夫風於易為

巽巽之徳入故風能説萬物翁以巽入之仁治邕故亦
能説萬民然則斯舘也其廉頑立懦之澤又當在百世
之下而使人興起既落成翁命即墨卿呼余進之曰吾
與清風為主賔然介紹而傳命者非子歟其為我颺言
之以代儐相之義余謝不敏敢請于賔復于主人皆曰
諾然後書之

　　懐集縣日新堂記　　　　　　蕭　信

　　君子之為治甚無樂於其多事而拳拳興作為也適于

時勢之遭不得已而以身當之則亦不能挈然以但已
是故乗時以飭蠧而利用其大作君子亦何容厥心哉
懐集載時其来久矣公堂湫隘衙宇丘墟前此莅官者
率於賔堂棲息甚至姦人僕隷内外混淆燕㑹賔朋跼
蹐簷下吁其政事可覘矣嘉靖辛酉郡侯李公来視懐
篆創庫樓修城堞立社學置樂器建啟聖祠起弊興衰
一時文治創見聿新每延客後堂輒喟然嘆曰惜嘆此
耳秋八月代至回梧未㡬代者去矣諸器公者復强公

還署冬十二月公至駐車分司甫踰月乃簡耆民袁琥
等鳩磚植瓦構木召匠於堂後隙地建堂一座復建寢
房厨舍數間其後髙樓則仍舊鼎新餙華増美凡諸垣
墉門扄丹雘之不可缺者皆翕然具備煥爾改觀三月
念七日告成乃銘其堂為日新堂法湯丕顯聿新之義
而公堂則改為親民堂云于是乃蠲良辰撰告文具牲
醴羞神定宅士庶嘉悦咸樂公之有定居也先是樸斵
肇興山口獻捷撫巡交奬逺邇謳歌製采修文候時并

舉識者於此占其為太平之瑞矣公且日夕留心與民
休息革例金簡詞訟嚴關節禁服毒抑刁豪其尤重者
地方一切軍須陣伍旗甲銃砲犒賞諸費悉不關諸公
帑清操氷節凜凜如白日青天鬼神臨之稍暇則講正
學明心性琹詩歌舞勸俗陶情山谷蠻猺咸遣子入侍
公前此校餘杭盱眙所至氷蘗教化大行兩地圖像祠
之今兹蒞懐懐之徳公猶盱眙餘杭也則公之永終譽
於將来者寧有窮哉公名鵬舉號海雲廣之歸善人


　　重建上林縣西樓記　　　　　謝　忠

　　西樓者上林縣治西門城上之樓也自成化壬辰嵗思
恩土官岑璋築城開西門樓已竪建後以其門招冦閉
塞樓亦以年久就圯循至隆慶辛未適邑侯王公至鋭
志興作廢墜悉舉下車甫踰月而剿淥毛再踰月而修
櫺星之門既而復以縣治之虎山太峻峭當建一重樓
以彈壓之於是聚材飭工命耆民梁僧董其役竪樓一
座於西樓舊址興工於辛未冬十月十二日至臘月十

二日而報完攅峰映日捲雨飛雲鏌鎁與古淥遥迎八
角與思鄰共峙控引乎八寨兩江谿峒襟帶乎鏡湖馬
浦支流殆所謂雄據一方者樓枕大明山俯瞰通真淥
毛諸賊村峒登眺者咸壯而奇之余曰不然國之有城
所以捍外而衛内而城之有樓又所以壯聲勢而杜覬
覦也上林以蕞爾孤城處大明山之下當獠獞之淵藪
為出沒必由之衝不示之以强彼將欺其弱不示之以
有備彼將出其不意故詩曰商邑翼翼四方之極赫赫

厥聲濯濯厥靈重聲勢也往者荒城數堞亭不亭榭不
榭殆示人以可慢之形故彼得輕而侮之使吾仍而脂
韋淟涊不有以大其規為以竦動其觀視其何以黙奪
其心而消其覬覦之念哉故西樓之重建殆將内以便
吾兵之戍守外以震彼夷之觀瞻公之用意深而為慮
逺殆非止為振地勢云也况為吾人之偉觀乎僚友陳
君曰然信哉斯樓不虚設也顧稽往牒有以乗月登樓
而奏笳退鹵者有以乘月登樓而賦詩遣興者王公此

舉則異日之所以退夷鹵者在是所以咏太平者在是
烏可不記乃相率以告於王公公則固辭適幕寮石君
為之力賛始允於是次第其事以記之公閩省連邑人
諱一岳載南其别號登戊午科鄉試初教襄城擢是邑
約已裕民興利除弊為政有氷蘗聲是役也不費帑金
不勞甲卒一以公贖為之故事不煩而緒昜就民咸樂
有賢父母云

　　懐集縣新建層樓記　　　　　鍾繼英


　　懐集縣城南百歩外大石突然起地中若富嵗積榖而
髙其廩環江抱流蹲伏蜿蜒盖自天勝嶺越城左矣江
之流南注而入于海宣廟間説者懼無以固風氣回人
文乃因石而為層樓長江束隘遥山呈暉一時之人文
纍纍相繼崛起為國圭璋與層樓㑹嵗久樓寖廢士風
于是不振邑諸生嘻吁咨嗟束筆沉書以告諸令曰文
不復文尚在兹乎吾其誦讀奚為邑令陳公一定以諸
生意請於予予曰事廢而迂令曰士固有羣之庠序嚴

之師傅則厭然以思睡而語之以堪輿禨祥之説則竦
耳以聽故理之所不必有而可以若人心作士氣則莫
如斯樓樓成則吾之責成于士士其無辭以白以自掩
其怠惰不才予曰民貧奚所取材令曰令將無取於民
未㡬層樓報成則費之出令槖中金也尋且建書院列
號舎竪講堂羣士而居業於其中以相層樓之靈之所
不逮令之立意淵矣樓成士鼔舞踴躍登樓而望雲嶺
來賔于前筆鋒脱穎于后尾擁三洲首注大江戴帽叠

幃懐髙齊嶽遥望揖讓而推髙延青輝碧縈紆餘旋視
四顧昔所未有滄浪碧濤山雲野靄若造化者驅之聽
命於斯樓呼吸吐納揮霍翕闢歛而精英泄而人文惟
斯樓主士相顧競勸朝文暮經曰層樓撡文柄昭昭以
監以相夫士之黽勉以進業以誅其怠惰而不才吾其
無取戾於斯樓以無負吾賢令公令以其士意請于予
予既以嘉令之良又不可以無一詞以作士于不逮乃
進諸士而告之曰層樓撡文柄與造化争衡則樓之為

諸士祥也然樓未成則諸士責成於樓曰無樓則人文
與樓而俱亡奚事于詩書爾令為爾士樓矣若又取必
於樓曰有樓則人文與樓而俱興奚事于詩書則樓為
詩書牿也謂樓為不祥也亦宜層樓縱能操文柄與造
化爭衡信乎怠惰自廢者而能使之賢且才哉諸士勉
矣予于諸士有一日之長故于是樓之記不以頌而以
規樓興於六年七月成於七年仲春其工料緡賄則别
載于碑隂(後萬厯八年袁昌祚又有記不錄)


　　撫字堂記　　　　　　　　　蘓朝陽

　　明興二百有餘載威靈暢于九區惠澤溢于五嶺冉䮾
郎筰之徼焜燿于光明乃是縣以洪武初建治于兹列
鎮置吏諸夷猺獞狪苗之屬五六種即未丕變亦既畏
懐馴服矣以彼諸夷直宜聊示羈縻柔以撫字潛消而
黙奪之嘉隆丁壬之亂則司土者闇於此義有所激而
然也遂再勤臣辟螭虎其師雷電其令秉彤弓賜黄鉞
大征黎崇之不恪殱革巨魁至犂庭掃穴征誅所及威

則威矣而城邑市墟户口流移知典空有名秩寄賃民
舍如故其何繇一施撫字以奠我民耶嵗巳丑知縣朝
陽奉職事而来愳無以報命乃䟦履諸峝逾越巖阻宣
郎之民夷諭以朝廷威徳惟諸夷與民黎不余瑕疵也
獻疑輸便願得復都城為臣子世世安土樂業乃申請
三院司道府改卜于舊丹陽鎮丹陽洲闢草萊築城邑
鼎縣署顔其堂曰撫字夫古稱令長無過催科撫字兩
者今以縣諸民夷土毛嵗輸僅僅當太倉粒粟胡事於

催必令民安物阜昭登熙豐意其撫字乎撫字之而饔
飱足則民安撫字之而田土闢則民安撫字之而雞犬
不驚耒夫紅女得所則民安撫字之而途無赭衣圄無
滯犴則民安故嘗論所以治安之術雖有蠢兹鳥獸之
衝折之席上雖有孟獲智髙之賊擒之户内何以知其
然耶昔者渤海盗賊起宣帝以龔遂為渤海守遂單車
至部罷捕逐盗賊吏令持田器者皆為民盗賊聞遂教
令也即時解散因發倉廩假貧窮勸農桑勞来循行而

郡大治龔遂之安渤海也為撫字也條教方出而潢池
之赤子已坐銷矣兵革不試而仗劒之惡少已歸農矣
此所謂折衝席上而擒將户内者也知縣朝陽愧無渤
海治繩之能僅懐牛馬䑛犢之愛又幸此邦之民夷鄙
陋而荒朴猶可以恩信撫是用惻心撫字剔袪繁科招
流移通商賈召子弟而誨之□□若保赤子然敢曰如
舊官常其率茸茸以圖徙舎也或曰民徒撫字已乎曰
字之能勿誨焉物阜風移而教固行矣既以名堂因以

盟諸心而記之

　　君子亭百字碑記　　　　　　蘇　濬

　　蒼梧故有百花亭第圯弗治曩所稱芳菲處胥鞠為荆
榛矣郡大夫新之參知公約余軰同遊但見滿沼芙蕖
星懸電發輕颸時至芬馨欲上人衣也因命取荷鬚佐
酒盛以碧筒杯各引滿而醉參知曰是可亭遂鳩工為
亭三面臨流羣芳並侍名之曰君子亭云

　　瑞泉亭記　　　　　　　　　熊養初


　　郡志載鬱林南門外有瑞泉清徹可鍳須眉居民咸汲
以為養當賔興計偕泉溢為紫父老以此騐科名之盛
百不爽一予豔慕之思一覧觀以亭其上而未之逮也
㑹海賊寇欽州當事者朝請議剿鬱故兵餉孔道州官
偶乏檄予鎻鑰是邦兼總糧餉予至頗煩拮据居無何
舟艘鱗集解運蟬聨又以其餘視吏事稍稍去苛就簡
與民休息庶㡬可幸無罪放衙之暇出觀瑞泉前即南
江直通合浦兩崖林樹葱菁白沙碧水争相映發泉上

為石不甚鉅然亦突兀稜峭石下為泉其出如湧色白
而味甘飲之宜人泉後巖石森列壯如屏幛石後為漥
土水漲沒最後為長隄泉石之勝一覧畢收度地而亭
之當不出此予停驂緩歩周遭四望尋有斷碑﨑倚欲
仆覩之盖𢎞治朝所為銘瑞泉亭石也益信今人耳目
心思無加於前人而曠世相符即一亭之微今昔有同
情焉予因跡舊地遂亭其上亭四面朗敞八牕玲瓏俯
視流泉灑然可掬亦此中一絶勝景也是役也曽贖鍰

之㡬何而上可踵前賢建始之芳躅逺可昭此邦人文
之盛美為力省而收功溥惡有夫用煩官府役費時務
遊于佚而淫于觀者哉仍額為瑞泉亭云常思大道之
世天降膏露地出醴泉膏醴天地之精也世有聖王天
地乃不愛吝間為一洩乃此邦人士鍾為泉出為紫且
數數然矣奈何不自珍貴而屑越其所為瑞乎鬱之先
有陶忠烈文孝子其人而烈女節婦著于史册代不乏
絶若此者豈異人任盖苞孕深故忠孝性生節烈天植

其淵源宏逺矣乃今縉紳孝廉循循典則嫺於道義青
衿之士秀發醇雅弗達弗挑則亦王國之珍而一鄉之
瑞也瑞之實在徳不在位徳厚而身隠不失為國寳徳
涼而名顯未免為詬儒後之視今何異今之視昔予望
後来者儀刑先軰勿以爵位隠顯異其好修淬礪澡雪
以先齊民相率為孝友忠順之行庶㡬不負所以名泉
之意而予之亭于斯以紹述前賢也其亦與有榮施也
夫季夏亭成漫掇數語而為之記


















　　粤西文載卷三十三

