







　　欽定四庫全書

　　粤西叢載卷二十六

　　桂林府通判汪森編

　　明朝馭蠻(採學海通志)

　　明太祖洪武元年秋七月乙巳廣西左江太平府土官
黄英衍右江田州府土官岑伯顏等遣使齎印章詣平
章楊璟軍門降思明路土官黄忽都亦齎印章詣軍門
納欵受約束以歸


　　冬十一月丙午遣中書照磨蘭以權齎詔諭廣西左右
兩江谿峝官民

　　二年七月中書省臣言廣西諸洞雖平宜遷其人内地
可無邉患上曰溪洞猺獠雜處其人不知理義順之則
服逆之則變未可輕動惟以兵分守要害以鎮服之俾
日漸教化則自不為非數年之後皆為良民何必遷也
三年八月湖廣行省平章楊璟等還自廣西入見上問
兩江黄岑二氏所轄情形璟言蠻獠之人性習頑獷散

則為民聚則為盜難以文治當臨之以兵彼始畏罪上
曰蠻夷之人性習雖殊然其好生惡死之心未嘗不同
若撫之以安靜待之以誠意諭之以道理彼豈有不從
化者哉此所謂以不治治之何事於兵也

　　秋九月上思州酋蠻黄龍關作亂命潭州指揮同知丘
廣為總兵官寳慶衛指揮僉事胡海廣西衞指揮僉事
左君弼為副率兵討之龍關一名英傑英傑陣死弟英
覽俘斬餘悉撫定


　　是年治上思州土官黄英衍罪編管泰州前元至正十
九年己亥英衍乗元季亂聚兵據太平路奪印行總管
事劫遷兵民於䭾盧建治垂十年洪武元年秋七月平
章楊璟等取廣西以兵徇左右江英衍懼遣使奉印納
欵按罪當誅以乞降貸死舉族移泰州改太平路為府
銓流官知府治之

　　三年十月己巳廣西向武州土官黄世鐵父志威來朝
貢馬及方物


　　是年廣西諸蠻叛行中書省參知政事蔡遷討平之

　　四年廣西谿峝蠻獠亂廣西衞指揮左君弼等討平有
功命賜弼帛綺二十疋千户蔡天禄以下四人有差

　　是年栁賔蠻賊攻劫融縣栁州衛指揮蘓銓率兵奮擊
賊敗後復聚衆剽掠銓設法擒之自此畏服不出民賴
以安

　　是年大藤峽峝蠻聚衆攻刧郡縣栁州衛指揮于海率
兵奮勇長驅賊潰搜勦殆盡一方遂安


　　五年正月上以古州思州澧州等處洞蠻嘗梗化作亂
命衛國公鄧愈為征南將軍江夏侯周徳興江陰侯呉
良為副將軍討之愈率滎陽侯楊璟宜春侯黄彬出澧
州徳興率南雄侯趙庸指揮僉事左君弼出南寧良率
平章李伯昇出靖州三道並進

　　是年命韓觀為廣西桂林衞都指揮僉事與世襲時象
州等處叛賊勢焰方熾觀率官軍擊之賊敗走有潛匿
謀再舉者掩而殲之威懾蠻獠邉境寜謐


　　呉良率兵深入征左右兩江諸州蠻酋數月平其地俘
獲不可勝計

　　五月呉良移兵勦五谿蠻悉殲厥衆良猶欲懐之以恩
徳招附納降古州八萬(古州今懐逺縣屬栁州府)乃懼而降曰峝曰
寨凡二百餘所編户附籍願為之氓郡境寧謐

　　九月周徳興等討婪鳳安田等諸洞悉平之遂克泗城
州

　　六年六月辛未江夏侯周徳興言田州土官總管黄志

威招撫奉議等州一百一十七處蠻人皆來欵附上嘉
志威招撫之功命以安州侯州陽縣屬之

　　八年楊文調桂林左衛屯軍陳華四糾合猺人李季九
等為亂即領旗軍直抵平樂府谷塘等村勦捕之後平
象州武仙叛賊

　　十四年賔象潯諸谿峝蠻賊剽掠沿邉廣西指揮徐𤣥
領兵進擊破白崖小藤擒殺賊韋公廣等數百餘人皆
竄入溪谷𤣥乃抱石登崖為士卒先倍道直抵巢穴擊

破崖峝數十寨擒賊八百餘人

　　十六年東蘭那地賊犯邊廣西指揮徐𤣥領兵擊之斬
首千餘級平砦二十四

　　十七年閏十月象州土吏覃仁用言其父景安故元時
嘗任本州巡檢有兵獞二百人今皆為民請收集為軍
上不許

　　十八年六月廣西都司言頻年猺寇竊發皆因居近溪
洞之民與之相通誘引為患請先捕戮此輩庶絕其黨

上曰溪洞之民引誘猺獠為寇此誠有之然其間豈無
良善若一槩捕戮恐及無辜大抵馭蠻獠之道惟當安
近以來逺不可因惡以累善非實有左騐不宜捕戮

　　二十年六月潯州知府沈信言府境接連栁容梧藤等
州山谿險峻猺賊出沒不常實為民患臣愚以為桂平
平南二縣舊附猺民皆便習弓弩慣歴險阻若選其少
壯千餘人免其差徭給以軍器衣裝俾各團村寨置烽
火與巡檢司民兵相為聲援協同捕逐可以殲之上曰

蠻獠梗化彼習然也使守土之官能招徠之何用殺戮
若無事但當謹其防禦使不為患耳茍其為寇不已民
有不堪則發兵討之何必團寨

　　二十八年龍州土官趙宗夀等叛命左都督楊文等率
軍討之時上命楊文佩征南將軍印為總兵官廣西都
指揮使韓觀為左副將軍都督僉事宋晟為右副將軍
劉眞為參將率京衞精壯馬歩官軍三萬人至廣西㑹
各處軍馬總十五萬討龍州土官趙宗壽等宗夀上章

言狀上詔下吏議既而以蠻獠逺人俱釋之至是復有
人告常茂匿龍州見未死前宗夀所言皆妄遂命右軍
都督府榜諭宗壽及其官民人等㝷發大軍討之

　　是年奉議州等處土官作亂詔楊文移兵征之時兵部
尚書唐鐸還京言宗壽伏罪來朝乞罷兵征乃詔楊文
移兵征奉議等處仍命鐸至軍參議軍事於是奉議州
土官黄世鐵南丹州土官莫金及都康向武等州土官
皆作亂都督楊文等以九月率大軍至龍州既降宗壽

遂移師諸州十月師至奉議斬黄世鐵梟首以殉分軍
𠞰向武都康等州擒斬蠻衆至鎭安府撫定土官岑志
綱即徴其土兵抵龍英州防遏賊衝尋獲土官黄嗣隆
斬之復攻進南丹州土官莫金奔遁殺其子莫萬和擒
莫應臺等械之軍中諸軍追至永州斬獲莫金并大藤
峽等關寨擒殺幾二萬招諭復業者六百餘築城開設
奉議南丹潯州慶逺四軍民指揮使司向武河池懐集
賀縣四守禦千户所以鎮守之所獲糧牛就給新立衞

所以領屯種二十九年班師

　　三十五年栁州等處蠻民嘯聚劫掠遣禮部主事李宗
輔等賫勅往赦其罪諭令復業如執迷不悛調兵𠞰除
成祖永樂二年思明府知府黄廣成奏先臣故地禄州
西平州永平寨被安南侵擄乞天恩諭使歸還上納之
八月荔波縣民覃真保奏八十二洞徭民願隸編籍乞
遣使招撫命都督韓觀遣人撫諭願為民者復徭役三
年


　　三年二月遣兵部尚書徐子良等諭栁州武宣洛容二
縣民黄田等及荔浦縣民廖均用等各復原業永為良
民若怙終不悛調軍蕩除

　　韓觀奏桂平縣蠻民為亂請發兵剿捕上勅諭撫安不
許發兵

　　十二月平樂蠻賊莫彥恭等聚衆劫殺良民都指揮葛
森奉命剿平之

　　五年述昆等鄉首賊韋公本等作亂都督韓觀等率兵

討平之

　　十九年宜山首賊韋萬皇等叛僭稱王侯糾馬平三五
等都賊攻劫州縣殺死御史諸璞奪其印命征蠻將軍
鎮逺侯顧興祖率大軍討之興祖帥湖廣貴州廣西三
省之兵先𠞰永福以通道諭降茘修諸賊以携其黨執
偽通天侯韋萬賢廖用等百餘人斬之餘皆奔潰明年
擒首賊梁善總等獲御史印二十一年賀縣樊家屯賊
起二十二年平賀二縣並起宣徳二年富川縣賊廖六

把又起興祖先後討平之

　　二十一年宜山思恩河池等縣猺賊復亂征蠻將軍鎮
逺侯顧興祖分兵擊之

　　宣宗宣徳三年太平府崇善縣土官趙暹以兵逼府境為
亂太平守禦千戸所趙欽鄭忠等率軍禦之敵敗走事聞
下督府遣官計擒暹誅之赤其族改銓流官

　　四年四月廣西總兵山雲討栁潯二州寇并誅其從寇
二千四百八十人梟首境上以徇歸寇所掠軍民男婦

四百四十六人以聞上謂尚書張本曰蠻性兇悍其死
皆自取今瘴癘之時宜速令雲息兵有未服者遣人招
諭若能順服亦可寛貸

　　五年十一月山雲出師討慶逺蠻寇斬首七千四百平
之

　　英宗正統二年正月廣西總兵山雲等奏泗城州土知
州岑豹攻奪利州知州岑顏地方并掠其妻子財物雖
朝廷屢遣官撫諭而負固不服增兵據守乞量調官軍

勦之上勅雲遣人諭其輸欵如不悛即加勦滅

　　五月山雲奏栁州懐逺縣板江等寨蠻寇韋潮振等一
千七百餘徒嘯聚行刼恐滋蔓為患宜調兵勦之上勅
雲撫諭

　　六年桂平等處地方弗靖勅總兵等官撫安之

　　七年首賊韋萬皇餘黨為亂詔思恩府土官岑瑛撫治
之先是萬皇等作耗命總兵官鎮逺侯顧興祖統大軍
抵巢勦捕各賊聞風奔入山林潛住班師後復出為害

宜山縣知縣朱斌備以前項作耗地方奏准撥與岑瑛
管治

　　九年桂林等府修仁等縣蠻作亂命安逺侯栁溥為總
兵官討平之

　　十年宜山述昆等鄉首賊韋萬秀作亂寇河池所驛鎮
總兵官栁溥討平之

　　正統間萬承思同結倫結安羅陽等州土蠻出沒剽掠
鄉邑那樓寨義勇陸懋率鄉民擊之十二年六月僉舉

懋功奉勘合授本寨土副巡檢世襲

　　十四年蠻賊竊發思明府官族丘溫衞土官指揮黄&KR0939;
思恩土官知府岑瑛各以兵隨征蠻賊畏之

　　是年副總兵都督武毅既平廣東叛賊黄蕭養旋師在
途牌招修仁荔浦等處首賊數百悉赴撫諭回巢各縣
地方相連稍安

　　景帝景泰元年二月富川等處民猺妖亂都督田真遣
官勦平之時富川縣靈亭鄉下設源猺人盤姓子糾泠

水諸源猺人廖八子湖廣江華永明二縣民猺王茂何
音保等妖言惑集千餘人屯八尺漯偽稱勝道君王名
號征蠻將軍都督田真遣指揮葛宗䕃率兵進勦以參
政錢奐僉事鄭觀監之三月二十八日破巢斬首六百
六十有竒俘獲男婦九百八十餘口撫餘黨平之

　　秋七月副總兵武毅招立山茘浦修仁等處蠻賊出降
江路漸通九月内武毅孫麒等五路出兵截之斬首七
百餘賊頗斂迹


　　二年思明府黄銶弑其父&KR1215;提督侍郎李棠等誅之

　　是年馬平賊韋朝天等寇桂林境

　　三年宜山賊韋萬秀等流劫不息參將孫麒斬賊級一
百五十參將范信殺獲大藤峽等處賊首侯通三等二
百三十有竒蠻寇遁散

　　四年總督都御史王翺檄廣東僉事李觀智撫五屯龍
山諸賊平之

　　五年四月宣化盜起劫南寧府初南寧指揮僉事左君

弼覈民之無籍者為軍又縱所部軍士入山伐木民多
驚擾遂相搆為盜詔發廣西官軍討平之斬首百餘級
生擒二千八百餘人獲馬五十匹仍命大都督府按君
弼罪而禁戢其卒

　　英宗天順二年十一月廣西都指揮馬瑄百户施觀死
於賊先是全州蠻糾引武岡州楊蓬等峝苗人越至全
州山川壇巖前等處為患總兵朱瑛右都督陳旺領兵
往勦兵無紀律瑄等遂為賊所殺義寧等處俱失利


　　四年八月藤縣民胡趙成因事充軍遇革造妖言搆集
大藤峽等山賊攻陷諸縣治燒劫衙門殺擄官民掠去
竇家寨巡司印信荼毒一方都御史葉盛督參將范信
副使雷復都指揮韓瑄督領指揮張錦王銘等官兵擒
斬成等三十三名奪回印信脇從者不治

　　五年述昆鄉賊為亂仍以地方改撥思恩府土官岑瑛
撫治之自都指揮彭英謝事代以黄鉞首賊韋父强等
復叛同知葉禎奮義率民兵征之鉞忌其功遣諜泄機

於賊以殺禎自是賊勢益熾府縣申議以前地方復畀
瑛治之立八仙堡以土兵千人戍焉賊稍斂

　　十二月葉盛同都督顏彪討大藤蠻賊督兩京漢達并
江西湖廣浙江等衛所及官軍土兵壯快人等分道夾
攻破老䑕道袍石門紫荆金龍白鶴六廟仙女關通天
嶺等巢七百二十一處擒斬首從賊徒三千二百十七
名顆燒燬房屋禾倉萬七千二百間追奪賊船五百三
隻奪囘被擄男婦五百三十一名口牛馬五百二十匹

器械五千七百一十件

　　七年九月廣西潯梧懐賀山賊流劫廣東雷亷高肇新
㑹地方勅總兵官泰寧侯陳涇副總兵都督歐信巡撫
都御史葉盛討之

　　憲宗成化元年峽酋侯大狗作亂修仁茘浦平樂立山
諸猺應之兩廣都御史韓雍以永順保靖及兩江土兵
十六萬五路並進先破修仁窮追至立山生擒一千二
百餘人斬首七千三百餘級因遂平峽


　　是年上思州土官黄瑛侵南寧境殺掠無算督府委官
擒瑛下獄誅之

　　二年大藤賊鄭昂攻陷容藤二縣殺藤縣孝子余全總
督韓雍四面集兵追捕之昂伏誅

　　十二年猺賊蜂起修仁茘浦尤劇茘與廢立山縣故唇
齒兩廣都御史朱英發桂林官軍順流而下㑹總府諸
軍往討之英曰猺獞亦人也貪生惡死未必不同今璽
書屢下皆以撫綏為言終嵗窮兵非朝廷意也乃下令

招撫之立山猺老李公著遣子扶寳投欵乞復縣治為
編氓時參議謝綬在行間議城立山英具疏聞遂以其
地為永安州明年州治成進軍茘浦平之舉桂林推官
閉魯為知州給州民室廬剏學官祭器復葺修仁城甃
以石乃城恭城

　　是年天河縣首賊韋諫誠作亂都御史呉琛命將討平
之

　　十六年欝林州木頭等峝蠻賊叛都御史朱英總兵官

平江伯陳鋭副使陶魯等統漢達官軍土兵討平之

　　十八年四月馬平縣主簿孔性善言溪洞猺獞恃險竊
發殺掠吏民及官軍討捕率不能獲兇頑自恣為患益
深然此雖盜賊豈無良心昔者陳景文為知縣猺獞皆
應差役厥後長吏撫字乖方始復反側誠使守令得人
示以恩信諭以禍福彼雖兇頑豈不革心向化為良民
乎上納其言命吏部凡溪洞郡縣擇賢守令以撫輯之
二十年猺賊黄公定寇掠陸川副使陶魯討平之


　　二十二年首賊岑召管等為亂二月攻青山三月攻陶
村總督檄僉事李珊等率官剿之不克𢎞治五年督府
差官招撫奏准立永順永定二長官司管治罷戍守八
仙堡土兵

　　孝宗𢎞治二年恩城知州岑欽以兵破田州官軍追之
遁入泗城

　　三年秋八月廣西土官作亂都御史秦紘奏聞勅土官
鎭安府知府岑釲東蘭州知州韋祖綋諭之


　　四年泗城州土官岑應作亂總督都御史秦紘等建議
征之

　　五年永安獞賊成萬等攻圍州治合修茘猺賊流刼府
江江道為阻都御史閔珪與伏羌伯毛鋭親帥師至昭
平討之破村寨百八十所斬首六千級奪回被擄男婦
四千四百口㨗聞以珪為南京刑部尚書

　　是年古田猺賊覃萬賢等亂襲殺副總兵馬俊參議馬
鉉于尤豪三厄先是萬賢等謀亂占據縣治縣官不能

入鎮守廣西太監王亷請兵討之於是三省議調漢達
官軍土兵四萬七千員名分道四哨進攻俊等一哨至
尤豪三厄伏發為賊所殺兵遂退而古田從此失矣

　　六年秋九月田州府土官岑溥長子猇弑溥于江中州
目黄驥等攻猇殺之

　　是年思明府土官黄道與忠州土官黄鏸搆兵讎殺縱
其目兵侵掠南寧境土督府下當道按問之

　　七年修仁茘浦蠻賊叛都御史閔珪討平之


　　是年南京户部員外郎周琦奏請大征古田等縣猺賊
十年十二月兩廣總制鄧廷瓚調兵征欝林州雲壚大
桂諸種猺獞俱平之

　　十三年土族黄理糾遷隆峝土舍黄愷作亂殺其姪渼
滅之占據西鄉那馬等三十四村太平府知府謝湖計
捕理下獄赤其族

　　夏四月慶逺府述崑鄉賊攻城廂知府姜琯率兵擊敗
之先是首賊韋七璇等越過賔州上林等縣劫掠殺指

揮王英當道檄府衞計擒七璇誅之璇妻與賊族糾賊
數萬以是年四月一日猝至城西南關外圍繞數匝矢
石如雨幾為所陷知府姜琯設䇿備禦躬督指揮王濬
彭鐸呉啟宗推官羅環等軍奮擊敗之

　　十四年夏四月思明府土官黄道子澄復糾黄愷子添
貴兵攻州督府檄千户朱榮捕澄斬之添貴竄于蠻峝
是年天河縣首賊韋萬妙等作亂知府姜琯督兵剿之
萬妙稔父諫誠之惡流毒一方琯調那地州土兵躬督

抵巢擒萬妙誅之餘黨悉定

　　十五年冬十一月左州土人黄金作亂伏誅

　　十七年思明土官自黄&KR0939;歴子震孫紹至文昌作亂凡
四世總督潘蕃調副總兵歐磐率兵剿平之

　　十八年總督潘蕃等討思恩府土官岑濬滅之

　　武宗正徳二年九月栁慶獞賊常朝宣等肆出剽掠都
御史陳金命官軍討平之

　　是年府江兩岸大小桐江洛口仙廻朦朧三峝等巢聯

絡結據諸猺皆挾短兵長弩出府江劫船殺人爲患左
都御史陳金㑹同武定侯郭勛調兩廣漢達官軍及土
兵六萬餘分道並進俘斬七千五百餘其地悉平

　　六年思明土舍黄暘冒以黃鏐保襲民訐其詐隂嗾鏐
糾遷隆黄添貴兵作亂占據剝甘等十三村

　　七年夏四月逆理男黄鏐寇殺州郭燬之八年復來圍
州九年春督府林檄思明府同知姚澄執鏐繫潯州獄
是年六月青賊李通寳寇掠欝林北流陸川岑溪州縣

知府曹琚偕參將李鏜調容縣千户所覃徳玉捕之殺
通寳於洞心山

　　八年峝賊何海何受與四峝等處夷人作亂思隆民余
鑑奉委率兵平之督府奏設巡檢司欽賜銅印與鑑世
襲䭾演寨土巡檢

　　十一年三月先是府江東西兩岸大小桐江洛口仙右
囘茂田冲斷藤峽朦朧三黄等處村巣接壤路道﨑嶇
唇齒相聨聚衆糾合刼掠殺人久為府江之患總督陳

金督調兩廣漢達官軍土兵分為六大哨行兩廣按察
使宗璽布政呉廷舉副使傅習張佑參議張九逵參政
蔣曙副總兵房閏鎮守大監傅倫參將牛桓張祐陳義
都指揮魯宗貫王英鄭綬戴儀統領水陸並進俘斬七
千五百六十九名顆餘黨悉平

　　是年左都御史陳金通斷藤峽改名永通峽

　　十三年秋八月田州府土官岑猛以兵襲龍州

　　十四年古田猺亂提督都御史蕭翀總鎮太監王堂總

兵官撫寧侯朱麒討之竟從招撫而罷

　　是年封川猺盤古義糾合賀縣上下峝諸猺大肆流刼
戕殺官軍焚燒廬舍蹂躪剽掠民無寧居右都御史蕭
翀調集漢達官軍土兵萬餘人分道進討俘斬百六十
餘

　　十五年左州土人韋廣隆作亂伏誅

　　是年秋九月黄鏐黨偽為官文書釋鏐鏐越獄逃歸據
西鄉以叛南鄉土民從之寇掠州境次年春大軍至罪

人未得

　　十六年冬十月田州府土官岑猛糾諸土官岑璋羅武
傑沈貴等攻泗城州

　　世宗嘉靖元年春東蘭州土目韋正西作亂知府王顯
高以兵擒而誅之

　　田州府總管黄志威招撫奉義等州一百十七處人民
皆來欵附

　　茘浦縣賊潘公銀等流刼桂林陽朔等處殺桂林主簿

曹時古田典史陳祚巡撫官以聞兵部言都指揮同知
吴啟宗左布政王啟按察司張祐等失於提調宜逮問
上特命宥之

　　廣西蠻賊梁公當等數千人寇掠臨桂等州縣鎮守太
監傅倫以聞時巡撫張嵿久未抵任總兵朱麒副總兵
張祐皆因循觀望左右兩江兵驕驁不受調上命降勅
切責麒等

　　八月廣西夷目黄鏐等作亂先是上思州舊為土官治

所中更設流官土人嘗為亂鏐等聚衆攻州欲奪其印
都御史林廷選捕鏐下潯州府獄已而越獄復率衆攻
州官軍禦之乃詐降副將張祐不為備鏐復攻破州城
守臣走巡撫張嵿等以狀聞并陳督兵會勦之䇿兵部
議報可仍命巡按御史查先年致鏐縱脱者逮治嵿遣
官軍討之鏐遂走匿生漆山官軍捜獲檻送三府妻子
盡擒并斬賊黨無算鏐死於獄仍棄市州境遂平

　　二年廣西融縣盜周克亮等嘯聚萬餘僭署名號流刼

鄉落總督都御史張嵿以聞部覆勅嵿徴兵剿平久之
乃平

　　四年賀縣樊家屯等巢賊黄公墾等越蒼梧封川徳慶
高要等州縣流刼時右都御史姚鏌方討田州師還發
五千人由間道出賊不意擊之俘斬七百八十名顆

　　思恩府叛目劉召搆亂提督都御史盛應期遣官軍討
平之

　　五年夏四月提督都御史姚鏌等率兵討田州破工堯

岑猛竄歸順死其子邦彥亦死

　　七年春二月提督尚書王守仁將湖廣江西廣東廣西
兵撫平思田目兵盧蘓王受等改田州府為田寧

　　夏五月總督兩廣新建伯王守仁討斷藤峽八寨賊悉
平之

　　八年府江樊家屯等賊相繼起勢大猖獗兩廣都御史
林富令副總兵李琮鵰剿俘獲千餘級地方就寧

　　九年春二月林富等遣將分剿石硯斷藤峽七都板塘

古雍古風俘馘有差諸巢悉平

　　南寧黄本黄逵黄術偕頭目陸寳作亂知州王熊兆率
兵掩本擒之十年逵術寳後先就擒

　　嘉靖十一年兩廣盜賊蜂起在辛卯嵗計九十七羣趙
林花據陽春西山攻陷高州府及茂名縣掠庫帑巡撫
林富落俸黎文貴刼欝林州許折桂刼海濱皆未擒總
兵仇鸞以盜息聞科官張潤身劾其欺罔並諸將曠職
宜黜本兵僅議奪俸(支大綸永陵編年史)


　　十二年古田興寧蠻亂提督兩廣僉都御史陶諧總兵
咸寧侯仇鸞討平之

　　十三年八月鎮安岑金寳詐為岑濬遺子糾頭目盧平
倡亂入寇思恩府督九司兵剿之參將沈希儀誘金寳
至栁州殺之衆皆潰散

　　十八年大師征斷藤峽諸蠻悉平之

　　十二月土目盧囘劉現等搆亂都御史蔡經督副參兵
備官招安之


　　十九年二月思恩叛目盧回等逐出九司來犯武縁縣
境總兵張經擊之我師敗白骨暴野

　　二十一年五月提督兩廣蔡經等討思恩九司之亂平
之先是思恩軍民府既改流官分設九巡檢司用土目
分理之興隆司土巡檢潘良者貪淫殘虐為衆所怨恨
土民劉憲盧囘等因誘衆作亂聲稱欲盡除九司官復
流為土勢頗猖獗經㑹總兵安逺侯栁珣議遣副總兵
張經參政翁萬達等督田州各土官剿之副使陳茂義

撫輯其衆三千餘人至是且三年九司悉平巡按御史
何瓚勘上功次詔經珣賜勅奬勵仍各賞銀幣有差

　　是年容縣塘仲山猺作亂刼掠六王等村千户覃徳玉
等捕斬之

　　二十三年八月初七日寇潛入城盜宣化縣庫殺守堂
夫役三人事聞撫按責官軍賠補罰罪有差

　　二十四年賀縣弓山螺石黄峝等巢賊首倪仲亮鄧良
朝梁榮聚衆數千與連山縣巢賊合謀僭稱名號大肆

焚掠兩廣都御史張岳與平江伯陳圭調集漢達官軍
土兵八萬分道夾攻斬首三千餘級連賀二縣俱平

　　七月廣西巡撫張岳奏獞賊竊發廣東則有封川縣蘓
松樂等廣西則有馬平來賔二縣覃朝鮮等各肆擄掠
敵殺官軍封川尤急請亟進兵殱滅之上曰獞賊肆逆
如議剿絶毋得濫及無辜參將守巡等官平日防範不
嚴俱令戴罪殺賊通候事寧之日具奏定奪

　　二十五年六月巡按廣西御史馮彬言廣西之患莫甚

猺獞與其召募以防賊不若召募以剿賊據其巢耕其
土凡賊之美田肥土我兵無不願得之者因其願而令
之蔑不勝矣部議廣西一省狼人居其半其三猺人其
二居民以區區二分之民介蠻獠之中事難猝舉且免
差應調土狼積習今日應募以平之者安知他日不各
據其地轉而為賊乎宜下撫按議從之

　　八月岑瑄搆亂思恩府督九司目兵擒殺之

　　三十年南丹州目民莫葦以罪伏誅


　　是年永定長官韋啟邦刼庫越七年知府秦檉計除之
三十一年六月朔宣化太平六圖民馬喜蘭者偽稱黄
鏐男天錫糾西鄉林舉等據寨佛子攻州城陷經歴黄
相負印奔通州宻議老人銀銓黄憲赴遷隆峝請兵援
之黄綏佯許逗遛不進後聞本府渠樂木旻李子昌同
本州陵俊等合兵攻擊賊已敗城已復綏始引兵百餘
過佛子遇鄉兵殺獲首級奪為己功申報軍門冒賞見
西鄉民逃竄乗機占上中那勾等八村州人憤之每年

爭競不止

　　是年督府應檟遣參將王寵朱昇征七山賊擒斬二百
餘人籍其田廬

　　十月提督兵部侍郎應檟總兵官鎮逺侯顧寰討陽朔
莊頭鬼子諸巢克之

　　是年古田蠻賊梯墻刼靈川不果入明年十一月二十
九日由南門越城劫靈川庫縱火焚庫房并劫醫學印
以去


　　三十二年八月廣西桂林平樂猺獞據險肆亂殺知縣
張士毅傷百户曹恩焚刼歳無虚月總督應檟檄總兵
官顧寰督兵進剿凡擒斬四百八十四俘獲男女三百
四十牛馬器械甚衆守臣以㨗聞並上僉事茅坤參將
王寵朱昇都指揮鍾坤秀參政張謙百户吴通等功狀
上嘉諸臣勞績命檟廕一子餘陞賞有差

　　是年七山猺酋盤宗昌叛分守鄭絅討平之

　　三十三年八月初七夜八寨强賊越南寧城梯入府刼

庫殺死巡風吏一名守堂民役三人及旦官軍追逐過
高峯至武緣葛墟散入八寨事聞撫按責官軍賠補仍
奏聞降調官軍罰罪有差

　　十月總督兵部侍郎鮑象賢遣將討慶逺忻城皂嶺
扳荒龍樓東歐等村巢賊平之

　　三十四年十二月三十夜八寨賊復寇入南寧城斬關
欲刼府庫時巡捕指揮李光勇敢單騎督率軍兵衝突
射傷賊衆潰散走遁八寨府庫軍兵賴以無虞


　　三十九年八寨賊呉宗顯等襲容縣掠帑金去署縣者
蒼梧縣丞曾鳳儀率副千户杜凌雲追至水源洞心山
擒宗顯等奪金歸(鳳儀以功擢令古田)

　　四十年八月二十夜八寨賊復越城劫宣化縣庫殺死
守城軍役二十一人次早官軍追捕至關山高峰英墟
諸路入八寨事聞撫按責官軍賠補罰罪有差

　　四十三年十二月廣西古田鳳凰山賊韋銀豹等自永
福突桂林乗夜縋城而入進刼布政司庫殺署印參政

黎民衷刼庫銀四萬餘兩及金珠各若干仍縋原道去
提督侍郎呉桂芳奏總兵王寵等失事狀詔降有差

　　四十四年春正月靈川獞伏南郊三里執署縣事布政
司照磨曾傳繫之并持印去勒贖銀三十兩及還所俘
子女五人乃獲歸

　　秋八月夜古田賊復入城劫布政司并靖江府攻門未
入而奔官兵追捕大敗之

　　四十五年九月古田獞賊韋銀豹等來降時銀豹久據

古田與諸獞分其地為上下里居之銀豹兩犯省城獨
下六里人從之提督軍務呉桂芳因以其間遣典史廖
元入上四里諭降諸獞諸獞復業者千九百餘人於是
銀豹勢孤亦請降桂芳即以古田平聞因言古田自𢎞
正來縣令未嘗入城今典史廖元恢復已有次第宜量
陞主簿俟其功成即擢為令詔從之

　　穆宗隆慶三年茘浦中峝賊韋公海等糾同上下二峝
賊五千餘四出攻刼破兵堡四民寨十七屢攻縣城聲

勢甚劇永安州榕峝古東等巢賊首李都堂等千五百
餘徒阻截道路州治不通都御史劉燾檄兵偹副使應
存卓統向武奉議二州目兵以知縣劉誥指揮白玊督
戰于東村斬韋公海等連破二十五村盡燬之賊懼乃
求招撫

　　四年永安州榕峝賊陸公騰古巢賊潘勝喜等作亂都
御史殷正茂檄兵偹副使應存卓督兵鵰勦斬首四十
七級俘獲百餘人頃之高天賊黄功東六章賊胡公選

等聚衆萬餘攻圍永安復檄總兵俞大猷平樂府同知
蔡萬推官梁直領兵二萬征之斬首千餘級

　　五年九月磔古田獞賊韋銀豹并斬其孫扶獞于市仍
傳首蠻方銀豹古田獞民其父朝威自𢎞治間與其伯
朝猛占據縣治拒殺副總兵馬俊參議馬鎔正徳間銀
豹常隨朝威攻陷洛容縣朝威誅死銀豹乃挾其五子
四出擄掠屢敗官軍與朝猛據鳳凰潮水二巢險固不
可拔總督殷正茂與巡撫李遷謀調思明等處土兵及

漢兵共十萬令總兵俞大猷統之直抵諸巢合營進剿
凡斬首七千四百六十餘級俘獲男婦千三十餘人㨗
聞上嘉三臣功陞賞有差是時銀豹實未死祇以窮蹙
陰令其黨覔肖己者斬首以獻主簿廖元把總王綱相
與證之遂以㨗聞其後稍傳不死狀正茂令僉事金柱
踪跡之銀豹兄銀站乃生縛銀豹以降正茂械赴闕下
且具疏引罪上以付吏論銀豹謀反律家屬黨類下撫
臣論治命御史治元等罪遷等勿問


　　是年廣西府江右江諸猺獞復亂巡撫郭應聘請給兵
餉剿除之給事中梁問孟以賊黨甚衆不可盡滅宜令
守臣熟計兵部覆言府江自正徳十二年都御史陳經
征討之後且六十年而右江北三北五等巢素未懲創
生齒日繁遂肆猖獗頃者大征古田各巢咸畏威斂戢
獨府江右江恃險為亂若復縱之非惟無以固八寨懷
遠之招亦恐以啟古田携貳之漸剿之便但兵在萬全
宜即以科臣所慮備行提督殷正茂及廣西撫按郭應

聘等相機行事毋貽後患其調兵給餉諸務悉聽便宜
上是之

　　六年府江猺復作亂以三峝仙廻高天水滻諸巢為聲
勢互相依倚煽禍流毒兩廣都御史郭應聘徴漢土官
兵六萬討之擒斬五千一百有竒俘獲稱是又上善後
之䇿改土司置參將通水陸處兵費設縣治分田糧六
事詔從之

　　神宗萬厯元年陽朔碎江賊廖金濫等起南源殘孽復

隂助之據峰門山灣等處總督郭應聘復檄參將王承
恩等分道並進斬首二千餘級遂復峰門以齊凱屯守
又檄參將王瑞進兵復山灣以莫棟屯守又撲榕峝巢
以覃滿屯守永安修茘之民臥始帖席是歳府江猺復
據林箐為行旅虞應聘復以參將王世科錢鳳翔都司
董龍王承恩統兵四道並進復以副使金柱鄭茂僉事
夏道南監督又以總兵李錫為大帥參政胡直理餉副
使劉廷舉紀功首破三峝古西巖口東岸黄峝西岸太

平古冒等巢次克平滿青龍南源等巢無大小險夷相
繼俱下凡俘斬五千四十餘府江悉平

　　三年府江巨寇黎福莊聚黨四出時新城昭平上下四
屯與大羅諸山相接五指白冒尤稱險絶福莊父子弄
兵肆螫流毒遠邇時都御史呉文華方議羅旁之役調
向武諸州土兵出蒼梧乃陽留向武兵為防禦計因以
鵰剿方畧宻授兵備副使徐作命參將呉京攻上四屯
都司韓文啟攻下四屯分布所部主客兵出其不意間

道并進福莊勢窘甚諜擒之組致戲下賊勢促入據五
指白冒諸巖抗我師京督戰益急人殊死戰連克白璧
板燕白馬六勒福村茅花大梁鐵釘水穿黄竹大洞斬
首千餘級俘獲賊屬牛馬器械不可勝計又乗勝直擣
白冒巢斬首八千級餘黨悉降乃下令寛恤修屯守之
政籍賊田歸之兵籍餘田歸之民鑿石疏江刋木通道
一郡悉平

　　四年蒼梧民林思配亂㝷平之老君峝諸猺亂尋撫之

五年河池州惟建里賊首韋宋武糾横嶺賊刼殺地方
巡撫軍門吳文華勦平之

　　六年三月十六三山獞賊潘積善乞降許之

　　是年七月岑溪左營兵陳進吕子和等作亂尋討平之
七年横嶺賊藍龍返復亂巡撫軍門張公任督指揮戚
秉忠計除之

　　是年十寨復亂總督軍門劉堯誨巡撫軍門張公任
發兵剿之經理其地


　　興業木頭峝寇亂尋討平之

　　八年大師征十寨蠻克之

　　九年三都與東歐賊擄官殺役總督軍門劉堯誨巡
撫軍門郭應聘發兵勦之經理其地

　　十二年府江西岸猺賊復糾聚刼舟百户劉卿遇害巡
撫呉善巡按黄鍾謀於督府吴文華調漢土兵二萬六
千以都督呼良朋統之命參政葉朝陽監督十二月庚
午參將白玉由茘浦入遊擊童元鎮由南隘入都指揮

孫世寳由永安入守備陳邦佐由水哨入四面夾擊破
賊四十餘巢斬首一千二十四級生擒賊首周惺婆等
一百八名俘獲男婦以千計籍復田土以萬計二月癸
亥府江平命副使韓紹伐山開道立亭障仍改設參將
鎮守之

　　十一月懷集峝蠻嚴秀珠鄭明端等糾衆流刼討平之
十五年梧州大峝營兵梁一貴等倡亂尋伏誅

　　二十四年岑溪七山猺寇亂兵備戴燿討平之


　　二十九年六月五屯所軍民激變梧州知府凌嗣音撫
之

　　是年八月蒼藤博白四縣人民大哨梧城知府凌嗣音
安輯之




　　粤西叢載巻二十六

