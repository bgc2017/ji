







　　欽定四庫全書

　　粤西文載卷七十一

　　桂林府通判汪森編

　　傳

　　人物

　　吕調陽字和卿臨桂人父璋以貢起家令徐聞有恵政
母張夫人夢巨蟒入室寤而生公嘉靖庚戌榜眼授翰
林院編修三任成均擢貳禮卿侍莊皇帝講讀以經傳

欵欵感動數嘉納之神宗即位拜禮部尚書尋為大學
士加吏部尚書時張居正柄國以申韓法操切天下公
共事六年委曲調劑㑹病肺請歸門無私謁人多誦其
清風上嘉公朴忠嘗手書樞機克慎及同心夾輔大字
賜之每燕對稱先生不名公歸嵗餘卒諡文簡

　　何以尚興業人嘉靖壬子舉于鄉授建昌司教歴户部
司務㑹户部郎海瑞上封事觸忌諱世宗震怒下詔獄
公抗疏救之上并怒公杖一百俱繫獄穆廟登極録用

諸直臣公由司務晉光禄寺丞公益慷慨論列時輔臣
高拱用事公列其罪狀比之蔡京拱銜之甚卒坐外謫
遂辭疾歸及拱罷言官薦公拜雷州司理累遷至鴻臚
寺卿晉太僕卿致仕歸所著有忠孝經便䝉詩訓

　　陶守訓字允徵平樂人嘉靖壬子舉于鄉事繼母以孝
聞授望江學諭繼母卒哀毁踰禮望江士人有江亭遺
履記服闋擢知三水縣民有鬻子完税者憐而贖還之
通判應天旋擢南户部即出守鎮逺撫苗夷通商旅建

橋梁民徳之在任十月乞休歸囊無餘貲

　　高應暘字貞所宜山人嘉靖壬子舉人任浙江龍游教
諭課士有賢聲陞奉化知縣剔奸摘伏如神丰采嚴峻
人不敢干以私後以艱歸所著有青鳥山人集

　　王化字汝贊馬平人為人圓背豐下目烱烱如電少倜
儻有大節而好竒謀世居郭外峒獞忽引其黨來掠公
披獞衣雜羣輩與俱出入識其鄉導乃里中惡少取泥
塗手佯撫其背曰兵至矣盍歸已而官兵四集公曰某

人者寔導賊試招之出禦彼恐人疑必來其背有掌迹
者是也衆驗之果然送官笞殺之後三日賊又突至公
已偵知之躬率數人伏其間候賊半渡蹴而擊之擒斬
十七人餘盡溺死羣獞螫公謀發公墓公窮日夜驟増
其壤賊至火光中見與初墓迥異疑為鄉導者所誤竟
解之去墓賴以全嘉靖庚戌之變公從父職方公城上
望見寇大呼曰得壯士數十人可破也職方公目攝之
乃止未㡬職方公坐累係若盧公為擊登聞鼓雪之聖

怒旋解得出名振京師壬子舉于鄉已未授湖廣石門
教諭壬戌以最遷廣東平逺令平逺故賊藪嵓險湍悍
賊突竄箐石中動以萬計輕囂妄走江閩間咸被其害
當事者建議設總兵并伸威道猶不能制至是乃詩縣
之公初至謁督撫即詣行縣督府遽止之曰今賊勢如
炎奈何先失吾令公&KR0972;然起曰不可縣立也新而不置
官賊心益不安且我不入當誰入者竟單騎以往進其
父老諭之曰若屬盤牙有年罪不可赦我既奉命來為

若父母一切熟惡寘不問所不悛者有一劒耳衆叩頭
唯唯公髙睇大度日坐草亭中治事闢垣壘物土宜興
教化復邦賦蚤糺晏思推誠己責凡所以卵翼之甚備
一日長田人假牌捕賊公輒庭數之曰環視皆吾良民
捕者為誰長此不巳使人人自危立榜殺其人衆皆感
泣羅拜曰始見公之膽而已今乃見公之心矣於是各
寨盡出所掠民間子女一時扶攜歸者三千餘人間巡
行寨中至則呼其酋治食食畢則鼾卧以兵餉置其家

又時時命優人辦演雜劇所謂忠孝故事以聳動之無
不疚心思復怛若創痏仰閲燠咻姁姁有更生之樂矣
一日南康被圍劇賊李文彪者寨倚懸厓前為木城機
礟石以待公入援覓羊數百頭帚其尾夜從之上賊見
火疑已登城遽發其機石纍纍飛霣我兵力戰公由懸
厓徒步自後入從數十人齊跐之且擊且射衷其衆賊
大敗文彪跳身去已而備江日照于㑹昌截葉丹樓於
石鎮殲温鑑於程鄉破伍端於成江口所向無前逺近

諸巢穴見平逺旗幟望風披靡多折戈降者而梁國相
獨負其驍敢屢服屢叛南贑徵兵討之公念曰國相梁
寧旅此誰賊而馳騖擊之我城未固家屬栖荆棘中猝
乘虚至吾事去矣於是寄之㑹昌臨行指其幼子元與
妻計氏訣曰吾今行未知勝負所在脱有不測謹䕶此
兒歸慰我兩親耳直抵黄沙石子嶺與賊遇我兵少却
公怒馬先之獲三人殪三十餘人明日督兵搗巢賊懼
使人來㑹昌曰王平逺陳亡矣計拊膺大慟遂自刎死

報至公不為動曰狡賊乃敢譥傷吾妻子乎我男子也
死且不顧寧顧家邪諸君皆飲泣自奮公乘鋭崩之面
縛國相等八十餘人賊黨悉平乃赴哭於㑹昌隨購得
賊所用間者戮於市聞者莫不稱快部使者上其事世
廟兩賢之乙丑詔所在立祠祠計氏而公即晉為廣東
按察司伸威道副使丙寅大征二源時五哨進兵公居
其中賊獨多山獨險兵獨少先是英徳哨失利坐踣者
五六百人賊積骷髏為山謂之人頭山公詢土人得其

戹塞夜從撐腰石襲登土嶺天明衆見前人頭山又嶂
複木深無不股弁咸欲出議請濟師公曰勝敗無形唯
計之得況我兵已深去賊不逺萬一因我退出覆諸歸
路夾而㢋我則一人不可生矣乃眴兵目莫成曰鼔之
分左右中三路以進賊有赭旝者振飛而上莫成一矢
斃之羣賊牆立公拍馬爭下横衝直突應手而倒公追
至牛神逕㑹暮斬首百二十級次日由間道復進見賊
衆坐寨中以為前英徳哨兵燼略無懼意公遽勅旌第

凌巔設竒制敵賊潰尾其後遂傾巢大破之前後斬首
一千六百有竒深谿絶峒之間㡬無噍類矣公遇敵輒
奮臂當先短衫敝屣與士卒同結束數有人至軍者皆
不識語之亦不信營中薦草假息不責供張濁漿糲食
若厭梁肉其於懸車束馬之隘徒行至數百里不勌公
既甘苦食淡行間所得貲財人得自有之下走馬卒亦
使之得以盡言以故顛倒才知柔馴辯彊皆樂為之用
然性慷慨臨事裂然高斷無所退讓捐身赴公不肯茍

為媕婀自二源之役廣贑兩督府主之兵馬錢糒廣七
而贑三公據實報功而禍繇此胎矣適公以職方公䘮
歸忌者遂以蜚語中之公既逮百姓聞之哭聲震天相
與詣闕上書上亦亷其無罪尋以僉事備兵惠潮云公
在廣贑間先後十二年名賊宿猾慴公稜名已久至是
皆麇至公拒之曰我去則叛來則降是二心也其酋泣
對曰公招某等無猜無擾天施露覆那得不服若其他
則直視為賊耳唯賄是聞無賄則虀粉矣今日之來進

退生死唯命所不敢怨公為之於邑乃復署為兵或疑
署賊為兵安所得餉公曰彼皆吾民也故皆有田撫之
失道則聚為賊而疽食于他我且不得其用業撫之矣
彼還為民其田自在也我得其力彼得其田所謂兵餉
兩足何復議餉哉公唯臨陳交綏不少假借及渠魁授
首餘黨悉為安置與之生産所全活不下數十萬其已
降而健戰者即分部之麾下無有異同以故同時用兵
者兵日増餉日費猶苦不枝而公以賊攻賊因糧於敵

不煩厝計而功已成前此所未有也未㡬復丁内艱甲
戍以大察失其官居家農圃自娱人罕識其面公僚友
羅野庭嘗稱之曰中牟三異公有六焉明經起家而精
武技一異也眇小丈夫而饒膽勇二異也征伐武事而
兼隂徳三異也清白廉吏而好施予四異也疾惡剛介
而能容忍五異也臨敵應變神竒百出而居常與人要
約一言終身不易六異也識者以為知言初公馳驅戎
馬間百戰之威未嘗少挫峒賊聞之皆稱為殺人王公

愀然曰我世奉儒素而徒徼狂疾之功以為名此豈我
心哉第臨敵難於兩全吾不敢效宋襄陳餘之事則不
得已為朝廷百姓屈也此心亦付之天耳死之日引火
焚其書曰無為子孫累也子元舉孝廉有父風

　　魏文瑞字麟卿臨桂人性聰悟學鍾王楷書又喜摩詰
山水頗盡其妙中嘉靖壬子鄉試授定州學正陞漷縣
知縣丁母憂補漳平㑹龍嵓賊蘇阿普漳平賊楊一聚
黨五六千永安大田連城清流諸寇騷然響應贑撫檄

文瑞合三縣兵勦之即以除夕綂兵行元旦次曹寨白
龍嵓曹姓者賊謀主也賊縁是伏員當以待越三日至
員當伏者四起文瑞遇害事聞贈光禄少卿廕一子

　　蔣焞字子厚全州人嘉靖癸丑進士改庶吉士授御史
方入臺遣監刑見楊員外繼盛在刑中焞即為具奏曰
楊繼盛越職妄言自取重辟其妻哀懇願以身代夫匹
婦何知一死非易繼盛既不能將順聖明又何能儀刑
寡妻此必中有激而然也繼盛就刑妻必并命恐傷陛

下好生之仁令匹婦立義千古願陛下將繼盛暫緩其
死勿令下車泣罪惟禹以一女子上書貸父惟漢文則
後誦陛下之仁超軼二帝矣奏上不報繼盛死於市焞
内不自安未㡬移病歸卒

　　張翀字子儀栁州人幼倜儻為文操觚立就嘉靖癸丑
進士授刑部主事與同舍高岱董傳䇿以氣節相砥礪
相嵩當國時楊員外繼盛沈經歴鍊以直言棄市㑹給
事中吳時來疏嵩父子奸狀翀與傳䇿章繼上俱下詔

獄訊所主使者翀獨對曰臣自求為社稷死耳疇能主
使者即有罪臣三人自當之㑹地震上怒解發煙瘴地
方永逺充軍翀戍都匀諸生日執經侍講翀語以忠孝
大節及性命之㫖曰性命非懸空者離倫物談性命非
真性命也乙丑嵩父子伏辜丁卯穆宗登極召補吏部
驗封郎晉大理少卿尋轉右僉都御史巡撫南贑汀韶
督軍事至則撫流民遏峒宼平三巢又遣兵解惠州之
圍叠承金綺之賜念猺獞為西粤梗疏請先剿古田次

及八寨則百粤無煩南顧天子韙之後悉如所䇿四年
巡撫湖廣五年晉大理卿兵部侍郎疏乞歸養萬厯二
年起兵部侍郎兼右僉都御史總督漕運丙子入為刑
部侍郎累疏乞休歸己卯秋卒于家翀氣節才猷為海
内所仰重所著鶴樓集十二巻傳於時

　　鄧宗孔崇善人嘉靖癸丑進士授都察院都事後陞金
華知府治有賢聲

　　楊際熙領嘉靖戊午鄉書令松滋召拜御史敢諫不避

權貴萬厯初論松江豪撓梗錢法稱㫖擢雲南僉憲以
終養乞休子允京領鄉書令温縣廉介有父風時稱楊
氏世家云

　　楊繼文字獻國容縣人嘉靖戊午舉人令海豐轉判武
昌守沔陽州咸有惠政晉瓊州貳守招降巨宼李茂

　　何敦復字學閔興業人嘉靖辛酉舉于鄉司駕部務轉
員外郎剛直不為同官所容謫判姑熟移丞潮州清介
自矢時延諸生談藝潮人以配祀昌黎云


　　舒應龍字中陽全州人嘉靖壬戌㑹魁令東莞發奸摘
伏如神歴官至漕運工部尚書修河有功致仕歸子𢎞
志萬厯丙戌探花

　　唐廷燦號振東全州人嘉靖甲子舉人知石城縣為政
仁愛居鄉積善兄弟父子祖孫曽孫皆春秋登賢科凡
十三人蟬聨弗替人以為世徳之報云

　　張守約字希曽永福人嘉靖乙丑進士官至御史時嚴
嵩擅政公倡首糾彈有鯁直聲致仕歸以永邑差煩賦

重呈請減三納七民困得蘇邑多猺獞設立一十三堡
夷類畏懾所著有西臺奏議

　　王貽徳全州人嘉靖乙丑進士累官至雲南布政使萬
厯間計吏以清官稱天下第一詔加太僕寺卿歴子姓
五代皆登鄉薦

　　陳文明桂平人以明經入太學授福建松溪丞嘉靖中
倭犯閩所經諸邑俱破令懼欲棄城走文明獨集衆死
守時出兵與倭戰殺傷兩相當倭備諸巧攻城文明輒

設法拒之每以身誓衆凡相持三十五日外無援救竟
敗倭去城賴以全陞廣東感恩知縣歸卒後五十餘年
其邑人魏濬來粤督學始為全城紀略傳之

　　馬文祥字時明桂平人幼與弟文竒有志力學文竒薦
於鄉文祥由貢授文昌知縣倡議省珠池無益之費未
㡬丁内艱復補宜城㑹肅皇帝南狩駐蹕兹邑霖雨連
夕諸大臣恐恐文祥百務悉備稱上意既而遣科道稽
沿途經費文祥以實聞言官屢薦受賞擢南京户部主

事考滿乞休歸卒所著有西園傳美集

　　陳琚字宗玉南寧人由貢任徳慶州判時羅旁寇熾流
毒郡縣衆推君材武提偏師相機撫勦遂殲厥渠魁降
服者受之為分什伍定約束俾與州人互市冀其感化
時有槖寇者嫉琚能内為離間琚密欲鋤之謀諸監司
不決復搆君于寇衷甲如市猝然變作琚麾市人搏戰
力不敵遂遇害後陽明擒寇魁趙木子殺之而祭于墓
倫太史謂其挺身殉職無歉公忠葢實録云


　　李獻忠蒼梧人嘉靖間丞茶陵州以清謹著甫冠時父
令文昌卒於官獻忠扶櫬還哀毁㡬不能起酒葷不入
口既葬廬墓繼居祖母䘮居母䘮一如也永康程文徳
主嶺表書院從之遊甚見禮焉

　　高瓊宜山人由嵗貢授江西饒州經歴淮府奪民湖利
爭訟不息瓊奉委處之帖然屢擒湖濵惡少盜賊屏息
見獄宇傾圮囚露宿呈堂修理苦無料瓊忽往湖口查
船見湖中飄一木排正足修理人以為異


　　何世錦字伯烱興業人敦尚古道事親甚孝父嘗患瘡
疾世錦躬侍湯藥洗滌旦夕不離其側後父殁哀毁㡬
絶寢苫枕塊不處私室嘉靖辛丑應嵗貢卒業太學歸
奉母惟謹課諸子以儒業嘗書訓辭於庭曰非仁母為
非義母行夙夜匪懈無忝爾所生興俗尚健訟好賭博
冠婚䘮祭多不能如禮世錦著鄉約十條請於有司舉
行之民風近頼以變家居二十餘年以母老不欲就仕
母强之再三始赴部授南雄經歴到任三日即告歸當

道不允且委署始興適有豪强占民水利者前令不能
禁世錦斷以理法竟服之復陳情乞休歸之日行李蕭
然始興亞卿譚次川贈詩有云北堂千里夢仙舟一葉
輕行李無長物琴書滿舊籝比抵家母方卧病籲天願
捐己年以益母夀母卒不異䘮父之初居䘮如禮丙寅
其子以尚官户部以事建言忤㫖得罪下廷獄邸報至
舉家失措錦獨不變色且從容賦詩云平生教子惟忠
孝忽報郎官犯至尊果秉丹誠昭日月笑將淚雨洒乾

坤吟畢謂有子如此錫我之光矣卒年六十四詔以孝
行旌表其門

　　歐陽經字時用恭城人嘉靖甲戍嵗薦為諸生時偶夜
出恍聞人聲爭避謂知州來視之杳無其人旦以白同
志咸竒之及謁選僅授閩都司經歴任九載有聲陞威
州知州始驗甫蒞任革里甲夙弊殆盡民歌廉愛生番
亂魚肉其民率熟番平之民賴安堵威民立去思碑

　　楊義臨桂人家故貧一僕賣酒義性仁厚靈川崔某逋

官儲三百金繫獄家人貿産得金輸官過義僕所醉遺
金行僕得金喜告義義曰急追歸金弗及翼日遺金者
至義歸之遺金者分半謝義義不受崔得金輸官脱繫
獄歸祈天報徳後義子孫登科者相續

　　王慶字起吾新寧州人以明經授荆州經歴居官清廉
持身謹慎孝友著聞子用霖用楫聨登賢書

　　拱時字道軒臨桂人嘉靖丙戌進士拱廷臣之子也少
負雄略不事儒業惟習武經閑弓馬登嘉靖壬戌武進

士署本省正千户奉調征古田時率所部南丹目兵奮
勇前驅多所擒馘敘功准實授復征平樂府江及昭平
四屯所至皆能破賊直抵巢壘屢有功歴指揮同知後
乞休歸時喜讀書有儒將風且御下以恩士卒樂為效
死故每戰輒有成功云

　　黄暘思恩那馬土司人本府廪生襲司職嘉靖三十五
年調征南贑有功陞行營都司僉事撫民有功

　　黎琳藤縣人性孝友侍母病三年如一日嘗以祖業讓

兄兄卒撫兄繼子如子判兩淮鹽運司廉正自持尋乞
休家居賑貧恤孤邑人推重之

　　葛彦富川人以明經授廣東右衛經歴生平慎取與廣
故多海舶税當道者廉其守委𣙜焉彦秋毫不入私槖
歸家惟舊所携行李而已年八十卒

　　黎聰陸川人嘉靖間任武寧簿寛愛得民催科不擾旱
荒捐俸作糜粥跣足祈禱雨亦隨至民賴存活二十四
年嵗運期迫民窮無措聰力補及額九年遷崇仁丞武

寧民遮道留之

　　梁壯字行之懷集人嘉靖甲午年貢任南海縣丞政尚
寛平民頌之

　　倪景蘭字徳馨全州人起家吏曹任合肥典史操持不
染時郡守項喬慎與可獨重之轉吉安所吏目歴任十
四年家無餘貲途次被盜㑹邏卒獲所盜物景蘭謂業
已非我有竟不顧人以是高其有長者風

　　吳邦柱字殿卿上林人性至孝年十九補庠生選貢授

江西萬載訓導陞廣東保昌諭念親老告歸築精舍東
林與諸老約率真㑹賦詩見志於紛華勢利淡如也親
沒極哀一秉家禮年七十有八預示終期遺命治䘮不
用浮屠所著有尊孔録專排佛老顔其堂曰敬恕叮嚀
子孫於二字尤諄切云

　　張經敞子有才略弱冠襲指揮使握衛符以能聲歴擢
至副總兵平弩灘降交南靖思田擐甲負弩以身先士
卒故能成功總貴州戎務及提督江淮地方多勞勩人

以為敞義士之報云

　　趙希尹字樂耕全州人家素豐輕財好施慕范文正公
為人置義田三百畝以供享祀里中貧不能娶不能葬
者出資助之有忿爭者質之于公片語立折人方之王
彦方云㑹嵗凶出米賑濟所活甚衆州守義其事上聞
又置義田數百畝以招四方之來學者嘗載米往湖南
彼地饑悉賑之仲子孟豪登嘉靖丙辰進士歴官僉憲
孫一鶴一鵠皆舉孝廉公膺褒封鄉評重之


　　王熙字元穆臨桂人少機警跌宕不羈既冠補庠生折
節向學曰吾枉此生矣因作詩自警曰五賊紛紛擾我
闗主翁何事失防閑鋼刀不斬攻心寇浩氣焉能塞兩
間熙有母晨昏具衣巾定省有事跪而請人猝見之驚
而異曰王生狂熙行之自如也出入巾服止則危坐行
則繩趨兄某賭飲不檢熙每飯必同兄餐至夜分兄不
至不餐也兄卒化於檢谷平李公中督廣右學政羣諸
生講聖賢學聘熙赴講稱曰元穆元穆云嘗讀書風峒

有云一勺寒泉慮不侵囊琴孤枕碧山隂山樓夜半天
風發老盡尼丘萬古心未㡬卒或曰殆讖云

　　鄧鑛字充柔南寧人隠居半村人稱為半村先生早孤
敦孝友尚恬淡或勸其習舉業鑛賦詩云野人躭得野
人趣老大何曽解讀書酌酒吟詩緑底事耕田鑿井更
何如未因紫氣騰霄漢自有春風到草廬聖代於今又
堯舜脚根隨處可樵漁高尚之志類如此母多病累醫
弗效鑛遂潛心醫學而精通之母病獲安自是名籍甚

凡諸貴人窮民治療所加無不立應名聞督府檄至賜
以醫官鑛勉受後以疾辭恬退隠居一小軒涉獵羣書
吟咏自適高人達士咸與交遊有半村詩集行於世

　　何埕崇善人嘉靖時為郡諸生好登覽山水所至輒有
題詠事父母至孝赴貢試比至聞父病癰即趨歸及家
見父癰痛劇吮之痛稍定盥潄焚香祝天願以身代如
是者數月父卒哀號徹晝夜路人為之泣下有司以聞
詔加旌奬


　　竇桂全州人世業農事親以孝聞父賢母黄氏一時俱
病桂齋戒禱告願以身代病劇痛泣籲天剜左臂肉密
為羮以進父母食之甘病俱愈後母復病不起結廬守
墓二年乃歸提學黄佐召見桂樸野一無所言第頓首
而已乃用鼓樂迎至州學明倫堂禮而遣之

　　陳乾藤縣人天資頴異十嵗通詩經善屬文母病疽乾
日夕泣禱推巳田以給諸弟一無所私令通山清慎自
持以病歸士民思之


　　莫秉倫陽朔人窮究經史辟舉不就事母孝母殁哀毁
骨立既葬終身廬墓以居有冬笋瑞竹之祥

　　陳大本陽朔人事母孝母死未葬㑹鄰家失火倉卒不
能舉棺伏棺號哭天為反風其孝感如此

　　陳九鼎容縣人父璋嘉靖間任光禄監事璋偶疾思肉
羮鼎割左股以進疾果愈縉紳高鼎孝直指旌其門

　　秦忠字節卿靈川人淳篤嗜學事父孝處鄉族惟謹以
嵗薦卒業成均除慈利簿在事五年公亷慈恵以請告

歸揵户掃軌課耕讀崇禮讓里人重之

　　梁龍興業人家富苦學臨貢不赴三十䘮妻不再娶行
年九十八嵗讀書不倦有司重其行屢餽不受

　　黎伯寛陸川人聰之子任浙江西安主簿事親孝廬墓
三年鄉評重之有廬墓巻

　　彭术平樂人以貢入太學早䘮父事母至孝食必甘毳
朔望拜禱為母祈年母死哀慟骨立三年不御酒肉復
捐田以恵族人嘉靖間部使者監司皆旌其門


　　李徳經義寧人嘉靖二年賊出劫本村男婦概被擄徳
經亦在擄中見賊汚村婦自歎回日無面目相見遂拔
賊刀斫數賊自刎而死鄉人義之

　　林致孝上思州人義士也年二十五有豪俠氣概嘉靖
三十一年秋偽賊黄天賜叛巢于佛子墟致孝挺身入
村以窺虚實冀乘間而隂斃之賊伏起被拘呵至再竟
不撓屈賊壯其材武誘以降致孝叱罵聲色俱厲賊遂
支解以殉州守聞而悲之贍其孤以田


　　李廷鸞蒼梧人上海周昇為巡檢死婦亦隨沒未㡬昇
子敏及婦廖氏亦疫死家僮二人亦亡其一遺子賢能
長夀二人尚幼昇同官唐子高周璧共籍所有遺貲二
百金寄廷鸞家亡何賢能復殁廷鸞家忽遭賊妹京娘
為賊殺幸昇遺貲尚在廷鸞急出視唐周二人留長夀
於家同居數年僉事袁凱聞其事歎曰義士哉彼異鄉
乃爾況吾與周上海同里乎召長夀至細詢之因留官
舍嘉勞廷鸞曰義士良厚且苦吾有甥女可妻長夀汝

莫慮周氏無種矣仍禮送廷鸞還其家

　　壯士李安富川人常熟縣簿孝君宗昭之養子也素驍
勇嘉靖癸丑春倭奴嘯聚海上焚掠松江太倉安時時
欲赴鬭李君止之曰踰境殺賊非吾職也冬十月賊航
海犯常熟直抵福山鎮不兩日鎮無居人賊玩之分隊
逼尚墅去縣治僅八九里邑中騷動令王侯率民兵禦
之以李君為前鋒安從焉李君命之曰第先往以毒箭
潛布路口激之使來來且佯奔俟機發自中也安挾同

事一人躍馬而前遇賊七人安笑曰箭不須布吾執此
而後朝食也時賊方劫民舍安隔水罵曰賊出就吾刃
其一人超距而來安彎弩射之應弦而斃又二人馳刺
安安連揮刃斷其手足而斃餘賊四人并力擊安安盾
忽裂且蹶泥澤中遂遇害其先斃一人葢倭奴酋長多
力有長技者賊以是喪氣遂夜竄相與嘖嘖曰好漢好
漢安年二十有四未配其系不可考死之日為十月十
九日也王公謂其以死勤事法當祀以禮葬於北郊厲

壇之旁鑿穴得完壙若前人虚之以待者君子曰數之
竒也亦義氣感召云

　　劉元相字我忠全州人性醇謹事繼母以孝聞隆慶丁
卯舉於鄉累官嘉魚尹築堤有方邑為立祠轉肇慶别
駕遷髙州海防政皆協宜總制疏請加秩尋告歸

　　曹學參字唯齋全州人穆之曾孫也隆慶丁卯舉於鄉
累官連山知縣有異政調新㑹近海多盜公募壯士緝
之宼聞公名相戒無犯曹使君境遂引去以徳化感人

民間舉子皆就公命名考最為天下第一以疾乞歸民
畫公像於三賢祠祀之所著有梅嵓集弟學蘇萬厯癸
卯舉人瓊州别駕以廉能稱子正經萬厯丁酉經魁和
平知縣克守清白孫國珣崇禎丙子舉人通判撫州

　　張孫繩字約齋臨桂人隆慶戊辰進士授信州司李以
卓異徵入歴吏户禮刑給事中正直不避權貴屢疏張
江陵奪情專政語甚峻出為陜西觀察尋引疾歸江陵
敗起浙憲轉蜀晉閩滇臬藩擢南都尹擊暴鋤强豪鷙

斂迹興利除害鋭意便民閲五載致仕終養卒贈工部
尚書賜祭葬廕一子

　　蔣資乾字天秩恭城人幼聰慧日記萬言年十七隆慶
庚午舉於鄉署臨桂教諭以薦陞助教遷南刑部累遷
郎中治獄持平於大憝不少假貸曽却巨豪賄金聲望
蔚然未幾以疾卒於官弟資坤領萬厯戊子鄉薦署肥
城教諭分校京闈所拔悉名士陞都匀推官值黔民凋
弊一意恩活之解官歸人稱二難


　　蔣遵箴全州人隆慶戊辰進士知萬安縣官至光禄少
卿子仕忠萬厯癸丑進士官至貴州左布政卓有政聲
聞譽並稱於時

　　梁國相賓州人隆慶庚午舉人歴任楚雄知府從征有
功政多卓異寓全州

　　歐陽州字汝行恭城人性篤友恭事繼母孝隆慶壬午
歲薦選東莞縣丞有能績尋致仕年八十終

　　朱裳懷集守禦所百户隆慶二年山賊陳龍洲刧掠縣

境裳率兵截捕與賊戰於塔山麓力不敵死之四年僉
事楊公遣官祭之扁其門曰旌揚忠義

　　韋一竒平南人隆慶中任教授以孝友著養親惟謹撫
幼弟成立親亡獨任喪葬

　　郭應翰號義所懷集人萬厯癸酉舉人以感恩縣諭陞
襄陽令興水利修學宫革羨耗繕城垣漢江患宼翰率
兵進勦寇宵遁襄民徳之

　　朱萃字中齋陽朔人萬厯癸酉舉人署始興學端已率

物勤於教人典南京試事得士甚著如都憲呉公之龍
憲長史公邦載大參楊公於庭並以名宦顯皆萃門下
士也擢定安令蒞治五年治洽政成而清操勁節尤為
海忠介所賞方報貳温州輒以忤權貴而罷

　　蔣季烱字和陽全州人萬厯癸酉舉人知閩清縣兼攝
福清相國葉臺山贈以詩云吏隠梅溪水共清鳬飛又
喜到江城桃花兩邑栽應遍麥穗三春瑞已成松舍月
明看鶴舞松庭雨過見苔生西郊不少干旌去誰似攀

轅此日情歴仕昆陽知州母老致仕

　　吕興周字渭南臨桂人萬厯丁丑進士歴官禮部祠祭
郎中時福藩倚母鄭貴妃専寵隂欲奪嫡神宗將有二
王并封之意舉朝無敢言公特疏争之上感悟以是東
宫不搖中外韙之官至應天府丞以疾予告歸

　　楊際㑹字仕遇容縣人性敏好學萬厯丁丑進士知六
安州尋以兄際熈巡按上江循例調潁州有巨豪武斷
際㑹置之法郡人稱怯晉户部郎出守饒州時樂平饑

民嘯聚煽亂㑹單車諭散其黨亟發賑之遷閩臬參楚
藩卒於官

　　張文熈字念華臨桂人廣記博聞萬厯丁丑進士讀書
中秘改御史按陜西復按浙江壬午鄉塲無主考文熈
兼董之居官寛猛幷濟值兵民兩變為解紛争頃刻撫
定人服其英決建祠祀之擢應天府丞歴太僕卿致仕
歸以著述自娯戚里貧乏者周之著有壬癸草雲嵓集
罔䆡山房全集按浙録敉寧録生子三玉輅衡皆以青

年同舉鄉試當事扁曰三鳯齊鳴

　　廖東晞字麗暘陽朔人萬厯壬午舉人累官肇慶海防
同知馭下不激不峻而體格自肅吏稟其法民頌其清
譚汝試字惟譽興業人仲父賁早喪以試嗣試事嗣母
何孝謹何憶賁泣下不食試亦不食幼與從弟汝講同
攻苦講先舉鄉書試與兄汝誠萬厯壬午同舉試為第
一人縣故有續食錢試辭不受居何艱食粥哀毁如一
日何以孝節聞試陳情得㫖旌揚


　　晏景卿鬱林人領萬厯壬午鄉書知青陽縣事尋轉瓊
州府同知有惠政親病躬藥餌忘寢食兩目幾廢猶强
盥櫛以慰親念兄無子以次子嗣祭無田損已産立之
宦成後與緦服之親共髙曾居一畝之宅

　　曹學易字肖川全州人穆之曾孫萬厯壬午舉人累官
桂陽知縣愛民如子楚人誦之遷定番知州撫綏有方
尋歸老於家

　　明御史曹公諱學桯者全州人别駕公諱銘五世孫也

銘以書經中正綂丁卯經魁任潮州府判生穟穟生鵾
鵾生體元體元以子貴贈文林郎生學程公字希明號
心洛少秉性剛介潁而好學輙有志於古人及壯以詩
經中萬厯己卯鄉薦癸未登進士第甲申筮仕石首令
清江洲隠没地建閘平猺民賴以甦丙戌丁外艱歸庚
寅起復寧海令築海塘裁鍰贖立五社倉嚴捍禦政成
而邑署産芝有斷續復生之異兩邑所活計萬人壬辰
擢廣東道御史公在神宗朝發奸摘伏不避權勢事有

不宜行者知無不言袪畿甸害孔凡十事念邊士乆戍
詳述豳風以奏且帥屯戍墾荒畝計五千七百五十五
頃有竒奏立規制致有白鷺車前强項御史之號靈武
叛哱久逆顔行總督魏學曾罪至從軍公挺然録其功
以上癸巳上欲虚震位議並封諸皇子垣臣王如堅史
孟麟寺臣朱維京王學曽涂傑等持不可俱罷免公疏
引九廟神靈入告有入讒佞拒忠諌溺袵席忽宗祊等
言並封之議雖寢實大拂上意尋以彗星變陳言曰朝

政久輟郊廟稀臨玉趾疎寢門彤廷罕召對語多直切
留中未報數建言攖聖怒書公名於御屛中官報曰萬
歳震怒公無强諌為也公不聽而諌益力㑹日本闗白
新破朝鮮欲大舉入宼帝以朝鮮為我藩籬命將征討
師老無功樞臣議欵乙未定日本封事本兵石星力主
封議公與同官劉躍毅然以為不可公上疏曰倭情叵
測若從其請又輕朝廷陛下獨不監南宋故事乎遂與
石星忤帝不懌竟遣亡賴子沈惟敬賫冊往封丙申倭

果敗盟惟敬就縛滑弁揚方亨復奏倭情無變請添册
使上更命科臣往此時垣臣葉經美部臣樂元聲朱長
春相繼論星失䇿坐忤㫖罷舉朝莫敢言公復義激于
中抗疏列七事之非内引秦檜史彌逺為戒外引蘇武
顔真卿為法固請罷封帝責規避詔緹騎逮問嬰三木
備五毒鉗杖交加體無完膚下公於理欽定大辟更以
方亨充使惟敬為副惟敬巧完封局為倭嚮道大掠朝
鮮喪師失地本兵石星逮獄廷臣請還公職責令監軍

以圖後効不報戊戌帝命劉將軍綎合麻陳二師征之
倭遁錦山殲焉海島悉平己亥東事成獻俘于廟上論
功賞賚有差獨不赦公公錮獄十有一年百折不回惟
以父西塘公不逮養為痛母太孺人垂白倚閭為憂忠
孝之悃發為聲詩有戀闕心猶在思親淚未乾主恩深
似海臣節炳如丹之句後思母成疾每歳朝審刑官見
其奄奄氣息無不相顧流涕都人環視語曰此曹御史
也有泣數行下者有不徒相泣且相慰者曰聖天子在

上必鑒宥毋過自苦以是刑官數擬矜疑得緩刑公數
四臨刑之夕同里在廷薦紳置酒相訣公痛飲達旦無
怖色從容上檻車後一日縛赴市曹行刑風霾蔽天木
拔瓦飛刑官復奏免猶未赦計十一年前後内閣翰林
臺省各部寺官及勲爵諸臣同聲救釋章凡三十上皆
不報屢荷兩宫調䕶之不解嚮戊戌公次子正儒仰天
泣曰父囚纍頻年子違侍萬里死者不可復生吾不忍
見父之刑與其偷生於世孰若相從地下乎乃徒步抵

都門入獄省視見父待斃狀嘔血數升昏仆就地幾絶
復甦當即揮淚刺血草疏撾登聞鼓伏闕下奏曰臣祖
母七十有九衰病侵尋自臣父逮繫以來母念子而心
折淚枯子思母而形尫骨立祖母當垂死之年臣父無
再生之日臣感慟悲激呼號無從瀝血陳情願以身代
乞繫臣就戮釋父生還俾臣父歸侍祖母以伸母子之
情臣得身報親恩以全父子之義不報越明年已亥秋
決再上書曰臣之于君義無所逃無所逃則死生惟命

子之于父情無所解無所解則生死相闗臣思皇上之
法無可撓而臣父子之情不可割臣父之身皇上生成
之身也命之死誠不敢不死臣之身臣父生成之身也
見其死又安忍獨生臣心苦情迫自願面縛法塲甘心
代死萬一不䝉矜允臣有先臣父而死耳不報䝉不即
加刑丙午復上書援洪武八年例淮安山陽民有罪繫
獄其子請以身代又援嘉靖十四年例御史馮恩以建
言忤㫖其子行可請以身代二祖皆憐而釋之為請乂

不報是歲遇上慈聖皇太后徽號肆赦刑部沈應文等
一本始䝉恩釋謫戍寧逺公乃星馳抵衛得間歸省不
逾年而太孺人不禄又逾年而公捐館後神廟崩光廟
相繼升遐熹廟天啟二年念公孤忠追贈太僕寺少卿
䕃一子入監讀書四年賜諭祭建祠于家廟之傍每歲
春秋有司祀焉公於本州入祀鄉賢於寧海祀名宦有
忠諫録四卷藏于家公生正儀正儒正儀以父䕃撫州
别駕正儒庠生崇禎五年奉㫖旌表孝子


　　舒𢎞志字心矩全州人尚書應龍子有竒才萬厯丙戍
探花時對䇿多譏刺時政閣臣不敢置前列上覽䇿竒
之拔置第三中外驚異稱上神明得人授編修博極羣
書過目成誦下筆千言立就惜享年不永未展其藴

　　蕭雲舉字允升宣化人萬厯丙戌進士選翰林官至禮
部尚書平生嗜古著書其氣節文章有過人者卒諡文
端

　　唐世堯號覲柏平樂人萬厯丙戌進士授寧波推官累

陞吏部文選郎壬辰以起廢忤上㫖斥為民世堯雖僻
處西粤而文章獨得正宗分考浙江主考廣東甄收多
知名士其樹立綽有可觀而品行亦卓然不可及云

　　陶明禮平樂人萬厯丙戌進士知長樂縣以修廢事除
煩苛忤當事貶驛丞隨復原官不赴居鄉佐修志書

　　袁鳴泰平樂人萬厯丙戌進士知青田縣丁父艱歸以
孝聞補莆田直道與縉紳忤去官有紀行實録

　　阮悉懷集人萬厯辛卯舉人初令英徳調雩都從吉州

郭子章講學遷雷州别駕建義倉創學田致政歸奉母
龍氏年九十七終

　　常夢龍字伸洲恭城人萬厯甲午舉人任保定通判主
餉居庸關有能聲條陳漕運五欵悉中時宜剔釐驛税
節省税羨歲餘二千三百金以助軍需不入私槖陞本
府郡丞卒於宫勒石建祠

　　常真傑恭城人萬厯甲午舉人知鄧川州先是鄧有水
患公曰奈何魚鼈吾民也乃捐俸鳩工築堤以禦鄧舊

有礦税毎歲入二千金民苦之公力為奏免郡人醵金
為公夀公曰若以乃公為壟斷者乎既請免又利之是
易注也卻之置書院延民間子弟讀書其中嘗夜呼酒
聽書聲至雞鳴不倦一日聞子懋中舉鄉薦首即解印
歸

　　龍國禄桂平人萬厯乙未進士授福建海澄令澄為漳
之剏邑濱海多珍貨豪右漁獵其中又𣙜使時至閭閻
受害國禄獨持清介不撓法阿縱民甚徳之㑹有中之

者民騰喧撤業遮留兩臺交疏請數月後始得潛去共
立祠祀之累官重慶惠州岳州知府皆有善政以忤時
而罷所著有向若篇洴澼緒言

　　吕嗣簡字希彛臨桂人文簡公之長孫萬厯丁酉經魁
讀書别墅逺近從之遊執經問難者十六人雋去者十
五人其一人亦歳薦嗣簡值父病痢聞嘗糞苦則生甜
則死公為之嘗後母病篤痛不能終養一哭嘔血升餘
患瘵症遂不起卒年五十二


　　張孫美字亨齋臨桂人萬厯丁酉舉人任潮州教授啟
廸諸生進徳修業擢四川定逺令興起教化勸課農桑
革除弊政士民戴之致仕歸

　　陳堯典字闢荒蒼梧人萬厯癸卯舉人選於潛令治簡
静有循良風累遷韶州江防丞湞江故多盜禁約嚴肅
盜不敢犯後累陞敘州知府長蘆鹽運使時軍需孔亟
堯典力清弊孔悉完宿逋卒為豪商中傷罷歸

　　徐可行字心如宣化人萬厯甲辰進士歴户部郎中時

邕舊例糧入公帑者凡三項民苦繁耗公奏請編為一
闔郡稱便壬子主試河南所拔多名流

　　吕大韶字明䕫臨桂人文簡公曾孫萬厯丙午舉人授
敘州推官丁父艱服闋補瑞州推官治獄明允署縣署
府政聲優異性骨鯁不合時宜挂冠歸不入公庭不㑹
賓客以詩酒自娯

　　蔣獻禎字鳯儀全州人萬厯己酉舉人知雲南歸化縣
多善政舉卓異調繁昆明陞南京工部主事欽差總督

江南七省糧餉便道旋里丁父艱服闋應補因母老不
果行十有餘年隻字不入公門逐年買榖備賑饑民州
人佩徳

　　謝日昇字九如全州人萬厯己酉舉人任郡司馬於閩
之三山值海寇亂監軍嚴肅僉推其能俸入皆以均分
兩弟王太守國相額共堂曰孝友

　　唐允中灌陽人萬厯己酉舉人其父子繼仁徳髙隠公
恂恂醇謹歴官廣東提舉黄州郡丞屢膺薦奬陞建昌

知府乞歸養親父年九十卒公哀毁過甚而殁

　　趙獻素字南石全州人萬厯壬子舉人歴官户部郎中
居官耿介尚氣節居鄉醇篤卓有古人風

　　唐世照灌陽人萬厯壬子舉人幼孤奉母以孝聞累官
知蘄州廉敏有吏才時流賊張獻忠犯楚江黄騷動公
設立三闗募敢死士守禦間發伏兵屢殱渠賊城賴以
全在任八年卒民歌思之記名宦

　　唐世熊灌陽人萬厯乙卯舉人崇禎初累官部郎轉永

平知府下車見居民村落丘墟極力撫綏民有起色九
年秋復困於兵公捐俸賑救全活者萬餘人㑹宦者髙
起潛督邊勢赫奕監司以下莫不膝行惟謹公獨長揖
不屈大拂其意後敘功應優陞僅移山東鹽運使十二
年正月濟南城陷公守西門死之巡撫王觀國上聞有
㫖優䘏

　　朱𢎞字海若臨桂人萬厯乙卯舉人授横州學正教人
必以孝弟為先遷知呉川時海寇為亂躬自臨戎守禦

巡按有墨綬書生也佩刀之贈晉知崖州禮士愛民興
利剔弊士民甚徳之守將妄以他事中傷崖人數百渡
海代鳴其寃事白遂棄官歸

　　葉汝鑰字叔準横州人年十四補郡弟子員事嫡母生
母以孝聞萬厯乙卯舉於鄉以母老不上公車歳大饑
道殣相望鑰為粥以待饑者數月不倦全活甚多子澍
舉於鄉官兵部武庫員外郎

　　陸經術灌陽人萬厯乙卯舉人負性端方累官户部主

事剛直忤宦官調綿竹令值流寇破川西公加築城垣
百計堵禦城賴保全收活流民以萬計題叙授川西兵
備僉事以憂歸士民泣留建祠以祀

　　文應麟字泰徵興安人萬厯戊午舉人任什邡縣有清
操時歲大旱應麟步禱峨嵋行烈焰中數日遂大雨民
賴有秋陞隴州牧州多旱田民不諳水利應麟教以水
車人甚便之丁憂歸隠居教授年七十一

　　鄧承劵字鐵臣全州人萬厯戊午舉人歴任長沙知府

分巡湖南道居官剛介軍吏畏威士民懷徳歸之日囊
槖蕭然晏如也待人接物藹然一儒生

　　陶宗孔字凝一全州人萬厯戊午舉人任岳州推官九
年灌園種蔬楚人目為青天不阿上官上官重之

　　謝啟翰字屛南全州人萬厯戊午舉人知永康縣居官
有守及歸囊無餘物居鄉謹厚有古人風

　　曹國祺字介之全州人孝子正儒之子萬厯戊午舉人
崇禎間兩令分宜加意撫字清標雅度初終不渝


　　吕大英字元聲臨桂人亦文簡曽孫萬厯丙午以廕讀
書太學授惠州别駕署篆興寧革陋規裁冗費清盜源
建學宫時地方惡俗人有隙即採斷膓草服之以藉圖
賴公訪知諭百姓挖其根獲一石即准銷贖銀一兩毒
山幾平時鄰境盜劫餉金數千公鞫之盜招金匿家竈
旁兩起之不得金盜亦旋斃公慮供扳蔓引良民受害
齋戒禱於城隍數日雷電大作擊盜匿贜處地為裂得
金數百距前死盜所指贜處僅咫尺諸盜悚服願自首

不踰月原金俱完人咸服公神明感格轉王府長史以
病乞休歸不事家人産而賑饑周急靡所吝惜

　　章極永福人任貴州黎平推官多善政乞歸甘貧樂道
吟咏自適著有主静遺編

　　張所藴字壯猷恭城人性嗜古宗西銘之學事母至孝
由萬厯明經授靈川訓導遷東安教諭轉黄州教授所
至端師範出其門者率多名士咸稱張學博得横渠之
世業云所著有圖南㑹心録


　　林翔鳯崇善人為諸生時里人有自鬻以葬其親者適
翔鳯授徒歸即舉所得館金代贖之萬厯間歲薦授永
平司理多所平反察劾不避權貴累陞黔僉事及歸一
無所有人推其廉介云

　　潘積讓昭平人有雄畧時五山賊倚恃嵓穴嘯聚萬人
屢征不獲積讓與把總王綱計誘擒之復議設兵守寧
化里賴以安堵為人尚義濟人之急萬厯十三年大荒
出田禾賑其鄉民與其部下兵役全活者甚多


　　梁允玳懷集人由明經萬厯七年任上海丞革去糧長
贄見銀八百兩隨陳一切運糧赴京陋規并華亭青浦
三邑概列欵於直指使者革之歲節省數千金㑹以憂
歸遂決志養母不復仕進與弟允環友文焕怡情山水
别號雲松

　　陳萬忠昭平人性澹淡常隠山林至耄耋未嘗一字入
公門好義樂施歲荒周恤里黨人髙其風

　　李叢字徳馨蒼梧人以歲薦司訓洛容秩滿貧不能赴

部歸設帳教讀環堵蕭然年髙徳盛年八十五卒

　　莫遺賢字賓廷陽朔人萬厯間以貢得武縁司訓教廸
諸生津津不倦以養親歸色養備至恩撫孤姪品誼卓
然人欽其懿行

　　㤗煒字浚明容縣人萬厯七年以歳貢知黄安縣耿直
狷介恥媚上官邑當饑疫公捐俸請賑存活者三萬餘
命㑹楚撫某齟齬索公不應遂得憾左遷而歸民畏壘
祝之子時懋萬厯癸丑進士


　　廖東升字初暘陽朔人萬厯乙亥以選貢卒業南雍授
維揚别駕𣙜税儀真署篆滁陽除苛剔弊治狀課第一
以憂歸

　　戴之聘灌陽人篤學有文名萬厯間歲貢授廣東普寧
令有善政骨鯁不事逢迎改授益藩理問校尉有不檢
者輒以法繩之忤王意遂拂袖歸杜門著述教子窮經
二子明聖登戊午鄉薦歴官户部郎以清節著明徵登
天啟甲子鄉薦隠居不仕明聖子宸眷復登崇禎鄉薦

人以為厚徳之報云

　　陳志堯桂平人母病篤破指血書告天願以身代母病
尋愈事聞旌表

　　岑孝子貴縣人家貧傭鄰家甚孝日必三省其親以傭
直供甘㫖親殁典地買棺鄉人樂助之仍傭於鄰必日
至墓前哀拜有司聞之月給禄米旌其門

　　髙雲厚號農隠慶逺人生而穎異方弱冠能詩文事父
母極孝處兄弟友恭父母偶疾日侍湯藥頃刻不離父

年八十五母年八十五齊眉雙夀郡守給扁旌其孝

　　龍時吟恭城人父日昇積善好施與人無忤時吟為諸
生一遵父訓父死骨立三載母病劇籲天請代母忽甦
曰神増我夀一紀矣遂愈次兄乏嗣遺産悉與長姪而
已不與凡賑饑濟貧救患成父志也院道屢給旌賞

　　濮惟璋恭城人父邦徳病璋日侍湯藥久未痊遂割臂
焚香籲天父病果愈公舉當道奏聞旌表建孝子坊後
父母年皆八十餘璋亦七十


　　全存義字終之靈川人性端慤事父母甚孝處族黨皆
得其歡心兄弟七人少存徳庶出且遺腹生父卒子母
無倚義捐已所分産給之每朔望皆同堂聚食事有可
否絶無忤言鄰里有訟勸之無不解者人稱其孝友

　　李映暘字升台平樂人天啟辛酉舉人任山西大同推
官明敏清介凡沈獄久不決者立決如神奉直指命巡
邊凡所制置皆當於理以父艱歸服闋補四川龍安推
官陞興化同知不就子思睿中崇禎癸未進士


　　歐國儁字景修平樂人天啟辛酉舉人累官至刑部郎
中明允清慎方正不阿忤閹璫解綬歸

　　廖九成字念瀧全州人讀書有夙慧天啟辛酉舉於鄉
歴仕永州郡丞多惠政

　　蔣維芬字蘭甫全州人天啟辛酉舉人知南陽縣多幹
材薦陞永平推官先是南陽唐王欲圖不軌芬私察知
密疏於朝懷宗怒收王禁錮髙牆亦下芬於理後得白
尋陞兵部武庫主事


　　謝天命字魯生全州人天啟辛酉舉人躬行實踐事親
起居飲食旦暮必躬奉侍與弟震命互相師友掌教閩
中諸生徳之為立祠守龍安惠政種種可稱述

　　張茂梧字玉林臨桂人孫繩次子以解元登天啓壬戍
進士任貴池知縣調繁改長洲皆以治狀稱擢御史彈
劾不避權貴查督邊工以成績著尋致仕終養著易經
了義行於世

　　唐際明字宅揆全州人天啟甲子舉人賦性純孝知雲

南楚雄縣監開銀礦一日可獲羨餘數百金公峻卻之
忽聞父訃即號泣謝事家人勸之遲報一月可獲萬金
公不聽服闋補善化縣時值湖南重鎮雲集兵戈搶攘
公撫字催科軍民安堵部院察其廉能擢監軍副使

　　唐良鋭全州人天啟甲子舉人知靈壁縣死流寇張獻
忠之難詔贈山東僉事䕃一子入監讀書

　　蔣佳徵灌陽人天啟甲子舉人授盱眙令崇禎八年流
寇犯鳯泗盱眙無城可守居民悉奔竄公獨率家人堵

禦發伏殱賊賊怒襲而攻之公巷戰而死督撫疏聞詔
贈尚寶卿建表忠祠春秋崇祀

　　文昌時全州人天啟甲子舉人知臨淄縣以廉慎聞時
闖賊告亟人勸之避去昌時執不可城䧟舉家自焚

　　蔣秉綵字衷白全州人天啟甲子舉人授靈丘令清廉
平易有古循吏風㑹流宼犯境秉綵曰吾當以死衛百
姓召募義旅憑城拒守城破罵賊而死闔家殉之

　　張茂植字培林臨桂人天啟時㤙選事繼母至孝精岐

黄以藥濟人未年授髙州教授

　　張宗煒字我見臨桂人以廕仕通政司經歴累遷户部
主事分司河西鈔務例得羨金三千餘屏不納掾吏以
例不宜卻宗煒報部充軍餉遷郎中督理延綏糧餉時
三邊重鎮軍兵數萬籌餉籌糧皆出機宜兵不敢噪尋
知貴州鎮逺府到任二月苗宼亂郡故無城宗煒同民
甘苦百計守禦蠟丸請兵武崗勦撫並用苗寇退士民
安堵乞休致仕歸


　　龎希睿陸川人天啓間歳貢恬静寡欲嘗路捨遺金數
十兩覔失主而返之親喪哀毁骨立寢苫枕塊者三年
廉孝之風可以勵俗

　　陳正孔全州人母唐氏病割左臂佐食以進病遂愈天
啟七年巡按扁曰孝可維風每直指按粤俱賜粟

　　張昌𦙍全州人尚書澯之曽孫髫年聰穎年十五中天
啟辛酉舉人年十八中崇禎戊辰㑹魁授庻吉士與太
史金聲劉之倫倡明理學手著立志辨志諸篇年二十

卒鄉人咸惜其才

　　唐一中字可權全州人崇禎癸酉舉人專精古學從遊
者多名士授鉅鹿教諭己卯寇陷城被執不屈死之
蔣季誠字明生全州人崇禎癸酉舉人知崇明縣多惠
政邑人立祠尸祝

　　黄龍躍字惕菴全州人崇禎壬午觧元甲申居京邸值
闖變被賊執欲强以官公厲聲叱之賊不能屈遂間行
至南都上疏寓書與家人訣曰天下事去矣我軰讀書

何事遂不知所終

　　梁方圖懷集人年十六而孤廬墓三年崇禎間以明經
歴象左二州教職陞平樂府授講學不倦督學黄景明
曰吾道在子矣粤俗停柩數十年不葬公力白上官一
時出喪者以數萬計未幾兵亂人咸感之兼攝太平學
篆其俗尚火葬公為刋家禮四訓約要以教民皆感化
致仕歸年八十四卒所著有五經要㫖忠孝廉節等傳
羅竒杰懷集人邑庠生少孤事母至孝毎晨衣冠入省

必跪拜牀下母多病奉藥餌寢食俱忘凡澣衣滌器皆
以身親之母殁年九十三泣血廬墓三載崇禎間直指
李仲熊表其宅曰孝行可風

　　蔣秉芳字昆瑞全州人博學能文明未流寇猖獗嘗作
南遷疏言金陵形勢及二祖並建兩都深意與却敵制
勝之方皆歴歴可施用闗中李楷紀其事尋以明經授
栁城司訓賊至不屈死之










　　粤西文載卷七十一

