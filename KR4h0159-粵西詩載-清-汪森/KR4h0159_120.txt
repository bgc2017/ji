







　　欽定四庫全書

　　粤西叢載卷二十

　　桂林府通判汪森編

　　牡荆

　　寧浦有牡荆指病自愈節不相當者月暈時刻之與病
人身齊等置牀下病雖危亦無害也(南方草木狀)

　　荆木寧浦有三種金荆作枕紫荆作床白荆作履與他
處牡荆蔓荆全異(南寧府志)


　　兩廣樹

　　蒼梧縣南十五里與封川界屬廣東有兩廣樹在封梧
之間南北兩柯驗其榮瘁以卜兩省之豐㓙(廣西志勝)

　　桄榔木

　　桄榔樹枝葉並蕃茂與棗檳榔等樹小異然葉下有鬚
如麄馬尾廣人採之以織巾子其鬚尤宜醎水浸漬即
麄脹而韌故人以此縛舶不用釘線木性如竹紫黒色
有文理而堅工人解之以制博奕局此樹皮中有屑如

麵可為餅食之

　　桄榔木身直如杉又如㯶櫚有節似大竹一榦挺上高
數丈開數十穗緑色

　　李徳裕詩桄榔樹葉暗蠻溪桄榔身似㯶櫚而色緑似
竹亦有絲自裹薄似絺綌高七八丈亭亭直上葉大如
掌皆攢於樹之杪甚濃密其杪抽絲蔓千百條長丈餘
垂下如縷㽔蕤可玩土人云高二三丈時剜其心粉之
作麵甚羙南中樹此種形之最異者張九齡詩里樹桄

榔出謂其特高出羣木之表也(西事珥)

　　邕州道署後有桄榔樹四株隅立競秀高俱十餘丈玩
之不厭(嶠南瑣記)

　　娑羅樹

　　娑羅樹出西番海中余在潯州時官圃一株甚巨毎枝
生葉七片有花穗甚長而黄如栗花秋後結實為栗可
食正所謂七葉樹也按李邕進娑羅樹狀云此樹不庇
凡草不止惡禽如得託根長樂擢穎建章布葉重陰比

月中之丹桂連枝接影對天上之白榆東瘁則青郊苦
而歲不稔西茂則白藏泰而秋有成葢異樹也佛書一
曰菩提樹一曰波羅樹又曰中樹影皆曰閻浮山婆娑
樹影所映一樹而異名爾(慎懋官華夷花木考)

　　無患木

　　無患俗名苦珠子可去垢其木用為棒為器以厭百鬼
故名(崔豹古今注)

　　無患木燒之極香辟惡氣一名噤婁一名桓昔有神巫

曰瑤□能符核百鬼擒魑魅以無患木擊殺之世人競
取此木為器用却鬼因曰無患木(叚成式酉陽雜爼)

　　紫檀木

　　紫檀木出交趾廣西湖廣性堅新者色紅舊者色紫有
蟹𤓰紋新者以水濕浸之色能染物(曹昭格古要論下同)

　　虎斑木

　　虎斑木出海南其紋理似虎斑故名(今慶遠所屬多有之)

　　檀香樹


　　檀香一名旃檀一名直檀出廣州雲南及占城真臘諸
國今嶺南諸地亦皆有之樹葉皆似荔枝皮青色而滑
澤有三種黄檀(皮實色黃)白檀(皮潔色白)紫檀(皮腐色紫)其木並堅重
清香而白檀黃檀尤盛宜以紙封固則不洩氣紫檀新
者色紅舊者色紫有蠏爪紋白檀辛温氣分之藥故能
理胃氣調脾肺利胸膈紫檀鹹寒血分之藥故能和營
氣消腫毒治金瘡(王藎臣羣芳譜)

　　降真香


　　降真香一名紫藤香一名雞骨香生南海及大秦國今
兩廣雲南皆有不甚佳舶上來名番降紫而潤者良焚
之氣勁而遠可以降神故名降真(羣芳譜)

　　沙木杉木

　　沙木與杉同類尤高大葉尖成叢穗少與杉異(虞衡志)

　　思恩荔波二縣西北界上與貴州爛土黎平諸夷相接
不通王化有羙杉生山下山頽壓覆不知㡬千百年矣
夷云是諸葛丞相伐而埋之雖未盡然要亦兩漢先秦

時物也夷人每候其地有紫氣上騰則羣聚穿土輒得
之紫色堅類牛角投於水即沈解為棺出市之恨薄而
且短以道險出之難也曾聞有該縣尹欲得厚且長者
遣親信詣彼求之夷怒曰爾欲使官府擾我乎殺之然
實天下之至寳也(月山叢談)

　　沙木出廣西四川色黃紋理稍黑花紋細者可愛直理者
多性最柔可圈素新者有香濁甚(格古要論)

　　杉木出四川廣西江西湖廣徽州等處俗呼曰杉木又

曰㯳木色白而其紋理黃稍紅有香甚清或云南蕃腦
子生此木中有花紋細者如雉雞斑甚難花紋粗者亦
可愛直理不花者多(同上)

　　榕

　　榕樹南海桂林多植之葉如木麻實如冬青樹榦拳曲
是不可以為器也其本稜理而深是不可以為材也燒
之無熖是不可以為薪也以其不材故能久而無傷其
蔭十畝故人以為息焉而又枝條既繁葉又茂細軟條

如藤垂下漸漸及地藤梢入地便生根節或一大株有
根四五處而横枝及隣樹即連理南人以為常不謂之
瑞木(南方草木狀)

　　榕易生之木又易高大可覆數畝者甚多根出半身附
榦而下以入土故有榕木倒生根之語禽鳥銜其子寄
生他木上便蔚茂根下至地得土氣久則過其所寄(虞衡
志)

　　粤西藩臬二司外守廵道俱無衙宇余間入㑹城嘗憩

於兩廣公署前庭有榕檜二樹駢生蟠根合體互相糾
結異枝交蔭蒼翠成帷毎婆娑其下玩之不忍去(梧潯雜佩)
昔山谷南遷維舟榕下後人為作榕溪閣(南軒文集)

　　楓

　　廣西南寧府橫州其地楓始生葉有虫食之虫形似蠶
而赤黒四月間熟亦如蠶之將絲州人擘取其絲光明
如琴絃海濱蜑人鬻之作釣緡甚適於用(陳霆雨山墨談)

　　五嶺之間多楓木歲久則生癭瘤一夕遇暴雷驟雨其

樹贅暗長三五尺謂之楓人越巫取之作術有通神之
驗取之不以法則能化去(南方草木狀)

　　楓樹子大如雞卵二月華已乃著實八九月熟曝乾燒
之香馥(叚成式酉陽雜俎)

　　柳

　　予師帶溪曲公自西粤左轄入覲為予言西粤無柳僅
藩司一株每吐葉則司中設席請三司賞柳以為竒觀
後以質之予同年唐兄抱一唐云豈止此某鄕紳園中

仍有一株夫柳中土林立而粤西至比之異卉竒葩然
則物之貴賤豈有定哉(羣芳譜)

　　桂

　　臨桂縣荔水水源多生桂桂生處不生雜樹(十道志)

　　桂南方竒木上藥也桂林以桂名地實不產而出于賓
宜州凡木葉心皆一縱理獨桂有兩紋形如圭製字者
意或出此葉味香甘與皮無别而加芳美人喜咀嚼之
(虞衡志)


　　桂皮根上厚皮内肉為桂心中薄者名桂皮樹枝表小
枝即桂枝作三等用(南寜府志)

　　桂林八樹山海經云在賁禺東今云即桂州不知賁禺東
是桂郡否也今粤西地最宜桂大者十圍終年葱蒨秋
風時起四逺聞香至冬枝端結子纍纍然如小蓮子中
空有漿(百粤風土記)

　　箘桂

　　箘桂生交趾桂林山谷嵓厓間無骨正圓如竹立秋采

之(本草綱目)

　　鐵力木黄連木

　　鐵力一名石鹽一名鐵稜可作棟梁(南寧府志)

　　邕人言鐵力木能上水僅可百餘年惟黃連木最能久
(嶠南瑣記)

　　黃連木作棺槨堅久(南寧府志)

　　椿樹

　　道内有大椿樹二株髙十餘丈蒼鬱濃茂在㕔事之前

對立危聳數百年物也(嶠南瑣記)

　　寓木

　　木之寄生者曰寓木見山海經梧之桑寄生酒為佳然
粤人不事蠶作真寄桑者甚鮮(嶠南瑣記)

　　土産異藥有猪腰子也金藤勾金皮𤣥黃基多治腫毒
而桑寄生尤多土人不知飼蠶桑皆合抱枝葉無損氣
溢而為寄生功力倍於他處其他鯖魚膽蚺蛇膽蛇黃
三七山豆根皆佳(百粤風土記)


　　五嶺以南絶無霜雪最宜樹樹上多寄生本即山海經
所謂寓木也而桑寄生以入藥名獨著梧之長州饒有
之採時須令并桑枝摘取不爾即雜以他木莫可辨(張七
澤梧潯雜佩)

　　茶樹

　　修仁茶修仁本靜江府屬縣製片二寸許上有供神仙
三字者上也大片粗淡(通志下同)

　　紅花茶宋鄒道卿有詩稱其能消鬲禦烟嵐


　　豬腰子

　　豬腰子生柳州蔓生結莢内子大若豬之内腎狀長三
四寸色紫而肉堅彼人以充土宜饋送中土(本草綱目)

　　雞桐

　　雞桐葉如楝其葉煮湯療足膝疾(虞衡志下同)

　　思櫑木

　　思儡木生兩江州洞堅實漬鹽水中百年不腐

　　龍骨木


　　龍骨木色翠青狀如枯骨

　　木綿

　　斑枝花樹大可合抱高四五丈葉黃花紅如山茶而片
極厚一名木綿出南方俗譌作攀枝花(羣芳諳)

　　木棉一名瓊枝其高數丈樹類梧桐葉類桃而稍大花
色深紅類山茶春夏花開滿樹望之爛然如綴錦花謝
結子大如酒杯絮吐於口茸茸如細毳舊云海南蠻人
織為布名曰吉貝今第以充裀褥取其軟而温未有治

以為布者潯梧間亦多有之但土人未嘗採取隨風飄
墜而已(梧潯雜佩)

　　臙脂木

　　臙脂木堅緻色如臙脂可鏇作出融州及州洞桂林屬
縣亦有之(虞衡志下同)

　　風膏藥

　　風膏藥葉如冬青治太陽疼頭目昏眩

　　南漆


　　南漆如稀飴氣如松脂霑霑無力

　　綿木

　　綿木生永寧山中義寧陽朔皆有之細榦而柔勒治為
刀鎗柄長能及遠輕且不折(百粤風土記)

　　烏藥

　　烏藥南人亦呼為矮樟生嶺南邕州容州樹生似茶髙
丈餘一葉三椏葉青隂白根狀似山芍藥及烏樟根色
黑褐作車轂紋橫生八月采根其直根者不堪用(本草綱目)


　　蚊子樹

　　有樹如冬青實生枝間形如枇杷子毎熟即坼裂蚊子
羣飛唯皮殻而已土人謂之蚊子樹(嶺南録異)

　　檳榔

　　木實曰檳榔樹無枝略如柱其顚生穟而秀生棘針重
叠其下彼方珍之以為口實出交趾(廣志)

　　檳榔樹高十餘丈皮似青桐節如桂竹下森秀無柯端
頂有葉葉似甘蔗條派開破仰望眇眇如鍤叢蕉於竹

杪風至獨動似舉羽扇之掃天葉下繫數房房綴數十
子家有數百樹(林邑記)

　　檳榔樹若筍竹生竿近上未五六尺間洪腫起如瘣木
焉因折裂出若黍秀也無華而為實大如桃李天生棘
重累其下所以禦衛其實也剖其上皮煮其膚熟而實
之堅如乾棗以扶留藤古賁灰并食則滑美下氣及宿
食消榖(異物志)

　　檳榔土人以為貴欵客必先進若邂逅不設用相嫌恨

(南中八郡志)

　　檳榔信南越之可觀子既非常木亦特異大者三圍高
者九丈葉聚樹端房構葉下華秀房中子結房外其擢
穗似禾其綴實似榖其皮似桐而厚其節似竹而概其
中空其外勁其屈如覆缸其申如縋繩本不大末不小
上不傾下不邪稠直亭亭千百若一歩其林則寥朗庇
其隂則蕭條信可以長吟可以逺想矣性不耐霜不得
北植必當遐樹海南遼然萬里弗遇長者之目自令人

恨深(俞益期牋)

　　嶺南人以檳榔代茶且謂可以禦瘴余始至不能食久
之亦能稍稍居歲餘則不可一日無此君矣故嘗謂檳
榔之功有四一曰醒能使之醉葢每食之則薫然頰赤
若飲酒然東坡所謂紅潮登頰醉檳榔者是也二曰醉
能使之醒葢酒後嚼之則寛氣下疾餘酲頓解三曰饑
能使之飽葢饑而食之則充然氣盛若有飽意四曰飽
能使之饑葢食後食之則飲食消化不至停積嘗舉似

於西堂先生范旂叟曰子可謂檳榔舉主矣然子知其
功未知其德檳榔賦性疏通而不洩氣禀味嚴正而有
餘甘有是德故有是功也(羅大經鶴林玉露)

　　閩廣人食檳榔取其驅瘴癘之氣至稱其四德曰醒能
使醉醉能使醒饑能使飽飽能使饑然檳榔破癥消積
殊有神效余食後輒餌之至今不能一日離也按本草
謂其能殺三蟲下胸中至高之氣夫余之百錬剛化作
繞指柔亦已久矣縱微服此胸中寧復有至髙之氣乎

本草原始曰賓與郎皆貴客之稱交廣人凡賓客勝會
必先呈此故以檳榔名也(謝肇淛五雜組)

　　啖檳榔和蔞葉蘸少灰咀之大率與閩廣同檳榔以瓦
缶浸令軟蔞葉小而味薄春夏無葉則嚼其根味亦香
辛食之既久唇紅齒頳處處吐水石上如一團鮮血乍
見駭人(百粤風土記)

　　檳榔出廣西鬱林州樹如棕櫚高七八丈蘀葉可為扇
不引風氣其實尖者為貴與石灰同食令人齒黑故有

雕題黑齒之俗實能辟瘴氣故土人日日早食客至傳
以相待(格古要論)

　　蒳子

　　山檳榔一名蒳子榦似蔗葉類柞一叢千餘榦榦生十
房房底數百子四月採(竺法真疏)

　　山檳榔形小而大於蒳子蒳子土人亦呼為檳榔(廣州記)

　　龍眼荔枝卻貢

　　漢永元十五年嶺南舊貢生龍眼荔枝十里一置五里

一候晝夜傳送臨武長汝南唐羌上書曰臣聞上不以
滋味為德下不以貢膳為功伏見交趾七郡獻生龍眼
等鳥驚風發南州土地炎熱惡蟲猛獸不絶於路至於
觸犯死亡之害死者不可復生來者猶可救也此二物
升殿未必延年益壽帝下詔曰遠國珍羞本以薦奉宗
廟茍有傷害豈愛民之本其勅太官勿復受獻(資治通鑑)

　　荔枝

　　汝南唐羌為臨武長縣接交州州舊貢茘支及生犀獻

之羗上書諫乃止(謝承後漢書)

　　蒼梧多荔枝生山中人家亦種之(呉録)

　　南方果之美者有荔枝梧州火山者四月先熟而味少
劣其高潘者最佳五六月方熟有無核類雞卵大者其
肪瑩白不減水精性熱液甘乃竒實也(北戸録)

　　荔枝樹髙五六丈如桂樹緑葉蓬蓬冬夏鬱茂青華朱
實實大如雞子核黃黒似熟蓮子實白如肪甘而多汁
似安石榴有甜酢者夏至日將已時翕然俱赤則可食

也一樹下子百斛荔枝熟時百鳥肥其名之曰焦核小
次曰春花次曰胡偈此三種為美似鼈卵大而酸以為
醢和率生稻田間(廣志)

　　荔枝自湖南界入桂林纔百餘里便有之亦未甚多昭
平出槱核臨賀出緑色者尤勝自此而南諸郡皆有之
悉不宜乾肉薄味淺不及閩中所産(虞衡志)

　　核之細者謂之焦核荔枝之最珍者也(廣志)

　　潯州亦有荔枝獨平南所出最佳皮色緑而雜以紅㸃

斑駁可愛名曰緑葉香味亦不下鬱林又自邑至郡疾
行半日可達故鮮美尤勝(梧潯雜佩)

　　山韶子

　　山韶子色紅肉如荔枝夏實(虞衡志)

　　韶葉如栗赤色子大如栗有棘刺破其皮内有肉如豬
肪著核不離味甘酢核如荔枝(本草綱目)

　　龍眼

　　龍眼樹如荔枝但枝葉稍小殻青黃色形圓如彈丸核

如木梡子而不堅肉白而帶漿其甘如蜜一朶五六十
顆作穗如蒲萄然荔枝過即龍眼熟故謂之荔奴如言
常隨其後也東觀漢記曰單于來朝賜橙橘龍眼荔枝
魏文帝詔羣臣曰南方果之珍異者有龍眼荔枝令歲
貢焉出九真交趾(南方草木狀)

　　龍眼南州悉有之極大者出邕州圍如當二錢但肉薄
不能遠過常品為可恨(虞衡志)

　　龍眼樹葉似荔枝蔓延縁木生子如酸棗色墨純甜無

酸七月熟(廣志)

　　龍眼一名益智一名比目(呉氏本草)

　　龍眼自尉陀獻漢髙帝始有名見西京雜記左太冲賦
旁挺龍目即此梧潯署中皆有之結實甚繁剖之色瑩
白政如水晶丸核映於外味亦甘美但微覺草氣風韻
遠遜荔枝故謂之荔枝奴蘓長公曰閩越人髙荔子而
下龍眼吾為平之荔子如食蛑蝤大蠏斫雪流膏一噉
可飽龍眼如食彭越石蠏嚼嚙久之了無所得然酒䦨

口爽饜飽之餘則咂啄之味石蠏有時勝蛑蝤也長公
此語足為荔奴解嘲(梧潯雜佩)

　　山龍眼

　　山龍眼出廣中夏月熟色青肉如龍眼亦龍眼之野生
者也(虞衡志下同)

　　龍荔

　　龍荔殻如小荔枝肉味如龍眼木之身葉亦似二果故
名可蒸食不可生啖令人發癎或見鬼物三月開小白

花與荔枝同時

　　椰

　　椰樹髙六七丈無枝條葉如束蒲在其上實如瓠繫在
於山顛若挂物焉實外有皮如胡盧核裏有膚白如雪
厚半寸如猪膚食之美於胡桃味也膚裏有汁升餘其
清如水其味美於蜜食其膚可以不飢食其汁則愈渇
又有如兩眼處俗人謂之越王頭(異物志)

　　椰二月花色仍連著實房相連累房三十或二十七八

子十一月十二月熟其樹黃實俗名之為丹也橫破之
可作椀或微長如栝蔞子從破之可作為爵(南方草木狀)

　　椰樹大三四圍長十丈通身無枝至百餘年狀如蕨菜
長丈四五尺皆直竦指天其實生葉間大如升外皮苞
之如連狀皮中核堅過於核裏肉正白如雞子著皮而
腹内空含汁大者含升餘實形團團然或如𤓰蔞橫破
之可作爵形並應器用故人珍貴之(南方異物志)

　　椰子有漿截竹以竹筒承其汁作酒飲之亦醉(交州記)


　　椰子木身葉悉類㯶櫚桄榔之屬子生葉間一穗數
枚枚大如五升器果之大者謂唯此與波羅蜜等耳皮中
子殻可為器子中瓤白如玉味美如牛乳瓤中酒新者
極清芳久則渾濁不堪飲(虞衡志)

　　椰子木出廣西梧州府鬱林州樹似㯽榔實大如𤓰堪
為飲器椰杯出兩廣安南類瓢且厚實黃黒色肉白可
食鋸開中有酒微酸謂之椰子酒或漆或銀鑲作酒杯
小者最貴而難得大者作酒壺勸盤酒注水杓之類或

云酒傾入有毒則爆故出路人多帶之(格古要論)

　　波羅蜜

　　波羅蜜大如冬𤓰外膚礧砢如佛髻削其皮食之味極
甘子練悉如冬𤓰生大木上秋熟(虞衡志)

　　波羅蜜乾濕胞二種剖之若蜜其香滿室間有根結地
裂香出尤美(南寧府志)

　　波羅蜜樹髙五六丈樹類冬青而黒潤倍之葉極光淨
冬夏不凋樹至斗大方結實不花而實出於枝間多者

十數枚少者五六枚大如冬𤓰外有厚皮裹之若栗毬
上有軟刺礧砢五六月熟時顆重五六斤剥去外皮殻
内肉層叠如橘囊食之味至甜美如蜜香氣滿室一實
凡數百核核大如棗其中仁如栗黃煮炒食之甚佳果
中之大者惟此與椰子而已(本草綱目)

　　優曇鉢

　　優曇鉢一名無花果廣西優曇鉢不花而實狀如枇杷
(方輿志)


　　橄欖

　　橄欖有二種曰香曰大(南寧府志)

　　橄欖樹身聳枝皆髙數尺其子深秋方熟生喫及煮飲
悉解酒毒有野生者子繁樹峻不可梯縁但刻其根下
方寸許納鹽於其中一夕子皆自落樹枝節上生脂膏
如桃膠南人採之和其皮葉煎之調如黒餳謂之橄欖
糖(嶺表録異)

　　橄欖子獨根樹東向枝曰木威南向枝曰橄欖(酉陽雜俎)


　　橄欖子大如棗大如鷄子二月華色仍連著實八月九
月熟生食味酢蜜藏仍甜(南方草木狀)

　　橄欖大如雞子交州以飲酒(廣志)

　　烏欖

　　烏欖如橄欖青黑色肉爛而甘(虞衡志下同)

　　方欖

　　方欖亦橄欖類三角或四角出兩江州洞

　　波斯橄欖


　　波斯橄欖生邕州色類相似但核作兩瓣野生者樹峻
而子繁蜜漬鹽淹皆可藏久用之致遠作佳果(羣芳譜)

　　赤柚子

　　赤柚子如橄欖皮青肉赤(虞衡志)

　　羅晃子

　　羅晃子如橄欖其皮七重(同上)

　　橘

　　橘有火燄橘金橘蜜橘綉橘等類(南寧府志)


　　金橘出營道者為天下冠出江浙者皮甘肉酸不逮矣
(虞衡志)

　　柚

　　柚子南州名臭柚大如𤓰人亦食之皮甚厚打碑者卷
皮蘸黑以代氊刷宜黑而不損紙極便於用此法可傳
但此州無許大柚耳(虞衡志)

　　柚子紅白二種一名柑一名香柑樹髙二三丈黃色皮
厚肉甘(南寧府志)


　　饅頭柑近蔕起饅頭尖者味香勝可埒永嘉孔柑(虞衡志)

　　枸櫞

　　枸櫞生嶺南柑橘之屬木似朱欒而葉尖長枝間有刺
植之近水乃生其實狀如人手有指俗呼為佛手柑有
長一尺四五寸者皮如橙柚而厚皺而光澤其色如𤓰
生緑熟黃其核細其味不甚佳而清香襲人南人彫鏤
花鳥作蜜煎果食置之几案可供玩賞若安(闕)片於蒂
而以濕紙圍䕶經久不□或擣蒜罨其蒂上則香更充

溢(本草綱日)

　　枸櫞樹似橘實如柚大而倍長味竒酢皮以蜜煮為糝
南方草木狀形如𤓰皮似橙而金色極芬香肉甚厚白
如蘆菔夷人重之女工競雕鏤花鳥似蜂蜜㸃燕擅巧
麗妙絶無與為比異物志皮不香味不美可以浣治葛
苧若酸漿近有佛指櫞自閩中徙植者(南寧府志)

　　搭骨子

　　搭骨子匾如大橘皮裏空虛(虞衡志)


　　蘿䝉子

　　蘿蒙子黃如大橙柚(同上)

　　羅望子

　　羅望子殻長數寸如肥皂又如刀頭色正丹内有二三
實煨食甘美(虞衡志)

　　蘿旺子六月熟名九層皮(南寧府志)

　　太平府有羅望果自外皮剥至見膚凡九層食之甚甘
廣東人呼為九皮果(朱國禎湧憧小品)


　　黄肚子

　　黃肚子如小石榴(虞衡志下同)

　　布衲子

　　布衲子似李而黃

　　菩提

　　菩提狀如北地沙果皮味香甜可食(南寧府志)

　　部諦子

　　部諦子色黃如大石榴(虞衡志下同)


　　不納子

　　不納子似黃熟小梅絶易爛爛即破肉附核可為經珠
似菩提子

　　人面子

　　人面子如大梅李核如人面兩目鼻口皆具肉甘酸宜
蜜煎

　　人面子取其仁薦茶最佳南方草木狀人面子樹似含
桃結子如桃實無味其核正如人面以蜜漬之稍可食

以其核可玩於席間飣餖御客(南寧府志)

　　人面木出鬱林州春花夏實秋熟兩邉似人面故名(格古
要論)

　　芭蕉子

　　芭蕉三種小者曰牙蕉大者曰芭蕉長六七寸者曰山
蕉(南寧府志)

　　蕉子芭蕉極大者凌冬不凋中抽榦長數尺節節有花
花褪葉根有實去皮取肉軟爛如緑柿極甘冷四季恒

實土人或以飼小兒云性凉去客熱謂之蕉子又名牛
蕉子以梅汁漬暴乾按令扁味甘酸有微霜世所謂芭
蕉乾者是也(虞衡志下同)

　　雞蕉子小如牛蕉亦四季實

　　芽蕉子小如雞蕉尤香嫩甘美秋初實

　　五斂子

　　五斂子大如木𤓰黃色皮肉脆軟味極酸上有五稜如
刻出南人呼稜為斂故以為名以蜜漬之甘酢而美出

南海(南方草木狀)

　　五稜子形甚詭異瓣五出如田家碌碡狀味甘酸久嚼
微甘閩中謂之羊桃(虞衡志)

　　楊桃一名五斂子有五稜南人呼稜為斂(南寧府志)

　　楊桃似橄欖其味甜五月十月熟諺曰楊桃無蹙一歲
三熟其色青黃核如棗核(賈思勰齊民要術)

　　木竹子

　　木竹子皮色形狀全似大枇杷肉甘美秋冬間實(虞衡志)


　　黄皮果

　　黃皮子如小棗(虞衡志)

　　黃皮果出廣西橫州狀如楝子及小棗而味酸(海槎録)

　　桃

　　冬桃狀如棗深碧而光軟爛甘酸春夏熟(虞衡志)

　　冬桃似橄欖色緑肉軟味酸(南寧府志下同)

　　桃有胭脂桃鷹嘴桃七月桃十月桃

　　匾桃大如桃而匾色正青(虞衡志)


　　梅

　　廣西桂林府滿山皆梅開時作梅瘴易染人(摭遺)

　　余頃守桂林立春梅已過元夕則嘗青子非風土之正
(范成大集)

　　袁豐之宅後有梅六株開時曾為鄰屋烟所爍乃團泥
塞竈張幕蔽風久而又折其屋曰氷姿玉骨世外佳人
但恨無傾城之笑耳(張洞林桂林志)

　　嶺南之梅小於江左居人采之雜以朱槿花和鹽曝之

梅為槿花所染其色可愛又有選大梅刻鏤瓶鑵結帶
之類取棹汁漬之(棹木葉汁)亦甚甘脆(北戸録)

　　黎朦子

　　黎朦子如大梅復似小橘味極酸(虞衡志下同)

　　殻子

　　殻子如青梅味甘

　　李

　　李有珍珠李麥黃李苦李郁李素門李(南寧府志)


　　綿李味甘美勝常品擘之兩片開如離核桃(虞衡志)

　　火炭子

　　火炭子如烏李(虞衡志下同)

　　木頼子

　　木賴子如淡黃大李

　　逃軍糧

　　逃軍糧一名倒粘子以軍逃山食之(南寧府志)

　　毛韶


　　毛韶俗曰毛荔枝味酸肉粘核(同上)

　　地蠶

　　地蠶生土中如小蠶又似甘露子(虞衡志)

　　丘文莊羣書鈔方云白蘘荷用為葅常服之不遇蠱毒
且曰柳子厚在柳州曾種之余至南寧嘗求之柳州亦
無識者按松江志云俗呼為甘露子根如蠶蛹莖葉如
薄荷能治蠱毒冬月取根雜鹽菜藏之味極甘脆即石
湖所謂地蠶者是也(南寧府志)


　　石栗

　　石栗樹與栗同但生於山石鏬間花開三年方結實其
殻厚而肉少其味似胡桃仁熟時或為羣鸚鵡至啄食
略盡故彼人多珍貴之出日南(南方草木狀)

　　石栗圓如彈子毎顆有梗抱附之類杓柄肉黃白甘韌
似巴欖子仁附肉有白靨不可食發病北人或呼為海
胡桃(虞衡志)

　　石栗子皮黑厚堅肉白(南寧府志)


　　槎檫子

　　槎檫子如錐栗肉甘而微澀(虞衡志下同)

　　毛栗

　　毛栗如橡栗

　　藤核子

　　藤核子生白藤上如小蒲桃

　　木連子

　　木連子如胡桃紫色


　　特乃子

　　特乃子狀似榧而圓長端正

　　餘甘子

　　餘甘子多販入北州人皆識之其木可以制器

　　菴摩勒即餘柑子本草云主補益强氣力(南寧府志)

　　餘甘子梭形初入口舌澁酸飲水乃甘又如梅實核兩
頭鋭呼為餘甘橄欖同一物異名耳(臨海異物志)

　　秋風子


　　秋風子色狀俱似楝子(虞衡志下同)

　　朱圓子

　　朱圓子正圓深紅狀如楝子冬實

　　櫓罟子

　　櫓罟子大如半升椀諦視之數十房攢聚成毬每房有
縫冬生青至夏紅破其瓣食之微甘

　　粉骨子

　　粉骨子皮黃色如粉


　　千歳子

　　千歲子有藤蔓出土子在根下鬚緑色交加如織其子
一苞恒二百餘顆皮殻青黃色殻中有肉如栗味亦如
之乾者殻肉相離撼之有聲似肉豆䓻出交趾(南方草木狀)
千歲子如青黃李味甘(虞衡志)

　　粘子

　　粘子如指面大褐色(虞衡志下同)

　　羊矢子


　　羊矢子色狀全似羊矢味亦不佳

　　日頭子

　　日頭子狀如櫻桃色如蒲桃穗

　　赤棗子

　　赤棗子如酸棗味酸

　　古米子

　　古米子殻黃中有肉如米粒

　　藤韶子


　　藤韶子大如鳬卵柿秋實

　　紅鹽草果

　　紅鹽草果取生草荳蒄入梅汁鹽漬令色紅暴乾以薦
酒

　　鸚哥舌

　　鸚哥舌即紅鹽草果之珍者實始結即頻取紅鹽乾之
纔如小舌

　　甘蔗


　　交趾有甘蔗圍數寸長丈餘頗似竹斷而食之甚甘笮
取汁曝數時成飴入口消釋彼人謂之石蜜(南中八郡志)

　　藤州土人沿江種甘蔗冬初壓取汁作糖以浄器貯之
蘸以竹枝皆結霜(方輿勝覽)

　　藤

　　浮沉藤生子大如韲甌正月華色仍連著實十月臘月
熟色赤生食之甜酢生交趾九真(南方草木狀下同)

　　蕳子藤生縁樹木正二月花四五月熟實如梨赤如雄

雞冠取生食之味淡泊出交趾

　　野聚藤縁樹木二月花色仍連著實五六月熟子大如
羮甌俚民煮食其味甜酢出蒼梧

　　花藤鏇以為器用中有花紋(虞衡志)

　　花藤出廣西身細而斑黑堪作拄杖身粗者俗(格古要論)

　　胡蔓藤毒草也揉其草漬之水入口即死(虞衡志)

　　扶留呉録地里志藤縁木而生味辛可以食檳榔廣州
記其花實即蒟也可以為醬異物志古賁灰牡礪灰也

與扶留檳榔三物合食而後善也俗曰檳榔扶留可以
忘憂廣州記扶留有三種一名獲扶留其根香美一名
南扶留葉青味辛一名扶留藤味亦辛亦曰蓽茇俗呼
蔞(南寜府志下同)

　　膠藤汁可染扇

　　滑藤汁可調三合土

　　石蓮子生藤長一二丈藤上有刺鄉人栽之作園牆苦
寒無毒治下血禁口痢解胃熱織叚絹機房多用之


　　乜金藤治喉風雙鵝(慶逺府志)
















　　粤西叢載巻二十

