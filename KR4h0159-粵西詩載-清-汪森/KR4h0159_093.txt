







　　欽定四庫全書

　　粤西文載巻六十八

　　桂林府通判汪森編

　　傳

　　人物

　　東漢陳元字長孫蒼梧廣信人也父欽習左氏春秋事
黎陽賈護與劉歆同時而别自名家王莽從欽受左氏
學以欽為厭難將軍元少傳父業為之訓詁銳精覃思

至不與鄉里通以父任為郎建武初元與桓譚杜林鄭
興俱為學者所宗時議欲立左氏傳博士范升奏以為
左氏淺末不宜立元聞之乃詣闕上疏曰陛下撥亂反
正文武並用深愍經藝謬雜真偽錯亂毎臨朝日輒延
羣臣講論聖道知丘明至賢親愛孔子而公羊穀梁傳
聞於後世故詔立左氏博詢可否示不專已盡之羣下
也今論者沉溺所習翫守舊聞固執虚言傳受之辭以
非親見實事之道左氏孤學少與遂為異家之所覆冒

夫至音不合衆聽故伯牙絶絃至寶不同衆好故卞和
泣血仲尼聖徳而不容於世况於竹帛餘文其為雷同
者所排固其宜也非陛下至明孰能察之臣元竊見博
士范升等所議奏左氏春秋不可立及太史公違戾凡
四十五事案升等所言前後相違皆斷截小文媟黷微
辭以年數小差掇為巨謬遺脱纎㣲指為大尤扶瑕擿
釁掩其𢎞美所謂小辯破言小言破道者也升等又曰
先帝不以左氏為經故不置博士後生所宜因襲臣愚

以為若先帝所行而後主必行者則盤庚不當遷於殷
周公不當營洛邑陛下不當都山東也徃者孝武皇帝
好公羊衞太子好穀梁有詔詔太子受公羊不得受穀
梁孝宣皇帝在人間時聞衞太子好穀梁於是獨學之
及即位為石渠論而穀梁氏興至今與公羊並存此先
帝後帝各有所立不必其相因也孔子曰純儉吾從衆
至於拜下則違之夫明者獨見不惑於朱紫聽者獨聞
不謬於清濁故離朱不為巧眩移日師曠不為新聲易

耳方今干戈少弭戎事略戢留思聖藝眷顧儒雅採孔
子下拜之義卒淵聖獨見之㫖分明黒白建立左氏解
釋先聖之積結洮汰學者之累惑使基業垂於萬世後
進無復狐疑則天下幸甚臣元愚鄙嘗傳師言如得以
褐衣召見俯伏庭下誦孔氏之正道理丘明之宿寃若
辭不合經事不稽古退就重誅雖死之日生之年也書
奏下其議范升復與元相辯難凡十餘上帝卒立左氏
學太常選博士四人元為第一帝以元新忿爭乃用其

次司隸從事李封於是諸儒以左氏之立論議讙譁自
公卿以下數廷爭之㑹封病卒左氏復廢元以才髙著
名辟司空李通府時大司農江馮上言宜令司隸校尉
督察三公事下三府元上疏曰臣聞師臣者帝賓臣者
霸故武王以太公為師齊桓以夷吾為仲父孔子曰百
官總已聽於冡宰近則髙帝優相國之禮太宗假宰輔
之權及亡新王莽遭漢中衰專操國柄以偷天下况已
自喻不信羣臣奪公輔之任損宰相之威以刺舉為明

徼訐為直至乃陪僕告其君長子弟變其父兄網宻法
峻大臣無所措手足然不能禁董忠之謀身為世戮故
人君患在自驕不患驕臣失在自任不在任人是以文
王有日昃之勞周公執吐握之恭不聞其崇刺舉務督
察也方今四方尚擾天下未一百姓觀聽咸張耳目陛
下宜修文武之政典襲祖宗之遺徳勞心下士屈節待
賢誠不宜使有司察公輔之名帝從之宣下其議李通
罷元後復辟司徒歐陽歙府數陳當世便事郊廟之禮

帝不能用以病去年老卒於家子堅卿有文章

　　養奮字叔髙鬱林州人博通墳籍郡人重之以布衣舉
方正和帝時策問隂陽不和或水或旱奮對以長吏多
不奉行時令為政舉事干逆天氣上不恤下下不忠上
百姓困乏而不卹衆怨欝積故隂陽不和風雨不時也
奮盖一時名儒惜莫能究其所終

　　徐徵字君求荔浦人少有方直之行持節不撓通書傳
尤明律令延熹五年由中郎為蒼梧郡督郵時中常侍

唐衡有寵京師號為唐獨語言無所與較也遣客至蒼
梧市貨頗不循法度徵便收客郡市髠笞巳乃白太守
太守大怒收徵付獄主簿某守閣懇白曰此人無故恃
强買賣既侵百姓又汚婦女徵上念明政據刑申恥今
不使治郡無復爪牙之吏後督郵當徒跣膝行奉諸貴
戚賓客耳太守不得已釋之徵為人短小而果世以為
智過其軀

　　申朔字元游蒼梧人性廉慎嘗著布襦布袴不事綺紈

鄉邑歎慕之舉孝㢘為九真都尉後擊狂賊有功民頌
其徳呉郡陸𦙍為廣州刺史著先賢傳紀其事

　　鄧盛字伯真蒼梧人仕為秭歸令聞母病解印綬去及
歸母果亡居喪盡孝太尉馬日磾嘉其所履服竟即辟
之為主簿尋為太尉諸曹椽時彭城相左尚以贓獲罪
三府椽屬拷驗踰年不竟更選盛覆拷盛至獄洗沐尚
解械賜席乃謂尚曰君受國重恩而所坐事理如此今
遇君子不可以小人道相待尚感盛至意對曰今使君

相待如此尚獨何心不以死相歸乎即引筆具對時人
語曰淑問得竟臯陶鄧盛公卿而下皆禮重之

　　頓琦字孝異蒼梧人居母喪獨身立墳歴年乃成手種
松柏成行哀毁踰制有飛鳬白鳩棲息廬側見人輒去
見琦而留齊永明中范雲為州刺史使祭琦及丁密墓
丁密字靖公蒼梧人性清介非家織布不衣非已耕種
菜果不食遭父喪廬墓側有雙鳬游廬旁小池見人馴
伏後遭母喪復廬墓三年歸至舊廬一宿故雙鳬復至

㳺戲池中(舊傳為丁蘭誤)

　　牟子者蒼梧人其自敘曰靈帝崩天下擾亂獨交州差
安北方異人咸來兹土多為神仙辟穀長生之術時人
多有學者牟子常以五經難之道家術士莫敢對是時
牟子將母避世交趾年二十六歸蒼梧娶妻太守聞其
守學謁請署吏牟子見世亂無仕宦意竟不就州牧辟
之復稱疾不起牧弟豫章太守為中郎將笮融所殺牧
乃請牟子曰弟為逆賊所害骨肉之痛憤發肝心當遣

劉都尉行恐外界疑難行人不通君文武兼備有專對
才今欲相屈之零陵桂陽假塗於通路何如牟子曰被
秣服櫪見遇日乆烈士忘身期必騁效遂嚴當發㑹其
母卒亡不果行乆之歎曰老子絶聖棄智修身保真萬
物不干其志天下不易其樂故可貴也於是銳志於佛
道兼研老子五千文含𤣥妙為酒漿翫五經為琴簧遂
乗筆墨餘閒略引聖賢雅言證解之名曰牟子理惑云
衡毅蒼梧人負勇謀與同郡錢博皆為郡太守呉巨所

信用建安末荆州牧劉表以賴恭為交州刺史孫權以
步隲為交州刺史巨逐恭恭奔零陵巨納隲與都督區
景謀圖之隲知之召二人入計事即於中庭斬首以徇
衆遂治舟船合兵二萬下取南海毅與博念巨舊恩且
隲之來非漢命也乃興軍逆隲於蒼梧髙要嶮口與隲
軍戰毅與衆皆投水死死者千餘人無一人降者

　　三國士燮字威彦蒼梧廣信人其先魯國汶陽人至王
莾之亂避地交州六世至燮父賜桓帝時為日南太守

燮少游學京師事穎川劉子竒治左氏春秋察孝㢘補
尚書郎公事免官父賜喪闋後舉茂才除巫令遷交趾
太守弟壹初為郡督郵刺史丁宫徵還京都壹侍送勤
恪宮感之臨别謂曰刺史若待罪三事當相辟也後宫
為司徒辟壹比至宫已免黄琬代為司徒甚禮遇壹董
卓作亂壹亡歸鄉里交州刺史朱符為夷賊所殺州郡
擾亂燮乃表壹領合浦太守次弟徐聞令䵋領九真太
守䵋弟武領海南太守燮體氣寛厚謙虚下士中國士

人徃依避難者以百數耽玩春秋為之注解陳國袁徽
與尚書令荀彧書曰交阯士府君既學問優博又達於
從政處大亂之中保全一郡二十餘年疆場無事民不
失業羈旅之徒皆䝉其慶雖竇融保河西曷以加之官
事小闋輒玩習書傳春秋左氏傳尤簡練精微吾數以
咨問傳中諸疑皆有師説意思甚宻又尚書兼通古今
大義詳備聞京師古今之學是非忿争今欲條左氏尚
書長義上之其見稱如此燮兄弟並為列郡雄長一州

偏在萬里威尊無上出入鳴鐘磬備具威儀笳簫鼓吹
車騎滿道交人夾轂焚燒香者常有數十妻妾乗輜軿
子弟從兵騎當時貴重震服百蠻尉佗不足踰也武先
病沒朱符死後漢遣張津為交州刺史津後又為其將
區景所殺而荆州牧劉表遣零陵賴恭代津是時蒼梧
太守史璜死表又遣呉巨代之與恭俱至漢聞張津死
賜燮璽書曰交州絶域南帶江海上恩不宣下義壅隔
知逆賊劉表又遣賴恭闚看南土今以燮為綏南中郎

將董督七郡領交阯太守如故後燮遣吏張旻奉貢詣
京都是時天下喪亂道路斷絶而燮不廢貢職特復下
詔拜安逺將軍封龍度亭侯後巨與恭相失舉兵逐恭
走還零陵建安十五年孫權遣步隲為交州刺史隲到
燮率兄弟奉承節度而吳巨懷異心隲斬之權加燮為
左將軍建安末年燮遣子廞入質權以為武昌太守燮
壹諸子在南者皆拜中郎將燮又誘導益州豪姓雍闓
等率郡人民使搖東附權益嘉之遷衞將軍封龍編侯

弟壹偏將軍都鄉侯燮每遣使詣權致雜香細葛輒以
千數明珠大貝琉離翡翠瑇瑁犀象之珍竒物異果蕉
椰龍眼之屬無歲不至壹時貢馬凡數百匹權輒為書
厚加寵錫以答慰之燮在郡四十餘嵗黄武五年年九
十卒權以交阯縣逺乃分合浦以北為廣州吕岱為刺
史交阯以南為交州戴良為刺史又遣陳時代燮為交
阯太守岱留南海良與時俱前行到合浦而燮子徽自
署交阯太守發宗兵拒良良留合浦交阯桓鄰燮舉吏

也叩頭諫徽使迎良徽怒笞殺鄰鄰兄治子發又合宗
兵擊徽徽閉門城守治等攻之數月不能下乃約和親
各罷兵還而呂岱被詔誅徽自廣州將兵晝夜馳入過
合浦與良俱前壹子中郎將匡與岱有舊岱署匡師友
從事先移書交阯告喻禍福又遣匡見徽説令服罪雖
失郡守保無他憂岱尋匡後至徽兄祗弟幹頌等六人
肉袒奉迎岱謝令復服前至郡下明旦早施帳幔請徽
兄弟以次入賓客滿坐岱起擁節讀詔書數徽罪過左

右因反縛以出即皆伏誅傳首詣武昌壹䵋匡後出權
原其罪及燮質子廞皆免為庶人數歲壹䵋坐法誅廞
病卒無子妻寡居詔在所月給俸米賜錢四十萬

　　唐韋厥上林人武徳七年持節壓服生蠻開擴化外詔
領澄州刺史後隱於智誠洞與諸子皆封侯廟食

　　李堯臣鐔津人貞觀中第進士累官至交州刺史賜其
里門曰登俊

　　龎孝泰博白人武徳五年以積功授諸衞將軍龍朔中

以左驍衞將軍為遼東道行軍總管與蘇定方程名振
等征髙麗孝泰以嶺西兵逼蛇水葢蘇文來攻孝泰兵
敗死之

　　畢都䕶不知其名按張九齡曲江集云畢公東平人後
家於桂州始安起諸生為廣州湞陽令尋轉韶州司馬
秩滿丁内憂公性至孝幾於毁滅御史大夫蕭璿嘉之
拔補按察判官義行相成終始如一尤加欽重特以表
聞敕授新州刺史屬恩州土帥日尋干戈後按察使宋

璟委公為五府總管以甲卒戍焉雖臨之兵威而開以
恩信璟以為能奏補恩州刺史尋加朝㪚大夫遷端州
刺史秩中㪚大夫拜安南副都護到官未幾卒

　　曹唐字堯賓桂州人為道士太和中進士咸通中仕為
府從事作游仙詩百首

　　白聳馬平人為義勝都將光啟中寇入郡境盡驅其民
掠其財帛聳率所部攻賊奪而歸之郡人為之立祠

　　曹鄴字業之陽朔人讀書龍頭山石巖中大中間舉進

士刺洋州至祠部郎中有詩名學士韋燠嘗薦之於朝
一時詩人如鄭谷輩皆自以為不及

　　趙觀文臨桂人乾寜二年狀元及第是年試觀人文化
成天下賦内出白鹿宣示百僚詩放進士張貽憲等二
十五人觀文第八被黜煮訴不當乃重試觀文遂魁多
士是時劉季述輩專横觀文以為言忤宰相崔𦙍意謝
病歸官終侍講

　　于向字仁忠祖達邕州刺史因家臨桂之西鄉父輸辭

官以富豪甲於鄉里向生三歳始能言八歳學書能文
及長形貌雄偉力制奔牛人皆以為闗張流亞居父母
喪以孝聞唐末南詔結羣蠻亂邊向奮然曰王室有難
邊境不寧予世食唐禄可坐視乎因糾合義兵三千餘
人助節度使髙駢擊破南詔撫定交趾寇賊屏息駢因
署為牙門將尋授本州團練使後駢玩寇無功政由羣
下向即辭歸及黄巢寇嶺南猺賊響應侵逼州城官軍
失利向即率兵與戰於都郎山九十日賊屢出屢敗乃

引兵深入大戰於洛陽坡援兵不繼賊圍之數重向下
馬格鬭精采百倍賊尸滿谷賊乃退向亦被傷死士民
莫不痛哭流涕遂相與立像置祠於其地嵗時祀之

　　五代梁嵩潯州平南人善聲律文辭唐同光中劉龑據
嶺海僣號漢開科取士如唐制白龍改元嵩舉進士第
一歴翰林學士時龑多苛政嵩求去嘗獻倚門望子賦
南漢主乃命歸奉母錫賚皆不受請蠲一郡丁賦郡人
感徳立祠祀焉或云嵩常乗白馬遊東壕墟過渡溺水

死至今有白馬廟其遺蹟云

　　周邦字顒若平南人南漢舉進士歴官御史大夫以直
節著風采凛然

　　宋陶璿平樂人建隆初由國子生官奉直大夫歸休立
興教院為家廟置義田供子姓讀書濟貧乏

　　周渭字得臣恭城人力學工為詩劉鋹據五嶺昭州皆
為所有政繁賦重民不聊生渭率鄉人六百踰嶺將避
地零陵未至賊起斷道絶糧復還恭城則廬舎煨燼遂

奔道州為盗所襲渭脱身北上建隆初至京師薛居正
器遇之上書言時務召試賜同進士出身釋褐白馬主
簿縣大吏犯法渭即斬之太祖竒其才擢右贊善大夫
時魏帥符彦卿郊迎渭揖於馬上就館始與相見略不
降屈有盗傷人而逸渭捕獲并匿者按誅之不以送府
乾徳中通判興州領罝口寨多戍兵監軍傲狠縱其下
為暴居人苦之渭馳徃諭以禍福斬其軍校衆皆懾服
詔嘉奬命兼本路鈐轄開寳七年鳯州七房治主吏盗

隱官銀擇渭徃代歲羡課數倍賜緋魚還知棣州殿直
傅廷翰為監軍謀作亂走契丹事覺渭擒繫以聞命械
送闕下鞫得實斬於西市渭在郡以簡肅稱及還吏民
遮道泣留詔賜錢百萬太平興國二年擢廣南轉運使
初渭之入中原妻子留恭城開寶三年平廣南詔昭州
訪求賜錢米存恤之及是渭始還故里鄉人以為榮渭
奏去劉鋹時税算之繁者重定田賦典學校遷殿中丞
屬有事交趾交將逗遛無功有二敗卒擐甲先至邕州

市奪民錢渭捕斬之後至者悉令解甲以入訖無敢犯
移書交趾諭朝廷威信將尅日再舉黎桓懼即遣使入
貢就加監察御史在嶺南凡六年徙知揚州累遷益州
轉運使坐從子違詔市馬黜為彰信軍節度副使咸平
二年真宗聞其清節召還將復用詔下而卒年七十七
上閔其貧不克葬賻錢十萬以其子建中為乗民主簿
陶紹宗平樂人開寶問從潘美擒劉鋹功授龍平縣令
除鋹苛政境内大治太祖聞其賢召入京擢光禄寺正

卿

　　唐承裕興安人開寳初王師南征承裕率衆歸附上嘉
其忠授知象州繼為臺諫著有直聲

　　李觀象臨桂人依湖南周行逢署為掌書記行逢性殘
惡多殺觀象懼及禍清苦自勵帳幃寢衣悉以紙為之
行逢頗加信任軍府之政一皆取決觀象涉經史有文
詞行逢將終託以後事令其子保權善待之及張文表
作亂王師壓境觀象謂保權曰我所恃者北有荆渚以

為唇齒今髙氏拱手聽命朗州勢不獨全莫若幅巾歸
朝則不失富貴保權幼懦不能用其言及湖湘平太祖
聞觀象嘗為保權畫謀以為左補闕

　　翁宏字大舉桂嶺人嘗寓居韶賀間不仕進能詩送人
下峽云萬木殘秋裏孤舟半夜猿南越行云因尋買珠
客悞入射猿家細雨云何處殘春夜和花落古宫途中
逢友人云孤舟半夜雨上國十年心開寶中衡山處士
廖融南遊宏贈以詩云孤吟牛渚月老憶洞庭山融以

詩謝宏云積思遊滄海㝠搜入洞天神珠迷象㒺瑞玉
匪雕鐫其互相推重如此又有林楚才富川人亦以詩
名

　　覃光佃融州人髫年岐嶷人以神童目之登開寳六年
進士授監察御史彈劾無避權勢京師呼為真御史時
北敵屢犯邊三上疏累詔優之進武騎尉知鴈州軍州
事陞沿邊都總管兼勸農公事使外籌邊策内肅朝儀
内外倚重焉歴官三十餘載知無不言言無不盡垂老

乞歸詔特進光禄大夫上柱國賜紫金魚袋致仕

　　王世則永福人太平興國八年狀元及第是年試六合
為家賦鶯囀上林詩文武雙舉論放進士二百七人太
宗時幸金明池乃宴世則等於瓊林苑進士賜宴自此
始世則所居前臨長江後枕華葢山松林秀茂太平興
國中忽有鳯凰來巢一年引雙雛去後復來巢下鑿石
得玉以獻今玉池猶存秋冬泉不竭因名山曰鳯巢淳
化初世則以右正言使交州還朝條事迹及山川形勢

上之進直史館與尹黄裳馮拯等伏闕請立皇太子由
是罷館職知象州有惠政及民祀名宦

　　歐陽陟賀縣人咸平三年進士以文學稱為賀甲科之
首

　　陳坦然梧州人博學善屬辭有膽勇多權謀重然諾舉
進士未第歸鄉里景徳中宜州兵殺守帥脅判官盧成
均以叛偽稱南平王擁衆數千人攻象州坦然以成均
同郡乃單騎行賊圍為書約矢射成均帳下為陳禍福

時象郡疎弱無守備將陷者數矣成均得書欲自投歸
順計未決而王師至城乃全賊又别遣一屯分掠南路
趨容境所至摧陷坦然入語容守陳延賞曰賊勢慓悍
難以力競且脅從之人本無戰心願假衞兵先從抵賊
營諭以逆順當使解甲而歸我矣遂去賊壘數十步下
馬直前為言本朝正朔被四海汝徒無故譟聚今有詔
誅首惡茍能束身改圖自當榮以爵賞何苦草間覔活
是時賊中偽補屯衞之職陳賈二卒私相語曰此飛檄

至也於是率首領以甲卒數百詣郡降賊失心腹皆不
戰自潰賊平論功大將以狀聞中㫖令本郡敦遣赴闕
與官仍賜錦袍銀帶悉讓不受願回前恩以就殿試朝
命嘉之詔貢部别名聞奏中途被病且遭家艱以歸服
闋急於禄養攝主化州累遷以吏能佐桂州幕屢轉太
子贊善大夫殿中丞卒其在桂林也役徒不足借禁卒
五百伐材以修守具郡帥㑹賓客飲於堂外有告變者
曰役卒二百挾刃羣譟入屯營為逆在座相顧失色郡

帥曰當閉城以虎翼五百擒之坦然即屏人語帥曰今
以亂擒之彼知就擒則死必力鬭適所以堅其叛意耳
若誘而致之可無患乃從白直數人直趨其屯責其主
校苛刻乃復人人撫慰問其勞苦叛卒環泣曰苦則思
亂人之常情若從公命乃免於役以視息為再造矣皆
釋仗隨坦然歸帥亦原之

　　唐則字世範興安人登大中祥符五年進士築館授徒
以身率後進雖盛暑祁寒不少倦經史皆訓成一家言

二子叔夏叔相繼登第所居山號狀元峯

　　粟大用武宣人年九歲大中祥符間以通五經應童子
舉至汴京入見真宗竒之補登仕郎仕至南雄太守

　　徐噩字伯殊博白人天聖甲子舉於鄉攝知宜州討歐
陽範以功授白州長史皇祐間儂智髙叛噩引兵追至
金城驛戮力與戰死之贈大理寺丞

　　朱道誠字信中清湘人幼喪父事母俞氏至孝多病道
誠截髪求醫俞氏卒葬於湘峰景徳寺之左結菴守墳

有冬笋瑞竹之異州以上聞景祐四年有㫖賜絹十疋
米一斛令本州常加存撫卒於廬郡守趙公晰揭其墓
曰朱孝子墓其子揚善亦廬焉事亦聞於朝至和二年
有㫖賜米帛揚善後改名冕字徳文官至宣教郎冕弟
衮字補之讀書知名元符中王鞏坐司馬光黨削尚書
郎籍貶全州冕與衮日從之游鞏嘗訪其家以欣欣名
其亭為之作記謂徳文真純不茍補之開爽喜文云黄
庭堅南遷過湘因鞏而識冕兄弟嘗賦詩贈之


　　覃昌融縣人家世業儒祖父以宦績顯昌獨閉門講學
以求道為己任文峻而整學精而覈其教人一本六經
慶厯五年登進士官至國子祭酒有文集

　　梁仲保賓州人勇悍有略充本州團練使慶厯中儂賊
犯邊率衆力戰以死州人為立廟祀之

　　王之才洛容人與張亞卿齊名慶歴間登第歴官至朝
議大夫工部侍郎

　　張亞卿洛容人種學績文頥老不衰皇祐間郡守鮑安

石竒其才以遺逸薦登進士官至㢘州通判

　　宋士堯馬平人皇祐中儂智髙寇廣南士堯領兵至邕
州極力與戰已而敗北賊斷其首尸不仆猶犇馬而還
後贈屯衞大將軍

　　石鑑字大觀邕州人舉進士儂智髙攻廣州不下還攻
邕州鑑干余靖言若使智髙盡得邕州三十六洞之兵
其為中國慮未可量鑑請説諭諸洞酋長使之不附智
髙靖即命説諸洞酋長皆聽命惟結洞酋長黄守陵强

暴智髙深與相結鑑説守陵智髙父子貪詐不可不為
之備守陵由是稍疎智髙智髙怒遣兵襲之守陵先為
之備逆戰破之遂不敢入結洞而奔逃於特磨

　　潘盎蒼梧人常儒衣持一大翣行坐獨語人傳其能先
知皇祐中儂智髙陷邕乗勝至梧城下聞其異召而問
曰吾形貌如何盎曰汝一賊耳又曰梧州幾日可陷曰
百年亦不陷又曰吾欲據此以有南粤如何曰汝將斬
首豈能有粤邪賊怒遂害之


　　馮商本鐔津縣人(今藤縣)少游商之京師其妻授白金數
笏曰君壯歲無子可以此買妾至京師買一妾問所自
來言吾父居官因綱運鬻妾陪償耳商遂惻然遣還其
父不復索原直及歸妻問妾安在具告以故妻曰君立
心如此隂徳厚矣何患無子居數月妻果有娠將誕里
人皆夢鼓吹喧闐云送狀元至馮家次早生京云

　　馮京字當世少雋邁不羣父商隨父寓武昌發解皇祐
初計偕禮部及廷對皆第一時猶未娶張堯封方負宫

掖勢欲妻以女擁至其家束以金帶曰此上意也頃之
宫中持酒殽來直出奩具目視之京笑不視力辭出守
將作監丞通判荆南軍府事還直集賢院判吏部南曹
同修起居注試知制誥避婦翁富弼當國嫌拜龍圖待
制知揚州召還為翰林學士知開封府數月不詣丞相
府韓琦語弼以京為傲弼使徃見琦京曰公為宰相從
官不妄造請乃所以為公重非傲也出安撫陜西請城
古渭通西羌以斷夏人右臂神宗即位累改御史中丞

王安石為政京論其更張失當進㕘知政事數與安石
論辯又薦劉攽蘇軾掌外制安石令保甲養馬京謂必
不可行會選人鄭俠上書言時事薦京可相呂惠卿譖
京與俠通罷知亳州再遷知成都府蕃部何丹方寇雞
棕闗聞京兵至請降議者遂欲蕩其巢窟京請於朝為
禁侵掠給稼器餉糧食使之歸夷人喜爭出犬豕割血
受盟願世世為漢藩惠卿告安石罪發其私書有曰勿
令齊年知齊年謂京也安石同年生帝以安石為欺復

召京知樞密院京以疾未至帝中夕呼左右語曰適夢
馮京入朝甚慰人意乃賜京詔有渴想儀刑不㤀夢寐
之語及入見首以所夢告焉哲宗即位累改鎮彰徳於
是范祖禹言京再執政初與王安石不合後為呂惠卿
所傾其中正不倚之操為先帝稱重且昭陵學士獨京
一人存若付以樞宻必允公論時京已老乃以太子少
師致仕紹聖元年薨年七十四帝臨奠於第贈司徒諡
曰文簡


　　韓迥昭州人累官太子中舎嘉祐中致仕李師中以詩
贈之其恬退㢘静有人所不能及號東山野叟云

　　林通字達夫富川人仁宗時仕為御史棄歸隱縣之豹
山人因名其山曰隱山巖曰潛徳巖時徃來郎山穿石
巖有詩云鑿開混沌鴻濛地透出明通公溥天其學不
流枯寂當於時用所遭不偶遂退而終身焉

　　李時亮字端夫博白人嘉祐中舉進士累官知㢘州有
治聲嘗獻平邊十策及疏時政得失神宗嘉之累遷檢

檢散騎常侍兼御史大夫時亮善屬文尤長於詩與同
官陶弼相賡和有詩曰李陶集

　　秦懷忠字伯良博白人嘉祐進士令徐聞有異政司李
雷州寃獄多所平反累擢知容州

　　毛温富川人為欽州靈山簿時交寇陷欽㢘白三州守
令皆望風而遯温糾合土豪與戰輒勝賊勢遂挫

　　黎志宜州人治平中及第仕化州路呉川令以政最加
勲武騎賜緋魚袋羅咸嘗謂馮三元以文學魁天下黎

特科以及第擅當時並稱

　　陸蟾藤州鐔津人也以能詩名於楚越間其瀑布詠則
曰靈源人莫測千尺挂雲端嶽色染不得神功裁亦難
夏噴猿烏凝秋濺斗牛寒待到滄溟日為濤更好看此
詩人尤稱之客死於攸縣之司空山

　　唐仁傑全湘人苦吟陳徳誠出守池陽仁傑以詩貽之
云紅斾渡江霞蘸水青蛇出匣雪侵衣徳誠善之勉之
入金陵㑹休沐朝達集於升元寺召仁傑偕徃酒行請

賦登閣詩仁傑沉吟少頃立就有句云雲散便宜千里
望日長斜占半城隂衆皆閣筆如元白之遜楊汝士也
又贈僧詩云只住此山能有慮向來求佛本無心

　　梁世基横州人由攝官補登仕郎歴潯州司户參軍熈
寧中特授大理寺丞用法平允家有荔枝生連理神宗
聞之賜以詩

　　唐子正字幾卿興安人幼力學治平初舉孝㢘後通判
邕州熈寧八年冬交趾圍邕子正與蘇緘率城中禁兵

又募材勇堅壁固守及外授不至城陷子正及緘死之
梁詔貴州人少孤事母孝元豐中任廣東提刑司幹官
遭母喪既葬廬墓側建罔極亭手蒔松柏甘露降芝草
生蘇軾自海外歸聞其孝節徃見焉因為易其墓亭曰
甘露林曰瑞松詔命三子出拜軾以孝義勵之為扁其
讀書所曰薰風亭官至奉議大夫

　　歐陽闢字晦夫靈川人至和間與弟簡同從學於梅聖
俞乆之歸梅贈之詩有云吾家無梧桐安可乆㽞鳯意

甚稱許元祐六年舉進士任雷州石康令嚴操持尚儉
約節浮費後六年乞休歸民攀援不忍絶居無完壁誅
茅為舎樂琴書於其中將終身焉所著有遇仙傳

　　韋旻上林人閉户讀書無所不通鄉人以書笥目之元
祐間應舉不第遂隱於羅洪峒據山林石泉之勝尤善
導養之術號白雲先生

　　唐叟字元老桂州人少孤嗜學諸經皆貫通尤邃於易
家貧事母至孝訓徒以奉甘㫖年四十餘不娶凡澣濯

補紉皆躬其勞紹聖間以經明行修舉嘗登三蘇門後
為雷州海康令蘇軾南遷過之握手道舊叟時年幾五
十軾歎曰元老行雖孤髙唐氏豈容無嗣力勉之娶任
滿調池州通判遂歸舊隱鄒浩與叟有雅故謫昭州日
訪其居贈詩甚多

　　冼積中北流人舉紹聖進士累官朝請大夫知白州一
以仁惠行郡人士戴如父母云

　　坦中庸北流人舉紹聖進士累官廣州提㸃刑獄一介

不茍以清白名

　　唐諫字子方清湘人以三舎類升大庠元符間與鄉人
蔣舉上書論時事崇寧間申嚴黨禁入易丕以下邪等
籍退屛鄉里改今名再領鄉薦登政和五年第歴官朝
奉郎累贈通奉大夫後知峽州士大夫出蜀者皆挾巨
商重貨諫之子孝潁大搜之遂以謗免有送行詩云但
得歸舟輕似葉不嫌蜀客怨商征孝穎字之淵先膺里
選次受世賞周必大梁克家皆器重焉歴仕賓州節推

蔣舉字時舉清湘人乆住太學一日告友黄無悔曰學
者所以學為忠與孝也有親弗養孝乎忠既未立孝焉
可忘我共歸矣無悔感其言歌以送之曰秋風起兮白
雲飛南園逺兮心欲歸歸心切兮親庭闈後相見兮復
何時及母葬廬墓産芝十本路允迪贈詩有百年風木
感數本石芝芳之句紹興十一年旌表其門

　　蔣一鳴一䕫清湘人兄弟六人五世同居九十餘年家
庭之間雍雍如也郡倅許儼暨權郡許應龍咸嘉重之

知全州鄧均有文風動士林義事著鄉井之句褒之

　　王佐字用之全州人官邕州户曹嘗攝獄事平反寃獄
免死者七人皆叩頭以謝攜物直百萬為餉佐力拒之
衆堅欲其留止受一小佩刀歸老於家年八十有五路
允迪志其墓稱其伸人之寃謝人之餉與史稱百紙參
軍一錢太守亡異

　　元光昭平人隱居樂道不求聞達家貧性喜飲崇寧二
年鄒浩謫昭州與光游常至其家後三年放歸有詩别

光

　　何旦宜州人嘗為海南都巡檢使與蘇軾遊多得其筆
迹還家橐中一無所有親戚或嘲之旦出所藏軾書示
之曰此海外竒珍也人服其風尚

　　區革宜州人常與山谷交遊為瓊州秋掾山谷以青玉
案詞送之有送子之官瓊海上鯨吞舟楫蜃樓虚之句
毛經富川人仕開封户曹性敏悟一日方與客對弈尹
以疑獄就質令罷弈經曰決事弈棋兩不相妨呼二吏

讀款目視棋局耳聽所讀已而弈勝而處事中理尹稱
薦之

　　管及全州人崇寧中山谷謫宜州凡平日親知絶迹時
及為宜州理曹與山谷游甚密山谷書折桂亭三大字
貽之且謂君家積慶後必有登進士科者其後炎發浚
發皆登進士折桂䜟始驗

　　蔣炳文字仲虎興安人大觀間預上舍政和二年進士
通判融州金兵入境召天下勤王炳文同守李珙率所

部赴之為提刑程大器所沮遂以兵他屬罷官行在上
書言時事宰相趙鼎是其説薦為中都官炳文願外職
自試除瓊管安撫秩滿奏事忤權臣意丐辭南歸終身
不仕訓導後進弟姪相繼登科年八十五卒郡守施鉅
李光同訪炳文所居作三老堂

　　韋經宜州人大觀中舉進士官至承議郎雷州通判權
知州事有政聲聞於時

　　施才號拙翁貴州人大觀時作倅宣和間莫徃峒蠻叛

才禦寇立功任滿奏事上因問以南方風土對曰道徳
一而風俗同上喜其質遷朝散郎永州太守卒於途

　　唐時全州人政和二年進士初名時臣御筆為去臣字
紹興中官鄂岳間值岳武穆將兵應副軍甚有勞績武
穆薦之召見奏事任静江理定令官至澧州守子朝俊
以䕃補亦宰理定民間頌其作述之善

　　林勲賀州人政和五年進士為廣州教授建炎三年八
月獻本政書十三篇言國家兵農之政率因唐末之故

今民貧而多失職兵弱而不可用是饑民竄卒類為盗
賊宜假古井田之制使民一夫占田五十畆其有羡田
之家毋得市田其無田與游惰末作者皆驅之使為隸
農以耕田之羡者而雜組錢穀以為什一之税宋二税
之數視唐増至七倍今本政之制每十六夫為一井提
封百萬為三千四百井率税米五萬一千斛錢二萬千
緡每井賦二兵馬一匹率為兵六千四百人馬三千四
百匹歲取五之一以為上畨之額以給征無事則又分

為四番以直官衙以給守衛是民凡三十五年而役使
一遍也悉上則歲食米萬九千餘斛錢三千六百餘緡
無事則減四分之三皆以一同之租税供之匹婦之貢
絹三尺綿一兩百里之縣歲收絹四千餘疋綿三千四
百斤非蠶鄉則布六尺麻二兩所收視絹綿率倍之行
之十年則民之口算官之酒酤與凡茶鹽香礬之𣙜皆
可弛以與民其説甚備書奏以勲為桂州節度掌書記
其後勲又獻比校書二篇大略謂桂州地東西六百里

南北五百里以古尺計之為方百里之國四十當墾田
二百二十五萬二千八百頃有田夫二百四萬八千出
米二十四萬八千斛禄卿大夫以下四千人禄兵三十
萬人今桂州墾田約萬四十二頃丁二十一萬六千六
百一十五税錢萬五千餘緡苗米五萬二百斛有竒州
縣官不滿百員官兵五千一百人葢土地荒蕪而遊手
末作之人衆是以地利多遺財用不足皆本政不修之
故也朱熹甚愛其書東陽陳亮亦曰勲為此書考古驗

今思慮周密可謂勤矣世之為井田之學者孰有加於
勲者乎要必有英雄特起之君用於一變之後成順致
利則民不駭而可以善其後矣

　　陸南金桂平人父自祥符縣任潯州别駕因家焉南金
天資穎悟學行過人髙尚不仕時人宗之其後逵浚淮
燦皆以文章顯

　　何浚字巨源宜州人宣和八年貢赴辟雍天子幸學問
春秋疑難浚答稱㫖賜進士出身


　　謝洪武宣人與弟澤皆博學有文號謝家二鳯宣和間
相繼出仕凡朝中士夫遷謫於此多館其家

　　李珙字温之永福人少業儒尚氣節㑹宜州蠻入寇帥
募智勇士以禦賊珙從征首立功補右職進築南丹州
以珙攝州監押為先鋒接戰郤敵城成策勲累任邊將
羣蠻畏懾納款歸疆積官至武功大夫擢東南第十二
將劇賊劉花三嘯聚自䖍吉入寇廣東朝廷議擇將禦
之以珙除廣東路分至則盡俘其衆檻賊首送京師擢

忠州刺史知融州議者以為賞輕拜淄州團練使㑹金
兵入京師以礬書蠟彈召天下兵珙與蔣炳文選州兵
募死士凡三千人倍道兼行至復州賊將薛廣祝靖衆
數萬阨其前竞戰死事聞贈忠州防禦使官其子十人
仍詔旌表其門曰忠義

　　蔣周翰字崧鄉興安人入太學有聲靖康間北兵入寇
翰請持國見西夏君長如唐回紇破安史故事官廣東
市舶幹辦公明


　　劉霆全州人世有義行紹興問孫覿持節廣右道遇霆
於朱塘村與之語論議超卓遂以女妻之後䕃補京官
歴興安令知欝林所在有政績

　　劉晞字升之臨桂人家去辰山不逺棲止巖中晞有詩
名先是桂帥呂愿中賦泰城王氣詩欲以媚檜邀晞共
賦晞託疾不預後帥李大異聞而嘉之題所居巖曰蟄
龍

　　韋民望宜州人紹興元年進士仕至吉陽軍判官以㢘

幹稱

　　蔣允濟興安人紹興二年與兄允升同登第仕邵州新
化縣縣素號難治允濟抵官即相為要約積年不輸之
租車牛係道未幾丁内艱邑人相率遮部使者願奪居
喪後為賓倅攝昭州舊官出錢二百予民輸布一疋復
折布為錢十倍之允濟疏以聞竟減其半尋知潯州課
居最及守邕管盡蠲買馬弊事百貨無所問蠻服其㢘
介至不敢相讐殺死之日哭者罷市嘗按平南巡檢祝

尚賢奪一官及喪過潯尚賢哭甚哀或問之曰曩我實
犯法非公之私公賢安得不哭凡歴州縣恩信結民政
不苛迫歿而人思之子礪亦以㢘明稱歴官通判邕州
張孝祥誌其墓

　　黄齊字義卿臨桂人紹興二年舉進士調賀州富川尉
迎父表中就禄養值盗曹成宼攘齊懼遺親憂自奮擒
獲七十人磔之縣以安堵第功改京秩僉判栁州再僉
知昌化軍賜對具言桂林潛藩多俊秀而賓興之數狹

地瘠民貧而折納之輸重詔増鄉貢三人減軍輸布錢
九百萬有竒鄉人利之紹興三年自肇慶來攝新州踰
年種刺竹圍城一千二百餘丈胡侍郎銓為記其事先
是鄉民之貧死者猶附於籍富厚者多避事役公榜諭
之且置大櫃於州門令民自投户數於中限滿拆封於
户口覈實賦役均平民以不擾後知廉州舊有珠池齊
奉詔罷貢禁採珠是歲珠溢池外其卒范成大為誌其
墓張栻為之題額云


　　毛倫陽朔人少讀書能屬文有志節紹興間與弟汀以
良家從捕曹成俱補官倫事母至孝辭官養母勉其弟
汀出仕及母亡哀毁至瘠每一慟哭血淚交下既葬語
汀曰二親在泉下吾將徃事之言訖而卒肢體柔軟如
生家弗敢殮四十九日神色不變弔者無不驚嘆

　　李守柔字必强臨桂人紹興間與兄守卓相繼登第為
雷州海康令再調知臨賀縣初趙鼎南貶雷州守令王
超輩以故相禮迎送後有以告秦檜者超去已久檜下

廣西追罪官吏株連守柔縁坐十年不調檜死始改倅
邕守武臣御下嚴衣糧不時給將大閱衆洶洶將不靖
守窘甚守柔勸使移病為攝州事下令發帑廩給諸將
數日入教場引謀亂四人斬其渠魁鞭三人訖事肅然
除知梧州選知宜州後除新州卒於道丞相周必大為
誌其墓

　　唐俊乂興安人博通經史紹興間進士自柳州司理歴
仕知廉州皆以廉静聞攝欝林郡兇賊謝寔犯鄰境俊

乂躬率吏民禦捕遁去凡經三郡家無贏蓄張栻帥桂
時夾城遺火迫其居公急遣軍徃救之頃刻還白曰唐
大夫家止有文書衣衾數篋已他徙矣栻嘆其清約卒
年八十二

　　廖䆳明清湘人能文辭尤長於樂府少不羇尚氣誼陳
了翁南遷過全日州郡待之甚嚴無敢近者䆳明獨於
逆旅中相問勞如故舊了翁後北歸適龍圖學士折彦
質亦貶嶺南道遇之既不攜家又以瘴癘為憂問以南

中相識了翁即以䆳明對折謁湘山邂逅與語甚悦知
其可仗欲與之俱䆳明慨然從之一日渡海風濤大作
䆳明持劒厲聲曰有宋忠臣在此風濤遂息後數年折
得還而䆳明死折作詩弔之仍官其一子

　　張仲宇字徳儀臨桂人紹興間以文藻稱與同郡石安
民相為引重桂帥張栻張孝祥范成大先後至府禮以
上客所著有桂林盛事記范公諭民文舉葬文

　　李用謙藤州人博通經史登紹興五平進士累官侍御

史左右司諫有直名上時政十六事皆切利病官至祭
酒生徒服其學行卒贈銀青光禄大夫

　　石安民字惠叔臨桂人少穎鋭苦學登紹興十五年第
為象州判官累決寃獄稱其明恕分教廉藤二州文風
大振喜為詩竒麗雄深末年歸於平淡有文集晚知吉
陽未赴而卒安民早從路允迪沈晦胡寅遊尤受知於
張忠獻及汪應辰其後張孝祥帥桂益敬愛之為榜於
堂曰瑞文二弟安行安持皆賢能文人號為三石


　　李奉政藤州人用謙姪博學能文登紹興二十一年進
士嘗上書言金人有入寇之志不見用出知戎城縣俄
知和州上論科舉事又論割唐鄧海泗州與金人和不
可累官翰林學士國子祭酒

　　毛士毅富川人化州石城令李接反來攻城士毅與尉
曰吾與君當以死衞百姓糾合義兵與賊戰衆寡不敵
遂罵賊而死髙宗嘉其忠贈承事郎

　　毛炳富川人倜儻不羇好讀書乾道中以平寇功授横

貴廉三州都巡檢使交寇犯境死於難累贈太尉忠順
武烈公二子維蕃維瞻並登進士第

　　唐彪字仲孺興安人登淳熈辛丑進士嘉泰二年守新
州先是縣道銷丁割税差役折户皆取於民田無遺利
民甚病之彪徃任首奏罷之邦人感其徳焉

　　滑懋字和仲臨桂人以文學為轉運使丹陽張金所器
接以上賓金常偕懋及諸僚幕泛舟灕江徧眺諸勝明
日獨以所賦詩視懋懋感其意刻之龍隱復為之記


　　唐儀鳯宜州人慶元四年進士授賓州司理參軍權知
州事後為化州路推官所至以廉能稱

　　王應辰興安人九歲能誦九經作春秋語孟義兼講子
史貢於禮部慶元四年赴國子監試中書省覆試並通
免文解三次

　　王應申應辰從弟年九歲能誦九經作周禮語孟義并
講説語孟貢於禮部嘉泰元年赴國子監試中書省覆
試並道免文解三次


　　陶崇字宗山全州人少聰敏十歲賦筆山詩有驚人句
登嘉泰二年進士第歴仕兩廣召試館職慕栁子厚為
文嘗撰宋鐃歌鼓吹曲及楚詞七敘以進於朝理宗在
潛邸時公為講讀官龍飛被召陳保業謹㣲謹獨持久
之説又陳郡縣修武備厚民生厲士氣之論與時宰史
彌逺忤出知信州終於任有澈齋文集贈特進諡文肅
子夢訓典舂陵瑞陽兩郡終監丞

　　滕處厚字景重清湘人寳文閣學士諡文肅陶崇之甥

也少穎㧞邃於春秋議論慷慨好言天下事有特獨操
鶴山魏了翁遷渠陽日處厚徃從之遊鶴山竒之留置
門下教其子凡論著皆獲與聞又為銘已齋勉以古人
為己之學後調馬平步尉再辟潭州甘泉酒庫兼帥幕
居官守正不阿人稱其迂曰迂吾所自取也終不以此
易彼予愧予之不迂也有謂予迂者予披襟當之其立
論如此易簀時談笑賦詩而終

　　蔣公順字成父清湘人精研義理之學從鶴山魏了翁

遊者七年所得益廣鶴山和其詩曰發揮孔孟真三代
補葺嬴劉破六經其推許可知矣築室湘源命之曰鷦
寄日吟咏讀書以自適鶴山發其義為之銘累官辟常
徳府桃源令未赴而卒

　　蔣公頔字生父全州人受業於兄公順篤於為義挺身
盡力赴人之急開禧間寇賊蜂起公頔嚴保甲殱渠醜
一境晏然

　　蔣堯佐灌陽人嘉定十六年饑堯佐自二月一日始五

日一發廪民賴存活甚衆安撫真徳秀命於所居立施
惠坊

　　張茂良臨桂人雅有著作才又篤耽古故為文氣髙語
潔削去宋季朽瑣之態有灕山所刻廣西經畧顯謨趙
公徳政頌序其文甚藻麗仕為潭州善儀主簿

　　謝士䕫全州人少有文名淳祐四年進士以賈似道當
國不仕惇篤孝友好施與卜築橋渡子孫繁衍

　　毛奎字子文富川人力學不倦建書院以受生徒自號

澹然居士淳祐間知吉陽軍能文章通術數知地理修
城池建學養士嘗經營州南大小二洞天所作記及詩
數篇人皆膾炙之後秩滿去至南山舖倐然不知所終
後人於舖前山中祠祀之

　　毛鏜賀縣人淳祐間特奏名進士任翰林院孔目進階
朝奉大夫有文名子邁由鄉貢任永寧同知入元恥食
其粟不仕歸隱江東

　　蔣瑞可全州人浮祐時以孝聞父年六十四疾篤百藥

㒺效瑞可密禱於天割股作羮以進父病尋愈夀九十
三終人謂誠孝所感云刺史朱子恭建孝子坊並長歌
刻石以旌之曰割兒肉救兒親一念之烈不顧身身且
不顧名何足珍哀哀孝子數㸃血經歴千古長如新

　　唐清全州人理宗朝湘洪清兄弟三人連中第湘洪俱
以春秋登正科清晩就恩科任静江法曹人目為清白
吏湘登文天祥榜進士任東安簿洪登張淵㣲榜進士
官至昭州守


　　倪文舉全州人景定間父章甫病割胷肉進果瘥其族
人曰忠者割胷救母病曰日顯者割股救父病俱瘥郡
守表其閭曰興行

　　唐徳柄全州人以儒傳家與弟徳鋭徳祥同居自相師
友累世不分異郡守賢之扁其齋曰明經堂曰和順

　　鄧得遇字達夫博白人知昭州遷廣西提㸃刑獄逾年
攝經略事兼知静江府徳祐元年長沙被兵得遇遣都
統馬驥馬應麟赴授驥潛叛還得遇斬之軍事悉委應

麟未幾移治蒼梧静江破得遇朝服南望再拜書幅紙
云宋室忠臣鄧家孝子不忍偷生寧甘溺死彭城故居
乃吾潭府屈公子平乃吾伴侶優哉游哉吾得其所投
南流江死

　　王元字文元桂林人貧病苦吟妻黄氏元每中夜得句
黄輒先起然火具紙筆元甚相重元有聽琴詩曰拂琴
開素匣異事獨顰眉古調俗不樂正聲君自知寒泉出
澗澀老檜倚風悲縱有來聽者誰堪繼子期又題鄧真

人遺址曰三千功滿輕昇去留得山前舊隱基但見白
雲長掩映不知浮世幾興衰松梢風觸霓旌動椶葉霜
霑鶴翅垂近代無人尋異事野泉噴月瀉秋池又贈廖
融云伴行惟瘦鶴尋寺入深雲終於長沙

　　熊天錫岑溪人博學多才以賈似道當國不肯應試至
元時始登進士仕有政聲

　　元秦仲禮臨桂人慷慨有志湖湘寇入廣西廉訪使令
徃征仲禮慨然就道武岡峒賊擾桂城仲禮從官兵戰

走之功聞授義寧縣尉威懾邊猺改攝臨桂縣主簿悉
心奉職修池之役供具百出應用無違上官才之令兼
防禦南鄉背山村賊乗夜墨面而寇如是數起皆設計
擒獲逺近肅然

　　顔以達永淳人至元二十六年以人才舉任本縣知縣
敬以持已信以服人陞潯州同知

　　甘天付横州人至治癸亥以明經薦授横州路儒學提
舉教化有方風俗丕變


　　龎森字茂卿北流人舉至順鄉書令臨髙制行髙潔以
古名賢自期嘗書漢循吏傳於璧以自警

　　封履孫字道坦容縣人舉至順元年進士延祐初授藤
州學正遷知邕州時内地雲擾履孫蒞政嚴明民獲安
堵尋解官歸賊犯里中民罹兵燹不自贍履孫多方周
恤鄉族咸徳焉子盛甫幼穎悟淹貫善古文辭能紹父
學天厯中以明經授宥州清水司巡檢不畏權勢奬率
善良士民徳之以艱歸不復出文酒自娯著有容州人

材記

　　龎贄北流人賦性剛鯁韜才不試隱於白馬灣為鄉里
所敬服鄉人具實行白於當道覈實具奏朝廷徵不就
潛遁不知所之

　　王念九容州人至元間以明經授本州同知㢘介自持
值元祚寖衰羣雄蜂起引疾歸田明初孫惟道登進士
惟輿領鄉書曽孫希仲希淵俱登鄉薦明初科第自王
氏始云


　　唐天保鄧貴黄勢榮俱全州人至元中儒學燬城郭為
墟至正十年總管石亨祖捐俸天保助材木修大成殿
鄧貴樹㦸門黄勢榮築城乆逺賴之

　　陳國質興業人至正間以經明行修舉授瑞金教諭陞
太常博士明洪武初致仕有節菴集

　　鄧雲翔臨桂人喜讀書尚禮節桂俗喜巫鬼好浮屠惟
雲翔不為所惑人髙之後屬纊遺命葬祭一依文公家
禮翰林學士劉三吾誌其墓


　　趙元隆字祖森興安人仕廣西行中書省都事以才智
聞明呉元年冬師南上圖永永告急於桂元隆勸平章
掌省者曰公宜速救吾所恃者永耳無永則無廣右矣
明年春援兵行為平章阿爾斯蘭所撓未及永夏四月永
守鄧姓者自盡城遂陷先是明師三月已圍桂元隆曰
昔與鄧侯從事良荷知遇然所以不即死者期效尺寸
以報之今鄧侯死矣尚可獨生乎六月庚申明師由西
門入元隆掌伏波門聞城破顧謂從者曰此吾死所也

引刀自決同時死者都事陳瑜及事定男宗嶽收遺骨
以歸時劉三吾在桂作詩弔之邑人唐輝為作行狀太
史徐尊生誌其墓

　　葛徳聲葛才聲陽朔人有勇略當元季之亂民無所依
乃率衆登山立寨保障堅守獨全及明兵至率衆歸附
邑賴以寧

　　鄧祖勝南寧人以右丞守永州聞楊璟師至約全桂守
者互相應援全桂援絶璟督師四面攻之祖勝仰藥死


















　　粤西文載巻六十八

