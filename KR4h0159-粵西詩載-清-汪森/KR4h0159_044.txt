







　　欽定四庫全書

　　粤西文載卷十九

　　桂林府通判汪森編

　　記(山川)

　　新開石巖記　　　　　　　(唐)鄭叔齊

　　城之西北維有山曰獨秀宋顔延之嘗守兹郡賦詩云
未若獨秀者峨峨郛邑間嘉名之得葢肇於此不藉不
倚不鶱不崩臨百雉而峙立扶重霄而直上仙挹石髓

結而為膏神鑿嵌竇呀而為室囂浮可逺幽偏自新勝
槪岑寂人無知者大厯中御史中丞隴西公保障南服
三年政成乃考宣尼廟於山下設東西庠以居胄子備
爼豆儀以親釋莱雖峻阯可尋而叢薄未剪公乃目常
從以上每指荒榛而授事為力無幾得兹穴焉閎而外
廉隘以傍達立則艮其背行則躓其腓於是申謀左右
朋進畚鍤壤之可跳者布以増徑石之可轉者積而就
階景未移表則致虚生白矣豈非天賦其質智詳其用

乎何暑往寒襲前人之略也譬猶士君子韜迹獨居懿
文游藝不遇知巳發明則蓬蒿向晦畢命淪悟鹽車無
所申其駿和氏不得成其寳矣篆刻非寵庶貽後賢建
中元年八月廿八日記

　　栁州山水近治可遊者記　　　栁宗元

　　古之州治在潯水南山石間今徙在水北直平四十里
南北東西皆水滙北有雙山夾道嶄然曰背石山有支
川東流入於潯水潯水因是北而東盡大壁下其壁曰

龍壁其下多秀石可硯南絶水有山無麓廣百尋高五
丈下上若一曰甑山山之南皆大山多竒又南且西曰
駕鶴山壯聳環立古州治負焉有泉在坎下常盈而不
流南有山正方而崇類屏者曰屏山其西曰四姥山皆
獨立不倚北流潯水瀬下又西曰仙奕之山山之西可
上其上有穴穴有屏有室有宇其宇下有流石或形如
肺肝如茄房或積於下如人如禽如噐物甚衆東西九
十尺南北少半東登入小穴常有四尺則廓然甚大竅

中黒燭之高僅見其宇皆流石怪狀由屏南室中入小
穴倍常而上始黒已而大明為上室由上室而上有穴
北出之乃臨大野飛鳥皆視其背其始登者得石秤於
上黒肌而赤脉十有八道可奕故以名其山多檉多櫧
多篔簹之竹多橐吾其鳥多秭歸其南有石魚之山全
石無大草木山小而高其形如立魚在多秭歸西有穴
類仙奕入其穴東出其西北靈泉在東趾下有麓環之
泉大類轂雷鳴西奔二十尺有洄在石澗因伏無所見

多緣青之魚及石鯽多鯈雷山兩崖皆東西雷水出焉
蓄崖中曰雷塘能出雲氣作雷雨變見有光年旱禱用俎
魚豆彘修形糈□酒隂䖍則應在立魚南其間多羙山
無名而深峨山在野中無麓峨水出焉東流入於潯水

　　新開隠山記　　　　　　　　　吳武陵

　　入則維化出則寕物物寜而後志適乃有西坰之賞始
一日命騎西出出門里餘得小山山下得伏流顧曰石
秀水清蔥葱乎其韜怪物邪乃釋騎蹈履北上四十餘

歩得石門左右劎立矍然若神物持之自石門西行十
歩得北洞坦平如室室内清縹若繪積乳旁溜凝如壯
士上負横石奮怒若活乗高西上有石窓櫺窓下望千
山如指自石室東廻三歩得石嵓嵓下有水泓然疑虬
螭之所宅水色墨綠其濬三丈載舟千石舟可坐數十
人羅絲竹歌舞飄然若乗仙嵓之南壁有石磴可列樂
工十六人其東若畎澮貫石流去不知所止北壁半穴
如懸門徹外容小舟出門有潭袤三十歩潭有芰荷潭

北十歩得溪溪横五里徑二百歩可以走方舟可以汎
畵鷁渺然有江海趣魚龍瀺灂鷗鷺如豢自溪潭之間
有地丈餘其色正赤歴石門東南越小嶺石林危嶠夾
聳左右自嶺下十歩得東嵓自嵓口直下二十歩有水
濶三尺許淺沙若畫細草如織南望有結乳如薰籠其
白擁雪自嵓西南上陟飛梯四十級有碧石盆二乳竇
滴下可以酌飲又梯九級得白石盆盆色如玉盆間有
水無源香甘自然可以飲十人不竭還自石盆東北上

又陟飛梯十二級得石堂足坐二十人乳穗駢垂撃之
鏗然金玉聲堂間有石方如棊局即界之以奕翛然不
知柯之爛矣自堂北出四歩直西二筵南入小峽得内
洞東有石室如畫頂上方井弱翠輕綠便如藻繡自洞
南下仰矚東崖有凝乳如樓如閣如人形如獸狀闇然
不知造物之所變化也自樓閣斗下七歩次石渠渠深
七十尺渠上為梁曲折繚繞三百歩逺日月所不能燭
矣左右列炬而後敢進自梁直南抵絶壁斗下為飛梯

飛梯九盤而後及水水北涯有石閣峭甚綴以欄檻適
可宴息水通魚船東出朝陽四隅黝黒方谷如鑿以石
下投波聲響山寒氣薄人往往畏恐自石閣還上絶壁
西去十歩又得小洞俯行三十歩左右壁有鍾乳或垂
或滴其極有石室正如禪庵多白蝙蝠出小洞北上二
十歩又得外洞石色猶四洞東西壁下有石數十枚其
面砥平間有凹鐏琴薦厥狀甚怪游人列坐肅若氷霰
其東有便房桁櫨栱梲支撐環合猶鬼工之椎琢也洞

北七歩臨西石門石門西去三十九歩得西洞洞深九
十尺北崖有道可容一軌崖南有水水容若鏡纎鱗㣲
甲悉可數識東過小石門門東頫行三十歩詰屈幽邃
道絶窮崖又寛明置水閣崖下閣勝九人閣下水濶三
十尺伏流崖南亦達朝陽自西洞口南去一矢得南洞
洞西壁可讌數十人其東有水輕風徐來微波蕩漾琴
高遇之當不返矣北上山頂盤曲五百歩石狀如牛如
馬如熊如羆劒者鼓者笙竽者塤箎者不可名狀石路

四周而松蘿萃於西北公曰兹山之始與天地並而無
能知者掲於人寰淪夫翳薈又將與天地終豈不以其
内妍而外朴邪君子所以進夫心達也吾又舎去是竟
不得知於人矣乃伐棘導泉目山曰隐山泉曰蒙泉溪
曰䝉溪潭曰金龜洞曰北牖曰朝陽曰南華曰夕陽曰
雲户曰白蝙蝠嘉蓮生曰嘉蓮白雀來曰白雀石渠寒
深若蟠蛟蜃特曰蛟渠或取其方或因其瑞幾焯於圖
諜也於是節稍廪儲羡積度材育工為亭於山頂不采

不雘倐然而成憑軒四望目極千里高禽鷙獸蛟翔蟻
走恍然令人心欲狂又作亭於北牖之北夾溪潭之間
軒然鵬飛矯若虹據左右翼為厨為廊為歌臺為舞榭
環植竹樹夐脫囂滓邦人士女咸取宴適或景晴氣和
蕭然獨往聽詞於其下嗟乎我俗既同我風既調兹亭
兹山又與人物共之則不知古之甘棠其類是邪他日
㑹新亭之下辱命紀事奉筆遽題於北榮曰成紀公字
濬之不名重也内吾為伊周外吾為方召䟽山發隐也

决泉啓䝉也作亭子來也三者其異乎四賢之志乎不
異也故書

　　隠山六硐記　　　　　　　　韋宗卿

　　天作南北星斗辨之地分方夏山川間之其土殊其鎮
異故磅礴博厚隐嶙鬱嵂連崗走峰千里一息秦之山
也發地干霄上為嶕嶢攢空交映積為崇嶺越之山也
桂林郡郛千嵓競秀世情賤目俗態無心故兹山接城
郭之間億萬斯年石不能言人未稱焉寳厯紀元給事

中隴西李公以直諫匡主圖贊國政時未及泰人安得
寜公辭帝鄉白雲為越嶺時雨六條紘布百城震肅人
旣安年旣豐羽扇空揺鈴閣不引盼羣山而獨往興發
得絶境而素尚心來兹山在焉且謚為隐若夫地因人
𢎞山自人顯故有嵓結太素至說稱傅谷闢洪荒及超
號張我得兹山以隐名彰爾其為狀也左扼郡城之固
右對招提之刹前虚明而散祝融之火後清泚而壓𤣥
武之水外孤峰而競聳中六洞而濳通諒仁智之所樂

信靈仙之所宅登山自西舉趾維左首至於南華峝峒
中水長十餘歩濶不可踰深莫之測澄為靈泉播為陽
江水側平坦可坐數十人自南華峒西轉五十歩至夕
陽峒峒長數十丈其旁有水與峒終始在水之東高下
有石如砥如礪十數人可憇峒窮有大石高可跋及廣
不盈尺鑿穴而望復使下尋有潭東去莫究深廣又北
轉而東八十歩至於石門自石門又東北五十歩至北
牖峒峒虚潭幽其水潑墨中有巨魚可三四尺鏤鱗鏟

甲朱鬚頳尾人或見者龍以敬之潭之左右怪石萬狀
如鳥斯飛如虎斯蹲如衣裳發笥如龍蛇出奔乳竇懸
玉石壁流雲潭之南有石室深有便房高有石忩追琢
不加清瑩可愛又東南轉山一十歩至朝陽峒峒中有
水旁浸潭則長可數十歩三峒之水周圍相通亂於池
入於江水中有石高可三尺其色白其容光圓如薰籠
大如巨牀以其水浸於潭側故曰側潭尋側潭之西數
十歩上有濳洞歴險可至窈窕深邃羽人來曁却上南

壁約六七丈有雙碧石盤懸如半壁容水數升其上尋
尺有一白石盆常有水升餘酌之不竭味甘如醴色白
疑乳剪以病愈飲以顔駐其側可坐五六人左右石壁
皆光滑宻緻有如磨礱不碍綿絮却下從峒口北轉路
絶越險山屐不通構梯架空得至雲户户内博敞容三
十人旁透虚明洪纎可鍳有貞石榻勒為棊局對以手
談局之左右可以偃仰詠於斯觴於斯賔從徒侣各有
攸處出雲户下視北牖䝉溪如指諸掌户外有二徑其

一直上至山頂山之最高處也桂江屬望縈紆若帶越
嶺遐眺㸃簇如黛寸眸千里周覽一息搆亭其上以俟
登臨是嵗孟秋月慶雲見於西方自夘及酉南北極望
萬狀競變五色相鮮州吏請圖以獻之公允而不阻旣
而亭搆因目之為慶雲亭自亭却下至南華峒口又一
徑西去十餘歩至白雀峒郡人有獲白雀來獻者雪毛
霜羽頳貲紅趾且旌雀瑞因誌峒名峒口狹隘側身稍
通摩臍夾耳可以方之漸下十餘歩其右有立石望之

如人次有石室光滑寛敞人或宴息可容數十從此更
下有𤣥潭其深莫測潭東西嵓上有一石樓高低可二
三尺自下而望如妝㸃成樓南有二石相去纔數尺被
服如人狀意若就樓而看者𤣥潭泓澄水色如墨見者
神悚方暑生寒乃作閣道架潭瞬息疾過西南透於石
穴中石穴路右復有乳垂亦如朝陽峒者視其周圍但
微小耳愛其光潤則或逾之峒内有穴通嘉蓮洞初嘉
蓮峒開而未得其號㑹有獻同心蓮者遂紀事而名之

從峒北出六十歩西去有峒其深不測中路多白蝙蝠
飛舞在空從東有穴棧閣盤廻却透𤣥潭之北有兩穴
東穴透明長可數丈人不可過莫能究之西穴出於峒
口峒内平坦石榻縱横湯茗在兹笙竽以間有石琴薦
寘以撫絃聲越金石自峒西去至夕陽出西山復人寰
六峒之能事畢矣自諸水隐山下池謚曰蒙泉𣲖合成
流水源有二其一源自夕陽注嘉蓮經白雀歴朝陽旁
浸北牖出於南華流沚積為池其一源自蒙溪溪源在

北牖峒東北里餘出於北山自山南流㑹於南華峒水
合而成池池因山麓不資人力高深向背繚繞縈廻五
六里間方舟蕩漾靡微風鏡清波棹女唱榜人歌羽族
載依鳬鷖翔泳鱗介是宅魚鼈噞喁野花依叢游絲轉
空蘋末風清荷底水紅奠者取飢者採與人同利恨斯
池之不大也招提之南長松夾路隂濃蔽日韻響含秋
外有連理松異本同榦内有偃葢松低枝覆空為寺之
光華作山之粉澤松側有竹夤緣盡岸䇿杖未窮歩履

猶逺北牖峒口有閒田砥平南北十餘歩東西稱是可
以施欄檻為戰酒之塲可以構簷楹為更衣之所乃作
水閣立風廊闢厨户列便房華而不逾儉而不偪面兹
池以滉漾對他山之青翠絲竹競藝賓僚滿觴歌聲遏
雲舞影臨水取樂今日鄉心暫忘客有中席而言曰夫
時景賞樂四者難備東西南北百年不閒旣别而復㑹
兹山悵懐而未卜他日請執筆紀大賢獨得之勝并立
碣垂隐山六峒之由匪曰為文且示來者


　　疊綵山記　　　　　　　　　元　晦

　　按圖經山以石文横布彩翠相間若叠綵然故以為名
東至二里許枕壓桂水其西嵓有石門中有石像故曰
福庭又門隂構齊雲亭逈在西北曠視天表想望歸途
北人遊此多軫鄉思㑹昌三年六月蕆功南自曲江上
極山林四年七月功既

　　干越山記(桂勝云文多剥落不可讀大都記其剙構亭榭與山名干越之故略可見
者裁數十字)


　　直渚之北有虚楹釣榭由此三徑各趨所抵左指山隈
右向之僧舎為寫真堂北鑿山徑由東崖茅齋經栖真
洞而北史紀云秦并諸侯以百越之地為桂林郡吳遣
歩隲征南克有干越(此後惟有吳都賦字不可讀矣)

　　四望山小記

　　山名四望故亭為銷憂亭之前後綿絡山腹皆徑梁危
磴由西而北復東上叠綵右崖至福庭石門約三十餘
歩


　　靈渠記　　　　　　　　　　魚孟威

　　靈渠乃海陽山水一派也謂之灕水焉舊說秦命史禄
吞越嶠而首鑿之漢命馬援征徴側而繼疏之乃用導
三江貫五嶺濟師徒引饋運推俎豆以化猿飲演墳典
以移鴃舌蕃禹貢盪堯化也則所係實大矣年代浸逺
陡防盡壊江流沮潰渠道遂淺潺潺然不絶如帶以至
舳艫經過皆同奡盪雖篙工楫師駢臂束立登眺而已
何能為焉惟仰索挽肩排以圖寸進或王命急宣軍儲

速赴必徵十數户乃能濟一艘因使樵蘇不暇採農圃
不暇耰靡間晝夜必遭罹捕鮮不胥怨冒險遁索矣是
則古因斯渠以安蠻夷今因斯渠翻勞華夏識者莫不
痛之寳厯初給事中李公渤鹿車至此備知宿弊重為
疏引仍增舊蹟以利舟行遂鏵其隄以阨其旁流陡其
門以級其直注且候泝㳂不復稽澀李公真謂有新規
善養民也然當時主役吏不能協公心尚或雜束篠為
堰間散木為門不歴多年又聞堙圮於今亦二紀餘焉

桂人復苦已恨終無可奈何矣况近歲以來蠻宼猶梗
王師未罷或宣諭旁午晦暝不輟或屯戍交遷星火為
期役夫牽制之勞行者稽留之困又積倍於李公前時
轉使桂人膚革羸腊指足胼胝且逃且死無所怨訴殆
十七八年矣咸通九年余自黔南移鎮於此&KR0712;棹渠首
備觀其事試詢左右曰向時何不疏鑿版築而使難阻
如是邪則有末校劉君素前曰逺事固不可指明近事
又非不知修渠必去民病然其奈邇來屢以迎送輶軒

供億師旅召幕捕卒犒賚征夫帑藏且殫閭井亦蠧故
無可以興疏鑿版築也余因謂父慈於子孰有子病而
為家貧不醫救乎是知長吏所當子民也今民塗炭若
是又何縁帑藏且殫而無暇救之固湏約用公費日積
乃布召丁壯導擁塞以平民病也因召君素曰若能主
張乎君素唯唯遂領其事凡用五萬餘工費錢五百三
千餘萬固不敢侵正賦以竭府庫也不敢役窮人以傷
和氣也皆拓求羡財摽示善價以傭願者自九年九月

興工至十年十月告畢其鏵隄悉用巨石堆積延至四
十里竊禁其雜束篠也其陡門悉用堅木排竪增至十
八重竊禁其間散材也濬決磧礫控引汪洋防阨旣定
渠遂沟湧雖百斛大舸一夫可渉由是科徭頓息來往
無滯不使復有胥怨者噫草木無情也榮落限於春秋
然猶春則華秋則實以利於人焉而人稱萬物之靈擅
百歲之壽安可不以利於人哉况予無大勲業而且據
寵禄尤宜孜孜力補尸素豈令草木反鄙於予哉是以

聞害必削見善必樹葢為此爾時上聞其役逺降詔書
猥賜嘉奬葢人臣受國㤙為惡則罪耳為善乃常事亦
猶子孝於親詎可誇乎况余所為未增丘山一塊矣又
何敢當詔書之美也余所記重修又非為名且要叙民
之艱苦實由斯渠兾後之居者不闕其修行者不毁其
修長利民而已矣

　　重修靈渠記　　　　　　　(宋)李師中

　　嘉祜三年詔置都水監明年以諸道提㸃刑獄兼領河

渠事旣被命圖所以稱明詔按廣西湖南舊阻嶺弗接
秦史禄導海陽山水逆為石磯以激水分嶺而下㑹湘
桂二水合為一北通京師南入於海厥功弗究石亘數
十里不絶自秦迄今千餘年强民力為隄為陡門以制
水於石上水漸而至號曰渠是渠也寖以堙廢公私患
之至是定計以聞遂發遣縣夫千四百人授張競日往
營之動而免險功斯濟矣競與石懐玉孫約等親率其
徒燎石以攻旣導旣闢作三十四日乃成廢陡門三十

六舟楫以通李師中馬仲芳實領其事於乎唯至誠能
通萬物之阻古之君子徳行常簡易行有尚往有功者
其心亨興渠之利不足云朝廷稽古建官為萬萬世計
推此以觀天下六府三事庶乎可治也已故敢書以告
來者

　　曽公巖記　　　　　　　　　劉　誼

　　元豐元年冬交人入貢上方擇人處置疆事乃詔曾公
自廣州移帥桂府二年南方無事民和歲豐公以其餘

暇訪尋桂之山水竒勝處一日率羣僚遊所謂風洞者
縱歩而東行得一嵓於榛莽間嵓之前有石為之門曲
屈而入則流水横其中碧乳垂其上周環四視其狀如
雕鎸刻鏤殆出於鬼工而不類於融結者也公於是拂
石求前人之迹則未嘗有至者焉乃構長橋跨中流而
渡以為遊觀宴休之處且與衆共樂之自是州人士女
與夫四方之人無日而不來其嵓遂為桂林絶觀夫桂
之洞穴最多南有白龍北有石門廻穴據其東隐山在

其西皆唐名流之所嘗遊也觀其詠歌序刻莫不極道
其勝概而歎前人之所遺者斯嵓之景亦冠絶矣而乃
獨遺之是真可歎也已豈得時忽於尋訪而不見邪將
唐人所謂天作而地設之必待我子而後顯邪余生長
東吳號為山水窟中如天台鴈蕩最為竒觀然未有過
此者也邦人樂公之徳政而願以曾公名其嵓以比甘
棠之思余故為書之且以告後人收入為圖經盛事云
公名布字子宣


　　開清秀巖小記　　　　　　　唐　鐸

　　桂林多勝致其廢於榛棘者十八九斯洞以逺尤不獲
葺呂公一賞居民爭出力以新之樓閣巋然不日而就
幽竒雋發應接不暇驟改觀於游人殆非偶然之遇也
靖康改元七月朔臨桂令唐鐸謹題

　　勾漏山寳圭洞天十洞記(并序)　吳元美

　　天下洞凡三十有六容南西及鬼門闗内一郡而得三
焉南都嶠北白石西勾漏西山之南去郡一舎而近古

銅州也平川中石峰千百皆矗立特起周圍三十里其
嵓穴多勾曲穿漏故以是名予足迹半天下所閱名山
多矣卓絶雄傑鮮或儷此者愛而不可失列為十圖置
諸座右朝夕自其外而想其内外所見者毫楮可及然
特彷彿一二耳若三洞中所有湏至者自知譬如乾坤
容日月之光安可繪畵也

　　寳圭洞記

　　繇觀後西北行二百歩如倚屏門闢象魏榜其上曰勾

漏洞天正寳圭洞此葛仙翁修煉所也洞前小亭俯瞰
横塘倚欄四顧則列峰回環如衆星之拱北辰其魁磊
而秀偉者稷契臯䕫冠弁圭璋以持堯舜其挺特雄殺
者韓彭吳鄧戈予劒㦸之衛高光也石室中有玉宸道
君及葛真人石像石室之東為寳圭洞雄偉壯觀秉燭
而入有丹竈牀几盤甕碾臼皆石乳自然凝結而成竒
怪萬狀神摹鬼刻非人間所有約半里水涯循梯直下
拏竹筏以行歴甕門三四重間闗委蛇燭盡而回翌日

棹小舟再往乃窮水際益廣益竒波光澄明蒸靄温燠
嚴冬如三四月時同遊者驚駭以為神龍窟中不可久
居乃歸中流矯首見一㸃烟如長虹出天表葢石罅之
容光也捨舟躡梯攀躍而上曲磴飛棧妝㸃如瑶階雲
徑小石羅列如瓊杯玉斚瑣碎如楊梅荔枝充實其内
不可名狀轉左側身而入直穿太隂洞後山半而出葢
寳圭之東掖也其中室曰蟠桃深三四百歩仰視高處
杳不見頂然蟠桃之名圖經不載他無所考據其西小

室洞明外逹連榻周遍可踞可臥葢寳圭之西掖也曏
予嘗遊都嶠怪其山竒秀嵓穴在下其色黒青而多膏
乳毎疑二洞其受隂陽之殊近見寺丞王君云凡陽洞
靈仙所宅隂洞鬼神所居勾漏隂洞也抱朴乃於此修
煉者葢寳圭衆峰左右拱揖受陽和之氣水火旣濟故
能成功亦如男子通身皆陽獨尾閭穴屬隂女子通身
皆隂獨玉泉穴屬陽此造化妙用處葛君深知之予謂
其語頗有理遂記於此以俟識者


　　白沙洞記

　　予平生俗眼未嘗觀寳圭之勝以為天下極美而客有
言曰白沙其尤美乎予聞喜而不寐黎明杖屨﨑嶇亂
石間秉燭從竇入俯傴扶伏凡經六七竇所過益寛而
所見益竒行里餘乃至中洞縱廣一頃高數十仭石膏
玉英散彩流光大者齊雉堞小者雜毫芒奎壁交加星
宿焜煌愈於寳圭不可為量數仰睇之如崩雲如飛幄
如棟梁如榱桷俯盼之如驚湍如怒濤如畦畎如坵阿

如鼎俎如籩豆祝敔笙竽之為禮樂器者如弧矢刀劒
戈矛甲胄之為兵戎具者如杵臼犂軸缾罌甕盎為農
庶家所費用者如塔像䑓案幢幡鐘磬為僧道居所嚴
設者如齊縞吳紵霜縑霧縠其文彩鋪張於柂架如趙
璧楚璞圓環方玦其雕琢堆叠於府藏其朴如蕢桴土
鼓其竒怪如神鬼形狀千巔萬壑不可殫盡或考撃之
則鏘然如洪鐘轟然如震雷厲然如長風吼衆籟泠然
如飛瀑瀉谷令人神思飛揚形容不逮但索筆書曰勾

漏甲於天下而此洞為勾漏第一旣而俯視其下有涸
井數十皆舊時採砂處凡砂生於此獨白葢坎離之交
自然變化非若鉛石有假人力也予俯拾之得數塊如
粉道人云春水滿谷而砂始凝採者宿火其傍候凝白
光漾乃可取間或得之亦不常有近聞有好事者以厚
賞募少年乗懸索而入下方至地聞霹靂聲若數千牛
吼然少年驚仆久之乃蘇以為遊觀者之戒自旦達午
予遲留不能去從者告饑乃側身由小竇出行數歩豁

然見天其旁羅周遍怪怪竒竒間架邃延幃幄參差下
閱齋房上聳觀閣玉精蕩射星斗錯落出門囘顧則飛
簷峻宇嵯峨峻岅若過清都閶闔之下前視峰巒拱對
列侍翕然一都㑹也始客導予入曰洞當從後門出葢
古來謂此為後門至是予大笑曰何倒置也凡居其間
有正堂在其中列舎挹其後今此門高數百尺與五鳳
樓相似麗譙翼然内外朗然自庭徂堂高廣數丈如之
何其後之也遂令置棧磨崖將求善書者大其題曰白

沙之門

　　韜真觀記

　　出白沙洞門而西左右皆小峰相對山北平疇孤烟落
照茅茨篁竹間始有人居曰道村其東南諸峰間見層
出寒松古樾蓊鬱香靄有洞掩映其間曰韜真觀中有
石碣記南漢時中官陳君所經營及今近二百年醮壇
道院故址盡沒榛莽中道蕪不可行予至亟令火而焚
之課僕從葺茅齋一間為食息處修治掃除鳴鐘鼓琴

香火已覺洞前山川改觀矣左右二石室其深四五尋
石牀相對大冬亦温疑下積硫黃氣而然其一狹而長
捫壁度穴直抵玉虚洞後山而出約不啻里餘也觀之
上重重如層樓複閣其下溪澗映帶如長虹巨蟒其外
亂石崖立絶如家人假山有靡麗如羅縠者有雕鏤如
珠帶者有明潔如金玉有漣漪如淵波者其各體異狀
亦多怪也讀其碣云嵓洞多嵌空或深數尺遂積土以
實之予陋之曰大為洞小為穴凡石以嵌空為竒政欲

空所有安可實所無哉今仰觀者如綺疏藻井旁通者
如甕牖圭竇凹者如圈如臼凸者如簦如葢隂陽闔闢
呀天穴地豈不竒哉乃實而夷之使吾不獲見造化之
全巧顧不惜哉茅齋之右有石窟高深丈餘古木垂葢
藤蘿圍繞予終日坐臥其中遂私其言曰兹觀當勾漏
之中旁鄰玉虚面揖玉田東望寳圭三里抵普照嵓前
抵獨秀嵓漁歌樵吹雞犬相聞吾儕得三四人從者五
六人相與耕田鑿井暇則往來徜徉其間或有葛翁之

來祕方刀圭可幸而親也因問村氓曰道人有居此者
乎村氓曰一老黄冠𨽻名兹觀久矣然去此四十里而
家歲或一來來未嘗留宿予蹙額曰有志於此者何憚
逺而不來而有此佳境迷不肯住世間凡骨何其滔滔
邪

　　玉虚洞記

　　予寓韜真洞與道村老農周遊遍覧酷愛東南羣峰傑
出烟林之表丹楓翠嶂與洞穴相間晴嵐霧靄變態無

窮繚繞如城郭羅列如屏幢堆叠如囷倉馳驅如車馬
上而高室者下而突竈者浮圖而合其尖者大圭而挫
其首者如指日之戈如倚天之劒如囊脫之錐如垂雲
之翼如承露之掌如威象之齒如芒星之光如堂階之
設簴業列羽如壇壝之為俎簋尊登競巧效竒譎怪百
出雖公輸之巧不能琢削雖龍衍之辨不能形容也毎
疑其下韜虚孕秀各有洞府但不能得其門入耳村甿
陳訪者頗通曉識時人語言予始叩之不肯吐久乃曰

此豈無有但父老戒我勿以告人耳詢其故則曰官客
來遊吏卒有追呼之擾若繕橋道備薪火尚有可為其
需物品備食飲何其甚也驅逐捶詈雖雞犬不得寕顧
何益於我哉予聞其語而然之止不復詰他日復來勞
以酒笑指觀旁一峰曰此念經窟也舊有浄行諷誦於
其石相去跬歩能可登乎予從之捫蘿而上由空穴數
重至其腰有嵓深廣二丈可坐外瞰東野如觀畵圖循
縁攀躋如旋羚羊之角如披蝸牛之殻久之直徹峰頂

而出凭高遐瞩去天尺五令人有飄然凌雲泠然御風
之態旣而復指其下曰此觀衝洞也復隨之從穴而入
其峰勢支分𣲖别開拓旁午紆餘屈曲如列衆柱而成
室屋南北東西路脉交通火光四燭洞煥太虚俯者仰
者蟠者飛者走者倚者負者皆瑩如玉爛如銀也有潭
碧色或云毎枯旱時雲氣中蒸上徹霄漢如薫爐如炊
甑雨必立至雨止則回風颯然橐籥而入葢龍之升降
也予謂此峰上摩天輪下控地軸其中洞然凝結如玉

色而名曰念經窟觀衝洞皆不雅輒更其名為玉虚洞
云

　　巫山寨記

　　玉虚洞之坤維得馮道士石寨而望之天地設險隐然
鐡甕城也其巋然當前者排敵也洞然旁達者睥睨也
巉然下瞰者邏庭也崒然上聳者烽臺也拂雲而銛者
者牙纛也射日而森布者干櫓也屹立而齊整者守卒
也踞坐而揮領者主帥也行將逮門則横屋駢羅曲磴

周遭萬兵叩闗一夫誰何風松鳴杵烟蘿張幕蛇行雀
歩乃至北落入其中規圜二頃絶壁千仭十有二峰四
顧一圍接郭連郛前植樓觀後峙香爐左拱而竢右倚
而趨其色紫翠間以尖峰懸崖卓犖連蔓巑岏怪竒可
駭可愕踵挿重泉頂摩九天接武差肩揖遜相先信乎
瞻在前忽在後仰彌高鑽彌堅也予拱手而還曰此寨
之景得非吳許十二神仙宴座壺中日月長處乎不然
則妙嚴圓梵大士同如來光明藏也遂規地薙草列石

環坐且仰而歎曰彼馮道士者何人乃托名於此而易
名之為巫山寨其何如哉

　　玉田洞記

　　玉田洞在韜真觀之西巫山寨之北其界相望也洞闢
三門其高者險絶難攀其卑者偪塞難行獨由中而入
路分三岐右則坎阻杳黒左則虚明朗快受明之所則
洞門高處也庭中廣深如在觀閣之下其盤石皆翠碧
色平夷通明可以偃仰其膏乳則玉石流光悉具物象

縁石棧行百歩傾身而入乃至石田其田數坵廣有二
丈長三倍之中且平其塍畔皆匀續蜿蜒刻鏤精緻如
今人食用噐皿所為其傍有花瓣寸餘純然玉色亦如
今人噐皿日用銅銀為飾造化巧妙瑣屑遂至於此安
可以描模億度也田中積水無間夏冬不溢不涸不増
不減氣常温和葢萬乳所融洩耳越疆而東其竅多鍾
乳垂而四五寸者光采曄然時可採取舊曰石田予謂
石田何所用之此正仙人種玉處遂更名曰玉田洞出

洞而南半里至玉田寨寨髙至十餘仭其㘭中瀦蓄湛
然如挼藍潑黛厲風不動揺廣四五丈深莫測也蓧蘿
隂翳怪石蹲踞如神守鬼䕶其北流為二池中有小島
嶼狀其南則濳流北出溢入大江春時江中大魚逆躍
入此似有知也自玉虚洞至此皆甿陳訪所導疑訪尚
有隐祕處然遊觀止矣雖有他竒吾不敢請已其土人
好事者亦來往山間三十年未嘗有至此者然予觀覺
之勝其鑿空固自我發之異時車馬踵至晨夜囂呼擾

及田桑則作俑之罪將何逭之旣而自覺曰嗟乎簞食
瓢飲芒鞋布襪曳短笻探餓虎之穴與猿猱為伍世間
嗜好如我者寜有幾而誰肯為此來乎

　　普照巖記

　　普照巖距韜真觀五里山如覆釡洞穴當其胷唐時有
草亭於上蕪沒久矣或以洞中之竒來諗遽到其麓從
者厭登渉剪薙荆榛雜然因以兔窟見欺予曰第焚吾
先登旣至嵓下舊址巋然回首却顧則西望東臯南北

阡陌盡在足下黄坡翠巘與石峰相間歴歴落落尤可
觀也入間數歩上通若中霤狀古木覆之屏几之右有
玉猊立於旁堂之中簾幕高張筵几肆列仰視則如玉
京山紫虚府鬱秀不可階升也俯瞰室内恍敞森嚴詭
怪絶特令人毛髪颯然與月夜扁舟於千崖萬壑風烈
水寒無異其中仙壇臺塔低昂交錯靈旛寳幢霓裳羽
衣皆獵獵飛動如龍夭矯如鰲贔屭如龜拆甲如麟有
趾以火燭之鱗甲耀目以物撃之聲響駭耳旁睇壁間

則蟲篆瑣碎奎壁成文緑質白章駢花鬪錦穠粗疎宻
各有態度不知雕琢之竒繪繡之工果誰為之當安僧
迦於巖以實其名以傳不朽可也

　　獨秀巖記

　　度普照嵓之西長坡巨阪川原遐曠石山到此稀矣逺
瞩平野中鬱然孤峙者獨秀嵓也予初望如廩狀意頗
隘之旣至則洞門宏邃古木蕭森與韜真觀抗衡石室
中廣六丈高倍之虚明平夷可容千數人石乳挂壁上

如彌陀大士像此又韜真所無者徐升其巔徘徊倚望
四顧豁然前雖小室附庸亦足觀者此葢勾漏别峰也
車馬往來距邑十里雲山蒼莽西入鬱平松灣竹塢樵
牧出沒此異人居止處倘在中州堂上列鐘鼓門外來
名士可時刻已乎然遊遨寳圭獨秀姓名歲月題刻宛
然記此竒勝何忽略邪豈以遷謫之故日懐惴惴憚於
來逺邪將駐旌倚馬匆匆去來未暇徧歴邪殆亦有記
之而斷碑漫版荒陋中無好事者為之流傳愛護邪予

方來假道過此不敢賦詩姑為偈曰逺投鬼門闗徧歴
仙世界豈敢問丹砂庶欲銷罣礙此乃寫興而不已者
也

　　金龜山記

　　圖經俗名為真武嶺高八十丈在邑東二里山色蒼蒼
黄黄其背穹窿坡陀肆垂首戴巨石高十餘仭崟嶔突
出間色青黒且有口吻狀四圍逺近視之如真靈龜也
天下峰巒嵓谷若龍若馬若獅子之像多矣然彷彿而

得四五獨此粹然逼真顧不異哉水流大江直西南來
龜從東北舉首而赴之或云隔岸有山曰㑹靈相對而
起此上有壇而彼土有臺予未能至不知狀貌何如也
是山最與勾漏為鄰而龜闖然於洞前故附於圖之末

　　張公洞記　　　　　　　　　張　維

　　環桂之北嵓洞二十有四皆人迹所至者獨佛嵓之下
有峒焉虚明而邃幽過之者弗顧豈遊人慕佛嵓而來
窮其足力興盡則汲汲而去雖欲一顧有所不暇邪抑

視之如苦李以為不足嗜邪乾道元年予承乏按刑嘗
同張使君紫嶶公幽尋得之相語曰斯洞蔽於昔今自
吾人始發盍立亭於峒之前俾來遊者指為張公洞可
乎明年使君去予實繼之又明年治中從事因人心之
去思也於是大書以表之

　　開潛洞記

　　乾道四年春正月浚西湖秋七月開濳洞明年春二月
疏鑿李蹊二百六十歩有畸可通畵鷁而洞山宛在水

中矣疏鑿之力汲郡袁進平原聶倫東明石良弼競率
所部不日成之延平張維識於洞濱之石同里曹總書

　　西湖記　　　　　　　　　　鮑　同

　　桂林西湖今經略使徽猷張公所復也舊日蒙溪去城
里許而近勝概為一郡甲按唐吳武陵隐山記韋宗卿
六洞記皆述溪潭可以方泳然歲久廢為田尚可考者
特一潭二池有芰荷廣不踰尋丈餘盡耕稼之壠矣初
公游山中得二記按之以求後讀吳記至走方舟泛畫

鷁渺然有江湖趣則歎曰鬱兹觀美可謂殺風景者矣
遂已黙記厥由居山之麓衆泉所㑹中偃而四穹兹葢
天成第流泉使之不得去則湖可坐而復乃相所從泄
作斗門以閘之未幾水遂盈衍澶漫若潭若池横徑將
數十畆望之蒼茫皎激千峰影落霽色秋清景物輝煌
轉盼若新然吳記以為溪而云作亭牖北夾溪潭之間
韋記以為池而云北牖洞口有田砥平可施欄檻以知
昔時猶有淺陸水所不及之處而今洪深之滙矣其中

流平沙隆出波面如島嶼因築亭其上命之曰瀛洲植
卉藝竹映帶逺近南閘招提西隐山為亭毎遊覧則憶
家山因命之曰懐歸北依茂林俯流為閣用老杜湖水
林風之句命之曰湘清放船集賢於是乎在環山循趾
引水疏渠繚繞縈廻索竒討幽得新洞二命曰北濳南
濳又為亭於其陽直西命之曰望崑是皆出乎六洞之
外發前人之遺逸增往牒之未載遂使西湖勝概翛然
如立塵寰之表江浙所稱亦未能逺過焉


　　遊南中巖洞記　　　　　　　羅大經

　　桂林石山怪偉東南所無韓退之謂山如碧玉簪栁子
厚謂拔地峭起林立四野黄魯直謂平地蒼玉忽嶒峨
近時劉叔治云環城五里皆竒石疑是虚無海上山皆
極其形容然此特言石山耳於暗洞之瑰怪尤不可具
道相傳興九疑相通范石湖嘗游焉燭盡而反余嘗隨
趙季仁遊其間列炬數百隨以鼔吹市人從之者以千
計已而入申而出入自曾公嵓出於棲霞洞入若深夜

出乃白晝恍如隔宿異世季仁索余賦詩紀之其略曰
瑰竒恣搜討貝闕青瑤房方隘疑永巷俄敞如華堂玉
橋巧横溪瓊户正當窓仙佛肖彷彿鐘鼓鏗撃撞贔贔
左顧龜狺狺欲吠厖丹竈儼亡恙芝田藹生香搏噬千
怪聚絢爛五色光更無一塵涴但覺六月凉玲瓏穿數
路屈曲通三湘神鬼妙剜刻乾坤真混茫入如深夜暗
出乃皦日光隔世疑恍惚異境難揣量然終不能盡形
容也又嘗遊容州勾漏洞天四面石山圍繞中平野數

里洞在平地不煩登陟外略敞豁中一暗溪穿入因同
北流令結小桴秉燭坐其上命篙師撐入詰屈而行水
清無底兩岸石如虎豹猱玃森然欲搏行一里許仰見
一大星炯然細視乃石穿一孔透天光若星也溪不可
窮乃返洞對面高崖上夏間望見荷葉田田然峻絶不
可到土人云或見荷花則歲必大熟

　　湘水記　　　　　　　　　　吳　曾

　　采蘋曰于以湘之維錡及釜說者曰湘烹也韓退之盤

谷歌曰盤之泉可濯可湘葢水之清潔可滌可烹者也
按酈道元水經湘水出零陵始安縣海陽山注海陽陽
朔也應邵曰湘水在零陵縣北故縣零陵之南部孫皓
曰甘露元年立始安郡湘灕同源分為二水南北南則
灕水北則湘水而東北流焉羅含湘中記曰湘水之出
於陽朔下流至於洞庭日月若出入其中自今觀之静
江之水兆自陽朔以抵全州其源流大小可以考見不
誣而國朝李宗諤所修圖經以湘水源自桂州興安縣

伏波渠口分流東流至州一百六十里誤矣故凡稱湘
之山水今皆不在境内水自陽朔山自縣北爾零陵郡
自漢武始而縣名洮陽隋名湘源至晋天福四年馬氏
改為清湘杜子美詩崷崒清湘石疑其所自云唐戴叔
倫詩瀟水連湘水千波萬浪中知君未得去慚愧石尤
風

　　韶音洞記　　　　　　　　　張　栻

　　由虞祠之後不十歩至虞山之下有石門可窺入其中

則虚明以長仰而視之石去人僅尺許色清潤可愛瞰
其旁蹲踞蜿蜒如虎豹龍蛇者皆是也行其中十餘歩
望北牖清江横於前下臨深淵所謂皇澤灣也始栻旣
新帝之祠得新安朱熹為之記命工人度山之崖磨而
鎸之偶發石而得斯洞鍳其下石之齧足者剪其北林
薄之翳目者而地之勝有若天成焉名之曰韶音洞葢
淳熈三年秋也洞之深凡十有三丈廣二丈有竒牖之
外少西有地隆然而高為䑓可釣明年秋又於洞之左

得小坵平曠爽塏江出於旁凡桂之山瑰竒傑出者悉
獻其狀作亭於上名之曰南薫之亭於是祠之前後皆
有覧觀之美來拜祠下者已事而退又得以從容而游
息焉嗟乎有虞氏之徳其盛蔑以加矣葢君臣父子兄
弟夫婦之彞性孰不具是哉帝之所以為盛徳亦盡吾
心之所同然者爾是則帝之澤流洽於人心固將與天
命並行而不可泯夫何有古今之間哉後人徘徊於斯
地遐想簫韶之音詠歌南風之詩歌舞而忘歸也其亦

庶幾有以興起乎遂書於石

　　栁山記　　　　　　　　　　林　岊

　　登書堂西山其高去平地六七十丈許望三江東北流
岡巒回複渺不見蹤迹忽獻波光照人心目約百餘尺
許名其䑓曰寸月而將為之記䑓方就予以守滿浮湘
至瀟湘合流處連值風雨隂雲迷㝠未覩所謂月也舟
泊梧溪三更登元水部堂亭時孟冬望後六日月牛璧
羡三二分許瑞光出於林表坐客停盃皓影散於波心

歸舟列炬同遊僅二十人許下水上天月行其間水月
之光滉漾太虚水澄之光妝嚴色界雖未到洞庭君山
而有洞庭君山之勝象雖未抵蜀江嘉陵而有蜀江嘉
陵之景趣廣陵八月之濤黄河千年之清碧海三神山
島飄飄焉可以意遇也因思寸月臺别去甫旬兹余適
斯時登斯臺不知山中何人亦以斯時登斯䑓邪讀書
夜半仰觀星宿者古有之矣噫何必夜半江光四時皆
月也昔人詠未望之月曰龍爪曰玉鈎曰開鏡曰磨鎌

詠既望之月曰金釧曰半輪曰金樞曰寸銀各以所見
也余取寸月比書屋西望之江流適興命意云爾後之
覧者當有賞於予心是為記

　　修朝宗渠記　　　　　　　　方信孺

　　嘉定(闕)年(闕)月提舉河渠公務方信孺修復古渠築渠
閘二石堰一靈溪之水大至略城而西達於陽江董事
者昭州立山縣尉丁似雄邊軍統轄孫恢迄工六旬縻
費萬錢因採范石湖詩以朝宗名且志於石嘉平月日


　　程公巖記　　　　　　　　　侯彭老

　　自湘南樓渡重江而東林坰曠然距水五里有山如屏
儼然高峙若環羣峰而主之其中卷然虚廣而邃深幽
巖天成仙居神護凡數百歩貫徹山之隂高明爽塏下
視七星山若導於前西顧洲渚城邑可以指數葢龍隐
棲霞之所藴蓄與夫轉魁傲雲之所鋪寫是皆兼而有
之備其衆美冠於天南雖使造物者更復運意不可增
損崇寜之初鄱陽寳文程公始開是嵓方是時桂人樂

公之化而從公之遊葢無日不熈然也咸以程公巖名
之遺愛在人百年之思景物如昔言者墮淚後數年公
之子繼來帥桂其忠義文武所以為國家扞邊而芘其
民者一如公而年尚壯力方剛福禄功名未易量也公
之盛徳可信者如此則是嵓托公以久者當與召茇同
日而語又非特若羊公之峴山而已昔栁子厚為裴中
丞記訾家洲其辭瑰怪然徒列遊觀之勝而是嵓也余
可以無藉乎


　　隴壕二陂水利記　　　　　　林仲賢

　　壅水以激碾磑其利小浚水以灌田畝其利大自夫梏
於已見不知利有大小而至於争詞訟紛起州縣拘率
予决莫定郡運都祕撰顔大卿先生一覧民詞權衡輕
重立談而判至誠感動争心自弭於是帖官毁除水碓
就大田畝令田兩開濬水圳深濶各二尺五寸通泄江
流邐迤下灌富多堡三十餘頃田此其利大矣百姓歌
舞鞭石樹碑以識嵗月庸示久逺不忘之意


　　劉仙巖記　　　　　　　　(元)潘　仁

　　桂林諸山竒秀為嶺南最皆平地拔起望之亭亭玉立
或森若劒㦸而嵓穴幽邃㝠搜莫極至雕鏤萬狀窮極
天巧雖繪事不能彷彿其最近可朝夕遊者則有若七
星嵓水月洞惟劉仙白龍二嵓尤號竒觀然去城踰十
里許遊者數至憲使濟南宋公紹明按節廣右越仲夏
初吉時雨新霽嵐氣廓清相與同集嵓下屏徒御攀危
磴瞰幽穴摩挲石刻以訪劉仙之遺蹤踵昔賢之芳躅

聳目曠漠之野而憐兹耕稼之民俯仰今古悵然興懐
歸過白雲洞仰觀絶壁巔崖神爽飛越是日樂甚命侍
吏潘仁記之














　　粤西文載卷十九

