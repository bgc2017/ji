







　　欽定四庫全書

　　粤西詩載卷二十二

　　桂林府通判汪森編

　　七言絶句

　　登逍遥樓　　　　　　　　　(唐)宋之問

　　逍遥樓上望鄉闗緑水泓澄雲霧間北去衡陽二千里
無因雁足繫書還

　　栁州暑中作　　　　　　　　　柳宗元


　　南州溽暑醉如酒憑几獨眠開北牖日午睡覺無餘聲
山童隔竹敲茶臼

　　酬浩初上人欲登仙人山見貽

　　珠樹玲瓏隔翠微病來方外事多違仙山不屬分符客
一任凌空錫杖飛

　　雨中贈仙人山賈山人

　　寒江夜雨聲潺潺曉雲遮盡仙人山遥知𤣥豹在深處
下笑羈絆泥塗間


　　柳州二月榕葉落盡偶題

　　宦情羇思共悽悽春半如秋意轉迷山城過雨百花盡
榕葉滿庭鸎亂啼

　　柳州寄京中親故

　　林邑山連瘴海秋牂牁水向郡前流勞君遠問龍城地
正北三千到錦州

　　曹侍御過象縣見寄

　　破額山前碧玉流騷人遥駐木蘭舟春風無限瀟湘意

欲採蘋花不自由

　　湘中酬張十一功曹　　　　　　韓　愈

　　休垂絶徼千行淚共泛清湘一葉舟今日嶺猿兼越鳥
可憐同聽不知愁

　　蠻中　　　　　　　　　　　　張　籍

　　銅柱南邊毒草春行人幾日到金麟玉環穿耳誰家女
自抱琵琶迎海神

　　瘴水蠻江入洞流人家多住竹棚頭青山海上無城郭

惟見松排出象州

　　送梧州王使君

　　楚江亭上秋風起看發蒼梧太守船千里同行從此别
相逢又隔幾多年

　　桂江中題香頂臺　　　　　　　劉言史

　　岧岧香積凌空翠天上名花落幽地老僧相對竟無言
山鳥却呼諸佛字

　　桂江逢王使君旅櫬歸


　　故人丹旐出南威少婦隨喪哭漸歸遥想北源新壠上
日光寒淺水松稀

　　獨秀山　　　　　　　　　　　張　固

　　孤峯不與衆山儔直入青雲勢未休㑹得乾坤融結意
擎天一柱在南州

　　桂州口號　　　　　　　　　　戎　昱

　　畫角三聲動客愁曉霜如雪覆江樓誰道桂林風景暖
到來重著早貂裘


　　留别南溪　　　　　　　　　　李　渤

　　長歎春泉去不回我今此去更難來欲知别後留情處
手種巖花次第開

　　如雲不厭蒼梧逺似鴈逢春又北歸惟有隠山溪上月
年年相望兩依依

　　宿灌陽縣　　　　　　　　　　戴叔倫

　　十月江邊蘆葉飛灌陽灘冷上舟遲今朝未遇高風便
還與沙鷗宿水湄


　　寄桂帥　　　　　　　　　　　劉宗龜

　　碧幢仁施合洪鈞桂樹林前倍得春莫戀此時好風景
磻溪不是釣魚人

　　寄陽朔友人　　　　　　　　　曹　鄴

　　桂林雖産千株桂未解當天影日開我到月中收得種
為君移向故園栽

　　老圃堂

　　邵平𤓰地接吾廬榖雨乾時手自鋤昨日春風欺不在

就牀吹落讀殘書

　　西郎山

　　西郎何事面西方欲㑹東郎隔大江自古明良時一遇
東郎未㑹恨斜陽

　　東郎山

　　東郎矻立向東方翹首朝朝候太陽一片丹心存萬古
誰云坐處是遐荒

　　廣福巖


　　天地以來自融結方廣高深無丈尺書言不盡畫難成
留與人間作竒特

　　東洲

　　江城隔水是東洲渾是金鰲水上浮萬頃頺波分瀉去
一洲千古砥中流

　　寄桂府楊中丞　　　　　　　　趙　嘏

　　遥聞桂水遶城隅城上江山滿畫圖為問訾家洲上月
清秋擬許醉狂無


　　訾洲宴遊　　　　　　　　　　楊漢公

　　桂林雲物晝漫漫雨裏花開雨裏殘惟有今朝好風景
櫻桃含笑柳眉攢

　　訾家洲　　　　　　　　　　　歐陽賔

　　舊業分明桂水頭人歸業盡水空流春風日暮江頭立
不見漁人有釣舟

　　陶潛彭澤五株栁潘岳河陽一縣花兩處争如陽朔好
碧蓮峯裏住人家


　　題華巖洞石壁　　　　　　　　無名氏

　　巖前流水無人渡洞口碧桃花自開東望蓬萊三萬里
等閒歸去等閒來

　　送人之蒼梧　　　　　　　　(宋)林　逋

　　側身南望但依依片蓆乗風去似飛莫謂蒼梧在天末
帝鄉看逐白雲歸

　　過嚴闗有感　　　　　　　　　李師中

　　大抵孤忠報國難古今共是一長歎玉闗還路春無緑

定逺歸來鬢已班

　　四年嶺外得生還自顧無功但愧顔欲識君恩至深處
嚴闗便是玉門闗

　　留題龍隐巖

　　軒冕儻來仍假借功名難立更因循非才不繫蒼生望
收取林泉自在身

　　贈韓迥

　　未衰前已得懸車骨立清風八十餘松竹最宜貧宅舍

江山偏照白髭鬚

　　棲霞洞　　　　　　　　　　　孫　抗

　　寛踰城闕峻瑶魁萬壑吟風四壁苔不獨雲霞可招隐
溪流長送落花來

　　寒山　　　　　　　　　　　　余　靖

　　空翠紛紛冷不流風雲長是䕶靈湫山神鞭起龍行雨
散作炎州六月秋

　　謝邕倅王寺丞惠韓柳碑文


　　南方異産足珠珍薏苡興䜛不忍聞一見知君清白莭
篋中惟貯色絲文

　　思栁亭　　　　　　　　　　　陶　弼

　　羅池刺史寡塵緣畫㦸牆頭築望仙黄鶴與誰同一去
碧桃無主又千年

　　桂林

　　青羅江水碧連山城在山光水色間莫道宜人惟桂郡
驂鸞客至只思還


　　題順應廟

　　白崖山下古松青暫捲牙旗謁廟靈見說崑崙闗北畔
曽將草木作人形

　　荔浦莫鎁闗

　　三任邊州六往還此時纔入莫鎁闗訪僧莫道無閒事
手指青山口問山

　　邕州

　　南極諸蠻傲典刑斗門時復見飛星君王仁恕將軍老

五十溪州六萬丁

　　邕州城

　　夜半孤城百尺臺亂蟲聲裏一尊開憂邊日繞南雲下
戀闕心隨北斗回

　　鬱林鼔角樓

　　去嵗同登畫角城諸蠻未滅夜談兵五更將吏知人意
吹作梅花塞外聲

　　寄鬱林郡守姚道(闕)


　　越裳濟海喜天田五葉戈船不渡兵堯舜逺方皆樂國
漢唐諸將本書生

　　柑子堂

　　子厚才名甲有唐謫官分得荔支香羅池水盡黄柑死
獨有空碑在畫堂

　　靈巖

　　溪僧過此説山公遊遍真仙洞府中乳石崖邊得靈草
可能封裹寄衰翁


　　仙影山

　　月帶星冠映碧虛逺看雖有近還無瑶池玉女雙雙過
遺下羣仙聚飲圖

　　安城即事二首

　　往嵗傳聞南詔檄近時方築伏波城安城太守知邊計
菡萏花中閱水兵

　　金鼓聲䦨劍㦸收使君回上雅歌樓樽前一闋清商曲
銷盡窮邊萬里愁


　　送沈生昆弟隨侍之博白四絶句　張方平

　　炎方景象異中原海氣昏昏雜瘴烟今日遐荒成雅俗
薰風南播自媯絃

　　不須南浦懷消黯好過西山訪隠淪比到嶺時應近臘
相思可寄一枝春

　　東連海道徹扶桑北望神臯斗柄旁兩處音塵杳難接
征鴻嵗只到衡陽

　　夕陽疎葦暮江湄秋色蕭蕭動客思自恃嚴君領州去

豈同騷客夢邊時

　　暢巖懷古　　　　　　　　　　姚嗣宗

　　寒谷長留九秋氣暢巖别是一壺天清風不動名猶在
還繼宣尼出聖賢

　　吴容州仲一挽詞　　　　　　　蔡　襄

　　竹屋繩橋自有村半山簫笛不堪聞碑前更問何年月
為借容州舊使君

　　過桂州　　　　　　　　　　　黄庭堅


　　桂嶺環城如雁宕平地蒼山忽嵯峨李成不生郭熈死
柰此百嶂千峯何

　　過全州訪朱德父

　　萬里瀟湘一故人白頭親老尚懸鶉環家但有千竿竹
望月空耕一畆芹

　　鐔江即事

　　閉門覓句陳無已對客揮毫秦少游正是不知温飽味
西風吹淚古藤州


　　滑石泉　　　　　　　　　　　鄒　浩

　　馬頭今日度嚴闗十九年前去復還惟有流泉聲似舊
憑䦨重聴響潺潺

　　桂州紫極觀主求亭名名曰轉斗而示此句

　　轉降適斗藏初九上清宻語誰知有七星峯頂紫霞前
占得輝光常不朽

　　過雉山

　　客睡當年記雉山杜鵑聲切枕難安今朝歸向山頭過

不見杜鵑空夢殘

　　苾蒭曽向定中觀謂我南遷便可還過了三年方語騐
聊將一笑謝禪闗

　　畫山

　　幾年密與畫山鄰今日歸航駐水濱天亦有心酬我願
歛雲收霧日光新

　　三峯濶展映天長大巧由來未易量我欲移歸殿前去
萬年千載對君王


　　掃成屏障幾千春洗雨吹風轉更明應是天工醉時筆
重重粉墨尚縱横

　　陽朔路

　　雲裏峰巒千萬重中間一路與天通新陽已約為前導
回我車輪朝帝宫

　　斗米灘(灘在桂州南六十里俗傳古有僧自逺來者近桂人也舟泝灘不可上餘糧一斗食
之既盡乃登山望故鄉化而為石至今絶頂有石如僧立之狀)

　　粥飯都來一斗糧灘前喫了倍蒼黄把如立作山頭石

何似急行歸故鄉

　　捍門山

　　揚子江頭舟楫回海門山對潤州開故鄉歸去六千里
先入捍門山裏來

　　移居昭州

　　廣南東西四十州瘴癘莫與新昭侔我身多病亦多戹
陛下仁同天地流

　　日日聞人說桂州桂州朝夕遂經由自憐罪大當踰嶺

深荷皇恩不逺投

　　忠孝從來不兩全兩無忠孝倍堪憐自新有路君恩重
猶冀他時不愧天

　　平樂來仙閣

　　仙宫嶺下來仙閣太守更名為我來來既有時歸有日
飄然從此御風回

　　清華閣

　　泉石清華世莫知蕭然無是亦無非二年於此陪鷗鷺

收得閒中勲業歸

　　道傍婦

　　長插雙釵低繫裙手持青繖歩如雲忽然退傍芭蕉立
元是前頭逢伯君(昭婦謂伯公叔公為伯君叔君)

　　題義明定慧庵

　　結草依山名定慧於此㝠心第一義鑪香深炷席簾垂
老僧不見庵外事

　　修仁茶


　　味如橄欖久方回初苦終甘要得知不但炎荒能已疾
擕歸北地亦相宜

　　嶺南州縣接湖南處處烹煎極口談北苑春芽雖絶品
不能消鬲禦烟嵐

　　龍鳳新團出帝家南人不顧自煎茶夜光明月真投暗
悵望長安天一涯

　　廣南四時攝養括子(元祐中知鬱林州左朝散郎何與狷所撰印以施人人遵
用之無不安泰)


　　仁者存心固不同四時括子廣西東蒙恩歸去雖無用
留作韋弦戒我躬

　　栩栩軒(鄰居王子正秀才求軒名為取莊子所謂栩栩者名之示以絶句)

　　不知覺夢不知憂物與心𡨕事事休此是道人真境界
西家分得亦同遊

　　送擇老赴桂州龍華㑹

　　罪大投身瘴癘鄉親年老矣重難㤀龍華㑹上諸賢聖
為爇精誠一炷香


　　紀夢

　　十二夜夢孫夢臣報予已有賜還之命後三日夢臣
有簡來云昨夜夢予遣人諭以得移信州豈偶然哉

　　夢如符節自然合吉事有開期必先天地無私人主聖
孤臣從此望歸田

　　風前火烈逢真玉雪後大寒見老松擕得此心歸北去
與君無處不相逢

　　幽居不許穿雲到寳閣仍㤀破曉登多少從來疑著處

一齊分付打包僧

　　留别龍城山主懷義

　　陽朔千山復萬山最深山處是松闗新詩吟罷無餘事
一片真心雲共閒

　　仙閣龍城一望間毎來過我不知還汀鷗猶集欄干外
應怪從今氣象閒

　　好事如師豈易逢不辭趼足訪行蹤揮殘麈尾知難再
目斷碧蓮峯外峯


　　青天無礙本來同休向江邊動别容師似碧潭吾似月
東西南北總相逢

　　三車黄葉止兒啼一句何人妙得知今日為師重說破
滿軒風静月明時

　　留别興安唐叟元老推官

　　天繪亭邊三載夢石灰舖裏一時情箇中不是同參得
胸次崢嶸何日平

　　次韻和仁仲滑石鋪泉軒


　　長官心事古人前碧玉峯巒碧玉泉洗出北歸烟瘴眼
光明欣覩太平年

　　假寐靈川報恩寺

　　故人猶在驛亭邊暫向雲房借榻眠漏泄祖師多少意
松聲都到小忩前

　　戲靈川令王洵仁仲

　　長官貪著祖師禪有甚心情問我船一隻逃歸兩隻破
謾憑江檻望靈川


　　道陽朔山水尤竒絶舊傳為天下第一非虚語也
賦二絶　　　　　　　　　　李　綱

　　溪山此地藹佳名雨洗烟嵐分外青却恨征鞍太匆遽
無因一上萬雲亭

　　賦詩曽送謫仙人垂老翻遊到海濱夢幻去來何日了
空將白眼看嶙峋

　　山月驛聞子規次韻

　　春枕夢回孤館悄世故縈心愁不了山深夜聞子規啼

殘月滿忩天未曉

　　過北流縣八里遊勾漏觀

　　百里仙山氣象雄參差峰岫翠成叢雲駢鶴馭今何處
丹竈依然洞穴中

　　葛翁求令為丹砂今我來從海上槎秪恐山靈嫌俗駕
未容歸客卧烟霞

　　羽人相導把霓旌窈窕松林露氣清不用逢迎同貴客
暫來花院聴棋聲


　　甑山　　　　　　　　　　　　郭祥正

　　賀州城西丹甑山一亭遥插紫雲間龍墀讓䇿名猶在
鶴馭臨風去不還

　　𤣥風洞　　　　　　　　　　　張孝祥

　　山入烏蠻連越嶲天開斗野對珠宫應憐桂海長炎熱
乞與清凉萬竅風

　　古秦城

　　塹山湮谷北防胡南築堅城更逺圖桂海氷天塵不動

那知隴上有耕夫

　　登七星巖

　　魁杓歴歴控雲嵐地濶天虚萬象涵不與天公管喉舌
猶堪嶽立鎮湘南

　　欣欣亭　　　　　　　　　　　王　鞏

　　清湘北郭崇岡路松竹年來定幾圍我亦臨淮築新宅
與君萬里對柴扉

　　遊劉道人巖　　　　　　　　　曹　輔


　　故老能將舊事傳仙翁蹤跡尚依然方知物外壺中景
隠隠烟霞有洞天

　　古秦城

　　海窮山盡尚南征髀肉消殘只自驚回首長安八千里
此中那得有秦城

　　同歐陽晦夫邂逅游風洞

　　一水羣峯翠若堆洞天終日鼔風雷毎懷絶境超然處
卻與幽人偶爾來


　　江夏别魯直送之宜州　　　　　潘大臨

　　翰墨精神全魏漢文章波瀾似春秋可是中州著不得
江南已逺更宜州

　　試雙井茶追憶山谷先生　　　　徐得之

　　先生老作宜州鬼誰與一甌同注湯至今捧著雙井椀
猶帶是翁書傳香

　　賀州作(政和間毛衷知賀州有惠政任滿將歸值方臘亂遂家焉)

　　毛　衷


　　幾年宦跡浪江湖到此功名心已無獨上高樓翹首望
江郎山下白雲孤

　　留題雉山　　　　　　　　　　尚用之

　　座下聞經本至誠改頭易面悟前身信知大道無難事
一念真如雉化人

　　題雉山院　　　　　　　　　　蔡　瑗

　　白雉聞經向此山轉身来伴老僧閒大都見善能開悟
天上人間任往還


　　伏波巖　　　　　　　　　　　宗道傳

　　銅柱威聲凛百蠻肯貪稛載溷溪山無人為起文淵問
端的珠還薏苡回

　　和陶弼思柳亭韻　　　　　　　韋　旻

　　白雲靉靉結姻縁半夜鏌鎁舞醉仙五百年來得書記
羅洪溪畔浴沂年

　　雉山　　　　　　　　　　　　章　峴

　　晴溪幾曲轉澄灣朝憩龍巖晩雉山林叟野人休笑我

平生所得是官閒

　　劉仙巖和曹子方韻　　　　　　梁子美

　　神仙靈異古今傳窮理修真本自然遺址宛存疑谷口
蒼崖喬木聳青天

　　元信自潯洲遣朋尊以明徹氷壺名酒作二十八
言謝之　　　　　　　　　　鄭剛中

　　是翁明徹一塵無養就江心秋月孤自就相從杯酒裏
豈惟今日見氷壺


　　全州尹氏觀　　　　　　　　　折彦質

　　當門懸泉一線白繞屋稻田千畆青未論茯苓能解垢
且教月色滿空庭

　　全州尹氏觀　　　　　　　　　鄒埜夫

　　不嫁當年似薄情一朝跨鶴上青㝠人間有女能如此
羞殺天邊織女星

　　避地潯州　　　　　　　　　　曽　幾

　　鷄犬圖書同一舸老夫蕩漿兒扶柁潯江一繫欲生根

夢下湖南向江左

　　龍隠巖　　　　　　　　　　　朱晞顔

　　聖主龍飛已在天洞中猶有老龍眠便須盡吸西江水
霈作商霖大有年

　　韶音洞

　　曽按薰弦天一方掃除民愠變清凉遺音凛凛猶聞耳
不獨當年味可忘

　　滑石泉　　　　　　　　　　　胡舜陟


　　奔走塵沙五十程泉聲今夜響泠泠明朝畫鼔催征騎
不使行人仔細聴

　　題静江府枕流亭

　　平生壯志在燕然投老南征未息肩鼷䑕發機端可笑
暫休戎馬弄潺湲

　　登七星山　　　　　　　　　　張　維

　　列岫凌虚滃翠嵐瀧泓澄徹七星涵嵓瞻好向西湖著
飛去何妨自嶺南


　　自烏石渡湘思去嵗與朱元晦林擇之偕行講論
之樂賦此　　　　　　　　　　張　栻

　　朝來一舸渡湘水山色横秋真可憐忽憶去年聮騎客
沙邊搔首意茫然

　　韓廷玉築亭於官舍之旁園中故多梅㑹有飛雪
予因題其扁曰梅雪葢取少陵詩語而劉公貢
父送劉長官掌廣西機宜嘗用此事有雪片梅
花五嶺春之句今廷玉適為此官于以名亭㧕

其宜也亭邊花木多吾弟定叟舊植故于首章及之

　　城隂一徑自深窈花木成行菊遶籬細說當時經始事
夢回春草費相思

　　南州要是梅開早北客廵簷偏眼明一夜飛花來㸃綴
新亭而復得佳名

　　眼底風光正自佳滯留何必歎天涯日長况是文書省
且與閒吟對落花

　　立春日禊亭偶成


　　律回嵗晩氷霜少春到人間草木知便覺眼前生意滿
東風吹水綠差差

　　題雉山禊亭

　　一曲清江正可憐隔江新竹露娟娟好風成我曲肱夢
起看飛雲度碧天

　　月巖　　　　　　　　　　　　吳　儆

　　題詩山寺不勝多人力爭如造物何安得短篷巖下瀬
長看清影照寒波


　　次桂州二首　　　　　　　　　孫　覿

　　過嶺逢人問象州瘴烟如海蹴天浮三閭逐客何時到
八桂宜人且少休

　　江上烟雲翠作堆倚天青壁鴈飛回神州一望三千里
不是南遷肯獨來

　　清湘驛送王栁州南歸二絶　　　范成大

　　南歸北去路茫茫不是行人也斷腸可惜湘江春夜月
落花時節照離觴


　　我已兼程無脚力君猶追路有襟期從今月下共花下
誰復醉吟先和詩

　　喜雪示桂人

　　臘雲同雲嶺外稀南人北客盡冬衣從今老杜詩猶信
梅片飛時雪也飛

　　深溪鋪中二絶追路寄呈元將仲顯二使君

　　賀州歸去栁州還分路千山與萬山把酒故人都别盡
今朝真箇出陽闗


　　秪有南風捲路塵斷無南客送車輪故人合在瀟湘見
却向瀟湘别故人

　　次韻趙飬民碧虛坐上

　　已將山色染眉黛更挽江波添酒罍珍重江山勸人醉
笑人騎馬惺惺廻

　　碧虚席上得趙養民運使寄詩約今晩可歸次韻
迓之

　　偶携尊酒上孱顔忽憶行人瘴霧間便好來分蒼石坐

已教不鎖翠雲闗

　　大通界首驛

　　愚悃無華敢自欺寸誠珍重吏民知東風重倚庭前樹
送别人情似到時

　　懷桂林所思亭

　　篸山竒絶送歸時曽榜新亭號所思桂水秪今湘水外
他年空有四愁詩

　　羅山


　　嶺北初程分外貪驚心猶自怯晴嵐如何花木湘江上
也有黄芽似嶺南

　　甘棠驛

　　萬里三年醉嶺梅東風刮地白頭廻心勞政拙無遺愛
慚向甘棠驛裏來

　　靈泉(驛後有龍惠泉)

　　泉螭無語笑經過欲拊㷀鰥奈拙何孤奉明恩雖出嶺
歡顔終少汗顔多


　　嚴闗(或謂之炎闗桂人守險處朔雪多不入闗闗内外風氣迥殊人以為南北之限也)

　　回看瘴嶺已無憂尚有嚴闗限北州裹飯長歌闗外去
車如飛電馬如流

　　與鄭少融趙養民二使者訪古訾家洲歸憩松闗
二君欲助力興廢戲書此付長老善良民當疏
頭

　　飄飄竹雨潤輕裘嫋嫋松風繫小舟安得從容興廢手
越人重上訾家洲


　　送許耀卿監丞同年赴静江倅四絶

　　南國春深鴈欲回湘江花浪一帆開知君不為驂鸞去
直為淵明五斗來

　　羅帶江流碧玉峯舊遊如夢一星終煩披蘚石尋題字
定有人能記此翁

　　鴈塔交新比斷金故人嵗晩更情深只今不隔同年靣
想見青雲異日心

　　官塗真有上竿魚玉筍飜乗别駕車聞道留行有公論

從今日日看除書

　　送洪季揚分教横州兼呈丁帥　　劉　宰

　　仕有為貧難擇地志將及物要乗時青山入手南中去
此意惟應我軰知

　　五百人中占上游四千里外客諸候南中賴有賢方伯
處我應須勝自謀

　　融州西樓望山　　　　　　　　陳　藻

　　西樓門外數峯青合看芙蓉展看屏回首東郊晴日出

千人躍馬上天庭

　　融州除夜寄福清劉九兄

　　臘月牂牁三十日相思覓句上譙樓遥知今夜柴爐㑹
說我無家更逺遊

　　融州望鄉

　　故國來來八十程登樓迷却桂州城望鄉不分千山隔
上趂金烏日裏行

　　冬日融州絶句


　　四隻漁船叩板門幾家茅屋長兒孫天寒水淺江成路
地僻人稀郭賽村

　　余融州生日

　　牂牁相遇說長年一在公堂一洞天清逺史君黄石老
西周柱史混元仙

　　過桂平

　　嶺南大半尚鴻荒城壁空堅草莽長忽到潯州江上飲
喜他風物近吾鄉


　　過象州

　　都無一物作生涯坊巷蕭條有幾家料得寒梅應悵恨
滿城開作寂寥花

　　别融州

　　兩年為客憶鄉闗樽酒何時别此間今日移舟出城市
多情却戀眼中山

　　謁羅池廟

　　友人余子畏嘗以詩戲余尾聮云我合焚香夜深坐

等君頭白栁州來後余有東寜之役過栁州界謂前
詩應於此矣及泛江東還謁羅池廟乃知行止前定

　　平生不作羅池夢今日還來謁柳祠忽憶故人曽得句
鬼神先我七年知

　　炎闗　　　　　　　　　　　　劉克莊

　　闗北闗南氣候分雪飛不過古來云若非曽發看山願
老大何因入瘴雲

　　秦城


　　缺甓殘磚無處尋當年出此慮尤深君王自向沙丘死
何必區區戍桂林

　　乳洞

　　千峯夢裏向崔嵬不記青鞋走幾迴天恐錦囊猶欠闕
又添乳洞入詩來

　　見方雲臺題壁詩次韻

　　寄書迢逓夢參差毎見留題慰所思不論馹亭僧寺裏
有山水處有君詩


　　題霞溪驛

　　一溪春水弄晴沙蕩様輕風舞落花此去洞源知有路
夕陽西下半天霞

　　榕溪閣(山谷南遷維舟榕下)

　　榕聲竹影一溪風遷客曽來繋短篷我與竹君俱晩出
兩榕猶及識涪翁

　　榕臺二絶

　　拔地髙崖如鐡色拂天老樹作寒聲他年記宿榕臺夜

便是南歸第一程

　　囊無金纍貧如故鏡裏絲生老奈何一事尚堪誇北客
來時詩少去時多

　　𤣥山觀

　　來瞻石像看唐碑一徑蒼松映碧漪聞說宋公曽住此
寄聲過客細吟詩

　　禊亭

　　年年春草上亭基父老猶能說左司寂寞當時修禊處

一間老屋兩殘碑

　　劉仙巖

　　絶頂來尋鍊藥踪老仙端的是吾宗寄聲月白風清夜
定許相期第幾峯

　　再遊棲霞洞

　　直路幽隂側路明玉為墻壁雪為城慇懃報有詩翁到
萬一仙人肯出迎

　　桂州春日五絶句


　　眼邊桃李過匆匆鏡裏衰顔豈再紅久覺胃寒疎建焙
新因血熱戒郫筒

　　歩入西風不見人數聲澗鳥自啼春下山欲與唐碑語
先遣奴兵細拂塵

　　歸到城門欲發更馬頭惟有暮鴉迎小窓了却觀書課
幾首殘詩旋補成

　　老懶何心更出嬉閉門終日讀陶詩湘南二月花如掃
却是扶疎繞屋時


　　曉風細細雨斜斜僝僽書生屋角花想見水南僧寺裏
一株落盡病山茶

　　湘中口占三首

　　少年裘馬事輕狂晩看梅花到瘴鄉一色海風吹靣黒
免教人謗作何郎

　　船頭吹火盧仝婢馬後肩書穎士奴安得世間名畫手
寫余出嶺泛湘圖

　　津吏沙頭立指呼放舟出鎮要州符書生行李堪搜檢

薏苡明珠一例無

　　嘉蓮洞　　　　　　　　　　　吕愿中

　　羃羃烟雲鎖洞闗旁開六户類連環芙蓉未是仙家瑞
更約同登太華山

　　朝陽洞

　　半世觀山鬢已皤欲求釣艇老漁簑杖藜又過烟霞洞
聞說當年爛斧柯

　　白雀洞


　　洞中石燕何長生白雀何因浪得名無限好山難買得
世間奚用孔方兄

　　夕陽洞

　　怪底浮屠不宿桑直搜巖竇意徜徉洞中日月未嘗老
何事仙家有夕陽

　　南華洞

　　乳崖深峭水淙幽六夏來遊儼似秋安得蘧蘧一覺夢
倚巖栩栩訪莊周


　　假守睢陽吕愿中叔㳟機宜祥符劉襄子思通守
鄱陽朱良弼國輔經屬建安陳廷傑朝彦因祈
晴乗興遊中隠嵓留題以記勝遊

　　坎止流行但信縁嶠南風景異山川偶因乗興穿山腹
始悟壺中别有天

　　劉仙巖

　　平湖小隊出郊墟盡日登臨據隼旟聞道仙人尸假去
尚應猶學世間書


　　題元巖

　　崒嵂倚空蹲怪石輪囷夾道卧長松白龍應已冲天去
巖竇巋然有故蹤

　　敬和經畧直閣侍丞丈贈劉升之蟄嵓之作二首

　　唐　弼

　　古人事業不闗書聖處工夫詠舞雩窈窕嵓居辱題品
南陽端有卧龍無

　　倚天寒碧鎻嵌空咫尺丹霄有路通莫向明時縮頭角

風雨只在笑談中

　　遊龍隠嵓二首　　　　　　　　張叔信

　　幾年鱗甲蟄清淵一旦飛騰石自穿遺迹漫存離舊隠
定應銜雨去朝天

　　洞口嵓髙著數椽湫靈聴法䕶金仙騰身一躍天池後
雲霧于今尚滃然

　　九龍山　　　　　　　　　　　張自明

　　輕隂漠漠曉春天草路鋪茵柳似氊閒訪龍君話行色

雲平深洞水平川

　　慶逺白龍洞

　　白龍洞口白龍臺一俯南天眼豁開蒼壁漫題三數字
後人還笑我曽來

　　筆山　　　　　　　　　　　　陶　崇

　　晩來設色霞成綺秋至迴文鴈作行借問墨池何處是
一江環遶漱琳琅

　　欣欣亭(在全州)　　　　　　　　李大異


　　門外青山收暮雨林間歸路出行人鷓鴣勸我早歸去
擬斫釣筒收紫筠

　　雨露汪洋四海春嶺南嶺北多歸人朝中賢士罕過此
莫惜青錢呼白鱗

　　贈劉升之蟄龍嵓　　　　　　　胡　槻

　　東望堯山西舜宫山人名姓不求通蟄嵓側畔蘧廬子
即是巢由住箇中

　　龍隠巖　　　　　　　　　　　陳　峴


　　烟蘿深鎖非凡境泉石相逢似故人歸認落花猶恐誤
天風為我隔囂塵

　　依緑亭

　　修林平沼久荒埃招領春風一笑回浄掃莓苔分徑岸
賸添桃李結亭臺

　　全州礲巖

　　泉流縈帶戛氷玉石壁深窈寒侵衣開鑿應勞造化力
窟宅如待靈仙歸


　　白石山　　　　　　　　　　　張志道

　　山似遊龍勢欲奔山中有路透天閽峯巒常帶烟霞色
洞穴渾無斧鑿瘝

　　鬱林郡城　　　　　　　　　　廖德明

　　荒烟漠漠雙江上往事悠悠古戍孤春到偏臨青草渡
夢中猶記白鷗湖

　　鵝翎山(一曰娥英)　　　　　　　　　甘叔異

　　俗謂鵝翎未必然娥英恐是古時傳溪聲流盡蒼梧淚

斑竹林中聞杜鵑

　　潯州行部　　　　　　　　　　曹亨伯

　　冬來行部駕軺車一日之間氣候殊朝服駝裘暮揮扇
未知嵐嶂得全無

　　綺川亭　　　　　　　　　　　楊　志

　　一泓緑浄滄浪水千朶紅稠菡蓞花病眼紛紛何所思
江天落日散餘霞

　　興安乳洞　　　　　　　　　　陸　詵


　　深沉三洞啟真都萬乳千葩狀絶殊馳驛方朝金闕去
滌塵來飲碧琳腴

　　横州古鉢山　　　　　　　　　徐安國

　　羣嶺中推古鉢尊山川羅列掌中存亭臺突兀聖婆廟
丘垤逶迤山子村

　　横州寳華山

　　秀出城南號寳華翠微深處衲僧家百年臺殿歸煨燼
一逕蒼苔㸃落花


　　横州龍池

　　為谷為陵事已非靈源滙澤發光輝有時風雨連村暗
夜半龍游古鉢歸

　　横浦

　　暑風披拂瘴烟收獨倚危樓豁逺眸萬叠山圍城堞古
一灣江抱海槎浮

　　全州出郊即事　　　　　　　　朱子恭

　　水滿牛耕犢後隨早田大半已翻犁趂時浸穀清明近

次第秧針緑又齊

　　經行阡陌日遲遲桑柘纔方吐緑枝只為峭寒交節晩
村家却是拂蠶時

　　招義驛

　　霜林紅葉襯桐花路轉崖根百尺斜霽日斷雲成徙倚
湘南秋盡未還家

　　湘山寺　　　　　　　　　　　陳崇古

　　三月行途泥濺裳倦投山寺憩僧房道人休設伊蒲供

只乞清心一瓣香

　　龍隠巖　　　　　　　　　　　張　金

　　何年此地蟄飛龍石壁蜿蜒尚有蹤為報龍公莫貪睡
郡人于爾卜豐凶

　　題蔣詩翁故居　　　　　　　　鄭㑹龍

　　詩翁仙去舊壇荒雲滿空山花自香老盡遊人春不問
杜鵑聲裏幾斜陽

　　鳳巢山　　　　　　　　　　　王子宣


　　古邑荒凉瞰小溪青山髙與白雲齊鳳凰飛去巢阿閣
未肯重來覓故棲

　　鳳凰飛去聴簫韶燕雀羣飛想見嘲記取舊時棲止處
莫教鷹隼誤來巢

　　雉山　　　　　　　　　　　　黄　照

　　為愛空門息世機儒衣不著著僧衣淵魚林鳥已聞法
更待當年瑞雉歸

　　過全州　　　　　　　　　　　陶　金


　　南北東西幾萬峯郡城如畫在圖中何人裁斷湘妃竹
半蘸秋江作釣筒

　　自合浦還清湘寄虚中弟　　　　陳　瓘

　　三年已絶生還望一日天恩到海涯路過清湘猶間濶
當時何不住長沙

　　行徹天涯萬里山月明方照海珠還瘴鄉來往渾閒事
聊為清湘一破顔

　　曽近滄溟看颶風波濤有盡海無窮四年陳迹今何在

坐對湘雲豁晩空

　　瘴海只將梅作雪湘山今見麥為春晴空有月當如舊
嶺北山南總照人

　　與全州崇寜斷臂和尚

　　少年得髓幾人知想見當年斷臂時此是湘山大知識
衡門堪繼㑹昌師

　　横浦　　　　　　　　　　　　賈成之

　　横槎三月江如束風浪縈紆接天緑郡樓新創插雲飛

盡日江山對雙目

　　夀陽山　　　　　　　　　　　石仲元

　　平原翠削萬瓊瑰頓轡塵沙眼暫開文網牽人寕底急
未妨特特看山來

　　湘山寺　　　　　　　　　　　陳(闕名)

　　自笑文書度日忙拂纓時亦為徜徉禪忩翠擁琅玕浄
茶罷心清一縷香

　　夏雲　　　　　　　　　　　　僧奉恕


　　如峯如火復如綿飛過微隂落檻前大地生靈乾欲死
不成霖雨漫遮天(時相章惇謫雷州經游南山恕詠此譏之)

　　白石山　　　　　　　　　　　無名氏

　　祥雲矗矗玉峯髙瑤草香烟醉碧桃聲斷鐵簫歸鶴馭
長風空壑鎖松濤

　　題靈鷲山石壁

　　跨鶴曽來不記年洞中流水碧依然紫簫吹徹無人問
萬里西風月滿天


　　堯山　　　　　　　　　　　(元)吕思誠

　　堯山絶秀嶺南天雪壓林嵐飄素烟髙倚暮雲屏掩翠
半消晴日玉開田

　　平樂政平樓

　　灕江江上古昭州一帶孤城有此樓雪䕶山容簷外立
月將波影檻前流

　　過鬼門闗　　　　　　　　　别多喇卜丹

　　雷陽任滿鬱林還過了千山及萬山但願人心平似水

不須惆悵鬼門闗

　　靈川縣觀桂林山　　　　　　　陳　孚

　　碧波洗出萬雲鬟堆滿殘陽紫翠間三世眼根修得到
天教盡見桂州山

　　盤石山

　　懸崖千仞鐡崔嵬勢似飛虯卷海來我見只疑山欲躍
馬蹄不敢蹴青苔

　　自永福縣過八十里山


　　下山如井上如梯亂石嵯岈割馬蹄正是行人行不得
鷓鴣更在隔林啼

　　過牂牁江

　　青草風吹毒霧腥交州何在海溟溟牂牁已恨天涯逺
又過牂牁十二程

　　思明州元日

　　去年元日歩瀛州獸舞天墀拜冕旒山驛今朝一樽酒
微臣身在嶺南州


　　三雛掌上玉娉婷拂曉嘔啞語到明今日亂山孤枕上
耳邊忽似有啼聲

　　思明州五首

　　風吹蠻雨滴芭蕉杵臼敲殘夜寂寥習得孤燈牀榻畔
思明州裏過元宵

　　手捧檳榔染蛤灰峒中婦女趂虛來蓬頭赤脚無鉛粉
只有風吹錦帶開

　　鹿酒香濃犬彘肥黄茅岡上紙錢飛一聲鼓絶長鎗立

又是蠻巫祭鬼歸

　　毒蟲含弩滿汀沙荒草深眠十丈蛇遥望天邊紅似火
瘴雲飛落木棉花

　　刺竹叢叢苦筍生山禽無數不知名元宵已似春深後
龍眼花開蛤蚧鳴

　　江州(在谿洞)

　　司馬琵琶昔日歌天涯流落事如何若行今日江州路
應是青衫淚更多


　　老母越南垂白髮病妻燕北寄黄昏瘴烟蠻雨交州客
三處相思一夢魂

　　廣西即事二首　　　　　　　　傳與礪

　　南鎮干戈日夜陳西山寇盗出猶頻荒村百里無烟火
聞道官軍更殺人

　　比嵗供輸不自聊祗今氛䘲未全消陳前將士須殊死
莫倚功多氣轉驕

　　正月二十四日至寳圭驛是北流縣自此遵陸指


　　鬱林矣　　　　　　　　　　范　梈

　　逺辭金闕碧雲端泝盡夷江未到官回鴈峯南更千里
是行誰為報平安

　　貴縣南山　　　　　　　　　　秦　儼

　　二十四峯圖畫裏九千餘里宦遊中滿川禾黍無豺虎
便是南行奉使功

　　劉仙巖　　　　　　　　　　　劉　質

　　峭壁玲瓏倚碧穹白雲仙去石崖空劉郎今日重來此

一笑青山萬壑風

　　吕公巖　　　　　　　　　　　梁　遺

　　松涵雲景竹生烟松竹深藏小洞天讀罷黄庭觀鶴舞
更於何處覓神仙

　　遊中隠山　　　　　　　　　　郭思誠

　　訪隠尋幽緩著鞭梅花初試小春天孤峯上下分三洞
一水縈紆溉萬田

　　育德亭　　　　　　　　　　　李　興


　　峯頭泉飛六月凉東南賔主曲流觴松隂宻葉清許
詩酒開懐興更長

　　西湖　　　　　　　　　　　　江文叔

　　桂林佳麗冠羣城父老從來不識兵南嶠昔雖多勝概
西湖今獨擅佳名

　　藤江　　　　　　　　　　　　麥　澂

　　桃花浪暖錦鱗肥白髮漁翁罷釣歸柳底繫船篷底坐
滿前鷗鷺已忘機


　　鴨灘

　　中流亂石水交加滚滚寒聲帶雪花霜月不隨流水去
只將秋色伴漁家

　　龍驤山

　　東山雲歛碧天開月色蒼茫海上來風露滿空清似洗
一庭花影轉瑶臺

　　石壁山

　　千尺丹崖石削平波光倒樹礙雲行何當借我烟霞榻

卧聽泉聲看月明

　　赤水峽

　　水氣初升雲氣浮山林不辨鳥聲幽天風吹入三竿日
草木依然水遶州

　　谷山

　　層巒疊翠瘴江湄水色林光雲起時雲鶴自閒春自老
箇中風月幾人知










　　粤西詩載巻二十二

