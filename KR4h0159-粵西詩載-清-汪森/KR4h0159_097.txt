







　　欽定四庫全書

　　粤西文載卷七十二

　　桂林府通判汪森編

　　傳

　　桂林列女

　　宋馬氏全州人馬脉女在室時脉病女割股進父疾瘥
鄰里聞於官淳祐十年知州朱子恭為建孝忱坊後適
蔣珙為本州副孔目仕元歴官清湘縣尹後廣軍攻城

死之馬氏以夀終

　　元文氏興安人前進士文少質女嫁為唐斗輔妻大徳
中斗輔任賓州幕官卒文年方二十餘哀慟幾絶執義
自誓孝養舅姑没葬無違禮至治中詔旌其門順帝時
在潛邸大書節婦二字賜之

　　明袁氏全州人教諭陳愚妻愚早卒子處厚方數嵗袁
守志不渝姑憫其年少隂使人諷之袁泣曰吾夫何辜
其孤又何辜而忍使我委去之他邪且吾聞之烈女不

更二夫姑脱不諒此心便當一死以從夫君於地下永
樂間有司奏旌其門

　　余氏全州人陳仕妻生子朴未彌月夫卒時年二十五
矢不二志有司将以聞命朴力辭且曰吾待亡於此爾
焉用名為嫂袁既受旌表一門有輝茍聞為此是與競
也聞者重之後建雙節坊

　　袁氏全州人蒋文妻年十七歸文生一男未及期文卒
誓不再適孀居五十年内外宗婣咸無間言巡按御史

鈕清以其事聞旌之

　　馬氏全州人歸蒋輔未十年輔没無子守志不貳紡績
餬口雙目為之昏眊都憲周公贈以詩有要識忠貞無
二道采薇詞並柏舟詩又有爭似寒閨雙女婦隠然桑
濮一長城之句孀居五十七年夀至八十七卒

　　陶氏臨桂縣舍人徐駿妻駿卒於龍州陶聞訃哀毁即
刺血寫詩云無兒難畱婦烈女不二夫夫死無子不如
一死蔵之篋笥以衣奩悉還舅姑遂縊死三日遺夢女

姪曰吾心事盡在篋中啓之得詩事聞旌之

　　黄氏陽朔人通判黎禧之妾禧任新淦令時妖人作亂
聚衆劫縣取印黄臥禧身上大罵賊挺刃砍其面流血
滿地賊退得不死撫按交薦御賜珠冠不受而讓其正
室夀七十而終

　　蔣仁姑者全州人父希敏十嵗母亡十七希敏卒二弟
幼且疾蔣誓不嫁母家為之媒往告以意蔣曰已從夫
而致弟失所非仁也勿多言遂力持父遺業謹視弟疾

乆之皆愈長各為娶妻家業日饒二弟終身事之以母
鄉人高其節義稱之曰仁姑

　　文氏全州人伍彦銘妻年十九夫亡守節七十八卒

　　蒋大姑二姑全州人蒋文徳女因父卒見弟景潮年幼
遂同心矢志不嫁扶弟成立俱終老於家勤於紡績置
有田産烝嘗罔替四世孫蔣璧明以明經任秀水主簿
作詩以贊

　　蔣三姑全州人蔣文紹女文徳親姪也見二姊大姑二

姑不嫁亦立志不適人至老而卒璧明亦有詩贊

　　蔣四姑全州人蔣□譽女即景潮孫也□譽生一子一
女父見子寡弱命女勿嫁遂守全終身克成父志璧明
亦有贊

　　唐氏臨桂人趙存質妻夫亡時二十五嵗姑老子幼唐
氏養姑撫幼五十餘年守節不變成化十三年旌之

　　丁氏臨桂人劉鼐妻鼐亡年十九子淳甫三嵗姑萬氏
諷之嫁丁曰吾命在姑與子矣不知有他堅守五十七

年成化中旌之

　　楊氏靈川崔毅妻年二十歸於毅毅競渡溺水楊痛哭
欲自盡念夫無嗣以娠方四月不忍絶其後及娩生女
族人咸勸曰女何足恃汝年少服闋更適可也楊曰世
固有無息而義不悖夫者伊何人哉况夫死顛沛無一
言訣今欲再適惟起九泉與語爾自是族人無敢言者
女適庾門生子登仕籍夀八十而終

　　義姑今大京兆約齋張公六世祖姑也張氏先維揚之

興化人國初諱禮者以從龍功授淮安衛鎮撫調廣西
征安南卒再傳至諱福者承襲赴京道卒遺孤輝僅六
嵗姑即福之妹也年十五未字依嫂氏居時家窘甚私
計不兩存乃心矢曰張氏血食繫孤孤命懸吾兩人嫂
存吾去嫂去吾存居無何則嫂去而姑存矣茹荼飲氷
卒撫孤以立乃收淚誡曰爾祖死邊徼爾父死道路徒
以一世禄之為祟耳吾拮据萬狀存張氏不欲令若萬
里赴國門蹈不測即聖天子憐而使嗣宗職行披堅荷

殳奔走絶塞脱犯霧露䝉霜霰吾飲恨死不足惜宗祧
之謂何遂棄武籍習耕讀詩禮之聲日殷殷起至傳至
大京兆先後薦鄉書者十人捷南宮者三人赫然以家
世雄海内嘉靖乙丑大京兆季父教諭襄上其事於朝
下有司議議曰史傳載壼徳夥矣有許字而矢志者是
未婦而捐生也於法得稱烈有已嫁而不二者是既婦
而殉夫也於法得稱節張氏烈不捐生節不殉夫毅然
以一女子冒萬死萃百苦延本宗之祀前史所未睹記

為昭代奇絶事請以義旌制曰可遂下有司以義姑旌
云歸安沈秱曰義之為道難言哉夫子曰君子喻於義
而漢儒曰正其誼不謀其利宋儒曰無所為而為者義
也庶幾其有概於夫子之㫖乎夫喻之云者直知識擬
議意氣感激已哉葢由義行而非行義順帝之則泯然
相忘者也大丈夫當家國板蕩身世顛蹶之死靡二若
文信公踰嶺航海不計利鈍茍延國脈於旦夕以自靖
其心於姑事略相類義亦等埒然誦習於古訓尚友於

往哲所以滋茂其性靈者猶有所賴藉若姑者父兄蚤
逝饔飧不給寜奉保傅之訓睹詩史之誡滿腔子純然
一存孤心不復計有人間□卼事葢從心所欲而契於
理所謂喻義者固若此也夫百年之事能保其必終六
嵗之孤能保其必立一世再世之後又能兾其有賢顯
者暴白之而勤有司議徼聖天子命哉茍張氏嵗有麥
飯繞隴上姑之心怡然委順而與造物者遊矣此非正
誼不謀利無所為而為者邪大京兆又為余言姑逾七

袠孫曽林立日扃一室治女紅内外親罕得覩面故張
氏内範抵今稱肅葢姑之貽也嗟嗟大京兆居諫垣别
枉道若黑白敭歴中外禔身皎然䝉泉公令武平拙逸
公令永豐俱以循良俎豆今事國少府公復棄官歸養
矣姑所貽詎止内範一念真淳與造化相為流通所以
佑啓後賢者多矣第區區之私則願張氏之子若孫不
徒行義而由義行斯為對揚於姑而稱善繼善述也作
義姑傳(萬厯甲午沈秱撰　按通志輝生玉玉生䇿簡節䇿節並應鄉舉簡三子亦繼鄉舉其長者衡

陽令襄奏請表義姑節奉㫖給銀立坊特祠所居旁曰義姑祠後子孫捷南宮者四人登賢書者十六人)

　　林氏永福人梁環妻環早卒守節教子後子寳官節推
侍母疾割股奉藥邑人稱為節孝之門

　　陳氏臨桂舉人毛瑄妻從瑄北上瑄卒子錦方六嵗度
不能歸葬安定門外撫孤成立紡績度日誓不再嫁其
後子孫蕃衍人以為有冥報

　　劉氏桂林衛千户佐女歸指揮但鎧年二十六鎧卒於
王事哀毁痛號瀕死數次遺腹生子一麟家無餘貲紡

績哺養以有成立後一麟官至貴州都司署都指揮授
誥命享年八十

　　王氏陽朔全溥妾景泰間溥隨父允輔之海陽任娶王
氏歸抵府江遇賊僕輩皆赴水溥将隨之王氏牢執溥
手賊舉刃向溥王以手遮溥項得不死抵家衆嗟歎曰
無此手則無此項矣王生五子後以科第顯夀七十九
終

　　康氏桂林衛舍人尹聰妻十七歸聰二十三聰卒遺二

孤綱甫五嵗紀未周縣釜嗷嗷姑葉欲奪其志哭曰姑
孰養子孰撫忍坐視尹祚絶哉無已有死焉耳蓬首垢
面躬紡績撫二子既成立五十外忽患癰自胷及背歴
歴見肺腑仲子紀業醫徧訪諸方書不效夢中恍惚見
神人授之方療之果瘥至八十一終

　　蒋氏玉真全州人蒋三畏女幼習書傳通曉大㫖年十
七嫁儒士伍守規二年規故無子日夜號泣及葬願以
身殉舅姑憐其幼寡隂諷之剪髮自誓以明寸心撫弟

矩子為嗣未幾矩亦卒日率矩婦事舅姑愈盡孝敬督
矩子務學至夜分不寐有司上其事於朝旌表其門

　　張氏臨桂庠生王䕃妻夫亡年二十五嵗一子二女俱
殤誓不更適人稱其節

　　張氏桂林衛千户李世勛妻年二十六勛卒遺孤文山
甫七嵗矢心茹苦事姑極孝臥起必偕姑有疾輒露禱
族人以節孝稱

　　唐氏全州人蒋大韶妻少有女徳父知縣鎬重其配擇

韶歸之不數年韶卒無子孝事舅姑誓不易志毁容斂
迹終其身焉御史唐鍊具奏旌表夀八十有五

　　馬氏靈川人詹廷玉妻廷玉與翁姑相繼物故遺二孤
朝不謀夕焉勤紡績自給教子習學未幾亦物故守志
如一夀九十卒

　　曹氏全州孝亷袁具體妻年十七守節至八十餘卒巡
按御史黄題請旌表曰偉節貞操

　　李氏全州陳良佐妻年十七守節至八十三嵗卒御史

黄題旌表

　　容氏陽朔庠生王昆妻昆卒容年二十誓不更適杜門
守節四十年氷霜粹白正徳間巡按錢嶫旌其門

　　下陋女者永福人逸其姓名正徳間女将嫁適獞夜掠
其村女為所得自度難脱身走隨紿獞曰有首飾若干
在某所當取與俱獞信其言因挾之往女見道旁焚廩
火烈遂投入以死

　　龔氏永福人龔澄女在室有姿色正徳十五年古田賊

劫其村擄婦女五六人及牛畜而去至河龔氏語賊曰
吾不能行願得騎牛而渡賊從之乃䇿牛入龍潭自沉
死

　　蒋氏全州人進士陳珩妻珩歿無子蒋年二十五誓志
守節至六十八卒

　　張氏全州人蔣冔妻年二十八無子守志夀七十一終
宋氏全州人張澂妻年二十二無子守志六十七嵗終
以上三氏嘉靖初年提學黄佐各為書扁以表其閭


　　劉氏臨桂舉人魏希儒妻年十五歸魏魏上春官卒訃
至慟哭幾絶家人屢諭之弗能止哭七日不食死臨死
謂父綱曰以孝衣殮我則瞑目矣

　　方氏永福舉人秦煦妻嘉靖間年十六適秦生子嘉穀
甫四嵗而煦同氏赴任東安陸埠頭遘疾而卒氏年二
十親老子幼氏撫育三十八年己丑穀貢授遠安知縣
同子之任所復於東安之陸埠頭夢其夫寤語穀曰此
吾殉爾父之所也遂遘疾卒奉㫖旌表


　　袁氏全州生員廖必懋妻年十七守節至七十六嵗人
無間言巡按御史蔡題准旌表

　　廖氏全州舉人唐汾妻年二十六夫亡無子家貧守節
至八十嵗卒巡按御史孫題准旌表

　　陳氏名夀姑全州舉人陳雲鷊次女年十二隨父任曲
江教諭父病危篤醫藥罔效姑泣血不已黙禱於天割
股救父父疾頓痊尋疾復作卒於官事上院司給匾旌
奬曰閨秀流芳曰湘灕孝女


　　唐氏全州蒋季選妻夫早卒唐孝事姑訓子獻奇成名
仕新興知州總督旌其門曰氷操榮夀年八十三終

　　伍氏全州庠生蒋季䕃妻夫年二十而卒氏青年守節
教子守恭成名任藍山知縣諸孫皆儁發年八十八卒
秦氏臨桂人唐承宗妻年二十二喪夫哀痛幾死指天
自誓孀居六十餘年始終如一御史高應芳旌之

　　費氏臨桂庠生周紳妻年二十二紳故無子衆諭以改
適費曰吾夫死不瞑目者以姑在也既不能相夫以顯

親復不能代夫以養親将何以見亡人於地下况蹈禽
獸之行邪甘茹淡薄事姑十餘年紡績以供朝夕姑殁
葬祭以禮御史高應芳朱炳如立扁旌之

　　張氏灌陽庠生唐應星妻貢生張鑑女也隆慶五年古
田猺賊亂肆刼全灌張年二十一嵗為賊所獲厲罵不
屈賊怒揮刀腰斷之崇禎六年巡按畢佐周疏聞詔旌
其閭曰烈節

　　易氏義寜人易華女所居大塘村一日賊突劫本村掠

易與諸婦女将去易恐遭賊汙堅不行或有勸者易曰
吾必死死他處不如吾村賊無以强因害之

　　謝四姑全州謝椿之女許配灌陽呂茂正年十七未嫁
正病没訃聞一慟而絶救甦明日縞衣白父母請得詣
其家持喪不許遂遥為位薰沐哭靈朝夕上奠不數月
竟以哀毁卒司李連繼芳旌其門曰全節

　　李氏義寜石崇安妻年十九夫亡氏自誓不再醮堅貞
不渝人莫得而議之年八十而終


　　蒋氏全州探花舒𢎞志妻光禄卿蔣遵箴女夫亡守節
奉㫖旌表建坊曰詞臣貞配

　　鄭氏臨桂人教諭曽璋妻璋有一妾鄭處之坦然璋卒
於官子三省方四嵗鄭與妾曰家貧子幼吾當為夫養
子汝意云何妾曰官人既不幸夫人即所天生死以之
豈有他意鄭遂與妾同䕶喪還舟經全州三省偶墜水
鄭即赴水救之妾忙挽以上並得不死比歸兩人勤女
紅教三省學稱雙節云


　　朱氏臨桂人何與晉妻年二十二夫死朱痛絶數四時
長子甫三嵗次子尚遺腹家計甚窘朱矢志守節事翁
姑克盡孝道氷清玉潔人無閒言年六十二終

　　張氏灌陽人軍人馬晟妻生二子夫殁張年二十有二
守節逾五十卒

　　舒氏桂林中衛舍人檜之女年十六歸於本所應襲千
户劉寀寀卒舒方二十一嵗有一子曰國泰在襁褓舒
慟哭幾絶或弔之曰夫人甚少胡自苦若是邪氏厲聲

曰氏所以不即逝者以繼姑幼男在也生為劉婦死為
劉鬼而已獨處一室惟勤紡績撫孤而教之雖諸娣姒
非大故不相見事繼姑以孝聞行年六十四志節皦如
蒋氏灌陽人適庠生唐東昇生子照纔三月夫卒蒋矢
志守節奉養舅姑延師訓子課讀常逹旦後照登賢書
以名宦著天啓五年伏闕陳情下巡按遲大成覈實旌
其門曰貞節

　　周氏全州儒士曹學禹妻年十八矢志守節夀八十五

卒崇禎七年奉㫖旌其貞節

　　彭氏桂林人闗輔宗妻闗死彭方二十嵗姑老家貧子
幼彭誓守節勤女工贍養姑病割股煑粥以進姑遂愈
持身嚴肅諸親罕得見面義方教子竭力葬姑崇禎十
二年彭年七十巡按左永圖奏請建坊旌曰節孝無雙
有司嵗給米帛年九十八無疾而終

　　謝淑端全州龍安太守謝天命女適庠生滕愈淛年二
十二明末為亂兵所執不辱攜二子一女投昭平江中

唐氏全州壬午舉人蔣拯世妻明季之變為郝賊所掠
當渡河賊抱氏馬上同渡氏奪刀自刎時年僅三十

　　伍氏全州蒋維蕃妻夫卒氏艾年守節時值亂離艱虞
顛沛中能拒侮守志撫孤成立年六十八卒

　　唐氏灌陽唐世燾女適庠生蒋維藻明末夫婦同被亂
兵所擄行至拱橋上亂兵欲拉藻别去唐顧藻大呼曰
吾不即死者以汝偕也今何往遂躍投江流藻亦從溺
鄧氏灌陽庠生唐納俞妻全州鄧亷維女其妹為庠生

唐之䕫妻明末被亂兵所擄閉倉中尋驅衆婦行鄧氏
二人誓不從相持痛哭詈罵投崖下兵怒揮刀兩刃之

　　栁州列女

　　明簡氏雙節者俱馬平人曰李氏福建布政司經歴簡
文之妾文有女曰元贅陶吾智為壻文與正室郝氏連
卒於官二婦與二孤輔弼扶喪以歸道至深定遇賊吾
智與賊抗溺水死李被執輒解囊出白金噉賊且曰此
外惟身一死可表但乞不驚兩幼子足矣語畢遂投水

賊亦嗟惋以去李漂附岸得不死收吾智屍并載歸李
撫養二孤元亦願相依不他適後輔成進士弼鄉舉給
事中徐文溥為作簡門雙節傳

　　徐氏武宣人黎金妻夫卒撫遺子皋後領永樂鄉薦皋
逝妻張氏妾王氏俱堅志守節

　　覃氏融縣人甘長夀妻善事舅姑年二十五寡居屏去
服飾終身無二志初長夀殁覃方娠生子昆後有二孫
正統間旌之


　　湯氏馬平庠生莫弛妻撫孤睿後任推官賜有坊表

　　宋氏賓州人宋禮女適舍人甘誠夫逝撫子霏後任栁
慶參将正徳間旌表其門

　　謝氏羅城人太學生謝榮女正徳初蠻寇劫其里見謝
有殊色爭輿以行欲妻之謝罵曰我何人家女肯與爾
輩居即取刀自殺

　　陳氏賓州人舒錦妻年二十二夫亡遺子泰方二嵗孀
居二十餘載鄰人不識其面國學戴生者求為配氏堅

拒之子泰長力學以明經任長樂司訓迎母禄養年八
十四卒

　　陸氏馬平人殷傑妻傑死氏年二十二未有子鄉人聞
其賢有将委禽者其父母許之往語以故陸曰父母使
為殷家婦有年矣何忍奪而之他也惟有自盡而已父
母不敢强隨養從子轍為子夀八十餘乃終

　　廖氏賓州人呉道應妻十六嵗歸吳逾年生子呉能方
三月道應病卒廖哀毁幾絶舅姑諭以存孤為重始勉

自抑矢志守節歴八十五嵗奏表其門

　　呂氏馬平庠生劉生知妻撫孤勵節賜有貞節上夀扁
額

　　羅氏融縣人龍居徳妻蠻劫摶塘村得羅悦其色驅之
以行羅伺間投水蠻出之傷其目固不肯行蠻怒支解
之

　　梁氏武宣所舍人王柄妻舉人梁高女也柄喪梁年十
八家甚貧苦誓死守節晝夜紡績自給遺腹生子用賢

長補縣學弟子員用賢又卒遺孫肇伯尚幼梁又育之
襲祖千户職卒年七十有五人無間言

　　蔡氏三妹四妹者洛容人蔡瑶女也三妹適褚本紀夫
亡歸依瑶四妹許嫁潘仁尚未行嘉靖中以征田州調
永順保靖兵其兵所經恣淫虐所居姊妹出走兵望見
逐之兩人計不能脱相攜墜崖三妹即死四妹舁至家
踰日卒

　　鄧氏馬平人初聘於莫門未嫁夫卒親欲奪其志遂服

莫門聘服自縊

　　計氏馬平人適副使王化先時化為廣東平遠令地方
多賊化寄妻孥於會昌督兵𠞰賊所向無前賊懼使人
來㑹昌曰王平遠陣亡矣計誤信拊膺大慟遂自刎死
後部使者上其事賜有坊祠

　　計氏馬平人適主事陳原道夫殁觸棺死賜有坊祠

　　董氏馬平人俞璇妻年二十六守節育子暨孫夀六十
三嵗終有坊額曰節撫兩世


　　李氏馬平人許聘朱純未嫁而夫亡氏以處女守節至
五十六嵗終人無閒言

　　呂氏馬平人諸生劉濟仁妻年二十濟仁卒子一在襁
褓一尚在腹家貧甚里貴有欲娶者兄弟更勸改適呂
怒曰人各有志何用相逼以頭觸桂血流被體兄弟不
敢强守節六十餘年

　　計氏馬平人鄭良棟妻年二十六棟卒甘貧守節撫遺
孤永祚為娶吳氏永祚卒吳亦守節值姑病割股以奉

巡按扁旌曰一門節孝

　　盧氏馬平人教諭唐良傑妻遇賊投池死

　　王氏春姑祖姑栁城王士魁女未字因土宼作亂同服
斷腸草死

　　呉氏賓州庠生謝應軫妻軫亡無子氏堅志守節崇禎
初巡按旌其門

　　余氏馬平人徐保泰之母年二十四夫死侍姑曹氏守
節六十三嵗終有雙節坊


　　廖氏馬平庠生葛若惠妻崇禎末土賊破城氏被掠投
河死

　　王氏馬平人孫張林妻明末夫婦俱為兵執夫被殺氏
即抱子投河死

　　鄔氏馬平人龍偕熊妻明末避亂雷村獞佃作叛偕熊
投潭而死氏聞之亦投潭死

　　秦氏馬平生員秦聘瑜女年十五明末被亂兵擄及渡
河罵賊投水死


　　慶遠列女

　　明汪氏慶遠衛舍人王凱妻年二十二嵗夫罹大辟被
箠肉腐汪氏朝夕入供湯藥弗能療夫将死曰汝年少
可更適人汪氏泣曰夫之不幸妾之不幸也脱不能生
願相從於地下矣夫益危度不能起乃告公姑曰夫死
妾不忍獨生幼女幸善撫之俄頃拊牀扼吭而卒

　　蒋氏名妙慶宜山民蔣廷璉女及笄歸莫朝宣領景泰
癸酉鄉薦卒時年二十二撫其孤莫驕翁姑哀其幼寡

将嫁之蒋氏執義不許以女工自給訓驕業儒應貢亦
卒蔣率其婦躬勤苦撫育三孫自滿自廣自矜皆成立
年七十而終

　　張氏名妙恒慶遠張琳女天順間適右所舍人宋洪生
二子尚仁尚志成化丁酉夫疾瀕危張氏刲股肉和羮
療之稍蘇既而氣絶張氏欲與俱亡家人勸之曰汝死
則二孤難活是絶夫嗣也張氏勤女工撫二孤尚仁襲
百户尚志補庠生自夫殁足迹不出户外年五十三卒

劉氏宜山人彭諫妻諫出商遭賊死劉聞哭謂妯娌曰
夫亡誼不能獨存幸善事姑以其餘視汝姪女吾死足
矣即閉門自縊諸婦往救氣未絶從旁䕶視者密劉乃
不飲食亡何見喪至劉往迎且行且哭因囓舌而死

　　彭氏宜山都嶺里民王尚忠妻慶遠衛舍人欽之女年
十八歸尚忠姑孫氏老失明彭起坐必扶持之凡衣服
飲食躬奉以進歴三四年尚忠尋充都司承差攜彭與
偕居司廨僅四月每思其姑輒垂涕未幾尚忠奉差之

京因乞假送彭西歸舟次落黄灘遇兇渠梁萬王輩二
十餘賊突出行劫見彭色美逼近欲擒之尚忠素勇左
持盾右持鏢與賊相持時身中數鎗墮水死賊拽彭登
岸慰之曰汝婦人決不殺汝可無死即令賊黨數人守
之復入舟取其貨彭泣曰夫死我生何為遂投水死賊
大驚皆遁去越數日尚忠父琛往覓其屍下至里隆灘
二屍並浮水上顔色如生

　　李氏宜山嘉靖辛夘舉人馮轅妻年二十七守節家貧

無子勵氷霜之操有司扁其門曰貞節

　　平樂列女

　　南朝蔣氏臨賀人歸鍾騫生二子士雄士略仕陳持節
帥嶺南陳主慮其反覆質蒋氏於都尋遣歸臨賀既而
虞子茂作亂遣人召士雄蔣謂士雄曰汝若背徳忘義
我當自殺士雄不敢從亂陳主聞而異之封安樂縣君
宋莫荃恭城人周渭妻渭苦劉鋹政繁賦重避地北走
上書官至轉運副使方渭北走時不暇與荃訣二子孩

幼荃尚少父母欲嫁之荃泣誓曰渭非乆困者今違難
遠適必能自奮於是親蠶績碓舂以給朝夕二子皆畢
婚娶凡二十六年復見渭朱昂為著節婦傳

　　明林閨善者富川人林棟女年十六有美色未嫁適遭
賊剽掠所居閨善出走賊擁之去閨善泣不行賊負之
背因囓負者乃棄之地欲汙之隨脅以刃曰不将斷頭
閨善罵之曰賊奴身從汝碎不從汝汙何論斷頭賊憤
甚刃亂下竟支解焉


　　黄氏恭城人周祐之妻隨夫任廣東龍門學諭因姑徐
氏年老與夫訣願回侍養至白沙沖口羣賊劫舟欲汚
之斷臂不屈罵賊竟與妾李氏義婦阿曽遇難其子周
羣被擄入巢後贖出憫母死陳情當道旌之

　　雷氏四會人歸陳仲鑑居賀之封陽墟正徳間上下峒
諸猺亂大肆焚劫見雷姿色擁持之以行至五顯廟欲
汙之雷伏地罵不絶口賊脅以刃罵愈厲賊怒殺之

　　蕭氏富川人蕭能女年十八歸余晨未幾晨卒無子家

貧矢志自守年踰七十人無間言正徳十六年賊入南
闗氏遇害聞者憐之

　　周氏恭城人周良彪女年十六適常有徳越二年有徳
死無子家故貧姑强之改適周氏泣曰姑有叔可以奉
餘年妾未亡人耳盡以簪珥遺其姑獨與母相依嵗時
返拜姑於堂姑卒乃已如此者五十年

　　毛氏富川縣毛健女歸劉玉明年二十六夫卒誓不再
適撫二子天祚天祐及長補邑諸生祚娶羅氏祐娶吳

氏相繼卒羅年二十五吳年二十六咸不嫁與姑相守
終身無間言知縣曽一誠表其廬曰一門三節

　　黄氏荔浦縣哨軍黄鋭之女劉鸞之妻也鸞早夭氏年
方二十五嵗撫育幼孤誓不改嫁有惡少戲之氏厲色
曰汝能保而之不死乎汝欲而妻之淫人乎撫膺大慟
少年慚愧而去夀七十八終通邑士民敬慕之

　　常氏恭城人常汝敬女年十八適尹監賢未幾監賢故
父與其舅憐之謀奪氏志不可得乃隂許人舁者至門

促之行常氏竊負其子之監賢葬所欲自殺鄰嫗奔救
得免自是父不敢復言饑寒迫骨人不能堪而志操愈
勵

　　劉氏名顯姑賀縣劉政之女尹珠之妹也及笄父兄為
擇壻無中選者顯姑曰吾命也願終身不嫁閨壼嚴肅
凜然如烈丈夫夀七十有六人呼為貞女

　　袁氏賀縣百户袁鶚女年十七嫁千户房繼先生子毓
嘉靖三十一年繼先死袁年方二十六撫子成立堅志

不渝萬厯三十年題准立坊旌表

　　毛氏賀縣人毛顯逹女年十七嫁車軾生子獻孫僅週
嵗而夫死毛年二十四勵守苦節堅貞不渝萬厯三十
一年撫按旌扁

　　陸氏賀縣鄉官陸儀女年十八嫁生員江中耀甫七年
夫死無子陸氏誓不他適節凜氷霜院司表奨

　　歐陽氏威州守歐陽經女適平樂郡庠生莫希夔夔死
氏方二十一嵗孝事繼姑郡孝亷慕其賢以聘禮進氏

怫然盡擲之堅志苦守繼姑終所餘産屋盡為族人侵
占氏結茅以棲紡績自活茹荼幾六十年乃終

　　蒋氏賀縣人蔣悦女年十六歸於吳勉仁夫故蒋年二
十一矢節撫子院司表奬

　　彭氏平樂縣百户徐時溥妻年二十四夫卒無子居夫
喪三年日哭夜止住府江道後及五旬餘每遇生忌二
日猶哭府江道翁汝進奏之朝旌表其門嵗給米二石
帛二疋夀七十五終


　　朱氏平樂縣廩生莫婁妻年二十三夫卒子𢎞勛教之
成名中萬厯戊午鄉試有司奏聞建貞節坊

　　蒋氏恭城明經蒋敬軒女適庠生張懋生生二子夫死
敬軒間以意試之氏泣曰女以二孤在莫能殉夫地下
愧甚矣尚禽鳥之不若邪命之不淑乃至於斯安有身
出禮義之門曽不能以一姓終也屏膏沐斂言笑辟纑
撫孤形影相弔者數十年如一日夀七十六終

　　周氏恭城周裔輔女適費循規夫死氏年二十哀慟欲

以死相從姑暨母勸曰若如此其如五十曰之孤何始
强起飲食孝事翁姑和丸課子苦節三十年終子章領
崇禎丙子鄉薦

　　常氏恭城常有文女年十八適周興璽越六年夫故生
一女舅姑憐其少强之改適氏不從堅志守節孝事舅
姑撫幼女歴四十年内外無間言

　　梧州列女

　　明龍氏藤縣人王克妻克卒龍紡績養舅姑姑母憐其

少龍曰此身既為王氏婦矣焉知其他永樂間詔表其
門

　　劉氏興業人楊四妻年二十四楊卒有富商聞其美欲
奪之噉以財劉矢志不二逮之獄脅以必從劉服毒死
李氏名妙容岑溪縣人年二十適舉人羅章章赴南宮
卒於途李哀慟垂絶姑耄事之曲謹里人嚴定求伉儷
李忿恚服毒藥幾死力救免知縣陳琦聞而賢之賑以
粟帛


　　鍾氏蒼梧人阮應福妻年二十喪夫家貧甚力撫遺孤
守節不二

　　林氏容縣人覃泰妻年十八歸泰泰卒林不再偶家甚
貧紡績自給前後直指使者四旌其門

　　李氏懐集人莫瓊妻年二十四瓊卒生子源貧甚李守
節養源源婚又卒鞠幼孫觀貴更相為命終始無間

　　蔣氏懐集人靖州知州蘇忞妻正統十四年年二十六
忞死於宼無子蒋矢志終身夫忠婦節人以為難


　　徐氏博白人李啓東妻成化間龍山賊攻陷縣城徐被
執欲汙之徐厲聲罵不絶賊磔之

　　李氏博白人秦健妻年二十健亡哀幾喪明父母憫其
無子諷再適終不可奪孀居五十餘年人無間議

　　譚氏蒼梧舉人歐良妻良死年二十二無子以死自誓
孀居四十餘年清節無玷

　　黄氏博白人黄仕慶女年十八歸秦思諍舉一子三嵗
思諍卒黄年二十一哀毁骨立矢志不易𢎞治三年督

府黄公紘旌其門

　　石氏蒼梧人尹世雍妻知縣石瓏女石歸雍九載雍殁
無子家貧甚或勸石毋自苦石叱之姑亦早孀性嚴厲
日紡績奉甘㫖時人稱為雙節

　　麥氏蒼梧人劉濟邦妻劉病篤麥知其不起預為二棺
劉死麥即日亦經死

　　梁氏蒼梧舉人李實妻年十九而實死遺腹生一子撫
鞠至於成立事姑甚孝姑死貧日甚而節愈堅後子又

天子婦他適梁撫其孤備極慈愛鄉人以比李密之祖
母云提學副使周孟中聞而賢之奨以羊酒知府張吉
亦給以布米

　　謝氏陸川人朱文盛妻正徳七年妖賊李通寳犯城獲
文盛縛寘木上索其贖金謝度無所措語姑曰夫在可
以撫幼兒不若以婦代夫姑兩難之謝氏毅然往紿賊
曰夫所寳蔵妾不知其所願以身代夫取銀贖妾賊利
其財且将漁其色遂許之乆不至賊欲汙謝謝大罵賊

曰癡奴吾誑出若夫耳賊怒醢謝

　　阮氏蒼梧人廖紹禄妻年二十三而寡子在襁褓誓不
二志家貧勤紡績以撫諸孤鄰舍火起延燒其居時夫
柩在殯氏募人遷徙至中門棺紼忽斷烟燄蔽門幾及
於柩氏慟哭願與俱焚天反風火及中門而滅

　　陳氏懐集人梁可珍妻年二十三珍死守節不移

　　鄭氏懐集人陸滿妻年二十四滿卒秉心氷霜始終不
渝


　　李氏懐集人袁暐妻年十八暐死子剛甫一嵗家貧親
鄰有危之者李曰命也更復何適年八十六始終一節
吳氏興業人黎文明妻嘉靖間文明之雲南佐縣卒於
官六載不能歸櫬滇人藁葬邑傍吳日夜號泣鬻簪環
衣服不憚萬里往文明葬處啓棺易殮以歸時憲司李
公文鳳哀而恤之始獲歸撫遺孤罕見其面直指朱公
按部旌扁以表其節直指黄公亦給粟帛焉

　　覃氏北流人李以弼妻年二十四弼卒衆憫其少欲令

再醮覃以死自矢事舅姑撫幼子閨門貞肅始終弗渝
李氏藤縣人胡英妻英死李年二十五無子誓不再適
事姑生養死葬以孝稱督學黄公佐旌其門

　　莫氏蒼梧舉人劉思聰妻思聰授程鄉縣教諭赴府為
賊所執莫聞撫膺嘔血死邑人士憐之為立貞烈坊於
程鄉學前

　　梁氏懐集人生員梁敏女嫁李洪嗣㑹賊衆破寨梁氏
被擄賊攜之行氏曰我父祖詩書禮義之家豈從汝賊

求生乎大罵不屈賊怒抽刀來殺氏伸頭迎刃曰予得
所矣邑人咸稱其烈

　　梁氏新姐鬱林民梁英女年十七嘉靖乙丑流賊王道
通剽掠鄉邑入貴平梁氏被執欲汙之梁曰首可碎不
可辱也强扶乘馬盤足不就厲聲罵賊折其齒復罵不
絶口即被害死越宿其容如生所聘夫至撫屍大慟然
後暝目聞者莫不哀之萬歴十六年奉㫖旌表

　　何氏興業人譚賁妻年十八賁喪何號泣幾絶及殯憑

棺大慟欲死殉之衆救獲免誓不再適念夫無子請於
舅姑立幼姪譚汝試為嗣以奉夫祀撫養敎訓勝於已
出汝試後中萬歴壬午解元

　　梁氏陸川人生員龎文甸妻明經龎文卿之媳年十九
失偶誓志矢節媒氏逼嫁不從服毒死有死節行狀

　　傅氏懐集民潘聰妻聰客死於外同客者以其骸骨歸
傅氏抱之號哀幾絶及葬傅曰吾必從吾夫於地下遂
縊後圃樹鄰人往救不得死衆去乃歸縊於寢室諸親

為具棺斂合葬夫墓萬厯六年御史李遣官致祭順徳
黎暹作節婦吟以哀之

　　葉氏博白人趙伯華妻年二十二夫卒生子甫三嵗清
苦守節家貧勤紡績以撫育孤子孀居四十餘年七十
六嵗而終無瑕可譏人皆賢之

　　許氏博白人程萬昌妻年二十一昌死遺腹一子家貧
守貞豪有力者欲奪志咸拒絶之年八十當事數旌奨
有詔竪坊


　　吳氏鬱林人舉人陳所藴妻年二十二藴嘉靖辛酉㑹
試道亡吳聞訃旬日不食欲死殉姑諭止之事姑三年
姑憐其少無子欲適之吳引刀自毁其貌姑死貧無以
葬拮据襄事數膺旌表萬厯二十年有詔竪坊

　　李氏懐集人梁允珩妻珩少警敏病卒氏年二十七矢
志柏舟和熊訓子其子杲司訓寜化文行優裕為閩所
宗氏性整肅至耄年諸媳有少不儉約立杖之年九十
七一日呼子孫數十人齊集訓諭曰我守節七十年始

終如一日今厭世矣可熱水潔身以行入房浴畢飾服
命椅坐閉暝矣世人異之

　　林氏懐集梁起潛妻夫卒氏年二十四撫孤力紡績父
母以家窶年少勸其再醮氏誓死不從教次子儲英有
聲黌序諸孫林立人羨為苦節之報年八十七終

　　萬氏藤縣人林俊妻年二十六林卒孀居三十餘年姑
八旬餘侍奉克謹鄉無間言

　　覃氏博白人李日新妻夫殁覃年二十二矢志自守遺

孤甫週嵗相依為命奉題竪坊

　　扈女者容縣人扈&KR2252;女也年十六受甘禮聘未嫁而禮
亡父母相繼物故扈即抗節以女終身萬厯十五年奉
詔旌其門

　　潘氏容縣人潘泓女封仁亷妻年二十五守節萬厯三
十年三院旌之

　　潘氏容縣人潘龍駿女年十六適生員楊允齊歸七日
而齊死潘矢志孀守閨範肅然萬厯四十五年三院旌

之

　　鄧氏懐集徐葵妻葵死誓志守節年方二十有四撫丈
夫子二和熊丸訓之長應坤以萬厯選貢判嘉定州夀
九十餘知縣謝君惠旌其門曰貞慈裕後

　　于氏懐集張雲祥妻萬厯初峒猺嚴秀珠反雲祥從堂
兄百户張大經進𠞰陣亡于年二十三舅姑埀老子中
美僅三齡日紡績以備甘㫖夜燃薪以課誦讀既而舅
姑連喪悲苦彌深于貞操益勵後中美著聲黌序孫應

熊登崇禎己夘賢書于猶及見卒年八十知縣李盤旌
其門曰貞操餘慶

　　何氏懐集人莫停宗妻年十七適停宗甫一載而夫殁
遺腹子炫霍何上奉孀姑下撫弱子家貧惟一婢種芋
代餐姑至八十餘嵗卒子學成游庠序氏卒年七十有
四知縣李盤旌其門曰節炳懐陽

　　譚氏蒼梧人何震妻年十九震卒欲死以殉矢不再適
事舅姑至孝白首完瑜鄉評重之直指俞公旌額曰貞

慈潘公旌以金帛焉天啓二年詔建坊旌曰貞節

　　陶氏鬱林人忠烈陶成之孫女庠生鄧日孚之妻日孚
鄉試囘至府江溺死聞訃陶氏吞金絶粒半月不死遂
将衣飾盡行燒燬號泣三載及葬穿二穴誓死相殉束
髮跣足閉門兀坐衣素食蔬杜絶親戚且無子女而持
節彌堅天啓二年奉㫖旌表

　　蕭氏北流人黄紹遜妻年二十三守寡撫訓孤子煥遊
泮早逝煥婦黎氏與姑共矢柏舟知縣楊林芳贈額旌

奨

　　胡氏北流人龎穆妻年二十二而寡誓不再醮撫子省
身年方七嵗長娶媳李氏未數載省身復早逝李年方
二十五與姑共矢弗渝撫二孤紡織自給教子讀書知
縣楊林芳贈額旌奨

　　譚氏女顯姑懐集人值山宼劫掠女年十七有姿色私
言於嫂曰我斷不受賊辱有死而已過石橋乘空跳下
宼見死矣攜嫂去未幾家人贖嫂囘詳言其死狀尋屍

得之

　　潯州列女

　　元托克托沁潯州路守臣達嚕噶齊巴哈納武徳女也貴州
守達嚕噶齊桑烏遜知貴州聘托克托沁為室年甫十八
桑鳥遜死托克托沁誓以同死飲清水旬日餓死亷訪司
僉事賈閭具奏立碑表之至今尚存貴縣儀門

　　明何氏貴縣人適庠生蕭韶每夜供燈伴其夫讀勤於
紡績易米菜為内助韶領永樂丁酉鄉薦會猺賊攻城

韶走溺死何少且無子有媒妁誘其改適何輒正色大
罵十餘年閉户不出有司将覈實旌之何曰從一而終
婦之常也何以勘為事遂寢

　　葉氏桂平人庠生呂&KR0581;妻年二十三生子未閲嵗夫早
世遂剪髮誓不嫁家貧甚與姑相倚奉養備至嘗誦女
論語而法之姑寢病衣不解帶及逝損衣飾為衾殯有
豪欲强娶葉大慟曰未亡人耳可更逼邪遂斷一指昏
復蘇豪懼不敢奪子應兆補郡庠生葉年九十三卒御

史唐鍊撰節孝傳扁其宅曰節孝流芳

　　朱氏桂平人黄瑾妻年二十生一子甫三月而瑾卒朱
撫孤事舅姑孝敬之風氷霜之操邁於流俗子雲長由
嵗貢為東莞丞孫尚賓由嵗貢為仁和丞曽孫之奇之
良皆由貢為教職繩繩相繼人以為孝節之報

　　陳氏桂平人年十七適千户吳勲甫二月從征殁於軍
訃聞陳慟輒閉門求自絶家婢覺而守之孀居無倚堅
貞自若當道給半俸優贍終世


　　朱氏桂平人歸於陳節早世無子朱方二十餘嵗有欲
奪之者割髮以誓立族子為嗣甘貧守老卒之日有司
遺禮致祭

　　梁氏平南人舉人梁堅女適楊元輔早寡讀孝經列女
傳有行誼慕之者欲奪其志厥父心亦許焉梁乃素食
減容日焚香事佛卒不可奪年八十九而終

　　姚氏平南人適庠生趙鳳年二十四而鳳殁家貧無倚
獨居一室紡績自養絶足不出户雖至戚憐而周之止

聞其聲稱謝未嘗面也知府王貞吉遺之粟帛扁其居
曰節婦

　　李氏桂平人周節妻適夫三年夫死無子事公姑以孝
聞貞潔自操有郭參戎聞其姿色欲娶之毁容以拒年
二十守貞至五十四而終事上撫軍嘉奨

　　陸氏桂平人受聘未笄而夫卒陸氏悲慟乆之父母欲
别議婚陸氏泣對曰古人解劒懸墓特盟諸心耳矧夫
婦大倫可以生死易心乎以終身誓竟不能奪年八十

世曰貞姑

　　朱茉莉貴縣故長吏朱澄妾澄卒茉莉年僅二十欲自
絶以從有邑豪欲奪之且倚宦勢相逼茉莉度不能免
泣訴之嫡母彭氏遂縊而死嘉靖中知府王貞吉為文
祭之

　　李氏桂平人甘坦然妻適夫半載而喪無子誓不他適
屏去鉛華終身不御年八十餘卒萬厯中旌之建坊

　　南寜列女


　　明蕭氏横州人肇慶府同知珪之女也永樂庚寅適廂
民楊端時年十八未及期端病卒哀毁幾絶服闋姑憐
其少欲嫁之蕭曰夫亡姑在願事姑終身若再醮以遺
不孝不義之名非人類也守節五十一年而終

　　劉氏南寜人劉裕女年十九歸黄聰生子正甫期而聰
故哀毁幾絶事姑撫孤誓不二志正後領鄉貢任嵩明
州同知亷能有聲人以為賢訓所致孀居六十餘年氷
玉之操始終如一年八十二而卒


　　陳氏永淳人李序妻年二十七序卒於京氏哭絶復甦
扶柩還獨守一室至戚莫見其面孀居三十餘年𢎞治
十三年本縣旌以扁

　　李氏南寜衛舍人李椿女舉人白采妻年二十二夫亡
無子誓不他適志操確然嘉靖二十六年有司上其事
巡按徐南金檄府優賚禮幣旌其門

　　王氏永淳里民何燦妻年二十七燦殁無子氏誓守節
家貧力食始終如一内外無間言事舅姑以孝聞年七

十五終

　　王氏宣化縣生員王煦女適舉人鄧繼魁繼魁赴試病
亡氏年二十有八無子聞訃痛絶迨輿櫬歸葬潛縊壙
中賴親屬救甦誓不再醮平居足不踰外户嘉靖間旌
其門

　　梁氏武緣人梁容女嘉靖三十七年八寨賊四出流劫
忽犯其家将之以去且欲奪梁耳金鐶梁潛取寘握中
賊笑曰爾身已屬我何秪環也行至村前木棉樹下抱

木號呼賊曰爾不畏死乎梁曰人誰無死縱畏之不能
免也賊知不可奪恐兵至遂殺梁越數日尸面如生手
中金環握持尚存

　　蕭氏宣化人蕭瞻女適南寜衛左所舍餘陳剛之子夫
亡氏年十九矢志不移坐臥一樓足不履地者數年孀
居没齒人無玷語有司奏聞旌表其門

　　甘氏横州民女歸永淳舉人陸紹科早殁年二十五矢
志守節撫孤子傑入成均隆慶間知縣張治具核實表

揚

　　劉氏南寜人陳清婦也生子節判琚已而夫溺於江乃
抱琚慟毁矢志弗二力貧茹苦篝燈紡績以詩書教子
子為徳慶州官死於王事母之教然也孫大經大綸登
科第曽孫起耕接登鄉薦人以為母徳之徵

　　劉氏上思州人目民黄旻妻年二十七旻調征古田死
於戰壘劉悲念兩髦誓不踐二庭操歴辛酸誨二子日
和日曙讀書成立不幸二子阿婦相繼淪逝益悲時命

之窮復鞠孤孫徳裕就學有司給扁旌之

　　鄧氏宣化生員朱璵妻蒋氏宣化生員張義妻李氏宣
化民劉琸妻各夫亡皆青年孀居守節無瑕兩學諸生
上其事郡守方胥旌表其門

　　李氏宣化人蕭相妻相登萬厯己夘鄉薦任貴州司李
卒於官訃聞李誓不獨生引刀自刎幸而救免時年二
十有五事聞建坊表孀居五十餘年夀七十有七御史
呂圖南贈以扁曰完節天畱


　　錢氏横州民女歸永淳張子麟時年十八麟卒氏撫孤
應斗孀居萬厯間御史董奏聞給銀建坊旌表

　　潘氏隆安人黎善明妻年十六適明止生一女明卒氏
年二十八家貧茹苦人常諷以改行號泣拒之秉節終
始無瑕夀七十二終

　　黄氏隆安人李秀款妻生二子年二十五款卒家徒壁
立紡績以供樵炊長子死撫次孤底於成立安貧守節
氷玉無瑕夀六十九終


　　林氏隆安鄉官林正康女生員趙祖鉉妻年二十二無
子夫亡誓不再醮縣尹賜額旌表年七十終

　　黄氏隆安鄉官黄守正孫女生員郭之棟妻年二十四
夫亡守子孀居邑令余興賢賜扁旌表年七十七終

　　谷氏隆安人陳志妻年二十六守節夀至百嵗邑令余
興賢旌賜百嵗扁額無病而終

　　蕭氏宣化人尚書雲舉之女適舉人馬之騶騶亡氏年
二十六無子自備衾棺絶食七日死於夫柩旁鄉人聞

之無不流涕縣賜扁曰貞篤

　　夏氏横州人夏曰較女適指揮弟錢象龍生子有自甫
三嵗象龍卒夏撫孤成立為娶媳黄氏無何有自又卒
遺一子姑媳孀居撫孤孫萬中承襲指揮崇禎元年道
府旌表扁曰姑媳雙貞

　　豐氏武緣人年十三適諸生王旒旒早卒豐苦節屹立
養姑畜幼富家有謀婚者所親以為言豐正色拒之守
節竟終其身


　　宋氏宣化人鄧尊素妻年二十七避亂羅陽土縣夫先
出城賊勢漸逼度夫必為賊害及城破氏嚼舌而死後
三日夫往瘞之顔色如生

　　楊氏馴象衛處士楊芳女永樂甲辰適衛人徐銓甫三
載生一子名澋方五月銓以疾卒楊年十九誓不再嫁
撫孤成立守節終身年六十五卒子澋哀毁逾禮三年
不離靈座罕御酒肉不脱衰經人稱其能報焉

　　黄氏馴象衛耆士黄洪女適陸教授子堯臣甫七年堯

臣送父赴部卒於南安且無子黄氏朝夕哀毁誓不再
嫁撫姪為嗣年五十餘卒

　　太平列女

　　劉氏崇善人黄佶妻幼與女兄甚相愛及嫁不忍舍相
過無虛日佶死時劉年十九子一更幼女兄勸之嫁劉
已含怒不應明日至復從容言之劉涕泣哭拊佶靈誓
不與姊相見情愛遂絶佶弟黄益亦早卒子幼妻程氏
以死自誓妯娌皓首以雙節稱


　　思恩列女

　　李氏思恩千户所總旗虞汴妻年十七歸汴家徒四壁
晝夜紡績姑性嚴李恒勸汴愉婉順親志汴没年二十
四欲以死殉姑勸之乃止孀居五十餘年巡按御史朱
炳如旌表

　　歸順列女

　　李氏土官李琛女適歸順州土官長子岑瑶瑶為其弟
所殺李氏年二十七復於父母家父母强之改適不聴

李氏婢四五十人馭之甚嚴晝夜常鎖外户不使與男
僕相見夜明燈坐中堂羣婢環之紡績至雞鳴乃鎖門
而寢晚年操守益嚴














　　粤西文載巻七十二

