







　　欽定四庫全書

　　粤西叢載卷三十

　　桂林府通判汪森編

　　懐集嚴秀珠諸猺

　　嚴秀珠懐集獞人也而與車廷惠諸酋雄據一十五巢
環四面二百餘里自上世為諸郡邑所患苦正徳中大
將軍提兵往征之歸降幸亡恙自是之後盤互連歲生
齒益繁而懐集有金鵞之酋松栢之酋龍壙之酋埇七

之酋賀縣有大灣之酋磨刀之酋深埇之酋佛簍之酋
企墈之酋黄沙之酋開建有水細之酋白蓮之酋往往
欲相扇而起公行郡邑顧未隙耳隆慶中常與流賊陳
龍洲略郡縣殺百户朱裳今上即位以來慓桀尤甚與
懐集民髙鴈梁輩金接髙庫黄遂梁𤣥珠謝生等數十
餘人殺把總羅定朝與賀縣判賊蘇應曉金敬李用生
略樟木寨梅花峒殺金宅數人久之秀珠失遺耕牛然
禍所從來矣乃佯為報怨擊鮮椎牛聚黨數百人遂走

開建封川之間略寧峒蔡村牛二十五頭殺九人擄七
人是時村落之間皆畏秀珠甚東西遯逃走而獨西村
寨鳴銃砲如雷擊死三人傷一人於是開建令范調元
蒼梧令李白㢲懐集令林春茂賀縣令李介福移蒼梧
守廵使管勲來經濟急使懐集尉陳經濟提南龍鑼鼓
營兵追逐生得鄺安梁三羅黎保三人斬首四級頃之
守廵使並請于制置使呉善乃以羽檄馳两廣總戎戚
繼光呼良朋即徴東粤標兵及羅定東西山泗城都康

歸順肇慶北岸大峒諸兵而東粤守巡使陸萬鍾鄭人
逵王泮朱東光既引兵雲翔而至分為五道而以參將
戴應麟為將軍出伏虎營王如澄為將軍山蘭峒山魏
宗瀚姜虎為將軍出石牛營守備楊夀甫為將軍出仇
峒游擊沈茂為將軍出會珠營而屬王泮來經濟監之
而肇慶守鄭一麟梧州守林喬楠平樂守鄭時章及同
知鄒通平鄭應麟日夜趨肇慶倅朱士貴梧州司理莊
敦義轉輸軍中饋餉不絶皆期二月初二日並舉於是

伏虎軍擊金雞松栢埇七諸巢先登破之斬嚴秀珠韋
胡通等首六十一級俘獲八人奪獲牛四十四頭器械
三十有竒蘭峒軍擊古城上下諸巢卻敵破之斬區世
竒韋亞養等首五十四級俘獲一十二人奪獲牛四十
三頭奪獲被擄一人器仗一十有九石牛軍擊深埇佛
萎龎埇諸巢卻敵先登破之斬劉髙滿劉福昌首三十
九級俘獲一十四人奪獲牛四十頭馬二十匹會珠軍
擊水細白蓮黄沙龍塘諸巢破之捕擄徐廷穏鄧時華

等二十四人斬首三十二級俘獲二十二人奪獲牛二
十頭器仗二十有竒仇峒軍擊破大灣磨刀企磡諸巢
破之斬歐福正陶伯正等首九級俘獲六人奪獲牛十頭
器仗一十有竒諸偷悉犇青水尾佛萎鐵帽諸山于
是戴應麟進據金鵞巢為營旦日帥所部追亡逐北至
青水尾鏖戰生獲陳朝瑞等一十人斬首六十三級俘
獲一十二人奪獲牛七頭馬一騎器仗一十有九復追
逐至大竹山斬蘇運進等首一十級俘獲一十五人奪

獲牛六頭復追亡至更鼓山斬鄧仕石朝行等首一十
七級俘獲九人奪獲牛八頭蘭哨軍追古城賊至三岳
大鐵帽斬鄭明端覃朝龍等首六十五級俘獲五人奪
獲牛二頭器仗二十石牛軍運入佛萎斬劉貴安等首
一百一十七級俘獲一十三人奪獲牛三頭馬一騎器
仗八十復攻大青山石坂嶺斬首三十二級俘獲七人
馬一騎復追古㜑大山斬首三十三級俘獲四人奪獲
器仗一十有竒復追亡至譚鞏石巖生得盧亞添吳朝

富等三人斬首三級俘獲四人會珠軍追亡至飯甑埇
青水尾生得車廷恵一人斬首一十四級復攻龍塘瓦
斬李先富等首一十九級復追亡至塘龍黄沙尾生得
龍秀等五人斬首四級俘獲二人奪獲器仗一十有竒
仇峒軍追亡至大灣山斬陳惟徳孔四弟等首三十六
級俘獲一十二人奪獲牛七頭還搜古城斬首二十二
級搜沙埇企磡生得梁石滿二人斬首六級俘獲五人
奪獲牛二頭復疏捕企磡山生得劉國全等二人斬一

級石牛軍逐北至都逄程家山生得李結成劉褔成等
一十四人斬首三十九級奪獲馬一匹器仗一十有竒
銀五十两而是時開建尉楊萬珠鏖南令山生得李廷
業等九人俘獲九人復捕伏鶴膝嶺斬首二級富川吏
目王言鏖戰石卧龍鵬諸灘生得劉朝珠等八人斬首
一級俘獲五人懐集尉陳經濟鏖戰燕嶺生得呉朝海
姚榮才等一十六人俘獲九人奪獲牛二十七頭還戰
南陀大岳諸山生得周子傑等二十二人俘獲三十人

奪獲牛五頭時乙酉二月盡也於是銅鐘牛欄丁口約
四百人皆踵懐集縣庭中叩頭吾等誠願充戍卒守險
而羊橋八峝千餘人願為撫民相引赴賀縣語亦如之
曰天子聖神諸公卿算無遺筴我輩如孤雛腐䑕耳而
與其阻山障間長嬰大罪旦莫引領待斧鉞孰與為治
民得提桴鼔立軍門以備宿衛之選寧不媮快乎後大
司馬梁夢龍以臺御史㨗覆奏上幸賜大司馬以下爵
賞金錢有差始叛賊李用庄久閟匿羊橋峝至是峝老

送奉到邊請死罪甚至執兵戎以衛我界上險隘而懐
集牛欄銅鍾上下帥故反側悍甚今亦歸䧏而大將軍
梟斬以示威武者不過銅鑼后山十數人而已

　　贊曰金鵞之㨗豈天欲殱除此屬耶何其滅之速也余
數其師旋之期猶不至三旬而百年之逋冦蕩滌殆盡
府江十寨皆犁其庭掃其穴而郡縣之其為金鵞諸巢
善後䇿不少槩見何法曰多算勝少算不勝也夫猺獞
難猝滅漸拔巢而郡縣之此多算者也(萬厯武功録)


　　土吏黄拱聖

　　黄拱聖恩隆男也先是黄武崇於國初歸䧏給府州印
信各一顆而是時長子黄忽都授官郡太守次子黄均
授授官州太守都傳至承祖授傳至㤗㤗正室生四子
長恩詔次恩錫次恩隆次恩祐庶室生三子長恩重次
恩承次恩祿而會詔錫後先久物故隆當行州事於是
以詔妻趙為妻錫妻黄為次妻黄乃承祖姊也而趙生
三子長拱極次拱宸次拱闕黄生二子長拱廷次拱聖

而州印固封貯太平庫庚辰中隆從征諸猺有功得給
印以嗣隆尤寵黄慮拱廷拱聖實庶出勢不得嗣於是
謀於承祖因欲載領印劵内異時拱廷得嗣也隆既嗣
即奪祖所侵黎龍白鷴蕾蓬那横那煉諸村田土弗得
興動干戈旦莫相仇殺也亡何隆罹霜露之病以為承
祖於我隙益深設百歲後是屬豈為我子孫計久逺乎
乃大書遺命取族目恩祐黄冕及州民舉結因以印并
皆附拱極而隆遂溘然捐舘舍矣時丙戌五月也承祖

聞隆死是日擁衆擊拱極欲還隆所奪村寨而目兵盡
走上搏戰殺三人相當拱極懼有後禍乃請于臺御史
呉善御史黄鍾願使它官填撫其民于是以指揮使楊
桂芳徃亡何拱廷倉卒逄霧露病在喉門承祖乃使醫
人阮仕偉視脉而母黄及婢金蓮的臺供藥餌竟不可
起死矣酋目鄭錦及州民張國用左驗無它膓然拱極
禍所從來矣旦日祖乃急使使者歸賵歸賻囑黄佯言
拱廷飲酖死而内人黄受黄師明及周佛黄仲周明果

如黄氏指大言拱極毒死拱廷於法不當嗣我郡太守
意以為有如郷老能以拱聖嗣歸黎龍諸田兩相和好
它日陞賞如約不然我以兵䖍劉乃衆也乃送奉黄受
黄仲及周佛周明百金為治兵費於是約鄧寧覃彭郭
佳等以六月十九日並詣州前而覃彭來自東門郭佳
來自西北門皆持鬭器入拱極欲遂走恩承止勿走拱
極乃携妻許及弟婦趙走入後衛而王朋鬭乃負拱聖
出走覃彭即與黄蕋甘京林武等追亡執拱極取印㑹

楊指揮至拱極佯以為在楊指揮所農二乃去楊指揮
衣祼身實無印驅逐出門走已鎯鐺鄭鏌于柱上索印
不可得復解拱極衣疏索得印乃屬黄受附拱聖蕋因
欲致拱極死乃立劵使黄師明與張國用貨三十金給
鄧寧鄧寧遂欲劒斬極極曰吾無罪誠欲我死我欲自
縊死寧乃以弓絃與極極竟自縊死死矣妻趙負屍而
哭極哀寧及陸戴復殺趙趙有幼孩二人吕燦張國用
即捐棄于水溺死寧佯告拱宸拱闕吾貸女死送女往

龍州拱闕果亡抵於寧家寧因請於拱聖吾復奪二虎
子索重賞拱聖與之金十两是夜夜半即與黄師明等
殺宸與闕詰朝農義藏等以板盛拱極及母屍以篾縛
拱宸及拱闕屍燒毁置江中而陸戴甘京黄蕋等遂二
十一日拜拱聖為州太守而拱聖竟擁大葢䇿駟馬入
州也既到官管事即論功行賞乃陞土兵鄧寧為總印
農義藏為哨首頭目黄蕋甘京陸戴林武為總萬户内
人黄師明為總哨甲首黄受長監門覃彭羅團郭佳亦

如之羅斥頭目黄恩隆及羅綋甘師鄭錦等而罰族目
黄恩祐金十两恩承金二十两恩禄及黄冕金五两田
土皆沒入州而是時承祖恐官族有它膓乃使黄學䕫
約族衆至廟歃血以盟保拱聖居官亡恙於是以拱極
妻許拱宸妻趙繫獄聖知二氏皆有孕當欲鎯鐺懸两
手欲因而墮棄之弗就已殺萬户孫伍傳首郡中居二
三日南寧太平移左江備兵使因請于制置使呉善下
備兵使逮捕拱聖奪印封府庫而御史蔡系周檄亦如

之乃屬南樂太平二郡守行州俱得其狀會許舉一子
因名黄世延是時許外家請得世延以歸承祖不許於
是制置使及御史皆檄太平郡守趨釋許竟如所請也
頃之逮捕拱聖及鄧二農臺王引標等對簿而龍州江
州龍英太平全茗恩城諸州及下當上映諸土峝皆為
左驗拱聖既虛服有死罪乃奉印封太平府庫而備兵
使議以拱極幼男黄世延嗣而以許氏為官母官弟太
平諸生黄承恩及頭目鄭鏌輔之竢異日世延長大給

印先是南太二守議以州改𨽻漢府而黄冕等以為本
州賦税故輸南寧願𨽻南寧也於是臺御史劉繼文御
史蔡系周當拱聖以下罪請梟斬寛假黄承祖而以思
明去南寧可四百餘里去太平可百而欲以屬太平也
事聞下大司馬王一鶚如議以請上皆從之於是梟斬
拱聖等思明市革黄承祖衣冠而以思明𨽻太平也

　　贊曰語有之天道好還絲毫不差豈不信哉恩隆两妻
丘嫂欲傳嗣於庶而乃嗣拱極者此非情也卒之拱聖

以庶子弑兄僇及宗枝幾盡誠天所以報施恩隆而顧
第太慘耳許氏孤兒得免虎口終為極後偉矣由此觀
之立嫡以長亦天道也豈徒國憲哉(萬厯武功録)

　　山賊楊秀

　　楊秀武宣大盗也庚辰夏縣令饒養浩病伏在床褥楊
秀與劉子連乃窺公庭之隙夜半帥十餘人執炬鳴銃
走西南城殺監門賈扶毒直擣縣庫庫掾蔣邦取弗能
敵遂逃於是諸偷持斧擊破後衛門執養浩略柴薪俸

資因趨養浩並詣庫奪庫金六百四十五两銅錢三萬
三千四百文會佐史董仲宣出視令秀即劒斬之復由
西南出養浩行至古跡灘請還得免而當是時諸偷聲
音半似衡永人半似浙鳥銃手邑中皆莫能識辨旦日
日出養浩移參議視右江兵巡使姜忻急使桞州倅胡
中行縣具如所請乃簿責指揮使張啟賢李惟聰與巡
徼驛丞徐朝欽急賢等乃提邏卒大索邑中及旁近郡
也亡何梧州倅黄杞捕獲劉子連廣州捕獲趙賢曲江

獲生口三人皆有奸贜亡慮二百餘金而制置使劉堯
誨大會臺御史張任御史胡宥劾奏參將倪中化等事
下御史大夫陳炌問狀炌輕重當饒養浩以上罪以請
上有詔左遷姜忻及郡守李遇春秩一等免饒養浩李
惟聰官偕徐朝欽張啟賢逮問於是主計者索諸偷旦
莫不暇休沐也

　　贊曰粤西既不勝猺獞之苦而奈何偷盗又復竊發乎
武宣之役操戈而入者亡慮五十餘人乃至執縣官劫

庫而奪之金豈不謂强而論之於猺獞葢所謂䑕竊狗
偷何足置齒牙間也當是時方嚴捕盗之法哉(萬厯武功録)

　　流賊黎福莊黄邦縁

　　黎福莊平樂上四屯酋長也其地故旁近樊屯通廣東
大羅山互相為雄長虎踞狼吞隆慶中福莊常與男黎
天龍九合諸獞大入富川略并橋及鍾用盾寨去巳略
霞光龍眼寨去由此福莊益慓悍亡所顧忌矣甲戎春
遂與獞人韋六哥等大入鄧塘廖屋村因圍石面山執

歐孝廉乃以金錢贖得免居一二年丙子㑹富川割二
五圖賀縣割招賢郷建昭平縣福莊乃窺隙約下四屯
酋長周淋湘韋方相等及大羅山流賊一千餘人直走
賀縣桂嶺邏使李廷墀提兵疾力戰斬首捕擄二十七
級餘黨還走大桐江而是時白冒與五指巖險阻可守
正徳嘉靖時嘗征討弗克以故酋長盤福成專為保姦
福莊得持為羽翼無恐而昭平民屯諸偷又多有附莊
而起者矣于是擊牛酒徼惠于鬼神決筴犯府江有狀

指揮劉希武備廣運堡具以實請於府江兵使者徐作
急使指揮何伯堂行縣佯聲言將度田遂逮捕福莊箯
輿膠致臺使者呉文華遂以福莊就吏是日使使者何
有信持檄示天龍有如能捕韋方相韋六哥來獻得除
罪弗治不女欺也天龍竟不奉約束乃結壘土龍村糾
樊屯諸獞相扇而起兵使者厭惡天龍大怒至髪上指
冠於是移都御史及總戎李錫因使指揮童元鎮送本
旗牌而以指揮呉京行參將事乃徴向武常安福祿土

兵募遷江民兵屬守廵使陳應春沈子木彭文質呉嘉
禮調度亡何洛容荆峝北賽諸巢亦聚黨略里號村我
兵即疾力搏戰生得一人斬首三十四級餘黨&KR0735;逃常
安福祿兵追亡逐北斬首十六級我兵勇氣益百倍乗
勝擊天龍巢還攻白冒五指皆破之斬首一千三百七
十六級俘獲二百一十五口牛一百五十四頭馬四百
騎器械五百七十有八而獨天龍得逃亡賒死也其後
壬午平樂倅朱應辰以為賀縣里松等八峝有衆二千

餘人旁近楚之衡永東粤之連陽開建蒼梧之懐集山
箐幽深猺獞依阻於其中盤互連歲有司莫能擒請立
土司而以把總黎邦伯往臨之而於楚江華諸隘口則
立堡備兵五千人陳應春甚可其議因制置使郭應聘
以請以樊家中下屯及攻城江源近立土司皆有成效
故也

　　黄邦緣欝林酋長也其巢旁近北海廉州合浦銅鼓諸
巢自上代為疆場患成化中大將軍常擊破之延引至

今上己夘生齒日繁暴桀愈甚於是與北海酋長黄章
第椎牛與諸偷約約五六百人並馳木頭木綿大坡羅
充金頂樟木諸村鹵略人民及畜産乗風縱火焚燒其
屋居而去去金頂也乃以所鹵獲招諸村皆欲請金錢
贖而復與城隍諸山反狼及合浦銅鼔諸偷走博白沙
田之間已大入興業諸縣城門儆戒道路不通頃之吏
目陳思聖請于兵巡使王原相而會御史顧鈐行梧州
移原相乗傳馳欝林即移書制置使劉堯誨臺御史張

任而以羽檄徴七山六雲北科連城指揮李汝賢朱綵
杜熊兆把總林燧百户艾濟雷朝輔等提營兵及戍梧
土兵五屯旗軍四面而至而是時梧州守陸萬垓同知
魏仕呉司理蔣上欽治兵餉旦莫不暇休沐也邦緣見
漢兵强盛自度弗能當皆&KR0735;逃還故巢于是杜熊兆備
興業髙智備横州烏蠻甜菜横石磯而諸兵日疏索欝
林道上乃生獲蹻梁善富黄四等而後知黄邦綠即覃
扶王覃扶安即覃安也先是興業郷士大夫士庶潘大

廣十冬譚汝讓等日夜匍匍悲號於將軍所願為我畫
便計若不早殱除此屬吾等誠不得旦夕安枕也是日
周勲李汝賢軍自木根而入林燧軍自平山而入皆軍
于運塘朱綵自平山而入軍于塘甘雷朝輔魯儒自横
嶺而入軍于石門艾濟用自跳崆而入軍於馬邨㑹把
總王明依計獲酋長黄邦緣覃全周顯羅扼檻車傳致
軍門屬左江兵廵使李一廸及陸川令樊祖按騐有狀
由此三軍皆跳驅以為邦緣既就擒擒它輩此譬猶口

中虱耳于是期五月十七日攻木頭城隍石礙塘表崆
峝銅鑼諸巢先登卻敵破之周勲斬首捕擄四百一十
八級俘獲一百二十一人奪獲器仗六十有一牛馬六
十頭我兵亡一人傷二十八人張榜生得八十八人俘
獲一十六人招撫民狼三千八百六十人獲奪器仗三
十有九馬四匹耿四張本生得三人斬首三百三十三
級俘獲一百八十一人奪獲八人器械七十有九牛一
百四十八頭馬一十六匹我兵亡三人傷二十一人尹

邦俊生得一人斬首一百二十四級俘獲一百有一人
奪獲器械二十有八牛二十頭馬一匹我兵傷二人于
是班師而還時七月二十也居頃之廣西守廵使王厚
相李一廸侯國治以黄邦緣等㨗海北兵廵使熊惟學
以黄章第等㨗上幕府斬首捕擄凡五千一百五十六
人以請事下大司馬方逄時具如所奏于是賜劉堯誨
張任金三十两表裏二王原相等金二十两李汝賢等
金十五两陸萬垓等金十两


　　贊曰法曰神乎神乎至於無形欝林興業之間旁近海
北諸賊乗虛而出則人不知其所守乃飽飫而歸則兵
又不知其所攻此豈非無形之險哉且欝林之㨗衿甲
面縛而請者以千數安可保不為它人之黎福莊黄邦
緣乎此非獨其勢然葢非我族類其心必異乃自古記
之矣(萬厯武功録)

　　叛兵吕子和張鳯梁一貴

　　吕子和岑溪裨將也先是協總金仲恩與佐史唐祐妻

通而㑹公館傾頺縣令葉詩使祐繕治之祐攜雞往公
館行至館門雞散走祐追亡館所仲恩與祐妻方坐公
案上相嚮飲醇酒大自笑樂也仲恩見事泄畏祐遂乗
醉執祐祐大聲聲言殺人得解是夜恩命庖人擊鮮約
學博張講飲飲至夜半講惡縣官不給民兵治乗輿乃
為恩謀使兵衆先擊之旦日日出果與把總張之賢使
哨官吕子和陳泗集戍卒百餘人擁大葢策駟馬直走
縣門鼓噪聲欲殺唐祐而班頭頼清解釋之頃縣尉楊

璽請于分守使王原相參將王徳懋而縣令亦移制置
使凌雲翼矣事下分守使乃使百户王廷棟逮王徳懋
張之賢金仲恩廷棟既到縣即使使者大索諸戍卒一
切皆案治之諸戍卒皆惶懼恐染于事于是吕子和復
聚衆走縣門欲殺令令&KR0735;逃楊璽即與司庫以庫金埋
伏後園躬提兵鏖諸兵得保縣令家室我兵生獲陳鳳
等六人餘黨皆犇走過南渡水口而去分守使急使百
户艾濟用安撫以羽檄徴戍梧狼兵及七山李汝賢北

科劉朝棟連城朱綵六雲杜熊諸指揮兵往擊之朝棟
斬首六級生獲十一人李汝賢斬首四級生獲八人朱
綵斬首六級生獲十一人是時縣道皆備兵兵衛甚設
北流生得五人廣容斬吕子和等首二級我兵乗勝勇
氣益百倍追逐至潯州斬首四級生獲四十三人皆繫
棓州獄復鼓行行至貴縣石塘村諸戍卒度勢不能敵
皆負弩矢羅列于道左望見徳懋單騎諸戍卒盡叩頭
具言將軍幸寛假吾等死唯將軍所左右由此許諾得

贖罪畢屯北地矣是時戊寅冬也雲翼乃案王徳懋等
罪以請而給諌光懋亦上書劾奏大意欲重治失事諸
官將以風邊吏于是大司馬方逄時案諸疏覆請上有
詔免葉詩官張之賢等下御史逮問貶李豫秩一等奪
王原相俸半載諸脇從亦由此得除罪相與滌盪前過
曰唯將軍所欲用之雖赴水火猶可也

　　張鳳平樂戍卒也常為冦東粤事覺亡抵于把總黄恭
由此得為蒼頭軍備府江先是制置使郭應聘破府江

諸猺請置土吏于是上中崗則屬名色把總齊凱下崗
則屬土吏凱領田凡一萬三千八百八十九頃得招致
敢死士為兵矣故事平樂營兵三百五十人人給餉月
八錢壬午冬參政使陳應春請裁為六錢鳳習知東粤
故八錢也乃與張元王鸞等謀曰何不俱赴縣官請增
餉由此出死罪囚略縣庫遂走東粤可乎元等唯唯於
是擊牛酒為盟是日即立張鳳為都總張元為頭總王
鸞為二總梁朝為三總何明為四總江大為五總范惟

芝為主謀張學為紀室張學伍等一百三十人為長幹
直走城中鼓噪欲增餉殺黄福賢等一十三人傷輅守
堯等三十六人縱火燒民居奪驛騎馬四十餘匹財産
亡算會齊凱詣府而備兵使葉朝晹急使守備使武應
龍同凱往諭之遂隨凱入洞旦日日中渡江竟執郷大
夫王佩瑤而去是時縣當給軍餉凡三百金平樂乃出
帑金凡一百五十两副把總黄恭給軍而司庫唐天選
罹霜露病甚餘餉竢異日頃總戎呼良朋提標兵土兵

馳縣平樂營之衆以叛而去者固二百六十餘矣齊凱
乃釋佩瑤傳馬貴陳子鳳首因箯輿膠致張學伍李貴
等請贖死總戎知貴等皆非渠魁弗從鳳凱帥其衆走
荔浦城下欲攻戰會參將白玉提永寧兵至而土舍覃
文奎兵亦起鳳等見我兵五合六聚衆弗敵乃以凱家
室閟匿于隘中先以數十人衝鋒白玉即斬其衝鋒者
二人以狥諸叛兵皆股栗頃諸叛兵復盡出其衆殊死
戰乃以鳴鏑射我軍我裨將江惟中等二十餘人中流

矢幾死于是諸軍大戰數合擊破之斬首二百有六級
生獲葉子明張鳳齊凱等二十二人弓矢鎗刀旗幟諸
什物亡算是夜凱自縊死於是制置使呉文華簿責黄
參及平樂守周圻等以請上請太守支放後期致激衆
倡亂傷命數多遣執金吾逮問周圻問狀是時甲申秋
八月也給諫王三餘亦上書劾奏葉朝晹復謂以營兵
之故而罪及上官恐長諸軍驕悍請以朝晹戴罪視事
上可之亡何周圻以檻車至長安詔鎮撫使即訊既得

其狀以聞上謂圻支詞抵餙詔所司以重罪論居頃之
給諫陳壁上書言致圻於重法非所以肅反側子之心
而振國威也而給諫鍾于淳猶慮府江去蒼梧可五百
里其間山髙林茂為两粤咽喉而府江又南岸之逋逃
藪譬兩岸則門户而三峝則堂奥也先是上有詔詔大
司馬張學顔曰近來各處募兵多係無籍投充各該管
軍官貪縱撫馭失策以致釀患啟釁貽害地方于是上
書言齊凱既伏誅淳意欲三峝或易以把總或易以土

吏比筴以決而營兵則莫若練土著稍稍厚其廪餼以
招致之張希臯奏亦此意事下戎部始征蠻將軍居梧
州控制两粤後盜賊鼎沸復以總戎一人居粤西頃周
圻請于鎮撫使曰水東賀縣與大羅山相連張鳳先欲
略水東因從大羅山走東粤皆有狀由此觀之两粤兵
防誠不可不嚴也

　　梁一貴梧州大峝戍卒也峝故有左右營控制諸猺先
是參將呉紳到官管事即欲部署諸戍卒乃治鎯鐺竹

箠因與諸戍卒期以二十八日閲諸軍操曰敢議令及
不如令者請論如軍法時丁亥四月二十也居七八日
紳果登大將軍壇鳴金鼓閱操屬哨官梁鳳傳令會鳳
新視事不閑于軍法失儀紳大怒命左右榜掠之二十
已命縛致戲下于是梁一貴胡一倫等帥右營兵三百
餘人直走入紳所鼓噪將竹箠毁折之負鳳出圍紳復
大言曰吾等盡下班若烏奈我何紳不得已疆為好言
慰藉諸戍卒諸戍卒始出是時來經濟為蒼梧兵廵使

急使指揮李汝賢曉譬得安堵於是逮捕梁鳳羅本錢
子和及叛兵梁一貴胡一倫黄珠蒙惠楊明繫梧州獄
即請于制置使呉文華及臺御史呉善御史蔡系周皆
後先上書議調呉紳而以渠魁梁一貴等罪當死㑹大
司馬王一鶚議亦如之上乃詔曰營軍欺蔑本管故違
軍令驕悍成風大壊紀綱乃以梁一貴等五人梟斬蒼
梧市其後制置使劉繼文如詔行先是上有詔欲重治
呉紳而給諫呉之佳上書大略以為南兵呉公㤗之變

上幸動一副將諸軍圜視而起今又治一參將則是軍
士挺臂一呼將軍挽首輒去所謂一脛之大幾如腰一
指之大幾如股此賈誼常至痛哭流涕者也

　　贊曰善哉乎呉給諫練土兵優家丁諸筴也而給諫常
自言曰招兵易散兵難散土兵易散客兵尤難之難顧
第老弱有汰逃亡勿補毎一决即以土著敢死士補之
亦自足土著事夫土著何敢叛亂哉易曰履霜堅氷戒
其漸也童牛之牿嚴其微也且岑溪之變平樂之變大

峝之變此豈獨將過葢亦諸軍漸驕悍使然哉(萬厯武功録)

　　五山

　　貴縣五山界于賔來遷武間背倚龍山即所稱藤峽右
臂也山崇而袤為八寨逋逃淵藪向事招猍乍服乍叛
左江持之急則遁而右右江持之急則匿而左横剽四
出民不寧居萬厯二十三年參將白斯清濳議鵰剿而
機事不密幾釀大禍督撫二臣檄副使楊寅秋等以計
破之餘黨相率請降窮山負谷舉為編户矣撫臣陳大

科㑹督臣採衆議條其善後事以聞一移置將領以重
彈壓一調撥所軍以實重堡一棊布營兵以聯聲援上
如議施行(通志)

　　誅陸佑韋達禮

　　陸佑黄尚俱思明頭目時知府黄應雷孱愞不振佑尚
專政會思陵知州韋紹曾不善撫御其衆衆多怨之韋
光縉欲奪其職周佑為紹曾掌記嘗以姦滛事為紹曾
所逮及其子保俱收繫欲置之法佑素結交禄州夷官

韋達禮而陸佑亦拜達禮稱為乾兒先是佑尚圖植光
縉佯約達禮互市故負其牛畜價揚言事由思陵欲激
怒達禮周佑父子亦隂附光縉至是密投達禮佑尚為
之慫慂達禮惑於騙牛之説方欲釋憾思陵遂統兵衆
萬餘直擣思陵攻擁入州就獄中釋周佑父子擄紹曾
及印大掠人口財畜而去以紹曾愛妾葡萄賜周佑陸
佑乗紹曾被執遂與黄尚發兵納光縉思陵稱為新主
已而達禮知其謀悔為所賣亟送紹曾及印歸陸佑嗾

州民告逐紹曾又嘗以舊事憾張同知乃集目兵為亂
闖入官衙趕殺斫傷衙衆無數周佑既歸達禮而故習
交州事知黎莫争長未定遂諛達禮有竒相且曰不黎
不莫可收鷸蚌之功教令屯兵儲糧據險結寨達禮從
其計因假稱内附誣交南耆目逆篡冀絶貢道以圖舉
事督府聞之大駭以其事聞責鄭松令擒達禮周佑責
黄應雷令擒陸佑等調江州等州官兵壓思明境上以
待鄭松得檄即遣其子鄭梉統兵衆疾馳入祿州擒達

禮達禮聞之先期逸去止獲佑保等以夾板公文從便
道獻官兵既入思明境至風門嶺應雷亦獲黄尚出獻
陸佑阻兵抗命遂逐應雷而奪其印率衆與官兵拒戰
官兵失利乃浚城堅壘時出刼鹵鄰州財物招集兵衆
左江大震於是議調集東西两省漢土兵分四道並進
賊出戰不能敵遂大敗佑自刎死獲其子宋等歸達禮
之遯也依蠻莫以居久之官兵既罷去揣知交人不急
已乃潛囬舊穴招兵聚衆據險自固㑹黎維新請襲乞

都統印督府因令人詰責鄭松縱惡令必相機擒捕達
禮方允其請松慮維新不得封乃畫策授計密令其弟
韋徳慶以間刺殺達禮函其首獻之於是維新受封領
印如故事方陸佑拒命時達禮獲農儂等密帶佑求助
安南一書來獻内云天朝思明府掌兵頭目陸真謹肅
書奉南安平安王殿下云達禮以佑逐紹曾惡之故獻
此書正欲問安南爾佑么麽叛目安南助之何故不知
佑於安南交契何如而望平安之助其逆也初讞疑其

非真良自有見惜諸帶書人未得其情而駢死箠楚之
下耳書内有云暫遣兒曹將四寨雄兵相敵各兵已散
再限四五月内大調两江兵臨攻此理必虛但用銀贖
罪而已乂云其事亦不為小不下一萬銀費願恤難中
加助一二此為何等語也可發一笑(西事珥)

　　擒都該

　　潘都該者殘莫之黨因戰敗無所附聚衆行劫海上先
是上思有故順州知州林瑞芝罷官歸素貪狡多横暴

把持州事村民農光等祖田為豪所奪官判歸學瑞芝
以家人名承佃收粒自肥仍壓令光等服役衆拒不從
遂誣光等叛亂私執送繫州獄挾州官申請梟之以令
衆㑹光夜穵牆越獄遯去瑞芝復誣稱羣賊二百餘人
踰城入攻獄劫取農光捕官亦欲自脱遂以劫聞請加
征勦已又乗州官公出假稱上司檄調部兵誅賊擅使
其黨黄道顯林仙境統衆刼殺共口答斗諸村掠其財
畜及殺死六十餘人光等憤懼不能自申遂走海上勾

引都該賊衆共為嚮導突入上思境内大肆劫掠初達
禮既被刺殺而遷隆故負馬價徳慶向兆基索取兆基
無意償之佯曰汝境方多事不如以遷隆為外府徳慶
信之已而更授馬價屬令多市好馬兆基復受之俱不
予馬徳慶恚怒甚遣其酋韋福才等統兵攻遷隆䭾丘
等村鹵其人畜財物以去事在三十四年正月次年三
月復統兵來遷隆境内屯往鹵劫蘭馬等村遷隆與上
思壤相錯正與都該之事㑹遂疑傳徳慶夷兵連犯上

思兵使者聞之調集土漢官兵申討都該遯去督府移
檄切責安南令擒獻徳慶徳慶自明犯上思者乃都該
願截擒自效已而徳慶攻都該取囬女口十六牛畜七
十餘以獻已又獻出两歲所鹵䭾丘蘭馬等村人口當
事以牛酒勞其悔過且責必生擒都該方許自贖徳慶
密結都該妹夫該晏為内應佯屬都該代鬻鹹魚給兵
食使人肩空籮往受魚因藏兵散處居停舎内俟其出
内外夾攻遂擒都該以獻梟斬之(西事珥)









　　粤西叢載卷三十

