







　　欽定四庫全書

　　粤西文載卷十八

　　桂林府通判汪森編

　　志

　　安南志　　　　　　　　　(明)蘇　濬

　　安南即古交趾書云宅南交禮王制云南方曰蠻雕題
交趾有不火食者矣其地東距海西抵雲南老撾宣慰
司南抵占城北抵廣西思明慿祥山則勾漏佛迹江則

富良為最大其俗夷獠雜居不知禮義其性輕悍以富
為雄役屬貧弱椎結剪髪文身跣足暑熱好浴於江便
舟善水其産多魚鹽亦金砂珠璣玳瑁之凑也周武王
時交趾南越裳氏重三譯來朝迨其衰也荒服不至秦
置象郡以謫卒戍之秦末為南越王趙陀所併漢武帝
元鼎五年平南越以其地為交趾九真日南三郡領縣
二十有二先時粤王遣二使者治交趾九真聞漢兵至
合浦籍其户口以降即拜二使者為交趾九真太守置

交州刺史領之是時雖置郡縣而猶仍其俗不習漢文
書第覊縻耳平帝時錫光為交趾太守始導以禮義光
武中興遣使貢獻封鹽水侯而有任延者用徵辟為九
真守鑄田器教民懇闢示以嫁娶禮法於是徼外蠻夷
舉鄉華風云建武十六年交趾女子徵側徵貳反命伏
波將軍馬援討平之立銅柱為漢界一在欽州一在思
明府而日南林邑間亦有建者其詞曰銅柱折交趾滅
交人往來疊石以固之援鑿南塘通九真置望海太康

縣自是銅鼓銅馬始入中華矣永和間日南蠻為梗朝
議發荆揚諸郡兵討之中郎李固駮其不可謂宜選有
勇略仁惠任將帥者為刺史太守帝從固議即拜祝良
為九真太守張喬為交趾刺史喬至開示慰誘並皆降
散良單車入賊中設方略招以威信降者數萬人由是
嶺外復平三國間吳魏與蜀更置官吏不能相統一晉
平吳蜀始置刺史以便宜選用長吏陳隋以來改九真
為愛州日南為驩州皆設刺史又添設九徳新昌諸郡

唐始分嶺南為東西二道置安南都䕶開元間大興文
教而九真姜公輔遂用經學起家入翰林為名宰輔交
人自是益嚮於文學矣大中時李琢為安南經略使苛
墨自私以斗鹽易一牛交人不堪命結南詔以叛攻䧟
安南經畧使蔡襲死焉都䕶髙駢復其地因以府為靜
海軍授駢節度五代間土豪互相簒奪十二州大亂部
民嘯聚有丁部領者自稱萬勝王以子璉為節度使宋
初璉遣使入貢太祖封之璉没為大校黎桓所簒太宗

怒議興兵問罪水陸二軍分道並進前軍侯仁寳没於
賊旋議班師桓遣使貢方物謝罪因而撫焉桓倨驁宋
使至受詔不拜信宿後乃張筵飲宴桓跣足持竿入水
標魚每中一魚左右皆譟呼或自歌勸酒莫能暁其辭
後李若拙為使稍以禮詘之真宗即位封南平王黎氏
有安南自此始傳三世大校李公藴簒黎氏自稱留後
遣使奉貢上以蠻夷不足責遂用桓故事授公藴交趾
王再傳日尊僭稱帝改元神武子乾徳繼之尤誖謾熙

寧間王安石謀立竒功議者以開邊中之言交夷可取
狀沈起劉彞後先經略益挑釁結禍交人遂叛分三道
入寇陷欽連又陷邕州殺守臣蘇緘屠其民五萬餘口
詔以郭逵為招討使趙卨為副討之二將相左至富良
江不敢渡官軍八萬死者什六僅得四州一縣而還逵
卨皆得罪乾徳乞再修職貢還所奪州縣時置戍鎮守
罹瘴霧多病沒朝廷知其無用以四州一縣還之自端
拱迄嘉祐以來兩江州峒數為蠻所侵軼潛舉外鄉蘇

茂廣源甲源等處入交趾者六十二村累朝以其僻在
海隅不復與較也傳十一世至昊旵無子壻陳日煚遂
有其國傳子光昺元世祖既平雲南光昺上表奉貢遂
封光昺為王光昺死子日烜自立世祖召入覲稱疾不
朝右丞索多等收占城遣使假道不肯世祖命鎮南王
托歡征之右丞索多中書李恒以兵㑹日烜空其國航
海而遁李恒等追襲於海敗之㑹盛夏軍中疾作霖潦
暴漲議者請班師恒弗能奪遂還蠻兵追敗後軍恒及

索多俱戰死官軍溺死者什有五六二十三年詔發江
淮䝉古雲南黎兵九萬餘人水陸並進日烜及其子復
走入海鎮南王追之海口不知其所之㑹張文虎等糧
船不至諸將恐糧盡師老無以支久議全師還日烜分
兵三十餘萬以遏歸師鎮南王由間道歸日烜卒子日
燇遣使來貢時復謀大舉平章博果宻曰獸窮則噬勢
使之然今日燇襲位若遣一介之使諭以禍福彼能悔
過則不煩兵而下帝從之於是交趾遣昭明王詣闕謝

罪成宗即位命罷征皇慶二年交趾犯鎮安歸順二州
䧟禄洞知洞焚養利州官舎民居殺掠數千人中書省
遣使詰之安南飾辭以謝因飭邊吏母令侵越自是貢
獻不絶明太祖既集大統安南陳日煃遣使進貢封日
煃為安南國王且戒後世母伐其國日煃卒封日熞為
王五年安南陳叔明奉表貢馴象禮部主事曽魯取其
副視之曰前王乃日煙今日叔明必有以也亟白尚書
詰之使者具言日熞為叔明逼死故託貢以覘上意上

曰島夷何狡獪如此却其貢不受七年叔明詭稱奉詔
視事且自稱年老以弟煓代許之十一年煓卒弟煒襲
叔明仍専國政二十一年國相黎季犛廢煒尋弑之立
叔明子日焜主國事次年又弑日焜立其幼子顒假煒
名遣人來貢二十九年思明府奏安南奪丘温如嶅慶
逺淵脱五縣上令以地還思明日焜不聽上曰蠻夷相
争自古有之彼恃頑不服終必取禍姑待之而已三十
二年季犛復弑顒而立其幼子□尋復弑□奪其位季

犛詭姓名為胡一元子蒼易名&KR1039;尚偽稱日焜奉貢永
樂初季犛詐稱陳氏嗣絶&KR1039;陳氏甥求署國事上不虞
其詐許之踰年日焜孫天平間道由雲南走愬京師㑹
安南賀正旦使至上出陳天平示之使者識其故王孫
也皆錯愕下拜有感泣者上遣使責之黎季犛詭辭謝
罪請天平還國上遣廣西都督黄中吕毅大理卿薛嵓
等以兵五千人送天平還既入境季犛遣陪臣黄晦卿
等迎候禮甚恭具牛酒犒師中等遣騎覘之壺漿屬路

無他也遂進度雞陵闗至芹站山路險峻林莽䝉密軍
行不得成列㑹天雨季犛乃伏兵山谷中衆數萬鼓譟
出斷橋後騎不得進遂劫天平格殺之嵓亦死中等以
聞上大怒決意討之命成國公朱能西平侯沐晟新城
侯張輔都督桞升率禆將朱彬陳旭等分道並進尚書
劉儁黄福參贊軍務㑹朱能疾卒以輔代之輔入安南
破隘留雞陵等闗沐晟率雲南兵與輔合遂自三帶州
招市江口造舟以進敗賊衆於嘉林江夜入多邦城進

克東都西都聞之焚宫室倉庫以遁於是宣江洮江等
州縣皆降輔等督舟師攻賊於富良江賊以海舟横截
江中而用划船載木立柵以拒輔乘柵未備躬督將士
力戰賊不能支都督栁升以舟師横擊之賊大敗乗勝
長驅得船三百艘復引兵出奇羅海口生擒賊首黎季
犛季保并其子澄及黎蒼黎芮黎潡偽柱國胡杜等安
南平先上勅張輔求陳氏子孫不可得國中官吏耆老
咸稱安南本中國地願復古郡縣齒於齊民輔以情聞

乃置交趾三司以都督吕毅黄中掌指揮使司尚書黄
福兼掌布政按察司事前侍郎張顯宗為左布政使置
交州北江諒江三江太原宣化建平新安建昌奉化清
化鎮蠻諒山新平乂安順化新華等十七府統四十七
州一百五十四縣衛十所十三市舶一遴選文武諸臣
守之張輔等班師各進爵級賞賚有差六年交趾餘黨
簡定反上命沐晟討之晟與簡定戰於生厥河敗績都
督吕毅尚書劉儁參政劉昱都指揮栁琮皆没上復命

張輔往征時賊黨阮師等推簡定為偽上皇别立陳季
擴為偽皇輔進兵慈㢘州攻喝門江粉社營柵皆破之
獲賊首簡定檻送至京伏誅八年陳季擴請降上以為
交趾布政使九年張輔奏反賊陳季擴外示順服中實
詭詐終無悛心請討之十年輔遣都指揮師佑獲陳季
擴於老撾賊黨皆平十五年召輔還京命李彬鎮交趾
御史黄宗載言交趾新入版圖勞來尤在得人今府州
縣多嵗貢生乞仕逺方遂授以職既乏太學教養之素

又非諸司歴試之才以故牧民者不知撫字理刑者不
諳法律宜令御史二司嚴覆上狀黜陟從之十六年季
擴餘黨黎利等復叛先是上因給事中馮貴奏賦安南
金珠命中官馬騏鎮守擢貴叅政時官吏貪夷財物人
不勝徵求靡有固志馬騏尤為不法土官州縣不勝其
毒反者四起而黎利尤劇馮貴有土兵二千人驍勇善
戰馬騏嫉之盡奪其兵貴與參政侯保俱力戰死李彬
分兵勦捕時有擒獲然反者愈多終不能制也亡何彬

卒利賊益張都督方政敗績指揮伍雲陳忠俱死之仁
廟初即位遣中官山夀諭黎利授以清化知府命都督
方政榮昌伯陳智鎮守交趾利不受職日肆侵掠智政
素不相能山夀擁兵觀望宣廟元年智等進兵至茶籠
州敗績知府岑彭死之上命成山侯王通都督馬瑛往
征交趾尚書陳洽參贊軍務至寧橋遇伏軍遂敗陳洽
死之指揮李騰等俱䧟於賊通奏賊猖獗復命安逺侯
栁升保定伯梁銘都督崔聚由廣西黔國公沐晟興安

伯徐亨新寜伯譚忠由雲南㑹兵討賊命尚書李慶參
贊軍務黄福仍掌交趾二司事二年黎利䧟昌江城都
指揮李任指揮顧福劉順知府劉子輔中官馮智死之
利攻交趾城通等歛兵不出利致書與通請和通自寧
橋之敗氣大沮䘮遂許以清化等州地按察使楊時習
曰奉命討賊乃與賊和而擅棄地旋師何以逃罪通厲
聲叱曰非常之事惟非常之人能之汝何所知自是人
無敢言九月栁升師至隘留闗利及大小頭目具書遣

人詣軍門乞罷兵息民立陳氏後升等受書不啟封遣
人奏聞時賊於官軍所經處列柵拒守官軍連破之直
抵鎮夷闗升意易之不嚴戒備至倒馬坡獨與百數十
騎先馳所履皆淖泥地賊伏兵四起升中鏢死從升者
皆没是日梁銘李慶相繼病死都督崔聚率官軍進至
昌江遇賊敗績聚為賊所殺官軍或死或奔竟無降者
利益侵我内地禄州西平州及欽州四峒皆没於安南
通與利盟遂宴利遺以金織文綺利亦奉重寳為謝是

月利遣人至京表以陳暠為名實出利上集大臣議之
張輔等謂太宗經略數年得此土今棄之無名徒示弱
耳上問楊士奇士奇曰求立陳氏後者太宗初心也求
之不得乃郡縣其地今陳氏既有後封而嗣之何謂無
名楊榮亦曰永樂中費數萬命得此無益國家今勞者
未息困者未甦更發兵不可上曰爾兩人正合吾意皇
祖言吾亦聞之乃出暠表示羣臣諭罷兵意通馳奏暠
獻叛人蔡福等遂班師時文武臣多不能返惟尚書黄

福自交趾回為闗戍所獲守闗者羅拜曰公交民父母
也利聞之曰朝廷遣治交趾使人人如黄尚書皆按兵
不復興矣遣人馳往守䕶送至龍州三年通等至京下
廷鞫言通等失律䘮師山夀縱賊馬騏激變藩方論死
餘坐罪有差贈交趾死節諸臣武官世襲文官復其家
誅叛臣蔡福等籍其家遂大赦交趾令具陳氏嫡孫之
實以聞利遣人奉表奏陳暠病死國人推利守國以俟
朝命上命再求陳氏子孫利再疏稱陳氏無後上屢降

勅責之六年利遣人貢方物并上國人奏言陳氏果絶
利撫綏有方得民心乞令管攝永為藩臣詔利權署國
事八年利死子麟襲自黎氏據安南雲南鎮逺州復為
所侵欽州貼浪如昔二都亦入安南朝廷置不問正統
元年麟遣陪臣來賀封麟為安南國王并賜印四年安
南冦掠安平州思陵州竊據二峒二十一村上遣官諭
之麟乃謝罪悉行退還七年麟死子濬襲天順三年濬
為庶兄宜民所弑國人討平之四年濬弟灝襲𢎞治中

灝死子暉襲暉死子敬自立未及請封而死以敬弟誼
襲正徳初安南臣阮种弑誼立其弟阮伯勝國人黎廣
等討平之以灝庻子晭襲時安南謀蠶食占城占城上
聞諭禁之輒陽聽命侵盜如故已而中國人多潛入安
南至有受偽御史者教之窺伺雲南太監錢能貪殘令
指揮郭景往來安南猾夷奸䦨出入莫敢誰何遂誘我
逋逃覘我虚實鎮南闗外類多華人而臨安諸郡所在
有夷賊矣於是撫臣屢請増文武吏士控制彈壓然交

人侵奪我州里我亦不能禁時晭弱懦羣小下専權虐
政暴征國人怨之十一年社堂燒香官陳暠作亂弑晭
詭為陳氏後酋目莫登庸者故有勇力晭以為都力士
亦叛降暠尋復與黎氏大臣阮𢎞裕等共立黎譓為主
而攻敗陳暠時譓方十嵗兵柄在登庸掌握黎氏臣鄭
綏以登庸不臣譓擁虚位仍復立其族子酉榜為主登
庸攻敗鄭綏捕酉榜殺之十六年登庸率兵攻陳暠暠
敗死嘉靖元年勅編修孫承恩等齎詔往諭即位登庸

自稱安興王謀弑譓譓走清華登庸立譓庶弟懬為王
國亂道梗承恩等不能達三年登庸冐譓名遣人進貢
并求封四年黎譓遣人請兵救援俱不能通五年登庸
賂欽州判官唐清為懬求封都御史張嵿置於獄六年
登庸復使國人范嘉謨偽作懬禪位詔遂簒之立子方
瀛為偽太子尋弑懬九年登庸禪位於方瀛自稱太上
皇退居都齋海陽為方瀛外援擅作大誥五十九條秋
黎譓卒於清華鄭江黎坰等共立黎寧為嗣十五年黎

寧差頭目鄭惟僚泛海至京厯奏登庸僭逆之罪是年
以皇子生先議頒詔諸夷禮部尚書夏言奏安南不貢
逾二十年宜罷使上命兩廣督臣潘旦覈其罪狀及寧
奏至遂下廷議禮兵尚書嚴嵩張瓚等㑹府部多官議
興兵致討命工部尚書毛伯温為兵部尚書從宜撫剿
兩廣侍郎潘旦疏稱莫氏奸雄之賊黎氏逆利之裔皆
非所宜立如以夷狄處之則元昊可爵不義可侯而黎
利可王也二氏紛争兵甲未息皆欲假天朝名號以為

之主只宜靜以觀其變與廷議不合因召旦還以侍郎
蔡經代之是時欽州知州林希元奏交人侵欽州如昔
貼浪二都澌凛金勒古森了葛四洞宜問罪而㢘州守
張岳獨言用兵之害宜留使者勿前督府蔡經問岳曰
空言罷兵亡以塞明詔子能保毋用兵降登庸乎岳曰
欲降之必令納地令貶號且令匍伏詣闕獻國中圖籍
聽上處分夫國體固不可褻也督府曰如此能令登庸
聽乎岳曰袛岳一檄之力足矣於是督府以兵事調度

一屬之岳而岳具有成畫司馬毛伯温至岳以先所論
列者告之復手賊情地形冊子授伯温曰公計用兵則
圖進取方略無逾此者然不若罷兵毋征為完計也顧
公策安決耳連數日語輒當伯温意伯温密謂岳曰交
事屬子矣先是登庸聞廷議興師遣人上表乞降未幾
方瀛死以福海嗣之登庸密遣使輸情於岳岳絶不與
通至是求益懇岳用前言於督府者要之登庸初猶倨
驁岳懼以禍令蚤自為計於是登庸惟命㑹岳遷浙江

督學尋轉參政登庸復首鼠兩端伯温經奏乞還岳廣
東登庸密覘曰㢘州守安在岳至登庸曰張太守在吾
無恐矣伯温檄重兵駐節南寧而參政翁萬達者素負
雄略諸所策如張岳議伯温益信之萬達使指揮王良
輔通判蘇廷瓛傳譯令束身軍門歸地繳印去僭號奉
正朔遣良輔等作書諭之登庸乃以十一月素衣繫組
躬率頭目耆士人等各以尺帛束頸候於南闗萬達等
先於闗内近地開張幕府設龍亭覆以黄幄傳令開闗

登庸暨其姪莫文明并頭目人等由闗道左出脫履跣
足面北而跪傳解其組及接受降書遣指揮王良輔馳
送莫文明等赴京奏曰安南自漢晉雖稱内附然夷俗
瘴鄉終不宜中國大率數嵗一亂又必數嵗而後定昔
張輔以十餘年勞費僅得數年郡縣叛者相繼卒歸於
夷此明驗也參酌前世利害莫若外而不内如以登庸
有罪未宜輕授爵土伊孫福海見今待命倘䝉矜宥或
可别與都䕶總管等項名色如漢唐故事此所謂以夷

治夷者也至若黎寧雖稱為黎氏子孫節據諸司查勘
或以為阮淦子或以為鄭氏詐俱難憑據但黎氏修貢
已久若遺裔尚存似宜體恤合行雲南撫鎮官查勘果
有可據仍令於漆馬江居住不致失所如此處分庶為
曲盡登庸亦上表謝罪願以如昔貼浪二都澌凛金勒
古森丫葛四峒歸之欽州如林希元議上從之乃降安
南國為安南都統使司以莫登庸為安南都統使改海
陽山南等十三路各設宣撫使司盡取欽州侵地仍令

守臣勘訪黎寧果係黎氏後授以境土以承宗祀制下
登庸已死伯温等請以制命授其孫福海從之乃以二
十年班師各陞賞有差二十五年莫福海卒子宏瀷方
五嵗國内多亂又五年始襲時黎氏雖居一隅而黨類
實繁黎寧死其臣鄭檢立其子黎寵寵死復立其宗人
維邦㑹莫臣黎伯驪亂檢以兵㑹之宏濯奔海陽自是
不能赴闗領職而貢使亦不能行矣四十三年莫宏瀷
卒萬厯元年子莫茂洽襲自嘉靖四十二年入貢迄十

餘年方以期修貢葢邦内多梗也其後黎維邦死鄭檢
子松立維邦之子維潭襲以師攻殺茂洽輔黎氏據安
南莫氏越在草莽僅數十人或竄欽州或竄思明未有
振者黎氏叩闗求款聴天朝處分然黎惟潭真否論者
不一上命覈實以聞(瞿九思莫茂洽傳附後)

　　莫茂洽者宏瀷嫡子也嘉靖四十三年宏瀷以正月二
十七日卒於是茂洽使龍憑指揮盧堂告訃於左右江
僉事徐浦因以請襲於是吳司馬下所司驗問明年冬

僉事章汝槐得茂洽實宏瀷正室裴氏所生於嘉靖四
十二年二月十二日今五嵗矣為嫡長子當襲而庶子
莫演瀷差居長屬婢妾武氏出乃趨召世父莫敦讓及
宣撫阿富春等赴闗果無異狀先是黎伯驪之變自三
十六年及三十九年四十二年四十五年朝貢後先並
未至至是茂洽請修舉前貢儀部乃視宏瀷例宏瀷二
十七年當入貢㑹未除官誡監門弗得通其後得襲都
統使始以貢入今請襲茂洽官然後謝思修貢如故約

於是授茂洽都統使是嵗萬厯元年也故事安南先國
王時天王即位遣使齎詔至國王即備儀差遣陪臣赴
闕朝賀茂洽乃循國故實敬預備賀儀欲隨貢以進於
是憑祥指揮鹿鳴周請於分守使髙則益分巡使髙克
謙因制置使殷正茂以聞上可之其後辛已復使使者
梁逢辰貢金瓶香爐諸物先是嘉靖中罷安南諸貢使
宴至是始命宴之已使通事范可久送逢辰行至憑祥
州土吏李徳勝索使使者槖中裝不得因阻驛騎馬低

徊者五月出闗乃佐土酋陸珠等奪一介行李遂歐可
久及潘應科科傷面貌久之死於是制置使陳瑞御史
馬呈圖後先劾奏之而給諫張鼎思亦上書大略以為
粤西諸土吏獨養利南丹向武諸州奉約束惟謹他一
切鴛鷔不服漢使每至其地往往毒而殺之大不敬請
比陳瑞滅大王州郭應聘滅永安永寧州近事如法事
下大司馬皆輕重罰治是時茂洽乃狡焉思啟封疆矣
始下琅州西伴上琅州東伴地接下雷峒上琅州中西

伴下琅州全伴地接歸順州久為二峒州所侵茂洽乃
因貢使以請於是都御史吳文華屬同知南寧府周易
驗問盡給安南二峒州不從下太平理葉蒸栁州理李
逺覆案之於是巖以内村鄧蕩柯巧供龍蒲通蓬吟邦
屬下雷巖以内村獨洗雅江丘屬安南至芭丹十一村
泡泉六社以江為限上下傍伏良亂屬下雷江以西村
那哀野斷某郡音屬安南江以北村莾排&KR2126;米喉龍那
馬弄龍告䝉多泥岜替那弄涐漕岜嵩岜客凌浪岜丹

芭河芭空屬歸順江以南村札義多邊岜唏打落箇定
屬安南他若禄架禄郡孤古沱泓芭米屬歸順茶嶺那
造郎寧拔立弄隘六甲内光外光上坤咘定四甲屬安
南安南不從以為臣所使使者阮洛案驗上琅州岜丹
之北實下雷所占鄥巷等二社大率二十村上琅州泡
泉江之北實歸順所占上贛等九社大率一百四十六
村石林州茶領以北亦歸順所占茶嶺莊及清朗等四
社大率九十五村至全滕虎耽二所臣先國故基猶存

前是髙平撫治使黎如嶅聞漢使至躬率疆吏治厨傳
為下雷許宗䕃襲殺甚多皆有狀事下戎部亡何給諫
王致祥上書簿責茂洽大略以為茂洽所請地失於數
十年之前而爭於數十年之後此或假以出方物取價
沃壤内原其封殖而外固其藩籬未可知也於是大司
馬張佳𦙍移粤西都御史吳善善乃屬左右江兵巡使
陳誥郭裴即訊是日南寧理萬煜慶逺理王體昇乗傳
後先馳下雷至歸順而下雷土吏許宗䕃歸順土吏岑

瑾及安南使者甲澂並以狀來請謁安南竟牢執初約
乃請漢官觀察民風當是時吟邦龍蒲人民皆披髪跣
足長衣大袖猶有夷風竟與安南而歸順禄架禄郡沱
泓三村又皆束髪短衣實漢人母割割芭米孤古二村
與安南安南大率得村凡一百二十六大司馬張佳𦙍
以為制置使議是書奏上乃詔曰朝廷優待逺人已曲
從所請今後再不許越分陳乞是嵗丙戍也其後清華
道人鄭檢自稱黎氏後引兵侵茂洽亡何檢物故子松

乃以十一月朔入城逼茂洽茂洽犇於是莫敬邦提兵
十萬人鏖松戰而以世父莫敦讓告急於上因引孫一
人弟九人族屬五十人直走永安願借欽州一撮土母
為鄭松所魚肉也是時朝鮮亦乞兵御史徐元正上書
以為朝鮮與安南殊科朝鮮中國之門户勢且當援今
安南逺在萬里之外亦請比以援之此於策不便且欽
州實雷㢘門户珠池在焉有如一日不可知則百粤五
嶺豈得髙枕而卧乎事皆下大司馬石星大司馬以御

史議趣制置使諭莫敦讓還歸故國上詔制置使相機
處置務求安妥是嵗癸巳也安南東西可一千七百六
十里南北可二千八百里永樂初大將軍張輔奏舉懐
才抱徳明經能文博學有才聰明正直孝弟力田賢良
方正練達吏事明習兵法者凡九千人前是丁丑秋八
月土人陳一熊上書請學世業始未嘗不斌斌禮讓而
後漸習簒弑也










　　粤西文載卷十八

