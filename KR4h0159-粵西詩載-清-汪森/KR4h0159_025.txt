







　　欽定四庫全書

　　粤西詩載卷二十五

　　桂林府通判汪森編

　　詞

　　菩薩蠻(桂林　　　　　　　　宋題别)李師中

　　子規啼破城樓月畫船曉載笙歌發兩岸荔枝紅萬家
烟雨中　佳人相對泣淚下羅衣濕從此信音稀嶺南
無雁飛


　　定風波(王鞏從東坡遊嘗坐軾黨貶賔州酒稅坡既北歸出侍兒柔奴勸坡酒坡問柔奴嶺
南應是不好柔奴曰此心安處便是吾鄉坡因綴定風波詞)　蘓　軾

　　誰羡人間琢玉郎天教乞與㸃酥娘自作清歌傳皓齒
風起雪飛炎海變清凉　萬里歸來顔愈少笑時猶帶
嶺梅香試問嶺南應不好却道此心安處是吾鄉

　　(闕　　題海棠橋祝生宅)　　　　　　　秦　觀

　　喚起一聲人悄衾冷夢寒窓曉瘴雨過海棠春色又添
多少　社甕釀成㣲笑半缺椰瓢共臽覺傾倒急投牀

醉鄉廣大人間小

　　好事近(夢中作)

　　春路雨添花花動一山春色行到小溪深處有黄鸝千
百　飛雲當面化龍蛇夭矯轉空碧醉卧古藤隂下了
不知南北(觀自横州徙雷州放還至藤州夢中作此辭時已病是日偶為客述之因索水水至不能
飲笑視之而卒)

　　驀山溪(至宜州作寄贈陳湘)　　　　　　　黄庭堅

　　稠花亂蕋(一作葉)到處撩人醉林下有孤芳不怱忽成蹊

桃李今年風雨莫送㫁腸紅斜枝倚風塵裏不帶塵風
氣　㣲嗔又喜約略知春味江上一帆愁夢猶尋歌梁
舞地如今對酒不似那回時書謾(一作罷)寫夢來空只有
相思是

　　青玉案(至宜州次韻上酬七兄)

　　烟中一線來時路極目送歸鴻去第四陽關雲不度山
胡新囀子䂓言語正在人愁處憂能損性休朝莫憶
我當年醉時句(舊詩云我自只如常日醉滿川風月替人愁)渡水穿雲心已

許暮年光景小軒南浦同捲西山雨

　　西江月(崇寜甲申遇恵洪上人于湘中洪作長短句見贈云大厦吞風吐月小舟坐水眠空
霧窓春色翠如蔥睡起雲濤正擁徃事回頭笑處此生彈指聲中玉牋佳句敏驚鴻聞道衡陽
價重次韻酬之時余方謫宜陽而洪歸分寜龍安)

　　月側金盆堕水雁回醉墨書空君詩秀色雨園葱想見
衲衣寒擁　蟻穴夢魂人世楊花蹤迹風中莫將社燕
等秋鴻處處春山翠重

　　虞美人(宜州見梅作)


　　天涯也有江南信梅破知春近夜䦨風細得香遲不道
曉來開遍向南枝　玉臺弄粉花應妒飄到睂心住平
生箇裏願盃深去國十年老盡少年心

　　千秋嵗(少游得謫嘗夢中作詞云醉卧古藤隂下了不知南北竟以元符庚辰死于藤州光
華亭上崇寜甲申庭堅竄宜州道過衡陽覧其遺墨始追和其千秋嵗詞)

　　苑邉花外記得同朝退飛騎軋鳴珂碎齊歌雲繞扇趙
舞風回帶嚴鼓斷杯盤狼籍猶相對　灑淚誰能會醉
卧藤隂盖人已去詞空在兎園髙宴悄虎觀英遊改重

感慨波濤萬頃珠沉海

　　酹江月(乙未中元自柳州過白蓮)　　　　　　趙師俠

　　曉風清暑映湖光如練山光如染十里荷花香滿路飛
葢斜欹粧面一葉扁舟數聲柔櫓陡覺紅塵逺六橋三
塔恍然圖畫中見　因念當日三賢兩山佳處應也經
行遍琢月吟風無限句景物随人俱顯賀監風流元真
清致我亦情非淺漁蓑投老利名何用深羡

　　浣溪沙(柳州作)　　　　　　　　　王安石


　　宫纈慳裁翡翠輕文犀鬆串水晶眀颭風新樣稱娉婷
帶笑緩搖春笋細障羞斜映逺山横玉肌無汗暗香

　　清

　　臨江仙(賀州劉師忠家隔簾聴琵琶)

　　風撥鵾絃鳴夜永直疑人在潯陽輕雲薄霧隔新粧但
聞兒女語倐忽變軒昻　且看金泥花那面指痕㣲印
紅桑㡬多餘㬉與真香移船猶自可卷箔又何妨

　　卜算子(柳州作)


　　燕尾道冠兒蟬翼生衫子欹枕看書卧北窓簟展瀟湘
水　團扇弄薫風皓質添凉意誰與文君作粉真只此
蓮花是

　　生查子(柳州作)

　　春紗蜂趕梅宫扇鸞開翅㡬摺聚香風一撚生秋意

　　搖搖雲母輕裊裊璚枝細莫解玉連環怕作風飛起

　　武陵春(藤州江月樓)　　　　　　　　向　鎬

　　長記酒醒人散後風月滿江樓樓外烟波萬頃秋髙檻

冷颼颼　想見雲鬟香霧濕斜墜玉搔頭兩處相思一
様愁休更照鄜州

　　臨江仙(再到桂林)

　　瘦損東陽縁底事離愁别恨難禁夜長誰共擁孤衾來
時青盼在今已二毛侵　流水青山依舊是蘭橈徃事
空尋一番風雨又春深桃花都落盡贏得是清隂

　　亂後此身何計是翠㣲深處柴扉即今雙鬢已如絲虚
名將底用真意在鴟夷　治國無謀歸去好衡門猶可

栖遲不妨沉醉典春衣人生行樂耳須富貴何時

　　沁園春(送辛幼安弟赴桂林官)　　　　　　劉　過

　　天下稼軒文章有弟(闕)看來遲正三齊盗起兩河民散
勢傾上國泛泛如巵猛士雲飛狂猺灰滅機會之來人
共知何為者望桂林西去一騎星馳　離筵不用多悲
喚紅袖佳人分藕絲種萬柑千户梅花萬里等閒游戲
畢竟男兒入幕來南籌邉如北翻覆手髙來去棊公餘
且盡玉簪朱履倩米元暉


　　沁園春(送孫季蕃弔方漕西歸)　　　　　　劉克莊

　　嵗暮天寒一劍飄然幅巾衣裘儘緑雲鳥道躋攀絶頂
拍天鯨浸笑傲中流疇昔竒君紫髯鐵面生子當如孫
仲謀爭知道向中年猶未建節封侯　南來萬里何求
因感慨橋公成逺遊嘆名姫駿馬都成昨夢隻雞斗酒
誰弔新丘天地無情功名有命千古英雄只麽休平生
客獨羊曇一箇灑涙西州

　　西江月(韓亨道席上次方孚若韻)　　　　　　郭應祥


　　送我匆匆行色賴君衮衮名章徳星今夜聚清湘豈羡
瀛州方丈　賔醉須教主醉更長不怕盃長鳯鳴端合
在朝陽飛詔來従天上

　　西江月(再遊龍隠嵓追和陶商翁韻)　　　　　方信孺

　　碧洞青崖著雨紅泉白石生寒朅來十日九湖山人笑
元郎太漫　絶壑偏宜叠鼓夕陽休喚歸鞍兹㳺未必
勝驂鸞聊作湘南公案

　　木蘭花慢(寄桂林通判葉夷仲)　　　　　　陳徳武


　　自淮揚别後一回首又窮年嘆蓬逐旋颷葉随流水星
散維垣來(闕)忽聞歸興豈蒼天故意要儲賢雲漫凌司
馬賦風偏動李膺船　梅窓夜月見修妍駿轡憶錢連
命畫槳溪流籃輿山郭囊錦詩篇休辭嵗寒逺道對松
篁莫慰寂寥邉塵榻誰為我下酒盃惟待君傳

　　一春看又盡問何日是歸年望五嶺重關九疑叠翠滿
目藩垣蒼梧㡬時艤棹許論文高義仰英賢夜坐殘花
影月朝盼盡柳隂船　天台山水世間妍天姥赤城連

好収拾蘭莊白雲深處詠卜居篇重尋舊遊鶯燕恐無
心待雁夕陽邉聲迹今猶密邇蠻牋莫厭頻傳

　　望海潮(二調寄别潯郡曽教諭子振李訓導宗深)

　　南官一載西流萬里離懐孰不傷情富貴邯鄲雨雲巫
峽回頭一夢空驚誰辱又誰榮問昔時道徳今日功名
楚水呉山向來多少送和迎　長安古道長亭嘆馬蹄
不住車轍難停薇老首陽芝深商谷時遙霧擁雲平此
意已羞評但金緘白雲錦佩青萍採竹崑崙有時吹作

鳯凰鳴

　　祖觴東館移舟南渡江天雲樹離離盤谷漁樵舞雩風
詠渇心常望雲霓知與故人齊念翼殘猶鎩足蹶還羈
百折江流峽猿水鳥助孤棲　㡬回夢遶山西耐疎篷
夜雨驚枕晨雞對無聲詩哦有聲畫儀形已見端倪回
首暮雲迷又桐飛金井燕落烏衣有意相思雙鱗乗羽
莫教遲

　　滿庭芳(有序　　　　　　　　眀)韓　雍


　　㳟審總兵官平江伯陳公志堅胄出簪纓業承韜略
抱非凡之逺志挺出類之雄才肅將眀命已平百粤
蠻人簡在宸𠂻復總三軍漕運光價日髙于閫外歡
聲雷動于淮南克繼家聲足當國計是用修詞為賀

　　慶衍㳟襄賢追莊敏天生一代忠良早膺封拜承命下
南荒儘展六韜三略收蠻人盡數歸王守家法清貧如
故四海姓名香　聖眀憂國計簡司漕運特授金章總
水兵百萬作鎮淮陽定纘先公勲業足京儲永固封疆

還擬進六師大帥丹悃佐吾皇

　　沁園春(送趙掌教先生廣西主考)　　　　　　王　越

　　廣右開科逺勞使者來聘先生看燈下朱衣巷中白雪
寸心公道兩眼光眀杜牧當魁劉㡬可㸃山斗尊崇在
此行好男子擬登春榜允協文衡　故人莫問歸程且
倚銀瓶酒滿傾正水漲雲深日長天濶槐花雨霽楊柳
風清小隊紅旗新詞彩帳燕雀驚飛鼓角聲郵亭上殷
勤把袂不為離情


　　念奴嬌(登仙奕山作和東坡韻)　　　　　　桑　悅

　　龍城老倅覧宇宙了無竒物兩屐秋雲仙奕表好是丹
崖翠壁誰捲閒峰盡收疊嶂化作紅爐雪眼空一望中
州多少英傑　慨想今古滔滔長生秘藴㡬人能發劉
項當年爭氣處數㸃流螢眀滅五岳難尋三山何在搔
亂麒麟髪歎何時得會羣仙同嚼眀月

　　喜遷鶯(為梧州士大夫送郡侯張克修綵帳作)

　　蒼梧雲捲望禹貢星分堯天日逺政事龔黄兵機頗牧

天地君侯推選人怨今朝行速又道當初來晩真箇是
晝棲有雉夜鳴無犬　遷轉接武舊日䕫龍平地躋通
顯整頓三綱調和萬象功業宜昭彤管吟罷風生臺閣
朝退香浮禁苑人空上大容層嶺大雲絶巘

　　桃源憶故人(送田州張通判赴任)　　　　　蔣　冕

　　嘉靖五年兩廣撫按官太子少保左都御史慈溪姚
公監察御史臨川劉君等奏革田州府土官請設流
官守貳如内地藩憲諸君僉議府通判非全州張同

知華不可盖以其才幹素著撫處尤宜故也議既定
將其職名以聞適張力陳有疾不果既而桂林府通
判梧州府推官皆缺員於是撫按聨疏於朝以華及
藤縣孫典史懋二人名上懋先任廣東按察副使奉
勅整飭清逺兵備以詿誤謫官於藤部院臺諫論救
薦舉前後不知凡㡬疏張獲與孫偕薦不可謂偶然
也疏下吏部時孫已因少師邃菴楊公奏量移弋陽
桂判梧推皆不果補田州通判之缺遂以張補之與

撫按初意正相合輿論咸以為宜張字子寔徳安之
随州人由龍虎衛經厯被薦同知全州在任九年撫
按官旌異者四奬勵者十最後交薦遂有今擢觀交
薦疏謂其勤慎通敏政譽昭聞乆厯年嵗備諳土情
則其平生居官持身概可見矣子寔累乞休致上官
皆不聴其去今被臺檄促之赴任吾鄉士大夫不忍
遽與之别也相率求徴贈言予老病不能文聊寔録
薦剡而櫽拈小詞二閱以張之子寔在吾州留意學

校凡有修葺皆為經乆計橋梁道路多所繕治至于
逐惡獞歸於故巢以除州民之害為慮尤逺予先兄
大司徒梅軒先生嘗謂其此舉得江統徙戎之遺意
有識君子皆韙其言今之徃倅田州充其平日所志
其經畫必有可觀疾驅莅任以副撫按藩憲保薦委
任之盛心以趂功名之會庶㡬不負超擢寵命勿更
以病辭為一已私便圖可也

　　十年奔走湘江路手種甘棠無數嵗乆清隂遍布老稚

䝉遮䕶　田州郡倅今催赴爭道此來何暮赤子嗷嗷
待哺兩手勤摩拊

　　柳梢青

　　此去荒陬變刀為犢化劔為牛赤子龍蛇荆榛剗盡滿
眼鋤耰　呻吟盡變歌謳漸衣冠彷彿中州羣黎樂業
涵濡聖化萬載千秋

　　臨江仙(送沈太守入覲)

　　吾全州太守沈侯伯誠循例述職京師鄉里大夫士

謂侯以銓試第一人來為吾州守蒞任纔五年廵按
御史嘉其賢能而旌薦之已三見於章疏矣方今聖
眀在御寤寐才賢侯陛見之後銓部既面考其政蹟
又據廵按薦章而覆議之以聞于朝或中或外髙等
之擢可計日竢也吾州之黧老稚齒安得復蒙侯之
恵澤于乆逺乎故于侯之將行也莫不悵然惜之相
率來諗於予欲予以其意載之文詞以著侯之美予
老且病不能别有所論譔也就諸大夫士之意而演

填宋人小詞二闋復焉俾以致之於侯眀日侯亦詣
予辭謝不敢當予曰侯勿庸過謙為也前乎侯而
為守於吾州者非無其人也嘗有御史三人相繼廵
按而皆旌薦如侯今日者乎非侯政蹟素美其何能
致此也侯之兹行覲禮既舉果以閭閻疾苦悉意上
陳如予小詞所云者當路大臣知侯能究心民事使
侯得終恵吾州之民增秩賜金還侯舊任如漢家故
事則才賢之擢於朝廷恵澤之覃於黎庶將不兩得

哉既相與言之遂以其言登於綵軸用為侯贈焉

　　萬里山川來作守敢云地瘠民貧催科撫字兩艱辛窮
簷茅屋下無事不關身　鳴佩春風趨玉陛九重應賜
咨詢遐陬民瘼細敷陳願分涓滴水涸轍活枯鱗

　　謁金門(同上)

　　春入覲白叟黄童爭問恵澤恐難終敝郡吾儕能不恨
宵旰旁求才俊穹秩崇階無悋去去鵬程看奮迅臺

　　省榮登進


　　浣溪沙(州學師生送沈太守朝京兼謝其修學)

　　吾州太守沈侯之入覲于京也予既諾吾鄉士夫之
請書鄙文小詞以送之矣州學師生復謁予懇懇求
言謂沈侯自蒞任以來留心學校既修眀倫堂與東
西齋居及諸生學舎煥然一新又以靈星門外兩旁
牆垣舊用土築者不足為經乆計皆用甎易之南北
數十丈甃砌堅緻先絫山石為基上又覆以瓦既成
壁立矢直自逺望之宛如城堵觀者盖莫不嘖嘖稱

歎謂為前此所未有也侯之有功學校如此先生忍
靳一言不表章之以為後人勸哉予以師生之言義
不可奪也遂不厭其複書小詞一闋謝侯且以送其
行云

　　孔廟門前石作牆眀倫修葺似新堂黌宫従此益輝煌
不是君侯崇教化頽垣壊棟日荒凉采芹誰繼魯人

　　章

　　青玉案(送湯中丞)　　　　　　　　周　用


　　太㣲昨夜輝南紀望望樓船渡湘水公作長城真足倚
新秋離思五雲回首百粤風謠美　雙龍宛宛裁黄紙
霖雨横施㡬千里入奏天顔應有喜蓬萊殿裏鳯凰池
上早聴尚書履

　　一叢花(湘南見池上梅花作二首)　　　　　　顧　璘

　　東風花發小池邉移種是何年江南舊日看花處更回
首多少山川聊折一枝瓦瓶斜插惆悵早春天

　　凌波何處見銖衣池畔月眀時春風莫作顛狂態好堪

耐璚雪葳蕤樓上笛殘隴頭書逺人在楚雲西

　　訴衷情(桂林徐伯川屢約不至有詞見寄作此荅之)

　　瑤箋新調寫烏絲字字說相思傳聞㡬度來也又盼過
落花時　停畫舫駐金覊枉參差干天何事仸雨蘭風
故誤佳期

　　念奴嬌(湘山懷古)

　　振衣嵂屼洗長空初過一天新雨萬壑千峰争聳秀猶
有㣲雲吞吐撲地閭閻横江城郭總是閒塵土寺前松

檜讓渠曽見今古　漫說衡嶽廵遊鬱林開拓身後還
誰主淚竹斑斑空灑血玉輦而今何處水底靈均江邉
刺史蔓草埋荒宇舉觴浮白竟須爛醉休語

　　臨江仙(送同寅章樸庵出判蒼梧)　　　　　　萬　鏜

　　憶昨秋臺眀月夜朱絲共寫焦桐無情却自恨東風翻
吹成别調離思欲摩空　酒盡沙頭分袂也依依逺樹
雲籠蒼梧望㫁没飛鴻行人回首處梅雨正空濛

　　沁園春(賀張靜峰總督兩廣)　　　　　　　夏　言


　　山入五羊江通八桂仗鉞臨戎正貢篚新來交蠻面革
樓船纔返黎冦功成栢府丰裁轅門號令南仲威存北
伐名况一時三移節鎮兩轉中丞　大江月白風清佇
相送旌旄嶺外行念諸葛沉機南人懾服仲淹英略西
賊聞驚天子中興廟謨神武直挽天河洗甲兵早歸朝
更將經濟報荅昇平

　　浣溪沙(送費推官之嶺南二首)

　　莫厭西南道路長丈夫膂力正方剛之官仍買過家航

桂嶺春烟籠橡槲鵝溪秋水䕃桄榔憐君青鬢坐黄

　　堂

　　宫漏沉沉夏日長雨餘殿閣晝生凉南風㣲送苑荷香
草閣抛書携白日竹牀欹枕聴滄浪夢魂時復到江

　　鄉

　　鵲橋仙(送冐子尹興業)　　　　　　　　崔　桐

　　燈火江城笙歌錦席暫駐層霄使節曾買燕醪别鳯臺
柳條纎那堪又折　桂海雲長梧峰天渺去去雙鳬隔

越好種桃花滿縣香舊家聲氷清玊潔

　　玉燭新(贈蕭都憲平古田)　　　　　　劉　節

　　太平開盛晏喜鼓吹鐃歌凱旋忻忭王師節鉞應無敵
說甚天山三箭蠻猺惡獞盡翦戮草焚禽獮天聲震膽
落魂飛何勞轉征鏖戰　諸公文武全才看操縦神機
威權大展羽書露布遙獻㨗玊階金殿聖顔歡悦頒爵
賞倍増恒典標姓字銅柱崔巍萬年光顯










　　粤西詩載卷二十五

