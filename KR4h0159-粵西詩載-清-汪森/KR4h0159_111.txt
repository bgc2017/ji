







　　欽定四庫全書

　　粤西叢載卷十一

　　桂林府通判汪森編

　　何侯

　　何侯者堯時隱蒼梧山慕長生三百餘口耕耘舜南狩
止何侯家天帝五老來謂舜曰昇舉有期翌日五帝下
迎舜白日昇天至夏禹時五帝以藥一噐與何侯使投
酒中一家三百餘口飲不竭以餘酒灑屋宇拔宅上昇

為太極仙人今疑山有何侯廟在舜廟側(薛大訓列仙通紀)

　　桂父

　　桂父者象林人也時黑而時白時黄而時赤南海人見
而尊事之常服桂及葵以龜腦和之千丸用十斤桂累
世見之今荆州之南尚有桂丸焉(列仙通紀)

　　張道陵

　　張道陵字輔漢生於吳之天目山時漢光武十年也善
以符治病隱富川之白霞修煉至桓帝永夀元年又往

雲臺峰白日飛昇人即其地祠之曰丹霞觀丹竈藥臼
至今存焉范純仁謫賀縣東坡與書云丹霞觀張道陵
遺跡果有良藥異事乎據此益信(通志)

　　㜑媪陀嫗

　　㜑媪漢時人幼寡煉丹都嶠山採薇以充食日久坐化
於巖至今骨皮尚存因名㜑㜑嵓陀嫗唐時人好施齋
久亦坐化於嵓二巖因而得名(容縣志)

　　董奉


　　董奉字君異侯官人得仙蒼梧士燮常病死已三日奉
以藥一丸用水調含服之揺其頭少頃目即開手足漸
能動半日起坐四日遂言語如常(神仙傳)

　　蘇耽

　　蘇耽桂陽人也母李氏因江中浣帛觸沉木而感孕焉
耽生有雙鶴飛于庭白光貫戸少以至孝稱一日告母
道果已圎昇舉有日因謂鄉人曰更後二年栁人大疫
乃植橘鑿井曰受病但食一橘葉飲泉水一盞自愈語

已有五色雲下庭中耽乃昇雲後二年柳人果大疫乃
取橘泉治病即時皆愈所存活者千百人郡將與僚佐
郡人悉拜祭橘泉之下常若市焉(列仙通紀)

　　董京

　　晉董京字威輦元帝咸元間避世居横州登髙嶺秋夜
泛舟于江見一仙乗槎而來枝榦扶踈黑光照人京謁
之賜以血食宋紹定間郡守張垓因搆仙槎亭于上初
京與隴西計吏俱至洛陽被髮而行逍遥吟咏甞宿白

社中孫楚時為著作數就社中與語後數年遁去莫知
所之于其所寢處惟有一石竹子及詩二篇其一曰乾
道剛簡坤體敦宻芒芒太素是則是述末世流奔以文
代質悠悠世事孰知其實逝將去此至虚歸我自然之
室又曰孔子不遇時感麟麟乎麟乎胡不遁世以存真
(通志)

　　葛洪

　　晉葛洪字稚川一統志云洪為勾漏令甞于寳圭洞修

煉成仙及考廣州志云洪乃晉句容人顯宗咸和間為
散騎常侍聞交趾產丹砂求為勾漏令帝以天下多事
見洪品姿髙爽欲留之洪曰非欲求榮以有丹砂耳帝
從之洪以子姪俱行至廣州州刺史鄧嶽留之不聽去
止於羅浮山煉丹自號抱朴子後忽與嶽疏云當逺行
尋師尅期便發嶽得疏急往與之别及至洪己兀然而
逝不及與語矣視其貎若生舁屍入棺若舉空衣然世
以為屍解得仙觀此則洪成仙于羅浮矣而又謂修煉

于寳圭者意洪初為丹砂而求令勾漏為嶽所止而之
羅浮及其既仙之後而復至勾漏乎蘇子瞻與王定國
書云葛稚川求為勾漏令而竟化於亷州是又不可曉
者(鬱林州志)

　　洪聞交趾出丹砂遂逰于邕訪羅山寺寺後有潭景甚
清幽遂居焉置丹爐畫夜修煉時有飛來樹四月八日
開花花盛兆豐年嵩山禪師謂為粉曇花山常有紅霞
夕照後洪丹成復㳺勾漏歴羅而去遺山石上有仙人

迹明嘉靖八年副總兵張祐建亭其上名仙迹亭(南寜府志)

　　羅秀

　　羅秀不知何許人好談𤣥甞曰天下有長生不死之藥
何不修之時聞葛洪寓羅山即棄家往結廬傾心學焉
久之慨丹不成遂往宣化青山峝巖中獨煉數年一日
危坐尸解而去後人名其巖曰丹嵓以爐火紅也又名
佛骨巖遂塑佛像於中人疑以為幻後秀復回人見識
其貎與一仙人向背立于似龜石上即稱為羅大仙乃

相顧笑語而去遺四足迹于石後僉事鄔閲為刻其石
曰駐仙石(南寜府志)

　　莫王

　　隋莫王名不傳本姓杜立山郡峰寨人生開皇中一歲
父卒從母適荔浦石門村莫氏從其姓自幼蔬食遇異
人授翀舉之術唐貞觀八年正月十六日尸解去里人
常見王素衣白馬披髮仗劒行村落中因肖像祀焉後
唐時邑有周生者謁選京師奉所繪王像偕行時兵亂

唐主在軍中見一人素衣白馬披髮仗劒前遂克捷唐
主異之適獲周生以所繪像進披閲如所見因封王爵
(通志)

　　蕭靈䕶

　　蕭靈䕶字天佑廬陵人也十五好道壯遇至人傳金液
丹胎息周訪名山貞觀五年泝瀟湘後居招仙觀侯王
禮敬請為法主五年創尋真閣六年壬辰於桂州鑄銅
鐘一口重五百斤歸觀凡五更不敢叩擊葢驚地神故

也後選其幽勝煉神丹山北凡經三壇方始煉就後服
之於髙宗𢎞道二年尸解宋太宗端拱末一日五更初
觀中忽聞鐘聲衆皆驚訝起而視之鐘破裂不旬日有
一道人以掌心鎔銅汁就其裂處摸之其紅燄自暗衆
視之而憚道人入溪洗手忽失所在其鐘至今有摸之
迹此為靈異(列仙通紀)

　　何尊師

　　何尊師不知何許人唐髙宗龍朔中居衡岳不顯名氏

其顔若四十歲人行歩如風甞往來蒼梧五嶺間來無
所慕去無所斁至百數餘年人甞見之狀貎不改或問
氏族但云何何或詰其鄉里及修證亦云何何時人因
號曰何尊師衣敝履穿其心浩如也(列仙通紀)

　　尹氏女

　　尹氏女全州人幼不事鉛飾居小洞煉丹葆真大厯二
年上昇好事者於所居紫潭上建尹氏觀至今爐竈存
焉(通志)


　　軒轅彌明

　　衡山道士軒轅彌明者不知何許人在衡湘間九十餘
年善捕鬼物囚縶蛟螭虎豹人莫知其夀甞過八桂堯
廟有題墨在焉後人已刻諸石云(列仙通紀)

　　王妙想

　　王妙想蒼梧女道士也辟糓服氣住黄庭觀邉之水傍
朝謁精誠想念丹府由是感通每至月旦常有光景雲
物之異重嶂幽壑人所罕到妙想未甞言之於人如是

歲餘朔旦忽有音樂遥在半空虚徐不下稍久散去又
歲餘忽有靈香郁烈祥雲滿庭天樂之音震動林壑光
燭壇殿如十日之明空中作金碧之色烜爚亂眼不可
相視須臾千乗萬騎懸空而下皆乗麒驎鳳凰龍鶴天
馬人物儀衛數千人皆長丈餘持戈㦸兵杖旌旛幢盖
良久乃鶴葢鳯車導九龍之輦下降壇前有一人羽衣
寳冠佩劒曵履昇殿而坐身有五色光赫然羣仙擁從
亦數百人妙想即往視謁大仙謂妙想曰吾乃帝舜耳

昔勞厭萬國養道此山每欲誘教後進使世人知道無
不可敎授者於是命侍臣以道德二經及駐景靈丸授
之而去如是一年或三五降于黄庭觀十年後妙想白
日升天(集仙録)

　　陸禹臣

　　陸禹臣字服休河東人避黄巢之亂入南嶽遇道士軒
轅彌明授以仙術且謂曰子得道當在山窮水絶處乃
跋渉隱宜之北山甞寓吳生家生每往謁輒與語塵外

理贈生以詩曰世俗風波險人情巧智長要知安分處
修性本真常又贈云露下瑶簪濕雲生石室寒星壇鸞
鶴舞丹竈虎龍蟠塵世人情窄壺中景界寛憑君髙著
眼物外試囘觀因與登覽歴遍大小嵒穴凡二十所遂
居大嵓修煉不復出甞手植異桃靈藥至今不凋山上
有井水色紺碧異常禹臣在時甞聞仙樂一日仙昇吳
生拜泣求度禹臣曰汝仙籍無名吾使汝為神血食此
土可也後吳生果為神宋時甞有人遇之問其童子曰

此紫府仙伯陸仙翁也(慶逺府志)

　　緱仙姑

　　緱仙姑長沙人也入道居衡山年八十餘容色甚少徙
居湘南唐相國文昭鄭公畋自承旨學士左遷梧州牧
師事於姑姑謂文昭公曰此後四海多難人間不可久
居吾將卜隱九疑矣一旦遂去(列仙通紀)

　　女道姑

　　女道姑唐時人在永寜雙瑞嵓修煉嵓有石釜每日出

米三升適有老僧至以米不敷鑿其釜得米三斗六升
米畢不復出道姑餓死忽有一棺漂至侍女扛入棺内
覆以石幢民疑有異物欲開之倐然雷雨大作遂止今
棺半覆于石石床石釜猶存(通志)

　　日華君月華君

　　唐乾寜中臨賀令鄭冠卿赴調止桂林一日歩栖霞洞
遇二道士揖俱入坐石上相與對飲奏樂飲巳將辭去
各贈以詩詩成道士曰方今四海鬬争諸雄角立重歛

贍兵盖亦天數王喬許遜之徒皆臨官即升道果汝其
勉之出見二樵問洞中酒樂何如汝識之乎乃日華月
華君也行數歩已失所在冠卿遂絶名利退依馮乗夀
至一百四嵗(西事珥)

　　盧道者

　　盧道者精於卜後唐同光二年有郡倅因内孕歲餘不
產求盧道者卜之書一醋字遂不踰月二十一日酉時
娩倅以為神建塔居之後于宋乾德間坐化遺詩云三

十年前賣卜化得一間茅屋末云撒手永超三界一去
定無反覆寺塔在義寜縣明崇禎元年重修(通志)

　　甘陸

　　甘陸象州人有志略時栁州為南漢所據詔陸出征每
以陰兵得捷拜䕶國將軍及歸里禍福先知如神州人
立廟祀之(通志)

　　甘佃

　　五代甘佃象州人家素富四方告匱者隨探囊中金乞

之滿所欲而去性特靈異人有决禍福者無不竒中一
日聚鄰里告曰吾已厭世矣因教衆以修身事親大節
言訖瞑目而逝鄉人肖形祠之號曰甘大將(通志)

　　譚氏二女仙

　　譚氏二女昭州人大寳初于誕山下修黄老術不知所
之一日同里以不雨為憂二女至謂里翁曰汝能餉我
即可得雨翁第餉之未信也二女甫去果大雨如注翁
追覔不復見山下呼則上應山上呼則下應循至一巨

石四周無草木二女之衣帯在焉是後恒見二女于石
上櫛髮因立廟祀之(名勝志　通志云陶克忠妹適譚生二女皆仙去克忠稱監殿仙師)

　　何鄰

　　何鄰不知何許人五代時夀百餘嵗有道術隱思恩之
鄰山不知所適(通志)

　　莫公

　　莫公失其名後周時人也别號爽朗道人家居昭州之
富川縣七嵗辭母入石嵓中跏趺靜坐卒莫窺其所為

年二十自謂能空明寂滅居人相率伺嵓外一夕俄不
見皆以為翀舉去云(平樂府志)

　　袁歸真

　　張讓家于桂州客㳺湘鄂間因得心疾初則迷忘在途
忘行在室忘坐惑於昏曉迷其東西累月之後復多狂
怒詬責鬼神凌突于人至於躶露馳騁不知避忌履水
火冒鋒刄不為憂患時亦燒灼害之傷割及之道士袁
歸真新刻黄神越章印醮祭方畢試為焚香依法以印

印之印心及背譲正狂走執而印焉昏然而睡歸真知
印之效也復染丹炷香再印其心倐然疾愈有物如鶻
從其口中飛去數丈之外墜于地上衆往視之乃大蝙
蝠耳背上印字宛然讓乃平復如舊歸真持此印所在
救疾大獲靈驗(張君房雲笈七籖)

　　獨傲仙女

　　獨傲仙女象州六村人宋乾德間傲氏與嫂獨孤氏赴
天盖山採葛飲泉見雙鯉戲水取之墮泉中獨孤氏救

之亦墮經月餘乃于空中呼父母曰吾仙女也有過謫
人間數滿當還象人因名其山曰獨傲山(通志)

　　七仙女

　　七仙女不知何代人隠于興隆土司七首山學道後皆
仙去(通志)

　　于道士

　　于道士象州人宋乾德年隱西山嵓修道白日飛昇(通志)

　　石仲元


　　石仲元桂人號桂華子七星山道士也負能詩名世傳
其警句如石壓木斜出岸懸花倒生之類甚多學詩者
不逺千里而來有南嶽處士廖融者亦至時楊徽之守
湘源融因誦仲元數篇徽之大稱賞目為玉方響然仲
元于詩自謂妙究精微雖權貴求索未甞輕予或咎其
太執仲元曰詘道而信人吾不為也復請去集中巧麗
者則曰詩者假象而達意也象非綺靡可見言非迂疎
可傳象麗而意達不亦至乎天禧中將殁召門人潘著

謂昨夢得句云地連錦野東西去水接朱川次苐來此
吾有生之患榮謝當然未喪之文子其嗣之盡出平生
所作詩三百餘篇授之使傳焉浹旬而殁有桂華集行
于世先是于羣玉與仲元為詩酒交至京以其詩示左
正言夏侯嘉正嘉正驚異為之序略曰詩人之旨屈而
不伸久矣今石君復以兹道振于楚國石君負不覊之
才松筠譲其節冰玉湛其懐每一聫一句未甞不以正
得失厚人倫美教化敦風俗為體也惜其詩今不傳(通志)


　　鼇山道人

　　鼇山道人宋明道中甞臥州學諸生見而叱之答曰莫
欺閒客也會作詩諸生授紙筆令吟之曰家在鼇頭最
上山偶然蹤跡到塵寰不妨名利塲中卧忙者自忙閒
者閒出門不知所之(西事珥)

　　武志士

　　武志士者來賓人修煉于來賓之空山每出赴齋供即
架青布幕為橋可達六七里外人見而竒之皇祐初白

日上昇因名其山曰武禪山(名勝志)

　　居思娥

　　思嵓山在貴縣南七十里山中有居思娥者人入山恒
見之不知名姓世代問之則曰此山中人也人號之曰
思嵓異人山多奇花異果味與常别取懷之輒迷不得
出(西事珥)

　　安昌期

　　安昌期昭州恭城人少舉進士皇祐中朝廷以儂寇之

難推恩二廣進士曾預禮部試者皆特試昌期因此得
官初為横州永定縣尉以事去遂不復仕曾遇海豐令
胡濬飲結紙為數紐覆之以噐因叱之其噐遂動徐啓
其覆即俱化為䑕飼以食咀嚼如真䑕焉既又叱之還
覆以噐而紙結如舊甞上山採藥還取藥食之吐示于
人其津膠葉如膏治平乙已携一童往峽山廣慶寺謂
寺僧曰久聞此山有和光洞故來一遊遂與俱往凡數
日不返僧意其為虎豹所食率僕夫入求之莫知所在

惟石室間有詩云蕙帳將辭去猿猱不忍啼琴書自為
樂朋友孰相携丹竈非無藥青雲别有梯峽山余暫隠
人莫擬夷齊後題横州永定縣尉安昌期筆然後知其
得道也(南寜府志)

　　馬知章

　　馬知章藤縣鐔津人也為道士獨持道德南華兩經曰
真宗在此同邑僧契嵩重之甞銘其所贈硯釋子秀出
至目知章為道交(通志)


　　雷隠翁

　　雷隠翁名本宋時馮翊人先世客湖外因家于全州少
磊落不羣既長業進士再試不第即棄去黙坐終日或
誚其癡笑曰終不以吾癡易汝黠後逺㳺不知所之宋
元祐中有命使㳺羅浮見本嘯傲松下自道姓名曰雷
隠翁乃知其仙也(全州志)

　　棲霞洞道士

　　嘉祐中桂有一人入棲霞洞燭滅不得出明日乃與㳺

人俱還自言常見數道士相謂曰知至道者天不殺服
元氣者地不滅因誦此故生衆方驚異忽輕舉莫知所
在(通志)

　　羅仙

　　羅仙宜山人甞牧牛于會仙山下一日偶遇老翁以水
一勺飲之遂覺身輕舉步如飛後遂仙去(慶逺府志)

　　劉仲逺

　　劉景字仲逺桂州人初為屠後為商常販私鹽遇方士

與劇飲授以片鉛能制銅鐵為金詰朝失方士所在景
自此遊方之外常至京師館賈相昌朝家二十年冬夏
一裘終日不食飲酒大笑旁若無人所談老莊周易皆
臻𤣥玅皇祐中還家容色如少年而妻已皓首人皆異
之乃栖南溪山石室中妻孥往省至則有毒蛇猛獸不
得進嘉祐時運使李師中訪景贈之以詩儗諸猶龍焉
元豐八年九月忽召其子謂曰死便火我其夜無疾而
卒年一百十八嵗舉火燃棺棺忽自啓中惟布袍絛履

存焉後百餘日亷州合浦還珠驛有得其所致家書者
乃知景羽化矣里人名所居曰劉仙嵓(桂林府志)

　　嵓有天台張平叔真人歌贈桂林白龍洞劉道人石刻
其詞云兎走烏飛兩曜忙始聞花發又秋霜徒誇籛夀
千來嵗也似雲中一電光一電光何太疾百年三萬六
千日其間寒暑互煎熬不覺容顔暗中失縱有兒孫滿
目前却成恩愛轉牽纒及至精絶身枯朽誰解教君暫
駐延暫駐延既無計不免将身隨水逝君看古往聖賢

人幾箇解留身住世身住世也有方秪為世人誤度量
競向山中求艸藥伏鉛制汞㸃丹陽㸃丹陽事逈别須
向坎中求赤血取歸離位制隂精配合調和有時節時
節正用媒人金公姹女結姻親金公偏好騎白虎姹女
常駕赤龍升虎來靜坐秋江裏龍向碧潭奮身起両獸
相逢戰一塲波浪翻騰如鼎沸黄婆丁翁助威靈撼動
乾坤走神鬼須臾戰罷雲氣収種箇明珠在泥底從此
根芽漸長成隨時澆灌抱真精十月脱胎吞入腹忽覺

凡軀己有靈此箇事世間稀不是等閒人合知夙世若
無仙骨分容易教君得遇之得遇之宜速煉都縁光景
急如箭要取魚時湏結罾莫祗臨川空嘆羨聞君知藥
已多年何不収心煉汞鉛莫教燭被風吹滅六道輪廻
難怨天近來世上人多詐盡著布裘稱道者問他金木
是何般禁口不言如害啞却云服氣與休糧别有門庭
道理長君不見陰君破迷歌裏説太一含真法最强莫
怪言辭太狂劣祗為世人無鑒别惟君心與我心同方

敢傾懷共君説景於嘉祐末得是歌解化于此嵓紹興
十八年歳除日汝陽邢魯打化鎸于石壁雙井黄拱辰
題額郡人張仲宇書黄伯善摹勒龍淵刻字

　　唐少卿遇仙

　　唐著作子正桂林人幼慕至道甞寓𤣥山觀讀書其中
一日有雲遊道人不通名氏相過清談數日并傳方書
欵曲乃去治平初唐赴京調舉至全州中途一僕夫偶
病不能行忽復遇是道人來詢問其故遽代病僕荷重

擔前邁勁若健羽雖鞭馬疾追常先百歩外同輩恐其
遁去遂遣之道人既別即日自全州二千七百餘里已
到唐州湖陽驛留書與驛吏曰候桂林唐秀才至即付
之後月餘方抵驛驛吏出示書面題云呈桂州唐秀才
歸真子謹封唐啓封唯一詩曰𤣥山相見又之全不遇
先生道未縁大抵有心求富貴到頭無分學神仙箧中
靈藥宜頻施鼎内丹砂莫妄傳待得角龍為燕㑹好來
黄壁臥林泉唐大驚駭詰其狀貎即全州所荷擔道人

也留書之日即全州所遣日也始悟為神仙熈寜間倅
邕管嵗在丙辰交賊陷城力戰遇害于州治中横壁亭
詩所謂角龍黄壁也(歐陽闢記)

　　邵道士

　　耳如芭蕉心如蓮花百節疏通萬竅玲瓏來時一去時
八萬四千此義出楞嚴世未有知之者也元符三年九
月二十一日書贈都嶠邵道士(蘇軾志林)

　　桂林韓生


　　桂林有韓生嗜酒自云有道術人初不大聽重之也一
日欲自桂過明同行者二人俱止桂林郊外僧寺而韓
生亦來夜不睡自抱一籃持匏杓出就庭下衆共往視
之則見以杓酌取月光作傾㵼入籃狀争戲之曰子何
為乎韓生曰今夕月色難得我懼他夕風雨儻夜黒留
此待緩急爾衆笑焉明日取視之則空籃敝杓如故衆
益哂其妄及舟行至邵平共坐江亭上各命僕辦治殽
膳多市酒期醉適㑹天大風俄日暮風益亟燈燭不得

張坐上墨黑不辨眉目矣衆大悶一客忽念前夕事戲
嬲韓生曰子所貯月光今安在寜可用乎韓生為撫掌
而對曰我幾忘之微子不克發我意即狼狽走從舟中
取籃杓而一揮則白光燎焉見于梁棟間如是連數十
揮一坐遂盡如秋大晴夜月色㶑灔秋毫皆覩衆乃大
呼痛飲達四鼓韓生者又酌取而収之籃夜乃黒如故
始知韓生果異人也(蔡絛鐵圍山叢談)

　　吳優遇異人


　　宣和間州吏吳優字世逺宜山人初業儒後為州吏遇
異人授一拄杖欲有所往携之頃刻即至優家居叠石
村相去郡治三十餘里毎日暮歸家昧爽復在郡人皆
異之一日郡守因事杖之優拂袖謝去逾夕而終𦵏之
日舁櫬至桃源山下扛索忽㫁舉之不動俄頃螻蟻銜
土蓋棺成一巨塜且露一角百餘年尚完好鄉人因立
廟祀之疾病水旱祈禱即應慶元三年州人上其事賜
額曰顯應後時著靈迹紹定五年又上其事加嘉惠吳

靈正侯北岸南關歐橋三處皆有行祠(通志)

　　李仙

　　李仙宋融州人名賤子傭於柳城縣龍氏家為耕牧性
喜眠龍氏常責之賤子乃結草為人驅使耕耘龍氏驚
遣之歸賤子凡驅逐邪魅不假符呪嘉泰中化去(一綂志)

　　杜應然

　　杜應然宋武林人隨父宦㳺流寓廣西專心慕道寄迹
黄冠中遍遊天下名山嘉定間始來融州歴數十年甚

有功於嵒觀為羽流中之卓然者夀八十餘卒(一綂志)

　　賀州道人

　　顏博文字持約建炎中謫官賀州持約好延方士有客
敝衣大冠數過顔輒出酒飲之他日邀顏出城外十里
許入深山同坐石上謂顏曰偶獲名酒同公一醉袖出
瓢取両杯共酌各飲十四五杯其瓢纔受升餘而終日
不竭始異之起再拜道人曰子可教然方居遷謫當有
以給朝夕即取書一編授顏圭峯長老宗宻所注周易

參同契也中有化汞為銀法試之果然後居廣州每詣
海山樓買魚蝦放之朱丞相章彦時為監司幹官謂顔
曰公未脱散地俸入不多何以繼此曰吾得一煆汞法
今數為之道流過我者館之或經年須其自去以其餘
為放生之具此外不敢妄用丞相求觀顔令齋戒逮旦
而往索水銀十両置釜中取紅粉末刀圭糝其上以炭
燃之少焉汞汁躍出髙數寸乃復下如是再三于四面
施炭鼔鞴扇之俄青焰上騰曰可矣鉗出擲下地稱之

得銀十兩無少耗焉(西事珥)

　　車四道人

　　蔡元長初登第為錢塘尉巡捕至湯村薄暮休舎有道
人狀貎甚偉求見蔡蔡平日喜接方士亟延與語飲之
酒而去明日宿他所復見之又明日泊近村道人復至
飲酒盡數斗懇曰夜不能歸願此一宿可乎蔡始猶不
可其請至再不得已許之且同榻命蔡居外已處其内
戒曰中夜有相尋覓者可勿言蔡意其奸盗亡命將有

捕者身為尉固匿之不便也然無可奈何展轉至三更
目不交睫聞舎外人聲俄頃漸衆遂排戸入曰車四原
在此何由可耐欲就床擒之或曰恐并損床外人帝必
怒吾屬且獲罪蔡大恐起坐呼從吏無一應者道人安
寢自如撼之不動外人云又被渠躱了六十年可怪可
怪咨嗟良久聞室内如掲竹紙數萬番之聲雞鳴方寂
呼從者始應問所見皆不知道人起謝曰某乃車四也
賴公脱此大厄又可活一甲子矣已度世三次自此無

患也公當貴極人爵吾是以得免如其不然與公皆死
矣念無以為報吾有藥能化紙作鐵鐵為銅銅為銀銀
又為金公欲之乎蔡拒不受强語乾汞之術曰他日有
急當用之天且明别去後不復見蔡唯以其説傳中子
翛蔡死翛家竄廣西頼是以濟蔡之客陳丙甞為象郡
守云然(&KR0642;堅志)

　　梁賢植之德

　　容之西南隅望仙坊有兩男子曰梁賢曰植之德賢年

二十有三之德長其一歳隆興甲申四月十有四日相
與遊都嶠洞天登山之半捫蘿而上抵山巔有梵宇三
間閴無僧尼惟佛像鐘魚而已山中有泉清洌當桃李
梅林時桃實始堅見一桃如人食其半者取而㗖之其
味異常忽爾果其腹頓覺清減凡氣自是不服粒米晝
則遊山夜則宿于僧房或舎扵佛閣徜徉旬有五日尋
下山各還其家後再往始則囊米五升月餘而還米尚
餘半其家人怪而問之兀坐不對或郊外采食野菜或

旬日飲酒一二盃容色紅潤光澤大異昔年唯背微傴
僂鎮帥程公聞之初莫之信召至空室扄其戸數日啓
視之其貎如故始信而禮之丙戌仲春辭家逰蜀孑然
而行至今莫知所往賢有兄崇祀焉之德尚無恙余乾
道丁亥寓繡江一日見之德詰其所以悉如前記退而
筆之於冊行鐫于都嶠石壁以告來者(容縣志)

　　張丹霞

　　張自明建昌人宜州教授攝州事後授知州風流文雅

宦蹟多可紀者一日集士民謂曰吾将入闗矣士民隨
之詣九龍山入一洞竒香絪藹光景殊别有石碑題云
宋刺史丹霞張公之墓鐫磨宿構公飄然而入浮雲乍
擁洞口漸合今其洞門僅容一人側身可進(西事珥)

　　周師慶

　　周師慶五羊人宋開禧中煉丹于邕之伊嶺嵓中後人
名曰望仙嵓石刻碑銘尚存邕州安撫王侃有詩(通志)

　　羅隱


　　羅隠江西太和人宋時甞隠于興隆之都陽旗强二山
修煉後仙去今猶有題刻遺迹(通志)

　　陳楠

　　陳楠字南木號翠虚惠州博羅人以盤櫳篐桶為生浮
沉俗間人無知者後得太乙刀圭金丹法訣于毘陵禪
師得景霄大雷琅書于黎姥山神人甞之蒼梧遇郡禱
旱人憂暍死翠虚執鐵鞭下淵潭驅龍起須臾陰雲四
合雷雨交作境内霑足遂為豐年行欽管道上遇羣盗

拉殺瘞之後三日盜散復甦遊長沙衝帥節執拘送邕
州去數夕又回長沙矣於寜宗嘉定六年尸解(列仙通紀)

　　盧仙

　　盧某舊志失其名宋時人日往﨑嶺樵採遇仙盤桓片
時出山已三嵗矣後長遊都嶠不還時有見之者童顏
如昨邑人為之立望仙坊(容縣志)

　　崔莫二仙姑

　　宜州郡城江北有㑹仙山由丹流閣而上懸崖百尺石

洞區其半是為崔莫二仙姑煉丹處中有丹竈竈頂石
蓬皆作金碧色光彩燦然葢丹火燻爍也竈後即二仙
卧所頭臂股脛兩形畢現深入石寸許崖峭甚人罕躡
者至必香楮黙禱之方能縁焉不則惟望歎而已(通志)

　　莫道人

　　莫道人者容州人居石峒入山不知其幾年問之亦自
不言嵗數山下父老或有八九十嵗者言自小年已見
其丰姿今其容貎鬚鬢不異于昔精力甚健登山如飛

遇飲而飲遇食而食或辟榖數日不避寒暑蕭然一庵
傍無侍者甞夜坐于飛雲頂石嵓間有虎侍傍不叱遣
之達旦乃去貴宦遊山求見之多不遇遺之詩者不一
宋理宗末年猶在(列仙通紀)

　　盧六

　　盧六上林人生而性不食肉一日往樵大明山見二白
衣對奕六候立良久白衣者曰汝且去十日可再來言
訖二白衣忽不見六還至家如約而往至大明山巔惟

見平石方丈乃坐其上而化人以為仙建祠祀之又有
莫四者亦傳坐化于大明山峝下(上林縣志)

　　蔣暉

　　全州道士蔣暉志行髙卓洞賔謁之適蔣他出帝君題
詩於壁曰醉舞髙歌海上山天瓢承露浴金丹夜深鶴
透秋空壁萬里西風一劒寒後書無上宫主訪蔣暉作
遂去字徹壁暉歸大驚曰宫字無上此吕翁也追之不
復得矣(列仙通紀)


　　呂仙

　　呂純陽甞憩梧山郡人搆亭曰吕仙元天厯間疫大作
有張彥才者夢一道士入其家求庭前樟樹為吕仙像
彥才許之明旦風拔樹亭下疫遂息今仙像即此木元
末仙像左指間生靈芝一本狀如蓮花馨香襲人未幾
而髙皇帝受命嘉靖間芝又生亭磚郡人以為瑞世之
應(梧州府志)

　　養利州散花嶺在州治西三十里相傳土官趙文安時

設醮吕仙下降變作乞丐臨壇土官惡其不潔拉出吕
仙手拍門上成金字題詩云串字去中心同水將共侵
鬢邉無白髪匹馬去難尋後土官悟追至此嶺白馬騰
空天花散墜故名散花嶺越再嵗土官被事改流(州志)

　　李龍

　　元至正間興業大李村有姓李者事修煉術偶携妻訪
外家酣飲還途中謂妻曰體中燥痒不可忍㑹須過前
溪一浴而姑待於此有頃風雨驟作妻趨視之則遍身

鱗甲矣囑曰我歲一來歸當以米糕祀我遂化龍去每
歲果一還還則雨足稼豐鄉人呼其居曰李龍宅(梧州府志)

　　龍道人

　　龍道人元末結廬平樂走馬坪環植以竹洪武二年通
判夏天唘訪之贈詩云竹木森森畵不如懸崖峭壁一
茅廬人生若識𤣥機妙須向禪闗覓太虚後六年積薪
自化(通志)

　　姚道士


　　姚道士號清溪賔州人明洪武二十三年於龍虎山學
道常騎虎遇旱禱雨如注南寜孽龍作祟當事馳迎頃
刻而至斬孽龍太守廟蛇精食人復殺之後白日飛昇
(通志)

　　異人鐵針

　　梁大用蒼梧人甞遇異人授以三鐵針并針灸書法遂
為名醫永樂中郡守羅觀訪其後止存一針進於朝(梧州
府志)


　　何璘

　　何璘賔州人恬淡輕名利採藥茹芝至天順年二百三
十餘歳飄然不知所適人咸稱為羽化(通志)

　　歐陽碧潭

　　歐陽碧潭平南人永樂初逰江西龍虎山求道張真人
鑑其誠慤授以秘術能役神鬼召風雷貴縣旱縣尹命
潭至澍雨大沛尹所錫賚辭不受遇事能前知後仙去
有廟祀之(潯州府志)


　　馮克利

　　馮克利貴縣人甞往北山採香遇八仙對奕分得仙衣
一襲無縫線痕及回則子孫易世矣聞之官赴省勘問
將克利與僕馮逺覆洪鐘内繞以薪焚之及啓視克利
端坐而馮逺則灰化矣遂信為仙表聞勅封遊天得道
三界比回至蒼梧江口遂羽化今土人享祀特盛(潯州府志)

　　鄧清

　　鄧清字子真正統間羽士也居岑溪習瑜珈教得異傳

一日雷撃物遇穢墮地清為呪洒水淨之雷遂飛昇遷
居善村嵓常聚仙峯頂羽化之日棺為風雨飄去置石
中鄊人立祠祈禱輒應(通志)

　　王真人

　　王真人不知何許人景泰中謫戍馴象衛有道術能致
雷雨以手畫符篆于人掌中令握之行數步望其方開
手則雷轟然而上小兒軰争隨之乞雷以一錢投之書
符無不應值歳旱有司祈雨屢弗應真人曰開屠撤壇

某日某時請迎雨至期日益酷烈真人書符篆焚之忽
有微雲頃之漸大蔽天向空叱咤撃令木急入卓下避
之雷雨交至如是者三雨落如注平地水深三尺有衛
姓者家有妖魅往治之入門曰妖已逃矣急書符篆焚
之震雷忽起則妖為老猴已撃死于登髙嶺矣後遇赦
去(南寜府志)

　　李子長

　　李子長懐集人遨遊羊城間放浪不覊師新㑹陳白沙

及歸白沙送以詩云春櫂去江門泝流焉汲汲㸃筆烟
外山歸來看懐集又勸其謁張太守詩云不聞端别駕
敬士如子長問道蒼梧下登歌刺史堂其後或往或來
踪跡竒幻相傳以為仙去(通志)

　　文志矩

　　文志矩紫極宫道士先以採藥為業年二十四歳始出
家㳺武當龍虎諸名山妙契符籙之術其應如響天順
間無病卒次日有見志矩者謂其人曰吾宫今日奏醮

可送麵至今晨失一拄杖在某處亦可令人送來其人
詣宫果然始知志矩乃尸解云(桂林府志)

　　蔣興

　　蔣興灌陽人早中省試不仕隐仙源洞修煉不知所終
太守顧璘甞訪其洞得興故棲石留詩云水曲桃花暗
靈岩信有仙蟲書留古洞鶴駕去何年白犬眠金竈蒼
龍飲玉泉愧非嵇叔夜來此竟空還(桂林府志)

　　池道澄


　　池道澄全州朝元觀道士年四十有九一日晚飲酒數
壺語其徒曰吾當今夜丑時一刻别人間矣沐浴衣冠
禮佛至丑而逝(全州志)

　　全用誠

　　全用誠靈川人少隨父入蜀娶于蜀生二子一日遇異
人授以仙術㑹父卒即扶櫬歸事母最孝及母死即傾
家所有畀妻子令歸母家結菴于北障山中名如佛嶺
甞夜行山頂誦經虎豹皆伏客来尋訪所遺物自某地

來悉能知之持行二十餘年立化不仆弟子葬北源山
中(桂林府志)

　　余道人

　　余道人不詳名氏家劒峰石下自幼入道士嵓誦黄庭
經精巫術甞用口呪桃符治病立愈禱雨逐疫咸應年
九十餘一日午眠無病而逝洞南有梁姓者同日暴病
亦殁二人復生家人驚問其故曰昨遇紅衣二人縛至
壇林社公社母罵曰向日戊祭未陳設先盗肉食擬杖

一百解鄷都值一官乗白騾來金冠繡服鼓吹仗蹕近
前視之識是余道人余問社公所執何為社公告以故
余曰愚民犯輕即命社公釋回事在嘉靖間(通志)

　　黄德環

　　黄德環武宣縣落庫村人一日上雙髻山採香遇神授
一斧回即神通甞騎黄牛出入邑里俱為立廟(通志)

　　宋真人

　　宋真人宣化宋村人也甞駕一龍頃刻取生椒為魚膾

書符呪能逐疫激電道家之靈寳懺書一宗傳言皆其
創筆(通志)

　　姚二仔

　　姚二仔崇禎年間人生不茹葷年十五登火焰巔架片
蓬種茱芋充腹所居有池蓄二鯉旁有桃熟而取啖值
旱司李唐邦敎延至印山亭不食烟火著人表河干限
以尺水果雨三日河水盈尺而止謝以金不受還山後
數日覓之則僅片蓬而已(通志)


















　　粤西叢載卷十一

