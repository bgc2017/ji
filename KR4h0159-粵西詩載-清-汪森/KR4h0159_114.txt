







　　欽定四庫全書

　　粤西叢載卷十四

　　桂林府通判汪森編

　　呉正之

　　呉信字正之洛陽人紹興初為武岡尉劇賊曹成蹂躪
湖湘間勢甚張郡聞寇至守將黄君興與諸曹悉引避
山谷信獨慨然以死自誓留城内集丁壯捍禦居二日
宼壓境先遣一騎將來偵城中虚實信偶識其人登陴

呼曰郝大夫亦為此邪郝泣曰吾以母故陷于此不能
自還羞見故人信為言城中無豪户大家正使擄掠懼
得不償勞郝曰聞黄使君槖中之藏甚厚故來取信曰
去已乆矣郝曰然則為君全一城卽舉鞭麾衆去黄歸
冐為已功受陞賞信幾獲罪後數年丁巳嵗為全州清
湘尉夢人告曰君有隂功生子當及第起自東南第一
州覺而弗解姑志諸牘又二十年丙子嵗官于建康因
出郊見驛壁有詩首句云建節東南第一州始悟前夢

(夷堅志)

　　楊三娘子

　　青州人韋髙避靖康亂南徙居明州紹興初詣臨安赴
銓試因事出崇新門逢青衣前揖問曰君得非韋五官
人字尚臣者乎髙曰是也何以知吾字曰楊三娘子欲
相見慿達家書適在簾間望見君亟使我相邀願移玉
一徃髙之舅氏楊僉判時寓臨安知其女三娘嫁李縣
尉而彼此流落久不相聞乃先叩其故曰李尉死已二

年楊家原未知也娘子用是欲寄聲甚切高惻然愍之
遂同徃至一小宅三娘出拜具訴孀居孤苦之狀且言
所以獨處自守不為骨肉羞者思吾七日之好義均伉
儷豈以人鬼為間哉為之素服哭奠與楊生同䕶其䘮
行過嚴州夢三娘立岸上相呼高招使登舟不肯曰生
平無過惡便得託生感君恩意之勤今懇祈隂官乞復
女身與君為來生妻以答大貺泣而别高調定海尉衡
陽丞容州普寧令歴十七八年謀娶婦輒不偶旣至普

寧二年每見縣治側一民家女及䈂矣貌色越俗少比
數數窺之女出入無所避遂遣人求婚女家力拒之曰
我細民以賣酒為活女又野陋不堪備妾侍豈敢望此
高意不自愜宛轉開諭且以語脅之竟諧其約洎解印
乃聘之以歸女歩趨容止絶似三娘初不以為異也後
詢其年命葢嚴州得夢之次日其為楊氏後身無疑矣
高年長于妻幾三十嵗(夷堅志)

　　賈廉訪


　　寳文閣學士賈讜之弟某以勇爵入官宣和間為諸路
廉訪使者後避地入嶺南寓居德慶府濟南商侍郎之
孫知縣者亦寓焉商無妻一女䈂二兒絶幼惟侍妾主
家政商死其女嫁廉訪之子成之率旬日頃女輒歸家
拊視二弟且檢校槖鑰以為常他日歸啟篋笥凡黃白
噐血皆不見但公牒一紙存驚叩妾妾曰比者府牒以
排天申節盡數闗借當時遣僕馳白姐姐及賈郎囘云
府命不可不與遂悉以付之望其持還而未可得女拊

膺大哭走問其夫夫亦愕然曰無此事乃詣府投牒立
賞捕盜竟失之計直踰萬緡商氏由此貧匱而廉訪者
數使僕以竹節銀鬻於肆肆主問何處用竹筩鑄銀僕
曰廉訪手自□銷者於是人疑商氏亡金必其所為也
後二十年成之通判横州商徙居臨賀長已亡㓜子曰
懋每徃謁成之必得錢十餘萬未㡬成之終於官懋挈
嫠姊挾二孤甥偕至賀卜葬遂相依以居甥非商出懋
經紀其家掩有財物過半後病傷寒惛不知人者數日

忽蘇而言曰憶初入㝠只覺此身飄浮直出帳頂又升
屋恣行曠野更無侣伴俄為人錄至官府見一囚荷鐵
枷戴黑㡌絣於獄門兩人執大扇對立其側囚忽舉目
呼曰商六十五哥識我否懋未應又曰我賈廉訪也諸
事殊未辯得爾來且可了其一我昔年取你家財所償
略盡猶有未竟者幸為我供狀結絶懋視執扇者一揮
則囚血肉麋潰滿地不見人唯存空枷須臾復如初懋
覩其楚毒不忍視頓憶曩事為供狀而出囚大哭曰今

便相别我猝未脫其執扇驅入懋至門外一吏持符引
出卒徒數百若迎新官者白云泰山府君以君剛正好
義抵隂府不應空囘可暫充賀江巡按使者吏導行江
上空中所至廟神參謁主者呈文簿懋一一詰責據案
部判别一主者前進曰某神奉法不謹誤溺死人懋卽
判領至原地頭誅戮迤邐到封州大江口吏曰事已畢
福神來迎公可歸矣懋還賀州所居從屋飛下汗浹背
而寤其妻方掛眞武像於床頭焚香禱請葢福神之應

云(夷堅志)

　　宜州溪洞長人

　　德興士人李扶字助國以恩科得官調宜州司理參軍
慶元初滿秩還鄕云宜州溪洞近歳産一怪物狀如人
長一丈許遍體生鱗甲但以布帛纏絞獨據野廟寢處
莫測所由來初惟搏食畜獸浸浸及人皆從頭至足生
啖之洞丁不勝困苦屢聚黨數百往攻鬬怪望人至輒
遁升山顚運巨石而下擊衆走避不暇雖操强弩傅藥

箭四面亂射之莫能入始聞其所居且設穽於往來之
處而為惡益甚洞丁出入須什什五五持矛鳴鑼以自
防衛不與相値則已儻人徒稍弱必遭追逐歩旣濶而
行又㨗或遲鈍在後立為所獲壯有膽者敵以利刃如
刺堅石殊不能傷在田疇耕穫少失瞻顧定有性命之
虞闔洞千口罹戕賊者殆半不聊厥生悉徙避城郭赴
訴于郡丐發兵圍捕之聞其不畏鋒鏑更無䇿可治獄
有重囚曰馬超巡檢者武鷙悍勇坐殺人久繫囚自獻

其技曰願取此怪以贖罪只得一大鐵椎重三十斤當
獨往官守欲聽之或疑其設詭計求脱乃質其妻子旋
鍜銅鐵大椎遣之别選五十兵助詣洞迨至杳無形影
信歩到一寺見微徑髣髴似有大足迹知必在彼將入
門厲聲叱呼示威且警使出復寂然直進次方丈睨傍
室野獸毛骨縱橫塞路無床榻几席惟編蓬上堆疊敗
絮碎帛全如犬窠葢其宿臥處也馬潛伏室内以候料
晩歸必由三門於是側身出掩諸扉獨留一扇施拐撑

拄之傾耳審聽俄聞山下砉然有聲乃此物負雙鹿穿
林而來馬亟起發扉陷其一足痛箠以椎仆于地舉頭
見人揺牙憤憤欲作敵而為鹿所壓不能興猶翻手搦
馬生脚撮其股肉一大片馬連運椎樁其腦遂死乃披
劎斷頸流血數斗卽呼隨行者舁尸獻于郡洞蠻踊躍
歡謝各返故棲郡以事上諸朝詔貸馬罪還原官李掾
及見怪尸言之尚怖慄馬超之勇而有智葢暗合唐韋
自東殺二野义之法也(夷堅志)


　　埜婆

　　邕宜以西南丹諸蠻皆居窮崖絶谷間有獸名埜婆黄
髪椎髻跣足裸形儼然一媪也上下山谷如飛猱自腰
已下有皮纍埀葢膝若犢鼻力敵數壯夫善盜人子女
然性多疑畏罵已盜必復至失子家窺伺之其家知為
所竊則集鄰里大罵不絶口往往不勝罵者之衆則挾
以還之其羣皆雌無匹偶每遇男子必負去求合嘗為
健夫設計擠之大壑中展轉哮吼脛絶不可起猺人集

衆刺殺之至死以手䕶腰間不置剖之得印方寸瑩若
蒼玉字類符篆不可識非鐫非鏤葢自然之文然亦竟
莫知其所寳為何用也周子功景定間使大理取道於
此親見其所謂印者此事前所未聞是知窮荒絶徼天
奇地怪亦何所不有未可以見聞所未及遂以為誕也
後漢郡國志引博物記曰日南出野女羣行不見夫其
狀皛且白裸袒無衣襦得非此乎博物記當是秦漢間
古書張茂先葢取其名而為志也(周密齊東野語)


　　張通直

　　柳州張通直舟泊潭州新婦死七日而體温旣還魂云
初見二人如弓手追去甚急至一河次一人曰解衣婦
曰我婦人衣不可去其一人止之呼舟而渡入大城市
井喧閙聞傳呼聲二人引婦立城砌上二人立其下見
一金紫人導從甚嚴婦識之乃其舅程之邵之元父也
連呼舅舅金紫者亦識之曰七娘來來遂竚馬取二人
文檄視之乃曰誤矣急呼衣箱取紙一番令婦執之候

至戒石但執紙而立旣去二人失色相顧低頭不復語
至府門人間大官府也婦立戒石南俄見金紫人至次
衣綠人次衣朱人皆坐金紫人卽呼婦取紙語二同坐
曰誤勾此人來矣綠衣人曰已來不奈何朱衣人曰旣
誤莫須放囘金紫人曰合如此只是二人得徒罪矣卽
引二如弓手者取狀杖脊二十下令虞候引婦去至一
寺火厦修廊寂無一人虚堂屛間一僧坐虞候未前又
一吏人至詣僧致語僧移榻俯堦問婦曰識字否曰識

之僧指手中經題問之婦曰金剛經也僧展卷教誦之
又曰歸則誦之遂令婦執堂下幡脚用力引之幡起驚
寤而甦(王鞏隨手雜錄)

　　梁弼直

　　宋梁弼直髙要人調静江茘浦尉以獲賊功改官僉書
鬱林一日假寐夢西海府君牒請至殿庭如王居講賓
主禮請梁撰水城記梁援筆為之記未就而覺明日錄
畢焚之無病而逝其遺文今人尚膾炙之記略云水出

崑崙泛諸海西海㨿上流天恩地澤洋溢乎此而後注
之東上帝以府君有神靈之德參贊造化乃埀顧命俾
卽其海而城之功鉅用妙固非言盡然而神龍得以養
其頭角升奮于天興雲致雨霶霈萬物小而億兆種類
得以飲啄游泳無不遂其生成之功也非府君之至神
妙用其孰能之哉(通志)

　　雷神廟

　　元皇慶元年總管王世寧甫蒞事而祝融肆孽城内外

火此作彼息開國坊尤甚衆情洶洶弗遑寧居王詢諸
故老咸謂東隅舊有雷神廟傾圮弗葺火災弗息殆為
是乎王未之信越四月火愈大作廟前後民居皆煨燼
惟廟之艸堂巋然獨存王修葺之遂止(慶逺府志)

　　啼石里

　　元至正間興業大里村李龍村相近有巨石丈許突起
村心能為雞啼羣雞隨和居民厭之鑿其石聲遂止因
名啼石里(通志)


　　鄧氏墓

　　元時馬塘嶺一鄧姓者有堪輿卜一穴以葬其父以弓
矢約之曰視吾箭所到處卽吉穴也鄧從其言葬之村
間有牛傷足不能行山神曰鄧家鴨脚木好做脚以其
木續牛足卽行遂惑衆自僭議創王者居址後堪輿復
至登其墓曰箭尾不葬葬箭口發福亦不久果謀逆伏
誅鄉人以桐油燒其墓(通志)

　　慶逺城隍


　　慶逺府城隍廟明初有選慶郡守途遇一官儀仗同㑹
詢其故曰公主明某主幽兩賢不相妨也及之任齋宿
㑹神舉動如兩賓相見禮衆訝之别無所見後晤見簷
端懸一婦笞責甚楚問其故曰此某氏不孝婦也守懇
之神寛其罪歎曰幽明之不可通也如是遂辭不復見
頃只見一蟋蟀懸於簷訪氏罪病狀果然(通志)

　　木龍

　　慶逺郡城有宋奉㫖建元妙觀扁題廖陽殿著宋政和

年號壯麗巍峨柱盤二木龍備極工巧每夜失龍所在
雞鳴見龍通體苔覆聲自學宫泮池來相傳與泮龍鬬
歸也道士釘以鐵血流三日夜(通志)

　　飛鐘

　　宜山上五里明初有鐘飛至多靈山復飛至橋頭村驗
所從來鐘上所著係浙紹興鐘也村民卽其地建梵宇
今鐘尚存製異時鐘(通志)

　　紅袍神


　　明宣德間崇善縣土官趙暹興兵入冦千户趙欽鄭忠
率軍拒之時見羣鴉飛鳴于官軍之上賊弗戰而退私
詢其黨云爾兵旣來何以怯敵彼曰時見紅袍神于空
中羣鴉導之故怯而退識者以為有神助云(通志)

　　蠱吐活魚

　　正綂間呉江周禮行貨廣西思恩有陳氏女寡返在室
贅為壻凡二十年有子已十六歳矣禮忽思歸妻不能
止寘蠱食中禮不知也因令其子隨之黙囑曰若父肯

還則與醫治因授以解蠱之法禮至家蠱發腹脹飲水
無度其子因請還期禮曰吾亦思汝母奈病何稍瘥卽
行矣曰兒能治之卽反接禮於柱上禮告渴以瓦盆盛
水近口旁欲飲則掣去之如是者亡慮數百次煩劇不
可當遂吐出一鯽魚撥刺尚活腹遂消葢蠻中多有限
年限月之蠱稍踰期則毒發不可救故寡婦號鬼妻人
不敢近旅客娶之多受害焉(黄瑜雙槐歳抄)

　　彭將軍祠鬼


　　成化間宜山諸生韋黼與數友宿齋中夜半忽失去而
門窓闗鍵如故徧求亡所得越三日於都指揮彭瑛塋
寢得之數日始蘓語云是夜有二鬼拽之從窓櫺出過
雉堞垜眼内出城入彭將軍祠置我於案鬼不知所之
云(慶逺府志)

　　鬼姑神

　　南海小虞山中有鬼母神一產千鬼朝產之暮食之今
蒼梧神有鬼姑神是也虎頭龍足蟒目蛟睂其形畏人

(趙彥衛暌車志)

　　李令公廟

　　世之妖怪往往依古廟以求血食如蘇浙之伍相奴桂
林之卓望吾郡李令公廟之獨脚虎狼葢酉陽雜爼所
載野义之類李令公者宋時李鈐轄有功於民廣右所
在祀之䕫依憑其間俗號獨脚虎狼嘗擲瓦礫以懼愚
民祀之甚於祀先列牲甚盛曾記幼時見人說此物淫
一武弁婦其至卽若昏迷見其物火髮竪耳青面巨唇

牙出唇外數寸張口則洞見其喉一足行則雀躍在其
家數年婦病乃移河池所避之物亦隨往婦竟以此殞
生近時又一妖居士人家數年小婢軰恒見之長者不
見也云戴東坡巾衣白袷美髯白晢頎然如玉自稱馮
四主人命小婢房中取梹榔其物見之怒奪小婢驚走
葢已變化非復本形醜態矣至今尚然(月山叢談)

　　長人

　　河池州近山地牧童十餘人聚而戲或歌或舞或吹笛

情方洽忽見山半一人約長二丈面濶三尺餘長倍之
披髮鳥喙背有二翼俯觀羣童為樂嬉然而笑少間垂
舌長過腹羣童大驚皆反走其人能蠻語連呼曰合合
合(音各)勿驚勿去仍歌舞吹笛以樂令羣童復聚吹笛歌
舞焉其人喜拊手大笑聲震林樾已而復垂舌如故久
之乃去遂不復見正德中張吉山方伯烜為庠生時親
見其事(月山叢談)

　　二矮人二蛇


　　慶逺衛都指揮戚鋼守河池所日嘗語人云思恩縣近
村山林中樹杪有二人約長一尺五寸武人装束白竹
纏芒屩度枝過樹如履平地村民觀者相去僅丈許容
色甚和若有意捕之則在樹杪不下急之即行如飛去
而復來者數月又趙村一日有二人牽二蛇入人家繫
於樓下登樓索食主人見其服餙異常炊食之食畢下
樓解蛇叱而鞭之化為龍各乘其一騰空而去(月山叢談)

　　洞中白氣


　　石工言嘗入深山中覓石峰售之偶登靈川界内一山
檢覓之間忽見一洞内光耀如月就視之洞口甚狹僅
容一人内廣亦不踰數丈而乳石纍纍下埀不勝數交
映有光可手而探也因囘呼其侣欲共採之忽白氣一
道自洞出為其所衝倒地昏暈不省者久之遂迷不復
見有洞處氣猶漫亘山谷久始散石之精華所聚宜亦
有神呵䕶之也(嶠南瑣記)

　　養虎致死


　　馬鳳容縣所千户嘉靖間以勇敢雄於時佃人獲虎子
歸之覊以鐵索畜焉時市猪牛肉啖之閱兩三年虎稍
馴且長鳳踞臥㕔事呼之舞則旋轉跳躍鳳偶夜醉歸
虎候於門鳳叱虎虎怒奮爪傷其面家欲殺虎虎懼挺
走山中越數日鳳以傷死旣葬虎時臥塜上瀕去則徘
徊如不忍狀(梧州府志)

　　火箭

　　火箭總無形迹只用口呪手訣暗以射人為其所中者

痛熱難當急則立仆流血而死慢則隔日頭目腫裂而
殞其法最為秘傳故妖者常學以報仇惟身帶黄金可
避(養利州志)

　　神為虎

　　總兵趙輔征廣西時多虎出飲溪中輔引弓射之中一
最渠者虎遯去明日邏卒於古廟見所主之神被箭箭
在脇間趙以為神令新其廟事見客座新聞(西事珥)

　　誡虎文


　　楊叔寳為荆州幕時虎傷人楊就虎穴摩崖大刻誡虎
文其略曰嗚呼爾彪出境潛游云云後改官鬱林州以
書託知軍趙定敲虎文數本言嶺俗獷悍欲以化之荆
門如教遣人往榻次日鄉耆申摩崖樹裏大蟲出齩殺
打碑匠二人遂止以耆狀報叔寳(西事珥)

　　吏化虎

　　劉欣期交州記龍編縣功曹左飛化為虎還復為吏(嶠南
瑣記)


　　蛇異

　　嘉靖初慶逺府署守宿者見一長人驚怖羣呼移時乃
去尾之徐行入右江道古榕樹下遂不見次日知府王
顯高親至見樹大十圍䕃廣數畝諦視榕根有竅出烟
如縷乃令人伐樹得巨蛇十數殺之怪遂絶(慶逺府志)

　　菖蒲酒有毒

　　藤州民某家有五口二壯者二童穉一嫗値端陽節飲
菖蒲酒皆極醉頃之迷悶暈地嫗及二穉俱死壯者氣

尚勃勃藥之則痰涎壅塞不能下逾半日亦死人謂蒲
根下必有毒蛇穴處發之無有也識者曰菖蒲極熱酒
又熱皆有厚毒恣意多食焉得不死壯者氣力盛故遲
之爾予謂炎方暑候火氣熾然飲蒲酒太過如火得膏
熏炙悶鬱而死固其宜也(西事珥)

　　魚菌殺人

　　永福羅錦神山頂池中忽生鯉魚居民取而食之隨發
吐瀉死人無算(永福縣志下同)


　　永福毛峒里四里村四月内池上生菌大如盤人採食
之其味頗丼亦死人無算

　　闞繼禹

　　闞繼禹蜀人為部郎隆慶初謫丞鬱林署篆百廢俱舉
一縉紳夢𤣥武神語曰若為我告闞公今轉某府二守
矣縉紳以告闞疑其誕旬日果得報闞大異之捐俸廟
神於州之後山民徼福者歳時糾農設壇醮鐘鼓鏗鍧
男女雜遝有善相地者曰州治龍自東北入城此山為

州後宜靜廟當亟遷且神武像也將兆兵已興業有永
平之役(梧州府志)

　　雷誅不孝

　　曾蠻宜山人事母不孝每食母惟少與之母常不得飽
歳時祭享肉雖多皆不與母日與其妻罵詈甚至笞之
數十母溺愛忍受之嘉靖間一日風雨驟至雷火焚蠻
居室左右鄰俱無恙母髻掛一笆壁笆盡灰髻獨無恙
蠻夫婦懸半空中髮直上所居地裂一縫雷物似猪形

鑽入裂中者不勝數須臾雨止蠻夫婦隕墜昏倒本府
以其事聞禁數日方死(慶逺府志)

　　藤縣民

　　蕂縣民某失一雞疑為鄰婦所攘疾聲罵語侵鄰婦鄰
婦憤恚自縊死數年矣民偶過一處見有野蠶吐絲樹
間往欲覓一物收取忽見鄰婦馳來罵之曰汝何得盜
吾繭民驚懼仆地少頃甦歸使人往禳之則鄰婦所埋
處也越數日其人死(西事珥)


　　雹異

　　萬厯辛亥春三月邕州雹大如斗城中屋瓦皆盡無一
存者是日陳憲僉顧輕車飲於敷文書院席上盤盂盡
碎役人避去二公立簷下有塵板處予冬月行部至邕
望坊樓上殘鴛半漏時見天光屢疑是積雪未消(嶠南瑣記)

　　張德威

　　明萬厯初宜民有張德威者惡著於鄉官莫能制威偶
變舉動為驢狀引刀自剜其股曰上帝懲我惡以戒世

人也遂為驢鳴以斃(通志)

　　呉繼憲

　　明末慶逺盜亂有紳呉繼憲為獞賊張安所害安途遇
憲喝曰張安何往急歸安居嵓舉家十數口閉嵓自焚
而死(通志)

　　銅鑼村

　　興業縣治石山之顚有石圓如銅鑼响則石馬嘶石人
喊土人遂叛萬厯七年木頭峒狼人叛魏應文討平之

厥後石被雷轟宛然銅鑼因名銅鑼村(通志)

　　青蛇使者

　　三界廟一名青蛇廟廟有小蛇背線腹赤穴神衣袖饗
神飲食或以手接翫之甚馴倘有虚誓愆期家數百里
蛇輒至為其人索願其家為蛇掛紅刻日賽之呼曰青
蛇使者按三界姓許平南人采樵得一衣輕如一葉上
下無縫帶内有囘字能召風雨知來物播術聚衆𢎞治
中制府逮至覆以洪鐘環以積薪晨夜煅之發之無有

也仙衣所披僅乃得免余先一日與袁元約趙平笥談
青蛇之異余謂青蛇必金精也昔先師純陽詩云朝游
北海暮蒼梧袖有青蛇胆氣粗三醉岳陽人不識朗吟
飛過洞庭湖此時三彭雖靖一氣未降及參黄龍頓超
圓覺銖衣蛇劎棄若浮烟辱於非人有弗顧也夫君子
藏噐於身待時而用慢藏誨禍亦何神之靈而青蛇有
知必不拳拳於兹廟也二客稱快㳄早入廟取酒酹蛇
羣若媿匿深穴於神座之下以火燭之得寳劎一函翠

色欲滴是夜二客夢一綠衣少年與余結佩後青蛇遂
無有見者(赤雅)

　　狐妖

　　校邕時以左江道為文塲道深邃旁有亭榭園池林木
茂密業已堵塞予與書吏俱入居籌邊樓下一日晩堂
畢𨽻人云每薄晩有人擲瓦石入詈之則愈甚予視之
累累積瓦上因詢干掫者答云此去外路甚逺遂不復
問又一日閒步出聞閽者房内有伐樹聲因取鑰啟視

之閽者云有物如犬而甚大黄色每來則伏此處竹樹
間撼門入亦盜食食物適來逐之越牆去尾大如帚伐
去竹樹或可冀不來爾葢狐已為妖而土人未之知也
(嶠南瑣記)

　　山魈

　　山魈者嶺南所在有之獨足反踵手足三肢其牝好傅
脂粉於大樹空中作窠有木屏風帳幔食物甚備南人
山行者多持黄脂鉛粉及錢等以自隨遇雄者謂之山

丈遇雌者謂之山姑必求脂粉與者能相䕶唐天寳中
北客有嶺南山行者屬夜懼虎欲上樹宿忽遇雌山魈
其人素有輕齎因下樹再拜呼山姑樹中遙問有何貨
物人以脂粉與之甚喜謂人曰安臥無慮也人宿樹下
夜中有二虎欲至其所山魈下樹以手撫虎頭曰斑子
我客在宜速去也二虎遂去明日辭别謝客甚謹其歳
中每與人營田人出田及種畬耕地種植並是山魈穀
熟則來喚人平分之性質直與人分不取其多人亦不

敢取多取多者遇夭疫病(陳繼儒虎薈)

　　木客

　　平樂縣西七十里有縈山上多有(闕)　　有木客形似
小兒歌哭衣裳不異於人而伏狀隱(闕)　　宿至精巧
時市易作噐與人無别就人換(闕)　　　　　今昭州
平樂縣(洽聞記)

　　木客形如小兒予在㳟城見之行坐衣服不異於人出
市作器工過於人好為近體詩無烟火塵俗氣自云秦

時造阿房宫采木流寓於此余嘗見其賦細雨云劎閣
鈴逾動長門鐙更深又云何處殘春夜和花落古宫按
唐詩酒盡君莫沽壺乾我當發城市多囂塵還山弄明
月木客所作也蘇長公云山中木客解吟詩然則詩學
淵源其來逺矣余家羅浮有鳥各為一色五色畢集必
兆嘉客鳥名木客與此不同(赤雅下同)

　　按志載䖍州洛山有木客鬼其義未詳聞縈山之顚有
怪物焉木客方飲酒歌吹樂甚忽見一人長二丈有奇

面濶三尺䯱髵烏喙背有肉翼俯觀樂器嬉嬉而笑垂
舌至地木客大驚欲走不動其人温語之曰儂非能傷
人能察歌舞耳木客神定歌舞復作其人拊掌大笑聲
振林樾垂舌嗒嗒而去

　　平樂丫鬟山高二百餘丈險不可躋相傳舊有物形似
小兒行坐服食不異於人時出市易什器市人呼曰木
客葢山魈也(平樂府志)

　　顧况紀秦時建阿房宫采木者偶食黄精天蒜不覺竦

身飛上就山下人家裁詩酒盡君莫酟云云今平樂志
所載縈山木客事葢附㑹此說余昔在昭州常詢之陶
偉西明府云少時聞父老言曾有人見之今久不聞矣
(張七澤梧潯雜佩)

　　屈亞石重生

　　崇禎初增步屈亞石年十六七為人傭至廣西病故客
歸其柩時已兩月至肇慶守厰官黄某夢有報之曰明
日有私貨宜詳察之厰官囑把水見一棺報曰無别疑

惟一棺耳官令開驗客力止益疑之旣啟棺有一人卧
其中目尚轉動詰其商必謀殺者神故為預告之急用
湯藥飲之次日能語自陳病故死見閻王謂誤捉當某
年某月死責鬼卒放囘非商謀殺也曾見閻君簿上有
三妻一李一楊一王初貧甚不意後果驗(張穆異聞錄)

　　空中兵馬

　　廣西太平府有高崖數里現兵馬持刀杖或有無首者
舟人戒勿指有言之者則患病(異聞錄)


　　飛來鐘

　　廣西鎭安土司有白銅鐘飛來水畔官懸之東樓現存
(異聞錄)





　　粤西叢載卷十四

