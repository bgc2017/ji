







　　欽定四庫全書

　　粤西文載卷六十二

　　桂林府通判汪森編

　　傳

　　名宦

　　秦史禄以史監郡始皇帝伐百粤使尉屠睢發卒五十
萬為五軍一軍塞鐔城之嶺一軍守九疑之塞一軍處
番禺之都一軍守南野之界一軍結餘干之水史禄轉

餉鑿渠而通糧道自海陽山導水源以湘水北流入于
楚瀜江為牂牁下流南入于海逺不相謀轉餉為勞量
為磯以激水於沙磕中壘石作鏵𣲖湘之流而注之瀜
激行六十里置陡門三十六舟入一陡則復閘一陡使
水積漸進故能循崖而上建瓴而下既通舟楫又利於
灌田號為靈渠

　　漢路博徳西河平州人元鼎五年秋拜伏波將軍討南
粤六年冬南粤平遂以其地為儋耳珠崖南海蒼梧鬱

林合浦交趾九真日南九郡

　　羅𢎞長沙人元封五年初置交趾部刺史察所部郡國
治所在蒼梧郡往刺史多以荒逺行部罕遍部吏因得
恣其貪殘𢎞為刺史春行冬息徧歴所部咨詢疾苦太
守多解綬請罪𢎞廉實舉發一時貪殘為之斂迹

　　劉外南陽人元康初任鬱林守約已愛人卓有政績

　　何敞九江人元始中為刺史蒼梧廣信縣寡婦蘇娥以
窮羸不能自振將所有雜繒百二十匹欲往旁縣賣之

已賃牛車載繒其上與婢俱往暮止鵠奔亭是夜為亭
長龔夀所殺及其婢踰年未發敞行部宿亭中夜未半
娥出告敞乃遣吏捕夀拷問具服下廣信縣驗問與娥
語同收夀父母兄弟皆繫獄請並斬以助隂誅報曰可
東漢費貽犍為南安人公孫述據蜀時徵之漆身為癩
佯狂以避述亡光武徵為合浦太守

　　馬援字文淵茂陵人建武十七年交趾女子徵側徵貳
反寇略嶺外六十餘城側自立為王於是拜援伏波將

軍擊交趾至合浦縁海而進隨山刋道千餘里至浪泊
上與賊戰破之追至禁谿明年正月斬徵側徵貳傳首
洛陽封援為新息侯食邑三千户援遂撃九真賊徵側
餘黨都羊等嶠南悉平援所過輒為郡縣治城郭穿渠
灌溉以利其民條奏越律與漢律駮者十餘事與越人
申明舊制以約束之自後駱越奉行馬將軍故事乃鑄
銅柱立界上二十年秋振旅還京師

　　喻猛和帝時蒼梧太守以清白為治郡人頌之


　　綦母俊上虞人安帝時為刺史元初三年合浦蠻反遣
御史任逴督州郡兵討之俊以蒼梧當合浦下蠻或流
劫猝難回顧乃先保障蒼梧後往合浦所向摧靡功當
封賞上書歸功于逴自謂致寇當誅詔下美之論者稱
俊能讓

　　陳稚升蒼梧太守治尚清靜民化之囹圄恒空臨水釣
魚以自適

　　陳臨字子然南海人永建中蒼梧太守推誠而理有殺

人者為吏所獲臨知其無嗣令其妻侍獄中後產一男
郡人歌之

　　張喬永和二年日南象林徼外蠻&KR0642;區憐數千人攻象
林縣燒城寺殺長吏交趾刺史樊演發交趾九真二郡
兵救之兵士憚逺役遂反攻其郡㑹侍御史賈昌使在
日南與州郡討之不利遂為所攻圍帝以為憂明年召
公卿百官問其方略皆議遣大將發荆揚兖豫四萬人
赴之李固駮其不可謂喬可用帝即拜為交趾刺史喬

至開示慰誘之並皆降散嶺外復平

　　夏方九江人建康元年日南蠻千餘人攻縣邑方為交
趾刺史開恩招誘賊皆降服遷為桂陽太守延熹三年
居風朱達為亂渠帥屯據日南復拜方為交趾刺史方
威惠素著賊二萬餘人相率降

　　陳茂字君恩汝南人容止儼恪鬚眉甚偉仕交趾别駕
舊令刺史行部不涉漲海漢永和中盜賊起日南九真
海濵皆震刺史周敞涉海遇風船欲覆茂拔劍訶水神

風即息人望之以為神明莫不仰畏後為荆州刺史

　　周敞汝南人順帝時交趾刺史懐柔民&KR0642;甚有威惠

　　度尚字博平山陽湖陸人延熹五年長沙零陵賊七八
千人自稱將軍入桂陽蒼梧南海交趾交趾刺史及蒼
梧太守望風逃奔二郡皆沒遣御史中丞盛修募兵討
之不能克豫章艾縣六百餘人應募不得賞直怨恚遂
反焚燒長沙郡縣寇益陽殺縣令又遣謁者馬睦持節
督荆州刺史劉度擊之軍敗睦度奔走桓帝詔公卿舉

任代劉度者尚書朱穆舉尚尚躬率部曲與同勞逸廣
募雜種諸蠻夷明設購賞進擊大破之降者數萬人桂
陽宿賊渠帥卜陽潘鴻等畏尚威烈徙入山谷窮追數
百里遂入南海自以深固不復設備大破平之尚出兵
三年羣寇悉定七年封右鄉侯遷桂陽太守

　　張磐字子石丹陽人交州刺史延熹五年長沙零陵賊
起攻入桂陽南走蒼梧時荆州刺史度尚廣募蠻夷明
設購賞破其渠帥降者數萬人其餘黨入梧者磐自將

擊之斬捕幾盡尚徵還京餘黨復熾尚恐磐上狀先誣
奏磐乃徴下廷尉辭狀未具㑹赦磐不肯出獄吏謂磐
曰天恩曠然而君不出何也磐因自列曰前長沙賊胡
蘭作難荆州餘黨散入交趾磐身膺甲胄渉危履險討
擊凶患馘斬渠帥餘賊鳥竄荆州刺史度尚懼磐先言
畏罪誣奏磐備位方伯為國爪牙而為尚所枉受罪牢
獄夫事有虚實法有是非磐實不辜赦無所除如忍以
茍免永受侵辱之恥生為惡吏死為敝鬼乞傳尚詣廷

尉面對曲直足明真偽倘尚不徵磐埋骨牢檻終不虚
出廷尉以其狀上詔書徵尚到廷尉辭窮受罪以先有
功得原磐在官以清白稱

　　孟嘗字伯周上虞人桓帝時合浦太守郡不產穀實而
海出珠與交趾比境常通商販先時宰守多貪穢詭人
採求珠漸徙交趾於是行旅不至貧者死餓于道嘗革
易前弊去珠復還商賈流通以病去官吏民攀車請之
乃載鄉民船夜遁去


　　谷永建寧中鬱林太守廣鬱古西甌駱越所居永以恩
信招降烏滸人十餘萬内屬開置七縣郡人立祠祀之
賈琮字孟堅東郡聊城人舉孝廉再遷為京兆令有政
理迹舊交阯土多珍產明璣翠羽犀象瑇瑁異香美木
之屬莫不自出前後刺史率多無清行上承權貴下積
私賂財計盈給輒復求見遷代故吏民怨叛中平元年
交阯屯兵反執刺史及合浦太守自稱柱天將軍靈帝
特勅三府精選能吏有司舉琮為交趾刺史琮到部訊

其反狀咸言賦斂過重百姓莫不空單京師遙逺告寃
無所民不聊生故聚為盜賊琮即移書告示各使安其
資業招撫荒散蠲復徭役誅斬渠帥為大害者簡選良
吏試守諸縣嵗間蕩定百姓以安巷路為之歌曰賈父
來晚使我先反今見清平吏不敢飯在事三年為十三
州最徵拜議郎

　　楊璇字璣平烏傷人父扶交趾刺史有能聲靈帝時璇
為零陵太守是時蒼梧桂陽猾賊相聚攻郡縣賊衆多

而璇力弱吏人憂恐璇乃特制馬車數十乘以排囊盛
石灰於車上繫布索於馬尾又為兵車專彀弓弩尅期
㑹戰乃令馬車居前順風鼓灰賊不得視因以火燒布
布燃馬驚奔突賊陣因使後車弓弩亂發鉦鼓鳴震羣
寇披駭破散追逐傷斬無數梟其渠帥郡境以清

　　朱儁字公偉上虞人交趾賊梁龍等萬餘人與南海太
守孔芝反攻破郡縣光和元年拜儁交趾刺史宣揚威
徳以震動其心既而與七郡兵俱進斬梁龍降者萬餘

人旬月盡定

　　唐頌字徳雅番禺人以孝仕為布山令布山在鬱林境
中雜以民&KR0642;號稱難治頌輔以太和不事威讋挫彊拊
柔惠及惸嫠民感其仁無梗化者後頌卒民報祀之

　　周乘建安中交州刺史上書云交州絶域習于貪濁强
宗聚奸長史肆狡侵漁萬民今為聖朝掃清一方時屬
城解綬者三十餘人

　　吳步騭字子山淮隂人建安十五年交州刺史劉表所

置蒼梧太守吳巨隂懐異心外附内違騭降意懐誘請
與相見因斬殉之威聲大振士燮兄弟列在諸郡相率
供命南土之賔自此始

　　黄葢南海人仕吳為始安太守時郡治初建葢多所規
拓加以嚴飭下不容姦於時吏治最稱能理

　　薛綜竹邑人黄龍三年合浦太守上疏言鬱林等郡未
綏新刺史宜得方略智計假以威寵責其成效從之

　　吕岱字定公海陵人延康元年代步騭為交州刺史到

州髙凉賊帥錢博乞降岱因承制以博為髙凉西郡都
尉鬱林夷賊攻圍郡縣岱討破之是時桂陽湞陽賊王
金合衆于南海界上首亂為害權又詔岱討之生縛金
傳送詣都斬首獲生凡萬餘人遷安南將軍假節封都
鄉侯交阯太守士燮卒權以燮子徽為安逺將軍領九
真太守以校尉陳時代燮岱表分海南三郡為交州以
將軍戴良為刺史海東四郡為廣州岱自為刺史遣良
與時南入而徽不承命舉兵戍海口以拒良等岱于是

上疏請討徽罪督兵三千人晨夜浮海或謂岱曰徽藉
累世之恩為一州所附未易輕也岱曰今徽雖懐逆計
未虞吾之卒至若我潛軍輕舉掩其無備破之必也稽
留不速使得生心嬰城固守七郡百蠻雲合響應雖有
智者誰能圖之遂行過合浦與良俱進徽聞岱至果大
震怖不知所出即率兄弟六人肉袒迎岱岱皆斬送其
首徽大將甘醴桓治等率吏民攻岱岱奮擊大破之進
封番禺侯於是除廣州復為交州如故岱既定交州復

進討九真斬獲以萬數又遣從事南宣國化暨徼外扶
南林邑堂明諸王各遣使奉貢權嘉其功進拜鎮南將
軍黄龍三年以南土清定召岱還屯長沙漚口㑹武陵
蠻夷蠢動岱與太常潘濬共討定之濬卒代濬領荆州
在武昌頃之廖式作亂攻圍城邑零陵蒼梧鬱林諸郡
搔擾岱自表輒行星夜兼路權遣使追拜岱交州牧及
遣諸將唐咨等絡繹相繼攻討一年破之斬式及遣諸
所偽署臨賀太守費楊等并其支黨岱清身奉公所在

可述初在交州歴年不餉家妻子饑乏權聞之歎息以
讓羣臣曰吕岱出身萬里為國勤事家門内困而孤不
早知股肱耳目其責安在於是加賜錢米布絹嵗有常
限

　　陸𦙍字敬宗凱弟也赤烏十一年交阯九真夷賊攻沒
城邑交部搔動以𦙍為交州刺史安南校尉𦙍入南界
喻以恩信務崇招納髙涼渠帥黄吳等支黨三千餘家
皆出降引軍而南重宣至誠遺以財幣賊帥百餘人民

五萬餘家莫不稽顙交域清泰就加安南將軍復討蒼
梧建陵賊破之前後出兵八千餘人以充軍用永安元
年徵為西陵督封都亭侯後轉左虎林中書丞華覈表
薦𦙍曰𦙍天恣聰朗才通行絜昔歴選曹遺迹可紀還
在交州奉宣朝恩流民歸附海隅肅清蒼梧南海嵗有
舊風障氣之害風則折木飛砂轉石氣則霧鬱飛鳥不
經自𦙍至州風氣絶息商旅平行民無疾疫田稼豐稔
州治臨海海流秋鹹𦙍又畜水民得甘食惠風横被化

感神人遂憑天威招合遺散至被詔書當出民感其恩
以忘戀土負老攜幼甘心景從衆無攜貳不煩兵衛自
諸將合衆皆脇之以威未有如𦙍結以恩信者也銜命
在州十有餘年賔帶殊俗寶玩所生而内無粉黛附珠
之妾家無文甲犀象之珍方之今臣實難多得宜在輦
轂股肱王室以贊唐虞康哉之頌江邉任輕不盡其才
虎林選督堪之者衆若召還都寵以上司則天工畢修
庶績咸熈矣𦙍卒子式嗣為柴桑督楊武將軍


　　陸績字公紀吳郡人為鬱林太守逺俗不知學績迪以
詩書士慕其風樂其教皆舍里居而從其學滿歸舟輕
取石壓之人稱其廉號鬱林石

　　晉陶璜字世英秣陵人父基吳交州刺史璜仕吳歴顯
位孫皓時交阯太守孫諝貪暴為百姓所患㑹察戰鄧
荀至擅調孔雀三千頭遣送秣陵既苦逺役咸思為亂
郡吏吕興殺諝及荀以郡内附武帝拜興安南將軍交
阯太守尋為其功曹李統所殺帝更以建寧㸑谷為交

趾太守谷又死更遣巴西馬融代之融病卒南中監軍
霍弋又遣犍為楊稷代融與將軍毛炅九真太守董元
牙門孟幹孟通李松王業㸑能等自蜀出交阯破吳軍
于古城斬大都督修則交州刺史劉俊吳遣虞汜為監
軍薛珝為威南將軍大都督璜為蒼梧太守距稷戰于
分水璜敗退保合浦亡其二將珝怒謂璜曰若自表討
賊而喪二帥其責安在璜曰下官不得行意諸軍不相
順故致敗耳珝怒欲引軍還璜夜以數百兵襲董元獲

其寶物船載而歸珝乃謝之以璜領交州為前部督璜
從海道出於不意徑至交阯元距之諸將將戰璜疑斷
墻内有伏兵列長㦸於其後兵纔接元偽退璜追之伏
兵果出長㦸逆之大破元等以前所得寶船上錦物數
千匹遺扶嚴賊帥梁奇奇將萬餘人助璜元有勇將解
系同在城内璜誘其弟象使為書與系又使象乘璜軺
車鼓吹導從而行元等曰象尚若此系必有去志乃就
殺之珝璜遂陷交阯吳因用璜為交州刺史璜有謀策

周窮好施能得人心滕修數討南賊不能制璜曰南岸
仰吾鹽鐵斷勿與市皆壊為田器如此二年可一戰而
滅也修從之果破賊初霍弋之遣稷炅等與之誓曰若
賊圍城未百日而降者家屬誅若過百日救兵不至吾
受其罪稷等守未百日糧盡乞降璜不許給其糧使守
諸將並諫璜曰霍弋已死不能救稷等必矣可須其日
滿然後受降使彼得無罪我受有義内訓百姓外懐鄰
國不亦可乎稷等期訖糧盡救兵不至乃納之修則既

為毛炅所殺則子允隨璜南征城既降允求復讎璜不
許炅宻謀襲璜事覺收炅呵曰晉賊炅厲聲曰吳狗何
等為賊允剖其腹曰復能作賊不炅猶罵曰吾志殺汝
孫皓汝父何死狗也璜既擒稷等並送之稷至合浦發
病死孟幹㸑能李松等至建鄴皓將殺之或勸皓幹等
忠于所事宜宥之以勸邉將皓從其言將徙之臨海幹
等志欲北歸慮東徙轉逺以吳人愛蜀側竹弩言能作
之皓留付作部後幹逃至京都松能為皓所殺幹陳伐

吳之計帝乃厚加賞賜以為日南太守先是以楊稷為
交州刺史毛炅為交阯太守印綬未至而敗即贈稷交
州炅及松能子並關内侯九真郡功曹李祚保郡内附
璜遣將攻之不尅祚舅黎晃隨軍勸祚令降祚答曰舅
自吳將祚自晉臣唯力是視耳踰時乃拔皓以璜為使
持節都督交州諸軍事前將軍交州牧武平九徳新昌
土地阻險夷獠勁悍歴世不賔璜征討開置三郡及九
真屬國三十餘縣徵璜為武昌都督以合浦大中修允

代之交土人請留璜以千數於是遣還皓既降晉手書
遣璜息融敇璜歸順璜流涕數日遣使送印綬詣洛陽
帝詔復其本職封宛陵侯改為冠軍將軍吳既平晉減
州郡兵璜上言曰交土荒裔斗絶一方或重譯而言連
帶山海又南郡去州海行千有餘里外距林邑纔七百
里夷帥范熊世為逋寇自稱為王數攻百姓且連接扶
南種類猥多朋黨相倚負險不賔往隸吳時數作寇逆
攻破郡縣殺官吏臣以尫駑昔為故國所採偏戍在南

十有餘年雖前後征討翦其魁桀深山僻穴尚有逋竄
又臣所統之卒本七千餘人南土温濕多有氣毒如累
年征討死亡減耗其見在者二千四百二十人今四海
混同無思不服當卷甲消刃禮樂是務而此州之人識
義者寡厭其安樂好為禍亂又廣州南岸周旋六千餘
里不賔屬者乃五萬餘户及桂林不羈之輩復當萬户
至於服從官役纔五千餘家二州唇齒唯兵是鎮又寧
州興古接據上流去交阯郡千六百里水陸並通互相

維衛州兵未宜約損以示單虚夫風塵之變出於非常
臣亡國之餘議不足採聖恩廣厚猥垂飾擢蠲其罪釁
改授方任去辱即寵拭目更視誓念投命以報所受臨
履所見謹冒瞽陳又以合浦郡土地磽确無有田農百
姓唯以采珠為業商賈去來以珠貨米而吳時珠禁甚
嚴慮百姓私散好珠禁絶來去人以飢困又所調猥多
限每不充今請上珠三分輸二次者輸一麤者蠲除自
十月訖二月非採上珠之時聽商旅往來如舊並從之

在南三十年威恩著於殊俗及卒舉州號哭如喪慈親
朝廷乃以員外散騎常侍吾彥代璜彥卒又以員外散
騎常侍顧秘代彥秘卒州人逼秘子參領州事參尋卒
參弟壽求領州州人不聽固求之遂領州壽乃殺長史
胡肇等又將殺帳下督梁碩碩走得免起兵討壽禽之
付壽母令鴆殺之碩乃迎璜子蒼梧太守威領刺史在
職甚得百姓心三年卒威弟淑子綏後並為交州自基
至綏四世為交州者五人


　　吾彦字士則吳人仕吳遷員外散騎常侍㑹交州刺史
陶璜卒以彦為南中都督交州刺史初璜死九真戍兵
作亂逐其太守九真賊帥趙祉圍郡城彥悉討平之在
鎮二十餘年威恩宣著南州寧靖

　　毛炅仕晉泰始七年守鬱林郡壯勇慷慨為吳將陶璜
所執炅不屈而死後人立祠祀之

　　陶侃字士行潯陽人忤王敦左遷廣州刺史時王敦以
王機為交州刺史杜𢎞據臨賀與温邵及交州秀才劉

沉謀反侃擊杜𢎞破之執劉沉於小桂又遣部將許髙
討機斬之大興初進平南將軍尋加都督交州軍事時
交州刺史王諒為賊梁碩所陷侃遣將髙寶進擊平之
以侃領交州刺史録前後功加都督交廣寧七州軍事
干寶字令升新蔡人為始安太守治尚清靜公退即務
著述

　　南宋顏延之瑯琊人少孤貧好讀書無所不覽少帝即
位累遷始安太守領軍將軍謝晦謂延之曰昔荀朂忌

阮咸斥為始平郡今卿又為始安可謂二始延之之郡
道汨潭為湘州刺史張邵祭屈原文以致其意在始安
建讀書臺於獨秀山刻五君詠於其中

　　杜慧度交趾朱䳒人義熈六年除交州刺史其年春盧
循襲破合浦徑向交州慧度拒於石崎破之六月循晨
造南津令三軍入城乃食慧度自登髙艦放火箭燒循
船循中箭赴水死遂斬循及父嘏并循二子並傳首京
師以功封龍編侯慧度布衣疏食儉約質素禁斷淫祀

崇修學校嵗荒民饑則以私禄賑給為政纎宻有如治
家威惠沾洽奸盜不起乃至城門不閉道不拾遺

　　劉勔字伯猷彭城上里人文帝時除寧逺軍綏建太守
元嘉末蕭簡據廣州為亂勔起義兵討之刺史宗慤命
為軍府主簿以功封大亭侯除員外散騎侍郎大明初
遣費沈伐陳壇不克乃除勔龍驤將軍西江督䕶鬱林
太守勔隨宜剪定大致名馬并得珊瑚連理樹以獻太
宗即位遷輔臣將軍尋擢廣州刺史元徽中桂林王休

範作亂勔與戰死之勔著聲南土廣人思之贈司空諡
曰忠昭

　　齊裴昭明聞喜人永明三年始安内史郡人龔元宣云
神人與其玉印玉版書不須筆吹紙便成字自稱龔聖
人以此惑衆前後郡太守敬事之昭明付獄案罪

　　梁蕭勃天監中定州刺史省刑薄税勸課農桑民頼以
安討李貴於交州克之威名大振

　　裴邃字深明河東人仕魏為魏郡太守遷廣陵與鄉人

共入魏武廟因論帝王功業其妻甥王篆之宻啟梁武
帝云裴䆳多大言有不臣迹由是左遷始安致書吕僧
珍曰昔阮咸顏延之有二始之歎吾才不逮古人今為
三始非其願也後為竟陵太守

　　陳淳于量字思明其先濟北人世居建業仕梁元帝以
軍功封廣晉縣男出為都督桂林刺史王琳擁制湘郢
累遣召量量外與琳往來而别遣使歸陳武帝武帝受
禪徵為中撫軍大將軍量所部將帥多戀本土文帝使

湘州刺史華皎征衡州且以兵迎量天康元年至都呉
明徹之北侵也量贊成其事又遣第六子率所部從軍
淮南克定改封始安郡公

　　隋權武字武持天水人少果勁勇力絶人能重甲上馬
嘗倒投于井未及泉復躍而出其拳捷如此後進大將
軍檢校潭州總管桂州人李世賢作亂武以行軍總管
與虞慶則擊平之

　　陳頴字遵道代州武川人仁夀中朝廷以嶺南刺史縣

令多貪鄙蠻&KR0642;怨叛妙簡清吏於是拜頴大將軍桂州
總管十七州軍事及至官大崇恩信民&KR0642;悦服

　　劉方長安人仁夀中交州李佛子作亂據越王故城詔
方為交州道行軍總管至都隆嶺遇賊破之進兵臨佛
子諭以禍福佛子乃降送於京師

　　周法尚字道邁安城人桂州李光仕反上令法尚以桂
州總管充嶺南安撫大使討之追斬光仕平之

　　裴肅字神封解人煬帝授肅永平郡丞在官甚得&KR0642;人

心嵗餘卒&KR0642;獠思之為立廟於鄣江之浦

　　令狐熈字長熈敦煌人開皇中以嶺南數亂徵拜桂州
總管七十州諸軍事大𢎞恩信其谿峒渠帥相謂曰前
總管皆以兵威相脇今乃以手教相諭我輩其可違乎
於是相率歸附先是州縣生梗長吏多不得之官寄政
於總管府熈悉遣之為建城邑設學校人&KR0642;感化焉

　　唐李襲志字重光金州安康人初仕隋歴始安郡丞大
業末江外盜賊尤甚襲志散家產招募得三千人以守

郡城時蕭銑林士𢎞曹武徹等爭來攻擊襲志固守乆
之後聞宇文化及弑逆乃集士庶舉哀三日有郡人勸
襲志曰公累葉冠族乆臨鄙郡蠻夷畏威士女悦服雖
曰隋臣實我之君長今江都篡逆四海鼎沸王號者非
止一人公宜因此時據有嶺表則百越之人皆拱手向
化追蹤尉佗亦千載一遇也襲志厲聲曰吾世樹忠貞
見危授命今雖江都陷沒而宗社猶存當與諸君戮力
中原共雪讎恥豈可怙亂稱兵以圖不義吾寧蹈忠而

死不為逆節而求生尉佗愚鄙無識何足景慕於是欲
斬勸者從衆議而止襲志固守經二年而無援卒為蕭
銑所陷銑署為工部尚書檢校桂州總管武徳初髙祖
遣其子𤣥嗣齎書召之襲志乃宻説嶺南首領隨永平
郡守李光度與之歸國髙祖又令間使齎書諭襲志曰
卿昔乆在桂州仍屬隋室運終四方圮絶率衆保境未
知所統朕撫臨天下志在綏育眷彼幽遐思沾聲教况
卿朕之宗姓情異于常家弟姪並立誠效公又分遣首

領申諭諸州情深奉國甚副所望卿之子弟並據州縣
俱展誠績每所嘉歎不能已已今並入屬籍著於宗正
及蕭銑平江南道大使趙郡王孝恭擬襲志桂州總管
武徳五年入朝授柱國封始安郡公拜江州都督及輔
公祏反又以襲志為水軍總管討平之轉桂州都督襲
志前後凡任桂州二十八載政尚清簡嶺外安之後表
請入朝拜右光禄大夫行汾州刺史致仕卒於家

　　馮盎字明達髙州良徳人祖馮𢎞遣子業浮海歸晉留

番禺至盎三世矣擒番禺渠賊髙法澄洗寶徹等遂有
蒼梧朱崖地自號總管或説盎王越盎拒之武徳五年
以地降髙祖析為髙羅春白崖儋林振八州授盎上柱
國封越國公俄而羅竇諸洞獠叛盎率衆二萬為諸軍
先鋒賊據險不可攻盎發七矢斃七人賊退走盎縱兵
乘之斬首千餘盎善為治閲簿最摘奸伏得民懽心卒
贈左驍衛大將軍荆州都督

　　李靖字藥師三原人武徳初以平蕭銑功封永康縣公

檢校荆州刺史乃度嶺至桂州分道招慰酋領馮盎等
皆以子弟來謁南方悉定裁量款效承制補官得郡凡
九十六户六十餘萬詔書勞勉授嶺南撫慰大使檢校
桂州總管以嶺南陋逺乆不見徳非震威武示禮義則
無以變風即率兵南巡所過問疾苦延見長老宣布天
子恩意逺近懽服

　　張士貴貞觀初龔州道總管時峒獠寇亂士貴督征兵
冒矢石所至悉平諸寇降服南土以平


　　張大安繁水人上元中為太子庶子章懐太子令與洗
馬劉納言等注范曄後漢書光宅中卒於横州司馬

　　張九齡字子壽曲江人擢進士為左拾遺坐宇文融謗
改太常少卿出冀州刺史九齡以母老在鄉而河北道
里遼逺上疏固請換江南一州望得數承母音耗優制
許之改為洪州都督俄轉桂州都督仍充嶺南道按察
使上乂以其弟九章九臯為嶺南道刺史令嵗時伏臘
皆得寧覲尋召為秘書少監集賢院學士至中書令


　　蕭倣拜嶺南節度使南方珍貺叢夥不以入門家人病
取槁梅於厨以和劑倣知趣市還之

　　李嶠字巨山贊皇人擢進士累官監察御史髙宗擊邕
巖二州叛獠監其軍嶠入洞諭降之由是罷兵

　　李尚隠景龍中官河南尹十三年夏妖賊劉定髙夜犯
通洛門尚隠坐不能覺察所部左遷桂州都督臨行帝
使謂之曰知卿公忠然國法須爾因賜雜綵百匹以慰
之俄又遷廣州都督仍充五府經畧使及去任有懐金

以贈尚隠者尚隠固辭之曰吾自性分不可改易非為
慎四知也竟不受之

　　裴懐古壽春人初始安賊歐陽倩衆數萬剽沒州縣以
懐古為桂州都督招慰討擊使未踰嶺逆以書諭禍福
賊迎降自陳為吏侵而反懐古乃輕騎赴之或曰蠻&KR0642;
難親備之且不信况易之哉答曰忠信可通神明况裔
人耶身至壁撫諭倩等大喜悉歸所掠出降雖諸峒素
飜覆者亦牽連相附嶺外平


　　王晙景城人景龍末桂州都督州有屯兵舊常仰餉衡
永晙始築羅郛罷戍卒埭江開屯田數千頃以息轉漕
百姓頼之後求歸上冡州人詣闕留有詔桂往罹寇暴
户口彫瘵宜即留以須政成踰朞年人丐刻石頌徳

　　吕仁景雲中邕州司馬鬱水自蠻境流出民常苦之仁
引渠分流以殺水勢自是無沒溺之害民乃夾水而居
元結字次山瀼州人乾元二年容管經畧使身諭蠻豪
綏定八州㑹母喪人皆詣節度府請留民樂其教立石

頌徳

　　敬超先為昭州刺史有異政善拾遺杜甫甫寄髙適有
云今海内忘形故人獨漢中王瑀昭州敬使君超先在
耳祀名宦祠

　　王翃字宏肱晉陽人大厯五年遷容州刺史容管經畧
使自安史之亂頻詔徵發嶺南兵募隸南陽魯炅軍炅
與賊戰於葉縣大敗餘衆離散嶺南谿洞夷獠乘此相
恐為亂其首領梁崇牽自號平南十道大都統及其黨

覃問等誘西原賊張侯夏永攻陷城邑據容州前後經
畧使陳仁琇李抗侯令儀耿慎惑元結長孫全緒等雖
容州刺史皆寄理藤州或寄梧州及翃至藤州言於衆
曰吾為容州刺史安得寄理他邑乃出私財募將健許
奏以好爵以是人各盡力不數月斬賊魁歐陽珪馳於
廣州見節度使李勉求兵為援勉曰容州陷賊已乆羣
獠方强卒難圖也若務速攻祇自敗耳郡不可復也翃
請曰大夫如未暇出師但請移牒諸州揚言出千兵援

助冀藉聲勢成萬一之功勉然之翃乃以手札告諭義
州刺史陳仁璀藤州刺史李曉庭等盟約討賊翃復募
三千餘人同力戰日數合節度使牒止翃用兵翃慮惑
將士匿其牒奮起士卒大破賊數萬衆擒其帥梁崇牽
賊遁數百里外盡復容州故境翃發使以聞奏置順州
以遏餘寇前後大小百餘戰生擒賊帥上獻者七十餘
人累加銀青光禄大夫兼御史中丞充招討處置使翃
又令其將張利用李寔等分兵討襲西原遂收復鬱林

諸州部内漸安後因哥舒晃殺節度使吕崇賁嶺南復
亂翃遣大將李寔悉所管兵赴援廣州西原賊率覃問
復招合夷獠曰容州兵馬盡赴廣州郡可圖也於是悉
衆來襲翃知其來伏兵禦之生擒覃問其衆大敗代宗
聞而壯之遣中使慰勞加金紫光禄大夫

　　杜佑大厯六年容管經畧使綏懐兵民得控制之道盜
賊一無所犯

　　李昌巙大厯中桂管觀察使立學宫于獨秀山下平西

原賊潘長安嘗月夜聞鄰居吟咏之音清暢分明訪之
乃戎昱即延為幕賔因飲席調其侍兒巙知其意即贈
之昱感賦詩有恩合死前酬之句

　　李勉字𤣥卿鄭王元懿曽孫也大厯四年除廣州刺史
兼嶺南節度觀察使番禺賊帥馮崇道桂州叛將朱濟
時等阻洞為亂前後累嵗陷沒十餘州勉至遣將李觀
與容州刺史王翃併力招討悉斬之五嶺平

　　林著莆田人貞元中横州刺史有政聲


　　裴行立貞元中桂管觀察使盜遁姦革惠教敷施

　　戴叔倫字幼公金壇人貞元元年容管經畧使綏徠&KR0642;
落威名流聞徳宗嘗賦中和節詩遣使寵賜代還卒于
道

　　李翺字習之趙郡人凉武昭王之後貞元十四年登進
士第太和初累官諫議大夫知制誥拜中書舍人初諫
議大夫栢耆將使滄州軍前宣諭翺嘗贊成此行栢耆
尋以擅入滄州得罪翺坐謬舉左授少府少監俄出為

鄭州刺史五年出為桂州刺史御史中丞充桂管都防
禦使又為邕州刺史大首領黄氏帥其屬納質供賦黄
氏儂氏皆羣盜也韋氏不附率羣黄之兵以攻之而逐
諸海羣盜皆伏於是十三部二十九州之蠻悉平

　　武充字虛受貞元中賀州刺史教民以慈愛易俗以禮
讓達其志意通其嗜欲曽未幾嵗大用治理居任凡六
霜困于足痺卒官

　　韋丹字文明萬年人貞元中容州刺史教民耕織止惰

游興學校民貧自鬻者贖歸之禁民不得掠為𨽻州未
有城丹始城之周十三里屯田二十四所教種茶麥仁
化大行

　　楊於陵字達夫累官户部侍郎元和初牛僧儒等以賢
良方正對策於陵被詔程其文居第一宰相惡其言出
為嶺南節度使辟韋詞李翺等在幕府咨訪得失教民
陶瓦易蒲屋以絶火患監軍許遂振者悍戾貪肆憚於
陵不敢撓以私則為飛語聞京師憲宗不能無惑有詔

罷歸遂振領留事笞吏剔抉其贓吏呼曰楊公尚拒他
方賂遺肯私官錢耶宰相裴垍亦為帝别白言之乃授
吏部侍郎而遂振終得罪

　　馬總字㑹元扶風人元和四年充嶺南都䕶本管經畧
使總敦儒學長於政術在南海累年清㢘不撓&KR0642;獠便
之於漢所立銅柱之處以銅一千五百斤特鑄二柱刻
書唐徳以繼伏波之迹以綏蠻功就加金紫八年轉桂
州刺史桂管經畧觀察使入為刑部侍郎


　　李佃文皇帝之元孫累官知泉州㑹烏滸&KR0642;刺殺郡吏
敺縛農民詔以公都督邕州兼御史中丞賜紫金魚袋
為經畧招討使既至則弢弓槖甲去斥堠禁部内無敢
以賊名使得自澣濯諸酋長咸頓首送欵輸税奉貢願
比内郡

　　鄧某南陽人邕州經畧使路公恕奏署試大理評事兼
貴州刺史參帷幕之任董龜虎之威&KR0642;俗敬愛革面受
事朝廷將以武定南服命安南大校御史中丞趙良金

為邕州復以君兼招討判官録其異能奏加司直昇招
討副使兼統横㢘貴三州事龍茸之下直道有立獷悍
之内義威必行賦増而不擾法一而無憾卒於官

　　崔方實元和十年容州兵馬使破蠻賊黄探平其黨與
獻俘以聞憲宗嘉之

　　柳宗元字子厚河東人元和十年柳州刺史柳人以男
女質錢過期不贖子本均則沒為奴婢宗元設方計悉
贖之尤貧者令書傭視直足相當還其質已沒者具已

錢助贖南方為進士者走數千里從宗元游經指授者
為文辭皆有法世號柳柳州十四年卒年四十七既沒
柳人懐之託言降柳州之堂人有慢者輒死廟於羅池
韓愈因碑以實之云

　　孔戣字君嚴元和十年嶺南節度使既至免屬州逋負
十八萬緡米八萬斛黄金税嵗八百両先是屬刺史俸
率三萬又不時給皆取部中自衣食戣乃倍其俸約不
得為貪暴稍以法繩之南方鬻口為貨掠人為奴婢戣

峻為之禁親吏得嬰兒於道收育之戣論以死由是閭
里相約不敢犯士之斥南不得北歸與有罪之後百餘
族才可用用之禀無告者女子為嫁遣之自貞元中黄
峒諸蠻叛乆不平容桂二管利擄掠幸有功乃請合兵
討之戣固言不可帝不聽大發江湖兵㑹二管入討士
被瘴毒死者不可勝計安南乘之殺都䕶李象古而桂
管裴行立容管陽旻皆無功憂死獨戣不邀一旦功交
廣晏然大治十五年遷尚書吏部侍郎比歸不載南物

奴婢之籍不増一人

　　吳武陵元和中桂州防禦判官政尚文雅人謂可興西
漢文章

　　李郃延唐人元和末宦官勢横劉蕡對策極言其弊竟
下第郃曰劉蕡下第我輩登科能無厚顏疏言蕡策漢
魏以來無與比臣對不及蕡逺甚乞回所授以旌蕡直
不報旋出知賀州有政聲民懐其惠

　　韓佽字相之性清簡元和初第進士累遷桂管觀察使

部二十餘州自參軍至縣令無慮三百員吏部所補纔
十一餘皆觀察使商才補職佽下車悉來謁一吏持籍
請補缺員佽下教曰居官治吾不奪其不奉法無望縱
舍缺者須按籍取可任任之㑹春服使至鄉有豪猾厚
進賄使者求為縣令使者請佽佽許之既去召鄉豪責
以撓法笞其背以令部中自是豪右畏戢時詔置五管
監兵盡境賦不足充其費佽處以儉約遂為定制衆以
為難卒贈工部侍郎


　　李渤字濬之寶厯中桂管觀察使桂有灕水出海陽山
世言秦命史禄伐粤鑿為漕馬援討徵側復治以通餽
後為江水潰毁渠遂廢淺每轉餉役數十户濟一艘渤
釃浚舊道障泄有宜舟楫利焉

　　徐申字維降京兆人邕管經畧使黄峒蠻納質供賦不
敢桀驁踰年進嶺南節度使前後死吏盜印署府職百
餘員畏事泄謀作亂申覺殺之詿誤一不問逺俗以攻
劫相矜申禁切無復犯外蕃嵗以珠玳瑁香文犀浮海

至申於常貢外未嘗賸索商賈饒盈

　　元晦相國稹從子自吏部郎中授諫議大夫嘗奮發忠
懇俯伏青蒲至於雪涕出為御史中丞桂管觀察使見
叠綵山有干越四望左右迴翼心大樂之引水穿沼治
亭院其間小記與題篆皆出其手美秀而文

　　韋瓘字茂𢎞年十九入闕應進士舉二十一進士狀頭
榜下除右拾遺名重縉紳指期直上馬植為長安令二
十八度候謁不䝉一見大中初任桂管觀察使裁半載

馬植柄政追懐舊事乃以賔客分司罷歸洛因留詩於
碧潯亭有輪奐未成繩墨在規模已壯閌閎髙之句

　　鄭愚番禺人咸通初桂管觀察使㢘察吏弊闔境肅然
三年嶺南西道節度使蔡京苛慘淫刑為邕州軍士所
逐詔以愚代之瘡痏嗷嗷方撫循不暇㑹南詔入寇安
南都䕶蔡襲告急勅發荆南湖南兩道兵二千桂管義
征子弟三千詣邕州受愚節度而嶺南東道奏蠻兵必
向邕州宜先保䕶未可馳赴勅愚分兵備禦時所發諸

道兵竟不進襲又奏求益兵愚支捍半載邕州得保無
虞朝廷復督責之愚乃自言儒臣無將畧請任武臣於
是詔義武節度使康承訓代之承訓上言愚在鎮善禦
守狀朝廷始知愚之功召為禮部侍郎

　　魚孟威咸通中鎮桂州時李渤所浚水道盡廢孟威大
為經理且裒羨財標善價僱傭值功成而民不擾

　　髙駢字千里南平郡王崇文孫也累官泰州刺史兼防
禦使咸通中帝將復安南拜駢為都䕶於是容管經畧

使張茵不討賊更以茵兵授駢駢過江約監軍李維周
繼進維周擁衆壁海門駢次峯州大破南詔蠻收所獲
贍軍維周忌之匿捷書不奏朝廷不知駢問百餘日詔
問狀維周劾駢玩敵不進更命右武衛將軍王晏權往
代駢俄而駢拔安南斬蠻帥叚酋遷降附諸洞二萬計
晏權方挾維周發海門檄駢北歸而駢遣王惠贊傳酋
遷首京師見艟艫甚盛乃晏權等惠贊懼奪其書匿島
中間關至京師天子覽書御宣政殿羣臣皆賀大赦天

下進駢檢校刑部尚書仍鎮安南以都䕶府為靜海軍
授駢節度兼諸道行營招討使始築安南城由安南至
廣州江漕梗險多巨石駢募工劖治由是舟濟安行儲
餉畢給又使者嵗至乃鑿道五所置兵䕶送其徑青石
者或傳馬援所不能治既攻之有震碎其石乃得通因
名道曰天威云加檢校尚書右僕射

　　劉謙南漢劉隠之父也為廣州牙將唐乾符五年黄巢
攻破廣州去略湖湘間廣州表謙封州刺史賀江鎮遏

使以禦梧桂以西嵗餘有兵萬人戰艦百艘

　　謝肇廣明元年容管經畧使討平叛卒詔答云朕以容
南寄重隆恩遂行果能治彼凶妖全活黎庶布威令於
一方息蠻氛於千里

　　蘇仕評柳州亞將開遊奕院於柳大順二年宜之文蘭
林環等州賊叛據其城立偽元帥發號令官軍逃匿殆
盡仕評聞變發兵從間道出一枝自洛黄東來一枝取
道羅城一枝從遷江入賊腹背受敵斬獲無算餘黨盡

皆解去宜州平尋授印領州事因徙柳遊奕院於宜之
西原仕評既領印綬為刺史愛民如子徳威並著境内
肅然其子日朝聰明俊雅有機智民愛之稱其父為西
府大王而其子即呼西原太子云仕評故日朝代知州
事值湖南馬氏叛奉檄入援與其子皆死之

　　莫休符封州開建人光化間官融州刺史以桂林事迹
闕然無聞因退居粗録見聞曰桂林風土記

　　周元靜為靜江軍節度使見唐末所在兵起約部内守

令將校廣農輯兵俟間圖勤王四境信嚮安州防禦使
宣晟以計入桂詭奪所領元靜不從與其部將劉士政
率衆以戰不勝死之部衆咸就死無棄去者

　　五代吳懐恩番禺人仕南漢光天時官内常侍殤帝劉
玢驕淫無度懷恩屢切諫不聽中宗晟即位懐恩進開
府儀同三司乾和中楚王希廣與庶兄爭國中宗以懐
恩為西北面招討使將兵擊楚拔賀州已而復陷昭州
未幾帥兵北征盡得䝉桂宜連梧嚴富昭柳象龔十一

州之地當時稱善戰者咸推懐恩為首同時復有吳恂
恂為將善出奇計乾和時歴官至巨象指揮使既與吳
懐恩共拔賀州楚人來救恂先鑿大穽於城下覆箔於
上以土傅之楚將徐知新等逼城恂遣人自穴中發機
楚人悉陷穽中死者無算知新等遁歸恂侵桂州境上
掠全州以還

　　劉博古南漢乾和中潯州刺史有惠政民多愛之嘗植
橘於陸公井傍潯人稱曰橘井葢誌其遺澤如此


　　宋潘美字仲詢大名人開寶三年征嶺南美為桂州道
行營都部署尹崇珂為副師次白霞南漢賀州刺史劉
守忠告急於漢主劉鋹鋹遣龔澄樞守賀州郭崇岳往
桂州李托往昭州守禦美前鋒至芳林澄樞遁還美遂
圍賀州鋹遣伍彥柔將兵援賀美聞彥柔至潛以竒兵
伏南鄉岸彥柔夜泊南鄉艤舟岸側遲明挾彈登岸方
踞牀指揮伏兵猝起南漢軍大亂死者千人擒彥柔斬
之梟其首示城中翌日賀州陷美等督戰艦聲言順流

趣廣州鋹以潘崇徹為都統將兵五萬屯賀江美等次
昭州破開建砦擒砦將靳暉崇徹但擁衆自保昭州刺
史田行稠遁去城遂陷桂州刺史李承進亦棄城走廣
右咸附進師克廣州鋹降送京師即命美與崇珂同知
廣州兼嶺南道轉運使未幾南漢開府樂範容州都指
揮鄧存忠等叛崇珂盡平其黨初賀州未下荆湖轉運
使王明督所部䕶送輜重及丁夫數千堙塹抵城城中
懼遂降時都監王繼勳在美軍中驍勇絶倫故所向輒

勝

　　樂繼能全州刺史權知桂州從潘美下昭桂二州有功
王明字如晦成安人開寶三年大舉南征以明為隨軍
轉運使山路險絶以丁壯數萬人轉逓供億不缺每下
一郡一城必先保其簿書守其倉庫既而賀州未下明
與主帥計曰當急取之恐援兵至我師勝負未可知諸
將頗猶豫明乃擐甲胄率所部䕶送輜重卒百人擁丁
夫數千畚鍤皆作堙其塹直抵城門城中懼開門納欵

遂據有之廣州平以明為轉運撫使明遍歴部内視民
疾苦舊無名科斂悉條奏除之嶺表遂安

　　許仲宣字希粲青州人開寶中廣西轉運使㑹征交州
值炎瘴士卒死者十二三大將孫全興等失律仲宣因
奏罷其兵不待報即以兵分屯諸州開庫賞賜草檄書
諭交州交州送欵内附遣使修貢仲宣復上疏待罪太
宗嘉之初仲宣之遣兵也人或難之仲宣曰若待報將
積屍横野矣誅一族活萬夫吾何恨哉


　　王嗣宗字希阮汾州人開寶八年親試狀元太宗時知
横州時遣武徳卒潛察逺方事嗣宗械送京師因奏曰
陛下不委任賢俊而猥信此軰以為耳目臣竊不取太
宗怒械嗣宗下吏削職㑹赦復官累官至樞密副使

　　䝉延永長沙人五代末知賓州宋初以捍賊死節子少
連補左班殿直以邕州功加殿前承㫖出使於賔因居
焉其孫傳及裔孫鑄皆登進士人以為忠義之報

　　楊居政開寶中知賔州始創治廨築城以衛居民前守

䝉延永為賊所害居政撫其二子買田宅以贍之

　　范旻字貴參丞相質之子嶺南初平旻知邕州邕俗好
淫祀輕醫藥旻下令禁止又市藥以施之活者以千計
為撰邕管雜記三卷併刻療病方書寘諸㕔壁民咸化
之

　　邊珝字待價華州鄭人太宗即位充廣南西路轉運使
初至桂州㑹張頌卒藁葬城外僕人分匿其家財珝至
悉追取之部送其柩歸濰州又屬郡守與䕶軍有忿隙

者但奏令易地不致之罪釁太平興國五年代歸拜右
諫議大夫

　　魏廷式字君憲大名人太平興國五年中第歴著作佐
郎轉吏部員外郎知桂州所至以嚴明稱

　　侯仁寶太宗時以䕃遷太子中允趙普壻也盧多遜與
普有隙普罷相即以仁寶知邕州州之右江生毒藥樹
宣化人嘗採貨之仁寳以聞詔盡伐去九年不代太平
興國中上言陳取交州之策太宗大喜令召歸多遜遽

奏曰若召仁寶其謀必泄不如授以飛輓之任且經度
之别遣偏將發荆湖兵長驅而往勢必萬全遂以仁寶
為交州水陸計度轉運使遇賊為所害死江中贈工部
侍郎錄其二子

　　柳開字仲塗大名人開寶六年進士端拱元年知全州
全西洞有粟氏者聚族五百餘口率常殺掠民擄民婦
女以至户無積糗野無耕井皆為粟氏攘奪朝廷遣使
臣置峽口香烟羊狀等七寨禦之不能制其為患公至

乃出府庫帛製衣造銀帶暨巾帽數百副選衙吏之勇
辦可使者得三人俾入溪洞諭粟氏曰天子擇我來此
爾軰倚山恃險而害我民爾出當與爾賞與爾屋為爾
居與爾田為爾業不然將益兵深入盡滅爾類矣粟氏
懼留衙吏二人為質其一與粟氏酋長五人俱出公賜
以衣㡌銀帶緡錢親犒勞撫慰謂吏民曰粟氏自此不
為爾患可犒之吏民争以鼓樂飲粟氏居數日公命粟
氏乘馬還洞口約日并族而出至日酋長先率數十人

來歸不月攜老幼盡數百口俱至公賞犒如一遂營室
而使盡居焉作時鑑一篇刻石以誡之酋首詣京師太
宗命五酋首皆為全之上佐官至今被命服有俸給而
完其族也太宗以公為能賜錢三十萬開嘗於郡北得
泉石之勝築堂山椒率士人講讀其間邦人名曰柳山
以志愛云淳化元年移知桂州明年詔歸

　　姚坦淳化初知潯州卓有異政盜息民安公餘遊思陵
山得髙僧倡和常處一石巖下後人名之曰姚翁巖


　　恭輔咸平中判龔州政尚愷弟民孚政肅綽有古風

　　胡則永康人果敢有才真宗時以進士為廣西轉運使
按宜州重辟九十九人為辨活者九人

　　郎簡字叔㢘臨安人真宗時知藤州興學養士一變其
俗歴官尚書致仕

　　宋師卨咸平初羅蠻率衆内寇據土堡寨易其額曰貢
州師卨領兵戡定不踰月而俘馘無遺類上其功辟知
宜山令次陞宜倅後陞知州四境安堵


　　陳堯叟字唐夫閬中人咸平初廣南西路轉運使嶺南
風俗病者禱神不服藥堯叟乃集驗方刻石桂州驛又
以地氣蒸暑為植樹鑿井每三二十里置亭舍具飲器
人免暍死時有詔諸路課民種桑棗堯叟上言臣所部
諸州田多山石地少桑蠶因勸諭部民廣植麻苧欲望
自今許以所種麻苧頃畆折桑棗之數諸縣令課民以
布赴官賣者免其算税如此則布帛上供泉貨下流公
私交濟其利甚博詔從之


　　陳執中南昌人咸平中知梧州陶民豈弟喜佳山水公
餘登眺已而上復古要道三篇真宗異而召之

　　張從吉臨朐人咸平中知宜州屢破溪蠻轉運使陳堯
叟上其狀累遷内殿崇班閤門祗候

　　魏瓘字用之提㸃廣南西路刑獄邕州獠户緣逋負没
婦女為傭者一千餘人悉奏還其家就除轉運使劉鋹
時計口以税雖舟居皆不免至是猶有未除者瓘為除
之減柳州無名役四百人


　　曹克明字堯卿百丈人景徳中知邕州左右江蠻峒三
十六克明召其酋長諭以恩信是嵗承天節相率來集
克明慰拊出衣服遺之感泣而去獨如洪峒恃險不至
克明諭兩江防遏使黄衆盈引兵攻之斬其首領陸木
前梟于市宜州澄海軍校陳進反時欝江暴漲州城摧
圯克明率丁夫伐木為連舫維之水上狀如郛郭又多
旗幟浮巨筏陳兵其上為守禦備募溪峒兵三千而黄
衆盈亦濟兵千五百將趣象州會安撫使曹利用約克

明㑹兵行次貴州遇賊大敗之斬首四百餘級徙宜融
桂昭柳象邕欽㢘白十州都巡檢使兼安撫使既至蠻
酋獻藥一器曰谿峒藥藥箭中人以是解之可不死克
明曰何以驗之曰請試以雞犬克明曰當試以人乃取
藥箭刺酋股而飲以藥即死羣蠻慙懼而去徙知桂州
兼管勾谿峒公事始置谿峒司又奏閲廣南兩路土軍
為忠敢軍州人覆茅為屋多火災克明選北軍教以陶
瓦又激江水入城以防火災交趾李公藴寇邕州以文

思使復知邕州遣人諭以利害公藴拜表謝罪

　　曹利用字用之寧晉人祥符中劉永規知宜州馭下殘
酷軍校乘衆怨殺永規叛陷柳城縣圍象州分兵掠廣
州嶺南騷動帝以逺方守將非其人以起邊釁利用曉
方畧盡心于事以為廣南安撫使利用至武宣縣賊持
健鏢蒙采盾衣甲堅利鋒鏑不能入利用使士持巨斧
長刀破盾遂斬其酋以殉嶺南平

　　余傳字亞夫莆田人天禧二年知北流縣興學校建橋

梁士民徳之

　　孫抗字和叔天聖間知潯州潯當是時人未趨學乃改
作廟學召吏民子弟之秀者親為據案講説誘勸以文
藝居未幾旁州士皆來學學者由此遂多後除廣西轉
運使儂智髙反天子出大臣部諸將兵數萬擊之君驅
散亡殘敗之吏轉芻米於惶擾卒急之間又以餘力督
守吏治城塹修器械屬州多完而師飽以有功

　　蘇紳字儀甫晉江人安化蠻䝉光月率衆寇宜州敗官

軍殺鈐轄張懐志等六人紳上言臣頃從事宜州粗知
本末其勢可以緩圖不可以速取可以計覆不可以力
爭請命轉運使備數年軍食為持久計伺得便利即圖
深入不越一年必就殄滅朝廷用其策遣馮伸己守桂
州經制之蠻遂平

　　馮伸己字齊賢河陽人天聖中知邕州治舍有井相傳
不敢飲飲輒死伸己日汲自供終無恙旁城數里有金
花木土俗言花開即瘴起人不敢近伸己故以花盛時

酣燕其下亦復無害改知桂州兼廣西鈐轄㑹安化蠻
犯邊仁宗遣伸己討之伸己疾馳至宜州由三路以進
臨軍單騎出陣語酋豪曰朝廷撫汝甚厚汝乃自取滅
亡耶今汝聽吾言則生不則無噍類矣衆泣羅拜明日
率衆降軍門以勞遷西上閤門使知宜州樂善蠻寇武
陽伸己遣諭禍福蠻大悦悉還所掠又莫世堪負險抄
劫為患伸己設法擒捕置于法

　　梁適字仲賢東平人知梧州五嶺自南漢時民間折税

已重轉運使以調不足復折之適為奏免民甚便之

　　吕璹景祐初通判宜州㑹儂智髙將入寇璹區處防禦
民頼以寧

　　梅摰景祐間知昭州文章政事卓然有聲時官廣南者
多憚嵐瘴不願往摯作五瘴説鐫於石以儆有位

　　杜杞字偉長無錫人寶元間知横州仁宗時安化蠻寇
邊杞言嶺南諸郡無城郭甲兵之備牧守非才横為邕
欽㢘三郡咽㗋地勢險阻可屯兵為援邕管内制廣源

外控交趾願擇文臣識權變練達嶺外事者以為牧守
使經制邊事從之慶厯中為廣西安撫使時區希範誘
白崖山酋叛杞至宜州攻破白崖等寨擒希範醢之以
賜諸蠻峒

　　陶弼字商翁永州人慶厯中陽朔主簿時儂智髙犯南
海楊畋為安撫使辟參軍謀使下英江㑹諸將議擊未
至智髙解去弼舍舟從其徒數十人間關步出赴畋次
臨賀大將蔣偕張忠戰死餘衆畏亡將被誅多降賊弼

數與之遇亟矯畋命掲榜道上諭使歸許以不死凡得
千五百人調陽朔令課民植木官道旁夾數百里自是
行者無夏秋暑暍之苦他郡縣悉效之攝興安令移書
説桂守蕭固浚靈渠以通漕不聽至李師中卒浚之師
征安南餽餉於是乎出大為民利知邕州邕經儂寇井
遂蕩然人不樂其生弼綏輯惠養至忘其勤諸峒獻土
物求内附弼䧏意撫答謝其贄皆感悦無犯邊者邕地
卑下水易集夏大雨彌月弼登城以望三邊皆漫為陂

澤亟窒垠江三門諭兵民即髙避害俄而水大至弼身
先版鍤召僚吏賦役為土囊千餘置道上水果從竇入
隨塞之城雖不壊而人皆乏食則為發廩以賑於内方
舟以饁於外水不及女墻者三板旬有五日乃退公私
一無所失亡自横潯以東數州皆沒弼久於邕請便郡
徙鼎州郭逵南征轉弼康州團練使復知邕州民再罹
禍亂散匿山谷弼率百騎深入左江峒民知其至扶老
攜幼以歸逵帥官軍臨富良江使弼殿交人納欵逵欲

班師恐為所襲乃以計夜起軍不整騎步相蹈藉亂行
賊隔江隂伺覘知弼殿不敢追申令帳下毋動遲明結
隊徐行逵頼以善還建所得廣源峒為順州桄榔為縣
進弼西上閤門使留知順州州去邕二千里多毒草瘴
霧戍卒死者什七八弼亦疾甚然蚤暮勞軍視其良苦
意氣激揚士莫不感泣彊奮起為用交人襲取桄榔揚
聲欲圖州獨難弼素得人心賊動息皆先知獲間諜不
殺諭以逆順縱之去恩威兩施以是終弼在不敢犯加

東上閤門使未拜而卒詔錄其家五人弼能為詩好士
樂施所得俸祿悉以與人家至貧不恤也既死妻在鄉
里僦屋以居

　　趙抃蘭溪人慶厯中宜州别駕温恭豈弟愛民如子民
有罹於法者曲為體恤務使犯者與我皆無怨而後已
有一卒殺人當死方繫獄病疽未潰公使醫療得不死
㑹赦以免尤加意士類暇則聚集諸生㑹於香山梵寺
講明身心性命之學士習為之丕變一出一入琴鶴自

隨嘗語人曰吾豈玩物哉鶴之色潔而純琴之聲清以
越吾將以調和有衆而馴服蠻邦也鶴斃瘞於龍塘之
原民思公即其地建瘞鶴亭今亭廢其址猶存

　　徐的字公準建安人廣南西路提㸃刑獄慶厯中安化
州蠻攻殺將吏所部卒畏誅謀欲叛的馳至宜州慰曉
之曰爾曹亡懼能出力討賊猶可立功自贖若朝叛則
夕死非計也衆皆歛手聽命奏復澄海忠敢軍後皆獲
其用


　　盧革字仲辛徳清人慶厯中知龔州蠻入寇桂管騷動
革經畫軍須先事而集移書安撫使杜杞請治諸郡城
及易長吏之不才者又言嶺外小郡合四五不當中州
一大縣無城池甲兵之備宜度逺近并省之後儂智髙
來九郡相繼不守皆如革慮

　　蕭固字幹臣新喻人以進士累官屯田員外郎慶厯間
區希範誅廣西困於兵詔以君治桂州兼廣西都巡檢
提舉兵甲溪峒事至則因其故俗治以寛大廣西遂安

而君以材選為荆湖南路提㸃刑獄未幾以君之信於
南方也又以君為廣西水陸計度轉運使方是時儂智
髙蒐兵誘聚中國亡命隂以其衆窺邊境而邊吏士尚
皆不寤君獨憂此以謂必為南方之患乃選遣才辨吏
説智髙内屬上書言狀請因以一官撫之使抗交趾且
可以紓患書下樞密樞密以智髙故屬交趾納之生事
以詔問君能保交趾不爭智髙終無為寇則具以聞君
曰蠻&KR0642;視利則動必保其往非臣之所能顧今中國勢

未可以有事於蠻&KR0642;則如智髙者撫之而已且智髙才
武强力非交趾所能爭而畜也就其能爭則蠻&KR0642;方自
相攻吾乃所以間而無事爭議至五六而樞密逆絀君
言不報君又奏請擇將吏繕兵械修城郭以待變亦至
五六又皆不報而君以召歸智髙果反邕州殺其守將
出入廣東西十有一州所至殘破吏士多走死樞密乃
更歸責於君以知吉州一時士大夫紛紛欲為君訟君
遂絶口無所道世以此稱君長者又因知君智謀果可

以任邊事居頃之遂復以為廣東轉運使又以直昭文
舘知桂州當是時儂宗旦聚兵智髙故地無所屬邕州
為之警諸將皆議興師君又獨持招降之議朝廷用君
議宗旦遂釋兵服以為西頭供奉官而邊無事於是君
積官至尚書刑部郎中以集賢殿修撰再任㑹蠻中紹
㤗反巡檢宋士堯戰死仁宗使中貴人出視君坐士堯
死降知江州

　　粤西文載卷六十二

