







　　欽定四庫全書

　　粤西叢載卷二十四

　　桂林府通判汪森編

　　俚(蠻種名色已詳文載中此復稍補其闕畧)

　　建武十二年九眞徼外蠻里張(里蠻之别號今别呼為里人)率種人
慕化内屬封為歸漢里君(後漢書)

　　廣州南有俚賊在蒼梧欝林合浦寧浦高凉五郡中央
地方類千里往往别村各有常帥無君主恃在山險自

古及今彌歴年紀民俗惷愚惟知貪利無有仁義道理
土俗不愛骨肉而貪寳貨及牛犢若見有假人財物水
牛者便以其子易之夫或鬻婦兄亦賣弟若鄰里有負
其家債不時還者其子弟中愚者謂其父兄曰我為汝
取錢汝但當善殯葬我耳其處多野葛為鈎挽數寸徑
到債家門下謂曰汝負我錢不肯還我今當自殺因食
野葛死於債家門下其家便稱怨宗族人衆往債家汝
不還我錢而殺我子弟今當擊汝債家懼因以牛犢財

物謝之數十倍死家乃自收死者罷去不以為恨(南州異物
志)

　　蠻

　　廣西控扼夷蠻曰邕曰宜邕屯全將宜屯半將皇祐間
分宜州為一路帥所統多夷州後罷為郡今守臣猶兼
廣西都監為慶逺節度宜之西境有南丹州安化州三
州一鎮又有撫水五洞龍河茅灘茘波等蠻及陸家砦
其外有龍羅方石張五姓謂之淺蠻又有西南韋畨及

蘓綺羅坐夜囘計利流求謂之生蠻又其外則有羅殿
毗那大蠻皆徑路直抵宜城之境上(嶺外代答)

　　徽宗大觀二年有融州屬蠻大丘洞首領楊光朝請内
附又有楊克端等百三人來歸皆納之諸蠻族類不一
大抵依阻山谷並林木為居椎髻跣足走險如履平地
言語侏離衣服斒爛畏鬼神喜淫祀刻木為契不能相
君長以財力雄彊每忿怒則推刃同氣加兵父子間復
讎怨不顧死出入腰弓矢匿草中射人得牛酒則釋然

矣親戚比鄰指授相賣父子别業父貧則質身於子去
禽獸無㡬(宋史)

　　甲峝蠻役屬交阯宋景祐嘉祐間出寇邕州(學海)

　　古稱天竺咳首焦僥跂踵穿胸儋耳狗軹旁脊謂之八
蠻其文面尤異者則有飛頭鑿齒鼻飲花面白衫赤裩
之屬嶺表左右及海外諸國在在有之而儋耳交阯遂
以名郡(炎徼紀聞)

　　猺


　　猺人古八蠻之種也五溪以南窮極嶺海迤邐巴蜀皆
有之椎髻斑衣婦人黥面為花卉蜻蛚蝴蝶之狀山田
瘠埆十嵗五饑急則隳突漢界持短槍控大弩毒矢攻
剽墟落踉蹌篁薄中飄忽往來不可蹤跡山中多杉板
藥物四方亡命若避徭賦者此焉逋藪淆雜夷中為之
嚮導分受擄獲結黨既多則公隳城堡劫官寺故廣之
東西歳苦兵事諺云比年小征三年大征然亦僅矣史
氏槃瓠之說雖恍惚難稽然猺人多槃姓者或訛而為

盤云猺獞雖異族而信鬼畏誓大略相同在唐虞謂之
要服葢以信義要質而已(炎徼紀聞)

　　平地猺居食嫁娶悉與民同男人鬄髮止於四旁婦人
衣斑斕衣刺繡亦古雅耕田納賦惟不任差遣間亦有
讀書應考者性最淳朴畏見官吏常為胥皂所魚肉不
能自直(臨桂縣志下同)

　　高山猺架竹木為屋覆以青茅種禾黍山芋豆薯為糧
有蜂蜜黄蠟香草香蕈木耳乾笋茶葉等物每無定居

數年此山數年又别嶺亦有以刳瓢為業者嶺磴險阨
負載者悉著於背繩繫於臂僂而趨上下甚捷善用弩
名偏架弩弩牀以紫榆為之其箭甚毒中人輒死但性
最謹厚世亂人多携家往就之皆樂為効力雖託之細
軟亦不致有失也此惟東鄉猺則然

　　永福白猺散居毛峝里之大波塘并理定里地方深居
山谷不與他猺獞往來老死不入城市以木皮覆屋編
枲著為衣被夜寒則家人婦子圍爐一處足跣能履棘

刺走峻坂如飛採毒藥炕藥射獵以續食人多衣白以
錫飾笠頂望之皆白稱為白猺亦稱木皮猺常出鄉村
貨其山間麋鹿皮及陵香降香之類性雖悍野不敢出
峝為患(永福縣志)

　　猺一名畲客有四姓槃藍雷鍾自謂狗王後男女皆椎
髻跣足結茆為居遷徙無常刀耕火種不供賦役善射
獵以毒藥塗弩矢中獸立斃(南寧府志)

　　大良猺居處服食同獞而性亦淳謹敬慕華人至則雞

黍禮待近為獞所殘破散入村落樵採耕種與民無别
矣(臨桂縣志)

　　永福大良猺在邉山毛峝龍溪板塘與民雜居舊謂之
木猺其俗男耕女織廬舍飲食與鄉民同婦鬏髻上銳
下廣撮髮貫出其上絡珠鬢後為飾衣裳用五色絨雜
繡花卉男女踏歌為樂而不至相狎先年稍强盛肆劫
殺後經剿戮始附籍聽約束因號為良猺天順末為潮
北獞戰奪其田土迯竄外境隆慶大師後招囘住大茅

源貫余村各村今又迯散(永福縣志)

　　獞

　　獞即舊越人容貎衣服俗尚頗與猺同但獞婦之裙長
有七八幅而猺婦之裙短只三幅耳縣治總有三百村
獞得二百七十有餘村而民止得二十三村多寡强弱
之不敵如此所可幸者猶喜知有朝廷法度惟一誠以
來之信其約束不為紛更寛其網罟無恣羅織則欣然
歸命輸納罔後知重信約無甚狡猾比猺夷猶為可制

云(荔浦縣志)

　　永福南獞原自黎平慶逺谿峝越出正統間浸沒理定
縣境漸入本縣毛峝地方與猺角立分為東猺西獞正
徳間為潮北獞殺逐僅居牛嶺西&KR2472;江頭營大卜灣數
村而已其俗與潮北獞稍異供養父母不欄居不相舂
䨇塘不食犬肉婦人樵髻差圓而絡珠為飾其衣前衿
短而後衿長裙十幅細摺挑繡花卉異樣而顏色稍紅
為不同耳餘與潮北獞無異而絶不與之婚姻往來視

良猺為近之(永福縣志下同)

　　湖北獞原出自湖廣靖州由懐逺流來浸沒古田境土
與南獞異𢎞治年間來本縣殺逐良猺并有其地其俗
男耕女織架欄而居下頓牛畜女人横髻卉裳刺手為
文男子亦貫耳帶綿著為飾男女喜歌笑以示情愛婚
姻食猪牛為聘定女子嫁夫一夕遂返越三五載始歸
與夫同處父子異居父母衰老始收養之有病不事醫
藥深信巫鬼盛擊殺牛禱之有三牲五牲七牲十二牲

之説心有屈輒服蠱毒自死不惜有寃鳴衆論理名為
呌老如不平椎牛糾衆連年仇殺隔世不忘不識文字
有事刻木通信事迫用火灼之以示急弱者投強以為
倚至老不入城市不奉拘提種類蕃盛夙稱永福民三
獞七為民害甚矣

　　南丹溪峝之人呼為獞其始未嘗至省元至元間莫國
麒獻圖納土自是獞人方入省地初桞慶邉山居民苦
於猺冦募獞人耕種且以禦猺久之獞與猺通遂侵民

田產擄民子女掠民財畜為害尤甚今考居宜山之邊
境與𨽻各州縣者此種為多性氣剽悍椎髻跣足穿耳
懸環男女如之出入身佩長刀持鏢㦸負勁弩淬藥鏃
專務殺人瀕江居則拒水路依山居則據陸險時或濳
伏草莽肆行劫掠夜則明火執杖盜人牛馬綁縛人歸
械以木格狀如舂杼剡其兩端中鑿為竅納一足械之
勒重貲取贖否則肢解之其居架木為欄下皆畜穢啖
血肉婚不避姓時上元中元春秋社日男女答歌茍合

至有妊娠始歸夫家男服者短窄衫細褶裙其長過膝
女服者青衣花紋小袟裙以紅綠繒緣長則曳地不祀
先祖病不服藥惟祈鬼神每歲收穫畢則跳鬼酬賽男
女淫奔若至於仇殺子孫不忘

　　獞自元至元間方入省地近日編入版圖者謂之熟獞
性略馴其逺者謂之生獞梗化不可制服謂天為温父
曰扶牛曰懐魯巴飯曰毫食曰艮亦有同中國者謂酒
曰醪謂鹽曰鹵(南寧府志)


　　獞散處林麓無復聚落出入負弩短衫魋結貯粟巖竇
以銀為圈加於頸夜宿短衾露足不欲酣寢心好殺又
恐人謀已也本類相讎纖芥不已雖累世必復其鬬或
誤殺人者以牛畜為償或數十頭至百頭名曰人頭錢
流劫則糾黨麇起亦有渠長人先給銀三錢贍其家曰
鎗頭錢在山三五為羣要人於路曰伏草在江突衝而
出縶船取貨覊以求贖曰勾舡小則屠村堡大則窺城
邑滋蔓之久道路梗澀廬井為虛師興則逺遁深藏萬

山絕嶠莫可誰何且其人耐饑啖鹽數顆草木皆可食
自用兵以來誅者十五迯者十五不得已而招撫隨之
(平欒府志)

　　獠

　　獠者葢南蠻之別種無氏族之别依樹積木以居其上
名曰干闌好相殺害若殺其父走避外求得一狗以謝
不復嫌恨若報怨必殺而食之其俗畏鬼神尤尚淫祀
所殺之人美鬢髯者乃剥其面皮籠之於竹及燥號之

曰鬼鼓舞祀之以求福利至有賣其昆季妻孥盡者乃
自賣以供祭焉(北史)

　　居天河縣之東鄉者曰獠其性視猺獞較馴亦頗譎詐
吝嗇力勤耕作善賈販多食蔬事佛甚謹凡食素者以
三年為率名曰血盤齋為其母報恩徳報恩素食三年
者羣聚於佛寺鳩錢具蔬延浮屠作佛事以超薦其父
母謂之懺齋其婚娶燕飲禮甚簡陋亦吝嗇所致先時
垂髻蓬首跣足成化間知縣袁瑢禁之始巾幘草履亦

變俗之一機也(慶達府志)

　　狑人

　　大藤羅運山中其幽崖奥谷是生狑人雕題縞結狀若
猩狒散育莽中不室而處卉衣血食言語侏離雖附近
諸猺亦莫能重譯也(炎徼紀聞)

　　永福狑人來自義寧縣其俗與良猺同而語言各别婦
無鬏髻用布纒箬作鬢貼揷椎䯰之中俗呼為苦麻狑
性氣視諸猺較馴有姓䝉者住板塘里䝉嶺村今絕村

為獞據(永福縣志)

　　狑者獞之別種其性情氣習飲食居處服用器械及婚
葬燕祭皆與獞同編入版籍略供賦役亦如熟獞但言
語差異今思恩縣南丹州有此種謂之苦蕒狑(慶逺府志)

　　荔波縣深溪峝中亦有狑俗與猺異而性兇狠(同上)

　　狑人饑拾橡薯射狐掘䑕蠭蠆蚳蝝甘之如薺卉衣鳥
言重譯四姓狑外曰狙其風罔聞意荘生所稱狙公云
(赤雅)


　　狪人

　　狪亦獠類不喜殺善音樂彈胡琴吹六管長歌閉目頓
首揺足為混沌舞獠之有狪猶獞之有大良也(赤雅)

　　&KR2628;人

　　&KR2628;亦獠類嗜殺過於獠父子有隙狺狺反噬弑父則疾
走得一犬謝母母亦不恨(同上)

　　&KR2628;人狑人狪人皆猺之别種性狠暴及其氣習亦與猺
同但其謁見官長不知跪拜以跏趺為敬(慶逺府志)


　　犵人

　　犵人山田塉埆十嵗九饑纖仇必報隳突漢界攻剽村
落或誤殺人則以牛畜為償曰人頭錢(赤雅下同)

　　苗

　　苗自為一類其女善為漢音操楚謌掛釵留客能為鸜
鵒舞生女則還母家曰一女來一女往

　　蜑人

　　蜑海上水居蠻也以舟楫為家採海物為生且生食之

入水能視合浦珠池蚌蛤惟蜑能沒水探取旁人以繩
繫其腰引石縋而下得珠螺則繫繩動揺即引而上先
煮毳衲極熱急覆之不然寒慄而死或遇諸海恠所觸
往往潰腹折支人見血一縷浮水面知蜑死矣(虞衡志)

　　蜑人瀕海而居以舟為宅或編蓬水滸謂之水欄以捕
魚為業辨水色以知龍居故又曰龍人(炎徼紀聞)

　　蜑有三取魚者曰魚蜑取蠔者曰蠔蜑取材者多曰木
蜑其人皆目睛赤碧卉衣血食各相統率魚蜑蠔蜑能

入水伏二三日一謂之龍户一謂之崑崙奴(臝蟲録)

　　蜑人神宫畫蛇以祭自云龍種浮家汎宅或往水滸或
住水欄捕魚而食不事耕種不與土人通婚能辨水色
知龍所在自稱龍神籍稱龍户莫登庸其產也(赤雅)

　　蜑民原皆東來水蜑散處於此以網魚為活棲泊河下
編竹為簰葺蓬為舍向猶二三十人今生聚漸多男婦
約有百名口是可覘其安於樂土矣容固無衛所此類
不入編户不入保甲止籍其名以其艇或供水路往返

而官以租食之近多投於巨室巨室亦因而利焉第繡
江驛裁革别無差船此等蜑艇時不可缺所司旣有意
於士夫定分送之額則亦未可求多於若輩也而勢家
尤甚云(容縣志)

　　蜑人有五姓麥濮吴蘇何古以南蠻為蛇種觀蜑家神
宫蛇像可見世世以舟為居無土著唯捕魚装載以供
食(南寧府志)

　　馬人


　　馬人其先中國士卒隨馬援南征覊留未歸散處南海
遂成部落人人深目豭喙以採藤捕蠣為業產與黎同
者韓退之詩云衙時龍户集上日馬人來人皆不識多
强解之由今而觀殆即此馬人之類也(四邊録)

　　馬人本林邑蠻相傳隨馬援北道散處南海或曰盧循
遺種也故又曰盧亭云(炎徼紀聞)

　　盧亭人屬胎生或曰盧循遺種也黄睛短髪出沒海洋
以魚蝦為食惟雄者後有小尾長寸餘其牝牡則人也

語侏&KR0867;不可辨蜑人諳其性得其小者肓之衣以樹皮
長令捕魚採珠取珊瑚極便㨗其性專慤與山□等乃
身腥穢不可近能伏水一二月正徳間香山漁者罾中
曽獲一人嘉靖間偹倭黒孟陽捕海冦得一於舟中呈
解粤省因餐火食死焉識者謂為盧亭無乃鮫人之類
也乎(嶺海異聞)

　　山子

　　山子夷人散處横州震龍六磨諸山谷中無版籍定居

惟斫山種畬鏇木盆鍋射獸而食之食盡又移一方男
女皆徒跣婦女大髻重可數斤其夫婦欲行人道則就
山中僻處先插青於路以斷來者或悮入則弩射之其
交類獸與人異(南寧府志)

　　山子交媾媾精入地是生短狐善撫之能以夷人出沒
之情告也(赤雅)

　　斑衣種女

　　種女與山子同類垂手善舞蹋蹋歌短裙及膝坐則雙

膝齊跪執禮甚恭有盤古風劉禹錫蠻女鈎輈音蠻衣
斕斑布(赤雅下同)

　　巴人

　　懐逺石陣臨溪隂風慘人猶聞鬼哭昔武侯立營於此
夜令云枕石者去枕草者留中夜撤軍枕石者不寐從
孔明去枕草者熟睡遂留兹土遺種斯在尚能操巴音
而歌烏烏

　　飛頭獠


　　飛頭獠頭將飛先一日頸有痕匝如紅縷及夜狀如病
頭忽飛去須臾飛還其腹自實其覺如夣雖獠不知也
余嘗入石袍山澗中偶見二頭一食蠏一食蚓見人驚
起食蚓者尚銜蚓而飛蚓食尺許䨇耳習習如飛鳥之
使翼也獠俗賤之不與婚娶欲絕其類余按占城有尸
頭蠻本婦人目無瞳子飛頭食食童子糞糞盡童子輒
死目益明堪與此獠為婚一笑

　　鼻夷


　　鼻夷獠族鼻如垂鈎隅目好殺深明水脉采猿臂鱷牙
為篴吹作龍聲間出市鹽與之酒鼻飲輒盡

　　生丁白丁黑丁

　　椎結斑衣兒時即燒鐵石烙其跟蹠沁以蛇油重趼若
鞹穿箐走棘履險若夷

　　丁婦

　　黔面繡額為花草蜻蛉蛾蜨之状嫁則荷傘懸屐以戒
徒


　　廣西土官

　　廣西土官一百九十七思恩田州思明鎮安知府四人
思明結安下石西利州都結奉議思城上思龍英鎮逺
江州結倫思同果化都康茗盈萬承全茗上下凍泗城
太平向武南丹歸順安平萬承忠州思陵龍州歸徳那
地東蘭上隆知州三十三人左州同知一人羅白慿祥
上林陀陵羅陽忻城知縣六人上林縣丞一人懐逺主
簿一人桂平貴溪典史二人永平寨波羅里大洞三寨

鎮安平鄉理源鎮高井寨尖山鎮周冲都樂壚古江口
羅目鎮慈樂寨東鄉巡檢十三人木盤浦鏌鎁寨白石
寨覃觀旺思隆鄉連城鄉武羅鄉武林鄉辛安寨東禪
鎮那龍寨大約鎮寨下市界牌鎮安城鎮歸仁鎮古眉
寨羣峯寨白面寨遷隆寨西舍寨麗璧市桑江口古寨
鎮三畔鎮三門灘鎮大寧寨龍門寨靖寜鄉宜良鎮都
博鎮新興鎮歸化鎮吉清鎮廖洞鎮江口鎮章駱鎮安
湘鎮樂善鎮莫離鎮武陽鎮中峝鎮通道鎭清流鎮思

管鎮鵞頸隘保江鎮西峝鎮潯江鎮萬石鎮安永鎮縣
廓鎮清水鎮李廣鎮思龍鎮東江鎮徳勝鎮大曹鎮思
農鎮北蘭鎮安化鎮普義鎮吉定鎮歸思鎭上堡鎮金
城鎮方村䝉邨窮果兩江口峰門寨南源寨常安鎮龍
平寨西嶺寨鎮峽寨白霞寨邉蓬寨信都鄉沙田寨樊
家寨白花洞口渠樂寨金城寨八尺寨那摟寨横山寨
南鄉南里鄉大宣鄉䭾演鄉鵞頸鎮都名鎮丹陽鎮周
冲大宣鄉靖寧鄉大黄江口北山懐逺鎮湘山渡副巡

檢一百二人嘉靖七年初設武靖知州一人田州吏目
一人臨時巖馬甲大田子甲楊院思郎累彩怕河武龍
拱甲床甲婪鳳下隆縣甲篆甲砦桑怕牙思幼候周思
恩白興龍定羅定安古零舊城那馬下旺都陽巡檢二
十八人改流官知州二人養利上石知縣二人崇善永
康(鄭曉吾學編)

　　洪武二年正月湖廣行省臣言慶逺府地接八畨溪洞
所轄南丹宜山等處宋元皆用其土酋為安撫使以統

之天兵下廣西安撫使莫天䕶首來欵附宜如宋元制
録用以統其民上從之詔改慶逺府為慶逺南丹軍民
安撫司置安撫使同知副使經歴各一員以天護為同
知王毅為副使(典彚下同)

　　七月廣西右江田州府土官岑伯顏來安府岑漢忠思
明府黄忽都太平府黄英衍向武州黄世鉄龍州趙帖
堅等各遣使奉貢方物詔以伯顏等各為本府知府世
襲世鉄等各為本州知州皆世襲


　　成化二年刑部主事馮俊上言臣生長廣西深識夷情
盖廣西境内猺獞多居民少洪武間設立田州泗城等
府州選用土官世相統攝遇警悉聽調用使之懐徳畏
威其餘種類令流官兼管是以反側靡常近年益甚今
總兵趙輔等奉命往征賊平之後恐有遺孽逺遁宜遣
官招撫或委附近土官管束或别立司府推選其類為
衆所信服者授以世襲長官治之事下兵部議令趙輔
韓雍等平賊之後斟酌舉行(典彚)


　　嘉靖二十七年十二月詔向武州土官男黄仲金那地
州土官男羅廷鳳泗城州土官男岑施各就本處襲㬱
免赴京師以其嘗聽調有勞也(同上)

　　左右江土官自唐已來有之有儂氏四道黄氏四道武
侯延衆等四鎮大者為州小者為縣又小者為洞宋開
拓寖廣州縣洞五十餘所多從國姓趙其官有知州權
州監州知縣知洞同發遣權發遣之屬謂之主户民謂
之提陀華言百姓也其所掠得婢僕謂之家奴亦曰家

丁民之強壯者曰田子田丁亦曰馬前牌總謂之洞丁
妻曰媚娘雖曰覊縻然租稅不供文告不行其人民土
物非中國有也國朝仍其舊土稍加易置世官之下銓
一二流官佐之畔逆削絶者始郡縣其地每三年一進
貢馬匹方物然皆納價直而已有事則調發其兵量給
行糧事定論功賚以文鏹重者錫冠裳加品級其兵精
者為内甲華言親丁也今儂姓絕無惟都結州姓農傳
云智高叛後更易而黄姓尚多如思明府思江向武歸

徳思同思明六州上林陀陵羅陽三縣皆是也趙姓則
果化思城上下凍鎮逺龍州岑姓則鎮安歸順田州恩
城泗城武靖利州莫姓則南丹韋姓則東蘭忻城羅姓
則那地馮姓則都康佶倫許姓則下雷萬承李姓則太
平安平全茗茗盈龍英憑祥張姓則結安閉姓則下石
西梁姓則羅白其故絕更禪不可知然多山東青州人
未知其所從來也(百粤風土記)

　　諸土司惟田州泗城最强南丹次之田州臨大江地勢

平衍沃野方數百里精兵萬人一呼即應土酋桀驁反
側時與諸土司為難故未暇窺我内地泗城方千餘里
兵倍田州散居巖洞石城險絕芭蕉關尤峻而固南丹
差小而兵悍勁敢死諸司憚之二酋忠順不貳次則東
蘭那地皆有精兵其他微小朝貢不絕非藉中國威令
無以自存(同上)

　　土官瓦氏

　　田州女土官瓦氏嘉靖十四年調之征倭至蘇州索有

司捕蛇為軍中食敗倭於王江涇時人語云花瓦家能
殺倭腊而啖之有如蛇

　　嘉靖甲寅倭冦吴中廣西女土官瓦氏率萬人來援泊
胥關月餘馭衆有法度約所部不犯民間一粒軍門下
檄輒親視居亭民訴部夷奪酒脯者立捕殺之食尚在
咽下其出軍幟分五色以别行伍頭裹方素無他色者
或問瓦云身是孟獲裔孫感武侯七赦恩誡子孫世世
戴縞以識不忘耳(董斯張吹景集)


　　土兵

　　粤西左江兵不可用可調惟右江土官喜於見調兵人
日米一升計價月可一錢俱為土官所得兵自齎糧且
獻名倍役數以規糧給(見聞雜記)

　　粤右狼兵鷙悍天下稱最然多非真狼真狼必土官親
行部署纔出舊制調征狼兵所經過處不許入城葢其
性貪淫離家逺出罕御酒肉不獲縱貨色之欲含怨懐
恨惟劫於其主之威而已在有司善遇之不則剽掠之

性一動不可復制矣(嶠南瑣記)

　　諸土司兵曰狼兵皆驍勇善戰而内甲尤勁非土官親
帥之則内甲不出徃嵗征倭平大藤諸賊及皮林崖黎
皆用之然驕蹇無紀律往徃取敗所過剽掠不可禁止
華林峝賊反檄田州兵勦之路人謡云華林賊來亦得
土兵來死不測然中國之善用狼兵者不獨以其勇也
漢兵行有安家行糧而土兵止給行糧省費一倍每兵
一日僅白金一分二釐耳所謂惜小費而忘大害者也

近日援黔援山海俱有調狼兵之議然土司桀驁視昔
百倍見安奢之變有輕中國心我能必制其命乎中途
反噬悔之何及當事者宜熟思之也(百粤風土記)

　　戍兵

　　永樂初調湖廣貴州軍征廣西蠻遂留戍其地後貴州
軍以征麓川撤囬獨留楚軍萬人分戍桂林栁州平樂
諸州邑有萬户及禆將統之閲嵗踐更然水土不習多
至病死間迯亡不赴者法不能盡繩也其戍守梧州則

粤東軍原以萬數今減為三千云(百粤風土記)

　　土司兵故精勁每遇警輒徵召大者數千計小者百計
行之既久兵日驕恣民且苦兵總督尚書王守仁以徵
召頻數人不堪命因議更畨戍守之法省戍者三千戍
梧者四千戍栁者二百地方小警以戍兵撲滅魚書不
煩而足禆緩急其制良善然窮年外處月餉無幾武夫
悍卒多不樂役第以老&KR0629;充數到伍以後濳歸相續名
存實亡警報一聞又不得不議徴兵矣萬厯十六年督

府劉繼文以地方寧謐議減戍卒之數但兵額既減而
虚名如故也然土兵入内地窺我虛實且易搆鬭故不
至者亦不取盈云(同上)

　　達目

　　洪武中分置故元降將納克楚諸王噶爾薩及其官屬
於閩廣廣西自是有達目𢎞正間哈密之役土魯畨使
臣發廣西安插收入桂林中右二衛而近有口外歸降
者資遣而來㮣謂之達目今桂林達官指揮千户百户

總旗達軍達目共一百八十六名梧州達舍二十名初
但食以禄糧自廣東黄蕭養之亂奏准隨征其後一槩
差調習騎射敢勇耐勞行陣間頗得其力(百粤風土記)

　　土官朝貢例

　　明洪武間例土官三年朝覲進貢一次布政司給文起
送限本年十二月終到京貢物不等

　　廣西與雲貴同

　　馬　犀角　孔雀尾　象牙　象鈎　象鞍　象脚

盤　蚺蛇膽　金銀器皿　青紅寳石　玉石　圍
帳　金戎索　各色絨線　各色手巾布　花藤席

　　降香　黄蠟　梹榔

　　隨地所有不拘例

　　嘉靖元年議入貢馬匹就彼變賣銀兩貯庫降香黄蠟
茶葉等物要重五十五斤為一杠每杠賞濶生絹二匹
照杠逓加

　　土官承襲例


　　明洪武二十六年例廣西土官承襲務要驗封司委官
體勘别無争襲之人明白取具宗支圖本并官吏人等
結狀呈部具奏照例承襲正徳初令極邉有警地方暫
免赴京餘各照舊(通志下同)

　　嘉靖七年例土官病故其應襲兒男查勘無礙止令以
官男孫名色就彼襲㬱權管地方俟著有功勞然後授
以冠帯俟功勞再著然後授署職俟功勞屢著然後實
授本職


　　嘉靖九年土官衙門造册將見在子孫盡數開報某人
年若干嵗係某氏生應該承襲某人年若干嵗某氏生
係以次土舍未生子者候有子造報願報弟姪若女者
聽布政司送吏兵二部查照

　　嘉靖二十八年例應襲土舍曾經調遣効有功勞者暫
免赴京就彼冠帯署印管束部民待後功勞顯著方許
實授

　　萬厯二十年三院㑹議土舍初襲照舊小㡌管事三年

後若守法奉公兵糧完足者給冠帯至六年九年勞績
愈彰漸次議加署職實授如有恣肆不檢讎鄰搆兵及
錢糧兵馬負欠逾期追奪示罰仍置立宗枝文簿印貯
轄屬該道遇土官嫡妻生子限一月内具報該府報道
塡註用為日後勘襲左券以杜争端

　　萬厯二十二年例土官土舍與民間子弟不同一經援
納假借大冠交結生事麋擾地方深為未便通行廣西
撫按衙門一體禁革


　　萬厯二十四年例凡有土官土舍告加納級等項一體
嚴行禁革施行

　　按土官初隸吏部驗封司洪武三十年凡掌土兵者改
隸兵部其襲㬱關武選司大抵與驗封不異洪武中土
官無子弟其壻與妻皆得襲永樂中襲替人文出十年
者亦聽然皆萬里赴闕或獻馬方物請命最謹天順八
年上兩京徽號詔許土官繳呈勘奏即與冠裳於是介
使未將威福自恣雖托覊縻之名竟開驕悍之漸成化

十五年又有納榖偹賑之令則經制日卑規取愈陋孝
宗末年發憤釐革至正徳旋復隳廢嘉靖九年始曲為
條約稍復祖宗之舊今攷府州縣正貳幕屬巡檢驛傳
凡三百六十隸驗封宣慰宣撫招討安撫長官凡一百
三十二隸武選𨽻驗封者皆領於布政司武選所隸或
領於都司文武相維機權攸寓細大相關掌股易運數
年來鎮撫巡部諸臣建白日煩紛更已甚矣(典彚)

　　上司銜


　　凡土司官有武銜者宣慰使同知安撫司正長官副長
官土千户百户之類是也有文銜者土府同知通判推
官土州同土縣丞主簿巡檢之類是也長官司有屬宣
慰司者有屬府州縣者有屬衛者武銜土官與屬宣慰
長官專用目把漢把蠻而蠻者也文銜土官與屬府州
長官事統於郡守州守縣令蠻而漢者也屬衛長官與
衛官世姻而勢難鉗制不蠻不漢者也(朱國禎湧幢小品)

　　土司世胄


　　土司惟諸岑最强胄出岑彭畫像雲䑓精應列宿布星
祭神威擬王者其女珠衣雀扇火齊金鐙乍見訝為仙
者(赤雅下同)

　　岑家兵略

　　岑氏家法七人為伍每伍自相為命四人專主擊刺三
人專主割首所獲首級七人共之割首之人雖有照獲
主擊刺者之責但能奮殺向前不必武藝絕倫也

　　法制


　　土司法極嚴肅鞭笞殺戮其人死無二心民怯於私憤
勇於公鬭似秦嚴刑峻法嫺于文詞似鄭商販入其境
以二槍交植境上曰關稅未輸而越關者許射之既輸
暮行露宿貨物狼籍無敢睨者

　　攻掠

　　凡有攻掠禱鬼誓衆乃推渠長峝官把酒賜綠熊練镼
錦雉氀毼錄熊辟塵錦雉善鬭欲其絕塵而鬭也練镼
臂衣也氀毼戰服也


　　雲嚲君兵法(嶠南瑣記東蘭那地南丹三州狼兵部署之法與此同)

　　雲嚲娘相思寨兵能以少擊衆部署之法將千人者得
以軍令臨百人之將將百人者得以軍令臨十人之將
一人赴敵則左右大呼夾擊一伍爭救之一人戰沒左
右不夾擊立斬一伍之衆皆論罪及截耳一伍赴敵則
左右呼而夾擊一隊爭救之一伍戰没左右伍不夾擊
者即斬一隊之衆皆論罪及截耳不如令者斬退縮者
斬走者斬言惑衆者斬敵人衝而亂者斬敵以金帛遺

地拾者斬其功賞之法戰沒者臨陣躍馬前鬬因而破
敵雖不獲級而能奪敵之氣者受上賞斬級者論首鹵
斬級而冠同伍者輒以其伍屬之

　　嚲娘盛飾

　　猺女握兵符者得冠偏&KR2877;之玉披紫鳳之裘曵蝶綃佩
文犀之印望之若神人矣何謂偏&KR2877;中以暖玉琢䨇鳳
頭握髪盤之北齊服禮志八品女冠偏&KR2877;結與此略同
鳳裘白州綠含鳳毛所織色久鮮服之辟寒蝶綃氷蠶

所珥織作蝶紋輕逾火浣服之辟暑諺曰鳳裘無冬蜨
綃無夏□雪無前嚲雲無價□雪駿馬名也

　　四姓髻鬟

　　髻有芙蓉有望仙有懐人有䨇蛇有孤鳳有濃春有散
夏有懊儂有萬疊愁有急手粧其下者有推結有垂鞭
有盤蛇有鹿角豪家髻鬟稍不稱者羣笑之目為丁粧
錦有鵞頭錦花蕊錦蛇濡錦以蛇膏澤之辟毒霧入水
不濡亦名龍油錦簇蝶錦以熟金為之古詩惆悵金泥

簇蜨裙春來猶得伴行雲

　　猺人祀典

　　猺古八蠻之種五溪以南窮極嶺海迤邐巴蜀藍胡槃
侯四姓槃姓居多皆高辛狗王之後以犬戎竒功尚帝
少主封於南山系落繁衍時節祀之劉禹錫時節祀槃
瓠是也其樂五合其旗五方其衣五彩是謂五參奏樂
則男左女右鐃鼓胡盧忽笙雷響瓠雲陽祭畢合樂男
女跳躍擊雲陽為節以定婚媾側具大木槽扣槽羣號

先獻人頭一枚名吴將軍首級余觀祭時以桄榔麫為
之時無罪人故耳設首羣樂畢作然後用熊羆虎豹呦
鹿飛鳥溪毛各為九壇分為七獻七九六十三取斗數
也七獻既陳焚燎節樂擇其女之姱麗㛠巧者勸客極
其綢繆而後已十月祭多貝大王男女連袂而舞謂之
蹋猺











　　粤西叢載巻二十四

