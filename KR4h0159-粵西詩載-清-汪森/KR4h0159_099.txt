







　　欽定四庫全書

　　粤西文載卷七十四

　　桂林府通判汪森編

　　墓誌

　　靖江安肅王神道碑銘　　　　蔣　冕

　　冕嘗讀兩漢書見其所列同姓諸侯王數百而大雅不
羣有若河間獻王徳為善最樂有若東平憲王蒼僅一
二見豈生長富貴而有徳以將之世固難其人哉此冕

於靖江安肅王之薨其嗣王來請銘玉神道之碑不能
無嘅焉者也靖江雖僻在一隅去京師數千里而自疏
封以來奕葉相承父子祖孫世篤忠孝奉法循理切切
以驕奢淫湎為戒非有慕於河間東平之大雅樂善而
能若是哉王自正徳戊寅始膺封爵至嘉靖乙酉三月
某日遽以疾薨在位僅八年夀止三十有三其善美見
於事行者雖未足以充其所存而仁孝誠敬恪遵祖訓
惴惴然惟恐有違也不以其累世先王宏規懿範足以

埀裕于後而有所持循也乎我髙皇帝大封同姓之初
以皇兄南昌王之子前大都督諱文正未封而没也特
封其子為靖江王賜名守謙一切恩數與夫官屬規制
概與秦晉楚蜀諸藩等葢都督少孤母王守節依帝居
止帝事之甚謹撫都督愛逾已子故雖身後恩禮有加
焉載在國史可考也靖江王一傳其子悼僖王再傳其
孫莊簡王莊簡生懐順王懐順生昭和王昭和生端懿
王懐順王之曾祖昭和端懿則王之祖若考也母妃楊

氏兄弟七人王為之長以𢎞治癸丑某月某日生于寢
宮上距南昌九代矣王諱經扶生而穎異不凡年甫八
九端懿疾委以國事已一一區畫有條年十二勅掌國
事賜一品服逮襲爵後日益老成慎重事無小大動遵
成憲自建藩至今宗室繁衍凡有事相接其於尊卑等
差與夫稱謂拜揖之間未嘗一愆于度嵗時有事宗廟
必竭誠盡敬牲帛非躬親省視不敢以獻拜稽灌奠儼
乎祖考臨之在上于奉祀山川亦然性尤克孝懐順王

妃谷氏薨王以曾孫代端懿王主祭自始事至卒事舉
無違禮發引日徒步送至墳所中途有勸其登輿者郤
之且曰送死大事敢憚勞乎及端懿王與母妃楊氏相
繼以疾而薨王於父母之疾也畫夜躬侍湯藥未嘗離
側或中夜焚香籲天誠意懇到及其薨也旦夕哀毁㡬
無以為生有人所甚難者平居喜學問審理周世質而
有文日必延之講究經史改容禮貌稱之為先生而不
名讀書之暇隨筆作詩文皆有闗於身心倫紀不為無

益語嘗於宮中獨秀山間鑿石為盂以盥手而銘之以
著自新之義又為敬義箴皆刻之於石山之勝處時登
眺焉興之所至輒形於詩長篇短章多至數十首間與
儒生遊嵓洞間商略名之嵓曰樂天洞曰潛修又於山
之左右竪二綽楔而以報國思親扁焉凡此皆足以見
其志之所存矣國中山塲土田所入嵗有常數先是或
不計豐歉而斂之至有破家不能償者王始因其豐歉
而増損焉遇歉率量減其入數終王之世人蒙其惠心

雖慈仁用法不私於近習嘗愛一善書者遇有吟詠輒
命之書後其人欺誑事敗卒置之於法不少貸性明逹
未薨前半嵗預製棺斂之具屬纊三日前設飲饌與宮
眷訣别下至内使宮人皆有賚予疎戚重輕錙銖無爽
愛嗣王雖篤而教之必以義方將易簀猶呼之膝前丁
寜教戒至於忠君愛親讀書好禮寛罰䘏衆事言之尤
力其神爽不亂如此訃聞皇上嗟悼輟視朝遣行人傅
鶚諭祭自聞䘮至祥禫凡十有四命有司營葬事賜諡

安肅所以寵䘏之者甚厚以薨之年十月某日奉葬堯
山世墓之次配妃徐氏河南孟津知縣斆之長女江西
按察僉事乾之女弟生子女各一皆早殤次劉氏桂林
右衞指揮使禎之長女嗣王之生母也嗣王名邦薴先
帝所命也王之薨嗣王方奉勅以長子掌國事居堊室
遣承奉正魯潮左長史胡傑偕來請銘既又遣典膳陳
邦儲累來速之來必有書凡書必稱孤稱名初奉徐僉
事所述狀後又自具狀其欲貽父令名於無窮意甚懇

懇冕以衰老多病學殖荒落不足以副孝子顯親之心
再三辭謝不獲命乃取狀閲之節其事行之大者曁得
于國史所録者書之復繋之以銘其詞曰

　　高帝皇兄長惟南昌撫孤守節厥配則王孤翊興運勲
業未究乃有賢嗣克承厥後國封肇啓曰惟靖江建藩
樹屏以殿遐邦修徳礪行允如聖諭國史大書日星昭
著歴七八傳百五十年世惇忠孝有光于前懿哉安肅
志勤繼述未竟厥施遽殞于疾皇情悼憫䘏典誕加夀

雖弗永名則孔遐堯山之原穹碑百尺太史勒銘昭示
無極

　　明故靖江王府左長史胡君墓誌銘

　　嘉靖庚寅六月七日靖江王府左長史胡君卒于位其
子坤等具事狀奉書泣告于予曰吾父幸居先生姻婭
之末今不幸死矣願銘墓以慰吾父於九原予曰諾哉
乃按狀序而銘之序曰君諱傑字世傑别號松軒姓胡
氏其先累世居廬陵國初有諱彦珍者隷戎籍於桂林

故今為桂林人曽大父諱文斌大父諱綱父夀官諱良
母王氏繼沈氏三世皆隠約田里以善人稱至君始力
學自奮弘治乙夘以明易舉于鄉明年丙辰㑹試禮部
中乙榜授湖廣安鄉縣學教諭以夀官公曁沈孺人皆
年高未能迎養分禄奉之三考既滿丁夀官公憂既而
沈孺人没先後竭力治棺斂咸克盡禮服闋補浙之上
虞縣學僅五載以薦擢國子監學正勤慎謙和上下皆
宜之祭酒司業力薦於銓部遂有長史之擢君以奔走

宦途二十餘年先壠松楸懸懸在望一旦官鄉郡得遂
素願喜不自勝奉職尤謹自正徳己夘莅任歴十餘年
如一日事先安肅王暨今嗣王皆能導之以正嬖倖用
事者多譖毁之君不恤也嘉靖戊子嗣王疏君在任乆
克勤職業詔加正四品俸級以旌之緋衣金帶鄉人老
稚莫不交口歆艶君尤惴惴焉謙慎有加於前日君在
太學時已一考書最例應給勅命至是始頒之於家其
詞有持身克篤于操修造士益勤于課授之褒葢君歴

官内外師儒皆以善教聞知君者謂為實録云君生于
成化己丑三月十二日得年六十有二配劉氏監察御
史琚之孫子男四人長坤次震俱府學生次㢲増廣生
先君三月卒俱劉出次逢兒尚幼側室某氏出女三人
長適奉國中尉約遇次適吾兒詹事府主簿履坦又次
適奉國將軍規䎴孫男三人甲科登科來科女五人皆
幼其葬以卒之明年九月辛未墓在靈川縣鄭家村黄
牛嶺之原銘曰


　　仕際清時中外咸宜孰豐其有澤乃弗究悠哉𤣥扄體
魄斯寜厥報在嗣將昌而熾我銘匪私百世其徵之

　　思明府同知贈奉政大夫陳公墓碑銘

　　予友思明府同知介軒陳公自予髻齔時與之同筆硯
及予妻公從妹後又累世為婚婣情好益篤其没二十
有八年矣墓上有石無辭其子順天府通判邦傅禮部
主事邦偁以屬於予牽於事又老病纒綿不果作邦傅
陞雷州府同知便道過家展墓今將赴任連日偕邦偁

踵門來促乃取狀閲之歎曰公廉吏其治思明及監收
梧州鹽税清白之操皦如冰雪惡可不特表之以為世
勸哉思明夷部前此官於其土者賄賂交通富及傔從
公之莅思明也其酋長物故已乆遺孫黄暘將嗣職公
當署牒循故事以金帛贈公峻卻之部族黄紹争職據
曠村以叛所憚惟公遣人致厚賂於途公叱遣之去龍
州土官趙相不法公承檄鞫之同事者入其賄將有所
輕重公不許卒置之法梧州鹽税先是監收官以贓敗

者十人而五總督潘都御史蕃特以委公數月所入㡬
倍於舊嵗終當代總督難其人復以委之無㡬浩然動
㱕思總督聞之方將以公名首薦剡而公已以末疾不
起矣囊無一緡之蓄總督令官賻之乃克棺斂歸葬嗚
呼若公者豈不賢於人遠哉公諱璲字仲和介軒其别
號也陳氏世居茶陵之蒲江在勝國時有諱宏者隠居
不仕其弟泰以延祐初科進士官龍南令嘗賦天馬有
聲鄉闈人因號為陳天馬宏生光裕字南賓以字行元

季舉進士官全州路學正因家於全洪武初徵為國子
助教晉蜀府左長史獻王賢之以安老名其堂所著有
安老堂文集傳於世公之高大考也曽大考諱士大考
諱朴以經明行修任閩之縣幕後舉應天府鄉貢棄官
歸隠開門授徒多所造就晩號冲素贈工部右侍郎考
諱表號冰月累封通政司左通政贈工部右侍郎敦厚
謙謹鄉稱長者妣蔣氏封安人累贈淑人生四子伯曰
琬第成化戊戌進士累官工部右侍郎仲曰璘季曰瑛

皆以輸粟授冠帶公其叔子也襟宇坦夷居家篤孝友
之行侍二親側寒燠食飲亦必求適其意兄弟怡怡無
一間言勵志力學雖祁寒盛暑不少懈成化癸夘以禮
經舉於鄉累試春官不利𢎞治己未謁選銓曹試居優
等遂有思明之擢既莅任不以黄暘為少一以誠信待
之延儒生教以禮義每旦必共升㕔事俾其下以次參
謁退則與之從容談論乆之知黄暘之信服也因密語
以左右之害民者盡逐之凡藩臬所下符檄力贊行之

無廢格者民有赴愬者必推情示法務服其心其長或
聴㫁弗當必為之平反而後已他如計民出兵立之什
伍以分狼兵之勢計户出租以給土官而土官不得過
取於民立籍制民田使强弱各有分地以興農事擇子
弟之俊秀者聚而教之社學俾知以爼豆易弓弩惠民
厚裕之政次第舉行人無不稱善者嗚呼公官止一郡
佐又不乆于其位其所建立猷為焯焯著聲蹟使人望
之有不可及之歎假令位有大於此而又乆焉其聲蹟

炫赫當何如哉予因慨夫士君子持身之大節葢莫有
先於廉介者公一以介名其軒終其身所守不變而凡
儀刑于家施設于官莫不於此焉基之士君子不能廉
介而欲建立猷為焯焯有聞于世亦何可得哉予故掇
其大者碑而銘之狀出張司業星與楊中允維聰所作
誌姚修撰淶所作傳倫修撰以訓所作介軒記述公懿
行善政尚多可互見也公没於𢎞治甲子十月丁夘距
其生天順丁丑八月壬子得年四十有八葬以正徳丁

夘正月乙丑墓在城南春昊山之原没之二十二年以
子貴贈奉政大夫其年鄉人祀公於學宮議者以為甚
合公論云配唐氏郴州守諱䕃之長女敬慎儉勤凡所
以為父為母者皆可以為宗䣊楷式贈宜人子二人長
即邦傅次即邦偁皆以學行志節有聞於時女三人長
適平江縣學教諭唐淑次適子子詹事府主簿履坦二
子二女皆宜人出次三適張梅側室黄所出孫男三人
曰鴊曰&KR0008;曰鴶女四人長聘蔣知府淦之子次聘予長

孫務樵次聘蔣副使彬之子貞吉銘曰

　　吾全文獻首稱陳氏繇茶陵來肇自元季簪組相承歴
五六世即流尋源夫豈無自安老沖素明道正誼立徳
立言醇古罕儷惟思明公善述善繼其在家庭孝友天
至逮官荒陬為清白吏齧檗噉氷終始一致徳教所加
改聴易視守固方介政實平易擬之古人葢亦無媿春
昊之山風氣幽閟松楸鬱然穹碑贔屭太史勒銘以詔
來裔


　　先兄資政大夫南京户部尚書致仕梅軒先生
蔣公墓誌略

　　此先兄南京户部尚書梅軒公之墓公諱昪字誠之姓
蔣氏梅軒其别號也世居全州曽祖考諱貫刑部員外
郎祖考諱安隠徳不仕考諱良雲南河西知縣俱贈光
禄大夫柱國少傅兼太子太傅户部尚書謹身殿大學
士曽祖妣蒙祖妣滕妣郭俱贈一品夫人公自幼勤苦
問學以州學生舉成化辛夘廣西鄉試丁未第進士𢎞

治己酉授廣東南海知縣以政績卓異徵入朝擢南京
福建道監察御史陞河南汝寜知府遷湖廣按察副使
進浙江按察使轉浙江右布政使陞四川左布政使尋
陞都察院右副都御史廵撫南贑汀漳等處進南京户
部右侍郎今上嗣統以廷薦陞本部尚書受誥進階資
政大夫數月以老疾懇辭允之賜勅褒諭命有司月給
廩米嵗給輿隷仍馳驛以歸家居四年以疾卒嘉靖丙
戌五月十二日也距其生景泰庚午九月十二日享年

七十有七訃聞遣官諭祭者二命工部營葬事葬以卒
之年十二月十八日墓在州北七里橋北配楊累贈夫
人繼于累封夫人男三長履端太學生次履長後軍都
督府經歴次履垣詹事府主簿為弟冕後女三通政經
歴陳邦傑士人曹鸞舉人唐鈺其壻也孫男務耕等若
干人公天性純誠其於世人機械事茫無所知至於莅
政折獄徃徃如燭照而數計毫髮無能遁其情者其官
郡縣保民如子惟恐傷之逮司臺憲鋤奸薙惡不遺餘

力未嘗少有縱舍葢公平素潛心義理之學而必騐之
於行持身處官事無難易一切揆之以理心有未安雖
小節末務不肯茍狥妄隨於先儒大窮理而務果斷之
説終身誦之其言行政事無愧于古人者甚多此不能
備録云

　　都御史蕭淮墓誌銘　　　　　張　星

　　公姓蕭氏諱淮字東之别號麗川臨桂人公生而穎異
既長擅經業年十七補郡諸生為督學慈谿姚公所器

重正徳丁夘舉於鄉辛未登進士榜明年授行人再明
年奉命頒詔四省便道奉栁恭人歸恭人道病卒於舟
公哀毁踰節扶柩馳詣家暫厝竟使事既復命乃終䘮
丁丑服闋復前職明年陞雲南道監察御史時逆濠乆
蓄異謀隂養士命以為牙爪復令南昌生徒頌其孝行
凂鎮巡官為請褒奬于朝舁重資入京師購肘腋中外
習知其事莫敢言者公毅然抗疏發其奸大略言濠淫
刑立威聚兵搆謀諸所反形已具陛下獨未之知也今

鎮巡乞褒奬孝行乃宸濠詭謀不可從詞義慨切武皇
震動深責鎮巡官以朝廷處待親藩自有常典如何輒
行保奏遂勅諭廷臣曰蕭淮所言闗係宗社大計朕念
親親不忍加兵特差太監賴義駙馬都尉崔元都御史
顔頥夀徃諭革其䕶衛義等行不二日反書已聞公又
條進兵狀武皇嘉之一一如擬行今上嗣位公連疏十
餘事悉見采納遂劾宿奸彬寜中侍八黨谷大用輩數
十人且曰陛下新政之初正天下延頸以望太平之日

錢寜等反逆之賊江彬等跋扈之奸谷大用等引誘之
黨皆祖宗在天之所切齒天下人心之所切齒史册之
遺臭萬世之唾罵者也若陛下處之少縱則更始之際
天下失望海内寒心殆非所以為承天順道除惡安民
之舉也語甚壯上雅納之彬等咸就誅夷錦衣冗員無
下數千公承委清查秉公持正梳剔殆盡己夘巡山海
闗辛巳按河南益著風采無何以論濠功陞光禄寺少
卿懇辭上降㫖曰蕭淮首發宸濠之逆不顧利害有曲

突徙薪之功特兹陞用宜勉承新命不准辭其受知如
此大同卒叛詔兵部侍郎某以兵十萬往頓城下不敢
入逡巡馳歸謾報曰已安卒殺總兵官某縱焚掠逐代
王走他所公方在寺署内閣諸老忽馳至曰大同危在
旦夕主上以公有逺略遣慰代邸而實付以大同無寸
兵斗粟公勉之院符可坐握也公馳至大同謁王故會
鎮巡日高宴士果來窺公公麾之入可二百餘人皆伏
劒厲聲堵而立公不為動慷慨數語設機鍵中要害二

百餘人皆跪伏願聴公指麾公曰爾欲活乎悉招爾黨
來歸鎧㐲聴操閲如故吾為爾全之不崇朝鎧甲山積
明日齊詣公所聴閲公重賞薄罰遂誘得其首惡者十
八人扺罪大同以平還京言官將論首謾言大同安者
而以公親履不可黙公聴之㡬墮謾者計竟没其功稍
陞太僕寺少卿延綏缺撫臣兵勢甚急復以公為右僉
都御史仗節往臨其地治攻守旬日而敵來輒敗之邊
城賴以全而公竟以勞事疾内作疏五六乞弗允方且

擢公院右副階撫大同離鎮甫三日而公竟逝矣公為
人秀爽英毅長身美質精采煥發言信行果其居家孝
悌雍睦交乆而敬讀書博貫古今為文有秦漢人風詩
法少陵所著有麗川集藏于家噫斯可謂古名臣文士
已而首發濠難彈治姦宄立諭叛卒事尤偉天下受其
功以故殁之日主上為震悼朝野走相弔延綏大同兩
鎮吏士若民哭于途是不可以徵徳邪公殁在嘉靖庚
寅三月日年四十有六配蔣氏封恭人子惟春惟馨俱

事舉子業惟春等將以是年十一月葬公於桂城東呂
岸山原而以沙岡徐君狀來乞銘乃銘公績之大者銘
曰

　　七國協謀四方環視孰敢發之載身東市維公任之握
毫屬草朝發夕聞反速禍小龍飛湘潭與民更始公所
彈治豈伊社鼠悍卒挾頑瞋目難語單騎以馳氷融霧
散維兹三事貫日摩霄史氏銘之百祀不磨

　　太常寺少卿張星墓誌銘　　　馬汝驥


　　嘉靖己亥三月二十二日太常少卿張子陽卒子汝椿
將以十二月日葬之呂岸之原乃以公門人羅君狀抵
子金陵請銘其墓於戲往嵗與公贈别予故同館㡬四
十人今别僅乃兩人意大痛切豈謂公復長逝邪狀曰
公諱星子陽字上世湖廣桃源人高大父國鎮戍桂林
曽大父仲和大父彦通父文盛累贈中憲大夫太常寺
少卿母雷氏贈恭人公生而穎甫六齡讀書過目成誦
年十五補學官弟子益勤劬問學有文深為督學憲臣

東泉姚公雙山劉公所器正徳癸酉以春秋領廣西鄉
薦丁丑第進士改翰林庶吉士己夘授檢討庚辰同考
會試所拔多名士嘉靖改元預修武廟實録乙酉録成
陞編修有白金文綺之賜選充經筵講官己丑同考㑹
試得人尤多庚寅擢南京國子監司業肅規責課以身
先之士類説服辛夘以雷恭人喪歸乙未補國子監凡
三月擢南京太常寺少卿戊戌晉太常寺提督四夷館
便歸展墓瀕北行忽暴疾不起矣汝椿告哀于朝遣官

諭祭公温醇雅飭得之天性終日端居亡䙝容雖暑劇
衣冠儼若博學無不闚為詩文縝密清新四方求者接
踵尤惇崇孝友弱冠喪父哀毁㡬絶後入官迎雷恭人
竭力承養每經筵宴必留一珍味還奉比其卒扶柩行
自太學及河三十里徒跣號躃足破流血不自知有二
兄昱旻伯蚤亡撫訓其孤如子今亦領鄉薦公目視不
逺接人和孫言出如恐傷之然識鑒人倫精審嫉邪持
正論事侃如不喜謁權勢人歴官淹乆家亡豐積其素

所自植則然於戲往丁丑嵗予同館人最盛賢豪林立
率守道抗時乃今物故十四淪棄十三公為士君子蒼
生屬望重矣而天不假年經綸之業不究惜哉公生𢎞
治庚戌四月十七日夀五十配倪氏封恭人子男一即
汝椿治舉子業銘曰

　　世方驅疾我道如砥衆尚黨同我心如水外靡不含中
涇渭别皭然亡緇相彼氷雪豈曰亡施作人擇賢亦既
有光詞林講筵鏗鍠陸離肆厥文翰士欽徳程國繋真

幹胡不耄耋寢莫起之來曷啟之去曷尼之呂岸之原
玉瘞在兹萬嵗千秋視此銘詩

　　嘉議大夫工部右侍郎雙橋蔣公淦墓誌銘

　　孫承恩

　　嘉靖辛丑五月二十六日少司空雙橋蔣公以疾卒於
都城之寓先是公由浙藩布政使擢順天府尹順天徭
役乆弗平其他弊政尤多公悉意咨訪特疏上四事曰
議編審以約州縣曰議優免以恤凋憊曰議偏累以阜

邦畿曰議修理以省民力上嘉納以次舉行時譽振起
甫七閲月有工部之命縉紳士方傾注冀公有為而公
雅有消渴疾以積勞復作是時沙河城慈慶宮役竣有
白金文綺之賜加俸一級乃庚子春病轉劇上三疏乞
休始得允瀕行遂以不起公諱淦字汝潔雙橋其别號
也廣西全州人父某以鄉舉授直𨽻池州府建徳令丁
母憂去遂不仕後因公官布政使偕祖俱贈如公官祖
妣陶氏母伍氏俱贈太夫人公幼穎悟不凡弱冠務學

才思溢發丁夘領經魁鄉薦辛未登進士授兵部車駕
司主事即以清苦自持兩閲馬於宣府大同居庸紫荆
二闗乙亥秋調武選司主事丁丑秋丁外艱先是公官
京師不獲時接建徳君手書輒憂念既而例得歸省九
閲月建徳君故哀毁踰節閉門讀禮足不及公府庚辰
起復仍舊職甲申夏陞武庫司員外郎未㡬陞武選司
郎中主選二次人服其公是嵗冬補浙江嚴州府知府
興利革奸四境靖肅吏無招權民知向方政暇則進子

弟員於庭與辯論經義嵗課有不合者親與改削今嚴
士猶寳藏其筆迹巡訪使交薦之郡人刻石記政丁亥
春遭母憂哀毁致疾乆始愈服闋復除廣東惠州府知
府政績視嚴誌郡者載公名宦癸巳冬陞河南左參政
值嵗祲公議䇿賑救巡撫簡公甚嘉納之督運如京自
公應毫髮無私焉洛中今傳為口碑丙申陞廣東按察
使巡按陳侍御稱其心行光明憲度整静辨寃獄懲貪
暴三四事猶彰著人耳目戊戌春陞江西右布政使時

聖母梓宮南祔公以一身接應江州不動聲色民不擾
而事集甫一月擢浙江云公平生慎操執每諭子弟曰
他日決不敢挾重貲以過栁浦故食無兼味衣無重帛
世利紛華淡如也循循如書生無疾言遽色與人交若
恐不得當其意㫁獄務平恕不以得情為喜生平未嘗
事請求中朝貴人無分毫外慕故末年又號易居子云
尤厚宗黨賙䘏匱乏擇質美者教育之俾之有成有名
棫名賁者俱領鄉薦好善埀老不倦嘗聯諸成語以自

警曰為善最樂寡過未能又曰皆反求諸已不敢惡於
人若公者可謂篤行君子矣公生于成化丁未十二月
八日距卒得年五十有五初配唐氏繼配舒氏俱贈夫
人又李氏皆先公卒又繼配呉氏子一名槻舒氏出女
一適鄧夀箕側配張氏出公卒槻將扶櫬歸葬于里之
原欲文其墓中之石謂子公同年具狀來謁不得辭也
銘曰

　　輀車敦敦僕夫在門公喪曷歸萬里于南維公誾誾行

峻貌温敭歴内外厥聲振振亦既顯庸而用弗究胡豐
其徳而嗇其夀刻辭埋墟貽後弗朽

　　資政大夫南京兵部尚書贈太子少保諡恭簡

　　屠公楷神道碑銘　　　　　徐養正

　　桂林屠公直齋先生自少有聞于鄉立朝直亮天下重
之以南京兵部尚書致仕終于家予以避地而歸再入
上京過公之廬展拜焉其子炳言以具官某所狀公行
徵予銘予為之泣數行下乃喟然歎曰哲人其萎人心

攸係觀九京者嘗慨夫昔賢之不可作矣然則是請也
又烏得而辭焉抑公之出處大致人人能道之至於精
神意氣藏于㝠㝠而塞乎昭昭者人或不能知也是故
遲之三年而未就邇於留都圖踐斯言㝠心黙㑹若有
得公之為人者遂援筆為公識之公諱楷字良植直齋
其别號也先為浙之鄞人髙祖徳源洪武初始徙桂林
因家焉曽祖侃祖仲華俱隠徳不仕考謙中天順鄉薦
祖考以公貴累贈資政大夫南京兵部尚書祖妣包氏

妣王氏俱贈太夫人公稟不凡性慈仁不忍傷一物自
幼好學甫九嵗提學彭公即録於學以書發正徳庚午
省解卒業南雍太子少傅兵部尚書清潯張公澯時為
太宰見而奇之妻以少女焉嘉靖癸未登進士聞太夫
人得疾部使便歸侍湯藥已而躬親殮葬識者謂誠所
感逾三年服除筮仕駕司主事清亷勤慎相繼為大司
馬者皆耆徳宿望靡不器重之凡政務叢委多取裁於
公辛夘以唐公漁石薦調吏部驗封司主事歴陞考功

稽勲署郎中乙未調文選郎中主銓事公以治已明以
用人凡官職繁簡人才賢不肖得於見聞者咸紀之於
册而高下其任先節行後才藝抑奔競奬亷能每注選
因才授職雖勢權請賕亦抗論不從侍郎霍公見公自
任始不能平乆而益信且服之及出部遺公所服寓傳
衣之意焉侍郎甬川張公署部事以公乆任當遷復留
公葢曰四五十年以來無此文選云丙午冬陞通政司
謄黄右通政歴陞南京太僕寺太常寺卿逾年陞南京

工部右侍郎秩滿考績得贈廕後陞南工部尚書㑹當
考察京官朝議若曰非公不可遂改南吏部尚書授資
政大夫主考察事時則去留允當壬子改南兵部尚書
參贊機務守備留都選將練兵任才勇汰冗濫求為乆
安之計查革守備各色匠藝官兵部者從人無得用船
夫定為制京城間有奸宄竊發密計擒之不張皇驚衆
公帑羨餘悉查明登記恣取之弊頓革是年考績欽賜
正二品誥命癸丑三疏懇辭機務得允歸途送者填塞

或相聚輒稱曰公惟飲江水去耳惜乎不可挽焉公自
家居不為觴詠之樂惟勵志問學杜門謝客居第落落
僅足蔽風雨當道以所鄰官舍益之大巡曽公守約知
公不事産業欲遺以寺田公俱弗受時撫按如王公鈁
龔公愷陳公道基相繼薦之於朝不報庚申得噎疾明
年三月卒訃聞上悼惜贈太子少保諡曰恭簡賜諭祭
遣官營葬如制焉公體貌恂恂而氣度雄偉其所經綸
藴籍少而英發老益純粹為學以立心為本實行為務

為政本之以忠行之以恕進士時大學士全州蔣公冕
與之議論見其精確曰逺大器也歴官兩京三十餘年
獨立無朋而人未嘗有一言非之者其確然不可奪之
節瑩然不可昧之見凡有大政數語之間犂然各當信
而行之未嘗徇物有古大臣風事王太夫人尤孝謹毎
左右就養務得其歡心友愛弟梓不以爾我相形凡有
先業盡以歸之於人皆隨力周贍子姪有過必諄諄誨
之雖僮僕亦不妄加呵叱接人極謙厚雖鄉小吏必與

為禮故見之者如在春風中無貴賤長少咸敬慕悦服
有所興起與人交内外一致或有患難務曲全之平居
無疾言遽色簡重不妄出入終日危坐無惰容蔬布終
身金帛游觀之好漠如也為詩文務求理明詞順不事
雕琢名紙書字皆其自作未嘗假之於人所著有銓司
贅録西隠漫槀若干巻餘多弗傳嗚呼若公易直之行
確實之學亷介之守明決之才事母不違之孝憂國奉
公之忠人人能道之至於立朝而士風賴之以振居鄉

而民俗賴之以醇君子有所恃而無恐小人有所畏而
不為潛徳幽光震輝宇内誰其得而知之惜夫華國棟
梁生地既僻濟川舟楫登岸則遲竟使憂國憂民之心
未究其用葢棺之日聞者無問識與不識莫不欷歔嗚
咽於公是豈特為公哉配張氏累封淑人贈夫人側室
陳氏贈太宜人子男三長炳言廕國子生歴任延平府
同知次炳哲季炳夀據𢎞治庚戌閏九月日生公及薨
享年七十有二卜窆於桂林城西始安嶺之陽訃聞諭

祭二壇贈太子少保賜之諡以昭嘉徳風士類語曰其
生也榮其死也哀豈不為一代之名徳乎銘曰

　　桂山之英灕水之靈毓徳維公公之為徳淵茂敦懿式
完厥衷公幼岐嶷長而峻發耆而淵融揚於王庭遹駿
有聲秉銓懋功考秩留都矢心宣猷善類所宗位崇參
贊卓爾風裁璀璨震鍧貞以素履濡以衣袽和豫雍容
丕歴有年柔此四方望與時隆聖皇曰可爾徳爾勲有
初有終宜錫爾命休光奕葉以昭大忠期爾黄耉益勵

爾績式是羣工公拜稽首對揚休命志彌謙沖雲蒸龍
蟄變化倐忽高蹈遐蹤進也有常退也有聞維道之中
嗟予粤西公也生焉間世所鍾使生大邦美章盛傳日
明雷轟粤以公名公以粤累地限才豐惟戴國恩焜煌
爚煜存没震躬小子作誌期于百世永企幽風

　　都督沈紫江生墓碑　　　　　唐順之

　　沈氏世官奉議衛其先臨淮人也有諱葆者高皇帝時
以功授湖廣蘄州衛指揮同知改廣西馴象衛葆傳子

忠調奉議衛景泰間遷奉議衛於貴縣於是沈氏家貴
縣忠三傳至錠皆世官錠以功陞指揮使子瑛襲指揮
使娶於鮑生公公既貴而贈祖父皆都指揮同知祖母
母皆夫人公名希儀字唐佐以生時紫水出故號紫江
自少英氣磊磊雄膽略廣俗尚弩而公獨精弓射能挽
强命中正徳三年襲指揮使年十八掌衛印八年𠞰木
頭十二年征永安𠞰陳村所至常先大軍摧鋒毒弩中
膊中股陞都指揮僉事十四年征府江𠞰滑石殲之奪

還賊所擄掠剿義寜桑江杉木諸巢深入親斬大酋一
人首擄多礧中其顚十五年征古田先登奪隘為多陞
都指揮同知掌司印嘉靖五年𠞰龍山深入是年田酋
猛叛五哨進兵公自請當中哨奪其隘而潛結猛婦翁
歸順知州璋使内間猛以走死田州平功最已而追殺
猛弟禮于陣跌馬折左脇骨六年陞思恩參將七年𠞰
落春首擄多八年調栁慶參將居二年謝病明年而復
為栁慶參將帶鏢佩弩箐棧聯絡環廣右而巢者以千

數栁慶最勁小劫大掠燒城掊庫無月不有廓清為難
擅地擁兵殺生恣睢環兩江而州府者以百數右江最
勁喜人怒獸籲黨鬬讐無嵗不有鈐轄為難公御諸猺
蕩巢摧壁不專以威綏輯善猺視同吾人是以諸猺畏
而信公御土酋解紛排難不專以恩洞其隂事坐羵其
牙是以土酋睦而懼然則世雄之與烏合情狀各異攻
心之與奪氣變化亦殊猺賊慮其散走聚其黨而獵之
則公之所以殲淥里也土酋慮其藪衆散其黨而孤之

則公之所以縛岑金也在栁慶先後十三年所𠞰皂嶺
懐縛三層馬峽火黄馬輦七山曇應諸谿峒凡五十餘
所獲覃韋鄧雷諸大姓渠帥或馘或磔或剜目截耳縱
之凡數十人首擄積至五千餘級身為大將常先登散
家財為賞得狼兵死力尤善用諜兵行所向雖肘腋不
得先聞或已傅賊壘賊尚醉酒齁寢其入巢未嘗妄殺
是以動輒成功栁人徳之比於山都督雲為木主而生
祀之以配於雲祠十九年復謝病二十年起為都督僉

事總兵貴州居二年謝病歸二十二年北兵大入邊召
天下名將至京師公在召中而佐戎事於宣大遂總兵
江淮二十五年調總兵廣西公為參將嘗奏言於朝曰
狼兵亦猺獞也猺獞所在為賊而狼兵死不敢為賊者
非狼兵之順而猺獞之逆其所措置之勢則然也狼兵
地𨽻之土官而猺獞地𨽻之流官土官法嚴足以制狼
兵流官勢輕不能制猺獞莫若割猺獞地分𨽻之旁近
土官得古以夷治夷之策可使猺獞皆為狼兵矣或慮

土官地大則益難制土官富貴已極自以如天之福勢
不敢有他望又耽戀巢穴非能為變即使為變及其萌
芽圖之易也且夫土官之能用其衆者倚國家之力也
不然肘腋姻黨皆勍敵矣國家之力足以制土官土官
之力足以制猺獞臂指之勢成則兩廣永無盜賊其論
甚偉然世莫之能用也公喜揣事情練於當世大計然
世獨以能將知公公為將其竒䇿逺算世亦不盡知然
世獨以膽勇敢戰知公耳初田猛既誅督府議設流官

公曰必且挾思恩為變矣十八年立堡弩灘以控峽賊
公曰賊據其險我乘其衝此與投肉虎口何異後皆如
所料公既連為賊所中每隂雨輒痛自為參將數以病
告製道冠山人服治生墓而時往游焉自江淮徙廣右
也以書來請余記余復於公曰古之為將者據鞍矍鑠
至老不敢言疲若乃自為塋竁臥而飲酒此山澤自放
者之所為也二者甚不兩得而公乃欲兼之邪雖然公
之志則逺矣公為人精悍其臨敵目光逆射兩顴頳色

挺刀一呼人馬辟易其平居嬉怡謔笑臧獲輿庖無不
歡然處族人雖讐至相賊殺不記更厚施之與人交重
然諾腸胃如直繩一視可盡至於臨敵應機腹裏谿谷
飛箝網絡神鬼不能測或誚公譎公曰吾譎賊耳非譎
人也知公者以為然配帥夫人子三長學有父風其次
覺次黌俱業儒所治生墓在貴縣城北其地曰廖家井
南望淥里北睇龍山左黔右鬱兩江縈紆皆公曩所揮
戈斬級處異日有過公墓者得毋慨然而思乎且夫古

者人君尊寵立功之臣則或為象祁連山象鐡山於其
墓以旌其烈於不朽公平諸猺靖廣右猺中多大山則
宜何象然天子方且威四方以大事推轂公公所建立
計不止西南一陲也其所象葢未定云

　　贈大學士呂璋墓誌銘　　　　唐汝楫

　　嘉靖丁巳十月日封翰林院編修徐聞縣令古愚呂公
卒於家越二年己未八月日配孺人張氏卒仲子少保
卜某月日吉奉公與孺人合葬於邑東之樟木岡始訃

至京邸少保公屬楫以銘遜不敢當至是復移書山中
圅劉太僕穏所述狀速楫以追銘公之墓曰夫銘猶行
古之道也而可長闕乎哉昔之未銘者毋亦有待於今
爾少保公之孝思葢頎乎其至哉誼固不容終辭也按
狀公諱璋字秉之古愚别號也先世湖廣大冶人國初
抽丁補伍戍直𨽻天長衛後改戍桂林率易嵗一更不
為常至公祖鑑婚於劉是為公祖妣遂占籍桂林焉公
父綱少以勾攝餘丁憤發業書補邑庠廩生尋卒年僅

二十有三公甫三嵗藐而孩祖母劉㷀㷀相依拊公成
立弱冠選𨽻郡庠即聲稱蔚起先後校文者輒優之首
拔乃諸生亦靡不推轂公矣顧數奇累上省試不第竟
以貢需次嘉靖戊戌除徐聞令徐聞逖在海南距㑹城
千餘里故事令至里胥預賫數十金名為長夫餽諸途
公曰官有常禄自月俸外皆妄冒也况未視事安得輒
役吾民叱卻之徃令丞以下例有直日夫役以供薪水
嵗乾没以為常公首釐革之僚官初噏噏稱不便乆之

亦安焉其亷而節如此屬黎䝤稱亂流薄瓊厓兩廣諸
路聯師數萬𠞰之道出徐聞海船鱗次其將領故言風
汛不發公曰是輩所過鴟張意利掠奪及資犒耳密戒
以夜半移舟黎曙已渡瓊矣闔境讙頌曰保我婦子俾
我安堵惟侯之賜乎其捷於應變如此時有旗牌官某
者怙勢横索公執而繋之以告督府督府怒將併公逮
訊公固不為懾亦不能有所加也其見義而勇為如此
公節縮紓恤細民徳之不啻父母然寡聘遺簡迎將其

以風指規取者迄不得志去則嘖有煩言遂以例調定
逺公聞報夷然即日戒行李就道徐民詾詾出走譁曰
凋瘵耄倪方樂侯之鷇育而未饜也獨奈何奪之他邪
遮留者以千百數相與聚金以獻攀泣而送之出境夫
昔之循吏不以璽書褒美為異而以桐鄉去思為賢不
以漢庭三公為榮而以若邪父老為重觀徐民之依戀
於公則公雖罷而歸也不既賢且重乎哉謂定逺在滇
亦稱善地乃以為陋而鄙夷之歟公曰茍便身圖則滇

與粤無以異也如其先公家之計修百姓之急則定逺
猶徐聞也吾何敢鄙竟謝不赴君子曰勇退以完名高
尚以勵俗跫足音於空谷其亦孑孑僅有者哉公家無
厚蔵而急於義新寜尹朱氏仲純公少為友嘗稱貸於
公而未之償復以田若干畝售百金之任未至乃閔焉
道卒公舉朱喪葬之且以子婚其女歸遺孤以其田而
賑給之昔所謂山公尚在汝不孤矣以公高義較之何
所軒輊公真坦篤中與人見情實不立畛域舍華而撰

實避巧而取愚公誠今人與居古人為徒其自託於愚
者邪尤嗜清約而靡麗繁盛一切無所好雖已貴而衣
澣食蔬泊如也葢亷不茍取儉不溢費其性然爾太孺
人張翁海季女也事父母至孝及歸公力勤節儉誕啓
有家為公敬重終身勿畜媵侍不逮事其舅姑奉太夫
人劉固甚謹劉老而失明供侍愈益至湯藥澣滌必躬
太夫人八十四而卒瀕終舉手若籲天祝者曰吾安孫
婦孝養以至今日願其夀與吾等子孫多賢而貴於是

諸里中族屬無弗稱太孺人者癸丑少保公以史官秩
滿封公翰林院編修母孺人是年秋公與太孺人思土
南歸少保公上書扶侍以行歸逾年少保公念公及太
孺人春秋高欲畱養公趣之曰荷國厚恩涓埃未報今
以我故輒便私圖歸養不可汝亟往毋繋吾兩人若兒
女婉戀左右為也少保公不得已復之任丙辰同考㑹
試公曰兒獲以職事效咫尺之勞吾意甚適因貽書諭
勉戒勿言歸丁巳公得脾疾少保公悸不自定切懐歸

志而格於例乃遣侍兒候公公得書喜曰吾恙固無害
何為過念凡事君者亦以為親也能不怠吾訓則名成
親顯為養大矣且兒違吾甫嵗餘耳如之何更僕僕道
路乎至十月朔疾轉劇呼太孺人遺言曰病當不能支
吾年逾七十受封逮養幸矣復奚憾第語吾兒已徃之
訓在其耳也可勿忘益自砥礪以終令名吾目瞑矣疾
且革猶令扶掖至堂盥潄正衾而逝嗚呼若公者可謂
好修令終者歟徃楫與少保公同官時得侍公杖屨見

其貌恂而詞愊罔有城府而敦龎可挹之容康樂可親
之度至於今猶慨慕之非所謂彬彬然鞠躬君子哉顧
公徳足以致融顯而止於一令偃蹇以歸善仕偶合公
何竒也今觀少保公繼公嗣興又何赫赫也聖天子疇
咨元僚興致化理少保公以宿學耆望簡膺爰立彌綸
襄贊之業方隆未艾謂非公儲休委祉嗣引慶餘而遹
發其祥乎正如王氏勛猷不見於乾徳之末而見於景
徳祥符之間天之報善緩而不爽類若是爾公生成化

丁未月日卒嘉靖丁巳月日太孺人生𢎞治己酉月日
卒嘉靖己未月日俱享年七十有一子二長應陽先卒
次即少保公孫男四長興周次興齊興文興武掀蔚振
躅日以光大天之篤祐於呂氏而申錫之者將不頡頏
匹休王氏邪予既論次其世及撮公徳之美且大者而
復益之以銘其詞曰

　　奕奕大呂聿開聖皇由楚再徙卜粤滋昌世徳式騰未
表其祥繼公岐嶷崛起周行學以植躬施於海邦卻餽

節費素絲清揚大師若崩戢其劻勷澤洽比屋没世勿
忘毋頑而員寜執而方竟與時忤未究而蔵爰有好逑
孝恭以襄篤生偉人顒顒卬卬丕承帝賚弼輔之良一
人以毗百辟是匡渾渾其積赫赫其張如取如攜如珪
如璋吁嗟呂公迹晦道光茂降帝祉渙錫天章窮階顯
號鼎和彌長𤣥宮楚楚樟木之岡楫也作頌以詔無疆

　　奉國中尉約畬墓誌銘　　　　呂調陽

　　奉國中尉梅窓諱約畬靖江宗室也卒之年史調陽以

制歸公次子西川經援過子乞銘自為狀授予拜且泣
下愴焉莫能辭遂按狀序而銘之靖江自悼僖王襲封
暨其弟八人就國八人皆輔國將軍也人以行列稱之
為八輔云其第四輔諱贊俊者生奉國將軍佐善善生
鎮國中尉相輝輝生輔國中尉規䘝號仁菴配呉氏公
之考若妣也仁菴公有三子長約甸號南窓次即公次
約疇號榆窓皆雅尚樸儉世其先德公夀八十四楠窓
榆窓夀俱七十有二純嘏遐齡嫓休並美故靖江稱盛

者惟四輔四輔稱盛者惟仁菴之後其積累有自來矣
公在童年即恥為世俗浮夸之習嘗從里塾游垢衣自
執傘塾師稱之曰是兒他日當享厚福也仁菴公遘疾
乆不愈公處寢門外調治湯藥朝夕勸上食衣不解帶
者經月形容頓改仁菴公見而駭曰兒何至是滅性之
戒爾獨不聞乎及卒哀毁踰禮楠窓公幼多疾偶失朝
見怒王府公懼其受責疾且劇乃徃請以身代鄉里貧
不能舉喪者買棺助之鄰人汪姓者遭回禄以笥篋寄

公倉卒忘其緘鎖内有銀物若干汪亦不知也事定付
之自驗汪感激頓首暮年掌王諭書約束本房益加恭
慎族有遺腹子孤貧不能奏啓附牒遂落魄公率諸房
長懇啓乃得登牒王甚重之賜號哲皓又賜對聯一幅
命肩輿入府皆殊禮也方弱冠時遇一丐自負善奕公
與對局頗異之後不知所徃過數年夢一老人破衲敝
履若丐者狀揖公曰不記昔日談棊之樂乎汝年二十
六及六十四俱有一否然於汝無妨也至二十六果喪

妻六十四喪長子夫神仙荒誕不可知其有無或者公
慤誠所盛鬼神黙啓之也先配尹無出繼配孫俱封安
人子二長經橚先卒次即西川孫男四邦苖邦葛邦萪
俱奉國中尉公生成化乙未七月日卒嘉靖戊午十月
日安人生成化壬寅正月日卒先公三月葬堯山村公
葬後安人兩月啓竁而合窆焉初安人襄事公尚為指
畫一一中窽不亂過二日忽謂家人曰治我後事當還
造化矣子孫環跪榻前泣請治命但曰吾曹食禄無補

能力行節儉以其贏餘推之濟物即所以報國恩也遂
溘然而逝古稱大雅樂善庶幾近之歟銘曰

　　儉於財貲其乃來積而能散慶緒以恢儉於徳不愆其
則子孫是繩允稱皓哲神仙邈矣或啓其衷福禄夀考
孰能儷公有美碩媛克正於内偕老令終天作之配鬱
鬱雙窆堯山之陽勒銘貞石其永奠乎𤣥堂

　　光禄大夫柱國少傅兼太子太傅吏部尚書建
極殿大學士贈太保諡文簡豫所吕公墓誌

銘　　　　　　　　　　　張居正

　　萬厯庚辰元日豫所呂公卒於家訃聞上輟朝一日詔
所司議䘏典諭祭十有一壇遣官營葬贈太保諡文簡
廕一子中書舍人諸視常數有加而公之子祠部興周
遣人持呉大參國倫所為狀來請余志公墓而銘焉按
諡法平易不訾曰簡一徳不懈亦曰簡余與公同政府
知公深公為人外温而心辨中毅而貌和於事呐呐不
輕為可否於人恂恂不茍為異同嘗曰大臣協心體國

茍利社稷嫌怨共之安事異同其間無論彼已懻忮即
賢者各是所見政本之地齗齗而争如國體何世儒嘐
嘐猥小曹參而卑丙吉然則虞廷云寅恭者非邪自余
柄政與公共事者六年内奉沖聖勤緝熈外贊密勿定
計畫莫逆於心莫違於口六年如一日也蓋誠所謂不
訾不懈者斯可以為簡也已上嘗手書賜公曰樞機克
慎曰同心夾輔知臣莫如主信哉按狀公姓呂名調陽
字和卿别號豫所西粤桂林人也其先楚興國之大冶

人洪武初從軍戍天長後踐更桂林曰鑑者始即家桂
林是為公曽祖鑑生綱綱生璋呂氏文學自綱始世為
郡諸生而璋以貢為徐聞令徐聞人尸祝之璋二子長
應陽早卒次即公正徳丙子中春母張夫人夢巨蟒入
室紫光煜煜寤而生公公生十九年為嘉靖甲午舉於
鄉庚戌賜及第第二人授翰林編修癸亥稍遷國子司
業乙丑擢春坊諭徳隆慶改元遷南京國子祭酒尋改
國子祭酒是冬擢南京禮部侍郎戊辰改禮部侍莊皇

帝講讀踰年改吏部尋以吏部左侍郎兼翰林學士掌
詹事府事壬申上初即位拜禮部尚書頃之上問余孰
可與卿同事者余以公對上在東宮亦雅知公端慎遂
召為文淵閣大學士與機務踰年進太子太保甲戌修
穆廟實録成加少保直武英殿尚書如故丙子一品秩
滿進少傅兼太子太傅吏部尚書直建極殿公先後歴
官垂三十年半守史局三任成均四歴卿貳春坊典内
制詹府教習庶吉士少宗伯日侍講讀凡總修嘉隆實

録者再分校丙辰副辛未典甲戌㑹試考者三所事咸
稱在禮部釐正典章自宗藩外戚中常侍不得踰制有
所希請諸曹郎吏凜凜奉職由大宗伯入内閣若大喪
若大婚若崇親薦號若降人受俘諸鉅儀曠事咸藉公
相成以當上心上優禮公稱先生不名數命分獻郊廟
釋奠先師時遣中官給賜上尊珍膳兼金文綺乘馬什
器之屬不可勝計多自昔輔臣所未嘗䝉公故病肺又
患足痿顧念恩厚未忍言去乆之益劇戊寅秋乃疏乞

骸骨上固不許諭留甚温疏十上始得請賜帑金文綺
乘傳歸仍遣御醫視疾行人䕶行聴其子興周以祠部
扶侍公於家居一嵗疾良已㑹嵗暮公晨對客食飲如
常日中忽不語越三日元旦自起櫛沐端坐卒年六十
有四公沉密簡重人莫窺其際嘗遊國學從祭酒永康
程先生談名理後公為祭酒遂以永康學教授諸生先
徳而後藝以其身為型範為詩若文古雅醇厚不事摸
擬性尤澹泊雖蟒玉未嘗去澣衣門無私謁所樹惟恐

見知所急惟恐見徳頃平古田及懐逺府江當事者皆
從公受䇿然公不自言人故無所藉以頌公公先娶朱
夫人一嵗卒繼張夫人名家子能以賢孝佐公初第時
將父母邸中躬暨張奉七箸上食惟謹夜中其父母咸
中煤毒公從夢中心動若有促之起者即與張夫人起
視則父母俱僵臥而不能言急汲水沃之乃甦人以為
孝感乆之以編修滿封父母如其官奉之歸蓋封四年
而奔父喪及禫又喪母哀瘁骨立後以少保總裁實録

成贈曽大父大父父皆如公官妣皆一品夫人配張累
封一品夫人少傅滿廕一子中書舍人先是南都㑹㤙
廕一子入監讀書及䘏廕凡三而公四子長興周既舉
進士為祠部次興齊又以公歸之明年舉於鄉次興文
興武振振濟美世且滋大周娶湖廣參議宋廷表女齊
娶太僕丞秦致恭女文聘封川令陶㫤女武聘興國呉
參政國倫女女四少者未字壻舉人毛如綸諸生蕭如
&KR0581;常任孫一嗣簡聘延郡丞屠炳言女公雖籍桂林數

徃來道興國省族展墓比其歸也視所治新第徘徊不
能去又新媾於興國語吳大參曰吾先君命諸孫名皆
從興以示不忘故鄉明年吾其以家來莵裘於斯矣㑹
公卒不果公質行多長厚余獨心服其在政府㫁㫁乎
有古大臣之風焉銘曰

　　稽古盛際同寅協恭百僚師師以洽時雍譬伯與仲響
和景從誠一無他深厚有容在漢丙吉今也則公主少
不疑仰徳乃風内寜外謐波恬漠空吏稱民安時興嵗

豐守和自近孰知其功我銘貞石以著樸忠
















　　粤西文載卷七十四

