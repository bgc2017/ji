







　　欽定四庫全書

　　粤西文載卷二十

　　桂林府通判汪森編

　　記(山川)

　　容縣龍墳山記　　　　　　(明)彭　清

　　龍墳山距城南二百里許路由古鄧經維霸白花村沿
溪澗中肩輿以進抵猺人居有崢嶸爲壑飛瀑如碓下
臼其左峰巒峭峙當半儼然一月堂龍之墳巋然中處

墳之前偏左有石池一容水數斗山石如削下臨急湍
不可歩履隔湍水而觀曾無三十歩湍之上則羣流奔
瀉潺湲竟日近五六歩澌流無聲聚成一潭淵深莫測
葢靈物潛蟄於此其源乃天塘九支之一潭之右有石
如棊髙可二尋與龍墳對其視墳則俯瞰矣永樂十九
年歲在重光赤奮若自春入夏不雨官民徬徨詢諸父
老皆莫知其究時容禦龔千户政其叔慧人也多聞博
記得龍墳事實於屯夫樵豎之口具以告予十日齎牲

醴率僧道永禪等行一日又半至則木石之交塞者拔
之僧道呪其水有魚類鰍鱔蜿蜒遊於水面浮漚相接
而上四顧則飄風颯颯林有暗色衲子羽流恐歸失路
余出已俸若干付山老唐萬四傭衆取堅木立祠於石
棊之上先剙行寮爲式署其碑曰龍墳潭龍母夫人之
位囑鄉農歲祀之是夕城鄉皆雨自酉及亥地多黄潦
歲之所獲比鄰邑加三之二焉其應騐如此越明年壬
寅首夏祠成里之老人梁保以舊志白余余撰文一首

具禮以祀邑人薛以文請書其事於志尾庶後有以摭其
實爲來者告因錄之

　　堯山謁堯廟記　　　　　　　李　棠

　　桂城之東有堯山山之麓有堯廟莫究其所剙始然唐
衡嶽道士軒轅彌明有堯廟詩宋廣漢張宣公有謁廟
辭則廟之來久矣景泰甲戌夏四月朢余約制使諸公
洎三司長佐謁廟且以省民之耕是日梅雨初霽風日
清朗出就日門登舟過灕江由小徑道田間可十餘里

至山下父老數人前道山有兩岡若修肱環抱廟當其
中林木竒古翛然物外一石澗自左而右潺潺不絶跨
澗一石橋接輦道去廟十許歩衆下車橋之南肅趨而
入焚香展拜廟中巍然帝像左右像二神與帝並余與
諸公命撤而正之父老蹵然曰二神事之久撤之恐厲
吾民余曰帝位天子其德化之盛與天地流通二神設
無知事之何益有知彼且以踰越自咎尚禍福汝邪父
老皆釋然寢殿像帝后亦雜以訛怪衆形并撤之廟前

三碑一刻宣公修廟洎請祀典始末一刻經略張維廟
辭一爲元亷訪經歴郭思誠復田記已事復過橋登車
縁澗而出澗之濱一老人葛巾藜杖貌甚古其髪如雪
問其年曰五百二十甲子矣道前時事甚悉山之前民
居鱗比彌望皆秧畦麥壟耕者牧者荷而樵者擔而饁
者林林然道之左右老少若環堵皆津津有喜色熈然
陶唐氏之世問之曰比歲風雨以時無疢疾無盗賊故
吾民得盡力農畝而安且樂如此余與諸公喜甚因少

憇道傍之寺大監總戎設醪饌觴酌屢行劇談傾倒一
奚童歌數闋以侑豎十數嬉狎於前殆若相忘衆以糗
餌分食之皆抵掌欣喜不忍去旣而夕陽逼西山遂復
灕江登舟還中流相謂曰吾徒之憂樂一考之民今日
之樂由民之樂民之樂由歲之和與吾君之賜也不可
以忘時同謁而遊者鎮守太監班祐總督兩廣軍務副
都御史馬昂副總兵征蠻將軍都督陳旺廵按監察御
史夏塤右布政使梁楘右參政婁良按察使計澄副使

甘澤記其事者廵撫兼督軍務刑部右侍郎李棠云

　　重修靈渠記　　　　　　　　孔　鏞

　　成化丁未歲夏廣西桂林府興安縣重修靈渠成知府
羅珦守備興安行都指揮事楊觀全州知州單渭請記
於予予按舊志靈渠自海陽山出下流直注湘源行西
北至興安縣東南五里所薄嶺址磯逆爲塘渠引其水
爲二北㑹於湘南㑹於灕湘逹洞庭江漢灕通兩廣南
海史禄肇鑿於秦馬援繼疏於漢作鏵隄創陡門踵前

武增舊蹟唐之李渤魚孟威宋之邊詡李師中相繼修
葺事具載孟威師中記厥後五嶺朱晞顔提刑胡長卿
以次加葺至國朝千有餘年歲久渠壊洪武二十八年
秋奉議南丹向武諸州土人謀叛朝廷命將征之時致
政太子少保兵部尚書唐公鐸來議軍事道經興安覩
渠廢弛聞上勅監察御史嚴震直來董厥事嚴公恪遵
上命躬督修築不兩踰月而告成上嘉其功歴官至工
部尚書成化乙巳洪水薦至渠隄大壊官民病焉郡吏

考諸故府比舊以請藩臬議宜修建以復舊規時欽差
總鎮兩廣司禮監太監劉公倜鎮守廣西御馬監太監
劉公昶總督軍務兼理廵撫都察院右都御史宋公旻
總兵官安逺侯栁公景副總兵都督王公受廵按監察
御史程公春震余公鐖咸曰是渠當南服往來喉舌之
地田疇之灌漑舟楫之通塞繫焉今已湮廢公私患之
烏可已哉遂允其議發公帑市材採石宋公復下令曰
財不可妄費民不可數勞必究其所以長久者工曰隄

不以石則無以禦横流木不以堅則無以支永久往昔
雖屢葺屢壊皆踵舊迹弗克逺圖所以徒取其易成而
不計其易壊也於是更相告飭務圗經久命知州單渭
相度湮圯示要害庀材物集工力乃先紆溝漢畎故迹
以通乎塘横岸鏵觜北壤以抵乎溝溝㑹北渠通穴之
處以暫泄水於中岸塞中江併走之流以便施工於下
次用巨石以甃鏵觜措魚鱗繕渠岸搆陡門然後闢横
岸以復北渠之口塞紆溝以絶漢畎之流三十六陡延

袤五十里凡有缺壊葺理無遺爰得兩渠舟舸交通田
疇均漑復舊爲新較之舊規相去萬萬始於成化二十
一年冬畢於成化二十三年秋夫靈渠之役有人民土
地之常事今諸公同心協謀視民事之急乃力爲之况
役之以時而民不告勞用之有度而財不妄費無一不
合於理者揆之春秋之法常事不可書也此何以書之
哉噫善爲政者當爲其所不可不爲而不擅爲其所不
得爲輕其所不必爲則渠作於一日斯持久於方來不

以速成爲能而以他日易壊爲慮葢仁者之事而斯民
之所共頼也書之者豈記其功之敏哉謹具以告來者
俾有所考以圖其無斁耳若夫綜理其事者則有左布
政使今陞右副都御史廣東何經鄱陽劉城右布政桂
陽周瑛右參政今陞江西按察使上海王濬前戸部侍
郎今任右參政東魯秦紘左參政浮梁戴琥右參政豐
城傳實副使姑蘇林符内江吳玉參議南海唐盛陽城
潘洪僉事泰和蕭蒼香山黄鑰瓊臺李珊巴渝陳嘉謨

與鏞垂成時又得尚書嚴公震直外孫吳興閔珪以都
察院右僉都御史改廣西按察使相與嚴公後先督修
是渠之成則是渠之遭遇也豈偶然哉是爲記(前洪武間重修
陳璉有記不録)

　　仙巖記　　　　　　　　　　桑　悅

　　離玉融城而南三四里有洞洞前有小江並造三石橋
俗云人神鬼行之可笑洞門髙三十餘丈猿猱不能上
昔道士杜應然置鐵環嵓頂燃燈光照三十里今環尚

存進洞高明軒豁石崖蒼然與雲氣相接從旁穿窈窕
而入有小洞曰應化頗淺狹外爲壇三層置三清諸真
像稍曲折而進有結乳長二丈餘逺望儼如老子宴坐
其間鬚眉皓然凝然不動有新浴非人意諸石獻竒旌
幢擁列獅子居前烏猿居左青牛臥於溪旁直前丹竈
半破履迹如新水從安靈潭界嵓而下潄石作潺潺聲
似誦五千言者相傳老子曾投丹其中飲者恒得高年
故云壽溪用火炬直入寛廣如堂殿復從一石奥穿出

縫隟下視洞見溪流曰水月洞天履小石隄過溪而南
崖邊有白石佇立如鶴又有一四平小石門嵌石壁中
名兵書峽門已缺一角少西攀崷崪而上一穴通天恒
置竹梯其中上爲羊角塞羣夷不靖居民則從梯而下
避兵嵓中其芝田丹井連絡布列循溪西行復從南斜
入沙磧積乳成屋户牖玲瓏化工結搆竒巧入神又下
溪滸而望嵓之盡處明露一竅乃一小舟從竅而出俱
巨石蔽虧其前渉流而北面西復得一洞垂乳如纓細

流一灣從洞前過至此如入老君之室卽李惟德所謂
千萬年人迹罕至者初洞以老君名又名靈嵓宋祥符
中改今名張孝祥曾評是巖爲天下第一仁宗賜御書
百軸石像後建閣寳藏屢經兵火琅函與閣俱付烏有
數百年故物惟洞門左三角卷石上嘉定間守融州鮑
粹然建亭其上如魯靈光之獨存屢欹斜復正疑有神
䕶舊挿木版於嵓爲橋以渡今版將腐人無敢過名亭
從嵓名長沙易袚爲之賦碑藏嵓中如新刻洞凡數處

惟應化有扁其他或名天葩或名乳花或名和光或名
寒烟或名玉葩或名寳搆或名碧堂或名清奥竒石異
狀除前確然定名外其他或名仙梯或名仙衣或名玲
瓏或名金星或名蛇倉或名蓮花或名北山轉斗或名
呂仙隐形或名鍾離觀泉或名尹喜現相各洞分支如
仙室仙徑飛星壇釣䑓棊䑓雲䑓放生池羅漢壁又不
可悉數易曰仁者見之謂之仁知者見之謂之智此之
謂與嵓中碑刻甚多非數日不能盡觀略可記者元祐

黨籍碑韓魏公像及魏公所書老杜義鶻行端楷森嚴
可敬可愛蘇黄字則散漫其中嵓前後俱村有警恃此
洞爲長城不知沒後一洞以舟而入者尤爲險固水涸
時亦可活數十命垂白之老莫知其處

　　開邃巖記

　　𢎞治甲寅正月予築城於玉融揮使苖侯廷珍邀予同
按行郭外羣夷部落以宣朝廷威德出城而西馬歩雜
沓旗旐鮮明笳鼓聲競猺獞頭目來謁者絡繹悉慰勞

而遣之及歸侯曰聞此地有彈子嵓其勝不減老人者
予盍隨文斾一遊可乎侯遂與予並馬從馬腸峒口而
進盲行將二里忽見一山横亘儼如臆對侯乃駐馬仍
陳師守隘以戒不虞鐡銃一聲雷霆震驚連山答響移
時乃止衆扶予下馬相翼履峭崪而上數十歩進口稍
狹内甚高明寛敞穿穴始用火炬直入愈深莫知所極
玲瓏透漏戸牖相通左竅别有石室規制如殿上擁華
葢葢上爲閣壯麗莫比是處石乳融結玉柱柱頂多繚

以慶雲如天樞如承露金莖狀其他如塔如爐如缾如
卓如幡幢如屏障如獰鬼威神如天禄辟邪者凌亂廋
目不可正視造化結搆之精天孫投其機杼公輸弛其
繩墨荆闗董米喪其丹青亦信竒矣哉予見通都大邑
多乏山林之勝好事游賞者肩摩踵接頑石荒阜得以
被綺羅而聽絲竹有嵓如此而乃置之窮荒之域虎狼
之與居猺獞之與鄰蒿萊荆棘爲之充塞䝉蔽夫乃宰
造物者亦疾其盡奪乾坤之秀而投之非其地邪觀化

工可以推世故鑒物象可以騐人事非偶然也嵓産圓
石子故以彈子名在宋元豐間權融州軍事錢師孟易
名曰德予愜兹嵓甘埋幽僻深藏不市且其量之𢎞足
以容民而畜衆又改今名嵓之久閟理宜大顯嗚呼天
之所以處嵓與嵓之所以自處是必有待者矣朱子云
千載而下不患知我者之無人此之謂與開是嵓後士
女逺近遊觀者日以千計盃盤相接茅塞成蹊不知爲
邊州落寞之地凡物通塞有數理或然也


　　逰古鉢山記　　　　　　　　王　濟

　　州治北數里有山名古鉢以形如覆鉢故名上有一女
郎神廟余職歲祀事嘗一至焉其山視諸山頗秀拔當
入嶺處有深澗淙淙不絶石梁跨之徑路縈紆松栢樟
榕諸木蓊欝可愛路半有屋三楹名半山亭殷指揮貫
重建余爲記於石自半山轉百餘磴有一坡極平坦復
上數十磴有大榕木夾道離立過此即絶頂神廟在焉
四顧逺近諸山若拱揖不暇者南望州治大江寳華諸

山皆在指顧山後林木一望無際誠一州之勝也考宋
元諸碑神乃有唐姓陳一婦人嘗縱鯉一日道遇白衣
人告云可速携家避古鉢山上此地明將爲巨浸矣還
告其夫倉皇挈家方至山半其地已䧟今存龍池塘數
十頃即是後其婦遂神此山前所謂白衣人葢所縱之
鯉報活已恩也唐宋及我皇明皆有夫人之封著在祀
典横人至今不食鯉云

　　遊湴塘巖記


　　與客坐間談横州山水佳勝必首及湴塘嵓次則謝村
嵓焉彼人呼洞曰嵓余終以公事羈縻不能一徃後乘
進表之行軍衛鄉宦舉人諸公置酒舟中餞别乘興一
登始畢素願先至謝村方維舟村老一人率百夫列炬
前𨗳行半里皆平坡後入小路逶迤縈繞數曲即有巨
怪石數十餘依石轉二三曲得一絶壁若無可入處復
廵一石後方有一洞門頗寛敞入數歩一小方池水甚
清徹云歲旱不涸沿池轉摺數十歩秉炬而行復轉一

曲卽有小水聲常汨汨深淺莫測洞約深數里水亦如
之白石如玉竒怪不可言有石如老君危坐䑓上人亦
呼爲老君石亦有若獅象人虎千態萬狀或如氷柱下
垂亦有自地涌出上挿者行半復有一岐石亦深廣至
盡處極高曠頂有一穴光射洞中明朗可愛人云其小
水中産嘉魚至九十月自穴出大江人從穴口捕得甚
肥美人極珍貴地里誌載云蜀夔府逹縣雅州與漢中
沔縣俱有丙穴産此魚獨不云横其穴亦宜以丙穴呼

可也游畢還舟渡江行里許見一山巋然於平曠中即
湴塘嵓也陸行皆叢楚榛莽中有小蹊乃前村老輩率
人新薙入者約數百歩有巨石磊塊塞洞口廵石環走
得入洞處中甚寛廣明朗四圍及頂皆有穴透入日光
中多竒石色青翠若所繪金碧傍升一石有若磴數級
即一小路廵石壁而行縈繞數曲一石隙可上地亦平
曠其西有窓數處可以下窺先所入處復於其上有一
石如舌下垂人呼爲龍舌石遂索一梯自龍舌攀而上

得一門入復平曠如前以入洞時計此第三層也余遂
索筆大書重樓洞天四字於上傍亦有一門出得平地
一區若露䑓下視甚高峻四望亦曠逺長江若一練帶
圍遶逺近諸山如列屏障此又可愛諸公於洞中盡醉
出至江滸而别

　　完山記　　　　　　　　　　顧　璘

　　完山者州城東北隅山也巍然負郭三江滙流其下爲
州之鎮視今蔣氏大中丞梅軒曁少宰敬所二先生之

居實相拱山形圓弗陷又弗峭安若覆盂土人號曰鉢
盂山夫山川降神生人其勝也乃以人顯若孔子之尼
丘申甫之崧高是已兹山孕秀二公旣大顯聞斯名弗
雅曷足以傳四方請更名曰完象山形也夫人德行政
藝修於已者也禄位名夀錫於天者也體薄者用塞道
缺者不備皆弗可以稱完若二公者其何不具哉舉斯
名之葢人與地兩無愧焉者也衆咸曰然遂立石以識
俾後來者知所始云


　　遊礲巖志　　　　　　　　　蔣　冕

　　自予爲舉子至官翰林毎歸自京師與人談及吾全名
勝恒欲爲礲嵓之游俗務因循輒弗之果及䝉恩謝事
歸忽忽且三年憂戚衰病殆居其半亦不果於遊也嘉
靖丙戌冬祠祭主事鄭琬徳甫自桂林訪予湘臯書屋
中乃十一月朔日偕主客主事陳邦偁宋卿謁予繼妻
陳夫人墓於七里橋北予遂與二客同㳺焉嵓在城北
十餘里深數百丈前後虚明中尤邃杳廣如大屋三數

百楹澗水從西南石罅中流來數十折北去珊珊作環
珮聲中有石乳石菓石米而石田尤竒高下小大櫛比
鱗次塍徑粲然畝異其形多至數十畝無一同者石田
上數歩有一石可坐三四人狀如蟠龍煙雲繚繞德甫
欲以雲龍名之予與宋卿皆謂爲然觴詠其上甚適自
嵓口十餘歩後至此非束薪燃火則莫能行時積雨新
霽高低亂石中澗水出沒其間老病足蹣跚行頗不易
兩童扶掖之乃能緩歩雲龍石傍别有一小洞舊傳行

十數歩寒凜莫前是日從𨽻中有謂先是數年曾有二
野叟由此前行出城西村落者其言之信否未可知予
視其中窅然深黒未能二三歩遽悵然而返還坐石上
再經石田所至縁石磴上下摩挲古今石刻且誦且行
望巖南口益軒豁顧峭壁巉嵓茅竹䝉翳不可行乃循
舊路出徘徊嵓口見前知州顧璘華玉所題先兄姓字
悽愴久之緣澗回至普潤寺寺廢已久有二三殘碑縱
横草莽中命傔從拂拭苔蘚辯認數過漫筆書四絶句

二客皆次韻句後出益竒大兒詹事府主簿履坦次兒
履仁皆執杖屨以隨乃命坦兒書之於石以紀歲月先
兄以四川左布政使便道過家與華玉同游兹嵓未幾
轉都察院右副都御史廵撫南贑汀漳進南京户部右
侍郎遷本部尚書尋致仕歸而卒華玉今以山西按察
使養親於家予則光禄大夫柱國少傅兼太子太傅戸
部尚書謹身殿大學士知制誥同知經筵事國史總裁
致仕蔣冕敬之甫也


　　太平巖碑記　　　　　　　　　潘　恩

　　獨秀山下傳有西洞湮沒久矣嘉靖某歲靖江王稽於
舊志得之乃喟然歎曰夫山有嵓地有竅所以洩幽彰
祕孕隂導陽節宣氣脉逹諸人文者也夫人不有耳目
乎耳目聰明謂之備耳目聾瞽謂之偏塞之非是乃謀
復焉於是聚徒發石啓土芟穢俯視其裏寥廓窈㝠越
數武而下其容若室其平若砥始而觀之沄乎若沆瀣
之下騰其少選也恍若白月之墮隙徐而察焉石髪若

鬟水碧若繪鐘乳垂溜若絶若懸衆色炫燿若龍鱗殊
形詭狀若銀礫金砂繽紛照爛莫可窮詰時董役中官
得太平通寳錢一以進王喜曰兹惟兆哉山靈告予矣
我太祖高皇帝濬哲文明奄有萬國大敷皇極界兹南
海至於今日奕葉重光潤色鴻業元化旁流天發之祥
地呈其秀爰惟我邦錫圭作瑞實頼其福若此之應殆
將永爲藩輔與天無極者也神明之所酬酢嘉徵之所
來格豈其微哉遂以太平名嵓丙申夏六月朔日王召

廣西左布政使進賢萬潮右布政使涪州夏邦謨按察
使貴溪周忠曁恩飲酒樂出遊後園探竒歴勝咸歎兹
嵓之復也奉令賦詩異詞同㫖爰刻山石且屬恩次第
始末以標靈異不敢以不文辭

　　覲賀將行遊廣西諸山記　　　田汝成

　　予以巳亥十一月分守左江草竊紛紜瘴厲沉鬱屺岵
之思無間日夜嘗戯署臥榻云囓骨不若吞氊逺宦不
若力田聞者以爲新語云㑹有藤峽之役軍需旁午未

敢圖歸明年五月訖事皇上建大本貞萬邦故事省官
表賀而予以序見行擬便歸覲喜不可言乃以閏七月
朔日丙申發左江越十四日巳酉至桂林時屬郡表箋
未集予欲乗暇遨遊諸山而省寮方以簿書交際參差
莫偶予笑謂蘅兒曰乃翁乗興獨往耳十七日壬子游
疊綵嵓中空斗折石户&KR1713;砑淒風逼人炎囂屏息故又
名風洞也縁北岸則江上諸山旋簇如畫南麓聚景亭
所見如北牖而昭曠過之遂繞寳積山穿華景洞空明

軒敞可布八九筵前瞰方塘秋水澄澈後臨絶壁有平
石可坐三四人爲飛雲閣右崖臥龍岡有諸葛武侯祠
叠綵寳積二山皆在城中其南麓大街山脊隠隠隆起
有碑書桂嶺二字宋所立也其時帥守監司過此即有
任子恩然此不在五嶺之數予旣還憇洞中徘徊倦起
宗室經含者以榼酒盂䔩餉予曰聞君發興願助豪襟
便與藉磐石笑飲三觥而去翌日癸丑陸選之李稚大
聞之以詩嘲予有貪竒凭枯藤畢竟忍枵腹之句予續

占一聨云離羣屏喧譁㑹意屬幽獨二君笑曰將謂我
輩獨無豪襟邪㑹給事中朱敬之廷臣以使事入省省
寮祝允緒洪玉方輩約予酌朱君隠山予曰昨望虞山
有竒趣已神往矣姑畢我願乃追隨爾遂出北郭五里
許陟虞山謁舜廟廟後爲二妃祠祠後爲韶音洞南軒
張敬夫所開發也石門窄隘中長十有三丈朗然虚明
北户清江横前水石相激爽氣披襟爲皇澤灣以小筏
沿江南轉爲黄陵洲洲上竹樹藹鬱可風並岸爲南薰

亭瞻對江山秀色可攬遂繞城西去十里許憩張氏園
副總兵公别墅也其植多榕多篬筤之竹少選徑田中
入朝陽洞則朱君曁省寮咸集矣隐山舊有六洞惟此
可尋懸磴層起北户絶壁百尺俯視木杪洞中有磐石
勒爲棊枰俗稱爛柯石山下舊爲巨湖七百餘畝唐刺
史李渤所開可以方泳芰荷烟雨綵鷁牙檣景物之美
吳武陵記之甚詳尋就堙涸宋經略使張維復濬之滀
水&KR1343;泓増置䑓榭植竹藝卉侈於前觀元季爲田迄今

荒壤蔓草狼藉狐兔之居惟䝉溪濎濙猶存一帶陵谷
遷易亦可歎也遂携榼而西穿回龍洞洞口廣坦可布
六七筵浚澗中斷駕板橋渡之攀蘿陟巘有亭翼然時
返照射人凉颷揚袂洪君曰振衣千仭岡此其近之衆
曰然遂揮翰掲之爲振衣亭也循崖右轉扶竹欄而下
過藥師寺謁慶元伯祠伯李氏孝穆皇太后父也爲賀
縣龍塘村人后初以俘媛入侍實誕敬皇甲寅偕諸僚
及朱敬之遊七星山去城東里許錯落如北斗之形下

爲𤣥風洞隂氣觱烈盛暑如躡層氷凚㓑不可久處傳
曰空谷來風又曰盛怒土囊之口然諸嵓洞亦有無風
者豈地脉差殊與宗室約䟴爲予言嵓洞冬時温如附
火葢陽伏之徵也繞而西爲棲霞洞内極寛衍兩崖石
乳凝結刻畫峥嶸蒼翠漬潤若佛刹畫壁頂懸金鯉鬐
尾狎獵勢欲騰騫稍深即窈黒秉炬而入所見益竒瓌
瑋百態其最肖者漁父施罛傴僂踏船彷彿若畫中多
岐路云通九疑然未有探極者洞口有老君像傳唐明

皇所置故又名仙李嵓嵓前有齊雲碧虚二亭今廢矣
僕從亦貪竒擁入迷失道者六人經宿不可出翌日乙
卯以燭出之遂偕都指揮使顧良弼以小艇穿水月洞
泊訾家洲洲上舊有亭榭乃唐都督裴行立所營而栁
子厚爲之記者今皆蕩滅而環山洄江夷竒競秀之景
猶存舊觀遂遊龍隐嵓嵓口臨江水深莫測仰視其上
有龍迹夭矯長竟數丈鱗鬛宛然疑龍蛻去迹印泥上
久而化爲石也左有石屋寛朗可容百人頂鐫元祜黨

籍一通以司馬光爲首豈諸賢削迹龍蟄於斯與縁磴
而上舊有驂鸞亭宋郡守范成大所剙也今改怡雲亭
稍北爲月牙嵓捫蘿而上石磴數十級崖室半懸形如
初月故以名也還舟過花橋泝灕水艤伏波山入還珠
洞相傳昔有漁翁入此遭睡龍竊其珠懼而還之龍猶
未醒也又言馬援征交趾載薏苡而還旁有石柱去地
不合者一線許乃伏波試劒石云此皆幻妄無據今洞
中石上有巨人迹紋理如刻復有紫白二蛟長數丈蜿

蜒相向有圓暈如珠直其首豈還珠所起名與舎舟登
逍遥樓望海陽山湘漓二水所自出也同原别流南北
分瀉灕水南下繞桂林合癸水潄伏波山下諺云癸水
繞東城永不見刀兵頃之屬郡表箋已集乃卜翌日丙
辰拜表導出東門還集風洞徑山中有二穴高數十丈
仰望閕然予曰其韜怪物者邪披茅而上可十數歩峻
絶無蹊便棄履躡之入初穴宛轉達於高層倚穴下瞰
掉眩欲墜洞中有石板横施可容兩榻遂命之曰巢雲

洞予旣歴諸嵓洞亟與蘅兒言之蘅技癢請往予曰丱
角之子烏知山水之情哉蘅固請乃遣兩卒導之數日
而盡歸曰天巧有餘而人力不足移置蘇杭之間當絶
品矣是夕宿舟中已未解䌫三司㑹餞於東城日中而
罷陸李二君謂予曰儀部同寮至此復散矣葢陸君已
得報轉廣東右布政使相對淒然遂聨棹送至訾家洲
而副總兵張君亦拏舟出餞邀二君同行七八里艤鬭
雞山西澨修竹一圍蒼翠可愛張君曰其下有君子亭

舊年爲水推去予曰清隂若幄何以亭爲遂携榼藉草
而飲薄暮三君别去時吏人已遣案牘已輸舉止蕭疎
肩若弛擔移棹入南溪將游白龍洞暝不克登詰朝登
焉嵓扉呀豁略肖龍隐其西爲劉仙嵓異人劉仲逺飛
昇之所乳竇窈窕爽氣淒清旁有履痕若攀躡之狀俗
呼穿雲迹也還舟遄發過南亭驛游甘嵓嵓若剖甓外
窄中穹輪廣畝許以&KR1299;艚入焉西壁有泉側出渟滙嵓
中深可二丈下&KR1353;沙磧游魚如指者三五百頭往來追

逐若與客戯者大抵桂林嵓洞爽朗莫如龍隐邃奥莫
如棲霞而寒冽寥寂兼山水之竒莫如甘嵓之勝甘嵓
名義無取殆以泉甘之故而土人訛爲官嵓不可解矣
是夕宿嵓下辛酉至陽朔推官陳紱教諭黄文典來見
壬戌至平樂僉事操君松邀予登鳯凰山三亭叠構巨
松環繞俯瞷城闉時返照横江浄若曵練少焉嶺月半
露景益清竒癸亥發平樂城東里許覽考槃澗魯般井
廣丈餘汨沒草莽午過彪灘猺賊百餘人跠踦禦客舟

人惶恐有棄楫而泅者予曰賊逼近若此而走以示弱
是召之也遂麾兵逐之發毒弩交射矢沓如雨移時賊
遁去乃免是夕宿梢磯甲子過甑灘覆一從舟時江涸
磯危舟行石罅每下一灘激浪過顙履險不陷殆天幸
乎是夕宿上仰堡乙丑仲秋朔宿古欖堡丙寅二更至
蒼梧丁卯辭軍門遂遊氷井寺有泉正出唐經略使元
結飲而甘之作漫泉銘隔江二里許爲火山故有火山
無火氷井無氷之語宋知州任詔砌爲雙井右清左濁

至今存焉先是予以家累在潯州託翁仁夫移之至是
㑹於蒼梧因念仁夫年好離居不可不覿乃以已已泝
藤江往别仁夫而仁夫亦以送予東下夜㑹赤水共宿
舟中庚午同至蒼梧辛未朱敬之亦自桂林畢事而返
遂方舟齊發仁夫相送過繋龍洲而鄉宦員外郎馮世
立承芳亦送予二人同泊李家園祖帳爲别園中多修
竹怪石蘭蒲橘柚有荔樹一株隂覆四丈許下羅石鼓
七八座有石坪可奕右垣有泉潨然引之亭中石牀刻

道屈折流觴焉又西方塘磯石可釣亭榭無他巧而野
趣天然亦嶺右所少壬申仁夫輩别去夜半抵封川

　　遊桂林諸山記　　　　　　　袁　袠

　　余到桂林者旬日即下蒼梧病瘴瘧還省上章乞骸骨
不報臥病四閱月復出視事乃七月二十日熊師子敬
邀余觀劉仙嵓出城南七里得白龍洞俯瞰清潭石室
窿然敞而高唐李白命曰𤣥嵓宋更名白陽其陽即劉
仙嵓也相傳仙人劉仲逺居此歴磴而上洞府高寒旁

有穿雲仙磧兩嵓望中陽朔諸山森若劔㦸皆獻竒目
前應接不暇明日登桂山叠綵嵓觀風洞歴華景山下
有洞深廣如厦屋轉寳積山山多怪石其旁有呂公嵓
山之巔有諸葛亭或曰珠合無所考又明日出就日門
東北行十里餘得清泉寺復二里謁堯廟復三里登堯
山觀天子田山有泉分二澗繞出堯廟淙淙可聽雜以
松風如怒濤決浹桂之山皆石此獨土葢桂之鎮也是
日復至七里山入棲霞洞穿曾公嵓而出桂多嵓洞然

深奥怪竒未有逾七星者也復觀𤣥風洞而還二十五
日將趨全州至虞山謁舜祠觀韶音洞讀宋張南軒碑
記山石竒峻下臨灕江旁有渡曰皇澤灣洞口有南薫
亭唐宋刻石具存余嘗讀范石湖評桂山之竒爲天下
第一今乃知非虚夷也夫其千峰挺拔怪竒誠天下所
未覩也然猶恨其多險峭孤危而無高厚蜿蜒之觀是
以無有鍾靈萃淑卓然名世者出乎其間而徒猺獠獞
狫盤據鼠穴枕戈負弩以爲民蠧豈山川之險怪固生

此類與

　　游乳洞記

　　余旣試士興安問山水之可游者得乳洞出城西南十
里路多榛莽至洞口有清溪石梁洞有三下曰噴雷中
曰駐雲上曰飛霞下洞有泉流石壁間滙而爲溪觸石
湍激有聲洞門軒敞其中虚明夏凉而冬温其下石如
田壟溝畻如鑿左旋至中洞烟霧㝠濛有石柱三及石
室石牀復左旋百歩至上洞石門平曠水淺可渉石乳

玲瓏有五色石横亘其上秉炬深入石愈怪竒三洞葢
宋李邦彥名也有碑記及張孝祥大書上清三洞皆在
下洞口上有范成大詩刻徧讀之小飲下洞而歸夫桂
多嵓洞然三洞並豁亦足竒矣興安風土簡朴氓不知
遊而三洞者竟不能閟見賞名流如范張李諸公將山
川發靈因人益顯與譬之士茍有竒雋瑰瑋雖在遐壤
必能振奮施其聲光鵲起穎露欲自閟匿不可得也余
於兹游重有感焉


　　太極洞記　　　　　　　　　茅　坤

　　予放舟陽朔江上諦觀之其峰石皆拔地而突立最高
者四千仭有餘其次則足可三千仞又其次或百丈或
五六十丈最次則三四十丈焉止矣其色如荳青深者
如靛文如魚鱗總計一百八十里排衙列㦸目之令人
神思飛越中流偶覽石壁竒瑰異常見伐鼓鳴鐃而前
行者忽焉而入崖忽焉而遡波以故追蹤躡迹汎漁舟
探之乃得一洞可方十餘丈小可數尺其㳺鯈稍稍見

也俄而赤脚沿岸以入又得一洞豁然當天而竅日光
射人且穿上羅下焉方數畝水可十餘尺而漁人網魚
而出者盡滿囊也予前問之曰是何魚之夥也漁曰兹
洞旣邃與人間絶故左右之夷與井里兒童並不得過
且水源深故所聚魴鯉數多我輩得以數取之予同王
使君撫掌大笑因名之曰太極洞

　　栁山飛來石記　　　　　　　周宗正

　　予始至全陽登湘山見所謂飛來石者詢之老衲談甚

悉云自羅浮飛來予意羅浮去湘山數千里卽有神物
挾之以飛亦未應若是其逺况羅浮之石嶙峋南海之
上不下千萬區誰能歴其地而驗其飛去之迹果與此
石度長絜大乃知其的自羅浮也石而飛已可駭愕而
謂飛自羅浮則愈怪誕可疑矣無何西山陳王客虚峰
陳黃門二先生招飲儒素堂酒半具言栁山書院壬寅
四月七日午時有石一區乗風雨雷電飛入應泉井中
頭昂尾低狀如龍馬此耳目所逮時日無幾殆非傳聞

影響者比予方疑湘山飛石而顧有此即日偕寮寀憚
子袁子往觀之見其形狀頗具高可三尺長可六尺濶
亦不下二尺有竒重可數千斤即使好事者舁而措之
非二三百人舉之莫勝况其自墮井中僅與其周遭石
甃廣狹相當雖人力巧爲排妥亦不若是之湊合而無
牴牾也訪之守者云其日午時風雨晦㝠雷電大作初
未聞墜壓震壘聲雨霽雲收忽見池中有此石也噫亦
竒矣


　　沖霄山記　　　　　　　　　張　瀚

　　蒼梧鎮城北枕大雲通星東聳金石西峙朝臺南俯大
江江上諸峰巃嵸羅列如屏如案舊名火山謂其上夜
光燭天相傳水有明珠又云南越王佗埋劒山阿莫可
考證居民往往戒火十日不雨閭閻祈禳獻賽金鼓相
聞問之曰火山相對故多火災不禳疑有害夫山川興
雲注雨利潤民物故曰說萬物者澤終始萬物者山奚
不察夫山本有利無害而徒稱名之惑也山本無名由

人始名稱名自我乃妄意詫山惑甚矣龍劒在地則劒
光生蚌珠在淵則珠光生闇然彰明若錐處囊中其末
立見賢才處世亦復如是邇年梧郡人才幾於不振顧
兹萬山盤紆兩江縈帶當五嶺之中挹九疑之勝山高
水深分野在牛女河漢間謂非渾融佳麗濶達宣朗不
可也其所凝結㑹萃於人者豈不然哉今學宫坐對此
山尤近余竊於斯有深意焉改題其山曰沖霄沖傍從
水霄上從雨皆以制火且不失夜光之義旣以解愚氓

之惑重爲士人祝繼自今賢豪奮庸雲蒸川涌用匡弼
我國家以道徳文章豐功偉烈掀掲宇宙不啻山川之
光芒上燭即靈鐘秀孕焯爍霄漢不在珠劒而在人賢
矣旣手書三大字勒石仍識諸碑隂俾生育斯地者永
以慰且勗云



　　粤西文載卷二十

