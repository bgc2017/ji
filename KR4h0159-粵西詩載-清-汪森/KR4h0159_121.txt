







　　欽定四庫全書

　　粤西叢載卷二十一

　　桂林府通判汪森編

　　素馨茉莉

　　素馨花比番禺所岀為少當由風土差宜故也(虞衡志下同)
茉莉花亦少如番禺以淅米漿日溉之則作花不絶可
耐一夏花亦大且多葉倍常花六月六日又以治魚腥
水一溉益佳


　　茉莉重臺者名之單臺者名素馨香氣一也(南寧府志下同)
素馨與茉莉俱出(闕)種昔劉王有侍女名素馨其塚上
生此花因以得名葉有五瓣似十姊妺光嫰如狗牙花

　　山薑

　　山薑出九真交阯今閩廣皆有之劉恂嶺表録異云莖
葉皆薑也但根不堪食與紅豆蔻花相似而㣲小爾花
生葉間作穗如麥粒嫩紅色南人取其未大開者謂之
含胎花以鹽水淹藏入甜糟中經冬如琥珀色辛香可

愛用為鱠無以加矣又以鹽殺治暴乾者煎湯服之極
除冷氣甚佳(本草綱目)

　　木槿

　　木槿名佛桑有紅白紫黄數色純白無間者名舜英(南寧
府志)

　　裹梅花即木槿有紅白二種葉似蜀葵采紅者連葉包
裹黄梅鹽漬暴乾以薦酒故名玉修花粉紅色四季開
(虞衡志)


　　嶺表朱槿花莖葉皆如桑樹葉光而厚(南人謂之佛桑)樹身髙
者止於四五尺而枝葉婆娑自二月開花至於中冬方
歇其花深紅色五出如大蜀葵有蘂一條長於花葉上
綴金屑日光所爍疑有燄生一叢之上日開數百朶雖
繁而有艷且近而無香暮落朝開插枝即活故名之槿
俚女亦採而鬻一錢售數十朶若㣲此花紅梅無以資
其色(嶺表録異)

　　嶺南紅槿自正月迄十二月常開秋冬差少耳(嶺南異物志)


　　山茶

　　南山茶葩萼大倍中州者色㣲淡葉柔薄有毛結實如
棃大如拳中有數子如肥皂子大别自有一種如中州
所出者(虞衡志)

　　美人蕉花

　　美人蕉自東粤來者其花開若蓮而色紅若丹産福建
福州府者其花四時皆開深紅照眼經月不謝中心一
朶曉生甘露其甜如蜜即常芭蕉亦開黄花至曉瓣中

甘露如飴食之止渇産廣西者樹不甚髙花瓣尖大紅
色如蓮甚美又有一種葉與他蕉同中出紅葉一片亦
名美人蕉一種葉瘦類蘆箬花正紅如榴花日拆一兩
葉其端一㸃鮮緑可愛春開至秋盡猶芳亦名美人蕉
(羣芳譜)

　　鐵樹花

　　鐵樹髙二三尺榦葉皆紫黒色葉小類石楠質理細厚
毎遇丁卯年則花開四瓣紫白色如瑞香較小圓耳一

開數月不凋嗅之有草氣俗語事難成者則曰須鐵樹
花開即此(南寧府志)

　　烏鎮王天雨濟為横州判嘗云横之馴象衛指揮殷貫
家有盆樹一株髙可三四尺問於主人曰此鐵樹也毎
遇丁卯年則花開吾父生時花開今復二次矣(郎瑛七修類藁)

　　上元紅

　　上元紅深紅色絶似紅木瓜花不結實以燈夕前後開
故名(虞衡志下同)


　　白鶴花

　　白鶴花如白鶴立春開

　　紅荳蔻花

　　紅荳蔲花叢生葉瘦如碧蘆春末始發初開花先抽一
榦有大籜包之籜解花見一穗數十蕊淡紅鮮妍如桃
杏花色蕊重則下垂如蒲萄又如火齊纓絡及剪綵鸞
枝之狀此花無實不與草荳蔻同種毎蕊心有兩瓣相
竝詞人托興曰比目連理云


　　泡花

　　泡花南人或名柚花春末開蕊圓白如大珠既拆則似
茶花氣極清芳與茉莉素馨相逼番人采以蒸香風味
超勝

　　紅蕉花

　　紅蕉花葉瘦類蘆箬心中抽條條端發花葉數層日折
一兩葉色正紅如榴花荔子其端各有一㸃鮮緑尤可
愛春夏開至歳寒猶芳又有一種根出土處特肥飽如

膽缾名膽缾蕉

　　水西花

　　水西花葉如萱草花黄夏開

　　史君子花

　　史君子花蔓生作架植之夏開一簇一二十葩輕盈似
海棠

　　枸那花

　　枸那花葉瘦長畧似楊栁夏開淡紅花一朶數十萼至

秋深猶有之

　　石榴花

　　石榴花南中一種四李常開夏中既實之後秋深忽又
大發花且實枝頭碩果罅裂而其旁紅英粲然併花實
折飣盤筵極可玩

　　象蹄花

　　象蹄花如梔子而葉小夏開至秋深

　　添色芙蓉花


　　添色芙蓉花晨開正白午後㣲紅夜深紅

　　側金盞花

　　側金盞花如小黄葵葉似槿歳暮開與梅時同

　　飛來蓮

　　駁鹿山僧堂前池水紺碧間出蓮花五色絢爛名飛來
蓮(嶠南瑣記)

　　竹

　　臨賀東山中有大竹數十圍髙亦數十丈有小竹生其

旁皆四五圍下有盤石徑四五丈極方正青如彈棊局
兩竹屈垂拂掃石上初無塵穢未數十里聞風吹此竹
如簫管之音(盛𢎞之荆州記)

　　峰州糞泠縣有大竹數圍實中任屋梁柱覆用之則當
瓦(南中八郡志)

　　嶺南人當有媿於竹食者竹笋庇者竹瓦載者竹筏㸑
者竹薪衣者竹皮書者竹紙履者竹鞋真可謂一日不
可無此君也邪(梧潯雜佩)


　　斑竹

　　斑竹中有疊暈江浙間斑竹直一淚痕無暈也(虞衡志)
湘源縣十二月食斑皮竹笋諸笋無以及之呉録云馬
援至荔浦見冬笋名曰苞笋(梅聖俞臘笋詩馬援當時見曽將禹貢評自註伏波
至荔浦見冬笋上言禹貢厥包橘柚疑是謂也)博物志曰斑竹笋堯女以涕揮
竹竹盡斑也爾雅曰笋竹之萌説文曰笋竹胎詩疏義
笋皆四月生巴竹笋生八月篃竹笋冬夏生永嘉記舍
墮竹笋六月生愚按山海經竹生花其年便枯六十年

一易根必結實而枯死實落土復生六年還成町也竹
譜曰䈙必六十年復亦六年是也南中有以竹為刀錯
子者如少鈍復以漿水洗之如初廣州記云石林竹勁
利削為刀切截象皮如截草也(北戸録)

　　湘中斑竹方生時毎㸃上有苔錢封之甚固土人斫竹
浸水中草穰洗去苔錢則紫暈斑斑可愛退之詩剥苔
弔斑竹角黍餌沉塚是也(焦氏説楛)

　　斑竹有硃砂斑羊眼斑撒雨斑狗蚤斑等名舜崩蒼梧

二妃未之從也何淚竹之多邪可資一笑(百粤風土記)

　　湘竹有全紋者圍僅三四寸斑亦不老畧大則止半面
有斑而體甚薄用則析取其有紋者謂之片竹(嶠南瑣記)

　　斑竹生於下邊山思衛上邊山之石城隘二三年向陽
者生有斑紋細黒如螺紋如龜貝紋用沙水磨濯其花
始見近因獞賊所居潛伏為盜不敢採伐蘇杭人珍之
取為籃輿簾屏牀几文具之物後採者甚衆淺年者斑
文不佳佳者亦不多得(永福縣志)


　　桃竹

　　桃枝竹多生石上葉如小㯶櫚人以大者為杖(虞衡志)

　　桃竹長爽纎葉青肌薄皮(南寧府志)

　　㯶竹出廣西葉如棕櫚其身似竹堅且實又名桃竹(格古
要論)

　　貓竹

　　貓頭竹質性類筯竹(虞衡志)

　　貓竹方言謂之茅竹大者可屋嫰者可紙(南寧府志)


　　沙麻竹

　　沙麻竹人削以為弓弓似弩淮南所謂溪子弩也或曰
蘇麻竹或曰粗麻竹(南越志)

　　沙麻竹廣桂皆植大如蓋盌竹厚而空小一人止擎一
莖堪為茅屋之椽梁也其種者多釤其竿毎截二寸許
釘入土不逾月而生根葉明年長芽笋不三載而為林
蓋土地所宜也(嶺表録異)

　　雪竹


　　雪竹出廣西斑極大色紅而有暈(嶺表録異)

　　澀竹

　　澀竹膚麤澀如木工所用砂紙可以錯磨爪甲(虞衡志)
思牢竹出思牢國用為箭可奪㑹稽之美其節有勒可
以批瓜俗名澀勒東坡澀勒暗蠻溪美山思牢弩箭磨
青石繡額蠻奴三虎刀竹譜竹&KR1217;簩失其本矣(赤雅)
簩&KR1217;竹嶺表録異云竹薄而空多大者徑不逾二寸皮
上有粗澀可為錯子錯甲勝於鐵若鈍以漿水洗之還

復快利(南寧府志)

　　箭竹

　　箭竹山中悉有(虞衡志)

　　箭竹節密肉厚禹貢云細者為篠(南寧府志)

　　慈淨竹

　　慈淨竹二竹一俯一仰可以代瓦(同上)

　　簜竹

　　簜竹葉大且密畧如蘆葦(虞衡志)


　　人面竹

　　人面竹節密而凸宛如人面人採為拄杖(同上)

　　棘竹

　　棘竹一名笆竹節皆有刺數十莖為叢南夷種以為城
猝不可攻或自崩根出大如酒甕縱横相承狀如繅車
食之落人髮(酉陽雜俎)

　　南土有刺竹枝上有刺南人呼為刺勒自根横生枝條
展轉如織雖野火焚燒只燎細枝嫩葉春叢生轉復牢

密邕州舊以刺竹為牆蠻蜑來侵竟不能入(嶺表録異)
竻竹刺竹也芒棘森然(虞衡志)

　　竻竹今南寧隨處有之唐宣宗時王式為安南都䕶式
樹竻竹為柵深塹其外寇不能冒黄齊守新州無城以
此竹植之羔豚不能入傳聞交趾外城亦是此竹余至
南寧嘗於城隘處所移種植之自後數年駢接成林宛
若兵衛亦保障之一事也(南寧府志)

　　棘竹有刺長七八丈大如甕(南方異物志)


　　釣絲竹

　　釣絲竹類簜竹枝極柔弱(虞衡志)

　　青黄竹

　　青黄竹通志云青黄間碧玉(南寧府志下同)

　　筀竹

　　筀竹葉細叢疎節逺可為篾絲以織器用齊民要術始
興郡出筀竹大者圍二尺長四丈交趾有栗竹實中勁
強有毒以刺虎中之則死似亦此類


　　油梧竹

　　油梧竹南方草木狀云油梧竹吏民家種之長三四丈
圍一尺八九寸作屋柱出交趾

　　䈥竹

　　䈥竹竹譜云長二丈許圍數尺至堅利出日南九真南
方以為矛其笋未成時堪為弩絃竺法真登羅山疏云
嶺南道無䈥竹惟羅山有之其大尺圍細者如黄金堅
貞疎節


　　鳯尾竹

　　鳯尾竹纎葉翠枝可供清玩

　　蕹菜

　　南方草木狀蕹菜葉如落葵而小性冷味甘南人編葦
為筏作小孔浮於水中種子於水中則如萍根浮水面
及長莖葉皆出於葦筏孔中隨水上下南方之竒蔬也
冶葛有大毒以蕹汁滴其苖當時萎死世傳魏武能噉
冶葛至一尺云先食此菜


　　蕹菜榦柔如蔓中空葉似菠薐及鏨頭開白花南人編
葦種水中陸種者宜濕地畏霜雪九月藏窖中三四月
取出壅以糞土節節生芽一本可成一畦生嶺南(羣芳譜)

　　藤菜

　　藤菜一名紫果東坡詩可以敵蓴羮(通志)

　　猴葵

　　猴葵色赤生石上南越謂之鹿角(南越志)

　　睡菜


　　睡菜五六月生田塘中葉類茨菰根如藕梢土人採根
為鹽葅或云食之好睡(北户録)

　　韭

　　平樂東亭村北山甚髙峻上合下空空徼東西廣二丈
許起髙如屋中有石林甚整頓傍生野韭人往乞者神
許則風吹制分隨偃而輸不得過越不偃而輸輒凶(劉鳯
雜組)

　　水韭


　　水韭生於野塘中葉似韭得非龍爪韭乎有二三尺者
五六月堪食不葷而脆字林云簽(音嚴)水中野韭也又□
(音吟)見字林似蒜生水中(北户録)

　　白蘘荷

　　丘瓊山羣書抄方載中蠱毒用白蘘荷引栁子厚詩云
云且曰子厚在栁州種之其地必有此種仕於兹土者
物色之蓋亦不知為何物也(羣芳譜)

　　八角茴香


　　八角茴香北人得之以薦酒少許咀嚼甚芳香出左右
江州洞中(虞衡志)

　　八角茴香廣西左右江峒中有之形色與中國茴香迥
别但氣味同爾(本草綱目)

　　藷

　　甘藷似芋亦有巨魁剥去皮肌肉正白如脂肪南人專
食以當米榖(異物志)

　　甘藷二月種至十月乃成卵大者如鵞卵小者如鷄鴨

卵掘出蒸食其味甘甜經乆得風乃淡泊(南方草木狀)

　　嶺外多藷間有發深山䆳谷而得者枝塊連屬有重數
十斤者味極甘香名玉枕藷(禆史類編)

　　閩廣藷有二種一名山藷彼中故有之一名番藷有人
自海外得此種海外人亦禁不令出境此人取藷絞入
汲水繩中因得渡海分種移植遂開閩廣之境兩種莖
葉多相類但山藷植援附樹乃生番藷蔓地生山藷形
魁壘番藷形圓而長其味則番藷甚甘山藷稍劣(甘藷疏)


　　茄

　　宿根茄茄本不凋明年結實(虞衡志)

　　茄宿根三年後樹老子稀即伐去别栽嫩者(嶺表録異)

　　茄白紫二種嶺表宿根有二三年漸長枝榦乃如大樹
毎夏秋熟則梯取之其毎歳植者生子熟食之厚腸胃
動氣發痰欲其子繁待其花時取葉布於行路以灰規
之人踐之子必繁也其根燒灰可以煨香(南寧府志)

　　杉菌


　　杉菌出宜州生積年杉木上狀若菌采無時(潘之恒廣菌譜)

　　雷菌

　　廣西横州出雷菌遇雷過即生須疾采之稍遲則腐或
老不堪用矣作羮甚美如鷄㙡之屬其價並珍(廣菌譜)

　　排草香

　　排草香出交趾今嶺南亦或蒔之草根也白色狀如細
栁根人多偽雜之(本草綱目)

　　排草香狀如白茅香芬烈如麝香人亦用以合香諸香

無及之者(虞衡志)

　　鎮安府近交趾境上有一嶺出香草狀類排草而稍粗
左江人以之作安息香亦雜於排草中貨之毎十月以
後羣取之捜抉無遺經春則復生然惟一嶺有之踰嶺
則無海南人取沉香速香岐南旋風諸香毎數人合夥
裹半月乾炒相與入深山中求之或一二日即得之或
半月不得徒手歸者亦有命也有香之處即有蟻封髙
二三尺人隨挖之則其下必有異香大扺沉香為多亦

有深入岐人境内者中州水晶皆為玩好彼處五指山
傍滿山皆是望之如雪而光采過之人取以為假山有
髙至丈餘者亦不足異也(月山叢談)

　　明正德十六年十一月罷廣西香貢仍遍諭各處鎮巡
守備官凡額外之征皆罷之初中官鎮廣西者歳以零
陵香進費至二千金武宗即位詔却諸獻而廣西徴香
貢如故至是布政使王啟等請并罷詔從之(典彚)

　　鬱金香


　　許氏説文解字云鬱芳草也十葉為貫百二十貫築以
煑之欝鬯乃百草之英合而釀酒以降神乃逺方欝人
所貢故謂之欝欝今欝林郡也漢欝林郡即今廣西貴
州潯栁邕賔諸州之地一統志惟載栁州羅城縣出欝
金香即此也金光明經謂之茶矩麽香此乃欝金花香
與金時所用欝金根名同物異(本草綱目)

　　白茅香

　　白茅香生安南如茅根道家用作浴湯廣志云生廣南

山谷合諸名香甚竒妙尤勝舶上來者此亦今排草之
類(本草綱目)

　　龜甲香

　　龜甲香即桂香嘉者一名紫术香一名金杜香一名蘪
草香出蒼梧桂林二郡界(述異記)

　　耕香

　　耕香莖生細葉味辛温無毒主臭鬼氣調中生烏滸國
(洪芻香譜)


　　龍涎香

　　龍涎香出西洋諸國番舶徑往東澳元非西産萬厯甲
午命福建兩廣辦進西人亦為之困則廣之一字累之
也(嶠南瑣記)

　　仙茅

　　廣西英州多仙茅其羊食之舉體悉化為筋不復有血
肉食之補人名乳羊(虞衡志)

　　仙茅一名獨茅服之延年(南寧府志)


　　三七

　　三七生廣西南丹諸州番峒深山中采根暴乾黄黒色
團結者狀畧似白及長者如老乾地黄有節味㣲甘而
苦頗似人參之味(本草綱目)

　　三七南丹雖産蓋少而味劣不若田州産多而更佳其
味似人參毎莖上七葉下三根故名三七重擬良金一
名金不換一名血見愁專治血症(慶逺府志)

　　錦地羅


　　錦地羅出廣西慶逺山巖間鎮安歸順栁州皆有之根
似萆薢及栝樓根狀彼人頗重之以充方物(本草綱目)

　　錦地羅苖有節似竹可塗腫毒(南寧府志)

　　高良薑

　　髙良薑嶺南諸州皆有之内郡雖有而不堪入藥春生
莖葉如薑苖而大髙一二尺許花紅紫色如山薑花(本草
綱目)

　　良薑本草生儋州或曰出髙凉故名主治霍亂腹痛(南寧

府志)

　　何首烏

　　李逺附録云何首烏以出南河縣及嶺南恩州韶州潮
州賀州廣州潘州四會縣者為上邕州桂州康州春州
髙州勒州循州晉興縣出者次之真仙草也五十年者
如拳大號山奴服之一年髮髭青黒一百年者如盌大
號山哥服之一年顔色紅悦一百五十年者如盆大號
山伯服之一年齒落更生二百年者如斗栲栳大號山

翁服之一年顔如童子行及奔馬三百年者如三斗栲
栳大號山精純陽之體乆服成地仙也(本草綱目)

　　銅鼔草

　　銅鼔草其實如瓜療瘍毒(虞衡志)

　　大蒿

　　大蒿容梧道中乆無霜雪處年深滋長大者可作屋柱
小亦中肩輿之扛(虞衡志)

　　長命草


　　長命草一名龍芽葉厚圓花黄經年不枮(南寧府志下同)

　　接骨草

　　接骨草苖似竹節可續斷骨

　　刀鎗草

　　刀鎗草細葉黄花止金鎗血

　　石髪

　　石髮出海上纎長如絲縷(虞衡志)

　　苦地膽


　　苦地膽葉可貼熱毒瘡(南寧府志)

　　倚待草

　　倚待草生桂州始安山谷葉圓髙二三尺八月采味甘
温無毒主治血氣虚勞腰膝疼弱風緩羸瘦無顔色絶
傷無子婦人老血浸酒服逐病極速故名倚待(本草綱目)

　　都管草

　　都管草一莖六葉辟蜈蚣蛇(虞衡志)

　　都管草生宜州田野根似羌活頭歳長一節苖髙一尺

許葉似土當歸有重臺二月八月采根隂乾(本草綱目)

　　釵子股

　　一名金釵股生嶺南及南海山谷根如細辛毎莖三四
十根嶺南多蠱毒彼人以草藥金釵股治之十救七八
其狀如石斛又忍冬藤解毒亦號金釵股(同上)

　　匾來

　　匾來細如荇蔕匾如薤菜長一二尺(虞衡志)

　　虎耳草


　　虎耳草叢生水澤中似虎耳名旱草搗汁和蜜酒成膏
潤肺烏髭髪(南寧府志)

　　鬱金

　　欝金葉似黄薑根如螳螂肚味香辣苦寒無毒如紅藍
花甚香(同上)

　　欝金生蜀地及西戎者無實破血而補嶺南者有實似
小豆不堪噉(本草綱目)

　　馬鞭草


　　馬鞭草生苖似茅芽而莖圓髙二三尺抽三四穗生取
搗汁一升飲之能消癥瘕(南寧府志)

　　箭頭風

　　箭頭風花似箭□可治風

　　&KR1190;砂蔤

　　&KR1190;砂蔤嶺南山澤間有之苖莖似髙良薑髙三四尺葉
長八九寸濶半寸已來三月四月開花在根下五六月
成實五七十枚作一穗狀似益智而圓皮𦂳厚而皺有

粟紋外有細刺黄赤色皮間細子一團八隔可四十餘
粒如大黍米外㣲黒内色白而香似白豆蔲仁七月八
月采之辛香可調食味及蜜煎糖纒用(本草綱目)

　　&KR1190;砂本草作&KR1190;砂蔤苖似薑形如白豆蔻其皮𦂳厚而
皺黄白主消宿食治痢疾(南寧府志)

　　澤蘭

　　澤蘭梧州有之根紫黒色如粟根二月生苖髙二三尺
莖榦青紫色作四稜葉生相對如薄荷㣲香七月開花

帶紫白色萼通紫色亦似薄荷花三月采苖隂乾荆湖
嶺南人家多種之(本草綱目)

　　澤蘭一名虎蘭亦名都梁葉生相對如薄荷味㣲温無
毒生地澤治癰腫傷損乳婦衂血(南寧府志)

　　鵞抱

　　鵞抱生宜州山林下附石而生作蔓似大豆其根形似
萊菔大者如三升器小者如拳二月八日采根切片隂
乾用解蠻箭藥毒(本草綱目)


　　紅果草

　　紅果草有二種果大者葉畧尖不堪入藥果小如小指
頂者葉圓邊花梗有軟刺可治牙痛(南寧府志)

　　山豆根

　　山豆根生宜州山谷今廣西亦有以忠州萬州者為佳
苖蔓如豆葉青經冬不凋八月采根廣南者如小槐髙
尺餘石鼠食其根故嶺南人捕鼠取腸胃曝乾解毒攻
熱效(本草綱目)


　　獨揺草

　　獨揺草生嶺南無風獨揺帶之能令夫婦相愛草頭如
彈子尾若烏尾兩片闗合見人自動(羣芳譜)

　　相憐草

　　周子功云南丹州山中産相憐草媚藥也或有所囑密
以草少許擲之草心著其身不脱彼必將從而不捨嘗
得試輒驗後為徐有功取去(周密癸辛雜識)

　　睡草


　　桂林有睡草見之則令人睡一名醉草亦呼嬾婦箴出
南海地記(述異記)

　　不死草

　　不死草廣西栁州産苴草如茅髙二三尺食之多壽故
名夏月采置几筵中則蚊蠅不近物亦不速腐(華夷花木考)

　　悶陀羅

　　予官農部河南司時曹長武陵龍君善偶一日曹事畢
遣吏承印還寓吏塗遇一人云當赴曹投牒者引去他

處飲以酒吏即昏迷若寐及覺印為盗去矣數日捕得
盜者予偕往訊之對云用風茄為末投酒中飲之即睡
去須酒氣盡乃寤問從何得之云此廣西産市之棊盤
街鬻雜藥者今土人謂之顛茄風猶顛也一名悶陀羅
按本草佛説法時天雨曼陀羅花云即此又北斗經有
陀羅星使者手執此花因以名花(嶠南瑣記)

　　毒草

　　野葛生桂州以南村墟閭巷間皆有彼人通名鉤吻亦

謂苖為鉤吻根名野葛蔓生其葉如柿其根新采者皮
白骨黄宿根似地骨嫩根如漢防已皮節斷者良正與
白花藤相類新者折之無塵氣經年之後則有塵起從
骨之細孔中出人誤食其葉者致死而羊食其茁大肥
博物志云鉤吻蔓生葉似鳧葵是也嵇含南方草木状
云野葛蔓生葉如羅勒光而厚一名胡蔓草人以雜生
蔬中毒人半日輒死嶺南衛生方云胡蔓草葉如茶其
花黄而小一葉入口百竅潰血人無復生也訪之南人

云鉤吻即胡蔓草今人謂之斷腸草蔓生葉圓而光春
夏嫩苖毒甚秋冬楛老稍緩五六月開花似櫸栁花數
十朶作穗生嶺南者花黄生滇南者花紅呼為火把花
(本草綱目)

　　鉤吻食葉飲冷水即死冷水發其毒也彼土毒死人懸
尸樹上汁滴地上生菌子收之名菌藥烈於野葛也雍
菜搗汁解野葛毒取汁滴野葛苖即萎死南人先食蕹
菜後食野葛二物相伏自然無苦魏武帝噉野葛至尺

先食此菜也李石續博物志云胡蔓草出二廣廣人負
債急毎食此草而死以誣人以急水吞即死急慢水吞
死稍緩或取毒蛇殺之覆以此草澆水生菌為毒藥害
人葛洪肘後方云凡中野葛毒口不可開者取大竹筒
洞節以頭拄其兩脅及臍中灌冷水入筒中數易水須
臾口開乃可下藥解之惟多飲甘草汁人屎汁白鴨或
白鵞斷頭瀝血入口中或羊血灌之嶺南衛生方云即
時取雞卵抱未成雛者研爛和麻油灌之吐出毒物乃

生稍遲即死也(同上)

　　胡蔓草生邕容間叢生花偏如梔子稍大不成朶色黄
白葉稍黒誤食之數日卒飲白鵞白鴨血則解或以一
物投之祝曰我買你食之立死(酉陽雜俎)

　　冶葛食之立死有冶葛處即有白藤花能解冶葛毒鴆
鳥食水之處即有犀牛犀牛不濯角其水物食之必死
為鴆食蛇之故(朝野僉載)

　　斷腸草形如阿魏葉長尖條蔓生虧三華以上即死乾

者或收藏經乆作末食亦死如食未乆即以天汁灌可
解其毒此草近人則葉動將嫩葉心浸水涓滴入口即
百竅潰血其法急以伏卵不生雞雛者細研和香油灌
之乃盡吐出惡物而甦少遲不可救矣(顧文薦船窓夜話)

　　斷腸草其榦成藤其葉似蔞多盤生路傍食之即時腸
斷而死故愚者常服以圖頼用狗屎調水灌下令其吐
出即愈(南寧府志)

　　斷腸草一名胡蔓形似黄精又一名野葛人食之立死

羊食之而肥故中其毒者用羊血灌之可解也平樂人
有三女俱年㓜晨出田間拾菜日晩不歸往視之則枕
藉死矣傍有斷腸草數處尚有握手中者李白詩昔作
芙蓉花今為斷腸草芙蓉花亦斷腸草之名花之美似
芙蓉也或云葉大如人手掌見人則獵獵鼔揺若招之
者取狶腸一段杵汁入之繫其兩端汁從中穿走腸斷
乃止(嶠南瑣記)

　　胡蔓草生山溪間葉似荼而尾尖毎日隨東而此草向

東日返西而此草向西土人取而噉之隨飲溪水須臾
毒發心腹腫痛面青腸斷立斃若未噉水尚可解救方
用人糞汁灌吐出此草無患再生殺雞雛擂漿水乘熱
灌之可活(永福縣志)

　　杭藥毒草鳥不敢栖其上形似獨巢蒜生深山中就其
處採煎忌雞犬聲用蘸弩矢試之法以鍼刺臂血仍用
拇指𦂳按刺孔令人蘸粟許趕血血縮倒回者方可用
不先按其刺孔血縮入肉其人立死如不縮者是雞犬

之聲敗之也(赤雅)

　　雞母草塗箭射禽獸立死(南寧府志下同)

　　火旺草毒魚立死

　　菌毒

　　嶺南風俗多為毒藥令老奴食冶葛死埋之土堆上生
菌子其正當腹上食之立死手足額上生者當日死旁
自外者數日死漸逺者或一月兩月全逺者或二年三
年無得活者惟有陳懐卿家藥能解之或有以菌藥塗

馬鞭頭馬控上拂著手即毒拭著口即死(朝野僉載)
















　　粤西叢載巻二十一

