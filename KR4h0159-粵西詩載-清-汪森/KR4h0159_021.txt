







　　欽定四庫全書

　　粤西詩載卷二十一

　　桂林府通判汪森編

　　五言絶句

　　送譚八之桂林　　　　　　　(唐)王昌齡

　　客心仍在楚江館復臨湘别意猿鳥外天寒桂水長

　　峨山　　　　　　　　　　　　栁宗元

　　荒山秋日午獨上意悠悠如何望郷處西北是融州


　　桂州北望秦驛手開竹徑至釣磯留待徐容州

　　幽徑為誰開美人城北來王程儻餘暇一上子陵臺

　　鬼門關　　　　　　　　　　　李徳裕

　　一去一萬里千知千不還崖州在何處生度鬼門關

　　題寳積山　　　　　　　　　　元　晦

　　石静如開鏡山高若聳蓮筍竿抽玉管花蔓綴金鈿

　　桂州經佳人故居　　　　　　　李羣玉

　　桂水依舊緑佳人今不還祗應隨暮雨飛入九疑山


　　送友人之桂林　　　　　　　　李　頻

　　君居桂林下日伐桂林炊何事東臺樹年年待一枝

　　容州回一首送陸三　　　　　　戴叔倫

　　西南積水逺老病喜生歸此地故人别空餘淚滿衣

　　連理荔枝　　　　　　　　　(宋)宋神宗

　　大理丞梁世基横州人宅生連理荔枝

　　横浦江南岸梁家間世賢一株連理木五月荔枝天

　　淪漪閣　　　　　　　　　　　陶　弼


　　談笑淪漪閣藤花竹葉間易醒江上酒難畫雨中山

　　屏障山

　　名山愛陽朔平陸逼峯巒郡境尖中折人家缺處安

　　丹竈山

　　羽客朝元地遺壇古樹中煉成丹竈在騎去鶴巢空

　　藤江　　　　　　　　　　　　蘇　軾

　　繫舟藤城下弄月鐔江濱江月夜夜好雲山朝朝新

　　光華亭　　　　　　　　　　　秦　觀


　　霞通海天曙月來東山白共是凭欄人誰足當秋色

　　七星山　　　　　　　　　　　張孝祥

　　朝遊七星巖暮上千山觀東西兩竒絶勢略嶺海半

　　揭帝塘

　　山月半池白水風終夜凉蛙聲作鼓吹荷芰製衣裳

　　北牖洞　　　　　　　　　　　吕愿中

　　南窻聊寄傲北牖有凉風巖洞幽深處結茅容老翁

　　濯纓亭　　　　　　　　　　　折彦質


　　澄練正縈檻高屏近擁門偏宜雲慘淡更好月黄昏

　　平南濯纓亭　　　　　　　　　張　栻

　　芙蓉豈不好濯濯清漣漪采之不盈把惆悵暮忘饑

　　七里店口占　　　　　　　　　范成大

　　分手暮江寒徘徊立馬看尋常相見易倍覺别離難

　　題靜江　　　　　　　　　　　陳　藻

　　桂林多洞府疑是館羣仙四野皆平地千峰直上天

　　題西山　　　　　　　　　　　李曾伯


　　看我登峰頂誰將荆棘披路從林外入洞向水中竒

　　鵲一首　　　　　　　　　　　劉克莊

　　久不聞烏鵲朝來噪不休殊鄉無喜事應為買歸舟

　　白石山　　　　　　　　　　　葉原賀

　　雲梯連石磴香樹鎖松關林壑疑無路神仙别有山

　　潯州寒亭　　　　　　　　　　姚嗣宗

　　井邑倦炎酷西巖境獨清人皆有凉意亭遂得寒名

　　桂水五千里二首　　　　　　(元)楊維禎


　　桂水五千里瀟湘雨氣空衡山七十二望見女英峰

　　桂水五千里南風大府開象王新貢入鮫女送珠來

　　流杯橋　　　　　　　　　　　余　觀

　　曲水分山隂輿梁勝溱洧一脉見高風駟馬安足取

　　注玉泉

　　雲蒸崑山液月浸藍田英臨風嚥沆瀣滿腹珠璣鳴

　　桂山泉

　　寒蟾窺玉甃老兎遺香酥化為銀河水一沃炎海枯


　　藤江　　　　　　　　　　　(明)富　禮

　　泊舟滄江濱天氣喜高曠化劒已成龍桃李湧春漲

　　北流舟上懷故人　　　　　　　黄　福

　　昨酬東岸酒今泛北流船回首瀘江逺令人思惘然

　　過蒼梧

　　一棹抵蒼梧西山日欲晡魚羮催僕啜蛇酒入城沽

　　送人回廣西

　　海口春光早沙頭栁色新滿斟交阯酒逺送桂林人


　　南山秋色　　　　　　　　　　孔　鏞

　　悠然見南山逺含秋色爽誰撥白雲開芙蓉清萬丈

　　勾漏丹砂

　　葛洪仙已去誰更識丹砂洞門春寂寂開遍碧桃花

　　雲凌斑竹

　　雲凌竹㸃痕豈是玉環淚君不見瀟湘斑斑同一類

　　濯纓石

　　晚上濯纓亭泉石供吟眺不聞孺子歌日落魚收釣


　　採桑化石

　　桑女徒自傷化作青青石雲鬟懶不梳長向江邊立

　　書臺朗誦

　　漁郎聞讀書聲落烟波裏日出不見人芳名遺古史

　　負薪登仙

　　二子樵都嶠一嘯聞碧落不意半落梅乃是萬年藥

　　鐘鬭龍潭

　　一勺水之多鐘龍何角力我來覓仙踪潭空漾清碧


　　仙李洞

　　洞門棲彩霞晚晴朝作雨我欲飽餐之長生能有幾

　　游湘山寺小詩書遺寺僧覺靜　　蔣　冕

　　孤塔望中青鐘聲隔烟樹朝暮見雲飛不見雲歸處(寺有
菴名雲歸)

　　何處來笙竽風自松林過老禪寂無聞日午猶高卧

　　山色自古今鳥聲時上下我來豁塵襟恍疑在圖畫

　　杖藜叩禪扉來坐松下石囂寂已兩忘何苦分心迹


　　自白石先壟掃松遊龍隱巖書五小詩刻石上

　　羅水繞巖前西來却東去從古至如今晝夜流不住

　　謝却軟紅塵踏此烟霞路山靈莫笑人我已來两度

　　年年拜先壟路出石燕岡不知咫尺地幽境此中藏(石燕
岡去嵓僅數十歩)

　　幽勝在路傍徃來懵不識牧叟與樵夫眠坐如衽席

　　樵牧日在山可識山中趣欲覔塵外蹤往哉隨杖履

　　送張吉遷梧州守二首　　　　　陳獻章


　　甲兵滿一船江門來訪别贈君欲何言笑把梅花折

　　少年恣行遊老病徒拘綴送君今夜心還到蒼梧别

　　送李子長往梧州謁張太守二首

　　春棹去江門泝流焉汲汲㸃筆烟外山歸來看懐集

　　不聞端别駕敬士如子長問道蒼梧下登歌刺史堂

　　全州引路松三首　　　　　　　魯　鐸

　　萬松官道傍莫知所從始吁嗟松上鶴閱人亦多矣

　　我欲撫長松前驅忽相警自笑乗槎遊亦解殺風景


　　終日聽松風彷彿連天浪却疑奉使身真坐浮槎上

　　又以偶來松樹下為韻五首

　　平生愛松風耳中不常有于今終日聽清緣諒非偶

　　我欲哦松下官程苦見催幸聞歸去路還向此中來

　　常常多異夢矯矯見羣龍歲晩誰原破全州引路松

　　國初章太守手澤尚如故道傍十萬松箇箇甘棠樹

　　我有讀書臺宜冬不宜夏縮地如可傳安此虬枝下

　　臨桂道中漁者


　　危灘若奔雷江魚正貪上順水飛漁船斜下攔江網

　　千秋峽阻風

　　無風還覺風有風安可過况當大風時自分終日坐

　　府江舟中四首

　　急雨翻盆下危灘倒海來篙師須戮力虎穴正堪猜

　　花底瓊泉落雲中碧樹交祗疑仙所宅誰遣賊為巢

　　灘從雷劈過膽落骨還驚浪打船忩上真成動地聲

　　野堡明弓刀風船激笳鼔畏塗不成眠更聽江邊雨


　　永淳縣

　　孤城倚江山居然擅清爽瘴鄉眼初明肩輿雨中上

　　妳子山

　　千秋峽口山宛然露雙乳却怪山中雲白衣在何許

　　廣西風土四首　　　　　　　　徐　問

　　北風施頑隂風急便成雨月無三日晴蝸牛上臺廡

　　山石不出雲巖空樹根貼未知秋去時春風下黄葉

　　青草瘴連天夷獠窺斷口盡日不逢人孤軍避還守


　　山上結茅廬山下舊溝洫農人不在田猺人且耕植

　　全州道中　　　　　　　　　　嚴　嵩

　　梅花千樹雪松葉萬溪雲湘源行日日頼爾灑塵氛

　　蒼梧即事　　　　　　　　　　徐　棻

　　山色連蒼漢江流繞郡城往來横渡口强半廣州聲

　　出郭無車馬扶橈有女郎已看浮桂水猶指渡潯陽

　　經行七百里憑聎萬千山不信他郷逺纔過雙樹間

　　當杯酣寄酒汲井漱氷泉咫尺違勾漏空令懐稚川


　　旌旗沿岸出薏苡逐車來矍鑠銅船將營荒半草萊

　　誅茅臨水曲編竹住溪流歌舞春城暮烟花自一州

　　舟車頭㑹少泉貨尾銜歸關吏無多事看山到落暉

　　一水狂奔馬三江不辨牛寒濤六七月半沒繫龍洲

　　殘棟烟猶紫頽垣燼尚封相逢悲爛額愁對祝融峰

　　扼險開雄鎮當關借重臣幾番貔虎士更戍往還頻

　　亂竹斑凝砌疎梧翠滿庭月明湘水上誰起帝妃靈

　　地僻烏啼樹庭空吏放衙西河言偃室惟種碧桃花


　　興安陡江口號　　　　　　　　顧　璘

　　江擘山頭出舟騎石背行問君縁箇事辛苦作南征

　　湘山雜詩

　　古塔境

　　古塔已千載白骨為黄金寒燈耿不滅照見西來心

　　雲歸菴

　　松林有茅宇白雲還往來山僧愛雲好柴門夜長開

　　飛來石


　　誰騎蒼鸞來啄破苔花碧經年不歸去化作山頭石

　　甲亭

　　不信湘中好江山天下稀如何萬里客終歲澹忘歸

　　卓錫泉

　　老禪卓錫處石上泉猶清紅塵不相染唯有蒼苔生

　　玉虹泉

　　一條寒泉色迤邐穿石下秋雨何處晴猶餘白虹挂

　　法華泉


　　寂寂空山深荒泉四時冷惟餘月明夜山猿弄孤影

　　𤣥通洞

　　下窺杳無極仰視白日微山人把火入照見石燕飛

　　獅巖

　　綠草斷行迹鍧然石門開分明洞天裏不遇仙人回

　　露勝亭

　　高亭行處盡逺岫望中微日月開禪觀雲霞䕶客衣

　　歸自灌陽望湘山口占


　　十日别湘山見如故人面何况石頭城是儂舊郷縣

　　寄顧全州　　　　　　　　　　陳　沂

　　曲浦湘雲暮幽篁楚雨秋愁心寄鴻雁煩爾過衡州

　　凌山驛次湛内翰四首　　　　　潘希曾

　　隂雨忽開霽江雲散曉霞日升林影動一徑見山家

　　喜樹晴光艶澄江春水深漁翁坐曬網顧婦作蠻音

　　風日春來好江村藹衆芳簷暄嬉婦子隴夕下牛羊

　　南裔行將盡荒村僅自存蕭條村裏驛日午不開門


　　興安道中見杜鵑花有感　　　　袁　袠

　　杜鵑啼已老杜鵑花尚開昔從此山去今見此花回

　　登月華洞寄藩臬諸公

　　晨登月華洞洞口雲微微桂嶺杳何處孤心雲共飛

　　平樂舟中　　　　　　　　　　方𢎞静

　　羽扇難揮暑素衣行欲緇如何桂嶺表日挂雲帆為

　　大龍潭　　　　　　　　　　　張　翀

　　山下清泉出人間白髮來閑雲如可卧何必問蓬萊


　　隱山有六洞毎洞名皆唐人𨽻書所題徧造其下為
賦五字絶句六首　　　　　　　　張鳴鳳朝陽

　　六洞盡玲瓏栖真定在東晨光將紫氣還遶白陽翁

　　白雀

　　瑞羽去已久深巖名不滅遙思千載人風素何高潔

　　嘉蓮

　　巖潭廻合處可望不可入欲摘同心花傍崖長佇立


　　夕陽

　　烟際度歸樵明滅不可辨返照射西巖潭光映東巘

　　南華

　　昔人此采蓮今日此栽稻躊躇桑海間笑問南華老

　　北牖

　　巖忩偏駐日石榻但眠雲聖世辭家隱何慚巢許羣

　　同張羽王晩酌灕山盤石上　　　俞安期

　　小飲坐磐石石氣夕復昏漁燈照江水見我石上樽


　　劉仙巖十詠為張質卿賦(并序)

　　劉仙巖仙人劉仲逺所居抵山之半入户旋返而上
登者為升真洞仲逺鍊真沖舉咸在兹焉左下有坪
質卿因故址搆閣曰通明為上帝行在又左考室曰
栩栩半嵌巖中中設几榻以供燕寢又左由别道上
曰穿雲巖又左為仙迹巖足迹宛然趾輪可辨傳謂
仲逺所示出巖稍左有石方平徑五笏餘可設弈具
曰弈石下臨絶壑斵石闌之又上而左有石高出下

削上寛曰凌風臺又左行鳥道數十百趾三峰特上
峙如鼎足中有土坪搆閣曰山鼎北有一闕下矚南
谿延眺城郭比出羣山篸㦸竝列復折而右履巑岏
門數十百趾有石突出亭冠其顛曰縣居復右行數
十百趾左右折而上最高得石坪類若九成入二十
餘笏横亘數十笏背負絶巘下臨升真南出諸峰舉
伏趾下度可搆樓十二楹質卿欣然將有事焉豫名
日中天樓異日待安期羡門之屬同為遊處之所命

余各賦短篇紀之總得十首

　　升真洞

　　石關磬折登仙客鍊形處北户吐烟飈時為上征馭

　　通明閣

　　丹閣擬絳晨窿穹挂巖際羽衛蔽山來月中下羣帝

　　栩栩室

　　丈石巖之阿髙眠我忘汝仙仙夢裏身微風自飛舉

　　穿雲巖


　　巖行穿白雲巖卧藉白雲到來巖下客即是雲中君

　　仙迹巖

　　劉仙住巖下足迹留石間諒非斧斤力不類潘吾山

　　弈石

　　石面五笏平恰稱圍棊坐誤敎傍立人樵柯爛幾箇

　　凌風臺

　　凌競百尺臺近瞰仙靈宅恒慮逐風移人指飛來石

　　山鼎閣


　　三峰列作叢孤閣出其裏奚待燔名香烟華日浮紫

　　縣居

　　翹然石上居宛爾空中現高接絳霄叢下捧蒼雲片

　　中天樓

　　天半綴飛樓應如化宫化毎候好居人龍鸞息驂駕

　　桂林巖洞雜詠

　　昔人謂桂林山水甲天下非以巖洞勝乎歲甲午余
度嶺日與桂人士遊宴江山其峭壁削成鋭峰攢列

固云竒矣然有山俱石有石俱空一山之間至函數
洞或闢山巔或次水際或突竅幽廻或髙敞朗徹瑤
漿葩石豎立倒縣罔不駭目悚神恍惚若幻凡此數
十計咸又彚列郭以内外不數里間葢桂若巖洞之
藪信宇内不復更有也竊以遊宴有詠僅舉其概而
巖洞詭異豈遑備陳乃取諸洞夙被名稱者各作小
引綴以短章至有被名稱而足迹未至足迹既至而
蔑有名稱與夫被名稱而非嫻雅及别有專詠者咸

不及已

　　水月洞

　　灕山東北如石梁跨江門出水上陽江合灕水南去
分貫洞中

　　洞户引江流南下清瀰瀰月過影孤沉潛虯抱珠起

　　雉巖

　　雉山欲翔巖啟北麓石門屈曲入復數丈出登髙臺
灕水當臆


　　雉舉山形髙蛇蟠巖徑曲臨臺見春江百折巖扄綠

　　𤣥風洞

　　洞腹深廣如橐籥然積氣噫風時出其户當之震悚
豎髮粟肌

　　深竇貫隂崖寒飈生不絶縣泉石罅垂炎月吹成雪

　　冷水巖

　　石門低壓碧澗中横直渡飛梁壁竇更下過此虛曠
北逹棲霞


　　屏風巖

　　两壁瑩潔如琉璃屏鍾乳森然神雕鬼琢

　　空巖多寒風壁列如屏曲苔石紛倒垂琉璃掩蒼玉

　　玩珠巖

　　巖嵌洑波扄垂石柱室有石紋宛然二龍圓暈如珠
適直所嚮

　　石柱支巖門珠暈嵌巖室競攫两蛟龍疑向廻波出

　　韶音洞


　　舜山之麓石穴虚明北牖爰臨清江來繞水石發響
日奏簫韶

　　石牖次江潭琮琤發靈異水樂諧古音率舞魚龍至

　　華景洞

　　髙扉廣廈榱柱交加文綠塗金絢爛驚目

　　石扇劃烟堂四壁塗青翠葩乳擁華榱翻成佳麗地

　　𤣥巖

　　石關北嚮陽曜寡臨𤣥井玉池昏莫可測


　　舍舟南谿南穿巖北山北白石夜微明𤣥井晝深黒

　　白龍洞

　　上高下廣石室䆳深凝乳延貫其上若蛻龍骨

　　曲折叩清寒風雨藏靈窟白石結瑤漿具如龍首骨

　　隱山六洞詩(有序)

　　在昔諸洞得水增觀西湖既陸洞壑亦枯往侈名稱
未厭余意既讀韋呉二記想其湖池臺榭之盛葢不
勝陵遷谷變之慨焉


　　朝陽洞

　　雲竇玲瓏開石漿涓滴灑晚來含日華垂垂雨猶下

　　南華洞

　　石室山之陽靈泉湛湛挹寒氣動颯然時有薰風入

　　夕陽洞

　　石窟呺然深風出濯烟霧西林返照來凉隂納疎樹

　　北牖洞

　　亂石騁瑰姿隂霞結深翳凉風留醉眠自奬羲皇世


　　白雀洞

　　昔人獻神雀洞名適見取皜皜仙䑕飛猶疑下霜羽

　　嘉蓮洞

　　靈洞被嘉稱神膏效其詭倒綴紫芙蓉同心復駢蕊

　　舟行自桂林至昭州雜述六首

　　日出江霧低蒼凉汎江水岸岸人趂墟灘灘漁入市

　　深潭夾峻壁白日青湍多波心浮沫動下識遊犀過

　　拔地復刺天千山若羽簉何山非石峰何峰無巖竇


　　大山如鵬騫小山如鷲舞孤峰斜奮頭連峰曲張羽

　　怪姿更萬端異形盡羣變紛紛最好山多𨽻陽朔縣

　　三百六十灘懸沫飛如撒晩計晨發初已過一百八

　　羅叢巖　　　　　　　　　　　陳　中

　　矗矗山光映團團樹影重斷猿啼午夜孤鶴唳秋風

　　潯江　　　　　　　　　　　　劉長吾

　　秋風黄葉樹夜月白蘋花古渡經行少平郊入望賒

　　氷井寺　　　　　　　　　　　蘇　濬


　　雲色倚層層斜陽對老僧相看無限意惟有玉壺氷

　　銅鼔

　　莫辨雌雄色猶聞風雨聲年年春草緑何處伏波營
六言

　　寧浦書六首　　　　　　　　(宋)秦　觀

　　揮汗讀書不已人皆怪我何求我豈更求榮達日長聊
以消憂

　　魚稻有如淮右溪山宛類江南自是遷臣多病非干此

地烟嵐

　　南土四時盡熱愁人日夜俱長安得此身作石一齊忘
了家郷

　　洛邑太師奄謝龍川僕射云亡他日巋然獨在不知誰
似靈光

　　身與杖藜為二對月和景成三骨肉未知消息人生到
此何堪

　　寒暑更拚三十同歸滅盡無疑縱復玉關生入何殊死

葬邉陲

　　龍隱巖　　　　　　　　　　　方信孺

　　曾榜武夷九曲何如桂嶺七星水石小容螭(闕)烟雲長
帶龍腥

　　次韻景雲蒼梧往復雜詩六首　(明)陳獻章

　　崖收矮日寂淡江帶翠烟輕浮來往扁舟閒轉悦城古
木槎頭

　　白日村前布狗黄茅山裏鈎輈詩人吟偏適意估客歌

為消愁

　　朝辭白土低岸晩泊和尚髙岡樵唱雲邊細路漁家石
角輕航

　　雲木幽疑絶境江流東見通津蒼梧逺尋仙侣端溪頗
恨情人

　　天地安排蓑笠江湖放浪漁船或者天隨是我斜風細
雨前川

　　學得脱胎換骨何須東走西奔宇宙滯形骸内未免戀

戀兒孫

　　拜栁山先壠後坐率性堂志感　　蔣　冕

　　五十年前此地先君擕我登臨今日重來感慟繞墳松
檜成林

　　昔我先君葬日四山風雨凄迷徹夜燐光遍地不分逺
近髙低(我先君葬栁山寸月亭右葬之夕大風雨不止自山麓至城北門外遍地皆燐其光煜煜然青
也不知何異冕官春坊時嘗因郊齋宿東朝房偶與館長圭峰羅公談及圭峰謂其邑栢崖大宗伯先世葬其
曾祖亦有此異葢吉徴也)


　　灕江口田家

　　查卧横侵汲道崖傾半沒楓潭落日射魚磯上閒時種
豆山南





　　粤西詩載卷二十一

