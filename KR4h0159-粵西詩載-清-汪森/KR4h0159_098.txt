







　　欽定四庫全書

　　粤西文載巻七十三

　　桂林府通判汪森編

　　墓誌

　　懐集林府君墓誌銘　　　　(宋)鄭　俠

　　君諱絢字伯素少敦敏順悌其交不妄而篤於好善閉
其户以讀書為文至忘寢食年未弱冠𢎞裕秀發以是
有稱于鄉閭同母弟繹與君偕名皇祐中同日擢第君

之教也釋褐授潭州長沙尉潭據南北之衝商旅舟車
之所㑹而介於湘衡之間重巒密林巨盜依之乆為民
害州縣警捕甚嚴累嵗不獲君至為設方略皆中其䇿
不期月擒者數黨於是衡湘之間無畱寇矣會曲江余
襄公臨鎮録其勞於朝詔遷萬户簿襄公以為賞太薄
也再為之條奏又舉其才謂可試一邑君勤於奉公而
亷於進身以為君命也安有厚薄為人臣者不稱是懼
何暇於擇故不復自敘乃以前恩改授賓州領方簿兼

令遷桂州修仁令君志尚高潔其臨政惠愛撫循其民
而教之以善猶子弟也故所蒞稱治部司審其能交章
論薦若余襄公李公師中皆深器之以二公之所舉則
君之為人可知矣修仁之任嵗滿當改秩未及代以母
張氏喪歸服除差韶州恭城令君以先府君之老懇求
便侍不獲明年又以先府君喪歸歠粥面墨廬居以終
憂耿耿有餘恨經年始領端溪之命既受代以疾終於
官所享年五十有九君廣州懐集人也五世祖某嘗為

劉氏相所作懐州大陂凡溉田數萬頃民到于今賴之
故君之家世居于石僵城之西祖某父漸皆不仕母臨
賀人吳氏君五嵗而母亡張氏於君繼母也君性至孝
事繼母如親故張氏愛君甚於巳子君與弟繹及女兄
尚書屯田外郎周君之室皆吳氏出也繹官至桂州永
寜令先君而亡繼母弟紓未仕娶臨賀陳氏男二人長
俊民次天民女三人長適臨賀陳䝉次昭平周景甫次
䝉泉王汲凡君之子弟皆以儒為業而姊妹女子之適

人者皆舉士其篤於好善而不妄交者於是信矣其亡
熈寜九年十二月二十一日明年某月某日男天民以
君之柩歸某月某日葬于某縣某鄉某里某原男俊民
天民泣血而求銘銘曰

　　嗚呼伯素生今好古敏而自求是以有譽於親克孝於
弟克友其奉公也勤其臨民也厚心不志於利而志於
義志不達於位而達於仁其才雖屈於道則伸假之以
年有足施設今其亡矣夫復何云積善之慶在公子孫


　　銘張明墓　　　　　　　　　鄒　浩

　　役者張明以熈寜丁巳十月二十四日生宿州栁子鎮
以崇寜癸未八月十一日死于昭州朝天坊其服役予
家葢十有九年初予之竄永州也僮奴率憚行獨明求
行甚力後又隨予至昭昭於廣西最為惡地桂之城門
號昭州門者不敢開開則瘴大作以故南人日畏之商
旅弗由其途監司弗飲其水予至之日適又甚焉素巾
滿郊廛喪皷連晝夜故老言數十年無有也嘗於蒼埃

白霧中怪鳥正飛而墮雞豚狗彘正行而顛仆問之他
人則曰發瘴然也然隨予居者無一不染此疾呼醫治
藥朝夕以之於其呻吟漚洩間予形影兀兀寢食幾廢
但幸其皆救耳明卒不救嗚呼其偶然邪非偶然也邪
以其死之明日具棺斂葬于仙宮山之隂而為之銘銘
曰

　　生于北斗之北誰汝生死于南箕之南誰汝死汝之所
以然者吾無得而詰焉汝之體魄其安于此


　　宋安撫使蔣允濟墓誌銘　　　張孝祥

　　乾道元年余守桂林初識潯州守蔣君徳施是嵗君赴
朝執政三人共稱君之賢賜對擢守邕管明年余免歸
江東君與邦人送余於興安置酒于鮮乳洞之下時方
六月洞中極寒水如氷雪余與君褰裳脱履篝火入之
凌兢石間題名賦詩火盡乃出於時君年六十有二而
精神矍鑠未艾也又明年余司長沙桂州舊僚以書來
云君至邕管卒矣夫君何止於此耶桂州在二廣號士

鄉其間固多賢然余所與遊者若君若石君惠叔其尤
賢者也君殁惠叔蓋亦前數月殁故甚悲之明年八月
余移帥荆州君之子礪自桂徒行數千里持惠叔之弟
安持狀求銘于余余方謝府事未幾礪至刺血為書以
請夫以余之悲君而礪又誠孝若此則焉可以不銘君
諱允濟桂之興安人父熈以君贈奉直大夫其葬也得
致堂先生為之銘致堂道學髙一世語不妄發奉直之
銘可知已奉直力貧教二子君與其兄皆中紹興進士

第歴栁州城尉容州普寜令改秩知邵州新化縣賀州
富川縣新州教授通判賓州知潯州邕州如是朝廷知
君之賢亦試君於邕将用君矣而君遂卒君積官朝請
大夫居州縣四十年以恩信結民務安便之新化號難
治君至俗為之變積嵗不輸之租車牛係道㑹君丁内
艱未至縣者聞君去相率數百人遮部使者欲奪君喪
在富川適行經界鄙逺不素習旁縣驚憂有死者君親
為之指畫條疏節制吏受其成而民安其業部使者取

其法下諸郡嘗攝昭州始官出錢二百與民輸布一疋
旣復折為錢十倍之君疏以聞竟減其半隆興詔書良
二千石君在潯州為廣西第一邕州控蠻獠嵗買國馬
百貨所聚君盡蠲免時武臣無事馬没入諸蠻帖服不
敢相讐殺死之日哭者罷市嘗按平南巡檢祝尚賢奪
一官及君喪過潯尚賢哭之舟中哀甚或詰之曰昔我
犯法非公之私公賢者我安得不哭君娶前秦氏生四
子砥碩早喪次礪以君䕃任将仕郎次確再娶王氏有

女春娘君之孫男女凡六人君葬以乾道四年八月丙
申在縣巨木塘二夫人祔焉銘曰

　　居鄉孝弟仕有循良外甚和愉中乃峻剛惜乎生于南
方仕于南方

　　元都事趙元隆墓誌銘　　　(明)徐尊生

　　嗚呼見危致命之士求即乎吾心之安而已非為名也
然其事至難其人至鮮故史册必書之以勸來世豈非
樹風教者之所重哉不幸名微事逸史多不載而猶幸

其能傳者則以君子之私著有足徴信也嚴陵經歴靖
江唐輝持其姻黨鄂省都事趙君之行以示尊生且曰
君死事明白而不得列於史官恐遂湮没今其葬五年
矣未有以誌諸幽將表其事而刻之墓上子史屬也文
其可辭尊生竦然曰昔嵗忝預纂修獲聞末議於前朝
忠節葢未始不謹若君之事或訪未及闕於上聞義烈
弗昭是可憾也敢不敘而銘諸君諱祖森字元隆狀貌
魁梧天性重厚幼居紈綺間無驕惰意惟嗜讀書稍長

習舉子業學識該博議論英發意氣慨然嘗曰仕所以
行其學何必科目而進邪甫冠試吏梧州府中儕輩惟
君年最少而裁答不減老成總管高公隆禮大器之調
潯州府判官伊喇氏貪殘不法君屢諫不聴拂衣去未
幾伊喇果貶闔府吏皆隨坐人咸服君先見遷理定縣
典史均其徭役民便之守鬱林吏目家居至正間遣使
宣撫天下以便宜更張黜陟使者至境君條廣右不便
事十餘皆人所切齒而不敢言者陳之不報尋之鬱林

幕舊案壅積裁剸不畱秩滿歸事母盡孝與兄元敬友
愛尤篤鄉黨翕然推重又於山前之陽築室讀書號前
山居士壬辰四方多事鄂省不守湖湘諸郡風靡甲午
廣右屯萬户中山甄公崇福被命為元帥總湖南諸軍
聞君才為征行令每事咨焉帖舂陵復衡州次于衡陽
將為進取岳鄂計方議屯田謹斥堠俄而沔陽湖宼駕
風沓至城下甄公與戰自朝至晡雖屢捷而衆寡不敵
遂入於城謂左右曰吾為國將臣胡可屈拔劒自盡麾

下諸將為其守鄧侯且勝尤力戰聞主帥敗乃創殘退
保岐陽衡間邑也君素與鄧侯志合至是亦相失在外
因自籌曰進而俱死可也徒死無益再戰不競然後圖
死亦未晩也乃具實歸告廣憲尋遭母喪家居而鄧侯
堅守岐陽數年宼不敢出卒以保障廣右陞元帥開府
永州思甄問舊人可與共事者聞君在聘之君復起道
過全州時元帥高公由左轄陞平章署省于全得署官
授君進義校尉清湘縣丞因畱之不允竟之永鄧侯喜

即置分府都事待以賓禮已而朝㫖命廣右憲長河西
額爾吉訥公兼湖廣平章事置省于桂於是表裏鄧侯
而參政分省永州君隨檢校分省事鄧侯圖共濟復薦
君總省至則提控諸曹凡所建白援引今古切中事情
贊佐軍謀晨夜裨益平章公倚之置左司都事惜其猶
未盡用也元年丁未冬王師南上圖永鄧侯告急君勸
平章公宜速救吾廣所恃者永爾無永則無廣右矣明
年春援兵行為全省平章阿爾斯蘭所撓無及於永夏四

月鄧侯自盡遂陷先是王師三月已圍桂矣吾嘗謂平
章公諸侯死社稷事急宜與城同存亡又嘗謂同列昔
與鄧侯同事甄公良荷知遇然所以不即死者期效尺
寸以報之事既如此鄧侯死矣吾尚何獨生乎六月庚
申王師由西門入君時掌伏波門聞城破顧謂從者曰
此吾死所也遂引佩刀自決同時死者都事陳君瑜事
定孤宗岳收遺骨歸越四年辛亥葬於藍田之弄山元
敬狀君之實有云為臣死忠又云為知已死甄公狥國

既不失為臣之道君與鄧侯均事甄公而不死其難意
蓋有在也既而相繼死義雖有先後彼此之殊然狥國
等爾嗟夫君也鄧侯也死生同義可謂上不負朝廷下
不負知已而無愧於甄公者矣尊生喜其論之切當雖
史臣載筆亦無出於此者事偶闕書亦復可恨陳君之
死蓋又嫓美趙君而宜並書者歟君生於至大庚戌二
月甲寅得年五十有九配唐氏宋進士忠節贈成務郎
唐公逢午之曽孫汝輝之姑也然則元隆之死其亦有

所受哉因為之銘曰

　　嗟惟元隆允矣俊明幼而磨之長試於成于成孰試吏
以儒并辟州佐府沛其能聲方閫須才俾諏戎兵畫未
及施甄侯已行曰予有待曽是茍生復佐鄧侯益勵精
誠于永于桂左右經營期雪前恥易屯為亨鄧侯繼殞
邊境荐凶永既不守桂亦隨傾吾死得矣引刃絶吭嗟
嗟元隆燀燀其英不負知已以對忠精湖湘之濱嶺海
之鄉君靈徃來邊庭載風我作此銘式揚耿光俟續簡

編千載弗忘

　　知思明府黄公神道碑　　　　解　縉

　　大明朝列大夫知廣西思明府黄公墓在鄉之莫萌嶺
翰林學士國史總裁廬陵解縉大紳刻其墓道之碑曰
黄氏系緒陸終之封於黄今湖廣黄州故國也春秋時
與㑹盟尊周室後併於楚子孫益顯且蕃思明著族宋
仁宗時狄武襄奏補成忠郎充路分官鎮遏境土遂以
得民葬思明周南岸之離山相傳卜吉連世有官至訓

武君二男長游元都累官奉政大夫同漢陽路次襲知
思明州元世祖命鎮南王托歡討交趾為嚮導供給從
王入朝世祖説之手撫其背親酌賜之衣服金帛授勛
虎符龍虎上將軍廣西兩江道都元帥仍思明路軍民
總管娶南寜宣化莫氏大姓諱用元是為公之高祖至
武毅將軍兼南寜路總管諱克順是為公之曽祖其諱
萬山公之祖父娶於萬承許氏六子皆賢武略將軍思
明路總管賜金虎符諱武勝公之伯也繼為總管陞擢

廣西兩江道宣慰使都元帥諱武宗公之父也公母夫
人龍州趙氏杞梓盛宗世儲休慶公諱呼都克字曰朝顯
弱冠而孤時方大亂鄰寇陸梁鎮之以静撫民治兵以
俟天命後三年為洪武戊申國朝兵下廣東轉指南寜
即遣送印章受約束以歸民皆安堵不知有兵明年已
酉詔以思明路為府賜誥命印章仍憚之戒莫敢犯暇
則與其屬人弋游娛樂講習禦武其屬人皆親附之境
内晏然安堵公真可謂豪傑人也后十八年為洪武丙

寅十萬山象出害民稼穡詔兩通候率兵二萬餘驅而
捕之建立馴象衛思明府率其民助治城塹嚮道山險
峻除獸害未㡬得白象以獻太祖賜賚之甚厚因言地
瘴僻逺不足立衛又明年有詔遷衛横州明年己巳三
月二十公以疾卒生至正丁亥五月三十享年四十有
三夫人趙氏先卒子廣平年十二繼室以元海北道元
帥知上思州英傑之女生子廣成甫七嵗英氏扶持其
家後三年廣平襲為知府卒年方十六又六年廣成入

朝嗣為知府比嵗從征不遑啟處公先葬在鄉那壠卜
云匪吉壙有水泉廣成咨詢謀度夢寐慘傷以永樂元
年癸未十月八日始得于吉所仍舉趙氏合葬果去水
泉遷于高爽而墓道之碑未有刻辭流涕而跪曰余家
守此將三百年而當兩世革命之際前有訓武公後有
朝列公實寵綏之不有彰微其何以示子孫俾思明之
人有所考見哉斯言亦信可書而刻之廣成子靜學有
子曰玹今為丘温衛指揮璘瑢瑗璏琮&KR1215;琉瓛其辭曰

思明黄氏世閥閲宗歴再紀疆里截元室肇基光烈烈
錫以虎符兼玉節歸朝稽首刃不血黎民安堵笑咥咥
耕鑿豈知蒙帝力家慶綿綿由善積與國咸休子孫食
我銘斯文勒其石億萬斯年哭東壁

　　司禮監太監葵菴覃公昌墓誌　徐　溥

　　高皇帝當平定天下之後建官分職以理庶務又倣周
禮即御府設監局庫以内臣分理之若司禮監其一也
自宣徳正統以來司禮之選益重葢其職專掌禮儀參

預機務非積學制行通逹政事鮮克當之若太監覃公
其可謂稱其職矣公諱昌字景隆别號葵菴世家慶逺
府宜山縣為廣右著姓父諱敬才娶韋氏生公兄弟姊
妹八人正統丁夘嶺表兵擾公避亂山谷間及事平兄
弟輩俱先亡獨遺公與弟旺及季妹蓮而己時悉送詣
京師公時年幼而姿甚美乃選入内庭被㫖與旺同學
書館而受業於故尚書文安劉公學士恒簡林公已而
公復被拔進學於文華殿之東廡特命故學士文懿呂

公少保文僖倪公教之天順丁丑英宗復位憲宗時在
東宮講學命公伴讀甲申憲宗嗣位擢奉御再擢針工
局右副使管局事成化乙酉始進司禮監右少監乙巳
命掌本監印丁未今上嗣位乞侍山陵不允𢎞治戊申
求退愈切上重其老成數勉畱之癸丑十月公疾作遣
醫視且使人存問不絶及疾篤門下尚衣監太監甯公
誠具奏始命歸私第是夜竟卒實乙夘正月九日距生
宣徳癸丑九月十二日享年六十有三没之日上聞悼

惜不已特命本監太監李公華率甯公等經紀喪事所
賻甚厚三遣禮部諭祭工部給棺營墳墳有祠賜額曰
褒徳恩數稠疊皆出常等聖慈仁夀太皇太后皇太后
中宮亦皆致賻内外之人相率弔祭有善人已矣之歎
可謂難得也公為人孝行追其先恩義周於族弟旺官
承運庫奉御以卒言及必流涕季妹為擇壻歸于騰驤
右衛指揮使陳寛封淑人篤于故舊乆而不忘及與人
交重信義持已謙恭惟以盈滿為戒不自驕侈事上忠

誠而不欺待下慈厚而不刻至于御前議處大事黙贊
聖政慎密周詳而人不知者蓋多矣惟朝廷大禮多公
掌行其次第可紀者選吉王妃一封宸妃捧册二尊上
聖慈仁夀皇太后徽號充内副使捧冊三皇子五位冠
相禮四封興王等五王充内副使五封貴妃等十妃宣
册六尊加聖慈仁夀太皇太后徽號捧册七附憲宗神
主於太廟捧主八選興王妃九封夀王等五王充内副
使十立皇太子充内副使捧册節十一新建太廟夾室

成奉安懿祖皇帝皇后神主十二此其大者也平生蒙
列聖恩寵有御食廏馬之命蟒衣玉帶之頒莊田禄米
之給至于金帛奇物時有賞賚不可勝計又嘗賜象牙
圖書二其文曰忠誠不怠謙亨忠敬金石圖書各一其
文曰才華明敏補衮宣化皆所以表著公之才徳云

　　左參政陶公墓碑　　　　　　丘　濬

　　天下承平變起倉卒知者不及謀勇者不及禦有能奮
身其間以為民蔽繼之以死卒能作吏民之氣以收遏

絶之效其功顧豈小哉當宣徳正統之盛大江以南民
不識兵也乆矣嵗戊辰劒宼起于閩而括宼相挻以起
猝然竊發如風盛火猛延燎如枯木燥荻之塲無有障
蔽限隔之者當是時郡縣密邇于宼者其危葢岌岌然
矣一時官吏罔知所措往往驚畏走避雖以朝命将領
亦皆觀望以為進退無有立一定之計決必然之䇿者
而浙江按察副史陶公獨能嬰賊鋒而死之嗚呼豈非
毅然大丈夫哉公始以易經中廣西鄉試第四名以親

老願仕遠方得交趾屬縣典史改鳳山縣時黄忠宣公
兼掌藩臬司事知公有學行俾掌諒江府教授事秩滿
陞按察司檢校丁内艱起復改山東憲司未幾按察使
虞公信以有守有為堪任風憲薦公起至京師試如所
舉擢大理寺評事尋用户部尚書劉中敦薦起浙江按
察司僉事會倭宼犯邊公以計殲之朝廷有綺段寳鈔
之賜至是宼起處州將薄金華衆議曰蘭溪乃賊所從
出之地蘭溪不守則兩浙震動矣陶僉憲有謀略必得

以遏其衝賊見弭也公至蘭溪首率民壯因故城址立
木柵晝夜儆備又於縣南五十里立山口蘇村太嚴諸
寨以扼其要害屢用謀略擒賊黨數百人聲驚遠邇賊
不敢犯境百姓為之歌曰僉憲陶君賊聞膽驚始為民
患今則逃生由是一郡晏然而鄰境亦恃以無恐時總
兵官都督徐公尚書石璞等出師日乆賊深入險阻乘
間時出官軍調和又復逺遁撫捕之計皆莫知所施㑹
議遣藩臬臣僚一人抵賊巢招諭之莫敢行者公毅然

獨任其事至則感之以誠諭之以理賊首葉宗畱陳胡
等環聴竦動咸翻然悔悟率其黨出降朝廷嘉績陞本
司副使仍守金華賊黨陶得二者尤號桀㸃嘗偽以名
降總戎諸公授以冠帶俾招其黨得二殺使者不受招
官軍莫能制公以計用賊之來降者又三千人得二僅
餘四十人深遁山谷中其勢日孤指日可就擒同事者
有忌公成功而阻抑之者公計不得行賊勢復起公與
都指揮崔源往武義謀所以備禦之者至甫數日賊至

矣武義無城惟木柵其中兵民無㡬而賊勢張甚或勸
公稍却以避其鋒公嚙齒厲聲以喻衆誓不與此賊俱
生既而賊大至公麾兵極力與戰自夘至申俄而城中
火起葢賊有潛入城為内應者衆望火遂大潰公竟死
之時景泰元年五月十七日也公時六十有一兩浙人
聞之如喪其親戚諸郡縣皆遣人致奠蘭溪民相率言
於憲司塑公像立屋祠之又各出已田以為經乆計事
聞朝廷遣官諭祭誥贈布政司左參政官其子魯新會

縣丞公諱成字孔恩梧之鬱林州人也曽祖諱永泉祖
諱本可父諱紀母鍾氏公早嵗而孤與兄祖弟(闕)極相
友愛娶梁氏繼彭氏生子二人長即魯次然以年卒之
明年十二月二十六日歸葬於鬱林之三山原厥後都
御史崑山葉公盛巡撫兩廣復以鄉人意立屋祠公於
鬱林如蘭溪云魯累官廣東按察司僉事以墓道之碑
未立徴文於予予惟自南方有事以來死事之臣為國
家所旌褒者僅四人其三人者予皆有所紀述獨於公

缺焉矧四人中公與二人者皆出吾嶺南予叨官太史
表忠義以翼世教其職也重以僉憲公之請何辭以辭
嗚呼風霜别草木之性禍患顯忠臣之節自古死封疆
之官多見於季世擾攘之秋此數公者獨能於四方無
事之時一遇倉卒之變以身試之使狃于安者皆知所
感發興起事功以救生民之禍以成安集之功而公於
衆人中又獨為之帥先其功莫大焉是宜表之以為世
勸所謂三人者永豐知縣鄧公顒死于蘭寇慶逺同知

葉公禎廣東憲副毛公吉二公皆死于廣宼顒與禎皆
廣東人吉則浙人也其死義與公同於法得牽聯書銘
曰

　　死國之臣名在末季公獨死義于承平世奮其一身為
民屏蔽我衆雖有匪怯則脆一聞風聲晝顫夜悸鼓不
能起不待金退四無救援百莫可恃所可恃者曰忠與
義公惟一身以死自誓食君之禄豈無他輩所以能全
抑豈無計公之此心則不在是受人之寄則死其事身

雖澌盡心則孔熾以我之心作彼之氣彼弄兵者獨非
人類亦或因之革心易志天理民彜於是乎至往古來
今孰能百嵗為臣死忠于天無愧帝詔以褒民廟以祀
芳名流傳百千萬禩史臣作銘昭告來裔

　　慶逺府同知葉公禎墓碑

　　天順六年冬十二月巡撫兩廣僉都御史葉公以廣西
慶逺府同知葉禎死事事聞諸朝請加褒䘏上俞其請
錫以誥命贈禎朝列大夫廣西布政司右參議兩藩吏

民及天下之人聞者咸咨嗟感發以為聖天子之褒嘉
都憲公之扶翼所以風勵有位非特為一葉氏也嗚呼
至哉君世家東廣之高要所居鄉壤接廣右峒猺時時
竊發為鄉人害君己不平之迨官潯州又當羣蠻出入
往來之衝熟知其地勢險易夷情向背每登高望逺慨
然有一舉掃平之志及來宜見賊勢甚盛民生日蹙守
將因循怯懦而牧民之官又以責不在巳不復動念慮
民罹其毒已極思欲奮撃之莫為伸率所轄州邑民餘

無幾歎曰宜民盡矣及今不為後無可為之時矣每與
僚吏言之激烈泣下誓不與賊俱生聞者感動既條郡
中合行事宜建白于都憲公復與父老之有智慮者圖
所以禦宼之方甚悉増括民之丁壯什伍其人置長分
領之民争赴集無隠匿者君躬鞍馬服弓矢日號令訓
練之諭以保衛鄉井之意莫不踴躍奮發思欲一戰峒
酋韋父强者積年劇賊也數敗官軍将或跳梁城下無
敢誰何者君生擒之兼還所鹵子女畜産之類自是賊

雖稍戢而其徒狃于常勝益憤恥互相糾結思必甘心
於君而後己未幾賊大圍旗山民告急守将若罔聞知
君亟率民壯趨赴之賊望軍容整甚非往昔比不戰自
潰子女在鹵而得生者千餘人君既旋兵賊偵知無繼
援潛躡其後君返斾與戰所殺略相當是日君之子公
榮死焉君知賊不得意去必再來嚴為之備會所屬東
蘭那地二州土官遣土官持牛酒土物來謁君一不受
諭之曰若等能為我出力𠞰絶蠻宼就以此為犒賞之

資土兵亦欣然聴命越兩日賊合衆攻雞刺等村報至
君躬請於哨守都指揮黄鉞等曰民危矣我輩為民父
母不一援之忍乎時黄方與黄知府㑹飲學宮力止君
行曰峒猺圍村寨此常事耳君鐫喻再四繼之以泣二
人者略不之省君怒拂衣上馬去乃號召民壯及二州
之士民㑹西府廟前出所作誓書諭之衆義其言咸感
憤願効死力遂分兵東西二路行行至中途栁青鋪前
賊遽突出人頭山下横衝我兵君麾衆與戰連數合我

無救援賊衆益至賊物色得君所在攢矢刃向之君身
被數創猶手刃一人衆寡不敵與從子官慶民壯璩用
和等三百人皆死之嵗己夘二月二十八日也是役也
忌君者恐其成功潛遣人泄機於賊故至於敗嶺南素
無雪是日雷雨大作平地雪深尺許賊大驚異遺下所
鹵人畜棄圍去郡人聞君死老稚號呼循山谷遍求遺
骸又明日乃得其首他處相與裹滌數日始斂神色不
變寓櫬城下手香燈為文祭哭者相屬不絶忌者雖快

君死中懐疑懼反以激變誣君帥府入其言民不勝憤
相率叫號走千里外愬于都憲公事竟得白於是自總
戎以下咸遣人祭賻乃檄沿江兵䕶其喪東歸迨褒贈
命下巡按御史命宜人置屋祠之而東廣藩臬諸公亦
皆詩以悼之云君諱禎字夢吉别號確齋幼補郡庠弟
子員以毛氏詩領宣徳乙夘廣東鄉薦連試禮部得校
官輒辭不就卒業太學者乆之解褐得潯州府同知丁
母彭氏憂起復改鳳翔府專職撫民所至取古良牧守

之政宜于今者行之其始也人皆目以迂僻及其乆也
莫不翕然以化君性勁特外若簡曠而中確然有守遇
事奮發敢為心志所嚮利害禍福皆所不顧與人言竭
盡底裏不復回䕶避忌周人之急惟恐不及妻子不免
饑寒不䘏也赴官宜時道遇郡人為太學生者以乏絶
告探囊無所得遂質同舟者白金十兩與之其好義多
此類年僅四十有九

　　右副都御史馮公神道碑　　　吳廷舉


　　公姓馮名俊士彦其字也其先世本慶逺宜山人後有
仕於湖廣江夏者子孫因徙居興國州洪武初有福原
者公之曽祖也代外氏補戎慶逺今復為宜山人公生
而穎異讀書為文逈出流輩上選郡充學生中景泰庚
午廣西鄉試天順庚辰登王一䕫榜進士初授刑部浙
江司主事歴員外郎中折獄明恕人稱其才成化壬辰
嘗審天下囚大司宼選於其屬以公使廣東拜勅以行
所至伸理寃枉平反矜疑動以百數乙未擢福建按察

副使建寜衛指揮楊曅者剝軍害民貨貲鉅萬以私憾
殺數十人曅本東楊學士之孫閩中上官多庇之負寃
者無所控訴十餘年矣公臨其地人見公行事風烈乃
訴之公自鞫問旬日獄具疏上其事憲宗震怒即刑曅
籍没其家閩人稱快尋以外艱去服除改任湖廣整飭
辰沅諸府清浪平溪偏橋鎮逺諸衛兵備甲辰陞廣東
按察使𢎞治元年陞山西左布政使尋丁内艱五年改
任廣東壬子陞右副都御史巡撫四川兼提督松潘諸

軍事馬湖土官知府安鼇殘忍不道荼毒生民日乆屢
訴于朝事下撫按皆慮激變莫敢深治公授計于分巡
僉事曲鋭捕于獄明正典刑請廢土官而立流官數十
年夷風虐政一旦洗濯全蜀改觀而他府司諸黠驁夷
屬靡不驚心俯首不敢傲上虐下蜀人以為千百年來
所僅見也相率作為詩歌傳誦溢美有集傳于世焉丙
辰七月五日以疾卒於蜀省行臺距其生宣徳庚戌十
一月八日得夀六十有七訃聞孝宗嗟悼遣官諭祭令

有司營葬域於九龍山之源公天性剛毅遇事敢為不
可以威勢屈而于吏事尤精敏絶人其在藩司獄無巨
細必引鞫之理問所受成而已經國籌邊治民理亂案
牘如山公一目之即得判筆如飛人吏三四人録其手
藳不暇給也清亷之性老壯不渝且所至有惠政在沅
州廣東尤多公于二親存日侍其側和氣低語每事求
為承順以悦其心二弟早逝撫其孤若已出者待宗族
皆有㤙義處朋友誠信不阿遇故人傾心引接或量力

以濟其乏平居清心寡欲外無妾媵之奉冠婚喪祭一
循古禮嘗便道歸興國州存問宗黨置義田若干畝以
贍其貧者公子五人長良輔任布政司參議次良弼任
香山知縣良臣授隂陽正科次良謨良語孫軌以武功
授慶逺千户軒舉人公之卒也鄉貢進士沈庸已狀其
行侍讀學士江朝宗己誌其墓參議君謂公位九卿法
當碑于神道不遠千里遺書廷舉謬以見屬自愧不才
難銘前哲不敢執筆悠悠五年君乃遣价過洞庭下九

江直抵畱都必欲成之嗚呼都憲豐功大業可謂當世
之偉人參議君老不忘親可謂今時之孝子矣顧蕪陋
何足以傳之而言皆有徴事各有據庶幾無愧於諛妄
之徒則亦區區自許幸與于斯文者也銘曰

　　天地兩間隂陽二氣人而最靈厥稟惟異稟陽之清直
方剛毅稟隂之濁纏繞詭秘壯哉馮公産于荒裔挺然
如松無附無麗鏗然如金不窳不器二十發身三十登
第四十為郎明刑奉使五十藩臬持平利濟白髮丹心

六十有四都憲崇階鎮撫西地甫履一官輒行其志伸
寃理枉民命攸係誅曅滅鼇驚動一世咄哉鄙夫心惟
計利謂柔可侯謂剛則躓謂寛隨時謂猛生事見利斯
趨見害斯避幸而有成張揚誇毘孰有如公侃侃厲厲
如日之光如山之峙廣右京堂麟角鳳翅公破天荒自
是不替長孺漢庭方平宋季直道危言惟公可繼我初
入官曽為下吏知公甚真銘公何愧宜山巍巍龍水沸
沸高塚峨峨百千萬禩


　　南京工部尚書吳公神道碑　　湛若水

　　吳公諱廷舉字獻臣號東湖按其友生今夀府長史梁
君宗烈景行甫狀曰公先世湖廣嘉魚人洪武間遣戍
九江又調廣西蒼梧所遂繫籍焉公梧産也自幼不與
常兒羣手不識戲弄口不道惡言父諱俊母黄氏長伯
英無子命為嫡嗣以承宗祧稍長充邑庠生雋穎超邁
書再讀不忘隨意為文亦合程度中鄉試登成化丁未
進士第宰順徳公事暇即見白沙陳先生往返數載得

聞理學梗概為治根本又學為詩亦就規矩其治邑有
道理民甚便之市舶太監常以銀委買葛布充貢公即
用其銀買二匹自送於司曰承委買布不識可否先買
二匹為式倘以為可買之如不可即還原價買于雷州
此布出自雷州非吾邑所有也太監不悦葢舊買貢物
縣率令民買辦而以原價完封納還故公獨不從有使
者道經順徳索其人事夫馬柴薪以為常例公寜挺身
與之角卒不與以病其民六載陞四川成都府同知治

繁劇理盤錯無不迎刃而解撫巡布按諸公交重之丁
母憂服闋改松江府到任數月廣東南海清逺二縣羣
盜擾亂兵部尚書馬文昇東山劉公大夏薦公可用遂
命為兵備僉事分司清逺征十三村池氷諸峒平之又
兼屯田鹽法時逆瑾專權作威差官查盤省庫銀解京
額外索取内進人事賀禮銀若干衆以為當出于鹽法
道公力拒之列疏于朝畱備兩廣兵興之資彼雖甚怒
而未有以罪也岷府差門正陳鶴往江西福建廣東收

買藥物横奪暴取公又疏劾之瑾愈怒令總鎮伺察其
過又疏劾總鎮太監潘忠二十餘事總鎮亦誣訐之逮
繋詔獄必置死地考掠數日無所得乃以枉道還鄉罪
之枷號吏部門外九日死而復生謫戍雁門逾月遇宥
放還為民瑾誅直其誣陞雲南副使未行江西桃源洞
賊發乃陞右參政往撫之公即行一以誠信開諭往返
不以兵自衛賊因畱公于巢以求撫且以威劫公公不
為動開諭如初賊不敢加害公稍以利賄賊之左右有

功者賴以執賊酋數人因敗成功卒以平定疏立萬年
縣陞廣東右布政使疏處番舶進貢交易之法彼此調
停甚得經逺之猷定均平省驛逓民困以紓嶺西道猺
獞嘯聚命兼兵備副使專意經略尋陞都察院右副都
御史賑濟湖廣民不阻飢處分辰州土官積年争殺事
理各得其宜嘉靖改元下詔更張政令改用人物陞公
兵部侍郎公至京上疏自劾以及宰輔立朝五日改南
京工部轉户部侍郎尋陞右都御史巡撫南畿賑恤凶

荒均補糧運扶植柔弱抑遏豪强一切稱貸債利罷不
逾時所至行臺内有餘地令人種植蔬菜米以自給每
日廩給止取柴米鹽醋肉食必以廩采市之悉除積年
無藝之供應陞工部尚書時年六十四矣即再疏於朝
飄然而歸二年以病卒于正寢囊槖蕭然巡撫姚公經
理其棺槨衣衾乃得卒斂嗚呼行端而才雄氣剛而志
鋭忘身致主憂國愛民公無媿矣創有東湖書院積古
書萬巻每遇夜必閲數巻乃就枕平生所為奏疏數百

篇案牘幾千篇書啓序記千餘篇詩千篇皆發其感事
憂時之意罕為間浪不經之詞元配夫人馮氏繼夫人
梁氏俱受封贈子一人曰藩太學生甘泉子曰梁壺山
長史之為此狀懇予為神道碑文也又欲解官走蒼梧
經營其葬事可謂友道不以存没易者也東湖公平生
以國士待壺山壺山之知東湖與天下士大夫之所共
知者宜有淺深也今壺山之稱東湖可以傳信矣水也
亦嘗受公之知謹因壺山請狀而作文刻之墓道以昭

示來世其辭曰

　　浩浩東湖節節蒼梧哲人降生申甫為徒惟申惟甫亦
文亦武惟以附衆惟以禦侮其才其傑浩浩節節深而
愈出百屈不折遍身是膽皮囊是智人當其難公處則
易初尹順徳强禦是抑公用乃紓民以不蹙去佐成都
如丁解牛省府皆驚盤錯無畱爰司鹽法臨財若怯峻
拒權貪惟以賈孽九闗二木起死既踣遂戍雁門生歸
乃復桃源即戎挺身賊中用宼作禦因敗成功藩廣賑

楚民獲其所饑者飽嬉掠者安堵初召荆下遐不少假
抗章忤時五日司馬冬官南都再貳司徒都憲撫南强
鋤弱扶司空正卿不拜而行人皆曰亢公視則輕公曰
予已正丘而斃仕止死生誠哉無媿

　　太子少傅南京兵部尚書張公神道碑

　　楊廷和

　　公諱澯字仲湜姓張氏别號涇川其先開封府人八世
祖義尚宋宗室女為漕使於廣東宋亡因家新㑹高祖

秀實遷廣西之龔州即今平南縣也曽祖惠以鄉貢為
福建政和令祖輝發解廣西歴香山翁源兩學教諭考
廷綸天順庚辰進士授南京户部主事以直去官累贈
資政大夫户部尚書祖妣王氏妣崔氏俱贈夫人公資
稟穎異十嵗能屬文日記數千言初從餘干劉吏部憲
潮陽鄭户部諒受春秋成化丁酉舉鄉試名在第九時
年十六宴鹿鳴謝御史顯執手睇視曰此遠大器也明
年第進士始冠改翰林庶吉士庚子授編修𢎞治己酉

陞侍講乙丑陞侍讀學士皆以九載秩滿也今上登極
進學士再轉國子祭酒正徳丁卯遷禮部右侍郎尋轉
左己巳陞南京禮部尚書連改吏户二部又改兵部參
贊機務前後引疾乞休疏凡十五上至乙亥始得請特
加太子少傅賜璽書給驛以歸仍諭有司月給米四石
嵗與隷四人供役乆之改䕃其伯子國子生概為中書
舍人仲子樾補國子生葢念公舊學之勞皆異數也公
勤于職業在翰林嘗授書内館纂修憲廟實録同考㑹

試二主考順天鄉試知貢舉及廷試受巻提調者各一
皆精敏為同事所推服事先朝為講官又日侍今上春
宫講讀每進必齋戒致敬敷陳啓沃不忘規正為祭酒
毅然以師道自尊日坐彜倫堂課諸生進修尤諄諄以
存心為訓在吏部以儲位乆虛草疏率同儕以請或難
之曰此社稷至計也他不遑恤脱有譴責某獨任之既
轉兵部即條上時務八事多報可守備㕔故有審事官
甚貪横公奏革之仍署為令人大稱快營伍有所委任

不狥請託惟才是使四方游僧多贅聚梵刹名曰安禪
主之者皆貴豪也公曰是将惑衆且蠧財下令逐之即
日散去諸貴人雖拂亂所為而情好無間葢由公之公
明決斷有以服其心故也使公得究其用則其所建立
亦必有進於是者矣先是資政公自南還道全州愛其
風土淳厚有卜築之意公至是歸遂定居焉日與賢士
大夫登眺詠觴為樂每見邸報或時政有闗及四方水
旱輒憂形于色嘗念先壟遠在平南冒暑往省還至栁

州遘疾臥公署亟召其子概來侍且語曰吾官二品歴
四部近耳順平生制行可質諸天今以有事祖考至此
不起數也夫復何恨善事汝母强為善無墜家聲為先
人羞歸亦以此語樾言已而逝實己卯八月二日也前
二日聞宸濠之變猶扼腕太息以不能委身報國為恨
訃聞上悼惜之命禮部諭祭者再工部治葬事始終恩
禮亦云備矣公性至孝居喪哀毁踰節每遇二親愍忌
之日感愴流涕至老不已取予有分辨自俸入外家無

贏餘既退始買薄田數十畝所居僅蔽風雨食無兼味
人亦以是亷之常居手不釋卷所著有應制集全湘憶
録涇川文集若干巻配韋氏封夫人子男二概樾女四
孫女幾人尚幼以某年月日葬於郡城西勝全山之麓
公舉進士與予為同年相知最深自入翰林人多以公
輔期之然疾惡太甚往往見于辭色以是於人寡合有
争進者忌之造為不根之言謂嘗以奇玩賂逆瑾公不
與辯惟懇懇乞退予據公素履以為不至此傳聞既乆

或者又從而和之謂奇玩没入内庫㸃視外臣多見之
予亦頗疑焉一日公乞休疏再至諗諸中貴之當事者
則云瑾没入之財皆别貯之未嘗籍諸内庫外臣安得
㸃視然别蔵所貯實亦未嘗見有此等物也此言何從
而至哉予與諸公於是始釋然矣公以直躬自信横罹
多口卒得完名全節以歸者誰之賜歟公今已矣不得
不為公一白之使天下知我聖上之明之仁勿使公含
寃于地下也予嘗領太史事微顯闡幽正史氏職也斯

言也亦自謂庶幾無愧焉耳矣銘曰

　　湜湜清潯滙為涇川靈秀所鍾詞源出焉䇿名制舉未
冠之年遂領史職遂直講筵是非不謬獲麟有傳仁義
時陳黼扆之前司成亟進為時育賢惟寅直清秩宗屢
遷亦又試之司農司銓乃司畱務管鑰是專嚴我部伍
紀律罔愆惠我士衆帝澤以宣彼都人士謠頌喧填江
流靡深石矻靡堅惟堅惟深參贊則然或萋斐之貝錦
相鮮惟帝聰明其聴不偏曰予舊學孤直如弦肯易其

素毁方而圓公則裕如懇乞歸田人莫我是我道固全
章數十上乃得言旋給役有隷繼粟如泉渥恩優詔奉
以周旋惟帝仁聖覆之如天尚有慶澤其來綿綿刻銘
神道百世不騫




　　粤西文載卷七十三

