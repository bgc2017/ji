







　　欽定四庫全書

　　粤西叢載卷二十九

　　桂林府通判汪森編

　　懐逺

　　懐逺在栁州之北與湖貴靖黎接壤猺獞狑狪蟠據最
繁而號黑猺者尤獷悍宋崇寧中古州蠻納土號懐逺
軍㝷改平州尋復廢明初將軍呉良征蠻䧏古州峒因
割融縣金雞郷益之列四鎮置縣治于潯江融江之匯

顧地形﨑崅弗稱附郭左右猺狪環居之三甲民逺處
諸猺外民無固志正統初賊首韋潮振等聚黨千餘荼
諸邑聚報聞上命撫之耳成化後侵入融縣板江諸村
據之當事者置弗問嘉靖間知府江滿乗馬平征師之
便自將征之失利賊勢益張遂破縣治知縣布恒懐印
出匿自是城郭為墟而三甲遺民僅延喘息縣官惟僑
居府城(通志)

　　懐逺栁州屬邑也居右江上游旁近楚之靖綏貴筑之

黎平為諸猺所竊據懷遠故淪沒數十年隆慶初征古田
幸大㨗諸猺皆讋服于是懷逺令馬希武使楊宦朱萬世
召猺老加仲才等曉諭以禍福欲城縣仲才曰幸甚敢不
如明府約久之令果徃猺獞羣輩數十百人皆郊迎令望
見令至大驩皆叩頭不自意得復見漢官儀誠願編入版
圖歲時輸賦役如編氓今請至唯令所左右希武猶豫久
弗决仲才等乃指天日埋石歃血以盟希武既到縣具如
諸猺所請以撫處文牒移兩臺因郵置以聞上幸報可于

是分守使李文續分巡使沈子木使柳州推官高日化洛容
知縣邵廷臣行縣而希武及經歴余冕典史陸錦鄭鵬徐仕
科邏司鄧元先已治茅為廬然後建城郭衙舍倉獄也前是
希武與稿黄大地太平河裏諸猺約約建城縣請以三十金
擊牛酒犒諸猺頃城工過半諸猺請牛酒希武堅弗與諸猺
以為令食言皆大拂其意而去當是時諸猺常以易米往來
城下城下諸役夫曰以女等先時擊破城今乃累我衆殊甚
我衆心厲兵秣馬待一日城成盡殱夷厥衆而後吾等始愉

快可知也稿黄諸猺皆疑畏有畔去意又希武新政尚嚴急
諸戍堡兵縣盡罷斥之反趨召隆起兵兵至躬自騎馬走城
上旦莫鳴金鼓銃砲如雷諸猺聞皆愈自疑以為曩役夫
告我今果然由此縣中口語藉藉多有欲先縣而發者矣
希武不知諸猺故乃提鼛鼓督責諸役夫益急諸役夫相
與議曰建城實欲利頼我奈何徒為我貽禍乎亡何希武
不知諸猺故乃提鼛鼓方響呼夾道而馳㑹猺中一童子
至望見令直前左右呼之曰走童子弗走令大怒疆榜服

之加篣數十遂死前是繩坡頭板江諸猺已痛令入骨髓
至是大會稿黄大地太平河裏猺人乃謀曰即城未就尚
笞殺我子男如此果如役夫言城成殺我無疑計莫如先
殺令期旦日舉事為諜者所覺微以告令令弗信榜笞諜
者旦日諸猺乃帥數百人由北城入諸役夫皆欲走令呵
止之猺人乃以鳴鏑射令若尉而馬希武及余冕陸錦鄭
鵬徐仕科鄧元皆中流矢元竟死希武失印傷兵夫龍喜
等一十七人時隆慶壬申冬十月也制置使殷正茂以書

請上有詔罷李文續等俸令待罪於是大將軍李錫急
使參將王世科為左將軍軍稿黄大地參將錢鳳翔為
右將軍軍太平河裏畢會長安鎮並出亡何稿黄太平
乃與丹陽鎮猪肉田塞蕉花諸猺亡慮數千人治舳艫
數百艘大入石棋傘頭諸村村落郷兵鏖戰斬首一十
九級生獲五人諸猺皆止舍平琹洲郷兵翼而圍之擊
舟舟湛沈溺死者亡算獲舟三十艘長安鎮邏使周大
有以其㨗來告我兵乃鼓行至板江約自東崖直擣懐

逺㑹大雨雪自人日至二月中連旬弗開為按兵不敢
動朱萬世得縣印來獻是時猺人皆來自貴筑及黄土
絞團狑狪與三甲殘民鐡甲勁弩皆其長技我兵水行
則逆流而上陸行則羊膓鳥道甚﨑嶇廽逺不可度所
過道上又皆猺巢常自言阿猺得守險漢烏奈我何制
置使詗知諸猺獨畏楚永順鈎刀手及狼兵乃以羽檄
三道移所在撫廵使於楚則趙賢於浙則方𢎞静於貴
則蔡文徴鈎刀手三千人鳥銃手五千人狼兵十萬人

以二月計之費以五萬餘已大㑹撫廵使郭應聘御史
唐鍊屬布政使楊成按察使髙察參政使呉一介李鳳
鄭茂副使劉廷舉徐作參議髙則益僉事夏道南江圻
參將王世科都䕶許文及總戎李錫議先使使者招徠
白果諸猺黄上諸狪青棋大梅諸猺令歸䧏以防連朋
之患然後擊太平河裏四港牙寨稿黄大地昃江澪諸
村當是時東岸則板江楊梅西岸則坡頭河潺皆助猺
為虐而古田上宋酋長韋狼要亦與其弟韋狼金奔右

江五都招致諸劇賊為黨援時癸酉冬盡矣於是章程
兵由桞州出永保兵由靖州入至則分為七軍以錢鳳
翔軍坡頭王世科軍縣北楊照軍縣南亦孔昭軍板江
魯國賢軍湖兵而以李錫為大將軍營居中兼督大榕
江軍聴潭二水軍而以副使沈子木監之莊國禎紀之
而知府許嶽熊爌彭文質陳子佐張宓侯國治同知王
任蕭騰鳳陳所學通判蕭時中朱成武蘇繼文推官髙
日化知州張樞同知王恕判堵襗知縣黄褒王一岳李

邦仁趙宜呉鎮陳宗堯余光祐楊春煦皆聴調度是時
辰沅備兵使史嗣元備綏寧而貴州撫廵使躬馳永從
期十二月朔四日皆進至板江㑹諸猺以木石塞江灘
羣聚黨千餘舳艫百餘艘計欲拒我兵望見我兵水陸
並攻皆股栗盡反踵走我兵遂拔木毁石而入大破之
連拔丹陽蕉花中團田寨古立洛杲火燒合水諸巢斬
酋長榮才富呉金田等首百二十五級餘黨數千人皆
犇入丹竹楓木間據層巒阻絶澗以為險殊死戰我兵

攻巢先登斬首四百二十二級殺賊棄旂鼔越大稂嶺
而遁復聚天鵞嶺我兵追亡逐北直擣天鵞嶺至七團
四寨腮江巴峒諸巢生得酋長隆扶羊斬王伯牛爺等
四百四十三人奪獲風紀輯覧諸書及鶴頂榆木黑花
帶皮印囊諸物復進兵攻大藍公和唐朝山諸巢而稿
黄大地及板江田寨衆聚郡鄧大山固已數千餘矣我
兵卻敵斬于弟保等首一千有五級餘黨復犇入寨列
重栅堅壁而守矢石如雨我兵乗勝先登乗風縱火焚

木栅斬榮田師等首千二百九十級主簿李材提撫猺
兵助戰斬首五十九級(通志云諸兵追逸賊望一大巢長亘數里崖壁峭絶以合圍大
木列為重栅詢之撫狪云上猺龍七寨也諸猺稱曰猺官猺王急則入竄其地官兵攻之賊殊死鬭矢石如雨
下有數婦裸體揚箕擲牛羊犬首為厭勝術官兵砍栅直上四面舉火烟熖蔽天賊大敗潰梟斬賊級及燒死
者無算獲懐逺官錫牌及演禽決戰妖書)自癸酉十二月至甲戍春二月大
率斬首捕擄凡三千三百四十四級俘獲男婦凡二百
六十三人奪獲牛凡四十九頭舟凡八十六艘盔甲凡
一百九十有六槍刀牌弩諸器凡一千七十有竒事聞

上賜殷正茂金三十两紵絲二表裏遷郭應耳秩一級
賜聘及李錫趙賢金二十两紵絲一表裏方𢎞静蔡文
金十五两諸土吏思明則黄承祖東蘭則韋應龍南丹
則莫之厚那地則羅忠輔泗城則岑紹勲歸順則岑瑾
思明則黄恩隆江州則黄恩龍英州則趙邦興龍州則
趙英忠州則黄有瀚武靖則岑靖寳上林則黄允章下
石西則閉文經永順則鄧承印彭大武彭永年上映峒
則許世興下雷峒則許宗䕃湖潤則岑夀松鎮安則韋

農思恩則覃文顯徐浩韋顯威黄正黄承祖潘承紀王
觀韋寛遷隆則黄一理安隆則黄榮保靖則彭養正鎮
溪則張寛於是上有詔賜岑紹勲等金二十两莫之厚
等金十五两許宗䕃等金十两始尚書譚綸請曰上幸
賜諸土吏金錢甚厚諸土吏戴天子恩徳如覆載自今
有如不可知一日以羽檄徴兵務以梟騎應聲而至乃
足徵報稱十一二不則請得以柱後惠文彈治之諸土
吏曰敢不如約于是東岸北岸屬内三甲河裏太平南

寨屬外三甲四港東澪波浪塘堀屬武洛狪人猛團七
團屬韋覃二狼人桐木火燒洛溪合水及三門洛果屬
上猺籠郡鄧勇尾屬中猺籠稿黄大地屬下猺籠坡頭
田寨及板江河潺大田蘆屬浪溪獞人邊田板壁屬寳
江獞人板江猪肉屬魚樓獞人河潺蕉花屬背江獞人
大田蘆及下猺籠皆互相約束矣前是諸當路議兵防
欲改萬石宜良毌陽為土廵司已欲加守備一人已又
欲於永福加海灣堡屯兵二百人古鉢堡屯兵三百人

毛峒堡屯兵三百人於臨桂加傘山堡屯兵二百人於
陽朔及大水并田金寳頂為一堡屯土兵五百人而里
定羊骨遇龍翠屏諸堡皆加兵為壘且耕且守故事東
蘭南丹那地歲出土兵三千人更番戍省㑹頃自古田
發難當事者議改思恩鎮安田州而思恩諸州曰我故
有梧州之戍已甚奈何將軍又戍我乎自是之後鎮安
及湖潤為一年思恩及田州江州上映下雷為一年年
出兵三千人以四年戍桂林而泗城及歸順都康為一

年向武奉議及上林為一年思明及思明州遷隆峒為
一年龍英及忠州為一年年出兵四十人以五年戍梧
州皆以撫廵使郭應聘請也

　　贊曰余觀猺獞長技不過銕甲勁弩已耳至無所畏畏
狼兵及鈎刀手而殷司馬以為猶䑕之畏猫也然哉語
曰非我族類其心必異夫狼兵及鈎刀手皆故屬土吏
然則土吏奉約束而後吾制猺獞始有兵耳粤乎粤乎
而猺獞常什六七此誠當震讋之令加畏奈何常倚重

此屬為哉(萬厯武功録)

　　是時議改縣治于板江四年猺復叛戕把總李材于坡
頭堡㝷毁板江堡縣竟弗克成自是縣官仍寓融城若
寄公然六年賊復攻長安鎮官兵敗之賊舟覆溺死者
無數萬厯十七年知縣蘇朝陽入箐峒諭羣蠻卜丹陽
而遷邑焉城郭學校煥然一新韋藩木楗稗販繦屬自
是而諸猺翕然嚮化矣(通志)

　　岑溪


　　梧州两粤之㑹也其地崇岡盤谷延袤相屬往往為猺
獞所盤踞而岑溪尤甚岑溪之西北有上七山下七山
介于蒼梧蕂縣間有平田黎峒白板孔密等三十七巢
東南為六十三山有孔亮陀田桑園古㰖魚修白碟等
百餘巢與粤東羅旁相聯絡賊據峻嶺髙可摩天山徑
周遭僅容厠足叢林修樹環數百里無日色賊上下山
阪若走丸我兵乗之竟不能尾其後賊生長山谷如虎
踞穴客兵至不耐其水土瘴輒侵之賊據山上伏樹中

望我兵如數一二我兵惟一小徑可行賊旁伏藥弩中人
立斃我兵望之輒次且而却葢虺之弗摧而任其跳梁呌
號也久矣𢎞治年來四征不克嘉靖初七山賊唐宗欽等
煽亂都御史陶諧集官兵討之時居民多為猺耳目者師
出無功賊滋益横三十二年都御史應檟密部署諸卒假
以征西為名乃潛入七山賊棄巢奔我師困之賊多殣死
者遂全師返七山諸酋自是少戢而六十三山賊其桀驁
猶故賊謂官有萬兵我有萬山兵來我去兵去我還葢二

百年來未有擣其虚者時粤東羅旁賊方熾横江截人而岑
溪潘積善容縣劉徳厚等俱為羽翼益鴟張無忌萬厯初
都御史凌雲翼舉兵征羅旁盡平其地聲言移兵岑溪潘積
善懼自縛詣軍門乞降而德厚亦投容縣願約束諸獞民為
編户乃議設參將府于大峒統兵千餘名參將以秋冬二季
駐節練兵覈北科鎮田三千六百餘畆招獞人頭目韋月統
耕兵三百名耕守其地設連城北科七山六雲諸鎮分兵
列營統以指揮千百户自是賊人帖服時募兵皆粤東勁

卒頗驕恣領兵偏裨與縣官争道參將王徳懋不能約
束各兵遂入縣治掠帑金以去復越左江大肆屠戮軍
門撫之戮其首惡九人由是議罷客兵用土著曩時健
卒屏除幾盡岑人故脆弱不習擊刺諸應募者多田家
子所守營壘距其家數百武而近官按籍稽之人人在
伍馬首稍逺即宿私家壘則星列兵則鳥散有一二在
行間者不過衣短衣持鈍刃與無兵等耳獞目韋月所
招耕兵初猶精悍後漸以耗散耝耰簔笠不能滿三百

人而老弱半之時參將往來大峝練諸材官賊尚少戢
二十一年有參將呉顯忠者足跡不入岑溪而時朘削
諸鎮官鎮官索諸偏裨偏禆索諸部伍上下交為市而
兵制益蕩然矣二十三年冬賊瞰我無備日出剽奪鎮
官稍以法繩之擒其首惡戮於市諸酋遂結約圖報復
而直大祲粤東亡命浪賊數百濳入七山誘諸猺啗以
厚利謂岑溪可旦暮下即帑金如取之寄耳諸猺頗善
其策又有乾廂村獞人素悍奪黎峒沙田猺人欲甘心

焉顧謂諸浪賊吾欲釋憾於乾廂若其為計浪賊曰此
易易耳遂于二十四年正月假作材官諸役持官文書
以迎參戎為名獞人不虞也借之宿且飲食之諸浪賊
四鼓起内外夾攻乾廂一村俱被屠戮無遁者猺人遂
決意反日侵諸村自廣邑民一日四五驚縣官警報旦
夕交馳督撫二臣因發梧戍卒數百連夜入岑而檄總
兵童元鎮董兵事元鎮故為梧參將守岑溪者二載諸
酋長若潘積善陳三峯韋月皆庇其宇下願効犬馬力

因命諸酋撫猺人諭以禍福六十三山諸猺初猶徘徊
觀望至是多受約束間攜男婦入謁縣官勞以酒肉無
不頓顙者亡何參將某馳檄之岑而掌文者以勦北科
為詞北科猺方就韋月聴招見檄大怒曰官家誑我遂
與七山孔亮山賊合謀攻殺韋月燬大峒參將府其勢
益以猖獗督臣陳大科撫臣戴燿僉謂此賊宜速芟母
令滋蔓遂調两粤兵八千餘人以副總兵孟宗文陳璘
參將呉廣李鳳守備黄鍾分署諸部而以童元鎮總之

諸所籌畫參政洪有復副使林廷陞實後先焉復命總
兵侯國弼調土兵可萬人為後勁撫臣即移鎮蒼梧申
號令懸賞格人人競奮矣時募兵先集賊見兵至伐大
木塞道環布箛簽我兵陽督諸役開道而隂從小徑登
孔亮山賊據髙疾鬭弩矢如雨兵士將前而却參將呉
廣即斬一卒以狥諸兵大奮火銃齊發賊扶傷走諸將
分道追之賊迎戰復敗初賊謂六十三山王師所不加
不虞今日之渉其地也遂人人震恐望風而潰追至魚

修白牒復大破之賊潛遁于車灘我兵乗之賊溺死者
無算亡何侯國弼統土司兵繼至窮搜諸穴賊殱焉計
前後斬賊首從共一千一百有竒俘獲四百有竒遂班
師還撫其餘黨八百餘人因從兵道張文燿議更將募
卒伐木通道而㑹參將李鳳以疾歸以參將呉廣代之
諸善後籌畫俱次第舉矣(紫溪集)

　　北三譚公柄河塘韋宋武諸獞

　　譚公柄北三酋長韋宋武河塘酋長也而北三别號剗

馬賊其技長於治弩弩頗毒發必能中傷人毎一出常
百十為羣自弑土吏黄勝以來歲歲為邊患苦戊寅夏
公柄與韋三層韋三丈等常以二千餘人出仚鳳山龜
鼈塘而韋宋武亦傍江結壘當是時義寧有韋總管韋
千里之獞永寧有黄河平黄明虎之獞永福有廖勝朗
良快之獞羣軰為姦阻山公行殺商人李回及新民黄
銀花執良獞莫東玉等郡縣皆儆戒道路不通先是萬
厯初恩及長官司被獞常退輿地可三里亡何咘咳寨

寨酋長藍公潺等欲執土吏黄如金盡奪其土司如金
乃以其狀告于恩吉參將王瑞頃栁慶參將倪仲化遷
來指揮孫世寳永寧百户陳維翰皆後先請于臺御史
呉文華於是軍書移制置使凌雲翼大會於東蘭那地
面冊之間是日即以羽檄屬分守使呉善分廵使陳俊
徴永順白山諸土州州賦兵三百人及狼兵營堡諸兵
皆馳大巖上平横山咘咳等巢期諸軍聚河塘咘咳為
營一時至者四面前是臺御史郭應聘常欲請大兵往

擊之五載弗克公柄等以故益慓桀自河塘咘咳之兵
一出恐公柄等不得旦莫偷生也亡何北三諸酋願以
所占據遷江所屯及被鹵諸生口獻將軍遂班師

　　贊曰北三之戰余僅得之臺御史所題知耳其後竟以
自縛得免北三故接北五八寨可通東歐皂嶺横亘恐
失今不治猺獞益熾它日足為遷來所害患豈此間耶
語曰非其種者鋤而去之甚哉栁慶之間如當味乎其
言也(萬厯武功錄)


　　十寨

　　十寨舊稱八寨曰思吉曰周安曰古夘曰古蓬曰古鉢
曰都者曰羅墨曰剝丁後益以龍哈咘咳為十其地東
連柳州三都皂嶺北四諸峒西連東蘭等州及彞
江諸峒南連思恩及賔州上林銅盤渌毛諸峒北
連慶逺忻城東歐八仙諸峒周環五百里故遷江
八所屯及上林二里民地賊據日久寨各十餘人
扼踞險要鷙悍難制明成化初參將馬義討之

無功殺同行軍士謬以捷聞正徳間思田多故諸
蠻益恣嘉靖初盧蘇王受叛以尚書王守仁計
撫蘇受令以功贖蘇受亦欲立功自効遂潛師分
道擣八寨諸巢兵破石門賊始驚覺遂大奔潰官
兵乗勝追躡共斬獲一千九百餘級因議移衛
置寨未及行而守仁以病歸不數年猖獗如故
(通志)

　　思吉周安落洪古夘羅墨古鉢古憑都者及龍哈咘咳

右江號為十寨隆慶中制置使殷正茂擊破古田即以
檄趨八寨歸降得貸死於是寨老樊公懸韋公良石公
慶藍公咯羅公印黄公遨等踵軍門上謁自言八寨與
龍哈咘咳號稱十寨十寨之村固一百二十有八環村
而居者亡慮二千一百二十餘家而右江兵備使鄭一
龍及參將王世科賔州守呉臬武緣令楊大韶以為十
寨既請為氓當以十家為率賦米一石凡二百一十六
石七斗亦得輸銀米石伍錢當徴銀一百有八两三錢

五分它若火竈差銀户一錢凡二百二十有竒然後村
立一甲長寨立一峒老為徴賦計而以思吉周安落紅
古夘龍哈立一州屬向武黄九疇羅墨古鉢古憑都者
咘咳立一州屬那馬黄晹皆為土州守已移思恩守備
於周安堡有成議而布政使以為於法不便當立二長
官長官各提兵一千人而有琴水橋荒田及南舟衛屯
田民田皆歸我可賦糧以佐兵餉不足則取三里魚峯
巷賢堡兵餉三百五十餘两不足則取樊公懸等約户

毎加三錢五分歲以為常皆給兵可召三里十冬三潮
峒老即度田因開立墟塲以通思恩慶逺武賔諸道然
後建社學子男請以義勇蕭紳為千夫長黄昌陸雲騰
為百夫長姑與冠帶竢三年稱職為真而備兵使霍與
瑕以為八寨當陞為州而使黄暘提兵六百人守之而
龍哈咘咳可立土廵司請徴安定兵二百人付黄昌備
龍哈徴興龍兵二百人付韋富備咘咳即以守備移于
鳳化城黄村俾與黄暘並得調度二邏使其後制置使

竟請八寨為長官司而以兵八千人屬黄暘為長官而
黄昌韋富皆給冠帶為土舍亦各引兵二百人食二寨
如約也居六七年十寨復聚黨萬餘人據人田産白晝
大都之中剽人而奪之金甚至攻城略庫戕官殃民十
寨之衆六七載之間乍降乍叛非復曩時樊公懸等所
約也於是制置使劉堯誨及臺御史張任請弓矢得往
正其罪然後與諸裨將約約不至三月費凡七萬餘两
而寨酋之頭欲盡懸戱下亡何斬首捕擄凡一萬六千

九百有竒奪獲器仗三千有二百牛馬二百三十九頭
果以三月得㨗也故事北邊斬首捕擄七十以上為下
㨗九十五以上為中㨗一百一十一以上為大㨗(闕)
倍三之寨賊倍六之反賊倍十之於是大司馬方逄時
從制置使請乃咨儀部使大鴻臚引使者至御前宣讀
㨗音事下大宗伯乃于五月十三日常朝期宣㨗如禮
是日大鴻臚致詞行五拜三叩頭禮已遣公徐文璧侯
李言恭伯陳景行祭告南北郊及太廟而是時制置使

殷正茂及御史顧鈐布政使呉椿盧仲佃按察使林澄
源皆去官久例不叙御史胡宥乃訪誅納以聞而征蠻
將軍王尚文及姜忻李一廸侯國治彭丈質陳俊陳應
春林舜道歐陽模彭富王天爵周舜岳劉世賞皆有功
於是守令得叙者於郡守則李遇春鄭國臣於同知則
梁直鄭應齡周易王一岳李應魁魏士呉於通判則李
佳徴江龍黄杞李尚桂朱㑹極胡中於司理則孫承南
蔣上欽顧志邦劉正賔於州守則饒敬承漆文昌楊茂

先陳一定趙崇鳳於知縣則丘鏸勞守謙黄約李三樂
功次之上乃賜劉堯誨金四十两表裏四張任王尚文
金三十两表裏二姜忻侯國治等金十五两李應祥等
金丹等王天爵等金十两自是之後論土吏功行賞於
田州則岑大禄那地則羅瑞謙下雷則許宗廕安定則
潘承紀江州則黄河漢龍英則趙邦定歸順則岑瑾遷
龍則黄兆翁泗州則岑紹勲東蘭則韋文韜當第居上
等而鎮安則岑竒鳳思明則黄承祖萬承則許國璉上

林則黄允章上映則許宗惠都康則馮紀白山則王觀
那馬則黄如金永順則鄧得揚彭大武忠州則黄有瀚
興隆則韋觀思明則黄恩龍南丹則莫之厚忻城則莫
鎮威當第居中等湖潤則岑夀松下旺則韋顯威古零
則覃文顯當第居三等而向武則黄瑚羅陽則黄瓛當
第居四等安隆則岑洪舊城則黄正武靖則岑清寳歸
徳則黄朝果化則趙祖銘都陽則黄受山定羅則徐權
皆與黄瑚等法當論如律於是上賜岑大祿等金二十

两莫鎮威等金十两岑洪等下臺御史逮問明年春臺
御史張任卒于官而御史王宗載以請天子幸哀憐任
以死勤事予之祭葬是歲也以八寨分為三鎮各建一
城而以東蘭州韋應鯤韋顯能及田州黄馮充為土廵
檢得比古田例留兵一千人附土吏許宗䕃許尚惠岑
大禄仍屬賔州而以思恩參將統之先是三里屬上林
之循業撫安古城久為賊巢今改為龍哈咘咳矣其下
增建二堡而請自楊渡水為界盡墾為屯給南丹衛通

道慶逺賔州而使思恩三里皆聯絡不絶巍然一大觀
也

　　贊曰余聞之都御史李公遷曰八寨之民淳朴太甚不
患其心之不誠而患吾所以處之不得其理不患土官
之力不能制患其制之太過或不堪命而為它時之憂
豈其然乎且八寨自嘉靖中新建伯討平以來至樊公
懸歸䧏能幾何時而旋有己夘之役哉十寨庶幾無它
膓與建堡開屯久矣為塞上畫無窮之筴也(萬厯武功録)


　　栁州馬平

　　桞州西北界于楚黔諸蠻而桂之古田平之修仁連岡
扼險互相盤結明永樂初桞州馬平縣五都賊梁公竦
等作亂都督韓觀剿之斬首萬餘級馬平十八里之民
盡被屠戮其存者三不得一後耕民日少沃壤荒蕪往
往募獞人耕種獞日繁而剽掠滋甚宣徳間雒容縣蠻
賊出刼屯聚指揮王綸縱兵殺害良民山雲以聞上命
逮治其後山雲上征剿桞州蠻賊首功上謂尚書張本

曰蠻性好亂自取死亡可憎亦可憫也其令雲善撫之
𢎞正以後古田多梗馬平雒容諸獞聚黨響應魚峰賊
周鍳復相煽為亂桞州太守劉璉率兵數百禦賊賊敗
走璉追之賊偵知援兵不繼還戰獲璉剖腹實草焚其
尸督臣不以實聞自是賊益肆官兵莫之誰何馬平田
土蠶食幾盡縣擁空籍耳嘉靖間賊首韋金田等占據
水陸二路村落為荼者不可數計二十四年都御史張
岳總兵陳圭征之調漢土兵七萬分三哨並進攻雷巖

同艮平田落滿都博等巢克之遂圍魚窩巢魚窩石壁
削立㧞地髙數千丈從來用兵莫能一勝諸將以為難
岳曰魚窩不破即他寨破無為也遂移鎮栁州督諸將
攻愈力賊急呼他寨賊與併守山四周傾仄難置足賊
晝夜守不撤山頂繩懸&KR1761;石兵一臨寨賊斷繩&KR1761;石亂
下如雨岳陽令諸將撤圍寨中賊稍稍有逃者岳復移
鎮桞城召授諸將方略作久困計諸將猶請罷兵岳度
諸將不足與計事間召副總兵程鍳令選勇敢士備親

軍鍳選三千餘人請所用岳曰吾欲有膽力不懼死者
任吾指揮死且優䘏其家于是願從者七十人岳曰足
矣遂以七十人屬之鍳令刼寨鍳有難色岳顧左右酌
酒灑地誓必滅賊復出袖中紙示之曰此吾二疏草也
寨破薦爾首功不破則爾養冦為首罪惟君所擇耳鍳
泣曰鍳且為公死矣時賊巢苦乏水臭穢觸人毎日數
人共水一瓶涓滴必争一日五賊當守險逕者争寨中
曰熱甚可多予水衆持不肯大諠五賊怒而去比夜堅

卧不廵警而鍳將七十人至寨下未敢發也先令五死
士持刀學猿猱攀木而上五賊守險逕者熟睡弗覺五
死士斬之代為廵警七十人者冒險夜登聲諠寨中賊
併力出戰而山下兵復乗之山頂賊架木橋通往來兵
至頂賊蹙毁橋兵臨橋火炮矢刃迅激交發呼聲震山
谷間而賊中主計老媪年八十矣急呼衆速自焚毋為
官兵所魚肉也於是魚窩遂破而髙挽同銀馬鞍諸巢
俱破前後俘斬四千餘級時有議乗勝兵窮其黨類者

岳曰自秋徂夏兵老矣武固不可黷也因命夷諸險巢
戢其餘黨由是馬平之三都四都來賔之北五凡諸渠
魁皆自投軍門願為編民(紫溪集)

　　韋王朋馬平獞也先是大將軍擊破賊巢因建營堡使
土舎韋志隆提兵往屯其地以故王朋視堡兵為仇讎
常率東歐大産諸酋阻山横行要挾營堡而分守使彭
應時備兵使周浩使千總往撫竟殺之時壬午秋也縣
官度韋王朋至為阻撓得亡恙遂肆刼略白晝行邨落

如入無人之境有司莫能擒于是總戎王尚文李應祥
參將金丹請于制置使劉堯誨臺御史郭應聘得提千
總張茂功呉國勲等兵及忻城莫鎮威下雷峒許宗䕃
諸土兵攻巢先登斬首凡六百六十二級俘獲凡四百
三十七人牛凡五十三頭馬凡一十三匹器械凡二百
四十有竒奪獲被擄凡三人而是時栁州守則陳大猷
同知則漆文昌倅則宋和慶慶逺守則髙文炳皆以功
著初馬平猺獞常請郷士大夫之託以佃丁莊户浮沉

閭閈而郷士大夫亦親入寨峒遂至交錢財課租責息
出入縣庭始未嘗不相善而後漸自相戕賊也而大司
馬梁夢龍請著為令令監門各立門籍嚴加譏察所與
猺獞通而因而致富者即以其財産沒官詔可之由此
獞人大凛凛也

　　贊曰西粤之有猺獞譬之家室之有鼠也非不欲一鼓
而殱滅之不勝其殱滅也韋王朋故遺孽幾為魚肉然
欲致其死則死矣何知有今日乎以我冠裳斌斌至聞

與此曹課租責息嗟夫養虎自貽患戒之哉戒之哉(萬厯
武功録)

　　髙江諸猺

　　髙江諸猺皆出自大小桐江及大小亮村也旁近緒頭
三妹平峒諸巢假羊大窰諸猺徃來互相為奸四方逋
逃皆亡抵其間隆慶中大將軍常提兵往正其罪桴鼓
不鳴今上之戊寅也酋長盤宗明犯邊邊吏執而僇之
於社亡何諸猺悉欲報邊吏乃乗風縱火燒大結堡明

年直指使舉士于郷郷書因郵置以進行至小輩灘諸
猺刼略之母遺居二三年復大入猶巷堡殺我兵一人
我兵轉鬭殺一人傷二人頃復犯小結灘奪商鹽而會
平樂兵變諸猺亦窺隙而起遂擁衆走猫皃堡濳伏西
岸大桐江逢千户李夢龍百户劉卿及廣運堡哨兵廖
異四等舟而商人朱子隆等亦多附卿而行者諸猺乃
鏖官舟略舟中行李卿與諸行人並跳走其下灘底水
湍多失脚赴水溺死者九人夢龍見為劉卿死睚眦盡

裂急與哨兵殊死戰諸猺盡貫弓執矢射我軍我軍中
流矢而死者九人于是昭平守備陳邦佐與猫皃堡哨
官陳珊移于府江備兵使葉朝暘右江備兵使郭棐即
請臺御史呉善先以㑹城標兵二百人馳髙江因使總
兵呼良朋即以羽檄徴許尚惠岑紹勲岑瑾許應珪韋
文韜岑竒鳳黄如金徐國黄正羅謙端韋觀莫崖諸土
吏兵四面而至於是參將白玉游擊童元鎮郤敵先登
生獲李蘭堡等一百有九人俘獲七百三十九人斬首

一千一十一級奪獲牛馬亡算我兵傷一百一十有五
人亡一十人亡何制置使呉文華及臺御史奏聞而屬
御史黄鍾訪誅納具如所請上從本兵張學顔議有詔
遷呉善秩一等及呼良朋它賜金皆二十两表裏二之
是時葉朝晹以兵變當左遷待罪行間詔從副觀察使
秩調而郭棐金十两徐時可等金五两而呉文華久䝉
上賞矣諸臣皆北郷叩頭此皆陛下之靈社稷之福臣
等何力之有乃辱九重爵賞下頒也是時乙酉閏九月

也先是把總陳賢往歸順汪天寵往九司及那馬定羅
徴土兵索取折度鞍馬諸類亡厭而都䕶孫世寳提泗
城東蘭兵備三木夘諸村因使東蘭兵託名搜賊刼殺
一空於是御史黄鍾劾奏上以孫世寳等下御史逮問
凡調兵進兵需索諸積弊皆繩以文法至嚴乃自是歲
始也

　　贊曰黄御史所奏徴土兵之弊良是余聞土兵自初調
之後續有二調三調以至四五調者始以為過在諸土

吏奉行不謹耳及土兵至則有徴五百而遞增為七八
百者有徴一千而遞增至一千五六百者名為報效而
後乃今而知諸土吏母過也我偏裨諸將軍有如得充
調兵之役多提幫手棍徒以行既至索土吏及行索驛
騎延引歲月徒欲充滿囊橐安在其為大兵計乎語曰
烏鈔求飽吞肌骨豈謂此耶(萬厯武功録)











　　粤西叢載卷二十九

