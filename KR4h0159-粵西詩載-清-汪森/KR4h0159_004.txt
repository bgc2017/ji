







　　欽定四庫全書

　　粤西詩載卷四

　　桂林府通判汪森編

　　五言古

　　送普顔子夀赴廣西憲幕　　　(明)劉　基

　　離維荆衡南邐迤走蠻徼民風雜猺蜑地勢帶蒙詔迢
迢商周前風水絶纖竅後王務廣土懐柔倚攻剽羈縻
非本情疲痾復誰療大明侔日月幽裔靡不照化育之

所加欣榮及蓬藋憲府繩百司選擇自廊廟偏方異習
俗賦性實同調培養自殊途激揚貴知要淒凉溪上瀧
鯫魚困罾釣髙風吹霜鶻縹緲集海嶠願言崇令業以
繼南國召

　　藤江諸勝　　　　　　　　　　富　禮

　　峽口漲晴嵐秀色渥如赭天寒山鳥啼月白林猿下仙
人讀書臺石磴哀湍瀉

　　斷崖如削鐵開闢自太古江風西北來班班濕秋雨扁

舟晩經過中流欲掀舞

　　東山夜鴻濛夜色白如晝明月斗牛間江動金波溜步
歸松徑深清露濕衣袖

　　泊舟滄海濱天氣喜髙曠化劒已成龍桃花湧春浪刻
舟是何人懐古重惆悵

　　海日照珠宫隠見蛟龍窟神人或經行風雨助飄忽石
臺晨可登秋氣正蕭索

　　江流島嶼孤亭亭聳髙髻螺堆晩霧濃翠滑春雲細徘

徊顧清影澄江去無際

　　秋髙霜降餘灘淺石齒齒漁郎吹笛來野鴨斜飛起山
頭兩石人並坐如笑指

　　龍州溪亭小集有作　　　　　　林　弼

　　旅懐感留滯朋情憎鬱陶及兹晤語際少慰道路勞危
亭入窈窕秋色何蕭騷野菊被山逕幽蘭滿江臯俯視
霜露繁仰觀天宇髙清歌發華席凝眸送輕舠山川悲
九辯塵土歎二毛何以不飲酒徒用心忉忉流光亦易

失行樂隨所遭君㸔龍江水東流日滔滔

　　書黄賀州平蠻事後　　　　　　胡　翰

　　荆楚綿百越襟帶極遐裔連山限車轍外薄海無際風
氣何紛龎羣蠢動相噬古雖郡縣置畫地出租税負險
恒自固犬牙植形勢聚若蜂螘來散如鳥鼠逝堯仁不
能覆往往思一薙懸兵萬里外暴露蒙瘴癘亦有内齊
民詿誤混狂猘巢穴牢弗破根本先自殪天遺槃瓠種
出入民患害聖哲戒不虞窮討諒非計皇靈冒下土赫

赫火俱厲日月所出入有生盡懐徠賓賀﨑嶇間苞蘖
久聨締遣吏得黄侯為國開信誓王師不血刃緩頰下
椎髻列功奏天子璽書逺頒賚賜以大銀盌副之金帛
對嶺海數十城安得百其喙我聞范史言此屬非難制
力弱校弄薄非可羌戎例漢廷慎擇守祝良復誰繼侯
今鬚盡白侯心甚豈弟分符浙水上應念東人勩蠻猺
尚有知東人敢忘惠作詩勸不隕庶以示來世

　　贈别髙進道赴廣西憲府　　　　王　褘


　　舉酒且勿飲請君聴我歌我歌亦激烈君行莫蹉跎聖
主御宸極治道臻泰和文章布海隅玉帛來巖阿人生
遘新㑹鮮不自濯磨痛哭上賈策笑談決韓科經濟一
以展功名良亦多維君瑚璉器貴重含光華持以薦清
廟孰云或偏頗蕭條嵗年宴坐使𤣥髮皤終然棠溪精
百鍊非有他憲府新辟掾簡書起媕娿及兹復自傲恐
爾時已過由來九翮鳥猶值一日羅勿謂行路難且對
雙眉蛾桂林歛烟瘴炎海恬風波道途雖云逺行邁須

逶迤為君陳此詞比贈珊瑚柯

　　送(闕)參政之廣西　　　　　　　王　偁

　　五嶺限南服輿圖亦茫洋昔為椎髻區今變冠與裳蕩
蕩風氣開生齒日富强叢山薄大海壯哉封四疆邇來
覃聖仁幽昧靡不彰人材上國齒兵賦擅一方惟公寄
重牧虎節何輝煌上以紓國懐下以撫凋傷當令寒谷
吹撚指回春陽桂山方峩峩桂水亦湯湯誰與傳頌聲
千古流芬芳


　　全州道中(夾道松栢千株前守章復所植)

　　全南走百里碧澗縁幽岑躋險屢得勝曠望清煩襟道
傍菀菀松誰是甘棠隂聞有章大夫昔年兹撫臨政循
俗丕變世逺澤尚深顧兹千植繁蓊沃猶至今天長日
色薄風静雲滿林我行念徒侣苦被名跡侵畏影且息
䕃避喧聊洗心據床久睨傲思奏伯牙琴知音何寥哉
猿鶴空哀吟

　　宿烏巗灘


　　扁舟宿層灘灘漲夜來雨飄颻逺客情寂厯榜人語登
途畏虎跡突瀨逢鱷怒東山尚沉𠖇推篷幾延佇

　　蒼梧道中

　　驅車九疑道獨鳥東南飛㸔山不覺逺秋雲生我衣深
谷走羣籟半岑明夕暉中林有蘭茝薄暮空芳菲

　　龍州道中

　　微生易為役逺節恒自持夙興戒前征萬里投南陲迢
迢古龍州山猺雜羣夷浮雲翳兩曜衆壑昏隂霏由兹

望明都尚隔天一涯淹留暫停騎促刺心不怡所愧子
桑户中林人見稀

　　河池縣險路　　　　　　　　　藍　智

　　連峰入河池險路猺人村喬木盡參天白日為之昏上
有髙石厓下有清水源蕭蕭篁竹叢落日聞哀猿職當
觀民風載驅隰與原瘦馬嘶不動瘠童行似奔山川秋
氣髙鷹隼宜飛鶱俯念逺人思仰慚父母恩東郊有茅
屋時稼繞衡門攬轡倦行役徘徊思故園


　　送雲南龍僉事致仕回桂林　　　陳　璉

　　桂林古名郡風俗殊不薄人才接武興彬彬多卓犖洪
武壬申冬我忝持教鐸君在諸生中有如鷄羣鶴不惟
工詞藻素履更端恪一朝試棘闈丹桂喜髙擢猶珠方
離淵如玉纔出璞文采光煒然萬目争駭愕春闈不得
志鼓篋游太學蜚英六館中才識愈𢎞博發軔為府推
能聲已昭灼及為繡衣使風采動臺閣亦常按屬郡霜
威撼山嶽廉名徹宸聰陟官承寵渥初僉浙江憲到處

詢民瘼繩糾在愆繆激揚别清濁調官至滇南豈憚路
綿邈為政務撫綏不専事撃搏逺人獲安堵終嵗樂耕
鑿往來仕途中邂逅情如昨炊粳共朝餐剪韭共夜酌
追思舊逰者晨星已落落召近北京來一見而欣躍謂
言遂懸車琴書載歸槖此别㑹何時使我懐抱惡鄉闗
行坐望堯山見磅礴家人候錦還日日占喜鵲功名今
已遂歸去有餘樂

　　懐廣西省朱郎中熈　　　　　　袁　凱


　　洞庭秋色晏蒼梧雲氣深夫君萬里去山水逈沉沉竟
日凌浩渺連天逃岑崟黿鼉逰近渚猿狖戲遥林荏苒
杜若香蕭條楓樹隂皇朝重兹土逺氓方致琛而我將
何念嵗莫獨離心離心一何極日夕遲徽音衡陽雁不
到搔首更沉吟

　　永樂四年閏七月二十三日至太平八月朔偕大
理公謁先師廟廟在城北因而賦此

　　黄　福


　　聨銜冒秋雨出郭行晨香禮竟尼父廟延登庠序堂白
髮論經史青衿羅酒漿我雖不嗜飲荷兹來意長文談
有益友仁化推虞唐雲山崒嵂翠霜橘纍垂黄顧兹嶺
外俗思我齊東鄉歸來坐精舍一詠聲琅琅

　　寓憑祥縣有懐奉陳吏部

　　憑祥山縣幽環抱多溪嶺原草通行階庭梧䕃金井魚
出清溪綸獸來曠野穽㕔罔事喧囂門不接馳騁日邊
使逺來海外星雙耿青牛邑宰迎白髪縣君請共寓倐

經旬所話咸骨鯁入夜皆忘眠坐對青燈影黎蠻何不
臣虎旅今爰整動如風雨聲止如山嶽静擬㸔弔伐師
壓破兇殘境納欵多渠魁徯蘇咸引領不聞士卒勞惟
知糧餉省捷書報須臾天顔開俄頃偉哉開拓功絶勝
郴與猛伊誰之力歟妙算有所秉

　　送僉憲陳廷嘉之廣西提調學校　楊　榮

　　聖朝尚文治建學崇師儒四方樂熈皥聲教達邊隅西
廣古荒服民夷相雜居皇仁若天地雨露皆涵濡云胡

數載間庸才濫師模俊秀失教養學校多榛蕪陳君玉
堂彦擢仕登要途煌煌五色勅錫命恩寵殊于兹振風
化豈憚道里紆英聲動蠻徼絃誦溢里閭坐令荒逺邦
俗比鄒魯區允矣稱厥職千載揚芳譽

　　送徐獻可之官桂林　　　　　　金　寔

　　少年游泮水與君同時登同齋復同舍况復同年生我
長僅一月君呼我為兄講堂集晨皷退軒張夕檠廣言
務記覽髙論極崇谹花潭泛舟楫月島持觴觥君倡我

能和我歌君再賡師友毎過許時輩頗相傾君時美丰
采玉壺貯清氷琴心寄幽怨聴者先目成迅風激健翮
一飛上青㝠畏途觸矰繳垂翅向東溟白頭傷舊唫桃
葉諧新聲驅馳十載間蹤跡如浮萍霜蹄再歴塊利器
重發硎賓興陟上舍六館推華英相知隨薦起章綬垂
繩繩絃歌宰一同横琴樂時清如何調煩劇老倦艱趨
迎自謂勞撫字人言拙科徴左遷桂林幕盛夏當南征
迢迢萬餘里動是三月程汶流沿魯郊淮山界楚坰彭

蠡乘月渡洞庭順風經縈紆兩江合葱蒨九峰横竹深
鷓鴣語樹暗桄榔青南粤多秀士嶶垣盡名卿幕僚位
雖卑文章早知名豈無青眼顧不用憂凌兢今晨過我
别呼酒送君行君行且暫留聴我語叮嚀君家文獻裔
累世多簪纓羣從俱早世諸少皆孩嬰故園漸荒蕪先
墓多榛荆數世惟君在付託尤非輕行當遣妻孥歸來
預經營他年若退休庶免勞心情不聞楊少尹獨得昌
黎稱念從弱冠交今逾四十齡秪云鬢長漆詎料俱星

星不知今日别何時重合并情親盡忠告我語君須懲

　　送蕭用道長史之桂林　　　　　唐文鳯

　　長風吹征衣白日照穹顥朝辭金陵城暮向桂林道之
子富才華天葩絢文藻選職王府官輔佐擬師保鶴駕
日侍隨嘉猷事論討磐石固藩封徳化服夷獠人生百
年間相知不在早既推學術尊亦慕丰姿好豈期識顔
面遽别感懷抱每念眼惟青自嗟首空皓丈夫志磊落
養氣充浩浩願言秉忠貞榮名亦為寳


　　哀平南為司訓郭君妻　　　　　陳　政

　　平南古封邑山水天下竒誰知山水間訪故有餘悲結
髮事君子燕婉及兹時君領平南訓妾當從所之嘉合
諒不偶偕老獲奚疑詎意方盛年世途生嶮巇胡藍哄
豺虎咆哮薄城池鴛鴦忽驚散倉皇各東西孩提在中
懐呱呱益淒其鋒刀轉陵脅死生從此辭白璧茍以汙
雖生亦奚為厲聲叱兇暴濺血沾裳衣秋霜讓凛凓烈
日同光輝哀哉若女英展也烈士規聖朝重化理激薄

良在斯綸綍出中禁龍光賁天涯一死安足惜千載芳
名垂

　　燕清八詠　　　　　　　　　　李　棠

　　余至廣西之明年視公署後一小軒頽然將壓欲葺
之以便燕息之所時寇起嵗祲轍環四方無虚日故
未暇及越壬申秋冦平且得嵗民用乂康余樂甚因
命工葺之揭其楣曰燕清公事之餘日徜徉其間軒
之前植物八品玩之為樂興之所至初不知物之為

我而我之為物也嗚呼民未安吾樂此得乎民既安
矣而猶戚戚焉亦非子之所安故物各賦一詩以寫
其樂合為八詠

　　質性本巖壑何年植軒墀栽培豈人力亦荷乾坤私昔
聞出蕭艾今已干雲霓嗟彼蒲與栁經秋忽先萎顧惟
堅貞操青青閲四時願言託幽契嵗晩相因依(右松)
窮冬正寒沍初陽渺重囦天意方眹兆兹花獨開先凌
空䝉皓彩霜月相娟娟孤髙出塵俗絶彼妖與妍興發

起中夜徙倚寒階前屈平如可作請續離騷篇(右梅)
種竹我來初森森已成叢悵焉感時序浪迹慚飛蓬所
賴天降康豐年及罷農移床坐層隂匝地光玲瓏髙歌
激商灝習習來清風邊氓既云樂久客何憂沖(右竹)
何人得仙種來自清虚府植我庭階前繁隂滿窓户我
適無事時開軒日容與清秋發天香盈盈金粟吐媚學
來俊髦平步可掇取昏䝉起瞻思迢遥隔風雨(右桂)
幽花近幽人人與花同調人迹本非幽人心頗幽窈花

有清静徳人有樸直傲清静端可親樸直良可笑人為
花所憐花為人所效終見花與人一心為二妙(右蘭)
種菊滿籬落杖策時一行匪徒事逰豫愛此秋氣清引
觴注醽醁泛泛黄金英取醉亦有適豈必制頽齡有懐
時激烈長歌振林坰緬思靖節翁悠然千古情(右菊)
弱質怯寒沍託根本炎荒去冬與今春氷雪一月强老
榦凍欲死枝葉萎且黄爕理諒有在我心正憂惶到今
秋已深疏花始芬芳興衰感物理怛焉成内傷(右素馨)

峩峩一拳石賸種堯時韭四時鬱蘢葱清氣逼户牖玩
之坐終日翛然絶氛垢世慮澹相忘恍入無何有紅塵
暗紫陌花氣醲如酒少年信為樂我心非所取(右菖蒲)

　　桂山詩　　　　　　　　　　　韓　雍

　　桂山何竒哉峰巒起平地星羅數百里像物非一類列
柱擎空髙圍屏障天翠尖分筆格巧稜削劒鋒利海螺
爭獻新玉笋並呈瑞重巖垂萬象深洞容百騎河變梁
猶存闗陟門未閟還多怪異狀物類無可譬石罅㵼寒

泉清響更幽致丹青筆雖妙圖畫良不易想當開闢時
清濁各奠位精華妙凝結旁礴隠深粹洪水滔天流壅
土日消墜巋然不可動㕘雜如布置儒先歴覽多載籍
有題識仙都雁蕩景角勝須在次始知寰中山竒絶更
無二所惜在荒逺世人少瞻視我慚本書生承乏當閫
寄提兵靖百越黽勉幸成事性愛山水逰羈絆弗能遂
故兹佳勝境六載始一至駭目驚心神欲去還黙記豈
徒玩物理亦欲長仁智况逢休明時徳化廣漸被九州

安耕鑿四海息烽燧乘閒此逰觀冠葢總賢使相與片
時樂感激知所自走筆題新詩磨崖刻深字非追浯溪
頌聊補桂林志

　　十二月二十有三日發梧州之潯與二三同事小
酌書感

　　遐荒嵗云徂行役猶未休晨起戒舟子理櫂泝急流笳
皷聲初喧舳艫蔽江浮亂石白齒齒激湍清瀏瀏長風
飽蒲帆薄暮方始收嗟我本駑鈍辭親恒逺游烏鳥亦

有情豈不懐故丘時事方孔棘恩遇亦未酬眷兹弗荒
寜奔走不自由所幸二三友同朝舊朋逰且與倒一尊
解我百責憂重裀坐廣堂髙爵等列侯丈夫茍有志視
此同一漚所貴慎明徳建功踵前修舉杯望青天思飲
月氐頭

　　題行臺喜雨堂

　　提兵靖南蠻三載兵始收吾民尚凋弊所事惟田疇如
何耕植時未見雨澤流地坼苗漸槁比屋聲啾啾且聞

中原地旱亦傷來牟中原流徙多敵國懐深謀一或嵗
大凶所在生百憂我忝大夫後與國同戚休徳凉召時
災恐懼當禱求聖主重民命祀神禮先修詔未臨海邦
氣已潛通幽果然賜甘澤旬日遍九州枯槁咸回蘇百
穀定有秋酷暑亦浄洗炎荒凉颼颼聖徳與天通民亦
知所由兒童競鼓舞父老齊歌謳小堂適茍完懽感惟
我尤羣公攜酒至且有新詩投扁以喜雨名酌以黄金
甌我愧不能當題詩紀皇猷


　　成化七年秋八月自梧州出巡至平樂歴諸險灘
憫舟子勞甚感歎有作手書于郡學示知音者

　　樓船發蒼梧江水何湯湯清灣不時轉石灘險非常顯
伏羅虎兕參錯森劒鋩砰轟地出雷沸騰釡揚湯夾岸
山壁立澗谷縁其傍深陟力難為無路兼無梁引纜既
弗能操槳亦有妨篙師極力進羣呌如發狂道甫逾半
千灘數百十長繼旬始能達疲憊已莫當僱直僅足食
曷有贏餘糧所幸得無虞勞損不自傷長江有巨賈連

舟豎危檣開帆趂好風破浪飛汪洋無煩役心力倐至
千里疆得售重利還里閭誇富强一時或不戒傾摧見
災殃乃知覆載間人事誠渺茫淹速雖靡同夷險未易
量因之發警悟省已益不遑盡瘁固所甘幸至非所望
循理聴自然終始永弗忘

　　望江亭　　　　　　　　　　　傅　倫

　　山色拂雲青溪光照空碧構亭倚風峒超然意自適惟
有江南趣怪石生竒特公暇一披圖萬物皆默默


　　望江亭　　　　　　　　　　　楊　銓

　　亭開半山青俯㸔一江碧雲水相瀠涵魚鳶各自適明
眸縱遐觀徐歩立孤特宇宙春茫茫欲語成默默

　　南薫亭

　　春郊積雨霽日夕山氣佳攬衣擷芳芷陳詞在重華寂
寂鳯鳥聲盈盈桃李花韶音間稀歇空洞臨水涯隔葉
鳴黄鸝大澤生龍蛇九疑望纔絶蒼梧雲正賖僻壤遇
神化六合千載家風氣藹文物雨露深桑麻腐儒謬行

役繫處真飽𤓰苦材竟何濟率物身且遐臨夏問豺狼
焉能化蟲沙舉目瞻北辰日月行西斜陟亭上髙峰貫
月隨雲槎南風一時發聊解吾民嗟

　　望江亭　　　　　　　　　　　劉　頴

　　長天瑩如藍大江靜涵碧逈若元化初杳然衆心適周
覽際八荒俯視藐孤特欲語無是公雲歸山黙黙

　　慶逺南山　　　　　　　　　　孔　儒

　　古粤宜山郡孤城豁洞中封疆至荒逺物理還雷同水

出千蟠澗山羅萬疊峰南山尤秀麗佳氣常鬱葱峻壁
岧嶤起幽巖曲徑通蟄龍卧石窟野鶴巢雲松巖底軒
宏處炯然神仙宫吟詩萃墨客攜酒來山翁榕烟落硯
沼凉吹入荷筒林麓民居衆田疇稼穡豐梵宫起微翠
金相凌虚空一望景無盡千迴興不窮我來守斯土禦
冦時興戎民憂常切切人事更匆匆二載始一翫寸心
方從容剜苔看古刻逰覽皆名公遺興尚灑然筆力多
豪雄覽畢坐石床分明古崆峒酒盡應忘醉詩成愧未

工山僧愛佳客脱粟烹早菘歸來日云暮玉兔生山東

　　送澧州梁文振守桂林和薌林韻　桑　悦

　　急溜非淺源密樹無疎隂夫君方橋通夐異城府深三
湘富逰覽花木春繁槮詩思滿湘水輕鷗共浮沉戎府
輟蓮幕邊城専桂林薄莫喜邂逅分手天横參神逰韶
音洞興寄干越岑孰云非吾賞所幸君同心旄倪撫兒
輩流寓交朋簪地縮王化近俗移循吏今夷獠豈聞道
黄虞亦知欽仁威剪魁逆千里歸沖襟風翰日域展斗

柄天衢斟何䇿自回翔洗兵靈建潯

　　玉融郊外觀山林之勝惜不得起子厚與之同逰

　　先生謫居永員外置散職丘山潭渇渠指顧出顔色至
栁握郡符守官難作適州治記堪逰駕鶴與仙奕西北
是融州可望不可即豈知神秀鍾於此為窟宅巖壑何
玲瓏滿眼皆仙跡瀟灑真洞天似與塵世隔先生若賁
臨景物倍光澤向時所竒處爽然皆自失我官雖逺調
兹境喜親歴野老雜狑猺歡迓儼姻戚攜酒更勸酬醉

卧松下石所得良已多敢忘乾坤徳

　　行縣出入賊巢感懐

　　投荒幾萬里歎羨太寥廓龍城真小垤半刺等飄泊壘
延隘峒險慓猘猺獞惡偏駕髙逾頭利鏃淬毒藥深箐
工埋藏起搪専剽掠我恒巡邉鄙誰道勝沙漠過處屢
潼闗登時幾劒閣迴迴起驚疑在在饒螫蠚尋常水若
石盡是溝與壑淺寨足汙濊空城殊落寞腰慣負湛盧
手亦便繁弱昏眠目睹刃静坐耳聞柝隂寒晴閃煥宇

宙如病瘧尖峰堆艾炷炙地野火灼苦奈氣候異因兹
瘴癘虐天花蔑根蒂海萍無住著世棄人何尤百感付
一噱憶昔少年日六經供咀嚼春和親混混秋肅邇噩
噩體用妙難言盡是經濟略至味稍染指斗柄易斟酌
云胡居夷志千載獨付託小試乏近效俯仰多愧怍承
前尋墜緒啟後敢妄作今古出孤注艸艸輕一博五湖
望歸來三徑待營度試執混沌靶自啓造化鑰探宋衍
淵源補漢平穿鑿星躔任羅胸月窟且著脚欲駕瑶池

驥穩跨揚州鶴鈞天覿重華稷契相唯諾銀漢濯琅玕
薇垣植蘭葯咳唾墮虚空萬象俱洗瀹塵網可牢籠天
宫縱落魄那知老將至自量學不落誰能亮初心許國
忍獨樂

　　送户部吳廷憲主事赴廣西提學　程敏政

　　泛泛濯錦江産材多好文就中吳季子壯嵗逈不羣久
簉司徒班薦書新上聞朝廷重興學簡命恩禮勤乘驄
過梅嶺持節開江氛念子掌邦教此職固所欣都門時

雨晴岐路東西分嶠外豈無士成之在陶薰時名愧葩
藻實學須典墳典墳首羣行古聖非徒云行行志方健
寜肯上負君三嵗諒有期遲子來策勲

　　永樂初給事姚伯善采木廣右被瘴客死殯及六
十年至其孫榛鶴始克歸𦵏先兆作詩記之

　　沈　周

　　惟昔永樂初皇帝治明堂取材蒼梧野在楩楠豫章督
以給事臣若曰伯善行(叶)公素侃察聞百辟得激揚譬

如公輸子材悉良不良此行固天簡公亦喜自當握節
指八桂伐鼓官舲揚惟木彌萬山計材不計章昂霄及
聳壑乃適于棟梁此處瘴癘地氣候日不嘗公病即不
治骨肉懸江東(叶)無人事綏復其魂悵彷徨枯藤束木
函一殯六十霜嗟嗟榛鶴輩祖死而後生(叶)但知彼有
殯不知在何方坐輒向西南行亦西南望(叶)雖劇返葬
心日月何忙忙無財亦無時猶盲者無相(叶)天實使湯
公官廣得其詳書報在全州湘山寺之旁如因曼父母

始知墓在防二子讀書畢哭踊如初喪榛行不擇日即
日裹餱糧鶴云兄當住小弟力頗强此櫬所不返不復
再見兄(叶)出門當嚴冬雨雪滿大荒九溪多鼉鱷鼔濤
播舟航五嶺饒虎豹磨牙引飢吭鶴行無恐怖孝至膽
氣剛達彼全州境入寺悲荒凉宛然三門側有垤記其
藏拜之號三遶聞者痛肝腸發函升輀車奉還萬里鄉
白骨猶再肉樂歸所自生(叶)藹藹桑梓里鬱鬱楸梧岡
得從先人兆如齊返周葬(叶)况與元配合孤雌成鴛鴦

嗚呼二子者生死有耿光嗚呼二子者古義行于今(叶)
嗚呼二子者頽俗亦可興(叶)虞山若增髙琴川若增長

　　自龍州至憑祥道中　　　　　　湛若水

　　癸酉王正月望舒忽已圓登望憑祥陸暫辭龍州船杭
葦始斷港前旌出回巒隠見萬山中初翳疑無門轉忽
或有通上與青空連洒落觀羣山芙蓉秀晴烟烟與山
俱淡心與境相闗倐然若有得殊土元同天

　　古邕州忽見故人龔謙之贈之歸潮陽


　　人生如浮雲散在天一涯天涯又飄泊浩蕩成離披風
吹一朝合聚㑹豈有期閒雲不出山逰魚不越溪行矣
歸毋遲春山多紫芝

　　予與潘黄門使安南還憩龍州同州守趙良弼逰
仙巖即席賦此時正徳癸酉二月十日

　　峥嶸矻野次石壁開巖扉山木雖未暝白雲暮來歸小
憩登陟餘超然生逺思凉颷起新霽髙歌送微暉風雲
一飄散浩蕩本無期


　　送周大參之任廣西方伯　　　　林　瑭

　　入滇未踰年輒復别滇去丈夫懐四方所適皆真遇雄
藩雖巍巍猺黎病雜處重華帝有虞昌期適當午五載
一巡狩諒亦匪虚語至今化猶醇冠裳爭快覩民囿風
氣中蚩蠢廼其所向微斡旋力千載應聾瞽桓桓大方
伯旬宣翊天子世運有推移斯民無今古藩翰良所遭
箕椎謾誇詡欲别不忍釋君行激予素逝者蒼梧津滔
滔日東注囘薄萬古情拂劒滄溟曙


　　送姚英之提學廣西　　　　　　魯　鐸

　　天王亶神聖化理登虞唐嶽牧寄率土䕫臯列巖廊吾
斯仰先進風流耿難忘典則幸兹在時哉振其綱君侯
古容觀矯矯今麟凰斯文秉鑪冶皷鑄西南方㑹令百
越地化為五父鄉時舉足黎獻天休迓無疆

　　送胡汝重廣西散賞李貽教限韻

　　行賞下南服揮指三萬舸逺别何足云離亭笑方瑳君
才文武兼所投無不可南師亦有言何以衣食我惠賞

容未沾乃復望驍果垂槖向使君揚眉趨道左時雨均
皇仁沛然非瑣瑣行須使三陲皆令靜烽火

　　遷江縣次韻九龍

　　山鄉足烟雲隂晴殊叵測行人畏王程欲止不可得朝
來到遷江何異入空壁公署閴無人軒楹共岑寂徙倚
天畔山亭亭日向昃縣吏謁上官開誠恣遐適狐鼠方
跳梁顧不念疆域客懐鎮憂時遥夜屢兢惕同袍有佳
篇珠玉真在側倚和復長歌終然愧疎僻


　　桂門行　　　　　　　　　　　易宗周

　　南行度桂門山路多巉岏况復帶修嶺四顧皆雲烟樹
木嘉以繁石磴莓苔鮮山鳥夾路啼野雉飛過前谿谷
少人家僕夫難息肩驅車發長歎将行復留連翻思太
行險更憶蜀道難河内有人去巴川有人還桂門雖云
逺較此未為艱惜苦多風雨陽光不照山陽光照有時
吾且開大顔

　　泊府門驛懐姚仲和却寄　　　　徐　棻


　　晩出蒼梧城寒月照江水堪比使君清盈盈三角嘴所
歡隔城頭孤篷空徙倚&KR0848;題夜幾何轉瞬江之汜平明
旭日開四望疎烟起遲君古驛邊沽酒凌燕市

　　那演村　　　　　　　　　　　陳　璦

　　四境無人烟有者在巖谷忽見相驚顧來前還欲縮匍
匐不敢起吚啞訴且哭連年兵亂間五囘遭殺逐有妻
今屬誰有子還處獨逃形竟無所得此稍温燠何時天
日開英華發槁木掩涙不能答慚我司民牧


　　經天門闗闗在鬱林州境舊名鬼門闗庚辰四月
二十三日　　　　　　　　　　周　用

　　驅馬欲何適迢迢度天門百鬼已竄死萬靈皆駿奔先
王昔賜履後天宜退坤强顔作險語清露濯炎暄

　　初至全州　　　　　　　　　　顧　璘

　　跋涉既累月始聞及清湘長風卷舟幕忽見湘山蒼黄
髮數老叟迎予具壺漿面色頗黧瘦草際各蹌蹌拜起
問生理輒言困兵荒云望使君至冀免溝壑殃我聞老

叟言垂涕意彷徨比嵗牧梁宋兵戈劇流亡逮此越萬
里民瘼乃同方憶昔始觀國徒行不齎糧皇輿非改轍
惠澤恒汪洋閔兹豐儉故所罪吏非良噬膚遂及髓割
肉救瘡瘍天髙不能愬仰失日月光矧予既朽癈豈有
仁風揚登途入城府惻惻心自傷

　　濬栁山泉

　　清湘有寒泉乃在北山頭靈竅本神鑿化原乘氣浮昨
日泉水涸今晨泉水流借問通塞故云屬無人謀所以

大易㫖蒙者貴敏求願言鑒兹泉夙夜勤厥修

　　弔宋刺史栁仲塗書院廢址

　　昔賢政多暇學道恒山居遺構儼像設流風激鄉閭時
代屢遷易勝觀鞠為墟居人伐嘉樹野火灰堂廬有作
不肯述益歎今人疎始聞慕芳躅既來乃重歔指顧亭
臺迹歎息經營初林澗有餘憤曲水但空渠誓將理荒
穢心達力不如勗哉同官客勿俾初願虚

　　聞灌人云有栁子厚遺迹因策馬往尋歴大源塘

入仙源洞不得其處而返

　　栁侯昔放逐頗好山水事觀其著文詞動以喻來世逮
今嵗月改陵谷莽遷異我行徂灌川聞有招隠地懐賢
慰遐想弔古積幽思塵館休吏衙秋原散逰騎度嶺疲
登頓涉溪苦沾漬空潭激哀流古木墮餘翠窮捜盡陽
景屢剔斷碑字豈無㑹心觀往往悖圖志興盡且須返
聊以展幽致

　　至灌陽平賦作


　　我聞黄虞民罔識官師名老翁被素髪壤歌如孩嬰季
世廣法令民心始忡□馬牛急租税雞犬紛鬭争兹邑
苦窮僻曽巘紓荒城謂云華胥國頗遂桃源畊咨諏逮
幽隠轉痛閭閻情山深吏治猛里胥日縱横執熱不以
濯煎膏難及明府帖增新役賦籍何由平水枯網罟亂
孰使魚不驚投筆坐長歎淚下霑緌纓

　　栁山石壁凹深涇川公每至坐卧其中余遂表為
司馬巖併紀一首


　　北山多幽蹤靈怪具兹石窈曲壺峰房巉巖老蛟脊寒
泉界遥青烟蘿綴疎碧雲構儼成居神仙合來宅司馬
真天人輔世應帝謫税駕歸故鄉徜徉此投迹草樹徴
文章烟霞衛巾舄俯仰皆有餘動静隨所適我願標嘉
名大刻示無易盛美垂千秋留光照山澤

　　逰通真巖與數子商作思栁亭

　　蕩舟縁西溪風物始虚爽忽得通真巖衆喜得竒賞石
壁倒千仞洪濤潄中廣通天貫靈竅雲氣恣來往玊髓

墮隂滴蓮花抱烟長居然神仙窟所媿繋塵鞅緬懐栁
愚溪千載寄幽想其人雖已歿精華尚星朗願言作新
亭延此烟月黨今古兩悠悠江波日東響

　　柳山諸詩

　　靜觀亭

　　獨逰秋山靜偃蹇羣松蒼田家榖新熟平郊散牛羊野
草揺衆色寒花凈孤芳悠然忽終日塵鞅聊相忘

　　詠歸亭


　　愛此羣石秀披襟就清風羽觴泛廻澗不覺匏樽空醉
歌幽蘭曲行穿疎竹叢浴沂有遺叟俯仰將無同

　　杏壇

　　漁父譏仲尼孤鳯遂辭楚誰留壇樹枝揺花映江渚明
明虞夏謨白首困行旅臨河歌猗蘭千載復誰語

　　熈熈亭

　　亭下澗水清亭上髙雲浮魚鳥各有託遂此巖居幽慮
澹已忘遣境空復何求相期碧草色共對蒼山秋


　　甲峰亭

　　遥望城北郭嶐葱兩三峰宛如碧海上秀出青芙蓉披
霧凌絶頂飄颻御虬龍自非神仙人可望不可從

　　寸月亭

　　青山何稠疊中有澄江灣恍疑一片月掛向林樹間秋
雲歛新霽弄影時忘還安得謝𤣥暉髙詠相解顔

　　俟賢亭

　　古人不可作髙亭復誰俟赭衣供井税寂寞循良事白

日照閭閻憑髙墮清淚春風雜花底何因見馴雉

　　登春臺

　　髙臺倚青嶂下顧城郭間茅居散花竹雨餘春意閒相
將理農務朝畊暮來還寄言長民者勿使惠愛慳

　　極髙明亭

　　倚杖絶壁上烈風從空來蒼梧亘千里萬壑秋隂哀思
將謁虞舜上歴金銀臺浮雲暗南極為我須臾開

　　仰髙亭


　　縁雲陟盤磴俯見飛鳥脊側身最髙峰去天不盈尺星
陳上皇宫風舉神仙舄長嘯落遺音沉沉洞庭碧

　　題龍巖額有賦

　　蒼崖積鐵古中空若天開軒豁容萬夫窈曲千丈廻不
知寒泉水潺湲自何來向非神龍力山鬼空虺隤石田
莽重疊上有仙人臺淋漓濕元氣玉黍長蓓蕾青春始
來逰桃花映樽罍主人邀痛飲酣歌日西頽獨揮菁茅
帚書破巖上苔巨靈拍掌笑大刼俱揚灰吾意在山水

短長安計哉

　　夜逰韶音洞同徐蕭二君

　　重華昔南狩乘雲蒼梧岑𤣥徳被千載山川渺崇深伊
誰慕遺迹號此空江潯坤靈啓虚竇孤嶂叢篁森南風
從中來鏘然協韶音上有孤鳯皇揚采儀青林游覽值
初夜盤桓劇幽尋二子興不淺髙歌五絃唫榜舟涉水
府秉燭躋嶔崟依微歴石逕寒露清人襟照壁頌古文
虫書黯銷沉感之歎陵谷濁酒聊共斟賦詩亦何謂祗

以昭遐心

　　贈陳子文之廣西二首　　　　　鄒守益

　　官聨幸清暇兩共梅花語悠然翫真白肝膽各自許多
病方蝸伏髙才已鴻翥往攜舜江波洒作舜山雨

　　舜江正浩蕩舜山亦巃嵸疆域雖云異民徳將無同天
子建中和萬里熈春風引領昭仁化嵗晏勒鼎鐘

　　贈龍道亨之平樂四首

　　衡雪鐘阜梅帶月横山菊相知已惜晩相别亦何速平

生輕離筵及兹更局促悠悠雲陽雲歸心行相逐

　　敬義昭前楹在子已聞命毫釐察臧否天壤分殃慶請
㸔檻前花誰是嵗寒勁相期朱陵峰層雲發清磬

　　道鄉亢吾宗忠簡昌吾鄉昔年乘玉麟逰戯昭陽岡神
交自千古形滯各一方遲子瓊芳薦示我瑶華章

　　坐嘯籌邊樓長吟天繪閣華夷皆赤子未用勤逺略聖
王師放勲魚鼈且咸若贈子長江水萬里騰寥廓

　　粤西詩載卷四

