







　　欽定四庫全書

　　粤西詩載卷二

　　桂林府通判汪森編

　　五言古

　　將逰湘水尋句溪　　　　　　(晉)謝　朓

　　既從陵陽釣挂鱗驂赤螭方尋桂水原謁帝蒼山垂辰
哉且未㑹乗景弄清漪瑟汨瀉長淀潺湲赴兩岐輕蘋
上靡靡雜石下離離寒草分花映戲鮪乘空移興以暮

秋月清霜落素枝魚鳥余方翫纓緌君自縻及兹暢懷
抱山川長若斯

　　酌修仁水賦詩　　　　　　　(梁)范　雲

　　三楓何習習五渡何悠悠且飲修仁水不挹背邪流

　　詠桂樹

　　南中有八樹繁華無四時不識風霜苦安知零落期

　　侍宴餞湘州刺史張續　　　　　庾肩吾

　　洞庭資善政層城送逺離九歌揚妙曲八桂動芳枝雨

足飛春殿雲峰入夏池郢路方遼逺湘山轉蔽虧何當
好風日極望長沙垂

　　南征　　　　　　　　　　　(陳)蘇子卿

　　一朝游桂水萬里别長安故鄉夢中近邊愁酒上寛劒
鋒但須利戎衣不畏單南中地氣暖少婦莫愁寒

　　言離廣府還望桂林去留愴然自述贈懐

　　(隋)釋𤣥逵

　　標心之梵宇運想入仙洲嬰痼乖同好沈情阻若抽葉

落乍難聚情離不可收何日乘杯至詳觀演去流

　　安輯嶺表事平罷歸　　　　　(唐)季　嶠

　　雲端想京縣帝鄉如可見天涯望越臺海路幾悠哉六
月飛鵬去三年瑞雉來境遥銅柱出山險石門開自我
違瀍洛瞻途屢揮霍朝朝寒露多夜夜征衣薄白簡承
朝憲朱方撫夷落既𢎞天覆廣且諭皇恩博皇恩溢外
區憬俗詠來蘇正朔臣天子壇塲拜老夫絳宫韜將略
黄石寝兵符返斾收龍虎空營集鳥烏日落澄氛靄憑

髙視衿帶東甌抗於越南斗臨吳㑹春色遶邊陲飛花
出荒外卉服紛如積長川思逰客風生丹桂晩雲起蒼
梧夕去舳艤清江歸軒趨紫陌衣裳㑹百蠻琛賮委重
闗不學金刀使空持寳劒還

　　始安秋日　　　　　　　　　　宋之問

　　桂林風景異秋似洛陽春晩霽江天好分明愁殺人卷
雲山&KR0766;&KR0766;碎日水粼粼世業事黄老妙年孤隠淪歸歟
卧滄海何物貴吾身


　　下桂江縣黎壁

　　放溜覿前漵連山分上干江回雲壁轉天小霧峰攅吼
沫跳急浪合流環峻灘敧雜出漩劃繚繞避渦盤舟子
怯桂水最云斯路難吾生抱忠信吟嘯自安閒旦别已
千嵗夜愁勞萬端企予見夜月委曲破林巒潭曠竹烟
盡洲香橘露團豈傲夙所好對之與俱歡思君罷琴酌
泣此夜漫漫

　　桂林黄潭舜祠


　　虞帝廵百越相傳葬九疑精靈游此地祠樹日光輝禋
祭忽羣望丹青圖二妃神來獸率舞仙去鳯還飛日暝
山氣落江空潭靄微帝鄉三萬里乘彼白雲歸

　　入鬼門闗　　　　　　　　　　沈佺期

　　昔傳瘴江路今到鬼門闗土地無人老流移幾客還自
從别京洛頽鬢與衰顔夕宿含沙裏晨行岡路間馬危
千仞谷舟險萬重灣問我投何地西南盡百蠻

　　廵按自灕水南行　　　　　　　張九齡


　　理棹雖云逺飲水寜有惜况乃佳山川怡然傲潭石竒
峰岌前轉茂樹隈中積猿鳥聲自呼風泉氣相激目因
詭容逆心與清暉滌紛吾謬執簡行部將移檄即事聊
獨歡素懐豈兼適悠悠詠靡盬庶以窮日夕

　　湘川新曲二首　　　　　　　　杜易簡

　　昭潭深無底橘洲淺而浮本欲凌波去翻為目成留願
君稍弭檝無令賤妾羞

　　二八相招攜採菱渡前谿弱腕隨橈起纖腰向舸低自

解㸔花笑憎聞染竹啼

　　送任五之桂林　　　　　　　　王昌齡

　　楚客醉孤舟越水將引棹山為兩鄉别月帶千里貌羇
譴同繒綸僻幽聞虎豹桂林寒色在苦節知所效

　　贈别元十八協律　　　　　　　韓　愈

　　英英桂林伯實惟文武特逺勞從事賢來弔逐臣色南
裔多山海道里屢紆直風波無程期所憂動不測子行
誠艱難我去未窮極臨别且何言有淚不可拭


　　勢要情所重排斥則埃塵骨肉未免然又况四海人嶷
嶷桂林伯矯矯義勇身生平所未識待我逾交親遺我
數幅書繼以藥物珍藥物防瘴癘書勸養形神不知四
罪地豈有再起辰窮途致感激肝膽還輪囷

　　弔栁子厚　　　　　　　　　　劉禹錫

　　元和乙未與故人栁子厚臨湘水為别栁浮舟適栁
州余登陸赴連州後五年余從故道出桂嶺至前别
處而君沒於南中因賦以弔


　　憶昨與故人湘江岸頭别我馬映林嘶君帆轉山滅馬
嘶循故道帆滅如流電千里江蘺春故人今不見

　　蠻子歌

　　蠻語鈎輈音蠻衣斑爛布熏狸掘沙鼠時節祖槃瓠忽
逢乘馬起恍若驚麕兔腰斧上髙山竟行無舊路

　　送華隂尉張苕赴邕府使幕(張即燕公之孫頃坐事除名)

　　昔忝南宫郎往來東觀頻嘗披燕公傳聳若窺三辰翊
聖崇國本保賢正朝倫髙視緬今古清風夐無鄰蘭錡

照通衢一家十朱輪酇國嗣矦絶為卿貴業貧夫子承
大名少年振芳塵青袍仙掌下矯首陵烟旻公冶本非
罪潘郎一為民風霜苦揺落堅白無緇磷一旦逢良時
天光燭幽淪重為長裾客佐彼觀風臣分野窮禹畫人
烟過虞巡不言此行逺所樂相知新雨起巫山陽鳥鳴
湘水濱離筵出蒼莽别曲多悲辛今朝一杯酒明日千
里人從此孤舟去悠悠天海春

　　越亭二十韻　　　　　　　　　元　晦


　　乏才叨八使狥禄非三顧南服頒詔條東林證迷誤未
聞述職效偶脱囂煩趣激水濬坳塘縁崖攲磴步西巖
煥朝旭深壑囊宿霧顥氣爽衣巾凉颸輕杖屨臨髙神
慮寂逺眺川原布孤帆逗汀烟翻鴉集江樹獨探洞府
静怳若偓佺遇一瞬契真宗百年成妄故孱顔石户啓
杳靄溪雲度松籟韻宫商鴛甍勢翔遡津梁危彴架濟
物虚舟渡環流馳羽觴金英妬妝嫭笳吟塞壘逈鳥噪
空山暮悵望麋鹿心低徊車馬路懸冠謝陶令褫珮懐

疏傅遐想蛻纓緌徒慚䘏襦袴福盈禍之倚權勝道所
惡何必栖禪關無言自㝠悟

　　别鶴詞送令狐校書之桂府　　　楊巨源

　　海鶴一為别髙程方窅然影摇江漢路思結瀟湘天皎
然仰白日真姿栖紫烟含情九霄際顧侣五雲前遐心
屬清渚淒響激朱絃招揺聞風雨迢逓各山川東南信
多美㑹合當有年鶴飛唳㝠㝠此意竟何傳

　　送公孫器自桂林歸蜀　　　　　楊　衡


　　桂林淺復碧潺湲半露石將乘觸物舟暫駐飛空錫蜀
林異青眼蓬户髙朱㦸風度杳難尋雲飄詎留跡舊户
閒花草馴鴿傍簷隙揮手共忘懷日墜千山夕

　　秋夜桂州宴送鄭十九侍御

　　秋至觸物愁况當離别筵短歌銷夜燭繁緒徧髙絃桂
水舟始泛蘭堂榻詎懸一杯既離阻三嵗奉周旋鴉噪
更漏寂露濡風景鮮斯須不共此且為更留連

　　桂州與陳羽念别


　　慘戚損志抱因君時解顔重歎今夕念復在幾夕間碧
桂水連海蒼梧雲滿山茫茫從此去何路入秦闗

　　元巖　　　　　　　　　　　　李　渤

　　元巖麗南溪新泉發幽色巖泉孕靈秀雲烟紛崖壁斜
峰信天插竒洞固神闢窈窕去未窮環廻勢難極玊池
似無水𤣥井昏不測仙户掩復開乳膏凝更滴丹砂有
遺址石徑無留跡南眺蒼梧雲北望洞庭客蕭條風烟
外爽朗形神寂若值浮丘翁從此謝塵役


　　送蕭綰之桂林　　　　　　　　李羣玉

　　蘭江佩蘭人三弄蘭江春爾為蘭陵秀芳藻驚常倫粲
粲鳯池裔一毛今再新竹花不給口憔悴清湘濵一朝
南溟飛彩翮不可親蒼梧雲水晩離思空凝顰我亦縱
烟棹西浮彭蠡津丈夫未虎變落魄甘風塵大禹惜寸
隂况我無才身流光銷道路以此生嗟辛萬里濶分袂
相思杳難申桂水秋更碧寄書西上鱗

　　城南野居寄知已　　　　　　　曹　鄴


　　奔走未到我在城如在村出門既無意豈如常閉門作
詩二十載闕下名不聞無人為開口君子獨有言身為
苦寒士一笑亦感恩殷勤中途上勿使車無輪

　　龍隠巖　　　　　　　　　　(宋)李師中

　　春波飽微緑斗柄涵虚明方舟貫巖腹鵞鸛相酬鳴仰
窺穹窿頂宛轉百怪呈僅餘鱗甲碎不見頭角獰下闖
清泠淵演迤萬頃澄但同魚鳥參勿遣蛟龍驚抉苔撫
竒篆倚棹看題名三將標殊勛自與山不傾誰歟贅小

築政恐山靈嗔南洞更幽絶仙佛依崢嶸太虛可為室
豈復資欒楹乳泉助茗椀中有氷雪清何須驂鸞去此
即白玉京鼎來不速客抱琴忽逢迎愛此無絃曲巖溜
同一聲為君洗塵耳喚我詩魂醒祗恐白衣至好句亡
由成

　　南獠詩　　　　　　　　　　　歐陽修

　　洪宋區夏廣恢張際四維狂孽久不聳民物含春熈耆
稚適所尚游泳光華時遽然攝提嵗南獠掠邊陲余因

叩村叟此事曷如斯初似却人問未語先涕垂收涕謝
客問為客陳始基撫水有上源水淺山嶮巇生民三千
室聚此天一涯狠勇復輕脱性若鹿與麋男夫不耕鑿
刀兵動相隨宜融兩境上殺人取其貲因斯赳赳來此
寇易為羈鼠竊及蟻聚近裏焉敢窺勢亦不久住官軍
來即馳景徳祥符後時移事亦移四輔哲且善天子仁
又慈將軍稱招安兵非羽林兒龍江一牧拙邏騎材亦
非威惠不兼深徒以官力欺智略仍復短從此難羈縻

引兵卸甲嶺部陳自參差鋒鏑殊未接士卒心先離奔
走六吏死(初在懷逺軍卸甲嶺殺傷范禮賔王崇班等六人落陣死)明知國挫威自
兹賊聲震直冦融州湄縣宇及民廬燬蕩無孑遺利鏃
淬諸毒中膚無藥醫長刀斷人股横屍滿通逵婦人及
孳産驅負足始歸堂堂過城戍何人敢正窺外計削奏
疏一一聞宸闈赫爾天斯怒選將興王師精兵二萬餘
猛毅如虎貔劒㦸凛秋霜旌棨閃朝曦八營與七萃豈
得多於兹外統三路進小敵胡能為前驅已壓境後軍

猶未知逶迤至蠻域但見空稻畦搜羅一月餘不戰師
自罷荷戈莫言苦負粮深可悲哀哉都督郵無辜遭屠
糜(昭州都曹皇甫僅三人部粮入洞遭蠻賊掩殺及害夫力千餘)咤咋計不出還出招
安辭半降半來拒蠻意猶狐疑厚以繒錦贈狙心詐為
卑戎帳草草起賊戈躡背揮我聆老叟言不覺顰雙眉
吮毫兼疊簡占作南獠詩願值采詩官一敷于彤墀

　　送門人歐陽闢還桂林　　　　　梅聖俞

　　客心如萌芽忽與春風動又隨落花飛去作西江夢我

家無梧桐安可久留鳯鳯巢在桂林鳴哺不得共無忘
桂林榮舉酒一以送

　　藤州江下夜起對月贈邵道士　　蘇　軾

　　江月照我心江水洗我肝端如徑寸珠墮此白玉盤我
心本如此月滿江不湍起舞者誰與莫作三人㸔嶠南
瘴癘地有此江月寒乃知天壤間何人不清安牀頭有
白酒盎若白露漙獨醉還獨醒夜氣清漫漫仍呼邵道
士取琴月下彈相將乘一葉夜下蒼梧灘


　　雙松堂　　　　　　　　　　　黄庭堅

　　文殊堂下松永日如鳴琴我登雙松堂時步雙松隂中
有寂寞人安禪無古今

　　獨秀山讀書巖　　　　　　　　沈　晦

　　老鶴下遼天昂昂在林表霜毛臨野人逸氣秋天杳矯
矯顔始安不受冠帶繞清真自嵇阮一醉萬事了讀書
空谷中生芻白駒皎神仙問㟏岈弓彎天宇小豈無素
心人幽睡共清曉佻達在城闕鐘磬出林杪試令栽桃

李照海春嫋嫋長哦五君咏極目送飛鳥

　　聞彦和過桂州　　　　　　　　鄒　浩

　　削迹投炎荒有吏督其後一州一易之稍緩輒訾詬所
歴多官僚豈無親且舊前車覆未遥不敢略回脰誰謂
桂嶺僧於君獨勤厚沐浴君髮膚澣濯君領䄂使君霜
栢姿凛凛出塵霧真風絶顧瞻髙義激頽仆乃知世外
情非復世間構嗚呼君何憂時命不終繆

　　飲桂州酒示柄


　　好酒如好人雖久略不變炎凉互推移氣味愈可見豈
若茅柴漿多為衆所賤舉杯吾得師足以警閒燕

　　仙宫嶺

　　曉雲生嶺端遮日成清隂炎氛遽辟易興逸安能禁仙
宫風塵表髙髙百千尋石路上曲折健足猶難任綽約
兩仙子雙鬟坐沉吟巫覡意何許門窓藤蔓深樵叟向
我言自古傳至今去州五十里有峒鬱森森陶家李家
女年各勝巾衿恍惚若逢遇相與登﨑崯一朝作蟬蛻

英魂不墜沉鄉人共祠之彷彿來顧歆水旱禱輒應民
吏同所欽此宫乃行宫春秋薦誠謀言已叟仙去四望
祛煩襟滎山直南聳龍嶽山朝壬越王連佛子宻山秀
孤岑回環萬峰巒插雲皆玉簪滔滔兩川流㑹合通梧
潯漁舟糝木葉城郭幾突黔虚徐韻長松飛鳴集珍禽
須臾烟靄青遐邇浮祲祲變化紛見聞飲酒時一斟我
罪貸五鼎我軀重千金雖居瘴癘鄉肯使瘴癘侵囊衣
完舊裾匣劒存新鐔氣聴謝耳力誰到無絃琴子期久

㝠漠天地為知音中和王度新祈招詠愔愔賜環諒匪
朝聊以寫我心

　　别昭州

　　江山本無情别去亦何語向來爽氣中食息三月許來
非吾所求去非吾所禦回首謝江山吾今若輕舉

　　題勾漏洞　　　　　　　　　　李　綱

　　抱病卧雲海夙夕負深恐寛恩聴旋歸何啻丘嶽重問
津勾漏山散䇿寳圭洞羣峰羅翠屏環合無缺空石盤

與丹竈遺迹可捫弄仙游感初心幽賞協清夢却來窺
宸章寳氣横螮蝀真行雜草隸筆勢極翔動大小飛白
書飄灑縈舞鳯共惟睿知姿多能本天縱妙蹟藏名山
俾與萬世共林巒增炳煥神物各䕶擁惜無深巖屋䕃
覆示崇奉何當鳩良材為葺傾壓棟妖氛不指狼中原
戎馬鬨九廟未奠居臣子咸憤痛豈知炎荒中奎畫得
瞻諷至哉博大言粟麥固異種天帝及諸佛百神共妙
供竊於翰藻間窺見神心用源流此中來基岑自興宋

稽首歸琅函斐然成善頌

　　題容州學育材堂

　　治世崇儒術膠庠萬宇臨自從馳羽檄誰復念青衿賢
守來南紀宏規肇泮林飛翬開講席鼓篋拂書蟫採藻
繡江水撫絃都嶠岑潛消戎馬氣有懐飛鴞音洙泗道
非逺朱張賢至今大器在東序追琢且南金常袞閩風
變文翁蜀化深願來逰學者仰副育材心

　　屏風巖　　　　　　　　　　　張孝祥


　　髙崖劃天開仄徑通乳穴隈堆青螺髻嵽嵲白玉闕外
有虎豹蹲中恐蛟蜃蟄東縈俯雷電西出挾日月萬壑
來悲風六月不知熱但覺駭心目未易記筆舌平生山
水趣嶺海最竒絶洞府二十四未厭屐齒折晚乃游此
嵓餘地比僕妾同來六七士嗜好頗相埒舉酒酹山神
慰汝久湮滅

　　贈臨桂石判官安民

　　北城石先生欲喚不敢頻坐上欠此客長懐渺無津南

方鳯之徒瑞世五色文

　　送林謙之司業出為桂路提刑　　楊萬里

　　兩眼起宵坐搔首偶不欣孤念元無感懐我同社人昨
日林先生抱經出成均初聞為渠喜忽悟誰我親緬然
記宿昔夜款水際門微月耿耿寂幽蛩慨凉新論詩煮
豆粥粥熟天已晨先生補天手萬象焉能春若非千載
仰却要今世珍望門舊傳業不在先生身雪前何有松
燬中諒非碈論思尺有咫法去曾逡巡誰言我無耳老

矣未有聞先生又舍我離别尚足云桂山玉筍立桂水
羅帶紋得句能寄似不須持嶺雲

　　夀邕州趙守　　　　　　　　　崔與之

　　大廈開朱明物態豐且碩薰絃發新奏生意轉無極間
氣清而和融結賦有徳碧梧挺幽榦曠度漫九澤富哉
學古胷仁義供服食渾樸希世珍外温而内直驊騮開
道路聲光日斯赫九關通籍初南來墜雙舄片心清徹
底杯水餞泥軾京兆入幕賓去天不盈尺佳最入聰纊

行行陟文石邕為五管雄地控西南域専閫難其人弄
印無以易袖却經綸手天邊樹牙㦸猩獠叢篁中深棲
而屏息夜月照銅柱警囊聲寂寂邊人解帶卧危地成
樂國屏風御墨鮮早晩來召驛媿我樸樕才潦霧甘逺
役題坐遇知己孤根費培植崧髙生申甫好語諠井陌
碧油塞雲端阻莫陪賀客歌詠淇澳詩清修如圭璧他
年王班頭蒼髯而赤黻

　　冰井　　　　　　　　　　　　任　詔


　　驅車出東門弭節訪氷井寺古棟宇傾碑折苔蘚屏源
泉池中生瑩淨可鑑影命僧旋汲之入口勝霜冷試烹
白雲茶碗面雪花映清泠滌煩襟潤澤勞缾綆可以濯
我纓悠然脱塵境

　　送甘甥可大從定叟弟之桂林　　張　栻

　　季也有行役我思獨悠悠親朋非不多子能從之逰挂
席上湘水青山挾行舟籃輿問嶺路政爾茘子秋人言
桂林好頗復類中州近郊多勝概雉堞冠層樓待渠幕

府暇時與同㝠搜吾子有令姿胷中富九流處世多齟
齬但當付滄洲超然擴遐思詎可耳目謀願為百錬剛
莫作繞指柔昔人不吾欺子盍試反求預想他年歸此
地復綢繆刮目㸔二子一笑紓百憂

　　七月旦日晚登湘南樓

　　文書稍去眼日夕進微凉髙樓一徙倚清風為我長漁
父䕃深樾歸人度浮梁仰看河漢明俯視羣山蒼平生
㑹心處於此故難忘舊聞水東勝巖巒發天藏豈無一

日暇勇往聊徜徉民瘼未渠補况敢懐樂康天邊雲物
佳似復為雨祥秋成倘可期嵗晩或自强當從農家鼓
一歴水雲鄉

　　望後一日與客自水鄉登湘南月色佳甚翌日用
鄉字韻簡游誠之

　　一雨五日餘南州三伏凉喚客近方沼笑談引杯長相
將復登樓月色在屋梁念我懐百憂忽忽髪變蒼及此
少自舒觴詠未可忘孤光凛下照景妙無留藏沙邊數

白鷺欲下仍翔徉羣動亦自得如我四體康平生子游
子虚白生吉祥官舍並樓居登臨筋力强未可效王粲
居然思故鄉(誠之所居正在樓旁自中夏以來每攜書獨登)

　　八月既望要詳刑䕶漕游水東早飯碧虚徧觀棲
霞程曾龍隠諸巖晩酌松關放舟過水月洞月
色佳甚逼夜分乃歸賦此紀遊

　　灕江即湘江濈濈清見石其東列羣峰秋色碧復碧日
出霧露收草徑上逼側憑欄揩望眼已足慰疇昔更窺

嵓穴勝創見為驚惕如何數里間竒觀相接迹寛同厦
屋深劃若巨靈擘日月逓光景風雲變朝夕石橋幾年
成乳竇時一滴神龍舊隠處仰視多辟易蛻迹凛猶存
隠隠印霜脊下有澄湫深餘渡漱蒼壁往者已仙去來
者此其宅薄晩扣松闗風過聲索索聊麾車騎退容我
且散䇿却望訾家洲輕舫度前磧回首烟樹林已復挂
蟾魄宇曠淨餘滓羣物被光澤河洲寄遐思空巖皎虚
白清輝可一規水色相激射天邊與川上亭亭如合璧

居然廣寒游不用假六翮班坐依微瀾晤賞共佳客因
之想千載詎有今古隔簫鼓歸夜䦨觀者粲城陌往往
羅杯柈班班見殽核諒因年嵗豐人意少舒適視爾意
少舒於予亦忻懌

　　清明後七日與客同為水東之游翌朝賦此

　　平生山水癖妙處只自知夙約常寡味邂逅愜心期幅
巾與藜杖安步隨所之朅來坐官府頗覺此願違城頭
望羣峰欲往類絆羈三春苦風雨晴日一伸眉沙邊散

車騎竹輿從嘔咿獨與三四客野服相追隨亭髙俯空
曠洞古探瓌竒懸崖隠日月幽壑蟠蛟螭澗水雜鳴佩
松風發清吹興來即傾酒語到亦論詩聊揩簿書眼賞
此閒暇時所歴固未厭所感多餘思昔逰木葉下今兹
緑隂肥江山雖可識嵗月廼如馳素餐豈不念懐安敢
云私歸來耿不寐敧枕聴晨雞

　　題榕溪閣

　　寒溪澹容與老木枝相樛其誰合二美名此景物幽太

史昔南騖於焉曾少休想當下榻初清與耳目謀品題
得要領亦有翰墨留我來訪遺址密竹鳴鈎輈稍令舊
觀復還與佳客逰樹影散香篆水光泛茶甌市聲不到
耳永日風颼颼所忻簿書隙有此足夷猶平生丘壑願
如痼不可瘳雖知等喧寂終覺静理優更思濯滄浪榕
根浮小舟

　　静江歸舟中讀書

　　南風駕小雨羣山淨如沐吾歸及新凉所歴慰心目軋

軋柔櫓鳴卧見山起伏推枕意悠然還取我書讀平生
領解處於焉更三復老矣百念疎但欲斯境熟向來五
嶺游日力半吏牘小心了宦事終覺媿惸獨世路自險
夷人情費追逐翩翩孤飛翼息䕃望林麓

　　張子真楊政光吳徳夫追路湘源賦此以别

　　驅車出嚴闗觸熱歸路長一雨羣物蘇吾行亦清凉灕
水自南去湘流正洋洋眷言二三友跋馬勤送將蕭然
短長亭每語夜未央張子名家駒千里方騰驤楊郎嶺

中彦而能歛鋒鋩延陵舊所熟氣味固難忘向來幕府
逰三秀麗齋房居然出别語分袂楚粤鄉人生㑹有别
勿悲參與商獨有贈言意臨岐更平章風俗易移人宦
途劇羊腸千鈞有不守決去飛鳥翔要當勉自持詩書
作金湯他年相㑹處刮目看增光為謝桂父老無澤留
一方惟餘石間字時與洗苔蒼

　　送端臣桂林先生兼簡信叔帥座朱芾

　　驂鸞碧玉林琢句白瓊瑶人間埃壒盡星羅數分毫程

公列仙長磊落粹露□玉厯發太和泓君同逍遥刻巖
栖烏鴉陟巘透紫霄南風毋賦鵩即是宣室招

　　次韻南軒先生榕溪閣(閣山谷所名)　　吳　儆

　　紹聖用事臣黨與紛相樛當代幾忠良一朝咸黜幽太
史坐直筆愈黜名愈休消長關否泰天意匪人謀纍臣
誰司城獨為景物留當時西復南萬里不停輈誰知百
年定欲起九京逰積莽新陳迹寒泉薦氷甌想當千騎
臨水木寒蕭颼我公今伊傅兹焉少夷猶炎方凋瘵餘

公來今已瘳榕溪兩甘棠千載誰劣優太史後凋松公
如巨川舟






　　粤西詩載卷二

