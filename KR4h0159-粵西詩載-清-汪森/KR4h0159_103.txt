







　　欽定四庫全書

　　粤西叢載卷三

　　桂林府通判汪森編

　　范成大驂鸞錄

　　石湖居士以乾道壬辰十二月七日發呉郡帥廣西泊
舟姑蘇館十七日至湖州十九日遊北山石林乘輕舟
十餘里登籃輿小憩牛氏歲寒堂自此入山松桂深茂
幽絶無塵事過大嶺乃至石林則棟宇傾頽兩廊盡拆

去成菜畦矣正堂無恙亦有舊牀榻在凝塵中堂正面
十山高峰層巒空翠照衣袂略似上天竺白雲堂所見
而加雄尊自堂西過二小亭佳石錯立道周至西巖石
益竒而多有小堂曰承照葉公自玊堂歸守先隴經始
之初剙有此堂後以天官召還受命於此因以為志焉
其旁登高有羅漢巖石狀怪詭皆嵌空裝綴巧過鐫劖
自西巖回步至東巖石之高壯礧碕又過西巖小亭亦
頽矣葉公好石力剔山骨森然發露若林而開徑於石

間亦有自他所移徙置道旁以補缺空者方公著書譯
經於堂上四方學士聞風仰之如璇璣景星語石林所
在又如仙都道山欲至不可得葢棺未幾而其家不能
守委而棄之灌莽叢薄間遊子相與徘徊歎息不能去
或謂此地離人太逺岑蔚荒虚非大官部曲衆多者難
久處又云公没後山鬼搶攘暮夜與人錯行婦子不能
安室故諸郎去之云出石林飯旌善寺葉氏墳祠也霅
川有兩玲瓏山石林為大玲瓏又有小玲瓏在長興縣

界路口聞其山尤勝小玲瓏今屬沈氏沈氏之父死二
子幼芳檢校於官此山石色微黃而更竒古一丘在空
中洞穴十數皆旁相通貫故名玲瓏泉聲瀉壞磴中窈
如深谷堂前小池石如馬虺隤其中池後山屏上洗出
之石襞積嵌嵓巧怪萬狀缺罅清泉渟泓叢桂覆其上
亭館旣無人居亦漸荒廢霅川特無好事者能損厚貲
買之沈氏雖不得山亦足以豪矣杜牧之所遊玲瓏即
石林是也小玲瓏晚出而加勝由沈家步登舟回至城

下一鼔後矣二十一日宿德清縣泊舟左顧亭孔愉放
龜處也庭前兩大枯木可千年而挺立不朽德清古之
餘不地今孔矦墓廟在焉廟居墓前與其夫人像皆盤
膝坐二十三日宿餘杭縣苕溪館二十八日宿富陽縣
三十日發富陽雪滿千山江色沉碧夜小霽風急寒甚
披使北時所作錦袍戴氈㡌坐船頭縱觀不勝清絶剡
溪夜汎景物未必過此晚宿嚴州桐廬縣癸巳歲正月
一日己午間至釣臺率家人子登臺講元正禮謁三先

生祠登絶頂掃雪平石上諸山縞然凍雪不開境過清
矣臧獲亦貪殊景皆忍寒犯滑來登始予自紹興己夘
歲以新安户曹沿檄來始識釣臺題詩壁間後十年以
括蒼假守被召復至自和二篇及今又四年葢三過焉
復自和三篇薄宦區區如此豈惟愧羊裘公見篙師灘
子慚顔亦厚二日至嚴州泊定川館七日至蘭溪泊澄
江館九日至婺州泊金華驛十二日宿龍遊縣龍丘驛
十三日至衢州十八日過常山縣十九日宿信州玊山

縣玊川驛二十五日過弋陽縣二十六日過貴溪縣二
十七日過饒州安仁縣二十八日至餘干縣閏月一日
宿鄔子口鄔子者鄱陽湖尾也名為盜區非便風張帆
及有船伴不可過四日至隆興府泊南浦亭五日登滕
王閣其故址甚侈今但於城上作大堂耳十一日過豐
城縣十二日宿臨江軍十六日宿新喻縣十七日宿分
宜縣十八日至袁州聞仰山之勝久矣去城雖逺特徃
遊之二十五日里先季惠廟廟祠兄弟二王不血食其

神龍也舊傳二龍昔居仰山中以其地施仰山祖師遷
居於此廟有楊氏神稱呉時加封司徒竹冊尚存又稱
保太元年余向居鄉得呉江村寺石幢所記亦以保太
元年葢錢氏有浙時或嘗用楊氏正朔此二證為甚確
也出廟三十里至仰山履喬松之磴甚危嶺阪之間皆
田層層而上至頂名梯田晚出山復入袁州二十六日
宿萍鄉縣萍實驛人以此地為楚王得萍實之地然去
大江逺非是三十日宿潭州醴陵縣二月三日泛湘江

七日宿衡山縣十二日至衡州北行岡隴將盡忽一峰
特起如大磯浸江中蒸水自卲陽來繞其左瀟湘自桂
林零陵來繞其右而皆會於合江亭之前併為一水以
東去石鼔雄踞要㑹大略如春秋霸主號令諸侯勤王
蒸湘如兄弟同奔來㑹禀命載書乃同軌以朝宗葢其
形勝如此十五日捨舟遵陸登回鴈峰十八日宿永州
祁陽縣十九日遊浯溪浯溪近山石澗也噴薄有聲流
出江中臨石崖數壁纔高尋丈中興頌在最大一壁碑

之上餘石無幾所謂石天齊者説者謂或是天然整齊
之義二十日渡湘水卽至愚溪二十六日入桂林界有
大石表跨官道榜曰廣南西路家人舉頭驚咤以為何
為至於此也二十八日至靈川縣又六十里至八桂堂
桂林北城之外圃也未至桂林二三里泊八桂堂旬日
三月十日入城交府事郡治前後萬峰環列與天無際
按桂林自唐以來以山川竒秀稱韓文公雖不到然在
潮熟聞之故詩有參天帶水翠羽黃柑之語末句乃曰

飛鸞不暇驂葢歆羡之如此故余行記以驂鸞名之若
其風土之詳則有桂海虞衡志焉

　　黃福奉使安南水程日記

　　永樂四年有事於安南舟車所抵耳目所得具筆於
後

　　七月初一日入辭是日㑹同館起馬宿龍江驛

　　初二日早龍江驛起船由大勝港過茅山渡望方山詢
單橋午至大勝驛有仙人磯石橫於中流其勢巉巖其

流洶湧舟人每為之震讋又有三山磯三峰聯峙於岸
其峻秀可觀是夕風雨橫江艤舟於岸逮中夜而作

　　初三日晩至和尚港其港遶山周囘首尾通江僅百餘
步港之兩岸栁隂茅屋豚柵雞塒儼然如市次至黃蓬
磯獨一山枕於江岸又之響糠&KR0008;磯有觀音洞又南之
雲頭磯雲峰侵冲漠狂瀾囘注舟子莫能支沿崖而撁
者蟻附又之鵞兒磯山青雲白耕牧雜然於下有政平
訟理之氣象又之望夫磯其山連亘僅一里怪石巉巖

芳草叢綠又之采石驛時將及午入支江上有李白墓
俗謂此地多㫖酒以故居者樓閣重重臨流而市酒者
比他率多又南二十里覩黃山又二里許望太平皆出
支江之左也又三十里許曰東梁山在大江之左支江
之右山勢甚怪西梁山又在大江之右與東梁山相望
其勢相若此處出支江入大江亦扼要地有大信巡司
在焉治居支江之左暮泊黑山磯是夕風雨大作中夜
而興


　　初四日早至櫓港驛風雨如昨驛治在江之東岸近荻
港有板子磯如采石支江抱一小山而南行十里許與
大江通磯之東約五里荻港驛在焉是日申時至驛晝
夜兼行

　　初五日辰至大通驛其驛亦在支江之東南約數十步
與大江合暮至池口驛是夕天清月白風息波平鼔枻
而南如有助者

　　初六日五更至李楊河驛入長風夾傍有小徑舟子得

以牽䉡辰至安慶同安驛泊舟於張家港港西岸有嶺
林茂地僻時將未遂為文於是嶺之巓祭其故庶子南
保而行其文失矣

　　初七日平旦之雷港驛過急水溝仍乘風入江一帆輕
快過彭郎磯望小孤山已而至龍城驛彭澤縣側有狄
梁公祠堂在焉而陶潛像亦置其右龍城發棹日將暮
矣

　　初八日辰至彭蠡驛有湖口縣治在驛之東北過鄱陽

湖口江水湖水於此合流而下南望廬山隠隱在雲霧
表而不知其高下也湖水中有鞋山峙焉中流特立其
勢類鞋名取此也江流西上有南湖觜山巡司在焉午
未至潯陽驛九江府治在焉由支江而南東望廬山最
近問人云約三十里山外南康所𨽻山之中有竹林等
寺山之側有五老等峰而周顚仙碑亭災之後而今見
興焉夜行如昨

　　初九日辰至富池驛驛𨽻興國州午末至蘄陽驛𨽻蘄

州

　　初十日曉至蘭溪驛江岸有路牽者得行過赤壁望黃
州不午末至齊安驛驛在黃州府城外與逓運所連枕
江流舟行未十里風雨大作冒行不已

　　十一日夘至陽邏驛驛𨽻黃崗縣過午至夏口驛驛在
武昌城外舟次於驛前報名於典儀所

　　十二日早入見囘時將辰遂放舟而南午未至金口驛
驛𨽻江夏縣風順帆輕篙者咸有豫色逮暮至簰洲驛

驛𨽻嘉魚縣舟行過半夜至魚山驛驛亦𨽻嘉魚縣自
金口驛以來湖水瀰漫多與江合吾舟悉由湖而行帆
拂蘆荻花棹穿菱芡實水閒風順無洶湧之虞亦甚樂
也

　　十三日辰至石頭口驛驛亦𨽻嘉魚縣舟亦從湖水徑
之鴨欄驛時將交申驛之前有石如砥柱峙於邊流轉
而南有鴨欄磯又尋之白馬磯鴨欄比之白馬山高水
急舟者未免用力驛之右有茶引批驗所及臨湘巡檢

司三衙並枕江流俱𨽻臨湘縣又南有楊陵及臨湘一
磯暮至城陵驛越十五里許過巴陵縣望岳陽樓君山
艑山峙於西南如中流砥柱焉時風順月明波濤不作
湖之行如履平地過夜半舟至鹿角驛驛在湖山之東
以水急舟皆集於驛之南小河之所去邑一里許遂乘
風挂席而南斯驛𨽻巴陵縣

　　十四日日將出至磊石驛驛之左有觀音閣閣之左有
龍神祠祠側營涵虚一亭亭之壁有竹木之畵騷人詠

唱筆迹率多如迸珠迸玊殆不可以斯須徧觀也是日
出洞庭巳時至營田驛驛𨽻湘隂縣過未時至笙竹驛
驛亦𨽻湘隂縣縣治在驛之東南去泊舟之所不逺治
縣者未之見不知其為人舟遂行至申末至彤關驛驛
𨽻長沙縣驛背小山竹木森然驛前有樓曰凝翠倚山
枕水可縱游覽遂桂席而南是日夜將半舟至臨湘驛
驛在長沙府城外驛𨽻長沙縣

　　十五日早入見遂辭而行至申末舟至湘潭驛驛𨽻湘

潭縣縣治在驛之後北去約一里許舟行過半夜至淥
口驛驛𨽻長沙醴陵縣驛治可觀行三十里空洲在湘
江中流江之兩岸花木參差禽鳥咬嘎游子騷人吟懷
旅思於是未有確然而不動者也

　　十六日辰末至泗洲驛驛亦𨽻醴陵縣暮至都石驛驛
𨽻湘潭縣夜半至皇華驛驛𨽻衡山縣驛至縣十五里
縣有南嶽歲時享祀

　　十七日夘末至霞流驛驛亦𨽻衡山縣未時至七里驛

驛𨽻衡陽縣驛之北有七里灘俗云漢嚴陵曾釣於此
詢無遺迹暮至臨烝驛驛𨽻衡陽縣衡州府治在焉驛
治在府之城外北門放舟夜行驛之下三四里許一水
自西北來通寳慶一水自東南來通郴州耒陽縣

　　十八日辰至新塘驛驛亦𨽻衡陽縣驛週廻皆有渠引
水養魚生意可嘉已末至栢坊驛驛𨽻衡州府常寧縣
夜至河州驛驛𨽻常寧縣

　　十九日早至歸陽驛驛𨽻永州府祁陽縣申至三吾驛

驛亦𨽻祁陽縣此驛問至方㶑驛有九十里夜行如前

　　二十日夘至方㶑驛驛𨽻永州府零陵縣是日申時至
湘口驛驛亦𨽻零陵縣去永州府城十里許驛之東南
一水通道州驛之西北一水通廣西二水至驛合流而
北是夜泊舟於驛前

　　二十一日早行未末至石期驛驛𨽻永州府東安縣湖
廣地方界分於此南至栁浦驛以徃𨽻廣西

　　二十二日丑至栁浦驛驛𨽻廣西桂林府全州驛西行

四十餘里有黃沙市河設浮橋連橫於水上司橋有判
官倉使老人是日未時至山角驛驛𨽻全州

　　二十三日早至城南驛驛𨽻全州是日申末至白雲驛
驛𨽻桂林府興安縣縣去驛半里許驛之南北設陡三
十六所驛以北陡十水流而北驛以南陡二十六水流
而南每處設軍二人守之船過則放閘

　　二十四日五更至大龍驛是日未初至東江驛館於紫
極宫報名典儀所


　　二十五日早見免禮

　　閏七月初五日報名典儀所

　　初六日蚤辭免禮是日午後遂行至南亭驛驛至臨桂
七十里𨽻臨桂縣驛之前有榕樹一本九枝其根盤錯
延袤甚逺其隂婆娑殆有頃餘人云自宋有之近五百
年餘

　　初七日丑時至古祚驛驛𨽻陽朔縣逺有一百二十里
午後至昭潭驛驛𨽻平樂縣逺一百里有平樂府治千

户所治在焉申時至廣運驛驛𨽻平樂縣逺一百里是
日戌時至昭平驛程一百二十里𨽻平樂縣

　　初八日夘時至龍門驛程二百四十里𨽻平樂縣午時
至龍江驛程六十里申時至府門驛驛𨽻蒼梧縣梧州
府治千户所治在焉驛之程一百二十里

　　初九日巳時抵藤江驛驛𨽻藤縣縣之令有曰周頥者
聞有政聲驛之程百一十里是日戌時至黃丹驛驛𨽻
藤縣程百二十里


　　初十日午時至烏江驛驛𨽻平南縣縣治去驛不逺程
百二十里

　　十一日巳時至府門驛驛𨽻桂平縣潯州府衛治在焉
程百八十里此驛西有山曰西山去縣四十里林崖深
惡人所罕到猺獞居多每與大通峽獞人合力剽掠居
民受害甚可惡也至暮發舟

　　十二日戍時至東津驛驛𨽻貴縣程八十里

　　十三日夘時至懷津驛程百六十里𨽻貴縣有縣治千

户所在焉

　　十四日辰時至香江驛驛𨽻貴縣程八十里申時至烏
蠻驛驛𨽻橫州程八十里香江之來烏蠻灘水險惡有
十里餘遡舟頗難名曰烏蠻灘

　　十五日辰時至州門驛驛𨽻橫州州治與馴象衛在焉
程百八十里是日午後開船

　　十六日午時至火烟驛驛𨽻橫州程八十里驛之北十
餘步許有灘曰雷霹水甚險逺舟人每先繫纜於岸之

樹然後沿纜而進已復解纜而去繼者復加之人勞事
滯計無所出特命驛與永淳縣置大纜系之便於舟人
是日戌時至永淳驛驛𨽻永淳縣程百八十里

　　十七日酉時至黃范驛驛𨽻宣化縣程八十里

　　十八日午時至建武驛驛在南寧府城之南有衛治在
焉程百二十里住一日半

　　十九日戌時發舟翼日辰時之左右江水合流處

　　二十一日午時至凌山驛驛𨽻宣化縣程四百里有竒


　　二十二日午時至大盧由旱路行夜亦行

　　二十三日蚤至太平府館於千户所與大理陳公給事
馮公僉事杜公同事務共炊㸑

　　九月初三日早先來龍州整理事務行約二十里有老
軍王英追報馮給事軍前回還就復回太平

　　初六日蚤起馬來龍州夜暫駐於蹬勒驛㝷即夜行達
旦至龍州館於頭目王二之空閣

　　十月初五日軍前令隨前進議留黎主事杜僉事理龍

州糧運事愚與大理公給事公遂行先之䭾海度糧運
之難不可離去復於軍前白准仍留領督館於憑祥縣
㕔事事頓有緒遂復徃軍前

　　二十一日早起馬前進是日午末至坡壘關宿於都督
韓公之營

　　二十二日蚤行午過丘温堡暮宿於丘温南二十里王
都司行營

　　二十三日早行午過隘留關此關賊之塹壘尚在其險

異於他隘暮至雞靈堡

　　二十六日早行暮至隘龎關宿於陳都司營

　　二十七日蚤行晚至芹站堡宿於張都司營

　　十一月初九日起馬至昌江小堡宿

　　初十日午至市橋堡

　　十一日早行於吕都督營宿

　　十四日蚤至大營白議事畢

　　十八日復回暮宿於野


　　十九日至市橋堡宿

　　二十日晩至昌江堡宿

　　二十一日至芹站

　　二十三日至雞靈堡宿

　　二十四日晩至丘温宿

　　二十七日起至坡壘宿

　　二十八日至憑祥縣仍治所事

　　田汝成桂林行


　　予世勤農圃少隱丘樊步武不出閭里之間聞見不越
簡編之事迨乎弱冠濫厠鄉書伯仲計偕觀光上國譬
之潢鱗縱壑谷羽騰霄葢已心曠神馳恢𢎞壯膽矣廼
今竊祿一紀沿牒九遷内陟兩京外歴三省匍匐州郡
之末跋渉嶺海之交總凡徃返於京師者一十有二留
都者四南海夜郎者各二矣雖蹤迹未遍於蜒垓而耳
目已超於圭篳况乎瑰山怪水艱苦備嘗露宿風餐形
容漸槁追陳蹤於疇曩永欷歎於來兹譬彼雪鴻同諸

石火不有述作曷考所由是以靈運牽絲載謡東道安
仁憑軾爰賦西征皆以寫𤣥覽於一時理羇愁於異禩
者也予既慨徃事之莫稽幸今遊之可述廼因廣右之
役載筆途次條刺日程雖體式不襲於前賢而話言必
核於真見嗟乎子長遠渉江淮大肆文章之力少游屬
情款叚不失愿慤之名雖趣向不同而分量各得廼予
行能綿劣運命轗軻進不攀龍見之英退不比蠖屈之
彦玩愒日月汨没塵埃悼徃懷來秪增侘傺爾書藏篋

笥以諗兒曹嗣有行遊編次左簡

　　嘉靖十七年予自京師還家稍遷廣西布政使司左叅
議服侍二親不勝違戀徘徊桑梓奄忽判年將以七月
七日啓行或言辰値孤虚七殺當道不利舟車家人難
之予曰隂陽者家胡可泥也明王敬授人時率作興事
而已屑屑忌諱使人多畏豈治厯者之初心哉曩歲南
都秩滿撰日言歸已而大雪載途夙期竟爽膏車霽發
或言辰値徃亡而歸心刺促踔濘宵行抵家無恙安在

其徃亡也廼今憑程已棘義不可需遂以是日祖南城
親友罕覺匆匆飲餞者江十丈陸子中而已同登六和
塔未及二層而徐九丈徐孟文江子京追至攀躋絶頂
旋覽江湖命酒高談離愁都豁塔中有宋湯思退賈昌
朝等彚寫佛説二十四章書法殊體步驟鍾王南渡君
臣荒度游衍蔑恢復之心此亦一驗也惆悵久之已而
疊岫銜規林颷颯鬢憑虚逺眺渺若凌雲興盡而休時
亦逮暮矣洗斚於噴月泉滿引三行抗手而别是夜四

更發舟翌日己夘過富陽㑹知縣龔善治乘風行二十
里宿湯家埠庚辰過桐廬㑹知縣何經遂游桐君祠乘
風行三十里宿嚴子陵祠下擕兒藝蘅登釣臺時月色
滿江蒼烟盡刷寒露淅淅墜草間隔岸越山咫尺可數
亦竒觀也辛巳過建德㑹通判潘嗣冕儀是夕宿三河
壬午過蘭溪訪董翬翬以孝行辟舉授思南府推官曩
予按察思南禮之加等既予東歸而翬亦引年解職矣
行二十里至新埠宿焉癸未過龍游龍游春秋姑蔑子

之國也傳言越代呉而王孫彌庸見姑蔑之旗是已其
城墟在穀溪之南行二里許登翠光嵓俯瞰晴江濃綠
可染還舟風雨大作又三十五里宿安寧鎭甲甲謁趙
清獻公祠祠濱河去縣二十里午過衢州㑹知府李邦
良遂府治故有土埠壅庭號小蛾睂峰或言郭璞墓也
遷之不利太守且郡多火災至者逓封殖樹大如斗李
君欲遷之吏民懇祈弗許竟遷之掊得石笋一枚長六
尺許勒云唐乾符中刺史李殻置葢玩具也歲久湮沒

土中形若覆釜遂訛為郭璞墓云乘風行二十五里宿
石塘街乙酉至常山㑹知縣呉襄游集眞觀觀有閣憑
虚特立最宜登眺遂遊白龍歸雲二洞白龍洞懸泉滴
瀝莫測其源洞口架屋三間乃開化方思道豪倡義營
構者水活活循除行出滙深潭傍有巨石埀入若渇虬
之狀循白龍右崖迤邐數十步為歸雲洞窈黑非秉炬
不可入其名則晉江梁宅之懷仁所勒也宅之才子嘗
識面彭城睂目姣好摛辭彧如舉進士踰年而捐館王

勃李賀之悲古今一揆矣惆悵久之丙戌早發常山午
憩草萍驛驛南里許有坊曰兩浙雄鎭過此則江西界
矣薄暮至玊山是日中元節也月色皎朗擕兒露坐鄉
思悽然夜分乃罷丁亥早發玊山濱河有坊曰八省通
衢乃李先生時行巡按時建而予為碑記者溪水淺澀
以小艇昏黑抵廣信㑹知府趙振夫鏜同知徐尚賢官
是夕艤宿南門鄒謙之守益應檄北上邂逅月下坐浮
橋而語戊子訪給事中吕惟德懷徃予刑曹時李君以

貢士歴事又與謙之論學新泉别且十年矣亭午發廣
信過錢倉石石圓如毬浮突水面高可十丈相傳有漁
翁泅石下得古錢一斛遂以起名而土人又稱捲績石
也乘月過黃龍灘宿鉛山河口己丑過弋陽誌言地多
禽魚弋者叢集因以名縣或曰山有巨石&KR0008;如弋文或
曰溪流如弋薄暮至貴溪㑹知縣朱黙庚寅訪諭德江
茂㲄汝璧寺副江于春以朝薄暮至安仁㑹知縣陳慶
朝辛夘至餘干餘干者餘水之干葢呉楚越三水之餘

也故又名三餘壬辰至鄔子驛風作不克行癸巳發鄔
子八里許為鄱陽湖口時風止波平淼渺萬頃遇河南
參議周大卿相停橈移時别去至王家圩宿焉甲午至
南昌㑹巡按御史景濟之溱布政使夏舜俞邦謨參政
潘薦叔潢參議王在叔璣按察使劉士竒儲秀副使陸
肯堂堂徐子升階僉事徐朝重萬璧知府程仲朴資知
縣呉瓊牟朝宗頃之覿巡撫都御史胡公岳遂遊滕王
閣閣臨章江之左雖宏麗已非遺構而南雲西雨之景

彷彿見之還入鐵柱觀晉旌陽令許遜斬蛟之所也遜
善以道術禁治妖蠱時豫章有蛟害遜飛劒斬之穴地
立鐵柱施八索以鎭地脉出地二尺有咫水怪屏息還
謁徐孺子祠祠在東湖南洲乙未弋陽王以詩畫來遺
且曰寡人願有請也遂徃朝之設宴便殿出解大紳遺
墨一帙風骨婉媚逼眞子昂嘗在呉中閲解帖古拙似
紫陽體心固疑之始知偽售惑眞者不獨一解帖也丙
申早發南昌過市汊驛風雨移時而霽至長湖宿焉丁

酉過豐城城西南三十里為劒池池前有石函長六尺
廣半之張華雷煥掊劒之所也戊戌至新館距臨江府
治十五里水涸舟膠知府李仲占易來訊己亥至新淦
淦水發紫淦山入於章江别有金水與淦水異源而合
流所謂金川是也庚子家君誕辰焚香率妻子遥賀乃
發至峽江峽江故新淦地嘉靖五年分建縣治於此訓
導譚敷來見辛丑仲秋朔早發峽江至吉水吉水者吉
文之水也為贛江支流曲折洲渚間狀若文字以為吉

祥故以名縣壬寅早發吉水過螺山謁文丞相祠午過
廬陵㑹通判汪堯卿舟所鐵十字一枚題曰保大二年
五月置重一千三百斤相傳南唐造戰艦以此係纜者
乘風行三十里宿張家渡宋名將康保裔祠在焉癸夘
至淘金驛十里許宿袁吉渡甲辰過泰和㑹知縣廖師
文世魁遂登快閣時秋霽天髙澄江瀰望是夕宿浩溪
驛乙巳過萬安自此至贛縣遡流三百里間為灘者一
十有八頽磯齒齒星散波中或起或伏舟行其間曲折

趨避稍與為忤靡不顚淪而天柱皇恐二灘尤甚綿絡
里許石骨崢嶸舊有二十四灘五代時贛水大發乃没
其六云是夕宿蓮津丙午乘風過皁口攸鎭二驛宿石
人埧夜雨達旦丁未冒雨至贛縣贛縣在唐宋時為䖍
州紹興間有㓂警以䖍字虎頭所兆乃以章貢二水合
流名郡為贛也貢水出汀州新樂山章水出南安聶都
山二水東西流合於城北本灨字而省作贑然灨音如
貢無幹音者豈方聲與時江水驟漲賴北風以行帆檣

輕矯榜人歡呼若神助者㑹副使侯世言緘知府康德
清河通判謝俞卿邦信戊申覿巡撫都御史王公德深
浚遂遊天竺山舊有寺為韜光禪師所居白樂天有詩
懷之蘇子瞻所謂香山居士留遺蹟天竺禪師有故居
者是也己酉登欝孤臺臺髙數仞水光山色盡出几席
履舄之間趙抃詩云羣峰欝然起惟獨此山孤是也庚
戌萬壽聖節行賀禮於水西驛遂發贑縣自是貢水已
分至庾嶺皆章水矣不及九牛驛三十里昏黑宿接官

亭辛亥大雨至南康㑹知縣陳徠壬子過小溪驛三十
里癸丑不及大庾二十里皆野宿江中甲寅至大庾㑹
知府許士永繼同知侯孟學廷訓同游寳積寺壁間有
張汝弼草書數十行葢守郡時作者乙夘早發大庾過
梅嶺漢兵擊吕嘉有庾將軍者戍此故名庾嶺以其地
多梅又名梅嶺危石仄疊登陟甚艱唐開元間左拾遺
張九齡開鑿成路民皆便之故有祠在焉祠旁有雲封
寺白猿洞卓錫泉放鉢石唐僧盧慧能行禪之所也嶺

上有叱馭樓過此即廣東省界矣自此至番禺有建瓴
水下岑樓之勢故漢武帝命五將軍伐南粤而樓船將
軍出豫章下橫浦其兵先入其功居多亦地勢之利也
薄暮至保昌㑹通判譚璣推官方表民訓導金英尤舜
俞丘玊是日中秋節也丙辰雨午霽發保昌過黃塘十
里許宿焉丁巳過平圃至曲江㑹通判秦從熈武曲江
者以湞武二水抱城回曲而流故又名湘江也湞水出
庾嶺武水出栁州經樂昌縣韓退之詩南行逾六旬始

下樂昌瀧者是也城南有逍遥臺隋刺史薛道衡所建
夜宿濛裏戊午遊南華寺寺當曹溪之上慧能居之故
有衣鉢存焉鉢色非木非陶沃如髹漆其光可鑑嘉靖
初莊渠魏子才提學嶺左槌之僅存方寸還過清溪至
英德㑹知縣呉珠教諭鄭泮訓導周本此地多怪石扣
之有聲者上品諺云峰巒聳秀嵓竇分明無斧鑿痕有
金石聲此相石訣也是夕宿橫石磯己未過中宿峽峽
上有飛來寺兩山峭削中通江流午過清逺㑹僉事李

廷儀文鳳教諭羅勲訓導張朝是日連過回歧胥江二
驛庚申昧爽過三水至髙要㑹同知許仕昭知縣陳豫
章教授莫磷訓導何倫徐仲㕘將程本虚鑒助教諸子
興傑辛酉發髙要宿六步壬戌過新村游三洲嵓中空
可十丈許鐘乳埀結多若獅象虬魚鐘磬之屬故又名
玊乳嵓也是夕宿野塘舖癸亥過德慶㑹推官汪九齡
學正陳宗器是夕宿羅房羅房淥水故廣東省地今為
猺人所侵每歲逋糧者七千石矣甲子過封川㑹知縣

王用璽教諭諸緒訓導林賢去此十里許過清江口即
廣西省界矣是夕五更抵蒼梧乙丑知府朱鴻漸同知
陸任忠通判傅燦林祿知縣項寵教諭周文興來見頃
謁提督侍郎蔡公廷彞經安逺矦栁公珣㑹參政林舜
卿士元是夜大雨如注丙寅雨不絶江漲葢大江自西
來者為黔欝二水黔水發源牂牁經南寧而下漢伐南
越使馳義矦發夜郎兵下牂牁江㑹番禺即此江也自
北來者為灕水發源興安漢戈船將軍出零陵下灕水

即此江也二江至此乃合流而東丁夘霽午發蒼梧十
里許宿廟口自此至省城皆遡灕水而行以灘名者三
百六十中有五十四冲皆猺獞出没之所戊辰至龍江
雷雨已巳宿古攬堡庚午至龍門自此至平樂則山愈
髙水愈急頑磯漫渚隱見波中兩岸密箐叢林裏疏表
翳㓂戎跧伏狙瞷賈舶操長竿鈎舷而剽之官兵督捕
即狶竄麖跳不可蹤迹嗚呼淮南所慮豈直漢時為然
哉辛未季秋朔宿於鰲洲繁星滿天雷電不徹欝蒸之

氣無異伏中壬申北風飄蕭肌粟憤起粤嶺氣候信難
測矣是夕宿昭平過數里許為雷陂峽已上兩岸諸山
參差骨立色若積鐵狀若植㦸又如卧虎蹲獅不可射
彈草木欝蓊聯厓委谷岐岐嶷嶷茂若禾麥秋冬不零
賈舶魚貫水滸一月九關非軍麾導衛不敢徑度猿狖
夜嘯虎豹晝行數日之間不見人煙者二百餘里雖險
隘已極而山明水秀恍若畫圖亦嶺外絶景也癸酉宿
勞鹿灘甲戌宿大同乙亥不及平樂縣二十里丙子至

平樂知府蕭一中同知周訓知縣黃价教諭鄒魯來見
頃㑹布政使祝堯緒續副使翁仁夫萬達錢振之鐸平
樂在唐末時為昭州至元乃改平樂葢自蒼梧而北灕
瀧險惡至是始平故曰平樂又以江水近府始迤演故
曰府江丁丑早發平樂自此已上諸山皆離離落落似
斷復連兀突平原若雕若琢瓌狀詭熊不可殫論令人
左送右迎惟恐一竒之失也平樂已下山川又不足羡
矣是夕宿陽朔縣戊寅早發陽朔不及南亭二十里宿

畫山己夘早過南亭時秋霽風清桂花盛發香氣馥郁
冉冉自嵓谷中來桂林之稱良有以也薄暮宿盧田市
庚辰過穿山有穴通透望之如月輪挂空也早至桂林
時藩臬諸寮皆以公事他出獨按察使陸選之銓僉事
李稚大義壯在省徃予為儀制員外郎時陸君郎中李
君主事尋皆星散暌越者九年矣復聚㑹萬里外又無
他寮參焉亦竒事也頃㑹巡按御史鄒廷俞堯臣副總
兵張文治經都指揮使余承甫恩辛巳知府楊沔來見

壬午宿城隍廟癸未昧爽奠禱於神省寮無一在者遂
以是日到任署印自發錢塘至此凡六十四日






　　粤西叢載卷三

