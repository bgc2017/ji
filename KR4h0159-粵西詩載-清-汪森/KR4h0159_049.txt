







　　欽定四庫全書

　　粤西文載卷二十四

　　桂林府通判汪森編

　　記(城郭公署)

　　修復洛容縣治記　　　　　　黄　芳

　　洛容當栁桂之衝與古田犬牙相銜連山環阻苗裔攸
窟其鬬暴慄悍習染成性正徳庚辰主者憤嫉於頑横
師古田先聲震撼賊胥屏竄禍延於洛良苗及焉苗恚

嘯聚蜂起師方凱旋而縣治煨燼自是栁桂間道路阻
絶鞠為蛇豕虎狼之窟莫敢窺其藩限餘三年嘉靖癸
未按治汪侍御淵乃協羣議以參政胡堯元憲副鄧炳
參将李璋撫降之始復洛邑剪榛棘建公署招徠疲民
然已不及十之一二矣越明年冬十月芳來按洛申以
帝徳復降其未附者千餘人羣酋驩呼嚮風羅拜庭下
其言侏&KR0867;不可辨察之若控訴然乃慰諭班犒有差俾
各率所部還輯乃事罔逸於度且言曰昔商宗興罙伐

之師及荆焉止矣而此地又越荆南數千里雖更盛世
威徳不加焉自入職方以還聲教洽於海隅雕椎之風
悉易其舊與先王之世異矣而憑險寇虐鬼蜮變幻者
莫或制之於是乎有興兵而襲加惠而撫肆師而討者
矣襲則譎惡者惡之撫則瀆善者惑焉肆討則黷善惡
胥戕也已夫惡九而善一猶将仇之况胥戕矣乎况惡
一而善倍之者乎折馘盈萬反以為亂自國初至今肆
討者數矣兵聚而賊先遁兵散則賊愈熾而吾民始終

偏受其毒未有能善其後者是故君子恥言之謂其横
及而無益也且以韓襄毅之功烈斷藤甫㨗而潯城遽
破矧其餘哉然則将若何曰實儲飬兵選将責成以衞
我民毋亟爾功因物順應以靜制動體仁之宏行義之
用慝則威之毋長其驕順則懷之毋撓其囂毋留毋暴
毋曲而老警一懲百風動巖谷逺邇異勢緩急異宜參
伍較量毋倒其施匪威勿振匪信勿立是為宏綱慎守
無易嘘生摧枯機括在手孰其尸之銘諸座右


　　總督府記　　　　　　　　　倫以訓

　　維皇建極畫野分州樹之監牧廣東西地方數千里大
郡二十二皆山海奥區天子俾重臣莅之開總督府於
蒼梧秉憲節握兵權兩廣財賦於是乎㑹通兵民之命
於是乎寄内總文武諸司外控百蠻天下雄鎮莫加焉
前都憲姑蘇韓公雍肇基中乂維時草創急章程緩興
作府第規制多缺嵗久益傾圯今都憲蕭山張公楓丘
靜籌之暇實始作新撤其基拓而西之就中脈為聴政

之堂五楹堂之後修廊燕寢書齋子舍翼以庖湢諸室
殿以層樓堂之前㦸門重啓廻廊四合百執事直所在
焉門之外賞功所麗於東垣詰戎所麗於西垣前闢通
衢樹三大綽楔榜其南曰節制兩藩東曰嶺海肅清西
曰民物康阜經始於嘉靖二年冬三閲月告厥成功梧
州守任廣州守沛教諭鏊等來謂使以訓盍記諸以訓
曰先王綱紀天下為之都邑宫室章服車旗之制辨其
等威定其位著百官受之以照臨其民是故出政之地

不敢不飭焉詭儉就陋是隳王章而瀆民眎也儉為共
徳君子自儉而已矣君子為私室雖富不敢有加不及
則止至於公家之室先王制禮不敢不及焉抑猶有諉
者曰時詘舉贏民不堪命夫茍詘於時孰得而訾之惟
其可以備而弗備也詭儉於公而豐其私也以遺後人
病民滋甚張公莅鎮不三年大兵三告捷民不知勞得
以保其室家遂其恒產以其餘力給公役是誰之賜也
公又督諸将嚴武備風勵藩臬郡縣修學校勸農桑百

廢俱興乃及府第且曰無亟成以勦民毋崇侈以滅徳
樹圯葺陋備規制而已君子謂公是舉也制尊王矣役
因時矣計經久矣如之何勿書春秋重民力興作必書
有所善亦有所譏公有三善而無譏請書之以告來者

　　荔浦修城垣串樓記　　　　　雷　變

　　為邦之道在不失其本失其本則危得其本則安書曰
民為邦本本固邦寧是有國之常制闢田里立廬舍設
保障嚴守望築城鑿池皆固本之道自古及今孰能有

外於此以立國乎况荔浦縣處邊徼萬山中編氓少而
猺獞多往往出沒相為凌轢尤所當急其保障豈可緩
哉於是因山谷丘陵之險有城垣焉城上有關關外有
濠守防不可緩也縣治舊濵茘江之滸國朝洪武元年
知縣馬宥創建縣治并各衙門至景泰丙子知縣伍繪
遷城砌以甎石覆以串樓無非所以固堞壘嚴守禦防
患於未然者築斯城也建斯樓也鑿斯濠也設斯關也
雖曰勞民弗敢後者何也擇可勞而勞也何怨之有嘉

靖癸未聖天子登極之二年余奉上命來令是邑自分
菲薄涖職弗䖍曾未浹辰上天示變風雷暴作雨雹交
侵飄瓦折木壞民廬舍城樓東崩西塌官舎廟宇皆就
傾圯災瘉乃厲甚莫能支四月十一日也厥明弗寧恐
懼齋沐告諸寮屬勤於禱神引躬修省已而具白當路
行優恤之典舉修葺之功請給公帑及捐俸鏹事獲攸
濟民不告疲非余之功主司之力也非惟主司之力實
地方之幸國家之福也闉門復飾樓垜完具一時偉觀

逺望翬飛居然一方保障矣大功告成雖欲無紀不可
以之屬余僉曰可焉其能已諸兹不揣固陋命筆特書
城垣修築共一百二十六丈南北城樓二角樓四串樓
共八十三間其費若干請給若干肇於嘉靖二年癸未
四月十三日訖於四年乙酉三月十二日凡閲一十有
六月告成士民請記以勵來世庶知修作之難而嗣守
之不易也知邦本之不可輕而保障之不可不固也噫
(萬厯十一年改建縣廨幕㕔吕文峰有記不錄)


　　重脩廣西都指揮使司碑記　　潘　恩

　　皇明開國分置列省乃設都指揮使司用統戎兵矧兹
西廣外控南交右連荆益左接炎海山谷峻危谿峒遼
阻鐻耳之酋保險作冦地稱用武司創於洪武建極𢎞
治九載復鼎新之正徳以來日就圮傾室宇不治鞠為
廢址議者數欲増修困於兵饉又商度兹費非千緡不
可是用弗潰於成乃嘉靖十有三年都指揮僉事王君
言高君誼謀於藩臬諸君曰斯役不興戎容沮忸非所

以觀示逺人奉揚國烈也議縮厥費凡五之三請於提
督都御史兵部左侍郎陶公諧廵按監察前御史鄭公
濓今御史曾公守約咸報可焉乃申議曰木事毋雕土
事毋飾厥基惟固厥材惟良以規恒久豐儉折衷爰有
成畫經始於是嵗之秋越明年乙未春三月訖工為堂
者二前曰宣武後曰壮猷翼以闈房環以廐庫重門有
閌櫩棟綿宻文質輝炳由是涖軍聴政鋭氣斯張不威
而慄矣是役也王君以公事北上髙君獨董其成分理

出納則都事包朴桂林府通判伍重落成之日左布政
使萬君潮右布政使胡君岳右參政劉君士竒右參議
劉君淮按察使陸君鈳副使葉君珩龍君大有劉君守
緒僉事龔君進汪君大受暨恩為之頌曰美哉輪奐如
竹之苞如松之茂遹有寧居尚作我師以綏百粤益昌
皇治髙君再拜稽首曰誼也敢忘斯教隳閫職哉又曰
惟兹土功越數十年諸君子僉謀始克攸濟厥亦惟艱
盍勒貞珉以著經紀詔我後人俾葺而守之永永無斁

乃刻石記(前𢎞治九年周孟中有記不錄)

　　新建四都營判府揮使記　　　陳大綸

　　百粤自先秦以來尚矣唯邕州稱為沃國竊伏海隅其
勢則雄據交廣扼塞兩江給軍三筦嶺海一都㑹也明
興百七十載徳澤既渥威武覃宣四境之民安於覆盂
臻臻乎禮讓之風至於道矣邇者上下陵夷民日刓敝
田荒野蕪室廬多空去昔不亶十三四矣説者咸以為
内遭蠧政外遺寇患其然哉夫蠧政余不知已所謂寇

患冝莫棘於四峒毋亦蠧政之所激歟夫四峒在唐為
鉅縣距邕二百餘里山谿深阻叢林疏谷其民素土著
耕種其地饒金漆羽革楠桂蕉盧之產亦足以資生殆
非饑寒所偪不得已而為盗者或者謂無法以羈縻之
邪夫以撮土之區而介於土流之間我固視之為化外
之氓矣安得而以法罔之乎且其俗尚慓悍往往藏命
為奸煽惑鼔動鮮有固志故嘗附離二州土官則亦睥
睨其土地之利而輒為吞并互相爭奪兵連禍結嵗無

寧日天寔厭之矣維時嘉靖已亥秋適安南不共上命
總制兵部尚書蔡公經按兵討之授以節鉞便宜行事
公推副憲翁公萬達擅軍旅才獨任其事方時論汹汹
邊釁驛騷恐變生不虞翁公言曰春秋之義無遂事不
寧方來今内治未修而遽欲勤師於逺何以眎敵遂以
兵四誅要害将經國振民而黙寓夫耀兵剋亂之謀也
以是先聲所至無不赫然風靡頃之有峒民黄綱者率
其徒黨十餘人首先效欵㱕奉以其地輿圖願編户率

為王臣乞貸不死公以峒民不道而多其義以状白軍
門案郡守郭公楠議復其業衆驩踊驚憚俛而泣下幸
得更生盡取諸峒編為户改其峒名為都曰武黎曰武
黎都曰華陽曰華陽都曰水口曰沙水都曰呉曰呉從
都今都各有長以十家為甲甲有總五總為保保有長
以約於都長自為鈐制而又専設判府一員督備揮使
一員加意撫禦之由是乃築營垣建官舍分戍守定疆
界正賦役其土地人民一𨽻於邕俾二州不得以凌虐

一切寛之至立學社以教其子弟漸銷其頑鄙之習奨
其善懲其不憓甫年而姦宄息田里辟商旅通嘻嘻然
吾邕之民矣外史陳伯言曰於呼孰謂峒民桀驁不可
以馴化哉悲夫吏茲土者視其地為甌脱而鹵使其民
也公功顧不偉歟是以即其風之所自交人聞之是用
震悚詘伏袒跣繫頸以其國降猶峒民黄綱輩也詩云
蠻荆來威其信然邪余與翁公友善知公之為人亷敏
知機雅好談兵議論風起事事不避艱險嘗破籐峽靖

思恩遺不朽之功芳聲顯譽蜚騰宇内然方篤於聖學
蓋得其本矣

　　重修全州城記　　　　　　　陳邦偁

　　全北據山麓南瞰江流葢古清湘地也宋始築土城元
總管王文幹改築而擴之石總管亨祖始砌以甎洪武
間知府章公復暨喬千户用重加修治為門五門各有
樓垣凡一千一十八丈一尺髙二丈堞凡一千二百九
十有五月城之圍凡九十七丈城端窩鋪凡三十有四

自國初迄今屢圯屢修嘉靖初西南垣堞多壞於時灌
邑刼於流獠州城戎嚴亟聨柵為防事寧稍加修葺丁
酉夏積雨連旬三江水漲浸城溢池舟入東西二門衢
漫若川垣堞益頺而西南基砌為水潄齧擊衝漸圯逮
辛丑而城之四隅壞者百三十有二丈堞之壞者八十
時按察司楊照磨蒞攝政偕張吏目四箴慮事計費具
申於參政葉公照僉事王公宇藩臬二司布政使吳公
章按察使章公書以聞於廵按御史何公贊巡撫都御

史蔡公經乃發州帑鳩工募匠陶甎代石燎灰畚土力
役則兵三民七一循昔規委謝千户和同省祭官文本
積耆民廖景星等程督甃砌完垣五所乃西南基石不
足適陸同知昌𦙍者來任署章廼再議伐石中外層疊
俾暴流駭浪無可潄擊石上疊甎縱横交制并諸垣堞
皆烹糯為漿調灰以砌期以鞏固一勞永逸之計也啟
工於嘉靖辛丑五月朔日癸卯七月訖工費金凡四百
餘葢委任得人故費省董造不欲速故工堅務不妨耕

故人不言勞建以不拔故經水而垣不敗丁未春和念
城完恐無以示後特具状索記秋初知州王矦瑩之蒞
任首脩庠門繼修城五樓及諸窩舖於是和復申請曰
往年所修未及者樓與舖耳今王矦來而修理具備誠
全城哉予聞經曰天險不可升傳曰地利不如人和城
之築修固義所當為然非所專恃以為固者於惟聖明
謹禮為國正名分以達之天下凡所以杜絶陵僭限隔
上下者罔不周悉所謂無形之天險天下皆是也若夫

承流宣化俾閭閻部曲咸知愛已保家尊君親上弗或
乖以鬨弗或悖以携又所以翕和羣生而設無形之天
險於金湯間者斯助之者力多守之者心一而城池之
固永永無虞我皇明輿圖之大傳之億萬載而無疆矣
因記之以諗夫後之修城者

　　重建永平巡檢司記　　　　　張　岳

　　故石康縣之永平信立永豐歸徳四鄉在縣治東北斜
入廣西界中環匝百餘里深阻而多逋逃舊設巡檢司

以禁詰之又度地據險立營為木閘以鎖諸隘在永平
者曰平原營楓木閘其外距博白之西鄉雲廬諸山在
永豐者曰木頭横嶺營樟木閘其外距欝林之冨民興
業之興徳二鄉大桂諸山曰沙尾營康樂閘其外距興
業之懷南里在信立者曰馬頭營深水閘其外距横之
端峰里而歸徳之城隍營泰山閘正當咽㗋之處蓋其
地外束而中寛如世所傳葫蘆形者自城隍以北逾嶺
二十里至康樂閘則博白之狼麗江出焉合永平之黄

藤漆桐二江北入貴之薌江與大江合葢亷之水皆南
流入海此數小水者獨背郡以北其形勢氣脈若與郡
不相聨絡者故徃往能為寇孽以梗吏治然其地山髙
氣深美田疇斬山為業饒於竹木穀米射獵之利春夏
間江水生筏浮舟運以下蒼梧南海者不可勝計亦茲
郡一奥區也成化二三年斷藤峽寇作破潯貴欝白轉
入郡境先蹂數鄉然後石康不守而郡城亦以殘破當
是時使先賊未至命一驍将将軍軍永平以扼路賊未

必敢入就入亦必旁畏牽掣未敢長驅縱掠其禍若當
時之烈也豈非數哉其後寧謐日乆流甿漸歸舊荒田
日益墾治宜為之稽税籍正疆界分别主客户立保伍
之法以約束之庶幾可使其尊吏畏法比近地而以懸
逺莫之省慮逮其争而訟訟累年不能决至相仇恨殺
奪不能制然後草薙而禽獮之至無類乃止葢自成化
𢎞治以來如是者數矣最後甚不得已廼棄以畀狼兵
此所謂引豺狼以守藩籬而欲與之俱安胡可恃也初

石康既破不能縣省入合浦其四鄉者亦併為歸徳一
鄉巡檢司寄寓無常處𢎞治元年移寓靈山石隆堡僅
存空名而已嘉靖十三年甲午巡檢郭盛千夫長甯文
聰求故司舊蹟得於永平村請復建廨宇徙居之又漸
葺故營閘以聨絡其聲勢議上府府為申議報諸司其
費與力盛與文聰率鄉民相勸為之官府不與焉其明
年乙未秋八月余抵郡而工適訖功兩人者以記來請
余諾之未暇為也又明年丁酉盛秩滿去後一年文聰

亦死余復檄其子令長千夫其冬有浙學之命将行矣
念既許此兩人不可以生死去留而遂易之乃備書始
未付署事義民林中鳯刻石以成此兩人之志云

　　宣化遷縣記　　　　　　　　陳　褎

　　宣化隋邑也𨽻郡欝林唐更郡為州曰南晉曰邕尋復
為郡曰朗寧為州仍邕置建武節度宋因之更建武曰
宋寧元復邕州更為路又更邕曰南寧至我朝更路為
府南寧仍元舊自唐以來宣化皆屬邑未之有更也舊

治即今古城故墟洪武二紀徙附郭西南取足㕔廨藏
圄門庭蔑餘地右肘郭距江無幾每淫雨水輒患因循
至正統乙丑邑令盧彰繕新之又因循至嘉靖甲辰殆
将百八十年矣材朽甓落吏将無止案牘濕化至無稽
令周文興爰復謀繕新較改作勞費相直矧地卑隘居
民且厭乃相與議徙廢觀三清高據東北廣袤稍倍其
天儲之以待乎署郡推黄冕上其議於前督府半洲蔡
公巡臺少岳陳公以予承乏左江乃屬成之維時郡守

陳君健同余光判韓恩相與僇力經略其材其甓取諸
廢浮屠其地隂褊凹則易諸生圃方之於是䆳然深稜
然整巍然雄而規模改觀舊治矣出帑金二百儘他勞
費不煩民力作之日繩直版載百工咸理鼛鼔弗任因
民之所利而利之弗損而益固其所歡趨也已嵗乙已
正月穀日筮事越臘而落諸咸請記予謂先王因吉土
以享帝於郊則翼翼然四方之極必非卑隘之所能堪
自封建罷為郡縣而欲鎮撫百姓威令四境乃顧局於

一窟夷於齊民其何能振故衛文不徙楚丘則夷滅而
不復公劉不徙豳則職失而不舉太王不徙岐則戎侵
而王迹不肇新視聴作心志明教令飭民人固非徙治
不可也宣化令未之前考自今伊始其振矣乎夫衛文
不專於楚丘而秉心塞淵公劉不專於邠而克篤前烈
太王不專於岐而明徳不殞厥問夫其所以自為以協
地道是故所以承天之祐者也獨徙乎哉予於宣化端
有望矣筮事之始宣化藏忽盗昧者以為徙三清之報

然堪輿書稱吉地乃神所司原道於浮屠之居且欲廬
焉廬可也矧於公家乎三清有神則其司以待今日也
亦冝矧天子有天下天下之神民屬焉民而神之神而
民之何徙不可故曰達者信之衆人疑焉是役也今督
府淨峰張公巡臺桐岡馮公裁其成郡推黄冕總其責
義民黄御董其事而郡幕陳善良蘇人望南寧衞指揮
劉瑄宣化縣丞吕縞簿董繼貫尉區鳯凌山驛丞韓欽
則皆與有力也予何功


　　栁州北郭碑記

　　先王之建國也樹徳以基設險以守此其為慮豫且淵
乎昔者儂寇甫平余襄公遂城桂州君子與之與其豫
爾當馬平濯征蠻寇之餘諸椎髻卉裳方向風脅息人
且以承平為賀而亟城其北郭豈治安之道莫是急乎
葢先人之憂而憂之非漫然舉也吾栁郡城當五嶺西
南牂牁水自西北來㑹遶郡城三隅周旋東注雖非漢
廣亦可謂天塹矣獨直北一面通塗數道無封域之限

山谿之阻我固可往彼亦可來識者有深憂焉厯數百
年卒莫之為何機㑹之難遘如此哉嘉靖二十四年秋
九月兵部右侍郎兼都察院左僉都御史惠安張公淨
峰征蠻将軍平江伯合肥陳公竹泉以天子命督師討
蠻寇於馬平之五都師既克乃以其暇登郡城周覽焉
顧雉堞之綿亘俯江流之廻合喟然歎曰美哉将将乎
洋洋乎其斯以為固歟然無崇岡巨阜為之殿恐扶輿
清淑之氣無以萃且覬覦者易逞猺蠻雖平詎無他慮

乎時郡邑諸生有獻議於茲欲城北郭以飭外蔽者深
然之念底厥績須良有司適難其人已而崑山王君三
接以南京祠部郎來守茲郡首謁於蒼梧即喜曰是吳
中人傑也必能憂吾憂事吾事矣遂以諸生之議畀之
俾底行焉君矦省之復曰是守職也敢不承命暨歸乃
布徳兆謀披草萊躬陟降既景乃岡考中用極度財計
工審時約費為計簿以請於大中丞曰是果能憂吾憂
事吾事者矣茍利生民財用何惜遂褒答俾底行焉命

下君矦即召工師裒材伐石諏日肇緒距北廂闤闠五
百歩許為外郭郭之長凡五百七十九丈髙丈有四尺
基視髙省三之二起自西江迄於東沖因勢立基前却
委蛇甃以陶甓實屏塗泥故不必隱以金錘而豐坊袤
址鞏固如磐石焉即郭之中為譙門凡三北曰拱辰心
王室思藩屏也東曰賓曦崇陽徳布和惠也西曰留照
存陽明燭幽昧也門之上拱辰以樓冐賓曦留照以平
屋冐各三間干盾備焉沿郭曲折為敵臺十臺有舍旗

幟列焉為軍營三營有廬楚戍卒居焉距郭中南十丈
築鎮粤臺其高凡二十有四尺應坤之數縱廣凡一百
八十尺當二九之數象兩儀也覆臺為層樓髙三十六
尺應乾之數凡五間象五行也左右有軒前後有廊皆
所以羽翼乎樓旋楹四周象列宿也縱横視臺樓之中
扁曰粤西雄鎮言徳威逺被胥底寧也臺南下有堂凡
五間柬西為序各如其數直前為儀門樹坊於中又前
為外門凡三間門之端扁曰龍城書院崇文教且将以

象賢也中儀門左右為碑亭二即東偏為土地祠一自
堂徂門蕭牆連絡左右布分環匝其外繚以閈閎規模
氣象翼翼如也秩秩如也是雖因地利成天險而裁成
輔相乎堪輿者隂以寓焉是役也内則取諸四所之軍
餘外則取諸三哨之士卒而居民曾不知有號召之煩
凡役於公者人日給銀一分有半圬者倍之梓匠視圬
者為增損木石之直以良楛為上下總其費幾千幾百
兩有竒皆於軍餉取給而吾民曾不知有征科之擾工

經始於嵗丙午冬十二月未期而臺成踰年而郭就樓
觀門堂翬飛鳥革觀者驚猶神靈之所為靡不嘉我君
矦經理之有方也兩中丞成始成終之功尤章章於夷
夏然其機㑹之際殆有非偶然者已吾聞仁者以天地
萬物為一體故其視民之憂猶已之憂天下之事猶一
家之事也昔中丞視教於茲常以誠明之學誨我諸生
暨君矦蒞政告人每以不欺為訓是其志同其道合雖
曠世猶能相感矧生同一時官同一方其任之弗貳勞

之弗惜固其宜哉吾栁當妖氛蕩滌之餘獲屢豐之慶
中丞又能散其小儲建此長策風氣既萃人文以宣外
侮潛消内寧益固天人合發交相為益斯其時哉易曰
損上益下民悦無疆自上下下其道大光之謂歟又曰
利用為大作元吉无咎則又君矦之謂矣二公惠孚我
民利及萬世邦人士䝉其惠利逺其災害懷徳思報且
将即是祠焉而尸祝之以崇報於無窮垂勸於來世其
誰曰弗宜今而後嗣君矦者皆能以中丞之憂為憂君

矦之事為事則必敷和有民綏厥士女所欲與聚所惡
勿施雖亡一簣之覆臺也為益崇郭也為益厚若也匪
徳是務惟威刑是崇是淫若傳所稱好惡拂人之性則
民心携而叛離作雖有金湯其誰與守又不若折栁以
樊吾圃也詩曰無俾城壞無獨斯畏是非古今之大戒
邪是舉也巡按監察御史豐城徐公南金内江葉公世
延先後按治莫不嘉乃績俾亟成之副使新建魏公良
輔長州徐公禎參議莆田朱公道瀾惠安康公朗叅将

慶逺戚公振咸有功於提調而魏公職司兵備尤注意
焉府同知東筦林君時衷通判鄞縣徐君栻推官寧州
鄒君邦欽知事臨川周淯咸有功於協贊而徐君經費
有制出納無爽績尤著焉栁州衞帶俸都指揮張世爵
指揮張奎湖廣永州衞領哨指揮陶禮俱有功於督理
者也至於日省月試課工程傭悉智殫力佐我邦君則
唯陶子之能厥功告成郡遣博士鄧炳黄處中屬予為
記因次其事以遺之且以詔夫将來


　　千秋峽廵檢司記　　　　　　全　賜

　　靈川東北十里名千秋峽層山對判盤紆南下峽有怪
石隨波隱見勢極壮駭飛湍激岸白華中噴靈川以是
為望别名銀江此水之文為一勝也山回風翕四時如
秋是名千秋此風之清為一勝也山東有岸一徑危懸
廣不踰尺盤磴鋭劌藤蔓縱横此峽之危為一勝也三
勝具而皆有險道存焉凡挽舟上下負販貿易者悉由
於斯行者易墮治之惟艱予往嵗左遷入蜀自貴竹度

龍里出三峽既苦蜀川之險又嘗蜀道之難及歸靈之
峽江顧瞻左右恍若蜀景思彼之險天造地設雖治世
之危塗實亂世之保障百二之勢關峽葢相等也然粤
之獞夷伺伏險隘以市登龍斷之利者正惟關峽之類
比比助之則亦何取於關隘哉予乃鋤其危而平治之
使舟行可挽陸行可負是路之開導将無益於人乎是
舉也鳩工五十捐金三十自嵗戊申孟冬至已酉秋越
三仲落成人咸稱便謂當識其嵗月以示履道坦坦之

始云

　　天河遷縣記　　　　　　　　張　烜

　　周禮惟王建國辨方正位體國經野設官分職以為民
極以土宜之法以相民宅而知其利害以阜人民以蕃
鳥獸以毓草木以任土事是故辨土宜民司牧者先務
也而怠於事者寘之莫或為也局於費者難之莫或振
也短於才者懼之莫或舉也三者有一焉而欲建功施
澤以圖報稱者未之前聞也由今觀之惟田矦其與於

斯乎夫矦天河賢令也天河為縣鄉額有四里十有八
國初建邑於思農髙寨之城其勢孤其鄉僻鴛賊乗間
得而侮之景泰以来刼掠日甚官民莫敵相與奔附上
里之甘塲村因便就簡者八十餘年矣甘塲之地山勢
險逼風氣弗闢民病於虎維時嘉靖乙酉嵗侍御謝公
汝儀力主遷議而奉行者匪人莫克振舉及侍御鄭公
濓又力主之相延十年於茲嵗癸丑矦奉命宰治下車
之初相厥險僻蹙然曰是可以安民物為政教地邪維

時郡守林公庭杓郡倅鄒公志學節推安公和試矦以
政知矦之可與有為也責以遷邑且戒曰慎哉無怠而
事無辜而學無自廢而名矦毅然曰敢不敬厥事以成
厥功遂與父老謝公厚公鉞公栗吳公楊遍登渉以規
形勝測向背以望風氣厯原隰以辨土宜舉無愈於福
祿社之平曠者僉曰美哉茲土山環水聚其宜於吾民
乎遂繪圖移牘以聞於郡郡以聞於督府陶公諧御史
曾公守約僉曰允哉工始於嘉靖甲午六月廿又九日

徙居於是年臘月廿又二日畢工於乙未春夏之交城
池髙深實足慰止城計五百餘丈池稱之若堂宇若倉
厫若鼓樓若公館若城隍廟若山川社稷無祀壇壝一
舉而新之問其力取那陽羅侯廷鳯義兵也門其材出
諸措置也問其匠出諸募工也問其犒賞之費出諸捐
俸也惟儒學殿廡明倫特估值以移文於當道迄今未
報是則莫遂就緒矦心歉然嵗戊戌仲夏矦以調官去
父老曰矦勞於力而民享其逸勞於政而民飲其惠功

在於民而莫紀其盛豈其情哉相率屬記於烜且以告
於署縣郡博毛君純曰宜哉遂勒石於縣治儀門之左
繼矦而治當有感而起者則學宫之興不言可知矦之
心可以自慰矣郡人張烜撰

　　古田改州記　　　　　　　　唐執中

　　古田在宋為古鎮州至我朝乃改縣治幅員十里籍民
千户田膏民朴稱沃饒地𢎞治初為賊内寇民盡流移
惟長安里近郭龍呉陶王盧唐陳駱廖李數姓殘民三

十餘家死守勿去正徳間賊種類繁鄰封盡被流毒當
道請命将出師討之弗克賊益驕悍隆慶初入寇㑹城
戕方面刼司帑為惡愈熾四年再請乃特命撫臺殷公
討之總戎俞公帥師十四萬有竒分七哨既勦且撫不
三月斬獲七千四百餘級俘獲賊屬以萬計諸險巢如
天兼苦累潮水鳯凰等一時俱下既凱旋題改州治兼
設守禦余時以縣令與軍旅事殷公命深入經理兵後
事宜以次年仲春進紀功俞公首議建治卜大宅之左

未果遷秩行兵憲黄公踵至仍舊治築城作室居焉工
甫成公復命余正疆界清田畝偕吏目㳺廣百户李椿
領其事計丈田六百五十九頃二十四畝有竒其六里
絶田請給三鎮兵屯戍每鎮各萬餘畝四里絶田招流
移之復業者併新舊民計分田五百九十五頃有竒並
殲絶田三十畝給僧以資常住事将竣公以租庸詢余
曰今茲之民非貧即愚貧則力不能供愚則力不能用
輕徭薄賦俾不困於財不詘於力乃其所急者公然之

每畝税糧三升有竒以供賦每斗定差銀二分以代役
民頗稱便公又曰賦役既輕且薄矣逸居而無教不終
於夷乎乃命建社延師羣新舊民子弟而教之於時桂
林庠生呉嘉㑹方美中等二十三人相繼而進余乃星
列各村郡城則屬呉生教之稍稍變其聲音氣質一日
引謁公公方欲請於督學加以儒服未幾以内艱行城
故狹隘軍民居皆覆以茅草二年夏俱燬右江李公以
署至余復以廓城建瓦屋請兵憲龔公繼至乃請於撫

臺郭公議建瓦屋二百餘間拓城西地二十餘丈未幾
亦以内艱行清軍劉公又以署至凡二閲月二事漸以
就緒公又以齎捧行兵憲荘公繼至見公私之上亦既
茍完無事版築進余語曰賞聞邊方有衣巾化夷生員
今此新舊民生可以語是乎乃擇五十餘人請公試之
其儀貌聲音稍可觀聴公喜動於色命余引而之省謁
兩臺暨諸司道請督學江公試之與進者二十四人余
竊遹觀厥成乃以是嵗冬量移興化郡丞将戒行新舊

士民詣余請記乃述其顛末紀之以復若於建治事實
深有愧憾焉

　　重建懷澤驛記　　　　　　　呉敬夫

　　廣西去京師萬里自古為荒外聖天子包羅六合統一
華夷而聫屬之不以疣贅視荒外制於是省各郡州邑
設驛隨逺近錯然星綴無異中土以通使傳命達隱情
如人身血脈周流於上下四肢而無壅蔽其示荒外一
體義大矣廣西潯屬貴縣屹然左江中流舊有三驛惟

懷澤驛附郭為最要其舊趾距縣治東二里非當衝路
使客往來舟車不便駐泊前亭舍官置不守遂傾圯曠
然鞠為荒圃屢議改營以地方未寧因循莫舉隆慶二
年冬余自海州蒞茲土至之日即有以改建懷澤驛議
請者余曰事豈無急於此者乎其竢之無遽也於是遑
遑焉日夜焦勞求民之瘼而去之輕其賦役恤其困苦
以綏之又謀諸僚屬石君輩之能者以戡定五山九懷
之亂略剪其猰㺄而輔輯其良順時則遇當道有能信

任密授神算者及數月而渠魁折首脅從輸服貴境悉
寧署驛事鄭大使喜而復請曰是未可以改營懷澤乎
余問之即令度地於要路時得郭内新南門梁氏地宅
欲售因為之鬻舊址於附近居人呉氏以其所鬻價增
貿之具以議上允當道使大使董其事各如式鳩工歛
材以營以搆費不終輒損羡以益勿以浚民甫二月而
驛已告成門牆堂舍翼如也余偕僚屬陳君石君落成
焉因為之言曰是驛也規制簡朴氣宇爽塏雖不中土

之大而究此為邊方驛宇官樂有居守使客往來舟車
便於駐泊亦可通國家血脈於上下以明聖天子永荒
外一體之大義然非地方之寧靜有今日則此驛亦不
暇改建然則驛之成又足以徵地方之寧靜其所關係
誠百年之㑹豈可小視之哉陳君石君與鄭大使聞余
言而頷之驛成於隆慶四年十月至六年春陳君以陞
任行矣施君新任與石君偕請余記余遂書與之刻石
焉


　　杜莫寨石城記　　　　　　　徐　作

　　永安在萬山中椎髻卉服之流其性獷猂與齊民異名
曰猺獞州凡五里曰龍回者猺獞居十之七為民者呉
村張村三里寨杜莫寨四村而已四村中杜莫最鉅其
地險其居民二百四十餘家三面阻山獨迤北平衍賊
得馳突為患自建州治以來三峝山灣榕峝金麻諸巢
嘯而攻杜莫者凡十二焚掠之慘閭里蕩然萬厯元年
賊攻呉村張村急予提兵深入賊懼始奔逸時大田廖

君憲以贛州别駕來守永安亟詢禦盗之略咸謂杜莫
舊有堡其遺址尚存廼與民謀所以城之白其事於余
余曰是乃永茘咽㗋之地人民輳集之區頃緣塞垣崩
圮迭遭寇患茲欲復舊堡甃石城寔保障至計其舉之
毋緩廖君首捐俸十金以為民倡民以義助者共九十
餘金為石城一百八十餘丈髙七尺有竒明年代巡臨
江李公按平樂謂杜莫寨城有資防守奈何髙七尺賊
将垤視之宜增髙非百金不給寨民自以所歛四十金

來州捐二十金府四十金余請於李公軍門殷公郭公
咸報可乃揆時鳩工城增髙者五尺始事於乙亥冬迄
丙子春竣事詩曰之子于垣百堵皆作雖則劬勞其究
安宅其斯之謂矣是舉也杜莫之民歸功於廖君廖君
復歸功於撫按諸公暨余余曰不然赤子蹈水火鄰之
人救之則於赤子為有功父兄者救之其責宜爾也否
則匪父兄也杜莫之民吾赤子也復堡建城俾之去水
火而已又奚功之足云廖公太息曰公言及此萬物一

體之仁也憲不敏何足以知之於是次第余言以為記

　　重修博白縣城記　　　　　　陳良珍

　　博白縣唐南州故地也武徳五年始置南州建城焉其
後屢遭兵變初毁於淳熈六年再毁於洪武五年復襲
陷於天順六年成化間都御史韓公雍營築之建門二
正徳初知縣張璧光堙其南門名東門曰平政其形如
甕卑且隘僅容庾廥巨室富民鮮居其中萬厯二年夏
僉憲夏道南適按部至登而覽曰邑依於民民依於城

城而非民其誰與守况接嶺海之間密邇猺蠻荷㦸負
劒者不時竊發不擴而大之非所以蓄廣衆而杜窺伺
也於是上其議於撫按請發餘餉三百金修之顧尹是
邑者咸亟遷代去址基雖規度訖無成功迨三年延平
林君瑄至殫力畢功遂竣事邑之博士呉君希孟王君
文焯請余記其事勒諸貞珉以示來奕余曰土煩則草
木不長水煩則魚鼈不大斯舉也得無重傷民力乎二
博士曰適營度而衆工畢集令不煩而趨事爭先築者

築度者度負擔而陶甃者環而列命侣而輿石者奕而
至累土而荷畚者絡繹而不絶民咸樂之奚其勞余曰
民其可以義動不可以私役乎令之以道則民翕然從
令之不以其道則民蹙然拂故祁虒築而晉石言長城
築而土崩兆非民之情異也顧上所以令之者何如耳
兹舉将以庇民也非以疲民也令之以道者也非强之
使從也宜斯民之悦而忘勞乎夫秦有巨賈石湫且隘
珠璣犀象文貝懸黎錯落户外客曰君有千金之積而

無千金之室如慢藏何於是髙其垣墉大其閥閲崇臺
廣厦食客被紈綺曳朱履者三千雖有鬼蜮狐鼠之姦
望其垣墉遷延而不敢進矣博邑之饒甲西粤奚啻一
賈也往居民之廬井衣冠之望族森列稠聚於郭外其
内之所恃以為環衞者兵壮猺夫以傳樓櫓鳴擊柝耳
能保其無窺之者乎今百雉宏開臯門並建寓室縉紳
環堵其中菁莪棫樸之化日汪濊淪洽營堡卒旅之士
日簡練操閲文教武備與版築並興椎埋不逞者行将

屏跡榛莽伏戎者漸與潛蹤寧復有望其垣墉如昔者
乎是役也增城一百八十丈有竒創南門曰廣化敵樓
三串樓二百間功始於萬厯四年七月二十七日成於
萬厯五年二月二十七日董事課功者則典史黄佩本
州倉大使陳崇也

　　桂川公館記　　　　　　　　張守約

　　臨桂距靈川五十里為桂林首舍上官命使薦紳士大
夫輦轂而繩武其舍中半無堂宇可棲以停餐憩息毎

托足郵榭間而從吏僕夫露立草野祁寒暑雨殊為苦
非所以奉尊貴恤勞瘁也敬堂呉公為郡始謀建之請
於當道皆報可揆趾於盤古荒山陟巘降原觀荼卜吉
詢諮於臨桂王尹懋中靈川陳尹一洙僉同焉遂相與
審官董役鳩工市材不踰月而隆棟翬甍殖庭㑹正植
以松竹衞以門垣四方之民咸樂其吉也掲木築土徙
居環聚者二百餘家率三日為市葢巍然一巨鎮矣君
子至止攸躋攸寧小人視之以宣以塈道里既均夫役

博兑不知其為祁寒暑雨也往過來續罔弗頌公徳焉
公為政崇大體流渥惠兹特其一事耳要之精心篤念
徹於毫芒之末而後足以及此也司空以時平易道途
圬人以時塓館宫室博大纖息靡不畢具正所以為王
道之修荀卿氏稱為大儒之效故觀其小足以窺公之
大矣公深厚不伐聲色不大臨細故若鉅對庳吏若賓
視貨利若酖畏民嵓若瘝惟從野彭公之治郡是傚諸
州縣覩徳嚮風亦自得於不怒之畏不戒之孚若使孔

子過之必曰美哉郡也敬惠以寛矣公諱肇東直𨽻太
湖人戊辰進士

　　蘇橋公館記

　　蘇橋驛屬臨桂之西為右江孔道臨桂距永福縣治百
二十里驛處其中往來使客無卑尊非軍烽羽檄之急
必於是假館少憩焉舊惟郵宇一區其後以民間社學
增置公館湫隘淺陋門不容車僕從無所邇并郵宇頽
圮風雨不蔽無論一介行李即院道必兼程而進窮日

之力寒暑隂晦不得寧次遐荒瘴箐夭厲不戒豈清時
太平景象也余自庚辰嵗十月始領邑事邑務固稱煩
劇余且謭劣愧剸割眉睫是顧奚能及於逺乆矣獲戾
於上下余不知也辛巳冬以清丈至如入無人之境蘧
蘧然驚規規然自失也曰憊至是乎余之罪也乃謀改
作又念粤西財賦故寡需之公帑則三年不成於是亷
官吏之積弊懲豪右之不法者共得三十餘金鳩工集
材於社學故址而創造焉有堂有室廂廊稱之門之左

右添置二倉葢蘇橋額收獞糧以給兵餉從其便也第
其地扼民居末由充拓匠拘井見不能盡美然視昔則
天壤矣他若城郭之圯當修驛舍之廢宜舉余固有志
而未之逮且以俟後之君子經始於辛巳年十一月廿
四日成於壬午年三月二十四日凡四閲月余聞之事
之有利於民生有功於社稷者方可言功而記之是役
也雖不傷財未免勞民詎可言功姑勒此以識嵗月云
時萬厯壬午夏四月


　　復懷逺縣治記　　　　　　　佘　立

　　按職方氏懷逺古夜郎之域也崇山外連二江中貫谿
峝盤錯封豕長蛇卵育其間實繁有徒漢唐以前尚矣
靡可得而記云至宋至和中始略定其地置寨焉崇寧
中又即寨置懷安軍尋改平州已復為懷逺縣厯元至
明太祖即位之八年命将出師蕩平南服谿峝諸蠻咸
聳懼爭納土効贄願世世受約束比内郡縣遂仍其故
弗誅焉然其地界居黔粤之交距郡城數百里而逺皇

稜弗及夷徳無厭吏治之者大抵羈縻而已成𢎞以來
國家熈恬日乆諸蠻生聚益蕃漸不用命陵遲至於正
嘉之際日長炎炎負公租占民田攻刼當路寨警急時
聞郡太守江君滿乗馬平五都之役請諸總督張公移
師躬討之弗克時嘉靖之丙午也其明年諸蠻嘯聚遂
攻陷縣城屠戮居民焚掠一空而去自是官於土者寄
空名而已莫敢一闚其地也隆慶初王師平古田左江
大震令馬希武因兵威風諭諸蠻以禍福諸蠻稍感悚

因議城故縣居之希武朝夕巡功有怠輒抶以狥間死
斃者羣情大咈六年八月諸蠻復嘯聚戕希武及管工
官役變聞上震怒詔征之時總督兩廣軍務兵部侍郎
殷公巡撫廣西都御史郭公檄土漢官軍十萬人令七
将軍分討焉兵士恊力水陸繼進獲首鹵以萬計一方
悉平其逋逃餘孽往往而聚者尚以千百數然皆竄伏
深林茂箐之中喙息不暇已僉謂故縣渫惡謀遷於板
江以主簿李材董其事百户任邦祚武生朱應暘䕶其

役奏上可行工興有日矣未幾材復為叛蠻所殺邦祚
應暘退保黄村時萬厯之四年八月也諸蠻跳梁如故
十年秋增城李惇來令慨然有興復之志功緒未就㑹
以遷去是後莫復有議者云又七年為萬厯已丑令蘇
朝陽以濟寧學博遷茲邑至慨然曰令奉天子命宰百
里而屏處自便官守之謂何亟褁糧躍馬徧厯各峝集
諸渠長面諭之隨遣辯武吏習蠻事者噉以解仇開江
之利且嚴禁諸侵牟姦弊諸蠻始稍稍喜亡何朝陽由

板江舊縣程村趨古坭﨑嶇山谷間往來拊循約法省
禁民夷不擾由是諸蠻益屬心焉初懷逺之猺最鷙悍
者曰摽口楊溪小喜敲頭等村皆倚恃長㦸毒努負險
自若朝陽乃白諸兵備按察使徐公分守參議先王公
今龔公檄尉鄭良慤往諭意焉良慤至諸蠻列觀甚倨
良慤挺身入宣布威徳開示禍福諸蠻為感動咸願輸
賦如額遂㰱血定盟而還適總督劉公既平東粤諸寇
矢謀於巡撫蔡公巡按饒公復城懷逺檄至朝陽曰此

令事也又奚辭先是故縣兩遭兵燹議城板江板江復
有李材之變議古坭至是僉以古坭孤懸賊中寄身虎
吻非計也謀遷融之長安鎮龔公曰城長安是棄懷逺
也豈稱恢復意哉復檄令趣擇焉朝陽躬視地跋涉山
林靡所不到實鮮可邑者一日猺酋余金朝等介寓民
張鵬呉自學圖上丹陽鎮乞為新民請城焉鎮故巡司
也自故縣廢没於賊諸蠻耕牧於中有年矣一旦憬然
順化殆天授也龔公聞之亟偕郡佐宋允殖往視見大

江廻合如帶諸山環拱有潯融以流其惡有川澤以鍾
其美喜曰壮哉縣百世之利也爰可卜焉時逺近民夷
聚觀若堵咸驩焉舉手加額適有雷聲轟然龔公遂著
歡雷碑以紀異語在公集中議既定具以状白當事者
咸報曰可遂鳩工庀材擇吉興事凡諸經費悉屬朝陽
而以良慤贊之朝陽坐卧小舟戴星出入人不知其為
令也始猶偕尉共營度既良慤上計入都朝陽獨總焉
城周圍凡三百三十九丈高一丈六尺厚四尺下奠以

石上甃以甎内篩土築馬道為城門四樓櫓之屬悉備
距城若干丈環以舍營兵居之距營若干丈繚以垣益
以柵商儈肆之城以内為懷逺縣一為懷逺縣儒學一
為分司一為城隍廟一城外為廩三為哨守官署一為
演武亭一費取諸公帑之餘役徵諸營兵之暇故邑成
而民若罔聞也經始於十九年之四月二十日落成於
二十年之四月十四日計費才一千九百七十餘金耳
工既訖龔公為書以報當事者将轉聞諸朝而誡令朝

陽過郡人余立俾執筆焉立辭弗獲記曰傳有曰有徳
此有人有人此有土信善哉夫一懷逺也始時江公以
武往乃反失之迄數十載不忘誅議復者屢已然終不
能拓尺寸之地獲一算之用者豈真威力不贍哉所繇
非其道爾是役也不頓一兵不戰一卒用口舌代鈇鉞
化異類為赤子令若尉又能奉揚天子之威靈斬之蓬
蒿藜藋而處之官無費事民有頌聲昔之荒丘今為巖
邑此豈可與勢驅威逼者埒論哉其所繇殆與昔異已

雖然聞諸諺云得之固難守之未易此非虛語也繼自
今牧茲土者皆能心民之心急公務而緩私圖焉需以
嵗月仁義之所漸磨當必有解魋結而襲冠裳者脱或
不然鋌而走險急何能擇往事可鑒也已可不慎與令
又為余言邑治初構儀門左楹有鵲來巢右亦如之斵
䖍丁丁鵲不避人自卵至翼始去今兩巢宛然可俯而
闚也余徵之龔公信然且顏其門曰召南首瑞并志其
事夫昆蟲之所長聖人不能與争其占事多中於人如

𤣥鳥赤烏之兆不可誣也察微知著茲邑之建休禎固
未艾也猗與盛哉是舉也總督兩廣都御史先劉公繼
文靈璧人蕭公彥涇縣人今陳公蕖應城人巡撫都御
史先蔡公汝賢華亭人陳公蕖見前今陳公大科通州
人巡按御史先饒公位進賢人錢公一本武進人今涂
公宗濬南昌人布政司左布政使先程公拱宸莆田人
今文公作涪州人右布政使先彭公應時廬陵人今徐
公汝翼上海人按察使先顧公問咸寧人馮公孜桐鄉

人今熊公惟學南昌人右江兵備兼分巡先按察使徐
公汝翼見前今副使周公一經貴溪人分守右江先參
議王公士性臨海人今副使兼參議龔公一清義烏人
栁州府知府陳公夢庚華亭人同知陳君基虞同安人
通判宋君允殖宿州人推官周君維新巴縣人典史鄭
良慤江陵人協城工融縣主簿錢位烏程人哨守千户
闞大任栁州衞人百户王之翰融縣守禦所人或與有
勞勩或樂觀厥成法得備書而知縣蘇朝陽則晉江人

也

　　重脩南寧府江城記　　　　　蕭雲舉

　　晉興郡治濵河河水囓岸者數十年浸淫之乆時有崩
剝自鎮江樓毁後河流湍迅往往衝腰射脅頻年物力
彫攰衿帶冠紳之屬不啻晨星青烏氏輒云水之害匪
直士庶病也城郭亦病葢水為發生導祥之源靜則利
激則害順則善下逆則横流城郭於江宜逺不宜偪宜
堅不宜瑕為水也計者導其勢為城也計者厚其基裁

成功力固兩相需也邕江之岸髙於城身者尋尺循岸
而上層累若升梯然岸距城不數武春夏之交桃花白
蘋兩河並㑹洪流巨浸每嵗輒二三至以為恒俯堞而
瞰之百雉瀕危勢凛凛欲墮故郡邑之有河患猶三陲
之患邊瀕海之患倭也故防河之憂與兵禍等而捍衞
之功與折衝等夫愚者處堂而嬉無足訝已智士識微
窺逺烏容泄泄然邕於江左為綰轂自儂氏亂蒿棘閭
井以勤王師宋元豐六年城始再徙明興二百餘嵗稍

稍豐其齒育守土者䝉安襲嬉無暇問封圻事日月彌
乆城彌傾仄土惡善潰重以淫霖隳之城以下駸駸乎
阯半囓矣去夏陽矦為祟佐以雨師一夕而拉然剨然
瀕河之屋至為河伯窟宅何以奠厥攸居㑹治兵使者
胡公諸所為恤人隱核吏蠧嚴斥堠蓄儲糈練軍實以
備緩急其綢繆武事良悉暇以其時諦觀睥睨間而憂
之謂卒有叵測如城社何若不即治因仍陋簡及𤓰以
竣後之君子彼復狃如是将縣官奚頼焉而郡守林公

亦然曰設險域民匪城奚衞是役曷容已已於是召陶
人為甓甓凡若干召石人為甃甃凡若干召埏埴者司
厥役庸直若干而以文武兩官董其役畫地而築分工
而廩勤者旌之怠者杖之經始於庚申之秋越辛酉匝
嵗而成城之濱江與壕者廣輪之八十一丈髙二丈五
尺有竒闉闍凡四堞凡八十有九費僅二百四十餘緡
貲亷而速工堅而完厥状如玊鱗皓齒而知為雄邦嚴
嚴翼翼屹乎稱鉅觀矣於是文武董其事者與鄉大夫

父老謀而屬余記石余聞夫子之繫易曰王公設險以
守其國未已也而又曰重門擊柝以待暴客良取諸豫
當其卜卦尚象曷嘗有暴客虞而方晝儆夜方雨戒寒
其重門擊柝之指所為建威銷萌計周而䇿逺如此楚
師伐莒以渠丘城惡衆潰傳曰莒恃其陋而不營城是
故浹辰而三都之境楚廼得志有土者奈何示人以瑕
異時周宣王中興修明文武之業既命南仲往城朔方
又令宰衡保傅之臣若仲山甫者出而城齊其功烈被

之管弦聲若金石迄茲爛焉夫以莒之呰窳而憤如彼
周之飭備而興如此城之不可以已也如是天子冲齡
在宥詔師武臣力劻勷出塞奮而東征又睠焉南顧時
飭邊圉更慎固城守乃臬使者乗軺行部宣政問俗即
荒陴僻障趾必躬之邕據江左上游蠻漢錯處釁孽眈
耽在肘腋間而衣襦之戒首營兹役至晨宵督厲冀有
永圖且募健卒繕營房行且集材鳩工議復江樓以防
水患是臬大夫暨郡守能布宣上意而與南仲山甫比

烈也詩所稱出則賦政入而式辟儻云天保治内采薇
治外者非邪雖然城固有形險也無形之險在黔首心
當事者又呴濡而噢咻之業已不樓櫓而壮不管鍵而
嚴籌險如是古者鶉觚城即竣事而榮之惟時有鶉升
觚爵之上主者以為祥徵余不佞以巵之言代觚而爵
焉敢謝不敏惟是上下神祇實式靈之其荷寵於邦君
大夫也宜與邕之山川土田並永永已代有興者畏民
巖而增修其闕無俾城壞是在愛養拊循哉是在愛養

拊循哉臬大夫胡名廷要閩之漳浦人郡守林名夢琦
閩之晉江人郡丞張名繩臯滇之俞元人袁倅名冕楚
之潛江人司理李名自榮梁之固始人陳令名竒器東
粤之順徳人督役者萬夫長蔡名若芝郡人治獄事呉
應選楚之黄岡人法得例書

　　蒼梧分守道寅賓館記　　　　曾守身

　　蒼梧為帝子南巡地𤣥徳上聖詎無取爾如後世瑶池
駿馭淮海龍舟者哉以余所覽蒼梧當兩粤樞軸水控

三江山環五嶺髙者出層霄深者入重坤逺者浩無涯
亘無端近者蜿蜒瀠廻若于梧三致意焉是必有英竒
瑰偉之人麕集其間為一方重者以故自姚姒後如馬
文淵李藥師狄漢臣岳鵬舉廖永嘉侯之武元次山秦
少游羅景綸解大紳黄才伯之文陶士行盧仲翔韓襄
毅劉忠宣張敬夫王伯安之徳業靡可悉數梧皆得賓
之以澤梧而梧之士大夫如士威彦伯仲馮當世三元
陶孔恩橋梓呉獻臣伯仲葢省志載古今人物梧獨多

至三十九公其盛如此宦梧者皆得賓之以寡過庸詎
非山川萃靈乃爾今之天下東苦鹵西苦苖蒼梧與有
徵輸之苦梧之警則援黔援滇征連防交綏懷諸土司
輯寧諸猺獞獠梧之時務則謹葢藏核餉糒繕城隍簡
卒乘梧之本計則安民勸士察吏崇教化厚風俗要在
使梧足為西粤蔽此寧一耳目一手足之能辦所兾賓
之居者行者詔媺砭慝不淺是梧曷可無賓賓曷可無
館也顧分守署賓館闕焉詢以故則故署燬遷此此故

鎮守監税監署也夫監固丈夫之無髭鬚者其不館亦
宜豈藩臣守一方可以懸榻杜門擁獨坐南面抗士大
夫日與宵小輩治醯醢算金錢恣炰烋如監使哉余乃
稽所代庖諸上下費剏賓館三楹邑館二楹漢壽亭矦
祠三楹土地祠三楹庖湢六楹中軍諸武臣館六楹門
二重卒徒室數楹款賓諸具悉備凡費金錢若干緡程
若干日而館成嗚呼世方苦匱乏余豈好為是美宫室
邪理學之賓如敬夫伯安者牖余以進修經世之賓如

威彦士行襄毅忠宣者牗余以建明文藻之賓如次山
少游景綸當世大紳才伯者牖余以博雅師武之賓如
文淵藥師漢臣鵬舉永嘉孔恩自强者牖余以安攘氣
節之賓如仲翔獻臣者牖余以操執合今古於一堂邇
遐阻為一體暇則投壺散帙歌宴爾急則借箸築壇賦
壮士其俾梧之山川增勝草木樂生斯余剏館意耳矧
今天子冲齡御宇下令如流水從諫若轉圜宵衣旰食
以籌邊捄焚拯溺以恤氓安居蒲輪以崇賢結網揚旌

以禮士其愛粤西不翅在几席下文告狎至天顔咫尺
賓之奉簡書來應弓旌起者亦莫不驤首銜尾為梧光
寵即重華氏之賓四門亶無以過假令守梧者有賓而
不延有大主人延賓而司賓者不以将命請益負上下
多矣故梧不患賓不至患主拒賓耳不佞陋誠無足辱
賓顧乃奉教一念自信咸虛使誠得文淵諸君子儼然
辱而教之雖為執鞭所忻慕焉館有額余以喜起遺風
署之若曰聖天子之賓臣諸大賓之造梧梧山川之利

頼於賓者甚厚且直與梧先帝有虞氏之世明良喜起
接武比烈而余不佞亦得以徼靈稱西道主云















　　粤西文載卷二十四

