







　　欽定四庫全書

　　粤西詩載卷十二

　　桂林府通判汪森編

　　五言律

　　蒼梧立秋　　　　　　　　　　程文德

　　偶淹朱鳥地又見蒼梧秋一葉真能落餘炎苦未收感
時仍萬里横海自孤舟坐愛空庭月蕭蕭涼氣浮

　　送丘郡博令栁城　　　　　　　黄姬水


　　教胄復宰邑彈琴俗不譁還將桃李樹散作河陽花千
谿暗蠻雨五嶺明仙霞去去巴江道啼猿伴客槎

　　烏蠻灘　　　　　　　　　　　田汝成

　　一葉中流下千山兩岸開黿鼉吹浪轉燕雀受風迴奔
峭迎船出啼猿近客哀從來輕險絶此涉寸心摧

　　蒼梧逢程舜敷

　　去年南海上今日兩江中共是天邊客無煩問轉蓬山
川雖異域桃李亦春風綽綽行藏在翛然興不窮


　　奉陪岑蒲谷憲使徐吾溪兵備游雪窓宗室之𤣥
風圃明日雪窓蒲谷繼有髙倡各次原韻二首

　　許應元

　　巖亭攀歴晩秋色滿髙林竹密睢陽苑畦成漢水陰每
看題石處彌觸住山心未遂辭纓冕他年愧盍簪

　　名園纔近郭已覺遠塵囂石露下松葉溪雲生藥苗亭
臺延夕眺劒履遲春朝時聽村甿語欣逢布六條

　　游湘山寺


　　木末恣攀縁香臺倚暮天石潭澄定慮山月照棲禪下
界三湘外愁心五嶺前瘴鄉歸未得此地可窮年

　　陳儀曹見招再遊湘山

　　竹逕盤空曲松亭上泬寥秋清諸觀寂境淨四天遥大
隠方延慕中林早見招晤言探杳妙鐘暝未旋鑣

　　送劉鳯鬱司訓馬平　　　　　　馬　森

　　送子長安道炎天帶雨清人遊五嶺外路指九疑行象
壁烟霞壯龍江物色迎青氊非寂莫立雪有諸生


　　送阮沙城梧州調兵　　　　　　王　問

　　六月詠棲棲璋書晝夜馳遥徵嶺西卒來靖海東夷赤
豹總皮甲飛熊綉羽旗似聞軍令肅戢戢下江湄

　　送顧九華之蒼梧二首

　　乘驛向滇水遷官又鬱林兩鄉俱絶域萬里隔同心簿
領三刀貴風烟百粤深壯圖應未已愧我早投簪

　　攜手出南郭躊蹰川日斜輶車初倅郡遷客又辭家一
入蠻中路全開臘底花邇來施教訖文物似中華


　　鬱林州

　　舊屬蒼梧郡今通南海軍峒中風轉惡嶺外氣全分怪
蟒呼人姓隂蛟吐瘴雲夷歌起樵牧㡬度隔墟聞

　　贈别徐華原大參之廣西　　　　馮惟訥

　　君停灞水驂千里向江潭隔嵗官程近乘春别路諳浮
踪驚若駛離思鬱難堪索莫岷山外方欣斯道南

　　次韻留别西粤諸公　　　　　　侯一元

　　冗吏謬移秩岐亭違斷金嶺雲隨匹馬湘水載孤琴天

遠跕鳶渡風髙迴鴈岑誰憐執圭客猶此越鄉吟

　　龍隠巖　　　　　　　　　　　謝少南

　　龍洞曽三過清樽今始攜花間坐春鳥水外疊晴霓白
石前碑勒青蕪舊隠迷移舟有芳訊霞爛碧桃溪

　　登七星巖

　　爇火窺𤣥谷披雲上翠峰王城環翼鳯江水抱游龍草
合虞皇轍疆分漢帝封還將千古意把酒對髙舂

　　遊獨秀山


　　接地孤峰起栖霞古洞開賢王行樂墅髙士讀書臺水
澗龍紋繞松巖鶴駕來更看花發處忽漫憶天台

　　遊靖藩宗室池亭

　　帝胄仙人館朱扉緑野堂水涵魚藻動籜放鳯翎長客
簡雕金賦神丹閟玉房悠然心自逺疑是白雲鄉

　　蒼梧李氏園

　　自作粤中客常懷世外情相期訪林壑渾欲謝冠纓蕉
宻俱垂實花繁不辨名雲軒駕飛麓月出坐吹笙


　　蒼梧嵗暮即事

　　鬱水初征地炎州杪嵗時囊衣春忽試篋扇夏先持蕉
葉愁中展桃花醉後疑轟雷莫將雨客枕夜常搘

　　聞沈紫江總戎捷報

　　鼓鼙頻報捷春淺未畊時峒轉流星騎花迎立表旗風
烟開百粤宵旰念南陲疆理周宣盛中興更勒碑

　　蒼梧夏泊呈同行楊少室憲長

　　嶺外自恒炎梧山更鬱盤江霖偏作癘氷井不生寒並

艤桄榔樹初看茘枝丹仙舟涼夜興飛雪灑鳴湍

　　大黄江口　　　　　　　　　　錢　薇

　　江流急於箭風髙浪拍天簾開山入坐雲暝雨隨舷椎
髻蠻堪駭侏&KR0867;語孰傳囘看津吏候瞬息過前川

　　牂牁江

　　路入東甌境猶登萬里舟衣冠無故識邪許總夷儔壤
接夜郎境程踰銅柱秋清風賴相送暫爾思悠悠

　　桂林署中有作


　　萬里來何事驅馳畏簡書邊城看月上春嶺見花初遠
徼頒王厯停驂校國儲經年勞鞅掌日月且居諸

　　來賔道中立夏先一日

　　心折盤江道迢迢山下輪從行徒卉服入望是來賔明
發剛初夏兹辰惜暮春三年滯粤徼不敢畏風塵

　　書蒼梧署中

　　兩載天南棹兼旬鉤檢賒明庭隔霄漢使節滯荒遐花
鳥同中土雲烟帶逺沙炎方非足慮祗切愧黄麻


　　平樂署中晝霧不解

　　曙暘宜散翳此地獨陰霾暗毒流春澗平隄若陡崖戈
矛風火接鼓角虎狼儕持節無纖補慚予孰可揩

　　送戴中舍改判太平　　　　　　孫　陞

　　莫以春明遠即歌行路難麗江秦代郡别駕漢時官五
嶺雲常暗三冬候不寒傷離無限意惟有勸加餐

　　送王提學赴廣右

　　儒臣銜命去春杪惜離居薊北栁堪折天南鴈漸疎驛

途花拂幰星舍翼臨墟百粤誰言陋從今鄒魯如

　　送丘明府赴栁城二首

　　君器本懷奇飄零鬢已絲分符今絶徼策馬是行期鴈
呌寒雲急烏棲古樹遲王維徒永歎何處薦丘為

　　夫君遊宦地言在瘴江邊野色多榕樹山聲亂杜鵑無
嗟羈客逺須識古人賢栁子還祠廟松林靄碧烟

　　送翁一水守梧州　　　　　　　康大和

　　嶺海天涯路使君江上舟旌旄揮落日霖雨轉清秋列

署名何重專城譽更優堦前原萬里飛夢到神州

　　蒼梧舟中　　　　　　　　　　王宗沐

　　忽忽嵗云暮孤行尚客舟家將萬里隔身豈五湖遊夷
雜嚴宵柝炎多廢薄裘江聲漾嘉月清影為誰流

　　發横州　　　　　　　　　　　何　御

　　役役催行色蒼蒼望曉河雁經亷海少花發越山多水
芋宜春種烟蘿待晩過單車猶入郡五馬意如何

　　至烏蠻灘


　　灘水迅如此行人仍暮過風烟蠻道路祠寢漢山河功
豈雲臺掩悲應野老多千秋思薏苡返棹激長歌

　　潯江舟中

　　野橋津吏待稍泊散羈愁江月先臨館山雲早上樓人
喧城下渡鼓發驛前舟暝色蒼蒼逺風帆何處收

　　送少參袁鍾山之嶺右　　　　　汪　鏜

　　班生擁飛傳舊侶羨登仙官重薇垣使名髙漢署賢省
方隨化雨問俗洗蠻烟更憶留棠舊瞻依似昔年


　　簡全州林刺史　　　　　　　　呂希周

　　草色遠淒淒山城落日西肅霜長劒冷深徑暮烟迷桂
老横牆出松虬亞屋低故人還咫尺燈火下前溪

　　送黎封部參藩廣右二首　　　　張居正

　　尊酒河梁上穠穠夏木陰片帆千里逺一語百年深去
住悲離合乾坤自古今相思何處切纖月到疎林

　　於爾開青眼相看器自殊鳯翎雲外出劒氣斗邊孤謝
樹憐雙玉雄文重兩都向來餘古意且得問蒼梧


　　送范比部恤刑廣右四首

　　客舍起驪歌雙旌擁玉珂紫貂衝白雪彩鷁渡黄河遠
布虞廷詔深知禹泣多即看萬里去把袂奈君何

　　畫省三年績彤墀五色章君恩覃桂嶺使節指蠻方懷
古悲蒼野登臺弔越王更須勤疏草解綱答明光

　　春色盎金莖春風滿玉京市橋朋酒緑闗塞客星明慷
慨青萍劒行過白帝城懸知思舊侶愁聽鳥嚶嚶

　　即有同心者寧如君與予過談皆意氣投贈自瓊琚五

夜西曹夢三秋北鴈書梅黄應下峽可得問蓬廬

　　送南海黎參政之廣西　　　　　袁尊尼

　　華省機雲接朱輪嶺嶠行五羊桑梓近八桂瘴烟清控
壓資才畧旬宣仰政聲夢中春草句不惜寄江城

　　横州夜泊浮槎館　　　　　　　張佳𦙍

　　奉使豈張騫仙槎此地傳舟來豚鬱水人及荔芰天客
舍懸新月鄉書已舊年因思一片石今在錦江邊

　　初到横江　　　　　　　　　　呉時來


　　濯足横江水為家又此城雨餘山似拭風霽浪初平石
蹟沿江靜沙痕傍月清行藏隨所寓淹滯豈無成

　　洞虛亭次韻　　　　　　　　　董傳策

　　髙峰青不斷小洞妙堪過石壁分秋爽禪心失梵魔清
風松外䬃塵刼望中磨拈出虚生白靈修並雅歌

　　咏董泉　　　　　　　　　　　徐　浦

　　石隙鳴泉瀉秋深玉髓流精靈涵太始澄澈濬源頭出
澗施千頃餘波沃九州生民望龍雨早晩此中求


　　聞粤西除命有作時以楚臬迫將入計

　　王世貞

　　歘然除目下呼酒一為懽豈謂投荒易端憐入計難桑
榆元愛暖蒲栁自知寒早晩從休沐將因託挂冠

　　長沙七千里過此更沉沉汨没非吾責歸來是夙心蒼
梧眺不盡白髪話來侵縱有東風在幽蘭寒意深

　　興安道中　　　　　　　　　　方𢎞靜

　　雲迷峰自疊灘急水相離(湘灕二江于此分言相離也)竹露長疑淚

松風不斷吹獞兒歌刈稻猺女舞祈祠萬里今封建無
言陋九夷

　　夏日同劉藩伯蔡憲使王總戎遊郭外諸洞時總
戎以辟瘴方見贈

　　羣公躭野趣上將擅詞塲出郭雲峰近題詩竹徑長洞
中元太古嶺外幸相將一使塵襟洗無煩辟瘴方

　　落日徐囘艇微風更舉杯千騎隔竹待雙櫓拂雲開江
遠霞依草厓懸乳映苔粤中何秀絶寧憚觸炎來


　　華景洞作

　　憑几羣峰逈披雲曲磴幽疊屏依積水三伏此清秋不
見雷為市虚疑蜃結樓久知佳絶地嶺表足淹留

　　再遊冠巖

　　縹緲藏雲壑霏微浸玉潭渾淪疑乍剖山澤適相含久
坐龍應起頻遊鶴可驂不知身萬里便欲挂朝簪

　　府江舟中

　　灘窄自應潄嶂深殊未厭揮絃白鳥起卷幔碧雲添境

昔華夷限官今吏隠兼榜人無太駛為數衆峰尖

　　風洞二首

　　炎方稱麗絶伏日愜追遊野寺煙蘿古山城風雨秋停
杯木葉下移榻鳥聲留顧此頻歡宴深慙時未酬

　　遂有千巖競曽無萬室喧尊前仍極浦物外豈髙軒泛
泛野航得依依原樹存坐中適不飲借問欲何論

　　送比部陳郎中守南寧　　　　　歐楨伯

　　兩江資控遏南去楚亭開馬退茅亭在龍穿鬱水來玉

符臨駱邑銅柱畫交臺漢吏西曹客翩翩斧鉞才

　　送王十二之馴象　　　　　　　沈明臣

　　君去蒼梧逺秋乘萬里風水程三楚外山色九疑中桂
子花初白桄榔葉㡬叢家鄉東海上知有夢魂通

　　送鄭太守君亮赴永寧州

　　春雪犯江花西乘萬里槎天開五嶺闊路出九疑斜蠻
徼通謡俗車書一漢家相思灕水月照影過長沙

　　逍遥樓　　　　　　　　　　　陳　暹


　　逍遥求故閣臨眺釋前聞臺跨三湘樹窓飛五嶺雲曉
烟開粤户春蘚上顏文夏日誰言永追懽悵易曛

　　留别粤中諸公次侯二谷相送韻

　　烟波别鴈羣伊軋水中聞地理蒼梧外天文翼軫分暑
收三伏雨山斷九疑雲行到滕王閣臨江長憶君

　　送林上舍使廣西　　　　　　　游震得

　　楊栁風仍細離亭花正開歸榮天上使書捧日邊來閩
粤山川共淹留嵗月催倘過湘水宅莫為賈生哀


　　送二兄謫平樂貳守　　　　　　林　&KR1420;

　　暫㑹仍分手離魂黯欲銷如何適萬里况乃傍三苗中
土風烟隔征途雪霰飄願將盤錯意持報聖明朝

　　送三兄之任左州守

　　芳郊愁送遠烟栁正垂堤别酒燕臺北征途象郡西春
帆湘草緑候館嶺猿啼借問南飛翼何年得並棲

　　挽呉若峰大參若峰自言廣西之功遺而未録明
日余方檢牒訃音俄至悽惋久之　楊　博


　　廿年同畫省相見慰離愁方論桂林事忽成蒿里遊一
官不受薦五嶺合遲留直道今如此油然雙淚流

　　之子南州彥南州美更多生祠存粤徼歸櫬向江沱空
館悲猿鶴長途慘薜蘿元功終未論如負故人何

　　登横州鉢嶺二首　　　　　　　翁　溥

　　百粤孤髙處披雲試一臨萬山殘照逺列郡瘴烟深古
樹藤蘿合空林猿狖吟殊方聊復爾天地滌煩襟

　　天畔招尋客奇探興不羣將軍凌紫邏多士入青雲野

曠孤村小江晴逺水分飄然遊象外歌嘯隔霞聞

　　送王開府之廣西　　　　　　　張士瀹

　　八桂烽烟息清樽逺餞君節移五嶺重旌向百蠻分控
扼思行險忠貞託霽雲聖朝恩紀闊早晩建奇勲

　　風洞　　　　　　　　　　　　漆文昌

　　鑿石聞𤣥竅磨苔讀斷鐫摇風知洞閴驚雨訝龍還坐
景寂無語因詩悟得禪舂糧誰食實嘉種自良田

　　思恩舊府　　　　　　　　　　周　璞


　　聖朝文化溥土族尚英雄犖确山川異經營制作同文
亡失舊事世亂剩殘宮欲得興衰故殷勤詢老翁

　　思恩暗山　　　　　　　　　　傅汝舟

　　亂山盤一逕衆水伏無門谷助猿聲響烟籠馬色昏息
隂遥問樹具食偶逢村今日來游意祗堪許靖論

　　水月洞　　　　　　　　　　　盧仲佃

　　空巖開滿月浸濯水中天皓魄千山白虛宫萬古懸七
星光獨朗八桂影爭翩我欲從真窟閒中一弄丸


　　鬭雞山

　　嶺西山洞别此有鬭雞名月下昻冠逈風中振羽輕兩
涯虚幻影萬古斂啼聲我抱探奇僻輕舟不問程

　　遊南山　　　　　　　　　　　鄧朝賓

　　江南開古寺奇蹟到人間石佛懸飛葢金鱗躍翠巖洞
深雲更鎖松老鶴遊還絶頂攀躋處依稀斗宿參

　　湘山寺　　　　　　　　　　　劉欽順

　　神䕶菩提路天遺兜率宮瑶臺紫霧合畫閣翠烟通疎

影松崖月暗香花塢風為僧心不了何處了真空

　　遊南山　　　　　　　　　　　李義壯

　　二月試春衣南山歴翠微平林孤石出空谷逺峰稀雲
暖花爭發天空鳥自飛舞雩童冠在猶似詠同歸

　　送鄭萬松經栁州府　　　　　　林愛民

　　仗劒且萬里論交餘十年龍城雲接桂象郡幙生蓮雞
卜隨蠻候狼烽靖瘴烟閒追栁侯興種栁栁江邊

　　歸自蒼梧偶成　　　　　　　　林懋舉


　　遠出㡬彌月蕭然抵省衙心懸兒女戀夢入水雲賖乾
雀晴呼竹春燈夜著花定知鴻鴈信早晩到天涯

　　贈張月洲司教洛容

　　遠宦故人少髙情兩度過寒原孤月逈曉漏落星多漫
和陽春曲行聽子夜歌亦曽叨獻納能不愧常何

　　挽沈潯州禹文　　　　　　　　朱拱樋

　　沈約元多病如何事遠遊一麾才欲展萬里瘴先投茂
苑猿空怨蒼梧雲更愁旅魂招未得蕭索不勝秋


　　送僧遊紫蓋後入西粤　　　　　朱謀㬜

　　桂嶺行踪逺東歸定㡬年破頭山下寺斷臂雪中禪乞
食依蠻店焚香上客船匡廬僧院在門閉虎溪泉

　　飲蒼梧髙明亭次丘止山韻　　　佘世亨

　　有美閩中彥相逢越海槎青尊傾澗畔旭日傍山斜淑
氣凝楳蘂陽春動管葭共開觀物眼感慨惜韶華

　　晦日游隠山　　　　　　　　　張鳴鳯

　　節晦前朝重春山勝事多巖虚渾駕水石長半凌波日

影驚魚躍泉聲答鳥歌韋呉碑在否不惜更摩挲

　　九日渚臺

　　遶臺多種菊應不異陶家几拂松餘翠杯浮桂續花頗
矜貧士樂且幸小兒誇莫問白衣事東鄰更可賒

　　臘日兒輩置酒含暉閣

　　延眺屬兹辰江山半路春烟澄初䀨鳥雲碧欲親人風
壤開千古文章寄一身落梅吾欲賦兒指北枝新

　　遊磐石　　　　　　　　　　　俞安期


　　磐空巖壁立屈曲展罘罳石類雲千變崖驚乳四垂怒
濤龍出喜怪樹馬驚疑只謂穿巴蜀牽江上峽時

　　自湘山至獅巖

　　一壑藏巖古千松引徑長水流無澗户石覆有僧房秉
燎穿雲紫乘空吐霧黄山山芝蕨滿遊不待舂糧

　　龍君揚赴永安賦此為别

　　迢遞邊夷戍悲酸絶海行百憂縁國事一哭豈私情積
氣寒相結江聲夕未平離鴻何意識哀怨向人鳴


　　功罪寧論實馳驅祗自傷一身酬謗牘九死列戎行海
樹交吹瘴蠻花不受霜長城誰可倚今日爾投荒

　　粤南元異俗豈意託孤臣語嘯多蛇鬼舟航總蜑人華
音應不解夷習更誰親颯颯形將影遥天對苦辛

　　伏闕心仍在從君未可期死生謀不定悲喜見應遲變
徵歌殘夜分途淚盡時誰諳兒女態寧直有情痴

　　舒翁邀飲湘山别墅在湘山寺西

　　别業清湘地仙翁太古人杯如行玉乳坐擬近瑶津老

樹蒼雲户曇雲紺宇鄰月來鐘磬罷蓮漏隔花頻

　　遊興安乳洞三首

　　斷磧藏沙渚飛梁渡澗門履田分石畛探水潠雲根凍
雨垂空結春雷殷地奔將無異人隠紫氣擁朝昏

　　雲扉中自劃雷劒下長聞入户坪堪宅穿厓道屢分石
牀平覆雪玉柱遠支雲蘚壁紛題墨𤣥龍錯繡紋

　　遠叩三重户如登十二樓燎過翻蟄燕履墮犯潛虬雪
乳浮沙積霞紋抱石流花源津可問隔水見平疇


　　張質卿太僕邀同張羽王京兆載蒼梧酒過集灕
山旅館

　　欵門張僕正京兆復能俱嶺外此名士尊前惟野夫玉
羮沉緑笋碧醥出蒼梧屢喚牆頭甕微喧警夜烏

　　張質卿太僕邀過其兄壽卿府公青蘿園共集

　　兄弟雙稱美池園獨見邀蟠簷虬樹老夾逕鶴林遥樓
逈山俱入波涼雨數飄隔溪喧忽動歌吹晩迴橈

　　同張質卿由南溪歴劉仙巖汛舟至大墟憩壽隆

寺前大樹下

　　川漲平猶駛仙巖逈更深雲中與烟際水汎復山尋幽
興通𤣥理微言入短吟繫舟探海藏龍樹覆慈隂

　　汝成王孫邀同退之遊七星山(有引)

　　山有七峰位置如斗小峰旁出亦若輔星腹多空洞
則有棲霞𤣥風為之奇絶

　　桂尊攜帝胄松磴引黄冠空翠深同入山形駭獨看洞
疑霞變幻峰學斗闌干不耐披襟坐𤣥風吐夏寒


　　徐醴陵崇德邀同張京兆張紹興張太僕呂京兆
呂中翰遊汎西江歴郭西諸勝返飲水月洞訾
家洲

　　南國初遊宴西江復溯洄舟移千堞盡㦸立萬峰開擊
汰潛蛟逝鳴絃小鳯來長洲淹水月夜榜未呼迴

　　呂惟師京兆邀同張京兆徐醴陵張隨州張紹興
張太僕呂中翰汎舟桂江憩飲洑波山

　　桂水流連泛蘿巖宛轉過將舟平次石張坐曲迴波雉

堞垂陰短蛟潭積晦多夜珠方把玩月白起闗河

　　呂惟謨中翰邀同諸君子汎舟陽江溯石梁西上

　　放舸遵陽水牽江上石梁氣衝微雨白影入衆山蒼鴈
急絃移柱龍閒笛卧牀還歌采菱曲月出下迴塘

　　張質卿太僕邀同諸君子汎舟南谿飲白龍洞歴
山南

　　水汎情難極山看態轉新鷲形峰作首龍影石成鱗溜
濕更裘急寒吹引酌頻穿雲見花竹烟火似秦人


　　張紹興壽卿邀同諸君子遊汎江上自訾家洲至
東郭浮梁以雨不果登屏風巖

　　鷗鷺洲邊水黿鼉郭外梁刺舟行屢泊呼酒罷還觴山
近含雲暝江空入雨長名巖頻起望飛興落蒼蒼

　　張隨州拱卿徐醴陵崇德各載酒過集琅華館適
退之汝成二宗侯攜榼亦至

　　花間驚屢報竹外起頻迎客履參差至壺醪次第傾㕑
烟林徑夕江雨石堂清羇旅寧無事沉埋向酒城


　　徐象先邀同張汝靜汎舟至木龍渡

　　障日斜垂幔迎風細覆觴叢蒲新葉短獨樹晩陰長石
齒膠舟澀谿毛引筯香渡頭龍化後禹穴失梅梁

　　同張汝靜徐象先遊辰山因尋劉升之隠士故居

　　登山之半三巖層㳫石室穹然有五城十二樓之想
一云虎山以石形似名一巖曰蟄龍昔人命嘉稱以
擬劉升之之隠操焉

　　雲閣三重出烟堂萬石扶數經皆洞府髙倚亦仙都叱

虎蹲寧去探龍卧未蘇縱看陵谷變故里識潛夫

　　過蒼梧張養晦邀同王唯吾丁右武共飲江郵時
唯吾右武謫居相攜為勾漏遊余不期而值喜

　　劇賦此　　　　　　　　　　蘇　濬

　　廿載星霜換相看憶少年祗由明主愛偏結故人縁拂
劒甘浮白停杯問草𤣥那堪江上侶風雨隔牀眠

　　莫問山中相且浮海上槎露凝桑落釀龍結武夷芽八
極隨飛駿千秋數落花何須尋葛令相對即仙家


　　府江壞舟㡬溺幸免漫述二首兼呈葉參知

　　不覺陽侯怒㡬陪屈子遊乾坤猶渺渺身世自悠悠霧
暗鮫人室香生杜若洲風波余已慣何處問漁舟

　　日月升沉際蛟龍出没時夢隨雲外去影逐水中移萬
里憑誰報千秋祗自知歌殘堪一嘯不負故人期

　　送項子忠明府之蒼梧　　　　　李　敏

　　白首蒼梧令逢人説瘴鄉藤陰鳴蛤蚧山氣暗桄榔自
昔由虞化何嫌本粤疆桃花栽滿縣春色勝河陽


　　送張僕卿還桂林　　　　　　　區大相

　　還朝能㡬日去國逼殘年别路春前酒離亭雪後天衡
陽隨去鴈湘浦問歸船未是投閒日東山卧莫堅

　　送譚司理之越西

　　得近霜臺使無如郡法曹途趨蠻府逺山遶瘴烟髙夷
落無多事鄉音或間操知君心好靜佐理莫辭勞

　　送黄汝綸栁州尋明府弟

　　醉發江上棹西遊見白眉看雲吟桂水訪古過羅池霜

葉隨行暮江鴻獨去遲羨君花萼好到處有連枝

　　送何儀部稚孝謫桂林

　　長沙非不逺南去更蕭森謫宦楚山盡獨行湘水深鄉
書同鴈少官舍共猿吟今夕懷人夢隨君到桂林

　　自横槎汎端溪

　　竹岸收殘市花源訪故津里將仁共美俗以德為隣土
布芭蕉盛林香橘柚新何須㑹稽守方作錦衣人

　　送梁同年赴越西幕


　　灕江西上尋向下動鄉心借問蓮花府人言桂樹林地
形三楚盡山色九疑深幕下由來重多才獨見今

　　飲栁山　　　　　　　　　　　楊　芳

　　把酒髙臺上青山落案前飛花三月雨垂栁萬株烟勝
地堪吾醉清風媿昔賢塵纓何處濯深澗有寒泉

　　送李比部叔良奉使西粤　　　　潘益之

　　本為聲華重因之驅汝行正傷遊子路况别故人情賦
自觀濤得槎隨貫月輕莫言知已少何地不逢迎


　　送張仁伯之鬱林

　　博士原清秩傳經亦賞心典刑尊綘帳禮樂洽青衿賦
詠三湘竹逍遥八桂林石渠方倚重次第主恩深

　　送何儀部謫廣西　　　　　　　郭正域

　　如何君逺謫偏在鬱林西狒狒逢人笑猩猩盡日啼瘴
烟迷癸水怪雨漲南溪愁問都門信東方又鼓鼙

　　萬里龍城去迢遥路不迷風嘶遊子騎月照逐臣雞荳
蔻花應笑㯽榔葉已齊閒行過鈷鉧新句也堪題


　　上元後聞爾律年兄治慶遠裝此八千里别也故

　　知璽召可企能無黯然　　　　李日華

　　月白梅花晝冰消蒿菜春酒香薰客夢燈影澹離魂江
曲千羅帶山多萬玉簪驂鸞如有録應蚤寄柴門

　　陳潯州　　　　　　　　　　　湯顯祖

　　何自船同夕偏過酒涉旬明珠滄海客春色武陵人草
樹他鄉别風烟一處親清潯好白石吾欲向棲真

　　送歐陽宜諸守平樂二首　　　　焦　竑


　　相送昭潭去無言鴈亦稀山川足形勝徒馭有光輝問
俗風猷播行春謡頌歸懸知合浦葉遥向洛城飛

　　相逢元不易分手即前期豈復辭囏阻行當慰别離功
名邊郡重嵗月主恩私慷慨臨岐意無勞行路知

　　鬱林過博白道中即事　　　　　金　輅

　　不識辛倉路今知飲馬橋江流南入海山雨北通潮野
興催詩急鄉心入夢遥蒼梧雲暗處疑是聽簫韶

　　興業過博白道中


　　官道穿﨑峽籃輿襯晩晴水鳴如有為山曲更多情野
鳥迎人語林花映日明愧無經濟藥何以慰蒼生

　　平樂廣運堡謡　　　　　　　　管大勲

　　廣運接龍洲營屯跨上流編茅環作屋刳木即為舟城
郭依髙塹豺狼遁遠陬年來平十寨無復九層樓

　　白鶴山　　　　　　　　　　　莫　魯

　　崚嶒迎羽翰顧影萃山靈奇骨孤峰瘦霜寒絶頂輕九
臯風欲靜五夜月猶明千載懸歸思棲遲若有情


　　安南貢使阮實道蒼梧以詩上諸司時觀察胡公
次其韻余復次之　　　　　　陳熙韶

　　銅標長偃草玉節早銷氛鎖鑰嚴周甸鐃歌響越雲穹
方都革面殊俗故同文最喜來王者能空冀北羣

　　星門戎索靖日域塞烟清象齒闗南道龍驤嶺外營冠
裳歸漢習笳鼓事郊迎側耳蠻雲裏喧闐起頌聲

　　木龍洞　　　　　　　　　　　曹學佺

　　桂中稱最險城外有重扄匪藉丁夫鑿能穿癸水亭坦

然車馬路宛爾木龍形却喜沿江望堯山一抹青

　　明月洞

　　斜陽已半壁危磴直千盤平野看垂盡移時立未安洞
周如繭室峰峭類魚竿更欲邀明月令予宿廣寒

　　登雉巖相傳即雉聽經化處唐宋人多於此送遠
亭榭久堙予興復之

　　江水入陽渠春流曠有餘巖空靈雉化穴小定僧居出
餞聞兹地歌風陟彼砠久無軒蓋到荒徑為誰除


　　登榕樹樓

　　樹以何年植門因異迹留雙根蟠孔道密葉覆層樓陂
水臨空濶荷香逗早秋却因尊酒寄暇日一消憂

　　汎舟金蓮港因遊白龍洞

　　的的水蓮金舟移入港深孰知平野上轉自得幽岑穴
暝分僧㸑泉髙落梵音秋光渾不減僻處乍堪尋

　　桂林風謡十首

　　楚粤流皆仰湘灕水自分易生階面草難度嶺頭雲素

節龍舟競㝠搜鼠穴熏水東街最盛游女咽羅裙

　　零陵入始安桂海地漫漫節令無冬夏陰晴變燠寒茗
含烟氣重蔬裏礫沙乾癸水東城入兵戈幸不殘(古讖云癸
水繞東城永不受刀兵)

　　自古云荒服分藩亦懿親銀章懸國信朱邸錯居民城
外寛文網車中吐錦茵他方傳好尚厭罷此纔新

　　物候中華隔髙寒轉苦卑桂花多晩實松樹每交枝蠧
粉時侵面氷風易中肌嶺西饒藥物病嬾亦誰醫


　　簫鼓沸中秋肩挑水族稠饔飡臨頓辦節序競時修月
兔燈俱上風鳶瘴易收官街青石路醉倒滑如油

　　不住㯽榔嚼相傳好辟嵐喉乾如轉磨葉響似餵蠶棄
地皆脂澤逢人若醉酣生年無半百黄面老瞿曇

　　偏安聞此地漢法已全疎塞逈書違鴈溪清弩射魚穿
山為孔道放陡下靈渠待學桃源隠村村盡可居

　　夜坐多蚊母秋成多芋魁寄桑傳釀法文石中碑材戍
餉資橋税山田仰糞灰廣南商販到鹽厰雪盈堆


　　猺糧難猝辦村老未全馴風俗傳雞卜春秋祀馬人法
依山例峻歌疊浪花新嬾婦田間過忙將織作陳(嬾婦山猪
也食人田禾以機杼之物陳設則止)

　　退食衙應放長時印早函銜杯誇瑞露燒笋出靈巖吏
隠吾何媿人言或息讒豈如元祐世黨籍至今劖(龍隠巖有
宋時黨人碑)

　　送林穉虛之官梧州　　　　　　徐　&KR0958;

　　一官新被命千里粤西遊果緑生人面山青露佛頭夷

風驅毒蠱蠻客貢犀牛地有黄茅瘴丹砂莫憚求

　　城東亭送李别駕守全州　　　　梅鼎祚

　　斗酒别津亭踟蹰五馬停西南開井邑岳牧重朝廷飛
葢夏雲白褰帷越嶠青佩刀吾解贈風雨散精靈

　　送雲野考功參政廣西　　　　　彭　年

　　星郎辭握鑑天子重為霖大政參薇省名藩轄桂林清
風攜鶴去鄉路聽猿吟晝繡多榮寵猶懸棣萼心

　　送徐上林謫横州　　　　　　　卓明卿


　　承譴向遐方天南道路長鷓鴣三月雨荔子一秋霜地
僻猺踪雜官卑王命將猿聲無日夜誰謂不思鄉

　　奉送大中丞陳公督撫廣西

　　共誇百粤地萬里擁朱輪夾道桄榔茂遐荒犀象馴天
應驅瘴癘山亦鬭嶙峋組練浮光處樓船渡海濵

　　潯陽送客之廣西　　　　　　　方問孝

　　江風吹雁音嘹唳滿江潯九派離盆浦千峰入鬱林清
霜斑樹色斜日落帆隂莫向磯頭泊山空猨夜吟


　　過古田　　　　　　　　　　　何良臣

　　百蠻烟瘴裏道路異中原月冷千丘骨雲封萬壑猨年
來傷遇晩戰罷幸身存欲作消憂坐無能貰一罇

　　贈陸潤夫任桂林通判　　　　　徐　貫

　　京國論交地都亭送别時遐方民待久故邑馬行遲晝
靜蠻烟息春深化日熙循良應不忝萬里慰相知

　　夜發湘山　　　　　　　　　　范　欽

　　乘月下南亭方舟泝遠汀波涵灘水白燒入楚天青夜

久風逾爽秋髙露倍零不須論物役吾意已沉㝠

　　栁山書院　　　　　　　　　　劉　敔

　　栁山名已久刺史暮方來佳勝依然在榛蕪次第開續
編循吏傳重築讀書臺何幸陪遊衍清泉飲一杯

　　萃緑亭　　　　　　　　　　　許時謙

　　吏事邊城少探幽得自吟搆亭倚古岸伴客憩濃陰金
印山嶐座龍英水遶林溪聲風裏細日夜有鳴琴

　　觀魚亭


　　地偏心愈遠臨眺在幽遐石白非闗雪林深不礙花殘
題惟落日感事總朝華魚樂安知我秋風自憶家

　　觀音峭壁　　　　　　　　　　袁必登

　　頭頭皆是道樂處更為天嵗去松長老春來花自妍卧
雲堪笑傲對月可談禪悟得東林偈虎溪亦宛然

　　女夫董文若從粤西龍州再過休菴

　　盛於斯

　　三載留西粤孤身歴百蠻啼猿愁落日野鬼嘯空山劒

剩流星鐵弓餘明月彎尊前莫悲咽猶幸得生還

　　遊羅叢巖　　　　　　　　　　馬文祥

　　暇日尋幽景巖深别有天龍湫清徹底月窟暗中穿白
蝠棲崖䆳青羊倒樹懸二程經歴後勝概至今傳

　　千里欲窮目捫蘿躡峻巔陰巖常積雪虚壑自通天丹
竈閒瑶草蒼崖溜玉泉醉題磨蘚壁詩思入幽𤣥

　　蒼梧即事　　　　　　　　　　楊嗣賢

　　駐目蒼梧野雲烟半杳㝠荒林虞舜廟斜日呂仙亭城

枕三江險山連百粤青長歌舒逸興激烈振林坰

　　梧州即事　　　　　　　　　　鄺　露

　　朝登緑珠渡暮宿鬼門闗合浦懸明月長藤引白蠻金
蠶驚客夢肉翅飽人還以此聞征鐸栖栖思故山

　　地闢見聞異去家三月餘金環殉吉鷯花縣税鯖魚鑿
井氓歸洞燒雲客滿畬坐令南鴈盡不寄一行書











　　粤西詩載卷十二

