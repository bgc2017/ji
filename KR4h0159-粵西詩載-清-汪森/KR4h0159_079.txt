







　　欽定四庫全書

　　粤西文載卷五十四

　　桂林府通判汪森編

　　書

　　與廣西王提刑　　　　　　(宋)僧契嵩

　　某啟無狀之人輒䝉其黨相嫉且訩訩不已以此故不
敢往來實為彰於鄉邑之棄昨日幸光臨慰沃多矣此
得預大賢按部弊屬將製贄於路隅先沐賜教豈勝感

媿某獨立無繫言多忤物將逺匿羅浮藤守沈公儀賢
儒相與有期冬杪春初決浩然南還當首候使車違逺
髙明萬乞為國重愛謹上啟少布區區不宣

　　與孫司封書　　　　　　　　曽　鞏

　　運使司封閣下竊聞儂智髙未反時已奪邕邑地而有
之為吏者不能禦因不以告皇祐三年邕有白氣起廷
中江水横溢司户孔宗旦以為兵象䇿智髙必反以書
告其將陳拱拱不聴宗旦言不已拱怒詆之曰司封狂

邪四年智髙出横山畧其寨人因其倉庫而大賑之宗
旦又告曰事急矣不可以不戒拱又不從凡宗旦之於
拱以書告者七以口告者多至不可數度拱終不可得
意即載其家走桂州曰吾有官守不得去吾親母為與
死比既行之二日智髙果反城中皆應之宗旦猶力守
南門為書召鄰兵欲拒之城亡智髙得宗旦喜用之宗
旦怒曰賊汝今立死吾豈可汚邪罵不絶口智髙度終
不可下乃殺之當其初使宗旦言不廢則邕之禍必不

發發而吾有以待之則必無事使獨有此一善固不可
不旌况其死節堂堂如是而其事未白於天下比見朝
廷所寵贈南兵以來仗節死難之臣宗旦乃獨不與此
非所謂曲突徙薪無恩澤焦頭爛額為上客邪使宗旦
初無一言但賊至而能死不去固不可以無賞葢先事
以為備全城而保民者宜責之陳拱非宗旦事也今猥
令與陳拱同戮既遺其言又負其節為天下者賞善而
罰惡為君子者樂道人之善樂成人之美豈當如是邪

凡南方之事卒至於破十餘州覆軍殺將喪元元之命
竭山海之財者非其變發於隠伏而起於倉卒也内外
上下有職事者初莫不知或隠而不言或忽而不備茍
且偷託以至於不可禦耳有一人先能言者又為世所
侵蔽令與罪人同罰則天下之事其誰復言邪聞宗旦
非獨以書告陳拱當時為使者於廣東西者宗旦皆歴
告之今彼既不能用懼重為己累必不肯復言宗旦嘗
告我也為天下者使萬事已理天下已安猶須力開言

者之路以防未至之患况天下之事其可憂者甚衆而
當世之患莫大於人不能言與不肯言而甚者或不敢
言也則宗旦之事豈可不汲汲載之天下視聴發揚褒
大其人以驚動當世邪宗旦喜學易所為注有可采者
家不能有書而人或質問以易則貫穿馳騁至數十家
皆能言其意事祖母盡心貧幾不能自存好議論喜功
名鞏嘗與之接故頗知之則其所立亦非一時偶然發
也世多非其在京東時不能自重至為世所指目此固

一眚今其所立亦可贖矣鞏初聞其死之事未敢決然
信也前後得言者甚衆又得其弟自言而聞祖袁州在
廣東亦為之言然後知其事使雖有小差要其大概不
誣也况陳拱以下皆覆其家而宗旦獨先以其親遁則
其有先知之效可知也以其性之喜事則其有先言之
效亦可知也以閣下好古力學志樂天下之善又方使
南方以賞善罰惡為職故敢以告其亦何惜須臾之聴
尺紙之議博問而極陳之使其事白固有補於天下不

獨一時為宗旦發也伏惟少留意焉如有未合願賜還
答不宣

　　與吕相公書　　　　　　　　李　綱

　　近得廣東林帥報曹成賊馬既破賀州遂犯封連亦聞
有就招撫之意雖賊情狡獪不可信仗然因而撫之使
果能改過自新夫復何求倘或疑貳俟廣東有備因而
圖之亦未為晩昨日奉密院劄子令孟韓二帥分撥軍
應援岳飛㑹合廣西許中兵夾撃期於淨盡撃之是也

苐恐廣東未有備賊逼重兵必乘虚以犯番禺林帥既
以提兵防扼為名不復城守深慮失番禺則其餘州郡
望風奔潰為害有不可勝言者今日之䇿非得韓侯親
提兵臨之未見所以挫遏賊鋒保全二廣之計某已具
奏乞韓侯不拘路分前去與分撥軍意頗相合但遣他
將不若韓侯自往之萬全必待他日二廣殘破而後遣
則無及矣

　　與宜州判官盧成均書　　　　陳坦然


　　國有患難乃見忠良貪人之利而背其君非忠也怯人
之威而失其志非勇也君甲科進士當以才識濟理今
佐一郡不能撫其衆以至於亂又不能死乃更甘心偽
號提烏合之徒剽刼郡縣朝廷封疆萬里帶甲百萬遣
偏師取狂寇如舉泰山壓卵耳奈何赤族從叛人入湯
鑊中邪

　　與蒼梧陳簽判　　　　　　　鄭剛中

　　乆不瞻晤為懐可知枯冷杜門無從修問全恃孚照不

以為尤髙才淹泊備見靜養不擇事而安政所以資光
大惟自珍䕶以對來休

　　與董梧州彦明

　　知郡綿歴之乆聞望之休把麾南來尤見靜養此距治
府不逺日夜隨江流過臨封者皆公境内謳吟之聲也
政成期月誰謂不然

　　與董栁州邦直

　　頃昨短記因縁塵浼已荷報教之温九月末傅幹來復

領貺示問勞委曲一一皆古人髙誼中來非枯冷者所
應得於今感佩尚溢於中羅池古郡昔賢之風流文采
散在溪山草木間者尚歴歴可數年兄雖暫煩小憩亦
可時覧以助嘯詠資閒暇否陳人以不得陪為恨矣某
八月初忽感寒熱投凉藥失度臟腑交相為沴纒綿八
十日今雖大畧向平而枯皮裹骨百態俱敝欲詳記以
浼記室不能也罪戾之息毎得書具言託庇二天無所
不至老懐感激何以自勝愚陋無訓尚幸始終保全之

仰恃題塔之情輒敢布其心腹慚懼滋甚湯缾剪刀非
但鐵工精鍊亦正濟客中所乏奉貺感荷之餘僮婢皆
知舞手滋媿閒寂中無以為報爾今此作書輒縷縷如
家問者遵不累幅之戒也亦望台察

　　寄劉共甫書　　　　　　　　張　栻

　　邕宜諸邊雖幸悉安靜然野心豈可保惟當充吾備禦
之術使有隠然之勢以折其萌選練親兵立伍結隊明
其訓習敦以親睦激以忠義至於旂鼓器械皆從一新

收拾強壯不敢惜費今所増已近三百皆選士江淮健
者視亦無以相逺也邕宜將兵亦與選練按試矣獨患
難得此將官只得短中求長耳

　　答朱元晦四書

　　賀州有林勲本政書想亦須見漫付一本其間固多未
盡然其人一生用功於此其説亦多可貴此外又於其
家求得數書有論屯田項目亦甚有工纔抄録續當奉
寄此公所至有惠政乃是廣中人才之卓然者殊惜其

不得施諸用也

　　歳事極稔盜賊屏戢目前僥倖無他而環視一路可寒
心事極多邊備兵政亦隨力葺理保甲一事亦頗有條
理惟是靖江之外諸郡歳計闕匱異常甚至官吏乏俸
軍兵乏糧此亦何以為郡

　　此路向來盜賊之多正縁配𨽻之人萃焉後皆逃逸為
害比嚴首捕之科則其賞罰接踵至而幾無日無之收
其強壯以為効用故少戢也然廣中之人亦自多犯法

徒流雖有刑不足以勝奸宄使人愧懼恐兄見念欲知
其詳故縷縷及之

　　某黽勉南來視事踰旬矣廣右比之他路最為廣莫而
凋瘁則最甚蠻落睢盱邊備寡弱日夜闗憂固當以安
靜為本然要須在我有隠然之勢則安靜之實乃可保
方考究料理不敢茍目前也逺方法度廢弛惟以身率
之立信明義庶幾萬一諸路土丁祖宗良法今虚籍雖
存而其實都亡方尋繹舊規若此事有緒庶幾邊防差

壯

　　與曽節夫二書

　　靖江財賦適承困乏之餘今幸支吾兼支還兩司錢十
餘緡去冬米賤收糴為備幾二萬石惟招軍治甲不敢
借費所收拾強壯新將兵効用已近五百輩部勒教閲
合摧鋒及効用并帳前親兵千二百餘人額成軍伍葢
此路控扼非一此為急務也今郡事極簡日間多得暇
但環視一路思處不能暫釋耳


　　保伍法先行於靖江境内極得其效非惟弭盜亦且息
訟因漸教以相親睦扶持之意繼復推之一路有四州
者料理有方今又得朝廷降下尤幸事也

　　答詹帥書　　　　　　　　　朱　熹

　　州縣賣鹽不能無弊閩中今亦尚有病此之處然頃來
惟行鈔法又奪州縣之入以歸朝廷縁此州縣束手雖
軍兵衣糧亦有支不行處幾至生事今者廣西所行既
經仁者之慮必無此患然鹽利盡歸商賈而州縣兵得

淨利錢已是不及向來官買之數又失夾帶耗剰之利
將來必是不免須有費力去處此恐今日亦不得不為
之過慮也昨來㑹稽見一書記李誠之廣西數事而鹽
法為之首大抵古人立法非是苟為寛弛以劉晏造船
之類正自有深意耳今謾録呈幸一過目又如半年不
能千蘿而五日乃十倍之此得無近於蔡尹之役法否
王正之頃嘗一見雖不甚缺然意其老成更練所慮必
深尚可咨訪以盡利病之實此固髙明所不憚也


　　陳邕州(士英)　　　　　　　　周必大

　　某切以天氣晴和共惟填臨台候萬福辱去冬所惠教
感慰感慰便民五事皆深切著明洞丁集宜州侵擾未
欲輕舉若州府徐徐自行之他處自可次第料理惟鹽
貸一節利害甚重昨降㫖下帥司必已熟議地逺又鄰
諸蠻與内地不同凡百更望加意上司或未諒不妨為
言彼此貲貸者初無固必也餘冀若時加愛以需召對

　　王宜州(侃)


　　某切以清和在序恭惟鎮臨邊藩台候萬福才猷敏茂
著聲交廣固已頻被褒璽過勤緘啟欣感無斁禁軍上
丁既已措置詳備蕞爾蠻獠自無能為至如錢鹽却當
按月支與鹽引易得但聞搬運費多漕司未必如期應
付州郡其外臺不敢力爭此利害之大者惟髙明常為
曲突徙薪之計甚善餘冀以時珍攝别俟召用

　　與廣西蔡帥(範)　　　　　　　方大琮

　　某甲午春抱闗於都閲壁記見盛名時侍郎以王人銜

命餉臺不忘舊遊賜之訪自是十年間偉績竒節出藩
入從表裏愈偉某素訥且愚稍進旋退不敢復作當世
想天度優容俾從鄉部移鎮嶠東祇以叨竊為過奚敢
以逺外為辭侍郎中朝所倚重者廼亦為海外一行髙
牙大纛與玉簮羅帶相映若與某分嶺而治者昌黎謂
嶺南帥得其人則一邊盡治其時合東西言之昔之重
在東以其兼領也今之重在西以領郡多於東也所謂
邊者海外與黎接諸筦與蠻接曰交趾曰横山外皆是

所備者只此未聞以北兵透入為慮七八年前有敵窺
大理之説或曰隔於泥六七百里或曰江防僅如許彼
何所憚而迂回跋涉於瘴獠遐僻之區是必不然朝之
名流指臺臣為建愚策然今春有傳其入大理未敢以
信近承使牒與省劄踵至則果然雖曰亟退豈容慣便
則防之之䇿未可以愚而忽之雖嶺外兵力單弱亦當
亟作措置聞京湖遣軍赴助不知間探果的否有言自
杞諸種好相讎鬭若有術以使之用蠻攻敵可使彼送

死要之隄備嚴密威聲逺暢彼不敢動上䇿也設突如
其來遏不得進使大挫去雋功也寛主上之憂顧成侍
郎之勛名乃知天意有在矣某之巡管有猺有蜑有鹽
徒有海艚隨其萌蘖時時剪除幸稍寧安若二廣脈絡
相闗輔車脣齒之勢西安則東安敢不以大者為念東
西相望不能走一使通敬而交鄰之好乃自髙誼發之
既以禀謝臯緩為懼又以日聴平安報為喜

　　與廣西思明府知府黄廣成　(明)黄　福


　　嘗聞盡己之謂忠率職之謂臣吾心不盡臣職不修矣
故古之賢士大夫有民社之寄受乳保之責必體吾君
愛民之心盡吾心事君之實罔俾一毫之不盡一事之
不治一夫之不獲也今區區安南即古交州聲教之所
素及梯航之所常貢𨽻漢九郡置唐五筦後雖判服不
常簒弑相繼宋因循而不取元姑息而外置然偏師一
出闔境弗寧或納欵軍門或遁潛海島子獲洪真弟降
益稷頑夷傾覆不絶者幾希是知取之不難而削之甚

易也今聖天子體堯舜之仁邁湯武之勇薄海内外罔
不臣服蠢爾蠻黎負固恃逺自為弗靖廢厥職而乆蓄
隂謀弑其主而敢為首惡覆人宗社奪人爵土僭號改
元作威作福數其罪不止一端究其由亦非一日民怨
既深天討不容朝廷於是出弔伐之師為興繼之舉戎
事之大需用必多為不可勞民逺供特就用於近境爾
思明列大邊藩密邇交土侏&KR0867;相喻有無懋遷未必無
不可為鄉導之人未必無不可為行間之士儲積有日

備禦有方府之富庶孰有大於爾者涉獵經史作為文
章禮士夫慣騎射鄰土賢之僚屬德之守稱得人孰能
出爾右者心一或盡事罔弗克使兵或不集則曰令不
我行也糧或不足則曰民不我信也箭藥不備則曰我
法未施也交諜未獲則曰我計未竒也如此而存心則
爾之心盡臣之職修矣天兵南下交土悉平彼外侮既
去爾編氓獲安將見民壯之寄勝珪組之𦙍逺矣他日
太史公大書曰某年征安南安南悉平思明知府某從

征有功表白如此琤琤然瑩瑩然在人耳目千古之下
仰如一日真竒男子也不亦賢乎若或狗茍狐疑管窺
蠡測命沮於上事隳於下蓋不宥於臯陶干予政之刑
不贖於吕侯弗用靈之法如此則爾之名位鄙矣家聲
墜矣向謂無能出其右者今何見之左也増悔貽恨徒
為桑榆吾諭如此汝惟熟思力行如命以報吾不喋喋

　　與廣西太平知府傅希説前任工部虞衡員外
郎


　　前者安南黎民父子不道弔伐師至予承命來理糧運
諸事自以才力綿薄弗勝為憂念太平府為廣西之邊
郡交阯之近境天兵道出其中百需必為之備愚自孟
秋至此府寓經三月想以流官治蠻民初頗不易其事
既而倉廪完橋道修箭藥備糧草足官不刑罰而行民
不縲絏而信比之兵至事已畢完謂之夷民難化不可
也天兵既下有司事完予亦從而來龍州復入交阯之
富良旋來寓於憑祥始聞子來守是邦土寮寀且多得

人而子又得專其治教想於兵行事舉之後惟土兵一
事則必不勞而辦矣繼有人者詢之再三咸謂足下極
口稱民難化土兵難起輕言不遜妄自矜誇且有謗及
他人者愚初不信後復人至洞問備細談者如出一口
噫子昔虞衡所守想知今䝉皇上不測之恩受方面之
寄此時此際宵晝遑遑心力胥盡尚恐弗克竟厥事稱
厥職而又焉敢自矜自逸乎且士君子居則善一身達
則善衆人志不與行反心不與迹違子昔未遇志將以

為有為今而既遇事乃有所不逮何志行之相戾也如
此古云靜言庸違其是之謂與愚以同游之舊故特懇
懇言之子能敬其事潔其操不矜不伐不怠不詐而又
能慎言不茍慎行不惓俾合境土兵畢至他日政平人
和收名定價自此始矣捷報班師大將軍獻俘天庭之
表而子得以最官名於天官之籍不亦榮乎如是不但
滿予平昔之所望而實不負聖天子之所寄也子其詳
悉愚不喋喋


　　與郭總戎書　　　　　　　　桑　悦

　　僕以薄技往來兩京遍遊王侯將相之門亦常私記其
行實以為後世作明一經者之張本廉介如郤縠儒雅
似祭遵老成持重如趙充國以是評麾下其庶幾乎僕
自麾下秉節鉞江南洎總督漕運及今專制閫外累䝉
厚愛報謝無門家眷之任又承遣軍符發旗牌逺送各
堡兵衛周匝過申定歴瀉油如遊虎丘登上方不知為
險地也夫婦聚首感德難言惟銘心刻骨而已僕觀栁

慶等郡猺獞為賊其等有三曰真賊曰激賊曰愚賊開
旗吹角打村刧路以為生理是名真賊好利者擾之使
不安其生好功者迫之使不得其所不得已據險以叛
是名激賊小隙成讎於彼姓彼村有讎或畏其強也則
殺其同姓異村以復之渠以流刧聞則不能辨矣是名
愚賊大軍勦殺真賊安死激之與愚執而不化水旱之
葘悉由是召僕至融羅等邑十里之外皆為賊藪因以
理致其頭目諭以朝廷威德激之與愚者隨力疏通其

情或親至真賊巢穴慰撫之不立崖岸如家人父子歡
然相接老幼班侍唱歌進酒挽留信宿而返武陽一峒
生獞盈萬俱出向化其餘各寨來謁者多願今秋自新
計至西成必有新税増益曲突徙薪絶勝厝火其下也
僕早喪母有父年老别無兄弟奉養少立㣲功以酬許
國素志冀贖身以求自全著書為樂足矣足矣此外更
無覬望麾下職專總轄必能為朝廷宣德惠以綏服諸
獞者管人之見不足為麾下重也相見未卜臨書悵然


　　與歐總戎　　　　　　　　　陳憲章

　　逺枉專使下問某不幸今年二月間先妣下世自是以
來憂病相持不復知有人世事忽枉手教具審朝廷大
閫外之任寄於公府江之患已平可賀可賀雖然平蠻
之頌老朽竊願公忘之昔者斷藤峽凱歌適足為韓公
之累此廣右之役所以有煩於今日諸公也公識量宏
逺所到豈可涯安地方復民業惟公留意焉病畏多言
感公厚愛故及此幸勿示他人以為詬也厚賜謹已拜

領感怍無量南井昨為致區區於察院此不贅

　　與丘侍御

　　承差廿裏來得至蒼梧書起居通例也而何其辭之切
切前此兩附問皆不至死者已矣宋先生旦夕臨敝邑
將必見之無狀何以致公之惓惓如是邪感怍至矣聖
天子念逺方簡命名御史出按治公以井渫之才治之
廣右幸甚幸甚夫人之才大小必用之而後見不遇盤
根錯節無以别利器間居竊聞廣右之積弊甚矣斯民

之望治切矣樹公道明賞罰去故即新使人人盡力於
所事而民被實惠正今日圖任之盛意亦公之能事也
老朽何足以知之引領蒼梧徒深向往比與李世卿期
至南岳世卿今行矣道路其有藉哉酒楮不瀆謝

　　上李閣老　　　　　　　　　張　吉

　　近䝉投示梧州府重修廟學記議論平正意味淵永隠
然有西京渾厚之風不可以近世文字目之但具刺奉
請之時生給由在途同僚倉卒考究勿精以致事多失

實今訪諸故老稽訂郡志兩學舊在東南門外自宋南
渡後迄今無所遷改但舊制各設一廟中隔山川壇韓
公徙壇他所併廟為一而以縣學附於廟西耳今曰韓
公遷之則創置沿革失其實矣廟樂始於韓公歳乆崩
毁近日修補特完延樂師吕應禎教諸生肄習如式祭
器範銅為之始於勝國太平間教授呉熈我朝成化中
前守呉中陳稶亦皆鼓鑄補其不足而大備於今日則
皆鄧公之功也今以廟樂祭器皆今日募工所為則禮

樂制度失其實矣此等文字勒諸金石傳諸天下後世
似此之類雖皆小疵然所損非小自其知者觀之則將
掩口捧腹以為不根之談自不知者觀之則將踵訛襲
謬以滋無窮之惑况以虚溢之美納諸其躬君子所不
容掩前人之善據為己有後學所不忍使韓公有知必
將曰我未嘗遷學何故厚誣我也前人所製廟樂祭器
歳月職名具在今悉隠而弗彰有識其謂我何白璧㣲
瑕將有竊議而不得聞者可畏也哉乞將原稿畧更數

字擲示登鐫不勝幸甚

　　上外舅西軒陳公求賑濟鄉郡書

　　蔣　冕

　　敝州及灌陽民之困於荒歉者極矣山間所生葛根蕨
根與夫染色之樹根有曰金羊頭者掘之殆盡村落之
間人皆菜色有夫賣妻者有父母鬻子女者有饑困而
自縊者有菜食既乆困憊無力荷鋤田間因仆而死者
春仲且然自今日至於秋成尚閲數月不知將何以堪

也往來之人但見城市之間米價不甚翔貴市井逐末
者朝夕營營錐力之贏亦足以餬口遂謂所在皆然而
不知出郭數里外民之窮乏固有不忍言者矣葢城市
之衝畧有可觀者往來之人皆得見之而鄉落之民窮
乏不忍言者散處四逺往來之人固莫之見也鄉落富
民往年素稱大有蓄積者今亦僅足自給或自給而且
不贍未嘗出龠合之米以貸貧民貧民得錢亦無從而
糴前所云葛蕨之類發掘既盡則將坐以待斃而已古

人有言天下有危機禍亂因之而起百姓是也百姓安
則樂其生不安則輕其死使凡為百姓者皆輕其死則
將無所不至其為患可勝言哉所宜興發振貸汲汲恐
後而乃上下相䝉恬莫之省或者方且切切以催科為
務刑罰惟患不嚴賦斂惟患不急其亦不仁甚矣周禮
十二荒政一曰散利二曰薄征説者謂散利是發公財
之已藏者薄征是減民租之未輸者荒政之大莫先於
此二者今莫若稍倣其意於税糧之在民而未徴者則

量減之使凡民之有田而被災無收者皆得以䝉其惠
至於阻饑之人則急出官廪以賑貸之而不責其償官
廪不足則或髙時估以招商或發官帑以市糴則猶庶
幾也冕常累書以此事奉瀆而尊丈軍務方殷不䝉批
答今民之轉徙困踣日甚一日不忍坐視故復冒昩言
之㐲望尊丈惻然動念與總鎮巡按諸公議所以處此
者斷然行之不惑人言則一方飢莩之民皆將生死而
肉骨人人受再造之賜矣抑冕又聞文公朱子嘗言於

其君曰臣曽摩得蘇軾與林希書論熈寧中荒政之弊
費多而無益以救之遲故也其言深切可為後來之鑒
葢自古及今荒政之失未有不失於遲者冕惟願尊丈
救之勿遲而已此尤惓惓之至懇也救荒一事果辱俯
從則敝州舊政之方為民患而不可不為之擘畫者如
差科之偏重驛傳之過勞民欵之不宜逺調旁郡夫馬
之不能協濟他方諸如此類方將次第陳之以俟裁處
今則恐留更僕未能也冒瀆尊嚴引領待命


　　與兩廣提督蕭都憲三書

　　吾廣右地方被猺賊毒害自國初以來未有今日之慘
執事以聞新命即取道湖南兼程徑趨桂林所至虚心
延訪求所以消弭之䇿籌畫大概見於請兵奏疏者極
其痛切又以去嵗半年旱暵為虐赤地二三千里亦數
十年來所無而栁慶二府被災尤重斗米值銀半兩人
至相食既隨宜設法量行賑之而又備以上聞請寛料
價以輸邊民危急之患執事為邊方生靈惓惓切切一

至於此如此而賊有不平民有不得其安者乎獨念用
兵除寇以安民也用之於凶年饑歳老弱轉徙溝壑之
餘而農務方急青黄且不能接民能無病乎運軍餉也
徴積年逋糧也調民壯以助軍也若是者不一而足勢
皆不容以緩則區區殘民將有不得其安者仁人君子
寧不思所以處此哉以行師之義寓䘏民之仁不惟除
寇兼以救荒前奏疏中所云愁苦萬狀觸目疚心又云
少濟目前之急又云寛一分民受一分之惠執事所受

勅隨宜區處正謂此類變愁苦而為謳吟轉凶荒而為
豐樂實深有望於執事也軍餉糴於廣東者由府江而
上糴於湖南者由湘江而上湘江經吾全吾全舊歳凶
荒亦前此所無者軍餉之饋運積逋之追徴民壯之調
遣能使吾全之民少寛一分乎則吾全之民受再造之
恩於執事矣伏惟仁人君子留意焉

　　各處官軍俸糧自當於各府州縣秋糧夏税中支給吾
廣右去年徧地旱傷糧税何從而出哉若必待徴完糧

税而後以本色給之則官軍與民皆不堪命矣今暫將
廣東湖廣所糴軍餉支給隨征官軍外量行借與守城
官軍先由桂林以次及於栁慶隨支隨糴隨糴隨運但
支給兩三月本色米而不折銀與之則不獨隨征官軍
無缺乏之憂而里居士民亦免饑餒之歎不日秋成田
禾收穫雨水漸稀林箐可入則平賊有期矣

　　承專使逺來手劄存問感何可言地方兵荒備極困苦
非藉執事極力拯濟則遐荒殘民不知將何底止讀别

楮至痛切處輒欲流涕感又不足言矣勦賊事此時想
已有次第但暑雨深山兵苦不能著力又調兵運糧為
日既乆首惡劇賊皆將四散逃避欲望十分中擒獲三
四勢亦未易班師之後逃避者漸歸不出數月又將聚
集黨衆出而刼掠亦或難免執事當必有以為善後之
計某願與聞焉

　　與王陽明總制書

　　近年吾廣西州縣處處皆賊雖敝鄉全州及所轄灌陽

與鄰邑興安靈川亦無不然全灌舊所慮者惟湖廣楊
峒十八團之賊間來為害成化末賊常一出桂林知府
羅珦督兵撃之勦賊六七百人全灌自是二十餘年安
然無事正德八九年來賊自義寧等處來擾興靈都指
揮馮琚督兵截殺賊憚其謀勇尋即斂迹其後大征古
田以致洛容失陷由是恭城賊勾引荔浦賊乘虚越過
府江而來始惟侵擾灌陽村落近一二年則又越灌陽
而來擾犯吾全州矣舊冬今春及今月來擾吾全者凡

三次舊冬今春之來三四日即去民雖荼毒猶之可也
今則據險劄營分遣賊徒四散焚刼半月兼旬猶肆行
不去民之荼毒則有不忍言者矣全灌興安非無官軍
民款然賊衆我寡勢不能敵未免坐視而莫敢救廣西
鎮守守巡衙門亦非不遣官督兵前來救援但桂林官
兵亦自寡弱戍守狼兵不遵紀律往往先期而逃止有
打手殺手數百人其分遣而來援也亦果能制賊之死
命否邪此賊若非加以兵威俾知所畏憚則吾全灌之

民終無息肩之日伏望仁人君子俯恤殘民特垂念慮
調遣達軍狼兵益以打手殺手選謀勇官員如馮都指
揮者統率前來全灌興安不時往來防禦巡邏遇有警
報隨即䇿應或密切徑往險惡巢寨相機雕勦或出竒
攻撃如羅知府在成化末年事皆在臨期隨宜斟酌而
行待半年或七八閲月後地方果寧方許掣回若鵰勦
之䇿果行仍乞行仰府江兵備及平樂知府量發官軍
四面夾攻設使猝未攻勦亦乞行仰嚴加防遏毋或任

其縱横出刼肆無忌憚若然則不惟區區殘氓有所恃
頼雖么麽老病如冕者亦得以茍延殘喘於荒山野水
之濵逺近耄倪人人皆拜大造之賜矣凡此計處不必
旌節親臨敝境但嚴行各該衙門專委任而責成焉則
事無不濟矣全灌興靈之外前所云洛容自大征後至
今賊皆窟穴縣中上下相䝉謂為修復已乆而實未嘗
修復府江賊亦恣肆如故莫如之何今秋嚴布政歸自
蒼梧其下承差吏皂死傷於賊者十二三人他可知己

右江一帶軍民往來道路常梗日復一日不知必竟何
所底止凡若此者患執事未知之耳使誠知之寧忍不
為之處哉恃斯文雅愛喋喋冒煩伏惟不罪而留意焉
幸甚

　　與楊仕德薛尚謙　　　　　　王守仁

　　即日已抵龍南明日入巢四路兵皆已如期並進賊有
必破之勢憶向在横水嘗寄書仕德云破山中賊易破
心中賊難區區剪除鼠竊何足為異諸賢勉之


　　上王陽明　　　　　　　　　許相卿

　　卿罪戾餘生違逺矩正懵禮負教慚懼何言伏惟道化
德猷坐殿南服炎荒絶徼乆外天日之夷一旦手挈之
聖治輿圖中覩平復田州一疏逺猷深識夫豈近世功
名之士所敢覻見其籓牆卿跧伏堊堵亦為吾道増氣

　　與督府錢桐江議勘交朝使進止書

　　張　岳

　　安南之事側聞朝使至梧州成命成算非逺方下吏所

敢輕議近傳聞黎氏差人赴京告難且求討賊朝議以
奏辭不類外國文字暫止其使若果有此事其勢又必
行勘某愚以為朝使可留梧州或止南寧且毋前進以
須後命葢向之遣使正為不知黎氏的實根因故欲勘
其所以不貢之故今黎氏既來告難則遺裔尚存特阻
於逆臣逺竄海外道梗不通其不貢之故不勘自明若
使者往彼必自憑祥縣入至丘温縣諒山府皆莫登庸
地也安肯以黎氏要領告我既不得其要領萬里遣使

徒受莫登庸欺誕之詞以歸猶之不遣也若不受欺必
别尋事端以根究黎氏所在往復酬答中間必有齟齬
難處者是二者皆不可某嘗反覆思之使者此行其闗
繫國體甚大此事情狀既明顧吾何如爾吾力能處則
處之一時未能處則且置之於吾體面初亦無損固不
在使者之勘不勘也某愚以為可暫留使者且毋前進
欲望軍門㑹兩省巡按具奏乞下兵部將黎氏齎本陪
臣差的當人員䕶押來兩廣選委曉事官員并訪各邊

熟知彼國事情之人就近體勘真偽如果黎氏所遣要
見其國王見係何人在何處見管若干地方并將莫登
庸陳昪僣叛縁由併勘明白另行奏聞區處若别無負
固方命只是逼於内難不能入貢宜諭以討賊興復之
義勉令自強待事寧來貢其前項遣使成命所當收回
使者似不必往事理甚明地方重事寧遲毋速某待罪
邊郡寢食不寧惓惓之意無非欲持重審慮俾出萬全
為地方莫大之幸伏冀詳處


　　與蔡督府論辭夷使往憑祥納款書

　　停征既有明㫖夷使辭之令往憑祥最是葢使往憑祥
未絕其求通之路但曰聴候議處而已尚有許多含蓄
未便許之也某差文通往令直告之云朝廷為君臣大
義不容不征朝中文武或言事在逺夷須當審處故且
罷征討之師而令吾兩廣議處若汝不納地請罪吾兩
廣議處不得則只有練治軍馬贊朝廷征誅而已汝前
次掲帖未見納地請罪之意於理不當接納汝可回去

思省停當遵照舊規往憑祥伺候如此則義正理順且
留一著以為後日收拾之地夷人探知罷征是實計謀
自緩就使不往憑祥其在永安日乆無所事不待辭之
而自去矣但此只可備目前爾要乆當有收煞方有以
上副朝廷之意竊以為用兵之聲未可全然放下使賊
有所顧憚而求款於我益堅然後我得以操縱制馭而
要之以納地請罪葢此事既出聖斷百十年朝貢之國
决不肯如是罷了後面恐更有事也戍兵只打手殺手

土兵當掣回其官軍且留在地方待其班滿放回不時
又發一兩班來毎月只耗行糧十石大要使賊知吾軍
馬未盡撤而知懼爾

　　與唐漁石本兵書

　　封川地方賊情向因具奏已附報大畧夏熱當耕作之
時土兵徴召在數千里之外近方畢集而賊中圍困日
乆饑乏内相抱怨首惡六人已計擒其五餘黨雖猶拒
險摧以土兵想無不靡也近廣右有言古田當首誅者

其説亦是但其地方廣濶醜類衆多且先據險要非合
全廣之力不足以克之恐悉兵以徃萬一别處復有嘯
聚如近日封川賀縣者動三二千徒本地哨兵不足防
禦必須於大哨中分兵䇿應兵分則勢弱不惟進不能
得志於古田退亦恐損威於䇿應之賊也故不肖愚䇿
先將各處嘯聚為害尤急者治之因以威其餘當招則
招當守則守無轉顧之憂然後合兵以攻古田力專勢
重庶幾可以成功目下封川與馬平五都先後進兵俟

了封川又抽其精鋭益以新調以勦賀縣若仗廟堂威
靈此三處趂今年内得以就緒付地方守巡官收拾結
裹明年力或可為古田亦不可緩諸葛孔明譏劉繇王
朗今歳不戰明年不征使孫䇿坐大遂并江東今廣西
地方大半為盗區此亦不肖并日而馳之時也但一歳
而三處用兵恐驟聞不能無惑故敢陳其所以馬平五
都剋期不日齎奏請教伏冀俯賜裁照

　　與夏桂州書


　　某守土無狀致動兵革去冬具栁州馬平用兵事由煩
瀆朝聴近者恭承廟算各險寨悉摧破其勞其費皆有
不容己者葢此賊盤據栁慶之交梗其水陸二路自國
初以來凡四用兵沿江一帶雖曽掃除而險巢未破至
王寅夏殺官軍之後勢遂桀張慶逺一郡幾為絶域前
提督蔡尚書題奉欽依勦捕近巡按御史復有言而二
郡有司百姓日以刼害事情來告欲止不能其幸而克
之者亦無他術前此賊所以得延殘喘者由我進兵太

遲散兵太蚤又徴兵太雜且逺葢以十月後進兵賊已
收穫上寨不乆涉春雨水淋漓而逺調之兵思歸農種
無復鬭志兵倦糧竭勢不得不遂解散也某向備數廣
西提學深知其弊故去歳以九月進兵收其禾稼以充
軍食又以魚窩等險寨責之南丹東蘭那地三州兵精
路近得以更番圍困故自去秋九月至今春四月我兵
尚有餘食賊勢日蹙而更番之兵力亦有餘偶值機㑹
而遂克之耳賊所據地綿亘百十里與栁州融縣各巢

相倚為惡又擇其惡之尤者分兵追勦所謂上油峒則
栁城蠻也所謂古龍古郎鵞頸三峒則融縣蠻也誅此
數惡魁因以震怖其餘廣右猺獞不可勝誅終歸於撫
然必威稍振而後惠流而撫可固其大概如此本不足
深言以用兵大事亦欲公察其不容己者而非佳兵也
某疎拙無能但得地方畧靖上以仰稱任使而不負此
行之意於平生不啻幸足豈敢復有希冀此某區區本
心亦望公俯察及此爾


　　與翁仁夫書　　　　　　　　田汝成

　　胥江㑹李月山談左江平定之績甚悉歸美於執事甚
厚嗟乎人患不修職耳鶴於隂而霄聞鼔于宫而谷振
實𢎞聲茂於今有徴幸甚幸甚雖然事無全功而願有
時謬責望者易浚而取必者難期是以詩人怨斗掲之
求而智者戒魯縞之射又曰行百步者半九十言末路
之不可保也左江荒僻秕政繽紛頼兄寧謐而擒李寰
斮趙楷闢藤峽編管十八村尤為瓌瑋又如交南罷討

力可回天活數省生靈之命足以勒鼎彛而刋琬琰執
事之功亦偉矣優以禮貌寄以腹心騰卓犖之稱犯行
輩之忌執事之取重於當道亦特矣雖然恐非執事之
福也喘嗽憤作而詰辯嘈呶肌骨削減而案牘糾繞多
言損氣多慮損神兼以筦簟未安羆熊罔兆鐘鳴漏盡
而不知止誰如執事之苦心哉廼今府江藤峽兩虎咆
哮隻刺則偏驚雙餌則競駭苗獠日横法令難施縱設
王官尚煩馴擾而執事欲一力當之可謂勇矣幸而訖

事願君少休舍己之田而耘人之田非所望於執事也
昔人有言士為知已死知已豈易遇哉善則相推過則
引已讒謗不間而死生不渝此豪傑之士所以甘心委
命以圖報也執事所遇何如人哉不遇其人而欲冒危
履險以應無己之求亦已難矣夫廣西多變之域也左
江既敉必將煩君以府江不然則移君以八寨又不然
則古田瓊崖之役次第舉矣是賢者無偃息之期而愚
者水優游之樂也諺曰巧婦忘餐懶婦倚門夫人束髪

行義而沒齒令終豈非吉祥大願乎顧事有難料而幸
不可常是以馭馬佚於力窮而畫蛇敗於添足宜僚弄
丸九轉空中而不落客有教之者曰止止不止將墮前
聲願執事采宜僚之喻鑒蛇足之譏思末路之遥保永
終之譽幸甚幸甚

　　答方子及全州書　　　　　　呉國倫

　　兩粤相望千餘里辱公戀戀數賜問遺素交之情孰敦
於此湘源雖邇象郡然故楚邑也以公居之又為八桂

増色細玩諸篇駸駸楚詞不為粤客吟廼知意有所重
僕自竄流炎荒日與蛇豕為羣僅僅保累卵頃者倭夷
出我不意亦復因人之力以幸粗安公之威靈庇僕多
矣顧筋力向衰歸期浩蕩兼之江鄉寇亂廬舍一空煢
煢妻孥僅免虎口視莆中昔日大難不甚逺矣強顔食
粟撥悶為詩並足為知己者笑尊君就列鼎之養情景
泰然搆索益當宏逺幾時得飽吾目邪吕韶州僕之故
師亦尊君之故交也畧加存視感當鏤心


　　答廣西撫院李蟠峰　　　　　張居正

　　古田積寇蕩平地方寧敉公威德所及逺矣頃本兵奏
績薄行陞賚聞廣左又以大捷隆恩懋賞當有待也聖
德光被南北寢兵僕伴食無功隂受其福

　　答兩廣殷石汀二書

　　積寇蕩平黎庶安堵此不世之功也乃呶呶者猶有事
後之議雖聖明逺矚功罪不淆然亦足亂人意聞其説
皆栁州士夫倡之以此見丈之暫留數月不獨為地方

計亦所以為丈計也近來人心不古好生異議以其媢
嫉之心而持其庸衆之見惟欲偏狥己私不顧國家便
否即如昨年鹵孫之降舉朝駭懼以為不可納僕曰納
之而索吾叛人可盡得也貴州之事撫臣請兵請餉衆
皆曰可僕曰此渠叔姪間爭殺耳不足以煩朝廷古田
密邇㑹省蕞爾小醜敢戮天子之命吏不容不討衆皆
曰劇賊據險兵力所不能加即欲除之非集數省之兵
費五六十萬不可僕曰不然吾知殷公必能辦此諸君

但觀其破之此三䇿者皆大違羣議而僕獨以身任其
事主上用僕之䇿幸而時中矣乃異議者猶欲搜求破
綻阻毁成功以快私指嗟乎人臣為國家忠計可如是
乎若僕則誠愚矣前承教廣鹽議鑿鑿可行然必得丈
處置有緒後人乃可持循恐終為異説所壊也南明磊
落偉竒之士昨即欲引寘部堂以其夙䝉訾議今初召
起聲實未著故暫借敝省撫臺旋當與丈先後登進耳
同年在仕籍可用者無幾他日為國家柱石在丈與南

明公新安一郡産此連璧敬羡敬羡先後領華翰或不
能盡復大都具此統惟鑒原

　　别楮云云其人亦素愛其才故薦之於公後乃知其狂
躁險刻矜已凌人不可大用故昨因其稱疾遂決去之
然公自此更不必置之齒頰矣廣右今已大定聞西省
自府江平復道路開通客旅無阻梧州之鹽方舟而下
南交通貢貿遷有無桂林遂為樂土此誰之功歟葢粤
人今日始知公之不可一日去也


　　答兩廣巡按郭華溪二書

　　兩江寇盜為患乆矣異時居官者皆畏首事莫敢發故
其患滋甚今乘古田之餘威用足下之妙算殱此狐鼠
諒不為難但炎荒瘴癘之區屯數萬之衆役不宜淹乆
貴在臨機速斷沉謀遄發先併力以破其一巢則餘賊
自然破膽次第可平若以三萬之餉與之相持於嶔岑
之間使賊跧伏溪洞以逸待勞非計之得者也兵機不
敢遥制特獻其瞽見如此惟髙明採擇焉


　　得報知懐逺已定旁有干紀者皆殄滅無遺欣慰但兩
廣之人好為議論臺諫無識者往往誤聴之訛言屢興
頼聖明逺矚三至不疑若如昔時之政則風波滿海内
矣粤地所患不在盗賊而在人心不公是非不定紀綱
不振法度不行可恨人旋草草

　　報中丞蔡公書　　　　　　　張鳴鳯

　　志草一卷幸賜覽此卷篇數雖不多然經檢史漢六朝
諸史及漢晉諸家志記乃能成之大抵敝土舊志𢎞治

間廬陵周憲使公所修者僅抄具一統志餘無發明至
嘉靖乙丑南海黄宫詹公為學憲時始能蒐羅諸史傳
布至今顧某最於諸史潛精披玩頗見所采大有異同
兹復一一檢對悉為改正恐涉糾駁先輩陷為輕薄子
竊伏自惟斯文之謬不容不正且此謬處必當日博士
諸生互分摭拾者急於奏功故若此爾非總裁者之咎
也後來悠悠或不相察故隨謬隨注其下似亦頗有増
入非頼君侯寛其銜勒假以日月必不能有此卷雖十

六篇經改定費至五六十暑酷可忍蚊虐難堪請暫輟
待秋凉方敢從事何如何如

　　答蔡龍暘年丈　　　　　　　王家屏

　　拓疆易守疆難守疆而無後患尤難田州東蘭互爭疆
土不可以虞芮平之明甚而况叛目占據竊料漁人之
功亦未易收也第今收之改土設流増兵置餉恐非所
得二州之田百石之粟可辦得不償失利不酬害誠在
可已而况取不能守守不能完啟釁搆爭紛紜未已可

無慮邪承教謂宜許歸田州令其自相攻撃雖有後事
我勿與知此我中國御夷大體非獨權利害較得失而
知其不可也惟翁臺毅然主張無狥小利拘成議封疆
幸甚

　　上許制臺　　　　　　　　　盛萬年

　　昨職所請鵰勦之説非敢孟浪葢今日之賊理不能諭
刑不能加大勦既不能而縱之又不可且轉眼秋冬正
其得志之日地方岌岌乎殆矣即今年二月間突犯栁

州城池幸而覺察更聞羅城縣亦被攻圍跳梁若此及
今不可不為撲滅然如大村五山馬鑼疊址凉傘野鴨
感岸石牌中埠等數十村皆為賊藪合兩江有名之賊
不下數萬乃大村五山賊勢最大係左江所轄聴其自
為區處若石牌中埠等村則在遷江境内孔道必由去
賔州三十里而近察其情形惟專倚大村為牆壁而根
基尚淺相去亦遥一時救援不及葢賊近則不可不除
而攻瑕則自易為力此今日所當亟圖者也釋此不圖

勢必糾結愈多滅此一二餘必望風解散遲速之間難
易天壤職故敢為力請倘䝉俯允伏望密示若二千之
兵未能卒辦查得梧州無事兵亦甚閒乞台臺俯念邊
陲情切倒懸暫撥數百名以資防禦職亦請撫臺撥數
百名凑用自可備一時緩急如併此無之則空拳而搏
職所不能惟有束手待斃地方亦立見其潰敗决裂矣
至於火藥尤為喫𦂳而粤西從不知用昨懇中軍徐以
忠前來製造敢具呈上請諸事皆係目前急務仰乞台

臺裁斷地方幸甚

　　上林撫臺三書

　　近奉台劄軫念右江時事艱難深荷至仁曲體更憶台
臺面諭地方有事須報為西陲安攘計尤切切也職敢
不仰承今於六月初三日到賔州矣其在栁州旬日各
官惟云近來稍戢及至來賔遷江賔州則士民具訴紛
紛痛言盗賊縱横流毒至極聚黨日衆有數百為羣者
有千餘為羣者有三千餘為羣者白晝出刼殆無虚日

人情惶惶職亦且駭且懼謂何以大異前聞若此細問
之則云來遷之鄉村刼掠已盡今有一村而被刼兩三
次者矣賔州之鄉村則三分刼其二今併一分而不盡
不止矣且多買駿馬昔以十兩一匹者今出價二十兩
招納亡命教以製火器造衣甲上盗則張旗幟鳴金鼓
大非平時盗賊行徑矣意在刼盡村落窮民必入其黨
人馬衆多因而攻城掠地其志豈在小哉又聞其密布
私人於東西兩廣各衙門俱有月報其以機密事報者

尤重酬謝人皆樂為之用其奸狡更可慮也且賊亦明
言欲攻城郭明言官兵有幾其奈我何明言從來説勦
何曽能勦若此肆志無忌而我民亦哭訴於官云及今
不救不得不從盗矣大約情形如此加以旱魃為災秋
成無望目今米價騰湧民窮盗起大亂將作以職甫到
忽罹此景日夜憂危但欲為預備之謀莫先於兵食之
計今三府州縣未暇論也即以賔州言現在營兵戍兵
總不過五百名如栁州軍兵千餘而猶不免窺闗之寇

則五百尚不足為城守况欲調遣禦寇乎且據今賔遷
士民之訴賊徒數萬勢可立聚而我以五百疲卒當之
戰邪守邪必無幸矣職以為須増兵數千方可防備但
粤西處餉非易今且増二千名專付一將統領給以衣
甲器藥時時操練習於攻撃壯其膽勇以備緩急則隨
機應變可靜可動先聲所至賊亦消弭未可知也其餉
亦須加厚方有精兵應募近聞壯夫皆從盗矣計二千
之兵歳得餉銀一萬五千以一萬五千金而壯干城之

氣銷已萌之亂全百萬生靈之命猶為事半功倍及今
不為待賊亂形已成倉皇擾攘戰守俱困至有挫折民
命已殘國威已損然後奏聞徴兵請餉何益即如遼左
今日議者不惜數百萬金錢而何救於陷城喪師辱國
之禍哉乃知向來有司掩耳盗鈴不以實報故釀成今
日縱横之患職復隠忍不以直陳則他日潰敗决裂至
䝉斧鉞之誅治職欺罔之罪何説之詞故萬不得已冒
昩陳乞具有詳文併將士民呈詞及各官公移節録一

二上呈伏惟台臺俯賜鑒察允批二司議處兵餉急為
整飭庶地方得免荼毒而職亦稍逭於曠瘝矣

　　近來盜賊情形日甚一日紛紛申訴但非闗係重大者
不敢輒瀆台聴惟遷江縣連日告急事干城池民命安
危在呼吸間勢不得不以轉聞若稱黄梓一節在六月
初間曽有二三所官密與職言苐恐無接應故欲待請
兵至日方次第具陳以備採擇今請兵尚在築舍而賊
已犯遷江縣官此禀亦見事機危迫非官兵殺賊則必

賊陷城池勢不兩立而當此人心共憤有誓不俱生之
氣故述黄梓請纓討賊之詞料其不敢以身嘗試至稱
上恡一紙之語更有後來其蘇之望且石牌中埠有賊
無良告詞山積萬口同聲更居卧榻之側而狂鋒十倍
昔時必不可待其先發而受制也倘䝉命將集兵假以
便宜驟若風雨如黄梓輩悉聴驅使則駕輕就熟二村
不足平也二村既平餘則乘勝撫散誠為事半功倍聞
此賊近與大村馬疊結為婚姻勢成犄角各峒漸漸連

合此後益難圖矣伏望台臺早賜裁酌

　　本職受事之始業已廣布文告宣揚德威警報暫息數
日未幾猖獗如故節據州縣所申焚掠殺擄殆無虚日
未敢一一瀆台聴乃七月初三日有岜敵村賊當官擁
衆立殺失主夫對敵追捕操戈相向此賊之常今事隔
三日官以撫諭臨其境乃羣起殺人是何景象此地為
賊淵藪此事尤所觀望何可緩於天誅然其賊徒衆多
必不能擒一二渠魁了事也訪得此賊無别長技惟跨

壯馬挾一鎗三鏢連轡横行如入無人之境各峒亦未
甚聨合倘偵彼出刼暗為張竒設伏而攻以火器自可
得志惟無一兵應手故未敢請方畧兹具文上懇伏乞
台臺留神主張前日通詳請兵奉制臺劄諭謂東粤可
以自專西方須仗台臺定謀然後㑹同計議今事在然
眉惟望台臺毅然獨斷以救西南半壁此實鄉紳士庶
喁喁引領非職敢為煩聒也賔州米價毎石驟至一兩
若更不雨秋成絶望賊訌於外民潰於内將奈之何仰

知逺厪台念敢以併聞

　　上按院黄芳楠　　　　　　　曽偉芳

　　頃者台馭發㑹城諸全省羡餘公費藉歸有司不持一
鏹此間相傳謂直指二百年來惟臺下可對山川無媿
即此便是臺下實學將異日格天事業根本職三四謁
見台臺輒語龍場事教以良知之學職奚知識竊睹孔
門論士唯行已有恥最先生平硜硜勉循斯言啄鹹京
邸郤賄東粤即邇者薄俸設官宜有廼以本州無措至

欲逺借慶逺府十丸年分何項錢糧文移動揺豈賔難
慶獨易乎職寧辭不受豈不知歸家厪厪藜藿意覺不
愜便生慚縮豈所謂慚縮固亦良知中來顧惟一念致
之實難臺下將何以命之既惠資斧復給脚力從全州
發至何以克堪臺官立馬索報草率勒謝不備不莊

　　與學道楊貫齋

　　昨承台翰欲檄賔州贖鍰助修鎮粤樓曽已發否前輩
事業類有根本淨峰公初第往京邸時毎夕必偕陳紫

峰講説易經一卦凛烈抗疏三黜不移至今猶覺有生
氣不佞邇過栁謁公入拜北面事之見栁栁州有傲色
豈非以節邪臺下出力資之豈獨培植正人學憲職要
亦為吾土作門眉所闗良非淺鮮已方纔登舟晨間又
喪一小价天而既厭不佞矣當冒毒衝險任其去來以
順天意無容再淹荷念殷篤多謝多謝

　　與賔州守劉

　　賤職事向在永福承諭俟丈涖任後欲為酌處云云此

自丈厚念則然不佞入㑹城謁見臺按兩司僉謂無辭
俸理即近者遷謫諸公無有辭者奈何小讓傷大體鄙
見則謂既决去志不受禄自古人業有斷案且州無措
欲遥借慶逺他郡文移上下動經數月又不佞罪譴深
重量移難必素餐虛縻無已時故决意辭却不如是是
則罪之大者則已與栁州守道力言其詳䝉見許矣台
丈道誼相成希為弟寢置此事勿再陳情今横州之張
鬱林之陳旦夕且至或者彼中容易處任其或辭或否

鄙意固定五都自有平原自無胡可相比萬祈察炤敢
布腹心






　　粤西文載卷五十四

