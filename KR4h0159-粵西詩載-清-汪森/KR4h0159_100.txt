







　　欽定四庫全書

　　粤西文載巻七十五

　　桂林府通判汪森編

　　祭文

　　為湘州祭虞帝文　　　　　(宋)顔延之

　　惟哲化神繼天作聖藏器漁陶致身愛敬是以二妃嬪
徳九子觀命在麓不迷御衡以正唐厯既終虞道乃光
咨堯授禹素俎采堂百齡厭世萬里陟方敬詢故老欽

咨聖君職奉西湘䖍屬南雲神之聴之匪酒伊葷

　　祭舜廟文　　　　　　　　(唐)張九齡

　　惟神以大孝而崇徳以大聖而奮庸以至公而有天下
以至均而一海内故不以荒服之外不以黄屋之尊巡
狩而來殂落於此倦勤之造永結于黎庶惠懐之尊長
存于壽宮載祀雖遐威靈如在今聖朝紹興至道慜兹
遠人爰遣使臣按理邊俗惟神幽鑒願表微誠若私僻
為謀公忠有替明鑒是殛俾無遠圗如悉心在公惟力

是視當福而不福為善者懼矣今至止之日輙詣陳誠
伏惟神道聰明亮斯欽到願俯垂㝠祐俾輸力明時尚
饗

　　祭纛文(旗纛廟在桂林城内)　　　　　　柳宗元

　　維年月日某官以牲牢之奠祭于纛神惟昔灃有大特
化為巨梓秦人憑神乃建茸頭是為兵主用以行師漢
宗蚩尤亦作靈旗既類既禡指于有罪北面詔盟抗侯
以射雖有古典今棄不用維兹之制神實守祀有蠢黄

孽保固虐人俾兹太平猶用戎律天子有命施威於下
惟守臣某董衆撫師秉羽先刄出用兹日敢修外事爰
薦俅牛庶無留行以殄有罪國有祀典屬于神明傷夷
大命無敢私顧惟克勝敵以全天兵去兹蟊賊達我涵
育收厥隷圉役于校人海隅黎獻永底於理無或頓刄
以為神恥急急如律令

　　禡牙文

　　維年月日某官以清酌少牢之奠禡于軍牙之神秦定

百粤漢開九郡自兹編列同於諸華天寳兆亂北方薦
役惟是南方乆稽討伐藩蠻怙險乳字生聚悖傲威命
虐夷齊人黄姓陋孽實恣暴盜僮壯殺老掠敓使臣梟
視洞窟以迯大戮今皇帝受天景命敷于有仁凡百凶
毒罔不震伐齊魯誼殄趙魏顯化普天之下咸順帝理
唯是瑣眇尚恣昏頑致天震怒命抵于罰官臣某欽率
邦典統戎于征惟爾有神懋揚乃職敢告無縱詭類無
劉我徒鏃刃鋒鍔畢集于兇躬鎧甲干盾咸完于義軀

焚煬蕩沃徃如行虚俾人懐于安以靖灕之隅在是舉
也徃欽哉無作神羞急急如律令

　　雷塘禱雨文

　　惟神之居為坎為雷專此二象宅于巖隈風馬雲車肅
焉徘徊能澤地産以祛人災欽兹有靈爰以廟饗神惟
智知我以誠徃茍失其應人将安仰嵗既旱暵害兹生
長敢用昭告期于肸蠁某自朝受命臨兹裔壤莅政方
初庶無淫枉潔廉自持忠信是仗茍有獲戾神其可罔

擢擢嘉生惟天之養豈使粢盛夷於草莽騰波通氣出
地奮響欽若成功惟神是奨

　　柳州祭井文

　　致祭于水土之神惟神蓄是𤣥徳演為人用不窮之養
功齊乳湩惟古有制八家所共是邦闕焉官守斯恐藴
利兹乆閟靈則深爰告有神惟惻我心卜兹利兆于彼
城隂神斯有仁是鑒是臨惟昔善崩今則堅好惟昔逓
石今則順道終古所無聿從心禱非神是與人力焉保

發自𤣥㝠成于富媪克長厥靈不愛其寳敬修報禮式
薦蘋藻

　　禜門文

　　禜于城門之神惟神配隂含徳司其翕闢能收水沴以
佑成績淫雨斯䧏害于麰麥野夫興憂官守增惕諸隂
既閉休徵未獲敬用瓢齊以展周索納其雲氣復我川
澤惟神是依式佇來格

　　祭柳柳州文　　　　　　　　皇甫湜


　　嗚呼栁州秀氣孤稟弱冠游學聲華籍甚肆意文章秋
濤瑞錦改迴蟲濫王風凜凜

　　祭栁員外文　　　　　　　　劉禹錫

　　維元和十五年嵗次庚子正月戊戌朔日孤子劉禹錫
銜哀扶力謹遣所使黄孟萇具清酌庶羞之奠敬祭于
亾友栁君之靈嗚呼子厚我有一言君其聞否惟君平
昔聰明絶人今雖化去夫豈無物意君所死乃形質耳
䰟氣何託聴余哀詞嗚呼痛哉嗟余不天甫遭閔凶未

離所部三使來弔憂我衰病諭以苦言情深禮至欵密
重複期以中路更申願言途次衡陽云有栁使謂復前
約忽承訃書驚號大叫如得狂病良乆問故百哀攻中
涕淚迸落魂魄震越伸紙窮竟得君遺書絶絃之音悽
愴徹骨初託遺嗣知其不孤末言歸輤從祔先域凡此
數事職在吾徒永言素交索居多遠鄂渚差近表臣分
深想其聞訃必勇於義已命所使持書徑行友道尚終
當必加厚退之成命改牧宜陽亦馳一函候于便道勒

石垂後屬於伊人安平宣英㑹有還使悉已如禮形于
具書嗚呼子厚此是何事朋友凋落從古所悲不圖此
言乃為君發自君失意沉伏遠郡近遇國士方伸眉頭
亦見遺草恭辭舊府志氣相感必踰常倫顧余負釁營
奉方重猶冀前路望君銘旌古之逹人朋友製服今有
所厭其禮莫申朝晡臨後出就别次南望桂水哭我故
人孰云宿草此慟何極嗚呼子厚卿真死矣終我此生
無相見矣何人不達使君終否何人不老使君夭死皇

天厚土胡寜忍此知悲無益奈恨無已君之不聞余心
不理含酸執筆轍復中止誓使周六同於已子魂兮來
思知我深㫖嗚呼哀哉尚饗

　　賽舜廟文　　　　　　　　　李商隠

　　年月日昭賽虞舜之祠伏以帝狩南荒神留下土翠華
莫返積怨望於他年大麓不迷烜威靈於終古比憂嘉
種少冒愆陽抗簡陳詞潔罇引咎果蒙凴離掣電跨㢲
揚風布沾渥于九皋起焦枯於一瞬敢布瑶席輙事蘭

羞帝其罷奏南琴停吹西琯使東皇太一兼預於靈遊
俾山鬼江婓無藏於沴氣庶将善政以奉明輝

　　賽永福縣城隍文

　　年月日賽於永福縣城隍之神夫考室立家先存户竈
聚人開邑首起城池固有明靈降而鑒治惟神克揚嘉
霔廣育黎民聊薦粢盛少申肴醖神其節宣四氣扶祐
三時勿使畢星但稱於好雨無令田祖獨擅於有神永
歆蘋藻之誠長挾金湯之勢


　　為中丞滎陽公桂州賽城隍神文

　　年月日祭於城隍之神夫大邑聚人通都設屏将英雄
走集必假髙深不唯倚仗風雲兼用翕張神鬼某初蒙
朝奨來佩藩符既禦寇於西原亦觀風於南國始維畵
鷁将下伏熊屬楚雨蔽空湘雲塞望晦我中軍之皷濕
予下瀨之師遂以誠祈果蒙神應速如激矢勢等却河
及兹薦執之時敢怠馨香之禮神其干霄作峻習坎為
防合烽櫓以保民導川塗而流惡使言言堅壘侔地道

以無疆活活深溝如井徳之不改勿違吉享以作神羞

　　賽靈川縣城隍文

　　年月日賽於靈川縣城隍之神髙壘深溝用資固䕶興
雲渫雨諒俟威靈惟神能感至誠将成大稔逐清泠之
耕父不使揚光迴沮澤之蟠龍皆令灑潤式陳微報願
鑒惟馨

　　賽陽朔縣名山文

　　年月日賽於陽朔縣名山之神惟神受命上𤣥奠兹南

服雲臺日觀遠譲於髙標蓬島崑丘遐通於爽氣峻若
藏刀之嶺崇於倚劒之門是宜銓管隂司拘囚異物為
神仙之下府開龍虎之殊庭屬嵗之不寜旱既太甚馳
誠叠嶂託意通波果聞雷出地中電流巖下既兹霑足
敢薦香芬願終如響之靈無怠孔明之鑒

　　賽海陽神文

　　年月日賽於海陽之神頃傷多稼将困驕陽未逢玉女
之披衣空見土龍之矯首式祈嘉霔果降明輝神其享

彼蘭羞挹兹桂酒輔成於多黍多稌施助於好雨好風
庶勵漢官以酧𤣥澤

　　賽堯山廟文

　　年月日昭賽於堯山之廟伏以帝巡遐徼天作髙山既
比敞於軒臺亦分功於農井是留遺廟以慰斯民昨者
時雨忽愆秋陽稍亢永言嘉霔實自𤣥㤙大驅蟠澤之
龍盡發濳泉之介倉箱興詠将慶於農民灌浸呈功不
愆於監子敢兹昭報冀降明靈


　　賽蘭麻神文

　　年月日賽於蘭麻之神頃者杲日揚威融風扇暴禾乃
盡偃人何以堪神能倐忽應時逡巡布潤雲旗直集不
資秦地決渠雨陣斜飛更甚成都救火永懐靈祐敢薦
嘉肴神其與蕙同芳為蓬扶直勿虚嘉號以累豐年

　　賽北源神文

　　年月日賽於北源之神惟神雖臨南服實號北源湘浦
降神近驚於騷客滮池浸稻遠叶於詩人果能槖籥風

頭索綯雨脚下資溝澮将致倉箱聊申信於澗毛庶通
靈於水府神其揖揚蘭珮麾掉桂旗拍川后之扇攬波
神之袂共來此饗以報留㤙

　　賽白石神文

　　年月日賽於白石之神惟神載烜明靈克標懿號軒珠
耀彩儻非瑶水之源荆璞流輝即是玉山之路一昨俯
憂旱嵗俾禱遺祠果能愛我大田饒余膏澤不俟于公
之折獄無煩洛令之曝身敢命子男爰修蘋藻神其仰

濟天澤俯祐嵗功無萌可轉之心以負惟馨之禮

　　賽龍蟠山神文

　　年月日賽於龍蟠之神惟神降治山川流㤙縣道龍幡
鳯葢克懋於靈司蟻穴鸛巢式揚於利澤至誠有逹昭
報無虧神威叱咤飛廉鞭驅屏翳尚令五土屢有豐年
不無行潦之羞以謝雲油之惠

　　賽古欖神文

　　年月日賽於古欖之神惟神爰因碩果遂啟靈祠瓜美

邵平且傳舊志李標朱仲亦茂前經昨日癉暑為災油
雲不起式存心禱慮作神羞神能感氣蜧泉傳祥鸛垤
使宋生抒賦始悦於雄風髙氏讀書忽驚於暴雨化太
甚旱為大有年将見助有歡康敢忘懐於昭賽

　　賽荔浦縣城隍神文

　　年月日賽於荔浦縣城隍之神嗟我貧民每虞艱食寒
耕熱耨始望於秋成鑠石流金幾傷於嵗事遠資靈顧
式布層隂無煩口占不待欒巴之噀竊陳薄奠用答豐

年之穰神其據有髙深主張生植同功田祖比義雨師
無假怒於龍濳勿縱威於魃厲守兹縣邑富我京坻

　　祭全義縣伏波廟文

　　年月日賽於漢伏波将軍新息侯馬公越城舊疆漢将
遺廟一𣲖湘水萬重楚山比潁川袁氏之臺悲同異日
方汝水周公之渡感極當時嗚呼昔也投隙建功因時
立志魏将軍坐談西伯棄與無歸梁伯孫自降王姬雖
來不起以若畫之眉宇開聚米之山川扶風里中詎守

錢而為鹵徳陽殿下寜相馬以推工悵望闗西超馳隴
首事嫂冠帶誡姪書成龍伯髙之故人其言有所公孫
淵之刺客相待何輕鳶跕啟行蠻溪請徃銅留鑄柱革
誓裹尸男兒已立邉功壯士猶羞病死灕湘之滸祠宇
依然豈獨文宣之陵不生棘草更若武侯之隴仍有深
松向我來思停車展敬一樽有奠五馬忘歸及申望嵗
之祈又辱有秋之澤雲興柱礎電繞墻藩何煩玉女之
投壺乍開天笑不待樵人之取箭已見風迴敢忘黍稷

之馨用報京坻之賜屬以時龍行縣不獲躬詣靈壇詞
託烟波意傳天壤既謝三時之澤兼論千載之交勿負
至誠以孤立契

　　代宜州郡官祭党守文　　　(宋)黄庭堅

　　惟公孝慈奉親忠勇從軍自微至顯常以䇿勲公清為
郡恐不氷雪誰能白髮皎皎一節方吐嘉謀蕩賊巢穴
如何不淑松摧玉折憂民憂國糾糾桓桓忽方不見萬
事一棺嗚呼哀哉某等趨承下風教誨提挈南有樛木

失此䕃樾昔者賓次今則升堂平生宴笑慟哭薦觴嗚
呼哀哉

　　祭羅池廟文　　　　　　　　曹　輔

　　惟三光之黙運兮初渾淪而絪緼惟萬物之並騖兮悉
坏陶于一鈞物有大小之不齊兮人亦智愚之莫倫何
夫子之毓質兮獨爽邁秀發而不羣其學也囊括今古
而該百氏兮或參之駁雜而取之粹純若大田之揫斂
兮莫知其千倉與萬囷其文也若秋濤之鼓雷風兮洶

湧淜湃而無垠若八駿之騁通衢兮王良執䇿而造父
扶輪老韓駭汗以縮手兮翺湜䘮氣而噤脣夫何天命
之不畀兮亶遇蹇而罹屯三湘一斥之十年兮悵遠符
之再分意㝠𡨕以即夜兮志欝欝而不伸彼髙爵厚禄
以誇耀於一時之人兮皆泯沒而無聞惟夫子之名不
可以既兮愈遠而彌新栁江演漾以清泚兮鵞山奇秀
而嶙峋惟夫子血食于此千祀兮民至今而懐仁余幼
服夫子之遺言兮不足以追遐軌而襲游塵刺嶺嶠之

荒服兮弔蒼梧之愁雲奠桂酒之㫖潔兮薦蘭肴之苾
芬物雖至薄兮吾誠甚勤嗚呼其來享兮靈文尚饗

　　祭栁侯文　　　　　　　　　黄　翰

　　世傳不朽文學辭章惟公之文駕韓蹴張雄深雅健實
比子長民思無斁政事循良惟公之政祖龔述黄深仁
遺愛實比甘棠孔門四科逹者升堂公兼得之光于有
唐天才俊偉議論慨慷交口薦譽名聲益彰要路立登
臺省翺翔擢列御史拜尚書郎時将大用器博難量譬

如八駿奔逸康莊追風掣電萬里騰驤亦如利器鏌鎁
干将直視無前其鋒孰當不慎交友玷于韋王羣飛刺
天讒口如簧一斥不復困于三湘譬如鸞鳳不巢髙岡
棲之枳棘六翮摧傷亦如巧匠睥睨觀旁縮手袖間善
刀以藏一麾出守惠此南方龍城雖遠毋敢怠荒動以
禮法率由典常公無負租私有積倉居處有屋濟川有
航黄柑緑栁至今滿鄉修夫子廟次治城隍農歌于野
士歌于庠孝弟怡怡弦誦洋洋生能澤民死且不亡春

秋享祀旱潦祈禳四百餘年血食不忘翰幼學公文乆
服餘芳遺風善政凜若氷霜日想英靈如在其傍桂酒
清㫖肴蔬雜香拜獻蕪詞公其來饗

　　祭栁侯文　　　　　　　　　許　尹

　　惟先生徳厚而位不稱仁深而年不長斂此大惠施于
一方終焉廟食如古桐鄉雖去此幾於千祀而至今猶
有耿光尹以不才嗣守封疆顧取法於何有賴先生之
循良莅事之始奠酒一觴神兮歸來鑒兹不忘


　　祭虞帝廟文　　　　　　　　張　栻

　　惟斯民之所以思斯世之所以立繄人倫之教是賴而
聖人實人倫之至也帝之盛徳冠冕萬代固豈下官所
敢贊述蒼梧之野謂帝常臨夤緣此邦獲奉廟祀某莅
官之初適修常事周視棟宇缺壊弗稱悚栗汗下不敢
遑寜肇新規模兹焉獲考敬率官僚俯伏以告惟帝之
澤化育並行動植蒙賴何有窮極曷云此邦獨私其賜

　　祭黄運使(清臣)


　　惟靈敦厚為質而徳慈祥惟其所歴阻難備嘗故於民
情尤所究詳景倩真清徐公有常将命嶺海以身律荒
移節來湘風采載揚于彼原隰馳驅靡遑謂當終更歸
近帝旁如何一朝而奄云亡賓席方設語音琅琅得疾
俄頃見聞駭傷下逮閭里攀嗟徬徨某之所居實邇門
墻奔走弗及執手涕浪念言傾葢意味則長與人之周
是固難忘疇昔勝日從容豆觴豈期於今來哭公堂一
奠不腆中誠是将


　　祭海陽山

　　嗚呼海陽之山呼吸雲氣維邦之望而民所恃嗟嗟晩
稼亦既成穗屬時驕陽垂成莫遂惟神至仁矜此憔悴
觸石膚寸一境是庇沛為甘澤成我豐嵗孚于下民永
答神惠

　　祭堯山灕江

　　在禮諸侯得祭其境内之山川惟山川之靈能出雲雨
故為禱祀之所依堯山灕江此邦之望也而壇壝未立

修敬無所兹以夏秋之交近旬不雨農夫望嵗之切用
敢瞻望再拜以致悃誠且遣官僚捧祝以告伏惟神靈
惠孚沛為甘澤俾克有年圖報之修其敢復後

　　祭堯山灕江二壇

　　惟江山之神實為此邦之所瞻依而壇壝禱祀無所某
用是懼䖍度髙明之地肇新規模及兹而成謹率官僚
俯伏以告惟神孚鑒佑此下民俾嵗屢豐物無疵癘吏
當率民敬事其永無斁


　　祭有虞氏二妃

　　惟神唐帝之女嬪於有虞協徳聖神垂則萬代新宮肇
建内閫是嚴修祠於春敢率彛典

　　大成殿

　　某以愚陋被命臨民早夜恐懼未知所濟惟當精思聖
經之法言體而行之庶幾萬一得寡於罪悔視事之始
敢祇見於學宮

　　祭秦致政文


　　栻來桂林首訪鄉之老成而将問政焉人士同辭以公
為稱首公雖已枕疾於家罕接人事然如珠玉之在山
淵游於其間亦足以借其輝潤惟公起自兹土取科第
歴事以忠厚廉直稱亦嘗典州有則於民已乃謝事於
未衰優游鄉閭子孫滿前安恬獲福克享上壽在公庶
幾乎無所恨矣然公之云亡後生失儀刑之尊吾黨乏
諮詢之益是用歎傷為之流涕不腆一奠聊寫此誠

　　祭遺骸文　　　　　　　　　范成大


　　嗚呼聖人有言卜其宅兆而安厝之則凡死無宅兆者
不得其安可知也形魄降于地骨歸復於土然後其魂
氣無不之也故曰人死曰鬼鬼者歸也不得其安不得
其歸魂羈而無託天下之至悲也桂林之俗或不葬所
親寓其骨于浮屠而顙莫泚也與夫遠遊客死遺骸委
骼狼籍散亂而弗收者不知其幾也嗚呼若爾諸君生
何罪于天而今乃至于此也太守之來惻然動乎其心
若已手之棄也屬吾同僚出公帑營燥剛實覺華之

原鍾官之墟欝然砥然以為諸君之墓隧也舉凡無歸
之骨而竁之域于前列者有官君子也分封于兩旁者
姓字不傳㝠漠君之類也祭之雖非其親藏之雖非其
里有以安而歸之何異于其親與里也日吉辰良肴芬
而酒㫖魂兮即安無南無北無東西也牛羊弗踐樵薪
避焉詔于終古勿毁勿夷也嗚呼哀哉

　　祭許象州文(字鈍齋)　　　　　李昴英

　　鈍齋之學本源一誠文最近古誠之著形政先及物誠

之流行問無不知惟誠故精事至能應惟誠故明誠則
無欲氷蘗自清誠則無營軒冕甚輕師道自任南海横
經曾入範模一一玉成士徳之深共祠之黌至今朔望
羅拜于庭絃歌東筦課試始程亦崇厥祠書閣峥嶸菊
坡西山皆極口稱才可經綸位不公卿既踰七袠乃僅
雙旌輟俸廩士食續貢英藻飾泮宫百廢並興米入斛
減鹽出衡增寜捐公家以寛逺氓曾未期月洋乎政聲
老不廢巻細書如蠅斯文之厄泰山俄傾志未盡伸用

未及宏夫人惜嗟而况諸生某少撰杖履早蒙旦評誨
猶藥石愛猶父兄猶記厦旃薦公姓名年貌幾何清問
親聆未幾去國竟負師承靈輀來東酹灑涕凝返築未
能何敢不銘尚享

　　遣使祭嶽鎮海瀆諸神文　　(明)明太祖

　　昔元運将終英雄並起民受兵殃時子亦與羣雄並驅
輯保民庶上帝黙相山川效靈所在必克五年而兵偃
民息天下太平今二十有八年矣近者蠻&KR0642;酋長趙宗

壽及奉議等州不循治化負固殃民故命将討之兵興
重事不敢不告者兵行十萬各離父母妻子道途饑飽
勞逸山嵐瘴氣染患者有之此行之難予之所以為憂
也嗚呼大軍經過荆棘生焉民驚且移十萬之衆經過
未有不傷者也用是致告於神惟神鑒予誠懇聞於上
帝敷佑三軍使瘴癘之方化烟嵐清涼之氣即殄渠魁
良民安業軍士早還以養父母是其禱也

　　祭天地神祇文　　　　　　　韓　雍


　　比者南夷梗化搖毒遐荒兩廣生靈若墜塗炭天子新
即寳位憫念惟深特命雍等統率大兵徃正其罪兹已
次于敵疆将圖水陸並進而霪雨彌旬山水泛濫舟楫
驚懼行營未安憂心皇皇弗寜寢食用是敬陳素悃仰
叩𤣥穹伏望大徳洪慈隂相黙佑早賜雲開雨散風和
日晴陸進舟行士馬安便所至兵鋒奮厲威武振揚速
成克捷之功以副朝廷弔民伐罪之意雍等不勝感荷
天休之至謹告


　　祭旗纛之神文

　　維兹兩廣叛夷乆違王化戕害民命罪惡貫盈聖天子
甫即大位奉天勤民憫兹廣人乆墜塗炭特命雍等統
率大兵來兹伐叛用救民生初指桂林賊侵我疆五發
偏師南向克捷是皆神威助我先聲今寒霜既降肅殺
維時蕃漢夷兵川滙雲集雍等整飭兵戎申嚴號令将
圖分道並進徃問叛夷之罪惟神主司戎兵三軍仰瞻
伏望威靈隂相黙佑指麾将士旌旗所向戰勝攻取指

日削平羣兇慰安黎庶使地方永永無虞用副朝廷伐
罪弔民之意實荷靈神無疆之休謹用祭告尚饗

　　祭風雲雷雨廣西境内山川社稷城隍文

　　自古神之為徳正大光明福善禍淫至公無私雖遲速
不同而報應未嘗爽也今兩廣蠻賊背逆天道虐害生
民十有餘年之間常出為患且流毒于湖廣江西地方
殺戮民之丁壯奴辱民之妻女掠其財貨焚其屋廬葢
不可以數計又或破寨屠城官僚被害殘忍慘刻罪惡

貫盈獲罪於天天必震怒聖天子初即大位體天之心
行天之罰特命雍等統率大軍來問其罪兹已臨賊境
分道並進敬告于神伏望神明各行其職各顯其靈指
示導引隂相黙佑務使我軍威聲震赫籌算允中所向
戰勝攻取蠻賊神魂䘮亂脱走無門所至就擒就戮地
方一鼓而削平萬姓回蘇而安業庶幾仰答天心稱朝
廷伐罪弔民之意而靈神享有常祀益有光而無愧矣
故兹懇告尚饗


　　祭旗纛之神文

　　雍奉命提兵留鎮南夷狂宼雖平餘孽猶滋寒霜既降
肅殺維時仰體天心爰整我師泝流西行祇神指麾務
殱殘兇俾無陋遺庶康我民彰神靈慈謹用祭告尚饗

　　祭后土之神文

　　向以行臺狹隘屋廬淺少因出在官餘貲市地易材命
工增修兼創運籌之亭兹已畢工重念半載之間百工
交雜築掘鏟削罔知避忌豈無冒犯神威用是謹竭愚

誠特伸告謝伏望明神鑒此微誠宥其冒犯且隂相黙
佑使行臺之内火盜無警居人咸安不勝感荷神休謹
告

　　祭慶元伯文　　　　　　　　明孝宗

　　維𢎞治年月日皇帝遣廣西布政司某官某致祭于封
推誠宣力武臣特進光禄大夫柱國慶元伯端僖李公
配封伯夫人唐氏曰惟公伉儷善積慶豐篤生聖女嫓
美姜娥時維仲(春秋)特申祀事崇徳報功永永無斁尚饗


　　弔伏波将軍辭　　　　　　　湛若水

　　承哲皇之嘉命兮恭秉節于南荒遡潯横之修阻兮敬
奠先生昔炎祚之中熄兮紛名號于囂融識帝王之有
真兮初岸幘於相逢建大勲於漢鼎兮揚炎焰而重征
光南交以甸荒服兮侯臣服於天王彼聖哲之謨訓兮
罔寵利於成功監四序之代謝兮恒伏辱于顯榮矧魚
目之混珍兮玉亦汚夫蒼蠅夫何薏苡之賤微兮俾膠
漆之弗終慨伊義之自吉兮奚悄悄而内忡繄客星之

輝煌兮渺江湖之髙蹤矯鴻飛之㝠㝠兮弋雖巧奚施
工豈經濟之或歉兮諒主器之不同予有事于兹土兮
仰先哲之遺風匪神武之威遠兮曷四海以攸同擷江
蘺與芳芷兮跽䖍薦以予衷

　　祭忠義祠葉公文　　　　　　楊　信

　　恠彼之犬羊兮擾我疆場懐夫子之孤憤兮心在保釐
率三百之鋭兵雷厲風飛叱二子以揮戈同時奮死傷
夫子之血刃兮魂杳杳以何之或為風或為雨英靈不

昧我來守土兮恭行祀事顧其廟貌荒臺址頽對越之
餘感愴移時爰命匠氏搆求杞梓新夫子之宮墻挽夫
子之生氣從以子姪衞以将吏陷陣之士儼若容止工
以告成登歌獻祭品物式陳蕉黄丹荔偉哉夫子生當
封侯死當廟食福我民兮驅厲鬼奠我民兮殺彼(闕)千
秋萬嵗享厥祀

　　祭宣成文　　　　　　　　　姚　鏌

　　維公並時而生同徳而起闡明六經質定百氏濂洛為

宗考亭為侶功在天下澤深八桂桂有宣成寔惟專祀
自宋迄今已三百禩薦饗雖修儀觀漸廢桂人皇皇思
未有繫我來謁公并用為懼乃舉儀章乃謀當道乃展
祠宇乃繪像貌公像肅肅公祠翼翼俎豆在堂絃誦在
室大功既成士類胥懌爰率有衆敢告公祠公相桂人
其不在兹尚饗

　　告城隍文

　　先王之世神物不得為奸而聖明之法凡左道惑衆者

有禁其為戒至嚴也比者桂城有土妖曰山魈與卓望
者浪傳姓名冒濫祠宇或飛沙以汚人冠服或縱火以
焚人室廬又或抛擲瓦石開闔門户以為變異愚昧之
人亦輒神之至傾貲財以供奉而莫知其為誕也夫幻
也妄也淫而盜也於法皆誅而二妖兼有之其不可縱
也明矣且幽僻之地魑魅居焉桂林宗藩所寓司府所
列縉紳大夫相與談道徳而事禮樂文物之區陽明之
會何物妖魔乃得以雜居于此也夫為民之害者雖鳥

獸龍蛇必驅之况為此恍惚不可測之恠以驚動人民
者乎鏌欽承天子之明命謬職一方之風化凡是邪慝
合當驅除若緩之不治則于靖共之義未稱鏌無以臨
于民惟神亦受明命監觀兹土索厲鬼而逐之以翼王
化其責均也顧得容此恠孽扇妖境内乃漠若無聞乎
鏌知之而不治鏌之咎也鏌不能自治故復以告之神
神知之而不能治亦恐有缺於保障之義非神之所安
敢潔一牲遣官以告神其鑒之


　　祭呉東湖文(諱廷舉)　　　　　王守仁

　　嗚呼呉公吾不得而見之矣公之才如干将莫邪隨其
所試皆迎刃而解公之志如長川逝河信其所趨雖百
折而不回公之節如堅松古栢必嵗寒而後見公之學
如深林邃谷必窮探而始知自其筮仕迄於退休敭歴
中外㡬於四十年而天下皆以為未能盡公之才登陟
崇顯至於大司空而天下皆以為未能行公之志雖未
嘗捐軀䘮元而天下信其有成仁死義之勇雖未嘗講

學論道而天下知其有闢邪衛正之心嗚呼若公者真
可謂一世之豪傑無所待而興者矣守仁於公未獲傾
葢而向慕滋切未獲識公之面而乆已知公之心公於
守仁其教愛勤惓不特篇章之稠叠而過情推引亦復
薦剡之頻煩長愧菲薄何以承公之教而懼其終不免
為知人之累也今兹承乏是土而來正可登堂請謝論
心求益而公則避我長逝已一年矣嗚呼傷哉幸與公
並生斯世而乃終身不及一面茫茫天壤竟成千古之

神交豈不痛哉薄奠一觴以哭我私公神有知尚來格
斯

　　祭敬所先生蔣公文　　　　　徐　階

　　昔在憲皇時稱多士凡八臨軒最後丁未有四元老公
居其一夷清惠和金聲玉色孝皇之初公侍講幃肅如
其容藹如其輝葆正養中不假言語披拂陽春漸濡膏
雨暨相武皇後先羣姦不激如川不動如山調䕶從容
匡扶懇惻身名俱全上下交徳庚辛之間國方遘屯公

及成都奮不顧身翼龍于淵殪狐于穴旋轉乾坤揭昭
日月維公之相功在邦家長沙京口徒以詞華維公之
相卓爾全徳姚江洞庭自謂不及帝方圖舊公乃抗辭
成而不享勞而不尸公身則歸公望彌重曰裴在唐曰
馬在宋公年未衰庶㡬復起時卜安危道占泰否胡事
之乖哲人不作靈返星躔氣収光嶽維公在朝善類有
依公今殁矣孰主孰持維公在野後生有式公今殁矣
孰引孰翼某等無似濫出公門哭公之殁憶公之存感

非私㤙哭豈私戚維公有知鑒此衷臆尚饗

　　祭敬所蒋公文　　　　　　　潘　㤙

　　於惟我公鍾英湘水負業經綸拚飛桂嶺振跡楓宸歴
事三朝論思昕夕學究天人節同金石望切玉鉉勛銘
商鼎碩徳髙風朝野引領遜此碩膚懸車故里其樂只
且左圖右史天不慗遺忽爾云殂㤙也聞訃千里增吁
兹以職事至止瞻拜几筵忽兮如在謦欬肅然抑其瑞
世之功為鳳為麟浩然之氣為星為辰揮斥八極周游

九垠與太乙為侶元氣為鄰者乎敢羞蕰藻侑以江蘺
庶㡬來格永懌余辭

　　祭告宣成二賢祠　　　　　　劉　節

　　於戲唐虞至於成周集羣聖之大成孔子也春秋至于
有宋集諸儒之大成朱子也二公友朱子而上師孔子
者也宣公仕於斯成公生於斯後人仰而服焉有餘地
矣某生也晚學道未聞恭承天子之命司憲視學葢将
竊緒餘以淑多士禮謁之初敢用誠告啟佑來學俾與

聞于斯道某也非讇惟公其惠相之

　　祭涇川張司馬

　　維公知名天下四十年矣詞林稱敏史局稱精講筵稱
正成均稱嚴秩宗稱寅司徒稱慎冢宰稱明司馬而居
守留都稱端稱肅才稱逹守稱介特履稱峻毅天下之
人皆知之矣某生也晚釋褐之初識公于朝未嘗登公
之門比從事郎署公則南矣未㡬某亦謫下邑矣欲即
公不可得而懐公則恒不能忘也逮承乏西蜀嘗聞公

於石翁老師承乏南滇再聞公於南園司徒乃復有八
桂之命方以謁公為期既至公不可作矣嗚呼某之不
幸也抑亦斯人之不幸也使公而存温公再起潞公復
相而天下福矣公之不為温公潞公斯人之不幸也公
葬已卜某也制于視篆不能走哭執公之紼此又某之
不幸也菲儀再致哀涕從之是豈一人私而寔為天下
之人悲也惟公其鑒之哉

　　祭靖江端懿王妃


　　慶宗女士鍾靈厚坤有容有徳有工有言制册元妃作
配親藩福履綏錫既庶既繁奄棄宮閫宗國哀奔品儀
致祭典禮具存

　　祭靖江宗室松坡

　　神祖諸孫靖藩賢𦙍盛時挺生出羣才雋忠侔道古善
比東平有文有行不驕不矜巍巍之功煌煌之業屏翰
藩垣有光玉牒節慎服食方期永齡龍蛇之嵗哲人以
傾成之惟艱仁而不禄彼蒼何如栽者乃覆某等素重

高誼曷忍訃聞弔哀禮祭侑以斯文朔風颼颼寒雲漠
漠招我巫陽九原不作

　　祭北山神文　　　　　　　　黄　芳

　　維神含精儲靈阜蕃庶物惟一方元兀是依乃者境内
虣虎為患逼近城郭動踰百十以吾人為雞豚戕害不
可勝計妖不虚生殆必有自睠兹庶姓顧亦何辜仰惟
皇上命官來守兹土固将庇之也而惡獸乃敢淫毒以
戕賊之是雖政牧匪良無以感召和氣而神於上帝好

生之徳抑亦與有責焉兹竭䖍具儀望而致禱神其轉
禍為福祛此惡類遠遁巖穴食稼之害勿攖擾邉之宼
潛消暗滅毋虐我土已敕将吏具器械設機穽期于三
日鼓噪而攻之虎如有霛宜憚神威将羣亟徙否則㝠
頑弗霛豕鹿等爾神其黙相我武赫厥靈威弗縱獸之
所如盡殱滅之庶吾民永有依歸焉而守土臣僚藉神
之庇亦禄食無忝也芳等憫兹殃害衷情憤激捍禦之
義幽明何異惟神鑒之


　　祭節婦傅氏文　　　　　　　李良臣

　　嗚呼綱常萬古事也夫死無二綱常也顧斯理嘗冺滅
于人心而懿行完節者自栢舟之後罕聞焉豈綱常倫
理之大非閨幃女婦之所能修抑表揚崇勵之未致遂
致湮没而無稱焉余觀風兹土思以扶植綱常而深慮
其有美之莫彰也乃咨詢博訪於懐集得潘聰之妻傅
氏痛其夫之殁於羇旅哀號㡬絶甫畢葬事遂縊於寢
室以身殉之懐僻邑也氏編民婦也非素有詩書之教

而其烈志奇節宜與栢舟並稱豈非綱常未嘗冺滅而
表揚盛事崇勵風教顧在上之責耳余既嘉其事乃命
官祭之詞曰嗚呼惟民之生卓以犖兮淑氣攸鍾惟氏
之操堅且貞兮殉夫而終殉夫而終兮且不朽而一婦
人兮能植綱常栢舟之矢死兮聖刪詩而首録於鄘余
觀風于百粤兮惟節義之是揚行無譲於姜女兮寜冺
滅以無揚爰命官以告祭兮勵世風於無窮尚饗

　　祭烈女朱茉莉文　　　　　　王貞吉


　　嗟乎人孰不愛生也茉莉則輕生若芥人孰不惡死也
茉莉則視死如歸剛烈之氣金石難摧卓立之聲泰山
崔嵬鄙哉世婦生則同帷夫肉未寒身則他隨老夫平
日有何厚㤙女妾乃能守節不虧亦有䜿臣世叨簪纓
國纔破滅易面事人二十幼齡女妾乃能完節終身使
其為正室也必能為栢舟為文伯之母為割鼻為王凝
之妻矣使其為丈夫也必能為比干之剖心為常山之
割舌為信國之九死不悔為陸秀夫之落海抱帝矣嗟

乎茉莉真是奇異天之生才原不擇地樂工而有海清
婢妾而有茉莉矣我來作守於今三年聞此貞烈心愴
淚漣爰表墓道以彰幽濳既往者化已定者天神其來
格永鑒斯言尚饗

　　告伏波廟文　　　　　　　　方　瑜

　　公之志節偉然大丈夫也晩年提兵南來平交趾之亂
功徳著在嶺表是宜隨地祀之而祀之横江之澨得非
以伏波威靈于今尤烈恠石險流假以鎮厭而往來之

人恃以無恐者也瑜叨守是郡入境之初遂經祠下素
慕英聲敢不瞻謁嗚呼窮當益堅老當益壮公之語也
瑜不敏敢為公三誦之

　　灕山社成告文　　　　　　　張鳴鳳

　　靈之遷震以驚靈之來安以平靈之饗顔既醉靈之喜
祉斯萃宅兹新宮沛嘉惠春報秋祈千萬世

　　祭葉參知文　　　　　　　　蘇　濬

　　嗚呼風莫莫兮吹衣雲㝠㝠兮掩暉望蒼梧兮氣結君

胡為兮去不歸憶與君兮徜徉以醇醪兮相将搴菊英
以為餐兮紉蘭&KR0581;以為裳折參同之眇眇兮鳴和鸞之
鏘鏘弄素娥兮窈窕賡白雪兮宮商忽秋色兮蕭森念
蒼生兮沉吟膏車兮秣馬載馳兮駸駸冒寒露之淅瀝
兮穿窮谷之崎&KR0706;陟深箐之鳥道兮入翳蔚之叢林嵐
氣紛其相薄兮隂陽鬰而交侵乍凝氷兮焦火如載浮
兮載沉思𤣥牝兮養谷胡青黄兮災木泪千竿兮若雨
人百身兮莫贖沆瀣漿兮雕胡飯靈之來兮日将晚一

夕兮千秋來不語兮復返

　　祭龔日池憲副文

　　嗚呼象郡之區百蠻所都嵐烟下上狌猱為徒怒則相
煽喜則相呼維公撫之拮据卒瘏龍淵立㫁何論大軱
公所經畫不動聲色蓽路藍縷以開荆棘寘之康莊解
其徽纆水無吹浪岡無聚慝化成日南是誰之力帝曰
休哉渤海家風琬琰有聲車服以庸維公念始益圖厥
終首櫛暴雨身逐飛虹心之瘁矣乃殞厥躬嗚呼世故

紛紛東馳西騖發言盈庭舉趾誰措任事若公千秋旦
暮錫爾專征何勞東顧英雄長恨詎知其故濬等幸追
左右鞭弭相将登高慷慨攬轡悲傷嗟彼驊騮未竟龍
驤嗟彼太阿胡爾匣藏告以大招爾其洋洋

　　衙門合祭養利州守葉君文　　徐顯卿

　　維公發祥粤自玉融燥髮窮經譽髦所宗既貢明廷爰
陟州牧蔚有賢聲揚于薦牘仕為循吏學則通儒佑啟
哲嗣懐瑾握珠天禄燃藜石渠載筆所志斯酬世徳允

述公為辴然萬里貽書睠兹式糓毋㬱厥初方圖掛冠
子謀省侍胡不須㬰溘焉永棄顯榮夀考得全全歸令
聞不已有邈音暉所悲旅櫬海陬遐甸遙薦椒芬臨風
悽戀

　　鎮粤樓祭張襄惠公　　　　　曽偉方

　　惟公余邑先輩也當不佞偉方初降母體則公先已捐
旄節騎龍白雲鄉去今㡬五十年所偉方適以司馬曹
謫判賓州過栁詢公襄栁遺事欲求谿獞峒猺諸部種

就殪之所乃故老皆無在矣徒見郊以北有巋其樓公
像其中嵗時伏臘日栁縉紳先生若邑子靡不人率錢
約徵醵㑹歌呼相樂曰惟公故墟嗟嗟十夫之聚誰相
北面夫非公豐功隆徳淪人膚骨之深且厚而能若兹
公為栁人躬甲胄披蓬藋驅遠封豕長蛇以艾殺此地
栁亦春雨秋霜荔丹蕉黄廟食百世以報公公於理學
氣節文章葢一時獨位不甚貴不遂至卿相不能一日
身安於朝廷之上葢就公當時視之若謂數奇由今較

量未為不遇公值肅皇時齋居暫閒而太阿在手權臣
柄用而貂璫未竊物力衰耗而耳目精神尚强雖其間
誅褒旌黜清論時有信絀而猶能知公信公蕩平百粤
數筦總制荆湖川貴粤東西家尸户祝榮華至今試使
公遂所願徒赫卿相於一時孰得孰失公固能辨公視
今世局是否安危偷窳吏習忍令公見偉方即逾强乎
妄希年少狂勇謂大丈夫出不能竪尺寸縱然槐棘子
大夫猶渺乎細志大才疎一官隨蹶匍匐載塗媿公榮

謫徒爾肅遺容想公風烈强自作氣則猶勃勃焉雄心
欲發而已歎九原之不作悲執鞭之無從躊躇過此實
不能去跽陳詞以進酒神彷彿其來歆














　　粤西文載巻七十五


　　粤西叢載原序

　　嶺南遼阻昔人皆視為畏途後之人覽其紀載所見異
辭所聞異辭所傳聞異辭未有不洞心駭目也如宋元
以上則有陳承韜南越記沈懷逺南越志劉欣期交州
記段公路北户雜錄莫休符桂林風土記周去非嶺外
代答張田廣西會要范旻邕管雜記譚掞邕管溪洞雜
記胡珵蒼梧雜志楊孚南裔異物志交州異物志萬震
南州異物志劉恂嶺表錄異志孟琯嶺南異物志房千

里南方異物志投荒雜錄范成大桂海虞衡志驂鸞錄
迨明之世則有葉繼熈臨桂雜識李文鳯月山叢談田
汝成炎徼紀聞張鳴鳯桂故桂勝王士性桂海志續張
七澤梧潯雜佩魏濬西事珥嶠南瑣記岳和聲續驂鸞
錄曹學佺名勝志謝肇淛百粤風土記鄺露赤雅凡計
二三十餘種或全帙猶存或斷簡無㡬或僅存其目此
皆專於其地者也至其他散見者亦往往而有也余既
輯粤西詩載文載而於諸家所述者僅能錄其一二竊

自哂其遺漏之多也因復念碑刻題名千載如一日也
行程日記萬里在目前也善良之軼事宜章僉壬之穢
迹可鑒也閥閲世家非無盛事封疆大吏自有公評也
仙人釋子則道術不少神鬼妖魅則幻誕實繁也鳥獸
蟲豸多奇形竹木花革多竒產也風俗異其習尚飲食
異其嗜好也大則土官跋扈叛服不常小則山宼跳梁
刼掠無間也事物之變可喜可愕者不可殫記也爰復
為蒐羅編次叢載三十巻獨是世不乏鄴侯插架而載

瓻無因終屬渺聞尠見也聊就目之所渉者以補詩文
所未逮雖不足資雅人之博物亦庶以供客座之笑談
云爾康熈四十四年乙酉夏六月汪森序






