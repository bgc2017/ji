







　　欽定四庫全書

　　粤西文載卷十七

　　桂林府通判汪森編

　　志

　　南蠻志　　　　　　　　　(晉)范　曄

　　禮記稱南方曰蠻雕題交趾其俗男女同川而浴故曰
交趾其西有噉人國生首子輒解而食之謂之宜弟味
㫖則以遺其君君喜而賞其父取妻美則讓其兄今烏

滸人是也交趾之南有越裳國周公居攝六年制禮作
樂天下和平越裳以三象重譯而獻白雉曰道路悠逺
山川阻深音使不通故重譯而朝成王以歸周公公曰
徳不加焉則君子不饗其質政不施焉則君子不臣其
人吾何以獲此賜也其使請曰吾受命吾國之黄耉曰
久矣天之無烈風雷雨意者中國有聖人乎有則盍往
朝之周公乃歸之於王稱先王之神致以薦於宗廟周
徳既衰於是稍絶及楚子稱覇朝貢百越秦并天下威

服蠻夷始開嶺外置南海桂林象郡漢興尉佗自立為
南越王傳國五世至武帝元鼎五年遂滅之分置九郡
交趾刺史領焉其珠崖儋耳二郡在海洲上東西千里
南北五百里其渠帥貴長耳皆穿而縋之垂肩三寸武
帝末珠崖太守㑹稽孫幸調廣幅布獻之蠻不堪役遂
攻郡殺幸幸子豹率善人還復破之自領郡事討擊
餘黨連年乃平豹遣使封還印綬上書言狀制詔即以
豹為珠崖太守威政大行獻命嵗至中國貪其珍賂漸

相侵侮故率數嵗一反元帝初元三年遂罷之凡立郡
六十五嵗逮王莽輔政元始二年日南之南黄支國來
獻犀牛凡交趾所統雖置郡縣而言語各異重譯乃通
人如禽獸長㓜無别項髻徒跣以布貫頭而著之後頗
徒中國罪人使雜居其間乃稍知言語漸見禮化光武
中興錫光為交趾任延守九真於是教其耕稼制為冠
履初設媒聘始知姻娶建立學校導之禮義建武十二
年九真徼外蠻里張游率種人慕化内屬封為歸漢里

君明年南越徼外蠻夷獻白雉白兔至十六年交趾女
子徵側及其妹徵貳反攻郡徵側者麊泠縣雒將之女
也嫁為朱䳒人詩索妻甚雄勇交趾太守蘇定以法繩
之側忿故反於是九真日南合浦蠻里皆應之凡略六
十五城自立為王交趾刺史及諸太守僅得自守光武
乃詔長沙合浦交趾具車船脩道橋通障谿儲糧榖十
八年遣伏波將軍馬援樓船將軍叚志發長沙桂陽零
陵蒼梧兵萬餘人討之明年夏四月援破交趾斬徵側

徵貳等餘皆降散進擊九真賊都陽等破降之徒其渠
帥三百餘口於零陵於是嶺表悉平肅宗元和元年日
南徼外蠻夷究不事人邑豪獻生犀白雉和帝永元十
二年夏四月日南象林蠻夷二千餘人冦掠百姓燔燒
宫寺郡縣發兵討擊斬其渠帥餘衆乃降於是置象林
將兵長史以防其患安帝永初元年九真徼外夜郎蠻
夷舉土内屬開境千八百四十里元初二年蒼梧蠻夷
反叛明年遂招誘欝林合浦蠻漢數千人攻蒼梧郡鄧

太后遣侍御史任逴奉詔赦之賊皆降散延光元年九
真徼外蠻貢獻内屬三年日南徼外蠻復來内屬順帝
永建六年日南徼外葉調王便遣使貢獻帝賜調便金
印紫綬永和二年日南象林徼外蠻夷區憐等數千人
攻象林縣燒城寺殺長吏交趾刺史樊演發交趾九真
二郡兵萬餘人救之兵士憚逺役遂反攻其府二郡雖
擊破反者而賊勢轉盛㑹侍御史賈昌使在日南即與
州郡并力討之不利遂為所攻圍嵗餘而兵穀不繼帝

以為憂明年召公卿百官及四府掾屬問其方畧皆議
遣大將發荆揚兖豫四萬人赴之大將軍從事中郎李
固駮曰若荆揚無事發之可也今二州盜賊槃結不散
武陵南郡蠻夷未輯長沙桂陽數被徵發如復擾動必
更生患其不可一也又兖豫之人卒被徵發逺赴萬里
無有還期詔書迫促必致叛亡其不可二也南州水土
温暑加有瘴氣致死亡者十必四五其不可三也逺渉
萬里士卒疲勞比至嶺南不復堪鬬其不可四也軍行

三十里為程而去日南九千餘里三百日乃到計人禀
五升用米六十萬斛不計將吏驢馬之食但負甲自致
費便若此其不可五也設軍到所在死亡必衆既不足
禦敵當復更發此為刻割心腹以補四支其不可六也
九真日南相去千里發其吏民猶尚不堪何况乃苦四
州之卒以赴萬里之艱哉其不可七也前中郎將尹就
討益州叛羌益州諺曰虜來尚可尹来殺我後就徵還
以兵付刺史張喬喬因其將吏旬月之間破殄冦虜此

發將無益之效州郡可任之驗也宜更選有勇略仁惠
任將帥者以為刺史太守悉使共住交趾今日南兵單
無穀守既不足戰又不能可一切徒其吏民北依交趾
事静之後乃命歸本還募蠻夷使自相攻轉輪金帛以
為其資有能反間致頭首者許以封侯列土之賞故并
州刺史長沙祝良性多勇決又南陽張喬前在益州有
破鹵之功皆可任用昔太宗就加魏尚為雲中守哀帝
即拜龔舎為太山太守宜即拜良等便道之官四府悉

從固議即拜祝良為九真太守張喬為交趾刺史喬至
開示尉誘並皆降散良到九真单車入賊中設方略招
以威信降者數萬人皆為良築起府寺由是嶺外復平
建康元年日南蠻夷千餘人復攻燒縣邑遂扇動九真
與相連結交趾刺史九江夏方開恩招誘賊皆降服時
梁太后臨朝美方之功遷為桂陽太守桓帝永夀三年
居風令貪暴無度縣人朱達等及蠻夷相聚攻殺縣令
衆至四五千人進攻九真太守兒式戰死詔賜錢

六十萬拜子二人為郎遣九真都尉魏朗討破之斬首
二千級渠帥猶屯據日南衆轉强盛延熹三年詔復拜
夏方為交趾刺史方威惠素著日南宿賊聞之二萬餘
人相率詣方降靈帝建寧三年欝林太守谷永以恩信
招降烏滸人十餘萬内屬皆受冠帶開置七縣熹平二
年冬十二月日南徼外國重譯貢獻光和元年交趾合
浦烏滸蠻反叛招誘九真日南合數萬人攻没郡縣四
年刺史朱雋擊破之六年日南徼外國復來貢獻


　　南中志　　　　　　　　　　　常　璩

　　咸熙元年吳交趾郡吏吕興殺太守孫靖内附魏魏拜
興安南將軍時南中監軍霍弋表遣建寧㸑谷為交趾
太守率牙門將軍建寧董元毛炅孟幹孟通㸑熊李松
王素等領部曲以討之谷未至興已為功曹李統所殺
泰始元年谷等徑至郡撫和初附無幾谷卒晉更用馬
忠子融代谷融卒遣犍為楊稷代之加綏逺將軍又進
諸牙門皆雜號將軍封吳侯交州刺史劉峻大都督修

則領軍三攻稷皆為稷所敗欝林九真皆附稷稷表遣
將軍毛炅董元等攻合浦戰於古城大破吳軍殺峻則
稷因表炅為欝林太守元為九真太守元病亡更以益
州王素代之數攻交州諸郡泰始七年春吳王孫皓遣
大都督薛珝交州刺史陶璜帥二十萬軍興扶嚴惡夷
合十萬伐交趾稷遣炅及將軍建寧孟岳等禦之戰於
封溪衆寡不敵炅等敗績僅以身還交趾固城自守破
敗之後衆纔千人并新附可有四千男女萬餘口陶璜

圍之杜塞蹊徑救援不至雖班量約食猶不供繼至秋
七月城中食盡病餓死者大半交趾人廣野將軍王約
反應陶璜以梯援外吳人遂得入城得稷等皆囚之即
斬稷長史張登將軍孟通及炅并交趾人邵暉等二千
餘人受皓詔傳稷秣陵故梏稷及孟幹㸑熊李松四人
於吳通四逺消息稷至合浦發病嘔血死傳首秣陵葉
其屍喪於海幹松熊至吳將加斬刑或説皓宥免幹等
可以勸邊將皓原之欲徒付臨海郡初稷等私誓不能

死節困辱虜手若䝉未死必當思求北歸稷既路死幹
等恐北路轉逺以吳人愛蜀側竹弓弩言能作之皓轉
付部為弓工九年幹自吳逃返洛陽松熊為皓所殺初
晉武帝以稷為交州刺史大封半道稷城陷或傳降故
不録幹至表狀乃追贈交州刺史封松熊後嗣侯焉古
城之戰毛炅手殺修則則子允隨陶璜璜以炅壯勇欲
赦之而允必欲求殺炅炅亦不屈於璜璜怒乃躶身囚
結面縛呵曰晉兵賊炅亦烈聲呵曰吳狗何等為賊吳

人生割其腹允割其肝罵曰虜腹炅罵不繼曰尚欲斬
汝孫皓汝父何死狗也吳人斬之武帝聞而哀矜即詔
炅子襲爵封諸子三人闗内侯九真太守王素以交趾
敗與董元牙門王承等欲還南中為陶璜别將衛濮所
獲功曹李祚見交趾民殘害還遂率吏民保郡為晉祚
舅黎晃為吳將攻伐祚不下數遣人解喻降之祚答曰
舅自吳將祚自晉臣惟力是視矣邵暉子𦙍先為父使
詣洛拜奉車都尉北還暉敗亡𦙍依祚固守求救南中

南中遥為之援諸姓得世有部曲弋遣之南征固以功
相承也

　　西原蠻　　　　　　　　　(宋)宋　祁

　　西原蠻居廣容之南邕桂之西有甯氏者相承為豪又
有黄氏居黄橙洞其𨽻也其地西接南詔天寳初黄氏
强與韋氏周氏儂氏相脣齒為冦害據十餘州韋氏周
氏恥不肯附黄氏攻之逐於海濱至徳初首領黄乾曜
真崇鬱為陸州武陽朱蘭洞蠻皆叛推武承斐韋敬簡

為帥僣號中越王廖殿為桂南王莫淳為拓南王相支
為南越王梁奉為鎮南王羅誠為戎城王莫潯為南海
王合衆二十萬綿地數千里署置官吏攻桂管十八州
所至焚廬舎掠士女更四嵗不能平乾元初遣中使慰
曉諸首領賜詔書赦其罪約降於是西原環古尋州首
領方子彈甘令暉羅承韋張九解宋原五百餘人請出
兵討承斐等嵗中戰二百斬黄乾曜真崇欝廖殿莫淳
梁奉羅誠莫潯七人承斐等以餘衆面縛詣桂州降盡

釋其縛差賜布帛縱之其種落張侯夏永與夷獠梁崇
牽覃問及西原酋長吳功曹復合兵内冦陷道州據城
五十餘日桂管經略使邢濟擊平之執吳功曹等餘衆
復圍道州刺史元結固守不能下進攻永州陷邵州留
數日而去湖南團練使辛京杲遣將王國良戍武岡嫉
京杲貪暴亦叛有衆千人侵掠州縣發使招之且服且
叛建中元年城漵州以斷西原國良乃降貞元十年黄
洞首領黄少卿者攻邕管圍經略使孫公器請發嶺南

兵窮討之徳宗不許命中人招論不從俄陷欽横潯貴
四州少卿子昌沔趫勇前後陷十三州氣益振乃以唐
州刺史陽旻為容管招討經略使引師掩賊一日六七
戰皆破之侵地悉復元和初邕州擒其别帥黄承慶明
年少卿等歸款拜歸順州刺史弟少髙為有州刺史未
幾復叛又有黄少度黄昌驩二部陷賓巒二州據之十
一年攻欽横二州邕管經略使韋悦破走之取賓巒二
州是嵗復屠巖州桂管觀察使裴行立輕其軍弱首請

發兵盡誅叛者徼幸有功憲宗許之行立兵出擊彌更
二嵗妄奏斬獲二萬罔天子為解自是邕容兩道殺傷
疫疫死者十八以上調費鬬亡由行立陽旻二人當時
莫不咎之及安南兵亂殺都䕶李象古擢唐州刺史桂
仲武為都䕶逗留不敢進貶安州刺史以行立代之尋
召還卒長慶初以容管經略使留後嚴公素為經略使
復上表請討黄氏兵部侍郎韓愈建言黄賊皆洞獠無
城郭依山險各治生業急則屯聚畏死前日邕管經略

使徳不能綏懐威不能臨制侵詐係縛以致憾恨夷性
易動而難安刧州縣復私讎貪小利不為大患自行立
陽旻建征討生事詭賞邕容兩管日以凋敝殺傷疾患
十室九空百姓怨嗟如出一口人神共嫉二將繼死今
嚴公素非撫御之才復尋往謬誠恐嶺南未有寧時昨
合邕容為一道邕與賊限一江若經略使居之兵鎮所
處物力雄完則敵人不敢輕犯容州則隔阻已甚以經
略使居之則邕州兵少情見易啓蠻心請以經略使還

邕州容置刺史便甚又比發南兵逺鄉羈旅疾疫殺傷
續添續死每發倍難若募邕容千人以給行營糧不増
而兵便習守則有威攻則有利自南討損傷嶺南人希
賊之所處洞壘荒僻假如盡殺其人得其地在國計不
為有益容貸羈縻比之禽獸来則捍禦去則不追未有
虧損朝廷願因改元大慶普赦其罪遣郎官御史以天
子意丁寧宣諭必能讙呼聽命為選材用威信者委以
經略處理得方宜無侵叛事不納初邕管既廢人不謂

宜監察御史杜周士使安南過邕州刺史李元宗白狀
周士從事五管積三十年矣亦知其不便嚴公素遣人
元宗懼引兵一百持印章依少度穆宗遣監察御史敬
僚按之僚嘗為容州從事與公素暱傳致元宗罪以母
老流驩州衆以為不直黄賊更攻邕州陷左江鎮攻欽
州陷千金鎮刺史楊嶼奔石南柵邕州刺史崔結擊破
之明年又冦欽州殺將吏是嵗黄昌瓘遣其黨陳少奇
二十人歸款請降敬宗納之黄氏儂氏據州十八經略

使至遣一人詣治所稍不得意輙侵掠諸州横州當邕
江官道嶺南節度使常以兵五百戍守不能制太和中
經略使董昌齡遣子蘭討平峒穴夷其種黨諸蠻畏服
有違命者必嚴罰之十八州嵗輸貢賦道路清平其後
儂洞最強結南詔為助懿宗與南詔約和二洞數構敗
之邕管節度使辛讜以從事徐雲虔使南詔結和齎美
貨噉二洞首領太州刺史黄伯藴屯洞首領儂金意員
州首領儂金勒等與之通驩員州又有首領儂金澄儂

仲武與金勒襲黄洞首領黄伯善伯善伏兵瀼水雞鳴
候其半濟擊殺金澄仲武唯金勒遁免復欲興兵報仇
辛讜遣人持牛酒音樂解和并遺其母衣服母賢者也
讓其子曰節度使持物與獠母非結好也以汝為吾子
前日兵敗瀼水士卒略盡不自悔復欲動衆兵忿者必
敗吾將囚為官老婢矣金勒感悟為罷兵

　　猺　　　　　　　　　　　　范成大

　　猺本盤瓠之後其地山溪髙深介於巴蜀湖廣間綿亘

數千里椎髻跣足衣斑斕布褐名為猺而實不供征役
各自以逺近為伍以木葉覆屋種禾黍粟豆山芋雜以
為糧截竹筒而炊暇則獵食山獸以續食嶺蹬險阨負
載者悉著背上繩繫於額僂而趨俗喜讎殺猜忍輕死
又能忍飢行鬬左腰長刀右負大弩手長鎗上下山險
若飛兒始能行燒鐵石烙其跟蹠使頑木不仁故能履
棘茨根枿而不傷兒始生秤之以鐵如其重漬之毒水
兒長大煆其鋼以製刀終身用之試刀必斬牛仰刃牛

項下以肩負刀即負即殊者良刀也弩名偏架弩隨跳
躍中以一足蹶張背手傅矢往往命中鎗名掉鎗長二
丈餘徒以䕶弩不恃以取勝戰則一弩一鎗相將而前
執鎗者前卻不常以衛弩執弩者口銜刀而手射人敵
或冐刃逼之鎗無所施弩人釋弩取口中刀奮擊以救
度險整其行列退去必有伏弩土軍弓手輩與之角技
藝爭地利往往不能決勝也嵗首祭盤瓠雜揉魚肉酒
飯於木槽扣槽羣號為禮十月朔日各以聚落祭都貝

大王男女各成列連袂相携而舞謂之踏猺意相得則
男吚鳴躍之女羣負所愛去遂為夫婦不由父母其無
配者俟來嵗再㑹女三年無所向父母或欲殺之以其
為人所棄云樂有鐃鼓胡盧笙竹笛之屬其合樂
時衆音競鬨擊竹筩以為節團圝跳躍呌噪以相之嵗
暮羣操樂入省地州縣扣人門乞錢米酒炙如儺然猺
之屬桂林者興安靈川臨桂義寧古縣諸邑皆迫近山
猺最强者曰羅曼猺麻園猺其餘如黄沙甲石嶺屯褒

江贈脚黄村赤水藍思巾江竦江定花冷石白面黄意
大利小平灘頭丹江閃江等猺不可勝數山谷間稻田
無幾天少雨稑種不收無所得食則四出犯省地求斗
升以免死久乃玩狎雖豐嵗猶剽掠沿邊省民與猺犬
牙者風聲氣習及筋力技藝略相當或與通婚姻結仇
怨往往為猺鄉道而分擄獲猺既自識徑路遂數數侵
軼邊民遂不能誰何攻害田廬剽穀粟牛畜無嵗無之
踉蹡篁竹飄忽往來州縣覺知則已趠入巢穴官軍不

可入但分屯路口山多蹊不可以徧防持久則勞費又
猺人常以山貨沙板滑石之屬竊與省民博鹽米山田
易旱乾若一切閉截無所得食且冐死突出為毒滋烈
沿邊省民因與交闗或侵負之與締仇怨則又私出相
讎殺余既得其所以然乾道九年夏遣吏經理之悉罷
官軍専用邊民籍其可用者七千餘人分為五十團立
之長副階級相制毋得與猺通為之器械敎習使可捍
小冦不得報官猺犯一團諸團鳴鼓應之次告諭近猺

亦視省民相團結毋得犯法則通其博易之路不然絶
之彼見邊民已結形格勢禁不可輕犯幸得通博買有
鹽米之利皆驩然聽命最後擇勇敢吏將桑江歸順五
十二猺頭首深入生徑羅曼等洞尤狼戾素不賓化者
亦以近猺利害諭之悉從乃為置博易塲二一在義寧
一在融州之榮溪天子誕節首領得赴屬縣與犒宴諸
猺大恱伍籍遂定保鄣隠然萬一逺猺弗率必須先破
近猺近猺欲動亦須先勝邊團始能越至城郭然亦難

矣既數月諸猺團長袁臺等數十人詣經略司謁謝悉
紫袍巾裹横挺犒以銀盌綵絁鹽酒勞遣之又各以誓
狀來其略云某等既充山職今當鈐束男姪男行持棒
女行把麻任從出入不得生事者上有太陽下有地宿
其翻背者生兒成驢生女成猪舉家滅絶不得翻面説
好背面説惡不得偷寒送暖上山同路下水同船男兒
帶刀同一邊一㸃一齊同殺盜賊不用此款者並依山
例山例者誅殺也蠻語鄙陋不欲没其實略志於此余

承乏帥事二年諸猺無一迹及省地遂具以條約上聞
詔許遵守行之

　　蠻

　　南方曰蠻亦曰西南蕃今郡縣之外羈縻州洞雖故皆
蠻地猶近省民供稅役故不以蠻命之過羈縻則謂之
化外真蠻矣區落連亘湖廣接於西戎種類殊詭不可
勝計此等前世蓋嘗内附建黔南帥府於融州以統之
今融帥已罷一切化外也融在猺洞之南蕃蠻之東蕃

蠻時出州縣城郭以蜜臘草香等貿易每嵗聖節亦有
出赴燕設者其稱大小張大小王龍石騰謝等謂之西
南蕃地與䍧牱接人椎髻跣足或着木履衣青花斑布
以射獵讎殺為事持本牌標鎗木弩藥箭相鈔掠而峨
州以西又有羅坐夜回計利流求萬夀多嶺阿悮等蠻
謂之蠻酋酋自謂太保大抵與山獠相似但有首領耳
其人椎髻以白紙繫之云尚與諸葛武候制服也西南
蕃俗大抵介别男夫甚剛妻女甚潔夫婦異居妻所居

深藏不見人夫過其妻挂劔於門而後入或期於深山
不褻穢其居謂否則鬼神禍之此諸蠻皆未嘗為害故
其事亦不能詳知又有漢蠻者十年前大理馬至横山
此蠻亦附以来衣服與中國略同能通華言自云本諸
葛武侯戍兵聞其種人絶少按三國志初無留戍事唐
史有西屠夷乃馬伏波兵留不去者初止十户隋末至
三百户皆姓馬號馬留人與林邑分唐境疑漢蠻即此
類其南連邕州南江之外稍有名稱者羅殿自杞以國

名羅孔特磨白衣九道等以道名此皆成聚落地皆近
南詔羅在融宜之西邕之西北唐㑹昌中封其帥為羅
殿王世襲爵嵗以馬至横山互市亦有移至邕稱守羅
國王羅吕押馬者稱西南謝蕃知武州節度使都大照
㑹羅殿國文字按唐史東謝蠻居黔州西謝氏世酋長
部落尊畏之然則謝蕃葢羅殿之巨室又知其地近䍧
牱自杞本小蠻尤兇狡嗜利其賣馬於横山少拂意即
拔刃向人亦嘗有所殺傷邕管亦殺數蠻以相當事乃

已今其國王曰阿巳生三嵗而立其臣阿謝柄國善撫
其衆諸蠻比多附之至有精騎萬計阿巳年十七阿謝
乃歸國政阿已猶舉國以聽之諸蠻之至邕管賣馬者
風聲氣習大抵略同其人多深目長身黒面白牙以錦
纒椎髻短褐徒跣戴笠荷氊珥刷牙金環約臂背長刀
腰弩箭箙腋下佩皮篋胷至腰駢束麻索以便乗馬取
馬於羣但持長繩走前擲馬首絡之一投必中刀長三
尺甚利出自大理者尤竒性好潔數人共飯一柈中植

一匕置杯水其傍少長共匕而食探匕於水抄飯一哺
許摶之柈令圓淨始加之匕上躍以入口葢不欲汚匕
妨他人每飯極少飲酒亦止一杯數嚥始能盡葢腰腹
束於繩故也食鹽礬胡椒不食彘肉食已必刷齒故常
皓然甚惡穢氣野次如有必坎而覆之邕人每以此制
其忿戾投以穢器輒躍馬驚走

　　獠

　　獠依山林而居(鄺露赤雅云深山窮谷積木以居名曰干欄)無酋長板籍蠻

之恍惚無常者也以射生食動為活蟲豸能蠕動者皆
取食無年甲姓名一村中推有勇力者曰郎火餘但稱
火嵗首以土杯十二貯水隨辰位布列郎火禱焉乃集
衆往觀若寅有水而卯涸則知正月雨二月旱自以不
差諸蕃嵗賣馬於官道其境必要取貨及鹽牛否則梗
馬路官亦以鹽綵和謝之其稍稍漸有名稱曰上下者
則入蠻類舊傳獠有飛頭鑿齒鼻飲白衫花面赤裩之
屬二十一種今右江西南一帶甚多殆百餘種唐房千

里異物志言獠婦生子即出夫憊臥如乳婦不謹則病
其妻乃無苦唐志言飛頭獠者頭欲飛周項有㾗如縷
妻子共守之及夜如病頭忽亡比旦還又有烏武獠地
多瘴毒中者不能飲藥故自鑿齒

　　西原蠻

　　儂智髙反朝廷討平之因其疆域叅唐制分析其種落
大者為州小者為縣又小者為洞凡五十餘所推其長
雄為首領籍其民為壯丁以藩籬内郡障防外蠻緩急

追集備禦制如官軍其酋皆世襲分隷諸寨總隷於提
舉左江四寨二提舉右江四寨一提舉寨官民官也知
寨主簿各一員掌諸洞財賦左江屯永平太平右江屯
横山掌諸洞烟火民丁以官兵盡䕶之大抵人物獷悍
風俗荒怪不可盡以中國教法繩治姑羈縻之而已有
知州權州監州知縣知洞皆命於安撫若監司給文帖
朱記其次有同發遣權發遣之屬謂之官典各命於其
州每村團又推一人為長謂之主户餘民皆稱提陀猶

言百姓也洞丁有爭各訟諸酋酋不能決若酋自爭則
訟諸寨或提舉又不能決訟諸邕管次至帥司而止皇
祐以前知州補授不過都知兵馬使僅比徽校智髙之
亂洞人立功始有補班行者諸洞知州不敢坐其上視
朝廷爵命尚知尊敬元豐以後漸任中州官近嵗洞酋
多寄藉内地納粟補授無非大小使臣或敢詣闕陳獻
利害至借補閣職與帥守抗禮其為招馬官者尤與州
縣相狎子弟有入邕州應舉者招致游士多設耳目州

縣文移未下已先知之輿騎居室服用皆儗公侯如安
平之李棫田州之黄諧皆有強兵矣民田計口給民不
得典賣惟自開荒者由已謂之祖業口分田知州别得
養印田猶圭田也權州以下無印記者得䕃免田既各
服屬其民又以攻剽山獠及博買嫁娶所得生口男女
相配給田使耕教以武伎世世隷屬謂之家奴亦曰家
丁強壯可教勒者謂之田子甲亦曰馬前牌皆青布巾
跣足總謂之洞丁舊一州多不過五六百人今有以千

計者元豐中嘗籍其數十餘萬老弱不與此籍久不修
矣洞丁往往勁㨗能辛苦穿皮履上下山不頓其械器
有桶子甲長鎗手摽偏刀逷&KR2255;牌山弩竹箭桄榔箭之
屬其相讎殺彼此布陣各張兩翼以相包果人多翼長
者勝無他奇民居苫茅為兩重棚謂之麻欄上以自處
下畜牛豕棚工編竹為棧但有一牛皮為祻席牛豕之
穢升聞棧罅習慣之亦以其地多虎狼爾不則人畜俱
不安深廣民居亦多如此洞人生理尤茍簡冬編鵝毛

木綿夏緝蕉竹麻紵為衣摶飯掬水以食家具蔵土窖
以備冦掠土産生金銀銅鉛絲丹砂翠羽洞緂練布茴
香草果諸藥各逐其利不困乏今黄姓尚多而儂姓絶
少葢智髙亂後儂氏善良許從國姓故今多姓趙氏舉
洞純一姓者婚姻自若酋豪或娶數妻皆曰媚娘洞官
之家婚嫁以麤豪法侈相髙聘送禮儀多至千擔少亦
半之壻来就親女家於五里外結草屋百餘閒與居謂
之入寮兩家各以鼓樂迎男女至寮女婢妾百餘壻僕

至數百成禮之夕兩家各盛兵為備小有言則兵刃相
接成婚後壻常抽刃妻之婢妾迕意即手殺之自入寮
能多殺婢妾則妻黨畏之否則謂之懦半年而後歸夫
家(赤雅云歸時盛兵陳樂馬上飛鎗走球鳴鐃角伎名曰出寮舞)人逺出而歸者止於
三十里外家遣巫(赤雅云巫曰瑶眊)提竹籃迓脫歸人帖身衣
貯之籃以前導還家言為行人收魂歸也親始死被髪
持缾罋慟哭水濱擲銅錢紙錢於水汲歸浴屍謂之買
水否則鄰里以為不孝此州縣雖曰羈縻然皆耕作省

地嵗輸稅米於官始時國家規模宏逺以民官治理之
兵官鎮壓之以諸洞財力養官軍以民丁備招集驅使
上下相維有臂指之勢洞酋雖號知州縣多服皁白布
袍類里正户長叅寨官皆横挺自稱某州防遏盜賊大
抵見知寨如里正之於長官奉提舉如卒伍之於主將
視邕管如朝廷望經略帥府則如神明號令風靡保障
隠然比年不然諸洞不供租賦故無糧以養提舉之兵
提舉兵力單弱故威令不行寨官非惟惰不舉職且日

走洞官之門携手為市提舉官亦不復威重與之交闗
通賄其間有自愛稍欲振舉諸洞必共汙染之使以罪
去甚則酖焉原其始皆邊吏冒法狥利致然此弊固未
易悉數也故事安撫經略使初開幕府頒鹽綵徧犒首
領以公文下教謂之委曲大略使固守邊界存䘏壯丁
云邕州守臣舊不輕付屯卒將五千人京師遣入作司
大兵城邊備甚飭比來邕州經費匱闕觸事廢弛但存
羸卒數百人城壁器械頽壊不修安撫都監司事體朘

弱州洞桀黠無所忌至掠省民客旅縛賣於交趾諸蠻
又招收省民不逞及配隷亡命者以益田子甲反隠然
平視安撫都監司此非持久計慶厯廣源之變為鑒豈
逺哉

　　南丹州蠻

　　南丹在宜州西境地産奇材異藥惡獸毒虺其人剽悍
以勁木為弩聚毒傅矢中人立死宜之髙峰寨古觀州
也與南丹接境地勢極髙南丹對境亦髙二壘矢可相

及南丹日通市於高峰少不如意則怨毒思亂其酋莫
氏國朝命為刺史月支鹽料及守臣供給錢百五十千
比内郡自號莫大王間入宜州則禮之以列郡來已數
十年矣其説以謂宜州徼外西原黄洞武陽羣小蠻即
唐黄家賊之地崇建丹使控制之然莫氏家人亦時自
相攻剽今刺史莫延葚逐其弟延廪而自立延廪奔朝
廷謂之出宋延葚淫酷不能服其類鄰永樂州王氏與
為仇嵗相攻乾道丁亥與王氏戰敗告急於帥司帥司

遣官為和解永樂益淬勵有勝兵萬人志滅莫氏延葚
乃益驕不奉法至私刻經略安撫司及宜州溪洞司印
郊帥守花書行移以嚇諸蕃落已丑嵗自言州去産馬
蠻不逺願與國賣馬乞於宜州置塲意欲藉朝廷任使
威制永樂邊將常恭與交通至為代作奏章至闕下不
經由帥司樞密院是其説差官置司宜州余論奏宜州
宻邇内地無故通道諸蠻且開邊隙不敢奉詔且自行
在所捕得常恭囚而劾奏其事朝廷大悟削籍竄之九

江永不放還外有省民冐法商販入南丹受其帖牒至
内地幹事者多桂之興安人余亦物色得其渠送獄論
如法南丹稍讋

　　撫水蠻

　　安化州最鷙悍在宜州西境官月給生料鹽以拊之猶
日侵省地以耕民不敢與爭州亦不敢禁頃有凌羅二
將者建炎間嘗率峒兵出勤王賊曹成入廣西建大旗
購二人二人遣健兵侏儒者數十輩截髪為牧童候成

兵過自牛背彍弩以毒矢射之中者立死成驚懼遁去
時盜滿四方廣西獨晏然者二將之力也至今南人稱
之子孫有仕於州縣者

　　安化州蠻　　　　　　　　(元)托克托

　　撫水州蠻在宜州南有縣四曰撫水曰京水曰多逢曰
古勞唐隷黔南酋皆䝉姓同出有上中下三房及北遐
一鎮民則有區廖潘吳四姓亦種水田採魚其保聚山
險者雖有畬田收粟甚少但以藥箭射生取鳥獸盡則

徒他處地曰帚洞五十里至前村川原稍平合五百餘
家夾龍江居種稻似湖湘中有樓臺戰棚衞以竹柵即
其酋所居善為箭中者信宿死得邕州藥解之即活雍
熙中數冦邊境掠取民口畜産詔書招安補其酋䝉令
地殿直䝉令札奉職咸平中又數為冦盜止令邊臣驅
逐出境其黨狡獪者凡三十餘人宜州守將因擒送闕
下上召見詰責之對曰臣等蠻陬小民為饑寒所迫耳
上顧謂左右曰昨不欲盡令殺戮顧無噍類矣因釋罪

賜錦袍冠帶銀綵戒朂遣還逾年酋長䝉頂等六十五
人詣闕納器甲百七十事又䝉漢誠䝉虔瑋䝉搷來朝
上器甲數百及毒箭藥誓不搔邊比嵗皆遣使入貢及
輸兵器乃授漢誠官賜物有差既而侵軼如故大中祥
符九年數冦宜融州轉運使俞獻可言知宜州董元巳
不善綏撫昨蠻人飢來質餱糧公縱主者剋剥概量及
求入貢復驟阻其意遂使忿恚為亂詔黜元巳遂遣潭
州都監季守睿代元巳招撫羣蠻拒命侵掠不已獻可

請以本道澄海軍及募丁壯進討乃詔益以潭州兵五
千人命東染院使平州刺史曹克明為宜融等州都巡
檢安撫使内殿崇班王文慶閤門秪候馬玉内供奉官
楊守珍等為都監上猶以蠻夷異類攻剽常理不足以
勦絶又意其道險難進師第令克明獻可設方略攝其
酋首索所鈔生口因而撫之克明獻可上言蠻人去冬
冦天河今又鈔融州廂陽諸砦剽刧居民累㫖詔諭曽
不悛革臣請便宜掩擊從之克明乃與守珍領兵入樟

嶺路文慶馬玉趨宜州西路又令宜桂都巡檢程化鵬
取樟嶺牢隘路㑹合化鵬遇蠻於上房兩水口擊破之
文慶馬玉至如門團為蠻所扼不能進克明守珍乃過
横溪恩徳砦召山獠嚮導開路進師蠻依篁竹間時出
戰鬬輒敗走旬餘上黄泥嶺杉木隘路谿谷險邃蠻據
要害以拒官軍自辰至午大潰其黨遂過罷苑抵帚峒
乃入中房前克明等頓兵下砦中夕羣蠻大譁譟擊鉦
鼓攻砦甚急出兵擊之殺傷頗衆因勝縱火焚其廬室

積聚自此恐懼竄入山石又緣龍江南岸而東至昏暮
過石峽隘士不並行蠻復連弩北岸克明遣猛士步渉
與鬬即退走砦於下房博賀村克明設伏砦外其夜蠻
衆大集遇伏發内外合擊追斬殆盡乗勝搜山悉得牛
馬享士卒克明等知其窮蹙乃曉諭恩信許以改過於
是酋帥䝉承貴等面縛詣軍門自首克明厚加犒宴且
數責之皆俯首謝罪及聞詔㫖赦令弗殺莫不泣下北
望稱萬嵗上以夷性無厭習知朝廷多釋其罪故急則

走歸緩則叛去切詔克明等諭以悉還所掠人口貲畜
即許要盟承貴等感悦奉詔乃㰱猫血立誓自言奴山
摧倒龍江西流不敢復叛克明等師還宜州蠻人納器
甲凡五千類願遷還漢地者七百餘口詔分置廣西及
荆湘州軍給以田糧凡立功使臣將士遷補賜賚者千
八百一十六人承貴因請改州縣名以因歸順之意詔
以撫水州為安化州撫水縣為歸仁縣京水縣為長寧
縣自是間嵗朝貢不復為邊患矣獻可又言殿直蒙肚

知歸化州州與撫水相接數遣其子文寳及其妻族甘
堂偵軍事又其子格與官軍鬬敵悉部送赴闕文寳格
甘堂並黥配登萊州寳元元年其黨復入冦融宜州至
殺運糧官吏踰年乃平慶厯嘉祐中屢以方物入貢熙
寧初土人羅世念等復搆亂大發兵討之明年世念等
出降各拜官崇寧二年其酋䝉光有為冦未幾以三州
一鎮户口六萬一千來上乾道以後宜州蠻莫才爾等
安化蠻䝉光漸等往往猖獗或討平或招降又有融州

屬蠻大丘峒首領楊光朝等至和後請内附皆納之而
王祖道開邊諸蠻納土𨽻黔南所謂平州者初亦屬融
州紹興三年廣南東西路宣諭使明橐請罷平觀二州
從之觀州即南丹州

　　廣源州蠻

　　廣源州蠻在邕州欝江之源地產黄金丹砂俗椎髻左
衽輕死好亂其先首領韋黄周儂四姓相刧掠唐經略
使徐申厚撫之黄氏納質而十二部二十九州蠻皆定

自交趾蠻據有安南而廣源雖號邕管羈縻州其實服
役於交趾初有儂全福者知儻猶州其弟全禄知萬涯
州全福妻弟儂當道知武勒州一日全福殺全禄當道
併有其地交趾怒舉兵執全福及其子智聰以歸其妻
阿儂本左江武勒族也轉至儻猶州全福納之全福見
執阿儂嫁商人生子名智髙智髙生二十年殺其父商
人曰天下豈有二父邪因冐儂姓與母奔雷火峒其母
又嫁特磨道儂夏卿久之智髙復與母出儻猶州建國

號曰大厯交趾攻拔儻猶州執智髙釋其罪使知廣源
州又以雷火頻婆四峒及思閬州附益之居四年内怨
交趾襲據安徳州僭稱南天國改元景瑞至是冦邕州
明年交趾發兵討之不克廣西轉運使蕭固遣邕州指
揮幵贇往刺侯而贇擅發兵攻智髙為所執因問中國
虚實頗為陳大略説智髙内屬乃遣贇還奉表請嵗貢
方物未聽又以馴象金銀來獻朝廷以其役屬交跂拒
之後復齎金函書以請知邕州陳珙上聞不報四年四

月儂智髙䧟邕横諸州遂圍廣州詔鈐轄陳曙等發兵
討之先是智髙屢求内附皆不得請又與交趾為讎且
擅出山澤之利遂招納亡命數敝衣易穀食紿言峒中
饑部落離散邕州信其微弱不設備乃與廣州進士黄
瑋黄師密及其黨儂建侯儂智忠等日夜謀入冦一夕
自焚巢穴紿其衆曰平生積聚今為天火所焚生計窮
矣當拔邕州及廣州以自王否則兵死衆從之遂率衆
五千沿欝江東下攻邕州横江寨遂䧟邕州執知州陳

珙等兵死千餘人智髙閱軍資庫得所上金函怒謂珙
曰我求一官統攝諸郡汝不以聞何也珙對嘗奏不報
索奏章不獲遂扶珙出珙惶恐呼萬嵗求自効不聽乃
并其屬及廣西都監張立害之立臨刑大罵不為屈又
欲任司户孔宗旦以事宗旦亦不屈大罵而死於是智
髙即州建大南國僭號仁惠皇帝改元啟厯赦境内師
密以下皆僭稱中國官名是時天下久安嶺南州縣無
備一旦起倉卒不知所為守將皆棄城遁故智髙所嚮

得志相繼破横貴龔潯藤梧封康端九州害曹覲於封
州趙師旦馬貴於康州餘殺官吏甚衆所過焚府庫進
圍廣州初智髙將至守將仲簡不許民入保城中不得
入者多附智髙勢益張先是魏瓘築州城鑿井畜水作
大弩為守備至是智髙為雲梯土山攻城甚急又斷流
水而城堅井飲不竭弩發中輒洞潰智髙力屈㑹知邕
州蘇緘屯兵邊渡村扼其歸路得黄師密父斬之以殉
番禺縣令蕭注募土丁及海上强壯二千餘人與智髙

衆格鬬焚其戰艦轉運使王罕亦自外至益修守備智
髙知不可拔圍五十七日至七月壬戍解去由清逺濟
江擁婦女作樂而行遇張忠戰於白田忠死之去攻賀
州不克夜害蔣偕於太平塲九月庚申破昭州害王正
倫於館門驛州之山有數穴可容數百千人民聞兵至
走匿其中智髙知之縱火皆焚死十月丁丑破賔州甲
申復據邕州日夜伐木治舟楫揚言趨廣州十二月壬
申又敗陳曙於金城驛初智髙以反聞朝廷命曙就擊

之既而楊畋曹脩張忠蔣偕相繼出又以余靖孫沔為
安撫使畋脩聞智髙至退軍避之忠偕勇而無謀皆死
智髙益自恣南土騷然仁宗以為憂命狄青為宣撫使
諸將聽青節制曙恐青至有功急挑戰故敗五年正月
青及沔靖㑹兵賔州官軍土丁合三萬一千餘人按軍
法誅曙及指揮使袁髙等三十一人於坐一軍大振於
是進兵青將前陣沔將次陣以一晝夜絶崑崙闗歸仁
舖智髙聞王師絶險而至出其不意率衆來拒執大盾

摽鎗衣絳衣望之如火青陣少却先鋒孫節死之青起
麾番落騎兵張左右翼出其後交擊左者右右者左已
而左者復左右者復右其衆不知所為大敗走㑹日暮
智髙復趨邕州夜焚城遁由台江口入大理國得屍五
千三百四十一築為京觀所掠生口萬餘人復其業獲
偽印九黄師密而下偽官五十七人梟其首於城上收
其馬牛金帛以鉅萬計智髙自起兵幾一年暴殘一方
如行無人之境吏民不勝其毒朝廷為下赦令優除復

慰撫瘡痍百姓始得更生云先是謡言農家種糴家收
已而智髙叛為青破皆如其謡智髙母阿儂有計謀智
髙攻䧟城邑多用其策僭稱皇太后性惨毒嗜小兒肉
每食必殺小兒智髙敗走阿儂入保特磨依其夫儂夏
卿收殘衆得三千餘人習騎戰復欲入冦至和初余靖
督部吏黄汾黄獻珪石鑑進士吳舜舉發峒兵入特磨
掩龔之獲阿儂及智髙弟智光子繼宗繼封檻至京師
初未殺日給飲食欲收智髙或傳智髙死乃悉棄市既

而西州復奏智髙未死謀冦黎雅州詔本州為備御史
中丞孫行文請勅益州先事經制以安蜀人然智髙卒
不出存亡亦未可知後募邊士使大理求智髙重譯得
至㑹智髙死乃函首至京師

　　環州蠻

　　環州蠻區氏州𨽻宜州羈縻領思恩都亳二縣有區希
範者思恩人也狡黠頗知書嘗舉進士試禮部景祐五
年與其叔正辭應募從官軍討安化州叛蠻既而希範

擊登聞鼓求録用事下宜州而知州馮伸已言其妄編
管全州正辭亦嘗自言功不報二人皆觖望希範後輒
遁歸與正辭率其族人及白崖山酋䝉趕荔枝峒蠻謀
為亂將殺伸已且曰若得廣西一方當建為大唐國㑹
有日者石太清至因使之筮太清曰君貴不過封侯乃
令太清擇日殺牛建壇塲祭天神推䝉趕為帝正辭為
奉天開基建國柱王希範為神武定國令公桂州牧皆
北嚮再拜以為受天命又以區丕績為宰相餘皆偽立

名號補置四十餘人是年正月十三日率衆五百破環
州刼州印焚其積聚以環州為武城軍又破帶溪砦下
鎮寧州及普義砦有衆一千五百宜州捉賊李徳用出
韓婆嶺擊郤之前後斬獲甚衆俘偏將二希範懼入保
荔枝峒間出拒官軍朝廷下詔購之獲希範正辭及趕
者人賜袍帶錢三十萬鹽千斤轉運使杜杞大引兵至
環州使攝官區曄進士曽子華宜州校吳香誘趕等出
降殺馬牛具酒紿與之盟置蔓陀羅花酒中飲者皆昏

醉稍呼起問勞至則摧仆後廡下比暮衆始覺驚走而
門有守兵不得出悉擒之後數日又得希範等凡獲二
百餘人誅七十八人餘皆配徒遂醢希範賜諸谿峒繪
其五臟為圖傳於世餘黨悉平

　　梅山峒蠻

　　梅山峒蠻舊不與中國通其地東接潭南接邵其西則
辰其北則鼎澧而梅山居其中開寳以來往往冦掠邊
界招諭不聽太宗討平之嘉祐末湖南轉運副使范子

奇奏蠻恃險為邊患宜臣屬而郡縣之熙寧五年乃詔
章惇等招納惇遣喬執中知全州而大田諸蠻納款遂
檄諭開梅山蠻猺爭開道路以待得其地東起寧鄉縣
司徒嶺西抵邵陽白沙砦北界益陽四圭河南止湘鄉
佛子嶺籍其民得主客萬四千八百九户萬九千八十
九丁田二十六萬四百三十六畝均定其稅築武陽開
峽二城詔以山地置新化縣并二城𨽻邵州

　　南丹州蠻


　　南丹州蠻亦溪峒之别種也地與宜州及西南夷接壤
開寳以來酋帥莫洪㬫始求内附嵗入貢熙寧四年洪
㬫族人知寳隆鎮莫淮閬誘羣蠻為冦知宜州侯汀失
於備禦坐免官詔諭安土厚生保境延世或尚恣於陸
梁當盡勦其族類自是不復為冦洪㬫率其弟洪皓襲
稱刺史洪皓卒長子淮勍襲父任俄為弟淮辿攻南丹
州淮勍帥屬來奔真宗詔宜州賜間田資給之後淮辿
老自言願傳其子世漸仁宗從之以淮辿為懐逺大將

軍致仕世漸為刺史檢校工部尚書又以故事補親黨
數十人為檢校官世漸死命其子公帳襲之有世忍者
亦淮辿子也初率其屬人内附治平初逃歸攻殺公帳
奪其地自首請於朝廷願授刺史如其請神宗時猺賊
殺人世忍執以獻大軍討安化世忍獻弓矢自言願世
世為外臣脩貢不懈遷至檢校户部尚書世忍死子公
佞襲大觀元年廣西經略使王祖道以公佞沮命擒而
殺之改南丹為觀州以都巡檢劉惟忠守之祥見祖道

傳公佞之死人以為寃其弟公晟結溪峒圖報復連嵗
攻圍觀州惟忠中傷死繼以黄璘亦以疾告罷其後遂
棄而不守髙宗謂朱勝非曰前日用事之臣貪功生事
公為欺罔其實勞民費財使逺俗不安也又用廣南經
略安撫使劉彦適言以公晟知南丹州兼溪峒都巡檢
使提舉盜賊公事紹興二十四年公晟始貢馬率諸蠻
來歸遂以延沈襲公晟職是年廣西經略安撫使吕愿
中諭降諸蠻三十一種皆為羈縻州縣云後延廪延葚

延廕相繼襲職知南丹州事嘉泰五年襲延廕職者其
子光熙也















　　粤西文載卷十七

