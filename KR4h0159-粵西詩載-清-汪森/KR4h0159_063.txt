







　　欽定四庫全書

　　粤西文載卷三十八

　　桂林府通判汪森編

　　碑文(祠廟)

　　晉都督祠碑　　　　　　　(元)費一枝

　　陽朔白沙村諸葛氏之族乃南陽孔明之後裔也昔孔
明忠事兩朝功葢三國厥後子孫英豪繼出仕宦顯達
至晉時裔孫諸葛齊囂仕晉帝本忠誠帝夢葛藤繞殿

乃疑之委任廣東及致仕遊於廣西見白沙村地可建
宅乃居焉既殁子孫葬祖律郎立祠宇廟貌巍峨神像
儼然可敬可畏歴嵗已久嵗月不可得而紀述近於宋
端平間生文庚以書經領壬子鄉薦擢丙辰進士第任
鬱林太守期以鼎新其廟未幾卒於任此議遂寢不幸
遭甲子兵火人物流離孰顧斯廟有定和等念祖宗之
祠宇傾頺乃率衆而新之雖未及前代之規模處時之
艱亦喜其能存告朔之餼羊以垂後爾嗟夫世道循環

如輪如雲衣冠禮儀終不泯滅况明賢之後代不乏人
必有能以意逆之復昔日之氣象壯觀其祠宇者是乃
祖宗之靈而亦定和等之願然方向之良年月之利前
後厥不可易故刻石以為記云

　　南寧府城隍廟碑　　　　　　張良金

　　邕州城隍廟剏立於郡治之右規模雖小地勢高大葢
依乎城之址為之所以重建者㑹至元壬午之水災故
也邕接交蠻谿峒之地衆水皆在上流近州四十里合

為一江始深濶浩瀚直透海道邕字水在邑左由是得
州之名自古及今常以水患為苦傳聞水至大者莫如
宋嘉定己巳然猶去城六七尺獨壬午之水何為其甚
也一日而没岸再日而浸城郡侯憂在生靈急命杜塞
城門塡築溝洫無罅不補靡神不舉幾日雷怒雨注水
乃穿竇而入裂地而出一郡洶洶如遇兵宼戊辰日丑
初寧江門水灌城奔如長鯨湧如潮頭迅湍激濤環走
四向觸倉庫突寺觀翻屋廬民有奔命而上城者皆可

幸保守家者俱無所逃城隍廟本據高地水毒所逼四
址亦潰刼水為虐固如是哉壬午後雨載息首飭城隍
廟堂殿神像一一鼎新諸寺觀廟宇亦次第整葺豈非
大變革之後否去而泰必來邕之社稷葢迎大元氣數
而復振立者矣良金邕人也目撃此水心駭是變故因
記重建一事而備言之聊使後人知其為壬午事而已

　　重修融縣城隍廟碑　　　　　趙　鵬

　　融州昔號東寧郡郡有城隍廟不知昉何年至元十四

年丁丑歸大元職方廟宇凋弛神像淪缺有土有民者
間一詣祠庭惟時有旱乾則督過甚苛既而年穀屢豐
民無疵厲恬弗訾有其所從神亦弗自以為功由是閭
巷之祀寖稀庭草蓁塞廼嵗丙戍春正月下澣營婦潘
阿龔夜被偷兒負其貲去龔黎明告主將主將導之跪
伏於管軍總管府管軍總管宣武將軍恒山蔡公榮愕
眙久之遣百户殷必勝諭意於神主者曰千里之境官
職其著神職其幽日用飲食徧為爾德今城境宵有竊

宼且距神宇不遠伊邇神必潛知之當期三日倘有以
發其狀使此宼就吾擒則當再新祠堂重飾肖像以重
明神之靈不爾將有辭於神神不容逭其責矣居三日
偷兒王六二果執獲贓咸具一郡驚歎神物之靈驗有
如此者公之敬神如在感神之貺如響斯答乃率同志
鳩材就工撤廟貎門廡神像而一新之所以新邦人之
耳目使知神明之在上而不可欺也僕得於親見為之
助喜謹秉筆大書以遺方來因作詩以頌之使歌以祀

神其辭曰

　　昭哉神兮吾城隍廟祀欽倚幾星霜邦人有請急劻勷
祈雨而雨暘而暘嵗乃有秋屢豐穰舉頭咫尺近天蒼
蒼天罔恢神所張宇宙上下維而綱聰明正直赫洋洋
誰歟感頌志不忘神亦怡然色而康公新斯宇羞牲觴
於粲荔丹與蕉黄永永香山同心香自今簡簡日降祥
我今作詩貽樂章共徼神貺千年長

　　歸復唐帝廟田碑　　　　　　郭思誠


　　桂林東十五里有山嶕嶢綿亘百餘里名曰堯山泉源
混混溉灌尤博山土渾垕為桂重鎭而陶唐聖帝之廟
在焉然陵谷變遷廟貌斯壞逮皇慶壬子本道憲副鄱
陽余公璉宣慰使元帥額森布哈公復葺之尋亦荒廢
至元乙亥余叨長廣西憲幕視事之初敬謁皇廟因覽
本廟田碑記乃南軒先生之所立者詢諸耆宿曰故宋
經略司官僚朔望行香以時祭祀贍廟有田三百五十
八畝坐落靈川縣白石潭高建莊嵗收租米二十三石

後廟壞田荒半入禪寺半入路學至今租無有經理者
遂録碑記白諸憲府官長俾本縣尹竺從善諭僧詢佃
歸正申路令郡侯永昌馮公夢弼貳守春臺王公琮檄
學除租悉以還廟管業仍命所司因田之塞隘者闢而
廣之咸如古迹政暇邀憲府官暨僚佐掾屬涓日致祭
禮畢僉曰租既復廟貌卑陋是豈棲帝堯之所邪始經
營鼎建以揚神休廟成有日敬以田之畝數租米之石
數嵗出納之數刻諸堅珉永藏祠祀嘉與邦民同迓咸

熈云

　　靈濟廟碑　　　　　　　　　黄　裳

　　興安靈渠自史禄始作以通漕既而漢伏波將軍馬援
繼疏之唐觀察使李渤始為鏵堤以固渠作陡門以蓄
水而防禦使魚孟威復增修之更四賢之勤歴秦漢暨
唐而後其制大備以迄於今公私蒙其利葢千五百有
餘嵗其致之者漸也皇元至正十三年之夏山水暴至
一旦而堤者圯陡者隤渠以大涸壅漕絶溉而向者四

賢之勤千五百餘嵗之大利蕩然矣有或興役而塞踰
二年輒復壞於是嶺南廣西道肅政廉訪副使唐兀公
悼功之不成憫民之重困悉發近嵗給禄秩錢五千緡
付有司具木竹金石土穀募工傭力而命靖江路判官
王君惟讓蒞其役憲使張君文顯專督之羣材委積庶
民子來時維秋冬之間積雨濘溢畚鍤難施二君承命
督蒞懼弗克稱周詢有衆得四賢舊祠於西山之地則
相與匳薌篚幣而請禱焉燔祼未終而雲日開朗役者

築者斵者礲者甃者手足便利無有所苦併力丕作於
是鏵陡之制加於初漕溉之利咸復其舊矣比竣事二
君圖所以答靈貺者顧廟貌窳陋不稱神棲既歸復命
具以故告公曰神昔勤渠利兹復相予克纘舊績休嘉
騈應宜有降報惟增飾祠像肇置土田庶幾神民永久
有頼惟二人其卒圖事二君諾則經營撤敝為新易卑
以崇廡陛有嚴門堂有秩像設如在精靈炳然民吏具
瞻罔不祗肅命之曰靈濟之廟乃計財用得羡錢二百

七十五緡買民田十有八坵嵗收米若干石舉祝史粟
康叔掌之以奉晨夕膏薌之費府僚合議辱徴裳文將
刻石廟門以著不朽切惟嶺南之民好祥瑞侈祠宇其
俗固矣惟兹四賢其生也於靈渠之興能合智以創物
其没也於靈渠之壞能攘患以庇民是在祭法所當祀
者豈與他祀比哉廟作於至正十五年正月甲子成於
六月甲子公之爵里名氏已見修渠記其供億受事之
人與夫食貨財力田畝之數則記於碑之隂云


　　帝舜廟碑　　　　　　　　　劉　傑

　　帝有虞氏之德之盛如天地之大日月之明人無能名
惟是南廵以來重華所被瀟湘之虛粤嶺之南所在有
祠式昭毖祀祗答靈貺桂林城隂虞山之下故有帝廟
肇修于唐觀察使李公昌巙文之者禮部郎中韓雲卿
宋經略使張宣公載新之而齊國朱文公一記且與虞
山争高焉元一六合百年餘列聖屢詔帝祀攸先所司
固陋莫克稱㫖嶺南監憲今湖廣平章唐古公額爾濟

訥至始起宋季之廢而廟之廟故有田以工計者百圃
以畝計者八十有三嵗久牟没廟縁是廢公廉得實命
所司訪故址模崖刻既徴前聞益信乃先正典嵗租之
入㑹城桂未遑廟至正二十年冬城成捐俸規材庀功
拓故所劗菅蕪而宇之其明年春傑寔來以帝人倫之
至若稽禮度廟宜如校宫則為前殿後寢左右賓序應
門靈星門繚以周垣直南加甃其涂旁樹之松又因廟
之左故有亭址而亭之起是年之冬十月畢二十有二

年之冬十月望之蔚然前是未有也殿貌帝袗衣南面
五臣禹受禪不與臯稷契益咸以次端委侑坐二妃像
諸寢殿又範銅為祭器凡九十有九今年閏三月三日
告成行釋奠禮公與憲僚以次三獻其常祭則有司蒞
之焉嗟乎地之廢興有時廟之成毁以人由唐而宋迄
今歴幾興廢矣而美之以宗廟富之以百官必待乎公
得非山川之氣鬱而當舒故出作興其人俾爾民觀像
思德復還世道於雝熈也哉規模遠矣是舉也傑與其

事故摭典實而記之(明正統三年重修陳輝有文不録)

　　鬱林節義祠碑　　　　　　(明)趙天鑑

　　夫曰忠曰功王制宜祀所以勸臣工而旌淑類也鬱林
郡僻在邊陬觀風者麟節罕臨而忠功之士不聞於九
重者居多藉守土者匡其不逮設祀典以垂永永匪私
也一好德之彛耳宋德祐元年十二月初四日元人命
齊萬户者齎詔至鬱林諭提刑鄧得遇等降得遇叱之
去陳知州竊郡符造轅門受節制元以偽守譚道福代

州事陳知州同萬户謁鎭國以上秩遷時南流尹曰陳
應者偕舉子曰全起鰲曰梁彌遠者興義兵一千人三
入州城與道福巷戰敗績起鰲彌遠死之應孑身出萬
死中奔提刑麾下合謀倡義檄近兵三千人搆雲梯五
百道乘除夕昏甚五漏下柝稍息一鼓登城殺傷邏卒
以百計倉卒間震撼山谷道福聞急墮戍樓下遁去鄧
提刑疏其事聞於朝勅授應藤州知州德祐二年五月
初五日元兵大至鄧提刑度時勢莫能支具冠服東向

辭宋帝畢書於座曰宋室忠臣鄧門孝子不忍偷生寧
甘溺死遂投南流江而死應亦易名削迹莫知所終吁
鄧公之忠載於青史秩崇故也陳公之功寂然無聞秩
卑故也予下車初聞邦之耆舊尚能嘖嘖道其事予心
惻然興懐悠然遐想縮日費鳩異材構祠於南流之滸
匾曰忠功俾有司春秋祠之以為世之人臣者勸鄧公
諱得遇字達夫號肯堂卭州人由進士任今職陳公諱
應字伯順號竹村白州人南流尹復城有功擢今職洪

武三年八月中秋日立

　　全州柴侯廟碑　　　　　　　祝禹圭

　　按侯姓柴名崇□鄉貫莫詳自李唐時歴仕守河北邢
州後聞湘源覆釡山有聖僧號無量夀慕其道行來從
之遊僧稱之曰柴君今經中所載柴君是也及既入滅
忽積雨暴漲溪水湍急有大木自覆釡山湧出下陂江
已而泝流復上五里夜聞空中有聲云吾是柴君欲於
此建廟鄉民以其木刻神之像方劉削間俄㑹一巨人

至身長八尺髭容秀偉舉右掌而言曰昔黄河隄決傷
人害物吾引此掌向黄河鼓衆則洪水遡流與民興利
除害此掌之力吾不忝受金章言訖忽不見鄉民遂塑
其像立廟祀之號柴君祠春秋祭賽祈禱如響宋初州
境有宼侯現神兵列城壘前由是望空奔潰紹興元年
孔彦周曹成犯境侯復顯化如初賊懼而退水旱疾疫
有禱必應惠及鄰封數千里之民實懐其德宋隆興元
年十月勅賜顯祐廟額嘉定十年五月勅封威信侯本

朝洪武五年夏五月大旱知府張復詣廟祈禱甘澍隨
應復又請乞令本州官每年六月六日致祭以答神貺
廟有二始創於大陂其在廣安門外者則其行祠云(正德
間重修顧璘有文不録)

　　于忠王廟碑　　　　　　　　李源深

　　王姓于諱向字仁忠漢御史大夫于定國後歴宋及五
朝俱為大官族姓繁衍曾祖諱頔唐德宗朝官至山南
節度使祖諱達邕州刺史因家臨桂之西鄉父諱朝以

富豪甲於鄉里某年月日生王王未生時母龍氏夢上
帝遣一黄衣使者捧仙桃五顆立命食之食其一而驚
寤因有娠焉王生三嵗始言八嵗學書能文及長形貌
魁偉力制奔牛人皆以為關張流亞未及仕父母俱殁
泣血廬墓以至孝聞後値唐室衰微南詔盛强羣蠻蠭
結海内鼎沸王奮然起曰王室有難邊境不安于之先
人食唐之禄可坐視乎因糾合義兵三十餘人助節度
使高騈撃破南詔撫定交趾宼賊屏息騈因署王為牙

門將未幾奏為本州團練使後騈以冗宼無功政由羣
下王亦歸黄巢復宼嶺南猺賊響應侵逼州城官軍失
利王率兵與戰於邑之都郎山口凡七日賊屢出屢敗
王遂引兵深入大戰於洛陽坡後兵不繼而賊以數萬
人圍王數重王下馬格鬭殺賊尸平淵谷賊平王亦被
傷卒軍士痛哭百姓流涕遂相與立像置祠於其地嵗
時奉祀事聞於朝以功封為都其公與夫人王氏子靈
山女寶霞俱配享廟庭時僖宗乾符五年也厥後民間

凡水旱災疾禱之無不立應至宋南渡疆土日蹙理宗
末年雲南以西咸屬於元及隴蜀既破江淮警急國用
兵力惟資兩廣民竭力血戰存舊城立趙氏凡出兵破
敵未嘗不禱於王之廟王則衣紅袍乘白馬耀金甲麾
虎旗隂助其勢軍士嘗臨陣見之故兩廣之地元兵不
能下歸附最後則當時捍患之功孰非王之靈哉咸淳
五年朝命加封王爵夫人王氏封為善慶夫人嗚呼張
廵堅守而唐以中興岳飛力戰而宋業復盛今王惟僻

在廣海不居形勢之地故身殁王事而史失其名然功
葢當時血食萬世則天之報於忠義亦厚矣予繩祖父
之業擢進士科來貳兹邑即擇日具牲敬祭於王見王
之祠宇煥然一新詢之父老俱曰近以猺賊猖狂大軍
征討道由兹邑都督韓觀即祠下而禱焉兵果大㨗凱
旋之日是新厥宇因問及王銘狀咸曰毁之久矣明日
録其一二來謁余觀其辭語龎而事左使王之豐功盛
烈冺没無聞深可惜也因櫽括其辭撮其大概以圖銘

於立言君子云

　　潯州思靈山李御史廣祐廟碑　黄潤玉

　　神靈隠顯廟祀之隆替繫焉葢神體物而不遺大而天
地物也山川社稷亦物也小而至於動植器用亦物也
一神必有一物也矧人而靈於萬物者乎人物生而正
直其神必剛死則神不散不昧顯其靈以福生民民從
廟而祀之旱澇神乎禱厲疫感斯應民厭神惠乃白之
於朝或得請則錫寵爵賜顯號血食於土綿歴千萬載

不冺然神無方其妙莫測時乎顯則顯時乎隠則隠故
神之隠顯祀之隆替莫不有數存而隆之顯之又有待
乎人此神必人之依而行也古潯思靈山(思靈一作思陵)郡望
主山也左跨黔水右絡鬱川黔之流經牂牁鬱之源發
交趾兩川包絡萬山委蛇千餘里至潯而㑹流於山麓
之下則兹山支脈來自西蜀宜其氣勢雄㧞靈淑斯鍾
而神妥宅也郡有西山廟即思靈山明達公神祠也神
唐人李姓廟舊有碑燒裂霜剥名德莫詳吾知神生為

御史必剛直也没而廟食必靈爽不昧也故時顯其神
隂功溥施則有王公侯爵之累封而華衮而輪奐祀斯
隆也時隠其神潛養厥眞則有山㺄野燒之交毁而瓦
礫而蘭艾祀斯替也時復隆焉此姚駕部繕神宇於有
宋張通守奏神功於前元麗牲有石前後煥映不可磨
也曩者峒猺奔潰燼祠宫守土者久莫之顧民用弗寧
間有竊斷礎者神殃之且附之語云平猺有日吾將復
宅於是竊者亟輿礎置故址乃以正統三年冬總戎征

蠻將軍安遠侯柳公溥來鎭八桂十月壬子㑹按治侍
御史公洎藩臬守臣諜知大藤猺獞將軍曰是宼不可
緩也已且即咨參將田公往征之大兵至潯建牙於思
靈之西麓既布令列部獻俘羣酋納欵若有神相之者
矣詢及父老允符竊礎之言於是掄材陶甓闢蓁莽而
宫之嵗於二月甲戍梁棟既飾白其事於總戎公請紀
廟祀興廢所始寫之琬琰以明不誣龍非淵弗宅淵非
龍弗靈今山之靈與神之靈二靈相符威光烜赫必能

隂馘猺宼清掃瘴氣使潯之人永永是頼則參將公今
日隆顯之意非有以媚神實所以徼福於斯民也先時
祀必在三月二十有二日士女騈集争獻牲幣葢以神
誕在咸通九年之是日也四明黄潤玉因作頌禱神辭
俾潯人歌以祀神於無窮焉辭曰

　　神誕兮春陽牲幣兮敬將肅初奠兮鬱鬱神來格兮洋
洋紫蔗兮蕉黄菹春韭兮脯鹿肪肅再奠兮桂酒神來
歆兮皇皇炊有餅兮飯則秔穇膳有牷兮魚則鱸魴肅

三奠兮椒漿祝神夀兮無疆嵗祝兮有常神逰兮無方
他方之人兮匪神弗臧時顯時隠兮無違我邦福善兮
有慶禍惡兮斯殃障南宼兮毋窺我牆驅厲鬼兮毋疫
我鄉相耕桑兮時雨暘千倉兮萬斯箱叩天閽兮乞天
章昭祀典兮永永無忘(成化初重修陳宣有文嘉靖間重修王貞吉有文俱不録)

　　全州城隍廟碑　　　　　　　周　健

　　余自栢臺以言事出知交趾下洪未幾改遷全州視篆
以來事有廢弛者勉力舉其一二獨城隍廟嵗久蠧壊

其梁柱欲一撤而新之顧材木工費浩穰恐復勞民恒
念於懐夙夜弗置適正統己未嵗冬十月丙子朔偕别
駕何公瀾詣廟謁神見其棟宇勢不能支乃謂别駕曰
斯廟一壊神無所依人失瞻仰守土者寧無愧乎將若
之何别駕曰方今農隙民力可用於是鳩工庀材一去
其故惟新是圖民皆相勸樂於趨事始事之時縛架甫
就卜以來日上梁而雨雪不止立者股栗或欲余易日
余弗應明日謁廟設祭饌未徹而天霽日暖人皆忻然

事方畢雨雪仍舊咸曰非神力不致是也既越月告成
雄偉高爽不華不陋圍以周垣扁以外門深嚴潔静足
以安神棲矣仰惟聖朝之制天下府州縣皆立城隍廟
嵗五祀之正祀則於春秋二仲合祭於風雲雷雨之神
其專祀則於三月清明七月望十月朔迎往以主郡邑
之厲祭典之神惟城隍之神倍之又始受官之任必先
告誓於神然後視事然則斯廟實世所重焉可使其荒
昧而不飾邪故余欲一新之不惟人懽趨事神且祐於

㝠㝠之中誠如影響之相應者無他神人一理有其誠
則有其神神之顯應衆所共睹豈誣人哉昔韓昌黎記
羅池廟柳子厚為神靈異動人耳目昌黎非喜言異有
其實不得不言爾遂為次其事用鑱諸石庶人人知所
敬畏而不敢忽力維持之與斯郡相為悠久不亦可乎

　　征蠻將軍山公廟碑　　　　　陳　演

　　受鐵鉞之寄專閫外之權者世非一人未必皆副上命
而得民心也葢副上命在乎才足以制敵而有功得民

心在乎仁足以及物而不忍二者兼備然後謂之良將
焉良將者才之全仁之至功答萬乘澤被生民其存也
人心仰之而無斁其没也人心慕之而不忘不作廟祀
以奉之何以寧人心之仰慕哉僉右軍都督府事山公
雲世家徐州留城乃考青洪武間征伐有功官至都督
府僉事既終公克紹前烈勞勤不怠宣德丁未秋欽奉
宣宗皇帝勅命授以征蠻將軍印守鎭廣西下車之日
正已率人禮文職之賢嘉武官之勇衣服不尚華采飲

食不厭菲薄嘗遣將士出幹軍務令左右密隨訪察之
恐為有司擾由是承使者秋毫不犯郡縣肅然又嘗號
令部伍有詐科士卒一錢者處重罪營堡之間各知守
法軍民均受其福矣每出征伐預召諸將指授分撃之
處畫以竒䇿沉謀獨斷之出如燭照龜卜而不惑連嵗
親征雖深谿險峒所臨無不尅服初𠞰永淳緑羅峒次
忻城次馬平皂嶺三都次平南葫藍次柳城上油峒次
遷江上林八寨等峒先後馘宼六千九百四十皆毒民

敵軍者獲擄去良民子女千三百八十有七即放寧家
又憫武宣瘴癘陳改邑之事擇地建城軍民得所又城
馴象河池遷江陶礂鑾石增崇其舊實為永圖宣德癸
丑春公遘足疾坐運機謀選能委任出征思恩安定再
征馬平及戍守柳慶潯梧都帥魯公義田公眞許公輔
謹如成算未嘗妄殺馘强宼三千二百六十有九獲回
良民子女九百八十至於興安等邑猛虎噬人所獲二
百九十有四七源等州土官歸附家屬三百七十有七

是猛獸害人者既除遠人聞風者自至公之宏才深仁
何其至哉由是聞九重乃陞公同知右軍都督府事賜
以紅錦羅衣未幾再陞左都督加賜白金綵幣自宣德
壬子至乙卯奉勅書褒奬凡八焉姓名烜赫日月同光
恩寵深隆山嶽共重自昔征蠻之將未有盛於公也惜
乎經營未倦夀考云終時正統三年嵗次戊午孟冬十
月九日也嗚呼公雖逝矣公之功德則不得與之俱逝
人心不死公亡猶存思恩太守岑君世守邊方佐公威

武輯寧疆塲民安盜息伊誰之功歟公之没也思慕不
已乃伐木鳩工建廟於城之北以祀之正統十年七月
十五日落成棲公之神翌日奠獻如式來徴碑於余弗
辭敷暢其實適方伯揭公按臨慶遠余乃白其事兼呈
所撰文以質理之當否揭公覽而謂予曰昔羊叔子督
荆州既没襄陽人民立碑嵗時祭享望是碑者皆為之
墮淚山公良將也持心操行始終如一遺愛在人心思
慕不巳必立廟以祀之葢與襄陽人民奉叔子同意也

况祀典禮文所謂勤事捍患者公有矣以之血食兹土
豈不宜矣哉余乃拜手稽首而銘曰

　　有明聖人萬邦之君統馭六合海宇同春惟此炎荒猺
獞莫馴攻刼鬬暴流毒於民一旦命公來靖其兇公秉
丹衷竭職戩忠親率三軍如虎如熊抵穴臨巢電掃雷
轟鬼斷神謀餘孽罔留伸民之怨復民之讐民婦子女
歸還父母鰥寡孤獨咸得其所兇惡既平良善以寧婦
織夫耕胥慶其生十有一載公其永逝功德在人久而

弗替作廟祀公答公之功公櫬歸徐公神在空勿謂不
至如水在地念之在斯敬之在是嗚呼惟公正直生為
良將死膺廟食願祐生民願扶社稷於斯萬年永歆常
式

　　忠烈祠碑　　　　　　　　　胡拱辰

　　忠烈世道之大閑表忠褒烈政典之大要享報忠烈祀
典之大端是故君臣大倫也人孰不知之非忠烈鮮能
盡其道盜賊大蠧也人孰不知之非忠烈不能禦其侮

臨患難以決死生大節也又人所易知而易言者也使
非忠烈又何以處之而得其正哉求今之世能狥忠烈
以得死生之正者葢有鬱林陶公成焉我國家承平埀
百年維南州郡咸不識兵革正統已巳嵗盜起括蒼括
旁郡邑四近民物無完地為之上人者挈印綬束衣履
奔走導民先不暇竪隻手為障礙比比皆是也時公為
浙江憲副提士旅問禦宼所在僉曰是在蘭溪公即往
駐其衆四周樹柵以固民心激勸部屬以壯士氣上下

遂安漕積糧餉以足食堅利器械以作勇嚴謹防守以
制衝突蘭之東西北為郡若邑尤賴之安或設伏險隘
或張威四出或窮追遠赴軍聲大振公以蘭溪有恃矣
而武義又蘭溪屛蔽廹近賊巢撥拔根株最為先要廼
進其地柵其城如蘭溪而凡警束計慮尤為過悉復隂
結賊首葉仁入殺賊酋黨數百生擒百餘撫降三千餘
賊計窮遠遁久之復聚黨來攻城且先以其徒十餘詐
為鄉民負稿匿城中期焚柵為内應而賊報外急公驅

兵出擊之兵方接而城柵火起衆遂大潰公獨率數十
人奮鬬不已遂遇害賊退求公屍得之士哭於其營民
哭於其家士大夫弔哭於途於官有司以事聞朝廷賜
祭公仍贈公布政司左參政而又官公一子曰魯先是
蘭人德公嘗作忠烈祠以祀公矣鬱林為公鄉郡僉謂
公之忠烈已埀休於他郡必當作式於鄉人作式著休
非祠不可御史大夫崑山葉公盛時廵撫兩廣聞而是
之且謂非祠無以昭寵光埀勸典公遂命吏目清遠黄

安作祠曰忠烈而廣西憲副舂陵雷公復督其成祠成
而堂廡清穆像設儼然迨落成而精誠格孚靈爽如在
或謂公生忠於滅賊以捍蔽一方賊勢因之歛戢馴至
於就擒以寧謐全浙未必非公之功也況淛人戀戀於
公而棲神有祠公必徼福淛東西數千里之地無時而
不在矣將不得歸享於其鄉不得歸享於其鄉祠其不
為虛設邪余曰不然江河潤下而澤物矣有謂其澤物
也維於流不於源其理哉公之神亦猶是也謂不先鄉

而後淛不可由今而後吾知邦人為父子者益以忠烈
為訓為朋友者益以忠烈為勸而凡在市在野類以公
為景星慶雲而披仰以新厥德審趨向則其為世道補
豈可以數計也哉余淛人也悉公之死於其請文義不
可辭既以為文復系之以詩曰

　　皇明御天宰執化權累浹重熈垂百年也有卓陶公文
英武雄起司憲綱聲隆隆也括山險高彼頑造妖民驚
物騷庶賊饒也繄髯其夫綰國章符不禦以抗竭蹷趨

也公戚其顔曰我救援正氣堂堂士桓桓也激濱奠區
盜久睢盱往扼其吭起痡瘏也武義在西盜躐賊蹊我
復移師我防隄也死殱生禽帖降掃侵駭彼餘徒匿幽
遁深也外獐中梟益先逞驕衆力不支公獨鏖也犬羊
衆羣何有一麟怒髪上衝竟危身也嗚呼公死萬生曷
儔抑彼偷生又可羞也國典報忠龍光如虹下燭南州
賁泉宫也淛祠祠公鄉祠竟同匪諂匪滛敦文風也維
此祠修砥柱中流景星慶雲瑞炎州也靈瑞斯形佑福

是徴生忠死仁我人攸寧也麗牲刻碑允光九儀勸兹
庶位萬古期也

　　李廸功廟碑　　　　　　　　呉　節

　　李復原雩都人其先西平忠武王之後復原自㓜恭謙
嗜學有司舉為邑庠生洪武壬申以貢太學甲戍授廣
西潯州平南簿平南古要荒之地與夷獠為鄰民被騷
擾者動輒逋竄復原至攄誠誓心揭榜招撫聞風來歸
者三百餘家躬督耕稼開墾荒田二百餘頃凡遠年租

税悉皆輸足於要害之處誅首惡一千三人黨四百皆
謫戍遠方風聲振舉政化大行尋陞本縣丞壬午鄰宼
蠭起刼掠鄉村居民號泣盈道訴於縣宰猶豫不決復
原曰食君之禄當恤君之赤子豈忍坐視若罔聞乎即
奮然以拒賊自任選邑人之勇者馮柴馮伯先為千夫
長招集軍壯數千人與賊戰於縣東北大境塘蛇黄嶺
躍馬直前摧鋒突陣斬首數十級自卯至酉屢戰屢勝
勢如破竹賊衆萬餘自相披靡奔潰柰渠魁未剪次日

復集烏合之衆來戰復原䧟入賊陣中藥矢墜馬罵賊
而死莫知所在賊退但見所乘之馬自歸酸嘶不已家
人惶惶莫知所為衆但前行歩而隨之果至其所乃得
屍以歸面貌如生時邑人感慕丞恩思念不已立祠於
本邑之東祀之遇水旱災傷則禱咸有徴應景泰初有
司援例定入祀典扁其祠曰李廸功忠義祠春秋奠享
焉史官曰周禮有事功民功之紀又曰以死勤事則祀
之能禦災捍患則祀之若李廸功以邊邑丞不肯鄙夷

其民於平居無事訓集勞來以安其生及鄰賊來攻則
倡率敢勇力決戰以保其境志存大義奮不顧身中毒
矢以死可謂有功於民以死勤事禦災捍患者矣故民
思其德不置建祠以祀之不亦宜乎嗚呼世之鸞棲下
邑食禄無聞者不少視李廸功之直節勁氣與宇宙相
悠久者其賢否何如邪姑傳其事俟採古今人物者有
考焉

　　荔浦修城隍廟碑　　　　　　梁能定


　　夫以築土為城開池為隍必有土而後有物陽靈為神
隂靈為鬼斯有神而後有人神也者所以布二氣之良
能司兩間之妙用而主宰乎人物者也故自京都以至
於天下郡邑莫不有城隍祀典之設或公或伯之封諡
不一然其血食兹土黙佑生民功德之葢於世者為不
少荔浦之有邑舊矣自州而降歴代沿革雖殊而城隍
祠隨所創立國朝洪武八年知縣事馬公宥暨邑人散
官張子玉耆老萬文達鼎建之逮今葢亦有年嵗月既

徂不能無圯天順初邑令伍侯以廣東四㑹名家來宰
是邑多有嘉政視其廟宇欲撤而新之遂捐俸金若干
為首倡一時鄉郭人士張以政等忻然出其所有以資
不逮鳩工掄材殫心効力不踰月而厥功告成棟宇一
新環堵周密誠一邑壯觀也以政等嘉侯治民理幽之
意請紀以勒諸石予惟事神治民為政先務也是用記
之

　　安遠侯柳公祠碑　　　　　　盧　瑞


　　自古將帥建牙分閫出任安邊之寄者或以德義或以
智謀或以勇略其極皆歸於肅清境土以福生民同臻
治化而已若安遠侯柳公曩以德位之隆掛征蠻將軍
印來總廣右兵至則殄逆撫順威德並施大郡小邑罔
不允殖惟思恩舊為州治且鄰賊境民生未遂公思所
以安之知州岑侯先以討賊撫民之功陞掌思恩州事
公乃語諸藩憲重臣曰安民莫先崇守牧守牧之位既
崇則足以盡其才而民無不安矣正統庚申嵗公輒具

侯政績之詳與土地人民之廣直疏於朝將其州改為
府侯即改注思恩知府由是侯益盡職民頼稍安既而
又議曰是府有堡名橋利者四衝賊路非軍馬以控禦
之則羣盜猖獗必至蠶食四境矣尋白於上復將其府
改為軍民府徙衙門於橋利開設於是兇暴歛跡境土
頓寧矣而公又曰慶之宜山縣莫往諸峒猺獞累肆攻
刼茍非扼其吭而拊其背則其毒未艾也遂聞其情悉
撥思恩府管束自是諸峒猺獞皆賣刀買牛相率向化

焉天順紀元公還於朝岑侯亦以軍功之盛累官至廣
西都指揮使又四年公殁侯乃哀悼感激設公神位於
前總兵官懐遠伯山公之廟以並祀之屬瑞紀其實竊
惟兵不血刃軍不給餉而境土以寧此邊將之良者也
今觀柳公區畫思恩之地雖不窮兵黷武而盜自息民
自安者得非由其仁以存心義以制事故邊境不勞而
治與噫思恩之治昔而州今則府昔而偏居一隅今則
宣政要路俾一郡黎庶皆恬然耕食鑿飲撨歌牧唱而

無外備之憂者實公之賜也雖然豈特思恩之福哉彼
鄰封之民昔靡寧居今則籓籬既固咸得肆力於田廬
者亦誰之功與諸峒猺獞昔避征𠞰今則版圖是歸同
保生全於無虞者又誰之功與是宜岑侯不没公之德
義而廟祀之無窮也故特為銘曰

　　天祐聖王運祚永昌篤生名將鳳翥鸞翔惟公上世勲
業昭彰帝錫侯爵寵命輝煌公繩祖武儀衞廟廊德繼
崐玉行潔秋霜文武吉甫秉忠效良建旗仗鉞用遏蠻

荒威宣德布不弛不張宰制疆域内安外攘黎庶熈皥
羣醜遁藏獻功奏凱歸於帝鄉將星或隕行道悲傷岑
侯感德廟祀橋陽公乘白雲陟降是邦芳聲偉績山高
水長

　　鎭遠侯顧公祠碑　　　　　　梁　軿

　　主將之控邊陲有戰而克之者焉有撫而化之者焉彼
為惡之深負固之甚而與軍士相抗者此必戰而克之
若惡之未稔勢之稍緩而猶以威武為畏者此則撫而

化之觀其可戰而戰可撫而撫不失輕重緩急之宜者
余於鎭遠侯顧公興祖見之矣公於永樂壬寅嵗適西
廣羣盜蜂起上命掛征蠻將軍印總貴州湖廣等處官
軍二萬五千有竒來鎭是藩各郡騷動而南寧之武縁
尤甚公特選貴州安南衞萬户宋獻率兵而臨斬宼三
百餘級勢有不得而息者公不忍再加以兵歸咎有司
撫字失宜邑令林昺集闔邑耆民議推善撫禦者歸之
是時都閫岑侯瑛方為思恩州牧而州治鄰屬武縁衆

皆以瑛舉遂録其事以聞即命西廣廵按御史朱公惠
都指揮裴公玉參政張公禮憲副張公翼憲僉林公坦
躬蒞武縁按考其事詳詢耆衆僉以所舉瑛為宜洪熈
改元割其邑之述昆白山鳳化古參武顒諸里從惡之
民歸屬思恩瑛廼設橋利那馬等十三堡守之控之威
行俗易頗底有成而顧公已還朝矣都督山公繼總其
兵有安定夷獞再肆猖獗不能讋伏山公隨命都帥魯
公義掃平之兹土之民安生樂業何其幸歟顧公後出

鎮金陵天順七年七月初七日卒瑛感其德而大其功
祠祀於思恩郡城之外屬余記之余惟德莫大乎庇民
功莫大乎安邊能庇民而措於袵席不使有塗炭之苦
仁也能安邊而固之如磐石不致有擾攘之患義也庇
民之德覃布遐邇而洽乎人心此仁之至安邊之功不
專干戈惟區之以籌䇿此義之盡仁至而義盡誠有功
徳於民宜其祠之是建祀之是陳以享廟食於無窮焉
雖然顧公之施德非偏於瑛也為國為民而施也瑛之

報德非私於顧公也為國為民而報也微顧公不能成
瑛之善微瑛不能著顧公之德此之報彼之施一皆天
理人心之至公與既記之又從而銘之曰

　　生為英雄出任元戎知勇俱舉恩威並隆安邊竒略化
强去惡蠻寇肅清禍亂靡作閫帥仁人威德被民立祠
以祀美報是臻惟天高明惟地博厚公之英靈天長地
久

　　桂林重修伏波廟碑　　　　　孫元肅


　　漢伏波將軍馬援建武中交趾蠻夷背叛光武特遣將
兵擊之時聞薏苡可以禦瘴因取以利邊用叛夷既平
凱旋經廣右適遭明珠之謗遂投擲於城東山洞間今
山名伏波洞名還珠者葢以此也後人思其功雖没世
不能忘因面山作廟以祀之果大闡厥貺而有庥於是
邦逮宋元豐初提刑彭次雲以禱雨有應狀於朝賜忠
顯王廟額宣和既加以佑順紹興又加以靈濟至元尤
勅崇奉廟之作殆越千數百年不知其幾興廢矣兹一

敝莫能振舉惟我靖江親王好善有誠署儀衞司事百
户孫政以為廟不飾何以妥明靈誠不致何以獲庥庇
廼具啟請金帛以為木石之資首䝉出厚賜遂卜日就
事撤腐去敝易故以新廟既成門牆咸備高敞宏麗加
於舊規經始於天順辛巳十一月癸酉落成於壬午正
月甲子其成之日政屬記諸石因樂神之有依而惠福
是邦也故不辭而記之記之者為誰天台孫元肅也

　　龍王廟碑　　　　　　　　　伍　芳


　　鎮守廣西太監王公至之明年丁亥大旱民心焦勞公
憂之同欽差總兵官歐公暨廵按三司官遍謁神宇禱
之不雨軍民相率合詞請曰癸水門之東有山屼然枕
江上山之下有還珠洞淵深不可測相傳有神物潛伏
於中能致雷雨願禱焉可以甦民困公等俯順民情齋
沐親禱其處果得雨田疇沾足民又請曰盍建龍王祠
於山之巓以答靈貺僉議從之乃各捐己俸命工集材
瀕江作堂三間設主其中經始於是年九月落成於明

年之戊子五月廟埀成天又旱公等促工就緒復往禱
祠下是日天乃大雨越五日乃止幽明感通如響斯應
嗚呼公等切於愛民憂國之心而神之昭格如此祭法
曰有功於民則祀之能捍大災禦大患則祀之若神則
廟食此土宜矣謹用書之於石

　　詔贈忠義葉公祠碑　　　　　馮　俊

　　天順改元之二年秋同知慶遠事高要葉侯下車之始
忿峒蠻為宼流毒生民志欲殄滅之遂集衆誓不與之

俱生先以擒獲首賊二人置諸法明年春正月二十有
二日民被宼擄者脱縛歸至旗山宼尾至圍之侯得報
督兵往拯宼迎戰公子榮死之宼復入圍雞辣寨民告
急主將暨守長若罔聞知侯又集義勇士與宼殊死戰
偕姪官慶並死之是月二十有八日也其夜雷電交作
雨雪深尺許宼驚駭即解圍遁去慶之民頼復生全者
千餘人廵撫僉都御史葉公盛為上其事詔贈朝列大
夫廣西布政司右僉議錫之誥命以示褒崇命下之日

郡人為之立祠謹取誥中之語榜其楣曰忠義祠又設
祝其中以司香火所以昭報也然而公家祀事未舉咸
謂缺典成化十有一年夏太守孫侯涖政之初謁拜祠
下詢知其故亟欲請於上為補之以地方多事未果越
三年政通人和廢興墜舉可以行矣而其心又切於乞
歸兹則恐違初志乃暫割塘一口以所蓄魚利用辦少
牢醴粢自製文於忌日率僚屬詣祠下祭之升降雍容
三獻惟謹此葢以義起而合乎典禮者既為著令嵗以

為常仍屬余識諸麗牲之石以告來者夫葉侯之職止
於佐郡攘亂禦暴本非其責然而奮不顧身携子姪以
狥民命至蹈白刃而不悔者誠以為君牧民不忍坐視
入於塗炭忠義之心有以激於内故不暇計其他也則
其膺朝廷褒崇享一方血食宜矣今孫侯拳拳盡心而
為之肇舉祀禮者雖所以勸勵忠節維持風化良由仗
義秉德同此一心有以相感故耳然此特為之兆也尚
冀後之君子亦心乎是心重有所感而為春秋二祀之

舉以終厥志庶使遐陬絶壤之民皆知所向則孫侯此
舉有補於名教豈小云乎哉侯名期字成之豐城宦族
由科目自桂林同知用薦陞今職為政達大體觀於此
其他可知矣贊之者貳守南海劉君志誠通守零陵屈
君以伸節推海陽陳君懋而記之者福建按察使郡人
馮俊也(正德六年正月二十六日夜知府楊信方就寢夢一冠紱人由中道登府堂與之語自謂室壞
無所棲止願公新之既覺莫知所以次日信詣葉公祠致祭見公像剥落堂寢不蔽風雨不覺惕然遂修葺之
備羊豕酒果為文以祭焉信有記不録)


















　　粤西文載卷三十八

