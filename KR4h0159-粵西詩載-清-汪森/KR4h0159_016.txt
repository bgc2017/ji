







　　欽定四庫全書

　　粤西詩載卷十六

　　桂林府通判汪森編

　　七言律

　　至桂林　　　　　　　　　　　桑　悅

　　桂林周匝北山囚碧玉簪空不盡頭夷獞漫憑為窟宅
編氓難墾作田疇常時殺掠連雞犬纍歲征輸剩馬牛
欲㸑扶桑將石煮盡鎔疊嶂化東流


　　登栁州城

　　城上隂雲向曉開登臨懐古興悠哉鵞山矗矗劉蕡節
潯水滔滔子厚才一代髙眀人共仰千秋遺跡我重來
明春得遂歸田約日抱遺經卧草萊

　　同栁州守柳廷文練民款(西廣呼民兵為款)

　　朱盔皁甲盡貔貅呼噪潯江水倒流自古農夫皆戰卒
于今太守即諸侯兩行旌斾依山麓千騎弓刀擁道周
老倅幾番陪簡閱醉歸剪燭看銀鈎


　　予既調柳憲長林君待用以書來云柳州山林子
厚為之出色今付公矣作詩答之

　　三載星沙作宦遊每逢山鳥話綢繆鷓鴣知我行不得
杜宇勸人歸去休泛月詩成湘水夜看雲興入大溈秋
安心此日無言語肯與宗元競柳州

　　洛容道中

　　兵戈瘴癘與流亡物耗民消賊更强不向窮邊觀世界
誰知吾郡實天堂關心村落無安土引興山林盡戰場

爭似開尊湖泖曲畫船簫鼔水雲鄉

　　羅城縣即事

　　小小黌宫接縣衙蠻烟瘴霧日昏遮空城圍徑無半里
破屋周遭有數家應役可堪人似鹿打讎常報賊如麻
四山茅草連荆棘春盡何曾見落花

　　趂墟

　　憧憧來徃趂墟辰細嚼檳榔血㸃唇花布抹頭多獞老
青巾撮髻是軍人束来甘蔗如修竹老去藤香作降真

夷俗不知文化近何時弓弩暫離身

　　同把總指揮苖廷珍撫夷至鵞頸隘宿獞人頭目
寨即事贈廷珍二首

　　章甫真投換戰袍參隨熟獞與生猺村墟有室皆藏甲
道路無人不佩刀枯寨忽逢甘雨降重山似覺陣雲髙
將軍號令軍門肅更鼔聲遲夜寂寥

　　仗劔叨陪閫外遊墮行健卒勝貔貅一方險隘名鵞頸
萬里封侯屬虎頭坐困羌夷非戰伐來威荆楚在謀猷

徙薪曲突成何事幸免空山獠髑髏

　　登南薫樓

　　長夏倚樓無限好殷勤南陸薦凉颸天星欲近非無意
(古咏樓詩云手可摘星辰又星好風)山雨將來自有期殿閣稍離分苦樂
(古詩一為居所移苦樂永相忘)簾櫳間入混雄雌(宋玉大風賦有雌雄風之說)乾坤
萬物潛孚長俯視渾疑太古時

　　寓梧州府氷井寺日久人呼為有髮僧者作詩一
笑


　　野寺盤桓當住持平生罷愞即慈悲誰云寂滅真堪樂
自識貪嗔實是癡立見眀星那有悟(釋迦見明星而悟道)坐依閒
壁豈無為(達摩九年面壁)山僧不用留衣别幸免人呼兩退之

　　過十二磯(在梧州)

　　亂石危磯急瀨聲扁舟汎汎水中萍月當秋夜十分白
天到遐荒一樣青引路哨船鳴鼔吹前山軍堡出旗旌
回頭便有開懐處無數峯巒列翠屛

　　記獞俗六首


　　動講襄公九世讎通情洗面只償牛(以陪禮為洗面)親鄰相助
歌迎鬼(冬月歌舞迎鬼賽神殺牛豕數十親鄰各携牲口來助)男女分行戲打毬
赴敵䕶頭裝鳯翅占疑隨手擲雞頭㡬回緝事軍先覺
木刻傳村有别謀

　　飲食行藏總異人衣襟刺繡作文身䑕毛火淨連皮炙
牛骨糟酣似酒醇小語相侵隨致怨清歡互答自成親
(謂唱歌為唱歡)趂墟亦有能裝束數朶銀花綴網巾

　　山深路逺不通鹽蕉葉燒灰把菜醃女髻風鬟純黑綰

男頭雨笠盡紅尖租田亦與人分&KR0008;(民夷皆云分禾為分&KR0008;)摘穟
惟將手當鐮間有十冬&KR2796;賦役欲詢無計召交譚(柳人名排
年里長為十冬)

　　村村竹木占山鄉屢殺人民似犬羊冬盡水乾兼送哨
春來箐宻喜裝搪能通官語惟村老慣結同年是熟商
(稱相交者為同年)夫子居夷心一片清燈閒坐細思量

　　除夜雙盤貯鷓鴣清晨蟻集看如何(除夜置油炙鷓鴣二盤于地早看集
黄蟻多則軍强黑蟻多則獞强)斫牛伏地心先動(欲行刧以利刃斫牛跳躍則止)牽犬

登山樂事多毒藥煎成封弩箭純鋼煉就作干戈殺人
每講陪頭物有數從來實不孚(如講十牛凡羊豕俱當牛)

　　姓同處處是華宗(稱同姓者為華宗)朝甫先加老喚公(初明朝某長名
甫某老名公某)三界有靈焉助虐諸馮非祀肯相容只將刼奪
為生理亦以均分示至公誰把峯巒齊一剷平疇萬里
盡歸農

　　詠佛桑花

　　南無麗卉鬭猩紅淨土門傳到此中欲供如來嫌色重

(佛經以色相見我不能見如來)試藏宣聖訝株同(子曰賜也安知不舉我於桑落之下)葉
深似有慈雲擁蘂拆偏禁慧日烘賞玩何妨三宿戀(四十
二章云桑下一宿慎勿再矣故云桑下不留三宿戀)只愁燒破大虚空(東坡詩焰焰燒空紅
佛桑)

　　追頌山總兵　　　　　　　　　萬韞輝

　　建牙分閫擅雄名坐掃蠻烟嶺表清犬吠深村無夜警
農歸廢隴有春耕前軍星落生涯盡故壘雲屯殺氣横
推仰英風崇廟祀椒漿時薦遠人情


　　思恩惠泉　　　　　　　　　　黄　壎

　　溪流引緑度城隂城郡嵯峨鎮古今新汲萬家歌永惠
靈泉一派本無心雞山空羨潮源湧南劔何須乳味深
太守作亭仍揭扁春風千里啟仁襟

　　送姪拯之梧州通判任　　　　　章　懋

　　阿咸謫倅蒼梧郡骨肉相看悵别離皓首稀年吾老矣
修途六月子何之須防馬援遭薏苡且學東坡噉茘枝
到手功名當努力瀧岡猶待樹封碑


　　雲山筆架　　　　　　　　　　盧　瑞

　　五老峯排玉一聯拂雲髙聳泮宫前晴舒仙掌緑横野
光露朝簪青插天地濶直饒銀管並草深疑有兔毫連
知誰先得江淹夢閣取生花筆似椽

　　桔亭翠柏

　　元戎勲業鎮邊城祠宇森森古柏榮翠黛侵窓蠻雨息
綠隂籠砌瘴烟晴出林香氣風前散送晚鐘聲樹裏鳴
好是將軍堅節操百年遺愛有餘清


　　古洞仙踪

　　翠壁丹崖石徑重薜蘿深處寄仙踪棊殘未徹花邊局
鶴化還留島外松種玉田荒秋草裏燒丹竈冷晩雲中
遊人欲問參同契塵俗無因見葛洪

　　懐集即事　　　　　　　　　　黎　鼎

　　四郊終日見旌旗州縣安寧未有時自信鷹鸇愧鸞鳯
却抛豺虎問狐狸朝廷西北恩常洽蒸庻東南力已疲
衣豸乘驄何事業忍聞村巷苦寒飢


　　遊鐵城　　　　　　　　　　　梁　益

　　踏破蒼苔一徑幽人間信是有丹丘雲開鐡障千尋碧
泉落嵓扉六月秋仙鶴䕶巢塵不染青牛出峡迹空留
遥聞絶頂飛霞佩疑是羣真拜玉旒

　　聳雲樓　　　　　　　　　　　袁　賓

　　百里城中百尺樓高眀直欲冠南州九疑山色天邊到
五管雲容席上收杜老壯懐多暇日元龍豪氣冠清秋
古今俯仰無窮意懐水東南晝夜流


　　柳山次韻　　　　　　　　　　張　澯

　　山為徒御水為騶自信閒行得勝遊徑畔野花頻換歲
嵓前老檜獨禁秋壺觴弔古伊人逺絃誦升堂見道不
一笑浮名成底事勞勞宦海任藏舟

　　都嶠山　　　　　　　　　　　李　政

　　洞天三十在人間都嶠原來第幾山絶頂髙凌紅日近
回巖深鎖白雲閒飛泉逺石傷心麗芝草桃花滿目斑
遊罷清風生兩腋匆匆歸路又催還


　　七星巖　　　　　　　　　　　伍　芳

　　巉嵓怪壑倚層空虚敞還憑造化功人迹徃來無伏虎
山靈出没有潛龍峯聯北斗朝衡嶽地枕東江隔華封
便欲凌風問仙子不知騎鶴許相通

　　送張黄門經載兩廣盤糧　　　　程敏政

　　手持黄紙下紅雲祖席東風酒半醺總道使華當盛選
誰將邊粟付虚文行程烟火蠻中市候館旌旗嶺外軍
青瑣再登知隔歳皁囊頻送九重聞


　　都嶠山　　　　　　　　　　　潘　洪

　　凌雲嶺嶠幾層層陟磴捫蘿不易登巖洞荒凉空有佛
石牀頽敗已無僧雨添深澗流泉出松䕃微凉徹暑蒸
謾住征驂閒坐久頓令心鏡自淵澄

　　送江淮陳經歴謫官廣西宜山　　莊　㫤

　　天涯莽莽著行舸得把離觴醉不歌萬里瘴烟那此送
兩京戎幕本誰過斯民福總宜山厚世路堆何灔澦多
我有東籬黄菊贈秋風欲採奈愁何


　　鬱林即事　　　　　　　　　　黄　鎬

　　欝林城抱大容山水色山光指顧間雲起幽巖勾漏洞
馬經險道鬼門關空舟郡守名猶在跨鶴仙人去不還
石柱烟消烽火息伏波威望壓諸蠻

　　送戴員外出守桂林　　　　　　吳　寛

　　子有長才早致身仕途隨處是通津六千里外桂林郡
十五年前杏苑人出守要知從古重作官何幸與民親
昌黎亦羨登仙去詩裏驂鸞句尚新


　　送蔡太守赴南寧

　　五馬齊驅雪蹟深除書新領荷綸音地偏正倚東南事
天逺須懐咫尺心陸績清名惟載石蔡邕髙調豈彈琴
春風驛使應多便擬報諸蠻總獻琛

　　蘇太守死節(蘓忞)　　　　　　　黎　冕

　　㫁雲殘照接三湘七里坡前舊戰場太守何慚真烈士
靖州原是古桐鄉科名一代風雲外節義千年日月光
砥柱中流知有幾史臣端為表綱常


　　送房參將　　　　　　　　　　吳　儼

　　父子親承授六韜十年不試怒衝霄參戎新沐君王寵
萬里寧辭道路遥潯水月明烽火熄蒼梧雲破瘴烟消
功成㑹見封侯日宣政門前揷左貂

　　送施克和之平樂　　　　　　　邵　寳

　　行盡瀟湘問吏郵青山迴處古昭州自知宦寓應如水
誰道刑官便是秋身在江湖頻望闕道經岳鄂兩登樓
三年憲召君當起莫指蒼梧賦逺遊


　　送施漸之平樂省親

　　瀟湘洞庭涵太空詩人行色在胷中石鐘舟畔三江月
鐵笛樓前五夜風衡嶽鴈迴程可計蒼梧雲盡望無窮
憑將一勺龍泉水逺向昭州夀乃翁

　　送朱推官

　　曾從天際望蒼梧西向潯州莫問途獄訟豈應輕郡國
經綸未必負江湖文書散後詩還有車服臨時牒併無
指日聼宣風憲召欝林船石又東吳


　　送黄司訓致政還廣西

　　七年頖水賦菁莪回首蒼梧奈逺何貞節平生親力苦
武階初命弟情多寄書西去愁仍積迎養東來樂已過
行不可留空悵望九疑雲盡洞庭波

　　都嶠山　　　　　　　　　　　申　端

　　八峯髙插碧雲間云是容州都嶠山石洞猶同天地老
仙翁已去古今閒泉飛石上嵐光潤霞映雲端樹色斑
無限清幽消不盡登臨此日頓忘還


　　思恩惠泉　　　　　　　　　　湯　琛

　　村南小阜出靈源流入城中益湛然時與生民沾惠澤
盡知滋味敵甘泉携缾曉汲歸山徑抱甕春耕灌野田
我有塵纓未能濯幾時相許到雲邊

　　橋陽新市　　　　　　　　　　梁　軿

　　鞭石為梁接路賒市㕓深處有生涯柳邊烏帽題橋客
竹外青帘賣酒家人跨虹霓金背穩商歸闤闠夕陽斜
箇中自有唐裴度不學魚鹽老歲華


　　獨秀晴峯

　　一峯髙聳插香衢山氣空濛翠欲濡色借曉烟嵓岫黑
隂添晴靄樹林晡碧紗窻掩雲屛獨繡閣簾開寳劔孤
有客參禪登絶頂西風回首路糢糊

　　雙江夜月

　　仙源夾出碧山阿桂影涵秋冷素波玉派並流雙燕尾
銀蟾分宿二龍窠千尋練帶重圍繞一片青銅兩地磨
欲造星潢何地入試憑江伯問嫦娥


　　梧州同心亭　　　　　　　　　吳廷舉

　　危亭兀坐省吾心出入飛揚不可尋草洞風狂誰㸃綴
天空月好自歌吟林間綵繡花呈色雲外笙簧鳥度音
敢向邦人誇晝錦平生欠事海如深

　　過洪崖山望横槎

　　海北廵行遍九場洪崖立馬看封疆一山界限東西粤
兩水分流左右江疫癘不愁侵我輩風烟漸喜近吾鄉
横槎今昔逢交舊應有新吟和海棠


　　湘山寺　　　　　　　　　　　黄　暉

　　南楚西來第一州梵王宫倚碧雲稠乾坤造設此佳處
山水蟠迴無盡頭僧在玉壺氷裏住人於水月畫中遊
登登再上雲霄立萬象森羅豁我眸

　　廣西　　　　　　　　　　　　丁養浩

　　越絶天南地一陬萬山南去水南流危峯卓㦸干雲上
深箐籠烟蔽日頭蠻獠陸梁淹備禦瘴鄉凋敝足誅求
不堪故壘登臨處戀闕思親總是愁


　　送沈養浩之任慶逺通倅養浩曾為平江伯掾參
漕計

　　驅馳軍國三十載晚乞一麾仍守邊淮海百年通餉道
越山千里淨蠻烟從前已著勤王績此去應推佐郡賢
遙想天南春雨後一江灕水候戈船

　　廣西鎮守太監劉昶借景亭

　　邊池結搆非吾地乞得風光寄此身髙處有天來皓月
下臨無地著纖塵江山滿眼皆新識魚鳥忘機是故人

吏隱只今成久假肯分毫末到比鄰

　　送楊晉叔巡撫兩廣　　　　　　王鴻儒

　　持憲仍兼仗鉞雄人門地望更誰同華資内外多敭歴
奥識圖書總貫通國定危疑由學士家傳清白自𢎞農
倚恢前烈熈元化南服安能久滯公

　　贈羅宗傑尹廣西永福　　　　　李承箕

　　一奏朱絃一看山鳯巢山好鳯應還忽聞此調來天上
肯信三苖自古頑草長縣門春雨過花飛簾幙午風閒

當關待報期年政南顧誰開聖主顔

　　遊湘山寺　　　　　　　　　　蔣　昪

　　閒隨玉杖看溪雲繞徑松隂䕶蘚紋勝地隔城纔咫尺
中天積翠欲平分名山引望四圍合虛閣凭欄一炷燻
物外每憐風景異漫尋芳覽散塵氛

　　潄玉巖

　　神物曾聞來隱跡飛騰變化幾多年石田有米非虚語
崖溜成蓮豈偶然掃石留題真妙墨杖藜縱歩喜隨緣

洞天有路今親到信是人間我亦仙

　　柳山書院

　　柳山自是人中傑書院元從結搆成射飲尚存當日舊
絃歌想見昔時情江山泉石真竒麗臺榭松篁任變更
喜見顧君能復古斯文千載有光聲

　　漫筆示湘山僧覺静　　　　　　蔣　冕

　　上人久住翠微岑花竹縈紆徑路深皎月寒潭參法偈
閒雲枯木識禪心何時洗鉢焚香去為我扶笻擁鼻吟

宦鞅如今正羈束且來瀹茗滌塵襟

　　自七里橋北至礲巖途間漫興

　　危橋北度日平西恣意尋幽信馬蹄蒼霧林邊山近逺
青松石上路髙低草鋪長&KR1455;烟横板秧出新針水滿畦
多謝有情雙野鳥飛來飛去向人啼

　　礲巖去吾郡城雖不逺顧平生未始一遊自去年
冬仲至今年春季未半嵗間乃兩獲至其地登
覽之餘喜而得詩


　　崖當窈曲更通眀似敞髙軒數百楹玉黍掃空俄復積
石田抛久可曾耕蜿蜒神物何年化黯慘寒雲盡日横
老去自憐無記性兩迴來徃路還生

　　次韻遊湘山二首

　　寺背城闉客到稀白雲終日鎖禪扉幾人冒雪尋僧話
何處凌空有錫飛西域路遙惟葬履南華嵗久不傳衣
三生石上誰同坐說著無生忘却歸

　　我愛奚囊手自提尋幽要與鶴同棲黄龍說法人天外

白馬䭾經竺國西澗水龍從蒼蘚出峯巒髙與碧雲齊
興來拾得春風句直向懸崖石上題

　　再次韻二首

　　病久籃輿出郭稀誰人為我敞嵓扉多情烟樹吟風嘯
無語山禽背竹飛氷雪滿庭清客思塵埃何處著僧衣
雨晴正好看山色對酒髙吟暮不歸

　　來遊我尚記孩提塔頂分明鸛雀棲法自黄梅傳嶺外
人從郴水住湘西九天月照千江白一樹花開五葉齊

多少古碑遭刼火姓名何用壁間題

　　次韻遊柳山二首

　　郡侯身與道相關歴世人猶姓此山名在乾坤長赫奕
澤流湘浦亦潺湲亭臺逺近烟霞裏碑碣高低竹樹間
民到於今歌徳化清風千古孰能攀

　　蘚封苔磴玉稜層竹杖芒鞵緩歩登偉矣羣峯來拱挹
翛然九夏失炎蒸吟邊岡阜隂晴異望裏江流晝夜澄
西去湘山纔咫尺誰輸竒勝屬髙僧


　　再次韻二首

　　新年塵事了無闗躡屐先尋郭外山宣聖堂前雲漠漠
柳侯祠下水潺潺春回巖壑清幽處人在烟霞杳靄間
乘興欲窮千里目不辭扶病强躋攀

　　景物逢春日漸增近郊山不厭頻登雨聲未向枝頭響
雲氣先從石上蒸入眼烟巒隨處好醒心寒澗本来澄
詠髙白雪難為和也付奚童寫寄僧

　　奉贈蔣師相敬所致仕歸湘源兼柬令兄大司徒

一首　　　　　　　　　　　鄭　岳

　　力辭機柄遂歸田朝野相看意惘然直節舊嘗稱宋璟
抗言終不負伊川三孤望重台階正八座官髙棣萼聨
相業都歸嘉靖詔他年信史有遺編

　　柳山書院　　　　　　　　　　范　軾

　　道學相傳宋寖昌哲人精舍結山陽斯文一脉星河粲
遺愛三湘草木香曉日澗松留舊影春風壇杏吐新芳
登臨更到髙臺望萬壑雲烟極杳茫


　　金臺送賴公弼之臨桂　　　　　葉元玉

　　倒盡江頭碧玉卮醉來旋賦送行詩蘇湖事業歸能者
臨桂生徒得好師吾道自知如此重儒官誰謂果然卑
鄉情正與離情合况值西風九月時

　　春日湘山登眺　　　　　　　　陳　瑤

　　古刹幽岑鳥不啼芙蓉一杖俯丹梯烟花縹緲諸天近
雲樹蒼茫萬壑低杯渡湘源三峽外燈傳楚塞五陵西
莫愁登眺迷歸路蘿月松隂送馬蹄


　　春日湘山登眺　　　　　　　　陳　琬

　　氤氲香積自何年象外烟花逼眼鮮三楚晴光迢遞盡
九疑佳氣欝䓗連雲開古洞龍棲穩月冷空山鶴倦還
無俟鐘聲催典懺塵心半落夕陽前

　　和答姜慶遠(凡四首)　　　　　　何孟春

　　和初到慶遠

　　十年江海足低徊僻郡天髙限一隈諭俗有方夷可化
憂時在念酒難開函牛久作烹雞歎孤鳯誰教百鳥猜

粤地春回山更好微之想賦近蓬萊

　　和游北山

　　翠微千疊盡邊關問俗猶能到此山外府官尊那恨逺
南荒身在未容閒威行木刻持循處春靄田歌縹緲間
想得朱輪甚風采兒童拍手使君還

　　和練民兵

　　繡幰秋深課刈蒿丁年多少甲衷袍銅符逺拜雙魚寵
刀筆兼收汗馬勞入彀不孤唐進士建牙誰起魏功曹

南荒此日煩經略行有霓旌下寵褒

　　和敵敗蠻賊

　　記得轅門督戰時琱戈鐵鉞子親麾風雲氣可三軍助
文武才應兩鎮知南顧曾紓天子慮中行不沗丈人師
勸農好及宣威後蠻地從今重怙犛

　　送張同知之任全州

　　京國交遊近十霜江鄉來過徧三湘青袍已謝緇塵染
利器還教錯節嘗今日閭閻須撫字他時父老誦循良

新詩寫贈非長别獨為懐人意許長

　　送周成徳知養利州　　　　　　顧　清

　　古松山下一城安井落參差畫裏看黎庻幾年占得歲
朱幡此日快憑欄才名豈必慚諸子忠信由來重百蠻
合浦明珠連乳穴大書行見石崖刋

　　送宗善錦衣知軍蒼梧關　　　　王　縝

　　鐵柱烟横紫塞清杞園風起錦衣輕虎符新向蒼梧路
棘灞先聞細柳名天地任從魚鳥性江山誰念草蕪腥

忠良共說關聲舊不用人間太白經

　　送蕭邦鎮之横川守

　　曾於同榜識英賢忽忽於今二十年一吷飽知霜劔利
五花新試越羅鮮清如閱道還携鶴寛似文饒不用鞭
從此横山應有頌滿城明月照人圓

　　遊南山　　　　　　　　　　　馬　昇

　　梵王宫殿欝巍峩爽氣侵人驟雨過滿徑落花鳴好鳥
四圍修竹挂清蘿掃松坐石逢僧話對景題詩得句多

遊遍蒼崖塵自息筆牀茶竈伴行窩

　　南寧二首　　　　　　　　　　王守仁

　　一駐南寧五月餘纔因送逺過僧廬浮屠絶壁經殘燹
井竈沿村見廢墟撫恤尚慚凋敝後遊觀正及省耕初
近聞襁負歸猺獞莫陋夷方不可居

　　勞矣田人莫逺迎瘡痍未定犬猶驚燹餘破屋湏先葺
雨後荒畬莫廢耕歸喜逃亡來襁負貧憐襦袴綴旗旌
聖朝恩澤寛如海甑鮒盆魚縱爾生


　　謁伏波廟二首

　　四十年前夢裏詩此行天定豈人為徂征敢倚風雲陣
所過須同時雨師尚喜逺人知向望却慚無術救瘡痍
從來勝算歸廊廟恥說干戈定四夷

　　樓船金鼔宿烏蠻魚麗羣舟夜上灘月繞旌旗千嶂靜
風傳鈴柝九溪寒荒夷未必先聲服神武由來不殺難
想見虞廷新氣象兩階干羽五雲端

　　破斷藤峽


　　才看干羽格苖夷忽見風雷起戰旗六月徂征非得已
一方流毒已多時遷賓玉石分須早柳慶雲霓怨莫遲
嗟爾有司懲既徃好將恩信撫遺黎

　　平八寨

　　見説韓公破此蠻貔貅十萬騎連山而今止用三千卒
遂爾收功一月間豈是人謀能妙算偶逢天助及師還
窮搜極討非長計須有恩威化梗頑

　　登春野亭　　　　　　　　　　周孟中


　　觀風五筦已多年每至南寧眼豁然緑樹萬家依近郭
桑麻十里接平川匙翻玉粒長腰米膾切銀絲縮項鯿
景物于斯亦佳處甲科何患少登賢

　　遊仙嵓　　　　　　　　　　　莫　禎

　　何代神仙此地遊地存仙去洞嵓幽龍蟠洞口雲長䕶
人幻嵓邊石尚留葛令丹砂勾漏曉吕仙孤鶴洞庭秋
何當就我青蛇去倚遍碧雲天際頭

　　聳雲樓　　　　　　　　　　　區　昌


　　新構層樓壯邑觀飛簷髙聳碧雲端清秋著眼海天濶
午夜逼人星斗寒宦業未成空自感民生多難敢求安
江湖魏闕心無限北望何堪獨倚樓

　　聳雲樓　　　　　　　　　　　李　琛

　　撐住乾坤是此樓瘴烟蠻雨一時收雙眸逺括千山景
四面凉生六月秋敢以割雞卑武邑要同馴雉表中牟
異時不用甘棠咏應倚欄干念壯猷

　　石巖仙隱　　　　　　　　　　關　弁


　　巖前烟樹翠微茫洞裏乾坤歲月長老鶴舞餘雲谷靜
野花開遍石壇香青天白日神仙境霽月光風太古鄉
聞說丹砂遺異跡尋真幾度歩斜陽

　　興安道中雨行　　　　　　　　魯　鐸

　　軺車衝雨重垂幰百里官程若夜行澗底新泉聞急響
松間餘瀝辨清聲時更郵卒聊通語數過山峯失問名
遙想九龍張館長灕江蘭棹坐空明

　　靈川道中雨行次前韻


　　夜來雨滿興安路今日靈川未輟行泉底蟄龍何與事
樹頭寒鳥不成聲僕夫沾濕能無憾甲士衝泥出有名
萬里王程催使節豈容安坐待清明

　　䭾泊灘聽蘆笙與張九山限韻同賦

　　緱山别泒亦仙靈吹徹滄洲俗夢醒羞逐(闕)腔鳴絶塞
直通春意到幽囹歌傳楚澤千年鳳暖入堯階幾葉蓂
淺水釣船聽正好秋風瑟瑟奈飄零

　　龍隱巖　　　　　　　　　　　屠　滽


　　拂曙經過龍隱嵓嵓邊有洞一停驂詞章滿壁埋蒼蘚
草樹填門滴翠嵐水落樽罍添逸興雲生几席助清談
日斜舒笑幽亭上驚起潛蛟百尺潭

　　仙槎亭　　　　　　　　　　　韋　鑾

　　寂寂槎亭天地中蕭疎山色試秋容偶來避世尋仙境
恨不乘槎到月宫幾㸃翠雲排鴈字一溪流水映芙蓉
好懐都為西風適野鶴山猿笑醉翁

　　銅鼔灣　　　　　　　　　　　陳獻文


　　水遶灣頭銅鼔東昔年誰此寄行踪青山緑水江天小
魚躍鳶飛眼界同薏苡何須來謗口雲臺還好像元功
我來矍鑠翁如在對景興思目逺峯

　　宴石仙橋

　　先代梵宫獨未淪水眀花亂石埋雲野棠偏愛春歸早
孤鶴長隨月到頻橋在不知仙去路碑殘惟見漢遺文
尋幽訪古生平事萬化緣心似轉輪

　　金鼎禪蹤


　　懶雲叢裏鎖青山石座苔深白晝閒瘦鶴練形聲亂笛
老猿通臂夜登壇斷碑没字胚胎脫古井藏氷石骨寒
誰把虚無誤留迹好將吾道破機關

　　蒼梧　　　　　　　　　　　　周　用

　　迢遥河漢臨飛樓何年天險開炎州韶石亭亭鳯鳥去
海門宛宛蛟龍游宋帝樓船非故國越王臺殿餘荒秋
蒼梧雲暮一回首炯炯月出城東頭

　　送張幼仁之梧州府


　　冠葢何年覔虎丘蒼梧雲擁繡江流三吳日近應懐我
百粤風清且建侯中夜朝衣瞻北斗舊時塵榻待南州
方春不作梅花冷慚愧先生有敝裘

　　過陽朔伏茘戍柬太和　　　　　徐　問

　　桂林南下經陽朔繚繞羣山見欝岧石洞烟雲浮古樹
蠻江風雨送春潮乾坤著我蹤應到歲月驅人鬢易凋
傳語鄰舟觀察使漆園書在可逍遥

　　送林督府平新寧還鎮二首


　　軍麾虩虩動羊城授鉞宣風仗此行謀國古推方叔壯
律師今識丈人貞鯨鯢不鼔滄溟浪狐兔潛逃草木兵
此日君王緩南顧巖廊虚佇看昇平

　　廣藩從識舊衣冠扶杖迎門父老看分典六師牙角静
獨申三令雪霜寒蕭疎鬢為憂民白慷慨心緣報主丹
從此西南訖聲教頌言聊備采風官

　　和太和再至梧州

　　我行百粤天應盡北指浮雲是日邊春意不緣荒戍隔

官曹常得故人連晴川水閣魚龍喜瘴嶺烟消虎豹眠
便欲循湘從此去南山東望思悠悠

　　題安逺橋　　　　　　　　　　楊英淑

　　百尺危橋俯碧流汀蘭岸芷接芳洲倚欄長笑江天暮
拭目遷觀海宇秋幾㸃漁燈浮水面數聲樵笛過橋頭
獨憐身在炎荒逺常有丹心戀帝州

　　可勝蒼翠晩重重喜有神洋赴海東華表烟籠棲白鶴
碧溪春暖跨長虹瑞泉發洩當昌運靈讖流傳自老翁

從此欝林雲物好拍天風浪起魚龍

　　送沈大理録囚桂林　　　　　　張邦竒

　　桂水元戎初獻績潞河仙使正浮槎青春伴遡三湘月
黄鳥催看五嶺花莫問貪殘狼子性最堪矜恤逺人家
東吳桑梓重經地雲錦翩躚日未斜

　　蔣敬所少傅歸湘次韻　　　　　廖道南

　　碧嶂香泉繞石田仙翁歸興轉飄然杓回北斗星文動
帆落南湘樹影懸五嶺春深聞鴈少兩江秋冷有龍眠

向來星履烟霄外煉石心勞為補天

　　奉和顧憲副梧州謁都憲韓公祠堂

　　祝允明

　　㧞地洪材搆帝家倚天雄畧𦕈蟲沙誠歸魏闕心懸石
血飲(闕)　膽破瓜半夜崑崙樞密宴三言薏苡伏波車
當時利口今何在老樹閎祠日又斜

　　蒼梧道中

　　停杯漫說蒼梧路水急峰髙鳥道微薄午桄林猶宿霧

深秋稚子只單衣連宵警柝村墟迥隔岸猺山草木肥
慚愧為儒無短劔倚篷時看白鷗飛

　　謁韓都憲祠

　　吳中豪傑如公少嶺表勲名近代稀野老口能傳偉績
猺人心尚伏餘威新祠喜占蒼梧勝過鳥猶驚白羽揮
愧我瓣香來太晩瘴烟桄樹澹斜暉

　　山棗驛夜坐　　　　　　　　　嚴　嵩

　　泝嶺路岐仍渺渺拍林風雨更朝朝清溪傍竹聽蕭瑟

小驛燃燈坐寂寥湘浦葉飛驚嵗晚鈐山家在憶書遙
垂垂一樹梅花白賴爾能將旅思消

　　宿深溪館

　　湘臯風物晩淒淒候館星軺日向西白屋扉臨一水靜
蒼山路入萬松迷寒衝毒霧沾衣潤暝坐幽篁颭雨低
不見此中猿鶴侣恐棲蘿月在深溪

　　白竹舖

　　午飯車停白竹舖寒旌馬度黄茅岡江分二水湘灕外

路遶孤城雨雪傍蠻洞雲霞隱僻絶野田松竹連青蒼
遥看溪嶂憐佳境却畏風烟歎異鄉

　　晨觀風洞登疊綵樓歴拱辰亭亭為鎮守傅中貴
所創嵓巒竒聳千里在目諸巡院有詩予輒次
韻是日介行登賦不盡興也

　　孤亭絶嶂倚南天碧樹蒼崖共莽然八桂雲山供作賦
羣公尊俎坐籌邊嚴城鼔角傳清曙落日帆檣出斷烟
王事未能窮勝覽北風搖楫下西川


　　蒼茫寒霧起遥天歲晏憑髙思渺然夜發仙槎南斗外
春瞻御座綵雲邊湘源水色浮晴雪桂嶺花枝拂瘴烟
莫怪題詩惜幽賞子長竒興在山川

　　暮次靈川懐寄大參師舜憲副天益二鄉丈

　　天南歲晚更依依朔雪寒雲遶樹飛投館驚看風土異
臨觴悵惜故人違情同灕水仍西注身似春鴻向北歸
想見郵亭頻駐馬獨吟千嶂已斜暉

　　他鄉相見故人稀聽唱驪歌欲濕衣酌酒猶臨碧水坐

雨輿空指暮林歸池臺月浸薇堂影繡斧霜傳桂嶺威
長路題書祝餐飯壯圖勲業莫相違

　　除夕全州少司徒梅軒蔣公邀集少傅敬所公之
兄也致政宮傅張公涇川在坐有詩次韻二首

　　除日他鄉倍憶家聚星髙㑹轉宜誇能堪黄閣留賓席
正賴清尊遣嵗華青蕙色凌階下雪玉梅香破臘前花
烟霜旅棹催晨發已報春風動水涯

　　臺閣勲名重帝家不因榮盛有矜誇那知守歲逢椒頌

却喜登堂咏棣華吟就謝池憐夢草醉歸唐苑憶看花
履端更有明朝慶皇澤春陽總未涯

　　送陳子文赴廣西　　　　　　　顧　璘

　　八桂西瞻岳牧尊使君持節下湘源星巖風峒山殊秀
雪片霜華地不暄永日賦詩薇閣静青春行部繡旗翻
從來逺地多名宦銅柱猶聞頌馬援

　　遊龍巖

　　龍飛何日起蒼岑洞壑蜿蜒窟宅深玉乳垂花春不盡

石田承雨晝長隂盤雲座古留仙迹流水聲寒淨客心
擬約東風重載酒碧桃迷路恐難尋

　　出灌江峡

　　羣山髙束灌江流雪浪清秋灑客舟古木倒垂雲上下
亂灘交㵼石沉浮猖狂阮藉窮途哭浩蕩王陽度坂愁
料乏雲臺酬馬革願擕霜鬢老狐丘

　　全州唐宗周文世範訪于芝城行臺

　　雪後扁舟撥棹來湘江何減剡溪懐燈前軟語濃於酒

庭下春光早報梅棠樹尚留聽訟處柳山長憶讀書臺
殷勤白首相逢地不盡行臺五夜杯

　　八月一日舟下灕江(時赴役場屋)

　　雲間千壑瀉灕川日下孤帆出曉烟萬里行踪始安嶺
九秋晴望泬寥天江山故作殊方色道路今酬逐客緣
風洞星巖應可到還家贏得故人憐

　　華山舜祠

　　隱隱蒼梧映郭門滔滔江水抱山根羣峰獨捧重華廟

大地誰言五嶽尊雲暗九疑迷葬地月明孤竹見啼痕
長將澗藻修寅祀願就琴薫仰徳温

　　磐石秋望

　　信美江山映郭西清秋覊客思淒淒黑波跳雨蛟龍鬭
蒼峽摧雲虎豹啼萬里辭家饒白髪一丘歸卧有黄虀
蠻烟毒霧傷心地馬援何因到五溪

　　連陪諸公柳山春遊

　　湘州城北古堂幽十日春晴兩度遊山畔數亭俱可醉

林間孤澗亦銷憂巖巒氣色迎車發草樹風光繞郭浮
况與羣公倍勝餞豈輸山簡習池頭

　　春雪初晴翔鳯樓春烟已颺賞花眸江山面面因亭勝
物色年年賴酒酬異代風流如昨日幾人遷放得滄洲
柳絲桃萼參差暖堂上疎簾漸可鈎

　　答孟望之侍御時謫桂林郡博

　　燕臺對酒感離羣麓口移舟更失君萬里飄零同落葉
孤城惆悵乍停雲書迴桂水交情切人對星巖藻思芬

遙想髙齋長隱几應憐案牘日紛紜

　　再答孟侍御期予入桂林之作

　　春風桂嶺憶同遊臘雪湘江獨倚樓星漢依微天北極
歲華揺落水東流山藏散吏衣冠懶雲掩荒城鼓角愁
正欲望君驄馬色紉蘭搴芷共淹留

　　磐石崖下泛舟

　　磐石江頭景殊絶放舟幽興幾人同風飄鼔角晴波外
雨洗峯巒夕照中狼藉椰樽浮酒白清泠氷椀削瓜紅

尋僧更訪山腰閣半醉題詩峭壁東

　　九日登柳山

　　佳節登臨感歳華蒼梧雲影向秋賒髙空獨鶴翻風去
返照澄江抱郭斜南國音書催白鴈東籬歸興倚黄花
衰遲自愛茱萸酒瘴癘誰悲薏苡車

　　湘山初遊

　　湘國湘山天下稀青春幽覽歴巖扉雲疎列岫攢空起
雨歇新泉出樹飛石勢參差依酒案佛香清淨繞人衣

南遷得就長歌地不用憑髙歎未歸

　　得徐伯雨太平書奉答

　　殘臘江門望使車新春忽枉麗江書嗟予已作三江别
念爾那堪萬里餘絶域風烟居暫定深山官府自應疎
絶憐雅興耽詩律滿紙瓊瑤愧不如

　　聞顧華玉謫全州二首　　　　　朱應登

　　除日遙遙度陜來愁心忽忽為君開上書已白鄒陽獄
理郡重煩顧况才粤俗定知能揖讓塞翁何事更徘徊

全州六月多炎酷應有飛霜解欝懐

　　南中郡檄非嚴譴白下萊衣得便歸但使柳侯能變俗
莫言陶令早知幾傷心絶塞一揮淚回首髙天空落暉
已卜禾田堪種秫耦耕他日豈相違

　　送顧華玉謫全州　　　　　　　王　韋

　　踟蹰溪上暫停驂欲話離言不可攀世事日惟添白髮
宦情時復夢青山乍寒燕谷鶯無語細雨湘江竹有斑
此去西堂春至後擬開樽酒待君還


　　人日答顧全州以詩見邀　　　　孟　洋

　　人日風光春興幽封書逺寄顧全州江邊五馬虚相待
剡上孤舟可自由已向殊方憐共逐猶慚薄禄阻同遊
烟門新柳垂垂色月嶺哀猿夜夜愁

　　次韻答周刑侍見和桂林之作

　　除夜俄逢繫綵舟新年重喜接風流春烟坐對晴江樹
霧雨心驚瘴海樓聊假清尊驅别恨却緣華髮動羇愁
青山二月啼鶯徧水外花邊共爾遊


　　答顧全州華玉寄書

　　全州書謂余為浮湘佳侣至麓口知余舟方過數日
追之不及失良晤云余出京景内翰伯時有湘南逢
顧况之句今乃弗果已因憶唐宋之問端州驛題壁
作甚類我二人又全州過豫章李獻吉附寄余詩簡
慨然咏此以答全州

　　並向明時作放臣殊方本擬日相親蘭舟空喜浮湘侣
桂嶺悲看對月人太守書來知駐節崆峒書至益沾巾

湘南顧况今虚語岐路南中事更真

　　答顧全州華玉見貽

　　隱几髙齋冬日深叩門何處素書臨美人近隔清湘水
使者空傳白雪吟邊嶠梅花愁聽角郡庭榕樹憶鳴琴
春風好慰同遊興夜月應憐異地心

　　九日遊風洞山

　　九日獨登風洞閣萬峯疊擁靖江城烟中臺殿浮秋色
天畔松杉落雨聲黄菊野開孤客淚蒼梧水繞二妃情

心懐徃歲承恩宴腸斷斜陽望帝京

　　游湘山寺

　　雲裏孤亭落翠微林間寳刹隐光輝寒鐘寂寂秋花細
碧殿隂隂古木稀望極烟霞流逺壑行深薜茘引重扉
却悲塵迹同流水聊復髙吟傍落暉

　　吴廣文赴天河

　　文星昨夜近天河江上朝逢鄭老過雨積山城歸燕少
春殘沙浦落花多藏身散吏慚予並回首孤帆奈爾何

誰謂逺方皆鼓角夷鄉從此聽絃歌

　　寄孟御史謫桂林教授　　　　　李夢陽

　　長沙賈誼君仍逺南渉三湘復九疑虎豹深山聊澤霧
蛟龍得雨固須時行藏學閣蒼梧夕鼓角夷城白髮悲
悵望適荆心豈忝飄零極海翅非垂

　　龍州歌送沈編修使安南

　　龍州南接六那溪白鷴黑猿相間啼烏蠻灘頭苦竹宻
伏波廟前春日西揚旌走馬迎天使擁節封王壯漢儀

試向殊邦觀禮樂交南元是舊邊陲

　　送梅軒蔣司徒致仕歸湘源二首　邊　貢

　　司徒才到古稀年便著荷衣上釣船隨處燕遊真自樂
此生名夀是雙全湘源旅夢青楓外建業歸心白鴈前
留取送行車馬數後時收拾畫圖傳

　　奕奕家聲逺近知士林誰不仰連枝三台八座同昇地
緑野青山獨往時草制即煩親弟手賜環真荷哲王私
江湖廊廟俱傷别萬里秋風兩鬢絲


　　送蔣用爵宰柳城　　　　　　　朱　袞

　　墨綬銅章百里權提封舊說漢山川花開定與河陽似
琴奏應於子賤憐青箬緑荷民用具黄蕉丹茘祀供全
欝林片石休言重洗眼東歸江上船

　　奉贈胡汝重使廣右

　　使君書屋祝融南畫鷁薫風意正酣湖曲雨餘行六六
峯髙雲外見三三旌旄此去春應徧勲業年來我獨慚
月寄錦囊月一紙誦君詩亦面君談


　　奉餞吾師孫微菴赴蒼梧學

　　十年不與後堂春春借摳衣喜照鄰行色那堪天復逺
還鄉誰信道長貧詩當衡岳篇篇好興入蒼梧事事新
却羨芹馨萱亦艶姜詩真足慰慈親

　　横州馬伏波祠　　　　　　　　潘希曾

　　烏蠻灘上伏波祠萬里南來酹一卮薏苡不妨成貝錦
功名終許勒宗彝雲連草樹疑精爽地雜華夷仰䕶持
屈指雲臺舊時將幾人廟食尚天涯


　　送傅大行奉使廣西　　　　　　毛伯温

　　三年晝漏承楓陛萬里皇華出桂林匹馬輕塵衝曉路
亂蟬髙樹雜秋砧過家綵服堪娛戲去國軺車莫滯淫
好述民風為疏草歸朝一奏九重深

　　陳南㟧以大參銜居田州府討賊喜而逺寄

　　周廷用

　　昔年姻婭過逢地此日東西歎索羣符節自天催使者
戈船下瀨候將軍秋風畫省談兵法月夜星營拂劔文

百粤功成須早報莫令翹首望長雲

　　送孟望之謫桂林　　　　　　　孫繼芳

　　冠蓋諸賢盛帝州一章何事獨南流行悲客路少青鬢
别憶親闈雙白頭柳拂河津烟景麗月明湘水浪花浮
扁舟重過三閭廟定有新編續逺遊

　　送章樸菴同寅出判蒼梧　　　　萬　鏜

　　功名久不入君眼此去知君未足悲茅塞更誰為我拔
柳條曾莫綰人離湘江暝色偏宜飲桂嶺竒觀合有詩

驥足自輕千里駕好音側耳慰相思

　　送劉君衡仲提學廣西

　　聖道皇風齊逺邇遥遥嶺海著公身已占南斗驅文瘴
更信西方有美人銓部足增儒價重春官初轉化機新
柳州事業終凡近千古宣成迹未湮

　　桂林有感　　　　　　　　　　閔　珪

　　桂林春曉雨初收嗟我重來兩鬢秋世事難於登蜀道
客情猶似望并州千金日費勞供億萬馬雲屯在運籌

芳草不知民力困東風緑遍訾家洲

　　龍隱巖

　　此地何年隕七星秦鞭不到靖江汀潭湫龍隱猶遺迹
峰頂鸞驂尚有亭一洞松雲春藹藹半巖花雨晝㝠㝠
題詩不用紗籠䕶掃破莓苔幾㸃青

　　桂林諸葛亭　　　　　　　　　沈　鋭

　　天心恢復漢封疆丞相孤忠日月光千里信符通粤徼
百年遺恨失荆襄錦官城下桑田變寳積峰巔草樹香

休徳在人存廟祀虞山曉色並蒼蒼

　　武靖州舊城　　　　　　　　　甘　振

　　江上浮雲宿雨晴中原誰復誓澄清虎符此日千金重
雉堞何時百堵成要使粤人知漢徳終令南土識天聲
從今紀得經行處野水孤帆夕照明

　　黔江

　　晚風吹渡祖生舟意氣終當肅九秋黄㡌刺船驚水府
錦袍腰箭落旄頭斷藤峽破詩留石細柳軍囘劍倚樓

西望不勝成激烈兩江横截似襟喉

　　鎮逺樓落成時正徳乙亥重九日房參戎拉予登
酌公創建甚多此其一

　　竹杖芒鞋快此逰人間好景是清秋平生彭澤東籬酒
今日潯陽鎮逺樓鼔角吹殘霜月冷金湯隔斷瘴烟收
折衝樽俎英雄事剛道輸公第一籌


　　粤西詩載卷十六

