







　　欽定四庫全書

　　粤西文載卷四十六

　　桂林府通判汪森編

　　碑文(平蠻)

　　平斷藤峽碑(在栁州)　　　　　毛伯溫

　　按峽舊名大藤曰峽有藤大如斗延亘兩厓諸蠻遏商
艘掠郡邑援藤出没若蟻渡然是其險以劇冦著也烈
哉韓公雍已平兹峽改曰㫁藤故粤有督府自平大藤

始嗚呼民有寜宇者僅數十年乃復據阻于峽夫蓁莽
既翦厥有遺孽乆則蔚薈先是有勒田寜之師襲撃之
者峽南稍平而其北繹騷以起盖渠賊匿而孽本存也
侯勝海者居弩灘稱亂其讎土酋黄貴者誘勝海入市
中刺焉其弟公丁擁衆譟城下殺居民而去廵守左江
諸司陳其狀于督府乃謾咈審勢者之議撃以輕兵賊
聞先遁即設堡以兵三百戍之公丁鳩其黨夜犯兵之
遇害者二百人廵按御史諸君演疏其事請征詔曰可

時兵部侍郎兼都御史蔡公經文武兼資茂膺帝簡受
兹閫寄而部檄鄭重以征峽之命申飭焉公秉鉞奮䖍
廵按御史鄒君堯臣贊畫益力適有安南之議請緩之
而公丁横勢日急潯柳之人若集于蓼參政翁萬達時
為副使議曰膓胃之疾待時而治可乎公以為然萬達
與參議田汝成計遂羅得公丁檻致軍門磔于市僉議
舉兵襲會撲其醜類乃復持見不一或曰首惡已俘餘
黨禠魄王者之師示威而已又曰殱之不得必且招之

招之不若容之以為徳也萬達曰不然誅其大憝其衆
必搖勢勿可已也而况慓鷙冥頑雖厚施不為徳耶或
又進孤軍猝勦之說汝成議曰違時不可以居功惜費
不足以弭患萬一諸蠻自揣不免峙糗徙巢伏匿罙深
必大會兩軍側入窮捜而後已若猝勦非計之得公乃
度衆説而宰決焉時十八年正月也於是以副總兵張
經將左軍翁萬達監之會于南寜而指揮王良輔朱昇
凌溥柳浦周維新孫文繡属焉以都指揮僉事髙乾將

右軍副使梁廷振監之會于賔州而指揮馬文傑王俊
戚振呉同章属焉督餉則參政林士元參議田汝成紀
功則副使蕭晚二月丁未兩軍齊發誓師作鋭按圖授
略分哨截隘出竒設伏南北夾撃衝援縦横賊大敗奔
潰而東王良輔暨諸偏領鼓兵邀撃之復蜂潰而西諸
軍鏖斬勢若刈菅其俘者具言官兵聲至酋老約母結
巢今直漫走東奔者已入羅運山矣遂移兵攻羅運檄
右軍抵長洲沿江而東繞出其背賊乃刋木塞逕布蒺

藜置箛簽懸石樹杪莾中則伏機弩毒鏢我軍悉皆奪
之斬其迎敵者賊復大敗適平南古陶諸猺亦弗靖即
乗大衆取道平之乃以三月庚寅班師僅四十五日凢
斬賊級一千三百五十有竒俘獲四百五十有竒奪其
孳械無算丐降聴撫者二千九百有竒咸自犂故巢挈
遷曠原以就編𨽻峽既平萬達汝成復相與酌議陳善
後之策于公其目有七皆鑿鑿然恬輯之要以是柳潯
之間河疏道通農業工恵監牧者紓隱憂矣是年予奉

命偕公平安南之僭眀年冬班師于邕柳守戴哻具狀
介其属教諭趙翰髙詣邕曰柳者峽賊之所便而受害
必先者也今固可卧䕶矣而敢忘其靖謐之自乎敢以
記請東塘子曰蠻獠之棊布南土也種種爾其毒烈浸
淫非可以仁柔之也故雖聖哲者作亦必杜其警端震
之以兵然而薙舉則有遺本罟設則有穴竄於是乎吾
觀平峽之績而知君子之猷也蔡公閩人字綦(闕)沉毅
恵達目無全冦聲寔洋溢虚懐裒善是故羣才樂為之

用翁君淵察敏㫁應變不匱張君洵茂重慤持柄靡忒
田君知謀善慮宣博有本蕭君敦恪公亮持法不撓皆
文而知權者也公能用之故張不窮威弛不遺艱斯則
共服社稷之役允托金石之傳宜備紀矣乃今安南之
平公寔元勲而翁君蕭君張君暨王良輔復同事平夷
尊夏之功視征蠻益烈豈偶然哉戴守循廉有聲聿修
政要治船三百具舉水軍之焬與有勞於平峽得并書
云


　　平斷藤峽碑(在潯州)　　　　　郭文經

　　㫁藤峽在潯州北境江源出牂牁經柳象逾武宣東流
為峽江灘激湍鳴電奔雷鬭兩崖萬山延袤可六百餘
里攢壁東流峻嶺岝㠋谷隱林亘列峝晝黒猺蠻異類
盤據其間恃險為巢倚山立寨狙詐䑕伏豕突梟張自
古百粤冦盗稱難平者惟藤峽云成化改元襄毅韓公
雍將兵十餘萬討平之潯人始藉有寜宇正徳末年餘
孽漸繁嘯聚剽掠江道復阻都御史陳公金用撫處之

策啗以魚鹽瓦器商舶稍通狼慾無厭尋復為梗嘉靖
五年新建伯王公守仁以田寜之役振旅道潯出竒兵
勦伐南賊頗懾伏而峽山以北諸猺裒兇鞫頑勢日新
熾十六年守臣誤聴武人之言遽立堡以三百戍守其
地大寇未滅而我威不揚懸孤羊於虎口何能為也頃
之賊首侯公丁聚黨殺戍兵變聞疏其事請討之十七
年令提督左侍郎蔡公經定逺侯栁公珣集諸司問討
時副使翁君萬達分廵守左江條列諸便宜而蔡公可

之悉以軍事属翁君宻計擒公丁遂棄市翁使指揮周
維新千户李琮圖道路山川逺近險易之狀設間諜募
鄉導巨謀纎計悉為規畫事既有緒乃白蔡公以副總
兵張公經將左軍三萬五千六百有竒翁君監之會於
南寜指揮王良輔朱昇柳浦凌溥周維新孫文繡属焉
以都指揮髙乾將右軍一萬六千二百人有竒副使梁
君廷振監之會於賔州而指揮馬文傑王俊戚振呉同
章属焉紀功則副使蕭君晚督餉則田君汝成暨參政

林君士元乃於十八年二月丁未兩廣齊發左軍則王
良輔率部兵繇牛渚灣越武靖攻紫荆大冲根姜老䑕
諸巢朱昇率部兵繇三等村渡蓼水攻二驢石門軍營
大黄泥嶺諸巢柳浦率部兵繇白沙灣攻道袍大井李
儀洪泥梅嶺諸巢凌溥率部兵繇白沙下灣攻大昻屋
夏小梅嶺諸巢周維新率部兵繇白沙上灣攻胡塘渌
水竹埠諸巢孫文繡率部兵繇㫁藤峽遡流與六軍合
攻大坑巢右軍則孫文傑率部兵繇武宣過太廟従流

而下攻碧灘渌水諸巢王傑率部兵繇武宣踰山而東
攻羅渌上峒戚振率部兵攻羅渌中峒呉同章率部兵
攻羅渌下峒又遣指揮左輔廵邏營壘之間諸軍南北
夾攻賊盗大窘欲北走府江王良輔以兵邀撃之中㫁
復西奔諸軍鏖斬千二百級而東奔者遂結巢羅運據
險設伏迎敵我軍皆以計破之斬首百餘級賊盗愈大
窘會平南縣小田羅應羅鳯古陶古思諸猺亦弗靖田
翁二君復移軍勦之斬首五十七級乃以三月庚寅班

師凢四十五日而畢事降其餘黨四百人而江南諸猺
投順者千餘人藤峽悉平翁田二君乃相與陳善後之
䇿上督府従之其目有七具載藤峽記略書可考也先
是賊首侯公丁繋獄中諸猺唼唼言漢法只坐公丁不
虞官兵卒至駢首就戮故不二月而獻㨗曽聞父老相
傳今日平峽之功視之韓襄毅為尤烈云文經潯人也
習見諸大夫計定帷幄謀成几案師出以律兵不過戮
故鼓進之日市無易肆農無廢業順者幸寜逆者悔過

爾來邉堠無警樵採不驚峽道晝行城門夜啓有首有
趾咸識太平諸大夫之賜也使繼諸大夫者篤行前猷
潤澤七事以防遏其端而潛消其漸則所以功徳吾民
者甚厚亦諸大夫立法垂永本意也周維新王良輔李
琮軰従事兹役又以潯人父老言属文經紀之因叙始
終大略詔來人以示觀風者采焉

　　平魚窩刻石　　　　　　　　張　岳

　　聖天子臨御二十四年為嘉靖乙巳春詔提督兩廣軍

務都察院右副都御史張岳總兵官征蠻將軍平江伯
陳圭征剿馬平縣五都諸蠻蠻據危險為巢以十數大
者五六百人小不下二三百多儲蓄嵗以防征秋八月
徵兵悉會龍城分為三道右參政鄭絅監參將戚振統
南丹兵由中道以向魚窩雷巖同艮北岸左參議趙崇
信監參將孫繼武統那地兵由東道以向馬鞍平田北
册洛滿南團口巢副使魏良輔監都指揮李霽統東蘭
兵由西道以向都博髙桅龍船九月丁卯諸軍按道分

攻雷巖北岸平田北册洛滿都博克之遂進圍魚窩馬
鞍髙桅諸巢冬十一月幕府至自蒼梧廣東右參政張
烜従至留參謀畫又檄副總兵程鍳馳入兼統諸軍晝
夜督戰攻技並設無遺巧賊亦随方為備眀年丙午春
三月僉謀緩攻以弛賊備撤圍若去之已而復乗之各
募敢死士縁石壁夜登奪其險陿據之諸軍以楯相擁
翼繼登戰于陿中又戰于支頂且戰且登遂至絶頂火
炮矢刃迅激交發呼聲震山谷夏四月甲午馬鞍破丙

午魚窩破魚窩者尤險惡自國初以來凢四攻弗克至
是與馬鞍俱破蠻中震恐俄而髙桅同艮諸巢破因撫
輯餘黨分兵屯守䕶旁近居民耕種遂班師是役也自
秋徂夏嶺外行師未有若是乆者而將士效命謀猷審
壯異論莫能譁乆益奮厲迄用有成功以仰副聖天子
詔命是月幕府移駐柳城既又至千蔓周觀營壘閲諸
將功最叙刻于厓石山可夷石可砥惟天子威靈彰播
遐邇億萬千年永永無已


　　陽朔縣記事碑　　　　　　　王宗沐

　　廣西陽朔縣治介盗區而湖北獞尤稱逼肆聨絡古田
自𢎞治中官兵征之不克敗没總兵參議因而驁桀遁
移入據鬼子莊頭等巢時出掠殺其令張士毅占民里
田廬令不得耕牧嘉靖三十一年五月提督府始命都
指揮鍾君坤秀統千人戍之而僉事歸安茅公坤來視
府江兵備事是年八月賊出掠公以兵五百益鍾徼之
擂鼓巖山殱五十三人十月戍兵又掩捕賊酋四人其

黨益急殺牛誓衆大舉公宻請督府符下得便宜行事
是年十月十二日公部署七哨合狼柳軍兵三千人約
鍾君宻搗其穴别以知縣王弼率舟師徃來江上遏其
西渡百户李爵以堡兵駐石井防其東逸劉宗武以鄉
兵守巢後而獨千户陳襲將千人揚聲故渡荔浦江迂
道誤之詗者還報而賊少懈十五日夜兵集各戰其地
指揮呉國威克莊頭馬蹄千户孔㫁宗克木羅水雞劉
承緒克馬騸外祚百户李環克爐巖義勇嚴璉克新橋

倒龍千户劉積滄克刀山强布惟襲等所當鬼子巢堅
等深従髙下木石拒戰眀日始克之合凢斬首一百六
十七顆擒俘三百八十七人獲牛馬及走死者稱是威
鎮逺近凱還賞賚有差是役也寔督府遂昌應公文武
為憲申賞罰法且許其属以便宜而茅公又宏才壯志
畫中機宜方戰日雨甚公焚香禱天願以巳生二年易
晴二日佑將士其勤類此故能約兵省費而斬獲竒㨗
誠傳載鵰勦所未嘗有陽朔里户婦子自是始知樂生

日卧帖席云

　　平古田大功碑　　　　　　　張　翀

　　隆慶四年皇帝念廣西地方近為諸峝蠻所蟠據縣日
以削乃下廷議諸大臣議曰廣西南制交趾西控滇貴
北連荆楚盖天子所以藩翰邉陲之國也誠不可委之
不治然非専勅撫臣特有才望者以開府其間殆不能
有成功乃簡石汀殷公某以都御史授節鉞而來維時
兵部左侍郎蟠峰李公某為總督素與公志同道合公

既至即檄諸司議所宜先適今都御史華溪郭公某為
左轄力贊公先平古田盖古田自𢎞治以後官兵敗績
縣治湮没甚至越會城戕命吏罪莫有加焉者公意遂
決七月徵各司兵凢十萬人總兵官俞君大猷總其事
以參政柴君淶參議龔君大器副使鄭君一龍應君存
卓邵君維中僉事金君柱等各為監軍督餉以副總兵
門崇文參將王世科黄應甲遊撃丁山都司錢鳳翔董
龍魯國賢等各為督哨分七道進凢三閱月破巢六十

有二斬首級七千四百有竒俘獲賊属牛馬器械以數
萬計我兵無一摧折者生擒首惡韋銀豹等械送闕下
皇帝稱賞焉各晉秩有差公又疏復縣治改為永寜州
即其下六里最頑梗者立為三鎮以分其勢而扼其背
焉可謂經畧之全能矣即今桂林以西民猺樂業豈非
廣右用兵以來二百年之偉績歟廣之父老子弟及鄉
士大夫莫不感公之徳思以銘之百世某里人也胡能
贊一辭哉因不揣僣為之言曰同一古田也在先朝之

初則以三省之力而不能救諸將之倒戈在當今之時
則以八十年之險而不能保數旬之破竹豈其時有難
易抑亦事有優劣歟嘗推其故有三三者何天子保治
留心四彞而碩輔元老鋭意安攘之烈故公得以無内
顧而展其才此成功之始也公又以豪傑之才光眀之
度壯猷多算不奪於羣議而一時文武諸賢同心戮力
此成功之中也收兵之後不事虚文必分勢立鎮以堅
其無反側之心此成功之終也非始不足以乗事機非

中不足以決大策非終不足以保長治然則是功之成
也不亦有然哉雖然某猶有說焉漢充國經略先零之
時兩將軍與中郎將出撃降斬萬餘人詔罷兵矣充國
獨留屯田眀年五月又降斬三萬有竒乃請罷屯兵古
人經略長乆之計不可見乎是故廣西之寇亦多矣如
古田者不暇悉數古稱唐虞之仁不能柔秦漢之勇不
能威信未易言也所深幸者有石汀殷公為之於前而
又得華溪郭公繼之於後二公皆當代豪傑其所樹立

皆非尋常可同日語者則吾父老子弟享太平之澤寜
有窮歟寜有窮歟某不敏敢以是刻石告之將來

　　眀隆慶五年正月管糧參政柴淶監督副使應存卓
邵惟中鄭一龍參議龔大器紀功僉事金柱統督參
將黄應甲王世科門崇文梁髙盧錡遊撃丁山都指
揮錢鳳翔董龍魯國賢會合各路官兵連日攻克古
田之潮水藤浪馬浪三千苦累蔴竹天堂扶臺龍角
西洋隂山鳳凰老莫馬騮思美頭盔古城思鵞君師

王武石盆古各水頭死馬古底諸巢斬獲巨魁韋銀
豹黄朝猛徒黨首功萬計俘獲數萬計其運謀出竒
於上則提督兩廣軍門李遷廵撫都御史殷正茂廵
按御史李良臣總監則左布政使郭應聘也協謀則
按察使萬思謙副使隂武卿陳其樂僉事楊文眀及
都指揮王徳懋也總統征蠻將軍右都督俞大猷識

　　平府江大功碑

　　維廣右崇山大谷逶迤數千里蠻生其間負險易亂自

秦以來教化所不能行恩信所不能結唯在乎威之而
已威之為道小之則勦大之則征豈不存乎其人哉諸
蠻自蕩平古田之後稍事歛戢唯府江猺獞當全省襟
㗋之會由正徳已卯以迄於今㡬六十年矣其間負固
阻塞劫掠占據使一州五縣之内行旅官民田糧府庫
受害有不可勝言者雖仁人慈士猶且奮臂况以豪傑
之才總文武之寄者哉維時廵撫廣西副都御史莆陽
郭公某適膺其任公盖憂民之深策事之熟者會提督

兩廣兵部侍郎兼僉都御史古歙殷公某當古田戡定
之餘有蕩平全粤之志乃各疏其狀於朝朝議以為諗
惡不討無以固招徠者之心不如征之便而以先後廵
按御史李公某唐公某紀察之二公極留意地方者命
下之日公遂調計兵食發左右兩江之卒凢六萬人以
兵備副使鄭君某分廵副使金君某僉事夏君某為監
督官以右江參將王世科都司錢鳯翔王承恩原任都
指揮使董龍為統督官總理糧餉則以參政胡君某紀

驗功次則以副使劉君某至於總統一切軍事又皆属
之總兵官李君某于是分布既定謀猷載同諸君罔不
矢心戮力驅馳乎師旅之間兵進於隆慶六年之冬止
於萬厯元年之春正月賊來迎戰者随戈而倒各退保
堅巢即分兵攻之戰愈力賊各堕崖而下無不克者凢
斬首五千級俘獲數萬頭招降者不計其數何其偉哉
報至天子嘉之恩賚各有優渥公又以大征甫畢善後
宜圖爰酌六事上之六事者復土司設専將通水陸處

兵費定縣治分田糧而以兵備副使徐君某參將王承
恩終其事至今三洞兩岸之間謐然稱治平之境矣嗟
乎一府江也未征之前商旅日阻州縣日危田糧日損
兵費日繁既征之後阻者達矣危者安矣損者増矣繁
者減矣何旬日之間而先後頓異如此耶譬之居室然
千金之家乆而不治日為風雨侵愈支愈敗矣善居室
者不以一勞為憚即其敝而新之有不煥然改觀者乎
是故因循遷就者養亂之原也任事憂民者地方之利

也故曰存乎其人而已某里人也抱桑梓之憂昔嘗鳴
之闕下乆矣乃客嵗聞古田平今又府江平寜不大有
歡快乎睹淮蔡之豐功乏昌黎之健筆爰效厥義用附
里銘銘曰

　　險彼府江蠻負為限㡬六十年咽㗋之患帝命方叔爰
整其旅睠焉南顧施此時雨維此方叔王命是膺謀似
泉黙㫁若雷聲乃秉天戈深入其穴電掃烟消霜飛塵
絶我猺我民我洞我溪何以善之屯田便宜膚功既奏

帝曰孔嘉恩賚有渥光於邦家父老曰嘻覩此洪造願
言根除百年是保

　　平北三大功碑

　　廣西之寇在桂林蒼梧則有古田府江為最在柳慶之
間則有懐逺八寨北三為最古田府江懐逺諸賊先是
都御史廵撫殷公暨華溪郭公次第平之矣唯北三八
寨至今未平瘡痍未起加以蠻性變詐巢穴險阻當事
者慎重之也萬厯五年小江呉公適開府廣右訏謨勝

算武緯文經乃檄地方諸執事者曰惟廣右僻在南疆
猺蠻為害梗化乆矣其議所宜先加兵者執事議曰今
之寇莫憂於八寨北三其八寨業已招撫徐觀其後而
北三者則跳梁已極且立赤幟于諸蠻之間使北三不
懲則諸蠻不懾諸蠻不懾則八寨之撫不堅宜先加兵
無愈於此者呉公曰善會柳慶守廵各以遷職去公遂
檄永寜兵憲呉君善來經略其事焉呉君行公戒之曰
兵貴潛機使敵莫測近而示之逺者法也君其先聲指

咘咳河池乎呉君曰敬聞命矣公遂徴兵于各土州司
會守廵該道陳君俊尹君校各次第抵任二君素沉㡬
諳練加以受成於公而又合謀于呉君其猷益壯矣乃
以右江參將倪君中化統柳慶諸兵而遷來三哨則属
之永寜參將王君瑞焉兵果先従便道故為聲影于河
河咘咳之間賊不之疑也不數日則兵趨北三諸賊以
為従天而墜已不及掩耳矣兵進凢三十日克破巢寨
一百有竒擒斬四千八百名顆而俘獲賊属視擒斬倍

之牛馬器械視俘獲又倍之自廣右用兵以來神速稱
快未之有也公又疆理土田分兵屯種益為善後計凢
八寨以南河池以西靡不聨絡待命恐恐焉不保旦暮
豈有縦横出没如昔者態耶績上上嘉之晉公大司徒
郡中鄉大夫及父老子弟各置酒為地方慶且詣守廵
使君請記使君轉以属僕嗟乎翀胡能為公記耶昔石
汀殷公平古田僕書於桂林華溪郭公平府江僕書於
蒼梧今桂林蒼梧之間頌二公之功者尚浮於僕之文

是其文不足而其功常有餘也况公之北三又事倍於
古田府江而他日頌公之功者豈不益浮於桂林蒼梧
耶卉服椎䯻鳥語狼心不示其威則不憚也平禍定亂
昭徳垂信不假諸勒則不傳也南山之石玉屏仙變風
雨不來千載一日此非公之碑如有待耶于是父老子
弟爭趨而磨懸崖而書諸峝猺獞莫不相率來視以手
加額曰南蠻何敢反乎何敢反乎張翀聞之乃従前數
廣西之寇㡬已殆盡遂援筆為記


　　平蠻碑　　　　　　　　　　王錫爵

　　隆慶六年府江猺起數入逆執事兵拏而不觧於是廵
撫廣西為都御史郭公應聘受詔討賊會督府殷公古
田㨗後威聲裭猺魄公與矢枕奮檄諸司道將領曰國
家化洽窮髪廣以西幸乆康乃一二猺醜憑倚梟險鴟
張獰噬禍元元而厪天子旰食維是天厭若而厚其毒
以俟我與二三君子二三君子其相與决策剿撫平之
諸皆如指是時公威稜所鬯北三北五峝魁回膓内嚮

束身見監司願歸我侵田還我民與之更始乃三峝賊
據荔浦縣地破堡圍城殺人兩岸賊據平樂縣地執永
安州守吏而奪其印入巢贖之出彪灘賊戕殺千户周
濓土舎岑文日屠人以逞亂如湯沸燎揚各監司以報
公曰賊亦張甚矣何用防守嵗費數萬金乎不急撃不
獨塞兩廣咽㗋地將為永安修荔數百里憂于是調土
兵為三軍増一水軍為四大軍軍各以副使金柱鄭茂
僉事夏道南為監參將王世科錢翔都司董龍王承恩

為督而以上將統諸軍者則總兵李錫也以十月十五
日進搗上中下三峝與東西兩岸諸百十巢寨師如㳺
龍所向披靡獨中下二峝賊潰入南源雞籠山官兵分
五路犄角邀撃之西岸髙天巢乗險拒我兵弗克為懸
重賞乃泗城兵於次日早潛登絶巔以銃號各兵齊登
覆其下自兵進至眀年正月二十日凢三月餘部中悉
定斬首五千一百一十有七俘四百四十有八鹵獲器
仗二百餘牛馬二百餘以狀獻嗣詔移兵平懐逺懐逺

據縣侵地跳梁自喜不減府江比公咀雨雪日調兵辦
餉除戎器具舟師募隣兵嚴關隘令招黄土青淇諸猺
以携其黨且諭賊曰若能為我擒魁長致之戲下脅從
弗問乃賊罔有悛心會調募兵皆至遂水陸分七軍軍
所部文武將吏視征府江時以十二月初四日夾撃自
板江至鵞嶺田寨至籠西西界貴州北界湖廣下堅巢
百十餘先是兵至板江賊以木石障流聚艘為旅拒計
及見水陸兵皆進遂奔潰我兵乗勝尾撃連破之旬日

又復大敗賊於天鵞腮江巴峝諸巢又正月初七日報
賊數千屯郡鄧大山甚急公命發各軍勁兵翼撃破之
十七日攻賊七巢七寨者賊列重柵守者也賊見我兵
入男婦與鬬矢石雨下我兵殊死戰繼之斬柵入四面
舉火烟熖燭天賊大敗部中悉定擒斬三千三百四十
有四俘男婦二百六十有三鹵獲器仗一千七百有九
以狀獻頃之秋八月永寜賊韋狼要者殺人憤土司之
窮之也血其羊以盟永福陽朔碎江諸賊殺千戸章繼

宗公發兵挫賊鋒賊遁右江徐指揮伏以擒狼要餘黨
復熾先是公以有事懐逺計且撫之業已具懐逺疏中
至是賊益横又近省詾詾公遂調兵於二年正月初十
日大破賊于茶溪有張千户手刃二賊陣亡又洛容縣
者舊無城賊聞懐逺㨗又聞典史謝漳將請兵乃潛入
漳宅逼奪其印意盖質以挾撫也我兵拒之漳被創死
賊遁已復大嘯集公曰自府江懐逺用兵取㨗以來而
賊猶爾爾是不當亟移師殱乎若待請始復徴兵勞費

百之謂玩寇何遂檄李總兵調懐逺兵為四軍分抵永
寜永福洛容柳城以將領將之賊聞我兵來棄巢入山
箐我兵尾撃大破之擒斬四千一十有三俘男婦三百
有二牛馬九十有五器仗諸物三百六十有四以狀獻
上皆嘉焉為大頒爵賞有差已而公又復條善後十六
事以請上許之余惟西粤以崇山大陵甲天下百數十
年來諸猺窟其間横發莫可制乃公受事發縦兵如風
雷役不踰時刀不鈍鋒輓不勩饟一日而釋百萬生靈

於刀鋸者何哉至謀之蕩幽㐫固其神也國家天聲訖
塞垣而今西粤山川滌氛出垢厥靈濯濯與皇風神氣
煥然流耀宇宙此其有關於中興為甚大詎云克踵銅
柱燕然爭䧺論烈耶謹為次其事而勒之石萬厯甲戌
冬十二月

　　平昭平山冦碑　　　　　　　萬　㳟

　　萬厯初載天子神武有囊括宇宙鞭撻四夷之志而宰
相復經略當上意於是焉幽都欵塞嵎&KR0642;稽顙南淨炎

海西縛鎮臣之不法者四&KR0642;君長交臂而嚮屏息而趨
顧百粤邈在西徼深山大澤封豕長蛇獷焉憑藉者徃
徃而有天子震怒命大中丞呉公授之鉞曰汝其孥戮
蛇豕令深山大澤蕩我王化萬里著編户唯汝功呉公
受命不半禩遂謀于總督司馬凌公檄府江兵備徐副
使作曰定百粤其先定昭平乎為我調且募向武諸州
漢土兵草薙之以還報天子綏乃會師于李總帥錫下
四屯哨都司韓文啓以偏師十一月克白璧諸巢十二

月克白馬諸巢又克板燕諸巢五年正月克六勒諸巢
斬首四百級俘賊属牛馬器械稱是上四屯哨參將呉
京以偏師十一月攻福村諸巢克之攻茅花大梁又克
之攻五指巖又大克之十二月取鐡釘巖又取水穿諸
巖取黄竹二巖又取牛棒巖取大峝巖又取白馬巖遂
入五指二巖乗勝又入五指三巖正月穴地遂五指老
巢斬首六百級俘賊属牛馬器械稱是餘賊悉奔潰四
沸有司土漢兵俘斬有差露布以聞聖心嘉悦大中丞

晉級一級錫金幣餘並加陞賚司馬氏曰余聞百粤有
五指白㡌盖天險云正徳中數攻五指不克嘉靖初白
㡌亡功焉乃呉公五月而舉之若破竹豈不以君行令
臣行意振其綱紀通其條貫哉嗚呼深山大澤非真蛇
豕也則吾人也若其奮焉改圖令田里相安妻子相保
以萬世無煩皇帝之天誅無血大中丞之刃豈不媮快
若不悔禍自作不靖是魚游釡也則皇帝之天誅故在
大中丞之刃故在


　　督府劉公平蠻碑(代胡宥)　　　　汪道昆

　　上方以文治治天下猶仡仡然修武功于時北稱臣東
伏質凡諸揚波伏莽之属莫不殄夷自有區夏以來此
其極治者也顧惟粤西八寨糾合古田自昔播亂抗威
同惡共濟王文成田州之役順道加兵會請告歸疆理
未逮殷司徒古田之役許以便宜首傳剥膚次及唇齒
其黨陽為悔禍志在捕誅歸我版圖依我戍守遵我要
束就我覊縻時以東粤連兵不遑窮治其後乗間竊發

益生戎心乆之則寨循業寨撫安増八為十躪我障塞
撓我師徒侵我土田禦我道路係累我士女䖍劉我人
民其罪浮于古田貫盈乆矣上命劉司馬堯誨居督府
張中丞任撫粤西顧御史鈐則以直指按部會武縁上
林告急相與集議以聞皇上端拱而蒞萬方萬方莫不
臣妾蠢兹八寨猶復怙終寇虐且張亟湏滅此而後安
枕本部覆請詔許出師務在破賊安民母或騷動既得
請直指不及代而行督府移駐蒼梧則與中丞合謀而

后決筴在法什則圍之彼其聚黨萬餘人據地五百里
潰而䑕竄難與周防外氏有言雖虎捕䑕必舉全力赴
之一不勝則䑕化虎矣粤西發各部土兵六萬號十萬
簡操募兵二萬分布中堅益以東粤浙兵三營兵足矣
粤西發鹽利五萬益以東粤軍費萬緡食足矣粤西各
除戎器以待用有不足則自東粤助給之器足矣全力
既具社䑕惡用黠為中丞自宇下坐制之全勝之道也
中丞謂善遂相與部署諸將兵乃属總兵王尚文并將

諸部自閫以外悉聴將軍尚方授節在焉不用命者殺
無赦乃檄左參政彭文質主軍興蕭相國以餽餉尸首
功則參知事有司不辦者坐之法毋絶後車乃分道進
兵畫信地為四部東南則副使陳俊監參將李應祥軍
三里直北則參議姜忻監參將倪仲化軍忻城正西則
副使侯國治監參將于嵩軍夷江西南則參議李一廸
監參將張榜軍上林乃為師期鐲鐸並進則以徂冬十
二月二十日首事迄春三月三日班師乃聚軍吏而申

誓之所不奉詔令而䦨及良民者有如此誓既料賊黨
聞風先遁必奔思恩潯州豫檄當路諸属邑厚集丁夫
以待漏網賊尋至會督府所遣故參將梁守愚部援兵
邀撃殱之既則以北五諸聚落習與賊通畢事而移兵
平之便各部如期而進賊猶設險以距我師我師奪險
先登賊披靡而退收保我師駥鼓深入直搗諸巢巢覆
而奔亡匿罙阻乃復申令捜剿噍類無遺北五諸聚落
悉平壹如成算以俘馘計盖萬四千五百八十有竒其

餘焚巢堕塹殣于不毛殊三千衆盡矣會胡直指代按
部下車而蒞行間軍正論功有差令諸材官咸獻其狀
直指囅然而喜作而嘆曰是役也師武臣力功眅眅足
多要以壯猷壹禀于督府勝算率由于中丞其功上上
在令甲御史不得言境内功宥幸觀厥成敢無辭以徴
後世粤西名山甲㝢内願鑱十仞之石以當豐碑宥不
文將假手于東里徃余與聞邦政不敢謂不知兵督府
著不世功非金石何述遂不避追琢大為之銘銘曰


　　世祖初載張皇九伐首及蠻方桓桓新建佳兵不刃藉
寇勤王蠕蠕八寨血牙縱目伺我苞桑我師既旋薄兹
負固駢首斧戕舊勲云亡相沿草昧既薙滋長搆亂一
方為蛇為豕為虎為狼賊我藩臣掠我藩帑倍畔天常
厥有古田切近都會其罪彌彰穆考眀威聲罪致討爰
整戎行乃詔司徒該以天網用命者臧狼子野心翻然
革面相帥歸降其徃勿追其來勿距恢若包荒譬則吞
舟脫于罪罟鼓鬛洋洋下民怨恣普天樂土胡獨逢殃

帝曰汝誨賜履南服百粤胥匡申命汝任周行問俗其
惟爾良二臣一心遏兹亂略夙夜皇皇彼醜不馴毒痡
有衆擢髪莫詳帝命徂征興師十萬三月聚糧元戎師
師諸將分部其陳堂堂或典䕶軍或司餉士寔為紀綱
自冬迄春七旬在事不愆于襄繋頸陳尸百千萬計京
觀相望獻㨗于庭告于郊廟神貺無疆元老専征宜従
異數以答非常督府不居伊惟聖武三事肅將赳赳腹
心以身殉國鷙發鷹揚肉食鄙人録録成事寸無所長

直指曰嬉上臣讓善歸諸天王柱後司直恵文簮筆無
善不章誰其銘之圻父之亞以光太常

　　剿平懐集峝蠻紀事碑　　　　管大勲

　　兩廣故百粤地我國家並建兩省剖土分疆若犬牙然
懐集介封開陽賀間蠻獠錯居而金鵞松栢古城水細
黄沙等峝皆賊巨窟聨絡深埇湴峝諸巢毎一出没兩
省騷動&KR0616;事亡論已隆慶初劇賊陳龍洲夥衆流刼百
户朱裳死之萬厯以來肆掠獨週越刼西水攻陷坊郭

里擅殺新民羅廷朝阻截賀縣江道罪亡赦嵗甲申冬
賊首嚴秀珠車廷恵劉髙萬徐廷穩鄭眀端歐福正呉
朝海等糾黨三百餘剽寜峝抵下埠衝寨門掠開建蔡
村封川文徳鄉戮居民黎世通等擄男婦財帛勢猖獗
官兵不能克總旗史二死焉當是時我西粤方大舉府
江賊乗虚流突梧肇兩郡震駭總督連江呉公赫然曰
懐賀封開梧重鎮肘腋豈堪此鴟獍譸張&KR1373;獸咆哮耶
夫主上授節總督正以兩省卒警兵力牽制便調發撲

滅爾乃會廵撫龍溪呉公廵按姑蘓黄公馳奏闕下檄
蒼梧兵廵僉事來經濟暨嶺西兵廵副使王泮府江兵
備參政葉朝陽決筴議剿密行廣東廵海副使陸萬鍾
羅定兵備僉事鄭人逵挑總兵標下東西兩山精銳三
千名發潯梧參將部兵併歸順都康二土州戍卒三千
五百名分五哨選將轅門咸會梧鎮若聲援西討者賊
不為備以乙酉嵗二月二日癸卯銜枚齊發參將戴應
麟領伏虎哨克松栢埇七金鵞三峝斬嚴秀珠原任參

將王如澄領蘭峝哨克古城上下二峝斬鄭眀端原任
參將魏宗瀚領石牛哨攻深埇佛萎龎埇諸巢克之斬
劉髙萬原任㳺撃沈茂領會珠哨攻水細白蓮黄沙龍
塘各諸巢克之生擒徐廷穩原任守備楊夀甫領仇峝
哨攻大灣磨刀企磡諸巢又克之生擒歐福正賊奔崇
崖據險結陣拒敵諸將士奮勇併力仰攻甲辰擣青水
尾丙午奔銕帽山戊申破飯甑埇庚戌掃大灣山賊披
靡俘斬有差懐集知縣林春茂督兵把截燕嶺三妺等

山生擒呉朝海殘黨竄匿巖谷中甲申下令捜捕悉殱
之撫銅鐘牛欄良猺四百餘墾田立營留兵屯守己巳
班師是役也擒斬首従賊總八百有竒俘獲賊属男婦
二百餘馬牛器械稱是師行僅逾兩旬衆不滿七千兵
無加餉神謀妙算悉稟于督府而批擣之竒戡定之速
盖有莫測其㡬㣲者猗與休矣上聞併録府江功賜璽
書出金帛爵督府呉公子一人晉撫臺呉公禄一級餘
將吏次第叙賚於是梧郡太守林喬楠同知鄒通通判

李先春劉學恂推官莊敦義請紀其事勒之懷山俾百
蠻廪廪永永向化云















　　粤西文載卷四十六

