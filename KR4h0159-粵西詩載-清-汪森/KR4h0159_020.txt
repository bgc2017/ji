







　　欽定四庫全書

　　粤西詩載卷二十

　　桂林府通判汪森編

　　五言律

　　下桂江龍目灘　　　　　　　(唐)宋之問

　　停午出灘險輕舟容易前峰攢入雲樹崖噴落江泉巨
石潛山怪深篁隱洞仙鳥遊溪寂寂猿嘯嶺娟娟揮袂
日凡幾我行途已千暝投蒼梧郡愁枕白雲眠


　　發藤州

　　朝夕苦遄征孤魂常自驚泛舟依島泊投館聽猿鳴石
髮縁溪蔓林衣拂地輕雲峰刻不似苔壁畫難成露挹
千花氣泉和萬籟聲攀幽紅處歇躋險綠中行戀切芝
蘭砌悲纒松栢塋丹心江北死白髮嶺南生魑魅天邉
國窮愁海外情勞歌意無限冷月為誰明

　　軍師凱旋自邕州順流舟中　　　李　嶠

　　鳴鞞入嶂口汎舸厯川湄尚想江陵陣猶疑下瀨師岸

廻帆影疾風逆鼓聲遲萍葉沾蘭槳林花拂桂旗弓鳴
蒼隼落劒動白猿悲芳樹吟羗管幽篁入楚詞全軍多
勝䇿無戰在明時寄謝山東妙長纓徒自欺

　　送蘇四郎傒兵曹適桂州　　　　杜　甫

　　飄飄蘇氏子六印佩何遲早作諸侯客兼工古體詩爾
賢埋照久余病長年悲盧綰須征日樓蘭要斬時春陽
初盛動王化久磷緇為入蒼梧廟看雲哭九疑

　　贈元容州　　　　　　　　　　劉長卿


　　擁旌臨合浦上印卧長沙海徼長無戍湘山獨種畬政
傳通嵗貢才惜過年華萬里依孤劒千峰寄一家累徴
期旦暮未起戀烟霞避世歌芝草休官醉菊花舊遊如
夢裏此别是天涯何事滄波上漂漂逐海槎

　　送張中丞之桂林　　　　　　　錢　起

　　出守救民瘼推賢動聖情紫臺初下詔皂葢始專城寵
借飛霜簡威加却月營雲衢降五馬桂水引雙旌夙仰
敦詩禮嘗聞偃甲兵戍樓雲外静訟閣竹間清化佇還

珠羙心將片玉貞冦恂朝望重計日謁承明

　　逢南中使寄嶺外故人　　　　　盧　綸

　　見説南來處蒼梧接桂林過秋天更暖邉海日長隂巴
路縁雲出蠻鄉入洞深信囘人自老夢到月應沉碧水
通春色青山寄逺心炎方難久客為爾一沾襟

　　上桂州李大夫　　　　　　　　戎　昱

　　今日辭門館情將衆别殊感深翻有淚仁過曲憐愚晩
鏡傷秋鬢晴寒切病軀烟霞萬里濶宇宙一身迂倚馬

才寜有登龍意豈無唯於方寸内暗貯報恩珠

　　自桂林奉使江陵途中感懐寄獻尚書

　　李商隱

　　下客依蓮幕明公念竹林(自注公與江陵相國韶叙叔姪)縱然膺使命
何以奉徽音投刺雖傷晩酬恩豈在今迎來新瑣闥從
到碧瑤岑水勢初如海天文始識參固慙非賈誼唯恐
後陳琳前席驚虛辱華樽許細斟尚憐秦痔苦不遣楚
醪沉既載從戎筆仍披選勝襟瀧通伏波柱簾對有虞

琴宅與嚴城接門藏别岫深閤凉松冉冉堂静桂森森
社内容周續鄉中保展禽白衣居士訪烏㡌逸人尋佞
佛將成縛躭書或類淫長懐五羖贖終著九州箴良訊
封鴛綺餘光借玳簪張衡愁浩浩沈約瘦愔愔蘆白疑
粘鬢楓丹欲照心歸期無雁報旅抱有猿侵短日安能
駐低雲只有隂亂鴉衝㬠網寒女簇遥碪東道違寜久
西園望不禁江生魂黯黯泉客淚涔涔逸翰應藏法高
辭肯浪吟數須傳庾翼莫獨與盧諶假寐憑書簏哀吟

叩劒鐔未嘗貪偃息那復議登臨彼羙廻清鏡其誰受
曲針人皆向燕路無乃費黄金

　　湘川弔舜　　　　　　　　　　馬　戴

　　伊予生好古弔舜蒼梧間白日坐將沒遊波凝不還九
疑雲動影曠野竹成斑鴈集蒹葭渚猿啼霧露山南風
吹早恨瑶瑟怨長閒元化誰能問天門恨久闗

　　送曹鄴吏部歸桂林　　　　　　鄭　谷

　　高名向已求古韻古無儔風月抛蘭省江山復桂州賢

人知止足晩嵗便歸休雲鶴深相待公卿不久留滿朝
張祖席半路上仙舟篋重藏吳畵茶新換越甌郡迎紅
燭宴寺宿翠嵐棲觸目成幽興全家是勝游篷聲漁叟
雨葦色鷺鷥秋久别郊園改將歸巷里修桑麻勝禄食
節序免鄉愁陽朔花盈棹崇賢葉滿溝席春歡促膝簷
日暖梳頭道暢應為蝶時來必問牛終朝飡庶品昧爽
潄寒流議在歸羣望情能戀自由小生誠淺拙早嵗便
依投夏課每埀奬雪天常見憂逺招陪宿直首薦向公

侯攀送偏揮洒龍鍾志未酬

　　秘閣王校理知柳州　　　　　(宋)楊　億

　　南越尉陀國羅池子厚神桂林驅傳逺芸閣觧嘲頻行
槖黄金滿歸程皂葢新一麾愁度嶺五綵喜寜親薏苡
偏防疾蒲蘆善化人蓬山直廬在几硯日生塵

　　送李著作知柳州　　　　　　　李　覯

　　到官十五月大半在他邦惠術未施一公心無與雙剖
符新使粤盡室始浮江地理將分嶺行程即下瀧旅愁

侵酒座秋色漏船窓屬吏誰非懾羣蠻不易降人稀財
豈厚俗異性多憃自此觀賢業洪鍾且試撞

　　膏澤峰　　　　　　　　　　　陶　弼

　　石壁含天澤南山第一重旱時先出雨隂穴必藏龍雲
影搖諸壑雷聲起半空滲成泉脉大滴出土膏濃溝洫
施仁澤民誰帶戚容何當大滂沛盡活四方農

　　華景洞　　　　　　　　　　　吕愿中

　　斯洞名華景纍纍乳石懸虛崖疑月窟絶頂瞰江湍巖

底金仙寺峰頭玉井蓮地形居衆外氣象偉無前徙杖
觀初月歸輿觸暝烟蔽林排翠幄封徑簇花鈿爽致資
清賞鐫題記昔年猿啼聲應谷雲破月侵筵䇿蹇追華
駟鳴髇指墮鳶誰人能畵此為倩老龍眠

　　礲巖一首　　　　　　　　　　孫　覿

　　日上千峰亂風涵萬壑秋兩崖拆天罅一水漲巖幽絶
岸飛橋過尋源秉炬遊倚空翹翠葆漱石走蒼蚪老樹
攙天立犇雲接地流壯懐開浩蕩病骨聳颼飀皓首殊

方去清樽盡日留無人與説似勝事滿南州

　　仙李洞　　　　　　　　　　　劉　牧

　　諫紙空箱後高牙拂斷霓還符翠州夢來見石門題架
竹生新逕誅茆得舊蹊隂崖走别洞陽嶺帶回溪吟桂
人非隱逢花客自迷虛中曽納受絶壁阻攀躋地逺饒
征戍君來息鼔鼙吏閒眠麂鹿民樂戲鳬鷖勝事時相
遇芳樽手屢携清風與詩句留與昔賢齊

　　游南山　　　　　　　　　　(元)俞　括


　　二十四峰尖參差列郡南半空摩梵宇絶頂寄僧龕峭
壁編危棧平田聳碧簪巖呈星斗七石湧佛身三人透
龍門上書疑禹穴探銀鈎千軸麗鐘乳百年甘木杪浮
朱閣烟開露草菴仰頭瞻抱朴側足禮瞿曇洞潔無飛
䑕泉深貯嫩藍夕陽歸北郭回首白雲慙

　　贈臧魯山亷訪　　　　　　　　王士熈

　　肅政光華逺清臺啓擬公節移梅嶺北軺發桂江東楮
帳篩寒月椰杯鼓朔風瘦童空挾杖貧馬不裝狨徼俗

三年問威名百郡雄星芒誰鎬洛雪色照賓融敷教有
虞廟講經夫子宫端嚴鉏獷戾易直牖倥侗吏猾加笞
竹官貪解印銅寃銷千褐父恩浹萬黄童花縵戲春暖
瓠笙吹嵗豐仁蘋苞嫩綠古辣釀輕紅象跡烟中堞鯨
波雨外篷夷珠人有斛粤布我無筒剖決心如水驅馳
鬢已蓬六條方奏最四牡欲歌功為有澄清志遲輸獻
納忠織雲添衣繡鞭霆亦乘驄楚尾吳頭㑹三湘七澤
通天文恢翼軫地葢接潭洪牙纛聨分政旌旗列總戎

鶩争肥似鴈羆搏猛於熊懐璧枉無罪見金忘有躬化
源安溷溷獄市積怱怱大器能繩物先聲已擊蒙道傍
豺果避窟底兎幾空勿珥終凶筆母闗報怨弓左饘并
右粥後稑更先穜采菊賦歸老愛蓮無極翁理明輕勢
利語妙入盲聾文祖歐陽古詩宗魯直工挽回鉛槧習
超出簿書叢顧盻山須動揄揚石可礱羽儀傾振鷺啄
菢徧哀鴻念昔初騰踏時方息戰攻考工崖黯黯試壘
海曨曨赤芾彼三百素絲兹五總稳行卑劒閣善納小

雲夢甲子從頭數冠紳進秩穹階蘭香浣露田玉氣嘘
虹世或探斯&KR1663;吾寜牿爾犝察魚應小慧聽蟻豈真聰
静躁聆徽外剛柔省彀中江湖歸獨歩宇宙渉丹衷徳
驥曽思附仙舟偶未同耐寒衣故白好古佩仍葱夢枕
頻鮮茘羇帆幾落楓泥塗龜各曵霄漢鳳稀冲厲操期
霜栢吞聲等㸑桐漸忘身顯晦得究學初終韓子哦雙
鳥莊生感二蟲樂莘晞衎衎憂杞笑忡忡選舉繄唐盛
方聞及漢崇貢琛凌渤澥懐組際穹窿榖欠防飢歛鹽

因析利籠駭民牛觳觫虛士鶴耗氃黼黻需耆俊饔飱
給老癃㑹看楊綰貴不計孟郊窮温井覘陽長明奎卜
道隆斵辭規愛助華髮尚狂狪

　　送楊尚寶充靖江府册封副使　(明)李東陽

　　先朝台鼎地東里二孫賢秘閣三千卷符臺二十年驊
騮骨老大鸞鳯意蹁蹮白戰危孤壘雄談漏百川才名
非忝竊供奉不虚員掖轉臯門右班分黼座前銅章嚴
夜衛玉璽聽晨宣魚袋諸衙集螭文舊印專東西頻節

傳前後擁貂蟬帝錫雲仍貴星分楚鄭躔旌幢隨導引
環珮肅周旋聖代儀文備藩王禮數䖍詔開雲霧字燈
簇綺羅筵榮幸真無比遭逢衆所憐此時沾慰遣兹事
豈迍邅樹暗梧溪雨帆經桂水天花飛春漠漠石亂水
濺濺細路峰巒際高城鼓角邉縣官齊下馬津吏自開
船公事程期近家園道路便壯遊真汗漫歸興得攀緣
梓里青山在松林白露懸衣存遊子線祭有大夫田綠
奠䕷原醑黄焚草誥牋恩光回落景靈爽動哀泉此願

人皆有如公實不愆幾家通舊閥羣從接登仙目斷江
湖迥心違几杖偏風流懐阮籍江漢望張騫我亦同朝
士臨歌意渺然

　　送昌祺李布政之廣西　　　　　羅　肅

　　南省儲英傑名藩得俊材詔從天上出人自日邉來風
裁安南服文光接上台薇垣膏雨潤桂嶺瘴烟開憶昔
簪初盍於金斗屢回摶霄驚一鶚伏櫪愧駑駘暫叙同
年好翻憐别恨催臨風歌此曲幽思繞金臺


　　湘山寺　　　　　　　　　　　孔　鏞

　　遥望湘山寺林深草木稠光明無量塔壯觀佛書樓禪
室籠香霧湘江夢白鷗流泉分太液飛石出羅浮庵晦
日初歛風清雨乍收高松巢病鶴疎竹喚痴鳩碑古清
苔蝕芸香老麝游甲亭舒逺目佳句繼前修忠耿思唐
介循良仰柳侯我從天上去弔古一遲留

　　撫蠻至古龍江　　　　　　　　桑　悦

　　深入豺狼境干戈擁腐儒撫綏勝薄伐狂狡敢長驅雲

氣隨龍劒風光動隼旟險山俱作寨平地或為墟曲折
蛇行路縱横虎鬬區宣尼何意思欲向此中居

　　南寜道中與張時行司諫聨句　　魯　鐸

　　䇿馬南寜道(魯)凉風起夕陽路盤山脊險(張)泉帶壑聲
長巢鳥驚還定(魯)湍魚隐復揚軍容森候騎(張)詩札富
奚囊客久知蠻語(魯)村遥見野粧肩夫花抹額(張)欵長
繡廻裳樹翳牛羊逕(魯)巖開黍稷塲逺青新燒茁(張)疎
白老梅芳行急常兼傳(魯)眠安每憶航素飡慚共㸑(張)

清話愜連牀嵗逼寒猶靳(魯)時侵意自强理琴鳴鶴調
(張)倚劒發龍光宵夢闗王事(魯)鄉心入壽觴㑹教施湴
吏(張)傳檄過憑祥(魯)

　　曉行宣化道中聨句

　　曉離施湴驛(張)隐隐發前旌薄靄衿裾潤魯初暾騎從
明山椒嵐自幕(張)樹杪露猶盈蓐食狼兵過(魯)戎裝虎
士迎危橋經野水(張)敗竈識荒營飯葉墟人棄(魯)衣花
寨守榮照昇雲晻駁(張)原燎石支撑健翮驚鵰擊(魯)雄

姿控驥征行行日逾午(張)望望路兼程一逕緣深竹(魯)
邕州見古城(張)

　　與張僉憲謁韓公祠　　　　　　周　用

　　開府臨荒裔埀衣荷聖明文章資舊學欽鉞仗專征王
者親推轂書生願請纓百蠻歸率土萬里倚長城絶徼
標銅柱中軍吹玉笙推心諸將喜落距逺人驚遺貌丹
青古登堂俎豆榮雲旗摩嶠色天馬撼江聲風壤留南
紀鄉邦仰後生朱方誰作鎮白靣且談兵多壘猶懐辱

前籌敢好名斯民憂反側吾黨媿昇平野戍聞宵柝春
山候火耕向來瞻拜地無奈宦遊情

　　過思同州書所見　　　　　　　陳　璦

　　思同接左壤過此不勝情舉目稀人迹憑誰問土名刼
灰飛欲盡野鬼哭無聲敗屋簷埀地空囷雀罷争苧麻
抛舊業修竹撤荒塋嫠婦知何在孤兒幸此生烟塵方
去盗風樹或來兵濳逐麖麞住寂聞雞犬鳴無辜嗟莫
及有識恨難平揮淚西風外亂階誰構成


　　湘中送榮老還金陵永寜寺　　　顧　璘

　　揺落三湘外經年愛爾來故人書總至異域眼俱開放
逐憐親友悲歡向酒杯衲衣經雨暗横笛伴秋哀試與
尋風洞何如對鳯臺寺幽詞客滿松古老師栽夢寐唯
吾土羈纍愧不才江山孤興減瘴癘暮顔催澧浦難捐
佩龍門異曝鰓相看移去棹轉見脱塵埃烟水滔滔地
隨緣易往廻

　　中秋日學宫試諸生


　　宴坐中秋日雲晴灌水陽玉麟横郭見文筆映波長隐
几饒幽勝登堂總俊良英靈占萃聚神采愛舒張頗訝
遺珠逺誰云古道荒多聞沾柳教妙悟近周鄉僻壤緣
人勝儒紳貴志强嗟予牽世網埀老覓亡羊

　　觀玉柱巖作

　　列炬窺𤣥府搴裳歩紫壇石田雲子白龍井玉漿寒巨
棟埀千尺幽房隐百盤仙靈多幻化造物自雕刊異境
今初闢清遊午未還爛柯如有遇何用戀塵寰


　　贈榮上人兼呈顧全州　　　　　孟　洋

　　古有高人興今看静者流江山成獨往風雨一孤舟卓
錫湘流暮移帆桂水秋朝登覆釜觀逺望蒼梧丘目極
南中勝心非道外求逢君看葉下謫客共萍浮暫結三
生願何孤萬里遊白雲懷舊國細雨别津樓碧樹諸天
迥黃花絶塞愁行過五馬第特此謝全州

　　南浦驛見官押送來降者詣桂林　李夢陽

　　欵壘因王化投荒荷主恩官為供廩餼詔許挈兒孫瘴

雨凋猺服蠻鄉引塞魂分明共日月耐可異乾坤慘淡
顔容變軒昻故性存彎弓望五嶺似欲遂平吞

　　送大司馬王陽明總督兩廣　　　夏　言

　　聖主資文武中軍得范韓尚書初出閫上將復登壇日
月廻龍節風霜壓豸冠先聲諸路動雄略萬夫看珠虎
懸金印旌旗擁玉鞍星營刁斗振雲陣鳥蛇盤海色羊
城濶山形象郡寒坐令歸壤地行見滅兇殘蠻獠祠諸
葛蒼生倚謝安還朝畫麟閣勲業炳如丹


　　至昭潭　　　　　　　　　　　林應亮

　　乍艤昭平棹言登鎮粤臺軍聲諸部肅詔諭百蠻來建
節清烟霧營屯闢草萊戰艘依野泊闗鎖逼晨開水岸
千家引山城萬角哀按圖多廢壘覽勝有荒苔擐甲驚
衰病紆籌媿淺才諸生尊俎上今日效涓涘

　　蕭行人報慶兩廣歸省江西　　　施　峻

　　銀榜開𤣥圃金函下紫天寒香梅嶺雪春入桂林烟雅
頌重輪曲流虹少海躔丹䄡經楚粤銅鼓走蠻蜒劒倚

衡陽月珠明合浦船雄藩清節重故里錦袍鮮永夜牽
長夢遄飛到日邉

　　康磐峰少參經略懐逺賦贈十韻并呈魏此齋大
參　　　　　　　　　　　　　謝少南

　　緹綺發龍城朱明復此行知君懐逺略從古慎佳兵江
静魚龍陣山閒虎豹營雨飄炎暑歇嵐霽瘴烟清荒服
知歸命諸蠻信不征文身輸禹貢革靣荅虞誠廢堞稽
時築閒田受日耕西寜百年計南顧九重情飛檄傳鳶

跕旋師望禹旌未能驂後乘自笑一書生

　　崑崙闗二十韻

　　仄足崑崙上巋然虎豹雄峰凌萬石出闗闢兩崖通先
旭蒸霞紫遲昏閣靄紅地高南逼斗山逺北連空絶壁
含槎古飛巖拂草豐泉聲千尺底樹色百盤中嶺並驚
鳶跕林皆掛狖叢縈紆回鳥道劖鑿啓鴻濛峻阪防旋
馬渟窪忽起虹未能尋隐穴徒詫秘仙宫越駱標重險
交邕挹下風蒼梧虞帝轍銅柱漢家功瓴建無前敵梯

懸失仰攻威儀探組練氣象表羆熊殘壘傳儂寇濳師
憶狄公時平談往事世久罷屯戎商旅宵無警樵蘇嵗
有終海人從入篚巢鳥不傷弓裔徼藩垣壯中華界限
崇聖朝要服化吾愧播文同

　　永福堡寄邢侍御　　　　　　　錢　薇

　　憶别當春日差池忽夏初三江烟瘴地五嶺虎狼墟日
夜勞舟楫辛勤畏簡書平生湖海意凋落雪霜餘欲上
明光疏東歸學鈎魚


　　梧鎮閲武　　　　　　　　　　張　瀚

　　蒼梧秋獵處細柳漢家營四望千峰障廻瞻百雉城潦
收江岸濶木落曙烟清雲擁旌旗色風喧鼓角聲虎羆
皆振武猺獞亦輸情無術慙三略膚功藉五兵投醪非
責報授鉞奈專征試把剸犀刃聊殱鼓浪鯨

　　謁蔣少傅閣老敬所公第留燕移日即席奉謝

　　吕希周

　　鼎鉉調元暇需郊賁趾初典刑原在國拂志遂懸車休

澣辭金闕遺榮傲玉魚霞歸東墅䇿璜等北溪漁别業
仙臺啓台園綺席舒三光明履舄四壁獨琴書巖室臨
青嶠旌門對紫虚瑶觥飛祖道組帳戀行旟綠野春仍
滿丹心瑩自如山開堯舜日(公所居在堯山舜山之陽)長照白雲居

　　送張端孟茂才還粤西應試　　　吳國倫

　　不忝通家子飄然有父風年從官署長文藉逺遊工鄂
渚蘭新茁豐城劒故雄多能平子後博物茂先同鼓棹
循江路囊書走澤宫三珠明大海六翮奮秋空嶺日扶

桑近鄉書八桂通染毫飛作綵吐氣欝為虹䇿足寜轅
下掄才自彀中價増和氏璧聲振嶧陽桐謁帝馳燕駿
思親託塞鴻戒途千萬里飲餞莫匆匆

　　邵子任明府自桂林遣使再問山中寄謝

　　南郡論文日知君挾壯圖登臺高市駿得縣逺飛鳬瑞
集明堂玉光騰赤水珠美名行自見吾道未應孤豈意
三冬盡重來一騎驅書緘開鄂渚雲氣入蒼梧省舊殊
高義投閒自病夫殷勤那可報西望獨踟躇


　　送顧子韶觀察之嶺表　　　　　俞允文

　　萬里牂牁地千秋銅柱荒明王初御宇至理切殊方重
以鵷鴻彦遥宣簡約章徳流椎髻種威霽卉衣鄉義壯
闗河近時平劒㦸藏大川消毒霧攢樹失炎光氣候花
相續巖巒路獨長峒禽輸翡翠市粉出桄榔野浄篔簹
綠洲香橘柚黄南中今已樂抗手一稱觴

　　贈顧戒亭郎中出守始安十四韻　朱曰藩

　　英英桂林伯言擢尚書郎藉藉留曹俊無如顧長康一

麾欣有託二始屬惟良好續驂鸞録行吟八桂堂山形
控陽朔水勢抱灕湘風俗虞衡著封疆㑹府長珪璋元
特達琴瑟想更張五管通華夏三公逼廟廊判花仍戴
筆視草罷含香征帆(入音)隨湘轉瀧歌與棹將洞中迎石
鷰山上採都梁舉白君須盡徴黄事有常海氛銷茂苑
文教被狼荒明發東門道争看建隼光

　　西湖逢蕭少宰元升請告還粤西敬簡斯篇凡三
十韻　　　　　　　　　　　錢希言


　　乞歸初賜傳名徳重朝端隄擬春沙築城將夜火看銓
衡新握鑑著作舊登壇説待商巖舉蕭扶漢室安星辰
隨劒履雨露寵衣冠温樹何曽泄青蒲只自彈憂時雙
鬢白報主寸心丹北向雖懸魏西征偶類潘避賢方遂
請將母始承歡博望留行切東都擁道觀縣官前負弩
驛使後傳餐燭進緋羅炬氷浮綠玉柈歌鐘陳艦閣鼓
吹雜沙灘數聽郵籖報從教漏㸃殘過吳頻覽眺適越
且盤桓潮湧疑翔鷺峰廻學舞鸞參差三竺出峻絶兩

高寒空翠揺茵席飛嵐撲扇紈好乘青雀舫聊浪碧湖
干宿望山増重恩波水並寛門人瞻駐節詞客候停鞍
修刺元投李貽書為慕韓羣難空冀北歩未出邯鄲石
豈堪倫璐蕕安敢喻蘭縱勞施黼黻無以報琅玕海燕
公嘗賦舟魚我每歎誰能收涸轍竊欲潤餘瀾粤嶺雲
千里桐江月一竿家家牛酒飲處處路碑刋更遲黄麻
下重來借羽翰

　　府江　　　　　　　　　　　　何喬逺


　　府江天下險瘴色閉重山複樹縈帆出崩波湧棹還野
橈浮刳木崖柝響茸菅菵露夷方曉蒸雲客望閒雖云
清洞徼終是恐神姦忽聽𤣥猿唳多生顦顇顔

　　遊湘山寺禮無量師塔因簡舒孺立(并序)

　　俞安期

　　湘山寺為無量師道塲幻身留塔中八百餘年燬于
丙戍則孺立太史唱臚之春也孺立皈心法乘獲無
上智識者謂為無量後身云


　　禪宫開寶地覺道引金繩殿轉松廊入階緣蘇石登谷
深通午日澗逺挂春氷鈴韻清疑近爐烟暖欲蒸林花
總優鉢簷鳥即迦陵恭禮標空塔還瞻出世僧有窮元
幻相無量始真乘華語遺經出毫光化佛憑法中誰復
起身後汝堪仍自昨登庸際曽聞禪代徴龍華寜雨絶
象教待雲興永願相從意思傳不盡燈

　　張羽王京兆邀同徐崇徳明府張質卿太僕呂惟
師京兆汎舟江上自灕山過雉山至龍隠山賦

得八韻

　　百壺携縹碧雙槳發漣漪穿石舟全進浮江席緩移勝
從鄉老習風恰旅人宜灘下無懸勢山來各異姿羽毛
翔雉舉鱗甲蜕龍遺雲溜疑星海虹梁類武夷出隨山
簡醉遊即羨門期杖屨行方始千峰屬望時

　　叠綵巖　　　　　　　　　　　曹學佺

　　雨氣團蒼壁霞光散綵屏暮江沙更白秋壑草偏青滉
漾窺陽海岧嶤上越亭洞須窮北牖衣欲動南星峰接

城頭起舟過渡口停叱羊皆化石調鶴似棲硎乍爾乘
軒葢相從泛醁醽還須息塵累静展法王經

　　送廣西蔣先生六韻　　　　　　婁　堅

　　南遷歸路近西上泝江遲已識三吳彦真堪百粤師昔
聞人可鑄今見羽為儀文學言公舊科條柳氏遺别筵
愁積雨去鷁趂凉颸身世青氊稳先生任所之

　　七言排律

　　閤門錢舍人知全州　　　　　(宋)楊　億


　　家傳吳越賢王後郡壓瀟湘最上游三殿從來奉宸扆
一麾今去典方州蟬吟高柳隋堤暮水漲平湖楚澤秋
入境壺漿填候館上官鐃吹夾華輈山川徧厯騷人地
宵旰遐方聖主憂應向桑郊停五馬青春太守本風流

　　題蒼梧部　　　　　　　　　　陳執中

　　莫訝南方景物疎為君聊且話蒼梧地傾二靣城池壯
江迸三流氣色麤山蓄火光因政出石藏牛影為仙呼
官㕔傳自唐丞相民頌思從漢大夫龍母廟靈神鬼集

鰐魚池近介鱗趨朝臺望斷悲岐路氷井窺頻爽髪膚
鱠美不堪全用鯉果珍何忍命為奴雲歸上國名終逺
郡帶諸藩勢未孤銅鼓聲浮翻霹靂桄榔林静露真珠
溪平花檻饒桃李疆壓鶯歌盡鷓鴣三足告祥文上載
獨峰為盛事元無封疆自覺隨時廣飲食從分過嶺殊
行伍戢威遵下武兒童知學樂從儒風輕别墅來漁唱
人到閒坊戀酒壚服尚鮮華幾兩蜀市相交易類全吳
營希賢帥偏栽柳扇慕良規各製蒲春聳門䦨多列㦸

雪從絃管舞雙奴只因談笑評風俗僭用詩謠和袴𥜗
萬里無媒休促蹙數年從宦弄斯須却憂别後牽吟想
欲寫幽竒入畵圖

　　送觀至能赴廣西憲司經厯　　(元)傅與礪

　　薊門官柳徧鳴禽馬上離人酒强斟久以才名稱闕下
忽持風采照江潯三湘曉雨開衡岳百粤春雲接桂林
何遜到官勞賦詠謝安㩗客喜登臨吏人静徃山城僻
部使閒過慕府深溪裏藥苖寒自綠道傍榕樹晝多隂

蠻方比嵗頻騷動巖壑何人更討尋明日孤帆逐君發
長沙南望最傷心

　　送林崇高廣西都事　　　　　(明)張以寜

　　清江材子請長纓風雨南荆萬里行組甲夜馳豺虎窟
帛書朝奏鳯凰城公車已見登臣樂幕府旋聞用子荆
照海錦帆津吏報轟山銅鼓峒人迎檄來篁竹霜都静
詩到梅花雪共清上日桂林延父老為言析木㤗階平

　　寄都指揮使韓公柳慶征猺　　　陳　璉


　　韓侯聲譽重雄藩猺獞聞知膽已寒詩禮舊曽歌郤縠
龍泉尚擬斬樓蘭營連邕管烟生竈夜度崑崙月滿闗
道路行人傳令肅邉郵黎庶沐恩寛屯兵曉日明金甲
躍馬南薫拂繡鞍克敵一生存逺略思親千里報平安
閒將景物歸吟幌常見風雲䕶將壇報國丹心堅似石
平蠻勲業重如山高情久與梅花共行槖應無薏苡還
早晚凱旋笳鼓競㨗書先已到金鑾

　　追頌山總兵　　　　　　　　　萬　節


　　將軍忠耿殁何年勁氣如生在目前埀世直看存信史
圖功豈必是凌烟南荒獨掛征蠻印北闕兼分薦士權
威鎮遐荒刑不濫恩施部曲愛無偏除兇有䇿寜容後
料敵多方肯讓先追給剽遺曽至萬獲俘頑梗動論千
計招流散争歸業密禁貪婪畏取錢能使橋陽崇廟祀
願扶社稷共安邉

　　送胡主事犒廣西軍　　　　　　李夢陽

　　七年重泛楚江舲五兩飄飄過洞庭諭蜀長卿元逹節

平佗陸賈亦談經地從湘口分呉徼邑在衡陽對軫星
此去先過杜陵院與誰同上合江亭炎花瘴草供行目
猺唱蠻歌引客聽鼯䑕晝啼諸洞黒野猩晴語亂峰青
蠻荆本自勤周旅南越終當繫漢庭茘浦技窮甘釜盎
梧川兵接詫雷霆威餘虎豹藜難採血蹂鯨鯢水尚腥
俄喜御珍頒内帑極知恩澤到重溟兎臨烏照誰非土
隂慘陽舒各有靈巢屋羽毛春拍拍洗天風雨晝㝠㝠
花明幕府頻長宴路出磨崖早續銘馬援還朝銷薏苡

馮驩傲世倚青萍蒼蒼百粤悲南狩渺渺三湘弔獨醒
夢渚雁回書不滯武陵雲起思俱停悲傷蕙草追金勒
㸃綴桃花惜玉瓶若道朱絃無絶響詎應黄髪有遺形
司徒邦計遥憐汝粉署爐香不可扄綵服便須隨彩鷁
白頭同離白蘋汀

　　左江聨句二十韻　　　　　　　魯　鐸

　　左江晴日遡輕舠(張)風物撩人興益豪山好只疑行晝
裏(魯)灘危真覺泛槎高清尊小共掀篷坐(張)側枕頻驚

舉楫號巖集飲猿連曉樹(魯)案羅羮鷓雜溪毛踏青歌
陋聞蠻囝(張)浮白杯香醉洞醪波漾鴨頭衣借色(魯)茗
翻蠏眼鼎生濤誰云石窟藏銀甕(張)自愛泉音度玉璈
雨釀薄寒襟袖爽(魯)櫂廻新漲水雲勞子長寜盡天涯
味(張)韓老猶焚晷後膏毎厭魚腥過竹柵(魯)生憎鷗迹
占蘅臯木綿花發霞殷岸(張)䭾板津虚月滿艚學得蘆
笙僮僕喜(魯)聨催鉢韻鬼神鏖時看落紙行鴉墨(張)却
憶當筵奪繡袍取次笇程憐嵗月(魯)峥嶸承命幸逢遭

虚誇博望星河迥(張)仍鄙終軍節鉞叨鄉夢直隨芳草
遍(魯)游踪還紀翠崖牢聲傳觱篥來空谷(張)光露干將
泣巨鰲沙驛泊遲常列炬(魯)絲桐乘夜輙鳴猱悠悠歸
思彌南極(張)﨣﨣前驅屬右櫜明到京華春正好(魯)紫
宸風暖拂旌旄(張)

　　桂林卧病書懐　　　　　　　　袁　&KR1030;

　　南中春半已飛花客裏傷春更憶家舊説炎荒惟象郡
今來卑濕倍長沙山嵐弄雨初疑霧海氣披晴忽變霞

杳杳蒼梧分嶺外迢迢銅柱極天涯殊方物候偏驚早
到處猺風未慕華日報峒蠻騷戍堡時傳江獞刼鹽楂
投戈共喜交州順游釜猶嫌茘浦譁逺道甲兵愁阻絶
羸軀痁瘧苦交加折腰元亮辭先賦病肺相如思轉賒
鼓柁新秋還甫里杜門終日卧官衙蓴鱸自足供饘粥
薏苡休教載使車莫怪掛冠胡太早二毛無意戀烏紗

　　五月既望慶逺郡齋聞雁同門人周孝修有賦

　　岳和聲


　　差池猶見羽翩翩回雁峰過二千度嶺斷行疑怨字
隔雲哀呌似驚絃沉魚曲罷閨思夜窖雪書傳奉使年
出塞須知春盡後到鄉應在客歸先閒來目數頻搔首
欲託緘題鴛水邉

　　慶逺郡廨集餞七孝亷計偕北上賦贈

　　先是文廟前蓮塘中故有數峰稱文筆郡諸生以獲
戾太守詭言不利剷去坐是薦南宫者絶響予呼五
丁為移龍江之石補之而天門山雙峰為馮當世發

夢勝蹟則巋然亡恙也用當勸駕并勗秋試

　　天門舊有雙雙在蓮岳新添箇箇成靈傑一時回氣色
風雲百代見蜚鳴波瀾已許増前軰跋扈須知動後生
春滿瓊林推領袖秋高桂嶺共峥嶸鵬摶欲怒三千里
璧價終償十五城到日聨翩花陌徧歸時蹀躞柳江迎
甘泉自應明庭詔刀布何勞蜀守情講徳與君原不淺
莫將温飽負深盟










　　粤西詩載卷二十

