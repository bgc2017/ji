







　　欽定四庫全書

　　粤西詩載巻二十四

　　桂林府通判汪森編

　　七言絶句

　　送林仲頴赴馬平　　　　　　　鄭善夫

　　東浮淮海三千水南過羅浮四百峰知爾欲尋勾漏令
會看雞犬白雲中

　　送人之鬱林二首


　　蒼梧之峰雲萬盤下控牂牁連百蠻莫道蠻方非近地
日南南是漢關山

　　鬱林東下對扶桑黒霧沉山日暈黄鷓鴣啼上桄榔樹
一寸鄉心萬里長

　　南溪古渡(懐集)　　　　　　　　李　瀚

　　西堤楊柳酒帘風來者紛紛去莫窮記得南河歸路晚
水邉停騎落霞紅

　　筆架文峰


　　雲墨濛濛半未開三峰呈秀學宫來也知筆架髙如許
定有撐天拄地才

　　燕嶺樵歌

　　名利營營奈爾何白雲随擔且髙歌神仙人世應難遇
莫怕觀棊易爛柯

　　龍灣漁笛

　　龍灣聞説有龍藏一水波澄鏡面光向晩數聲烟外笛
可能榮辱到漁郎


　　沙田春雨

　　春風吹雨徧山溪林外催耕不住啼豐歉在天勤在我
禳田何用費豚蹄

　　石井寒泉

　　何年神斧斵青冥石骨流來一𣲖清不為行人濟炎渇
千秋巢許亦虚名

　　塔山曉霽

　　禪林清與塔山清况復西風一雨晴何物令人發深省

白雲深處一鐘聲

　　佛燈晚晴

　　依約禪關入定鐘佛前燈火隔疎松山僧深夜睡不着
更借寒光照鉢龍

　　眀山仙鏡(上林)　　　　　　　　馮徳讓

　　疊翠凝光曜九天四時花卉自爭妍箇中仙子名盧大
留得髙名萬古傳

　　思鄰隠跡


　　矍鑠鄰翁肯自痴盤桓山澗許多時耕雲釣月痕猶在
千古令人夢寐思

　　扶風筆架

　　天地何年鑄此山竒峰七八聳雲間形如筆架安千古
多少行人著眼看

　　鏌鋣劔光

　　昔年將帥百蠻收泥劔光芒射斗牛剛被行人收拾去
鏌鋣名起㡬千秋


　　龍潭致雨

　　一𣲖江流勢若龍碧潭雲鎻雨濛濛民田萬頃皆饒洽
不用登臨握太空

　　馬浦奔雷

　　江水東流竟不回波濤洶湧若奔雷當年渇飲將軍騎
踏破青青萬里苔

　　澄江浴日

　　日出扶桑萬里眀碧天無霧曉雲晴波涵光影終朝漾

好景誰云不可情

　　古渌浮藍

　　今古滔滔一𣲖流星移物換㡬千秋拖藍拽緑無窮趣
漁父西巖自白頭

　　過横州弔秦少㳺二絶句　　　　湛若水

　　南洲咫尺水盈盈水遶南洲洲遶城試問海棠香不㫁
城南橋下弔先生

　　辭章漢魏風同逺文翰蘓黄許共能對客揮毫還意氣

海棠花下卧烟藤(逺者逺於古也)

　　送蕭元章赴柳州别駕

　　柳州江上柳千垂柳子當年手自培到時若見思人樹
五馬風流别駕追

　　湘山寺　　　　　　　　　　　凌　震

　　平生漫説湘山録今日湘山寺裏行是否茫茫何處問
秪應偶合乆知名

　　送郭太史勿齋使廣西　　　　　夏　言


　　玉堂使者下鸞坡桂水灕江今不波眀到南藩開帝勅
百蠻齊唱太平歌

　　答毛東塘

　　瘴雨蠻烟萬里開海邦民物覩春臺不須更立分茅柱
重譯今看入貢來

　　贈陳思慎守上思州

　　鳯凰山勢入龍州曲曲眀江繞郡流莫聴啼猿驚絶域
伏波銅柱壯千秋


　　别王通判罷官還柳州

　　使君節操如氷玉不媿靈峰與葛溪春日送君溪水上
相思遙隔楚岡西

　　七年恵政書難盡滿耳惟聞慈母名聖主勞心重民牧
野翁揮涕送君行

　　謁伏波祠　　　　　　　　　　陳大濩

　　烏蠻灘上伏波祠公昔征蠻此駐師聞說交人見銅柱
至今猶怯漢旌旗


　　潯州白石山　　　　　　　　　楊子春

　　曉㪺沆瀣夕餐霞更挽天漿嚥月華日午道人猶未起
香風吹老古松花

　　藤江　　　　　　　　　　　　李全善

　　桃花春盡雨聲中洶湧波濤浪拍空鷗鳥不知江逺近
徃來相趂白頭翁

　　慶逺北山　　　　　　　　　　劉　裴

　　當年回首爛柯山世態消磨一局間陸叟已仙枰尚在

洞門深鎻白雲閒

　　送季藩太守赴河池州　　　　　朱　袞

　　重華奚自蒼梧狩龔遂何能渤海牛一綰郡章并二美
可教五馬去淹留

　　同程松谿遊氷井寺八首　　　　潘　恩

　　氷井寺道中

　　小坐肩輿歴翠㣲雲光搖曳上春衣忽看墜葉従風舉
疑是山頭秋燕飛


　　謁韓襄毅祠

　　韓祠突兀江之干江風瀏瀏江水寒漫采蘋香薦幽思
恍如紛乗翔雲端

　　吕仙祠

　　羽翼髙飛控九關遨遊白日下塵寰西風一劔雲歸洞
祗有天聲落樹間

　　氷井亭

　　靈泉誰鑿當年井勝地猶傳漫叟名日暮懐人空徙倚

寒花繚戻野雲生

　　飛翠亭松谿携酒至

　　方渠水碧斜侵檻古木根横曲抱臺况有瓊巵傳竹葉
坐看飛翠襲莓苔

　　拱日亭

　　越水燕山萬里長髙亭徙倚永相望欲知遊子懸情處
為識葵心仰帝王

　　東湖書院


　　雲深不見尚書履院古空遺緑野詩駐馬那堪回首望
寒風蕭瑟助予思

　　先月欄

　　亭側清波春渺茫天中玉兎夜生光何當假翼扶搖外
喚取仙娥搗藥嘗

　　題普濟橋　　　　　　　　　　呉　赴

　　路遶平田水遶堤草蟲晴戲野禽啼石橋斜日林塘晩
絶似肩輿過竹溪


　　過官塘

　　四野隂霾一夜清風花烟柳報新晴横塘渺渺倉庚急
黃犢家家帶雨耕

　　桃花水　　　　　　　　　　　李　科

　　桃花水口帶扶桑千樹晴霞映水光聞道郎官似潘岳
只疑懐集是河陽

　　拱日亭　　　　　　　　　　　程文徳

　　一尊更上孤亭酌萬里同懸拱日心莫道浮雲能乆蔽

従來天際有餘隂

　　初至蒼梧二首

　　萬里蒼梧雲水深瘴烟籠日畫常隂江南有客何縁到
自是當年弧矢心

　　蒼梧自合棲丹鳯凡鳥何縁亦此來回首五雲天正北
校書曽上鳯凰臺

　　嶺表書院諭諸生　　　　　　　陶　諧

　　星河欲午初醒地旦書須防作用戕試看梧山山上木

可容斤斧與牛羊

　　射石曽聞能没羽奕棊猶戒欲援弓莫憑筆硯窮文字
箇裏機關要解通

　　送沈仲文僉憲廣西二首　　　　黄姬水

　　霜簡炎州逺戒驂龍城天上擁峰嵐長江西去㡬千里
行盡瀟湘更向南

　　由來教蜀有文翁吏事經生本自同會見僰僮迎法駕
誰云象卉隔皇風


　　昭平舟中答梧守　　　　　　　許應元

　　留歡自緩尚書期數聚從他太史知故人有酒不教醉
何處相逢是醉時

　　従來樗散合滄洲詎薄當年萬户侯為問茂宏勤略後
㡬時却上泛湖舟

　　阮駕部廣西調兵至留都　　　　王　問

　　去嵗髙秋逺調兵瓦家新到秣陵城金戈鐵駟雲間出
萬里鵬沙一日平


　　虎艦横江會十連靈旗獵獵鼓闐闐已沉鐵鎻環滄海
更遣飛狼下日邉

　　永福道中　　　　　　　　　　謝少南

　　秋日登塗菊朶新忙中嵗月客中身歸來蠻鼓村村發
道迓湘南嵗底春

　　府江雜言

　　蠻烟不雨似雲濃白日隂隂慘澹中炎氣薫人冬亦煖
不知何地候春風


　　石灘激浪殷成雷輕舸飄飄曲折開水樓達舎横矛立
山洞猺人負弩回

　　冬炎卉木未蕭條暫倚篷窓旅况銷樹架緑垂君子蔓
崖林紅破美人蕉

　　水落荒洲近客船彎環苦竹劇鈎連風雷不到崖前木
䑕穴多岐有嵗年

　　隘口分弓號擺灘領班人戴白鷴冠莫言南徼無氷雪
映日戈眀水帳寒


　　落日官軍舉號齊琱戈畫盾障山谿不嫌銅斗通宵撃
却厭班雞半嶺啼

　　堪驚節候與時違短晷猶能駐暖暉臘月採花爭自發
冬天江燕亦違飛

　　柳江逢漲

　　桂灘如帶支流少一夕漲生江遽渾夜來天末見掣電
定有狂歌闢海門

　　逗風濁浪迎船立雲脚浸江無四涯懸崖古藤漫須引

截竹長篙空爾為

　　孤舟恰遇懐襄日嶺樹夤縁曲曲過頗擬横枝頻剪伐
不知刋木定如何

　　柳江見石石可數俄漲汙流如鏡昏疑是黄河驟南徙
桂陽西去不通源

　　徃時臨岸觀江漲今日沿洄意頗殊賴是風波驚自慣
不随舟子漫嗟吁

　　南寜臺中見梅


　　已驅行斾復遅留風定香沉院轉幽不覺對花生朔氣
却疑飛雪到炎州

　　再過柳江

　　一嵗烟江兩度航炎風寒雨送流光篷窓怕見澄波影
偏照行人鬢裏霜

　　右江舟中二首　　　　　　　　錢　薇

　　萬里風霜粤嶠邉還驚觸暑瘴江烟語音舉目渾無解
惆悵呉雲看逺天


　　旅泊天南已自憐况堪多病更年年閒鷗飛向横塘晚
羡爾忘機自在縁

　　灕江偶成二首

　　深淺澄潭水不平輕舟觸險未須驚人心自有羊腸路
莫漫相猜谿上行

　　年來塵迹似飄篷夾岸青山到處同滿前雲物皆春意
却在扁舟自在中

　　書山棗驛二首


　　淒雨剛風山路艱白雲滿徑竹蒼然平生不作韶華想
日接氷霜意總便

　　粤嶠相迎接楚山盤雲無際萬松間鶴聲嚦嚦翔空外
總在乾坤心自閒

　　題髙梧棲鳯卷冒君宰梧州属邑梧人擬之鳯繪
圖集題漫賦二絶歸之　　　　孫　陞

　　綵翮遙從碧漢翔雲摶千仞下梧岡嗈嗈聲向朝陽發
始識人間有鳯凰


　　九苞靈瑞結成姿五色文章絢作衣仙質娉婷異凡鳥
従知不戀稻粱肥

　　入廣登山角驛樓　　　　　　　吕希周

　　灕水灕山興不同白雲晴日對秋風山樓徙倚長空靜
全楚雄圖指顧甲

　　宿松風亭道六洞諸山疊舊韻二首

　　松風萬壑響秋深燭燭眀星夜未沉遊子披衣成獨坐
寒螿無數起階隂


　　岑崟山勢控髙深道勝誰能自陸沉遙憶征夫來萬里
亂峰雙杵急秋隂

　　靈川夜馳寄謝張總兵

　　寒月髙髙草露濃纎雲不動避霜風戎蠻戢戢私相語
誰許嫖姚奏上功

　　林刺史柳山言别

　　獵獵寒飈向暮征柳山尊酒對愁傾慇懃回首全州路
衰草和烟不盡情


　　答李侍御惟貞時方按柳州　　　王世貞

　　瘴色驚霜一馬驄故人誰似李端公柳州垂柳應無數
心在襄西落木中

　　鄖嶺春初雪不殘柳江風物已堪觀莫言嶺表無他寄
蕉寔能黄荔子丹

　　送人解官還嶺西　　　　　　　顧可乆

　　深林大谷老君巖江海風濤此解帆自有雲霞共媮樂
従居何用覓彭咸


　　聞張羽王調為王官乃投簪還桂林為賦一絶

　　沈眀臣

　　九謫驅馳路轉賒左官今更下長沙拂衣歸去輕如葉
雲白蒼梧萬里家

　　題伏波廟壁　　　　　　　　　翁　溥

　　功成士死萬艘沉貝錦誰眀薏苡心千載南中舊時笛
至今猶怨武谿深

　　贈呼總戌鎮廣右　　　　　　　王應鐘


　　鯨魚萬里海天清六寨年來漸息兵聖主不教閒老將
黄金别勅付西征

　　摐金伐鼓御轅門捲甲輕馳向賊屯大似武襄張宴夜
潛師已報奪崑崙

　　柳州二月榕葉盡落偶題　　　　陳　贄

　　山城春盡意凄凄迢遞秦關望去迷雨後滿庭榕葉落
不堪時聽越禽啼

　　蠻中


　　蠻溪雨過葉皆流落日猩猩啼樹頭髙竹亂藤茅屋小
不知村落属何州

　　過燕石　　　　　　　　　　　陳紹功

　　當年飛燕化為石千古烏衣迹不磨知爾炎凉無異態
拂雲終日照青波

　　題潯郡圃卧齋

　　堂叅罷設景蕭疎日費公家五斗儲將母不求甘㫖奉
親栽隙地有佳蔬


　　閉户翛然不看書朝來彈鋏食無魚呼童且共灌園去
不著衣冠即野夫

　　郡齋半畆即花田烟雨來時翠色鮮更有清香敷滿座
寜須睡鴨噴沉烟

　　手栽花木滿欄干山鳥偷窺下羽翰解得此時同樂意
留芳更與後人傳

　　送唐太守令子元殊還桂林　　　李　堅

　　桂林西望隔長沙獨秀峰前是子家老我舊遊情眷眷

毎思巖洞曉棲霞

　　青山雜興十首　　　　　　　　董傳策

　　春風迷目渺蒹葭村落飄零感物華試聽老農愁向説
頻年烽火調狼家

　　古城縹緲射晴濠經略當年走智髙戎醜祗今愁絶徼
可堪赤子困錐刀

　　紈袴驕子擁牙旗狂寇生獰卧不知追截恨令竒計失
羈人中夜撫長髀(辛酉秋事)


　　黠酋供帳擬流官達舎操戈寳藏乾詭射熟猺愁絶甲
軍儲接濟右江難(邕人困此)

　　開拓功成兩伏波南天不改漢山河幽栖博得春如許
漫倚孤亭賡九歌

　　馬退山横郭背豪茅亭曽記柳儀曹白雲屏落青峰障
自媿無才僕命騷(馬退山名柳子有茅亭記)

　　萬疊晴烟客望孤鶯花懶逐世情娯振衣却上雲深處
直北依㣲是帝都


　　𤣥豹深藏澤霧寒巖飈厯落罩層湍就中應有天書在
聞說皇華訪道難(詔遣兩御史訪丹書)

　　閩南百萬没妖氛多難誰憐興化軍皇極即今籌一統
願持金鑑獻明君(時聞閩寇破興化城朝廷方新三殿)

　　雲落澄江魚埠津春深丙穴正愁人洞天怕有漁郎問
散髪扁舟掣釣綸

　　食苦瓜

　　東山戌憶敦瓜苦南徼瓜嘗苦味嚴凉頰頓回炎海夢

却憐遷客乆忘甜

　　訪客啜㯽榔

　　急脚蠻奴髻半斜客來提榼手雙叉㯽榔擎出斑斕片
灰白蔞青當獻茶(邕人以青蔞葉白灰和檳榔啜之客至盛榼以獻謂之代茶)

　　噉王皮果

　　碧樹離離金彈垂膏凝甘露嚼來竒木奴秋色珍如許
那似香飄溽暑枝

　　寄橄㰖


　　波斯薦翠味回甘嶺樹秋髙拂瘴嵐記得呉都曽有賦
錫甑密緘到江南(邕橄㰖最佳名波斯種法用錫甑&KR0694;之雖寄逺不損)

　　詠蕉子

　　蕉子垂垂結陣黄緑枝風扇迥凝香生憎膏膩甜於密
消得幽人在異鄉

　　噉荔枝二首

　　鐵幹婆娑落子紅方苞剝出水晶籠炎荒正惹長卿渇
却噉瓊漿半洗空


　　南風醺落出牆枝丹渥羅囊玉露披博得風流瘦吟骨
蘓郎曾寫黒猿詩

　　觀音蕉

　　蕉樹従來葉扇青却擎丹萼大於缾觀音禪性元貞靜
那得猩猩染數層

　　了哥

　　籠裏清音奈若何𤣥衣朱吻慧無過秦樓鸚鵡休相妒
瘴煖聲聲叫了哥


　　人面子

　　翠裏團囊顔帶酡箇中甘味夾酸渦只縁人面看來好
支膝秋風却睡魔

　　奶頭菓

　　流火輝輝樹欲垂青林披落綘囊竒趂虚擔却行娘瘦
好採枝頭哺乳兒(邕人謂市為虚諸村婦荷擔入市謂之趂虚)

　　九層皮

　　栗怯香滋薯怯竒蒸來皮裹裹層皮饒君露底元無膏

怪得包蔵肉太肥

　　水泡果

　　花放金絲香裊林彈垂鬆穰核抛心南人不識林檎味
却認池邉水泡侵

　　枸櫞(枸櫞大柚也南中多此品乃獨無橙)

　　斗落南林香滿枝釀成風致錯尖披却消一味呉江夢
秋壓黄橙勝柚皮

　　寄曝蕉


　　曝來紺顆瘦於腸石蜜釀膏罍貯香漫憶秋風半搖落
頳虬飛出傍江鄉

　　經海棠書院有懷呉惟修

　　淮海秦觀瘴海祠風流異代亦堪悲故人㡬别横槎去
客意淒其漫詠詩

　　遊鳯凰巖戲題

　　清時鳯鳥今何處荒徼空留鳯鳥名㡬問帝廷儀上瑞
髙山流水自雙清


　　下南山有木若嵓箕坐眺江偶成一絶

　　石嵓花作木嵓開脉脉江流半印苔箕踞一枝渾不語
清風吹徹渡喧來

　　遊故李員外剡曲池亭

　　幽園點出數椽虚剡曲風生水竹居亭上狎鷗休綴語
遊心元已失鳶魚(亭名狎鷗)

　　唧唧蟲聲閣閣蛙為誰零落為誰譁黄楊厄閏秋無主
猶遣薫風扇物華


　　遊呉家莊有懐呉尚書公二首

　　絶塵孤介鐵肝腸園自蒼凉水自香塵刼苦磨心不死
清風偏得世流芳

　　誰云瘴徼物鍾靈人似先生照汗青松栢嵗寒應不改
任渠蒲柳望秋零

　　龍橋古渡(鬰林)　　　　　　　　鄺元樂

　　鰲頭浪湧金沙碧江國飛虹瑞氣搖發洩地靈知有待
使君題作瑞龍橋


　　白石洞天

　　蕭蕭松葉下秋山金鼎蟠龍紫霧間白石煮來秋欲暮
不知笙鶴㡬時還

　　甌池春暖

　　西甌池上蛟龍窟龍氣成雲水自波蛟龍飛上九天去
春水茫茫奈若何

　　鳯嶺秋清

　　鳯凰嶺上鳯凰棲鳯凰飛去嶺雲低商飇萬里松濤急

空有芳名天與齊

　　壺關春色(太平)　　　　　　　　楊　鳯

　　曲曲山城繞流水巍巍雄據百二雉壺關别自有乾坤
生意都従人事美

　　筆架晴嵐

　　疊嶂叢中獻竒異乾坤秀氣南荒萃嵐光時作綵霞紅
不是巫山雲雨意

　　青連疊嶂


　　數里青山如碧落參差逺近映樓閣連城佳木匪長春
霜雪不經色不惡

　　麗水歸龍

　　逝水滔滔望東注石龍為砥轉頭顧㡬時風雨暗空來
乘此飛騰上雲路

　　白雲仙洞

　　玉洞雲深不知處瓊花瑤草自芳吐仙人一去不復廻
鬼物煩呵空守䕶


　　緑樹神湫

　　隂隂夏木覆密葉下有靈泉清且潔泉可浴兮樹可風
煩襟一洗淨如雪

　　山寺僧燈

　　古刹依山地偏頗沙門夜靜無人鎻佛燈漏影出疎櫺
望逺猶疑鬼放火

　　石門漁唱

　　斜日石門眀逺郭漁舟㸃㸃烟波落數聲款乃天地寛

寵辱無驚多少樂

　　南津晩渡

　　擾擾紅塵行役子長途日暮猶未止沙頭獨立喚船來
兩岸青山暝烟起

　　隴口樵婦

　　無媒徑路多草石妾苦一肩為誰役出山撞遇溪邉翁
放下且談先天易

　　會仙臺　　　　　　　　　　　李廣圃


　　柯爛仙人乆不來洞門雲鎻向誰開嵓花自解知心語
猶伴天風到石臺

　　懐集筆架山　　　　　　　　　黎　暹

　　長虹為筆雲為墨盡向三峯筆架來午夜東南奎壁見
始知文運自天開

　　勾漏山　　　　　　　　　　　楊際熈

　　葛令何曽採藥來其如選勝化羅浮洞門不鎻霞光迥
丹竈無烟古木秋


　　南樓夜飲感興　　　　　　　　周邦瑞

　　夜半孤城百尺臺亂䖝聲裏一樽開古渌鏌鋣堪淬礪
智誠飛出白雲來(智誠乃韋厥隠處羅洪弓白雲先生隠處)

　　送王洪陽光禄冊封靖江四首　　于慎行

　　親函玉節到炎洲萬里名山不厭遊一自輿圖開百粤
蠻中今列内諸侯

　　餘寒馬上試春衣四月楊花撲面飛行過故園應悵望
荒郊無樹蕨苖稀


　　衡陽秋色暮雲深湘水南來是桂林七十二峰青未了
刺桐花裏鷓鴣吟

　　南海西分驛路長紅塵飛惹漢宫香奚囊自有眀珠在
不帶千金陸賈裝

　　贈粤帥劉參佐　　　　　　　　李維楨

　　驅除狸獠鎻嚴關白羽綸巾幕府閒上日馬人麾下拜
城頭指說伏波山

　　銅柱天南插漢標象胥重譯百蠻朝彤弓盧矢承恩日

勾漏尋仙路不遙

　　釣魚臺　　　　　　　　　　　梁允瑤

　　四尺長竿十尺丝石潭深處白魚肥炎荒不到春山雪
謾著羊裘坐釣磯

　　大廟峽　　　　　　　　　　　梁允玳

　　羣山聳翠鎻中流古廟隂隂古木秋可是地靈關福澤
香烟潭影日悠悠

　　道士嵓


　　得道真人去不回空餘嵓洞向崔嵬雀飛兎走懸丹竈
棲鷸銜巢嵗嵗來

　　珠投石(又名諸仙石)

　　跨鶴諸仙汗漫遊長羊已向石中投孟嘗合浦還無術
象罔當年索未周

　　雉山谿送王公恒叔往端州　　　張鳴鳯

　　莫嗟辛苦更南行千里端州是水程夾岸林嵐秋掃盡
枕邉無數碧峰眀


　　江上餞俞羡長

　　杏花村裏覓餘芳彈子溪頭把餞觴笑倩美人牽客袂
莫教流水促分張

　　上石西州　　　　　　　　　　呉爾施

　　黄茅為宇竹為門斗米肩豚濁酒尊欲向此中停信宿
俄傳交趾掠前村

　　㡬處人烟覆短牆山多未許牧牛羊頽祠蔓草無香火
惟見殘碑枕夕陽


　　百萬當年事逺征髙標銅柱伏波營受降城下徘徊乆
能得將軍日再生

　　馬跑相傳舊有泉行人消渇欲流涎缾中携得家園茗
太子亭邉竹火煎

　　舟經秦渠即景作　　　　　　　俞安期

　　秦渠曲曲學三巴離立千峰插地斜宛轉中間穿水去
孤舟長繞碧蓮花

　　初出灕江


　　桂楫輕舟下粤關誰言嶺外客行艱髙眠翻愛灕江路
枕底濤聲枕上山

　　過相思江有懐

　　水字相思若有神湯湯日夜苦南行㣲波欲托江妃夢
那得東廻過楚城

　　南溪古渡(懐集)　　　　　　　　林春茂

　　緑樹紅樓倒水濵懐溪如帶即通津驚飛鳥鵲歸來晩
噪却喧喧趂渡人


　　筆架文峰

　　三峰峭列出雲中壯麗天開學士宫石架筆花含雨潤
應鍾才俊氣如虹

　　燕嶺樵歌

　　白雲不㫁出山阿樵子生涯逐曉過日落平沙人影散
隔林猶聽擔頭歌

　　龍灣漁笛

　　波光㶑灔此龍灣野艇魚竿任徃還蘆笛數聲山月上

世間名利可相關

　　沙田春雨

　　漠漠平田事水耕滿天花雨到春傾新畬何事催田介
銍艾奄觀百榖成

　　石井寒泉

　　清冽泉源一線通不須甃砌自神功懐川只在堯封裏
作息應多撃壤風

　　塔山曉翠


　　天勝山前寳刹開本來淨土絶塵埃乍離苦海何能悟
月落鐘聲喚醒來

　　佛燈曉晴

　　竹外禪關色界空青蓮趺坐一燈紅在天月色長如水
共照迷人暗宅中

　　水月洞吟　　　　　　　　　　蘓　濬

　　雲門忽散芙蓉色疊嶂凌烟天咫尺流澌隠隠青黛光
一樽獨對水天碧


　　洞口桃花紛如雪流水湯湯風發發氷心一片玉壺中
欲跨滄洲釣海月

　　最喜山中吏人少月落波空昏復曉數盃村酒數聲歌
滿樹東風催啼鳥

　　蒼梧君子亭漫詠

　　㡬朶田田出水時風吹一夜滿瑤池主人載酒來相問
唱徹蓮歌鳥不知

　　水色蒼蒼上翠㣲獨憐仙子欵柴扉雲鬟珠履嬌無語

拾得瑤華帶月歸

　　秋聲何處急悲笳一曲歌殘遍落霞獨坐長亭聽不盡
滿天風雨滴黄花

　　倚檻秋光散客情樽前波淨一身輕寒亭鎻盡白雲色
留得殘紅聽雨聲

　　楊柳枝四首送屠博士之嶺南　　王穉登

　　呉門柳枝青插天枝枝含雨葉含烟柳枝空長無丁用
難繋夫君青雀船


　　三秋桂嶺猿聲急八月衡陽鴈影疎不愁聽猿能下涙
只愁無鴈可傳書

　　嶺南猿聲梅萼齊江南蟬聲柳拂堤折梅不如折柳怨
聴蟬却似聴猿啼

　　九疑山前雲霧沉二妃祠下竹森森竹枝不及江南柳
竹枝涙淺柳枝深

　　張義姑　　　　　　　　　　　葉向髙

　　樓船十萬赴南征一夕星沉漢將營見說遺孤三尺在

㡬人殉節似程嬰

　　桃李深閨正及時長敎公子怨佳期誰言俠骨非紅粉
辛苦如存趙氏兒

　　夜雨寒燈自䌟纑空留一線荅勞劬只今彤管新褒在
千載人間説義姑

　　紅顔何處掩芳魂朱紱于今重將門猶憶當年凄絶處
蕭蕭風雨泣王孫

　　嶺外送客平樂下第　　　　　　湯顯祖


　　南行三十六灘瀧依舊龍門得化龍别有清湘起愁色
踏歌人望九疑峰

　　思州午火

　　逐客思州一飯沾伏波盤笋見纎纎炎風不遣春銷盡
二月桃花綘雪鹽

　　石城送蜀客梧州

　　春到回龍傍鬱林亂藤烟月送猿吟鵑聲莫更逢三月
銷盡同鄉九折心


　　送袁生謁南寜郡

　　白髪孤遊銅柱西瘴來江影似虹霓千山落月無人語
榕樹蕭蕭倒挂啼

　　送武陵陳判之鬱林

　　鄉樹秦人隔幾重鬱江秋煖衣芙蓉參差人面能人語
怕是猩猩樹底逢

　　送林貴縣

　　蒼梧猿㫁泣湘君人向清潯逗日曛直下寳江眀月影

能開二十四峰雲

　　即事送錢晉眀遊西粤歸長興

　　梅嶺歸來三月三春衣連霧洗昭潭還家恰盡相思苦
少婦迎門説二蠶

　　玉茗離觴又一年越江初過雨茶烟亦知天繪亭中月
長照溪頭罨畫船

　　冲天嵓　　　　　　　　　　　陳宗袞

　　怪石唅呀似虎蹲耽耽俯視向黄昏若教李廣當時見

一射還應没矢痕

　　白石山泉　　　　　　　　　　楊大節

　　脉脉源頭何處尋石中流出自鳴琴多應大士輕敲錫
留與人間洗寸心

　　白石紀興

　　乘興磨崖十八年漫將名姓立巖前山靈自有生花筆
倩我狂書塞洞天

　　富川犀泉　　　　　　　　　　周　祈


　　蹄涔半畆欲生烟何處靈源語可傳不是南荒投足到
人間誰信有犀泉

　　府江紀事八首　　　　　　　　管大勲

　　兩崖矗矗插雲霄峽口轟轟沸海潮春暖龍吟常作雨
一時妖祲喜全消

　　夾岸屯兵儼列星樓船原是伏波營空山疊疊旌旗落
流水灣灣刁斗鳴

　　雷霹灘前鼉鼓喧柳營岡畔角聲繁維舟烟雨更殘夜

忽聴従軍樂可言

　　昔時京觀築鯨鯢此際軍容壯虎羆江上揚㠶風肅肅
營中校獵日遲遲

　　按堡休兵據上游天威無復及南陬白鹽彩鷁時時渡
急峽髙灘穏穏浮

　　崖端蒙密半誅夷乞食狐狙狡莫施賊穴百年成坦道
天兵還有盡銷時

　　一畨時雨洗金戈雪浪風濤殺氣多窮島逋猺驚膽落

滿江舟子唱蠻歌

　　百粤春光異昔年共推儒雅足籌邉聖眀威徳元無外
坐使炎荒息瘴烟

　　濯纓石　　　　　　　　　　　區龍禎

　　澹月㣲茫江畔行遊人能道濯纓名却從逝水東流去
空付滄浪一𣲖清

　　伏波祠　　　　　　　　　　　文　琰

　　柱石竒勲耀日星雲臺何事不書名祠前一曲東流水

晝夜奔波閙不平

　　題白馬巖　　　　　　　　　　王　績

　　蒼壁半空常見馬澄泓十丈鎻藏龍紛紛避地無人到
豈是仙嵓不爾容

　　石罅懸雲乳溜凝層層洞穴盡天成祗縁地僻遊人少
龍隠諸巖浪得名

　　鬱林道中　　　　　　　　　　陳　鴻

　　茫茫新水拍沙堤四月應無杜宇啼記得驛程來日路

五千餘里欝林西

　　送汪倅之梧州　　　　　　　　黄惟楫

　　春深瘴癘亂烟霏漲海南浮驛路㣲解道蒼梧雲影在
可能早送客㠶歸

　　龍亷孺户部轉餉關中歸途暫住廣陵便還西粤
二首　　　　　　　　　　　范鳯翼

　　轉餉邉州萬里餘歸途擁傳似相如怪來紫氣䢴關滿
昨日新停使者車


　　楚粤猶然天地間此行何事慘離顔夢君應到潯江上
遮莫千山與萬山

　　芙蓉亭　　　　　　　　　　　劉　澤

　　芙蓉池上小亭幽翠竹青松映碧流幸遇太平無事日
舉盃相對属賢侯

　　獻花舖

　　宦裕南遷瘴海涯路逢仙女獻山花平泉公子傷春處
惟有東風吹草芽


　　紫水流霞　　　　　　　　　　楊于陛

　　紫氣淋漓映紫㣲檻泉觱沸儼通犀臨流徙倚時揮麈
誤認吾家洗墨池

　　題寒山

　　寒山一脉遶南流絶頂源頭有洞湫五月却銷炎火熱
可能三伏是三秋

　　題㢘石

　　炎荒之地有寒山更有陸公一片石朝夕徃還唯丈親

米顛下拜我尤癖

　　従巖口入洞　　　　　　　　　夢鳥子

　　斗絶穹窿一穴通石牀鐘乳鬬玲瓏浪遊已透靈仙窟
不用逢人嘆轉篷

　　寄衣(宜山呉某妻鄧氏夫以罪被逮赴省鄧以衣寄之作一絶)　鄧　氏

　　欲寄寒衣上帝都連宵裁剪眼糢糊可憐寛窄無人試
涙逐西風灑去途










　　粤西詩載卷二十四

