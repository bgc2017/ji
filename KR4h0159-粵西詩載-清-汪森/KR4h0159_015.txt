







　　欽定四庫全書

　　粤西詩載卷十五

　　桂林府通判汪森編

　　七言律詩

　　御製征南詩　　　　　　　　(明)明太祖

　　大將南征膽氣豪腰懸秋水吕䖍刀馬鳴甲胄乾坤靜
風動旌旗日月髙世上麒麟終有種穴中螻蟻更何逃
大標銅柱歸來日庭院春深慶百勞


　　詠桞州城戍守

　　城居邊徼壘遐荒烟瘴盈眸癘氣忙旦暮海風揺屋樹
春秋溪水泛籬牆思軍乆戍炎蒸地重鎮還勞綏輯腸
但願昊穹舒造化洗清欝結利同鄉

　　弔都事趙元隆　　　　　　　　劉三吾

　　白頭從事紫薇垣一死能令我道完赴水何慙汨羅叟
裹尸竟在伏波門他年作傳須朋友此日承家有弟昆
誰使甄侯諸將吏皆能盡節報君恩


　　湘南雜詠

　　大厦元非一木枝諸賢坐失有為時不縁天上雲龍㑹
誰解湘南鷸蚌持垂翅夕陽鴻去逺游神華表鶴歸遲
急如鷗鷺忘機好依舊無心在水湄

　　遣使頻年赴帝京名為計事豈眞情鄂垣僅有湘南地
朝野猶誇紙上兵諸鎭一如唐末嵗孤忠誰是李長城
山河依舊天如水愁聽寒鴉日暮聲

　　于闐幾載洮陽情臨難方圖藉㓂兵但説調鷹饑可用

寜知養虎患非輕途窮反噬三湘地風靡長驅八桂城
常武不歌天亦老琵琶又作過船聲

　　送章右丞戍廣西　　　　　　　危　素

　　文昌橋上紫騮嘶又送將軍戍廣西三省甲兵勞節制
八蠻烟雨入封提琱弓曉射崖雲裂畫角寒吹海月低
已喜皇威清海岱邑封上將拜金泥

　　桂林紫極宫

　　紫極宫中拂石臺脱冠燕坐壯心開珢璈夜靜天中起

玉珮風清月下來鶴語行空千籟合龍文在署萬神囘
蓬瀛此夕身曽到酒借金莖露滿杯

　　送湯君濟赴廣西憲幕二首　　　唐桂芳

　　湯生浩氣掲晴霓白馬雕鞍新鑿蹄試吏早從公府辟
徵書親自臬侯題江天露洗星巖濕海島風清瘴雨低
肅若紀綱多暇日滿庭榕露鷓鴣啼

　　皓月如銀老桂秋明朝催動孝廉舟天涯跋涉三千里
嶺表承宣四十州茘子輸官供酒盞㯽榔留客當茶甌

貪泉莫試夷齊飲霜拂黄茅瘴已収

　　伏波廟　　　　　　　　　　　張以寧

　　邕州江上古祠宫傳是當年矍鑠翁丹茘黄蕉長盛祭
緑沉金鎖尚英風灘聲夜帶軍聲壯嵐氣秋隨劒氣空
莫羨少游鄉里志封侯廟食至今雄

　　龍州答請命官阮士僑

　　使星南照破曽隂咫尺天威儼若臨銅柱迴看雙白鬢
觚稜仰望寸丹心我留夢到雲霄逈子去恩霑雨露深

到日鍾山煩一問清溪何日濯煩襟

　　又答

　　白髮飄蕭老翰林故鄉長憶越山隂客程牛渚星槎逺
吟思龍江烟浪深多子出疆迎簜節顧予為國抱葵心
行看洱水堤邊桞滿馬春風拂醉吟

　　龍州答迎接官何符

　　帝念南邦逺貢琛頒封特遣老臣臨皇華諮度尊君命
炎徼淹留豈我心人日預占晴景好使星還照瘴雲深

暫分莫洒臨岐淚頭上青天見素襟

　　次韻羅復仁編修

　　棹歌聲起洱河濵君著先鞭我後塵山上安山猶逺使
客中送客是愁人心隨初日葵花轉眼看薫風茘子新
細數歸期同把酒龍江梅信定先春

　　梧州即景

　　蒼梧南去近天涯六士三陳昔此家水合牂江通漲海
山來桂嶺接長沙祥光夜認司空劒爽氣秋迎博望槎

擬欲朗吟亭上客春風歸看碧桃花(先生自註劒光乃漢趙佗埋劒之所
司空張華博望侯張騫皆吾家故事今借用之)

　　寄廣西參政劉允中

　　重臣授鉞殿南邦五月旌旗過上江青帶碧簪環畫省
緑沉金鎖䕶油幢峒丁萬笠春畊野海估千船曉渡瀧
銅柱南邊相憶處尺書難寄鯉魚雙

　　廣西道中　　　　　　　　　　嚴震直

　　繡豸金貂出鳯池垂楊到處挂晴絲雲行驛路閒芳杜

雨潤山城長茘枝髙燦燭花明更逺淺斟桂酒醉應遲
孤衷耿耿難移枕坐待鷄人報曉時

　　棲霞洞

　　神仙境界最清幽石洞雲霞爛不收五夜猿啼山月冷
一聲虎嘯谷風愁鶴歸華表令威在犬吠林間許邁遊
勝景我來看不足人間何必説瀛洲

　　築興安堤

　　嶺外河堤築已完促裝歸去去朝天桃花滿路落紅雨

楊桞夾堤生翠烟黎庶勤勞功幸就清朝治化徳為先
老臣自媿恩無報但祝皇圖億萬年

　　送李敬之赴廣西帥府　　　　　劉　崧

　　帥府西開控百蠻故人捧檄上遥闗春囘桂海雲垂地
夜入榆溪月滿山客路獨行青嶂外人家多在白雲間
南征定有詩千首憑寄秋來驛使還

　　將至藤州喜賦

　　孤城隠隠見中流八槳翩翩送客舟山擁瘴烟迷栁硐

水穿石磧下梧州寒暄異景愁深入言語殊方強笑酬
莫歎覊懷勞北望且勤王事賦南游

　　正月二十二日赴容州道中

　　一十日春饒霽景數千里路信郵亭野花有恨何勞白
山木無名只解青殘月哀猿啼嫋嫋暮烟孤鵠去㝠㝠
南京三月歸期早應及聞鶯侍紫庭

　　征蠻　　　　　　　　　　　　韓守益

　　五谿巢穴負羣山嘯聚兇氓敢作難天子誓嚴行陣肅

將軍威重劒光寒連烽井絡雲俱赤飲馬牂牁水欲乾
銅柱西邊堪勒石功勲須待後人看

　　送胡季城之官陽朔　　　　　　張　宣

　　桂林南望八千里陽朔郵程又在西峒峒皆為狑狫住
山山惟有鷓鴣啼天垂海國鄉闗逺雪壓江城草樹低
恨不從君拜虞舜目窮閶闔意淒迷

　　得鄧南隠書時在廣西

　　風塵擾擾干戈際兩地俱為淪落人夢見亦憐風度好

書來翻遣别愁新桄榔葉暗蠻溪雨茘子花濃海嶠春
壯志幾囘思奮迅出門誰慰白頭親

　　送馬伯温之廣西　　　　　　　貝　瓊

　　樓船搥鼓發江中昨夜檣烏喜北風可惜春歸還送客
從知别後已成翁浮天雪浪三湘濶到海雲山百粤通
有子漢陽專簿領一緘千里託飛鴻

　　送楊九思赴廣西都尉經歴

　　卭笮康居路盡通西南開鎮兩江雄漢家大將推楊僕

蠻府參軍見郝隆象迹滿山雲氣白雞聲千户日車紅
明珠薏苡無人辨行李歸來莫厭窮

　　伏波廟　　　　　　　　　　　林　弼

　　南征昔日此登臨遺廟空山尚至今萬里風雲常慘澹
千章松桂自蕭森麒麟安用丹青像薏苡難誣清白心
愁聽烏蠻江上笛夕陽一曲武夷深

　　夀佛院用王大使韻

　　横槎江與絳河通偶共吟仙謁大雄花燭滿庭禪榻靜

雲山當户瘴塵空百筒清引香厨水兩腋凉生茗椀風
試問參寥老開士衲裙肯贈雪堂翁

　　送易左司分省廣西　　　　　　髙　啟

　　朝廷特念逺民深畫省分官出桂林油幕乍開依漢節
卉衣時到貢蠻金四時花發山多暖半日嵐開市尚隂
虞帝祠前黄竹裏相思莫聽鷓鴣吟

　　送胡簿之陽朔

　　幾年桂管去人稀白髮憐君獨逺違過海定尋迴估舶

出京纔脱舊儒衣祠羞茘子傳巫語縣閉榕隂放吏歸
亦欲居夷嗟未得漫看鴻鵠向南飛

　　興安道中　　　　　　　　　　楊　基

　　青山一半入層雲碧澗千林轉夕曛松碣看來多漢刻
竹祠隨處是湘君路經猺洞諸峰直泉入灕江兩派分
莫據孤鞍聽蜀魄野棠疎雨又紛紛

　　桂林與蔣張二指揮觀兵

　　大字青旗寫豹韜連環金鎖束征袍千艘夜泊烟江濶

萬竈晨炊瘴嶺髙燕頷將軍髯似㦸鵠形俘鹵面如刀
自慚不得同髙適走馬西河看屬櫜

　　桂林即興二首

　　曽見重華巡狩來灕江廟宇野棠開山無檜柏皆嵓穴
地有芝苓盡藥材花布短衣齊膝製竹皮長帽覆眉裁
也應風土交州近丹茘紅椒不用栽

　　江為池塹石為城南去蒼梧兩日程碧殿尚存虞帝像
青山不廢伏波名蘭根出土長斜掛榕樹成門却倒生

時有苖人與猺女負薪輸布事科征

　　謫居靈川　　　　　　　　　　冉　庸

　　昔聞嶺外徧江灘今日方知行路難越鳥啼時紅槿發
潭蛟潛處碧波寒唱歌跳鬼家家重撃鼓招兵夜夜歡
獨有風塵流落客每思鄉國動長歎

　　湘江夜行　　　　　　　　　　任亨泰

　　夜景虛明眼界賖水天一色渺無涯雲中不見湘靈瑟
江上空囘漢使槎烈火照波燈射影銀蟾躍浪月流華

櫓聲嘔啞應無已驚起鷗羣過逺沙

　　宿梧州

　　舟泊蒼梧已一更居人無語夜澄澄露華灑面凉如水
星影揺波焰似燈幾樹緑雲榕覆岸一雙白雪鷺棲汀
明當訪古窮竒玩何處于今有舜陵

　　潯州道中

　　江水灣迴野色肥南來風味日淒其官船盡日行鰲背
客夢無時遶鳯池蘆荻花飛秋老大桄榔翠滿雨淋漓

使旌此去安南日天語重宣靖逺夷

　　摩天嶺

　　當空隠隠翠相磨十萬連山未足多鷹隼摶秋迷樹杪
星河向夜掛嵓阿可憐霧黛雲鬟好奈此蠻烟癘氣何
今日風前交阯路幾囘目送馬蹄過

　　憑祥道中遇元夕有懷　　　　　王　偁

　　曽向蓬萊捧夀觴良宵湛露沐恩光鳯笙曲奏棃園譜
鰲背燈然火樹芳往事别來傷旅恨流年老去在他鄉

夷歌蠻舞誰能解馬上看山夜未央

　　入義寧山中　　　　　　　　　藍　智

　　疎篁古木抱雲岑野店山橋入桂林青草江山春瘴裏
落花風雨夜寒深一官便擬歸田計萬里長懷戀闕心
却憶故人霄漢上霜臺翠柏曉森森

　　吕仙亭

　　洞庭萬里連滄海石室千年隠翠微華表月明笙鶴下
蒼梧雲濕劒龍歸城南老樹名空在枕上黄粱夢已非

倦客逺尋勾漏洞丹砂未就與心違

　　梧州歸至龍門驛作寄諸同志

　　江轉龍門一櫂輕歸心不為杜鵑聲斜風細雨催離别
剰水殘山管送迎但使百蠻稱鎮靜乆知東海望澄清
碧雲日暮蒼梧逺不盡懷人渺渺情

　　次梧州　　　　　　　　　　　王　祐

　　蒼梧平逺水如苔日出官船盪槳開五筦江從南海去
九疑山跨道周來乘槎蜑户縁流住輸粟猺民出洞囘

聖代分巡方遣使咨詢敢憚徧蒿萊

　　潯州司中

　　青山積翠壓城頭四月髙堂氣似秋藤峽西連猺洞險
桞江下合欝林流茅茨繞郭炊烟起榕葉盈庭宿雨収
昨日歴階雙拜跪安南貢使入中州

　　舜廟

　　南海蒼梧萬里遥重華遺迹在山椒地靈尚憶迎龍馭
天籟如聞奏鳯韶大禹𤣥圭功已告二妃斑竹恨難銷

小臣再拜瞻龍衮但覺薫風滿袖飄

　　遊桂林風洞山　　　　　　　　吳　髙

　　到處名山入品題此中佳境足幽棲四時風氣侵人冷
八表峰巒舉目低滿地白雲無客掃一林紅雨有鶯啼
樂遊不記歸時晩踏破蟾光信馬蹄

　　送張起潛之栁州　　　　　　　練　髙

　　潯水環城擁翠來栁隂府署倚雲開唐祠侑食歌丹茘
漢柱銘功篆緑苔日落雷塘龍霧合虹消桂嶺颶風囘

南音無雁音書少别思綿綿不易裁

　　送徐徳源囘横州　　　　　　　偶　桓

　　蕭蕭鞍馬駐江濱囘首秋風益損神自念未歸他郡客
更禁相送故鄉人覊愁太劇難分袂老淚無多易滿巾
歸向南溟有雙鯉寄書還肯問垂綸

　　送陳明初先生歸廣西兼問訊趙知事公傑

　　靜江遥帶五羊城官舸乘風畫鷁輕客館鄉人秋送别
髙齋弟子日相迎桄榔接葉蠻烟暗螺蚌含珠海月明

到郡為詢賢贊府幾時鞍馬定朝京

　　題飛雲山　　　　　　　　　　曽才魯

　　嵂崒峰巒氣勢雄雲舒霞捲影玲瓏巨人迹在千層石
扶禄祠連一徑松鶴唳風聲秋嶠外鴉飛虹影夕陽中
晴看宛若芙蓉帳壓倒羅浮第一峰

　　隠仙嵓

　　山勢崔嵬不可攀古嵓猶在白雲間洞天深透神仙宅
石室髙懸虎豹闗崖壁尚存千古樹藥鑪仍煉九還丹

世人莫道無形勝笋立江南第一班

　　總題八景(欝林)

　　嵯峨宴石古山名逺接飛雲列畫屏山隠石鐘千古迹
水浮銅鼓一潭清蟠龍雨過春田緑將室烟開曉洞青
更喜嵐横雙角秀九岐疊翠愈分明

　　送知府王綸之任太平　　　　　陳　璉

　　新領除書荷寵榮雙旌五馬出都城過家喜有親朋㑹
入郡應多父老迎好效劉寛施善政肯教王覇擅能聲

左江黎庶沾恩惠鼓腹謳歌樂太平

　　至桂林

　　桂林景物最宜人况復清時雨露新昭代禮文初復古
一冬天氣暖如春衣冠士俗從來盛庠序儒風自昔淳
我忝一官司教鐸期將斯道覺斯民

　　伏波祠懷古　　　　　　　　　鄭　定

　　荒祠衰草已淒然猶有居人話昔年銅鼓苔生秋雨後
石牆花落夕陽邊竹書蚤著平蠻策沙井空餘飲馬泉

詞客經過休感慨雲臺麟閣總寒烟

　　次廣西省朱郎中熈見寄韻二首　袁　凱

　　萬里蒼梧入望長薇垣新治日馨香已知南去無鶚獍
更擬西郊聽鳯凰談笑定應多暇日覊縻况復有成章
幙中還試鍾王帖書遍䦨干葉上霜

　　衡陽南去與天長茘子紅椒處處香明月闗門無虎豹
清風臺閣有鸞凰包茅已入皆三脊卉服新成有九章
幕下文書自稀少醉餘崖蜜啗紅霜


　　七星嵓　　　　　　　　　　　解　縉

　　早飯行春桂水東野花榕葉露重重七星嵓窟篝燈入
百轉縈迴徑路通石溜滴餘成物象古潭深處有蛟龍
却歸為恐衣沾濕洞口雲深日正中

　　就日門前春水生伏波嵓下釣船輕灕江倒影山如畫
榕樹交柯翠夾城村店午時雞亂呌游人陌上酒初醒
殊方異俗同熈皥欲進謳歌合頌聲

　　度水穿林訪隠君七星嵓畔鶴成羣猶疑仙李遺朱實

幾見蟠桃結彩雲石溜懸崖金爛爛瀑泉隂洞雪紛紛
流鶯滿樹春風轉共坐髙吟把酒聞

　　桂水東邊度石橋酒旗村巷見漁樵叢祠歌吹迎神女
野廟蘋蘩祀帝堯附郭有山皆積石仙嵓無路不通霄
日長衣繡觀風俗行樂光天荷聖朝

　　平樂偶成

　　平樂孤城倚鳯凰桂江東下入南荒考槃澗逺度寒月
火焰山危下夕陽賈客鹽船苳葉緑野人籬落菜花黄

春風細草茸茸錦洗盞停橈百和香

　　蒼梧値雷給事中

　　花底相逢簇繡鞍嘉魚亭上看囘瀾九疑六土成陳迹
五嶺三江亦壯觀遺碣尚存唐嵗月故家猶説漢衣冠
咨詢欲遍𤓰期近使節歸朝白鷺湍

　　蒼梧即事三首

　　蒼梧城北繋龍洲水接天南日夜流氷井鱷池春草合
火山蛟室夜光浮千家竹屋臨沙觜萬斛江船下石頭

欹枕夢囘雲漢近珮聲猶在鳯凰樓

　　梧州舊治扶桑國虎圈山名記大園蜑户舉罾看水影
舟人移橛認潮痕貧婆菓熟紅包坼茘子花開緑蕚繁
北望九疑雲盡外重華端拱太微垣

　　桂嶺東來下惡灘蒼梧細桞綵雲間拍天二水通交廣
聳日髙城跨北山茅屋竹牌依古瀬筒槽漁艇滿江灣
驛亭笳鼓中宵發又報南天使節還

　　蒼梧八景


　　千古蒼梧劒氣明白雲深鎖鶴囘程孤洲繋住龍潛伏
雙井中分水濁清牛糞黄金遺古迹魚生丙穴出嘉亭
鱷魚一去無消息皓月清風一舜庭

　　藤縣即事

　　繡水東來合欝江古藤城郭鎮南邦山雲橋渡飛虹並
江月樓空乳燕雙晴日鶯花紅錦帳春風烟樹碧油幢
吹簫喚起蛟龍舞金鴨焚香倒玉缸

　　北流勾漏洞


　　北流縣下古銅州平地山嵓聳玉樓誰為丹砂赴勾漏
人傳青竹滿羅浮楊妃井塌風烟古葛令祠荒草樹秋
却憶故鄉山更好錦袍歸去棹扁舟

　　魯般井

　　魯巧何年浚鑿成銀床深䕶土花青下通海底雙龍穴
上應天文列宿星梧葉影沉三萬丈轆轤聲轉幾千齡
我來登覽題詩處笑拍䦨干酒半醒

　　過思明府


　　太子泉頭曙色開仙桃花影覆層臺摩天嶺勢龍驤去
交趾人從鳥道來蕃族金符猶什襲漢廷銅柱乆荒摧
西風笳鼓連雲起十萬山中獵騎囘

　　流杯橋　　　　　　　　　　　傅惟宗

　　陵谷興衰幾變遷水流山峙尚依然盃流曲澗迷秋草
橋跨横溪鎖暮烟往事空傳唐武徳游踪尚憶宋坡仙
令人俯仰尋眞迹誰復題詩繼昔賢

　　龍灣


　　石窟藏靈自古聞碧波無底浸江濱水枯忽漲二三尺
嵗熟加收四五分神物蜿蜒盤地軸靈光歘焰動天文
太平有象今全見白日晴噓五色雲

　　廣西學舍閒書　　　　　　　　吕　敏

　　龜如伏息鶴如形神氣秋來倍覺清身在桂花香裏坐
步從榕樹影中行廣西有此眞風致天下無方不養成
自笑今年過七十長瓶新酒短書檠

　　和解學士遊七星嵓　　　　　　鄭　珞


　　碧空遥訪日華君磵道泉香下鹿羣神女祠前嵐作雨
伏波嵓畔水連雲石門氷雪清詩骨仙洞烟霞隔世紛
金馬玉堂歸夢杳野猿山鳥不堪聞

　　登桞州城和桞子厚

　　獨上城樓望八荒神遊霄漢入微茫輕雲帶雨來髙閣
落日隨烏下女牆萬里故人憐逺謫千家砧杵斷愁腸
長沙未有歸期計老向天涯各異方

　　過梧州　　　　　　　　　　　黄　福


　　不到蒼梧二十年今朝再過倍淒然江邊山色渾如昔
城外人家不似前橄欖解嘗香濺齒檳榔乾嚼澀流涎
南交事盬歸來日蛇酒多沽不校錢

　　過蒼梧

　　聖恩浩浩諭丁寧使節煌煌益勵精八桂客居秋十日
九疑舟泊月三更炎蒸地許調和節呰窳人宜役使輕
願我師平交土早喜看遐邇樂深耕

　　潯州舟上


　　晝夜揺揺客棹輕潯江西上望南寧瘴無蹤迹防秋燠
月有光輝喜暮晴茅屋人家隨地住糧船燈火隔溪明
炎方時有先歸客特寫新吟寄直清

　　題勾漏洞　　　　　　　　　　胡　濙

　　巖窩深窈路間闗百怪千竒秉燭看鍾乳石英成象異
玉田丹井䕶苔班脉連地府三冬暖竅引天風六月寒
觸處總非凡世界只宜仙子煉還丹

　　濯纓晚眺　　　　　　　　　　彭　清


　　石碎亭空迹已陳居民猶指繡江濱清漪徹底堪澆藥
好鳥隔溪如喚人斜月長流金瀲灧南山崛起石嶙峋
閒花蔓草精神少時有漁人來問津

　　白馬祠　　　　　　　　　　　王　清

　　狀元遺廟枕江頭白馬無聲水自流一代文章超翰苑
千年香火祀炎州𤣥猿嘯罷青山暮白馬飛來碧樹秋
幾度漁翁沙上泊斷歌明月使人愁

　　送陸懷集　　　　　　　　　　許　仁


　　一脉清溪遶縣斜溪頭槐樹是官衙黄紬被裏春無限
緑綺堂前晝不譁問俗或留山館飯行春時到野人家
不知雙舄朝天日種得河陽幾樹花

　　寒山應雨　　　　　　　　　　文　欽

　　名山山裏四時冬年少曽游到絶峰燕尾水分青草堰
羊腸路遶紫薇宫不愁天旱興妖魃自有神靈起臥龍
昨日郡侯祈禱處滿天甘雨濟三農

　　送解學士赴廣西參議　　　　　羅養蒙


　　乆掌絲綸在石渠又分旌節鎮邊隅雄藩佐政資籌䇿
便道還家重里閭銅柱雲開通驛路鍾山日近望皇都
賜環應有天書至注目江頭候使車

　　送解學士之廣西參議　　　　　王　恭

　　金鑾召對暫辭朝供帳都門折栁條芸閣幾人同視草
桂林千里獨乗軺蒼梧雲盡蠻天逺黄葉風清瘴雨消
想是丹心常戀闕晴樓髙起見京遥

　　送全州知州　　　　　　　　　楊士竒


　　新年考績天官日第一皆傳太守名鳴珮又辭雙鳯闕
掛帆遥轉九江城天涯草色綿綿緑湖上楊花片片輕
還到清湘三月暮郭南騎馬勸春耕

　　送向武全吏目

　　一命微官萬里程清時行送魯諸生天連粤徼孤城險
家渡湘江數口輕楊栁飛花霑去棹桄榔雜樹隠離情
才髙莫歎淹遐僻政滿還來謁聖明

　　送沙同知赴禄州　　　　　　　楊　榮


　　大江南去路迢迢王事驅馳豈憚勞幾處雕題通象郡
千年銅柱過龍標山城雨歇蠻烟浄海市風清蜃氣消
莫道荒郊叢竹外思明經古戴皇朝

　　送按察使章聰之廣西

　　象笏朱衣獬豸冠除書榮捧别金鑾九秋鵰鶚凌空舉
五嶺風霜動地寒才大已為明主重政行當得逺人歡
還持嵗晚松筠操留取髙名異日看

　　和桞子厚登桞州城樓　　　　　嚴　貞


　　獨上層樓望海天異鄉愁思正茫然溪雲瞑帶桄榔雨
野日晴銷薜茘烟百粤湖山通絶徼半江菰米熟秋田
舊游别後多零落目斷滄波秖自憐

　　遊勾漏洞　　　　　　　　　　孫　詢

　　肩輿曉度玉門闗又到勾仙洞府間藤蔓已荒今日路
丹霞猶照舊時山神蛟作雨潭雲黒仙客題詩碧蘚斑
最是坐來寒氣重此身渾不在塵寰

　　風洞　　　　　　　　　　　　李　禎


　　桂林繞郡皆竒勝偉觀登臨此更多五管靈山連粤嶲
百蠻溪水滙牂牁朝廷愧乏涓埃報嵗月眞成浪漫過
只把新詩當遺愛他年留與野人歌

　　平樂府　　　　　　　　　　　龍　瑄

　　淒淒烟雨嶺南天翠壁青林斷復連山縣總荒兵火後
土民還住賊巢邊車筒晝夜翻江水刀具春秋種石田
幸際時和太平日不須雞骨預占年

　　送韓僉事赴廣西　　　　　　　周　忱


　　畫省為郎屬老成新持玉斧下瑶京觀風好遂平生志
題柱多傳舊日名路入三湘秋水逈霜經五嶺瘴烟清
寸心不被炎蒸惱長對氷壺夜月明

　　白雲山　　　　　　　　　　　張　純

　　白雲山上白雲遮原是清神道士家甲乙艾荒微有字
丙丁薑老更無華藥泉細掬晨蒸术丹石空明夜走砂
仙客不知何處去數聲啼鳥隔烟霞

　　潯州晚眺　　　　　　　　　　章　敞


　　山遶孤城水遶川東吳風景尚依然霜前黄葉餘殘照
角外更樓起暮烟箾鼓暫忘南徼路綺羅還憶鑑湖船
衡陽過後無來雁目斷音書若箇邊

　　送劉翰林子欽往桞州　　　　　熊　概

　　莫嗟華髮半成絲曽逐羣仙集鳯池才調總知傾後輩
科名還見重當時子瞻南去應能賦禹錫西來最善詩
昨日先君潛徳卷新題讀罷不勝悲

　　送布政劉俊還廣西


　　薇垣官滿正趨朝南北寧辭道路遥奏政九天霑雨露
鳴珂十月下雲霄青楓葉落秋聲早黄菊花開暑氣消
重到桂林宣聖化逺人安堵樂漁樵

　　桂林諸葛亭　　　　　　　　　陳　輝

　　城西峰頂最髙亭望極天南入紫㝠日出山河分海島
風清笳鼓靜邊庭躋攀况復逢時令賦詠從教豁性靈
㑹晤相親即為樂不須分手歎晨星

　　韶音洞　　　　　　　　　　　夏　時


　　羣峰玉立一江灣龍馭何年幸此間千載丹青遺廟貌
兩堦千羽格苖蠻崖碑字落烟霞外韶樂聲沉石洞闗
感慨無由看光景賡歌聊寄白雲還

　　樂川　　　　　　　　　　　　唐　復

　　百折潺湲遶郡流波浮鴨緑影涵秋沙痕細漾春風軟
藍色微拖宿雨收桂嶺烟嵐行客夢剡溪風雪故人舟
臨流幾欲乘清興何似星槎泛斗牛

　　奉和解學士遊七星嵓韻　　　　釋大同


　　地古香清藥草生聮鑣遊駐往來輕雲開桂嶺青連郭
水入灕江緑遶城田叟雨餘畊乍歇洞仙春曉夢方醒
虛壇飄下清平曲一派簫韶雜鳯聲

　　獨秀嵓詩(有序)　　　　　　靖江王佐敬

　　洪惟太祖髙皇帝祖宗流廕子孫彌衍列分天下各
藩之國我祖來斯桂林立靖江王位迨今七十餘年
矣府在獨秀山前其地甲於廣西一峰塹插霄漢四
時林木榮輝下湧流泉潭如新月巍然上下絶秀麗

乎龍飛鳯舞之勝今皇帝一統丁夘十二年秋孟聞
知雲水僧常澍自鄂來粤人所稱善一日召於承運
門下以瑜珈焰口施食利濟幽㝠澍舌飜秘呪淊淊
如江潮之流討論儒書翕翕若劈竹之勢因延為世
子師授乎大教以為進道之端原夫獨秀嵓者宋顔
公讀書之處石勒髙僧師澄詩并無盡老人日月五
福海之數額緬乎今日符合前代就命澍游嵓視哲
名於石上澍喟然歎曰斯地今日之到三生之縁也

粤與澍暢望各嵓感予情性遂賡師澄原步並鐫於
嵓左用藉不磨

　　碧峰禹迹幾經今上接雲霄共所欽絶頂兩輪烏兎耀
幽禽齊奏管弦音無時樹木冬森翠最喜林巒夏有隂
每展黄庭嵓畔玩黙知天地化工深

　　和韻　　　　　　　　　　　　釋常澍

　　誰削芙蓉鎮古今髙摩碧落使人欽竇邊時鳥鳴簧調
嵓外風筠戞珮音楓映曉霞山裹錦梅開冬雪地無隂

想應龍在蒼松裏背湧清泉嵗月深

　　送張僉憲木端還任廣西木端舊受經於予

　　劉定之

　　京國游從二十年喜看鵬鶚上秋天桂林執法推風采
楓陛攄誠仰日躔戴豸辭朝方解袂乘驄遵路且揚鞭
九疑南去邦侯迓梅雪飛花㸃綉鞍

　　太平知府何公挽詩　　　　　　聶大年

　　萬里專城牧逺夷他鄉捐館更堪悲馬遷作傳書循吏

何武居官有去思郭外褰帷行郡罷天涯旅櫬到家遲
顯揚幸有賢孫子看取瀧岡表墓時

　　送錢左參赴廣西　　　　　　　倪　謙

　　丹鳯銜書下九天緋衣金帶沐恩偏西藩建節從今日
左掖含香已十年桂嶺曉瞻虞帝廟鯨波寒浸越王船
清時民俗超前古化雨遥看洗瘴烟

　　送祝教諭赴陽朔

　　桂林雖逺故鄉過講席談經趣自多齋舍隂連篁竹逕

泮池香汎藻芹波九疑古廟思虞舜百粤夷風變尉陀
遥想行敷時雨遍渢渢闔境播絃歌

　　送朱文學赴蒼梧

　　儒官新拜出清朝振鐸蒼梧去路遥馬上風烟連百粤
嶺南文化格三苖雨餘禮殿藤花落日照蒼溟蜃氣消
欲弔重華何處是九疑廻首欝岧嶤

　　題伍公矩桂林别意册後　　　　張　寧

　　五嶺行雲七澤風東將入海泛鴻濛生還却笑征南老

往事空驚塞上翁萬里歸心孤磧雁廿年春夢五更鐘
曲江院裏看花伴物色于今盡不同

　　韶音洞　　　　　　　　　　　曽　翬

　　何年遺廟石溪灣萬壑千山揖讓間那復咨詢朝岳牧
尚存聲教被夷蠻韶音有洞青苔合寢殿無人白晝闗
景仰聖皇流澤逺從遊此地不知還

　　思恩靖逺峰　　　　　　　　　掲　稽

　　北眺竒峰翠接天曽聞此處㑹羣仙乗雲跨鶴人何在

仗劒平蠻事可傳洞口流泉清漱玉波心芳樹緑含烟
元戎去後干戈息共樂雍熈大有年

　　追頌山總兵(山雲)　　　　　　　王　驥

　　㨗音屢報九重聞哀訃俄驚慘客魂旅櫬已歸千里月
靈祠猶擁萬山雲威留細桞將軍令淚墮穹碑太史文
幸有亞中賢守相禮嚴祀事贊元勲

　　滄江送别劉習之廣西憲幕　　　張　和

　　秋波渺渺布帆輕醉折蘋花贈逺行萬里一官江上别

楚雲湘月客邊程闗門背嶺寒蕪緑驛樹迎船瘴雨晴
此去蜑夷知有望使君心似玉壺清

　　平南風景　　　　　　　　　　黄潤玉

　　聞道平南古鷰州燕來燕去自春秋天時既正山無瘴
地脉鍾靈水順流文到梁公登上第學從程子紹前修
秖今可喜遺風在禮樂弦歌樂未休

　　桂林諸葛亭

　　九日追陪宴此亭悠然遐思入鴻冥江山不盡心千里

風月無邊草一庭采菊且拚陶令醉生芻空酹武侯靈
相看白髮輸誰健共羡閩南老徳星

　　都嶠山　　　　　　　　　　　袁　衷

　　繡江東望聳羣峰玉削芙蓉紫翠重瑶草瓊芝春不老
石臺蘿徑晝長封嵓前風煖棲𤣥鶴洞口雲深臥老龍
鳯去聲遥丹竈冷我來何處覓仙蹤

　　犀牛井

　　稜稜石竅附嵓隈造化何年巧鑿開一脈靈湫消復長

半泓神液去還來盈虛氣類旋潮信呼吸聲如動地雷
坐倚雲根毛骨竦恍疑飛步到蓬萊

　　追頌山總兵　　　　　　　　　侯　臣

　　生為名將殁何神閫外如公復幾人有武有文唐李靖
不貪不殺宋曹彬𤣥猿啼淚蒼蒼曉碧草含愁寂寂春
千載炎荒遺廟在邊民猶頼浄烽塵

　　惠泉　　　　　　　　　　　　何漢宗

　　惠泉寒冽聽無聲利澤加人滿郡城源在山根流處逺

脉從石縫過來清呼童汲水瓶將得待客烹茶酒易醒
為報黄堂賢太守大開勿幕濟蒼生

　　靖逺峰　　　　　　　　　　　王　常

　　巍峰萬仭逺連天有堡無鄰號八仙蠻寇來威兵尚戍
元戎靖逺世空傳凌霄有樹棲𤣥鶴絶頂無風鎖翠烟
安得邊方氛祲息令人登眺度餘年

　　游羅叢嵓　　　　　　　　　　楊　濂

　　嵓壑隂隂鎖薜蘿洞門偏有月明多光生寳殿揺金碧

影落寒潭瑩玉波孤鶴夢囘棲不定羣鴉驚起去還過
行當携手山亭上坐對嬋娟問若何

　　送李行人時容奉使靖江王府　　韓　雍

　　奉使親藩閱兩秋清才偉望許誰儔斗南風俗勞勤問
嶺外山川足壯遊萬里青天倚長劒一輪明月載孤舟
芳年定志眞難得髙步行看近冕旒

　　送陳序班友誠送安南使臣至廣囘京(其人能琴)

　　逺送邦臣下大荒只携書卷與琴囊囘瞻北極歌商頌

坐對南薫操越裳萬里皇風清海宇中原人物見星凰
不堪相㑹俄相别夢繞飛龍在廟堂

　　送方教授考廣西秋試事竣還韶(成化元年作)

　　發解三山壓俊英甲科雖屈有香名乆持教鐸賢才盛
累典文衡藻鑑明霜落灕江書舫下花迎湞水菊杯傾
儒官最樂休嗟歎遭遇行看荷寵榮

　　送同年朱僉憲驥之廣西

　　青年雅望冠中臺荷寵歸寧亦快哉親舎暫分遊子去

蠻邦乆迓使君來林深丹桂行雙節野近蒼梧奠一杯
道路逢人莫長歎廟堂方揀棟梁才

　　送松江黄郎中琮廣西審刑竣事還京

　　持節平反遵聖謨逺人處處動懽呼波恬瘴海窮鱗起
風轉炎荒腐草蘇歸路總誇空薏苡過鄉莫待飽蓴鱸
好思南顧憂民切早獻當年鄭俠圖

　　題控粤亭(成化二年冬宿重兵蒼梧構亭而作)

　　髙亭徙倚望西東兩鎮平分一水通諸將雄兵歸節制

百蠻殘孽任牢籠陽囘隂谷窮厓内人在光天化日中
翹首何堪倍惆悵思鄉懷國此心同

　　開府蒼梧搆野亭旌麾駐此喜時寧全收百粤歸王化
遥制諸蕃歸帝庭霜氣飛來江月白瘴烟消盡海天青
丈夫有志堪輿内豈獨燕然可勒名

　　成化二年春王師平南夷而釋其降七月班師既
斷藤峽偽降元兇侯鄭昻王牛兒如前誘黨復
叛偷攻潯江不利遁過潯江之南移檄撫招執

迷不從復偷刼北流容縣惡極罪大不可容迺於
是歲十一月躬督諸將將兵犄角進勦甫三月已
俘鄭昻至軍寘諸重典牛兒亦授首斬其黨四千
九百有竒歸所掠士民子女二千七百人潯梧髙
雷廉諸處地方復寧誠朝廷威徳所致也師還駐
蒼梧登控粤亭讀張方伯廷璽所作亭記見其紀
此出師有舉網竭澤之言因竊歎古之賢將相奉
辭伐罪未嘗妄殺人以要功竭澤豈忍言然是賊

也毒虐無極㝠頑不悔與潮之鰐魚無異不盡戮
則吾民之患不已古今人行事凡所以除患救
民豈得已哉因賦比體詩一章書之亭中明著
聖天子命將出師㓕賊之本末傳示來世

　　放生池裏盡昏昏鰐尾重揺苦噬吞觸網竟歸堯佐手
投文虚負退之恩惡溪千里空流血澤國三軍厭食飱
還理任公舊鈎釣相期収取北溟鯤

　　石栗子詩(有序)


　　石栗子出廣之濱海深山中郡誌載其殻堅肉實如
栗然廣之人止識其果未嘗識其枝葉全柯之竒也
鎮守太監陳公得之樵人轉致予清玩愛其竒異特
甚平生所未見因賦一詩仍歸之置之座隅俟公
㑹同覽云

　　異菓從來出海隅誰連枝葉置盤盂青鸞下菢纍垂卵
翠葆中攢徑寸珠新摘檳榔形絶似舊嘗盧橘味全殊
時和萬物皆生瑞聊作歌詩頌有虞


　　籌邊亭為總督備倭都督董公世宏題

　　亭似西川節度樓元戎駐此思悠悠海天萬里勞多算
水國頻年省近憂還擬遐方重建節何愁壯嵗不封侯
丈夫遭遇應圖報且莫逢人歎滯留

　　僉都御史吳公輿璧廵撫廣東甫一月朝廷以兩
廣事不歸一仍命予總督兩廣軍務兼理廵撫
輿璧得代回途次會别書此寓期望意

　　萍水相逢總宦遊我來君去兩悠悠喜君已釋千鈞負

老我重添萬斛愁八座定知虛席待百蠻行見望風收
江湖廊廟皆心事且放憂懷一勸酬

　　成化巳丑丁先人憂守制甫半載十二月二十日
忽奉恩詔奪情起復進階右都御史總督兩廣
軍務兼理廵撫上章辭免陞秩乞留終制不蒙
俞允感而有作

　　苫塊餘生心已灰誰知恩命又來催不堪騎馬迎丹詔
安忍臨戎被墨縗孤子上章空有願聖皇注意莫能囘

滿懷無限君親感圖報惟應罄謭才

　　總鎮陳太監宅東有池故名鰐魚而鰐魚已絶嵗
庚寅冬漁人致嘉魚于公公弗忍烹育之池中
因作亭其上而已為名東吳韓子臨觀見物性
之適作詩手書于亭中

　　清暇臨池結草廬鰐魚已去育嘉魚分來丙穴眞相似
投向濠梁樂自如南浦雲山増勝概杜陵水竹稱幽居
遐荒民物咸霑惠偉績應歸太史書


　　總兵官平江伯陳公志堅鎮守兩廣之明年蠻夷
咸服境土悉平廼於府第之中作軒三楹顔曰
雙秀以軒後梧山雙嶺聯秀當軒故以為名東
吳韓子往觀而悅公得山之趣公索詩因題如
左義見乎詞

　　雙峰秀拔倚軒居欝欝蔥蔥氣概殊並出雲隂作霖雨
列為屏障鎮坤隅一時光價同増重萬古丹青總不渝
幸喜和平遂清覽好輸忠藎報唐虞


　　和控粤亭韻　　　　　　　　　唐　澞

　　蒼梧正界廣西東幕府亭開四望通敵愾雄兵鷹脱臂
乞降殘寇鳥歸籠霞光半落青天外野色全歸緑樹中
百粤干戈從此息喜看文軌一朝同

　　籌邊樓　　　　　　　　　　　秦山竺

　　危樓竒觀壯南州公退携琴日往游山勢四圍排虎距
江樓一曲枕鰲頭雲迷十里荒亭暮風撼雙梧老樹秋
囘首長安何處是蒼茫極目使人愁


　　控粤亭　　　　　　　　　　　王　祐

　　一亭突兀鎮梧山氛祲潛銷氣概間玉帳𢎞開威令肅
虎牙森衛鼓鞞閒坐招降寇分符去立待游兵報㨗還
駐節此中勞控制不因風景漫躋攀

　　和栁子厚韻　　　　　　　　　強　順

　　明時俱罪竄炎荒北望京華共渺茫驛路髙低山帶郭
人家逺近樹連牆嶺南嵗月摧霜鬢海上風烟斷客腸
遥問同袍舊知巳音書乆不到蠻鄉


　　和控粤亭韻　　　　　　　　　桂　山

　　新搆幽亭桂嶺東瘴烟消盡路人通從今百粤歸仁域
自古羣愚入智籠旗閃風雲霄漢上闗嚴虎豹翠㣲中
九重不用勞西顧玉帛梯航萬國同

　　榕樹隂中控粤亭乾坤俯仰一清寧共誇兩廣開天府
重見三苗格舜庭江合潯灕春水縁山消烟瘴晩峰青
無窮事業題難盡更有行人口是銘

　　和控粤亭韻　　　　　　　　　馮　維


　　新搆華亭五嶺東兩江舟楫往來通王師已見閒兵甲
酋首何須用鐵籠四面山川圖畫裏萬家烟火管絃中
平蠻功業誰能似銅柱髙標馬援同

　　梧山深處搆華亭掃盡妖氛百粤寧耕鑿四民咸樂業
梯航萬國盡來庭牕涵明月通宵白簾捲春山入座青
一代功勛誰可及清朝還勒太常銘

　　賀韓都憲　　　　　　　　　　薛　逺

　　文武能臣總六師胷中竒策算無遺蠻酋一掃根株拔

巢穴都平鬼魅悲殊俗盡還周禮樂逺人重覩漢官儀
華勛偉績昭當世且謾磨崖為立碑

　　運籌亭為韓都御史題　　　　　丘　濬

　　五嶺中間數仞亭海雲山月總闗情三千稷下諸姜客
十萬胸中小范兵談笑已看功業就指麾能使鬼神驚
先憂後樂平生志須仗忠貞荅聖明

　　題韓都憲所作運籌亭　　　　　陳　濂

　　百粤平來屬指揮新亭髙處爛生輝圍棋已許羊曇墅

聚米誰先馬援機水色山光囘勝概風聲雲影帶餘威
石䦨千外甘棠月願散清隂徧九畿

　　題韓都憲所作運籌亭　　　　　張　瑄

　　一代勛名坐見收華亭髙掲氣横秋軍需不乏勞鞭算
邊務方殷費箸籌令肅雷霆魑魅泣筆驅風雨鬼神愁
竒謀偉績今誰似漢有留侯蜀武侯

　　聞從者談土俗寫懷柬王憲僉　　劉大夏

　　邕州壤地接交南淒楚夷風不忍談男女歌謠成巹禮

官民爾汝集茅庵瘴來山谷雲應黒毒入溪河水盡藍
漂泊獨憐吳楚客故園囘首意何堪

　　田州發船顧夷民有感

　　滿城良賤立沙頭相對難言獨上舟天下有生皆我類
眼前無計為渠謀狄青何日能平賊李廣逢時定拜侯
囘首篷窓倍惆悵泪痕非為别情留

　　南寧遇冬至雨中有感呈同事二王公

　　風雨淒淒客思凉况逢冬至在殊方愁看瘴嶺遮天短

獨擁寒衾覺夜長地雜夷情休問俗庭無官事懶升堂
醇醪幸接周公瑾百感傷懷總欲忘

　　聞邕人談先翁舊事有感

　　先人於此衛蒼生不肖那知接踵行耆老尚能談舊事
箕裘寧敢墜清名堪嗟踪迹百年易莫訝才華兩世榮
幾度繡衣坊下過仰看遺墨不勝情

　　烏江濯清(平南)　　　　　　　　張廷綸

　　烏江一帶抱城西澄徹應同渭水齊修禊不須尋往事

濯纓今喜入新題魚潛潭底形堪辨鳥度沙間影不迷
幾向石磯尋釣叟此身彷彿子陵谿

　　魚洲瑞雁

　　大江襟帶縣城南洲似游魚出碧潭石壘魚鱗千頃白
流分燕尾兩池藍鷗尋野老常千古雁兆科名或二三
瑞應年年應不爽等閒莫道是虛談

　　淥水靈源

　　一泓混混出源泉神物中潛豈浪傳禦旱信能袪酷暑

為霖端可兆豐年波隨晝夜歸滄海影落星辰浸碧天
欲識箇中風景好投簪歸覓釣魚船

　　將灘古渡

　　怪石嵯峨古將灘行人欲濟此應難舟從上下分津渡
路别東西逺急湍夜籟有聲徒激烈春濤無警自平安
新題收入輿圖裏四海相傳作大觀

　　龍隠巖　　　　　　　　　　　婁　良

　　江澄風靜雨初晞畫檝凌空入翠微古洞雲門龍去乆

疎林葉脱鳥來稀苔痕滿徑迷仙迹嵐氣生寒透客衣
光景無邊收不盡落霞孤鶩又齊飛

　　讀桞子厚文集　　　　　　　　印　佐

　　河東巨族世無倫早有才名動縉紳歴職累登臺省上
謫官遥出瘴江濱恢𢎞事業超前輩古怪文章駭後人
生作栁州民父母死為廟食桞州神


　　粤西詩載卷十五

