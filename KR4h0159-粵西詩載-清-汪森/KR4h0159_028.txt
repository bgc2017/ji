







　　欽定四庫全書

　　粤西文載卷三

　　桂林府通判汪森編

　　奏表

　　讓容州表　　　　　　　　(唐)元　結

　　臣結言臣實愚弱謬當寄任奉詔之日不勝憂懼臣聞
孝於家者忠於國以忠事君者無所隠臣有至切不敢
不言臣實一身奉養老母醫藥飲食非臣不喜臣暫違

離則憂悸成疾臣又多病近日加劇前在道州黽勉六
嵗實無政理多假請停官使司不許今臣所屬之州陷
賊嵗久頺城古木逺在炎荒管内諸州多未賔伏行營
野次向十餘年在臣一身為國展効死當不避敢憚艱
危但以老母念臣疾疹日久時方大暑南逾火山舉家
漂泊寄在湖上單車將命赴於賊庭臣將就路老母悲
泣聞者悽愴臣心可知臣欲扶持版輿南之合浦則老
母氣力難於逺行臣欲奮不顧家則母子之情禽畜猶

有臣欲久辭老母則又汚辱名教臣欲便不之官又恐
稽違詔命在臣肝腸如煎如燭昔徐庶心戀先主不逼
令伯陳情晉武允許君臣國家萬代為規伏惟陛下以
孝理萬姓慈育生類在臣情志實堪矜愍臣每讀前史
見吳起遊官噬臂不歸温嶠奉使絶裾而去常恨不逢
斯人使之殊死臣所以冒犯聖㫖乞停今授待罪私門
長得奉養供給井税臣之懇願塵瀆天威不勝惶恐

　　再讓容州表


　　草土臣結言忽奉恩詔心魂驚悸哀慕悲感不任憂懼
臣聞茍傷禮法妄䝉寄任古人所畏臣敢不懼國家近
年切惡薄俗文官優免許終喪制臣素非戰士曽忝臺
省墨縗戎旅實傷禮法且容府陷没十二三年管内諸
州多在賊境臣前行營日月甚淺宣布聖澤逺人未知
有何政能得在人口使司過聽誤有請留遂令朝廷隳
紊法禁至使愚名汚穢禮教臣實不敢踐古人可畏之
迹辱聖朝委任之命敢以死請乞追恩詔前者陛下授

臣容州臣正任道州刺史身病母老不敢辭謝實為道
州地安數年禄養容州破陷不宜辭避臣以為安食其
禄蹈危不免此乃人臣之節其時臣便奉表陳乞以母
老地逺請解職任陛下察臣懇至追臣入朝臣以為不
貽憂歎榮及膝下人子之分不圖恩勅未到臣丁酷罰
哀號寃怨無所追及今陛下又奪臣情授臣容州臣遂
行則亡母旅櫬歸葬無日几筵漂寄奠祀無主捧讀詔
書不勝悲懼臣舊犯風疾近轉増劇荒忽迷忘不自知

覺餘生殘喘朝夕殞滅豈堪金革能伏叛人特乞聖慈
允臣所請收臣新授誥命令臣終喪制免生死羞愧是
臣懇願

　　為桂府王中丞謝加朝議大夫表　令狐楚

　　臣某言伏奉某月日恩㫖南郊禮畢進加臣朝議大夫
拜受嚴命感惕交集臣泗濵諸生塞上從事被䝉恩澤
齒列才俊戴髙履厚實有心焉乃建子月伏惟皇帝陛
下殷薦祖宗嚴禋天地而限從外役不侍中禁有望雲

就日之戀無給薪除地之勞今者爵賞逺加寵榮俯及
拾級以上早忝諸侯之秩歴階而升又厠大夫之品峩
峩象笏粲粲銀章自揆何人安敢非據伏以神光既擁
王澤已流難申牢讓之心空秉益恭之禮無任慶幸屏
營之至

　　代容州竇中丞謝上表　　　　劉禹錫

　　臣某言伏以道途遐阻水陸縈紆臣以今月某日到本
任上訖謹宣聖㫖慰諭逺人臣本書生素無吏術頃因

恩幸賁自丘園累沐聖慈驟居清要識昧通變動乖事
宜慚無善狀以塞公責伏惟皇帝陛下凝旒穆清洞照
寰海推共理之義分寄股肱念烝乂之勤溥霑遐邇察
臣前任事實恕臣本性朴愚賜以恩輝被於廢棄逺辭
偏郡重委方隅捧印綬以為榮望闕庭而増戀雖到官
之始惠未及人而率下之誠務先克已凡施政教皆稟
詔條㕘以土宜遂其物性可行必守有弊必除使蠻夷
生梗之風慕臣子盡忠之道力誠不足心實在茲伏乞

聖明俯賜照鑒

　　謝除栁州刺史表　　　　　　栁宗元

　　早以文律參於士林德宗選於衆流擢列御史陛下嗣
登寶位微臣官在禮司百寮稱賀皆臣草奏臣以不慎
交友旋及禍訩聖恩𢎞貸謫在善地累更大赦獲奉詔
追違離十年一見宫闕親受朝命牧人逺方漸輕不宥
之辜特奉分憂之寄銘心鏤骨無報上天謹當宣布詔
條盡竭駑蹇皇風不異于遐邇聖澤無間於華夷庶答

鴻私以塞餘罪

　　代廣南節度使舉裴中丞自代表

　　前件官器宇深沈天才間出爰從撫字逮于察亷所職
恪勤庶務皆勸日者安南夷獠反叛害其連帥毒痡黎
人某皇帝以某威惠茂著自某州刺史俾之撫臨夙夜
經營盡除兵器賊徒識恩黨種歸義炎荒之俗靡不底
寧後改鎮容州勲效彌顯澄清庶類邁德前修深負能
名合遷重鎮臣自惟凡懦不逮前人伏乞天恩迴授某

非惟旌德是亦飭能庶微臣免尸禄之憂某獲無私之
舉

　　代裴中丞謝討黄少卿賊表

　　臣某即日奉表事官米蘭迴伏奉手詔云云者臣聞膚
革既平雖疥癬而必去豺狼已斃在狐䑕而宜除臣某
伏惟皇帝陛下受命上𤣥底寧下土兇渠盡殄威武載
揚蠢爾腥羶尚聞凌暴靈旗斜指銅獸俯臨三軍知必
勝之方萬姓喜永清之路微臣忝司戎律親列顔行躡

伏波之舊規乗下瀨之故事盡瘁事國期畢命於戈矛
不宿于家思奮身於原野即以今日某時出師就道便
披榛蹶石摩壘陷堅蕩清海隅永息邊徼竊以才非充
國敢自賛於無踰志慕孟公庶追踪於不伐謬承重委
寤寐兢惶無任感恩隕越之至

　　栁州刺史謝上表　　　　　李吉甫

　　伏惟陛下光被之德道已洽於區中憂濟之勤心每徧
于天下常以萬邦共理必藉於循良一物不遺尚延於

愚懇假臣籠渥重領方州駑駘復効於馳驅枯朽更同
於華秀臣聞潢汙易竭徒有朝宗之願犬馬無識猶知
戀主之誠揣分則然惟天所鑒况臣昔因左官一紀于
外子牟馳心於魏闕汲黯注意於漢庭豈伊非夫獨無
斯戀去就者榮辱之主朝廷者仕進之源臣子之宜忠
貞所志臣雖心同犬馬而分比潢汙幸躡康衢而意悲
往蹇臣之此誠口不能諭意欲自達文非盡言此臣所
以自咎自傷恨乖志願猶冀苦心勵節上奉詔條惠寡

安貧下除人瘼恭宣皇化少答鴻私

　　為滎陽公桂州謝上表　　　　李商隠

　　臣某奉違禁掖祇役遐陬雖懸就日之誠懼曠宣風之
寄柔轡載揚於永路輕舠利濟於大川即以今月九日
到任上訖臣系承儒訓生屬昌期初挂弁髦即親筐篋
嘉樹無忘於封殖青氈不落於寇偷再擢詞科一登冊
府徂遷嵗律浮泛軍裝忽影華纓俄列通籍極望郎於
南省備給事於左曹中間帖掌臺綱分修國史旋值孽

童拒詔狂寇侵疆副中憲以急宣佐威城而遥䕶督晉
氏遷延之役絶戎人偵邏之奸敢伐善以攘羭固盡誠
於養棟伏惟陛下武推時夏文號欽明方將䖍奉紫泥
恭拜青瑣豈意遽分專席叨賜再麾首南服以稱藩控
西原而遏寇褰惟亷部猶恐墜於斯文横槊令軍實致
憂於不武雖期竭力終懼敗官况俗雜華夷地兼縣道
文身椎髻漸尉陀南越之餘叩鼓鳴鐘傳士燮交州之
態網疏則魚漏繩急則麏驚欲經緯以合宜顧韋弦而

匪易伏願陛下務修儉德廣扇亷風捐翠投珠不勤異
物驅犀逐象用示深仁始於問俗之時使獲稱君之美
臣亦當求規水薤取戒脂膏冀少息於羣黎庶免拘於
遐裔三梁路阻九嶠山遥浮江遇楚澤之萍望國隔番
禺之桂遐思白鳥率飇音於周囿之中逺羨仙蓂永固
本於堯階之上無任感恩望闕結戀屏營之至

　　為栁州鄭郎中謝上表

　　臣緒承舊族師事通儒萬里成功雖無壯志九夷不陋

庶慕前蹤二紀蠻陬三提郡印唯貞苦節以奉休辰牙
管一雙未嘗闗慮竹書兼兩何敢經懐渭水之隂敝廬
斯託每懐初服常慊上農今者又即殊方復臨雜俗固
䝉聲教終逺文明謹當宣奉詔書撫安縣道講官學舍
畢納於人倫畜蠱帶牛盡移於地利至於因遐弄法挾
逺生情縱漏嚴科必貽隂責山兼象縣江帶龍城撫已
跼天敢忘𤣥造舉頭望日何處皇居憑宵夢以銜誠託
歸飛而結懇無任瞻天戀闕之至


　　桂州謝上表　　　　　　　　余　靖

　　臣某言事起金革辭避無從君父之恩感深以泣伏念
臣生在遐徼才識無取自遭荼毒未盈嵗月近者儂蠻
作梗嶺外騷然憫彼逺方如在重病思與診療無有方
術忽奏恩㫖令守長沙非喜名爵之所加自謂救兵之
可出且古之列國尚發恤鄰之師况今為王臣豈有坐
觀之理由是徧檄境内分起卒徒本約一月之中回至
畨禺城下朝命既改人心不同論議紛紜師已減半既

違本志進退不遑職多任重而可憂就近辭逺而非便
勉趨新任自顧茫然官兵盡集於東南狂寇豈忘於巢
穴當資鋭旅遏彼歸途而封疆濶逺守禦虚寡未知何
計可以逃責内惟愚暗何堪差委此葢伏遇皇帝陛下
敦二儀之仁回萬里之照特憐孤露誤記寸長擢自苫
塊之中㕘於方面之寄敢不捐軀竭慮酬報皇恩伏乞
赫震天威剪滅醜類所以快四方之望懾百蠻之心臣
之願也候臣與楊畋處置廣西邊機了日却乞縗麻私

室終喪制

　　代狄宣撫賀捷表

　　臣某言萬里奉詞葢肅將於天討羣蠻一戰遂收復於
邊城臣某竊以國家威疊四方恩涵八表日月所照悉
解辮而來庭舟車所通率輦賮而修貢蠢爾廣源之部
族本為交趾之附庸自肆陸梁招納亡叛乗邊陲之失
備興戈甲以内侵焚蕩州閭鈔刼生聚逺浮江鬱直抵
畨禺自嶺而南忘戰茲久忽逢衝突無不驚騷亦嘗屢

遣師徒分命將帥軍無部伍人不齊同勇者邀功而鮮
謀怯者貪生而先退賊既未經挫衂愈恣猖狂臣忝預
諮詢日親機密覩茲醜類能不疚心久煩旰食之憂敢
怠請行之志果䝉睿眷見許愚忠授成算以即途加寵
名而異數常慮虚叨邊寄不副主知况彼竊據城池圖
為巢穴守於九地之下未易進攻御以七擒之竒固無
良策而乃敢率犬羊之衆前當貔虎之師意拒轍而甚
驕勢破竹而先解横尸滿野委甲如山既觸網以計窮

遂焚營而宵遁係累者逸老幼得以再生煨燼所餘金
帛積而無算再獲金城之固幾還銅柱之封非臣短材
能集茲事此葢皇帝陛下宸機電發睿畧天成事達其
情體漢光之逺照師行以律賜魏武之親書故此兇强
遽然破碎撫其凋瘵浸惠澤於民心殱彼狡頑振天聲
於方外

　　謝轉給事中表

　　臣才非應務識不逮人徒遘光華得諧禄仕向以邊臣

失備蠻孽侵疆眷言苫塊之居適在干戈之地遽䝉朝
命俾預兵謀道路之勤敢忘夙夜軍旅之任素昧韜鈐
雖居戎馬之間蔑著涓塵之效幸願聖宸成算樞輔專
征因節制之有歸勵偏禆而同力兵鋒一集謀注先擒
羣兇散亡庶民休息攻之必取葢有元勲職在具僚過
䝉厚賞内懐非據嘗叙至誠乞回濫恩庶全素志豈謂
皇明下照寵渥薦加委之輯寧無容辭避此葢皇帝陛
下如天廣覆與物無私譬春夏之和邇遐咸被比雷雨

之施甘苦均霑念孤臣之無庸與元戎而並命仍加敦
諭彌用憂兢敢不祇率政條舉寛民瘵庶於境域同此
樂康所有除工部侍郎勅告已别狀聞奏伏望聖慈許
令辭讓

　　謝轉工部侍郎表

　　臣生自寒鄉早逢明主知名驟進嘗叨四户之官負謗
閒居猶紆三品之綬嚮還喪次甫畢喪期屬嶺表之驚
騷預軍興之驅策徒竭前茅之慮蔑聞横草之功所賴

者廟堂講受於聖謨斧鉞肅將於王怒獻戎之㨗葢主
將之勲有成從驃得侯於國家之恩太厚内愧冒塵於
職任再乞追還於詔書誠出誤知不容退讓此葢皇帝
陛下恢乾坤之廣度垂日月之至明賞善勸能義存寧
僭記功忘過意切兼容致此菲材屢増顯秩敢不恪遵
寛詔欽率彞章卧鼓滅烽上繄於聖化思艱圖易庶保
於民和

　　謝加勲封表


　　臣某言祀典之修允合丕貺恩章之廣覃及具臣恭以
國家祚纂堯基化恢禹服配天昭孝侑三聖以成儀麗
澤均禧浹四方而渙號伏念臣素微材術叨預藩宣方
趨乗障之動莫側侍祠之列豈期雷雨之施不遺菅蒯
之微盟府何功遽勲官之見錫爵名加等仍鄉郡以兼
榮揣分逾涯省躬増惕敢不外寧邊隙内撫民封惟堅
犬馬之誠上答乾坤之造

　　免充集賢學士表


　　臣某言松楸之戀誠本告歸雨露之恩事出非望撫躬
懐惕聞命若驚伏念臣素乏藝文固無材武幸逢聖旦
早列仕途間者起自廢居奄遭荼苦喪期未艾蠻事遽
興首預詔除敢忘宣力賴元戎之制勝致闔境以再安
臣以菲材例増優秩亦嘗乞收印綬還襲縗麻狡寇尚
存私誠莫遂近以逺擒賊媪稍息邊虞願返鄉閭修營
壟墓而遽䝉恩㫖加賜職名未伸上達之誠已掇要君
之過再念臣前嵗與起居舍人楊畋閣門副使曹脩同

時受命經制賊盜畋等各懐忠藎並練權謀當單車制
禦之初值劇賊猖狂之際雖英韶處置偶失事機而連
賀保全皆由指授今畋等舊官未復而臣屢承寵命揆
茲進退之理彌深兢愧之懐乞回過恩庶伸微志臣今
乞將所授集賢院學士及兒孫恩澤並各回納只乞特
與楊畋曹修牽復舊官所貴上有念勞之恩臣無過分
之責伏乞聖慈特賜俞允

　　謝充集賢學士表


　　臣某言封章上扣期遂于私誠宸㫖下臨靡容於遜避
伏念臣命多竒隻器本疎頑起草掖垣嘗因毁去懐章
郡邸遽以喪歸向緣蠻落之内侵遂假獸符而外禦昔
賢之赴公難有警則腰絰以從權人子之報私恩已事
則衣縗而返次敢再援于古義願追服於素冠遽沐天
慈過矜樗散仍即藩垣之寄俾㕘英俊之游重念元帥
成功附驥已叨於膴仕常僚失職拔茅未復於舊聯乞
還過量之恩少遂推賢之志豈悟聖謨廣大國典寛明

俯鑒無他之腸不加非言之罪特伸前命俾踐華途此
葢伏遇皇帝陛下堯舜聰明乾坤覆燾春生秋殺不私
雨露之濡尺短寸長必盡輪轅之用致茲䝉鄙屢玷寵
光敢不祇率郡條樂宣吏職農桑舊俗咸俾於懐生荒
獷外區悉期於稟朔冀稍裨於化體庶上答於皇慈

　　謝轉户部侍郎表

　　臣某言邊亭擇帥願避於才能天綍宣恩靡容於遜讓
伏念臣素無學術濫竊時名屬蠻奠之擾邊即喪廬

而受命雖懐急病之意而無弭難之才名分一面之權實
稟元戎之算歸仁之捷臣力何施特磨之擒衆謀允濟
以至羣兇逺遁九譯難通天假手於外夷鬼得誅於大
懟皆皇威之震疊致醜類以殱夷幸免瘝官已慚尸禄
豈謂曲成天奬就錫詔函増秩而留用漢朝之故事撫
封以舊仍越嶺之攸居無易教條俾安氓俗重念臣早
縁積毁嘗𨽻别都久遺鵷鷺之行頗樂田園之趣因茲
過寵當思避賢惟冀罷歸庶全冲退而乃再頒綸音俾

踐恩章願反汗以尤難但撫躬而増惕此葢伏遇皇帝
陛下天慈廣覆乾體旁羅士濟濟而必臻術九九而無
棄致是草茅之質薦承雨露之恩謹當祇率政經増修
戎畧荒忽之外俾銷旅拒之謀瘡痏之餘期識中和之
治

　　進平蠻記表

　　臣某言古者興師命將征討四方必有開府之賔㕘聞
策畧所以廟堂成算帷幄密謀擒縱之竒俘馘之實以

撰述開史氏之採摭焉故竇憲燕然之勲陳湯郅支之
捷震疊天聲與大漢傳於無窮者用此術也伏惟皇帝
陛下龍德天飛三十餘載塞外無未羈之鹵域中無不
順之臣以北寇之强盛而締於歡盟以西夏之陸梁而
終於屈伏夫何小醜敢干天誅彼儂智髙者蠢爾溪蠻
生自凶族稔知邊鄙之無備廣招亡叛以協謀直趨畨
禺圖據邕管燔毁者十二郡殺掠者數萬人南方驛騷
殆且半嵗陛下出於睿算特命樞臣董綂虎貔奉辭討

逆金鼓一震羣兇席卷此葢皇威奮揚軍政整肅人思
用命使之然也殿中丞馮炳奉詔掌管機宜備見師行
始求自智髙舉事以致滅亡凡朝廷處置軍前號令及
賊之勝負一能編之詞無虛美事皆實録以臣共在行
陣遂抄副本見寄臣嘗忝史官見今之撫日厯者常執
簡於數年之後至乃捜尋檢訪罕能完備今馮炳於已
事之際編緝事實一無遺墜竊以方叔南征列在詩雅
充國西伐叙於史贊非獨顯勲臣之績用於以播國家

之休烈其馮炳撰平蠻記二卷已依本續寫并臣去年
准言撫使劄子准樞密院劄子奉聖㫖殺到蠻賊尸首
築為京觀仍立石其上䥴記年月及殺獲人數臣尋撰
式京觀記刻石立於邕州歸仁舖蠻塚之側又於桂州
北門之外就崖石磨刻出師平賊受算凱旋年月以宣
示皇朝威令用肅逺方今併此碑文别為一巻同馮炳
所撰記共成三卷謹隨表進呈伏乞宣付史館

　　賀生擒儂智髙母表


　　臣某言皇化逺覃通九譯而無外天誅所及雖萬里而
必擒伏以國家三聖開基千嵗接統鬼區請吏海表同
文嗟彼蠢蠻産茲悍婦㑹於凶族濟以姦謀篡父黨以
假權屠子壻而兼土自開邑部靡識君師習為豺狼遂
生蛇豕去附庸之舊壤并傍近之小區侵軼省封偷延
嵗律邊臣罔上不以實聞寇孽野心因之内侮以至燔
毁郡縣係擄吏民東剽畨禺北窺桂象屢徼王命圖據
邊闗所賴者睿算受成樞臣總律犬羊之衆迎刃而亡

禽鳥之驚棄巢而遁永言夷域絶異華風毒霧鬱而上
蒸鋭旅艱於深入假辯士之緩頰誘羣蠻而協心峒民
授甲以赴期寇黨倒戈而自請衆謀為集元惡就擒猶
託井蛙而自尊豈知天網之難漏本根既舉枝葉必從
眷是炎荒漸紓邊患此葢皇帝陛下堯仁天覆漢詔春
融恢皇策而俗既大同疊天威而逺無不譓故得九夷
之外聞恩信以咸來一惡所歸在逃遁而靡隠罔遺寸
鏃遂獲渠魁再清銅柱之郊庸正藳街之戮亮惟朝著

同震歡聲臣伏限守任邊州不獲林蹈闕庭

　　賀誅儂智髙母表

　　臣某言卉服之蠻敢干國紀藳街之戮用正天誅臣伏
以國家道貫百王德涵萬㝢東漸西被邈踰堯禹之封
北洽南翔迥溢漢唐之域蠢茲凶族素𨽻侯藩嘗竊地
以逃來因拒闗而弗納而乃贅居邊境盜弄兵鋒驅掠
吏民燔刼郡縣已安之俗聞寇則驚守長棄城而悉奔
士卒投戈而自潰乗此驛騷之勢肆行僭擬之名母號

感星年稱啟厯蹂踐者十二郡屠殺者數萬人還據金
湯圖為窟宅由是睿謀獨斷樞輔專征廟堂之算有成
步騎之師齊進爪牙雖衆當一戰以皆摧巢穴既傾棄
六親而莫保寓所生於假父之國投孤族於逺夷之君
過為巧詐之辭自作偷生之計殊不知天下共惡神理
弗容蠻貊雖遥恩信可結元兇支黨先從原野之誅頑
媪孽童卒伏市朝之法國章明備式昭雷電之威天網
恢疎難漏鯨鯢之戮四方共快萬口同詞臣伏限逺守

郡條不獲蹈舞闕庭

　　賀曲赦表

　　臣某言狂蠻竊發遽騷嶺海之邦庶彚重蘇逺霑雷雨
之澤伏以國家接千嵗之統擁百神之休一六合而同
風重九譯而修贄蠢然獠族素附交城父為戮而不悛
母同惡而増酷廣招亡叛庸濟狡兇窺邊隙以漸深極
兵鋒而為暴逺趨南海戈鋋肆掠於越郊還據兩江文
檄徧邀於黄洞妄祈枝附潛覬土疆赫王怒以遣師輟

樞臣而總律顧茲烏合未測天亡初居井以自深俄當
轍而來拒犬羊雖衆聿成膏斧之誅羽翼先摧遂起焚
巢之計既已驅除醜類恢斥邊闗㨗布繼聞德音遽霈
念深黎庶罹此憫凶特推恢大之恩仍協發生之候此
葢皇帝陛下乾剛下濟天惠周施澤兼被於存亡民用
忘於疲瘵拯其焚溺匝南夏而永康育以慈和與萬方
而同泰

　　賀州安置謝表　　　　　　范祖禹


　　臣某言竄投湘浦痛省咎愆流放炎荒尚寛誅殛仰荷
全貸伏切涕零伏念臣賦性至愚受恩過溢頃居近職
嘗有瞽言不慎發於樞機宜即刑於鈇鉞聖心惻隠訖
至累年天造涵容難遏公論由臣迷罔失道狂惑妄行
自災厥身以陷大戾百生何補萬死猶輕伏遇皇帝陛
下天地施生日月臨照躬蹈堯舜心存禹湯推文王葬
骨之仁軫仲尼埋犬之惠雖當殄戮猶或哀矜賜以餘
生屏之裔土已投身於魑魅之域將淪骨於瘴癘之鄉

倘及泉而有知猶結草以圖報

　　靖江到任謝表　　　　　　張　栻

　　還之寓直假以价藩祗服訓詞以臨官次伏念臣稟資
甚戅涉理未深徒以早被於教忠故亦粗知於守義頃
由郎省入侍經帷方聖主之有為思延忠讜愧下臣之
末學無補髙明居然半載之間負此素餐之責獨有孤
危之迹上厪覆䕶之私終畀便州使歸故里甫及𤓰期
之近更叨改命之榮此葢伏遇皇帝陛下愛養人才重

惜名器謂臣鈍不生事或可責以撫摩察臣愚無他腸
示不忍於捐棄惟是桂林之地夙專制閫之權盡䕶邊
蠻兼拯嶺嶠深虞綿薄莫副使令臣敢不思既厥心克
供迺事奉法循理期躬率於遐方和衆安民用仰承於
皇武

　　靖江府謝賜手詔墨本表　　　朱晞顔

　　雲漢為章於天豈特堯言之誕布皇極其訓惟帝固將
洛畫以同藏凡預聽聞悉知砥礪恭惟皇帝陛下光膺

大寶規恢逺圖道術作新於人才云為不徒於文具振
茍簡誕謾之俗張禮義亷恥之維聰明睿智足以有臨
方躬行於當宁號令文章煥焉可述宜風動於寰區臣
仰服訓詞詎忘奮厲炳然聖作如瞻咫尺之天威逖爾
蠻方敢不咨詢於民瘼












　　粤西文載卷三

