







　　欽定四庫全書

　　粤西文載卷九

　　桂林府通判汪森編

　　奏疏

　　到任謝恩疏　　　　　　　　張　任

　　臣惟西粤地雜民猺近嵗特承専鎮撫臣職兼文武自
來慎簡殊才頃當諸巢震疊之餘稍因息警顧兹羣醜
叵測之習每慮潛滋正輯處之孔殷詎付託之易效念

臣迂愚末品章句庸流兢兢檢持雖積嵗之黽勉役役
簿領慚歴考之虚糜方擯伏之是甘寧甄拔之敢覬乃
蒙簡命驟溢分涯盖縁聖世兼採片長不下遺於葑菲
故以孤蹤亦塵末照未遽弃於駑駘濫沐鴻慈深虞蚊
負臣敢不恪持表率堅勵素心杜孽消萌庶兾蠻烟之
逺靖綏良鋤梗仰禆帝徳之覃敷臣下情無任感激屏
營之至

　　各道職掌疏


　　題為遵奉明㫖定職守以便責成事據廣西布政司呈
奉臣案驗仰司即會按察司將二司各道職守中有混
雜彼此牽制者作速查議分定畫一通詳以憑具題施
行依奉該本司左布政使吳椿會同按察司按察使林
澄源查得二司各道如清軍糧儲驛傳屯田提學係統
轄全省各有職掌事無紛侵分巡桂林分巡蒼梧永寧
兵備各道所管地方先經撫按題請改𨽻明白無容再
議惟府江兵備道原奉勅専一提督府江及全州馬鞍

咸水西延古田永福理定等處地方今古田已平改為
永寧州添設兵備副使一員駐劄該州専管永福義寧
并理定地方其全州馬鞍咸水西延先該提督兩廣軍
門奏改分巡桂林撫夷道管理府江道並無干預分巡
左江兵備道原奉勅整飭潯州南寧太平思明等府州
縣兵馬駐劄太平府續移南寧府居中調度及查南寧
府武縁縣已經題改割屬思恩軍民府𨽻右江管轄該
縣有膺墟葛墟地方與南寧宣化縣連界二墟之民素

稱兇悍暗通寨賊為患合無比照江西湖西嶺北二道
事體凡地方賊情防守兵欵仍應本道兼制分巡右江
兵備道原奉勅駐劄賔州徃來栁慶南寧等處提督今
南寧已有左江兵備駐劄右江兵備並無干預相應改
正呈乞會題將各道勅諭各照近年見管地方換給庶
為便益該臣會同巡按廣西監察御史顧鈐議照設官
分職必法有定守然後事有専責西粤邊徼半多夷情
有為地方既靖而添設或因事勢稍殊而量移節經題

請職守本明查得布按二司清軍糧儲驛傳屯田提學
各道及分守四道分巡兵備六道一應分理事宜俱無
混雜牽制相應照舊但於原奉勅諭内該府江兵備道
原管全州馬鞍咸水西延古田永福理定地方近年奏
設永寧兵備及改𨽻撫夷道管轄又左江兵巡道原在
太平府駐劄續移南寧府係左江適中之地便於調度
流土官兵及武縁縣近改𨽻右江管轄該縣膺墟葛墟
地方與南寧宣化縣連界墟民頑悍應併兼制共圖消

弭又右江兵巡道在賔州駐劄原開徃來南寧等處提
督但今南寧既有左江兵巡移駐則右江兵巡應免遙
制即今分畫行事因各有専屬别無異議惟原領勅諭
開載微有互異據各呈報前來相應改換以便欽遵顧
一時地方非遽有窒礙似當聽候該道陞除之日換給
以省煩擾者也如蒙伏乞勅下吏部再加查議將左江
兵巡道仍舊駐劄南寧以便調度太平思明等府州縣
兵馬右江兵巡道照舊駐劄賔州免其遙制南寧若遇

鄰界盜賊竊發仍各一體應援共濟原奉勅諭候新任
兵備應領之日乞各照近年見管地方換給府江兵備
除去全州馬鞍咸水西延古田永福理定右江兵備除
去南寧左江兵備添入兼制武縁縣膺墟葛墟地方以
便責成行事與各守巡道務要不時遍歴所屬各府州
縣問民疾苦伸理寃抑撫安夷獠節省里甲等項每嵗
終將行過事蹟造冊繳報撫按衙門稽覈轉報該部查
考如或怠玩曠職聽臣等參究庶法紀尤明而官守民

生兩有禆矣

　　捷報兩省官兵勦平山冦疏

　　題為山冦非時刧掠捷報兩省官兵全夥勦平併敘録
效勞人員事本年四月二十八日據梧州府鬱林州申
四月二十三日據本州吏目陳思聖呈稱本月十七日
巳時據千戸所軍人樊大報稱有木頭峒强賊一宗約
三五百餘徒突來木綿地方十八日未時又據狼兵周
能報稱前賊流刼大坡塘表韋村木綿羅充金頂樟木

等村刼擄人牛燒燬房屋屯劄金頂招贖人口本日酉
時又據鄧鳳報有流賊一枝約有百餘由博白沙田直
出本州地方向徃未定等情到州申報到臣隨即督行
蒼梧守巡道會同帶管潯梧參將事坐營官都司周勲
調集營堡官兵相機勦捕去後隨據分守蒼梧帶管兵
巡道右參政王原相呈稱見奉總督兩廣軍門憲牌看
得前項地方乃係潯梧參將汛地忽報賊衆聚至前數
一面申嚴號令督行各該官兵上𦂳前去併力擒勦差

官擎捧令旗牌到道責令督軍行事及會同分守道官
立刻起程監督帶管潯梧參將事都司周勲統督部下
左右三營官兵及隨宜量調附近七山等營與各該州
縣營堡各兵兼同軍衛州縣掌印巡捕等官相機追勦
盡絶獲功解報以膺敘録敢有逗遛觀望及失機違令
者自指揮及名色把總以下綁拏軍前以軍法從事都
指揮以下呈報軍門以憑遵照欽奉勅諭内事理從重
施行各該官兵合用糧餉船隻器械凡軍中所需物件

等項即便徑行所在官司酌量取用一面具呈軍門詳
奪依奉監督各該官兵即日起程於五月初六日齊至
鬱林分布進勦等因該臣又經牌行該道參務查各賊
蹤迹向徃抵巢撲滅以靖地方又該蒼梧兵巡道新任
副使侯國治適值赴省到任臣即督促馳徃鬱林協同
料理及看得我兵雲集彼賊必奔突潛遁難以收拾且
左江地方與廣東海北靈山合浦等處皆係接壤毗連
之地當行申督左江兵巡道督兵夾勦續據分守參政

等官王原相等各陸續呈報監督官兵攻破賊巢擒斬
俘獲及撫安過復業良善民狼通共四千七百三十一
名顆口其餘墮崖傷死者難以數計緣由到臣該臣批
發該道照例紀驗事完分别有功人員呈詳以憑會行
題請去後續據分守蒼梧道右參政王原相呈稱該本
道遵奉祇領令旗牌監督帶管潯梧參將事都司周勲
統領附近七山北科連城六雲指揮李汝賢朱綵杜熊
兆右營把總林璲左營百戸艾濟用督兵百戸雷朝輔

等各統領營兵及戍梧土兵并五屯所旗軍於五月初
六日齊至鬱林本道先行梧州府知府陸萬垓督發兵
餉併將收貯兵器鳥銃等物解赴軍前及行同知魏仕
賢推官蔣上欽催督各縣糧米接濟兵食各賊聞兵追
至俱遁回原巢本道先督發指揮杜熊兆帶領部兵前
去興業并把總髙智領左營兵一枝前徃横州地名烏
蠻甜菜横石磯等處把截及嚴督各縣起集兵夫晝夜
四處裝伏守把如有星散潛藏賊徒及姦人為賊打探

消息即便擒挐解報又左江兵巡及廣東海北二道隨
奉軍門行令督兵防截彼此應援隨據鬱林州申據緝
獲賊蹻梁善富黄四并姦細王觀成審報六雲城隍塘
表等巢賊首黄邦緣老黄即覃扶王覃妙敬覃邦香覃
扶安即覃安覃特茶等殺牛備酒聚黨四五百徒於本
年四月十七日至大坡韋村木綿屯劄大肆刼掠殺擄
人牛會攻貴平鄉羅漢等村寨令善富等四徃探聽官
兵消息被兵捉獲解道審供情真又據興業縣鄉官生

員鄉民十冬耆老譚汝讓何漢臯譚堯臣等各告稱屢
被前賊刧殺人財焚燒房屋為害甚慘告乞征剿急救
倒懸該本道看得城隍等山反狼勾引廣東合浦銅鼓
巢諸賊為患兩省地方去冬打刧博白縣今復鈔掠興
業等縣父老紛紛赴訴備言慘害即當發兵殄滅第恐
玉石不辨當差把總王明前去分别良惡村寨豎立旗
號審察賊情及會都司周勲議行興業縣查勘回稱拘
集各圖招主潘大廣十冬老人約正梁廷居等結報賊

首黄邦縁慣通廣東海北賊首黄章弟等刧掠為患請
乞發兵先剿城隍等巢次及銅鼓巢則虎狼無脫網之
虞城池獲寧息之慶隨即分布官兵以坐營官都司周
勲統督指揮李汝賢領兵由木根把總林璲領兵由平
山俱至蓮塘等山指揮朱綵杜熊兆領兵由平山抵塘
甘等山百戸雷朝輔督泗城州戍梧土兵鎮撫魯儒督
該州守城目兵打手并相見嶺營兵俱由横嶺進石門
等山百戸艾濟用督兵由跳崆進馬村等處及行鬱林

陸川博白興業各州縣掌印巡捕官起集鄉兵協同進
勦又該廣東海北兵巡道僉事熊惟學督㢘州衛指揮
耿宗泗當守衡等官統領操營及衛所漢達官軍狼目
兵勇并督合浦靈山二縣各督所在官鄉兵夫會勦截
殺及該左江兵巡道參議兼僉事李一迪查得各賊原
與八寨賊巢聲勢相通軍兵追勦勢必潛遁貴横地方
入寨為患即遵行分布指揮千百戸趙之竒等并行南
寧潯州横州貴縣馴象奉議府衛州縣掌印巡捕等官

鄉兵夫僇力勦捕三道分布合進又奉行委陸川縣知
縣彭懋祖隨軍紀驗功次該分守蒼梧道看得有名大
賊首黄邦縁素稱狂悍須首生縛使諸酋聞風落膽自
可一戰而定隨遵奉總督軍門及巡撫廣西軍門各機
宜方略令把總王明依計生擒賊首黄邦縁并次賊首
覃全周顯羅扼並至軍前該道當即監督都司周勲申
嚴號令統各哨官兵於五月十七十八日攻破木頭峒
城隍石礙塘表崆峒觀村銅鑼石山等巢通計自萬厯

七年五月十七日開刀起至本年七月二十日班師止
獲過功次數目計蒼梧守巡道監督坐營都司周勲統
各官兵擒斬有名大賊首一名賊首賊甲十四名顆從
賊四百零三名顆俘獲賊屬一百二十一名口奪獲賊
仗六十一件牛五十九頭馬一匹陣亡兵一名被傷兵
二十八名潯梧參將張榜統各官兵生擒有名大賊首
一名賊首一名擒斬從賊八十七名顆俘獲賊屬一十
六名口撫安過復業良善民狼三千八百六十名口奪

獲賊仗三十九件馬一匹左江兵巡道監督指揮尹邦
俊等官兵生擒有名大賊首一名賊首一名擒斬從賊
一百二十四名顆俘獲賊屬一百零一名口奪獲賊仗
二十八件牛二十頭馬一匹銀牌一面重三錢贓銀八
兩九錢被傷兵二名總計本省官兵擒斬俘獲撫安過
復業良善民狼共四千七百三十一名顆口奪獲賊仗
一百二十八件牛馬八十二頭匹以上功次俱監督道
督發各該委官審驗賊屬牛馬估賣價銀與賊仗等件

收庫内蒼梧左江守巡道將生擒首從賊犯黄邦緣等
一百一十一名斬級三百八十三顆賊仗九十三件陸
續解赴總督軍門批發監軍道會審紀驗明白尚有賊
犯李狗四等九名年紀頗幼為惡未深發回蒼梧道覆
審定奪并漏泄敵人重犯王觀成及賊犯陳廣昇蘇惟
受等俱監候另行勘問監故各賊照例斬級發回賊行
要路梟示各賊為害數十年罪惡既盈擢髮難數兹者
仰仗軍門臨鎮申飭軍令適當羽檄之報遂彰討伐之

威専督道參奬率兵士密授方略奮發鷹揚致成竒捷
厥功偉焉各該有功員役請乞敘録等因具呈到臣除
將生擒首從賊徒行該守巡道覆審無寃遵照兵部原
題准嚴法令以靖地方事例差官押赴市曹照例處決
賊級聽巡按御史紀覈賊屬牛馬變價充賞賊仗改充
兵用贓銀銀牌收庫陣亡被傷官兵處給棺藥恤治外
該臣會同總督兩廣軍務兼理糧餉帶管鹽法兵部右
侍郎兼都察院右僉都御史劉堯誨議照廣西鬱林興

業等處木頭峒劇賊黄邦縁覃扶王等本以狼苖異族
不務耕鑿専嗜殺戮結巢負固黨類實繁且介在東西
兩省之間乗虚逸出則人不知其所守飽欲散歸則兵
又不知其所攻各該守土文武之官俱以疆土自分使
事有職惟兾擁兵以幸免孰能併力以同仇顧自成化
十六年間討平以來迄今生齒日繁虐焰愈熾流毒兩
省蠶食四隅而又勾結亷州合浦銅鼓巢賊首黄章弟
等相為羽翼遂成狐兎之窟屢恣蛇豕之兇將使八九

州縣之中民鮮寧居家無完族此其罪惡豈王法所宥
邪兹者崇朝生縛全夥受誅雖斬獲無多而其數亦止
此且兵不再籍餉不煩加師不踰時賊不漏刃吏民按
堵被擄生還是皆仰仗皇上聖武懋昭致臣等得以便
宜從事以收薄伐所據與勞有功文武官員如蒼梧守
巡等道將領等官右參政王原相等協議殫勞致收全
捷已經督臣敘列無容異同如蒙伏乞勅下兵部再加
查議將前項有功人員分别上請俯賜施行其獲功官

兵仍行巡按御史覆覈具奏陞賞庶多事之地有所激
勸而人皆樂於用命矣謹題請㫖

　　恭謝恩賞疏

　　奏為恭謝天恩事萬厯七年十二月二十六日准兵部
咨為山冦非時刧掠捷報兩省官兵全夥勦平併敘録
效勞人員事該本部題覆臣等奏報勦過鬱林等賊功
次縁由奉聖㫖劉堯誨張任各賞銀三十兩紵絲二表
裏王原相等各賞銀二十兩李汝賢等各十五兩陸萬

垓等各十兩欽此欽遵備咨前來隨於萬厯八年二月
十六日據承差許學樂齎捧前項欽賞銀兩表裏到臣
臣當即祇領望闕叩頭謝恩外竊惟粤之有猺譬諸蔓
草勢難免於誅鋤顧其性之憫死亦等於齊民法不廢
夫區别自昔恩威互用每由戒備素嚴矧兹梧境之屬
隅甫值督臣之臨鎮非時流犯信賊貫之已盈就近窮
追幸軍興之罔後殱渠宥脅拊順招攜是皆夙仗於廟
謨遂獲亟收於羣力役僅逾月事本因人詎期聖慈之

下臨概冒首功之上賞兼金寵賚彩幣洊頒省躬曷稱
於殊恩拜命秪驚於溢分榮光蕃渥感懼交加臣敢不
仰念陶鎔矢精白於夙夜永言被服勉綜理於馳驅臣
無任感激屏營之至

　　十寨捷音敘功疏

　　該臣會同總督兩廣軍務兼理糧餉帶管鹽法兵部右
侍郎兼都察院右僉都御史劉堯誨議照八寨獞賊向
與古田並著而兇悍狡黠實則倍之至於刼司庫戕藩

臣迨今地方言及尤所切齒者徃嵗大征古田勢難並
舉姑因其乞撫暫聴羈縻乃詭報丁糧流毒如故繼復
殺逐龍蛤咘咳長官司占成十寨氣燄日張雖一方剥
膚之虞共稱孔棘顧自來負隅之態咸謂難攖加以頻
年征調未遑坐致羣醜跳梁無忌恭際熙明之會方當
重驛咸賔詎容版籍之間尚使么麽假息荷蒙明命亟
允徂征於是天討宣昭人心踴躍臣等幸緣欽承獲畢
其愚頒令既經五申特懲妄殺分哨各當一面尤務環

攻諸所機宜専責主帥乃協文武之心力竭土漢之伎
能遇敵咸挺㦸先登值險則縁崖競奮計期未逮於三
月俘馘遂及於萬餘五百里負固之巢自此根株盡拔
數十年逋誅之冦迄今憤懣始紓振旅完歸遍聴驩呼
於士女沿村撫輯庶消攜貳於兇頑説者謂兹巢既殄
不惟本省腹心之患獲除亦於鄰省肘腋之虞遂杜即
臣等舉事之始浮言籍籍臨事兢兢誠未敢遽望及此
豈臣等智力所能及哉盖恭遇我皇上聖睿日躋神武

天授千靈助順來玉帛於殊方一怒致安振紀綱於全
粤密勿輔臣夙隆一徳素注遐荒一時安攘之謀猷悉
賴弼成之明斷本兵則度夷情如指掌無逺弗周運籌
策若轉圜有疑必決斯皆上簡聖心非臣等所敢擅議
總督兩廣侍郎劉堯誨才識並隆文武共憲首訊寨徒
之流毒聲罪宜先繼因東警之漸寧議征遂決分兵助
餉而兼資器鎧豈惟綜理若雲湧川流命將誓師而移
駐蒼梧益使威聲如風行雷厲十萬衆之争先用命咸

因鼓舞輸心兩月餘之嚴督收功尤免淹持厚費顧臣
愚實何能為役賴指畫悉仰受厥成先巡按廣西監察
御史今丁憂顧鈐紀綱具飭延訪加詳誼遂篤於分憂
亟會興師之疏功必期於共濟多貽慮逺之猷今巡按
廣西監察御史胡宥憲度夙昭忠猷歴練兼程莅境真
懐過門不入之心先事炳幾共定善後經長之畫功咸
親覈事賴相成然與臣皆為憲臣遵明例不敢概敘外
看得鎮守廣西總兵官征蠻將軍後軍都督府署都督

僉事王尚文賦性忠誠臨機沉毅博諏全寨之谿谷則
繪圖審勢動在目前密定分哨之機宜則畫界籌兵立
資談頃火器甲仗之修製即纎悉皆出心思嵓崖林箐
之馳驅雖險艱咸經露宿有分有合一鼓奏獮薙之功
惟亷惟公四哨視翕張之準允副平蠻之重寄懋宣専
閫之殊勞此一臣者似應特從超格陞録仍加厚賚者
也廣東按察司監軍副使劉世賞才猷卓犖紀律嚴明
全粤之成算夙運訏謨西徼之偏師遂資多助此一臣

者東臬資望既深似應併從優敘陞賚者也監督忻城
哨續兼監督三里哨廣西布政司分守右江道右參議
姜忻料事精詳馭兵嚴慎賊藪即當其控馭而羽書旁
午確有擔當土司多屬其調徴而戰守始終悉資籌畫
監督上林哨分巡左江道右參議兼僉事今陞浙江按
察司副使李一迪才識博通執持堅定調兵輓餉而東
征之熟轍再展輕車履險肩繁而本哨之延袤正需長
駕監督夷江哨蒼梧兵巡道副使侯國治忠謹素孚拊

循最善經舊郡而土兵趨集深藉識途濵夷江而營壘
孤懸獨厪却顧以上三員憂勤軍務出入賊巢報級雖
有微異成功總賴協恭似應並從超格陞賚内姜忻近
已陪推蜀臬即今寨中善後事宜責成正殷似應就近
加秩仍留本道效用者也三里哨思恩參將李應祥體
貌奮揚謀勇超卓枕寨巢而駐劄則預防思患久慎綢
繆倡圖說而請征乃鼓衆先登獨多擒馘忻城哨栁慶
參將倪中化智慮深長韜鈐熟練協謀討賊而右江均

為屬轄積嵗戒嚴併堡抽兵而堅隘夙所講求崇朝殱
翦夷江哨永寧參將于嵩馭下多恩臨戎有翼親冒矢
石而夾江奪險士氣益揚徑抵周安而據窟捜殘陣圖
彌確上林哨潯梧參將張榜靖恭不貳慎重有餘擒逸
賊於行途而幾緩師期自當録其竒捷購嚮導於深峒
而連報功級尤應識其苦心廣東練兵遊撃將軍金丹
識經百鍊忠徹一心奉檄督征而四哨之轍環咸資其
勝算提兵協撃而上林之榆績尤仗其同仇總統哨總

兵坐營以都指揮行事洪夢鯉夙練韜鈐協謀帷幄慮
周四哨而緩急策應既贊拮据之勞兵止一枝而先後
誅鋤併懋摧堅之績以上六員似應並從陞級優賚而
李應祥兵威尤銳功級獨多即今善後之責全屬本官
合無加陞副總兵職銜以重其事權者也上林二小哨
原任參將梁守愚忠勇性生況復飲憂而嘗膽謀猷夙
壯益縁使過而奮身每戰必克獲功獨懋一小哨原任
都司王堯臣貌偉氣雄事久論定熟知生長之地利所

向直前承委防䕶之營兵敢肩善後忻城領小哨慶逺
守備童元鎮智足摧鋒久經營於近界恩能動衆遂競
奮於前驅夷江領小哨永福守備孫世寳夙閑將略言
貌具見鷹揚素熟夷鄉險隘多資鏡析三里領小哨賔
州所指揮李時中南丹衛指揮劉安邦忻城領小哨栁
州衛指揮孟宗文慶逺衛指揮戚秉忠夷江領小哨桂
林右衛指揮裴以義總統領小哨桂林右衛指揮張啓
謨各當一面之寄共成八克之竒以上十員似俱應優

賚仍候查覈功次照格敘錄内梁守愚原係立功應為
准贖王堯臣原係聽降守備應為遇缺推補者也原管
理糧賞分守桂林道左參政彭文質當右江極饉之際
蚤作夜思值大衆驟集之初慮周見定次第分投輸輓
而軍前每有贏餘通融合省新陳而民間絶無派擾原
監督三里哨右江兵巡道副使陳俊念切門庭之冦建
白紛馳功髙追逐之多艱危遍歴居官之先後不無異
節敘列之功過固難相揜此二臣者事在垂成而彭文

質以拾遺閒住似應併從敘録或進秩致仕陳俊以舊
任知府大計考黜見經提問應否於應得罪名量為減
等未敢擅擬者也布政司署印督理糧儲道右參政王
天爵府江兵備道右參政兼僉事陳應春分守蒼梧道
右參政林舜道按察司紀功清軍驛傳道副使周舜岳
署印分巡桂林撫夷道副使歐陽模調兵籌餉多贊決
於劻勷勅法明刑更嚴密於綜核以上五臣似應並加
優賚者也原任左布政使今閒住吳椿原任右布政使

今聽降盧仲佃原任按察使今陞四川右布政使林澄
源新任分守桂林道左參政彭富或決策於初事或紓
畫於成功都司掌印署都指揮僉事白玉僉書署都指
揮僉事鍾維岳吕應陽志銳除兇心䖍督備雖到司俱
值進師之後顧每事咸需料理之周以上七員似應併
加議敘一體賞賚者也栁州府知府李遇春議留雖為
賑災先事實資用武思恩軍民府知府鄭國臣當兵糧
之孔道屬調度之分猷桂林府署印同知梁直署永寧

州印通判樊芝管運糧通判李佳徴帶管巡捕推官孫
承南南寧府署印同知周易署宣化縣印通判江龍署
横州印思明府同知縣丞房亮慶逺衛經歴陳坦桂林
右衛經歴揭喬桂懐集縣典史何敦以上八員或先期
修造器甲或隨哨分發糧銀冒險奔馳争先委用似應
量行給賞者也廣東營領兵名色把總王聰白元潔胡
文光廣西各哨領兵名色把總邵濵周大用柴元龍劉
志富艾濟用陳九經又各哨中軍督陣桂林右衛指揮

胡紹勲吳克儉南寧衛指揮余欽潯州衛指揮周徳隆
栁州衛指揮徐民瞻五屯所指揮李懋樑奉議衛指揮
沈謇浙江觀海衛千戸尹國祥福建漳州衛中所鎮撫
鄭以忠南丹衛中左所千戸陳嘉猷古田所千戸張汝
能李椿廣東新寧所百戸伍志廣州右衛前所百戸李
道基廣東碣石衛左所百戸劉元威武舉生陳應辰原
任守備今充軍沈燦以上二十六員名或率衆奮衝賊
壘或隨哨督贊軍前均效勤勞似應併加量賞仍候查

核如係獲功者一體照例敘錄内沈燦功罪應否量俟
開贖者也抑臣等再照八寨之為西粤患既已有年顧
延久未即議征者非但疑於兵之難用釁之難開亦每
以迫於時之未暇費之無措也原任督撫陞戸部尚書
今致仕殷正茂戡定古田之亂震威福於蠻方倡議鹽
法之興導利源於瘠壤豈惟西土之人士固已家尸祝
而戸謳歌乃令後來之官守咸獲循轍途以培命脈計
當年善後之圖豈一日忘情於八寨即今時幸成之績

皆遺澤留贍於十年大臣謀國之忠因事愈著輿情遡
功之論彌久益真原任總督今陞南京兵部尚書凌雲
翼原任巡撫陞戸部侍郎今侍養吳文華同心靖冦歴
嵗籌兵念各徒之占據貽殃而累牘咨諏恨不滅此朝
食憫遺民之流離失所而多方招集先已漸固藩籬北
三峒之鵰勦而設以兵屯正已斷其右臂三里城之建
築而駐以參將遂預扼其咽喉向以専事羅旁獲緩死
須㬰固亦動先聲於震叠今兹剋期亟舉非酌參成案

安望蚤就緒於旬時此三臣皆在部大臣固非臣等所
敢擅議又以地方所自不敢冺黙伏乞聖明特從追敘
洪敷曠恩以為大臣忠事者之勸其前項應陞應賞官
員勅下該部再加覆議上請分别甄録其餘臨陣獲功
人員聽巡按御史覈實具奏有功土司官容臣等查明
另行題請及軍前一應文武供事官員一時開敘未悉
者聽臣等分别奬賞不敢一一瑣凟外為此具本謹題
請㫖


　　十寨善後疏

　　題為酌議十寨善後事宜以圖久安事據廣西布政使
司呈奉臣并總督兩廣軍務兼理糧餉帶管鹽法兵部
右侍郎兼都察院右僉都御史劉堯誨巡按廣西監察
御史胡宥批據分守右江帶管兵巡道右參議姜忻呈
該會同總統哨總兵官王尚文統督忻城哨栁慶參將
倪中化統督三里哨思恩參將李應祥議開十寨善後
事宜縁由俱奉批本司會同按都二司查議詳報該本

司署印分守桂林道左參政彭富會同按察司署印分
巡桂林道副使歐陽模都司掌印署都指揮僉事白玉
遵將該道條議各項事宜參酌停妥列欵開詳到臣案
查先該臣竊計十寨地方分哨進勦收功有期善後為
急即行右江守巡道酌議間又准總督兩廣軍門咨同
前事隨又督行該道查議具報前來已經批行會議去
後今據前因除分給田畆撫插殘徒與一應防範處置
諸事臣等督行各道參等官一面分投經理外該臣會

同總督兩廣軍務兼理糧餉帶管鹽法兵部右侍郎兼
都察院右僉都御史劉堯誨巡按廣西監察御史胡宥
議照十寨獞賊倚蠻負固隨撫隨叛雖處右江封域之
中而稔惡窮兇實貽全省腹心之害兹幸天威震疊巢
穴蕩平侵疆盡復誠地方寧謐之會但進兵之始雖經
慎密而風聲自是難掩安保無漏刃之徒俘馘之數雖
已萬餘而殘孽方且潛窺恐致有浸淫之漸歴稽徃轍
既嫌鮮終近攷古田庶為得策乃集思博採據各司道

會議善後各欵事宜臣等覆加參酌謹條為七事上瀆
天聽伏乞聖明軫念邊陲勅下該部再加酌議如果臣
言可採上請定奪行臣等欽遵施行地方幸甚臣等幸
甚為此開坐具本謹題請㫖

　　一設三鎮以重彈壓照得八寨地方原係遷江縣永安
鄉之周安思吉古夘古鉢古蓬羅墨剥丁都者等地名
為八寨梗化有年洪武二十五年開設屯田千戸所改
撥該所百戸韋鏞等八百戸管束冊載屯田子粒米三

百六十四石有零旋因叛亂控制不前至𢎞治六年該
鎮守總兵吳山調兵勦平撥付思恩府土知府岑瑛世
守極稱寧謐再傳而至岑濬以他罪伏誅寨賊復亂正
徳間又撥與歸順州土官岑璋轉付伊姪岑梧代守亦
稱治平不數年梧以家難掣回本州遂致亂復如初緣
其地形四塞官難制服則設縣置所不如以夷治夷其
策誠為長便今既犂庭掃穴應照古田三鎮事例以周
安古夘為一鎮思吉古鉢羅墨為一鎮都者古蓬剥丁

為一鎮通融均其田里各建一城約共用銀一千餘兩
就令見調東蘭州官弟韋應鯤韋顯能及田州總目黄
馮每人給與冠帶充為土巡檢各帶精兵千名攜家世
守仍統於思恩參將而𨽻於賔州初年各給該鎮農具
牛種銀二百兩以為經始之費及各族目每名月支口
糧銀二兩四錢大頭目各月給銀七錢二分小頭目各
月給銀三錢六分各散兵行糧魚鹽每名月給銀二錢
悉如古田之例待下年次第量減至三年之後彈壓有

功准與題請實授土巡檢原給農具牛種銀兩即償其
勞如或違法重大亦聽臣等更置併追農具牛種還官
其所耕種田土通候四年之後照前載米數量徴子粒
三分之一以示恢復輿圖増益國稅凡奉近地征調各
令出兵五百名以應公家之役但今新造鎮城般移家
小買牛布種悉皆草創之初加以招撫殘徒尚當戒嚴
之日責其獨力躭承似未易勝又應比照古田留兵舊
規將見今出征數内定取有志建功下雷峒土官許宗

䕃上映峒土官許尚恵田州土官岑太禄令其共留兵
一千名分營防䕶如或不足責令補數俟各鎮城既完
秋成已穫殘徒撫處歸一方纔釋放每兵亦月給行糧
魚鹽銀二錢放日停止如果效有勞績亦候三年之外
另與題請陞峒為縣以示旌異其田州一併與黄馮等
總敘加恩庶不必添設流官而保障有賴伏乞聖裁

　　一屯三里以樹聲援照得八寨地方周圍五百餘里久
為盜賊之區而三里原係上林縣循業里撫安里古城

里與之切鄰先年民居田里屢被殺占遂將循業里改
名曰龍蛤寨止存哨守官軍所居之黄村一村而撫安
里則盡沒于賊改名曰咘咳寨以此増為十寨其古城
里則僅存殘破之八冬此三里之所由名實為八寨門
戸要地查得萬厯三年題奉欽依改設思恩參將議築
三里城垣在彼駐劄原議足兵千名僅有其半兵勢孤
弱且城垣雖於舊年訖工而公署尚未完以致未經移
劄今既值蕩平則原兵合足原數併應行本參亟赴三

里城坐鎮及于龍蛤咘咳要害之地増築二大堡約共
用銀三百兩各用兵三百名除參將原兵五百名先已
議有工食外今又議復五百名又於外再加二百共七
百名分為二營以一營六百名屯劄新城一營六百名
分充二堡悉聽該參調度内以備三百里之緩急外以
樹三鎮之聲援庶示犄角之勢伏乞聖裁

　　一分信地以重責成照得寨賊雖經蕩平之餘但漏刃
亦所不免殘黨雖有潛歸之日而志愿只在投生況我

之兵威既振防備既周則撫處安插悉為吾民古田之
近事可徴也第今新設三鎮一時之威令未揚乗間蟻
聚不無可慮該總兵官王尚文議將參將李應祥駐劄
三里統標兵一營并存留土兵徃來遷江一帶除已有
成議外又以參將倪中化駐劄穿山統募兵一營并戍
守栁州狼兵徃來北五一帶守備童元鎮屯劄忻城統
永順永定兵五百名徃來羅墨夷江一帶指揮李時中
駐劄來賔統土舍黄寵等兵三百名徃來迎恩牛巖一

帶原任都司王堯臣統名色把總周大用新募兵五百
名徃來上林三畔大明山一帶如有殘徒各就撫處分
布三鎮給以餘田使自安生其有叛亂不聽約束者即
行誅滅則盡地分守既可以消其復聚之患而安插得
宜又可以堅其歸附之心其思恩參將原少募兵五百
之數即以前項周大用兵數補充以免再募俟一二年
後殘黨悉安然後隨時議掣伏乞聖裁

　　一遷衛所以振武威照得南丹衛八千戸所始自洪武

二十八年建于南丹土州本以衛民而設後徙于栁州
府栁城縣屯種續有上林縣鄉民吳童等因寨賊為患
奏移該衛於本縣左一里許築城以居縣治甚賴至永
樂年間調征交阯軍多陷沒不能耕守隨改附賔州嘉
靖七年新建伯王守仁以撫定叛目盧蘇王受之兵稍
略定八寨又奏移入周安寨彈壓各官軍已領有遷家
銀兩因守仁請告隨該接管都御史林富覆議以南丹
衛改於三里曽築有城而又以遺孽尚存遂縁中止今

次大征較前兵威倍振合無查照原題議將該衛見存
官軍三百餘名移於三里與參將同城仍建造衛所衙
門約用銀八百兩及照羅旁遷所事例量給遷家銀兩
指揮五十兩千戸四十兩百戸三十兩總旗間有貧難
者各給一二兩不等大約又用銀六百兩以成居重馭
輕之勢以廣還定安集之仁其參將雖住三里城仍不
時徃來三鎮二堡以申嚴約束庶南丹衛八所與參將
同居一城威武日揚事體歸一伏乞聖裁


　　一議屯田以示優恤照得屯田之設寓兵於農邊務素
重隨查南丹衛改移於上林之初供應不敷將該縣被
賊殺絶人戸田糧二千三十九石撥為該衛屯田至後
又徙賔州前田借撥思恩府四十五頃有零遷江屯所
四十一頃有零及退還上林者一千一百一十一石有
零尚存該衛者不過九百二十八石有零俱多坐落循
業等三里今以該衛移住三里則各里殘破之地不拘
軍屯民産割自楊渡水為界盡作南丹衛屯田至於尚

存殘民亦准充為耕兵各照屯田事例每人給田三十
畆納子粒米六石三年免徴該衛合用俸糧仍於賔州
闗支俟三年後屯田收成照畆輸納子粒其該衛原給
屯田係在别鄉者俱聽清還上林縣抵補今割三里民
田之數庶該縣雖稍有捐割可免肩背之憂該衛雖暫
費遷移實享久逺之利伏乞聖裁

　　一開道路以通險阻照得寨賊所恃以為梗者四面阻
山人迹不到故得恣其出沒莫可誰何耳如右江兵備

駐劄賔州所轄栁慶思恩三府其慶逺本可徑達賔州
計程不過二三日乃以經寨阻隔凡府衛文移必五日
至栁州又自栁四日方至賔州即有急切事情常邈不
相及此應首務開大路者也自寨迤南一路則出上林
迤西一路則出安定皆思恩徑路總之相距三里城聲
勢聨絡但多林箐﨑嶇且中有三畔之扼塞夷江之限
帶必須審勢芟夷招募土民分設四小堡授田屯種每
堡約兵民百人初年量給工食魚鹽每年約用銀五百

餘兩悉聽右江守巡道擇地建立庶得道路四通險阻
盡闢可杜隙穴之漸伏乞聖裁

　　一議錢糧以裕經費照得前項善後合用之銀除三里
參將見在募兵五百名工食已有定規無容另議外其
暫留土兵添募堡兵各工食及三鎮行糧魚鹽農具牛
種造衛造鎮立堡等項初年約用銀一萬八千六百四
十餘兩次年約用銀一萬二千四百四十餘兩在錢糧
寛裕省分支持似易若西粤貧瘠之地措處實難顧不

暫費者不久安不一勞者不永逸相應初年合用錢糧
就于大征支剰兵餉併先奏留事例等銀共一萬四百
七十兩三錢四分内俯容凑支次年合用并添募堡兵
工食即於本省續獲鹽利銀及近據府江兵備道節縮
年例餉銀二千餘兩等項通融給發如不足則嚴追兩
江各土府州司應解折糧銀兩補支倘可隨時議處不
敢瑣瀆天聽期俟地方寧謐仍陸續節裁不敢容令冒
濫伏乞聖裁


　　五山善後疏　　　　　　　　陳大科

　　一移置將領以重彈壓看得五山界在潯栁之間素稱
盜區而謝村適當五山之中尤為要地先年曽經設堡
于謝村馬鞍金箱然兵力既弱而統領無人故威勢不
振叛服靡常應于謝村要地修建土城一座創置參將
衙門就令潯梧參將有事則在彼住鎮無事則逐季巡
歴又選用督備指揮一員専駐謝村常川防守庶要害
據而威勢張將佐集而事權重反側者有所畏而不敢

為向化者有所恃以無恐五山可永底于寧矣

　　一調撥所軍以實重堡看得貴縣城内已有奉議衛貴
縣所而城外又有向武千戸所盖因先年征交南調移
該縣見存官二員軍四十三名每年輪戍謝村金廂是
二堡乃各軍踐更之熟路也今謝村新堡居民稀少應
移全所置于謝村官署軍營與參將督備衙門同建就
令官軍攜家住守盖該縣有此似若贅疣而謝村得之
則稍壯威聲不惟諸軍免更番之勞而五山亦有守禦

之固矣

　　一棊布營兵以聨聲援據布政司會議謝村重堡合用
募兵七十名併調梧鎮戍兵一百名及移向武所官軍
居中督備領之自謝村迤西北十五里為馬鞍堡通武
宣古毫來賔南四白牛則五山後門也應照原堡募兵
四十名稍折十里而西為元村管東廖源鷯懐山口通
來賔遷江捷路則謝村後門也應添小堡守以募兵二
十名又折而西為寨思堡賔來南四六象山口遷江崑

山口賊村之要害也應照原堡添守募兵二十名又迤
而南為定藏嶺控制馬羅疊址交通五山之門戸應添
小堡守以募兵二十名通前馬鞍元村寨思定藏四堡
領以官一員又自謝村迤東北四十里為金箱堡則南
四古毫武賴交通龍山之門戸也向有土舍覃栁狼兵
一百四十名合令仍舊耕守稍移而南為大器嶺龍山
五山之通衢也一以控山東山北蘆荻等賊村一以保
固郭西北郭東民村應添一堡守以募兵四十名狼兵

二十名通前金箱大器二處領以堡官一員又自謝村
以南十里為黄梁橋上應謝村下接北霸應増小堡守
以募兵二十名三十里為北霸墟則羣賊窺視城廂要
路應添大營守以募兵五十名梧鎮戍兵一百名稍横
而西為窿笠堡荒僻深阻為各賊窟藏密邇思簡惡村
向以山北狼兵六十名越境逺守無禆防禦應照原堡
守以募兵四十名又折西北之佛子山即著落山北狼
兵六十名守之通前黄梁北霸窿笠佛子山共四處領

以堡官一員盖五山地方周圍數百里山深林密奸宄
易生非四路置堡則聲勢不相聫絡非逐堡置戍則倉
卒不便策應今以謝村建鎮城參備居中彈壓而謝村
西北為五山後門東北通龍山門戸南達貴縣大路均
為要害之區設立營堡添撥兵壯把守無事則時令巡
緝可以杜乎亂萌有警則互相應援易以遏其出沒誠
於守禦有禆矣

　　題為强宗毆人立斃乞賜究懲以嚴宗禁事疏


　　吴　𤣥

　　廣西清吏司案呈奉本部送刑科抄出巡撫廣西地方
贊理軍務都察院右僉都御史楊芳題稱前事云云為
照任㫨系自天潢之派輙同胠篋之流攘官物其如攜
輕人命以如菅已違祖訓復干憲典委官之檢審既確
該縣之參究甚詳但係宗室例應會議合候命下臣等
會同大理寺各堂上官議擬奏請定奪施行謹題請㫖

　　酌議兩省班軍疏　　　　　　郭惟賢


　　據守巡下湖南道會呈奉臣憲牌前事議詳寳慶寧逺
永州三衛戍守廣西思恩軍士仍應撤回守栁州縁由
到臣該臣看得國家以鄰省調戍逺地如寳慶永州寧
逺等衛之戍廣西栁州因𢎞治年間借兵勦苗而留是
始于一時之權宜而後卒沿為例也粤西地故荒涼兵
力多資湖省易戒震鄰傳稱同舟分兵代戍先年既有
成例且所撥者不止寳慶永州寧逺三衛即長沙衡州
岳州諸衛亦有之臣等何敢偏䕶一方士卒不為唇齒

輔車之慮第伏覩大明會典内開湖廣寳慶寧逺永州
三衛官軍赴栁州城操守其餘長沙衡州岳州夷陵四
衛所官軍俱留廣西城操輪流巡哨府江一帶地方再
不許分撥重瘴地方令甲昭然在也乃今思恩一哨雖
業經彼中前任撫臣題請第寳慶去西粤二千餘里戍
苦矣又七百里而戍思恩瘴癘交侵生還有幾想魂設
祭誰不斷膓以故邵陵軍士目此為死戍夫詩人之念
戍役也有我戍未定靡使歸聘之憂有我心傷悲莫知

我哀之歎猶云有歸期也今且投荒就死莫必其命矣
以兹至慘至苦之狀視彼且十倍之安得不為之憫其
情而甦其困者臣讀右江道龔參議之議詳與撫按諸
臣之批語固已痌瘝共切優恤同心矣矧向也鋒鏑未
寢羽檄猶飛縱疲于奔走亦何辭之與有方今烽烟久
靖夜戸不扄思恩一帶已鮮萑苻之警焉用此疲卒附
綴為也土著之募右江道既有定畫而扣留糧銀栁州
府見貯在庫則寳慶思恩一哨與寳慶哨其苦一也寧

逺衡州長沙岳州等哨與永州諸哨其情均也或分兩
班或免逺撥則尤朝廷破例之恩亦粤西諸臣一體之
念也再照寳慶調戍栁州額軍三百近年消耗稍不及
數嗣以一百調思恩即栁州自有為守者已無藉此百
人矣倘得此百名撤回該衛將栁州見在班者查明籍
數逐年選擇精壯以徃則捍禦得人緩急足賴而寳慶
之操演城守可不致缺乏斯非兩利之策乎伏乞勅下
兵部議覆上請如果臣言不謬仍行廣西撫按官將寳

慶及永州二衛近調思恩一班照前議撤回并將寧逺
長沙衡州岳州等哨一體議恤則不惟兩省執㦸之夫
可望更生之賜而聖天子南顧之懐亦少紓於萬一矣














　　粤西文載卷九

