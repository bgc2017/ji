







　　欽定四庫全書

　　粤西文載卷一

　　桂林府通判汪森編

　　賦

　　南越木槿賦　　　　　　　(陳)江　總

　　日及多名蕤賓肇生東方記乎夕死郭璞贊以朝榮潘
文體其夏盛嵇賦憫其秋零此則京華之麗木非於越
之舜英南中斬草衆花之寳雅什未名騷人失藻雨來

翠潤露歇紅燥疊萼疑檠低莖若倒朝霞映日殊未妍
珊瑚照水定非鮮千葉芙蓉詎相似百枝燈花復羞燃
暫欲寄根對滄海大願移華列綺錢井上桃蟲難可雜
庭中桂蠧豈見憐乃為歌曰啼妝梁冀婦紅妝蕩子家
若持花並笑宜笑不勝花趙女垂金珥燕姬插寳珈誰
知紅槿艶無因寄狹邪徒令萬里道攀折自咨嗟

　　白鸚鵡賦　　　　　　　　(唐)王　維

　　若夫名依西域族本南海同朱喙之清音變綠衣於素

彩惟兹鳥之可貴諒其美之斯在爾其入翫於人見珍
竒質狎蘭房之妓女去桂林之雲日易喬枝以羅袖代
危巢以瓊室慕侣方逺依人永畢託言語而雖通顧形
影之非匹經過珠網出入金鋪單鳴無應隻影長孤偶
白鷴於池側對皓鶴於庭隅愁混色而難辨願知名而
自呼明心有識懷恩何極芳樹絶想雕梁撫翼時銜花
而不言每投人以方息慧性孤稟雅容非飾含火徳之
明輝被金方之正色至如海燕呈瑞有玉篋之可依山

雞學舞向寳鏡而知歸皆羽毛之偉麗奉日月之光輝
豈憐兹鳥地逺形微色凌䊵質彩奪繒衣深籠久閉喬
木長違儻見借其羽翼與遷鶯而共飛

　　越人獻馴象賦　　　　　　　杜　甫

　　倬彼馴象毛羣所推特稟靈於荒徼思入貢於昌期豈
不以獻我今辰自林邑而來者稽之舊史在成康而紀
之一則識王者之無外一則見遐方之不遺茍形瓌之
足偉孰路逺之云辭於是出豐草去長林殊狒狒之被

格異猩猩之就擒厲其容也故獸伏我力和其性也故
人知我心作蠻方之貢為上國之琛萬國標竒名已馳
於魏闕千年表慶價實越於南金况乘之便習或訛或
立動髙足以巍峨引修臯而嘘吸塵隨蹤而忽起水將
飲而迴入牙櫛比而摻摻眼星翻而熠熠中黄雖勇力
不能加倉舒信竒知之莫及服我后之皁棧光有唐之
域邑驅之則百獸風馳翫之則萬夫雲集故其威容足
尚筋力殊壯輪囷而重若旄丘贔屭而髙如巨防執燧

奔戰牽鈎委貺遇之者或驚駭而反行覘之者或披靡
而遥望何斯象之剛克兼美義之不忒懼有齒而焚軀
故全身而利國縱使牛能任重馬有報徳徒久困於輪
轅又每傷於銜勒豈如我邈自逺藩來朝至尊辭桂林
之小郡入閶闔之通門負名聞之籍籍守馴擾以存誠
幸投之於芻藁豈敢昧於君恩

　　斑竹筆管賦(并序)　　　　　　李徳裕

　　予寓居於郊外精舍有湘中守贈以斑竹筆管竒彩爛

然愛玩不足因為小賦以報之

　　山合沓兮瀟湘曲水潺湲兮出幽谷緣層嶺兮茂竒篠
夾澄瀾兮聳修竹鷓鴣起兮鈎輈白猿悲兮斷續實璀
璨兮來鳳根聯延兮倚鹿往者二妃不從獨處兹岑望
蒼梧兮日遠撫瑶瑟兮怨深灑思淚兮珠已盡染翠莖
兮苔更侵何精誠之感物遂散漫於幽林爰有良牧採
之嵓趾表貞節於苦寒見虛心於君子始裁截以成管
因天姿而具美疑貝錦之濯波似餘霞之散綺自我遂

初塊然巖中泰初憂而絶筆殷浩黙而書空忽有客以
贈鯉遂起予以雕蟲念楚人之所賦實周時之變風昔
漢代方侈增其炳煥綴明珠以為柙飾文犀以為玩徒
有貴於繁華竟何資於藻翰曾不知擇美於江潭訪竒
於湘岸况乃彩筆有煒列於詩人周得之以操牘張得
之以書紳維兹物之日用與造化而齊均方寳此以終
老永躬耕乎典墳

　　倚門望子賦　　　　　　(五代)梁　嵩


　　蒼蒼茫茫道遠倚倚望望情傷念蕩子之久别投慈心
於遠方渺渺何之動幽懷於眷戀滔滔不返向上國以
觀光當其截髮投師操心託迹遥望帝都俯登紫陌囓
臂於衞國門前題柱於昇仙橋側擔簦日久希寸祿以
資榮負米程遥仗何人而請益征輪篷斷别騎塵飛睇
盼睠睠凝思依依欲歴而既升雲路遥憐而獨倚柴扉
汨没難明我則每晨昏而悵望宗支有託汝曷無早晩
以言歸常曠望於烟霄每淒涼於蓬蓽杳杳兮故鄉寂

寂兮舊室㡬行鴈陣空來萬里家書難述水聲遽驚懷
古之思别恨惟對秋風之夕眷戀徘徊愁心靡開抑鬱
之情恒自切湮淪之事有誰哀駕一葦於津涯誠難去
矣聽孤鴻於碧落得不悲哉想彼淹留傷予離索躊躇
兮不止優游乎何託盈庭之萱草徒榮滿眼之蘆花自
落楊朱陌上蕭條而恨淚澘澘漢武臺邊宛轉而殘霞
漠漠恨陸海之髙深念行役以難尋憶昔伯俞之志寧
無泣杖之心見月而常憐獨坐聞蛩而每憶寒吟動兹

懷土之思惟憑蜀魄觸爾還鄉之計暗託秋砧嗟夫峨
峨仲丘殷勤士子獻書之數復何如干禄之心㡬時止
遣我日日望紅塵未見此心終未已(嵩平南人仕南漢劉龑龑多苛政嵩
求去因獻此賦龑即命歸奉母)

　　桂林中秋賦(并序　　　　　宋)范成大

　　乾道癸已中秋湘南樓月色佳甚病起不觴客又祈雨
蔬食清坐默數年來九遇此夕皆不常其處乙酉值三
館丙戌與嚴子文游松江有來嵗復㑹之約丁亥又以

薄遽走陽羡與周子充遇於罨畵溪上戊子守括蒼已
丑以經筵内宿庚寅出使次於睢陽辛卯出西掖泊舟
吳興門外壬辰始歸石湖而今復踰嶺歎此生之役役
次其事而賦之

　　登湘南以獨夜兮挹訾州之横烟絳霄艶其光景兮湧
冰鏡於蒼巔悵旻宇之佳節兮并四者其良難矧吾生
之漂泊兮寄蘧廬於八埏九得秋而九徙兮靡一枝之
能安上瀛州而瀑飲兮當作噩之初元旋水宿於垂虹

兮滉金碧之浮天剋後期而竟爽兮忽罨畵之滄灣既
戊子而守括兮摘少微於樓蘭丑寓直於玉堂兮聽宫
漏之清圓再西風而北征兮清笳咽於夜闌迨返斾之
期月兮放苕霅之歸船幸故嵗之還吳兮帶夕暉而灌
園甘土偶之遇雨兮就一丘而考槃今又飄飄而桂海
兮賓望舒於南躔訪農圃之昨夢兮杳征路之三千月
亦隨予而四方矣不擇地而嬋娟諒素娥之我咍兮老
色涴於朱顔(闕)觀月之曩見兮炯不動而超然適病餘

而閉閣兮屏危柱與哀絃復訟風而閔雨兮謝鼎食之
芳鮮閴清齋而晤歎兮驚足迹之間闗誰識為此驅逐
兮豈不坐夫微官知明年之何處兮莞一笑而無眠

　　乳牀賦　　　　　　　　　　梁安世

　　吳中以水為鄉嶺南以石為州厥惟桂林巖空穴幽玲
瓏嵯峨磊落雕鎪欲縻繩而篝火窘糧絶而道悠石有
脈其何來泉春夏而滲流積久而凝附贅垂疣或撃斯
鐘或振斯裘或蓮斯葩或筍斯抽或胡而龍或脊而牛

或象之嗅或黿之浮或麟其角或馬其騶或躍而魚或
攀而㺅或粲金星或羅珍羞或肺而支或臂而瘤或釡
之隆或囊之投或溜而塍或疊而丘或鑿圭竇或層岑
樓或賈犀貝或農鋤耰或士冠纓或兵兜鍪或下上而
相續或中闕而未周稽本草之乳牀特精觕之不侔爾
抑嘗以嵗而計之十萬年而盈寸度尋丈之積累嵗合
逾於千萬肇開闢而距今邈春秋其㡬換蠟屐之士倐
來亟散訝泉乳之能堅若朝菌之暮旦孰知頑礦天理

密運自立於岱能言於晉望夫而化殞星而鎮生公談
妙而㸃頭初平叱羊而争進凡如劒如佩如紳如弁如
拱而侍如坐而眄既具人之形體葢閲世而默見吾將
灰心槁質孱顔畔岸兀坐嵌巖之側觀融液之流轉自
分及丈十百而羡髙低聯屬枉擎臺建小留矦濟北之
遇玩蓬萊六鰲之抃俾磨崖刻畵之子孫當語之以老
人大父之貴賤雖葢傾而輿穿戴一姓之奄甸儻謂瘴
鄉之不可久居夫豈知處夷險而其志不變者邪


　　融縣真仙亭賦　　　　　　　　易　祓

　　奔走嵓之崒嵂兮歴磴道之委蛇慨曩日之層濶兮訪
危亭於故基乃芟乃削兮乃詢我龜寄錘鈞於心宰兮
付匠石以成規奐翬闌以雲浮兮殆與古以為期猗歟
異哉物與人之相求兮每扞格而難逢茍襟度之弗宏
兮彼將隂伏而緘封何前節而後麾兮曾莫表其遺蹤
倐楚歌之噭咷兮乃指顧於從容匪斯亭之傑特兮羌
丘壑於心胷試登臨而偶步兮紹昔人之勝游仰徐瞻

於峭壁兮俯獨瞰於湍流旁於一人之彷彿兮儼冠服
以清幽恍陳前之萬象兮森舞鳳以騰虯宜斯亭之對
峙兮若將迎而獻酬融州之民兮爾裳爾衣從公於亭
兮公不我違公朝而往兮山澤曄乎其晴暉公暮而返兮
烟霞靄乎其霏微樂其藥於吾民兮非公其誰與歸故
曰天地鬼神之所祕兮不以古今為存亡也紛宇廟之
萬有兮於人實為之低昂也鑒達人之大觀兮固將羞
崑崙而隘八荒也斂經綸於方寸兮聊杖履以徜徉也

使後登斯樓而懷感兮此吾融州太守之甘棠也

　　梧州南薰樓賦(并序　　　　明)富　禮

　　洪武癸丑禮僉憲廣西分司梧郡是年至梧徧歴所屬
州縣越明年甲寅春三月始克畢事復還至梧與憲使
何文通李源道同登譙樓閲郡志見前記郡㕔者三人
焉曰莫日龍曰陳楠生曰思誠吕公在前代文章政事
籍籍可考其名樓曰南薰於兹郡甚稱適時初夏薰風
南來仰聖徳之如天嘉生民之休息迺為之賦其辭曰

揚州之域牛女之墟火山峨峨是為蒼梧客有登譙樓
而容與覽風景而踟躊喜四民之樂業感萬物之昭蘇
俄而薰風南來新凉如水披襟當之悠然而喜顧謂同
行二人者曰思昔有媯御極重華協徳海隅蒼生順帝
之則居於深宫袗衣鼓琴載歌南風以和民心是風也
起自離宫入於坎穴徘徊綠水之濱宛轉青蘋之末度
茅茨而輕雲不飛拂土階而纖塵如抹於斯之時戸無
疵癘之民家無夭札之子鼓腹而游者忘匱乏之虞含

哺而嬉者絶憂愁之思帝於是省方南巡言至於梧㢲
二後屬飛㢘前驅鸞鳴和應風隨帝車梧也何幸重瞳
屢顧出作入息恐帝之去物換星移去古既逺而執熱
願濯惟古之思蛇鬬龍争鯨吞虎噬桂林象郡之區尉
佗都老之裔厯漢唐宋至於前代不識此風者以億萬
計聖皇致治駕唐軼虞皇風熙熙徧於九區宜南薰之
長養還淳朴於古初俾濮鈆祝栗之天泰遠邠國之地
悉囿於覆幬之中同歸於發育之内豈特蒼梧之民薰

而為比屋可封之俗化而為野無遺賢之士乎禮以布
衣欽承明詔持憲廣西分司嶺嶠既竣事而言旋登斯
樓而瞻眺風飄飄而吹衣望午門於天表欲乘風而歸
去候綸音之宣召維予三人實同行役願託斯文寫諸
屋壁倘郡守之增修庶有徴於翰墨已而舟人告行雲
帆千尺覺南風之襲人尚凉生於几席

　　大成樂賦(并序)　　　　　　　陳　璉

　　洪武壬申予典敎桂林越明年季冬朝廷頒雅樂至因

命熟於樂者分敎諸生不逾月有成明年春丁祭八音
克諧六佾整肅神人以和時觀聽者咸相與歎賞以為
聖朝盛事予惟在昔帝王制作之美必有鋪張盛功歌
詠休烈者矧今聖明御宇崇尚斯文典章禮樂之懿誠
足誇前代而冠百王予忝司敎鐸親覩盛事不揆庸陋
為大成樂賦一通方之古人之作終有餘愧然區區忠
愛之誠固有不能自已者其辭曰

　　於赫明聖徳冠百王奉天承運統有萬方立人極扶紀

綱頒正朔朝明堂禁網疎濶刑書審詳振文風於九有
施化雨於八荒災沴不作嵗時豐穰景星耀而泰階平
虹霓見而日月光醴泉芝草不足為瑞慶雲甘露不足
為祥首興文敎禮我素王悼禮樂之廢墜欲制作而未
遑閲厯有年始見更張爾乃載命太常爰稽古式樂作
大成舞用六佾惟精惟美弗疎弗迫惟爾百司恪恭乃
職於是採嶰谷之竹出泗濱之石擇文梓之良材揀孤
桐之美質旁搜金革廣聚膠漆衆材適備羣功協力所

作伊何鐘磬琴瑟簫鼔柷敔塤篪笙笛惟武有具亦既
整飭輝煌旌麾左右勺翟告成功於九重動歡聲於百
辟天子曰嘉錫以雅名載頒矦泮如勅奉行惟桂有學
嵗年屢更絃歌洋洋不減武城適雅樂之頒至當甲戌
之上丁將祭之日天朗氣晶乃設簨簴宿懸於庭暨於
行事風雲不興庭燎煇煇衆星熒熒岳牧承祀極其精
誠珮玉鏘鏘冠履盈盈篚帛式陳牲醴惟馨麾幡斯舉
衆樂皆鳴喤喤乎簫韶之音嗈嗈乎鸞鳳之聲調隂陽

之律吕分宫徴之濁清舞蹈迭舉登歌載升合止有節
既和且平是以觀聽者莫不神領而意㑹心開而目明
不惟感於人心實能格於神靈豈非妙拊撃之條理而
集衆音之大成也邪矧我素王挺生東魯祖述堯舜憲
章文武允為帝王之師作我斯文之祖仰聖徳之巍巍
為累朝之褒異始於髙皇元帝之時次及建武延光之
際三牲之祀起於西晉太牢之設見於後魏惟北齊之
顯祖亦克遵於古制大興於李唐之朝尤盛於宋元之

世禮器既全樂器亦備非惟諡號之極其尊崇而封爵
亦延及其後裔古稱成均首善之地廟學有嚴祀享弗
替瞻翠華之層臨聆玉音之屢至雖萬乘之至尊亦禮
奠而致祭豈非以道不以功以徳不以位邪今聖明在
御車書㑹同制禮超前代之盛作樂成太平之功是以
文敎聿興孔道尊崇躋斯民於仁夀致四海於時雍葢
將登五帝而並三王又豈漢唐宋元區區者之足比隆
哉


　　重修靈渠賦(并序)　　　　　　顔　皥

　　桂林之興安有靈渠秦史祿之所治也漢時馬援修之
有明麗天天子修水利以便民於是尚書嚴公奉命復
修之至數月而功成焉天子嘉之士大夫皆為文以紀
其事子遂為之賦曰

　　鴻濛浩兮初分山川阻兮崑崙哀炎荒之萬里兮矗海
山之雲屯千嵓萬壑之奔流兮㑹渼潭而為湫神人決
靈渠而東之兮入三湘而下流何天荒而地老兮殆不

免於陵谷當我明之疆理兮靡一事而弗勗惟使相之
任重兮奉明詔而東行置子馬兮江臯揚吾舟兮洞庭
集萬夫於農暇兮爰濬治而得經方驚濤之洶湧兮浩
湯湯而不息於是疊雲根於萬鈞立陡門之三十束微
波之盈盈瀉寒流於一碧挂長虹於九天横銀河於東
壁遂舟航之往來使公私而便益餘波流潤兮溉萬頃
之芝田横梁架道兮厯千古而弗顛追史祿之功既有
傳於往日載㐲波之力亦何愧於當年偉使相之成績

展宏才之經綸弗怠於事不勞其民宜有光於史册表
丹心之忠勤復為之歌曰興安之山兮蒼蒼靈渠之水
兮洋洋此邦之民兮樂且康頌公之徳兮山髙水長

　　芝軒賦(并序　軒在督府堂後)　　　　　胡　榮

　　都憲韓公總治兩廣開府蒼梧之嵗有芝七莖産於行
臺東池之上遂作軒揭名志瑞應於方來謹稽載籍有
曰芝生於土土氣和則芝草生又曰王者慈仁則有芝
草生矣榮忝職文學侍公左右目覩斯瑞因為賦頌之

其辭曰

　　天地函和秀氣肇敷挺生靈草嘉瑞珍符藴日星之精
采承雨露之滋濡炳五色兮煥爛濯六英兮郁如土質
純而莖紫金蘂錯而柯朱翳開府之臺榭絢翠草之庭
除叢蘭發其芬馥緑竹增其清虚葩層綺而晨結輝奪
霞而晩舒豈載培而載植抑不根而不株異衆芳之開
落諒有榮而無枯閟幽香於奥室美君子兮與居於是
考厥攸感由公總憲綱紀藩翰綏輯宇縣展才卓犖修

政罔倦文士俎豆之陳武將牙旗之建咸簡能而黜否
倐懦立而頑勸熄狼烽之飛燄底民居於永奠雖抑情
以奉詔亦罔極之為戀肆𤣥穹兮降監錫無疆兮佑眷
因物産以表祥俾治平之日見公乃名軒以芝休徴用
章詞林興頌歌聲洋洋非云溢美爰罄揄揚矧公志之
謙抑歸感召於吾皇覽商顔之采茹殆隱逸之所藏彼
𤣥光之服食亦既涉乎渺茫若昔炎漢元封之始甘泉
之官聿薦芝房神爵紀元函徳之殿金芝煌煌兹故應

君之忠孝大昭信史之耿光再稽列傳古有孝子曰韋
曰楊天監其誠廬於墓傍亦有邵宰化行新昌天亦監
之芝草為祥斯有善行之徴厯千載而流芳丕惟今日
主聖臣賢仁風義澤遐布旁宣聲歌所暨周於八埏兩
間和氣充洽龎全故有芝草惟時産焉肅聞當宁惕然
恐懼不侈祥瑞恒省災異方且放珍禽屏竒技隆孝養
謹時祀恤窮民罷瘝吏期五糓之豐登書大有以表嵗
誠罔眩後世之虚文而懋式前王之祗畏公亦仰體宸

衷在位靖共咨詢咨度采菲采葑靡姦弗遠靡徳弗崇
一夫不獲引咎責躬儼古人兮維則復䆳古之淳風兹
葢元首股肱同寅協恭允克致中和贊化育平泰階調
玉燭將覩麒麟鳳凰萃於郊藪醴泉甘露降於宫囿必
有太史抽毫據事特書紀一時之靈瑞同兹軒而悠久

　　䑕賦　　　　　　　　　　　桑　悦

　　桑子出倅龍城眇焉羈旅斜日沉山離羣索處酸風撼
屋以長鳴苦雨滴簷而似語各妻孥於一方違君親於

萬里澹孤燈而照影抱百憂以延佇梁間壁孔忽然有
聲肅肅谷谷呦呦嚶嚶儼若號猿倐若啼嬰是羣䑕之
變怪豈畸人之可聽須臾就枕結陣雜沓轟屏震案偷
餐浪唼温禺渡合羅而車騎啁啾王尋敗昆陽而人畜
糅踏使我寢焉而驚夢焉而愕隍中不迷難尋列子之
鹿園内未經奚化莊周之蜨嗚呼噫嘻爾生何為噏煙
載爾雅之篇穴處紀禹貢之書翻甕攪黄山谷之夜眠
戴冠兆霍子孟之族誅曾子將歌而莫搏淮南輕舉而

被驅所以其形甚微詩詠其碩春秋紀異牛角被食子
瞻謂之曰黠元明名之曰劇危俠客之是中枉飛鸞之
受嚇遷徙不常今古共惡壞永某物栁子厚文之鑒戒
穿公家墉于公異宣於露布是非吾行之獨遭乃爾所
行之有素生育甚繁羽鱗間化渴何妨兮飲河巢可憎
兮託社歎䝉貴之莫尋偉活褥之無價誅之不可勝誅
縱之亦何所顧藉也邪吾將收視返聽兌聰塞明穴隙
重熏衣笥牢扄自治嚴密外物孰攖小非大患衆亦難

勝無可奈何付之冥冥

　　游花石巖賦　　　　　　　　黄　宣

　　於爍懷陽秀石峙嵥盤錯蒼梧枕輢交粤挺𤣥黄之麗
象跨嶺海而横越乘標引峰連綿嵑嶱體爽磑以屹㠧
紛郁郁以纚列或㠑嵬兮而岝㟯或嵣㟐兮而嶃□或
嶜岑兮嶚刺以參差或嶙峋兮嶁峮而斷絶或下平衍
而曠蕩或上谽谺而嶻嶭於東則青江浡潏蕩其胷於
南則赤水浟湙湧其穴其巖則有四門洞矚從横﨑崛

嵬崷怪崪儼若天闕芝房無以奓閬風不能劣於前則
有沖天石竇上泊𤣥幽炫燿虹蜺干斗射牛雲鳥穿飛
曾莫知其攀遊於旁則有坂坻巑岏而成巘狀若蕖蓮
旖旎太華競秀争妍游女弄竒於若邪之曲耕父揚光
於清泠之淵於右則有北面齊嶽雙峰峻峍隆崇巋峗
豐冠山之朱堂盤紆玲瓏儼員嶠之璚室爾乃開白雲
之莊披素書之帙藤簾雲幌霏霏映日圓池生明曲若
新月邈乎哉洵宜望之無際恬矣哉葢流盼而靡一至

若青㝠迴薄巍巍銀表道人兮羽化雲女兮嫽嫋金鵞
石魚兮時不散龍鼎𤣥珠兮沈不曉淒乎雲淹兮神何
竒溢乎水潏兮澤奚小爾乃登嶕嶢覽遐逖披巉巖眺
諸石則有決若奔驟類天馬之騰空宛若游龍儼巨鰲
之立極或前横若削而筆聳或後赴若敵而劒擲或蓊
若雲門而靉靆或覆若洪鍾而仆仄或連若累空而輻
輳或散若蹲踞而遠埴美哉茂麗臨望廣矣竒矣衆備
難覩記矣於是乃列寺營址棲樓於後東西膠葛南北

騈複雕奕鏤采異出竒構於是乃崇基表刹金彩玉璞
施不捨之壇結無縁之閣掩室摩偈演勿照之真明杜
口毗邪通息言之妙覺夫然後九衢之草千芳四照之
花萬灼崖谷共清地景交逴於是同廛并井都人女士
袨服靚妝雜沓雲纚躡臯巒以馳騖蕩神情之曠美恨
百年之迅度目豐容之難似追穹輿之無盡識蜉蝣之
㡬遇於是有朱輪鼎貴儐從奕奕陳詩采風飛觴舉白
澹忘懷乎紛務暢游倪於瞬息於是有𤣥真之子輕妙

之容攀雲巍之石室尋霞舉之仙舄仰蔥翠以延脰恣
遨遊以髙適此則花石洞之梗概世得為雄羡者也若
夫悟暉韶而葉綺感豔節而花燃雜好鳥之流聲釋機
情於魚筌翫盈虚於物化掞奥義於瓊篇綠草萋而送
春朱櫻薦而迎夏愛晨風之弄旭厭夜黄之噪夜閒踟
躕於月觀喜澹蕩於風榭搜泬㵳以魂揺託沈騷而賦
寫人安得而不懷余安能以自黙乎客曰若吾子之言
大都能道其要妙所謂殫究於前聞發䝉於未覺矣盍

為竟其説焉遂亂曰遼廓萬有天地宅兮崱屴兹石恢
竒怪兮鴻荒無傳誰斧鑿兮巖巖具瞻洵俯仰兮苞光
靈曜施莫厚兮必有偉人代相符兮斐辭知謬美讚侑
兮

　　送遠賦

　　出國門之莽蒼兮渺長路之悠悠泝江潭以遄征兮將
從役乎炎州伐菌桂以為楫兮刳貞松而為舟驅湘漁
以方之兮要尼父與之同浮獲予心之所安兮雖顛隮

其何悔茍調劑之中製兮噉荼堇以為美緬修名之有
則兮非矯飾之可希指九皇以矢心兮百神下而察之
冀皇路之無頗兮何顧乎予之中私遺綿力以佗效兮
奚芥蔕乎崇卑嗟青春之凝沍兮屬戒行而淫雨風披
離而熛怒兮雲觸石而游宇潢潦滉瀁以彌望兮泥淖
縱横而淤沮心一日而九馳兮車欲發而齟齬友生瞻
望而野泣兮厯桂醑而留連青衿遮道而攀轅兮足頓
地而呼天懷徳義之滲漉兮固去而不能舍也蘭蕙遠

而逾馨兮豈惜夫知者之寡也鳳凰跱乎丹丘兮餘音
嘹唳而振八極賢哲耿介而抗行兮四海尚其明式衆
增羡而侈美兮予獨濳悲而於邑俾余躬之昭昭兮寧
均戴乎白日亂曰桂棹夷猶越南荒兮㵝㵝江流經舊
邦兮登甘獻醇承北堂兮善以為寳樂何央兮抉幽展
屈惠彼方兮皇鑒其昭道將昌兮鴻名駿烈允無疆兮

　　靈渠賦(并序)　　　　　　　　方　昇

　　廣西古百粤地舊無河道舟楫不通秦時史禄始鑿山

導水名曰靈渠地屬興安至唐李渤復立陡門三十有
六視水之消長而開閉焉自是人無負戴之苦而得灌
溉之利矣臨川方生為之賦曰

　　繄百粤之故地聳千仞之層巒犬牙交廣之域襟帶湖
湘之間右走甌駱左控荆蠻入嶺首邑曰惟興安氓雖
雜於猺獠士則習於衣冠井畫區分膏腴千頃星羅棊
布村落㡬團商賈歎羊腸之曲屈衆人憂旱魃之雕鑽
田疇龜坼而莫救道途蛆蝦之惟囏賴嬴秦之史祿鑿

碣石之巑岏爰闢靈渠乃轉漕運至唐李渤益加疏濬
陡三十六開閉同閘河之規模堤百千尋延袤恍長城
之步仞舟楫既通貨物交進遂使天下之旅重可輕而
遠可近水利既周稼穡膏潤但見一邑之民旱不乾而
貧不困熱者濯之若愈疾疚渴者飲之若戀良醖是以
亘古至今取之不窮而用之不盡其利也博其源也長
濫觴於海陽之麓瀦滙於分水之塘泓澄涵瀅浩淼汪
洋春風蘋藻之緑夏日芰荷之香金波漾月素練凝霜

漁歌欵乃帆影飄颺宜乎騷人墨客之題詠而達官君
子之徜徉也其來也有自其去也有方南則達於兩廣
北則會於三湘由是雕題文身之國鴃舌螺髻之鄉畢
獻琛而奉䞇見重譯而來王羽毛鱗介珠璣犀象海錯
山珍千形萬狀皆得乘長風破巨浪登金門而進皇上
也若乃衆流之會千流萬派縈迴百折如環如帶漾波
灔之參差響秋聲之澎湃司之者有武弁之士役之者
有戍卒之輩兩岸之山岧岧嶢嶢巨石峙千秋之峽長

虹駕萬里之橋聖殿髙於白雪之峰寳塔沖乎碧落之
霄舟車輻輳闤闠喧囂邑治斯建政令出焉學校斯設
敎化施焉處士之巖䆗窱而隱其後狀元之峰竒嵂而
卓其前宜其成萬寳而聚百貨鍾英傑而産才賢若宋
之唐則唐介丘養浩唐彪功名烜赫圭組蟬聯迨及我
朝治敎休明人文宣朗曰趙曰秦若唐若蔣科名烜赫
圭組相望是皆沐聖化之涵濡而當時之所尚也思昔
李冰堰江注水於蜀郡蘇軾築堤灌田於浙東葢其所

為之善雖滋一時之利豈若兹渠之建克成萬世之功
顧愚生之慶幸逢昭代之時雍覩靈渠之潤澤喜民物
之雍容灑長箋之翰墨陋小技之雕蟲奠皇圖於鞏固
濡聖澤於無窮亂曰渠之水兮波湯湯溉稼穡兮通舟
航獻琛䞇兮進明王産賢才兮佐廟廊沾聖澤兮及八
荒緜國祚兮天地長

　　南游賦　　　　　　　　　　田汝誠

　　嵗次閹茂月旅夷則厯日戊寅七夕令節田子將祗役

桂林藐焉異域戒行李辭嚴君展塋宅謝婭姻供悵南
浦弭楫西津廼喟然歎曰迢迢畏途險矣隘矣佻佻征
夫厪矣憊矣夫運有窮通事有順逆安土敦仁謂之迪
吉故度徳量能中外以秩者君之制也委身陳力夷險
無擇者臣之義也猥經術之寡昧兮濫䇿名於盛時效
涓埃於一紀兮俶沿牒而登資王程檄其孔棘兮誼不
可乎稍留遂揚舲以遄往兮訊南紀而遠游闕庭闈之
定省兮眷桑梓之綢繆雖慰親以强笑哀憑心其曷瘳

路尸饔而負米曾受杖於耔𤓰尊叱馭以馳阪嶠絶裾
而忘家伊數賢之異趣兮予惟三復乎白華景孔門之
崇孝兮何百行之能加陟五雲以騁望兮散予心之鬱
伊禹穴蔚其對涘兮微河洛而永思輯瑞帛以會計兮
防風後而䝉誅孔斥怪而不語兮胡辯骨之専車俄瑶
山之岝&KR2249;兮突秋江之怒濤乍翺翔以徐進終&KR1974;踔以
彌髙束赭峽而訇礚薄赤亭以消搖陵廣斥而雲布迫
枝汜而熊咆來不知其所吐兮去莫測其所韜將堪輿

之噫吸兮疇胥怒之能招降層岑而即舸兮御魚浦之
緒風淹定山以回眺兮眄鳳嶺於冥濛旦予發於浙汭
夕倚櫂於桐廬㪺文漣以瀹茗芼翠荇以為茹山川鬱
其盤骩兮信𤣥聖之儲胥攬予纓之纚纚兮濯嚴光之
靈瀨悟入幕而輸忱曾不屈其鯁概體肥遯以居貞處
久約而能泰希巢許之遐蹤何狂奴之故態指太末以
西邁兮厯姑蔑之榛墟丁吳越之龍鬭兮悉率賦而從
之踐茹膽以勗恚媪持葛以作絲藉蠡種之夾輔竟澡

恥於㑹稽何六千之膚敏復假虹於妖姬貴乎聖賢之
持滿兮履薄冰以自持彼何忲而淫佚兮少康祀其忽
諸悵覽古猶未厭兮增羈懷之永歎泝行飇以催發兮
紛不假乎盤桓釋余橈於瀫滸總余轡於常山路威夷
兮木杪風飄蕭兮雲端感新秋之策策悲故國之漫漫
望玉斗之峨峰騖鉛溪之修渚雲冉冉以歸吳人棲棲
而泊楚亂彭蠡之汪洋兮康郎巋其在睹哂偽漢之草
竊兮規潢池以跋扈皇祖赫以龍飛兮矇不肯乎為所

鼓蛙怒於鯨波灰萬艦於一炬先扶揺以鷹摶後倉皇
以䑕沮屬四㝢之承平兮杭一葦以安流帆翩翩兮賈
客罛濊濊兮漁舟搴杜蘅兮幽溆狎鳧鴈兮中洲沐膏
澤而詠勤苦兮喟太息以夷猶㑹長風以鵠舉聊戢翼
於洪都肅南州之髙士弔黄壚以束芻蕃秉鈞而少通
兮矯姱節於頽波既下榻以承間兮胡不規之以中和
處明夷而用晦兮知其無可奈也互標榜以危言兮亦
吾黨之過也誦古牒其多愍兮予姑順途以徜徉披劒

池之荒壤睇牛斗之餘光金川洌以維緩玉笥駿以髙
驤慨神物之恍惚兮仙之迹復已渺茫握椒醑而叩螺
阜兮謁忠節之祠宫嘉趙宋之多士兮每登庸乎兹邦
文子褎然而首舉兮值宗社之顛傾慟赤縣之草莽扶
黄屋於滄溟靈亦知天壞之不可支兮要𢎞萇以為正
竭余力始就縶兮濱九死而峥嶸誓成仁而取義兮佩
聖訓之孔明復靈歌以激烈兮涕淫淫其緣纓犯皇恐
余上&KR1081;兮亦靈顛沛之所履水&KR1565;瀑以下瀨兮撃危磯

之齒齒類&KR1411;馬之騰波象濳牛之伏渚沫沸沸兮霑衣
風泠泠兮送予將感靈而助予兮瞥予濟乎驚湍予既
不難於利涉兮履習坎而愈安晞庾嶺之偃蹇兮路回
回以造天石側疊以霞駮木夭矯以虬蟠憩中坐而神
掉俯浚谷以顛汗豁崇闗以&KR1766;閜兮嚴不可乎徑度通
重海以來庭納八蠻之賨賦輦犀象而匭珠翠兮歸上
國而布濩嗟曲江之人傑兮煒相業於開元闢兹闗以
懷遠兮峻故里之藩垣衣冠儼其世祀兮覽遺編而增

欷賦白羽以寄諷兮窺細徳之險微予之言既艱於納
牖兮抱殷憂於長離板上帝以喪亂兮悔違弼其何追
乘凌江而下遡兮接南海之洪波憶當年之浪迹兮冐
赫羲以流槎涉朱垠之浩涆跋赤嶠之嵯峨疲精神於
夙夜兮冀青衿之速化遵半塗而削迹兮雖式穀其則
那予亦知迂疎之為患兮耿憤世而嫉邪雖忤時以多
口兮剖心腎其無他掠端州以左轉兮訊孝肅之遺黎
却片石而弗橐兮孰貪泉之能淄潯江流離而東下兮

蹇子舟以薄磷梧山巃嵸以隗㠑兮路陂陀而逾峻逆
灕水以上浮兮入大荒之修坰山參差以繚繞兮冗不
知其所名峰刺天兮㦸立灘湱石兮雷轟霧霮䨴以下
浥雲滃渤以長蒸猩猿哀以夜嘯虎豹羣而晝行劃綠
林以唐突兮孰有戎之敢攖何兹川之塞阨兮餘百里
而無人心屏營兮逾劇途邅迴兮益屯禹胼胝以荒度
兮曠戎索而弗理降芈楚以肇封兮輓篳路以略啟王
制閡而未被兮詎文徳之能敉忍羇旅以伶俜兮惕二

親之遺體超陽朔而北詣兮及桂林之崇墉控五嶺之
上游兮鎮百粤而為邦洞重闉以方軌兮壯屏翰之軍
容其中則朱門赫赩文甍釦閾植㦸鳴鐘皇宗是國次
則街衢弦直閭閈蟬聯五方服賈列隊居廛扶輿毓秀
紱冕比肩於前則連山崷崪界以重江釃清瀉濁環隂
抱陽經凃枝術貫穿越裳扼要領而南下若建瓴於穹
堂於後則培以衡嶽枕以堯阜綸絡荆潭盤宗篤厚九
疑繽紛以布翼三湘迴帶以澄瀏於西則山奔水導分

湘别灕發源月竁莫測端倪引牂牁之洪派委下屬於
番禺於東則兩江迤邐與海通波飛艘絡繹鬻販魚鹺
泮散夷落北走湘湖□四郊而容與兮庶斯域之可居
鄉心惙其勃發兮衷昡曜其猶初佐旬宣以賦命兮媿
實約而名虚駑駭駕而戀櫪兮思抱影於空廬遠父母
而弗穀兮陟屺岵而漣如孰有翼之可假兮願一覿夫
里閭魂展轉以達旦兮宦情索其日淡乞骸骨而返初
服兮疏欲陳而未敢擇官而仕豈臣心兮顧私衷之寡

歡傾肝膽而孰諒兮叢謗詈予以避難第抑志以就列
兮順時命而即安奉簡書以從事兮又怵瘝曠之為患
亂曰大易有訓幼所懷兮消息盈虚與時偕兮困亨而
貞反諸已兮永終知敝慎厥始兮死生富貴命在天兮
釋躁寡怨維永年兮達人大觀眇四海兮雄飛雌伏安
以待兮欣戚異感途所經兮歌以永言舒旅情兮忠信
篤敬慎身修兮雖之夷狄終無尤兮

　　遠游賦(并序)　　　　　　　　袁　袠


　　余弱冠登朝讀書中祕繼官刑曹調武選武庫災編戍
湖州赦歸䝉薦起為南武選遷職方署員外郎尋有廣
西之命昔孔子欲居九夷不以為陋廣西古百粤也今
海内同軌且余既仕矣安敢以遠辭乎爰作遠游賦以
述事抒情焉其辭曰

　　沐鴻施於嘉運兮擢遺仄於樊丘曳華緌以登進兮踐
舊京而嬉遊幸朝野之無事兮肆驩虞而靡憂謝文墨
之填委兮稽圖牒以諮捜差穀旦以休息兮爰嘯侣以

集儔升北山以遐眺兮遡大江而榜舟或閲武於廣塲
兮或祓禊於清流尋廢興於六代兮仰駿業於皇猷念
無荒之有戒兮信佚樂而不偷乏佐時之竒略兮竟投
裔於僻陬駭顔駟之龎眉兮怪馮唐之白首歎滯淹於
更生兮笑浮沉之揚叟羞子安之巧宦兮䝉良史之譏
醜偉潘仁之拙政兮賦閒居而不朽衆捷徑以窘步兮
固余顔之所厚獨修姱以委順兮諒余心之所取茍貪
婪以競進兮寧坎壈以自守昔孔聖之周流兮居九夷

而弗陋洵展禽之直道兮遭三黜而無咎顧樗櫟之非
材兮雖棄捐其何有奉簡書以畏忌兮戒僕夫而啟行
出檇李之下邑兮游臨安之故城痛越霸既不終兮宋
社又以圯崩肅陽矦以先驅兮遵浙水以揚舲感錢鏐
之雄武兮提尺劒以縱横悼伍胥之忠憤兮浮鴟夷以
隕身忽怒濤之山立兮儼白馬以耀靈沿桐江以容與
兮憩嚴瀨之澄清躡髙臺以長嘯兮懷哲人之典刑於
是芳嵗將徂𤣥冬告畢雨濛濛其下淫兮雪霏霏以蕭

瑟䨧霧曀以冥冥兮同雲曖其無色鴈&KR1523;&KR1523;而南翔兮
日忽忽其西匿坐修夜之難旦兮步列星以太息繹甯
戚之曩歌兮材士顑頷而失職心侘傺以紆軫兮思絓
結而瞀惑水泉涸其不流兮石巉嵓而阻塞既儃徊以
川浮兮復﨑嶇而山陟野蕭條而無人兮獸蹲躅以屏
迹愁車殆而馬煩兮汨吾朝征而夕于役形枯槁以飢
渴兮精消鑠而内蝕魂&KR1697;瀁以踰佚兮涕浪浪而霑臆
撫壯年之不居兮恥修名之未立於是厯甌粤觀豫章

攀傑閣於江渚兮詠瑋辭以徬徨帝子不可作兮王生
亦已淪亡睇彭蠡之巨浸兮追鴻伐於髙皇想湖水之
盡赤兮殪元兇於大黄翦鯨鯢於溟渤兮陋鉅鹿與昆
陽謁羣忠於叢祠兮覩丹青之耿光甄孫許之壯烈兮
實後先以相望咸致命以竭節兮終身滅以名揚越臨
江以信宿兮矚玉笥之崇岡侈降禪於漢武兮欽登封
之閟藏忽獻嵗以發春兮迴青陽於幽谷鳥嚶鳴其相
和兮麗冬榮之嘉木悲去鄉其日遠兮時反顧以蜷局

魏牟皇皇以戀闕兮嗣宗塗窮而慟哭何賢哲之逹觀
兮猶委心於榮辱諷龍蛇之至言兮勵浮雲以自勗聳
韓廟於袁疆兮哀逢辰之不淑黜百家以述聖兮排二
氏以箴俗雖馴鱷以開雲兮卒罹殃而粤逐弔楚纍於
江潭兮披騷經而三復椒蘭妒而搆讒兮嫉蛾眉而謡
諑怨靈修之不化兮傷郢都之傾覆式彭咸以自靖兮
葬汨羅之魚腹涉長沙以夙駕兮嗟賈生之夭年遭漢
文之殊遇兮何卒困乎絳灌之巧言闢宣室以徒召兮

賦鵩鳥而自憐挺異才以命世兮竟齎志於重泉亂衡
陽之洪河兮厲沅湘之大川覽吳楚之上游兮極耳目
之偉觀瞻栁矦於永郊兮薦蘩茝以羞筵世溷濁而壅
塞兮紛妒忌以蔽賢慨四子之一轍兮差異代而同患
士不遇以永歎兮諒自古而已然望朱垠以俶裝兮指
象郡而驤軌肆流目於南疑兮悵重華之野死蒼梧曼
曼以在望兮悼二妃於江之汜山巃嵸以造天兮嵐昏
昏而晝起桂樹叢生於嵓阿兮春炎炎其若暑壤濱海

以沮洳兮土墊濕而恒雨猺狫□以伺人兮或雕題而
黑齒蝮蛇蓁蓁於中林兮蜮含沙於淵水雄虺九首以
觺觺兮封狐捷而千里何此邦之炎瘴兮固蠻族之所
止徴禹迹之所不到兮檢職方而未序詫漢帝之喜功
兮肇開拓而疆理猗皇風之泰昌兮界昆吾以為宇包
五嶺以作藩兮括百粤以置吏朝越裳以重譯兮撫交
州而即叙眇余躬之陋微兮敷文敎於兹隅戾泮宫以
振鐸兮選青衿之秀儒懼聖遠而言湮兮病曲學之支

離列四科以作人兮愧五敎之未施憑丘墳以頥志兮
寄絃歌以自娱聞老&KR1334;之適戎兮講道徳之𤣥虚䝉莊
遁於漆園兮馳放言以恣睢虞卿窮而亡聊兮猶發憤
以著書茍斯文之未喪兮竊希志於前規吾將籠今古
以騁騖兮掇罔象之𤣥珠亂曰去鄉遠遊心不樂兮自
冬徂春將焉薄兮炎州卑濕風土惡兮魑魅晝出瘴癘
作兮狐死首丘不忘故兮代馬北風尚知慕兮世不我
知羌誰愬兮歸歟歸歟娛竹素兮


　　遊中隱山賦(并序)　　　　　　俞安期

　　余厯覽㝢内巖洞率多幽奥杳冥入必需燎其不需燎
者復促局亡竒未有如中隱之洞博敞寥朗瓌譎幻化
複閣層樓上下相直雲精蘂石瓊乳琅華畢態矜竒並
陳在矚者矣夫桂稱七星棲霞為冠詎不䆳深瑋麗艶
目驚魂顧其冞阻既艱涉厯易困一濡遊足罔胥後期
至若陟降威夷廣衢坦道雕堂華館砥室旋房坐匪張
燈行無秉燭若逍遥天表出入潭居累禩經年蔑有怠

厭者則余於兹有不容畢讚焉爰因汝成退之二王孫
之導遊也迺為賦以記之其辭曰

　　擥余轡以遊敖兮經桂林之西牧越層岡以招余覽兮
曠膴膴之平陸睇孤岑之嵲屼兮石嶒&KR1478;以上矗億峰
巒遥環衞兮曾不坡連而坂屬王孫申申其謂余兮兹
寔鏤鎪乎亭毒眇一拳之耿介兮函石室之二六參欣
欣其載馳兮聿迺戾乎南麓望巖扄上下以相沓兮若
增樓之穹窿覆捷獵而重注兮基複疊以卑崇豈縣居

之承乎雲墉兮殆井榦之起乎漢宫相峻壁之直削兮
慮奚途之可通循下成以東行兮戴縣厓之玲瓏轉石
闗之顯敞兮恍蒼龍之巍闕路修夷其若砥兮孰揆之
以水臬進百步而始折兮歘北戸之髙豁欣先後之通
朗兮悟來往之相逹信勁風之借道兮何鬱雲之可泄
琅葩舒以騈垂兮瓊液凝而連綴紛瓌怪之多端兮畢
旅陳而昈列拾瑶而乘飇兮出修門以上征步雲埓之
髙衢兮吾將復乎西行呀𤣥扉之隂翳兮入裵徊以周

經度重壁之西偏兮臻鬯逹之南榮怪須臾之厪力兮
胡驟及乎仙庭眩雕宫之爣閬兮儼帝所之髙營奥旋
室之翼翼兮煥陽榭之昌明寫虹蜃之環宇兮擬閶闔
之夐門玉柱扶以隆崛兮榱棁承而縱横文獸負隅而
欲屈兮彩虬遶桷而若驚雲霞繪以駮錯兮翠塗宇而
晶熒緜廣野以延睞兮宛太渟之靈丘亘迴谿以下繞
兮縮青瑶之津流峰㦸攢而刀立兮邈羽衞之四周眷
卉木之蔥蒨兮移瑶林琪苑於神洲始怳怳於目遇兮

復迴惑於心謀允神明之來憑兮度輕舉之所遊諦視
察其迺悟兮即始望之增樓亂曰帝之下都疇或宅兮
羽軒風駟迺可息兮繄余何人獲登陟兮肇作斯頌播
無斁兮

　　漫泉亭賦(并序　　　　　　　闕)　洙

　　漫泉唐元子漫叟所銘冰泉也去今七百餘年泉湮銘
石廢亦其宜矣然銘字盡泐獨元子官名尚存若冥護
然者吁亦異矣哉今御史大夫崑山葉公重元子仁政

箴有官君子以啓廸民敎作廢而易名葢非細故也公
又紀文於石而亭覆其上洙為之賦義無他取亦同歸
於賢元子而申警在位焉耳其辭曰

　　天與貞良七葉中唐令聞令望漫叟漫郎繄大厯之初
載駐玉節於南荒諭蠻酋而王化洽綏八州而民事康
爰顧以瞻曰此邊土政雖少紓俗或未煦乃駕輶車乃
厯險阻乃采風謡以問疾苦於時蒼梧東灕水北地闢
𤣥脉泱泱涓涓盈盈湙湙注醴泉之芳溶溜石髓之香

液滙六月之甘寒貯兩涵之深碧挹之而杯勺冰澌歃
也而齒牙霜刺青飇颯兮淒容睿月湛其流魄斯嫓潔
於襜帷又鑑榮於棨㦸心爾醒兮澄源熱斯濯兮疏澤
於是俯而歎仰而興泆休泳美命名曰冰代堅貞於星
魄繹雅思以鐫銘穹龜負兮屹屹蟠螭紐兮亭亭麗林
谷兮鳳鸞翥燭天壤兮奎章明雖星移以物換愈境勝
而地靈火山畏滋而收燄疾疫飲潤而攸寧亭累廢而
累植卒毁爍於遐齡聖明盛世用賢致理盡嶺海之瘡

痍出弼巫之徳履象冠兮峨峨繡衣兮煒煒曰撫曰巡
於泉至止莽四瞻兮就湮碑一角兮無㡬洗蝸篆於蘇
青剔蚓文於苔紫固皆殘蝕之無餘僅存官名於元子
噫吁嘻殆天乎哉光有唐而欽庶位表楨榦於賢才擷
忠貞而偃蹇庇民物而勞來耿遺文之光燄恍誦讀以
增懷今復全名於毁石夫豈人力之能為矧於泉而固
丘澤之儼在抑兹州而又仁愛之所為忍置焉而不治
於以慰遺黎之永思乃鳩而工乃斵而木爰葺爰營紀

勒貞玉易漫於冰兮人政之潔浮於泉兹泉以亭兮葢
因泉以覆兹屋庶登斯亭也曰元子也仁明之牧而觀
斯泉也昔冰寒於水今冰凜於人寧不滌煩洗熇引後
兮光明所係兮匪獨敦民敎兮警士風夫豈適觀游兮
而於斯取繇亂曰有唐元子賢也哲兮皆溷濁波乃獨
潔兮受命南綏駐玉節兮嗜泉甘寒曰冰冽兮刻以銘
詩溥莫竭兮後百千年石殘缺兮不有君子澤其替帖
兮易名覆亭匪資游轍兮爾古爾今民杌隉兮契仁於

斯庶咥咥兮凡百有官佩章曳兮履亭誦文嚙冰於熱
兮豈惟泉時渫兮去吾民憂永忘惙惙兮






　　粤西文載卷一

