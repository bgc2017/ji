







　　欽定四庫全書

　　粤西文載卷六十三

　　桂林府通判汪森編

　　傳

　　名宦

　　俞靖字安道曲江人天聖二年舉進士皇祐二年遷衛
尉卿明年知䖍州丁父憂去官而蠻賊儂智髙陷邕州
連破嶺南州縣圍廣州乃即廬中起公為秘書監知潭

州即日疾馳在道改知桂州廣南西路經略安撫使公
奏曰賊在東而徙臣西非臣志也天子喜之即詔公經
制廣南東西賊盜乃趨廣州而智髙復西走邕州自智
髙初起交趾請出兵助討賊詔不許公以謂智髙交趾
叛者宜聽出兵毋阻其善意累疏論之不報至是公曰
邕州與交趾接境今不納必忿而反助智髙乃以便宜
趣交趾㑹兵又募儂黄諸姓酋豪皆縻以職與之誓約
使聽節制或疑其不可用公曰使不與智髙合足矣及

智髙入邕州遂無外援既而宣撫使狄青㑹公兵敗賊
於歸仁舖智髙走入峒邕州平公請復終喪不許諸將
班師以智髙尚在請留公廣西委以從事遷給事中諫
官御史列疏言公功多而賞薄再遷尚書工部侍郎公
留廣西逾年撫緝完復嶺海肅然又遣人入特磨襲取
智髙母及其弟一人俘于京師斬之拜集賢院學士久
而徙知潭州又徙青州再遷吏部侍郎嘉祐五年交趾
戰邕州殺五巡使天子以謂恩信著於嶺外而為交趾

所畏者公也驛召以為廣西體量安撫使悉發荆湖兵
以從公至則移檄交趾召其臣費嘉祐詰責之嘉祐皇
恐對曰種落犯邊罪當死願歸取首惡以獻即械五人
送欽州斬于界上公還邕人遮道留之不得靖前後經
制五管幾十年恩信被於異域如交趾大理特磨南詔
之國皆可頥指氣使云

　　孫沔字元規㑹稽人登進士第歴官知秦州時儂智髙
反沔入見帝以秦事勉之對曰臣雖老然秦州不足煩

聖慮陛下當以嶺南為憂也賊勢方張官軍朝夕當有
敗奏明日聞蔣偕死帝曰南事仍如沔料以為湖南江
西路安撫使得便宜從事加廣南東西路安撫使沔請
益發騎兵増選偏裨求武庫精甲五千參知政事梁適
折之曰母張皇沔曰前日惟無備故至此今指期滅賊
非可以徼倖勝乃欲示鎮静邪夫實備不至而貌為鎮
静危亡之道也居二日促行才與兵七百㑹遣狄青為
宣撫使沔與青㑹青與智髙遇戰歸仁舖智髙敗走青

還沔留治後事遷給事中及還帝問勞解御帶賜之

　　孔宗旦魯人為邕州司户參軍時州有白氣出庭中江
水溢宗旦以為兵象度儂智髙必反以書告知州陳珙
珙不聽後智髙破横州即載其親往桂州曰吾有官守
不得去無為俱死也既而州破被執賊欲任以事宗旦
叱賊且大罵遂被害事聞贈太子中允

　　狄青字漢臣西河人善騎射累官樞密副使皇祐中廣
蠻儂智髙反陷邕州又破沿江九州圍廣州嶺外騷動

楊畋等安撫經制蠻事師久無功又命孫沔余靖為安
撫使協謀討賊仁宗猶以為憂青上表請行翌日入對
自言臣起行伍非戰伐無以報國願得蕃落騎數百益
以禁兵覊賊首致闕下帝壯其言遂除宣徽南院使宣
撫荆湖南北路經制廣南盜賊事置酒垂拱殿以遣之
時智髙還據邕州青合孫沔余靖兵次賓州先是蔣偕
張忠皆輕敵敗死軍聲大沮青戒諸將毋妄與賊鬬聽
吾所為廣西鈐轄陳曙乘青未至輒以步卒八千犯賊

潰於崑崙關殿直袁用等皆遁青曰令之不齊兵所以
敗晨㑹諸將堂上揖曙起并召用等三十人按以敗亡
狀驅出軍門斬之沔靖相顧&KR0787;眙諸將股栗已而頓甲
令軍中休十日覘者還以為軍未即進青明日乃整軍
騎一晝夜絶崑崙關出歸仁舖為陣賊既失險悉出逆
戰前鋒孫節戰死賊氣鋭甚沔等懼失色青執白旗麾
騎兵縱左右翼出賊不意大敗之追奔五十里斬首數
千級其黨黄師宓儂建中智中及偽官屬死者五十七

人生擒賊五百餘人智髙夜縱火燒城遁去青按兵入
城獲金帛鉅萬雜畜數千招復老壯七千二百嘗為賊
所俘脅者慰遣之梟黄師宓等邕州城下歛屍築京觀
於城北隅時賊屍有衣金龍衣者衆謂智髙已死欲以
上聞青曰安知非詐邪寧失智髙不敢誣朝廷以貪功
也還至京師帝嘉其功拜樞宻使優諸子官秩始交趾
願出兵助討智髙余靖言其可信詔許厚賞之青既至
檄余靖無通使假兵即上奏曰假兵于外以除内寇非

我利也從之賊平人服其有逺略

　　金相仙遊人慶厯中進士官光祿丞仁宗時王安石已
有盛名相言安石議論詭辨名實炫耀雖為一時之文
人終為異日之巨蠧因出通判宜州至官又疏論安石
若果用必有紛更之失英宗立召見除屯田員外郎尋
出通判宣州

　　楊文廣狄青南征時為廣西鈐轄知邕州撫禦有方士
卒樂為效死時以名將稱


　　劉几字伯壽洛陽人儂智髙犯嶺南几上書願自效以
為廣東西捉殺道聞蔣階張忠戰殁疾驅至長沙見狄
青曰賊若退守巢穴瘴毒方興當班師以俟再舉若恃
勝求戰此成擒耳賊果悉衆來大戰於歸仁舖前鋒孫
節死几以右軍搏鬬自辰至巳勝負未決几言於青出
勁騎五千張左右翼擣其中堅賊駭潰進皇城使

　　李忠輔字道舉零陵人皇祐初縁恩格釋褐調鐔津尉
邑人有聆其旁舍得地中藏鏹者羣劫之至則無有也

其主訟於令君馳往捕悉獲之然視其人本非兇毒者
皆以為地中物如逐鹿耳遂釋之或謂君必案以法當
獲賞君曰彼以過聽自貽孽我安用傅致殺人以求官
終不取州猶以君不討賊為罰然部使者聞而賢之亦
數有見譽者攝遷江令踰月邑大治桂林北出興安為
靈渠自秦時疏鑿以饟嶠南而前為令者皆武人久無
政隄防鏬漏漕舟數不通復以君假令至則鋤其姦弊
民訟一清乃大完築盡復其故迹益溉其旁田疇甚多

而桂林為嶠西帥府帥潘侯夙愛其材欲致之㑹新制
八路使者得按格除吏遂調桂州司户參軍潘侯加禮
遇焉方交趾反也不數日覆三州公私騷動君為咨謀
調發所補于上者甚力蠻亦不深入當涂者交章薦寵
之遷賀州推官知陽朔縣事大兵南出而邑當大道使
者旁午勞來供億羽檄日數十至君怡然不撓而益辦
然民力屈矣贏糧者道多逋亡諸令率自將上道君疾
暴下告歸卒


　　姚嗣宗皇祐初守潯州繼知龔州平獄訟定禮儀百姓
順治有循良之氣

　　程珦河南人皇祐間知龔州時宜獠區希範既誅鄉人
忽傳其神降言當為我南海立祠於是迎其神以往至
龔珦使詰之曰比過潯潯守以為妖投江中逆流而上
守懼乃更致禮焉珦使復投之順流而去其妄乃息郡
故有暢嵓為前守姚嗣宗吟詠處珦與其子顥頥講學
其中復改為暢嵓比游潯羅叢山嵓洞軒豁命二子築

臺讀書其上遺蹟至今存焉

　　周輔成道州人濂溪先生父也大中祥符進士授賀州
桂嶺令有惠政與陳珦同時後人侈為盛事稱周程四
賢一堂㑹晤云以子敦頥貴贈諫議大夫

　　和斌字勝之鄄城人真宗時撫水蠻犯宜州守將戰死
斌以昭州刺史提兵進討至懐逺寨示弱以驕之賊果
大至斌誘至平坂列八陣大敗之遂命知宜州狄青南
征使部騎兵為前鋒青駐賓州既乃倍道兼行斌以兵

疲於險利在速戰即日度關鏖賊歸仁驛孫節死斌引
騎血戰繞出賊後遂敗之師還張破賊陳形於殿廷仁
宗拊勞擢文思副使權廣西鈐轄改秦鳳廣西乞留秦
州亦請之詔留廣西累嵗徙涇原召對盛言取交州有
害無益願戒邊臣無妄動神宗歎曰卿質直如此兩路
爭卿不誣矣進帶御器械安南入寇復徙廣西累遷皇
城使昭州刺史撫水蠻羅世念犯宜州守將戰死斌提
步騎三千進討至懐逺寨大敗之世念率酋黨四千八

百内附遂以榮州團練使知宜州遷西上閤門使知邕
州以老請還卒年八十贈寧州防禦使斌老於為將以
恩信得邊人心嶺南珍貨一無所畜邊吏欲希功造事
皆憚不敢發或巧為諜報啓釁亦必折其姦謀故所至
無事士大夫稱之

　　張立任廣西都監皇祐中儂賊陷十二郡據邕州驅立
殲焉立臨刑辭色不變時邕守陳珙亦被執呼智髙萬
嵗乞哀求自效不聽竟殺之


　　張拱為廣西都監儂賊圍邕州拱自賓州引兵來援既
入而城陷拱罵賊不屈而死踰月得其尸如生

　　蕭注字嵓夫新喻人第進士攝番禺令儂智髙圍廣州
數月方舟數百攻城南勢危甚注自圍中出募壮士得
二千人乘大舶集上流因颶風起縱火焚賊舟破其衆
即日開城門納援兵積芻粟民乃無恐自是每戰輒㨗
擢禮賓副使廣南駐泊都監狄青始疑注後聞其功以
知邕州智髙走大理其母與二弟寓特磨道注帥師討

擒之又募死士入大理取智髙至則已為其國所殺函
首歸獻連拜閤門使疏言交趾不取異日必為中國憂
未報而甲洞申紹㤗犯西平五將被害坐論罷為荆南
鈐轄提㸃刑獄李師中又劾其沮威嗜利貶㤗州團練
副使淮南轉運使言注椎牛屠狗招集游士部勒為兵
教之騎射請徙大州以縻之詔改鎮南軍節度副使有
訟注廣州功者起歴知寧州復閤門使時有言交人挫
於占城衆不滿萬可取也遂以注知桂州入覲神宗問

攻取之䇿對曰昔者臣有是言是時溪洞之兵一可當
十器甲堅利親信之人皆可指呼而使今兩者不如昔
交人生聚教訓十五年矣謂兵不滿萬妄也既至桂有
獻征南䇿者輒不聽帝因以沈起代之罷歸道卒

　　蘇緘字宣甫晉江人第進士累遷秘書丞知英州以禦
儂智髙功換供備庫副使為廣東都監陳曙失律誅緘
亦坐貶十餘年始遷職知㢘州又知鼎州熈寧中交趾
謀入寇緘自鈐轄進皇城使知邕州緘以書抵知桂州

沈起及代者劉彛論事宜俱不聽八年蠻遂大入緘設
方略拒守發神臂弓射賊殪甚衆蠻知外援不至或教
囊土傅城頃刻髙數丈蟻附而登邕城遂陷緘猶領傷
卒戰愈厲而力不敵曰吾義不死賊手亟還州治殺其
家三十六人藏于坎縱火自焚蠻至求尸不得屠郡民
五萬餘隤三州城以填江邕被圍四十二日糧盡泉涸
人吸漚麻水多病痢相枕藉死無一叛者緘憤起與彛
致寇又不救患道梗朝廷不得聞乃榜其罪于市神宗

嗟悼贈緘奉國軍節度使諡忠勇錄子子元官次子子
明子正孫廣淵直温同死皆褒贈焉子元召對謂曰邕
管頼卿父守禦昔張巡許逺以睢陽蔽遮江淮不能過
也再授殿中丞通判邕州起彜皆坐謫後交人謀寇桂
州行數舍其衆見大兵從北來呼曰蘇皇城領兵報怨
懼而引歸邕人為緘立祠元祐中賜額懐忠

　　張玉字寶臣保定人以六班散直隸狄青麾下從征儂
智髙抵歸仁舖賊列三鋭陣以逆官軍軍小卻玉率右

廂突騎横貫之賊大潰帝召見使作鋭陣於殿廷下觀
破賊之勢擢為廣西鈐轄後遷昭州防禦使

　　孫節開封人少隸軍籍以才勇補右侍禁狄青討智髙
隸麾下至歸仁舖為前鋒直前搏戰賊鋭甚節鏖戰山下
俄中鎗而殁特贈忠武軍節度留後

　　劉初皇祐間知邕州先是儂賊既平之後築城防守隨
築隨崩初夜夢神人告以依蛇形乃可城明晨起見一
大蛇盤繞於地遂依蛇形築之城乃成今之城是也


　　朱壽隆字仲山諸城人提㸃廣西刑獄嶺外新經儂寇
修營城障貴州虐用其人壽隆馳詣州械守送獄奏黜
之老稚婦女遭亂流轉不能自還者檄所在資送其還
狄青欲殺裨將不用命者數人壽隆極論罪不當死孫
沔在坐曰儂賊害民萬計此何足惜壽隆曰王師之來
以除民害可效賊邪青感其言而止舊制溪蠻侵暴覊
縻州雖殺人無得讎報壽隆請聽相償蠻始畏戢

　　俞獻卿字諫臣歙人昭州軍事推官㑹宜州陳進亂象

州守不任事轉運使檄獻卿往佐之守謀棄城獻卿曰
賊至當力擊不勝有死而已奈何棄去初昭州積緡錢
鉅萬獻卿盡用平糴至積穀數萬及是頼以餉軍

　　袁抗字立之南昌人陽朔縣主簿薦補桂州司法參軍
撫水蠻寇融州轉運使俞獻可檄抗權融州推官督兵
糧與謀軍事蠻且至抗即楊梅石門兩隘建水柵二據
其衝賊不得入後因置戍不廢

　　桑懌雍丘人宜州蠻叛殺海上巡檢官軍不能制因命

懌往盡手殺之還授閤門祗候懌曰是行也非獨吾功
有居吾上者吾乃其佐也讓其賞歸已上者不許

　　周沆字子真益都人儂智髙亂定仁宗命安撫廣西諭
之曰嶺外地惡非賊所至處毋庸行對曰君命仁也然
逺民罹塗炭當布宣天子徳澤遂往遍行郡邑民避寇
棄業吏用常法滿半嵗則聽人革佃沆曰是豈與凶年
詭征役者同科奏申其期

　　賈逵藁城人從狄青征儂智髙戰於歸仁驛時左將孫

節戰死逵為右將軍即引軍趨山既定賊至逵麾衆馳
下仗劒大呼斷賊為二賊首尾不相救遂潰逵詣青青
拊其背勞之邕州城空青使逵入括公私遺墜固辭是
時將校多以搜賊故匿竊金寶獨逵無所犯

　　張守約字希參濮州人為廣南走馬承受公事當儂寇
之後二年四詣闕陳南方利害皆見納用歐陽修薦其
有智略知邊事擢知融州峒將吳儂恃險為邊患捕誅
之後修復薦可任以將軍因詣闕條利害多所見納史

稱其典七州皆有惠愛可紀

　　蘇安世字夢得開封人為廣西轉運使王安石志其墓
言安世十五年不求磨勘其淡於榮進如此雉山有題
名且及其諸子台文等與進士趙揚揚即其壻後台文
弟兄歴官中州

　　王罕字師言其先蜀人後徙家於舒為桂州轉運使所
蒞號精敏然寛雅有局度士民莫不愛戴之

　　李師中字誠之楚丘人提㸃廣西刑獄桂州靈渠故通

漕嵗久石窒舟滯師中積薪焚石鑿而通之邕管有馬
軍五百馬不能畜夏多死師中謂地皆險阻無所事騎
奏罷之邕州蕭注宜州張師正謀啓邊釁注欲以所營
蠻峒酋豪往討交趾詔下師中議遂罷㑹蠻猺申紹㤗
入追亡者害巡檢宋士堯注張皇上奏仁宗為之旰食
師中言無足憂因劾注邀功生事謫㤗州安置師中攝
帥事交趾耀兵於邊聲言將入寇師中方宴客飲酒自
若草六榜掲境上披示其情賊不敢動即日貢方物紹

㤗懼委巢穴遁去儂智髙子宗旦保火峒衆無所屬前
將規討以幸賞遂固守師中檄諭禍福降之邊人化其
徳多畫像立祠以祀稱為桂州李大夫不敢名

　　陸詵字介夫餘杭人嘉祐中知桂州奏言邕去桂十八
驛異時經略使未嘗行飭武備臣願得一往使羣蠻知
省大將號令因以聲震南交詔可之自儂猺定後交人
寖驕守帥嘗姑息詵至部其使者黎順宗來偃蹇如故
態詵詘其禮召問折諭導以所當為懾伏而去詵遂至

邕州集左右江四十五洞酋詣麾下簡閲土丁五萬補
置將吏更鑄印給之軍聲益張交人滋益恭遣使入貢
召為天章閣待制知諌院命張田代之英宗戒以毋易
詵法

　　王世行字祖道開封人治平元年知全州事先是任全
州都巡檢使㑹儂智髙入寇率民調兵以扼賊衝民不
失業湘人徳之安撫使呉中復等交薦詔從其請世行
至除苛解撓葺弊舉廢期月間郡大治及殁民廟祀於

城西磐之側黄庭堅有記

　　張田字公載澶淵人治平二年知桂州異時蠻使朝貢
假道與方伯抗禮田獨坐堂上使引入拜於庭而犒賄
加腆土豪劉紀盧豹素為邊患訖田去不敢肆京師禁
兵來戍不習風土往往病於瘴癘田以兵法訓峒丁而
奏罷戍

　　姚道源治平間知鬱林州慈愛而公直無私蒞任三載
未嘗決大辟㑹神宗即位遣子弟修貢例當推恩道源

不遣子而遣弟旁郡咸愧之

　　趙奎熈寧八年知白州為政有方愛民如子民不忍欺
張頡字仲舉桃源人熈寧中廣西轉運使時建廣源為
順州將城之頡謂無益朝廷從其議進直龍圖閣知桂
州時有獻言者謂南海黎人陳被蓋五峒酋領異時盛
强且為中國患今請出兵自効宜有以撫納之命頡處
其事頡使一介往呼之出補以牙校喜而去詔問賞何
薄對曰蠻蜑無他覬得是足矣尋罷兵海外訖無事


　　蘇子元晉江人緘之子神宗時知横州以恩信得人心
人以食厥父之報云

　　劉誼元豐初提舉廣西常平上言廣西役錢弊法乞裁
損其數遂詔吏軰月給錢逓減二千嵗遂減役錢一千
二百餘緡又請罷買沉香減鹽價四十餘事上稱其論
事有陸贄之風王安石鋭意新法極諫不便坐黜歸

　　王奇汾州人元豐間廣西都監宜州蠻寇邊奇領兵至
天河縣蠻萬人驟集奇敗麾下勸策馬逃去奇罵曰大

丈夫當盡節報國何走為戰而死詔贈皇城使忠州防
禦

　　苗時中字子民元豐間臨桂令後復擢廣西轉運副使
交人犯邊率師討之次富良江久不進時中曰師無進
討意賊必從間道來乘我不備兾萬一之勝勢窮然後
降耳密備之既而果從上流來及戰敗始納欵後加直
龍圖閣知桂州

　　熊本字伯通鄱陽人元豐中宜州蠻擾邊徙本知桂州

至則諭溪峒酋長戒邊吏勿生事請選將練兵代戍益
市馬以足騎兵宜州遂無事民蔡寶□扇龍蕃與峒户
相讎殺欲引兵致討以為功本質之色動縛而投之海
諸蠻以為神轉運判官許彦先議通湖南鹽於廣西計
口授民度可得息三十萬本言桂管民貧地瘠恐不堪
命議遂格本有功粤西然媚安石開邊西蜀不無遺議
譚必江西人元祐間邕州推官攝郡事㑹交人復寇邕
必輯兵抗禦力戰不克交人執之欲誘以利必堅不可

奪自縊而死

　　鄧璧元祐中知賀州大興庠序以故宫弗稱改建於城
東置田購書以惠髦士聞風來學者二百餘人璧日三
造焉執經辨難夜分不倦

　　謝麟甌寧人元祐八年知桂州時融江有夷警討平之
戍兵從北來者不能其水土乃部土人使極南而北兵
止屯近郡頼以保全甚衆

　　彭子民字彦修湘隂人為廣西察訪董必之屬官蘇軾

謫儋州董媚時宰欲遣人害之彭顧泣曰人各有子孫
董感悟止令小使臣廹出官舍子民官至員外郎

　　李亨伯字安正龍溪人紹聖二年知梧州興學勸士卓
有政聲嵗増五萬俸悉不受建六賢堂以祀三陳三士
七賢堂以祀漢名宦喻猛等崇寧三年知全州有惠政
大觀元年致仕全民懷之

　　陳遘字亨伯其先自江寧徙永州登進士第為縣令有
政績歴廣西轉運判官蔡京啓蠻猺地建平允從三州

遘言蠻人幸安静輕擾以兆釁不可京惡之以他事罷
歸旋知商州興元府累遷龍圖閣直學士

　　党光嗣字明逺河西人元符初知横州安化蠻犯宜州
州將楊應辰射中臂不能軍經略使以党侯領溪洞司
事賊退又受其降乃復還横州崇寧初守宜州安化蠻
又犯省地侯與東上閤門使統制黄忱戰勝於卸甲嶺
安化三州一鎮皆降於是策其茂功遷皇城副使兼閤
門通事舍人


　　孫立節寧都人崇寧間桂州節度判官時謝麟經制溪
峒事宜州守王奇與蠻戰死立節被㫖鞠吏士有罪者
謝因收大小使臣十二人付立節欲盡斬之立節持不
可謝以語侵立節立節曰獄當論情吏當從法逗撓不
行諸將罪也既伏其辜其餘可盡戮乎若必欲非法斬
人則經制自為之我何預焉謝即奏立節抗拒立節奏
謝侵獄事刑部議如立節言十二人皆得不死

　　俞若著通判宜州崇寧中黄庭堅謫居是州時黨論甚

嚴士夫削軌掃迹惟若著為經理舍館敬禮不怠又遣
二子執諸生禮相從時論嘉之

　　黄忱崇寧中平安化撫水蠻後置徳勝寨有嵓可居數
百人因名黄公嵓

　　王璘大觀元年破南丹溪峒擒莫公佞又擒公晟斬張
林松朱恩等徽宗賜書奬諭

　　洗積中大觀二年知白州仁惠為政

　　毛衷江山人政和間知賀州有惠政任滿將歸值方臘

亂遂家焉生三子後賀與富川族姓頗繁

　　祖世美字頴仲浦城人政和中進士通判融州部使者
薦知容州卒官至二千石無一區宅無十金產世稱清
白吏

　　蕭盤字安國開清人宣和間權知梧州軍事課農桑興
學校百廢具舉暇則引諸儒飲射讀法有古循吏風

　　梁順孫宣和間監邕州先是横山峒金坑儂寇猖獗州
民入峒悉無還者順孫撫以恩信不較其金惟從其便

酋長咸服悉歸州民

　　常同字子正臨卭人進士靖康初為大宗丞乞郡得柳
州三年召還首論朋黨之禍謂欲破朋黨先明是非欲
明是非先辨邪正則公道開而奸邪息矣上善其言

　　張暐鄭州人建炎丁未知興業縣勞心撫字百廢俱興
累官開封府丞

　　鄧孝㢘字清臣曲江人建炎間以朝散郎倅邕攝郡事
邕嵗市馬界上吏多侵盜馬不時至孝㢘盡革其弊嵗

饑發廩賑之不足繼以俸金全活甚衆

　　王次翁字慶曽濟南人廣西轉運判官建炎中知容州
嘗慕元結之為人取結在道州時乞免科率二奏刻之
石并刻其遺像以便觀省且曰庶不墜元子之政也

　　陳太和字仲容莆田人紹興間象州知州築象州石橋
以便民之往來州廨闢有率齋學士孫覿記

　　岳飛字鵬舉湯隂人紹興二年賊曹成擁衆十餘萬由
江西歴湖湘據道賀二州命飛權知潭州兼權荆湖東

路安撫都總管付金字牌黄旗招成飛至茶陵奉詔招
之成不從飛奏勦除之飛入賀州得成諜者縛之帳下
飛出調兵食吏曰糧盡矣奈何飛陽曰姑反茶陵已而
顧諜者若失意狀頓足而入隂令逸之諜歸告成成大
喜期翼日來追飛命士蓐食潛趨遶嶺未明已至太平
塲破其砦賊大潰成奔連州飛謂張憲等脅從者若等
誅其酋而撫其衆慎勿妄殺累主上保民之仁於是憲
自賀連徐慶自邵道王貴自郴桂降者二萬與飛㑹連

州進兵追成成走宣撫司降

　　髙登字彥先漳浦人宣和間為太學生與陳東等上書
乞斬六賊不報紹興二年廷對極言無所顧避有司惡
其直授富川主簿兼賀州學事學故有田舍法罷歸買
馬司登請復其舊守曰買馬養士孰急登曰買馬固急
矣然學校禮義由出一日廢衣冠之士與堂下卒何異
守曰抗長吏邪曰天下所恃以治者禮義與法度耳既
兩棄之尚何言守不能奪卒從之攝獄事有囚殺人守

欲奏裁曰隂徳可為登曰隂徳豈可以有心為之殺人
者死而可幸免則被死之寃何時而銷滿秩士民丐留
不獲相率餽金錢五十萬不告姓名白于守曰髙君貧
無以養願太守勸其受登辭之不可請置于學買書以
謝士民遷静江府古縣令廣西帥沈晦問登何以治縣
登條十餘事告之晦曰此古人之政今人詐疑不可行
對曰忠信可行蠻貊謂不能行誠不至耳豪民秦琥武
斷鄉曲持吏短長號秦大蟲邑大夫以下為其所屈登

寘之法琥忿而死一郡快之帥胡舜陟謂登曰古縣秦
太師父舊治實生太師於此盍祠祀之登曰檜為相無
狀祠不可立舜陟大怒摭秦琥事誣登專殺詔送静江
獄屬母死藁葬水次登歸葬其母訖事詣獄而舜陟先
以事下獄死矣登事卒白已而廣漕鄭鬲趙不棄辟登
攝歸善令遂主試登䇿閩浙水災所由直言不聞深可
畏論則將焉用彼相賦郡守李仲文馳逹秦檜檜大怒
謂其隂附趙鼎削籍流容州死焉容人立祠於學宫祀

之

　　何先覺紹興中通判横州撰耕桑要備二卷

　　徐勣字元功南陵人桂州教授王師討交趾轉運使檄
勣從軍餉路瘴險役者多避匿捕得千餘人使者使勣
杖之勣曰是固有罪然皆饑羸病乏不足勝杖姑湼臂
以戒亦可已使者怒欲并劾勣勣力争不變使者不能
奪郭逵宿留不進勣謂副使趙卨曰師出淹時而主師
無討賊之意何由成功因具蠻人情狀疏於朝謂斷者

人主之利器今諸將首䑕不進惟斷自上意而已既而
逵尚果皆以無功貶

　　徐夢莘字商老臨江人紹興間主管廣西轉運司文字
時朝廷議易二廣鹽法遣廣西安撫司幹官胡廷直與
東西漕臣集議於境夢莘從行謂廣西阻山止當仍官
般法則害不及民廣東諸郡並江或可容客販未宜遽
以二廣概行議與廷直不合廷直竟以客販變法得為
轉運使夢莘既知賓州猶以前議為梗法罷去不三年

二廣商賈毁業民苦無鹽復從官般法矣從子天麟字
仲祥歴官廣西轉運判官所至興學明教有惠政

　　柴中行字興之餘干人廣西轉運司辟為幹官攝昭州
郡事蠲丁錢滅苗斛賑饑羸轉運司委中行代行部由
桂林屬邑歴柳象賓入邕管問民疾苦先行而後聞捐
鹽息數千以惠逺民

　　崔與之字正子廣州人紹興初授潯州司法參軍常平
倉久弗葺慮雨壊米撤居廨瓦覆之郡守欲移兑常平

之積堅不可守敬服更薦之通判邕州守武人苛刻衣
賜不時給諸卒大鬨漕司檄與之攝守密訪其首事一
人斬之闔郡以寧擢發遣賓州軍事郡政清簡尋特授
廣西提㸃刑獄徧歴所部秋毫無擾停車裁決奬㢘劾
貪風采凜然又以嶺南去天萬里貪吏殘民以逞乃疏
為十事約束刻之號為嶺南便民榜云

　　范直方紹興初知潯州政務寛厚邦人徳之擢任去皆
攀轅卧轍遮道啼號逺送數十里之外


　　李純臣番禺人由進士四握州麾急流勇退崔與之素
聞其賢入覲時上問南中人材因以純臣對有㫖除提
㸃廣西刑獄剖折無滯民有醉入仇家適仇之母死遂
誣之獄成矣純臣察其情釋之一境以為神時廣右帥
臣鄒應龍以大魁典鎮有重名最慎許可獨才純臣嘗
書清通仁厚四字贈之謂其平反明允不事鉤距也考
最進朝議大夫賜金帶

　　李彌大字似舉吳縣人紹興六年知静江府奏廣西邊

防利害甚悉上多采用之召為工部尚書曽易栖霞洞
名曰仙李其客尹穡為之銘

　　胡舜陟字汝明績溪人登進士第累官淮西安撫使紹
興六年改知靜江府御史中丞常同奏舜陟兇暴傾險
罷之後十八年復為廣西經略以知邕州俞儋有贓為
運副吕源所按事連舜陟與祠先是舜陟與源有隙舜
陟因討郴賊劾源沮軍事源以書抵秦檜訟舜陟受金
盜馬非訕朝政檜素惡舜陟入其説遣官推劾居兩旬

辭不服死獄中舜陟有惠愛邦人聞其死為之哭妻江
氏訴于朝詔通判徳慶府洪元英究實元英言舜陟受
金盜馬事涉曖昧其得人心雖古循吏無以過帝為治
勘官罪

　　杜天舉紹興中知潯州以範士教民為己任擇師儒董
之時學校官不足為模範者特請更置務在得人時論
服其㢘正

　　吕愿中廣西經略安撫使紹興間在南丹諭諸蠻三十

一種以其地皆為覊縻州縣

　　徐安國紹興壬辰知横州政以安民寧盜為心善吟咏
有月江樓古鉢嶺諸詩聞於世

　　張宗元字淵道方城人紹興十二年知靜江府趙鼎忤
秦檜徙吉陽軍三年門生故吏無通問者宗元在靖江
常遣兵校渡海持書往視餽米醪藥石相繼公暇每攜
友遊諸名山所與同遊路彬曽幾方滋劉昉皆聞人

　　路彬字質夫晉陽人紹興間提㸃廣西刑獄所至輕身

輒先詣獄悉記所繫名數隨取到館按問之枉者立釋
或諷以憲體宜肅彬曰天子設提刑豈欲盡驅人死地
乎州縣不良或以立威吾不親往為理非行部使者職
也且肅在清政豈在深文哉人皆服其言時上供布錢
過重帥漕皆不言彬獨抗章請減一路稍輕桂人張仲
宇追述其事鐫之中隱山壁

　　沈晦字元用錢塘人紹興間廣西經略兼知靜江府先
是蠻酋莫公晟歸朝用為本路鈐轄覊縻之後遁去旁

結諸峒蠻嵗出為邊患晦選老將羅統戍邊招誘諸酋
喻以恩信皆詣府請降晦犒遺之結誓而去自是公晟
孤立不敢犯邊晦在郡嵗買馬三千匹繼者皆不能及
陳宇莆田人紹興二十二年以大理正知梧州嵗旱手
寫救荒十餘事行之屬縣米商四集人得不饑郡留斛
餘六萬建炎盜起増額且半宇累疏得仍舊流徙來歸
猺獠帖然

　　張孝祥字安國歴陽人紹興二十四年廷試第一乾道

元年以集賢殿修撰知靜江府廣西經略安撫使有聲
績尤以文翰為當世所歆羨至不敢名但稱紫㣲云時
有張維字仲欽延平人孝祥知靖江維為提刑兩人相
得驩甚及維代孝祥知靖江改玩珠洞為還珠題中隱
為張公洞以致戀别孝祥之意

　　李浩字徳逺臨川人紹興壬戌進士乾道六年以直寶
文閣知靜江府主管廣南西路安撫司公至鎮勤於民
事郡舊有靈渠通漕運且溉田甚廣久復堙塞公命疏

治之民頼其利立石以紀邕管所隸覊縻安平州其酋
恃險凶横聚兵謀為邊患公遣單使開心見誠諭以禍
福引赦使自新即日叩頭謝過焚撤水栅受約束前帥
建議於宜州境南丹州置買馬塲朝廷用其議下經略
司公力爭其不可遂止衆謂南丹買馬之議若行其為
廣西生事取釁有不可勝言者非公言之力朝廷亦未
悉其利害如此也朝廷又令市象於交趾公復力爭及
公去經略司竟往市交趾遂因此驅以入貢所過為擾

人始服公之明治廣二年召還

　　舒璘字元質奉化人乾道八年通判宜州謂所知曰敝
床疏席總是佳趣櫛風沐雨反為美境

　　范成大字致能呉郡人乾道九年知靜江府廣西窘匱
專藉鹽利漕臣盡取之於是屬邑有増價抑配之弊詔
復行鈔鹽漕司拘鈔錢均給所部而錢不時至成大入
境曰利害有大於此者乎奏疏謂能裁抑漕司强取之
數以寛郡縣則科抑可禁上從之


　　李椿字壽翁永平人廣西提㸃刑獄獄未竟者一以平
決之釋所疑數十百人奏罷昭州金坑禁仕者毋市南
物召為吏部郎中論廣西鹽法孝宗是之遂改法焉

　　楚偃乾道間知博白縣勸民耕稼民足衣食

　　毛炳富春人乾道中以功授横貴廉三州都巡檢交寇
犯境死于難累贈太尉忠順武烈公

　　廖徳明字子晦南劒人乾道間進士潯州教授講明聖
賢心學之要手植二栢于學潯士愛敬之如甘棠知潯

州有聲立師悟堂刻朱子家禮及程氏諸書公餘延僚
屬及諸生親為講説逺近化之有槎溪集行世

　　沈雲舉乾道末知貴州平政愛民吏不忍欺増修學舍
振作生徒一時名震

　　張栻字敬夫綿竹人淳熈二年知靜江府經略安撫廣
南西路所部荒殘多盜拭至簡州兵汰冗補闕籍諸州
黥卒伉健者為效用日習月按申嚴保伍法諭溪峒酋
豪弭怨睦鄰毋相殺掠於是羣蠻帖服朝廷買馬横山

嵗久弊滋邊氓告病而馬不時至栻究其利病六十餘
條奏革之諸蠻感悦争以善馬至孝宗聞治行進秩直
寶文閣

　　呉獵字徳夫醴陵人乾道中平南主簿張栻檄攝靜江
府教授劉焞代栻栻以獵薦辟本司準備差遣盜李接
起陷容貴鬱林等州獵請賞勞誅罪焞於是錄鬱林功
誅南流縣尉鬱林巡檢人人警厲爭死盜悉就擒尉宰
相王淮甥也獵坐降官久之起為廣西轉運獵初從張

栻學朱熹㑹栻於潭又親炙之湖湘之學獵實表率有
畏齋文集奏議六十卷

　　韓璧淳熈四年以經略司主管機宜文字用張栻薦知
宜州事清介豈弟修建學宫作興士類為雲漢昭回閣
以貯御書先是養士之租嵗入僅五十斛璧増至二百
斛且月撥公帑錢以助供給

　　王光祖淳熈中知昭州有徳政及卒民立祠祀之

　　施埤字崇(闕)毗陵人淳熈間任鬱林守修建城池留心

民務時李接之寇雖除餘黨尚出没山谷公親行禁諭
捕治逆黨招宥脅從甫一月間皆賣劒買牛各即畎畆
民頼以安

　　蘇洗字澄老以父任入官知臨川縣修治述陂民號蘇
公陂通判賓州時張栻為司以廉吏舉除知雷州

　　呉庸道州人登淳熈特科為容州陸川簿尉時李接反
庸率衆捕禦身親六戰殁於陣帥臣劉焞上其事贈承
事郎廕一子


　　林次齡淳熈初知貴州修學校給學田以贍師生多懿
績部使者贈以詩云户長盡蠲民不擾室家相慶酒頻
沽農桑課績無遺恨循吏聲名在兩都

　　應孟明字仲實永康人淳熈十三年廣西謀帥帝以手
筆賜孟明曰朕聞廣西鹽法利害相半卿可詳究事實
進直秘閣知靜江府兼廣西經略安撫初廣西鹽易官
般為客鈔客户無多折閲逃避遂抑配於民行之六年
公私交病追逮禁錮民不聊生孟明條具驛奏除其弊

詔從之

　　楊大異字同伯醴陵人提㸃廣西刑獄兼漕庾二司所
至姦吏屏息盜寇絶迹凡可以為民興利除害者必奏
行之廣海幅員數千里道不拾遺

　　陳翥延平人瓘曽孫慶元間潯州守瓘故遷雷廉寓于
潯士大夫髙之刻髙宗賜正彚手勅于碑以風後學

　　陳大紀字正之永嘉人嘉㤗間知象州徙知横州秩滿
適妖賊侯廣李藍六作亂鬱林貴州並為賊區廣右騷

然諸司環視却立大紀慨然以平寇為己任奉檄即行
節制飛虎摧鋒兩軍號令威嚴親冒矢石開諭賊徒散
其黨與擒其渠魁訖事僅五月召對以功轉兩官

　　詹體仁字元善浦城人嘉㤗三年知靜江府開十縣税
錢二萬四千蠲雜賊八千少從朱熹學以存誠慎獨為
主嘗言居官涖民盡心平心而已盡心則無愧平心則
無偏

　　范應齡字旂叟豐城人開禧間提㸃廣西刑獄多所平

反丁錢蠧民力奏免之召為金部郎官

　　李閎祖字守約光澤人嘉定辛未進士調靜江府臨桂
簿提刑方信孺漕使孔碩咸咨以臺事暇日詣學與諸
生講解士習丕變辟古田改廣西帥勤慎明恕諸司論
薦改秩未赴卒黄幹李燔張洽陳淳皆雅重之幹嘗祭
以文極稱悼焉

　　彭擇仁字智翁永豐人勤苦力學以書經授徒數十人
歴平南靈川令所著有城南集


　　范克信字允誠丹陽人嘉定間廣西經略安撫司幹辦
公事同措置買馬時溪蠻作仇馬不時至問其故以覊
縻州岑汝弼者與别種黄璨爭招馬之利誘致溪洞於
唐興路城等處為寇蠻得博馬銀錦而歸率為所掠故
懲艾不出日圖所以報復君既馳書諭蠻出馬仍戒諸
洞凡馬所過咸開門獻牛酒由是皆歛兵釋仇而岑黄
方鬨各駐兵五千於買馬之左右君復挺身深入諭以
禍福岑即退聽而黄亦罷兵以故比君去三年馬至必

時而數溢于舊

　　林干嘉定中為邕州監官郡守歛金以媚宰相干以媚
竈之意責之後以罪誣罷去人甚寃之

　　蔣南金字聲道姑蘇人嘉定五年知容州興學校立貢
院視事三年以教養為務未嘗有逸遊之舉

　　趙崇夏嘉定間知立山縣敦風教舉廢墜以夫子廟將
圯請于臺府而一新之士駸駸習爼豆焉祀名宦祠

　　胡槻字伯圓廬陵人先通判靜江嘉定十三年以右文

殿修撰為帥府篤於雅故時劉晞久殁見其子孫愴然
念之追叙其往昔論文之誼書卷授之戒勿相忘仍錄
與晞詩晞子居顯刻之辰山槻祖銓即上封事請誅秦
檜者槻與弟榘官皆至尚書

　　趙崇憲字履常汝愚子也嘉定八年知靜江府兼經略
安撫靜江屬邑土地肥磽略等而陽朔修仁荔浦之賦
獨倍自張栻奏減人猶以為病崇憲請再加蠲減詔逓
損有差三縣立祠刻石羅蔓峒嵗寇鈔為暴實土人何

嚮父子隂導之崇憲捐金繒付小校使繫以來寘之法
因嚴民夷交通之禁先是部内郡邑有警輒移統府兵
戍之在宜州者百人古縣半之崇憲謂根本單虚非所
以窒奸萌迺於其地各置兵如戍兵之數而斂戍者以
歸邕為邊要害地自狄青平智髙設扞防甚至嵗久浸
弛而谿峒日彊崇憲條上其議朝廷頗采其言然未及
盡用其弟崇模字履規亦知靜江有美聲桂人張茂良
為徳政頌刻之灕山


　　楊汝濟大梁人嘉定十二年平樂令時垣宇摧圮令多
僦居民舍汝濟乃市材稍葺之於後亭鑿池種蓮供公
餘翫郡守呉繹禱雨慶林寺遙見芙蕖盛開甘雨隨注
偕寮佐臨縣齋賞之以清香名其亭繹復為詩記之其
一云令尹風流一叚奇種蓮不減陸家池何須更羨栽
桃李身在香中不自知其二云甘雨隨車掃亢陽玉觴
緩舉欵清香年豐訟簡閒無事銷得絃絲不下堂

　　方信孺字孚若莆田人自使金還即以風節不撓為世

所稱語觸韓侂胄遂外謫後從廣西轉運罷歸復以提
刑至視事之暇娯游水石政簡刑清所至不擾初信孺
父崧卿為運判有聲桂人祀之信孺欲營館宇西山奉
母偕隱以寄思云

　　張自明建昌人嘉定中以宜州教授攝州事施政循良
甚得民心捐俸買田收租以養士力請諸臺以新學之
殿堂既又建黄太史祠以勵風俗後授宜州知州

　　蔣彣寶慶元年以縣尉權知立山縣時縣令趙崇夏興

學宫彣實贊襄之復覈逃户田畆輸於學宫供庖廩費
甘叔異知荔浦縣廉民仁愛有功地方

　　張垓紹定中知横州横土瘠民貧家無餘藏脱遇旱澇
無假貸之所垓置米千石立為社倉民頼之

　　梁介三衢人端平元年攝守容州留心教事増置學田
容人立生祠祀之

　　趙師恕字季仁長樂人端平初知靖江與桂帥幕羅大
經善嘗與大經遊栖霞洞賦詩謂大經曰觀山水如讀

書隨其見趣之髙下又曰平生有三願一願識盡世間
好人二願讀盡世間好書三願看盡世間好山水其興
致如此楊東山帥五羊病且死無衣衾適季仁餽絹數
端東山曰此賢者之賜也遂受之

　　李扶字持國松滋人知梧州治狀最于兩廣

　　曽垓廬陵人淳祐五年通判靜江主管義寧勸農公事
節用捐俸修理公署不勞民而能成功

　　董槐字庭植定逺人淳祐六年權廣西運判兼提㸃刑

獄至邕州上守禦七策邕州之地西通諸蠻夷南引交
趾及符奴月烏流鱗之屬數寇邊槐與約無相侵推赤
心遇之皆伏不動又與交趾約五事一無犯邊二歸我
侵地三還擄掠生口四奉正朔五通貿易於是遣使來
獻方物大象南方悉定

　　黄鼐邕州總管建學育才鼎新州治有化民成俗之效
人咸徳之

　　李曽伯字長孺河南人淳祐九年知靖江府兼經略安

撫使後元兵自滇入侵廣右曽伯積穀練衆繕城浚隍
為必不可犯之計援軍至者禮遇其將甚備軍不敢擾
且樂為用元兵知不可攻北去曽伯遣軍躡其後敗之
黄沙又敗之衡山湘桂以寧湘潭胡頴自廣東移節廣
右治踵曽伯先後在鎮拓鑿最盛足稱金湯其事與圖
刻北門寳華山頴字叔獻

　　黄疇若字伯庸豐城人舉進士授柳州教授調靈川令
㑹萬安軍黎蠻竊發經略司選疇若條畫招捕事宜疇

若謂須稽原治亂之方從之再任嶺外用舉最遷擢宦
迹所至弊根蠧穴苗耨髪櫛以治辦稱所著有竹坡集
姚希得字逢源潼州人淳祐十二年以直徽猷閣知靖
江府希得忠亮清儉好引善類廣西官署以錦為帟幕
希得曰吾起身書生安用此命以繒纈易之比内召言
邪正之辨甚悉所著有續言行錄橘洲文集

　　譚惟寅淳祐十四年知容州建思賢堂紀元次山等五
賢善政傚其行事又於堂東西作延老樂山二軒其説

曰延老者於此問政也曰樂山者因容山以取義也

　　趙若詵字子振春官試第一咸淳十年知容州叛賊楊
先攻城詵與敵力屈死之

　　劉子薦字貢伯安福人知融州以㢘靜著聞主管仙都
觀廣西經略司檄為參議官徳祐二年十一月北兵至
靜江權經略使馬塈遣子薦提猺兵藥弩手守城東門
勢不克持瀛國公已入燕子薦取笏書其上云我頭可
斷膝不可屈登城北望再拜取所衣袍瘞之誓死守或

諷遁去子薦曰死事義也何以遁為竟死之

　　馬塈宕昌人一家父叔兄弟皆以忠勇為名將而塈與
其兄堃特顯咸淳中塈知欽州徙知邕州鎮撫諸蠻設
置關隘皆有條理邊陲晏然至閣門宣贊舍人未幾以
左武衛將軍徴入朝㑹恭帝入燕塈因留靜江總屯戍
諸軍䕶經略司印守城元將平章阿爾哈雅攻廣西塈
發所部及諸峒兵守靜江而自將三千人守嵓關兵敗
退保靜江平章使人招降塈發弩射之塈與參議官劉

子薦及蜀戍將黄文政協力守城凡三月夜不解甲前
後百餘戰城中死傷相籍訖無降意城破塈率死士巷
戰刀傷臂被執殺之斷其首猶握拳奮起立踰時始仆
文政被執大詬不屈元人斷其舌以次劓刖之文政含
胡叱咄比死不絶聲子薦亦死之知靜江鄧得遇亦投
江死書幅紙云宋室忠臣鄧氏孝子不忍偷生寧甘溺
死彭咸故居乃吾潭府屈公子平乃吾伴侣優哉游哉
吾得其所時邕守馬成旺及其子都統應麟以城降元

獨塈部將婁鈐轄猶以二百五十人守月城不下圍之
十餘日婁從壁上呼曰吾屬饑不能出降茍賜之食當
聽命乃遺之牛數頭米數斛一部將開門取歸復閉壁
元軍乘髙視之兵乃分米炊未熟生臠牛啖立盡鳴角
伐鼓元諸將以為出戰也甲以待婁乃令所部人各擁
一火砲然之聲如雷霆震城城皆崩烟氣漲天外兵多
驚死者火熄入視之灰燼無遺矣

　　元史格字晉明憲宗時授節度使憲宗殁後加定逺大

將軍從攻靜江衆以轒輼自蔽鑿城格所當砲礌蔽地
車不可至乃伺隙率衆攀堞蟻附而上拔之徇廣西十
三州廣東三州皆下靜江受兵之初溪洞諸夷皆降雲
南格遣使諭之來者五十州雲南争之事聞詔聽格節
度陞廣西宣撫使改鎮國上將軍廣南西道宣慰使宋
亡陳宜中張世傑挾益王昰廣王昺據福州立益王傳
檄嶺海欲復其地詐言夏貴已復瀕江州郡諸戍將以
江路既絶不可北歸皆託計事還靜江格曰君等亦為

虚聲所懼邪待貴踰嶺審不可北歸吾與諸君取塗雲
南而歸未為不可敢輒棄戍哉行省議棄廣東之肇慶
徳慶封州併兵戍梧州格曰棄地撤備示敵以怯不可
宜増兵戍之劇賊蘇仲集潰卒據鎮龍山稱王劫掠於
外耕植於内至秋畢穫聞大兵至則偽出降官軍畏暑
不敢深入横象賔貴四州皆被其害格築堡於其界守
以土兵令官軍火其廬栅民踐其禾稼仲窮蹙遂降益
王餘衆破潯州斬李辰李福靜江北抵泉永皆城守羅

飛圍永凡七月不下判官潘澤民間道來告急格分兵
赴之殄其衆益王死衛王立趣廣州避海中崖山遣曽
淵子據雷州諭之降不聽進兵攻之淵子犇碙州世傑
將兵數萬欲復取雷州戍將劉仲海擊走之後悉衆來
圍城中絶糧士以草為食格漕欽廉髙化諸州糧以給
之世傑解圍去詔格戍雷州衛王死廣東西悉平

　　胡夢魁字景明建昌新城人元初擢僉廣西憲事嶺海
吏治不律公所至發摘蕩滌之聞驚見懾同列亦為悚

海南宣慰使最貪毒皆不敢問公條其宿惡劾罷之衆
大驩快居四年所決黜甚衆民為建祠

　　張礎字可用其先渤海人後徙燕之通州中統間廣西
宣慰使乜錫圖怙勢暴横甚至强奪人財時以北人莫
可誰何礎自浙西遷嶺南廣西道提刑按察使至則具
狀以上請論如法衆心乃安

　　吕思誠字仲實平定州人至元間為廣西肅政㢘訪僉
事巡行郡縣土官有于元帥者恃勢魚肉人恐事覺隂

遣其子迓于道思誠縛之痛懲其罪一道震肅

　　烏克遜澤字潤甫臨潢人至元間為廣西兩江道宣慰
副使省廐置二十二所以紓民力嵗饑請蠲租又發象
賀官粟三千五百石以賑邕管徼外蠻數為寇澤循行
並徼得阨塞處布畫逺邇募民伉健者四千六百餘户
置雷留那扶十屯營堡以守之陂水墾田築八堨以節
瀦洩得稻田數千畆嵗收穀數萬石為軍儲

　　朱國寶寶坻人至元間以管軍萬户鎮梧州領安撫司

事南寧謝有奎負固不服國寶開示信義有奎感悟以
其屬來歸於是黎民降者三千户蠻峒降者三十所

　　臧夢解慶元人至元三十年為廣西肅政廉訪副使故
事烟瘴地行部者多不躬至而夢解咸遍歴焉遂按問
藤州賓州兩路達嚕噶齊與凡貪官姦吏置于法者無
慮八十餘人又平反邕州黄震被誣贓罪及藤州唐氏
婦被誣殺夫罪凡兩寃獄

　　秦仲字山甫洛陽人至元間知昭州有善政郡治無事

每游歌竹山賦詩自號歌竹山人卒於官

　　姬明大徳七年知容州興學校勸農桑政多大體

　　阿爾哈雅輝和爾人也至元十二年戍鄂招潭州守臣
李芾不聽冬十月至潭攻之芾力屈自殺其將劉孝忠
以城降阿爾哈雅遣使徇郴全道桂陽永衡武岡寶慶
袁韶南雄諸郡其守臣各奉表來降獨宋經略使馬塈
守靜江不下使總管俞全等招之皆為所殺㑹宋主以
國降降手詔遣湘山僧宗勉諭塈塈復殺之阿爾哈雅

又為書以天命地理人心開塈許以廣西大都督反覆
千餘言終不聽因入朝賀平宋拜平章政事使持詔如
靜江諭之十一月前兵至嚴關塈守關弗納破其兵又
敗都統馬應麟於小溶江遂逼靜江錄上所賜靜江詔
以示塈塈焚之斬其使靜江以水為固乃築堰斷大陽
小溶二江以遏上流決東南埭以涸其隍破其城民聞
城破即縱火焚居室多赴水死塈及其總制黄文政總
管張虎以殘兵突圍走執之阿爾哈雅以靜江民易叛

不重刑之則廣西諸州不服因悉坑之斬塈於市分遣
萬户托歡布哈徇賓融柳欽横邕慶逺齊榮祖徇鬱林
貴㢘象托里徇潯容藤梧皆下之特磨王儂士貴南丹
州牧莫大秀皆奉表求内附奏官其降官以兵戍靜江
昭賀梧邕融乃還潭

　　任珪至元間横州路總管㢘明公正人不敢干以私惟
以惠民為務邦人懐之為作徳政碑

　　多爾濟河西人至元二十三年以宣武將軍任横總管

府達嚕噶齊食邑守土有修學功

　　劉國傑字國寶其先女真人以湖廣左丞征廣西賊至
元間平懐集諸砦二十六年擒太獠於懐集破曽太獠
於金林賊深入保險國傑鑿土而入殺賊衆五千人次
賀州兵士冐瘴皆疫國傑親撫視之療以醫藥多不死
永州盜李末子千七寇全州敗官兵殺郡長官國傑進
討擒之上思州黄勝許恃其險逺與交趾寇邊國傑身
率士奪戰賊不能敵走象山山近交趾皆深林不可入

乃度其出入列柵圍之徐伐山通道且戰且進拔其砦
勝許挺身走交趾擒其妻子殺之盡取賊巢地屯田募
慶逺諸獞人耕之以為兩江蔽障詔遣使即軍中以玉
帶賜之

　　謝讓字仲和頴昌人為湖廣行省左右司郎中時廣西
兩江岑雄黄勝許等屢相讐殺為邊患讓謂此曹第可
懐柔不宜力競寛其法以覊縻之使不至跳梁可也若
乃舍中國有用之民争炎荒不毛之地非長策也因書

榜招諭以攜其黨

　　王景賢海原人號愚谷以邕州路教授歴天河縣尹文
行政績著聞至治間文宗在潛邸得所為詩嘉之手書
愚谷二大字以贈

　　周自强字剛善新喻人好學能文練於吏事㤗定間廣
西洞猺反自强往見猺長説以禍福猺長立罷兵貢方
物納欵請命事聞於朝特授廣西兩江道宣慰司都事
文魁字華甫衡陽人至順中知藤州時寇亂後邑里蕩

然魁至始立府舍築城壘浚隍池以備戰守寇不敢犯
祝蕃至正間潯州經歴一夕課子讀書忽旋風滅燭户
外若有人稱黄氏來訴寃者比開户視之四無人迹詰
旦審獄果有黄姓者竟得其寃狀兄弟同坐八人止罪
其一餘皆釋之

　　石亨祖字元卿真定人至正己丑全州路總管時蠻獠
入寇城邑民居焚掠殆盡亨祖率郡人黄勢榮築城郭
建學宫立上下公署籍民兵以禦寇於是民得安生不

三年間百廢俱興卒於官

　　侯元采至正間署貴州事時城池頹圯元采以私帑傭
民築濬一日峒賊出掠元采偕弟信卿帥兵逆戰生擒
酋黨八人斬獲無算廣西海北二道交薦之

　　石天岳至正間荔蒲主簿時猺獞出沒民不聊生公署
壇廟蕪廢殆盡岳至始稍葺之逾年覈田賦明疆界追
逋侵廩有餘粟乃計經費之餘擇胥吏中勤慎者貿材
繕治駸復舊觀焉


　　馮思齊樂城人至正間以承直郎知藤州律身㢘潔御
下寛簡民懐其徳立徳政碑

　　呼哩至正十六年知容州正風化建學校為民興利卓
有政聲

　　劉志行江西人元進士知鐔州有善政工吟咏有梅南
集傳于世

　　陳本道至正間知貴州事時峒賊攻城本道率兵出敵
身先士卒賊敗遁去時稱有文武才


　　何元英至正末貴州學正端已率人勤於考課撙節宿
儲以修葺殿宇清復田畆以贍給生徒人服其賢

　　余永至正末權知平樂縣先是府學在考槃澗西燬於
燹拓跋元善攝郡監覈學租募民捐俸鼎新之永受規
畫程工作贊助居多

　　額爾濟訥字尚文唐古氏人至正二十三年春正月立
廣西行中書省授銀青榮祿大夫平章政事兼嶺南廣
西道肅政㢘訪使時紅巾擾攘南方郡縣多陷沒嶺表

震動濟訥議建築城池以扼險要遂捐俸於官貿易海
鹽積以嵗月息倍至萬經制之費皆出於此四年而克
終事民忘勞焉濟訥能得衆心一時驍將材士多歸之
故保有境土二十餘年洪武元年總兵楊璟取廣西濟
訥堅壁不下後城破被執送京師不屈死之

　　陳瑜字仲庸雷州人額爾濟訥辟為廣西行中書省都
事廣西被圍濟訥未嘗歸私第瑜事之甚謹城破以佩
刀自刎又有湘潭劉永錫者與瑜同事率妻子溺于白

龍池死焉

　　曾尚賓江西人額爾濟訥擢為義兵千户洪武元年明
兵圍靖江尚賓守西城及城陷身中數鎗猶力戰不衰
後衆寡不敵自焚其家死之













　　粤西文載卷六十三

