







　　欽定四庫全書

　　粤西叢載卷二十七

　　桂林府通判汪森編

　　南越趙氏

　　南越武王趙佗真定人秦始皇初并天下略定楊越置
桂林南海象郡以謫戍民與越雜處十三年以佗為南
海龍川令(即今博羅縣之東郷)至二世時南海尉任囂病且死召
佗行南海尉事囂死佗即移檄告横浦陽山湟谿關曰

盜兵且至急絶道聚兵自守秦已破滅即擊并桂林象
郡自立為南越武王(饒伸學海下同)

　　趙光

　　蒼梧王趙光者越王同姓聞漢兵至及越揭令自定屬
漢越桂林監居翁諭甌駱屬漢皆得為侯

　　區憐

　　區憐象林蠻也漢永和丁丑四月憐等攻縣寺殺長吏
交州刺史樊演發交阯九真兵萬餘人救之兵士憚逺

役反攻其府府雖擊破反者而蠻勢轉盛侍御史賈昌
與州郡討之歲餘不克戊寅閏四月帝召百官問以方
略皆議遣大將發荆揚兖豫四萬人赴之李固駮議以
為勞師逺討非計也但宜選將帥以為刺史太守祝良
張喬皆可任用四府悉從固議即拜良為九真太守喬
為交阯刺史喬至開示慰誘並皆降散良到九真單車
入賊中設方略招以威信降者數萬人皆為良築起府
寺嶺外復平


　　李遜

　　東晉李遜為九真太守太元庚辰十月遜據交州反辛
已七月交阯太守杜瑗斬遜交州平

　　李凱

　　李凱交州人為梁交州刺史天監己酉春二月凱據州
反長史李畟討平之

　　李賁

　　李賁交阯人世為豪右仕不得志有并韶者富於詞藻

詣選求官吏部尚書蔡樽以并姓無前賢除廣陽門郎
韶恥之賁與韶還郷里大同辛酉十二月交州刺史武
林侯諮以刻暴失衆心時賁監徳州因連結數州豪傑
俱反梁遣諮與髙州刺史孫冏新州刺史盧子雄將兵
討之甲子正月賁自稱越帝置百官改元大徳乙丑六
月梁遣交州刺史楊㬓討賁㬓以陳覇先為前鋒至交
州賁帥衆拒之敗奔嘉寧城諸軍圍之中大同丙寅八
月賁復帥衆自獠中出屯典澈湖衆軍憚之頓湖口不

敢進陳霸先曰我師老而無援入人心腹若戰不㨗豈
望生全今藉其屢奔人情未固正當決力取之諸軍皆
莫應是夜江水暴起七丈注湖中霸先勒兵乗流先進
衆軍鼔譟俱前賁衆大潰復竄獠中戊辰三月屈獠洞
斬賁賁兄天寳收餘兵圍愛州陳霸先帥衆討平之

　　李光仕

　　李光仕桂州俚帥也開皇丁巳二月光仕作亂帝遣王
世積周法尚討之光仕戰敗帥勁兵走保白石洞法尚

獲其黨降者輒以妻子還之居旬日降者數千人光仕
衆潰而走追斬之帝又遣何稠討光仕稠諭降其黨莫
崇等承制署首領為州縣官

　　李世賢

　　李世賢桂州人開皇十七年秋七月桂州作亂帝遣將
軍虞慶則討平之

　　李佛子

　　李佛子交州俚帥也仁夀二年冬十二月佛子作亂據

越王故城遣其兄子大權據龍編城其别帥李普鼎據
烏延城楊素薦劉方為總管討之至都隆嶺遇賊擊破
之進軍臨佛子營先諭以禍福佛子懼遂請降送之長
安

　　蕭銑

　　唐武徳元年蕭銑即皇帝位使魯王張繡徇嶺南隋將
張鎮周王仁夀等拒之既而聞焬帝遇弑皆降於銑欽
州刺史寗長真亦以欝林始安之地附於銑漢陽太守

馮盎以蒼梧髙涼珠崖番禺之地附於林士𢎞銑士𢎞
各遣人招交趾太守丘和和不從銑遣寗長真帥嶺南
之兵自海道攻和和欲出迎之司法書佐髙士廉説和
曰長真兵數雖多懸軍逺至不能持久城中勝兵足以
當之奈何望風受制於人和從之以士廉為軍司馬將
水陸諸軍逆擊破之長真僅以身免盡俘其衆既而有
驍果自江都至得焬帝㓙問亦以郡附於銑(資治通鑑)

　　李思慎


　　李思慎嶺南俚户也俚户舊輸半課交趾都䕶劉延祐
使之全輸俚户不從延祐誅其魁首乙酉正月武后改
元垂拱三年丁亥七月思慎等作亂攻破安南府城殺
延祐桂州司馬曹𤣥静將兵討思慎等斬之(學海下同)

　　歐陽倩

　　歐陽倩始安獠也長安癸夘十一月擁衆數萬攻陷州
縣制以裴懐古為桂州都督仍充招討使懐古纔及嶺
上飛書示以禍福倩等迎降且言為吏所侵逼故舉兵

自救耳懐古輕騎赴之賊衆大喜悉歸所掠貨財嶺外
悉定

　　梅叔焉

　　梅叔焉安南賊帥也開元十年八月叔焉等攻圍州縣
遣内侍楊思朂討之思朂募羣蠻子弟得兵十餘萬襲
擊大破之斬叔焉積尸為京觀而還

　　梁大海

　　梁大海邕州封陵獠也開元丙寅正月大海等據賔横

州反二月己酉遣内侍楊思朂發兵討之十二月思朂
生擒大海等三千餘人斬首二萬級而還

　　梁崇牽

　　梁崇牽嶺南蠻酋也大厯辛亥二月崇牽自稱平南十
道大都統據容州與西原蠻張侯夏永等連兵攻陷城
邑前容管經略使元結等皆寄治蒼梧經略使王翃至
藤州以私財募兵不數月斬賊帥歐陽珪馳詣廣州見
節度使李勉請兵以復容州勉以為難翃曰大夫如未

暇出兵但乞移牒諸州揚言出千兵來援冀藉聲勢亦
可成功勉從之翃乃與義州刺史陳仁瓘藤州刺史李
曉庭等結盟討賊翃募得三千餘人破賊數萬攻容州
㧞之擒梁崇牽盡復容州故地分命諸將襲西原蠻復
欝林等諸州先是番禺賊帥馮崇道桂州叛將朱濟時
皆據險為亂陷十餘州官軍討之連年不克李勉遣其
將李觀與翃并力攻討悉斬之三月五嶺皆平

　　覃問


　　覃問西原賊帥也大厯癸丑九月循州刺史哥舒晃據
嶺南反詔嶺南節度使路嗣恭討晃容管經略使王翃
遣將將兵助之問乗虛襲容州翃伏兵擊擒之

　　黄少卿

　　黄少卿欽州蠻酋也貞元甲戌五月少卿反圍州城邕
管經略使公孫器請發嶺南兵救之上不許遣中使諭
解之八月少卿陷欽横潯貴等州攻公孫器於邕州憲
宗元和戊子五月少卿請降以為歸順州刺史少卿雖

降而數反覆己亥十月桂管觀察使裴行立容管經略
使陽旻欲徼幸立功争請討之上從之嶺南節度使孔
戣屢諫曰此禽獸耳但可自計利害不足與論是非上
不聴大發江湖兵㑹容桂二管入討士卒被瘴癘死者
不可勝計行立旻竟無功庚子正月穆宗即位十二月
國子祭酒韓愈上言黄家賊居無城郭依山傍險尋常
亦各營生急則屯聚相保比緣邕管經略使多不得人
徳既不能綏懐威又不能臨制侵欺鹵縛以致怨恨遂

攻刼州縣侵暴平人或聚或散終亦不能為事近者裴
行立陽旻意在邀功獻計征討邕容两管經此凋弊殺
傷疾疫十室九空如此不已臣恐嶺南未得寧息兼此
賊徒亦甚傷損察其情理厭苦必深若因改元大慶赦
其罪戾遣使宣諭必望風降伏仍為選擇有威信者為
經略使處置得宜自無侵叛上不能用

　　劉士政

　　劉士政初為安州指揮使乾寧乙夘冬安州防禦使家

晟與朱全忠親吏蔣𤣥暉有隙恐及禍乃與士政及兵
馬監押陳可璠將兵三千襲桂州殺經畧使周元静而
代之晟醉侮可璠可璠手刃之推士政知軍府事可璠
自為副使詔即以士政為經畧使庚申賜桂管軍號曰
静江陞士政為節度使是年十月士政聞湖南馬殷悉
平嶺北大懼遣陳可璠屯全義嶺(在桂州東北一百五十里)以備之
殷遣使修好於士政可璠拒之殷遣其將秦彦暉李瓊
等將兵七千擊士政湖南軍至全義士政又遣指揮使

王建武屯秦城(在桂林城北八十里相傳為秦戍五嶺地)可璠掠縣民耕牛
以犒軍縣民怨之請為湖南郷導曰此西南有小徑距
秦城纔五十里僅通單騎彦暉遣李瓊將騎六十歩兵
三百襲秦城中宵踰垣而入擒王建武比明復還[糸*斥]之
以練造可璠壁下示之可璠猶未之信斬其首投壁中
桂人震恐瓊因勒兵擊之擒可璠降其將士二千皆殺
之自秦城以南二十餘壁皆望風奔潰遂圍桂州數日
士政出降桂宜巖象栁五州皆降於湖南士政據桂州

凡五年

　　王季元

　　王季元安南牙將也貞元癸未二月己亥季元逐其觀
察使裴泰㤗奔朱鳶明日左兵馬使趙句斬季元及其
黨迎㤗而復之

　　楊清安南賊也安南都䕶李象古以貪縱苛刻失衆心
清世為蠻酋象古召為牙將清欝欝不得志貞元十四
年己亥象古命清將兵三千討黄洞蠻清因人心怨怒

引兵夜還襲府城陷之殺象古及妻子官屬部曲千餘
人詔以桂仲武為安南都䕶赦楊清以為瓊州刺史庚
子正月桂仲武至安南清拒境不納清用刑慘虐其黨
離心仲武遣人説其酋豪數月間降者相繼得兵七千
餘人朝廷以仲武為逗遛貶安州刺史以桂管觀察使
裴行立為安南都䕶三月辛未安南將士開城納仲武
執清斬之裴行立至海門而卒復以桂仲武為安南都
䕶


　　龎勛

　　龎勛徐州人初為桂州糧料判官初南詔陷安南敇徐
泗募兵二千赴援分八百人别戍桂州初約三年一代
徐泗觀察使崔彦曾性險刻朝廷以徐兵驕命鎮之都
押牙尹戡教練使杜璋兵馬使徐行儉用事軍中怨之
戍桂州者已六年屢求代還戡言於彦曾以軍幣空虚
發兵所費頗多請更留戍卒一年彦曾從之戍卒聞之
怒都虞侯許佶軍校趙可立姚周張行實皆故徐州羣

盗州縣不能討招出之補牙職㑹桂管觀察使李叢移
湖南新使未至咸通戊子秋七月許佶等作亂殺都將
王仲甫推糧料判官龎勛為主劫庫兵北還所過剽掠
州縣莫能禦

　　陳彦謙

　　陳彦謙桂陽賊也廣明庚子謙陷桞州殺刺史董岳

　　南漢劉氏

　　劉謙為廣州牙將唐乾符五年黄巢破廣州去掠湖湘

間廣州表謙封州刺史賀江鎮遏使以禦梧桂以西歲
餘有兵萬人戰艦百餘艘謙三子曰隱台巖謙卒隱居
䘮於賀江土民百餘人謀亂隱一夕盡誅之

　　盧成均

　　盧成均為宜州判官景徳丁未六月知宜州劉承規御
下嚴酷軍校陳進因衆怨鼔譟殺承規推成均為首僣
號南平王據城反陷栁州進圍象州詔以曹利用為廣
南安撫使帥兵討之至象州擊進斬之成均率其族來

降進黨陷貴州利用追討悉平之

　　歐希範

　　歐希範宜州蠻也慶厯甲申三月希範作亂討平之

　　儂智高

　　儂智髙發三解不得志遂起兵两廣遂有两解試攝官
之格張元因殿試落第徑往西夏自此殿試無黜落之
士(張端義貴耳集)

　　曹成


　　曹成江漢間羣盜也紹興元年辛亥十二月成初陷漢
陽鄂州屯攸縣湖東安撫使向子諲招之成聽命子諲
遣兵扼衡陽欲圖之而援兵不至成忿子諲扼已即擁
衆而南官軍悉潰成大掠執子諲而去詔岳飛等討之
壬子四月成擁衆十餘萬由江西歴湖湘據道賀二州
命岳飛權荆湖東路安撫都總管知潭州付金字牌黄
旗招成成聞飛至驚曰岳家軍來矣即遁飛追至賀州
力戰大破之成乃自桂嶺置砦至北藏嶺連控隘道以

衆十餘萬守蓬頭嶺飛部千人一鼓登嶺破其衆成奔
連州飛謂部將張憲徐慶王貴曰成黨散去追而殺之
則脇從者可憫縱之則復聚為盜今遣若等誅其首而
撫其衆於是憲自賀連慶自邵道貴自郴桂招降者二
萬與飛㑹連州進討成走入邵州五月韓世忠既平范
汝為旋師永嘉若將休息者忽由處信徑至豫章連營
江濱數十里羣賊不虞其至大驚世忠因使董収招成
成方為岳飛所追乃率衆降得戰士八萬遣詣行在(學海)


　　李接

　　李接廣西妖賊也淳熈己亥六月接破欝林州守臣李
端卿棄城遁圍化州命經略司討捕之端卿梅州編管
庚子正月劉焞討接平之(學海下同)

　　黄聖許

　　黄聖許廣西上思州土官也元至正二十九年壬辰閏
六月聖許擁衆二萬結交趾為援寇陷忠州江州及華
陽諸縣詔遣程鵬飛討之聖許敗走入交趾


　　蔣丙何仁甫

　　蔣丙何仁甫道州民至正辛巳十二月丙仁甫等相繼
舉兵攻破江華等州縣溪峒猺民二百餘寨亦相率入
邊抄掠山東燕南冦亦縱横至三百餘處壬午九月湖
廣行省平章鞏卜班擒道州賀州猺賊首唐大二蔣仁
五至京師誅之丙自號順天王攻破連桂二州

　　荔浦周文昌

　　明洪武三十一年荔浦周文昌作亂劫殺四郷九里居

民死之按文昌荔浦甘棠寨編民素陵轢里閭居民側
目時縣中以事逮繫獄中既復夤緣脱身逺遁縣益連
坐族戚捕械急遂聚衆為亂前後之民響應者以千計
大肆劫殺十有餘年村落民相枕藉死者葢十之七焉
至永樂中始興師征勦文昌勢日蹙自刎死死之先二
日投入其姊之家謂之曰予今日事勢已窮必死乃可
然無死於兵之手也汝可殺牛為予訣姊如其言果殺
一牛文昌竟匕肉啗牛之半飲斗酒斗飯畢乃與姊辭

曰予今出而向兵誓殺數十人殉死乃瞑目耳果出與
兵遇手刃數人乃自刎死(荔浦縣志)

　　思明府黄球

　　黄銶&KR1215;嫡子也&KR1215;請老以庶子鈞襲銶怨問計於叔丘
溫衛指揮&KR0939;與子震聚兵圍府執&KR1215;鈞及族目家丁盡
殺之事聞命提督侍郎李棠廵按御史張瀾捕銶&KR0939;下
潯州獄銶死&KR0939;獲免初黄震與子紹走龍州成化四年
都御史韓雍遣太平知府郭本捕震誅之十二年黄紹

復攻思明州奪長子文昌二十年破下石西州奪次子
文盛𢎞治六年破上石西州奪季子文華九年閏三月
密遣陸光等鴆殺鈞之孫府官男光䢃十一月又遣趙
保安等刺殺光䢃父知府黄道遂據府治督府遣兵捕
之十一年紹糾忠州土官黄鏸拒敵尋鴆殺道妻趙副
總兵歐磐率官軍討破之擒斬無算紹懼願降督府遣
官戒諭不聴復叛十五年官軍捕急紹仰藥死文昌仍
擅遷思明州治於况村築城以拒文華㨿所得州如故

十八年文昌等忿復連年刼掠督府遣副總兵康泰參
政楊茂元等率兵致討遣恩城州土官趙忠順計擒文
昌文盛文榮等詣軍門咸寘諸法自銶至文昌叛凡四
世皆誅(通志)

　　田州呂趙

　　岑紹襲為田州知府天順三年紹老傳嫡子鏞而州目
吕趙挾紹庶子鑑拒紹而逐鏞於外時官府暫令鏞寄
住省城令鑑襲其職趙於是縱兵攻破鎮安奉議南丹

等州上隆恩城並受其害擅為鐡鈎弔掛之刑興販私
鹽偽稱名號私通交阯復夜殺鑑既而鑑子玹亦故趙
遂以㓜孫吕嬰冒玹名而襲其職副都御史葉盛會兵
討執趙伏誅令鏞襲父職鏞死子溥襲(學海)

　　田州岑猇

　　初岑溥生子三長猇次獅季猛溥以猛似已且母有寵
遂屬意於猛猇竟失愛是月督府遣官至田州徴土兵
從征溥以望目率諸目兵登戰艦操於江中是夜遂止

宿焉諸部戰艦凡百艘圍䕶猇密遣其僕梁橋持刃引
黨數人乗小舟偽為廵邏溥方熟寐梁橋低聲謂侍婢
云汝諸人欲得丈夫否諸婢莫知所以微笑詰橋橋云
小主人命我行事汝若噤聲他日當配以美丈夫同享
富貴否則殺之諸婢股慄莫敢呼噭橋遂登艦弑溥于
帳中詰旦溥母岑氏執諸婢考訊始語其故岑氏令驥
等以兵縛猇與橋並殺之盡誅其黨(通志)

　　思恩土官岑濬


　　濬本土官頗渉書史知吟咏但狡黠兇狠左右少有過
失動遭殺戮積威所刼部下甚憚之是以兵力雄于右
江濬益驕蹇無忌𢎞治六年三府奏以遷江千户所舊
轄八寨賊峒界治之濬乃築周安堡以頭目黎端率兵
屯守屢遣兵冦賔州上林遷江武緣諸州縣民村是年
九月田州府土官岑溥長子猇失愛令其僕梁橋殺溥
江中府目黄驥乃誅猇橋遂與府目李蠻争權搆兵讎
殺十月黄驥侍溥母岑氏及溥季子猛赴三府愬尋以

猛襲溥官遣官送還府黄驥復誘猛奔梧誣愬李蠻謀
叛以兵拒猛督府復遣官送猛至賔州兵備副使汪溥
檄濬以兵衛猛濬遂用黄驥詭謀以兵逆猛入思恩脇
與黄驥立劵分地以酧厥勞發兵偕驥送猛歸府因欲
襲殺李蠻蠻知之以兵拒之于工堯驥以猛復歸思恩
猛祖母岑氏慮猛為濬所圖愬於總督都御史鄧廷瓚
十一年遣官取猛濬不發踰月再遣副總兵歐磐布政
程廷珙往徴之濬始送猛出詣三府令暫寓省城濬與

猛自是搆讎矣是年六月濬于田州丹良甃城屯兵榷
客舟鹺貨遏公使勿令入田州七月乃與黄驥等統兵
五萬糾泗城州土官岑應破田州李蠻走濬殺擄無算
八月督府遣官至兵始散十一月副總兵歐磐副使雷
士㫋等以兵衛猛囬府追勘濬所奪地土印記及撤所
甃丹良石城濬弗聴十二年濬於夷江造戰艦三百餘
艘其祖父所出報効甲兵三千俱不奉調自是屢冦田
州所轄恩城果化上林等州縣十五年十月又率八寨

述崑郷兵二萬餘人破工堯陷田州殺擄無算岑猛走
免十六年冦慶逺府永定永順二長官司奪據其地復
甃都陽等寨石城十有八所是年七月又破工堯九月
破田州岑猛以數騎奔歸順州濬擅廢猛官署以土族
岑洪為知府俘猛祖母暨妻子婦女凡百二十九人送
思恩府幽于别室殺戮府境兵民男婦無算仍遣兵直
抵歸順追猛傳檄左江養利諸州暴猛罪狀令勿納且
令相為犄角時守臣屢疏濬惡請兵討之濬乃托岑業

覃兌夤緣行賄以緩師期㝷發兵四出據守要害督府
遣官戒諭濬匿不出見十七年總督都御史潘蕃等官
暴濬罪惡疏上詔下朝堂議處兵部奏准調湖兵一萬
行都御史潘蕃等征之於是以十八年正月進兵克諸
關隘濬走舊城副使姜琯管率兵圍之濬自經死函首
詣三府梟諸市遷其母孫兄弟於福之懐安妻妾子女
械送京入功臣家為奴而以思恩改流焉(通志)

　　覃扶照


　　荔浦自周文昌之亂田地多荒居民鮮少永樂初招募
獞夷入土墾耕生齒漸繁𢎞治八年峒賊覃扶照藍公
玉者自號為飛天過海聚衆為亂殺絶永蘇里秉信一
里居民蔓延至正徳嘉隆之季永為地方大患者皆獞
夷云(荔浦縣志)

　　周克亮

　　廣西馬平賊周克亮嘗伐藤山中當大蛇咒曰他日貴
者蛇却行咒畢蛇巻身退而其妻照水有金花插頭上

克亮戒勿泄然喜自負嘉靖元年馬平饑克亮與從兄
盗礦無所得遂反僣署名號散劫馬平諸縣界得數萬
人總督都御史張嵿以聞遂命嵿勦之數月平(後鍳錄)

　　田州土官岑猛

　　自岑濬與猛搆釁濬既誅猛降福建平海千户正徳初
猛賂太監劉瑾矯詔以猛為田州府同知猛撫遺民兵
威復震正徳壬申發其兵至江右撫之東郷饒之桃源
皆劇盗也猛以兵滅東郷之盗納桃源之賄隂使盗逸

去殺平人以報功猛受賞還田桃源之賊復起殺副使
李清執參政呉廷舉莫不歸罪於猛猛既輦華林東郷
桃源諸盗之金帛以億萬計自是富甲两江兵勢益鋭
猛遂屠龍州殺土官知州趙相之二子又攻泗城州殺
知州岑接屠戮甚慘又殺歸徳知州王通又强立泗城
州官族岑詵始毒死參將甘霖又毒死指揮方震又毒
死通判龍進始結劉瑾中結宸濠包藏禍心自雄一方
上思州土目王料之判思恩府土目劉召之叛猛皆隂

主之而陽出兵征討軍門省諭猛若不聞遇有調遣偃
蹇不聴節制凡諸土兵之進止多寡遲速皆聴命於猛
而不知有軍門之號令者六七年矣廵按御史張鉞明
其罪狀既而御史汪淵謝汝儀相繼奏之都御史張嵿
盛應期太監鄭潤總兵官朱麟亦奏之猛於上隆州武
龍州安徳州舊田州皆殺其守令毁其印為銃而刻牙
代之凡慶賀貢獻之類則以印章署舊守令名以行此
其罪不可勝數嘉靖四年都御史盛應期疏請征之應

期去都御史姚鏌代之再疏請征詔下兵部議從之於
是㑹同總鎮太監鄭潤總兵撫寧侯朱麟督率副參等
官以五年四月分哨統兵進剿首破工堯斬其惡目陸
綬等數人猛竄于歸順鴆死傳首南寧磔于市其子邦
彦亦竄死山中(雷禮)

　　岑猛奔歸順州知州岑璋誅之璋猛婦翁也初猛聞大
軍至抗兵自固督府姚公鏌將進兵患璋以姻故黨之
召沈希儀計事希儀知璋以女失愛故憾猛而千户趙

臣者雅與璋善召臣䇿之臣曰鎮安世與歸順為讎公
第遣臣徴兵鎮安臣間道過璋佯以好故泄語璋要領
可得也希儀曰善乃遣臣檄鎮安兵臣過璋所璋喜迎
臣曰久不見故人今肯念我來邪臣不言佯為不懌者
璋叩之不答頃之復太息璋疑之明日璋置酒欵臣臣
愈不懌若沉思者璋疑益甚問故曰軍門有意督過我
邪鄰壤有所訴且逮勘邪臣皆不應因挽臣入卧内跽
叩之臣泣下璋亦泣臣曰託君肺腑有急不忍隱然君

不死則臣死矣督府討田州謂君猛婦翁必黨猛命臣
檄鎮安兵襲君我不言則君死我言之君為自脱計臣
以洩機死矣璋頓首曰君實生我不言我死不悟也猛
奴視吾女吾欲圖之久矣臣曰君誠有此意盍自列於
督府璋乃留臣遣人馳詣希儀願擒猛自效希儀佯追
臣返以其事白督府乃不備璋督兵專逼猛猛子邦彦
守工堯隘璋遣千人助之實為間也璋密報希儀曰已
遣千人内應衣别有識幸勿加戮及戰歸順兵先呼敗

田兵驚潰希儀遂斬邦彦猛窮欲出奔璋使人招之曰
事急矣願君走歸順可達安南再圖興復猛倉卒無所
之又以姻故遂走歸順璋涕泣迎猛館别墅辟田州人
無得近者而報兵退以寛猛一日謂猛曰天兵雖退非
陳奏事不得白為君草封事令人上之何如猛曰固所
願也乃為疏令猛出印印之璋知印所在乃持鴆酒一
盃獻猛曰天兵索君急不能相庇也猛大怒曰悔墮此
老姦計遂飲鴆死璋斬其首併所佩印遣使間道馳詣

督府上之撤兵還内臣鄭潤總兵朱麒各以猛中毒矢
死斬其首印摉獲聞而璋與趙臣之功皆不著璋恚恨
遂遜職於其子瓛而託之辟榖黄冠以老(西事珥下同)

　　田叔禾言粤事謂書生無逺略有司恡小費急則倉皇
漫許已則避泥食言威令不行於土司十九類此瑣瑣
戚戚興讒參嫉靦面不顧寧恤軍計又曰察察汶汶罔
上遂私墨者以章賂敗類賢者以避嫌養名承勘展轉
摘疵文致徴兵禦宄甘言餂誘罷役論功變顔食約長

傲誨侮此其魁尤迨乎逆節滋萌僵屍喋血莫敢草薙
徒以文移案驗虚相叱咤安可弭也予細徴舊事三復
斯言大都以貪啟釁以輕聴舉事以反覆猥僿失夷心
語曰衣與繆與不女聊又曰何以怒許不與推揆亂本
固不在夷撲此熾彼又何怪焉

　　國家以土官治南蠻固周人疆以戎索之意自韓襄毅
之後而軍門號令漸已不張岑猛倚强跋扈罪誠有之
誅其君而弔其民誰曰不可乃以私望當猛大逆何以

服其心也盧蘇倡亂抗敗王師雖八議不宥新建受鉞
專征顧以姑息訖事且猛實伏誅而疏言病死蘇大憝
漏網而盛稱其功此何解也迨乎盧蘇再叛犯諸夷之
怒陶諧不能討而蔽奸罔上以失衆心彼其人寧復顧
國家大體哉(炎徼紀聞)

　　盧蘓

　　嘉靖十三年九月田州土酋弑其主岑邦相邦相為田
州判官年纔十五六副總兵張祐以兒子畜之盧蘇專

制生殺威行部中邦相擁虛位而已遂與盧蘇有隙祐
任滿將求代意邦相餞贐必腆比行邦相治具供帳僅
值二百金祐大怒下撻邦相遂與蘇比搜得岑邦彦之
子曰芝甫髫齓祐育之别室邦相時時欲購殺之㑹祐
不果代留鎮得免已督府以西山之役檄祐從征祐遂
置芝衣篋以行邦相覺追捕不及祐以芝奔梧州都御
史陶諧亦兒子畜之時時召飲食蘇遣其黨黄對刺邦
相弗克邦相遂與土目羅玉戴慶謀伐蘇蘇覺之稱疾

不出㑹其妻生日諸土目率妻子來賀遂入問疾蘇伏
甲寢中謂諸土目曰頼公等之靈疾苦何足恤惟旦夕
首領不保諸土目曰何故出此言一州之人誰不同心
蘇因指玉慶謂諸土目曰公等雖同心如二豎何言訖
而甲興執玉慶座中斬之即以甲士千人劫諸土目偕
攻邦相執而囚之至是弑之焚其屍行賂陶諧言邦相
病死無後芝當敘立諧遂縱芝歸田州寢其事不問於
是岑猛仲子邦佐争立而鎮安府土舍岑真寳泗城州

土舎岑施東蘭州土舎岑起雲那地州土舎羅廷鳳等
咸憤蘇以僕弑主也合兵討邦佐攻田州入之蘇走免
歸順州土舍岑瓛蘇壻也蘇急求救於瓛瓛遂乗虛擣
鎮安真寳聞之引兵去蘇追躡擊之真寳大敗精兵死
者八千人两江大駭諧乃遣人諭真寳等曰邦相實病
死何與盧蘇而爾等自相魚肉何也㑹諧以憂去都御
史潘旦蔡經相繼代之咸不欲反諧前議將以邦相病
死聞且曰田州肆孽遞起黎民塗炭府藏空虛假令朝

廷復以盧蘇故問罪興師嶺右之禍安可敉也於是副
使蕭晩參議陳大珊當勘議曰盧蘇稱亂弑主戕民罪
惡通天安可葢也今日之事第當直敘以聞乞令立功
自贖不及征討足矣督府不聴遂言邦相不孝奪其母
贍田虐部下盧蘇因衆怨而殺之朝議果置不聞(典彚)



　　粤西叢載卷二十七

