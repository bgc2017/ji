







　　欽定四庫全書

　　粤西叢載卷十五

　　桂林府通判汪森編

　　西粤靈芝

　　宋太平興國間象州文廟芝艸生產三莖五彩俱備舊
有靈芝記(通志下同)

　　大中祥符間詔天下造天慶觀昭州守蕭公卜地於城
東二里建之觀落成靈芝生祥光見蓮花生並頭一時

有三瑞因繪圖獻秘書省校書郎傅營作三瑞圖頌
元豐元年秋八月昭州資壽寺芝草生(宋史)

　　紹興間靈芝產於賀縣甑山下人以為兆范祖禹之來
也(通志下同)

　　元末蒼梧芝草生在呂仙像指間未幾而明一綂矣
明洪武年間賀縣靈芝生永樂年間又生人以為周張
發解之兆

　　成化六年蒼梧紫芝生時三本占有太平兆明年果開

三府都御史韓雍作軒有記

　　成化十三年全州有芝產於文廟右楹

　　嘉靖十三年西粤藩臣許應元進芝二十本其色有赤
白青黄黑紫徑至尺八寸有光者有輪菌如山岳者上
命採芝令於𤣥嶽龍虎三茅齊雲五岳諸靈山採之逺
不能及余游都嶠見靈芝生于石上九莖綠葉朱實有
光未傳服食之方終不敢採(赤雅)

　　嘉靖三十四年梧州府有靈芝生於梧山書院(通志)


　　紫泉

　　宋淳熈十六年鬱林紫泉出(通志)

　　廣西貴縣縣南鬱江之旁有紫泉無源偶現紫色輒符
佳應自是邑人每候以為祥洪武元年十一月己未泉
出溢流于江其色深紫光潔可染時葉琛勅諭交阯州
守鄒天奇為之頌又云其水有兩派共出其出不常出
則有異應自縣門流下者必擢賢守令或出英俊縣上
流下者應在僚屬其水長而狹色如紫練(一綂志下同)


　　紫泉在鬱林州南二里舊名濯纓泉忽變紫改今名

　　横州學前西邊有一穴每遇科舉歳春分前後微雨時
有紫水一道湧出須流過學前則中舉人必多如不及
者止可一人有歳直至州城門外其年中舉者六人

　　明天順六年賀縣桂嶺鄉大龍塘水流盡紫其色光輝
照耀上下經旬不變是歳大兵征其鄉俘獞寇數千流
水皆赤人以為紫泉凶兆按是年平桂嶺時明孝穆太
后方十歳將臣以幼女津送京師選入大内後誕孝宗

始知紫泉之兆為非常云

　　萬厯十九年五月博白縣登高嶺左小河流紫水士民
觀之七日而止

　　鳯見

　　呉黄武四年秋七月蒼梧鳯凰見(通志下同)

　　南漢時邕州鳳凰見時王𢎞澤鎭邕有善政

　　宋景德元年夏五月白州三鳳見飛自南來入城中羣
鳥旋繞隨之至萬歳寺前棲於百尺木龍樹身長九尺

高五尺其羽文五彩俱備冠如金杯(文獻通考)

　　大中祥符元年象州鳳凰見其羽備五彩羣鳥皆從之
翔集城東倚錢嶺忽飛去其地湧出一泉味甘美土人
呼泉為鳳凰井

　　元至正十一年慶逺鳳凰見時有雙異禽羽備五采飛
集述昆鄉羣鳥千百隨之葢鳳凰也其一飛去一棲止
為獞人射殺或藏之獻於帥府久而色鮮(元史)

　　一乳四子


　　嘉靖二十三年春三月横州民陸安妻一乳四子勒竹
村人懐娠十五月生一女三男(通志)

　　野蠶成繭

　　宋大中祥符五年夏五月藤州鐔津縣野蠶成繭藤州
素不產桑蠶食山柘而成州人異之緘絲以獻(通志下同)

　　紹興二十二年夏五月容州野蠶成繭

　　天象徴異

　　唐泰和四年慶雲見於賀縣之丹甑山五彩氤氲旬日

不散是年李郃來任因更名瑞雲山(通志下同)

　　宋開寳七年梧州大雨壊倉廪漂流民居

　　咸平元年夏五月昭州淫雨大水民溺死者五百十一
人

　　嘉祐三年夏六月邕州颶風大作城樓民屋盡壊幾無
留甓

　　咸淳十年蒼梧雨血著於草木行人衣服赤

　　元元綂二年二月太白經天猺寇陷賀州


　　至正元年廣西大雨水山崩水漲灕江泛濫地深二丈
餘屋宇人畜多漂没

　　明洪武十七年梧城漫天大雪不殊北方

　　洪武三十年冬十月熒惑犯南斗

　　宣德九年夏五月南寧府不雨郡守李晟齋沐䖍禱於
天寧寺以副都綂茂淨典厥職五日克應黑雲蔽空雷
電交作丼霖如注燈燭盡滅二刻許雨晴天淨衆僧見
殿前甎上有月明識三字非墨非粉傍有巨人足迹微

濕人咸異之有碑存

　　景泰四年冬柳州大雪河魚凍死幾盡

　　成化二年太白曵入南斗

　　成化二十一年蒼梧大雨漂流民居數萬推移州岸城
埤幾没

　　𢎞治二年春三月二十日巳時賓州忽天色昏暗狂風
大作自西北起走石折木尋驟雨迅雷大雹如雞子破
屋害稼殺鳥雀傷牛畜未時稍止


　　𢎞治甲寅夏四月栁州暴雨數日城垣崩塌幾百丈公
私第宅傾頺漂流無算

　　𢎞治丙辰春三月賓州淫雨數日夏四月又暴雨山崩
地陷洪水泛溢田苖傷堤岸橋梁岐路盡衝決近江民
居多漂流

　　𢎞治庚申秋八月十一夜融縣大星隕約長丈餘飛自
西南隕於西北

　　正德辛未春二月朔夜博白忽疾風暴雨城樓多崩公

署民居倒塌過半

　　正德十年九月富川縣雷擊西山崩七處

　　正德乙亥冬十一月蒼梧甘露降於府學遍凝於樹其
甜如蜜十二月五日蒼藤天鼓鳴白日中天大震一聲
起自東南止於西北

　　正德十一年夏五月慶逺西北方星隕約長五六丈蜿
蜒如龍蛇熌爍如掣電須臾而滅

　　秋七月博白淫雨公署民居多崩塌人畜渰死甚衆凡

二旬乃霽

　　正德丁丑夏四月十一日來賓大雨雹天忽㝠迷風雨
暴作雹落大如雞子破屋折木殺鳥雀遷江縣亦然
秋七月懐集大雨水牛畜多渰死

　　嘉靖甲申冬十月慶逺天鼓鳴十二月二十六日巳時
西南方天鼓鳴如雷震地

　　嘉靖乙酉夏六月二十六日象州大風雨公署城樓軍
民房屋多倒塌河船沉溺渰死男婦甚衆


　　嘉靖十年春二月全州雨雹如彈自辰至巳

　　嘉靖十四年三月容縣雨雹大者如梅小者如豆

　　嘉靖十九年春富川縣雷擊儒學門牆是年毛熈擢魁
嘉靖二十一年壬寅春三月十一日夜三更賀縣忽大
風從西而東南颺沙飛瓦古樹大可十圍連根㧞起所
至有樓板磚砌吹叠成堆者

　　夏四月全州暴風雨有飛石隕柳山應泉池

　　秋八月熒惑掩南斗杓


　　嘉靖二十六年春二月夜風雷摧全州學宫松傷㦸門
梁柱

　　嘉靖二十九年六月富川縣白日有聲如洪濤號激自
天而下移時聲住雨如注後大旱

　　嘉靖辛亥正月元旦五更太平府雷震府署桄榔木及
庖中滌器時南寧同知余光署事

　　嘉靖三十五年夏彗星見於桂林西方

　　秋七月十四日夕星隕於太平西南光燭户庭


　　嘉靖三十六年春横州大雨雹是日未時州北三十里
交椅銀水六村長寨等地忽震雷暴風雨雹大者如米
升小者如雞卵有柄有三角至七八角者者傷村民二
十餘人牲畜禽獸無算車輪苫瓦飄散竹木枝葉如削
野草擊爛一室雹積注地約二尺許

　　嘉靖四十二年夏六月十四日丙午夜有流星自桂林
東南過西北光芒如晝

　　嘉靖四十三年冬十一月夜月明而桂林大雨雹


　　萬厯五年彗星見西方其長亘天尾直射月宫光芒燭
天數日不滅冬又見次年大征府江

　　萬厯七年五月北流縣大雨漂没城垣民舍溺死男婦
二十餘人

　　萬厯十年十月興業縣大風拔木發屋

　　萬厯二十二年懐集縣春雹秋旱

　　萬厯二十三年二月容縣雨雹如飛石秋旱

　　萬厯二十五年丁酉春昭平縣雷發櫺星門是年廖蕭鄉舉


　　萬厯三十五年彗星見

　　萬厯辛亥二月桂林大風忽起西北天色黄赤不移刻
氷雹大墜如碗如盤壊官署民居屋瓦殆盡林麓鳥獸
死者無算

　　萬厯四十二年乙卯春昭平縣城中雹

　　萬厯四十六年八月至十月桂林每夜東方見一巨星
長丈餘空中懸有白氣形如刀鎗長矛又如白布自北
鋪南竟天


　　泰昌元年九月二十二日桂林天鼓鳴天裂閃光如晝
有聲如雷

　　天啓二年二月平樂大雷連震七次霹倒鳳凰山大松
崇禎元年懐集大雹三年春又雹秋旱

　　地震

　　明天順七年秋七月乙未象州地震次年大饑(通志下同)

　　正德庚午春三月二十七夜太平地震夏六月十七夜
梧州地震震一二刻其聲隱隱如雷次日白毛遍地長

三四寸許

　　正德七年六月北流地震

　　正德癸酉秋八月南寧地震宣化地震有聲隱隱如雷
來自西北止於東南

　　正德丁丑冬十二月望太平地震有聲隱隱如雷

　　正德庚辰夏六月二十七夜梧州地震

　　正德辛巳九月初四夜太平地震次夜又震起於東南
止於西北


　　嘉靖十四年四月容縣地大震者二次是歳饑

　　嘉靖三十四年春三月初七日太平地震屋棟有聲

　　隆慶六年武緣縣地震

　　萬厯二年七月朔懐集縣地震望日又震

　　萬厯十四年十二月十八日平樂府地震瓦房俱響

　　萬厯二十六年桂林地震如雷

　　萬厯三十二年夏五月二十八日亥時桂林地震六月
初四日再震八月二十六日亥時震十一月又震


　　萬厯三十三年容縣地震自西至東聲如霹靂是歳穀
價騰湧

　　崇禎八年五月平樂地震河山響如雷吼

　　崇禎十二年五月初八日桂林地震有聲

　　山崩地陷水溢

　　宋元豐八年春二月甲戍賓州嶺崩地陷(宋史)

　　元至元二十七年靈川大藏山石崖崩(通志下同)

　　至正七年四月靜江山崩水湧灕江溢


　　至正九年秋七月靈川臨江石崖崩

　　明永樂二年夏五月陽朔大水蛇龍羣作山谷成淵
成化十八年春陽朔大水壊屋百餘城崩殆盡

　　嘉靖元年夏五月全州大水萬鄉四都山崩水涌陷田
數百頃陽朔大水五日不消人遭溺甚衆七月蒼梧大
水漂民廬舍萬餘

　　嘉靖四年冬十二月都司地陷大門左旗纛廟前忽有
聲如雷陷地一穴濶二丈五尺深一丈次日離前穴三

丈許復陷一丈濶二丈深二丈有青氣一道上衝數丈
良久始散

　　嘉靖八年陽朔縣邑山崩白面山崩壓死民人張鳯銀
妻女三口屋宇牛羊俱碎

　　嘉靖十四年夏五月武緣縣大水没城崩岸民大流殍
蒼懐大水漂廬舍千餘間没城郭人多乘舟筏至岡壟
田廬蕩壊

　　嘉靖十六年夏四月全州大水城圮者半大傷田稼平

樂府水漂室廬害稼五月恭城水溢入城田稼浸没民
大饑蒼梧大水東南民舍盡没

　　嘉靖十七年秋武緣縣大水漂流民舎委積如山

　　嘉靖二十七年夏六月全州萬鄉四都山裂水三道汎
衝民屋土田成河

　　嘉靖四十三年龍隱山崩

　　隆慶五年布政司地陷是歳獨秀山崩石約一丈餘

　　隆慶六年夏五月大水堯山崩懐集賀縣大水漂没民

舍六月亦如之

　　萬厯六年春正月臨桂東鄉冷水村地崩陷震聲如雷
周廣約十丈深不可測

　　萬厯十四年三月懐集古城大水岳山麓崩魚鼈盡絶
人渉水多生疽七月梧州城大水南門城内水高一丈
五尺廬舍田禾盡遭淹没蒼梧漂民舍八百一十六家
藤縣二百四十家鬱博北流皆受水害官發穀賑之

　　萬厯四十三年七月㳟城縣墊江山崩出蛟平樂河水

暴漲魚死塞江水不可食民掘泉取水

　　萬厯四十五年八月㳟城縣雨下如注山澗水湧連崩
一十三嶺

　　天啓七年五月三江大水漂没民房甚衆

　　崇禎元年七月宣化縣大水灌城丈餘近河民舍漂蕩
殆盡

　　崇禎十七年興業縣葵山脚崩百餘丈

　　地浮光


　　嘉靖四十二年冬十月靈川日未出地浮白光旣出見
青輪高一丈復常明(通志)

　　石吐烟

　　萬厯十七年七月博南縣治南五十里有獅子石吐烟
幾與雲參移時而止(通志)

　　植物祥異

　　南宋大明七年正月乙酉鬱林珊瑚連理生太守劉勔
聞於朝(宋史)


　　宋景德四年象州居民圃内芥菜生蓮花(通志下同)

　　元豐間横州大理丞梁世基宅生連理茘枝神宗有御
製詩

　　元至順間象州雲錦橋北池中白蓮產雙頭是歳大稔
明永樂中南寧宋村嘉禾生禾結一大實如雞卵好事
者以金飾為酒盃故老有及見鄧揮使所後失所在

　　成化元年夏五月武緣縣泮宫生並頭蓮是年姚惠梁
廷器領鄉薦人以為瑞蓮之應


　　𢎞治己酉夏間太平儒學内月池蓮生並頭是秋蒙斐
顧眞同薦鄉試其先兆也

　　𢎞治十四年冬灌陽縣竹生豆角楓結梨實

　　正德十四年六月富川縣蓮塘村開並頭蓮二朶是年
張惠舉於鄉

　　正德十五年富川縣楓樹結梨實

　　嘉靖二十三年富川縣竹結實如米其年饑民採而食
之


　　萬厯九年辛巳賀縣重修三乘寺寺後一柿木大尺餘
沙彌斧之忽兩開中有用力不同四字兩邊俱有字迹
衆異之白於縣而貯之庫

　　嘉靖十一年懐集縣桃李四季有實

　　萬厯七年懐集縣一禾二穗

　　崇禎十一年戊寅㳟城縣禾穗兩岐大豐

　　崇禎十六年夏五月賀縣城内陳侯祠前榕樹大十餘
圍忽枝上發赤紅蘭花二朶大如掌是年冬月土寇作

祟破城奪印後三省兵勦平之

　　慶逺災兆

　　府境初昏或半夜將旦時有星大如杯光焰紅赤吐芒
曵尾自半空飛下凡所落之地必有囘祿之災俗謂之
火殃葢熒惑之變也(慶逺府志下同)

　　初昏時西南上有星色白而吐芒焰俗謂之賊星又曰
偷牛星凡所見之歳峒蠻必叛葢欃槍蚩尤之變也

　　府境内或隂暝彌月霢雨霏微日出無光月見復昧氣

象愁慘皆兵象也不逾時即有峒蠻之亂

　　境内春夏間或大霧暝迷咫尺莫辨人物須臾為風掀
而日色晴明則主旱或野草遍為虫蝕狀如火燎或絲
𤓰藤逐節結核狀如木癭皆旱之兆

　　境内或有赤蟻長半寸許生翅而飛時觸人面目或羣
撲燈火主大水之兆

　　若春間田螺盛產亦主是年有水

　　瑞兆


　　嘉靖五年十二月十一十二日嚴霜成粉池水皆米人
皆以為瑞(慶逺府志)

　　銅鼓灘占休咎

　　銅鼓灘其聲轟轟如雷或如火炮作戰鬬聲游魚皆驚
懼古讖謂水乾至烏口當出狀元郎後唐同光中水乾
出邑人梁嵩果登進士第一(西事珥)

　　銅鼓灘聲流細細則民居安轟然而震則有火盜平南
將軍灘亦然(潯州府志)


　　潄玉泉禱雨

　　白石山潄玉泉歳旱鄉人齋沐鳴鐘禱之則泉水傾注
可灌田(潯州府志)

　　登仙崖占休咎

　　登仙崖時有聲聞鼓吹則民樂歳豐聞戰鬬則民疲兵
起潮水泉水盈涸不時邑人祀以卜歳(潯州府志)

　　佛像動

　　嘉祐中邕州佛寺塑像其手忽振動晝夜不止未幾交

阯入寇城幾陷其後又動而儂智高反圍城卒陷之屠
其城熈寧元年又動郡守錢師孟知其不祥亟取投之
江中遂無他異(葉少藴避暑錄話)

　　邕州交寇後城壘方完有定水精舍泥佛輒自動揺晝
夜不息如此踰月時新經兵亂人情甚懼有司不敢隱
具以上聞遂有詔令置道塲禳謝動亦不已時劉初知
邕州惡其惑衆乃舁像投江中至今亦無他異(沈括夢溪筆談)

　　妖𤯝


　　嘉靖三十六年冬十月南寧有妖𤯝其妖未審何物傳
自北地而來厯江西及廣東遇夜入人家淫穢或如星
或如蝠或如猴如犬或有黑氣似有尾爪能傷人淫者
當之輒流黄水而斃家家夜聚擊鑼鼓持竹柳枝以防
之來則聚擊之則散為星火頃復堆為一毬衝簷而去
至三十七年二月復轉至州境村鄉騷擾如前數月乃
熄(南寧府志)

　　西志多載嘉靖丙辰間黑𤯝之訛此事自大江以南皆

被其惑相傳有黑氣入室或為飛虫鳥獸間薨薨有聲
遭者輒迷悶不省擊之則火光迸散旋復合成一火毬
衝簷而去氣盛者力與之搏若損皮膚流黄水不止則
死用兵仗刺之卽反自傷又云其至必先作硫黄氣或
如燒布絮氣予徃聞之親中其害者云見隂雲中擁一
馬首向鼻間旋繞數四細聲作人言云馬騮精人所為
馬騮精人所為遂昏迷久之聞鑼聲始覺又云郡中捕
得一道士用馬毛數莖撚結吹入人家門内其怪便作

不敢寘之法止逐之去而已然患亦隨息按嘉隆聞見
記妖人馬祖師流寓湖之烏鎭民沈松家以幻術惑衆
有物如蝴蝶入人家變幻飛走異狀擊之則刀杖傷人
夜魅魘人至死其黨毛崟等數十軰誘惑愚民約以九
月甲子起兵事洩參政劉燾督兵擊賊追及南潯盡殲
之獨祖師以術逸去事在丁巳九月此妖葢其黨分之
四方惑衆者粤右民尚鬼宜其為害獨甚也(西事珥)

　　龍見


　　呉永安四年有山白龍見(通志下同)

　　唐龍朔四年龍降於靈川時縣西山風雨雷電七晝夜
旣霽山腹洞貫成嵓廣百餘尺嵓中石壁皆印龍鱗溪
水從嵓流出可通舟楫而舊溪為平陸

　　元至正間興業縣南十里村民見一馬從石中出食草
居人撲殺分食惟一老嫗子婦三人不食是夜雷雨大
作電光中人見蒼龍從空中下其嫗驚仆覺有人喝曰
急出無顧家母子遂出上小山困極立化為石其村遂

為大池人呼曰馬塘

　　明嘉靖五年二月容縣大水連漲數日水退見兩岸龍
車軌迹

　　嘉靖戊子宣化縣龍見

　　嘉靖壬子春宣化縣飛龍見

　　萬厯二十二年甲午夏昭平縣蛟起明源江化為龍

　　萬厯四十五年丁巳八月初四日㳟城縣隂雲密布雨
下如注山澗水湧連崩一十三嶺樹木拔折緣江鱗介

之物死者無算巨木散材河涯堆積如山人云有蛟龍
出焉

　　萬厯四十六年夏六月㳟城縣諸溪不雨而漲伸家廖
洞傳有龍鬬日夜不休山水若決率皆泥淖

　　泰昌二年四月龍池井出神龍大雷雨

　　虎害

　　宋淳化元年冬十月桂州有虎害時州民多罹害聞於
朝遣使袪之(通志下同)


　　正德丙子至嘉靖太平有虎害白晝當道雖百為侣亦
被傷咥人見一白額秃尾者不畏兵器傷人尤多

　　正德丁丑慶逺府虎入城為害廂鄉之民死於虎者尤
多

　　嘉靖十四年夏五月初五日有虎入太平郭白晝不去
居民殺之十五日虎又入郭不去民又殺之廿五日虎
又入郭民悉殺之三虎相繼入郭而亡

　　嘉靖十五年八月興業縣猛虎為害民禱於城隍七虎

斃於一日

　　隆慶五年六月龍隱山白晝獲虎

　　萬厯元年融縣清流鎭南寨一帶村鄉虎出害人數年
乃息虎三五成羣途間數十人行就中搏一人而去置
之復來逐取人晩踰垣升屋晝於村傍搏噬無虚日時
倉官莫賽經置壇建醮禳之錄被害者附醮壇薦度已
得男婦老幼三百餘又數年乃息不啻千餘命矣厥後
數十里田荒人竄村落丘墟


　　萬厯十五年長安鎭虎災舊鎭上樂極村男婦幾五十
口噬之餘十八人别村未若是酷者有靖州獵師至得
四虎其患乃息融虎傷例請師人超度亡化故師巫利
之每誑民此虎乃馮家所放神虎不可殺殺之將自及
愚民信之間有得虎者奸猾恐以皮不送官將舉首爾
故益惕惕不敢加一矢

　　獸異

　　唐會昌元年夏四月桂州有馬生駒三足能隨羣牧(通志

下同)

　　咸通三年柳州馬生角

　　明嘉靖四十二年秋七月太平府有熊入郭居民殺之
其雌後夜至數夕而去

　　嘉靖四十五年正月茘浦縣野鹿入城

　　萬厯七年茘浦有牛生兩犢

　　崇禎十三年庚辰㳟城鄉民獻白兎

　　雞異


　　明正德十五年富川縣雞生四翼(通志)

　　䑕異

　　明洪武二年三月太平府有白䑕渡江自南而北晝夜
不絶未幾頒降府州各衙門印信(通志下同)

　　𢎞治十三年九月四日融江水紅黄數日民大疫䑕殺
稼

　　嘉靖二十四年富川縣䑕數百成羣食田禾竹生實是
歳饑


　　崇禎丁丑至己卯平樂城鄉䑕皆變為臊䑕身小眼細
每二三相角其聲哫哫如蛩吟

　　黑螭

　　唐會昌中邕州黑螭見時李位都督邕州有黑螭鼓江
流壊北岸直城南河覆船害人久乃去(通志)

　　巨魚

　　嘉靖三十五年七月太平府有巨魚長丈餘出游水面
凡三日乃止其鯉魚之鬐皆聯於尾見者怪之(通志)









　　粤西叢載卷十五

