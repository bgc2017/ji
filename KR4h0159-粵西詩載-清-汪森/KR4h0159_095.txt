







　　欽定四庫全書

　　粤西文載巻七十

　　桂林府通判汪森編

　　傳

　　人物

　　蔣昪字誠之全州人成化丁未進士筮仕南海知縣以
政績卓異擢南京監察御史嘉靖初官至南京户部尚
書以老疾辭歸居無何弟冕以大學士致仕相與優游

林泉兄弟完名人以為難卒年七十有七賜祭𦵏昪天
性純馬於世人機械事茫無所知及蒞政折獄物無遁
情其官郡縣保民如子惟恐傷之逮司臺憲鋤奸薙惡
未嘗少有縱舎於先儒務窮理而貴果斷之説終身誦
之故其言行政事無愧古人云

　　蔣冕字敬之全州人也十四舉成化丁酉省解丁未舉
進士為翰林庶吉士授編修歴陞至禮部尚書兼文淵
閣大學士武廟常游幸西北邊自稱威武大將軍鎮國

公冕上書力陳諫上不宜自損威重下同臣子所過諸
侯王儻以大將軍禮見上安能督責之且睿皇帝棄羣
臣陷敵非為巡幸也六軍私屬近三十萬禍且叵測如
此上以單屬宿衛之兵經行外地寧不寒心請究罪左
右奸邪導引者語切甚不報久之加太子太傅從上幸
南都還進少傅户部尚書謹身殿大學士上崩與少師
楊廷和同心靖難迎世宗於興國詔褒賞封伯爵冕固
辭久之乃聴㑹以議禮不合廷和先乞歸冕繼致仕還

湘杜門却軌不通賔客人稱其清謹隆慶改元詔賜祭
𦵏諡文定補䕃二孫務樵務稼中書舍人所著有湘臯
集

　　三廣公陶魯字自强鬱林人由父成廕為新㑹丞陞知
縣府同知按察僉事副使按察使湖廣左布政使兼廣
東按察副使轄治廣西寇賊民因稱曰三廣公云三廣
公父成由典史為浙江按察副使盜起成立柵于金華
禦賊賊卒至無援遂戰死景皇帝嘉成忠命官子魯魯

丞新㑹年弱冠廣右猺賊流劫雷㢘高肇破城殺官吏
戮掠男婦四郡無完廬香山順徳之頑復襲黄賊蕭養
之遺風刼殺人無寧日魯泣語於民之父兄曰賊毒痡
四境氣吞吾城今為若父兄謀非戰不可保城邑非致
死命不可戰若父兄能率若子弟而從我乎若父兄子
弟能致死命以共守城保若家族乎其聴予誓父兄曰
諾乃築寨堡誓民以守以蔽扼賊衝徑復築輔城復於
城外溝為濠復外布鐵蒺藜植刺竹以堅城守賊至則

人守土分以死力戰别寨外兵相緩急赴援一邑之民
乃遂如臂指腹心之相聮絡兵稱能戰而賊不敢犯魯
由丞至布政使平後山賊置從化縣平恩平陽江諸賊
置思平縣平新寧白水賊置新寧縣平潯梧荔浦府江
田州諸賊凡斬首惡一萬一千四百有竒拯回被擄民
暨撫散向化之民凡十乂三萬七千有竒為兩廣保障
寄民生安危凡四十又五年建議置帥府梧州控兩廣
遏潯梧府江之賊衝自是民有寧宇魯行兵兵不先知

或先半年調兵食或先數月運械多疑兵多屯寨戌守
兵調多寡無常數賊益不能測運糧聚兵惟曰戌守賊
懼為之備或遁兵則不進賊懈弛備或遁久不得耕以
食或歸即數路兵進賊奔不及亦不能戰而殪魯行兵
檄裨將不先知惟檄面署曰某封某日某時發及發乃
知進兵即數路如期至賊亦不及僃而待殪故魯征賊
賊無能遁亦無誤戮一良常宴客樽爼未徹馘賊已報
捷坐客駭愕夸且賀曰陶公神算云魯用兵惟撫按臣

與聞謀議有司不知調兵食民不知兵役功成奏捷且
有忌讒四十年間惟都御史韓雍鄧廷瓚上魯績于朝
且不沮魯亦因成功然亦屢讒危魯沒三十年兩廣賊
復熾君子曰魯之功由今乃益著云魯恒言除寇賊化
之為先殺之不得已也故古賢之除寇賊也先除戎器
以戒不虞乃修比閭族黨以正民紀乃修庠序學校以
崇民化古賢之以安奠天下也凡以格民也故魯平陽
江縣賊即修陽平縣學平恩平縣賊即修恩平縣學徙

電白縣曰避冦也即修電白縣學平寇而修學避寇
建學吏治所云迂也魯曰吾以廣化也又曰表忠烈以
勸為臣也亦化頑也乃修厓之三忠祠復修新㑹之忠
勇祠又曰禮賢儒所以勸也示民以有趨也邑人陳獻
章世訾焉曰禮也魯獨時造其廬咨政理君子又曰知
化寇以禮惟三廣云

　　楊護象州人成化間任臨髙知縣深知民隱恤民如子
承苛虐之後政尚寛簡然能明燭下情得其誠偽善惡

必明審無大害者諭歸使更籌思多感其言而中止者
數年民俗大安後以謗累去任百姓如戀慈母贐者縣
門絡繹辭不能去新任梁尹嘆曰此無所為而為者可
憫也吾當一屈楊君以慰吾民之心乃置一帙門下命
贐者書名其上須㬰帙滿持以示楊勸納所贐焉已而
就道老稚隨送三千里至舟次者殆千人護蒞事㢘明
簡肅民大信服民詞非干大故但批詞尾付告者自行
喚所告無不應期而至其信孚如此


　　文旭字熹旦鬱林人宋丞相信國公後成化間歲貢純
雅篤行父早喪事母最孝授奉儀衛經歴清勤恭慎未
幾聞母病棄官湯藥親供穢汚自滌母卒哀毁廬墓祀
鄉賢

　　龎杰陸川人由胄監任番禺主簿有勇略成化間寇作
與周南設計捍禦地方賴之

　　何清陸川人成化間寇作時清省祭家居以計隨布政
司陶魯勦絶之遷學碑紀其能官兩任巡檢


　　周南陸川人庠生有文學成化間同何清隨陶魯討滅
草寇斬其渠魁以獻地方遂寧竟為賊害

　　孔時陸川人成化間由監貢判四川劍州年四十二休
致家居性資恬靜雅好吟詩持身修潔鄉評重之

　　劉坦字士真臨桂人任江西南昌府學訓導履嚴行飭
學士張元禎檢討莊昶俱重其為人元禎為其母作墓
志謂士真去吾失賢友矣别號平齋昶贈平齋詩

　　髙貴字天爵宜山人喜文學隱居龍溪酷好山水凡幽

竒清絶處必登覽吟眺終日嘗遊中錫坑有富商病危
以所積貲付貴乞辦後事貴僅以少許治棺斂餘悉封
記走書召其子扶櫬歸殯盡以所遺貲還之

　　余全藤縣人邑諸生性至孝成化間賊䧟城質全母求
贖全持金往賊索無厭全泣請身代賊脱其母而殺全
時甫二十里人哀之

　　邢浚字仲濚先世戌慶逺衛遂家宜山天性至孝父早
逝事母謝氏惟謹凡一美味未奉不敢先嘗後遇征調

泣别其母曰昔人謂戰陳無勇非孝也兒歸則事母死
則報君矣又囑其妻曰母老在堂汝善事之幸完歸一
日母病浚朝夕祝神請以身代湯藥必親調醫禱罔效
病愈甚醫曰須嘗糞甜苦乃可藥浚嘗之味苦醫因療
之旬日病果愈人以為孝感所致

　　蔣孔昇滕淵鄧烈俱全州人成化八年大饑三人出粟
助賑民賴全活有司義之勒石其家淵辭蔣鄧二氏石
尚存


　　髙嵩字世瞻宜山人𢎞治己酉舉人教諭保昌累陞興
府審理正世宗即位録興來功拜嵩太僕少卿㑹大禮
議成有上言乞遷顯陵者嵩極論其不可以為松林一
山龍虎盤踞皇上入承大統雖由天啟未必不原於此
今欲起萬載不揺之壙䟦涉數千里非惟陛下暨臣等
之心不安雖行道之人亦有所不忍者上乃止以疾卒
官

　　楊霖藤縣人𢎞治己酉舉人知徳慶州遇事勇敢不避

權貴嘗劾管糧主事及改用鎮守太監時論偉之

　　陳璲字仲和全州人𢎞治己酉舉於鄉任思明同知土
酋承襲請狀郡丞有餽金故事峻却之梧州𣙜鹽木官
往往以贓敗璲受牒至獨持清謹税倍而商悦卒幾不
能殮其清操如此

　　黄聚字朝㑹藤縣人𢎞治庚戌進士大理評事歴寺正
性㢘慎讞獄明允親疾嘗便溺居喪廬墓

　　陳祿懐集人少頴異結茅夜讀聞水神呼陳進士𢎞治

庚戌果登第分符劇縣擢比部主事轉郎中出守撫州
值宸濠之變設䇿相機與王文成共圖剿逆後謝政家
居疎財仗義造書舍訓士鄉人徳之

　　蔣璣字天器平樂人𢎞治壬子舉人正徳戊辰授連城
知縣縣舊無城璣經營築城不期年而竣壬申春隣邑
武平賊劉隆等劫害生民璣奉檄征𠞰擒斬數多益深
入險阻為賊所執不屈死士民立祠祀之扁曰忠恵

　　石瓏字美中蒼梧人𢎞治壬子舉人性至孝累官知宿

松縣恵民有氷蘗聲弟瓚領鄉書仕有恵政

　　陸嘉鯉字汝龍横州人父堅舉鄉薦任滿城教諭從洛
中閻禹錫講性命之學嘉鯉傳家學𢎞治壬子舉于鄉
為上虞訓導遷廣州教授所至善誘生徒奬其勤而朴
其弗率者雖貴介不少假借食不兼味衣不取華辭束
修之禮嘗授撫巡命單騎諭後山之賊不下數百人入
文廟賊以賄五百兩為謝笑而郤之始進士霍韜弟任
少犯教嘉鯉必朴之乃已韜以為疑及與晤始知其敦

古道也遂敬重之卒于官士大夫皆賻之乃克歸國史
湛若水以四徳表其墓韜為詩文弔之

　　蔣曙字景明全州人𢎞治癸丑進士累官右副都撫治
鄖陽時賊首倪道真㢘欽等聚無賴子弟鑄刻符印偽
署職官攻掠郡邑公分遣游兵潛伏要路盡獲首領而
還晉工部右侍郎乞休所著有竹塘集

　　朱&KR2252;字孔貴陽朔人𢎞治癸丑進士授刑部主事改御
史按雲貴洗寃獄剔垢弊仕至山東副使卒於官


　　李璧字白夫武緣人𢎞治乙夘舉人授仁和縣學累官
臨安同知户部員外嘗以鄉射冠昏儀節為未備今鑄
鐘背違古制燕享詩樂多有聲無詞遂蒐輯三禮詣太
常求觀樂器躬自裁定咸有成書既復考求天文特拜
靈臺郎而就學焉學宫石經遺佚殆久科貢題名石釋
奠議鐘鼓銘無不釐正

　　梁髙字俯之武宣人𢎞治乙夘舉人知廣東臨髙縣為
政清㢘當道薦其才冠十邑尋辭歸甘貧隱居


　　莫懼字義之横州人𢎞治乙夘舉人授饒州通判居官
清謹時萬年縣新立百度草創推懼署印綜理周宻恩
威並用吏民畏服尋以憂歸復除福州通判革攬納户
郤常例金讞獄明允不撓中涓市舶雖廷辱不少屈未
幾引疾歸居鄉寡諧俗韻不茍合取媚於人少孤家業
咸統於伯兄終其身不忍分異有三田風邦人重之

　　韋鑾字君用横州人𢎞治乙夘舉人歴任大庾秀水二
學訓導師模振舉士類欣然陞寧鄉知縣愛民育士恤

獄緩刑民間謡曰韋明府不要錢不罰紙致政歸民慕
戀之

　　黄文黼字煥章横州人中𢎞治乙夘鄉試任河南西華
知縣興利革蠧蜚聲遹駿陞長沙通判

　　韋邦相平南人𢎞治乙夘舉人任萬州知州藴藉𢎞深
仁厚持世

　　甘振字大聲桂平人𢎞治丙辰進士歴官南京户部員
外郎揚州監收船料適貴人過揚有所干請振正色曰

此國法也君胡可干吾聴且連坐矣其人咈然去遂移
疾自免母卒伏號嘔血幾絶服滿不復仕屏居白石山
學者執經就講者甚衆

　　容九霄號石泉陽朔人森之子𢎞治戊午舉人知浙江
開化縣時饒巨寇王浩八等犯境焚殺九霄調度捍禦
賊平調遂安縣復罹寇難時上臺亦坐鎮其地報寇急
見無城可守潛逸去衆欲潰九霄步追之厲聲曰棄守
失機國有典刑必欲去如法何衆乃定九霄隨畆計工

樹木柵創城郭尚未就而賊奄至隨督鄉勇分兵四進
搗其穴而殱之賊授首餘黨悉降有異奸者憚九霄嚴
明造誣謗欲速之行遂拂袖歸開講帷誘掖後進敦崇
孝友凡值兵荒闔境賴以保全

　　毛鵷賀縣人𢎞治戊午舉人授湖廣瀏陽知縣擢同知
雷州在東粤十餘年所治多軍旅之事髙肇雷瓊著有
功伐食四品俸致仕歸

　　陳邦傳全州人𢎞治戊午舉人仕至順天府治中草塲

奪還勲戚貂璫侵地遷雷州同知

　　莫相字廷佐興業人𢎞治戊午舉人累官廣東僉憲時
海賊許折桂聲勢張甚相躬詣撫諭賊卒受款退居林
下數年復起四川僉事以老致仕相接人貴賤賢愚使
各得盡其情故所至有聲

　　計宗道字惟仲馬平人鄉試第一舉𢎞治已未進士知
常熟縣歴官守衡州卒初常熟桑悦自長沙改判栁州
公隨諸生間往質疑桑罷歸貧亡子公至縣迎養于廨

及沒親視斂𦵏之穿山其篤于情誼若此

　　吴廷弼字藎臣蒼梧人其兄獻臣甫冠執親喪酒肉不
入口三年不歸私室兄弟親從十餘人同居無間藎臣
幼從其兄學考徳問業日就規矩既而登名賢書文日
益進論議日益宏大謳吟諷咏往往能成詩歌運斤乗
風欲與天下士爭能焉東湖擢廣東僉事進參議聲名
籍籍不自韜晦抗直不回上疏論天下事君子韙之而
忤時觸物禍端兆於是矣或言其過被逮詣詔獄間關

萬里風霜砭骨手足皸瘃日夜受制於人繋累不少釋
藎臣率一僕奔走而扶持之矢共生死到獄拷掠毫毛
無所得有言其遷秩時嘗見督府於梧是為枉道還家
可坐以罪主者希意遂以重校囊其首使官校嚴守絶
其飲食必欲置於死或教以行賂顧囊槖蕭然計無所
用於是服舉人衣冠手攜飲食親往食之左右見其懇
至為之少霽其虐如是者九朝夕焉時有刑部宿主事
進惜公論之不伸憫獻臣之將死上書冡司極言其無

罪乃僅得免筋力困於負重及釋而氣絶有頃方蘇藎
臣負以入部入府號痛悲泣哀動行路已而謫戌鴈門
又與辦其行裝值連日風霾之變頒恤典遂得放歸田
里當時士大夫識與不識莫不嘖嘖嘆曰獻臣為忠臣
藎臣為義士難兄難弟於今見矣獻臣南歸偶相見於
蒼梧即語其故時藎臣待試南宫未還也後東湖起廢
參江西政藎臣下第還至端陽而逝嗚呼人固有不仁
不義兄弟相猶者反得眉夀而蹈倫率理不愧於天如

吾藎臣者顧乃至於是耶梁景行撰友于傳

　　張拱辰富川人性至孝𢎞治辛酉由省解北上至衡陽
心忽悸遄歸父病卧已浹旬父卒哀毁篤至廬墓三年
服闋授交河諭奉母就養母不習風土思歸拱辰疏乞
近邑改龍門諭擢教授汀州規條嚴整士多憚之母卒
擗踊成疾卒

　　舒綱字朝舉賓州人𢎞治辛酉舉鄉薦北上遇寇獨友
人所托金無恙至京歸其友曰幸此在也授永州訓導

永人好鬼白當道盡毁滛祠轉海陽教諭嘗過全州樂
其風土因家焉

　　龍泉陽朔人𢎞治辛酉舉人任延平教授凡士有婚䘮
不克舉者俱協助又給不舉火者日與弟子員講求身
心性命之㫖卒於官歸槖如洗

　　莫鈍荔浦人𢎞治辛酉舉人授江浦訓導教化大行擢
知鈞州鈞河洛孔道故多宗藩軍衛號稱難治鈍主以
㢘靜應以敏決政聲蔚起丁艱歸補知眉州卒於官


　　王玉字玉汝陽朔人𢎞治辛酉舉人兩教宜章醴泉轉
肇慶府授砥礪㢘隅多所造就時魏莊渠督學嶺南褒
其講學林泉清修垂範巡按錢公嶫亦旌之

　　何仕麟字肇周蒼梧人𢎞治壬戌進士性至孝父寢病
籲天請代知將樂縣有聲徴户部主事

　　蘇時秀貴縣人生初紫水應之𢎞治壬戌進士授户部
主事剛介不阿附中貴因外補鎮江通判卒於官

　　劉天麒字仁徴臨桂人𢎞治壬戌進士為工部主事分

司吕梁正徳初閹人擅勢有自南都詣北者舟經呂梁
天麒不為禮及横索頗裁抑之其人怒詬去入訴諸閹
奏上遣官校逮繋錦衣獄搒掠備至卒不服乃謫安莊
驛丞居未幾王守仁亦以事謫龍塲驛至則與天麒定
交後天麒病卒守仁為文祭之并經紀其喪事嘉靖初
詔復其官仍賜諭祭

　　石邦柱蒼梧人𢎞治壬戌進士少以竒童稱令南海尋
改蕭縣緩刑薄征忤逆瑾遷郴州守新學宫鑿渠水

興利除害貳長沙署府奪藩府侵田擒巴陵巨寇擢南
户部郎改工部屯田出知瑞州府值民饑分寮四賑民
賴全活尋引疾歸建龍泉書院以淑後學

　　章潤字良玉永福人𢎞治甲子舉于鄉性警敏刻意文
翰尤長詩律雖隂陽醫卜之術靡不精究歴任徳慶海
陽四㑹教職所至日進士于庭誨以明體適用之學於
聲利泊如也解官家居清約如寒士賦詩飲酒怡然終
日所著有荆石吟稿


　　李信平樂人𢎞治甲子舉于鄉正徳間仕徳安同知清
介通敏及考績璽書褒寵尋乞歸居鄉尤有行誼

　　吕景䝉字希正象州人𢎞治甲子舉人歴監察御史以
直言謫穎州判後稍起廷評不赴嘗推重栁之先輩周
東溪琦簡駕鶴弼為儒者之學其所談理道粹然一出
於正總督兩廣張公岳重之有事於栁過象州造其廬
談竟日表其宅曰理學名儒所著有藏用集三十卷又
有定性發䝉象郡學的二書及栁州府志十六巻


　　王讓字伯禮南寧人由貢任番禺縣丞弼成邑政能辨
累年未決之獄令蔣昪重之撫按諸司多見奬異致仕
歸民不忍釋陳白沙涂翰林有贈别詩文居家訓敕宗
族敦崇行誼嘗記為弟子員時教授蕭文郁助其貧乃
設牌位率弟子以時祀之為人悃愊無華篤信謹慤有
司歲舉鄉飲位大賓者二十餘年夀一百歲子儒儻儀
咸恪承示訓夀皆九十餘歲父子兄弟徳夀一門鄉閭
慕之榜居曰百歲第


　　覃彬馬平人𢎞治初為南平主簿性剛明勇於為善雖
勢豪不避延平守沈棨素有清聲雅善彬嘗作對旌之
曰清慎持身與百姓秋毫無犯公勤敏政以一人數事
常兼盖實録云

　　張敞字徳廣夀州人襲授桂林右衛指揮同知征荔浦
有功陞指揮使𢎞治甲子檄巡府江副使雷士㫋由府
江還省敞護之行遇賊於豬牙灘奪舟敞率所部與敵
賊衆雷懼不免欲投水敞遽前抱止之賊矢下如雨敞

以身蔽雷為流矢所中敞猶奮呼張弓殪二賊賊始退
明日矢毒發乃卒鎮巡高其義令有司致祭具棺歛子
經有才略充廣西副總兵

　　甘思忠字秉直蒼梧人性至孝母卒廬墓三年殯之日
夜有虎銜一豕委之穴總兵毛鋭親詣𦵏所視之以為
孝感所致聞陳白沙講學往從之與吴尚書清恵公友
善尤精于兵略都御史林廷選薦授藤縣丞

　　髙厚宜山人弱冠能詩文肄舉子業事父母極孝處兄

弟友愛忽有日者老熊星相多竒中厚向決進取熊云
爾命甚佳但有妨礙若成名必剋父母厚惻然曰讀書
為顯親也命果若是焉用書為遂棄前業經商以供菽
水家竟饒裕父母大悦或父母偶疾日侍湯藥頃刻不
離父年八十五母年八十四齊眉雙夀無疾而終人以
為孝誠所感親終事兄雲鵬雲鶚不啻父母教子訓孫
循循不倦與鄉先生梁琮郭澄楊梁等結詩社五日一
㑹以詩文相髙夀七十五童顔鶴髪人以為地仙云


　　李喬木字惟遷蒼梧人正徳丁夘舉人司李潮州治獄
明允𠞰歸善縣思田二州石硯盤古等劇寇王文成才
之厯南工部員外郎

　　楊喬蒼梧人正徳丁夘舉人令衡陽服官清苦改南雄
諭著有靜觀録學道堂稿吴清恵亟為清賞

　　霍榮藤縣人正徳丁夘舉人性㢘介娶瞽婦廬親墓授
陽江令諭賊以禮賊解去士民徳之乞休家居嘗置義
田以恤族人


　　黎艮字以時蒼梧人聰敏博洽與兄震正徳庚午同榜
艮令龍溪震司翁源訓夫婦卒於官遺二子二女艮撫
如已出長為婚嫁弟兑亦舉鄉書令徐聞解官貧甚竹
屋數椽艮與同居友愛兑夫婦相繼卒艮殯𦵏如禮及
艮卒喪具不能給所著有蒲谷日纂

　　蕭淮字東之臨桂人正徳辛未進士由行人授御史時
逆濠將作難自胡世寧范輅以疏濠狀相繼得罪無敢
言者淮具奏曰寧藩惡貫已盈臣竊謂凡從寧藩來者

母問久近繋治之早翦其萌為力尚易奏上不數日反
書聞世宗嗣位疏論寧彬及中侍谷大用世宗雅納之
累陞僉都御史巡撫延綏未幾卒所著有麗川集

　　蔣淦字汝潔全州人正徳辛未進士為嚴州守清苦自
持迎母就養以憂去郡人為刻石紀政補恵州訟平賦
均列祀名宦尹順天日上時政四事痛言積弊陞工部
右侍郎尋致政歸淡薄寡營鄉人稱篤行君子云

　　徐乾字健夫臨桂人正徳辛未進士知新㑹縣與新寧

接壤民之桀黠者往往接買賊牛規厚利或於村店醵
飲聚衆結黨乗醉劫掠盜熾訟繁大率由此乃禁賣酒
宰牛以絶盜端修山水子城以嚴衛守立保甲樹柵門
户有長都有老使自糾察賭博必罪遊手必罰民皆信
服於學校尤加意焉歴陞至本省右使舉行鄉約持㢘
秉公始終如一終湖廣左布政使

　　陳瑀字伯玉南寧人正徳癸酉舉人任興國教諭士子
家貧者以巳齋夫銀助之儒林俊傑敬愛殊深遷永春

知縣永春夙稱巖邑寇盜滋蔓瑀捍禦有方疆圉寧謐
凡贓贖申報在官纎毫不私吏部考天下清官居第三
上聞賜以欽奬陞長沙通判歲凶歉曲為賑濟民復立
湘水縈思碑再陞雲南五司提舉有一舜塘井水久淡
煮鹽弗成瑀至取井水煎之鹽遂有成味無敗害合井
民丁咸感其孚格水神立香火事之樹碑以記其事迨
致政歸父老子弟咸垂涕道路不忍别

　　周昌齡字夀夫恭城人正徳癸酉舉於鄉授永州推官

㢘明仁恕多所平反擢行太僕寺丞出為曲靖知府乞
終養歸事二親朝夕未嘗離去人比之萊子云堪輿家
以邑庠不利齡首捐貲改建士人咸樂道之

　　陳邦俸全州人正徳癸酉舉人任貴州鎮寧知州制置
有方諭降普安永寧蠻亂

　　曹鶚字盤泉全州人穆之子正徳癸酉舉人任廣東瓊
州推官政多平允郡無寃民遷貴州安順知州撫蠻綏
民尤多恵政孫學易亦列賢書官知州


　　喻漢字宗之藤縣人正徳甲戌進士授行人擢御史累
官江西副憲與李空同友善尋督學廣東未任卒漢㢘
介執法人不敢干以私卒時殮且不給猶取充于服御
云漠兄江淮河並舉賢書江令餘杭奉化嚴毅清慎浙
中稱為循良河丞大理府雨漲洱河溢沒田疇河疏濬
有方仍著為令三年一濬部民徳之

　　陳邦偁字宋卿全州人正徳甲戍進士歴官主客司主
事提督㑹同舘時憸人胡士紳賄通閹監公上言裁抑

之由是落職杜門三紀講明心學弟邦修及後進有聲
者皆出其門内外臺省疏薦凡二十上公不起卒從祀
鄉賢督學殷公武卿扁其堂曰正學清操所著有太極
圖辯解率性編靜齋漫稿算集共二十餘卷

　　戴欽字時亮馬平人登正徳甲戌進士歴刑部郎中時
見素林公為大司冦每有大典禮大獄訟必屬創藁公
援筆立就無不允當後坐議大禮廷杖殁公為文及詩
清新俊逸所著有鹿原集玉溪存稿


　　蔣彬全州人正徳甲戌進士剛毅有為自刑部郎出守
廣平當事薦其才為刻卓異數事以風列郡仕至雲南
右布政使歴藩臬皆有恵政居鄉人仰其行誼

　　莫駿平樂人正徳丙子舉人嘉靖間授南豐知縣擢南
京户部員外為諸生時猺賊掠其村母齊氏遇害誓必
報詣軍門請自率兵深入俘其酋以獻仍上兵食戌守
之宜為久逺計昭人誦其功兄有遺孤撫之如己出歴
仕二十餘年㢘介仁恵所至有去後思乞休歸囊無百

金

　　張䇿字獻可臨桂人正徳丙子舉于鄉任歸州學正州
當水道之衝䇿賦詩云有風清我骨無計解民愁人傳
誦之陞武平知縣寛厚得民邑有牛軛嶺金雞嶺嵳峩
陡峻公命夾道樹青松往來便之至比之棠隂云

　　袁吉字本善臨桂人正徳丙子舉于鄉授南海教諭躬
行實踐為諸士先莊渠魏公器重之擢知襄城按丁田
定等則自是賦役悉均逃移漸復乞歸歸田四十餘年

安貧樂道泊如也年八十七終

　　吴紹祖字汝孝桂平人正徳丙子鄉薦知新㑹縣㢘明
慈愛不隨時趨以直道莫容遂解綬歸樂意農事絶足
公門雖子被株連亦不為白鄉飲屢舉辭謝不赴有司
禮問隱退自如澹然有古人風年八十終

　　唐元殊字同卿臨桂人父淳貳汀州時元殊甫九歲過
太守署觀牡丹索筆賦之守以為夙搆命别賦立就數
十言守大異之正徳丙子年十四鄉舉第一元殊任達

不羈性喜飲飲數斗即跳舞作狂態運筆藻思泉湧若
有神好事者叩所作必俟酣乃漬墨投楮云里中任唐
舊有詩名見元殊作輒驚嘆元殊亦服唐互相推重

　　陸舜臣字師臯横州人登正徳丙子鄉試為雷州同知
罷歸公喜著書及通賓客如給事中吴時來主事董傳
䇿謫籍兹土皆招致其家時與出游探諸幽勝𢋫唱輒
和賓至如歸云所著有横州志

　　張星字子陽臨桂人正徳丁丑進士改庶吉士歴陞太

常少卿富於問學庚辰己丑兩預㑹試所拔皆名士事
母孝處二兄恭居常端嚴敬慎公府事未常有所關説
議罷本縣役馬民至今徳之

　　劉存仁懐集人正徳已夘舉人知武陵縣有卓異保民
蕩寇百廢俱興丁内艱歸課士勸農賑饑周乏邑人服
其公平

　　何世綸字伯起興業人正徳已夘舉于鄉嘗從吴清恵
湛文簡二先生遊自號心齋嘉靖壬辰知英徳縣有恵

政改知古田調度銀礦民甚徳之尋以病引去

　　張錦字尚絅永福人正徳間貢生授楚雄知縣性坦直
平易深得民心解官歸杜門授徒多所造就以疾卒間
有廬墓心喪者皆其恩義所孚云

　　張憲字志綱荔浦人有文學正徳十四年以貢入太學
累官安逺知縣以老致仕啟迪後進邑士多出其門通
詩文嘗賦八景詩纂輯縣事稱好修君子

　　許璧臨桂人任饒平知縣以㢘幹著稱祀名宦


　　吕璋字秉之臨桂人以貢授徐聞知縣縣濱海距㑹省
千餘里禁罔濶疎璋至裁長夫省供張宿蠧一清有關
民瘼政體者毅然為之調定逺去之日百姓遮泣遂不
出性醇樸不設城府而敦舊厚倫里中稱長者子調陽
何鳴鳳字如岐懐集人正徳庚午年貢任潮州縣丞捕
盜有功民祀之遷雩都知縣隱歸鄉里無不敬信

　　龍睿容縣人正徳五年以吏員丞博羅時洪溪諸洞賊
稱亂睿主捕詰單騎詣賊砦視狀賊驚曰是將不利於

我乃堅壁鼔譟以恐之睿諭以禍福賊開門迎降自後
無敢肆掠者又嘗主催科一無所私卒於官至無以為
歸計

　　陳明錦北流人少有智慮膂力正徳間舉為敢勇總甲
妖賊李通寳率衆攻城明錦領民兵盡力巡守賊不得
上先是賊黨賴福預期求充總甲與明錦同事見賊計
窮將退乃登城西南佯罵賊曰我賴福在此我推倒城
墻壓死汝輩賊見城堞既倒又知賴福在内遂架梯直

上明錦奮前傷賊墜者數人賴福拔刀殺明錦城遂䧟
賊退官司以事聞於監督總戎金鏜乃計擒賴福棄於
市命官收明錦屍親往祭之歎曰誠義勇人也使當時
城中有明錦者二三人則城斷不破嗟賞者再三

　　覃徳玉容縣人本所千户幼善騎射曉暢軍務正徳間
妖賊李通寳作亂徳玉捕斬之嗣以征永安西融功陞
指揮僉事嘉靖間𠞰七山征里四多運竒謀以殄元兇
諸蠻膽落人立廟祀之


　　李舒清義寧人自祖念聚至舒清凡五世子孫三十餘
人俱同㸑家貧以耕漁為生所得錢榖俱歸家長先完
公賦然後供家用無私蓄者

　　謝汝言全州人父殁哀毁骨立廬墓三年事母蔣氏承
順顔色不離左右母疾醫禱弗效割股為糜以進得愈
嘉靖十二年州守林元秩旌其門曰孝子第

　　蘇美義寧人正徳間補邑庠生志行惇篤母病朝夕嘗
湯藥不離左右母殁哀痛骨立既𦵏廬墓竟以憂毁卒

唐儼全州人少游鄉校父䕃嘗知郴州歸老於家得危
疾時儼年十二恒侍疾不懈迎醫視之弗能療儼泣曰
是非藥石所能攻也潛割右臂肉鼎臑進之父啜之良
愈未幾父疾復作而殁儼哀毁如成人見者傷焉儼游
學從兄於亳其嫡母䝉寢疾于家儼妻鄧氏年十八奉
其姑甚篤䝉疾劇鄧曰吾婦人安所事湯藥吾夫以臂
肉療吾舅吾獨無以療吾姑哉於是割右脇肉以進䝉
而䝉病亦愈儼聞母疾馳歸至則無恙久矣拜其妻曰

此吾分也當亟召我子何自苦如此鄧曰子事母婦事
姑有二道哉方危急之際雖召子何及且事必遲子安
用婦為儼歎曰吾得子吾無憂於事親矣是時姚鏌督
學政於桂㢘知其狀録儼於廪以粟帛給其妻儼事嫡
母甚謹生母宋儼事之兼隆而儀節衣食視嫡殺焉曰
禮不敢踰也䝉殁二十年而宋殁儼朝夕號墓𦵏宋於
金盆山廬其次三年寢苫負土惟從一童子龍蛇虎豹
縱横其間儼亦不怖也儼日取薪水甚疲樵牧相其勞

儼曰吾為母氏爾豈敢以私勞煩諸君卒謝遣之金陵
顧璘知全州慕而訪之賦詩以詠其事書山之壁曰望
母巖先是觀風者多重儼欲上其事於朝儼辭曰事親
以盡吾心耳名於儼何有使儼以親故得名非儼志也
嘉靖乙酉儼以貢至京師縉紳聞儼名多欲見之儼輒
避之後儼肄業南雍有司奏之旌其門儼終於太學生
云

　　宋淳字顥卿宜山人慶逺衛百戸忠之裔性謙恭重然

諾母李氏蚤卒事父鑑及繼母陳愛敬備至業賈以贍
家衆而所獲不敢營私兄清弟㴻凡入試躋仕其費一
淳資之父殁值歲祲淳獨營𦵏未始責助昆季既而繼
母之𦵏亦然𦵏父時值久雨夷寇且亂淳號泣禱之至
日雨止日霽鄉人皆戈甲衛之知府楊信初賢等咸招
致禮席並以義士目淳云

　　毛錦字尚絅桂林人父瑄客死京邸錦方六歲與母陳
銜哀茹荼幾不能生又祖母賀不知𦵏所錦稍長痛父

喪未歸感祖壠失記每哀哭必痛絶於是收父遺衣與
文𦵏之忽夢中若有告者詰朝如所指披荆覓之有碑
横墓左驗之果然人以為孝感所致云時教授孟御史
洋郡人張太史星皆以詩贈之鄉黨稱為毛孝子云

　　梁寳字國賢永福人蚤孤正徳間卒業成均母林氏疾
篤供湯藥弗效遂籲天刲左股和臍而進母疾以甦巡
按御史朱炳如提學吴文華表其門曰篤孝任石阡推
官部考天下清官第二子梁旦亦割股療母當事復匾

其門曰世篤孝行

　　黄竇黄積上思州人其母一乳而生長有義氣正徳八
年黄鏐攻州二人敢勇赴敵同日而死

　　凌安上思州人黄鏐之叛每歳倡衆奮勇以拒之幾踣
者再而氣不懾嘉靖元年賊又至設寨以守竟死于敵
潘嗣冕字宗周靈川人嘉靖壬午鄉舉授湖廣城步知
縣累遷知趙州居五年御史李中谿為作記云歲丁未
趙州旱公徒跣來禱見蛇迎于前四足有鱗角長尺許

衆曰龍見公命載以甕中與之酒食亦䑛之是夕大雨
如注民咸歌頌歲大稔其入三倍禾有雙穂者

　　張騰霄字子冲臨桂人嘉靖壬午舉人授鄧州學正才
髙詞贍於俗寡諧竟投紱歸益肆其力於文章一時英
髦之士執經聴講者數十人所造就甚多如吕少傅殷
中丞宋少參輩俱以髙第顯人以為未竟之報云

　　李允簡字可大融縣人嘉靖壬午領鄉薦授潼州學正
後知内江公㢘自持㑹大旱徒步暴禱赤日中令兒童

歌之曰旱既太甚治非其人寧禍其身勿病其民三日
霖雨大足嘗於通津治石梁御史題之曰夀溪橋夀溪
其號以此旌其大徳民也大學士荼陵張文隱從銓部
乞為州守至則均徭賦剔奸蠧豪民斂跡皇太后梓宫
祔顯陵調度有方事集用簡有白金文綺之賜在茶陵
十年陞雲南同知攝守澂江有豪奪民田勒令歸主不
服再訴於朝下法司皆如原論陞思州知府孤城多寇
遣其孥歸獨與孫炳文居適有銅仁之役還郡五日麻

陽苗龍許保等偽為哨兵突入城殺掠允簡與孫炳文
皆被執留郡二日劫以歸寨往苗每執郡邑長吏必求
厚贖院司及守將亦幸朝廷不知也率許之遂以為常
允簡以為天子命吏為賊劫質何面目復臨士民上乎
傳語守將石邦憲急進兵勿以我為念邦憲不應自出
盤山關至嶺寨崖髙木深遂自投下賊驚共拽之出氣
息僅續棄之途而去思人舁還至清浪衛而卒事聞詔
贈貴州副使廕一子諭賜祭𦵏


　　䝉詢賓州人嘉靖壬午舉人授承天府推官遷知歸順
州申減茶税鹽税歲饑為粥以賑陞撫州同知

　　馮承芳蒼梧人其先桂林人移居遂家焉學問該洽才
識明敏登嘉靖癸未進士授工部都水司主事河決昌
平震驚陵寢上怒甚議處部堂主司承芳褫職歸林下
所著有靜觀録桂山吟稿

　　李髙字仰之灌陽人嘉靖二年進士為南臺御史時元
城令張好古收泰和伯陳萬言家屬治之萬言藉寵白

之上因遣官校逮好古下獄髙率諸御史奏曰昔漢馬
廖慮美業之難終三致意于宫中勸成明徳號稱賢戚
漢光武不以姊湖陽公主之故加怒洛陽令董宣史臣
稱之願陛下釋好古復其官勵諭萬言追蹤馬廖不失
賢戚之名不但元城人式歌且舞天下必傳誦無窮已
奏入下法司人以髙一疏婉切有體云

　　鄭琬字徳甫臨桂人嘉靖癸未進士學博才髙為時輩
所推歴官兵部郎中典武選汰武職之冗濫者千百人

著為式名曰武選條例陞鎮江知府竟以直道忤時貴
謫和州同知卒於官

　　余勉學字行甫栁州人嘉靖癸未進士授錢塘知縣選
御史時太宰汪鋐秉銓不法分列其奸狀以聞上震怒
下詔獄尋以汪敗得釋左遷連州判官回翔州郡累陞
天津兵備副使嚴世蕃嫉公嗾言官劾之事白補貴州
後至福建按察使致政歸

　　朱鵬字騰霄陽朔人&KR2252;之子嘉靖癸未進士知歐寧縣

又補歴城秉性剛方忤權貴罷丘壑自娱以文學名

　　屠楷字良植臨桂人嘉靖癸未進士由兵部主事遷吏
部時汪太宰鋐希世用事自負指摘楷典選一無所狥
鋐亦不能撓也累陞至工吏兵三部尚書後以休歸居
第落落僅足蔽風雨當道以所鄰官舍益之不受也公
體貌恂恂官三十餘年獨立無朋事王太夫人甚孝詩
文務求明理不事雕琢所著有西隱漫藁諡恭簡

　　李文鳳字廷儀宜山人嘉靖乙酉解元壬辰進士由大

理評事陞廣東兵備僉事海賊猖獗擄民新婚連送親
四十餘婦總制蔡經召文鳳商之鳳㢘得其狀縱獄囚
為海賊者許以擒賊釋罪囚以計誘擒之累官雲南僉
事以疾歸文鳳汎覽博識書傳之外更勤諮訪從官京
師及乗傳所至載筆自隨一有所得欣然錄記歸乃輯
次成書曰月山叢談

　　任良榦字直夫號南嶠桂林人積學修行嘉靖乙酉舉
於鄉就官潛江學諭凡五年是為嘉靖十三年甲午適

陜西鄠縣王邦相者先是携其幼子六兒往投巴縣劉
主簿主簿王姊夫也至則不禮焉㑹亦失官歸王不得
已乞與同舟又且病主簿恚之至潛江欲下諸水屢不
得死乃推而棄之路旁逸去父子匍伏行乞市中居無
何父困子獨乞間行乞良榦所告之故哀之遂躬詣困
處致醫藥館榖備至王病且死泣數行下亦泣曰若無
憂吾為治後事歸若子乃買地𦵏立石焉收六兒于家
與弟同臥起令學書報書于順天府通判為王族兄居

無幾何亦卒書未達鄠而王氏以主簿獨歸意見殺訟
起成獄則通判之父為翰林九思得遺書篋中六兒手
模在焉或疑書詐其母劉思子垂死見之泣曰吾兒其
指缺此當是也使次子持金至潛江取子當是時已行
取赴京行時誡家人王氏來取子無留一錢也至則家
盡却其金而厚遣之母子得全主簿獄解良榦為人剛
明俶儻而心慈愛其在官興廢舉墜自勵氷霜至其表
尚書孫顯之墓買張武之棺而恤其家配僧尼恤貧士

隂徳種種葢其天性然也

　　曽曙臨桂人嘉靖乙酉舉人為平湖令清介絶俗政尚
安靜先是邑頻灾迄嘉靖甲辰歲凡五月不雨苗悉槁
死秋大饑曙力請當路出粟賑之仍開置厰所十餘設
粥以食饑者緩不急之征節無經之費遇死屍横道則
澘然泣下捐俸易棺以𦵏㑹當路催征甚急曙毅然曰
吾職可罷民不可毒有道稅者咸縱使歸業勿之繋民
得免轉徙溝壑之苦然曙竟以緩征罷去去之日號泣

遮送者以千數民思之祀名宦

　　宋琉字徳中賓州人嘉靖乙酉舉人授揭陽教諭陞銅
梁知縣專尚徳化釋李方九人之寃酉陽永順十四司
搆怨上官命招撫之衆皆輯化時有馴鶴嘉禾之異邑
人建集鶴亭陞儋州知州鋤豪强寛徭役弭昌江水患
復榕庄公田化生黎為編民奏立順黎附黎二圖鄉人
獲安未幾卒於官民為巷哭後祀於蘇東坡公祠

　　劉曰乾字體易蒼梧人嘉靖丙戌進士善真草諸書初

授廷評擢通政司參議慷慨仗義竟以讞獄持正奪官
去

　　蘇术字雙柏陽朔人嘉靖丙戌進士歴知新建貴溪清
豐縣治最徴拜四川道御史疏多戅直指及乗輿謫灤
州判陞南兵曹出守紹興致仕所著有粹言録

　　文桂字仲芳鬱林人幼純謹力學早喪父事祖母及母
孝撫弟友愛嘉靖戌子舉於鄉授徐聞諭儒風清冷徐
聞人愛之居母䘮啜粥祭𦵏一循古禮艱起補萍鄉聘

貴陽考官卒於闈

　　李洙字宗魯南寧人嘉靖戊子舉人父藩登鄉薦持身
不茍官布政司經歴洙初授恵安教諭勤於教育甚得
士心擢萍鄉令除蠧恵窮恬淡自守人以為有父風

　　楊鸞字伯鳴臨桂人嘉靖戊子鄉舉任銅仁府通判仁
厚宅心端方植行歴官二十餘載清貧不異寒儒引疾
乞居休家閉門謝事足跡不入公庭對妻孥雖大暑未
嘗去冠處鄉人雖狡童亦不失信


　　經彦寀字叔和全州人嘉靖戊子舉人授博羅知縣有
忠政陞評事轉寺副以讞獄多平反慮減山東遼東刑
獄得末減者百餘人遷廣東僉事理海北道海北當賊
出沒要害故無兵宷始集兵校教演之時海寇竊發屢
即所演兵追勦計功萬餘前後推陞加俸三級致仕歸
吴貢慶逺衛軍幼英敏補天河弟子員取修省志督府
姚公方討田酋䇿問儂智髙事備對無遺中嘉靖戊子
鄉試授金谿教諭陞徳安知縣剔蠧除奸百度振飭


　　張烜宜山人弱冠中正徳己夘鄉試授溧陽教諭甚得
士心時尹湯某者自負甲科遇事輕烜相訐逮獄年餘
事白調松之華亭嘉靖己丑登進士授餘干尹調歸安
政聲卓卓選入吏部累官南京操江都御史又巡南贑
汀漳所至著聲績調河南巡撫敭歴中外四十餘年人
服其才

　　鄧天禄字夀學全州人嘉靖辛夘鄉薦知茶陵州均賦
平税興學作人以政最擢丞武定持身操行為土酋所

敬畏及歸持重寳賂之壹無所受逺人有遺思焉

　　董徳明字汝哲臨桂人嘉靖壬辰進士授南雄推官歴
陞戸部郎中推九江總倉儲督蘇松額課所至皆聲稱
知處州有遺愛整飭曹濮兵備有擒首賊施尚詔功以
河南參政致仕抵家日與閭里衣冠置酒為驩有屬以
官事者且曰片語可得百金徳明不為動容第招行酒
者酌滿語之曰月色清佳正可縱飲何得預人家事其
人語塞一日乗憤至所知瞑目疾言曰桂人舊俗士大

夫恥入公門不意投老里中某陽以公㑹誘我謁當事
已而有所關説反隂挾我為重此曹不但賣友乃壊一
方美俗也業已草絶交書矣咄諑良久它日所知之任
徳明載酒追送伏波山下臨發戀戀曰子行矣我何為
贈徐曰贈子以不貪耳所知者拜受以去垂老卒家無
餘貲其子請貸乃克舉𦵏

　　陳統字道傳懐集人嘉靖甲午舉人兩任從化閩縣教
諭器宇醇雅條教嚴明一時造就甚多遷寧化知縣愛

民如子以疾掛冠好學不倦有古人風

　　陳邦修字徳卿全州人邦偁從弟少孤究心經史天文
地理律厯諸書無所不博登嘉靖乙未進士歴官刑户
禮給諫論劾翊國公郭勛尚書嚴嵩張瓚都御史胡守
忠等不職及極論楚世子逆悖乞勅定東宫出閣往還
儀節陳清牙牌等疏上皆嘉納後官至太僕少卿致仕
唐一岑字鍾卿臨桂人嘉靖丁酉舉於鄉授崇明知縣
縣當大海沙洋時倭夷猖獗東南崇明尤劇一岑繕甲

兵治樓櫓立募格嚴行伍為戰守計㑹倭千人犯界率
民兵赴之譟而進賊奪氣遁自是屢犯屢拒之城多坍
塌築新城工初完賊夜縱海&KR2349;千餘泊平洋燬新城乗
勢攻舊城與力戰斬首七十二級是夜五鼓賊復從坍
城擁衆入一岑遇害事聞贈光祿丞廕一子

　　李資仁李資深俱宜山人家貧織履事母至孝兄弟相
為師友嘉靖丁酉齊中鄉試同授教職俱陞福建知縣
兩縣去程不逺迎養母氏往來慇懃鄉里榮之居官砥

礪名節皆以㢘名

　　朱鵠字志齋陽朔人&KR2252;之姪嘉靖戊戌進士歴官刑部
郎守法不撓夭卒於任士論惜之

　　徐養正字吉夫號䝉泉栁州衛人嘉靖辛丑進士讀書
中秘授禮科給事改户右劾嚴世蕃奸狀嵩怒矯㫖廷
杖七十謫滇之通海典史量移肇慶府推官歴陞貴州
提學僉事丁外艱服闋補雲南規條嚴肅集諸生于五
華書院教以忠孝大節時徐波石死事元江公購得其

酋寘之法撫按多公有經世略冢宰李古沖稱公為吴
東湖霍渭厓之流擢南光禄少卿丁已轉尚寶卿已未
丐歸壬戌嵩逐世蕃磔公起為南通參尋遷右通政甲
子轉南光祿卿革弊興利内使戒不敢横乙丑轉南户
侍申明部運規則丙寅晉户部左侍郎遇上登極恩三
代擢南大司空丁内艱承諭祭𦵏服闋撫按㑹薦朝宁
側席忽遘疾一夕自云真西山先生至起迎之揖讓而
卒顔色弗少變盖公深有得於主靜之學不以死生利

害動其心其生平徳性温然可親而直節勁氣又浩然
不可挫也家居常却汙令二千金之餽皭然湼而不緇
所著蛙鳴集若干巻子秋鶚舉進士官福建按察副使
全賜字申甫靈川人嘉靖辛丑進士授南户部主事謫
外任歴陞嚴州同知屏跡家居潛心書史所著有衍易
衍樂又修靈川誌靈川有聞人自賜始

　　鄧繼科號瑩臺嘉靖癸夘舉人任恵州府司李時海氛
弗靖有退賊功當道奬薦陞雲南府同知致仕歸子之

梅之松同登嘉靖辛酉鄉薦孫夀光登萬厯辛夘鄉薦
素行端方鄉黨推重

　　殷從儉字汝中臨桂人嘉靖甲辰進士陳乞學職領廣
州教授陞國子助教兩職師儒望齊山斗擢駕部主事
陞廣東屯鹽僉事攝嶺西以靖山寇功賜文綺又攝嶺
東倭奴猖獗提孤兵當一面調度機宜勞勩萬狀引疾
歸後用薦起福建僉事累官太僕少卿廷議討古田從
儉奏記大略謂獞故畏狼狼以輕獞古田當萬山之叢

非狼兵不可又理亂民猶理亂繩進兵之初宜分别良
惡殱渠魁以申法宥餘醜以示恩事平之後即以所調
土司族目分授巡檢職事聴司府管轄如思恩九司例
悉如所議行提督南贑飭憲貞度吏畏民懐方疏勦劉
興䇿等積逋之寇而撫全閩之命下矣在閩歲餘省冗
費汰虚兵肅吏治平十餘年多寇之島而民不加兵蘇
數十萬瘡痍之民而田不加賦閩中開府為最著卒於
官卒之日里號巷哭朝暮不絶即樵夫賈䜿爭獻一楮

致轅門下紙肆為空復省像專祠祀云

　　王學字湘南陽朔人嘉靖甲辰進士由中翰累官至滇
藩多善政及還初服若未有富貴者後學仰之

　　宋廷表字進之臨桂人嘉靖丁未進士累官湖廣參議
分守衡永於桂為比鄰方嚴端愿即里中人不敢干以
私時當事者奏記開郴州銀礦固止之郴人尸祝且蠲
田若干畆充祀云卒於官時所親持一檄令之署張目
視之則下所司取鍰金者擲筆而絶其不亂如此


　　張言字思默臨桂人嘉靖丁未進士質朴厚重動循禮
法奉父喪即先壠結茅而廬有虎遶其側不為怖人謂
孝感所致初授永豐令多巨室有以私請者重罪之自
是不敢有所請而前請者銜之三年奉内召竟以銜者
沮擢户曹𣙜舟淮上剔弊釐奸一無所染改祠部郎出
知尋甸即投紱歸築拙逸菴於江濱號拙逸居士

　　陳學䕫宜山人嘉靖丁未進士授江夏令治劇理紛迎
刄而解行取御史彈劾不畏權貴奉命巡關首疏五規

復條陳十二䇿臨紫荆偶遇敵騎將領逗遛學䕫指授
方略破之事聞以運籌功加六品俸陞歸徳守轉常鎮
兵備副使適遭倭亂歸

　　周希正宣化人嘉靖己酉舉人任知縣存心愛民以直
道事上事多掣肘遂拂袖歸

　　張襄字近江臨桂人嘉靖己酉舉人署華陽教諭朝覲
赴京奏請旌表義姑詔可陞衡陽知縣政尚寛厚士民
徳之(義姑詳列女傳)


　　劉宗武貴縣人嘉靖己酉舉於鄉任漳州同知以㢘明
稱嵗荒盡以家資賑濟















　　粤西文載卷七十

