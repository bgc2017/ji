







　　欽定四庫全書

　　粤西詩載卷三

　　桂林府通判汪森編

　　五言古

　　八桂堂　　　　　　　　　　　孫　覿

　　橘中隠商顔桑下䕃羽葆古人日已逺遺跡今未掃英
英八桂林屹立表衆草名隨五栁傳夀待三松倒南堂
駐金節仗劒收蠻獠駪駪立萬馬獵獵卷千纛元戎領

客來小摘羞澗藻醉纈亂繁花移來插晴昊

　　七星巖

　　十載汙修門簪槖侍帝垣五雲深莫窺衆星拱以繁一
坐犢背書身落海上村山川發餘想鐘鼓眩昔聞星圖
煥斗極兩兩錯地文今日復何日乘槎造天閽日月起
可挾參井立能捫誰當揭其柄為我酌瀛尊

　　棲霞洞

　　飛仙巢三山弱水環四溟誰知黄茅嶺自有白玉京獨

曳一枝笻枝空上青㝠蟾飛墮八桂石隕化七星幽幽
炬火然異狀不可名垂天紫雲葢插地翠羽屏已無俗
士駕尚有遷客經敢言居夷陋妙絶冠平生

　　來風亭

　　萬樹張火傘千嶂卧燭龍彤雲竟天起光墜九日紅投
老落蠻嶠暍死愁吳儂風流貴公子一笑林下逢蒼崕
拆天罅中有萬里風習習駕兩腋飄飄落瓊宫草木嘯
竽籟澗谷酣笙鏞披我快哉襟誰能辨雌雄


　　龍隠巖

　　跳波觸石喧古木抱崖擁老蛟厭泥蟠一笑作潭洞孤
峰起崷崪哀壑浩呼洶腥風噤哇淫凍雨落毛氄凜凜
白晝寒瘴髮立盡聳旱氣曛日黄縮爪但隂拱悠然四
大海歛此一毛孔安得化為霖蕙葉有光寵

　　曾公巖

　　羣峰依天立萬馬屹不動風欹紫玉珂雨暗青絲鞚相
君千里目渺渺孤鴻送披雲覷天巧鑿翠出巖洞中空

貫長虹側立剖大甕宛宛臥石梁欲起時地控玉棺已
上天甘棠有遺誦獨餘澗底泉時與幽人共

　　西山超然亭

　　龎區翳榛莽地瘴藏百怪西山何軒軒拔脚風塵外中
縈一線蟠側立兩壁對旁連九疑髙逺控三湘大孤亭
坐林杪俯見飛鳥背號弓泣二女禦魅竄四罪誰云窘
囚拘故自脱天械飄飄思凌雲萬里風雨㑹

　　礲巖寺


　　千松夾道直一水抱村流清絶小叢林繞舍竹脩脩老
僧慣見客壊衲雪滿頭野果拆竒苞畦蔬剪新柔漂零
五管去邂逅一笑留詩成寫君壁記此夢中游

　　虞氏隠居雷守虞沇避地桂林結茅江上萬山環
立二水交流游客過其下皆有忘歸興卜鄰之
意一首

　　山色洗眼青遥見紫翠重江光照肌白靧作永雪容問
誰三間茅散我九節笻江聲過席上山影落杯中主人

樂忘歸臥聴鼓角雄㸃檢屐齒痕斕斑尚苔封寂寂春
蘿月蕭蕭秋桂風何日賦歸來庭柯撫孤松

　　飲修仁茶

　　烟雲吐長崖風雨暗古縣竹輿頳兩肩弛擔息微倦茗
飲初一嘗老父有芹獻幽姿絶媚嫵著齒得瞑眩昏昏
嗜睡翁喚起風洒面亦有不平心盡從毛孔散

　　題象守坐嘯堂

　　治國如烹鮮馭民如牧羊薰狐廬自焚投鼠器必傷曹

侯百世師獄市寄全齊天下本無事庸人勿擾之危機
蹈潛弩惡吏冠虓虎飛走豈不髙揺足墮網罟使君古
太丘妙割無全牛班春千騎曉長嘯萬壑秋棠隂日轉
午風簷翠蛟舞問道舍葢公誦詩選何武渭水占熊羆
萬里笞羌夷試磨南山石更草中興碑

　　别象州陳守容徳

　　三年客殊方榮悴不堪説迢迢家萬里奄奄命一髮使
君古丈夫興衰在縲絏平生風馬牛舊職比鶼蟨欣然

一笑粲破此百憂結皇恩下天扉淚泣孤臣血行厨洗
玉盤載酒助歡悦庖珍問五鯖餅字炊十裂徙突今未
黔班草尺一訣何須更秉燭端是夢中别

　　發桂林劉帥立道同諸司出餞於甘棠渡口二首

　　行盡海北天笑指湘南路使君載酒醪擁節東城駐前
驅千纛直縱獵萬人呼塵流翳白日十里映黄霧何人
檝迎我一葦横江渡渺渺倦鴉翻相隨歸薄暮

　　洶洶號萬竅颶風吹海渾㝠㝠蔽一天瘴雲埋日昏南

荒底日所黄葦三家村誰云花解笑但有鳥能言謬恩
解南冠歸路首北轅酒行可以起稚子候柴門

　　清湘縣郊外雜花盛開有懐石湖　范成大

　　午行清湘縣妍煖春事嘉柴荆鬧桃李㝠㝠一川花故
園豈少此愈此百倍加我寜不念歸顧作失木鴉百年
北窓涼安用天一涯君恩重喬嶽敢計征路賖鄉心與
官身鑿枘方聱牙橘柚走珍貢何如繫匏𤓰明當復露
奏天日臨幽遐儻許清江使曳尾還汙邪


　　全守支耀卿飲餞七里倅楊仲宣復攜具至深溪
酌别且乞余書走筆作此兼寄耀卿

　　店舍烟火寒塵沙亭堠逺嫣紅糝芸緑春事亦已晚年
芳去踆踆江水來衮衮故人瀟湘逢留落一笑莞已張
七里飲更出深溪餞草間艶紅粉竹裏趣厨傳故意如
許長由來共鄉縣愧我不能觴負此離歌囀别愁滿天
末不醉何由遣却憶支使君風前白波捲

　　次韻陳仲思經屬西峰觀雪


　　仙人灕江逰剪水馮夷宫賓友來鄒枚寒轡揺冬瓏起
望天南陲玉沙滿長風越人來省識把酒酹層空從來
嶠南北人謂將無同那知梁園霰飛入瑞露中幕府有
清士尋僧上西峰六花信姢巧未及五字工我亦滌冰
硯課虚貴新功莫嗤兩臞儒毫端尚清豐

　　六月十五日夜汎西湖風月温麗

　　暮檥金龜潭追隨今夕凉波紋挾月影揺蕩舞船窓夜
久西山髙松桂黯以蒼長烟界巖腹浮空餘劒鋩棹夫

三弄笛跳魚翻素光我亦醉夢驚解纓濯滄浪多情芙
蕖風嫋嫋吹鬢霜㑹心有竒賞天涯此何方清潤不生
塵空明滿坐香過清難久留俛仰墮渺茫

　　興安乳洞有上中下三巖妙絶南州率同僚餞别
者二十一人遊之

　　山水敦夙好烟霞痼竒懐向聞乳洞勝出嶺更徘徊雪
林縞萬李東風知我來華裾繡髙原故人紛後陪繋馬
玉溪橋嵌根豁崔嵬蕩蕩碧瑶宫冰泉漱牆隈芝田溉

石液深畦龍所開匄我一掬慳頮此炎州埃仍呼輪袍
舞醉倒瑞露杯但恐驚山靈腰鼓轟春雷薪翁雜餉婦
圜視歡以咍兹巖何時鑿閲世幾刼灰始有此客狂後
㑹真悠哉南逰冠平生已去首猶回嵗月可無紀三洞
俱磨摧㑹有好事者摩挲讀蒼苔

　　鏵觜(在興安縣五里所秦史禄所作也迎海陽水壘石為壇前鋭如鏵衝水分南北下為湘灕
二江功用竒偉余交代李徳逺嘗修之)

　　導江自海陽至縣廼瀰迤狂瀾既奔傾中流遇鏵觜分

為兩道開南灕北湘水至今舟楫利楚粤徑萬里人謀
敓天造史禄所經始無謂秦無人虎䑕用否耳紫藤纒
老蒼白石溜清泚是間可作社牲酒百世祀修廢者誰
歟配以臨川李

　　初發桂林有出嶺之喜但病餘便覺登頓至靈川
疲甚自歎羸軀乃無一可偶融州有使來書此
寄之

　　桂林獨宜人無瘴古所傳北客守炎官恃此以泰然堂

髙愜宴坐訟簡容佳眠不計身落南璿柄三囘天今朝
遂出嶺歡呼繋行纒罝兔脱豐草池魚躍清淵那知多
病身久静翻懐安長風蕩籃轝簾箔飄以翾靈泉路竭
蹶僕夫告頳肩我亦頭岑岑中若磨蟻旋走投破驛宿
强飯不下咽兹事未渠央萬里蜀道難十年故倦游况
乃成華顛蠶老當作繭不繭夫何言

　　陳仲思陳席珍李静翁周直夫鄭夢授追路過大
通相送至羅江分袂留詩為别


　　相送不見别更行一程路情知不可留猶勝輕别去二
陳拱連璧仙李瑚璉具周子雋拔俗鄭子秀風度嗟我
與五君曩如栖鳥聚偶投一林宿漂揺共風雨明發各
飛散後㑹渺何處栖鳥固無情我輩豈漫與班荆一炊
頃聴此昆弟語把酒不能觴有淚若兒女修程各著鞭
慷慨中夜舞功名在公等癯儒老農圃

　　初入湖湘懐南州諸官

　　今朝入湖南甘土絳以紫厥壤既殊異風氣當稱此回

思始安城舊籍贅楚尾實惟荆州𨽻零陵之南鄙時雪
度嚴關物色號清美儻以土宜觀尚非清湘比何况引
而南焦茅數千里向我作牧時客過不停軌憧憧走官
下既至輒咎悔書來無别語但説瘴鄉鬼我今幸北轅
又念衆君子懐哉千金軀博此五斗米作詩諷方來南
遊可以已車輪倘無角吾詩亦金柅

　　玉華洞　　　　　　　　　　　戴復古

　　憶昨逰桂林巖洞甲天下竒竒怪怪生妙不可模寫玊

華東西巖具體而㣲者神功巧穿鑿石壁生孔罅玲瓏
透風月宜冬復宜夏中有補陀仙坐斷此瀟灑空山茅
葦區無地可税駕舉目忽此逢心駭見希咤題詩愧不
能行人亦無暇

　　送來賓宰

　　君作來賓宰聴我説來賓蠻俗無王化當為行化人有
民無租賦租賦出商旅逐利遭重徴商旅亦良苦能放
一分寛可減十分怨不愛資囊槖但愛了支遣民窮賴

撫摩官貧俸不多但得百姓安俸薄其奈何勿謂朝廷
逺官職易遷轉律已貴㢘勤御事要明斷自縣辟為州
指日為太守須知早歸來瘴鄉不可久

　　留守參政大資范公余同年進士往嵗帥桂林題
刻最多四方傳之暇日嘗與同寮徧觀因即公
所名壺天觀題數語

　　宣政喜邊功隆兌築州縣程公自名巖刻石記所建得
既不償費中興棄不繕誕謾磨崖辭當日妄誇衒英英

石湖仙改作壺天觀壁間三大字莊重如峩弁詩文鸞
鶴音筆勢龍蛇變登髙瞰洞户灕水澄如練勝概聳靈
臺遐觀起三歎玲瓏二十四妙墨鐫題徧我來為拂塵
端若侍顔面邦人頌遺愛夀骨癯且健今坐玉麟堂安
得使之見

　　發湘源驛寄府公　　　　　　　劉克莊

　　走本山中人感激趨燕臺謬辱弓旌招愧乏謀議陪先
生如春風盎然嘘陳荄曉入開玉帳夕話扄鈴齋下榻

驚一府撰杖窮千崖豈曰君畜伋實惟子視回嵗晚謀
北轅淒其難為懷欲言先菀結既決猶徘徊是日戒行
李送者皆鄒枚兵厨遣珍餉祖席羅寳釵下令許卜夜
寜畏街鼓催詰旦枉茸纛山亭陳金罍都人如堵牆謂
我何榮哉未聞從事去親致元戎來繾綣談至夜霜月
照露苔長跪抱馬足離緒焉能裁麗譙落天杪悵望空
倚桅昔人死知已骨朽名不埋公有管樂姿愚非温石
才他時倘後彫安敢忘栽培


　　上已與二客逰水月洞分韻得事字

　　勝蹟造物慳貧交世情棄昔戒十客來且無一人至惟
余暨兩君鼎足坐水次歡言天氣佳誰謂風土異髙吟
離騷選序酌逮髫穉滌厓去惡詩捫石認缺字古來幾
禊飲傳者纔一二蘭亭感慨多未了生死事杜陵更酸
辛窮眼眩珠翠㫖哉兹日逰超然遺塵累逍遥千載後
尚有浴沂意巖扉滑如玉嵗月可鐫識

　　程公巖


　　石室外甚狹中廣如毬塲偉麗若天造軒豁無棟梁嚴
冬既深燠盛夏尤虚凉偶至不忍去杖屨猶方羊人能
専此壑何必政事堂先須置禪龕次第營丹房烟霞入
几席塵土麾門牆學道縱未得著書亦可藏

　　辰山

　　一峰疊三洞乃似𢎞景樓下洞初俯入鮮室寒颼颼中
洞忽躍出有逕通𤣥幽豁然崖谷判萬態誰鐫鎪或如
整冠帶或如綴珠旈或如鯤鯨飛或如龍麟游石橋狀

天台木棧疑蜀州稍憩大士巗遂經羽人丘力窮至上
洞身載雲氣浮未畢山水縁勉為塵世留平生避地心
兹焉宜菟裘長斧樵青壁短蓑耘緑疇獨恨汲路逺溪
澗皆背流㑹當逢異人卓錫成靈湫

　　曾公巖

　　廣室内嵌空層峯外巍嵬仰視駭懸石俯踐愁滑苔古
竇風肅肅隂澗泉洄洄飛梁跨其間上可陳樽罍愛凉
復畏濕當暑重裘來名巖者誰歟兄固弟子開憶昔建

中初國論幾一廻惜也祖荆施卒為清議排至今出牧
地姓字留蒼崖躊躇增慨歎日日禽聲哀

　　秋日桂州逺華館呈胡仲威

　　嶺表豈必熱庚伏頻滂沱薄暮辱招要盆李參瓶荷君
侯如長松折節交藤蘿竒字識夏鼎古音彈雲和今日
素商至髙齋凉意多夜清羣籟息巳有蛩鳴莎人生不
飲酒賢愚同銷磨拍手問湘纍獨醒欲如何謬承青眼
顧詎惜蒼顔酡客散我亦歸耿耿㸔斜河


　　伏波巖

　　懸崖萬仞餘江流繞其趾仰視不見天森秀拔地起中
洞既深豁旁竇皆竒詭惜哉題識多蒼玉半鑱毁安得
巨靈鑿永削崖谷恥緬懐兩伏波往事可追紀銅柱戍
浪泊樓船下湟水時異非一朝地去亦萬里山頭博徳
廟今為文淵矣謂予詩弗信君請訂諸史

　　戴秀巖

　　兹巖視諸峯厥狀尤崢嶸舊為碧蘚封新有朱棧横縻

腰尚恐墜束炬方可行外狹中乃寛始闇俄忽明仰窺
神魄悸俯顧形殻輕遂覽丹爐基㣲聞玉鼓聲源深足
力盡路黑雲氣生不辨晝夜分恍疑世代更嘗聞學神
仙所得由専精豈吾諸名士羨彼一老兵欣然約同志
嗣此將尋盟安知無白鹿絶頂來相迎

　　中秋湘南樓餞張昭州

　　臺使選良牧詔下帝曰俞髙牙植華艦餞者來傾郛明
月滿麗譙寒光映尊壺桂人願少留昭人望疾驅一室

可為政况乃有國都嶺民日以耗丁口强半無洋洋紫
雲詔侯其勒座隅道鄉游息處暇日披榛蕪鄙拙添投
分臨風獨踟蹰頗念友離索寜論鬼揶揄何由叩鈴閣
百榼傾兵厨

　　癸水亭觀荷花

　　執熱屏人事偃卧慵巾裳過門二三友失喜跣下床鳴
騶出華陌聨轡遵野塘崇軒俯萬荷濯濯涵波光都忘
瘴海中疑墮玉井傍逺無膏粉氣近有氷霜凉製葉可

以衣采菂可以嘗離騷譜靈草品爾列衆芳似曾識三
閭安肯肖六郎詞人更儇薄比詠猶妃嬙曷不觀兹華
意色和而莊風吹月露洗豈若冶與倡衆方慕絶艶誰
能參微香余詩縱枯淡一掃時世粧

　　棲霞洞

　　往聞耆老言兹洞深無際闇中或識路塵外别有世幾
思絶人事齎糧窮所詣棋終出易迷炬絶入難繼孤亭
渺雲端于焉小休憩憑髙眺城闕擾擾如聚蚋盡捐滓

穢念遂有飛舉勢山靈媢清逰雨意來極鋭濛濛濕莎
草浥浥凉松桂瞑色不可留悵望巖扉閉

　　三月十四日陪帥卿出逰

　　未出堯山雲既出雲徐開君侯與天通造化力可回駕
言訪巖扉羣彦森追陪旗鉞映川原笳吹喧蒿萊掃石
生夷曠捫葛上崔蒐訾洲久蕪沒草樹皆新培范張數
君子遺刻蒼蘚薶方羊不忍去返照明千崖沙禽就栖
宿綵鷁猶泝洄眷焉宇宙間此樂何常哉鄴都㑹應劉

梁園命鄒枚主公富貴人襟抱尤雄瑰當年篇翰存往
往鄰俳諧英英大都督羔鴈招遺才雲烟生妙筆氷雪
懸靈臺况復今夕霽素魄海上來一碧九萬里空洞無
纖埃臨風惜飲量孤負黄金罍座中盡文豪授簡奚徘
徊吾詩固拙速聊為石生媒

　　茘枝巖

　　異境閟神竒一罅通深阻呀然張蟾吻光怪腹中貯始
來尚覿面稍進但聆語迴頭失塵氛束緼行里所石房

容十客石柱徑丈許眠獒若將吠墜果疑可咀平生聞
化城今見玉樓櫓陟髙既趫捷循狹或傴僂忽逢路窮
處淺浪隔洲渚心知仙聖居欲到無飛羽向非薪燭力
往返何異瞽重游倘未卜聊向詩中覩

　　龍隠洞

　　先賢評桂山推爾居第一豁然碧瑶户夾以雙玉壁中
有無底淵墨浪常蕩潏諒當剖判初倍費造化力雷嗔
斧山開龍怒裂石出至今絶頂上千丈留尾脊寜論兒

女子壮夫股為慄我來欲題名腕弱墨不食摩挱狄李
碑文字尚簡質今人未知貴後代加寳惜洑流上駭舟
久游覺蕭瑟巖室寛如家廻櫂聊愒息(狄武襄公平蠻碑李師中待制
宋頌在焉)

　　琴潭

　　山形若覆奩潭面如拭鏡竒哉几案物千古弃荒夐了
無攀躋勞坐愜幽壑性泉源黑難窮崖色碧相映闖深
畏龍蟄窺淺見魚泳可憐風水聲空山誰來聴我欲買

兹丘掃迹逃囂競未言葺茆齋先可理漁艇

　　五月二十七日逰諸洞

　　來南百慮拙所得惟幽尋矧余玉雪友共此丘壑心江
亭俯虚曠酉室窮邃深是時薄雨收白靄籠青岑棄笻
追野步却扇開風襟炎方豈必好差逺鼙鼓音且願海
道清莫問神州沉徘徊惜景短留滯畏老侵昨逰感鶯
哢今至聞蟬吟常恐官事縶佳日仍登臨譬如逃學兒
汲汲貪寸隂何因釋膠擾把臂偕入林


　　泛西湖

　　桂湖亦在西豈減潁與杭丹橋抗崇榭渌波浮輕航休
沐陪勝餞軒葢何煒煌停橈藕花中一目千紅裳詎知
白晝永但覺朱夏凉古洞半蕪廢仙人今在亡踞石散
醉髮吸澗澆吟腸延緑繚溪步詰曲經禪房野鳥啼密
竹髙蟬噪疎楊雖無絲管樂談論諧宫商諸君敏于詩
援筆如飛翔顧予乏華藻山鷄追鸞皇頗能讀古碑所
恨侵夕陽明發復擾擾前游未可忘


　　慈氏閣

　　建閣五季時丹碧見層累吾行半區中鉅麗莫與比想
方營綜時伯心極雄侈但思窮耳目寜論竭膏髓一朝
陵谷變飛電掃僭壘湘波日夜流不洗争簒恥惟存浮
屠居願力久未毁夕陽弔陳跡危檻聊徙倚遥憐下界
熱髙處凉如水若非逼嚴鑰坐待鐘聲起

　　書堂山

　　子厚文章宗仲塗豈後身不肯作崑體寜來牧湘濱誅

茅翠麓顛日與書卷親剗去五季衰挽囘六籍醇歐尹
相繼出孤唱由伊人風流喟已逺尚喜棟宇新千峰髙
叢叢一江碧粼粼禽魚暨草樹纖悉几案陳澗泉既可
汲山木亦可薪熟讀壁間藏痛掃毫端塵勗哉山中友
勿厭泉石貧

　　佛子巖

　　環郭洞府多所患在卑濕斯巖獨虚敞他境未易及穹
如層屋構廣可百客集開竇送雲出掃壑延月入穴居

倘堪謀徑欲老樵汲絶顛猶玲瓏苔磴不計級惜為僧
所涴飛棟縁嶪岌佞佛墮痴相明鬼趨陋習遂令登眺
者欲往足若縶何當一燎空盡見萬仞立

　　風宅

　　風于天地間惟桂尤其雄將由巖竅多或是地形穹不
知起何處但覺來無窮浮埃晦白晝竒響撃半空一怒
動旬浹小亦數日中城堞凜欲壓况此半畝宫嘗聞古
至人御行猶輕鴻劉季晚可憐撃筑悲沛豐我老斷恐

怕眠身等枯蓬飄擲付大塊奚必分西東

　　贈辰山道人

　　道人何為者寒暑一破衫髮白具老態口訥稀冗談我
陪小隊來猿鳥窺層嵐道人方掩户燕坐彌陀龕迎客
不下山送客不出庵即之疑槁木面目寒巉巖贈錢漠
然謝有若投諸潭微言嵗計熟收芋已滿籃斯人未識
字豈必曾遍參所立偶自髙可儆佞與貪

　　林容州别墅


　　出郭五里强治地十畝寛竒峰面朝挹髙阜背屈蟠忽
獻若神授久閉由天慳兹焉卜壽宫朱堊浮林端使君
世慮淡出嶺顔如丹靜思三窟危孰如一丘安蒔松既
森秀引泉亦甘寒願言奉巾屨暇日來盤桓

　　還珠洞　　　　　　　　　　　吕愿中

　　朝野樂昇平園林窮勝討快雨洗塵埃秋山淨如掃游
魚聚江灣飢鳥集木杪羣芳鬱崢嶸一水翠繚繞雲頭
蒼狗變龍蛇亂夭矯巖洞真竒崛造物逞天巧近在堂

奥間超然類三島暫舍簿書忙何時脱紛擾靜聴黄鸝
鳴一聲還復悄纚維去咫尺涉步即幽窈新岸暗蒼苔
喬木蔽蘿蔦山腹有遺祠隠然見華表筍輿訪崇臺空
曠逰遐眺八桂困焦蘇歎息心為愀任侯三蜀秀氷壺
湛春曉有藥駐朱顔可以長不老雄篇頃刻成舉座悉
稱好戛玉副鳴球士夫善傳道五嶺類觀東一覽衆山
小吕巖何興廢事固有前兆新詩刻翠珉異日可稽考
玩珠紀勝逰聊復醉清醥


　　還珠洞　　　　　　　　　　　任　續

　　山林自空閴逰人事幽討岫幌與雲闗來蹟可堪掃艮
離矗孤峰玉簪倚天杪桂水流灕碧洄伏皆縈繞豁谺
巖穴深虬龍雙夭矯坤倪露幽秘造化殫竒巧勝概絶
塵寰彷彿蓬萊島悠悠世俗情是非苦膠擾水中蠏何
罪徒勞䘏心悄人厄困無妄礫石埋深窈風月幾年恨
山光慘蘿蔦星郎大嶽孫長城隠南表戎旃整且暇髙
情恣登眺郊坰擁小隊一見顔色愀舊觀俄頃復洞户

天重曉傷心日月過人世幾番老山川不相似嵗久依
然好吕巖標强名往事人能道孟公漫驚坐子夏冠非
小桃符録餘慶邲勝成濮兆㝠數今乃驗常幸定誰考
哦詩記貞石則有若樽醥

　　潄玉巖　　　　　　　　　　　胡　寅

　　山限混華夷夷水不得出澗壑相舂撞竟杇此山骨想
其初洞達借勢有神物劈開蒼石壁黯黮烏龍窟奔流
成長溪巖洞寒突兀秉燭千步游怪景纔彷彿華鬘結

乳頂空翠誰掃拂石田耕未熟石皷音不沒靈仙已羽
化古廟凜紆鬱我來庚伏初弄水解纓紱清甘流渴肺
妙聴隠琴瑟兩腋御泠風回首歎飄忽

　　虞山　　　　　　　　　　　　方信孺

　　西風攪桂樹落日明楓林逰子懐歸期予悲渺登臨虞
山一何髙湘水一何深英皇僅枯塜寂寞薰兮琴我欲
奏古曲俗耳更哇淫古器不可見聊作相思吟相思長
相思相思無古今一歌衆鳥聴再歌萬籟喑推手君勿

歌有酒且孤斟落落此時意寥寥千載心五絃毋容絶
四海誰知音

　　全州觀風樓　　　　　　　　　陳　峴

　　江源發蠻荒來與湘灌遇交流趨城隅清映日東注羣
山半楚越馳驟若競赴譙門百步南樓堞此雄踞觀風
久標名棟宇初改故極目渺塞嶺蔚起矗雲霧千里聳
翠碧衆水横練素古寺帶林薄漁艇依野渡村墟互隠
見風烟自朝暮東西亘井絡碁分雜營戍偶值豐登年

樂此保生聚秋風黄花天良集盛簪屨肴觴固匪䖍藉
此山水具登臨方興深諸君幸少駐

　　月巖　　　　　　　　　　　　趙師恕

　　睠此巖壑勝領客共登臨危棧臨不測巇塗歴崎嶔俯
仰極髙低上下窮幽深來登空明山千崖正沉沉下瞰
青羅江古木鬱蕭森清風萬里來層雲盪孤襟有客可
共賦有酒可自斟此景豈易得此樂豈易尋吾生今老
矣遁迹歸窮岑一棹下瀟湘此别意難任别後無相忘

詩成寄郵音

　　與鄉人宴集彈子嵓中作　　　　徐夢莘

　　江西鄉人同仕廣右者十有二(李蹊成叔郭有憑充誠潘修文叔李石韞
玉徐夢莘商老王璪季文張坦明仲蔡詵子羽陳公璟師宋魏沐董父王思詠詠之孟浩養直)淳熙
重光赤奮若仲秋中澣講鄉㑹於湘南樓過彈子嵓

　　吾儕生江南逺近且鄰鄉一官皆為貧餬口走四方遇
合良獨難動如參與商誰知自有時朋盍聚炎荒外臺
參計畫幕府佐紀綱出宰得壯縣司教涖郡庠曹掾勝

三語簿領真仇香不止似人喜頓覺吾輩張合坐尊序
齒避席敬行觴嵓洞縱登覽杖屨陪倘徉棋矢以相娱
嘯歌情意長舉酒起祝規愛我藥石良古人尚植立君
子道其常平生學忠孝餘力從文章臨節不可奪當官
有何强窮乃見節義老當志彌剛鴻鵠在寥廓騏驥終
騰驤願言各勉旃事業要輝光他日光上道富貴無相
忘

　　癸水亭　　　　　　　　　　　曾宏正


　　危亭倚嵓隈聲名叶地讖時浮桂藕香永絶戈甲祲敗
栁裊烟絲枯荷立霜枋呼童理吳榜日月數乘興

　　白龍嵓

　　老仙乘白龍飛入白雲鄉嵓前刻舟痕遊子常彷徨清
商韻風松疑有笙鶴翔我欲往從之居然塵鞅韁酒䦨
下山去回首空慨慷

　　訪鄒道鄉故居　　　　　　　　徐　俯

　　十一月九日攜二豎子邀單秀才步出古觀之西北

求鄒侍郎忠公寓舍于拾青閣故基

　　履霜頗强健晨興恣所適兩兒休籃輿呼客同蠟屐危
橋出隘巷憑髙聊物色蒿然但林莽蕪廢長荆棘井竈
那復遺江山依舊碧要知千載下懐賢求所厯

　　雉山　　　　　　　　　　　　章　峴

　　營丘水墨師不識桂林山半世閲渠畫今始陋堅頑嶺
邊千竒峯濃紺梳雲鬟肩輿兀醉夢所窺纔一班偶投
雉巖宿洞穴窮孱顔旁通赤明天南極地所寰更登雲

外頂下視江灣灣羣仙無我笑畏汝碧玉環我久墮塵
網嵗晩嗟良難往來等幻化南北俱鄉闗却憐雪花兒
三生此山間願力不汝無永悟無所還

　　訪僧雲歸庵　　　　　　　　　陶　崇

　　閒過選佛塲歸雲翠如潑入門偶有言啓頰師便喝掩
耳煨芋爐但把火深撥呼童酌玉虹注之旃檀鉢嘘灰
然㣲紅横鐺水煎活茶酣登甲亭雙眸為之豁鳥啼空
山幽翔來集木末風月一何佳團圞共批抹悠然澹忘

歸于兹得解脱

　　賓州　　　　　　　　　　　(元)陳　孚

　　賓州大如斗青林掩蒼靄亂石熊豹蹲纍纍潄江瀨野
嫗碧裠襦聚虚擁野外青篛羅米鹽飄飄雙繡帶日晩
投古驛酸風不可奈緑竹亂生枝離披影如葢瘴雨飛
為塵鵂鶹聲噦噦府僚跪庭前對我各一慨濁酒强為
飲旅魂如可酹故園何日還白雲繞吳㑹

　　和韻逰栁山書院　　　　　　　張　鏔


　　清湘古精廬彷彿傍城郭三江淼瀠迴羣峰勢飛躍濕
翠滴松梢淡靄籠日脚石泉走方池野色入疎箔玉堂
霧隠仙驄馬轡絲絡翰墨光照人氣象逈非昨祥鸞欲
騰空老兔初解縛青山與流水千載知獨樂

　　過清湘呈郡侯諸公　　　　　　李　巖

　　昨經衡永間田野多荒蕪居民竄山谷所至皆虚廬山
深聞賊皷警戒憂不虞今朝抵湘城眼明人意紓風烟
接村落川原散耕夫青紅間花栁山花開畫圖胡為百

里外治亂乃爾殊桓桓翟將軍年髙雪生鬚文功與武
績歴歴皆可書王君人中龍及𤓰初此趨石侯復李侯
經綸材有餘古稱治在人此言良不虚我從日邊來逺
使天一隅名藩閲人多公齋曉星疎惜無薦賢書弗得
分龍魚作詩紀佳政庶可聞上都

　　逰栁山書院　　　　　　　　　宋　渤

　　公餘雨方歇策馬城北郭栁侯讀書處魚鳥尚欣躍鑿
池引泉流種樹滿山脚穹堂峙翠阜風霧棲軒箔湘南

富竒峰湘山互經絡斯文自元氣萬古猶如昨相從二
三子暫解塵纓縛廓我仁智心飽此山中樂







　　粤西詩載卷三

