







　　欽定四庫全書

　　粤西文載卷十一

　　桂林府通判汪森編

　　志

　　廣西郡縣志(有序　志參　　明通志名勝志)蘇　濬

　　按山海經桂林八樹在番禺東尚矣然所稱離耳北朐
亦多荒忽莫能睹記云以余所睹桂嶺灕江旁礴秀發
山銳而削水駛而清人文彬彬然幾埒於齊州豈在扶

疎輪菌哉至若總領三江控制諸郡殆所謂扼西夷之
吭而拊其背者邪曩時古田之釁侏離魋結生於肘腋
而倳刃於大吏之腹中邑無完郛民無寧宇矣天子赫
然震怒芟薙而殄夷之分官而守列戍而屯諸蠻部落
願授一廛出箐輸賦者皇皇然恐後斯亦安瀾之際已
然都會大地閭伍雜居將軍中尉日繁供億戊巳車師
之族按籍則贏勾稽則縮甚且弄諸夷於勾股之上用
啓戎心今古田諸猺蠢蠢萌動材官幾不能制其命而

若靈川之七都興安之六峒全州之西延義寧之白面
寨亦時時嘯聚語曰涓涓不塞終成江河非細故也詩
戒桑土易謹衣袽其在今日哉

　　栁州山水清曠峭拔上多竒峰石洞玲瓏流泉如環珮
仙靈遺迹徃徃而在其人亦多聰穎士喜經術自唐已
然矣乃其形勢東北連昭桂西南接黔邕控扼番落封
疆不啻千里衆流逶迤與牂牁會邊於夜郎為駱越要
害足以控制諸蠻云然猺獠環雜喜則人怒則獸雖増

壘置堠猶不能約束也自征古田城懐逺民始有寧居
焉邇者拊循之吏單騎入諸部落盡謝去騶卒猺人見
吏如見乳母相與昵昵語則嘻嘻然曰不圖今日見漢
官威儀何簡略若是遂輸繦相屬惟恐後時者來賔遷
江為八寨項領崇岡複嶺與藤峡互為蜿蜒狐穴虺窟
蔓滋其中陽為順而隂為逆者踵相接也記曰一張一
弛文武之道酌其權而迭用之庶其有瘳乎

　　慶逺内地州縣有五其外三州一縣二長官司則世據

其地不純用中國法皆羈縻類也郡直西垂越栁之外
戍壘密遮使車罕至士抱經而談民雜兵而種亦一簡
佚自足之土第州縣服役我者零若晨星河池既逺而
茘波又寄絶域緩急無所賴忻城内屬而輕變更二司
内地而棄之若脱屣慶益單薄矣外州日以强獷客主
不敵識者憂焉第以數州較全廣螳螂車轍不足以喻
也申畫慎固振紀肅綱何憂蕞爾諸夷哉

　　昭介桂梧之間西北近楚為五嶺之一清湘九疑鬱相

樛焉東南入梧巨石急灘如坂上走丸溪洞林樾多為
猺獞盤據一夫不靖醜類陸梁向者去城不二里輒矯
矢樅矛斬艾人若草菅然沿江左右樹木蔚薈無論車
脂其轄馬停其轡即大吏駕餘皇且胠篋而敓之矣今
上即位撫臣慨然首建石畫羣諸材官擣虚批亢旗斾
所指炎於崐岡迺議伐木通道令阻罙之處夷為周行
而又増置樓船繕脩校壘迺今單騎直馳徃來如織重
&KR0724;下上帖席而安盖郡千百世利哉郡治故寥濶山田

仰泉不甚作苦茅茨竹戸魚鹽粗贍亦足稱小康矣夫
利害相尋譬之糾纒倚兵滅蠻蠻盡而兵久戍不玩則
驕憂且在兵兵無固志憂復在夷識微者其豫圖之可
也

　　蒼梧兩粤一都會也北自灕江建瓴而下西則牂牁及
鬱合為巨浸綰轂三江之流而注之大壑故論西則桂
林為堂奥而蒼梧為門戸論東則南海為心腹而蒼梧
為咽喉控上游而據要害其指顧便也顧右枕藤峽八

寨諸酋徃徃出沒左接粤東犬牙相錯而狐穴狼窟時
跳梁其間烽火相望刈人如蓬藋然於是閭里蕭條沃
土為墟矣成化間始設重臣兹土兼制兩粤命將簡師
羣不逞而殱之然醜類陸梁未可盡馴旋復征又旋復
叛行者齎居者送西南之民罷焉今上神武震於遐方
於是闢榛塗為周行變醜夷為編戸營壘棊置材官星
列而梧人始獲安枕以嬉天造草昧豈偶然邪然器久
則蠧法久則玩邇者大祲即蠢蠢然動矣若嚴信地謹

斥&KR1380;俾戍無虚役卒無虚餉惟在慎擇將帥哉

　　潯水國也北黔南鬱二江合流山水竒秀映帶城郭連
數百里勢如游龍又其土原隰沃衍商舟輻輳其民亦
多淳樸食土之毛差足自給吏兹土者滌其煩苛因俗
而理盖號易治云貴縣龍山為大藤右臂狶突狼奔者
幾數十載自襄毅先驅藤峽久斷文成繼績江豚不波
翁仁夫田叔禾復因其不逞而芟薙之諸酋莫不頓顙
聽約束恐後者顧深箐盤結淵藪實繁上失其馭下啓

戎心今五山又見告矣賴當事者先幾以伐其謀馴而
擾之以柔伏其心卒之罪人斯得反側自安則定計於
蚤也夫餘皇之罅也衣袽可繻一不戒而中流乗之兹
其殷鑒也哉

　　南寧故稱邕管牂牁羅甸峙其西北交趾踞其西南三
十六洞錯壤而居延袤幾千里横山永平尤稱要害歴
唐及宋建牙置帥與桂州等誠重之矣又郡地最夷曠
可宿數萬師曩者征田州及經略安南舉弭節兹土則

其勢便也自猺夷不靖徃仗狼兵急則藉其前驅緩則
檄為守圉諸酋稍稍驕恣不可盡繩以文法䇿邕事者
至欲開重鎮以復唐邕州督府之舊嗟夫事固未易更
亦未易言也天下未嘗無弊法而有治人不更人而更
法法日更弊日甚耳昔唐之患咎不在夷而在帥今之
患咎不在夷而在大吏大吏一不當左右為奸上下相
遁墨吏易於激亂罷吏反以滋亂卒令椎髻之朋得持
吏短長而莫之詰此其咎豈専在夷邪邇者安南羽書

交馳境上債帥耽耽因以為市此非細故也夫惟擇賢
而官相機而動令諸部落謂中國有人雖不増亭障足
矣

　　太平故淪於夷唐宋稍置吏第羈縻使之侏&KR0867;魋結猶
仍故習黠者雄戈矛侗者執鉏耰而詩書之源缺焉盖
虞教之所未賔而漢法之所不治也我明用夏變夷寒
崖幽谷舉被春曦濛汜隙光亦歸餘照以故太平州縣
若左若養利若永淳永康願束髮鱗次比於中土用是

設官師興學校冠帶之族後先相望舉數千載晻昧之
區若闢乾坤而造之者天生聖人豈偶然邪至如羈縻
諸州縣為中國藩圉虎符朝至騶發夕行靡敢干焉於
戯盛矣昔胡端敏守是邦諸酋長頓顙恐後翁司馬治
兵兹土而龍州獻十八村以歸我版圖繼二公而興者
其威徳庸可兾邪

　　思恩初僅八百戸後増至二千三百餘戸末大必折數
盈必虧固其變也欒卻之後其汰已甚翦焉傾覆曽不

崇朝況土酋哉正徳以來用夏變夷新建行賈生主父
之䇿以殺其强悍之勢移虎狼之穴以潛消其不馴之
心機密於鬼神而釁杜於微眇至今安瀾誰之功也聞
之長老曰舊治四面絶壁署據礯确觸處皆芒利&KR1713;砑
之石如在矛㦸中瘴霧昏塞薄午始開今治四野寛曠
軒豁秀麗後山起伏蜿蜒敷為平原兩水繞山合流而
入巨浸江水既通商貨輻湊益比於内地矣武縁之更
置吳公良足多哉然亦新建意也今之議者多以田州

之事為新建遺恨余謂田州之過小而思恩之功大夫
其過也固所以為功夫

　　桂林府本秦郡北疆漢分屬零陵蒼梧東漢為始安侯
國三國吳置始安郡屬荆州晉屬廣州宋改為始建國
齊復為始安郡梁兼置桂州於蒼梧鬱林之境無定所
大同六年始移於今治隋初郡廢大業初又廢州復為
郡唐武徳中復為桂州天寳初又復為始安郡至徳間
改郡曰建陵乾元初復為桂州光化間陞静江軍節度

五代時屬南漢宋仍為州紹興間陞静江府元改静江
路明改桂林府領州二縣七　(附郭)臨桂縣本漢零陵郡
始安縣地晉屬始安郡唐析置福禄縣貞觀初省入更
名臨桂宋以慕化縣省入元明因之　興安縣本漢始
安縣地唐武徳中置臨源縣大厯三年峒冦萬重光誘
桂林等九縣搆逆獨臨源不應因改名全義縣晉時以
縣置溥州宋初州廢太平興國三年避太宗御名因改
曰興安縣元明因之　靈川縣本始安縣地唐龍朔初

析置靈川縣宋元明因之　陽朔縣本始安縣地隋析
置陽朔縣屬桂州因山為名唐初析置歸義縣貞觀初
省入宋元明因之　永福縣本始安縣地唐初析置永
福縣因鄉為名屬桂州宋元因之明正統間省理定縣
入焉　義寧縣本唐靈川地五代晉時馬氏置義寧鎮
後陞為義寧縣宋開寳中省尋復置元明因之　永寧
州本始安縣地唐析置純化縣永貞初改慕化縣乾寧
初又析慕化置古縣屬始安郡宋屬融州後屬靖江府

元因之明改古田縣嘉靖末猺獞越會城刧藩帑中丞
殷正茂討平之奏陞永寧州　全州秦屬長沙郡漢為
零陵郡之洮陽零陵二縣地三國屬吳隋置湘源縣𨽻
永州五代晉時改為清湘縣置全州宋𨽻荆湖路元改
置全州路明洪武初改路為府九年改為州省清湘縣
入焉𨽻湖廣永州府二十八年改今屬　灌陽縣本漢
零陵縣地吳析置灌陽縣因灌水為名隋省入湘源縣
大業末蕭銑復置𨽻全州唐初省後復置屬永州五代

時馬氏屬全州宋元明因之

　　栁州府秦桂林郡地漢屬鬱林郡三國吳復屬桂林後
又析置馬平郡梁大同中兼置龍州以龍見得名治龍
江南隋開皇中廢郡徙州治江北尋廢以馬平縣置象
州大業初州廢以其地屬始安郡唐置昆州治馬平縣
尋改南昆州貞觀八年始改栁州謂地當栁星云天寳
初改龍城郡乾元初復為栁州光化後為楚馬氏所據
五代時屬南漢宋仍為栁州咸淳初徙治栁城縣之龍

江元至元中改置栁州路明改栁州府領州二縣十
(附郭)馬平縣本漢潭中縣地屬鬱林郡三國吳置馬平縣
隋屬象州大業初州廢以縣屬始安郡唐屬昆州後為
栁州治宋元明因之　洛容縣本漢潭中縣地唐貞觀
中置洛容縣屬栁州宋嘉祐中省象縣入焉元明因之

　　羅城縣本桂林之㺷州洞地宋開寳中置羅城縣屬
融州熙寧中省入融水縣明洪武初復置縣屬融州十
年州廢改今屬　栁城縣本漢潭中縣地梁置龍城縣

隋初屬桂州後屬始安郡唐初以縣置龍州貞觀間州
廢以縣屬栁州宋景徳中改為栁城縣治龍江元移置
龍江東明因之　懐逺縣本牂牁夜郎之境宋至和中
置三口寨崇寧中於寨置懐安軍尋改平州又置懐逺
縣政和初州縣俱廢宣和初復置州紹興中州廢復置
縣屬融州元因之明洪武十年縣置三江鎮巡檢司十
四年復置縣改今屬　融縣本漢潭中縣南齊改齊熈
縣及置齊熈郡梁兼置東寧州隋廢郡改為融州及改

縣曰義熈大業初州廢以縣屬始安郡唐復置融州又
改縣曰融水為州治天寳初改州為融水郡乾元初復
為融州宋置清逺軍節度元改置融州路尋改為州明
改為縣以融水縣省入　來賔縣本秦桂林郡唐乾封
間置嚴州領來賔循徳歸化三縣宋廢州省歸化武化
二縣入來賔𨽻象州元因之明改今屬　象州本秦桂
林郡地漢為鬱林郡中溜潭中二縣地陳置象郡隋罷
郡置象州治馬平大業中廢州别置象縣屬始安郡唐

復置象州治陽夀縣天寳初改為象郡乾元初復為象
州元改置象州路後復為州明以陽夀縣省入　武宣
縣本隋始安郡之桂林縣地唐析置武宣縣屬象州乾
封初省桂林縣入焉宋元明初因之明後改為武宣縣

　　賔州本秦桂林郡地漢置領方縣屬鬱林郡吳改臨
浦縣晉復改梁於縣置領方郡隋初廢郡以縣屬尹州
復屬鬱林郡唐初屬南方州貞觀間析置賔州治領方
縣天寳初改安城郡後改領方郡乾元初復為賔州宋

開寳間州廢尋復置元改置賔州路後改為州明因之

　　遷江縣本唐邕州地大厯間置思剛州屬邕州都督
府宋天禧中改為遷江縣屬賔州元明因之　上林縣
本領方縣地唐初置上林縣屬邕州宋改屬賔州元明
因之

　　慶逺府秦象郡地漢為交趾日南界後淪於蠻唐始置
粤州乾封中改曰宜州治龍水縣天寳初改龍水郡乾
元初復為宜州五代時為楚馬氏所有後屬南漢宋平

嶺南仍為宜州屬廣西路宣和初置慶逺軍節度咸淳
初改慶逺府元至元中改置慶逺路明復改為慶逺府
領州四縣五長官司二　(附郭)宜山縣本唐龍水縣為宜
州治宋嘉祐間省路曹縣入焉熈寧間又以古陽述昆
二縣省入宣和間改為宜山以縣有宜山故名元明因
之　天河縣唐置𨽻宜州宋初因之大觀初割𨽻屬融
州靖康初復置𨽻宜州元明因之　思恩縣唐貞觀間
置𨽻環州宋慶厯中改𨽻宜州大觀初以帶溪寨置溪

州割此縣𨽻之後州廢復以縣𨽻宜州元明因之　河
池州本唐羈縻智州地宋置河池縣𨽻宜州以富力縣
省入大觀初即縣置庭州改名懐徳尋廢州復改為河
池縣明洪武初又省三旺州入焉正徳間改為州　忻
城縣唐置芝州治忻城縣天寳初改忻城縣屬嶺南道
後復改為芝州宋慶厯間廢芝州以忻城縣𨽻宜州元
明因之　南丹州舊為蠻峒唐為羈縻極邊之地宋元
豐三年立為南丹州設土官管轄諸峒郡酋元屬慶逺

南丹溪峒等處安撫司明洪武初仍為州省永鸞福延
四州入焉二十八年州廢設南丹衛尋復置州　茘波
縣宋置茘波州以羈縻蠻人元仍南丹安撫司明洪武
初廢入思恩縣十七年復析置茘波縣𨽻府正統十二
年改𨽻南丹州轄方村蒙村窮來三巡檢司　東蘭州
宋嘉寧五年置蘭州紹興間命土人韋姓者為知州元
改為東蘭州明因之洪武十二年省安息忠文三州入
焉　那地州唐為蠻猺所居之地名曰那宋崇寧間納

土置地那二州大觀初析地州建隆縣置孚州宣和中
孚州廢元仍為那地二州明洪武初省那入地改為那
地州　永定長官司在府城西莫徃鄉明𢎞治五年開
設　永順長官司在府城西述崑鄉開設同上

　　平樂府秦桂林郡地漢屬蒼梧郡三國吳置平樂等縣
屬始安郡宋屬始建國齊屬始安郡隋初廢郡以縣屬
桂州大業初州廢縣仍屬始安唐置樂州治平樂縣貞
觀中改昭州以昭潭得名天寳初為平樂郡乾元初為

昭州五代時屬南漢宋開寳中仍為昭州屬廣南西路
元大徳中改為平樂府明因之領州一縣七　(附郭)平樂
縣本漢蒼梧茘浦縣地吳析置平樂縣𨽻始安郡唐初
縣置樂州後為昭州治宋以水平縣省入元平樂府治
此明因之又省立山縣入焉　恭城縣本漢蒼梧郡地
自晉至隋皆為始安郡地隋末蕭銑始置恭城縣唐初
置樂州後𨽻昭州宋仍舊元屬平樂府明因之　富川
縣本漢舊縣屬蒼梧郡吳屬臨賀郡隋初屬賀州後屬

始安郡唐初仍屬賀州天寳初更名富水縣後復舊宋
以馮乗縣省入元因之明改今屬　賀縣本漢臨賀縣
屬蒼梧郡吳以縣置臨賀郡宋改縣齊為臨賀國陳仍
為郡隋廢郡置賀縣大業中改臨賀縣後又改綏越郡
唐改賀州或為臨賀郡宋仍為賀州而臨賀縣常為治
所元以桂嶺省入明洪武初省臨賀縣入州尋改州為
縣及改今屬　茘浦縣舊屬桂林府本漢舊縣屬蒼梧
郡在茘江北因名吳屬始安郡隋屬桂州唐以縣置蒙

州後州廢縣還屬桂州宋以永寧縣省入元明因之

　　修仁縣舊屬桂林府本漢茘浦縣地吳析置建陵縣梁
立為郡隋初省郡復為縣屬桂州唐貞觀初於縣置六
州尋廢州復為建陵縣長慶中改修仁縣宋熈寧中省
入茘浦縣元豐初置元明因之　永安州舊為桂林府
立山縣明洪武初縣廢改𨽻平樂其地猺獞巢穴頻年
結聚茘浦大藤峽諸賊為冦成化十三年改設州治

　　昭平縣秦漢以來為臨賀地梁析臨賀太平嶺地置南

静郡附郭為龍平隋廢郡以縣屬始安郡唐武徳析置
思懃馬江合龍平為三縣宋開寳省思懃馬江入龍平
屬昭州熈寧中改屬梧州元豐中復屬昭州宣和間改
名昭平元復為龍平尋省入平樂縣明萬厯初復為昭
平縣𨽻平樂府

　　梧州府秦桂林象郡地後為南粤所據漢武帝平南粤
置蒼梧郡廣信縣於今治元封五年置交趾部刺史治
此建安中始改交趾部為交州三國吳屬廣州晉以後

因之梁屬成州隋廢郡為蒼梧縣屬封州唐屬靜州尋
以縣置梧州天寳初改蒼梧郡乾元初復為梧州五代
時屬南漢宋仍為梧州元至元中改置梧州路明改為
梧州府領州一縣九　(附郭)蒼梧縣本漢廣信縣為蒼梧
郡治隋初改蒼梧縣屬封州後州罷復屬郡唐於縣置
梧州宋以猛陵戎城二縣地省入元明因之　藤縣本
漢蒼梧郡之猛陵縣地晉屬永平郡隋平陳郡廢置藤
州治永平縣大業中州廢復置永平郡唐復為藤州天

寳初改感義郡乾元初復為藤州治寧風縣宋徙治鐔
津縣元因之明洪武初改州為縣省鐔津縣入焉　容
縣本漢合浦縣地晉分置宕昌縣梁改曰隂石縣置隂
石郡隋廢郡改曰奉化又改曰普寧屬藤州唐置銅州
貞觀中改容州以山為名天寳初改普寧郡乾元初復
為容州元改置容州路後復為州明洪武初改為縣以
普寧縣省入　岑溪縣秦為南海郡地溪為蒼梧郡梁
置永業郡尋改為縣隋屬瀧州唐置南義州復徙治岑

溪縣宋避諱改南儀州熈寧中州廢以岑溪縣𨽻藤州
明改今屬　懐集縣本漢四會縣地屬南海郡晉置懐
逺縣屬新會郡劉宋析置懐集屬建綏郡隋屬廣州唐
置威州尋廢開元初以永固縣省入宋初又省洊水縣
入焉元屬賀州明洪武初改今屬　鬱林州本秦桂林
郡地漢屬鬱林郡梁置定州後改為南州隋改為鬱州
後屬鬱林郡唐屬貴州又析為牢州南尹州麟徳初析
置鬱州治鬱平縣乾封初改鬱林州天寳初改鬱林郡

乾元初復為州五代時地屬南漢宋仍為鬱林州遷至
興業至道初徙治南流元因之明洪武五年省南流縣
入焉領縣四　博白縣秦屬象郡漢為合浦縣地唐初
析置南州并置博白縣以山為名尋改南州為白州宋
廢州以縣𨽻亷州未幾州復置政和初又廢州以縣𨽻
鬱林州尋復置紹興間復廢州以縣𨽻鬱林州元明因
之　北流縣本漢合浦郡地隋置北流縣屬越州後屬
合浦郡唐屬容州或屬普寧郡宋元仍屬容州洪武十

年改屬鬱林　陸川縣本漢合浦地隋析置陸川縣屬
越州大業初省入北流縣唐復置屬南巖州貞觀中屬
潘州開元中屬容州宋廢順州以龍豪等四縣省入移
治公平淳化中又移治温水元屬容州明洪武四年改
屬鬱林州　興業縣本陳石南縣置石南郡隋廢郡以
縣屬尹州後屬鬱林郡唐屬貴州麟徳初析置興業縣
屬鬱州建中初以石南省入宋開寳中以鬱平興徳二
縣省入元明因之


　　潯州府秦桂林郡地漢置鬱林郡治布山縣(今桂平)其東
屬蒼梧吳以後因之梁分鬱林於此置桂平郡隋廢桂
平郡為縣屬鬱林郡唐屬鷰州貞觀間始置潯州治桂
平天寳初改潯江郡乾元初復為潯州宋省尋復置元
至元中改置潯州路明洪武元年以貴横二州及永淳
縣來屬三年改路為府改貴州為貴縣九年以横州永
淳縣割屬南寧府領州一縣三　(附郭)桂平縣本漢布山
縣為鬱林郡治所梁置桂平郡隋廢郡於布山縣地置

桂平縣屬尹州後屬鬱林郡唐屬鷰州貞觀於縣置潯
州後省陵江縣入焉宋開寳中州廢以縣屬貴州尋復
置州元明因之　平南縣本漢猛陵縣地屬蒼梧郡晉
置武城縣劉宋改置武林縣屬永平郡隋初屬藤州唐
貞觀中分置平南縣後自武林移龔州治此領陽川武
林隋建大同四縣宋省四縣入平南後又以思明之武
郎縣省入紹興中州廢以縣𨽻潯州元明因之　貴縣
本秦桂林郡之南境漢為鬱林郡之廣鬱縣吳改隂平

縣晉改鬱平縣仍舊鬱林郡梁置定州改南定州隋初
郡廢改曰尹州大業初又改鬱州治鬱林縣尋改鬱林
郡唐初改南尹州貞觀中改貴州仍舊治天寳初改懐
澤郡乾元初復為貴州宋改鬱平縣曰鬱林縣為州治
元因之明廢鬱林縣改州為縣及改今屬　武靖州本
大藤峽内碧灘驛峽賊既平成化二年上隆州知州岑
鐸以宗黨不睦請遷州治於此賜名武靖(今詳左江土司志)

　　南寧府秦桂林郡地漢為鬱林郡之領方縣地晉分置

晉興郡隋平陳廢郡為縣屬簡州後改曰宣化縣屬鬱
林郡唐初於縣置南晉州貞觀中改為邕州天寳初改
朗寧郡乾元初復為邕州後置建武軍節度宋仍為邕
州𨽻廣南西路大觀初改軍名永寧元至元中改置邕
州路泰定初改為南寧路明改路為府領州三縣三
(附郭)宣化縣本秦桂林縣地漢為鬱林郡領方縣地晉置
晉興郡隋廢郡為縣屬尹州後改宣化縣屬鬱林郡唐
初於縣置南晉州後改邕州宋省朗寧思籠如和四縣

入焉元明因之　横州本秦桂林郡地漢為合浦郡髙
梁縣地吳分置合浦北部晉屬寧浦郡梁又分立簡陽
郡隋廢郡置簡州治寧浦縣又改縁州大業初州廢以
縣𨽻鬱林郡唐復置簡州尋改南簡州又改横州宋因
之元初改置横州路尋復為州明洪武初𨽻潯州府十
年改為横縣𨽻南寧府十四年復為州　永淳縣本秦
桂林縣地漢屬鬱林郡唐初置淳州治永定縣永貞元
年改巒州宋初廢巒州以永定縣屬横州熈寧中省元

祐中復置改永淳縣元明因之　上思州唐置宋屬邕
州遷隆寨元屬思明路明因之𢎞治十八年改屬南寧
府(上思本土州土官底簿云洪武二年給印委江州致仕土官黄威震次子中榮署州事三十三年除同知
永樂元年陞知州中榮死子智永十一年襲正統九年智永死子瑛景泰四年襲　舊通志云中榮生二子黄
瑛黄璥瑛襲無子成化五年乞他兒育以為嗣名黄富既而生嫡子黄鋆後瑛作亂侵南寧地繋獄死鋆保襲
𢎞治三年黄富與鋆争襲訟于官未白時思明府又濫保黄璥子黄鎏孫黄理當襲不報理乃糾遷隆洞黄愷
作亂至十三年捕獲誅之十四年思明官族黄澄復糾黄愷子添貴兵逐上思攝印孫同知而據州以叛總督
劉大夏檄當道捕獲黄澄誅之而添貴奔於蠻洞十八年州目趙宣等奏以州改流官𨽻南寧府思明土官黄

暘詭列黄智永宗系以族人黄寧冒襲為監司所駁正徳六年又冒以黄鏐保襲州目廖丙等證其詐黄暘遂
嗾黄鏐糾合黄添貴兵為亂總督林廷選遣兵捕鏐繋潯州獄後姦細詐為文書下潯州釋鏐鏐復與其黨殺
掠州境嘉靖元年總督張嵿遣官兵討獲檻送軍門擒妻子并斬賊黨鏐死於獄仍棄市州境遂平)　隆
安縣本宣化之那九村先議設䭾演那樓寨巡檢司彈
壓嘉靖七年新建伯王守仁有事田州相度其土曰可
縣也乃請置縣曰隆安　新寧州舊為四峒界宣化江
恵二州間嘉靖中峒民黄綱率其黨效欵因改四峒為
四都曰武黎曰華陽曰沙水曰吳從隆慶間設州曰新

寧治沙都　(遷隆峒古交趾地宋皇祐中黄勝竒從狄青征儂智髙有功置遷隆峒巡檢司𨽻思
明府明初改𨽻南寧)

　　太平府漢交趾郡地號麗江晉以來夷獠居之唐為羈
縻州𨽻邕州都督府其後或臣或叛宋平嶺南於左右
二江溪峒立五寨其一曰太平與古萬遷隆永平横山
四寨各領州縣洞屬邕州建武軍節度元初仍為五寨
後廢置太平路於麗江以控制左江溪洞州縣明洪武
二年改為太平府初治䭾盧未幾復還麗江領州四縣

一　崇善縣古名崇山即舜放驩兜處宋置崇善縣𨽻
古萬寨元改今屬明因之(土官底簿云趙福賢係崇善世襲土官知縣趙元佐子洪
武元年款附二年授知縣患病子暹永樂元年襲宣徳三年為侵占地方殺擄全家抄劄景泰二年太平等州
縣鄉老告保李循懋承襲不許正統三年改設流官)　左州舊名左陽唐置𨽻邕
州宋𨽻古萬寨元改今屬明因之土官黄姓洪武中黄
勝爵兩傳子孫争襲相仇殺成化十三年改流州治舊
在龍村知州李欽承遷於古欖萬厯二年始建學(土官底簿
云黄郭鼎前元左州知州黄萬明子被上思州官族黄宗順興兵侵占郭鼎流移龍州洪武元年歸附前土官

知府黄英衍將原占本州印信繳納總兵官處二年降本州印信英衍拘留在已三年本州鄉老接郭鼎回州
復業郭鼎死子佛生二十二年署事二十八年為謀殺等事令其子慶斌暫署事三十年為陳情事提取絕嗣
本年除流官知州張思温赴任三十二年放回為民鄉老張五等告保黄勝爵係土官宗派應襲三十二年准
襲本州同知永樂元年陞知州　舊通志勝爵死子徳髙襲徳髙死子藴亮宣徳七年襲藴亮生子三長昱次
倚季昂天順六年藴亮死昱倚争襲搆兵為亂督府捕昱倚繋獄皆死以其弟昂襲昂死絶嗣當道議改流官
成化十三年銓流官知州韓隆周道安黄達相繼蒞任𢎞治元年銓知州何東十三年土人黄金謀復土官作
亂下獄死正徳間韋廣明又捏詐謀復下獄死其弟廣隆復奪州印奔下雷峒督府遣兵捕誅之)　養
利州州有養山利水合以為名土官趙姓明洪武初有

趙日泰者歸附授知州以次傳襲至宣徳間稍用侵其
鄰境殺掠萬厯三年始平之因改流(土官底簿云洪武初養利土官趙志
興歸附授知州志興死無子弟方襲方死子武寧幼弟志真署事永樂元年武寧出幼准襲武寧死庶兄武髙
五年襲舊通志云宣徳初以罪誅滅改設流官)　永康州舊名康山宋置縣𨽻
遷隆寨元𨽻太平路明如之土官楊姓成化八年其子
孫楊雄傑糾合峒賊二千餘人入宣化縣刧擄且偽署
官職總兵官趙輔等擒誅之因改流(土官底簿云揚榮賢前元永康縣尹
楊朝英子洪武元年歸附授知縣榮賢死十六年子益愆襲益愆死子武髙永樂十年襲武髙死子瓊宣徳七

年襲瓊死子雄傑成化二年襲後以罪誅成化十四年改設流官銓選潘衡)　上石西州唐
置石西州宋加上字屬永平寨元屬思明路明改路為
府因屬焉後乃改屬太平州(土官底簿及通志云何士𢎞係靜江府人因上石西
州官亡絶本府舉保權辦州事洪武二年授知州士𢎞死二十一年子義署事亦死無子成化十三年思明府
土官黄&KR1215;弟黄瑢保攝州事死亦無嗣十五年遂改流官銓知州彭侃歴任滿去思明府又以族人黄髙攝州
憑祥李廣寧計賺其印督府追給流官殷輿掌之後輿為土人毒死繼選知州董鳳遂畏瘴毒不敢入州思明
府官族黄貴寧因而據州攝其事𢎞治六年況村黄紹攻州奪其村十有八與幼子黄文華領之事聞以兵討
之十二年紹納款願還徴其印貯於藩司貴寧復以妾育他兒名景祐謀管所轄村十有七賂奸司黄球等矯

府帖付景祐攝州事復妄請給印督府坐貴寧罪仍以印給流官)更土官趙氏何氏黄
氏凡三姓皆絶始改流然自知州殷興為土人毒死其
後陞授來者概不敢入多寄孥於太平以承使令之乏
萬厯十九年知州孫繼先始新州治攜家人從拓城甃
井略改觀焉自後復鞠為戎莽之塲至天啓二年閩人
吳爾施乃披荆棘而進崇禎間歸併本府通判管理

　　思恩軍民府漢屬交趾唐為思恩州屬邕乃澄州止戈
縣地宋開寳間廢澄州以止戈賀水無虞三縣省入上

林治平間以上林之止戈入武緣𨽻邕元屬田州路歴
代羈縻而已明洪武初土官岑永昌歸附授思恩知州
仍屬田州永樂初改屬布政司時居民僅八百戸永昌
死子瑛襲(土官底簿云永昌係岑堅第三子前元有兄永泰隨父堅同詣軍前納欵洪武二年授永泰思恩知州永
泰死無子永昌係親弟告襲永樂四年患病次男瓛告替七年准替十八年瓛死無子弟瑛襲)
瑛有謀略善治兵尤當上官意前後鎮守大帥皆優異
之洪熙間從鎮逺侯顧興祖奏以武緣白山峒七百戸
分屬思恩宣徳間復從都督山雲奏以上林淥溪峒八

百餘戸益之正統間瑛以功陞田州知府仍管思恩州
事瑛欲兼管田州府與知府岑紹交惡安逺矦栁溥議
陞思恩為府又益以宜山八仙諸峒六百六十戸從之
尋改為軍民府瑛以府治遐逖議改於橋利又請置學
校立師儒増廣生徒比諸内郡焉時兩廣用兵多所調
發總兵董興檄瑛討賊帥黄蕭養破之瑛守栁慶又敗
峒賊韋公㸃於賔州瑛上首功四百五十餘天順元年
陞廣西參政改都指揮同知擢驃騎將軍都指揮使瑛

死子鑌襲三年違逆自縊以鑌弟鐩襲成化十五年鐩
死子濬襲濬以兵力雄長𢎞治間屢冦思城果化上林
都陽等寨攻陷田州逐知府岑猛俘其妻子婦女百二
十九人都御史潘蕃疏其罪狀集兵進討濬敗死遷其
家因議改銓流官以雲南知府張鳳為廣西右參政掌
思恩府事正徳七年増設鳳化縣治以流官諸夷猶未
甚馴伏覃恩劉召相繼為變都御史盛應期遣官軍平
之未幾而土目王受與田州目盧蘇合謀煽亂勢益猖

獗新建伯王守仁受命至乃一意招撫而檄受等破八
寨賊為張其功因列思恩地為九土巡檢司管以頭目
授王受白山司巡檢得比於世官矣又以思恩舊治瘴
霧昏塞宜更之爽塏於是擇地荒田以建新郡割武緣
止戈二里益之又議割上林三里而移鳳化縣治於其
處盖寓犬牙相錯之意嗣之者為林公富所議遷郡割
止戈里俱如公指惟以三里當設衛而并鳳化縣裁之
遂令府治益孤嘉靖十三年鎮安岑金寳詐岑濬子謀

并思恩守備髙乾督九司征之誅金寳十六年鎮安又
糾衆謀亂參將沈希儀誘至栁州殺之其後九司日恣
所轄夷民不堪知府陳璜棄城而逃目把劉現盧回以
復土為名鼓衆煽亂副使翁萬達因有事安南計擒盧
回殺之招回九司從亂者三十餘人最後東蘭岑瑄詐
稱岑濬子起雲謀復土官卒為九司頭目所縛萬厯七
年督府吳文華謂九司日以驕黠編民甚少緩急難恃
奏割南寧武縁縣屬思恩自是思恩稱巨鎮矣　武緣

縣本漢領方縣地梁屬嶺山郡隋置武縁縣尋省入嶺
山縣屬鬱林郡唐武徳間復置屬南晉州後屬邕州宋
景祐間益以廢樂昌封陵二縣地屬邕州元明因之至
萬厯七年始改今屬　(何旺堡前𨽻上林止戈宋治平四年撥入武縁明萬厯七年置
何旺堡大鳴山脚設堡長領土兵五十名防禦𨽻思恩)　上映土州古蠻夷地秦
屬百粤漢屬交趾唐為夷峒宋置上映土知州世襲明
洪武間廢為峒崇禎十年復為上映土州𨽻思恩　西
隆州古日南國宋名安隆峒明永樂間置安隆長官司

岑姓沿襲後以嗣絶相争　本朝康熈五年撫平之改
置西隆州設流官𨽻思恩　西林縣古百粤地秦漢屬
交趾宋置上林峒明改上林長官司崇禎間廣南土官
侵奪争戰不休　本朝康熈三年勘定改置西林縣設
流官𨽻思恩　(小鎮安古百粤地漢屬交趾唐置鎮安峒立宣撫司宋改為鎮安府立岑姓為
土府世襲明永樂間分其後裔岑志英管舊鎮安立為州𨽻鎮安土府統轄於思恩軍民府地近雲南久阻聲
教　本朝順治十七年繳印投誠最晩未經具題不便循舊名故係以小鎮安仍𨽻思恩)










　　粤西文載卷十一

