







　　欽定四庫全書

　　粤西詩載卷十七

　　桂林府通判汪森編

　　七言律

　　湘山寺　　　　　　　　　　　王　臣

　　一幅畫圖天放出百年風月我來登影堂香火存唐偈
賜額州人説宋僧過雨遊波晴蕩漾邉崖怪石碧稜層
世情不似雲山好他日還湏借瘦藤


　　柳州懷古感時

　　謾爇龍涎繞座熏細論今古㡬斜曛髙才反累河東柳
遠謫堪憐諌議墳古廟千年栖夜月山城一帶鎖寒雲
明良自古稱難遇忠藎能忘荅聖君

　　慶遠南山

　　將軍載酒去駝峰共看南山紫翠重石壁猶含殘雨潤
洞門長倩白雲封谷中人去空堂應林下僧歸獨鶴從
滿地夕陽催上馬入城聞打暮天鐘


　　九日遊桂山　　　　　　　　　陳崇德

　　上盡層坡山上山興來氣力健無慳衣冠艶拂黄花畔
僕御聲傳碧嶂間不學孟嘉當日醉却懐陶令此身閒
何時辦了公家事隨處青山策杖攀

　　湘南别意送詹廷信入賀

　　花滿江亭酒滿觴十分春色送行裝看山馬首吟行壯
别路天涯客思長萬國衣冠同際㑹三湘文物仰輝光
祝呼聖夀瑶觴後更取邊情入奏章


　　寓陽朔

　　四野山多少有墟山形露骨洞嵓虚眼前瘡疾誰能療
紙上文移我厭書功利乘時奚可久治安長策竟何如
列城願得朝歌長盤錯何愁不盡除

　　寓灌陽

　　六年踪跡未曽停冒走風塵毎見星按節敢辭灘路惡
看山直入灌陽青竹籬茅舎千門月石徑溪橋㡬處亭
但得客身長是健瘴鄉雖久不妨經


　　夏日登賔州南樓

　　烟樹蒼茫眼界賖樓頭踏徧日西斜雲開遠景看林木
風帶微香度野花山不斷青連碧漢水微拖緑䕶田家
近來喜得邉塵浄仰仗兵威鎭泰華

　　始至太平　　　　　　　　　　田惟祜

　　佐職叨承寵命嘉踈才自合處荒遐郡中編户惟三里
城内居民止一家十九縣州環粤徼萬千山水極天涯
宦遊到此饒間暇不負年來兩鬢華


　　題伏波馬將軍廟

　　嘗于青史見勲名遺廟江邉古木横烈士平生窮益壯
大才自昔晩方成巍巍銅柱功難朽寂寂雲臺論不平
千載烏蠻灘下水猶懐憤激顯英聲

　　横州舟中寫懐寄鄧太守

　　孤舟久處即為家宦况荒涼更莫加夢裏青山如故國
望中紅葉似閒花雲横嶺樹迷天目日出扶桑見海霞
回首天南更天北秪應添我鬢邉華


　　送陸太守遷廣西大參　　　　　夏　言

　　此邦小試親民政重鎮還須濟世豪萬里南行應自壯
九重西顧可無勞旌旗曉拂蠻烟重驛路秋看嶺月髙
絶喜殊方富形勝灕山桂水䕶官曹

　　宿山棗遣懐和嚴介谿韻　　　　汪必東

　　山棗烟村來薄暮嶺梧雲榻起崇朝夢囘冀北鸎啼遠
人度衡南雁字寥客悶只須排酩酊宦遊誰復許逍遥
西郵更報邊烽急何日王師一雨銷


　　戊子粤右秋試畢贈部使祁惟允林汝南二主考
還朝

　　初筵歌罷鹿鳴章又發驪歌送别觴粤海星槎廻上使
漢廷風采動仙郎干旄曉拂三湘樹藥籠秋分八桂香
最是薦書文制雅解携多士應君王

　　過蒼梧酬黄筠溪逺餞

　　黄子别來真鄙我蒼梧行轉忽逢君秋襟自浣千陂水
春服誰裁一片雲文字酒盃浮菊艶笑談詩句吐蘭芬

明朝鷁楫三江道囘首龍門㡬夕曛

　　送王都閫之廣西　　　　　　　李　濓

　　帝簡鄖襄節制雄嶺南專閫氣如虹琱弓玉斧皆廷賜
燕頷虬髥有父風桂水瘴消飛檄外梧山氛浄凱歌中
麒麐峻閣雲霄待早樹平蠻第一功

　　送童太守入桂林

　　緋袍金綬紫薇臣郡國如何借宼頻停鷁北堂還綵服
畫熊南國又朱輪晴逾梧嶺隨征雁秋渡瀟湘憶故人

自愧素餐淹歲月羨君隨處布陽春

　　别張南溪謫廣西　　　　　　　崔　桐

　　漠漠風烟萬里分燕山杯酒竚殘曛乾坤道在應無愧
兄弟心傳本不羣槎泛逈隨鯨海月劒雄還倚鱷溪雲
清時宣室思賢俊㑹見瑶環早賜君

　　風洞　　　　　　　　　　　　楊茂元

　　登登石磴不辭勞為愛雲林隔市囂上下洞連風貫穿
髙低山擁水週遭青天放眼樓臺逈斗酒開懐主客豪

細雨催歸情未厚臨分猶共說離騷

　　遊西峰嵓　　　　　　　　　　戴　欽

　　老君嵓畔秀西峰雲洞丹梯歴萬重幻化山河開佛狀
莊嚴鸞鶴象仙蹤瑶壇翠柱虬龍見花閣蓮臺烟霧濃
更欲崆峒問天老長歌山月下雲松

　　謁柳子厚祠

　　窈窕山門入柳堂隂隂松檜洒秋香多才憐汝終疎放
徃迹令人倍感傷荒塚草寒惟夜月斷碑蕪沒自斜陽

遥將萬古英雄淚洒向江流孰短長

　　遊老君洞二首

　　入山頓覺俗縁消况復捫星上紫霄石乳滴雲開萬洞
山龍盤水下三橋天仙鶴舉留丹竈玉女鸞迴響碧簫
囘首浮生無處著欲將身世混漁樵

　　名山江上徧登遊石室仙壇此絶幽金鼎丹光蟠白鶴
洞天霞氣半青牛𤣥宫彷彿來三島烟水分明像十洲
醉撥五雲山下路剛風披拂鳳毛裘


　　登老子嵓髙閣

　　山門宛轉盤雲磴仙閣髙寒出洞天霞氣成龍隨竹杖
花香依鶴下芝田迴峯並度南來雁短棹齊飛江上船
北望長安何處是日華遥散五雲邊

　　登立魚峯

　　小龍潭上立魚山絶壁懸蘿豈易攀金磴斜分天路轉
翠霞髙抱玉峯閒洞中白日憑吞吐江上漁舟自往還
清嘯隨風落牛斗置身遙在五雲端


　　題伏波祠　　　　　　　　　　錢　溥

　　將軍遺像瞰江臯江水江花映戰袍銅柱自標千古蹟
雲臺不數一時豪槎牙石逼灘流轉潑墨嵐屯樹影髙
願播英威如在日平蠻有計賊難逃

　　張華同知全州　　　　　　　　張　璧

　　參戎常羨曳新裾分刺今看擁貳車此日使華將雨露
當年文彩動璠璵風清湘水無犀照近地衡陽有雁書
撫字催科孰輕重知君原自解乗除


　　劉奇逢補任上石州

　　早從闕下再彈冠萬里休嗟道路難今去宦遊仍郡刺
向來聲價起刑官(湖廣初任汝寧推官有聲應召)且持南粤新符竹莫
戀東湖舊釣竿銅柱尚餘標漢紀嘉名還擬並髙寒

　　送張太史子陽封靖江王得省　　張　治

　　江湖玉節明秋水星漢仙槎下紫薇弔古不妨平子賦
還家應羨老萊衣蒼梧雲浄青山出緑浦天寒白雁稀
百粤更須勞問俗田陽猶未解重圍


　　送蕭尚㸃之忠州因寄雲東

　　忠州百粤文身地歲晏天涯獨去難抱璞自憐三獻後
卑栖聊借一枝安山連八桂蠻烟暝江入蒼梧毒雨寒
若過湘春逢舊侣為言相憶路漫漫

　　送黄憲副之任廣右　　　　　　謝士元

　　氷蘗聲名簡帝心觀風雋擢渙綸音一朝持節辭楓陛
千里驅車赴桂林雨過荔源青似染雲開堯嶺碧如簪
懸知按部春風裏無限江山伴醉吟


　　送蘓雪江任桂林　　　　　　　張元秩

　　湘灕流合始安州落日千家烟火浮天遠星辰聯貫索
山空雷雨動窮陬異魚水漲湖塘月金粟花明楚越秋
簡訟只今懐舊俗韓公閉閣合深憂

　　送廣西僉憲龔亹齋　　　　　　曽　梧

　　桂海星分執法尊手持繡斧下天閽眼醒偉觀看雞卜
意到超然忘我言士挽須龍歸别洞人酣艮柳臥前村
朔南萬里圖王㑹談笑誰能壯北門


　　風洞　　　　　　　　　　　　劉　節

　　絶壁盤雲開古洞重樓疊綵倚蕪城旌旄日午花薫氣
林樹風過鳥出聲天畔草亭千里目沙旁烟艇十年情
粤南消息皇華杳憔悴揚雄戀玉京

　　柳山

　　歩入迴峯坐小堂柳侯祠下草初荒烟浮萬井涵秋逈
水合三江入楚長曲徑短亭人寂寂古泉幽澗樹蒼蒼
匡山雲谷空囘首歸路蕭踈漫夕陽


　　富川鐘山　　　　　　　　　　張　祐

　　村墟牢落負良宵寒月遥看上泬㵳火樹星橋行處少
瘴烟蠻霧坐中饒豸冠獨愧匡時䇿虎旅人驚拔俗標
得了公家今日事便應雲水老漁樵

　　桂林元夕　　　　　　　　　　黄　佐

　　何處笙歌入座聞即看陸海在人羣星橋暗度重輪月
火樹晴開五色雲湘水未逢天北使灕江猶駐粤南軍
江湖心事年年在徙倚東風酒易醺


　　送李稚大廣右視學

　　吹劒當年歌昔遊十年塵夢對三洲湘山似㦸馬前出
楚水如絲天際流監祿豈知終化俗伏波何用更封侯
離絃莫奏清商曲梧葉蕭蕭已報秋

　　横州伏波廟

　　髙灘危石鎖崔嵬長夏風烟午未開南海樓船從此去
中原冠冕至今來武陵一曲風塵静銅柱孤標日月迴
千載伏波祠宇在漢朝何處有雲臺


　　過邕紀行　　　　　　　　　　姚　鏌

　　頻年行部過邕州眼底天光次第收林邑峯髙雲半濕
崑崙道險樹偏稠三春野外鳴耕犢十里江干繫客舟
况是聖明文化濶絃歌幾處月當樓

　　題伏波祠

　　男兒本是世間竒馬革尋常願裹尸木斬層崖通漢道
柱標萬里奠坤維元功不鑄黄金像謗口翻成貝錦疑
古廟灘頭詩半壁絶勝當代史臣辭


　　桂林行臺四山皆几席間清竒峭拔名重天下誠
不誣也民事多艱不遂登眺𤓰期得代對景惘
然　　　　　　　　　　　　林廷選

　　桂山竒峭世間無日日當窗見畫圖排去離愁忘歲月
助來吟興徧江湖空嵓花木青黄間叠石莓苔紫翠腴
也被山靈嘲我俗寧拚半晝狎樵夫

　　平樂行臺籌用兵給餉有懐和前人壁間韻

　　蕩蕩堯天化日長願垂蔀屋照逃亡朝鉦暮鼓時多難

青草黄茅地半荒湖海有心馳北闕經綸無術起南陽
晚山環翠清人骨載詠皇華第㡬章

　　阻水昭平同僉憲陳文用賦

　　昭州南下接梧潯民苦羣夷歲屢侵令肅柳營旗斾偃
詩成蓮幕酒盃斟雨深湍惡遲行色花落鳩啼碎客心
我愛干城人赳赳未聞罝兎在中林

　　陞右都御史奉勅總督兩廣軍務兼理巡撫愧懼
有作


　　江湖廊廟竟何為新捧綸音下玉墀半載三遷驚數異
兩藩重到訝時移草萊枯槁湏膏澤今古勲名在鼎彜
報國寸心猶未老粤山灕水也先知

　　登馬退山望邕州　　　　　　　張　岳

　　筍輿穿嶺又髙峰極望關山興不窮元氣遠浮瀛海外
人家多在翠微中軟莎黄犢迷烟雨極浦歸帆逗晩風
兵祲沈銷春晝永兩江林樹欝青葱

　　入邕州


　　邕州城北兩江來五管金湯亦壯哉海賈盡通身毒布
堠亭遥擬白龍堆臥闗虎豹春霾霧入匣雌雄夜吼雷
御遠古來資上畧天南璧馬已枚枚

　　發邕州徃鎭南闗

　　隔年梅雨記重遊風雨依稀獠瘴收老去筋骸慚櫪馬
誰將華髮博蝸牛孤光冉冉瀧頭月雙櫓迢迢天際舟
夜數星辰翻百念非闗鄉國起離憂

　　太平東岸尖峰似故山作


　　何處飛來玉笋峰似曽排闥為吾容隔江翠色迎孤棹
故國白雲知㡬重樹老時鳴楓葉雨山空遠逓夕陽鐘
十年回首凋𤣥鬢欲躡征鴻恨莫從

　　和可齋泊舟左江有懐韻

　　雉堞岧岧俯碧潯天涯此路接雞林地非中土衣冠並
氣壓南荒歲月深尊俎空憐麾羽扇溪山何處聽樵音
倘諧插翮飛蓬島願學燒丹變紫金

　　和可齋泊况村雨霽二首


　　扁舟夜雨瘴溪中曉起看山翠色重萬感忽來惟宴坐
遠書欲寄漫題封似聞瀚海秋飛箭稍喜炎天近息烽
却怪南華忘物者等間空谷喜聞跫

　　雨歇郊墟斜日昏居人猶自散雞豚槎當㟁缺深留纜
燕逐花飛故遠村水土周防翻藥笈江湖劇念傍征軒
擬為暫駐成淹久倦聽風波欵曲言

　　夜飲董參戎蕨岡寓舎讀壁間過伏波祠詩有感

　　孤戍𤣥雲想壯圖酒酣日落歌嗚嗚大材敢道馬新息

短劒還聞陸大夫奎壁淋漓看獨夜江天㝠漠失雙鳬
㡬囘欲酹溪頭月又恐前身是腐儒

　　經宿受䧏城

　　老夫越吏姓名通銜璧牽羊事不同聖代神靈跨往昔
南天萬水盡朝東荒山故壘籠寒月征馬孤嘶自晚風
讀罷穹碑一悵望螭頭飛動欲騰空

　　沉沉髙閣午隂清况有巑岏蒼翠迎金鼔往年分閫地
闗山千古受降城龍蛇蟄伏天機静烟雨㝠濛春草生

倦倚烏皮成獨寐不堪幽夢緬縱横

　　遊白石洞

　　夢裏似曽踏翠寒萬山洞壑石林攢寧知夏冷冬温地
秪在藤梢棘刺間隂火瓊膏烹日月長空簫管待虬鸞
道人不是避秦客慢憶桃花囘首看

　　諸天洞府日華傾此洞隂風地底鳴泉落鮫珠含内景
石飛仙珮𣪚𤣥精蹔游不覺心源静欲去那禁毛骨清
勝㑹山靈應記取後期未許結三生


　　東崖長溪次江赴憑祥途中遇雨賦贈

　　行時霽柳拂前驅别後雷殷水滿湖俄頃隂晴迎伏暑
凌兢車馬戒泥塗㟁沙帶浪東西落田鸛逢人向背呼
愁絶同袍闗塞客南山欲與剪扶須

　　五月隂晴長緑蒲㝠風怪雨亦相湏農人私記豐年兆
僕馭偏憂九折途遠勢驚翻銀漢水怒濤疑拔老龍鬚
嚴程傍險兼竒觀霑濕何妨赤杖扶

　　登鎮南闗昭德臺二首


　　炎荒突兀見春臺皇徳昭囘氣象開五色光華瞻北斗
一天雷雨動南垓乘槎擬借摶風力破浪還看曝日顋
安得坡仙扛鼎筆表忠髙掞静氛埃

　　振衣千仭瞰飛鳶望極江山思渺然百粤風烟畫一幅
清時日月鏡雙懸天開正朔尊王㑹地接金鰲立極年
横海昔賢堪勒柱髙臺我輩亦樓船

　　送人之梧州　　　　　　　　　汪文盛

　　封域舊傳蠻幕府才名新得漢參軍藤江水下天無際

桂嶺山連霧不分南極衣冠開瘴甸北來旌斾動星文
病軀願寄桄榔杖他日投予湘水濆

　　贈别龔亹齋少參北還　　　　　李　黙

　　按節同為五嶺遊東風何處問行舟楚天雲盡家千里
桂海人歸月滿樓直道于今欺白髮素心元自照清秋
且揮玉斚留君醉無奈鶯啼亂客愁

　　贈别洪西淙方伯赴廣西

　　麟閣知君早致身炎荒今已遍朱輪三湘雪後烟波濶

五嶺雲開驛樹新春雨故園肥紫蕨客衣芳草變緇塵
相逢為報清羸久慚愧河汾俗化醇

　　蒼梧閒眺　　　　　　　　　　許天錫

　　雲暗蒼梧曉正開獨舒懐抱向髙臺千年劒在神光現
三足麋鳴使節來越嶲西連山似㦸桂江東注水如苔
登臨不盡雄豪興欲倒鯨川入酒杯

　　晚至平南憶别馬參戎澄

　　寒江落日背孤城海月沙頭又欲明千里家鄉殘夢斷

一川烟水暮愁生不辭椰子盃中醉生怕梅花笛裏聲
陡覺别來消瘦甚馬卿多病更多情

　　過鬼門闗

　　隔林啼鳥亂鳴春纔到山顛又水濱老樹蒼藤含霧雨
層巒叠嶂蔽星辰穿嵓越壑驅車險伐木刋崖取道新
生過鬼門闗下路客懐争得不傷神

　　登南寧鎮江門

　　武號山前瘴雨收鎮江門外水長流一冬天氣長如夏

連日風號只自秋遠思直窮千里目吟懐聊寄五花洲
天荒落日堪惆悵莫上籌邊百尺樓

　　烏蠻灘即事　　　　　　　　　林大輅

　　烏蠻灘上日風波歸興其如五老何古廟神香留彩鷁
夕陽官鼓出青蘿參差䂖㦸江流迅錯落龍湫野渡多
千古伏波寄英爽竹枝淒楚榜人歌

　　桴槎館與師汝和言别

　　出郭偶同遷客興飄蓬翻愧野人羣尋花逕小娟娟日

移酒春深淡淡雲五嶺風光憐共得兩江消息喜初聞
無端更問秦川路醉裏新詩欲贈君

　　登繫龍洲柬梧郡陳司馬蘭砌　　徐　棻

　　六鰲江上駕青山長控蒼梧虎豹關檻外人家葱翠裏
城頭烟樹有無間江濤乍歛琉璃浄苔蘚常封玳瑁斑
下榻久傳陳仲舉一尊能否共躋攀

　　游勾漏洞

　　折簡相招弄綵霞芙蓉千丈振朝華金銀宫闕窺三島

雲樹江城隱萬家髙倚斗杓浮緑蟻竒探巖壑拾丹砂
低囘欲訪神仙令望斷松門白鹿車

　　蒼梧懐古

　　王孫芳草自天涯把酒憑髙眺落霞雲冷玉環妃子宅
春殘金谷美人家丹砂寂寞迷瑶島斑竹扶疎渺翠華
惟有蒼梧城上月年年清影照栖鴉

　　遊羅秀山　　　　　　　　　　朱紹昌

　　芙蓉秀叠半龕懸靈迹猶傳葛稚川偶見鹿眠疑藥圃

因聞龍化探瑶泉碑横宿莾凝烟碧徑積新楓帶露鮮
卜築欲尋山下宅鼎邉妄意夙生縁

　　仙子何年跨彩鸞千春想像萬峰盤粉曇香散瓊臺杳
丹竈烟銷玉瀣寒信步樵柯忘日晩放懐尊酒餞秋殘
風塵是處如蠻觸自倚紅霞一笑看

　　海棠祠　　　　　　　　　　　黄　扆

　　江邉不見海棠花兩㟁垂楊集暮鴉路上客尋秦氏邸
橋邊誰是祝生家雨聲怕向愁邊聽風景還堪醉裏誇

駟馬尚期他日過題詩聊且記年華

　　欝林即事　　　　　　　　　　孫　迪

　　百年誰向此乘驄路遶天隅北斗東行役敢辭炎瘴毒
覊儲時憫室家空轟雷忽送隨車雨嘉榖隨成滿地風
囘首洞天渾咫尺欲尋仙迹問山公

　　西望橋邉偶駐驄大容流影落溪東仙歸勾漏丹應熟
鬼泣天闗骨已空靈望石牛祈暑雨威瞻銅鼔振秋風
不知景陸堂前月還照人心一片公


　　靈巖　　　　　　　　　　　　馬　襄

　　雙旌曉拂隴頭雲遠入幽嵓訪老君燃燭引光探洞穴
捫蘿尋字認詩文山花開向樵亭落澗水流因石竇分
坐挹天風洒白髮太虚無處著塵氛

　　谷山　　　　　　　　　　　　林孔嘉

　　連峰列岫影蒼梧勢擁屏幃氣欝紆夏木千章排古㦸
晩雲四合繪新圖白泥洞逺樵歸久黄鑒村深日已晡
安得當時謝公屐閒登髙處飲茱萸


　　鶴麓有懐　　　　　　　　　　張　翊

　　遼左丁威鶴未旋花飛細細駐流年騷人澤畔椒蘭佩
客子杖頭風月錢獨抱清尊干氣色共排蒼壁下雲烟
吹簫却憶王子晉覓得浮丘是宿縁

　　慶遠北山　　　　　　　　　　陳　珪

　　百丈峯巒靣靣竒羣仙曽此㑹襟期雲封洞口龍歸久
風動松枝鶴夢遲棋局㡬看銷歲月藥爐那得療瘡痍
眼前世事愁無限贏取秋霜兩鬢垂


　　慶遠北山　　　　　　　　　　楊　信

　　青峰碧嶂與天齊一徑凌空石鑿梯雲氣奔騰龍去遠
松花揺落鶴來棲樓臺佛刹依山北城郭人家傍水西
為作嶺南風土記盡將佳景職方題

　　屏風山　　　　　　　　　　　嚴　逾

　　周遭山色一孤城城枕孤山聳翠屏欲把筠床看白晝
却疑雲母倚青㝠澤葵雨過三春潤斗柄天開五夜明
萬里孤臣無所事毎瞻磐石祝神京


　　移嶺山

　　重闗深過鬼門西瘴霧蠻烟日夕低燒絶正愁千尺棧
請封無計一丸泥山椒脫木金盈地石磴流霜玉半梯
我欲乗時髙著歩白雲南望又淒迷

　　古浪溪

　　紅爛風前㡬樹桃緑囘山下一溪毛晩來急雨驚瓴甋
日見餘波謝桔橰斷㟁磎碕難著渡小鮮骨鯁不容刀
侵星勸課烟郊外笑指長虹隱碧濤


　　題白馬嵓　　　　　　　　　　何世綸

　　白馬何時去未還清泉碧草老空山不留竺國三千界
應在仙家十二欄粉汗滴成鐘乳穴霜蹄跑出水晶潭
寒雲覊絡難收拾天與髙僧設一庵

　　登松嶺

　　松嶺嵯峨半倚天毎從山足起朝烟花幃隐隠寒光澹
翠蓋亭亭曙色鮮出海老龍堪彷彿尋巢孤鶴欲回旋
徂徠合在烟蘿外極目滄浪竟惘然


　　雨後夕𣙜　　　　　　　　　　王尚賢

　　峭壁雲霾石浪頻草亭飄泊水之濱三江雨過千帆夕
一榷風清萬竈春塔影翻凌波底月鐘聲欲醒夢中身
持籌莫訝書生拙聖世從來不患貧

　　贈别佘東臺轉官郡丞暫還柳州　吳　鼎

　　明月湖心憶舊遊夕陽江外赴新愁十年去住頻傷别
萬事蹉跎可自由風急天髙秋澹澹蒼梧桂水意悠悠
未湏極目懐郷國更上峰頭望帝州


　　送羅闇齋赴廣西省幕　　　　　徐　階

　　當年才子不如君歲晩猶隨燕雀羣遠地直知朋舊少
論心難遣世人聞三江處處皆夷語五嶺朝朝足瘴雲
傳道交州仍議戰秪應投筆建奇勲

　　遊柳山　　　　　　　　　　　潘　恩

　　暇日遥登郭北臺層崖叠嶂倚天開琪花歴歴翻雲出
玉髓沄沄抱石迴此地杉松巣鸛鶴何年碑勒刺莓苔
乗風懐古情無限把劒長歌萬壑哀


　　再登湘山寺

　　鷲宇參差歴翠微九天松露濕春衣龜書鵠篆雲中見
貝葉曇花雨後稀路入桃源秦甲子泉通星渚漢支機
問津今日重來地可有金仙駕鶴歸

　　七星嵓次韻

　　靈嵓夭矯疑星隕溜石隂森作雨飛八桂五芝空翳翳
青泥丹竈故輝輝江吞列岫灘聲轉境絶真空人影稀
颯杳天花紛欲下臨風容與澹忘歸


　　桂山亭雙鶴次韻

　　丹丘石室羽人居况有仙禽下玉除月迥芝田留鸑鷟
風吹銀漢落蟾蜍霜毛露翮應憐汝合舞長鳴數向予
何日羅浮千仞外翻飛共爾歴清虚

　　靖江王太平嵓次韻

　　砥柱中天亘古今羣峰圍合迥相欽幽居自足東平樂
麗藻還傳鄴下音鐘乳飛花添積翠芙蓉倒影漾重隂
靈巖不隔三山路棲息渾忘歲月深


　　懋德堂次韻

　　桂嶺離宫結構新堂開懋德䕶烟雲青天宛轉生圖畫
碧水縈迴起縠紋禮樂河間標大雅詩書東魯接清芬
閒來况有陳思賦千載流傳著作文

　　游風洞和夏松泉方伯

　　石洞干霄晝渺㝠危崖夾谷勢峥嶸菱花荇葉牽明鏡
舜嶺堯峰拂紫清載酒新秋聞木下班荆絶頂聽泉鳴
重華南狩龍遊遠淚竹湘流萬古情


　　逍遥樓

　　春波㶑灔層城浮春日浩蕩林泉幽風吹山樹石欲立
水射湘江天倒流岐路殊方楊子涙乾坤萬里仲宣樓
登髙漫有憐芳興黄鳥桃花數散愁

　　蘭蔴道中作

　　單輿小隊出江城宛轉春風送我行笑客林花然欲語
避人山鳥解呼名蒼崖夾谷窺明鏡劒石連雲俯太清
嶺外馳驅悲道路天涯鼓角况分明


　　繫龍洲

　　碣石嶙峋控此洲蒼梧雲逐水分流清天影落金鰲靜
火嶺光連玉蝀浮舟畔忽傳津吏鼓林間時聽越人謳
却慚縱迹牽纓紱未似當年五嶽遊

　　立春日至潯州見桃花

　　去春燕地猶氷雪今日潯江已見桃物候獨嗟中土異
天涯那惜此身勞風披紅雨沾行蓋路入芳叢映客袍
更喜羣生逢道泰不妨人事日蕭騷


　　曉發宜州

　　層隂雨閣青山外畫鷁朝飛碧澗湄符節馳驅淹道路
風塵飄泊歎支離江花有約催征棹㟁栁何情繫客思
悵望天涯雙白鳥穿雲歴水故相隨

　　送鄧貢士元性還南寧

　　緑樹隂濃乳燕飛金陵萬里送君歸隨珠握彩人争識
匡鼎談經志不違馥郁芹香涵璧水青葱荷色照儒衣
邕江暫戢圖南翼竚看軒騰向帝畿


　　邕州道中

　　盡日山行耽閴寂竹埤茅屋互蕭森桃花獨樹自春色
荔葉滿林空晝隂戎馬中原遊子恨舟車駱越故園心
山靈何事苦相索渫雨飄雲入暮深

　　題五峯　　　　　　　　　　　傅汝舟

　　平野獵歸風色暮五峰迴處石門髙穿嵓村老多然炬
供酒狼家盡帶刀雲氣乍飛山下雨松聲遥捲峡中濤
不堪仙竈埋幽草極目丹崖思獨勞


　　同傅山人游獅子嵓　　　　　　周　璞

　　數載塵埃笑白頭乘風今喜到嵓丘勢迴西北瞻宸極
形峙東南鎮粤州半榻幸同遺世士一官深愧富民侯
雲蘿石壁平生興即欲投簪向急流

　　東江即事呈東臺趙少參　　　　陳　褎

　　連攬東江豈偶然拔茅今日賴君賢炎威未減猶三伏
浪迹相馳又半年秋水最憐清畫舫好山終恨雜蠻烟
封侯萬里何湏計且與吾民一解懸


　　至烏蠻灘謁伏波馬將軍廟

　　何來岸幘甚安閒囘首癡游隴蜀間豪氣當年憐馬革
神功千載肅烏蠻誰分薏苡成車載自合雲臺上將班
堪嘆後來翻覆幾銅標南紀喜今還

　　贈平南七十翁張南溪通府

　　虛從江上往仍還紫氣何知只在闗暫出南溪為俗吏
深居尖嶺是仙寰珠崖已破黄粱夢靈寳能留赤子顏
更識履聲聯北斗尚書家世播人間


　　題横州秦少游書院

　　芳草蕭蕭一逕通小橋流水近興龍醉鄉還有前賢所
新法終無後代蹤花落海棠春已去香餘村釀酒空濃
不才㡬度曽談虎須信人間是小封

　　横州龍興寺紀逰

　　龍興槎窟是何年野寺猶將此事傳芳草滿庭僧不見
白雲同榻客何遷常橋喜近幽人里華嶂疑開隔水蓮
薄暮馳驅慚碌碌擬將清浄問諸天


　　犀潭　　　　　　　　　　　　袁　袠

　　稜稜石竅附嵓隈造化何年巧鑿開一脉靈湫消復長
半泓神液去還來盈虚氣類旋潮信呼吸聲如動地雷
坐倚雲根毛骨聳彷疑飛歩至蓬萊

　　度崑崙闗寄馬侍御君卿

　　崑崙闗外即邕州遷客那堪此地遊九折坂盤疑棧道
萬重山險抱江流時平不見干戈警身病仍聞瘴癘愁
五嶺古來無雁到思君何處慰離憂


　　送康盤峰廣西參議　　　　　　王愼中

　　握符制遠分藩重露冕臨人列郡欽節下州官多卉服
歲中牧貢有蠻金九疑曉望烟如畫八桂冬榮雪滿林
銅柱標南猶奉朔漢家雨露本來深

　　送郭世重出守南寧

　　朗寧荒絶不堪棲遊客懐鄉夢轉迷千嶺驟昏知瘴起
四時不斷有猿啼居人半是梯嵓峒行路相言避毒溪
十載播遷仍置遠好憑鬼卜問蠻雞


　　署中念及部下西征軍士次張總戎韻

　　鄧　炳

　　火輪烜赫自清朝歩卒如林不御軺瘴癘氣蒸陽月盛
敵巣西去洞天遥荒池無水梅消渴鳥道兼程草沒腰
衝冒炎威知最苦竹林流汗透輕蕉

　　登湘山亭子有懐符王二君子(松嵓敬所)

　　許應元

　　天末孤亭獨上時情多擬賦四愁詩不堪鴻雁稀南服

况是風烟暗北垂海上書來猶避冦林中藥長欲尋師
從君便向天台去何處嵓中可翳芝

　　白雲嵓　　　　　　　　　　　程文德

　　今晨忽憶别家時萬里經年尚未歸鄉國㡬人懐令節
天涯此地共斜暉登髙有興來乗月久客無家未授衣
酒醒露寒人欲别山城燈火望依微

　　都嶠山

　　停橈繡水思尋勝忽見南山似武夷雲際嶙峋開靣靣

天中紫翠欝虆虆秋風吹我來都嶠古洞無人只舊碑
八叠路迷還悵望登臨全盛憶唐時

　　七山奏凱頌南川陶公

　　粤國江山震鼔鼙樓船十萬渡旌旗虞廷再見三苗格
周室遄班六月師玉葉風清豺虎窟(玉葉巢名)蒼梧日麗鳳
凰枝兩山功並燕然碣(前平兩山)千古人同襄毅思

　　故平樂侯遯叟李君隠居信宜甌村茅屋蔬食身
自耕作清風髙節今世罕聞兹以郡侯玉溪石

公招至鄉飲城居十日而歸興浩然不可復留
已公乃邀遷客載酒登桴祖之觀瀾山下白駒
皎皎金玉遐心把酒臨江慨然咏嘆

　　甌村何處髙人宅茅屋蕭蕭蔽雨風共喜東陵𤓰自種
不妨彭澤酒頻空霧深穏臥山中豹翮健孤騫雲外鴻
暫下塵寰纔十日一桴歸去渺孤踪

　　送劉北川之任太平　　　　　　郭　伋

　　鄉評屬望聞年少海内談詩見爾豪千里未應淹驥足

一官聊復隠蓬蒿烏山碧石牽離緒麗水晴空動去舠
邉徼清時無一事郡齋燒燭註離騷

　　烏蠻灘伏波廟　　　　　　　　林　恕

　　烏蠻水廟鎖烟蘿畫棟朱䦨映碧波破鹵名垂天地久
麗牲碑繼歲時多江揺樹影牙旂閃風送灘聲鐵騎過
囘首雲臺何處所乾坤無復漢山河

　　張三峰都督觴七星嵓　　　　　楊本仁

　　名巖故著嫖姚席覊况常投山水縁水碧如空秋自咽

山青不動晩生烟一杯擬出人間世萬物渾成洞裏天
醉倚長松待明月鳳笙吹徹赤霄篇

　　伏波山晚立

　　無事日看江上山百年懐抱隘人寰微茫若在水雲外
蕭散何知吏隠間月出天心鶴共語風生石窟鶩俱閒
髙賢異代誰相問霞影波光鑑此顏

　　午日同芹溪憲使舟遊還珠洞暮抵龍隠嵓

　　雨後江山如有待相携齊赴水東舟一盃不盡三閭恨

雙劔何妨五日遊亦有神龍曽蠖屈是誰真隠與鷗浮
月明返棹觸仙氣無數昌陽石上洲

　　九日梧州澗山方伯觴予拱日亭喜賦

　　雲斷蒼梧水急流半天風雨靜炎州龍灣虎石三江色
驄馬薇花九日鷗鄉思動存移菊計吏情空抱跕鳶愁
岸冠故放登臨目共倚危亭萬仞秋

　　雨宿藤江感懐奉馮僉憲　　　　曹世盛

　　藤水梧溪嶺外連偏南風氣欝人邉舟帆寂寞江干雨

鼓角淒涼漏静天臘夕夢囘閩海嶠春宵意動桂林前
聯航歩歩追仙侣聊取金尊話百年

　　送吳素行之廣西　　　　　　　陳　昌

　　廣州南望海㝠㝠百丈牽江㡬日程鯨浪打船風不息
蜃灰塗屋雨初晴蠻巫祭鬼憑鷄卜島寇編氓事象耕
從此海隅成樂土尉陀焉敢更言兵

　　送趙東臺寺正赴廣西少參　　　蔡汝楠

　　月卿此去汎湘流棘寺芳名憶舊逰鄉思獨看南嶺近

征途肯厭夜猿秋到時藩服應分鎮行處營門待展籌
共道陸生為越使漢文南顧自無憂

　　送施玉湖赴廣西臺幕

　　幕職仍為萬里行伊人早歲有詩名霜蹄共惜金臺别
炎樹遥懸桂嶺情休遣猿猱驚客夢聊看水石伴修程
青春一上熊飛路應折梅花即寄聲

　　合江亭贈龍雲東中丞(有小序)　　　謝少南

　　中丞茶陵人以大同之役謫至近卜完山結兹亭瞰

流眺遠殊盡勝概江中新汀予名以白鶴喻公暫止
之意西對頗類天台雙闕因借名之亦廣雲東戀魏
闕之忠云爾

　　高秋來眺合江亭江上新生白鶴汀塞北風烟聊息駕
湘南丘壑自忘形十年髮為離騷變千里雲從岳麓停
同是明時投徼客倚看雙闕對秋青

　　湘源

　　曽游太液問湘源斑竹蒼梧瘴霧昏一自天涯寄飄落

兩從江介㺯潺湲南經桂嶺臨官舎東滙秦淮過里門
擬放扁舟看夜月洞庭春水正無痕

　　登桂江觀音閣

　　閣前山擁翠芙蓉斜日烟光影萬重雨後落花愁欲醉
春來芳草思偏濃驂鸞未擬從前客擕鶴頻看别後容
兩月寒雲縈緒亂坐憐晴靄對西峰

　　九日同諸僚虞山讌集

　　九日黄花未著叢虞山置酒賞心同飄雲影亂灕江水

落木聲號舜帝宫秋老那堪聞掛狖天遥元不到征鴻
愁顏易醉西風裏番怪茱萸滿樹紅

　　十二月十又三日梧州朱砥齋少參邀飲嶺表書
院時有龍門之役即席留贈是月十七日立春

　　嶺樹青青冬夕晴主人留客月華明春先五日囘陽律
地合三江是㑹城洽座蘭尊酬泊旅滿階組甲聽調兵
文謨武畧俱王事一笑忘年欲請纓

　　柳州北郭新作鎮越樓與康磐峰少參覽眺


　　龍城北郭起層臺上有髙樓四望開千嶂雲銷簷外出
雙江雨過霧中來猺人墟遠連烟火逐客祠深半草萊
忽漫與君臨此地共憑風檻罷傳盃

　　柳州謁劉賢良祠

　　諫議祠堂兩地成湘西柳郡北昌平危言總為當時計
直道何知後世名隔㟁墓林圍茂草繞祠江水泛香蘅
登科我輩猶顔厚不盡千秋萬古情

　　謁柳子厚祠


　　落落疎松隠墓門羅池祠廟至今存林間聞鴂堪垂淚
嶺外啼猿更斷魂自是遠夷聞聖化非縁逐客誤朝恩
當年舊恨休重省信有文章百代尊

　　秋日柳山游覽

　　秋髙嵐霽浄無埃翠巘亭臺歩歩開祠牓尚題前刺史
山川真是小蓬萊長松濤裏憑簷檻叢桂花間送酒盃
信美湘南今浪迹那堪極北首重囘

　　藤江漫成


　　四山殘日半帆風亂石洄波委折通可訝寒江猶碧草
忽從岐路轉丹楓冬回氛䘲銷沉後北望星辰感慨中
勾漏西來知不遠將因煉鼎問仙翁

　　烏蠻灘謁馬伏波祠

　　老將南征自許身曽驅萬旅此江濱鐵衣試馬酬炎帝
銅柱分疆戢遠人死後何須明薏苡生前早見畫麒麟
蕭條異代風雲變猶有灘聲動鬼神

　　南寧道中


　　華髮須從鏡裏窺青溪偏入櫂中思邕州紫燕秋無社
蠻驛穠花冬有時異域冠裳仍俗好中原禮樂忝吾師
林間孔雀翩翩下來就江濱照羽儀

　　左江道中

　　遠水涵天漾色同草堤沙磧並連空行人獨徃迎斜日
歸鳥雙飛趂晩風海近潮痕常帶緑歲窮山果不凋紅
裁書欲寄湘南鯉矯首徒招塞北鴻

　　魏此齋大參招遊𤣥風圃


　　豪士知予物外情炎天招引碧山行亭心風裊青蘿遠
水靣雲飄白苧輕古洞恍如曽寓舎靈仙前訂隔生盟
懸崖漫掃題名石芝草琅玕好自生

　　至日同楊右使浮舟湘山渡看梅

　　至日浮舟已自竒尊前况復對南枝瑶華新向陽崖折
玉樹真從水殿移驛使殊方傳遠訊故人遥夜屬相思
絶憐歲晩氷霜意漂泊萍踪尚有期

　　送沈參軍出守潯州　　　　　　徐學謨


　　長從幕府接華鑣部領仍煩聽夜刁秋入貴横炎雨歇
江清黔欝瘴烟消丹砂欲覔三山近紫綬寧辭萬里遥
更愛使君能遠俗坐令椎髻遍風謡

　　送友人之宣化主簿　　　　　　廖希顔

　　日南銅柱扶桑近仙掌雲霞曙色分隔歲春風頻送客
異鄉何地更逢君堂開射鴨容猿嘯天入回龍信鳥羣
佐理無勞憚方服銅環椎髻解論文

　　靖江府獨秀峰下有洞深可十丈刻今字韻詩已

百餘首王索予和之　　　　　錢　薇

　　桂郡名峰冠古今谽谺百尺洞天深攀蘿雲裊斜陽色
穿磴泉飛空谷隂兎苑賡題饒傑作醴筵嘉意屬㣲吟
追陪此日承歡遇媿乏雄篇思不禁

　　崇本書院新成别殿應教

　　帝子曽將華館開更成别殿擬蓬萊牕銜曉日千山出
簾捲春風萬里迴睿藻逈踰滕閣制霛光不數魯宫材
祗看江漢同文日深愧曽非授簡才


　　和靖江府懋德堂韻

　　十二疏䦨髙入雲天開淑景氣氤氲獨蔵金鑑傳心典
上遡湯盤仰昔芬月映明河文動色春吹柳陌思如雯
撫時握管傳風雅總屬虬龍洒淅勤

　　書蒼梧公署

　　遐荒總入帝輿圖南顧勞勞化未敷我捧絲綸承黼扆
孰令山水染迷途貔貅尚阻消戈甲禮樂誰能變遠區
為語握符勤撫字明時何以靖邉隅


　　潯州書事

　　斷藤峡下大江流仗劒乘春萬里游百粤伏波標柱壯
兩階虞日舞干優東津對月心同照南徼觀風病未瘳
願得交人歸職貢永紓南顧聖人憂

　　過牛擺堡水急難進

　　驟雨衝途逆上灘濤迴磯伏浸無端魚龍作勢頃時變
耶許乗風竟日讙慢說巴丘憑峡險曽聞雷斧劈江磐
簡書夙夜寕容緩敢謂王尊叱馭難


　　自秦人洞過牛闗望銅柱

　　䇿騎邉闗窈窕行攀蘿一徑萬山横乾坤勝概王猷遠
湖海間闗使事怦攬轡未能消卉服偃戈還喜静蠻獰
遥瞻銅柱開千古新息竒功更可旌

　　鵝村泊舟

　　江上春潮正渺茫幽懐無語對林篁髙枝鶯囀風初度
野逕花開日欲長萬里披雲期問俗㡬囘攬轡歎流亡
間來偶㑹虛舟理何似歸耕東海傍


　　銅鼓灘

　　路出清潯銅鼓灘天風吹棹度汪瀾髙江神禹應難鑿
古郡秦皇未許官椎髻語言殊不白花枝濃淡自含丹
欲知同軌稱王㑹隨處夷歌漢網寛

　　謝蔡中丞閱武堂宴别二首

　　暖日春歸鼙鼓城元戎敞宴肅郊行且將武備開文㑹
欲擬王風杜外萌五嶺革心消瘴癘九重屬目奏昇平
早承鑑識欽山斗此日重來意倍傾


　　羽林俠氣凌霄漢走馬穿雲勢欲飛豈是貔貅能騁㨗
總因幃幄有神機從容樽俎方隅浄指顧風雷訓練㣲
盡日承歡欣勝㑹管絃孰謂匪伸威

　　送王給舎使湖廣廣西二省　　　趙貞吉

　　禁書新下鳳凰樓才子巡邊物色優遥指九疑探禹穴
要攀八桂望炎丘丹砂訣訪神仙令斑竹詩成帝子洲
江漢諸侯齊述職歸來作頌效王褒

　　送俞僉憲赴廣右　　　　　　　孫　陞


　　談詩說劒屢相過送别其如萬里何雲渺蒼梧飛雁少
霜清翠柏集烏多唐聲共數張文獻漢業猶傳馬伏波
君到嶺南尋舊迹莫令光景易蹉跎

　　送陳郡幕赴慶遠

　　都亭别去不沾襟仗劒翩然萬里心夾道垂楊引征騎
丁年緑髮映華簪南臨象郡千峰出西傍龍江一水深
遥想使君堪坐嘯幕中書記得陳琳

　　送邵參軍赴南寧


　　墨詔將恩下九天參軍今去瘴江邉桂林遠郡開秦代
銅柱遺勲勒漢年尊俎晝間雲皛皛烟塵夜静月娟娟
幕中湏有防㣲䇿莫道南陲已晏然





　　粤西詩載卷十七

