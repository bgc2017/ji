







　　欽定四庫全書

　　粤西詩載卷二十三

　　桂林府通判汪森編

　　七言絶句

　　代簡廣西參政劉允中　　　　(明)張以寜

　　五嶺宜人獨桂林梅花雪片一冬深遙知華省文書暇
飽看竒峰碧玉簪

　　中秋遊清湘書院　　　　　　　嚴震直


　　天風飄送桂香來景入中秋懐抱開誰謂越南無好景
清湘彷彿小蓬萊

　　遊湘山寺

　　一帶山巒聳碧霄梵王宫殿壓重鰲我來試踏烟霞境
滿耳松聲響翠濤

　　飛鸞橋逺眺

　　橋上飛鸞對釡山祖師無復到人間演經臺上花如雪
惹得天神互徃還


　　棲霞洞

　　尋真不覺到天台洞裏桃花樹樹開試問華君去何處
定騎鸞鶴上蓬萊

　　全州遣興

　　兩岸青山列翠屏竹篙輕擊浪花生雖然灘險渾無懼
却愛波光徹底清

　　獨秀山

　　愛此青青獨秀峰天開一朶玉芙蓉四山屏列俱相拱

永鎮皇家帝子宫

　　劉仙巖

　　劉仙家住碧嵓中雲霧㝠㝠虎嘯風羽化却思歸去好
更於何處覓崆峒

　　觀音峰洞

　　叠綵巖中宿霧收巍巍遺像瞰江流東州亦有潮音洞
小白花開滿地秋

　　七星嵓


　　棲霞真境路迢迢洞裏乾坤悶寂寥鶴駕不知何處去
應陪阿母宴蟠桃

　　築興安堤

　　塘陡經營築版初皇恩旁沛海南隅民田自此多沾溉
安享豐年樂有餘

　　平樂道中

　　篷底髙眠興寂寥昭潭岡畔水迢迢風霜兩鬢渾如雪
只有丹心不肯銷


　　泊梧州

　　夜泊梧州江水邉九疑山下水連天南廵帝輦今何在
萬壑松蘿鎻翠烟

　　蒼梧舜廟

　　大舜南廵竟不還至今遺廟落空山南薫亭上琴中意
都在蠻烟瘴雨間

　　過梧州懐廣西僉憲王子啓胡子祺時分按各郡

　　劉　崧


　　蒼梧浦口暫停舟聞在潯州與賀州無限好山雲霧裏
為君惆悵一回頭

　　至容州將赴北流聞陸川道梗題綉江亭

　　都嶠山前望北流丹砂勾漏若為求陸川更在浮雲外
落日旌旗生逺愁

　　宿胡塘村

　　南上荒郊路欲迷數家茆屋背清溪夜深月落千峰暗
時有山禽樹上啼


　　粉壁道中

　　樹杪髙崖盡插天巖腰墜石半侵田火燒山木㫁平路
騎馬亂行江水邉

　　龍州十首　　　　　　　　　　林　弼

　　龍州入夏多風雨山路無時一尺泥今日開門喜晴霽
洞雲片片度前溪

　　山蕉木柰野葡萄佛指香圓人面桃更有波羅甜似蜜
氷盤初薦尺餘髙


　　草閣柴扉傍竹開峒官留客意徘徊盤遮蕉葉携殽至
甕貯筠籠送酒來

　　峒丁峒婦皆髙髻白紵裁衫青布裙客至柴門共深揖
一時男女竟誰分

　　千山萬山皆戴石十日九日長出雲水䑕夜啼人不見
峽猿莫嘯客偏聞

　　近水刺桐知驛舎倚山毛竹即人家趂虚野婦沽甜酒
候客溪童捧辣茶


　　架巖鑿壁作巢居隠約晴雲碧樹疏水梘枝枝横檻似
禾囷箇箇小亭如

　　白沙青石小溪清魚入疎罾艇子輕謾說南荒風景異
此時真似剡中行

　　林塘幽窈隔桑村風磴﨑嶇接石門雨過茅茨忘赤日
雲深篁桂易黄昏

　　龍州溪洞極南邉雞犬桑麻自一天流水桃花今有路
何須更覓武陵仙


　　登月江樓(仙人槎浦也)　　　　　　　王　偁

　　朝來一上月江樓江雨長涵瘴水流望㫁釣槎人已逺
青山㸃㸃是邕州

　　潯州驛

　　客裏潯陽暫泊舟驛樓官樹晩烟稠多情誤作琵琶夢
驚覺蠻天瘴雨秋

　　左江録似友人

　　左江江水日潺湲鳥語莎裳住百蠻莫道天涯應在此

交州更隔萬重山

　　癸丑元夕柳州見梅憶澤　　　　藍　智

　　忽見繁花亂客愁東風寂寞古龍州故園穉子無消息
坐對寒江月滿樓

　　過全州　　　　　　　　　　　解　縉

　　陶生嵓畔草青青唐介墳前江水聲兩岸鷓鴣啼不盡
畫船撾鼓到全城

　　全城三面臨湘水撲地閭閻百姓家溪女晩來爭渡處

滿船荷葉亂荷花

　　清湘書院何年起共說湘州柳仲塗想見臯比絃誦處
雲迷山鳥自相呼

　　國朝太守章君復種得青松夾路長夏日行人多駐馬
全州一萬樹甘棠

　　過清湘

　　自到靈川日日晴客懐清夢繞神京興安渠下斗初渇
一夜雨來新水生


　　湘山寺二首

　　湘山寺起會昌年臺殿參差碧嶂連鬚鬢蒼然無量佛
一燈常照泬寥天

　　湘山五百石羅漢鬼斧雕鑽極怪竒無事冷然鐘磬響
滿山風雨下來時

　　興安渠

　　石渠南北引湘灕分水塘深不作堤若是秦人多二紀
錦帆直是到天涯


　　靈川發舟

　　百丈山頭雨乍晴靈川江上水初生薰風隔嵗如相約
兩度吹船上玉京

　　赴廣西

　　多情為我謝彭郎采石江深似渭陽相聚六年如夢過
不如昨夜一更長

　　馬王閣

　　顯慶塔中藏舎利塔前芳草自霏㣲山僧坐倚楊梅樹

獨對朝陽補衲衣

　　臨桂宣聖書院

　　臨桂學前花草香文宣書院舊宫牆閒時水洗殘碑讀
猶有驪珠五色光

　　軒轅道士三湘隠廣漢先生百世師㡬度亂離遺碣在
勢連星象鎮坤維

　　桂林大墟

　　大墟江上蘆田寺百尺清潭萬竹圍柳店積薪晨㸑後

獞人苳葉裹鹽歸

　　贈桂林蘓橋驛夏驛丞

　　㣲官自古重英賢孔子當初為乗田况是太平邉報少
蘓橋驛裏枕書眠

　　陽朔

　　陽朔縣中城北寺人傳曹鄴舊時居年深寺廢無人住
惟有石嵓名讀書

　　陽朔江城據石頭唐碑猶在枕寒流素王廟貌城闉上

曉日蒼蒼照畫樓

　　上北流四首

　　竇家寨前朝雨晴思羅港内水初生楊梅果熟春欲暮
荳蔻花開鳩亂鳴

　　金雞驛前津吏迎金雞嵓下江水聲金雞飛上九天去
惟有空嵓餘舊名

　　雙鏡驛前雙小洲年年于此競龍舟翻思奪錦青天上
河漢江聲共北流


　　三月藤江聽子䂓桐花細雨濕征衣遙知鄉里逢寒食
處處人間上塚歸

　　羅池廟

　　子厚文章邁漢唐可憐祠宇半荒凉羅池水涸荷應敗
惟有穹碑照夕陽

　　送友之田州

　　鳯凰臺下笑分携南望龍河入廣西到日想應相憶處
青山兩岸聽猿啼


　　送人徃田州

　　都城二月忽逢君為道南行路入雲邉境也知民待乆
莫言客裏惜離羣

　　思眀州太子泉

　　思眀江上澀如灰太子泉甘玉一杯見説馬跑非異事
渥洼原自産龍媒

　　馬跑前頭曙色開溪邉遙見白雲回汲泉搖動天邉月
天上銀河欲下來


　　太子泉頭數舉杯鎮南營壘尚崔嵬當年假道來交趾
此地曽經玉節回

　　龍州

　　龍州百尺石為城萬户層樓樹色青舉網得魚沽美酒
滿船眀月棹歌聲

　　波羅蜜樹滿城闉銅鼓聲喧夜賽神黄㡌葛衣虚市客
青裙錦帶冶遊人

　　交州出到龍州路瘴雨荒烟泣鷓鴣始信玉關長閉好

欲將封事贊皇圖

　　廣源江水緑於苔繚繞龍州學字回惟見七源江水濁
常時風雨徹天來

　　廣西灕水舟中　　　　　　　　黄　福

　　曠海汪汪尚不波小灘洶洶待如何我多篙子如龍虎
銷得船頭㡬棹歌

　　全州舟中作

　　萬里西風一棹輕那堪灘水作波聲雖然險不如巫峽

不到天池不肯平

　　送陳文叔分教融州　　　　　　趙　廸

　　别來三載一相逢百越雲山意萬重回雁峰寒霜月曉
客懐猶夢帝城鐘

　　凱歌十首(時韓雍破斷藤峽賊)　　　　　　丘　濬

　　紅日中天萬國明戴盆魑魅尚偷生神機睿略如天運
一怒能教嶺嶠平

　　三軍奮勇氣横秋石裂烟消水不流一夜山靈驚失險

回頭不見九層樓

　　萬山矗矗石層層千仞穹崕百尺藤朝野傳聞總驚訝
將軍直是解飛騰

　　㨗音曉日奏龍墀聖主當軒亦解頥借問古人誰得似
漢家充國宋家琦

　　山韓未足謂竒勛此日都輸馬服君怪得成功如反掌
元戎能武又能文

　　今日軍中又一韓功成只在笑談間由來名下無虚士

従此威聲振百蠻

　　水陸舟車處處通三軍飽食不妨農相逢盡道兵威壯
誰識蕭何轉運功

　　十年坐待虺成蛇骨滿空山草滿家一陣凱風吹地動
荆榛轉眼即桑麻

　　千載嶄嵓一旦平山無瘴癘鬼無靈記功片石那能盡
兩廣蒼生口似銘

　　此㨗今無古未聞兩階舞羽待回軍尚方舊鑄封侯印

史館新書靖逺勛

　　同前題八首　　　　　　　　　夏時正

　　十萬雄師下九天摧鋒破敵更無前掃清嵐霧風随馬
射落旄頭月應弦

　　指麾肅肅靖轅門至計如神不可論大將曉猶屯細柳
偏師夜已奪崑崙

　　㨗報時時奏羽書烝民戰後樂耕漁萬方和會歸王會
不復通言用象胥


　　貔虎桓桓十萬精風霆震蕩不流行一時掃盡千山瘴
更借甘霖為洗兵

　　樓船笳鼓送回軍壯氣驕騰拂曉雲便擬麒麟寫生面
更從彞鼎勒竒勛

　　羽扇綸巾有雅容輕裘緩帶也雍雍等閒了却平蠻事
拾取通侯萬户封

　　龍飛淮甸馭羣䧺開國元勲盡上公唯有西平好孫子
撃鵝破蔡取竒功


　　剪滅妖氛若燎毛謀深不用虎龍韜封侯取印君家物
請看先公舊戰袍

　　烏江

　　山束平川小路斜不成村落兩三家分明畫出桃源景
只欠流溪泛落霞

　　次凱歌韻十首

　　天遣賢才翊聖明二三豪傑應期生要令夷夏歸熈皥
嶺海區區不足平


　　殺氣淒然凛若秋積尸和血蔽江流賊中情偽常先得
不待籌邉百尺樓

　　丹崖萬仞石稜層到處夷巢復㫁藤露布未曽呈草稿
㨗音都下已喧騰

　　中丞銜命出龍墀五筦呻吟漸解頥報到蠻酋相戒飭
六軍都統是韓琦

　　大將推誠集大勛盗符耻效信陵君共誇今日平蠻策
不數相如喻蜀文


　　㫁藤峽似隔三韓猺獠橧巢縹緲間一旦天兵焚蕩盡
固應不戰讋諸蠻

　　水陸間關轉運通多方區畫不妨農試將漢史従頭讀
只有蕭何第一功

　　山無豺虎道無蛇猺獞相參百姓家昔日髙原皆灌莽
如今多半藝桑麻

　　大藤已㫁峽山平逺仗天威荷寵靈不用鐃歌歌盛美
紀功自有太常銘


　　聖主臨軒㨗上聞便輸内帑勞三軍命圭相印金書劵
先册平蠻第一勛

　　次凱歌韻十首　　　　　　　　夏　塤

　　星斗光寒劍㦸明猩鼯無地可逃生峽山自昔如天險
周道從今似砥平

　　蔽野旌旗鼓角秋將軍元是伏波流自縁威令風霜肅
消盡蛟涎與蜃樓

　　直上危峰㡬百層長刀斫㫁萬年藤一時氣燄掀天地

雲淨烟消川沸騰

　　㡬多俘馘獻丹墀中外喧傳笑脱頥只恐史官書不盡
神功又刻向貞琦

　　不是貪他盖世勛一心只欲報眀君牙旗兩月臨遐嶠
便是平蠻露布文

　　籠霄卷霧古稱韓况與安陽伯仲間共待為霖遍天下
軍功豈獨震南蠻

　　險險平夷塞塞通足兵足食兼三農木牛流馬都休説

記取當年轉運功

　　將軍袖裏有青蛇一躍能全百萬家不是封侯酬不得
金書銕劵照黄麻

　　百怪千幽一削平西風長夜泣山靈歌謠萬口稱功徳
不數燕然舊勒名

　　一曲鐃歌逺近聞翩翩旌斾擁回軍也知黄閣論功處
都讓征蠻策上勛

　　次凱歌韻十首　　　　　　　　馮　定


　　聖主臨朝日月明逺除邉患念蒼生三軍奮勇驅狐兎
兩廣于今樂太平

　　肘懸金印氣横秋大將名居第一流千里瘴烟都掃盡
傍山無復起層樓

　　山勢崔嵬㡬百層藤藏妖怪樹遮藤一朝藤㫁民安業
癘氣全消瑞氣騰

　　官軍振旅覲龍墀掛却雕弓暫捧頥共說古今賢將相
誰知充國與韓琦


　　金刀白羽策功勛下為生靈上報君威武逺追唐李靖
聲華不减宋希文

　　明朝將相宋朝韓文武威名伯仲間誰謂當時服西夏
難如今日定南蠻

　　冦平三廣路相通復業居人盡務農月滿柳營笳鼓歇
羽林歌酒夜論功

　　將軍神劍本青蛇滅盡兇渠百萬家昨日九天沾寵渥
鳯銜丹詔出黄麻


　　兩廣氛埃乆未平一朝雷雨動山靈擒蠻若問功多少
請看懸崕石上銘

　　半載功成世罕聞英䧺真邁古將軍雲邉玉勒初回騎
天上靈臺早䇿勛

　　次凱歌韻十首　　　　　　　　王　祐

　　上將金戈耀日明掃除炎瘴慰蒼生獻俘北闕旋師旅
按堵南人歌太平

　　奏凱班師得勝秋鳴笳横槊泝中流賦成未獻明光殿

飛夢先朝五鳯樓

　　亂峰蠻寨起稜層蟠地參天有怪藤欲㫁百圍誰上得
將軍龍馬解飛騰

　　星郵飛㨗奏彤墀歡動天顔笑滿頥標柱不須誇馬援
安邉今復見韓琦

　　百戰誰當第一勛衆中不伐獨推君堂堂膽氣偏能武
落落才華更贍文

　　共説軍中有一韓坐驅西賊指揮間功成未許留南越

聖慮應勞定百蠻

　　隂崖窮谷路齊通到處蠻猺盡務農不是司徒善安輯
誰成良將靖邉功

　　旗翻初日動龍蛇歸騎翩翩指帝家不獨秋霜剪荆棘
還施春雨長桑麻

　　藤峽灰山一鼓平逺夷無不畏威靈後人欲問當時事
試看穹崖石上銘

　　談笑行師昔未聞秋毫無犯肅回軍雲臺擬續丹青筆

嶺海争誇不世勛

　　次凱歌韻集古十首　　　　　　鍾　箎

　　刀弓千騎銕衣明(韋蟾)戰士軍前拚死生(髙逹夫)海宇
自今無戰伐(鄧伯言)熈熈春物見昇平(曹元龍)

　　袖中劍氣尚横秋(周權)文武全才第一流(杜隰)天子聖
神思舊徳(唐介)上方擬築望英樓(劉改之)

　　七里清灘映石層(胡曽)一朝纒遶困長藤(韓昌黎)能揮
寳劍除妖魅(鄧伯言)星斗光芒萬丈騰(貝瓊)


　　遙看朱紱拜丹墀(虞集)解得諸公一解頥(鄧伯言)麾下
賴君才並入(杜甫)漢家充國宋家琦(丘翰林)

　　經綸真足致華勛(熊直)萬嵗千秋奉聖君(王維)九域輿
圖今混一(楊載)五雲日下䕶龍文(虞集)

　　廟廊題字可無韓(林和靖)旌斾逶迤碣石間(髙達夫)兩
地山川分節制(武元衡)數行烟樹接荆蠻(崔珏)

　　銅柱烟消百粤通(掲軌)肯銷金甲事春濃(杜甫)皇綱整
肅奸邪逺(許穆)今代麒麟第一功(上官伯圭)


　　粗豪袖裏有青蛇九域于今總一家(張翥)北狄西戎談
笑了(蘓軾)五雲深處聽宣麻(林元凱)

　　更願年豐樂太平(朱子)選賢按察救生靈(謝叠山)淺薄
將何稱獻納(皇甫冉)風謠紀徳重鐫銘(釋來復)

　　羽檄交馳日夕聞(王摩詰)鳴笳疊鼓擁回軍(岑參)歸朝
奏對龍顔喜(張徽)玉檢丹書䇿上勲(危山&KR0751;)

　　送陳東之之廣右　　　　　　　張　琦

　　髙燈夜語正堪聞白髮青山又送君嶺樹不能遮望眼

直随飛雁入南雲

　　聞左時翊陞廣西布政因畫碧梧秋月圖以寄

　　張　寜

　　碧梧原頭秋水清碧梧原上月華眀故人風度全相似
蕭索西湖别夜情

　　灌陽通真巖　　　　　　　　　龍　澄

　　靈巖幽邃自天開翠壁丹崖玉作臺秋月照人清似水
更於何處問蓬萊


　　師入桂林屢㨗志喜(成化元年九月)　　　韓　雍

　　旌旗纔指桂林途五發偏師五獻俘從此皇威清嶺海
不勞民吏望來蘓

　　遊風洞

　　成化四年春南冦既平予自蒼梧移師駐桂林二月
十有三日鎮守太監王公置酒邀予偕總戎都督歐
公遊風洞酒既䦨題此刻石以傳

　　萬里天風過此中百蠻烟瘴掃除空華陽白鹿徒多景

爭及光明一竅功

　　灕江舟中撥悶(桂林至蒼梧江也)

　　六月灕江上桂林炎風暑雨思難禁也知衰體宜調養
可柰君恩責望深

　　砰湃湍流㡬百灣㝠濛雲樹萬重山樓船獨坐羽書靜
謾檢戎韜消日閒

　　八月六日發蒼梧至桂林大霧蔽江

　　喧天鼓吹引麾幢黒霧濛濛蔽大江自信真誠能辟瘴

家僮不用閉船窓

　　人說瘴鄉投竄地我遊七載幸無虞此心不負朝廷託
應有神眀䕶賤軀

　　桂江鯽魚甚巨且美食之有作

　　桂江霜鯽長如許絶似松江一尺鱸鯽美終非故鄉物
臨風長嘯憶三呉

　　桂江舟行見各山畬田廣開蠻方殘孽持兵供役
夾道拜迎視往年處處益多喜而有作


　　蠻方流刼㡬經年飽食何嘗肯力田今日自知勤穡事
畬田處處滿山巔

　　夾江山獠數年前日夜藏踪截過船今仗皇威已心服
持兵供役滿江邉

　　柳州二月　　　　　　　　　　王　越

　　飄泊南荒易慘悽滿庭芳草緑烟迷杜宇不知人思苦
數聲時向耳邉啼

　　聞陶憲長在梧州更帷箔以詩戲之


　　劉大夏

　　平生最怕說參商今日懐人在異鄉五夜夢回情切處
梧州更短廣州長

　　題平樂梁大尹都亭别意卷　　　李承箕

　　蒼梧抵平樂數百里髙山大林峒猺出没長鉤毒矢
殺人如麻龍門適當三州之中多填華人有罪者於
此而鎮之文武才官其庶矣乎卷中諸作俱不及此
䟦以詩


　　平樂逺接蒼梧烟峒獠白晝争戈鋋中間公有龍門計
直道未能辭獨賢

　　遊洞賔祠　　　　　　　　　　桑　悦

　　逺従東海到蒼梧我道回仙是故吾手弄圓圈堪一笑
蚊蝇睫上洞庭湖

　　寓氷井寺遣興三首

　　郡南數里有蘓山坡老當年暫&KR0616;還此地山名宜属我
漫亭曾寄一春閒(氷井上建漫泉亭四山如畫無名蒼梧守張侯克修謂予曰先生作此詩

非王介甫争墩之意耶予應之曰介甫争謝公之墩予不争長公之山特與造化比例耳聞者大笑)

　　百花開到野薔薇嶺外春光未盡歸一陣斜風牆角起
蜻蜓吹得著天飛

　　欝蒸如火雨來遅擾擾蚊蠅得意時亭上遊絲千百尺
悠揚不會網蟲兒

　　柳州大水

　　十日十夜雨不休龍城水欲女牆流東市撑船過西市
不知撞破㡬烟樓


　　沉香崖

　　石壁髙懸海外香滿盂江水貢穹蒼欲分一瓣參虞舜
銜下應須紫鳯凰

　　觀湘灕分流寄竹窓民竒民育民秀諸堂兄弟

　　海陽一水化湘灕南北分流各有期同𣲖可憐成隔絶
三溟即有會同時

　　謁劉賢良廟

　　制策通篇忤貴臣危言出口已忘身當時得意真螢爝

星斗名懸下第人

　　玉融郊行二首

　　亂山蒼翠野人家小雨絲絲潤杏花誰似東君最公道
逺分春色到天涯

　　青山兩岸夾通津流水桃花玉洞春知是邉城難乆住
天將佳景故留人

　　予將去柳軍民士夫之家不忍别乃刋予像以留
以為異日可配享柳子厚廟予又重柳人知予

二人也前桃源令計君從善且以詩見贈為和其
韻

　　衆軍以木刻吾真千百分明是化身他日羅池還祀我
休言禍福解驚人

　　懐逺道中

　　蓬蒿没馬路通身在野真為草莽臣莫道先生無武備
前驅負弩盡蠻人

　　按行懐逺峒民村出小男女歌舞相迎男謂之羅

漢女謂之女仔

　　牽裳跳躍舞婆娑羅漢吹笙女仔歌猶勝李陵聞北樂
身淪異域感傷多

　　復謁劉賢良祠

　　鴉蟻相忘子奪時却將枝土覆君屍(世傳蕡謫柳州司户因醉墜馬而死
家人視之鴉銜枝蟻運士已覆其半矣)天公薄相真堪笑志士偏令異物
知

　　蒼梧寄陳庸時館潯州　　　　　陳獻章


　　山形西上水東流獨泛長江十日舟無翼可随飛鳥去
相思時復到潯州

　　謝東山恵廣西酒

　　月下花前舞影欹桂江酒美獨斟時眼前莫道都忘却
也向東山有報詩

　　贈宗凡汝學使廣西還

　　駟馬行行西復東一鞭騰破雪千重寒梅初放一枝白
間破江南無數紅


　　入清江遇雨　　　　　　　　　黄　鎬

　　千章喬木拂雲齊一徑松隂路欲迷泥滑草深行不得
滿山風雨鷓鴣啼

　　送黄司訓　　　　　　　　　　邵　寳

　　春江緑凈帶晴烟曉發蒼梧萬里船酒盡長亭賓客散
有人極目楚南天

　　象鼻山　　　　　　　　　　　孔　鏞

　　象鼻分眀飲玉河西風一吸水應多青山自是多竒骨

白日相看不厭多

　　劉仙巖

　　古峒門深百尺寛石嵓題詠暗苔斑細尋仙子燒仙處
池滿流泉浸月寒

　　鬭雞山

　　巧石如雞欲鬬時昻冠相距水東西紅羅纒頸何曽見
老殺青山不敢啼

　　桂林諸葛亭


　　寳積山巔諸葛亭澄清百粤仗威靈登臨一笑天風至
吹散狼烟萬里清

　　湘山寺　　　　　　　　　　　何　經

　　湘山古渡横西州東風艤棹相追遊長松㡬箇伴嵓老
緑水一泓凝澗流

　　寄唐大紳(有序)　　　　　　　　蔣　冕

　　予初遊郡庠時與陳君君錫唐君大紳數徃來君錫
家近栢觀大紳世居豆灘而寓舎在郡城東門内咫

尺予家故予三人暇日得以従容晤語於其間後君
錫登宏治庚戌進士第未仕而卒大紳以貢士官柳
州之來賔縣學訓導數嵗致其事而歸獨予竊禄逾
涯乞休未遂今扈從南來留滯舊都偶與鄉人談及
大紳聞其仕雖不得意而知時識變勇於求退精力
强健放情山水間心甚適也因漫筆書小詩三章寄
之予且北上當懇懇祈恩萬一得賜骸骨歸湘中與
大紳軰指某丘某水以尋舊遊之處盖將有日君錫

有弟曰君重今亦以汀州通守家居大紳其以予言
告之君重亦未必不以為然也

　　湘水門東栢觀中髫年來徃㡬人同眼前乆已無陳子
(謂君錫進士也)我與君今亦老翁

　　建水南邉是豆灘君家占㫁好峰巒十年不遇雙魚便
一字無因得問安

　　我寓金陵偶憶君打窓風雨不堪聞清時未遂投簪願
回首湘南是白雲


　　將北上留題湘臯别業

　　㡬年杖屨草萊間不謂匆匆别故山湘北湘南春草遍
鷓鴣啼處雨斑斑

　　登湘山寺古塔漫題

　　輕烟漠漠草茸茸峭壁懸崖一逕通日暮東風春雨細
竒花猶發舊年叢

　　題湘山僧舎壁

　　柴扉無事晝長扄老衲焚香獨誦經入定浹旬纔出定

不知芳草滿前庭

　　送唐楷還灌陽

　　釋之黄覇漢名賢功業千秋照簡編誰信當時初入仕
也將金榖去輸邉(楷以輸粟入太學)

　　蒸衡江上憶聨舟多少風濤入壯遊直到新河始分手
㡬宵清話浣離憂(三四年前楷與予聨舟北上)

　　羡子南歸灌水陽歸時為我問清湘江臯花竹知無恙
應待懸車理釣航


　　東渡湘江半日程有村昭義最知名君家占㫁村中勝
山似屏風水似城(昭義在灌水西湘水東唐氏世居於此)

　　夢中絶句　　　　　　　　　　王守仁

　　此予十五嵗時夢中所作今拜伏波祠宛如夢中兹
行殆有不偶然者因識其事於此

　　捲甲歸來馬伏波早年兵法鬢毛皤雲埋銅柱雷轟折
六字題詩尚不磨

　　分水嶺　　　　　　　　　　　魯　鐸


　　一道原泉却兩支右為湘水左為灘誰知萬里分流去
到海還應有會時

　　陽朔道中志喜三首

　　府江憂賊復驚灘十日真成行路難一笑開篷望陽朔
縁江况得好山看

　　夾岸青山映碧灘灘清山好畫應難斜陽盤礴掀篷坐
目駭神驚不盡看

　　輟飯支頥看翠㣲人間應見此山稀無従學得王維手

畫取千峰萬壑歸

　　白沙灘壁嶂竒絶殆不可畫次九龍韻

　　丹崖翠嶂映清流天趣無窮到客舟他日畫圖逢馬夏
也應無足注雙眸

　　蓬萊灘

　　蓬萊何處此名灘小島中流激怒湍若道仙舟通弱水
従今脱蹤未應難

　　賭命灘


　　迢迢行路不辭難萬里還過賭命灘不為簡書催使節
肯將身向此中拚

　　横州

　　來迎官吏說横州遙立蒼崖石上頭也欲乘髙閒縦目
黄昏風雨暗江樓

　　烏蠻灘

　　遡風衝雨下烏蠻千里江行說此灘自信灘神能識我
水工舟子合相安


　　左江

　　舟行百里㡬重灘几案欹傾坐不安謾掩篷窓終日卧
好山無數未成看

　　入南交關

　　寒雨黄昏漸有聲停驂坡壘欲三更使臣分得天瓢水
一洗南交瘴癘清

　　送顧使君華玉赴全州　　　　　嚴　嵩

　　呉客孤帆楚水涯碧雲千里度長沙湘山獨夜看眀月

莫聽猿聲易憶家

　　湘山寺

　　湘山臺殿翠㣲連石塔棲身坐儼然祗樹天移兜率境
金鐙焰續會昌年

　　雲嵐坐湧嵓扉暝薜荔行遮塔逕斜兩日炎荒病如洗
湘山寺裏見梅花

　　過盤石太守華玉賦詩處

　　盤石江上雨瀟瀟行客雙旌匹馬遙醉起題詩臨峭壁

令人却憶顧東橋

　　興安縣

　　興安城郭枕髙丘湘灕水分南北流萬里橋頭風雪暮
不知何地望神州(城西有萬黒橋昔人以京師至此萬里因名)

　　破屋古松喧夕籟逺峰寒霧起層隂梅花兩岸湘灕水
嵗晚相随到桂林

　　次韻興安縣　　　　　　　　　黄　珪

　　路傍花向馬頭放亭外柳垂池上隂愁絶寒崖人不到

可憐啼鳥度前林

　　華山　　　　　　　　　　　　顧　璘

　　衆壑行雲遞有無灌江清影照人孤題詩寄向王摩詰
乞寫華山對面圖

　　湘南二月大雪戲作春雪歌

　　桂嶺長年冬欝蒸湘江今嵗積春氷北人飲酒歌黄竹
愁殺桃花與葛藤

　　二月雪花飛楚關渾如李白對燕山秪愁曉日融城濕

詎惜飛花罥鬢班

　　山郭桃花且未紅撲簷柳絮太匆匆山公久醉渾顛倒
不記湘南二月中

　　四野荒雲接地齊雪花如掌下寒溪招邀白鷺翩翩舞
孤負黄鸝恰恰啼

　　繞郭千峰玉作臺連林素纈盡粧梅同誰跨馬腰弓箭
山口盤旋射鹿來

　　南方食麥勝食土瓦礫不救饑腸苦今年春雪如隴西

蒸餌家家作端午

　　覆釡山

　　城中遙望碧氤氲擬作浮空一片雲來上峰頭看氣象
分眀平對玉宸君

　　天低石角雲長擁風掠巖腰樹半摧秋氣忽寒髙隼避
午隂時合老龍回

　　紫盖浮空萬嶺低秋風扶策上丹梯金仙莫厭紅塵客
只借烟霞一夜棲


　　送鮓孟侍御孟有歌罷無魚之句因嘲之

　　廣文今在桂林居徒壁曽無儋石儲我儗封筒遙送鮓
君母彈鋏更歌魚

　　廣西有作　　　　　　　　　　丁養浩

　　東風交廣此行廵琴鶴歸來不是貧珎重一囊清譽在
憑誰為我獻穹宸

　　潯州　　　　　　　　　　　　向　錦

　　西山日落蠻烟起南浦波生越客歸百雉荒城倚孤棹

一鈎凉月對秋衣

　　湘山寺　　　　　　　　　　　鄧廷瓚

　　湘山古寺未曽遊創建應如㡬百秋寄語山中無量佛
全州風景即郴州

　　書陽朔分司壁　　　　　　　　王　臣

　　烟嵐冉冉濕人衣但見穿林翠羽飛我看青山只如此
山靈應嘆乆忘歸

　　宿湘山寺戲呈顧刺史　　　　　孟　洋


　　湘寺風光秋更幽湘州刺史復同遊鳴鐘落日醉歸去
獨客松房清夜愁

　　寄李平樂覓蓮酒二首

　　常聞平樂蓮花白絶勝雲安麯米春萬里索居愁逐客
一尊遙慰賴鄉人

　　纔道蓮花即美名風光仍喜聖人清他鄉欲醉無沽直
安得千壺一日傾

　　平南曲六首贈中丞秦公


　　黄昏烽火動邉疆一夜猺兒滿桂陽勁弩長標當虎穴
垂髫赤脚繞羊腸

　　中丞仗鉞出湘闗虎將熊師指顧間籌䇿早従帷幄定
旌旗不待羽書還

　　江夜虹霓拂劔鋒蠻天霜雪淨軍容蛟螭逺走三湘去
瘴癘全消五盖峰

　　伐鼓鳴金唱凱歌夷方従此息干戈且看銅柱髙千尺
不是當年馬伏波


　　金殿傳呼賜錦袍漢庭今喜得蕭曹即知生象開麟閣
已見恩波浴鳯毛

　　江草霏霏江水流青萍不用買黄牛桄榔樹下聞樵語
天子今無南顧憂

　　唐仁夫出使廣西四首　　　　　邉　貢

　　碧衣黄簡照青春寵宴傳呼出尚珍辭罷閣門東上馬
道傍羅列拜番臣

　　樓船風景入春多鐃吹聲中故里過兩岸緑楊隂不㫁

隔江知是柳州河

　　手捧鸞書下九天恩光初到墓門前山川不改孤兒恨
風木蕭蕭似徃年

　　十年知巳一綈袍萬里南雲望雨勞待得眀年好春日
牡丹花裏候旌旄

　　安南歌送沈使君　　　　　　　徐禎卿

　　烏蠻灘上烟水聲伏波廟前秋月眀夜半津人挽舟上
蠻歌偏動望鄉情


　　昭州歌二首　　　　　　　　　蔣山卿

　　帝子南廵竟不還湘妃遺恨竹留斑日暮蒼梧白雲逺
不知何處是虞山

　　西行㡬日㫁人烟眀月千山響杜鵑試上越王臺上望
瀟湘秋色滿南天



　　粤西詩載巻二十三

