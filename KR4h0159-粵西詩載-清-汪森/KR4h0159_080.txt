







　　欽定四庫全書

　　粤西文載卷五十五

　　桂林府通判汪森編

　　啟

　　上裴行立中丞撰訾家洲記啟(唐)柳宗元

　　右伏奉處分令撰訾家洲亭記伏以境之殊尤者必待
才之絕妙以極其詞今是亭之勝甲於天下而猥顧鄙
陋使為之記伏受嚴命不敢固讓退自揣度惕然汗流

累奉游宴竊觀物象涉旬模擬不得萬一竊復詳忖進
退若墜久稽篆刻則有違慢之辜速課空薄又見疎蕪
之累愆期廢事尤所戰慄謹修撰訖上獻退自跼踳不
知所裁無任隕越惶恐之至

　　與邕州李域中丞論陸卓啟

　　某啟伏以至公之道施恩而不求報奬善而不為功所
以振宣幽光激勵頽俗誠大君子所蓄積也竊見故招
討判官試右衛胄曹參軍陸卓生禀清操長於吏理累

仕所至必有休聲再舉府曹績用茂著頃以狂賊李元
慶劫取留後擅樹兇徒搆災扇禍期在旦夕一夫見刃
莫為已用而卓以此時特立不懼終剪强暴以寧師人
既而不幸嬰疾物故不獲一日趨事以受其職有功未
報有善未録伏承閣下言論之餘每所嗟異優給家屬
恩禮特殊行道之人皆所欽伏儻錄其事跡奏贈一官
使懷憤之魂知感恩於地下秉志之士思受命於門庭
足以勸奬三軍豈止光榮一族伏惟不棄狂瞽特賜裁

量幸甚幸甚某與卓未嘗相識敢率愚直以期至公輕
黷威嚴伏増戰悚謹啟

　　上桂州李中丞薦盧遵啟

　　凡士之當顯寵貴劇則有受賜於人也無徳心焉何也
彼將曰吾勢能得之是其所出者大而其報也必細居
窮厄困窮則感概捧戴萬萬有加焉是其所出者小而
其報也必巨審矣故凡明智之君子務其巨以遺其細
則功業光乎當時聲名流乎無窮其所以激之於中者

異也若宗元者可為窮厄困辱者矣世皆背去顦顇曠
野獨賴大君子以明智垂仁問訊如平生耀囚錮若被
文繡鳴呼世之知止足者鮮矣既受厚遇則又有不已
之求以黷閤下之嚴威然而亦欲出其感概捧戴而効
其巨者伏惟閤下留意裁擇幸甚幸甚伏以外族積徳
儒厚以為家風周齊之間兄弟三人咸為帝者師孝仁
之譽髙於他門伯舅叔仲咸以孝徳通於鬼神為文士
所紀述相國彭城公嘗號於天下名其孝以求其類則

其後咸宜碩大光寵以充神明之心今乃凋喪淪落莫
有達者豈與善之道無可取耶獨内弟盧遵其行類諸
父靜専温雅好禮而信餙以文墨達於政事今所以聞
於閤下者無怍於心無愧於色焉以宗元棄逐枯槁故
不求逺仕務顯名而又難乎其進也竊髙閤下之舉賢
容衆故願委心焉則施澤於遵過于厚賜小人也逺矣
以今日之形勢而不廢其言使遵也有籍名於天官獲
禄食以奉養用成其志一舉而有知恩之士二焉可不

謂務其巨者乎伏惟試詳擇焉言而無實罪也其敢逃
大譴進退恐懼不知所裁不宣謹啟

　　為桂州盧副使謝聘錢啟　　　李商隠

　　戡啟錢若干伏䝉賜備行李謹依奉領訖多若鑿山積
如别藏内科擢第未全染於桂香盛府從知却自驚於
銅臭禮於(闕)重富而可求既不憂貧惟思報徳伏惟俯
鍳微懇謹答

　　謝再任桂州啟　　　　　　(宋)余　靖


　　伏念某本無逺識早玷通班向緣蠻事之興遽委州麾
之重墨縗從政徒廢居喪之儀尺籍理兵素乏臨戎之
變賴睿謀之逺照命元帥以専征一戰成功已濫分於
賞典三年奏計當例被於更書忽捧詔音就宣恩㫖以
謂狂蠻干紀既伏於逋誅服嶺頒條宜諳於故俗俾留
州任庶曉物情再念某頃被中傷嘗居宂散頗得田園
之樂靡思軒冕之榮當警急之期聞命敢忘於濡足及
敉寧之際私心誠願於退身再露封章上干旒扆未從

報罷仍俾拜嘉此盖伏遇昭文相公道廣包荒誠深誘
善洪鈞造物靡私動植之恩寒谷廻春曲借發生之氣
致兹樗散薦被龍光謹當詳練武經勵精政體邊亭警
備冀銷桴鼓之音條教布宣庶協蒲盧之化上答乾坤
之造次酧陶鑄之私過此以還罔知所措

　　與廣西經畧張徽猷啟　　　　周必大

　　茂實飛騰耳熟桂林之伯窮閭局趣夢游訾氏之洲遥
知五筦之兵民欣頌十連之師帥邊疆清晏福祉綏將

恭惟某官學殖崇髙智符亷正朅從别乘姓名已達于
宸廷旋駕軺車風采遂傾于嶺表開帥牙而即拜貽禁
職以頻遷訖其外庸方倚申侯之績式是伯辟即遄山
甫之歸某披霧尚賒傾風更切雖衡岳元回于隻雁而
灕江不碍於雙魚惓惓之私喋喋奚既

　　回靖江詹侍郎儀之啟

　　進班書殿出鎮帥垣以法從之名臣臨篸帶之舊部上
寛帝顧下愜輿情恭惟某官學造聖真才周身世久徊

翔于逺地宜容與于近班意在本朝固當殫辰猷而告
于后躬行君子又欲推恵澤而加乎民惟通商則疲甿
可蘓惟崇儉則經費自足既康五管即綴四隣某萬欲
馳辭遽䝉枉問其為欣荷未易名言

　　回靖江詹侍郎謝轉官啟

　　詩書之良帥垣之寄寵光厚甚中外榮之恭惟某官道
可覺民武能威敵自鎮臨于交廣每綏靖于封茨蠢彼
元兇敢兹負固方調兵而薄伐俄折馘以趨降下十行

千里之褒酧三令五申之績盖賞擢難同于將士惟璽
書可示于眷懷稽本朝優異之恩舉近嵗濶疎之典風
傳近國名震華夷某托契至深窺文竊忭愧馳辭之未
果荷貽問之相先欣感交懷喻言曷究

　　回靖江詹待制儀之啟

　　兹承奏功南國加職西清正侍從之巍班表蕃宣之異
等恭惟某官官方端諒學殖髙明以愛人利物之心行
尊主庇民之術久臨遐服迄著多庸身正令從久謂必

躬之效政修用足宜還既庶之風姑次對于松門即迎
登于槐路某雖馳慶牘未辦私函辱厚禮之先焉激懦
衷而愧甚其如欣感未易殫論

　　赴辟廣西通帥啟　　　　　　劉克莊

　　山澤之癯何心於進丘園之聘無徳以堪未報舊知更
銜新恵伏念某粗聞理道亦喜功名當聖哲之騖馳紛
侯王之變化嵗年將晩寧無老驥之心時命不諧遂有
㝠鴻之志浮湛閭巷交侣漁樵散髪采薇以養生灌園

織履以自食敢期辟召誤及沉淪既餽金以治任復折
簡而諭指念髙堂乏滫髓之奉謂陋巷有簞瓢之憂不
其餒而可以出矣然而謀之妻子誠寂寂以難堪畏我
友朋盖遲遲而未往及申再命始勇一行昔夢繞其山
川今身㳺夫圖畫道南豐臨川之里望玉笥丹霞之雲
弔賦鵩之故墟覧葬魚之遺跡涉江而賔帝子登嶽而
款祝融窮詭異瑰竒之觀忘羈旅飄泊之感此生何幸
所得已多兹盖伏遇某官鈇鉞一臨弓旌四出豈無勝

彦聚幕下而謀焉尚有幽人自水涯而起者顧方逺引
亦忝旁招某敢不懷此深恩竭其淺慮並㳺兔苑雖慚
蜀客之才不省馬曹當矯晉人之弊

　　除廣西憲謝梁丞相啟　　　　林光朝

　　膠庠貳職莫助于成材嶺海一封更勞于推轂曽是血
氣既衰之日乃為朝廷可用之人有此叨逾逮令震恐
伏念某受材最短見事每遲自塵汙于華途已侵尋于
暮齒儲闈進讀有如綺季之逢時太學備員安得陽城

之遺愛技亦止此人其譏之撫病骨以自怜控危衷而
有請豈為望外乃在遣中顧兹蕭條場屋之餘亦出禮
樂皇華之選此盖伏遇某官中惟獨立大實兼容于是
四夷聞其風而以一相處乎内對平津賢良之䇿乃在
盛年進宣公仁義之談適當暇日遂令蕞質亦展微勞
某敢不矜恤鮮民滌除滯訟究北流商鹽之弊塞南州
買馬之萌奏牘三千或有禆于末議行年六十當無負
于新書敬敷惻怛之懷庶答生成之賜


　　除粤西通判謝宰執啟　　　　呉　儆

　　去中州而適粤叨半刺以乘邊雖逺宦之良艱在孤蹤
而已幸顧惟忝冒實有夤縁伏念某憂患餘生衰遲末
路念曩日庠序虀鹽之久與平生章句誦習之勤上焉
無以取當世之資下焉不能為一身之地抗塵走俗垂
二十年號寒啼饑餘三百指計時仰禄若旱望雲况當
員多闕少之時而在鴈集鳬飛之數上紆存記曲徇僥
求陋如之何敢有居夷之歎時乎為養固難擇地而安

兹盖伏遇某官師表百僚甄陶萬類輔贊彌縫而藏諸
用功未嘗言又負偃植各安所施材無或棄致兹寒逺
亦預甄收趨名利於市朝誠非得計行忠信於蠻貊尚
盖罔功

　　與桂帥張南軒先生啟

　　大纛髙牙想制閫威容之盛屬鞬戎服望轅門兵衞之
嚴欣悸交懷夙宵假寐某官淵源聖學師表儒林惟有
之是以似之太戊贊于伊陟在賢者識其大者孔子傳

之孟軻凡開物成務之殊功皆養氣存誠之餘事用能
𢎞濟于艱難之日而雍容于進退之間雖素位而行不
願乎外然當今之世舍我其誰徒以交廣要衝朝廷最
逺蠻貊賴威懷之略兵民須鎮撫之宜官守恃逺而或
媮邉防循習而或弛允資輿望肅付戎昭宅南交秩南
訛姑重羲和之命覺斯民以斯道况當堯舜之時我公
其歸天子有詔某州縣下列庠序陳人章句誦習之雖
勤塵埃奔走之亦久下焉退不能為一身之計上焉進

不能取當世之資嗟壯志之㡬何已隣衰境抗塵容之
若此敢意榮途顧以罪戾之餘宜置蠻荒之表故雖逺
戍敢歎遐遺不圖流落之餘獲托照臨之下以身受察
引領自歸雖仰視墮水之鳶不堪上騖幸南飛遶樹之
鵲未歎無枝

　　賀靖江出鎮啟　　　　　　　李　劉

　　寓班東觀宅牧南郊一道熟於馳驅不勤易地五筦資
其節制何止觀風恭惟某官器諝浚明風猷凝劭自望

郎而襆被進退可觀由膚使而褰帷光華益逺尋領將
輸之寄益髙澄按之功帝謀帥之惟艱公撫封而少駐
英英桂林之伯願懋膚功𣺌𣺌洞庭之波尚資餘潤某
濫承嘉恵竊倚徳隣湘水安流正藉戈船之重夜郎為
檄敢忘銅桂之威

　　代回廣西李經略(訦)三啟

　　小司寇之持平躐陞五雉大帥府之委重逺寄雙魚懷
感有之寘慚無所恭惟某官名髙斗北恵滿天南槃槃

都㑹之雄庶邦君之奔走英英文武之特一號令而精
明公無遐心民可吐氣某斵輪既老整履已晡宜人獨
桂林遙想玉篸之碧忍渴望梅嶺願調金鉉之黄

　　荷囊輟直桂筦分符韡刀列郡之迎古稱大府襦袴萬
家之喜今在細侯仁氣南驅善聲東迤恭惟某官通材
治劇厚徳鎮浮財貨本末源流早振地官之職侍從論
思獻納晩深天扆之知遽厭承明之廬歸拜散人之號
時方多事公未可閒謀帥須賢起家甚寵若衞公之鎮

撫九十六郡與襲志之都督二十八年能安越人莫非
李姓宜其苖裔復此蕃宣顧恐青羅碧玉之江山難駐
黄閣紫樞之步武某龍鍾已久燕賀無由䕫府竹枝之
歌既成昨夢漢節梅花之句願寄故人

　　价藩報政秘殿升班八桂不曰炎荒固號登仙之勝四
松取之熱撰殆非寄祿之常帝綍渙孚帥符鼎重恭惟
某官材全業鉅器博聲宏厭直承明之廬作牧始安之
徼玉篸羅帶江山分一半之天金節油幢庭户行千里

之外果臻帝璽進庀宸奎河洛圖書之淵榮光上燭嶺
海輦轂之治和氣旁行㑹見出綸又迎歸袞某無由旅
賀猥辱撝謙誦太古而歌散人吾事濟矣去上天而辭
宰相公自計之

　　代回廣西楊漕(方)

　　起家予節將漕宅南髙明有融及物之心未了選擇而
使重逺之意可知恭惟某官明善誠身為仁由已三仕
無喜色三已無慍色養之浩然兩喜多美辭兩怒多惡

辭聴其自爾及兹更化復此立朝遽為襆被之行遄有
褰帷之寵莫非王土寧辭五嶺之炎無有遐心行歌四
牡之勞某罔功曵履有請投簪我營小山之居將委身
而就老公作太𤣥之草願載酒以相從

　　代囘廣西郭提刑(斌)

　　隨軺而薦栢酒逺莫致之得書而已麥秋報之何以恭
惟某官馳心拱北將指宅南漢節梅花已㺯青黄之實
周原苞栩既成蒼翠之陰諒惟平秩之功如在始和之

吉某雲司玩嵗水部媮閒三月不違仁勞飛鴻之遠到
五嶺皆炎熱願秣馬以遄歸

　　回趙全州(必愿)賀權軍

　　比䝉省劄暫攝郡章退惟涉筆之文丞詎久挈瓶之假
守祇慙越畔無敢告隣然雖五日京兆之間亦竊千里
榮河之潤輙慿咫尺借布萬分

　　代回全州莫守(若冲)

　　奉詔舉賢徒得君重貽書問訊至辱伻來此意何敢忘

邪以頌非所望也恭惟某官久騰茂實宜在本朝竒寶
横道驥服箱誰其識者斜風吹惟雨注面愛莫助之今
雖方千里而為諸侯猶是先一州而後天下昨者命出
輙以名聞天空而日月髙或未裁擇於此奏水深而波
浪濶寧當憔悴於斯人細讀綺談只慙綿力某無能為
役豈不懷歸直如朱絲絃願加意於自愛報之青玉案
媿出吻之無奇

　　代回趙柳州(師懿)


　　老夫髦矣躐分五雉之工公子何如逺致雙魚之素感
藏甚厚報答莫宣恭惟某官千里名駒九苞威鳯榮分
符竹行吟種柳之詩少候戍𤓰即布甘棠之化有華下
問逺及陳人某骯髒雲司超騰水部曳鄭崇之履小立
斯須挂𢎞景之冠止慙遲暮

　　代回章象州(時言)二啟

　　夏辟三千貳卿弗績冬官六十攝長奚功過辱髙情逺
垂下問恭惟某官材猷膚敏政術融明竹使虎符亶謂

人生之貴桂林象郡諒增地望之雄猶枉雙魚見華五
雉某去天雖近來日無多竹馬交迎公當厚南土之恵
蓴鱸既熟我將御西風而行

　　榮紆郡組誕布詔條象郡自秦既入中國之籍虎符分
漢是資循吏之功雙旌鼎來五袴咸喜恭惟某官人門
具美風調不羣惟服襲於典刑故飛騰於聲實屢製尹
何之錦技敏奏刀載題仲舉之輿歌騰别乘宜森畫㦸
出擁朱轓跕跕飛鳶公蔑鄙夷之意嗷嗷鳴鴈民有安

集之期某例入㢲牋備知謙徳龔遂良二千石必能致
渤海之安申公年七十餘聊復議明堂而去

　　代回全州劉司法

　　西崦餘齡冐誤恩而還綴東隣厚意飭儷語以分光情
溢乎文愧浮于感恭惟某官簪裳胄望衣被典刑斕斑
綵服之華趨庭有得局促墨曹之試游刄不難諒積平
反之功即登華要之路某枌榆相託蒲柳既凋迷觚稜
闕角之雲烟誤為出計懷江上山間之風月已卜歸期


　　賀全州趙守(必愿)

　　魯雲必書暮映衡山之月趙日可愛曉行湘水之春特
惟大雅之英茂對細書之札恭惟某官道隨剛長徳配
陽休字民之仁温若重緹之律嘘物以氣煖然五袴之
歌諒觀荔挺而芸生益慶竹苞而松茂某襪材綫短泥
軾氷寒三夀作朋請效魯頌萬千之祝七日來復幸觀
羲爻六二之辭

　　代回全州趙守(必愿)


　　懷五更三㸃之鴛行舊同班於呉下騐一寸四分之牛
晷今假䕃於黔中方圖修獻履之辭已先拜鳴謙之寵
故情未整弱念易盈恭惟某官禮樂宗英侯王相種決
科唐殿肯吟麗日之煌煌宅牧湘源聊和舞風之湑湑
對此重緹之候藹然五袴之歌魯雲必書翻手足看於
短至趙日可愛舉頭即近於長安某芘徳微茫甘心半
刺地爐煨芋已漸參南嶽之禪山意放梅儻尚憶西湖
之飲


　　與趙經幹啟　　　　　　　　汪應辰

　　伏審既被辟書即奉俞㫖轅門増重桂嶺有輝伏惟某
官蔚以卿材生於公族信厚皆如麟趾夙著清芬絃歌
焉用牛刀亟登最課屬南邦之開鎮虚布席以招賢錐
之處于囊中昔已知其特異羅而置之幕下今豈待於
先容姑籍佐戎之謀實為儲帥之地某去徳云久竊祿
于兹將承謦欬之音更託帡幪之庇其為忻忭豈易敷
陳


　　賀兩廣呉制府啟　　　　　(明)宗　臣

　　魏闕絲綸寄風霜於重地轅門旌斾開日月於遐天威
攝八蠻歡騰二粤恭惟某官斗山碩徳文武兼猷邁迹
八閩作邦家之良翰馳聲萬里繫海宇之長城曰滇南
曰汴北民興來暮之歌若江左若粤西碑紀去思之績
司文衡於兩省羣才成濟濟之風敷治化於一方萬姓
樂優優之政再居宥密遂總樞機以三朝敭歴之舊臣
膺五位眷知之新命保釐百粤節制二藩實三監之崇

階代一人以貞憲先聲動乎山嶽九重紓緑林之憂威
命等之雷霆五嶺息黄茅之瘴東聨十郡尚逾伏波樹
柱之鄉西盡諸州奚翅襄毅斷藤之峽權專玉節百職
之硎範攸存名重金甌三台之贊調在望某學愧面墻
才慚肺石叨微名於上國竊寸祿於太倉嶺海奔趨三
載之勤勞奚補郡庭贊助一官之尸素安辭仰節鉞之
遥臨喜枌榆之藉庇顧迹覊於外莫申燕賀之私而誠
積於中深切龍光之望敢僭踰而布悃謹薫沭以陳詞

覩鈴閣於雲霄稽躬竦息想台閎於左右拜首翹勤惟
垂巖電之光曷已漢波之潤

　　候吕豫所相公林下啟　　　　呉國倫

　　恭諗相公閣下以斷斷休休之度佐巍巍蕩蕩之朝經
綸克邁前修進退尤關世教寵方隆而戒滿年未至而
辭榮十疏陳情九重歛色詔賜安車就第甫伸休沭之
期風髙解組出都旋被徵還之命光延楚粤道重韋疏
懸輿暫息里門俟駕再趨帷幄况綠野之堂新闢父老

望塵而赤松之志少酬山川増價伊予小子竊拜下風
栗里流歡香山虚社

　　上戴制臺啟　　　　　　　　蘓　濬

　　虎帳春開天闢南荒之紀隼旟秋肅帝寛西顧之憂庶
寀屬心百夷拭目恭惟某官卷舒元氣經緯扶輿為裘
為箕紹三千之禮樂如江如漢富數萬之甲兵旬宣已
懋三秦推轂特崇五管江頭樽俎折衝于談笑之間嶺
徼風霆立變于旌旗之下舉凡侯甸采衛之族以及鱗

介卉服之區莫不喁喁向風烝烝顧化而某猥承述職
之典莫伸負弩之供奔走靡寧瞻依獨切敬布積悃莫
罄名言

　　上王按院啟

　　應龍浴鷺各自適於飛潛𤣥鶴孤鳬總何嫌於修短故
金馬之客昻首而步青雲而山澤之癯怡神而棲𤣥牝
陶冶之間已定弛張之際何心恭惟某官直方以大經
緯為章指撝而山魅潛消雷動蘆笙之響呼吸而越裳

率服風清銅柱之鄉野老扶杖而往觀鍾銘拭目而可
俟况宇内多故方賴調劑而輿情所歸尤賢夢卜某履
基已壞豐蔀自藏道至老而無聞力將行而益蹶如負
且乘反招自致之災維鵜在梁曷辭彼其之誚更以桑
榆之將暮遂致瘴癘之交侵魑魅窺人雖幸迯於九死
風波滿眼亦且厭其餘生沐雨餐霜敢希伏櫪之驥潄
流枕石甘同曳尾之龜兹者萬里長驅二毛可憫膏肓
益深於嵗月筋力已倦於湖山白首歸來猶覺愧衾愧

影蒼巒作伴不妨呼馬呼牛每望門墻如同陵谷浮生
無㡬何事北山之移片息尚存且聴南薫之曲

　　候兩廣戴制臺啟　　　　　　許以忠

　　兩粤名藩夙擁元戎之地三台重望式隆總制之權故
海上倚作金湯而軍中稱為韓范聲騰朝野彩映家山
恭惟某官名懸北斗位正西樞氣吐九龍化作五雲於
霄漢手擎天柱獨撐半壁於巖廊歴宦竒勳兩朝渥寵
綰蒼梧綬既隆宣撫之恩勅紫泥書復拜折衝之命謂

東粤西粤山海枕夷夏之交而維武維文寮寀寄屏藩
之任必䕫龍仙品斯持金節以宣威加司馬清銜冀鏤
銅標以樹績封疆仍舊號令更新象郡固若金甌羊城
奠如磐石周以上公分陜自昔聞之唐以宰相臨戎于
今見矣某猥惟拓落謬辱記存景仰儀刑夢裏旁轅門
而踧踖瞻依光霽望中迷雲樹以飄颻謹供一瓣清香
恭候九閽台祉伏願蚤挫天驕茂宣皇略既借黄閣調
元之手秉鉞而奏凱歌即歸彤庭司軸之班賜環而隆

盛典

　　賀兩廣戴制臺啟　　　　　　連繼芳

　　論富强於粤以西無沃野之千里勤保障於閫以外有
泰山之四維公作長城民皆安堵恭惟某官天材敏邵
地望穹華起視西北之風濤誰是東南之天塹優經綸
之大手煩鎮撫於崇牙人道三江為瘴癘山嵐之藪公
來百粤觀雨暘寒燠之調惟齋壇得人如神龍之寓深
淵則絶漠之域寧匪兕而率曠野弄四夷於掌股之上

決千里於樽俎之間牙纛不足為公榮業既懋旗常之
績朝廷已深知治行㑹須列聴履之班

　　迎廣西新按院啟(代舊按院)

　　恭惟某官金閨通籍玉柱恵文主驄馬之盟激揚握其
魁柄建皂鵰之幟綱紀推重元僚白筆凌霜聳螭頭之
正色明珠照月探驪頷之逆鱗冀北方震乎霜威藩西
又傳乎風采當蒼精之啟節王綍如綸抱丹悃以辭閽
皇華有詠侍殿風生臺閣登車路避行人方城漢水之

區行色落天河之影丹桂蒼梧之野先聲揺山嶽之塵
望紫氣於雲霄喜緣𤓰及拱彤騶於咫尺恭切篲迎

　　賀陳兵憲加大參啟

　　兵符推憲節龍韜翼尚父之鷹揚王綍賁新銜豕突驚
大人之虎變薇坦春曙林洞隂銷恭惟某官豸臨西臬
鴻漸右江鎮賓封而扄柳户鈴槖霜挾楚雲磐慶甸而
柱思城韎韐氣凌灕嶽三尺激揚清濁萬間盖載黔黎
豈期跋扈之三苖致借運籌于一箸文昌襄幕府棨㦸

柄自詩書良翰陟參藩絲綸寵乎帷幄雷霆憑號召雲
洞照孤月于連營珩芾自雍容皮林銷苦霧于髙壘某
心馳執鞬才謝請纓在泮獻囚雖歉臯陶之淑問勒碑
紀績竊附班史之敭勲伏願士倍擒戎之猛星垂克敵
之祥樓船寂一舉之沸騰烽火絶四連之隠見馬蹄擁
飛電既取雋而鳴先戈影懸落星豈論功而或後卬須
飲至恭和凱音

　　迎劉恤部啟


　　九重怜赤子之無知疏恩仁使五嶺懸紫泥之欽恤待
活慈綸竚沈貫索之妖穏輔結繩之治恭惟某官池上
鳯毛口中麟趾推公平而折獄磔䑕謝其嚴明擁端慤
以行仁化蛇慚其智勇公繼臯陶而作士職在祥刑帝
欲廷尉無寃民命覃寛憫輦過肉生白骨網開人脱赭
衣反掌變枯榮驚訝旱中得雨揮毫空縲絏歡呼雪裏
回陽出入九死一生之間囹圄真為福宅殷勤五奏三
覆之請圜石即是恩山豈其申漢室之九章凡以副堯

心之三宥某謬司城旦之舂欣荷嶽天之庇效劉公蒲
鞭之政誠自愧於疎材體周家肺石之心庶𢎞宣乎徳
意懸日邊之雙睇折道左之一腰執篲爭先荷戈恐後

　　送恤部啟

　　含綍楓宸播紫泥之温㫖疏恩桂嶺流丹筆之慈膏雨
沛槁興風薫愠解恭惟某官魁梧秉哲藴藉為郎麟兮
振振治世之佳公子鳯其噦噦熈朝之良士師布一道
之哀矜陽回冬雪廣多方之全活水揭西江念小民誤

入五刑怜細過寛其三尺平反則起骨加肉擬輕則援
枯就榮笑雷震之齊臺決晴雲之宋獄神門蒿滿囹圄
草生某班荆未久御李漸遙惟兹𤓰代之期聿切葵傾
之念東轅西轍迹若岐乎山川左弭右鞭心期同乎霄
漢

　　賀王都閫元旦啟

　　夏開端月頓回寒谷之温春麗將星益壯長城之重授
時新於太史歛福茂於元戎恭惟麾下韜鈐雷動智勇

陽明八桂維藩細栁嚴將軍之令六花堅壘前茅肅兵
甲之胸旄節鎮師垣映蒼精於左角帶裘閑保障迎淑
氣于東郊寒送土牛即墨熄齊牛之火陽催青鳥南枝
斷越鳥之棲五路日遲草長闗河之綠七星春冉烟消
林峒之紅在長子而帥師舍我公其誰與某璿臺望氣
幸島嶼之無塵玉樹倚葭藉干城之垂䕃恪奔下介用
候上軍所願揭窮隂初明之日回異域不到之春麟筆
紀元麟閣之舊勲若壘虎辰開旦虎符之新節自崇


　　賀丁都䕶冬節啟

　　緹灰候氣聿新太史之占牙纛宣風載重元戎之寄微
陽在戸价人維藩恭維麾下詩書之帥屏翰之雄磐礎
師垣五路式帶裘之矩矱綱紀鎻鑰三軍奮踴躍於干
城適占七日之亨爰壯六韜之略和門畫永士知挾纊
之温候析宵沈民謝閉闗之樂雷在地中伏六隂與嵐
瘴同消子肇日初長五福隨陽剛並進某方歌𤣥酒久
醉醇醪分有脚之陽春賴壯猷之元老恭迎小至豫祝

大來坐桂巘以折衝霜肅前茅之律襟灕山為籌幄霽
開細柳之營彌増嶺表之和用協師中之吉

　　賀桂林盧别駕啟

　　日行北陸福曜肇於東陽山詠南臺夀域開乎西嶺拜
手稱觥縈情祝雀恭惟某官鳯穴池毛龍泉斗氣七年
漳令尹人快祥鸞三載桂司農吏逃碩䑕維是丑建地
統申降嶽神徐麟瑞於九天龎驥展乎千里夫子為委
吏道在㑹計之中宰相領度支心游錢穀之外惟屏星

之借重使灕水之安流愛日字人煖過仙翁之吐火熾
昌俾爾夀來老子之呈圖五城十二樓天上神仙授籙
百年三萬日人間甲子懸弧

　　答鄭蒼梧啟　　　　　　　　焦　&KR4109;

　　日暌風表曠有嵗時屬遙阻於川塗因自疎乎問訊幸
緣奏最首辱誨言締縟㫖之勤拳若清徽之晤挹恭惟
門下風猷警邁志節清修文章天分之高道義躬行之
美宜借論思於青𤨏顧勤撫字于蒼梧人云挾山超海

之難公乃破竹折枝之易春廻銅柱坐覩三年之有成
名重丁銓允應六條之察吏何慚上考以表中朝某修
問未遑荷知最久民之攸塈非賜金加地之可酬王曰
遄歸計鳴玉朝天之甚邇其為傾企未易喻言

　　賀兩廣軍門重陽啟　　　　　董應舉

　　玉節横霜戎服紀龍山之勝金颷薦菊秋容生韓圃之
香惟日月並應乎嘉名故古今咸標為勝㑹矧乎鉞分
天北岳鎮斗南環五嶺八桂之鄉纎塵不起御兩粤百

僚之上恵露常流烈掩前修氣凌西灝登髙俯視日邊
見銅柱之標對景清吟筆下開鶴林之艶糕浮五色酒
泛九華茱茰插玳瑁之筵芍藥和金鉉之鼎神仙藥市
應陽數以登年黎庶稼塲荷𤣥功而永慶遥知逸興薄
貢輶儀聊供藉野之歡敢冀垂台之照

　　賀廣西撫臺午節啟　　　　　郝世科

　　龍舟咿軋楚方竸渡之時虎略深沈嶺表洗兵之日佇
膺渙渥茂對良辰艾葉桃枝翠色映垂門之曉包金切

玉朱明迎午漏之祥五色絲行沾天賜九子糭坐致洪
庥籌帷幄而奪標淨炎氛于重險之窟協虞絃而解愠
轉離明于一隂之時某泛歜無緣沐蘭有願緘詞寄遠
聊申貢縷之忱撫景臨風若共標竿之賞

　　迎兩廣許制臺啟　　　　　　呉　𤣥

　　楓陛宣綸九重荷賜環之詔命蒲輪賁寵百粤瞻秉鉞
之勛名開日月於遐天寄風霜於重地恭惟台臺秀毓
金華早登黄於淡墨香含玉署爰樹赤於清階風稜氣

烈鷹揚保釐外服氷鑑班清鷺振筦計内臺忠臣無私
式序定羣囂之國是君子不黨持平襄均統之廟謨衆
好之必察焉衆惡之必察焉賢愚僉受其益家非之弗
顧也國非之弗顧也人我共成其公中砥於流羣丘以
渙清獻之矢心必告事可天知洛社之絶口不談望逾
日重玉璽重求夫簪履金甌特簡以弓旌督儲節制兩
藩樞掌崇登九列東聨儋耳尚逾伏波標柱之鄉西罄
蒼梧詎止襄毅斷藤之峽金湯瀚海緯以武本經以文

帶礪山河出為將爰入為相某仰龍光於瞻斗屬鴻芘
於垂雲喜覯鸞章倍深燕賀緬惟大臣出處實闗世道
安危非熊占而至尊無憂於東顧司馬出而末造有賴
以中興此日徵書當朝盛世尚蘄台慈之特原匏繫謹
専下走以伏謁弩先

　　賀曽學道陞嶺西　　　　　　張　萱

　　恭惟台臺九曲孕靈八閩間氣光吐夢中浮彩筆破竹
詞鋒賦成選内冠青錢填胸學海早魁錦里香飄月殿

之華繼燕瓊林春入曲江之句牛刀初試滿植潘花鳬
舄雙飛真同葉縣含香粉署才名夙擅白眉曳履鵷班
武略徧窺黄石出持文柄益廣徽猷麗日珪璋琢就明
堂之器春風桃李培成上苑之材一榜號曰得人滿朝
舉為加額帝曰作朕股肱於外須膺特達之賢僉云惟
公繩臬於西載錫維新之命作膏雨作慶雲億萬民再
沐來蘇為福星為徳曜七十城重瞻臨照星嵓引領杖
鳩父老爭先桂水歡迎竹馬兒童恐後萱山林長物耕

鑿餘年願獲依劉妄意入籠之溲勃情深御李終慙倚
玉之蒹葭五子三孫喜歸陶鑄十椽數畝悉受帡幪拜
賜如天酬知無地亟欲束身皈命竊先瀝悃披衷爰抒
芹曝之私敬申燕雀之賀伏願帝心簡在登四海蒼赤
于春堂天寵洊膺夀千載文章之命脉

　　答節推李四餘啟　　　　　　曽偉芳

　　仰惟臺下天人學粹山斗望隆秀毓曲江將五羊山河
盡歸吐納鼎借西粤羅八桂編户咸賴帡幪撫羸砭蠧

之方銷萌靖喙之術綽矣刃解砉然硎新不佞偉芳寸
朽靡稱一官隨蹷罪盩自怵廢謫允宜值兹投間置散
之秋寧復揚眉鼔鬛之想恵徼夙願幸戴二天初願過
柳釋擔受約束大府而禀其教不謂署賓枉重獲朝夕
台臺以近夫光翰諭天臨隕越㡬廢役發雲集羇旅若
驚謹先走以鳴荷容面謁而期謝


　　粤西文載卷五十五

