







　　欽定四庫全書

　　粤西叢載卷五

　　桂林府通判汪森編

　　賈雍

　　漢賈雍蒼梧人武帝時為豫章太守有神術出界討賊
為賊所殺失頭雍上馬還營營中咸走來視雍雍胸中
語曰戰不利為賊所傷諸君視有頭佳乎無頭佳乎吏
涕泣曰有頭佳雍曰不然無頭亦佳言畢遂死(干寳搜神記)


　　任延

　　任延為九眞太守駱越之民無嫁娶之禮各因淫好無
適對匹不識父子之姓夫婦之道延乃移書屬縣各使
男年二十至五十女年十五至四十皆以年齒相配其
貧無禮聘令長吏以下各省俸祿以賑助之同時相娶
者二千餘人是歲風雨順節穀稼豐衍其産子者始知
種姓咸曰使我有是子者任君也多名子為任(東漢書)

　　陳長孫經術


　　漢永平間陳元長孫以布衣伏闕疏稱范升等所駁左
氏義皆斷截小文媟黷微辭抉瑕摘釁掩其宏美請復
立左氏學上從之元厭難將軍欽之子欽治左氏與劉
歆同時而各自為家三輔決錄謂左氏春秋逺在蒼梧
葢指欽也元繼其業元荒陬素士能用經術崛起與東
觀諸儒頡頏諸名宿不能屈漢世表章經學網羅道廣
野無伏賢殊令人可想也元子堅卿亦以左氏顯(西事珥)

　　鬱林石


　　昔漢末呉郡陸公績為鬱林太守泛海而歸唯一空舟
因恐覆舟載一巨石鎭之至呉棄於婁門之野埋没土
中已為民家居址久矣然亦有識者過而謡曰此鬱林
太守石也𢎞治丁巳聞有代巡樊柱史命有司督役夫
曵置察院之側題其楣曰廉石建亭覆之(侯甸西樵野紀)

　　陸績鬱林石在呉郡之婁門陸龜䝉居臨頓里其門有
巨石即此也後御史樊祉輦之院前以亭覆之號曰廉
石呉匏菴為之記又甫里白蓮寺亦有石名鬱林者尚

在鬱林象江二守俱清德然象江鮮聞而鬱林之名更
著亦嗜好者之為累也(西事珥)

　　士爕

　　蒼梧王士爕漢末死於交趾遂葬南境而墓常蒙霧靈
異不恒屢經離亂不復發掘晉興寧中太原温放之為
刺史躬乘騎徃開之還即墜馬而卒(劉敬叔異苑)

　　陶璜

　　陶璜為九眞守立郡築城於土穴中得一物白色形如

蠶蛹無頭長十數丈大十圍欶欶能動割其肉如豬肪
以為臛甚香美璜自食之於是三軍皆食(嶠南瑣記下同)

　　陶璜常晝臥見一女子枕其臂欲投之用爪搦其手痛
不可忍放之遂飛去

　　顔延年五君詠

　　潘子眞詩話曰顔延年阮始平詩曰屢薦不入官一麾
乃出守葢謂山濤三薦咸為吏部郎武帝不能用荀勗
一麾之則左遷始平太守夫延年賦此葢有為也徐羡

之不悦延年出為始安太守謝晦謂延年曰昔荀勗忌
阮咸斥為始平郡今卿為始安可謂二始延年後復為
劉湛出為永嘉太守怨憤之甚故有是作向注但云延
年疎曠劉湛出為永嘉太守而不及其他是未深知其
意耳又如作阮步兵詩則延年正以領步兵好酒見黜
於時與阮同也其詠五君意皆有在(王楙野客叢書)

　　褚遂良

　　國初中書褚遂良事太宗歴官中書令高宗將立武昭

儀為后遂良極諫以為不可由是忤㫖貶潭州顯慶二
年又貶桂州今開元寺舍利塔前有禇公親筆寫金剛
經碑其西觀音寺有井鄰人李氏暑月以熟餘羊脾置
之震雷暴作挈肉于道烟氣薫灼虫蟻不附令狐綯撰
有震井紀敘述其事(風土記)

　　桞宗元

　　栁宗元自永州司馬徵至京意望録用一日詣卜者問
命且告以夢曰余栁姓也昨夢栁樹仆地其不祥乎卜

者曰無苦但憂為逺官耳徵其意曰夫生則栁樹死則
栁木木者牧也君其牧栁州乎竟如其言(趙麟因話録)

　　呂衡州温善謔子厚在栁州温謔之曰栁州栁太守種
栁栁江邊栁館依然在千秋栁拂天栁州有種栁戲題
詩葢追憶衡州戲語而作也(嶠南瑣記)

　　栁子厚守栁州日築龍城得白石微辨刻畫曰龍城栁
神所守驅厲鬼山左首福土氓制九醜此子厚自記也
退之作羅池廟碑云福我兮壽我驅厲鬼兮山之左葢

用此事(許顗彦周詩話)

　　栁子厚左遷栁州刺史沒後建廟羅池韓昌黎作碑并
樂章以志民思也宋蘇長公為重書勒石歲久碑石二
塊圯䧟土中明嘉靖末年栁州城崩修築有一二丈許
再不克畢工僉謂此地有怪物或蛟龍伏蟄其中因鳩
工掘之深數尺獲二碑石城遂克築落成可見栁州之
蹟昌黎之文蘇長公之字三者皆神物肯㝠㝠地下哉
(劉烶筆談)


　　永樂間總戎大將軍韓公駐節栁州夜夢一人幞頭來
謁覺而問之有答者曰此栁侯之神也公一日親覽羅
池廟見其木朽瓦落垣頽壁壞乃捐貲命工重修(通志)

　　東坡公書栁子厚羅池銘辭遒勁古雅是其書中第一
碑内步有新船秋鶴與飛昔人證之已明無足論者子
厚英秀鬱鬱未吐沒為明神亦是常理獨怪嫚客死當
是伊伾文態未洗盡耳(弇洲稿)

　　呉武陵


　　長慶中李渤除桂管觀察使表名儒呉武陵為副使故
事副車上任具櫜鞬通謝又數日于毬塲致宴酒酣呉
乃聞婦女于㸔棚聚觀意甚恥之呉旣負氣欲復其辱
乃上臺盤坐褰衣躶露以溺渤既被酒見之大怒命衛
士送衙司梟首時有衙校水蘭知其不可遂以禮而救
止多遣人衛之渤醉極扶歸寢至夜艾而覺聞家人聚
哭甚悲驚而問焉乃曰昨聞設亭諠譟又聞命衙司斬
副使不知其事憂及于禍是以悲耳渤大驚亟命逓使

問之水蘭具啓昨雖奉嚴㫖未敢承命今副使猶寢在
衙院無苦渤遲明早至衙院卑詞引過賓主上下俱自
尅責益相敬時未有監軍於是乃奏水蘭牧于宜州以
酬之武陵雖有文華而強悍激訐為人所畏又嘗為容
州部内史贓罪狼籍刺史令廣州幕吏鞫之吏少年亦
自負科第殊不假貸持之甚急武陵不勝其憤因題詩
路左佛堂曰雀兒來逐颶風高下視鷹鸇意氣豪自謂
能生千里翼黄昏依舊入蓬蒿(本事詩)


　　栁宗元謫永州呉武陵亦坐事流永州宗元賢其人及
為栁州刺史武陵北還深為裴度噐遇每言宗元無子
説度曰西原蠻未平栁州與賊犬牙宜用武人以代宗
元使得優游江湖(通志)

　　呉武陵與孟簡書曰栁子厚斥已十二年程劉二韓皆
已抆拭獨子厚與猿鳥為伍(事文類聚)

　　又云古稱一世三十年子厚之斥十二年殆半世矣霆
砰電射則天怒也不能終朝安有聖人在上畢世而怒

人臣邪(嶠南瑣記)

　　徐晦

　　楊憑貶臨賀尉姻友憚累無徃候者獨徐晦至藍田慰
餞宰相權德輿謂曰無乃為累乎晦曰方布衣時臨賀
知我今忍遽棄邪有如公異時為姦邪譖斥又可爾乎
德輿歎其直李夷簡表為監察御史晦過謝夷簡曰君
不負楊臨賀肯負國乎(唐書)

　　李渤


　　長慶中李給事渤字濬之除桂林表呉武陵為倅故事
副車上任具櫜鞬通謝又數日於毬塲致宴酒酣呉乃
致詞云奉約同遊山水奈何以紅帛繫予首仍命婦女
於㸔棚聚觀相恥涉濬之弟也為作隱山六洞銘者又
有喜弟淑再至桂林長歌凡五百言(風土記)

　　程异

　　程异為栁州司馬精於吏治身殁家無留貲世重其廉
(一統志)


　　曹唐

　　曹唐初為道士太和中舉進士作遊仙詩才情縹緲岳
陽李逺員外每吟其詩而思其人一日曹徃謁之李倒
屣而迎曹體幹充偉李戲之曰昔者未睹標儀將謂可
乘鸞鶴此際接晤竊恐壯水牛亦將不勝其載(嶠南瑣記)

　　陳懷卿

　　陳懷卿嶺南人也養鴨百餘頭後於鴨欄中除糞糞中
有光爛然試以盆水沙汰之得金十兩乃覘所食處於

舍後山足下土中有麩金消得數十斤時人莫知卿遂
巨富仕至梧州刺史(朝野僉載)

　　象江太守

　　滎陽鄭璠自象江得怪石六其三聳而鋭上又一如世
間道士存思圖畫人肺胃肝腎次第懸絡者又一空中
而隱外若癃癭殃疝病不作物者又一色紺冰而理平
漫彈之好聲璠為象江三年不病瘴平安寢食及還長
安無家居婦兒寄止人舍下計輦六石道費俸六十萬

璠嗜好有意極類前軰人(李啇隠集)

　　哭劉蕡詩

　　劉蕡字去華常對䇿極言宦官之祻宦人誣以罪貶栁
州司户參軍卒於栁李商隱時依桂管觀察鄭亞府為
判官哭以詩云一呌千囘首天高不可聞又曰已為秦
逐客更作楚寃魂其詞悲切之甚(西事珥)

　　唐武宗

　　帝自幼稚不喜釋氏㑹昌元年正月即位七月桂州馬

生三足駒至秋九月召道士趙歸眞等八十一人入禁
中於三殿脩金籙道塲冬十月帝幸三殿升九仙𤣥壇
親受法籙左拾遺王哲諫云王業之初不宜崇信大過
帝不納(僧念常佛祖通載)

　　楊蘧

　　王贊侍郎中朝名士有𢎞農楊蘧者曾到嶺外見陽朔
茘浦山談不容口以階緣嘗得接琅邪從容不覺形於
言曰侍郎曾見陽朔荔浦山水乎琅邪曰某未曾打人

唇綻齒落安得而見因之大笑楊宰俄而選求彼邑挈
家南去亦州縣官中一高士也(孫光憲北夢瑣言)

　　鄭畋

　　鄭文公畋字臺文父亞曾任桂管觀察使生於桂州小
字桂兒後官至將相(北夢瑣言)

　　李邰

　　唐李邰為賀州刺史與妓人葉茂蓮江行因撰骰子選
謂之葉子咸通以來天下尚之殊不知應本朝年祚正

體書葉字廿世木子自武德至天祐恰二十世(感定錄)

　　蘇日朝

　　蘇六郎日朝父仕評唐末父子相繼為宜州刺史即出
遊至城西二十里渇甚馬跑一穴寛二丈許深不可測
有泉湧出郡人號為蘇公窟今水由地中行有路可下
渇者經過取飲終日不渇龍江馬灘山崖上有飛筆留
丹蘇六郎遊此數字大如輪其父殁亦為神郡人於城
西祠號為西府廟云(通志)


　　趙觀文

　　二月八日昭宗御武德殿宣翰林學士陸扆重試曲直
不相入賦詢于芻蕘詩考落九人重放狀頭趙觀文以
下十有五人勅趙觀文程晏崔賞封渭才藻優贍義理
昭然深窮體物之能曲盡緣情之妙所試詩賦詞義精
通皆合本意其盧贍盧鼎黄滔崔仁寳沈松王貞白李
龜禎張賓陳饒韋希震盧𢋫等十人所試詩賦義理精
通宜躋異級用振儒風其趙觀文四人并盧贍等十人

並與及第其張貽憲孫浦李途李光序李樞等五人所
試詩賦不副題目兼詞句稍下宜付有司許復再舉其
崔礪杜承昭鄭稼蘇楷等四名所試最下蕪纇頗甚不
及格式合無守業敢竊科名付有司落下不許再入舉
塲其崔疑爵秩已崇委託殊重依舊委中書門下商量
處分可使持節合州諸軍事合州刺史(唐登科記)

　　邵煜

　　邵煜景德中充交趾安撫國信使改命為緣海安撫使

許以便宜設方略景德三年七月壬戍□上邕州至交
州水陸路及控制宜州山川四圖頗詳控制之要上曰
祖宗開疆若此廣大謹守而已安用勞民以貪無用之
土如有叛亂不得不除爾未㡬黎龍廷請入貢四年七
月乙亥遣弟明昶入貢辛巳授以官爵(王應麟玊海)

　　陳執中

　　陳恭公執中以衛尉寺丞知梧州驛逓上疏以乞立儲
貳眞宗嘉其敢言翊日臨朝袖其疏以示執政歎奬久

之召為右正言(東軒肇録)

　　王舉

　　王舉咸平中知賓州開古漏關路鑿崖焼石舊時人迹
不到由是可通車馬(一統志)

　　馮京

　　宋天禧初馮京將誕其鄰夢皷吹喧闐送狀元至馮家
覺而京生慶厯間果登黄甲第一京未殿試時有一道
士伏章良久乃起人問其故曰至天門上章適掲進士

榜因以歸遲尋問榜上狀元何名曰馬凉也是年主司
禁馬姓者應試及掲曉乃馮京也葢以馮字二㸃移于
京字之側恐道士泄天機故秘之耳(通志)

　　鶴林玊露云馮京父商云云今俗傳竒本此而邵氏聞
見録稱京之父式為左侍禁常取京所讀書題其後云
將仕郎守將作監丞通判荆州軍府事賜緋魚袋馮京
京後判荆南其銜與父所題無異一云還妾事乃馬涓
之父從政羅大經誤以為馮京也涓元祐六年廷對第

一(嶠南瑣記)

　　馮當世舉進士第二第一人沈文通時以文通貴胄不
宜先寒士乃進當世第一而文通次之當時之抑貴胄
而奬寒素若此(西事珥)

　　馮京父馮商微時與父燒炭於郡西北岸山其父死歸
營棺反葬蟻集土封屍成墓後商生京帶至楚江夏為
商京中三元官至參知政事號其山曰天門拜相山又
曰狀元山其地形乃照天燭也其光在頂適葬於絶巘

之巔最為竒穴廖金精題曰一山正一山斜狀元出在
别人家後京發於江夏果竒驗宋乾道元年刺史李守
柔建三元祠於郡學之左前樹文明坊云(通志)

　　程珦履歴

　　平南有暢嵓在城西二十里二程夫子隨父來守是邦
讀書於此方輿勝覽云程珦皇祐間守龔州二子隨侍
乃明道伊川也今考程氏遺書大中家傳大中改大理
寺丞知䖍州興國縣事移知龔州遷太子中舍明堂覃

恩改殿中丞代還在途而儂智高作亂破州城後守貸
死覊置人皆以公獲免為積善之報(稽古録皇祐四年智高陷邕州)上
谷郡君家傳云大中程公官嶺外偶迎凉露寢中瘴癘
及北歸道中病革召醫視脈曰可治謂二子曰紿爾也
未終前一日命頥曰今日午為我祀父母明年不復祀
矣夫公以景德元年甲辰十月十三日生於太原皇祐
四年壬辰二月二十八日終於江寧(大中由安南轉龔州葢在皇祐初年
南安尚在庾嶺之北未可言嶺外嶺外葢指龔州也觀道中病革謂二子之言則明道伊川侍行可知)又

南安志道源書院記周程三先生相授受以道起於宋
慶厯丁亥相遇於南安是時周元公為南安軍司理程
大中公方以興國令來攝通判事識元公于稠人中遣
二子純公顥正公頥受學焉又伊川年譜年十四五與
明道同受學于舂陵周茂叔先生皇祐二年年十八上
書闕下勸仁宗以王道為心以生靈為念黜世俗之論
期非常之功按明道生於明道元年壬申伊川生于明
道二年癸酉至慶厯七年丁亥明道方十六歲伊川方

十五歲皇祐元年己丑明道方十八歲伊川方十七歲
皇祐四年明道方二十一歲伊川方二十歲大中任龔
州只二年皇祐四年已出嶺在道則移龔當是元年明
道伊川年十八上書闕下且乞召對不報又似大中在
龔州之年伊川方詣闕下上書未嘗隨侍而方輿勝覽
乃云或者自龔州詣闕上書乞召對不報後復之龔州
不然上谷郡君云在道病革召醫視疾曰可治謂二子
曰紿爾也之事為不通矣此大賢履歴之迹故詳考而

明辨之以補年譜之缺云(通志)

　　狄青

　　南俗尚鬼狄武襄青征儂智高時大兵始出桂林之南
道旁有一大廟人謂其神甚靈武襄遽為駐節而禱之
因祝曰勝負無以為據乃取百錢自持之且與神約果
大㨗財投此期盡錢面也左右諫止儻不如意恐沮師
武襄不聽萬衆方聳視已揮手倐一擲則百錢盡紅矣
於是舉軍歡呼聲震林野武襄亦大喜顧左右取百釘

來即隨錢疎密布地而釘帖之加諸青紗籠覆手自封
焉曰伺凱旋當謝神取錢其後破崑崙關敗智高平邕
管及師還如言取錢與幕府士大夫共視之乃兩字錢
也(蔡絛鐵圍山叢談)

　　皇祐四年九月内降手詔付狄青凡避賊在山林者速
招令復業其乘賊勢為盜但非殺人及賊所脅從能逃
歸者並釋其罪已嘗刺面令取字給公憑自便若為人
所殺而冐稱賊首級令識認給錢米賙之其被焚劫權

免户下差役見役仍寛與假使營葺室居凡城壁嘗經
焚毁若初無城及雖有城而不固並加完築噐甲朽弊
不可用者善治之右正言韓絳言狄青武人不可獨任
帝以問龎籍籍曰青起行伍若用文臣副之必為所制
而號令不專不如不遣乃詔廣南將佐皆稟青節制若
孫沔余靖分路討撃亦各聽沔等指揮(李燾長編下同)

　　是時樞密副使王堯臣請析宜容邕等州為三路以融
栁象𨽻宜州白高竇雷化鬱林義藤梧龔瓊𨽻容州欽

賓廉横潯貴𨽻邕州其三州並選武臣為安撫都監兼
知州事以統支郡若蠻人入冦三路率支郡并力掩撃
之知桂州以両制以上仍帶經略安撫使以統制三路
鈐轄二員迭戍於邕州仍置走馬承受二員季入奏事
益募澄海忠敢雄略等軍以四千人屯邕州二千人屯
宜州千人屯賓州五百人屯貴州廣西江南湖南益以
北兵歲一替月給添支錢三百給鞋錢千荆湖南北廣
東西路兵二歲一替運全永道三州米以饋軍食其城

壁之制當高二丈廣八尺令本路轉運使判官提舉修
築官吏有能完城壁廨宇營舍倉庫及招復户口者計
其功遷一官其左右江巡檢及管界巡檢寨主與指使
一員兵三百人常閲之詔狄青詳酌以為便遂施行

　　儂智高陷邕州狄青討之列軍陣城下智高大宴城頭
鼓吹振作一人衣道服罵官軍有善射者一矢斃之青
隨行倚河東王簡子為先鋒勇甚為鑣所殺青見之汗
出如雨世言青眞武神也至是曵兩皂旗麾兵而戰先

用蕃落馬貫賊亂之大呼騎兵夾進遂破智高是時智
髙可擒青疑有伏兵乃止(孫升談圃)

　　儂智高反時官軍屢敗孫沔余靖軍行不整所過殘掠
狄青為帥有婦人賣蔬於道一卒倍取青斬之至廣責
陳曙違節制斬之軍聲大振秋毫無犯遂破賊焉(同上)

　　狄青宣撫廣西時儂智高守崑崙關青至賓州値上元
節令大張燈燭首夜燕將佐次夜燕從軍官三夜饗軍
校首夜樂飲徹曉次夜二鼓時青忽稱疾暫起如内久

之使人諭孫元規令暫主席行酒少服藥乃出數使人
勤勞座客至曉各未敢退忽有馳報者云是夜三鼔青
已奪崑崙矣(沈括夢溪筆談)

　　儂智高兵敗奔邕州其下皆欲窮其窟穴青不從以為
趨利乘勢入不測之城必有大敗智高因而獲免天下
皆罪青不入邕州脱智高於垂死然青之用兵主勝而
已不求竒功故未嘗大敗計功最多卒為名將(同丄)

　　平儂冦諸將


　　皇祐四年夏蠻酋儂智高冦廣南陷十二郡據邕州其
年九月詔以右副使狄公統兵南征號二十萬明年正
月己未與賊戰于邕之歸仁大破之翌日復邕州賊之
餘黨遁于銅柱之外二月丁亥班師至桂林詔河中旌
節召還機密時從行將佐文武官凡二百三十一員今
記將軍以下姓名于左第一將狄青次王遂孫節賈逵
竹昺時明馮炳武緯霍建中張若水李若納孫沔第二
將石全彬次孫昂鄧守恭夏元崇孫宗旦鄭紆王綱第

三將余靖次李定史青呂斌張逺章詢李宗道李逵余
仲筍孫抗宋咸朱壽隆高惟和(通志)

　　侯可

　　宋侯可字無可其先太原人宦學四方因徙家華隂少
時倜儻不覊以氣節自喜既壯盡易前好篤志為學祁
寒酷暑未嘗廢業博極羣書聲聞四馳來學者日衆雖
邊隅逺人皆願受業諸侯交以書幣迎致有善其禮命
者亦時徃應之故自陜而西多宗先生之學親老而家

益貧思得祿養勉就科舉再試春官卒無所遇因喟然
太息曰丈夫之事止於此乎㑹蠻酋儂智高攻陷二廣
孫威敏公奉命出征習聞先生之賢請謀於軍中可奮
然從之振旅奏功初命武爵言事者以為非宜遂改文
資調知巴州(通志)

　　陳曙

　　儂賊犯交廣毒流數州諸將久無成功狄武襄既受命
顓征首責崇儀使陳曙斬之余襄公皇恐降階祈求武

襄慰藉遣之於是軍聲大振竟破賊而桂人為崇儀建
廟貌祀事至今唯謹東坡先生以書抵廣西憲曹子方
云閒居偶念一事非吾子方莫可告者故崇儀陳侯忠
勇絶世死非其罪廟食西路威靈肅然願公與程之郡
議或同一削乞載祀典使此侯英魄少信睂於地中如
何如何武襄必無濫誅而廣人奉事之益嚴又有東坡
之説如此不可曉也隆興初帥臣張維奏詔賜其廟額
曰忠愍曙高郵人進士及第後换右列靈芝王平甫撰

其碑志甚詳其壻許光疑始以布衣自嶺外䕶其喪以
歸人皆多之後登第終吏部尚書(王明清揮塵後錄)

　　郭逵

　　交趾犯邕州蘇緘知不可守自殘其家坐㕔事罵賊而
死朝廷命郭逵討之交趾地熱死者十八九至富梁江
止存一二人所過暴犯無噍類士卒頗思戰逵下令敢
言戰者斬相持久之食盡有覘者言窖粟江外可取逵
疑有伏兵以蕃落騎五千衛而後徃交趾洪眞太子素

養卒五百禁嗜慾教以陣法鋭甚人執金牌為號果遇
於窖傍逵以蕃落騎誘至平地大破於江中其卒猶執
金牌而没遂擒太子因是納欵當時多罪逵不深入乘
勝覆其巢穴也(孫升談圃)

　　狄諮王拱辰

　　熈寧元年狄青子諮奏事延和殿上問青征南有遺書
存否諮上平蠻記及歸仁舖戰陣二圖九年正月十三
日宣徽北院使王拱辰上平蠻雜議十篇詔送安南招

討司(玊海)

　　馬黙

　　元豐五年安化三州蠻掠省地廣西漕臣馬黙上平蠻
方略以為勝負不在兵而在將智高破因狄青之智勇
希範誅乃杜杞之方略六月壬申上謂輔臣曰黙意在
用兵爾(玊海)

　　畢君卿

　　畢君卿元祐間知栁州郡初無城君卿始築之民賴以

安(一統志)

　　李拱

　　李拱知融州領兵入援京城死於敵建炎間賜其家銀
帛百匹兩錢百千(一統志)

　　程節

　　崇寧二年安化州酋䝉光有嘯聚為冦時程節為經略
安撫使遣將官黄忱等撃郤之崇寧癸未有奬諭敕書
云勅程節省廣西經略司奏安化三州一鎭蠻賊結集

八千餘人於地名卸甲嶺呉村䝉家寨等處作過黄忱
等部領兵丁等二千九百九十餘人與賊鬬敵斫到五
百四十八級陣亡一十八人賊兵大敗奪到孶畜噐械
三萬餘勅得功人乞推恩作勅㫖事具悉蠻蜑跳梁為
郡邑害維予信臣克奮威略選用材武提兵格鬬斬首
捕鹵厥功著焉除惡靖民嘉乃之舉故茲奬諭想宜知
悉春暄卿比來安好遣書指不多及(碑刻)

　　李大異


　　李大異為廣西憲庚申年謝歴日表云歲次庚申乃藝
祖開基之日朔臨戊子是吾皇誕聖之辰當年正月一
日戊子即茂陵元命用得親切旋召入舍人院(張端義貴耳集)

　　秦太虚

　　苕溪漁隱曰淵明自作挽辭秦太虚亦效之余謂淵明
之辭了逹太虚之辭哀怨淵明三首今錄其一云有生
必有死早終非命促昨暮同為人今旦在鬼錄魂氣散
何之枯形寄枯木嬌兒索父啼良友撫我哭得失不復

知是非安能覺千秋萬歲後誰知榮與辱但恨在世時
飲酒不得足太虚云嬰釁徙窮荒茹哀與世辭官來錄
我槖吏來驗我屍藤束木皮棺藁葬路傍陂家鄉在萬
里妻子天一涯孤魂不敢歸惴惴猶在兹昔忝柱下史
通籍黄金閨竒禍一朝作飄零至於斯弱孤未堪事返
骨定何時修途繚山海豈免從闍維荼毒復荼毒彼蒼
那得知歲晚瘴江急鳥獸鳴聲悲空濛寒雨零慘淡陽
風吹殯宫生蒼蘚紙錢桂空枝無人設薄奠誰與(闕)黄

緇亦無挽歌者空有挽歌辭東坡謂太虚者情鍾世味
意戀生理一經遷謫不能自釋遂挾忿而作此辭豈眞
若是乎(胡仔漁隱叢話)

　　復齋漫錄云少游為千秋歲世尤稱之秦既没藤州晁
無咎嘗和其韻以弔之云江頭苑外常託春朝退飛騎
軋鳴珂碎齊謳雲遶扇趙舞風囘帶嚴鼔對杯盤藉草
猶相對洒涕誰能㑹醉臥藤隂葢人已去詞空在兎園
高宴悄虎觀英遊改重感慨驚濤自捲珠沉海中云醉

臥藤隂葢者少游臨終作詞所謂醉臥古藤花下了不
知南北故無咎用之(同上)

　　秦少游自郴州再編管横州道過桂州秦城舖有一舉
子紹聖某年省試下第歸至此見少游南行事遂題一
詩於壁曰我為無名抵死求有名為累子還憂南來處
處佳山水隨分歸休得自由至是少游讀之淚涕雨集
徽宗踐阼流人皆牽復而少游竟死貶所豈非命邪(朱弁
曲洧舊聞)


　　東坡一帖云秦少游過容留少日飲酒賦詩如平常容
守遣搬家二卒送歸衡州至藤傷暑困臥至八月十二
日啓手足于江亭上當今文人第一流豈可復得此人
在必大用于世不用必有所論著以曉後人前此所著
已足不朽然未盡也哀哉哀哉其子甚竒有父風惟此
一事差慰吾軰意張世南云觀此足見坡公篤愛交友
留意人才為可敬歎所謂竒俊之子名湛字處度者也
(游宦記聞)


　　黄魯直

　　黄太史罷守當塗奉玊隆之祠寓居江夏嘗作荆南承
天寺塔記湖北轉運判官陳舉承風指採摘其間數語
以為幸災謗國遂除名編𨽻宜州時崇寧三年正月也
陳舉者無忌憚之小人所為遺臭千載可不戒哉(王明清揮
塵後錄)

　　崇寧三年黄太史魯直竄宜州携家南行泊於零陵獨
赴貶所是時外祖曾空青坐鈎黨先徙是郡太史留連

逾月極其歡洽相予酬唱如江樾書事之類是也師游
浯溪觀中興碑太史賦詩書姓名於詩左外祖急止之
云公詩文一出即日傳播某方為流人豈可出郊公又
逺徙蔡元長當軸豈可不過為之防邪太史從之但詩
中云亦有文士相追隨葢為外祖而設(同上)

　　邠老送山谷貶宜州詩可是中州著不得江南已逺更
宜州山谷極稱賞之(呂本中紫薇詩話)

　　少游謫雷悽愴有詩曰南土四時都熱愁人日夜俱長

安得此身如石一時忘了家鄉魯直謫宜殊坦夷作詩
云老色日上面懽情日去心今既不如昔後當不如今
輕紗一幅巾短簟六尺牀無客白日靜有風終夕涼少
游鍾情故其詩酸楚魯直學道休歇故其詩閒暇至於
東坡南中詩曰平生萬事足所欠惟一死則英特邁徃
之氣不受夢幻折困可畏而仰哉(惠洪冷齊夜話)

　　山谷老人寓筆硏於保安僧舍東西忩外封植蘭蕙西
蕙而東蘭名之曰清深軒渉冬既寒封塞忩戸久而自

隙間視之鬱鬱青青矣乃知清潔邃深自得於無人之
境有幽人之操也余既獲謫走宜州則以蘭二本蕙八
本付寺僧文質守之幸為卒調䕶之有士大夫欲遷而
去者可以此劵示之崇寧二年十二月丙午山谷老人
手約(魯直封植蘭蕙手約)

　　黄魯直有日記謂之家椉至宜州猶不輟書其間數言
信中者葢范寥也高宗得此書眞本大愛之日置御案
徐師川以魯直甥召用至翰林學士上從容問信中為

誰師川對曰嶺外荒陋無士人不知何人或恐是僧耳
寥時為福建兵鈐終不能自逹而死(陸游老學庵筆記)

　　范寥言魯直至宜州州無亭驛又無民居可僦止一僧
舍可寓而適為崇寧萬壽寺法所不許乃居一城樓上
亦極湫隘秋暑方熾幾不可過一日忽小雨魯直飲薄
醉坐胡牀自欄楯間伸足出外以受雨顧謂寥曰信中
吾平生無此快也未幾而卒(同上)

　　山谷在宜州嘗大書後漢書范滂傳字徑數寸筆勢飄

動超出翰墨逕庭意葢以悼黨錮之為漢禍也後百年
眞蹟逸人間趙忠定得之寳寘巾篋搢紳題跋如牛腰
焉既廼躬蹈其禍可謂竒讖嘉定壬申忠定之子崇憲
守九江刻石郡治四説堂(岳珂桯史)

　　山谷在宜州服紫霞丹自云得力曾紆嘗以書勸其勿
服山谷答云公巻疽根在傍乃不可服如僕服之殆如
晴雲之在川谷安得霹靂火也(王暐道山清話下同)

　　山谷在宜州其年乙酉即崇寧四年也重九日登郡城

樓聽邊人相語今歲當鏖戰取封侯因作小詞云諸將
説封侯短笛長吹獨倚樓萬事總成風雨去休休戲馬
臺南金絡頭催酒莫遲留酒似今秋勝去秋花向老人
頭上笑羞羞人不羞花花自羞倚欄高歌若不能堪者
是月三十日果不起范寥自言親見之

　　范寥言山谷在宜州嘗作亥卯未腪肫又作未酉亥腪
肫寥皆得享之

　　黄魯直不輕為人作草在宜州有求無不得者或問之

應曰昔在黔安園野人有以疾告者輒出囊中上藥予
之或曰良藥可惜以啗庸人笑而應之曰有不庸者可
引來聞者絶倒然非戲語良醫治富貴人及聰巧者鮮
效而治庸人常效古法書之得意者藁草為上如蘭亭
及祭姪文郭僕射爭坐位之類是也予嘗謂作字書壁
不如展卷醒前不如醉後對客揮毫不如幽忩自運案
頭秃毫烟墨任意偶作數行快甚為人題卷軸即逺不
如神弗全也又聞王榮老嘗官觀州渡觀江風濤大作

父老謂此江神極靈公舟中必有竒物當獻之乃得濟
因取素所珍玊麈端研諸物投之皆弗止惟有魯直書
韋蘇州詩視之曰我尚不識鬼寧識之邪即投之風息
水平一餉而濟鬼猶愛其遺墨宜州索書人識字豈不
勝江中怪物也(西事珥)

　　黄魯直熈寧初宿石塘寺寺有鬼靈異僧敬信之一夕
夢曰分寧黄刑部至僧曰侍郎乎尚書乎曰侍郎也魯
直南遷年已六十親故以為憂魯直曰宜州者所以宜

人也且石塘鬼侍郎之言豈欺我哉而魯直竟殁於宜
州誰謂鬼可盡信也(何孟春餘冬序錄)

　　魯直南遷已六十親故憂其禍大又南方瘴霧非菜肚
老人所宜魯直以石塘鬼侍郎之言反謂宜州宜人決
意南徃竟殁於宜州人都以石塘鬼不靈噫是安知非
石塘僧人造言以悅魯直也邪此等詭譎世上不少亦
只在當人自有主張耳(許自昌樗齋漫錄)

　　嘉靖六年春慶逺郡守祁門葉公藟詣龍谿書院謁山

谷先生讀其舊碑知院基與學田所自稽諸民間以復
舊額而義起祀典甚盛舉也後復得一小石乃刻先生
寓宜時貸錢於人手帖鐫之以傳(慶逺府志)

　　鄒浩

　　王回哲宗時為講書與司諫鄒浩友善皇后劉氏立浩
將論之密告回回曰事寧有大於此者乎子雖有親移
孝為忠亦太夫人素志也浩得罪南遷人莫敢顧回歛
交遊錢與治裝且慰安其母邏者以聞逮獄回晏然(葉日

熈思齊篇)

　　鄒浩除言官有田畫者與浩善一日報立皇后劉氏畫
曰鄒君不言可以絶矣又一日鄒以書約畫㑹頴昌自
云得罪責昭州留連三日臨别出涕畫正色責之曰使
君隱黙官京都遇寒疾不汗五日死矣豈獨嶺外能死
人哉願母以此自滿(事略)

　　役者濬感應泉一二尺許乃于亂石之下得蠏一枚予
自放湖湘以至踰嶺不覩此物四年矣亂石之下又非

所宜穴處也何從而出邪易不云乎物不可以終難故
受之以解蠏者解也天實告之矣䝉恩歸侍立可待也
於是乎書(鄒浩書喜)

　　鄒志完南遷自號道鄉居士在昭州江上為居室近崇
寧寺因閲華嚴經於觀音像前有修竹三根生像之後
志完掲茅出之不可乃垂枝覆像有如今世畫寳陀山
嵓竹今猶在昭人扄鎖之以俟過客遊觀(惠洪冷齋夜話)

　　李景夏問章子厚曰鄒浩諫立后何不與閒曹塌了郤

置獄逺貶就其名聲子厚自失良久曰君不知先帝怒
甚(孫穀祥野老記聞)

　　鄒浩志完初以論劉賢妃不宜立除名編管新州後召
還徽宗首及諫立后事深加奬歎詢諫草安在對曰臣
久已焚之時有識者謂志完之禍自此矣後蔡京用事
遂使其黨偽為浩疏激帝遂安置昭州浩初除諫官入
白其母母以盡忠勉之在昭州示兒詩有還家知有時
及用為祖母夀之句則志完之出涕因自有為非謂嶺

海之外能死人也志完在昭州居仙宫嶺下廹江江水
不可食嘗數里外汲之甚難所居忽有泉湧出因名感
應泉㑹赦還泉亦涸(西事珥)

　　李寳

　　李寳賓州人善地理范純夫自賓移化朝㫖嚴峻郡官
不敢相聞旣至城外父老居民皆出送或持金幣來獻
純夫謝遣之一無所受皆感泣而去化州城外寺僧一
夕見大星殞門外中夜聞傳呼開門果然是夜公薨後

三日殯於寺中寳謂純夫子冲曰寺當風水之衝指寺
北山一穴曰此可殯不唯安穩歲餘必得歸遂卜之改
殯是年颶風作屋瓦皆飛大木盡㧞獨北山殯所不動
次年歸葬如其言(晁氏客語)

　　趙夢得

　　廣西有趙夢得處於海上東坡謫儋耳時為致中州家
問坡嘗題其澄邁所居二亭曰清斯曰舞琴仍錄陶淵
明杜子美詩及舊作數十紙與之夢得以綾絹求東坡

答云幣帛不為服章而以書字上帝所禁又有帖云舊
藏龍焙請来共嘗葢飲非其人茶有語閉門獨啜心有
愧眞佳句也後趙君子婦將産夢有題開國男來謁者
生子名之曰荆而字夢授紹興末登科豐厚夷雅所至
榜書室曰見坡乾道中以左奉議郎知吉州龍泉縣予
因得盡觀坡之翰墨荆去調欽倅未上而卒夢開國男
者殆縣宰耶(周必大二老堂詩話)

　　彭子民


　　潭州彭子民隨董必察訪廣西時蘇子瞻在儋州董至
雷議遣人過儋彭顧董泣涕下曰人人家各有子孫董
遂感悟止遣一小使臣過儋但有逐出官舍之事(王鞏甲申
雜記)

　　盧桐

　　盧桐昭州人蔡挺薦為國子直講為人朴質不修人事
至京杜門以故皆疎之唯孫莘老與之善莘老見桐㸔
易詰其義皆非今世所學得京房厯數之説莘老出京

桐夜半餞之言莘老禍福後無不中者(孫升談圃)

　　陳瑩中

　　陳瑩中云嶺南人見逐客不問官之尊卑盡呼相公豈
非相公愛遊此乎近日瑩中赴龍城士美相繼過桂又
報伯紀來因念瑩中言發一笑(折彦質記)

　　呉㸃朱缶

　　呉㸃字聖與邵武人元豐五年進士與蔡京舊京拜相
㸃為太僕丞求去京不樂以郡倅處之終身同縣朱缶

第大觀五年進士後秦檜用之栁州缶恥出其門以父
老歸屢召不起號悠然居士(通志)

　　李泰發

　　李莊簡公泰發奉祠還里居於新河先君築小亭曰千
嵓亭盡見南山公來必終日嘗賦詩曰家山好處尋難
遍日月當門只臥龍欲盡南山嵓壑勝須來亭上少從
容每言及時事徃徃憤切興歎謂秦相曰咸陽一日來
坐亭上舉酒屬先君曰某行且逺謫矣咸陽尤忌者某

與趙元鎭耳趙既過嶠某何可免然聞趙之聞命也涕
泣别子弟某則不然青鞋布襪即日行矣後十餘日果
有藤州之命先君送至諸暨歸而言曰泰發談笑慷慨
一如平日問其得罪之由曰不足問但咸陽終誤國家
耳(老學庵筆記)

　　趙清獻胡澹菴

　　趙悅道嘗判宜州劉噐之曰余謫嶺表慨然永歎念惟
先人遺體逺投炎荒不復生還忽憶司馬君實言北人

處烟瘴惟絶嗜欲可以不死趙清獻欲絶不得乃掛父
母像於臥側以自警自偃臥於下而使父母儼然臨之
凟亦甚矣嘗見他處載清獻悅一營妓命老兵徃召之
已復遣促至再徘徊燈下以待久之忽大聲曰趙抃不
得無理遂令亟呼老兵老兵應聲而入公問曰汝何為
尚在此老兵曰知相公必悔故未徃爾清獻悅厚賜之
胡澹菴上書力排和議乞斬檜等謫嶺外後編管昭州
移衡州飲湘潭胡氏屬意侍妓黎倩刺之者有十年浮

海一身輕歸對黎渦却有情之句澹菴之正氣剛膓老
而彌篤未可輕議第此關難破賢者多不能免蘓典屬
娶胡婦或以重宗祀爲解班定逺娶婦而去之則畏讒
之故也文信公守贛姬侍滿前起兵勤王盡屏去之自
是烈丈夫之事火炎熾然之時忽轉一念烟消燼滅此
非易事昔人謂人生於情焉能無情其發不諱其去如
脫正其可告天於夜而異夫飾節昭昭者也(西事珥)

　　張令


　　宋高宗建炎中侍御史馬伸撫諭荆湖廣南過州縣必
察民利病餽遺一無所受初至清湘所在民羣聚遮馬
首投狀乞留其令詢其善政皆曰不知其他但知知縣
到後未嘗有吏下鄉先生即日以舉牒付民使以遺令
衆歡然乃去令姓張失其名(伊洛淵源)

　　方滋

　　胡澹菴編管昭州時士大夫多輕蔑不為意不則亦畏
避恐為所累有方滋者本檜黨待之獨厚澹菴以為德

檜死其黨盡斥逐滋入京求一差遣不得旁皇旅次澹
菴偶與王梅溪語其事梅溪云此君子也與館中諸公
訪之滋遂由此進用(通志)

　　桂林走卒

　　吕愿中帥桂林遣走卒王超入都與之約某日當還過
期三日乃至吕怒命斬之一府莫敢言汪聖錫通判府
事持不可徃見之曰超罪不至死若加極刑他日使人
或愆期必亡命不返脱有急切奏請將不得聞之其害

大矣吕矍然悟謝曰業已爾難遽改明日姑引疾君自
為之地明日吕不出汪呼超至但杖而釋之超感再生
恩誓以死報錄事參軍周生者與時相秦益公有學校
之舊倚借聲勢跌宕同僚中嘗於國忌日命妓侑酒汪
素惡其人將紏其事既而中止然周銜恨不置遣一獄
典持書與秦超疑之曰錄曹通太師書必以吾恩公之
故乃徃獄典家訪所以典愀然曰我平生未嘗逺出况
於適京師乎且吾屬受差非若州兵可以貸俸今行齎

索然方舉室憂之未知所出超曰吾力能為汝辦萬錢
宜少俟時吕令問攝陽朔令超嘗為之役即徃謁得錢
持與典典喜買酒共飲示以書典先醉臥超急就火溶
書蠟密啓觀果譖汪者復緘之典不覺也後二日超復
徃謂之曰吾忽被命如臨安行甚遽汝果憚此役當以
書并錢授我我代為持去汝但伏藏勿出可也典大喜
如其言越三月超歸以秦府報帖與典汪既受代還玉
山明年超詣其居出周生書示汪常遣信過海餉遺趙

元鎭丞相李泰發參政是時秦方開告訐之路數興大
獄使此謗得行汪必不免超以一卒能報恩固已可尚
而用智委曲終於集事士大夫葢有所不若云(&KR0642;堅志)

　　彭介

　　彭介為栁州刺史中夜庖厨有燈火介潛窺之有烏衣
朱冠者箕踞而坐呵責捶撻人也介推户而入化皆散
去惟烏衣起揖其面焦黑曰某即竈神公即問譴責者
何人神曰饑餓無主之鬼竊食耳公能春秋臨水祭之

無主之骨擇土掩之為德不細公之見吾當有微恙急
服牛黄以生犀致鼻中即無恙公歸如其言而愈乃祭
餓鬼於水濱葬遺骨於高原公既沒柩歸長沙聞空中
有德聲(青𤨏高議)

　　胡仔論桂林山水

　　苕溪漁隱曰余舊覽倦游錄言桂州左右山皆平地㧞
起竹木蓊鬱石如黛染陽朔縣尤竒四面峰巒駢立故
沈水部郴嘗題詩曰陶潛彭澤五株栁潘岳河陽一縣

花兩處爭如陽朔好碧蓮峰裏住人家余初未之信也
比歲兩次侍親赴官桂林目覩峰巒竒怪方知倦游雜
錄所言不誣因誦韓栁詩云水作青羅帶山如碧玊篸
又云海上羣峰似劒芒秋来處處割愁腸之句眞能紀
其實也山谷老人謫宜州道過桂林亦嘗有詩云桂嶺
環城如鴈蕩平地蒼玊忽嵯峨李成不生郭熈死奈此
百嶂千峰何(胡仔漁隱叢話)

　　張栻


　　張南軒為桂帥請於朝以三分鹽息分諸州而免諸州
民户苗米每一石二斗耗(嶺外代答)

　　張南軒治桂林毁淫祠諸生日從游雅歌堂後見土地
祠依城隈令毁之曰此祠不經甚矣况自有城隍在問
旣有社莫不須城隍否曰城隍亦為贅也然載在祀典
今州郡惟社稷最正(水東日記)

　　范旂叟

　　范旂叟為廣西憲㑹僚屬小酌曰今日之集非特不談

風月亦且不論文章只説政疵民病衆皆唯唯余從容
曰若談夫子孟軻之文章以澆光風霽月之胸次則民
吾同胞物吾同與也痒痾疾痛舉切吾身施之有政當
有本末先後而民病庻乎有瘳矣旂叟甚喜不以為忤
旂叟號西堂先生開明練達遇事如破竹性剛介有不
可必達其意而後止在廣西歲餘丐祠歸養親發奏牘
之日即出臺治寓僧舍不請給俸錢余初任為容南法
掾纔數月偶留帥幕旂叟忽袖中出職狀一紙畀余余

辭以未書一考不當受旂叟曰固也子亦漫收之若書
一考而某未以罪去則可以放散不然亦聊見某具一
隻眼耳又曰非特不必以詩文相惠明日亦不必到客
位因言近日來諛風可差長官招僚屬一杯其初招也
則有所謂謝請其既畢也又有所謂謝會一杯之酒兩
至客位行之者不以為恥此何等風俗邪小官不足責
推其原皆由長官無見識妄自尊大遂成此風此雖小
事然摧壞小官氣節關係却大(羅大經鶴林玊露)


　　梁熹呉輔

　　融縣梁熹呉輔宋末人甚驍雄捕盜數有功後戰殁累
著靈應宋各封侯廟食至今尤顯玊融有一洞在山半
其白首處也每歲鄉人嘗見其出入其出也千乘萬騎
戈甲旌旗光耀奪目最後執二黃繖者出則二人繼出
隨從擁䕶旌&KR1242;繚繞莫知其數其入也亦然樵採者遇
之輒大病鄉人云若見其歸則其年邑中豐稔少疾疫
盜賊之事若見其出則不利葢常先兆示於民云吾郡

亦有二侯行祠有禱輒應土人祀之甚䖍是有功德於
民禮所當祀者也(月山叢談)

　　劉麟瑞昭忠逸詠(五十首之一詠馬塈)

　　馬塈關西宕昌人宋末權廣西經略使守靜江府元兵
至不降城已破被執斬之既死身不仆者經時裨將賀
文振亦與之同死麟瑞詩曰赤白囊飛廣海濱關西勁
勇是竒人暫提節印期全璧倐報烽烟又震隣械坐已
空身不化龍韜未展氣如神鑑湖亦有雲仍在千載流

風豈隱淪(忠義集)

　　博白老人

　　博白城西有新村吾曵杖其間至一舍旁見兩老人坐
飲乃兄弟也大者年九十四顧謂曰此吾幼弟年七十
八矣從旁環拱而立者皆老人之曾孫殆可入畫圖也
(蔡絛叢記)

　　文信公後裔

　　鬱林有文丞相祠州有文姓者謂是公裔然公子道生

佛生環生前後相繼夭殁過南安時遣人告墓以弟璧
子陞為嗣寄璧詩云親喪君自盡猶子是吾兒然六歌
中又有汝兄十三騎鯨魚汝今三歲知在無不知又何
所指也璧既以城降元陞後亦為元學士使望海道卒
弔者有地下修文同父子人間讀史各君臣之句(西事珥)

　　元順帝

　　元順帝托歡特穆爾明宗長子嘗被讒徙高麗居島中
一年復移廣西靜江不得立立其弟寧宗寧宗崩帝年

十三皇后命中書右丞相庫哩濟蘇迎帝於靜江㑹雅克
特穆爾專國遷延數月事皆決於雅克特穆爾奏皇后行
之雅克特穆爾死乃定議立三十六年我明克燕都遯歸
沙漠(西事珥)

　　初帝貶居靜江大圓寺舟過劉家山有三猢孫拜於岸
若有所獻者帝接取之皆山果也因載至寺放之後山
每日令人飯之輙引羣而至人號之曰猢孫寺猢孫者
謂非大猿葢戲語也圓猿與元皆同音元之失中國而

還沙漠兆已先見於此(同上)







　　粤西叢載巻五

