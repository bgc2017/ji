







　　欽定四庫全書

　　粤西詩載卷七

　　桂林府通判汪森編

　　七言古

　　舜洞秋風　　　　　　　　　(明)嚴震直

　　隠隠重華洞玲瓏倚翠巒西風吹我衣八月生晝寒遥
知南巡日鑾輿此盤桓逝思阜民財五絃琴一彈至今
江上流水聲聲聲嗚咽鳴前灘


　　堯山冬雪

　　朔風從天來吹墮遥空雪灑向堯山頂相看最竒絶銀
河髙挿玉芙蓉上界紆開白銀闕安南驛騎如星馳正
是天寒嵗暮時明朝却過桂陽嶺一路瓊花襯馬蹄

　　西峰晚照

　　桂陽之山青蘢䓤落日照耀金芙蓉炊烟漠漠滿林麓
雞犬聲隔平原中何當躡飛雲却上衆山頂舉頭遥望
大明宫不覺天風襲衣冷


　　東渡春瀾

　　東門有長渡緑漲如葡萄官櫂數往來小舟亦輕操渡
頭日落行人語歇馬停鞭恐遲暮皇華使節照中流長
嘯一聲驚白鷺

　　訾洲烟雨

　　訾洲人家隔烟雨訾洲樹色青無數山中朗讀柳子文
澗底空聞樵客語樵客語行人稀棃花千株寒食後落
日負薪花下歸


　　桂嶺晴嵐

　　峩峩桂陽嶺髙出南斗上嵐蒸霧灑翠不乾玉削芙蓉
一千丈中有採樵者伐木聲丁丁紅塵滿身得暫洗歇
馬坐來聊細聽

　　青碧上方

　　佛塔雙岧嶤下瞰玻瓈洲煌煌耀金碧梵宫居上頭山
中木鯨時一吼山下行人隔林藪安南使客此經過且
為君王祝天夀


　　棲霞真境

　　棲霞有真境逺在桂林間春風洞中瑶草緑桃花滿樹
春斑斑羣峰拔地幾千尺上有樓臺耀金碧興來直欲
一登臨王事有程留不得

　　題重修靈渠卷　　　　　　　　吳　勤

　　渼潭之流抵靈川秦人鑿渠通水利累石為堤列陡門
中江一水分為二北曰湘流達洞庭南下蒼梧歸海澨
秦漢而後至於今千百餘年幾興廢我朝洪武丙子冬

繡衣御史逺乗驄奉命重修董斯役規畫晨夜勤丹衷
萬夫雲㑹争趨事咄嗟指掌收成功甃就陡門三十六
長堤屹立如崇墉青山環繞湘江曲龍母祠前春水緑
舟航來往是通津灌溉良田萬頃足白雲攀桂架輿梁
千秋峽路無傾覆朝廷興利實為民嚴公執法惟忠勤
豈但寛仁稱使者疏通練達真良臣歸來奏節承殊渥
晉秩尚書縻好爵縉紳滿卷贈雄文予筆髙歌寫新作

　　留題湘江寺　　　　　　　　　楊　基


　　瀟湘縣前山繞城緑隂滿地聞流鶯入門下馬松徑濕
椶櫚花開春雨晴山僧知我携客至身披袈裟下榻迎
汲泉敲火煮新茗茶香鼎潔泉甘清龕燈照佛佛像古
舍利五色真身明黃金布地孔翠帳幡蓋聨絡皆珠瓊
飛來巨石卧青兕以爪扣擊成金聲十年足跡走萬里
福地往往迷榛荆兹山信是無量夀百千萬刼完不傾
乃知願力自廣大天神守䕶邪魔驚我來作禮繞三匝
寳花如雪天樂鳴便從真如入妙覺豈有世網能相攖

同行僚友二三輩勸我寫石留芳名他年老眼得再覩
風雨剥落莓苔生

　　湘筠辭　　　　　　　　　　　胡　翰

　　湘之山兮西迤湘之水兮東騖何箘輅兮孔多望不極
兮湘之浦帝子去兮雲中俾夫人兮延佇曽莫樹兮椒
蘭又莫檻兮蘅杜載雨兮載隂滔滔乎誰與度將以遺
子兮琅玕抱幽貞兮永固

　　七星巖　　　　　　　　　　　陳　璉


　　六丁何年開翠岑穹窿石室髙千尋烟生丹竈人常在
花落碧桃春又深倚巖懐古成浩嘆掃壁題詩還獨吟
日華月華去已逺玉笛誰能傳妙音

　　過蒼梧峽　　　　　　　　　　解　縉

　　廣西下來灘復灘三百六十長短灣潭心緑水緩悠悠
長灣短灣凝不流涓涓千尺淨見底隔㟁空行魚曳尾
忽然路絶山勢回峽石水聲如怒雷石齒鑿鑿森鯨牙
龍騰虎躍鸞回車我行已過正月半一夜水生浮漢槎

龍潛虎伏杳不見但見滿江圓浪花浪花飛雪捲萬瓦
船下髙灘疾如馬浪船起向空中擊舉舵齊橈不容力
舟師持篙眼如虎指住石頭輕一擲直下水痕奔箭急
老稚憂懐行感泣齒聲剥剥叩神靈抛紙燒香齊起立
為言水淺僅容舠下灘失手爭纖毫水聲怒起兩崖迫
撇旋指顧下洪濤龍君水伯似相曉此水不大亦不小
燒楮瀝酒謝神功好似春逰在靈沼翻思初下象鼻山
怕問行人多苦煩驚心樂水昭平驛慮患防危不暫閒

忽見蒼梧山下日耳聞鶯語自間闗豈知平地風波惡
何處安流不險艱此心常似初來日三峽滄溟任往還

　　採桑化石　　　　　　　　　　彭　清

　　朝採桑暮採桑採桑那得盈頃筐桑芽初萌纔似粟隣
姑把蠶試新浴儂家蠶早未成眠隣家已賣新絲錢羞
將辛苦與人語妾命自知蠶葉比道上何人紫花驄擲
金携玉言從容堅持素志不我變將身化作青芙蓉千
秋萬載江邊立風雨淋漓如訴泣我來此地收遺氓秉

筆修詞重嘆息

　　書臺朗誦

　　在昔有漁舟結纜石崖下上有讀書聲朗朗起清夜詰
旦登其處其人已仙去兹事幾千秋欲窮無所據我乗
一葉泛東流曽于臺畔成淹留月明散步不能舍但見
林木交蒼翠啼猿愁㱕兮展卷情益壯慷慨歌聲篷底
放玉宇髙懸萬籟沈川靈為我増惆悵

　　雲凌斑竹


　　雲凌斑竹何斑斑云是玉環幼時淚揮灑㸃綴成斕斒
邇來千有百餘載猶自膾炙於人寰天生異質何顛倒
父母生兮不自保兩傳俱屬姓楊家此事朦朧於莫考
至今楊山麓蒼翠交林木鳳不下兮鸞不棲祇作肩輿
眩人目

　　南山秋色

　　青山青雲青欲斷青山缺處雲為幔人家深住隖東頭
剛被雲遮一多半山兮雲兮畫莫成須臾霞起如赤城

鴻茫秋色渺無際何人能識浮丘生巖巔桂子香飄落
巖下砧聲終夜作青女初傳今令丁琪樹芳隂竟年落
玲瓏日照瑪瑙紫黯淡露消芙蓉死𤣥鶴飛歸歴魄光
皓素漠漠開溟滓八峰屼峙當忩軒洞府宛似人間天
林楓掩映紅綃帳叢菊燦爛黃金錢平生好竒愛名山
此去彷彿廬山比試携短笛扣山扄身在嶺南圖畫裏

　　風俗謡　　　　　　　　　　　王　清

　　平南雖瘴地風俗猶可觀千家烟火合百里封疆寛男

務耕耘女務織絃歌里巷多儒冠我時承恩鎮南粤分
符兩度來征伐旗影朝飛蛇嶺雲鼔聲夜落烏江月烏
江月落刁斗鳴拔劒起舞秋風生安得貔貅千萬士一
掃蠻峒烟塵清倒挽天河洗兵甲長使斯民歌太平

　　送胡孟時之官桂藩校理　　　　胡　悌

　　江皋酌酒與君别翠拂河橋柳堪折君歸相見能幾時
岐路分携寸心熱君才卓犖多文章早承丹詔朝帝鄉
一官贊理佐方面宫袍露浥薇花香喜君晝錦還桑梓

戀戀綈袍在知已戴笠乗車古道傍剪燭炊香夜忩裏
垂髫論文如弟兄羨君獨步青雲行渥洼神駒春水見
丹穴彩鳳朝陽鳴嗟予落魄蓬雙鬂自笑送人長作郡
錦軸詩成醉後題玉壺酒滿沙頭盡公家程期不可留
送君直上珠海頭潮迎畫鷁飛去棹花近船忩生别愁
薇垣贊理攄經濟氷鑑秋光杳無際他年考績還經過
花底淋漓共君醉

　　題王知事蒼梧親舍圖　　　　　楊　滎


　　蒼梧之山髙崔嵬蒼梧之水青於苔朝雲捲雨凝不散
化為五采天邊來知君攬結入肺腑綺語藻詞生筆下
一從泮水樂優㳺聲名早已登天府朅來閩藩今幾年
元戎幕下開紅蓮庭闈道逺不可見披圖展玩心懸懸
蒼梧遥遥幾千里引睇沅湘隔烟水慈親鶴髪雙鬢皤
倚門日日長如此忠孝由來難兩全嗟君心事誰能憐
丈夫有才誓許國要令事業垂簡編我時趨京赴西掖
因君此圖情轉劇相思應在玉堂中明月滿簾天咫尺


　　逰湘山寺　　　　　　　　　　文　淵

　　春深按節湘南州觀風曉作湘山逰一灣流水溪橋小
萬樹長松野徑幽古寺巍巍倚蒼翠林外鳥聲娛客意
撞鐘擊鼓迎入殿大衆和尚齊懴悔妙明塔下無量師
莊嚴法相如生時無色界天去說法閻浮世界留真姿
靈草正滿地白雲自來去詢之登甲亭烟嵐杳無處羅
浮一片石飛來知幾年上結真空壇下分卓錫泉竚立
巔崖人莫測可隘九州瞻八極胸中百萬江湖憂笑指

蓬萊歸未得

　　贈趙征夷凱還京師　　　　　　韓　雍

　　桓桓將軍趙征夷人中豪傑軍中師一朝拜命佩金印
提兵百萬來邊陲邊陲蠻夷流毒乆保險為巢爭死守
將軍奮甲獨先登百萬雄兵誰敢後陣前號令雷風奔
日色晝暝天為昏馬蹄濺乾茘江水劍鋒斫斷藤山根
兔竄狐奔彌百越網羅處處無疎缺坐看羣醜盡成灰
萬里妖氛一時滅將軍振旅歸柳營黃童白叟皆歡迎

自言生長亂離久不圖便見時承平人言將軍有神力
殺氣稜稜厭羣賊賊中遥望畏如神狄青銅面何須飾
藤山磨崖紀厥功賊黨不敢窺其中從兹兩廣正疆界
馬援銅柱翻成空將軍偉烈超今古馬援狄青何足數
聖主纔無南顧憂錫封定見分茅土贊軍臺老不知兵
却喜心同見功成題詩送君凱還去天涯萬里難為情

　　成化三年春予駐師梧江之滸截竹為杙以障土
階未幾竹復生者三十有三本枝葉茂宻森森可

愛從事諸君為予作亭題曰瑞竹予因作詩紀之

　　此君之性難移植移植從來皆有術子美曽言六月栽
庭堅亦說須辰日醉迷之日移更嘉非時鮮得抽萌芽
如何斧斤斫斷挿江滸又見枝葉生枯槎化工生物非
無為異物非妖即為瑞此君素有君子操草木之妖難
比類天兵煌煌南越平邊民垂死皆更生江湖必有棄
置君子起相與戮力匡文明坤軸氣盡回天心真厭亂
生賢濟民兆已彰不信百蠻猶敢叛君不見廣陵芍藥

金帶圍世無此種人稱希嘉祐諸賢應兆起太平勳業
流光輝作詩示我同心人世間有事皆可為鞠躬盡瘁
答明主勿俾前賢専美於當時

　　送平江陳總兵

　　偉哉偉哉陳將軍少年學武兼學文養成大才襲封爵
一出便見超同羣登壇小試萬人帥克効勤勞守亷介
簡在宸衷任愈隆開府蒼梧膺大拜來臨百粤氣益充
號令所在皆成功蠻夷畏威不敢起始知世有真英雄

邇聞漕運法多弊况復河乾盤剥費積債年年無計償
貧軍狼狽空吁氣羣情却憶令祖翁當時開創河運通
將軍家法必有得逺期步武收功同廷臣聞此交章薦
仰荷聖聰専倚眷纔看徵詔下嶺南已動歡聲滿淮甸
人情望公大有為公行到日先何施掃除舊習在正已
講求良法須從宜樓船遥遥泛秋水明月流光照行李
道傍擁送千萬人誰不沾巾重稱美錦衣玉節過南京
旋除宿草拜先塋塋前有祠泣且告誓圖克肖延家聲

君不見蕭何闗中給饋餉元功位次先諸將又不見宼
恂河内轉運足丹青畫像雲臺上丈夫富貴何足言要
使蠻夷慕風望

　　成化七年冬户部主事李君士美奉璽書清財賦
於兩廣廉而有為嚴而不苛賢聲聞於朝即有
員外郎之擢君感激益勵凡兩廣二十郡之地冐
暑雨衝瘴毒早夜兼程遍歴無遺所至人不敢干
以私而捜剔奸蠧無能隠蔽繩之以法倉庾肅清

亦未嘗執已見以及非辜誠才徳兼優之君子可
重也于其歸賦詩送之兼致予意

　　嶺海窮冬變風色瘴烟滅盡梅花白行臺日長羽書簡
載酒逺送朝天客客乃人曹粉署郎早登科甲隨班行
作官今已八九載共誇節操非尋常昨捧天書下南越
兩度嵗華猶未歇馬蹄踏遍瘴鄉雲所至無人敢私謁
千倉萬箱總較量寸絲尺縷無遺忘兩藩財賦清似水
英聲先已蜚嵓廊聖明因此知才器特進一官員外置

逺大從今未可量好與皇家圖濟利國朝財賦取最寛
可堪水溢兼旱乾東南已嗟民力竭西北更苦供輸難
司徒年來亦難處左區石畫勞心緒君還有䇿莫憚言
報國須當以身許

　　平斷藤峽(有引)

　　成化元年冬予與太監盧公陳公凌公總戎趙公少
司徒薛公同奉命統兵征兩廣兵戎所加勢如破竹
不旬日而斷藤峽已平賊黨盡誅武功告成題以示

後

　　人言斷藤峽險峻天下少我視斷藤峽培塿一拳小蜂
屯蟻聚百萬家跣足蓬頭盡猺獠數十年來肆猖獗二
廣生民苦騷擾五征不克勢益張處處孤城未能保聖
皇當天赫然怒選將提兵奉天討内外羣公總豪傑百
萬精兵雄矯矯共言困守非良圖必欲長驅且深搗雷
霆砰訇鬼神怒幾日羣山盡傾倒百錬鋼刀破新竹萬
里長風振枯槁巖居穴處皆蕩焚瘴霧烟塵都迅掃積

屍如山血如川誅鋤只許留襁褓兔竄狐奔網羅宻我
軍追戮如芟草大藤根株悉已斷五嶺封疆真再造振
旅班師㱕柳營黃童白叟迎遮道自言固望來蘇久不
圖便見成功蚤從今水陸是通衢來去行人免迂繞有
田可耕山可樵共享承平永安好聖皇睿算天助順羣
公整頓南荒了豐功偉績萬古傳附驥成名愧臺老

　　廣西藩司照磨李景暘孝思卷　　倪　敬

　　朝聽風木鳴夕望孤雲飛雲飛木鳴總傷悲髙堂人去

不復歸人不歸今幾載痛念深恩淚頻灑親兮生我我
有成我欲養親親不在遼天白鶴何時來霜林月落啼
烏哀愁心一寸成百結愁腸一日還九迴滄溟有時枯
白石有時爛此情緜緜無時忘直與天長兼地逺

　　送吳司訓父還桂林　　　　　　王　越

　　昨從桂林來今從石城去東風萬里一孤舟江水江雲
留不住留不住可奈何勸君滿飲金叵羅酒酣耳熱聽
我歌乃歌之曰父薄宦情兮髙蹈子分師席兮善教父

子久不相見兮時以書報既見而樂兮如夢忽覺云胡
又别兮父子相告子願養親兮功名奚足道父云顯親
兮口體奚足較父如是兮訓之忠子如是兮心之孝忠
孝人之大本兮豈獨吾儒之所好當杏花之零落兮言
還許茘子之丹兮可到老我亦思故鄉兮未歸君再與
之㑹否兮難料聊歌此以送君兮攬明月而長嘯

　　傅節女吟　　　　　　　　　　黎　暹

　　柳折懐水風花落懐山雨潘家之妻傅家女年少良人

死羈旅旅魂依依旅骨歸抱骨長號骨無語骨無語蕭
蕭後園樹園樹枝頭不得死歸來死向深閨裏許君心
還君身生同枕死同墳夫亡見烈婦國破識忠臣如何
宋代賈餘慶視棄君王如路人

　　拒賊行　　　　　　　　　　　錢　溥

　　古藤逆行四十里白馬浦頭急如矢挽舟方渡十二磯
蠻賊已屯山樹裏兠鍪海戰紛如雲出船仰望疑我軍
髙張強弩發毒矢始信賊勢來成羣柴公樓船盛旗幟

賊欲先登豈無計弸然七矢傷四人衆皆錯愕將焉避
賴公揮刃督其進善射復數陳勇士徘徊且却向中流
脫此虎口良不易是時官軍滿哨船逺視勝負不敢前
頭哨聞風已赴水後哨看賊登山巔賊初凌晨刼村落
滿船銅鉛意殊樂忽遇㠶檣蔽㟁來竟尋生路將船泊
我軍有一統率者勦絶其後解諸縛忍使媚女并幼男
盻盻青天去從惡計不出此心茫然賊反小視來侵虐
親身目覩尚如此道路傳聞誰復許寄與征夷大總兵

將士勇怯當先取

　　送嘉禾伍公矩歸桂林兼問訊海鹽張靖之

　　丘　濬

　　平生故人伍公矩少年學文今學武胸中豪氣文心豪
境變情遷寧少沮酒酣耳熱歌烏烏手執如意擊玉壺
興來拔劍為我舞電光熻歘雲披敷仰天大噱向人語
顧儂豈是噲等伍筆端一萬丈虹霓胸次三千嵗今古
憶年二十三十時風中快鶻囊中錐廣寒紫桂白手斫

滇池緑駿赤脚騎奉天殿下丹墀底頃刻雲烟生滿紙
璚林宴罷馬如飛一轡穿花三十里功名富貴皆等閒
致身承明殊不難覓得一州如斗大又被秋風摧紫蘭
瑶篸玉筍山如畫靜倚韜鈐意閒暇堯山祠下拜放勲
干羽兩階祈日化絳灌之武隋陸文今人未必下古人
長籌入手一運轉溪山失險鬼不神李廣數竒顔駟老
弢弓束書尋舊道英雄回首即神仙忙處人多閒處少
青天浩蕩雲渺茫吳山髙兮粤水長南歸若見張給事

引杯燒燭歌我送行章我亦頭顱如雪白毎憶故人心
惻惻明當㱕棹過嘉興看劒撿書話疇昔

　　送進士蔣昇得告還全州

　　平生故人河西宰宦轍所至多遺愛用才不盡慶有餘
天意分明禄有在二子食報非偶然一日聲名播中外
大者如麒麟頭角定趾無非仁小者如鳳凰胸臆羽翮
咸成章奉天殿前試制䇿文彩翩翩聲赫赫人家得一
已為多同氣聨芳更竒特仲也讀書簉中秘飲食坐卧

皆文字伯兮賜告榮故鄉周旋舉動皆恩光人生生子
有如此地下有靈應亦喜昇兮昇兮今汝歸歸拜先塋
為致辭後死故人無恙在鍾情還似有生時

　　崑崙闗樂府　　　　　　　　　李東陽

　　崑崙闗頭戰骨枯龍衣染血紅糢糊軍中喧言老儂死
不是彼儂焉有此將軍貴實不尚功世上焉有將軍忠
君不見漢王一赦軍中守武將紛紛皆藉口

　　麥黃歌　　　　　　　　　　　包　裕


　　大麥黃小麥黃家家男婦登麥場老者看家壯者出旋
挑野菜煮羮湯男&KR0008;女刈不辭勞麥場堆積如陵髙烹
雞打餅薦先祖沽酒擎罇娛父母舞者舞兮歌者歌胥
言收穫今頗多忽聞官府里胥至征討夫錢征夏稅須
臾算盡無孑遺老稚含悲欲訴誰共誇今嵗麥秋好孰
知反得一日飽好將民隠達聖朝撙節財用寛征徭古
來民足君須足莫使民有逃亡屋

　　贈桂林劉孝子本　　　　　　　張　駿


　　誰謂天不明有目能窺孝子情誰謂地不靈有心能種
孝子名吁嗟桂林劉孝子欲使天地俱長生蚤嵗趨庭
學詩禮堂上白頭甘滫瀡發跡巍科都美官龍勅恩頒
紫泥璽銜哀歸訃白雲廬麻衣露肘頭不梳瘦骨如荄
面如墨青松自植草自鋤落日寒烟鎖枯木野狖山猿
相嚮哭手持喪禮一編書口不成章眼能讀可憐植物
如有知蓮花並蔕開荒池縞素亭亭裛朝露欲語不語
雙含悲蓮子不成蓮葉老莓苔滿地無人掃酸風苦雨

墓門前靈根秀出三芝草牧豎樵丁時往來忽見鬰鬱
塵襟開共言孝感有如此歌誦遥聞都憲臺于時藩臬
衆夫子目覩徵祥心溢喜交章入奏動冕旒詔許華坊
耀閭里我生旌表三義門一飯不敢忘君恩臣子相期
兩無愧忠孝由來同一源况是堂堂大明世禮樂衣冠
堯舜治澆漓風俗盡還醇白叟黃童飽仁義君不見天
有目地有心公道瞭然無古今竹帛聲光照天地海嶽
與爾同髙深


　　至柳郡寫懐　　　　　　　　　桑　恱

　　憶昔宗元留口語罪人方渡湘灕水我生自少知貴重
垂老投荒六千里自衡抵桂歴險灘寄命蛟龍吞吐裏
又聞到郡路梗塞帶累妻孥愁欲死桂林地主與别駕
深感豫先尋屋宇老妻借住且安穏釵釧權宜易薪米
總戎相厚發軍符捧檄獨行豈得已各堡嚴兵争䕶送
滿地干戈人似蟻右江分憲䝉菴公下士傾身衆莫比
予為屬吏䝉愛厚永福庭叅儘歡喜接哨將軍金子容

舞劍雪花隨地起隨行健兒經百戰賊衆聞名自披靡
慶逺太守先赴任水中青雀途騄駬牛擺灘頭獲生擒
長繩反接牽回市兒童爭欲噉其肉黃鷂入籠亡爪嘴
各營夜閧不成寐何况雨聲清滴耳明朝行到海灣浦
大帽隨風去如矢子容呼作落帽洲嘆息官軍殱於此
(去嵗長沙衡州官軍戍此地多被殺)深定江邊險煞人淺瀨戔戔石齒齒
崖前朱草官吏血商賈疊屍嵓谷底匝山先鋒特揺手
似報箐中諸賊徙林深埋伏難盡捜首過還防截其尾

曉度旌旗筋竹嶺衆賀今朝保四體洛容縣裏召魂魄
對酒狂歌聊復爾郡堂清冷似僧舍邊境深難立綱紀
離城十里是生獞通衢處處生荆杞打村刼路聞暗熟
里半居民存有幾叅戎守備日籌畫據險賊巢難盡洗
孔子居夷豈兵革大舜格苖舞干羽此意汪洋似海深
愚生安得窺涯涘毎逢村老善告語天子仁恩浹遐邇
昔年擣破斷藤峽十寨九空皆自取爾傳吏語歸告戒
鎔劍為犁事耘耔舉頭似頷心不然習俗為非是生理

常聞老子之流沙玉融何曽枉仙趾嵓中結乳為寫真
幢蓋前頭印其履如何化俗不化夷平盜何能傳法㫖
象臺白雲裊成象我欲乗之詢太始當時不降犬羊種
百粤道路平如砥古屏水冷結幽亭三月笙歌賞桃李
生人何故隂氣雜中州亦不純君子若令四海盡雍和
化外瞻天如尺只天公果肯答因由但願銀河下雙鯉

　　夏日收糧有感二首

　　柳州五月開軍倉大家小户仍納糧白粲如珠堆滿場

府君監督當㕔量汗珠垂垂日當午天孫錦裳汚塵土
君不見邯鄲才人嫁為厮養卒婦遺事千年傳樂府

　　婦女持箕來逐逐毎言某堆雜粞榖府官聽信令簸颺
粒粒圓齊方上倉青蚨入手手先軟掀弄明欺府官眼
㑹籌上簿人憧憧粞榖還入原堆中嗚呼世間此弊那
能革安得南海觀音手眼俱千隻

　　逰老君洞

　　隂陽無端更去留世間盛福難全收古人一麾恥外郡

今我半刺來邊州到官未久出按縣滿眼猺獞森戈矛
誰知造化默相補玉融山水何清幽蒼崖翠壁老君洞
健非巧宦能兼逰萬年乳成滴白柱一卷溪畔眠青牛
真仙遺迹覽不盡散髪坐石臨清流灑然形質已自失
欲釀溟涬觴浮丘襟懐浩浩隘八極身外何物非輕漚
數聲長嘯下山去幾㸃白雲天際頭

　　齎榜謡

　　上司出榜安獞猺軍民激變法不饒為頭最禁打烟竈

狼虎身上捜脂膏市人得榜心獨快竹筒束縛青絲帶
昻昻意氣似領敕借馬星馳下村寨倚官托勢情萬千
籠雞沽酒相後先水間一棒沒痛癢户户又科齎榜錢
夷人文字何曽識鄉老落來遮屋壁

　　長命草

　　龍城山中長命草采采黃花顔色好懸崖挂壁常發生
朝暮搬移不枯槁嵗寒獨見栢與松非時欲植難為功
爭如此草出凡質浄洗塵土根虚空世間物變無不有

杵地成羊樹生酒

　　龍門灘歌　　　　　　　　　　陳　禄

　　懐城三月龍門灘飛流仰視髙於山神魚泝流西北上
到此揚鬐如等閑一聲雷三汲浪電光橫掣三千丈眼
中靈變難為狀頃刻風雲九天上

　　蒼梧席間呈謝大叅叚都閫　　　陳獻章

　　蒼梧城中三日雨曉坐肩輿辭兩府叅西藩者謝大夫
枉與叚侯同出祖麻衣搭颯濫西席對坐一文兼一武

三人相逢豈易得一金便作華筵主酒酣擁面回仙亭
立馬蒼茫别容與

　　平南謡　　　　　　　　　　　張　瑄

　　平南縣前江急流平南郭裏人烟稠孤垣雖與賊隣境
民貧固守恒無憂驅我成城者誰子攫取官錢大半歸
盜心覬覦民心離髙壘深溝舉難持妻孥戮辱不足嗟
獨憐累及貧民家江水不能流恨去荒烟白草啼寒鴉
貪墨敗類亦自敗將謂成家反成害嗚呼慢藏永為愚

者戒

　　撫猺歌　　　　　　　　　　　　區　昌

　　何年政令苛且煩我民棄業投深山弓刀雜居夷與蠻
欲悔無路何由還天子仁明照八垓有如妍媸臨鏡臺
不以刑威奪恩愛故遣縣令勤招來勤招來意甚長捐
爾刀與鎗飾爾巾與裳挈爾妻兒復爾土鄉爾田爾莊
爾稼爾桑我蠲爾差除爾糧爾不悛兮爾自戕爾尚歸
來來莫遲我有賞犒䘏爾私爾尚歸來來莫疑我心誠

信天所知㩦扶老幼登縣門享我紅酒及牛豚爾老有子
子有孫同㱕夀域同天恩

　　勸農歌

　　東城春氣和氤氲襲農蓑停爾耒與鉏聽我勸農歌民
生百藝農為好上天養人榖為寳深耕易耨貴及時我
勸我農休草草我農務本慎勿猜細民衣食何由來天
子在上耕籍田田頭把耒猶三推土膏既肥雨新足轉
頭還見黃雲熟狼籍登場男女喜先輸官糧免催督免

催督家亦充黃雞白酒里社同縣令勸農還慶農擊節
為爾歌年豐

　　斷峽藤　　　　　　　　　　　程敏政

　　廣西猺人自大藤峽蔓于東入雷亷髙肇四州遣師
討之寇平作斷峽藤

　　斷峽藤克蠻嶠破頑隂發靈曜薄海四隅皇德冒蕞爾
醜背聲教皇人旅興珍爾暴蛇豕平㨗屢告山殷殷波
浩浩舟車來嶺南道清二廣睿謀造


　　答邕州别駕鄧誠之　　　　　　湛若水

　　美人昔别藤江湄藤江山前雲滿溪翳門闗外春草萋
王孫王孫歸不歸

　　龍州詩二首

　　龍之山不興雨雲山中之人不可以論烏用如城屹髙
旻秪可以障南氛

　　龍之水亦流束荆水陽之氓不可以情烏用如塹流南
溟惟可以洗甲兵


　　送孔憲副赴廣西　　　　　　　吳　寛

　　十年大夫官亦榮蕭然被服仍儒生胸中自有萬人敵
何勞擐甲兼操兵嶺南羣蠻首猖獗干戈滿眼尸縱橫
連民竄伏遍荒野髙州殘破餘空城是時君來作民牧
仰天誓欲安黎氓身騎羸馬從孱卒瘴嶺惡谿循數程
羣蠻望見遥相驚我來惟仗信與誠片言開諭纔脫口
馬前羅拜咸輸情腰懸木牌悉聽命手斷藥矢誰違盟
弱男寡婦免係累山谷日昏猶哭聲惟連惟髙我守令

汝獞汝猺吾父兄軍中主帥驕心萌謂此已降皆可刑
獨將一身保萬口迄今軍旅休南征君於異類且有德
斯民眷眷能相傾祝良張喬世重見人物信是吳中英
外臺遷擢終借寇上國追隨爭識荆同鄉數聆情話好
偏怪不肯誇功成邇來用兵貴神速(時有威寧海之襲)下僚旋
踵登公卿以君累嵗出死力有司豈合先知名迢迢桂
管古所置領檄再作西南行投荒歴險自無怨公道藉
藉㱕時評竒功聊爾録一二碑文敢擬淮西平


　　洮水行　　　　　　　　　　　蔣　冕

　　英徒破走長沙國吳臣誑誘亡奔越漢軍追擊至湘中
布兵大破洮南北史記髙皇十二年特書本紀司馬遷
漢將不因來此勝區區洮水名誰傳後來武帝建吾邑
遂以洮陽定疆域由漢相沿直至隋閱歴年華幾千百
洮水東流營水西九疑山與楚雲齊咫尺舂陵路非逺
尋源我欲遡濓溪

　　古塔灘　　　　　　　　　　　魯　鐸


　　古塔灘注山窪飛湍屈曲如奔蛇中流惡石故激怒跳
珠濺雪紛交加鏘鏘爭走萬甲士刺刺倒露千狼牙官
舟一葉百夫挽安危祗與毫釐差我時攀嵓過絶壁四
顧莫非猿所家倦來坐石却俯看握拳吐舌生咨嗟九
龍山史好竒甚哦詩但道山水嘉更嗔來日舍舟去磨
崖不及親鐫撾

　　全州古松歌　　　　　　　　　嚴　嵩

　　全州古松大道邊白晝暝色行蒼烟谿迴路轉不知數

直至興安隂接連蛟龍拏空勢欲舞往往呼號作風雨
大枝曲鐵小枝盤偃蹇突怒如相忤時復一株罹樵斧
槎牙無枝形獨古誰栽此松經幾禩國初太守名猶記
勝蹟曽留學士題繁隂長與行人憩松風泠泠山寂寥
松月皎皎明青宵遥想山中風月下定有鶴仙吹玉簫

　　粤西曲　　　　　　　　　　　顧　璘

　　白豕兮黃羊竹挺挺兮莖方顧異物兮心潛傷我何為
兮客殊方北風吹衣兮思故鄉


　　湘山寺同客作

　　一麾迢遞天南頭名山頗愜平生逰日飽忩中列岫色
更起䇿杖窮巖幽窈曲烟霞入空翠招邀不識神靈意
自從竄逐得逍遥始歎風塵昔䝉昧升堂笑問無量師
爾住青山今幾時翻經願從弟子列洗鉢愧乏頭陀姿
誅茅小乞巖前地痛飲狂歌日來去聽法閒看虎伏時
懐鄉莫近猿啼處幽花細竹俱堪憐燒丹服藥期長年
費公未啟王屋鼎華老謬語天池泉神仙渺茫竟難測

古往今來豈終極但願道路風波平江上故園㱕即得

　　湘江行寄孟侍御

　　逐臣逺繫湘江上散髪行歌日悲壯郡門江水急東流
廨宇山雲作炎瘴去年花發悲陽春今嵗花開更泥人
種𤓰不及青門客懐橘空思白髪親少年意氣干雲起
中路摧藏乃如此徒勞嘔血走風塵不救折腰臨督史
桂林夫子舊同心獻玉君門共陸沈千首楚歌猶跌宕
一瓢顔巷自蕭森春風閉户意何如遥遣嬌兒奉素書

倘䝉大府明公檄莫惜荒城使者車

　　同海陽舒教諭登湘山絶頂因贈别

　　兀坐不快意起登湘山頭九疑崢嶸忽到眼洞庭湘浦
遥争流盤空蒼磴路險絶四月爽氣疑清秋波濤微茫
指南海彷彿十二仙人樓欲行更止魂惕慄聲動河漢
驚牽牛舒君好竒更豪宕攀援絶壁枝撑幽拂拭苔花
坐崖石把酒長笑觀潮州下窺城郭彈丸小但聽兩耳
風颼飀西瞻蒼梧弔虞舜滿江淚竹湘靈愁尉佗孤墳

竟誰是紛紛白草埋荒丘憶昔樓船下南粤連天雪甲
橫戈矛祇今陵谷已非昔况乃楊僕諸王侯古今成敗
等翻掌天地逆旅俱蜉蝣與君且醉蒼玉甌對面但喜
莫復憂明朝解纜靈川水却望湘山思舊逰

　　謝平樂張太守恵蓮花酒

　　暮冬雪寒風飄飄湘城凍酒甜如蜜傾盃欲飲復推去
空對江山坐終日灕江太守神仙人雙罌逺致蓮花春
開軒曉起試三爵頓洗百斛胸中塵髙歌梁甫曲脫却

淵明巾眼前萬事底須問且從爛醉陶吾真

　　顧全州見邀江水漲不能赴　　　孟　洋

　　桂林山深晝啼鷸一春三見紅日出鳴雷達曙雨浪浪
洪潦平階仍入室江間波浪蛟螭翻鯉魚安得窺龍門
渡頭行子立惆悵徒繫扁舟不可上美人只在水一方
百遡千迴道轉長雨中空見枇杷落飛盡楊花更斷腸

　　湘水歌(并序)

　　我聞越人去國見形似而喜仲尼適齊聞韶樂而歎

豈不以希音難遇良晤靡常也哉昔東橋直道謫守
湘州賤子多辜放流桂郡慚非郭李之儔竊幸同舟
竟等參商之迹仍悲各處顧卿懋涵東橋公之子也
乃乙亥正月浮游桂林將命若翁下迎賤子明悟若
神才華如海素質資于庭訓青年邁乎等夷造霸容
儀豈數令狐之兒過戎良久敢謂嗣宗之鑒竊附古
人托交小友宵談以希旦夕逰而自朝興緒雲長辭
氣鋒出冠服生洞壑之光題詠盡江山之麗氣孚趣

同蘭深膠合此豈徒見似之喜聞樂而歎者哉嗚呼
飄蓬蹤迹不可以常折柳心情孰不云苦烟𣺌渺而
碧蕪逺花霏霏而黃鳥鳴迎落日以舉觴逐征雲而
解纜矧余一枝之棲未安萬里之心常繫惆悵臨江
徘徊送逺卿亦莫賴余復何堪維兹傾城賢士洎吾
在門小子咸覩翔鳳之姿各贈登仙之咏余亦作歌
并序諸首用酬君子青瓊之章敢辭鄙人白豕之誚
乎


　　湘水緑色波瀰瀰石樹參差岸烟起芳洲蘭葉揺香風
日暮千林萬花紫春無鴻雁隨陽和晝見獼㺅挂薜蘿
谷深疑有秦人住澤畔時聞漁父歌獨愛蘇吳顧虎頭
謫官五馬來湘州郡中無事常髙卧忽復乗舟泛碧流
酬邀明月不知返曲奏陽春恒寡酬神簡郎君更清出
小顧阿髦誰甲乙陳荀王謝久塵埃君家一門皆俊才
班揚已去蘇李死氣運文章喜再回德星逺向庭闈聚
堂上春隂覆瑶樹柳山雲物春更嘉翠竹寒泉啼鳥譁

昔人尚有讀書屋君復題詩躡紫霞

　　送平樂李太守致仕還汝陽

　　桂水生炎雨湘山暗夏雲他鄉一見面明日復離羣垂
楊萬縷縈愁思芳草萋萋爾何意須臾日暮孤帆開别
酒千鍾那得醉昔乘五馬中原來今日還乗五馬歸神
明太守有髙譽奔趨白首奚為哉君不見秦時丞相顯
泣顧中兒憶黃犬君不見漢代淮隂強後車仰歎良弓
藏曾參殺人惑慈母董龍誰敢呼雞狗樊籠一躍天地

寛榮辱縱橫我何有憐君鬢髪猶未絲五湖三徑將安
歸清泉白石滄洲夢赤日紅塵誰是非吾州山水連君縣
我住君還淚如線揺揺旌蓋過吾閭我有雙親君得見

　　左州元惡就擒州印復還偶成口號

　　鄧　炳

　　何物癡兒膽如斗敢取銅符獨懸肘效尤武仲要魯君
僭擬平盧襲留後冒姓已步衛青塵禦人更出黃巾右
逋逃相繼遺妻孥耕鋤無數荒菑畝廬舍滿眼麋鹿場

牛羊絶迹蘼蕪藪讐深恒作林甫遷計窮惟事檀公走
轅門軍令應加誅邊境夷情宜善誘寛柔已示再生恩
迷瞀不懲難逭咎懸賞感激勇士心面縛立致壺城口
身卧桁楊悔莫追罪服上刑甘自受兵不血刃俄成功
印失中書仍復舊黔驢逞技將誰欺穴䑕抱金竟奚有
窟中狡免終難藏釡裏逰魚寧復久寄言奸宄休喧豗
逆豎叛藩咸授首

　　粤西詩載卷七

