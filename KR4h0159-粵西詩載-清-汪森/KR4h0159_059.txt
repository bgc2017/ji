







　　欽定四庫全書

　　粤西文載卷三十四

　　桂林府通判汪森編

　　記(橋梁)

　　海棠橋記　　　　　　　　(宋)劉受祖

　　横州古寜浦郡也西北有溪曰香稻南㑹于鬱江跨溪
有橋南北舊多海棠紹聖間秦淮海先生以御史劉拯
論其増損實錄謫栁移横是時常醉於橋畔書生祝氏

家明日題一詞有瘴雨過海棠開之句州人因以海棠
名橋嵗月浸久興廢不齊更名去思又更名清秋淳祐
六年夏右驍騎將軍李公植来守是邦捐貨帛三萬率
州之官吏士民共新之經始於是年之十月落成于次
年之四月橋長一十五丈高二丈二尺雖春濤秋潦民
無病渉之嗟霽月光風士有咏歸之樂長虹餘澗靈鰲
架空殆庶㡬焉郡之士夫率咨于受祖曰寧海僻且陋
淮海先生辱居今之言寧浦者必曰海棠橋言海棠必

曰秦淮海是州以海棠橋重橋以秦淮海重橋名海棠
未可更也受祖答曰橋名海棠以淮海故也士不忘淮
海將何取焉為其花間一醉吟耶為其放浪形體之外
也耶為其九經指授作文皆有法度可觀耶是知其然
而未知其所以然也元豐初淮海如京師應舉以詩謁
東坡於徐東坡和之曰縱横所往無不可知君不可以
新書盖當是時學有新義政有新法雷同附和倒置通
顯淮海窮困無聊中東坡已知其介然獨立之操不以

富貴利達動其心矣夫志氣之帥也士當未遇時志茍
不立則阿意而茍合妾婦以取容有小遇焉未有不誘
於勢利怵於憂患者淮海在元豐又嘗為王安石所知
安石得其詩讀之而不釋手淮海稍自貶損髙官厚禄
可坐而致也淮海不炙手於安石之門而北面於東坡
之室文章行誼並駕山谷諸公間元祐初坡谷繼進淮
海以次錄用而紹聖之事作矣淮海之在紹聖猶元祐
也當其醉眠花下又安知身在寜浦耶昌黎嘗謂孟郊

卒不弛有以昌其詩東坡曰不如昌其志志一氣自随
養之塞天地孟軻不吾欺淮海盖有得於此矣或曰古
之君子畎畝不忘其君淮海脱屣軒冕肆情放志於宇
宙間髙則髙矣非古人不忘君之意也予應之曰子獨
不觀寧浦書事之詩乎揮汗讀書不已人皆怪我何求
我豈更求聞達日長聊以消憂淮海何憂乎詩云知我
者謂我心憂不知我者謂我何求紹聖以来羣賢迸斥
姦夫竊柄剝床而膚可虞城圯而隍可復淮海之憂盖

在是耳在天下者不忘其憂在吾心者不改其樂淮海
之志惟主於憂國憂民故淮海之氣不詘於流離遷謫
孟子曰志一則動氣此淮海之所以超逸絶俗者歟因
橋之名以求其實因淮海之迹以求其心受祖所望於
横之士君子也衆皆曰然請記之

　　陽橋記　　　　　　　　(元)巴圗爾丹

　　静江為廣西都㑹其城之南門凡往来東西二道兩江
交趾海南北諸州者莫不由是焉是豈特為廣西一都

㑹而已城下鑑湖水水通灕江門南有橋曰通濟所以
利病渉橋左右為商賈所藏寳物番貨以有易無日以
千百計是又豈特為病渉之利而已譏征者亦視此為
要至元五年冬十二月遭火延燬時天沍寒老者弱者
傴僂而提携者皆病于厲掲盖國中之市當渉者衆往
往爭先有墊溺之憂憲司大夫患之責於連帥帥擇屬
官之廉且能者經營之于是監郡教化推官唐棣錄事
長官也先下尼臨桂縣尹吳正卿咸在是選青菴道人

胡道真曰官愛吾民如是尚坐視而不思補報乎首倡
居民各捐繒幣有差經始于六年孟春凡四閲月而成
一日郡之士民造余請曰前至元癸未重修斯橋廼燬
于今至元巳夘是豈偶然兹落成願乞一言以紀諸大
夫士之功於不朽余曰夫十日配十二子數將周六十
興廢定矣今憧憧往来自辰及酉不絶又豈能保其久
而不廢耶雖然傳曰歳十一月徒杠成十二月輿梁成盖
其農功已畢可用民力也今東作方興民事不可緩而

乃官不知役民民不知役力橋成而無怨嘆之聲此孟
軻氏所謂以佚道使民雖勞不怨者是可書矣是為記

　　重修飛鸞橋記　　　　　　　曽　昺

　　全之為州當湘廣之交其南走桂林越島外暨占城真
臘安南之絶域貢賦所供舟浮車驟赴京師者皆於此
取道郡西有羅水東入於湘長橋跨焉舊名曰飛鸞距
城五里許則南走桂林之道也橋嵗久寖壊郡以廣猺
弗靖供億將二稔故未暇葺至元後庚辰時舂陵之江

華剽敚竊發湖南帥閫増兵来戍戍兵弗戒於火橋之
燬什二三蹔造舟以濟病渉者監郡公嘉琿達諏諸僚
佐曰驛傳之所經啇旅之所由唯橋最為經久曷撤而
新之然民力繁浩恐有司程督之未易為也可若何經
歴伊徳衮特穆爾進言曰改作而責任有司誠若公所
慮然使民輸其財工效其技傭食其力勿拘公私唯責
其人顓任以要其成則事易集兹有道者蔣𤣥中素習
營繕之事崇勵而使之其可監郡公是之乃命郡民之

積緡錢者蠲其雜徭驗税輸徴民聞令下各爭先樂輸
官為主其出内而斬材伐石命工僦徒悉委諸𤣥中無
追呼之勞無鞭笞之苦無浮沉之費而功事成斯橋也
洪以數計者六屋以間計者四十有七為重屋者三為
關門者一其長廣如舊而矩度髹餙勝之橋之趾為堂
三間則送迎遊息之地堂之下左右各為屋三間則庖
饔之所而守視者之舎表以外門繚之周垣盖昔未有
而今創為之也㑹其費為緡五千二百有奇經始於是

年七月而以明年三月落成監郡公復謂其屬清湘丞
曽昺曰役之興為費鉅而見效速此長幙得人所致也
子為進士可恡於紀録而使其實之不彰乎昺辭弗獲
載惟古之為政者徒杠輿梁以時告具國朝之制路府
州縣各任官領之今為郡長者以事無不統而締創是
圖司贊畫者盡心力而交相之區畫有方故民不知有
為而樂其成如此也矧昺為邑佐不能躬任其勞顧煩
諸郡府何敢以固陋辭由是大書備述以昭示逺邇尚

兾来者保其成功永永罔有斁(明𢎞治巳酉重修周孟中有記不錄)

　　鬱林東門橋記　　　　　　　宋　拯

　　為政當適夫緩急之宜誠能先其急而後其緩斯可謂
善於為政矣欝林當南越翀獻之孔道邇来山猺䑕竊
屯貔貅之士鎮靖於此而郡東路達容藤西南達欽廉
東北達潯貴南則西甌驛在焉驛前往来之將鉞出入
皆假途於此每春夏雨多水漲澇泥沮洳輿焉埋輪騎
焉沒足渉焉没頂崇陽廖侯守土以新建杠梁為巳任

合守貳祝侯軰各捐貲將甃以石費弗終俾典術蘓浩
募縁於屬及富室凡甃大梁四小梁五以東門橋乃祖
迎賔客之所也請併記而鐫石於斯以紀焉嗟夫人心
弛備曽折栁樊圃之不知然後冦得以肆其暴觀侯輩
杠梁若此可謂急于先務矣繼今益嚴厥備佇見鼪鼯
伏鈇鉞之辜馴干羽之化必有登斯橋歌西甌池煖南
渚舟屯寒山應雨紫水流霞五岡秀麗八叠縈廻石巖
仙隠金鼎禪蹤之什以想侯之惠澤也請繫銘銘曰吁

嗟賢侯有濟川才爰構津梁以便往来曄如虹蜺環城
之隈赤猶映水碧甃凝苔控制南荒此其逵路淖弗病
渉漲弗病渡乗傳南来朝天北去必有顯人于斯題柱

　　梧州府浮橋記　　　　　　(明)方　玭

　　浮橋在梧州府桂江上江發源桂林興安海陽山合衆
流而南至此㡬千里奔湧澎湃電往雷聲至橋之下流
半里許及與南寧栁慶大江㑹夏潦秋霖溢為逆流衝
激相蕩曾少寜日而浮沉波浪恃一葦之航以為命脉

頃頃刻刻往往来来一壺千金之嘆往往有之成化庚
寅秋右都御史韓公始謀為浮橋而太監陳公平江伯
陳公相之於是以鐵鑄為柱四為鎻二以木造舟五十
六繫舟於鎻繫鎻於柱柱對列江滸半入地中見地上
者近一丈舟廣九尺舟相去空八尺比木梁其空比板
覆梁上板木廣皆至丈列扶欄翼之至東西岸上岸皆
砌石為階級數十以便升降又備舟十餘數視水勢盈
縮而増損用之建作古之功活多人之命通萬里之途

車馬擔負如過袵席有無化居百貨咸萃禮文興行風
俗淳變公之徳其至矣乎夫三代盛時生民之政田里
學校大端也衣服宫室飲食下至郵堠橋梁舟車弧矢
之具無不為之盡心故民之從之也輕於炎荒邊徼亦
罔不服即今之桴皷不動嶺海晏然十數年四出剽掠
攻城焚野之諸蠻猺雜然與民耕穫于野時節迭歌更
舞歡然以無為公豈盡制其生死之命其必有不言而
喻不賞而勸不怒而威於鈇鉞者其亦體聖天子之至

仁復三代之盛治為之盡心焉爾於此橋之創見一端
也因而記之

　　萬里橋記　　　　　　　　　吴　玉

　　君子之善無大小要在出於誠而已善出於誠雖小可
錄由此可以推見其大故曰觀人者不於其大於其細
桂林屬邑興安有靈渠古灕水經流縣郭秦史祿始鑿
流以通舟楫而未有橋也唐李渤因作橋以往来而未
有亭也迨本朝庶務畢舉知縣魯孔達遂構亭以覆橋

百有餘年亭已三易尋復傾圮莫或肯構湖廣都指揮
陳公早襲武弁戰績稔聞晚懸仕車好善彌篤嗣寛能
以韜略世其業繼擢都閫成化癸巳欽調廣西都司未
㡬總府以興安為要害重地特委鎮焉撫治三載邊烽
不警乃走价迎公以就祿養公既至慶歡之餘偶覩是
橋喟然歎曰予曩時躬率軍士征戍嶺南足跡經此屢
矣今幸矍鑠尚堪一為慨然捐所有購羣材募衆技卜
日肇工凡三閱月而橋亭落成亭之廣袤悉如舊制由

是商賈羣集貿易旁午聳然為一邑之偉觀夫修舉廢
墜有司之事守宰之職也彼受若職怠若事者視此奚
翅秦人視越人之肥瘠恬不介意今公志非徼名一念
之善施於見聞所及俾有司積年之廢墜一旦事舉事
雖不甚大費雖不甚厚而為善之心則出於誠也同寅
憲副范公為道其事屬予記後之人經道於此拂塵讀
碑安知無好善之心如公及良有司者繼而葺之得人
焉繼葺之則亭與橋可保無虞矣


　　藤縣永安橋記　　　　　　　傅惟宗

　　藤城之西有門曰永安門之外有永安橋舊架板横跨
城濠舊傳嘗有異人方此邑城為芰荷葉以此橋道為
根蒂民物賴有生意理或然也即其古今人才之盛里
俗之美有足徵焉景㤗天順間屢遭地方多事橋燬行
者病之成化癸巳秋邑長史八桂劉公昱召父老議曰
是橋利涉自古而然今之陡岸濠深水齧愈塹愈濶若
以木仍其舊僅可以嵗月計謀易以石僉曰可即捐俸

金以倡之復分所屬坊老徧募衆縁聞者争助恐後料
既具復請于總府暨憲副范公咸奬成之即日興工殺
去積水先築兩隄後圈水門上砌平臺覆屋四楹傍䕶
䦨楯列以坐板凡南販貿易負重而集者得以憩息焉
橋之外則設栅為關啟閉戒嚴肅然警䇿人心快之經
始于成化癸巳十一月落成于明年二月丁丑長二丈
六尺廣丈有三尺既畢工官民老稚咸慶其成以予為
邑之耆宿請記其事將刻諸石昔諸葛武侯嘗曰治世

以大徳不以小惠是橋之成非一時之惠大有關于地
利之盛衰劉公轉危渉而為康衢足以為千里之壯觀
亦王政之大端有司之先務民心之所同欲也皆可書
故為書其始末以為後来告其施財姓名差等類列諸
碑隂以垂永久云

　　潯州清平橋記　　　　　　　張　璸

　　清平橋成廣西按察司副使范公書来屬予記記未作
而公卒念公之遺命乃著文刻之於石橋在府門驛東

正統丙寅都指揮使黄&KR0939;所建成化十三年丁酉橋圯
于明年戊戌范公提右江印至潯始謀建復功未就適
有憲長之擢又二年庚子余調守潯公檄余終其事壬
寅嵗乃命耆老徐麟輩董役時分守潯梧參將歐公磐
亦與力而功於是乎成嗚呼行仁義者王假仁義者伯
王不畧小伯不與大故徒杠輿梁孟子稱之不以其小
而畧之也桓文之事仲尼之徒羞道不以其大而與之
也所以尊王道黜伯功也余聞諸父老云昔者江流無

渡軍民皆循江遵郭而行今則往来稱便矣是功也縻
費若小而永利寔大胡可以其小而畧之况潯之為郡
控斷藤峽之口峒寨蠻賊淵藪前人設郡於此盖所以
扼其喉也二廣漢逹官軍廻翔動數千計嚴武備以禦
之修文事以革之俾犬羊化為赤子甲胄變為衣冠如
江之清如砥之平此橋之所以志與因紀諸公之成績
復申前人之名義俾知攘夷安夏之大不過斯心而為
之嗚呼豈特尊王賤伯而已哉橋肇工於成化十七年

辛丑初八日巳夘畢工于是年十二月十五日巳夘為
費不多桂平知縣賴仁相助之力范公名鏞字彦聲江
西豐城人由進士歴秋官郎中陞前職所至有聲

　　鬱林安逺橋記　　　　　　　周孟中

　　安逺橋去鬱林城南一里許元延祐間始作木橋永樂
八年州守陳銘砌石為基架木為梁上覆以亭嵗久傾
圯橋當孔道春夏水汎渉者病之成化乙巳秋憲使陶
君自强州人也奉命靖邊過而嘆曰世之溺於異端者

往往傾貲奉佛老冀求福田利益至于橋梁道路利濟
攸係反莫為之良可慨也遂捐俸金為倡屬前守歐陽
寅修治功未就秩滿去𢎞治庚戌郡守邵君端来既而
同知陳晟判官劉明弼吏目孔孜繼至相與謀度重建
州人聞風咸施金帛以助橋南北兩岸髙數仞叠石為
崖溪横濶約百尋累石為墩墩上墁板板上建樓樓若
干楹其材皆鐵力木也始事于辛亥冬十月迄事於壬
子三月僉謂有紀以垂久逺憲使以書来請予按橋下

溪源發自容山北来環帶州治折而西流至廣入海溪
側有泉自石心湧出每州産異人或登科第其泉紫色
因名紫泉又名瑞泉山川毓秀州之望人先後迭起若
憲使陶君父子忠義事尤其表著者也昔宋郊編竹渡
蟻相者言活數萬命既而兄弟並登科甲至今傳之為
美談夫澤及蠢動之微尚獲顯報今憲使君捐俸倡人
成是橋利澤之及於人者廣矣州人子弟將不益並奮
科甲以符山川之靈耶且是役也民不告病而事集邵

君輩可謂信而後勞者矣遂書以為記

　　慶逺興賢橋記　　　　　　　宋　澍

　　距慶逺城東二里許有石交道間以泥塗晴則崎嶇齧
足雨則泥淖沒脛路東舊有橋以度山塹近損其半過
者危之乃令尹李侯至宜山之五年廢修墜舉慨念斯
路一日屬耆老告曰東路最為衝要久圯不修公私俱
病吾不忍也遂捐俸若干付李宣募義少助厥費爰召
匠伐石羣杵以定其基施巨石以盤其底土覆而石甃

之廣尺者二長丈者二百有十橋則盡撤其舊而新之
廣視路加三之一長丈有二尺自庚申冬初至辛酉春
仲績用告成以夷以固鄭輿不煩借而夏橇不煩乗侯
乃備牲醴集髦士落於道左衆謂予記且名之予惟賢
者知興而愚者知廢唐賢栁子厚言也斯路界在城外
往来如渡羊腸躡棧道罔不額蹙首疾股栗歩窘浩歎
之聲相聞載路誰肯一舉手投足以拯其病者侯獨若
切于身而亟以成之遂使阻危之舊途易為平安之新

道往来交歡上下稱便其賢於往昔逺矣謂之興賢不
亦稱情矣乎然天下有興有廢廢而復之為是習而循
之為非况路當要衝行者如市是不獨不廢而亦修之
不可緩也嗣後橋路茍有缺壊為民父母必補而完之
或因侯之舊并及其餘使如砥之形真與郡城相為悠
久則路上之碑人人極口又何但今日賢李侯而已哉
侯名謐字静之江右鉛山人宰吾邑多善政切於愛民
民亦戴之若父母莅官之明年鼎新縣治修建學宇凡

所規為悉底完好斯甃既集行將葺路于西南繕渡於
彭埠欲俾邑治所及一無罅漏云𢎞治辛酉孟夏鄉進
士郡人宋㴻撰

　　懐集登雲橋記　　　　　　　陳　祿

　　古君子之政細大畢舉然必求其經世逺圖不規規于
目前及人之小惠故鄭大夫以乗輿濟人必見議於大
儒君子所以嵗十一月徒杠成十二月輿梁成者乃先
王合人心順天理經久之謀也吾邑城西里許乃居民

往来之通衢然地勢卑汚每嵗遭水患徒行車輿者常
病焉嵗辛酉江夏劉公徳輝以郡幕奉檄来署邑事過
其地目其患切切然以為有司缺典政務之暇運籌於
中進邑之耆舊議于㕔事命工人築石橋于其上名曰
登雲盖必有所取義也凡工食之費皆劉君自措民力
不與焉工興于嵗之十有一月告成于壬戌春王正月
督七者邑之蓮幕李君憲而里老梁經軰悉皆協力以
成其事由是徒行者通車輿者逹舉無遺恨焉邑之上

舍梁秉中目覩其事樂觀其成亦且合人心命余紀其
嵗月以傳永久予曰劉君其可謂良有司者也其暫然
署理之政尚有可紀如此其專典修理之務豈無卓卓
可錄者與然兹舉也乃劉君一念之仁所克廣也吾聞
仁者必有後天人感應之理豈可誣哉故為記于橋俾
往来者知所自

　　永濟橋記　　　　　　　　　包　裕

　　省城東之巨津廣七十丈有奇水發源興安海陽山合

大小融江衆流涇津而南滙西江性急洌奔湍渉者病
焉况遇春霖夏潦汹歘澎湃若雷電然舟人渡子乘時
射利者百計索需因而人舟墊溺者有矣一壺千金之
嘆寜保其必無也哉正徳丁夘右都御史陳公金奉璽
書膺兩廣軍民重托廣詢博訪時政利病而興革之者
盖非一端也適桂林知府汪侯金恩有事於梧公詢前
弊得實乃㑹鎮巡藩臬諸司曰一夫不獲時予之辜其
可不加之意乎僉曰然乃支公帑鳩工庀材造舟五十

鑄鐵柱四各丈八尺埋峙岸滸半入地中鑄鐵䌫二各
長百丈餘横亘舟上索舟於䌫索䌫於柱鎮鐵猫於水
以固舟甃石塊於堤以固岸兩側翼木為欄以防蹉跌
兩岸甃石為磴以便往来綜理周宻足為經久之圖題
其扁曰永濟由是往者過来者續行者歌遊者嬉而樂
得其所也吁公之徳澤被諸人者其盛矣乎郡之士夫
耆老屬裕有言以紀其盛公聞之固却曰春秋興作書
至於築臺城作邑門之類必書者諷之也衆對曰諷之

者盖由非時害義也法有宜書者謹土工重民力也今
公肇構橋梁為民興利除弊事有不可已者况又制用
有方鄭重民力費出於公工出於募分毫不擾於衆而
民樂於趨事是合時與義而得春秋之法矣得其法而
不書將何以詔後世而慰民望乎後之君子能體公之
心而繼修之俾勿壊則斯名稱情而可昭示於悠久矣
公名金字汝礪湖廣應城縣人

　　成順橋記　　　　　　　　　周進隆


　　桂城南宜山渡東有河分自灕江大波山之東支流過
七星巖亘龍隱趨穿山復㑹于灕其河乃臨桂陽朔灌
陽諸郡邑往来必由之道昔橋既廢而以小舟濟一遇
暴風漲水必有覆溺之患過者慨歎正徳庚午靖江王
府命修之出内藏之金採石募工以成厥緒晃然如長
蜺横波自是商民經者如履坦途始事於正徳辛未十
二月落成於癸酉二月為利甚溥不可無記以屬進隆
切惟十月成梁夏令著稱不作無益召公進戒今是役

能利民之利使人頌感於不磨卓然有可書者故為書
其事而又繫以詩曰桂東之江兮衆流滙奔以渡以渉
兮民病朝昏孰為梁兮列之以石左而右兮周道矢直
桂東之山兮萬木欝葱綠隂盤翳兮䕶于長虹造為舟
兮去危以易往而来兮萬民攸利橋之成兮功留江邊
橋之功兮髙出山巔我詩之鐫兮永百千年

　　囋遶橋疆界碑記　　　　　　吳廷瑄

　　正徳癸酉夏四月既望本州娜村土民零斌等連名狀

告本村有小江壹條與茗盈州隣界兩州每用竹木架
橋渡江名曰囋遶橋隨修隨壊不便人馬往来先任羅
州主與茗盈州商議共砌石橋一座已鑿石㡬半因羅
候考滿行忙未果今茗盈州自令石工搬石云要砌囋
遶橋告迄本州移關茗盈州照前議各認地界共砌成
橋仍立碑記免致日後侵紊地方據告伏覩國朝憲綱
内一欵橋梁道路仰府州縣提調官常加㸃視但有損
壊隨即修理務在堅固毋致阻礙施行欽此即移關茗

盈州彼亦關復依前議各砌一邊一拱共成一橋本州
准關即鳩工相石度髙濶計丈尺命頭目趙永俊董之
肇工于正徳八年四月吉日告成于六月十一日因順
民請命匠伐石為記有通州目老林英何庸黄中等詣
州懇切告云本州原係土守抄沒改設流官撫治夷民
四方皆土官接壤先年間本州村有被隣州侵僣因循
日久未及辯白者今聞欲立囋遶橋記輿情開具四方
界至地名除年甚久逺被隣侵僣及腹裏村分不開外

乞共鐫于石以垂永久以分别疆界以免兼併之患據
告仍詢之父老夀官林芳耆老馮璘歐侃趙智綸等僉
謂曰然故按狀記之于左

　　全州白沙江廣濟橋記　　　　蔣　冕

　　全州城西五十里有橋曰廣濟其名載在宋嘉定間所
修清湘志中一曰白沙則因其地而名之也白沙之水
其源出桐油山東北行四五里與廟山口之水合其流
始大又二里至白沙有山隱起坡陀横亘水為山所截

折而為三其一支環山東折經山麓之北而復東行南
則白沙郵舍在焉即今制所謂舖也其一支北行百餘
步亦折而東又一支北行三四十步即東行與前二水
合流入于湘江環山東折者兩岸相距百三十尺舊有
大橋其北行亦折而東者濶僅踰四尋舊亦有小橋其
最北一支濶不踰丈舊有橋尤小三橋皆當孔道使軺
驛騶公役私幹北南絡繹罔間晝夜秋冬水涸褰裳可
涉春夏霖潦渚涘之間牛馬莫辨始焉架木為梁後乃

易之以石後又叠石水中為劵洞以行水而暴漲猝至
奔突齧射勢若摧山橋輒圯壊當其圯時或無舟以渡
則厲深者往往覆溺相繼橋圯輒修既成復圯近橋數
里之民嵗修月葺富者疲於財貧者疲於力盖不知其
㡬何年矣上之人軫念民病者未嘗不以為當務之急
然可為不為付之太息而止者多矣乃嘉靖紀元之三
年廣西副使楊君必進分憲桂林行部莅全道經白沙
睹橋廢址喟然興慨顧謂同知張華曰此橋當四通八

達之衝今既圯壊何可不修昔周單襄公聘楚過陳見
陳川澤無陂梁知其必不能為國是橋不修則全何以
為州乎况嵗事既登非時詘而舉贏者也吾其可以少
緩乃出贖刑白金之貯公帑者充傭工購材之費華遂
躬往規畫簡需次典膳江楩廖澄趙希尹司財貨之出
入而董其役以是嵗九月肇工為石隄於橋之兩旁中
為石墩一釃水為二道架巨木為梁而屋其上為間者
二十有四樹綽楔於兩隄仍以廣濟扁之存古也舖前

别有一橋甚狹而卑其北岸直抵大橋西隄拓而増之
其修與崇倍加於舊中小橋亦架木隄上而梁之屋於
梁上其隄暨屋視大橋皆閷四之三費則希尹獨任之
以家近於橋故也始事未踰月沈知州尚經莅任臨視
勸相之餘顧瞻最北小橋亂石縱横指授工徒並手偕
作明年七月諸橋次第告成同知率三典膳来求予記
予嘗觀於天下事與時每不相值或可為而不屑於為
或欲為而不逮於為雖小節細務吾未見其能有成者

也况事之大焉者乎觀於一橋之修否而其餘皆可以
槩推之矣使凡為民上者力足以能為時可以有為而
心在於民無難無易而必為之以惠利吾民如是橋之
修也則凡民所欲為而理所當為之事莫不審時度力
而為之惟恐或後其為惠也豈特一橋之利而已哉予
嘉斯橋之有利于吾民也欲記之以示来者俾知憲副
君暨吾全守貳經理之勤相與保其成於不壊而老病
因循久之未果橋成之明年憲副君致仕去又明年同

知以薦陞田州府通判將去乃記之俾鑱於石

　　飛鸞橋修造記

　　水行地中如血脈之在人身無處無之然人之往来於
四方而水不能為之阻者隨流上下則有舟楫焉截流
横過則有橋梁焉平險阻以濟不通非以財成輔相之
功用有以助造化之所不及者邪全之為州東北接永
北跨東安東控灌陽西南經全義以達于桂其間輿梁
徒杠不下數十惟飛鸞最為要衝飛鸞在城西五里許

羅江㑹郡西山谷諸水東北行至此横亘於道舊為洪
巖渡方氣升水漲檥舟而渡者踰時始獲抵岸剙橋跨
水上以永利濟不知始於何時或謂縣尹唐遇唐尹亦
不知為何代人然宋之縣志橋名首列飛鸞則唐尹當
是宋人橋盖剙於宋也自宋歴元至我皇明屢廢屢修
方其修也動輒費財至數百金役徒庸至一二嵗始克
就緒官民胥病盖非一日正徳戊寅冬候人不戒於火
橋屋千數百椽悉為煨燼而釃水架木之墩舊日甃石

為之者石亦從而燬且泐矣知州章諍同知張華白於
巡按監察御史曹君珪勸募各鄉之饒貲而奮義者修
葺復舊嘉靖紀元壬午嵗夏五末旬山水暴發頓起數
丈巨木叢篁如岡如阜蔽江而下大樹之有條枚者亦
源源而来怒濤迅急益以竹木撞撃不已其勢何啻萬
牛競奔墩為震撼水從罅漏處漱入其中細石沙土蕩
去如洗墩既中空四周雖石力豈能支橋於是大壊居
者行者相視嗟歎無能為謀未㡬章陞任去知州洗尚

經實来繼之視篆之初經行是橋知為諸路㑹通之地
惕然動念與同知議修復之欲為一勞永佚之計謂工
欲堅久費必倍於往年患費之鉅無所出又以民財既
殫勸募之令不可以再行也檢校官帑所積閭右税田
羡銀在官在民者計足以蕆事具以白於廵撫右都御
史姚公鏌暨巡按監察御史謝君汝儀皆報如其請藩
臬二司諸君及按察使副楊君必進廖君紀先後分憲
於桂咸聞而是之令次第下於州守貳協心祗承同任

其事以嘉靖四年乙酉九月二日命工伐石于山取石
之大且堅者累而為墩其數凡六比舊増其一砌墩之
石非鎚鑿加精整然如削者不用彼此相函犬牙盤互
由中達外無少罅隙石工有惰而狡者欲仍襲故智僅
取茍完守貳察知之痛懲以警衆凡細石沙土非惟不
必用亦不能用矣既懲於昔不得不思以救之於今且
以示於後也橋之役惟墩最艱其次為兩隄南北對峙
北隄正當暴漲衝突處既拓既増其崇與廣皆加于昔

隄西新甃分水堰以殺悍流崇一丈廣三丈南隄水平
緩則因其舊而増修焉墩之上架堅木為梁冒之以板
加磚板上中道則以石條壓之梁之上覆以屋四十八
間兩隄盡處各為一門狀如綽楔懸以橋扁兩門皆扄
鑰于夜以防火患至晨始啟嵗役二隷以専守視橋長
四百六十尺其寛二十尺費白金以兩計一千二百六
十有奇守貳每旬浹必六七往視指授規畫以督其成
而朝夕躬奔走程校之勞則義官袁謨曹文運耆民廖

瀾髙潤蔣洤也橋成隠然長虹臥波過其上者如履平
地無復墊溺之憂矣六年丁亥四月七日合官寮父老
以落之於是守貳暨新任同知游元欽判官羅尚義吏
目仇愈偕来請予書其事于石予惟古者辰角見而雨
畢則除道天根見而水涸則成梁道路橋梁以時修繕
有司之常職耳事有常職無庸書焉可也然嘗竊慨今
之為州縣者凡公家錢貨雖銖兩不得輕用或猝有公
務之臨不得已而用之未免有掣肘之虞吾全守貳如

沈張二侯心固協于利民使非總風紀大僚自姚公而
下委任之專凡文移申請立為報可官帑之積可用者
任其用之無遲留焉則又安能成此鉅役哉况究其所
以速壊者於既往而圖其所以可久者於方来實吾民
所賴以永寜者不可以為事之常而不書也因為推本
舟楫橋梁之設其功用有以助造化之所不及者而於
兹橋昔日廢圯之易今日綜理之周詳悉諄複以告来
者俾有所考以圖永利於斯民焉橋成之年七月既望

記

　　懐集太平橋記　　　　　　　林春茂

　　西水里西廟古置郵曰太平舖與粤東開州界懐邑西
北境門户也故有橋址盖斥水一帶發源清水洪流滔
滔共下分為陂渠灌溉梁村花石崗田數十頃不可以
舟涸則厲掲溢則浮槎往来病焉昔子産惠人也乘輿
濟人于溱洧不少概見孟子譏其不知為政蘓子瞻在
惠州雖其遷謫之餘率民以成大橋士庶罔不愛敬徒

杠輿梁王政一事蒞兹土者能□然視民病涉而不知
恤邪余以行役抵蒼梧過石根至斥水問此橋廢興之
由父老皆無識之者盖其傾圯久矣意懐於西粤險之
區也四向皆山猺獞環處邑長吏豈無賢且能或勞于
撫輯苦于簿書之煩未暇及也余治懐之明年適朝野
清明法紀修舉諸山峒稍靜民生息桴鼔之警而相安
于田畝故得興頺振廢率民以治兹橋鳩工鑿石毁舊
址而維新之砌為二門一里之民欣然效力以成兹役

役不踰時告厥成功費非公帑民罔辭疲百餘年傾圯
一旦修治由是輿者騎者行者遊者肩而負者咸往来
於兹橋而不知有寒沍桴槎之苦也可謂無利於民哉
因舉此橋當興之故而及其所以能興此橋幸其時之
無事也夫承上意以利民牧人之任也若夫人敬愛之
人議之與否遑恤哉是役興於辛巳十月之杪迄于壬
午正月其石八百其人工千有四百其費五十餘金餘
捐俸資半則出僚屬縉紳及諸父老也邑幕何君敦謀

其始邑令成之邑令者閩中林春茂也因記其本末而
刻于石

　　慶逺府洛黄橋記　　　　　　趙成安

　　太守之任之明年僉謂郡東洛黄江民必徒渉危磯怒
濤嵗常溺死數人欲除民害橋為急務然道傍之議不
知㡬千年迄今未覩底績惟太守圖之文武僚佐縉紳
先生一旹譁然而無間言於是相基砥度廣袤計㑹鳩
工服官者捐俸廩居鄉者輸囷籝經營更歴三時而橋

落成焉廣凡五十歩上可馳車輿於是又譁然稱利民
以為橋大有功太守曰嘻一濟利而輒為功豈深于知
橋者哉橋之功其在于忘乎匪天曷覆而戴天者忘天
匪地曷載而履地者忘地此天地之功所以大也若乃
芘之以華居任之以文輅孰不有徳色然所以覆載乎
物者不離隘近視天地之功胡若耶兹橋也雖處邊徼
非要都通津之㑹無瑰瑋光麗之名而其抗激湍驅頽
波中立不倚以利一郡之民未必不與天地同量乃自

居其成功意者非其所安也將必使徒者輿者負者任
者朅去陟䧏坦坦乎蕩蕩乎不聞乎其所始不覩乎其
所終而橋之功斯著矣故曰橋之功其在於忘乎于是
又僉謂太守之論橋近治理宜以為記知府趙成安撰

　　重修横橋記　　　　　　　　楊　芳

　　粤西亦南徼一大都㑹乎都㑹城内外環遶皆山也山
多石維石巖巖多象火火於卦為離離在南方為正位
亦文明之曜顧形家者言五星歸垣者上也次則水火

宜乎濟㑹城□石冽巘火氣勝矣唯東西二水瀝溪遶
郭而横橋綰轂其口此謂離得坎濟其不及人力而奪
乎神功者也奈嵗月侵尋水潦交嚙橋日就圯矣諸長
老謁余請曰吾儕生長於斯聚廬託處于斯亦惟是食
力之圖毋自隳棄倘橋圯而水益遒迅山益岝㠋生息
謂何于予心有戚戚焉乃謀之藩臬諸大夫屬郡邑鳩
工庀材就舊址増築之遏東流之水不得南奔引西流
之水使之東滙湯湯乎趨象鼻山之下㑹鬬雞山之南

而瀠廻焉乘堞俯瞰隱如長虹盖象鼻巋然足導生生
之氣而兩江襟城其流益壯是在地户為拂棖而又加
之臬矣事告竣諸長老尤欣欣色喜願碑成事於橋之
上余惟是役也五美具焉以補天造以維地軸以興人
文以阜民財歙張坎離之門户以濟未濟為萬世之永
賴斯子大夫之力亦子大夫之慶也不佞何有焉盖聞
之人不天不因天不人不成余撫綏此土茍有利地方
則為之直亦因天因地因人而就其功者也其何伐之

與有若記以耀成事俾示後于永永則不敢辭是為記







　　粤西文載巻三十四

