







　　欽定四庫全書

　　粤西詩載卷六

　　桂林府通判汪森編

　　七言古

　　四愁詩　　　　　　　　　　(漢)張　衡

　　我所思兮在桂林欲往從之湘水深側身南望涕沾襟
美人贈我金琅玕何以報之雙玉盤路逺莫致倚惆悵
何為懐憂心煩傷


　　陳臨歌(後漢陳臨字子然為蒼梧太守民有遺腹子報父仇捕得繋獄臨傷其無子令其妻
入獄遂産得男郡人歌之)

　　蒼梧府君恵及死能令死人不絶嗣

　　蒼梧陳君恩廣大令死罪囚有後代德參古賢天報施

　　桂州三月三日　　　　　　　(唐)宋之問

　　代業京華裏逺投魑魅鄉登髙望不極雲海四茫茫伊
昔承休盼曽為人所羨兩朝賜顔色二紀陪逰宴昆明
御宿侍龍媒伊闕天泉復幾迴西夏黃河水心劍東周

清洛羽觴杯苑中落花掃還合河畔垂楊撥不開千春
獻夀多行樂柏梁和歌攀睿作賜金分帛奉恩輝風舉
雲搖入紫微晨趨北闕鳴珂至夜出南宫把燭歸載筆
儒林多嵗月襆被文昌佐吳越越中山海髙且深興來
無處不登臨永和九年刺海郡暮春三月醉山隂愚謂
嬉逰長似昔不言流寓歘成今始安繁華舊風俗帳飲
傾城沸江曲主人絲管清且悲客子肝腸斷還續茘浦
蘅皋萬里餘洛陽音信絶能疎故園今日應愁思曲水

何能更袚除作伴誰憐合浦葉思歸豈食桂江魚不求
漢使金囊贈願得佳人錦字書

　　送田少府貶蒼梧　　　　　　　髙　適

　　沈吟對遷客惆悵西南天昔為一官未得意今向萬里
令人憐念兹斗酒成睽間停舟歎君日將宴逺樹應連
北地春行人却羨南歸雁丈夫窮達未可知看君不合
長數竒江山到處堪乘興楊柳青青那足悲

　　長相思　　　　　　　　　　　劉　復


　　長相思在桂林蒼梧山逺瀟湘深秋堂零落倚金瑟朱
顔揺落隨光隂長宵嘹唳鴻命侣河漢蒼蒼隔牛女寧
知一水不可渡况復萬山修且阻綵絲織綺文雙鴛昔
時贈君君可憐何言一去瓶落井流塵歇滅金爐前

　　入桂渚次砂牛石穴　　　　　　劉長卿

　　扁舟傍歸路日暮瀟湘深湘水清見底楚雲淡無心片
帆落桂渚獨夜依楓林楓林月出猿聲苦桂渚天寒桂
花吐此中無處不堪愁江客相看淚如雨


　　江樓送太康郭主簿赴嶺南

　　對酒憐君安可論當官愛士如平原料錢用盡却為謗
食客空多誰報恩萬里孤舟向南越蒼梧雲中暮帆滅
樹色應無江北秋天涯尚見淮陽月驛路南隨桂水流
猿聲不絶到蠻州青山落日那堪望誰見思君江上樓

　　寄韋珩　　　　　　　　　　　柳宗元

　　初拜柳州出東郊道旁相送皆賢豪迴眸炫晃别羣玉
獨赴異域穿蓬蒿炎烟六月咽口鼻胸鳴肩舉不可逃

桂州西南又千里灕水鬭石麻蘭髙隂森野葛交蔽日
懸蛇結虺如蒲萄到官數宿賊滿野縛壮殺老啼且號
朝行夜坐設方略籠銅枹鼓手所操竒瘡釘骨狀如箭
鬼手脫命争纎毫今年噬毒得霍疾支心攪腹㦸與刀
邇來氣少筋骨露蒼白瀄汨盈顛毛君今矻矻又竄逐
詞賦已復窮詩騷神兵廟略頻破冦四溟不日清風濤
聖恩儻忽念行葦十年踐踏久已勞幸因解網入鳥獸
畢命江海終逰遨願言未果身益老起望東北心慆慆


　　傷歌行(元和中楊憑貶臨賀尉)　　　　　　張　籍

　　黃門詔下促收捕京兆尹繫御史府出門無復部曲隨
親戚相逢不容語辭成謫尉南海州受命不得須臾留
身著青衫騎惡馬東門之外無送者郵夫防吏急喧驅
往往驚墮馬蹄下長安里中荒大宅朱門已除十二㦸
髙堂舞榭鏁管絃美人遥望東南天

　　諷虞嬪詩(并序　　　　　　　宋)柳　開

　　湘水道全州城下北走州之境又獨能産筠竹成紋

古書今俗通謂舜二妃溺於沅湘揮淚為竹斑者在
此也復東南望九疑山纔可百數里州岸佛寺傍有
妃廟因諷妃事作七言十九句詩一章刻石留於妃
廟中

　　惟堯則天舜弗復誕妃罔極恩亭育遏宻無間血盈目
南巡胡為淚染竹父輕夫重當何淑沅湘㟁筠烟莓覆
凝紋疊斑殷郁郁猿縁鼯號鉤轉宿朋淒助惋聲幾哭
賸疑下尤禹堙瀆功充氏戴荷百禄重暉並耀難停轂

元居不寧逝如逐悲啼負寃生莫卜卒顛沈瀾逺昌族
謳訟肇私歸永福柔隂慘尅咎深速前睇九山排矗矗
到今雲顔愁可掬

　　留題龍隠巖　　　　　　　　　李師中

　　過江縁磴尋溪垠隠然絶壁天開門傳云此處昔龍隠
隂巖凜凜猶疑存風雲已與時變㑹苔蘚尚迹初潛痕
嗟余出處不自重遇事輕發難為神

　　吾謫海南子由雷州被命即行了不相知至梧迺

聞尚在藤也旦夕當追及作此詩示之

　　蘇　軾

　　九疑聨綿屬衡湘蒼梧獨在天一方孤城吹角烟樹裏
落日未落江蒼茫幽人拊枕坐歎息我行忽至舜所藏
江邊父老能說子白須紅頰如君長莫嫌瓊雷隔雲海
聖恩尚許遥相望平生學道真實意豈與窮達俱存亡
天其以我為箕子要使此意留要荒他年誰作輿地志
海南萬古真吾鄉


　　送人移知賀州　　　　　　　　曽　鞏

　　溪石膠船秋瀨微南山巉空勢峩巍風露氣嚴花草緋
天色㵳㵳初雁飛君子往守東南圻旟旝綵錯如翔翬
象茜照地榮笏衣先後𨽻從何頎頎初君治縣參德威
吾人涵濡樂以肥念今奪去失所依出者遮行居者希
我思羣公坐天圍心與星斗争光輝薦賢縮否言無違
迅若發石乘髙機何此茂器時所稀噤無一語為發揮
敢作此什傳王畿旦暮璽書來勑歸


　　和范信中寓居崇寧遇雨二首　　黃庭堅

　　范侯來尋八桂路走避俗人如脫免衣囊夜雨寄禪家
行潦升階漂兩屨遣悶悶不離眼前避愁愁已知人處
慶公憂民苗未立旻公憂水水推去兩禪有意開夀域
嵗晚築室當百堵他時無屋可藏身且作五里公超霧
當年游俠成都路黃犬蒼鷹伐狐兔二十始肯為儒生
行尋丈人奉巾屨千江渺然萬山阻抱衣一囊遍處處
或持劍掛宰上回亦有酒罷壺中去昨來禪榻寄曲肱

上雨傍風破環堵何時鯤化北溟波好在豹隠南山霧

　　江月樓　　　　　　　　　　　秦　觀

　　仙翁看月三百秋江波日去月不流肯因炎塵瞑空濶
真與江月同清幽蒼梧雲氣眉山雨玉簫三弄無今古
九天雨露蟄蛟龍琅玕長凭清虛府

　　全州捲烟閣　　　　　　　　　王　鞏

　　長江縈村若練帶晴岫挿天如畫屏山青水秀兩竒絶
道人對此開禪扃紅塵一㸃飛不到舉手髙可摩天星


　　除名　　　　　　　　　　　　鄒　浩

　　前年除名竄新州今年除名竄昭州我名無實浪自得
坐此人間多怨讐恩深天地貸斧鉞除之又除名不留
雖然未即聽逐便已覺此身民是儔裂冠毁冕散車馬
幅巾杖屨西南陬行者争道舍争席所向爾汝紛應酬
洞山有語久弗契忽然一笑知來由我追我隨非我患
那用避如韓伯休

　　留别張雲立之(立之昭士也)


　　來仙夢破知何處君今歸去仙宫路江頭舟楫嶺頭雲
曽許乘風邀月住倐然三載與君同信我此心如白鷺
白鷺忘情亦有情君更情多無量數天繪亭前不忍分
逺送我來欣進步霜凋萬木見孤松顔色青青獨如故
湘南湘北舊光隂從此回頭但烟霧得志軒前藕未花
梅率小桃先已露與君同醉復同醒千頃池塘渺新霔
好隨魚躍趂風雷飛上青天休反顧

　　桂林二十四巖洞歌二首　　　　趙　䕫


　　秦皇開郡為桂林古號名邦五嶺隂山琢玉篸攢萬疊
江分羅帶繞千尋青青四顧列羣山生自天工巧若&KR0008;
玲瓏拔地聳層秀崢嶸嵯峨星斗間其中有巖十二所
伏波靈顯存祠宇顔公讀書窟室中疊綵北山如列布
何年龍隠冲霄去鱗鬛形模鑱石路仙人劉公飛升時
巖壁宛然遺舊題穿雲仙迹次左右清虚道氣多南谿
白雉聽經生人類蕭寺豐碑有元記信知一性無不通
石竇隂隂苔蘚䝉西南中隠尤勝絶穿處得名因吕公

曽公程公皆舊迹(三公皆桂帥也)遺愛在民傳古昔沈沈巖谷
有餘光炎方勝概神難藏周迴不逺郛郭下輪蹄追賞
何忙忙

　　宜人之地少陵詩閱玩前賢詞意竒爛然五詠非虛語
位壓坤方占一維青青四顧列羣山生自天工巧若&KR0008;
玲瓏拔地聳層秀崢嶸嵯峨星斗間其中有洞十二所
七星山下棲霞府日月華君顯迹靈遇者當時鄭冠卿
歸到人間已三載仙洞光隂時未改至今舊記傳無窮

𤣥巖蟠蟄聞白龍一泓澄碧寒潭瑩水月圓明下翠峰
枕城樓觀環俯視緑鏁喬林春日媚秦碑柳記已難觀
灕水南流泛渺漫慶林巽穴𤣥風出華景髙明隠丹室
西方虛秀貫山腰南華朝陽風景饒夕陽北牖通仙徑
白雀嘉蓮池渌浄許多佳致卒難題留與詞人賡雅詠

　　客恵賔州竹簟甚佳取退之鄭羣贈簟詩讀之數
過成古風云　　　　　　　　鄭剛中

　　卷送風漪光八赤竹新漸作琉璃色世人貴耳便賤目

那知不抵蘄州笛年來媿汗常浹膚夏日自嫌汙枕席
有時追誦法曹句悵恨宗人不多得山齋置榻容一身
君恵清凉到心骨門前客至莫見嗔老子解衣喧鼻息

　　與曹聖延游𤣥風洞及七星觀賦長句(有序)

　　李彦弼

　　宜春曹邁聖延廬陵李彦弼端臣凌商衢絶湍桴挾
隨車之霶潤探空穴之薄膚於是七雲子甌酪奴討
文囿之菁英研道樞之虚無恍契夫禦冦之泠然歘

翺乎寥陽之清都政和七載丁酉七月上瀚日

　　文英子建聲華烜少陵嘗詠波瀾濶遐流亹亹鍾宜春
觀君紫芝真秀拔華山騄耳汗血孫奚取王良手芻秣
駸駸凌厲追遺風胡為頓纓馳駱越誰嗟長庚有老裔
壯齡直欲排紫闥初從附鳳矯飛翔晚乃射虎躭疎豁
強顔方喜安斗筲稟分何能塊圭撮胸中琳琅茀埃壒
自恧鈆鋒乏破割時過西鄰蘄發藥霤引玉泉澆膝渇
新商執矩蚤威令甘霔騰虚摧虐魃約君飄鳬泛滄漪

背負青天(闕)夭閼風來空穴襲髪毛刷腋凉颷振絺葛
泠然便擬子列游不待别起青蘋末徐躋七星跐山椒
杓魁敲虚狀旋斡近君白雪熱何有髙談一激錐囊脫
扳肩作者古蹊徑餘事篇章隨擊鉢盤跌不減二華君
妙閱枯棋戰挑捾光騶揺縱莫可留四序翩翩幾箭筈
頃看金柳流鸎鳴俄聽玉露叢蟬聒清輝黙韻無絃琴
烏用檀槽揮一抺我方騷愁愁到骨潛睨蠧蟫眉目繓
徒操詩窮擁鼻吟(闕)或酒酣將月喝生平剛腸久已屈

賴爾匹夫難志奪故交紛紜翺赤霄大鈞播物昭窮達
德尊一代元坎坷儒腐百年決粗糲南溟垂翅雲翼收
北忩㸃卧霜鬚捋病馬猶期春草長涸魚終需江水活
君行趨覲長安日軼興橫秋疇可遏公卿傾風定援手
鴻造機緘由一撥江湖要作逈相忘靜言可笑相濡沫

　　䝉亭倡和長句(有序)　　　　　　張　洵

　　嘉祐中經略吳公及即伏波嵓之左以為亭名䝉漕
使李公師中記之而鑱於嵓之崖亭久埋廢記亦湮

滅紹聖改元龍圖閣胡公宗回帥桂林憲使梁公出
其家藏䝉亭記以觀由是知其亭之詳胡公斥基而
新之遂為殊偉之雄觀

　　桂林山水冠衡湘䝉亭正在灕水旁清流洄洑眩波光
髙崖古木争蒼蒼下有菱荷滿橫塘面面風來面面香
新詩一咏酒一觴爽氣渾如秋氣凉酒闌嵓下踞胡牀
汲泉煮茗沈烟長從容談笑聲琅琅水光山色増輝芒
東山蘭亭各一方風流兼追謝與王回頭塵事皆茫茫

為計不若行樂良恨我到此情難忘遥指白雲思故鄉

　　和韻　　　　　　　　　　　　尚用之

　　江亭勝概冠三湘仁智所樂皆其旁翠岫俯映青羅光
上有喬木摩穹蒼亭下川蕸覆銀塘水面風來笑語香
騷人相值喜飛觴雄辯清談五月凉飲餘相與坐方牀
論文日暮興何長佳篇疾讀韻琅琅直疑星斗煥光芒
格髙調古說竒方况復筆法追二王事業無窮歎茫茫
丹鉛㸃勘䇿非良與公致道心可忘浩歌直造無何鄉


　　和韻　　　　　　　　　　　　吕　源

　　九溪灕水接瀟湘萬壑千嵓羅水旁七星髙聳生輝光
連天一色皆蒼蒼倚江景物似錢塘况有萬户新醅香
古洞相對舉清觴文淵遺迹徒悲凉安得石枕與藤牀
夢想昔人風味長滿車薏苡勝琳琅流傳千載事微芒
男兒生即志四方將軍異代猶封王感時撫事心茫茫
顧我豈有籌䇿良報國志願不敢忘此身未暇歸江鄉

　　和韻　　　　　　　　　　　　李　彦


　　桂江繚繞通湖湘佳山四挿江之旁嵐光滴翠漾波光
㟁頭秀木皆青蒼誰人築室枕西塘新荷敲風柄柄香
君嘗招我來携觴登臨樂臆生清凉倐思伏波離空牀
且及尊前飲興長紛劇雄辯聲何琅客傳俗事江亭芒
蠻歌蜑曲笑遐方應無夢怪楚襄王但驚嵗月去茫茫
報國宜多為畫良功名未白何時忘此心疇敢憶家鄉

　　和韻　　　　　　　　　　　　葉宗嚮

　　我行幾許踰沅湘直抵八桂灕水旁千山倒影揺溪光

秀色不借草木蒼兹亭構勝俯回塘野花風遞羅綺香
嵓前伏波航羽觴一洗塵思生清凉疑有仙人白玉牀
壺中景逈日月長步此仙籟音琅琅世間名利真毫芒
此景不獨冠南方恨不築室輕侯王回首塵迹空渺茫
瞥去未必計非良其如樽酒情難忘恍然一夢五雲鄉

　　謁陶唐帝廟詞　　　　　　　　張　栻

　　宋淳熈四年静江守臣張某既新陶唐帝祠以二月
甲子率官屬祇謁祠下再拜稽首退而歌曰


　　溪交流兮谷幽山作屏兮層丘木偃蹇兮枝相樛皇胡
為兮于此留藹冠佩兮充庭潔芳馨兮載陳純衣兮在
御東風吹兮物為春皇之仁兮其天四時敘兮何言出
門兮四顧渺宇宙兮茫然

　　乾道癸巳臘後二日桂林大雪尺餘郡人云前此
未省見也郭季勇機宜賦古風為賀次其韻

　　范成大

　　憶昔北征秋遇雪穹廬苦寒不堪說飛花如席暗燕然

把酒悲歌度佳節健兒館客類西河鐍户不容浮蟻泄
當時已分餐氊莩寧復夢游炎嶺熱忽逐梅花行萬里
又與故山輕話别天公恐我愁瘴霧十日號風吹石裂
同雲乃肯度嚴闗一夜玉峰髙&KR1005;嵲老榕蓊宻最先縞
穉竹枵虚時一折須知桂海接蓬瀛滿目三山白銀闕
不管樓髙翠袖單但嫌酒淺金杯凸東郭先生履雖敝
詩情却鬭氷壺潔歸撚凍髭捜好句山館青燈對明滅
為憐協氣到黃茅何止森森松柏恱豐年作守會飽煖

羈宦思歸自愁絶豈無菊徑樂琴書亦有秫田供麴糵
東岡雪後一犁春誰在陂頭憶調燮

　　虞帝廟迎送神樂歌詞(有序)　　　朱　熹

　　桂林郡虞帝廟迎送神樂歌者新安朱熹之所作也
熹既為太守張侯栻紀其新宫之績又作此歌以遺
桂人使聲於廟庭侑牲璧焉其詞曰

　　皇胡為兮山之幽翳長薄兮俯清流渺冀州兮何有眷
兹土兮淹留　皇之仁兮如在子我民兮不窮以愛沛

皇澤兮橫流暢威靈兮無外　潔尊兮肥俎九歌兮韶
舞嗟莫報兮皇之祐皇欲下兮儼相羊烈風雷兮暮雨

　　右迎神三章二章四句一章五句

　　虞之陽兮灕之滸皇降集兮巫屢舞桂酒湛兮瑶觴皇
之歸兮何許　龍駕兮天門羽旄兮繽紛俯故宫兮一
嘅越宇宙兮無鄰　無鄰兮奈何七政協兮羣生嘉信
𤣥功兮不宰猶彷彿兮山阿

　　右送神三章章四句


　　九日宴浮金亭　　　　　　　　趙宗德

　　東山樹何青青鐔津水何泠泠茂樹可䕃流水可聽眉
山夫子能解事却于水邊樹下搆危亭洪波浴日金錯
落瘴雲不雨烟濛溟風塵澒洞去天逺草木蓊鬰知地
靈盤州為愛黃華節携我登臨邀衆客假令有酒多似
藤江水豈能洗我胸中之鬰抑甘侯昆玉文武全傾蓋
交游五情熱故人亦有許判官清政平生心似鐵文采
風流喻幕賔曽陪驄馬清南越劉君元是薇省郎治民

有道多籌䇿令簿懐才亦不羣芳名皆在斯文列儒林
龔魏兩茂學逸氣直與青雲接孟嘉落帽是何年㟁幘
西風感前哲天荒地老事茫茫白髪無情滿頭雪醒時
飲醉時歌尊前要使衰顔酡不飲奈此清興何人生聚
㑹能有幾江海親舊今無多

　　游潯州南山　　　　　　　　　江邦佐

　　南山特地森竒峰嶙峋惟石蟠虬龍巨靈夜半擘山腹
幻出巖竇相玲瓏隂陽石鏬滴瓊液拂拂洞户生天風

宸章炳煥神物䕶斷碑零落蒼苔封稚川飛昇嵗月久
丹竈灰冷留遺踪曉猿夜鶴自驚怨朝嵐夕靄常溟濛
我來依守困朱墨欲尋勝概嗟無從公餘乘興一登覽
萬像獻狀來無窮金莖濯露素秋節清凉不與世人同
憑虚孤嘯㟁巾幘收拾爽氣歸胸中俗駕自憐難久駐
還作泠然御風去太息真仙杳不逢碧雲暮合空凝竚

　　跋余子夀所藏山谷書范孟博傳　樓　鑰

　　山谷晚在宜州或求作字山谷問欲何書則曰惟先

生之意山谷許以書范孟博傳或謂南方無復書山
谷曰平時好讀此傳遂黙誦而書之舊聞此說又知
在上饒大夫家願見不可余子夀來入判幕博記善
屬文偶談及此又出摹本及尊公跋語始知其為先
世舊物也為賦長句

　　宜人初謂宜於人菜肚老人竟不振承天院記顧何罪
一斥致死海南濵賢哉别駕眷遷客不恤罪罟深相親
攘攘不容處城闉夜遣二子從夫君一日携紙匄竒畫

引筆行墨生烟雲南方無書可尋閱黙寫此傳終全文
補亡三篋比安世偶熟此卷非張巡巖巖汝南范孟博
清裁千載無比倫坡翁侍母曾啟問百謫九死氣自伸
别駕去官公亦已身雖既衰筆有神我聞此書久欲見
摹本尚爾况其真輟公清俸登堅珉可立懦夫羞佞臣

　　送葉任道教授之官静江　　　　葉　適

　　太學奏文夸第一國子先生裏行立嶺南梅花太枯澁
花豈喚人人底急爐亭雪深呌孤鴻傳書為愬明光宫

雲翻雨覆古來有不如堂堂金石守

　　鏵嘴　　　　　　　　　　　　劉克莊

　　州傳靈渠自秦始南引灕江會湘水楚山憂赭石畏鞭
鑿崖通塹三百里篙師安知有史禄割牲沈幣祀瀆鬼
我兹閣舟懐若人要是天下竒男子只今渠廢多人修
嗟乎秦吏豈易訾

　　秋髙亭　　　　　　　　　　　趙必愿

　　秋空何太髙秋風何太清秋露何太皎秋月何太明秋

山有素期秋水莫閒盟力此久病身試上髙髙亭上欲
駕扶揺下欲跳清泠手持紫玉簫跨鵬或騎鯨時吹復
時止霄壤隨縱橫回首天上人見我呼友生我言你能
許我三百六旬無一日之不秋則吾亦許你從此為逍
遥之朋

　　礲巖　　　　　　　　　　　　林　岊

　　嘗聞仙人渡海術授以尺杖如飛龍憑虚閉目不敢瞬
波濤洶湧喧天風兹巖山窟飛海㟁直掃一澗聲何雄

瞑行千步水入耳明探萬壑雲生胸嶔崖滴乳芝玉脆
剜穴噴水蓮腮紅神仙縹緲在何許心平意定天為通
此行况復匪逰戲出門借問春耕農

　　楚南偉觀樓　　　　　　　　　陳　峴

　　平生足迹窮遐陬一麾更守湖湘州西接懸崖五溪曲
南望渺極蒼梧愁天涯牢落孰慰意千嶂倒影三江流
千里脈絡兹要㑹意趣端與江山投羣峰四遶立碧玉
帶映林薄如雕鎪蚪蟠虎驟互起伏天作地湧非凡儔

郊村依約半洲渚逺明天際來歸舟湖南素號清絶地
一旦呈露疑神謀作成英竒易舊觀俗化逺與鄒魯侔
寄語後來毋冺沒共保佳致傳千秋

　　緑珠渡　　　　　　　　　　　徐　噩

　　早出緑蘿村晚過緑珠渡日落白州城草荒梁女墓江
水流古今滔滔不相顧今人不見古時人依舊青山路
如故

　　全州南城　　　　　　　　　　馮　岵


　　全州城南何壯觀石崖為趾江為壕凌落渡江騎馬去
空濛瘴霧漫綈袍邐迤過灘水小艇浮桐槽半渡急雨
雪舟師失飛篙雨餘山路水如注石齒犖确森戈刀馬
蹄轉側不得過有力如虎空皮毛地窮路盡處橫絶青
山髙褰衣扶杖躡天險十步九顧愁猿猱長沙頓伏幾
百折背膂菌蠢盤鯨鰲馬瘦人力倦野濶風怒號薄暮
投宿驅濕厲析薪爨鼎燒村醪一杯酸澁不可嚥平原
督郵羞兒曹我行湖湘歴八郡政欲閱實寧辭勞才疎

病懶事多廢南山何日接蓬蒿清風明月共三友山猿
野鶴來二豪一江春水澄葡萄蘆花萬頃眠漁舠

　　梧州江上夜行　　　　　　　　白玉蟾

　　雲去雲來幾㸃星城頭畫鼓轉三更草深螢聚渾成燐
月暗鶴飛惟有聲何處夜航鳴櫓過滄江如鏡烟半破
忽然長嘯驚沙鷗飛入前山不留個

　　初至梧州

　　夜半江風吹竹屋起挑寒燈憐影獨荒雞亂啼思轉多

黠䑕嘯躍眠不熟舊曲情聲覺悲凉故園心眼時斷續
何當牽犬臂蒼鷹錦帽貂裘呼蹴踘

　　七星山𤣥元樓棲霞之洞　　　(元)陳　孚

　　懸崖挿天千尺餘下有靈穴呀空虛勢如瑶宫聳渠渠
䓿萏浮動金芙蕖想當未判混沌初元氣旁魄不得舒
鬼斧鑿裂蒼﨑嶇要令吞吐如蟾蜍浩浩大海東南瀦
洪濤蕩激痕未除白乳滴結色雪如伏翼倒懸啄瓊琚
滿洞雲烟誰所嘘冷翠撲人濕衣裾直疑竅通崑崙墟

十二玉樓鈞天居日華月華佩璠璵天丁夾侍黃金輿
翻然而下騎鯨魚流鈴似有聲虚徐平生嗜山如猿狙
南窮衡岳北醫閭數年侍直承明廬章服政爾祠鶢鶋
今朝偶捧紫泥書雕題鴂舌開象胥見山忽覺形蘧蘧
三世熱惱為之舒手攀古藤倚栟櫚天風吹鬢寒蕭疎
山僧留我羮野蔬問我何時返樵漁人生六合一土苴
胡能戚施與籧篨有江可釣田可畬便當箬笠隨春鋤
冠卿何人墮泥淤郡邑鞭背生蟲蛆日之夕矣吾歸歟

欲歸更為山躊躇

　　過邕州崑崙闗

　　昨日過大林闗酸烟毒霧山復山今日過崑崙闗寒泉
怒瀉聲潺潺道傍榕葉宻如織千柯萬葉巖崖間怪藤
倒懸一百尺霜雪不剥皮堅頑勢如蛟螭夭矯下絶壑
駐馬側視不敢攀老虺忽何來眼閃電光尾灣灣山童
驚顫髪卓竪勸我急勒金鞍還因思狄天使貔貅夜度
摧狂蠻上元燈火杳何處至今野燒痕斕斑我雖一書

生袖有青絲綸誓將報天子肯避路險艱邕州南征士
三萬鐵甲未解寒恫瘝我身七尺不能勇金符正爾羞
蒼顔鐵鞭一揮出闗去孔雀飛下滄江灣

　　邕州

　　左江南下一千里中有交州墮鳶水右江西繞特磨來
鰐魚夜吼聲如雷兩江合流抱邕管莫冬氣候三春暖
家家榕樹青不凋桃李亂開野花滿蝮蛇挂屋晚風急
熱霧如湯濺衣濕萬人塜上蜑子眠三公亭下鮫人泣

驛吏煎茶茱茰濃㯽榔口吐猩血紅䬃然毛竅汗如雨
病骨似覺收竒功平生所持一忠壯荒嶠何殊玉堦上
明年歸泛兩江船㑹酌清波洗炎瘴

　　度摩雲嶺至思凌州

　　嵯峨摩雲嶺石壁如梯繞天頂千年毒瘴鬰不消怒入
老楓結丹癭蒼莽思凌州懸崖結屋如蜃樓寨門半掩
刀槊健隠隠雲際聞鳴牛奴獠下山健如虎口紅如血
面如土手捧椰漿跪馬前山虺水蟲間殽俎對此停鞭

空自慨吾獨何為在荒裔他年周京王㑹圖願借丹青
寫椎髻

　　廣西謡　　　　　　　　　　　傅與礪

　　廣西謡一何悲水泠泠山淒淒寧逢猺賊過莫逢官軍
來猺賊尚可死官軍掠我妻與子

　　八十里山行

　　桂林之區猺賊雜處南有八十里之髙山絶天綿延開
險阻賊人倚之作巢砦劫掠經年勢還大官軍收捕費

供給主將逡巡竟何待居民近山晝夜愁四下行人皆
白頭况聞良家半為賊官府貪橫仍誅求安得大聚邊
頭兵甲鑄田器盡鋤山髙作平地髙山平猺賊斃

　　狄武襄吟　　　　　　　　　　楊維楨

　　賔州海月光團團劍花火樹燒爛斑將軍如内客未散
㨗書已奪崑崙闗當時諫官疑武士豈知辦賊遽如此
於乎銅面將軍今豈無世無丞相龎公甘老死

　　王將軍歌送瑞卿之茘浦巡簡　　丁　復


　　青天白日散五雲酒酣起别王將軍嶺右湘源五千里
君恩如天無逺邇百丈牽船上湘水蒼梧九疑雲旖旖
茘浦更在雲南頭砦中小官君莫愁生猺亦是天所産
賦予五性為人儔渠豈不知官好惡怒則猖狂喜還樂
近日大官虎噉之骨肉可羮髓可酪我官我強民爾弱
是乃不堪兇性作前年道州殺人去太守萬户走無路
賊去官歸歡聚醑彼日那知有其故將軍舊是廣東使
屬州被患往相視此迹彼情知久矣今官况是猺之方

山巖迫小官無房未足展仁化但用謹備防出入買賣
無相妨往來見之等尋常殷勤趨庭使下拜喻以天子
仁聖臣忠良

　　送李光大之海北憲司書吏

　　我聞徽之黃山秀之聚三十六峰比如故支而散去不
可數周環紆餘蛟鳳舞瘠之為石天所斧真宰重惜保
其故仙者不得開洞府李君乃生貌清古殷彛周鼎氷
雪貯而有錦綉之肺腑丈夫用世當不負他年抱䇿上

京去蓬萊宫深隔烟霧弱水三萬不可度祭酒先生纔
見取慷慨登樓念鄉土奉檄南歸大江滸古木隂隂覆
韋布御史殷勤再三顧叩之使言見平素小却黃堂掌
書簿溷溷泥途塞中路白璧自持終不汚前年妖蟇月
更吐天半秋風吹桂樹炳豹文章墮羣瞽八月錢塘潮
亦怒竟無愠色向人前但道命耶多謬誤行臺二十四
松㕔衆更竒之交愛䕶百鳥啾啾徒下處一鶚空中肆
髙舉憲司十道虞有罟紀綱庶政袪殘蠧三在炎荒鼎

而柱五羊八桂窮險阻棊分南北海為部民黎雜居性
豺虎俗嗜相殘躶負弩濵水而採名蜑户一從孟嘗去
合浦珠不更還逺無賈臺官擇人如善估以君政似王
夷甫長干置家坐空窶遣佐繡衣蘇病苦君今此行人
共許還珠奚翅瞻三語夷齊有心當弗沮君其勗諸報
明主道命之行澤施溥萬鍾之賜安厥予

　　詠清湘八景(有引)　　　　　　　張　鏔

　　湖南清絶嘗于瀟湘八景中見之天巧機縁具見於

此諦觀古人清絶之語信不誣也夫山川林麓樓觀
園刹從古勝概之地未嘗不以吟詠垂重方來清湘
雲泉竹樹景物清曠他郡罕有及者予三載於兹因
修志頗得其詳戲成八章題曰清湘八景雖未能步
武前哲然彷彿畫圖或可為此郡佳話云

　　柳山寸月

　　石梯百褶雲氣間髯龍飛舞松聲寒髙堂虚逈庭草緑
一池天影浮琅玕山中寸月在何許人泊江灣清淺處

更無圓缺任隂晴炯炯孤光自朝暮

　　湘峽歸雲

　　日輪不動塔影髙下視萬井如秋毫片雲飛來化為石
竹光滿地凉蕭騷莓苔一逕山門古斜轉山腰入花塢
更乗颷馭登甲亭手拂丹霄快掀舉

　　盤石氷泉

　　層崖連延峭如壁蘚苔標作神仙宅紫霞縹縹樓觀髙
下有清江潄寒碧涓涓山溜聲琳琅一泓浮動水花香

身心洗盡萬縁靜頓覺天宇皆清凉

　　華峰霽霧

　　曙鴉飛盡疎鐘鳴江雲帶霧籠曉晴羣山濛迷總一色
隠隱但見中峰青數家衡茅在叢薄時撫幽篁望城郭
賣薪買米人未歸且拂茶爐燒墜籜

　　龍洞清溪

　　靈巖如屋山勢雄寒氣贔屭神龍宫洞門隂深軒檻窄
一灣流水涵青銅壁間大士面如玉寳蓋圓光照空緑

晚風吹衣生羽翰細認落花溪九曲

　　礲巖飛瀑

　　華鬘結頂空翠寒飛泉千尺流不乾石田長春玉芝暖
時有雞犬窺還丹一圭巖竇隨火入白晝驚聞鬼神泣
有人飛馭凌星河蹴踏仙槎倚空立

　　合江曉漲

　　濕雲壓山山氣低葦汀蒲渚迷東西三山水勢互吞吐
森森欲與層樓齊大艘行空帆力穏小舟如葉驚眩轉

魚龍得意快騰驤天池萬里風霆逺

　　赤壁秋燈

　　二妃廟荒倚汀樹嚴城閉門人不渡驛樓疊鼓燈火明
知有官船夜來去巉巖絶壁山盡頭枯藤菌蠢蟠蒼虬
手携洞簫喚孤鶴西風擬繼坡仙逰

　　乳洞　　　　　　　　　　　　王思勤

　　乳穴佳名久欣慕兹逰直與心期副今朝葉敗七枝笻
衰遲未覺攀躋苦湘南懸想碧雲橫桂嶺遥瞻烟靄暮

招提鐘磬出幽深村野牛羊自來去忽聞流水響潺潺
漸覩巖扄隔烟霧山溪躡履亂﨑&KR0706;翠壁題名雜新故
乍暌朱墨略官箴稍覺追隨遽幽趣絶知官裏少夷途
始信閑中無窘步人生如此信可樂誰向康莊塞歸路
苦醉生前有限盃豁我胸中吟興助早知富貴如浮雲
三歎歸田不能賦

　　伏波山歌　　　　　　　　　　張湖山

　　桂林有山名伏波蒼崖翠壁髙嵯峨山根隂峝透水府

神奸物怪交撝訶我來登山復尋峒直涉風浪攀藤蘿
無誰可問得名始賴有殘碣堪摩挲為言新息昔事漢
老矣矍鑠猶操戈提師振旅蹴蠻國下潦上霧寧憂那
仍聞薏苡能禦瘴採之返載數駱駞一朝明珠肆讒口
倒囊投棄兹山阿有云昔人捕魚者龍宫竊入張網羅
適遭老髯躭晝寢攫取明珠懐青蓑自知至寳世希有
惟守可遺那歸他守稱賢侯不敢受亟命返璧毋蹉跎
洞名還珠此二說無乃好事相傳訛柳州使君老好古

扁舟况此曽經過重來邂逅請停楫君看此事當如何
使君無言若有得仰面長歎春風和肯將往事擾胸臆
為我呼酒傾金荷明朝酒醒湘水上引㠶南去飛如梭

　　堯山冬雪　　　　　　　　　　劉志行

　　洪濛一判天地曉萬古兹山青未了朔南聲教本一源
大地圖輿古無考𤣥㝠此來事逰戲剪水作花南到地
臘前不識豐年瑞翻令粤犬雲間吠

　　舜洞秋風


　　當年大駕巡南中薫兮時兮歌南風太音九奏鳳凰集
真與塵世開盲聾重華逺矣成飛仙湘靈灑淚秋風前
天荒地老不可詰秋風滿樹淒寒蟬

　　西峰晚照

　　青松翠竹凝烟光畫屏半已歸蒼茫牛羊歸來尚有日
日光倒射人影長昔人已逺不可返西山蕨薇春自香
世間萬事付一黙回頭明月升東方

　　東渡春瀾


　　一川晴日春溶溶小舟如葉隨春風微波揺人影不定
但見隔岸秋花紅觀瀾老子喜忘歸㑹心妙處難得知
何人江上喚船急驚起白鷺翩翩飛

　　訾洲烟雨

　　漁翁披蓑侵暮歸家家買魚趂晚炊沙汀草樹逺復近
一簇兩簇青㝠迷蘆花深處歌竹枝人間風浪那得知
明朝雨過杜若長定有采藥仙人來

　　桂嶺晴嵐


　　青山山氣薄日色似霧非霧雲非雲我疑玉烟吹不斷
化作老桂香氤氲仙人振衣千仞岡對花酌酒傳瓊觴
一觴一詠聲鏗鏘吐出字字天葩香

　　青碧上方

　　上方無雲下方雨便有天上人間分漫空寳華沾不住
俯拾瑶草聞清芬金仙毎以浄業故獨占瓊樓最髙處
欲抛塵刼從之逰山下蒼生正辛苦

　　棲霞真境


　　丹霞翠壁非人間中有金鼎丹九還非雲非烟爛有色
常與紫氣浮𤣥闗鐘聲敲破仙家夢又挾飛霞跨鸞鳳
世間風雨那得知我欲隨之塵業重





　　粤西詩載卷六

