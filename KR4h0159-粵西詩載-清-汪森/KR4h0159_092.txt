







　　欽定四庫全書

　　粤西文載巻六十七

　　桂林府通判汪森編

　　傳

　　遷客

　　東漢劉熙字成國北海人博覽多識名重州黨建安中
薦辟不就避地交州往來蒼梧容授生徒數百人乃即
物名以釋義惟揆事原致意精微作釋名二十七篇熙

自為序其時有程秉字徳樞南頓人少明周易詩書逮
事鄭𤣥得其奥秘後避亂交州與熙考論大義遂博通
五經士燮命為長史孫權聞之以禮徵辟拜太子太傅
後卒于官所著周易摘尚書駮論語弼凡三萬餘言又
有薛綜字敬文沛郡竹邑人世典州郡為著姓綜少明
經善屬文舉秀才漢末大亂乃依故人避地交州從劉
熙學士燮既附孫權召綜為五官中郎除合浦太守治
郡威惠並行民獠愛之轉守交阯時交土始開刺史吕

岱率師討伐綜與俱行事畢還都守謁者僕射赤烏三
年徙左都督尋為選曹尚書太子太傅六年春卒所著
詩文名曰私載

　　三國虞翻字仲翔餘姚人少好學有聲太守王朗命為
功曹已歸孫策䇿亡事權權既為呉王歡宴之末自起
行酒翻伏地佯醉權去翻坐起權大怒手劍欲撃之大
司農劉基起抱權力諫免他日權與張昭論神仙翻又
忤權權積怒徙翻交州及遣周賀等往遼東求馬翻聞

之以為去人才以求馬既非利國而遼東絶逺恐無獲
欲疏未上以示吕岱為人所白復徙蒼梧猛陵後賀等
還至戍山為魏人所殺權始思翻言召之㑹翻卒以其
喪還翻雖處罪放而講學不倦門徒嘗數百人註老子
論語國語傳於世翻有十一子第四子汜知名

　　晉董京字威輦元帝咸元間避居横州登髙嶺秋夜泛
舟見一仙乗槎而來賜以血食

　　唐柳奭字子邵解人貞觀中累遷中書舍人外孫為皇

后遷中書侍郎進中書令皇后挾媚道覺罷為吏部尚
書后廢貶愛州刺史許敬宗等搆奭通宫掖謀行鴆毒
與褚遂良朋黨罪大並遣使殺之沒其家朞以上親並
流嶺表奭房隸桂州為奴婢神龍初乃復官爵子孫親
屬縁坐者悉免開元中柳渙為中書舍人上言臣從伯
祖奭去顯慶三年與褚遂良等五門同被譴戮雖被原
雪而子孫殆盡唯曾孫無忝客籍龔州陛下先天後詔
書嘗任宰相家並録其後況臣之伯祖無辜被誅今藳

窆未還後嗣僑處願許伯祖歸𦵏孤孫北遷於是詔無
忝䕶奭柩歸鄉里官給喪事無忝後歴潭州都督

　　薛仁貴龍門人為雞林道總管坐事貶象州㑹赦還帝
思其功乃召見拜𤓰州長史右領軍衛將軍檢校代州
都督率兵撃突厥元珍於雲州突厥問曰唐將為誰曰
薛仁貴突厥曰吾聞薛將軍流象州死矣安得復生仁
貴脱兠鍪見之突厥相視失色下馬羅拜稍稍遁去仁
貴因進撃大破之


　　褚遂良散騎常侍亮之子累官吏部尚書同中書門下
三品永徽六年髙宗將廢皇后王氏立昭儀武氏為皇
后遂良極諫不可帝謂李勣曰册立武昭儀之事遂良
固執不從遂良既是受顧命大臣事若不可尚且止也
勣對曰此乃陛下家事不合問外人帝乃立昭儀為皇
后左遷遂良潭州都督顯慶二年轉桂州都督未幾又
貶為愛州刺史明年卒官

　　杜正倫洹水人顯慶元年遷中書令封襄陽縣公初正

倫已通貴李義府官尚微及同執政不能下中書侍郎
李友益義府族也晚附正倫同摭義府釁缺義府使人
告正倫友益交通罔上有異計髙宗惡之出正倫為横
州刺史流友益峰州正倫卒於貶

　　韓思彥字英逺南陽人為御史出為江都主簿又徙蘇
州録事㕘軍罷去上元中召見思彥久去朝儀矩梗野
拜忘蹈舞又詆外戚擅權后惡之中書令李敬𤣥劾奏
思彥見天子不蹈舞負氣鞅鞅不可用時己拜乾封丞

故徙朱鳶丞遷賀州司馬卒

　　張大安繁水人上元中為太子庶子時章懐太子在春
宫令與洗馬劉納言等注范曄後漢書光宅中出横州
司馬卒

　　蘇澣武功人佐御史中丞張九齡為判官

　　李嗣真字承胄栢水人永昌初御史中丞時來俊臣獄
方熾嗣真上書諫以為昔陳平事漢祖謀疎楚君臣行
反間項羽遂亡今殆有如平者謀陛下君臣恐為社稷

禍不納出為潞州刺史俊臣誣以反流藤州久得還自
筮死日豫具棺斂卒桂陽有詔州縣䕶喪還鄉里

　　崔𤣥暐安平人以誅二張功為中書令博陵郡王罷政
事王同皎謀誅武三思事洩三思誣𤣥暐桓彥範敬暉
袁恕己張柬之同逆隂令許州司功參軍鄭愔上變乃
貶𤣥暐白州司馬桓彥範瀧州司馬敬暉崖州司馬袁
恕己竇州司馬張柬之新州司馬悉奪勲封三思又疏
韋后隠穢榜於道請廢之帝震怒三思猥曰此殆𤣥暐

輩為之流𤣥暐古州道病卒彥範復徙瀼州遣御史周
利用往窮其事遇於貴州遂被害

　　宋之問字延清汾州人偉儀貌雄于辯甫冠武后召與
楊炯分直習藝館累轉尚書監丞左奉宸内供奉于時
張易之等寵甚之問傾心媚附及敗貶瀧州參軍逃歸
洛陽匿張仲之家仲之與王同晈謀殺武三思之問令
兄子曇與冉祖雍上急變因乞贖罪由是擢鴻臚主簿
天下醜其行景龍中遷考功員外郎諂事太平公主故

見用及安樂公主權盛復往諧結故太平深嫉之中宗
將用為中書舍人太平發其知貢舉時賕餉狼籍下遷
汴州長史未行改越州長史睿宗立以獪險盈惡詔流
欽州祖雍歴中書舍人刑部侍郎倡飲省中為御史劾
奏貶蘄州刺史至是亦流嶺南並賜死桂州之問得詔
震汗東西步不引決祖雍請使者曰之問有妻子幸聴
訣使者許之而之問慌悸不能處家事祖雍怒曰與公
俱負國家當死柰何遲囘邪乃飲食洗沐就死


　　周利貞神龍初擢侍御史諧附權彊五王等疾之出為
嘉州司馬武三思亂禁中五王謀誅之私語崔湜湜反
以其計告三思五王貶湜勸速殺之以絶人望問誰可
使以利貞對利貞湜内兄也表攝右臺侍御史馳嶺外
矯殺敬暉桓彥範袁恕己還拜左臺御史中丞先天初
為廣州都督湜陷劉幽求謫嶺表諷利貞殺之賴桂州
都督王晙䕶而免利貞顓事剥割夷獠苦其殘虐皆起
為寇詔監察御史李全交按問得贓狀貶涪州刺史開

元初詔利貞酷吏宜終身弗齒尋復授珍州司馬明年
授夷州刺史黄門侍郎張廷珪執奏謂利貞宗武舊黨
鉏戮桓敬自陛下遷之遐荒義士猶以罰輕為望今錫
以朱紱委以藩維是絀姦不必行也疏入遂寢未幾復
授黔州都督廷珪又表還制書𤣥宗乃止㑹廷珪罷起
為辰州長史朝集京師興魏州長史敬譲皆奏事讓暉
之子也以父寃越次而奏曰周利貞希姦臣意枉殺先
臣暉惟陛下正罰以謝天下左臺侍御史翟璋劾讓不

待監引請行法𤣥宗曰訴父之枉不可不矜也朝廷之
儀不可不肅也奪譲俸三月復貶利貞邕州長史未幾
與薛季昶宋之問同賜死於桂州驛

　　薛季昶為荆州長史因附五王貶儋州司馬初季昶與
昭州首領周慶立廣州司馬宗楚客不叶懼二怨不敢
往歎曰吾至是邪即仰藥死𦵏昭州

　　韋陟字殷卿萬年人襲邭國公坐事貶守鍾離義陽後
為河東太守以失職内怏怏乃毁廉隅頗餉謝權倖欲

自結天寶十二載入考華清宫楊國忠忌其才謂拾遺
呉豸之曰子能發陟罪乎吾以御史相處豸之乃劾陟
饋遺事貶桂嶺尉坐不行徙平樂肅宗即位起為呉郡
太守

　　于邵字相門萬年人天寶末進士以諫議大夫知制誥
進禮部侍郎朝有大典必出其手為三司使治薛邕獄
失徳宗㫖貶桂州長史

　　任華為桂管觀察使李昌巙參佐其詩文尚奇


　　齊映瀛州髙陽人貞元二年拜平章事時張延賞罷相
為左僕射數畫時事令映行之及為所親求官映多不
應延賞怒言映非宰相器三年正月貶映䕫州刺史又
轉衡州七年授御史中丞桂管觀察使

　　楊憑登建中進士累官京兆尹中丞李夷簡劾奏憑隂
事謫臨賀尉

　　李涉渤之仲兄與渤俱隠廬山嘗自五羊來寓桂有喜
弟渤至及别南溪等詩


　　韋宗卿李渤客日隨渤宴遊作隠山六峒記

　　戎昱寶厯間桂府衛伯玉辟為從事有早秋及臘月嵗
暮詩

　　劉栖楚為右拾遺後為京兆尹詣宰相厲色慢辭韋處
厚惡之出為桂管觀察使卒

　　劉蕡字去華昌平人明春秋能言古興亡事太和二年
春三月文宗親䇿制舉人自元和之末宦官益横建置
天子在其掌握威權出人主之右人莫敢言時蕡以賢

良方正舉對䇿極言其禍考官散騎常侍馮宿等見蕡
䇿皆歎服而畏宦官不敢取裴休李郃杜牧崔慎由等
二十二人中第皆除官物論囂然稱屈李郃曰劉蕡下
第我輩登科能無厚顔乃上疏乞囘臣所授以旌蕡直
不報蕡對後七年有甘露之難令狐楚牛僧孺節度山
南東西道皆表蕡幕府授秘書郎以師禮禮之而宦官
深嫉蕡誣以罪貶柳州司户參軍卒於柳墓在城西五
里及昭宗誅韓全誨等左拾遺羅衮上言使蕡䇿早用

則杜漸防萌逆節可消寧殷憂多難逺及聖世邪枉魄
憤胔誠有望於陛下帝感悟贈蕡左諫議大夫訪子孫
授以官

　　李商隠字義山河内人嘗依桂管觀察使鄭亞為判官
多所著述

　　李珏字待價開成中以户部侍郎同中書門下平章事
始莊恪太子薨帝意屬陳王既而帝崩中人引宰相議
所當立珏曰帝既命陳王矣已而武宗即位人皆為危

之遷門下侍郎為文宗山陵使㑹秋大雨梓宫至安上
門陷於濘不前罷為太常卿終以議所立貶江西觀察
使再貶昭州刺史宣宗立内徙郴舒二州

　　孔温裕宣宗時為補闕以諫討党項羌謫柳州司馬

　　李羣玉嘗自五羊來桂林訪故人舊居有一院蕉聲暮
半庭春影斜之句

　　歐陽賓嘗居桂逺宦而歸舊居已廢有詩

　　盧順之因張固守桂來依有同宴永東觀及獨秀峰詩

韋待價宰相挺之子也以得罪流放繡州詠歌之聲達
於户外

　　楊衡呉興人游桂興陳羽念别有云碧桂水連海蒼梧
雲滿山之句

　　鄭畋字台文為刑部員外郎劉瞻為宰相薦授户部郎
中入翰林為學士俄知制誥瞻以諫忤懿宗罷為荆南
節度使韋保衡又與路嵓共譖瞻貶康州刺史畋草制
曰安數畝之居仍非已有卻四方之賂惟畏人知嵓謂

畋曰侍郎乃表薦劉相也與韋保衡論其附下罔上懿
宗甚怒責之曰畋頃以形迹玷穢為時棄捐朝籍周行
無階踐歴竟因由徑遂致叨居塵忝既多狡蠧尤甚且
居承㫖合體朕懐一昨劉曕出藩朕豈無意爾次當視
草過為美詞逞譎詭於筆端籠愛憎於形内徒知報瞻
欬唾之惠誰思蔑我拔擢之恩載詳言偽而堅果明同
惡相濟人之多僻一至於斯宜行竄逐之科用屏囘邪
之黨可梧州刺史僖宗立内徙以右散騎常侍召還


　　韋保衡咸通間以右拾遺尚同昌公主二嵗餘入相又
嵗餘貶為賀州刺史留意吏事不以舊宰輔自居

　　柳璧字賓玉華原人桂州觀察使李瓚辟掌書記瓚所
行多不法璧屢規止之不聴乃拂衣去

　　陸鴻休為桂管觀察使楊漢公從事有宴遊訾家洲詩
陶英字世民世為青州人累官太尉天祐二年上書言
事指斥時政忤朱全忠因授太尉征南將軍領兵八萬
出鎮昭州故以疎之明年全忠篡位英懼禍隠於誕山

家焉同時有李太尉者簪纓相似子孫累代締姻其山
下有洞因目為陶李峒

　　宋洪湛字惟清上元人以右拾遺直史館端拱初與左
正言尹黄裳馮拯右正言王世則宋沆伏閣請立許王
元禧為儲貳詞氣狂率太宗怒時沆坐吕蒙正親黨己
出為宜州團練副使上因語近臣曰儲副邦之本朕豈
不知但近世澆薄若立太子即東宫僚屬皆稱世官職
聨次與上臺無别人情深所不安此事朕自有時爾乃

出湛知容州容有戍卒謀竊發者湛偵知斬之遷比部
員外郎徙知郴州改舒州咸平二年召還

　　胡旦渤海人淳化中知制誥坐王繼恩累流謫潯州旦
以狀元進身喜讀書雖在謫地著書三百餘巻鑿大硯
方五六尺刻曰胡旦修春秋硯

　　石普幽州人為桂州觀察使遷節度使時方崇尚符瑞
而普請罷天下醮設嵗可省緡錢七十餘萬以贍國用
由是忤帝意祥符九年上言九月下旬日食者三又言

商賈自秦州來言唃厮囉欲隂報曹瑋樞宻使王欽若
言普欲以邊事動朝廷帝怒詔除名貶賀州

　　周敦頥字茂叔道州人慶厯中遊西粤寓於潯

　　程顥字伯淳程頥字正叔皇祐間父珦知龔州二夫子
從父宦讀書暢嵓受業於濂溪先生

　　石元孫字善良浚儀人以守信䕃累遷鄜延副都總管
縁邊安撫使康定初夏人寇延州元孫與戰于三州口
軍敗見執傳者以為己死贈中正軍節度使兼太傅録

其子孫七人及元昊納欵縱元孫歸諫官御史奏元孫
軍敗不死辱國請斬塞下賈昌朝獨言前代將臣敗覆
而還多不加罪帝乃貸元孫安置全州

　　唐璘字伯玉古田人治平十年進士為監察御史彈撃
無所避再疏鄭清之庸妄誤國子士昌招權納賄鄭性
之懦而多私黨庇奸庸李鳴復甘心諂鄭損得薦入朝
疏上諸權奸切齒㑹杜範亦論鳴不行而範去璘遂力
匄外左遷廣西運判


　　呉及字幾道靜海人為右司諫以勁正稱遇事無大小
輒敢盡言後因增興國軍鐵冶為學士胡宿所劾知廬
州復出知桂州卒

　　劉恕字道源筠州人善説經義尤精史學熙寧初為桂
管經略司勾當公事與陸詵遊伏波山

　　范祖禹字淳甫華陽人元祐中為翰林學士聞禁中覓
乳媪祖禹以帝年十四非近女色之時上疏勸進徳愛
身又乞宣仁后保䕶上躬言甚切至既而宣仁諭祖禹

以外議皆虚祖禹復上疏言外議雖虚亦足為先事之
戒凡事言於未然則誠為過及其已然則又無所及言
之何益陛下寧受未然之言勿使臣等有無及之悔拜
翰林學士宣仁太后崩中外議論洶洶人懐顧望在位
者畏懼莫敢發言祖禹慮小人乗間害政乃復上奏章
累上不報時紹述之論已興有相章惇意祖禹力言惇
不可用不見從遂請外補乃以龍圖閣學士知陜州言
者論祖禹修實録詆誣又摭其諫禁中雇乳媪事連貶

武安軍節度副使昭州别駕安置永州賀州又徙賓化
而卒

　　范寥字信中華陽人慷慨重義嘗以省叔父祖禹還寓
桂林天寧寺時黄山谷謫宜州贈以詩云范侯來尋八
桂路走别俗人如脱兎其後山谷歿於宜寥往䕶喪出
嶺士夫義之

　　章惇貶雷州經貴縣寓南山流連不去嘗與僧翫景歎
云夏雲多奇峰良不誣也寺僧奉恕因以詩諷之


　　許徳言元祐中以龍圖閣學士安置賓州

　　蘇軾字子曕眉山人紹聖初惠州安置嘗謂嶺南無大
寒盛暑民居其間衣食之奉終嵗一律居三年貶瓊州
㑹弟子由謫雷州同道藤州徽宗立徙永州還廉與鄭
靖老曰某留此過中秋或至月末乃行至北流作竹筏
下水歴容藤至梧與子邁約令搬家至梧相㑹道藤江
下對月有作登浮金亭曰愛此小天竺時來中聖人後
至永更三大赦還


　　王鞏長於詩從蘇軾遊軾得罪鞏亦竄賓州數嵗得還
留怙字彥强西安人元符間與府帥黄忱同遊龍隠

　　秦觀字少游一字太虚髙郵人少豪雋慷慨溢於文詞
登第歴秘書省正字兼國史院編修官紹聖初坐黨籍
出通判杭州以御史劉拯論其增損實録貶監處州酒
税又以謁告寫佛書為罪削秩徙郴州繼編管横州又
徙雷州徽宗立復宣徳郎放還至藤州出遊華光亭為
客道夢中長短句索水欲飲水至笑視之而卒先自作

挽詞其語哀甚讀者悲傷之年五十三

　　黄庭堅字魯直姓黄氏其先婺之金華人後居洪州之
分寧治平中兩首鄉薦遂登四年第紹聖中知舒州又
召以為吏部員外郎辭疾不拜上章乞郡得知太平州
到官僅九日而罷管勾洪州至隆觀寓居江夏先生風
流洒落胸中恢廓初無恩怨談笑嘲謔或以忤物葢嘗
忤趙丞相正夫而庭堅不屑也庭堅往嘗作荆州承天
院塔記轉運判官陳舉承風㫖采摘其間數語以為幸

災謗國遂除名編隸宜州雖被横逆未嘗一語尤之浩
然自得也以崇寧元年至宜僦居於城西黎氏嘗書手
帖貸錢米於人時黨論甚嚴士大夫例削劄掃迹獨宜
倅余若著為之經理舍館敬遇不怠且遣二子滋滸從
之遊零陵蔣湋與庭堅友善日陪杖履殊不畏黨禍越
四年庭堅有南樓之厄余若著謂庭堅無愧東都黨錮
諸賢請書范滂傳於壁庭堅乃黙憶而書之既成僅誤
二字忽有詔徙永州未行疾且革蔣湋至見庭堅大喜

握手曰身後事屬君矣是嵗九月三十日卒壽六十有
一湋為棺殮具舟送還宜人被其休風多景慕之至作
亭以祀其像且刻其手帖於石用以為法嘉定間權宜
州事張自明為建龍溪書院以風後進且祠而祀之

　　范正平字子彜純仁子以事獲罪蔡京及京當國言正
平矯撰父遺表又謂李之儀述純仁行狀妄載中使蔡
克明傳二聖虚宁之意逮送御史府不勝捶楚賴克明
辨釋正平羈管象州之儀羈管太平州


　　鄒浩字志完晉陵人為右正言賢妃劉氏立浩言立后
以配天子安得不審孟氏罪廢之初天下孰不疑立賢
妃為后及讀詔書有别選賢族之語頃年冬妃從享景
靈宫是日雷變甚異今宣制之後霖雨飛雹自奏告天
地宗廟以來隂浮不止上天之意豈不昭然望不以一
時改命為難而以萬世公議為可畏追停册禮如初詔
行之帝謂此亦祖宗故事豈獨朕邪對曰祖宗大徳可
法者多矣陛下不之取而效其小疵臣恐後世之責人

無己者紛紛也帝變色猶不怒持其章躊躇四顧凝然
若有所思付外明日章惇詆其狂妄乃削官羈管新州
徽宗立亟召還復為右正言遷左司諫兵吏二部侍郎
以寶文閣待制知江寧府徙杭越州初浩還朝帝首及
諫立后事奬歎再三詢諫草安在對曰焚之矣退告陳
瓘瓘曰禍其在此乎異時姦人妄出一緘則不可辨矣
蔡京用事素忌浩乃使其黨為偽疏言劉后殺卓氏而
奪其子遂再謫衡州别駕尋竄昭州五年始得歸


　　張廷堅字才叔廣安軍人為右正言是時議者往往指
元祐舊臣在廷者太多廷堅為帝言司馬光吕公著之
賢又薦蘇軾蘇轍可用頗忤㫖曾布因稱其所論不當
帝命徙為郎俄出為京東轉運判官改通判陳州初蔡
京守蜀廷堅在幕府與相好及京還朝欲引以為己用
令鄉人諭意廷堅不肯往京大恨列諸黨籍又坐嘗談
瑶華非辜事編管虢州再徙鼎州象州久之復故官

　　鮑由字欽止處州龍泉人嘗從蘇軾遊故其文汪洋閎

肆詩尤髙徽宗召對除户部員外郎以不合去轉廣西
轉運判官

　　米芾字元章呉人崇寧間由書畫博士為臨桂尉放懐
山水任滿寓西山資慶寺與詩僧紹言游有贈紹言詩
序

　　龔央字彥和瀛州人登進士為殿中郎御史論章惇蔡
卞之惡又論蔡京上誣宣仁之罪又上疏乞正元祐后
册位號崇寧初元祐后再廢言者論央首尾建言詔削

籍編管房州繼象州

　　周𢎞易崇寧間佐武郎擢武徳大夫由寧逺徙居恭城
見縣西平坡中一山亭亭直上遂卜居讀易名曰翠微
峰即今之西嶺寨也

　　徐俯字師川黄庭堅甥崇寧間庭堅謫宜州俯來視其
舅舅卒遂寓居昭州紹興中除諫議大夫有訪鄒道鄉
故居詩并序

　　黄葆光字元暉黟人為左司諫政和末嵗旱葆光上疏

劾太師蔡京疏入不報且欲再上章京權勢震赫舉朝
結舌葆光獨出力攻之京懼中以他事貶知昭州立山
縣又使言官論其附㑹交結泄漏宻語詔以章揭示朝
堂安置昭州

　　許子紹字季紹歴陽人監左藏庫時欲得太常丞時相
抑不用乃出為靜江府通判藻思輕雋有留題龍隠詩
尚用之宣和間任提刑後寓桂水東石佛真教二寺南
來諸士夫樂與之遊喜奬勸後進卒𦵏興安子孫因占

籍於桂

　　劉珏字希范長興人宣和中金人攻吉州分兵追太后
舟至太和縣衛兵潰珏奉太后退保䖍州言者論不已
貶衡州紹興初許自便卒於梧州

　　王安中字履道陽曲人進士及第仕州縣至御史中丞
靖康初鬱林州安置嘗有詩曰宦遊梅嶺外訟折榕庭
空尋放自便卒其子孫因家於鬱林

　　李邦彥字士美懐州人靖康元年執政無所建明時人

目為浪子宰相二年以主和誤國割地與金人罪安置
潯州後北歸卒於桂

　　趙良嗣本燕人馬植世為遼國大族仕至光祿卿行汚
而内亂不齒於人政和初童貫出使道盧溝植夜見其
侍史自言有滅燕之䇿因得謁童貫與語大奇之載與
歸易姓名曰李良嗣薦諸朝即獻䇿曰女真恨遼人切
骨而天祚荒淫失道本朝若遣使自登萊涉海結好女
真與之相約攻遼其國可圖也徽宗召見嘉納之賜姓

趙氏以為秘書丞圖燕之議自此始遷直龍圖閣加右
文殿修撰宣和二年二月使於金國見其主阿固達議
取燕雲使還進徽猷閣待制自是將命至六七頗能緩
頰盡心與金爭議既得燕山官至光禄大夫良嗣願致
仕三上章詔不許既而朝廷納張覺良嗣爭之云國家
新與金國盟茍如此必失其歡後不可悔不聴坐奪職
削五階靖康元年四月御史胡舜陟論其結成邊患敗
契丹百年之好使金人侵凌禍及中國乞戮之於市時

已竄柳州詔廣西轉運副使李昇之即所至梟其首徙
妻子於萬安軍

　　吕好問字舜徒希哲子崇寧初治黨事以元祐子弟坐
廢司揚州儀曹時蔡卞為帥欲扳附善類待好問特異
好問終不阿合及卞得政卞風之親我即階顯列好問
笑不答建炎中避地於桂寓石佛寺其子本中侍行

　　吕本中河南人公著曾孫以文學為樞宻院編修官建
炎中嘗避兵寓賀州後召為起居舍人


　　呉敏字元中真州人大觀二年辟雍試首選蔡京喜其
文欲妻以女敏辭之擢司浙東學事建炎初移柳州用
范宗尹薦起知潭州辭免常遊桂林城外南禪寺多遺
墨

　　趙子崧宋宗室號鑑湖居士建炎初以不合執政貶龔
州未幾放令自便道梗未能歸寓於潯先是宣和間館
職有常瓌者謂子崧曰夜夢帝勅公為白石洞天主者
在潯喜遊白石後竟歿於潯


　　曾幾贑州人號茶山居士建炎初避地於潯嘗有詩云
雞犬圖書同一舸老夫蕩槳兒扶柁潯江一繋欲生根
夢下湖南向江左

　　路允迪南遷寓桂林日接後學訓解義理嘗謁泮宫作
詩及他著作甚多

　　陳與義洛陽人官太學博士避亂遊襄漢間轉徙寓賀
州紹興初召還遷中書舍人

　　李光字泰發上虞人吏部尚書參知政事時秦檜初定

和議將揭榜欲藉光名鎮壓上意不欲用光檜言光有
人望若同押榜浮議自息遂用之光本意謂但可因和
而為自治之計既而檜議撤淮南五守備奪諸將兵權
光極言和不可恃備不可撤檜惡之檜以親黨鄭億年
為資政殿學士光於榻前面折之又與檜語難上前因
曰觀檜之意是欲壅蔽陛下耳目盜弄國權懐姦誤國
不可不察檜大怒明日光丐去髙宗曰卿昨面叱秦檜
舉措如古人朕退而歎息方寄卿以腹心何乃引去光

曰臣與宰相爭論不可留章九上乃除資政殿學士知
紹興府改提舉臨安府洞霄宫中丞万俟卨論光隂懷
怨望責授建寧軍節度副使藤州安置越四年移瓊州
又移昌化論文考史怡然自適年踰八十筆力精健以
郊恩復左朝奉大夫任便居住至江州而卒孝宗即位
復資政殿學士賜諡莊簡

　　胡銓字邦衡廬陵人紹興五年以賢良方正召對除樞
宻院編修官八年宰臣秦檜決䇿主和金使以詔諭江

南為名中外洶洶銓抗疏言王倫秦檜孫近皆可斬書
上檜以銓狂妄凶悖鼓衆劫持除名編管昭州後乾道
中以資政殿學士致仕卒諡忠簡有澹庵集

　　蕭燧字照鄰臨江軍人紹興進士授平江府推官時秦
檜當國其親黨宻告燧秋試必主文漕臺燧詰其故曰
丞相有子就舉欲以屬公燧怒曰初仕敢欺心邪檜聞
而銜之因易一員以往調燧靜江府察推而歸

　　劉昉字方明潮州人先侍父允在桂官邸昉時尚幼不

及游諸山最後從蜀還潮泊舟伏波山下乃自題伏波
山志其事

　　折彥質紹興間謫海外經桂林寓西山寺有訪訾家洲
諸詩

　　尹穡紹興間避地寓鐵牛院有譙樓福興藏仙李嵓諸
記

　　孫覿紹興間謫象州寓桂林喜其山水作十詠

　　劉長歴忠肅公孫避地寓棊盤寺紹興初復用元祐子

孫除開封守暫攝潯州子苪為湘州判官長歴殁不能
𦵏還殯西山觀音寺及苪為永州司理復寓桂林時有
賦秦城王氣詩媚時宰者惟苪與李燮羅博文不賦士
咸服其操

　　洪興祖字慶善丹陽人知饒州時秦檜當國諫官多檜
門下爭彈劾以媚檜興祖坐嘗作故龍圖閣學士程瑀
論語解序語涉怨望編管昭州卒明年詔復其官直敷
文閣


　　劉洪道岳飛重其才辟為參謀有戰功紹興中飛死洪
道謫柳州

　　髙穎紹興中參福建安撫司坐從岳飛謫象州固窮守
節剛直之性怡然不渝

　　汪應辰字聖錫玉山人時秦檜力主和議應辰上疏謂
和議不諧非所患和議諧矣而因循無備之可畏異議
不息非所患異議息矣而上下相蒙之可畏檜大不悦
遂請祠歸張九成謫邵州交遊皆絶應辰時通問趙鼎

歿應辰為文祭之衢州守章傑希檜意指為死黨檜欲
竟其事以胡寅言而止然竟銜之通判靖江府踰期不
得代流落嶺嶠十有七年檜死始還朝

　　楊獬字正伯清江人名在棲霞洞臨江志稱其有學行
為其鄉後學所師法

　　趙不尤宋太宗裔靖康之難募義兵與金人戰皆捷河
南北盜亟避其鋒曰此小使軍也髙宗即位引衆歸補
武翼郎從岳飛平湖寇飛死檜奪其兵遣刺横州


　　劉子羽崇安人安撫司參議紹興四年坐富平之役為
言者所論謫白州建尋山堂杜門讀書寡酬接㑹蜀帥
呉玠上疏論子羽功請納節贖罪詔聴子羽自便尋復
原官秦檜風言官論之復罷與祠卒

　　吕摭齊州人丞相頥浩子官朝散郎貶梧州司户秦檜
追憾頥浩再竄藤州摭雖在貶所以詩書自娯絶不知
遷逐意

　　韓璜為右司諫與樞宻富益柔善益柔薦之秦檜數忌

益柔由是與璜俱罷謫璜監潯州酒税

　　孫偉謫融州寓桂林日久與劉開州父子蔣穎兄弟游
惟以講學為務桂林學問之源自偉始

　　呉元美福州人紹興中為福建安撫司機宜坐鄉人鄭
璋告其作夏二子賦譏時宰又謂其家亭號潛光有心
於黨李堂名商隠無意於事秦秦檜惡之編管容州州
士從學甚衆嘗遊勾漏山作寶圭十洞記尋卒容人建
勾漏書院祀之


　　趙䕫紹興間南遷北歸常寓正悟寺遍游桂林有二十
四嵓峒歌

　　程祐之伊川先生從孫紹興間避地寓桂林之永寧寺
後帥五羊今子孫墳墓俱在桂林

　　胡寅字明仲崇安人中宣和進士因詆王安石追謫章
蔡誣謗宣仁后紹興二年徙於全

　　沙世堅連水軍人紹興間補義勇軍統制為同列所誣
流海外破黎賊有功經略李浩拔隸帳前復其官後張

栻帥桂辟以自隨經略劉焞苦留之適妖賊李接起容
南嘯聚蟠據焞邀世堅統率諸軍生擒李接盡降其衆
以全功轉四官除本路副總管召至闕下引對稱㫖除
果州團練使知宜州

　　仇愈字泰然益都人第進士累官陜西都轉運使時金
人無故歸侵疆計叵測愈力陳非䇿秦檜方主和議謫
愈居全州

　　王循友知建康嘗罪秦檜族黨安置藤州鄭玘有嘲謔

講和之語竄容州

　　傅自得懷州人知興化軍謫融州杜門讀書無復仕進
意宰相陳康伯奏得自便乾道間復故官泊如也

　　林光朝字謙之莆田人南渡後以伊洛之學倡東南者
自光朝始年五十登進士累官國子司業是時張説再
除僉書樞宻院事光朝不往賀遂出為廣西提㸃刑獄
梁安世字次張括蒼人屏風嵓有安世詩彈丸巖賦乳
牀賦安世在桂與徐夢莘最友善


　　孟浩字養直宜春人與徐夢莘同時在桂同修鄉里㑹
袁志稱其廉介為文有法度先是奉新有王從言辟桂
憲幕亦與其同時諸人游龍隠嵓其字曰師孟

　　李孟傳字文授李光子也歴官太常丞考功郎韓侂胄
與孟傳故嘗致意孟傳謝曰行年六十去意已決侂胄
慙而退左遷知處州復遷廣西提㸃刑獄

　　姚宋佐字轉之桂陽人有詩名曾在桂與劉愈泛舟西
湖


　　張忠恕字行父宰相張浚之孫以祖任入府幕時韓侂
胄權勢薰灼嘗奪民間已許嫁女夫家以告忠恕白尹
歸其父母尹不能難調廣西轉運司主管文字

　　李如圭字寶之吉水人與臨江劉正之豫章黄銖宴集
龍隠正之字公權如圭正之後皆有聞魏郡子羽時亦
在坐

　　趙孟適字君啓曾與陳鐸諸人遊龍隠南安志載孟藡
知南安軍有惠愛


　　程松字冬老青陽人慶元中韓侂胄用事呉曦為殿帥
時松知錢塘縣諂事曦以結侂胄極意獻媚侂胄累遷
同知樞宻院事自宰邑至執政纔四年開禧元年以資
政殿大學士知成都府四川制置使侂胄決議開邊期
以二年四月分道進兵命以為宣撫使興元都統制呉
曦副之尋加曦為陜西招撫使許便宜從事松將東軍
三萬駐興元曦將分軍六萬駐河池松至益昌欲以執
政禮責曦庭參曦聞之及境而返曦納欵于金獻闗外

四州地求為蜀王有告曦叛者松哂其狂未幾金人封
曦為蜀王曦遺松書諷使去松不知所為㑹報金人且
至百姓奔走松亟望米倉山遁去由閬州順流至重慶
以書抵曦丐贐禮買舟稱曦為蜀王曦遣使以匣封致
餽松望見大恐疑其劒也亟逃奔使者追及松不得已
啟視之則金寶也松乃兼程出峽西向掩淚曰吾今獲
保頭顱矣曦誅詔落職降三官筠州居住又責果州團
練副使賓州安置死於賓


　　趙與權字悦道鄞人曾與翁子東諸人遊辰山後立朝
有清直名

　　柯夢得字東海莆田人以善楚辭為其鄉方信孺所知
曾從至桂信孺請其為撰先運判崧鄉祠迎送神曲

　　胡夢昱字季昭吉水人寶慶初以大理評事上書言濟
邸事援晉太子申生漢戾太子及秦王廷美事為説忤
史彌逺意御史李知孝附彌逺劾之羈管象州卒後人
過其處指曰忠直之居夢昱與胡銓同邑人稱小澹菴

曾原一字子實寧都人博學工詩在桂與趙希囿輩同
遊諸山結江湖吟社所著有選詩衍義蒼山詩集

　　楊允恭字謙仲長沙人為道州教授曾在桂從李曾伯
遊龍隠

　　郭顯者不知何所人居桂南溪之劉仙嵓一稱住山道
民一稱南溪郭顯然卒無可蹤迹之者獨有南溪卜居
銘首言士大夫以金人之故多南遷似避地中言志在
神仙似方士末言榜揭歸去又似棄官入山者


　　呉億字大年蘄春人灕江之水月洞及龍隠皆有所篆
俱自稱為谿園居士

　　元文升宋末丞相天祥弟璧之子也信國死難以升為
嗣後仕元海北廉訪使卒𦵏於鬱林之八壘岡子孫遂
家於鬱今有文丞相祠其裔諸生文運熙者尚藏明初
解學士縉書公上已詩以貽廉訪子良錫云

　　額森鼐泰定間為儲祥院使天厯初臺臣言其所至擅
殺官吏俘略子女貨財刑部鞫之獄成杖而竄之南寧

籍其家

　　楊舜民字子春蜀人登元進士任清湘縣丞至正間避
兵靜江嘗作新城碑記竪逍遥樓上

　　張志道醴陵人任海北遂溪縣簿元末寓靜江嘗以春
秋授學者

　　劉三吾字如孫茶陵人元鄉貢進士任永平教諭至正
甲午避兵靜江平章額爾濟訥擢主本路學正陞提舉
一時從遊者甚衆


　　劉恢字志道常寧人元末避地靜江為宣成書院山長
有學行竟以老終

　　王偉字士徽長沙人寓靜江徳行純謹工於五言長津
明胡純字希一平陽人仕元為翰林供奉洪武初謫居
桂林閉户却掃潛心性理之學都督韓觀嘗造其宅不
報謝觀再至謂曰先生於觀似無情者純曰將軍知我
我固如此所謂士伸於知已者觀歎息而去

　　李文仲桐廬人洪武六年以吏部員外謫藤州同知文

章政事蔚然有聲卒於官士民悼之

　　羅時周易大年俱江西人同謫馴象衛十五六年與丁
顯周禹文譚翼輩討論性理商𣙜古今一寓之於詩更
唱迭和數公竟卒於貶所

　　向璇進賢人洪武十八年進士歴官應天府尹建文時
坐累謫廣西靖難後復官

　　潘長壽洪武中以僉都御史謫知潯州府政尚寛平勤
於撫字雖谿峒猺獞亦皆感化


　　譚翼字南宿大庾人洪武乙丑進士授龍溪丞未仕㑹
星變求直言翼應詔建疏語涉諸王髙廟怒曰此又為
葉居升邪葉居升者平遥訓導嘗諫諸王毋練兵得重
罪遂謫翼戍馴象久之徙奉議與潯人講學賦詠者四
年建文二年起知龍溪未就道晉車駕郎中與黄練相
籌議靖難師至不屈赴火死妻鄒氏子仕謹皆相繼死
潯人聞而哀之

　　杜伯恭秦郵人洪武間由國子生出知武縁有循良風

以言事謫戍馴象衛與丁顯輩為莫逆交後膺薦剡得
歸

　　丁顯字彥偉建寧人洪武乙丑進士及第第一人以言
事謫戍馴象衛

　　周禹文香山人洪武乙丑進士官御史坐事謫戍馴象
衛

　　王度字子中歸善人洪武中以明經薦為御史糾繩不
避權要建文時北兵起李景隆敗度宻陳便宜被讒稍

疎斥靖難兵南下益急度募兵勞軍比鳳陽失守方孝
孺與度書誓死社稷壬午秋七月戍賀縣千户所坐語
不遜論死夷其族

　　蔡運南康人起家貢士歴官四川參政清勤直諒不諧
於俗罷歸起知賓州有惠政遜國時祝髮隠㑹稽雲門
寺因稱稽山主人

　　解縉字大紳吉水人洪武戊辰進士永樂間為翰林學
士直文淵閣時上方用兵交阯公力言交阯古羈縻國

通正朔時賓貢而已得其地不足郡縣上遂疎公出為
廣西參議尚書李至剛奏公怨望改交阯寓藤州石壁
之水月嵓盤桓旬月藤人士多從之學傅惟宗最洽家
有手書猶拾襲珍焉

　　俞得儒浙江人永樂中以御史直言出知賓州十餘年
士民懐之

　　鐵福安鉉之子也靖難兵起鉉屢挫其鋒及成祖登極
縛至殺之罵不絶口謫其子福安戍河池州


　　薛巖閿鄉人為大理寺卿坐累謫戍廣西永樂初安南
國王為黎季㹈所殺其孫陳天平自老撾來歸季犂子
蒼表請還國立之上命總兵官黄中以兵五千送之還
中以巖往至芹站伏發劫天平巖被鹵死之

　　饒彜字士中臨川人工詩畫永樂間寓居平樂既歸昭
人慕之以遺墨為重

　　黄讓字用遜蕪湖人景泰中為御史時門達用事横甚
讓嘗因事笞其所遣人達怒令偵者摭其所役聴事人

為賕謫戍廣西㑹赦乃還

　　劉敬字子欽吉水人為刑部主事坐累謫戍南丹困阨
中處之裕如無幾微隕穫態人稱其賢學士曾棨薦之
起為新淦學訓

　　何楚英字邦佐南海人天順初以御史謫貴縣簿興利
除害尋擢知本縣進本府同知仍掌縣事修學校葺城
池建縣㕔益有政聲以才能遷秩去官至廣西參政

　　楊瑄字廷獻豐城人為御史論曹吉祥石亨二凶上怒

詔獄謫戍鐵嶺道遇赦還或謂公宜詣二凶謝公不可
復謫南丹衛二凶誅召還歴官浙江按察使

　　劉規四川巴縣人舉進士成化間以御史謫判鬱林親
賢去奸一時推重

　　王坦平原人舉進士成化二十一年以給諫謫北流主
簿時縣猶全設坦以邑小員冗為民蠧疏裁丞簿猺賊
出沒民輒流亡設䇿防禦練民兵巡守寇盜屏息

　　閻鼎成化中以浙江道御史謫平南縣簿剛直不阿為

政寛猛得宜砌城濬池興利除害卓有聲譽

　　沈政字以正常州人以太常少卿謫梧州推官後寓桂
林卒善詩畫至今珍之

　　楊榮永川人成化間以御史謫知天河縣愛民造士人
咸思之

　　譚仕演字四我南海人僑寓岑溪喜山水嘗遊秋風嵓
得白象之勝入居之嵓故多虎人咸畏懼演竟與周旋
鮮有所害演在嵓採木實以食或十餘日不入村市人

傳以為奇

　　詹志文考感人𢎞治間舉人左遷蒼梧典史久之歎曰
與其縻祿以屈人孰若自樂遂棄官去

　　孟洋字望之信陽人正徳間以御史坐言梁靳相國謫
桂教授洋喜吟諷其詩清逸峭厲時顧璘從開封謫全
州兩相倡和

　　曾烶麻城人嘉靖間以都給事抗疏謫靈川典史

　　張臬進賢人嘉靖間山東參政解送試録犯諱謫靈川

典史後歴陞兩廣都御史

　　馬録字君卿信陽人嘉靖初為御史按山西有張寅者
為人告妖賊録窮治之寅素事武定侯郭勛乃賂勛使
遺書解之録得書具以聞上眷勛貰不問反移寅獄於
三法司㑹勘獄上悉如録指上復疑有黨令張學士孚
敬等廷審勛素以議禮迎孚敬意遂直勛寅得脱前法
司勘官皆得罪去録坐廷杖戍南丹衛録居戍嵗久絶
口不言往事竟卒戍所


　　程文徳字舜敷永康人嘉靖間乙丑進士以編修謫信
宜典史兩廣督撫陶諧禮致文徳於蒼梧主嶺表書院
諸生從游者衆植竹院後作棲鳳臺擢令安福累官大
司成

　　趙貞吉字孟靜内江人嘉靖間官諭徳兼御史犒師大
將軍仇鸞鸞銜之遂被譖謫茘波典史道病留全州入
湘山讀書僧舍居久之以病謝去

　　呉時來字惟修仙居人嘉靖間劾相國嚴嵩父子貪黷

為嵩所擠下獄戍横州嵩敗召還官至都御史

　　董傳䇿字元漢上海人為刑部主事見呉時來上書劾
嚴嵩父子扼腕而歎曰可令呉君獨當此乎會同官張
翀至語合即各具疏劾嵩己而並下獄論戍傳䇿戍南
寧間過横與時來游邕横人士多從者後嵩敗召還官
至南京禮部侍郎

　　耿定向麻城人嘉靖間以御史督學南圻與大學士徐
階善及髙拱柄政上考察科道疏諸與徐善者貶斥幾

盡髙去位公補横州判官尋召用歴户部尚書

　　劉臺字國基安福人萬厯間以御史論輔臣張居正侃
侃五千餘言居正銜之逮詔獄罷歸居正恨未已嗾江
西撫按誘其仇家誣奏他事文致其獄謫戍潯州公入
潯博士家爭嚮之亡何公暴卒二蒼頭繼卒卒之日與
居正同日時人皆異之居正敗賜贈䕃潯州有専祠

　　何喬逺官儀部謫布政司經歴

　　王同休官銓部謫鬱林州同知


　　曾偉芳官兵部謫賓州判官

　　陳楚産官兵部謫鬱林州判官

　　呉文梓官都給事謫崇善縣典史

　　周希聖官御史謫灌陽縣典史

　　張集義餘姚人進士萬厯二十四年以兵部主事謫横
州判一月囘部三十年復謫捐俸錢為課文費未幾還
部

　　范周江南人進士累官至憲副左遷平樂府同知二載

恬淡自如遇佳山水輒吟咏見志去後士民思慕之

　　鍾行旦字不夜四川筠連人崇禎副榜博學善文詞知
茘浦值流寇猖獗公募丁壯守禦民賴全活陞雲南屏
州未任卜居茘浦之筆村

　　嚴起恒山隂人真定籍崇禎辛未進士歴任廣州知府
湖南監司所至多惠政後僑寓南寧值滇賊肆劫南太
恒恐為所害赴水死經三日屍逆流而下至青山崖下
虎負屍起兀坐山麓衣冠儼然面色如生次早土人經

過即見其兀坐處土墳隆起髙數尺矣人咸以為鬼神
厝葬云






　　粤西文載巻六十七

