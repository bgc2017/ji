







　　欽定四庫全書

　　粤西文載卷十五

　　桂林府通判汪森編

　　志

　　平樂府

　　西山即昭山也距城西百步灕樂二水滙有巨石逕百
尺屹立水中其石正方如印亦名印山(名勝志)　灕江發
源海陽自桂林府來至平樂乃名府江以昭州及平樂

縣在唐宋之季俱屬桂林水經注曰孫吳割蒼梧之境
立以為縣北𨽻始安是也平樂至元時始得自稱府而
府江之名本於此　水經注云始安谿水又西南注于
灕水謂之平水志云樂水源出富川上鄉越恭城縣遶
至郡城入于灕灕樂二水滙處蓄而為潭其深莫測名
曰昭潭下為十六灘最險峻今昭潭驛沿其名又上有
更鼓灘茘浦江自西南注之曰茘浦江口舊平樂縣設
此　昭潭山下有寒泉水深不測名曰昭潭諺曰昭潭

無底橘州浮昔人覆舟於此沉其銅甑甑有銘題後於
洞庭湖中得之疑有潛穴相通耳(杜光庭録異記)　古州城在
府西南樂山里相傳隋唐時築今訛為孤州唐崔𤣥暉
與張柬之等謀誅張昌宗奉中宗復辟後因武三思譖
貶𤣥暉古州司馬尋遣人殺之于此(名勝志)　唐刺史敬
超先與杜甫善甫寄髙適詩序有云今海内忘形故人
獨漢中王瑀昭州敬使君超先在耳城北龍興觀有敬
公井尚存


　　平樂縣

　　鳳凰山據城東北勢如飛鳳層松千株干霄拂雲為一
方之形勝有梅公亭遺址宋景祐中龍圖梅公摯守郡
時建(名勝志)　南山在昭潭南岸雙峰挺出峰下有嵓深
廣數丈資聖寺設焉　東山距城一里多竹木宋嘉祐
中里人太子中舎韓迴澹於仕進隠焉號東山野叟轉
運李師中有詩題其隠所　仙宫嶺在府城北宋元符
間鄒浩謫居以江水不可飲汲於數里外後所居嶺下

忽有泉湧出因名感應自銘之及將北歸數日前泉乃
涸浩使人濬之乃於亂石下得蠏一枚自放於江曰予
至五嶺不見此物數年矣亂石之下又非所宜穴也何
従而出耶易不云乎物不可以終難故受之以解蠏者
解也天寔告之矣是夜有人至門厲聲呼曰侍郎歸矣
求之不見次日果獲賜還　眉山在城東南九里峰巒
秀聳宛如眉黛故名又里許為縈山山有九峰縈紆曲
折莫窮其致　白雲嵓在城東十里叢林蓊蔚洞門翼

然有古藤盤繞之其中寥廓盛夏常寒成聲肖象之屬
甚夥　華盖山在城西十里夕陽返照有似火焰明初
解縉詩云火焰山危下夕陽即此山也　密山在城北
十里羣峰迴合環擁郡治故名近城五里有龍嶽峰宋
鄒忠公得志軒云前有峰數十仭曰龍嶽即此一名龍
躍考槃之水出焉跨澗有橋曰覽勝　聖山穿山誕山
俱在縣東北樂山里聖山者以譚氏二仙女尸解於此
而名巍峩插天絶頂髙平俗呼仙殿石前有梳粧臺左

右列翠竹二枝仙子將飛騰清風徐來疎篁拂座爽氣
瀟然　穿山三峰並立半壁開一圓竅可通往來　誕
山亦有三峰譚氏二女産此山下及長修黄老之術不
知所之一日里人以不雨為憂二女至謂之曰汝能餉
我即可得雨翁第餉之未信也二女甫去果大雨如注
翁知其神追覓不見山下呼之則上應山上呼之則下
應循至一巨石四周無草木二女之衣帶在焉翁異之
白其事於衆是後恒見二女於石上櫛髪因建廟山下

祀焉　陶李峒唐天祐二年太尉陶英忤朱全忠因授
征南將軍出鎮昭州故以疎之全忠簒位英懼禍隠於
誕山家焉同時有李太尉者簪纓相似子孫累代締姻
其山下有峒因目為陶李峒　誕山之水北流至榕津
與沙江合即故沙亭縣也其上有走馬坪　縣之津平
里在虎步江口有廢茶城縣址其上有目嵓髙數十丈
下有巨石近頂左右有兩小嵓宛如人目黑白分明(荆州
風土記)


　　賀縣

　　按桂嶺一名臨賀漢書張耳傳秦有五嶺之戍廣州記
大庾始安臨賀桂陽揭陽謂之五嶺是也盛𢎞之荆州
記云臨賀山中有二竹大數十圍有盤石徑四五丈清
滑如棋局二竹屈垂拂掃石上絶無塵穢未至數十里
風吹竹音如笙簫臨水出焉流合賀水元和郡縣志云
臨水一名賀水源出富川即此水也臨賀水逕龍門灘
水深百尋大魚自躍登此門化為龍不過者曝腮㸃額

右在縣東南一名龍谿(名勝志)　浮山在縣東十里挺出
江中雖洪濤汎漲此山不没上有迎碧亭　甑山在縣
西十里髙千餘丈舊名幽山唐刺史李郃來遊名瑞雲
宋守鄧璧以此山多雲氣因改今名其上有泉注為池
名曰仙池　仙池之水流入橘江以注于賀而玉山泉
天堂嶺之水皆注焉按玉泉山在縣西北天堂嶺在縣
南各去十里其泉皎潔四時不絶縣北二十里有七十
二峰攢奇競秀其中多橘是曰橘山乃橘水之源也唐

時有銅冶今廢　天師舊宅在賀州道籙以為𤣥中大
法師今以宅為廟廟中有美異果實往來人食終無患
惟勿採取取必致禍(風土記)

　　茘浦縣

　　鵝翎山在縣東五里嵓壑相承虚明變幻中有巨石如
鵝故名或云娥英語音相近(名勝志)　卧山郡國志云茘
浦有卧石其形似人而徧體青黄隠起可以祈雨小舉
小雨大舉大雨　茘江源出崇仁縣茘山今入永福界

輿地記云茘溪多桂不生雜木樵採皆桂有丹竹江出
峰門瀨水出魯山其流皆入焉　鏌鎁山在縣北四十
里險峻如刃昔人置闗其上即漢地里志之茘平闗也
土名界牌峽　水經曰灕水南過蒼梧茘浦縣注云瀨
水出縣西北魯山之東逕其縣西與濡水合出永豐縣
西北濡山東南逕其縣西又東南流入于茘浦縣注於
瀨谿又注於灕水之上有灕水闗灕水又南左合靈谿
水口出臨賀富川縣北符靈岡南流逕其縣東又南注

於灕水

　　富川縣

　　秦山在縣北一百八十里荆州記云吳孫權時此山夜
雷暴震開為洞者六有石鼓石壇昔傳仙人所居(名勝志)

　　丹竈山在縣南一百二十里下有竈溪宋陶弼有詩
(通志)　歌山在縣境昔馮乗有老人自少不婚善謳聞者
流涕及病將死鄰人送之此山老人歌以為别餘音數
月不絶(名勝志)　白雲山在縣南百餘里宋張純有詩


　　碧雲嵓在縣治南嵓洞深邃洞門上有石脈成三大字
曰廣陽島　萌渚嶠在馮乗縣北一百二十里即五嶺
之第四嶺也與江華縣分界　桃母嵓在縣北四十里
水湧平地是多産桃　穿石嵓在縣南六十里虚明爽
朗道人莫公居焉宋林道人有詩　仙嵓在縣治十餘
里洞口多桃花中則空濶上如覆盖石芝懸結青黛㸃
綴榕根三四條如絲拂直垂入地半山間開牖光明中
擁石堆如假山狀可坐數人旁有深潭魚鱗遊泳淺流

一線瀉出洞口清潔可掬一竒觀也　通山嵓在縣東
三十里一名祥雲洞中有一竅通頂又有石棋　龍溪
山在縣北五十里龍溪之水出焉　富江在縣東源出
桃母嵓南流合賀水東入于海　白源水在縣西三里
水自山巔而出色白如練　龍泉井在縣南一里井口
皆石水流自石出　犀牛井在縣東北三十里明袁衷
有詩

　　恭城縣


　　燕子嵓在縣南里許外峻頂寛有石嵓如燕巢然(名勝志)

　　金芝嵓在縣東三里石室髙朗乳垂如芝　穿嵓在
縣西十五里嵓至深邃有谿源從中出舟行如在月中
爽氣逼人　銀殿山在縣東北八十里元和志云其下
有鍾乳穴十二所是以山際明白如銀或云常有白雲
繚繞逺視如宫殿故名　平島山在水西方輿勝覧云
唐葉靖祖墓在此靖有道術嘗與明皇乗雲幸陳滿堂
家每歲上必來省墓去墓十里有大悲寺元豐初有客

葉姓者借宿於寺因口占詩八句僧但記其結句云明
朝蓬島去白雪滿頭飛詰旦啓户人馬遽失

　　修仁縣

　　蘇山在縣北十里宋皇祐間知縣狄道誨討山冦經此
夢蘇子卿神來棲因禱焉師㨗請于朝即其處建廟祀
之賜額神應因名曰蘇山廟前有樹一株明𢎞治間知
縣葉某將伐之轟然有聲猛虎隨至乃愳而止(名勝志)

　　昭平縣


　　靖尉山在縣南二里舊經云唐開元中明皇從法師葉
靖乗雲幸此山山有御座基又幸前進士陳滿堂家未
㡬其家生金笋滿堂尋亦不知所往(名勝志)　玉臼泉在
縣西北十里龍門峽左宋治平間刻龍門玉臼泉六字

　　獨山在縣北一百二十里巍然特立周圍皆峭壁不
可躋南一穴深三十步廣二十六步髙千尋可通山巔
寇起居民縁梯而上下視以石撃之寇不敢犯　五指
山在縣東一百八十里其中深廣入僅一線可容一夫

扼之則萬夫莫過

　　永安州

　　方輿勝覽云三石在城南十里偽漢時有兵入靖江過
此黎明遇獵者牽黄犬逐一鹿兵以鎗刺鹿徐視之石
也已而人犬與鹿皆化為石鼎峙道傍今一石尚有鎗
痕(名勝志)　䝉山在城東五十里唐䝉州䝉山郡治所其
名亦取焉　通天嶺在州北三十里相傳昔立山縣人
夜卧山巔至夜半嶺忽髙及天其人頓覺以手摩之歸

白縣令往驗果然因發民丁周圍鑿窟數十穴實薪燒
之如龍吟者數日乃絶遂不復髙其穴猶存　銀江在
州東源出平峒逕上龍滙於西江西江源出茶山在州
之西故名　激江在州南源出古眉東至於藤南入於
海　金麻江在州北源出榕峒過山灣㑹古東古爽入
於灕

　　潯州府

　　潯江在府城東黔水自城北鬱水自城南至此合流東

下蒼梧入海城南十里有羅葉水又五里為淥水城北
三十里有都邪水東北五十里之大隍水西南五十里
之繡江皆入焉按志淥水出曠野中怪石甃其旁水泉
深碧中有巨魚人以為神不敢采捕繡江與横眉水合
流湛碧如繡即唐置繡州處(名勝志)

　　桂平縣

　　南湖在城南延袤二里中有洲洲上有平波南浦兩亭
(名勝志)　銅鼓灘在城東一里多巨石春夏水漲響如鼓

聲又下為碧灘弩灘思傷灘砍石灘皆最險者　思陵
山在城西五里一名西陵有嵓曰三清嵓宋淳化初州
守姚嗣宗常遊因名姚翁嵓有泉曰湧泉即思陵水之
源也　獅子岡在城西十五里以形似名　寳子嶺在
城南三十里出五色石子如寳積然　鳳巢山在城西
五十里下有龍潭　石鹿山紫荆山俱在城北五十里
又西為羅影山　白石山在城南六十里兩峯並立下
有嵓洞通北流勾漏世傳葛洪嘗往來其間上有㑹仙

嵓磴道險峻而嶺甚廣可容數十人有煉丹竈八仙石
俱在獨秀峰側有泉曰潄玉始流微細鳴鐘鼓則泉湧
出道書第二十一洞天有清真觀一名陽明觀内貯宋
太宗御書　羅叢岩在縣西南六十里嵓中明爽可容
三百人内有碧虚洞由石穴而行通行平坦屈曲約半
里許出於嵓東洞内有石佛石磬石獅石牀相傳宋程
明道正叔二夫子築臺讀書於此其下有靈源洞亦由
石穴而入通行平坦其屈曲約一里出於嵓西内有石

羅漢象馬魚龍之屬　崑崙崗在城西七十里又西南
為崚嶒嶺路極險峻　雲合嶺在城南八十里危聳而
秀雲合則雨　石梯山在城西一百里削直如梯路通
容管　水表山在城東南頓嶺在城南俱一百二三十
里　閬石山在城北一百六十里一作碁石峰巒競秀
如列旌旗五代時狀元梁嵩讀書於此嵩平南人　永
通峽在西北境大山夾江延袤數百里勢極險&KR2337;猺賊
所出沒明韓雍討平之原名藤峽舊傳峽口有藤大如

斗長數百丈連峽而生公命斷之汁流水赤賊巢始沒
正徳十二年都御史陳金奏改今名鐫有勅賜永通峽
五字於石

　　平南縣

　　龔江在縣東南一名都泥水西通邕宜二江東過藤梧
入海縣有烏江白馬江流注之唐龔州以此名(名勝志)

　　燕石山在縣東南十五里圖經云每春夏羣燕皆巢石
頂唐以置燕州焉　遊魚洲在縣前大江中秋冬潭清

水涸洲出如魚遊形　淥水河在縣東南二十五里接
大江上有石鼓叩之清越　蛇黄岡在縣北四里岡勢
盤紆出蛇黄每嵗九月邑人掘深七八尺始得大如雞
子小者如彈丸其色紫磨之可傅腫毒尤治小兒驚癎

　　思鵝嵓在縣西二十里石狀如八角樓又有髙陽嵓
與之對峙嵓宇髙曠前瞰平野相近有胡叟嵓又有暢
嵓其中石門石榻流泉濺出宛如跳珠又二十里為西
嶺宋守姚嗣宗詩井邑倦炎酷西嵓境獨清即此　藍

峒山在縣南六十里竅穴甚多其下有藍峒村上有石
脚嵓或云通勾漏　維靈山在縣東南八十里九峰錯
立下有深潭　髙陽嵓在縣西北九十里内有宋治平
中詩刻以地勢髙而甸陽故名

　　貴縣

　　縣城南江即鬱江也縣南四里汎水江縣東龍山麓沙
江皆入焉又有寳江一名浮江自賓州來東津江自巡
司前龍江分來横眉江自鬱林州來徼江自興業縣來

武思江自博白縣來俱流注於鬱(名勝志)　鬱林郡故城
吳鬱林守陸績所築治東北有谷公井相傳漢刺史谷
永鑿也治東南有陸公井南漢乾和中刺史劉博古種
橘於井傍又名橘井　縣南鬱江之傍有紫泉無源偶
現紫色輒符嘉應自是邑人每候以為祥縣西北有石
井亦通大江水竭則嵗荒因名司命井　廖家井在縣
北塘中有石洲其上有紫紅亭遺址　嘉魚井在縣西
泉通江穴時出嘉魚又里許為南澗井東有卷石蘇軾

大書南澗二字又里許為東井怪石湧出水流石底又
里許為謝公池以唐守謝雕浚之而名　瑞松井宋孝
子梁詔所居傍有甘露著松樹上後為廣東提刑幹官
蘇軾南遷與詔相見詢知狀為署其亭曰甘露林曰瑞
松其讀書處曰薰風　龍腹井在縣北二十里水深數
尺攪之色濁汲之旋清禱雨輒應　潮水泉在縣西六
十里其水盈涸不時或遇祈饗一日至三四十潮漢封
其神為澄瀾公唐設潮水縣於此至宋廢　南山在縣

南十里上有七星嵓二十四峰峭拔竒秀甲於一郡山
中石室有石笋佛像龍田之屬有景祐寺宋咸平初嘗
賜太宗御書凡二百二十軸藏於此　東山在縣東二
十里峰巒秀特相傳唐時有何特進履光二人隠此山
化為石今山頂有石狀如二人並侍西北一峰望之如
婦人搭帔簪花俗呼新婦嵓　北山在縣北二十里上
有瀑布千仭禪僧羽客多所棲止古經云周穆王時山
上有物相鬭頃之一女子號泣云吾乃神也因金牛星

驅雷電與山頂石池神物相鬭今神物已化為石牛矣
每旱殺牲取血和泥塗牛背以鹹鹵塗牛口歌牧牛詩
以樂之祀畢即雨泥盡乃晴又十里為顯朝岡陸績為
守嘗登之仍鑄渾天儀於其上　西山在縣西三十里
五峰並立山多躑躅花　銀山在縣東北上有石函望
之如銀俗呼為仙函　龍影山在縣南石壁上有五色
彩畫龍形(風土記)　思嵓山在縣南七十里山中有居思
娥者人恒見之不知名姓世代問之則曰此山中人也

人號之曰思嵓異人山多竒花果味與常别取而懐之
輒迷不得出(名勝志)　龍馬山在縣西北七十里山多虺
其毒殺人用冷石屑著瘡内即活俗傳有馬嘶及奔踶
聲主多疫癘　登仙崖在北山路傍去縣七十里接神
女嶺或聞山上有宴樂聲則嵗穰人安　馬嶺龍山皆
見唐書馬嶺一名馬度唐已前馬嶺縣設此龍山則唐
貴州懐澤郡下注云有龍山

　　南寧府


　　古邕州城在今城南二里基址尚在邕溪水之所逕也
源出欽州流經四方嶺馬退山夾古邕州前入大江攷
韻書邕字從川從邑以四方俱水也(名勝志)　南寧故屬
左江然當郡亦自有左右江之號左出廣源右出莪利
此二土州之水滙於合江鎮流入横州是為鬱江鬱江
左江也至潯州與右江合右江一名黔江　南寧有負
金山石皆黑青其頂石有穴狀若馬蹄水深尺餘郡中
童子初學書必投□穴中然後汲以研墨土人呼為右

軍硯池也(段公路北户録)

　　宣化縣

　　縣治五花嶺舊三清觀基也發源自望仙坡分脈微茫
突起五阜伏城内外一府治一儒學一城隍一即今縣
治一天寧寺在城西僅百步許較之衢市或髙一丈或
髙二丈或髙七八尺氣脈融結有如五花故名(名勝志)

　　望仙坡在城東北一里相對羅山古有羅秀者修煉於
山頂上昇而此坡與之正對故以望仙名宋狄青孫沔

余靖征儂賊駐師於此陶弼建三公亭於其上與望仙
相拱揖者青秀山也距城東南十里雄竒秀拔為邕江
之砥障嵓洞相因出泉甘冽羅山距城北二十里髙擁
南城俯瞰北湖迺秀道人修真之所上有北市龍潭祈
禱輒應其相連為馬退山山勢趨而復返如馬之退故
名舊有茅亭栁宗元為之記又十五里為苦竹山其山
多生苦竹延袤㡬里　道人山在城東北十里形如道
人之冠因以名之　聖嶺山在城西三十里峰巒秀聳

雲鎖其巔則雨立至　都石山都茗山俱在城東六十
里以山純石且産茗也西北為都龍山蜿蜒起伏若遊
龍狀諸山聨帶隨之　思玉山在城東七十里跨栁賓
界險峻難登望如堆玉故名又十里為横山宋置横山
寨者横截江湖市馬之要區也又十里為石燕山山出
石燕天欲雨則飛出又十里即崑崙闗孤撑巉峻於羣
山之上曩嘗設險以扼蠻峒闗上有臺可以瞭逺宋皇
祐間為儂智髙所據安撫使狄青破其闗勝之魏禹卿

西事珥云狄武襄以上元夜奪崑崙闗破儂智髙闗扼
賓邕兩界水南北分流勢不甚峭而險仄難行騎者亦
以為苦旁多岐嶺與諸夷通若據崑崙須防間道云

　　伶俐水源出崑崙山流入大江與鬱江合而鬱之上流
曰靈犀水時有靈犀出沒亦名靈灣其曰八尺水源出
交趾界可濾水源出大明山龍溪源出銅鼓陂扈江源
出如禾鄉者皆注之

　　隆安縣


　　縣城外有馬晩橋鸕鷀渡灣空渡皆以濟大江者稍逺
為可盧江渡那縁渡又逺為曲流渡江源自田州來逕
縣左旋繞去城五十里灣成九曲以達郡境云(名勝志)

　　縣東江岸有三峰圓而秀與學宫對名曰三台又五六
里有岜野山嵓池四塞如城内有蓮花塔座踞一石人

　　感昭嵓在縣西二里其山上下昭徹故名　逍遙山
在縣東四十里髙五百尺嘗結雲霧過者或聞其中有
鼓樂之聲絶頂有池不溢不涸又二十里為隴鴉山山

下有嵓二亦多怪石如蓮花佛座之狀　葢橋山在縣
南二十里中有嵓穴積水架梁傅云自上古神農時至
今不朽又三十里曰梅龜嶺廣延一舎樹木叢蔚鳥獸
繁殖相傳有神龜盤於古梅樹故名　陽明洞在縣西
北三十里王文成公征思田時舟經於此刻陽明洞天
四字及平南記一篇

　　横州

　　横槎浦距城西南十里源出山谷流入鬱江晉咸熙中

隐士董京遇一仙人秋夜横槎於灘上枝榦扶疎堅如
鐵石色漆如黑光瑩照人其上故有浮槎館秦少游嘗
寓焉(名勝志)　鬱江在城南源出廣源州之廣源山流遶
學前形如半月一名月江西岸七里有立石髙二丈許
形如牛皮大鐫横州二字相傳仙人所書清江在州北
十里出石魚天隂有翼飛出武流江在州東南二十五
里源出靈山縣界俱北流入州以注於鬱　州東十五
里有古江源出震龍山流經緑藍至烏蠻驛入於鬱設

巡檢司　烏蠻一名烏滸即漢谷永所招其上為烏嵓
山去州東城六十里偽漢主名巖乃易為烏蠻攷異物
志稱烏蠻在南海郡之西安南都統司之北即烏滸蠻
也古□子産國有烏蠻灘焉漢建武中國廢如此則烏
蠻之名不起自偽漢矣伏波廟在烏蠻山麓　烏石嶺
距州一里石色純盧故名　古鉢山在城北七里頂突
而圓如僧鉢盂狀州鎮山也其脅有半山亭鉢之左山
形聨絡如九珠鉢之右山形飛翥如九鳯皆因以名之

有水出焉其旁多産香稻名香稻溪海棠橋跨之　蘇
摩嶠在城西五里傳云仙人董奉亡後人見之於此南
越志云在寧浦郡東南　空籠山在城東十里空明一
竅東西朗然又十里為長寨山形如立筍襟領羅蠶羅
蠶者以山平地突起如蠶房也又十里為天窟山山有
石洞洞口有潭水産嘉魚上有二岐多怪石鐘乳靈泉
蟄燕至盡處有窟通見天日又十里為鳳凰嵓石壁臨
江嵓半翠房如畫房前有臺中有柱如鰲足旁有仙羊

窩後穿一竅可通嵓頂日射之光入洞口　寳華山在
州南二十里其巔常有寳氣故名背為雷公嶺有泉自
石槽中瀉下長數十丈形如掛練唐有二僧居之一騎
白鹿一騎花虎往來入山中人號虎鹿仙人又三十里
為東山多樟楠木盤紆數百里武流水之源也又二十
里為天堂山與石榴山相對相傳古有石橋仙人㑹於
山頂為樵豎所窺雷斧劈㫁其橋今不可登　緑礬山
在州西六十里出緑泉多産礬石又四十里為震龍山

山頂有潭蛟龍所居為横淳賓貴諸山之冠又五十里
為飛龍山相傳昔有白龍自山飛去故名　古□泉在
州北八十里桂海虞衡志云古□乃賓横間名以墟中
泉釀酒既熟不煮但埋土中日足取出色淺紅味甘而
致逺雖暴日中不壊　龍池在横州北唐貞觀中有女
婦陳氏買魚忽有白衣人謂之曰魚不可食可擲水中
急上山避之陳如言避於古鉢山頂囬望所居皆陷為
池


　　永淳縣

　　晩松岡在縣南一里里許為雷峰嶺有雷廟城東三十
里又有雷嵓劃壁臨江俗名雷破嵓(名勝志)　滕山在縣
北二十里岩石滴乳具有衆妙因名衆妙嵓又十里為
龍章山相傳有龍出入此山文彩炳然故名　魚流山
在縣西六十里山中有溪每水漲魚順流而下　司中
山在縣西北五十里産鐵力樟楠諸大木　林公嶺在
縣南六十里昔有林姓者隠此故名　大江在城西即

鬱江也水東江在縣東一里源出梁雞村東班江在縣
東北五里源出領方縣界秋風江在縣南十五里源出
靈山界入鬱江　牛練灘在縣南十五里中有石形如
牛龍泉在城西十里有古洞洞有石竇通於大江

　　新寧州

　　𤣥天洞在州南一里石峰特立上洞寛平仰之有隙通
天光其下為印山(名勝志)　三峰山在州北環列如屏俗
名筆架山其下為金雞嵓　石龍洲在州城西數百步

連亘千丈横截江流三面皆水中一白石長數十丈出
地不盈尺狀如龍之蜿蜒又二百步有廽瀾磯巨石突
出横江鬱水至此西流　慈烏石在州東北一里即州
治之脈也磊石星布望之如羣鳥飛集雲際　鮎魚灣
在州西五里羣峰壁立江畔一石不數尺垂宛若魚形
又五里為犀牛洞洞最虚明可列數十榻有池一泓其
水自石滴下清冷不竭　獅子嵓在州西北十里半山
有洞洞口寛數丈平坦如砌石覆其上又一石蹲踞如

獅故名稍入邃曲空曠竒傑萬狀再循一隙則亂乳懸
崖迥非人境　朝冠山與州治相對距二十里望之儼
然澗水出焉合流曲折以入大江　石人埠在州東五
十里接宣化界有石如人卓立水涯若偵候者　風聞
凹自安南界分流又自思明龍州合麗江而下

　　上思州

　　獅山在州北二里一作思山州名因之相近為文嶺山
突如三台故名山出温泉(名勝志)　州前有六馬嶺其形

如拜又其東有楝銅山山下有三百谷口　恃武嶺在
州之左髙百丈上有土城世傳馬伏波所立其麓為甘
燕嵓相對有胡恃回車二嶺亦有土城　獨秀峰在州
東南五里其背為獅子潭水面一石蹲踞昂首若獅子
然　明麗峽在州西八里又二里為鳯凰山其北曰王
侯山上有廨址名王侯寨　柳槐山在州西十二里以
多柳槐二樹故名又十里為排陽嶺四周石壁山半有
泉懸如瀑布下注成溪　淥玉山在州北十里雷電時

出澍雨立至又二十里為北梯嶺又十里為東香山嵓
峻洞深怪石層出入洞者持炬照之上有弄懐山三字

　　四方嶺在州西四十里其上有潭名曰天池又四十
里羣峰巑岏百溪叢注名曰十萬山即明江之源也達
州而西合左江水其側為葫蘆灣　上魚江在州西南
與小江水合　龍跳溪即扳龍溪去州五里上夷下鋭
世傳以龍躍名嵓有穴數口春水蕩漾則魚集於嵓隈
云


　　太平府

　　麗江在城南即左江也出廣源州流經憑祥龍州合明
江諸水遶郡城西南東三面至合江鎮與牂牁水合人
謂之府前江　太平城曰壺城闗曰壺闗盖江水自北
來遶從東北去屈為壺狀故名壺闗距城北三里又有
廢伏波闗在衣甲山下相傳伏波征交趾所築一名威
震闗　金櫃山在江之東山形如櫃其中虚明可容百
人又三里為蛾眉山屹立雲表秀而長也相對為白面

山

　　崇善縣

　　崇山即舜放驩兜處唐沈佺期有従崇山向越裳詩朝
發崇山下暮坐越裳隂西從杉谷度北上竹谿深按竹
谿古道明水杉谷古崇岑九真圖云崇山至越裳四十
里杉谷起崇山竹谿從道明國來於崇山北二十五里
合水攲缺藤竹明昧有三十峰夾水直上千餘仞諸仙
窟宅在焉楊用修以為當在交廣之域似必當地也(名勝

志)　崇官山在舊縣北二里其山空洞竅通於江又里
許為石門山江中巨石峙立中通如門　隴峽山在城
南三里又里許為五廩山山多羊桃子俗名五廩子

　　白雲山在城東四里方嵓連亘如玉屏有七洞相連而
白雲最勝洞口懸石叩之作鐘聲夜静有光如燈出入
洞門人謂之佛燈其下有雲泉　青連山在城北十里
山勢綿亘三百餘里峰巒矗立望之青翠相連故名其
陽有青山嵓髙濶深邃石乳懸綴竒怪萬狀脱函成堆

盖異境云又三十里為盤環嶺純土可耕望見太平安
平二州又名望州嶺　嶅頭山俗名雞籠山在城東北
四里即嶅山也屹立江心其頂有方石長八尺四面花
闌中有石紋自然成樹如丹桂狀　西事珥云嵓淋在
太平之模村入嵓二十步幽暗如晦夕有野龍濳伏其
中村婦每欲見之則盛飾唱土歌入嵓龍乃出馴柔若
素習者入村婦懐中盤伏良久乃去間脱下遺鱗婦珍
藏而歸以為獲神之貺若侮䙝之雷雨驟至　龍馬泉

在府南峰近江數穴與江相通上有榕樹覆蔽成畆或
曰潛龍於此即太平八景之緑樹神湫也

　　左州

　　天燈山在州南門外以常現仙燈故名(名勝志)　銀甕山
在新村其山臨江山頂有洞以古仙埋有數十銀甕於
此　金山在州西北二里有嵓曰通幽竒峰錯峙怪石
環列上有架壑亭鐫金山二字亭後有流霞峰最髙登
之則八表在目雙清獨秀諸峰皆聨絡焉　雲嵓山在

州東三里嵓有二層平廣如一中多竒乳作雲物花草
狀亦名雲州又云落成嵓　柏嶺即北山嵓也在州治
南三里中虚可容百人隈曲盤旋巧緻足觀前有二坎
深不可測後有拱臺若金猊座傍垂石乳又如白龍狀
座上有蓮花瓣正似米麥木犀堆積萬㸃叩之鏗然有
聲　傳感山在咘亮村離城東南八里一水中流竒峰
對列若烟雲花卉之狀遇水隔處輒負浮槎以度之詰
曲環遶約里許旁通小嵓皆可遊觀有擎雲羅漢佛子

度闗諸臺瓊花通天石鼓諸洞及洗心池羽化菴皆天
然之妙不費雕琢　橋龍江在州前出自陀陵之三清
山合諸水流經龍光村環州治而南入於江　龍泉在
州東二里髙山聨絡一石擎起若龍頭然石下湧出源
泉四時不竭滙為一池形如半壁北流與橋龍江合

　　養利州

　　右嵩山在州南小印山在州西各去一里印山其形方
正似之蒼秀奇特右嵩一作古嵩(名勝志)　弄月臺在州

東南二里田中一大石髙如臺圓如月上下相映人登
其上如在月中　武陽山在州東三里有武安洞滴水
成溪與瀑布泉合流入於江名曰洞溪之水

　　上石西州

　　州南有白馬洞洞口隔水决乾乃行秉炬而入初暗後
敞懸石盤旋如芝如蓮如龍蛇虎豹不可勝紀右距州
三十里

　　思恩府


　　獨秀山在舊城東半里一峰獨立不與羣山相連八景
中獨秀晴嵐即此(府志)　仙女山在舊州城内前有大澤
水光如鏡俗名仙女照鏡潭(名勝志)　白雲棲霞滴玉通
天諸嵓俱在舊州左右舊州距今治五六里　暗山在
城北十里五峰在舊府學前内有仙嵓石室　獅子嵓
在郡東南中空石懸如乳人物花鳥多所竒狀　清水
江在郡城北有通津二水出城中合橋利以及䭾䝉江
皆流注之亦洪水涵之下流也　人影山在洪水江右

有人影在山半石壁上作招搖態

　　武緣縣

　　起鳯山在縣東十里平地特起兩峰軒翥如鳯上有飛
來寺(名勝志)　伊嶺山在縣南三十里上有懸嵓宋嘉定
間周師夔結菴修煉於此有古刻詩像銘贊　西江在
縣西門外源出大明山劒江至白范村合仙湖江抵縣
城西相傳水中有石鼓撃之必致風雨　南流江在縣
南二里源出大明山之淥黎江合下沙博澁二水經陸

咘下黄下洞諸村㑹西江流出南寧入大江　江南岸
有靈水江平底皆石泉源湧沸夏月水漲流濁此獨清
澈日光薄射五色晶熒昔有犀出岸傍頂發光采故以
靈名

　　南丹州(以下土州縣俱採舊通志)

　　長春山　三寳山　金雞山　孟英山　青雲溪在州
前青雲寨下　州門池　紅盆江

　　東蘭州


　　伐山在州東三十里官路經行於上綿延二十里險如
棧道下泉聲如雷時或有毒　真武山在州南二十里

　　都夷山在州西十里髙聳雲漢出泉灌溉　三佛山
在州北五十里三峰特立形如坐佛因名　五篆山在
州後半里石嵓峻險人難躋登因設州於下恃以為險

　　福山在新州之後上有銀海池因築寨以居　青雲
山　勝山　雙鳳山　幽洞山　隘峒江在州北六十
里有墟塲　東院江在州西十里　清潭在州内有紅

魚鮮如錦色　九曲蹊一謂九曲水

　　那地州

　　燈籠山在州東里半　虎山在州西一里　感現山在
州西北四十里宜灌溉禱雨有應　屏風山在州後半
里形類屏風　馬山　紅山　方環嶺在龍泉寨五里
通官道暮曉嶺在州東十五里多烟霧莫辨晨昏

　　茍峒嶺在龍泉寨東北五十里有墟　烏泥江在家延
里源出貴州　龍泉江


　　忻城縣

　　龍塘山在縣南六里　疊石山在縣北十里　張帽山
在縣北六里　太山在縣東　渡東江在縣東北十里
合烏泥江　烏泥江在縣西六里源自貴州　龍塘江
在縣北六里源自龍塘山麓　北流江源自宜山莫往
峒

　　永定司

　　八料山在下圍司東十里　石魚山在司東南十里


　　頭盔山在司南四十里　馬蹄山在司治五里傳土神
吳廣惠侯嘗乗馬過其處踏石上偶成因名　龍橋江
去司四十里

　　永順司

　　多靈山在司南四面皆出泉灌溉田畝其嶺有真武堂
遇旱澇祈禱輒應　靖逺峰在端簡里八仙堡之左山
總戎嘗駐師於堡靖賊　八仙江在八仙堡有小港分
流合復為一　吉利江在司南五十里　夷江在司南

六十里

　　鎮安府

　　雲山在府城東　敢山在府城西五十里　岜筆山在
府城北　雷髙嶺在府城東感䭾嵓去府四百五十
里周逥二十餘丈内有石大如盤故又名盤石嵓其側
有鎮安洞　䭾命江在府西南　咘桑泉在府城西
咘來泉在府城

　　歸順州


　　歸順江在州側

　　田州

　　岜野山去州三十里　横山在州十里　帕武山在州
十里　右江在州城南源出雲南富川歴上林峒至本
州流出南寜府界　萬洞溪在州西二十里　那霸泉
在州西五十里

　　思城州

　　坡白山在州東　隴級山在州西　龍馬山在州南

弄恨山在州北　流水自養利州西南歴本州至太平
崇善縣入於江

　　泗城州

　　迎暉山　餞陽山　凌雲山　澄碧水在州治東北三
里　龍淵水在州治南一百五十里

　　上林司

　　潺岜山去司十里　晩架山去司二十里　累峰嶺去
司二里嶺有數峰因名　倉冐嶺去司三里　䭾娘江

在司治西流入田州府界

　　程縣

　　回顧山去縣五十里　藩籬山去縣百里　布柳水在
縣西

　　奉議州

　　石門山在州東六十里　咘沙山去州十里　右江在
州北源出富川流至南寧府合江鎮與江合

　　向武州


　　馬鞍山去州十里　武成山在城南　枯榕江在州城
南源出鎮安府流經上林縣入右江　泓渰江自太平
府流至本州與多罕枯榕二江合達於南海

　　富勞縣

　　塘濱山去縣五里山下有塘濱泉　坡州山去縣三里

　　都康州

　　岜望山　唏顯山俱去州四里　岜爐江去州四里
多恐泉在州治北　黎塘在州治南


　　武靖州

　　控峽山去州十里即峽山　帶綠水源出牂牁至峽中
分派經州治前六十里入大江

　　歸徳州

　　歸峰山

　　忠州

　　藏旦山在州一百二十里

　　太平州


　　坡髙山在州東一里　龍幡山在州西一里　板棧山
在州南二里　嵓傍山在州北　邏水自下流洞中流

　　隴水自安平東南流　教水自忻城南流以上三水
合流遶州治歴崇善縣入於左江

　　安平州

　　顯山在州東　星山在州西　養山在州南　㡌山在
州西北　大小水大水源自鎮安府下雷峒遶州左小
水自交趾下思朗遶州右二水合流歴太平崇善入於

左江

　　萬承州

　　馬鞍山在州南　香夀山在州北　連山在州北　綠
降水在州東㑹咘黎水合流　咘黎水在州北二水合
流州之西南歴養利太平崇善入於左江　武安洞在
州西南五里路由中過

　　上下凍州

　　青連山在州北自交趾廣源州發脈來　八峰山在州

西二里　拱嶺山在州南十里峻長延綿百餘里西南
接交趾界其峰皆拱北　大源水東流道州前歴龍州
入於左江

　　鎮逺州

　　筆架山在州東南　天馬山在州西　嵓磨井在治南

　　都結州

　　印山在州南　青雲山在州北　澗水自湯嵩嶺東北
經州治入於右江


　　全茗州

　　端坐山在州南　獅子山在州東　小澗水自本州咘
顯村山下流經州門歴崇善入於左江

　　茗盈州

　　㡌山在州南　獅山在州北　澗水自本州咘顯村分東
西流遶州前歴崇善入於左江

　　思同州

　　穿山一名明山在州南山中有嵓相通雷陵山在州

北　馬鞍山在州左　白虎山在州右　敦厚山　金
星山　夀桃峰又曰頓笏峰以其形似笏云　緑零水
源發順見山西流而東經灌陽縣入於左江

　　龍英州

　　牛角山在州東　筆架山在州西　嵓山在州南　通
利江在州治前其源有三一自西北一自西南筆架山
三水至州前合流經養利歴崇善入於左江

　　結安州


　　石牛山在州南　石人山在州北　城門山在城北
堰水經城門山合流佶倫入於左江

　　佶倫州

　　倚坐山在州北　饅頭山在州東　咘卑水東南流經
州南至𨽻村入於左江

　　思明州

　　逐象山　太子泉

　　羅陽縣


　　青山在縣東二里　白虎山在縣西　䭾排江源出永
康西流至縣入於左江

　　陀陵縣

　　淥涳山在縣東　那寰山在縣南　駱陀山在縣後

　　澗水自三秀山出西南流歴龍橋䭾柴入於左江

　　思明府

　　公母山在府治南一百二十里　回團山在府治西南
一十里　摩天嶺在府城南十五里　風門嶺在府城

北十里　明江源出十萬山流遶府治南又北流一百
八十里入龍州江　馬跑泉一名太子泉在府治西元
鎮南王討占城師還思明士卒飲明江水多疾禱於神
忽馬跑地有泉湧出味甘美汲之不涸遂甃為井洪武
初建樓其上

　　下石西州

　　白樂山在州治北

　　江州


　　波漢山　淥眉水流入左江　歸安水來自上思州流
經本州境注於左江

　　羅白縣

　　羅髙山　隴東水在縣前流入左江

　　利州

　　巴牙山去州二里　白鹿山在州北　陂麗水在州北
二里　濛泓水在州東一百三十里　陂作水在州南
八十里以上三水皆小溪亂石難通舟楫


　　龍州

　　馬傾山去州二十里　秀嶺去州二十里　叫抱山
龍江在州南源出交趾流入太平府界

　　思陵州

　　峙壁山去州六里　紀牟山去州十里　東陵山去州
四十里　角硬山去州二十里　淰削水在州前流入
思明府界　角硬水在州治南源出角硬山北流二十
里至此與淰削水合


　　憑祥州

　　坡幹山上有六尖峰






　　粤西文載卷十五

