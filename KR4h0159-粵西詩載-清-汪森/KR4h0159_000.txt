







　　欽定四庫全書　　　　　　集部八

　　粤西詩載　　　　　　　　總集類

　　粤西文載　　　　　　　　總集類

　　粤西叢載　　　　　　　　總集類

　　提要

　　(臣)等謹案粤西詩載二十五卷粤西文載七
十五卷粤西叢載三十卷

　　國朝汪森撰森嘉興人官廣西桂林府通判其在

粤時以廣西志缺畧殊甚考据難資因取厯
代詩文之有闗典故者詳捜博採歸田後復
借朱彛尊家藏書薈萃訂補共成詩載二十
四巻附詞一卷文載七十五巻又以纖小諸
類不獲入文者更輯為叢載三十卷其蒐採
殊見廣備中間如録謝朓詩悮為晉人又唐
鄭愚蔡京授嶺南節度使二制本文苑英華
所引玉堂遺範之文初無撰人姓名乃訛玉

堂為王堂此類亦頗有舛誤然其體例明整
所録碑版題咏之作多志乗所未備其文載
中所分山川城郭官署學校書院宫室橋梁
祠廟軍功平蠻諸子目皆取其事之絶有闗
係者故所收于形勢扼塞控置得失興廢利
弊諸大端紀録尤詳洵能得其要領以視曹
學佺全蜀藝文志贍富不及而謹嚴殆為勝
之至叢載分為二十目所録雖頗近瑣碎而

遺文軼事有禆考証者悉已採輯無遺于一
方文獻亦有可藉以徴信者焉乾隆四十四
年四月恭校上

　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀




