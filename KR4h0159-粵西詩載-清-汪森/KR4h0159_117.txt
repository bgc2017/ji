







　　欽定四庫全書

　　粤西叢載卷十七

　　桂林府通判汪森編

　　粤俗

　　廣西風俗自唐宋時頗多不美如民之貧者歸罪墳墓
不吉掘棺栖寄他處名曰岀祖生子不舉溺之於水名
曰淹兒臨䘮破家供佛盛饌待客名曰齋筵病不延醫
殺牛賽鬼名曰毛藥民多出外他人略賣其妻名曰捲

伴(見嶺南異録及張南軒靜江諭俗文)

　　夷獠錯居古為藩服文物普徧今類中州葢由張栻呂
祖謙之道化被於桂范祖禹鄒浩之正氣行乎昭(今平樂)
栁宗元之文聲著乎栁馮京黄庭堅之德譽動乎宜(今慶
遠)二陳(陳欽陳元)三士(士賜士爕士壹)之經學啓乎梧谷永之恩信
陸績之儒業播乎潯(古欝林)馬援之約束布於邕(今南寧)蹈
義泳仁月異而嵗不同甚至交趾之界猺獠之居棄卉
服而襲冠裳挾詩書而延儒紳太平諸府材賢漸出由

是觀之革俗由政在人不可誣也(通志)

　　俗字

　　俗字邊遠俗陋牒訴券約專用土俗書桂林諸邑皆然
今姑記臨桂數字雖甚鄙野而偏傍亦有依附□(音矮)不
長也&KR2970;(音穩)坐於門中穩也□(亦音穩)大坐亦穩也仦(音嫋)小
兒也奀(音動)人瘦弱也□(音終)人亡絶也□(音臘)不能舉足也
□(音大)女大及姊也&KR3234;(音磡)山石之巖窟也閂(音□)門横關也
他不能悉紀余閲訟牒二年習見之大理國間有文書

至南邊及商人持其國佛經題識猶有用圀字者圀武
后所作國字也唐書稱大禮國今其國止用理字(虞衡志)

　　姓氏之異

　　諸夷盤姓者自云槃瓠之後又訛槃為盤按槃瓠種今
五溪蠻是粤西夷多其種類此説似不為妄左右諸州
郡士族亦間有之葢其類之散布久而習為華也又土
州諸岑姓不一皆稱岑彭之後有為子弟乞附博士籍
者自云先代上應列宿畫像雲臺遥遥華胄不知何自

而起諺云思播田楊兩廣岑黄皆族姓之大者也又宋
時有四道儂氏(安平武勒思浪七源)四道黄氏(安德歸樂泗城田州)蒙氏(撫水
安化)莫氏(南丹)西原則儂黄之外又有韋氏周氏儂智高亂
後儂氏之良許從宋姓趙氏偶坐間有談及粤右多異
姓者歸而披閱諸志及弟子員籍録其鮮所經見者於
左

　　全州忻參軍富賓别駕成章督别駕應元經僉憲彥采
廣文彥宜○灌陽土明府燦卿孝廉朝賓廷彥○賀縣

陀明經輦○栁屬閉進士復亨(文天祥榜)權孝廉宗義𤯝别
駕規朗司務清居别駕鼎緖明府東山東周柏孝廉永
芳葵别駕𢎞宇登太守鳳翔脱廣文世穎○梧屬飬賢
良奮坦進士中庸油孝廉鳳頓孝子琦陀孝廉超孝廉
盛植明府克儉家明經澤婆明經富羽明經可義既明
經車沙明府龍少明經鼐堯明府以讓○邕屬農進士
爽閉進士悌萇孝廉輝裔别駕璜粟副郎秋典孝廉賓
零孝廉經孝廉暢能明經澡明經鎏鈕明經昪亦參軍

淮○又弟子員籍諸姓外栁之銀賣原磨玉利平樂之
俸脩蘭梧之婆敬潯之鄱黨央邕之閭英太平之禹雍
皆姓譜所鮮載者(西事珥)

　　木契

　　刻木為符契長短大小不等穴其傍多至十數各志其
事持以出驗名木契

　　木夾

　　蠻陷交阯擄經略判官杜驥妻李瑶瑶宗室疏屬蠻遣

瑶還逓木夾以遺高駢辭極驕嫚又嶺南節度使辛讜
遣徐雲虔使南詔南詔待之甚厚授以木夾遣還按桂
海虞衡志紹興元年安南與廣西帥司及邕管通信問
用兩漆板夾繫文書刻字其上謂之木夾據此則唐宋
間西南夷皆用木夾逓文書矣又宣和書譜章孝規為
路魯瞻書木夾宋白續通典稱諸道州廵院傳逓勅書
皆有木夾是木夾唐所常用不必西南夷也(西事珥下同)

　　木刻


　　夷人交易無文券止用木刻此意殊古然夷人信誓信
神交易必就神誓故無敢爽易者又夷人有讎欲復及
掠某村約某日集衆舉事先期誓衆刻木挿於山之高
處謂之挿牌偵知者亦得豫為之備

　　打礦

　　士人應試約會俟有入彀者則瓜其坊資此風甚惡在
處有之粤右謂之打礦然粤右土瘠人貧士多空乏長
安日下道塗修阻不能赴南宫者多坐此(嶠南瑣記下同)


　　冒功

　　西中夷釁不常動議征勦將士以首擄為功或免罪雖
云當陣見證率多詐冒村民之悍黠者伺小賈及尩瘠
之人過則斫其首以貨每級金三兩聞有舟人方盪槳
眼㣲瞌輒為人斷首以去者

　　粤右亭鄣

　　粤右亭鄣罷瘠不堪除郵吏多不肯赴類署職者常過
永洛間一驛臥室窓牖風罅玲瓏時方殘臘因就車上

取迎送揭令從人糊之尚餘數十幅次晨盡付署職者
笑語之曰有使客過可以此預糊之勿令臨期其人叩
謝去又亭午經一野館小憩飯無坐處取舊竹椅折足
者用頽壁甎墊之堅坐不敢動

　　粤右胥吏

　　此中胥掾閽隷之屬多芚愚不諳事語之通不了了雖
纖細亦須自檢張七澤云祗為檳榔喫壞予問何故曰
至清之氣皆沉墜不能上升宜其混混乃爾


　　粤右梓人

　　潯州大逐客凢粤東人從事官府者盡逐去以土人應
之土人蠢拙事不能辦而玩法實過之官不能制行部
時嘗欲刻一記可千言徧索工刻者不得土人遂强取
雕劖十餘日方就而塗墁不成字為之一笑毁之

　　諧語

　　西中宴饌畢乃進魚即撤席一日隨二㕘知飲子坐末
席魚偶不足以尾進客云何為進尾子曰二公乃魯師

道故宜得此不佞何敢望

　　出東江門肅客或登湘南樓會宴則經靖江府後過伏
波山下人家犬皆羣吠路傍前驅者莫之逐也間以語
人人笑曰想子必是雪爾

　　察院門外草

　　梧州察院儀門外壖地上草細茸深厚初夏螢火以千
計閃閃燭草上如月

　　記夢


　　己酉夏子督臨儲一年矣與堂翁求一代意在假省也
一夕夢中作詩云葡萄且醉樽前酒圭璧還為席上珍
時署齋有葡萄二叢予搆高架架之濃欝蔽芾殊堪銷
暑因語兒輩云占此夢似葡萄熟後當還部不得送爾
曹歸矣既得代堂翁以手札趣還曹遂以孤舟往過天
津岳斗元曹長召飲有酒甚佳詢之云葡萄酒也馬中
貴所餽因憶夢中之言不偶而是日推粤右學僉入都
始知之次日命下乃知席珍為儒官之兆而圭亦有臬

象

　　又嘗夢入一廟廟貌尊嚴子揖之神授以扇視之則邊
骨上鏤有細字又展之面上小楷甚工再展則斷為兩
既出有木横於門子躍過之門者曰勿遽去且占星一
人曰武官也一人曰非也乃法官次日以語關厰二僚
長且曰子將陞僉事矣必分廵二公曰何以占之子曰
扇有風風憲之象門有木者臬也扇得半葢分風而疑
為武官者治兵之事也居數日遂陪浙憲再得今命乃

知扇邊有字乃邊隅文學吏謂非武官者文之反也

　　粤事

　　賓州栁之巖地也以前拜官右江者俱却步不前往往
挂冠神武此道缺官六七年矣丁巳秋余赴補京師適
兩廣周制臺疏題右江為邊道最難治應選才望者為
之部議以予徃予不敢避難叱馭而行以戊午六月抵
賓州士民遮道具訴剗賊千萬張旗幟鳴金鼓白晝行
刼焚殺最慘私心欲為之計而查核營兵不滿二百豈

堪禦侮以文告諭之有云本道昔在東粤倭奴狡悍則
以武治之繼在貴州仲苗聽撫則以文治之此皆鄰省
之事汝所共聞今汝等或順或逆在本道或文或武必
有處分諭令悔過各賊亦斂迹月餘嗣見我兵力單弱
遂復披猖殺人盈野且劫及官役搶奪公文自賓至省
七八百里道路不通舖逓館驛虚無人矣不得已請兵
請餉於撫臺林公至再至三情迫而詞戅適逄撫臺之
怒雖䝉復命薦剡而遇事動多掣肘卒以招尤(盛萬年下同)


　　戊午旱灾赤地千里流離遍野斗米價至四錢剗盗益
熾倉庫既無可發坐視其死則職守謂何乃搜查三里
兵餉每年四千皆仰給制臺發自東粤余詳請那借明
年之額餉差官糴運於廣東而平糶於賓栁各屬所得
米價則照數貯庫以還兵糧餘米盡散饑民即平民亦
得減價之利一轉移間而三善備焉蒙制臺俯允即為
領餉運糴然巾車搬載萬倍艱辛始得至賓平糴每擔
一兩五錢糶價還兵餉餘米則煑粥於城給散於鄉而

孑遺之民賴以少存

　　剗賊跳梁種類非一其肆毒於賓州者則有石牌中埠
岜敲岜兩等賊余請之三院令土官黄文輝等各統精
鋭部兵搗其巢穴乃一舉而斬級五十七顆俘獲賊屬
六十餘名餘皆逃竄而賓州之宼平其肆毒於遷江者
則有洛春感岸中謝等賊余請於許制臺差游撃王選
帶兵二千携糧兩月而來即同叅將趙庭恊勦斬級二
百餘顆俘獲二百三十餘名招降三百三十餘口而遷

江之宼始平至肆毒於栁州一路者則劉天仙陸大成
等賊肆行焚劫余密諭土兵計擒劇盗請詳三院梟斬
十九人而栁州至省之宼始平

　　己未之正月余自賓至栁有廵捕指揮禀稱適探賊信
説今夜千餘賊必渡江而來欲破城劫掠何以禦之余
云禦之非難即授以火噐令其艤舟嵓石間伺賊半渡
撃之可無遺類也乃此弁止候於城下二更時賊果渡
江將登岸勢岌岌矣忽火噐一轟而溺死者不知其數

質明撈獲二十八人登時為飢民噉盡餘賊則宵遁去
闔城縉紳士民相率致謝以為百年未有之快事嗣今
庶可安枕

　　戊午之大荒己未之大疫賓民死者白骨成山余設處
銀三十兩分發栁州府照磨湯一中倉官滕元台為建
義塚三區又發遷江賓州銀十兩亦造義塚掩埋餓殍
尸骸因勸士民隨處收埋或經行路道間常令土司帶
鋤鍤相隨遇則以土掩之三四百里經行之處亦不至

暴骸於莽竄骨於渠者然而不能使其不餓殍也可憫
孰甚焉真是救荒無竒䇿耳

　　賓州大荒斗米四錢而戊午新科舉人某者至鄉間借
榖於積榖之家已應之乃復至再不得已又應之乃復
至三携其一壻生員及一罷吏同往其家腐心切齒之
甚殺雞為黍甘言以從留其夜宿至夜睡熟將三人皆
殺之舉人之子謂父帶銀二百兩往彼處糴榖乃地方
合謀其財盗殺其父控之撫按兩臺蒙批審究奉行者

遍拿村人以為强盗欲為三人抵命大為搜索株連蔓
引逃竄者過半余訪其實乃更為研審詳兩臺云舉人
之死死於仇非死於盗也殺人者死今同謀下手之人
俱斃於杖下一家三人足以償矣原非是盗安得妄拿
無罪之人沿及村落使雞犬不寧如此此獄可以不行
矣乃詳申許制臺甚以為當將在監者盡釋之而地方
相安無事矣

　　賓州戊午之嵗旱熯為虐赤地千里民饑而死者大半

此天灾流行誠莫如之何也乃至次年己未遺禾復生
徧於荒野如長車渌里安城等處余經行其間得於目
撃芃芃黍禾實頴實栗不種而穫此誠天降嘉榖以救
此遺黎史册中所未覩者敢不殫力圖維以仰承上天
好生至意乃行該州徧為踏勘其田有主者自聽收穫
多有田在人亡者造册類報酌量分𣲖貧民以杜棍徒
强割反啓爭端而又檄召土兵為民防䕶不使入於盗
賊之手孑遺賴以少甦因記此竒異以備載筆者採焉


　　粤西山水

　　范成大稱桂山之竒為天下第一即衡嶽廬阜鴈蕩黄
山皆不及也余謂桂諸山皆平地歘起千仞傍無因依
為竒耳然瘦削崚嶒拗怒詭怪令人乍見可畏可駭又
皆黒鐵石質不生草木無復一毫秀色其水亦皆雷激
電駛崩湍吼簸譬之蛇神牛鬼之文眎典則雅馴者固
不可同年語也(百粤風土記)

　　西行草


　　粤西山水竒勝甲天下余嘗西渉右江抵栁賓復轉而
北東浮昭潭龍門達蒼梧南漸於海舟行數千里中經
紆廽萬折雖極逼窄均有曠缺順夷可通處山因剖判
水因山舟復因水因悟吏治所以諸人民猺俗不同太
上因之(曽偉芳下同)

　　常言人心有九竅有七竅又有無竅西粤桂林七星巖
徑從山腹裏通一空竅綿亘十數里夏月白晝入其中
取火照方行冽冽凛凛上底四旁盡石結千態萬狀與

塵世隔絶别是一箇洞天不知始何代何人鑿討來夫
山有之人固宜然豈以天生大聖賢不另别具隻竅則
安得復歸混沌使機險凶毒種種岐竅盡出於一世間
省了許多事

　　粤西非濱河州郡巨浸難醫者比至往往沃壤豐草秪
病人稀華猺主客不相敵有雄才大略英主一出盡徙
江淮民實此不然發内帑一二百萬招集流移安挿又
不然割湖南衡永寳慶三郡以屬粤西令自本省民所

多所鮮隨便遷移永作世業生聚既多物力既完此重
則彼輕猺獞自退反為我用天而不忍遺此一方乎昔
既有人創開之烏乎知後無復重拓料理之者

　　廣西莫舉人

　　廣西莫舉人會試過江都一宦家有女及笄徃神廟燒
香莫隨行至廟女盥手上香婢以巾進莫因就水盥手
以所衣盛服拭手女目婢以巾與莫莫以為竒遇候婢
出以銀數兩謝女女怒令反其金莫曰我欲爾為謝娘

子此何足計婢復於女女恐人知命諭士速去母招人
議莫曰我欲一見娘子不然雖死不去女無奈取一簪
一帕令婢持謝莫曰感相公美意然禮不可見以此奉
答望絶念即去莫曰娘子以此與我是期我相見也女
聞悔之業已與矣躊蹰良久乃曰某日家中修醮事黄
昏時門外送神我於門首一見可也餘則不可婢復告
莫莫喜至某日晩女果出見一揖後女即轉身入内莫
乘閙驀隨其後女至閣中將晩促之出莫曰我既入則

不可出矣我功名之念亦休矣爾以簪帕約我來倘不
得久遠相從有死而已抽襪中佩刀欲自刎女驚姑留
莫因託疾坐閣中計事必終露乃携婢宵遁宦家失女
大駭且女已許聘一宦家至是懼事洩成訟適家有病
婢遂毒死詐稱女死殯葬如禮莫携女歸生二子後數
年登進士授江都鄰縣尹携妻之任因謁女父既久成
厚契莫迎女父至衙設宴酒至夜呼妻子出拜前婢亦
在父愕然曰爾乃在此乎此女之不肖非壻罪也但前

失女時恐壻家知己託言病死自今宜謹密我亦不敢
頻往來任滿别遷我自來會遂别去莫後官至方面二
子俱登仕籍(談林)

　　桂枝女子

　　桂枝姓何氏本桂林人五六嵗時失父母母族人收養
之以貧鬻於潯梧將軍門下客所客揚州人也愛其白
晳萬里携歸歸作婢充使令實幼且嬌不任供役主母
嚴切是畏漸嘗諸辛苦者四五年顔色反不如五六嵗

時十有二嵗偶夏日沐浴竟徙倚檐楹間面目頓生光
艷主母為之心動語主翁曰此竒貨也幾失之矣幾失
之矣揚俗喜養女嫁富貴人為妾雖遠而蠻狄得金多
無復顧忌也其女亦多屬貧而鬻者兩城内外日日媒
嫗絡繹於道鬻女例一嵗値一金稍稍有姿容輒昂其
直其買之者不盡多財家也或有典物以買女者大率
利其後來嫁富貴人可得多金且或以美色專房或以
生男見寵則養女之家一切賴之故俗號曰養瘦馬瘦

馬而肥價必高也其嫁養女皆詭言親生女故女子百
無一二識其本生父母者邇來人皆以為利乃至親生
之女亦不甚惜焉其教女也書算琴棊以及諸藝悉相
其能而練習之至於淫辭艷曲能唱為佳凡以為異日
取寵地也其女當可嫁時則媒嫗盈門不時有富貴人
與一二依附之輩車馬雜遝僕從諠囂入女家高坐茶
畢女之父母命女理妝出見或較色或較藝詳審閲眎
當意則議聘不當意則出青蚨少許以償茶資是時女

父母與女無愧怍容習慣故也俗謂之相親葢日日有
之處處有之矣以習慣故亦往往有不貞之女以欺遠
方之人甚亦有遠方樂戸訪有女美謬為富貴人娶之
去無可稽察也其遠嫁也幸為主人寵愛而父母之家
聞之其女有情則提挈備至不則亦厭薄之耳其間以
遠嫁與為妾故情狀多不忍言不可言者而父母之家
相聞者亦能幾哉因是俗久而難變而何氏女既有貌
可售故其主翁主母一旦喜之釋其賤役呼之為女令

女呼已為父母二三年珍愛之如己出女得其珍愛之
也肌態遂備諸好而慧性亦發所教者無不能焉偶一
文士過而見之嘖嘖稱羡謂其父曰此非桂林一枝邪
其父適請更美名文士曰即名以桂枝可自是其父無
女而有女驕語於人及諸媒嫗是年桂甫交十五夏六
月有浙人官給諫者年六十無子覓妾於揚來眎桂桂
初出見客羞澀萬狀心不樂甚顧給諫公一見當意遂
以寳簪授媒嫗挿桂首不恡多金以聘一切如其父母

所希求也時自燕來亟還於越以初五日晨納聘即以
初七日夕登舟初六日大雨其夜桂獨不能寢前後記
憶憂切涕零乃作歌一篇以悲已之命因以閔揚之俗
云六月六夜雨聲急有女不眠悲思集側耳東方人睡
酣倚牀低首羅巾濕有恨無可伸有語向誰陳坐對中
宵雨長嗟薄命身我本廣西城裏女此處爺孃非我親
暗想八九年前事寸心耿耿獨傷神憶我六七嵗父母
雙抛棄寄養向貧親貧親無好義潯梧將軍門下客一

時假虎烈威勢與得金錢知幾何甘心鬻我作人婢爾
時幼小只從他命薄飄零可若何當年携到揚州地山
程水程萬里多揚州一入主翁宅年復一年誰愛惜朝
捧茶飯暮捧湯寒缺衣裳饑缺食主翁有時稍見憐主
母鞭箠那禁得忽然年來情意改當作親生女兒待許
我呼爺與呼孃梳頭褁足勤勞倍不知奸計險於阬謾
道厚恩深似海簫管琵琶學已終牙牌雙陸亦教通纔
延李姐傳歌曲又向張姑習繡工事事求全勤督責朝

謀夜議誰能測春來春去時匆匆道我長大好顔色嫁
得富翁貴公子終身直角無盡極昨朝客到敝華堂逼
我堂前見客忙不識誰家輕薄子周身上下細端相但
見爺孃喜滿面我正無顔㱕繡房驚猜不敢問自知徒
自恨耳聞堂上言贏得心中悶方知堂上賓乃是浙中
人工科給事官名重六十無兒娶妾新豈似尋常行禮
節只聞次第講金銀怪殺爺娘心慘絶千金百金爭未
歇我生時日我不知朦朧造作與人説初五聘定初七

嫁却道行程圖快捷可憐我貌空如花可憐我命真如
葉今日人家呼作兒來日人家呼作妾以此傷心怨復
嗟夜深掩涕肝腸裂蚤知粉面換黄金悔不當年墮江
月已矣哉且莫哀不見揚州舊風俗親生女兒嫁天涯
天涯復海角骨肉之間豺虎惡我復何須淚零落淚零
落情未休長江之水無西流風俗不改古今愁寄語紅
顔緑髮閨中女來生誓莫生揚州是夜於燈前作小楷
書錦箋一幅藏臥簟下明日給諫公命駕肩迎去其母

送之渡江至崖而反一日於桂臥簟下得所書錦箋以
白其父其父以送向文士觀之文士大加惋歎曰惜哉
桂林一枝乃不屬少年郎折宜其怨也亟使搜他墨蹟
一字不可得因録其歌而傳誦之後逾數年桂父母家
大陵替議往桂處有所求而桂適信至葢侍給諫公不
一年已作古人桂無出也其嫡初欲遣㱕已於衆妾中
獨憐桂性不妄言動能順意㫖留以為伴桂遂壹志謝
朱粉長齋奉金仙矣快士曰揚俗之壞也其所由來者

漸矣所可觧者其事必不出於知禮義重廉恥之家而
惜乎上無人焉以禮義廉恥遍告而力正之也桂枝一
薄命女子耳乃其長歌之哀意㱕於砭俗而給諫公殁
後獨能託佛事以全其貞噫嘻今之桂枝固賢於古之
楊枝也夫(何偉然廣快書)












　　粤西叢載巻十七

