







　　欽定四庫全書

　　粤西文載卷十二

　　桂林府通判汪森編

　　志

　　土司志有序　　　　　　　　張　任

　　兩江谿洞舊為荒服唐太宗時諸夷内屬始置羈縻州
縣𨽻于都督府以其首領為刺史宋參唐制析其種落
大者為州小者為縣又小者為峒推其雄者為首領籍

民為壯丁以籓籬内郡其酋皆世襲分𨽻諸寨總𨽻於
提舉元豐以後峒酋多寄内地納粟授大小使臣或敢
詣闕陳利害至借補閣軄與帥抗禮為招馬官者尤與
縣相狎子弟有入邕州應舉者招游士多設耳目州縣
文移未下已先知之輿騎居室服食擬於公侯其州縣
雖曰羈縻然租税不供威令不行寨官非惟墮不舉職
且日走峒帥之門握手為市即提舉官亦不復威重與
之交闗通賄其間有自愛稍欲振厲諸峒必共汙染之

使以罪去甚則酖焉故曰黷貨則玩玩則無震非虚言
已元以左右兩江羈縻州縣俱屬南寧帥府分司管轄
而上下相通姑息尤甚夷俗狃於讐殺徃徃侵盜邊境
莫之能制也我朝受命兩江土酋東泝交闗西縁牂牁
際滇之廣南莫不納土歸欵願貢方物恐後朝廷第因
舊疆稍稍増省置各府州縣其長吏令世世相傳諸佐
與屬並為銓才部有丞州有目削絶者始以流官代焉
大都矜彼歸正恢我包荒納土則受請示則遣令無頗

覆羈縻勿絶而已間有調發勝兵奉檄連伍解嚴還部
輕者賚文襁重者錫冠裳願屯種者與之膏腴且耕且
守所以馭諸酋者約束甚堅而綏柔亦備至矣間有桀
驁不逞時跳繩墨猶諄諄文告待其不悛然後加兵如
思恩之岑濬田州之岑猛泗城州之岑應岑接不數年
相繼夷滅甚則覆其宗殄其子孫矣夫夷俗剽悍如鷙
與狼急則相撃争則相噬天性固然但彼既授簮纓撫
爵土力足以耑生殺財足以侈上供養尊處安令諸部

落莫敢仰視彼亦視中國之予奪為戚忻榮辱豈願其
子若孫中道而殄哉故華以夷為監夷亦自相監此前
事之師已後之議夷者謂太平諸夷土陿而兵微一有
不逞可更而置其勢甚易若思明田州諸司封疆袤於
内地士馬雄於近郊其制馭甚難欲稍倣賈生衆建之
議因其勢而𤓰分之斯不亦却顧哉然而未易言也西
南土司與交州為鄰交人所以俛首頓顙不敢窺内地
者以土酋兵力之强足制其死命也若自弱其兵自撤

其障恐中國之邊患有甚於土司矣夫夷無常順亦無
常逆惟視吾馭之何若余觀徃牒國初諸土官奉約束
一徴召惟恐後時正統以後浸淫桀驁視文告若土苴
則馭之得失異也國初以重典懲貪人人重自愛故威
令易行其後吏雜而多端中涓武弁視土官為外府而
墨吏以漁人收之即襲一職進一階未有不以賄行者
故土酋亦輕中國視若無人徴發不以時至擅攻殺無
虚日我一有警又不得已藉之為聲援我日益弱夷日

益横如奉驕子養潰癰欲其不決裂不可得已昔胡端
敏守太平而諸土酋畏之若神明愛之若慈母則馭之
道得也夫豈獨太平然哉

　　右江土司志(採名勝志)

　　南丹州　　東蘭州　　那地州　　忻城縣

　　永順長官司　永定長官司　鎮安府　　上映州

　　湖潤寨　　歸順州　　田州　　　思城州

　　上林縣　　上隆州　　泗城府　　安隆長官司


　　上林長官司　程縣　　奉議州　　向武州

　　富勞縣　　都康州　　思恩府九司

　　南丹州在慶逺府城西二百四十里東抵河池界西抵
貴州豐寧長官司南抵那地界北抵茘波界古蠻峒地
也唐為羈縻州宋開寳初土官莫洪□内附元豐三年
立為南丹州管轄諸峒蠻大觀元年廣西經略使王祖
道欲急邊功殺土官莫公佞改南丹為觀州公佞弟公
晟密圖報復焚寳積監尋廢觀州以公晟知南丹州兼

谿峒都巡檢使歴世承襲元至元十四年南丹牧莫大
秀内附迨後叛服不常惟羈縻之至正末莫國麒獻圖
納土命為慶逺南丹谿峒安撫使大徳二年改慶逺路
總管府為軍民安撫司明洪武初莫金以土地内附授
知州世襲以流官吏目佐之仍𨽻慶逺府二十八年金
復叛詔征南將軍左都督楊文率師討平之因廢州置
南丹衛後以其地多瘴遷之賔州既而夷民作亂復置
州以金子莫禄為知州撫治之永樂十五年有以孟英

山開礦為言遣内臣督其事嵗不過九十六金旋變錫
遂罷之禄死子禎襲正統間莫禎奏宜山諸縣盜賊出
没因流官能撫良民不能鈐束蠻夷願假府職銜務將
谿峒諸蠻盡數殄滅上以示總兵官栁溥尋以禎軍功
擢慶逺府同知仍知州事禎死必昇襲必昇死無嗣弟
必勝襲成化十六年必勝率衆攻茘波縣殺民二千七
百有竒擄三千六百有竒總鎮諸臣俱事姑息置不問
必勝死子繼泰襲繼泰死以弟繼恒襲繼恒死以繼泰

之子楊襲鄰縣思恩與州地犬牙相錯楊欲蠶食之興
兵侵茅灘界築二堡於普又六傳川山三疃復築四堡
民愬之院司委官逐退楊猶桀驁不服嘉靖元年都御
史張嵿委知府王顯髙都指揮戚綱詣堡諭以威令楊
始懼盡掣目兵毁其堡楊調征田州卒於軍無嗣以繼
泰弟繼華之子振亨襲振亨復縱目兵莫人蠻等越界
築堡被官兵勦退振亨死子維武襲維武死子從時襲
從時死子之厚襲之厚故桀黠時出剽敓萬厯四年土

豪秦廷廣等又將茘波縣地獻與之厚隨統兵侵掠督
臣劉堯誨撫臣張任以聞兵部議還其地萬厯八年之
厚燬董界官堡據喇立喇歌董界翁隆吉利喇離上下
七村督臣委指揮威秉忠立碑定界後稍帖然

　　東蘭州在府城西南四百二十里東抵永順司界西抵
泗城界南抵田州界北抵那地界古百粤地唐為羈縻
州𨽻邕州都督府宋有韋君朝者居文蘭峒為土夷長
依綏南砦家焉傳子宴閙崇寧五年内附因置蘭州以

宴閙知州事俾世其官元改為東蘭州韋氏世襲如故
洪武十二年韋富撓遣其家人韋錢保詣闕上故元所
授印貢方物錢保匿富撓名以為已物因以保知東蘭
州既而保徴暴急民不堪命借富撓作亂廣西都司討
平之因言其故於是執錢保罪之以州𨽻慶逺府仍歸
韋氏世襲(舊通志云土官知州韋氏自謂漢丞相賢之後至宋有韋君朝以事編管廣南西路之賔
州遂起家至富僮僕恒逾數百人值文蘭峒夷酋叛詔伐之君朝應募為義兵長率子弟家丁徃征之所向克
捷羣夷咸服遂徙居文蘭峒為土夷之長依綏南砦於文州家焉傳子宴閙崇寧五年錫印知蘭州紹興二年

以韋天曉嗣之後相傳襲元至元間有韋徳隆者襲祖官適大察罕伐蠻猺深峒素無人迹可通徳隆以兵臨
之峒猺率降自後子孫世修其貢　土官底簿云韋錢保世襲東蘭知州洪武十二年歸附授知州十八年錢
保死子萬目二十八年襲萬目患疾子質永樂五年襲質死子濟民二十二年襲濟民死無子錢保孫爵應襲
宣徳七年被首賊黄文進等殺死子翫正統元年襲翫死子興宗㓜伊叔韋善借職景泰四年興宗年長奏襲
興宗死子祖鋐十一年襲老疾子正寳陣亡孫虎臣應襲病死子起雲幼病嘉靖十二年以虎臣弟虎林襲
通志云虎林頗知文墨由是官族兵目皆衣漢衣服嘉靖十年虎林有疾乃以起雲襲起雲死子應龍襲應龍
告老廢長子立幼子文韜弟應虬糾南那鄰兵攻之萬厯十四年文韜死頭目陳星陳蒙等欲立其㓜子文略
圖専擅乃囚應龍于武篆殺家丁執官男文奎藏匿州印參議陳性學計取應龍文奎收其印信星蒙遂據寨

叛因調兵擒陳星等戮之以文奎襲先是河池州三旺六里為東蘭所據督臣劉堯誨奏聞下兵部議以地歸
河池而占據如故至萬厯十六年文奎感再造恩且懾威令始將地退還)

　　那地州在府城西南二百四十里東抵河池界西抵泗
城界南抵東蘭界北抵南丹界古百粤地唐為谿洞之
地名曰那地宋熈寧初土人羅世念來降因授官世襲
崇寧五年諸蠻納土遂置地那二州以羅氏世知地州
大觀初析地州建隆縣置孚州宣和中孚州廢元仍為
地那二州其酋長世修常貢洪武元年羅黄貌歸附詔

省那入地改為那地州錫印授黄貌為土官世襲知州
以流官吏目佐之(舊通志云那地土官羅姓舊為谿峒酋長本唐撫水州所轄歸化縣西境
地世以蒙氏為帥宋大中祥符九年討平之自是不復為冦熈寧初土人羅世念又作亂詔遣兵討之未入境
而世念率其徒來降因拜官厥後子孫傳襲洪武元年羅黄貌歸附改為那地州二年州𨽻慶逺府　土官底
簿云七年授黄貌知州九年被利州知州岑志良殺害劫去印信十六年子寳赴京重錫印授知州十七年被
賊殺死十九年子撻襲永樂十年撻死子志通襲志通死正統五年子文愈襲老疾成化十三年子武桀襲患
病正徳五年子廷&KR0008;襲十五年從征古田逾年勞疾舁歸尋死子世爵襲)

　　忻城縣在府南一百四十里東抵馬平界西抵永順界

南抵賔州界北抵宜山界古百粤地唐置芝州天寳初
併綜歸思忻芝五州改為忻城郡屬嶺南道後復為芝
州宋慶厯間廢因置忻城縣改𨽻宜州元仍舊以土官
莫保為八仙屯千戸洪武初設流官知縣罷管兵官籍
其屯兵為民莫氏遂徙居忻城界宣正以後猺獞狂悻
知縣蘇寛不事事而獞老韋公泰等舉莫保之𤣥孫敬
誠為土官寛為申監司具奏授敬誠世襲知縣時一邑
二令權不相統流官徒擁虚名耳繼寛者益不能振諸

錢榖甲兵盡入土官掌握流官知縣恒佩印僦居府城
𢎞治間總督鄧廷瓚奏革流官而土人韋涓為内監官
用事隂主之始獨任土官(舊通志云成化二年敬誠死子魯襲𢎞治十年革流官以
魯為土官知縣魯死子繼清未授官死正徳三年子廷臣襲)

　　永順長官司在府城西南六十里舊為宜山縣古陽述
昆等鄉永泰外里吉利中里夷江端簡縁河思農等里
之地

　　永定長官司在府城東南八十里舊為宜山縣歸善洛

三等鄉洛南洛富洛東洛西下里及莫徃峒落分路一
都博等里之地正統六年因蠻夷弗靖司土者莫能控
禦老人黄祖記與思恩土官岑瑛交結謀割地歸之思
恩因謀於知縣朱斌備時瑛方雄兩江大將多右之斌
備亦欲藉以自固遂為具奏將地改撥岑瑛管轄土人
呶呶不服韋萬秀以復地為名因而倡亂成化二十二
年覃召管等復亂屢征不靖𢎞治間委官撫之各賊願
取前地别立長官司以治都御史鄧廷瓚為奏置永順

永定二司各設長官一副長官一以鄧文茂彭訪韋槐
韋朝和等授之亦皆宜山洛日洛東諸里人也自是宜
山東南棄一百八十四村地宜山西南棄一百二十四
村地(舊通志云永順正長官鄧文茂世為宜山洛目里人先以獞民保授懐逺鎮土巡檢𢎞治五年置長
官司以文茂擢授正長官六年給印十二年死子纓襲嘉靖三年纓為劇賊韋召假所殺奪其印子文毓未襲
先死以孫幃襲副長官彭訪慶逺衛都指揮彭英姪孫附宜山縣下里民籍初英撫安述昆諸夷恩信素孚其
地故訪亦為猺獞所信服𢎞治五年置長官司保授副長官六年任子季濟未襲先死孫錡保襲正徳七年以
軍功冠帶十一十四年屢率所部從官軍勦賊　永定正長官韋槐其先宜山縣洛東里人𢎞治五年置長官

司槐以獞民舉授正長官六年給印正徳初死以子寳襲副長官韋朝和其先宜山縣洛西里人𢎞治五年置
長官司朝和以獞民舉授副長官六年任正徳初死子陳保襲未授官死十四年以韋建保襲按二司俱𢎞治
五年都御史閔珪同太監王敬伏羌伯毛銳具奏開設名勝志則云鄧廷瓚是九年間總督當是此時纔定)
鎮安府古百粤地東抵向武界西抵交趾界南抵都康
界北抵奉議界漢屬交趾郡宋於鎮安峒建右江鎮安
軍民宣撫司元改鎮安路明洪武二年以舊治僻逺移
建廢凍州改為府授土官岑天保知府設流官首領佐
之天保死志綱襲洪武三十五年向武知州黄世鐵侵

奪髙寨等地督府遣兵夷之以其地屬鎮安(舊通志云土官岑姓
元為鎮安路總管明洪武元年岑天保歸附二年錫印授本府知府世襲詔進朝列大夫二十八年天保死子
志剛襲進中順大夫永樂元年患病子永夀署事八年襲老病正統九年子元氣襲元氣本永夀妾梁所生依
妻常撫養立為嫡次妾農生祖徳元氣既襲祖徳忿忌因母蒙黨搆交趾並廣南諸兵攻府執元氣并子璧及
母常俱殺之永夀白于總兵武毅為聞之朝遣官按治成化二年弟元全襲以軍功錫冠帶進中順大夫十三
年元全死子釲襲授中順大夫𢎞治十年釲死子金襲金死子&KR2252;襲&KR2252;死子真實襲)　上映峒元
為州屬鎮安路明初為峒𨽻鎮安府土官許朝卿崇禎
十年復為土州　湖潤寨巡檢司始祖岑元全屬鎮安

府傳至岑穩隆慶三年調征廣東陣亡子夀松襲

　　歸順州舊為峒𨽻鎮安府永樂間鎮安知府岑志綱分
其第二子岑永福領峒事傳子瑛屢率兵報效𢎞治九
年都御史鄧廷瓚奏歸順峒舊為州治洪武初裁革今
其峒主岑瑛每效勞于官乞設州治授以土官知州從
之仍増設流官吏目一員瑛死子璋襲復從璋奏以州
改𨽻布政司璋多智略田州土官岑猛以不法獲譴都
御史姚鏌將舉兵璋猛婦翁也督府慮璋黨猛召都指

揮沈希儀問計希儀雅知璋女失寵恨猛因請假旬日
部下千戸趙臣雅善璋希儀召趙臣以計紿之璋强臣
留傳舍而亟遣人馳希儀所備陳猛反狀恐波及願設
計自效希儀許之猛子邦彦守工堯隘璋佯遣兵千人
助邦彦曰聞天兵至將以姻黨誅我今日義同死不忍
坐視此皆精兵可當一面者邦彦欣納之璋復遣人濳
告希儀曰謹以千人内應矣時田州兵殊死守戰諸將
軍莫利當隘者希儀獨引兵當之約戰三合歸順兵大

呼曰敗矣田州兵驚潰希儀麾兵乗之斬首數千級邦
彦死焉猛聞敗欲自經而璋先已築别館使人請猛猛
倉皇不知所度遂挺身佩印從璋使走歸順璋詭猛為
猛草奏促猛出印實封之璋既知猛印所在乃鴆殺猛
斬其首并府印函之間道馳詣軍門為䜛言所阻竟不
論功璋死次子瓛襲瓛從征黎賊卒於軍

　　田州土官岑氏自以為漢武隂侯岑彭後不知所攷其
地東抵南寧界西抵泗城界南抵奉議界北抵東蘭界

漢屬交趾唐𨽻邕州宋始置田州屬邕州横山寨元置
田州路軍民總管府明初改為田州府省來安府入焉
洪武元年土官岑伯顔以二路歸附因錫之印世襲(土官
底簿及舊通志云田州岑氏元以來有岑翔岑瑛岑雄岑世興岑也先岑伯顔者相繼為田州及來安二路總
管明洪武元年岑伯顔歸附伯顔又名堅二十年改路為府給印授堅田州知府長子永通授上隆州知州二
十六年堅死永通襲知府永通病永樂三年子祥襲祥死十七年子徽襲被岑永寧毒死洪熙元年徽子紹襲
紹於景泰二年令總兵武毅保庶子鏞替職紹死鏞嫡長兄鑑興兵逐鏞鏞寄迹廣西城内三司會勘鑑係嫡
子應襲景泰四年鑑襲鏞仍令冠帶總兵官聽調鑑死無嗣鏞襲鏞死子溥成化十一年襲)數傳至

溥𢎞治三年思城州土官岑欽泗城州土官岑應攻敓
田州共逐之都御史秦紘逐欽以溥歸府溥二子長猇
次猛猇以失愛殺溥土目黄驥李蠻共殺猇猛方四嵗
驥䕶之赴梧州告襲歸至南寧李蠻遣兵來迎驥恐蠻
分已權殺其人蠻率兵繼至誣蠻為變請官䕶送乃檄
思恩知府岑濬以兵衛猛濬方豪舉驥賂濬挾猛分地
界驥北至田州李蠻拒不納驥復以猛奔思恩十一年
都御史鄧廷瓚檄濬歸猛濬不從尋以兵徴之濬始釋

猛督府納之田州與濬搆釁濬集泗城東蘭州兵陷田
州猛走免都御史潘蕃討濬誅之改流官降猛福建平
海千戸以參政謝湖掌田州府事猛遷延不行及湖至
陳兵自衛挾改府佐湖受餽代請都御史陳金劾之下
錦衣逮湖正徳初猛賂太監劉瑾矯詔以猛為田州府
同知湖僅降職猛撫遺民兵威復振稍稍侵旁郡自廣
復兾軍功序遷知府為重乃言督府征調願先鋒而督
府旗校至田州者猛率厚賂結驩譽猛者籍甚會江西

華林峒賊反都御史陳金檄猛從征猛兵沿途剽掠民
皆徙村避之為之謡曰華林賊來亦得土兵來死不測
黄狐跳梁白狐立十家九家邏柴棘頃之賊平金疏猛
功稍遷指揮同知猛復恃其兵力凌轢諸峒十三年襲
龍州十六年襲泗城州殺土官岑接自是輕視中國糧
餉不供嘉靖初思恩府頭目劉召叛參將李璋調猛合
攻猛子邦彦逗遛後期以致兵敗遂有譛言都御史盛
應期持此恫猛冀墨其貲猛顧出不遜語應期恚恨疏

猛旦暮必反狀請征之未報應期去都御史姚鏌代之
鏌雅知猛無反心而鏌子淶亦以書諫請勿征時巡按
謝汝儀與鏌有隙㢘得淶書誣淶納猛萬金鏌皇恐乃
再請征猛遂發兵八萬分道並進猛長子邦彦守工堯
隘指揮沈希儀撃斬之諸軍繼入猛懼謀出奔而歸順
知州岑璋猛婦翁也其女失愛屏居璋欲藉此報猛乃
誘猛走歸順鴆殺之先是猛三子邦彦敗死邦佐出後
其族武靖知州邦相亡走邦彦側室子芝褓匿民間姚

鏌見岑氏單弱計田州可遂滅乃陳疏請流官治田州
從之未幾土目盧蘇糾思恩土目王受等挾邦相反兩
江皆震御史石金劾鏌罔上寡謀利圖田州不可得并
思恩失之上大怒責鏌落職起王守仁總制軍務守仁
至蒼梧時諸夷聞先聲皆股栗聴命而守仁顧益韜晦
以明年至南寧使人約降蘇受許諾而以精兵二千自
衛守仁所愛指揮王佐門客岑伯髙使人言蘇受以萬
金丐命蘇受大恚守仁侍兒知佐等謀夜告守仁守仁

達旦不寐使人語蘇受毋信䜛言蘇受疑懼未決言來
見時必陳兵衛守仁許之蘇受復言軍門左右祗候須
盡易以田州人守仁又許之蘇受入軍門守仁數之論
杖一百蘇受不免甲而受之杖杖人又田州人也諸夷
皆驚莫測守仁意守仁乃上疏言岑氏世效邊功猛獨
詿誤觸法雖未伏誅聞已病死治田州非岑氏不可請
降田州府為州治以岑邦相為判官分設土巡檢以盧
蘇等為之以殺其勢添設田寧府統以流官知府以總

其權守仁薨都御史林富反其政上言田州不必再設
府治以騷逺夷朝議許之以岑邦相為判官分設十八
土巡檢司以張祐充副總兵鎮其地時邦相纔十五六
祐兒子畜之而盧蘇自矜興復功威行部中邦相擁虚
位而已遂有隙十一年祐任滿將求代邦相治具供帳
僅值二百金祐怒遂以他事撻邦相蘇遂與祐比批根
邦相時邦彦之子芝齠齡矣祐捜得育之邦相欲購殺
之祐不果代得免祐以西山之役從征置芝衣篋以行

邦相復供帳甘言謝祐行毒酒中祐以芝奔梧州都御
史陶諧亦兒子畜之十二年祐發毒死十三年盧蘇刧
諸土目弑邦相乃賂諧言邦相病死無後芝當立諧遂
縱芝歸田州寢其事不問于是猛仲子邦佐争立而鎮
安岑真寳泗城岑施東蘭韋起雲那地羅廷鳳諸土舍
咸憤盧蘇以僕弑主助邦佐攻田州蘇僅以身免求救
於其壻歸順土舍岑巘乗虚擣鎮安鎮安土舍岑金寳
大敗兩江大駭會諧憂去都御史潘旦蔡經相繼代之

皆如諧議言邦相不孝因衆怨致殺朝議置蘇不問以
芝襲知州事芝死子太夀襲太夀死弟太禄襲太禄死
土官男岑懋仁襲萬厯二十一年田州頭目黄闗戍周
安鎮修怨于州目盧佑以數十人晝入州斬盧佑而出
州人畏其勇莫敢追闗謂州易與率千人掩州之武峒
擄男婦數百聲言攻城奪印田州大恐羽書馳至副使
周一經會參戎汪𢎞器圖之𢎞器潛師夜出至鎮闗逆
戰敗望古鉢山以遁兵乗之追及石崖藤斬闗宥其脅

從者田州始平

　　思城州唐時置宋元仍舊明因之洪武二十六年知州
岑烈死絶景泰四年奏保本府土官知府岑紹次男岑
欽任知州岑欽與田州土官岑溥同宗𢎞治間岑溥被
頭目黄明所逼逃之思恩府欽會兵討之誅黄明并其
族屬後溥與欽交惡欽攻奪田州府逐岑溥殺五十餘
家督臣委官送溥子猇入府復為欽所遏都御史秦紘
檄兵攻之欽走遣官諭之欽死孫桂佩襲𢎞治末思恩

府知府岑濬亂攻田州桂佩投於濬被誅印失今無襲
地為田州所併

　　上林縣在田州東三百八十里宋置𨽻横山寨元屬田
州路明因焉洪武二年土官黄嵩歸附授世襲知縣以
流官典史佐之嵩死子伯慶襲(土官底簿云上林黄氏元末黄京襲知縣京死
子自誠幼令叔廓署事洪武十年自誠襲三十二年自誠死子嵩襲永樂十六年嵩死子伯慶襲伯慶死子澄
署事天順三年澄死弟濟襲成化十三年濟死子瓊襲)

　　上隆州在田州城北八十里宋𨽻横山寨元屬田州路

洪武初以知縣岑永通管州事成化間移置武靖州(土官
底簿云上隆知州岑永通係田州知府岑堅子洪武元年歸附二年授知州二十六年堅死永通係長子襲父
田州知府長子祥在府聽承府事次子瓊年幼令房叔岑貴撫育瓊在州協同流官辦納税糧瓊後長進貢告
授前職永樂四年准授知州瓊死母陳氏宣徳四年襲後陳氏死絶景泰四年總督等官保本府已故土官知
府岑紹庶次子鐸授知州鐸被祖母岑氏奏其姦嫂謀殺親兄岑鑑下廣西布政司獄成化二年都督和勇等
奏稱斷藤峽山極險峻各賊哨聚為患看得岑鐸所犯伊母妻奏訴並無姦嫂殺兄情由伏乞以地方為重宥
其可矜疑之罪令其復任上隆知州遷來斷藤水路中間地方碧灘開創衙門把截道路兵部議覆准碧灘立
武靖州𨽻潯州府岑鐸授武靖州土官知州正徳三年鐸死子玘襲)


　　泗城府東抵東蘭界西抵上林長官司界南抵田州界
北抵永寧州漢屬交趾郡宋置泗城州𨽻横山寨元屬
田州路洪武初土官岑善忠歸附授世襲知州以流官
吏目佐之改𨽻布政司自宣徳七年岑豹襲職桀驁亡
狀迫逐程縣流官知縣與上林長官司及田州土司相
仇殺無已時亦互有勝敗云(土官底簿云元時有岑恕木罕者授宣命散官武略
將軍來安路總管子善忠襲洪武初欵附授來安府知府五年被宗叔岑堅排陷大軍收捕已沐恩宥總兵官
江夏侯將來安府與田州府知府岑堅兼守禦事本府衙門不曽革併七年復錫印授泗城知州善忠死子振

襲振死子瑄永樂元年襲瑄死無子妻盧氏署事二十二年詔授女官知州宣徳七年瑄弟琮之子豹已長令
襲豹死子應成化十四年襲弟接與恩城土官謀殺之無子接保襲嘉靖元年田州岑猛糾諸州兵攻殺以接
之孫施襲)　本朝順治十五年(知州岑繼禄從征滇黔有功)改為軍民府
安隆長官司東抵泗城界西抵雲南界南抵上林長官
司界北抵貴州宣慰司界漢屬交趾郡元為泗城州地
明永樂間置長官司以泗城州土官岑善忠次子子徳
授長官撫其夷民(舊通志云岑氏舊為安隆峒酋長子徳授長官死子岑髙岑聰繼襲生子
永斌永網聰死永斌襲永斌死子文瓊襲𢎞治四年泗城岑接攻殺之以永網長子文勝襲文勝死無嗣弟文

昻襲正徳三年岑接復因安隆叛目黄羅黄昱等以兵攻司殺文昂擄其妻殺其次子顯庸州農排等逐殺黄
羅以文昂長子世榮保襲接又遣黨目黄琚兵刧世榮及印入泗城琚因據羅素花匠二甲地督府屢遣官持
節徴之不聽嘉靖二年接為諸州兵攻死司治為頭目陸興管印追勘未出有岑世華者稱係岑族欲襲委官
覈之)

　　上林長官司東北俱抵泗城界西抵安隆長官司界南
抵雲南界漢屬交趾郡宋元號上林峒屬泗城州明因
焉永樂間置長官司以泗城州土官岑善忠三子子成
為長官撫其夷民(舊通志云岑氏舊為上林峒酋長子成授長官死子志威襲無嗣弟志傑

襲天順八年泗城岑豹以兵攻司殺志傑奪印而據其地畀頭目黄傑領之志傑子宗䕃出奔他州不知所終
豹盡殄其族惟岑瑶一人脱去𢎞治六年豹之子接復誘瑶至泗城紿以歸印尋鴆殺之復畀黄傑之子富領
後接與傑有隙富移居貴州永寧州羅問寨印為接所據督府屢遣官追不聽嘉靖二年接為諸州兵攻殺司
治為頭目梁謝管印為黄舍所收有岑楊者稱係岑族欲襲委官覈之)　程縣在州城東
北舊號程丑莊明初歸附𨽻泗城州洪武二十一年改
為縣編戸一里後改屬慶逺府尋復𨽻泗城州改流官
知縣正統間為岑豹所逼棄官遁去典史攝印旋亦罹
害豹遂奪其印吞併縣治事聞屢遣官督之歴岑應岑

接父子凡七十餘年不服嘉靖元年接為諸州土官攻
殺督府遣官按問徴縣印貯於公帑以俟處分今僅存
荒土泗城南丹那地俱欲争之時治兵相攻云

　　奉議州東西北俱抵田州界南抵鎮安界漢屬交趾宋
置州初屬静江軍節度使後屬廣西經略安撫司元屬
廣西兩江道宣慰司洪武五年省入來安府七年復置
(詳下向武州)

　　向武州東北扺田州界西抵鎮安界南抵鎮逺州界漢

屬交趾宋置州𨽻横山寨元𨽻田州路洪武二年土官
黄志威歸附授世襲知州(土官底簿及舊通志云向武黄氏在元有黄朝用黄仕太
歴知州事黄志威陞路總管明洪武六年志威招撫奉議等州一百二十七處夷人欵附先是且從大軍討來
安路叛賊岑郎廣七年以功改奉議州世襲知州兼向武州及富勞縣事生子二長世鐵次世彧二十八年志
威死世鐵襲與其子嗣隆皆以逆誅罷奉議州為衛向武州為軍民千戸所世彧見世鐵與鎮安府争地大軍
征勦懼逃泗城州潛住三十二年總兵官招回仍原管地方三十三年罷衛所復置州直𨽻廣西布政司三十
五年以世彧任向武州知州兼管富勞縣事子嗣昌嗣謙永樂十三年世彧死嗣謙襲嗣謙死無子嗣昌之子
宗䕃襲任奉議知州帶管向武宗䕃死子文昶襲文昶死景泰四年子文顯襲成化十五年文顯死無子姪瑛

襲𢎞治四年瑛死子彦夀襲彦夀生子仲金)　富勞縣在州北三十里元置
𨽻向武州明洪武間為蠻獠所據三十五年復置仍𨽻
向武州永樂初省武林入焉

　　都康州東南抵龍英界西抵鎮安界北抵向武界漢屬
交趾宋置州𨽻横山寨元屬田州路以土官馮姓者為
酋長洪武初夷獠作亂據州馮原保出奔尋撫還其子
進福以安集民後置州以進福子斌世襲知州設流官
吏目焉(土官底簿云都康馮氏元末馮大英任知州大英死子徳髙襲兼鎮邊萬戸徳髙死子原保襲

洪武元年被富勞土官黄世威占奪本州原保奔鎮安死子進福流落鎮安不能歸後大軍勦捕開設奉議州
軍民衛所總兵官招囘三十五年襲職永樂九年進福死子斌襲正統元年斌死子智洪襲天順三年智洪死
子哲襲成化十三年哲死無子以叔智海襲智海死子晧襲晧征賊為流矢所傷告疾以子壹保襲)

　　思恩府九司嘉靖六年新建伯王守仁撫叛目既平
思恩議設九司巡檢以分領之　興隆司在府北六十里
巡檢韋貴嘉靖七年授冠帶理司事其地視諸司獨廣

　　那馬司在府北五十里巡檢蘇闗嘉靖七年授職闗
故絶以白山司頭目黄理署司事理故子黄暘由府學

廩膳襲以征南贑功陞授指揮僉事暘故子如金襲如
金告休子中通由府學生員襲　白山司在府北六十
里巡檢王受故為思恩亂酋新建伯曲貸之且授以職
及其子孫　定羅司在府西一百三十里巡檢徐吾嘉
靖七年授職　舊城司在府西北一百五十里巡檢黄
石嘉靖七年授職　下旺司在府東北七十里巡檢韋
文明嘉靖七年授職　安定司在府東北三百二十里
巡檢潘良嘉靖七年授職　都陽司在府西北一百五

十里巡檢王留嘉靖七年授職留故絶以頭目黄羅署
司事　古零司在府東八十里巡檢覃益嘉靖七年授
職益故子文顯由府庠生襲文顯告休子桂由府庠生
納例授副千戸未襲子大欽襲攝司事

　　左江土司志

　　武靖州　　歸徳州　　果化州　　忠州

　　下雷州　　太平州　　恩城州　　安平州

　　萬承州　　上下凍州　鎮逺州　　都結州


　　全茗州　　茗盈州　　思同州　　龍英州

　　結安州　　佶倫州　　思明州　　羅陽縣

　　陀陵縣　　思明府　　下石西州　江州

　　羅白縣　　利州　　　龍州　　　思陵州

　　憑祥州

　　武靖州在潯州府城西二十五里地名碧灘成化三年
總督韓雄以其地為藤峽要害立州治時上隆州土官
岑鐸犯大辟下獄奏宥其罪遷其部兵二千人世掌武

靖州事設流官吏目一員尋復移置崇姜大宣二里間
為蓼水北岸乃紫荆竹踏梅嶺大沖諸山要路也地廣
土沃裹連大同鵬化足以控制諸蠻岑鐸死子玘無嗣
部兵漸散正徳十六年議以田州府岑猛次子邦佐繼
之時僅有部兵五十人嘉靖五年猛亂安置邦佐漳州
七年總督王守仁撫平田州奏復邦佐知州事邦佐益
無忌憚占管狼家為部落以睚眦慫嗾諸猺攻墮營壘
目兵死者二百餘人時左副使翁萬達參議田汝成言

之督府數邦佐諸罪狀謂宜逮治削職以武靖州改為
武靖千戸所推賢能軍職一人掌管以平南桂平貴縣
三縣狼家屬之提調編為保甲其於計便督府不從按
今邦佐之嗣已絶潯州府通判權知州事狼兵歸之桂
平平南貴縣三縣俱如翁田二公議

　　歸徳州在南寧府城西二百五十里東西北三面俱抵思
恩界南抵隆安界宋熙寧中置𨽻邕州元屬田州路
洪武二年土官黄隍城歸附授知州以流官吏目佐之

(土官底簿及舊通志云歸徳黄氏元末有黄志隆襲知州志隆死子勝安襲勝安死子碧方一嵗弟勝聰襲洪
武二年授知州十三年交印與勝安妻岑氏收管勝聰棄職弟勝全署事十九年自願遜職與碧二十年碧襲
永樂三年碧死子髙襲景泰四年髙死子宇管事成化十三年宇死子通襲通篤疾男克顯告襲正徳四年克
顯死子文正襲)

　　果化州在府城西北四百餘里東抵隆安界西抵上林
界南抵太平界北抵思恩界宋始開置果化州𨽻邕州
元屬田州路洪武二年土官趙榮歸附授世襲知州以
流官吏目佐之(土官底簿云果化趙氏洪武二年授趙永全知州二十六年永全死子榮宗襲

永樂四年隨兵征進被藥箭傷七年子英襲英亦被藥箭傷正統元年子勉襲又患箭傷成化二年子騰冠帶
未襲十三年騰死弟勝襲)按已上二州俱𢎞治年為田州所侵轢因
改𨽻南寧

　　忠州在府極西宋建𨽻邕州元屬思明路明因之土官
黄姓其先江州之族有黄威慶者率子中謹歸附授威
慶江州中謹忠州各世襲知州設流官同知吏目佐之
(土官底簿云黄威昇洪武初授忠州知州因阻詔書十五年收捕絶滅土民郭保等告保黄中謹二十三年襲
患疾永樂九年子智洪襲洪熈元年智洪死弟智勝襲智勝死子溥成襲患病成化十三年子鏸襲𢎞治十三

年鏸死子瑚襲瑚死子廷玉襲)數傳至黄賢相先是有四峒者介于南
寧思明忠州兩州之間思明忠州屢肆占奪嘉靖間副
使翁萬達議改峒名四都𨽻南寧地方稍定隆慶三年
冬思明府土官黄承祖奏取四都地賢相遂争之擅立
總管諸名目分兵數千戍守因縱令剽掠村落為禍甚
烈僉事譚惟鼎謀之方伯郭應聘應聘曰是可間取也
永康縣典吏李材者有謀略時署遷隆寨巡檢鄰忠州
惟鼎屬之以寨人覃恵内及材子夢辰潛入州中數徃

來貿易盡得其親近狀懸重賞間之其部下頭目傲思
蒙裕輩苦賢相虐願内應惟鼎密為手書諭二十四村
及四寨頭目程秀等令號召鄉兵擒獻賢相諸所蓄積
金榖器物悉聴自取而遷隆峒土官黄一元者素善賢
相惟鼎度賢相必求救一元責之尤謹計既定惟鼎令
材等集兵三千有竒擁迫近地内兵遥望之以為官兵
至争取財寳馬匹四散遁去賢相勢窮挈印奔四寨四
寨村老就賢相語曰官家逮主甚急當詣官聴理賢相

欷歔泣下自取孔雀血入酒飲不死材督諸鄉兵追至
會黄一元兵亦至遂擒賢相及州印以督備指揮吳世
勲鎮四都都民復業如故賢相斃于獄議設流官不果
督府奏以州屬南寧令州印給賢相子有瀚襲

　　下雷州在郡極西東抵龍英界西抵交趾界南抵安平
界北抵湖潤寨宋元為下雷州明初印失廢州為峒在
湖潤寨屬鎮安府至峒長許永通調征有功始給冠帶
傳許世烈許國仁繼襲峒事嘉靖十四年得獲舊印國

仁子宗䕃襲宗䕃父子屢立戰功四十三年改屬南寧
府宗䕃死子應珪襲萬厯十八年以地逼交南奏陞下
雷州降印授應珪土判官設流官吏目佐之

　　太平州在太平府治西北八十里東抵左州界南抵崇
善界西抵安平界北抵養利界舊名瓠陽為西原農峒
地唐為波州地宋置州𨽻太平寨元𨽻太平路明因焉
洪武元年土官李以忠納土歸附授本州知州設流官
吏目佐之(舊通志云太平州其先有李維屏者至元間陞本路總管明洪武元年李以忠歸附二年

授知州以忠死子圓泰襲患病子威敬䕶印三十三年威敬死無子弟鐸襲鐸死子轂年幼宣徳七年出幼襲
患病景泰五年子瑶替職天順三年襲成化十五年瑶死子珖襲初珖娶妻岑生琛妾王生丹王妖媚譖琛欲
謀殺之以立已子由是珖疾琛誣以不孝琛覺亡之安平依婦翁李禎七年珖奉調徂征攜王氏寓横州滛于
市井凡五六十人醜聲大著琛聞欲發其事于珖王益忿恨復誣琛悖逆珖因具牘申白當道按覈之而王果
淫迹敗露乃坐以罪出之珖亦自悔乃令琛回州理事未幾珖復誣琛不孝牘上總督鄧公移檄責之)

　　恩城州在府治西北一百里東抵養利界南抵太平界
西抵安平界北抵下雷州界亦西原農峒地也唐置州
𨽻邕州宋分為上思城下思城二州𨽻太平寨元至正

間仍併為一州明因焉洪武元年州酋長趙雄傑歸附
授世襲知州以流官吏目佐之(土官底簿云趙斗清世襲恩城土官洪武元年
歸附授知州十年斗清死子雄威襲二十九年雄威死無子弟雄傑襲雄傑死子志顯䕶印亦死永樂十六年
弟志暉襲志暉死子福恵襲患病成化二子子存宣襲征進染病𢎞治十年子忠順襲忠順死子明襲明死子
鑑襲　舊通志云趙氏世為思城州酋長洪武元年歸附二年錫印改州曰恩城)

　　安平州在府治西北一百里西抵龍州界東抵思城界
南抵太平界北抵交趾界舊名安山為西原農峒地唐
置波州宋皇祐間析為安平州𨽻太平寨元𨽻太平路

明因焉洪武初土官李郭祐歸附授世襲知州以流官
吏目佐之(土官底簿云李賽都土官李郭祐子洪武元年歸附二年授知州二十一年賽都死子貴
襲永樂四年征進安南被藥箭傷九年子顯襲十六年被太平知州李鐸興兵殺死二十一年弟華襲殘疾子
森襲森死孫璘襲𢎞治十年璘死子禎襲正徳元年禎患風疾子源襲)

　　萬承州在府治東北一百五十里東抵養利界西抵龍
英界南抵思同界北抵陀陵界舊名萬陽為唐置萬承
萬形二州𨽻邕州宋省萬形入焉𨽻太平寨元𨽻太平
路明因之洪武初土官許郭安歸附授世襲知州流官

吏目佐之永樂間征交趾死于軍子永誠襲(土官底簿云許祖俊
世襲萬承土官洪武二年歸附授知州祖俊死子郭安襲永樂四年從征安南與弟郭泰俱失陷九年子永成
襲正統五年永成死子奎襲景泰元年從征風疾子榮宗襲成化十三年榮宗死子瑢襲瑢死無子弟瑜未授
官死以子世雍襲亦死無子乃以榮宗之孫世忽襲)

　　上下凍州在府治西二百二十里東北抵龍州界西南
抵交趾界舊名凍江宋置凍州𨽻太平寨元分上凍下
凍二州𨽻太平路尋合為一𨽻龍州明𨽻府洪武元年
土官趙帖從歸附錫印授世襲知州以流官吏目佐之

帖從死子福瑀襲永樂四年征交趾死於軍(土官底簿云趙帖從
世襲土官父清任前授龍州萬戸府元帥兄帖堅前授萬戸府萬戸洪武元年歸附二年龍州差帖從齎貢赴
京朝覲將帖從除授太平府上下凍州知州帖從死子福祥襲被人射死弟福禹襲永樂四年從征安南失陷
七年子慶昌襲慶昌死弟慶隆襲慶隆死無子以伯福髙子禮保襲間又死天順六年禮子廣勝襲患疾成化
十三年子世真襲世真死子文興襲文興死子元恩襲)

　　鎮逺州在府治東北二百八十里東抵佶倫界西抵向
武界南抵結安界北抵果化界舊名古隴宋置州𨽻邕
州元𨽻太平路明因焉洪武初土官趙勝昌歸附授世

襲知州以流官吏目佐之(土官底簿云趙昂傑鎮逺世襲土官洪武三年授知州二
十六年昻傑死子勝昌署事永樂三年襲七年被趙志能父子殺死子得茂八年襲宣徳八年得茂死子徳興
襲征傷有疾正統十一年子富轂襲富轂死子暹方襲暹方死子昊未襲死子廷鈺襲生子帥球)

　　都結州在府治東北三百三十里土官農姓洪武初内
附授世襲知州設流官佐貳與鎮逺等州例同(土官底簿云農
應廣前元任都結知州死子武髙洪武三年授知州武髙死子威斌署州事二十九年被佶倫州土官馮萬傑
謀殺絶嗣永樂元年弟威烈襲威烈死子永昌未襲死宣徳八年弟永隆襲景泰四年永隆死子得安襲得安
死子富榖襲富榖死子廣寧襲廣寧死子恵忠襲恵忠死以嫡孫恵政子福髙襲)


　　全茗州在府治北一百六十里東抵茗盈界西抵龍英
界南抵龍州界北抵萬承界舊名連岡為西原地宋置
𨽻邕州元𨽻太平路明因焉洪武初土官許添慶歸附
授知州以流官吏目佐之(土官底簿參舊通志云許武興世襲全茗土官洪武二年
授知州武興死弟武明襲武明死無子以叔添慶襲永樂元年添慶死子武堅襲景泰四年武堅死孫均玉襲
成化十三年均玉死子勝安襲勝安死無子以姪榮髙襲生子徳瑛)

　　茗盈州在府治北一百六十里西抵全茗界南抵養利
界東抵萬承界宋置𨽻邕州元𨽻太平路明因焉洪武

初土官李鐵釘歸附授世襲知州以流官吏目佐之(土官
底簿云李正英世襲茗盈土官洪武二年歸附授知州二十四年患病子福茂襲永樂四年福茂死子斌襲宣
徳二年斌死李復初子子實襲老疾正統十二年子懋齡襲患疾成化二年子季東襲成化三年死無子弟季
華十三年襲華死子萬青襲萬青死弟萬榮襲萬榮死弟萬新未襲死以弟萬和之子顯竒襲)

　　思同州在府治東二百里東南抵羅陽界西抵萬承界
北抵永康界舊名永寧為西原地唐置𨽻邕州宋𨽻太
平寨元𨽻太平路明因焉洪武元年黄克嗣歸附授世
襲知州以流官吏目佐之(土官底簿云黄崇廣世襲土官祖父宗勝原襲曽祖父克

嗣思同州知州洪武十三年宗勝死崇廣父朝容襲三十二年朝容死崇廣襲正統十三年崇廣死子威顯襲
成化十一年威顯死子志灝襲衰老子澄襲澄死子帥未授官被黄淵所害志灝亦鴆死以帥子寧襲)

　　龍英州在府治北二百一十里東抵養利界西抵上映
峒界南抵交趾界北抵向武界舊名英山宋為峒元為
州𨽻太平路明因焉洪武元年土官趙世賢歸附授世
襲知州割上懐州地入其版圖以流官吏目佐之(土官底簿
參舊通志云龍英趙氏元時有趙斗南元齡忠順世全世堅相繼襲官明洪武元年元齡子世賢歸附授知州
十二年世賢死子人忠襲三十五年人忠死子武威襲武威死子崇森襲宣徳八年崇森死弟崇彬襲景泰四

年崇彬死子文榮襲被賊射傷天順八年子萬寧未襲死子元匡襲元匡死弟元瓚襲元瓚死無子弟元珤襲)
結安州在府治東北二百二十里東抵都結界西抵鎮
逺界南抵龍英界北抵佶倫界舊名營周為西原農峒
地宋置結安峒𨽻太平寨元改為州𨽻太平路明因焉
洪武元年土官張仕榮歸附授世襲知州以流官吏目
佐之(土官底簿洪武元年結安土官張仕泰歸附二年授知州仕泰死無子弟仕榮二十六年襲仕榮死
子髙永樂四年襲正統十一年被佶倫州知州馮宗富等殺死子伯綱襲伯綱死無子弟伯通襲伯通死子文
貴襲文貴死子威顯襲生子世忠)


　　佶倫州在府治東北三百三十里東抵都結界西南抵
結安界北抵鎮逺界舊名那兜為西原農峒地宋置安
峒𨽻太平寨元建為州𨽻太平路明因焉洪武元年峒
長馮萬傑歸附授世襲知州流官吏目佐之(舊通志云佶倫馮氏
舊為那兜洞長繼為安峒知峒元末有馮萬傑者明洪武元年歸附二年授知州患病子志威襲亦患病永樂
七年子郎髙襲郎髙死子崇富未襲死子紹&KR1781;襲成化三年紹&KR1781;死子奎未襲死子萬禧亦未襲死以紹&KR1781;之
子晏保襲生子珣)

　　思明州東抵思明府西抵交趾界南抵西平州界北抵

龍英州界宋置州屬太平寨元屬思明路土官黄姓與
思明府同族洪武初黄鈞夀歸附授世襲知州屬思明
府後因黄竤煽亂改屬太平(土官底簿云黄鈞夀係本府知府黄忽都弟洪武元
年欵附二年授知州二十一年鈞夀死子志銘襲　舊通志云志銘子郝孫真相繼死有黄義者稱為真所生
告保承襲成化十三年況村黄紹以兵逐之而據其州奪大小民村凡二十有四𢎞治六年紹復以兵脅知府
黄道給券與其子文昌領州事九年義奏愬于朝下所司捕之紹仰藥死十六年文昌仍具牘冒黄真宗支争
襲數為邊患上命副總兵康泰參政楊茂元等將兵討之乃遣思城州土官趙忠順計擒文昌誅之以義子永
寧襲其後文昌子黄泰復據其州泰死子恩詔襲恩詔死弟恩錫襲恩錫死弟恩隆襲萬厯十年恩隆與思明

府土官黄承祖争四寨二十九村委官勘之以四寨宜屬思明府黎龍等村以那强為界那强以西如板勲等
十三村給思明州那强以東如板盎等十六村給思明府後恩隆故子拱極未襲庶弟黄拱聖謀之承祖弑拱
極并其母撫臣劉繼文以黄承祖助逆議削其地奏將所争村寨盡給思明州)

　　羅陽縣在府治東二百里東抵新寧界西抵陀陵縣界
南抵大江界北抵宣化縣界舊名福利為西原峒地宋
置𨽻遷隆寨元𨽻太平路明因焉洪武初土官黄宣歸
附授世襲知縣以流官典史佐之(土官底簿云宣伯父谷保洪武二年授羅
陽知縣四年有忠州官族黄郎道首下頭目黄陸陪逃來本縣藏躱官軍緝捕谷保奔入山嵓自割身死子嗣

勦殺盡絶祖父黄得全因先年被䭾盧興兵霸占縣治不能安居與父用隆出外倚住洪武七年招諭回縣各
病死洪武十八年以宣係谷保親姪准襲宣徳五年宣死子廣通襲八年廣通死無子弟廣海襲天順三年廣
海死子宗愈襲成化十三年宗愈死子敬仁襲敬仁死子景淳襲景淳生子鈺麟)

　　陀陵縣在府治東一百四十里東抵羅陽縣界西抵養
利界南抵大江界北抵思同界舊名駱陀為西原農峒
地宋置𨽻古萬寨元𨽻太平路明因焉洪武初土官黄
福夀歸附授世襲知縣以流官典史佐之(土官底簿云黄福夀世襲
陀陵知縣明初歸附被本府土官知府黄英衍拘留洪武三年福夀死子真亮襲永樂六年真亮死子勝祐襲

宣徳七年勝祐死子璉襲正統十一年璉死堂兄富襲富死子永寛襲間亦死成化十三年孫晟襲晟死子文
榮襲文榮死子萬寧襲)

　　思明府古百粤地東抵廣東欽州界西扺交趾界南抵
思陵州界北抵江州界漢屬交趾郡唐置思明州𨽻邕
州宋𨽻永平寨元改思明路有土官黄忽都者為思明
總管洪武元年忽都歸附詔改思明路為府錫印授世
襲知府設流官同知佐之子廣平襲廣平死無嗣弟廣
成襲廣成死子&KR1215;襲其庶兄&KR1781;亦以捍禦功累遷都指

揮使守潯州景泰間&KR1215;老以庶子鈞襲嫡子銶怨問計
於&KR1781;&KR1781;欲因而奪之遣子震偽徴兵於思明夜襲&KR1215;鈞
殺之歸報於銶已而又圖奪嫡都御史李棠誘&KR1781;銶執
之震與子紹奔龍州銶死於獄郡人立鈞子道襲&KR1781;度
不得免時純皇帝在東宫景皇帝有子曰見濟&KR1781;遣人
入京先賂用事者乃具奏請立見濟為皇太子景帝大
悦時藤峽賊方熾尚書于謙奏令&KR1781;赴軍前討賊立功
&KR1781;以功進都督未幾英皇復辟&KR1781;自殺命發棺鞭其屍

成化年間總督韓雍捕震誅之(舊通志云思明黄氏其先世知思明州宋仁宗
時狄青奏充路分官以鎮遏境土元有黄克順者仕武毅將軍兼南寧路總管傳子萬山生子六皆賢長武勝
武略將軍思明總管賜金虎符次武宗以總管擢廣西兩江道宣慰司都元帥子忽都繼之洪武元年兵至南
寧忽都納土奉印章内附二年詔以思明路為府授忽都知府世襲忽都死子廣平襲二十八年廣平死無子
弟廣成襲永樂十一年廣成死子&KR1215;襲有風疾乞休子鈞襲景泰間為況村黄震所殺子道襲成化間又為震
之子黄紹所殺及鴆其子光□正徳四年孫暘襲暘死無子以叔崇䢃之子昊襲昊死亦絶以道弟逗之子澤
襲澤死子世興襲世興死子承祖襲)

　　下石西州在思明府治西宋分石西州置屬永平寨元

屬思明路洪武二年土千戸閉賢歸附授世襲知州以
流官吏目佐之(土官底簿云閉賢前元襲授洞兵千戸因本州土官亡絶洪武元年舉保二年
授知州十八年賢死子三貴襲永樂二年三貴死無子弟聰襲十六年聰死子瑀襲　舊通志云成化間有閉
能者襲職為況村黄紹所殺破其州奪民村十有七分仲子黄文盛領之𢎞治九年能之孫遇奏下所司撫捕
十二年紹始以州還遇後遇無子妻鄭養其兄子鄭徳冒為遇子詭名閉真賂府用事頭目黄邦傑黄永昇矯
府檄令真攝州事逐遇出之紹密計盜遇印以畀文盛仍専州事正徳六年黄文昌計擒鄭真出所竊印稱在
真所按獲文盛恐真事泄鴆殺之謂真畏罪自以印獻後遇歸州死閉芳襲)

　　江州古百粤地東抵忠州界西抵龍州界南抵思明府

界北抵太平府界漢屬交趾號江陽宋置江州𨽻古萬
寨元屬思明路明因焉土官黄威慶歸附授世襲知州
以流官吏目佐之改直𨽻布政司(土官底簿及舊通志云江州黄氏元時世
知州事明洪武元年黄威慶歸附錫印襲知州生子三長中立次中謹知忠州季中榮知上思州威慶死洪武
二十二年兄中立襲永樂四年征進失陷頭目陸郭安等子智賢襲被頭目殺死十五年弟智斌襲正統二年
智斌死堂姪能政襲景泰四年能政死無嗣弟能廣襲患疾成化二年子海襲海死子永鎮襲永鎮死無子弟
永鉛襲)　羅白縣在江州治東北宋建屬遷隆寨元屬江
州洪武初土官梁敬賔歸附授世襲知縣敬賔死子復

昌襲永樂間從征交南被陷子福里襲(土官底簿云羅白梁氏洪武元
年梁原泰欵附三年授土官知縣五年征進被傷二十三年子敬斌襲敬斌死無子弟敬宣告襲謀殺本州知
州黄智斌下獄宣徳十年子永現襲永現死子福祥襲)

　　利州古百粤地東抵泗城界西抵安隆界南抵田州界
北抵永寧州界漢屬交趾號阪麗莊宋建利州𨽻横山
寨元因焉土官岑姓者洪武初納欵授知州以流官吏
目佐之𨽻布政司(土官底簿云原任知州岑志良死無子委泗城知州岑振管事振死子琔
不勝任以岑瑶子顔永樂元年襲)正統間知州岑顔奏本州地二十五

里泗城知州岑豹興兵攻占勅廣西總兵官栁溥等及
三司御史親詣其地諭以利害令悉還所侵豹不奉命
顔復請于朝第行鎮官開諭耳豹終不悛攻殺岑顔及
其子璿奪去州印遂以流官判官管州事數十年間屢
經諸司劾奏移檄遣官督追厯岑應岑接三世如故嘉
靖二年田州歸順那地土官岑猛等興兵攻泗城破其
州擒岑接殺之督府遣官按問追出州印覈其宗枝無
可據者印發賔州貯庫地方兵民歸併泗城州(舊通志云有岑

良者稱利州宗族乞襲其官但顔璿父子被害時有次子瓛禁錮于泗城十餘年更名活𢎞治四年泗城岑接
弑岑應活始得偕其子略瓊廣三人逃避于思恩府移檄覈勘)

　　龍州古百粤地東抵太平府界西抵上下凍州南抵思
明府北抵安平漢屬交趾宋置龍州𨽻太平寨元大徳
中陞州為萬戸府洪武初土官趙帖堅歸附授世襲知
州以流官吏目佐之帖堅死無嗣二十五年姪宗夀襲
已而鄭國公常茂以罪謫龍州納帖堅女為妾擅州事
茂病卒宗夀以聞有人告茂匿龍州未死者詔總兵官

楊文征之宗夀赴闕伏罪遂罷征宗夀死三十一年子
景昇襲景昇死無嗣宣徳三年以叔仁政襲仁政死景
泰四年子南傑襲南傑死成化十一年子源襲正徳三
年源死無子庶兄浦有二子長相次楷相當立楷妬之
謀岑氏以僕韋隊子璋詭云遺腹而岑氏兄子猛方熾
楷遂奏言璋實源子當立為相所簒事下督府未決璋
賂鎮守太監傅倫舍人王祥詭云有制猛偽檄調兵二
萬人送璋入龍州左江大震相挈印奔況村都御史楊

旦討璋猛殺之相乃歸相二子長燧次寳相枝拇寳亦
枝拇相絶愛之曰肖我當立猛乃以寳去髠為奴嘉靖
元年相死州人立燧楷弑之州人立其族弟煖時王守
仁提督兩廣幕客岑伯髙幸用事楷賂伯髙言煖非趙
氏裔當立者楷也遣上思知州黄熊兆覈之熊兆黨伯
髙言楷當立以州印畀楷楷遂殺煖大亂州目黄安等
潛徃田州購寳寳時為奴楊布家十三年矣安等行百
金購得之言之督府都御史林富謂楷勢已張母持之

急乃令楷攝職俟寳長讓之楷復時時謀殺寳富諭楷
令以印還寳寳謝以五千金益以腴田三十一村楷計
寳弱易與不如徼厚利而徐圖之遂聴命楷復求韋璋
之子應育之令徃來寳所寳妻黄氏思明府土官黄朝
女也貳於寳而與應通應乃厚結州目及遣人向武州
乞兵自樹寳日荒悍刑姣男子王良為閹楷知良恨寳
激使内應良許之楷以千人夜至寳寢門呼良良開門
納楷兵執寳寢所斬之以他盜聞應以兵千人桀據州

治并結黄朝自援都御史蔡經謀副使翁萬達圖之萬
達謂楷狙詐未可速圖韋應㢲愞寡慮可旦夕擒斷其
中堅然後可次第獲督府善之萬達行部至太平使人
以他事召黄朝諭之計論應當死時諸言楷事者故不
為理州人大譁萬達愈厚楷時時稱楷勇冠軍可當一
面楷信之遂統精兵千人詣萬達言狀并以三十一村
地獻萬達留語旬日楷寖慰弛不為備部兵多以乏糧
遣歸萬達召楷及州目鄧禹等入見伏壯士刼之曰汝

罪滔天宜自為計汝死官必及汝子可為書諭汝黨勿
亂楷自分必死乃為書諭其黨曰業已如此亂無益也
可善輔我子以存趙萬達即杖楷斃之以楷書諭其州
人時楷子匡時生四年矣立之一州悉定乃以十三村
還龍州十八村𨽻崇善縣

　　思陵州古百粤地漢屬交趾宋置思陵州屬永平寨元
屬思明路明初省入思明府洪武二十一年復建改直
𨽻廣西布政司土官韋姓明初省州以韋延夀為峒長

二十一年復建州錫印以延夀知州事許世襲以流官
吏目佐之(土官底簿云永樂四年延夀死子成襲正統元年成死子昌襲成化十四年昌死子長襲
正徳三年患病子瑄襲瑄死子千寳襲千寳死子祐襲)

　　憑祥州宋為憑祥峒屬永平寨元屬思明路其先酋長
有李應星者元知西平州兼領永平等處事李徳懋知
上石西州兼憑祥峒後擢思明路同知李元長(土官底簿作李
夀賢)襲知上石西州兼憑祥峒洪武元年内附二年授知
洞殘疾二十四年子昇襲二十八年授憑祥峒巡檢永

樂二年改鎮建憑祥縣擢為知縣昇死永樂四年子成
(土官底簿作李慶青)襲死子夀祥以疾不能襲成化十一年子廣
寧襲十八年改縣陞憑祥州擢廣寧為知州子宏未授
官為龍州趙相所害以其子珠襲珠死無嗣衆保弟珍
襲弟珏争立珍挈印奔況村況村土舍黄泰以其妹黄
孟妻之州目李清李滿趙琪蘇寄枝等謀納珍説思明
府土舍黄朝曰李珍失守宗祧越在草莽若以君之靈
得復入奉烝嘗願以州備下屬黄朝喜約黄泰納珍憑

祥珍聽説客歐紹賢等語悔約不屬思明蘇寄枝争之
不得遂隂比黄朝朝有外婦子王金寳更名時芳詭云
廣寧孫以千人納時芳憑祥弗克李珍日荒淫無度州
人患之廣寧庶子寰謀廢立而珍妻黄孟亦以失寵孤
憤寰通焉十七年寰遂約李滿蘇寄枝為亂以兵劫趙
琪琪不得已與之盟頃之寄枝巡徼偽驚謼寰等擁兵
入執珍寢所斬之李清聞亂呼趙琪以外甲入救琪匿
不至寰遂持黄孟並坐部兵發庫藏争財亂撃殺數十

人明日寰置酒髙會召李清清不得已赴之臨觴竊歎
寰私於歐紹賢曰是夫腹誹者就座中撃殺之會安南
莫登庸反因厚賂寰為嚮道變聞都御史蔡經大駭屬
副史翁萬達圖之萬達遣人諭寰曰天子將有事交南
邊圉之臣有用命者尊官可立取寰遂自薦願效力萬
達益厚與之又遣人恐黄泰令擒李寰自白泰唯唯乃
委指揮錢希賢徴兵泰所部勒若行邊者至憑祥擒李
寰李滿蘇寄枝等論死已而李珏李時芳復争立萬達

會參議田汝成鞫之論時芳死黜珏而以李珍弟琪之
子佛襲時芳復謀將官營求羈保逃之思陵州興兵攻
入州治佛竄山中跌死子徳勝襲

　　附直𨽻都司千戸所二

　　遷江屯田千戸所乃遷江縣附郭直𨽻廣西都司洪武
二十五年始開設土官衙門轄土夷頭目凌文彬等一
十七人後征勦有功陞百戸一十四員頒印建置百戸
所分掌土兵為四屯逓年出征甲兵一千二百名守城

甲兵三百名官兵俱不支俸糧惟領勦過夷賊田土耕
種當差又設流官千戸一員宋真以掌所事各百戸所
土官皆聴命焉其土官百戸因功陞授千戸勦古田千
戸黄禄有功陞授指揮(嘉靖初正千戸黄瑞副千戸黄濬百戸凌顯梁順覃瓊覃瓚蘇
盛皆莫祥其系流官干戸陳獻亦莫知所由來)

　　五屯屯田千戸所舊為古贈村在藤縣北境居斷藤峽
左臂洪武八年土人覃福招集所部猺獞八百六十四
人編充桂林右衛中左所軍以福擢授千戸領之後寖

逋亡成化二年韓雍既平峽賊遣本管千戸李慶招出
軍丁五百六十人并籍獞民盡編土兵奏以古贈村建
五屯屯田千戸所仍以李慶掌所事授覃福之孫仲瑛
為土官世襲吏目防遏峽路白石寨十二磯濛江口賊
衝(覃福舊為慶逺南丹人明洪武四年率所部狼獞遷居藤州寧風鄉闢荒田以自給遂為五屯夷民)

　　附没入交趾土州二

　　禄州𨽻思明在府城東南宋置屬永平寨元屬思明路
洪武初省入思明府二十一年復置尋沒於交趾永樂

三年復置後仍沒於交趾

　　西平州𨽻思明在城西南宋置屬永平寨元屬思明路
洪武初併入思明府永樂三年復置後仍沒於交趾





　　粤西文載卷十二

