







　　欽定四庫全書

　　粤西文載卷四十

　　桂林府通判汪森編

　　碑文(祠廟)

　　重修太平知府端敏胡公祠堂碑

　　張　瀚

　　有明太子太保兵部尚書諡端敏胡公浙之仁和人俶
儻瑰瑋精研道腴蚤有志於經濟起家進士正德間由

南部郎出守太平以治行卓異進江西按察副使蕩平
東鄉諸盜時宸濠隂蓄異志公上疏發其隠謂禮樂政
令漸不出自朝廷江右大可虞不在諸盜濠怒誣公離
間親王逮繋京師榜掠阽死言官交章論救得戍遼陽
濠反伏誅値世廟繼統召起行間拜按察使洊歴臺省
列卿左都御史改兵部尚書加宫保公以十事要説大
意欲簡閲團營宿勁兵京師謹防北方又勸上親賢講
學遠媢疾絶嬖幸憂深慮遠顧以切直犯忌諱不盡用

尋謝病乞骸骨章數上廼許馳驛未幾復召起適無疾
卒於家儼然衣冠危坐不仆余時為諸生每望見顔色
聆論議所聞平生經歴皆卒卒未究其志惟太平最久
無負於民死而有知猶依棲麗江百粤間也頃余承乏
蒼梧亟訪郡中果建有祠嵗時烝嘗不失問政蹟則故
老相傳謂為廉明博大在郡勸學興禮築城壺關綏柔
土夷功德不可殫紀乃作而歎曰嗟乎士君子所至策
立勲業行德濟世豈希冀聲聞當時報酬身後哉天地

萬物本吾一體分誼當為時勢不可已凡以盡其心事
其事吾何得而與焉惟澤在生民功施社稷維繫人心
自不可解則報祀之典所由義起而非其立德立功之
初心也公昔有言殆亦自歉未免撝謙無已豈意民心
歴久不忘洋洋爼豆之存適契其依依故民之戀非夫
精誠上下惑應孚攣無俟勉彊若是邪今江右有祠吾
浙有祠公所謂不足人愈多之稱頌勲伐尤彰明較著
至所自信若太平郡治能無想見循良偉績入人深遺

思遠哉兹郡之祠信不容已矣夫表先哲以勸官師存
遺惠以惇風教固憲臣奉揚明命之職亦一時共事同
心乃檄郡修飾棟宇嚴潔祠事仍記憶大略勒諸貞珉
俾瞻拜祠下者知所愛慕垂世無窮云

　　三功祠碑　　　　　　　　　黄　芳

　　君子聞鼓鼙之聲則思將帥之臣將帥者三軍之司命
國之所係以休戚存亡者也嶺南自秦政失馭隔為殊
域漢興武帥奮庸前有路伏波博德後有馬伏波援至

宋又有狄武襄公青此皆赫然以勲烈顯百世之下秩
祀而無替焉博德當武帝時與樓船將軍楊僕撃南粤
僕軍東南摧鋒䧟堅而博德所將僅千餘人多方招徠
功顧百之可謂得綏遠之仁援佐光武奉命討徴側將
二萬人渉數千里若拉枯朽所過繕城郭穿渠以利民
申明約束駱越奉行馬將軍故事者二千年可謂得經
略之宜青機敏沉毅宋皇祐間儂賊叛亂嶺表震疊而
能以番落騎絶險破之拔身戎行名動華夏可謂折衝

之勇夫三子者克敵之功同而所就各異青勇以致義
博德仁以濟威而援也政以𢎞澤要之各有攸當焉儂
賊暴强已甚戰不力則大事僨矣故貴剛克兵瞬息萬
變上首功者或反堅敵僕既敗粤人因乘其釁而招之
此以不殺止殺也故貴柔克兵戒戰勝生驕闊略後事
每啟他釁援獨不鄙其民而經制之與之更生是兼二
子之長而又有終也夫政不足而後有刑刑不足而後
有兵兵已矣以政終焉所以生之也援其最優矣乎或

曰青以後事付孫沔不欲專其美博德綏定事史略其
文二子葢無愧於援也理或然歟梧城東舊有尉遲敬
德廟太守周任改祀三子名三功祠致仕太守石君邦
柱屬芳記芳故繹其實以詔後人俾知三子所以為功
匪酷烈多殺之為貴也

　　潯州城隍廟碑　　　　　　　王貞吉

　　城隍之神為一方主宰廟所以棲神靈而錫福庇民為
一方保障也余始至謁廟見其傾圮之甚愕然不懌嗟

乎神人相依事神若此欲民之安得乎時方議修廟而
屈於費醫生王瑀進曰是廟之頺多年以募縁修矣今
其數籍具在民間可考而知也予乃旁詢而知其為廂
民甘崇儉張仁仕季傑謝宥所貯約二十餘金遂令盡
出其金以營修之而以王瑀董其事於是後堂中庭易
舊增新庭之左右則創廟房各三間其庭與房各建神
像房之前為儀門去五丈許為大門以儀門之前多曠
地不美觀也復令隂陽官䝉俸諭諸巫者各出磚瓦木

植等料門左右復創廊房各三間俾奉廟祀而往來祭
禱者各有所止董其事則仍瑀也方是役之興也是為
壬寅四月民有失火者來告予曰此祟火也每嵗延燒
百餘家潯人苦此久矣予乃詣廟祝神自是祟火遂熄
是年春夏旱予禱神即雨越明年癸卯如之又明年甲
辰亦如之嵗用豐和民夷俱安父老俱言先時未有葢
修廟之應也予曰然人神則一感應寧無然廟之修也
爾民之力也爾民之財也則所以感神者爾民也予何

德之有廟成遂記其事以告後之君子庶知神之靈而
加意於廟也

　　潯州四公祠碑

　　成化初年潯州地方峽賊猖獗頼韓公𠞰平未幾遺種
復興稔惡甚久嘉靖十八年幸我蔡公提兵盡勦潯始
太平既而又聞征交之役民間胥謂永樂年間王師征
安南潯以近郡隨征餽糧軍民十斃八九是役吾其不
免頼我毛公蔡公臨邊猾鹵遂稱臣納貢不俟戎衣某

等今日得更生者二公力也方圖久庇而二公乃遠去
攀轅莫及欲建祠像嵗時瞻仰以報大恩理合具呈施
行等因據此縁係士民誠心理應順從除建祠像外本
府查得桂平縣崇姜里原有入官風水塘一口今招人
承佃定租銀六兩合嵗收入以為整修祠宇之費近府
東門城原有官空地二叚今招商為鋪定租銀六兩合
嵗以為春秋祀典之用如此則祠垂永久庶足以慰士
民報恩誠心於無窮矣為此令禮房立卷工房并立石

以記其事之始末庶後之聞是祠者得有所考據而興
起云

　　博白縣名宦鄉賢祠碑　　　　李喬木

　　博白縣舊未有名宦鄉賢祠有之自繆尹始繆尹宰縣
之年一日喟然曰昭賢否别鑒戒治之始也白雖荒逖
民社之寄均名宦鄉賢前此豈無其人乎抑有之而未
表章者乎於是考圖稽籍文獻是徴蒐輯故實修成縣
志而得名宦六鄉賢四萃為一祠祀之所以寓高山仰

止景行行止之意也祠居縣治西堂三間為行禮之所
廊廡堦墀大門儀門悉倣官府之制繚以周垣通以大
道剏建於癸卯冬落成於甲辰秋規制可觀昔無今有
而求記於予予攷之龎孝㤗之忠義自許趙奎之愛民
如子冼積中之仁惠為政楚偃之勸民耕織徐噩之力
戰死節秦懐忠之平反寃獄趙惟清之以禮為教李時
亮劉勝呉原正亦皆遺德在人不可冺者時有先後賢
無古今立祠設位春秋血食葢有合乎祀典之義也後

之宦於斯生於斯懷見賢思齊之心而勃然興起則其
應祀之數又豈止於此哉是為記

　　海棠祠碑　　　　　　　　　呉時來

　　海棠祠祀宋臣淮海先生秦觀也在横州郊西之海棠
橋側即先生故所寓地後人高先生之風為亭其上又
改為書院實於祀典未載初横人以先生風義有益於
其鄉之人合祀於時祀先生於鄉賢議者以事先生不
宜以鄉乃又祀於名宦既又以先生編管也處非所據

於神未妥二者皆非所以康先生也推先生之志即生
而血食之將舍而棄去復奚後之祀不祀羡邪從後觀
之謂先生為横人可也莫土非吾也謂先生為名宦可
也人有餘思也嘉靖乙卯南海高君士楠來守州事因
亭宇圯壞方積需謀為修之適先生之後人有秦某者
以靈山丞過横復以請於高君乃為之立棟宇築垣牆
將迎先生主祠其中於是議專祀今之論先生者曰詞
人詞人甚又沉迷禪㫖以寫佛書為徼者所乘致流竄

無寜日吁誰從而論先生之世耶先生初為編修與蜀
黨諸君子忤時宰章惇輩乃御史劉拯承意劾其修實
録詆誣被謫䖍州實與范祖禹諸人同既而以寫佛書
徙柳州既而徙横州徙雷州葢戛戛乎靡有寧處唐宋
以來高明操厲之士半入禪家而趙清獻二蘇公黄魯
直諸人乃其尤者豈學道未純而好高異之心易投難
拔亦不覺其深入歟及觀逆旅集海棠詞有本無本等
語乃知先生之參禪皆其居困之時借以解外紛以舒

其抑鬱無聊之意而實未嘗有害於吾道也若致患之
因即不寫佛書其遷徙猶是也不究元祐碑中諸黨人
寧獨少游邪乃為之歌曰

　　歐歍肪脂宅南方臭肥滅鼻幽以芳山澄水碧清夜光
奎婁錯落燦文章舌筆之吐離毫芒危難之安思所傷
委命大郭託醉鄉含苞元極淵潢洋䦯閟靈室配崇岡
風流後嗣宜久長

　　遺忠祠碑　　　　　　　　　董傳策


　　遺忠祠祀故德慶州官松軒陳公其仲子郡守君伯言
構於家者也先是羅傍賊熾數患苦諸州邑公少機警
業捧檄倅州遂提偏師入既諜輅摧折之廼建議白上
官稍寛約束設墟場令與民為互市時烏鈔宵人計無
靡羨復相煽撓公法公輒奏記監司請殪其渠帥不許
賊覘牒深銜之間嗾衆徒黨環甲起市中出公不意公
猶殊死戰竟死有司議請䘏典方事殷未遑也㑹兵部
尚書餘姚王公建節平蠻隨擒賊函其首酹公無何以

公祀忠景祠嘉靖中郡守君舉進士為尚書郎朝廷始
贈公如其子官璽書有挺身狥職以死勤事語於是公
之忠益章章然褒顯矣公子若孫浸繁昌家子邑令君
伯常既創家廟嵗時秉祀惟䖍乃郡守君靡瞻之思顧
謂公之忠實敷遺後人休宜特表著之庸侈錫命昭佚
典遂别構祠為堂三楹塑公神像於中刻制詞扁之堂
繚以門垣殿之寢室鳩簷疏榥繢櫨啓櫩橛塗垔塈繕
彤髤籍柸轙悉如禮大夫祠制其剞劂殊爽覬額曰遺

忠遺之為言貽也忠貽而祠之榮上賜也貽厥孫謀以
燕翼子蔑不忠矣經始嵗戊午夏越明年嵗己未冬祠
成卿大夫耆老若生徒輩相率慶成事且為徴言記之
永遺忠也公諱琚字宗玉世家粤西南寧郡之里祠在
其右董子曰余紀陳氏遺忠祠葢徴忠孝大指云夫人
臣事君食焉不避其難義也茍裨民社雖艱虞不遑恤
焉及其可死則死之殆非有所為而為凡以不欺其心
爾故貞婦死適士死志王臣死職守土之臣死封疆為

人臣者無以有己為人子者無以有己斯所謂天地賦
物之良心時出之而安汝止者邪夫學士大夫讀史至
義烈志所為忠其君未嘗不憤然三復流涕也一旦任
國家事輒復遷延顧望展轉為自全計或巧避其難思
貽之人人獨小吏哉松軒公雖死庶幾不欺其心矣古
者大夫士各有廟中世易之以祠然祠不備制祀不成
享其於報本追遠之心幾闕焉夫孝子之於親有善惟
恐其不揚也親有善揚之惟恐其不永也若郡守君昆

弟可謂能孝其卒成公之忠與卿大夫耆老同宜懽然
愛慕之諸生徒又景鄉先輩風烈俾良心油然生焉公
之祠可無貽永永哉嗟乎人臣咸若時何患乎無孝子
矣或以食報徴公之忠無亦淺之乎紀公哉

　　慶遠府城隍廟碑　　　　　　徐　濬

　　宜之城隍在府治之東有廟而無寢殿制度闕焉葢郡
設邊徼即官府舍猶陋也況於神所翟公以洛中豪俊
來守是邦諸展采錯事用夏變夷期與中州齒百廢具

興神人胥悦既修城隍其棟楹梁桷之撓折者易以良
材上甓旁垣丹青粉飾罔不飭治復作寢廟於其後前
為對越亭翼兩序以司於是殿舍中嚴宿齋有廬拜瞻
有次郡人來觀謂數百年之廟制自今完請余記之葢
聞古者民興於禮樂今者民嚴於鬼神明有禮樂幽有
鬼神一也古今異矣自先王既遠禮樂之教微民始以
是非之心惟神所制懼禍福之故耳夫陳説禮樂於人
愚者迂悍者怒要之於神雖悍者亦悚然下拜誠懼之

也神之權重矣然禮樂不及而禍福及之民猶不敢偃
然為不義是非之心頼以常存則神固人人之心萃而
為神其神必靈凡水旱之災兵師疾癘之患有祈必應
亦其理然也故坊墉道路馬蠶猫虎之神至微矣世猶
迎而祀之况城隍乎今天下府州縣皆得祀其城隍載
在令甲然有司率緩視不飭若翟公者可謂知政之所
先矣詩云奕奕寢廟君子作之公之心葢幸民不昧於
神則是非存三代直道之風可復禮樂其有興焉爾豈

直一寢廟已哉公名濤𢎞齋其别號也是為記

　　重建上林縣城隍碑　　　　　關與張

　　城隍有廟勝國以前未聞至我朝始著自畿輔而藩服
府州縣莫不咸建有司嵗時謁祭以為常其初蒞任則
奉牲帛致誓詞罔敢怠也用是人神受職四海寧謐迄
今始知我祖宗制治保邦之遠猷也上林創自唐後為
澄州我明興復為上林城池之守有自來矣嘉靖初縣
治儒學皆南向而説者言右山太峭表向非宜遂漸易

向惟城隍在南門之西儒學之後仍舊貫焉湫隘卑敝
無外户之防民畜將肆踐穢於神甚䙝也嘉靖乙丑冬
衡陽羅集雲公來守兹邑周視城宇雅志作新據隂陽
家説年位弗利事漸寢越三年隆慶戊辰季冬也公以
朔詣廟乃集縣之父老子弟若鄉之里甲長謀曰吾之
居此三載矣凡士民䝉安恬之福咸神賜也而今門垣
宇棟日就圮廢神奚以依即議營建惟財是頼然内帑
不可動支也罷民不可再歛也予幸有予之俸金度力

之能為者捐之茍不足汝衆其克繼之乎不欲者不强
也民聞之歡曰公為民造福尚不惜俸吾民何愛一錢
之利而不竭手足之力乎乃皆子來率作興事即負固
獠蠻亦聞風興起伐木以助其成由戊辰冬迄己巳夏
告落成焉門堂宏敞廟貌偉然改觀矣公大喜屬張為
之記張不佞敢承公命率有衆而盟諸神曰自公而下
至我僚屬與父老子弟其母謂神之弗知也夫城猶民
也城以捍外亦以衞内詩曰毋俾城壞民以奉上亦以

保上詩曰毋俾作慝城壞則宼玩民慝則心離宼玩民
離難以奉神城隍何神民心惟神民心不安事神實難
必也一民飢曰我飢之也一民寒曰我寒之也一民陷
曰我陷之也一民怨曰我遺之也肫肫然務使民心之
我固猶城焉則民安之神佑之其所以保乎民者即所
以尊乎神也雖不禱焉祀焉神固諒也公以乙丑冬下
車迨是四稔矣政通人和家給人足淫俗革宼屛息屢
豐年迹其所為可知公久任得民心專意借宼至今廼

得成厥廟噫公非誠意素孚於神人而神固令斯民留
公以成斯役也邪因備記之命工刻於麗牲之石以示
不朽云

　　重修貴縣城隍廟碑　　　　　鄧朝賓

　　聖王設險以守國城隍所由創焉有神以主之其來逖
矣昔漢高帝以御史周苛守滎陽全節命天下有司附
城立祠祀之城隍之祠其昉於此乎我貴城肇築於鬱
林郡守陸公績嗣後甃葺禦宼功之最者則刺史謝公

雕州幕侯公元采也國初封城隍神為監察靈公尋正
今號嘗攷之祀典能捍大災禦大患者祀之然則城隍
祠之建夫豈淫祠例哉葢以其正直忠烈功施於國澤
被於民合德天地參贊化機為一方之主宰生靈尤頼
以黙庇焉者也邑祠嵗久傾圯且規制卑隘前令見宇
呉侯謀將構而新之限於貲費既捐俸遣屬民李化鳩
工董繕復給符令其勸募士民共成其美不越嵗而工
緒可稽堂室嵬峨門廊煥飾規模𢎞廣神像尊嚴即之

者改心望之者起敬視中州之制相嫓美焉吾令喜而
語諸僚友曰是足以妥神棲而為吾民具瞻之地矣吾
叨兹遷戒行有期日當乞言士夫以紀嵗月適今令秀
山廖侯下車聿新庶政爰捐俸以修其缺終前功既落
成廼請記於予余作而言曰偉哉廟貌之崇尊神之義
得矣語曰明則有法律幽則有鬼神城隍之神之責則
重且大矣夫神血食一方為民生察民隠善者福之淫
者禍之神司其柄也是故有司蒞任必矢之於神焉邑

有水旱盜賊必禱焉民有疾癘誣枉必禱焉禱必應以
隂隲之者神之至公之心也竊怪世之庸夫罔知愛身
自底弗類刑憲必加菑咎必逮乃枉具醴牲以徼福於
神豈享而祐之乎即今之郡邑廉吏誰能以貨賄動矣
故尼父曰獲罪於天無所禱也易曰積善之家必有餘
慶固在吾人之自修何如耳烏可凟媚於神哉雖然聖
人深謹復隍之戒當事者能修德以弭災治内以捍外
使疆圉完固百姓安堵則神亦將恃以無恐而享廟祀

於萬年矣孟子曰得道者多助又奚可徒藉於神之力
之為哉此又在有民社之寄者圖之

　　桂林郡厲壇碑　　　　　　　呉肇東

　　我國家憲古為治深仁濊澤匝及寰宇民之疲癃煢獨
顛連無告者咸得就官而居食之棲宿有舍贍給有糈
收瘞有阡責成所司宣示慈惠俾覆冐之下無一弗得
其所復念死無後者靡所依以血食也設壇於郊外聚
而祀之嵗凡三舉視常典有加主以城隍臨以官長凡

吏民在公者罔不就列義至備也桂林郡厲在望京門
外壇壝未置率野設修故事几案一徹而榛莽叢鬱又
如故矣無論居止甚或雨弗克享享弗卒事者有之予
竊愍焉夫士大夫垂纓結綬豈其寵禄是夷以速化旦
夕將為民之主神之依也俯仰兩間操縱萬變而有一
民一物之弗遂性分謂何矧受專城之寄處萬里之遥
使天子德意壅閼弗宣以為簿書所不責旌别所不及
施施焉為弗急之務可乎聖朝崇重祀典微入幽𣺌匪

直以昭矜恤而儆官邪禁民慝載在令甲凛若天鑒其
有關於治化非淺鮮也五嶺素號炎熱風氣與中土殊
故其地不能無瘴山峻土瘠雨澤一涸龜坼隨之故其
年不能恒豐異時羣蠻出没日尋干戈苦剽掠故其人
多斃於鋒鏑此他郡所罕遘而當官所宜深惻者匹夫
匹婦一渉含寃猶能速災沴而況悽愴悲恚之懐幽昧
鬱結之氣生無所控殁無所歸有不干天和而蠧官政
邪予謂桂林舉廢莫此為急廼謀諸臨桂王尹懋中以

贖鍰五十餘金貿材鳩工即故址鼎建之妥神有堂分
食有所瞻拜有序治牲有庖繚以周垣衞以重門肇建
於萬歴丁丑十一月之廿四日閲八旬而告成無費官
帑無庸民力百年曠典忽然一新將不足以宣化理雪
幽鬱惕吾官民於滌志飭躬永無鬼責也哉工既訖僉
謂嵗月不可無紀爰操牘識其概是役也郡丞梁君直
别駕樊君芝李君佳徴司理孫君承南實贊襄之例得
并書


　　䝉縣尉入祠碑　　　　　　　陳一洙

　　名宦之有祠所以覺報也凡宦兹土者無論秩之崇卑
茍有功德在民如記所稱述者咸得秩而祀之非是族
者不得濫焉又所以示勸也萬歴丁丑嵗予舉進士拜
靈川令既入境周覽城郭甚完詢之土人云兹城巳歴
六十餘年所矣是昔縣尉䝉公所築也余心識之已而
釋奠先師畢求所祀鄉賢名宦二祠諸君子姓名旁及
邑志秩官表所載俱缺焉靡所考證葢縁靈舊無志世

代遼邈厄於文獻之無徴也既視事諸父老來謁余余
揖諸父老曰不佞來尹兹土訪求遺事咨於故實以順
民心余事也諸凡造福於爾百姓者悉願聞其姓名庶
得奉其遺教以資余䝉鄙焉是所望於父老矣因詢蒙
公所以築城狀及其爵里諸父老鮮成化𢎞治時人中
有一老人名全葵者年八十餘矣頓首言曰此我蒙令
公所手築以捍吾民者也鄉余無令公何以至今日因
泣數行下余為愀然改容細問其故老人曰令公名某

東粤之番禺人當武宗正德間任靈川尉既蒞任潔己
奉公愛民守法百姓戴之時古田八寨劇賊為梗攻城
刧藏剽掠無虚日鄉邑騷動雞犬不得寧焉令公職在
廵捕日夜拊循其民籍其壯且勇者訓練之俾悉可受
甲時稱百金之士云士皆投石超距無不踴躍感激為
令公死者時有賊冲天將者來犯靈城幾䧟公率麾下
士數百人突圍而出賊遁遂至周家灘斬獲百餘級自
是賊畏令公威名相戒不敢復窺我城堡矣賊既退謀

以守者令公覩城堞圮壞歎曰即宼不來若來何以禦
之遂捐俸鳩工親運石為衆工倡衆争先築砌不旬日
告成今之靈城即公遺蹟也老人非令公何以有今日
自老人弱冠事令公迄今六十年矣同時人俱没惟有
老人在時時記憶爾余曩慕令公之為人知其尉靈川
時築城捍賊有功德於民甚著而百姓湮没非藉口碑
烏能傳信余又烏可不為若報德哉時邑博士李君大
復石君大華全諸弟子翕然稱曰蒙令公有遺澤在靈

今其若之何忘之遂上其狀於督學鍾公公許之余乃
諏日潔儀偕諸博士弟子祀公於名宦祠中禮也禮既
成靈之士民莫不鼓舞悦服余因有感於公之食報為
非偶也公竒偉倜儻有智略出之以忠勇尉靈六載凡
所舉措悉中機宜使當大任其所樹立何如顧卒限於
一尉不足以盡其所藴亡何且移疾乞休去嘗語人曰
大丈夫生當封侯死當廟食百世安能俛首一尉局促
效轅下駒吾以付諸兒曹矣既而有子長公名諫次公

名詔並以茂才發解東粤長公歴南户部尚書郎次公
舉進士任行人歴陞大中丞提督南贛軍務名位葢駸
駸未艾也而公且以次公貴得贈如其官云視靈川尉
時相懸矣顧以公不盡之藴舉以付之大中丞公俾以
施諸靈川者施之天下焉則靈川一尉不重踰九鼎哉
余辱公所舉門下士乃今得奉公於名宦祠中非敢有
所私於公葢為靈人不忘公德之故因祀公以示勸焉
而深有感於公之食報為非偶也遂為之記俾刻諸石

以稔後之來尉兹土者

　　重建懷忠蘇公祠碑　　　　　蘇　濬

　　宋熈寧間余先大夫緘守邕㑹交人不靖躪欽廉入邕
近郊張甚公部署諸卒僅不勝衣日以忠義拊循之而
治兵使者推空伍不相援公歎曰封疆之臣有死無霣
天之制也吾之命已懸之天矣遂與家人訣諸子曰臣
死忠子死孝等耳公復顧長子子元曰若家督也其守
先人之祧復顧諸子子明子正曰若其與我同穴遂促

子元歸無何賊傅陴上公舉家三十六人俱自燔死邕
人感公義無一從賊者神宗聞之嗟悼易名䕃胄恩有
加焉無幾交人復亂忽兵四面集若霆若飈交人驚曰
蘇皇城兵至矣遂立解去邕人立廟以祀賜額懐忠葢
特典也後祠就圮因附狄襄惠四公之廟名五公祠云
㑹邕守林公下車諸文學奏記曰按祀典有功於民則
祀以死勤事則祀能禦大災捍大患則祀狄襄惠諸公
功臣宜並祀懐忠公以死勤事而且障一方宜專祀林

公然其議遂闢懐忠祠舊址芟之剔之覆之翼之子來
者相屬未三月而祠成郡大夫及諸文學屬余紀其事
余憶先大夫精魄如在莫莫淒淒葢血食是邦久矣余
何能言余聞邕故鷙悍不習中國之文教宋始用衣冠
法度理之然未甚雅馴自懐忠公忠誼所激士争嚮焉
迄於今儁者嫺於章木者束於墨道及忠魂義魄且為
撫膺而悲覆面而涕雖國家蒸蒸之範哉而忠誼激發
其所靡者漸矣語曰生不足以使之利何足以動之死

不足以禁之害何足以恐之夫死生利害之間重之為
千石輕之為一髮此其差數然也今世之求利也甚於
求生而怖害也甚於怖死權門利竇蠅集猿攀一失其
意惴惴無人色彼即老死牖下哉然生理巳銷亡矣爾
多士生忠義之鄉得無感極而思邪因紀其始末而重
之以辭辭曰

　　遊崑崙兮蒼蒼俯靈犀兮湯湯神之來兮彷徨誰憑軾
兮螳螂破我斧兮缺斨瞻白雲兮故鄉目欲極兮農桑

耳暫聽兮滄浪蘋為衣兮荔為裳桂為殽兮水為漿聊
容與兮翺翔念此生兮靡短長何以報兮皇皇

　　潯州重修劉侍御先生祠碑銘

　　當萬厯初主上冲齡楚臣棅政以予奪死生之權恫喝
天下士時則名竊於負扆而郵章於見斗一時逐耆之
夫且諛之曰保曰衡安福侍御劉公獨抉其深奸而虞
其隱禍諤諤錚錚幾數千言卒之無不合劵者始棅臣
顓擅日久釁蘖如山親終弗顧巷議弗聞吉水爾瞻鄒

公請借尚方以死争之二公皆吉安人也棅臣恚二公
甚箠掠無完膚而後先戍之邊徼一時同里諸君子與
二公善者俱盡遷謫以去當是時吉之直聲幾震天下
余獨謂劉公之疏治之將病者也望色而施鍼觀神而
調息其慮先而其治也易鄒公之疏治之巳病者也隂
陽交攻附喙迭用其時亟而其治也難然向使劉公之
言獲信萬一貴曲突徙薪之䇿尚安有焦頭爛額之禍
邪則劉公尤處其難矣當劉公初入潯博士家争嚮之

公亦喜為譚説先民軌可接軫而吕無停音也居亡何
公暴卒二蒼頭繼卒僅餘一弱息旅槖蕭然郡大夫江
公萬仞捐資為歛復從諸文學請立祠顓祀以寄思云
余入潯州謁公祠諸文學從余有澘然涕者不覺松隂
漠漠鳥語啾啾余亦為之愴然悲也嗟夫大丈夫死等
耳或觸雷霆探驪珠焉而死或霑白刃潤野草焉而死
或不勝悁忿抱石沉淵焉而死或履巘甘穽招蹷焉而
死或據梧誦經委化焉而死或圄焉而死或顧兎蹲烏

西崦已沉老妻子牖下焉而死或寄寓四方餐風枕露
隨所之焉而死夫死生人所時有也余於公乎何悲余
所悲者公之志耳當權臣奪魄睿謨日恢乾綱挈於上
坤軸順於下曩時鄒爾瞻諸君子為權臣所齮齕者夕
臥鐵衣朝膺彤錫早羣樵豎暮徴蒲輪而諸君子亦各
抒其胸中以自表見或結靷而陳補衮之箴或昌言而
搜憑城之慝揭表樹標昭昭然為的而從之而公獨與
權臣同月同日同歸於盡縱造物者固有深意而半生

壯志竟託遺編毋亦令忿懣悲歌之士有未能釋然者
邪余又聞之郡守江公云公冢子孟銑從公戍所磊塊
有正骨必大其聲今孟銑君萬里間關拜公遺廟臺使
者交檄郡邑葺舊祠而新焉潯之多士靡不加額者嘻
公其不殁哉因為之銘銘曰

　　九萬里兮帝閽心揺揺兮罔聞跨豐隆兮弭節聽寒螿
兮斷魂望潯山兮盤白石去洞天兮咫尺神之來兮繹
繹泝潯川兮珠聯濯玉魄兮嬋娟神之來兮翩翩彼蒼

兮悠悠萬古兮一邱芝為車兮容與龍為友兮夷猶不
言兮桃李肸蠁兮春秋

　　府江兵憲茅公生祠碑　　　　孫有敷

　　歸安茅公之視府江也事在嘉靖壬子間云至今上辛
卯余謬以蒼梧之役往來府江道中習聞其事廼若干
年方飭憲是邦適猺人初𠞰增兵築城倥傯闔郡士民
相率詣庭垂泣下言曰吾儕不幸而生呰荒之隩也日
夜惟草竊勾連炰烋我村落是懼故惟飭憲使君載斾

秉鉞是仰前使君茅公征𠞰之功至今有赫且陽朔縣
祠矣獨可令平樂久稱闕典乎祠宇之費自為聚辦惟
請長樂陳公祠傍官地一區予曰善檄郡歐陽守若陽
郡丞若詹别駕及攝縣篆柳司理相地給之民惟子來
趨事不數日而祠有次第郡人唐考功氏為碑備矣乃
士民又於不佞有請焉按往事茅公因楊兵憲函牋賀
萬夀行奉檄按部詢民間疾苦惟猺獞最桀鷙荼毒人
不有以掃除之孰從而鷇字之因積鏹糗練兵甲蒐羅

眞才置之帳下密散金錢遣死士分道各携繪者遍於
巢穴夜行晝伏圖其山川道里以藥傳筆紙使隠筆畫
於紙中不令可見以避邏夷既出則按圖别聚沙為山
谷形危崖飛棧深林茂箐固在吾目中也㑹陽朔魯山
有笋山巢莫良三盤據平樂陸路有清水巢藍孟乾藍
佛送十八門樓有䝉晩黄出没刼擄府江又有僣號小
明王衝天將恭城有勢江源站面柬寨荔浦有朦朧三
峝紅花緑水修仁有南隘四鄉永安有高天古帶仙廻

賀有樊家三屯里松沙田昭平有上下屯柳山脚北陀
兩假諸巢為患茅公籌畫已定是冬密發千户陳襲率
土族岑武為正兵千户朱承恩統馬歩旗軍為左翼千
户劉承緒統柳兵為右翼撃破笋山鬼子馬翮十三村
乘勝攻十八門樓仙家公嫩冲清水黄泥以及柳山凡
五百餘村巢又計授岑武生擒小明王衝天將是舉也
軍門不遣一卒不費一金直六閲月而凱還耳他如議
築廣運足灘二堡以屯戍兵并槎府江兩岸諸山略倣

唐宋時令夷酋各出竹木香蠟諸物互市魚鹽以為利
又議招東蘭那地丹州其子孫衆而土狹者分戍永安
修仁且耕且戰或於五屯間設一夷州如東蘭等州土
目故事亦古人以夷治夷之法然而茅公以擢二級備
兵大名去矣孫有敷曰茅公之功可爼豆斯土者奚直
一戰哉即其所議築堡互市分戍諸事皆足以墐反側
安黎氓垂勲名於不朽者聞諸學憲王公曰方與賊約
戰也雨不絶乃焚香禱上帝願以所生年易二日晴果

應而殲賊黨其保障之勤誓師之堅神明可質類如此
夫黎庶之口不易齊五十年之名不易起今平樂人之
談茅公如出一口江上之祠煥如翼如所謂公論久乃
定也豈小惠私意所能然乎大都民因剿亂而帖然安
因再亂而觸然思又再因剿後而謀以紀其事亦情乎
一治一亂情之所係者眞也而非飾也故五十年而祠
興焉於是乎為記其事𨽻陽朔者陽朔自有碑兹不具
載歸安茅公名坤嘉靖戊戍科進士由精膳郎陞廣西

按察僉事歐陽郡守名東鳳潜江人萬厯壬辰進士楊
郡丞名惟岱閬中人詹别駕名景鳳休寧人柳司理名
時芳蘭谿人俱舉人皆景仰偉績聿觀一時盛舉者例
得并書石中伐石之日落成日也(時唐世堯有紀不録)

　　潯州城隍寢廟碑　　　　　　龍國禄

　　王制京國寰宇郡邑咸祠城隍為金湯鎮其威命靈爽
弼明教而佐人綱彰癉攸司雨暘時若有叩輒荅無微
不周寧極而根深宇定而光發毓德綦密馳化若神神

也毋容睥睨之毋容喋䙝之謂宜恭敬奉持葆天倪而
端象闕葢吾潯郡之有城隍尚已嵗時之享祀休咎之
筮占水旱疾苦之籲求縉紳氓庶之對越桴答谷應肹
蠁如即顧堂皇甫躡奥窔猶虚豈其闔郡具瞻重茵不
設何屏翰之為也癸丑之秋郡侯劉公蒞政三祀澤溥
四封比乃河伯煽淫公蒿目時艱躋昏墊而胥之袵席
皇皇請命民實何辜而以為魚也其或閟宫之不飭責
在守土於是庀材鳩工相巍基作寢殿費捐官俸役匪

民勞自冬徂春功成告廟徴記於龍子維時蕩析之後
百堵皆興公脈脈咨咨身先拮据轉盼城闉翼翼寢廟
峨峨若另闢一經制君子謂精誠之極有三善焉夫神
維𤣥維黙曷寢曷興彼其執粹精以鏡人羣福善禍淫
昭昭不爽盭夫環視悚惕不敢咋舌英爽凛於斧鉞沕
穆奠於盤盂呼吸與俱張弛互用非寢而若有寢寢者
安也静也静斯慧慧斯感感斯應解在乎詩矣鴻鴈於
飛集于中澤此言勞來還定而安宅之也公為民妥神

徼神庇民有静定之義是曰居安氛䘲之餘室無完堵
公一意寛和與民休息夙興夜寢灑掃庭内維民之章
是曰生慧斯干之什祝願乃寢乃興乃占我夢至於熊
羆占叶朱芾斯皇盛矣公奕世鐘鼎載有令德猶輯神
人需後禄新廟貌而長發之神之格思可以觀感葢一
舉而三善備矣是宜記是宜記公聞余言乃酹新廟致
詞曰不佞承乏爾邦唯典制是遵增其式廓禳災滌德
區區何有而子侈言若有動於予心敢不勒他山之石

公名鳴陽中都靈璧人一時總攝郡縣有功德未易數
兹殿落成明奏績之㑹也

　　少保張襄惠公祠堂碑　　　　駱日升

　　少則聞予鄉張襄惠公之倡明學問也葢與文成王公
同時當是時致良知之學滿天下學士大夫破舊聞而
驟見本體即以為解縛雙脱矣而獨襄惠公弗是也始
見文成公辯論往復不肯詘其下陽明高第弟子雙江
聶公素與公砥礪語公誠豪傑顧無奈舊聞纒擾何也

公笑曰吾尊吾所聞足矣葢當文成之世為程朱氏左
袒者惟公與泰和整菴羅公兩人而已而久之則學者
率好言本體而不言工夫纔拈及戒謹恐懼即指為外
道甚則口慧語綺而不掩於實於是致良知之説又始
行而終變而迄今上皇帝採輿議爼豆文成於學宫則
其學愈以大明於天下矣乃識者猶然有力行寖衰之
懼焉夫聖賢之教人猶醫者療診隨病立方寧必有定
法哉周衰文勝士溺於百家見聞故孔子誘之以約禮

戰國之士轉而入於楊墨之偏枯故孟子反之於仁義
當宋儒分更分漏之後知行動静種種岐為二見微文
成則終無合併歸一之日然得其言不得所以言則本
體之説亦遂能誤人矣孰謂襄惠公之學而可少哉公
之學起基於收心定志而敦於君父朋友之倫語黙進
退莫不有法其為人嚴正簡重不事華飾所為文亦不
務險怪而議論宏壯詞氣渾灝亦非單薄纖巧之技所
可倫也當武皇帝時公仕為行人諫南廵杖闕下已出

即署督學粤西旋改江西降提舉最後乃總督兩廣湖
貴躋九列而不能一日安其身於朝廷之上先後遭値柄
臣如貴溪分宜皆知公正直而終不相入其功業在楚
在粤者如𠞰叛苖撫安南至今長老猶以為謳吟然終
不能盡公之用之萬一也余廵柳州見一碑記公督學
所至輒與人言明誠之學嗟乎明誠之與致良知豈有
二乎哉誠者天之道也誠之者人之道也人心之有知
非人之所能為也天也天故不容偽天下之誠未有誠

於此者也是故不明則不可謂知不誠則不可謂良自
明之與致良知豈有異哉古之人惟見以為同則不敢
强異惟見以為異則不敢茍同下手得力之處别自有
在則亦不肯俛焉而廻轉於人是以禀力厚而操持固
不似今之人依違玩弄於同不同之間假託圓通而漫
無結局也公豈其人乎公征柳州猺為馬平除百年之
害事定因築柳北郭城屬之江而建樓其上曰鎮粤後
人思公即其處祠之迄今且六十餘年而麗牲之碑未

有紀者余再經祠下瞻拜低徊不能去因為紀立石刻
之葢將與海内有志之士尚論公學而期厥嚮往非獨
為一方父老思而已也公名岳字維喬官階實行詳見
廣西通志中長子宓以恩為慶遠知府祠名宦季子雋
中甲子順天鄉試有孫曰迎今為南京吏部文選郎與
余善

　　重修唐祠部曹公讀書嵓祠堂碑

　　曹學佺


　　謹按唐大中間進士第邑人曹君鄴字鄴之自以為魏
武帝之後改名若字取焉其為詩多古體四怨三愁五
情諸什皆沉渾慷慨有建安七子之風嘗為博士時宰
相高璩白敏中相繼物故議諡太常公建言璩交游醜
雜進取多蹊徑諡法不思妄愛曰刺請諡為刺又責敏
中病不堅退且逐諫臣怙威肆行宜諡曰醜持論不阿
如此後徙居桂城阜財坊市門西觀察令狐綯以鄴所
居改為遷鶯坊然郡志載其讀書堂在縣東寨山嵓國

初解學士縉有年深寺廢無僧住惟有石嵓名讀書之
句舊傳縣北龍頭山下者其家耳後人亦往往於此創
立祠堂以奉之堂嵗久圯不克修治修自今秋以孝廉
莫之光始是時適藩伯謝公刻二曹詩鄴之與堯賓所
作也謝公與予為姻婭且自少同社而莫君亦予門下
士其所以表章公者若合符節而予咸以𤓰葛之故有
一言以記之公故自謂魏武帝之後予實忝同姓遥遥
華胄雖恐冐譏而景行之思其敢忽乎哉


　　兩解元祠碑　　　　　　　　李　盤

　　按祀典能禦大災及以死勤事者皆在妥侑之列以崇
報也葢其精爽之感通忠憤之鬱勃或動天子睹聽或
貽里閈興思禮因情設有必不可磨滅者懐邑所祀神
多不載史乘而高解元之神則甚靈異神諱顯忠讜山
人元至正間嘗白日見朝自陳洊水書生賫志以殁願
得一官勅賜南山解元司人間嗣續事是夜懐邑之三
宿嶺百花叢馥處神遺飈霆破山而壘宫焉遂於縣治

後立祠祀之凡邑中黄冠為民祈後者必以神為盟主
則神之功名道德足以血食而不衰矣逮明宣德壬子
蘇公諱忞者領鄉薦第一為楚靖州守適宼燹逼疆擐
甲帥其民三百度橋拒戰屢挫賊鋒力匱無援死於七
里坡前靖州其死節之鄉懐邑其降生之地靖州既有
廟祀懐邑不宜獨無邑人以高公解元蘇公亦解元遂
於高解元神座下祀蘇公木主余蒞懐徧覽叢祠於斯
而歎祀典無稽雖以祀兩解元實以凟兩解元夫先後

之時既殊世數不相近也幽明之理亦異名號不相䝉
也以靖州公之賢若麟角螭珠夐為瑞寶英風義氣足
煥豆豋乃無祠以安主無楹以肆筵無丹雘以示燦藻
無階所以别尊卑無供具以告備物無塗塈以禦飄揺
而高之像肅爽巍峨蘇之主卑棲席地不惟蘇公隠存
怨恫即高公顧此倒置無倫雜處無别何以居歆余欲
專祠蘇公艱於定基措費復念兩公世數雖不相近塵
世後先百嵗神如旦暮遇之名號雖不相蒙然高公遺

形洊水結想燕雲生前未上苹筵殁後猶沾桂禄今代
榜首焜燿於懐陽謂非高公之開其先而翼其盛乎寧
必蘇公為眞高公為幻乎幸祠屋有二進祝高公於後
前虚數椽若天留以待蘇公者余捐貲諏日鳩工設龕
塑像爼豆蘇公於中公其祀而合其祠扁曰兩解元祠
彼馭風雲此騎箕尾聰明之性與正直之靈互畣於蒼
穹乘於氣運懐之豐稔綏和兩解元所共畀懐之宼攘
水旱兩解元所齊袪懐之淑慝貞淫兩解元所徧照而

降吉凶禍福同功而上下其位有軒有輊名雖合而實
分同功而先後其祠並舉並隆名雖分而實合如必規
規然執百禩為二時泥幽明為二理則猶迂愚之論已
修飭告成謹誌數言於片石以明祀典之宜













　　粤西文載卷四十

