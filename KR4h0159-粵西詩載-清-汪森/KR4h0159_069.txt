







　　欽定四庫全書

　　粤西文載卷四十四

　　桂林府通判汪森編

　　碑文(政蹟)

　　廣州刺史歐陽頠徳政碑　(六朝)徐　陵

　　弱水導其洪源軒臺表其增殖懿哉少府師儲皇於二
京盛矣司徒傳儒宗於九世廣陵邕邕族擅江右渤海
赫赫名重洛陽若夫岳鎮龍蟠星懸鶉火衡山誕其髙

徳湘水澤其清輝千仞孤標萬頃無度年當小學志冠
成童因孝為心欲仁成體屯騎府君早棄榮禄易簀之
日幾將毁終不杖之言深非通制遺貲巨萬富擬猗頓
裁變槐榆並賑宗戚南茨大麓北眺清湘得性於橘州
之間披書於杏壇之上三冬文史五經縱横頻致嘉招
確乎難㧞既而帝啟黄樞神亡赤伏天地崩霣川冢沸
騰羣悍酋豪更為禍亂朝披羽檄夜照爟烽浴鐡蔽於
山原樅金駭於樓堞公疲兵屢出獨據胡牀勍賊重圍

尚凭書几揚灰既散駕棒將揮咸尅凶渠以保衡服常
以二主蒙塵三光掩曜出入逾於嘗膽殷憂獨其撫心
不治第宅深符去病志梟羣醜彌同越石自禹珪既錫
堯玉已傳物變謳謡風移笙管商周之際孤竹尚其哀
歌曹劉之間蘓子猶其狂哭况番禺連帥實謂宗枝迷
我天機自窺梁鼎以公威名本重逼統前軍乾數難違
剥象終悔髙祖永言惟舊彌念竒功即訓皇家深𢎞朝
綱檻車才至輿襯已焚祝史禍于夷吾壇塲延於井伯

綢繆安樂造次訏謀爰珥豐貂允光金蟪但八桂之土
蠻阼不賔九疑之陽兵凶歲積以公昔在衡臯深留夙
愛仁恩可以懷猛獸威名可以懼啼兒乃授持節散騎
常侍衡州刺史我皇帝從唐侯以𦙍國屈啟筮而登家
一恭寳祚開定江沔三改璇衡包羅湘峽昔中宗屈申
於處仲髙祖遺恨於平城漢武承基方通沙塞晉明紹
運裁平姑孰方其盛業綽有光前踐阼之初進公位征
南將軍廣州刺史乂都督東衡州二十州諸軍事宜公

乃務是民天敦其分地火耕水耨彌亘原野賊盜皆偃
工賈競臻鬻米商鹽盈衢滿肆新垣既築外戸無扄脂
脯豪家鐘鼎為樂揚袪灑汗振雨流風市有千金之租
田多萬箱之詠僧釋慧羡等來朝絳闕備啟丹誠乞於
大路康莊式刋豐琰庶樊卿寳鼎復述台司之功羊叟
髙碑更紀征南之徳於是跪開黄素爰登紫泥鍳此誠
祈皆如所奏乃詔庸臣為其銘曰

　　赫赫宗陳桓桓鼎臣千乘建學五典攸因盛德斯遠公

門日新嵩髙維岳貺甫生申去衡移廣遷征自鎮悠悠
銅界藐藐金隣莫遠非督無思不賔三江靡浪五嶺奚
塵式歌式舞仁哉致仁公其饗福於萬斯春

　　平允從州城寨碑　　　　　(宋)張　莊

　　維元豐疆理天下伻圖南土以靖斯民肆今崇寜遹駿
先烈徳威敎治丕冒海隅越三年以臣王祖道經略安
撫廣南西路於是通道儋崖諸峒生黎八萬襲冠帯而
聨什伍明年甘江古州象十七萬獻夜郎牂牁之地詔

裂其地為平允格州懷遠安口樂古縣百萬萬安甘江
鎮江寨臣祖道親帥師而建城邑焉明年正月平允州
寨成以聞惟格州與甘江鎮安遠據要津經時未立詔
改從州用所奏如初又靣命臣張莊為轉運副使往司
畚築餱糧之具是年十月十七日役再集十一月二十
八日州寨之工皆畢包制諸蠻無復猖獗農商行旅鼓
舞三途於萬斯年均福中外臣祖道班師凱還對揚天
子之休臣莊獲紀歲時并載康衢之頌其辭曰


　　牂牁夜郎漢唐舊封制平猖獗保允卒從元豐盛德崇
寜成功我疆我理四海㑹同燕師所完百蠻實墉均福
中外與山無窮

　　思恩府蠻人請鹽錢諭碑　　　沙世堅

　　宜州去天最遠三方被邉谿峒猺蠻種落不一我國家
自祖宗以來深仁厚澤與天無窮并包裔夏愛均赤子
錫汝錢鹽之劵庶幾涵濡聖澤各安巢穴永為邉陲藩
維歲月浸遠爾蠻子姪隂結寨吏偽劵日增以詐取賞

不一如欲執以藉口寇我疆場深負累聖好生之徳歲
在壬子本職准經略提刑都運敷奏被命守邉歴考爭
端果由偽劵盡革前弊與之更新刻之堅珉籍其姓名
著其斤數思恩劵凡二十八道錢月計二十貫五十文
省鹽月計二十九貫七百二十四文足重合思立鎮寜
天河帯溪河池安遠徳謹懷遠臨衝而計之劵總二千
七百五十有七道錢月總三百四十四貫一百省鹽月
總六百一十三貫四百五文足重各於所𨽻縣支請尚

慮傳道不能世守要約從爾尊敬忠武侯嚴其貌像載
書歃血無背此盟俾爾蠻長保鹽劵後人無復減尅因
以杜絶釁端明神所臨洋然在上逆凶順吉爾蠻占之
矧今國家邉備增置强弩毒矢非昔時之比茍肆其野
心干紀犯分聞之於朝有誅無赦宜致深長之思上體
國恩父訓其子兄誨其弟維繼忠孝以承天休敬之母
忽紹興三年長至日知宜州軍事開封沙世堅立石

　　興安學稼新庄碑　　　　　(元)唐　光


　　興安為嶺首邑衣冠土俗與湖湘罔異邑學之盛實甲
於隣封自前尹山東劉侯作而新之其規模寖廣然稽
其學廩歲入僅過半百以致供祭祀贍師生備營構亦
不為足也先是學宫東半里許踰江有溪州本陡江故
壤無主地也有利之者且訟久不決及劉尹蒞事按覈
得實民不能隠幡然悔悟願屬於官尹三復之無間言
乃出官帑募工開墾為田尋以耆儒之請撥增學賦畢
力經畫得田大小一百七十坵總計九十畝募民耕佃

定租二十石田間築室為遊息之所命曰學稼新庄具
牘繪圖上於大府憲副魯公嘗作文以記之其田地髙
而水下不可以堰引謀作水車四輪以灌溉之不二年
間黍稷嶷嶷桑柘蔽野而士皆受其賜矣厥後以西岸
民田增置二堰塞我車道下流水勢故東緩而西急加
以春濤奔悍漂蕩沙石壅積東畔由是水勢一趨乎西
日積月漸西益深東益髙是以學田坐失水利縱横其
畆奄為荒丘因循不治七八年矣至正辛卯隴西彭侯

蒞政三年學校庶務靡不䆒心一日敎諭蔣時中乃以
是告侯欣然正色曰前有作者後必有述焉此庄之廢
後尹責也予何敢不力先是劉尹所募佃丁皆客户不
能自振以故廢壞侯召邑民之土著者唐良卿開佃揭
榜禁民侵漁移文唐簿尉躬臨相度督令農民趙五等
另改二堰各退下三丈以通學田舊車道又調夫荷畚
鍤以除東畔壅積攢木累石以復故水利然觀水勢終
趨於西深文餘彼民趙仁佐等告曰今西岸深急實難

用工願從西陂下築陂引水以溉官田水勢既殺公私
兼濟兩有成功事既教諭蔣時中屬予記其實為徵永
久欽惟我國家光啟文治恒以崇學重農為本内有國
監司農都水之司外則一責之守令稽諸典則學廩不
給許於荒閒田内撥附者有矣水利未盡民力未及官
為添力開挑者有矣地勢髙阜不可開引令造水車官
給人匠者有矣條畫纎悉備具於此甚盛心也前尹劉
侯真能以國家之心為心增學田興水利以盡職分之

當為今尹彭侯又能以前尹之心為心修廢政復舊規
以成職分之當務二侯者吾無間然矣不有作于前孰
有述於後不有繼于後孰有成於終書曰三后恊心同
底於道又敢以是望於後之君子

　　思恩府徳政碑銘　　　　　(明)黎　淳

　　皇明治化與天道同遐邇天道因時以成歲無間邉方
治化因人以成國不遺僻壤惟思恩古百粤地在西廣
域中然荒服多山谿峒勢阻猺獞俗雜雖都督於漢唐

勇莫制宣撫於宋元仁罔懷至于明世肇遵憲章貢賦
朝享一同中夏然後見政得其人國無難理天之道至
公而無私聖人之化一統而無外思恩舊為州𨽻田州
府建治橋傍有岑氏者相傳漢征南將軍裔世知州事
洪武已酉徙治寨城庄永樂乙酉陞屬廣西布政司其
始居民僅八百戸洪熈乙已總戎鎮遠侯顧公以岑氏
彦知府名瑛者智勇善將素得夷心而武縁白山諸峒
久梗王化分獞民七百戸界牧焉宣徳已酉總戎都督

山公又以上林淥溪峒嗜冦亂分獞民百八十户增益
之侯受知元戎恪修職業設那學等十三堡明其分數
擇堡長嚴武備壯其䂓橅寇□既靖生齒以蕃正統庚
申乃疏請陞州為府詔從之命陞瑛知府既而侯以舊
治遐逖谿峒又請徙治橋利既得報乃鳩工輦石規砌
垣墉崇壘深溝臨制要害籌邉有樓却敵有臺郡治之
内前敞政堂後宏寢室幕署有庇吏曹雁行而又戈㦸
列門鼓角警夜下及倉庫廨宇百度畢完經始於壬戌

之秋落成於乙丑之冬維時總戎安遠侯桞公繼至又
益以宜山八仙諸峒猺獞六百六十户于是封疆廣袤
比于鎮藩丁卯詔加思恩府為軍民府文事武備通責
在後乃用夏變夷請置府學選民間俊秀教之朝廷給
之印章授以師範教化既行風俗隨美學者譚詩書習
俎豆中鄉闈者有人染夷俗者知恥周旋唯諾動修倫
理既又建社稷山川郡厲三壇開在城古陵蘓韋慕化
四驛為藩臬二分司暨諸廟宇而思恩一郡雄深壯麗

屹為兩廣重鎮矣侯律己儉治家嚴奉上恭順而清謹
積書滿家手自謄寫公退日坐講堂勸課諸生身不離
鞍馬之勞心不忘士卒之苦屢率土兵随大將軍平蠻冦
功勲懋著一念忠敬簡在列聖之心故能開大慶源有
民有社編氓自八百户累增二千三百四十户其官階
自亞中大夫累陞通奉大夫實授廣西右參政改都指
揮同知進都指揮使可謂土臣之英傑者宜爵諸侯賞
延于世矣自其授鉞藩垣乃命子鐩襲職知府事繩武

衍慶于先有光夫天之道在隂陽君子法天以理民恩
為陽威為隂凡命官食禄于廣非不知此鮮克行之不
使民夷久安於無事無寜侵漁以成俗將其政而戾之
尚知亷乎葢亷以布恩則勤者感亷以宣威則怠者懼
其心不偽其力自盡是亷又恩威之要術不可誣也毋
忽民獷至愚有神毋輕地僻一視同仁惟侯得此要術
而力守之既誕建功業丕流庥䕃使凡為子若孫者率
由舊章世世如侯之身在豈不享爵土於無窮乎至於

屏翰邉徼而世其官者亦皆心侯之心守此要術於夷
無擾國豈有亂民哉於是郡文學暨堡之耆民學之俊
選戎閫之兵校咸來請於太史氏曰昔孔子敎人忠信
篤敬蠻貊可行當時門人維書諸紳未至其地今去聖
人千八百年乃在我侯之身親騐聖人之敎侯宜于民
民亦安于侯棄去椎卉習而衣冠俾是荒服移為華夏
誠荷聖天子不鄙遠人封建世家錫于洪福謹拜手稽
首願頌帝力且贊侯徳永著終古太史氏乃叙而銘之

辭曰

　　帝式九圍廣右建藩韙矣岑侯肇郡思恩東桞西田南
寜北慶卜宅其中四方伊近昔在有殷爾率來王時惟
藩國賔禮有常越及成周乃從中乂時惟阪尹庶常吉
士皇仁奏敷父母此邦大將總帥神武不戕侃侃岑侯
奉檄分撫國斯我家蠻孰予侮徳匪孤立鄰咸樂歸完
其恒産生聚在兹岑侯有功王三錫命界爾信圭傳於
子姓民曰庥哉保我無虞山畋澤獻貢式于都畆食屋

居奠我姻族把酒椎牛侯受景福侯坐講堂撃鼓淵淵
左經右史士嫺于文侯登將堂陳師楚楚大纛髙牙兵
精于武何以致兹惟奮一忠世寳此忠豐禄攸崇皇徳
如天臣職乃地伐山刋碑訓于千世

　　慶逺府預備倉碑　　　　　　江　勛

　　國朝天下府州縣皆設預備倉以備旱潦賑民饑葢堯
湯三年耕一年積之遺意惟廣西在禹貢荒服之外獠
蠻之雜居風土瘴癘之蒸鬱吏於兹者非病於土木則

惴惴惟狂寇是懼多至憂悸惛踣䘮心縮首庸庸候代
而去非有英雄之姿豪傑之才奚暇為國家保民計哉
慶遠一府又在廣西西南上游風土之惡蠻孽之熾視
他邦滋甚故自洪武垂今百年餘迄無一人能鋭志以
抗賊保民為任内事况望其有政事餘力儲粟蓄財以
備旱潦賑民饑耶宜乎預備倉之不立而循良之治無
聞焉於乎非國之負人實人之負國人才之難如此天
順間臨海周君亷夫以進士為侍御史擢知慶遠府事

時廣西方旱且多事朝廷憂之起君衰絰中君奪情視
篆之初旱暵千里餓莩載道君不告于上不謀于僚屬
輙先發官廩大賑恤之而後聞於所司執事者益重君
有遠識民賴全活者萬計而君念官廩所以給兵餉然
徒恃此以救荒非法之良者於是謀諸僚佐東筦王恪
桂林郭輝劉本軰各捐已俸買地於府第之南周圍數
百尋繚以崇垣前立門設㕔事對峙各置倉厫凡若干
間寛廣有差費出於公而役不及民既落成扁其額曰

預備倉選耆老之賢而公者掌之籍其出入奸欺有罰
焉所謂用心仁而立法嚴也君乃設法勸借與夫公帑
平糴獄囚贖罪諸色所積共得米一萬八千斛有竒歲
凶則散之豐則歛之依漢常平故事如是者六年矣是
以歲有旱潦民無饑饉君之功也民既無饑又敎之修
農桑辟田土而三州六縣之民家給人足然後驅之出
父子兵以拒猺賊賊去即散之無妨農也而境内大治
傳曰足食足兵君其有之君嚴明亷介孜孜以憂國憂

民為心雖寢食有所不暇每與予談及地方事輒憂形
於色如家事焉於乎國家設科舉士而得如君者幾人
而廣右之為府州縣者皆得如君之用心修復朝廷之
良法美意以養其民使年凶則無饑寇至則相與自效
以死其長上嶺南其不太平哉惜予治䘮東還不得與
黜陟幽明之列使君尚淹一方也雖然方今四方不可
謂無事舘閣之上必有知君者拔君臺省之任使君澤
被生民功施社稷無負於天之生才也余叨與君為同

年又嘗同官内臺今又承乏掌憲於此得君之仁聞善
政於耳碑口頌之間為詳故因宜民之情而併發君之
所以愛民之實為預備倉記用勒之石俾後之人知君
之賢有足嫓美范富韓趙諸君子也然則繼君而守是
邦者當體君之心時葺而歳蓄之俾勿壞吾太守君恤
民之惠永久而不窮庶幾君用心之仁與反是者其為
人賢不肖何如也

　　奉勅鎮守栁慶等處右㕘將歐公擢廣西副總

兵去思碑

　　𢎞治甲寅永安夷叛圍州者再府江路茀時參戎歐公
分哨進討獨當一面斬首幾二千俘獲莫計桞之兒童
走卒日望公旋觀雲霞變色曰旌旗至矣聞風聲鶴唳
曰笳皷競矣巳而擢廣西總戎其顓䝉者以公釋此而
去而不知公無不統也初公征永安時都閫張侯孟仁
攝居公任受公恩最深亦慨公仁施博而不專又恐公
功久而湮沒也乃述公有功於桞慶者求予言勒石以

垂永久公自成化十有三年奉勅鎮兹土數年移鎮左
江以病辭歸朝廷以公繋思邉氓也復賜寇邉舊鎮先
是融縣郭門之外豺虎縱横公先後殱十二源猺及思
管鄉獞賊幾盡招其餘黨復業今皆聼命里胥唯唯執
役全邑奠枕撫安馬平峒賊藍全富覃胡笳宜山賊李
墮等恩信不渝悉貪餌歸鉗昔日鯨鯢化為陽鱎誅令
不悛如融之藍公平來賔韋動地其黨亦皆心服公復
任時值慶遠劇賊覃召管聚衆盈萬大肆陸梁焚毁哨

堡行踪殆絶公重立穿山迎恩諸堡招熟獞成村以為
羽翼給牛種興水利相安耕鑿戰守有備覃賊計窮歛
手歸命客旅遂往來無阻八寨舊轄於遷江以狼牧虎
不受約束每年刼商毒民官軍征之則險嶠深洞為其
逋逃主軍退復出為患無安輯上策公徼其渠魁石公
銀至賔州聼撫諭撥屬思恩軍民府思恩專力控制以
猫臨䑕自爾帖服上林貴武單夫隻婦牽牛擔豕出入
如家古田福禄巢賊素螯虐無辜公整偏師追討斬首

數百級餘衆悉降一方底寜稔惡賊首黄鑑成戕害總
戎少參二馬公踪跡詭秘莫能致討公設方畧懸重賞
鈎致之卒俘以獻神人之恥於是乎雪慶遠江兩山壁
立賊據險掠官民舟勇謀莫展公召其頭目誕布威信
無不帖然聼命至今江平如練篙漿相繼饋餫百貨通
焉公雖駐節於桞凡思恩田州泗城東蘭那地諸州俱
屬控制公恩信素布每有征行其守土官無不親結甲
以從故能所向克敵成功若神公清以律已惠以使衆

凡城樓公廨弊則整之舊則新之俱出措置不煩於民
歲遇旱澇則齋心祭禱無不立應民受其福歌謡載道
又同大參黄公塤議立社學選軍民俊秀誦讀其中多
有成立者且知人善任故能保障邉州屹如長城莫敢
指顧公自守梧與今郡每歲軍功成及獲黄賊朝廷累
賜彩叚表裏洎三府勞羊酒銀牌無算公雖居閫外秉
重權然遊心古澹耕山釣水之心日往來於胸中累以
疾辭職朝廷每嘉賞不允及今永安功未上而有兹擢

嗚呼若公者桞慶之人思召伯望髙子百世可忘之哉
予家食時鄉丈孔君韶文時為御史中丞與予言公起
家廣州前衛揮使年少即拔頴自見最為都憲韓公永
熈器重予昔守髙州四郊多壘渾城鬼魊事幾至不可
為之境公年踰弱冠即擢都閫同予披荆棘芟强梗化
盗賊為平民千里之地得出湯火歸衽席公功在不刋
予時已知公名及至桞謁公睹公治戎之暇手不釋卷
對予劇譚秦漢以下文格髙下及上下數千載史如指

諸掌雖專門名家者有所不及愛接賔客開懐引納無
不傾倒重惜物命一蟲亦不輕履遇有罪當誅決不姑
息文事武備庶幾兼之予嘗論公之為將以孟孫傅放
麋之心駕裴將軍射虎之勇得孟明修政重施之老練
兼蔡遵雅歌投壺之儒雅謂非三軍之師而豈一夫之
敵耶公功在山恒峙不湮公功在水恒流不竭纎息揄
揚莫既筆舌公名磐字世安别號石齋

　　永通峽碑　　　　　　　　　張　澯


　　永通峽即成化初都憲韓公所名斷藤者是也其地距
潯州西北境源出萬山中其上口接桞之武宣縣勒馬
峽下口出桂平合流潯江中間沿廻數百里兩崖壁立
千仞叢木蔽天洪水奔滙是唯猺賊負固之區正徳戊
辰太子太保應城陳公嘗以都臺右轄來督兩廣軍務
仗鉞振旅風霆四馳遂問峽之險易通塞有進者曰兹
水雖險可航並潯溯桞六日可達實為兩江㨗徑自韓
公罷兵之後而峽之門户有若扄之者四十年矣公聞

之震怒即遣一校召其羣獠莫不延頸畢來既乃下令
曰聖天子神武好生吾不忍汝即梟磔今與約凡官民
舟檝之經峽者汝等轉相䕶送之各有程期凡民商販
載者各給汝以魚鹽瓦器令而差池法弗汝貸維時羣
獠竦息退而共命數月之間兩江晏然帆檣絡繹不絶
因請於朝願以永通更峽名而勒諸石上賜可未踰年
公陟位司徒又六年公承賜命再撫舊蹟向之進者復
以峽壅來告葢在官者憚江迎送而啟嗾獒之釁汎舟

者恃官府兵威而爽魚鹽之約故爾公與總鎮太監寗
公總兵太保武定侯郭公廵撫監察御史謝公議曰是
安得獨罪羣獠乎於是刋章刻期申命懲慝不崇朝而
舊䂓復衆利興矣夫始之不殺仁也來而制之武也變
而能察智也善終如始信也仁覆武克智馭信懷具是
經徳以撫小醜峽其有不通哉是役也副總兵房汝玉
副使傅本學參議張天衢劉主信僉事姚九霄參將牛
允武張天祐皆承公命戮力贊襄而誤以記相屬予潯

人也其可固辭乃櫽括事實而係之以詩曰

　　峽之山奕奕航而游者無忘帝力峽之水溶溶後之來
者尚繼我公

　　義寧縣透江堡碑　　　　　　尹　圭

　　義寜去郡治西北八十里有寨名透江去邑治西南十
五里為古田磁洞西融始龍桑江懷遠大羅諸賊出沒
咽喉實義寜永福靈川興安要害之地環處其外為西
嶺塘勒安鑑諸村村民往嘗招獞分田錯處以為衛既

而獞種日繁獷悍不制導賊擄掠為之轉贖以要重利
或隂搆黨孽焚蕩村墟民苦茶毒歲益不支有惡賊黄
明相亦先年招來者生息引集族衆近百分處平田江
門磁峒胡山諸寨民皆側目以視每夏秋天旱明相則
阻水灌田西嶺塘勒之田坐待其槁民有畏害棄産去
者明相據為巳有重遷之民因有司坐視其斃亦習為
負固藉口獞侵盡其里不復有公租之入而邉山諸獞
聨絡百十餘家陽順隂逆視明相以作惡者亦不可指

數嘉靖丙午春侍御徐公奉命入境惓惓以弭盗安民
為務西嶺諸村有以明相赴愬者公留而徐察之是歳
秋明相讎里民李瓊九之猜已執縛支裂殘忍莫狀鄉
民憤惋擁瓊九之族李松常等復號訴于公公勃然曰
噫惡至此極矣天討有罪是烏可逭于是謀諸分守大
參陳公茂義分廵督學魏公一恭恊心贊成乃與副總
兵程公鍳熟籌其可命指揮王國賢門崇文霍承祖等
領兵勦之指授方畧整兵疾行值天大雨賊不為備一

舉而殱之渠魁授首黨衆翦滅幾無噍類殆天厭明相
之惡假公神武而降之罰人力不至于此也明日鄉民
欣躍如獲更生公曰透江據諸寨咽喉為獞賊出沒要
地不立堡以守之安知不有漏殄殘寇復結諸獞為患
如明相者耶于是命圭㑹同王國賢等卜地據險剏堡
以為戍守之計命千户靳邦儀董治匠役庀材鳩工不
閲月而工告成形勝壯偉矻然為一方巨鎮撥狼兵二
百兼軍守之以明相遺田給戍兵餘田留給就招殘徒

于是民得安居無恐而磁洞西融始龍桑江諸賊有以
控制其咽喉不敢横行如前使繼之者得其人鎮壓警
勵不少懈怠如公在時則義寜以西寜復有夷獞之憂
耶其保障之功大矣時署義寜事藩司都事劉潤欲刻
石垂遠而以文請于公公命圭記其始末俾來者庶幾
有考焉公諱南金江西豐城人

　　邕州陳君施學田碑　　　　　徐　浦

　　今之䇿通顯漸天逵者大都皆卓犖夫也平居淬厲孰

不曰我出而仕則必胞吾民與吾物以行所學遂所志
而後已暨登膴仕亡論服休服采靜言庸違即膺一命
之寄而志行不符名實背馳者比比此其故何哉名利
之心勝而實踐之學荒也是以今人固有修於家而壞
於天子之庭者亦有勉强於仕朝以釣一時之譽以為
干進之媒及一不得志則舉平生而盡棄之如兩截人
者噫士之所以自待與國家之所以養士者果如是哉
噫又安得志行相符窮顯一致者而血之論士哉余叨

仕版有年嘗執是以閲天下士每不多見若邕州陳君
者真無愧於是也君嘗語予曰鄙人為秀才時苦於貧
乏無能措一錢以為燈油之需矢心以為他日稍有資
益無忘也及叨第歴官二十年至解組歸一如貧士初
心常耿耿於懷不以告人而鬼神則知之矣邇年偶因
家僮陳饘等九命為劇寇盧恭等所殺䝉先任郡守陳
團山問以一家非死罪三人其田産斷付死者之家律
牒呈當道詳允鄙人思之盧巨盗也向厪官兵禽之不

獲家僮之死數也而禽獲大盗以息民患則亦幸矣又
安敢望取其田以自利乎具呈送府請議以給兩學諸
生庻可以畢初志噫若陳君者豈非志行相符窮顯一
致者哉夷考君諱大綸起家己丑進士磊磊然夙負道
氣弱冠游陽明先生之門深明體用實踐之學而一時
同陞之士莫不以志節道義相砥勵如銓曹省舍固我
明制科之妙選也當路慕君之名有欲以處之者但欲
君投一刺可立致要津而君不少屈竟以司徒郎出守

三山繼守韶州下車之初即鋭意治理築明經書院於
韶進多士而以時課之孳孳焉廸以體用實踐之學又
為立清平市每歲計其賦之入以供諸生燈油之費至
今著為令典韶之人士咸徳君於不朽云夫陳君出而
仕則置租於書院以給諸生處而鄉則施田於學宫以
周寒素出處一心言行克副所謂天下士非歟恐不當
於今之士者求之也雖然仕而置田易處而施田難矧
陳君養賁丘園久矣考其家亦寒士等耳顧肯先人後

已抑何所為而然乎噫君之心惟求無負於初心焉耳
此固吾儒實踐之學體用之道也謂非一偉人哉予樂
談人之善者因邕守申前議給田以贍學遂命之立石
以嘉陳君之心云

　　肇造全鎮民居碑　　　　　　林大春

　　梧州為東南重鎮實兩省冠裳之㑹三軍所出四民聚
焉然其地僻在西鄙非通都大郡其俗尚簡朴無髙堂
華屋之觀葢自官府學宫之外率多竹廬以蔽風雨每

間歳旱烈輒焚燒數百家俄頃而盡居民常望見火熒
熒從屋脊起遂謂天灾莫可幸免巳復結竹環居如故
以為常歳嘉靖乙丑六月城外火災其明年丙寅六月
又災於是藩臬二使者患之因上書督撫兵部右侍郎
兼都察院右僉都御史洪都呉公自言奉職無狀弗能
宣揚徳美致召天災殃及于民宇民用慘戚請與吏二
千石而下痛自修省以回天譴因發倉賑梧之被災者
不勝惶恐待罪是時呉公適以上命東征二源先移軍

於端州書至公方勞師軍中為輟食泣下言我以東兵
之故而遺西鎮黔黎憂雖大夫自引咎乃余罔豫圖其
亦何責之辭遂可其請且移檄鎮中召父老而諭之曰
頃余乃弗虞爾等弗戒用燔于爾宫余實甚憫焉然火
之作不于秋冬而于盛夏此非必皆天災也其居使之
然也夫滄海之舟雪山之騎昏夜索火必無與者使童
子操竹而磋之則其火立至由此觀之竹以致火亦明
騐也而梧之民乃往往析竹為椽編竹為户上棟下宇

匪竹莫須環城遠近鱗次而居井竈相續寢㸑其中日
氣下暴地氣上蒸欲求無火不可得已故火之起自屋
脊也實暑盛竹熱極之所致而反為天災不亦誤乎且
夫憚費惜勞而安於陋習者賈豎之守而更化善治移
風易俗者聖人之事是以豳風陶穴亶父契龜陶唐木
處神禹鑿龍故㤗伯端冕以化呉仲尼絃歌而治魯凡
以承天之道相地之宜貽斯人以久安長治之術者也
故民罔携志士習而安焉子孫世世守以勿失夫然後

敎化可興而風俗可同也今梧人不寤乃欲為一切目
前之計以茍歲時卒有不便於巳即委而去之視棄其
居如弁髦然甚非所以示民不遷之義也其令民自今
皆易竹廬為瓦屋力不足者官為貲給助之能以義倡
為凡民先者旌之有不如令者罰之甚者籍其地而墟
之於是乃發窑戍千人命中軍監製磚瓦凡累數十鉅
萬恣貧民所易取令藩臬使者以意行之行之郡縣五
閲月而鎮城外内居民無敢復為竹舍矣君子曰觀於

此而知王政之及人至易也其澤遠矣禮樂其可興乎
初公令既具或謂不如令之罰至墟其地不已重乎公
曰不然正使之難犯耳至是功成民果無犯者其年秋
二源平公且還鎮往觀之㑹有詔召公入贊機務尋復
召還本兵於是士民爭赴郡請記其事曰公之惠我西
人者亦多矣靡得而悉記也不動聲色而遺我西人百
世之安者亦大矣不可得而聞也無巳則請以前事記
可乎太守許諾更請于二使者二使者謝曰是誠在我

顧我愧罔以贊公其何敢辱之太守曰夫六月之災惟
使者幸聞之今日之役亦惟使者幸敎之願使者勿辭
於是二使者揖讓三反而太守而下與博士弟子復三
過之然後使者乃始采掇其文而為之記使者為大參
劉君子興與僉事林大春也而記即大春為之明大參
之讓也太守為誰晉江丁君自申也自太守而下若同
知柯文紹通判陳紹文潘仕雲推官李佐蒼梧縣知縣
海鵬則均之與有經理勸相之勞者其辭曰


　　於皇我明徳覆六合翼翼蒼梧雄鎮是作宛彼江流賔
旅雜沓民亦繁止修篁是托四月為夏六月徂暑連衽
成帷揮汗成雨炎蒸載臨烈㷔為炎使者陳辭爰告我
哀呉公曰咨咨爾羣黎禍匪自天厥乃自貽我圖爾居
陶瓦攸宜曰止曰時築室于兹乃資爾財乃佐爾力庻
無後難以永今夕百工趨事庻僚祗式二勞蹔費其究
安宅於惟我公澤並鴻鈞潜消黙運大造我民禦災捍
患尸祝户陳君子萬年正是國人粤稽史籍伊誰配矣

夏禹不作民魚鼈矣齊微管仲吾左衽矣方公之功誰
今古矣千載穹碑卑漢水矣

　　百歳坊碑　　　　　　　　　殷從儉

　　竹岡金公生於成化三年丁丑中丙午鄉試至嘉靖六
年丁丑為重逄今四十三年甲子夀登九十八以閏計
之歴月三十有九實計百歲吾鄉前此未始無百歲之
人但或徳未能以稱齒望不足以服衆則亦淪沒無聞
爾公發身賢科筮仕學博歸隠五十餘年潛心砥行交

際不茍於凡道徳性命之㫖隂陽醫卜之術罔不洞究
敎子白擢魁于鄉仕為縣令年近古稀雅為鄉評所重
公雖登上夀而歩履飲食康强如壮非建坊表揚無以
章示盛美䝉靖江味𤣥殿下樂善尚齒邁古賢王捐金
五十暨王世子屹峰殿下二子輔國將軍任晟共捐金
十餘大書百歲二字遣紀善舒曄持以授儉予幸與公
比隣欣承雅意獲效微勞遂謀于鎮國中尉約俄鄉宦
李公宷李公膺侯公相王公文儒何公莘董公徳明彭

公登瀛李公仲僎共成厥事徧告于宗藩縉紳奉國將
軍規聳國子司業吕公調陽等百有餘人各捐金有差
適鎮守副總戎王公寵聞而韙之捐俸五金委百户徐
鉞董其役卜址南門隙地衆心胥悦事既就緒始白于
廵院三司郡邑諸公皆樂贊其成經始于中秋落成于
長至天時人事不謀而合又豈偶然之故耶兹幸畢役
謹勒其略于石以俟登上夀者次第書焉是為記

　　永福縣新建兵堡碑　　　　　張守約


　　粤右古荒服地自城郭外皆夷蠻窟穴其種類蕃非他
夷比難制一習獷貪得一張眦輒操刃相嚮甚者馮險
肆掠無少顧忌難制二地廣負冞阻走峻坂危石上下
如猱狖難制三粤號瘠土賦簡歲祲戍卒之糈率藉西
楚東廣以給即傅尺籍鮮土著亦雜𨽻兩省健兒充之
大都諸所募集土夷為多其勞佚饑飽聚散堅瑕勢相
伯也當事者每艱於謀始而易於慮卒討軍實則靡所
應辦寢戎氛則靡所控制葢二者之難久矣然無如粤

右甚以故古田沒於夷盈八十載迄罔底定穆皇帝鋭
意外攘之業吾鄉二三大老㑹疏請徴大師討平之今
天子嗣位初懷洛二縣相繼上變又討平之永福環四
面皆夷與古田懷洛諸縣相宻邇諸亾命逋黨已復嘯
聚為患中丞郭公威震而恩柔之無論永福即封内諸
夷屏跡四面願上牒輸租賦稟要束與編氓伍草萊漸
疏逃移漸復非曩時矣公以狼䟦豕躅何代蔑有徂征
薄伐未嘗諱兵顧在事者備之乃檄所部圖善厥後於

是集羣策而規畫之因地之要害以置兵因兵之屯聚
以置堡犬牙相錯掎角相資北有龍門堡募兵一百六
十防守以塞大夷古滿之徑西南有海灣堡募兵二百
防守以塞硃砂坪古底之徑南有古鉢堡募兵三百防
守以塞思位古鎮巢之徑東南有陂角堡亦募兵三百
防守以塞修仁荔浦金碎之徑北有鳳山堡撤哨江勁
兵五十防守以固縣治之屏蔽而又於新安堡增兵四
十江尾堡增兵三十蘭麻堡增兵三十理定堡繕築城

垣以原募鎮蠻兵二百住守其餉有給司帑之藏者有
給殱絶夷産及荒曠田土者有兼給魚鹽者其戍有軍
兵防守者有專募土兵者有漢土兵兼募者歲給田若
干畆帑金若干兩堡若干所兵若干名百里内外隠然
金湯之固矣夫吾粤民夷雜處非有藩垣之隔出入之
防地利兵情大半共之而徴召不能猝集儲峙不能猝
供來則獸突去則鳥散跳號為羣噬囓成習其一喙一
息未必遽帖然伏榛莾巳也郭公忠誠悃欵彊幹淵密

古所謂社稷臣而長慮却顧為吾粤建不㧞之業葢自
為晉興牧以至今兹十九年矣鍳已事之懿軌樹永世
之駿業其所闗於兵事最鉅而兵憲呉公善寔綱紀之
度地覈田吾令長鄭侯佐首持是議與有勞焉若鳳山
堡之建取哨江剰兵以守今中丞呉公允兵憲公之請
重内地嚴外扞皆大有造於吾邑者也諸父老謀伐石
以詔將來無使湮沒命守約操牘載其事為之志其槩
如此稙穉之頌河洛之思世世不絶則諸鉅公之勲與

吾邑罔極可也

　　懐集縣學田碑　　　　　　　文體循

　　昔原思為宰而辭九百之粟孔子曰毋與爾隣里鄉黨
乎夫聖人禮義之中正辭受取予適當其可觀此則分
禄以惠人聖資之通義也然隣里鄉黨宗族之所在分
禄以贍之是謂孝於其親庠序學校人才之所出分禄
以惠之是謂忠於其君其心一也我邑侯陳公起身科
第世家淵源問學蒞任以來諸士子多拜門下毎五日

下帷身親課講雖嚴冬盛暑未嘗少懈計明年又當大
比慮士之貧者或不能自給以專其業於是捐俸金六
十餘兩以為通學燈油之助惓惓然以科第期多士忠
君作人之念誠至渥矣諸生龔勲堯持亨等僉謝而請
于予曰分其惠以市燈油不過感徳于暫時豈若總其
惠以置學田俾得遺恩於久逺且學田之立有自來矣
先是本學掌敎蕭師捐金十兩置學田若干畝歳入租
于學以資公用繼蒼梧僉憲夏公捐金五十兩買學田

若干畝歲入租于縣俾貧士每得具文請周二公之惠
至今不冺者田存故也我陳父母今日之惠盍亦因二
公故事置學田以垂諸無窮可乎余欣然喜曰諸子之
言是也於是悉出惠之金擇田之近郭者而易之共得
田若干畝租若干石逓年輪廪增附各一人徴其所入
之租而歸藏之凡有所費悉命於師長登簿公支不得
任情花費俾通學沾實惠也謀成諸士請予為之記顧
此實余責也曷敢辭雖然體三公建學田之心以作興

諸士尤當體三公之心以奮勵葢學田立則公用有資
公用有資則課講有常凡爾多士日燕燕然相觀以底
于成者皆三公之恩所自出學田之惠殆將與學相始
終也余所謂忠君作人之徳寜有艾者正坐此耳三項
學田土名叚畝税租悉條開于左夏公名道南號見吾
浙江餘姚人也蕭公名信號少川廣東潮陽人也二公
善政善敎典籍具存兹且不贅陳侯名一定字克靜號
瑞溪廣東掲陽人也舉甲子鄉進士由瓊山學諭來蒞

懷凡五年立學之外又復捐金四十兩建層樓植風水
是以大義倡而士民踴躍恩威著而四境帖然凡此皆
育士愛民剔姦禦暴之才炳炳多不能盡述者原斯碑
所以記學田也若夫歴叙侯之功徳以勒竹帛者端有
望于後之君子云

　　梧鎮閲武塲碑　　　　　　　劉堯誨

　　閲武塲在鎮城南西郭五里許跨三江中洲環以岡阜
其地平衍而三面阻水中可屯數萬人乃即地為塲以

教戰士中設將臺三楹前結軒後堂三楹左右廡各庖
一臺下東西五十歩外設㕔署四各三楹火神廟一門
廡各三楹凡閲武先以牲幣告火神而後行事周繚以
垣凡一千五百歩有竒垣外西偏結軍營四以居土漢
戍卒營屋各一百間成化癸巳年總兵官平鄉伯陳謨
創建嘉靖間提督軍門應公檟呉公桂芳前後修葺顧
年久而蠱且墮矣余初履鎮故事閲武見臺軒攲倚各
堂署俱不蔽晴雨垣址蕪沒不可復識四營屋惟斷甓

殘礎錯於叢莽中問之則曰各戍卒旅食民間或憑城
堞為廬苦甚時守道參政林舜道在坐語之曰梧為重
鎮即無論武士所見武塲荒廢其何以示威重而肅遠
人如存輯何盍命有司於是檄梧州府知府陸萬垓簡
吏授事計帑錢議遠邇同知魏仕賢治具檄通判黄杞
市材伐石鳩工程土而以坐營都指揮使周勲專董之
乃合各營戍卒更畨直事仍出帑錢贏餘若干萬以佐
費先是司府吏以土垣疎惡不耐雨潦請易以甎石軍

營湫墊請更諸爽塏損營屋數而髙大之他臺軒堂庌
各公所請如初制報曰可自始事越十有三月而訖工
是為萬厯庚辰夏五月也

　　懐集義倉碑　　　　　　　　林春茂

　　荒政之重於為治也豈細也哉昔長孫平領度支見天
下多水旱奏令民間毎秋家出粟一石以下貧富為差
儲之當社委社司檢校以備㐫年名曰義倉朱子在崇
安請立社倉一所借官米六百石為本而取息二分歉

蠲其半大饑悉蠲之行之數年子什其母更不收息雖
遇㐫年民不缺食王政先救荒而其要在儲蓄二公之
計慮深遠矣我國初毎邑有倉而又設倉於四境用官
鈔買榖儲貯僉㸃大户㸔守其初葢甚善矣其後歛散
不時文法繁瑣吏避事者視民之殍不以請發至化為
浮埃聚壤而不可食㸔守者傾貲䭾賠由之廢弛今并
其基址而無存者此與懲噎廢食何異哉獨預備倉貯
于州邑其藏有限且所惠不過市井游惰軰而遐陬僻

壤力穯遠輸之民雖轉溝壑而不能沾升斗之粟其勢
然也余治懷之三年諸廢墜稍舉而尤至於義倉條陳
於部使者馬公批示為治首務著實舉行謀之父老有
云懷邑多榖㐫荒少往歲旱傷榖價反賤葢狃目前之
無虞遺預防之至計也夫天災流行國家代有况懷集
半梯田而四山多猺獞無桑麻棗栗之饒閭閻鮮葢藏
一水通東粤其榖可出而不可入設有重災匪特流亡
而盗宼滋起矣於是捐資毎里立一義倉毎倉置五十

石令民出粟毎畝二升助之榜之通衢時一保長朱鏜
出榖十六石後無繼之者乙酉秋旱傷既甚百姓徬徨
方行禁糴止商榖五十餘艘遂取贖鍰買入預備倉者
三百石又買二百石入義倉以俟平糴餘令民間自買
獨郭襄陽買榖六十五石後亦無繼之者嗚呼好義之
難得如此使饑饉洊臻公私具困其極也必令勸借而
不免於乗機搶掠富戸不能安居孰若隨處積粟隨處
散給積貯而有備之無患者哉是倉也在城廂者一在

坊郭譚村西水獨週者四惟務本里頑愚懲之而不願
立其法掌之以保總保長而老人兼之立簿三扇書其
散歛之數一載於保總長一藏於老人一藏於縣游手
游食者不與殷實者不與無行之士不與毎石豐年收
息二分中年一分歉則加耗五升散以仲夏歛以仲冬
俱登于籍其以濕惡還者有罰故負者削其籍總之不
外二公舊法而酌以時宜也既歛之後本縣稽察出入
之數具報于府不登循環其侵匿那移責之賠償而痛

懲宥罪嗚呼治法貴於治人善始不必善終兾後之君
子雅同一心可垂永久不然其不為豪猾之侵耗者幾
希於是乎記

　　府江開路碑　　　　　　　　管大勲

　　夫粤有府江在灕江下合濛荔水折而南葢全省咽喉
也其流入金硤趨巴江出叢林兩崖嶻嶪叠嶂連雲茂
林密箐怪石危壑人迹罕通諸蠻每每從冲口或蒙隂
中出邀商旅戕吏民歲歲為患雖經誅勦屯兵列堡迄

未有剪荆伐翳鑿山通道為千年計者萬厯十三年春
正月王師平府江諸將吏僉謂自征蠻猶薙草然蔓則
刈伏則撫無他術也請自今藉盗田修軍實據險守之
維時督府連江呉公撫臺龍溪呉公相與恊慮而籌曰
勦叛匪艱而永清之為艱府江幾用兵矣而旋蠢動患
在嶮巇弗剷欝塏不通而疆理之未備乎乃合謀於直
指黄公上書闕下若曰府江固號天險萬嶼凌空千嶂
蔽日循崖徑窮度壑蹊塞棄為盗區迄今戡定風氣屯

䝉道途阨阻善後之䇿曷若開路便上報曰可於是檄
兵備憲副歸安韓公總董其事當是時戎馬甫休息行
間諸務旁午先為議耕屯防禦之略内調節其軍需而
外撫安其殘黨已遂召平樂縣尹黎來王經紀之且命
單騎往視險易諗道里孰山宜刋孰江宜疏孰石宜鑿
崖宜焚孰澗宜舟宜梁孰地宜舘宜亭孰冲逹何處孰
村出何所孰堡接何壤咨度既周矩矱略具乃召千戸
劉栻把總李芳軰勅之曰遵爾界驅爾兵役爾工毋怠

而成已而召外郡邑商謝誠郭邦實張瑞等若而人依
麓憑冲裹餱糧集夫力縱砍伐輸巳材而剷榛莽心惟
口裁宵規晝畫命日授事分地量工給餉制器選能課
績勞勤䇿惰靡遺智焉税商木以折工直高剷崇巔深
芟窮谷頓令衆山如童諸路若坦百年䝉叢魍魎之區
倐爾四逹視内地云經始於歲乙酉夏五月竣事於明
年丙戌三月自小倉板歴龍頭磯廣運堡足灘雷霹至
銅盆冲總二百餘里西岸兩地田冲營出沿江冲口佛

槽猪巷大銅江營一至江口一自龍塘抵清潭腦小銅
亮營一至小銅江一至田冲界一至塘峝仙廻一至象
磯堡丹竹冲界一至大小銅亮銅江一至水浪南峝一
至大水冲一自異村後出佛槽歸化等處平峝堡一接
三妹巢一至榕峝及潘村東岸賀縣至東安界各若干
里而松林鼓鑼二硤尤稱險絶則命李芳劉拭率江滸
接地脉併力疏鑿以接兩岸之道無病渉焉總之設公
舘二亭舖四十渡舟十三橋梁六百二十五是役也治

地資兵伐䝉資商架構資材畚鍤資石賞費資羡而借
公帑僅六十餘官不費而績用成嗟乎余於是仰窺三
院之訏謨𢎞遠而兵憲公之苦心矣與其屢勦屢叛勤
我王師也寜拓闢是圖治嶮巇而為康莊驅欝塏而成
孔道隂殄陽開氣通物阜狸埋梟伏一勞而永靖之為
快乎余嘗分藩蒼梧往來上下三歲間凡八度府江矣
今年春移官東泉順流過之見烟瘴廓清新堤迂衍輪
蹄絡繹負擔載途舳艫蔽江村舍相望别一境界矣余

喟然而嘆惟皇神武惟公經略俾八蠻通道幽壤同風
不庻幾乎與草昧開拓並稱休烈也哉

　　歡雷碑　　　　　　　　　　龔一清

　　懷遠縣城治久虚猺人未釋舊愆皇帝在宥十九年守
藩臣龔一清分道右江矢承徳意以咨度任陳郡守夢
庚以經繕趣蘓長令朝陽及尉鄭良慤方庀事猺衆余
金朝數十軰白尉因寓民張鵬呉自學羅乞于長令與
懷民俱來具請新縣治城丹陽鎮狀願為新民葢令尉

義喻一旦幡然從化矣可之為詣鎮地相土宜以宋别
駕允殖偕時中春十二日也民猺樷沓歡鼔輿所至而
雷偶鳴于上轟然訇然若與應不先乎此不後乎此是
歳雷始此也葢歡聲其雷又天心之同云乃定治維版
土田先是民棄為蓁莽猺占萟者且久令尉為言猺皆
吾民願以畝輸萟姑與仍業許之其猺間不率化者責
在六刀之酋時取焉以麗于法爰如請屬石諡歡雷碑
維後罔有輕更系之箴曰子帥以正孰敢不正母曰蠢

兹有衆歸命民罔常懷懷于有仁母曰何畏至愚而神
遂歌曰民歡攸樷天心攸同厥城孔陽萬年時功

　　九府學田碑　　　　　　　　楊　芳

　　田以養士胡可已也自代匱來謀之直指錢公出帑金
三千購得九府學田四十六頃三畝零毎田有四至有
租數有佃丁姓名刻石於各府州縣學宫前學使駱君
撰有碑文竪之桂林明倫堂不啻詳矣今學使楊君又
查出頻年所有學田九十九頃五十六畝零復勒之石

總計共得田一百四十五頃五十九畝有竒葢亦各省
所無者嘉惠後學先後一心謹識之以備查考若乃逓
相稽覈使不至於埋沒兼併而令鉛槧子得沾升斗之
助是又在我良有司也

　　貴縣漏澤園碑　　　　　　　黄學凖

　　夫掩骼埋胔牧政之大端也貴邑舊經兵燹野多白骨
荒岡僻阜停積無主尸棺殘魂飄泊罔所依附往往星
月之下風雨之交形為鬼哭幻為野憐盩氣欝結上干

天和比歲弗登災疚間起禨祥之應誠弗虚矣予署邑
篆觸目動中因簡憲綱三十六欵讀之亦無附載三復
考究乃知漏澤園實與孤老院事相表裏葢聖王御宇
以萬物各得其所為願其效使齊民樂業飬生送死舉
莫所憾不幸有煢獨之祀者則窮民之䘏枯骨之澤尤
在所先故牧養如法則生無主者有所托掩瘞以時則
死無主者有所歸死生人鬼理一而已憲綱載非略之
也義互見爾予獨怪夫今之為政者簿書迎送取給目

前而郊坰之外不復周覧致使赤子遺骸等如瓦礫曾
不得附于敝葢帷之例亦良忍矣予懷此懼顧左右供
事皆椎埋嚚悍無足委任乃進其耆老而語之有呉邦
材者真篤實好修跽而言曰老民不榖竊嘗有利物之
心而分無所施恒恐身先朝露甘同草木今明公發是
盛美敢不承事唯力以圖不冺予曰善哉善哉遂書牒
委之給以使令仍申隂隲果報之説以堅其意始涓吉
日周行祗役計屍棺停積凡八十具悉為殯諸淺土髑

髏一百六十餘并星散骨殖則萃為叢塜貯以石函覆
以髙丘邦材復捐貲召巫設清醮以享之同時鄉耆余
瑶軰亦各携𡨕衣楮錢相率焚拜襄事而退由是野無
暴露原有封塋雖微華表以為觀亦樹白楊而成列過
者釋狐兔之感逝者鮮吟嘯之悲梧亭之魂載寜伯有
之厲不作和氣斯洽豐穰可期兹葢王道自然之施徼
福于腐朽詭情乎冥漠者也爰用立碑紀其顛末尚企
來哲因時修舉相承于勿替云


　　獨週里橋道碑　　　　　　　謝君惠

　　懷邑為梧轄一隅介在東粤之間舊不修舘舍不設郵
亭謂非當道駐節之所臨冠葢車騎之所假途也以故
多屬鳥道周行之履視空咏大東而獨週一帯自哆囉
至鑿石延袤四十里丁己秋馮夷作梗頃圯尤甚嵌巇
險塹壘石淖泥乗者抱蹶折之虞行者多躑躅之患予
毎過欲謀為修復狀顧此費不貲非藉士庻同力共事
即長官惡能㸃石神通役鵲浮鼉轉濟人於亨衢也適

郡從事高天燕慨然有急公之義具縁簿告余余曰屬
在封邑而繕葺廢墜爾將主盟謂何經理橋道余為
政願與衆共圖之用是捐俸為士庻規仍節羡勸勞率
作興事募工度材計餱酌費一時都人士羣相鼓舞富
者輸財貧者出力以佐不逮故經始于戊午一陽之候
迄兹仲春遂告成事凡絡繹征夫肩摩轂撃式歌且舞
于蕩平之途而不知為之者夫以百年險巇之區忽成
康莊大道坦然周行雖曰往復之數乗除之㑹而子來

趨事庻幾政通人和百廢可次第興乎余一人實嘉賴
焉是役也計除道四十里許石結鞏橋二平橋四約費
四十餘金其樂輸姓氏俱有成勞例得并紀因勒之石
隂以誌不朽














　　粤西文載卷四十四

