







　　欽定四庫全書

　　粤西文載卷四十二

　　桂林府通判汪森編

　　碑文(題名)

　　陽朔縣㕔壁題名　　　　　(唐)呉武陵

　　羣山發海嶠頓伏騰走數千里而北又發衡巫千餘里
而南咸㑹於陽朔朔經四百里孤崖絶巘森聳駢植類
三峰九疑析城天柱者凡數百里如樓通天如闕凌霄

如修竿如髙旗如人而怒如馬而驩如陣將合如戰將
散難乎其狀也而又灕江荔水羅織其下蛇龜猿鶴焯
燿萬怪縣界山間其土壤方百里其勢險其形蹙千人
守之十萬不能攻東制邕容交廣之衝南扼賓巒巖象
之隘一日有盗則吾搤其吭而制其變皆由善命理者
常選於地縣治西七歩有石渠其浚十仞仞之下有洞
洞有水水深百尺上有亭可以宴樂遊處肆在亭西廪
在肆西士宦胥吏黎民商賈夾川而宅基置山足山多

大木可以堂可以室其花四時紅紫望之森然猶珊瑚
瓊玖予又不知夫崑崙崆峒其名安取而勝兹籍户五
千其税緡錢千萬於桂為大俗獷人狡尤難於正寳厯
元年正大夫有事罷渤海李湜以能賢補其闕浹時而
俗咸變斯又以見吾宰之官人也明年春予使番禺湜
因謁於亭予視其吏肅然視其亭翛然無諠譁之異惟
城無隍予勉之鑿曰諾惟門無䑓予勉之修曰諾惟廨
宇之傾圯予勉之葺曰諾其應響然如轉圜是其材不

啻為是縣邑矣思薦天下士以補其大小之任可為滕
薛舍是何稱遂書其垣曰陽朔攝令㕔壁記以旌湜勤
縣在呉為始安在隋而易之更二百年以前名氏予不
得聞彼竒偉倜儻之難有若人也如此故記後之從政
者可不倣哉

　　全州㕔壁題名　　　　　　(宋)沈　現

　　昔漢宣帝有言曰與我共理者其惟良二千石乎則知
出守之命親人而任重由來尚矣全州按圖記即漢之

零陵郡也士風化於中區郡境亘於南粤畿疆且逺人
民寔繁善政相望朝賢繼軌淑聲茂實可得而聞天禧
三年間前太守鄧公嘗採遺懿徳自皇朝以來典是郡
者刋石題名凡二十八人於以紀朝命而志前烈也雖
治迹著聞官稱爵序而載記緜久書傳訛缺矧後來繼
政闕如不書者垂三十年今知郡崇儀郭侯偃息作藩
中和樂職追往躅之寖逺慮遺風之將泯以為丁熈盛
之辰膺司牧之任專車建隼抗節剖符而名氏未題何

以示後乃復詳錄前修稽合舊記續而次之總三十二
人領詔之歳時命官之爵秩鼎新刻石龕於㕔壁庶乎
昭示來葉也慶厯八年十月初六日誌

　　全州㕔壁後題名　　　　　　陸　濟

　　宋有天下懲以隋唐五代之失削藩鎮重權四方守長
選用鉅人全徳慈惠之師比肩而出吏稱其職民安其
業懽聲和氣蒸為太平雖吾君相相與經綸之所致抑
亦良二千石協贊分治之效也湖之南七州皆𨽻於潭

惟全郡鄙於蠻獠而復當交廣之衝兵師所宿常倍於
他凡擇所守非有威武恩信可畏愛者不在是選熈寧
中供備庫使楊侯來涖是州侯之為政寛而不弛嚴而
不擾動以法律自持未嘗措意於繩墨之外興利除害
翕然民化全自晉天福間始割湘源而為郡由國初以
迄於今當其任者率皆聞人遺風餘愛班班可述守㕔
舊有記悉著前人名氏更易者衆紀志已盡不可復書
楊侯懼其無傳乃命龕石置諸壁以繼之且以待夫後

之賢者復俾濟題其始立之歲月熈寧六年八月二十
四日記

　　全州通判㕔壁題名　　　　　陳純夫

　　秦設御史監郡以天子耳目之官居焉其權失之太重
漢置别駕參記由刺史薦辟而後起其任失之太輕制
輕重之中決之不抗乎上而猶有所屬不傷乎下而兼
有所總於今侯邦副貳之職為適其宜矣夫天下萬里
惟通都大府事詳物衆廟堂僉俞間出達官顯仕授以

政柄於以領麾寄然猶謹擇參佐况偏域支郡者乎全
建州治肇於五代皇朝統一區夏緣而弗革越視旁郡
土地非加廣也人民非加衆也然築城濬池而樓櫓相
望簡將練兵而金鼓肅振安平無事重湖之外倚之以
先聲遽迫有警五嶺之南恃之為勁援其用尤切故其
勢彌重惟得揚歴仕路更渉世故之乆者以亞藩屏之
任廼足厭服輿望初用僉幕贊畫勢非所宜熈寧三年
漕臺抗章上聞始更置通倅迄今十有八載繼治者秩

秩可考公以元豐七年夏來貳邦治莊重和敏雍容指
顧之間事務協濟今天子嗣位之明年公顧謂純夫曰
事之改作必有所始今之無文後將安考書此以紀之
與夫更代者之姓氏以示方來非徒志歲月而已也公
之意誠善矣若曰探其本則治以興略其端則事以廢
名出於實惟其稱之為貴也純夫於是繼為之説曰無
成無虧百世以固存者謂之道道散而為物物之靈者
為人人之靈者乃聳映乎縉紳之列然形體如神道之

致和也軒冕在身道之髙崇也倘來適去孰得而固有
之歟所可與道俱傳而不息者惟名而已然則其可以
不書乎

　　靖江府㕔壁題名　　　　　　張　栻

　　自秦戍五嶺漢開南粤踰嶺以南次第入中國為郡縣
桂州本屬零陵郡梁天監中始建州名已而更易離合
不常唐末升為靖江軍節度然是時嶺南已分為東西
两道而西道所領實在邕管桂獨得察州十餘宋有天

下四方萬里罔不臣規模法制加詳於前代景祐二年
詔桂州兼廣南西路兵馬鈐轄後十七年又詔兼經略
安撫於是始得顓制一路地望隆重其後復建大都督
府之號而紹興初遂以靖江易其州選帥滋不輕合一
路所領郡二十有五共外則羈縻之州七十有二又其
外則諸小蕃羅殿自杞特磨白衣之屬環之又其外則
交阯大理等國屬焉其地南入於海去帥所治水陸幾
四千餘里其所控御亦可謂雄且劇矣然其土素瘠多

荒茅篁竹風氣異於北民之生理甚艱是以賦入寡少
郡縣亦例以迫束而又並邊非止一面蠻夷之性不常
赤子龍蛇交致其恩威乃克無事故其任責常重夫以
選之不輕地之雄劇而任責之常重居其官者不亦既
難矣哉葢非特近者之察將逺者之無不燭焉非特目
前之安將長久之計其益焉而後可也然常人之情往
往忽於小而暗於大鋭於始而怠於終睹其著而不原
於微望於人者常深而約於已者常不盡則其所以綱

紀維持於數千里之間者烏得不曠廼事哉詩不云乎
戰戰兢兢如臨深淵如履薄氷此先王之所以謹乎侯
度者也日朝廷乏使使某斯帥事且將两歲伏自念何
所稱塞而猶得待罪於此夙夜是懼暇日視㕔壁舊有
刻悉書前任人名氏試考一二則輒差誤脱略廼俾僚
吏諸葛昕呉獵與郡之士加訂定焉葢自開寳三年王
師平嶺南以樂繼能為守至於今凡二百有七載合七
十有六人書之於石而重刻之夫考前政之名氏以詔

其吏民亦後人之責也若其人之賢不肖指而問焉固
不可得而掩亦足為方來者之儆也因併書置州建牧
之大略且述其所當任者而以自勵焉在嘉祐中轉運
使李師中常攝帥事攝事本不當書以其政之美而人
之思之也特附著其間又以見善善不忘之意云

　　全州登科題名碑　　　　　　黄學行

　　登科之有題名所以表先達勵後進也清湘自置郡以
來且三百稔而登科之士無以記之亦可謂缺典矣余

始延見諸生首詢其故則類以絶無僅有為對吁亦既
有之則不可謂之無也不可謂無則又焉得以無記也
茍無以記則往者無以稽來者無以著不為居今者之
羞抑亦考古者之憂因語之曰自此有登名者余當為
特書之時嘉定庚午夏五月也既而果有擢辛未之第
者諸生舉前説為請余曰此固余之願也而又有遂其
願書之宜也然而前此未有記而記實宜於今則參訂
又不可不審也考之圖志唐公固言而下劉公奕而上

八人而已而詢之故老則有所謂許公待問翟公偁王
公照者是又志之失其所傳也夫以昔之所傳參今之
所聞其失也如此以今之所已聞推今之所未聞又安
知其止於此邪姑以今之所已聞者為之書餘則闕以
俟知者繼此者當大書屢書不一書可也

　　全州續題名碑　　　　　　　鄧　均

　　題名古也余一日歩州治西偏得片石方不盈二尺伏
於牆隅蒙以埃壒過者弗睨細視之乃前牧守程公數

人焉噫題名之應書法有美有刺美也百世猶有芬香
反是人得指目惡亦不泯茍云乎哉按程而下數公治
郡多風績其次亦遵侯度不厲於民而顧使人慢視且
蹴焉甚非所以崇敬而示有尊也乃為續題名記斷自
程始而今後蒞於州者瞻於斯惕於斯其無負於斯豈
徒紀到罷而已哉是不可不書淳祐四年正月既望記

　　賔州學進士題名碑　　　　　虞雲翼

　　古賔𨽻南交趾郡以瑯琊名夫瑯琊齊疆也齊與魯並

稱也賔俗猶齊魯之邦陶乎理義有聖賢之餘化故至
郡部觀者曰有冠冕之遺風名非茍信矣國朝定三歲
一取士之制賔之解額則倍於貴栁象與桂林大藩等
獨去京師逺士膺勸駕者率以米如珠薪如桂憚於冒
雪而策蹇驢其平時講習知有理義之學未知有科舉
之學故登禮部者少淳祐庚戍三山王侯節被臨軒之
命來賔明年春釋奠學宫首出毅齋鄭先生餞行詩示
諸生因曰毅齋得晦翁一言魁天下而參大政無非本

諸學問而形諸事業為士可不思學而優則仕邪郡博
士邢復翁且進諸生於館下曰是必晦翁傳之毅齋王
侯將以淑諸人遂刻其詩於明倫堂之左以為諸生勉
侯且剙置進士庫以為逺試南宫者行囊之助紹興壬
午郡士之與試偕如京師者始七八焉寳祐改元禮部
奏合格進士而賓士果聯鑣策勛曰破天荒昔絶無而
今二進士俱以經學決科信乎禮義之學源深流長如
此昔常衮設郷學以敎閩士其邦民之秀有如歐陽詹

者出焉時人謂之龍虎榜閩之士風為天下冠七年三
度狀元來至今人稱之今賔陽士子誠能有志於學沉
潛於義理奮發於文章則異時千億題名將髣髴東閩
士夫之盛益信菊坡毅齋矩堂溪莊諸老先生之所以
啟廸後學與夫郡侯王先生所以激作士氣者豈但利
名而已哉當以前賢之事業自勉焉

　　宣成書院山長題名碑　　　　孫子先

　　國朝四書院之名著於郡縣學之先嵩陽嶽麓睢陽白

鹿洞是也祖宗右文為治錫扁賜書命官掌敎列聖率
乃祖攸行書院山長之建幾徧宇内惟廣西未有經始
於景定辛酉上在東宫之時奏乞以宣公張氏成公呂
氏從祀於孔子廟越一年謂桂林為宣公仕國而成公
實生焉乃築書堂合二公而並祀驛以奏聞理宗皇帝
大書宣成書院以賜之又乞建山長員以蒞敎事至於
先閱三政而壁記未立非闕典與因列山長姓名鑱諸
石而書其前曰國初儒先依山林即閒曠築室讀書山

長之名葢有取也今書院半居闤闠之中其義何居葢
心者主乎身而宰萬物者也天地生物之心人得之以
為心故曰仁人心也仁道之大包四徳貫五常魯論曰
仁者樂山乾之文言曰君子體仁足以長人夫山之體
静而萬物生焉體仁長人則天下無一物不在所愛之
中敎不倦仁也名義之取當於此而不於彼因名思義
仁不勝用矣不然仁者性也弗克盡其性即弗克盡其
職盡不盡之間賢不肖所由分是非之心人皆有之覩

其名識共人議其實可不畏哉居是官而敬其事固非
有為而為前瞻後思勸戒存焉是亦進徳修業之一助

　　靈川進士題名碑　　　　　　丘應從

　　桂林山水之勝甲東南靈巖之勝又為桂林之冠若稽
圖志縣由兹異得名不可誣也地靈則人傑士之搴芳
接武者不可勝紀而三百年間以進士顯者僅一二人
或曰嶺南去天逺山川英氣不逮中州宜人材之盛不
得與之匹也噫有是哉閩浙在先王疆理時邈居何許

而今為縉紳淵藪天運循環豈以地之僻逺為間邪聞
諸耆老十數科前邑之應賔興者無幾今視昔既倍而
聖天子又俞漕臣之請定為春官分考之制人材作興
其權輿於是矣

　　容郡人材題名碑　　　　　(元)封昌翁

　　地之所出人材猶國之獲麟鳳不易得也人材關乎氣
運之盛衰山川之精毓麟鳳繫乎國家之禎祥太平之
基業是以麟鳳人材實關係乎聖人昇平之盛治以為

嘉瑞也容遐荒之郡歴唐宋至我朝均在寸天尺地之
内况聖天子立極以來明燭八荒使野無遺賢文修武
備科名之選無分逺邇考之漢史遼隔逺代人材莫鑒
惟唐至宋圖志紀載幸得觀覽至正壬辰運刼兵火皆
為煨燼百留一二亦無定體余於難前毎曾觀覽略有
記聞不避狂菲旁捜類編共成一集使彬彬然俾後輩
克鑑於前繼承顯達光前振後有所自也今具昭代英
才名氏於後


　　平樂府學進士題名碑　　　　常　挺

　　進士題名記同年紀盛集也榮歸而題名郷校為邦人
續盛事也昭為廣右望郡學有石刻非一日甲午融風
延燄因循不立者十年兹歲擢第踵來吾輩增張諸士
友來告邦有佳事願侈芳題挺躍然而作曰九疑接秀
之區十愛流芳之舊人材雋拔真不負一一手閒香之
句物數有時廢興文氣耿耿不滅如之何而勿記於是
命工伐石刋列姓名使已仕者睹前修而拓逺業未仕

者勵壯志而奮巍科滚滚方來益加潤澤葢有大望於
斯豈直美觀云乎哉

　　天河縣學舉人題名碑　　　(明)柯　善

　　有天下者設學養賢開科取士其良法美意莫若今日
之盛也昔自太祖創業之初戡除羣亂奠安民生首以
養士為務洪武三年開設國子中都二監天下府州縣
靡不有學十七年始設科舉俾天下賢俊三年一比雖
天河號羈靡之地雜居猺獞素不知學今伏覩聖明好

賢之實皆忻然相率遣子弟入學拜師聴誨受命典教
者蘇公得章司訓喻公遷善暨大尹孫公勤於訓廸其
間聰敏者迄有成效應郷舉中式者二人庚午科一人
曰謝父廸癸酉科一人曰羅旺此果雜居猺獞素不知
學乎是無不可化之人者良可信矣厥後蘇喻二先生
榮考而去提調屢缺生徒由是怠學郷試弗中式者間
有年矣予自三十二年初夏領訓斯庠謂諸弟子曰學
問之道無他求其放心而己子能收其放心吾方可與

之語學諸弟子諾曰願從事予於是面命耳提疑惑者
與之辨決憤悱者與之啓發是時諸子復知從教及至
永樂初載幸髙梁柯公大尹以舉人來宰斯邑注意學
校毎撥冗親臨學宫申揚皇上大闡儒風好賢圖治盛
意諄諄勸勉其辭令人服膺惕勵後永樂五年仲夏又
得劉公廣文亦以舉人來典是學嚴整規矩裁飾文辭
勤者勸之加勉怠者董之用威於是今戊子科舉郷試
者二人曰羅敬曰石達兹非提調典敎勉勵之勤能共

成造就之功乎是亦無愧於前脩矣一日提調者帥諸
僚屬迎舉子謁先師畢升講堂揖諸生顧謂予曰此當
與之勒名予作曰既有碑矣提調復曰是碑貢舉同銘
不無混淆寧分立可也於是命工琢碑屬予為之記

　　粤西觀察使題名碑　　　　　曾　棨

　　國朝置諸道按察使之官葢所以臨涖二司鎮肅一方
故其為任甚重而其職則有按察使以掌其政其次有
副使其次有僉事又其次則幕職皆選通材鉅能者以

授之而其居此必使百司衆職有所忌而弗敢肆元奸
宿蠧有所憚而弗敢作以致閭閻田野之民皆有所恃
而得以各安其生然後為稱若徒衒其名位而綱紀不
振志弗得行惠弗得施則亦何以副朝廷選賢命官之
意哉吾郡吉水熊概元節以永樂辛丑進士歴監察御
史選除廣西按察使概就職明於政體達於時務由是
翕然得名嘗於公暇慨然歎曰自國初以來至於今五
十六年其間官按察於此者無慮百數十人而題名之

刻未舉非缺典與乃命工礱石歴考其人備書姓名時
世先後將樹之公署俾後之人得有所考因以事至北
京謁予求文為記予惟題名之刻其來尚矣葢凡宦於
是者歴著其姓名以劖諸石雖其人之賢否政之得失
皆不載而其宦澤及於民功烈垂於後者後之人覽之
必將指而議曰斯人也嘗福吾民者也吾其可以遂忘
邪又將曰斯人也嘗禍吾民者也吾豈能無憾乎若是
則凡列姓名於兹石者可不凛然思所以稱其職哉嗟

夫往者不可復作今之官於此者登其名讀其文必又
將惕然有所感發而興起以求為後世之賢名則是舉
也抑烏可少哉元節之用心亦謂仁且厚矣因其請遂
僭為之記焉(後成化間孔鏞有續題名碑文不録)

　　桂林登科題名碑　　　　　　曾蒙簡

　　正統十二年丁夘冬十月簡奉命來巡西廣越明年戊
辰春二月一日丁巳有司循例將有事於夫子廟前期
以告時滛雨浹旬予慮廟有陊桷圯瓦□黤威像將無

以考禮竭䖍廼與右布政使孫公良副使梁公楘詣郡
庠謁廟循殿庭两廡而周覽焉迤邐及乎中門之外見
石立峨然東西夾門而列者六七予以為歴科題名之
刻既而視之廼皆元人所為者内二石載釋奠圖式餘
則稱述當時居官政績而所謂題名者無有也因顧謂
衆曰桂林雖古百粤之地今為西南鉅藩山川秀氣鍾
乎人顯諸前者顧不暇論自入我朝八十餘載涵濡聖
澤既久且深詩書禮樂之習儷美也西廣自洪武永樂

以來由科名著當世者累累有人今獨無題名之石使
後生小子漫不可考庸非缺典歟且題名之有石尚矣
立之學宫豈以暴榮盛而侈觀玩也葢將使游於是者
朝焉而升暮焉而退過焉睨之曰彼以才而名在是吾
獨不類彼邪為人子孫者吾祖若父以才而名在是吾
可無繼述邪又指而議之曰某也其行與名俱稱某也
不然吾寧為某不為某感發之念油然而生則效之思
沛乎莫之能禦矣夫人心恒所趨者義與利之間出乎

此則入乎彼顧導之者何如耳一石之舉而寓激勸之
道非義之大者歟然則學校育材之地果可以少此哉
於時同知新淦鍾豫揖而進曰敢不恭命退廼擇取前
朝稱述政績之有補於治敎者立石鳩工礱之復合洪
武以迄於今若干科由郷選登第者若干人第其先後
姓氏鑱之而虛其左方以俟來者總題曰桂林府學進
士題名碑既卒工來復於予予令置諸明倫堂之前北
嚮召諸生立堂下而申之曰科目者不過豪士進身之

階耳今必石以勒名以垂久者待之厚也必進士以題
其端者期之至也待之不厚期之不至尸是土者之咎
也待之若此其厚期之若此其至而其人委曰我不能
是是自暴自棄者之為也諸生寧有是哉於是皆唯唯
而退署學事訓導呉川陳韶偕友僚鄭良呉𦙍請記之
辭不獲遂摭其概授之俾刻焉

　　陽朔儒學鄉貢題名碑　　　　黄潤玉

　　天下竒山秀水鍾毓靈淑或顯或晦固未易殫記然崧

嶽降甫峨眉孕蘇載於記傳不可誣已衡湘而南實為
五嶺之地山水之秀桂為最竒南去桂百餘里南北两
川先後映帶石山叢立狀如菡蓞者桂之屬曰陽朔也
異景竒勝鍾為人物以故魁梧英傑之士不乏乎世而
由科目顯者視他郡邑居多唐宋以來逸乗莫考皇明
自洪武甲子至宣徳乙夘登科貢者凡七十餘人有司
因仍鄙陋歲題其名學宮之東西壁塗漫汙裂殆湮滅
不可識正統四年潮陽蕭君文郁來典學事慨然欲改

圖之適邑生黎定以詩經魁郷試廼謀諸邑宰安成萬
君霽立石追記前貢士姓氏以圖不朽且以為學者勸
惟進士題名葢自唐韋肇題名雁塔始後則立石鐫之
太學下而郷貢則鐫之郡邑學宮歴代科目未之或廢
今陽朔科目之盛如此而題名之陋如彼非闕典歟予
觀唐宋時人若桞子厚韓退之歐陽公輩凡一遊息一
丘壑猶必題名記石以識夫行樂矧科目題名而可闕
歟彼遊息因題名而傳後世彼丘壑因記石而得名天

下矧陽朔山水人物之竒之盛而莫名天下傳後世歟
此記之所以本形勝以見人材鍾夫靈淑也不誣矣雖
然人材固鍾夫山川之秀而薰陶漸染誠亦必有所自
葢微先達啓之於前則後覺者無所述非後覺者繼之
於後則今之遊於學者又何從而成徳哉語曰魯無君
子斯焉取斯斯之謂也行繼今而徃凡來遊來歌者顧
兹題名尚當奮志自力曰彼何人也予何人也有為者
亦若是勉勉孜孜期必題名斯石庶無媿山川之靈庶

不孤今日圖勸之意也於是乎書

　　太監題名碑　　　　　　　　萬　祥

　　洪惟我太祖髙皇帝膺天景命宵旰圖惟治理欲躋隆
治之盛然天下至大也政務日繁且劇故設官分職而
經理之體統聯屬大小相維一時内外臣工悉效勤能
用致太平之效誠足嫓美三代而超拔後世者也列聖
相承益懋繼述夫承平日久釁蘖旁生正統景泰間先
皇帝深懼其患招徠羣策欲為久安長治之術妙運宸

衷而獨斷之叅以京師三厰之宜特示諸藩增置鎮守
擇以中官之才且賢者領之重以璽書尤隆腹心之托
總諸司董百官上下承徳罔有不率廣西西南大藩逺
國都萬里素號難治上厪宸慮景泰三年乃擢御馬監
太監班祐奉命來鎮撫繼而左少監朱祥太監王定黄
沁右少監王舉太監劉㫤蔡用王濓張瑄蔡昭陳彬後
先紹休治功克成迨正徳越九歲陳彬以久鎮奉宣還
朝皇上以四方有事之秋軫念遐陬宜加之意遴選周

至僉以都知監太監傅倫才充而猷克壯賢勞懋著中
外推重由是勅命寵頒申以推轂之榮以明年入桂方
公之撫鎮也號令嚴明威行而恩亦至坐閱大小敎場
時操練習騎射張弛歩驟惟謹暨以官軍觀徳之陋非
旗號無以警束人心因易故桅張旗而新之又以大敎
塲亘要路之衝往來者易視之遂掄材两建碑坊東曰
威震百蠻西曰勢雄八桂巍然煥然所以耀威而示逺
也至於府城樓舖之維新門堞旗械之殫飭武學興而

䕃襲知方軍營徙而緩急有備匪揚武略而已凡在儒
紳深惟雅意勸義勸道抑奸禦侮而民被其澤大得鎮
静之體雖深山猺獠既畏且懐罔不用命夫是盛舉皆
謀於大廵及布按諸公協力贊襄以臻厥美庶仰副聖
天子委任之盛心而慶得人之有自矣一日公暇因語
祥曰我皇明制官致治而嘉其宦成用以流芳有永今
觀察院暨藩臬二司題名有記已舊曩鎮諸公悉才悉
賢敭歴中外有聲何當時無一言以識傳曰君子與人

為善我將命工鐫石題名於堂左以傳無窮使後之因
文稽實而知其人知其功其賢其否必將有觀感而勸
戒者謹按成册考諸公爵氏之等差任期之久近請并
摭其梗概而少揄揚之若夫行事之詳宦蹟之隆自有
國史在兹不必贅

　　布政司題名碑　　　　　　　陳　輝

　　廣西居五嶺之表控两越之交秦漢以來更革不一國
初統一寰宇陋元弊政置各行省以鈐轄諸路於是除

而去之列為方嶽十三各以承宣布政使司爵秩下六
卿一等郡治州縣土地人民貢賦屬焉而廣西其一也
司設布政使參政參議序左右而第品秩名位穹髙地
望隆重專制一方為屏翰砥柱宜矣且地前𨽻湖廣行
省今在版圖提封數千里郡十二州四縣視州又增焉
且各有統屬大小相維自其設置以來徳稱其位名副
其職多不可考迨至正統改元尤尚文雅凡居方面匪
膺廷薦者不得與焉由是布政使盱江揭稽豊城孫曰

良叅政上虞謝澤雲中武建參議新昌甄完匡山戴瓊
皆科甲俊特臺部鴻碩膺不次之擢而出者孜孜然胥
相戒飭以宣上徳意為已任閒暇相謂曰國家法古為
治以聖繼聖仁漸義洽今七十餘年列官於前者非一
人而皆未之有記失今不記益久無徴詢之故老前後
得五十一人是用官爵名氏郷貫歲月勒之於石庶予
等與來者得有所考且示儆焉幸為文記之輝仰惟天
朝撫有九有日之出沒悉歸疆土而聲敎所暨凡有血

氣者孰不欲涵濡頫仰於覆幬之内矧我儕躬沐敎育
之仁哉今日幸際重熈累洽仰頼神化維持同乎天地
之大而體國安民在予輩當知所重以無負聖天子付
托委任之隆可也輝也忝列憲員願相與勵之是為記
(後呉玉歐陽旦有續題名碑文不錄)

　　慶逺府學科貢題名碑　　　　彭　時

　　慶逺為廣西控扼蠻夷要害郡其地山川險峻其民多
尚武而鮮文其俗自宋至元猶未變也惟我皇明慎簡

守令建學立師以敎化其人百餘年矣仁漸義摩逺過
於前代故其民風士習日盛一日漸與中州等士之由
科貢以登顯仕者葢不絶於當世而未有記其名以彰
之者今太守周侯謂為缺典既大新郡學乃立題名碑
於講堂之前考自國初洪武以至成化登進士領科舉
充歲貢者得若干人次第刻其姓名於上仍虛左以待
續書意謂科貢所出雖殊途而成於學則一故合而書
之以見人材之盛自今始而彰往勸來之意寓焉訓導

興國鍾淵八桂唐和具書介刑部員外郎馮俊屬余記
固辭不獲乃為之言曰國家致治在賢才而賢才之成
本於學校其取而用之也惟科舉歲貢二途而已葢毎
歲季舉一人曰歲貢歲貢試於廷升於國學其法簡且
易故得者多而入官難三歲一大比曰科舉郷試於藩
府會試於禮部然後對揚於大廷其法詳且嚴故士有
得不得焉得者入官視歲貢為易也慶逺士發身科貢
服官政於中外者俱載於是然其中秉忠君愛國之誠

勵濟世康民之志隨所任而能建功業顯名譽增重郷
邦者固多矣而狥私背公尸位茍禄泯焉無聞為郷邦
羞者亦豈無也之二者賢不肖相去逺矣夫生同地也
學同學也登名而任用同一科貢也而居官效職所位
不同其相逺如此何哉吾意學校敎養以經術為先科
貢去留以文辭為尚士茍通經能文其於科貢也何有
但其所資終身之用者或不在是至於存心養性體仁
義道徳之實為應務之本可用之終身者則又有非法

制課試之所急要在乎學者自勉而已勉不勉存乎人
不唯學術於此焉分而名之顯晦事業之有無與賢不
肖相去之逺實由於此噫是豈不足為後人之鍳哉繼
今列名者必本經術以為文而實體道徳於己見之於
用必勉企前聞而以無聞者為戒益自振勵增重慶逺
文獻之邦然後為能不負周侯彰往勸來之意周侯名
一清字廉夫甲戍進士拜監察御史謫臨桂令再轉今
識其為政達大體觀此可知矣









　　粤西文載卷四十二

