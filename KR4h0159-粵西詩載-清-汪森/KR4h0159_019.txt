







　　欽定四庫全書

　　粤西詩載卷十九

　　桂林府通判汪森編

　　七言律

　　懷集花石洞　　　　　　　　　李先春

　　何年花石自成臺為訪仙源載酒來壺裏有天餘日月
山中無地著塵埃松濤夜落醒龍耳梅吹秋深起鶴猜
想是巨靈曽解約四門今始為予開


　　四門嵓

　　乾坤容易㡬開樽駐馬乘秋叩四門何處金蓮垂地液
萬年玉柱自天根月明似妬龍珠媚石怪猶疑虎迹蹲
笑指丹崖尋羽客逢人直欲問桃源

　　秋杪登達觀樓三首

　　樓聳千山足達觀登臨况復故人歡雲開筆架峰前色
露滴仙人掌上寒龍浦漁歌乘客動泮池烟水隔簾看
尊前醉殺懷山月莫問城頭秋欲䦨


　　客子髙攀百尺欄不堪秋色滿琅玕媿無絃管能新俗
喜有風雲足達觀望裏山河雙眼濶徃來宇宙一身寛
相逢到處堪成賦老我風塵歎一官

　　秋入樓頭楓葉丹登髙作賦㡬人看思蓴意味惟張翰
折屐風流誰謝安喚客南溪朝欲渡濕人北斗夜猶寒
憑䦨一笑忘今古目㫁江天是羽翰

　　倚雲樓

　　倚雲樓閣冠南州指顧乾坤足勝游四壁芙蓉雲外落

半簾烟水望中收瘴開已見山邀月蠻浄猶聞牧有牛
徙倚䦨干聽吹笛何人解作武城秋

　　重陽先一日訪塔山主人不值

　　未到重陽訪塔山主人誰問竹誰看曇花不散諸天色
蘭若長愁一榻寒景勝每於山水得公餘寧訝帶裘寛
僧來不解游人意猶自焚香接郡官

　　重陽登塔山

　　重陽强起一登山秋色蕭條客思殷落㡌風流今㡬在

悲秋詞賦未堪攀愁看白雁憑誰寄羞挿黄花恐鬢斑
天地容吾朋輩在風塵猶得一開顔

　　秋日雨後登懷城樓

　　孤城睥睨倚山阿為采民風䇿馬過何處人家開橘柚
夾溪漁唱雜絃歌秋霜已散山無瘴蠻雨初收海不波
欲識太平元有象登臨懷抱竟如何

　　遊思陵山　　　　　　　　　　江萬仞

　　西山佳勝挹羣芳初夏登臨日正長雲掛峰腰蒸袖暗

雨迴澗口度荷香三江縹緲千村抱百雉嵯峨萬里光
為愛公餘酬共適非闗滯乆薄淮陽

　　四門嵓　　　　　　　　　　　林春茂

　　鬱鬱葱葱野氣開崚層花石擁仙臺攀躋始覺非人境
色界渾空累刼灰鐘乳低垂凝瑰玉洞門四望浄氛埃
為憐地主多幽興潦倒寧辭酒一盃

　　達觀樓

　　層樓百尺倚蒼空筆岫登雲入眼中水接龍門雄百雉

春當燕喜集羣公交加緑竹浮烟迥綽約桃花帶雨紅
登眺不辭留夜永熈然相與醉年豐

　　冲天嵓

　　縣嵓百仞隱奇峰笻杖穿雲思轉濃寢石忽看驚伏虎
洞宫何事識髯龍榕盤絶壁青㝠近竹遍平原翠靄重
回騎已催山色暝還期烟月坐從容

　　藍村居　　　　　　　　　　　吕文峰

　　到處名山不盡竒九天飛傍聽笙吹岧嶤諸殿從空下

縹緲孤峰半壁垂雲壑泉清偏解暑石門芝秀可充飢
山靈原有前生約此日來遊証宿期

　　天門嵓

　　石嵓峭拔直千年歩入層雲最上巔山啓畫圖境偏勝
崖開寳殿巧通𤣥三千幻界空成夢百二重闗第幾天
青草獨留荒徑在秪應辟榖足春眠

　　遊鵞翎嵓

　　夏日登臺尋勝遊偶聞田婦荅吳謳人題往事詩猶在

石乳瓊英香欲浮半榻餘盃携客飲一盤殘局喚童收
民貧賦簡無他事時對娥英一勸酬(古謂娥英嵓)

　　遊鵞翎嵓次韻　　　　　　　　李宗節

　　暇日追陪陶令逰忽聞野外牧童謳石嵓拾翠飛禽宿
古洞埋塵徃事浮數著聲殘明月上一絃調動片雲收
秪應對飲過長夏更進村翁頻勸酬

　　九岐叠翠　　　　　　　　　　黄時秀

　　次第排空列數岡天然描畫露新芒月來夜滚流珠過

花發春將異錦裝五老峰髙還讓美八公山好亦増光
品題經手何如也千古新遺草木芳

　　宴石仙橋

　　此地清幽可隱淪丹心碧水鎖閒雲越王聚宴留名久
仙客乗橋勝㑹頻洞口謾尋當日路石頭空勒漢時文
倦逰不覺金烏墜又對東臯月一輪

　　幕中諸公邀登逍遥樓　　　　　何喬遠

　　幕府簿書日夜清壺觴賔客聚髙城參軍敢道令公喜

從事繇來有酒名桂嶺雲開千嶂立灕川雨過一江平
莫言傲吏堪蕭散手版明朝有送迎

　　秋日湘南雜興八首

　　桂林秋色滿清湘天畔登臺百粤長南入交州多薏苡
東來海國有扶桑雲游衡祝窺三楚風馭羅浮限五羊
鴻雁稻粱無信息不知何地望江鄉

　　堯山舜廟欝盤紆丹鳥青沙事有無斑竹暮雲誰鼓瑟
蒼梧明月有啼烏登封自古朝炎服下瀬何年入戰圖

今日直煩龔渤海令人解犢勸樵蘓

　　髙樓四望瘴烟收&KR0766;&KR0766;羣山似笋抽倒挂赤虬知石壁
叠成蒼玉見浮丘乳牀銀屋開天幻白酒黄雞散客愁
自入始安多暑雨最憐衰病起清秋

　　紀后當年奉至尊觀津諸竇久無存據龍有夢終成寵
飛燕何人得共恩粤國星辰悲未極泰陵風雨泣長門
八宗漢代推文景千古周家遡姒嫄

　　靖江王子帝昆孫灕水湘山繞殿門秩比封桐周史禮

事殊羮頡漢皇恩訾家洲館開茅社顏守書堂入兎園
春省尚書期不再桂枝何處可攀援

　　漢家開府有韓雍都督山雲後再逢鐵騎遥清蠻峒穴
銅闗永閉日南封黄茅秋瘴吹朝雨烏鬼幽篁散暮峰
此日烽烟仍未靖斯人安得起從容

　　辟客遥憐李義山西崑新賦動江闗宋公題壁空多感
柳子誣溪且未還官散兼無監稅局村遊時見趂虛蠻
惠州蘓軾真堪學田父藜羮共笑顏


　　何李文章一代雄同時又有戴郎中衣冠伏闕憐當日
服食誤生嘆此公賈誼井眢乾宿雨羅含宅在老秋風
古來賢達今猶爾懶慢無心問塞翁

　　劉懋學蒼梧郡齋得君字

　　哀蟬落葉總難聞失路悲歡復見君握管未忘金虎署
題詩還共欝林雲同時諸子音書隔信宿孤城愁夢分
今夜郡齋齋裏月幾能流影伴江濆

　　發舟東下懋學追餞江滸因與登塔賦詩得邉字


　　襆被秋齋已共眠河梁追餞一淒然還登湧塔青霄外
更聽風鈴白日邊濁浪谿聲來象徼大荒海氣入龍編
明朝總作孤雲别誰復江門繫酒船

　　寄廣右朱用晦方伯兼懷舊蒼梧守劉懋學

　　詞賦何人憐楚客樞衡久矣屬卿才題詩舊省真如夢
問訊如公肯易裁獨秀城中瞻四嶽逍遥樓上望三台
蒼梧父老應相見峴首于今合有臺

　　秋日同葉以貴參知遊都嶠洞　　蘓　濬


　　杖屨相將物外遊洞宫縹緲不勝秋天漿永夜涓涓急
野徑無人色色幽掃盡松苔雙鶴下飛來雞犬白雲留
行行水際長迴首四靣峰光到客舟

　　古洞蕭踈白日隂半空人語落飛岑千層轉壑龍宫杳
一徑穿雲鳥道深樽酒欲迷花片片羽衣空鎖露沉沉
歸舟猶夢峰頭宿把臂何時更入林

　　泛舟遊還珠洞賦得赤水𤣥珠

　　為愛山中積翠重故人樽酒且從容空波不繫磯頭艇

返照欲浮水靣峰漠漠𤣥宫窺罔象悠悠滄海探驪龍
灕江遥望滄洲邇不覺嬋娟出古松

　　潯江舟中漫興兼懷孫使君

　　老去衝寒長為客此生到處即是家江入斷山雙雙出
雲暗孤村故故斜原陵舉目風景異鷗鷺狎人野興賖
却憶署中開三逕何時共醉東籬花

　　嶺外雲飛忽復罷冬流日低一尺强孤槎長隨天上下
巨石多在水中央貪弄漁舟來還往借問酒家醒迺狂

屈指蒼梧僅㡬許遥看斜照入髙陽

　　閱江亭落成孫使君邀同洪參戎裴都閫燕集

　　江干古榭荒涼甚閒剪江雲覆草亭近水斜烟低晚照
斷峰過雨變丹青携來桑酒春相問唱入滄浪我獨醒
白鶴𤣥猿俱是夢坐看漁火出沙汀

　　送薛履章赴粤西藩幕　　　　　葉向髙

　　黄花如綬映秋深尊酒西風起别吟官薄且依薇作署
地偏還喜桂為林交情中歲多萍散宦况清時只陸沉

不信衡南無雁到尺書還擬寄同心

　　送周丞之粤西

　　匹馬朝來别建章蒼梧雲盡楚天長十年宦况看如水
雙鬢春風已有霜草色全消邉地瘴松隂髙散晚衙凉
公庭到日全無事獨傍琴尊醉不妨

　　送董海門之廣西

　　薊門風雨正深秋開盡黄花賦遠遊雁去長天頻騁望
雲連故國迥生愁一官猶捧蠻方檄萬里初乘潞水舟

莫向清時嗟宦跡伏波銅柱至今留

　　金門生計愧沉浮汝去炎方亦壯遊天外寒旌看桂水
馬前荒壘即交州帷褰赤峽晴嵐擁春到黄茅瘴霧收
不為蠻夷勞漢吏由來名姓重遐陬

　　珠巖　　　　　　　　　　　　黄文炳

　　靈巖迢逓枕城東下馬雲扉萬慮空草長人間新歲月
丹蔵石室古崆峒千山忽過欒巴雨四座盡驚滿奮風
地僻同官皆坐嘯烟霞粗慰酒盃中


　　白石洞天　　　　　　　　　　龍國禄

　　矗立雙峰勢欲騰斗杓南指白雲層幽嵓窅靄穿勾漏
蹬道嵯峨掛碧藤琪樹銜花巢野鶴丹砂煉影駐山僧
放參趺坐長松下柯爛渾忘代㡬興

　　羅叢嵓月

　　平原突出玉芙蓉洞壑隂森薜荔封石髓貫珠連個個
嵓頭線月碧溶溶憑將蠟炬探幽鹿為道深潭有伏龍
澗底溪聲如可讀徘徊賢蹟是吾宗


　　南津古渡

　　刳木為舟欝水濱武陵清唱四時春朝朝負米聽雞客
處處停鞭飲馬人烟雨不辭歸路滑晩風吹徹趂墟塵
濯纓向晚孤村酒明月知誰再問津

　　銅鼓灘聲

　　噴峽轟雷破浪開觀濤疑自廣陵來微茫乍沸嵇生韻
颯沓翻驚宋玉才織女秋砧嗟遠道征人夜泊黯幽懷
滄桑起伏原非偶神物誰將見碧苔


　　緑珠祠　　　　　　　　　　　羅偉先

　　洛陽見說畫樓荒遺廟空存古道旁豔骨自甘酬石氏
英魂元不戀他鄉錦帷寂寞鸞聲斷華表淒清鶴夢長
誰謂紅顏多薄命古來竒節㡬流芳

　　西山晚照　　　　　　　　　　楊大節

　　芙蕖羅列郡城西掩映桑榆樹影低鏡裏汀洲殘照出
空中樓閣暮烟迷兩江玉浪通舟楫一派金湯息鼔鼙
山客日斜扶醉起羣兒拍手唱銅鞮


　　東塔迴瀾

　　雁塔居然據上游凌空突兀瘴烟收瞻依青帝擎天柱
旋轉蒼龍帶月鈎力挽江河深鎻鑰氣干星象控山丘
駸駸累土成功後何事元龍百尺樓

　　北岸漁樵

　　北城天塹漾晴波試聽漁樵荅問何雷澤數罟虞帝少
峽山斤斧買臣多朝朝水族供鮮饌歲歲陽侯薦古柯
繫艇息肩閒取醉坐邀江月放長歌


　　蓮塘夜雨

　　松柏池邉菡萏湖愛蓮人到此中無金房露浥連宵雨
玉葉星聯照夜珠香粉陸離沾細荇紅衣零亂蘸平蕪
曽聽幾㸃蓮花漏猶對華峰十丈蕖

　　晚酌緑珠樓　　　　　　　　　譚　岳

　　萬井氛銷炎景開納凉還上緑珠臺窮鄉不見豺狼迹
中澤無勞鴻雁哀暑到漫尋河朔侣興來須盡竹林盃
羣工最有登臨興多少風流作賦才


　　咫尺烟村有緑蘿緑珠家世近如何乾坤不老風流色
松柏偏留氷雪柯天畔雁鴻秋後少野籬萸菊晚來多
滔滔江水東流去遮莫令人歎逝波

　　水月巖虛

　　大荒名岫故清幽勝概都從一望收倒影碧波時淡淡
印灣凉月夜悠悠風生磵道渾無暑氣入蓬壺迥似秋
便擬凌雲棄吾土追隨驂馭問圍洲

　　削壁凌空四望竒一峰横翠浸寒漪渾疑竺國三天現

絶勝瑶臺萬象垂素魄流輝時隱映亂雲蔵穴轉逶迤
羊何舊好偏能賦不共流霞泛羽巵

　　行春緑珠村

　　勝日探春春事忙翩翩遊騎繫垂楊緑珠古渡空流水
白野人家半夕陽十里桑麻供露冕九岐雲氣入傳觴
重來此地多懐古回首酣歌興欲狂

　　温泉

　　筍乗聯鑣信所之温泉寧讓習家池千山脈絡穿微溜

百折瀠洄入渼陂引目嵐烟疑列障當筵賓從足彈詩
地靈故是多人傑猶笑山公醉後時

　　緑珠祠　　　　　　　　　　　陳子壯

　　逝水徒傳金谷園荒山誰識緑蘿村生辭故井難銷艶
命薄髙樓敢負恩燕子頻來多戀主杜鵑啼斷為招魂
憑君一和懊儂曲自有人將孤笛翻

　　燕嵓　　　　　　　　　　　　莫　魯

　　歩入嵓虚竹逕深樵歌驚燕度疎林溪寒石鼎丹砂浄

洞隱禪砧碧露侵訪跡謾追他日意求仙應負百年心
桃源聞道迷劉阮歸路疑從此處尋

　　題馬援官　　　　　　　　　　堯　愷

　　郡城南下伏波營漢將竒勲不朽名銅柱界中蠻瘴掃
石壇天外晚霞明旌旗絶影月留白戎馬無聲草自青
夜半忽聞風雨作儼然遺令在邊庭

　　幽洞石鐘

　　勝境深長四壁空遊人争羡小崆峒鐘聲上接烟霞近

月影斜穿道路通靈谷肯隨猿鶴變仙源不與世情同
夜來暫借西嵓宿遠放神光射斗紅

　　白州弔古

　　雙角山前路轉危停鞭遥問採樵兒石家金谷知安在
梁女明珠竟可悲野水荒村無客到清風髙節有人思
我來弔古空惆悵獨立西嵓盼落暉

　　題緑珠渡　　　　　　　　　　何挺之

　　緑珠今去㡬千載此地猶存井渡名不是紅顏偏薄福

秪縁白璧解藏兵落花難鑄長生蔕啼鳥空悲短命聲
杳杳香魂無覓處夕陽回首萬山青

　　蛇岡挹翠　　　　　　　　　　謝　嵩

　　諸峰雲擁自飛來天造龔城列障開黛色四時含獨秀
洪崖千古壯三台曽瞻鳳彩翔髙漢何論蛇黄産異材
暫借闢疆為地主品題勝㮣入新城

　　黄子吉詔起西粤左轄過訪小園索詩為别因賦
以壯其行　　　　　　　　　張　萱


　　捫蝨深談夜色䦨巴川粤海未安瀾老臣臥穩東山枕
聖主恩深北闕環豈為屏藩銅柱界請看京觀點蒼山
(子吉平滇苗功最大亦最竒)九重宵旰君應念何日昇平慰聖顏

　　出守慶遠别同署　　　　　　　岳和聲

　　時富平孫太宰修家孟十七年前疏糾乙未外察之
隙爰及同被一麾瘴鄉

　　三入容臺十二年相看不改舊青氊一麾春遠香蘭署
萬里秋開瘴雨天醫國謾言勞肘後程材真是媿粃前

出門馬骨猶如昨相送官槐樹樹鮮

　　送岳石梁省丈一麾慶遠　　　　賈之鳳

　　仙郎何事厭承明萬里宜州擁去旌蘭省香霏三月雨
胥江帆帶九溪聲當年起草時名忌今日褰帷報主情
無那故人驚判袂酒䦨别館聽鶯鳴

　　岳石梁儀部之粤次來韻録贈　　劉國縉

　　霜榦亭亭耐歲寒㡬人起就月中看秦文羅織誰能白
岳氏心肝自合丹我去無生惟問酒君行有路且彈冠

昌黎未道潮陽遠猶恐君恩報塞難

　　送岳爾律儀部出守慶遠　　　　米雲卿

　　桂林山勢可連吳百越天遥皎月孤宗伯南宫司禮樂
使君西徼盡輿圖知名聖世遭逢異論地人心感慨無
莫學仲尼憂道否便言東海好乘桴

　　金章初下若為頒五馬雙旌鎭百蠻楊柳曲中斟别酒
梅花香裏出鄉闗絃歌旁化交州俗篇什全收粤地山
計日循良應召對朝廷重喜禮臣還


　　岳爾律以容臺積俸六年出守慶遠録送四律

　　李應徵

　　一麾豈是厭承明帝謂遐荒亦股肱路入蠻烟凌八桂
心依庭樹夢三荆儘教北闕浮雲幻從此南天瘴癘清
萬里層霄元自近春風隨處傍君行

　　褰帷遥指九疑青去國憂心尚未醒出牧豈眞同逐客
綏氓猶自借文星雁當斷處開衡岳春漸深時過洞庭
太守風流千古在雲山韶濩正堪聽


　　烟嵐釀雨五溪深洞壑幽遐豈易尋天外空青隨去馬
雲間翡翠有來禽參軍趨府多蠻語兄弟思君正越吟
伐木也知同夢草嚶鳴何地不春林

　　東風乍拂柳條舒春水春帆别恨初縱是瘴鄉無塞雁
莫教江路斷河魚熱雲漫墜含沙後夜月猶懸視草餘
容易賜環明主事羨君偏擁百城書

　　爾律先生之官粤西奉送三律　　沈德符

　　卄載清曹剖郡符傳聞粤嶠太﨑嶇已知毒霧終朝有

較似浮雲蔽日無蜑户馬人謡宦蹟蛇羮鷸醬餉官厨
灕江定有追鋒召不擬浮湘憶左徒

　　蛾眉漢輦㡬人同外補真縁妬入宫久矣文章能作祟
乍聞羅織近成風賦狙已笑時人拙談虎翻疑世局工
水意山情饒部内未甘五馬換三公

　　朱方自昔寓名賢驛路寧辭路八千朝事𤣥黄龍戰野
炎方青白瘴連天風騷盛播銅標外光怪都收海市邊
臺閣異時論勝槩畫屏追指應山川


　　送岳老師出守慶郡　　　　　　駱雲程

　　鸞驂西指入衡雲刺郡重看咏五君巧嫉蛾眉當蜮射
難馴龍性在鷄羣鐵城政就春應滿銅柱威先瘴欲分
好壓荔漿千石酒登髙一誦岣嶁文

　　隱山　　　　　　　　　　　　曽　佐

　　秋空萬里瘴全消郭外藍輿興轉饒六洞恍如三島洞
雙橋元是百花橋山光返照依天柱野籟横吹應玉簫
白鹿仙人曽約我公餘最好避煩囂


　　送楊義叔憲副之左江　　　　　區大相

　　三年暫返滇池節萬里仍揚桂水旌漢使由來多象郡
越江何處似羊城褰帷未厭闗山遠開府能令瘴癘清
正喜遐方無戰伐不勞溪笛怨南征(公初令東筦由御史僉憲浙江參議
雲南憲副廣右皆越地也)

　　夏日錢直指招飲白龍洞晚過劉仙嵓

　　楊　芳

　　暫解塵紛出隴頭主人為卜洞天幽雲浮遠水光初合

雨過空山暑乍收澗底龍涎疑尚在嵓前仙迹信還留
停盃徃復談今古不謂寰中有此丘

　　予鈎校至潯時已近午節署階前列菊二盆開花
甚盛詢之云郝學博齋頭數十盆獨此二盆忽
花非常種也異之為賦一詩　　魏　濬

　　五月能開九月花最憐炎日有寒葩閒看籬槿休争麗
静伴畦蘭併茁芽傍節未須愁泛酒落英還取弔懐沙
從來仙種多靈幻不與人間管歲華


　　余初行部自梧之邕道横永間墟集皆無草舎值
雨就雨中貿易蓋所創見因作詩

　　箬籃雙放壟頭安却坐林邊解竹簞㯶葉結衣宜避濕
青紗裹額不憂寒蔞根對語時還嚼車騎來過亦聚觀
此去茅村應未遠滿蹊涩勒翠團團

　　迂迴嵓逕轉嵯峨笑問蠻家第㡬窠入市毎衣芒木布
出門時唱浪花歌峒丁慣筈殲狐矢種女能抛織貝梭
墟散盡投歸路去斷烟半隴冐荒蘿


　　寄粤西楊濟寰中丞四首　　　　何　白

　　象郡龍城漲海遥中丞羽纛切雲霄已看卉服來槃瓠
載見朱干格有苖雨合灕江兵乍洗風生桂嶺瘴初消
只今麟閣論功日鵲印騂弓出漢朝

　　蒼梧南去嶺雲低萬騎天開甲帳齊楊僕樓船炎海外
伏波銅柱夜郎西材官一半分朱雀甲士三千擐水犀
不用記曹煩阮瑀㨗書立馬待親題

　　益部家聲起譽髦闗西夫子舊人豪洪源地挾巴江動

井絡天垂玉壘髙法契孫吳參變化賦含揚馬合風騷
桂林洞壑饒靈閟緩帶時堪命紫毫

　　夕郎諫草動明光還憶提兵領晉陽折柳行歌飲馬窟
采薇載賦跕鳶鄉笻枝蒟醬通蠻徼翠羽明珠貢越裳
勛業未須輕陸賈猶堪舌下粤南王

　　送蕭𤣥圃宫贊還嶺西　　　　　郭正域

　　鶴禁譚經共四年不堪歸興各幡然君從百粤明仙棹
我向三湘問釣船世故紛紜真野馬海邉消息正烽烟

還家若話中朝事莫忘東華五鼓天

　　送蘓子仁守南寧　　　　　　　潘益之

　　才人今復作循良聖主分符澤未央邉塞陸梁秦象郡
輿圖文物漢炎荒本因前席竒蘓綽自是中原急范滂
經制知君勲業起不須回首白龍塘

　　送劉司理平樂　　　　　　　　湯顯祖

　　四百灘瀧萬里遥莫雲官興逺蕭蕭靈蛇入饌看成怯
翠鳥吟笙久自調過雨竹衫髙白䤖終風草閣亞紅蕉

休驚少婦啼珠盡留與猩猩血比嬌

　　牛首飲林尉平將出守南寧即贈

　　寺湧烟花滿石梯還留春閏與攀携端居𤣥武湖心北
出守蒼梧雲氣西月上芳林人去遠霧迷銅柱鳥飛低
心悲道暍南行日江嶠籠晴挂飲霓

　　送岳石梁之任西粤

　　汝兄顔髲舊蕭然十五從君計吏年世事始知棋局淺
悲歌全賴唾壺堅春光老去碧湘盡瘴雨青來寒燒連

欲向蒼梧同謁帝一時魂夢九疑烟

　　夜半傳盃玉茗堂一麾千里寄宜陽登朝積歲遊何薄
失路逢知語自長客興漫隨春草緑臣心真與帝梧蒼
何如獨宿天台上風雨莓苔看石梁

　　西川學使郭參知棐調西粤

　　自起移官向越賓一時清論滿朝紳新參古色歸懸鏡
舊士髙談憶角巾蒼野獨行雲氣曉桂林閒望洛容春
欝金美酒須饒作何但風烟老却人


　　贈邉少微郡守擢廣西憲伯　　　王應鐘

　　臬臺新命下周京萬里山川引憲旌翡翠聲中經粤嶠
桄榔葉外見軍城霜横象郡三苗静月照龍編八桂清
一臥文園勞記念心隨飛蓋獨含情

　　義姑恩榮為廣西張納齋題

　　汗簡曽傳魯義姑桂林名淑事相符矢心不字髙門匹
弔影相存一線孤當日絲綸頒秘閣秪今閥閱冠名區
千秋女德誰堪並多媿鬚眉是丈夫


　　讀龍隱嵓黨籍感賦一律　　　　羅　作

　　元祐由來三百秋黨人姓氏此間留中衰宋室匡攸定
貝錦讒言譖不休嵓石堅剛勝竹帛薜蘿掩覆若金甌
賢良自是流芳遠追貶徒勞奸佞謀

　　夏日登思陵山避暑　　　　　　黄之良

　　西山爽氣石林開逸興難孤載酒來江曲鳳巢雄百粤
山幽龍隱稱蓬萊青雲流影奔看駟踈雨披懐怒聽雷
蘿薜欲迷歸路晚憑髙懸想大夫才


　　遊南山　　　　　　　　　　　周邦瑞

　　南極星槎一洞天層髙石磴掛蘿烟虎龍泉溜金成佛
龜鳥砂飛石作仙空宇伏游千蝠翼虚軒寂聽九蟾(闕)
宋封景祐増靈氣御翰流傳夀萬年

　　九日陪大參曽公讌城北譙樓　　陳熙韶

　　獵獵金風動角聲晚隨旌節眺山城憑䦨敢作登髙賦
入座偏多落㡌情鎻鑰北門秋氣肅旬宣南國繡江清
側身丹徼邉塵滿喜有尊前范老兵


　　區几蘧明府招遊都嶠

　　諸峰雲磴倚層霄仗履過從遠俗囂丹鼎未須求葛令
青尊今已對王喬西臨匹練三江渺北枕重闗五領遥
咫尺風霆猶在御與君還訪赤城標

　　閬石鐘英(潯州)　　　　　　　　譚　珪

　　羣峰突起翠岧嶤髙挿青雲若兎毫地脈養成龍虎氣
坤靈鍾出鳳凰毛百年文運輝東璧一代英華壓俊髦
自古名賢生不偶玉堂青史姓名髙


　　燕石巢雲

　　亭亭怪石俯江干歲歲來巢燕子閒嘴掠花泥桃浪煖
翎梳江雨蓼花寒只尋舊壘迷荒徑慣引新雛出石蠻
世變却羞王謝宅故依中砥障迴瀾

　　送蔣䕶軍赴嶺北　　　　　　　劉　鳳

　　樓船初領下江兵作鼓秋隂嶺介生古戍烟藏邉月小
長川雲壓罕車輕晨朝吏士傳開壁夕引談游恣獵纓
百粤秪今厪廟略莫教横海獨垂名


　　朱方萬里粤峰青鳥道天旋彀騎輕飲羽沙中雲共落
淬輪原上草猶腥誰從鑿空陳兵勢獨按竒晐制地形
總使梯航來欵塞無忘薄伐罷犁庭

　　氷井寺次韻　　　　　　　　　陳　鑑

　　勝地逢人自勝遊不須瀛海日三丘宛延旌斾雲間度
綺叠烟花檻外收抗疏欲焚田錫草敲詩更上仲宣樓
臨風多少歌休助霖雨還期傳作舟

　　播榖催耕海燕忙瘴天氣色久温凉惠文春藹噓寒谷

香積筵開薦玉漿悟澈虚空纔破幻遊忘内外始通方
冷然𤣥度饒清興解道堯夫未老狂

　　温泉　　　　　　　　　　　　秦之瓊

　　覓穴尋嵓慣所之源泉㡬見熱流池飲湯冬日何須火
沸酒氷天誌此陂滴瀝清泉流舊澗眺登詞客賦新詩
恨移不入繁華地引動名賢十二時

　　都嶠山　　　　　　　　　　　楊際㑹

　　玉削羣峰聳四圍上方金碧盡含輝忽聞佛號依雲度

恍見天花帶雨飛最是烟霞堪著屐不禁風木易沾衣
也知世路猶多絆敢謂從今便息機

　　海上傳聞員嶠島此山應是幻形來丹爐日就千年藥
金界曽飛幾刼灰南洞斷碑堙舊篆北壇荒逕長新苔
白雲縹緲生風籟疑有仙人駕鶴迴

　　游勾漏洞四首　　　　　　　　任　淑

　　昔日人休勾漏山我來勾漏學偷閒嵓雲出峪來相迓
墅水盈川何獨慳天上二丸抛客歲域中五䑕耗塵寰

幾時的與仙翁約煮汞煎鉛煉大還

　　日日忙忙盡在公公餘乞假訪仙翁山開丹竈烟常繞
洞達清都路可通牧石成羊儼有像呼龎化鶴渺歸空
𤣥壇舊令今何適潭月澄澄水發洪

　　山骨嶙峋直透巔脚跟一竅更𤣥𤣥翁來靈洞求非令
洞隱仙翁别是天山澤通而藥物備風雷薄矣火功全
丹砂可借消飢渴細嚼當年内外篇

　　風塵傲吏㡬來過欲往從之在此阿俗態不堪頭靣改

宦情其奈鬢鬚何白雲尚覺煩青障朱履應知礙緑蘿
拜首真人求秘寳不勝簫鼓僕夫多

　　將室朝烟　　　　　　　　　　李宗仁

　　知機因爾早投戈萬里封侯只恐訛破鹵不須誇李廣
薦賢惟見有常何曉壇霧靄江山潤教國風清景物和
但得桑榆收晚景何愁世道日江河

　　遊都嶠洞　　　　　　　　　　楊際熈

　　指㸃名山望裏賖登臨此日興無涯林端石徑雲隨陟

空外曇花象不遮僻境偏多穿蔦蔓閒身能足臥烟霞
依違恍若塵心洗好向醫王問法華

　　都嶠山　　　　　　　　　　　凌景陽

　　山名都嶠宅神仙萬丈空嵓有洞天象教數尊存白佛
山源一脈引清泉鶴來雲葢疑凝雪僧去香爐尚帶烟
舉目九霄雲路近昇騰還咏紫芝篇

　　遊花石洞宿華光寺　　　　　　張文耀

　　誰闢招提切上方玲瓏嵓壑隱空王壇前水月光明相

座外雲烟妙法香入夜松聲清旅夢傍檐花影上禪牀
無涯苦海應消盡莫訝逃名意轉長

　　遊諸嵓

　　入雲雙嶺萬峰低怪底標名五岳齊縹緲天門飛素練
參差石磴引丹梯將無大藥行堪采似有羣仙望不迷
方外未須凌弱水風塵此地足幽棲

　　夏日遊氷井寺　　　　　　　　呉光龍

　　灕湘分折大江隈古寺深藏小徑迴白馬經函開石室

黄梅雨過遍蒼苔香供瓶水氷凝甃錫卓雲林玉作臺
却証前因身是佛還從摩詰問如來

　　題白馬嵓　　　　　　　　　　呉紹經

　　冉冉烟霞地敞靈雲門石竇透陽明鼎湖騰向龍馴毒
華表飛來鶴姓丁嵗久苔痕添古篆谷空傳响影黄庭
留題姓字知王績今古尋芳一勒名

　　塔山寺　　　　　　　　　　　謝君惠

　　上方淨界漫登臨鍾梵臨風隔竹隂日漾霞光金粟影

峰含雨色海潮音香城祗樹銷塵刼化塔天花證息心
僧是了元龍象侣還為留帶鎮雙林

　　遊冲天巖

　　危巖古洞静虛天鳥道盤紆到絶顚路挿重雲半險阻
泉鳴暗壁自潺湲怪猿啼遍無窮境神鶴飛來不記年
呼吸有人通帝座徘徊身傍斗牛邉

　　嘉魚古井(潯州)　　　　　　　　李知微

　　玉澗城西隱翠微深涵宇宙漾連漪南洲蛟室燈光近

東海蜃樓夜影隨隂透嘉鱗來丙穴春回巨鬛上天池
于今得志遨遊日莫笑蛙潛井底時

　　東嶠化人

　　當年羽化上蓬瀛遺世空留身後名隻影日隨知晷刻
孤根時潤識隂晴不同神女行雲雨秪與嫦娥結歲盟
試看東山明月夜瘦容長短共欹傾

　　神機潮水

　　一泓泉水蟄馮夷感應靈通妙莫窺消長徧時常出沒

屈伸還共月盈虧蟠旋地脈看無迹斡運天功信有期
每歲為民驅旱魃刲牛焼紙拜江湄

　　政績名泉

　　碧甕深涵海眼通一泓澄澈漫晴空照人清鑑如泉潔
濟世恩波似海𢎞千載甘棠思召父萬年禮樂慕周公
烹調此日回飢渴為感民間仰德風

　　紫水霛源

　　地脈流霞世不常㡬回湧出協和祥殷紅色膩臙脂重

輕艶香飄羅帶長已兆雲衢多俊彥復昭花縣有循良
時人不信觀河洛清應文明世運昌

　　南山石佛

　　洞宇南闗紫水邉石鰲駕海擁金仙枯形立化依丹室
跣足乘雲踏白蓮法鉢不傳身後事慈燈常照鷲峰前
自從開闢來禪定不管人間幾萬年

　　星墜金牛

　　天星飛彩墜塵寰化作金牛壯北山瘦骨長眠春草緑

焦皮恒帶火痕斑不同蠢類居人世秪與吾民濟歲艱
旱澇有求須有應至今廟食在民間

　　孝思甘露

　　四松手植已成林車蓋幢旛傍午隂鮮浥瓊漿呈漢蜜
暗和天酒表隋䤁枝頭湛湛光垂玉墓畔瀼瀼色化金
借問彼蒼焉得動秪縁杳慰孝親心

　　送詹東圖别駕之任昭州　　　　汪元英

　　粤西西去駕朱轅半刺新承簡擢恩宦路驥淹才久屈

藝林鸞跱望逾尊天迴桂嶺消烟瘴秋入灕江滿月痕
南首蒼梧應只尺排雲直欲呌重閽

　　王程不畏觸炎沙佩有䖍刀勝莫耶雨澤即將蘓百粤
風流早為振三巴行詢方俗占雞骨坐閱輿圖制犬牙
司馬由來工作賦綵毫新草鬬瑶華

　　石掩仙嵓　　　　　　　　　　鍾　珍

　　一從仙子赴陽臺靈迹丘墟盡緑苔藥竈火寒千古在
嵓門石掩幾時開黄庭匣鎖雲常䕶瑶草春香鶴未回

却笑當年方外士數年海上有蓬萊

　　題白馬嵓　　　　　　　　　　龎　思

　　青山鶴唳紫芝香白馬禪宫石竇凉臺殿半荒閒白晝
嵓扉斜掩對滄浪玉英潤滴凝雲磴丹粉年深染石牀
天地敻然生此界神仙踪迹幾星霜

　　游鐵城　　　　　　　　　　　莫　相

　　天外孤城紫翠間紛紛冠蓋共躋攀千年遺迹憑誰問
百歲浮生此日閒興到那辭詩句拙豪來翻笑化工慳

勝游恐負雙蓬鬢也揷嵓花一朶還

　　張義姑　　　　　　　　　　　凌必正

　　從來偉節立孤難閨閣程嬰智力殫甘謝桃夭百歲好
苦扶棠棣一枝殘母慈父教皆姑任祖德孫謀藉女完
慶衍宫花㡬半壁問誰風雨䕶巢安

　　九日湘寺登髙　　　　　　　　舒𢎞志

　　何處開尊四望賖翠微深處老僧家九疑如黛凝秋色
八桂飄香襯晚霞雁陣恰排天上字菊香初獻佛前花

百年㡬遂登臨興醉把茱萸憶孟嘉

　　送茂承藩端之粤西　　　　　　焦　炫

　　㡬年簪筆漢京秋八桂翻為汗漫遊豈謂鶯花多異候
絶憐山水勝中州薇堂載酒榕隂合風洞吟詩片月流
應似昔人成二始還都芳詠至今留

　　湘山小館即事　　　　　　　　曹學程

　　漫向東林借一枝無邊光景坐來移風清桂苑黄金樹
霧冷蓮房白玉池十地松雲堪入賦五天花雨恰催詩

同人永日清歡洽還愛虚窓月上時

　　送方定之憲副督學廣西二首　　汪　淮

　　文章魏闕久知名四牡騑騑欲抗旌南國衣冠思結襪
西方人士待持衡龍門灘上雲雷動天柱峰頭星斗明
去去闗河休憚遠馬融絳帳有門生

　　聞道逍遥百尺樓西南十二攬名州髙臨雍楚山平出
雄壓湘灕江倒流捲幔論文虹氣現凭欄望闕斗光浮
桂林夜月如相憶白石清溪一釣舟


　　題鐵樓

　　雄樓百尺鎮蒼梧周覽山光忽有無龍水一天涵秀色
鬱林千載擁真圖閒居長自同仙侣作賦還誰稱大夫
借問樓中餘鐵篴㡬時吹徹月輪孤

　　石頭城送克政家兄西粤携室　　程可中

　　燭跋頻藏酒盎乾江城梅雨對宵殘桂花飄馥生秋瘴
荔子流甘沁夏寒天遠故園飛鳥少時危小吏見才難
幕中妻子歸應急怕作流離道路看


　　蒼梧道中攬鏡獨歎蓋余風塵荏苒一十五載矣

　　王士性

　　曽無大藥駐朱顏華髲星星鏡裏還修竹拂痕悲玉輦
西風捲蘀下烏蠻三湘水遶龍蛇窟五嶺塵迷虎豹闗
萬里勞生猶未厭遥從馬首覓青山

　　登來薰樓　　　　　　　　　　張元芳

　　共倚髙樓望大荒江城草樹鬱蒼蒼雲連白石應飛雪
日射丹楓㡬著霜燒野漢夷成故習阜財今古誦彜章

聖人乍起綏中國嶺海波澄幸不揚

　　冬日邀米彥伯胡仁甫趙光掄滕伯倫張錫仲遊
西山六洞(舊有千山觀)　　　　　　曹學佺

　　昔年嵓下即湖光此日收成見滌塲觀倚千山朝羽節
人穿六洞濕霓裳石窓脩竹揺清影潭壑佳蓮發異香
誰負明時招隱客依然龍臥在髙岡

　　送人之蒼梧　　　　　　　　　徐　&KR0958;

　　一身南去入蒼梧聽得蠻音處處殊翡翠曉寒巢灌木

蚺蛇春暖晒平蕪古祠舊淚枯斑竹廢井香魂怨緑珠
四月火山丹荔熟輕紅能似故園無

　　送凌元孚司馬擢粤西太平郡守

　　亷范歌聲滿歙溪雙旌遥向桂林西虎符雄握諸蠻化
熊軾髙憑五馬嘶兵邏峒酋防夜警刀耕山壠勸春犁
黄堂吏散刑書簡月照桄榔翠羽啼

　　節鉞西行象郡賖褰帷閒看刺桐花匏笙吹月春驅騎
銅鼓闐雲早放衙地過鬱林裝怪石洞經勾漏覓丹砂

朱輪奕世承恩寵不忝當年萬石家

　　送陳軒伯之粤西

　　漂零千里去何之路遠還家未有期雲黯蒼梧孤客館
雨昏斑竹二妃祠春深草宻蚺蛇伏日午嵐消蛤蚧悲
勾漏仙蹤知尚在丹砂慎莫寄來遲

　　送趙淇竹都閫擢粤西參將

　　西拂旌霓桂嶺寒轅門號令肅材官秋撾銅鼓擒蠻壘
夜枕金戈臥將壇緩帶輕裘荒外去隂符黄石帳中看

折衝尊俎推年少不比征南老據鞍

　　送黄與東之任南寧司理　　　　伍瑞隆

　　即看真氣又臨闗六傳風雲不可攀積瘴望中銅柱日
亂峰明處朗寧山相才豈潁能淹驥蛇笏推寧自一班
遲過崑崙重懷古知君坡上望仙還

　　周仲先之粤西參藩相送前路賦詩為别凡得四
首　　　　　　　　　　　　張　燮

　　寸心報國未曽移澹蕩隨縁任所之久謝三秦拚繡斧

新從百粤控朱旗名流碩果輿還得藻苑芳㽔佩自披
寄語朝簪憑解妬漢宫應已憶娥眉

　　一時大雅盡扶輪照乘珠明擅國珍嶺外河山翻勝事
眼前方岳有詞人建牙儀自同開府問俗游仍是採真
唐帝祠邉多待澤仗君慰此一方民

　　負矢郊原吏莫尋平明曉發過峰隂向來白簡風霜肅
今去蒼生雨露深玉作壺時芝署石金飄粟處桂名林
黒頭公望還須拜攬鏡鬖鬖不受侵


　　里門伐木慣丁丁臨水登山却送行為趂蟠雲龍尾隔
偏因並轡馬蹄輕疎林樹色盤秋老古驛禽言報晚晴
前路茫茫分去住且將尊酒叙平生

　　送王郡幕之廣右　　　　　　　黄惟楫

　　弓裘羡爾業能存江左衣冠㡬葉孫此日姓名連畫省
他年聲價起朱幡炎方織杼皆民力蠻府參軍亦主恩
行矣風塵莫辭遠驅車九折見王尊

　　送葉校官擢判梧州


　　鳴騶慷慨賦河梁佩有䖍刀氣自揚匹驥旋當舒健足
三魚曽報集華堂薫風檇李吹征斾雲影蒼梧迓去檣
佐牧知君才不忝定將文教變遐荒

　　送王夢叟從張揚伯之官粤西　　范鳳翼

　　為愛竒探百粤遥炎天同上使臣軺獞夷賣劒宵畊隴
洞女裁藤旦織綃猿狖啼愁蠻雨暗㯽榔入市瘴烟銷
名花語鳥堪遥集好寄南珠慰寂寥

　　張揚伯之任粤西途中以詩見寄聞諸夷蠢動次

韻荅之

　　莫妒家山占白狼時情勘破且徜徉夢中蝴蝶亦何幻
壺裏光隂如許長西顧愁他猶跋扈南圖快爾正飛揚
晝遊何日重相訪元琰蔬畦一逕荒

　　江上送張揚伯憲副繇楚之粤西任

　　阮大鉞

　　槎邊楓色映江皐酌酒為酧魂夢勞素影盃流天柱月
秋聲句挾廣陵濤仙樓舊蹟能招鶴猺峒新傳欲旅獒

枝㦸百蠻羅拜畢憑君痛飲讀離騷

　　清秋驛路繞瀟湘畫隼遥迎嶺桂香鄂渚尚傳棠滿樹
庾樓莫負月盈牀雞林賈識詞人墨象郡氛銷法吏霜
聞說椰漿堪釀酒可分升榼到江鄉

　　寄訊張揚伯憲副粤西

　　霜落灕江水更清烟林幾曲度鴻聲間招蠻長詢風俗
遍鑿星嵓注姓名虎落燈深聞夜織蜑人魚罷理刀耕
伏波銅柱今荒草扼塞須君五字城


　　送嘉定楊主簿陞廣西府經歴　　張名由

　　祖帳驪歌花滿城翛然書劍去舟輕三湘烟水千嵓雨
五管雲山萬里程最喜啼鶯榕樹古還憐棲鳳枳枝清
此中民隱難能悉借寇無由淚暗傾

　　蔣孺人貞節詩(蘓靖州妻)　　　　　　李　盤

　　官人戰殁又無孤涕淚嗟同萬骨枯老去鸞光秋入閣
愁餘鶴淚冷歸梧釵荆長掩青廬色庭樹空聞髙蓋呼
二百年來稱刺史忠貞雙照粤西隅


　　送吳巒穉司理桂林　　　　　　陳子龍

　　翡翠巢邊匹馬過千盤桂嶺欝嵯峨南浮灕水啼猿滿
北望君山落鴈多蠻府官閒能作賦漢廷恩近憶鳴珂
愁心獨繫張平子欲寄琅玕奈遠何

　　送何白石之粤西始安桂平諸郡訪友

　　顧德基

　　翼軫星遥度粤闗鴈飛只到半途間灕江源遠稀雙鯉
桂嶺嵐開俯百蠻去定諸侯徵綵筆歸將竒貨買名山

知君要學輕身術試載文淵薏苡還

　　戒途莫畏履嚴霜臘月炎州正葛裳驛路草青延夀果
山村樹暗救軍糧布帆桂水連湘水馬足衡陽上揭陽
酒伴無時忘陸賈望歸還醉槖中裝

　　三江鎭　　　　　　　　　　　董應揚

　　迢逓三江水聚頭獨開雄鎭擁貔貅城圍睥睨傍通徑
府搆嵬峨坐運籌文武更番憑要害歲時無刻不綢繆
如何烽靖人蹤寂蛛網髙牙草滿樓


　　鳳巢山

　　相傳威鳳巢山垓巢山掘得瑯玕回靈鳥不知何地伏
竒珍應足待時開干旄偶遇探陳跡歲月多驚總刼灰
共道舜文今在御九苞六象盼重來

　　胡天星邀余作白妾魚膾　　　　鄺　露

　　獨尋芳草過王孫為膾銀絲出露盆湯煴玉環妃子淚
樓殘金谷緑珠魂凌波豈復觀微歩齒劒終然合報恩
誰識蒯緱歸思苦不堪彈鋏向朱門


















　　粤西詩載卷十九

