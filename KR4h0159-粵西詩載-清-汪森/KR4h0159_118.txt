







　　欽定四庫全書

　　粤西叢載卷十八

　　桂林府通判汪森編

　　瘴

　　瘴二廣唯桂林無之自是而南皆瘴鄉矣瘴者山嵐水
毒與草莽沴氣鬱勃蒸熏之所為也其中人如瘧狀治
法雖多常以附子為急須不換金正氣散為通用邕州
兩江水土尤惡一歲無時無瘴春曰青草瘴夏曰黃梅

瘴六七月曰新禾瘴八九月曰黄茅瘴土人以黃茅瘴
為尤毒桂嶺舊不知的實所在城北五里有㝷丈小坡
立石其上刻曰桂嶺賀州自有桂嶺縣相傳始名嶺在
其地今小坡非也(虞衡志)

　　嶺外瘴毒不必深廣之地如海南之瓊管海北之亷雷
雖曰深廣而瘴乃輕昭州與湖南靜江接境士大夫反
指為大法塲言瘴毒之多也如橫邕欽貴其瘴殆與昭
等然今俗又以廣東之新州為大法塲英州為小法塲

也(嶺外代答)

　　四瘴之外又有曰桂花菊花者四時不絶而春冬尤甚
唐人諺云青草黃茅瘴不死成和尚滇閩皆有瘴然春
盡乃發秋高而止未聞貫四時也(百粤風土記)

　　嶺表或見異物自空而下始如彈丸漸如車輪遂四散
人中之即病謂之瘴母(陸游避暑漫抄)

　　瘴母至大如車輪四下擲人中之者為痞悶為瘋瘂為
汗死人若伏地從其自擲則無恙四瘴皆乘草木蓊勃

日氣歊焮所成而青草黃茅最為毒烈春夏之交草長
而青秋冬之交草衰而黃二時氣候不常藴隆重衿臘
月揮扇咄嗟呼吸冬夏便分且桑中衛女上宫陳娥偷
香竊笑其不死者幸而免(赤雅)

　　鸚鵡瘴

　　廣南多鸚鵡養之者忌以手頻觸其嘴犯者多病顫而
卒土人謂鸚鵡瘴(焦氏説楉)

　　避瘴


　　蒼梧高要縣郡下人避瘴氣乘筏來停此六月來十月
去歲如此(呉錄地理志)

　　治瘴

　　炎方土脈疎地氣外泄人為常燠所熯膚理不密兩疎
相感草木之氣通焉上脘鬱悶虚煩下體凝冷吐之不
可下之不可用藥最難但宜温中固下升降隂陽及灸
中脘氣海三里或火大指及第五指皆能止熱余試立
驗如用大柴胡湯及麻黃金沸草散青龍湯是膠柱鼓

瑟也尠不敗矣(赤雅下同)

　　瘂瘴

　　中瘴失語俗謂中草子移時血凝立死其法用鍼刺頭
額及上唇仍以楮葉擦舌令出血徐以藥解其内熱應
手立效

　　瘴中要訣

　　避色如避難冷暖隨時換少飲夘時酒莫喫申時飯

　　治瘴衛生


　　冷瘴其症身熱而復寒不換金正氣散身熱而胷痞或
嘔或噎大便不利嘉禾散病輕而覺有積聚兼進些小
感應丸無疾不宜服之　病稍重便不可妄為轉利當
温中固下　冬末春初因寒而作大熱愚魯湯柴胡可
減　夏月因暑氣者六和湯若身極熱而頭極疼胗脈
數者謂之熱瘴宜用南人挑草子説　染此病不可不
服藥第恐深最難治用凉藥多則不可用熱藥須得法
可焉附子則冷服之　非極工巧以處之則不可如通

身熱而汗不多頭疼未解且與和解散如腰以上極熱
以下稍凉胷膈煩渇腰腿重疼或大便稀滑其脈多數
按之不實即陽浮隂閉也李待制生薑附子湯最妙然
初病生薑附子極能發散旣病經日去汗愈多虚煩潮
上則惟恐其不斂不降又煩熱附乾薑沉香用乾薑須
冷服若便利則不宜沉香　煩甚少加竹茹渇甚加人
參北五味咳逆加丁香淡竹葉此草惟廣州白雲後洞
及惠州羅浮有之然治虚寒而咳逆功不及烏附　若

煩燥而有異象眩惑夜不安寢可略與些小温膽湯大
便欲利者不可服若煩渇大作密砂丹參砂丹破症奪
命散既濟湯乃局方竹葉石膏湯去石膏加熟附子

　　冷湯加人參附子宜選而用之若煩熱而大便自利小
便亦多不可以赤為熱膝脛以下稍凉乃病邪激其血
氣俱為表熱無以養中故外熱而内虛也可急服薑附
湯養氣丹及灸氣海并足三里穴若至於四肢厥冷或
兩足冷頭額虚汗或時咳逆脈數其症尤危惟有黃牙

丹伏火硃砂丹三建湯能斂心液能壯眞陽可以更生
也又有瘂瘴即熱症之盛者醫書謂血得寒則淋泣得
熱則淖溢故熱瘴面赤心熱舌破鼻衂皆瘴熱沸其血
湧上所致故宜用挑草子法甚則血上塞其心竅故昏
不能言或但噫噫作聲即瘂瘴也治之當散其血近有
明醫用麥門冬湯下黑神散立見神效南遊之士不可
不知亦不可不備此藥也愚前所謂涎迷心竅及舌強
者亦用之矣却非正瘂瘴乃挾風症耳故所取之方當

審而後用之也(繼洪治瘴續説)

　　嶺南不惟烟霧蒸鬱亦多毒蛇猛獸故編類集及嶺外
代答本草諸書備言蛇虺蜈蚣諸毒最當謹者夜起不
可倉卒亦不可無燈又不可不穿鞋襪嘗聞有人中夜
下榻而蜈蚣偶棲草鞋上傷其足得香白芷雄黃未服
之藍澱汁傅之乃愈又一村婦倉卒炊火不知火筒中
偶有蜈蚣驚竄入喉致下胷膈悲聲求救傍一人云以
小豬兒斷喉取血又雞血尤妙令此婦頓喫須臾更灌

生油一口遂惡心蜈蚣衮在血中吐下續飲雄黃水方
漸安又有人被蝮蛇咬遍身腫烈口吐黃水良久悶絶
有一道人以新汲水調香白芷末二錢灌之立甦再服
即愈道人云此合用麥門冬湯今倉卒以水代之亦效
又有被蛇傷而埀困者一僧以五靈脂一兩雄黃半兩
為末酒下一錢即愈又方如前治蜈蚣藥或得白礬火
上炙洋滴在傷處亦可又虎傷亦以白礬末摻瘡封裹
之蜈蚣傷又用雞冠血及雞屎塗亦可又方取大蜘蛛

一枚縱其嚙所傷處令吮其毒候蜘蛛困悶自落却滴
冷水數㸃以活之如覺未愈更取一枚嚙之使毒盡自
愈治蛇入口并七孔中者割豬母尾瀝血口中并孔中
即出卒為蛇繞不解用熱湯淋之或以人尿治之蜘蛛
飛絲入口用紫蘇葉嚼之即愈(嶺南衛生方)

　　草子

　　草子即寒熱時疫南中吏卒小民不問病源但頭痛體
不佳便謂之草子不服藥使人以小錐刺唇及舌尖出

血謂之挑草子實無加損于病必服藥乃愈(虞衡志)

　　綠豆愈疾

　　同年友唐公諱之䕫號抱一西粤人也言其地無綠豆
每承舍入京包中止帶斗餘多則至其江輒遇風浪不
能渡到彼中比于藥物凡患時疾者用等秤買一家煮
豆香味四達兩鄰對門患病人聞其氣輒愈(王藎臣羣芳譜)

　　蠱

　　嶺表山川盤鬱氣聚不易疎洩故多嵐霧作瘴人感之

多病臚脹成蠱俗傳有睟百虫為蠱以毒人葢濕熱之
地毒虫生之非第嶺表之家性慘害也(嶺表錄異)

　　飛蠱其來也有聲不見形如鳥獸啾啾唧唧然中人即
為痢便血醫藥多不差旬日間必不救(朝野僉載)

　　閩廣多蠱或謂凡至旅寓當叩主人云你家有無蠱毒
耶問之即不行夷堅辛部載解毒呪云姑蘇啄摩耶啄
蠱吾毒生四角父是穹□母窮是舍耶女眷屬百千萬
吾今悉知汝摩訶鄭景盟集閩廣蠱毒名曰超生有林

宰家顯得其二呪曰本師未來祖師來末三百六十祖
莫能吾前要反生急急如律令又曰本師來一祖師來
未呪作牛呪喫泄草入人腸急急如律令又有手訣稱
不能記藥則升麻一味水調服(程棨三栁軒雜識)

　　蠱藥種類不一用法亦嚴或以土木易人五臟或置雞
鴨食中入腹復生長翅足或攝人魂至家終夜力作力
竭乃死或潛移人家貨物入已平樂梧州亦有之漢人
有捕得造蠱者則羣執生瘞之或投烈火中(百粤風土記)


　　挑生者妖術也以魚肉請人遂作術於中人食之則此
物遂活於胸腹害人至死而後已也嘗見范石湖桂海
虞衡志載當時李壽翁為雷州推官得一方甚妙云食
在胸膈則服升麻吐之在腹則服鬱金下之仕宦常病
此故為掲出(郎瑛七修類藁)

　　蠱毒民間無有惟獞婦蓄之相傳以五月五日徃山澗
中用新布衣及首飾銀簪等物鋪地上盛盆水於其傍
婦女裸體歌舞以降藥王俟虺蜴毒蟲來浴盆内遂傾

水於隂濕地生菌蕈取研為未納鵝毛管中插貫髪内
温養生細蟲□□如蠶初出則蠱成矣常置厨竈濕暖
處藏之蠱初成者尚未有毒縁因初婦有所私與夫不
睦乃從蓄蠱婦教之置飲食中餌其夫與所私日後自
然和合謂之和合藥亦名粘食藥日久此藥漸毒遇藥
發時遍身搔癢必欲毒人而後已或無外至者即夫與
子亦必施焉但另與解藥宣泄之不至為害且混傳蓄
蠱者身後即得為藥王毒死之魂即為從役故愚獞多

蓄此物土人入獞村屋其屋下無灰煤及婦人面色黃
眼弦赤爛者即知為有蠱之家今人下鄉用銅筯遇食
而敲其碗蠱即避之不能為害或用銅箸插入飲食中
而輒黑者弗食(永福縣志)

　　五月五日聚諸虫豸之毒者並寘噐内自相吞食最後
獨存者曰虫有蛇蠱蜥蜴蠱蜣螂蠱視食者久蹔卜死
者遲速蠱成先置食中味増百倍歸或數日或經年心
腹絞痛而死家中之物皆潛移去魂至其家為之力役

猶虎之役倀也其後夜出有光熠如曵彗是名飛蠱光
積生影狀如生人是名挑生影積生形能與人交是名
金蠶於是任意所之流毒鄉邑殺人多者蠱益靈家益
富恭富昭賀蠱術公行峒官提陀潛得知其狀令巫作
法壓之取婦埋地中出其首澆蠟燃之以召寃魂魂不
為附獞婦代鬼返罵乃死否則不能置之法也鮑明逺
詩吹蠱痛行暉葢飛蠱也按周禮土訓掌道地圖道地
慝疏云地慝蠱事人所為也周時荆揚不入職方王制

南不盡衡山則西北亦有蠱矣國語曰宵靜女德以伏
蠱慝謂女惑男如蠱使人形神䨇喪精魂為其所役也
張衡思𤣥賦咸姣麗以蠱媚兮増嫮眼而蛾睂則房中
亦有蠱矣何必鴂舌雕題騷人覊旅始為惑哉(赤雅下同)

　　天姬破蠱

　　凡中蠱者顔色返美於常天姬望之而笑必須叩頭乞
藥出一丸啖之立吐竒怪或人頭蛇身或八足六翼如
蝌斗子斬之不斷焚之不燃用白礬澆之立死否則對

時復還其家余久客其中習知其方用三七末荸薺為
丸又用白礬及細茶分為末每服五錢泉水調下得吐
則止按古方取白蘘荷服其汁併卧其根呼蠱者姓名
則其功緩也

　　雞卜

　　漢元封二年初令越巫祠上帝百鬼而用雞卜越俗用
雞卜李竒曰持雞竒卜如䑕卜史記正義曰雞卜法用
雞一狗一生祝願訖即殺雞狗煮熱又祭獨取雞兩眼

骨上自有孔裂似人物形則吉不足則凶今嶺南猶行
此法(資治通鑑)

　　雞卵

　　邕州之南有善行術者取雞卵墨畫祝而煮之剖為二
片以驗其黃然後決嫌疑定&KR0852;福言如響答據此乃古
法也神仙傳曰人有病就茅君請福煮雞子十枚以内
帳中須臾茅君擲出中無黃者病多愈有黃者不愈常
以此為候愚又見卜者流雜書傳虎卜紫姑卜牛蹄卜

灼骨卜鳥卜雖不法於蓍龜亦有可稱者(北戸錄下同)

　　雞骨卜

　　南方逐除夜及將發船皆殺雞擇骨為卜傳古法也卜
占即以肉祠船神呼為孟公孟姥其來尚矣按梁簡文
船神記云船神名馮耳五行書云下船三拜三呼其名
除百忌又呼為孟公孟姥劉思真云𤣥㝠為水官死為
水神㝠孟聲相似又云孟公父名幘母名衣孟姥父名
板母云履或云㝠父㝠姥因𤣥㝠也


　　雞匠

　　雞卜以雄雞雛執其兩足雞匠焚香禱祈占畢殺之拔
兩股骨淨洗用線束之以竹筳插束處使兩骨相背端
執稱祝左骨為儂儂者我也右骨為人人者事也視兩
骨側所有細竅以小竹筳長寸許徧插之斜直偏正任
其自然以定吉凶其法有十人變直而正近骨吉曲而
斜逺骨凶漢元封二年平越得越巫適有祠禱之事令
祠上帝祭百鬼用雞卜斯時方士如雲儒臣如雨天子

有事不昆命于元龜降用夷禮廷臣莫敢致諍意其術
大有可觀者矣(赤雅下同)

　　卵卜

　　卵卜者握卵祝之書墨於殻記其四維煮截視當墨處
辨殻中厚薄定吉凶獞人卜葬請雞匠祝神以卵投地
不破者如獲滕公之碑

　　卜名

　　嶺表占卜甚多鼠米卜箸卜牛卜骨卜田螺卜雞卵卜

篾竹卜俗尚鬼故也(陳繼儒珍珠船)

　　蠻習

　　西南諸夷種類既繁俗習各别在廣右者曰猺曰獞曰
狑曰狪曰&KR2829;曰𦍕曰狼狑與狪同&KR2829;𦍕稍寡俗惟猺最
陋猺自謂槃瓠所生男則長髻插梳兩耳穿孔富者貫
以金銀大環貧者以雞鵝毛雜綿絮繩貫之衣僅齊腰
袖極短年十八以上謂之裸漢用猪糞燒灰洗其髪尾
令紅垂于髻端插雉尾以示勇善吹盧笙聲如鐘大者

二人擡一人吹田事畢則十餘人為羣越村偕其村之
幼婦偶歌謂之博新雙三旬以上則否女則用五彩繒
帛綴于兩袖前襟至腰後幅垂至膝下名狗尾衫示不
忘祖也汲水負薪男以肩女以藤繩繫於首埀于背以
行謂男首出槃瓠犬頭也女肩出于髙辛公主金肩也
故以輕重别亦造金銀首餙如火筯橫于髻謂火筴釵
有裙有褲裙最短露膝婚姻必娶妹姊之女謂之還頭
兄死弟妻其嫂弟死兄亦如之新娶入門不即合其妻

有數鄰女相隨夫亦凂數男相隨答歌通宵至晩而散
返父母家遇正月旦三月三八月半出與人歌私通及
有娠乃歸夫家已後再不如作女子時歌唱也葬不用
浮屠宰牲飲酒而已居室不喜平地惟利高山男女終
身不卧床亦不知製被惟於室内造一火爐四圍鋪板
中為炊㸑具夏夜投蒿草以燎蚊男婦長幼俱集其上
新客對卧亦不避嫌也食以糯米炊飯用木盤盛之長
幼相聚浣手以搏不用筯碗凡待客以盤盛全牲主人

用大剪剪細選美者數臠奉客餘分嘗之病不服藥惟
用雞卜宰猪羊牛馬救病鳴土鼔祀神酒用香茅和米
造之不愈則傾家焉獞俗男女服色尚青蠟㸃花斑式
頗華但領袖用五色絨線繡花于上居室無問貧富俱
喜架樓名之曰欄上人下畜不嫌臭穢娶婦回父母家
與猺同惟耕作收穫四時節令方至夫家至不與言語
不與同宿寄宿于鄰家之婦女一二年間夫治欄成與
人私通有孕方歸住欄大都夷人首子皆他人所生故

夷無無子者其種類不絶以是也葬亦如猺不治衣衾
狑狪俗類同&KR2829;𦍕類稍寡獞性稍馴易制服縁近民為
城中人佃丁也猺性最惡難馴狼則土府州縣百姓皆
狼民衣冠飲食言語頗與華同(王士性桂海志續)

　　梧州士民惟知力穡罔事藝作俗尚師巫市多婦女椎
髻跣足糶穀賣薪婚聘多用檳榔男女不行醮禮兄弟
反稱姊妹叔姪每喚公孫男多出贅稱曰嫁而有其婦
翁之産女招壻稱曰娶而以已産與之甚至男更姓以

從女或於男姓複加女姓永不歸宗女既受聘改而他
適亦恬不為意性頑悍而輕生凡逋糧避差與睚眦小
怨即投山服毒毒草名葫蔓一名斷腸羊血態膽急灌
之或甦遲則無幸矣聽訟師搬弄破家産㝷相累斃游
手之徒博奕為生奸民攬納土豪鎖酷隨處有之客民
閩楚江浙俱有惟東省接壤尤衆專事生息什一而出
什九而歸中人之家數十金之産無不立折而盡充兵
戍衙役急即逃去多翁源人習文移持刀筆為官府書

史仰機利而食遍於郡邑多高明人鹽啇未客列肆當
壚多新順南海人(梧州府志)

　　平樂猺獞流劫大要皆中國人教以犯法異時者二種
之人不識文字不束髪不習為中國言呼之見吏則縮
首寧死不敢詣惟里胥田主言是聽里胥田主者率視
其人為竒貨未亂則交搆以揺之未征則陽為漏洩而
寄其孥畜或誑以隂庇免誅或執以要賞而没其所寄
懼其見吏言狀已無所售誆則多餙夏楚之威科罰之

酷恐嚇之於是二種之人其懼見吏也滋甚隆慶六年
大征至萬厯十三年略定於是里胥田主之黠者多奔
命流竄以死而有司亦稍稍洞察其前所為乃多方誘
之見吏見輒以魚鹽米布慰勞之滿所欲去然亦止於
歲時寨老𤓰代或間有調遣呼之一見而已其輸納税
課猶然求里胥田主而代入之官也乃其人亦稍稍漸
知文字學束髪習為中國言矣十八年平樂知縣楊道
輔始誘之輸税先是猺獞當輸一金於官者里胥誅求

之至七八金及其自輸税止一金也則皆色喜始知詣
官府無他云於是本府白於兵備副使范可奇著為令
盖自是八屬之猺無有不見吏輸税者矣頃之提學副
使李鋕試士于昭復許其齠齔以上微通文義者附於
庠其人以為榮而有司復計招徠之各村落皆遣子弟
入郭從師褒衣博帶與中國之人無異二十年造天下
戸口田賦數各屬猺獞争以所私墾土自言於官求入
籍為永逺圖意自此昭庶㡬不復兵革矣(平樂府志)


　　懷逺之夷有猺狪獞三種又有狑狚苗三種其情不甚
相逺率貴少賤老班白不留鬚喜作羅漢羅漢者惡少
之稱也凡娶妻不由媒妁男與女答歌通宵已即去非
有身不肯為其家婦至五年十年不歸以婦者長老之
稱為婦即不得如女子時春秋答歌也春歌以正月初
一日及三月三日秋歌則中秋節民有民歌猺有猺歌
狪有狪歌獞有獞歌其聲各異凡答歌羅漢首插雉羽
椎髻裹以木梳著半邉花袖衫有袴無裙衫最短袴最

長女子挽偏髫插長簪花衫耳環手鐲與男子同有裙
無袴裙最短露其膝胸前裹肚以銀錢綴之男女各徒
跣一女子自擇一男子對歌歌畢女則贈男以花帶男
則䁬女以道冠道冠者牛骨扁簪也正月與八月答歌
歌於女子之家合巵而罷惟三月則答歌於山上謂之
浪花歌狪人之歌與民猺獞少異歌以樂狪男彈壺琴
吹六管歌時閉目携手搖足以舞惟苗女能為漢音楚
歌及婦歸後滛忌乃嚴獲通滛即率村衆量其家財而

傾之或撤其屋宇或殲其牛畜生女還舅家謂之一女
來一女往若舅家無男子受他家聘禮仍歸其舅最惡
者兄死妻嫂弟死亦然即三甲民習時有之此真夷狄
俗矣迺至盜禁甚嚴凡獲盜牛者即時仆之水過日則
請牙講事令數倍其價以償故其俗有大盜無小盜凡
大盜起於官差之擾田土之争每有讐先擊牛會衆但
吃牛一塊者即為其兵卜於雞匠而行雞卜有二有雞
子有雞卵雞子卜其骨紋雞卵卜其厚薄臨戰時雞匠

呌天三聲而作各貫鐡甲胄胄飾鳥羽甲外有氊衫衫
外有綿被用蔽足而木牌則用以蔽身先用大弩竹箭
稍近用鐡箭再近用三鏢鏢盡繼之以鎗又繼以刀毎
一鐡牌在前遮十人無甲者有甲者坐戰無甲者為飛
將頃刻間分勝負負者棄牌甲而遁勝者亦棄牌甲以
飛將追之粤西之夷未有右其悍黠者幸也懷之夷不
能越懷之疆薄暮始春禾把為三飡食而糧無隔宿單
衣不利於寒長袴不便於走飲水用糟和不耐於饑渇

以兵臨之可坐困而斃也毎中秋候猺獞見月皎則悲
悲朝廷有天且勦我速炊米盛甕藏之深山為竄匿計
民見月皎則喜喜朝廷有天我曹得喫田也(懷逺縣志)

　　嶺南氣候

　　桂林一日之間具四時之氣遷謫者惡之號為四時節
(陶穀清異録)

　　桂林雖無瘴而苦霪雨自春徂冬十僅一霽故地濕而
物易腐屋棟皆為蟻蛀夏秋酷暑多蚊蚋尤不可耐甚

於閩廣四山多霧初至者每苦腹脹如蠱然嚼檳榔乃
漸消(百粤風土記)

　　節物

　　節物所尚列郡多同元日設香燭盛服拜天地君親及
尊長鄉黨交賀三五日而止迎春日惟郡城競看土牛
啖春餅外鄉則否元夜自初十至十六各門懸一燈嬉
遊以為樂清明祭墓新葬者老少聚哭逺年則否五月
一日至五日為龍舟競渡之戲午日折艾插戸飲菖蒲

酒以角黍相餉婦人製五色香袋佩之八月中秋為賞
月之㑹九月重陽携酒登高鄉落或椎牛釃酒聚衆賽
會或有迎神者十月製紙衣往墓焚奠謂之送寒衣除
夕掃庭戸祀神祗家人畢集燕飲别具殽飯以達明旦
謂之送舊迎新云(通志)

　　藤州俗不知歳唯用八月酉日為臘長幼相賀以為年
(寰宇記)

　　競渡


　　梧江競渡龍舟長十餘丈坐可五十餘偶有衣白數人
分立舟上每櫂動則右手麾小白旗左手麾袖袖甚長
如所謂郎當舞袖者(嶠南瑣記)

　　桂林競渡舟長十餘丈左右衣白數人右麾白旗左麾
長袖為郎當舞中扮古今名將各執利兵傍置弓弩遇
仇敵不返兵勝則梟而懸之鐃歌合舞十年一大㑹五
年一小㑹遇甲戍年為之有司毫不敢詰(赤雅)

　　稱呼


　　廣南里俗多撰字畫父子為恩□為穩不長為矮如此
甚衆又呼舊為官姑家竹轝逍遙子女壻作駙馬皆中
州所不敢言而歳除爆竹軍民環聚大呼萬歳尤可駭
者(莊綽雞肋編)

　　嶺南風俗相呼不以行第唯以各人所生男女小名呼
其父母元豐中余任大理丞斷賓州奏案有民韋超男
名首即呼韋超作父首韋遨男名滿即呼韋遨作父滿
韋全女名挿娘即呼韋全作父挿韋庶女名睡娘即

呼庶作父睡妻作嬸睡(呉處厚青箱雜記)

　　上鬼

　　嶺南風俗家有人病先殺雞鵝等以祀之將為修福若
不差即刺殺猪狗以祈之不差即次殺太牢以禱之更
不差即是命也不復更祈死則打鼓鳴鐘於堂北至葬
訖初死旦夕大呌而哭(朝野僉載)

　　南蠻傳俗尚巫鬼大部落有大鬼主百家則置小鬼主
一姓(歐陽𤣥暌車志)


　　粤西夫死謂之鬼妻人無娶者(同上)

　　粤人滛祀而上鬼病不服藥日事祈禱視貧富為豐殺
延巫鳴鐘鐃跳躍歌舞結幡焚楮釃酒椎牛日夕不休
事畢插栁枝戸外以禁往來其中寒熱瘟疫者謂之中
草子多以不藥死者相枕可哀也(百粤風土記)

　　蠻俗擇配

　　賓州羅奉嶺去城七里春秋二社士女畢集男女未昏
嫁者以歌詩相應和自擇配偶各以所執扇帕相博謂

之博扇歸日父母即與成禮(圖經)

　　周子功云南丹州男女之未婚嫁者於每歳七月聚於
州主之㕔鋪大毯於地女衣青花大袖用青絹盖頭手
執小青盖男子擁髻皂衣皂帽各分朋而立既而左右
隊長各以男女一人推仆於毯男女相抱持以口相呵
謂之聴氣合者即為正偶或不合則别擇一人配之盖
必如是而後成婚否則論以姦罪也(周密癸辛雜識)

　　峒女于春秋時布花果笙簫於名山五絲刺同心結百

紐鴛鴦囊選峒中之少好者伴峒官之女名曰天姫隊
餘則三三五五採芳拾翠於山椒水湄歌唱為樂男亦
三五羣歌而赴之相得則唱和竟日解衣結帶相贈以
去(赤雅)

　　蠻俗生産

　　桂州婦人生子輒取其胞衣浄濯細切五味煎調之召
至親者合宴置酒而啗若不預者必致忿争(張師正倦游雜錄)
北戸録云嶺南俗家富者婦産三日或匝月洗兒作團

油飯以煎魚鰕雞鵝猪羊灌膓蕉子薑桂鹽豉為之據
此即東坡先生所記盤遊飯也二字語相近必傳者之
誤(陸游老學菴筆記)

　　越俗其妻或誕子經三日便澡身於溪河返具糜以餉
壻壻擁衾抱雛坐於寢榻稱為産翁其顛到有如此(南楚
新聞)

　　南方有獠婦生子便起其夫卧牀蓐飲食皆如乳婦稍
不衞䕶其孕婦病皆生焉其妻亦無所苦炊爨樵蘇自

若(同上)

　　胎髪不薙除長大而無櫛箆不裹巾蓬垢鬇鬡自古以
然莫可化也名椎結(溪蠻叢笑)

　　蠻女

　　嶺南無問貧富之家教女不以針縷績紡為功但躬庖
厨勤刀机而已善醯醢葅酢者得為大好女矣斯豈遐
裔之天性歟故俚民争婚配者相與語曰我女裁袍補
襖即的然不㑹若修治水蛇黄鱔即一條必勝一條矣

(投荒録)

　　捲伴

　　捲伴南州法度疎略婚姻多不正村落强暴竊人妻女
以逃轉移他所安居自若謂之捲伴言捲以為伴侣也
已而復為後人捲去至有歴數未已者其舅姑若前夫
訪知所在詣官自陳官為追究往往所謂前夫亦是捲
伴得之復為後人所捲唯其親父母兄弟及初娶者所
訴即歸始初被捲之家(虞衡志)


　　婦人長裙

　　廣西婦人衣裙其後曳地四五尺行則以兩婢前携(林坤
誠齋雜記)

　　食物

　　嶺南地暖草萊經冬不衰故蔬圃之中栽種茄子者宿
根二三年者漸長枝幹乃成大樹每夏秋熟時梯樹摘
之三年後樹老子稀即伐去别栽嫩者又其俗入冬好
食餛飩往往稍暄食須用扇至十月旦率以扇一柄相

遺書中以吃餛飩為題故俗云踏梯摘茄子把扇吃餛
飩(高懌羣居解頣)

　　嶺南人好啖蛇易其名曰茅鱓草螽曰茅蝦鼠曰家鹿
蝦蟇曰蛤蚧皆常所食者海魚之異者黃魚化為鸚鵡
泡(去聲)魚大者如斗身有刺化為豪猪沙魚之斑者化為
鹿(張師正倦游雜録)

　　不乃羮牛羊腸臟略擺洗羮以饗客臭不可近食之既
則大喜嶺表録異曰交趾重不乃羮先鼻引其汁不乃

者反切擺也(朱輔溪蠻叢笑)

　　桂人好食蝦蟆仍重乾菌為糝赴食者至以餘俎包歸
遺兒女雖汚衫不恥(馮贄雲仙雜記)

　　治生

　　粤西不毛之地土瘠民貧不事力作五榖之外衣食上
取給衡永下取給嶺南中人以下之家株守度日而已
官署曹掾而下皆短衣芒屩或跣著高屐無巾褌其人
蠢頑者多奸棍者少至於偷盜剽掠往往而是枹鼓時

起訟牒絶稀(百粤風土記)

　　種田煆石為灰俟秧稍長以雜糞和勻撒之數日苗倍
青翠以後更不復糞矣山田視平川田值稍高以石便
也(同上)

　　趂虚

　　嶺南謂村市為虚栁子厚童區乙傳云之虚所賣之又
詩云青箬裹鹽歸峒客緑荷包飯趂虚人即此也盖市
之所在有人則滿無人則虚而嶺南村市滿時少虚時

多謂之為虚不亦宜乎(吴處厚青箱雜記)

　　嶺南之市謂之虚言滿時少虚時多也西蜀謂之亥亥
者痎也痎者瘧也言間日一作也山東人謂之集每集
則百貨俱陳四逺競凑大至騾馬牛羊婢奴妻子小至
斗粟尺布必於其日聚焉謂之趕集嶺南謂之趂虚而
嶺南多婦人為市又一奇也(謝肇淛五雜組)

　　僧巫

　　僧多不削髪娶妻生子謂之在家僧巫尤無他術葉繼

熈臨桂雜識謂以几數重自投而下者為得道衆始宗
之今亦不盡然也(百粤風土記)

　　屠婆

　　解牛多俚婦亦曰屠婆縛牛於水數之曰某時牽汝耕
田不得某時乘汝渡水不即行今何以免死乃殺之(嶠南
瑣記)

　　柱蠧

　　嶺南屋柱多為蟲蠧入夜則齧聲刮刮通宵攪人眠書

籍蟫蛀尤甚故其地無百年之室無五十年之書而蛇
蟲虺蝪縱橫與人雜處盖依稀蠻獠之習矣(謝肇淛五雜組)

　　羅漢樓

　　以大木一株埋地作獨脚樓髙百尺燒五色瓦覆之望
之若錦鱗矣扳男子歌唱飲噉夜歸緣宿其上以此自
豪(赤雅)

　　骨浪

　　猺獠睡不以牀冬不覆被用三义木支濶板燃火炙背

被焦則易盖以板之易得也以展轉之意名骨浪(溪蠻叢笑)

　　打寮

　　山猺穴居野處雖有屋以庇風雨不過煎毛义木而已
名打寮(同上)

　　對刀

　　甲與乙有隙兩相鬭敵背牌䕶身逺以標鎗鎗盡挺刃
而前名對刀(同上)

　　讐殺


　　夷性好殺一語不合便刺以刃百十年必報乃已名讐
殺(同上)

　　洗面

　　借人助相讐殺以牛酒往謝名洗面(同上)




　　粤西叢載卷十八

