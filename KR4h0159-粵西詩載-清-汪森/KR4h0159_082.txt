







　　欽定四庫全書

　　粤西文載卷五十七

　　桂林府通判汪森編

　　論

　　分野論　　　　　　　　　(宋)蔡　戡

　　分野之説肇自黄帝星文之學源于甘石其所從來逺
矣遷固范曄之説以斗女為呉越分而翼軫為荆楚分
凡欲知星文之所係先考郡國之所屬可也方少康庶

子之始封而為越國也都於㑹稽其後句踐又以㑹稽
而伯閩王揺趙佗尉之王也一都東甌一都番禺其地
皆北接呉之境土故前代多以呉越並稱而史或謂之
揚粤以越亦揚州之分也凡遷固以來謂斗牛女為呉
越之分野並屬揚州者皆指越之東界以累世立國之
地言之至於两漢地理志遂併以鬱林蒼梧所屬之郡
在越之西界者盡為牛女之分野則差之毫釐而謬以
千里矣所以杜佑之作通典歐陽文忠公之志唐書東

坡先生之圖指掌皆以為前史之誤也且史記趙佗帝
制之時東西萬餘里而一行山河两戒圖之説則以為
自江源循嶺嶠南東及海皆蠻越之地葢越之疆場最
廣自古謂之百粤雖東極於㑹稽而西則抵西南之界
其東界北雖接呉而其西北實抵楚列宿在天所主之
分野隨方所向皆當逾海際天而後止周禮東南為揚
州正南為荆州其接呉者為揚州則星紀之分並在東
南方也固不應罄折而西轉以抵正南之方荆楚之界

而并為星紀之分野也且翼軫所向正南之方亦不應
至始安而終止而始安以南遽屬斗牛之分也通典之
説曰按荆州南境至衡山之陽若五嶺之南在九州封
域則以隣接宜屬荆州豈有舎荆而屬揚斯不然矣此
則近史之誤也其大槩以為嶺南之地分野所屬其西
界當屬荆州翼軫之次耳唐書天文志曰後世之言星
分者據漢書地理推之是守甘石之遺術而不知變通
之數東坡指掌圖中其天象分野圖亦援唐志之説以

為證而唐書地理志則以韶廣康端封梧藤羅雷崖以
東為星紀分桂欝林富昭䝉龔繡容白羅以西為鶉尾
分又一行禪師用李淳風之説為分野圖云自韶廣康
封梧藤羅雷州南及珠崖自北以東為星紀其西北屬
鶉尾之次以此參訂則越之東界其北接呉者屬星紀
實斗牛女之分野而越之西界其北抵楚者屬鶉尾實
翼軫之分野前史之差謬至是而後較然明甚雖然靖
江在唐為桂州屬嶺南道在漢為始安屬零陵郡今支

邑之荔浦漢屬蒼梧郡桂林新舊志不盡考諸家之説
遂以始安屬荆州為翼軫之分荔浦以南屬越遽以為
牛女分葢承前史之誤爾按史記句踐滅呉併有其地
與中國㑹盟逮王無疆時北伐齊西伐楚與中國争彊
其境土之廣可知矣又按史記楚世家當夷王時楚王
熊渠伐庸揚粤至於鄂揚粤即趙佗傳中所謂揚越也
西漢亦如史記之通用粤越两字而互見之也又云封
其子為越章王皆在江上楚蠻之地則楚越之舊疆不

復可以西漢郡縣所分為正矣故翰林承㫖宋公白等
七人之續通典亦以桂州為禹貢荆州之域春秋時越
地七國時復為楚戰國時為楚國及越之交境此葢歴
考前載而其説進退可據者然則靖江府在漢雖屬零
陵郡其實古之越地於星文則皆屬鶉尾荆州之分固
不當以始安荔浦一時之所屬為别也晉志以零陵為
入軫十一度而始安屬零陵郡靖江當軫之十一度矣
且軫四星之中别有一星名長沙而禮記正義所引緯

書考靈耀云一度二千九百三十二里有奇軫星共十
七度今長沙去此纔一千餘二十里則靖江當軫之十
一度斷可識矣且天文自二十八宿之外其星有專主
下土者不特長沙也○按晉天文志轄星傅軫两傍轄
星逺軫凶轄舉南蠻侵○又青丘七星在軫東南蠻夷
之國號則亦以旁證而類推矣○又牽牛六星次三星
主南越○又南斗東南四星曰狗國晉志雖為鮮卑烏
丸之星然一行係之南越當以一行之説為是以其在

南斗旁且南蠻盤瓠之種也○又翼南五星曰東區區
即甌字今永嘉郡此又皆越之東界也○又謂北斗七
星二主楚四主呉不言越者以北斗止七星言呉楚則
越在其間矣○又五車五星次東南星曰司空主楚不
言呉越者以五車止五星而言楚則呉越在其間矣以
前數説參酌而言之靖江府者於國為楚於州為荆於
二十八宿為軫之十一度於十二次為鶉尾北斗則第
二星主之五車則第四星主之旁而證之星則長沙有

轄星有青丘而斗牛女與東甌狗國之星盡在其東界
云

　　瘴瘧論　　　　　　　　　　李　璆

　　嶺南炎方土薄故陽燠之氣常泄瀕海地卑故隂濕之
氣常盛此寒熱之病所由作也病者多上熱下寒既覺
胸中虛煩欝悶便自以為有熱而醫又多用麻黄金沸
草散青龍湯等藥發表得病之因正以陽氣不固毎寒
熱發則身必大汗又復投以發表藥則旋踵受斃甚者

又以胸中痞悶因轉下痢病人下體既冷得轉痢藥十
無一生是瘴癘未必遽能害人皆醫殺之也余紹興間
寓蒼梧見北客與土人感瘴不幸者不可勝數余詢其
所服藥率用麻黄柴胡鱉甲及白虎湯等藥其年余染
瘴病特甚繼而全家卧病悉用溫中固下升降隂陽正
氣藥及灸中脘氣海三里治十愈十不損一人余二僕
皆病胸中痞悶煩燥一則昏不知人一則云願得凉藥
清利膈脘余辨其病皆上熱下寒皆以生薑附子作湯

令溫冷服之即日皆醒自言胸膈清凉得凉藥而然不
知實附子也翌旦各又以丹砂一粒令空腹服之遂能
食粥然後用正氣平胃等類藥自爾遂得平愈既親獲
效後於知識者間用生薑附子湯療十餘人皆安更無
一失又病人煩燥但問其能飲水否若反畏冷皆上有
虚熱非真熱也皆宜服生薑附子湯沈存中良方治瘴
七棗湯用烏頭七移七泡者治法正與此同一服而愈
間有脉實非上熱下寒面色目睛赤黄即方可隨證治

之不可用附子湯余在蒼梧時十百人中惟一鄭防禦
病寒熱身體無汗脉雄數而浮宜柴胡湯遂如證服小
柴胡湯而愈非其證不可遽服餘方尚多莫良於此惟
達者酌用焉

　　論廣西　　　　　　　　　(明)鄭　曉

　　廣西東南接廣東均在嶺南而風壤氣習異于廣東山
髙而秀水清而駛地利物産優贍自足則桂林其都㑹
也若府江左江右江號為三江貫絡諸郡綿流甚逺苗

夷附據肆為寇竊不但古田荔浦苦其蠶食而已潯州
大藤峽跨黔欝江上蠻巢穴焉雖有屯戍未見摧輯栁
慶號為盗區行居苦其荼毒設兵制將控馭督警之可
無大患思恩田寧强悍久矣殘破之餘萌孽復作削土
分官不為無策南寧太平控遏两江坐躡交阯實為桂
管保障梧州開府稍有兵卒地促人貧全仰東道然諸
蠻咽吭列郡襟束形勢便矣

　　論土官


　　廣西當嶺南右偏土瘠民獷視東道特異諸&KR0642;窟穴盤
繞其間左黔右欝荔浦東西殘破不可言大藤峽深險
尤甚成化中誅鋤極慘近復跨江倚山出沒剽奪田寧
梧藤諸孱卒竟不能扼制桂林之北六峒為孽則北連
武崗栁慶之西八寨尚存則東通懐逺府江上下半為
&KR0642;巢寇竊無虚日矣至今右江岑氏猛賊雖誅餘孽尚
在王盧再叛思田更强姚鏌勦則黷兵守仁撫則納侮
恐數年之間復煩經略爾


　　論廣西猺獞　　　　　　　　章　潢

　　西粤猺獞居萬山之中當三江之險深箐絶壑人跡有
所不通也古木懸崖日月有所不照也層岡疊阜莫知
其涯際也荒村逺落莫窮其終始也種類莫可識别巢
穴莫可跟尋其所以為宫室者則巖巔也其所以相往
來者則狼虎也其所以代耒耜者則鋒鏑也殆若犬羊
豺狼然莫可以人理化也粤之西則有曰木藤曰八寨
曰連成曰六十三山曰七山等巢諸若此類莫可枚舉

也粤之東則有曰羅旁曰王母曰雲稍曰母雞等巢諸
若此類莫可枚舉也濵于江者擾及舟楫濵于路者擾
及行旅民財被刼擄且及公賦村落被剽掠且及城邑
如是而猶曰兵不祥器也而吾諱言之是居者無以為
居將棄編氓也行者無以為行將棄商賈也公賦無以
為公賦將一不賦也城邑無以為城邑將棄城邑也此
必不可者也其動大衆者不得不動也其興大役者不
得不役也調兵幾十萬不得計其擾也費糧幾十萬不

得計其費也何者誠計其大也誠不得不為士民請命
也大兵一動風聲輒露其濵江濵路探知内地消息者
寧無有濳避逺匿脱然於鋒鏑之外者耶其深山絶澗
耕山而食結茅而居不識内地言語不通者寧無有莫
知禍端駢首於鋒鏑之下者耶其所報功級者果皆慣
盗劇惡耶其所報俘獻者果皆寇賊種類耶同生天地
同禀血氣使其蠢然無知莫知所謂而受俘獲罹刀鋸
也此又仁人之所酸而天地日月之恩有所不及也然

則兵者將諱言之耶將樂言之耶往歲督府重臣因粤
東羅旁諸巢為地方害且數十年動衆二十萬一舉殱
之兵威所震山谷為空計所得功級俘獻即萬萬勿計
也乃西之六十三山等處逼近羅旁畏威悔罪哀告求
生編里輸差盡從撫處一時東西两山並稱寧靖説者
謂當時收兵太早經略事宜尚未停妥逃匿餘黨尚未
搜捕乃不踰年舊日餘孽呼攜濳出盤據舊巢刼掠水
陸攻擾城邑謂其藏匿者在六十三山等巢然無實跡

可考也謂其糾合者為六十三山等獞然無踪跡可據
也即日將東西夾剿滅此朝食而西之糧餉稱乏八寨
濵近之民又數數請兵將從撫耶將從剿耶較之八寨
將孰先耶將孰後耶此執事者之所以私憂而過計之
也竊以為撫剿有定議而恩信不可失也兵糧有定處
而騷擾所當禁也行師有紀律而玉石所當辨也善後
有長策而犬羊不可無主也地方有緩急而機宜不可
失也此今日為粤西籌者誠無以過之也夫曰撫剿有

定論而恩信不可失者何也葢六十三山連城等山與
羅旁相去不逺其所藏匿其所糾合誠不知其有無夾
剿之師欲杜禍根收全功誠不可已也然昔之受招安
當編差者尚未有叛逆顯迹也一旦使之一槩受鋒鏑
何以示往日之恩信開後日之悔悟也大兵一出願察
其素受招處者許立旗插牌以保其生其怙惡不悛素
未招撫者必誅無赦則畏威感恩忠信行于蠻貊矣此
以剿行撫之道也夫曰兵糧有定處而騷擾所當禁者

何也葢粤西司庫所入不支所出興師十萬支糧三月
欲取辦粤西難矣两廣用兵調粤西之兵食粤東之糧
舊有定額無議也但近日江右一帶饑歉特甚狼兵一
調勢必騷動窮山空谷乗時將起而為盗請出公帑之
積預買糧食分布大兵所過州縣以備行糧饑荒處所
大加賑恤以安反側兵一出境一切糧食取濟粤東則
閭里安戢民得安生糧餉有藉不至告乏此動衆安民
之道也夫曰行師有紀律而玉石所當别者何也葢東

西猺獞其相濵大江州邑狼人糾合出沒作賊焚燒刼
殺無歲無之誠不可不誅乃其在逺地與華人絶不相
聞一槩取而殺戮俘獲之以為功無乃傷天地之和虧
好生之徳也今之用兵誠不以殺戮為功而以安集為
功不以俘獲為功而以制馭為功使兇惡醜類無所逃
於天罰乃無辜羣生得保全於太和之世豈不恩威並
著哉此則神武不殺之道也夫曰善後有長策而犬羊
不可無主者何也葢夷性獷悍難馴而惟自服其主今

守内疆土與夷為界者不知幾千萬里也獨有土官者
制服為易而其莫相君長自相種類者則剽掠出沒莫
可制也大功既成請以猺獞所居之山川畫地分區擇
其衆所推服者令其招出遺黨分地以居官給以名色
不徴其租税行之三年地方無事立為土司等官令其
約束地方聴調徴發仍增置哨堡廣添兵卒則地方永
永無虞也此以夷治夷之道也夫曰地方有緩急而機
宜不可失者何也葢六十三山等山當粤西之一隅乃

八寨患在腹心士民數數請兵緩急之辨亦既較然矣
顧一省所急者在八寨两省所急者在夾剿欲獨舉之
則不可欲兼舉之則不能願且置八寨於不論兵威一
振八寨諸獞果能悔罪輸誠分土立官自同齊民豈不
能畧其既往許其將來如其怙罪不悛為害地方則乗
此餘威以殱滅之特摧朽也此則酌量緩急之道也嗚
呼兵者豈得已哉

　　論雒容桞城　　　　　　　　郭應聘


　　栁州之民歲苦寇攘甚矣固山谷險阨足恃亦逋逃淵
藪為之左右耳獞侵吾民膏腴往往托跡豪右圖自完
歲輸私租不供公賦恣其吞噬官司索急輒以佃丁庇
之甚者保納舎藏無復顧忌賊熖益熾則賦益虧朒而
閭里生計索然矣皮之不存毛將安傅彼為是者獨何
心哉雒容馬平之患胥坐此至有舉十數巢落而附于
一門者嗚呼子視盗賊讎視吾民律以漢法宜何如坐
也故先王之制治内詳而治外畧安得如郅鴈門寗内

史其人者而與之便宜耶

　　論陽朔永福

　　陽永之患皆始于里民招猺為佃久之蔓延充斥不可
覊縻而豪猾之徒又從之以猺為利入其私租不供官
賦少不當意動以賊占為辭訴訐追呼積成讎釁馴致
刼奪報復地方之事日多矣臨桂西南諸郷其患胥坐
此今征剿之後一時蠻類稍知嚮風而里民之害猶未
已或脇理舊讎或責償宿負或利其禾畜而怵以再征

之言或匿其貸賄而誘以撤堡之議其釀禍類如此蠢
然易動可盡責之狐豕者流哉司疆隅之寄者外飭兵
防内戢奸宄庶幾於銷萌保泰之道矣

　　廣西土官論　　　　　　　　田汝成

　　廣西古覊縻之域也明興諸酋納欵者因而與之俾掌
其土夷索以藩父子繼兄弟及比封建之遺焉疎節濶
目恢而不弛寓約束于假借洪武永樂皇稜大抗四隩
既同時掣鯨鯢寡懲衆誡莫不重足叠跡以待徴令𢎞

治以前恬熈世際詳内略外諸酋稍稍越法然繼及之
典甲令具昭下乞上俞無怵異議正徳中權奸横訌大
闇乗之紀綱瀾渙邊機幕議非賕不行開府監司因以
為利啟夷狄輕侮嘉靖以來察察汶汶罔上遂私墨者
以章賂敗類賢者以避嫌徼名承勘展轉往往摘疵文
致牽其前人以阻請寄淹歲月諸酋多以白衣署職恩
威並爽徴兵禦寇又以甘言誘之罷役論功靦然食約
致彼觖望長傲誨侮此其魁尤迨乎逆節蔓滋僵屍蹀

血莫敢草薙徒以文移按騐叱咤相凌安可弭也龍憑
之變皆以繼及未明嫡孽争立姁嫗不誅多歴年所揮
霍塞隈貽屬國觀哂於鑠仁夫刳其两雄市不徙隧笑
言設伏剪削禍本賢於林㑹之師功深而不襮其所經
略黽勉則予與有聞焉嘗與仁夫極論弊源白之主者
作舍道謀悦而不繹賢墨殊軌二者一居可勝嘆哉

　　論藤峽府江

　　自予渉嶺右按圖牒詢父老躬覧山川然後稍稍知破

賊之略也大抵藤峽府江相為表裏然治藤峽宜速而
府江宜緩速則賊無所逃緩則可得要領葢藤峽前阻
重江後臨大野面勢雖迂猶可邏遏所慮者東奔耳然
南紫荆北羅運各有間道可以夾攻扼此一隅而三面
廹蹙譬之釡魚安所逃也故曰宜速至於府江上起陽
朔下抵蒼梧遼遶三百餘里萬山參錯曲徑盤雲草樹
凄迷薿若禾麥暴客跠伏土著者少而外乗者多奄忽
往來㨗若鬼魅一有警急即狼竄麖跳無復踪跡故欲

治府江則恭城平樂懐集賀縣修仁荔浦永安五屯茶
力二山之間皆宜一歲之前屯兵積粟以能者主之熟
其嚮導探其塞塲擾其耕耘賊必且驚且拒營巢負險
然後益以外兵諸道並入環而攻之庶可滅也若欲以
旬月之間懸軍深入賊必漫走莫可窮搜縱使刋木于
山伐石于江亦渉迂疎非長策也故曰宜緩雖然諸蠻
縱而惡法戅而易欺衛所之官世掌其土與廂市大家
倚法豪舉丁剝而户漁之食租衣税視為私人危言千

方不使一控公門陳情白事得其利則為之掩慝埋奸
誘引剽掠一不當意則宣露宿惡傳以醜詞聳動官府
稍不加察或單軍輕舉失重損威釀成大禍此則两江
通弊也昔人有言在内曰奸在外曰宄御宄以徳御奸
以刑治内詳而治外略敉寇之策斯為首端乎至于調
發土官往往方命不受節制賊未及平而所過良民已
遭荼毒為時通患大抵皆吾輩取之也其弊有二一曰
無才二曰納賄葢土官軍官聯姻一體而督府左右尤

為腹心世世藉頼故提督守廵孤立頻徙分隔而情疎
易于欺慢寡謀怯膽則相與搆浮言設險械嚇以䟦扈
令我蝟縮莫敢誰何若有罅可投即誘以甘聲啗以珍
貨一受結納則視我奴僕耳無復忌憚是以軍令不張
國法不信積弱之弊非一日矣故邊方之官非有為不
足以戢亂非有守不足以服人又非久任不足以諳土
俗也誠得其人而任之寛其約束優以寵榮即滿考不
代庶土酋帖服邊患稍寧耳


　　漢紀論　　　　　　　　　　蘇　濬

　　漢之髙文以文告綏百粤論者且謂一紙賢於十萬師
至武帝時問罪東粤而粤以西不煩血刃雖競於武哉
然髙文遺意亦庶幾焉元封而後郡邑其地而井牧其
民至建武間明經之產且斌斌然齒於中國葢至是而
知武帝之遺烈逺矣

　　唐紀論

　　余讀髙祖與襲志書視漢文之於尉佗光武之於河西

若出一轍固知文告之詞逾於威令真欵之感㨗於鼔
桴哉李衛公勇略過人世所傳兵法書類多權譎乃招
撫嶺南示以禮義又何恂然儒者之風也唐書謂俗人
傳著怪詭禨祥皆不足信亮矣

　　宋紀論

　　宋藝祖命將平江南獨委曹彬而副以潘美至殺掠之
戒尤諄諄焉余觀潘美平南漢閹寺之外不妄戮一人
其功豈在彬下耶顧宋自承平後武功稍弛文教競興

而敬夫之興於桂魯直之興於宜學士翕然宗之其聲
稱尤炳讀桂林盛事紀而載觀郡乗所稱宜貴之應制
科者俱不下六百餘人信乎可貴哉仁賢之化也

　　開國紀論

　　我太祖諭諸將一曰招徠一曰撫綏而諸將亦皆惟其
意指故不戰而倒戈不攻而受壘真王者之師哉乃其
諭谿洞諸民汲汲乎以言柔之两江父老且願少須臾
無死喁喁向風用夏變夷方之商周烈矣


　　遜國紀論

　　臣竊觀國史而嘆我明徳之至也夫自金川倒戈武功大定
建文帝遜位矣當是時金甌無缺人心未攜帝而儻未忘黄
屋乎成旅所起未必無應而帝顧漠然無有方且遯迹於滇
蜀閩粤之墟而無悔蓋天地有奉生人無毒帝又何求帝於
是乎有隱徳矣嗟乎武功已殞癡兒徒恨黄犢甫詣舉朝莫
發竟託於成方遂之詐以論死夫惡必其非真也乃胡濙一
言渙然氷釋老歸大内以天年終真千古勝事於乎休哉


　　啟聖紀論

　　臣聞之粤人稱孝穆皇后事有異焉曰后父李福斌者
賀之迎恩里人居白石龍塘村娶唐氏生孝穆未離裏
忽一日龍塘水盡赤已而孝穆生謂為實錄其然乎異
日曷不據以聞而令天子抱無窮之思也要以大宗伯
所議是矣謬悠之談夫烏足信傳曰塗山生夏有娀興
殷姜嫄造周受命有原古記之矣今亦孰窮塗山有娀
姜嫄之所為自也哉


　　廢學論

　　古人於干戈倥傯之間輒興爼豆而作泮宫服淮南且
侈為聲歌至今渢渢乎足聴也今之人以武功擾攘舉
黌序而裁之一歲餉卒不知幾千萬緍而獨靳宫墻之
餙塞俊彦之涂本實先撥其何能震哉余讀思恩志土
官岑瑛惓惓以興學請不意張中丞之智而竟出土酋
下也亦足悲夫

　　軍政論


　　軍政之弊未有如今日者也古有世及之官而無世及
之卒壯者用之老者更之取其折衝扞禦而已豈有令
其餉子孫世世勿絶哉今兵制更矣徤夫應募而集蒼
黎計畝而輸而衛所之罷癃按籍如故任其詭姓竄名
轉相為市舉歲輸公家之廪而屑越之不甚惜冒虛名
而賈浮費此何以稱焉國家日講節財此之不節猥曰
祖制故然亦司計者之過也

　　屯政論


　　今之談屯政者毎曰武弁之朘削也豪右之侵敚也軍
沒于利而鬻其貲素封者并其籍而去之也葢不獨粤
西然矣然屯之不能不弊也勢也長有家者多市田宅
遺之子若孫未易世而其子孫不能有也何况於軍軍
且付之惡有而况于屯故屯之不能不弊也勢也夫粤
西非中原比也十畝之産不當五金丈量而後畝鍾之
數猶有存者及今而覈之民則民軍則軍令其名實不
相溷不亦庶乎天下未嘗無任事之人而嘗患于沮格

任者未幾而議者已繼人各有心甚矣任事之難也

　　外夷志論

　　今之策粤事者類曰夷狄亂中國不知釁不在夷也夷
不習漢語不識文書自中國亡命之朋扞文罔吏捕之
急則竄身窮谷敎夷伺嚮又有游手罷民不事傭作喜
椎埋呌呼計無復之輒自結于夷於是㗖以厚利導以
剽掠夷貪且狠墮其彀中而禍中於村落矣大征之後
黠者遁深藪癡者飽白刃根株未㧞計不得不議撫撫

之誠是也顧里胥桀黠素習夷語恃口舌游揚名曰招
主素封之家藉夷人為力作名曰田主此數族不惟以
夷市而且以官市公家畝鍾認為已有而課穜稑於佃
丁官清其籍則以夷為解毎秋成與夷𤓰分之至督賦
則以公家徴急復加歛於夷人夷畏束濕視敲朴甚於
刀鋸呼之見吏則縮首寧死不敢詣惟里胥田主言是
聴里胥田主率視其人為竒貨未亂則交搆以揺之未
征則陽為洩漏而寄其拏畜或誑以隂庇免誅或執以

要賞而沒其所寄懼其見吏言狀已無售欺則多餙威
以嚇之故夷人懼吏滋甚夷不聊生益復思亂縣官不
急奸人而惟急夷左右猾胥反為夷耳目夷之出沒什
不得一我一啟頰令未及頒而環聴風馳賊無不窺其
淺深者故中國之禍舉中國人貽之豈在夷哉何休曰
王者不治夷狄夫非不治夷狄也治中國即以治夷狄
也茍得良有司甚於勝兵千百矣

　　氣候論


　　晁錯曰揚粤之地少隂多陽李待制曰南方地卑而土
薄土薄故陽氣常泄地卑故隂氣常盛陽氣泄故四時
常花三冬不雪一歲之暑熱過中人居其間氣多上壅
膚多出汗腠理不密葢陽不反本而然隂氣盛故晨昏
多露春夏雨淫一歲之間蒸濕過半盛夏連雨即復凄
寒衣服皆生白醭人多中濕肢體重倦多脚氣等疾葢
隂常盛而然隂陽之氣既偏而相搏故一日之内氣候
屢變諺曰四時皆似夏一雨便成秋又曰急脱急著勝

似服藥氣故然耳大抵人身之氣通于天地天氣極北
寒勝極南熱勝五嶺以南號曰炎方乃其髙岡叠嶂左
右環合水氣蒸之故欝而為嵐惟全州近湖湘窮冬多
雪氣候似中州而桂林次之子美謂五嶺皆炎熱宜人
獨桂林良不誣也左右两江以介昭梧郡居夷曠者猶
或差勝若城依巖谷或近卑濕﨑嶇廹阸間有近午方
見日色者至若蠻溪嶛峒草木蔚薈虺蛇出沒江水有
毒瘴氣易染春三月曰青草瘴四五月曰黄梅瘴六七

月曰新禾瘴八九月曰黄茅瘴又曰桂花瘴菊花瘴商
旅氓𨽻觸熱征行與夫飲食起居不節者毎為所中調
攝之功宜加䖍焉夫病之中人毎乗氣虛而入元氣固
則邪氣無由而侵猶君子盛則小人無自而進此飬生
第一義也葢不獨瘴郷然矣

　　風俗論

　　昔司馬子長謂楚越地廣人稀食稻羮魚火耕水耨而
呰窳偷生無積聚而多貧誠然哉廣右在楚粤間全州

故湖湘地士秀而文桂栁昭濵楚其俗近之自栁子厚
張敬夫後先治兹土而鄒志完劉去華諸公以節義風
之士多嚮焉宜山在宋有馮當世黄魯直為之先人材
故斌斌而至於大元遂稍不振邕與梧號為重鎮幕府
所都東人輻凑賢者微重而矜節小人齪齪自持咸仰
給東人以為外府至若遐陬小邑雜處華夷衣冠介鱗
且溷揉其間矣葢讀詩至女曰雞鳴士曰昧旦與于茅
索綯葛屨履霜之章未嘗不想先生之遺民也廣右之

俗無所芬華男衣布素女絶刻鏤氷紈綺繡無所用之
兹亦葛屨履霜之遺哉乃呰窳之習天性故然農不自
耕而委之獞人間有事東作者而灌溉不時耝耨易倦
桂林而下多不辨菽麥至令稂莠雜生亦不一顧也吏
不習文書事居人不知貿遷公家之文移民間之刀尺
一一仰辦於他省女自饔飱外不習女紅至不識機杼
作何狀雞鳴七月之詠又何寥寥也豈偷生無積聚者
其俗終不可挽耶昔管子治齊令士不逸於閒燕農不

荒于田野工商不惰于業作故其父兄之敎不肅而成
是所望于維風者哉

　　古田論

　　昔之議者率謂狼制獞然僅計一時而不可長恃也狼
初利吾田勢必聚兵戈㦸如林足制諸夷死命二三年
後兵竄故郷田歸酋長戍守無幾脆弱居半獞人且寝
處之矣其甚也獞人負租不敢問稍恣睢白挺隨之狼
果可長恃耶夫馭得其道獞可作使馭失其道狼且作

敵聖人有金城隱然虎豹在山則自恃之道也

　　岑溪論

　　岑溪之禍葢始於疎而釀成於激當其初發捧土可塞
一決即濫觴矣時議者盈庭欲倣先年大征故事两臺
毅然獨斷起陳呉於田間集伍两於近地批亢擣虛一
舉而芟焉昌黎曰凡此蔡功惟斷乃成則岑溪之謂哉
余觀猺人殊無逺畧乃其戀田里顧妻子之心與吾人
等一旦怵于奸謀䘮其樂生田土荒蕪孥戮相望風雨

飄揺毁巢覆卵即僅存餘息悔之後矣當威之後而用
恩其招攜不易易耶所最患者奸民猾胥以賊為外府
强則奸䦨出入為之耳目弱則嚇以威令而隂沒其貲
厲階之生此為戒首誠得良有司單車入壘詢其疾苦
而法繩諸奸即介鱗為我衣裳可也

　　慶逺府土官論

　　我國家用夏變夷窮髮之地舉為編户乃承平以來宜
州廣輪日朘月削此何以故則計失於恇怯而禍成於

陵夷也忻城自唐宋已屬内地而涵濡于國家衣冠禮
樂之化者逾百餘載一旦怵於邪説裂冠毁冕棄赤子
而驅之從禽當事者有戎心矣述昆莫往諸郷距郡城
數十里而近乃不能固其圉而舉三百餘村之内地畀
之長官司棄腹心以資敵而縱虎狼於堂廡非熟計也
蘇寛朱斌備白首書生計無復之不足苛責督臣陳謨
樞臣決策國是所資良非細故亦忍舉祖宗之土地置
之若輕舟飄瓦何以責中涓耶此風一熾効者相踵自

莫楊之侵我茒灘也而思恩削自莫之厚之燬我董界
也而荔波削自東蘭之侵我三旺那地之占我中下里
也而河池益削司土者日以上聞至下詔書切責而狼
心未厭鷙擊猶故今日剽一聚明日敓一村我不能保
其嬰兒而彼且畜之為厮養卒日復一日其不淪胥於
夷者無幾矣夫變夷之與變於夷也可同日道哉詩曰
我先公日辟國百里今也蹙國百里古今盛衰之感策
宜事者有遐思矣


　　鎮安土官論

　　鎮安僻在諸峒上霧下潦與羣獠亡異其改路稱郡徙
建今治自我明始聞其山有盤石巖石大如盤故稱宏
觀蓮花之塘四時不涸洞多泉流田仰溉灌爬沙穿竹
而紆廽自潤曾無舉橰之勞乃郡人田事之外無日不
凌山阪渉澗藪射飛逐走以相娯快地饒人衆亦足雄
諸部落矣

　　田州土官論


　　田州改流者再而終不能有也正徳之季政以賄成不
得則激以釀亂得則骫以市恩謝湖戎首令宵人得從
中制太阿固已倒持矣新建晩年厭兵撫逆酋而侈其
勲伐豈馭夷宜爾耶田寧之設竟不克終議者謂林故
與王左噫事固未易言也岑氏世有田州而猛不能守
至失其宗祧越在草莾吾中國不推亡繼絶乃欲與思
恩並殄之其何以服諸酋當其時岑氏之宗尚熾十八
司之勢未分當事者能無却顧哉余所恨者盧蘇再叛

弑主神人胥怒而竟縱不問則前日之姑息為之階耳
天下事如持衡然宜輕而重之宜重而輕之任事之難
即豪傑且無以自解他又何責哉

　　武靖州土官論

　　韓襄毅王文成皆稱武靖州要害設官以治其慮深矣
當時任事豈盡乏人而何取於囹圄之岑鐸謫戍之邦
佐也鐸猶藉其材官且耕且守邦佐削軍實朘民以自
封矣知人故不易哉夫武靖非諸土州比也土酋藉其

幅員歸于公家宜世世嗣不絶武靖故中原地第藉兵
外夷為吾藩圉今伍符空設而徒棄内地以資狼心非
設官初意矣且邦佐再傳而絶清寳一傳而絶天之所
殄不可興也翁田之議洞若觀火時哉不可失矣

　　思明府土官論

　　國初思明轄七州一縣故稱望郡殆其後也日割月蹙
上思與忠州入邕思明州入太平憑祥繇縣改州令直
𨽻上石西州漸齒内地而禄州西平州淪於交夷且不

復返矣當莫登庸叩關歸欵時粤東索欽州侵地而粤
西則否豈當事者未及聞耶方今黎夷乞封權在中國
有能援登庸納土故事却彼金人索我侵疆豈不堂堂
烈烈哉然而操縱之機固未易言矣

　　上石西州論

　　左右江土司相錯然以流官而轄土官者有之未有以
土官而反轄流官者上石西州土官絶世業已改土為
流乃思明土知府猶倨然臨其上是夏未能變夷而夷

反能制夏足顧居上首顧居下大防潰矣夫土官如豺
狼然萬一恣行桀驁箝制州官輕則損威重則肆毒禍
非細也太平思明壤地相屬改而𨽻之太平其庶矣乎

　　泗城州土官論

　　泗城廣輪延袤兵力亦勁與慶逺諸州互相雄長然其
不善之積且世世矣豹之後有應也應之後有接也至
躪田州吞長官甚者以國家之璽章牧伯任其逼且奪
而莫之誰何天奪之監宜其及已今程縣已廢故址尚

存華失其鹿夷競逐之其何震之有聞程縣之距慶逺
稍邇而距泗城甚遥國初改𨽻慶逺良非無謂有能舉
洪武間故事覈其疆界令入慶郡版圖蠢兹醜夷誰敢
睥睨其間哉是將有待矣

　　奉議州土官論

　　奉議一彈丸耳三面交廹田州南界鎮安其勢甚蹙顧
置衛銓官時而罷時而設豈非欲中斷田鎮以伐其謀
耶夫以蕞爾一隅控二雄邦非藉内地無以為重故直

𨽻藩封如宋元故事非無意也今土官殄世判官掌其
事者百餘年豈一尺組能制夷人之命官則漢官制則
夷制因俗而理故易相安耳夫以華治夷至數更牧守
而未定以夷治夷即一判官而有餘此亦制馭之衡也

　　思明州土官論

　　黄&KR1781;神姦也身逭大盩世濟其兇而傳及四世猶併思
明州而有之王法幾不振矣阿失其柄馭委其銜甚者
為其餌而隂庇其私尚可謂中國有人乎承祖雖有罪

然思明州故其屬也爭地以戰上下相夷乃削上官之
地畀其争奪之下邑體統已紊彼安能俛首而甘心者
始謀不慎反以釀争悲夫

　　龍州土官論

　　按永樂間三將軍問罪安南由龍州度憑祥用扼交人
之吭最後安南納欵叩關謝罪纍纍請命則二州固中
國之藩籬亦入交之門户也黎賊父子血染劍鋒莫氏
主臣面縛道左州無老少能傳其事至于今為烈哉州

與交人小有反唇莫不盛舉英國之問罪司馬之受降
用以屈伏其口彼亦此望鎮南之關如在天上豈金湯
之是憑殆文武之繄頼耳登昭徳之臺者其有遐思哉

　　土兵征戍論

　　土司兵故精勁毎遇警輒徴召大者數千計小者百計
原有定額國家亦不靳名器金帛之錫以鼓舞其心故
趨檄者恐後然行之久而兵日驕恣民且苦兵矣總督
尚書王守仁以徴調頻數人不堪命因議更畨戍守之

法戍省者三千戍梧者四千戍栁者二百地方小警以
戍兵鵰之魚書不煩而足裨緩急其制良善然窮年外
處月餉無幾武夫悍卒多不樂役第以老憊充數到伍
以後濳歸相屬其名存其實亡於是戍兵不足恃而警
報一聞又不得不議土兵矣萬厯十六年督府劉繼文
以地方寧謐議減戍卒之數然兵額既減而虛名如故
云

　　粤西文載卷五十七

