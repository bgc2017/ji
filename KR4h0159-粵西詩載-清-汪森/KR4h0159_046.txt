







　　欽定四庫全書

　　粤西文載卷二十一

　　桂林府通判汪森編

　　記(山川)

　　游桂林諸巖洞記　　　　　董傳策

　　余閱宋范穆公成大桂海虞衡志見其評桂山之竒以
為千峰崛然特立旁無延緣而玊笋瑶篸其森列怪且
多若此當為天下第一私竊意其為過言乃今來遊桂

林覩諸峰巒巉巖從平地削出數百千丈不假纎培而
骨相嶄然玊立劒峙衆態畢呈或半空開竅㝠搜詎測
或挺拔天表登頓無階其竒怪奪目驚心殆不可具狀
昔人所以論列猶為不及云余得稍遊覽其最著者采
合傳志因為撰次於左略諸瑣瑣不記八月二十有四
日余與吳子泊舟桂江西臯復㑹張子子儀是日學憲
殷石汀君邀余三人遊風洞巖巖在疊綵山後石門&KR1713;
砑峭壁劃裂下瞰平野千峰競竒雲樹滃勃洞中隂風

襲人毛灑灑起立張子謂即當盛夏無暑而殷君遽持
觴起飲復為指㸃桂山三峰巃嵸宛轉悉入矚界蓋竟
日酣眺焉賦得古體一首明日張子去余二人結纜伏
波巖嵓突起殊髙石懸如柱去地纔罅一線俗云馬伏
波試劒石入而有洞豁然約可容數十榻戸牖穿透俯
瞰灕水洞中踞石有巨人跡宛如刻紋又紫白二蛇蜿
蜒相向有浮石絡其頂大似老龍戲珠洞因得名還珠
或云馬伏波傾所載薏苡於此因賦近體詩折而遊眺

水月洞洞門踞江圓如滿月一統志稱濱江洞惟水月
最佳然不能過還珠洞也已又登崖望獨秀峰孤標直
聳頂平如蒼玉正面凝然秀整側視果如卓筆校諸峯
獨雄唐張固詩所稱南州擎天柱者也其北虞山臨江
有韶音洞宋張南軒先生有記刻崖間又明日遊隠山
六洞余憶寰宇記唐李渤出鎮桂管見石門大開有水
泓澈廼疏鑿巖穴石林磴道若天造靈府不可窮詰因
名隠山蓋即其地也山上六洞為朝陽夕陽南華北牖

嘉蓮白雀洞各一天朗敞如厦屋雲門逶迤亘薄野外
俯跨田疇絶幽雅真寰中勝概也唐吳武陵韋宗卿俱
有記由隠山轉出去七星巖甚近余二人復挈周山人
李生徃遊焉巖有七峰列如北斗旁垂小峰如輔星縁
磴而上山半有亭曰簪帶亭其下為曽公巖山根石户
中有澗水伏流宋曾布帥桂跨澗為石橋因以名巖橋
下水聲泠泠寒氣侵肌橋側有石乳雙懸如垂蓮頽雲
危欲下壓度橋有石池徃昔鱗遊其中今水稍涸復過

野田數十步路逼窄不甚可通頫視有石罅尺許匍匐
而進忽更髙廣其側徑可詣棲霞洞洞旁水清淺不流
岸塹如削余二人從石門而入頓覺坦夷爽塏約可列
坐數十人其上石乳凝結下復有洞名𤣥風初視洞口
甚低遊者秉炬捫壁以進天門三層層各三耳前阻大
壑不可渡有路北行頫僂而前數步復寛衍兩旁十餘
大石柱下垂如玊簪珠旒曲折躋攀所覽覩彌竒髙牙
斷霓從空敧落斗室隂崖森幽徹髓從者慄慄持酒榼

為各酌一巨觥復行食頃珍窩怪石交撐層峙殊形詭
狀盤巇䆗頓其中詩者難工畫者難巧即遊人猶錯迕
相望稍認識漁網燈檠無量佛逍遥牀獅象駱駝神工
斧出宛肖人間世所有又踞老君像甚古唐人因號為
仙李洞張成子詩刀圭影觸金丸彈謂洞中景也洞倚
層巖極𤣥逺扣其響石如鐘鼓鳴余輩數人語笑聲如
大甕中聞雷窅隔塵世而崖棧間澄水一泓滙成深淵
路滑蒸﨑嶇側行絶險凢三里許始從頂上出世傳穴

通九疑山以故其祕竒特甚余意天壤間仙靈所棲或
未必勝此即桂山多竒然如風洞之陡然劈出朗朗相
屬跨為六洞之益竒至如七星巖轉折獻勝重以𤣥風
洞幽邃不易究竟又其最益竒者也劉牧詩隂崖走别
洞陽嶺帶迴溪信然信然歸舟各賦近體詩夜深方就
寢明旦起眺江涯將復遊他所適巡院藩臬諸司出貢
院來訪於是諸舉子亦來而秦生者道其父發解時遽
棄去遊仙不復返今其母尚在也余笑曰粤山好竒乃

其人豈亦好竒若此午後徃東北遊屏風嵓斷山髙聳
中有平地亦甚敞鍾乳倒垂透石穴而出山川城郭恍
然如在壺中范成大建壺天觀空明巖刻銘於石又東
遊觀龍隱巖灕水分繞其旁下有洞深奥莫測龍迹夭
矯然印其上於時桂林諸嵓洞之竒大略已得遊惟華
景洞在城中逼近王公府遂不復入而堯山有堯田特
以桂山多石惟此獨積土蓋無他竒焉日晡放舟象鼻
山山在訾家洲之西突起水濱厥形類象余輩方箕踞

眺嘯適藩㕘洪方洲君臬僉向懐葛君載酒來尋遂歡
飲至夜分而别明旦發舟下西南境入戍所道中山水
猶竒乃更瘴靄迤靡四望荒落猺吹猿嘯聴之淒淒然
余顧益猛有躊躇愧戍縻非其柄也因憶姑蘇袁永之
氏遊桂山記謂其山石險峭宜生蠻獠狫獞之類為民
蠧又意淑詭竒偉之氣不鍾之人而鍾之物余以為不
然夫人寰風氣寖開拓荆蠻於越曩亦榛疆八桂雖遥
良非殊域且石巖巖等耳失之邪或歸險峭得其正堪

秉孤貞彼其人靈心故在也抑天王統壹區㝢覃牧黔
黎詎應鄙夷絶徼中謂必難振禮教古今俗移須政植
政維人特患分疆宰割者未暇經籌云爾夫山川草木
夷裔之主非其人誰當焉又安知八桂諸巖洞之間異
時不有賢豪士出而剪除荒穢興起斯文與天壤相終
始也漫并附麗之記中庸諗後人之好遊者因復得粤
西山水歌一篇云

　　渡灕江記


　　湘水經興安海陽山㫁為灕水流而泝靈川其渠甚偪
仄本秦史祿所鑿今置斗慎啓封云斗畔悉蒼莽區曠
無居人時時有蠻獠數輩持梃倚嵓谷間幸其蠢蚩無
大害然客遊者自此非夷境矣獨桂林當最髙處控制
數千里披山帶江裒然西南要㑹世謂桂嶺摩天灕波
經地水環湘桂山類蓬瀛迺猶離郭伊邇遽嘯諸獠屬
邑古田永福間大為占據朝除宰貳至不敢入界孑孑
從省司候差遣余葢覩而憤焉自桂以南迤而接乎陽

朔昭平旁及左右兩江藤峽八寨大都諸獠深阻今惟
府江為尤甚府江即灕江也以迫平樂府名府江又以
灕水流至此益疏迅名灕江余素聞其險爰與吴子留
連桂林數晷須諸藩守出棘院挈之行至是九月五日
發桂林越七日渡陽朔道中巖石尤竒崛就其羊皮元
寳諸峰突兀空透飛挂疊數節下瞰牛樂匙鑰天河纒
脛諸灘大非常目所經覯陽朔人蘇御史水追訪舟次
語中更及灕江苦險阻余輩兩舟人有戒心云是日逾

燕子巖白面雷公諸山猺人村八日渡龍頭磯出灕江
兵憲林君載酒餞江滸已而兩舟人與藩㕘吳君梧邕
守何郭二君並放中流日晡泊長灕九日晨發吴君舟
觸石幾破舟中帶有人匠粘罅至旁午復發於時瘴霧
彌野山川咸不可辨旁午猶無日光吳君設桑寄生酒
邀余與吳子酌之云敵瘴氣復出鴈蕩山茶烹以解酲
吴君雁蕩人也語中誇雁蕩之竒余笑曰若不覩此灕
江景乎夫灕江水波層絡下舂石齒兩岸皆髙山峻谷

然吾儕身渡之不得遊抑不可一瞬目焉即若所談中
土竒遊不且重有感恬方覆澤哉不且重有感恬方覆
澤哉吳子遽障余喙曰子又酒發矣俄而忩縫稍豁因
捲簾矚兩岸山迺有獰惡獠人數百羣挾戈㦸伺險灘
上余輩幸舟順流其遡而上者篙稍緩輒被逗留鹽米
吳君蓋坐而目撃之與余輩咨嗟良久因憶田少參汝
成藤峽府江議謂𠞰藤峽寇宜速𠞰府江宜緩又有疑
𠞰撫二議誰適從者余覽覩其概大都江峽勢相連繹

未應異治諸獠志索鹽米非有逺圖彼中洞丁招主徃
徃釁狀相通今昭平建設王巡司亦畧扼其咽吭謂宜
聴諸土官報効兵自齎糗餉𠞰逐苟得尺寸地即以立
其支子為巡司官仍於要害處隨在設巡司令通峒丁
鹽米禁其侵暴久而化誘諸獠為良民因可潛消土官
諸子弟相讎殺事或亦一籌策耳日晡泊大龍灘十日
晨發午抵昭平復逾馬難唐釣上曲下曲石龍諸灘至
上洋堡泊十一日發上洋堡逾上洋下洋蜆殻龍口月

口爛板諸灘自出灕江諸灘俱險而馬難尤甚水當灘
處湍洶若飛矢石尖尖錯兀其底遡流者篙竟日難上
順流尤虞觸石灘旁復多滙深潭其上嵐氣重遮鼻中
聞之至不可忍四野箐篁邃蔽鳥棲絶少時有二三水
鳶墮而前昔人所稱仰視飛鳶跕跕墮水中蓋實景也
柳詩千山鳥飛絶萬徑人蹤滅又添嵐瀧徭三苦云十
二日舟抵蒼梧漸覺岸有人迹間見一二小舟蕩槳而
過然猶數十百里無村煙江灘亦尚多險迴憶江左風

流不啻霄壤云爾日晡何郭兩郡守置酒馮大夫園中
邀余兩人話别二君余同年友方有事入覲夜泊蒼梧
明晨南發作行路難詞三十首

　　渡左江諸瀧記

　　九月十三日出蒼梧登閱白鶴觀暮泊羅洲灘十四日
渡藤縣萱洲縣産蚺蛇釀蛇酒隔江數里為洲洲有孤
村其氓採熬黄藤膏㸃火眼暮泊大灣自此入大藤峽
韓襄毅公征蠻時斷藤處也十五日渡白馬十二磯暮

泊白馬堡十六日渡黄婆五龍諸灘午扺平南復渡大
小黄岡諸灘暮泊牛石堡十七日渡銅鼓灘自出蒼梧
通海潮其瀧水多濁不類湘桂清流至是水分兩大支
一入左江一入右江云午抵潯州王㕘戎夏尹諸官入
訪談銅鼓之險暮泊前村十八日風泊十九日渡浪灘
吳子選日到横槎遽并力先刺船去暮泊石門自蒼梧
來鬱蒸不異盛暑至不可衣單衣而揺櫓人裸裎袒裼
猶汗流浹背至是忽雷聲震烈雨大作如注頓覺瘴氣

疎爽人至穿夾襖子云二十日雨泊二十一日渡大壬
灘時風雨猶颯颯不止秋氣蕭然江中悄無行船岸多
叢蒿其路通諸蠻洞雖逆流不可挽纜惟以篙櫓施中
流焉暮泊石龍岡猿聲清淒孤舟雨夜不能不攪離人
臆也二十二日渡貴縣馬騮諸灘暮泊六村埠二十三
日渡大急水小急水四層諸灘舟子云其地多剽寇暮
泊鄉江二十四日渡大銅鼓馬槽烏蠻龍門泥壁諸灘
而烏蠻尤險灘流駛處噴如匹練中突巉巖亂石作澎

湃旋舞狀迤邐幾三十里是日風順舟子猶弩力撐鐡
頭篙雖隂霧中至汗透其衣自辰至申始克達云灘上
有漢伏波將軍廟舟過者必謹謁祀余作詩弔之其云
志託風雲堪躍馬身依日月尚還珠蓋難其遭也於時
鷓鴣倒掛諸異鳥啼聲徹耳老榕蟠腫祠畔令人益増
悲歌感慨之思焉二十五日渡黄泥苦竹諸灘因憶鄉
人贈行詩云落日𤣥猿啼苦竹秋風黄葉下烏蠻實境
語也午抵横州晤吳子相與話横槎風景因入訪其旅

舍署州陳節推君攜酒過飲暮泊横江二十六日天始
霽辰發横江渡上下三十里灘暮泊蕭李埠二十七日
渡磨麪諸灘野泊二十八日發數里抵火燄有雷埠磯
風勁甚不可渡遂泊二十九日風泊三十日晦晨發渡
老鼠洞諸灘泊十月一日朔渡永淳其令朱君挾鄭博
士追送自此而上水稍平二日風泊三日渡伶俐水入
宣化界起視其境殊荒落多出異竹木數十種至桄榔
木本類竹尤竒野有胡蔓悶陀羅草能毒人村墟市果

菜及擔負行者皆婦人蓋其俗如此四日泊長沙五日
渡黄范午抵南寧余便登其青秀山兵憲程君郡邑長
帥廖吳諸君咸勞余於郊越九日始入戍舍迺於是輟
瀧游而棲遲逆旅焉

　　青秀山記

　　粤西竒山水大都在桂柳諸境而邕潯罕著稱焉意其
湮没瘴徼諸民人茂樸不好遊無從搜剔荒穢即有竒
安所得覽覩若邕之青羅二秀雖已昭昭人耳目然羅

山峙僻村無甚竒青山即跨鬱江可常游其中石泉清
甘絶頂洞朗朗如天窟悉皆翳棘莽礙敧徑石又亂出
障其竅即邕老人不一步而知矧諸寓紳忽漫游余得
淹䘏兹山數出探諸勝絶處稍稍為棲息計迺亦居久
之始得石泉於叢草中遂剪其蔽為石龍口盛之以便
汲吸又久之因挈友人避暑山巔箕嘯連日夕始從絶
頂上望見巖際有數隙相視罅中塞土意其為古洞遂
掘而得天窟焉以余得之艱於是邦侯鄉大夫各各為

余結構其上亭榭臺池宛成勝境余既屢從諸人士游
賞不能徧憶記爰記其山中景各為命名以須後來人
記曰青秀山故當郡右去郭可十里髙不下數十百丈
有上中下三層廣袤幾數里厥背負隂厥面迎陽厥隂
介陸厥陽臨江客游舟而馬者良便云山勢自東南來
連亘西北迤若蛟蟠矯若鳳翔一名鳳頭山其左有蛟
潭今聚大魚噴潭水有聲離潭里許為山麓游者從中
而上有石級歴級數仭一門累石而成是曰石門門之

上有大巖里父老縁而屋焉屋凢三楹四面皆石楹可
容數十人巖氣從屋中騰騰上命之曰煙崖石屋屋右
道狹而峻有石壁濛煙蘿俯眺鬱江殊清曠是為滄嶼
蓬瀛壁傍循級而登有巖層而窟者連絡如兩斗命之
曰雙斗巖其頂平疇一幅葢鋪出二里許云屋左道甚
坦厥石削如屏者稍聳峻道上行可三十步有泉從石
中出清若水晶甘若露凝泠泠然晝夜注不舍村民汲
以烹炊視汲鬱江水便數倍游客尤藉之解酲濟暍渴

云即余所尋得盛石龍口者也嵗辛酉夏郡守郭君守
貳張君以余故為亭其上余以原泉混混可喻學有本
命之曰混混亭未幾分巡兵憲徐君行部至境謂余雅
好斯泉鐫泉畔石曰董泉遂更名亭為董泉亭刻詩其
上余益得專泉亭之幽勝云亭下有臺臺外有池種蓮
是曰青蓮池出亭縁土級而登厥道亦坦又可頫視諸
空濶處余因自築臺一區命之曰白雲臺而徐君復檄
郡守方君輩於臺上搆室三楹命之為白雲精舍鐫其

左髙石曰青山白雲右曰海天一覽余復於精舍中題
榜子云天空海濶中原界雲白山青萬里心寄思也巡
君因為白雲精舍記碑之舍中而守君青山記復以兹
山歸重余余殆莫能當焉舍左有片石如劃為余試劒
石其孤聳可眺鬱江者名釣石從兩石中道上爰達平
疇平疇者謂山平衍若田疇然蓋積石中獨包曠土亦
一竒也疇上塊石疊出中夾青松數百株旁插蒼梧花
覆之方池爰有村民數家巢其腋宛若仙家左卧仙人

沖退石仰控履迹俗呼為仙人履其方而蹲者介莓苔
間題曰松風水月循疇而登有古佛寺寺鐫元人碑記
厥名青山寺文蘚剝不可讀寺石有巖甚竒命之曰遲
仙巖巖上石乳滴成池是曰天池蓋泉脈也巖頂有洞
曰天窟洞有門曰𤣥𤣥門即余鑿塞土命名縁門側足
而上有石壁一片厥形平厥色赤命之曰天南赤壁壁
鋪平臺寺出其下爰臨而眺其面五象峰朝焉天覆如
葢江環如帶余每坐而心賞其中郡因為作小亭通四

面余復名之曰浩浩亭葢援浩浩其天之義庸戴明時
浩蕩恩云而巡君更題其洞為洞虚刻詩扁亭上亭之
下有小巖峙其左是曰卷石嵓嵓左復有坦途行人繞
出其背即所謂負隂介陸者也其東沿途而上大塊聳
然遥挾岡脊有古石佛在焉是為山額蓋赤壁為鼻寺
為頂平疇為大腹而原泉斗巖夾其雙腰鬱江圍其四
面厥脈連如貫珠然以故山不髙而秀水不深而清較
視西北之險峭為善云舊名青秀山今仍其本象廓然

子曰余記青秀山之竒蓋不敢以余譴辱山靈焉雖然
余得澹澹然游兹山假之逍遥戍鞅即兹山不應舍我
作主人矣謂余記之為宜嘉靖甲子春正月上元日記

　　遊南山記

　　余夙聞貴邑南山之竒初入戍渡貴雨不克游庚申送
家君出渡行遽不克游還而再渡王少府預設酒招遊
有主人矣迺余心緒愴然又不克游及是始獲與陸山
人同徃游云既渡江登岸輿行可六七里望見野疇上

有青嶂數撮至則其撮髙者有窟如大甕窟中有竅如
門入而景象軒敞約可列坐數十人亦竒巖洞也嵓上
鏤佛象俗子更覆屋椽焉其左復有一竅空透石傍鐫
流雲洞三大字洞之絶頂又復有洞甚竒天窓晶晶然
石乳初零棧壁如劃較視横槎空洞巖差小其層邃複
折畧相似因口占一詩而還復與陸山人箕坐江邊老
木上木中空穴宛肖巖狀遂名之為木巖余顧陸山人
曰假令蜂蟻攢游其中寧不類吾輩游南山誇竒乎相

顧一噱登舟北發

　　雷埠石壁記

　　雷埠磯在永淳之南去火燄可里許厥石聳突成山廣
袤數十丈㦸而森森者龜背者駝而負者鳳舞而豹蹲
者環旋其左右兩崖相對夾之湍流厥壁峻立如巨障
復突一尖者於江心互其崖石宛成二門粤自横槎而
上諸瀧惟此為險諸瀧之石惟此壁為勝余初入戍渡
此方搜竒時未暇搜及也至是挾友朋出遊既得之喜

甚爰告歐陽巡道鐫石巔而歐陽君欲鐫余名余笑謂
名石不名余乃相與假重王陽明子鐫之云董子云余
記雷埠石壁良怪物有遇不遇焉夫斯石壁者余即不
出游雖經一再渡之猶畧而過矧諸未得渡者與然則
竒巖石之泯泯荒僻者又可知已雖然石無竒不竒人
竒之即竒茍不竒之亦不竒夫石塊然無問竒不竒其
又奚假余輩名哉

　　衆妙巖記


　　永淳縣之北幾三十里有村曰滕村去江幾三里村突
衆山環而拱其一有二尖石插左耳各聳了髻宛若仙
人厥山面乾而背坤中開大竅朗然一室室髙二丈許
縱之深於横寛可坐百數十人是為廣莫室室中有石
仰而若吸厥狀類蟾蜍名之曰玊蟾其蹲而坐者曰獅
子坐背石削如屏曰石屏石尖而懸厥文若裳曰石裳
室之左有隘竅游者燃炬而入行數步寢廣有門訇然
夾以石柱名之曰一天門中有石臺平而邃若龕是曰

石龕其上有石鸚鵡循龕而行後有一門門之竒逾初
門名之曰二天門入而厥道彌寛有石踞且昂其首其
上有月形俗呼為犀牛眺月背有二石室一室有竅通
天名之曰天窓循室而左後有門門之竒尤逾二門名
之曰三天門其右有窟徑而長游蹤率置不入爰入三
天門門列三石室厥道彌寛且平轉履石級縁之方臺
不斵而坦厥石立者斜倚者卧者垂耳者肩而摩若負
持者曲肱者背而坐者䝉衣者妍者舞者肖衆形者鏤

文者空而鳴者錯而森其中也是為衆妙洞天於時逾
一小橋橋濛煙苔側足而渡下有清淵泠然注不舍石
頂有大佛神工斧出宛成貌象厥乳滴而成柱名之曰
佛柱有閣曰佛閣循淵而入其左有窟甚長右一窟有
響石厥聲鏗然俗呼為銅鼓隔淵有石合而中開削成
龍象俗呼為卧龍石其傍有窟不可渡沿厥故道出二
天門左有徑窟可達廣莫室嵗壬戌春廓然子從三仙
客游兹嵓也仙客者謂𤣥之又𤣥衆妙之門於時括而

名之曰衆妙巖

　　游貴縣南山記　　　　　　　張佳𦙍

　　山川以經緯乎兩儀而呈形乎日月之所照臨所謂靈
境仙都尤多顯於彌邈幽荒之域載在山經竹書可覩
巳後世好遊之士凢勝概之在中原者窮備舟輿橇&KR1964;
杖屐之物卷石勺水一草一木原本命辭疊賦累吟甚
至流連光景放形自廢狂呼無賴與振發清言為風流
之宗如晉王謝諸人是也若乃五嶺之表古所謂㝠域

絶徼人迹不到爰有髙曠之徒如唐柳宋二蘇者以屏
斥憤鬱之抱寄情於巖壑煙雲之間遺迹片言輝輝瘴
嶺而有餘光豈非大荒之外賢者之迹為難乎貴故嶺
外小邑有嵓洞在邑南五里許余行部邕横返棹豚鬱
之水見江上數峰削起如畫心樂之時方與㕘戎亦君
慎菴議略山峒事狀常思臨髙以得地形亦君要余游
其洞而觴焉仰視垂乳萬狀竒瑰好事者作浮圖像於
中傍多石竇游者僂躬列炬宛轉捫蘿而后造其絶頂

嶺有石室方丈爽塏空明指顧四際北盡柳桂南盡雷
亷東盡潯梧西盡駱越近則龍山五山賓宣鬱白棊布
雙舄之下余舉觴屬亦君曰兹景肇自開闢而竒紀所
不收古昔棲遁之賢曾未嘗辱洞中之一盼寧非文教
之未同耶皇明華夷統一百粤號稱善地凢山川明麗
之區皆足以供眺嘯而堪吏者之隠余與君挾策振衣
慨然想先臣之風烈而思圖所未備以貽斯土不窮之
樂其道在問罪兩山之桀落因而和輯其順然後擇他

部酋以君長之并徙衛所屯伍其地而折制其萌又裂
合靈二邑之土城邑九懐以宣明刑政禮樂之教庶幾
翰翼二廣山川無恙乎亦君曰某職甲兵公職錢榖戮
力搆㑹鮮不濟矣兹游也其山川之遇哉余曰山川有
真樂人不得取之以為有非阨於時則辱於志也王謝
柳蘇翩翩有雄俊之風不知永嘉之際神州陸沈而元
和紹聖之三子不能安於朝廷之上故肆為極樂之迹
者正以洩其至悲之心爾余與君仕於熈明之朝可謂

遭時而不辱其志使足迹之所窮初無放廢憤鬱之思
信乎山水之樂盡為吾有視諸賢之遇抑又過之矣乃
相與酣暢和適返於蒼壁之野亦君磨崖而邑博黄章
來請記因書以歸之亦君名孔昭馴象衛人時為左參
將云

　　遊水月巖記　　　　　　　　張一清

　　鬱林東南行二十里有所謂水月巖云東距勾漏洞三
十里骨脈聨絡斷續嶔崎至水月則石更瘦峰越巉削

虚其中而為巖門西北首清澗瀠洄曲折遶其外渡野
橋抵巖虚明爽豁中髙類蓬壺鍾乳琅玕倒懸錯列其
下可坐數百人澗水迂其中蕩漾奔激微有聲澗之中
巨石蹲踞矻為砥柱由巖石轉遵澗行為隂洞日月袐
而龍虎藏遊必列炬跨木渡澗數十步水石益竒削為
玊蓮伸為仙掌渦而為盤立而為柱飛翔變怪流泉鬱
紆蒼壁之下有銅鼓石撃之能作雌雄聲澗之東有石
竇水半坎把火下照紫鱗巨細洋洋悠悠不避人再攀

援而上數十步婉轉曲折則出於巖左矣山之麓有田
幾坵環列數峰所缺一草亭耳復西南行有峰拔地起
草木森蓊是為天馬洞云洞視水月差小其中佳勝畧
與水月埒外無障蔽有兩石昻首而對峙若上馬木木
之前地平若泥沙視之皆石也有馬蹄迹莫記數迹入
二三寸許洞最幽邃灣環旋轉出入共一門復行西度
兩峰則為鈞天洞焉洞頗髙門在山之半其下多峻石
亷利不堪步履須捫蘿傴僂然後至門之内有竒石卓

立若樹塞遶石行數步瀦水為潭斷焉潭夏盈冬涸度
潭迺為鈞天洞云洞分上下二界下界臨潭水有石垂
垂下叩之鏗然若金韻最悠有石磬戛之裒然若玊地
中虚撞之皇皇若革越石而登上界尤軒豁天光透明
廣可坐百人下撃衆音鼓鐘迭奏金玉相宣飄飄乎真
坐九霄而聴鈞天之韶濩謂之寰中絶景非邪復行而
南折而北東二里小峰磊落竒石鑽矗擁為胡椅内巉
峭壁立不可登躡右有巨石石中分為小門僅通人行

從門入是為栖霞菴云菴之背有草亭曰太虚亭亭之
左有小洞二曰隠真曰天谷菴之前滙泉為潭曰浴日
潭左有天井泉味甘冽嗽之泠然由石門而左去山頗
逺煙雲蔽虧林木菁葱是為得一書院舊址焉予從菴
中出有老父焉蓑衣箬笠揖予言曰君胡為乎來耶君
胡為乎來耶予祖宗耕食兹土不知年代矣耳不聞車
馬聲月白風清𤣥鶴鳴而白猿嘯君胡為乎來耶予追
憶為童子時喜吹笛聲中律吕幽鳥應節松風逓響意

甚適今老矣時時披蓑衣卧白雲中遍索諸嵓洞為樂
此非塵凢界也今屬子矣然君所遊僅得兹山之一二
耳其餘䕃薜而封苔蘚者尤多也能從父老遊當授子
以青竹杖言罷而去予心異之姑識其言以為野遊記

　　遊龍隠巖　　　　　　　　　胡　直

　　陽月之五日余先出東江門蕩小艇絶江抵東岸其友
黄子劉子從之過花橋橋側巨石拔地數丈有樹相摟
結倒影漾波余却觀裴囘循橋南山轉行又有石竪山

角若卓杖愈南從怡雲亭址先入後洞至則二君已軒
軒翔且歌矣洞面西俯江瞰城然不見城獨見羣山之
巔雖隆冬翠冉冉飛几案間矣濶可坐二三千指髙不
下數丈上懸若幢葢後壁稍左有宋磨刻二其一即蔡
京所書元祐黨籍首司馬光吕公著蘇軾劉安世諸君
子凢三百餘人其一為寧宗書字頗遒勁二君酌而弔
宋之君臣曰彼京者憑天子命謂足以貶斯人百世矣
不知反褒且逺也自今觀之則孰褒孰貶孰榮孰辱余

曰天下有道則是非在上在當時天下無道則是非在
下在後世相與歎且笑出洞石多牆立磨刻宋方信儒
三大字頗偉又有記儂智髙事折而東即龍隠處初入
稍狹中乃穹朗上有龍迹夭矯長數十丈鱗鬛宛然疑
龍從上躍出印石成文古稱龍拏石如泥其或然與穿
嵓而出即灕江支流下探不測春夏水瀰巖非舟不通
今水落舟止停石下予與二君登舟酌酒放歌二君曰
巖藏司馬諸君子名所謂龍隠非耶余曰龍神物非隠

非不隠非顯非不顯故曰與時偕行龍何心為乃為歌
曰山之谾兮維龍之宫兮與道沖兮山之闢兮維龍之
隲兮與道適兮歌未闋遂鼓枻去而東

　　遊隱山六洞記

　　余既游龍隠則詫於其友合溪子合溪奮曰子不聞有
形游有神游茍知神游則天之寥地之𢎞日月山川之
羅列與夫草木禽鳥羣物之糾紛何遇非游奚必龍隠
余曰富哉子言然孔子蓋嘗登泰岱觀吕梁樂山樂水

咸有天游存焉苐貴勿溺耳故遊而溺者非非游而溺
者亦非奚必不遊於是至前之日合溪子命觴邀游於
隠山之六洞隠山者唐李渤吳武陵咸有稱述亦名山
也是晨西出麗澤門里許至山下小亭憲長桂君都閫
錢君咸來乃先尋南華洞洞水浮碧可鑑西轉北牖洞
歴夕陽洞愈西至嘉蓮洞或云石似蓮又云昔有水産
蓮折北躋一石廣長如牀轉至白雀洞末乃穿谽谺入
小門至老君巖即朝陽洞也東對獨秀山上鑱石成老

君像左右垂石彷彿鶴鹿咸天造因共酌賞之愈北萬
石巉㠑遂南步而酌於亭良久復南走里許登披雲閣
閣據叢石之心延攬益遥或曰是閣當春花秋月彌佳
閣内一石立如樹與羣樹混從後北轉為石藪益參嵯
狀如蓮瓣如敗蕉葉又縱觀四面之山皆石也於是相
攜下山穿紅葉林而返

　　遊七星巖記

　　是山亦純石巒凢七而巖竅其腹余以孟秋遨其上巖

竒之而未知下巖之竒之難狀也上巖始入有真武閣
囘觀灕水西北屈曲入人抱左顧羣峰旖旎雲攢把炬
穿後穴抵巖寛可羅百座上湧濤文勢澎湃左右石柱
凢三北則哆張而天入焉出口轉到下巖門外覩棲霞
洞字遂返輒謂竒止此耳久之聞都督俞公談下嵓之
勝時維仲冬方伯萬公亷憲桂公暨予三人乃敦俞公
偕游於是盛張烈燄令道士前導下歴數十級旋就軒
曠迸出平臺危數十丈上坐老君像下鑱仙李洞字傍

有石鯉躍濤文中再進一色若白浪飛撞虬螭百千駕
濤奔角力不可弛上有石乳倒垂者三滲泉滴下之三
柱若相吻然又進則交撐疊闗漸束就狹道士告曰此
地中天界也是為一天門入門有仙龍潭石欄䕶之已
而歴第二門中立石柱從傍登降入三門愈益寥濶石
垂乳數十丈者不可勝數變幻詭絶縱横萬貌不啻闢
秦宫漢苑飛閣叢臺複道井幹璇閨珠箔駢列錯映雜
遝蔽虧抑亦啓甲乙之藏發牛渚之怪馳長揚之異獸

森縣圃之若木覩者目眩神颺應接失次道士搪然指
曰是為毬為㦸為牀為架為獅為駝為網為氈為缾為
燭為將軍為諸佛為須彌普陀為百果又云穴通九疑
名言固多然實巧畫不能設色瑰詞不能傳神不知孰
生化孰經營至是也旁有大壑澄泓不測或曰羣龍家
焉愈南窈窔偃崎傴僂行數十步又復泓衍其竒視前
未肯下又數百步為曽公嵓約共里許覩天日矣度石
橋始出洞休慶林觀咸若超然自世外歸引觴各舉其

奇不能悉胡子曰巖竒獨珍閟固隠不一暴其倪雖予
亦甞少之豈誠所謂深藏若虚者耶雖然使非能真際
其奥者縱獲聞予言尤不能悉也

　　游還珠洞記

　　還珠洞即伏波山前麓濱江穹起谺張中垂二石瑩潔
如磨一不及地線許志稱有紫白二蛟相向弗之類也
左右石轉相通如夾道後有數穴相傳昔有漁父從穴
深入覩物如犬熟寐旁有一珠拾歸或謂曰此龍珠也

恐觸其怒戒令還之故名又云名由馬伏波載薏苡經
此誤謂珠也皆不可知洞中獨宋刻最多其下皆平石
懸水上若與波下上予欲延矚久矣適余友少微邊子
從西蜀至因送之鎮邀共覽焉邊子謂蜀山雖崇峻選
洞遜西粤矣同遊即萬桂二公錢將軍暨予凢五人

　　迎仙洞記　　　　　　　　　羅黄裳

　　萬厯四年夏五月端午余謁督府於蒼梧且計事事竣
泝流還平樂道經昭平㑹府江雨下如注瀨湍急舟人

有難色余索民間竹輿舁從陸路歴里埠蓬相桃嶺石
面諸峻坂盡四日將達平樂郭東十五里有峰峭厲獨
峙約髙廣千餘尺中扄嵓洞儼若天造石屋呼田叟問
之曰此名珍珠嵓昔有異人棲住煉丹丹成羽化而去
余異之修磴援蘿入憩洞中盤桓瞻盼錦石繽紛交錯
如垂珞如綴玊如累茵如伏獅馴象詭狀百出中復有
石徑縈紆虬轉躡之若上通洞天石牀石臼丹竈具在
杳與塵世隔絶余因命石工乗天作之勝聊除榛莽加

甃砌未幾㑹余覲有行厥工未竟越明年夏六月余復
視郡覩八屯妖氣屏息四方底寧乃更遣千戸朱濓鳩
工繕治之不越月洞前渠道成洞口亭軒成洞心石砌
成遂命僧結廬守之余每政暇偕郡貳林君郡倅程君
司理陳君徃遊洞中舉匏樽相對盡歡忘形物表縹緲
此身若跨青雲振羽衣於蓬瀛山島間矣特扁其洞為
迎仙云

　　潯州白石山記　　　　　　　龍國祿


　　潯之南妙有之運崛而為石石之髙不知其幾千尺也
刺峰為兩翠黛霏微插青天吐白雲歴歴亭亭若削若
滌於是騷人托跡衲子談空吏隠探竒墨卿弔詭而霓
裳仙子時亦蕭颯至焉窈㝠莫之覩也道籙者志怪者
也籙之言曰洞天二十一通勾漏洞葛洪脩煉其上丹
竈存焉倘所謂仙窟是耶非耶余自虚無盼望肘怒欲
飛已乃騖雄風度丘墟冽澗薦巵林巒驂乗長松拂葢
怪石朋迎上嶇&KR0706;達洞門古木蕭槮竒花㸃綴空明寂

歴雲氣沾衣寺軒然堊漫然棟宇焕然坊第矗然皆新
搆也奕奕皇皇窅窅㸌㸌中肖三寳大佛金碧熒煌余
既肅㕘乃始步兩廊揖山僧稍憩禪房上奉三四木主
眎之則鄉先達户曹甘公㕘藩李公郡丞陸公暨若子
庠彦月軒公大都捐貲力理嵁嵓故祀之云余畢致禮
山僧進茗啜余嗽飛泉讀殘碑覓異覽𤣥旁觀鐵樹一
本傳云六十年始花即諺稱丁卯云余怪之曰六十年
一花見者幾何山僧顧笑逍遥行數步為世尊祠莊潔

如前亦新搆祠後為絶壁蒼翠䝉翳古字斷續雄眸讀
葢宋洪熈中德進上人所為祝聖夀作也以故揭其寺
曰夀聖余讀且嘆曰嗟乎嗟乎浩刼逓遷懸崖如昨德
進已化嗣者伊誰山僧又笑惟時夕陽西照煙霧縈迴
迤北里許為清真嵓廣袤二丈中有三真像前搆一堂
稍巍峻側有泉如線澌流應聲洪鐘叩之而雨密聲已
輒緩或曰上有李仙嵓棊磴具在此靈水也或曰此勾
漏洞所通之窟余記道籙適印證欲起而翺翔其境顧

崦嵫戒昏而余乃始問傳燈舍羅筏譚空色暢無生踵
深深息也夜半栩栩然夢也若登閬風見所謂異人導
引云大覺疎鍾神清興逸遂與山僧履危石躡徑巷瞰
天一線逡巡梯竹行三里為白雲窩晴靄鬱蓊兩峰對
峙北轉而東蹊益峻左右代受踵二分垂在外為鵞頸
峰上有龍洞水潺潺也嵗旱致禱者挹是徃徃神應之
盤曲迤東猿鼯吟嘯古幹煩拏四望溟濛萬里一碧天
花亂落目幻心飛是為㑹仙嵓噫吁嚱危乎真仙窟哉

余因禮稚川問長生撫掌髙歌仰天嘆曰仙乎仙乎吾
將㑹汝汝㑹之乎頃之商飈揺颯白雲如葢恍然昨夢
導引其人豈葛翁來耶其事甚怪於是尋丹竈掇神芝
得萬年松萬年者乾之不朽漬之復生也滿志護持還
寺與山僧談吐納之方茹鍊之術因言火傳不盡喑醷
有涯身世因縁總屬苦空無嗇爾神日月青山子請筆
記可乎余惟嶙峋削銳旖旎都房瀑布吞虚刁調怒竅
山有至文余何庸記托迹希夷談空物化探竒布采弔

詭抽思玉藻瓊敷余何敢記無已為繹松樹之旨夫萬
古常新山松似之歴世創見寺樹同之是乃所以記也
新廟貌現莊嚴壯山靈成功果山僧逈軼德進之上而
余觀勝事跳層崖瞻望先達諸公直旦暮遇之矣是舉
也經始於萬厯庚辰訖工於癸未費金若干皆僧募之
衆捐之而陸生坦居多審勢相形與有力焉坦蓋月軒
公子捐資姓氏類得鐫石僧名善慧别號本空上人

　　瑞泉記　　　　　　　　　　張所望


　　粤之西瘴鄉也溪水多毒吏兹土者尤戒心於此余受
命備兵鬱林既至首詢其水之宜人者州守李君華父
進曰不腆下國越在遐鄙惟是南流之濱有紫泉焉可
當潢潦之獻幸無虞余乃稍稍心慰已循故事周視城
垣守向西指謂余其下即紫泉也然憑髙一望了無所
見余曰盍徃觀乎守唯唯遂命駕出西郭不里許至江
岸相去數十武得一盤石狀若蹲獸色清潤圓徑可二
丈許石有二穴中濆湧而上涓涓不絶流入於江所謂

南流江也挹而注之色瑩潔如玊氣温而味甘風韻絶
勝考舊志宋以前無聞淳熈間郡守黄齡名之曰濯纓
泉至嘉定中水忽湧紫色因更今名自是每紫水出州
人士獲儁必多驗之徃徃不爽故又稱瑞泉云土人取
以釀酒既清且旨亦謂之紫酒今作子誤也余生平好
游所遇佳山水多矣如兹泉者殆未易匹又泉穴多出
山間蓋山氣融液而成而此獨得之乎原出於石罅尤
為可異若廼易色徵瑞豫啓人文比諸河清斯可作輔

則又異之異者是不可以不紀因書以遺李守俾刻之
於石倘後世復有鴻漸試品之以為何如也

　　游水月巖記　　　　　　　　楊于陛

　　州東南二十里許曰水月巖未及巖半里大石踞道旁
狀若龍盤水經其腹出少折而東有山介其側天半懸
一小菴茅蓬傾圯僅四壁立上横古木漸就浥爛詢土
人云舊羽士嘗棲息此中今不可復識矣數武及巖山
勢嶔岑磈硊兀婁行&KR2361;髙幾插天卉木菁蔥陟其巔賓

主羅浮昆季勾漏蓋南條極隩區云水入洞口砰磅訇
礚穿洞而南折而東復折而北繞北以流更流而南以
滙於海今縣名北流舊縣名南流皆𨽻於州托始於此
耳洞口中峙石山以當門屏右有滴瀝若石芝然白晢
楚楚穹窿谽谺&KR2405;窊嵓&KR2056;南北延長東西竒袤中結大
宇蓋外平内深象渾天儀石乳交流有笋中立上撐如
柱余目而戲之曰微此柱洞其誰支坐久縱觀有伏地
以處作布袋和尚者有半空憑虚類菩提薩者直立倒

挂如飛如潛如人如馬如金如鼓是不一相或青或黄
或白或赤或碧或緑相不一色叩之而出金石聲即之
而苔蘿葑蘚巧匠之所不能鑄丹青之所不能寫洞之
庭堂也彌迤稍西深入可十餘丈轉幽轉邃底石稱是
水亦委輸洞之退室也徑經小石橋而南上數級入一
小穴狹隘僅可容身㝠不見天左右告余曰前此來游
者止於此不遽入穴以内神仙之居蛟龍之所窟穴非
凢人所敢近余咤而異之曰吾以神仙吾儕友蛟龍吾

豢畜其何畏而不徃同行者曰大夫體肥恐穴小未便
跼蹐耳余應之曰謂天蓋髙不敢不跼謂地蓋厚不敢
不蹐余之跼蹐也久矣其何虞而不徃廼命𨽻人把火
導引余就地作俯伏狀稍下更轉而西三兩武穴漸髙
頭漸起余仰視嘆曰此必玊皇上帝臨御之所同行者
曰何以知之余應之曰非至尊在上余何以方入而即
俯伏也迫視之竒幻萬端又一周天寳幢翩翩成行列
隊有若青衣童男女侍立者有若瓶花果核供奉者有

若執葢御馬而給使令者有若搴帷設幔碧宫紺殿白
堊丹漆之煌煌者洞之深突奥窔處也又折而西左白
石如獅子大右一石壁空同玲瓏其下皆石田塍畔分
明土人曰此仙田也稍髙埠有石牀土人曰此休牀也
田牀俱無恙神仙杳然豈部下神前知大夫來而避之
耶抑仙凢之隔不與我言兮是未可知也左右告余以
天晩循故道以出正日之方中匏樽相屬余徙倚長嘯
有是哉大冶鑪錘之巧乎道家稱三十六洞天羅浮共

第七羅浮鬱林皆古交趾地葛稚川求為勾漏令後居
羅浮北流有勾漏洞距此洞纔三十里地脈斷續起伏
如人身頭顱肚腹手足支榦連絡貫通環交廣諸山結
成朱明曜真天一塊世界則水月洞天即勾漏洞天勾
漏洞天即羅浮洞天此洞正三十六洞天之散布凝結
竒竒怪怪不可測識也如是夫土人復指某為栖霞菴
某為鈞天洞某為天馬洞景致差勝土人懼來遊之妨
農壘石塞之因塞以求通可乎余應之曰渾沌鑿機智

生可使由之不可使知之導民者因之而已其又何求
焉同遊者莞爾而笑同遊為誰州端鄭紹虞山人陳少
華也併記之

　　遊虞山記　　　　　　　　鄺　露

　　虞山帝祠秦松夾道若駕蒼龍乗雲螭南巡之狀其後
堯山蔽天而下其前灕江經之皇灣緯之其制度則外
朝内寢帝儀肅於明堂二妃正於端幃儼然南面而蒞
之其儀禮則主鬯冠衣劒佩三十有九助贊幘衣一十

有六籩豆瑚簋彛鬲洗罇鼎盉爵卣幡鼓絙瑟七十有
七廟後有洞鐫曰韶音石質純青深十三丈有竒其傍
蹲龍走虺狀若笙匏塤䶵者無算洞後見招隠山魚泛
鳥瀾若握鏡之望方壺也外有鉅石西臨皇灣上左折
為南薰亭舁山枕灕諸勝攬擷其碑晉有庾闡之叙後
魏有温子升之碑唐有張曲江之文宋延清之詩觀文
之𨽻李陽氷之篆宋則朱紫陽之碑桂山文獻兹焉特
盛出門薫風徐來舞於松柏之下石竅土囊和若鈞天

不知身在何世也

　　陽塘記

　　漩桂皆山漩桂皆水也灕江陽江彈丸西湖白竹躔城
郭市日域姑未暇論即城中揭帝梓童華景西清色色
入品惟陽塘最勝陽塘東西横貫中束以橋東曰杉湖
西曰蓮蕩征蠻幕府鎮守舊司南北相望演漾各數百
畝臨水人家粉牆朱榭相錯如繡茂林缺處隠見旌旗
西枕城闉陽水入焉余先一日憶吾家花田遊舸有詩

云芙蓉葉爛不還鄉五月𤣥巖尚怯霜夢入花田看越
女手擎丹茘倚斜陽及遊陽塘風開翠扇水泛紅衣杜
若芳洲不減花田珠海紅蕖白芷不減丹茘素馨紈綺
王孫不減三城狹少詞郎佳句不減水部風流金谷佳
人不減海邊素女至如玉山紫黛金削芙蓉倒蘸氷壺
天光上下則吾家之所無也昔人謂楚南山川造化以
慰夫賢而辱於此者余雖非其人而所慰倍多於人觀
其所慰而天地之情見矣


　　游桂林招隠山小記

　　自西湖至招隠山二里山光水碧石門劒立矍然若神
物持之西折北牖洞綺窓串玊下則嵓水潑墨巨魚金
鬛朱鬐北臂有穴如門出門為金龜潭潭盡芰荷外為
䝉溪横五里徑二百步今皆灌為田矣東南轉嶺石林
夾聲至朝陽洞洞口直下二十步有水旁浸潭側南望
玊乳如飛燕擁雪南陟飛梯四十級有雙碧玉盤二乳
滴下聲如清漏又九級有白玊盤自然出水可飲十人

予寫張衡四愁其上還自石盤東北上十二級得石堂
乳穗并垂戛之錚錚哀玊自堂北出西入小峽得内洞
東有石室如畫頂上方井華蟲綺藻自洞南下仰矚東
崖小樓雙石人如舞閣妖姬搴楯窺客自樓閣斗下次
蛟渠渠跨石梁長三百步非列炬弗進南抵絶壁飛梯
九盤及水是為𤣥潭下有石閣綴以危檻景落潛囦羣
龍誩吸自石閣還上絶壁四十步得小洞僂行三十步
左右鍾乳朗然映人有穴通嘉蓮洞從洞出六十歩有

石室名白蝙蝠又北上得外洞壁下有石其面砥平有
白石琴薦可撫清絃東有便房節梲桁櫨凹樽曲几鬼
工之追琢也北七步臨西石門至夕陽洞深九丈許崖
北有道可以專車崖南有水可以鏡魚自南北崖下眺
南潛北潛二洞有連理松連理橘偃蓋柏玲瓏鐵榦連
卷怪石香臺梵刹皆從枝葉間出自西洞口去一矢得
南華洞西有石可容數榻東有清泉又一矢得白雀洞
洞口隘狹摩臍擦耳側身通人北上山頂盤曲五百步

硉兀竒聳靈石竒於東南松蘿萃於西北其水自嘉蓮
經白雀歴朝陽傍侵北牖出於南華而入於湖又一𣲖
自䝉溪源北牖之北出於北山南滙南華而入於湖其
六洞小篆皆唐李渤所書然兹山雖竒著勝在水宋人
灌之為田乾道張徽猷作斗門閘之作復西湖記嘉靖
中復灌為田噫負郭有田而豪傑無奮庸矣











　　粤西文載卷二十一

