







　　欽定四庫全書

　　粤西叢載卷十二

　　桂林府通判汪森編

　　僧惠能

　　惠能禪師唐武則天朝説法講經于永寜州南雙瑞嵓
永福知縣至永寜叩其行止答曰僧修于此不知花甲
但覺時寒時暑草木盛而後衰惟記入山之年乃某年
某月也縣官數其歳次已四十年矣武后徴召不赴後

往曹溪世稱六祖(通志)

　　白鹿禪師

　　白鹿禪師桂人姓張名元康襁褓已能合掌趺坐長祝
髮龍泉寺甞歸省親登陽龍山頂樂之自號陽龍野人
延和間住京兆大興寺開元初明皇幸安國寺召利涉
法師修經時緇徒雲集敕内侍諭衆有明上乗者闡揚
無隠師前奏曰臣願演𤣥㫖命與利涉對問㫖意詳明
明皇嘉歎賜住持安國寺明年駕復幸時集沙門凡五

百人以外國所貢白鹿示之鹿到師前跪伏遂以鹿賜
之號白鹿大師開元末丐歸復居陽龍大興佛刹名其
寺曰白鹿(桂林府志)

　　全真

　　寂照大師俗姓周名全眞郴州人幼有神悟七嵗就外
傅授書命讀師問傅這是甚麽傅未即答師曰天以此
髙覆地以此厚載人以此成聖賢豈空空叫我讀來識
些之乎者也便了傅訝曰非常兒也年十六詣郴州城

北開元寺剃落受戒杖策至吳徑山㕘道欽禪師數載
得安樂法徑山稱曰有物先天地無形本寂寥能為萬
象主不逐四時凋吾知汝所到矣天寳戊子冬徑山奉
上召游京師師隨侍帝御朝元閣羽士有史華者希專
寵奏與釋氏角法華於東門觀架刀為梯登躡而上如
履磴道師亦於本寺庭樹間為梯較東門增髙百尺鋒
刃銛白如霜師跣足躍身上下若踏平地以至沐沸油
浴烈燄餐鐵嚼釘為戲了無難色羽流駭汗掩袂而走

帝大嘉悦尋還山拜辭徑山之羅浮國徑山曰子縁在
南荒試溯湘游師旋郴省母及里門鄰姥呼其乳名師
笑謝曰得道不歸程歸程覺有情江邉逢老嫗呼我舊
時名入見母殺鷄為黍食師師不忍却盡噉之母食其
一跖師食竟趨至江滸出腸洗之有獨足雞浮水面焉
郴人建刹香山留師師結靜室牛嶺下初周源山有怪
人網人而食師至其家其母請避無何怪人歸輒舉網
向師師以袈裟覆之怪人伏不能起哀求歸嚮師摩頂

長其喙怪人竟從為侍者師過衡山雁峰寺寺僧不容
止宿師曰既不止宿可借行僮衆嗤之曰行僮難覓要
泥塑金剛吾當奉送師曰不難以手指其一偈曰摩尼
瓦礫混塵埃多眼何曾識得來昨日西方音信至彌陀
不在九蓮臺倐然金剛倒地一健僮荷簦從師而去衆
大訝追之及渡跪泣曰肉眼不識活佛願留回寺師曰
五百年後吾當歸雁峯爾至德元載至湘源得湘山筍
布臺因卓錫焉髙僧從者甚衆太和八年冬有詔沙汰

天下僧尼師已豫知之師一夕頂生肉髻鬚髪併長製
衣曰無量衣冠曰眞空冠入覆釜山結茅隠焉宣宗即
位有詔除苛禁復浮屠湘源之父老子弟苦旱三年矣
衆入覆釜迎師出山師擲錫東飛正行間甘㴻踵之連
雨三日四郊沾足居城西淨土院自此不易衣冠不剃
髭髮自號無量夀主人大中庚午夏韋宙守永州辦齋
供佛檄邑令促輿夫走迓師師云吾當自往豈可以方
外老人勞郵傳邪使返命途未及半師已至至則四門

各見其一守出郊迎惟見其一咸通八年丁亥二月十
日謂弟子曰無色界天請吾説法是夕坐化時年一百
六十有六越八日真相如生隨卜于笋布臺下建院迎
龕入焉又踰二七日夜頂放白毫相光十一道光中現
十有一佛如是者彌月湘人奔走崇奉有禱輒應咸通
庚寅劉相公瞻謫驩州乾符甲午召還駐節湘源望山
中紫雲廻翔光逺有耀詣院作禮蠲縑一笥助修浮圗
乾符丙申二月浮圗成奉師出龕歸塔藏之宋元祐三

年又建今塔成歴二百二十有四載開故塔奉安佛座
出其眞身色相如故遂以香泥塗飾顯坐殿塔之下元
符三年座生竒花靈草席地如繡州以事聞詔賜寂照
大師紹興五年賜塔曰妙明十四年加慈佑寂照妙應
普惠大師甞制法教十二部每部十二卷名曰無量經
五代間經兵火今存十二卷云初湘源城在院西七里
晉天福丁酉楚藩馬希範以法師諱全真又閲師利益
經云吾于應中見清湘毫光輪因是奏于朝徙城于縣

之東南陞縣為州命名曰全置清湘縣附郭(全州志湘山志)

　　信天大師

　　信天大師桂人姓胡名法夀始出家為頭陀無他能惟
飲油有施者雖巨鉢引滿無苦也俗呼為喫油道者語
黙不常衆莫之測時有中貴南使見而異之還奏僖宗
詔詣京師入見不肯削髮以為受之于親不忍去從之
忽云天下將有叛者起惟蜀可避再奏不納師乃自往
俄黄巢反僖宗西狩遂以為神從駕還京賜號鎮國屢

辭不受復賜信天大師(桂林府志)

　　道林

　　唐調露中桂州人薛甲甞供一僧法號道林道德甚髙
瞻敬尢切如是供給十有餘年忽一日辭去云貧道在
此撓瀆多年更無所酬今有舊經一函且寄宅中一周
年不回即可開展經歳餘開鎖見有金數千兩後賣一
半買地造菩提寺并建道林真身供養至今像儀見存
薛甲今見有孫禹賔在桂林效職(桂林風土記)


　　鹿虎二禪師

　　唐鹿虎二禪師寓居横之寳華山寺修行有道聚徒甚
衆一僧騎花虎一僧騎白鹿往來山間人常見之(南寜府志)

　　慈明禪師

　　慈明禪師姓李名楚圓全州平塘人神悟逈異祥符二
年出家受具攝衣㳺方遍㕘知識天禧間入洛中訪汾
陽昭禪師昭令造丈室一言契悟洞徹心源七年辭去
昭因謂曰子之法器吾已久知吾在首山親證三昧研

窮的要今付於汝汝善護持宜往南方大興吾教師受
囑已徑造筠州洞山寳禪師法席終日壁坐寳問達摩
九年意㫖如何師曰空腹空心翌日寳升座推為導首
内翰楊大年駙馬都尉李道勉皆與師為方外交後詔
師入内同觀渭川圖仁宗問能詩否師曰那箇崗頭一
撮山何年寫入畵圖間依稀似我湘源景只少虞妃涙
竹斑上悦賜紫衣號慈明大師(桂林府志)

　　乗廣


　　楊岐乗廣者容州人張氏子七嵗學書十三慕道至衡
陽依天柱入洛謁荷澤㑹契真乗由是南返中經楊岐
一見峯巒賞其竒秀謂可開築遂成道塲踰嶺以北涉
湘而南法侣望山如趨鷲嶺(通志)

　　僧契嵩

　　眀敎契嵩禪師字仲靈藤州鐔津李氏子也七嵗出家
既受具甞戴觀音像誦其名號一日千萬聲經傳雜書
靡不博究得法洞山聰公明道間從豫章西山歐陽氏

昉借其家藏之書讀于奉聖院遂以佛五戒十善通儒
之五常著為原教篇是時歐陽文忠公慕韓昌黎排佛
旴江李泰伯亦其流嵩乃携所業三謁泰伯以儒釋脗
合且抗其説李愛其文之髙理之勝因致書譽嵩於歐
陽既而居杭之靈隠撰正宗記定祖圖齎往京師經開
封府投狀府尹王公素仲儀以劄子進之曰臣今有杭
州靈隠寺僧契嵩經臣陳狀稱禪門傳法祖宗未甚分
明教門淺學各執傳記古今多有爭競故討論大藏備

得禪門祖宗本末因刪繁撮要撰成傳法正宗記一十
二卷并畫祖圖一面以正傳記謬誤兼著輔教篇印本
一部三卷上陛下書一封並不干求恩澤乞臣繳進臣
於釋教粗曾留心觀其筆削註述故非臆論頗亦精緻
陛下萬幾之暇深得法樂願賜聖覽如有可采乞降中
書看詳特與編入大藏目録取進止仁廟覽其書可其
奏勅送中書丞相韓魏公參政歐陽文忠公相與觀歎
探經考證既無訛謬于是朝廷旌以明教大師賜書入

藏中書劄子有曰權知開封府王素奏杭州靈隠寺僧
契嵩撰成傳法正宗記并輔教編三卷宜令傳法院於
藏經収附傳法院准此由是名振海内已而東還屬蔡
公襄為守延置佛日山居數年退老于靈隠永安精舍
熈寜五年示寂𦵏於永安之左(僧念常佛祖通載)

　　吾友契嵩師熙寜四年没于餘杭靈隠山翠微堂入𦵏
訖不壞耆五物睛舌鼻及耳毫數珠時恐厚誣以烈火
重鍜鍜之愈堅嵩之文僅㕘韓栁間治平中以所著書

曰輔教編㩦詣闕下大學者若今首揆王相歐陽諸巨
公皆低簪以禮焉王仲儀公素為京尹特上殿以其編
進呈許附教藏賜號明教大師嵩童體完潔至死無犯
火訖根器不壞此節可髙天下之士余昔怪其累夕講
談音若清磬未甞少嗄乃終方得其驗嵩字仲靈藤州
人詩類老杜楊公濟蟠收全集公濟深伏其才答嵩詩
有千年猶可照吳邦之句(僧文瑩湘山野録)

　　僧行瑛


　　開先行瑛桂州永福人毛氏子受業本州之菩提寺長
即出㳺至吉州隆慶院謁慶閒多所開悟次㕘照覺頓
息諸疑出世廬山之開先瑛材器廣大果於立事任人
役物如轉石於千仞之溪無不如意有照覺遺風在開
先幾二十年初苦痰癖屢求去未得卧病者三年一旦
起將梵刹鼎新之九年乃成見者駭歎黄太史魯直甞
戲謂瑛為如來藏中之説客菩提場中之逰俠云(永福志)

　　僧洪


　　洪禪師宋時人少持齋好誦諸釋家言每焚香讀經善
念修持寓崇善寺中結廬以居正體危坐如泥塑人竟
日不飲食鄉有好善者每以衣糧助之夀九十尸解而
去(南寜府志)

　　超信

　　定慧超信者桂州人性敏悟師事琅琊覺説法於蘇州
之定慧院為覺嫡嗣(通志)

　　法演


　　法演桂州人志慕眞乗久無所得一聞黄龍慧南風旨
𤣥峻演曰眞吾師也遂去事南因紹其法後以大衆推
主蘄州四祖山法席(通志)

　　僧奉忠

　　冷齋夜話云章子厚謫海康過貴州南山寺寺有老僧
名奉忠蜀人也自眉山來欲渡海見東坡不及因病于
此寺子厚宿山中邀與飲忠忻然從之又以蒸蛇勸食
之忠舉筯噉之無所疑子厚笑曰奉佛戒乃食蒸蛇何

哉忠曰相公愛人以徳何必見誚已而倚檻看層雲子
厚曰夏雲多竒峰真善比類忠曰曾記夏雲詩甚竒子
厚使誦之忠曰如峰如火復如綿飛過微陰落檻前大
地生靈乾欲死不成霖雨漫遮天(胡仔漁隠叢話)

　　佛日禪師

　　佛日禪師來賔縣金華峰第一代祖有戒行宋紹興中
於獅子山文殊菴端坐而逝留偈云落落拓拓上無把
捉出没太虚無繫無縛鐵馬倒地誰人摸索(一統志)


　　善資禪師

　　善資禪師桂人住寜夀寺上堂有僧問如何是廣南境
云地連南嶽千峰秀水接西川一𣲖清如何是境中人
云腰間曾墜石境上本無塵問上宗乗事若何云一棒
一痕分痛癢獨許泥牛木馬知又問如何是祖師西來
意師以手反覆示之僧云不㑹師云若喻此如鴉啄鐵
牛無下口處(桂林府志)

　　善慶


　　僧善慶宋時清凉寺僧也勤戒行得悟常游富川大小
洞天卒不見人以為羽化云(通志)

　　僧景淳

　　僧景淳桂人工詩規模淵源出于與可元豐初居豫章
乾明寺終日閉門不置侍者聞鄰寺齋鐘即造焉諸刹
皆敬愛之或陰雨為送食二十年如一日淳詩意艱深
不可遽解如夜色中旬後虚堂第幾更隔溪猿不叫當
檻月初生又後夜客來稀幽齋獨掩扉月中無傍立草

際一螢飛之類是也(桂林府志)

　　紫衣禪師

　　能仁者宋賜號曰紫衣禪師初悟道居勝全山後因建
能仁寺明正德末移寺于全州南岸(通志)

　　桂林老僧

　　樂平向十郎者為商往來湖廣諸郡甞販茜柸數十箧
之桂林值久雨憩僧寺中天乍晴悉出茜曝于庭俄一
人儒衣入門相揖問勞委曲如舊交良久率爾言曰君

之此物能捐十之一見贈乎向笑曰鄙人不逺數千里
來貿易以覬錙銖之息歸養妻孥不幸困于雨進退無
計君何為出此言且素昧平生何縁損已以相餽豈故
相戲邪其人卑躬下氣求之不已向大怒極口詆之則
熟視微笑而去少頃所曝茜皆變白色欲腐向驚疑莫
測一僧在傍宻語之曰此子精于南法非特能變幻百
物亦能害人向愁慘泣曰為之奈何僧曰吾知之久矣
見之熟矣彼固不敢犯我然以其挾妖欺天害人以自

利心惡之今知客反掌受禍詎宜忍不言此子技至精
儕輩莫及獨此東去十里外有老僧能制之而其居隠
邃人所不識客誠能䖍心求訪盡力哀祈當轉禍為福
不然無濟也向拜謝如教亟往訪之則荒榛蔽目絶無
人迹蕭然一草舍不蔽風雨老僧懵騰獨坐向趨拜致
敬跪以情白拒之甚堅曰吾厭苦世紛屏迹待盡安有
所謂道術哉且何人饒舌為汝道向洒涕悲鳴拜以百
數乃首肯呼入室取丹書小符一紙付之曰汝歸就曝

處以大釘釘之勿令盡彼若來悔伏則取而縱之向歸
用其説未瞬息間茜色如故秀才者復來遍體腫脹氣
息纔屬令二僕扶持蹣跚悔謝曰昨聊與客戲爾何至
是所攜貨既無傷幸舍我向為去釘其人漸平復如初
鄭重而出别有告者彼非真感君賜也業已相負釁隙
既成必謀報怨將何以待之向益懼又奔詣老僧僧曰
若果爾宜重釘此符令沒入地除妖以寜一方吾之志
也向謹奉教符纔沒地外間爭相傳告云秀才暴卒矣

是事本吾邑向元伯侍郎族黨所致而鄉人皆不知後
聞何德揚始言之(夷堅志)

　　盧德洪

　　張自明寓京時有一僧來謁曰余姓盧名德洪宜州廣
化寺僧聞君任吾州故來謁遂留談授一履而去云至
宜以此履覓我自明至宜㳺南山問德洪所在衆僧愕
然云本僧别去不知所向久矣自明焚香祝曰汝有靈
以香引我已而香拂山左石室中往觀之有竅燈猶微

明德洪坐化于内一履在前與所遺無二始知其異云
(西事珥)

　　齊曉

　　齊曉桂州人碧蘭坊蕭氏子依護國寺出家既具戒游
湖湘依雲峰悦禪師數年悦謝世乃渡江㳺祖山愛黄
梅小招提葺為香火之社邂逅楊次公與語針芥相投
叙雲峰録行于世既南還舊隠道俗參和者常數百人
繼住寜夀寺風規凛然復還護國寺臨終之日四衆圍

繞至中夜轟一喝衆急趨之已撼不應矣危坐三日儀
采不變瞻禮者踵武不絶(桂林府志)

　　僧圭

　　宋鹿苑圭者桂州人嗣德山逺開法于潭州之鹿苑寺
(通志)

　　紹慈

　　萬杉紹慈桂州人趙氏子年十九振策踰衡嶽抵豫章
觀馬祖遺迹聞廬山東林常總道席甚盛遂委心焉一

日語次總舉拂子擊慈者再慈遽奪拂子總云汝何敢
爾對曰拂子今屬慈矣總云三十年老將今被小卒摧
折自此聲名籍甚推為東林上首隨出世(通志)

　　慧初

　　德山慧初靜江府人初見善財廣㕘事奮衣而起遂浮
湘而下徧經東南所至諮詢名宿少所降挹乃見黄龍
震言下契合因得嗣其法主常德之德山(通志)

　　鳥焚僧


　　鳥焚僧正統間住衡山雁峰寺過全州謁無量禪師遂
至懐集寓蓮花巖内年九十餘洞氓日施蔬食天順改
元冬天火降洞僧移蒲圑巖外坐化未幾飛鳥萬計集
聚蔽日各摘羽覆之一日如墓二日如廩三日如丘陵
有一鳥大如鸛摘毫俱盡赤肉啼于巖壁既旬日枯茅
叢中火起燃及羽堆此鳥墜火與僧同焚後有人見一
小兒騎一長尾鳥飛向讜山絶頂而沒(全州志)

　　爽菴真者


　　爽菴真者得一切觀智逺㳺匿迹或有問其里姓但曰
廣西人以故不知何州縣問所師授揺首不答有固問
者但云吾師觀世音而已去就無常莫知其所終(通志)

　　融虚

　　融虚禪師名真宗四川重慶府合州定逺縣人壯年雲
㳺至永明心見性得上乗之禪宗篤志修行悟不二之
妙法首闢湘山寺大振宗風人咸欽之及化身日諸僧
誦經舉火弟子如果見火化至胷猶諷大乗經不息遂

叩師曰乞留遺衣鉢以示後人師始擲魚子下壇瞑目
坐化年八十有竒時崇禎甲戌也(永福志)















　　粤西叢載巻十二

