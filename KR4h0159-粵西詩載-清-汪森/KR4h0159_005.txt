







　　欽定四庫全書

　　粤西詩載卷五

　　桂林府通判汪森編

　　五言古

　　考胡致堂先生流寓吾全嵗月景仰不已遂形于
詩　　　　　　　　　　　　蒋　冕

　　先賢經歴處草木有輝光偉然千載士况為吾致堂任
重且道逺抑隂更扶陽危言數十上惓惓為三綱忠直

不少徇逺謫甘炎荒中年奉父命省家來清湘嘗逰漱
玉洞一飲累數觴酒半逸興多揮毫掃琳琅至今木天
上遺書尚祕藏手抄還口誦焄蒿見羮牆翹首仰名徳
寤寐耿不忘何當奉公神俎豆臨郡庠

　　洮水名縣最先

　　零陵置郡初洮陽已為縣自漢至隋唐湘源名始見湘
本大於洮源深流亦逺洮非用武地名豈得先顯物固

貴有遭鉅細無深辨

　　梧州吕仙亭次韻酬薛僉憲子純　潘希曾

　　鬱鬱蒼梧山髙髙吕仙臺山川故無恙仙人去不回空
餘千嵗松根深茯苓埋當時鶴不見白雲晝成堆故人
拉我游一笑萬里來兹晨屬嵗暮瞻望徒徘徊宇宙難
可窮人生亦勞哉謝君斗酒意臨風渺予懐

　　夜泊藤縣次韻酬湛内翰

　　泛舟蒼梧來又泊藤江口去國萬餘里遥夜瞻北斗冉
冉嵗月逝厥柄忽臨丑銀河注清淺經緯爛星宿低頭

閴無人圖書陳左右殘燈耿明滅爐烟細當牖正爾不
能寐憂來欲皓首迢迢江湖心匪為行役久望眼不可
極雲山互纒糾中道欲何依賴兹同心友珠玉時見投
繆戾亦予咎駑馬逐驊騮竭力常恐後

　　潯州東津驛書感

　　沿回左江湄至止東津驛游子懐往事惻愴淚沾臆昔
在景泰中蠻獠禍孔棘我祖憲府英提兵此駐節疆場
賴敉寜蛇豨就俘馘王事誠辛勤營星隕中夕去今六

十載相傳猶仰徳嗟予小弱孫寡昧何所識王命使南
交幸兹弔遺迹天涯嵗云暮寒風吹獨立

　　出鎮南關(闗外即安南境)

　　崔嵬分茅嶺鎮南扼雄闗持節始入交山路何鬱盤喬
林映前旌鳴騶歴層巒綸命自天下恩光回日南道路
盡膜拜冠帶爭駿奔語言雖假譯文物亦可觀藐兹溟
海壖聲教古所漸

　　龍州仙嵓次湛内翰韻


　　烟霞靄平野孤巖敞幽扉仙人此脱屣千載鶴不歸而
我萬里來矯首空遐思東風散㣲雨古木泛斜暉賓主
聊盡歡一尊本無期

　　寄嚴維中　　　　　　　　　　楊　慎

　　美人在桂林貽我金琅玕髙情與逸思遥下青雲端相
去萬餘里黄鵠飛猶難湘灘何悠悠衡麓峭增盤撃汰
浥清泚振衣凌巑岏竒觀洞前古嘉藻留英翰壯逰輕
路永逺别驚年單夢澤流澌解鈴峰零露溥遵途返星

駕㑹闕峨雲冠伊予嬰夙疾塊然慕朋歡愧彼桑蓬志
甘此藜藿安懐書重端綺佩言芬如蘭始願愛青華終
期同嵗寒酬徳遂有述展歌情未殫

　　勸古田諸生歸學詩　　　　　　唐　胄

　　依依古田縣叢莽萬山麓金甲初洗腥瘡痍嗟未復菜
圃學久鞠省寄空廪禄轡馭勞直指驕頑聊踡局適有
良師來統歸振新鐸懐居久便利驅之魚上竹念險業
寜棄有懐痛欲哭感予甚不忍禁法難回曲治理政教

併神聖貽猷畫趨避情可任尹尉辜何獨勞戒助騎衛
窮乏假館穀且勉為一行氣壯心自豁劒仗氛妖開文
光魍魎縮趨丈趂經横歸告時休沐嗟唐吉安丞歡笑
入夷落清歌與籥吹夷俗為變革化予夷未幾遣子再
入學藍衫舞春風酋父側笑躍今去大絃歌刁斗聲應
伏遶垣擺嶺平取徑都狼速笑歌長去來忠信無蠻貊
憂戚天汝成居夷孔亦欲

　　粤右督餉言懐　　　　　　　　汪必東


　　永日勞不息中夜鬱以思三旬攝吏篆六月逢王師議
禮甫罷訟談兵復奕棊折衝讓才彦飛輓敢復辭所嗟
錢穀理口舌難空施况引諸州糴遥供萬竈炊較量悉
升斗負荷窮耄倪火輪正驕亢羽檄仍紛馳經營一失
理緩急將何裨號令茍不信焉能措鞭箠但知憂國急
未暇軫農時反心良戚戚欲語復期期安得凱歌速燕
喜續周詩

　　雨中不獲逰湘山同陳宋卿集湘臯書屋作


　　黄　佐

　　湘山韞竒秀浩然歌逺逰晞髮思春陽衆芳愛層丘星
車夙言駕六轡一何柔密雲翳扶木蜚雨灑道周亮無
精神格皇穹浩悠悠弭節升公堂綺筵羅玉羞晤言獲
飽徳良友副所求彈冠謝薦達緩帶成淹畱黄鵠拚拚
飛所覽在九州而我方永懐山川空阻修自非采蘭杜
何由結綢繆願回燭龍照庶以寫我憂

　　栁州别王禎甫　　　　　　　　張　岳


　　栁州越之西山川阻且修子來首冬節日月幾迴周旅
館夜共榻清言鬱綢繆撫世嗟多岐語道無全牛歴歴
見肝膈寫我百端憂歸途念有期為子戒行舟豈不惜
離别壯志浩難留驚湍束重峽春鳥鳴鈎輈子行應萬
里中道莫夷猶人生㑹聚散竚望心悠悠努力平生業
嵗晩冀全收

　　靈巖　　　　　　　　　　　　杜　瓊

　　廣右百粤地勝概惟西融千峰連萬嶺一一摩蒼穹聞

有真仙嵓境界如崆峒周圍五六里其中嵌而空中髙
二十丈天造由洪濛仰視儼雲漢石色羅青紅源溜從
中來激響何玲瓏清甘更冷冽一飲蘇疲癃嵓前列竒
觀特立仙人峰髙髙凡幾仞冠服如真容相傳有所自
化身鯉猶龍亘古不改色直與天地終所以張孝祥品
第名益崇後來磨崖石刻字勞鐫工邑令有賢佐裔出
濂溪翁撫綏多惠政政暇尋幽蹤覽此發驚嘆採入圖
經中鋟梓布遐邇寄我來江東惜哉萬里遥此境誠難

通作詩刻嵓下我欲凌飛鴻

　　乙未元日寓鬱林　　　　　　　潘　恩

　　翩翩客逰子逺道值嘉辰履端欣物泰區㝢曠同春黄
道啓閶闔青陽厯大鈞北山獨于役炎荒非我鄰豈伊
風俗異况復嵗時新百齡悲過隙四十慚無聞椒酒忽
在御俯仰益傷神

　　過馮當世祠詩(并序)

　　宋三元馮當世先生産于宜之龍水天門拜相山祖

墓在焉幼流寓入藤有讀書故址後貫籍武昌發解
慶厯間與羣士計偕禮部賦無逸為元龜廷試賦葢
軫象天地皆第一歴知樞宻院載我明一統志中好
事者髙其名行轉相傳致私以為邦邑重遂紊其世
焉或曰藤人或曰江夏人或曰鄂人廣西通志因藤
志誤書曰藤人矣慶逺楊子梁之辨特詳余行部感
而賦詩俾刻諸祠壁以識時嘉靖甲午閏二月望日
也


　　三元瑚璉士頴異况無倫探竒抱荆璞聲律薄蒼旻鍾
靈自龍水混迹入鐔津弱冠游武昌奏賦歴承明掄文
邁時彦躧步振楓宸數齡秉樞要樹立亦璘璘長才奄
物化榮名代所珍誰謂千年下閭里亂其真世儒一夕
死詰旦委蒿塵緬懐曠今昔寤寐揖風神公亦何常居
東西南北人

　　藤縣途中夜行

　　遥遥遡藤水波駛舟行遲平旦蒼梧道日夕赤水湄灘

聲逺不絶修途鬱以紆林端歛暝色川上暮猿啼千峰
樹如草寒月奏漣漪雲浮羨飛鳥霜翼不同歸對酒忽
若夢恥為形迹拘

　　栁城道中被火作

　　山行留絶驛草墅竹為扉疇昧徙薪戒東風焚我居飄
颺蕩林木顛倒失裳衣徬徨岐路側仰視夜何其微星
曖光照西月歛餘輝驚鳥不遑息喞喞鳴聲悲人生豈
不勞知命復何疑班荆憩野露流目候朝曦


　　慶逺道

　　勞勞慶逺道惻惻嘆塵寰隂雲結龍水赤霧閟烏蠻野
獸解人立居氓雜鳥談寒暄倐忽異菵露晝參覃滯留
豈吾土却馬望鄉闗鄉闗不可極鄉思復難攀春日何
遲遲桑者亦閒閒栢舟慘無翼壯志逐風還

　　正月五日予將往陽朔林僉憲世觀追餞還珠洞
賦五平詩言别　　　　　　　袁　袠

　　青陽熈初春和颷披炎陬東征遑寜居星言浮蘭舟朋

僚悲分暌壺漿欣追逰攀蘿升危巖觀魚臨清流山收
澄霄雲帆停滄江鷗新禽鳴嚶嚶同聲知相求𤣥談騰
芬芳深情諧綢繆良因金蘭嬉非縁罍觥留行行辭嘉
賓依依生離憂

　　陽朔試諸生賦五仄五平詩

　　振鐸試粤壤升堂趨文儒角藝自古昔揚言由唐虞赫
赫列聖典循循先師謨孰謂此逺僻皇風同疆隅朔邑
壯以麗山川雄京都豈乏雋異士思齊游商徒絶谷産

豫梓幽渠生蠙珠細物固若此何云吾人殊袠也甕牖
子樗櫟慚疎迂一貫昧孔訓多岐悲楊朱永嘆道喪久
誰當開迷途所貴造士者同心希蘇湖

　　逰勾漏洞　　　　　　　　　　程文徳

　　昔聞勾漏令求之不可得我今謫居來縁何過斯國攢
峰儼樓臺環衛森戈㦸或如象馬驂或似神人立紛紜
盡物形纖巧狀難悉披榛至洞門日午雲猶墨登臨邈
漢宋隠見多遺跡更履探虚岈列炬穿深黑仰視怵鬼

神左右爭嗟咋暗堂目通牖滴乳盡成石幡幢何繽紛
鐘鼓堪轟撃恍惚非人世梯縁甘跼蹐前驅忽阻水尋
源未許入踟蹰還舊路洞口忽見日稚川竟何處烟霞
自狼籍庶以慰竒觀所志非黄白

　　七星井(上有心泉二大字)　　　　　　　鄺元樂

　　一鑿始涓涓再鑿功乃完工人汲獻我入口沉疴痊可
以奉天子可以分百官鬱民渴易飲且為解拳拳泠泠
得我心孰測其淵源我心無所寄聊以寄兹泉


　　橋陽懐古　　　　　　　　　　傅汝舟

　　岑君寂寞久層城猶自雄山溪界内險耕織民間同泉
溢留官井垣頽泯學宫誰知膺累勅廟食仗村翁

　　南寜清風館　　　　　　　　　鄭豫夫

　　宋家任安撫夏月納新凉清風來臺榭綺琴詠虞唐逸
興歇千載蜚聲留一方謇余朗寜守詞藻金石鏘築館
仍古迹浴徳烱天光撃筑卑漢辟披襟陋楚襄白日展
鄴卷素絲紹羔羊噫氣生松壑輕颷滿銀牀飛花疑鳯

舞拂竹似龍驤北窓卧靖節太上齊羲皇舉扇障規塵
還珠見孟嘗有懐播南薰轉令被八荒兆民翕偃草庶
尹歌甘棠賢侯正風化薦剡騰廟廊么麽文章吏謬織
天孫章慚匪宋玉賦幾度結詩囊

　　烏蠻灘　　　　　　　　　　　田汝成

　　百粤信多險兹山復魁岸飛崿杳崚嶒懸流激湍涆嘈
嘈驚沫紆齒齒𤣥磯燦征帆卷不舒鼓枻理猶斷臨深
絶手援習坎發顛汗已傷千里心焉假百年觀汔濟暢

餘歡囘眸永前歎居易如有常僥倖非所翫澘然臨長
川誰能寫幽痯

　　蒼梧别同行諸僚遂發左江塗次奉懐

　　謝少南

　　杪秋發桂濱美人挈予濟初冬指邕管扁舟獨南捩夾
岸列佳木罅石出幽蕙炎景無闔冬生色竟彌嵗四序
常候殊因之百感繋安得同人心觀物及荒裔

　　朝讌共一室夕分千里道晤言良不易為别胡草草南

徼霜霰飛百卉膚色好陟岸搴芳桂浮艇拾流藻物態
暫足娛孤愁忽而掃無因貽所歡飛雲裊如縞

　　清明日寓潯州寄邢侍御　　　　錢　薇

　　東望銅鼓灘西臨斷藤峽停驂潯水上聊酬禁烟節與
子共王事笑語每隔越長吟㸔雲飛舞劒更杯酌嶺粤
天一涯旦暮聊自適寄語柱下史此時意何若

　　題三浯水

　　得到浯溪流遥瞻牛耳嶺綵雲常覆䕶清泚自涵映地

靈頗鍾異冬温夏復冷滄海一潮汐此水三旋軫消盈
從何始終古竟不紊旅人藉甘飲居民得耕䕃慈陽粤
名區浯溪據其勝胡不移中土竟爾滯西境瑶樹相森
羅香泉復滂噴吾為發幽潛芳聲足後憑

　　永福感懐

　　羣山環周遭一水自渟泓坤輿逈盤薄秀拔由天成東
障桂林郡南屏邕管城材官相森羅汗馬嘶秋雲禦剽
逞刀斧城頭殷斾旌日暮風塵暗衝林聞血腥怪兹山

水區而乏絃誦聲興起在教化撫循亮由人干戈豈難
變南國本文明願言解刀劒毋負此鍾靈

　　九月十六日全州公署對月　　　王宗沐

　　前月當兹夕旅泊弋陽溪寒光墮白水人影憐相依兹
夕憩湘山月白仍離離人地兩俱逺困翼靡停枝回首
望弋陽并州不可期秋蓬自南北問月何相隨豈亦憐
羈艱特與款清姿耿耿不就寐晃晃鑒緑幃平生倚雙
龍跋涉經邊陲鴈門咫尺地突騎霜天馳殺人黑水上

揺首不敢嗤此夕正警急誰為紓嚴圍飲羽兩飛箙鳴
雄一長嘶酒酣還起舞男兒故瑰竒浩氣奪月光流照
為我遲鐵甲殉銅柱南紀亦未夷因風語推轂虎陛方
拊髀

　　烏石山房　　　　　　　　　　吳時來

　　滯雨蹐逰蹤乍霽快清曠緑楊蕩微烟白水欣初漾縁
澗芳不歇依牆薜猶上塘陂瀏暗渠步下時聞響林端
見逺山四面圍青嶂借此結吾廬願言遂浩養


　　粤西松樹　　　　　　　　　　陳　暹

　　蒼蒼庭下松軀榦碩以修才質詎不美郢匠弗見收淒
風薄松枝鳴聲何悲愀悲愀不可識無言以意諏炎荒
土氣濕宅宇材易蟊竹雞久不鳴素蟻為冦讎所以梁
棟姿棄置於林丘南橘北為枳土地職其由移之植徂
徠山川邈且遒所期飽霜露歴歴春復秋流膏伏龍虎
仙鼎終相求

　　登粤山謁諸葛廟


　　諸葛龍卧時聞達非所志三顧勞賢主出門答髙誼恢
復雖未竟忠誠貫天地千載出師表何人不垂涕王公
斯文宗今古若神契開山擬南陽廟建風化係伊余謁
遺像維時適清霽躡崖縱遐眺長風吹衣袂衡嶽青㝠
中洞庭一何細落日散餘霞長空一鳥逝回輿下山阪
惆悵白雲際

　　贈别全州四友　　　　　　　　湯　珍

　　南州實楚壤湘水分洮陽兹惟五嶺表帶海襟蠻荒土

風藹清淑秀發人文昌濟濟多士美接跡參翺翔二唐
本華胄崛起名相望經君流朗照鄧子葆真光挹之信
可親測之愈汪洋絶羣峙鸞鵠炫目森璆琅投懐濫追
厠披寫何能忘雲霄有程期行行去轍長緬增離析嘆
春色違河梁

　　栁山書院　　　　　　　　　　徐　鏞

　　𢎞教靈秀區泉石帶城郭雲影與天光鳶飛共魚躍道
體嘆無息陽春愧有脚公餘適登覽晴霧飛華箔肅容

銀臺仙醇鮮自繹絡西垂有豺狼洶洶猶憶昨指揮賴
時英兇醜今盡縛時和民物熈兹逰亦後樂

　　中秋全州　　　　　　　　　　董傳策

　　月色何皎皎客逰何草草秋當爽氣分舟出湘山道溪
光入夜明林影互迴照篷底語聲清一樽聊寄傲坐久
境逾恬水月呈衆妙我思古之人澹然觀其竅俄聴林
風來清猿山上叫翻令客思摧臨風發長嘯闗篷向宵
闌天明夢一覺


　　同惟修逰烏石嶺

　　我來烏石嶺相對寳華峰眷言登髙丘環之方池中園
林藹東郭池面落殷紅人徒欣銜杯四坐生春風悠然
發歌嘯真境将無同遲君汗漫逰閒來種青松

　　青山構白雲精舍

　　誰結白雲窩誰作青山主秋生江上風人向山中語邦
君有好懐四牡肅至止而我雅好逰結廬聊得此髙岡
抱平原背峰面江渚臨眺豁景光良維醒心處前有混

混泉清若氷壺注清泉注不舍脉脉潤江樹隔江帶羣
峰烟霞換晴雨堪輿自無垠山水互流峙中有逰山人
觀水領真趣所貴適逰思非必問我汝明時天地寛吾
徒欣所遇顧望白雲飛何當賦歸去

　　初抵朗寜

　　游悰倦行役轉盼無留竒眷言適戍境少憩索所宜始
至稍涉覽憮然惻瘡痍郊原曠人徒委巷編荆籬聆音
豈不然将無疲繭絲懸弧托遐想鞅掌夙支離感時迷

觸理服采繆陳規銜戾屏人紱荷殳涉天涯征途不遑
處萍泛流風移俄介甌駱氓乍逖幽并兒髙旻盪炎徼
落英斐幽姿殊域匪思存瞻景彌淒其飄嵐散嵓岫啼
鴂戾江湄林靄變朝暮物情良若斯我戍靡歸聘闇然
銷襟期飛篷且棲滯通觀漫鬱伊玉成𤣥宰量生全明
辟慈薄衷矢貞獻羲娥邈云馳嚮道欣當汲懐親悵方
岐明發秉斯心寥寥賦居夷

　　青山紀逰(有引)


　　余以戊午嵗晏來邕時忽早春遂泛小舟江上因訪
青山之勝挾人徒策足絶頂披襟當風坐汲清冷爰
濯我纓神怡景㑹賦成紀逰一首貽諸好逰者共之

　　飛逰絶寥廓日月忽居諸嵗晏爽幽抱藉兹春光初條
風薄林影江水流清渠暄氣㣲動揺飄然置干旟沿洄
乘小艇晴照鬱以紆榜人逝烟濤鳴鳥翻扶疎俄頃維
青山攬衣起躊躇舍筏遽登岸經覯無乃虚振迅恣瞻
眺乍歴山之砠牧犢濕其耳蘿徑遶畦蔬紛敷榮卉木

騰驤擢莊樗盤旋憩叢渚響瀨泳懸魚往聞欝江濱檀
欒覆象胥芳餌麗腴罶垂釣飫羣漁歴棧羅夾岫靈境
集□&KR1445;石門罄青碧雉堞盤浮屠偶逢負薪者避喧豈
溺沮因之思隠淪沉寂遁聲譽刼灰竟何營孤壠亭丘
墟登兹發深省俛仰一欷歔大塊吹噫氣微茫覺離疏
隂陽迭昏曉今古成空廬但令接佳勝無負此巾練跼
蹐等蠓蠛觀游信超攄撲景閟希聲遐矚差朗諝敧脛
躡雲蹻澄瞬挹廣除崔巘臨蒼莽平野恍青徐嶮側徒

為爾夷曠復自如結構厰茅茨懸崖罩几蘧盪胷羅四
溟列座凌堪輿青螺暴氷綃𤣥靄錯璠璵雨露之所潤
肥蕨甘可茹漂滉浸莓苔氛垢銷森墟浮暉靜無垠乳
液融琪琚厥脉泠然注精英諒兹儲道人顧相笑古有
探靈且珍詭馭鸞驂履迹雕晶梳元化若在掌徙倚瞻
比閭烟爐傍丹岑脩篠覆菑畬棲霞意自足奚必仙人
居名流解㝠搜太清洗蟾蜍習静澹無為斯徒良可與
蹇予造天役屏捐投嶔嶇賦質厭機巧稍喜脱紛拏境

以道為際心將時不徂庶幾娱微賞安能曳長裾人徒
歡追攀披豁談詩書中有虬髯者風烟為先袪白也悦
青山醉鞭華隂驢撼觸罹神情形影憐駏驉飄蓬悠悠
爾吾道從卷舒炎州驅豹霧雲氣蒸龍嘘恒紀邁流電
茂育汝惟余班荆偕童冠蕭騷洽進醵數酌聊沾醉興
適真有餘汲泉修茗供沖襟潄寒滁長嘯天地寛慷慨
賦歸歟欣悦悟名理誰能更拘予

　　奎星岡紀逰


　　崇岡㸃奎壁炎精散星堆崑崙垂一翅靈秀盤崔嵬層
巒掩霄靄曲阜蒸烟垓作客思難任祗抱林丘懐暑氣
緩消夏之子欣追陪凉風披煩襟疎雨洗氛埃藉之屏
人囂聊以傾山罍丹霞簇岑欝繡障瀠莓苔鳴鳩集灌
木鹿豕寝不猜賓朋罄交歡今古恣諧詼抗館儼哲匠
瞻眺一徘徊流光轉衡紀代明互相催遺勛遡千載河
漢森昭回精英諒兹在嵯峨閶闔開繄彼局炎熇奔湍
逐喧豗荆榛委夾巷赫奕腐草萊沉浮歘超忽天壤撥

蘆灰覽睇激孤嘯掩抑商聲哀蕭閒鮮經覯我馬虺以
尵荒服軫中瘠翹楚淹良材傲吏罕所營飛舄凌瑶臺
振振錯鞶劒翩翩溢麝煤追歡愜心賞言旋思悠哉虹
渠翻倒景清漢月華來翛然響天籟因之結聖胎

　　逰山篇(有引)

　　夏月聞家君南來余喜不自禁預遲横槎江上舟出
青山數友具酌撫景言懐羲和迭啓棹轉而北情見
乎辭


　　嚴君馳逺道夙駕迎河津出郭矚晴霰晨裝束榜人良
朋集中逵因之涉漪淪沙鷺偃江介蘭鷁盪蒿垠晤言
愜所期乗興陟華嶟惠風吹幽崖炎光散髙旻嘉招羅
野錯歡然酒數廵蹇步息烟巖遐眺凌穹辰捫蘿側其
足卷石開嶙峋古刹横圮植荆扉疏北鄰翻思曠士懐
感兹物化淳殊域差可覩况乃悟谷神虚中湛𤣥窟彪
外茁丹菌不縁合併量萬象誰陶鈞佳者幽澗泉清泠
注江濱挹之光鑒物濯之潔潤身揮頰罄夷談洗臆傾

天真吾徒既離垢達觀無囂塵撫景䕃林木摩柯倚松
筠嗟伊秉所操居易亦亨屯抽緒𨽻條枚披磴分玉珉
延覽不知疲徂景覿宵闉牛羊夕下來樵牧歌繽紛登
舟發長嘯落照浮朱輪澄潭潑疎網漉巾烹脩鱗敷襟
倡微響協奏諧羣倫醉來俄成寝曙星耿寅賓征夫忽
方戒獨往行侁侁慇懃友生愛瞻依父子親顧望南北
途徘徊詎當陳

　　韓中丞征蠻


　　嶺表古夷隩秦漢拓山河中代更叛服功收兩伏波宋
弱屢揺扇狄青勝算多我朝大一統内款開牂牁蠻醜
近弗靖戎壘欝蹉跎嵐岡吼兕象瀧窟鳴黿鼉皇命整
厥部卷甲提天戈賊據大藤峽全師搗其窠先人奪人
氣迅速凌浮艖錯谷竄佚豕叢篁上下坡飭罰士用命
一鼓奮追呼疾驅出茘浦斷藤衝盤渦陣似蟠蛇去鋒
如破竹過烈火燎柔毛撲滅無幾何惟戰威勝愛惟師
克在和掠氓無妄殺殘孽堪撫摩蠢兹蜂蟻屯椎跣同

么麽匪邀萬里伐赤子傷薦瘥乗鋭振皇靈宣慈起宿
疴坐鎮帖不譁戡亂藉廟謨且上平蠻略無徒奏凱歌
安邊在擇吏秉公罔偏頗近習私不逞服寀誡漁苛推
恩衆可結申法令無佗將士氣自倍虎豹在山阿諸蠻
懾且懐功偉守嵯峨勦撫倘無術調集誰能那願終覃
稱徳永清秩南訛

　　詠青山泉

　　泉水濯人纓斯泉濯其志濯纓去外塵濯志安汝止泉

水洗人耳斯泉洗其心洗耳驅外響洗心湛天真有源
委大廓源清流不濁本來非物染無洗亦無濯

　　逰白雲精舍　　　　　　　　　徐　浦

　　與君登青山凌風陟髙臺青山望渺然白雲空悠哉董
君負道氣持節遐方來飢飡石上松渴飲山中醅恬然
澄外慮與物無詼諧有時發長嘯清籟生八垓素願祝
昇平君臣絶嫌猜眷兹嚴慈恩萬里隔雲埃臨風懐獨
劇清夜腸欲摧引睇何杳茫崇巒接斗台因之寄逺眺

匪以咏物裁斯臺寓觀戒精舍山之隈君暇時一登晴
雲天際開浮雲暫㸃綴太虚自𢎞恢羨君撥雲手望雲
意徘徊僕幸侍公逰興洽日暮催驪駒不可攀願言復
追陪千古雲間客白雲臺崔巍

　　遊茘浦鵞翎嵓　　　　　　　　張　楷

　　誰謂劒閣險鵞翎險更竒誰謂齊雲勝鵞翎勝與齊孤
峰危峭壁小徑通翠微著履穿雲竇倚杖躡崔嵬石門
天自造一見驚且疑中有空洞天宛若神人池入谷復

出谷猶有仙界遺禽鳥不到處虎豹不敢棲萬山班若
列萬野坦如墀水旋環若帶花嗅醉如泥上有龍津吐
挂綴如琉璃隠隠月窟窩皎皎素娥眉疑是巫山女常
與雲雨期疑是玉臺觀上帝移來峙疑是蓬萊島秦皇
望斷時疑是商山擔四皓原採薇疑是廬山鶴欲度梁
武騎疑是山鹿巔飛錫先來記雲移山自若風急無寜
枝洞口浮烟薄嵓深暑氣微藤蘿生壁蘚紅日照仙芝
侃侃銘刻在載有賢人題整容式莊誦鏗然天籟希臨

神一展拜恍然英爽依崖髙逈萬丈躡足天可梯此去
雲程近爭有赤子啼金聲鳴紫陌桴鼓續黄衣山叟出
新茗老衲談空已歸雲遂返駕疎雨濕征衣凜然一聲
震倏忽江霧迷何如赤松逰黄石神其機何如華岳登
鬼谷呈其異何如承露臺折有金莖綺何如仙人掌調
有玉屑巵何如九疑上丹霄從可幾何如爛柯山千古
一局棊何如天目山湛湛玉泉池何如瀑布山泉沸勇
如飛何如登雲谷萬山若轉移何如白鹿洞朱陸辨支

離何如天真山一覺悟天知嗟予初逝時行邁且靡靡
登覽興便勃徘徊日已西尚須期達士重與拜希夷

　　汝成王孫同逰獨秀山因憩讀書巖有憶顔延之
(有引)　　　　　　　　　　　　俞安期

　　山在郭中挺然拔起靖江宫殿盤繞其前下嵌深巖
石榻便房延袤空敞葢顔延之為始安時誦讀其中
而五君詠亦勒壁焉

　　八公奠淮南二别控楚郡逶迤非不遥崚嶒亦云峻何

似兹山起亘霄亦千仞下屬無坡陀上干若奮迅丹碧
冠崇宫詰曲引修磴夐援垂絙行危躡懸崖進下眺城
微茫仰矚天清映風連桂海深雲引蒼梧近既欣髙視
情復協孤介性返息巖屋深窺臨石榻淨往見遺舊蹤
中疑隠仙徑逺憶顔始安三復五君詠

　　陽朔舟中懷張質卿太僕兼以所見述之短章二
首　　　　　　　　　　　　何喬逺

　　煩馬去桂林勞舟指陽朔峰巒亂逺近日出映波緑澄

潭碧於藍白石淨如玉日夕何所聞哀蟬噪暮壑居人
感離長逰子傷别促君侯住東山髙曠凌雲鶴日蒙攜
手歡採芝共幽獨路岐空有贈風義難在目興言詠短
章秋天寄鴻鵠

　　桂山饒靈異騰拏不可律指天盡孤峰插地皆石骨乳
結密窠房澑文細垂髪方嶂拱若圖尖崖仰似筆西峻
擎宵暉東險遏朝日前觀竒方端後顧秀未畢誰知越
鄉客輕橈從此出雖公始安人恐未窮蕩潏題詩贈山

中聊以豁初疾

　　逰省春巖　　　　　　　　　　蘇　濬

　　昊天藹暘谷輕颸何駘蕩層巒鬱嶔岑修巖平如掌尋
雲陟杳㝠但見林與莽中坐瞰前村飛禽時來往田父
相叫呼漁翁亦兩兩野曠多古風山幽無塵鞅攜手滄
浪間不覺飛霞上

　　逰龍隠洞

　　鳥隠在叢林魚隠不厭深更有蒼龍隠杳然不可尋九

霄恣飛揚九淵任浮沉我欲從之逰山水解人心玉露
滴涓涓天籟發其音俗耳鍼且砭居然聴龍吟何必跨
滄海對此且投簪

　　逰風洞

　　髙臺受和風層雲錯如綺身在城闉中心在雲林裏北
顧燦晨星南望長江沚山花紛欲然村童歌且止衆鳥
飛相呼清聲入人耳歸徑渾欲迷塗窮意未已

　　陽朔道中


　　策蹇冒炎蒸征驂不遑息一入巖壑中羣峰相朝夕錯
落湊珠璣左右森如㦸孤柱兀然立去天不盈尺羽鱗
窮變化丹青互相射微雨從東來飛雲翠欲滴𤣥覽滌
煩襟采真神自懌郵亭一以憩峰光擁前席鳴蛙出中
堂飛禽戲我側(時堂上數蛙並列)餐雲可忘飢嘯風聊自適一
枕山之巔悠悠何所迫

　　北山為慶逺郡鎮仲夏瘴暑莊守㕘可䞇邀飲絶
頂以蘇沈鬱返自雪花竇復遊東閣次白龍洞


　　岳和聲

　　鞅掌積羈辰遐心在層壑干城自緩帶歡然命山酌涉
江石齒齒披林雲漠漠蛇徑失舊蹊天門得新鑿半嶺
雪花竇清泠水可嚼循磴乃北轉面江開混噩孤撐軼
氛埃日月手搏度千峰衣帶間俯瞰萬家郭傑搆齊雲
端步虚招𤣥鶴緲與仙人期翩躚下閬閣劈裂愁蒼青
谽谺動飛攫蟄龍起隂霧颯沓烟蘿嫋及此窮杳深誰
能測垠鄂丹竈識火傳玉井遘蓮萼與子謝徽纆凌霄

恍有托

　　斥金歌　　　　　　　　　　　王　泳

　　頃聞士民喜談石梁郡伯卻金者蒙則曰謂卻非也
作斥金詩以見志

　　赫赫玉麟符節制綏四疆諸夷外作藩縻之以犬羊嶺
西數千里經畫歸職方一民一尺地莫敢越侵傷郡守
古諸侯威徳何可當奈何自納侮潰此中外防蛇豕俟
隙動法行不及强狡狡豈無懼所恃金滿筐堂堂足以

臨所失寵賂章割我赤子肉還以噉我腸來獻千萬金
未損彼毫芒嗟嗟邊鄙民不如中州龎户口藉郡國身
家委豺狼草木亦涕淚山溪皆疣瘡仁者心惻惻無力
拯氈鄉司牧秦越民無乃大不祥漢徳昭版圖王道嚴
紀綱葛伯殺童子征師饗壺漿朝廷甚神武忍此民命
戕竊聞父老言何事須張皇得良二千石飛纓繫其羌
天心甚仁愛撫我漢循良循良者誰歟岳牧涖黄堂金
章明日月玉節凛氷霜闗西四畏知尼父一見剛褰帷

布政令五馬五龍驤貪泉不敢流越石見晶光諸酋蠢
不悟如故包金嘗自謂最珍重不屑此粃糠塵翳凂碔
砆不得及珪璋泥滓溷行潦清河自汪洋至人所為寳
不在白與黄一笑揮斥之狐媚奪魄藏歸而戒生事自
今慎無將小范初籌邊西戎心膽惶昌黎著直節鱷魚
潛遁忙邊民今有天漸次復耕桑藩籬拱堂奥鱗介奉
冠裳迺知廉生威不怒以斧斨野人為此詩刻石山之
陽


　　贈莊得全太史使西粤　　　　　區大相

　　别離良不易兹别何煌煌車徒盛意氣衢路生輝光執
手一相送送子玉河陽玉河清且漣中有雙鴛鴦嬉游
萍藻間将舉更回翔将舉欲何之云涉江與湘風雲開
赤社玉節凌朱方朝逰蒼梧側暮宿丹水傍但言皇澤
逺寜恤道里長絃歌未終宴僕御已嚴裝宵人競榮寵
君子慎周防歸途倘見憶為采秋蘭芳

　　華隂道中答粤西督府楊濟寰先生見寄


　　何　白

　　飛鴻度炎海遥帶蒼梧雲口銜一書札錦囊五色文秦
粤萬餘里題書寄遐想灕江片月來忽墮仙人掌予本
滄浪叟放迹邊城隅垂竿聊取適無心罥珊瑚夫子亦
何意逺投明月珠仲舉延南州度遼禮章掖千載復見
君山林為動色風塵苦愁人歸臥桃花津寸心如有㑹
相憶烟蘿春

　　黎雲野選部出補廣西大㕘　　　項元淇


　　汲黯樂禁密陳咸憤疎逖茍懐齊契心中外惟所適衡
管屬清通屏翰藉材哲綰綬出承明改服謝朝列揚旌
向嶺表投傳憩駱粤桂林秋不凋炎江冬亦熱仰見孤
鳶墮俯念雙鴈别

　　懐廣西叅議沈公寵　　　　　　梅鼎祚

　　大國有巨木亦復多賢士家皇既龍奮吳興仍鳯跱迺
峨柱後冠危言動朝市王靈遂改加弓旌復南指蘭臺
多雄風蒼梧白雲起命駕早來旋流觀在江汜時俗率

故常何由遘君子

　　漢上送程子乘之廣西　　　　　吳宗儒

　　江上故人别行舟悵明發延望蒼梧雲相思洞庭月尊
酒不成歡鄉心亂華髮

　　送鄭孔肩任平樂二首　　　　　吳本泰

　　潮之有昌黎栁之有愚溪異域阻風教賢達偶羈棲至
今巖壑間文采流虹霓古人失意事今君盛名齊大邑
新黄綬江楓逝青驪川陵美登陟琴鶴隨所攜民猺雜

居地一朝吾道西金石振髙響蠻荒破重迷千載懐英
人摩崖覓留題

　　凉飈厲征衣落葉津亭暮寥廓浮雲翔感士多不遇枳
棘豈鸞棲百里非賢路酌言壯行色慷慨驅車去烽火
照漁陽封疆頗多故顔闔知疲馬荘生悲涸鮒矧兹瘴
癘鄉保障誰與固中澤無鴻雁清班即鴛鷺嗟我同心
友脩程渺烟樹安得萬里輈隨風共長騖

　　游勾漏　　　　　　　　　　　楊于陛


　　期月九行役勾漏日倭遲我欲弔句容風雨妒行期千
載共臭味一脉轉針磁書著内外篇㫖宗莊老師咫尺
望羅浮投杖化葛陂丹砂亦寓言牀竈徒傳竒既饒黄
白術忍見蒼赤危年年苦逋賦胡不起瘡痍翁壻誇氷
玉夫妻齊案眉破甕煒脱難井岡艾相貽墜逢玉京子
灸疣獲波斯于今二廣間灸疤靳藥醫鮑姑火傳逺抱
朴意未闚洞中餘蝙蝠朝夕餐石脂差池蝙蝠飛下上
繋吾思我猶凡之人仙凡宜有岐碣石韓青夫稚川復

追隨到處頻接引磨崖勒豐碑

　　七星山紀逰　　　　　　　　　無名氏

　　瑰竒恣搜討貝闕青瑶房方隘疑永巷俄敞如華堂玉
梁窈浮溪瓊户正當窓仙佛肖彷彿鐘鼓鍧撃撞贔贔
左顧龜狺狺欲吠龎丹竈儼亡恙芝田靄生香搏噬千
怪聚絢爛五色光更無一塵涴但覺六月凉玲瓏穿屢
折詰曲通三湘神鬼若剜刻乾坤真混茫入如深夜暗
出喜皦日光隔世驚瞬息異境難揣量









　　粤西詩載卷五

