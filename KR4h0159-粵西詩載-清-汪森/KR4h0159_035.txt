







　　欽定四庫全書

　　粤西文載卷十

　　桂林府通判汪森編

　　表

　　廣西歴代州郡府縣沿革表　　黄　佐

　　昔堯遭洪水疇土居民始别九州舜肇州十有二說者
曰八家為鄰三鄰為朋三朋為里五里為邑十邑為都
十都為師州有十二師焉盖州凡四十三萬二千家或

曰二百一十國以為州與周禮所謂五黨為州州二千
五百家者不同盖唐虞所謂州畫土以命牧伯也周禮
所謂州限民以施教法也周制天子方千里分為百縣
縣有四郡凡縣百里郡二十五里故左氏傳曰上大夫
受縣下大夫受郡較諸周禮所謂四甸為縣五鄙為縣
者又不同按大司徒經土地而井牧其田野自方里而
井積至四甸則方二十里遂人掌邦之野以土地之圖
經四野造縣鄙形體之法自五家為鄰積至五鄙則二

千五百家盖周制所謂縣因地設官也周禮所謂縣因
田授民也楚子嘗縣陳矣以國為縣其大可知也孔孟
所稱葉公費恵公之屬特一縣尹爾下王一等至僭稱
公則其大又可知也秦兼天下初置三十六郡以監縣
於是郡始大而縣反小漢復十二州孝武皇帝南平百
越北攘戎狄置交趾朔方獨不稱州明帝王不相沿襲
盖或猶覊縻視之不可知云交趾統七郡治蒼梧廣信
(即今梧州府)孝獻皇帝建安二年南陽張津為刺史交趾太

守士燮表言伏見十二州皆稱曰州而交獨為交趾刺
史何天恩不平乎若普天之下可為十二州者獨不可
為十三州乎詔報聽許拜津為交州牧加以九錫彤弓
彤矢使持節并七郡皆給鼓吹禮樂征伐威震南夏與
中州方伯齊同自津始也其後交州徙治番禺(建安十五年又
復分為廣州)晉始有使持節都督荆揚交廣諸軍事之制是
謂軍府梁又開督府於交廣隋制州皆置都督府唐因
之又置總管府盖府以領軍得名如帥府幕府嶺南五

府之例其以名郡則自宋始宋制州有節度重鎮者始
陞為府分廣南為東西路西路之府惟靜江慶逺(静江本桂
州陞慶逺本宜州陞)餘皆為州元制凡府州皆為路路有總管府
明制分天下為十三布政司統府府統州州統縣有州
不屬府而屬布政司者亦有縣不屬州而屬府者因道
路逺近相時制宜故也由是言之州始於陶唐州統縣
縣統郡始於周郡統縣始於秦州統郡郡統縣始於漢
三國鼎分迄於南北割據置州始多(南朝州郡志名號屢易境土屢分或

一郡一縣割為四五四五之中亟有離合至梁陳益難紀)至隋而州郡相等唐乃混
州郡為一宋始有府猶與州並肩不相統然郡之名至
是遂廢盖府實即郡也其在於今府始大而州益小州
盖有與縣等或有反不及縣者矣越在邊徼府有無軍
衛者則曰軍民府又有所謂長官司以領蠻髦者嗚呼
古今沿襲名實互換州郡離合寖失厥原秦之桂林今
之平樂南境也吳之桂林今之武宣也今之桂林漢之
零陵之始安也漢之鬱林今之桂平也今之鬱林唐之

南流也秦之象郡在合浦以南而今象州有陳象郡遺
蹟焉隔牆聴聲知何人斯而況千載哉是故吾觀於是
而知三代之禮之不可遽復也作沿革表



























































　　唐宋元土州縣沿革

　　唐

　　紆州(縣六東區言陵賔安南山都邦紆質)　歸思州　思順州　蕃州
温泉州温泉郡(土貢金縣)　格州　述昆州　(已上𨽻桂州都督府)
稷州　思剛州　歸順州(本歸淳元和初更名)　侯州　歸誠州
倫州　石西州　思恩州　思同州　思明州　萬形
州　萬承州　上思州　談州　思琅州　波州　員
州　功饒州　萬徳州　左州　思誠州　&KR0008;州　歸

樂州　青州　得州　七源州　(已上𨽻邕州都督府)

　　徳化州(永泰二年以林覩符部落置縣二徳化歸義)　郎茫州(永泰二年以林覩符部落
分置縣郡茫古勇)　龍武州(大厯中以藩歸國部落置縣二龍丘歸字)　歸化州(縣四
歸朝落都落回落巍)　郡州(土貢白蠟孔雀尾縣二郡口樂安)　萬泉州(縣一陵水)
思農州(縣三武郎武容武全)　為州(縣三都龍漢會武陵)　西原州(縣三羅和古林
羅淡)　林西州(縣二林西甘橘)　思廓州(縣三都寧昆楊羅芳)　武寧州(縣三
文葛甘即蘇物)　新安州(縣三歸化賔陽安徳)　全廊州(縣三羅嘉文龍禄榮)　提
上州(縣三長賔提頭朱緑)　甘棠州(縣一忠誠)　武定州(縣三福禄柔逺康林)

都金州(縣四温泉嘉陵甘陽都金)　諒州(縣二武興古都)　武陸州(開成三年都䕶
馬植表以武陵縣置)　平原州(開成四年析都金州之平原館置縣三龍右平林龍富)　龍
州　武定州　真州　信州　思陵州　禄州(中宗時有單樂
縣後省)　南平州　西平州　門州　餘州　巋州　暑
州　金鄰州(儀鳳元年置)　羅伏州　儋陵州　焚徳州
金龍州　哥富州(貞元十二年置)　尚思州(貞元十二年置)　安徳州
(貞元十　已上𨽻安二年置　南都䕶府)

　　蜀爨蠻州十八(貞元十年　已上𨽻峯領州名逸　州都督府)


　　又有田州横山郡開元中開蠻洞置貞元二十一年廢
後復置

　　環州整平郡貞觀十二年李𢎞節開招生蠻置

　　古州樂興郡貞觀十二年李𢎞節開夷獠置

　　又有黔州都督府所𨽻撫水州至宋改安化州者後𨽻
嶺南

　　宋

　　忠州　凍州　江州　萬承州　思陵州　左州　思

誠州　譚州　渡州　龍州　七源州　思明州　西
平州　上思州　禄州　石西州　思浪州　思同州
　安平州(初曰波州皇祐元年改今名)　員州　廣源州　勤州
南源州　西農州　萬崖州　覆利州　温弄州
武黎縣　羅陽縣　陀陵縣　永康縣　武盈縣
右甑峒　憑祥峒　卓峒　龍英峒　龍聳峒　&KR0624;峒
　武徳峒　古佛峒　八䀝峒　(已上並屬左江道)

　　思恩州　鶼州　恩城州　勘州　歸樂州　武峩州

　倫州　萬徳州　蕃州　昆明州　婪鳳州　侯唐
州　歸思州　田州　功饒州　歸城州　武龍州
龍川縣(元祐三年又改　已上並屬懐化洞為州　　右江道)

　　慶逺府轄覊縻州十軍一監二(慶逺本宜州龍水郡)

　　温泉州　環州　鎮寧州(領縣二)　蕃州　金城州(領縣三)
　安化州(領縣四)　述崑州　智州(領縣五)　懐逺軍(領縣一)
　富仁監　富安監(舊領思順歸化二州慶厯四年併入栁州府馬平縣)

　　平州崇寜四年三月王江古州蠻戸納土於王口砦建

軍以懐逺為名割融縣融江文村潯江臨溪四堡砦並
𨽻軍尋改懐安軍為平州仍置倚郭懐逺縣又置百萬
砦及萬安巖於安口隘置允州及安口縣又於中古州
置格州及樂古縣五年改格州為從州政和元年廢平
州依舊為王口砦并融江文村潯江臨溪四堡砦並依
舊𨽻邕州廢懐逺縣又廢從州為樂古砦并通靖鎮安
百萬砦並撥𨽻允州又廢允州權留平州又權置百萬
砦宣和二年賜平州郡名懐逺紹興四年廢平州仍為

王口砦𨽻融州十四年復以王口砦為懐逺縣

　　從州(廢置具平州)　允州(廢置同上)

　　庭州大觀元年以宜州河池縣置庭州倚郭縣曰懐徳
又於南丹州中平縣置砦曰靖南尋撥𨽻庭州大觀二
年置安逺砦大觀四年廢庭州移靖南砦於廢孚州宣
和五年移安逺砦於平安山置

　　孚州大觀元年以地州建隆縣置孚州倚郭縣曰歸仁
四年廢孚州及歸仁縣為靖南砦先於南丹州中平縣

置靖南砦今移置此政和七年復置孚州及綏仁縣仍
移靖南砦歸舊處宣和三年復廢孚州及歸仁縣置靖
南砦大觀四年𨽻觀州紹興四年廢靖南砦

　　溪州大觀元年以宜州思恩縣帶溪砦置溪州四年廢
地州崇寧五年納土大觀元年以地州建隆縣置孚州
文州崇寧五年納土大觀元年置綏南砦紹興四年廢
蘭州崇寜五年納土

　　那州崇寧五年納土


　　觀州大觀元年以南丹州為觀州置倚郭縣四年以南
丹州還莫公晟復於髙峰砦置觀州紹興四年廢觀州
為髙峯砦存留本門馬臺平洞黄泥中村等堡砦
隆州兌州政和四年置隆州兑州并興隆縣萬松縣宣
和三年廢隆州及興隆縣為威逺砦兌州及萬松縣為
靖逺砦二州先置思忠安江鳳憐金斗朝天等五砦並
廢各𨽻新砦仍並𨽻邕州

　　元


　　左江二路轄州二十六縣九

　　思明路轄州九縣五　太平路轄州十七縣四

　　右江三路轄州三十一縣十九

　　田州路軍民總管府轄州六縣十三　來安路軍民總
管府轄州十六縣一　鎮安路轄州九縣五

　　又有慶逺南丹谿峒安撫司轄州十七

　　又有思州軍民安撫司轄　福州　永州　迺州　鑾
州　程州　三旺州　地州　忠州　天州　文州

合鳳州　芝山州　安習州　茅灘等團　安化上中
下蠻






　　粤西文載卷十

