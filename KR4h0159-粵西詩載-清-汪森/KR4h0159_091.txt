







　　欽定四庫全書

　　粤西文載卷六十六

　　桂林府通判汪森編

　　傳

　　名宦

　　于範嘉靖初知潯州府剛明正直折獄如流興學校肅
官常聲名揚著

　　李景元侯官人進士嘉靖元年南寧知府興學造士惠

政及民士民徳焉

　　華愛字仁卿櫟陽人正徳甲戌進士嘉靖四年出守桂
林民獷而好訟充斥於獄有久繫不決者君聴微析疑
窮日力不懈浹旬囹圄為空時田州岑猛梗王化督兵
征𠞰檄軍餉者絡繹乃早夜區畫與民裁濶狹輸餽每
為鄰壤先秩滿以最復舊任竟以直道忤人卒被劾落
職

　　劉士奇順徳人舉進士嘉靖七年知梧州府仁明廉恕

庭無留獄惟恐傷民郡故多竹舍久則燥烈火患士奇
出帑金為民砌巍墻十餘堵以避火吏收支多侵牟奸
公為正法焉後按為格刋定性書以示多士有盜藏鏹
者訊不伏士奇索鏹得之其摘伏類如此覲行民餽土
物悉屛絶累官山東布政使

　　喻義無錫人進士嘉靖十二年南寧知府律己廉慎門
無暮金剖決公明不以豪權有所挫抑仁恕藹然士民
咸稱長者在任三年致政歸


　　林廷杓閩縣人嘉靖十三年知慶逺府鎮靜清廉民不
擾而治日起土酋餽金帛堅拒不内由是畏威懐徳嵗
輸惟恐後期賑饑禮士繕城教蠶歴九載始終一轍撫
按交薦之而以乞休去民立祠祀之

　　王橋京山人進士嘉靖間慶逺知府議立千蔓落黄斷
灘等堡江道稍戢

　　朱鴻漸呉縣人舉進士嘉靖十八年知梧州府出納必
親奸無所售羨餘悉歸公帑往官貿於民價不償直鴻

漸著為禁與民平價修葺學宫躬勤課講王師平交南
過境注措有方民不知兵以艱去行李蕭然民今思之
累官福建布政使

　　朱黼吉水人舉人嘉靖二十年由南京監察御史出知
南寧府政持大體興學右文振作士氣郡邑中有弊政
悉釐革之民心嚮慕

　　曾雲太和人舉人嘉靖中慶逺知府蒞任三年廉以律
己簡以臨民飾吏治以文章撫&KR0642;民以徳化入覲竟浩

然歸撫按薦留之不起

　　秦檉無錫人嘉靖中知慶逺府計除大寇韋啟邦覃萬
貴逺邇快之

　　王貞吉泰和人嘉靖間為潯守英敏豁達治政之餘多
所營建尋以能調補南寧

　　翁世經福建人嘉靖二十四年知梧州府治尚節簡約
已裕人加意學校砌理街道修府庫築火墻立三闗塞
蹊徑百廢具舉秩滿去闔郡思之


　　張元藩山隂人由官生嘉靖辛亥以後府經歴知平樂
府時猺獞竊發兵餉不支剿撫無定議元藩與僉憲茅
坤謀定鵰剿之䇿賊首莫良三藍孟乾等次第就縛闔
郡晏然癸丑計竣還里引疾不出

　　王三接字汝康崑山人進士嘉靖間累官柳州知府甫
至柳張襄惠公岳已平馬平寇行相地得千壤村為要
害議創堡塹調狼兵雜他獞守之以控御逺邇公抗議
謂巨憝頃已悉伏誅其脇從解散者良赤子也墳墓廬

舍妻子皆在今奪以予戍卒則亡所歸使雜居必不安
且狼兵非能久戍人也是不潰歸必四出行剽耳頃守
使人微風諸獞其父老攜其稚弱踵至叩顙願嵗嵗共
縣官賦役自詛於天不敢倍徳守請毋以狼兵雜他獞
戍之即以土著之獞戍之張公曰善罷不復别置戍時
又有周王諫者其父子皆&KR1373;黠據上猶峝行剽柳融四
邑君設方略捕擒之柳故環江而城阻水為固惟北則
平野無山谿之險有寇警則豕突而前不及乗鄣公請

於張公闢北郭而城之其長為丈者五百七十有奇髙
為尺者十有四

　　王汝奇字薦甫豐城人補博士弟子入太學累官廣西
太平府通判假守事太平地絶逺諸屬州都結萬承全
茗陀陵思同皆土&KR0642;狡焉思啟封疆相尋於戈盾君謂
毋恣臆三尺閣女頸不貸女有所部按情實立剖諸酋
吏惴惴赴府受約束君修功令創馬貢議折賦清編册
郡人歌之曰天畀使君以蘇我人胡不即真君念其父

母年老移疾乞歸

　　劉教廬陵人舉鄉書嘉靖三十二年知梧州府博極羣
書精於理學覲行即致政去

　　方大樂嘉靖末知潯州府直朴清介有長者風絶逢迎
息訟獄郡中無逺邇胥戴未幾卒

　　陳大濩字則殷古縣人進士嘉靖間思恩同守思恩故
&KR0642;地十嵗九反前後游宦無任行者公單車往至則攝
郡事城故無井公乃闢水闗引溪流入之民以無憂汲

又築菴廬六十楹於睥睨間以棲直者公以王文成故
法撫諸蠻咸自縛請降誓不復叛復攝横州横亦治而
公以倦遊投劾歸

　　趙逺永寧衛人嘉靖十五年任桂林同知僅攜二僕之
官政嚴吏肅喜讀書稍暇即手一巻披覽嘗隆冬就爐
火敝其袍不知也嗣後惟火袍視事卒莫能更為同僚
所忌調簡去人惜之

　　劉時舉銅仁人舉人嘉靖三十四年平樂府同知忼慨

有大略尤長於用兵時有征剿多其贊畫暇時集諸生
講經義嘗修明賢書院以居士又置學田贍士之貧者
郡人誦之初時舉年十三從父仁之梧州父道卒舟過
府江猺賊卒至庶母二妹死焉時舉縶入峒中竟用計
脱歸銅仁薦於鄉來官府江人以為異語

　　程文嘉靖間通判潯州廉明有為人莫敢欺履任不攜
家屬征峽寇領兵直入賊巢士莫不爭先得奏功抱病
還卒無以為殮當道遣官䕶櫬還鄉


　　李鵬舉歸善人舉鄉書嘉靖三十九年判梧州總糧行
古學博政務嚴明人不敢欺革倉宿弊解户無虧公暇
進諸生講心性之學容縣置學田拓衙宇百廢俱興署
懐集化猺剗强䇿事悉中機宜

　　陸敷錫字得承别號鳯塘嘉善人補邑弟子員以例入
太學嘉靖中累官判柳州柳民蜑繡錯而居獷悍難治
公申明約束興之休息羣夷相戒不入境嘗攝柳刺史
柳俗好訐吏往往文致傅爰書公廉得狀白恤刑使者

多所平反先是郡長吏入覲州縣具錦罽刀布以供享
覿公當攝行曰覲吾職也奈何朘民以行私乎悉謝不
受後署賓象兩州事象有安仁土舍何公思等聲言花
蘆古陳諸賊稔亂殃民願效死力為朝廷除患其實隂
肆剽掠洛田陸㺯間良民率被魚肉乃各鼓譟治兵相
擊殺聚衆累萬人而公思等益招亡命所至焚鹵勢張
甚諸上官遣吏慰諭數四寇譁曰是謾為好言訹我耳
必我信也須陸别駕來上官頗難之公毅然請行遂單

車往兩寇望見公各釋刃羅拜歡呼震天公獨坐公思
開釁罪而令餘黨悉解去象州以平公在賓嘗夜詣郡
遇賊將圍城計且擁公以質公瞋目叱之曉以大義賊
衆披靡黎旦稍稍引去屬大兵征懐逺公預選壯士習
水戰者二千人以須徵發俄而檄果至即赴援復調度
運餉不絶懐逺之捷公與有力焉永福江道為兩江咽
喉賊出没其地公議置餘皇扼隘道令壯士五分夜擊
刁斗賊不敢近而遷江柳城間王新建所復斷藤八寨

皆為巨賊逋藪公相要害上幕府移置衛所凡一十有
九由是諸賊失據枹鼓希聞公念母氏竟掛冠歸

　　徐南金字體乾豐城人嘉靖二十一年桂林司理英敏
凝重靖江諸軍校熒惑王聴錢侍御嶫捕置之法其黨
或遁或匿錢去後又還府惡氛熾甚南金廉其狀遣官
卒就府中縛出以狀列奏命刑科給事王國揁刑部員
外張祉錦衣衛千户某按其罪株連逮訊府中官校為
之一空三使歸覆奏報下侍御朱有孚枷其黨露立市

踰日死自後無敢指稱侍衛親近陵暴其國人者

　　劉方興吉水人舉人嘉靖二十三年任平樂推官慈祥
愛民時議剿上下水七十二村興不奉命力阻其議民
至今徳之

　　郭仁龍溪人嵗貢嘉靖初為梧府訓素行廉介同郡人
林潤客於梧病篤以金二百屬仁治後事餘以謝林卒
仁捐已金為治棺殮殯寺後募僧守之明年仁病且瞑
急命其子薦以林所屬銀寄官庫封識宛然督撫林富

義之為表其墓

　　林昭廣東人監生嘉靖十五年南寧府教授勸誘青衿
教事修舉持己接士忠厚老成士心翕服致政歸

　　孫寛晉江人監生嘉靖間南寧府訓導簡重不立城府
學古居官於紛華勢利泊如也致政歸

　　盧定莆田人監生嘉靖十五年南寧府訓導教士隨材
造就不以寒暑有所變更士子誦其學之富教之勤云
邱雲霄崇安人以嵗薦嘉靖二十五年(闕二字)府訓導學

問該博督學謝汝槐檄修省志擢國子典簿令柳城縣
所至有聲嘗著止山集尺牘抄行於世

　　石銘長樂人舉鄉書嘉靖三十六年署(闕二字)府教事標
經史大義迪諸生絶不與户外事尋卒督學陳善治躬
祭其柩曰才足以仕而不利其官徳足以壽而不永其
年已焉哉夫固命之窮也已

　　陳世瞻峽江人監生嘉靖十三年知上思州加意學校
治闗梁建譙樓坊表草創州志以道率民民始駭之繼

擾之而終安之也後遷長史

　　謝灃閩縣人嘉靖十三年永安知州在任五年時數有
邊警灃勵兵固守請鑿五屯河貿易魚鹽至今頼之

　　駱惟儼嘉靖間知欝林州推腹愛民築陂捍城新學舍
造士類皆政之大者民久而愈思

　　周璞福寧州人舉人嘉靖二十三年知上思州蒞政廉
明興廢救弊民甚徳之後陞思恩知府

　　王時中閩縣人舉人嘉靖二十六年横州知州存心愷

悌政尚廉平體順民情有可行者輒舍己從之斷獄多
從寛恕作興士類每月發燈油錢一千二百文以給之
又撥民人莫時秀告退無糧田租三十三石入學以助
士子公派及錦帳之用後歸養不出

　　王濟字伯雨烏程人太學生授廣西横州判官横㑹缺
守州政多弛盜且作君視篆得其習俗利弊凡所設施
咸與横宜横俗丕變盜亦潛弭州以無事君退食之暇
植湘竹盈庭吟咏其下采其風土物宜與域中異者類

為一編曰君子堂日詢手鏡逺近傳之

　　顧起綸字𤣥言無錫人累官貳欝林守行守事嘗條五
便上之州黑青起公矢於神已竟寂然陸川寇來侵公
勒習射士馳徼之殱其酋渠二十餘餘皆散走督府奉
大司農檄徵丹砂於欝林公為言欝林故不產丹砂得
非由葛洪求勾漏令誤耶洪從鮑靚隠羅浮未嘗至勾
漏得勾漏砂也竊聞辰實產砂請市之便督府不聴役
徒三萬徧采砂欝林不得久之竟市之辰以解而公遂

復奉貢砂役既竣事謝病歸

　　柯良晉潮陽人舉人嘉靖元年武縁知縣操守廉潔祿
俸外一毫不私入庭有疑訟一訊立辨教育學士貧而
有志者給以燈油錢士民稱之

　　黄瀚字徳新澄邁人嘉靖二年知北流縣剛介不避權
要邑為虐政所苦民多流徙瀚招來安集復業者數百
人卒於官筐笥蕭然

　　廖文字宗道長汀人嘉靖二年任義寧知縣時值蠻賊

猖獗燒劫鄉村殆盡民不聊生文至諮問疾苦給牛種
寛逋負通縣頼以存活及去任父老送之皆流涕

　　劉初字復善江西人嘉靖三年知陽朔縣立身髙潔弊
革利興禦賊有法保民寧帖民頌之

　　胡鶴字沖霄信豐人以明經嘉靖四年知永福縣政尚
廉平茹蘗飲氷時獞賊倡亂公盡心禦侮以北城山髙
受敵同邑人張錦議請築城增髙重建四門城樓於鳯
山巔設倚雲城賊遂不敢犯


　　夏美字宗美慈谿人游郡庠援例入南雍嘉靖間貴縣
知縣縣治故瀕江城郭湫隘學宫舊在郭外自内遷後
久鮮科第公開拓舊址徙而新之士咸感奮自是科目
彬彬有人龍山三里猺獞向梗化公為建三老給以法
服申諭禮制逺近歸心遇徵輸以羊革裹糧相從邑中
既駭且頌盖前此未有也東橋顧司寇寄贈以詩有看
取漢家循吏傳獨憐卓茂最知名之句任凡三年有土
官隂伺之遂幡然歸次東津驛賦詩云雨霽東津日未

晡洗添新綠岸頭蘆而今歸買西湖棹不向潯江聴鷓
鴣

　　呉世寶翁源人嘉靖七年宣化知縣簡重端慤政聲涌
溢逺邇以行取去

　　謝樸任丘人嘉靖己丑宜山知縣言行謹信誠心愛民
辛卯夏請入覲為當道所留吏部以後期去之民泣留
若失慈母邑人進士張烜為記且有龍水遺愛詩集

　　劉恪黄陂人舉人嘉靖八年知富川縣時猺賊竊發當

事者以軍食詘乏憚於用兵徒事羈縻恪鋭志滅賊議
不廢糧餉募鄉落壯丁申約束嚴賞罰猺賊聞之震讋
功未就而卒

　　王聰字達之善化人嘉靖十年知賀縣多所建置甚得
士民心後擢倅廣平是年邑治產芝九本人謂聰遷官
之兆賀令多不調調自聰始

　　蔡雨東莞人嘉靖十年以鄉薦知容縣修城池建文廟
學舍宫墻煥然一新


　　羅鐩字惟昭泰和人由䕃叙嘉靖十年知義寧縣興利
除害均編徭役修理公廨嘗條具民情六事申請施行
盖有心於民瘼者

　　彭時濟安福人嘉靖十一年知修仁縣縣介柳象間叛
服靡常出城闉數武非挾戈矛擁什伍不敢往田土多
蕪民懶耕作時濟多方撫諭乃教之藝植令民為保伍
有事互應援終其任賊無近城掠者

　　李時敏汾陽人嵗貢親喪廬墓六年以至孝稱嘉靖十

四年知靈川縣蒞任初梓忠孝婚喪四勸家給諷諭尤
長弓馬時地方有警巡察境内盜賊屏息委署賀篆卒
民哀思之

　　方鵬懐寧人進士嘉靖十四年永淳知縣性廉毅留心
靖盜政暇親課諸生修學宫建書院百廢具興陞廣東
僉事尋卒士民悲之刻木像祀於書院

　　蔡邦玘字修之海陽人舉人嘉靖十七年知義寧縣剛
毅有執終始不渝立石門堡創三界橋征雞籠巢建旌

善申明亭剏南隅書院皆禦暴安民勸俗養士之政任
滿致仕

　　蔣曰旦字汝相大庾人嘉靖間以嵗薦知武縁縣平易
寛和濟以嚴猛有夷目王受者不法不悛君使人召至
誡飭之受畏讋解衆歸業境乃靖有奸人造偽印圖入
學事覺督學監司坐吏罪君廉得其實竟以吏罪罪之
不貸軍卒月給餉前令容縱包領弊甚君痛革禁預示
戒澤乃下究以父喪解去


　　黎伯興番禺人嘉靖間知陸川縣敦厚周慎為政廉平
修理學校橋梁立里甲規則民甚便之

　　羅乾廬陵人嘉靖間知陸川縣剛明正直不畏强禦人
不敢干以私作興學校士民徳之遷肇慶同知

　　張瀾字道源膚施人嵗貢嘉靖壬寅知靈川縣凡審繇
役度地逺近順民情而㕘酌之徵輸不給則以俸折代
解聴民緩輸易買食貨一如市價兩赴覲隨送至全州
者百餘人歸時至設帳自給其㢘介如此


　　林天榮字仁卿宜賓人嘉靖二十二年知永福縣宅心
平恕制事勤飭修學宫至捐俸以益公費蒞任七年始
終如一後以詿誤在省士民就問者接踵於道既去尤
思慕之

　　蔡儒馬湖人監生嘉靖二十七年知武縁縣存心忠厚
平易近民有古循吏風民畏且慕焉

　　李文貴嘉靖間知賀縣勤以勵已嚴以教人率士攻舉
子業勸賀人行文公禮人畏而愛之嘉靖乙已因舊學

不利科目自捐金二百遷學宫於南門内玉虚觀地甲
子科遂連發文魁士林徳之

　　郭顯文泰和人嘉靖間丞黄州時方士獻修煉術矯㫖
下黄州命建道宫顯文抗疏直諫謫呉川典史二十二
年遷北流知縣釐宿弊行保甲盜賊屏息擢嘉興通判
劉綯廬陵人舉鄉書嘉靖二十九年知蒼梧縣㢘潔而
嚴行之時民任館庫里甲之役蒼梧當孔道措辦無休
日劉獨毅然絶交際即嵗時於上官無私覿民稍獲蘇

聴斷明允不以權勢骫當攢造躬較版圖釐剔諸弊尤
留心學校擢大理府同知

　　王鳯吉水人舉人嘉靖二十九年知懐集縣政崇大體
治尚嚴明陞武岡知州

　　金傑湯溪人舉人嘉靖三十二年知富川縣時各源諸
猺潛出為孽傑繕城練兵伺其發而剪之勞溪源撫寇
作亂轉掠諸村傑定計深入直搗其穴賊大挫而遁自
後諸峝不敢竊逞


　　楊鈞嵩明人舉人嘉靖三十五年知恭城縣時學宫傾
圮士無居業祭則木主露立誅茅盛犧帛而已鈞請當
道遷之是年向曦舉於鄉又豁逋糧議料價實政及民
擢守永安州

　　陳泗崇陽人舉人嘉靖三十五年知荔浦縣廉靜有守
寛惠宜民請省翠毛肨襖零陵香諸貢及議裁峰門南
源二巡司人心徳之

　　翁堯英字海門晉江人舉人嘉靖三十六年知懐集縣

葺學宫勤課士而舉子較多修橋梁塞陂堰而民利益
倍陞北京太僕寺丞

　　李大有歸善人嘉靖四十三年知永福縣明敏果斷恒
以節用為要於治有條於民無擾陞温州通判

　　段雲鴻嵩明人舉人嘉靖四十三年知賀縣治尚仁慈
民有訟詞互為平釋損貲修學建橋朔望講書惠以紙
筆嵗終貧儒量為資助薪米士民感悦不忘

　　陳學乾潮州人舉人嘉靖四十四年知平樂縣以節嗇

振刷為治吏畏而民懐之諸所興作皆度財相時而後
舉民不知役帑不稱詘

　　李衷同字子中東莞人舉人嘉靖乙丑知靈川縣操守
甚嚴尤精于吏事聴斷各得其情性不喜趨迎每饋上
官廩給惟蔬肉數事或勸以備物曰觸怒生謗不過去
官止耳若求備妄取則討罪有詞矣時虎入城誓於神
逐之虎負子夜出不復入歴任三年謫南昌教授士民
無不嘆惜


　　王宗予字時行别號對泉以例入太學得藤縣丞藤民
猺獞參半鈔略無巳時公至汰守衛兵老稚者而日訓
討之甲士咸有鬭色所封培堡七十區明斥堠譏出入
猺恐終公之任無窺藤者視博白篆嵗當賓興簡公受
事有士人薄暮亟呼舉燭公讀其巻是宜在髙第亟與
之榜放其人名第五諸僚寀訝公知人尋以藤令入覲
屬公視其篆訟者交讙於庭徐折以片言各厭其意頓
首去而先是盜盜藤帑中金令坐禍公為築窟室署右

偏盡輸攻墨守之巧吏民夜髙枕無虞相與刻石頌功
徳復屬視興業篆妖民和義四郎者宻邇大藤峽聲勢
相倚公授計宻擒之已屬公視北流篆數月博白父老
詣臺使願再借公公於是復視博白篆博白學宫距城
二里傾欹枝柱而已公遷之城中而廟貌為蒼梧諸縣
道甲觀矣還藤復視其篆當入覲公泣别諸吏民而坐
事齟齬他上官中以蜚語遂落職

　　石汝礪南樂人嘉靖間任賀縣丞孑身之官有清操善

騎射吏民多敬畏之猺獞聞其名亦為斂戢又加意學
校取重士類後以誣坐戍竟得白改即墨丞

　　童艮錢塘人嘉靖二十五年武縁縣尉諳經術以縁飾
吏治

　　陳璇字治之揭陽人舉人嘉靖十年任靈川教諭登堂
課士無一日少輟夜則鳴鐘講説經義雞鳴振鐸率士
蚤作修建學宫議毁淫祠佛刹以增飾之嘗捐己俸貿
地築屏墻於明倫堂前自遷學後科第始盛擢松谿尹

諸士立生祠事之祠在學左門人全賜有記

　　林從茂海陽人嘉靖十二年武縁訓導制行端慤訓誨
有方生徒督入號房肄業作課每夜親出㸃視設大鍋
煮粥至三鼓分送各號終始無怠士皆悦焉

　　呉子堅潮陽人監生嘉靖十七年宣化教諭徳性醇懿
好古多聞每升堂論學首先徳行嚴義利之辨多有正
言格論以啟悟諸生遇士有貧寒周卹無靳疾則親為
餽藥死必慟哭嘗植松於東西齋日夕自灌以種樹如

種心而授學者以勿忘勿助之法嘉靖甲辰遷慶逺教
授學中多士建植松亭鐫碑以識去思

　　陳説江西人嘉靖十七年永福教諭模範莊嚴不假聲
色人自嚴憚之與諸生講論理學多所造就

　　張弼道州人嘉靖十九年司北流訓隆冬盛暑講讀不
輟卒于官

　　薛一經福清人嘉靖二十年任興安教諭善誘士類甘
淡薄不茍取卒于官囊無殮金


　　呉必學字以思延平人以鄉薦嘉靖二十年署容縣教
諭鑄文廟香爐置祭器立科貢題名於堂左右振作士
風多所成就後遷知亳州士民懐之立遺思碑

　　梁佩髙要人嘉靖間以明經授容縣司訓敦本實忘機
械祭祀俎豆躬自陳設貧乏多周雖犯不校

　　鄧直樂昌人嘉靖二十八年永福訓導博涉淹貫率生
徒講明性理士有貧乏者周濟之病者施藥以療之篤
愛門人張守約謂必登科第已而果然人服其識鑒


　　張佐字瀛洲莆田人舉人嘉靖三十六年懐集教諭學
優行修課士有方生徒徳之陞荔浦知縣

　　王鉞直𨽻人嘉靖元年永福守備時賊勢方熾公多方
計謀以剿平之由是獞不陸梁民得歸田

　　劉經鄢陵人桂林右衛千户初馮琚死賊釃酒相賀曰
老馮能再禍我哉未幾經出軀幹尤奇偉嘉靖十五年
永福守備時古田賊莫振虎糾流賊而攻縣城公伏弩
射斃賊首偽號戰江王者公邀擊之賊棄鎧伏山所獲

被掠人畜甚衆劇賊陸錢大輩覃扶稔朝獵為患甚虐
公多方掩捕俘戮者數十輩黄類惡賊黄仁漢等劫掠
殺人提兵一夕殱之威信大著令邏卒偵賊歸路要之
十不失一取其酋磔之市次則剜其目夷醜畏服如神
陞永寧州㕘將

　　張國威賓州捐揮嘉靖二十六年守備永福是時七月
賊梯北城劫庫竟遁去大岑賊韋公肖等發塚事露乃
誘而擒其首從七人戮之猺獞欵服


　　陳景超長沙衛人嘉靖三十八年永福守備時古田賊
韋銀豹等越東城殺人行劫斬東門遁去後捕獲近賊
莫平思盡斬之

　　金䇿柳州人嘉靖四十年永福守備時獞賊猖獗下台
村莫金敗䇿計捕獲而戮之古底賊王朝猛劫藩司庫
歸由東南木皮江䇿伏追之獲帑金數百兩又得印信
一顆

　　殷正茂號石汀歙縣人進士隆慶五年巡撫廣西萬厯

元年古田蠻賊反公檄總兵俞大猷討平之奏改古田
縣為永寧州設兵戍守乃建委官運鹽之議以其息充
軍餉綜理詳宻軍需賴以不匱仕至户部尚書

　　呉善字元夫龍溪人嘉靖壬戌進士隆慶間古田賊平
善以憲臣來撫之時諸猺新創永福古河毛峒及上宋
等巖猶反側不靖善簡將繕兵殱其巨魁陸銀床莫良
滿等散其黨羽權諸要害設營置堡以為長久計厥後
柳慶北三北五之地煽亂三院亟檄善署柳慶事善以

偏師直抵其巢俘馘萬計自是不復為患仕終侍郎

　　霍與瑕南海人進士隆慶六年駐節左江以四都叛服
不常致南太二府道路阻絶奏請於朝開建新寧州治
州人徳之建崇報祠設像専祀

　　鄭舜臣柳州知府其自敘云柳雖文獻之邦多為猺獞
所據城外僅有民村三處各不滿四百餘人時督府殷
公大征古田調狼兵十餘萬屯城下余内固城池外安
兵衆晝夜不遑寧處狼衆各無統屬恃强聚夥搶擄姦

淫恣無顧忌民苦而訴之當事恐激變計無所出余不
忍坐視乃進而謀於兵道宻遣材官數輩禽四囚磔於
市不書姓名各營自相疑阻其患遂息監軍道發俘囚
數百名覆審内有幼者六十餘余憫其無知就死乃各
易年嵗而曲生之正擬修學養士清田𣙜税為百年計
辛未春大計以閒住黜歸

　　林梓漳浦人舉進士隆慶五年守梧州嵗荒賑禦有法
民無死徙梧隸屬有三丁食故冗梓稍裁之官錢不靡

以艱去累官通政使

　　丘可封隆慶間潯州教授博究羣書勤於訓課修禮器
正祀典大有功於風教擢國子監典簿趣裝蕭然

　　楊惟執揭陽人隆慶四年永安知州時髙天賊黄功東
作亂攻莫大嘉等堡伏山灣執惟執奪其印後贖歸惟
執誓雪前辱具機宜畫山谷選嚮導剿滅之

　　鄧林材内江人舉人隆慶六年知新寧州詳請開廩三
年兩貢如他州例州之人士得與嵗薦皆公力


　　劉誥永昌人雲南解元隆慶元年知茘浦縣時古田未
征寇盜充斥三峝為其肘腋誥撫以恩信嚴刁斗謹偵
候練兵積粟賊覘其有備不敢犯陞武昌通判

　　陳一敬程鄉人舉人隆慶二年知永福縣慈惠恤民有
善政聲時師旅煩興邑無加運誠為善於子民

　　蒲凝重南海人進士隆慶四年知靈川縣履任未閲月
革蠧弊六事革火耗清濫免均紙劄禁雜派杜科斂省
下程皆切民瘼性疎曠厭趨迎與諸生講論道徳津津

然忘倦擢貳温州卒

　　傅大聘海陽人舉鄉書隆慶四年知蒼梧縣儉奉身勤
卹民課農興學以忤當路去士民惜之

　　陳彬惠安人隆慶五年知茘浦縣輕刑薄賦不事邊幅
淡若儒生茘民愛之時廖峝獞黎朝罵等自相仇殺武
弁邀功以叛聞制府議剿之彬力爭謂首事有主名不
當焚及玉石議不合挂冠去征剿之事亦寢活者數千
人


　　楊大韶建平人隆慶間任武縁令治尚嚴明減值錢以
甦里甲置社學三十餘所立學田革包攬邑人稱快

　　鍾昌東莞人進士隆慶六年知陽朔縣清白自持誓不
茍取民有去思

　　蘇湖雲南泰和人舉進士隆慶六年知藤縣潔己愛民
人號青天以艱去民為立石

　　鄭佐番禺人舉人隆慶六年知永福縣時大師之後公
隨宜設防民獞安堵修學校建城樓設堡目募耕兵庶

務多所經理

　　莊宇毅晉江人隆慶元年以明經授容縣司訓持己嚴
正舉動足法庚午領廣西鄉薦除北流知縣

　　陶之欽字繼菴臨桂人舉人隆慶二年懐集教諭敦義
以維士風明禮以端士習遷恩縣知縣

　　甘秉倫博羅人賀縣學諭教士必因其材而程督之出
境從師者助以路費嘗手植雙桂於明倫堂前合抱盛
開香馥滿城人稱之曰甘桂


　　俞大猷字志輔歴官泉州衛加右都督隆慶初古田煽
亂督府薦公為征蠻將軍總兵官公至詢父老走古縣
徑道及諸蠻砦喜曰蠻固易平也因為討賊議以進廷
議韙之中丞殷公屬以兵事公度地形險易及剿撫諸
便宜無不中窽因計擒首惡黄朝猛韋銀豹等破東山
淥里諸巢賊據山巔死鬭公陽分兵四出而隂遣死士
從間道進賊墮崖崩壑無噍類擒斬七千有奇殷中丞
上公首功陞賚甚厚


　　康仁南丹衛人隆慶間永福守備尚氣節下賢諮䇿有
儒將風從征古田引兵徇理定南鄉斬賊首首級四百
餘顆師凱後邊山毛峝逋寇煽亂請留守州兵分道並
進剿撫兼行纔四月諸谿洞悉平籍賊田就陂角大嶺
立二大堡募土著仍招良猺以充實地方議徙雒容縣
於理定首尾相為犄角雄才勝算動中機宜尋卒於官
軍民夷獞莫不慟惜

　　呉文華字子彬别號小江連江人嘉靖丙辰進士累遷

廣西提學副使以粤俗樸開誘為詳萬厯間以右副都
御史巡撫粤西方旱災流亡載道公疏請賑恤仍令人
齎帑金乞糴鄰省稍倣常平法給散募民能墾荒者予
牛具種子地利益闢饑而不害已乃覈田賦均驛傳飭
兵戎疏設昭平縣建養利州學割武縁縣屬之思恩移
兵備於欝林增河池同知經略種種足規永利六平寨
猺突出為患公檄㕘政陳應春剿平之昭平賊首黎福
莊父子聚衆剽掠執孝廉歐鳴鑾索贖聞公至懼釋之

㑹督府徴師討羅旁兵盡東公隂留三千人屬裨將韓
文啟掩擊之斬福莊乗夜攻下五指白冒諸峝隨招撫
餘黨二萬餘人即其地建營堡二十一得田二萬六千
餘畝柳州賊北三聚黨萬餘人慓悍善騎射號剗馬賊
諸將無敢嬰其鋒適河池咘咳有警公選卒七千餘俾
㕘將王瑞倪中化往剿既得捷即馳檄諸將曰今河池
捷北三必不我虞可擊也遂督兵分道進連破七十餘
巢戊寅晉户部右侍郎隨以太夫人春秋髙陳情終養

母再踰嵗乃逝服除起兵部右侍郎仍撫粤西湘源熟
猺苦催科謀為變公檄諭之遂定田州酋岑大祿與母
梁氏不相能梁徙避他所鄰酋合聲罪欲𤓰分其地公
亟諭大祿迎母歸好如初覬覦遂息隨晉右都御史總
督兩粤故事郡邑吏嵗時獻遺稱觴上壽靡費不貲公
一切禁絶幕府經用自軍市租及常賦以奉戰士其他
𣙜稅&KR0642;舶所入有司不敢問公悉歸諸官毫無染指又
以其贏代保昌浮糧八十石民藉以甦轅門持㦸之士

以數百計强半空名徵其餉充槖公悉按諸空名者罷
勿餉其存者以隸裨將使訓習宿弊盡除嵗乙酉淫雨
没廬舍城不浸者三版民號呼水中公親乗城集小艇
渡之發倉粟哺被災者又請留餘金七萬餘以備蠲賑
䖍吉二郡故行粤鹽有議奪以予淮者公疏爭乃已粤
人至今頼之

　　張任字希尹嘉定人萬厯六年以右副都御史巡撫廣
西時十寨蠻獷虣弗賓總督凌雲翼劉堯誨先後議剿

公為簡行伍申約束蠲逋賦發公庾斥貪墨吏士蒸蒸
樂從明年搗其穴不三月悉蕩平又圖善後七䇿疏上
下有司次第行之

　　郭應聘字君賓莆田人嘉靖間為南寧守累晉右布政
忠州蠻黄賢相與思明蠻爭地公宻授兵憲譚君計禽
賢相轉左使中丞殷公獮古田寇諸所摹畫率倚仗公
未幾代殷公任公志清嶺徼首奏以忠州四都地建新
寧州以終前功羅陽蠻韋金彪大剽近邑公復授兵憲

霍君計間彪之父若弟購彪急彪走獲之萬箐中府江
峝猺數出江上公集土漢兵分水陸進討悉殱之復平
懐逺諸叛猺拔巢壘百餘乗勝剿永福寇皆平之因上
懐永善後十事上從之萬厯十一年為右都總制兩粤
公閔兩粤疲於供億汰轅門冗員悉蠲津澳諸税以利
民粤人訢然若更生

　　顧鈐字朝肅仁和人嘉靖辛酉舉於鄉萬厯初巡按粤
西粤西八寨故挾六十三山公披腹示土司無不願為

我奔走者因命為鄉導我兵隨而殱之不兩月八寨平
凡省軍興萬計

　　鄭茂字士元莆田人萬厯元年府江兵備時髙天古帶
諸巢作亂茂督兵剿平乃於六巢各置一堡設兵屯守
先是諸猺出没勾劫官捐沖灘魚鹽之羨餘每嵗犒之
使不出而肆毒如故船非聚至百不敢發茂至即上書
督府大集軍兵直搗其巢斬馘一千二百有奇以三峝
改為二土司屯兵扼險開仙迴馬尾二營以通永安復

修廣運足灘二堡以控府江創昭平縣治以控平梧殘
猺斂跡投欵由是鹽艘不滯旅次無恐

　　錢立字守禮仁和人嘉靖乙丑進士萬厯戊寅以副使
治兵永寧永寧猺獞地公謂不當繩以一切惟是蕩佚
簡易寛其小過宜易為治適土夷爭田治兵相攻諸武
吏競請剿公不聴檄諭以禍福皆羅拜惟公生死之公
法其一二首難者餘置不問所全活無數

　　徐作南昌人嘉靖壬戌進士萬厯二年以副使兵備府

江時南源殘孽因碎江賊起復隂助之榕峝喇崙六窑
等巢附焉圍張村據山灣永安路絶作督㕘將王承恩
分道進剿斬首二千餘級復峰門寨賊守山灣益固復
命㕘將王瑞攻克之周公樓等自縛詣軍門降昭平上
下四屯巨賊黎福莊怙險為逆又計縛之上屯五指巖
最負固正徳間三征弗克作討平之後賊相戒無犯

　　陳應春字汝和長樂人進士萬厯六年府江兵備副使
時兩岸三峝八屯諸賊後先就平而樊屯獷悍如故乃

預設太平平安二堡移兵扼其要隘宻授方略令把總
楊榮撫民黎自新等計擒其酋廖公蠻張金祿等五十
名縛赴軍門斬之調集軍兵進攻古連苦竹石鼓吊巖
皆克之斬首二百六十級首賊覃萬祿等俱伏誅乃給
牓宣諭聴其投欵於是各縣巨酋如北陀黄連寶中屯
黄公相李公義黄峝周平安通津韋扶求南源韋王七
勢江俸百三相率來歸計二百三十七村五千一百九
十六家男婦二萬二千六百二十八名口編户輸賦若

齊民事聞擢右㕘政兼僉事仍飭兵府江

　　周一經字子明貴溪人萬厯間備兵右江酋黄闗有膂
力善騎射而涉獵文藝殺掠人無厭諸臺捕之不出田
州夷羅滿雷宗弑其主闗紿盧佑兵滿萬口實吊喪進
掠田州旋殺佑以州叛公擐甲驟馬與㕘將汪宏器罙
入其阻浹旬斬闗首縛其黨數百人督府陳公上功大
司馬主爵以公貳苑馬卿

　　林士元萬厯間任廣西㕘政學有淵源政多卓異理糧

餉出納稱平運籌軍需尤頼良法

　　范可奇㑹稽人萬厯甲戌進士十八年府江兵備副使
飭吏治興學校禁賭風教藝麥時時按行州縣懲其不
率者卒於官

　　周起元閩人萬厯間右江守道戊子嵗大饑出穀賑濟
全活者衆擒剿土寇民頼以安後劾逆璫死事

　　侯國治南海人萬厯初知思恩府恤民愛士首先教化
政暇即進士子講授經義先是學宫建於郭外草創簡

陋且每河漲諸生病涉公捐俸遷學於城内府治之東
規模制度一更而新之宣道化俗土風為之一變

　　羅黄裳髙明人進士守平樂萬厯四年與府江道徐作
計擒巨魁周公樓黎福莊等諸賊定上下四屯設兵防
禦立寧化里以增國税循良異政人稱曰羅父云

　　陸萬垓浙江平湖人舉進士萬厯七年知梧州府清慎
下人政行慈惠興學育材一時科目稱盛府治火垓躬
經始百度維新今口碑猶籍甚云


　　林喬楠晉江人舉進士萬厯十一年知梧州府清夙蠧
汰陋規以廉謹聞郡志火喬楠修復之擢本省憲副

　　郭鼎忠五雲人嘉靖甲子舉於鄉萬厯癸巳知潯州府
潯郭外分兩河河分兩闗商艘湊集故禁三日一放湍
急舟擁人船俱溺公至弛禁不時啟闗人貨兩完甲午
六月旱魃為虐公請禱夢朱衣白簡神人來謁黙示雨
期滂沱周浹潯猺民雜處公戴星出入憯怛勤恤闔屬
訟牒不苦桁楊不苦贖鍰質成者累累公以此勞瘁伏

枕戴病赴覲至黄州劇

　　梁鶴鳴三水人萬厯二十七年知潯州府有徳政

　　凌嗣音烏程人舉進士萬厯二十七年知梧州府清静
坦易當岑溪北陀大兵後兼助大工協貴餉中璫𣙜税
上下皇皇而先事綢繆悉心裁節嗣音有力焉

　　陳鑑石屏人進士萬厯四十六年知梧州府甫兩月梧
城大火城内外公私衙舍及城樓十燬八九焚死數百
人民顛連露處鑑葛衣徒步逐户詢賑行初秋烈日中

數日不輿所賑以千餘計皆出槖中及借公帑時有乗
機夜掠難民者捕獲以軍令徇民乃安是年粤西復大
祲柳慶横邕潯梧稻盡槁諸郡殍死相藉鑑發倉粟以
平時價予民糴盡則轉糴東省以濟梧民得全闢梧陽
書院選十屬生徒俊異者處之月加廩餼課其學業修
䕶龍堤浚鱷魚池瀦蓄其水為學宫後奠築長堤障之
濬濠導其水遶城經西門出於池於火山建真武祠以
禳火患在任四年陞潯州分守道參政建祠祀之


　　丁自申字朋岳陳江人萬厯庚戌進士累官守梧州異
時官市於民率倚辦牙儈償半直牙儈藉上官賦取民
恒一而斂百公至勅有司平價貿易不得强匄奪民賴
以甦梧交兩粤督臣開府其地守常為署輸納事一日
狡匠入贋金數十鋌久之乃覺吏以白公公佯叱去之
他日召諸匠領金自詣軍門諸匠悉至獨一人稱病不
赴公召至詰責之曰贋金何為也匠叩首服時猺寇不
靖㑹發兵大剿軍吏獲俘欲殺之公臨鞫止勿殺以俘

徧示閭間其遺妻子事佃種者悉歸之所活甚衆居嵗
餘以親老歸養

　　林夢琦晉江人萬厯已未知南寧府時當大荒後公下
車問民疾苦發倉賑濟是嵗秋遂大熟性鯁介不畏豪
蠧重恤鰥寡課士養民以援黔功陞左江守道

　　趙汝誼雲南普定人萬厯四年同知慶逺府事廉平自
津正直不阿時藍龍返肆逆官兵剿之反逃長吏欲冒
功塞責日肆蒐羅指赤子為俘囚寃號滿路公一日偶

會長吏適獻俘至公之皂𨽻亦在縛中公力争幸免槩
詢諸俘各出納糧帖以獻而死者幾及千人矣公引為
己罪出示云本㕔職専清戎擒獲有徑送堂者罪之一
時稍寧不久以憂去民久而頌徳

　　唐濟廉安逺人萬厯三十年以明經髙等遷梧州貳清
操勁節為當塗所器委署州署藤署北流皆有惠政剔
蠧釐奸人不敢以私謁

　　林茂槐福清人舉進士萬厯二十四年司李梧州是非

立辨性嗜學手不釋巻進梧人士課藝多所成就

　　詹景鳳字東圖休寧人萬厯初判平樂府案往牒采風
謡詢故老察民疾苦凡四十事以上臺司著為令郡多
盜道梗申游徼遉邏之法偷魁就擒中涓開礦賀縣苛
刻刺骨前後三令懼莫肯蒞職攝者視如死地涕泣求
免臺司議必詹倅可往下車發邑乾沒庫金與中涓監
奴匿𣙜物者賀人踊躍相慶移攝梧州礦盜揭竿斬木
一日而萬人烏集景詹單騎入其窟穴譬曉之衆皆叩

首棄仗誓不再反猺獞為盜聲援賫金錢綵繒諸物詣
八洞號召其酋長慰勞之擇少年美姿儀識文字者以
鼓樂旗幟導而謁學宫與衣冠俎豆之士相周旋習禮
容諸洞蠻聚觀以為榮囘心鄉道矣賈汪某行過富川
蠻奪數千金去富川令不敢問䠥&KR0887;六百里而赴愬景
鳯景鳯使洞主往諭蠻縛盜自歸未幾卒

　　廖憲大田人萬厯二年永安知州時諸峝初征人懐猶
豫靡有固志憲城杜莫寨以衛居民㑹三峝殘黨復據

山灣宻授部民覃滿者方略破之境内始平修署廨建
學宫纂州乗開支河功伐甚著擢惠州府丞

　　王之緒雲南臨安人舉人萬厯三年知養利州鼎建學
宫重修州署革去小菜銀兩加意作人

　　葉朝榮福清人恩貢萬厯十一年知養利州甃石築城
延師立社引水灌田革除供給有功徳於民

　　汪鉉字舉之婺源人以邑學生入國子監就選為鬱林
州同知署州事清戎平賦興學右文士民彬彬焉署藤

縣縣苦驛路衝繁公為之劑量豐約上下信之直指薦
疏有曰志向不凡勤畏自勵又曰廉能譽著幹濟才優
訟平而民心服吏肅而職業修

　　唐執中昆明人舉人隆慶初除修仁令值古田賊勢猖
獗萬厯初方興師大創之當事者檄之至兩江佐軍需
大軍深入轉餉無乏賊平留善後因晉縣為州當事者
以執中親與行伍明習邑事遂遷為永寧牧是時巨賊
雖已授首然諸獞新附猶桀驁不馴或嘯聚剽掠發縱

殄滅更多方略凡城池公署修廢舉墜俱身任其勞且
四境荆榛田野荒蕪執中丈復里畝招集流亡而民皆
安其業永寧故邊徼數十年不覩文教執中曰民不知
義綏而化之此自今日首務乃白之上官設學校延社
師選諸獞稍秀者列之青衿時人比之文翁云任凡三
年運籌決䇿動中機宜後轉郡丞去百姓攀轅誦其功
不置

　　尹廷俊字位甫蒙自人隆慶辛未進士萬厯間知永寧

州當兵戈之後學宫弟子員俱寄空名居省㑹曾無鼓
篋祠春秋者於是首創學宫日進諸弟子之秀者肄業
其中一時士咸翕然向風州民故朴野為立鄉約朔望
集老稚惓惓訓誨之三年之間刑清訟息復力白寃誣
忤上官意竟以此得誘以憂去百姓思慕相與俎豆之
張思中分宜人恩貢萬厯十三年知新寧州查渠吞等
十六村原武黎舊地被江州侵去詳請院司復還編為
六都新寧之有六都皆公功焉


　　毛鶴騰字翰伯博羅人萬厯甲午舉人知左州署崇善
縣篆徙上石西州卒所至育士愛民謳歌載道

　　顏志邦字小山茶陵人萬厯間由嵗貢累官永寧知州
性明決雅操自持斥苞苴省冗費不私一錢寧人謂曰
顏侯惟飲吾寧一水耳值久不雨志邦從里民數輩徒
跣禱赤日中雨輒如注民歌曰此太守雨也諸獞婦多
蓄蠱悉按之法其習遂除更加意學校慇懃造士以丁
内艱去去之日行李蕭然惟書數篋而已百姓思之


　　朱㸃溧陽人舉人萬厯二十八年知新寧州查檂羅十
八村原係武黎舊地尚在忠州未吐申詳三院復還新
寧編為七都州人請入名宦

　　王泌興寧人貢生萬厯四十四年知養利州引水灌田
修整廟署惠澤及人

　　呉尚倫字覲揚别號叙菴萬厯間累官永寧知州嵗饑
發帑振瘠設法招流民賴以濟

　　王一岳字鎮甫别號載南連江人嘉靖戊午舉於鄉累

擢廣西上林令單車入境宣徳教拊猺獠俗雜男女撃
砲倡和公厲之禁髙城浚壕編保甲練土著以防&KR0642;獞
萬厯元年征古田洛容公督軍興事竟兩臺上公功天
子賚公金如干是年徙守萬州上林人遮道留之不得
乃醵金伐石紀公大政七碑竪上林治中六年遷思明
府同知思明守世黄姓故事同知不與共國治僦屋桂
林七年公署横州時八寨蹢躅道路為梗上督撫臣討
之公復治軍興横距田州千餘里富人子百計賂免窶

人輓芻粟病且死公一繩之法督有蘇無餉大集都御
史郭公應聘御史李公東交上公功天子復賚之金撗
守者至公去横署太平横人肖公像伏臘祀之

　　陳一定揭陽人嘉靖甲子舉人由瓊山學諭萬厯二年
任懐集令課士日繼廩庖養老月輸金帛勤撫字緩催
科修建學宫捐俸買置學田以贍士更多所創造培䕶
風水育士愛民剔奸禦盜治懐五年陞同知懐人攀轅
不忍别


　　孫世禎清平人萬厯初為桂平令清操簡黙治化熙然
内召工科給事中

　　黄雄揭陽人舉人萬厯三年知恭城縣精於吏事刻意
節愛邑有桂林軍屯嵗索耕丁禾數倍雄請以禾五百
斤准糧壹石輸軍餘禾置社倉收貯備賑從之後以禾
餉兵嵗省官帑百金

　　伍可受清流人萬厯丁丑進士五年知容縣詳明縝宻
百廢頓興於學校尤有功十年擢南禮科


　　鄭成饒平人萬厯五年知永福縣時議條編新法人稱
不便公上條陳便宜民安之

　　莊自勉曲靖人萬厯八年知永福縣宅心慈恕民有爭
訟與處分而兩釋之政期不擾四境恬然時清丈田畝
公訖以復額而止在任五年清勤備至陞任之日軍民
留之不獲爭靴以注去思云

　　方思賢順徳人舉人萬厯八年知昭平縣時邑甫平百
度草創城垣雖建時多傾圮猺獞四出思賢日夜親自

督守鑿馬灘石築營繕公廨學宫舖逓公館次第告成
北陀獞黄璉寶等負固不服徵輸監司已議征剿思賢
直抵其巢宣布徳威璉寶等銜恩帖服即斂銀以完逋
糧仍縛璉寶出見監司謝罪兵無血刃猺獞歸化拮据
五載心勞神瘁遷蜀貳守而卒士民惜之

　　黄淙字仲文南海人萬厯十一年由舉人知平南縣興
學校革吏弊民感其徳有去思碑

　　周宗道廣東人萬厯十一年知岑溪縣時猺賊新平矢

心安撫減額徵置官騎建學宮興士類祠孝子丁蘭民
&KR0642;向風卒于官民為立石祠祀

　　李曰㢲惠州人舉鄉書萬厯十一年知蒼梧縣㢘正明
允減差役免災米修書院社學一時懐畏

　　蔡貴江西解元萬厯十三年知陽朔縣愛民下士百廢
畢興

　　宋茂栢海陽人舉鄉書萬厯十四年知懐集縣善政得
民以艱去遮道哭送立遺愛碑起補博白氷蘗不移復

丁艱家居一貧如洗

　　仇順方順徳人以鄉薦萬厯十六年知容縣興學校行
鄉約平里甲革坊廂不用操嚴一介有清苦之褒

　　薛應鐘晉江人萬厯中知桂平縣明敏通達有惠政時
清丈新增秋糧花利幾二千石民甚不堪應鐘請豁為
折色仍折半編差於國於民各不妨病歳計減銀六百
餘兩邑中叢弊皆為一清兩臺交薦卓異民立祠祀之
童時明字醒余淳安人萬厯間知永淳縣修縣志巡阡

陌興學校凡不便於民者悉詳革之士民請祀名宦

　　林春茂閩縣人萬厯十三年由舉人知懐集縣值金鵞
猺亂大肆鴞張公請兵剿平時詔清丈以懐足額力請
免糧民艱食鹽請減額餉二百四十兩商民兩便徵文
獻重修邑乗擢錦衣衛經歴

　　陳煥臨海人舉人萬厯間令懐集重學興文周貧濟乏
除耗羨修陂塘盡力田畝家有葢藏凡餽膳所須必同
民間給值時議運官鹽公以懐民素不習舟楫懇為申

免遷彌勒知州士民立祠尸祝

　　李邦才鶴慶人萬厯乙卯舉人知懐集縣凡鹽課陋規
河厰羨餘櫃頭加耗盡報院司秋毫無取值猺寇謝龍
崖倡亂單騎入嘉峝營以計擒斬之懐賴以寧尋卒

　　任思字繼野南充人由恩貢知恭城縣㢘明仁惠軫念
民艱萬厯間嵗饑發榖賑濟不足請官帑往衡永告糴
活民命以千百計在任五年無逋賦無寃獄尋遷桂林
通判合邑繪像建祠祀之


　　譚虬字玉潛新㑹人萬厯間由選貢知恭城縣政多仁
恕凡民間疾苦每朔望進諸生詳詢其狀㑹嵗大饑設
釡萬壽寺捐俸煮羮粥活民命千餘

　　劉邦徵萬厯丁未知茘波縣比至邑檄諸蠻於前推誠
撫諭蠻為慴伏白上官請置縣治於喇軫村歴任數年
蠻終不敢蓄異志百姓思之

　　曾莘六合人以嵗薦入太學萬厯二十五年知岑溪縣
時寇方平瘡痍未起綏撫懐來户口繁息拓新城移官

去岑人擁道留之

　　劉炅南昌人舉鄉書萬厯二十七年知藤縣政崇簡易
與民休息捐俸建學税璫起藤濛二江税於五屯採金
四境洶洶炅贊太守凌嗣音力爭税璫查盤行縣炅强
項不屈

　　聶鋐豐城人萬厯二十七年知永福縣見永邑差繁賦
重百姓逋亡詳請撫院楊芳題允立碑每石糧減三徵
七通邑世食其福


　　寗烈南平人萬厯間知興業縣有惠政士民徳之去之
日脱靴留跡立石誌思

　　余孟學江夏人萬厯間知興業縣廉能卓異賑恤饑民
和處鄉士澤及青衿陞任去民攀送窮日不得出境

　　王之臣蘄州人舉人萬厯二十九年知陽朔縣存心愛
人興利除害卓有政聲

　　朱大徳鄱陽人萬厯三十年知永福縣宅心公恕政尚
廉平民有爭訟每勸諭之使息學校壇署皆所修建捐

俸濟貧謙恭下士士民愛之卒於官

　　蔣一葵字仲舒武進人舉人萬厯中知靈川縣時猺夷
攻刺而土著渠魁構煽其間一葵廉得主名置之法而
脇從餘黨單騎喻以朝廷威徳正疆界别直枉夷情遂
定

　　李茂蓉新㑹人舉人萬厯四十一年知陽朔縣勞心撫
字平易近人

　　湯師頊新貴人舉人萬厯二十五年永福教諭嚴正端

方勤月課振斯文賞勵頻施人知愧憤自後永士賢書
屢登公之力也

　　林武苴晉江人萬厯中守備五山值府江猺亂王師入
剿度賊必走平南檄武苴率兵邀撃時花相山猺反側
與府江相應武苴單騎往撫所在悦服遂成破竹之勢
以日夜衝瘴走三百里卒時甚惜之

　　王瑞黄巖人起家南丹千户以功累擢永寧㕘將㑹陽
朔茘浦羣蠻馮險負固久攻不下軍門郭公應聘檄偏

師夾剿諸寇悉平由間道疾趨理定上宋諸巢空其穴
所撫殘獞纍纍負鍤納銍百餘年所未睹河池咘咳諸
洞殺人禦貨與北三相表裏呉公文華檄瑞署思吉以
便經略乃謀兵憲呉公善決䇿討之率勁兵擣咘咳若
逡巡班師者而北三偵我兵寡途逺弛不為備竟薄之
奪其險殱焉方論功而瑞死矣

　　賀萬祚嘉興人天啟中右江分守值龍山倡亂戕殺守
帥王師入討監軍繼歿時事洶洶雖殱厥渠魁猶多反

側公鎮靜安攘條為善後六議皆懲毖補苴大計至今
攸賴崇祀以報徳焉

　　葛中選雲南河西人天啟初知思恩府撫綏有道土司
率服更善聲詩加陞副使奉㫖留任節制土司五年改
府江兵巡道

　　梁子璠南海人進士天啟三年知蒼梧縣逐積蠧革陋
規凡病民者悉請裁省修築城樓作興學校院司委理
梧厰𣙜税收正額外毫不自潤後入為御史以論事廷

杖謫戍尋放還卒梧民建祠祀之

　　鄭圭仁和人嵗貢天啟間知平樂縣蒞任七載撫字催
科俱有方法捐鹽羨以助遼餉積公餘以造浮橋堂無
爭訟之譁野無追呼之擾擢州守去士民攀轅不獲作
迎年亭以寄思慕焉

　　趙啟文鶴慶人天啟四年知陽朔縣清介自持不久卒
於任士民哀之

　　林贄福建人進士崇禎十年廣西左布政擢都御史巡

撫廣西值楚寇數萬入境圍全州人情震動公靜鎮省
城修練固圉檄狼兵廖奇等數千赴全授宻計破之全
賴以安獻寇不敢窺粤皆公守禦功也

　　朱國玘嚴州人崇禎間知思恩府致治保民有濟世才
十六年隆安縣土賊馬日仙身挾妖術惑衆自稱齊天
大王建元太平横肆猖獗本年四月日仙率衆犯思恩
四野流離人心惶懼玘乃畫計如神分遣官兵奇正互
用一戰而擒日仙餘氛悉行掃蕩民賴以安郡人刻碑

頌其功

　　黄景明晉江人崇禎甲戌進士十四年以禮部郎遷廣
西督學時文風浮靡公毅然以挽頽為任下車頒示諸
生習經史古文有能以古文行帖括者輒置髙等以此
博古相尚人文為之一變

　　謝君惠將樂人萬厯庚子舉人四十四年知懐集縣修
學宫建文昌書院為治振刷糾紛奸不能眩有謝青天
之譽擢刑曹復以郎中崇禎二年出守梧州清風尤著

王國相山西人舉人崇禎三年知全州廉介澹泊盡革
錢糧耗羨勸民息訟尤勸學重士政暇講學諄諄如父
兄告誡子弟有青天慈父之頌陞任去民祀之

　　汪起英字才仲休寧人萬厯癸卯舉於鄉崇禎間累官
思明府同知地鄰交阯郡守世土官公因俗制宜以義
禮浸溉之官民胥悦交人修貢有加以勞瘁卒于官祀
名宦(先曾伯祖由應城令歴官南京刑部主事左遷廣東髙州别駕陞廣西思明郡丞康熙丙寅先伯兄
曉菴亦任髙州别駕以勞卒於官余逺赴其地經紀櫬歸庚辰余以桂林别駕奉調太平亦曾權同知思明余

兄弟皆歴曾伯祖之舊治詢之士人子孫咸有能追述前朝遺政者荒徼散秩先後亦似有數存焉因識數語
於後)

　　董克正合州人崇禎間知陸川縣時際風鶴且兼饑饉
公勸課農桑化倡孝弟署北流興業兩縣剿賊有功三
邑士民均沾利賴陞辰州同知

　　申翀號月巖祁陽人進士崇禎間知茘波縣清正臨民
愛士興學士民思之

　　粤西文載巻六十六

