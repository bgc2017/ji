







　　欽定四庫全書

　　粤西文載卷六十九

　　桂林府通判汪森編

　　傳

　　人物

　　明陳南賓名光裕以字行茶陵人少讀書負俊名而持
行慤雅元末進士授全州學正因家焉洪武二年應賢
士聘至京師一時名儒如張以寧輩皆折節與交除無

棣縣丞轉膠州同知所至以教化為先十八年拜國子
助教入見高皇帝命講洪範九疇辨析詳明上大喜曰
此天下善講書者也御書其姓名於殿柱以褒之其教
國子尤善訓迪窮日授受無惰容二十二年擢蜀府長
史時蜀獻王好學禮士於玉牒中最號賢王然南賓猶
隨事規諫王甚敬禮之嘗贊其像曰其心休休其容申
申不鷙不搏猶鳳與麟造安車以賜復為構第名安老
堂學士劉三吾記之二十九年四川鄉試應聘與漢中

府學教授方希直同為主考官所取皆名士論者稱焉
卒年八十詩清勁有法在蜀題詠最多人傳誦之

　　唐朝字用大興安人幼聰敏讀書一覽輒記授業於鄉
先生唐賜之門元至正甲申充貢試鄂省不利廼携書
遊西湖茶陵西疇劉先生而請益焉先生見其文大竒
之明年丁亥中選授辰溪教諭而時事已異歸而授徒
家塾以淑後進乃櫽括小學自幼至長次第為訓蒙小
詩五十餘篇嘗析心字之義為心法纂圖原動靜曲直

之因分天地隂陽之象推其中虚之處為太極畫為性
所自出與情欲之所由分判善惡為兩途昭然明白於
是學者從之莫不知所趨向時鄂省移于桂監司聞朝
施教有法禮致為子師行省平章遂舉朝領桂林路學
教事朝毅然以作新士習為己任未幾居父䘮洪武初
明兵南下桂城破輒北面再拜曰小臣生長教養皆出
於元今已矣因泣下欷歔既而自號五無齋述五無詩
以自見其意盖謂無所用於世也學士劉三吾以詩柬

之有一拍昔聞顓雅操五無今喜得閒居之句

　　蔣楫字濟之全州人博學善屬文洪武初太守章復以
學行薦於朝召赴京師歴官紀善工詩文鄉人間得一
二皆寳惜之

　　于中字子正全州人以學行稱洪武初太守章復舉任
本府儒學訓導十五年詔有司幣聘詣闕親試授監察
御史内直賦詩有太液暖風扶御栁瀛洲春日醉仙桃
之句為時傳誦立朝别白忠佞不少假借以彈劾忤㫖

謫雲南歸厚縣丞尋陞臨安判放歸未半載復詔詣闕
廷臣交薦可大用補郴州同知陞南雄倅雖坎軻仕途
益勤撫恤隨在民皆戴之所著有黄華山樵詩集

　　王顯中桂平人洪武初遊太學有聲擢交趾諒江府同
知以勤能稱尋遷新平知府卒於官吏民思之

　　黎天祿永淳人洪武開科祿先中式授工部主事奉命
使安南賜一品服復命陞兩淮轉運司同知

　　梁經北流人洪武甲子舉于鄉授東莞教諭性甘雅淡

不喜浮華絶口未嘗言勢利約已儉素如窮士其訓迪
生徒務以誠實為本祀鄉賢

　　王惟道容縣人洪武乙丑進士任黄岡知縣政事㢘明
撫字六年庶務畢舉仕至參政請告家居褆躬範俗一
稟先程

　　王溥字士淵臨桂人洪武乙丑進士以郎中陞廣東右
參議興學校理寃獄時匠藝之家勢要占役弗克營生
溥禁止之有奉部檄來徴舵木者立期逼迫意欲求賂

所採之木多不中式民甚苦之溥親臨揀閲十取八九
綱運至京無不當意先是起運俱由海道風水漂沒民
不勝患溥自臨庾嶺遍觀險易命有司鑿石填澗修葺
橋道教民造車運之具自是以後舵木踰嶺浮江而達
遂免漂沒之患廣先年遇慶賀俱設筵宴皆附省二縣
供備悉罷之其便民類此一日弟信自桂林來適遇承
差何秀同舟秀贈以布袍溥異其服色非桂林所有詢
所自來弟以實對溥曰一衣雖微不可不慎盖布衣不

已將至縑帛此汚行辱身之漸矣即命以衣還秀隨遣
弟歸歴官數年笥無重衣庖無盛饌一日為胥吏龎庸
所誣被逮赴京行李蕭然寮屬餽贐皆固辭不受曰吾
豈以患難而易此心哉比至朝廷已知其誣遂還治以
疾卒于官年三十有六廣人傷悼之

　　唐輝字彦實陽朔人洪武乙丑進士授秋曹主政端方
勤慎拜監察御史㑹楚酋梗化寘之法遇事明敏剛勁
秉直百折不回


　　石嶽字子磐陽朔人洪武乙丑進士官麻城縣丞政尚
嚴肅諭民以義民皆感化以臺諫薦剡擢侍御察糾彈
劾不避險難與同年唐彦實時號峨峨鐵冠

　　吴文字尚質臨桂人洪武乙丑進士授檢討歴陞湖廣
參議所至有政聲

　　魏塤藤縣人洪武乙丑進士歴兵刑二部主事調桂林
通判持身謹厚和易近民有善政聞于時

　　鄧敏象州人洪武丁夘舉人官禮部儀制主事敏十歲

喪父事母陳氏孝母疾篤敏禱願以身代母疾隨愈後
母卒居䘮哀毁廬墓三年有司扁其家曰思本堂

　　油鳳陸川人洪武丁夘舉于鄉授肇慶同知有徳政永
樂間改授交趾諒江府尤多恵愛卒於官交人思之

　　朱貞陽朔人洪武庚午解元知四㑹縣練習機務勵精
圖治擢御史通敏耿直侃侃竭忠雅擅時譽

　　岳敏字敏學臨桂人洪武庚午舉于鄉授監察御史累
官四川按察使居官㢘介卒之日家無餘物


　　米文節宜山人洪武庚午舉人歴湖瓊廣州三學教授
所至施教有方後進多其造就改授廬州府學奉命主
祭廬山賜衣一襲晚謝事歸其學行為鄉人所推

　　侯禮臨桂人洪武庚午舉人拜江西僉事坐事左遷連
州判官㑹猺獞貌阿孫等劫掠鄉村經年不能制禮躬
抵賊巢諭以禍福阿孫率衆向化未幾猺蠻廖黄秀等
三百餘人據髙良鄉欲攻州城禮又招徠之悉為編氓
秩滿陞本州知州九載考績民詣闕保留復任九載


　　楊宗盛賓州人幼善記為歌詩清麗俊逸洪武庚午舉
于鄉卒業成均讀書晝夜不輟上聞之命翰林學士宋
訥校其文稱善特授翰林院編修以詩文著名

　　陸昇字彦昇靈川人洪武癸酉舉于鄉任廣東臨髙縣
丞永樂四年臨髙旱昇竭誠祈禱夜夢老嫗跪前若訴
寃者明旦遂獲詐稱避兵男子一人詰之永寧鄉符儂
也因得其殺伯母狀將寘于法天遂大雨楊起宗為作
傳記其事解學士縉過臨髙為題雪寃致雨巻及吟松

詩轉興隆經歴卒

　　劉淵臨桂人洪武甲戌進士任監察御史能貞百度官
至湖廣左布政使

　　唐耕字廣耘臨桂人洪武丙子舉人由訓導擢知廣東
河源縣以㢘能陞監察御史激揚有聲遷國子司業預
修永樂大典卒于官

　　黄驥字致逺全州人洪武丙子領鄉薦累官禮科給事
中三使西域上疏論外夷貢馬及官軍下番之弊詞甚

剴切上嘉納之命為定制自是陜右之民得免供給尋
陞右通政奉命撫諭南交使還而卒所著有黄門奏章
曽才魯鬱林人性純篤少䘮父其母楊年二十八撫之
領洪武丙子鄉薦掌新泰教事擢國學正尋乞終養曲
盡孝道母卒哀毁踰禮宣徳間按使王凱知州林長懋
立節孝坊旌之祀鄉賢

　　覃衡平南人洪武丙子舉人官至監察御史以直得名
奏事觸怒時同奏者七人並執赴市曹衡在第二臨斬

争先曰奏自我為之他無與也人稱為忠烈云

　　諸葛平陽朔人洪武丙子舉人知應城縣改樂㑹㢘能
特達請裁革丞簿冗員歴陞湖廣參議

　　陳汝器字用之容縣人洪武八年以人材舉授本州訓
導陶淑有方士多造就知州王清薦其賢能擢福建按
察僉事

　　陳敏陸川人洪武間由監生授儋州守有徳政儋人懐
之以憂去民保留者數百人服除還任九年以例調知

泗州

　　陳伯魁興業人國質子洪武間以經明行修舉任本學
訓導生徒多所造就著有五經訓義為當時所重陞南
海縣教諭

　　陳新臨桂人洪武間任㑹同知縣居官公勤稍暇召生
徒講授茅屋蕭然不以介意縣人思之不已繼之者為
上官謙亦廣西人公勤足以繼新衆大悦秩滿父老奏
留之後遷知夀州


　　顔仲和南寧人才華超卓洪武中敭歴宦途其藝文有
聲於諸公卿間人無貴賤胥慕之官至浙江右布政

　　陳朴字處實全州人南賓孫未彌月而孤年十四入蜀
省伯氏民獻因朝王喜曰先長史有孫矣留侍世子從
師講學及歸事母以孝聞韓郡守忠薦于朝授閩尉以
公務入京中應天鄉試未幾母卒矢志不仕湖湘之士
多從之游鄉黨有争者詣門析曲直一言即解

　　黄景信南寧人以貢入太學洪武中官至山西右布政

躬勤簿書凡吏治民情裁處允當故所至有賢能聲

　　王敏南寧人以貢入太學洪武中因能擢御史肅僚貞
度克振風紀尋陞交趾左參議有政績交人愛之

　　文衛欽灌陽人洪武十八年以文行薦官至慶逺知府
有政聲

　　龍淵桂平人洪武中歴知良鄉&KR0792;縣才能顯著擢監察
御史風裁凜然後陞懐慶知府有徳政人以循良稱

　　蔣珦平南人以學行舉洪武中任刑部主事清獄洗寃

最有賢聲未老乞休鄉邦重之

　　蔣穩宜山人洪武末歲貢知懐安縣㢘介嚴謹而政尚
寛簡其於吏弊則痛懲之當置三等冊立循環簿凡有
科差量圖里髙下審業産重輕錙銖不爽尤留意學校
以崇風化

　　龍騰陽朔人人品端莊學業宏博洪武間以薦舉授本
學訓時開邑未久尚未有學騰創大成殿及兩廡祀先
聖諸賢又建明倫堂讀書樓為諸生肄業每暇日闡發

經術後登科接踵皆其督勸所成立祠祀之

　　莫敬山蒼梧人洪武中由明經任本學訓導秩滿推其
才學卓異陞河南布政司參政有能譽未幾卒於官

　　李文選臨桂人早喪父事母莫氏至孝具甘㫖候寒温
晨昏不少懈母喜則喜母或不樂則拜問其故致婉詞
慰之必母喜乃止尤能愛其兄弟鄉族稱之無間言洪
武十八年旌之

　　髙林慶逺人慷慨有義氣洪武間以功讓舅指揮使彭

舉合為義族後林得象嶺地適合鈐記一穴南山地石
龍走過江去去未去停停而聚𦵏者天然三品官兒孫
世代争馳譽至孫嵩以𢎞治鄉魁嘉靖初拜太僕正卿
人謂指揮使三品官也卿亦三品㝠報殊不爽云

　　計仲政字永清馬平人洪武初峒夷猖獗縣令張霖以
才能薦為巡檢率民兵與戰俘馘五百餘諸峒凛然凡
被擄者多賴奪歸時總兵韓觀知其能託為心腹資以
發縱指示無不成功前後四十餘年致仕卒


　　侯能懐逺人獨眼善弩國初聞其名而舉之與海賊酋
較弩酋長輒應弦而斃如射虱心賊黨數千遂屈其下
朝廷官之問欲何官對曰不願官但要一個黄羅傘遮
日行有鼔吹足矣遂官以指揮

　　覃聰容縣人洪武間授百户每撃賊奮勇為諸士先㢘
州所印為賊擄去聰奉調追賊以計奪印還復與戰力
屈死之

　　馮伯元馮柴俱平南人洪武末有寇宰欲閉門丞陳復

原選二人以禦戰陳中流矢卒伯元曰主亡而生不義
柴曰忍視父母之被害邪奮斬賊數十俱死之賊懼而
退城獲以全

　　周冕賀縣人建文己夘省元授廣東四㑹訓導教人以
躬行為先學者尊之

　　龍韜臨桂人建文己夘舉人永樂初任嘉興推官陞監
察御史激揚有聲不避權要後陞雲南按察僉事乞歸
陳璉贈詩稱美


　　黄安宣化人建文己夘舉人永樂間授常州府同知陞
交趾宣化知府後赴部考績為交道羣長吏第一尋陞
湖廣參政後交人復叛安督餉至長沙卒

　　楊寧逺蒼梧人舉建文己夘鄉試累官參議安南雅操
自持有氷蘗聲解官歸惟課子姓不事干謁梧中制科
推楊氏盖有自焉

　　王惟輿容縣人惟道弟皆念九之孫建文己卯舉於鄉
官刑部主事清慎明允獄無寃滯晉員外郎尋以親老

乞歸公庭無干謁之私鄉黨多周贍之恵人雅重之

　　鄧試祥平樂人建文庚辰進士任監察御史得風憲體
為時推重

　　龔篪蒼梧人永樂二年進士授嘉定知縣有能聲擢兵
部郎中以老成見推歴陞廣東參政

　　楊宣字均政蒼梧人永樂二年進士授翰林院庶吉士
出知宜興縣㢘靜有為利興弊革民多戴之母病篤籲
天祈以身代卒以孝名


　　李𢎞北流人永樂乙酉舉於鄉任監察御史性剛毅有
風裁嘗建言時政十事侃侃正論一時名重縉紳

　　楊諳字彦通宜山人永樂丙戌進士任御史有風裁

　　李養博白人永樂戊子舉於鄉任湖廣廣濟縣主簿立
心公平待下仁恕深得民心任滿百姓保留當道具奏
陞七品俸致仕

　　雷驥字志良全州人永樂戊子舉人十六年授兵部司
務調戸部改南雄府照磨時各衙門缺官多為所署公

以存心勤以蒞事上下賢之

　　楊名字彦實横州人少喪母性至孝領永樂甲午鄉薦
遭父喪哀毁逾禮既𦵏廬于墓側三年寒暑不變時有
白龜出廬次人以為孝感所致

　　劉湛字嗣澄桂林人永樂十二年舉人正統間任潮州
知府時漳冦林烏鐵等擾郡之三饒勢甚猖獗湛躬統
民兵𠞰捕殆盡郡中二年税糧民苦荒歉不能輸湛奏
免民徳之


　　陶成字孔恩鬱林州人中永樂甲午鄉試明年注授交
趾諸縣典史尚書黄福聞其學行授以鳳山縣署諒江
府儒學教事夷人多從之學累薦授浙江按察司僉事
數治疑獄奸豪服辜正統壬戌倭冦破大嵩洮渚千戸
所成設方略伏兵殱之奏減運京儲糧三十五萬石以
運兵八千人沿海守備由是倭不復冦戊辰冬金處二
府勍寇陳諫胡葉宗留陶得二率徒衆焚掠至蘭溪官
民潰散成設戰守之具獲賊數十餘徒既而諫胡宗留

就擒得二引餘黨竄入山中成從僕𨽻四五人造賊穴
降之來歸者三千人朝廷聞之陞按察副使未幾得二
復反景泰改元成時守金華招諭四境脅從來降者復
三千餘人擒斬數百級獨得二以四十餘徒遁去勢復
熾攻武義縣成率衆與戰賊以計燒城衆大潰成䇿馬
追殺賊十餘人遂遇害賊退得其屍如生䘮至蘭溪民
迎哭數十里僉事陳永為立祠祀之事聞贈參政遣官
諭祭且賜俸給䘮事子魯䕃授新㑹縣丞有異政累陞

至布政使

　　賀敬臨桂人永樂乙未進士任監察御史激揚有聲陞
湖廣副使

　　莫愚陽朔人永樂丁酉舉人仕至工部郎中陞常州知
府正直自特稱為賢守從侍郎周恂重濬蔡涇人獲其
利時使者在外勢横愚奏言守令親民之官黜陟臧否
出自朝廷奉使者倚勢輒相傲忽而曰賢否在我黨若
而言將必有以㢘謹者為貪汙䛕佞者為正直名實一

淆吏治大壊此漸不可長請亟禁止庶使守令不為揺
惑一意為陛下牧養元元幸甚報下吏部嚴禁守令得
安其職

　　宋欽蒼梧人舉永樂丁酉鄉試累官湖廣右參議正統
十四年麓川亂朝廷遣靖逺伯王驥征之以欽督餉欽
躬至辰沅清浪鎮逺設法督運軍餉不乏景泰初欽乗
小銅艚往安洪等江苗賊要害所在催趲糧草甫至盧
溪遇賊欽率𨽻兵迎敵厲聲歴數其惡詞氣壯烈賊懼

不敢害累陞湖廣左布政使苗寇作逆悉心經畫寇平
遂致仕歸天順六年寇䧟城率郡人與戰死

　　傅敬象州人永樂戊戌進士任監察御史善屬文彈劾
中貴風采凜然以直見忤遂引疾歸杜門不出人不敢
干以私

　　張昱賀縣人永樂戊戌進士授古田知縣有恵政

　　秦應字思敬融縣人永樂庚子舉人卒業太學授江西
都司斷事富家毆人致死撫按屬公訊富家以數百金

行賄却之卒正其罪薦刑部浙江司郎中與堂官論刑
或牴牾趨出次日復以舊牘進必行乃已故獄多平反
出知廣平府奏罷諸不便以内艱去任時融田為賊據
及久荒者民賠納租役如故因服闋赴京具疏奏蠲之
補浙江嘉興府政尚嚴明奸慝屏息擢浙大參檄甫至
而卒

　　廖仕能字國卿岑溪人永樂庚子舉人知宣城縣逺讒
佞革吏弊修塘堰簡詞訟政令不擾宣人思之


　　韋昭字通顯宜山人登永樂辛丑進士授翰林檢討擢
大理寺副乞歸隱居南山躬耕自給絶迹城市有司時
往候之昭自田中簔笠跣足而歸始盥洗整衣冠出具
蔬飯雞酒談笑竟日綽有古風

　　周鳳平樂人永樂辛丑進士仕至廣東參政學行俱優
時人目為昭州鳳

　　陸忠永淳人永樂癸夘舉人仕福清縣丞開渠興利民
徳之因年老子遲亟告歸專教鄉人開地利民稱之


　　楊璉臨桂人永樂癸夘舉人累官户部員外㢘慎自持
年逾五十即引病㱕室常罄如或勸之官璉歎曰人生
幾何官豈可常居耶吾親既不逮是身與妻子計也心
竊恥之乃以卜自給鄉議嘉其清節

　　傅惟宗字肇本藤縣人幼嗜學從學士解縉遊領永樂
癸夘鄉薦任茶陵州學訓導造就得人歸休林下以吟
咏自娱縣行鄉飲禮令常躬迎之乃出出則為大賓鄉
後生皆視其言動以為矩度以經學授徒登甲科者多

出其門婚嫁從子女之孫者四人與其弟惟慶友愛隆
至大學士丘濬作夀古藤兩傅先生詩序謂藤之人士
稱邑中賢大夫夫必歸肇本至論隱君子之表表者必
曰肇本時總督韓雍聞其名每延訪之以賓禮從子鑑
中天順己邜鄉試第一

　　李觀智蒼梧人永樂癸夘鄉試入太學授都察院司務
時母年八十八觀智奏分俸為養累官廣東按察司僉
事景泰四年蠻寇為暴巡撫王翺以觀智諳曉土俗委

之招撫大藤五屯龍山諸寇悉皆向化嘗分巡嶺南清
逺盜寇掠捕而戮之其子廷麒廷鳳廷彪皆領鄉薦

　　馬聰字馴良臨桂人永樂癸夘舉人正統九年任九江
徳化知縣蒞事勤敏郡城南有甘棠湖堤唐刺史李渤
所築歲久且壊行旅阻畏一日見男女祼體而渡聰惻
然念曰此令之過也遂率民往築甃以巨石極其堅固
復於兩旁植栁以護之上有烟水亭宋濂溪周先生祠
久圯聰復修葺之後陞工部主事卒於官妻子舁柩還

道經故治民懐其徳遂迎𦵏於廬山之麓復留妻子居
焉

　　徐賢字遂良臨桂人永樂甲辰進士累官廣東副使綽
有政績孫淮由進士知通州究心於學都御史林富序
通志謂淮與鄭進士琬與有力云

　　李素字崇文蒼梧人永樂甲辰進士以給事中使交趾
改授贑縣知縣秩滿民詣闕乞留者二千人復任尋改
番禺縣甚得民心擢光祿卿


　　黄賢相藤縣人永樂間入太學後擢監察御史數言時
政稱㫖加褒賞

　　梁霖興業人家故貧篤學清慎母病痢躬滌溺器三年
如一日永樂五年貢入太學知雲南巨津州以㢘著遐
方多竒珍其子自任歸囊無一滇中物

　　胡嵉臨桂人隱居尚志永樂丁亥詔徴至京師入文淵
閣與修永樂大典𨽻翰林日給大官酒膳書成將授館
職以老辭遂歸括蒼徐用中閩人陳安仲皆為作所居

環翠樓記述其歸隱之樂𢎞治間學士張元禎有跋

　　陶秀昭平人任㑹昌縣有以私賄入者却之決獄無留
滯孝親友弟盡以家産付弟人稱其賢

　　閉禎横州人永樂中恵安主簿㢘正賢能愛民革弊九
載有成績邑人赴部使願留之陞本縣知縣禎在邑久
民間情偽及吏牘宿弊纎毫皆知不事鞭朴而法令自
行九年致政民為樹徳政碑又作琴臺四美詩以遺之
莫彦朴懐集人永樂九年貢任饒州同知操履清慎恵

政及民

　　歐守忠懐集人永樂九年貢任廣東靈山訓導教育有
方生徒徳之

　　蔣賙靈川人少孤家貧潛心好學與母相為命韜迹耕
讀不樂仕進永樂間奉勘合修邑志求博聞之士無可
屬者乃舉賙裁定所作有邑志序

　　李通臨桂人永樂十二年知陽春縣持己敦厚處事公
平苛法不施士民樂業


　　龍歸荔浦人永樂十七年任南雄府知事有幹才攝始
興縣招集流亡復業者以千數有虚税民不能輸歸力
請於上所豁三千六百餘石邑人徳之

　　易先全州人國子生知諒山府有善政任滿當還交人
乞留進三品祿留諒山洪熈元年交人叛死之贈布政
司參議

　　楊棨陸川人宣徳丙午經魁歴官至廣東參議所至多
恵政


　　李奉蒼梧人中宣徳丙午鄉試倅鎮江馬政憫償馬之
苦曲為調劑以蘇其困水潦疏減租十之四民甚徳焉
擢徽州丞疏運米三萬石改折秩滿士民留之竟奪於
權貴免歸優游家食澹如也己寇陷梧城民荼毒幾徧
奉故無恙人詫其徳足以格盜云

　　韋廣字克寛宜山人宣徳丁未進士任監察御史剛直
敢言糾劾不避權勢陞廣東按察司僉事

　　阮敬蒼梧人中宣徳己酉鄉試任太僕丞以直諫調平

樂丞韓襄&KR1063;開府西粤威名藉甚敬謁以禮不少屈韓
壯之薦其能擢郎署服官雖久貧窶如昔

　　秦謙靈川人少聰慧博涉經史領宣徳己酉省解是歲
鄉宅草木皆先凋枯謙占為凶兆願乞儒官授寳慶訓
導誘迪庠士多見成就以外艱歸服闋不赴銓逍遥鄉
邑間詩酒自娱以終其身所作有靈川八景詩

　　蘇忞懐集人宣徳七年鄉試第一正統六年任靖州知
州興水利修學校視民如子不忍以事勞之十四年苗

賊流劫至七里坡將襲州城忞率民兵五百人逆戰衆
寡不敵死之

　　劉琚字宗玉臨桂人宣徳壬子舉人任松江府推官擢
監察御史出按河間保定激揚有聲鎮守大臣為大書
桂林秋月及栢府春風以贈之尚書俔敬記其事後陞
陜西副使英廟復辟謫雲南景東衛經歴引年致仕以
夀終

　　唐榮全州人宣徳乙夘舉人正統中知新寧時縣治燬

於兵變榮奏徙縣治城池壇廟學校道路皆其創造百
廢具興規畫咸當

　　梁潔岑溪人中宣徳乙夘鄉試丞普安州器局凝重才
識精敏從征安南有功擢守雲南善政亟行一時稱治
何性初平南人宣徳乙夘鄉貢知安福縣政平民安卓
有聲譽當奏績邑民赴闕留任一十六載稱為良吏

　　伍星會字聚奎義寧人宣徳乙夘舉于鄉授陜西道御
史陞湖廣僉事端直勤慎剛方敏㨗所至有聲


　　李恒横州人宣徳辛酉舉人知安仁縣為政有體不屑
屑瑣細以鉤距民姦政聲涌溢丁艱歸民思祀之

　　賓繼學平南人正統戊午解元任文選司主事㢘介不
阿一清銓曹之法尚書王公鏊最重之署其考曰名魁
鄉榜行卓士林屢經薦㑹守内艱卒于家

　　莫魯宜山人正統戊午鄉薦任貴州衛學教授移俸養
親見府守秉直不阿而守性好謟媚竟與魯不合靳其
俸弗支魯亦不介意後有當道知其事始補給焉


　　朱瓊臨桂人正統甲子舉於鄉任開建知縣有幹濟才
天順三年春流賊攻縣治瓊奮身撃敵無援遂死舉家
罹禍

　　陳宣全州人朴長子事親孝正統甲子舉人授暢州教
授親喪廬墓三年所著有禮經意㫖續貂集等書

　　黄瑜臨桂人正統九年舉人初授兖州同知時歲歉行
所屬發粟賑濟值秋水為患嘗與効力築堤陞本府知
府丁外艱服闋適兩廣猺宼猖獗都御史葉盛奉改肇

慶府至則剔蠧剗弊築城池修學校又奏祠包孝肅公
以風後進後都御史韓雍保陞廣東左參政仍掌府事
先後歴任十五年盜息民安郡人思之

　　陳愚字孟濂其先山隂人洪武初戌慶逺遂為宜山人
長於詩詞不求聞達教子鼎正統甲子發解孫宗瀚亦
領鄉薦都指揮彭英雅愛愚與為莫逆交詩酒之㑹無
虚月愚年九十有六臨終自贊曰容貌鄙陋心地曠夷
有書曽讀非禮弗為不諳佛老頗究軒岐子膺民社孫

守祖基安貧樂善詩酒娱時年登上夀一笑而歸愚心
存愛物以積隂徳為念故其後克昌有詩文稿蔵於家
唐䕃字徳盛全州人正統丁夘舉於鄉為郴州守平易
得民及報政屢懇乞休士大夫髙其節

　　李昺永福人正統丁夘舉人詔求直言昺上疏條列時
政稱㫖上大悦即擢御史居官著鯁直聲官至浙江僉
事

　　毛麒修仁人正統戊辰進士性通敏自幼博覽羣籍為

文古雅居身謹飭時謂西粤祥麟

　　閉悌横州人正統戊辰進士累官知桂陽最得民心正
徳間御史范輅曰桂陽令安得賢如前令閉悌者盖有
餘慕焉悌左遷丞蕭律己厚下蕭民宜之

　　蕭九成字子韶義寧人正統戊辰進士授戸部主事穎
悟俊拔下筆成章因斥陳祭酒所撰祭文争論罷

　　蒙普貴縣人正統十一年貢生官五軍都督府經歴陞
鶴慶府知府以㢘介稱幼年侵晨出河下拾遺金持歸

復至其處候失金者有商悲號而至勘其數相符引歸
付之商以半謝不受

　　鄧洪字光大南寧人書讀不數過輒能成誦補邑學弟
子員初學宫在城北郭堪輿家以為弗利科第湮鬱者
十餘年洪白於督學黄公閏玉徙置南城正統戊午貢
於太學謁選吏部以優等拜南京山西道御史嘗奉命
賚軍鳳陽貌閲名給人頌其公又奉命按直𨽻順徳諸
府激揚有法威愛並行卒於京内閣彭公時誌其墓


　　趙澧全州人正統中知博羅剛明果斷凡所欲為計定
率莫能易城池學校廨宇橋梁堤堰多所修理

　　魯成者衛卒也生平目不識書而事親至愛父沒侍母
極力營養凡得一時新蔬果必先奉母然後敢嘗母喪
成年已五十哀痛躃踊頓絶復蘇既𦵏朝夕哭泣或薄
暝達旦而後止人皆憐之

　　秧清永福人景泰庚午舉人自登賢書不入城市築精
舎於龍溪之馬芒山下潛心理學終身堅隱不仕人共

仰之

　　馬榮宗賀縣人景泰庚午舉人授寳慶通判㢘幹有聲
擢福建按察僉事

　　黎暹蒼梧人景泰庚午舉人成化間任桂林府同知㢘
靜鯁介有氣節初都御史韓雍入廣始刑宋英百僚震
懾有司時見免冠暹獨不免韓深訝之由是愈以清白
自持益有政聲後引疾歸囊槖蕭然鄉人皆髙之

　　萬顯字世舉藤縣人景泰庚午舉人司訓封川性豁達

多智時地方宼起巡撫韓襄毅疏顯有保障才知封川
縣殫心撫禦士民頌焉

　　郭本字道克融縣人景泰二年進士歴官御史七年巡
按貴州又巡浙江時權璫肆惡本疏劾之謫雲南永平
典史量移太平同知擢知太平抱才未伸以疾告歸

　　閉魯横州人景泰癸酉舉人任桂林府推官時平樂府
猺獞跳梁當道檄魯招撫向化者萬餘人都憲韓公因
開置永安州保魯為知州任九載以守制歸民有遐慕

服闋補知石平州正徳中其子充嵗薦過永安民争迓
且餽復護送至桂林

　　蔣智興安人景泰癸酉舉人任徳慶州同知成化中掌
開建縣事㢘而不苛寛而有制民不敢犯吏不敢私興
學校修城池咸有功焉

　　李時勉平樂人景泰癸酉舉於鄉正徳間任廣東信宜
知縣㢘慎恭勤卓有實政擢長蘆鹽運同知以目疾乞
休歴官二十餘年家無餘貲


　　吴淵字希顔宜山人潛心義理之學景泰癸酉省解授
靈山學訓引年歸後進從遊者接迹而來多所造就

　　李簡南寧人景泰癸酉舉人任將樂知縣三年民罔不
愛丁外艱廬墓三年補高明知縣在任六年民懐吏畏
以考滿歸宗族有争者咸請質之未敢有梗拗者

　　費廣字隱之横州人景泰癸酉舉人歴賓連二州學正
陞銅鼔衛學教授南雍助教所至模楷端肅蜚譽四馳
歐陽伸馬平人景泰癸酉舉人成化中任鎮江府推官

㢘潔無私讞獄平允郡有盗剽劫巡吏誣富民若干繋
獄伸歎曰為民父母忍視無辜逮死邪遂白當道率民
兵掩捕果得真盜百人民遂得釋

　　李芳字本春融縣人景泰甲戌進士知夷陵州建館舍
取士子陳銘等親為講授先是州士人久乏計偕而銘
等以次選舉芳力居多累官雲南布政使謝病歸囊無
重物宫室卑隘與子孫同居怡然也鄉里師其清儉

　　鄧璩南寧人景泰丙子舉人官衢州府同知凡九年清

戎務詰姦宄吏畏民懐政績顯著陞雷州知府

　　焦霖字景霖靈川人景泰丙子舉于鄉授廣東布政司
理問時盜賊竊發江海阨塞諸司以霖領視凡獲盜情
輕者皆宥之令聴差遣有警則宻發覘伺隨所擒獲輒
數百人郡境肅然以薦陞池州丞未任卒

　　伍璣字子玉容縣人景泰丙子舉人授福建鹽運判尋
知靖州剛直㢘介興廢舉墜革除煩苛教育英才後以
不獲當道去民甚惜之


　　容森字本盛陽朔人景泰初由鄉舉授本省崇善令邑
固遐陬森至興文教均賦役理寃屈歴九載績最民攀
轅載道復六年陞四川合州守凡八年尤多建立乞歸
蘇潤桂林人景泰中恵州府同知盡心勤事以興民利
郡治有交衢雨集淖深出官錢砌以石達之郭外民便
之修博羅長樂諸學宫築長沙港蘇村堤拱北保寧橋
咸有勞績公暇復修郡志刻之

　　張淮賀縣人由歳貢任廣東陽江丞善書能文賀士子

多出其門居官清慎

　　焦景章靈川人性慧敏與弟霖相伯仲霖十七舉于鄉
景章視為分内事若不介意及由儒士選入試見塲屋
中防閑嚴宻之態若非所以待士者歎曰士若此將焉
用為哉一夕夢吞五色雲語人曰雲五色者文章之兆
吞之盖欲我自藴寄情風雅以樂有生爾閒招故舊娱
樽斚得意則口占吟詠若有自得者

　　黎禧字允吉陽朔人天順丙子舉於鄉歴増城新淦令

所至多得民心轉瓊州府判

　　邢正字直夫慶逺人天順丁丑進士成化間任廣東㢘
州知府鄰境賊宼猖獗撫以恩信賊皆悦服復流亡百
餘户措置耕牛種子以給農作禁令始下竊珠池珠者
皆屏迹奏革冗官分豁逃絶田糧袪虎患民甚徳之官
至雲南右參政

　　樂章字宗堯横州人天順丁丑進士授禮部主客主事
成化丁亥奉命賚兩廣軍功便道省親韓都憲贈白金

不受累陞郎中乙未加授參政庶尹遴選充正使賜一
品服勅使安南國吏部閻仲實褒以忠孝雙全云

　　陳欽桂平人幼頴敏日誦數千言中天順己夘鄉試詩
文力追漢唐下筆立就里人有以碑刻置水中延其醉
與之共浴忽得碑佯驚曰安有此物欽即手摩其字默
識之登岸悉録不爽人益信服惜弗見用而早世

　　傅鑑藤縣人天順己夘解元官知州操行清潔著有藤
縣志


　　宋迪字吉之賓州人天性至孝親有不悦肅衣冠立寢
門待罪必俟釋乃退登天順己夘鄉舉授雲南廣南府
通判盡心民事丁父憂居䘮一遵朱文公家禮服闋補
判順寧府時甸州有大獄公撈獲十二屍立辨其寃咸
頌神明又却景都土官餽金數百兩稱㢘吏云

　　張廷綸平南人天順庚辰進士時兩廣弗靖諜報某村
落附賊參將范信列村落名欲屠者識以白圈否者黒
當死者無慮數千人實皆良民公以進士家居有以其

事奔告者公即夜叩軍門告變信出見公曰聞將軍欲
翦屠村落邪曰然公曰不可信咈然曰聞公剛膓疾惡
今乃欲為附賊地邪公曰不然民實不附賊公無過聴
且公奉天子命將弭宼以安民今乃誣民以為宼民不
死於宼即死於兵等死且將從賊以茍活是驅民從賊
也亂且弗戢信曰公敢保此曹果不從賊乎公曰願以
家族百口保之信大屈服立下令己其事且拜公曰數
干人死命賴公而生信有死罪賴公而免敢拜公賜後

為南京户部主事徑詣京奏巡倉御史罷官歸以子澯
貴贈尚書有師心齋稿存于家

　　馮俊字士彦號恕齋宜山人天順庚辰進士歴刑部郎
成化壬辰清獄廣東海康民吴金童避賊攜妻莊氏往
新㑹劉銘慕莊姿百計誘亂不得乃賄鄰民梁茍賺金
童偕出捕魚殺而投之海越日莊出汲見一屍知為夫
也負幼女自溺抱夫屍死俊㢘得其狀處銘等極刑奏
旌莊氏烈乙未擢福建按察副使建寧衛指揮楊曄者

席勢殺人有懼其箠楚而詐死入棺以茍活一時者曅
知其狀即令人舉火焚之閩之上官以曅東陽學士孫
多庇之負寃者無所控訴俊至人訴之俊訊問旬日獄
具疏上其事憲宗震怒即刑曅籍滅其家閩人稱快以
外艱去服除任湖廣辰沅兵備道偏橋屯戌數萬餉給
陸運甚艱俊鑿沅溪以通運道作浮橋以通往來軍民
稱便累遷副都御史巡撫四川時松潘總兵恃勢肆虐
劾罷之馬湖土官知府安鰲殘忍不道撫巡皆慮激變

莫敢深治俊授計於僉事曲鋭捕鰲寘于法奏設流官
以撫其民蜀人快之𢎞治丙辰卒于官遣官諭祭令有
司營𦵏卒之日行囊蕭然且無人在侍三司令新津知
縣周邑鄧演啓私篋發所蔵止俸銀數十兩金帶三圍
而已子良輔亦進士歴廣東布政司參議

　　李春宜山人監生天順初廣東南雄知府凌江驛舊有
車驢散民間畜之運官貨驢死役存累子及孫春歎曰
烏有是常生驢哉遂奏豁之又以桑絲徴本色土無出

産科費數倍奏允徴米省三之二民解倒懸

　　陳瓚永淳人由貢任趙州判官天順間劇宼攻破縣治
燒毁板籍瓚招撫逃民復業包築城垣民賴保障

　　李善字性初宜山人性恬靜讀書惟以究極義理驗之
心身結茅隱居弗事進取且㢘介輕利精楷書逼真晉
人都指揮彭英最加愛重子經孫華皆擢科入仕

　　黎廣徳蒼梧人有隱徳每以孝友訓子弟夀至百有三
歲有司嘗延之鄉飲歲時加存問焉子祐為楚府審理

廣徳以老不能從天順間寇䧟城不可避乃衣紅褐兀
坐㕔事中宼造庭見其老不忍害乃撫背曰吾翁何夀
若此願得紅褐以貽我夀即解予之寇羅拜且遺之米
與一牛肩後築新城知府袁衷親禮迎之廣徳因歌落
成詩環聴者莫不稱歎一時郡人皆呼為百歲翁云

　　唐傚全州人與弟伊修侃同居四十餘年傚一文不入
私

　　翟觀臨桂人成化乙酉舉人𢎞治二年知瀧水縣縣苦

盜觀開誠撫綏盜用解散民賴以安三年遭父喪歸士
民愬于朝遷肇慶通判盜尋斂迹久之以同知領縣建
東西兩營分兵居守建五十九砦籍其人為砦兵盜不
敢復窺瀧闢荒田九百頃鑿水圳四十八處縣人頌之
劉本桂林人成化丙戌進士授刑部主事宅憂廬墓有
白蓮芝草之瑞有司上其事于朝旌其門曰孝行張駿
有贈劉孝子歌

　　唐溥字文博全州人成化戊子舉於鄉授巴縣令清簡

寧靜務以徳化民有兄弟訟産者責以大義遂不復争
訟貧不能婚者給以金訟竊衣㢘其迫於寒給衣而遣
之相地築塘堰凡百七十所巴人至今賴焉

　　韋裘字宗甫宜山人成化戊子鄉薦任澄邁知縣慎靜
勤幹拊循其民築城垣建公署廢墜修舉僉事李珊記
其事

　　楊文字廷顯成化戊子鄉薦授崖州學正轉鬱林嚴規
約以訓迪士子曙升堂講解課督迨暝始退日以為常

擢青陽知縣慈恵愛民後歸教里中子弟科貢士多出
其門儉約簡黙足迹罕涉公家年八十猶讀書不輟

　　李冠字世瞻横州人成化戊子舉人授銅梁知縣有恵
政及去民祀之

　　宋瑚崇善人成化戊子舉人初授蒙城縣貳多善政時
䝉城荒旱民絶食公度其地可藝南山麻菜因宻遣家
人回鄉取種數斗發縣民樹之菜成生活人甚衆䝉人
徳之呼為宋公菜


　　鍾英字世傑陽朔人成化戊子舉于鄉任儋州知州首
却土官餽獻每歲遇荒月不理詞訟曰民救死且不暇
何暇搆争自是民訟日簡崇學校増田畆蒞政八年不
以妻子自随卒于官囊槖蕭然儋人立祠祀之

　　熊鑾字器之南寧人成化辛夘舉人任寧波同知恪守
官箴不激不隨迨歸田鄉族咸重其儀刑

　　張興字俊民靈川人成化辛夘舉于鄉授安定知縣陞
河南布政司經歴時逆瑾招賄興詣京朝賀一無所與

坐年老致仕瑾敗詔起諸受陷者奉例進階一級賦性
端慤取與不茍終日危坐如泥塑人屏書居處恭章時
加省玩鄉人見之無不起敬夀八十四終

　　唐瑄字徳潤陽朔人成化辛夘舉於鄉除四川都司經
歴博覽羣書精詳議論所著有大學中庸直講詩經説
意又有怡情雜詠詞林切要闢諺錄蔵于家

　　李麟字成經陽朔人成化辛夘舉人知應城縣平易近
人優禮士類民咸徳之致政歸琴書自隨自比羲皇上

人好讀易垂老不倦訓子弟敦行子墉正徳間舉人

　　徐亮字景明陽朔人成化辛夘舉人授順天府經歴奉
職惟謹丁艱歸囊槖如洗鄉人有争田者亮讓之而不
較嘗講學鑑山閣即盛暑不揮扇有清静髙古風

　　陸森永淳人成化辛夘舉人任廣東提舉陞同知有政
績致政歸遷縣築城督工有功民賴之

　　任榖字生之横州人成化壬辰進士歴官福建布政司
參議先是治中歲采銀久乃脈耗采之不復得莫以為

言參議耑督所入甚致攤償遂致流亡者衆榖到官行
視諸鑛具得其狀慨然歎曰民困至此所司不言復督
辦以為功豈朝廷設官意哉獨上章請罷之得報如所
請閩人徳之改廣東參議五羊至麟山七驛差役浩繁
増置站船十七艘恵愛小民不撓權貴致仕歸博學能
詩有槎亭漫興武夷櫂歌郡守黄汝濂銘其墓曰學如
武庫思若湧泉士林推重晚節愈堅亦可見其概矣

　　陳瑶字仲華全州人成化壬辰進士初任蕭山萬載二

令陞御史立朝剛介不避權要出按陜西四川二省甚
有風力官至僉都御史巡撫遼東發粟賑饑全活者數
萬人以事忤當路謫叙州守尋致仕兄琬登進士俱嘗
為通政司通政兄弟並居銀臺亦衣冠盛事也

　　唐濙字文煥全州人先人遺田四十畝供讀書子姓公
曰讀書分内事何以田為讓賙宗族成化甲午舉於鄉
授番禺知縣後山盜發濙至遣諭曰我無徴求擾汝胡
為弗悛羣盜悔禍境内遂安鄰邑黄馬二姓以死命搆

訟十二年不決濙一鞫即白之考最入京道卒

　　唐泰全州人成化甲午舉人判欽亳道三州嘗疏六事
言馬政得失皆可行妻死不再娶舉其産一弟三子四
分之

　　陶宣平樂人成化甲午舉人官四川井研令有恵政捐
俸造下關橋民賴之及歸正徳戊寅荔浦猺作亂宣與
子舜相樂相俱被執舜相妻李氏計全宗祀以綿被裹
七歲子銀置重賄於其内擲下水樓李氏亦從墜下賊

利財物釋之徙石面山嵓居焉後銀生四子子孫繁盛
食廩餼者數十人謂宣良吏之報李氏節義之所遺也
黎經字允正陽朔人成化乙未進士沉重簡默歴東筦
奉新鉛山三縣㢘潔有駿聲擢主政轉文選郎中遷四
川左參議以病歸

　　黄濟横州人成化丁酉舉人任㢘州教授能端師範創
修横州治子文黼舉𢎞治乙夘鄉薦任河南西華令興
利革弊陞長沙府判


　　李嘉言桂平人成化丁酉舉人由教職擢蘇州府丞郡
糧長賂官不完視為常例有賂嘉言以千餘金者發之
重其罪以前金充所逋負由是慴服争輸積弊遂清尋
轉江西僉憲豫知逆濠蓄謀即解綬歸棲迹白石山結
廬養病浩然無用世之心濠敗進階參議

　　包裕字好問桂林人成化戊戌進士任撫州推官入為
監察御史有蹇諤風𢎞治元年巡按貴州務通民情不
怒而威已出為雲南副使嘗督兵討邊夷之叛分巡臨

元道處地方事圖為經久遺利甚廣滇人賴焉以疾致
仕居家以詩酒自娱暇則登覽笑歌於地左搆一小軒
扁曰恬退所著有拙菴藁

　　張澯字仲湜平南人廷綸仲子年十七登成化戊戌進
士授庶吉士改編修正徳間累官南京吏部尚書時儲
位久虚草疏率同儕以請或難之曰此社稷至計脱有
譴責當獨任之無何改户部禮部又改兵部尚書條上
時務八事多報可奏革守備㕔審事官逐四方遊僧之

聚梵刹者貴豪皆側目逆瑾敗言者造為不根謂澯嘗
以竒玩遺瑾遂三疏乞致仕去比歸寓居全州與知州
顧璘賦詩詶倡澯嘗出遊坐臥栁山石壁凹處璘因表
為司馬嵓云後大學士楊廷和誌公墓廷和嘗諗諸内
臣凡瑾賄沒入内帑者未嘗有公之物也志中因辨及
之誣乃白卒年五十八賜祭𦵏為詩文力追古人詩尤
温厚可傳所著有應制集全湘憶録涇川文集

　　陳琬字仲㢘全州人成化戊戌進士性行莊重為工部

右侍郎管易州厰痛理積弊嘗疏經理國用寛䘏民隱
十事以進清介勤敏時譽歸之卒於官

　　李棠貴縣人少好書因家貧不能自給年二十八始發
憤攻習成化庚子中解元官襄陽甫仕而卒

　　龎經陸川人成化庚子舉於鄉授邵武通判才識優長
政事超卓

　　張翺字鵬舉南寧人成化庚子舉人賦性剛直任龍門
知縣崇學校増田畝興利除害士民孚洽當塗屢加褒

奬㑹逆瑾羅織天下郡縣官久任者遣使至縣買藥索
金憚翺㢘平無所取竟忤其意解組歸留鞭截鐙者羣
如也有富民議貸出金者翺堅拒不聴明農後杜門却
軌非公事不履官庭課兒孫教鄉子弟多所成就

　　蔡䕫字彦章南寧人成化庚子舉人授寧都令資稟剛
方心術正大剖決繁訟釋放寃民凡祀典不載淫祠必
毁之門絶私謁苞苴不入綽有清白吏風守制歸吴廷
舉餞以詩曰有扁旌人政無貲復故鄉補安逺令清介

如前居鄉授徒凡造就者多登科燕居獨處不脱衣冠
梓里中多效法之

　　李景芳宜山人成化庚子鄉舉授龍溪知縣約已愛民
節財省費不阿奉上官民甚徳之而上官殊不悦考以
不及調寧逺縣卒於官漳人祀之

　　甘思召蒼梧人成化庚子舉人知大庾縣性㢘介平易
近民吴清恵表其墓曰處存儒者之風出有循良之績
歸存善退之名


　　甘泉貴縣人成化庚子郷貢授常徳推官以憂去後補
蘇州清刑獄人罔稱寃征崇明海宼有功㑹勘徐府贜
田適逆瑾用事竟免官瑾敗起用辭疾不行所著有東
津手稿

　　曹穆字徳容全州人成化庚子舉於鄉授南豐訓導令
諸生就齋寢讀至夜分作粥飼之擢荆門州同知得漏
伍幾四百户遷夷陵州守城圯立修築之巴東流賊起
率民習戰堅守賊不敢犯引疾歸㑹歲饑謀於蔣公冕

就湘山大雲二寺作粥飼餓者所存活無算

　　馮良輔字熈之俊子成化辛丑進士任兵部郎剗除牧
馬弊政封慶王禮成却贐而不受先是馬夫銀役有司
横取良輔建議計丁稅銀陞廣東參議討平潮恵劇賊
時有京貴謫倅甚驕肆良貴以大義責之遂斂

　　周琦馬平人天順壬午領鄉薦讀書林下一十九年成
化辛丑乃登進士第所著有東溪日談十八卷自為之
序其所著儒正篇論薛河東之學有曰吾師伊洛閻先

生謂薛文清公崛起於數百年之後心印濂洛神㑹洙
泗學以復性為本言以明性為先其言曰六經四書性
之一字括盡又曰孟子之後道不明是性不明也至論
所傳之要曰明此性行此性而已又曰韓子謂世無孔
子則顔子不當在弟子之列愚於先師亦云所謂閻先
生乃河南閻禹錫也所著有自齋行要等書行于世

　　申端字廷晃容縣人成化癸夘舉人幼孤性孝友受業
於舅過目成誦弱冠應南宫知増城縣植弱鋤强百廢

具舉擢吉安同知未赴而卒邑民哀泣扶櫬至容者數
十人

　　朗清字温泉象州人成化癸夘舉人累官工部司務因
劾逆瑾被遣後命勅命褒奬歴任兩京績著清勤

　　胡倬字用晦臨桂人成化甲辰進士賦性剛敏任户部
主事員外郎累抗宦官下錦衣獄直聲昭于一時後擢
陜西僉事轉固原兵備副使

　　梁性字秉中興業人質直純厚謹身力學成化丙午舉

於鄉授賓州訓導丁内艱補江西徳興克端身範誠以
率人秩滿考最陞國子監學正

　　傅獻䇿馬平人成化丙午舉人官肇慶通判㢘潔自守
遷本府同知居郡最久其清潔如始至後勘權貴子弟
不屈法竟坐罷官輿論惜之

　　萬祥藤縣人成化丁未進士官御史江西僉憲明允激
揚有聲於時識喻漢于童年禮劉節于落魄人稱為知
人


　　吴廷舉字獻臣嘉魚人洪武中其祖戌梧州遂𨽻戌籍
成化丁未舉進士授廣東順徳知縣潔已如水字民如
子減賦息訟乃刻家禮以道民邑有宿盜久莫治至立
執之都御史屠滽檄吴公至督府與之言甚温吴公曰
廷舉越境奔命宜有地方重事請發令順徳權鐺屠為
修家廟吴公曰守土官非奉舊例新恩一夫不敢役分
金不敢用遂辭出屠令他邑成之市舶太監給銀買葛
吴公即用之買二疋曰奉此為式如不中意請還金且

葛雷産也太監怒取金去御史汪宗器惡吴公曰彼專
抗上官市已能何也吴公壊淫祠觀寺以其材作土堤
書院賢館及修學宫御史按而㑹其直竹木碎屑俱列
斤兩鄉大夫二子犯盜並論死吴公生其少子標其户
曰盜後少子改行乃泣愬曰公念先人㢘直故存後今
盜其門大為先人辱請就死吴公為撤之御史即捕盜
令自首賂知縣乃毁門表不即理前事盜曰盜死分也
不敢誣㢘令加以嚴刑不易口是時吴公囚服梏手日

詣訟所分析所費無私盜狀上御史大慚命釋吴公𢎞
治丙辰屠入為吏部尚書遷吴公成都同知一年以憂
回起改松江上疏請修軍政二事廣東盗起馬端肅劉
忠宣薦陞兵僃僉事征十三村池水諸峒盜平之改兼
鹽法正徳己巳逆瑾方用事令各省庫藏悉輸京額外
索取以為當出於鹽吴公力拒之疏請乞留備兩廣兵
興之費瑾銜甚及鎮守恣横吴公劾太監潘忠二十罪
具奏有㫖取省帑解京皆非正費曰貢進内也曰司禮

打㸃錢賂劉瑾也乂疏便宜事忠亦誣列吴公罪鞫之
無狀止以枉道回械首吏部前主事宿進輩謀捄之天
官張綵取閲其諸藳心賞其能言於瑾凡械首十二日
放鴈門充軍再月赦為民五年瑾誅直其誣晉雲南副
使未行陞江西參政討姚源賊用兵已歴年總制臣數
易官顧其私兵不協力費以萬計吴公雅多知畧勇不
避難及逢盤錯益喜截決前已數用勝兵兹則設竒取
㨗不用甲胄出入輕脱諭責解散反為賊得奉之入巢

周衛耀威劫公求撫吴公如前責諭詞色亡撓久之伺
得賊中要領因用其巨力而譴微輕者許以利令其僕
妻賊女遂執其酋公亦出一鼔平之疏立萬年縣民懐
至今晉廣東右布政立番舶進貢交易之法平驛遞之
役弊更患除矣嶺西猺獞作亂命兼兵備副使經略十
二年湖南饑命以副都御史賑濟辰州土官相讐公立
約使平又疏六事隂僃寧濠之變當道不用濠反君子
曰用吴公曲突之謀無患矣濠嘗遣使遺天官陸完金

簡曰宜急易孫燧代之者某某俱可吴廷舉切勿令其
來濠敗邏者獲之十六年召為工部右侍郎尋改兵部
右侍郎上疏犯輔臣改南工部又改南户部晉右都御
史理南畿折豪强植貧弱禁私驛止妄供吴公長身而
瘠面如削𤓰敝衣帶穿不修藻餙神采英毅志誠雄偉
言行必自信人鮮能奪之視財利如糞土妻子冒饑寒
而施予不較有無晉南工部尚書即疏歸歸二年卒所
居湫隘門巷不容雞飛無郭外田丘墓之寄十餘畆卒

之日無衣以斂無棺以殯都御史姚鏌為營辦靖州土
官持金來謝徳却不受及是各來弔哭平生篤友誼見
良士身下之忘其人已在太學南城羅玘年四十餘以
貲貢吴公悦其文竒兄事之玘病痢其僕疫而死吴公
為煮粥負之登厠一晝夜十數反玘病瘥同登進士語
人曰玘四十前生我者父母四十後獻臣生我也在順
徳同年鄒智疏柄臣奸邪為所陷謫石城吏目死吴公
資之歸其喪于蜀倅成都梓其遺文順徳生員梁宗烈

直而文吴公與之友宗烈棄晉江令返壺山吴公數薦
于朝嘉靖初起為鎮江同知大學士楊一清再附重人
入閣其族子留者干官府害里人宗烈獨治之鞭其奴
改王府長史請于王至蒼梧視𦵏巳宗烈亦卒嘉魚李
承箕世卿不仕善為古文布衣李孔修子長苦攻詩皆
所厚善忠宣公在廣左轄吴公在令至省忠宣館之省
衙尺書稱大夏頓首吴公好讀書無不窺索積至萬巻
好文清及胡敬齋録采其要言作詩效陳白沙覽者見

其志簡牘情理精切規人所不及無䛕詞奏草煩悉剴
當俱未編次為集卒時年六十有六















　　粤西文載卷六十九

