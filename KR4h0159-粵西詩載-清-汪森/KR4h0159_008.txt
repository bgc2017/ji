







　　欽定四庫全書

　　粤西詩載卷八

　　桂林府通判汪森編

　　七言古

　　永陽看山　　　　　　　　　　楊　斆

　　癡人最愛山常恨看不足銓官置我山縣中那知正中
吾之欲三槌衙鼓罷庭院真幽獨文書連月稀印匣經
旬束頽然隠几情不舒鶴氅華陽出門屋但見逺山縹

緲螺子青近山參差銅花緑峻峰如削挿蒼穹懸崖似
墜壓坤軸層巒疊嶂攢碧蓮瀑布懸泉垂白玉石者幻
砌煩神工土者坡陀間修竹一髙一下虬龍行一蹲一
踞熊羆伏或如鸞或如鸑或如天馬行空聊駐足岫出
雲兮去為霖雲歸岫兮暗林木文禽來往似依屏麋鹿
攸馴類家畜殊形異狀世豈多晴雨昏朝皆可目方期
半嶺舒清嘯已著芒鞋歴雲麓踞白石兮呼清風撫長
松兮矙幽谷選杖履兮登絶頂喜西方兮在所矚望美

人兮不來使我心兮傷觸山兮山兮酹汝酒一巵僻處
遐荒空自竒呼童泚筆聊題破定有知音相繼之

　　招民詞　　　　　　　　　　　陳　璦

　　民歸來新皇雨澤遍九垓官府恤民如恤孩去逆效順
毋疑猜

　　民歸來幾遭摽掠空衆財今得撫安無後災生意還從
勤裏回

　　民歸來室廬或火或傾頽増新葺舊亦易哉翦茅伐竹

皆爾材

　　民歸來二年不種田蕪萊因風一火俱成灰春來雨足
禾易栽

　　民歸來舊業抛荒真可哀苧麻根在不須栽只用勤勤
芟草萊

　　橫州道中見日光識喜　　　　　潘希曽

　　蒼梧南來一千里扁舟牽挽窮山水蠻烟瘴雨動浹旬
長晝㝠㝠無午已㒒夫泥塗簔作衣青蕉裹飯不療饑

蕭條行李潤生醭寂寞炊竈寒無輝愁予兀坐蓬忩下
忽覩陽光射雲罅千林生色嵐霧開須臾變幻疑昏夜
人言此方風土乖冬雨苦久晴頗佳乍晴不堪還乍熱
鬱蒸癘氣生隂厓我望青天再下拜太陽髙照元無外
蕞爾遐荒特可憐覆盆何礙乾坤大

　　送同寅章樸菴謫判蒼梧　　　　萬　鏜

　　章樸菴目近視髪低垂衣冠不詭流俗宜胸藏天下竒
鬱如翠竹蒼梧出澗壑脫去千葩萬卉之塵姿精金在

鎔玉藏璞欲名其器人莫能知利刃發硎盤錯解文辭
落筆風雲隨西臺聲價邁等夷䇿駑厲鈍真吾師世事
巧與人參差一朝逺適梧水涯立馬相看欲發遲察君
顔面無幾微退之道顯潮州謫䕫峽曽裨杜老詩賢哲
從來毎若此造化有意非吾欺楓山先生家法在請以
予言歸質之行道奚論身逺邇濟時豈問官崇卑甘雨
覃敷瘴烟洗文星煥發宿霧披吾皇明見萬里外逺臣
進拔寧終遺廟堂採取作梁棟霄漢飛騰見羽儀願言

此去加䕶持晨餐夕寢無愆時慰我蒼茫雲樹思

　　金甌完　　　　　　　　　　　戴　欽

　　金甌完皇圖寛炎天桂嶺皆衣冠臣赳赳師桓桓秉王
猷孰于盤時雨降民大懽海不波狼膽寒明珠翡翠來
長安地平天成帝業難小臣撰頌萬世大觀

　　題桂南閱秀送陳掌教　　　　　夏良勝

　　莆陽十年磨桂斧旴江十年樵桂楚鋒霜落手眼星光
桂林一入争先覩莫惜桂林小君用知君借與桂林重

狀元峰頭應有人明逺樓中學臧夢君不見張曲江柳
愚溪宜城寄迹君須知萬金不愛打碑楮都付來人公
是非又不見思駿馬買駿骨許多朽瘠封洼窟孫陽一
上黃金臺桃花叱撥驚駑駘明年俊乂紓忠懐隨君儐
䇿升堯階

　　劍歌行發桂林作　　　　　　　黃　佐

　　對酒劍歌行路難墨雲當天凝作山渇龍怒卷海濤立
空林䬃䬃如人入跳珠白雨騰𤣥間迴看平陸皆成灘

僕夫戒予行莫急倉皇中道何嗟及停車拱極之飛樓
紫騮不嘶旌斾愁踆烏揚光忽垂地驛吏衝泥亦來至
翼予乗霽上前途斧薪作糜勤僕夫逡巡飯罷出林薄
麥雉引雛鳴角角

　　都城引送陳七表兄之橫浦

　　都城十月塵如山朔風吹雪行路難侵晨我已駕馬出
薄暮始隨棲鳥還下馬入門見兄到張燈與兄拂巾帽
三年不得奉顔色一觴且共開懐抱兄之大父我外翁

聲價昔震蓬萊宫家有圖書出秘府兄能取次藏胸中
此時吐露惟衷欵笑談衮衮良夜短促膝翻愁朱火盡
螢忩忽見金波滿相看本是同根生世態悠悠安足評
天涯未易輸肝肺海内誰云皆弟兄我隨玉節别兄去
荆門夢結烟中樹隴頭兩見秋雲飛又向都城得相聚
都城閣道從天開虎豹為闗鸞鳳臺簪纓無數不敢到
兄以材賢長往來兄辭家乆常思母天遣為丞向横浦
萬樹梅花導板輿一水何曽隔鄉土兄今十月出都城

風景如前非合并孤舟明日河橋路微雨蕭蕭無限情

　　送洪方伯玉方之任廣西　　　　程　旦

　　東風吹雲日杲杲金馬闗西春色早垂楊嫋嫋拂長亭
芳草萋萋迷古道古道長亭日送行垂楊芳草總含情
歌聲婉麗春鶯囀酒色依微縁蟻清酒香歌艶人如堵
魯陽揮戈日亭午長空浩浩片雲飛故國中原渺何許
故國思歸未得歸故人臨别重淒其憶昔相逢京路陌
花間傾蓋披襟期金鞭白馬玉河旁六街九陌翼華廊

粉署春風陪燕集金門曉日接鵷行鵷行瞥眼嗟分翼
君在江南我江北十載相望參與商朅來一笑頭俱白
頭白何妨眼更青滇南握手慰平生壯心激烈猶如昔
異域交情久益傾交乆終期依玉樹百年寧耐暌嘉晤
鷽鳩祗自搶枋榆鵾鵬忽已翔天路天路遥遥那可追
中年再别情尤悲瘴霧茫茫迷𤏡道烏鳶跕跕入蠻溪
𤏡道蠻溪下桂林武水泠泠非毒滛象郡西來通象譯
龍江南去聽龍吟使君自是人中英從知百粤憚嚴明

折衝千里惟樽俎作鎮西南仗典刑歡聲載道歌霖雨
况復南征已罷兵南征兵罷日悠悠逍遥樓上逍遥游
帝心簡在虚前席佇望歸來壯逺猷勲業終看銘寳鼎
姓名行見覆金甌蹇予五載滯邊州去住空遺猿鶴羞
君過辰沅定相憶扁舟予亦下湘流

　　藤江　　　　　　　　　　　　李　純

　　天光曉闢東山隂洲嶼欲沒天沈沈桃花已隨夜雨盡
海鷗不知春水深失穴蛟龍觸山怒此際神驚危砥柱

柳邊舟渡浪停時人行未負斜陽暮

　　龍巷石

　　巉石粼粼巨江北凌風欲渡鬐鬛赤貝宫清淚濕羅衣
複道西風留轍迹露肥苔蘚磐石幽天光揺落雲不流
晚凉灑掃石上月一絲長繫江聲秋

　　河池太守行哀故年友江陵何二南

　　孫羽侯

　　河池太守歸去來青天皎月章華臺江魚作鱠松醪酒

銀筝錦瑟聊追陪休言金谷繁華逝且共柴桑酩酊回
流觴藉草樂相樂登髙弔古一徘徊蠅營忍逐人間去
鵩賦還成謫宦哀蔡邕有女書堪讀伯道無兒天豈猜
粤人之南蜀西極炙雞絮酒填蒿萊居者酸心行者哭
富貴於我何有哉即今都官享厚禄石渠金屋平明開
轟雷掣電豈不畏一旦沒世同塵埃又况朱門生子饒
不肖金堆玉積等浮灰惟有峴山碑墮淚千秋萬嵗其
崔嵬


　　鬱林行為何别駕賦　　　　　　劉黃裳

　　漢家象郡出炎洲百粤梅花放嶺頭宣威銅柱溪蠻靖
罷詔珠崖海客愁茫茫月色蒼梧路使君按節三苗度
回首帆揺淮海波褰帷人識牂牁樹聖朝文物浄華夷
帝簡循良刺九垂賢名别駕不辭逺手將雨露驂文狸
猿聲細細驚湘瑟桂樹團團拜舜祠日望九疑雲片片
回雁峰頭音信斷鵝毛雞骨嵗時新桂水人來書寄便
更有文身作土民翠羽珊瑚多貴珍何郎自是中原最

遥弄清風灑海塵

　　合江　　　　　　　　　　　　黃　暉

　　鳴颷蕭瑟癡雲低鷓鴣聲斷春日西狂雷徹底吼到曉
百川沸與三江齊中流却羨鰲足穏一任旋波虎眼轉
仙客船如天上坐笑指銀河路不逺

　　三華山

　　金翎拍海山鳥鳴寒光拂曙天欲晴溟濛瑞靄灑霏翠
仰視不見華峰青須臾捲幔山林薄傍柳縈花遶城郭

南山𤣥豹藏已久文彩斑斑變龍籜

　　宿靈川呈諸同事　　　　　　　鄭　鵬

　　偶來寄宿靈川城眼前野景宜野情白雲䕶山曉未起
蒼苔繡石秋還明獨行忽見碧潭影一曲儗荅滄浪聲
宦途流轉無定在翻憐聚散如浮萍

　　送唐僉事之廣西　　　　　　　馬汝驥

　　青門柳條春欲還錦帆孤飛不可攀問君抗手將何適
五嶺蠻荒途路艱君子本自朱崖秀畫省年來看草奏

一朝斧鉞出青霄萬里氷霜生白晝楚山盤鬱天𡨕𡨕
越野南連軫翼星暇日褰帷更詞賦雙魚須寄子雲亭

　　桂嶺吟送汪𢎞齋僉憲北上　　　潘　恩

　　桂嶺峥嶸紛挿天星巖石洞羅蔥芊諸峰空翠浄如拭
鍾乳丹砂凝素烟湘流若帶通雲霧三江七澤遥吞吐
越地猶傳榜枻歌江潭亦著滄浪賦送君髙歌酌君酒
襲襲松風生户牖臨觴調笑拂吳鉤倚劒㱆欷動南斗
八月燕山天氣清君行定入鳳凰城扶揺萬里橫修翼

早晚瑶臺聽鳳鳴鸞羽差池憐逺道緘情天末音聲杳
去去還期嵩洛間盈盈共折金光草

　　灕山篇

　　灕山嶻嶭天門黒巨靈決石波濤急水怒翻驚霹靂飛
舟行時訝虬龍立天吳揮霍魍魉驕馮夷錯愕鮫人泣
渫雲洑雨相因依下潦上霧何時晞即看猿狖啼榛莽
况有烏鳶下石圻人生蹤迹傷萍梗對此澘然賦式微
身後榮名那復道丈夫挂冠苦不早鷗鳥相忘海上翁

紫芝髙卧南山老

　　鳴岡亭歌

　　鳳山壁立桂江傍層崖列嶂遥相望芙蓉萬疊披雲錦
影落昭潭涵翠光突兀孤亭開壯觀凉颸飄忽烟嵐散
白日相輝石鏡明青天不動琪花燦朝陽桐樹發新枝
琅玕瓊蘂多華滋蒼梧龍去不再返楚狂之論令心悲
饑鳳威垂羞鳥雀焉能促刺争葵藿髙翔九采離塵紛
音比簫韶滿寥廓


　　三峰歌

　　桂山削出金芙蓉紫雲碧草浮青空中峰委蛇若鳳舉
左右離立盤雙龍矯矯將軍廊廟姿英聲四十動南維
星河光揺夜談劒羽帳風清日賦詩樹立竒勲還自許
髙山争雄氣如虎千載應傳馬伏波朱方銅柱髙嵯峨

　　弔張將軍

　　灕江漰沛山嶻嶭險地豺狼橫生孽將軍怒賊五嶽傾
髪指危冠心激烈魯陽麾日黃雲悲手提蛇矛佩明玦

變生流矢壯士摧殘崖碧染萇𢎞血總戎彯節江之湄
洛口勛名侈竒絶探毛索羽藪澤空將軍有兒身不滅

　　桂濵圖為張司業子陽題　　　　廖道南

　　桂林之山桂濵水澂潭激浪靈光紫風洞幽隂竹月斜
星巖隠映蘿烟起玉堂仙人人中龍張仲孝友稱豪雄
丘壑情多勞逺夢江湖憂切懸孤忠憶從卜築山水旁
灕源清淺環草堂獨秀峰迴萬馬驟相思江合雙蛟翔
秋深桂花滿山樹白石團團白日暮開徑頻棲松菊隂

沿溪還宿芙蓉露向來射䇿入長安翾飛直奮青雲端
平仲才華蔚虎豹孟陽詞藻聨鴛鸞石室蘭臺校經史
縹囊彤管窮終始劉向編摩獨苦心揚雄寂寞探𤣥㫖
憐予迂野締交盟披圖示我何分明湘流在粤瀟在楚
天地於人似有情吁嗟乎桂濵自有白龍洞鄂渚亦有
黃鶴樓黃鶴髙飛江漢逺白龍夭矯烟雲浮君為白龍
吟我為黃鶴歌鬱儀結驎奈爾何丈夫有志各努力無
令嵗晚空蹉跎


　　荒五嶺　　　　　　　　　　　袁　袠

　　荒五嶺抵南交撫黔氓擾夷獠猺獞和瘴癘消越裳來
重譯遥明珠翡翠貢天朝文犀瑇瑁海賈可招幅員萬
里仰唐堯

　　南中作效髙達夫體

　　僕本橫塘一漁父釣竿三尺常為伍白首惟堪老布衣
折腰豈願趨官府自從天子放歸吳茅屋荒凉住五湖
窮巷杜門辭俗客薄田餬口著潛夫誰知世事如翻手

公車誤薦收枯朽富貴功名笑等閒東西南北勞奔走
桂林卑濕已難論象郡炎蒸愁殺人身在瘴鄉生是寄
路逢蠻賊死為鄰由來青紫非吾意封侯拜相英雄事
裹革都無少壯心荷鋤且狥烟霞志浮海居夷愧孔丘
茹芝飲水更何憂明朝拂袖還山去鴻鵠㝠㝠不可求

　　九日虞山宴集短歌行　　　　　楊本仁

　　髙天急景萬山隂重華古祠秋蕭森雲捲夕風月正南
碧空如掃江沈沈把酒都懐帝子靈捫河欲寫蒼梧心

桂海無霜雁不來黃華紫萸觸客襟無那髙歌落木篇
露華髯影秋千尋此時何人不盡觴橫笛未斷清猿吟
九疑聖人在何處耳中恍惚聞韶音回首中原嵩少北
龍光正引重華岑將軍撥劒促歸去眼底幽并起萬慮

　　粤中歌送沈嵎谷還西粤幕府　　蔡汝楠

　　簫鼓發通津搴舟遇故人故人充省使來自粤溪濵早
嵗青袍同里閈適粤經年不相見落日他時頻夢思春
風此日増歡戀憶昔明庭徵士時東南貴胄聚京圻不

隨主父紆邊䇿便學弦髙犒晉師綰魚衣綉長安陌誰
是湘西逺行客騷人勝事古來多為問湘中定若何蒼
梧白雲深杳杳朱袖雲和真縹緲江臨桂水暮猿愁嶺
過熊飛秋雁少㟁樹森沈古洞寒諸溪迴合萬峰攢平
洲堪賦蘋花白古廟猶看茘子丹邇來征戰連炎海貢
錦飛蒭競填委馳逐寧違幽素懐棲遲不覺星霜改可
堪舟楫暫時同西歸余亦向江東也知桃杏栽天上且
歛聲華赴幕中


　　冬雷行　　　　　　　　　　　謝少南

　　季冬六日次辛丑亢陽回驕北風吼雲氛蔽天朔氣應
震疊霆車走雷部乍疑灕江連陡傾又如風洞崩其口
簷忩明滅下掣電屋瓦騰凌激翻斗倉皇籌鼓報四更
攬衣起坐百感生由來天地貴藏用太和保合嵗乃成
秖今纔見一陽復龍潛蛟蟄韜元精雷乎胡此出地奮
駭怒宣洩何當平遷人刁騷散華髪三年泥翮滯西粤
徼域兵戈漫有期朝廷禮樂元無闕自秋天旱不收禾

被野即看多戰骨憂時苦歎宫庾空忍令蒼生受顛越
今夕何夕仍聞雷眉宇愁封未肯開晶熒自剔短檠燄
促戚遍畫寒爐灰奴鼾不奈喚驟醒顧影無語徒徘徊
雞聲咿喔發逺舍東牖復送朝曦來

　　抵陽朔有作代柬西石侍郎　　　錢　嶶

　　履新七日灕江征采鷁已指陽朔城迴巒疊嶂視無路
忽然一轉溪途明鯨甲狼烟雜金鼓巒氛蜑霧昏山程
峰上何所見咆哮猛虎如掣電江外何所聞四野悽愴

哀猿鳴此亦皇圖入國籍毒瘴絶險何愁人觀風萬里
乗槎客露冕行春消劍㦸春風嘘之俗自醇喜見梅花
驕雪白漁蓑舉網得魚烹樵父刈薪坐雲碧吁嗟人生
在自得天南地北奚足惜政行民化乃可慰綵毫縱揮
怡昕夕萬象昭回屬匠手墨池落花浮琥珀我欲報之
愧瓊瑶對景舒詞達胸臆

　　江行見兩㟁諸山如舞代柬陽川侍御

　　灕江桂楫棹歌催暫解塵氛授酒杯忽覩葱青環兩㟁

誰拈山色入簾來怪哉江水不東向潺潺南瀉蒼梧臺
使君何日柳州駕弔古懐賢獨相託我欲生翼從君游
山川環隔安能跨楚粤長途幾千里碧梧翠竹夾江汜
早見垂垂一樹白知是嶺梅先放蕊安得折來與君賞
醉舞浩歌月初上金罍相勸不知盡勝地韶光兩相並
悠然一笑忽下簾星槎猶滯羅田隈

　　殷司馬平廣西宼歌　　　　　　王世貞

　　殷公文武邦之楨不學淵源空有名一嵗再遷中執法

兼提六管嶺南兵如雲鵝鸛排千艦五色神羊暎百城
征南將軍不穿札渡瀘相公單白帢軍聲雷動細柳營
殺氣霜凋大藤峽任是蠻烟開羽扇還留漢雨澆金甲
狼兵錦韝綉蝥弧奪得生猺換酒沽早知不殺稱神武
悔自跳踉作後夫處處春田催布榖朝朝列肆喚提壺
千秋獲嘉縣重覩伏波不得驕銅柱灕水灘和鐃吹聲
鬱林花滿旌旗路遥望蒼梧雲正蒼是公功成勒銘處

　　烏蠻灘　　　　　　　　　　　張佳𦙍


　　烏蠻灘前石齒齒盤渦轉地驚濤起險絶空傳灔澦堆
估客帆檣愁欲死萬里江源異域來右出夜郎左交趾
青天赤日雲四垂跕跕飛鳶墮深水我本西梁逺道人
瘴鄉奔逐胡為爾停舟一奠伏波祠丹茘黃蕉前致詞
英雄心事無今古神物風雲各有時銅柱功名儻難就
澤車欵叚隨所之

　　送馬明府叔明之桂林靈川　　　沈明臣

　　荆雲揺白蒼梧秋茘江水渌天如油鄂侯青雀渺何所

翠被榜人空越謳茜裙莎草黃陵女舜廟堯山怨春雨
舊淚猶斑新竹枝今月空懸古時樹九疑崔嵬白雲間
洞庭風起波連山極目蠻天帝子怨斷腸芳草王孫還
明珠曉濺鮫人室哀絃夜鼓湘靈瑟往事千年不可知
青削芙蓉天外出重江聨嵐帶青蘿瘴烟毒霧浮牂牁
荒荒日落獠人洞夷舞蠻謳奈若何使君銅章嚲𤣥綬
漢室循良推卓茂不辭五斗迎督郵寧為丹砂乞勾漏
終日鳴琴不下堂屏風定取列星郎静窺案牘榕隂緑

退食公庭蕉子黃秋髙雁斷衡陽晚萬里題書莫辭懶
故人江閣楚天髙政成無事須強飯

　　送陳子文之官廣西　　　　　　張時徹

　　城中月明齊擊鼓城頭日出朝樹羽駟馬馳驅南楚雲
嶺猿長嘯炎交雨道傍三月柳如旌攀折殷勤送子行
白水蒼梧天萬里登臨不厭伏波城

　　吕光禄席上送崇安丘尹之任柳城

　　黃姬水


　　都城一月春風顛仰天縮脚閉户眠海門片霧吞江柳
散作千山萬山雨積隂黯黯翳空林餓烏白晝啼愁霖
裹飯子桑誰過牖壚頭賴飲知章酒酒畔欣逢閩越豪
自言夙昔神交乆一官憔悴家更貧往往新詩播人口
偉哉光禄大厦材九列之望隆三台乘驄風凛長洲苑
東甌初試栽花滿同是公門桃李枝余今已作溝中斷
廿載重逢鬢各絲後來㑹面安可期徘徊日夕情何極
銜盃屢換青山色惜别當時已泫然驪駒今復在門前

龍城路遶衡陽外總有音書雁莫傳

　　送友人之蒼梧　　　　　　　　屠應埈

　　朔風蕭蕭雪作花曉月半璧浮銀沙清輝可贈不可掬
瓊瑶散漫隨行車上林柳條寒未茁五嶺梅花春正賖
蒼梧烟煖夜成霧潯陽水明朝絢霞岐路向君稽首别
遥緘椒醑訊重華

　　送陳貢士刺上思州　　　　　　唐順之

　　陳生磊磊衆所羨十年不遇空彈劍本朝談笑取公卿

豈意逡巡向州縣憶從少小負才華飄颻逸思凌綵霞
謝朓詩篇差可擬子雲筆札焉足誇終然獻玉遭雙刖
安事讀書盈五車朅來奔走長安陌人世紛紛笑落魄
髙歌白石夫誰知用盡黃金徒自惜富貴浮雲不可求
且復低眉從薄逰南望桂林雲氣深瘴雨蠻烟多毒淫
不辭炎海千重路試取氷壺一片心

　　可菊為蒼梧吳子賦　　　　　　佘世亨

　　蒼梧美人事幽獨庭除手植千莖菊飡英酌酒避俗喧

笑傲南山無寵辱適爾羣芳揺落時氤氲紅白藹東籬
間將白眼看塵世長和淵明歸去辭

　　火烟石　　　　　　　　　　　吳時來

　　火烟隔江雙巨石十仞僻立江之側何處漁翁來收釣
舉刀砍水水為赤刀尖初閃巖石裂刀背纔翻江水咽
至今巖石如紙平揮毫我欲灑滄瀛摩崕不借魯公筆
跪石恐為蟠溪吟憶昨䠥□生煩憂毎望滄海登髙丘
橫河跨海徒夢想十洲三神難竟逰即今繫舸且沈浮

坐向巖頭招白鷗白鷗問我誰氏子豈亦吕梁觀者水
銅柱燕然各有投何如散髪弄扁舟

　　粤西山水歌　　　　　　　　　　董傳䇿

　　粤西山水甲天下蜀中險絶此其亞瀧濤飛出水晶宫
龍齒潺湲舟底窄仰視流水一竅通衆石尖尖撐太空
烟嵐直罩星斗落目中半是參天峰峰勢參天江欲瀉
懸崖縹緲靈根射削如玉笋秋不凋突如長鎗鋒倒掛
巖洞玲瓏何太竒訇然中開峙兩儀疑有神斧鑿其穴

牽連秘詭光陸離飛雲孤峙控西楚靈鷲盤旋鳥猿舞遊
覽縱橫不記名大者人傳可歴數桂林城標風洞山石
壁巉巖大窟圜七星巖帶龍淵起隠山六洞間開顔江
邊復有還珠洞象鼻之山江勢湧從此直下灕江來兩
涯山石彌江縫江灘閃出鯨鯢蹤歴落灘聲石可舂昭
平南渡龍門險蒼梧瘴沒雲山重潯陽水析藤江浦烏
蠻灘遥那可渡諸灘捲出邕管平崑崙西接柳慶路聞
道柳慶路﨑嶇峭然天險土荒蕪竒山拔出洞常裂江

道半塞蠻張弧行人操戈出城郭雖有山川難自樂兩
江左右風不殊炎蒸蛇豕誰運畫憶昔秦漢開邊寰宋
家設鎮中險艱伏波銅柱標南極武襄勲在崑崙闗我
朝韓公斷藤峽桓桓中丞興廟略諸蠻竦息不敢譁後來
府江還著脚思田倡亂姚公徂新建撫定降盧蘇借兵
威平八寨後三十年來冦漸多吁嗟粤山徒聳突江流不
轉山露骨狼烟日夜起江波誰云靈氣鍾厥物我來逺
戍作逐臣全生仰沐天王恩殊方豈怪風土惡却憶髙

堂𤣥髪人登臨悵然百感集游子長帶風塵色山自髙
髙水自流那堪慰解離人臆披擐不辨馬牛呼猶向江
山強自娛兹逰竒絶恐難記我作斯歌當畫圖

　　青山歌

　　青山髙千峰石笋挿層霄青山下江水平鋪村影射青
山小卷石嶙峋竹啼鳥青山大五象星羅吹響籟青山
晴波光萬頃盤蛇城青山雨烟靄微茫罩松樹青山風
蛟龍吼怒凌長空青山月青螺一㸃銀盤突青山暝漁

歌欸乃揺江鈴青山曉玉露瀼瀼斷林杪青山清一股
泉飛石上聲青山四時嘗不老逰子天涯覺春好我携
春色上山來山花片片迎春開仙人雲蓋飄亭子泉水
之清洵且美我愛泉清濯我纓白雲裊裊銜杯生披雲
直上崑崙頂鞭龍一決翻滄溟却洗塵氛破炎昊路上
行人怨芳草

　　響泉歌(有引)

　　有仙客携琴上青山余因招致亭中面泉而鼓之厥

聲泠然清也聽之者飄飄有凌虚之想爰為作響泉
歌歌不擇韻隨口而成

　　春烟澹蕩江波平山石扶揺亭子橫有客携琴山上行
招致方外同登瀛坐來轉愛春景明二儀懸光白日晴
原泉混混毓山靈客將振羽逰滄溟臨亭和絃戛以鏗
春風一曲響泉琴聽之使我心神清忽然萬木皆春聲
落花游絲如有情林間好鳥相和鳴逰魚出聽大樂成
髙山流水傳遺音覺時觸處道心生堪作羲皇世上人


　　崑崙歌(送顧侍御一貫出巡)

　　崑崙山髙控西粤飛蟠千丈何竒絶青峰突出破大荒
赤螭夭矯森石骨氣核橫攢玉碎圓巖泉灣瀉珠流沫
怪樹枯藤掛老崖雲屏疊斷蚺蛇穴山精嘯風瘴作雨
箐篁颯㳫嵐烟掣桄榔枝暗珊瑚拳茘子花班鷓鴣舌
陽和偏落四時花鬱蒸不夢三冬雪凉燠我驚變曉昏
亭午日髙雲乍撥羲景依微盪緑鬟蠻疆一望迷丘垤
瀧練疑摩峭壁牙竅天欲墮盤江髪星躔翼軫古隘闗

邕管西迤領方接明都銅柱鎮華夷汴宋醜儂猶宰割
經略曾標京觀雄竒兵一夜闗南奪至今馬狄並髙勲
八寨還嗣新建烈滄嶼不改戎機銷羣狙跳梁誰式遏
彌原荒頓轉流移生齒難繁聲教濶使君行部踏春來
春光縹緲薫飈發繡斧擎翻瘴嶺霞花驄嘶控皇華節
霜姿只飽苜蓿餐滿道清風洗炎熱飄蕭萬里載馳驅
今古興懐猺吹徹我戍徒慚白面生君巡自憶丹穹闕
相逢且莫誇壯遊好向明時樹宏業振衣八極被九垓

俯視崑崙成一撮

　　湘山寺無量夀佛示寂龕

　　禪家洗心守空寂寺藏猶銜不朽骨衆人競逐法王身
誰知性去無靈均大化不生亦不滅隂陽變合真活潑
從來塵刼即菩提莫向浮生空自迷

　　全州大雨(有引)

　　八月十六日過全州將渡興安斗時乆不雨斗苦涸
惟修遂議登陸業戒人徒矣余怯瘦骨艱行且謂旱

久當雨堅&KR0712;舟以待是夜果大雨明旦發舟殊㨗惟
修顧謂曰我夜禱雨隨應余笑曰君欲洗路塵耶雨
乃為我濟舟耳漫援筆記之

　　海陽山斷湘離口何年鑿引成巨斗歴陟千級慎啟封
我欲渡之苦旱久吳郎此際遽擔簦獨怯病骨猶難守
纜結枯槎夜向分風雷忽作龍大吼俄頃靈澤翻天瓢
大江小江鮫石走曉來江浪平秋烟捩柁似飛歡舉酒
憶昔韓公開嶽雲精誠豈復干穹佑雨乎雨乎端為誰

應遣蒼生年大有

　　殷石汀學憲邀逰風洞山

　　巖石髙飛挿南斗中開大竅風雷吼風雷吼作蒼烟橫
曲磴遥撐削壁平使君携我躡霄步飄發羣峰驚指顧
下瞰灕江湃石流猺吹猿嘯客心愁桂林山水秋自好
臨觴那用傷懐抱

　　舟甫泊㟁乘興便登青山

　　九月五日發灕江十月五日來此邦登臨率爾憩山木

逰攬飄然凌石瀧赤幹扶疏禽聒聒白巖瀟颯泉淙淙
揮舄走從蒼莽上拔劍坐令鯨鯢降時有清風散烟霧
人無雅賦開敦龎白雲飛揚望可極浩蕩春風秖滿腔

　　節婦謡為朱母賦

　　嗟哉中媾古難哲况也粤徼誰當旌有偉碩人貞以静
吾采謡者揚其聲鄧家處子朱家婦相夫以禮無晨鳴
那期遘閔孀居早誓不重膠鸞匹盟厥孤呱呱方五嵗
躬操績枲課學成貧也堅持儉也適足不履閾遺世情

即今秉節三十載吾友其子朱明卿闇然好修敦古道
絶迹闗白肩編氓賢書髙領遲仕版菽水不厭攻韓檠
猗今令母往哲婦吾聞鄧族推鄉評亦有鄧室孀一紀
庶幾追母並蜚英卭怍褊衷欽婦烈逝者白寀妻氷清
尚存斯母振閨範擊節淚墮逐臣纓斯歌或借警偷俗
嗟爾生不負天非求名嗟爾生不負天非求名(舉人白寀妻亦
貞節婦)

　　青山風雨同何李二生泛舟出橫槎因成口號


　　春風吹破青山色春雨茫茫江草碧江濤湧出白蓮花
沙樹流雲走相射雲中一榜蓬恢恢中有仙人天上來
神逰八極那可識榜聲揺曵天光開山中居民怪相語
只今江上多風雨借問郎今渡何處儂亦從之採蘭去
仙人大笑㫾雙瞳採蘭爾若能相從吾呼江上雨師為
爾掃江雨吾呼山中風伯為爾驅山風

　　桄榔行

　　吾聞南中之産殊不俗乍來此處看桄榔孤根崫起大

於抱挺然中立摩天光瘦如削壁不枝蔓勁如精鐵突
踉蹌皎如玉樹揺銀海青如琅玕千尺強盤節蕭疎散
角葉清風吹作虬龍翔厥包綜宻木惟喬厥實纍纍森
相望掀髯夾莖攀其實(桄榔子赤如珊瑚本草謂之馬㯽榔食之解瘴氣)珊瑚
錯落潟石梁餐之坐令瘴烟消仙人赤脚神飛揚厥綜
縛之韌不裂(綜韌可作綆廣人以縛巨舶)巨川行邁濟舟航厥木采
之刮弩幹舍矢如破成穿楊仰披廣厦承雨露作箸借
之堪籌王約之稜尺燦鎮紙卓然不倚稱端方柄之戈

矛激流電斵之拄杖藉扶匡矯矯蒼藤鞭巨石飛星走
兔紛裂裳(木堅可碎石)異哉骨鯁振風概斗爾難攀(木形壁立採者
毎縁竹而上)直以剛髙標炎海秋復春梓人材之罕不臧况
乃澹然無染破脂韋黃中通理有文章其華不露其中
虛獨行雖峻無他腸復有蒼茫微妙不饑藥(中有黃粉可作飯噉
之不饑)黃精之飯勝膏梁曝日蒸之甘且馥令人顔色美
好夀而康吁嗟此物何為者風流曽惱蘇大郎(東坡嘗以桄榔
杖寄張文潛)折簡曵杖誰禁當我來坐嘯桄榔旁翛然擊節

抽扶桑手摩蒼壁睨天柱放歌無乃瘦而狂翻令柔曼
失傾意嗟爾桄榔生慨慷嗟爾桄榔生慨慷

　　七星山　　　　　　　　　　　盧仲佃

　　七星之秀伊何者巖峭空曠縣壺天捫蘿援藤上半脊
梵宫斜立生青烟主人倒屣出迎客把炬照路尋石室
室中玲瓏開八座天忩髙捲呼幻日杖履逍遥解冠服
蕭然物外人如玉仰看太液流石涎石柱根根垂玉燭
一山一空曲復曲令人四顧想黃鵠山中棋砰敲石聲

超超城市為蓬瀛逺水入望盤緑墅半空蒼石啼黃鶯
笑傲盡日酒盃錯人生何用微名縛洞口獨立俯空壑
四顧寥寥天地濶醉來呼童尋别洞且向青山覺大夢
紆迴屈曲入地中洞門誰著白雲封從此穿洞尚三里
夏日洞隂盡積水洞中變幻狀萬千無能入洞採竒美
洞門髙處昻石鯉青首黄鱗誰所使下有屹石成昻龍
魚龍飛躍海山宫入山未深情未已直待冬清窮到底
手探月窟攀天根足跨石龍採𤣥米耳目軒豁得未曽

下視塵寰皆敝履但得名山縱竒探何用五湖追范蠡

　　閱鎮峽堡次韓襄毅韻　　　　　陳宗䕫

　　前七十年藤峽勦韓公之功真絶少後七十年弩灘平
蔡公之功亦非小灘連峽險反側多倐忽黎民倐夷獠
攻城刼寨寡寧日老稚晨昏不相保憶從憲廟初登年
蠻獠稱兵正雲擾韓公被命震天下力抵浮言決征討
文臣武將一時聚整整堂堂復強矯層嶙已見應機開
雙髻從來乘虚搗須臾列盜盡俘滅萬姓稽呼角崩倒

雷轟決裂破昏晦雨溢淋漓沃焦稿平開戍壘江流通
兔窟鯨波静如掃丁男始出把犁鋤婦子纔嬉懐乳褓
自從韓公奉凱還營壘又見生秃草碧灘灘寇復猖獗
據險負固稱天造籌邊念切司馬憂分兵亟上潯陽道
一朝夷寇復殱決撫散餘徒櫜弓早戍樓重立鎮江郭
郭外新民漸馴擾若教防禦盡如今百粤封疆百年好
吁嗟乎韓公往矣蔡公歸西土歌思思未了巡行愧乏
靖邊猷伸紙裁詩慚二老


















　　粤西詩載卷八

