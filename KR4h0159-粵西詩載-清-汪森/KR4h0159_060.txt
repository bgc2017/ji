







　　欽定四庫全書

　　粤西文載巻三十五

　　桂林府通判汪森編

　　記(軍功)

　　廣西都元帥章公平猺記　　(元)虞　集

　　昔在世祖皇帝神武不殺威加四海際天盤地日月所
照莫不来歸混一以来嘉惠遐域慎牧守整軍旅隨其
風俗皆有以遂其生養之道察其習氣之偏而齊之使

不得妄作此至元之治所以無間然也地大物衆豐豫
繁息而有司寖弛於無虞而慢暴之漸興矣桂林之所
統踰絶高險外薄海島幅員數千里山川欝結瘴癘時
起朝廷寛其猺役簡其法令吏乎其地者秩優而俸厚
盖所以哀其逺而安其生者也而其俗之難制則固有
之若所謂曰生猺曰熟猺曰獞人曰欵人之目皆强獷
之標也曰谿曰洞曰源曰寨曰團曰隘之屬皆負固自
保因以肆暴之所也然皆有血氣之親口體之欲茍得

所養而安其所利其情狀可知也撫字以其方責厲以
其義號令以其信堅甲利兵以臨之則悍然不顧勃然
不遜者或寡矣或者欺其逺弱而無告掊克殘忍之不
厭是非不明而舉措顛倒以害其生以拂其性雖善良
懦弱猶不免於動作况素不知教令者乎數十年来扇
動弗息朝廷未嘗不思所以理之奈何執事者之弗恪
非常之賞昧於黷貨之欺而用否之差徒足以敗事而
興誚經事酋卒所忌者制郡縣以扼其要害置亷吏能

將以參錯其出入因其勇黠而用之官軍之脉絡貫通
豪壯之心力効命隂謀無所容妄念不敢作又以忠信
亷介之官莅其上明耳目公賞罸而持久焉不知出此
而屢失良計以勞我將帥士大夫於奔走勞苦可勝追
悔乎今上皇帝即位之明年為元統二年相臣樞府用
外省之列薦以處州萬户之鎮撫州者濟寜章公巴延
拜鎮國上將軍廣西宣慰使兼都元帥佩金虎符以總
其軍是年冬十月猺冦以其衆起賀州富川縣之境入

其縣大掠其民公整軍以出湖廣行省右丞旺扎勒帥湖
廣之兵来督戰至軍而病以軍事屬公公軍逼賊撃破
秀峯桃溪新田野猪等寨斬首二百級繼而右丞病卒
公以隨省某處萬户某處萬户之軍以行公親臨陣射
其旗頭一人賊二人奪其寨門連破小溪猺源等寨盡
克之生擒其酋唐七二十一等六十一人斬首八十一
級冦勢未已據其山險連引數百里大掠賀之臨賀富
川亦出道之永明江華公分調諸軍攻其要害擒斬二

千九百六十七級復富川縣得邊蓬寨廵檢所失印招
邑民還業是年潰冦又攻平樂府之恭城靜江之陽朔
三年正月公整軍捕之湖廣平章特黙齊至軍公軍破
冦所據月虞等一十三村獲賊一十七人又破涼涇源
得賊一十一人又破大厚黄辛等二十二源擒斬一千
八百九級仍改至元元年七月和爾濟延以湖廣參政
兼都元師来與公㑹捕破靈川縣境(闕)田米落等處潰
猺之復聚者斬首三百級而公諭其酋潘光叔陸秀琳

等来歸得户百廿六大小九百八口嵗願輸租三十餘
石十月十九日撃臨桂縣慕化鄉之邊山慈洞斬首三
級猺冦盡潰發其巢得偽鈔板印旗甲戈弩及所殺命
官之袍笏得為鄉導者龍表一等四十六人梟首以示
斬餘冦八十餘級得脅從者男女四百三十人復其業
十一月以詔書按兵而招之得義寧茘浦縣咸水等二
十餘處酋潘三十一等金紫等二十一源酋俸傳四藤
之岑溪縣酋沈明等潯賀等處酋李百七皆詣公䧏計

其地凡一百七十八處户八百八十一大小男女凡二
千四百餘口公引大兵屯栁州諜報賊攻賔州公引兵
出象州抵来賔縣二年正月十一日冦三千餘人據北
三都公遣千户王世英往敵之未接戰公帥屯兵萬户
呼圖克岱爾引兵至石橋與賊遇道隘賊據險戰不得地
公引軍至五里塘成陣以待賊分三隊圍官軍公麾下
射殺三人呼圖克岱爾等射殺六人射殺突入者旗頭一
人有賊挺身奮戈出當吾陣屯兵百户陶庭蘭識之曰

此首賊梁四也急撃之不可失官軍急撃之遂斬梁四
及從之者六人賊少却保山頂下矢石以攻我軍公發
火砲焚其寨軍士四面構縁以上連戰者三公手射者
盡殪矢箙為空斬首八十九級擒其尤强悍者十七人
賊潰二月四日追襲至賔州得常抗官軍者十二人斬
首七級得上林縣尉所失印又殺世為猺鄉導者潘夀
獞人從賊者韋明等二十六人皆梟之冦北三都之餘
黨保巖洞以竄諜知其處擁草洞口焚之無得出者時

暑水溢師還静江九月公與省臣分道追冦十月十日
抵慶逺知賊出海北之境引兵出横州至欽之靈壁與
省臣之軍㑹攻賊賊潰又分公軍出永淳寜浦縣貴州
擒六十一人斬首三十八級得所掠男女六十九人還
其家十二月三日㑹省臣洪水埠渡江入慶逺大安定
連撃中廓屯營盧村洞擒其酋盧權盧閙斬首三級得
所掠良民遣還其家十八日攻唐妙隱洞擒首賊唐公
猛等二人唐遜等十人三年正月九日公分撃中廓洞

賊乘高墜石撃官軍公遣兵出從間道上擒其酋譚公
顯等七人斬首二十五級得所掠良民遣還其家鞠公
顯問海北冦酋所在公顯云韋千四在北江田巖洞從
其言往撃之其山千仭壁立不可上冦又礧石毒矢雨
下公購軍中作飛橋直抵其巢擁車積其洞口乘風爇
之韋千四棄其衆走捕得之其洞火數日乃絶委積家
屬殲焉又與省臣分撃上下廓蘓村潘村等寨日有斬
獲道險糧運不得至採野菜以食與省臣引兵来賔州

二月十一日有詔亦以江西行省某官統某處萬户兵
平章和塔拉黙色哈雅總之湖廣之兵平章某總之兵
既合兩平章議擇勝兵二千萬户三人以屬公公引兵
撃古野古晚杳洞擒八人斬首三十五級行次賔州遷
江縣得古杳之餘黨十一人戮之督州倅張宜子擒冦
海北之餘黨潘千五等三十九人斬首二級三月五日
擒古杳餘黨之酋梁七等二十二人初九日慶逺民陳
中達詣軍門言栁州皂嶺李全甫子姪僣稱王號執我

萬户哈喇布哈殺千户鼐滿岱流刼鄉村燒倉庫累降
復叛投充屯獞窺伺兵機聞兩省合兵彼懼而逃去未
易可得禍未巳也公素知李之横如民言督千户蔣元
鳳誘之出設伏擒之并李萬盛韋包弟又遣萬户劉某
與達爾罕及願自効之軍分捕其黨擒一百二十六人
斬首三十二級十三日還與兩平章㑹撃(闕)山上錦黄
峽水確滑石等寨擒一百三十一人斬首七十四級公
與平章議留兵守要害而息大軍於嶺外公之威聲久

著封部藉以少安矣公之同為帥者某人某人相繼或
除或代數年之間日夕軍務之勞則惟公而已行省以
公功言于朝者凡㡬章省臣列奏公功天子為遣使賜
對衣尚尊以勞之所奏立功者大小凡㡬人命官有差
仍命其子妥因佩金虎符襲處州萬户鎮撫州行御史
臺用監察御史巴延章囊嘉特等本道憲使郭某副使
某僉事某某上公實蹟凡㡬章達于朝而朝廷信之所
部宜之譬諸嬰兒饑飽疾病未可以去其父母是以勉

留之而未亟遷也夫山川險要之利害幽隂深僻其人
昔得為保障今怙以作亂者形勢之所繫也以蠻夷攻
蠻夷古之道也藉獞人以制猺獞强而敗假融欵以制
獞欵盛則又助叛者此方畧之所以存乎其人也官兵
至則冦散匿漲潦侵則險出不測此又天時之所致者
也公於其所經行一水一石之委折無不宻識之開轅
門以延見四方之士無旦暮皆得通謁無小大貴賤皆
得以輸其情厚薄往来曲盡其善是以上下逺邇如指

諸掌兵如烈火玉石俱焚重賞之下首鹵或濫公則拳
拳於被掠脅從之人而䕶之歸軍簿論功勢賄交患一
失其當衆心解焉公則屹然不移惟是之用所部嵗當
遷補擬注者常數百人皆當其任而無所私嵗用糧三
十餘萬石而不徒費此皆古昔良將之能事而公優為
之是以能致勝而持久也初廣右之師老益以達爾罕
之兵勇悍驍疾所至多克稍失其馭不無傷殘則欲請
于上立部伍定爵秩嚴法令明紀律而當險要之衝焉

慶逺深入南丹荒阻而延袤有罪亡命之徒潰散未絶
之冦日增月益萃為淵藪又欲置官府連營于其間以
戍之使不得動作文書屢上朝廷必將信用之為無窮
之利便者其在此矣予與公有一日之雅以予嘗忝國
史也數錄其功多之目以相示集歴觀國初之位置中
間之因循今日之攻守使後来有所規隨故為作平猺
記至正元年五月甲子前史官虞集記

　　沈紫江廣右軍功志　　　　(明)唐順之


　　紫江沈公自襲指揮使時未弱冠已能馳馬手搏賊賊
憚之未㡬調征永安嘗以數百人𢷬陳村寨賊墻立山
上公一人拍馬而登賊却下山誘公入淖中馬陷以吻
拄淖中而騰其足及於陸三酋前趨淖刼公一酋鏢而
左一酋刀而右夾馬一酋彀弩十歩外公捩頸以過鏢
而挑右足以讓刀鏢離頸寸而過著於鐙鞺然斷鐵公
射鏢者中缺項殪左挂弓而右掣刀斫刀酋於鐙間斷
其頰車折齒殪弩者恟失弩僂而手行上山公又射之

中膂既連斃三酋後騎至找其首公以二首讓後騎而
囊斷頰者自為功餘賊麇而入箐追兵戰於箐中斬酋
若干級毒弩中公膊整軍而還騐功或以斷頰者非全
首難之監軍吳布政怒曰賊豈伸頸而待斫乎命紀之
以公遷都指揮僉事義寜賊冦臨桂掠而還巢公追之
巢有兩隘賊伏兵丁嶺隘以伺使熟猺以某隘閉告而
導公入丁嶺公䇿之斬所閉隘而入果無兵守于路擒
販者數人以丁嶺之賊告遂牽以導巢而熟猺亦以公

斬閉隘告丁嶺之賊賊還趨巢大破之賊奔公獨逐一
酋酋騎而走崖窘釋騎跳而下澗公騎跳而下澗澗深
沒顛馬浮而岸毛盡濕束濕馬於樹縁澗而求酋酋泅
而逃矚水中影射之血縷水上入水斬之後騎相屬至
厓望見公提人頭立水中厓峻不可跳乃尋路從公則
賊遁已逺公乘濕馬與諸騎追之猶斬數十級而還茘
浦賊八千餘渡江而東冦諜者告公倉卒率五百人待
於江岸駐白靣寨去蛟龍滑石兩灘各數里諜者又告

賊飽而歸將及江公以滑石灘狹牽線而濟雖衆可薄
也蛟龍灘濶成列而濟衆難圖矣吾欲奪其濶而致之
狹令製旗軍中無尺布伐岸竹掲竿而編篾以為縿頃
刻成數百旗插之蛟龍灘令羸卒數十人守之燃柴烟
以疑賊賊至果避蛟龍趨滑石公分兵兩岸而潛以小
艦載勁卒數十伏葭葦中賊營於中洲以䕶濟濟且半
公以艦乘瀧急衝之兩岸軍噪而前有酋騎而水立挺
鏢當艦公舍艦跳水斬鏢酋人騎皆踣洲上賊辟易賊

濟者西奔巢未濟者却東走上山而復潛趨蛟龍灘以
濟洲賊孤艦軍攻洲兩岸軍始至下水夾攻之洲賊後
行擠墮淵溺死無算其前行盡俘之得生口首級若干
收賊所掠牛畜之在兩岸者是役也以五百人破八千
餘賊公用奇往往如是復以功遷都司同知嘉靖六年
岑猛叛聚兵數萬人督府奏誅之一日督府召公計曰
歸順岑璋猛婦翁也助猛奈何公素能得土官隂事曰
璋女失寵而璋心恨猛徒貎合耳公復宻語督府云云

如此可使璋擒猛督府復曰猛乘上流之勢擁兵建瓴
而下則邕梧諸郡危矣奈何曰此不足憂土官大率飽
富貴戀巢穴所以叛者懼誅耳非有他志也猛離田州
而子女玉帛皆在彼或乘虚襲之猛安得不慮乎督府
又慮猛且走交趾曰猛走交趾則閉不能歸矣猛安得
不慮乎猛果如公所料而岑璋雅敬公公潛使人于璋
於是督府進兵分五哨入猛勁兵盡在工堯諸將死讓
無敢當者公自請將中哨當工堯去工堯五里而軍進

攻隘隘堅復退營五里而糧且盡湖兵五千人請於公
願得一飽而死敵公時僅有自齎家糧五十石與湖兵
人給之升而官軍縮腹張目以觀湖兵分米不敢言公
無以為計時左哨將與公隔江而軍公潛濟江就左哨
將乞糧而請并兵攻工堯左哨將以分地拒公公笑而
還曰兵糧吾自有之姑試公耳左哨將慚公還軍乃夜
分軍三百人縁山而右走間道三百人縁江而左上山
並繞出工堯背插旗為號煮餘糧為稀糜食而遣之黎

明合戰賊殊死鬬我軍却麾而進又却公親斬却者一
人而提其頭以令軍復麾而進先所遣間道卒皆已至
登山插旗初岑璋既與公為約而遣兵二千人陽為助
猛守工堯遣精卒千人以䕶女為名居猛左右璋兵在
陣後望見山上旗大囂曰天兵得工堯矣潰而却猛軍
見後陣却亦囂而却我軍乘之斬猛子邦彦於陣中蹂
尸數里遂入隘得其積粟軍始飽乘勝攻田州猛聞工
堯破窘急欲走交趾而璋卒五百人䕶猛妻以歸五百

人獨守猛指猛所欲走紿之曰此路皆天兵也不如且
走歸順為後圖猛不得已從之璋待于境相見因相抱
哭璋以子女歌舞飲食恣猛圈留之而潛遣其子報公
於田州公入田州五日而諸哨始至璋所使報猛所在
者事頗洩左哨將移軍壓歸順境索猛欲破敗公事自
為功璋以二十牛百甕酒犒軍而謂左哨將曰猛誠有
之公無急也於是醉猛而斬其首亟送督府斬他囚首
貫猛尸而以與左哨將左哨將喜於得猛而抽軍獻猛

首督府則猛首已梟一日矣猛死田州平安置猛子邦
相於福建而議設流官公曰思恩設流官反側至今未
憗田州復然兩賊且合從起矣督府不聽且調公守田
州公請以他將假守三月而待希儀治裝他將守之一
月而田州酋盧蘓果與思恩酋王受連兵刼城他將狼
狽歸田州復為賊巢公又言於督府曰兩酋能用其衆
以復故主為名今若返岑邦相於福建而置之南寜此
奇貨也可使兩酋坐受縛矣督府復不聽而徵兵數十

萬征之既而失利督府以罪罷新督府餘姚王公至其
所以撫定兩酋公多與其謀因薦公右江參將右江故
治栁州栁在萬山中城外皆賊巢軍民至無地可田而
室廬妻子數被焚刼知府劉璉殪於賊知府鄧鋐間出
城弩中其膊自是諸軍民官必甲而後敢出城城兵又
疲不足仗公為參將始議剿五都五都去城五六里而
巢最險賊又最獗所虜獲人畜最富巢中不聞官兵者
百餘年公乃以五百兵付百户蔣紹宗使𢷬其巢賊蜂

出裹我兵殺數十人而隘其入路使不得返我兵即賊
巢為營固守而因賊糧以為食然氣奪不能戰賊亦欲
坐踣之于是百户潛遣人茇而告急於公公即上馬復
聚兵得五百人入巢為援既至聲銃者三因奮撃賊百
户兵聞銃聲亦出奮撃賊賊分兵為二腹背戰我兵鼔
噪斬級賊不支然尚横鯁兩陣中守隘不肯散公使人
茇而以勝告百户百户亦使人茇而以勝告公公因謂
百户曰汝且據巢毋出待賊服乃已不服更夾攻之可

盡擒也賊素怯栁州兵最易與至是詗曰汝誰也敢入
吾巢公使人紿曰是新參將老沈所率藤峽軍耳兩江
賊熟老沈名而憚藤峽軍因咋舌曰吾固知栁州兵不
及此相持數日賊不退然心懼因熟猺為解熟猺者界
漢人生猺獞間陽附官軍而隂附賊或官軍勢盛附官
軍賊勢盛附賊以為常於是熟猺間説於公曰請為兩
家解鬭公度賊尚勁乃且聽其説而謂熟猺曰返我生
口牛馬我兵乃去賊以所擄生口二十牛馬百四十為

獻賊收衆奔山頂而空隘以通百户兵公兵與百户兵
牽連行至城城中人讙始知栁州兵之能戰賊也公以
為欲大破賊非狼兵不可右江狼兵惟那地最勁乃請
於軍門以那地兵二千戍栁州栁之有戍狼兵自公始
先是賊勢張甚而熟猺及城中黠吏民多為賊詗者賊
耳目徧官府左右官府閨闥動色情性賊在谿峝千百
里外輒知凡議大征或鵰剿口語沓沓未及聚兵而手
足盡露以是賊得隂為備或伏巖藪伺官兵殪之或先

徙妻子畜聚於隣巢而自空巢以待官兵官兵至徒手
無所得甚者我所任為鄉導往往為賊誤我入死地崩
墜厓谷不戰而糜爛者過半而賊以耳目故益知官軍
虛實與民積聚多少乘虛掠多所入無一當而所噬無
不飽我兵築堡増戍則益紛然如刻穴守䑕而賊活脱
不可踪跡公以為圖勝算莫如得賊情得賊情則莫如
諜而使官府人為諜則賊生疑於是隂求得素與猺人
商販者數十人假以買物召至府宻謂之曰吾素知若

軰通猺吾不罪若更與銀為販本若試為我詗賊衆感
諾乃人給銀五兩使益買物散入諸峝中諸猺雖㓙暴
樂殺人然販者至則寨寨傳送䕶衛飲食恐損一販者
則諸販不至是以雖絶棧深箐販者無所不歴每有動
静販者輒先知奔走報公公厚賞販者而秘其事雖肘
腋親近絶不得聞至期鳴銃者三則諸兵皆聚第謂之
曰今日出某門而遣心腹人為旗頭引諸軍諸軍貿貿
行問旗頭旗頭不知曰然則汝何引我曰公强我往我

漫往耳軍行千萬人其所往獨公與旗頭兩人知之而
已頃之劄營設伏賊果至遇伏奔追殪之已而賊冦他
所則公軍又已先在或絶逺村聚賊度官軍所必不至
而潛冦則公軍又已先在賊始驚以為神而我軍亦不
知公自何得之也公始至栁令諸猺得出入儥買遊嬉
城中無禁諸猺時入府見公公兒女撫之稍稍擇其巧
便曉事者結以厚賞使詗賊後賊發其火伍中輒報公
公又厚賞之而間謂諸猺曰若見我若妻子何不来見

夫人諸猺叩頭不敢公曰試令其来已而猺婦五六人
来夫人好言慰勞賞之針線包帕諸物以銀簪簪其頭
又命諸妾婢灌之以酒人數大碗察羣婦中其夫嘗以
賊事報者則又隂摘之他所勞苦之曰若夫為吾大人
盡力良苦私賞之包帕銀簪諸物倍於人前所賞者而
益以珍果美物塞其袖中又隂戒之勿令人知也諸猺
婦既多得賞又酒醉踉蹌舞手出府門猺夫望見之歡
喜爭前掖而歸巢自是諸猺婦来者至數百人夫人傾

筐篋針頭線尾皆盡猶不能給而猺婦相戒以勿令人
知者猺婦又洩之以所獨得珍果美物誇諸猺婦以為
夫人愛已諸猺婦皆怏怏心羡嗾其夫使報賊冀已入
府得珍果美物而公間使人往諸巢中隂以夫人之命
賜物諸猺婦自是賊中消息或諸猺不肯言則猺婦嗾
之使言或諸猺竟不肯言者則諸猺婦自以使人至巢
賜物時附耳語云云若勿向我老公語也公用兵風雨
来去既得賊時率輕騎剿其尤劇者一二人兵至巢以

管為繩繞記劇賊家示諸軍所捕繩之内老弱婦女牛
畜無一免者繩之外老弱婦女牛畜無一及者遂出巢
數里遇平地度賊援所不至則停軍審究其為劇賊家
婦女牛畜者收之其雖獲于劇賊家而係隣家與隣巢
者還之諸猺得完室家與見還者皆喜以為往時官軍
入巢見人輒殺或賊遁則捜斬不必賊者以充級故賊
詈我軰我雖為賊時得脱或保孥貲汝軰雖不為賊時
見殺或孥貲為擄自今我軰乃有顔面詈賊矣公入巢

有助賊戰者既還軍遣熟猺檄之曰若奈何助賊戰吾
勦若無赦頃之𢷬其巢盡殲之自是凡所鵰勦歴數百
巢竟無一人敢助賊戰者鵰剿所過他巢或刀弩而門
瞷既還軍則檄曰若奈何刀弩而門瞷今罰若五牛不
者且剿自是所歴百數巢竟無一人敢刀弩而門瞷者
所獲劇賊多不殺剜兩目刵兩耳賞銀數兩而還之巢
自是他賊有所擄掠多不遣兵而用剜目者騎而一人
牽以詣賊使徵所擄掠賊見之驚曰某巢某也震懾不

敢隱盡還所擄掠而剜目者索不已賊至出自所有與
之公以給被擄者而以其餘給剜目者剜目者每一入
巢則利益多而為賊者所獲每不補所償則益無利在
栁州所剜目七人其六人皆為官用其還巢而復為賊
者覃萬星一人而已公竟以計擒殺之公始議發兵故
制欲發兵必請督府督府檄下乃發公以為吾治文書
吾掾史知之文書上府府檄下我府掾史知之多人知
則洩又栁去督府千里待報踰時坐失機㑹而書檄往

来水陸諸巢絡繹能保不為賊得於是凡率兵入巢未
嘗先請既勝則上首鹵督府而以邂逅追賊至巢為解
於是督府不能以文法詰而兵謀得無洩公嘗欲剿一
巢而恐其洩也乃佯病所部入問病公曰吾病思鳥獸
肉若軰能從我獵乎因起出獵去賊二里而止營軍中
始知其非獵也公耳目多賊不能藪率走之他巢他巢
人又嚇之曰公且剿汝則又走之他巢他巢嚇之則又
走跰血瘇以死或餒槁崖谷公又每以甚雨凄凍風㝠

之夜察賊所止宿處四散遣人齎火銃以筒貯火衣毯
衣毳㡌與草同色潛至賊所夜聲銃者三賊黨驚老沈
至矣挈妻子裸而蒲伏上山頂兒啼女咷往往寒凍死
或觸崖石死不者且為虎咬諸妻子更相嗟怨汝為賊
之利至此黎明下山詗之則寂無人隂使其黨至城詗
之時公所遣衣毯者四散諸巢同夜舉銃明日諸巢所
使為詗者亦同㑹于城旁西巢人謂東巢人曰老沈昨
夜来吾巢東巢人謂西巢人曰老沈昨夜来吾巢則固

已更相恠駭已而詗之城中人則老沈固安坐城中不
出也益恠駭曰昨聲銃者誰耶鬼耶諸猺又自相嚇曰
虎咬人者老沈所使也自此賊益膽落或易面為好猺
獞而栁城四旁一童子牽牛行深山數百里無敢訶者
其軍民往往寄牛於猺家以耕或索雞酒於猺猺不敢
不與公在栁先後十三年名賊宿猾㡬盡而韋扶諫者
馬平四都猺賊弩中知府膊者也兇猾甚先是嘗七捕
之不能得至公亦七捕之不能得㑹有報扶諌逃隣巢

三層巢者公潛率兵剿之至巢則扶諫又已與三層賊
往刼他所而三層賊妻子獨在公盡俘以歸至七十餘
人平時公所俘賊妻子盡以與狼兵為賞至是獨不與
而閉之空室中善飲食之公又隂使狼兵數百人怒而
挺刀猙獰入室恐諸婦女作欲搶狀公佯執鞭痛鞭狼
兵使退如是者三欲以深徳諸婦女而潛使諸猺聞之
以繫其心公又使熟猺謂諸猺之亡妻者曰一不害汝
但得韋扶諫則還汝妻子矣諸猺四五人来投公公令

入空室視其妻夫妻相持哭其小子牽其父哭妻曰非
沈公吾為狼兵殺且搶久矣已而怨相詈曰咄扶諫非
汝爹非汝娘何不縛以贖我諸猺心割而别復見公公
曰欲得扶諫耳諸猺曰扶諫已逃他巢圖之實難雖然
願公切勿以吾妻子與狼兵也吾且為公緩圖之公曰
諾因殺牛犒諸猺而去之諸猺踪跡扶諫所在遂往以
言惱扶諫曰還我妻子扶諫不應諸猺因曰我軰失妻
子計窮惟有更隨汝作賊耳扶諫喜諸猺乃詭相與計

曰今官府擄吾妻子而穿山驛與守堡百户與廵司俱
在山中今往刼之三印可必得也官府懼失三印得重
罪以易吾妻子可必得也扶諌曰善扶諫既離巢則黨
益孤諸猺因醉扶諌與其黨而縛之置巖洞中而使熟
猺報公曰得扶諌矣恐見賣可遣吾妻子於三十里外
相易公以為吾不遣諸猺且謂吾怯於是鎻諸猺妻刃
挾之以行至三十里使熟猺諭諸猺曰諸猺且刼妻子
者先殺妻子然後戰諸猺請於公曰吾獻扶諫懼讐公

可遣三十人至巖洞自取之公慮諸猺有變乃遣健卒
十五人賞而遣之曰得扶諫吾且賞汝若諸猺殺汝者
吾且重賞汝家又以十五人付之熟猺而質熟猺妻子
曰十五人者損一人汝妻子虀粉矣至巖洞中果得扶
諌而出諸猺閉之五里外懼扶諌往而妻子不至復要
公曰必相易於此公又曰吾不往諸猺且謂吾怯於是
先遣諸猺中妻女四五人往言刃挾諸婦女狀諸猺吐
舌懼殺妻子帖息不敢動遂易扶諫以歸剜扶諫目截

耳剔心手足斬之而四懸諸城門諸猺出入城者見之
無不股慄諸猺既熟公威信公嘗調一巢往征他巢雖
懼讐然不敢不往牛畜盡俘以歸獨首擄生口視狼兵
為少耳公亦盡以所俘牛畜賞諸猺其後復調而與之
期㑹天大雨諸猺懼失期乘雨泅溪水沒者六人公勞
苦之命沒者人三牛付其家其餘皆遣還之自廣西為
將如韓觀山雲惟能使猺人不作賊至公能使猺攻猺
則廣西所未有也十六年而有思恩岑金之變初思恩

府土官岑濬叛被誅而立流官以其酋二人徐五韋貴
土廵檢分掌其兵各萬餘人而聽於流官然夷民獷悍
不樂漢法數十年間凡數叛則數舉兵誅之而亦不能
定也當破岑濬時調兵鎮安鎮安掠思恩生口以歸已
而其中一人長大而姣因託言岑濬子而名之曰金夷
民益思亂鎮安乃潛召其酋長出金而與之盟曰汝小
主也諸酋感泣擁金以歸鎮安因要之曰金立與我某
地㡬百里遂盟金而遣之諸酋聚兵五千人以奉金將

攻城郭復故地諸夷多欲為響應者勢洶洶而先時濬
既誅其酋楊留者無所歸乃率其黨千餘人指賔州應
募為打手賔州兵素弱故倚打手至是留欲往投金以
逞時公與兵備皆在賔州留入言於公曰留小主人在
請往公方慮岑金之危思恩未暇慮留之在肘腋也聞
留言獨心駭以為金去賔州數百里而留應之表裏相
扇賔州危矣賔州危則咽㗋哽咽㗋哽則廣右盡騷而
何有于思恩此事大不可急圖宜以計欵之乃婉色好

語謂留曰汝第往我曩征田州調兵鎮安時已聞有岑
金在是岑濬第九子也留聞是言固已刺心公因叩留
曰聞鎮安縶金甚堅何因出乎留詭曰百計逃耳公低
聲作自語狀曰岑氏其復乎欲以深動留而呼留至宻
所曰為我一言語金若欲官必毋殺人刼城若欲殺人
刼城任汝自為之金能聽吾言可以狀訴我及諸上司
留唯唯公遂與留銀十兩而以花紵方摺之納留懐中
為我寄金得官後為衣衣之可常念我也公復紿留曰

金欲官非賂我萬金不可留曰金誠當盡力然金方倥
傯安能辦此公笑曰吾豈遽責金耶且欲得一帖為信
耳自是益信公無他膓矣留出公又呼還謂之曰我㡬
忘之韋貴徐五素仇汝亦仇金可善備之無墮彼計也
留詣金且如公言金大喜真謂倚公可得官矣因率其
兵千人詣賔見公至城門門者懼而報公請無内金公
怒罵曰金非賊奈何不内覘者以告金金心益安率其
衆散入城而與留及其親信二十人皆衷甲見公公曰

金来乎留曰来矣金叩頭潜以萬金帖子奉公公復笑
曰若窮鬼安得此乎金曰賴公力得官不窮矣賴公力
誠不敢忘報公子孫公戲曰汝土官多不知恩汝得官
且忘我矣况子孫乎金唯唯不敢公乃令其姪出見金
曰金汝兄弟也金得官他日每一出征乞金四功與汝
公復為金計曰汝賂我兵備公獨無賂乎金對不敢公
曰第寫帖子吾為汝致公以兩帖子示兵備笑而火之
於是遣金詣兵備始金叛而留且往兵備甚懼公潜與

兵備計此事大禍叵測公夷情未熟一語蹉跌敗矣不
若一以聽我兵備唯唯及見金但言吾視金有福相以
微動之且曰此事一聽沈公明日公詣金營犒之五牛
酒五十尊又明日兵備犒之如公公復召留與金謂曰
倘兵馬殺金是吾殺金倘暗箭刺客殺金是貴五殺金
非關我事今一以付留可無賺金也留乃日夜甲而擁
金為備公復遣其姪至金營與金同飲食臥起金自是
心死于公矣公欲縛金而憚其衆時廵按在南寜將誘

金至南寜乃縛之乃請兵備先往宻語廵按以故公謂
金曰吾挈汝訴廵公吾代汝詞公為金作訴稿塗抹四
五次以示忠於金復謂金曰吾與汝往南寜倘貴五伏
人於路暗箭射汝不若易汝土官裝衣青衣雜掾史中
而先我馬令五千人後行金如公言路中飲食公與金
同席語金曰貴五以重賂賂吾庖使毒汝則奈何今以
後吾所食汝亦食吾所勿食汝亦勿食可也金如公言
而益以公為愛已行七十里至恩龍驛公晨起耳語金

曰今往南寜南寜人皆言汝叛聲甚惡以五千人往則
人益疑汝不若散遣三千人而選心腹從卒二千人以
往是汝不撤衛而坐息人言也金以為然選二千人往
復行一日去南寜百里公謂金曰汝至南寜久候而諸
從人衣糧懼不給不若以千人營於此而以千人從為
便金亦以為然從金至南寜者纔千人金入見廵按廵
按好語慰之曰吾為汝奏明日廵按遣人至金營犒其
衆而留金以待奏居五六日公度金衆衣糧且盡復謂

金曰思恩去南寜近耳何不遣其半取衣糧而坐待糧
盡衆且散矣金復遣其半衆行金所遣千人營百里外
者久之亦以衣糧乏稍稍散去而獨五百人尚散處城
中公欲縛金而又以為五百人者廹死而狠鬭則殺傷
㡬何更欲為計而金所遣取衣糧者適至則從金者又
千人矣公知金未可動間請於廵按公且往南寜而以
金從可於路圖金也至思籠驛忽報韋徐將萬人在陽
以迎廵按而隂襲金金驚而跳公與兵備廵按聞之曰

禍矣公謂廵按且陽為不知而聽希儀徐圖之公出呼
韋徐罵曰汝安得擅兵至此金得官與不得官唯朝廷
所命汝安得私讐之是時金尚駐近地覘伺而韋徐部
中亦有為金耳目者金聞公言復還公行三十里金道
伏候公公曰岑金耶汝尚不知死貴五兵至矣可疾入
賔州匿吾參將府則貴五無如汝何矣金馳馬入賔州
公復於廵按曰金入賔州矣廵按兵備至是始有面色
自金往南寜返賔州飲食起居無不隨公居數日韋徐

復私公曰請甘心於金公又怒罵韋徐亦莫測公計所
出也公宻請於廵按散遣貴五衆而後圖金然是時金
衆尚千餘人與楊留所統殺手千人皆在賔州内外公
與兵備計公可遣楊留殺手百人䕶廵按往栁州公間
謂金曰楊留殺手百人䕶廵按往栁州矣汝盍將百人
䕶送四五十里以自結乎至五十里金欲返公又拉之
行百里餘金又欲返公曰汝獨返勢弱倘貴五伏人待
汝奈何今去栁且近汝何不與留偕至栁而偕還金遂

以百人至栁其酋長十餘人皆金死黨驍健㑹金於路
躍馬而墜公以機責其酋五六人曰何不䕶金而令至
此痛抶之五六人皆病創臥然尚以公愛金故被抶不
敢恚公金至栁入參將府公命夫人見金曰金我兒子
也金得官聽調往来貴縣吾縱不在汝必見之金益喜
置酒勞金與其酋是時諸大酋其五六人既病抶臥獨
四五人從金而留所部打手百人與金兵百人皆營於
城外栁城故有狼兵二百人足以虞變公將縛金先以

狼兵三千人䕶廵按三百人䕶兵備而以三百人入參
將府待事謀既定因酒中戲謂金曰癡兒子汝往時懼
誅又懼貴五逼意常不樂今無事矣何不痛飲金與諸
酋皆盡飲至醉其夜遣狼兵縛之黎明遣人召留於城
外狼兵夾墀左右立留與其黨三十人見公公大言曰
非楊留忠不能成我事以銀十兩勞留取紅紵挂留留
愕然公曰汝為人而汝不知乎金國賊也非汝與吾同
心誘金至此吾安得縛之留大駭泣下曰留小主人也

公曰汝為之而欲誑衆乎公意又欲以疑留於其黨也
留懼不能言其黨三十人皆股慄公復曰吾且為留奏
功矣因見留於廵按廵按勞賞之如公見兵備兵備勞
賞之如公勞城外二百人牛酒而令留率之還賔州遂
令留齎牌散遣金衆之在賔州者曰所誅止金一人留
既惶恐見紿又虞同行者猜已賣金相讐見殺于路中
日夜跼蹐為備奔歸頃之遂發病死金兵聞金縛皆散
去公乃以金與其酋之病抶者醉而縛者解廵按府而

撲殺之思恩復安當是時使公不先欵留則金必不至
而且攻城殺人使公在南寜賔州縳金則困獸之鬬何
所不噬使公聽韋徐甘心於金則兩客相閧而主受其
釁惟公緩之又緩以漸脱金于五千人之手若剝笋然
待其為一夫而後縛之人以是益多公之算而韋徐諸
土酋亦益謂公不可測也公見督府於梧時鹽船八十
餘阻峽賊不能前左江孫參將千人送之不能督府以
命公先時公泝峽峽中大酋侯公丁嘗謁公公寄六羊

令公丁牧養至是遣人取羊於公丁公丁奉羊至潯公
命諸鹽船牛酒犒公丁與其從人謂公丁䕶船上峽公
丁身居公舟尾命其黨乘小舟䕶船囑曰吾以身質於
沈公䕶不謹吾碎矣公因命班首一人與公丁從人䕶
船至武宣未返時孫參將與左江兵備聞公丁在公舟
欲乘間捕之而宻言於公公曰此斷不可人信我而我
詐之不祥招而縛之不武且獲一人以疑諸夷將焉用
之此斷不可公居常有所徵召雖其深谿絶峝未嘗不

来其来雖桀猾宿惡未嘗輒殺其可諭者諭之其不悛
者必遣還巢而後捕之故公以此語兩人兩人猶豫未
決公乃摘公丁告之故曰可亟歸矣公丁大感泣去而
公所遣班首䕶鹽船上峽者亦至不失升斗公以報督
府督府笑曰孫參將千人乃不如沈參將一班首十八
年七山之役奪兩參將於虎口功尤奇公胆勇機警善
撫士其私財與所得俸禄賞賜半以給諸人為耳目者
其出兵多齎私財以行有先登與斬首者就陳給賞不

失頃刻故人爭盡死力公嘗笑曰人以貲財積賄賂而
博官吾以貲財積首級而博官豈為非計哉其征陳村
時染危疾所部皆自戕于神前以禱公刀穿手矛剚股
鈎刺脊繫鐵鎻我之痛毒諸體皆徧最後至者一人無
所施乃箭貫㗋為禱其得士心如此盖余宦遊而得當
世名將數人北則馬永梁震西則何卿南則公震與卿
余未之識而識公與永永魁瓌長貎而氣特沉毅見人
頫首下視寡言笑公短而精悍目炯炯燭人議論磊落

激發皆所謂偉男子也公與余稍談及廣西事余是以
得撰次之公戰功尚多余不盡聞也公謂余言當世固
多良將患在牽掣齪齪不能展噫嘻若公者猶為未盡
其用哉

　　府江紀事　　　　　　　　　茅　坤

　　嘉靖辛亥春二月予由南京禮部精膳司郎中陞廣西
僉事時頗聞執政所搆竊自憐願為棄官投檄矣秋七
月適應警菴公檟總督兩廣輒遣吏移文强之且再予

始以壬子入粤右粤右諸道惟府江為最險兩岸山既
壁立盤礴六七百里而又叢木深箐諸猺獞數出沒刼
殺吏民正徳年間陳公金大征無功而府江道兵威不
行遂以孤壘與諸猺獞相羈縻而已陽朔縣特甚陽朔
縣抱江而城盖綰府江之咽㗋者數十年来古田諸部
落刼殺吏民稍稍蠶食諸州縣甚且縛陽朔令及其哨
江百户殺之督府歐陽公軰嘗疏請三省夾勦未果已
而應公至陽朔吏民之泣而請兵者朝且夕也比予至

公輒以函牋賀萬夀事檄府江道兵備副使楊公而故
以署府江道檄予且以大征一切軍興事宜屬之予抱
檄行部稍稍按往牒及帳下吏士諳兵事者大畧治南
粤諸夷莫善于鵰勦莫不善于大征何者夷雖醜類其
凶悍&KR0034;鷙者特十之一百之一而已擇其渠魁而鵰之
而餘不以及則諸部落罪案始分人人知懼大征則堙
山刋谷而部斬之矣其為功莫真於鵰勦而莫贗於大
征鵰勦者師不移時倐而入倐而出如鵰之搏兔然故

其為功最真而大征者非徴兵儲餉者踰年不辦兵未
集而賊皆走險矣其始也兵連禍結其繼也率斬他馘
以緩罪故其為功多贗然當事者往往利附大征而不
便鵰勦大征之師如泰山壓卵奏捷之後輒冒爵賞而
鵰勦之法少不利則罪且收坐之矣予故深憂之又按
故當事並知鵰勦之善而不敢遽行者有三一曰將士
不勒習二曰嚮道不審三曰機事不宻予按部署諸戍
兵凡五千汰其老者弱者及括其空名而隷尺籍者于

是嚴之以古者什伍之法使之朝夕勒戰而上中下其
食焉上焉者則授之摧鋒或為伏隘而以將領之驍悍
者統之次焉者則列枹鼓赴干櫓而以將領之老練者
統之下焉者則以給兵馬儲糗之役而已又日出金錢
分給諸將領各自以所部署之兵相團射及其槍牌諸
技於是人人頗願自為戰而又以嚮道不審者諸猺獞
並阻山谷之險縣崖飛棧深林茂箐故也我師之偵者
既不得入何以測彼已習向背而覘緩急於是别募死

士為緝事軍且令各擕善繪事者而入夜行晝伏分道
深入至則各圖其山川道里以出某賊巢為左某賊巢
為右某巢枕某隘某巢控某江某巢與某巢相姻黨當
别為行間某巢與某巢相讐殺可遺金錢使之相夾撃
而其圖又恐邏者之偵及也以藥筆傅之紙絶無可覩
見者出則又按圖别聚沙為山谷狀不二三月間而府
江所轄諸夷砦其最狡且險者八十二處稍次者亦不
下百餘處大畧並如掌股間矣然亦不敢輒案舉鵰勦

之法惟日以戍兵巡邏山谷間又往往刺熟猺獞者出
之稍稍犒之以牛酒甚且資之以金錢綺繡針線貨物
已而諸熟猺獞又以予故推誠拊之也亦往往以黨中
隂事或相讐殺及其險夷時時向予指畫予輒厚遺之
而歸又未㡬他獞猺故行刼殺者且患予或按兵鵰巢
亦時時隨諸熟猺獞出行謁矣予亦厚遺而遣之間擇
其罪案最著者大桐江軰刼殺吏民數多予僅剜一酋
之目以歸當是時予雖未嘗按舉勦之法而諸夷酋故

行刼殺者夜則挈妻子竄山谷晝則擕之還故穴而風
雨凍餒恐恐朝夕矣已而入監鄉試事既竣陽朔吏民
復告急應公且檄予面授之曰大征陽朔事屬君久矣
君且指畫如何予前曰大征事非陳兵十萬不可為功
兵志曰興師十萬日費千金奔疲於道路者數十萬家
且陽朔諸獞本古田部落其遺種不下數萬若三省夾
征則兵連不解為患匪輕矣由予觀之治夷如擊狐出
則疾刺之不出則聽其穴伏而已毁城薰社非計也倘

聽某鵰勦不煩軍門一卒之勞一金之費而陽朔縣可
完江道可通矣公又曰鵰勦恐不可多斬馘斬馘少則
賊不畏且奈何予又前言曰陽朔塹江而縣左則金寳
頂等三十餘砦右則鬼子等一十七砦相為表裏者也
鬼子等賊殺縣令張士毅以来非惟官府吏民憤之雖
其黨中諸部落亦深嫉而怨之何者䇿督府必征故也
某若聲其罪以鵰勦之兵而按行大征之法則其黨中
亦懼而且謀自完不敢移兵相抗矣况鬼子砦前則帶

江背則枕恭城扼其江則諸賊必奔恭城恭城逺近讐
其刼殺久矣可盡而俘也公曰善予歸括所部署得戍
兵五千人先遣千人隷都指揮鍾坤秀於擂鼓巖即控
金寳頂故處以斷其右臂者也而諸獞中日遣其黨偵
予兵動静雖予之左右吏胥亦時時與之私金錢者且
鬼子砦亦揣知吏民數請兵故期以十月賽神起兵稱
亂矣予乃分所部署兵為七各按日時或詐渡荔浦而
東或越富川而南或扼陽朔江而脅或從恭城而背或

從平樂而突並夜則啣枚晝則伏山窟中所過道立幟
而輒榜曰軍門且進兵十萬討某賊砦矣他各閉砦自
完無得擅出及舉兵相嚮舉兵相嚮者輒移師夷之當
是時予之戍兵僅五千人特分道疾入而又以兵扼江
江東西斷而為二諸夷酋並膽落四望旗幟彌山谷固
不能測官兵若干也雖諸將領亦各自按牒分兵力攻
抑不自知官兵若干也不終朝連破十七砦而予又以
恭城諸鄉兵及他熟猺兵伏賊之隘於是結營而蒐前

後俘斬及生擒共二百二十人并被擄幼口凡千人以
歸是役也軍門遂不遣一卒不費一金而所奪還民田
且十餘萬畝矣旋師之日懽聲動地非獨陽朔孤城得
以稍完而他州縣凡被夷酋所占沒田廬與刼畧牛羊
男婦者並来歸相屬者如市應公始列其事於朝天子
為之加公兵部尚書平蠻將軍鎮逺侯以下賞賚以差
予亦與都指揮鍾坤秀並陞二級提學王宗沐書其事
於陽朔江上而鄉大夫蘇公术輩相與帥吏民伐石而

碑並祠應公及予與鍾坤秀三人於其縣此則予之署
兵府江之本末也軍門志亦載其畧大較以鵰勦而行
大征之法古今所創其以猺為導俘斬數多且千人以
上抑亦古今所未覩者他欲築廣運足灘二堡以屯戍
兵并槎府江兩岸諸山且倣唐宋故事令夷酋各出竹
木香蠟諸物與之互市魚鹽以為利又議永安修仁一
帶韓襄毅公所勦殺太多雖設五屯千户所以戍守其
中然於今實贅疣也莫若招東蘭那地丹州子孫衆而

土狹者聽其分兵戍守且耕且戰願得其地而籍之者
聽倘於五屯之間設一夷州如東蘭等州土目故事亦
古人以夷治夷之法也㑹予明年改為大名道副使事
雖未及施行而粤之人至今猶有按其説而傳之者隆
慶二年十二月望日書

　　吳中丞平嶺西前後功志　　　王世貞

　　前是吳公以御史中丞撫嶺西而嶺東西無不被冦者
當是時御史大夫凌公以十萬衆蕩平羅旁諸巢穴而

獨以西冦屬公練卒蒐乘廣儲蓄申賞罸轉怯令勇因
形為勢冦已歴歴墮股掌間而㑹諜得昭平三屯最强
而孽最甚即勵將士捲甲而趨大破之窮追出其被鹵
斬渠酋以下千三百七十餘級俘血屬三百有奇牛馬
糧仗稱是捷上加祿一等賜金帛優已北三河池咘咳
諸冦復叢起公議先其急者選將士分道襲撃復大破
之刜其腑鹵斬渠酋以下四千八百餘級俘血屬三千
二百有奇牛馬糧仗蓰於前捷上詔錄一子入胄監賜

金幣有差久之而公已召為右司徒矣未得代丁内艱
去當公之破賊時輒行視要害立營堡民人其良者而
儲胥之俾専精其力於南畝畫賦給役比於中土天子
時時心念一卿士能寛我南顧憂今者安在盖甫服除
而太宰以全嶺之大帥請即進公御史大夫盡䕶嶺東
西諸將吏民一切得便宜從事於是嶺西之諸將吏民
懽欣鼓舞若離乳之赤子復歸父母之懐而其威徳之
所流聞則嶺東之人望公亦若望嵗公至而士飽馬騰

將吏覬勲惟敵是求公曰不穀拜天子之命綏靖若曹
不可究武姑以待消息久之府江之大桐江猺起與平
樂昭平永安荔浦猺媾而抄畧行旅剽䖍廬畜浸淫及
逺衆議大征公曰大征費鉅莫措也且示之聲廹使匿
也潛分兵為四哨屬文武大吏將之凡十餘戰躪其穴
百十餘處鹵斬渠魁以下千餘級俘血屬百有奇撫而
即業者五百餘家而亡何金鵞松栢深埇等冦復繼起
公即移師合嶺束之勁為五哨分道掩撃復破之鹵斬

酋渠以下八百餘級俘血屬二百有奇先後捷上詔錄
一子入胄監錫金幣如前盖聞之嶺東之地沃饒而其
三陲廹於海於閩越及西南諸水國無所不通道是故
利在海而害亦在海嶺西之地磽确深巖大壑箐棘毒
瘴往往而是自職方之圖益闢而與猺獠接其人皆喜
亂不憂死勝則蝟集敗則鳥竄是故利不在山而害在
山嶺東之害故驟發驟定無論國家之於猺獠取羈縻
而已間不勝其擾一摉捕之然亦僅僅取懲艾雖以韓

襄毅之果王文成翁襄敏之算亦不能盡快其志自隆
萬之間執政者始務以威勝之決䇿誅勦於是凌公與
前後大帥殷劉諸公皆極其兵力不避鏌鎁之憯而賊
之授首於鋒鎩者十已八九矣公之佐諸公當右臂時
其兵力不足勝賊乃能皷其所不足而鹵斬恒過當及
其繼諸公為大帥其兵力數倍賊矣顧必抑其所有餘
而鹵斬若稍不稱捷亦不時上公豈不愛肘金横玉之
報顧上以節縣官之帑而下以惜生人之命其愛有甚

於肘金横玉故也語云霜雪之後必有陽春吾兹為嶺
右稱休矣召穆公之詩曰矢其文徳洽此四國公豈不
亦仁人長者哉公故與余知交而中表陸生鳴鑾御公
徳自嶺歸而以事狀授余余為之叙其畧如此陸生儻
以示公則為我併告公公今政成且入輔矣即有代者
願以班定逺之語任都䕶者語之也公姓吳名文華嘗
視學其地有賢聲當左轄河南治平時為天下最拜璽
書金帛之賜云不獨以武功顯萬厯丁亥正月









　　粤西文載卷三十五

