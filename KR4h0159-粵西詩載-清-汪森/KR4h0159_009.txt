







　　欽定四庫全書

　　粤西詩載卷九

　　桂林府通判汪森編

　　七言古

　　藩使喬公招陪學憲劉公飲灕山閣上醉歸作歌

　　爰記其事　　　　　　　　　張鳴鳯

　　喬公愛士復愛奇傍巖置酒新春時風狂欲撼山頂墮
濤怒難撐崖脚危嬌鶯當樹不敢顧大魚窺人似相忤

恰愁閣折潭更深那畏貂穿寒已屢公方離席眺前川
憲使憑闌指顧間乍喜羣峰凌暮靄忽驚片月度澄灣
此時然燭呼五白酒酣忘却風波劇留連且待須臾懽
禮數安知許多隔不見從來謝傅賢遭風嘯詠海中船
兩公襟度亦如此應恕張生醉後顛

　　自木龍渡浮江而下過還珠感伏波之事作還珠
歌

　　渡頭水深百餘尺洞門落照涵波碧人言下有支機石

定是織綃之淵客徃徃珠光謝旁磧誤道曽傾浮海舶
梁松小兒口多螫朱勃書生訟徒劇將軍心事隨已白
帝舅列侯何赫赫悲哉巧舌銛如㦸况復孤臣屢經謫
呼兒把酒酹烟波歌以還珠感今昔

　　棲霞篇(并序)　　　　　　　　　俞安期

　　棲霞篇為棲霞洞作洞在七星山半七峰參錯離列
洞亦迂曲盤旋葢穿亘七星而行其腹中約七八里
遼逺奥㝠瑋怪萬象啟堂皇支櫨柱中有佛老二像

羽則鴻鵠介則龜龍毛屬則麟鱗屬則鯉屏帳斿幢
璆石鼓鐘花卉珍異咸是膏乳所成為桂諸巖洞之
冠張羽王志桂勝嘗首譽之以乏班張左陸盛藻發
其靈祕僅有宋季諸作為憾余以退之汝成二王孫
導遊摭其實際加飾鄙辭組為斯篇殆得十二雖不
類漢晉諸公𢎞製頗拾唐初四子之遺羽王其稍能
釋憾否耶

　　桂海紀殊域桂林啓神坰山水竭嘉讚巖竇侈圖經中

有羣峰列斗象上摹七曜成山形神斤鬼斧構靈窟綠
塗碧綴開仙庭靈窟仙庭非一所隂深獨有棲霞府到
如天表叩明堂入似星躔穿廣宇麒麟吞吐黄金鋪龍
鵠盤迴蒼玉柱毬場舞榭各經途旋室傾宫頻改戸改
户經途透紫烟平原曠藪何延綿朱泥鑪冶鍊藥地珠
沙阡術分區田紫葢挺芝芝九榦綘雪成丹丹九還瓊
實青柯積乳液瑤荑碧葉滋膏泉乳液膏泉結奇傀變
態繽紛難具擬誰謂雕屏百堵非竸言黼帳千重是迴

頭毛寶左顧龜振鬛琴高上翔鯉東渡神僧趺寶蓮西
行道士歸仙李别有璆琳列虡縣帝庭樂器羅鈞天華
幢九華導飈駕采斿七采迎雲軿孤上金莖承露起並
垂玉筍排空連南遊萬里躭奇客秉燎窺臨每驚魄仙
偶難逢日月華王孫到共烟霞癖顧影疑過綘氣居起
名恍𨽻瑤臺籍詎信青山寂寞區翻藏𤣥圃繁華宅

　　海陽三異謠

　　丁令君民子育老㓜熈熈覆華屋淳風舒徐扇邦域致

有嘉祥感羽族咄哉白雉何太馴引雛飲啄遊西牧

　　丁令君理寃牘洞開圜扉放疑獄怨氣紛紜㪚邦國致
有嘉祥感鱗族咄哉盆鯉亦有神化作飛龍脱魚服

　　丁令君去害馬孰敢依馮城社下暴夫驅走出提封猛
獸驚啼㪚郊野咄哉猛虎遲渡河楊干寺前遭鬼打

　　陳望父别駕邀飲蒼梧酒紀以短歌

　　潯州别駕武陸客遷官歸來舟最輕欝林之石載一片
蒼梧縹清仍數甖甖中浸以桑寄生粤中此酒古有聲

味如甘露微帶冽色似玉乳還加清碧沉一盞纔傾後
芳液流涎滿吾口多粘太淡殊厭斟萍實傷甘不思剖
蘭生百末法不存余之所嗜差可論安家二泉之新釀
魏郡易水之上尊二酒輕滑亦足比意外風味寧相似
新豐平樂傳紛紛一斗十千浪言耳

　　蒼梧行送沈道徴參知

　　九疑南去蒼梧丘重華巡後歸中州牛女北來野垂盡
鬱黔南㵼江分流地連五嶺多巖竇雨暘寒燠稱殊候

九月惟看月似霜一冬不斷花如繡由來風氣稍雜夷
跣行鼻飲還蹲跠女兒晝挂金錢舞孌童夜捧蘆笙吹
更有猺人便騎射輕生每獵孤城下賦税寧來大國供
衣裳未習明王化分藩此去今屬君虎牙髙建蒼梧雲
車書試使通化外萬里安事銅船軍

　　黄使君邀飲榴隂亭以余不得醉欲倩白將軍為
犄角戲成短歌

　　昭州太守太無事荷鋤手闢衙東地藝疏種樹復灌花

千片鮮霞錯青翠我來痛飲榴隂亭光如九枝圍夜屏
蒼梧縹清恰所好但願在地為酒星對君瀟灑大快意
百觚千鍾不得醉驚謂酒城不易攻欲乞將軍出飛騎
君不見漢時落魄髙陽生酒徒膽氣縱復横舌下齊城
七十二誰言不及淮隂兵

　　題上林春色卷　　　　　　　　闗與張

　　上林邑勝如何上有大明萬仞之髙山下有澄江一帶
之清波游人不敢陟飛鳥不得過古木參天不知數但

見白雲終日䕶蒼蘿思鄰八角環其後古淥鏌鎁列其
前縣治屹然當中央層巒怪壁鬱嵯峨南陽有卧龍十
年在隆中一朝祥雲集扶搖直上太清宫上帝命爾龍
乗雲下九重簸擊滄溟十萬里復挽三湘洞庭之湖水
南踰五嶺入蒼梧遙望上林而至止上林久旱望甘霖
甘霖不至民何心雲一起兮枯槁生雲再起兮龍再唫
雲三起兮四郊足雲四起兮膏澤深轟雷聚石魍魎奔
洪崖下瀧瀉飛湍和風鼓處庭花茂甘雨來時徑草春

春色僻饒上林苑野老行過粤水濱雨師風伯安其位
勾芒上天告上帝上帝謂龍功不細余將命爾遊天庭
坐令四海沾天惠

　　題上林春色卷　　　　　　　　王一岳

　　獨龍駕馭扶桑曉一掬陽和噓四表海上炎州紫瘴消
上林春色増多少琪花瑤草鬭嬋娟美獸珍禽侈品藻
康衢擊壤樂陶陶鼓篋鳴絃春皥皥或從水底鋤青雲
或向星前犂七寶或横短笛牛背吹或擕巵酒花邊倒

千家似入華胥國八里如登蓬丈島憑誰剰得此春光
都道縣官殊絶好刑輕賦省法不苛宼息年豐吏不噪
五年幸有生民樂今日歡迎春夢擣吁嗟有此安樂郊
恨我當年來不早世間何處覓龔黄嶺表從今歌洞獠
玉屏此日姓名題堂䕃千年天地老慙非山斗自支頥
幸與驊騮同一皁詩新幾欲鳴盛美才乏相如殊草草

　　上林吏隠歌

　　五嶺由來炎瘴方上林之地更幽僻雨霰㝠濛掃不開

四壁寒蛩聲唧唧蕭條茅屋兩三間竹樹烟村五六七
層巒疊翠矗青霄雲徃雲來蔽白日參天老樹虬龍蟠
澗裏𤣥猿悲月夕山中野老不記年只看山花為嵗厯
婦持筐篚夫鋤犂南畝東墟各努力陌頭春色嵗華新
男女行歌兩抛擲蓬頭跣足去來忙猺獞持戈當路側
我挽江流洗瘴氛拔劒指天山破裂千厓豺虎永濳消
盡掃蠻塵歸統一昔時射策謁金門鵬運九天搏兩翼
誰知塌羽落大荒駑乗只堪充下櫪遙瞻溪表紫流霞

粤鄙微軀抱忠赤公餘閒暇碧槐亭笑領清風卧松石
有時后圃看奴鋤籬菊蓮池隨意植忽聽林間野鳥鳴
逶迤小徑蒼苔濕舉頭閩嶠白雲横鶺鴒原頭胡寂寂
縱有蘭芽階下生奚似彩舞堂前席我歌吏隠且奈何
長嘯一聲天地碧

　　和上林王邑侯吏隠歌　　　　謝　忠

　　州縣拆裂有分土閭閻無民非赤子張官置吏欲何為
祇欲斯民盡安堵上林僻在粤嶺西民風古陋言侏&KR0867;

烟瘴㝠濛山水惡峰巒嵂屼峝崖巇北望長安雖萬里
盡屬皇明一統裏溥天之下皆王臣林民豈是蠻夷比
田可耕兮塘可漁工商樵牧總相宜比鄰烟火亦相接
家家稻穀多贏餘邇來頗為征輸苦况復猺蠻肆掠擄
烟村雞犬漸蕭條廬井田園間荒蕪我侯崛起閩粤中
才名冠世氣如虹一朝脱屣登雲路直欲乗風步紫宫
無何捧檄入城郭鋭志為民除殘蠧干將一試虎狼馴
霖雨一施禾黍渥百年積宼蠻瘴消八里生靈頌聲作

郎星尚擬作台星鸞刀且作牛刀握枳棘豈為鸞鳯棲
龔黄須入循良軸髙堂戲彩時或違異日褒封榮亦足
底事年來式作歌重歌吏隠將為何百里豈能伸駿足
應為餘閒笑傲多顧余豈是烟霞侣説來吏隠猶堪擬
庭槐日永自交花簷鵲春叢空對語青衿逐月不徃還
課畫何嘗汚片紙既無案牘一勞神更何豕亥相咨啓
曉起偏饒抱膝吟午過何妨未梳洗有時登眺南薰樓
有時濯足澄江滸有時清夢羲皇上有時燕笑松隂底

尸素林庠四載齊笑余吏隠真何比自慚無計附㝠鴻
天涯閒㪚成龍鍾幾欲掛冠向神武誰知未擬開筠籠
何時獲展飛騰翅兩意憧憧正猶豫山城秋宇雨濛濛
倐荷中涓持玉至開緘誦讀海天空敬綴俚詞賡佳句

　　傅氏節婦歌　　　　　　　　　雲上行

　　潘郎妻傅姓女潘郎事遠遊空房誰為主傅為婦潘為
郎客途郎已死空負骨還鄉當時家貧且無嗣白骨蕭
蕭胡足恃抱骨慟絶幾復甦終求縊死從其夫從容就

縊真難事豈為憤激而捐軀乃知慟欲絶生死已先決
不忍稱未亡惟期葬同穴天上芳魂翼比飛地下遺骸
玊聯潔哀怨無勞枝上鵑知心儘有墳頭月月照鵑啼
年復年萬古綱常日在天世間謾説好男子屈指幾如
此婦賢婦節臣忠事一體秉彛好徳心同然君不見挽
歌哀些昔連篇至今青史盛流傳又不見邇來國家重
名節史臣每采陳金闕不徒錫奠與構祠宅里表揚崇
綽楔吁嗟乎山可頺水可竭此婦身可亡此婦之名不

可滅

　　遊南山　　　　　　　　　　　譚　耀

　　南山之髙髙百丈白雲俯兮飛鳥仰何年造物闢穹窿
别有世界如壺中鐘乳千秋懸絶壁古磬萬斤掛殘櫟
流雲石佛半天開雙鯉三清相對立孔道縈紆晝窅㝠
不妨秉燭折腰行行過翠微眺阡陌回首山城烟火隔
摳衣服攝碧凌層大風為洗凡衿塵客子追隨苦未得
傳經石蹬仍留羣須臾傳入宜仙府奚僮擲石類撾鼓

鼓韻鐘聲相應長笙簧何事奏當塲客來漫游知者少
塵心飛盡蘧蘆表踉蹡日哺駭猿䕫浩唱一聲山鬼棲
開樽對客無爾汝欲倩青萍掛夕暉

　　全州道傍官松歌　　　　　　　何喬遠

　　全州官路何逶迤十里五里松參差間桐攢梓相撑薄
穿雲參天互蔽虧氷霜一道遏驕陽笙簧兩徑吹流颸
鱗甲老為赤鐵色蔦蘿挂作青蚨枝共言官樹不敢伐
或有剝蝕無枯皮昔余京師宦六年心愛此樹常攀搴

報國寺前葆葢團顯靈官裏虬龍顛天壽山中最蔘爽
原廟悶密無繇前誰如此樹看不絶行人客子心俱便
借問此松何年有國初種者章太守古人為政重精詳
津梁塗巷皆紀綱蔽芾遺思今則亡斤斧且得非時傷
嗚呼斤斧非時傷我行大江以南不見楩楠與豫章

　　瞻鶴洞歌(有序)

　　宗大王孫所居洞故名仙鶴以其先侯之號易為瞻
鶴觴我其中命余歌之


　　桂林諸山多幽奇城内已足歌採芝風洞華景饒雲谷
清泉白石何離離顧此夷顯人共得東家歌管西家嬉
宗大君侯居城北平生文雅甘槖落一吟一嘯在清林
前山後山遶茅屋忽從座客見我詩齒頰若不忘我為
延我屋角一古洞觴我恣我隨所宜此洞空心一石喉
玲瓏䆗窱通上頭梯空穿瞑忽髙出懸欄虛牖如雲浮
告我洞名故仙鶴昔人畫形於此琢吾父好之以自况
我用今名易兹壑層穹厚地一生悲急樹號風豈在目

嗚呼鶴乎鶴乎何處歸千古獨有丁令威君侯日夜想
音徽載魄通精總不違雖無城郭看是非夢裏飛鳴或
有𤣥裳與縞衣

　　勾漏歌　　　　　　　　　　　蘇　濬

　　息馬山之曲春草萋以綠白雲何意出層顛千峰萬峰
自相屬數聲雞犬空中聞百丈蛟螭巖際宿山前老叟
向余歌嘲風弄月誰羈束欲訪山翁何處尋笑指松間
一茒屋當年葛令安在哉片片烟霞出空谷幽枝堪掛

竹皮冠清溪不礙荷芰服珠璣芝田儼相向鳯管龍笙
斷復續莫問丹砂事有無一醉山中萬事足

　　王將軍出鎮粤西歌　　　　　　呉道南

　　漢室標銅柱宋庭紀武襄君今出鎮地即此舊封疆方
今四表風塵靜體壯還須察脈病域中露布暫紓馳海
上風帆難預定念軫邊陲思鼓鼙特命將軍鎮粤西北
門鎖鑰雖云急南國干城未可稽美材南金并竹箭文
武元猷兹復見雙虯斗氣貫長虹三矢天山飛掣電矧

乃詩書郤縠儔何事周南久滯留先幾炳炳占祥怪良
將拳拳副眷求羊城數載新營壘八桂旌旗仍復爾綈
袍胡床曹國華緩帶輕裘羊叔子謾訝琉球日本依折
衝樽爼望攸歸中國不虞揚海汛南人猶自懾天威竚
看託重燕然塞勒石標名勲可再回朝燕喜賜彤弓維
時孝友侯誰在

　　朗吟亭　　　　　　　　　　　管大勲

　　北風搖蕩江雲飛與客登山叩石扉寒鴉枯木少人迹

青蛇寶劒長八尺朝從北海過洞庭暮掃蒼烟吹石壁
吸盡三江無一滴坐看二儀自闔闢世人滔滔名利間
不如遺落歸深山山中自有仙家樂渇時甘露飢胡麻
興來醉卧松根石寤覺長天秋一碧吁嗟乎吕仙吕仙
何處尋環珮飄飄只朗吟

　　探奇行送爾律出牧宜州　　　　陸鳴和

　　春風慨然忽攬轡天下澄清行素志萬里驅馳歴百蠻
置身險峻何傾陂人嫌君道直如弦故把羊腸試一還

豈知君心淡如水百折不回常清泚㑹看風義振遐荒
敦修禮樂詩書香雍雍鑄就清和境寧復知身在異鄉
異鄉風土信何如由來西粤號崎嶇危峰拔地藏巖洞
自古探奇喜下車奇生㝢内何可既火齊木難未足貴
漫誇威鳯與祥麟琪樹瓊花亦空蔚惟兹崒嵂嶮巘之
奇形偏愜幽𤣥磊落之勝氣况多貝闕更瑤房丹竈芝
田仙路長㝠捜應得紫青味呼吸將通𤣥圃堂君不見
昔日南海鮑大守徃來羅浮雙燕偶又不見東方曼倩

生遨遊紫海暨蓬瀛雲嶺霞巔蕩胷目裒羅光怪譜金
牘瓌麗齊驅馬子長栁家記述猶賸腹採奇探竒意飛
動鶴背翩翩真足控京轂風塵他自饒烟巒沆瀣吾堪
弄弄罷還來傍紫宸翻然一笑宜州夢

　　石梁豹變歌　　　　　　　　　張自諤

　　香林書院甫成宜山孫明府更名石梁而適有文豹
來院傍為莊備戎格之以獻敬賦

　　石梁主人龍水客石梁書院龍谿脈一脈斯文千古傳

主人直逼蘇黄格黄從蘇出逺來宜天遣涪翁作世師
榮辱都遺談性命執經滿戸墨盈池妙絶此翁提後覺
太守丹霞承此學山谷祠崇廟貎新藻句迎神雲漢倬
竒哉霞翁矯如龍緒餘及物真治躬神遊八極不可從
至今徒令想流風龍谿故業誰還宗五百年來待岳公
地因瑞石傍雲峰講堂寢室構于中石梁名院孫明府
識仁名堂石梁主識仁堂上識主人石梁美號堪千古
經營更有守戎莊軍令公嚴計日量蕭尹思恩遙助力

頓教草昧起明光三公同事若天使石梁公得託終始
此日公來主石梁喜動諸生隨玉趾仁風當坐共秋清
時雨更番化欲傾主人徳愛真君子獻豹何期應此盟
大夫華國文原蔚飛將登壇看足貴程度還如亷吏操
南山霧隠余全未休誇勇剽勢猶螭却與豐狐患有皮
節著羔裘宜用飾一斑今向管中窺石梁歌歌豹變儼
然温厲是主人齊魯至道歸書院

　　望蒼梧　　　　　　　　　　　區大相


　　白雲遊兮蒼梧山連卷兮路﨑嶇日黯黯兮晝多霧巗
㟹嶆兮鬼嘯怒樛蘿蓊鬱兮塞徃路我欲從之脩且阻
鶗鴂兮空山帝子去兮不還道逺兮何極不能隨之兮
淚霑臆涉湘臯兮綠潭悲洞庭兮芳夕疎篁兮斑斑山
含怨兮水含憶步逺岡兮不見蹇夷猶兮難即望蒼梧
兮白雲隔千里兮思君撫瑤瑟兮寄幽怨採杜蘅兮愁
氛氲

　　望八桂


　　桂樹生兮山南沐𤣥雲兮䕃芳潭擢脩莖兮幽靄布芳
葉兮夕嵐發華滋兮秋風翔羣羽兮鵷鴻既拔萃兮髙
嶺復灌生兮𤣥冬揚芬兮素節含真兮嘉月有美人兮
傷離擥巖桂兮為期信懷芳兮自保又久要兮申之去
不來兮來不采芳寂寂兮欲誰待嘉樹茂兮巖閒桂父
淹留兮徃還登樓兮長詠望八樹兮杳難攀

　　太白樓讀王恒叔詩慨然有作因憶天台舊遊劉
忠父陳大期皆化為異物時恒叔以司諫外補


　　粤西觀察　　　　　　　　　何　白

　　任城落照平蕪夕起酹椒漿呼李白朱甍縹瓦照城闉
鳥外㝠㝠逺天碧荒碑斷碣卧林林剝落龜趺黯無色
孤光忽迸夕郎詩差似寒山一片石憶昔尋君過赤城
烟濤鼔柁窺東瀛天低海樹殘霞明瀑流喧豗河漢傾
華頂秀出擢紫清海日欲上天鷄鳴手翳紫芝笑披拂
璚臺石室相縈鬱龍噓窅壑石潭寒虎嘯空林山月出
酒酣起舞歌嗚嗚激賞繞牀敲唾壺劇語蟬聯不知曙

門前楊栁聞嗁烏我騎白鹿還江渚君向金門謁明主
諤諤翻令世不容一官逺渡鵝翎浦袖裏空畱三載書
雲中難寄西飛羽陳生劉生倐為鬼撫事悲歌淚如雨
我聞八桂鄰夷窟勁弩長弓好馳突撫綏須用出羣材
繡斧煩君開百粤伏波銅柱炯未磨洗兵應惜蠻王血
念兹夙夕同心期側身萬里令人悲清溪重來亦惆悵
長江怪底名相思過眼勛名亦如此遲迴莫待車生耳
早晩相將雙闕間采真共鍊金鵝蘂


　　玉主行　　　　　　　　　　　郭正域

　　閩人林某豪俠士惑志于京倡劉氏傾囊金納之資
斧頓盡逾時以貧故勸劉且歸劉哭誓死不再嫁林
别去商于嶺西劉死京邸林聞之匍匐歸痛哭刻玉
為主題曰劉氏之魂後繫以斷腸曲一首語甚淒楚
朝夕置懷袖每以示諸交遊後復挾數十金之嶺西
過大江舟師故大盜殺之沉其屍適閩人某為郡司
理故習林事一夜夢婦人來訴寃詰旦斥羣吏索盗

獲玉主司理大驚求林屍江中如生遂盡捕羣盜百
餘家江上以寧此玉主之所以報林也異哉予友葉
進卿傳其事予為歌之

　　燕城明月照倡家雙雙好鳥報俠邪劉姬十五顔如玉
羞殺燕城萬樹花門外紫驑驕叱撥院中綠栁鬭昏鴉
畫就蛾眉同逺岫傅將輕粉賽明霞裊裊金蓮籠繡襪
纎纎玉手撥琵琶歌喉宛轉風前度人道千金纔一顧
綵毬無數任頻抛費盡纒頭不得住林郎倜儻七閩客

倒篋傾囊憑一擲松月蕭疎擬性情玉山磊落為標格
明珠滿斛買名姝奚論黄金與白璧三星耿耿夜迢迢
結就同心兩脈脈爇煖金爐透錦衾掩上瓊牕褰襞積
掛却流蘇露合歡惱殺鳴雞驚寢席願比文鴛兩翼紅
不念青蚨雙手白年年暮暮復朝朝費盡神錢不可招
玉壺一破難儲水翠鳥髙飛肯顧巢長嘆燈前一杯酒
莫以紅顔持敝帚山前好問買臣妻風流肯落楊枝後
劉姬雙淚如紅雨誓死如歸真自許寧為玉碎響璘㻞

肯效萍飄無定所歡聞大笑更何求感卿義重心良苦
大舸明朝泛五湖燕山楚水又蒼梧千金手在㪚還聚
一寸心存去不孤擔簦一去秋閨冷明河夜夜拖金井
轆轤一轉一含愁銀瓶落下垂空綆臂間破碎玉連環
房中焚却相思枕落花不顧條上心孤鸞空死鏡中影
渺渺芳魂逐玉郎客邸聞之真斷腸蒼茫星月關山逺
黯淡衣裳粉黛香歸來痛哭茹荼毒縱有千金難再續
重泉何以寄悲愁覓得崑山一片玉前冩芳卿小字名

復題腸斷悲哀曲出門繫在綠綺裳入門藏在青羅褥
相將南北更西東行行苦雨又凄風天涯共踏王孫草
一似銜蘆隨斷鴻買舟逺向粤西路日沉瘴海青天暮
鷓鴣啼罷鬼車來四望楓林起黄霧舟師原是綠林豪
叱咤腰間出寶刀血沉𢎞碧半江水魂作胥山萬里濤
蒼梧使者七閩才兒戲曽同竹馬來郡齋夜半醒不寐
恍惚如聞窈窕哀蹣跚搖曳不成步唧唧切切如泣訴
朦朧玉貎未分明似語無聲總不平詰朝驚起問羣吏

天道神明似有情樓頭鼓響傳行馬伐鼔鳴鉦捜四野
怕有赤丸暴客多能無白晝殺人者黄昏鬼哭大江頭
含寃寧是婦人也邏卒倉忙鎖賊奴魋頭梟眼狠而粗
階下片言情自吐不俟囊頭五木呼賊奴住在山之谷
檢出崑山一片玉前冩芳卿小字名後題腸斷悲愁曲
使君慣見眼糢糊咄嗟此物何為乎夙昔少年同里閈
鍾情曽有酒家胡試向江頭問水濱鼉室蛟宫出故人
水底炎天經半月頭顱面貎儼平生玉山磊落依然在

松月蕭疎尚有真使君痛哭停丹筆覆盆之下青天出
縛盡賊奴幾百家霹靂虚空驚白日從此江頭犬不聞
妖氛㪚盡無愁雲分明曉夢寃魂出死别吞聲上帝聞
昔日玉顔今玉主今日報仇昔報恩

　　桂嶺守嵗效李長吉體　　　　　王士性

　　街鼔逢逢催曉急家家椒柏春風集傾盤剪勝百事新
昨夜神荼燼中泣朝行紫海暮歸疾母道經年兒半日
兒女催人擕老至百年轉盼須臾事蒼梧夢斷紫筠斑

石墮湘流去不還無計聖賢能守此年年草色自江關
坐來兼憶麻姑别東海飛塵白如雪

　　謁栁栁州祠墓

　　天寶貞元人已死千年大業竟誰是手提大冶鑄乾坤
後來共説河東氏並轡中原有幾人愈也角立河之濱
百川却障狂瀾折風雨延津㑹有神解道河清苦難俟
瞥驚白日風塵起去國投荒十二年驅鱷開雲八千里
魅魍蛟螭作比鄰强開闇&KR1544;就陽春耐可呼天作知已

詎知天意難具論刻物肖形神理在尺管疇令握真宰
爾曹自取造化忌夭死炎荒託蓬㠥侯死較先韓較後
羅池之碑及韓手敖氏春秋鬼不饑桐鄉丘隴人應守
潯水南流即舊津黄蕉丹茘伏猶新手披蔓草荒祠下
余亦東西落魄人

　　弔劉參軍蕡墓

　　劉參軍獨鶚啾啾百鳥羣長鋏倚天氣吐雲巫咸不下
霄漢逺淚斷杞國人無聞欲抉霾曀上天門虎豹狺狺

坐九閽玉女投壺笑方劇衆星爭月光猶繁且招龍比
遊地下萬里投荒奄墮馬湘流東去鵩南來長沙弔原
君泣賈生慚借劒阻尚方死願裹屍棄中野雄虺封狐
任九頭魂招不來粤山赭劉參軍青山瘴癘多風雨化
碧啼鵑一坏土土偶何知便是君請看生氣摩靈氛

　　栖霞洞

　　伏波山前桂樹林伏波山下灕江深八桂掃天不見影
七星墮地成瑤岑倒植雲根覆地肺瞥然有洞窺江心

上列星樞懸法象下刳石脈倚崟嶔束炬照天行白日
噫氣淅瀝吹衣襟龍門千尺𤣥鯉躍天關三疊頳霞沉
寒巖六月不知暑處處鍾乳如懸針湘靈合掌布袋笑
獅象駱駝争獻琛金山瓊海勢蕩潏萬古石髓堆至今
更有怪石亂相蹲禪牀不動禪房隂巖縫突出巨靈手
杖底似聞鐘梵音幽壑風生虎豹踞寒潭水冽蛟龍吟
飛走萬靈無不有首垂鼯鼠綠蝌蚪蒼蘿髙掛日月昏
顛崖中斷風雷吼乍見明星出海樹驚起栖鶻號鬼母

何年六甲操神符手弄雙蛇開戸牖豈是媧皇煉石處
石裂天傾逗江口區區三十六洞天索遍道書藏二酉
誰為遺此落人間夜夜流霞光射斗

　　玉主行　　　　　　　　　　　徐　&KR0958;

　　林丙卿福清人生平倜儻好遊俠邪遇當意揮千金
不顧劉姬鳯臺者年十五有聲教坊貴遊爭慕之姬
不與狎一見丙卿驩甚託以終身丙卿破數百金納
為妾久之丙卿遊呉越間道聞姬死慟哭幾絶疾馳

抵燕日夜哀痛刻玉為主提攜不去左右為賦長短
句題玉上曰入時倒郎懷出時對郎面隨郎南北復
東西芳草天涯堪遶遍勝寫丹青圖勝妝水月殿玉
魄與香魂都在此一片願作巫山枕畔雲願作盧家
梁上燕莫似生前輕别離教人看作班妃扇嵗丁酉
丙卿去燕復遊西粤僦舟東下為舟人陳亞三所殺
沉其屍於江掠其貲以去蒼梧林司理丙卿友也半
夜忽見婦人稱寃狀因呼邏卒嚴捕禦人者卒搜亞

三槖得玉主司理大驚窮索餘黨伏辜求得屍顔面
如生肌肉不損觀者異之葉太史傳其事余為作玉
主行

　　燕山幻出蛾眉質翠羽鳴璫金屈膝就中百萬倚門倡
若個輕盈稱第一傾城少女長劉家十五妖嬈未破𤓰
到處名姬羞粉黛一時佳冶避鉛華櫻唇半啟飄金縷
百囀嬌喉鶯乍乳間拂朱絃奏鳯凰時抛紅豆調鸚鵡
對客閒參湖上禪桃花重製蜀中箋芙蓉學繡相思枕

榆莢羞看買笑錢五陵俠客紛無數爭進千金求一顧
妾貎雖同解語花妾心已作沾泥絮風流閩海説林郎
年年曽登遊冶場黄金盡買纒頭錦贏得聲名遍教坊
明珠欲換娉婷女金谷園中貯歌舞滿眼無人荷目成
劉姬一見心相許結束驩然出俠邪九枝銀燭七香車
鴛鴦忽比雙飛翼菡萏俄開並蒂花珊瑚寶玦流蘇帳
蜀錦紫絲縈步幛占斷春風嵗復年秦箏趙瑟搊相傍
可憐行樂在須臾夫壻長遊入五湖膏沐懶施雲鬢亂

空牀獨守夜燈孤春花秋月無情去誤妾佳期等閒度
婉意柔情孰與伸千愁萬恨憑誰訴明河耿耿路迢迢
望絶音書歎寂寥紅頰每於愁處損朱顔多向暗中凋
思君不見令人老栁葉雙眉晝慵掃香魂渺渺落黄泉
玉骨纍纍瘞芳草人傳消息五湖西夫壻傷情掩面啼
碧沼遊魚乖比目雕梁飛燕失雙棲哀絃聲斷絲難續
死别生離成一哭沉思無計表深情售得連城舊明玉
磨礱朗潤復輝光賦得悲哀句短長中間自鏤芳卿字

未下金刀先斷腸錦囊裝貯殷勤記鎮日重重牢繫臂
東西南北但身隨旦夕何曽暫相離攜向蒼梧萬里遊
逢人開取淚先流鷓鴣呌月悲長夜蛤蚧鳴風感素秋
江頭忽遇探丸客化作杜鵑歸不得黄昏野魅泣精靈
暮雨遊燐啼怨魄玊主漂零何處歸芳魂長繞粤江飛
夜臺飲恨重相見朽骨含寃事已非蒼梧司理眠官閣
忽覩仙姬來綽約含怨含顰若有詞半羞半怯如相託
索索隂風毛骨寒分明環珮韻珊珊漸聽鳴咽聲初逺

起視星河漏欲殘心知非幻仍非夢定有幽魂抱深痛
綵線縫裾獲赭衣驟看玉主神驚動由來此物屬林郎
刻玉題詩為悼亡珍藏久識依懷袖流落何因在異鄉
傷心細向公庭鞫舊鬼呼哀新鬼哭始覺孤身入虎牙
更悲俠骨填魚腹詎信蛟龍不忍吞隨波逐浪幾朝昏
千秋重閲曹旴事九辯難招屈子魂吁嗟此事何竒絶
名姓從兹播西粤真迴白日照重泉果有嚴霜飛六月
片玉堪將恩遇酬生死肝膽在紅樓方知白璧能伸恨

不獨青萍解報讎

　　答贈粤西大將軍王宛委見懷之作宛委書來有
懷將母思吏隠白門故云　　　范鳯翼

　　我所相思在西粤萬里馳書嵗三發桂林茘水隔蠻烟
離尤空付天邊月各天相照肝膽真子孝臣忠交一身
臣義安逃天地外何得妬我江湖人頃復貽我琅玕字
啟函盡説心頭事銅柱功名若等閒三山二水思仙吏
雖復名成燕石勲老臣何忍負吾君正提閫外熊羆旅

莫問山中猿鶴羣

　　遊桂林諸山　　　　　　　　　呉鍾巒

　　我昔遊黄山其竒不可説中無塊土純以石稱絶烟霞
猶秘丘壑間未若粤西諸峰巖洞竒竒怪怪忽從平地
設洪荒開闢何許久千載風流栁州栁我亦來兹八桂
堂蕭條異代夫豈偶跋涉山崖與水濱朝朝暮暮思湘
雲果然一見快知已各各突兀崛强不肯逶迤卑伏下
與培壘羣從來山水多畫圖十日五日常不孤至此如

旗如鼓如屏如扇如簪如筆羅列几案丹青無長松短
松鬱盈望近郊石流可搴裳桃李正開沐霖雨土膏已
發農漸忙四顧喜得未曽有咄咄逼人人駭走却還再
拜問山靈山靈唯唯復否否世間諸見目為障遂使平
竒見兩相見竒見慣竒不竒竒中見平亦竒狀何如仙
人空中有樓閣徃來乗雲駕雲鶴下視竒平不足論手
攬星辰坐碧落五丁仰見欲顛仆移山西來繞榕樹紛
紛亂墜壓奔流衝擊噴薄灘聲怒洞門深黝若室屋石

乳飱之可辟穀壯哉雄視灕水濱風波何必嗟沉淪世
眼躭躭注金玉解得看山有幾人芙蓉朶朶錦片片千
回萬回無數轉峩峩獨秀鎮王宫蒼翠丹黄撲顔面七
星疊彩竒未已愈出愈竒難肖擬疑是神遊非想天憑
虚可勺銀漢水伏波試劒呼俊傑延之讀書此怡悦昔
人見賞杜陵翁地逺繁繞祇藏拙五嶽欲周今老矣一
官半局非吾意對此嶙峋差㪚懷飛揚呌笑偏生致山
靈何不將石鞭盡驅百蠻就擒捕使我覩所未覩經未

經山靈謂呉生六合之内六合之外竒怪無窮無盡爾
安知

　　張義姑辭　　　　　　　　　　陳繼儒

　　有雛有雛六嵗而孤無怙無恃如委道塗張氏垂絶可
奈何可奈何義哉姑處子不嫁之死靡他不願為鳯凰
翺翔井邊梧不願為鴛鴦遊戲水中蒲但願雛長成身
作白頭烏青春逝清夜徂抱兄子淚血枯爾寒我襦爾
饑我餔授爾句讀愛爾髮膚娶婦生兒美且都孤兒活

不知無母室女老不知有夫險哉一縷千鈞扶程嬰李
善何難乎吁嘘兮巾幗男子粉黛妖狐汝獨不聞桂林
張義姑

　　經略臺懷古　　　　　　　　　區龍禎

　　越南西去古銅開牂牁之水何年至别有繡江遶故臺
臺自開元間樹幟南屏矗矗都嶠君大容虎踞並超羣
劃成千古英雄地徃事升沉悵夕曛駱駝壩龍巷軍九
派滙師武臣當年節鉞知誰在五筦芳名今尚聞間有

漫叟為元氏輕裘緩帶羊叔子文章已擅盛唐名南海
泱泱分賜履忽憶蓮湖面面亭風流易盡惡芳芷行塵
不隔茘枝紅楊灣尚在楊妃死地靈人傑總一時銷越
歇晉千江裏由來荒裔亦無常一枰碁局等同戲倐忽
遊移數百秋山城遼絶如斗寄人風遐想京洛遺炙踝
文身差可異變閩化蜀總何人海濱鄒魯寧殊地曽不
見濯纓石釣魚臺千年人去鶴歸來南山壁立還相對
江流不盡遡復洄勛名幾度成消長徙倚城頭玉漏催


　　濯纓石

　　江邊一片石何人向濯纓只見江邊石不見石上亭怪
哉此石貞如沆不在滄浪在烟瘴太華蓮岳未許扳羅
浮日觀差同尚豈謂生來自他山不用為錯寧為碭縹
纓紆綬等閒看誰纓誰足宜無妄臣門縱如市臣心終
如水卭反隔芳洲牽情隨葛藟瞿塘灔澦大如斗寧知
此石亦中流寄語沙棠維楫者放歌石上一虚舟

　　棲霞洞　　　　　　　　　　　曽日章


　　棲霞七峝相鈎環回視八桂為名山日華月華不可見
髙風萬古應難攀篴聲吹徹空濛裏仙酒何人識甘旨
偶遇樵者得佳名碧空之樂真無已秋香桂子風蕭颼
我陪内侍成遨遊題詩洞口紀嵗月應與鸞鶴千年畱

　　題勾漏洞　　　　　　　　　　尹崇珂

　　我生本有山水趣妄想忽落利名間簪紳縛人等羈紲
嵗晚不覺兩鬢斑牢落離家知幾載問我蹭蹬何當還
驅車道出勾漏洞尋真訪隠聊開顔丹竈刀圭豈易得

止恐石髓成堅頑雲霞抹空覆聖境鐘磬發響鳴深山
仙蹤流傳在指顧捫蘿上石誰能攀人求丹砂得白石
仙分應無那得餐














　　粤西詩載卷九

