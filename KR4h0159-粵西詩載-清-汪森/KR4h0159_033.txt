







　　欽定四庫全書

　　粤西文載卷八

　　桂林府通判汪森編

　　奏疏

　　兩廣到任謝恩疏　　　　　　張　岳

　　臣竊惟兩廣之地實古百粤之區内叢萬山外連鉅海
風氣殊異獠獞雜居地逺而法禁多疏貨多而貪墨如
織自非公廉並施寛猛得宜茍舉措之或偏則安危之

所繫須求實材以濟時用顧如臣者徒抱鉛槧之㣲能
愧無尊爼之長䇿顧以更嘗頗久險阻粗知誤䝉厚恩
畀此重任感激所至或能捐軀受材有限終懼覆餗惟
聖明洞照於萬里之外俾孤忠勉竭於咫尺之間敢不
俯察羣情仰遵邦憲興滯補弊去穢扶良公以滅私賞
罰期於信必慮而後動拙速勝夫巧遲茲雖老馬之舊
途抑亦挈缾之所守茍能用效庶答鴻私

　　報柳州捷音疏


　　欽差提督兩廣軍務兼理巡撫兵部右侍郎兼都察院
左僉都御史臣張岳謹題為㨗音事臣案查先准兵部
咨為懇乞天恩申嚴責任亟加征勦以安地方事該巡
按廣西監察御史陳宗䕫題前事該本部議擬合候命
下本部移咨提督都御史張岳㑹同總兵官陳圭督同
副總兵程監并於三司中選委才力超卓二三人責令
専任以事完為期并合用兵糧議處停當一面具由奏
聞一面約期進兵凡軍中一應機宜俱聴相機行事本

部仍咨都察院轉行新代巡撫廣西監察御史馮彬隨
將有功有罪人員分别具奏等因覆題奉聖㫖准議欽
此欽遵備咨到臣已經行該守巡兵備㑹同參將官督
同守備府衛并地方人員備查為惡村分首從賊徒分
别哨道合用漢達土兵各若干細開畫圖貼説并一應
軍需等項條具報奪隨據分守右江道右參政鄭絅整
飭右江兵偹兼分巡道副使魏良輔暫代分守栁慶等
處地方原任左參將孫繼武㑹呈奉臣等案驗前事依

奉㑹同鎮守廣西地方副總兵程鑒廣西布政司掌印
左布政使李香按察司署印僉事魏一恭都司掌印都
指揮周乾議得右江所屬桞慶等府近年以來盜賊充
斥人民逃散桞州一府所屬十二州縣被害尢甚中間
馬平來賓等縣里隆北五等處更為酷烈其巢穴冞深
山峒險阻北通古田永福南通渌里八寨東接藤峽諸
流西連湖貴二境最近而融縣洛容栁城朝發夕至稍
遠而龍哈忻城莫往此逐彼移其餘旁蹊曲徑高壘深

居葢不啻狐兔之三窟而已而里隆一處魚窩等巢險
峻尤極控引長江有同天塹逈臨絶壁如守雄闗乃桞
慶二府之奥區西南一方之劇盜盤據山川豺虎之心
益横因循嵗月地方之禍彌深屢經建議未見施行若
非大調兵馬廣集糧餉多分哨道逺布防禦申嚴號令
明信賞罰其何以收萬全之功除積年之患哉今將府
縣查過應勦首從賊徒名數村分并哨道防守把截去
處與夫合用官軍兵款糧餉船隻等項逐一㑹同詳議

畫圖貼説備開條件呈報到臣臣等遵照節奉欽依事
理㑹差官舍分投齎執令旗令牌督調南丹州土官男
莫惟武東蘭州土官男韋起雲那地州土官男羅庭鳯
各目兵并左右兩江各衛所府州縣馬歩官軍打手壯
款人等齊集將各官繳到畫圖貼説應分哨道書冊分
為中左右三大哨俱差官齎執令旗令牌督押尅定嘉
靖二十四年九月初七日寅時一齊抵巢按圖撲勦其
餘為惡村分應該勦殺儘兵力所及相機行事隨據中

左二哨監督右參政鄭絅左參議趙崇信呈稱五都諸
寨賊徒勢益悍猾屯結寨上兵力不敷所圍有限呈乞
再調别處土兵一二萬前來分布三哨以收全功臣等
看得前賊堅結魚窩等寨恃險拒敵未易攻克隨將勦
平廣東封川地方班師目兵於内摘取鎮安府土官男
岑真寳精兵三千名田州土官男岑芝精兵五千名向
武州土官男黄仲金精兵三千名東莞縣銃手五十名
及漢達官軍打手人等行委廣東都司新任都指揮劉

海廣東布政司分守嶺西道右參政張烜總領隨同臣
於十一月十五日前到桞州駐劄督催功次陸續獲功
解報臣等又看得各處巢賊將次削平惟有魚窩馬鞍
龍船等寨勢極高險㧞地數十丈弓箭火銃俱不能達
上有窩凹各賊嵗有積聚以防官軍據高臨下礧石如
雨從古攻打未曽克破必須申飭各哨為久困之計設
法攻打恐日久人情懈弛又行委新任鎮守廣西副總
兵程鑒前去總理統督三哨并據原委左哨監督左參

議趙崇信呈報丁憂去訖隨改委中哨監督右參政鄭
絅兼管左哨監督臣等於嘉靖二十五年四月初八日
移鎮桞城縣親自臨督仍將各領哨官以軍法處治鎖
項勒限責令攻打據副總兵程鑒監統等官右參政鄭
絅等禀於本月初八二十等日購募敢死目兵黒夜藏
火毬用繩梯鈎搭絶壁偷上魚窩馬鞍二寨奪其閘門
投火毬燒其茅房賊衆驚亂各兵魚貫而登斬獲數多
其被火燒死及墜落懸崖不計其數并俘獲賊屬人口

奪獲器械等項解報前來今據前因臣㑹同鎮守兩廣
地方總兵官征蠻將軍太子太保平江伯陳圭議照廣
西柳州府馬平桞城融縣等縣五都里隆上油石龍鵞
頸等巢賊首韋金田韋金秀韋明濂覃朝解藍扶威韋
扶曠韋張容韋朝龍等各據險巢朋黨為患聲勢相通
其中五都魚窩馬鞍等巢自洪武初年以來不入版圖
尤為險惡諸蠻所視以為向背葢自正徳二年徴兵大
舉斬獲首級雖多然而魚窩等巢攻圍數月竟未盡克

遂且招撫是以兵散之後餘黨復布山谷頃年以來根
蔓延引占㩀慶遠水陸二路敵殺官軍攻刼縣庫殺戮
鄉村每殺一村則一村田土盡被包占積嵗蠶食各縣
僅存附郭數里其餘大抵漫為盜區又恃其險阻狃於
招安謂官軍不能持久縱來征勦終歸於招故敢於據
險拒敵欲老我師狡猾兇狠人神共怒臣等仰遵兵部
題奉欽依調集官兵親臨調度攻勦以九月初進兵收
其禾稼兵有餘食決意持久以絶後患其團結上寨者

㑹兵圍困遯投别巢者黏蹤窮追誓以必破此賊乃肯
班師是以人無還心進皆死戰賊勢日蹙險遠巢寨並
皆摧滅已將各哨報到擒斬首從賊人賊級共四千零
八十四名顆轉發紀功官驗實通行造報其首惡韋金
田韋金秀覃朝解韋明濂藍扶威等明正典刑餘威所
震羣蠻膽落而馬平縣三都四都來賓縣北五賓州龍
哈八寨并象州武宣洛容等處以北及乎古田之境其
魁渠皆自投軍門願編立里甲輸納税糧同於百姓原

被賊殺占額徵糧米今清出一千三百二十六石有竒
經報在官聴撫造冊給帖者已有二萬零六百六十三
名送出原日行兇盔甲槍刀弩箭等項共二千八百一
十七件馬三百五十五匹其班師之後陸續聴招者尚
未開報各被賊逼逐良民皆行令有司安插復業田土
或仍舊或招人耕種蠻禍消除地方寜息是皆仰仗我
皇上聖徳同天春生秋肅並行以成嵗功臣等奉揚天
威遵奉廟謨致此克㨗非犬馬之力所能及也及照賞

以示勸罰以示威軍旅之中所繫尤切臣等所以能鼔
舞羣心奮勇趨事者亦惟宣國家賞罰之典示以信必
之令使之有所畏而知勸爾除前日地方失事各官如
參將李榮等已奉有明㫖革黜罰治不敢再參外其軍
前監統領哨領隊等官或到任未久或臨事委用如廣
西布政司右參政鄭絅按察司副使魏良輔分守右參
將戚振原任左參將孫繼武原任都指揮李霽調任栁
州府知府江滿謀畫素定䇿厲有方師久而氣不衰令

明而人競勸摧破危險之巢俘獲俱盡窮追連結之黨
嵓穴幾空鎮守廣西副總兵程鑒未煖封川之席復揮
里隆之戈總率諸哨躬冐矢石功雖止於二寨聲實震
乎羣蠻此皆有勞於監統所宜次第優叙者而右參政
鄭絅經略於始審機分哨動皆當可副使魏良輔輯定
於終推誠招徠至者如歸况又兼督餉紀功其勞為最
廣東布政司右參政張烜諳熟地利兼曉兵機贊決征
撫之宜以靖門庭之寇勤勞嵗月謀畫居多所宜並録

廣西布政司右參議趙崇信甫破數寨乃以憂歸使其
終事必有可觀慶遠府知府王橋分兵扼險斬獲數多
師出其境供頓具備亦宜敘録廣西都布按三司前署
印官左參政陳茂義副使劉采力破羣疑以定征勦後
掌印官左布政使李香按察使朱觀及署都指揮僉事
顧繼先皆乃敵時所愾與民同憂往來計議終始同心
其勞所宜叙及伏望軫念邊方用武之地勅下該部再
加查議將鄭絅魏良輔程鑒戚振孫繼武李霽江滿量

行陞賞張烜亦加優叙趙崇信王橋量行叙録陳茂義
劉采李香朱觀顧繼先量行優奬内知府江滿近被論
劾閒住或陞與一官准其致仕庶人心激厲而將來任
事益知奮勉惟復别有定奪再照臣等受兹重委休戚
所闗上之不能敷宣國家文徳之治化服異類共享太
平乃不得已至動兵革又不能出竒決勝早收戡定之
功特以久困僅乃克之鋒刃之下實可哀憫正法明罰
當自臣始况臣等近以封川㣲勞叨䝉重恩陞賞過分

方切慚懼圖報未能不敢别有希兾以干清議此出於
區區至誠非由矯飾除將調征兩廣漢達官軍土官目
兵打手人等量行犒賞掣放休息其已聴撫夷獞行令
所司加意存恤未招者備行守巡官遵照臣等原行條
約逐一撫處停當安插復業及摘發泗城東蘭南丹那
地等州目兵五十名行令叅將戚振管領在於栁州融
縣來賔千蔓古零等處立營防守俟數月之後事體即
定人心稍安即行掣放臣等於本年五月二十四日班

師回還梧州總府控制地方其餘有功獲功并陣亡傷
故被傷官軍目兵人等照例聴巡按廣西監察御史通
查明白覈實造冊另行奏繳

　　陞賞謝恩疏

　　嘉靖二十五年十一月二十四日准兵部咨為㨗音事
該本部覆題節該欽奉聖㫖這惡蠻冦征勦既平撫鎮
等官有功可嘉張岳陞俸一級賞銀五十兩紵絲四表
裏欽此欽遵又該禮部差鴻臚寺序班吴一鸞於嘉靖

二十六年六月十八日齎捧欽賞銀兩表裏到臣除欽
遵祗領望闕叩頭謝恩外縁臣往年督學廣西巡歴桞
慶知五都里隆之寇為二郡腹心之疾憤發於中志欲
靖掃逮兹再來又逾一紀道途阻塞慶逺幾為外區財
賦陷没馬平僅存空籍勢已窮極理無姑息臣仰遵廟
謨叅稽輿論謂非偏師之力可兾旦夕之功移檄徵漢
土之兵合圍歴冬春之久乗其困憊悉就誅俘十年憤
激之夙心粗若可償四郊未夷之多壘尚有餘辱期贖

愆於後效敢希賞於清朝伏惟皇上聖度天容渥恩地
載善雖小而必録功惟疑而從予秩禄猥加温飽羡於
私門金幣載錫光華動乎部伍顧此微軀將何報稱若
絲之有經緯願効幅尺於良工於金惟曰從革敢辭精
純於百鍊秉此心以對越庶少竭其涓埃臣無任感恩
激切之至

　　報連山賀縣捷音

　　題為㨗音事照得先因廣西賀縣弓山&KR1761;石黄峒等巢

積年賊首倪中亮李三弟等廣東連山縣黄南梅水大
曲等巢積年賊首李金石柱等各結黨嘯聚相煽為亂
流刼鄉村殺擄人財奪占田土民不寜居貽患三十餘
年節據連賀二縣被害排年軍民黄昻黎得春等連詞
具告請兵征勦已該臣㑹同鎮守兩廣地方總兵官征
蠻將軍太保兼太子太保平江伯陳圭議得前賊積惡
已盈流毒甚慘屢撫屢叛勢在必征將調到廣西鎮安
思明田州南丹東蘭那地向武都康泗城歸順上林等

府州司縣土官目兵并兩廣漢達官軍民壯打手人等
分為二大哨一哨賀縣委鎮守廣西地方副總兵官沈
希儀統督廣西按察司僉事俞則全監督指揮李琮孫
文繡陳棟鄒繼芳卞爵莫如爵等共兵五萬九千五百
七十七員名進勦弓山磥石黄峒等巢首從賊徒一哨
連山縣委廣東布政司左參議朱憲章監督廣東都司
署都指揮僉事梁希孔統督指揮莫如爵黑孟陽李涇
王煦共兵二萬零七百九十員名進勦黄南梅水大曲

等巢首從賊徒及行湖廣巡撫衙門督行郴桂衡永上
湖南等道兵備分守分巡守備等官各調集官兵鄉夫
委謀勇指揮千百户等官管領把截剋定嘉靖二十七
年正月十四日寅時一齊抵巢按圖撲勦應與湖廣官
兵夾攻者約㑹夾攻仍委廣西布政司左叅議朱道瀾
總理賀縣哨廣東布政司監督左參議朱憲章兼管總
理連山縣哨各軍前糧餉㑹本具題外續於本月二十
一日據賀縣哨監統副總兵沈希儀僉事俞則全呈報

并據連山哨監統左參議朱憲章都指揮梁希孔呈報
及據湖廣按察司整飭郴桂衡永兵備兼分巡上湖南
道副使潘子正呈稱各前來臣等查得連山賀縣二哨
官兵通共擒斬首從賊人賊級三千零一十九名顆俘
獲賊屬二百八十六名口奪回被擄男婦四名口奪獲
牛馬二百七十九頭匹器械一千零五十八件俱經巡
按御史蕭世延楊以誠原委紀功廣西按察司副使沈
宏廣東按察司副使黄光昇閲驗審勘明白獲功官軍

目兵各照賞格給賞陣亡被傷者給與銀兩以為營𦵏
及湯藥之資生擒内有詞者監候另議情真無冤者遵
照兵部奏准嚴法令以靖地方事例押赴市曹處決器
械貯庫被擄人口給親完聚俘獲賊屬與牛馬俱變賣
價銀入官其湖廣官兵所獲首從賊人賊級賊屬等項
備行該道俱經呈彼處按撫衙門定奪委官紀驗施行
外臣㑹同鎮守兩廣地方總兵官征蠻將軍太保兼太
子太保平江伯陳圭議照廣西賀縣接連廣東連山縣

地方密邇湖廣江華等縣崖峒深險林箐叢密各賊盤
據負固肆兇東攻則西遯西攻則東遯急之則走入險
阻緩之復糾聚出没正徳年間雖曽具奏征勦賀縣特
以一面進兵不曽㑹合三省致使殘黨旋復嘯聚如賊
首倪仲亮鄧良朝梁榮李金石住等合衆數千僭稱名
號焚掠村寨占據田土逼近闗廂禍延三省刼掠得志
黨附益多各處無賴姦民投入夥中導之逺刼至於徳
慶開建等州縣亦被其害若不急為勦滅誠恐後來愈

熾深為未便臣等動調官軍土兵行委副總兵三司等
官統領進勦幸致克㨗即今地方之患已除神人之憤
獲伸舊民復業安枕而卧是皆仰仗皇上聖武𢎞敷天
威遠振故能兵不留行賊無堅寨豈臣等犬馬微力所
能强致照得副總兵沈希儀左參議朱憲章僉事俞則
全署都指揮僉事梁希孔各監統軍兵直搗巢穴方略
素定分布周密一鼔而克其中堅多方以翦其餘黨窮
深極險無所不到信賞必罰令人莫犯致兹成功之速

由其協謀之固切宜優叙内沈希儀未抵新任即涖戎
行而能慷慨登途誓清妖氛指授諸將咸中機宜積勞
致疾志猶不衰當稍為優異以勸將臣左參議朱道瀾
僉事奚良輔先後總理糧賞稽核周宻錢糧清裕副使
沈宏黄光昇各閲視紀功存哨明當人情厭服皆有勞
於軍前所冝並叙者也及照廣西布政司掌印左布政
使李香右布政使鄭漳按察司掌印按察使楊本仁都
司署印署都指揮僉事周乾廣東布政司掌印左布政

使韓楷右布政使蔡雲程按察司掌印按察使林應標
都司掌印署都指揮僉事夏忠咸以弭盜安民為心始
終計議以濟厥功亦皆不可不録者也再照湖廣按察
司副使潘子正布政司左參議洪世文推同舟之義以
分鄰境之憂各飭所部㑹兵截殺號令嚴用首尾相應
破馬鞍白石二巢以除兩界盤據之禍但越境遯逃無
不當時擒斬功雖三百有餘其利益不可勝數此所冝
叙論者也又查得領哨指揮卞爵莫如爵等與湖廣領

兵把截隨軍委用等官守備都指揮段欽以都指揮體
統行事指揮易堂等職任雖有大小皆能各效勤勞以
副委用相應量加奬賞以酬其勞者也伏惟皇上軫念
邊方用武之地勅下該部查議將前項有功官員議擬
上請量加陞賞庶人心激厲而將來任事益加奮勉惟
復别有定奪其餘有功獲功并陣亡傷故被傷官軍目
兵人等照例聴各該巡按御史通查明白覈實造冊另
行奉繳


　　留任兩廣謝恩疏

　　嘉靖二十六年二月初三日准吏部咨為乞留提督大
臣以責成功以安邊境事備咨到臣臣竊惟蠻夷為患
雖治古隆盛之世所不能無髙宗有鬼方之伐周宣有
蠻荆之師皆得人而専其任持久以要成功故能殲厥
渠魁齊一醜類四海内外咸仰徳威巍然三代之上號
稱中興伏惟皇上臨御以來文教覃敷武略逺振九夷
八蠻重譯獻貢無敢干紀負犯以速天誅雖髙宗周宣

中興之烈未能及此而臣受任邊疆無方叔召虎顯允
旬宣之材致兹小醜尚肆陸梁雖仰賴皇威時或戡定
揆之止戈之武義甚愧之方將屏息以俟譴訶不謂大
度包容復隆委任輟其明刑之召俾久督戎之司揣分
奚堪臨事彌懼臣再惟薅除稂莠本為嘉禾然用力弗
審反傷禾根惟兹事勢之相疑要在審幾而善處顧臣
愚昧非所能辦惟有厲果毅之心竭匪躬之節上奉廟
略俯采羣䇿慮善而動蚤圖即叙之功從人所欲庶遂

息肩之慶臣之深衷耿耿在此

　　地方疏　　　　　　　　　　霍　韜

　　竊見新建伯南京兵部尚書兼都察院左都御史王守
仁奉命巡撫兩廣已將田州思恩撫處停當随復勦平
八寨及斷藤峽等賊臣等皆廣東人與賊鄰壤備知各
賊為患實迹竊嘗切齒蹙額而嘆曰兩廣良民何其不
幸生鄰惡境妻子何日寜也又嘗竊計曰兩廣何日得
一好官員勦平各賊俾良民各安其生而頑民染患未

深者亦得革心向化也乃今㳟遇聖明特起王守仁撫
勦田州思恩地方臣等竊謀曰兩廣自是有底寜之期
也聖天子知人之深也是役也臣等為王守仁計曰前
巡撫動調三省兵若干萬梧州三府積年儲蓄軍餉費
用不知若干萬復從廣東布政司支去庫銀若干萬米
不知支去若干萬殺死疫死狼兵鄉兵民壯打手不知
若干萬僅得田州安靖五十日耳自是而思恩叛矣弔
巖賊出圍肇慶府矣殺數千家矣此賊併時同出葢與

田州思恩東西相應和者也若王守仁者乘此大敗極
敝之後仰承聖明特擢之恩雖合四省兵力再支庫銀
百餘萬支米數百萬勦平田州報功級數萬人亦且曰
天下大功也然而守仁不役一卒不費斗糧只宣揚陛
下聖徳遂致思恩田州兩府頑民稽首來服其奉揚聖
化以來逺人雖舜格有苗何以過此臣等是以歎服王
守仁不惟能肅將天威實能誕敷天徳也若八寨之賊
斷藤峽之賊又非田州思恩可比也天下十二省俱多

平壤惟廣西獨在萬山之叢其土險其水迅其山之髙
有猿猴不度飛鳥不越者故諺語曰廣西民三而賊七
由山髙土惡氣習兇悍雖良民至者亦化為賊也八寨
賊洪武年間所不能平斷藤峽成化八年都御史韓雍
僅得討平及今五十餘年遺孽復熾故廣西賊巢栁州
慶遠欝林府江諸賊雖時出刼掠官兵亦屢請征之若
八寨賊則自國初至今未有輕議征勦者葢謂山水兇
惡進兵無路消息少動賊已先知一夫控險萬兵莫敵

故百六十年未有敢征八寨賊者也賊亦恃險肆惡時
出攻圍城堡殺掠良民何啻萬計四方頑民犯罪脫逃
投入八寨則有司不敢追攝矣鄰近流賊避兵追勦投
入八寨則官兵不敢誰何矣是八寨者實四方寇賊淵
藪也斷藤峽又八寨之羽翼也廣西有八寨諸賊猶人
有心腹疾也八寨不平則兩廣無安枕期也今王守仁
沉機不露掩賊不備一舉而平之百數十年豺虎窟穴
掃而清之如拂塵然非仰藉聖人神武不殺之威何以

致此臣等是以歎服王守仁能體陛下之仁以懐綏田
州思恩向化之民又能體陛下之義以討服八寨斷藤
峽梗化之賊也仁義之用兩得之也謹按王守仁之成
功有八善焉乘湖兵歸路之便則兵不調而自集一也
因田州思恩効命之助則勞而不怨二也機出意外賊
不及遯所誅者真積年渠惡非往年濫殺報功者比三
也因歸師討逆賊無糧運之費四也不役民兵不募民
馬一舉成功民不知擾五也平八寨平斷藤峽則極惡

者先誅其細小巢穴可漸施徳化使去賊從良得撫勦
之宜六也八寨不平則西而栁慶東而羅旁緑水新寜
恩平之賊合數千里共為窟穴雖調兵數十萬費糧數
百萬未易平伏今八寨平定則諸賊可以漸次撫勦兩
廣良民可漸安生業舒聖明南顧之憂七也韓雍雖平
斷藤峽賊矣旋復有賊者實當爾時未及區畫其地為
經久圖俾餘賊復據為巢穴故也今五十年生聚則賊
復熾盛也亦宜若八寨乃百六十年所不能誅之劇賊

山川天險尤難為功今守仁既平其巢窟即徙建城邑
以鎮定之則惡賊失險後日固不能為變逋賊來歸不
日且化為良民矣誅惡綏良得民父母之體八也或者
議王守仁則曰所奉命撫勦田州思恩也乃不勦田州
則亦已矣遂勦八寨可乎臣則曰昔呉楚反攻梁景帝
詔周亞夫救梁亞夫不奉詔而絶吴楚糧道遂破吴楚
而平七國安漢社稷夫不奉詔大罪也景帝不以罪亞
夫何也傳曰閫以内寡人制之閫以外將軍制之又曰

大夫出疆有可以安國家利社稷専之可也古之道也
是故周亞夫知制吴楚在絶其食道而不在於救梁也
是故雖有詔命有不受也惟明君則以為功若腐儒則
以為罪今王守仁知田州思恩可以徳懐也遂約其降
而安定之知八寨諸賊百六十年未易服也遂因時仗
義而討平之仁義之用達天徳者也雖無詔命先發後
聞可也况有便宜從事之㫖乎或者又曰建置城邑大
事也區處錢糧户部職也不先奏聞而輒興功可乎臣

則曰古者帝王千里之内自治千里之外付之方伯而
已是豈堯舜湯武聖智反後世不如哉葢慮輿圖既廣
則智力不及與其役一已耳目之力而無益於事孰若
以天下賢才理天下事為逸而有功也是故帝王之職
在於知人而已既知其人之賢而委任之矣則事之舉
錯一以付之而責其成功若功效不孚乃制其罪可也
今既任之又從而牽制之則豪傑何所措手足乎是故
王守仁之平八寨也所殺者賊之渠魁耳若逋逃者固

未及殺也乘此時機建置城邑遂招逋逃之賊復業焉
則積年之賊皆可化為良民也失此機㑹撤兵而歸俟
奏得㫖乃興版築則賊漸來歸又漸生聚據險結寨以
抗我師雖欲築城亦不能矣昔者范仲淹之守西邊也
欲築大順城慮敵人爭之乃先具版築然後巡邊急速
興工一月成城西夏覺而爭之已不及矣爾時范仲淹
若俟奏報豈不敗乃事哉王守仁於建置城邑之役葢
計之熟矣錢糧夫役固不仰足户部而後有處也其以

一肩而分聖明南顧之憂可謂賢矣不以為功反以為
過可乎先是正徳十四年宸濠謀反江西兩司俛首從
賊惟王守仁同御史伍希儒謝源誓心效忠不幸奸臣
張忠許泰等欲掩王守仁之功以為已有乃揚諸人曰
王守仁初同賊謀及公論難掩乃又曰宸濠金帛俱王
守仁伍希儒謝源滿載以去當時大學士楊廷和尚書
喬宇亦忌王守仁之功遂不與辨白而黜伍希儒謝源
俾落仕籍王守仁不辨之謗至今未雪可謂黯啞之寃

矣夫國家論功有二道焉有開國效功之臣焉有定亂
拯危之臣焉開國之臣成可侯也敗則虜也雖勿崇焉
可也惟禍變倐起社稷安危凜乎一髪效忠定亂之臣
則不忘也何也所以衛社稷也昔者王守仁之執宸濠
也可謂定亂拯危之功矣奸人猶或忌之而謗其短夫
如是則後有事變誰肯效忠乎甚矣小人忌功足以誤
國也臣等是以歎曰王守仁等江西之功不白無以勸
勵忠之臣若廣西之功不白又無以勸䇿勲之臣是皆

天下地方大慮也王守仁大臣也豈以功賞有無為重
輕哉第恐當時有功之人及土官立功之人視此解體
則在外撫臣遂無所激勸以為建功之地耳臣等廣人
也目擊八寨之賊為地方大患百數十年一旦仰賴聖
明任用守仁以底平定不勝慶忻今兵部功賞未見施
行户部覆題又復再勘臣恐機㑹一失大功遂沮城堡
不得修築逋賊復據巢穴地方不勝可慮也是故冐昧
建言惟聖明察焉乞早裁斷俾官僚早得激勸城寨早

得修築逋賊早得招安良民早得復業嶺海之外歌詠
太平祝頌聖徳實臣等所以報陛下知遇一節也亦臣
等自為地方大慮也不得已也為此具奏

　　查盤廣西錢糧譽劾官員賢否疏　錢　薇

　　臣等遵奉勅諭内事理前往廣西查出贓犯武官王佐
等文官潘宇等已經㕘提外臣等竊思人臣以人事君
其貪黷者固不當隠匿以廢法而其廉能者又胡敢不
陳列以上聞况銓司考功覈過以行黜陟於三年朝覲

之期實藉勅差諸臣體訪於外得之聞見之公察之毁
譽之表摘實上陳因以下銓司列等第秉公㕘核乃成
規也臣等安敢黙黙以負聖明之簡任哉除才猷方顯
成績未昭如布政司右㕘政顧遂按察司僉事李義壯
俟政成日撫按另行外訪得按察司按察使陸銓聴訟
獄如决流去姦貪如鋤莠况負博雅之才實為逺到之
器副使蕭晚老成練達民夷懐服布政司左布政使祝
續清修勤慎始終壹節原任右參議今陞副使陳大珊

端確詳慎政有條理潯州府知府李章政不求名守不
失已居官未踰一載儲粟已及八千思恩府知府陳璜
才智服九司之夷威信制八寨之寇若令久任必禆邊
防慶逺府同知鄒志學志厲於操修才長於幹濟潯州
府通判陳文恪守清苦之節更多文雅之政上思州知
州陳世瞻興學校以化夷守官箴以勵已以上諸臣聲
猷顯白政蹟旁敷據案卷而可稽采輿論而足信臣等
用為地方幸焉若南寜府知府郭楠昔居言路直聲可

尚今臨邊郡晚節全隳任托官屬廣通納賄之門輕視
民命肆箝告訐之口梧州府通判林禄賑濟則冒濫錢
榖而不明勘事則漫捉村民而致變署邑篆縱庫役侵
銀而不盡舉委查盤匿各縣姦弊而不伸報桂林府推
官蘇璞佐郡數載而身虧三事之戒署印興安而民有
四苦之謡左州知州方紀龍暗於政體闒茸無為汙於
聲聞振揚何望桞州府通判劉光任吏胥之賣賊送卷
冊而舛數誰云知慎豈謂能廉恭城縣知縣龔昕出入

庫銀而每減短收支倉糧而聴吏書冊籍不立穢弊日
深蒼梧縣知縣項寵任庫子梁賢為心腹盗官銀四百
而不問若他那移展轉積弊實多宣化縣知縣周愛受
主簿符綉之侮弄侵庫銀踰百而不知其懦弱昏迷尸
素已甚以上諸臣才既不贍志尤自隳故政敗於因循
而怨興於積久臣等甚為邊方憫焉然臣遍歴兩江九
郡之地華夷雜處平戈相尋嵗無寜月月無寜日其故
何哉葢守土之臣拊馭有方則相率來服一乖化理旋

致䟦扈今廣西各官除二司外若抗志膴仕而以逺大
自負如李章輩葢其卓然者否則以炎方瘴癘自隳其
心而苟營歸計恒比比焉若郭楠輩特最著者耳伏望
勅該部嚴加查訪如果臣言不謬將陸銓等或超擢或
資陞郭楠等或别用或罷黜且自今益加意邊陲之選
有善必賞有過必懲則勸戒行而人知勵矣再照桂林
府同知趙逺已䝉嘉靖十七年考其才力不及送部别
用臣等即其運用知其才禀誠如部考但本官在任三

年不隨家口始終清白亦人情所難又平樂府教授鄒
魯本係儒官不預錢榖之責但一方士民莫不懐服則
素履可知并望勅該部一體查訪量為録用謹題請㫖

　　為韓雍孫乞恩比例録功疏(代作)　王世貞

　　臣惟聖主之所以整一宇㝢垂拱而成安攘者唯賞罰
而已若乃議賞而至延世慎終而復追遠此固鼔舞之
大權而亦使民歸厚之要道也是以孫叔之後見收於
負薪甘陳之封仍廣於易世竊念臣髙祖都察院右都

御史韓雍弱冠成進士為名御史用廷薦擢右僉都御
史巡撫江西等處即奏革寜府䕶衛開百年曲突之謀
進督宣大諸邊復破却迤北强敵為一時干城之重屬
景泰天順之季以迨成化初年廣西荔浦修仁大藤峽
等處蠻猺廣東高雷廉等處并海面流賊作亂攻剽城
邑殺僇王臣一時文武大吏雖望如栁溥材如葉盛不
能決䇿平蕩以致賊勢猖獗羽檄縱横百姓罹塗炭之
苦九重深宵旰之慮臣祖由兵部侍郎出㕘浙藩尚書

王竑㑹推左僉都御史贊理南征軍務比時雖與都督
同知趙輔共事而臣祖勅諭尤重事寄獨專臣祖受脤
啟行陳師鞠旅誓不與賊俱生當率漢達官軍十五萬
分三道並進直搗大藤峽諸蠻巢穴擒斬賊酋侯大狗
李吉衡楊光志等共四萬一千餘級奪回被擄男婦二
萬餘人平除寨洞八百三十六處奏㨗上聞趙輔進封
武靖伯臣祖陞左副都御史仍留巡撫成化三年内蠻
寇復發臣祖督兵征進栁州大容山北流容縣雞冠山

博白等處擒斬賊酋鄭昻等共一萬九千餘級四年五
年又歴征進謝仙牛須山等處擒斬首從賊七千三百
餘級丁憂離任該兵部㑹推陞右都御史總督軍務仍
理巡撫於梧州地方開設軍府振揚國威六七八年征
進團鄧山南寜等處擒斬首從賊共八千三百餘級十
九年征進七里沙田髙鄉等處擒斬首從賊共七千九
百餘級節奉憲宗皇帝褒奬勅諭見在臣祖前後功次
國史家傳廣志及兵部堂稿可查臣祖因拮据軍事心

力耗損跋履瘴險病癘交侵乞歸養疾未老而逝荷䝉
聖恩給予應得祭葬子某自以二品考滿蔭授光禄寺
署丞𢎞治十年内該總督兩廣左都御史鄧廷瓚巡按
廣西御史丘天祐合疏稱臣祖無前之偉績善後之宏
猷地方軍民家家尸祝若使國家無臣祖是無兩廣矣
禮官覆勘無異題請於梧州府立祠春秋饗祭惜一時
銓曹失伸崇贈之典本兵未及世賞之議而臣祖居官
廉潔宦橐蕭條𦙍祚衰㣲饘粥空乏既不能伏闕陳上

迴九重之顧又無彊有力者以為之援因循至今雖嶺
徼之香火尚新而桑梓之蒸甞不繼臣代居冡嫡實切
痛心切念趙輔雖為總帥其督戰進止皆出臣祖拱手
受成獲開茅土世世不絶又有縣丞陶魯者一部曲耳
雖累積戰功位至藩伯而獲級前後不滿二萬得錦衣
千户世襲及查近年尚書殷正茂凌雲翼俱以兩廣功
次蔭世襲千户臣祖運籌決勝之績比之輔魯孰重孰
輕披棘蓽路之勞以擬殷凌孰難孰易必有能辨之者

又查得右都御史顧佐奉職仁宣之朝近以撫臣題請
超贈少保臣祖勛代更優年祀尚近於贈官尤宜為此
比引前例陳情奏請懇乞天恩下吏兵二部覆查無異
將臣祖銜恤於九泉而臣亦回生於一線疆塲之吏咸
拊膺而效死綏荒服之氓亦加額而思報徳矣

　　恢復古田縣治議處善後疏　　吴桂芳

　　議照廣西古田獞賊兩犯省城刼庫戮官造孽深重臣
等職司撫鎮控制無方敢不奮圖義舉以昭國威以塞

愆咎但前項賊徒盤據古田縣治歴有嵗年勾結通省
獞徒實非一夥詢之地方故老考之大征往牒及集一
時司道將領可與籌䇿之臣皆甲可乙否内副使王化
係廣西人勸阻尤力謂𢎞正兩次大征皆坐調兵不過
十萬以致单弱取敗班師之後變出非一且狼兵相傳
古田之敗至今寒心未足深恃今欲大舉必須痛懲往
事動調狼兵十五萬仍奏調永保土兵四萬湊浙福鳥
銃等兵共二十萬并請發錢糧四十萬兩期以一年始

保必克若錢糧不足調兵數少則不惟師出無成不過
戮附近疑似村獞以報凱而師退之後報復騷然昔人
覆轍恐復蹈矣臣見羣議背馳莫能相下若臣違衆冒
然為之萬一錢糧不繼師出無成不可收拾是臣以獨
斷致敗而益重貽禍於地方也况訪古田之縣雖久為
獞人所據然今兩次倡變肆逆之徒節據訪報不過下
六里内鳯凰村首從七百餘人其餘皆越村偷牛出江
討鹽小賊而自種自食者固多至其上四里獞人則頗

不為盜稍向官府故大征則玉石不分多戮無辜有傷
天地之和鵰勦則正賊中據衆獞外環殊無進兵之路
坐是徘徊展轉未敢輕發但姑加調守狼兵増實軍伍
營堡申嚴巡緝以為修舉内治杜絶再犯之圖并計擒
行兇賊犯招徠向化獞人委官入縣開山通道以為興
縣復治化暴為良之計仰仗天威逺布其縣中上四里
獞人各已欣然向化納糧服役下六里惡獞亦各赴縣
逓結乞撫臣所遣該縣典史廖元已入居舊存縣城署

掌印信撫處民獞上下相安往來無忌守備卜禎亦入
彼中撫諭獞民老少歡欣送迎惟謹且至請兵立堡願
子受學昔時畏途虎穴今幸沛然大通向來梗化頑夷
今各憬然内向縣治成恢復之勢國威有振起之機雖
極知出其下䇿然竊計目前錢糧必難湊手日後利鈍
又難逆料審度時勢圖維厥終實萬萬非得已也

　　議復衡永行鹽地方疏

　　照得兩廣地方素為多盜之區師旅頻興軍餉無措該

督撫諸臣先後建議設立鹽厰委官抽鹽資彼餘鹽之
利以供餉用之費行之既久上下相安百數十年於兹
矣近者都御史鄢整理鹽法議改衡永二府盡食淮鹽
逺渉洞庭經歴風波遷延嵗月本輕脚重商既不樂於
行而鹽來既艱其價必髙衡永之人舊食廣鹽每斤不
及一分而淮鹽之價則倍之矣以百數十年輕價之鹽
而一旦令之出加倍之直於民情益不便也臣自涖任
以來節查梧州税餉比前頓減節據該道查清回報皆

云以衡永之鹽既阻而軍餉之入遂稀已經案行議報
去後今據前因臣㑹同議照强兵之道足餉為先興利
之方便民為要兩廣素稱多盜兵戈不息供饋實繁其
餉用之資類取給於鹽利之税皆𣙜納於橋闗夷考梧
州一闗之税往昔頗増葢以湖廣衡永二府盡食廣鹽
惟鹽之疏通故税入之頗裕其來尚矣其衡永二府之
民安食廣鹽百有餘年亦以彼地水陸近便鹽貨阜通
之易也夫何邇年以來議將衡永地方改食淮鹽遂將

廣鹽停止察議者之意本為増兩淮鹽課之計但淮鹽
之抵衡永有水道阻運之難而衡永之食淮鹽受姦商
刁掯之苦且淮之官鹽其來有限而廣之私販遂致盛
行徒減兩廣之軍需何益兩廣之嵗課於上無補於下
有虧既非通商足國之規又豈導利便民之道况開私
販之門啓椎埋之漸地方隠憂誠有大可虞者所據該
道議復舊規辨析分明似應依擬

　　㑹議軍餉征勦古田疏　　　　張　瀚


　　議得古田巨賊據三鎮十里為巢穴連八寨為聲援越
省城刼藩庫戕方面砍王門誠覆載之所難容真神人
之所共憤且該縣官吏師生僑寄省中編户齊民流移
他處垂六十年竟自執迷豈一朝夕所能招撫近該主
簿廖元深入彼中名雖䕶印實則為質且不惟該縣之
土地人民不復得見天日而鄰境鄉村無日不遭刼擄
之苦省城官司無夜不畏窺伺之姦葢天將殄其種類
故先厚其兇虐此正數窮理極之時大征之舉在所不

容已也除合用大小哨官兵器械等項及糧餉一節如
總兵俞大猷掲稱先發銀兩前去湖廣衡永等處糴米
合用銀四萬兩右江府江二道各銀五千兩左江道買
馬四百匹約銀四千兩及懸賞格置軍器等項尤不下
數萬兩今司帑被刼之後止有馬價銀八百三十八兩
專備地方買馬大征其餘多係解京錢糧即宗室禄米
軍糧且不敷一季支放已經另詳呈乞議處而今欲動
大衆興大役雖盡括解京錢糧其何能措給萬分之一

也查得嘉靖三十四年浙直借去兩廣軍餉銀共二十
萬兩止還過銀三萬兩尚有一十七萬兩未還三十七
年該四川借去兩廣軍餉銀三十萬兩訪聞彼處見有
十萬五千兩未動夫浙直四川素稱財賦之藪尚欲别
省協借矧廣西地瘠民困朝不謀夕今欲勦除數十年
之逋賊發紓數十年之積忿一時軍餉之需何從取給
伏乞疏請轉行三省撫按查將前借銀兩差官解送本
省及多方預處充足以備分投委官辦集前項諸費聴

候臨期舉事等因到臣案查古田縣去府僅百餘里田
土縣治盡被獞賊占據已經五六十年𢎞治年間襲殺
副總兵馬俊參議馬鉉正徳年間攻陷洛容縣嘉靖四
十三年十二月越入省城刼去庫銀數萬兩參政黎民
衷被害四十四年八月復越省城被官兵挫退若不亟
行盪定則古田陸沉永不可復今應議處進勦機宜約
計共調廣西土官目兵及僱募鳥銃手等軍兵十萬員
名分派七大哨用監督司道官兵員統督將領官七員

又分三十八小哨用指揮三十八員千百户七十六員
監統進勦但其巢穴深逺盤據本省兩府四縣之地外
連湖廣貴州之間其中林箐深宻蜂窩蟻穴百十餘處
衆號數萬地有三厄之險鳥道攀援水有牛河下流迅
馳如箭此皆必經之路行師進勦自昔稱難頃據總兵
官俞大猷建議謂須多集兵馬四面合圍奪險通道期
於必克誠勝算矣然興兵十萬日費千金姑以半年為
期計須二十萬兩軍器火藥戰馬賞犒諸凡雜費不與

焉廣西物力素薄自來兵餉之費皆仰給於廣東税課
之積往嵗税銀饒裕率數年始一大征故嵗供常有餘
而猶得以貯積濟他省之急頻年海洋多盜商舶既少
征收已減縮過半又師旅煩興招兵増戍殆無虚日此
時兩廣之力何能供十萬之衆備半年之需乎所據各
司道㑹議前因誠非得已况浙江布政司除已解外見
有銀一十三萬兩四川見貯亦不下二十五萬兩俱應
查照原數補解前來容臣督率俞大猷預備糧食召集

兵馬博選將領分定嚮導闗㑹湖貴併力堵截刻期舉
事庶幾有濟若銀不滿數則兵難多調兵數既少則分
布不周伏望皇上憫念遐荒縣治久廢宿寇搆患無已
勅下該部悉從臣等所議將各省原借去銀兩務先扣
足二十萬兩尅期押觧至廣西布政司或梧州府交割
以濟緊急軍需之用俾臣等文武諸臣各得以畢殫犬
馬之力少效涓埃之報不勝幸甚

　　議復梧鎮班軍疏


　　准兵部咨該巡按廣東御史王同道條陳四事内開裁
班軍以省行糧大略謂兵以衛民而廣東之兵不得衛
此方之民督府開鎮於梧而廣州左右等十衛香山増
城等七所共撥官軍二班計一萬餘員名哨捕共派廣
東本折糧五萬石起解梧州廣備倉以備行糧之用廣
東資於廣西甚侈及至廣西征遣又不免募狼土之兵
是在廣西為虛名在廣東為實費豈非舍已之田而芸
人之田要將前項官軍内摘留二千名赴督府輪班其

餘發回衛所糧米扣留三萬五千石以資廣東軍餉之
用等因該部未經行查以為前兵實有萬數兵糧似可
減省遂依其所擬覆題移咨前來臣查得廣東前項衛
所官軍原分二班更番前赴軍門鎮夷營分撥營堡闗
隘守把并防守鎮城原非隨哨捕閒散之役自開府及
今百餘年遵行宜有深意存焉非可以片言數語概其
顛末也今將裁革中間事體於地方有無闗係遽難定
擬随行蒼梧守巡道右參政曹天佑等呈稱議照督府

開鎮梧州總轄兩省原議調發廣東官軍一萬員名折
糧五萬石定自國初其來已久近年廣東詳允守護城
池及裁革總兵衙門已撤回官軍并年久逃亡事故共
五千餘員名見在鎮夷營官軍共只四千六百餘員名
分為兩班每班二千二百餘員名是下班者亦彼暫時
守城之數而實在鎮夷營者止二千三百餘員名而已
及查撥守龍江等四營堡蒼梧藤二縣所屬非守梧州
一城也撥守桂平之屎灣堡平樂之福登昭平等七堡

俱𨽻平樂與潯州非獨守梧州也撥守廣東之新寜恩
平此二縣者廣東所屬非獨廣西之梧州也通計撥出
戍守官軍九百九十七員名尚存官軍八百二十餘員
名防守城池四百九十名隨鎮防護哨守即諸凢捧執
旗牌旗纛金鼔軍器軍牢劊子等役皆在其中委無閒
散虛曠之役况輪守城舖巡哨江道各官軍徹曉鳴鑼
逐更㸃閘日夜疲勞實無休息而各州縣以省城刼庫
之後多懐恐懼方且添僱打手添募狼兵而窘於軍餉

之不繼當事者日切隠憂尚敢為減兵之説乎况所存
實數止有一千三百員名即如今議二千尚少七百應
於廣東撥補及照廣西山多田少猺獞占據土族狼兵
隨據耕食地之所出不足供一方之兵不得不資糧於
廣東近年廣東多事如折糧每多拖欠橋税亦漸減少
計所入原額不過七萬餘兩而每嵗支給省城一萬六
千七百兩平樂三萬二百兩賓州一萬二千八百兩潯
州與本鎮漢達狼目之兵共四萬三百兩通共該銀一

十萬兩調兵犒賞之費不與焉則此所派五萬石者縱
使全納盡輸亦難供各項軍兵之用當此勢急燃眉之
日又議扣糧萬一變起不虞誰任其咎此皆理勢之必
不可行者及照班軍戍守非獨守一梧州也為開府梧
州而設也非直體統欲尊嚴亦賴此以制三軍而威百
蠻也每嵗征勦動調土族狼兵而土族狼兵率皆桀驁
不服調遣查㸃所以先臣韓雍嘗以三萬餘兵戍守梧
州與土族狼兵彼此相制良為有見今以軍餉不繼戍

守不滿二千較初設無十分之一又皆分撥各營堡仍
欲議減可乎本道竊以廣東官軍戍守梧州非守梧州
也所以守廣東之藩籬湖廣官軍戍守廣西省城非守
廣西也所以守湖廣之屏蔽守廣西而後廣東可固守
藩籬而後門庭可安其勢真有不可已者不然廣西猺
獞千穴土狼萬族山深箐宻境壌相錯設無梧州重鎮
控扼之朝發巢而暮踐郊矣恐不止海寇之縱横已也
廣東雖欲晏然可得乎此為廣東計亦有不得不然者

臣備查前項檢閲故牘粤自明興始平兩廣建官置守
紛無定議寇亂亦無寜時憲皇帝加意遐荒㧞參政韓
雍為都御史假以不禦之柄度越常規當是時兵馬錢
糧皆於南京料理選調兩京江西湖廣漢逹官軍不下
二十萬物力充盛故所至如摧枯拉朽無不殲滅彼雍
誠異才亦委任權力不同也嗣後分兩巡撫事不協一
盜日益熾於是用言官建議仍由雍總督而梧州開府
實自兹始本兩省交㑹之區諸蠻盤處之地必藉重兵

彈壓始可讋服羣兇於是調兵三萬餘戍守鎮城并分
布兩省近梧村堡以謹防捕後漸減至一萬員名所以
貽東西百年之安良有以也嵗久逃亡減免强半僅存
四千餘今將併見在四千之數而更減之即防守不周
潰亂四出難於控制異時推究禍本誰當任其咎者且
兩廣盜賊淵藪大者嘯聚山海黨類數千攻城刼寨負
固抗敵如曾一本黎汝誠及大羅山古田鳯凰巢八寨
十八山之類雖調遣狼兵招募浙福之兵勞費不貲未

能即滅其次千百為羣聚散倐忽大者狼兵小者土兵
調度得宜可施鵰勦如近日右江之捷南韶嶺西並舉
之捷是已又其次一二十人或三五十人投間抵釁突
出焚刼隨時隨處有之正戍守官兵之責毎有擒獲而
因之驚駭解散者尤多豈謂官兵盡為虛設而紛紜鼠
狗必一一屬之狼兵乎今謂無益撤去恐賊無忌憚縱
横愈甚勢不能不議復設也又梧鎮在萬山中谿徑甚
多前臨一水為三江下流猺獞往來通道城内穴虚民

居不過百餘守禦所官軍僅五七十人所恃壯軍容謹
防禦全頼東省不待智者知所資之侈也若謂芸人之
田即湖廣亦戍守桂林桂林豈楚人之田當時非諮諏
審度當於事理何得行之百年人無異議至於扣留軍
餉之説尤為不可廣西十萬常供毎嵗皆出東省近自另
設巡撫已分數萬兩今本官具奏又欲將比來橋税
亦留彼中若皆分彼此而自為計如此則日侵日削東
省可絶不相顧梧鎮可廢而廣西全省亦可棄置不守

矣近日嶺西道梗又逺調狼兵征調犒賞之費出於廣
西豈可概謂為芸人之田凡以天下大一統仰賴朝廷
威稜總攬於上百司同心共濟於下使兩省各保無事
則已何敢分彼此出臆見以恣爭勝之説所據各道呈
報前因誠非得已乞再加查議將廣東見在班軍四千
餘員名照舊分兩班戍守其額派米折銀五萬石亦如
數調撥以充梧鎮漢達狼目各兵之用庶經略有禆兵
防允賴地方可無意外之虞重鎮稍存建設之意矣


　　議廣西按察司改併道分疏　　高　拱

　　看得兩廣提督撫按等官李遷等㑹題稱要將廣西驛
傳道事務併入清軍道管理該道僉事改作古田兵備
副使仍給勅書闗防以便經理五年之後將銜裁革各
一節既經督撫等官㑹題前來相應依擬合候命下將
廣西驛傳道僉事改為古田兵備副使請給勅書闗防
令其經略五年果有成功破格超擢其該道併管等項
事宜悉照所議施行及查見任僉事汪廷釴資俸尚淺

另候别用該設副使候本部另行推補

　　謝賞疏　　　　　　　　　　方𢎞静

　　奏為恭謝天恩事接得邸報該兵部題為仰仗天威討
平倡惡叛猺恭報全㨗事該兩廣提督軍務右都御史
殷正茂巡撫廣西右副都御史郭應聘㑹題官兵勦殺
懐逺板江等處叛亂猺賊并開臣借發浙兵畢集成功
縁由本部議覆節奉聖㫖是方𢎞静賞銀十五兩欽此
隨於萬厯二年七月初十日據承差潘守禎齎捧欽賞

銀兩到臣當即焚香望闕叩頭祗領訖恭惟皇上文武
聖神聰明睿知泰階玉燭運方撫乎昌期磐石金甌慮
更周於荒徼頃者諸猺恃阻敢抗王章連嵗稱兵竟煩
天討三軍時雨師咸出於萬全五嶺歡聲名遂安於一
怒兹諸臣之用命本一徳之格天臣庸劣無能涓埃莫
效詎意兼金之重猥䝉寵錫之榮懐寳自驚賞溢懼辜
於渥典許身已愧感深徒積於㣲衷惟以待譴之餘年
日臨淵谷仰祝無疆之綿厯永對岡陵臣無任激切感

戴之至

　　請寛督辦廣西香草疏　　　　王錫爵

　　題昨該户部尚書楊俊民等㑹臣等於朝房專為廣西
香草一事未奉聖㫖臣等看得此物専為夏天禦暑之
用今已立夏在廣西既未奉㫖無慿解到在該部又恐
後時不敢推諉今日願承認辦買或多或少惟皇上之
所裁葢縁此物價值不多而萬里盤送之費多於原價
數十倍以此欲通融曲處期於足皇上之用而已原非

重大錢糧亦無盡求減免在理無不可通而在臣等亦
無不可與言者伏乞欽定斤數即與批允施行

　　府江善後疏　　　　　　　　郭應聘

　　一曰改設土司夫欲弭盜原先據要害今荔浦之峰門
南源脩仁之麗璧市永安之古眉各巡檢司皆久没於
賊宜悉革罷易為土司一移東岸營於水滻募兵二千
人分屯平嶺仙家冲諸田一移西岸營於仙迴髙天龍
頭磯募兵二千人分屯六内六章馬尾黄牛諸田一移

上峒營於古西募兵千六百人分屯峰門大喃諸田一
移下峒兼轄西岸營於東線募兵千人分屯大宅東瓦
諸田仍復廣運足灘二堡以重巡緝土司於兵領中擇
有才勇者充其職事俾世守焉其不効者更置之

　　二曰更設叅將夫控要害置土司分兵屯守不有將領
以統之何以整齊約束重示彈壓也昭平舊有坐鎮都
指揮一人第事權稍輕遷代靡一宜改設參將兼制桂
平凡兩岸三峒諸土司盡以屬之練兵簡衆戢夷防奸

其有獷悍不逞者得相機鵰勦不為遥制

　　三曰開通水陸向者諸猺占據道路榛莽今蕩平之後
宜開山通道荒拓險阻西岸自昭平明源峒以達仙迴
自仙迴達古蘇永安自藤灣達馬尾象機達田冲龍頭
磯抵府治東岸自昭平里步以達水滻達平西羅山及
十三屯自羅山舊途達府治而入於沿江開縴道以便
舟挽募商伐木恣其採取俾鼠潜蟻附者無所容而風
氣亦因以漸闢


　　四曰酌處兵費三峒兩岸設官營堡屯卒幾七千人鹽
米之需人月給三錢屯種建築諸費不與焉初年約二
萬有竒梧鎮司府之藏調節而均給之次年墾田所出
足以自養止勿給

　　五曰預定縣治府江距蒼梧五百里許中間山谷窈杳
林箐蔽虧片影孤帆行同異域稽之故牒唐宋時設龍
平思勒馬江沙亭數縣後胥為蠻占沒今昭平即龍平
地也江之西滸廣衍寛平風氣攸聚宜即其地創一縣

治以平樂之昭平馬江二里富川之二五都賀縣之招
賢鄉上下半里割而益之總其賦得三千六百有竒而
仙迴諸田税盡以屬之

　　六曰處分田糧兩岸三峒諸區覈賊遺田計四十萬畝
有竒舊屬平樂荔浦永安者令民復業輸徭賦如故各
土司屯種者人給田十畝兵領加給有差授田之初養
以月糧資以牛種三年之後計畝科糧三升蠲其徭差
著為例


　　懐逺善後疏

　　一曰移設縣治懐逺舊治環諸猺中四顧榛莽無所恃
守惟程村則附殘民板江則鄰融界固守之計宜擇於
斯二者

　　二曰聫束民猺諸孽自斬艾之後帖然歸順非有羈縶
曷保其終宜以太平河里四港諸孽屬之三甲猛團七
團諸孽屬之武洛狪桐木合水三門諸孽屬之白杲獞
武生朱應暘統之郡鄧坡頭杲黄大地諸孽屬之土舍

韋昌金主簿李材統之邊田板江諸孽屬之浪溪寳江
良獞千户羅大本統之河潺蕉花諸孽屬之背江良獞
百户任邦祚統之庶幾聫絡勢成不敢復萌異志

　　三曰選立社師懐之遺黎久已淪陷誠夷之將終於夷
矣宜於三甲立社師教之殘民子弟稍習知禮讓有能
通文義者録充弟子員俾速見為善之利

　　四曰慎固兵防善後之䇿要在足兵屯戍之謀先於扼
險懐逺視板江猶門户然宜即其地屯兵五百人以把

總王鸞領之仍給之告身責其終效庶幾扄鑰既固水
陸咸資















　　粤西文載卷八

