







　　欽定四庫全書

　　粤西文載卷二

　　桂林府通判汪森編

　　制勅

　　宣慰嶺南制　　　　　　　(唐)常　衮

　　勅理天下者先務於遠安本人情者必令其上逹或刑
罰不中徳信未孚則生怨咨是有申諭朕以服嶺之表
方隅之大南盡百越専制萬里擇將置守常亦難之至

於遐遺屢有明誡俾施惠政以恤疲人而長吏議法不
平作威以逞因其猜阻陷我忠良馮季康何如瑛等南
方右旅累代純臣協其義烈之心積有艱危之効惑於
所譖虐用其刑無狀致辟遂生邊患朕自託人上毎勞
日昃法天地之生成𢎞父母之慈愛聞此濫罰惕然疚
懷尋亦辨明特令昭雪如聞溪洞尚有紛擾哀我士庶
勞於甲兵豈不求安良有以已所以更謀良帥先用舊
徳兼御史大夫徐浩厯典中外長於撫綏素所親信俾

其鎮輯𤣥冬之首當至彼方必能大布風化永清麾管
仍命尚書比部員外郎莫藏用往嶺南宣慰問以疾苦弔
以死喪其季康等遇害之家躬自存撫切加贍恤務令
得所以慰遺孤其軍州所有結聚明申中旨懸示大信
但能歸附即是平人豈唯復業安居當以隨才命職兼
至桂州宣慰應水旱所損或須蠲免宜與觀察商量處
置勉膺朝寄以稱朕懷

　　楊憑臨賀縣尉詔　　　　　　　唐憲宗


　　楊憑頃在先朝委以藩鎮累更選用位列大官近者憲
司奏劾暴揚前事計錢累萬曾不報聞䝉蔽之罪於何
逃責又營建居室制度過差侈靡之風傷我儉徳以其
自尹京邑人頗懷之將議刑書是加愍惻宜從遐譴以
誡百僚

　　授盧戡桂府副使制　　　　　　白居易

　　勅藩方之命采寮雖得以上朝廷亦擇其可者而授之
至于昇副車首賓席自非才賢孰允佳選戡行義有聞

積學多識去於榮進樂在閒放以是為請宜乎得人由
山立而下或以吏能發為官業或以詞藻蔚彼雋髦各
從所適之宜以廣用人之路銀章赤紱耀彼華筵

　　授路貫等桂州判官制

　　勅藩隅之重委以侯伯軍民之要掌在賓寮貫等以文
行修身以智謀從事任㢘問澄清之務撫華夷錯雜之
人俾其乂安實左參贊宜及寵命以光所從

　　授嚴謩桂管觀察使制


　　勅漢置部刺史掌奉詔條糺吏葢今觀察使職耳桂林
秦郡也東控海嶺右扼蠻荒自隋迄今不改戎府地遠
則權重俗殊則理難馴而化之非才不能朝議大夫前
守秘書監驍騎尉賜紫金魚袋嚴謩嘗守商洛刺黔巫
州郡縣道謐然安理是能用寛猛相濟之政撫夷夏雜
居之人故也迹其往郊式在南邦況爾操行端和文學
精茂賓寺書府善于其官勉副前言佇申後命

　　授鄭亞桂府觀察使制　　　　崔　嘏


　　勅地連五嶺川束三江真千里之奥區雜華夷之阜壤
静則可理動而難安思得長才以綏裔俗求於僉論多
曰汝諧給事中鄭亞識洞古今清惟端愿富三冬之精
學控六變之雄文早昇甲乙之科雅有詞華之譽周旋
彩署堂堂表題柱之榮糾正霜臺肅肅有埋輪之志人
推長者時許多能洎入贊黄樞起居青𤨏彌縫闕漏衮
職以之無遺參酌憲章國典由其益振朕方𢎞理道志
切恵人精求㢘問於潔清奉已宜思於簡儉無以地遠

而忽其簿書無以官尊而怠於統馭將斯富庶必在嚴
明承我寵榮勉思報效

　　授李鍼邕州節度使制　　　　崔　逺

　　門下漢之上將或委登壇古之萬夫用期觀政所以典
禮素難於方面僉諧遂舉於寵章我有勲勞豈恡恩擢
具官某秉節持重抱器謙明既熟戎韜兼通軍制拂青
萍之出匣百鍊無前整紫燕之追風千金莫對感激而
雷霆助順訓齊而貔武增雄爰自先朝薦逢多難功烈

昭著金石無渝且聞宿衞之忠亦著載馳之效每切盡
瘁于十年爰用陟明于一志乃睠邕部實惟舊藩接服
嶺之要衝連絡越之奥壤付兹重寄繄爾雄才爾當清
以臨人和而馭衆善施條敎動慰蒸黎蘇我疲封佇成
樂土爰峻保安之秩式崇鎮撫之名往惟欽哉勿怠丕
訓

　　授裴詒監察御史裏行桂管支使等制

　　杜　牧


　　勅守臣有司上言請士皆曰詒等士旅之中有政事科
名清㢘公謹嘗經職守衆稱有才古人於一飯之恩尚
有殺身以報之者况於知已得不勉之

　　授孫徳昭安南都䕶靖江軍節度使制

　　吳　融

　　門下夫捍大患者必見危授命立竒功者乃知㡬其神
茍非憤激於𠂻義形於色則安能彰明大節果毅一時
正垂象以回天決浮雲而出日惟人所至何代無才既

得忠賢卓然超異宜加寵數用激人倫具官孫徳昭河
右英才山西勁氣通白猿之劒術得𤣥女之兵符振迹
和門登名勇爵非義不服惟忠是圖克揚羽衞之事功
罔墜先人之職業朕釁生不測禍起非常儲皇因逆黨
脅從大寳為渠魁搖動萬乘憂辱兆民震驚爾能首倡
義師力扶王室率貔武於重城之内戮鯨鯢於兩觀之
間出予榛棘之前復我當陽之位今則皇綱反正天性
如初議臣誠則冠彼羣倫語將略則髙於一代是用授

之旄鉞帖以鈞衡既魚保傅之崇仍益井田之廣階升
一品職重六卿誠謂殊榮未酬忠力勉圖終始用保休
光

　　授石善支鎮武節度使滕從克邕州節度使制

　　陸　扆

　　門下朔野雄藩地臨於强鹵海濱巨屏境接於諸蠻茍
非威略不足以鎮寧非恵和不足以綏撫其有久傳留
務具著能名雅擅分閫之才宜賜登壇之命具官石善

支夙知邊事素練戎韜驊騮騁風無逺不適具官滕從
克早習兵機常懷忠欸豪曹出匣其鋭難當而能誓建
功名克遵紀律洎膺試用咸務恪恭封疆遠憚其威聲
溪洞每懷其信義固可以静兹絶塞阜彼遐陬使風烟
罷驚於北陲琛賮遠臻於中土方肩重任宜洽優恩俾
真旌鉞之權同任藩宣之寄或榮遷端揆或晉秩秋官
勉竭厥誠貳則有辟

　　授鄭愚嶺南節度使制　　　　王　堂


　　門下朕推轂求材登壇命將每於邊遠尤屬賢能況邕
南地介蠻鄉甫新戎號外虞連嵗瘡痍焚刼之餘上將
開藩兵甲繕完之始中權所寄慎固尤難用迴壤接之
仁往整澤竭之旅具官鄭愚價髙東序氣茂南薫挺超
卓之竒名藴精剛之利器詞源獨湧其波瀾經笥莫窮
其韜略貯自郗堂搴秀儉府華署諫垣聯翩羽翰郎曹
史館洋溢聲光益部播戎率之功商嶺著條刺之迹博
洽强志居無流心遠略精能動有餘地日者著其業用

委以察㢘果能宣布恵和講求利病纔報下車之政已
蘇闔境之人發為歌謡流滿道路朕以朗寧地分零桂
兵控夷蠻將以重城鎮於兩江壯服嶺於西道俾崇旄
節用固疆陲而屬統馭有乖拊循生變戎章既失城守
已離宜得通敏之材以敷勞徠之旨是用輟於鄰部授
以軍旄載觀易地之能俾服揚旌之貴既𢡟帥節仍長
憲臺勉承顧遇之榮佇覩輯柔之績

　　授蔡京嶺南西道節度使制


　　門下天賦全材所以登將壇而衞王室國有令典所以
舉吏能而懲慢官其有學業優長理行彰顯則宜賜殊
常之命行不次之遷乃崇徳報功之旨也朝散大夫權
知太僕卿充荆襄已南宣慰安撫使上柱國賜紫金魚
袋蔡京學富縑緗文含組繡識略甚遠智能出羣本于
孤貞濟以勤恪驊騮躞蹀向天路以無疑鵰鶚騰凌入
雲程而不返早以豐藝陟于髙科周旋宦途振舉官業
簪白筆而獲聞峻節擁朱輪而克播清風班資既崇聞

望彌重去嵗藩臣失守蠻寇犯邊永令遐長莫窮根本
用爾竒事申子至懷目前而情偽皆分言下而安危可
決運深謀而禦敵寧遠裔以成勲適及迴車召於便殿
敷陳之際備得機宜浣吾憂勤賴爾忠藎遂以月卿之
秩俾酬星使之勞爰藉變通更資宣撫載圖嘉績用洽
憂思朕念海濱而南邕為重地城臨甌駱俗本剽輕居
常則委經略之權有事則付節度之任是用改其舊號
建以新軍一時之榮千古無對爾其頒恵養以馭衆示

寛嚴以訓兵濟活鄉閭保安谿洞貂冠近侍之首烏府
亞相之尊也當此權位宜如之何嗚呼特舉徽章真謂
殊渥茍或失職吾何望焉勉於奉公勿以為喜

　　諭宜州蠻界人户詔　　　　(宋)宋太宗

　　朕託兆庶之上處司牧之重照臨所暨撫養是均矧於
遐陬尤所軫慮昨以知宜州事侯汀失於綏輯恣其侵
牟致兹邊夷起為寇盜侵騷閭里䖍劉士庶及興師而
討伐乃畏威而竄伏朕以興戎召釁責由於汀爰舉國

章削其官秩汝等所宜體予含垢革乃前非安土厚生
保境延世嬉我至化是為永圖或尚恣於陸梁當盡剿
其族類

　　廣南西路提㸃刑獄虞部郎中李永徳可金部
郎中　　　　　　　　　　　余　靖

　　勅某夫天下獄訟多矣専付郡縣之吏則恐鬱滯而不
伸盡俟朝廷之報又慮填委而為累必擇明察總其綱
領以爾嘗守一郡而寛猛得要俾察庶獄而按視必精

果當厥職而民無怨讟結其成課升之左曹勉荷恩榮
以副欽恤之意

　　平廣賊儂智髙曲赦江西湖南徳音

　　吕　臻

　　門下朕紹承基緒維御幅員丕循燕翼之謨慎固盈成
之守内之則詢求文理外之則講練武經冀此烝民臻
於至治屬溪蠻之興孽承邊吏之失防踰越土疆繹騷
生聚薄言問罪爰命行師蕞爾狡兇尋抵擒殄然念江

湖之列郡實鄰海嶠之遐陬封域犬牙道塗棋錯或䕶
巡城堞或輸輓糗糧奔馳險艱暴露丁壯凡此調發豈
無勞煩兹惟睠瞻罙用嗟惻宜推宥典曲示矜懷可曲
赦江南西路及荆湖南路於戲寇盜猖狂既仗剪平之
畫生靈瘵弊必資生養之方咨爾庶官體予深意

　　皇城使漢州刺史廣南西路兵馬鈐轄張整等
降官添差監當制　　　　　　劉　攽

　　中國之所以臨撫戎蠻常以威位結服其心豈其夸於

殺人見小利而起後害乎爾等咸以選擢見任邊徼貪
於首功輕肆剪戮無辜横死近二十人文書自營謾不
以實覆案究極惻然傷嗟宜正典刑以慰遐僻差奪官
秩用懲無狀尚體寛恩思自悔咎

　　京西轉運按察使虞部員外郎杜杞可刑部員
外郎直集賢院充廣西轉運使制

　　歐陽修

　　自一隅用兵而調發輸役之繁無遠不及況廣東西之

路於東南尤為遠者而吏多不良吾之疲民既有賦歛
之勞而今又罹盜賊之患吾一慮及為之惻然凡與吾
憂國者豈遑暇於安居哉汝為吾往其可憚勞吾又嘉
汝名臣之後好學博文尚有榮名以為汝寵凡吾寄汝
之事繄汝之材吾惟責成爾可自勉

　　廣西轉運制　　　　　　　　曾　鞏

　　自既開百粤而地盡南海提封萬里莫不内屬本朝之
制始分桂林以為西部非獨鎮撫吾民亦以綏馭山居

谷聚並海之蠻夷故將命而使其選常重爾嘗試而可
居是用任屬惟柔遠則能邇其務宣布上恩輯寧異土
無失朕指往欽厥司

　　張整皇城使廣西鈐轄加遥刺再任以交人理
會地界之故　　　　　　　　蘇　轍

　　勅具官某桂林諸郡帶山並海控引裔夷比雖少安而
備禦之宜常苦寇至爾以才勇謀幹久於其地特加遥
州之貴仍領兵鈐之重勉圖方略以荅恩寵


　　髙遵易改知全州制

　　勅某黔南雖遠而任寄為重爾以親往憚於險艱改命
清湘以安祿養孝治之篤豈惟爾私

　　黄祹知賓州錢師孟知横州制

　　勅具官某等嶺南諸郡土曠民稀而密通夷落以疆場
之政為重故守土之吏常選於右府以爾祹仕至通籍
而帥臣任以軍政以爾師孟雖為勇爵而習於文法之
治安城寧浦有民有兵其先為安靖以待外侮知予所

以命爾之意

　　前守桂州録事參軍胥世程可太子中允致仕

　　沈　遘

　　勅某州縣之職勞矣汝奔走其間至於老而自謝以去
予思所以慰汝之心使著汝之籍於朝休哉往保爾福
於家

　　廣南西路鈐轄皇城使忠州刺史宋定可果州
團練使舊官充廣南西路安撫都監兼知宜州


　　勅某嶠外夷獠數叛不賓誠徳不足以懷也將威不能
以服也宜州在西之衝為一都㑹鎮禦備豫尤難其才
惟爾定材武忠勇有古將帥之烈周旋南鄙勤勞不怠
是宜舉其已試之効優以團結之秩撫輯一道専守千
里有民有兵其任重矣爾其宣我徳澤揚我威制尚使
蠢爾之蠻向内來化時乃之功其往祗服

　　宜州鄉貢進士區宋臣可本州文學

　　勅某遠人之陋學者常少有能自表於衆是可進焉以

爾宋臣出於嶺徼而嘗與計偕來今且老矣而無所成
其名自陳於朝有足憫者錫爾一命歸榮州里尚使海
隅之俗知有所勸

　　廢所置郡詔(元祐初諭湖南北及廣西路)　　宋哲宗

　　國家疆理四海務在柔遠頃荆湖諸蠻近漢者置城邑
以撫治之後知其無用即廢罷宣和中議者以為招致
熟番接武請吏竭金幣繒絮以啗其欲捐髙爵厚俸以
侈其心開闢荒蕪草創城邑張皇事勢僥倖功賞入版

圖者存虚名充府庫者無實利不毛之地既不可耕狼
子野心頑又莫革建築之後西南獠夷交寇而谿峒之
蠻亦復跳梁士卒死於干戈官吏没於王事以此知納
土之議非徒無益而又害之所由生也因詔悉廢所置
郡

　　初封文恵侯告詞　　　　　　宋徽宗

　　勅文章在册功徳在民昔有其人是為不朽生而昭爽
後且不亡恵我一方是宜崇顯栁州靈文廟唐刺史栁

公仕於唐室卓有才名厲志精顓記覽浩博貫穿經史
溢為詞華覽其遺編灼見志學龍城雖遠不鄙其民爰
出教條動以禮法家富有業經學有師風行俗成田里
悦喜自言將死館我羅池今數百年英靈猶在祈禳禱
祀如響應聲水旱疾憂咸有歸賴啟封侯爵因民之情
尚其知歆永庇南土

　　加封文恵昭靈侯告詞　　　　宋髙宗

　　勅栁州靈文廟文恵侯生傳道學文章百世之師没以

神靈福祐一方之庇是有功徳於人者其於爵號何愛
焉惟神望冠河東名髙唐室其才足以命世其政足以
裕民出守栁城終享廟食焄蒿之際肸蠁必通屬者春
夏之交雨暘愆候禱焉即應嵗以是豐故郡人願請諸
朝而使者遂上其事朕嘉神孚恵爰益褒封尚赫光靈
保有常享

　　陳昌禹除待制知靖江府　　　張　綱

　　朕惟屏翰之重不可屬非其人矧吾桂管要衝控帶西

南之地兵民所寄謀帥尤難非夫術略威權見於已試
不在兹選具官某忠勤自勵風力有聞簡於公朝屢更
煩使比嘗付之郡政究其施設之方治有能名遠近信
服是用嘉其顯效畀兹巨藩升華次對之聯增重中權
之任朕方以安民為武耀徳為威往體至懷毋求竒功
以煩憂顧

　　賜徽猷閣直學士左朝奉大夫周操再辭免知
全州及奏事恩命乞改除一宫觀差遣不允詔


　　周必大

　　卿以侍從之良而名在諸侯之選易州趣覲益將聞嘉
猷詢民瘼也而卿前既引年今復辭疾殆異乎體國之
誼矣其重賜璽書以著予意匪常禮也朕於卿簡眷如
此卿得不為朕一行乎

　　李如岡改差知靖江府　　　　周麟之

　　聖人之愛民莫大乎同仁一視臣子之事上豈辭乎宣
力四方均曰帥藩何嫌改命以爾持槖之舊剖符之良

於獻納論思之時知得意志慮之本再厯鉅鎮撫吾嘉
師雖延年不進於治功未能逃責而嚴助願圖於計最
不可廢才方頒峴首之符復易桂林之節邈彼都㑹介
於海陬惟静鎮足以寧爾邦惟綏懷足以固吾圉往𢡟
厥績式孚于休

　　成忠郎邕州横山寨招馬營黄世明轉兩官

　　樓　鑰

　　勅具官某戎馬之須多自南徼爾招誘盡力累賞日厚

併陞二秩以旌其勞

　　直秘閣京西運判朱晞顔直煥章閣知靖江府

　　勅具官某桂林為嶺右都會控制最遠帥閫久虚論擇
尤遴惟爾儒雅醇明練逹世故葢嘗為部使者矣當鹽
筴蠱弊之後協心扶持民懷其恵輟京西飛輓之重還
撫南方增堯章寓直之名用為爾寵内安氓俗外戢蠻
蜑人心知向條教易孚予自以為得人爾其有以稱此
哉


　　廣西運判方崧鄉京西運判提舉張釡廣西運
判

　　勅具官某等嶺右分百越之半㑹計匪輕京西總三司
之繁事權尤重爾崧卿儒雅飭吏㢘按有稱是用易以
襄漢之節爾釡清白傳家歛散惟謹是用國爾桂林之
居道里略同委寄無異飛芻輓粟既資辦治之才攬轡
登車益抗澄清之志爾惟自勉朕不汝忘

　　姚渠知邕州


　　勅具官某南晉除八嶺在控制蠻方唐則分建五管今
亦併䕶數州權任亞於連帥選侯顧不重哉以爾莅官
不茍有趨事赴功之心治施與靖成有聲績班莊可記
今又命爾以此邦固國寧民尚其勉哉

　　勅封梁熹忠祐侯吳輔顯義侯制

　　宋理宗

　　玉融為郡僻處嶠南昔在天禧猺獞為梗爾熹爾輔奮
起遐裔身率義旅鏖撃以斃魂强魄毅為鬼之雄大芘

其民國家於爾神褒賚之渥亦惟遠俗艱窶寇竊水旱
之不常非神無以託也祗服休命益介祉祥特封梁為
助信靈應忠祐侯吳為助順靈濟顯義侯

　　諭廣西谿峒官民詔　　　　(明)明太祖

　　朕惟武功以定天下文教以化遠人此古先聖王威徳
並施遐邇咸服者也睠兹兩江地邊南徼風俗質朴自
唐宋以來黄岑二氏代居其間世頽則保境土世治則
修職貢良由其審時之㡬故能若此頃者朕命南征八

閩克清兩廣平定爾等不煩師旅奉印來歸向慕之誠
良足嘉尚今特遣使往諭爾其克慎迺心益𢡟厥職奉
宣朕意以安居民

　　諭靖江王府文武官詔

　　洪武九年十二月二十日典寳副林清齎到從孫守謙
表知已逹長沙矣朕厯覽表之副本文辭妥帖誦之忽
思從孫之遠行不覺淚下而又沾襟今進表使歸朕特
諭爾王府文武衆官即今守謙未壯志若孩童既出鎮

於西南必文武之臣謂守謙之已能若倚之而不謀縱
之而不導又非賢人君子然孫幼而戅凡導以仁王之
理少有不從從容必以嵗月而成其徳守謙本幼朕輙
敢令行者為何葢謂所保者文武是也諭至爾諸人恪
恭朕意日夕毋怠

　　勞廣西衞指揮勅

　　朕惟桂林之域左蒼梧而右蠻溪地多烟瘴命卿戍守
已有年矣今當盛暑遣人往諭爾其撫士卒調飲膳勿

使瘴癘有乖卿其慎戒之

　　方國真除廣西行省右丞誥　　王　褘

　　自元政既微乃有智勇之士乘時而興思建功業及天
下兵起遂角立一隅以為民之保障其後果得所歸以
全富貴是亦可謂豪傑者矣以爾方國真材器雄毅識
慮深遠知世道將不可為乃奮於東海之濱二十年間
與其兄弟子姪分守三郡而威行於海上得非一時之
豪乎然奉貢於我葢亦有年終能知㡬逹變舉族來歸

富貴功名保而不失始終自全如此朕甚嘉之是用擢
居左轄列名外省食其祿秩綴於朝班以示朕優崇之
意爾其恭慎以自飭暇豫以自安益勉令名庶圖報稱

　　永樂四年十二月十四日勅　　明成祖

　　勅總兵官征夷右副將軍新城侯張輔右參將雲陽伯
陳旭兵部尚書劉儁巡按御史奏栁州武宣千戸所及
水竹屯桂林永福縣三處有賊人在彼作耗殺擄人口
深為民患回軍之際就便發軍𠞰除此寇若見安南大

捷之後必來向化然其心叛服不常難以聽信雖不盡
殺亦遷徙北邊充軍毋使復為民患切戒飭官軍毋得
傷及善良今就録奏本與爾觀之故勅

　　永樂四年十二月二十九日勅

　　勅近得廣西都司等衙門奏桂林府修仁縣地面有賊
人將軍前差來報聲息舍人并馬匹擄去及永福理定
古田潯州桂平等處俱有賊人在彼行刼前因栁州府
武宣等處被刼已勅爾等回軍之日就便𠞰除今觀此

賊肆無忌憚居民多被其害回軍𠞰除之切不可聽其
歸降必殄滅之殺戮不盡者亦當遷發遠處充軍庶不
貽患亦須戒約官軍毋得誤傷善良今就録奏本與爾
觀之故勅

　　永樂五年六月十一日勅

　　勅前勅爾等回軍之時就行𠞰捕栁州等處作耗賊人
將班師之日可預遣人密報韓都督約定期㑹令其與
爾等合兵𠞰除之爾更擇能事都督及都指揮管領三

萬人别由一路俱進務必殄滅盡絶毋遺民患兹事尤
在謹密不可令一人知之尤不可使人知爾班師定期
庶賊無預有所備故勅

　　永樂六年正月初四日勅

　　勅近得交阯布政司奏坡壘丘温隘留三處乃交阯咽
喉其地有瘴官軍難於服習欲於附近思明太平田州
等處量其土軍設立衞所照依陜西潼闗四川瞿唐軍
𨽻廣西民屬交阯庶㡬人習水土又得互相制馭勅至

爾等會集計議斟酌行之務在兩便故勅

　　宣徳十四年四月勅　　　　　明宣宗

　　勅總兵官都督山雲及廣西都司布政司按察司今後
外夷遣人朝貢及奏事者須驗其真偽及所貢方物馬
匹多寡所奏事體輕重酌量遣其正副及從人來京少
者二三人多者不過二十其餘從人悉留在彼日給口
糧館待候赴京使人回日帶領同歸庶省邊途逓送供
給之勞凡朝差遣内外官員人等來公幹者必須索看

勅及五府六部勘合公文明白方許施行以防詐偽不
許憑口説輙便聽從所轄軍衞有司等衙門悉令知之
違者處以重罪故勅

　　正統五年七月初一日勅

　　皇帝勅諭廣西布政司右布政使李曰良按察司僉事
鄧義及巡按監察御史朕惟饑饉之患雖治平之世不
能無之惟國家思患預備斯有其濟自古聖帝明王暨
我祖宗咸重於斯洪武中倉廩有儲旱澇有備著在令

典民用賴之比年為任州縣匪人不知保民隳廢成法
間遇饑荒民無仰給今特命爾等總督廣西各郡預備
之政其精選各郡縣官之㢘公才幹者委之専理必在
得人爾等則往來提督朕承祖宗大統夙夜惓惓以生
民為心爾等其祗體朕心堅乃操勵乃志精乃謀慮勤
慎毋怠凡事所當行者並以便宜施行具奏來聞勿急
勿徐須處治有方不致騷擾而必見成效庶使猝遇饑
荒民生有資不致甚艱汝等皆朕選擇而使者必精白

一心以副委任其往𢡟哉如所選委官或先有差遣即
别差官代理其先辦之事今選委者専理預備爾等及
選委官遇當考皆須事完然後赴京惟御史按治所行
事如舊其提督預備之務聽從接管

　　勅總兵等官撫安桂平等處地方

　　得潯州府奏前年桂平縣大藤峽等山賊時常出没劫
擄居民未及二年其石門大信寨嶺竹踏蒲竹古榮等
山賊藍盛九等復聚五百餘人自正統五年十月至今

年二月節次流劫本縣及平南藤容三縣民人五千餘
家被其殺死及傷者多又擄去男婦六十餘人牛畜近
百强占近山一帶百姓納糧田地耕種搶刧不已然不
聞爾等奏報此事果若有之爾等皆居顯位何忍坐視
又聞總兵官雖調湖廣等處官軍在彼哨守其不服水
土病死亦多以致賊無忌憚民罹其害此事豈可坐視
勅至即公同計議各委的當堂上官一員往彼會知府
等官斟酌民情事勢如何且遣人撫諭如賊能革心順

服將所擄男婦牛畜悉還原主如賊始終不從撫諭則
緝探巢穴所在量賊多寡强弱就調附近官軍土兵前
進必𠞰除之以安邊民用兵之際須分别善惡不可濫
及無辜以招天譴慎之慎之大抵滅賊之道重在首惡
如其果能悔罪從命撫而定之尤為善策葢朝廷付爾
等以一方之寄則一方之民命皆係於爾數人宜夙夜
用心以求安輯夫馭夷之方必恩威並施善計熟慮務
出萬全定計即行仍具奏來但於行兵須嚴明號令不

許擾害平民欽哉故勅

　　諭討桂林修仁等處蠻

　　詔諭總兵官安遠侯栁溥參將都指揮僉事田真等奏
桂林等府修仁荔浦等縣蠻寇逓年不靖刼殺鄉村拒
敵官軍不服撫諭議欲今年秋成率兵抵巢𠞰捕請調
貴州原操備官軍協力殺賊等因已勅參將都指揮同
知郭英等選調精鋭官軍二千員名各帶衣甲器械等
件委都指揮統領八月終前去廣西聽爾等調用事畢

仍令各回原衞所休息彼軍士遠道跋涉艱難爾等官
加意撫恤養其鋭氣令協助殺賊毋分彼此致其失所
爾等屢奏前賊為惡不已請發兵𠞰捕朝廷重惜生靈
不忍加兵常命爾等計議撫諭爾等仍持前議已准所
言勅至爾等悉依前處置計議停當量調官軍土兵選
委有智謀勇敢都指揮等官管領爾總兵參將議委一
人親率前去仍先差的當頭目往彼撫諭就緝探賊徒
巢穴出没之處相機進𠞰庶得萬全布政司按察司各

委老成能幹官一員隨去協助總兵等官行事務在同
心合議奬勵將士申嚴號令共圖滅賊以除民患切不
可偏執已見輕率行事貽患邊方及縱令官軍妄殺平
民自取重愆殺賊之際布政司按察使官隨總兵等官
臨陣閲視官軍有生擒賊徒及斬首者即紀功明白回
兵之日從實具奏以憑陞賞不許徇私濫報其有慢令
悞事者輕則同總兵等官量情責罰重則奏聞處治朕
惟出兵滅寇國家大事必有成功然後可以威服蠻夷

久遠安靖若無成筭徒勞師旅適足以啟蠻夷輕玩之
心為患何有已時爾等受朕重託宜以滅賊安邊為重
夙夜盡心經畫必使軍威振舉賊徒殄滅邊境肅清庶
副重託爾等其敬之慎之故諭

　　正統十二年十二月初四日勅

　　皇帝勅諭廣西慶遠府栁州府原額并新設巡檢司土
官副巡檢文致顯等朕統承大位重在保民賞善罰惡
祗承天地之心命官為治悉遵祖宗之政舊制於各司

府所屬地方處置衞所官軍以防禦强暴又於險要之
處設巡司官兵以捕賊盗故兇惡屏迹居民獲安曩因
廣西府縣境内或有盜賊生發攘害良民嘗命總兵等
官整飭巡司官兵比得總兵官參將并三司巡按御史
等官奏請添設巡檢牌兵及保奏爾等平昔夷民信服
才能可用請授職管事俾各效力保衞邊民朕念爾等
道里遙遠往復艱辛特推恩授爾等俱為副巡檢遣人
王信賫勅前去宣諭除授新役衙門給與印信爾等宜

體朝廷選拔任使之意謹守禮法勉圖補報聽按察司
等官提督専一管領僉到牌兵操練武事修理該管橋
梁道路哨守地方遇有盜賊即與鄰近巡司官兵并所
在哨守官軍相應截殺實有功者開報總兵等官及三
司巡按御史類奏以馮賞勸爾等不許盤詰客商濫受
民詞違法害民失悞事機違者必罪不宥爾等其欽承
故諭

　　誥贈葉禎廣西布政司右參議制


　　朕於羣臣服勞職務者皆有寵異之命而死於國事者
尤加褒恤之恩所以厲節而勸忠也咨爾廣西慶遠府
同知葉禎發跡成均擢官郡佐㢘以律已誠以愛民頃
以蠻寇之縱横不忍小民之荼毒殫力保障務殄渠兇
率困兵以靖妖氛同子姪而蹈鋒鏑竟伸敵愾之意卒
全垂死之民闔郡聞之罔不悲感顧此忠義朕深加憐
兹特贈爾朝列大夫廣西布政使司右參議嗚呼蘇緘
撃智髙於邕管偕子孫以捐軀馬塈摧海牙於静江胥

將士而殞命念爾之節奚讓古人用錫殊恩永垂不朽

　　勅諭御史王允

　　廣西潯梧栁慶等處盗賊連年流刼鄉村擄掠民財邊
民受害朕甚憫之近言者必得廣東調兵與廣西㑹合
夾攻庶㡬可滅然廣東亦累報茂名等縣賊寇出没不
絶兩廣賊勢未審緩急若何遣將調兵難以遥制今特
命爾星馳往彼審勘廣東賊勢如果少緩即便㑹同彼
處鎮守巡撫内外官員著令都督董興量領大軍并彼

該調輪班官軍前去廣西㑹同都督僉事武毅等將賊
寇𠞰滅以靖地方若廣東亦賊勢未寧董興難於調動
或先調輪班官軍前去接應務在相度事勢從宜區畫
停當而行

　　勅諭土官鎮安府知府岑釲東蘭州知州韋祖
綋　　　　　　　　　　　　明孝宗

　　近該總督兩廣兼理巡撫右都御史奏紘奏廣西各土
官僻陬遐壤阻遠聲敎一有忿争輒相讐殺往嵗有此

事情每差思恩府岑瑛撫講或有執迷就彼久居戒約
省諭務得息争竣事然後回還自本官既没之後各地
方有事但委三司前去因不諳夷情言語不通往罔克
濟今訪得鎮安府知府岑釲東蘭州知州韋祖綋皆土
官中素有才力為本類所信服者乞勅各官照例聽差
撫講等因朕念爾岑釲韋祖綋世守本土克篤忠誠特
允本官所奏降勅與爾今後凡各土官有事或互相仇
争爾即聽總兵官差委往彼地方審其事機從其土俗

道之以禮法諭之以禍福示之以朝廷之恩威務使其
心曉然開悟帖然信服仇怨以息地方以寧斯見爾不
負於任使毋或託故避難以貽地方之患爾其欽哉故
諭

　　追封慶元伯伯夫人制

　　徳積於先者大則慶延於後者宏豈惟天道福善之足
徴抑亦國家報功之有典也咨爾聖母孝穆皇太后之
父韜光嶺海篤行鄉邦久著賢稱丕膺景祐是生聖女

配我先皇誕育眇躬君臨天下顧發祥之有自可恩義
之無伸兹特遣封爾為推誠宣力武臣特進光禄大夫
柱國慶元伯諡端僖立祠致祭用昭積累之厚允愜慰
報之情精爽如存尚其歆鑒國家推恩外戚必原其所
生既崇秩以封其身又寵號以表其配葢褒徳旌善之
典古今帝王之所同也爾唐氏乃朕聖母孝穆皇太后
之母秉徳儉勤賦性謙嘉積慶深長致生賢淑贊天成
化敦本垂祥是用封爾為伯夫人國渥方殷綸光遠被

㝠靈式慰永播鴻休

　　奬勵姚鏌等官勅

　　勅提督兩廣軍務右都御史姚鏌總鎮兩廣太監鄭潤
及鎮守總兵官朱麒巡按御史劉頴各奏逆賊岑猛父
子構難一方糾合叛目殺官奪印仍煽誘斷藤等峽賊
徒共相為亂地方殘害奸謀莫測爾等乃能申嚴號令
飭勵官軍分哨統兵併力夾攻破其巢寨擒斬首惡其
功可嘉且岑猛以梟雄之志背恩拒命已十餘年爾等

奉命征討接戰之間遂能殲厥渠魁餘黨潰散若非謀
斷素定紀律嚴明安能有此今特降勅奬勵以旌其勞
但伊子岑邦彦及叛目韋好未獲爾等尤宜殫心竭慮
奬帥各哨官兵多方設法乘勝攻𠞰務期盡絶以安地
方勿以一勝自生驕怠以致遺孽滋蔓有隳前功亦不
得貪功妄殺濫及無辜斯稱朕委任之重其欽承之故
勅










　　粤西文載卷二

