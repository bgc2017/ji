







　　欽定四庫全書

　　粤西文載卷三十九

　　桂林府通判汪森編

　　碑文(祠廟)

　　劉賢良廟碑　　　　　　　　周孟中

　　忠義人心之同然惟無所利者有憂天下之志而後有
憂天下之言感激而發雖若得已而自有不容巳者矣
若夫有所利者雖自當天下之任言固不可已也而亦

已焉况可已乎此天下所以日趨於危亡而卒莫之救
也嗚呼忠義豈非世教之大關哉唐之季世宦豎横恣
把握國柄天子孤立於上羣臣側目於下禍稔蕭牆患
生帷幄當時在廷之臣無有一人能言之者劉公蕡昌
平人由賢良對制䇿感激痛憤指斥權奸言詞剴切大
率勸文宗判忠邪之分專將相之權遠刀鋸刑餘之人
以復掃除之役合中外南北之官以畫至一之法其言
鑿鑿可行惜乎主司馮宿歎服而不敢取宰相裴度韋

處厚抑讓而不欲言公由是不得仕於朝竟貶柳州司
户閒行田畝間墜馬而亡家人具棺殮以載鴉鵲銜枝
螻蟻運土覆其半人見其異遂封土成墳今在鵞山下
五里許有石刻曰劉賢良墓鄉人水旱疾疫必禱輒應
嘗聞漢楊震没有大鳥悲鳴其前流涕而去宋岳武穆
廟樹枝至今皆南向古今忠義之感鳥獸草木猶若有
知彼奸諛者獨非人乎哉雖然公之志不得伸於當時
後世人主讀其策而謹履霜之戒大臣讀其策而知豶

豕之義學士大夫讀其策人人皆以公之心為心而不
屑於富貴何憂乎宦官之禍於乎忠義豈非世教之大
閑哉成化十三年廣西布政司右㕘政三山黄公塤治
公之墓繚以周垣且謀諸郡守阮文英建祠柳州城西
關外春秋有司率邦人之彦祀焉尚未有為之記者予
奉命督學始至柳夢有冠服偉人以丹一顆授予而吞
之既與參議林公同僉事李公延俱拜祠下退謂予盍
記以風後學予述夢云然林公曰是賢良殆以丹心托

子腹中矣遂書此授知府周欽同知曾綸刻焉

　　三公祠碑

　　三公者邕人建以祀先正有功德於民者也南寧古邕
州皇祐中儂賊倡亂攻城殺將順流而下九郡俱破肝
腦塗地仁宗患之廼遣宣徽使狄公青經略使余公靖
樞密直學士孫公沔帥師三公同心戮力部署將校指
授方略儂賊遂平一方以寧熈寧中交人入宼知邕州
蘇公緘數出竒摧賊鋒堅城固守力困城䧟闔門自焚

死後又賊復䧟邕譚公必死之國朝追諡蘇公忠壯譚
公忠愍是二公者民至今思其功德不忘建祠合祀名
曰三公祠嵗久傾頽春秋祭猶不廢永淳令嘗以復祠
請於督府呉興閔公下藩臬二司議行適廵按御史林
公廷選按南寧廉得之遂發官府羡銀百兩畀推官蔣
原道重建祠成同知秦璧請記嗚呼蠻夷猾夏自古為
然其未亂也貴乎備之有策其既亂也貴乎治之有方
萬一不幸焉有死無二而已儂賊蹂踐廣東廣西莫敢

誰何震動天子三公以身狥國卒夷大難功與銅柱之
標相高雲漢可謂忠矣交人䧟邕其禍亦慘二公以身
狥城城亡與亡名與列宿争光可謂烈矣由是觀之五
君子者其生有先後其官有崇卑其所遭有幸不幸若
其夷險忠烈葢同一心凡有官守於斯者來拜祠下而
起高山仰止之心則民將有所頼矣是祠之作豈不大
有功於名教者哉(嘉靖癸亥重修郡守方瑜有文不録)

　　桂林名宦祠碑


　　天地之正氣無乎不在人生其間惟君子得是氣之正
由是隨所遇而發光明正大精誠不二其生也人仰之
其没也人思之祠廟而烝嘗之焄蒿悽愴如或見之豈
非禮義之同然曠百世而相感者乎監察御史邵武朱
公欽廵按二廣政暇考圖按志廣右人物於宋得朱道
誠李珙石安民宋士堯馮京林勲梁詔祀於文廟之右
名宦唐得褚遂良張九齡劉蕡元結宋得余靖李師中
胡舜陟李浩唐體仁高登趙抃岳飛程珦廖德明崔與

之蘇緘呉得陸績流寓宋得范祖禹張廷堅胡夢昱黄
庭堅鄒浩胡銓李光劉子羽漢得士燮祀於文廟之左
諸君子或生於斯或仕於斯或流寓於斯或以忠義顯
或以孝友稱或以政事名或以武功奮當大任而不疚
抗大義而不回臨大節而不變雖時異勢殊而根於正
氣之發者葢無有不同也是故氣之光明如日星正大
如山岳精誠不二貫金石而通神明去今千百載凛凛
猶有生氣朱公祠而祀之以風後進可謂知所務矣孟

中奉命督學恐久而泯没廼謂桂林知府羅珦同知馮
冕琢石刻諸賢名氏并履歴之大概庶後君子仰其名
而論其世論其世而師其人使吾之正大光明精誠不
二與之匹休焉顧不偉歟謹記以俟

　　太平府城隍廟碑　　　　　　黎　淳

　　天地間鬼神體物而不可遺有是實理則有是實氣理
乘氣行誠之不可揜如此太平古南粤地谿峒深曠俗
殊中夏漢唐宋元威罔克制惠莫能馴至於皇明始歸

一統洪武己酉改路為府自䭾盧還治麗江肇建城隍
祠宇凡民夷有事悉來祈禱神亦屢著靈驗大為有司
所嚴成化丙申太守番禺何公楚英偕貳守通山韓公
廷通守揭陽蔡顒同寅協恭振立綱紀用濟民艱屬嵗
久旱自冬徂春不雨田畝輟耕太守憂之乃率僚佐官
屬鄉耆里嗇竭誠修禮祈禱於廟翌辰隂雲四布越三
日大雨民勤播種已而踰月又不雨仍來懇請甘澍如
前五日乃止百穀生遂秋成有期賦税豐完邊境以安

葢太守為時名臣拜御史立朝敢言以剛直忤當道左
遷縣佐助天兵平蠻宼有功累陞今職其忠義之氣有
以感召之也太守每念祠廟廹隘且將朽墜謀於僚佐
圖一新之用答神休僉以為然於是合郡官僚各捐俸
貲掄材琢石運甓陶瓦財罔民徴開廓地基為正㕔五
間高廣倍舊中塑神像前翌門扁綵繒丹碧繚以周垣
望之巍然雄壯一方經始於是年六月落成於八月辛
未民夷雲集祀事日䖍靈光益著矣太守乃因貳守書

最來京請為碑文太史公為文以勗神曰惟明有禮樂
扶持陽道幽有鬼神掌握隂靈禮樂興治道備鬼神安
氣化全今高城深池神實與之太守冠裳爾形容堂宇
爾室家劒佩爾從官凡新任必預誓盟嵗祀必先牒告
出謁入㕘禮罔暫違皆敬神也可不思以盡職乎其必
舒英闡靈貫通幽顯弼亮聖天子𢎞宣威德永奠南陲
贊助賢太守以養以教清其政刑輔翼明校師育成弟
子降山川貞淑之氣鍾為俊英節四時之風雨寒暑順

適時令以蕃百穀以消百疾孝子慈孫義夫節婦則黙
相之其或狃於蠻俗不信道悖是者則譴罰之至若一
旦猺獞竊發外夷内侵尚當率厲百神折衝禦侮保障
一方務為豫之象重門撃柝以待暴客當為㤗之象城
復於隍弗用師斯永奠厥位矣維時羣神敬聽罔怠遂
書以刻於石銘曰

　　用夏變夷國有守臣顯化降祥責在鬼神祁祁甘雨既
蕃民食赫赫威靈勿羞神職表裏隂陽一敬奉天皇圖

萬世廟祀萬年

　　諸葛武侯祠碑　　　　　　　孔　鏞

　　桂林郡城北隅今按察司㕔之後有山其勢起伏若卧
龍之狀名曰卧龍山遂即山之巓建漢諸葛武侯祠以
祀焉嵗久祠壞成化十七年御馬監太監劉公來鎭廣
西始至往謁焉周視祠宇頽圯像設剥落退而歎曰侯
之德業在天下當天下祀之今祠如此何足以揭䖍而
妥靈也今欲鼎新之値荔浦洞蠻竊發跳梁馬平恭城

時方整舉軍旅往討其罪弗果越三年兵息民安時和
物阜乃與鎭守廣西副總兵都督僉事王公廵按廣西
監察御史荆公合謀於農隙伐材命工撤而新之不兩
月而祠堂成肇始於成化甲辰秋九月二日訖工於十
月十有八日也堂之中飾武侯位像又為龕以蔽塵坌
締構堅美制度𢎞偉三公又率三司文武僚屬奉庶饈
告成拜跽有位薦奠有所於是文武僚屬與桂林之士
民皆欣然而稱歎曰三公為此其可謂尚賢者哉然不

為之記則何以示後人俾維持之久勿壞僉以祠在按
察司後山之巓謂予宜記予謂先王之道以明綱常為
本周衰王者迹熄至於秦壞亂極矣漢興學者乃復先
王之道至於光武明帝其道庶幾乎明矣降及靈獻之
世大奸繼起曹氏最為雄盛乃逞其詐力竊大柄而天
下豪傑之士靡有不屈節而從其所圖為者無非僭竊
暴逆之事豈復知有綱常之道哉當是時天下之人皆
趨於逆理亂常之非獨武侯抱道南陽不求聞達因先

主有三顧之勤遂奮然而起圖復漢室毅然以誅曹為
心出師二表正名定分凛凛乎王者之師使天下之人
曉然知曹氏之為賊綱常之道頼之而不泯後之君子
因是而正誼明道扶世立教侯之功大矣豈特禦大災
捍大患比歟雖天下祀之可也往時守臣多以崇修佛
宫以徼福利先賢之祀雖頽廢勿顧也今三公舉此誠
所謂尚賢者哉劉公名㫤王公名綬荆公名茂一皆以
賢能著聲宜其所立有過人者故為文刻諸石使後之

來者有所考而繼之也

　　貴縣北山廟碑　　　　　　　李　鰲

　　貴治之北距百歩許曰北山三侯廟葢古昔相傳周穆
王時有金牛星降與北山之神物戰化為石一墜山之
陽一墜山之隂一墜於潭邦人驚異之立廟以事曰石
牛廟凡遇疾疫宼盜旱澇禱之皆獲感應唐宋間有司
以事聞累加褒崇我朝復賜以九月九日之嵗祭前人
述之碑刻其故詳矣然時易世殊雖歴久遠而顯著赫

赫然未嘗差殊彼其洞宼竊發城頼之以解圍也兵刃
合戰賊頼之以驚散也子女被擄民頼之以奪回也隂
兵滿野軍獲助敵水旱不能為之災疾疫不能為之禍
内外安静嵗事重登此皆能禦大災捍大患有功於民
者也惠惟及於一方必血食於萬世崇德報功之典彰
彰焉而不可廢况其廟貌摧圯容得已乎成化十六年
義官呉綱舍人湯義率其衆捐已資鳩工重修越十七
年春工力告成正殿兩廊拜亭後宫暨其神像煥然一

新誠足以盡崇報之心繼無窮之善神依人而益彰其
靈人依神而益被其澤誠切感應殆若影響上以贊翊
皇化下以福祐生靈豈但一時一事一邦而已邪是宜
勒石紀功以垂不朽使後之人人知興廢之端增敬信
之念決然瞻依而同趨於善庶幾善名不泯而為一邦
之福地顧不韙歟

　　平南白馬廟碑

　　白馬廟東距縣五十里許狀元梁公祠也公名崧字子

高平南粤地唐屬鷰州宋置龔州今鵬化里龍街村山
川秀麗閬石鍾英産於其間自幼穎敏過人明經博學
按諸翰墨南漢唐同光時狀元及第仕至翰林學士故
龔州以公為大魁躋顯仕歴朝久思親不得承顔膝下
托母憶子作倚門望子賦情極懇切獻於大廷遂復獲
還家奉母錫賚不受願蠲一郡丁賦上從所請歸至東
壕墟急於見親野渡無舟乘白馬過偶没於水先正曰
為臣死忠為子死孝公其得之以迄於宋郡人感其蠲

賦思其忠孝立白馬祠焉迨我朝賜春秋祭祀設祠像
於儒學之東至期有司齋戒沐浴陳設爼豆以祭葢所
以崇儒重道也祠立而後民瘼頼以安兵革頼以息舟
楫往來聞風慕道咸請謁之文人墨客題詠滿壁經歴
嵗久風雨飄灑𢎞治丁巳春鄉人致政馮福軰因見祠
宇傾頽神像久剥舉念重修皆樂於董工協力如子趨
父事採木於林礱石於山陶埴於野求堊於市增高崇
卑彩繪神像建巍巍峨峨之氣象立堂堂浩浩之規模

完矣美矣煥然一新越明年戊午祠成屬余以記其事
實愚謂君親大倫也忠孝人之大本也非忠胡以事君
非孝胡以事親求忠臣於孝子之門士生天地間顧未
有不由於忠孝而得列於廟食躋顯仕歴朝盡忠於君
矣上倚門望子賦得遂歸省孝於親矣不受大賚乞免
一郡丁賦其德澤洽人不朽矣是宜列於廟食樹風聲
於久遠也噫公未仕之時有荔枝詩云金門若有栽培
地須占人間第一名之句及仕時又有倚門望子賦云

盈庭之萱草徒榮滿眼之蘆花白落楊朱陌上而蕭條
之恨淚澘澘漢武堂前而宛轉之殘霞漠漠載諸典籍矣
正古人云莫為於前雖美弗彰莫為於後雖盛何傳公
之所作美而彰盛而傳矣其芳聲茂實磊磊落落如日
星皎然俾後人之景仰愈遠而不忘文風愈久而益振
求其若是千百中能幾人是為記

　　鬱林名宦祠碑　　　　　　　鍾　黼

　　竊聞姬鼎方定越裳來朝鬱林之封域固在輿圖矣自

秦開五嶺而郡之名始著迨夫炎漢奄有區宇其間名
公英傑遊宦兹土如谷永之恩信結民人心愛戴陸績
之清介自持詩書廸士宋之姚道源德禮化民無決大
辟其芳聲美政載諸簡䇿皆炳然而可觀也我朝龍興
縉紳濟濟任廊廟者多臯䕫稷契在都邑者多卓魯龔
黄若趙天鑑之守己愛民與夫林公長懋由翰林中允
而出知州政育才容衆劉公規以監察御史左遷郡判
而親賢去奸劉公虬薄賦省刑無媿翰林之人物胡公

琛之方正嚴潔不忝臺憲之清風豐功偉烈深仁厚澤
至今不泯前守斯郡者暨諸鄉之士夫已嘗請於當道
立祠於文廟之東設位以祀之但嵗久堂宇傾圮殊非
表章先達之意皇上御極八年春二月巴蜀劉公台奉
勅提督學校廵歴郡邑首詢名宦祠宇意在鼎新葢不
没前人之善而崇報功之典也時庠生曾夀備述其詳
州守何君律聞之喟然歎曰祠之興廢余之責也遂㑹
諸僚屬議與志合乃忻然伐石積材食工傭力載經載

營民不知勞渉春徂夏用告厥成制度宏偉煥然一新
乃命余為之記余曰德業有隆替聲譽有盛衰仁人君
子禀扶輿清淑之氣抱經綸參贊之才達則兼善天下
霖雨斯民行其道耳非有意於得名也然文章政事上
足以華國下足以善政天下尊之而益隆仰之而無斁
自有以得名焉績永諸公其垂裕後昆者尚矣如劉公
規以監察御史𢎞治改元直陳朝政左遷宅心正大赫
然風厲除奸革弊貴德禮賢其世澤深厚伯氏則進退

百官為天子之腹心仲氏則肅持風紀為斯文之宗主
間世麟鳳羽儀邦家是雖天意之有在葢亦由公垂裕
之所致也於乎諸公英聲懋績愈久而愈彰宜乎血食
廟庭春秋不忒謹記

　　横州慈感廟碑　　　　　　　陸　堅

　　横郡西北七里許端然一嶺形如覆鉢因名上有神祠
按郡志肇自唐貞觀中民婦陳氏居朝京門外一日買
魚歸遇白衣謂曰魚不可食既市可擲水中急上山嶺

避之陳如其言回望所居皆䧟今龍池是也陳没於嶺
屢著靈異鄉人立廟祀之凡嵗水旱必禱人疫癘必禱
禱必輙應宋高宗紹興間郡守石公請於朝賜今額既
而嵗大旱蝗郡國長吏具神妙化之迹上聞光宗特封
淑惠夫人嘉定間寧宗加封淑惠顯祐夫人兩頒勅命
兼籍以田供奉我朝有司因之嵗凡三祭暮春時節郡
人皆具牲醴祀而遊焉出塵境界八景首稱風光山水
之娛雖接乎目而洋洋如在之誠實肅於心此神超凡

入聖之由與先朝今代崇重敬仰之大概也成化丙午
嵗予寓恩城州因服巨勝子丸病熱熾甚十日不食焚
香遠禱夜五鼔夢神繞牀三匝而去次夜二鼔夢一人
執鐵鍬剗開予胷取火約一升病即瘥扺家就祀見廟
所塑侍者與夢中執鐵鍬形貎似神之靈應如此𢎞治
甲寅嵗㕘戎前都督毛公以文武全才出鎭潯陽禮接
儒紳與予為文字交暇談巨勝丸因備達前事公異之
適公久病痰疾禱之果愈遣人奉香幣少牢之祀使還

告以廟宇傾圯公遂發心捐俸圖更新之時郡人廣東
少㕘任公聞而亦符公志乃語諸市舶太監王公珠池
太監陳公同喜助焉掄材僦工重建正殿前堂各三間
裝飾神像一新經始於𢎞治九年正月落成於次年正
月公命予記予惟客邸病危感神顯於夢寐救拔重生
愧無以報當兹機㑹又烏敢辭乃曰山川之靈因人而
顯亦其人生而正直没而神明斯能付之神雖女流生
前必能全四德而抱一眞故克感白衣之報没後又能

著靈貺而福斯土斯克副山川之靈之顯也自唐歴今
幾千載而應驗昭如一日璽勅焕龍文之光禋祀綿血
食之享士庶恣舞雩詠歌之樂葢與山川同乎佳勝之
天也有非淫祀漫浪不經可比祭法云能禦大災捍大
患則祀之豈虚文哉但殿亭年久興廢不一理勢自然
今又獲㕘戎諸公重為高大視昔有加氣象雄偉皆衆
心一念之誠非廹於不得不然予敢摭其實以為後之
君子告尚冀修葺美輪美奐於無窮也是為記


　　桂林城隍廟碑　　　　　　　程廷珙

　　皇明混一之初既嘗褒封天下諸郡邑城隍隆名高爵
異數不一而足尋正其號惟曰城隍之神者事以禮也
廣右有城隍廟嵗久敝壞𢎞治癸丑司香火道士具啟
於靖江王殿下慨然曰是恒所為主其祀與山川並禮
神也神以廟寧廟之修毋傷民力百爾材木之需共悉
取諸府中又顧謂䕶衞指揮許良曰女其董厥工良曰
敢不敬承遂取所需鳩工葺治之歴乙卯告成良來謁

且具述睿㫖以告珙歎曰大哉王言乎一哉王心乎祀
而克享於神審矣顧惟百僚心或未一則未知所以格
神者珙竊為懼焉良問曰格神明有道乎珙曰有以人
合神而已矣夫城以扞外衞内而隍以維䕶於城則有
保障之道者神也而人道與神合焉昔尹鐸為晉陽先
保障後繭絲而民以安唐邕在齊鹵悉竄伏齊人目為
長城若此者其皆人城歟人而城則人之道與神合而
格之者在是矣廣右地多夷宼民罹荼毒職保民者章

甫武弁同心共濟仁廉以附衆經略以威遠而民有人
城之倚則有格神之道而祀也神匪直歆之且將隂隲
而福之唯影響其或脂韋淟涊干戈蕭牆以自壞其人
城則無道以格於神而祀也神匪直不歆之且將隂譴
而禍之亦惟影響神視人禍福而人不自求禍福者恒
衆珙竊為懼焉良起曰斯言也有勸戒之義可以記是
廟矣珙曰諾遂為記

　　陳崇儀廟碑　　　　　　　　包　裕


　　人臣之許國惟盡其忠之在已而利鈍成敗係於天者
有不可必也幸而事集功成身與名俱顯安富尊榮不
幸事僨身危則忠正剛烈之氣凝結宇宙間逼青㝠貫
白日焄蒿悽慘自有以使人敬畏奉承而廟食無窮不
偶然也宋廣西崇儀陳公諱曙先為廣東路鈐轄皇祐
四年五月儂智高叛逆犯邕横龔諸州侵擾日甚公部
裨殿直袁用輩聞狄武襄公將至欲先時擅功固請出
師公曰賊勢方鋭未可與争鋒候狄公至同謀撃之賊

不足平也用不聽命遂潰於崑崙關遁去狄至誅袁用
輩公亦遇害焉是日隂晦不明軍民荷公德澤者以終
非其罪奔走悲號相與立祠祀之狄後亦原其忠而致
祭焉乾道元年東坡蘇公軾南遷惠州貽書張經略述
公之忠勇奏贈崇儀使隆興初復賜額忠愍迄今幾四
百年矣先是祠宇僻在委巷隘陋且年久湮圯𢎞治已
未夏六月桂衞長王輔白於鎭守太監張公瑄乃慨然
歎曰朝廷崇奬忠義祀典有加矧神之靈貺若此其可

忽乎遂命府衞相視址界改觀乎通衢午向前迎天馬
後枕象峰侯嶺堯山對峙左右視前在委巷者不侔也
於是鳩工庀材仍舊貫而增釐之肇工於是年秋七月
朔落成於次年庚申冬十一月是役也不告支公帑不
勞民力寔由至旻募衆縁而襄成之其用心亦勤矣哉
故事有文以紀肇成之嵗月襄事者之姓氏將勒諸貞
珉用垂不朽至旻同鄉進士李鳳過徴裕言為記書此
以復


　　狀元王公祠碑

　　海嶽鳩靈山川毓秀豪傑之士挺生於其間以文章忠
義顯著於時者是葢天地之正氣滃蒸於川嶽所鍾不
偶然也故詩詠維嶽降神生甫及申史載眉山鬱秀二
蘇出焉吁孰謂人傑之生不本於地靈也哉若宋狀元
王公世則桂之永福人也世居邑之華葢山下隋大業
間有雙鳯巢山頂百鳥羣集宋建隆初鳳復來巢因改
華葢山為鳳巢山而公應瑞生焉公端重秀穎異常詞

翰出人意表氣葢一時太平興國八年鄉薦之禮部試
大廷時得二百三十有九人公裒然首魁天下太宗時
幸金明池乃宴公等於瓊林苑進士賜宴自公始也後
公以政最進居諫垣時太平有事交趾擢右正言使往
覘其國公至彼嚴夷夏之分贈遺無所受遠人懐畏及
還條陳事迹及山川形勝上之太宗嘉其忠清與蘇易
簡輩進直史館恩禮優渥淳化二年公以帝在位久自
楚王元佐廢儲貳未立語同列曰今日之事孰有大於

此者乎乃帥馮拯尹黄裳輩伏闕上疏忠憤激烈言甚
切直太宗大怒遂罷公館職與馮拯等俱斥之嶺南公
知象州夫公之清聲雅望與吕文穆諸公同時並美孰
意公竟以是弗克大用於時也惜哉正統丁卯郡守姑
蘇呉侯惠始為公建狀元坊以旌顯之後坊燬於兵燹
扁置囹圄中殆今六十餘年矣正德庚午㤗和劉侯敔
來宰是邑清滌崇祀先賢遂慨然以興復為已任乃卜
學宫之右鳳巢山之下即公之故居鳩工庀材築基建

祠制度雅素規模渾堅深有慰於鄉人之景仰也經始
於是年十月落成於翌年辛未四月是役也材市於商
工出於募分豪不擾於民矧又得守備魯君宗貴邑博
馬榮幕僚祝麟相與贊襄所以事易集而功易成也嗚
呼鳳鳥世不常有之物也自隋大業至宋建隆幾五百
年兩至其邑而生公自建隆迄今又五百餘年矣天運
循環列聖繼作治教休明九苞五采之瑞將不至於斯
乎其間必有文章忠義名世如公者出焉此予之記不

惟表斯祠之創建以顯山川人物之盛抑亦有望於斯
鳯之再至而鍾吾鄉邦無窮之瑞也邪生員張顥朱㑹
輩致狀請予記將勒諸貞珉期與張曲江唐質肅馮三
元之祠同侈美於永久焉敬書此以復

　　桂林五賢祠碑

　　桂山巍峨灕水瀅澈寔天地之正氣流行滃蒸於其中
煇光秀發小則洩之於庶物大則洩之於賢才其為物
也珍其為人也秀昌黎先生謂衡山之南白金丹砂英

乳諸物不足以當其竒意必有魁竒忠信材德之士生
於其間南軒先生亦謂桂之山拔水清士多秀美孰謂
五賢之生有不本於山川之正氣所鍾歟按誌傳曹公
鄴桂之陽朔人登進士當唐宣宗朝嘗因詩諷諫多所
裨益學士韋澳薦其才官至吏部侍郎有詩名趙公觀
文臨桂人唐乾寧二年昭宗試以觀人文化成天下賦
遂魁天下士時中宦劉季述輩專横公以為言忤時相
崔𦙍意謝病歸終翰林侍讀宋王公世則永福人太平

興國八年狀元及第宴瓊林苑進士錫宴瓊林自公始
淳化初擢右正言使交阯還條事迹及山川形勢上之
進直史館與馮拯輩請建儲貳言剴切太宗怒落館職
出知象州唐公介興安人仁宗朝為御史裏行劾張堯
佐因糾文彦博以燈籠錦賂貴妃致相位帝怒謫英州
别駕晚㕘大政諡質肅陶公崇全州人十嵗能文登進
士詔試館職理宗在潛邸為講讀官及即位首陳保業
謹微慎獨持久之説又陳修武備厚民生厲士氣數事

與時相史彌遠忤出知信州卒贈特進諡文肅有澈齋
集藏於家吁之數君子之賢謂不鍾於天地之正氣者
能然乎哉正德壬申三月左布政使沈公林按察使周
公進隆因修臨桂廟學訖工咸慨歎曰桂之五賢或才
擅詞林或名魁天下或直貫金石天下士也我輩其可
不加之意乎欲於郡庠文廟㦸門西立祠祀之同請於
廵按監察御史舒公晟曰是吾志也遂命鎭撫許濂縣
丞曾順董役惟勤惟慎芟翳去礫滌塵塗墁牕有櫺門

有扉堦有級丹雘黝堊煥然一新設立牌位几筵於中
以妥神棲不崇不卑雅有制度神之靈洋洋在上凛有
生氣顔其扁曰桂林五賢祠知府王侯夀帥僚屬致祭
嵗以為常是舉也不惟使諸生朝夕觀省論其世而師
其人抑將使邦人來者必謁過者必式而斯文增重其
尊賢厚俗之意何其盛矣哉許濂曾順鳩工礱石偕教
授潘節訓導榻鳳章鄺相帥生員呉祕白讚潘鈺費頥
輩過徴裕言勒諸石用昭永久敢僣書此以復舒公字

孔暘饒之安仁人沈公字材美呉之長洲人周公字紹
立福之莆田人俱進士廉明公恕各敭歴中外多善政
此其一也

　　全州名宦鄉賢祠碑　　　　　蔣　冕

　　𢎞治中有㫖令天下郡邑各建名宦鄉賢祠以為世勸
吾全僻在一隅茫然不知奉行此㫖者垂二十年逮正
德末廣西按察副使大庾劉君節督學蒞全惓惓祗承
德意相地於學西稍南爽塏軒豁以揭䖍妥靈惟此為

宜也檄知州章諍市材僦匠左右各建祠四楹祠前東
西各有夾室其外總為一門以便守奉左以祀名宦則
自宋刺史柳公開而下凡若干人右以祀鄉賢則自宋
孝子朱公道誠而下凡若干人名宦以爵鄉賢以齒每
嵗春秋丁祭後三日州之守貳率學之師生行禮祠既
落成君以書畀判官鄧能秀上京師請記於予且曰走
為此舉其於扶世導民竊有志焉特恐去取或茍甚者
上下相䝉是非未必一一盡出於公祀非所宜祀而無

以服乎人心則非惟不能勸祗益以致議焉抑何以仰
成德意哉今夫宦於其地而去後見思是之謂名宦生
於其鄉而衆共稱賢是之謂鄉賢若文翁之祀於蜀郡
朱邑之祀於桐鄉皆名宦也其宦業何如邪凡有道有
德教於其鄉者没則祭於瞽宗鄉先生没則祭之於社
皆鄉賢也其賢德何如邪名宦如是而祠之則凡仕而
居官者孰不勸乎鄉賢如是而祠之則凡生而居鄉者
亦孰不勸乎崇先正以示軌範於後之人禮行於一堂

而有以風動乎一郡扶世導民其所關繫非小小也而
可以不慎哉予復書曰君之言是也予雖衰耄亦當黽
勉執筆以著君志其敢以不文辭書纔達而君以陞任
去二祠雖建祠事久猶未舉予尋亦得謝歸督學僉事
瓊山唐君胄課士來全鋭意緒成劉君之志屬知州沈
尚經同知張華因祠之舊稍加修飾乃製神主卜日奉
安一切規約悉如劉君舊所定者其神位視舊或不無
增損之殊則劉君昔日之書固巳丁寧其説凡主祀事

如守貳師儒者誠不可以不愼也守貳師儒慎之於推
擇之初去取一無所茍公是公非下不得以蔽乎上則
雖子孫自譽其父祖以為宜在此奉祀之列衆人亦莫
不翕然宜之雖欲致議亦孰得而議之此又唐君之切
戒也唐君未竟其事亦尋以陞任去久之僉事香山黄
君佐以翰林編修來督學政尤孳孳以扶世導民為己
任既表異孝子貞婦之閭而於名宦鄉賢二祠尤致慎
而不茍公是公非無少假貸視劉唐二君益加嚴矣嗟

乎任承流宣化之責者凡所以扶世牖民以導揚上德
豈必家至而户喻哉本之教化樹之風聲待其覿之於
目而概之於心殆有惕然於中而不能自已焉者固無
事乎繁條格嚴法禁而後人知所勸也予故不得不終
記之以表章三君維持世教之盛心知州林元秩祗承
規約惴惴焉惟弗慎是懼判官羅尚義學正周倫訓導
陳嘉猷盧德章亦無敢不祗且慎事得附書

　　平樂三賢祠碑　　　　　　　祝　鑾


　　粤稽有宋以言謫昭州者吾得三賢焉華陽范公祖禹
常州鄒忠公浩澹菴胡公銓載諸乘可考也今廣西之
平樂即古之昭州也而三公之名迄今炳炳與桂嶺縈
山争高足以摧奸鋒而定國是豈泛泛逐時低昻者伍
哉廣西右㕘政鄒君輗即忠公十五世孫也嘉靖丙戍
夏六月行部至昭乃覽舊帙搜往蹟愀然挹公於羮牆
間惟舊有祠在龍興觀之東鞠為茂草久矣爰即鳳凰
山之陬捐己俸為祠以祀鄒公范公居中胡公右焉葢

三公之學術既同其氣節又同流風餘韻百世無斁廟
食兹土於法為宜亦所以揚前喆之休立人臣之軌興
仰止之心而振習俗之敝旬宣之職顧不當爾邪瞻拜
之餘聿符厥志於是郡守龍子大有請紀其事遂書其
略為來者驗焉

　　横州伏波廟碑　　　　　　　蔣山卿

　　古之豪傑任大事而立竒功足以利國家而垂永久者
其大致有三曰幾曰忠曰智而神存乎其間當炎漢中

興赤符再啟光武提一旅之師掃除莽賊芟刈羣雄恢
復舊物如取之掌於時徴側以孱然一女子掉弄甲兵
於荒服之外漢方棄置不顧將軍知時不可失毅然請
往帝不可抑衆不可撓此則乘時應㑹而先奪其心者
也夫是之謂幾交趾隔絶嶺海深入百粤漢之士馬往
往冐炎蒸觸瘴霧物故過半人鮮輕入將軍獨犯難不
顧督樓船之士卒跨海而進破賊於浪泊之上此則蹇
蹇匪躬志死國事者也是之謂忠及誅徴側餘黨悉平

驅逐酋鹵而還之故地界嶺分茅標題銅柱以限南北
此則識度超邁處置得宜籌算計略巳巋然為不世之
規矣是之謂智嗚呼方將軍之請行也帝已老之及據
鞍上馬之時則已判然有分茅之志樓船南下指揮所
及風行草偃南北之分迄今所向如故千百年來交人
顧視銅柱信如蓍龜終不敢踰跬歩以争尺寸之地自
非有神以寓乎其間烏能然哉迹其平生學問嘗感激
思自奮拔以樹功名於世兄語之曰女大器當晚成良

工不示人以樸既遨遊隴蜀知不足與共大事一見光
武而識帝王之眞從容數語臣主契合遂傾心北向攀
鱗附翼以有爵土而漢家事業終亦頼之無負於君擇
臣臣亦擇君之説是豈區區淺淺為小丈夫者之所能
及哉將軍有廟在横州烏蠻灘之北涯所謂以死勤事
以勞定國於法所當祀者兹土之人嵗時伏臘必禱焉
水旱札瘥必禱焉諸往來者亦血薦惟謹嵗丁亥十二
月總制尚書都御史新建伯王公來治思田事過謁祠

下慨歎卑陋不稱顯名爰命州府增飾棟宇作而新之
初事庀材有大木二湍流湧抱自出灘下人皆以為神
明年戊子二月廟成郡守蔣山卿敬書其事以詔來世
是役也馮推官衡實經始之州判姜璉亦有勞焉是不
可以不附故附

　　陸川名宦鄉賢祠碑　　　　　倫　詔

　　嘉靖丁亥秋陸川名宦鄉賢祠成先是禮部奏准通行
天下而欽差提督學校宗主唐申諭各府州縣有司奉

行惟謹葢表彰賢哲以風勵將來甚盛典也陸川邑漢
合浦縣地屬越州唐屬容州宋仍唐舊至國朝洪武十
年始𨽻鬱林當兩廣交㑹之衝有妙垌温泉之秀風俗
漸美人才日興葢自漢唐宋以來食禄是邑而政教可
稱生長是土而才行可録第以屢扼兵變記載弗詳考
諸舊志如名宦則有道州呉庸以宋淳熈特科為簿尉
適李接倡亂統兵禦之凡六戰衆寡不敵殁於陣死節
與日月争光帥劉焞上其事贈承事郎仍官其子我朝

洪武初長沙王麟以卓犖之才筮仕邑丞興創之初能
阜民利秩滿之日保陞邑長泉州莊概成化乙巳授尹
來任簡易近民六事畢舉九載榮歸民不忍舍臨安郎
珍𢎞治乙丑拜官邑宰廉明仁愛修學築城七載解綬
民皆感仰南海彭金職雖縣尉志存經濟催科不尅民
留去思嗚呼宦蹟有名聞者固不止此而此數君子則
遺愛之在民心者也如鄉賢則油鳳以洪武丁卯登鄉
進士初授肇慶貳守而德政感孚後改諒江州守而士

民愛戴楊啟發身賢科職任同府初涖廣州而政事不
苛繼至瓊郡而廉明昭著龎經則文學俱優師儒不忝
鄉薦政事長於别駕嗚呼人才有譽望者固不止此而
此數君子則賢聲之尤顯者也名宦鄉賢生有功德於
世殁當廟食不朽葢功德自有公論焉耳前令以邑僻
一方漫不加意比龍川何侯至展誠釋奠畢慨然歎曰
十室之邑猶有忠信是邑雖小豈無賢哲乃奉宗主條
約廉得來宦與鄉宦之可敬畏而足垂範者若干人題

其姓名官秩於木牌以表其賢欲分為二祠而學地狹
隘求之他又非崇重之所以是移竪學門於明倫堂之
東面然後闢地於明倫堂之西面擇材庀工併名宦鄉
賢而一之創於是嵗之春迄於秋七月而祠宇始翼翼
矣神棲既奠祀事攸行勒諸金石以告後人徴文於詔
詔曰同堂享祭母拘於迹母泥於勢而惟其功德之相
若曰之數賢者世之相後不止百年地之相去千有餘
里雖仕路有遐邇遭際有險夷而發迹崇卑之頓異其

功其德均無愧於天下後世矣俎豆登降之間不識觀
者亦為之動容乎庸書此以復伍侯之命是為記

　　四賢祠碑　　　　　　　　　林　富

　　省吾子曰余總軍務制兩廣慨惟治理若斯之難也喟
然思古名臣上下其人而歴數前聞迹其行事漢以上
無可稱述唐之時有元結孔戣宋之時有余靖張栻者
亦僅僅數人自餘樓船戰伐之將典州列郡之吏仗節
死義之士遷徙放逐之臣耳其功業文辭不少概見何

哉豈固以遐方鄙遺瘴霧炎毒人所惴恐而當時賢能
俊傑有權力者皆珍重愛䕶足迹罕至邪無怪乎風氣
之不開人文之不著治化之不廣且浹也竒異紛葩瓌
麗徒盛而材能弗獲其用也貨物賦歛雖繁而中國弗
被其利乎於乎可歎哉我太祖高皇帝因元之舊並置
兩藩簡賢任能與中土埒而節帥特重於他鎭於是鉅
儒碩輔良將循牧彬彬乎踵至焉今日兩藩所以獨盛
於前代者有由然哉余不佞久濫兹土往來藩東西踰

越山川察知風俗而其間尚有未盡雅化者轉移感動
之機謂不由於管化樞之極者邪常欲興禮修墜以風
厲此邦乃命有司數問長老通人考求今之名賢善政
猶存德音未泯者廟而祀焉於是有司進而言曰都御
史陽明王公撫平思田不以兵力興起斯文倡率士類
近事有徴厥所宜祀者與曰異哉不猶有干城之宣力
屏翰之遺愛乎又進而言曰都督山公用兵無敵威信
在人方伯舒公守節清苦愛人盡己生有令聞没有餘

思厥所宜祀者與曰休哉不猶有鎭撫四夷定國家安
社稷者乎曰尚書東山劉公昔鎭於兹德行人化夷夏
威懐文武惟用出入有立身無疑行人無間言厥所宜
祀者與曰至哉茂以加矣惟陽明公余嘗接聞議論奉
以周旋其辯博雄偉識見超卓龍乘風雲變化莫測者
邪山將軍勇而正舒方伯介而樸余毎聞人誦説而想
見其為人山如深林巨谷中藏虎豹舒如清冰出壑寒
氣逼人矣東山在朝余猶及睹其象貌直而不挺曲而

不撓譬之大鐘九鼎廟堂增重青天白日萬民所望也
於乎皆足以垂不朽矣夫是舉也褒表功德維持世道
視化勸後也孰敢阿其所好而自私哉後之君子尚毋
忽諸

　　重修慶元伯祠碑　　　　　　應　良

　　𢎞治初元孝皇追維孝穆皇太后恩慈罔極推原所自
出封其父李公為推誠宣力武臣特進光禄大夫柱國
慶元伯諡曰端僖母唐氏為伯夫人維伯暨夫人皆廣

西平樂府賀縣桂嶺鄉之龍塘村人於時有詔建祠嵗
以春秋享前廵按御史三衢鄭公維垣實肇厥功度地
西門外一里許西山藥師寺之右規制閎整迄今餘四
十年扃鑰非時垣廡皆圮狼夷雜居瀆亂失經神不顧
歆邦人鬱吁弗忍正視嘉靖十一年冬今廵按御史江
寧鄭公廉至徧歴五管一新百度還駐省城㑹考庶政
既嚴修文廟暨諸學宫一日謁祠愍然動容蹙然若罔
攸措躬屬藩臬羣有司公㑹公若曰於乎維我高皇統

天大孝明德睦親首封揚主錫典明禋維列聖世孝維
孝皇以孝敬稱天作諡恫念先孝穆太后罔報生前追
崇厥先封厥考妣昭示典禮協諸大義永言孝思孝思
維則於維欽哉維我皇上孝格皇天盛德大備祀典尤
嚴矧兹民社疇敢弗䖍以干明憲公若曰維廣西山川
深窅廣邈峭竒清冽堯山虞廟藴靈儲祥歴四千年慶
鍾孝穆嬪於憲祖誕育孝皇聖躬親賢樂利澤於無窮
慶元之封錫類維何敢不䖍事僉曰唯惟公法言於是

裒材商功擇官敦事凡垣宇棟楹之圮敗撓折者瓴甓
丹雘之疎漏漶漫者神位祭器之缺刓不中儀式者倐
焉改觀肅然孔嚴又禁其扃鑰以畀藥師僧俾專守之
有司時祭焉落成之日薦紳髦士登敬其所祥飈靈雲
肸蠁若臨耄稚相擕舉手加額孝忠之思油然以興臣
子之節不勵而勸公於是舉可謂誠心動物禮讓為治
者矣大夫士僉曰宜勒石於祠以永世守而屬良紀成
績惟夫子燕居縱言及於禮曰明乎郊社之義嘗禘之

禮治國其如指諸掌而已乎維聖人在上以禮樂治天
下至於憲臣志存忠敬以擴化基嶺海遐陬奮庸興起
葢雖一祠之修而我皇明治教之隆係焉良不敏然嘗
從史氏後是宜特書昭垂世世













　　粤西文載卷三十九

