







　　欽定四庫全書

　　粤西叢載巻二十五

　　桂林府通判汪森編

　　歴代馭蠻(採學海通志)

　　周安王十五年呉起相楚悼王南并蠻越遂有洞庭蒼
梧

　　秦始皇帝二十五年王翦略定越地

　　三十三年遣任囂趙佗擊南越平之置南海桂林象郡

漢武帝元鼎五年秋遣伏波將軍路博徳帥師擊南越
克之置珠崖南海蒼梧欝林交阯等九郡

　　光武建武十七年遣伏波將軍馬援征交阯平之

　　安帝元初三年蒼梧蠻夷反遂招誘欝林合浦蠻漢數
千人攻蒼梧郡太后遣侍御史任逴奉詔赦之賊皆降
散

　　順帝永和中侍御史賈昌朝與州郡討區憐等不克帝
召百官議之


　　桓帝延熹五年長沙零陵賊入桂陽蒼梧南海交阯刺
史及蒼梧太守望風逃犇遣御史中丞盛修督州郡募
兵討之不能克(資治通鑑)

　　延熹三年蠻夷相聚與居風縣人朱達等攻殺縣令以
夏方為交阯刺史䧏之

　　靈帝建寧三年烏滸人衆亂獷悍難制時欝林太守谷
永以恩信招降十餘萬内屬皆授以冠帯開置七縣

　　光和元年春合浦交阯烏滸蠻叛攻掠郡縣四年夏刺

史朱儁破之

　　三年秋七月蒼梧桂陽賊起零陵楊璇討平之

　　三國呉赤烏十一年蒼梧賊亂交州刺史陸徹平之

　　冬十月魏交州太守楊稷表毛炅為欝林郡太守

　　建衡二年呉蒼梧太守陶璜破交州執晉守將楊稷毛
炅三年以陶璜為交州牧攻降夷獠

　　梁中大通三年樂山侯正則先有罪徙欝林招誘亡命
欲攻番禺廣州刺史元仲景討斬之(資治通鑑)


　　隋開皇十七年桂州俚帥李光仕作亂帝遣上柱國王
世積發嶺北兵與前桂州總管周法尚發嶺南兵討之
俱㑹於尹州以令狐熈為桂州總管降之

　　是年秋七月桂州人李世賢反上議討之諸將數人請
行上不許顧右武侯大將軍虞慶則曰位居宰相爵乃
上公國家有賊遂無行意何也慶則拜謝恐懼乃以慶
則為桂州道行軍總管討平之(資治通鑑)

　　唐高祖武徳初蕭銑未平以李靖為大將帥巴蜀之師

討之靖駐師富川之長摽嶺號令嚴肅秋毫無犯銑平
以靖為嶺南撫慰大使今富川廟祀不絕

　　三年左衞大將軍馮盎擊破蒼梧諸郡據之五年馮盎
等來䧏初李靖以功檢校荆州刺史乃度嶺至桂州分
道招慰盎承李靖檄以所部來謁以其地為高羅春白
等八州嶺南悉平

　　是年南平獠渠帥眞以寧越欝林地䧏自是交愛數州
始通


　　太宗貞觀元年嶺南酋長馮盎等迭相攻擊遣員外散
騎侍郎李公淹持節諭之初盎與諸酋長談殿等迭相
攻擊久未入朝諸州皆奏盎反上欲發兵討之魏徵諫
曰嶺南瘴癘險逺不可以宿大兵且告者已數年而盎
兵未嘗出境此不反明矣若遣信臣示以至誠可不煩
兵而服上乃遣李公淹持節慰諭盎遣其子智戴隨使
入朝上曰魏徵一言勝十萬之師不可不賞乃賜絹五
百匹


　　七年玉洞獠反以右屯衛大將軍張士貴為龔州道行
軍總管平之

　　十二年鈞州獠叛桂州都督張寳徳討平之

　　髙宗永徽二年竇義二州蠻冦邉桂州都督劉伯英敗
之

　　龍朔三年栁州蠻叛冀州都督劉伯英以嶺南兵伐之
儀鳳中南蠻反令裴懐古馳驛往懐輯之懐古既至申
明誅賞歸者日以千計俄縛首惡遂定南方蠻夷立石

著功後始安賊歐陽倩聚衆數萬摽掠州縣以懐古為
桂林都督招討使懐古躬至壁撫諭倩等大喜悉歸所
掠請䧏雖諸洞素翻覆者亦牽連報附嶺外以平

　　唐延載元年嶺南獠反以容州都督張𤣥遇為桂永等
州經畧大使以討之(資治通鑑)

　　肅宗至徳初西原黄橙等峝蠻叛僭號為王乾元初始
遣使討䧏之

　　乾元初夷酋梁崇牽等合兵内寇桂管經畧使邢濟擊

平之

　　代宗廣徳二年梁崇牽等據容州經略使王翃募兵擊
平之

　　徳宗貞元十年西原黄峝首領黃少卿攻邕管以唐州
刺史陽旻為容管招討經畧使討平之先是邕管經略
使孫公&KR3024;請發兵討少卿徳宗不許命中人招諭不從
俄陷欽横潯貴四州少卿子昌沔趫勇前後陷十三州
氣勢益振陽旻引師掩賊一日六七戰皆破之侵地悉

復

　　河間王孝恭遷襄州道行䑓左僕射遣使綏輯嶺表諸
州時嶺表未平孝恭分遣使綏輯安慰其欵附者四十
九州

　　漢陽郡王環代孝恭為荆州都督遣使慰諭嶺外酋豪
時嶺外酋豪數相攻擊環遣使諭以威徳酋豪皆如約
不敢亂

　　憲宗元和十一年黄少卿復屠巖州桂管觀察使裴行

立請討之

　　是年黄少卿復攻欽横二州邕管經略使韋悅破之

　　穆宗長慶四年少卿酋領黄昌瓘遣其黨陳少竒等歸
欵經略使聞于朝納之是時儂氏黄氏與韋氏周氏並
為西原部酋領而儂黄最強盛得邕管經略使徐申厚
撫之黄氏納質而入三部二十九州蠻皆定

　　敬宗寳厯元年黄少卿與其弟少髙歸欵初少卿攻陷
州郡為招討使陽旻所破元和初邕州又擒其别將黄

承慶至是少卿始䧏乃拜為歸順州刺史少高為賔州
刺史

　　文宗太和間經畧使董昌齡遣子蘭討平儂黄峝夷時
種黨諸蠻帖然畏服有違命者必嚴罰之

　　唐咸通元年秋七月南詔攻邕州陷之先是廣桂容三
道共發兵三千人戍邕州三年一代經略使段文楚請
以三道衣糧自募土軍以代之朝廷許之所募纔得五
百許人文楚入為金吾将軍經略使李䝉利其闕額衣

糧以自入悉罷遣三道戍卒止以所募兵守左右江比
舊十減七八故蠻人乗虛入寇時蒙已卒經略使李𢎞
源至鎮纔十日無兵以禦之城陷𢎞源與監軍脫身奔
蠻州二十餘日蠻去乃還𢎞源坐貶建州司户文楚時
為殿中監復以為邕管經略使至鎮城邑居人什不存
一(資治通鑑)

　　咸通間員州黄峝首領儂金勒等自相攻殺邕管節度
使辛讜遣人諭觧之


　　乾符六年桂陽賊陳彥謙陷栁州殺刺史董岳(資治通鑑)

　　昭宗大順二年環林賊叛據宜州蘓仕評入援平之是
年宜之環林等州賊叛據其城賊立偽元帥發號令官
軍迯匿殆盡仕評栁州亞將開遊弈院於柳聞變發兵
從間道出一枝自洛黄東來一枝取道羅城一枝從遷
江入賊腹背受敵斬獲無算餘黨盡皆觧去宜州復平
宋太祖開寳三年南漢劉鋹據嶺南賦斂繁重作刀山
劍樹之刑太祖歎曰吾當救此一方民以潘美為桂州

行營都部署伐之鋹遣龔澄樞來逆宋師至富川克之
明年克賀州又攻昭桂下之

　　五年邕州獠人作亂廣州行營都監朱憲大破之於容
州

　　七年南丹州酋帥莫洪臙遣使陳紹規奉表求内附九
年南丹州酋帥莫洪臙來貢求賜牌印詔刻印以給之
太宗太平興國二年命邕州廣源州酋長坦坦綽儂民
富為檢校司空御史大夫上柱國


　　五年南丹州酋帥貢銀百兩以賀太平自洪臙領州十
餘年每嵗輸白金百兩

　　雍熈四年南丹州土人莫淮閬作亂詔服之淮閬莫洪
臙族人知寳隆鎮有牛為宜州牙校周承鑒所得淮閬
遣人取之不還淮閬怒領鄉兵劫取承鑒家貲誘羣蠻
為寇使供奉官王承緒發諸州兵進討兵未至悉已遁
歸以詔諭之不復為寇

　　六年撫水蠻數寇邉境取民口畜產下詔書招安之


　　淳化元年南丹州土官莫洪皓遣其子淮通來貢洪皓
襲兄洪臙職稱刺史遣淮通來貢銀盌二十銅鼓三面
銅印一鈕旗一帖繡真珠紅羅襦一帝䧏優詔賜綵百
匹還其襦

　　是年莫洪皓引兵攻弟下詔戒之洪皓襲兄洪臙職專
地利不修常貢其弟洪沅忿之挈妻子來奔宜州洪皓
怒其背已數引兵攻之洪沅與二男并牙將一人乗傳
詣闕訴其事請發兵致討上以蠻夷之俗覊縻而已不

欲為之興師報怨沅先自稱南丹州副使以為邵州團
練使給田十頃下詔戒勅洪皓

　　真宗咸平四年撫水蠻又為寇宜州守將擒其黨送闕
下賜錦袍冠帶銀綵戒朂遣之

　　景徳元年西南牂牁諸國遣使奉貢詔廣南西路發兵
援之時詔西南牂牁諸國進奉使親至朝廷者發兵援
之又矜其道逺人馬多斃因詔宜州自今可就賜恩物
二年賊掠容州蒼梧陳坦然諭退之


　　三年撫水酋䝉填以其部蠻侵邉詣宜州自陳願朝貢
謝罪詔守臣諭以盡還所掠民貲畜乃從其請

　　四年詔約勒宜州亂軍時宜州軍亂朝廷恐宜融溪峝
因緣侵擾因降詔約勒酋領皆奉詔部分種族無敢輒
動

　　大中祥符六年撫水州酋指揮䝉坦挈族來歸徙于桂
州

　　是年詔以歸化州酋䝉隻補肚密州别駕兼海州都押

牙䝉隻乃殿直肚之子先嘗告賊署為昭州押牙因詔
補以前任賦以官田

　　九年詔南丹州莫淮辿約勒谿峝勿從誘脇時撫水州
蠻叛恐誘脇谿峝因詔莫淮辿約勒之及撫水州蠻平
辿等並以勞進秩初宜州言淮辿頗集諸蠻阻富仁監
道路帝察知淮辿無侵擾狀遣使犒諭撫勞之

　　是年撫水州蠻數寇詔從曹克明俞獻可便宜掩擊大
敗之酋帥䝉承貴等面縛詣軍門俯首謝罪詔令弗殺

承貴因請改州縣名自是不復為患

　　仁宗景祐三年南丹州莫淮㦸挈族來歸命為湖南州
團練副使刺州

　　四年安化州蠻冦宜融州詔廣西鈐轄討之

　　慶元元年安化州蠻宼融宜州詔發澧潭二州戍兵合
數千人往擊之賊勢方熾至殺運糧官吏復詔促兵討
之乃平

　　慶厯四年宜州蠻區希範謀叛詔購討平之


　　慶厯間安化州蠻攻殺將吏所部卒懼誅謀欲叛徐的
諭降之

　　皇祐元年儂智高謀叛命狄青為宣撫使率諸將討平
之

　　是時宜州所𨽻鎮寧州蠻酋莫陵等七百人内寇遣西
京作防使郭志高閤門祗候梁詔熙往討未至而陵等
詣桂宜州巡檢李仲政請降廣西轉運使不俟詔貸其
罪詔劾之已而釋之


　　是時樞密副使王堯臣請析廣西宜容邕州為三路以
融栁象𨽻宜州白高竇雷代欝儀藤梧龔瓊𨽻容州欽
賔亷横潯貴𨽻邕州遇蠻入寇三路㑹支郡兵掩擊令
經略安撫使守貴州以統治焉益募澄海忠敢士軍分
屯運全永道三州米以餉之罷遣北兵逺戍時狄青經
制嶺南詔青審議以為便

　　至和二年安化州入貢詔以知州䝉全會為三班奉職
又以監州姚全料為借職


　　是時融州屬蠻大丘峝酋領楊光朝内附又有楊克端
等一百三人來歸

　　嘉祐六年安化州來貢自來貢後月赴宜州參謁及貢
巨板每嵗州四犒賞三嵗聴輸所貢兵械於思立砦以
其直償之逓以官資遷補

　　英宗治平三年左右兩江凡四十五谿峝知州將各籍
其壯丁聴廣南西路安撫司調集以備緩急

　　神宗熙寧三年猺賊殺人南丹酋長莫世忍執以獻授

檢校禮部尚書

　　五年章惇遣喬執中知全州將往而大田三砦蠻犯境
又飛山之蠻近在全州之西執中至全州大田諸蠻納
欵於是遂檄諭開梅山蠻猺争闢道路以待

　　九年春正月交阯陷邕州知州蘓緘死之先是交阯譏
青苗法大舉入冦邉城王安石聞欽亷陷已不悦以趙
卨為安南招討使宦者李憲副之交人復入寇邕州蘓
緘悉力拒守外援不至城遂陷緘殺其家三十六人因

自焚死城中人感緘之義無一人從賊者于是交人盡
屠其民五萬八千餘口二月召李憲還以郭逵為安南
招討使趙卨副之帥師討交阯詔占城占臘合擊之十
二月郭逵敗交阯於富良江悉復之

　　元豐三年南丹州莫世忍入貢其印以西南諸道武盛
軍徳政官家明天國王為文詔以南丹州印賜之令毁
其印

　　六年莫世忍以大軍討安化州蠻因獻弓矢自言碩世

世為外臣脩貢不懈遷檢校户部尚書給銅牌旗號官
其子侄九人

　　哲宗元祐初詔悉廢所置郡時傳堯俞言置沅誠二州
以來費巨萬計公私騷然朝廷方務休息痛懲邀功生
事者廣西張整融州温嵩皆置之罪詔諭湖南北及廣
西路悉廢所置郡

　　徽宗崇寧二年安化州酋䝉光有復嘯聚為寇經略司
遣將官黄忱等擊却之


　　冬十二月融州酋楊晟天等内附

　　三年十二月廣西黎峝酋楊晟免等内附

　　五年十二月廣西黎峝酋韋晏閙等内附

　　㝷令廣西招納左右江四百五十餘峝

　　大觀二年安化州以户口來附是年安化州以三州一
鎮户口六萬一千來附上詔以知融州程鄰往黔南路
撫諭官吏推恩有差

　　欽宗靖康中賊曹成據道賀二州以岳飛為荆湖東路

都總管討平之

　　高宗紹興元年詔議處置諸州隘砦時監察御史明槖
言湖南邉郡及二廣之地舊置谿峝歸明官比年寝廣
宜令二廣湖南帥臣處置適宜無啟邉禍詔下其議

　　三年以南丹州酋長莫公晟為都巡檢使初公晟攻圍
觀州焚寳積監宰臣朱勝非奏此皆崇觀宣和以來所
開新邊往往棄而不守帥臣監司屢言觀州為控扼之
地不宜棄帝曰前日用事之臣貪功生事公為欺罔其

實勞民費財使逺俗不安也廣西經畧安撫使劉彥適
又言公晟自添差路分鈐轄逃去後未曽差官乞先與
一職名欲於遥郡下添入知南丹州兼谿峝都巡檢使
提舉盜賊公事舊賜南丹州刺史印令依舊行使從之
而公晟未出受命

　　四年詔罷廣南西路平觀二州時明槖言平觀二州宜
罷樞宻院亦上言廣西沿邉堡砦昨因邊臣希賞改建
州城侵擾蠻夷大開邉釁地屬徼外租賦亦無所出而

支費煩冗郡民不堪其敝遂皆廢罷唯平觀二州以帥
臣所請故存今觀明槖所奏利害之實昭然可見緣帥
臣又稱公晟於南丹觀州寳積監境上不時竊發若廢
二州恐於緣邉事宜有所未盡詔令廣南西路帥漕憲
司共條具利害以聞既而諸司交言平觀二州困敝已
甚有害無益請復祖宗舊制為便詔從其言

　　八年命廣西漕臣仍復饋運靖州是年帝問左右曰靖
州𨽻湖北今聞仰給廣西何也趙雄對曰靖州本谿峝

神宗時剏為城州元祐間廢㝷復為軍徽宗朝始改靖
州與桂府為鄰故令廣西給其金榖之費近嵗漕司匱
乏乃責辦諸州以故不能如約宜復舊制俾廣西漕臣
如期饋運靖州屯戍官兵聴守臣節制於事為便帝從
之

　　十年四月全州建議立屯防閑谿峝山徑其議云本州
宻邇谿峝邉民本非姦惡其始朝廷禁法非不嚴宻監
司州郡非不奉行特以平居失於防閑故馴致其亂又

兼溪谷山徑非止一途如靜江永安之大通墟武岡軍
之新寧盆溪及八十里山永州之東安皆可以徑達谿
峝其地綿亘郡邑非一州得專約束故遊民惡少之棄
本者商旅之避征稅者盜賊之亡命者往往由之以入
萃為淵薮交相鼔扇深為邉患為今計者宜徙閒地巡
檢兵及分遣士卒屯諸谿谷山徑間俾湖南北廣西帥
憲總其役庶㡬事權有所歸而號令可行也

　　十五年詔禁騷擾谿峝猺人知全州高楫言猺人今皆

微弱不敢先侵省地砦官每縱人深入掠其財物遂致
乗間竊發宜詔禁谿峝接壤州郡毋擾猺人庻使邉民
安業以廣陛下柔逺好生之徳帝納其言詔守臣一遵
成法務在撫綏

　　二十四年南丹州酋長莫公晟貢馬率諸蠻來歸初公
晟以王祖道開邊激叛幾二十年至是始納欵帝諭輔
臣曰得南丹非為廣地也但猺人不叛百姓安業為可
嘉爾是年以莫延沈襲公晟職廣西經略安撫使呂愿

中諭降諸蠻三十一種得州二十七縣一百三十五砦
四十峝一百七十九及一鎮三十二團皆為覊縻州縣
是時安化州酋䝉全劔等八百人刼義寧砦火其屋宇
廣西帥臣遣縣砦將佐發兵討平之

　　孝宗乾道四年二月詔湖南北四川二廣州軍應有谿
峝處務先恩信綏懐毋弛防閑毋襲科擾毋頻攻而啟
釁委各路帥臣監司常加覺察

　　是月詔禁民獠交通沿邉姦人毋越逸谿峝誘致蠻獠

侵内地違者論如律其不能防閑致越逸者亦罪之
九年廣西帥范成大諭降諸猺

　　淳熙元年南丹為永樂州所攻使來告急廣西帥臣將
領陳泰權天河縣主簿徐彌高諭和之

　　六年夏六月陸川賊李接攻陷欝林博白等州縣圍容
州不克守臣李端卿棄城走

　　七年營欝林州城陸川賊入據州治後援兵自雷州至
賊退走


　　十一年勅漕帥以時給溪峝鹽錢初知宜州馬寧祖不
支思立砦鹽錢執議以為前守所積逋止給錢一月不
能遍及蠻部權思立砦將領楊良臣復鎮撫乖方遂致
激變安化蠻蒙光漸等作亂詔罷良臣貶寧祖秩而有
是勅

　　是時安化州蠻蒙光漸率衆剽掠犯宜州思立砦廣西
兵馬鈐轄沙世堅出兵討之初世堅言官軍與猺人兵
器利鈍不同宜勅沿邉軍州多置强弩毒矢以懼猺人

從之時馬寧祖楊良臣激變光漸等因命世堅討之

　　十二年廣西漕臣禁民私販鹽利通夷時漕臣胡廷直
議謂邕州之左江永平太平等砦在祖宗時以其與交
阯鄰壌實南邉藩籬重地故置其州州籍其丁壯以備
一旦之用規模宏逺矣比年邉民率通交阯以其地所
產鹽雜官鹽貨之及減易馬鹽以易貨忽而不防恐生
邉釁所宜禁戢既而諸司上言經略司初凖朝㫖置馬
鹽倉貯鹽以易馬歳給江上諸軍及御前進用銀綿悉

與蠻夷互市其永平砦所易交阯鹽貨居民食皆舊制
也况邊民素與蠻夷私相貿易官不能制今一切禁絕
非唯左右居民乏鹽而蠻情之叵測恐致乖異乃牒邕
民禁民毋私販交阯鹽以妨鈔法

　　寧宗慶元四年蒙峝蠻袁康等為亂廣西帥司招降之
嘉定三年章戡議請增置雄邉軍人知靜江府章戡議
請廣西所部二十五處三方臨谿峝與蠻猺黎蜑雜處
跳梁負固無時無之西南最為重地邕欽之外覊縻州

七十有二地里綿邈鎮戍非一請増置雄邊軍二百人
及調憲司甲軍二百隸帥府初安平州李宻侵鄰峝劫
掠邉民併取古甑峝以其幼子變姓名為趙懐徳知峝
事戡諭邕守推古甑一人主之

　　十一年詔増築城堡練習民兵以息邉患是年臣僚復
上言慶厯間張方平嘗以為朝廷每備西北殊不知猺
獞衝突嶺外南鄰交阯勢須經營唐時西備吐蕃其後
安南冦邉旋致龎勛之禍國朝每憂契丹元昊而儂智

高陷邕州南徼騷動天子為之旰食豈細故哉臣等比
見淮甸間版築薦興更戍日益而廣南城隍摧圮不葺
戍兵逃亡殆盡春秋教閲郡無百人雖有鄉兵義丁之
名實不足用緩急豈能集事宜於嶺南要地增築城堡
籍其民兵歳時練習定賞罰格以示懲勸如此則號令
嚴明守禦完固民習戰鬭可息猺蠻侵掠之患詔從之
度宗咸淳二年叛賊楊先攻陷容州知州趙若詵死之
元世祖至元十四年南丹牧莫秀太内附時阿爾哈雅

率兵取靜江分遣萬户托歡布哈徇慶逺下之秀太納
欵

　　四月特磨道將軍將農士貴知安平州李維屏知安州
岑從毅等以所屬州縣谿洞一百四十七户二十五萬
六千來附

　　至元二十一年二月壬辰邕州賔州民黄大成等叛梧
州韶州衡州相連而起湖南宣慰使色勒敏將兵討之
(資治通鑑)


　　成宗元貞二年二月廣西賊陳飛雷通藍青謝發宼昭
梧藤容等州湖廣左丞巴特瑪新擊平之(資治通鑑)

　　大徳間兩江岑雄與黄聖許等讎殺擾邉出榜招諭之
時二族屢相讎殺湖廣行省司郎中謝譲謂此曹但可
懐柔不宜力競寛法覊縻俾不致跳梁可也若舍中國
有用之民爭炎荒不毛之地非長䇿也因榜諭以安之
仁宗延祐元年秋八寨猺寇横州

　　四年九月兩江龍州萬户趙清臣太平路總管李興隆

率土官黄法扶何凱並以方物來貢

　　英宗至治二年十二月兩江來安路總管岑世興遣其
弟世元入貢

　　晉王泰定二年六月廣西諸猺叛命湖廣行省左丞竒
珠兵部尚書李大成將兵二萬二千討之時桂林栁州
屬湖廣故令湖廣行省討之

　　七月靜江猺為寇遣廣西宣慰使發兵捕之

　　十月廣西猺潘見宼栁州命湖廣行省左丞竒珠捕討

之是時廣西宣慰使捕獲猺酋潘寳下獄其弟潘見遂
冦栁州故仍命湖廣行省討之

　　是月廣西猺酋何童降請防邉自效從之

　　三年二月廣西全茗州土兵許文傑率諸猺以寇茗盈
州殺知州事李徳卿等命湖廣行省督兵捕之

　　四月鎮安路總管岑修廣為弟修仁所攻來告命湖廣
行省辯治之

　　五月來安路岑世興及鎮安路岑修文率山獠角蠻六

萬餘人為寇命湖廣雲南行省招諭之

　　八月太平路總管郭扶奉方物來獻

　　十二月右江諸寨土官岑世忠等奉方物來獻

　　是時兩江黄聖許與岑雄二族讎殺元城高昉為湖廣
行省平章請詔諭之是時黄聖許岑雄二族又相讎殺
元城高昉謂遐荒之人撫則治擾則亂請部使者詔諭
之果相率效順

　　致和二年十二月兩江來安路總管岑世興作亂遣兵

討之

　　文宗天厯二年二月廣西思明路軍民總管黄克順奉
方物來獻

　　八月廣西思明州土官黄宗永遣其子奉方物虎豹來
獻

　　至順元年閏七月廣西猺于國安率衆一千五百人寇
修仁荔浦等縣命廣西元帥府發兵捕之賊皆潰走生
擒國安


　　十月廣西猺寇横州及永淳縣勅廣西元帥府率兵捕
之

　　十一月詔促官軍進勦猺賊時猺賊叛官軍進𠞰稽遲
廣西亷訪司言今討叛猺各行省官將兵二萬人皆屯
駐静江遷延不進曠日持久恐失事機詔遣使趣之至
二年四月猺賊悉平

　　順帝元統二年二月廣西猺冦邉殺官吏陷賀州大掠
富川又攻恭城平樂命廣西宣慰使都元帥章巴延為

鎮國上將軍統河南江浙江西湖廣諸軍及八畨義從軍討平
之

　　後至元初慶逺南丹等處谿峝安撫司莫忠赦黨賊殘
民平章特黙齊討之時忠赦弟莫八等率其黨以叛道
路不通至正初巴延與省臣議遣使招諭莫忠赦之子
莫鎮南弟忠動莫七莫八莫十等來降聞於朝皆命之
以官

　　至正十二年兩江峝賊黄聖許等攻掠永淳縣於是遷

縣治於三州村

　　二十八年二月南丹州莫國麟入覲上授國麟以安撫
使三珠虎符

　　二十九年閏六月土官黄聖許叛詔討之初邕州上思
州土官黄聖許擁衆二萬結交阯為援冦陷忠州江州
及華陽諸縣詔遣右丞程鵬飛討之聖許敗走入交阯
九月中書省請設管軍民司官時中書省臣言茆雞十
圍安化等來附峝蠻凡八萬宜設管軍民司以其土人

䝉意䝉世莫仲文為長官以吕天祐塔布岱為達嚕噶
齊






　　粤西叢載卷二十五

