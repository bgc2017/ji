







　　欽定四庫全書

　　粤西文載卷六十四

　　桂林府通判汪森編

　　傳

　　名宦

　　明廖永忠巢縣人洪武元年命為征南將軍朱亮祖為
副平廣東遂進取廣西六月兵至梧州境元達嚕噶齊
拜珠迎降廣西行省平章林文之亦降時元吏部尚書

布延特穆爾張翔次藤州聞永忠兵至走鬱林亮祖追
之布延特穆爾戰死張翔赴水死於是潯貴等州郡以
次咸附七月兵至梧州容州同知明安布哈暨普寧縣
達嚕噶齊瑪嚕皆降師次貴州元鬱林知州張諾海同
知王楚金降永忠因遣亮祖會平章楊璟收未下州郡
八月合兵攻克靖江執元平章額爾濟訥永忠至南寧
元上浪屯田千户宋真執其守將平章約爾珠參政諾海
遣使請降永忠悉收諸司印章命真守其城送約爾珠等

赴京九月元平章阿爾斯蘭以象州降廣西悉平

　　朱亮祖六安人以參政佐永忠平廣東師次梧州張諾
海降至靖江與楊璟合破靖江師旋封為永嘉侯

　　楊璟合肥人洪武元年為征南將軍偕左丞周徳興參
政張彬等帥軍攻靜江克之先是張彬屯南關攻城為
守者所詬恚曰城破當屠之比克城璟下令曰殺人傷
人及剽掠者死彬乃止又遣兵下栁象南寧太平田州
土官黄英岑伯顔皆遣使齎印降廣西悉平


　　左君弼廬州人洪武元年廣西衛指揮僉事二年冬十
月左江上思州蠻賊黄英傑聚衆萬餘寇鬱林州知州
趙鑑同知王彬集民兵拒守賊攻圍半月不下廣西海
北等衛官軍來援賊夜遁追至上思州境破之賊走還
仍聚黨不解事聞上命君弼為副總兵討捕英傑與其
弟英覽逃之十萬山七洞口君弼追及之英傑陣死英
覽就俘自是兩江獞酋膽落四年春又以平溪洞蠻獠
有功賜綺帛二十疋


　　蘭以權襄陽人洪武元年官中書照磨上初平廣西遣
以權齎詔往諭兩江溪峒民至廣西衛鎮撫彭宗萬戸
劉惟善以兵䕶送將抵兩江會來賓峒人潘宗富寇掠
急督宗等擊敗之遂安輯其衆兩江由是懾服

　　嚴震直字子敏烏程人以督賦太祖聞其名洪武二十
三年擢布政司㕘議之職留中署通政司事二十八年
西龍州趙宗壽襲其叔知州任不俟朝命自雄長其地
羣臣議興師問罪龍州遣使往諭安南一觀其嚮震直

奉命撫諭國王陪臣皆俯伏聽命廣東西鹽運為官民
病上奏減其半二十九年奉命復至廣西立法接運以
通行鹽商民便之桂林興安靈渠久圯震直召縣屬審
地勢浚源疏流因其故道延袤五十餘里導南江曰灕
北江曰湘築堤岸治陡閘修石渠以便行者通石函以
利灌溉旁通靈川千秋峽鏟象鼻石峰焚鑿江灘礙舟
之石自是往來無虞桂林梧州興安諸文學掾咸備紀
述謂秦史禄漢馬援千載之後至震直當為三人云居

廣且幾年每督有司均徭賦整風俗貪婪者咸為斂迹
而録囚尤稱不濫久旱得雨人以為決獄無寃所致士
民共歌之獠民嘯聚依險阻者又草檄招撫屢年逋逃
皆趨事有司邊徼以寧

　　王祐字子啓泰和人廣西平初置官府簡御史往任憲
司以尋适為按察使祐及胡壽昌為僉事壽昌曰古亂
國用輕典祐曰蠻夷之人素昧君臣父子之分瀆倫傷
化不及此時明禮法以示勸懲後將難制适從之分按

郡縣吏民震悚适風節凝峻獄訟剖決如流民無有稱
寃者壽昌字子祺吉水人行部慮囚三四覆不厭人稱
其平融州石刻有元祐黨人碑立命碎之

　　蔡遷廣西行中書省參知政事廣右初附諸蠻間叛遣
遷㕘省兼靖江王相叛者相繼殄滅卒於官遷為將十
五年每戰輒勇奮獨出横刀突陣左右揮擊敵皆披靡
却走不敢近既還而金瘡滿體人視之不可堪而遷略
不以為意及卒詔贈資政大夫追封安逺侯諡曰武襄

代遷者為丁玉

　　丁玉洪武初任廣西行中書省參政兼都指揮使以仁
惠為政軍民悦服

　　葉砥字履道括蒼人洪武庚戌進士累陞廣西按察僉
事用法平恕獄無寃滯吏畏而民愛之嘗兼綰三道印
出按郡至遷江會洞獠數出没為寇害吏民洶洶欲遁
去且以無備諷公請少避公曰我去汝縣官必遁民何
恃以安即命料丁壯立保伍寇來併力禦之寇卒不敢

至

　　臧哲諸城人洪武間以儒士授禮部主事轉兵馬指揮
發奸摘伏不避權豪尋陞四川左參政未幾陞廣西布
政使以母喪去官上賜之米鈔云

　　張信河南人洪武二年丞平樂政務大體時當安輯之
後屬意拊循課農桑興學校後以課最擢平樂府政譽
宣平終始如一士民稱之

　　方圓金華人洪武間南寧知府盡心撫字民甚服之


　　沈忠洪武中知潯州府稟性剛毅優於政事時猺賊出
没為地方患忠率兵𠞰撫賊懼而降一方遂安

　　何源字幼澄吳江人洪武中知梧州府民饑衆議請於
上賑之源曰若請而後賑民其死且徙矣乃捐俸勸分
以拯民賴以活

　　劉燾洪武間知栁州府寛厚不苛有欲私宰耕牛者牛
悲入府悲鳴若訴召其人詰之諭以仁愛牛賴以全

　　趙天鑑洪武三年知鬱林州清介自持愛民如子擢知

太平府

　　周仕淵蘄水人由太學生洪武間任平樂府推官言論
常依名節所推按悉麗於法而以人情通之

　　陳璉字廷器東莞人洪武中桂林教授以師道自任嚴
立教條日勵諸生進學修徳人材遂盛於一時武臣子
弟習禮於學者璉隨事誨之咸知自檢都督韓觀性峻
急好嫚罵亦知禮重稱為先生相與抗禮後官至南京
禮部左侍郎致仕卒年八十五


　　王清洪武初為容州同知寇盜蔓衍民不聊生清繕城
隍立學校撫綏百姓勸課農桑民賴以蘇陞本州知州
章復鄱陽人洪武元年擢全州同知惠政甚多未㡬進
本州知州課農興學百廢咸舉暇日引諸儒飲射讀法
専以禮讓為治無不感服五年夏大旱免冠徒跣躬詣
郡西覆釜山泣請甘雨隨至七年夏又旱亦如之其為
治有古循良風引年致仕湘人誦之嘗樹松亘百餘里
修聳茂蔭今大者五十圍為州巨觀


　　趙文錢塘人洪武七年知藤州廉以自持誠以待物政
尚仁恕秩滿去民有言及者輒流涕焉

　　劉瑜洪武中横州知州政聲大著甫三年以績最陞懷
慶知府

　　吕升洪武末横州知州清謹寛厚敦行古道民甚徳之
蔡誠洪武末知鬱林州慈祥愷悌有守有為值嵗饑發
倉以賑不俟上報卒於官百姓思之如慈母

　　李習淮安人洪武元年僉判全州尋陞同知與守章復

協恭治郡興利補弊始建驛舖以均力征同守所植松
今皆㕘天人謂引路松比之甘棠云

　　韓政甫陜西人洪武元年任陽朔知縣開設衙署處官
事如家事愛百姓如己子妖人謝保珠等謀不軌政甫
即上變遣官兵捕之邑賴以康

　　馬宥山東人洪武元年知茘浦縣始立十七里定田賦
建縣治於茘江之上創治儒學文廟邑人久而思之

　　白素大名人洪武初任興安知縣時高皇帝改元廣右

初平人心未帖素至多方撫字民藉以安

　　康孝良洪武二年任永福知縣修舉廢墜諸制作皆所
創建今壇壝署宇手澤猶存

　　趙惟清洪武七年知博白縣以禮為教士知向學民樂
其生習俗丕變有中土風

　　常仕昭洪武中知北流縣以廉幹見稱老稚被服其惠
卒之日惟餘一氊聞者嗟歎

　　周吉成河南人洪武中任陽朔令勸農桑興學校有古

循良風

　　齊遜洪武中知平南縣尚廉節去浮靡為政嚴宻吏胥
不敢肆奸人愛敬之

　　李健洪武中知貴縣政尚清簡不事刑罰民知廉恥息
訟至於學校農桑莫不奬勸興舉

　　王仕忠武昌人洪武中知宜山縣慈祥豈弟深得民心
田里之間安靜無擾三載擢知夀州民不忍其去

　　張霖洪武中知馬平縣愛民如子有虎噬人告於城隍

設檻捕之明日即獲二虎峒賊為患都督韓觀統兵撫
捕賊據險不服曰若張知縣來即投順霖乃衣冠入峒
賊皆感隨霖出降

　　伍繪四㑹人洪武間知茘浦縣時縣治創茘江詘於財
力土垣為藩繪乃遷今治砌以石建官署繕壇廟興學
校

　　張純曲江人洪武間知富川縣治邑以平恕而卓有幹
才邑治舊在鍾山下初徙今地學宫未建建自純


　　余顯宗辰溪人洪武二十二年以太學生知興業縣值
旱蝗與民同疾苦發倉賑貸多所存活永樂間知陸川
縣流移悉招復業邑人感化徵為戸部主政

　　李諒洪武初思恩縣丞建縣治於清潭政尚寛簡善於
撫綏

　　王麟洪武初任陸川縣丞興創之始能興民利秩滿士
民赴京保陞本縣知縣

　　丁勝洪武二年任義寧縣丞以幹辦稱時天下初定法

紀陵夷勝重修文廟改山川壇創急遞舖邑中庶務煥
然改觀

　　李原受洪武中為灌陽縣丞二十六年蠻獠寇縣原受
奏調官軍𠞰平之二十八年始築城後雖增修然皆因
其舊云

　　傅仕琦新喻人洪武甲戌由人材任賀縣丞勤政愛民
九載考績陞茘浦知縣

　　彭克韶洪武間以人材舉任博白主簿政寛無瑣民䝉

其惠

　　顔真洪武間興業主簿課民耕稼不辭其勞

　　李復原雩都人洪武中平南主簿時兵荒之後民多流
亡復原勞來還集數百戸度荒田教之墾遷縣丞寇至
率民兵禦之於大境塘躍馬直前斬首數十級而還明
日復戰中毒矢以死邑人哀之立祠祀焉景泰初入祀
典扁其祠曰李廸功忠義祠

　　孔性善洪武間馬平主簿上言溪峒蠻雖常亂擾亦有

良心昔陳景文為令猺獞皆應差役厥後撫字乖方始
仍反側誠使守令得人示以恩信諭以禍福亦當革心
向化上嘉納其言命吏部凡臨溪峒郡縣擇賢守令以
撫輯之

　　劉延儀平南典史自李廸功𠞰賊之後地方雖云小康
山谷猶未靖也廷儀復𠞰平朋化猺寇同祀名宦

　　徐魯華亭人洪武末富川尉時峒猺出入為患魯奏請
遷縣治於千户所從之有保障功


　　偶桓字孟武崑山人洪武中以薦授桂林河泊所大使
工吟咏家臨婁江因以江雨軒名其集及至桂喜所居
官舍近灕水聞江流聲謂從者曰此亦吾家江雨軒也
比見所轄漁户簡甚嵗課如期不煩勾校益自喜以為
不妨已誦覽遇風日爽朗之江臯四顧諸山意有所屬
即召漁舟載之往近則薄暮逺則經宿乃歸以滿去官
李徳字仲修番禺人洪武中以薦累官改義寧縣學俗
甚陋生徒有吉凶事當告假者察其貧以楮幣賙之孜

孜勸諭使約束鄉黨不得為惡習俗日美科貢漸盛以
倦遊歸卒

　　周三傑潯州衛指揮使鎮守平南猺賊出掠奮不顧身
𠞰禦有方後中藥矢而亡因與李廸功郎同祀

　　張禮興化人洪武時任桂林右衛鎮撫素性忠勇值安
南亂奉令提師征𠞰禮英鋭為士卒先竟入重圍力竭
帶傷囘陣而卒裹屍歸塟恤録贈武徳將軍

　　何輔宜春人監生建文三年永淳知縣公勤撫字興學

育才民甚徳之陞應天府推官

　　蕭遵字用道别字坦行建文初以懷才抱徳薦擢靖江
府直史授承直郎時靖江悼僖王好學雅敬重之召入
翰林修類要太宗嗣位陞右長史授奉議大夫永樂元
年從王之國桂林初至凡國中祭祀所需下有司備其
後凡祭祀之需府寮屬皆勸王下有司備坦行曰初至
倉猝不能自備可一行之不可以再且祀神在致吾誠
使人代備物非誠況未請於朝而擅使民非制乃止後

坦行進表詣京師王府竟下有司備祭物事聞長史以
下皆得罪王始悔不用坦行言坦行數言於王宜務善
納言以厚徳奉法愛人以保福又啓陳八事曰慎起居
寡嗜慾勤學問養徳性簡鞭朴之刑無侵下人之利常
接府僚以通羣情簡擇謹厚之人以備差遣又作端禮
體仁遵義廣智四門箴以進王問四門之名遺信何也
對曰五常之信猶五行之土實有仁義禮智之徳即信
在其中王又問古今人多好名何也其意以譏坦行之

屢有言對曰君子必不好名名與實譬諸影與形有形
斯有影有實斯名隨之矣河間東平皆有實徳故其令
名在世與日月同一悠久惟殿下勉夫在己之實耳凡
於進講之際必反覆敷暢其㫖

　　韓觀字彦賓鳯陽虹縣人父成事高皇帝追封高陽侯
觀襲為廣西衛指揮僉事陞廣西都指揮使在鎮申嚴
紀律軍中無敢違令者初蠻寇不靖數出焚刧郡縣殺
守吏邊民苦之命觀𠞰捕觀出人人用命獲寇必治以

峻刑間宥一二遣歸諸蠻聞觀用刑皆膽落不敢復出
為害由是境内得安後召還京永樂改元拜征南將軍
鎮江西數月復鎮廣西四年從征交阯與効勞績九年
復命鎮交阯至十二年卒

　　歐陽和字允和泰和人永樂間出按廣西桂林有悍卒
七八人專以興滅獄訟為事持官府短長恐喝以濟其
欲雖帥閫亦畏之莫敢誰何君至衆稍戢比復大肆捕
告者毆擊幾死君陰戒吏盡獲之詰其前後所為不法

事多應死衆皆服一夕俱自盡獄中闔境稱快

　　熊概字元節豐城人永樂辛卯進士十六年按察廣西
戢吏姦恤民隠屬谿峒蠻獠大出殺掠布政使議欲請
於藩王出兵以遏之概曰吾等受方面之寄寇至無計
捍禦乃以煩藩王事聞誰任其咎寇必不至戒嚴而己
既而果然有居官而没於其土者家以道逺弗能還朝
廷詔所在給舟車歸之有司迫促甚至概念男女生聚
有年一旦遣行貲用凋落奏乞聽其便從之


　　蘇恭則樂昌人洪武丁卯舉人授刑曹陞廣西右㕘政
廣西猺蠻多反側寛恤柔服率從要束永樂四年㑹師
征交阯儹運給軍糧餉不乏又㑹征南將軍韓觀𠞰柳
慶猺賊所至有功觀性躁好殺恭則數諫止之全活甚
衆人號為蘇佛子

　　林興祖字伯禎福清人舉孝廉永樂間廣西右㕘議時
安南逆命朝廷方出師討叛命馳驛之任既至即躬詣
邊境周視嶮易繪圖以進且獻所規畫踰年安南平郡

縣其地調交阯綏輯降附振起凋殘夙夜盡心焉公在
交阯再嵗朝京師至藤縣卒

　　羅觀永樂二年知梧州府恤民瘼課農桑政尚平易有
古循吏風

　　翟廸淄川人永樂間知慶逺府政尚寛簡人心信服九
載考績三州六邑之民請留得再至民愈便之

　　陳友常丹徒人永樂間以廣東憲副改知平樂府剛果
敢決獨持三尺而中實平恕未嘗以毛舉鷙擊為能葺

學宫正祀典所行多實政云

　　劉銘吉安人永樂元年判梧州誠信廉明藤縣有殺繼
母者獄久不決忽有蛇蜿蜒來廷下首如有所訴劉曰
此繼母寃致邪蛇俯首去卒正其法尋以招懷瓊黎功
擢知瓊州

　　譚夀海字信潮瀧水人永樂乙未進士辭不能剸劇乃
就桂林教授清恬簡樸無求於世官滿徑歸

　　廖謹字慎初順徳人永樂中桂林訓導性樸實不能諛

上官人或以俚語笑之為古必謂泥古不通也乃作古
必解以自嘲其教人以執禮為先羣從兄弟嘗受學者
終身莫敢與鴈行立人以是高之

　　吳䝉永樂元年知博白縣寛和愛民以艱去民遮道擁
留

　　謝有立龍川人永樂元年令懷集廉慎公恕吏畏民懷
十年清節如一日秩滿邑人乞留擢本府通判

　　周永贑縣人永樂二年任興安知縣公勤廉幹愛恤黎

民雖政務繁錯而民不擾

　　余存諒高要人永樂三年知容縣綏流民撫猺獞時王
師征交阯諒率部伍運糧民無逃亡者擢衢州守

　　高謙揚州人永樂四年知陽朔縣有惠政

　　張光茂名人進士永樂八年知陽朔縣有善政民切去
思

　　鄭曦福建人永樂十年知永福縣先時獞賊陸梁燒燬
縣治公下車捐俸重建築土為城增修學校又立永福

蘭麻牛擺理定等堡建蘭麻驛擾攘之時經畫甚至

　　張昊海康人永樂中令平樂愛民如子嘗奏復軍營侵
地建剙堂宇廨舍民立祠祀之

　　蕭嘉祐新㑹人永樂間知恭城縣推誠治民民皆信之
雖山谷猺氓以片紙招之依期而至無有後者聽政之
暇與諸生講學士風丕振

　　孫廸太平州人監生永樂十二年知陽朔縣克振紀綱
人民畏服


　　彭清錢塘人舉進士永樂十六年知容縣先縣無城永
樂六年知縣黄昇始城之建立學校清繼至草昧經營
席不暇煖修撰邑志神思淵畜著八景詩歌風流標致
擬之蘇長公寓惠志云

　　莫若善南海人監生永樂二十二年知陽朔縣視民如
子思之不已

　　朱攀麒字賢瑞桂陽人以人才薦永樂初任陽朔主簿
衣粗飯糲廉介自持凡令長一政之善贊助奬勸惟恐

後脱有不便於民者亦必宛轉諷諭務寢其事乃已詢
民隱薄徭賦民稱之

　　何旭恭新淦人永樂六年宜山縣尉施政有方甚得民
心十年以薦赴京父老張子貴等五十餘人保留十一
年以事逮去父老八十餘人復往告保十四年復職

　　陳英弼東莞人永樂間興業教諭修學校立條約克敦
師道訓廸惟勤士類獲成就者甚多

　　湯有容字載行新㑹人歴任恭城興安教諭永樂間復

任容縣諭值縣大疫皆謂疫能染人人莫敢出雖縣門
無行者知縣彭清中其病㷀然一身自分必死有容日
令家人具湯粥而自節宣之晝夜不離其側清得不死
時人以為難

　　胡綱望江人洪熙間知興業縣剛介有方體恤民情敦
崇禮教革弊除奸士民悦服奉委轉運潯梧二州糧往
來交趾民不擾而事奏績歴任九年終如其始

　　山雲徐州人宣徳初以都督僉事充總兵官挂征蠻將

軍印出鎮廣西先是廣西谿峒猺獞叛服不常雲至鎮
之以靜煦之以仁嚴號令公賞罰平栁州慶逺蠻寇前
後十餘戰皆身先士卒無不感奮至臨機應變人莫能
測故所向無前咸以為神其馭土官一以威信且廉介
自持一毫非義弗取由是蠻夷懾服居民安堵進都督
同知及卒廣西之人立祠祭之贈懷逺伯諡襄毅

　　胡智字宗愚會稽人永樂進士宣徳間廣西副使龍州
與交趾思郎州連嵗交兵爭地智定以公議交人不敢

復爭景泰初陞廣西左布政使致仕

　　唐復字永亨毘陵人宣徳初知平樂府勤恤民隠剔刷
吏弊嘗葺郡治建文廟尊經閣堂廡齋舍一時並舉於
明倫堂後復建書樓繪古勤學者於四壁以風諸生

　　李本河南人宣徳七年知梧州府秉正疾邪不畏權勢
時中貴人督貢方物沿途妄索多剉辱守令本獨肩輿
詣之中使不敢肆政肅心慈父老稱之

　　夏伋樂平人舉人宣徳間任樂平府推官郡鮮訟牘即

一二關切夷情者以數言決之多慰遣去絶苞苴杜請
託物論稱之

　　周健錢塘人進士初以御史言事出知交阯下洪宣徳
八年改知全州勤慎有為任滿民千餘詣闕請留乃進
奉直大夫還治少師楊東里贈詩有歸到清湘三月暮
郭南騎馬勸春耕之句君子以與栁章並稱民懷之

　　劉虬永豐人舉進士宣徳間以行人出知鬱林清慎有
為民欽仰之


　　李齡字景齡潮陽人宣徳中㑹試乙榜授賓州學正教
士子敦本尚實一言一動不茍直指使者薦其古道古
心實學實誨陞國子學正後為江西提學僉事

　　萬霽字季丙安福人宣徳庚戌進士授陽朔知縣地僻
俗陋惰於耕作霽令民墾土田春耕時具酒脯躬自勸
勞令樹藝麻粟木棉課婦女紡織由是遂為沃壤新學
校選俊秀躬為訓課嫁娶塟祭各有品節民立祠祀之
吳錡瓊山人宣徳間進士授義寧知縣重建縣治修理

公宇尤加意學校一時之士皆知向學

　　栁溥字廣達懷寧人襲安逺侯爵正統三年秋挂征蠻
將軍印充總兵官鎮守廣西是冬征大藤峽殺賊楊容
拾等五年討栁州等處六年復入大藤峽破石門等寨
十年征思恩賊獲常萬王等斬之寇遂平十四年還進
太子太師總神機營復命守廣西其初去廣西也營卒
困於剝斂違背者衆夷獠復叛及公而又帖然

　　唐慎正統間巡按廣西去淫祠民云凡著赭衣過祠門

者降災慎聞之即著緋衣往焚其像廬其廟邪慝乃息
曾翬字時升泰和人宣徳癸丑進士正統間官右㕘政
廣西租賦多逋徵督苛急民不堪戎伍逃亡而冒支糧
餉公乃稽逋租之籍諭令漸輸戎伍實數停其冒給由
是邊儲漸充都指揮黄&KR0939;殺思明土官黄&KR1215;父子詐言
為盜所殺獄久不決公奉臺檄㑹勘&KR0939;以黄金二十斤
賄公請緩其獄公拒不納具奏其罪㑹&KR0939;以陰謀得脱
且徵用之衆為公危公自若也太平府與交趾鄰永樂

中運鹽以餉征交之師及兵罷鹽留太平者嵗撥民丁
看守民苦之公曰樹已生於鹽倉消耗多矣奈何猶累
守者邪具奏以鹽折俸而罷遣守者民皆歡呼

　　劉仁宅字廣居華容人永樂庚子鄉薦正統中廣西按
察副使時嶺賊蜂起栁慶路絶公撫順誅逆羣黨乃平
景泰辛未守潯州都指揮黄&KR0939;殺其異母兄思明知府
&KR1215;及其家七百人以滅口公與㕘政曾翬往治之&KR0939;使
人持金私二公於馬平驛舍且約事定後其子當得府

政則盡輸其府藏若干而父子各擁兵數萬於外以相
挾撓聲勢甚熾公陽許之乃留曾公於潯為約而去至
南寧&KR0939;二子來迓公伏甲士縛之曾公亦誘執&KR0939;於潯
以歸論死&KR0939;陰遣人上京師造姦謀得釋罪且進位都
督既益横乃使人捃摭他事中公以報憾公亦上疏自
陳事下有司未報公遽委政去天順初&KR0939;飲藥死其子
政輩皆伏誅有勸公出者公不應

　　錢奐字文煥鄞縣人正統十四年廣西㕘政㑹遣兵討

義寧蠻所司患運道艱奐謂彼中多穀輦銀就糴於事
兩便主者用之卒得其利潯州藍寇起奐請往諭寇隨
解散後為左布政使時軍興餉急調度有法軍餉足而
人不擾云

　　陳璲字廷嘉臨海人鄉會試皆第一正統初督學廣西
日即學舍與學官弟子講論經史每月朔朢從同官一
詣察院他日邀璲往遜謝之曰詣院無可言且業已有
學舍講論期矣其守正不阿如此


　　黄閏玉字孟清鄞縣人由鄉薦為御史正統初督學廣
西自嵗試外身為講解規諸生以行誼不如約者廉得
其實小則記過大則治以法諸學行有聞者延入坐歡
論移時與子弟不殊時兵興吳都指揮妄掠子女萬餘
口閏玉為辨理而歸之部民萬口稱快以母喪去

　　蕭鑾字景和潮陽人宣徳丁未進士正統間以御史擢
廣西提學僉事躬率諸生先行後藝士風丕變景泰辛
未裁革提學累官山西副使乞歸八桂生徒有宦轍過

潮者多摳衣稟教有不合即庭責之其尊嚴如此

　　陳駿字仲良河源人永樂庚子舉人歴官屯田員外郎
遷栁州知府時馬平宜山寇起駿抵郡寇猝至圍城人
情洶洶駿從容榜投城下示以禍福許其自新寇乃狀
白其情而退駿躬歴各壘開誠諭之皆投戈去嵗饑流
移滿野駿倡屬勸分計口賑之全活甚衆城池學校靡
不修葺嘗與㕘將孫麒驗征𠞰功故事惟校首級駿必
欲俘之以訊麒不以為然既而麒遣卒張鬍者出諜逾

期不復俄獻功者至閲之得鬍首始悔服卒用駿言

　　衡岳字世瞻西平人正統四年桂林知府在任五年廉
慎愷悌終始如一殁後二十餘年河南按察使何喬新
表其墓曰廉吏桂林太守衡公人以為實録云

　　陳觀湖廣人正統六年知梧州性度寛洪崇尚文雅小
過必貸豪强奸吏深懲察之小有水旱憂形於色

　　袁衷東莞人舉進士正統間知梧州府因民俗為治務
持大體飭武備治城池為計甚悉


　　楊禧太和人正統間以監察御史擢知慶逺府廉公有
為撫字得宜及歸軍民上章請留詔陞廣西左㕘政仍
知府事民懐之

　　陳鼒字延器青田人監生正統間南寧知府興利除害
吏畏民懐

　　岑瑛思恩土知府永昌子守法勤職常率兵隨征所向
克服正統間改州為府陞瑛知府廣東黄蕭養亂總兵
董興督瑛討之俘馘功多及都御史韓雍委瑛専守栁

慶大揚威武賊遂潛迹八年忻城縣峒賊韋公㸃出寇
賔州雍調瑛畫䇿進𠞰擒斬賊級奪囘男婦甚多十二
年請以甲軍五千報效改府為軍民府瑛累立戰功擢
廣西右㕘政改武階擢都指揮同知進都指揮使卒追
進驃騎将軍在任築城池創廨宇立學校建祠廟政績
大著前後受褒嘉制敕九道附祀王公祠

　　管霖曲靖人舉人正統間平樂府通判督徵倉糧念民
貧一切餘糈及胥徒之取潤者盡罷革之民懐其惠


　　陳演茂名人舉人正統間慶逺府學訓導矩矱端嚴誨
人不倦隨其才器而造就人才一時甲於諸郡與諸生
恩義兼盡九年陞襄府審理

　　林長懋莆田人舉進士正統元年以左春坊中允出知
鬱林州清介自矢以德治民州民化之無訟

　　侯康逺弋陽人正統間横州知州歴九載有惠政持身
廉謹莅政以寛修葺學校一新陞嘉興同知民思之

　　張鐸字振文泰和人貢入太學歴仕兵部禮部正統丙

辰授鬱林同知鬱林僻陋風俗未盡淳君一以寛簡為
治興學校申教條暇則躬詣明倫堂集諸生講論豐其
供給蠲其徭役以課勵之由是諸生皆勉學民有兄弟
爭訟者君諭以大義使退而自思往往不終而罷州南
有廢地弗治君教旁近民使墾耕而食之曰吾不取汝
税也凡廢地皆墾耕郡中㡬無遺利田州人爭地相讎
殺久不決藩省委君及諸司官屬往平之宣布天子恩
德與不忍加兵之意按圖誌考故實俾各循其舊一毫

饋賂不得行於是皆悦服而罷

　　張舉番禺人舉人任全州學正教規嚴肅士知敬業
盧瑞香山人正統十四年横州學正德足以化人學足
以淑士人稱為好先生郎中樂章為之傳

　　張添錫桂陽人以儒士任全州訓導長於文辭士多所
造就

　　胡濟字孟時南海人正統初知理定縣以能治劇調平
南縣界大藤峽猺獞不時侵掠民多逃竄濟築城衞之

民始奠居總兵韓觀征大藤峽縣之大同朋化二里民
多就俘者濟為辨釋活二千餘人民懐其德卒於官

　　李璿海康人正統二年知懐集縣時經蠻寇田野荒穢
招集流亡民賴撫安尋擢御史

　　馬驥河源人正統二年知灌陽縣時尚質直驥因俗為
政恩德最著

　　包志道合浦人舉人正統四年知府朱勤以才賢薦任
靈川知縣多善政嘗修學東西齋立社學二十五所


　　段順孜廬陵人進士正統間上林知縣德政及民人懐
其惠

　　馮彛連州人監生正統間上林知縣撫字勤勞民心悦
服

　　張髙湘隂人任興安知縣廉以持己恕以待人公以處
事民思之

　　蔡榮湖廣人正統十年知永福縣為政精敏加意風教
建狀元聨桂二坊以表揚先達激勵後學修學宫鑄聖

殿兩廡香爐并明倫堂鐘

　　李棠字宗楷縉雲人宣德庚辰進士景泰初巡撫廣西
馬平韋公猛北五韋公寫與藤峽侯通等桀黠為寇各
擁數千人日鈔掠棠討平之時思明黄&KR0939;黄球謀殺知
府黄&KR1215;及其子鈞&KR1215;蒼頭福童遁去訴棠所棠密以意
授參政曾翬副使劉仁宅誘執&KR0939;球下之獄㑹&KR0939;聞中
朝有易儲議因上書以請迎主者意乃即赦&KR0939;棠以故
罷歸


　　王翔字九臯鹽山人永樂乙未進士累官左都御史景
泰三年廣西蠻寇行劫郡縣上命翺總督兩廣軍務翺
推誠撫諭引其酋長向化者犒以金帛酒食多見歸順
思恩知府岑瑛頻年領土兵有勞人疑其反側翺為居
之桂林城中禮待甚厚養其土兵如父子相視由是人
思效力田州知府岑紹死於家奴其已襲知府子鏞適
領兵赴調家奴吕趙挾其出亡庶長子鑑入據府治以
拒鏞鏞不敢歸思明知府卒同族黄震黄道爭襲道父

兄皆死於兵或以為震當襲翺曰夷俗何倫理之有調
停之可也乃奏授鑑知府管府事鏞隸桂林總戎帳下
道授知府以慰其一家被禍之慘一時感化為之帖靜
參將范信有才畧人厭其貪兵部因事革其職聽調翺
奏復其官信卒以能將名翺清風凜然民甚德之

　　吳惠字孟仁吳縣人景泰間知桂林府義寧諸蠻因武
岡新寧有叛苗僭稱廣通王者遣使結連授偽官爵誘
與俱叛尚未聽從藩憲據諜言欲先發惠執不可請自

往探其實以報是日單輿徑至義寧明日入都厫等砦
諭蠻首楊文伯使相傳諭勿得輒聽叛苗誑誘文伯叩
首謝隨喚諸蠻䕶惠還郡惠率文伯謁藩憲乃釋去不
問叛苗揚言已得義寧蠻助恐喝州縣惠不為動久之
義寧無一叛者兵部尚書于謙劾總兵武毅黜不用惠
即上言毅功過相當黜似太甚謙劾惠惠聞畧無懼色
但曰百聞不如一見司馬雖賢髙坐署中安知驅馳瘴
鄉苦哉既得報貰不治惠言陳都督旺代武恐廣無寧

日後卒如惠言在郡十年擢廣東參政

　　余用訥番禺人景泰六年知鬱林州時大水壅沙地田
沃為斥鹵民悉流徙訥疏請蠲米五千餘石民乃復業
擢知潯州府進階參政

　　李珙南安人舉人景泰間知懐集縣值寇亂盡力保障
得民心秩滿去民咸攀轅買舟送之

　　葉盛字與中崑山人正統乙丑進士累官右僉都御史
天順二年巡撫兩廣三年田州知府岑紹老傳嫡子鏞

頭目吕趙挾其庶子鑑拒紹而逐鏞於外時官府令鏞
寄住省城而令鑑襲其職趙於是縱兵攻破鎮安奉議
南丹向武等府州上隆恩城上林並受其害擅為鐵鈎
弔挂之刑興販私鹽偽稱名號私通交趾復夜殺鑑既
而鑑子玹亦故趙遂以幼孫吕嬰冒玹名私襲其職盛
㑹兵討之執趙伏誅四年藤縣民胡趙成造妖搆集大
藤峽等猺賊攻陷諸縣治掠去竇家寨巡司印信茶毒
一方盛督行廣西左㕘將范信等官兵擒斬成等奪回

印信五年大藤賊弗靖盛躬督兵分道夾攻破老䑕道
袍石門紫荆金龍白崖六廟仙女關通天嶺等巢七百
二十一處擒斬甚衆平之盛性清謹强力為政甚得人
和嘗請許鹽商計鹽多寡入米餉邊而後出境公私兩
利之

　　陳俊字時英莆田人正統戊辰進士天順間歴户部郎
中辛巳朝廷出師征兩廣叛寇命往督餽餉時郡邑殘
破公私匱乏公弛鹽商越境之禁俾隨處貿易而每引

輸粟二斗於南雄梧州用是兵不乏食而民不出賦輿
論稱之

　　袁凱字舜舉華亭人天順間以按察僉事治兵潯梧凱
善兵每督戰身輒疾馳為士卒先賊屯長洲村官兵遥
望有懼色凱麾兵前賊驚引去屬阻水還戰諸兵奮擊
無不一當百悉俘斬以歸葉盛上其功有中沮者韓雍
復以為言乃超遷按察使其在蒼梧收已故上海人周
昇所遺男長壽載之歸及長妻以甥女人皆高其行誼

雷復湖廣寧逺人正統丙辰進士天順四年以副使分
巡蒼梧道時藤縣民胡趙成搆集大藤峽猺賊攻陷縣
治荼毒一方復承巡撫葉盛檄同廣西左㕘將范信都
指揮韓瑄督指揮張錦王銘等討之擒斬成等奪囘掠
去印信五年陞山東左布政使

　　周一清浙江臨海人進士天順成化間任慶逺知府政
尚嚴明人莫敢欺時賊甚熾乃募壯士立款民協官軍
撫捕之賊漸却當道聞其才檄兼管慶逺衞事威振盜

息乃修建關堡串樓建三元祠預備倉以征峽功陞正
三品仍兼慶逺軍事後以憂去民甚思之

　　龔璲字文昌番禺人永樂癸丑進士天順間以御史歴
栁州知府悉心整理九載奏績巡撫葉盛薦其熟知民
情持身端諒陞授職俸仍管府事初田州土官岑鏞曾
請璲作祠堂記操筆立成牖其天性之孝却其䞇金鏞
大畏服後致仕歸道賊境攜數十簏以行賊追劫之啓
鑰則皆書籍也


　　黄嵩龍溪人舉人天順間平樂知府政尚平易勤拊循
猺夷語言不能自通俾譯者傳諭必達其情乃已夷獠
感服九年秩滿當道保留復任三年年七十致仕

　　呉讓字克讓南海人景泰中進士授廣西臨桂知縣以
清慎名天順己夘陞慶逺府知府慶逺在極邊所轄三
州皆土官各餽白金三百兩為䞇悉却不受南丹知州
莫必善倍前數以懇之讓口占四句遺之曰貪泉酌爽
吾何敢暮夜懷金豈不知寄語南丹賢太守原封囘贈

莫相疑居一年卒民泣慕之

　　葉禎高要人以鄉舉天順初同知慶逺府事忠勇廉幹
為民捍賊父子皆死於難贈廣西㕘議立祠祀之

　　羅漢豐城人舉人天順間平樂府通判以簠簋自飭齋
舍蕭然四壁圖書衣被自隨以廉介稱

　　尹浦字文淵山陰人天順間貢入太學成化間授南寧
通判時郡中久苦猺患方議發兵人情洶洶公至單騎
入猺峒呼酋長與語諸酋相與就公問所由來公曰斯

行為爾曹乞生無他疑也因為具陳禍福諸酋感動顧
謂其黨曰何如皆曰願從使君言遂相率羅拜定約而
出尋督諸軍討水頭等峒皆捷大臣交章薦公庚子擢
同知平樂平樂地皆嶃山互壑猺憑險出沒非時剽掠
居民如處穽中動慮機觸不敢輕往來農末俱廢公至
居月餘間行巖谷盡得其形勢縱火悉焚林薄徭失藉
潰散公因盡築城堡要害據守猺來無所匿從高巔逺
覘歎息踟蹰而去自是平樂遂為安土


　　莊瑜蘇州人天順間慶逺府學教授廉介自持嚴於立
教凡節儀束修皆峻却之諸生雖燕見不衣冠不見也
當道推重後以憂去士子仰其教澤久而不忘

　　鄭勝南城人監生天順元年任義寧知縣正值蠻賊燒
毁縣治之後百廢叢集勝至創城郭新學宫次及橋梁
道路壇場靡不修葺用夏變夷始有衣冠文物之盛

　　向珍大冶人天順間知興業縣賦性剛毅才識優長勸
善懲惡百廢具舉時南征大軍連月經過處應得宜民

不受擾成化二年陞本州知州興學校勸農桑浚濠塹
築欄馬垣禁貪暴民賴以安

　　周綱字文敘呉人天順間以經明行修薦授融縣丞有
棄舟者十八人被誣以盜歴嵗不能辯栁守檄君一訊
而白後其人合錢五十萬來謝却之而去九載民挽留
之時河間王忠肅公鎮兩廣疏其政蹟於朝即擢融縣
知縣屬嵗屢歉苗寇作民流亡者不可勝數君保障有
法境内獨無事民始不知陸耕作詩諭之每春夏間躬

行阡陌勸課勞來不倦於是食足寇至可守縣學初在
城外倡謀遷之以避宼難更立條約以教諸生遂變士
習後多舉於鄉者俗好淫祀溺邪説力禁之

　　薛逺字維逺無為州人宣徳壬戌進士累官户部侍郎
成化元年兵討兩廣蠻獠命督餉星馳調兵食師至如
歸仍諭其衆能破賊者即有輜貨人人奮勇師至大藤
峽躬冒矢石腹背夾攻賊平陞左侍郎

　　韓雍字永熙呉縣人成化改元廣西西延六峒大藤峽

茘浦修仁陽朔立山諸蠻蜂起為寇久未能下雍由浙
江㕘政擢僉都御史統京營漢達官軍及江南諸省兵
往征之以陽峒大藤峽為賊巢穴乃集重兵長驅直擣
其腹心又分兵於桂林平樂南寧沿江截殺以翦其羽
翼明年賊平遂易峽名斷藤云雍上言善後事宜廷議
皆從之五年以憂去六年起為左都御史提督兩廣兼
理巡撫既至謂梧為廣東西要㑹道里適均始開府節
鎮致仕卒於家巡按御史邱天祐請命立祠祀之諡襄

毅

　　張鵬字騰霄保定淶水人景泰辛未進士擢監察御史
天順丁丑率同列劾武臣石亨亨憾之搆陷戍廣西南
丹衛成化四年韓雍平廣宼奏兩廣各設撫臣分理命
鵬巡撫廣西鵬嘗謫居其地備諳民情土俗凡政令之
出甚合時宜邊境用寧

　　朱英字時傑桂陽人正統乙丑進士成化十二年總督
兩廣撫輯猺獠各安生業諸峒氓有倡亂者購首惡誅

之田州知府岑溥興其叔恩平知州欽内屬久有頭目
黄明者烝溥祖母而離間其叔姪劫衆以叛乃遣間使
宻諭欽誅明以雪家門之恥欽感泣遂斬明父子傳首
軍門十六年平鬱林州木頭等峒蠻賊他如天河茘浦
潯融間皆巨盜巢穴莫不畏服乞供職貢事聞上賜勅
褒諭

　　周源字本清武昌人成化間廣西左參政分守栁州栁
之都指揮王英貪暴士卒不勝擾譁而出城幾欲為變

公聞之急馳至諭以禍福遣歸營且劾英罪卒乃聽命
章律字鳴鳯常熟人景泰甲戌進士成化間廣西左參
政適嵗秋旱齋沐率官屬露禱甘雨隨澍嵗以大熟茘
浦獞賊竊發遣將徂征公受命監督率泗城兵由象武
路扼陳村口當賊要衝號令明肅且戰且徠遂擒渠魁
而悉散其脅從者營中屏竹槁而復生衆咸以為不殺
之兆捷音上聞特賜勅奬勵進秩正二品

　　朱鏞字廷用臨安人景泰丁丑進士累官廣西布政司

右參政甫至以軍務行邊紀功蒼梧督平鬱林賊還師
桂林有疾致仕歸

　　熊景字開甫江西人成化己丑進士己亥廣西按察司
僉事都臺朱公檄君勾當潯桂諸猺君陰遣間衣商人
服負鹽抵猺所若為潛竄貿易者猺不疑也來詗虚實
間曰吾商人不知新按察官何人然見其方具器若古
壺狀者十數實石其中窒以巨木計曰猺出降無庸發
此不然此嘗破大藤峽者也猺懼白酋酋即日降不旬

日降猺及獞獠數十姓蓋君以謀勝也朱公大喜鐫銀
牌曰奬勞功勤以付君及請歸父老泣留不得

　　孔鏞字昭文長洲人天順庚戌進士成化間知田州府
峒獠倉猝犯城公莅任纔三日身入峒寨諭之寢處飲
食其中二日而出賊送至城賞以粟帛賊遂終公任不
復出後為廣西副使與桂林知府羅珦編纂郡志後復
為廣西布政使

　　林琦南海人舉進士成化七年知梧州府興學校尚教

化施政先後有條民便愛之

　　呉中樂平人舉進士成化十年知梧州府時韓襄毅初
開府軍需旁午處之裕如百廢俱興民不見擾

　　陳嘉言東莞人成化間知平樂府有治辦才郡當孔道
地雜猺夷擘畫撫安悉中肯綮治行籍有聲稱

　　蔡䝉字時中呉人成化中累官南寧知府下車即察問
民間利弊民甚安之宣化縣民競渡誤死被誣入故殺
律連七人訟繫淹久不決䝉得其情釋之已而大雨彌

月居舍蕩沒民漂死以千數君齋戒帥僚屬禱於山川
等祠為文引罪以祝是日水即退視被災者悉賑卹之
田州守岑浦自恃土官驕悖不法與其族弄兵相攻殺
君以直詞曉諭皆感服釋仇不復敢爭至於興文舉義
明獄足食諸事盡瘁不懈以勞致疾乞歸

　　楊冠字尚文欽州人舉人成化間平樂知府輕猺薄賦
勤恤民隱尤加意學校建明賢書院以資麗澤創東西
社學以給䝉養捐俸金造祭器以秩祀事既去士民立

祠祀之

　　方祐桐城人成化初進士任御史以剛直忤中貴出守
桂林是時各省㑹設中官鎮守祐剛直如故莅任甫一
年挂冠歸

　　羅珦字用誠滇南人成化丙戌進士甲辰擢桂林知府
丁未湖廣楊峒蠻肆行全永間藩憲諸司委珦督兵莅
全防禦五月賊五百餘人由全之兼塘過湘江徑趨永
之嶺背經黄沙渡㑹珦遣靈川沈知縣者統六峒獞丁

適至猝與賊遇敗走之賊遂退屯張家浦珦先遣諜者
唐全嘗為賊所擄數年始得脱身歸賊素識其人欲與
之相見全因攜酒饌飲食之誘賊由山路奔歸故巢賊
信之不疑全即馳往報珦珦分布諸軍據其要害而身
先士卒邀之迎戰於空王寺繼而戰於巖前又戰於角
山舖運大敗之斬首二百餘級餘衆竄匿巖谷數日不
得食死者不可勝計獲歸故巢者僅十數人自是嵗至
𢎞治末十六七年間峒蠻不敢復出劫掠者皆珦之力

也

　　孫暲成化中由博白令屢薦擢知潯州府文武才行重
於當時政尚寛簡不事鞭扑遷學宫修城堞興士庇民
百務振舉遺愛最多

　　周尚文瓊山人舉人成化間平樂府同知籍有時譽六
年以憂歸復除平樂吏民舉手相慶九年致仕去闔郡
詣當道乞留不可得

　　劉昇江西人成化七年丞梧州識度超絶擘畫中理為

當路所咨

　　曾𢎞初太和人成化間慶逺府學教授剛直不阿善於
施教凡課諸生必手自校讎以恩結士心以禮變士習
後罹疾告歸

　　汪鏞字廷振祁門人舉人成化七年知全州政修民和
振作士類稱賢守

　　歐陽寅成化間知鬱林州首重學校繼寛徭役甚得民
心督兵征撫康鄉及陸川縣俱奏績陞南寧知府


　　呉孟俅廣東定安人成化中以舉人選知賓州州有八
寨蠻屢為寇亂孟俅單騎入寨撫諭皆羅拜願受約束
許入城貿易禁帶刀劍弓箭由是蠻人信服州以無事
薦陞從四品散官仍治州事後以憂去任八寨峒蠻及
南丹賓州二衞所旗軍相率陳狀乞留孟俅復知本州
胡高安福人由鄉薦成化間知象州單騎諭賊以禍福
賊渠法慶慴服就撫州境賴安且恤民愛士建州治修
學校士民懷之


　　胡琛鎮江人進士成化間以御史謫起鬱林知州才猷
敏達心術光明凡所興革裁處合乎時宜逺近便之

　　何堯中銅梁人舉人成化八年横州知州廉平簡易新
學校修壇壝賑荒恤孤抑强扶善奏革運表巡司任七
載陞桂林府同知

　　黄蘭成化間永安知州廉静有才略民猺相安在任七
年擢平樂同知仍管州事又六年其惠澤沾漑最久

　　劉規進士成化間以御史左遷鬱林判官在任親賢去

奸甚得民心

　　劉琯海陽人舉人成化八年任横州學正持身端謹訓
誨有方士皆督入號舍每日授書講解不怠率五鼓升
堂背書至夜鎖舍暗察其惰者而朴之二鼔盡乃就寢
諸生有梗教者繫之明倫堂以示懲時州守何堯中修
學日親至視工諸生曰盍出迎之琯曰修學有司職也
講學吾職也各盡其職而已何迎焉坐講不輟一時文
教大興諸生贄禮不茍受亦不茍辭積頗贏則遣人至

廣州市銅錫祭器歸於學在任八年歸學者咸稱之

　　葉暢舉人成化間任鬱林學正操履端方規度整肅為
一時師範之良陞國子監學錄

　　呉伯璋閩縣人成化庚寅任全州儒學訓導勤於教人
惟恐其不能成尚書蔣昪及其弟大學士冕皆出其門
性澹泊非分不以干人一時藩憲諸君子皆愛重之修
桂林府志又修全州志筆削謹嚴是是非非無所茍

　　劉勝江西人成化間知博白縣當軍興之後流離始復

緩役蠲租民以安業

　　莊概成化間知陸川縣簡易近民庶事畢舉塞陂漑田
九年榮滿民思之

　　劉滄巴陵人成化間知蒼梧縣時兵荒流徙撫循安集
俾得其所民今頌之

　　龍韜曲江人領鄉薦成化間知容縣值宼劇民多流徙
韜閲險設畧嚴督捕禦民賴稍蘇邑自洪永來屢經兵
燹田賦縮額强半民鬻妻孥填溝壑韜率里老疏請憲

廟下鎮臣韓襄毅勘議檄同知金廷璽推官鄭義履畝
覈實以聞蠲米五千六百七十餘石蓋蠲五之三焉自
是民始復業

　　楊綱字秉衷岳陽人由舉人成化癸巳知陽朔縣學前
居民俱結茅栖止常被火災為學宫患徙之則拂其性
責以覆瓦則力有不堪乃以已俸資借之各有寧宇

　　許潛詔安人成化中令平樂時峒猺出沒徴調煩苦潛
躬詣諸峒諭以恩信稍稍斂戢民有訟田數年不決餽

金求直者潛憮然曰以某之門而猶有賄是行不信於
民也閉閣累日其人惶懼伏罪在事三年無餘貲卒於
邸太守捐俸治喪民為罷市

　　閉魯任桂林推官成化間巡撫朱英奏復立山縣推擇
魯守之在任八年學校戸賦兵防水利率其開創至今
猶循故畫焉祀名宦祠

　　夏瑋湖廣人成化中知恭城縣城舊在鳯凰山下土陿
地卑民多疾疫瑋改卜黄牛岡之原為政寛厚不苛民

懷其惠

　　劉時雍廬陵人成化𢎞治間知富川縣以科第寥落躬
督士子為文㑹政務節愛善拊循猺夷有詣縣者善諭
遣之邑稱大治卒於官

　　夏忠字尚忠貴溪人由監生任永福知縣勵精政務百
廢具興奬拔才賢精潔祭祀其詩文尤有聲譽

　　馮渶字朝宗瓊山人由監生成化十八年知義寧縣軫
念殘民剙修縣志九年任滿致仕


　　謝宇化州人成化間知陸川縣招集流移復興縣治

　　陳明臨江人成化間知陸川縣為政寛簡大得民心

　　王坦成化間任北流主簿黜豪強惠孤獨民頌其徳

　　紀通成化間陸川訓導署縣事兵亂民散治教得宜都
御史韓雍具奏保陞本縣署主簿

　　璩綸宜山人由舉人成化間典陽朔教事以師道自重
嘗秉燭明倫堂督諸生夜宿講通經史多至三鼓後累
嵗科名不乏皆其作養之功云


　　譚洪番禺人成化十三年任興安教諭教誨不倦士類
興起

　　屠滽字朝宗鄞縣人成化丙戌進士累官都察院右都
御史𢎞治改元總督兩廣軍務兼理巡撫未一年斬獲
猺獞數多栁州諸處戍軍舊皆番調風土殊習比代死
亡過半乃為區處分守多所全活

　　秦紘字世纓單縣人𢎞治三年以右都總制兩廣破岑
欽鷓鴣嶺走匿泗城遂克田州時總兵安逺侯栁景貪

不法紘劾之逮景下獄追贓鉅萬褫其爵景於内降減
贓且摭他事誣公亦被逮吏部尚書王恕救公内批改
南戸部尚書

　　閔珪字朝瑛烏程人天順甲申進士𢎞治五年以右都
御史總督兩廣番陽瀧水栁慶平樂猺獞相繼為亂討
平之其討古田也都督馬俊及參政馬鉉敗死時以致
敗自俊乃引咎自劾時議又欲濟師珪謂罪止首惡乃
設重購緝之已而賊果自縛以歸安南使臣奏入貢道

憑祥龍州輒為所梗詔下處分珪曰是亦各有罪焉乃
行安南毋得挾私貨行憑祥無得阻貢物爭遂息八年
進南京刑部尚書

　　鄧廷瓚字宗器巴陵人景泰甲戌進士𢎞治九年總督
兩廣於羣蠻結以恩信兵不輕出出則成功若鬱林州
雲壚大桂諸種作亂以次平之

　　劉大夏字時雍華容人天順甲申進士𢎞治十三年總
督兩廣勅使臨門即攜二僮以行旌賢才斥貪穢裁冗

費更役法上下不便者一切正之先是上思黄智永生
三子長英次敬又次銶英先智永故英子鈞當襲敬之
子&KR2252;欲立其子理乃賂思明府申以理當襲藩司駁其
妄將罪之理遂糾遷隆峒王愷兵攻州奪印官司擒理
下太平府獄暮夜越出仍授愷兵破執鈞子濬渼支解
之大夏以兵擒理伏誅又左州土官絶改流官治之土
人黄金挈家僑居上思州後歸賂吏目趙綸疏金係官
族當復土職又賄吏目汪文疏之俱不報㑹督府徵兵

於州金願充頭目率兵以從既而違期府遣州吏目黄
文通促之不發乃火其營金忿遂與其黨率所領兵還
攻州治焚文通家殺其子武盡掠州民貲畜屯聚自保
大夏遣兵捕金下獄誅之戢兵息民十三村藪盜為之
衰止鎮帥閫臣私役戍卒悉取還伍時有請添設兵備
諸官者大夏言官無定制上有十羊九牧之擾民無定
役下有皁𨽻馬夫之費況司府官員名重於利猶知自
檢州縣之佐利重於名徒增民害因奏革撫徭㕘政捕

盜通判等官數十員民多稱便官至兵部尚書卒諡忠
宣

　　蕭翀字凌漢内江人成化辛丑進士𢎞治十四年以右
都御史總督兩廣先是古田賊韋朝威伏殺副總兵馬
俊㕘議馬鉉其後益熾古田及永福邊山靈川七都百
餘里皆其巢穴久為民患至是調兵大征悉從招撫又
左州土人黄金謀復土官不克而死有韋廣明者復冒
黄族求復知府鄧炳訊其詐繫廣明於獄杖殺之至十

五年炳往征古田以知州李欽承攝府事訓導游漢攝
州事廣明弟廣隆乘虚聚兵縛漢而脅取州印奔下雷
峒翀檄柄遣土官趙元瑶許世忠往征之元瑶購得印
世忠購得廣隆下府獄杖殺之盡索其黨寘諸法

　　潘蕃字廷秀崇徳人成化丙戌進士𢎞治十五年以右
都御史總督兩廣平思恩土官岑濬之亂又平思明黄
紹及黄文昌之亂召為南京刑部尚書

　　舒清字本直徳興人成化進士𢎞治八年為廣西布政

使廉平仁恕事有不可必極力拯護憲宗遣中使取古
琴玩物清抗疏止之民得不擾凡一切饋遺斥出備軍
供致政歸惟圗書數卷時羣盜剽掠村落過清家揺手
相戒曰此清官家不可犯蒼梧呉廷舉自負氣節於人
少所推遜㑹災異疏陳時政獨薦舒清謂其遺愛在民
近子産外和内剛近胡宿清不求人知近胡質急流勇
退近錢若水其為名流所推重如此

　　龎泮字元化天台人成化甲辰進士𢎞治中累官廣西

左布政使以思恩土官有叛謀公檄降之近省蠻獠有
乘虚竊發者軍民日虞其偪莫知所為公拔民丁資以
倉粟躬督迫之賊皆遁去

　　馬鉉字孔任永新人成化八年進士累官工部郎中擢
廣西右參議𢎞治五年邕容間羣蠻跳梁朝廷命守臣
分道出兵𠞰之副帥馬俊當自古田入俊負勇自雄衆
推君偕行行且百里初與宼遇殺獲頗利俊易之明日
入益深數阻塹君慮寇有備戒勿進俊謂前軍度者殆

盡此何足慮復行路屈曲而隘僅容一騎士卒隔絶不
相顧俄伏發叢薄間君遂併遇害報至贈右參政

　　林泮字用養閩縣人成化壬辰進士𢎞治戊午廣西參
政奉勅總督糧儲兼理屯田時逋欠三十三萬泮知湖
米方賤下令減直收銀差官往糴湖米民甚便之輸不
後時既半年逋欠畢集全州千户謝表剝下奉上軍民
切齒泮白上司窮治之一方稱快

　　張吉字克修餘干人成化辛丑進士𢎞治間副使兵備

府江申教令嚴武備察奸吏擇將領次第兼舉推誠御
下其教士以射則懸金為的中者與之又以意創鴛鴦
銃偏架弩倣种世衡教射青澗及韓世忠製克敵弓之
為者公以所轄沿江山川盤結林木䝉翳或扼要害或
縱斧斤以奪其藏伏之所又以賊恃藥弩中者必死厚
募解藥多置挨牌重賞間諜邀截出入又以府江東西
二賊相為犄角而東賊慓悍尤甚遂併力於東數月之
間斬獲甚衆由是西賊聞之亦皆自戢府江以寧癸亥

考績入京有更張公法者賊復乘時而起鎮巡以聞詔
促還任㑹與地方用事大臣不合引疾求去時吏部尚
書王恕素知公癸丑轉梧州知府梧州乃兩廣鎮巡開
府建節之地輪蹄交錯殆無虚日供帳館穀不勝其繁
民多四徙不樂土著公至凡百節損先是榷鹽之利盡
歸於守至是出之悉以佐費復推其餘修壇壝廣學舍
凡不均之徭皆釐正之於是民之徙者舉相率而歸暇
日躬課諸生為講説聖賢修已治人之道使人知所嗜

嚮尤嚴於丁祭廟樂崩壞延樂師吕應禎聚諸生習之
至於將事之際卜牲之外微而菹韭皆一一徧視觀者
竦然生敬

　　周孟中字時可廬陵人𢎞治元年廣西副使董學政寛
嚴得體善著述廣西舊志孟中所裁定官至左副都御
史

　　彭甫字原嶽莆田人𢎞治八年廣西提學僉事學有本
原尚志節抗直自遂以論篤君子為時所稱


　　陳陽字健夫新塗人𢎞治癸丑進士累官廣西按察司
僉事風裁猷慮卓越一時㑹右江缺兵備巡撫林公廷
選上疏極言公學識節介忠鯁練達右江夷寇跳梁民
瘁兵疲非公無可為者乃陞右江兵備副使蠻獠號稱
八寨者獷悍為一道梗自國初來莫或柔之公御以誠
信諭以威徳即感悦請立堡為右江氓


　　粤西文載卷六十四

