







　　欽定四庫全書

　　粤西叢載卷十九

　　桂林府通判汪森編

　　金

　　生金岀西南州峒生山谷田野沙土中不由礦出也峒
民以淘沙為生坏土岀之自然融結成顆大者如麥粒
小者如麩片便可鍜作服用但色差淡耳欲令精好則
重錬取足色耗去什二三既錬則是熟金丹竈所須生

金故録其所出(虞衡志)

　　生金諸蠻峒皆有之金出沙土中淘而取之如麩煉之
即成(百粤風土記)

　　五嶺内富州賓州澄州涪縣江溪河皆產金居人多養
鵝鴨取屎以淘金片日得一兩或半兩有終日不獲一
星者其金夜明(嶺表録)

　　珊瑚

　　劉勔為鬱林太守獻珊瑚(宋書)


　　大明六年鬰林郡獻珊瑚連理樹(宋記)

　　鬱林郡有珊瑚市海客市珊瑚處也珊瑚碧色生海底
一樹數十枝枝間無葉大者髙五六尺尤小者尺餘鮫
人云海上有珊瑚宫漢元封二年鬱林郡獻珊瑚婦人
帝命植于殿前謂之女珊瑚忽一旦柯葉甚茂至靈帝
時樹死咸以為漢室將衰之徴(述異記)

　　丹砂

　　丹砂本草以辰砂為上宜砂次之今宜山人云出砂處

與湖北犬牙山相連北為辰砂南為宜砂地脈不殊無
甚分别宜砂老者白色有牆壁如鏡生白石牀上可入
煉勢敵辰砂本草圖經乃云宜砂出土石間非白石牀
所生即是未識宜砂也别有一種色紅質嫰者名土坑
砂乃是出土石間者不甚耐火邕州亦有砂大者數十
百兩作塊黒砂少牆壁嚼之紫黛不堪入藥彼人惟以
燒取水銀圖經又云融州亦有砂今融州元無砂邕融
聲相近葢誤云(虞衡志)


　　水銀

　　水銀以邕州溪洞朱砂末之入罏燒取極易成以百兩
為一銚銚之制以猪胞為骨外糊厚紙數重貯之不漏
(同上)

　　洞城州出水銀取之之法以人其用人從外境市之或
逃走僮僕或奸啇縛雇役人往售至其家初以酒飯飼
之三日即引至水銀坑中挖窟埋之露其首三日其人
癢不可忍號呼徹天乃以鍬鏟去其首仍埋之數日取

出則滿腹腸胄指甲骨髓中皆水銀矣安南近憑祥州
地亦有水銀坑取法同每江西奸啇雇人挑貨至界上
貿易則私與夷約并雇工人賣之價成無論數十人俱
縛去天髙日逺王法不及使凶人得肆其毒良可悲夫
(月山叢談)

　　雄黄

　　泗城州出雄黄近貴州安南衛界土人携出衛市之余
自滇罷官歸道經其地有市雄黄屏風一䕶衣十屛風

髙尺五濶幾二尺䕶衣俱精緻余以道逺累行李不之
留土人云其地有雄黄床并棹面堅者可為擣衣昔聞
之宋時有得雄黄徑尺盤者便以為難得之貨以此觀
之則彼亦為常也(同上)

　　泗城州土司有雄黄擣衣碪質類瓊蕤光能鑑象共聲
琮錚異於凡聽(赤雅)

　　銅

　　銅邕州右江州峒所出掘地數尺即有礦故蠻人好用

銅器(虞衡志)

　　自然銅

　　自然銅生邕州山嵓間出銅處土坑中及石間采得方
圓不定其色青黄如銅(本草綱目)

　　錫

　　粤中多產錫以賀出者為最按水經馮水南出於萌渚
之嶠五嶺之第四嶠也其山多錫謂之錫方(嶠南瑣記)

　　鉛粉


　　鉛粉桂州所作最有名謂之桂粉其粉以黑鉛著糟甕
中罨化之(虞衡志下同)

　　鐘乳

　　鐘乳桂林接宜融山洞穴中至多勝連州逺甚余遊洞
親訪之仰視石脈湧起處即有乳床白如玉雪石液融
結所為也乳牀下垂如倒數峯小山峯端漸銳且長如
氷柱柱端輕薄中空如鵝管乳水滴瀝未已且滴且凝
此乳之最精者以竹管仰盛拆取之鍊治家又以鵝管

之端尤輕明如雲母爪甲者為勝

　　全州石

　　全州湘江一帶泝流而上江邊兩岸狹處間有土石山
懸石如鐘乳嵌空巉嵓萬牀叩之聲清越其色若靈壁
青翠可喜余舟過石側擊取數塊髙尺餘甚竒巧(杜綰雲林
石譜)

　　桂州石

　　靖江府所出石雖出自然然石麄而色不佳或有玲瓏

者雅宜置之花檻中他無用也(趙希鵠洞天清録)

　　融石

　　融州老君洞所出石亦起峯巒但麄燥體脆又甚於道
州石(洞天清録)

　　五色石脂

　　宜州諸山出赤石脂以色理鮮膩為佳(本草綱目)

　　爐甘石

　　融縣出爐廿石金銀之苗也其塊大小不一狀似羊腦

鬆如石脂亦粘舌產於金坑者其色微黄為上產於銀
坑者其色白或帶青或帶緑或粉紅赤銅得之即變為
黄今之黄銅皆此物㸃化也(同上)

　　滑石

　　滑石桂林屬邑及猺洞中皆出有白黑二種功用相似
初出如爛泥見風則堅又謂之冷石土人以石灰圬壁
及未乾時以滑石末拂拭之光瑩如玉(虞衡志)

　　冷石


　　鬱林布山縣多虺其毒殺人有冷石可以解之石色赤
黒味苦屑此石著創并以攻齒立蘇一名竊齒石(呉録地理
志)

　　猪膏石

　　興安靈川山中產猪膏石白可為粉奸啇載之摻入鹽
以售(百粤風土記)

　　無名異

　　無名異小黒石子也桂林山中極多一包數百枚(虞衡志)


　　無名異生於石上狀如黒石灰以油煉如黳石嚼之如
餳今宜州八星龍濟山中亦有之黒褐色大者如彈丸
小者如黒石子采無時(本草綱目)

　　無名異大者如彈丸小者如櫧栗雞血滴之即化為水
(慎懋官華夷珍玩考)

　　石緑

　　石緑銅之苗也出右江有銅處生石中質如石者名石
緑又有一種脆爛如碎土者名泥緑品最下價亦賤(虞衡

志下同)

　　石梅

　　石梅生海中一叢數枝横斜瘦硬形色真枯梅也雖巧
工造作所不能及根所附著如覆菌或云本貭為海水
所化如石蠏石蝦之類

　　石柏

　　石柏生海中一幹極細上有一葉宛是側柏扶疎無小
異根所附著如烏藥大抵皆化為石矣此與石梅雖未

詳可以入藥否然皆竒物不可不志

　　荔枝盆

　　諸山產石多黒肌白紋滑膩如鏡大者中碑小者為研
又有崚峭夐立絶類英徳者嶄嵓穿漏類太湖者屈曲
深窪畦脊隆起若盆盎者似荔殻之初剖謂之茘枝盆
(百粤風土記)

　　靈芝盆

　　靈芝盆山洞中水滴成狀若芝可植花卉可畜水養魚

(桂林府志)

　　蛇黄

　　蛇黄出嶺南蛇腹中得之圓重如錫黄黒青雜色廣西
平南縣有蛇黄岡土人九月掘下七八尺始得蛇黄大
者如雞子小者如彈丸其色紫(本草綱目)

　　酒

　　瑞露師司公厨酒也經撫所前有井清冽汲以釀遂有
名今南庫中自出一泉近南來只用庫井酒仍佳(虞衡志下

同)

　　古辣泉古辣本賓横間墟名以墟中泉釀酒既熟不煮
埋之地中日足取出

　　老酒以麥麴釀酒密封藏之可數年士人家尤貴重每
歲臘中家家造鮓使可為卒歲計有貴客則設老酒冬
鮓以示勤婚娶亦以老酒為厚禮

　　鬱林夷人居山谷食用手搏酒名都林合糟共飲刻木
契焉(寰宇記)


　　今人以椰子漿為椰子酒而不知椰子花可以釀酒唐
殷堯封寄嶺南張明府詩云椰花好為酒誰伴醉如泥
(周密齊束野語)

　　酒以寄生為上官私皆用之梧州者佳㑹城宗藩家多
自釀即以其别號名酒不下十數種然多以火酒雜之
間有似紹興豆酒者此外有蓮花酒陽朔酒茅瀘酒春
分酒而虞衡志所謂瑞露辣泉者絶無之酒肆既多日
中以後自衙役至市井小民無不跟蹡醉者(百粤風土記)


　　桑寄生酒出梧州色白味頗清冽晉張華詩蒼梧竹葉
清陳張正見詩浮蟻擅蒼梧皆謂此第釀者必和以燒
酒以氣候炎蒸恐酒味易敗故耳飲勿過多(張七澤梧潯雜佩)
南方人有女數歲即大釀酒候陂水竭寘壺其中密固
其上候女將嫁決水取之供客謂之女酒味絶美居常
不可致也(房千里投荒録)

　　廣西蛇酒罈上有蛇數寸許言能去風其麴乃山中取
草所造良毒不能無慮(田錫麴本草)


　　明施誾司理平樂郡産蓮酒上官恣取無度公曰雖涸
江水為酒不能給也因作詩以諷自是少索蓮酒(李紹文明
世説新語)

　　大榖

　　始興令楊應隆栁州人言其逺祖掘地種竹忽地中鏗
然有聲得一石甕發之有物數百箇長三寸有餘其上
下膚如穀形去膚熟之即是大米香美異常後食者壽
皆百二三十歲飲其汁者壽亦八九十嘗讀藏經云太

古之世穀長五六寸人夀皆數百歲又圖經稱崑崙之
墟有木禾食者得上夀豈其餘粒耶劉子敦令保昌與
楊令接壤甚驩得之最詳為所談也(談林)

　　葛仙米

　　葛仙米出勾漏草澤間采得暴乾仍漬以水如夷米狀
以酒泛之清爽襲人此原非穀屬而名為米(梧州府志)

　　青精飯

　　猺人社日以南天燭染飯競相遺送名曰青精飯杜詩

豈無青精飯令我顔色好(赤雅)

　　蒟醬

　　蒟醬本草注即檳榔蔞子楊用修以為非謂佐檳榔蔞
子自名扶留藤見蜀都賦與蒟醬不同余觀廣州記謂
其花實即蒟可為醬又謂扶留有三種一曰檴扶留其
根甚美一曰南扶留一曰蓽茇俗皆呼曰蔞今俗所常
食者皆蔞之葉葢南扶留也桂昭間冬春則食蔞根復
有香蔞紫蔞之别辛香尤甚云來自右江諸土司按記

則此當為檴扶留若蓽茇宜自為一種但似蔞耳(西事珥)
蒟醬猺狪中家家用之以蓽茇為主雜以香草味雖佳
不足為異耳史記唐䝉風曉南越䝉食枸醬問所從來
曰道西北牂牁故呉都賦云枸醬流味於番禺之鄉今
問之番禺無有知者惟出自牂牁故云流味也蓽茇吾
家蛤婁也師古注本草注楊用修張孟竒辯之皆誤(赤雅)

　　布

　　桂州豐水縣古緑藤俚人以為布(南越志下同)


　　桂州出古終藤結實如鵝毳核如珠玽治出其核紡如
絲綿染為斑布

　　閩嶺以南多木綿土人競植之採其花為布號吉貝余
後因讀南史海南諸國傳言林邑等國出古貝木其華
成對如鵝毳抽其緒紡之以作布與苧不異亦染成五
色織為斑布正此種也盖俗呼為吉耳(陳襄文昌雜録)

　　五色斑衣以絲布吉貝木所作此木熟時狀如鵝毳中
有核如珠玽(公后切)細過絲綿人將用之則治出其核但

紡小抽相牽引無有斷絶欲為斑布則染之五色織以
為布弱輭厚緻上毳毛外徼人以斑布文最煩縟多巧
者名曰城城其次小麤者名曰文褥又次麤者名曰烏
驎(南州異物志)

　　吉貝有紫白二種亦有諸色相間者夷人多衣之斑衣
山子與斑衣種女皆所常著故以此名劉禹鍚蠻女鉤
輈音蠻衣斑斕布葢謂此榜人所衣或即是物蠻方所
貢亦誇示其異以為戲爾(西事珥)


　　粤西寒暑之服咸取給於衡水肇慶人家無蠶績之具
即有土布粗薄殊甚張文昌詩有地多生桂無時不養
蠶非實録也抑古今俗懸絶至是耶(百粤風土記)

　　鬱林布

　　南史齊武帝乘龍舟游江中絍越布為帆結緑絲為帆
繂以鍮石為足榜人皆著鬱林布作淡黄袴舞估客樂
齊鬱林屬所轄甚廣然今西中絶無佳布不知當日所
衣者何物(西事珥下同)


　　龍鳯葛

　　鬱林葛南方稱為佳物機誕而縱長五六丈然質頗重
厚似不甚宜暑原貢額不載萬厯十五年始令貢千疋
已又令貢二千疋工部覆奏定毎歳百疋近内監教之
織為龍鳯紋獻之葛之有龍鳯自此始

　　八蠶之繭

　　張文昌桂林詩有地多生桂無時不養蠶按廣州記日
南一歳八蠶言其地暖蠶一歳八熟也呉都賦云國税

再熱之稻鄉貢八蠶之繭觀文昌此詩則桂州蠶桑故
盛不知何時廢之粤人寡生理淫僻易滋能以此力倡
之亦生計民風所賴也

　　金屐

　　軍安縣女子趙嫗常在山中聚結羣黨攻掠郡縣著金
箱齒屐恒居象頭鬬戰(南越志)

　　羽裙

　　古黨伯夷人女以鳥羽相間為裙用緋㸃綴裳下男椎

髻女散髪徒跣吹笙巢居夜泊(方輿勝覽)

　　龍鹽

　　龍鹽龍生三卵一曰吉弔上岸與鹿交精遺草木結成
蒲桃號曰紫梢花美人采之用於帷箔勝插翅春(赤雅下同)

　　鳥章

　　鳥毳之精織成文章者謂之鎖袱鳥毳之粗市於狑獞
謂之鵝罽詩曰鵝毛禦臘縫山罽

　　鵝毛被


　　邕之南溪洞酋長以鵝毛為被取頭頸細軟毛如稻畦
衲之暖甚如綿(段公路北户録)

　　南蠻之酋豪多選鵝之細毛夾以布帛絮而為被復縱
横納之其温柔不下於挾纊也俗云鵝毛柔暖而性不
偏冷宜覆嬰兒兼辟驚癎也(嶺表録異)

　　卉服

　　南方草木可衣者曰卉服績其皮者有勾芒布紅蕉布
弱錫衣苧蔴所為淮南子弱錫細布一端數金火浣布

布有三種畢方蔴者一端數金祝融木者一端百金火
鼠毛者一端千金績其花者有桐花布瓊枝布娑羅布
其精者曰娑羅龍叚吉貝布又名斑布桃花布南中千
葉桃花似牡丹穗長尺許織穗成布文勝火浣多矣但
過冬則散南史齊武帝乘龍舟游江中絍越布為帆□
鍮石為足榜人皆著鬱林布帝王誇為炫燿其珍可知
(赤雅)

　　冐白


　　清波雜志云廣南黎洞皆以白巾纒頭故曰冐白(董斯張吹
景集)

　　練子

　　綀子出兩江州峒大略似苧布有花紋者謂之花綀土
人亦自貴重(虞衡志下同)

　　緂

　　緂出兩江州峒如中國線羅上有徧地小方勝紋

　　蠻氊


　　蠻氊出西南諸蕃以大理者為最蠻人晝掖夜卧無貴
賤人有一蕃

　　戎單

　　戎單黎人所織青紅間道木綿布也桂林人悉買以為
卧具

　　紙甲

　　粤西紙甲矢石不能入勝於鐵也其紙出栁之賓州裹
以舊絮雜松香熟槌千杵外固以布綴而縫之毎甲費

白金六七錢許耳然槌不熟則矢礟亦穿夷獞但䝉被
絮行夜宿便以覆體滇黔夷兵皆然(百粤風土記)

　　銅鼓

　　蠻夷之樂有銅鼓焉形如腰鼓而一頭有面鼓面圓一
尺許面與身連全用銅鑄其身遍有虫魚花草之狀通
體均匀厚二分鑪鑄之妙實為竒巧擊之響亮不下鳴
鼉咸通末幽州張直方貶龔州刺史到任後修葺州城
因掘土得一銅鼓載以歸京到襄漢以為無用之物遂

捨於延慶禪院用大木魚懸於齋室今見存焉(嶺表録異)
馬援於交趾得駱越銅鼓鑄為馬式(馬援傳)

　　銅皷古蠻人所用南邊土中時有掘得者相傳為馬伏
波所遺其製如坐墩而空其下滿鼓皆細花紋極工緻
四角有小蟾蜍兩人舁行以手拊之聲全似鞞鼓(虞衡志)
徽宗大觀二年融州蠻其俗鑄銅為大鼓初成懸庭中
置酒以召同類争以金銀為大釵叩鼓去則以釵遺主
人相攻擊鳴鼓以集衆號有鼓者為都老衆推服之(宋史)

溪洞愛銅鼓甚於金玉模取鼓文以蠟刻板印布入靛
缸漬染名㸃蠟慢(宋朱輔溪蠻叢笑)

　　予初見梁歐陽頠傳稱頠在嶺南多致銅鼓獻奉珍異
又云銅鼓累代所無及予在宣撫司見西南夷所謂銅
鼓者皆精銅極薄而堅文鏤亦頗精叩之鼕鼕如鼓不
作銅聲秘閣下古器庫亦有二枚此鼓南蠻至今用之
於戰陣祭享初非古物實不足辱秘府之藏然自梁時
已珍貴之如此不知何理也(老學庵筆記)


　　舊府中有伏波將軍所鑄銅鼓其一尚存其形不似今
制深三尺許面徑可三尺五寸旁圍漸縮如腰形復微
展而稍弇其口似今人家竹焙篝體絶薄純緑色紋甚
精古面環遶作鼃黽十數昻首如欲跳狀中受擊處亦
平但畧厚如鏡耳已有斷裂痕擊之聲不甚發聞一完
好者近為税監獻之内庭所懸木架尚存堂之左右有
銅鑄狼機數柄倒於地製亦精必非近時物矣制府㕔
事左右亦有銅鼔兩架徑之小可減半而製作色質無

異出入遙見之欵識之同異不得就而辨焉(西事珥下同)
嶺表録異唐時有牧童聞田中蛤鳴往捕之蛤跳入深
穴乃蠻酋塚掘之得銅鼔其旁多鑄鼃黽之狀正與今
總府所見者合當是原有此體製今銅鼓兩粤滇黔皆
有之又或以為諸葛武侯者不必盡伏波也

　　銅鼓古傳置酒招同類來者以金釵叩之此即所謂金
聲非鑼也今靈壁侯湯念嵩家有之(支允堅異林)

　　夷俗最尚銅鼔時時擊之以為樂土人偶於土中掘得

輒稱是伏波將軍或諸葛丞相所藏者土豪富室必争
重價求購即至百牛不惜與售贗骨董者亡異(西事珥)
蠻中諸葛銅鼓有剥蝕而聲響者為上上易牛千頭次
者七八百頭藏二三面者即得僭號為寨主矣凡破蠻
必稱獲諸葛銅鼓有多至數十面者此必諸葛倡之後
人倣式而造其精巧反有過之者(朱國禎湧幢小品)

　　銅鼓昔馬伏波征蠻物以山溪易雨因製之一懸之梧
州鎮府左廊昔沈潭中聲震十里鼓出遂無怒波人言

其為祟今舟賴以無險(張穆異聞録)

　　鼓

　　後漢周敞為交趾刺史伐龍山木以為鼓以下分鼓給
桂林郡上分鼓給交趾郡擊一鼓則二鼓皆鳴(輿地志)

　　花腔腰鼓

　　花腔腰鼓出臨桂職田鄉其土特宜鼓腔村人專作窰
燒之油畫紅花紋以為飾(虞衡志下同)

　　銃鼓


　　銃鼓猺人樂狀如腰鼓腔長倍之上銃下侈亦以皮鞔
植于地坐拊之

　　藤鼓

　　兩廣總制韓雍征西賊先斬藤藤為流血山賊不可渡
相據洞旋以計誅夷截藤為鼓者三總制及總兵留一
其一在梧州鎮府府已空廢棄之廡下風雨不壞剝之
猶辛氣逼人(張穆異聞録)

　　弓


　　鳥滸人有竹皮厚寸餘破以作弓長四尺名曰弧弓(南州
異物志)

　　竹弓以熏竹為之筋膠之制一如角弓惟掲箭不甚力
(虞衡志下同)

　　弩

　　蠻弩諸峒猺及西南諸蕃其造作畧同以硬木為弓樁
甚短似中國獵人射生弩但差大耳

　　猺人弩又名偏架弩無箭槽偏架而射也


　　藥箭

　　藥箭化外諸蠻所用弩雖小弱而以毒藥濡箭鋒中者
立死藥以蛇毒草為之

　　射鴆捕蛇以合百草鍊時日作毒矢仰射飛走透肌及
骨百不失一(赤雅)

　　毒槊

　　南蠻有毒槊無刃狀如朽鐵中人無血而死言從天雨
下入地丈餘祭地方掘入蠻中呼鳥鐸刃(酉陽雜俎)


　　白棍

　　白棍獠子采白木為棍寢處不離用之但聞風聲形影
雙滅觀之作書勝公孫渾脫舞(赤雅)

　　峒刀

　　峒刀兩江州峒及諸外蠻無不帶刀者一鞘二刀與雲
南同但以黒漆雜皮為鞘(虞衡志下同)

　　蠻鞍

　　蠻鞍西南諸蕃所作不用韉但空垂兩木鐙鐙之狀刻

如小龕藏足指其中恐入榛棘傷足也後鞦鏇木為大
錢纍纍貫數百狀如中國騾驢鞦

　　蠻鞭

　　蠻鞭刻木節節如竹根朱墨間漆之長纔四五尺其首
有鐵環貫二皮條以䇿馬

　　盧沙

　　盧沙猺人樂狀類簫縱入管横一管貫之

　　胡盧笙


　　胡盧笙兩江峒中樂

　　藤合

　　藤合屈藤盤繞成柈合狀漆固䕶之出藤梧等郡

　　㯽榔合

　　檳榔合南人既喜食檳榔其法用石灰或蜆灰併扶留
藤同咀則不澀土人家至以銀錫作小合如銀鋋様中
為三室一貯灰一貯藤一貯檳榔

　　竹釜


　　竹釜猺人所用截大竹筒以當鐺鼎食物熟而竹不熸
盖物理自爾非異也

　　石刀劒環玦

　　藤州其俗以青石為刀劍如鐵婦人亦以為環玦代珠
玉也(元和郡國志)

　　戲面

　　戲面桂林人以木刻人面窮極工巧一枚或值萬錢(虞衡
志)


　　政和中大儺下桂府進面具比進到稱一副初訝其少
乃是以八百枚為一副老少妍陋無一相似者乃大驚
至今桂府作此者皆致富天下及外夷皆不能及(老學庵筆
記)

　　鍍銀器

　　南寧人善作器物鐵質鈒花紋而鍍銀其上謂之䤹銀
自盃鼎爐合以及刀劒戈㦸皆能為之殊亦堅麗然紋
稍粗不及滇中之細用久則繡須以豶膏拭之(百粤風土記)


　　杯

　　鼻飲杯南人習鼻飲有陶器如杯椀旁植一小管若瓶
嘴以鼻就管吸酒漿暑月以飲水云水自鼻入咽快不
可言邕州人已如此記之以發覽者一胡盧也(虞衡志下同)
牛角杯海旁人截牛角令平以飲酒亦古兕觥遺意蠻
椀以木刻朱黒間漆之侈腹而有足如敦瓿之形

　　筆

　　嶺外少兔以雞毛作筆亦玅(王羲之筆經)


　　昭富春勤等州擇雞毛為筆其為用與兔毫不異(嶺表録異)

　　刳木為舟

　　易翼稱刳木為舟今西方多有之取大木長一丈圍五
尺以上虚其中裁留首尾若槽形亦有昻首而鋭其末
者廣二三尺所受四五人或至六七人村民用以往來
乘載小溪中無官渡之處遇輿馬則方舟而濟(西事珥)

　　舂堂

　　舂堂者以渾木刳而為槽一槽兩邊約排十杵男女間

立以舂稻梁敲磕槽舷皆有遍拍槽聲敲聞於數里雖
思婦之巧秋砧之悽不能比其瀏亮也(嶺表録異)






　　粤西叢載巻十九

