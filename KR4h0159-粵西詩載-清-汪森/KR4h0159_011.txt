







　　欽定四庫全書

　　粤西詩載卷十一

　　桂林府通判汪森編

　　五言律

　　梧州道中　　　　　　　　　(明)嚴震直

　　候吏動征斾船牕曙色明冠纓凌海氣書劒帶潮聲擊
楫花迎笑揚帆鳥不驚行行天上坐江漢自澄清

　　渡繡水取道赴高州　　　　　　劉　崧


　　日出城烏起風高驛馬鳴山從雲際起人在樹間行溪
罟窮深捕畬刀廢薄耕見人茅屋好渾欲愧平生

　　憩金雞驛亭

　　綠雲上驛亭春色正㝠㝠千樹棠棃白滿山蕉葉青碧
潭開匣鏡秀壁擁帷屏尚説容州逺舟行未可停

　　下馬

　　下馬度嶔崟千溪復萬林含沙疑鬼箭飛草畏蜞鍼火
種通猺俗山歌雜獠音逢迎暫投息起坐劇愁心


　　發梧江驛　　　　　　　　　　韓守益

　　早發梧江驛新晴宿雨收暖風寒食後啼鳥綠隂稠到
處停蘭棹逢人問象州隄防多鼠盜終夜整戈矛

　　懷逺縣

　　治平今日有因得逺人懷一水牂牁逺千山翡翠開竹
祠依澗壑縣郭半雲霾我正詢民瘼苗頑莫浪猜

　　謁羅池廟

　　嘗聞柳州柳今到柳州城謁廟雙旌去看碑百感生逺

人嚴祠典遺像著高名庭樹參天綠神來瘴癘清

　　遷江縣

　　駐馬遷江郭懸旌映落霞山危開八寨縣小只三家望
望依前戍嗚嗚起暮笳晩涼生廨宇中夜夢京華

　　蒼梧即事　　　　　　　　　　林　弼

　　駐馬蒼梧野雲烟半杳㝠荒林虞舜廟斜日呂仙亭城
枕三江險山連百越青長歌舒逸興激烈振林坰

　　送曾主簿之平樂　　　　　　　高　啟


　　路出桂江東鄉音想未通蛇飛山苦霧鵬運海多風木
魅長欺客花蠻少學農縣㕔何處在椰葉晚隂中

　　樂川官舍　　　　　　　　　　習　韶

　　嶺海南天逺西風獨倚闌清秋蓬鬢短昨夜井梧寒書
札雲邊夢江流物外觀南山松桂子一一報平安

　　邕州　　　　　　　　　　　　王　偁

　　五管推名郡雙江接上遊人家蠻霧曉山雨瘴烟秋逺
客誰青眼殊方易白頭今宵南極外分野望牽牛


　　送沙子進赴祿州别駕

　　客舍酒初香都門柳色黄一官仍别駕萬里赴炎荒江
路猿聲早山城榕葉涼逺人勞撫字且勿厭殊方

　　浮大江之廣西途中作　　　　　藍　智

　　慘淡西門别蒼茫廣海行微風孤棹逺落日大江清鴈
帶還家夢雲留戀闕情悲歌一迴首出處念浮生

　　宿陽朔山寺

　　晚景孤村僻松門試一登秋山黄葉雨古寺白頭僧壞

壁穿新竹空牀覆舊藤宦情與禪意寂寞共寒燈

　　宿蘇橋驛

　　桂嶺愁人地梅花嵗暮天孤雲寒雨外獨鳥暝鐘前牢
落空雙鬢驅馳又一年觀風愧無補為客記山川

　　柳州道中

　　窮荒持憲節侵曉䇿征驂落月千峰外清霜五嶺南草
寒初息瘴林曙欲浮嵐巡歴知無補艱難頗自諳

　　柳城道中


　　霜氣晚淒淒荒岡恐路迷孤雲桂嶺北落日柳城西地
暖蛇蟲出林昏鳥雀棲蠻鄉經戰伐問俗愧遺黎

　　恭城縣

　　十室黄茅邑千峰紅葉村喧卑蠻俗異質朴古風存雞
犬連猺洞牛羊到縣門殘年歴荒徼遙布聖明恩

　　過雲洞嶺

　　路出千林逈山連五嶺遙石崖懸度棧野樹卧通橋澗
飲猶防蠱畬耕盡屬猺夕陽驅瘦馬鬢影漫蕭蕭


　　柳城縣

　　青山入縣庭小邑但荒城竹覆茅茨冷江涵石壁清草
蟲當戸墜水鳥上階行問俗知無事松風一舸輕

　　出雲藤驛

　　又出雲藤峽扁舟更向東地蒸秋有瘴江濶夜多風旅
夢驚啼狖鄉心託斷鴻天涯看月色不與故園同

　　來賓縣曉發

　　宦遊同逆旅侵曉逐征途空館殘燈小長江落月孤鄰

雞催去馬城柝起棲烏物色兼人事匆匆嵗月徂

　　懷川晚立

　　清川繞縣衙小立共汀沙暝色催歸鳥春愁對落花江
湖頻戀闕風雨更思家出處成何事惟添兩鬢華

　　晚立懷友

　　野曠行人絶林空墜葉聞客愁當落日詩思入寒雲草
暗防蛇毒山昏過虎羣梅花萬里道嵗晚正思君

　　宿賀州黄家洞瑞嵓寺清溪茅屋悠然有故山之

景

　　怪石分羣壑清溪共幾家衡門㪚雞犬古寺入桑麻薄
宦知無補浮生信有涯白鷗藍澗曲春水遶桃花

　　雨中同孟原僉憲登嘉魚亭

　　高閣流鶯外荒城駐馬前江寒三月雨春老百蠻天折
柳悲横笛飛花落釣船乾坤總羇旅把酒意茫然

　　送胡元節廣西憲使　　　　　　楊士竒

　　驄馬赤茸鞦臨岐嘶未休朝廷用儒雅風紀得才猷天

逺三湘外霜含八桂秋貪漁嗟薄俗表率在名流

　　送友人廣西省親　　　　　　　張　珒

　　壯志在遊遨寧親豈憚勞水經湘浦濶山入桂林高柳
色迷蘭棹花香入茜袍東風吹别曲離思滿江臯

　　贈鬱林州判　　　　　　　　　金㓜孜

　　鬱林渺何許逺在海西頭念子有行色離情逐宦遊曉
雲隨綵斾夜月引仙舟好為宣王化從容展壯猷

　　出鬼門關　　　　　　　　　朱　琳


　　北流仍在望喜出鬼門關自幸身無恙從教鬢已斑昔
人多不返今我獨生還回首瓊山縣昏昏瘴霧間

　　西山　　　　　　　　　　　　萬　霽

　　數里西山路千家夕照村霞光迴樹杪山影倒雲根吏
少空庭舍人歸附郭門地偏風俗好鷄犬任黄昏

　　仙李洞　　　　　　　　　　　陳　輝

　　𤣥巖何太古洞穴更虚明宇宙初開闢山峰已孕精縈
紆隨地轉磅礴自天成此日同登眺吟餘思倍清


　　陽朔東嶺　　　　　　　　　　何　佐

　　我愛陽川好朝霞絢嶺東九光期逺嶂五色麗晴空初
擬祥雲並還疑絳錦同海風吹不斷常伴日輪紅

　　長生湧翠　　　　　　　　　　梁能定

　　長生多占勝疊嶂觸眉低匝地青茵布連天翠羽齊脩
篁常濯濯瑤草日萋萋幾度春容媚花香襯馬蹄

　　鵞翎應禱

　　鵞嵓多爽塏洞口最玲瓏隠隠霜翎起涓涓石乳鐘有

神孚應禱無衲寄行踪反復登哦咏人在翠華中

　　青山晩照

　　青山如列㦸一帶勢崔嵬落照紛紛去斜暉冉冉來江
中漁棹急途畔客心催迢遞層隂起山猿處處哀

　　猫嶺朝霞

　　猫嶺高如峙陽烏每上遲翠華鋪玉案光彩絢金機郁
郁天門蕊菲菲絶頂摛須臾收斂去應與白雲齊

　　南津晩渡　　　　　　　　　　岑　方


　　南津官渡逈天晩起蒼烟負擔客爭路立沙人待船風
波無定日衣食足何年借問營營者誰謀早濟川

　　鰲頭山　　　　　　　　　　　錢　溥

　　江上蟠桃石雄吞北郭陲中擎天一柱獨障水東馳霖
雨多需望風雲每䕶持憑誰一㸃化高躍向天池

　　青連山

　　萬疊山如障城頭翠作圍玉龍隨瀑挂𤣥鶴伴雲歸謝
屐遊難遍陶籬見亦稀倚欄看不厭嵐翠濕人衣


　　白雲洞

　　野外尋仙迹雲封古洞幽碧桃時在澗瑤草不知秋道
路通三島烟霞占一丘有無誰可必明月自悠悠

　　隴口樵歸

　　青山幾樵者荷擔出林墟夕照歸鴉後秋風冷葉初爛
餘王質斧讀盡買臣書伐木歌聲裏應當為起予

　　山寺僧燈

　　祇園全盛日深夜佛前燈影亂星千㸃光搖月幾層續

傳心境破寂照怪淵澄欲問叅禪事嗟今已不能

　　石門漁唱　　　　　　　　　　黄　諫

　　向晩孤城北漁歌起石門聲從蘋末起逺向耳邊聞烟
浦燈光爛沙汀笑語喧誰知嵓瀨叟不肯戀華勛

　　綠樹神湫

　　隔江深澗底榕葉鬱青青神物深潛處清泉自有靈惠
能蘇萬卉勢欲捲南溟村洞祈年者時來倒醁&KR0812;

　　南津晩渡　　　　　　　　　　董應軫


　　夕陽芳樹外一葉泊清灣爭渡村夫健讙呼土語蠻未
聞供役去盡道趂墟還載月蘆花渚蓑衣一夢閒

　　筆架晴嵐　　　　　　　　　　　鄭宗維

　　羣峰恒吐氣非霧亦非烟練淨嵓前石光浮雨後天鶴
歸遙認樹豹隠不知年合作文明兆英才筆似椽

　　送劉淵赴任南寧府佐淵嘗從予學先任亷州同
知　　　　　　　　　　　　　劉定之

　　梧江南去近佐治古邕城琢玉當年學還珠邇日名攜

家無後慮報國有前程時復嘗椰酒同僚話至情

　　送張布政文昌慶聖節畢還任廣西

　　持憲陞藩牧名馳楚越鄉朝天伸敬愛繞電際休祥鳴
佩寒辭薊飛舸暖溯湘莫言淹外寄寵召入巖廊

　　成化七年春二月十有八日余與總鎮太監陳公
總兵官平江伯陳公視耀武揚威關二公留款慶
林寺寺前山坡之上其平如掌下臨長江旁列茂
樹衆登覽為之躍然喜勝地之偶得感二公之情

而慨念時事遂及西師不覺浩然興發因作一詩
書貽寺僧同遊者參議王孟育馮文綱也

　　韓　雍

　　嚴關閱初遍下馬憩禪林樹覆連天幕泉鳴隔澗琴憂
民成老疾報國喜同心聞道西征急何時聽㨗音

　　送龍州樊使君　　　　　　　　　王　越

　　萬里龍州路㝠㝠烟霧深山峰迎去馬野燒隔平林地
逺官無法民豐橐有金相思明月夜愁聽幾猿吟


　　挽全州蔣隠君友人蔣良之父　　丘　濬

　　高人厭世氛一夕斂天真花落閒庭晩鳥啼空谷春藥
囊餘舊劑茶竈冷香塵埋玉湘江上悲風起白蘋

　　和廣西呉憲副　　　　　　　　　李承箕

　　我本楚狂人荆州此識君雲山還昨夢世路與人分短
褐曽嫌醜虚名自愧聞兼金數字至高義激浮雲

　　無民不清靜有吏與歌謳古調何人㑹明公是此流長
風破巨浪孤影落虚舟獨倚闌干月幾回明逺樓


　　繡斧昭州路開荒透密蘿隂符兼老子劒術漏荆軻竹
䕶新氓舍烟消舊獠窩儻餘經略此不惜重經過

　　桂林守梁文振聞予調柳遣人邀迎至永幾千里
視落落不相存顧者相去逺甚人回作詩致謝

　　桑　悦

　　為客開懷處邦君在桂林看人相冷面走价逺迎心雪
洞篇章淨灕江道義深緇衣詩久廢千古只如今

　　遊南山　　　　　　　　　　　甘　泉


　　石室開神斧鴻濛景尚新扳綠入巖洞仰視見嶙峋野
鳥鳴高樹花開笑暮春丹爐烟竈冷應説二仙人

　　藤江　　　　　　　　　　　　黄　鎬

　　藤江行幾日不見有人烟兩岸山如壁中流水似弦鳥
啼深樹裏船繫急灘邊遙望容城路淒涼思愴然

　　𢎞治已酉行人差廣右　　　　　丁養浩

　　授職居燕北承差出廣南過時須自檢在處即為安莫
説炎涼事休誇冷熱官平心憑造物立向靜中看


　　送方文晬省父歸柳州　　　　　蔣　冕

　　萬里頻懸夢高堂九十翁養能榮一日官不換三公衣
舞花前豸門迎柳外驄平反多少獄一笑醉春風

　　借問龍城路何人驄馬歸靈椿榮壽域宫錦製春衣事
為鄉邦重恩添草木輝移忠應有訓莫戀故山薇

　　適然亭　　　　　　　　　　　鄭　岳

　　隙地纔尋丈鋤荒構此亭軒臨一水碧簾捲數峰青竹
笋穿階出蟬聲隔座聽畫長公事少恍若在林坰


　　送節推曽良忠之蒼梧　　　　　葉元玉

　　天涯岐路别何處是蒼梧梅嶺蠻烟淨藤江月色孤獄
清閒狴犴波靜息天呉莫嘆炎方逺乾坤亦版圖

　　伏牛嶺　　　　　　　　　　　章　拯

　　落日度牛嶺歸禽相與還雲吞山一半路没水中間村
落多稱寨行人每怯蠻羣黎入版籍嗟爾一何艱

　　蘇橋驛次韻九龍山史　　　　　魯　鐸

　　駐節灕江驛寒燈共夜深一年長至日萬里故園心客

路妨清賞夷風入短吟君才吾避地行復重雞林

　　過大關

　　大關惟線路躡磴上崔嵬雲觸車簷起泉從樹杪來寒
輕花繼續濕積蘚毰毸逺道逢竒勝奚囊取次開

　　思籠驛見螢

　　不省南荒地窮冬尚有螢草中初訝火山外復疑星寒
暑今難信乖常自合經少陵如見汝愁思益難勝

　　上林道中


　　山路竒還險肩輿阻復通有時疑墮井忽地欲凌空襟
袖雲中氣旌旗樹裏風獨憐寒暖候不與故園同

　　崑崙關

　　路出崑崙上中林不見天巢卑幽鳥䕶樹老怪藤纒空
翠疑成滴隂崖戒近邊前驅知不逺觱篥隔蒼烟

　　宿陸川學荒陋甚矣慨而有作時上司不至者六
十年　　　　　　　　　　　周　用

　　五紀公巡少十科人望孤鱣堂猶倚席雉堞不弦弧白

石未堪煑黄猩亦解呼高軒且珍重簷雨濕流蘇

　　庚辰四月二十二日謁陶忠烈祠是夜夢青天白
日心無愧遂次前韻足成

　　白日心無愧清朝節更孤裹屍餘馬革齎志畢桑弧廟
貎猶生氣窮泉不可呼麒麟如可畫接席漢臣蘇

　　正徳庚辰四月二十七日廣西進兵

　　先㨗猶天幸懸軍勢不孤膏脂饒粟帛老弱戒弦弧五
月方誅戮三苗復嘯呼未聞堯舜日亦復望來蘇


　　自覃村至陸川縣頗涉荒險

　　百折但途淖隂厓行色孤驅車防斷石射鬼詫張弧淺
薄嗟何補顛危痛欲呼陸川今夜雨容我夢姑蘇

　　望勾漏山

　　令尹宜勾漏丹砂道未孤漫尋燒藥竈不用射狼弧紫
氣遊龍逺青林啅雀呼何人能吏隠吾亦念吾蘇

　　赴南寧謁諸部使　　　　　　　鄧　炳

　　部使期交集先聲著督郵書隨人共至船與水爭流嵓

岫烟生暝炎荒夜作秋安邊三五䇿容可備咨諏

　　新莊道中

　　慣作周流客新莊幾度過泉聲寒瀉玉山影綠搖波江
曲添程路風和送棹歌獨憐漁父拙罛網避黿鼉

　　送鄒參議敏行之廣西二首　　　徐　問

　　曉日動行節離情滿客杯秋分晉陵路呉盡越王臺桂
水蠻江入蒼梧毒霧開極知行省貴天遣出凡材

　　䄮轉金緋重君來尺五天衣冠通桂嶺舟楫帶湘川海

舶千家市春畬萬井烟相思誰更切書寄北風前

　　龍門驛

　　險仄灕江峽龍門驛路通軍麾沙水上春色瘴烟中深
樹埋豺虎窮荒絶鴈鴻天山勛亦壯吾欲挂雕弓

　　懷黄提學才伯按節梧州將棄官歸

　　叔度風流逺灕江復見君頻年少知已長日念離羣碧
月潭前水蒼梧嶺上雲何時還促駕深酌細論文

　　送王先輩納言歸柳州　　　　　祝允明


　　攜將柳州劒獨下瀟湘船千里景千變一山詩一篇離
橋梅子雨歸棹桂花烟重㑹雲霄上大都纔二年

　　贈柳州桂二守　　　　　　　　嚴　嵩

　　南登桂嶺道却上楚鄉舟賦就江蘺晩書回旅鴈秋山
形攅劒㦸方語雜旃裘好種江邊柳還將惠化留

　　喻大行宗之靜藩祭葬别贈

　　宗藩勤䘏典漢使下彤墀雲捧青霄節山開碧殿祠桂
江題句勝藤浦繫舟遲聞有慈幃别重歌四牡詩


　　送李正郎之廣右提學

　　冠盖三春别雲山百粤程草齊疑礙馬花暖欲啼鶯簡
擢儒臺重遲迴省署清相知誰復似不盡送君情

　　題風洞

　　寧知巖洞古平臨闤闠中梵閣開丹鷲仙梯躡彩虹遙
峰晴吐霧隂磴靜含風安能賦招隠來扳幽桂叢

　　題虞山廟

　　重華千載後遺廟在南夷弦想薰風奏庭思鳯鳥儀

斷碑苔蘚合幽洞薜蘿垂髣髴移仙駕乗雲度九疑

　　虞山宴别

　　臘二十五日發桂林方伯何君珊憲使宗君璽大參
彭君夔憲副張君祐陳君伯獻都帥戴君儀王君繼
善偕餞虞山廟之南薰亭上既謁廟乃宴乃徃觀于
廟後之韶音洞既醉賦詩留别諸君子

　　山隠韶音洞江横舜帝祠旌旄勤出餞嵓石借題詩客
路春梅色湘洲碧草辭都忘去程暮留賞更傳巵


　　贈言紛授簡祖席逈臨城奉使憐遐域羣公荷别情灕
波經地險桂樹向冬榮勝㑹知難再相思一寄聲

　　全州嵗夜

　　殊俗聊相值空堂誰與同燈明深雪裏嵗盡漏聲中野
暗孤城柝庭高古樹風頻年逺為客此夕意何窮

　　贈靖江王孫　　　　　　　　　顧　璘

　　大雅詩書志高情洞壑居風流宜鶴氅雲氣繞鸞輿摛
辭過梁宋召客得應徐投簪吾未老猶可曳長裾


　　紫閣投朱紱青山卧白雲鳯笙留祕曲鴻寶枕靈文近
得臨卭客飄然思不羣時傳古洞賦為我洗塵氛

　　將赴灌陽

　　累嵗倦行役茲晨仍灌川路危纒嶺脊草盛隠人肩逐
客窮愁地荒城大有年不才寛罪譴何以報皇天

　　入金盆山訪唐孝子

　　舊聞刲股事今見結廬情篤行關風俗殘軀效死生秋
原雙淚苦春草寸心傾獨夜悲風切偏聞宰樹聲


　　秋日觀風地青山五馬莊荒廬依大塜烏鳥泣衰楊孝
子人倫重高賢世緒昌磨崖傳故事林壑借餘光

　　訪仙源洞得道人蔣馨故棲石題

　　水曲桃花暗靈巖信有仙蟲書留古洞鶴駕去何年白
犬眠金竈蒼龍飲玉泉愧非嵇叔夜來此莫空旋

　　小泛得黄樓諸山之勝

　　不奈城中役重尋水上遊秋光俱白舫山翠忽黄樓竹
覆溪門淨雲藏石洞幽誅茅饒野意留語報沙鷗


　　雪霽登湘山露勝亭

　　勝地意何限新晴還獨過衆山殘雪滿孤嶂烈風多浪
迹留巖壑幽襟到薜蘿俗塵休見染欲此問維摩

　　春日磐石江上

　　歴歴春山色留人坐不歸空園花自發芳草雉爭飛多
病懷鄉切端居出郭稀塵冠將白首無乃負漁磯

　　飲柳山上

　　白日空山靜青春結駟來江横羣水合野濶萬峰開柳

子絃歌室章公射飲臺併餘芳草色黙黙對銜杯

　　把酒高臺畔青山落案前飛花三月雨垂柳萬株烟勝
地堪吾醉清風愧昔賢塵纓何處濯深澗有寒泉

　　月牙巖　　　　　　　　　　　孟　洋

　　天設巖須古月牙名自今樹低千岸轉洞敞萬峰侵冠
服承雲麗笙歌落澗深南州真勝概北客此登臨

　　同顧刺史遊柳山

　　昔慕柳侯迹今逢顧守遊山形盤野壑樹色動江流城

郭登臺暮風煙倚閣秋不須松下酌深坐已忘憂

　　答黄横州

　　漢苑同遊客分飛已十年封書横嶺北灑淚桂江邊辛
苦仍州郡飄零獨簡編天涯春色暮寂寞萬峰連

　　懷顧全州　　　　　　　　　　蔡　羽

　　憶别長沙客猶驚帝里塵霜飛兩地月草結百蠻春舊
賦傳鸚鵡新詩得素鱗東歸紅日近直道豈難伸

　　顧子謫全州遇贈二首　　　　　李夢陽


　　楚城悲遠望君去更悠悠十月逢南鴈章江况北流寒
沙帶宿莽霜月下孤舟明發湘東路應添弔屈愁

　　蒼梧遺舜迹白雲秋氣愁君得人文地相傳是此州山
連夜郎密瘴入桂林秋獨有思親淚非緣逐客流

　　送顧華玉謫全州　　　　　　　何景明

　　白日春城暮孤雲天際隂君行萬里外予意一何深夏
擬浮湘水秋應到桂林衡陽去不逺莫使鴈書沉

　　得顧華玉全州書兼知望之消息


　　地北一為别天南真可哀同時萬里去隔嵗一書來水
濶蛟龍出山深杜若開相思有詞賦愁絶並登臺

　　贈别顧華玉謫全州　　　　　　孫一元

　　桂嶺經行處泉聲日夜潺飛蛇晴挂樹毒霧晝沉山去
國鳴孤楫傳詩到百蠻柳侯讀書處遺像沅湘間

　　宿布村　　　　　　　　　　　潘希曽

　　泥塗日已夕草閣雨猶寒美睡方知倦羈棲自鮮歡泉
聲迴澗底花氣藹林端徃路還何許沉沉夜欲闌


　　南寧太平之間巖石竒絶累日玩之不厭

　　兩崖迴石壁悦玩意忘疲混沌何人鑿玲瓏一世竒纍
纍鼎象物隠隠畫藏詩絶頂雲昏處惟應仙鶴知

　　題陽朔縣　　　　　　　　　　王　臣

　　山城極清秀彷彿武陵源黄葉飛江路青山到郭門田
中禾本立牆角豆花存坐待梧桐月披襟共客論

　　送夏大行奉哀詔使南紀　　　　王廷陳

　　我亦天涯客看君萬里行浮湘遷史迹喻蜀馬卿情雲

氣蒼梧野楓林白帝城壯遊兹不忝海内早知名

　　興安道中　　　　　　　　　　汪必東

　　問縣古興安觀山秀鬱盤松浮蘿葢逺石溜澗泉寒陟
閘平分浸湘灕此發端放舟沿兩岸花草入牕看

　　靈川道中

　　曉日靈川道春風逺使旌山迎來雨色石過轉泉聲細
澗桃紅杳高原稼綠平人家多隔樹疑在武陵行

　　過陽朔


　　路經陽朔縣避瘴日輪高萬石攢如笋羣峰拔不毛問
民多土著移習半酋豪前問田州計臨風思獨勞

　　過平南

　　西粤得平南觀風足美談水光明曉練山色逺晴嵐稼
穡田中半絃歌巷什三秪憐戎馬地賦索日難堪

　　駐潯州

　　三峽聞藤斷雙流見桂平牂牁通象逺勾漏出龍清何
事虚開府頻年少住氓蕭條駐藩節回首愧干城


　　駐賓州

　　長驅來宦轍逺徼入賓州地接龍荒貢途通象服郵民
風今不陋王澤故常流何為田禽鷙偏煩士馬蒐

　　駐荒田

　　野憩得荒田煩襟一灑然樹封村落僻草構驛亭妍驟
雨收炎瘴微風度晩蟬夜涼清夢足忽忘在遐邊

　　駐南寧

　　西粤觀諸郡南寧亦首風正音前漢叶竒貨左江通銅

柱勲名後金城禮信中其如夷壤接常嵗事征戎

　　興安道中遣興　　　　　　　　戴　欽

　　不是天涯子誰知行路難高江吞地轉翠嶂倚雲蟠斗
口牽腸曲龍塘照膽寒萬重烟樹外何處望長安

　　項貢士之任蒼梧　　　　　　　張　璧

　　八桂重蒼梧君才信不誣兩藩都㑹地百里幅員圖荒
箐亂初定窮閻貧未蘇撫摩宣帝澤聲譽徹天衢

　　過象州　　　　　　　　　　　蔣山卿


　　秦皇開象郡兹事已千年臺古埋秋草城荒起暮烟江
天雲漠漠石嶺月娟娟萬里慚漂泊因風懷昔賢

　　送呉司訓擢羅城教諭　　　　　陳　琛

　　對花呼酒數留客索詩頻談笑真驚座風流逈出塵車
圓何擇地春好總宜人聞説羅城柳年來亦轉新

　　送章以道之梧州　　　　　　　錢公琦

　　君行就逺道我淚灑東風易别三春酒難逢百粤鴻壯
懷依短劒浪迹任飛蓬後夜蒼梧月相思有夢通


　　贈别章評事歸靖江　　　　　　黄　佐

　　抗疎甘南謫知君不負丞離情江上樹聚首驛前燈幽
谷歌鳴鳥天池息大鵬扁舟泛明月回首夢毘陵

　　靈川寄懷

　　性拙嗟無侶交深賴有君襟期珠海月去住桂山雲黄
屋匡扶切蒼生軫念勤靈川烟雨裏憂樂夢希文

　　興安道中

　　放浪滄洲客遲迴桂水春密雲虚礙馬芳草逺隨人野

濶啼鶯樹山多佩犢民戍歌愁聽汝荒服幾時新

　　遊南山　　　　　　　　　　　劉　節

　　故事蘭亭舊遊踪石洞新神工開混沌地軸聳嶙峋雲
㪚千山雨花明萬樹春探竒因弔古都屬詠歸人

　　鼓架浮晴　　　　　　　　　　張　憲

　　三峰如鼎峙一井碧漣時翠色晴方好紅妝雨亦竒不
聞傳漏鼔惟可豁愁眉僻性耽泉石徃來無定期

　　烏蠻灘上曉發　　　　　　　　向　錦


　　威武神祠下鐘殘曙色分疎簾透初日危嶺墮秋雲江
滿灘聲穏風高鶴淚聞身為萬里客獨徃更誰羣

　　酬袁永之(書自陽朔寄來)　　　　　　　楊　慎

　　書到滇隂日封題陽朔春同心雖異縣未面已通神駿
發高岑後鴻裁&KR0929;壽新(永之近著皇明獻實)伊予嗟暮耋顒子掞
天宸

　　太平學舍八首　　　　　　　　張　岳

　　吾道江河水文章奎壁精寒光無楚越清潤足缾&KR0902;絶

徼兵戈少青衿絃誦鳴新秋占氣候應產紫芝榮

　　空城抱靜碧太宇逼青葱誰謂經無用人知聖可同三
千壓戎馬萬丈吐霓虹所志諒能逺殷勤戒篆蟲

　　陳良稱楚璧姜相擅南金文物動千古風流越在今洞
犀箭礪鏃習羽鶻低林莫遣流光邁負君頭上簪

　　聲教千年運春秋一畝宫明禋薦綠藻遺響拂絲桐地
逺人多朴中孚物自融乗桴非有託兹意鬱冲冲

　　文豹能藏霖翠毛亦自珍如何寒潭水翻翳後車塵經

緯精微在步趨禮法陳前賢心最苦直指竟非真

　　迂濶元吾道旴睢是吏師誰能朱墨暇更理鳶魚辭春
雨滿芸閣天聲㪚島夷豈無分竹者感歎良在兹

　　春秋譏猾夏秦漢事邊功攘斥非無術微言自不同聖
心堙反袂霸氣漫隮蝀振䇿首遐軌多岐幸勿訌

　　徃嵗謬文柄掄材上澤宫迂疎成汛愛棄逐任飄蓬舟
楫一身逺關河萬里通重來多舊意朗詠舞雩風

　　和可齋憑祥途中即事


　　昨晩猶孤棹今朝獨木橋千峰旌斾逺萬里鬢容消歸
鳥入雲定殘花過雨飄交南消息近客意自瀟瀟

　　和可齋飲駐仙亭

　　亭隂青翠篠樹影搖青楓偶此殊方會翛然滿檻風棊
敲靜夜子月挂下弦弓不為流連飲天涯任轉蓬

　　羅叢巖　　　　　　　　　　　王　清

　　鑿破金鰲背虚明一竅通洞天塵世外樓閣畫圖中水
冷猿啼月山空鶴淚風閒來足觴詠不必歎途窮


　　青山廢寺覽古　　　　　　　　陳　瑾

　　石壁題名遍雲封古磴斜蜂銜爭嫩蕊鹿卧藉寒花水
碓猶舂雪松房半宿霞巖前僧定處占作野人家

　　龍江舟中感賦

　　石盡江流緩舟行片月隨村舂茅店急野徑竹房攲腰
折緣何事橐垂不自知琴中山水意差可對鍾期

　　白鶴山　　　　　　　　　　　莫　魯

　　峻嶒迎羽翰顧影萃山靈竒骨孤峰瘦霜毫絶頂輕九

臯風欲靜午夜月猶明千載懸歸思棲遲若有情

　　送田啓東都帥廣西　　　　　　孫　堪

　　迢迢之象郡望望隔燕雲暫展圖南翼真空冀北羣胸
藏龍虎略劒拂斗牛文萬古留銅柱相期早䇿勲

　　赴梧諸寅餞别阻風夜泊　　　　屠　僑

　　别筵纔十里潮落海珠宫欲挽無高岸相持有逆風蒼
茫孤夜泊想念一樽同新問交州道山川五嶺中

　　昭州道中二首　　　　　　　　潘　恩


　　舟移桂嶺外人泊暮江濆百越炎蒸地千山虎豹羣虚
明涵洞月狼籍㪚溪雲何處征歌發愁予不可聞

　　干旌從逺道忠信涉危湍猿挂蒼梧曉鼉鳴白日寒江
山憐獨客簪笏笑微官無奈歸與興裁詩强自寛

　　過伏波祠二首

　　伊余來絶徼至此伏波祠石轉灘聲急峰圍日色遲烏
嵓雲正繞青草瘴應悲北望天門阻南征羽翼垂

　　曉月謝雲林槎江深百尋泉飛春作雨瘴逺晝生隂理

棹艱超越乗流歎滯淫懷兹靡盬賦復惻武溪吟

　　三洲嵓次韓襄毅

　　虚無分地竅融結妙天工玊笋懸雲上丹鱗起洞中神
鉦鳴石細靈鼓震波洪緱氏山頭鶴飄飄下碧空

　　十二月重至潯州復值立春日桃李競開

　　潯水重來地還逢爛熳春桃花頻送客瘴嶺未歸人興
逐蒼雲盡愁將白髮新故園松菊冷吾愛若為鄰

　　象磯


　　危灘延竹纜銛石瞰虚舟霧氣晴還濕嵐光午未收悲
歌憐獨徃指顧憶同儔鎮日如相約雙來水畔鷗

　　過檢篙灘答金之乗僉憲二首

　　巨靈蹠高掌激羽瀉危灘誰謂乗流意將無行路難淒
涼五嶺道惆悵一枝安况復逢遲暮那堪草色丹

　　峻峽緣崖盡輕鳬引浪長蛟龍亂雲霧山水動文章目
極芳華歇愁經晩桂香煩君慰寂寞琬琰照江鄉

　　送丘止山之任柳城


　　高才淹枳棘出宰歎蹉跎鳯嶺雙鳬去龍江一鴈過宦
遊致身逺文翰取名多知爾彈琴睱流傳白雲歌

　　寄寄亭二首

　　勞勞江海夢寄寄水雲亭菰米浮波白萸房著子青光
隂嗟過客蹤迹信飄萍獨坐秋風裏焚香入杳㝠

　　假息風塵外無論日月徂筍穿鄰地竹樹借晩巢烏寓
目花三徑憑虚酒一壺浮名那復道何處老濳夫

　　道林寺次之乗韻


　　卓錫當山麓招提控水東我來聊偃息塵去悟真空鶴
踏珠花燦龍翻貝葉紅蒲團焚柏子香引隔簾風

　　登思恩籌邊樓　　　　　　　　呉　赴

　　高壓郡西珹籌邊不浪名江山三面敵雞犬幾家聲敗
堞烟中靜危橋竹外明公餘一登眺觸處盡詩情

　　送人謫全湘　　　　　　　　　袁　袠

　　百粤文身俗華風近若何沅湘秋鴈少嶺嶠夜猿多訪
古過銅柱懷賢弔汨羅南中饒瘴癘去矣慎風波


　　虞山别藩臬諸寅長三首

　　桂嶺不可見虞祠聊暫留腸因去國斷淚以别知流柳
綠迷征騎山青隠戍樓異時懷此地應向夢中遊

　　祖道空相送驪歌不可聞自緣憂病骨非敢負明君官
路清朝雨江帆杳暮雲依依更執手去住惜離羣

　　疏傅嘗辭綬梅公亦挂冠高風今已逺直道古來難笠
澤蓴堪茹柴桑菊可餐人生各有志何用戀微官

　　自柳至平樂書所見五首


　　象郡極蕭條賓州頗沃饒趂虚多醜女互市半良猺箬
裹檳榔貴花妝茉莉嬌輶軒叨使者異俗采風謠

　　邕管真堪賦江南恐不如橘奴金彈密茘子水晶虚海
錯羞方物山蕉入野蔬無論寶玉賤魚米自宜居

　　藤峽韓丞績崑崙狄帥功左江仍略定八寨未全通舞
劒狼家健彎弧逹舍雄盧蘇誰養寇何事枉姚公

　　鬱白方言似潯梧瘴氣賒蚺蛇晴挂樹射蜮晝含沙屋
覆湘君竹山紅蜀帝花夷堅收未盡博物待張華


　　昭平灘險惡最險是龍頭藥弩絃齊彀銅刀鞘屢抽紅
巾翻把隘白晝競鈎舟儻得山韓將狐羣豈足憂

　　謁劉賢良祠

　　高樹臨流水空庭澹夕陽萬言翻下第三黜竟投荒事
業存青史英靈儼白楊古來稱屈者不獨一賢良

　　謁柳詞

　　羅地非昔日柳廟亦荒頺秋草重門閉寒花獨樹開文
章真命世今古孰憐才猿鶴如相訴松風晩更哀


　　賓州逢馬侍御君卿

　　同作炎荒客嗟君未賜環丹心戀北闕白首老南蠻嵗
月杯中酒田園洛下山聖朝無棄物早召賈生還

　　烏蠻灘

　　灘説烏蠻險今來異昔聞江流清似鏡山瘴白於雲銅
柱瞻遺烈叢祠表懋勲伏波如可作談笑掃妖氛

　　蒼梧作

　　氣候南荒異蒼梧濕更饒山雲晴忽雨江霧夜連朝病

與炎俱劇愁隨瘴不消故鄉那可望桂嶺已迢迢

　　昭潭見雪

　　五嶺傳無雪三冬喜見花霰喧牕竹響絮捲朔風斜臘
已辭梅萼春先報柳芽誰憐僵卧者猶自滯天涯













　　粤西詩載卷十一

