







　　欽定四庫全書

　　粤西文載卷二十二

　　桂林府通判汪森編

　　記(城郭公署)

　　全義縣復北門記　　　　(唐)柳宗元

　　賢者之興而愚者之廢廢而復之為是習而循之為非
恒人且猶知之不足乎列也然而復其事必由乎賢者
推是類以從於政其事可少哉賢莫大於成功愚莫大

於恡且誣桂之中嶺而邑者曰全義衛公城之南越以
平盧遵為全義視其城塞北門鑿他雉以出問之其門
人曰餘百年矣或曰巫言是不利於令故塞之或曰以
賓旅之多有懼竭其餼饋者欲迴其途故塞之遵曰是
非恡且誣歟賢者之作思利乎人反是罪也余其復之
詢於羣吏羣吏叶厥謀上於大府大府以俞邑人便焉
讙舞里閭居者思止其家行者樂出其塗由是道以廢
邪用賢棄愚推以革物宜民之蘇若是而不列殆非孔

子徒也為之記云

　　桂州新城記　　　　　　　(宋)王安石

　　儂智髙反南方出入十有二州十有二州之守吏或死
或不死而無一人能守其州者豈其材皆不足歟蓋夫
城郭之不設甲兵之不戒雖有智勇猶不能以勝一日
之變也惟天子以為任其罪者不獨守吏故特推恩褒
廣死節而一切貸其失職於是遂推選士大夫所論以
為能者付之經略而今尚書戸部侍郎余公靖當廣西

焉寇平之明年蠻越接和乃大城桂州其方六里其木
甓瓦石之材以枚數之至四百萬有竒用人之力以工
數之至一十餘萬凢所以守之具無一求而有不給者
焉以至和元年八月始事而以二年之六月成夫其為
役亦大矣蓋公之信於民也久而費之欲以衛其財勞
之欲以休其力以故為是有大費與大勞而人莫或以
為勤也古者君臣父子夫婦兄弟朋友之禮失則夷狄
横而窺中國方是時中國非無城郭也卒於陵夷毁頓

陷滅而不救然則城郭者先王有之而非所以恃而為
存也及至喟然覺悟興起舊政則城郭之修也又嘗不
敢以為後蓋有其患而圖之無其具有其具而守之非
其人有其人而治之無其法能以久存而無敗者皆未
之聞也故文王之興也有四夷之難則城於朔方而以
南仲宣王之起也有諸侯之患則城於東方而以仲山
甫此二臣之徳協於其君於為國之本末與其所先後
可謂知之矣慮之以悄悄之勞而發赫赫之名承之以

翼翼之勤而續明明之功卒所以攘夷狄而中國以全
安者蓋其君臣如此而守衛之有其具也今余公亦以
文武之材當明天子承平日久欲補弊立廢之時鎮撫
一方修扞其民其勤於今與周之有南仲仲山甫葢等
矣是宜有紀也故其將吏相與謀而來取文將刻之城
隅而以告後之人焉

　　建築隆兊州記　　　　　　　李彦弼

　　葢聞天子有道守在四夷中國有聖人焉靈承駿命體

道以光臨旋斡乾坤籠絡宇宙執象而天下徃守樸而
萬物賓殊類稽首遐陬嚮風圖山川以為吾疆理闡墉
壑以為吾金湯糾種族以肩聖氓屬梯航以翺夀域兹
固其所皇宋重熈八葉聖人秉至一照太清敷皇猷霶
睿渥文聲之所陶沐義威之所馺㳫薰華被夷雲潤星
暉鳳儀獸舞亘尺寸之堪輿罔不矕日月之榮光釀隂
陽之溥和鼓舞乎風霆之震薄瞻仰乎河漢之昭囘者
矣夫蠢讎大邦載厥詩雅噬螫吾鄙創痏吾民兹浩古

所病也廼今屈膝欵塞籍疆請吏顧無驚邊而杌士廼
有千城而固圉豈不端為盛時休謹按邕州左江化外
溪峒所列州縣株蟠帶縈環接外界中聨省地如自杞
寛樂馬蒿等州綴夜郎䍧柯巴蜀之境西連大理南徹
交趾旁介毗那遥距南詔其餘波羅壇諸蕃錯以犬牙
繚以鼠穴罙探其淵而儈之凢為州縣四百五十餘區
幅員幾周萬里雨臯煙蕪土壤毛沃饒桑麻榖粟之資
毓金銀銅鐵之寳夥氊毯布馬之貨趡蜜麝鹽砂之商

氣候得中無瘴厲嵐瘧之淫苦風聲差爽有塗路言語
之交通厥民以忠義信好相尚刻竹火書以為要結然
而其人常脅息茍安不能自嬉其生何耶蓋縁瓜剖豆
袪自相長雄狺㓙獢黠更鏌千而胥魚肉洶洶匪寧厥
居惟是傾心企踵仰思聖人之國願為王者之民神宗
元豐之化浹洽炎海當是時諸蠻已啓納土歸順之志
聖上纘烈考之睿明恢無外之神化嶺海之裔斑&KR0008;之
宗競輸誠而傒招納願入貢而即羈縻於是武經大夫

權知賓州黄逺政和三載閏四月抗章以鋪建闢之功
條利害之源謂無染鍔拓土無倪遂乗機㑹揉以德意
疏以利門扳而翕之酋豪靡然操銅印者五十餘枚以
為贄驗經略安撫司剡狀以聞而公卿總議以謂來莫
禦去勿追三代所以待四夷也彼自挈而來吾因撫而
有此不忘逺無此疆之義也聖上訪道空同具茨之麓
凝神蜵蜎蠖濩之虚曠然以天下為度一眎而同仁廟
堂之上論道宗工乞言大老夾宸極而斡鴻鈞聚元精

而裨至德一心既協萬國自寧廼詔以集賢殿脩撰鄱
陽程公鄰知桂州行經略安撫司事程氏世抱忠孝為
時聞家先政寳文公帥桂垂十稔威勲兼茂羣蠻讋伏
脩撰公挺竒龎(闕)艾之資負顯允塞淵之器是為寳文
公子矣遭遇聖知來繼父政光開將閫三十餘城兵民
重寄端在掌握夙夜匪遑藴忠宣謀圖以報上於是詔
漕臺憲司常平使者戮力億貲以襄厥役命廣州觀察
使黄璘同㕘措置忠州團練使李坦專提統制衆髦並

奮據其要衝建築二州五砦畚插雲驤板杵雷動衆心
成城百雉俄踴首功於政和四年甲午之冬迄績於政
和五年乙未之春凢所録州縣鎮洞村團隘一千三百
七處丁口五十七萬四千一百餘人鼎收賦稅金榖氊
馬等物每嵗各以一千六百有竒為定式納土渠長各
補授印官班爵秩寵以衣襖冠帶新民繋職方籍者以
鹽綵牛酒充其犒賚聖恩涵濡逺情大震興隆山置州
賜名隆州萬松坡置州賜名兊州五砦以金斗鳳憐安

江思玊朝天名之二屬縣以興隆萬松名之樓觀岧嶤
溝池濬清充實府庫開設學校去馬來牛之混同障烽
亭鼓之滅卧盤石鞏固永為邊藩於戲偉哉兹豈人力
葢天相之也昔伏波將軍馬文淵提軍深入極九真交
趾之境聳銅柱以標漢界想其意氣之盛可謂壯哉然
而師老財匱僅以立功猶足以抗威稜而輝竹帛今都
督程公遵廟算研將畧碧油垂隂裘輕帶緩寸兵不試
斗粻無擾而飈馳席卷炎區底定豈非説禮樂敦詩書

明効耶夫中國太陽也四夷衆隂也陽動而隂趨中國
腹心也四夷手足也腹心固而手足舉聖人在上四夷
綏懐自為守邊此葢衆隂之順太陽手足之應心腹也
大通天下一氣也聖人假以精真燮以和平則狼心易
慈鶚音變好混為一致還於道樞葢聖人法天天道不
可知善勝故也夫有苖弗率舞干羽而格之干雖為自
衛之兵未免乎執兵器以示人也氐羌之畏莫敢不來
享莫敢不來王未免乎宣威以服人也崇國不庭因壘

而降之未免乎乗其壘而後降服也南征蠻荆馬鳴蕭
蕭雖動而静斾旌悠悠不疾而速有聞無聲未免乎攘
夷狄而復境土也聖上處事法宫與道為謀雲行而雨
施神動而天隨兹所以端拱一堂之上而四方萬里之
逺無不景從者與都督程公有美弗居撝謙不伐適縁
文囿博有詞人雖慚請纓之傑敢効勒銘之英抽毫進
牘以命仲宣將以揚閎休於一人垂景鑠於萬年辭曰
鴻區坱圠中運宸極樞八紘兮聖執大象旁燭霄堮燦

日星兮攝蠻括夷大同溟涬蕩無名兮聖皇睿知道通
為一照大清兮南陬烜爀朱方爛兮蠻潛獠宅繽判涣
兮齧陲斧氓將&KR0034;海兮皇文聖武夐徠逺兮道滂徳瀰
鏗韶率舞洞炎方兮冠椎帶卉狼遷鶚革吮羶香兮卷
疆曳踵警嚴邊柝拱天光兮遂荒駱越亘遥屏兮戈韜
弧戢揉羣獷兮芒芒賮域囊土境兮天子萬齡燕龜鼎
兮

　　桂林館記　　　　　　　　　汪應辰


　　事甞廢於所忽而人情所忽不在於大每在於細惟君
子特論其所當為者而已莫知其孰為大與小也然常
情所忽而或者獨察焉則世始稱以為盛徳之事書稱
畢公曰克勤小物詩稱仲山甫曰不侮鰥寡豈非皆以
小者觀之歟踰衡湘而南靜江為一都㑹崇墉複宇顯
敞壯麗通衢之廣衍闤闠之阜盛稱其為都㑹之府獨
所謂傳舍者在府治之西不數十步圯垣敗屋積久不
治腐者欲折欹者欲仆過者即趨懼將壓焉是豈見聞

有所不逮哉夫力或不給而致然耶蓋部使者之居皆
聚此邦非有待於外也加以地在一隅達宦貴人又無
所為而至彼其源源而前者徃徃皆𨽻吾封部之籍不
然亦要為有所求者方且奔走伺候以願聞名於將命
入不延勞去不追餞甚則行者摩肩坐者爭席而何敢
以舍館未定有請於執事之人哉則傳舍之有無宜若
無係於損益今建安陳公之開鎮也實始慨然以為力
非不給而士或舍於𨽻人吾甚病之且傳舍之設置於

月令大以待部使者之按臨而其次蓋將使士夫羈旅
於道路者得其所安亦不以别異於吏民知所以重此
皆朝廷美意其可以闕然哉於是即其舊基一新其棟
宇為堂面陽而列於左右者其位各四門之大可以方
軌庭之廣可以合樂至於庖湢之所几榻之具莫不隨
其處而備焉非公之用心一視無間其孰能致察於此
自其一節而推之有以知事無不舉而民之均被其澤
矣夫事無大小其造始與夫興廢者常難而䝉成者為

甚易公既為其難矣則得其所甚易者當何以處之切
思世之君子又將以此觀政於異日矣

　　桂州譙門記　　　　　　　　尹　穡

　　事莫急於正其疑莫善於因其俗惟桂為廣一道都㑹
内之二十七州與其縣之吏民外則襟帶之蠻大小以
百數皆於是焉聴號令而取儀則而府之治獨設譙門
而不由乃旁為小門用以出入又為樓於子城之西偏
朝夕鳴鼓傳漏其上兹豈事所當然者蓋其相傳不同

常有兵火癘疫之應是以前後來者皆畏懼牽束以故
譙門久廢而不果復或復之未幾而即廢紹興五年詔
以尚書隴西公來帥既至顧僚屬而言曰兹門之可復
吾知之矣疑不可以不正而俗亦不可以不因乃求之
父老得所鑄鐵牛上為土宿之像於城北福興之佛祠
沈翳莫顧而考之圖志不載其始所置立厭伏之由説
者以土牛為鎮星而桂殿西南實占坤隅若土與牛皆
坤德之類也意其假是神物重器以為一方之鎮乎遂

命迎致以禮安之適有長沙黎新以易數知名召使筮
焉得解之姤其辭云是謂雨偕雷天乗風難散而物遂
事遇而窒通利永於民思加乎公請以立春甲子日復
之吉宜有雷霆風雨是其兆矣已而果然惟桂之俗事
神而信卜今公之所以復斯門者以此可謂於事能正
其疑而因其俗矣故民始聞之甚疑以懼相與竊竊議
論至騰其説以相驚動終而聞之莫不歌舞頌公謂公
既正我以疑而又惠我以俗然則斯門之復庶幾永矢

而不廢無疑矣咸請書之以告後之人於是乎書

　　貢院記　　　　　　　　　　鮑　同

　　郡國貢闈之興廢可以觀政之善否同轍半天下還省
所歴蓋有初有而廢之者矣未有亡而興之者也邦之
大政莫先於取士本朝置郡國歲選於里升於鄉而養
之教之三嵗則羣賢而試之賓之興之於朝其養之也
有學其試之也有闈豈細故哉將取而貢之則接之必
以禮又其衆也㑹之必有所於體於事為宜而置不講

政之闕也然為政者徃徃輒救目前盡心力於錢榖獄
訟簿書期㑹間至於此則不暇學雖罔敢廢視之已不
為急務焉爾若貢闈則藐不省十有八九廢且亡之矣
近科詔下乃卒然治故驛闢僧院因陋就寡取具一時
而類皆湫隘頽闕支撐補葺不免草創疎略既非所以
待士而奸弊復不禁壊亂法制熟視莫救凢今郡國能
奮然有作不蹈此轍蓋甚寡而靖江徃時亦無以異自
置郡數百年陞府又數十年更立帥守不知幾人未有

加意者乾道二年今經略使左朝奉大夫直徽猷閣劒
津張公來領府事甫報政即懐此志而府之經費百度
皆仰漕臺財用無所從得又乏曠址可卜久未果為每
歎曰吾起諸生而弗就是役則終有愧㑹西城慈夀寺
火乃以學遷焉既遷則欲即舊學作之以畢前志乃與
提㸃刑獄滕公轉運判官姚公謀其時鹽法初復官以
鹺為市凢於此取辦乃捐鹺之以籮計者五百而公與
憲均任其飛輓之責貿鹺而取其資於是以五年十二

月鳩工以明年十月告成其地居滕仙門之西南凢為
屋若干脩麗宏偉莫不快目而増氣髙明爽塏可以展
舒而不迫甚稱士子校藝之勇考官則為之㕔為之堂
而乂寢息有室庖湢有處靡不至當至於諸司職守官
吏若簾之内簾之外次舍咸備各有其序為役甚夥而
民不知猗歟偉哉自我朝開科之盛工力之富亦不曰
易而况於此乎諸從事請刻記以告來者公曰土木不
足録也士者國之重器文王以濟濟而寧且有邦之治

功與夫有司之職業孰非士為之凢今之公卿大夫鮮
不由此途出是役也不可不記焉知來者之不如今也
夫人物鍾乎山川之秀地理隂陽之説聖人不廢焉郡
之秀氣慈夀據其先舊學據其次前既以慈夀為學今
又以舊學為貢闈異材將輩出矣姑記此以俟其驗

　　重脩古縣㕔事記　　　　　　何　麟

　　古子男之為百里者入其疆田野不闢屋廬不治者謂
之無政况邑居之有㕔事所以行政令臨吏民其可以

一日而不葺乎然使奢者為之侈棟梁華榱題飾塈塗
若瓴甓亦足以厲吾民矣故政為言正也中也其猶為
屋主乎正與中而已推是道也均賦役謹朝㑹聴曲直
決犴圄必歸於正而以中道處之何但足以觀政乎蓋
亦進於德矣陳君汝霖之為古縣也景行前脩篤志逺
人於臺池游宴之觀未始一經意也而獨以㕔事為急
公餘慮農隙民不及知而已告成邑之人咸請託焉則
吾有以觀其政矣乃祖文惠公有言曰仲尼設四科而

冉有季路居政事之列二子之器非止於是蓋十哲之
賢各言其所工而二子工乎政事者也遂進於四科之
首則其器詎止於百里之間哉并以予言書諸屋壁(明改
古縣為古田成化丁酉重修古田城垣㕔事彭㻀有記不録)

　　重修鬱林子城記　　　　　　譚景先

　　淳熈六年夏五月庚申寇李接起陸川聚徒數百癸卯
刼調馬塲攻那南寨殺都巡檢使黨與日熾且萬人僭
竊名號部分偽將相警報至鬱林官兵徃討不敵而遁

太守以城不可守先事退避壬申賊襲博白繼陷鬱林
甲申帥司水軍自雷州至賊踰城走乙酉賊衆長驅趨
容州又趨化州兩郡城壁堅攻不能克羽書上聞天子
亟命帥臣節制調發軍馬賊始分黨隊散保山險秋七
月辛已節制駐師鬱林九月壬申李接始就縛冬十月
己酉朔班師計六閲月矣明年天子命朝散郎施公埤
分銅虎符來守是邦慰安斯民其時餘孽尚出没山谷
閭里之間煙火蕭然田疇荒蕪庾無見糧百事窘匱公

延見父老宣德布政告諭逺邇捕逆儔宥脅從未踰月
賣劒買牛咸就畎畝民是用安惟鬱林自至道二年徙
治南流創建城壁迨今百八十餘年墉堞頽陷壕塹堙
塞歳一繕修不過増卑培薄而已公鑒徃事具封事聞
於朝特詔帥臣計其用度以施行之公不以既請於上
而自怠其事絶游宴厨傳虚浮之費計材鳩工輦石運
甓浚深増髙悉倍於前城周二里八十步髙一丈九尺
為屋三百二十七間敵樓四偕譙門之樓而一新之與

夫城守之備應敵之具皆為剏治外城濶逺上缺下陷
亦加繕理且増築甕城而新其六門焉自十月丁未始
事十二月甲子落成軍事推官符昌言兵馬監押趙節
實督其役受成於公經理勸督不愆於素故能費約而
功倍易壊而為成自非意慮之深規模之逺何以有濟
夫鬱林為州由嶺以南亦一都㑹南連雷化至於瓊管
西接亷欽達於横山為海道之蔽翼桂林之藩籬也地
平廣而無險水迂迴而不深魏文侯所謂美哉山河之

固者咸兼焉以鹽利所在舟車之㑹巨商富賈於此聚
居所賴以固者城池而巳今郡城既壯樓櫓既設器械
既具雖異時萬有一焉盜弄庫兵於潢池之中如寇者
殆將歛袵退避之不暇又豈敢為窺闖之謀昔忠獻韓
魏公知秦州也夏人鈔邊遂増廣州城厲兵以待賊訖
公去不敢窺秦之塞正獻吕申公知定州也地接契丹
嘗有邊患其初州城興築且四年僅成一面公曰定河
之喉襟也城役其可緩乎竭力經營不期年而成今鬱

林遭賊接之所蹂與秦之夏人定之契丹為邊患者何
異公之備禦不失其宜亦二公之用心也故鬱林士夫
皆欲刻之堅珉景先敬叙本末使百世之下尚有考焉
公毗陵人厚宗其字也(明嘉靖壬戌重修施宗誼有記不録)

　　灌陽縣治記　　　　　　　　趙善慶

　　縣固有宜陽之大曲逆之牡介通道大都為四方萬里
所屬目者吏於其間銛厥芒穎以眩能名流治聲於天
朝馳逸駕於官路殆如建瓴之水敷揚四達所居然也

至若附庸之邑不能什伍鄰於蠻獠僻在遐陬學士大
夫率多陋其土而夷其民民亦恃陋阻其教化然則幾
何而不胥為夷哉全為州窮湘源而瞰嶺右於湘部為
陋灌陽又其支邑去郡且百餘里逺中土而逼猺蜑前
後令長計資者翫愒以俟去茍禄者侵欲以自腴傷紀
頽綱顛仆相望連帥旰江鄧公坰念棠茇之舊思所以
惠綏其民諏詢歴嵗始得今令張公從龍而剡辟焉公
單車至縣謁舜祠於華山之陽拜禹廟於蠏江之滸退

而歎曰是知所尊良心古意未冺也若之何使舜禹之
澤不下於吾民乎入視公廨棟梁欲離咿軋作聲吏雨
立於頽廊囚露坐於隳圄曰是聴政修令之地堙圯至
此於從政乎何有因命撤之捐已所有得六十萬鏹士
衆叶助亦如之掄材於野甓瓦於陶傭工於市公役而
私酧之民用懽趨甫再閲月門庭革故㕔宇鼎新廊以
間計者百皆應時而具辛亥十月僝功壬子九月告成
爽塏髙明閈閎楹翼咸中矩度民奔走受令於畫簾之

側吏重足一迹於軒廏之下張君豈以是炫能名於通
道大都乎又豈以是緩租賦於觀察刺史乎逺民望之
曰吾慈君哲父之所宅也則信之滋篤奉之益專教化
號令之孚於民顧豈貿貿而來憒憒而居逡逡而去此
乎噫是真能且賢矣予方以其治狀轉而上聞張乃具
顛末要予記乃為直記其實而慨士大夫分量之大有
不可同日語者以腴地要郡而姦利賊虐大刻於民者
類以不可為藉口灌陽蕞爾邑外足貢輸内給營繕官

不知費民不知役郡邑有不可為者乎癡甿鼓腹令户
鳴琴不下堂而芘燾之宏浹於四境宜陽曲逆之大未
能然而耀能名釣聲利殆智之鑿耳張君所羞道也新
令尹至盍告之曰子善繼之國無小

　　重修義寧縣治記　　　　　　曽　垓

　　淳祐乙巳日南至余之義邑戍見吏民於邑治瞬息瓦
解門壊中有門將壓而兩廡且墟惟瓦礫在草莽中詢
邑士友以其故因為官是邑者率視官舍為郵舍盲攫

而疾走他不之恤士友乃謂敝邑褊小山多於畝且環
遶皆蠻獠賦多不輸郡又督於縣救過不暇奚遑他務
惟朱令尹沂力乞仙巢鍾帥書助葺治之得其請僅能
成琴堂鼓樓余因思前輩謂官舍敝壊當葺以漸乃撙
節務還舊觀至明年得緡錢半百量入為出且新東偏
堂暫聴政斤斧方聲錢榖已罄又錙積銖累越半年而
堂成因堂而樓遂集僚佐士友於其中座有進而前者
曰堂與樓既新廨與廡門不可不葺余思廨乃邑令於

此臨民廡亦邑胥於此行文書門亦吏民於此出入余
及瓜者僅其半不可不率作興事以貽弗克終之誚月
離於畢淫潦不止壊者傾解者仆不可以一朝居而邑
胥服役幾無把茅遮頭者亦願出私力以助公費余又
思官取之胥胥必取之民不若捐已俸而毋為民擾乃
計歸槖亦瓶儲而紙裹作不可輟亦不可怠於是悉捐
之黽勉以循胥意縂計之又僅可市竹木乃以朱令尹
白郡之意荷帥侍矩堂董先生恤屬邑規廣而力不逮

給錢一百緡於是工勤役興而民不知真所謂隨而恱
革而孚欲刻石以記其實余又思食焉不可怠其事一
日不可以不葺此其心也何以文為朱令尹之修繕鍾
帥書助其費連幕公記其事余之興土木實董帥侍助
其費今欲記其始末亦當叩諸文名於世者未幾瓜將
熟余奉檄入郛且思昔人有謂不憂飢寒而憂齊居之
未基者黄涪翁譏之余恐又以是而譏余因記嵗月以
識其欲記實之意(明嘉靖甲午増修林元秩有記不録)


　　朝京館記　　　　　　　　　　趙　希

　　寳祐五年嵗在丁巳科院清源梁公均治郡之明年也
為政亷勤甫及期靡廢不興猶病北門外道接行都屬
湖以南之尾為廣西之口士大夫髙車駟馬如織徃來
其有不便入城郭者莫為之寓不特此焉郡自守倅以
下初到官俟朝謁率留二十里外泊民居最為非便公
命理椽楊君繼烈度地營館得舊盍簪堂基建屋三重
周以繚垣自門而㕔旁有兩廂自㕔而堂有室有庖輪

奐輝煌器用完備扁曰朝京蓋取其北上也而今之南
來賓客與官是郡者得以暇豫於入郭之次無復有前
時患矣初是役也公不知費私不知役公自領事痛節
浮費力檢姦欺貲得於積之嬴役得於私之庸規畫於
是嵗之秋落成於冬初僅三月而就可不謂公敏於政
而詳且悉歟嘗因是而思之自政道不古世之為吏者
惟促辦於簿書獄訟期㑹為能視此以為不急雖廨舍
朝夕竊為風雨庇猶有敝而弗葺弗理者十常八九奚

暇而之他即有異見超卓思以振敝起廢為已任其能
節用之餘庸民有作惠於徃來而民不以勞者鮮矣公
其賢於世吏逺矣哉矧可紀之政非一端特皆施其小
者耳等而上之大厦萬間明堂一柱將為天下國家依
賴固有大書特書不一書而止然於此之嵗月顛末不
可以無紀也於是乎書

　　慶逺城池記　　　　　　　(元)羅　咸

　　郡有城城有圖所以述古而垂後也百粤之間連城數

十惟兹郡兼兵民之任控西南之邊𨽻五縣羈縻十七
州扼束七十二寨其俗悍鷙鯁治前乎作牧登埤撃柝
日事捍禦不遑他務本年春余來幕府適丁寇亂室廬
俱毁思所以輯寧之公退之暇周覽形勝稽度力用導
官陂疏龍塘衆流滙於城南引溉浸注瀦為西壕溢於
東闗光涵玻璃冷薄城址鑿盤石於香山寺囊括陂路
甃涵竇於五通廟畜洩淫潦又自西原廟之西葺箐相
土隨地髙下植以排柵繚以崇垣纚聨節比叢篁蔽虧

連絡龍溪百堵皆作人奮户趨揭敵樓十餘所㕘錯其
間徼巡委於倅張侯賈料具什物上泝浪浦下逮彭步
延袤十里江流激湍相為首尾憑髙墉以游目則渺焉
重湖巨浸接天羣峰倒影迴波成紋市㕓鱗次宛在空
明微茫浩蕩若隔蓬島雖武夫千羣不能超而越也先
世民間窺利屢賄於官欲懇為田者輒沮其事發言盈
耳是用不就余既集衆力以就緒乃進父老而問故龍
江蜿蜒石磧屏列北山崇崒接九龍青鳥天門左右翔

翥此山川之清淑也馮三元以文章魁天下黎特科以
及第擅當時三吴繼踵二廖聫芳或軼駕仙蹤或抗志
武毅或寄迹吏隱皆生而名世沒而廟食此人物之傑
出也又如清獻趙公以政事著績兖國吕公以弭盜崇
勲蘇府君之節鉞威震乎殊俗黄太史之流芳清風凜
然髙閣雲樓以飾以備式崇明祀景行先哲又慮其久
而或泯也勒之堅珉凢國有未備則載之於文文有未
悉則見之於圖俾同志者咸知所考證云


　　靜江路屯田千户所記

　　上以嶺南寇掠不常選將校屯田乗山列隊絶諸仇塞
遏其逗渡靜江西南曰茶峒當寇之衝朝發而夕至郡
為連絡數百里設千夫長二人視五品副一人百夫長
十七人視七品副如之兵二千八十六人人授田六畝
計田萬二千四百八十有竒前桂平縣達嚕噶齊塔雅克
鄧忠翊校尉茶峒正千户守其地務農訓兵芟蕪薙梗
連營樹柵息楗江流作堋圳以溉瀉鹵事以就緒嵗克

有秋乃建候樓以伺烽警中搆蒞事之㕔若干楹賓僚
有舍庖湢有次繚之以垣農隙則飭材閱武蒐以示禮
使民知戰故皆有勇而知方居之七年猺獠屏迹耕樂
其業予既嘉君之績用有成屯之士兵請紀其事而勒
之石俾後人知所效法遂摭其概而為之紀

　　増築藤縣城垣記　　　　　　吴　瓊

　　廣右之地西接八番南連交趾惟藤最為衝要蓋以其
左右江東流而經其城之北繡江北流而逾其城之東

二水凑流接於東廣舟車輳集人物繁稠古城方五里
自宋末歸附至今圯壊久矣至治間始有峒寇自右江
乗舟出没行刼徃來任守牧者每遇警急立柵隄防而
已天厯己巳寇猖獗從繡江下攻陷其城殺傷軍民自
後來攻一十七次縱火焚蕩民舍官廨神廟悉為煨燼
至順辛未春朝列大夫三峰文侯魁來知是州下車之
初首詢被陷之故慨然發憤遂集諸父老㑹議因古城
舊制而増損之務在於不擾而辦然以本州版籍遭火

不存乃督屬邑各社農業丁口驗丁數𣲖每十丁修築
一丈立定規模傳之久逺但有損壊隨令修葺於是民
皆歡喜趨役旬月之間城壘新而秋毫不擾敵樓雉堞
聳漢連雲為嶺外之傑觀矣乃分布軍兵措備攻戰之
具嚴加守禦至於四境亦設酋目官給旗號法令嚴明
隊伍整肅壬申二月初三日寇有四百餘徒乗舟至城
西門侯乃將帥軍士赴敵殺獲旗頭蘇為等三名射傷
頗衆又分攻東南二門城中策禦謹密寇各散退向梧

而去是嵗五六月間寇數次徃來皆潛蹤而過不能為
害癸酉正月二十七日有寇千餘徒乘船百餘艘是夜
艤於城之兩岸見城守嚴備不敢向廼下梧攻刼封肇
諸邑殺戮軍民横屍蔽江至二月初十日從州北潛地
而囘於是州人益感侯之功而逺方商旅鄰郡士庶扶
老攜幼而來託者如歸焉侯乃西郡世家顯仕於朝自
負器望出守於藤適際蠻寇作孽嶺外二廣海北三道
多罹其害獨藤城殘破之餘得侯為完修蠻寇避不敢

犯譬猶囘狂瀾於既倒矻砥柱於中流焉信其難矣其
他豐功盛德形於歌頌登於篇章於此略之可也兹以
藤人父老備修城之蹟徴言書之於石予嘉是事而敬
公之徳遂為之記

　　陽朔縣署東向記　　　　　　鐂如孫

　　至正二十七年冬十月陽朔父老唐子良儒蘇子運昌
偕士庶等來謁於庭相告曰邑監南明安溥化侯十有
餘年於兹政治浹洽逺邇向化猶切民誼每議署所盤

向為病必一釐之厥心斯慰按吴武陵記縣本漢始安
郡地隋改今名朔北方為復卦陽象東方三陽是為一
陽復而三陽泰自北而東山水宜然故古署所邑門皆
東向令良吏肅民淳科目代不乏人三紀宴如也宋開
寳間彭令始取塗便而南之入元以來未之有改吏治
民俗人才日益偷壊寇盜日更滋熾雖曰世道亦山水
致然侯下車初首病此矣掣肘多故未遑改復今年七
月南臺巡察掾瓊梁君禹錫道經登覽目其山水秀萃

於東契侯夙心即延父老於庭議所以釐之衆謝曰唯
侯便我唯侯是從侯首捐俸倡之士民協志奮力鳩工
庀材首新譙樓門徑次堂宇悉撤而東向焕然一新吏
署兹所一目朝陽莫不懐想傾葵益嚴對越偉矣哉此
舉也嗟乎天下事無難為惟狃於故常忍病民者恒致
翫愒繇開慶逮今百二十餘年矣必侯而始布置之侯
視邑猶家愛民如子彼所宅弗利唯恐病其子孫為民
父母知署所不利民而狃故偷安不為一處置何愛民

不如愛子也侯久有是心必至於今始得為之豈非為
政在人而成功有時哉侯字德誠世為濟隂宦族繇善
國言為南臺書寫歴今任為記

　　陽朔縣鼎建西城記　　　　　曹師孔

　　昔吴武陵記陽朔㕔壁羣山發海嶠頓伏騰走數千里
㑹衡巫諸山於陽朔孤崖絶巘森聳駢植勢險形蹙千
人守之十萬不能攻信斯言壯哉縣也夫何近年猺獠
竊發屢攻陽朔幾不能存在令之賢否何如耳至正丁

亥北庭明安繇浙洪二省掾吏受命宰邑乃辨方隅築
郛郭審度面勢自都利峰繞於鑑山引東暉之水跨雙
月之溪下瞰灕江伐石紀功隨地制宜雉堞樓櫓屹若
雲矗延袤數里濶六尺厚七尺髙丈有三尺旁開八門
圜串週迴旁通曲達女牆伏矢敵樓避身鳴鐸屬櫜聲
息相應侯之用心勤矣哉俾舊政皆若是則寇掠孰敢
窺覬後之來者繼葺弗墜則民可安堵矣落成教諭劉
觀狀其事求文以志諸石且曰公亷使蘓爾齊之孫御

史特爾格之子敭歴省憲清節逺誼表表自著其為斯舉
不勞於民弗藉於吏身董其役以至迄事三閲月羽檄
紛馳乎鄰境兵卒日調於大藩侯得以優遊琴韻適興
種花理庠序之絃歌課農桑於畎畝嶺表連城列郡侯
得以最聞曷可不記以告將來者

　　修築貴州城記　　　　　　　鄒　魯

　　至正十二年侯君文卿為貴州幕不三月政和而理成
文卿復進父老士庶與之永圖曰裸裼而戰可乎曰不

可也都鄙郡邑以囿生民聚民非城弗可也城弗完豈
爾民之安哉由前至今貴為鉅州賓象潯藤疆土犬牙
谿猺峒獠旦發夕至州城不治殆將百年日月受敵數
傾於陷吾為若等倡將大修之衆喜且謝曰是足以保
我子孫黎民國家人社之利也請具畚鍤以從侯君則
出私帑傭軍民築城以衛民於是趨事子來執功雲赴
君又禱於北山之神得古石塜數千室於近郊砌壘有
餘陶冶無費焉版築之役則城中之民第其物力而分

築之不給則又以己帑相之城髙十尺有竒上為女牆
五尺有竒土石填實灰液膠固周圍二萬餘尺南距大
江三面濬池深丈餘城上之屋凢千間東北西北二隅
東西二門凢為戰樓五崇二丈則四方之民驗其田賦
而分構之工無重科人無餘力瓦木堅好以永弗壊君
所築之處復作二樓其髙廣如東西二門東南曰朝陽
西南曰江月皆君所自建也東西門之外各為牆斗折
内鄉以拒衝斥南門之外東西又各為石門門有敵樓

列巨栅屯兵義合守之商廬賈肆鱗列蟻傅焉城完乃
籍居人占其所築之地分布防禦民以為便是役也經
始於是嵗之六月訖功於明年之二月君與弟信卿日
巡行城上董治工役諭民以理作者千人不加一杖而
自勤於是均土析基覆屋以瓦民始奠居而知有生之
樂矣州學正臨川陳復伯禮耆士楊榮祖等與父兄子
弟既落其成乃相帥為狀託潯州從事林君茂卿求文
以記之余聞君之為州幕政蹟昭灼凢所備寇周防為

生民計者莫不盡竭其心焉方城之未完也歲八月戊
午賊至萬塘君即捐貲募勇士身先士卒擒其酋黨八
人斬五人明年五月庚午至於癸酉七月丁卯至於己
巳賊皆數千人犯城壁君與弟信卿帥義兵出門連日
逆戰旦暮五六合摧鋒陷敵敗退奔逐北殺獲無算於
是廣西海北二司薦剡交致遣使亟鎮焉至若出積歛
以給民興學校以勸士均賦役去兇暴復流亡決淹滯
又不可一二數非其心忠以仁其志果以達而其天質

之美有以異於人烏能成其功業若是之盛哉於戲世
之為卿相列方岳為國勲戚為時名臣尊爵禄而都顯
寵者可勝歎哉邇者烏合蚋集之徒竊發淮蔡間肉食
而桓圭者委城郭如敝屣曽不少顧恤視之為可以少
愧矣况嶺南去天萬里吏於其土者率自諉逺宦以王
事為貨市視公宇為逆旅汲汲焉漁獵其民豐其家室
不饜又安有割已俸以為城捐軀命以禦暴盡忠報上
若此其至者也坐省府鎮藩維者如彼而况於一郡之

幕佐乎若君者誠所謂求十一於千百也使君居廊廟
贊出納用足以究才位足以滿徳其功業又當何如耶
雖然有徳者必食其報余於貴之士民望之余聞州有
紫水出則為守佐之應君視事之初泉觱沸出城下噫
石發於郊泉瑞於郭非人力之所至也賢者之獲於天
蓋如是夫君名元采文卿其字也信卿名元忠其先中
原人宦遊桂林因家焉

　　桂州新城記　　　　　　　　楊子春


　　廣西古南粤地當楚粤之交秦漢為旁郡史祿開鑿靈
渠漕運乃通歴代更革不一隋廢始安郡為桂州縂管
府仍置使唐因其舊尋改大都督府後又升為節鎮宋
置經略安撫司國家混一寰宇建元帥府亷訪司以糾
劾一道稽之分野則唐僧一行宋蘇文忠公諸説以湘
南為鶉尾之次桂林當軫十一度其論乃有所據我朝
承平百年蠻夷率服城池稍以廢弛至正十有一年監
憲額爾濟訥憲副是邦明年淮右盜起湖廣不守遂入

湘南衡永皆警嶺表震動公諭衆曰八桂根本一十六
州國保於民民保於城乃議建築城池以為設險守國
之要遂捐俸於官貿易海鹺積以嵗月息倍至萬經制
之費皆出於此以至正十六年冬十月甲子鳩工軍民
就役者五千餘人自北而東由南而西城廣袤三千七
百丈監築官吏分命督役鑿石於山督工吏士九千二
百餘人計日取石皆有數工匠及軍民充夫役者日給
鹽折錢一百文廩米三升凢城内外自頂至踵皆砌以

大石瀋米為膏煉石為灰擣如墐泥塗澤其中城内廂
皆砌石三重基址堅厚自下樹石櫛比而上端方周正
文理緻密繚繞周迴一十餘里起於東北寳積山連風
洞因山為城増卑益髙築女牆建睥睨各數十餘丈東
為就日門又東為癸水門又為行春門又正東為東江
門正南為安逺門為通明門左為掖門以達東江門又
南為小南門又西為麗澤門為西城門西北為寳賢門
正北為迎恩門為安定門為拱宸門為鎮嶺門城門皆

建樓閣設闉闍其最大者為逍遥樓下各為磴道以便
登涉團敵為臺者三十九臺上建樓樓皆外向以便觀
覽團敵之中又其大者建雄邊樓城門樓閣其髙廣又
倍之守城吏士為周廬五十三所以庇風雨城上壘陴
外向皆有箭眼内亦設女牆以防墜佚城之顛面皆砌
以磚石其平如砥外築䦨馬牆以䕶城輪奐一新雉堞
相望流水縈帶羣山聳立長虹夭矯煙雲相連誠一道
之偉觀也肇基於至正丙申之冬竣事於庚子之秋凢

一歲耕穫之時休暇息力以實計之四年而克成厥事
其勤可謂至矣誠以丈計三千七百有竒髙二丈有竒
濶三丈有竒以丈計當用之石一千餘枚為石三百一
十萬八千有竒攻石之工以石數之六十三萬五千五
百有竒軍民夫役之在官者以日數之一百二十四萬
六千四百有竒城臺之樓以間數之一百七十五楹有
竒竹木之數計百餘萬灰與米和而為膏計米四千八
百五十石有竒灰以石計三十餘萬有竒瓴甓之數三

千萬有竒金錢之用以斤計一十萬三千八百有竒財
用之廣鹽以引計九千九百有竒折緡錢三十九萬一
千七百有竒軍民之役於官者傭稍為米三萬一千七
百二十石有竒犒賞之用不在數焉其費可謂大矣人
惟知百執事之駿奔兵民之効力其勤勞之至四年於
兹城築大事也不可以不書爰命備述其事勒之碑隂
云

　　粤西文載卷二十二

