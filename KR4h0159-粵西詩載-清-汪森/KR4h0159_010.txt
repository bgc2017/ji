







　　欽定四庫全書

　　粤西詩載卷十

　　桂林府通判汪森編

　　五言律

　　過蠻洞　　　　　　　　　　(唐)宋之問

　　越嶺千重合蠻谿十里斜竹迷樵子徑萍匝釣人家林
暗交楓葉園香覆橘花誰憐在荒外孤賞足雲霞

　　自湘水南行　　　　　　　　　張九齡


　　落日催行舫逶遲洲渚間誰云有拘役乗此更休閒暝
色生前浦清暉發近山中流澹容與唯愛鳥飛還

　　送岳州李十從軍桂州　　　　　張　説

　　送客之江上其人美且才風波萬里濶故舊十年來劒
㧞蛟隨斷弓張鳥自摧楊橋書落落驛馬定先迴

　　送邢桂州　　　　　　　　　　王　維

　　鐃吹喧京口風波下洞庭赭圻將赤岸擊汰復揚舲月
落江湖白潮來天地青明珠歸合浦應逐使臣星


　　題梧州陳司馬山齋　　　　　　孟浩然

　　南國無霜霰連年對物華青林暗換葉紅蘂欲開花春
去無山鳥秋來見海槎流芳雖可悦㑹自泣長沙

　　寄楊五桂州譚　　　　　　　　杜　甫

　　五嶺皆炎熱宜人獨桂林梅花萬里外雪片一冬深聞
此寛相憶為邦復好音江邊送孫楚逺附白頭吟送裴二十七端公使嶺南　　劉長卿

　　蒼梧萬里路空見白雲來逺國知何在憐君去未回桂

林無落葉梅嶺自花開陸賈千年後誰看朝漢臺

　　送獨孤判官赴嶺南

　　伏波初樹羽待爾静川鱗嶺海看飛鳥天涯問逺人蒼
梧雲裏夕青草嶂中春遙想文身國迎舟拜使臣

　　送李判官赴桂林幕　　　　　　錢　起

　　欲知儒道貴逢掖見諸侯且感千金諾寧辭萬里遊鴈
飛侵瘴逺桂水出雲流坐惜離居晩相思綠蕙秋

　　桂林臘夜　　　　　　　　　　戎　昱


　　坐到三更盡歸仍萬里賖雪深偏傍竹寒夢不離家曉
角分殘漏孤燈落碎花三年隨驃騎辛苦向天涯

　　桂州嵗暮

　　歳暮天涯客寒窓欲曉時君恩空自感鄉思夢先知重
誼人愁别驚棲鵲戀枝不堪樓上角南向海風吹

　　宿桂州江亭呈康端公

　　獨向東亭坐三更待月開螢光入竹去水影過江來露
滴千家靜年流一葉催龍鍾萬里客正合故人哀


　　桂州西山登髙上陸大夫

　　髙登西山上髙處更堪愁野菊他鄉酒蘆花滿眼秋風
烟連象郡兄弟客荆州早晚朝天去親隨定逺侯

　　桂城早秋

　　逺客驚秋早江天夜露新滿庭惟有月空館更何人卜
命知身賤傷時舞劒頻猿鳴曽下淚可是為憂貧

　　再赴桂州先寄李大夫

　　玷玉甘長棄朱門喜再遊過因讒後重恩合死前酬養

驥須憐瘦栽松莫厭秋今朝兩行淚一半血和流

　　贈宜陽張使君

　　暫作宜陽客深知太守賢政移千里俗人戴兩重天舊
郭多新室閒坡盡闢田儻令黄霸在今日恥同年

　　送李審之桂州謁中丞叔　　　　戴叔倫

　　知音不可遇才子向天涯逺水下山急孤舟上路賒亂
雲收暮雨雜樹落秋花到日應文㑹風流勝阮家

　　過柳州


　　地盡江南戌山分桂北林火雲三月合石路九疑深暗
谷隨風過危橋共鳥尋羈魂已愁絶不復待猿吟

　　種柳戲題　　　　　　　　　　柳宗元

　　柳州柳刺史種柳柳江邊談笑為故事推移成昔年垂
隂當覆地聳榦㑹參天好作思人樹慚無惠化傳

　　酬徐二中丞普寧郡内池館即事見寄

　　鵷鴻念舊行虚館對芳塘落日明朱檻繁花照羽觴泉
歸滄海近樹入楚山長榮賤俱為累相期在故鄉


　　送桂州嚴大夫　　　　　　　　韓　愈

　　蒼蒼森八桂兹地在湘南江作青羅帶山如碧玊篸戸
多輸翠羽家自種黄柑逺勝登仙去飛鸞不假驂

　　送人之臨桂　　　　　　　　　張　籍

　　旌斾過湘潭幽竒得遍探莎城百粤北荇路九疑南有
地多生桂無時不養蠶聽歌難辨曲風俗自相諳

　　送南客

　　行路雨翛翛青山盡海頭天涯人去逺嶺北水空流夜

市連銅柱巢居屬象州來時舊相識誰向日南遊

　　送嚴大夫赴桂州　　　　　　　白居易

　　地壓坤方重官兼憲府雄桂林無瘴氣栢署有清風山
水衙門外旌旗艛艓中大夫應絶席詩酒與誰同

　　走筆贈許玖赴桂州命　　　　　張　祜

　　桂林真重徳蓮幕藉殊才直氣自消瘴逺心無暫灰劒
稜叢石險箭激亂流迴莫説雁不到長江魚盡來

　　遊東觀　　　　　　　　　　　張　固


　　巖岫碧孱顔靈踪若可攀樓臺烟靄外松竹翠微間玉
液寒深洞秋光秀逺山憑君指歸路何處是人寰

　　南中　　　　　　　　　　　　王　建

　　天南多鳥聲州縣半蕪城野市依蠻姓山村逐水名瘴
烟沙上起燐火雨中生獨有求珠客年年入海行

　　桂嶺

　　嶺頭分界堠一半屬湘潭水驛門旗出山蠻洞主參辟
邪犀角重解酒茘枝甘莫道中華逺安南更有南


　　桂林路中作　　　　　　　　　李商隠

　　地暖無秋色江晴有暮暉空餘蟬嘒嘒猶向客依依村
小犬相䕶沙平僧獨歸欲成西北望又見鷓鴣飛

　　桂林即事

　　城窄山將壓江寛地共浮西南通絶域東北有髙樓神
䕶青楓岸龍移白石湫殊鄉近河禱簫鼓不曾休

　　昭州

　　桂水春猶早昭州日正西虎當官路鬭猿上驛樓啼繩

爛金沙井松乾乳峒梯鄉音殊可駭仍有醉如泥

　　哭劉司戸蕡

　　路有論寃謫言皆在中興空聞遷賈誼不待相孫𢎞江
濶惟迴首天髙但撫膺去年相送地春雪滿黄陵

　　又二首

　　離居星嵗易失望死生分酒甕凝餘桂書籖冷舊芸江
風吹鴈急山木帶蟬曛一叫千迴首天髙不為聞

　　有美扶皇運無誰薦直言已為秦逐客復作楚寃魂湓

浦應分派荆江有會源併將添恨淚一灑問乾坤

　　異俗二首(自注時從事嶺南)

　　鬼瘧朝朝避春寒夜夜添未驚雷破柱不報水齊簷虎
箭侵膚毒魚鈎刺骨銛鳥言成諜詐多是恨彤襜

　　戸盡懸秦網家多事越巫未曾容獺祭只是縱猪都㸃
對連鰲餌搜求縛虎符賈生兼事鬼不信有洪爐

　　送戴端州赴容州　　　　　　　陳　羽

　　分命諸侯重葳蕤繡服香八蠻治險阻千騎踏繁霜山

斷旌旗出天清劒珮光還將小戴禮逺出化南方

　　蠻家　　　　　　　　　　　　項　斯

　　領得賣珠錢還歸銅柱邊看兒調小象打鼓試新船醉
後眠神樹耕時語瘴烟不逢寒便老相問莫知年

　　蒼梧雲氣

　　何年畫作愁漠漠便難收數㸃山能逺平鋪水不流濕
連湘竹暮濃葢舜墳秋亦有思歸客看來盡白頭

　　海南送韋七使君赴象州　　　　陳　陶


　　一鶚韋公子新恩領郡符島夷通茘浦龍節過蒼梧地
里金城近天涯玉樹孤聖朝朱紱貴從此展雄圖

　　桂州經佳人故居　　　　　　　李羣玉

　　種樹人何在攀枝空歎嗟人無重見日樹有每年花舊
院雀聲暮半庭春景斜東風不知恨滿地落餘霞

　　送曹郎中南歸時南中用軍　　　李　洞

　　桂水淨和天南歸似謫仙繫絛輕象笏買布接蠻船海
氣蒸鼙軟江風激箭偏罷郎吟亂裏帝遠豈知賢


　　送容州唐中丞赴鎮　　　　　　張　泌

　　交趾同星座龍泉佩斗文燒香翠羽帳看舞鬱金裙鷁
首衝瀧浪犀渠拂嶺雲莫教銅柱北祇說馬將軍

　　寄湘中鄭明府　　　　　　　　黄　滔

　　縣與白雲連滄洲况縣前巖僧同夜坐江月看秋圓琴
拂莎庭石茶擔乳洞泉莫耽雲水興疲俗待君痊

　　次梧州却寄永州使君　　　　　周　朴

　　隨風身不定今夜在蒼梧客淚有時有猿聲無處無潮

添瘴海濶烟拂粤山孤却憶零陵住吟詩半玉壺

　　全州冬月陪太守遊池　　　　　僧無可

　　殘臘雪紛紛林間起送君苦吟行逈野投跡向寒雲絶
頂晴多去幽泉凍不聞唯應草堂寺髙枕脱人羣

　　磐石　　　　　　　　　　　(宋)柳　開

　　古寺聳山椒公堂去不遙尋僧忘俗慮盤道出塵囂疎
箔捲烟霧明眸望泬寥漁翁江上立指我在雲霄

　　逓中得先之兄書取邕欽宜柳歸約十二月到此

年節已近未聞來朝寄奉　　　李師中

　　我在灕江上君行瘴海潯因勞南去夢暫望北歸心别
後年華改新來雨露深憑欄望書信一字抵千金

　　逺宦良多感新來更可悲春隨斗柄動人自海邊歸僕
馬疲勞甚郊原雨水時經旬不得信凭檻又吟詩

　　題太空子隠居(劉仲逺自號太空子)

　　可道非常道真空本不空荒郊自生草閒地又栽松無
欲更何慮有為終必窮風雲上天去老子信猶龍


　　昭潭十愛　　　　　　　　　　梅　摯

　　我愛昭州水湘灕共一源本無汙泥滓去有棹歌諠沃
野藤溪道浮琛玉海門有時新雨漲多半是君恩

　　我愛昭州士平居富塾庠興賢尊漢詔論秀美周鄉藝
苑蒲開堞書堂縹結囊蟾宫前後進一一手間香

　　我愛昭州觀裁基壓大溪一樓雲駐隠雙表鶴歸迷金
剜先朝語鸞驚舊使題皇恩新雨露祈福為蒸黎

　　我愛昭州寺東西占景開門臨九峰列僧自五天來講

次花飄席齋餘鳥下臺萬民共行樂終讌首慵迥

　　我愛昭州路優遊不險﨑九疑通舜野八桂遶秦祠亭
堠相望處漁樵有讓時政無牙虎鬭莫信義山詩

　　我愛昭州角鳴呼右郡衙萬愁縈桂水一曲咀梅花調
古湘雲叶聲乾嶺月斜今愁并古恨吹起落誰家

　　我愛昭州月閒宵入綺樓涼生茘浦樹冷熨桂江秋朱
戸千家啟浮雲萬里收誰誇魏公子飛上鄴門遊

　　我愛昭州樂供官不在多薰風齊樂聖淑氣且宣和謁

廟知神格鋪筵喜客過聲邊無一事對酒謾高歌

　　我愛昭州酒千家不禁燒縹醪一爵舉瘴霧四時消紅
葉和雲踏青帘傍水招化濃民自醉鼔腹日歌堯

　　我愛昭州果西東此擅珍茘枝登宴美桂子薦盤新映
樹珠含影承牙玉溜津二年遊宦樂滿腹嶺南春

　　北牖洞　　　　　　　　　　　孫　抗

　　舊駐東方騎因題北牖名來須風作御去認斗為城日
氣晚方到雲收寒易生予心匪遊衍拱北振華纓


　　白雀洞

　　禽貴羽毛潔地憐巖壑幽名非華隂凍景似秀林秋不
覩書塵繼空驚嵗月遒何如潁川鳯千古冠緹油

　　南華洞

　　峭徑入蒼烟他山盡一拳上盤朱鳥翼中寓漆園仙清
可攜壺賞涼堪拂石眼九疑生接境曽此按薰絃

　　朝陽洞

　　險絶信天開春蘿䕃古苔不愁雲影閉先得日光來片

石充碁局涼坡遞酒盃東風偏著意草木爛成堆

　　嘉蓮洞

　　地應連海眼終古蓄寒泉四列青蒼壁雙開菡蓞蓮已
嗟真賞去猶訝昔香傳未媿東林下霜葩社衆賢

　　夕陽洞

　　塵寰雖未逺顥氣覺偏滋日落鳥歸處秋高風勁時吟
餘下天籟坐久凛氷肌信是棲幽境涼蟾照履綦

　　送容州杜祕丞　　　　　　　　余　靖


　　宦滿一舟歸高懷背俗馳家藏唯翰墨民政在聲詩(秀氏
陳生為詩言政甚詳)氣勁秋霜並吟多夜月知知賢無路薦何以
報明時

　　過清湘　　　　　　　　　　　陶　弼

　　嶺開蠻壤斷此地下湘川綠水紋如染丹風色欲然瘴
消還愛酒兵解尚憂邊故里誰相訪孤帆出曉烟

　　霞溪驛

　　歌聲野色中人樂嵗時豐暑雨隂晴雜秋田早晚同嶺

雲無烈日江樹足涼風自指鄉山語前村有路通

　　二妃廟

　　溪上龍蛇屋蕭條帝女祠竹痕當日淚山色後人疑古
服霞流綺新妝月獻眉楚民無水旱簫鼓謝神禧

　　題興安縣石灰舖壁

　　馬度嚴關口生歸喜復嗟天文離卷舌人影背含沙江
勢一再曲梅梢三四花登高休問路雲際是吾家

　　再至陽朔


　　五管新多事輕車屢徃還勤勞成白髮故舊是青山樹
色纔分楚江聲未出蠻自慚迎候少無惠及孤鰥

　　送臨桂令戴若納出廣

　　五嶺生還少無辭酒滿觴共經邊寇事先出瘴烟鄉楚
樹蟬聲早湖天日影涼此行休問路宫闕斗杓旁

　　送桂林余靖侍郎移帥長沙

　　戈船不用兵鼔角下湘靈草歇初春雨天迴奉使星江
蓴波上紫楚水望中青欲轉湖湘去家山在洞庭


　　送陽朔尉王翊還東海

　　勞生如嶺水嶺盡忽分流草色湘中路潮聲海上洲少
孤家有法宦薄鬢先秋我亦嗟貧病相期江漢遊

　　寄陽朔上官凝明府

　　嶺上一揮手蠻村花又疎閒思昨夜夢勝得舊年書地
志烟嵐裏官資州縣初詩成好相寄江水接靈渠

　　寄桂帥趙待制

　　一紙降書落天恩寵作州舊疆分海界新額上城樓古

塞南唐詔荒祠蜀式侯前朝聲地自是北人愁

　　寄陽朔尉輔臣

　　將斧征蠻嵗儒冠破賊初日邊呈瑞氣夜半得降書許
國心非淺封侯望已疎相逢感秋病眷眷舊溪魚

　　欄蠻山

　　西去萬重山兹峰獨限蠻天生賊多計民賴汝為關設
險數州地防危一日間守邊須以道絶頂可躋攀

　　永平寨道中


　　疊嶂深千里窮邊今一隅北風家信息南斗客程途嶺
勢頻開合猿聲乍有無過溪人語笑隔岸戍烟孤

　　送吕濤典獄之梧州

　　峽口蒼梧縣城依南斗魁江潭海潮上地熱火山來草
没嘉魚穴雲封拜表臺到應無獄訟荳蔻酒頻開

　　容管

　　一年勾漏守尋盡洞中天佛記盧藏用仙壇葛稚川醒
心西驛水燒眼碧池蓮我豈無新事詩碑與酒泉(自注郡有

勾漏白石都嶠等山所謂三洞天也盧藏用太雲寺記石高丈二尺西驛韋丹建閣下有石泉并記後唐李復
作池植蓮數萬)

　　南寧崑崙臺

　　落照古城隅邊風動隼旟久閒忘戰略多病熟醫書白
髮隨年短新情與世疎桃花春水暖誰釣舊溪魚

　　早登崑崙臺望戎兵北歸

　　春風歸未得默坐廢臺間居易衷腸結安仁兩鬢斑蜂
銜新蘂去燕引舊雛還帳下誰更戍旌旗出亂山


　　南城臺

　　江國家書少秋臺閒草生無人來逺渡盡日上高城落
照懸魚市孤烟起戍營東籬故園菊又向酒中傾

　　南寧崑崙關

　　關路下崑崙蠻封迤邐分春光偏著草雨意不離雲俗
異君修徳時平將用文臨溪照綠水老鬢雪紛紛

　　三公臺落成飲其上

　　北原喬木外三將舊屯營草没金鎚蹟山應玉管聲路

隨關地起江背瘴天傾異日誰相繼來書第四名

　　那霸泉

　　昔年觀地志此水出牂牁斷岸深無底平流暗起波感
恩來客少射影短孤多未老諸蠻在樓船空再過

　　羅秀山

　　尋山入羅秀旋結草堂居花露生缾水松風落架書聞
猿得句後見月出行初此夕雲林下無因夢使車

　　㑹仙嵓


　　寂寂長㝠洞涓涓潄玉泉鳯簫聞夜半鶴馭認雲邊煑
茗尋安老披蓑訪稚川於中得消息何用買山錢

　　思明府明江

　　幾年來瘴外此夜宿溪中照枕殘雞月吹燈落葉風盧
循猶偽國楊僕已衰翁起戴寒星去前村燒影紅

　　和石灰舖壁間韻　　　　　　　王樞密

　　時事遽如水無言只浩嗟三年避兵火萬里走塵沙禦
瘴猶須酒傷春不問花茫茫雲水地何處可為家


　　送向綜通判桂州　　　　　　　范仲淹

　　通籍三公後監州五嶺深欲知明主意將慰逺人心嵗
計多藏藥舟行不廢琴歸書清白最寧問橐中金

　　挽桂林戴别乗敦常　　　　　　蔡　襄

　　杖履何年别松杉古道傍城山秋月盡南嶺暮雲長古
調愁難合孤根老易傷欲將數行淚重至鄭公鄉

　　暢巖　　　　　　　　　　　　姚嗣宗

　　石作峒房勢水隨人意流兩巖長濺雨五月便驚秋此

景多深趣吾心真樂遊山翁中宿酒欲醉五更頭

　　詶桂林從叔　　　　　　　　　賀　鑄

　　江到三湘盡山圍八桂深龍蛇寒不蟄霧露晝多隂迢
遞馳梅信殷勤訪竹林淮南風土美留滯亦何心

　　能仁寺　　　　　　　　　　　黄庭堅

　　招提古山島掩映碧江心鐘叩蘋風逺僧禪水月深鶴
歸門外浴龍向檻邊吟每遣遺詩者毋忘撥棹尋

　　挽鄒忠公　　　　　　　　　　楊　時


　　一伏青蒲上三年瘴海濱泉甘不出戸客至豈無神報
國心常在知恩志未伸追懷垂絶語空有淚盈巾

　　龍興觀有感　　　　　　　　　鄒　浩

　　自罷龍興節人間幾嵗窮偶觀塵榜暗追感御爐穹萬
事遺高躅三清肅下風鈞天在何許猶兾夢魂通

　　見魯直題陶商翁碑後有感(碑在興安石灰舖)

　　石上猶新墨忘情亦歎嗟殊恩但歸骨冷迹尚平沙願
力消塵垢瞻依盛寳花人間幾行淚空灑玉川家


　　容南道中　　　　　　　　　　李　綱

　　路入容南境風烟自一方山空雲冉冉春動水茫茫紫
府丹砂祕幽村碧樹芳蕭然有佳致作個是炎荒

　　訾家洲　　　　　　　　　　　張孝祥

　　一雨便清涼風回百草香雲山米家畫水竹輞川莊僧
賦蠲新帖墻榛斬舊行歸韀乗晩霽空翠滿輕&KR1149;

　　過靈川

　　塵沙行半日烟火是靈川縣只三家市渠通大斛船官

空無現俸税重有荒田太息王郎子棲遲欲四年

　　湘山留别　　　　　　　　　　折彥質

　　寓久渾忘客臨行是别家途窮身更怯秋老鬢先華生
計黄茅合歸期碧海賒湘山今夜雨留我意無涯

　　湘山　　　　　　　　　　　　韓　駒

　　湘南第一境山水足娛人塔占飛來石僧留過去身雲
泉蒼壁曙竹樹絳園春羨爾安禪客翛然不受塵

　　劉仙嵓　　　　　　　　　　　曹　輔


　　石嶝仙巖路登臨莫倦攀亂泉歸萬壑一目盡千山嶂
雨收雲後松風吹莫還道人今不見無處覓𤣥關

　　聞冦至初去柳州　　　　　　　曾　幾

　　剝啄誰敲戸蒼茫客抱衾只看人似蟻共道賊如林兩
岸侔千里扁舟抵萬金病夫乗下戀萬一有佳音

　　疊綵巖登越亭　　　　　　　　朱晞顔

　　不到越亭久榴花今已紅江流寒瀉玉山色翠浮空百
越薰風裏三湘夕照中行藏仗忠信六合本同風


　　送丁懷忠教授象州　　　　　　陳傅良

　　二毛羇旅久一飯瘴鄉輕把酒時相屬令人意自平校
官無簿領帥閫甚聲名所恨㝠㝠雨梅天不肯明

　　仲春過陽亭　　　　　　　　　張　栻

　　亭古危臨岸林幽巧近城烟容隨雨住花片著溪清春
事已如許客懷誰與傾亭前幾株樹滿意欲敷榮

　　堯廟

　　明祀崇千載荒山拱萬靈揷天巉絶壁飛瀑下空庭繪

事存淳古真風寄杳㝠蘋蘩何以廌帝徳日惟馨

　　送但能之守潯州

　　循吏古猶少嶺民今未蘇丁寧煩詔旨推擇得吾徒根
本誰深念詩書計不迂惟應敦此意豈但應斯須

　　送陳仲思叅佐廣右幕府

　　舊説桂林好君今幕府遊江山資暇日梅雪類吾州煑
海何多説安邊更預謀政應勤婉畫不用賦離憂

　　寄趙漕


　　想得昭潭上兒童夾道迎皇華今日使竹馬舊時情梅
蘂冬前折山光雨後清使君桃李客當為駐車旌

　　䝉亭二首　　　　　　　　　　孫　覿

　　小築三間足雄包萬象并遙波通極浦落日抱孤城小
語千巖應長歌百蟄驚坐看衣履上漠漠晩雲生

　　落拓詩酒畔疎慵粥飯僧蕩胸開逺抱拄頰見高稜鳥
倦猶聞語蛟寒正可罾一區如可卜吾不愧陳登

　　九日次獻花鋪(李衛公貶海外道過象江蠻女獻花於此)


　　古路三义口青裙兩髻丫更無陶令菊空想衛公花破
屋堆黄葉清江繚白沙殷勤邀一醉蜑酒壓棃楂

　　珠塘(未至清湘二十里)　　　　　　　　范成大

　　林茂鳥烏急坡長驢䭾鳴坐轝猶足痺負笈想肩頳廢
廟藤遮合危橋竹織成路傍行役苦隨處有柴荆

　　宿清湘城外田家

　　驅馬力猶强就牀身始疲浮浮雲拂帳潏潏水鳴籬未
熟燈前夢閒尋道上詩湘中多夜雨客枕最先知


　　紅荳蔻花

　　綠葉焦心展紅苞竹籜披貫珠垂寶絡剪綵倒鸞枝且
入花欄品休論藥裹宜南方草木狀為爾首題詩

　　宿深溪驛

　　北戸書頻到南雲鴈不飛試評騎馬路何似釣魚磯擊
柝黄茅店篝燈白板扉故園桑柘煖亦有稻粱肥觀靜江山水呈陳魯叟漕使　　　戴復古

　　桂林佳絶處人道勝匡廬山好石骨露洞多嵓腹虚崢

嶸勢相敵温厚氣無餘可惜登臨地春風草木疎

　　昨者登梅嶺兹來入桂林相從萬里外不負一生心湖
上千峰立樽前十客吟譏評到泉石吾敢望知音

　　送湘漕趙蹈中寺丞移憲江東

　　持節復持節因循霜鬢侵盛衰關大數豪傑負初心
宇宙虚長算江湖寄短吟番陽秋水濶湘浦未為深

　　融州東樓　　　　　　　　　　陳　藻

　　燈火無蠻市江山遶暗城漁舟關柝響野燒日頭生雨

濶千村暝天髙一月行夜樓多好景都不礙隂晴

　　全州　　　　　　　　　　　　劉克莊

　　寂寂全州路家家荻竹扉呉僧留塔在過客入城稀傳
舍臨清泚官亭占翠微沙頭泊船者多自嶺南歸

　　嚴關新洞

　　羽客初尋見因于此葺廬未能平險峻先擬架空虛磴
路樵相引山名尉自書看來臨驛道未必有仙居

　　訾家洲


　　來訪唐時事荒洲暮靄青徧生新草棘難認舊池亭毁
記期無主存祠怕有靈今人輕古迹此地少曽經

　　初遊水東諸洞次同遊韻二首

　　桂山前未到今日是初遊招鶴登青巘呼龍俯碧湫深
溪通秉炬小竇劣容舟豈敢輕題詠同官盡柳劉

　　舊聞嵓洞勝欲徃自髫年聳秀過靈隠幽深似善權遠
環州堞外近獻屋簷邊儻有登臨約時時願執鞭

　　堯廟


　　帝與天同大天存帝亦存桑麻通絶徼簫鼔出深村水
至孤亭合山居列岫尊尚餘玉階意樵牧踐籬籓

　　舜廟

　　粤俗人知帝遺祠古至今青山花寂寂朱戸柏森森雨
打荒碑缺苔封石洞深曽聞張侍講來此看韶音

　　清惠廟

　　來訪古祠宫迢迢過水東一條溪不斷數里竹方通巫
拜分餘胙商行禱順風妝樓空百尺半仆夕陽中


　　翛然亭

　　每到欄干畔徘徊暮始還為憐鄰水寺盡見隔城山牆
繚青苔裏舟藏綠樹間松扉宜步月只是限重闗

　　篸帶亭

　　上到青林杪凭欄盡桂州千峰環野立一水抱城流沙
際分漁艇烟中見寺樓不知垂去客更得幾迴遊

　　送陳魯叟使君赴廣西漕

　　闔郡留無計匆匆奪父師使君三月政遺老百年思逺

宦生華髮輕&KR1149;載舊碑海山應有恨未得謝公詩

　　送趙叔愚赴潯州理掾

　　未奉三雍對聊為五筦行鄉書踰嶺少詩思入湘清逺
宦身差穏中州事日生向來幾離别此别最關情

　　哭桂州譚戸錄二首

　　讀過書皆記非惟善屬文有名登進士無命作參軍白
髮行秋暑青山殮瘴雲可憐膏火下虚費一生勤

　　胸次有千年囊中乏一錢客來論旅殯官為顧歸船通

徳梳新髻童烏拾舊編傷心鄰巷裏廢宅鎖寒烟

　　寄雲林楊少雲自衡之桂　　　　鄒登龍

　　問訊楊夫子經年客異鄉南浮湘水逺西望楚長天五
嶺梅花發孤城草色荒白雲遙滿目曷久住炎方

　　龍隠巖　　　　　　　　　　　方信孺

　　石門元不鎖巖屋本無基九夏花猶在千年樹倒垂僧
閒方定起客到每歸遲甚欲眠蓬葉沿崖續斷碑

　　蒼梧即事　　　　　　　　　　謝　孚


　　近岸江聲急孤舟下杳㝠峽泉飛暴雨灘石走羣星水
有瀟湘色猿同巴蜀聽令人思舜徳一望九疑青

　　遊東觀　　　　　　　　　　　吕愿中

　　郊原同按轡杖履陟青㝠山色混林樾溪光照斗星姥
峰高揷㦸兔徑曲穿庭孤鴈一聲逺千嵓特送青

　　題西山　　　　　　　　　　　曽宏正

　　足倦尚躋攀南來第一山撐空列崷&KR2029;拂閣聳孱顔
莫作炎山看渾疑鴈蕩間輸他癡衲子終老白雲關


　　閫相可翁先生偕王人有湖山遊獲侍坐先生有
詩輒用韻　　　　　　　　　豐　&KR0581;

　　西郊陪衮繡雲步入千山行樂五星聚浮生半日閒尋
棊楓葉下載酒藕花間譚笑長城在何人敢度關

　　題西山　　　　　　　　　　　李曽伯

　　玉筍環星拱青螺帶霧披山為天下勝境占嶺南竒援
筆難窮者凭欄盡目之不因無世累築室在於斯

　　余再牧桂之明年實開慶改元上命三衢柴士表

視邊隘竣事將還夏六月二十一日約憲倉四明
豐&KR0581;兵帥汪光朱廣用符離朱煥載酒千山觀
訪招隠過仙奕感今懐昔風物固亡恙也時火傘張
空水花蘸碧相與徜徉其間清不受暑得四十字

　　自從來嶺嶠豈暇訪湖山緹騎行邊了戎旗䕶戍閒相
看羣玉外一笑六郎間回首西風靜何愁老漢關

　　淳祐庚戌因勸農來白龍洞淂四十字是日微風
扇和輕雲閣雨千峰翠滴四野緑秀林禽對語春

意駘蕩無極徜徉乆之緩轡而去

　　老龍昔未蜕嘗蟄此山中霖雨春疇足風雲夜壑空兩
崖高下倚一徑往來通不願千金劑惟祈百穀豐

　　挽鈍齋先生許象州　　　　　　　李昴英

　　家學存齋授淵源自晦庵(存齋公伯祖也晦庵為名齋且為之記)魁文行
海内師道重天南銜得氷條一州纔刀夢三芳名却千
載俎豆拜祠龕

　　義重人誰及高風有古人已田分友子(友人林司法初筮西廣終于官

妻子貧先生割已田贍之)黎事保羈臣(顔郡守羈廣西先生以經幹告身保薦顔起廢撫定黎峒
有功朝廷嘉之授瓊筦守)抱負耕莘志依稀陋巷仁丹青遺像在難
寫道心真

　　丈席即之温終身佩一言棟樑失安定山斗慘寒門慟
矣心喪重淒然手澤存江聲助悲些莫返大夫魂

　　靈巖　　　　　　　　　　　　吕　源

　　憶别老君洞今逾二十年從來持漢節又復冒蠻烟風
物總仍舊霜髯徒自憐不如歸去好趣辦五湖船


　　彈丸山　　　　　　　　　　　陳　讜

　　地逈山竒怪神仙喜穴居百雲剜洞巧五石補天餘商
野幽人夢周南太史書心乎愛丘壑勝概一躊躇

　　過梧州　　　　　　　　　　　易　謙

　　城空花爛熳樓向雨瀟條毒草春生瘴蠻江晩上潮魚
肥堪把釣鳯去不聞韶萬里雙持節恩波頼聖朝

　　逍遙樓　　　　　　　　　　　建都思

　　逍遙留古迹勝景浩無窮霧鎖山城市烟藏水府宫峰

巒霄漢外棟宇畫圖中百草叢深綠羣花綻淺紅

　　湘山寺　　　　　　　　　　　雷隠翁

　　何代梵王宫軒牕闞碧峰虚庭蒼蘚匝一徑白雲封石
澗吞寒竹嵓猿答暮鐘能令吟賞者不倦徃來重

　　柳州道中　　　　　　　　　(元)陳　孚

　　五嶺炎蒸苦征夫各陣行荒哉秦象郡痛矣柳龍城水
毒人多病烟昏馬易驚里閭凋瘵甚邊將莫言兵

　　度三花嶺


　　絶壁三千丈荒烟八九家黄茅青草瘴黒質白章蛇
橄欖高懸子芭蕉倒吐花嶺頭一回首何處是京華

　　桂林　　　　　　　　　　　　傅與礪

　　桂林南望逺山路與雲連淺水清涵石攅峰亂刺天干
戈仍嵗月瘴癘接風烟蠻寇何能定邊氓亦可憐

　　送鞏志道桂林憲使

　　憲使才名舊南遷嵗月遲湘中獨發夜嶺外早行時暑
雨過榕樹涼風起桂枝殊方慎寢食莫遣鬢成丝


　　相見嗟已晩湘知情獨真一生多好僻終嵗少言貧豈
是輕微祿祇應念老親送君徒悵望心迹不堪陳

　　五嶺連鳥府羣賢列繡衣閉門文史足巡郡簡書稀日
月明丹徼風霜滿翠微時時念疎逺吾道亦光輝

　　梧州嘉魚亭

　　舟楫回沙驛旌旗駐郡亭江通五管白天落九疑青此
日瞻雲氣誰家見客星軍需晝夜急寇盜幾時寧

　　賓州


　　過嶺冬猶熱綠山夜未寧樹殘兵後赭草發燒餘青西
寇迷仙霧南人候使星民居日稀少惟見短長亭

　　答别龍州蕭從事韶

　　北極絲綸下南陲政化通靈槎浮度斗瘴草偃隨風殊
俗難為别清談喜屢同馳驅不可住心切大明宫

　　使節明金虎腰弓偃畫蛇蠻夷趨號令原隰見光華邊
樹猶含綠江梅久放花憶君依幕府何日定還家

　　還聞柳州破道阻將泝江


　　交阯方通使賓州忽被圍還聞山路塞徑就水程歸上
府空金椀前軍老鐵衣誰能平政化不事總戎機

　　别靜江文學諸公

　　乍見先愁去將行未忍分字期歸後寄歌畏别時聞驛
樹過春雨江船隔夜雲驅馳念吾弟羽翼待諸君

　　和智禮部早發興安

　　早發興安道人瞻奉使槎雨來鳴近樹雲去落誰家解
纜眠看竹哦詩坐煑茶歸程足幽意莫向市朝譁


　　仙李洞　　　　　　　　　　　詹士龍

　　八桂棲霞洞穹然自渾成豐隆昭艮靜空洞合離明壁
隠龍潛滑脂凝鱖尾清仙靈杳何許登眺暢幽情

　　書堂山　　　　　　　　　　　陸　垕

　　何年柳使君開此讀書林天地三江逺烟雲一徑深高
山仰聖道流水靜人心伊昔從遊樂遺風尚可尋

　　發横浦之永淳縣　　　　　　　范　椁

　　急槳開晨漲孤尊已夕陽水光排峽靜洲勢背城長太

史才無敵將軍義不忘感傷今嵗月淹泊愧滄浪

　　逍遙樓　　　　　　　　　　　巴圖爾丹

　　身世雲霄上飄然思不窮晴山排翠闥暮靄閟琳宫牧
笛殘雲外漁歌落照中蓬萊凝望眼隠隠海霞紅

　　老人巖　　　　　　　　　　　伊　嚕

　　幾年混元境曽見繡衣遊刻石俯丹井題名瞰碧流我
來尋古蹟魚躍上扁舟還是夙緣否真仙微㸃頭

　　逍遙樓次韻　　　　　　　　　呉伯寅


　　危樓天欲半登覽興何窮雲鎖崑崙塞星環太乙宫江
山圖畫裏賓主笑談中回首嚴城暮千門日影紅

　　七星巖　　　　　　　　　　　李　弼

　　乗興上東山天風拂壯顔七星連地脈一竅透天關𤣥
鶴何年去丹爐盡日閒我因厭塵俗到此不知還



　　粤西詩載卷十

