







　　欽定四庫全書

　　粤西叢載卷十六

　　桂林府通判汪森編

　　粤西雪

　　雪南州多無雪霜草木皆不改柯易葉獨桂林嵗嵗得
雪或臘中三白然終不及北州之多靈川興安之間兩
山蹲踞中容一馬謂之嚴闗朔雪至闗輒止大盛則度
送至桂林城下不復南矣(虞衝志下同)


　　粤西風

　　風廣東南海有颶風西路稍北州縣悉無之獨桂林多
風秋冬大甚拔木飛瓦晝夜不息俗傳朝作一日止暮
七日夜半則彌旬去海猶千餘里非颶也土人自不知
其説余試論之桂林地勢視長沙番禺在千丈之上髙
而多風理固然也

　　駱越

　　史記元鼎六年漢兵至南粤粤桂林監居翁諭告甌駱

䍐餘萬口降　通典曰貴州古西甌駱越又曰襄陽縣
漢之中盧駱越人徙此　益州記曰交阯有駱田仰潮
水人為駱人有駱侯或自名駱將漢代蜀王子將兵來
討駱侯自稱安陽王尉佗滅之　路史曰今貴治鬱平
葢古甌駱(周書)載言云潘州古甌駱越之地而史記亦有
西甌駱交阯九眞之域(十道記)號駱侯姚姓(李竒説)故九眞
有駱田邕有駱越水其散居襄或云甌閩誤(饒伸學海下同)

　　且甌


　　周書王會解曰且甌文蜃　路史曰郭璞以建安為西
甌非此集韻音嘔駱越别種郡國志鬱林西越也故杜
佑云西甌即言西以别東爾　寰宇記鬱林廢黨州經
善勞縣即古西甌居

　　倉吾

　　周書王㑹解曰倉吾以翡翠　路史曰梧之倉吾縣元
始六年開蒼梧郡地廣東至湘潭

　　桂國


　　周書王會解曰伊尹為四方令曰正南甌鄧桂國損子
産里百濮九菌請令以珠璣瑇瑁象齒文犀翠羽為獻

　　路史曰桂國見四方令經云八桂在賁禺東(今番禺)葢
桂陽也

　　區呉

　　路史曰區呉䝉之東區漢之荔浦也

　　南越封畛

　　凡郡之土宇秦氏分制罷侯置守列為四十　南海郡

南越之域今南海始興義寜海豐恩平南陵臨賀髙要
感義晉康臨封開陽髙凉連城新興銅陵懐徳潮陽等
郡地皆是　桂林郡南越之域今始安平樂䝉山開江
蒼梧潯江鬱林平琴安城賀水桂林象郡龍城融水朗
寜懐澤寜仁寜浦横山循徳龍池永定等郡地皆是

　　象郡南越之域今招義南潘普寜陵水南昌定川寜越
安南武義龍水忻城九眞福祿文陽日南承化玉山合
浦安樂海康温水湯泉郡皆是(鄭樵通志)


　　秦始皇三十三年置桂林南海象郡以謫徙民五十萬
人戍五嶺與越雜處(資治通鑑)

　　唐開元十道其十曰嶺南道古揚州南境今廣循潮漳
韶連端康岡恩髙春封辯瀧新潘雷羅儋崖瓊振(已上廣府
管内)桂昭富梧賀龔象栁古嚴(已上桂府管内)容藤義竇禺白亷
繡黨牢嵓鬱林平琴(已上容府管内欝林平琴二州複名)邕賓貴横欽潯
瀼龍田武環澄(已上邕府管内)安南驩愛陸峰湯萇福祿龎(已上
安南管内福祿一州複名)凡七十州焉(其五府又管覊縻州)東南際海西極羣

蠻北據五嶺其名山有黃嶺及鬱水之靈洲焉(黄嶺在廣州寳
安縣靈洲在廣州南海縣鬱水之中)其大川有桂水鬱水(桂水出桂州臨源縣歴昭富梧
三州界入鬱水鬱水一名浪水歴藤梧封康端廣六州界入海)厥賦蕉紵落麻(廣州等調以紵
布端州調蕉布康封二州調以落麻布)厥貢金銀沈香甲香水馬翡翠孔
雀象牙犀角龜殻&KR1314;鼊綵藤竹布(融象二州貢金桂邕昭栁等五十餘州貢
銀桂州銅盤連州細布鍾乳崖欽二州髙良薑廣州竺席生沈香水馬甲香&KR1314;鼊皮藤簟廣州安南並貢龜殻
循振二州五色藤盤振州班布食單安南及潮州蕉安南檳榔鮫魚皮翠毛愛龎等州孔雀尾驩州象牙藥犀
角金薄黄屑沈香漳潮等州鮫魚皮甲香韶州竹子布岡州甲香詹糖香廣潮髙循峰邵等州及安南蚺蛇膽

春韶瀧廣等州石斛雷州絲電富州班布白石英䝉州麩金古州蠟容州朱砂銀欽州翡翠毛陸州玳瑁鼊皮
翠毛甲香峰州荳蔻福祿邰二州白臘福祿龎二州紫餅术昆州桂心)其逺夷則控百越
及林邑扶南之貢獻焉(通志)

　　唐制粤西諸郡每年常貢　始安郡(貢銀百兩今桂州)　普寜
郡(貢朱砂二十斤水銀二十斤　今容州)　臨賀郡(貢銀三十兩今賀州)　平樂
郡(貢銀二十兩今昭州)　臨江郡(貢銀二十兩今龔州)　潯江郡(貢銀二十
兩　今潯州)　䝉山郡(貢麩金十兩今䝉州)　開江郡(貢班布五端今富川)

　　修徳郡(貢銀二十兩今嚴州)　定川郡(貢銀二十兩今牢州)　寜浦

郡(貢銀二十兩今横州)　象郡(貢銀二十兩今象州)　感義郡(貢銀二十兩
今藤州)　寜仁郡(貢銀二十兩今黨州)　懐澤郡(貢細白苧布十端　今貴州)

　　龍城郡(貢銀二十兩今栁州)　恩平郡(貢銀二十兩　杜氏今恩州　　通典)

　　嶺南五府

　　唐天寳元年嶺南五府經略綏静夷獠統經略清海二
軍桂容邕交四管治廣州兵萬五千四百人經略軍在
廣州城内兵五千四百人清海軍在恩州城内兵二千
人桂府兵千人容府兵千一百人邕府兵千七百人安

南府兵四千二百人已上兵輕税本鎭以自給(資治通鑑)

　　唐嶺南道

　　蠻為州九十二𨽻峰桂邕都督并安南都䕶府(山堂考索)

　　五管

　　嶺南之地曰五管乃統治之名曰廣管曰桂管曰容管
曰邕管曰瓊管(楊慎丹鉛總錄)

　　宋廣南節鎮詩括

　　廣南九鎮　番禺號清海桂林為静江慶逺龍水鎮肇

慶端溪邦建武維邕管永慶維晉康寜逺容江域静海
瓊山疆融水名清逺九鎮列南荒(玉海下同)

　　廣西五鎮

　　節度　州　　郡名

　　静江　静江　始安　(桂林灕水桂筦桂部八桂)

　　慶逺　宜　　龍水　(宜城宜水宜陽)

　　建武　邕　　永寜　(邕管樂昌邕郊)

　　寜逺　容　　普寜　(容管容江)


　　清逺　融　　融水　(玉融)

　　宋中興帥藩(東則廣州西則静江)

　　静江(經略安撫二十五郡　寳祐五年命制置大使)

　　桂林　八桂　桂管　襟蠻帶海為會府　五筦之
地桂為大　西控龍編東連鯨海　地控諸蠻疆連
五嶺　地聨五嶺川束三江　左控荆衡東接嶺海
為一都會　修戎兵用逷蠻方　疆分五嶺　疆分
五筦連江山篸帶之雄戸雜羣蠻有鱗介衣裳之俗


　　撫御之宜有赤子龍蛇之别牧伯之任在嚴師父
母之間　宣威丹徼　領郡二十五覊縻州七十二
控制雄劇　銅柱之邦戈船之道　覊縻七十州封
畛四千里風清氣淑　東接嶺海右控蠻荒　晉陶
侃鎮江陵都督交廣(忠順勤勞)　唐李靖平嶺南為嶺南
撫慰大使桂州總管　王晙為都督築城務農　唐
經略之地甚重　專西南一面之寄　幕府無南鄉
之慮　曹克明始置溪洞司而兼領之　陸詵嶺外

處畫無不當者　余靖奏團結訓練土丁以備邊(經制
五筦恩信著嶺外)　張栻范成大　援著安交阯之績固陳
靖日南之方　祖宗之制不以武人為大帥專制一
道必以文臣為經略以總制之

　　安南貢獻

　　交阯國本南域之地唐交州總管也至徳宗改安南都
䕶州梁正明中土豪曲承美專有其地送欵於梁帝因
授承美節鉞國朝乾徳初交州帥號天聖王私署丁璉

為節度使自開寳以来皆受朝廷爵命貢奉不絶開寳
六年五月甲寅璉遣使朝貢戊寅封璉静海節度八年
又遣使朝貢謝恩太宗興國五年黎桓遣使以丁璿為
名獻方物十一月朔黎桓遣牙校江巨煌王詔祚八年
五月庚午黎桓遣牙史趙子愛九月丁夘交州黎桓遣
使雍熈二年二月甲申三年九月癸巳權交州三使留
後黎桓並遣使貢物淳化五年三月乙亥交阯郡王黎
桓遣使貢物眞宗咸平元年九月癸亥黎桓獻馴象四

景徳元年六月甲子黎桓遣子攝驩州刺史明提三年
桓死四年八月乙丑黎龍延遣其弟来貢賜峰州刺史
明昶殿中丞黄成雅等来貢辛巳授龍延静海節度使
交阯郡王賜名至忠又封黎桓為南越王祥符二年十
二月癸未交州黎至忠遣使来貢并獻馴犀一上以犀
違土性不可豢畜欲拒而不納又慮逆至忠意俟其使
還乃令縱之三年三月壬辰李公藴遣使入貢封交阯
郡王五年四月戊申七年八月己巳並遣使貢方物乾

興元年四月丙寅李公藴遣使貢方物仁宗天聖五年
十月癸巳南平王李公藴遣其驩州刺史季公顯来貢
方物慶厯三年三月乙亥交州獻馴象五(山堂考索)

　　交阯本南越唐安南都䕶府開寳六年四月丁璉貢方
物以為静海節度安南都䕶聞嶺南平懼而内附八年
五月貢犀及象牙八月七日封交阯郡王興國二年十
二月貢方物七年三月丁璿貢方物八年黎桓貢通犀
孔雀尾九月貢金器雍熈二年二月貢金龜鶴賀乾明

節三月九月復入貢端拱元年閠五月朝貢淳化元年
十月貢綉龍鳯繖至道二年七月賜以美玉帶三年封
南平王咸平元年九月獻馴象二年獻犀牛四年貢馴
犀一象二七寳裝金瓶一景徳四年七月黎龍延修貢
請賜九經祥符二年十二月癸未貢馴犀一上令縱之
海涘三年三月授李公藴交阯郡王以祀汾隂修貢五
年四月貢方物七年七月言敗鶴柘蠻貢馬獻捷八年
貢方物天禧三年八月貢犀角象齒乾興元年四月貢

方物景祐元年十一月辛亥李徳政獻方物及象二慶
厯三年三月乙亥獻象(闕)六年十二月庚戌獻象十(帝方
獵召其使扈從賜紫袍塗金帶)七年正月庚辰御宣徳門閲交州貢象
至和二年十一月李日尊貢象十嘉祐三年六月丁夘
貢異獸二以為麒麟(狀如水牛鼻端有角)樞密使田况請但稱異
獸使殊俗無我欺八月癸亥御崇政殿召近臣宗室觀
之八年正月辛亥貢馴象九熈寜五年又貢象元豐五
年六月乾徳貢犀二元祐六年四月甲申入貢賜錦袍

束帶紹興十四年六月十七年九月天祚貢方物十二
月賜鞍馬十六年六月二十九日獻象牛二十年二月
二十九日貢馴象十二十六年八月二十一日庚寅賀
升平獻黄金器明珠沉香翠羽綾絹馬十象九三十一
年正月六日貢𧰼乾道九年六月貢方物(玉海)

　　明會典云洪武二年遣使朝貢因請封爵詔封為安南
國王永樂四年以其臣篡立發兵討平之宣徳間遣使
来謝罪請命因宥而封之今三年一朝貢别有進中宫

東宫方物其或以慶慰謝恩等事来貢者不在三年一
貢之例朝廷有大事遣使頒詔於其國其國王請封亦
遣使行禮其貢物　金銀器皿　薫衣香　降眞香
沉香　速香　木香　黑線香　白絹　犀角　象牙
　紙扇

　　今通志所載貢物　金銀爐花瓶四副　銀盆一十二
口　沉香九百六十兩　速香二千三百六十八兩
降眞香三十株　白木香五十件　中黑線香八千株

　白色土絹二百疋　犀角二十座　象牙二十枝

　　其差遣陪臣三員　通事一名　行人四名　隨人十
三名

　　安南三路

　　粤西入安南有三路一路由憑祥州出鎮南闗一日至
文淵州一路由思明入丘温者過摩天嶺一日至思陵
州一路由龍州入一日至平西隘(嶠南瑣記)

　　永樂十四年五月英國公張輔言自廣東欽州天津驛

經猫兒港至涌淪佛淘從萬寜縣抵交阯多由水道陸
行至二百九十一里比丘温故路近七驛傳以便徃来
從之(典彚)

　　祿州龍州

　　祿州本太平屬後淪入交州與龍州接壤土司遇喪事
賻賵之来其酬必倍祿州以千金賻龍州龍州以為餌
已辭不受祿州憾之遂尋兵戈讐鬭不已辭曰逋其賻
金千緡也(嶠南瑣記)


　　宋時坑治

　　宋時廣西有銀坑令供銀置塲發賣又有銅坑鐵坑鉛
坑錫坑鬱林輸鐵二萬七千五百斤潯州輸鉛二萬二
千二百斤賓州輸鉛五千一百斤邕州輸鉛五千金昭
州輸鉛六千斤賀州出錫尤盛輸錫一萬二千六百斤
栁州輸錫二千四百斤(合璧事類)

　　慶逺諸坑

　　宜山縣在宋時有寳積監在坡西二百五十里乃河池

州西境設監官一員管坑戸穴地深五七丈或至十餘
丈取礦砂入爐煉一晝夜始成鉛汁又入小爐再煉之
始成銀以充貢時己未嵗其坑崩䧟坑丁皆壓死遂罷
不敢採而廢其監今地皆屬土官又有玉田塲在城西
南一百五十里為河池州東北境其設官管坑丁採礦
以貢皆如寳積監其廢亦同又有富安監在城南一百
六十五里宋設監官管坑戸採砂以貢其砂脈延綿白
石中坑戸以火燬石鑿而取之得砂凡四等大則顆塊

次則箭頭又次則顆粒餘皆末砂價以是為等差自後
猺賊叛亂坑丁逃散砂脈亦盡絶遂罷不採而廢其監
又有樂耕塲在府西北二百三十里去普義寨五里宋
時設坑丁開鉛坑以應經略司取需後以猺獞叛亂坑
戸逃竄遂罷不採而廢其塲(慶逺府志)

　　置南寜栁州二衛并慶逺府

　　洪武三年置南寜栁州二衛廣西行省言便宜三事一
曰廣西地接交阯雲南所治皆溪洞苖蠻性狠戻而叛

服不常府衛之兵逺在静江數百里外卒有警急難相
為援乞於南寜栁州立衛置兵以鎮之庶苖獠有所憚
而不敢竊發民有所恃以安其生二曰慶逺故府也今
為軍民安撫司雖統地十有七州其地皆深山廣野其
民多安撫同知莫天䕶之族天䕶素庸弱不能禦衆而
宗族强者動肆跋扈至殺河池縣丞葢讓與諸蠻相扇
為亂此豈可姑息以貽禍將来乞罷安撫司而復設慶
逺府置軍衛以守其地庶㡬其民知有府治不敢自恣

諸蠻知有重兵而不敢為亂此久安之道也三曰廣海
之俗素獷戾動相讐殺因而為亂則一方皆讐葢縁郡
縣無兵以制馭之故也近羣盗轉攻鬱林州同知王彬
集民兵拒之經歴徐承祖亦以民兵千餘敗賊由此言
之土兵未必不可用也乞令廣西邊境郡縣長官輯民
丁之壯者置衣甲器械籍之於有司有警用以捕賊無
事則使之務農如此非惟郡縣無養兵之費而民實頼
之以安也奏至詔俱從之遂設南寜栁州二衛益兵守

禦改慶逺安撫司為慶逺府命莫天䕶赴京賞同知王
彬經歴徐承祖以下有破賊功者(黄光昇昭代典則)

　　均廣西鹽數

　　宋淳熈六年臣寮上言切見廣西州郡恃鹽以為(闕)而
制其輕重之權者轉運使也然一路地理之逺近舟車
之便否戸口之多寡商賈之去来郡異而縣不同如邕
宜融等州民戸稀少不通行旅所賣之鹽不過本處而
常患數多昭賀之林賓栁等州當東西水陸要衝食鹽

既多益而發泄而常患數少欲望我聖慈下臣此章於
運司使之度一路利便之要别行裁定於公家無所虧
於民間無所害實為一方久逺之利(山堂考索)

　　行鹽

　　粤西食鹽非地所産皆取給於粤東粤東饒而粤西瘠
商不樂至不得已官自為市葢自唐劉晏行常平鹽嵗
取贏錢百餘萬以給軍餉官祿行之至今國朝以楚之
長寳衡永四郡栁道二州皆附於桂林行鹽每嵗於粤

東買七千五百引引十四包包百二十五斤官造船給
值及徃返工費一嵗二運遣官統之而商分任焉又許
私帶十之一謂之商鹽與官鹽搭配出售取其餘息以
餉營兵嵗可得二萬緡但鹽出於東東人徃徃齮齕西
商商益重困而奸偽百出雖欲禁之不可得已(百粤風土記)

　　開荒田

　　新龍等州山田揀荒平處以鋤鍬開為町疃伺春雨丘
中貯水即先買鯇魚子散於田内一二年後魚兒長大

食草根並盡既為熟田又收魚利及種稻且無稗草乃
齊民之上術也(嶺表錄異)

　　三田

　　交州地氣暑熱一嵗田三熟冬種春熟春種夏熟秋種
冬熟(廣志)

　　石膏山

　　蒼梧彰平縣有石膏山望之皎若霜雪(裴氏廣州記)

　　斑石


　　蒼梧廣信縣之壽鄉有孤嵓嵓有斑石石皆五色(輿地志)

　　蒼梧耕象

　　舜葬蒼梧下有羣象常為之耕(異物志)

　　帝舜丹朱商均皆葬蒼梧

　　山海經蒼梧之山帝舜葬於陽帝丹朱葬於隂則丹朱
亦稱帝矣注云竹書后稷放帝朱於丹水水經又云赤
水之東有蒼梧之野舜與叔均之所葬也是商均亦葬
於此(嶠南瑣記)


　　舜葬蒼梧之野非

　　舜南廵狩崩於蒼梧之野葬於江南九疑是為零陵

　　剡曰昔舜命禹曰朕耄期倦於勤汝惟不怠總朕師舜
以天子為勤故老而使禹攝也夫天子之職莫勤於廵
守而舜猶親之卒死於外而葬焉惡用使禹攝哉是必
不然或曰虞書稱舜陟方乃死孔安國以為升道南方
廵守而死禮記亦稱舜葬於蒼梧之野皆如太史公之
言予獨以為不然何如曰傳記之言固不可据以為實

藉使有之又安知無中國之蒼梧而必在江南邪虞書
陟方云者言舜在帝位治天下五十載升於至道然後
死耳非謂廵守為陟方也鳴呼遂使後世愚悖之人或
疑舜禹而非聖人豈非孔安國與太史公之過也哉(司馬
光史剡)

　　禹廵蒼梧

　　東漢書陳蕃傳曰昔禹廵狩蒼梧見市殺人下車而哭
之曰萬方有罪在予一人(資治通鑑)


　　百丈山

　　百丈山在桂林郡城東北七十五里一名把杖山叠障
深重連延西南數百里四接郡界莫窮逺近自府北驛
路徑穿其中俗以﨑嶇險阻故以百丈名之又以林巒
深䆳行人皆持兵仗以防猛獸因亦名把杖山(桂林風土記)

　　龍蟠山

　　龍蟠山本名盤龍山有石洞深致洞中天然石室石牀
石盆洞門數重人秉燭遊常見龍迹大如椀洞有水水

中有魚四足有角如龍形人殺之即風雨晦㝠立至也
前使李渤給事改為隱山連其所也(桂林風土記以上二則出太平御覽)

　　象州西山

　　象州西山與象山相連風土記云刀兵永不見西山最
髙現説者以儂智髙陳進之猖獗至境或自退或敗亡
土人以為應讖(嶺外代答)

　　桂林癸水

　　癸水桂林有古記父老傳誦之略曰癸水繞東城永不

見刀兵癸水灕江也(虞衡志)

　　府江

　　府江源出海陽至平樂會樂荔諸水南趨梧州會端州
入於海自平樂郡城至昭平一百餘里兩岸峰巒壁立
中通一江灘瀧三百六十片帆孤影如入無人之境自
昭平至龍門六十里始隱隱有茅茨焉過此則蒼梧界
矣曰府江者别於左右二江也(平樂府志)

　　湘水


　　湘水至清雖深五六丈下見底了了然其碎石若樗蒲
子大五色鮮明白沙如霜雪赤岸若朝霞(羅含湘川記)

　　灕泿二水

　　粤䂖有灕泿二水泿水今志俱失其名然其源流尚可
考也按水經泿水出武陵鐔城縣北界沅水谷南至鬱
林潭中縣與鄰水合(注水出無陽縣縣故鐔城也)又東至蒼梧縣為
鬱溪又東至髙要為大水(注鬱水鬱林之阿林縣東逕猛林縣之西南元封五年交
州自贏&KR1454;移治於此)又云禱過之山泿水出焉南流注於海(嶠南瑣記)


　　龍州

　　龍州即古龍編建安中立州治時有蛟龍蟠編於南北
二津故名(嶠南瑣記)

　　祼川

　　桂林東南邊海有祼川海上有祼人鄉桓譚新論呈衣
冠於祼川(焦氏説楛)

　　容州三洞天

　　洞天第二十都嶠山洞


　　周廻一百八十里名曰寳𤣥洞天在容州普寜縣仙
人劉根治之

　　第二十一白石山洞

　　周廻七十里名曰秀樂長眞天在鬱林州南海之南
也又曰和州含山縣是白眞人治之

　　第二十二岣&KR4083;山洞

　　周廻四十里名曰玉闕寳圭天在容州北流縣屬仙
人錢眞治之(張君房雲笈七籤)


　　秦五嶺

　　張耳傳秦北為長城之役南有五嶺之戍注師古曰嶺
者西自衡山之南東窮於海一山之限耳而别標名有
五裴氏(一云裴淵)廣州記云大庾始安臨賀桂陽掲陽是為
五嶺鄧徳明南康記曰大庾嶺一也桂陽騎田嶺二也
九眞都龎嶺三也臨賀萌渚嶺四也始安越城嶺五也
裴説是也(輿地志一曰臺嶺亦名塞上今名大庾二曰騎田三曰都龎四曰萌渚五曰越嶺　玉海)

　　嶺南四闗


　　嶺南四闗廣之康浦(故闗)賀之茘平連之故秦湟溪容之
鬼門(兩石相對中濶三十歩)羈縻莊州之桂嶺(本隋牂牁郡地南百里有桂林闗
玉海)

　　鬼門闗崑崙闗

　　桂嶺九驛至象南左右分兩岐皆適二百里而阻山南
北十餘堠攢峰叠嶂萬仞蔽天中鑿險道而度號曰闗
右岐由賓而之邕交曰崑崙闗左岐由貴鬱林而之雷
瓊曰鬼門闗遷客流人逺投海表生還者稀(彬江集)


　　唐靈渠

　　地理志桂州理定(今興安)西十里有靈渠引離水故秦史
祿所鑿後廢寳厯初觀察使李渤浚斗門十八以通漕
俄又廢咸通九年刺史魚孟威以石為鏵隄亘四十里
植大木為斗門至十八重乃通巨舟(邕州鬱水自蠻境七源州流出民常
苦之景雲中司馬吕仁引渠分流以殺水勢自是無没溺之害)　李渤傳桂有灕水出
海陽山世言秦命史祿伐粤(見嚴安傳)鑿為漕(通道嶠南)馬援討
徵則復治以通餽後江水潰毁渠遂廞淺毎轉餉役數

十戸濟一艘渤釃浚舊道障泄有宜舟楫利焉(國初漕臣邊詡
嘉祐憲臣李師中乾道師臣李浩皆修是渠紹熈甲寅十二月庚申師臣朱晞顔等重修　紹興二十九年十
二月臣僚言廣西靈渠接全州大江其渠僅百餘里詔漕臣修復以通漕運)　漢傳嚴安書
曰秦使尉屠睢攻越使監祿鑿渠運糧深入越地淮南
王安書曰秦使尉屠睢撃越監祿鑿渠通道　漢武戈
船之師出零陵下灕水馬伏波餉南征之戍開鑿導順
而渠之利益闢(玉海)

　　三江


　　從桂林下平樂蒼梧為府江栁州慶逺思恩為右江潯
州南寜太平為左江府江灕江也與湘水同出海陽山
而分流故曰灕灕入南海湘入洞庭右江一曰黔江自
牂牁来逕栁慶入於潯左江發源交阯經麗江南寜至
潯與右江合三江滙於蒼梧入於海(謝肇淛百粤風土記下同)

　　温泉

　　温泉有五一在象州東土人云熱水江二在富川一在
融縣一在懐集之齊嶽山


　　司命井

　　鬱林郡有石井半甘半淡潛通江波冬夏常盈名曰司
命井周給闔境也其井水竭即土人疫稼穡不登以為
候(廣州記)

　　山空

　　陽朔道上一山髙十餘仞體圓而皺内全空宛如栗殻
戍卒有栖止其中者(嶠南瑣記下同)

　　嶺險


　　自定理西行蘭麻烏沙諸嶺險絶皆刺天蜿蜒迤邐之
狀又極隘僅容足每遇嶺則直上至絶頂乃下下底澗
水乃已度澗又復上如此者三四程聞之飛雲九折勢
雖險峭尚可乘騾車跨馬而行不至若是也

　　究

　　竺芝扶南記南方山溪間謂之究有西古郎究金山郎
究越裳究九徳究南陵究文郎究無勞究又徵側走入
金谿究


　　九磴泉

　　融州河水有泉半嵓將注其下相次九磴每磴下一白
石浴斛承之如似鐫造嘗有人携一婢取下浴斛中浣
巾須臾風雨忽至其婢震死所浣巾斛碎於山下自别
安一斛新於向者(段成式酉陽雜爼)

　　潮泉

　　廣西桂林府有聖水夜半則潮上日中則潮下每日如
常略不愆期(一統志下同)


　　遷江縣有潮泉泉水湧出一日三潮

　　思恩府有湧泉井其水一日三湧

　　貴縣有潮泉其水盈涸不時或遇祈饗一日至三四十
潮漢冊其神為澄瀾公唐設湘水縣於此至宋廢

　　𢎞治三年陽朔縣龍潭水潮一日三次(通志)

　　綠泉

　　横州有綠礬山出綠泉多産礬石(一統志下同)

　　潯州府城南有淥水在曠野中天然怪石甃其旁水泉

深碧清澄中有巨魚人不敢捕

　　泉呼即應

　　泉有呼之可出者富川有犀泉坎深丈許長三四丈横
可七八尺蘿隂晻靄覆䕃坎上觀者呼之泉應聲即出
須臾漾溢盈坎又思恩縣婆娑泉欲飲者呼之飲盡而
止又潯州白石山有潄玉泉尤異每鐘鼓動則湧噴而
来聲息泉亦隨縮涸竭如故(西事珥)

　　桂林泉水


　　桂泉多可飲而白龍為最梧惟氷井清洌餘無中醉茗
材也(嶠南瑣記)

　　銅柱

　　後漢伏波將軍馬援征南蠻立銅柱為漢界而南蠻懼
不敢侵　晉地理志日南郡象林注今有銅柱漢立此
為界　隋書大業元年劉方敗林邑逕馬援銅柱南八
日至其國都刻石紀功　唐南蠻傳環王本林邑(林邑本漢
象林縣)其南大浦有五銅柱山形若倚蓋(周十里)西重嵓東

涯海漢馬援所植也至明皇時詔何履光以兵定南詔
取安寜城及鹽井復立馬援銅柱乃還　馬總傳元和
中以䖍州刺史遷安南都䕶亷清不撓用儒術教其俗
政事嘉美獠夷安之建二銅柱於漢故處鑱著唐徳以
明伏波之裔　舊唐史馬總元和四年兼御史中丞充
嶺南都䕶本管經略使在南海累年清亷不撓夷獠便
之於漢所立銅柱處以銅一千五百斤特鑄二柱刻書
唐徳以繼伏波之迹以綏蠻功加金紫八年轉桂州刺

史桂管經略觀察使　地理志後漢遣馬援討林邑蠻
援自交阯尋海隅開側道以避海從蕩昌縣南至九眞
郡自九眞援至其國開陸路至日南郡又行四百餘里
至林邑國又南行二千餘里有西屠夷國鑄二銅柱於
象林南界與西屠夷分境以紀漢徳之盛其時以不能
還者數十人留於其銅柱之下至隋乃有三百餘家南
蠻呼為馬留人　栁宗元集安南都䕶張公銘曰疆塲
之制一彼一此而不可常乃復銅柱為正制鼓鑄既施

精堅是立固圉之下明若白黑易野之守險逾丘陵

　　五代史晉天福五年楚馬希範平羣蠻自謂伏波之後
立銅柱於溪州(髙一丈二尺入地六尺銘誓狀於上)溪州西接牂牁兩林
南通桂林象郡希範乃立銅柱以為表命學士李臯銘
之　水經注楊氏南裔異物志曰昔馬文淵積石為塘
逹於象浦建金標為南極之界林邑記曰建武十九年
馬援植兩銅柱於象林南界與西屠國分漢之南壃也

　　太平御覽俞益期牋曰馬文淵昔立兩銅柱於林邑

岸北有遺兵十餘家不反居壽泠岸南對銅柱悉姓為
馬有二百戸交州以流寓號曰馬流山川移易銅柱今
没在海中正頼此民以識故處(玉海)

　　銅柱南方處處有之皆言馬援所立唐史南蠻傳林邑
國南大浦存五銅柱漢馬援所立也南詔傳元宗詔何
履光以兵定南詔取安寜城復立馬援銅柱乃還援雖
征蠻未嘗渡海而林邑於唐為環王地在交州南海行
三千里乃至豈援之所嘗至邪意者蠻人古有銅柱中

間援因其故制立之以堅蠻信邪(程大昌演繁露)

　　銅柱之説不一南裔異物志馬文淵積石為塘逹於象
浦建金標為南極之界然不言㡬柱而俞益期牋云文
淵立兩銅柱於林邑岸北有遺人十餘家居壽冷岸南
與銅柱對皆以馬為姓山川移易今在海中則非今憑
祥分茅銅柱矣而唐南蠻傳謂唐林邑南大浦有五銅
柱山形若倚葢馬援所植銅柱而曰山其巍聳可知今
銅柱未聞若是偉也又開元間何履光以兵定南詔取

安寜城復立銅柱栁子厚以為復立者乃安南都䕶楊
舟豈文淵所立銅柱固多亦經交人毁仆獨憑祥分茅
與中國為界得久存邪又馬總元和中為安南都䕶建
二銅柱於漢故地鑱著唐徳五代晉馬希範平羣蠻亦
立銅柱於溪州總與希範皆自謂伏波裔故也今皆不
知何處(嶠南瑣記)

　　伏波銅柱有二一在憑祥州屬思明府南界一在欽州
分茅嶺則交阯東界也(西事珥)


　　壺城

　　牂牁既與龍融二江合過栁州宛轉環遶如壺形謂之
壺城葢水北来還轉向北束處如壺之領城則居其腹
也栁州廻互交錯而水從之所謂江流曲似九廻膓者
又太平亦稱壺城其北皆曰壺闗但較龍城差狹耳龍
城葢五石之瓠而太平則甔甀也(西事珥)

　　五屯所

　　五屯所居茘浦斷藤府江藤縣之中當斷藤峽右臂及

白石寨十二磯濛江口之衝為諸猺要道其間山泉佳
秀獸木豐麗田沙衍沃足以裕其居而遏其患洪武間
立所近增置城堡集獞兵以守之(典彚)

　　東江驛

　　東江驛在虞山西南二三百歩黄澤由癸方来注之滙
為静流東與灕江隔一洲洲上莎楚萋密而驛之前竹
樹林樾交接互映晻靄隂亞水一灣澄碧若染予語驛
丞曰汝何福得此清况丞對云頼公之福但如此好景

丞亦無那不得常看之爾(嶠南瑣記)

　　廣西試院

　　貴州解額四名三年大比峨冠博帶應舉於有司者七
百人舊附試於象歴紹熈三年秋移附於横州從士子
之請也是嵗宴鹿鳴郡守陳公昭嗣以詩贈舉人云二
十四峰稱小桂山明木秀本從来莫言勸爾修常禮猶
勝聨鑣得異才越嶠喜迎千里雪禹門專聴一聲雷慈
恩塔上題名處為破天荒一快哉後士子赴試不便於

開禧二年丙寅申請于漕臺就本州自試至嘉定六年
癸酉科方從本州申請從此創立貢院自此以定試矣
(通志)

　　象州城門畫象

　　象州郡治西樓正面西山山腹忽起白雲狀如白象經
時不散然不常有案秦象郡乃交阯非象州也今象州
城門畫一白象不審何義然象州自昔不遭兵革凡有
大盗皆相戒以不宜犯象鼻然則城門之畵象豈著此

也邪(嶺外代答)

　　天繪亭

　　昭州郡圃有亭名天繪建炎中郡守李丕以與金國年
號同欲更之乞命於徐師川久而未得有范某者為易
名清輝(春渚記聞云范滋易名清輝)已掲牓而師川来掲李視積壤
中有片石斑斑如有文字取而滌之乃此亭舊記(春渚記聞
云乃丘濬寺丞所作)其略云予擇勝得此亭名以天繪取其景物
自然也後某年月日當有俗子易名清輝者可為一笑

考其命名之日與此不差今亭在西山福聖寺攷亦不
存(夷堅志)

　　呉道子畫二石

　　夫子小影石按几而坐從以七十二弟子夫子行像石
呉道子所畫夫子立而顔子從以上二石俱宋紹興中
郡守何先覺刻置寜浦縣學各有記(名勝志)

　　逍遙樓三字

　　逍遙樓三字後有大厯丁巳顔眞卿書字全無結搆有

俗氣下筆正如糊餅兩走之轉處法亂乃掾手之下者
何以辱魯公(嶠南瑣記)

　　横槎浦

　　仙槎亭在城西北隅登髙嶺上州人九日登髙處相傳
晉咸元中隱士董京遇一仙人秋夜横槎于浦宋紹定
間郡守張垓因建亭曰仙槎按志横槎浦距城西南十
里源出山谷流入鬱江有枮槎横于灘上枝葉扶疎其
色如漆光瑩照人故有横槎舘秦少遊嘗寓焉(名勝志下同)


　　海棠橋

　　綺川亭在横州治南臨鬱水海棠亭在州西海棠橋側
舊多海棠樹故名有淮海堂在海棠亭之後為宋秦觀
建按少遊以紹聖初削職編管横州有書生祝姓者居
海棠橋側少遊嘗醉宿其家作詞

　　平樂亭閣

　　平樂附城有滴翠貞心兩亭慈航一閣及感應泉亭皆
余所創葺南鄉有珠嵓白雲嵓粉嵓北鄉有目嵓余皆

經渉其略具載樂川新咏比于桂林不足當膝薛矣(鄭圭
記)

　　二曹祠

　　由平樂至桂林有兩道一江行一陸行陸經陽朔青山
夾路者數十里大佳江邊亦有洞壑而淺亭閣荒蕪能
始先生創建二曹祠皆唐人能詩謝在杭曾合刻其集
(鄭圭記)

　　武侯兵書匣


　　廣西全州山上有武侯兵書木匣嵗或一換新板于外
予舊曾聞之未信今大中丞顧東橋云親見(七修類稿)

　　榕樹門

　　桂林榕樹門即古南門在府治西楊基詩榕樹城門却
倒垂即此相傳為唐時所築門上植榕一株嵗久其根
生跨門内外盤錯至地若天成焉因名元至正間樹忽
枯平章唐兀公祭之旬餘枝葉復茂衆以為異後建闗
侯祠在其上明洪武八年展南城凡舊南城率毁去惟

存此門𢎞治癸亥副總兵毛倫新之萬厯戊寅夏雷震
火其像都督王世科復修(桂林府志下同)

　　慶林觀

　　慶林觀在桂林七星山下唐太宗幸九成宫觀桂州所
貢瑞石文有曰聖主大吉子孫五千嵗顧謂李靖曰碧
桂之林蒼梧之野大舜隱眞之地逹人遁迹之鄉觀此
瑞文如符所兆公可一廵乎乃授靖檢校桂州總管靖
至考所得石之地置觀具表以聞賜名曰慶林觀有四

峰東曰日華南曰拱極北曰紫微中曰碧桂峰之南有
三峰相連又置觀曰七星因山而名也

　　綠珠玉篴

　　綠珠玉篴尸滲土花班駁如繡云自巢賊發宋諸陵篴
殉宫人宋偉後入交阯清夜聞謌每能自呌槃公以名
馬五十匹易之(赤雅下同)

　　西嶽眞蹟

　　李衛公少年憤隋亂上書西嶽文最激昻後為桂州行

兵總管刻于勾漏其眞蹟用黄絹書上半元時燬於火
後半餘四十字筆法遒勁激昻青雲其波掠處如快劍
斫馬今入雲嚲娘家余跋其後

　　桂林石

　　顔延之守始安載石峰長三丈過洞庭風雷拔舟石沉
風息其石原出獨秀山延之詩云未若獨秀者峨峨郛
郭間今桂林石峰長二丈許潔白有態者價不過四十
金皆市於王孫家其長四五丈者有神守之人不敢動

石工望之而走
















　　粤西叢載卷十六

