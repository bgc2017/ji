







　　欽定四庫全書

　　粤西詩載卷十四

　　桂林府通判汪森編

　　七言律

　　遊白龍洞　　　　　　　　　　胡　銓

　　懸崖怪石水潺潺宜有神龍隠此間窮勝不妨歸險洞
尋春那止看羣山攀龍行即天邊去躍馬聊同野外還
好景良辰適相㑹一樽聊共水雲閒


　　送邕州吳使君　　　　　　　　羅　願

　　題輿纔赴日邊程便擁油幢鎮列城地望素髙唐五管
人才今似漢三明時清市駮非無意嵗晏逢花好寄聲
太學英名湖海氣此行持論要和平

　　題朝陽巖二首　　　　　　　　張孝祥

　　空巖日望一牛鳴不要郵籖報水程天接海光通外徼
地連岡勢挾重城絲綸疊至龍恩重繡斧前驅蠻霧平
鳯閣鸞䑓有虛位請君從此振朝纓


　　雞腸得酒作雷鳴痛飲狂歌不自程坐上波瀾生健氣
歸來鐘鼓動嚴城不應此地泥鴻業盍與吾君致太平
伏櫪壯心猶未已煩君為我請長纓

　　濯纓石　　　　　　　　　　　吳元美

　　杖履叨從五馬行山翁醉舞樂昇平昨朝䑓上觀垂釣
今夕江邊伴濯纓瘴水東流頭半白仙山南望眼雙明
他時誦得使君句絶似寒潭徹底清

　　都嶠山


　　羣巒環翠繡江隈八疊中峰洞府開劒㦸香爐空際列
馬鞍兜子上方排烟籠丹竈鰲檠穏雲盖仙人鶴駕來
觀此寳𤣥眞勝境何須航海覓蓬萊

　　山谷先生弔秦少遊詩云少游醉臥古藤下誰與
愁眉唱一杯解道樽前斷腸句江南唯有賀方
回此以言語文字知少游者也余鄉人有官藤
州者言藤人為余言少游既病洗沐歩光華亭
手持白玉杯命取江水立酌一杯而逝嗚呼此

豈徒然者哉東坡題少游自作輓詞以謂能一
死生齊物我是真知少游者也　周少隠

　　古藤隂下偶婆娑南北隨縁意若何白玉杯寒亭上月
縷金衣斷醉時歌還將萬里澄江水洗淨平生綺語魔
能道秦郎解忘物嶺南唯有雪堂坡

　　西湖再開呈張經略　　　　　　劉　穎

　　持節南來竦百城就分帥閫握邊兵盡令殊俗窺風采
更許佳山託姓名峴首要須刋偉蹟習池底事著狂生

風流人物今宗主物物俱蒙不朽榮

　　和韻　　　　　　　　　　　　滕　㢗

　　隠然重望壓邊城號令風行玉帳兵詩思江山眞得助
威聲草木盡知名要令萬頃窺黄憲不把千畦付麴生
坐使勝游還舊觀追隨那得勝公榮

　　和韻　　　　　　　　　　　　張　維

　　不賢那得似長城偶息潢池盗弄兵靜沼何妨無事飲
幽尋聊記所居名千山倒影湖新復兩洞潛珍景旋生

記事還須武陵筆亭成唯擬看題榮

　　題張公洞

　　年來行樂與民同探穴追踪太史公幽洞初開名易著
蒼崖新刻句難工風驅俗駕松扉外雲鎖仙丹石室中
付與山僧司管鑰勿教勝地草蒙茙

　　送簡夀王主簿之官臨桂　　　　楊萬里

　　柴門草徑儘莓苔不放黄塵俗子來詩客清晨衝雨入
梅花一夜為君開飄蕭落葉殘燈火陸續清談濁酒杯

二十一年纔四見驪駒抵死又相催

　　送贑守張子智左史進直敷文閣移帥八桂

　　龍尾名臣進寳奎虎頭移鎮赴榕溪握刀將帥迎牙纛
椎髻戎蠻進象犀翠浪玉虹餘昨夢碧篸羅帶入新題
鳯池雞樹公棲處是箇雲飛不要梯

　　抛官九載臥柴荆有底生涯了此生白鷺鸕鶿雙屬玉
青鞋布襪一笭箵贑江府主憐逋客樽酒綈袍篤舊情
天上故人今又去碧雲西望暮山横


　　和正父游榕溪韻　　　　　　　張　栻

　　隔岸髙低露碧山眼明便作故園看直從榕影度輕舫
更傍溪光撫曲欄鴻雁來希空悵望梅花開早未初寒
喜君萬里同情話明月清風足佐歡

　　仲冬朔日登湘南樓復用正父韻

　　歴遍江南處處山嶠南還得倚樓看化工此地無餘巧
爽氣窮冬更逼欄官事隨時寧解了書盟平日未應寒
相逢自有論文樂只把空杯未礙歡


　　六月二十六日秀青亭初成與客同集

　　亭成勝日好風光佳客擕將共一觴蒼壁插空千古色
髙松䕃堤三伏涼網魚縷膾寒水玉剥蓮煑鼎甘露漿
便覺故園渾在眼秪應灕水似瀟湘

　　和友人夢遊西山

　　故人疇昔隠西峰野寺幽房一徑通無復老僧談舊事
空餘修竹滿清風夢中尋勝忘南北句裏論心豈異同
我欲壁間題唱和他年留得咤南公


　　鹿鳴宴

　　從昔山川誇八桂只今文物盛南州秋風萬里擕書劒
春日端門拜冕旒聖世取才先實用儒生報國豈身謀
且看廷策三千字為寫平時畎畆憂

　　次趙漕贈王昭州韻

　　煌煌金節按江城驛路梅花正小春聞説爭迎來滿道
定將何術慰斯民憇棠異日誇南國懷橘歸時拜夀親
流澤㑹看均一路要令治象復熈淳


　　九日登千山觀

　　清晨領客上巉巖前路衣襟濕翠嵐九日開樽仍絶景
西風攲㡌且髙談地形盤薄一都㑹山色周遭萬玉簪
却指飛鴻烟漠漠故園茱菊老江潭

　　送韓宜州

　　頃年未識宜州面已信諸賢品藻公幕下從容逢益友
胷中骯髒本家風一麾且與寛彫瘵華髮應無慕勇功
從古安邊須自治人情初不間華戎


　　雉山寺青蘿閣　　　　　　　　孫　覿

　　蠻烟避謗三年過野寺尋春半日閒小檻吹香花漠漠
斷崖潄碧水潺潺桄榔葉底秋聲滿柏子烟中午夢還
便擬買舟隨釣叟一蓑烟雨繋蒼灣

　　靈泉寺

　　忩户遥開紫翠間小橋獨立聽潺潺意諧獨有清風共
興盡聊隨落照還但見虛童蒙白帢且無瀧吏發騂顔
風花雨葉元無定何必區區戀故山(嶺外虛市市人大半以白帢蒙頭)


　　到象州寓行衙太守陳容徳携酒見過二首

　　飣坐黄甘噀手香堆盤丹茘照人光莫辭蜑酒一尊赤
㑹壓瘴茅千里黄未省讒言遭薏苡直將空腹傲檳榔
酒醒夢覺知何處樹影參差月滿廊

　　萬里南來亦偶然一杯相屬豈非天直從尺五城南杜
行盡朝陽路八千三夜故人應入夢五漿客舍有誰先
使君遥簇花間馬欲伴愁人到酒邊

　　南山寺


　　千丈雲根䕃此邦沉沉寒影臥秋江潭空映日蒼虬動
烟暖翹沙白鷺雙夢覺灘聲喧客枕吟餘竹色滿僧窓
詩成絶呌層樓上聽我洪鐘萬石撞

　　安心是藥本非禪遇勝欣隨意所便嚼蕊拈花身老矣
穿雲涉水思茫然行逢酒伴操觚去倦憇僧忩借榻眠
寄語排言問津者人中今是地行仙

　　陳經略生朝四首　　　　　　　汪應辰

　　喜詠髙秋此日生門閭佳氣想充盈堂堂體貌千鈞重

凛凛精神一座傾暫使逺民瞻玉帳要知聖主有金城
兜牟却作貂蟬去五筦難淹宋廣平(今五筦皆𨽻廣右)

　　媯姓從來莫與京傳家初不為金籯只今八桂蒼蒼處
倍覺中台兩兩明南徼不聞刁斗擊北轅行見袞衣迎
定知天錫公難老端與邦家立太平

　　俛視人寰僅一漚應縁來作聖時遊英風盖世桂林伯
相業家傳户牖侯號召即看持玉節姓名已乆覆金甌
他時欲記中書考簡策應須汗馬牛


　　欲知今嵗好生朝召節聮翩下九霄便入三槐新位次
空餘八桂舊歌謡機神照物宜前列質榦參天合後凋
他日凌烟圖畫處方瞳烱烱映金貂

　　題湘山大施堂(山中祖師號無量夀眞身塔在焉)　范成大

　　重倚春林淚竹枝南遊風物鬢成絲難尋桂嶺千峰夢
更了湘山一段竒來去别無心外法行藏休問塔中師
若論大施門前事竿木逢塲且賦詩

　　清湘驛送祝賀州南歸


　　海内交情兩斷金離歌倡和俱吳音桃花如雨暮春酒
竹箭有筠他日心萬里書來蜀道易四愁詩成湘水深
田園將蕪各早計一棹五湖能見尋

　　甲午除夜猶在桂林念致一弟使北今夕當宿燕
山㑹同館兄弟南北萬里感悵成詩

　　把酒新年一笑非鶺鴒原上巧相違墨濃雲瘴我猶住
席大雪花君未歸萬里關山燈自照五更風雨夢如飛
别離南北人誰免似此别離人亦稀


　　與同僚遊栖霞洞極深逺中有數路相傳有通九
疑者燭將盡乃還飲碧虛上陳仲思用二華君
韻賦詩即席和之

　　竹杖芒鞋俗網疎每逢絶勝更踟蹰但隨岐路東西去
莫計光隂大小餘彷彿桃源猶舞鳯辛勤李白謾騎魚
今朝眞作遊仙夢不似騷人賦子虛

　　淳熈甲午桂林鹿鳴燕輒賦小詩少見勸駕之意

　　維南吾國最多儒聳看迢迢赴隴書竹實秋風辭穴鳯

桃花春浪脱淵魚月宫移種新栽桂江水朝宗舊鑿渠
况有狀頭坊井在明年應表第三閭(郡人曹鄴桂詩云我到月中收得種
為君移向故園栽今嵗用故事植桂正夏進徳二堂之下又復朝宗古渠以應文章應舉之䜟趙觀文王世則
亦郡人皆魁天下今狀元坊在焉故詩中悉及之)

　　逍遥樓席上贈張邦達教授張癸未省闈門生也
同年進士俱㑹樓上者七人

　　疇昔金門看選賢一星終矣半英躔誰憐蠻府清池句
不著南山㨗徑鞭作者七人茅瘴地肅霜九月菊殘天

浮生聚散如風雨同倚東樓豈偶然

　　癸水亭落成示坐客長老之記曰癸水繞東城永
不見刀兵余作亭於水上其詳具記中

　　天將福地鞏嚴城形勝山川表裏明舊説桂林無瘴氣
今知灕水辟刀兵雲深銅柱邊聲樂月冷珠池海面平
願挽江流接河漢為君直北洗欃槍

　　寄廣西漕陳魯叟誥院　　　　　戴復古

　　囘首元龍百尺樓一時詩酒記同遊好山歴歴在人眼

流水滔滔任客舟歸鴈欲從何處去落花恨不為春留
錦囊佳句無人問自别君來白盡頭

　　題融州城樓　　　　　　　　　陳　藻

　　除却譙樓環廨舍蕭條市井客懐悲髙髙下下山無數
淺淺深深江有時大布紅裙猺女著半規白扇野人持
城中昨夜亡羊豕聞得誰家虎入籬

　　寄吳提幹

　　不見河南二十年若為再拜畫堂前來尋八桂𤓰期滿

歸訪蒼梧蓮幕遷幸對夫人如母在喜看令子似公賢
府僚共約黄花去業已還鄉種薄田

　　客中書事

　　千載蠻風尚有存此來聞見不堪論猪膏澤髮湘南婦
牛渤塗門嶺右村行客下牀調瘴藥吏人提甕灌蔬園
豈無佳麗堪娛目别有淒涼只斷魂

　　眞仙洞

　　洞裏清溪可泛舟入觀洞府出髙丘老聃尸解今還在

黄帝生前有此不滴乳解添無數幻携燈何用不曽幽
乾坤自大人身小拳石空中作勝遊

　　辭桂帥辟書作　　　　　　　　劉克莊

　　一昨聞公幕府開夢魂頻繞嶺頭梅乆抛鞾袴辭軍去
忽有弓旌扣户來茅舍相過爭借問荷衣欲出却徘徊
舊時檄筆今焚棄孤負黄金百尺䑓

　　未至桂州葉潛仲以詩相迎次韻

　　柘岡西路别君時幾見天涯桞弄絲横草壯心空慷慨

覆蕉殘夢懶尋思羞將白髮趨新府却憶青山領舊祠
猶有南來竒特事馬頭先得故人詩

　　訾家洲

　　裴桞英靈渺莽中鶴歸應不記遼東遺基只有蛩鳴雨
往事全如鳥印空谿水無情流㶁㶁海山依舊碧叢叢
斷碑莫怪千廻讀今代何人筆力同

　　千山觀

　　西巘林巒擅一城渺然飛觀入青𡨕于湖數字題華棟

陽朔千山獻畫屛境勝小詩難寫盡天寒薄酒易吹醒
獨遊不恨無人語滿壑松聲可細聽

　　武岡葉使君寄詩至桂林次韻二首

　　詞客紛紛載後車誰能逺寄病相如雙旌已拜湖南牧
尺素猶題嶺外書詩句騎驢游蜀後情懷賦鵩弔湘餘
若還闔郡春風暖便擬移家占籍居

　　北戍逢君嵗建寅豈知今作落南人瘴來客病鄰山鬼
舶去鄉書托海神目送飛鳶偏戀土夢隨畫隼共行春

謝家兄弟如雙璧交契寧非有宿因

　　朝陽洞　　　　　　　　　　　朱晞賢

　　湖上初驚八月秋嶺頭又見桂香浮巾車幾憶陶彭澤
竹馬多慚郭細侯未遣林泉還舊隠且同巖壑訪眞游
一枰勝負人何在試問樵柯已爛不

　　遊壺天觀泛舟過龍隠洞小酌至月上而歸

　　浪道湘南是瘴鄉玉壺銀闕四時涼臥龍不起葭灰動
愛日空驚繡縷長浮蟻且同佳節醉探梅不作少年狂

暮歸慚愧山頭月照我駸駸兩鬢霜

　　伏波巖

　　天斵神剜不記年洞中風景異塵寰江波蕩漾青羅帶
崖石虛明碧玉環地接三山眞蹟在天連合浦寳珠還
重來恍似乗槎到慚愧雲門夜不闗

　　彈丸山

　　傷弓枉木謾猜嫌嵓石稜稜彈様圓鵰鶚横空秋凜凛
鳬鷗渡水晚翩翩私心灰冷慵思繳蹇步塵勞不受鞭

挾彈張弓付年少歸歟趂取菊花夭

　　洞底石間得枯木一株花葉咸無而枝榦峭拔如
峴山晉柏葢石之精英凝結而成光澤瑩潔不
減氷玉扣之其聲鏗然珊瑚不足道以是知海
物惟錯其中亦何所不有但世人未之見爾因
成鄙句刻之八桂堂下巖石間以識歲月云慶
元改元小春吉日

　　天教海若效珍祥不與千林春競芳擲地遺音清戞玉

凌雲直榦凛凝霜誰浮鯨海星槎到猶帶蟾宫月桂香
冶葉浮光掃除盡堅髙直欲共天長

　　暇日過龍隠山有以千葉白梅獻者輒成鄙句

　　素艷重重疊雪輕先春不怕雪霜凝人言五嶺地皆熱
誰折一枝寒欲氷似笑疎花太孤瘦故教密葉擁千層
湘南别有新春様拚醉花前喚不應

　　慶元改元寒食日陪都運寺丞遊白龍洞時牡丹
盛開小酌巖下夕陽西度並轡而歸


　　小溪漱碧響潺潺路入龍宫杳靄間佳節漫添新白髮
故人頼有舊青山花朝幾共湘南醉萍迹何年嶺北還
歸路聮鑣紅日晚多慚龍臥白雲間

　　留題龍隠嵓　　　　　　　　　許子紹

　　矯首初來北斗峰直穿山腹作玲瓏石間蜕骨痕猶在
淵底藏珠水更通霖雨幾年嵓野去臥龍何處草廬空
眼中要識眞英物寫迹無勞想下風

　　郡圃依緑亭　　　　　　　　　陳　峴


　　脩林平沼乆荒埃招領春風一笑囘淨掃莓苔分徑岸
賸添桃李結亭䑓時因休吏文書了忽作門人杖屨來
待與邦人同醉樂一樽何惜少徘徊

　　波斯巖　　　　　　　　　　　林　岊

　　何物波斯有此巖巖前巖後著深潭雙猊顧母魚鱗脊
峙闕迎賓玉笋簪立塑崩崖天入牖垂纓寳盖佛留龕
使君勸課親來此謾與邦人父老談

　　青田巖


　　老鶴囘翔去幾年至今巖壑此名傳躋攀分寸疑無路
飛入方壺却有天白象緑獅呈怪石神泉深洞隠眞仙
細看滴乳流脂處不是青田是玉田

　　盤石

　　捲烟閣西官道長一水東注襟滄浪山連踞虎嵓如屋
棧接飛鸞石作梁田野四時歌樂土闗河千里隔蠻鄉
我來九載叨民牧億萬斯年説太康

　　灕山雲崖軒　　　　　　　　　方信儒


　　不用窮探費杖藜隠然林壑挾城陴曽遵月洞千嵓上
更著雲崖一叚竒拂拭軒忩容爼豆發揮泉石借聲詩
瞿曇頗似知人意已約梅花帶雪移

　　西山鑿池種白蓮作

　　池開新白徧天涯未許東風擅一家蒼桂叢中蒼桂樹
碧蓮峰裏碧蓮花波光分破湖千頃雁影斜飛水一窪
待著欄干横淺緑浮萍開處見魚蝦

　　詠西山海棠


　　眞珠幾顆最深紅㸃綴偏方造化功好事何年移蜀種
美人清曉出吳宫妖嬈能得幾時賞零落纔消一夜風
自有生香人不識繡衾全覆錦熏籠

　　清秀山

　　尋徧洞天三十六蒼靈獨閟此嵓扉旋除野草開新徑
遮莫寒藤刺客衣嵗月偶同題壁字烟霞似不放人歸
把茅欲作開山主已作瞿曇第二機

　　還珠洞


　　歸舟多載小江春重訪東巖舊屐痕插水峭崖猶有路
垂天怪石本無根金華仙伯眞知已薏苡將軍足斷魂
安得北山公可作倩渠移取向家園

　　題龍隠巖

　　愛山那惜走千囘生怕前驅後騎催石上參差鱗甲動
眼中在處畫圖開彩鸞未辦乘風去浮鷁何妨載雨來
人事百年俱變滅秖應題字不塵埃

　　雨脚初収魚尾霞滿溪流水半溪花尋源曽識武陵洞

泛宅如浮苕霅家但得嵌空元有路何如峭絶不容車
道人辛苦經雲水成塔從來是刼沙

　　慶逺龍隠洞

　　南山山北北山南一洞中分路口三飛鶴呌雲聲自逺
懶龍慳雨睡方酣襄公淡墨留蒼壁太史髙風拂翠嵐
百尺巖前清絶處道人先我著茅菴

　　送族子春叟游西廣　　　　　　李昻英

　　鳯出丹山定九苞桂林要㨂一枝巢乆聞嵓竇須幽討

不是人豪莫汎交鶴髮頻將安問寄螢忩勤把舊書抄
功名到底還堅志崛起新豐一草茅

　　穿石巖　　　　　　　　　　　林　通

　　極判已來不計年斯嵓體朴本渾然鑿開混沌鴻濛地
透見明通公溥天老去投林得幽趣困來枕石聽潺泉
時烹山茗供清興猿挂古藤鶴避烟

　　經略龍圖開拓曽公巖景物一新遂為諸嵓之冠
因成拙詩投之　　　　　　　楊　損


　　陽巖髙敞納晨曦鶴駕雲軿或可期神物彫鐫元入妙
人工開闢更増竒須知水石清涼處絶勝塵沙熱惱時
紅斾碧幢勞小駐多慚下客濫追隨

　　依楊益老韻賦曽公巖　　　　　尚用之

　　當暑都忘畏赫曦游觀邂逅得心期咸其自爾從天造
賁以人為特地竒風露乍涼秋至後林巒散影月明時
朱幡好事留佳客大醉髙嵓許鎮隨

　　清秀山次韻　　　　　　　　　張自明


　　甲子循環各一時又逢青犬䕶巖扉金墉城鎖瑶池苑
蒼玉樓鋪錦地衣萬里西風生木末數聲湘雁叫雲歸
明朝天上秋期近問訊河邊織女機

　　七星山

　　玉洞沉沉鎖碧虚月華曾伴日華居刀圭影觸金丸彈
蟬蜕形留錦鯉魚舊隠已荒三徑草仙人忽授數行書
丹霞自有栖眞處十里松風可跨驢

　　題雲崖軒和方韻


　　萬里風烟倚瘦藜湘南曽自一登陴雲崖知在宜山麓
水月傳夸古洞竒四字丹書無夢見千峰蒼玉有誰詩
門前繋馬松隂下鴉背斜陽影屢移

　　遊朝陽巖二首

　　緑野年來喜有秋行春到處小淹留朝陽亭上初披霧
水月巖中更枕流竹徑不容周俗駕桃溪還泊晉漁舟
鰲頭自愧非元老濫總師干乏壯猷

　　乘軺初至憶前秋豈意持麾尚此留立屋得僧成燕喜

遊山如謝欠風流勸酬同把菊花盞來往自操蓮葉舟
向晚洞門烟漸鎖秖應歸興更夷猶

　　水月洞

　　癸水江頭石似浮銀河影裏月如鈎無人弄杵看蟾兔
有客乘槎訪斗牛自古鵲橋傳七日何年桂子落三秋
金輪待欲常無缺玉斧仍須妙手修

　　華景洞

　　踏破蒼苔覓舊題五言覓得晩唐詩嵓光人憶遺名好

華景天開一叚竒鐵鎖掣開纒壁壘玉梯穿路透瑶池
古心未展閒游戲慚愧平生華子期

　　陽朔鑑山寺　　　　　　　　　劉坦齋

　　鑑山最有登臨勝門巷縈迴知幾重此日樓頭瞻御墨
何時天上覩飛龍闗河痛隔魚紋斷臣子遥申虎拜㳟
欲託離騷寫愁思涉江何處采芙蓉

　　湘山寺　　　　　　　　　　　王之道

　　灧溪澄碧見師心我欲窮源無處尋萬壑秋風酬夜諷

一犂花雨發春吟何妨契濶三年别却得留春半日隂
竹外小桃開也未靈雲應已乆披襟

　　老人巖　　　　　　　　　　　李惟徳

　　絶巘稜層面勢尊老人嵓洞更連軒何時鑿出青雲路
盡日髙開碧玉門靜照井閭森寳秘靈摩星斗弄清温
直須賦有神仙骨便好飛騰向上奔

　　𤣥風洞　　　　　　　　　　　趙　䕫

　　青嶂横開髙幾重巉嵓直上半天中虛明洞口千年乆

澄徹流來一溜通海蚌張頥方吸月雲龍奮迹遂乘風
隼旗出有隨軒雨指日秋成賀嵗豐

　　蟠龍山　　　　　　　　　　　李時亮

　　獨臥粤南天盡頭吐吞清氣壓林邱風雲上下三千丈
霧雨西南十六州古澗有泉穿石冷隂崖無暑滿山秋
我來結構山亭下時復凭欄看未休

　　題容縣濯纓石　　　　　　　　吳朝奉

　　乗興滄浪水際行江澄如練接天平玉樽暮舉頻添酒

石砥浮簰就濯纓夜月浸潭氷鑑冷密星沉水浦珠明
南山環峙相輝映直聳蓬萊侍玉清

　　桂林寧夀寺　　　　　　　　　張湖山

　　丹級纔升四望賖香消無復夢毫華向來馬氏殫禪力
要擬龍宫作佛家樹老烟霜䑓殿古石封苔蘚井欄斜
上人不用蓮花漏自有林梢報曉鴉

　　老人巖　　　　　　　　　　　林嗣宗

　　九月黄花次第開帶星約客上崔巍擬從老子嵓前去

却入眞仙洞裏來幸免西風吹落帽且陪東道引深盃
箇中便見蓬萊境何必龍山戲馬䑓

　　離鐔津　　　　　　　　　　　劉志行

　　公事無多早散衙蜀中寧有寄來茶龍光下照三江水
燕子重尋百姓家疇昔買漿曽得玉只今作飯類蒸沙
寄言道士𤣥都客好種劉郎去後花

　　藤江

　　驛使何曽寄嶺梅古藤隂下小徘徊無名異果自成樹

没字殘碑半是苔木杪山雞知旦晝江心仙島欠樓䑓
灘神憑險成遺廟笑我無因到此來

　　狀元峰　　　　　　　　　　　歐陽麟

　　一峰髙聳上參天地勢鍾靈出狀元雪霽乍疑抽紫笋
雲開忽見吐青蓮平明逺捧金烏小薄暮髙擎玉兔圓
獨羨唐家賢父子芳名留得後人傳

　　除夕客桂嶺　　　　　　　　　白玉蟾

　　誰使詩狂墮桂林鳴鞭裊雪一傷心自憐褦襶衣何薄

安有酴酥酒得斟眞箇飄蓬將欲老何曽鹵莽似如今
黄劉不喜瑜蒙喜須信甘寧有賞音

　　遊月嵓　　　　　　　　　　　無名氏

　　石磴崎嶔幾許層坐來心迹自雙清不知混沌何年鑿
便有嬋娟一鏡明周穆馬蹄何寂寞謝公屐齒欠安平
飄然欲御長風去冉冉烟雲脚下生

　　訪東溪舊居二首

　　出山曽與白雲期為道歸來自有時花老任從春盎盎

客愁寧免鬢絲絲知還逈有陶濳興念逺誰憐宋玉悲
見説竹林新笋盛已分清影過藩籬

　　去去來來醒醉間事牽南北自相闗寒蛩數處坐中苦
歸雁幾聲天外閒情愛已流三峽水夢魂時傍七星山
去齊孟子休濡滯豈必虞庠好鑄顔

　　次韻廣西王景韓僉憲見寄　　(元)程文海

　　江漢飄零一夢初少年心事了無餘雙鳬乘鴈妨賢路
五桞孤松憶敝廬黄鶴樓前塵隔扇碧蓮峰下雨隨車

新詩乍見如公面有使頻將慰索居

　　栖霞洞　　　　　　　　　　　張雄飛

　　仙李巖前問大還碧沙瑶草水潺潺虎隨客去春尋藥
龍作人來夜叩闗八桂月華連五嶺七星雲竇接三山
洞天説有飛昇處只隔烟霞縹緲間

　　堯山冬雪　　　　　　　　　　吕思誠

　　堯山絶秀嶺南天雪壓林巒飄素烟髙倚暮雲屏掩翠
半消晴日玉開田驛梅逢臘嵓前發羽檄衝寒徼外傳

何日樓頭閒拄笏兩階舞罷對瓊筵

　　舜洞秋風

　　西風颯颯桂林秋萬疊雲山舜洞幽曉氣沿崖秋色冷
涼飇吹樹桂香浮輕搖斑竹江頭恨逺送蒼梧天外愁
一旦薫風隨律變露華山色滿南州

　　西峰晩照

　　西峰西向桂林西數㸃晴雲落照低絶嶽倚空排寳㦸
斜暉轉樹遶雌蜺錦紋零亂霞前映翠影參差雨後迷

還似峴山詩酒客醉來聽唱白銅鞮

　　東渡春瀾

　　東門東渡栁青青雨後晴瀾春水生月影流來波影碧
浪花飛起雪花輕漣漪忽動魚翻藻浩蕩初開鳬啑萍
終日靜觀還有得層層天色一舟横

　　訾洲烟雨

　　分合灘頭見訾洲訾洲烟雨水雲秋空濛細縠沙頭籟
散亂跳珠波面浮鷗鷺飛翔來上立蛟龍騰躍此中游

蓑衣箬笠垂楊外時有漁人横釣舟

　　桂嶺晴嵐

　　桂嶺崇崇插絳霄晴嵐浮動翠雲飄峰巒碧潤輕翻縠
嵓壑精熒深染綃晩靄忽開髙突兀餘輝斜抹蔚岧嶤
緩行鳥徑衣裳濕莫説梅花萬里遥

　　青碧上方

　　獻花隨喜上方行雲影天光入户庭江水逺翻僧眼碧
山峰輕染佛頭青恒河莫訝沙無數鷲嶺休驚嶽有靈

色界不空因相起貝多葉上寫蓮經

　　棲霞眞境

　　七星山畔列松杉羽服棲霞雪一龕人自世間來世外
洞從山北出山南日邊五色迷晴靄頂上三華粲夕嵐
仙去儒游眞境在一輪明月影寒潭

　　全州　　　　　　　　　　　　陳　孚

　　城郭依稀小畫圖佛光猶照鐵浮屠斑斕歸洞見盤瓠
格磔滿林聞鷓鴣蒸水北吞雙練急湘山南聳一螺孤

停鞭欲問炎州事不奈侏離見矮奴

　　馬王閣

　　千山萬山紫翠芒巍閣突起山中央煜煜金身兜率佛
稜稜鐵面扶風王烟雲浮動貔虎氣日月飛繞狻猊光
囘望交州渺何處孤鳶跕跕南海黄

　　馬平謁桞侯廟

　　詞華一代日星尊茶臼村童儼尚存山左竟令驅癘鬼
庭中已悔乞天孫善和里隔生前淚文惠祠封死後魂

欲奠茘蕉不知處滿池榕葉擁朱門

　　興安縣　　　　　　　　　　　傅與礪

　　亂峰如劒不知名篁竹蕭蕭送驛程轉粟未休灕水役
負戈猶發夜郎兵百蠻日落朱旗暗五嶺風來畫角清
空使腐儒多感慨西南羣盗幾時平

　　桂林喜吕仲實僉憲至

　　正月交州奉使歸忽聞鞍馬發王畿嶺南瘴雨開銅柱
江上春雲逐繡衣草熱蟲蛇常並出樹深豺虎近皆肥

明朝按節勞咨訪邊郡于今未解圍

　　謁羅池廟

　　栁州刺史愛羅池廟食千秋傍水涯隔座桄榔風瑟瑟
近簷橄欖露垂垂唐碑載事班前史楚曲迎神叶古詞
欲借題籖卜行役秖慚巫祝強知詩

　　次韻智禮部贈黄忠州

　　逺臨邊鎮早從戎新遣旬宣亦有功留在豹韜知合變
佩來龍劒識雌雄西山嵗月烽烟定南土當年貢賦通

㑹見文翁化成俗不勞壯士挽雕弓

　　書南寧驛

　　嵗晩驅馳憶帝京北風囘首重闗情中天日月廻金闕
南極星辰繞玉衡父老尚煩司馬檄蠻夷須用伏波兵
也知文徳能柔逺傳道新恩欲罷征

　　送劉子謙赴廣西帥幕

　　河南相倚最相知惆悵征帆欲去時感事每持清論在
憐才猶與故人期邊城雨過低榕葉幕府春來長桂枝

舍弟南游借披拂書囘應得慰離思

　　送楊仲剛之藤州學正

　　蒼梧之南多樹林石州黌舍欝蕭森紫藤影落書帷淨
丹桂香依禮殿深殊俗干戈恒滿眼古人庠序最闗心
倘逢舍弟煩相語日望鄉書抵萬金

　　仙李洞　　　　　　　　　　　思　立

　　洞府仙書祕紫泥蒼苔露冷鶴蹤迷黄金□礫丹升鼎
白玉稜層石抱梯葉縣鳬來飛赤舄葛陂龍去化青藜

蕭然已與人間别却訝花間有鳥啼

　　送管十班監憲除廣西宣慰使　　薩都拉

　　持節曽臨江漢上分符又入瘴雲間花驄一日行千里
金虎三珠照百蠻露帳旌旗天接水星營鼓角月連山
九重應有平猺詔日聽將軍奏凱還

　　送洪元成赴靜江治中　　　　　貢師泰

　　海上東風吹鬢毛杏花開處雨蕭騷薦書舊最司征考
宫錦新裁别駕袍落日山城旌斾逺拍天春水柁樓髙

莫憐投老多辛苦萬里行囊有豹韜

　　寄郴州孫通守振武聞泝湘將至八桂

　　方　囘

　　南斗之南八桂林携琴欲覓舊知音想君湘水花邊路
識我衡陽鴈外心偪側甲兵詢動靜艱難書問畏浮沉
相煩為報眞消息莫待春江栁色深

　　劉仙巖　　　　　　　　　　　雅勒呼

　　削雲千丈倚蒼崖箭括通天一竅開草樹隂森藏洞府

烟霞縹渺䕶樓臺白雲已向空中去黄鶴時聞月下來
欲問仙翁借笻竹凌髙長笑望蓬萊

　　七星巖

　　灕水東邊三四山何年北斗下人寰天文暗宅蛟龍窟
地脉潛通虎豹闗碧蘚自封嵓徑杳白雲不鎖洞門閒
何時得遂烟霞趣求此幽棲結大還

　　屏風巖　　　　　　　　　　　郭思誠

　　髙明絶頂露天闗千尺幽巖縹緲間不識此中眞福地

更於何處覓仙山瓊葩石乳宜修煉竹杖芒鞋任往還
好向清明歸舊隠人生難得老來閒

　　送全州録事　　　　　　　　　虞　集

　　清湘郡城公事少録事官曹盡日閒且可隨雲度流水
更宜把酒看青山僧前虎迹石苔紫雨裏鳥聲江竹斑
應㑹吟詩一百首寄與明年春鴈還

　　别桂判師生　　　　　　　　　辛　鈞

　　泮宫不厭數來過士友相須頼琢磨樂得英才存教育

愧無俯仰致中和五年嶺海徒涓補萬里雲山入浩歌
珍重桂林二三子一詩聊為敘菁莪

　　送趙夀卿赴廣西書史　　　　　張伯淳

　　客中尊酒足清歡驄馬驚飛白鷺間向上儘多清歩武
極南更有好溪山扁舟桂海氷天處健筆紅蓮緑水間
人到中年偏惜别不禁對雨聽陽闗

　　籌邊樓　　　　　　　　　　　劉懷逺

　　崢嶸樓閣壓雲端江北江南指顧間萬里風煙堯宇宙

一時人物漢衣冠悠揚鼓角驚蠻膽縹緲旌旗擁將壇
簾捲畫欄春晝永不須烽火報平安

　　明秀亭

　　明秀亭前水渺茫水明山秀類瀟湘欄干十二東風軟
蝴蝶一雙春晝長沙暖偏宜鷗鷺宿城髙不隔芰荷香
晚來公府無餘事閒伴詩人入醉鄉

　　桂林馬上　　　　　　　　　　蕭　秦

　　滿前佳境眞堪畫馬上垂鞭雨正霏平地起峰千壁聳

半山走雨兩蛟飛桂林自昔宜人處梅驛如今過客稀
囘首翠屏看未足朔風吹絮白雲歸

　　湘山寺　　　　　　　　　　　郝　顯

　　偃蹇蒼松鎖翠嵓邦人云是古湘山寺穿石磴髙低處
塔聳雲烟吞吐間物外豈知塵世事箇中只許老僧閒
我來策杖登臨罷落日歸鴉自往還

　　磐泉　　　　　　　　　　　　梁　曽

　　磐泉之源不可窮寒溜不與長江通韜藏泄漏皆元氣

疏鑿探捜亦鬼工一徑虹穿雲棧隠兩山虎踞劒闗雄
十年歴遍西南險絶愛湘中似蜀中

　　送戴伯貞還廣西　　　　　　　貢性之

　　桂江烟水接瀟湘逐客南歸道路長卷裏漫多新製作
篋中猶是舊衣裳逢人盡説官如水老我相看鬢已霜
此去莫教音問斷雁飛今喜過衡陽

　　安南進奉使題桂林驛五首　　　黎　崱

　　楊栁長亭又短亭春風吹斾著江城無人相識客對客

有事可知情度情千里鄉心蝴蝶夢一船初邑鷓鴣聲
不知攤節明朝去又是烟波幾日程

　　夏日江城氣藴隆使華期限苦匆匆萬程去路馬嘶外
一掬歸心蝶夢中在我有懷深感慨彼天無語問窮通
平生不作錐囊計慚愧尋常五尺童

　　逆旅蕭蕭夜籟沉芭蕉葉上動秋心一鞭馬影隨風逺
故國梅花入夢深客裏月明偏識面天涯鴈斷少知音
凌雲未遂平生志撃節不勝時朗吟


　　十日蒸雲似桂林薫風何處不披襟樹蟬爭響客懷苦
庭菊未開秋夢深醉裏乾坤新使節吟邊山水舊知音
無端夜半空堦雨滴碎鄉闗萬里心

　　踏盡崔嵬路幾千停車逆旅自年年安危非我所能及
語黙隨人深可憐澆破鄉心桑落酒吟消客恨草堂篇
自憐補國無絲髮兩度春風馬一鞭


　　粤西詩載卷十四

