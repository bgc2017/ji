







　　欽定四庫全書

　　粤西詩載卷一

　　桂林府通判汪森編

　　四言

　　喻猛歌(漢和帝時蒼梧太守喻猛以清白為治郡人頌之)

　　於惟蒼梧交阯之域大漢唯宗逺以仁徳

　　淳熙四年二月既望靖江守臣張某奉詔勸農于
郊乃作熙熙陽春之詩二十四章四句以示父

老俾告于其鄉之人而歌之　(宋)張　栻

　　熈熈陽春既發既舒翼翼南畝是展是圖　嗟爾農夫
各敬乃事往利爾器誡爾婦子　惟生在勤勤則及時
惟時之趨時不爾違　祈祈甘雨膏我下土習習谷風
和澤乃普　往即爾耕惟力之深往蒔爾苗勿倦其耘
　于日于夕自遂自達爾心勿忘彼生孰遏　惟天之
心矜我下民民不違天使爾有成　既穟既實既堅既
好爾穫既周先養爾老　保爾家室撫爾幼穉既迄有

年復思嗣嵗　嗟爾父老其訓其誡俾務於本惟土物
愛　不念其本則越其思所思既越害斯百罹　嗟爾
父老其告其喻爾之有生君實覆汝　尊君親上其篤
勿忘小心畏忌率于憲章　嗟爾父老教之孝悌孰無
父母與其同氣　反于爾心孰無愛敬即是而推烏往
不順　嗟爾父老勿替諄諄其未率從警厲其身　告
以禍患其使知懼無俾蹉跌以蹈罪罟　惟國之法曄
曄其垂使爾知避豈欲爾施　爾或自陷予疚予恫曷

使予懐寘于爾衷　於赫聖王敷徳流澤布宣弗厪時
予之責　咨爾父老助予念兹豈予之助報國是宜
粤以今日勸相于郊乃作此詩以懋爾勞　咨爾父老
尚演厥義其諷其歌于鄉于里　俾一其心服我訓言
撃鼓坎坎自古有年

　　傲暑棲霞洞　　　　　　　　　李彦弼

　　嵌竇棲霞歊虚轉杓左驂鸞翼右耳鳯簫爽排酷烈境
邈氛囂静者多妙於焉消揺


　　潯州南山　　　　　　　　　　陳　讜

　　天造其山在貴之陽二十四峰拔地峭剛其山維何如
彼玉蒼宅位於離火徳之祥南山何有有方其巖若堂
甚夷若門者三穹者圜葢植者羽參石像天成匪鑿匪
劖陟彼山巔有洞益竒南北户通千里頫闚伊晉之洪
采榮於斯丹飛井霤木潤草滋昔我太宗雲章下賁於
皇仁廟奎文狎至巖處有輝神䕶孔閟丕昭聖朝聲化
逺暨南山不騫天子萬年南山不朽天子萬夀無量惟

夀與天齊久小臣作詩永颺於後

　　贈南溪郭顯　　　　　　　　　栖霞子

　　有宋開國幾二百年金兵入汴衣冠南遷桂獨宜人嵗
無嵐烟溪山之勝間出神仙沁源郭顯志慕精専卜築
嵓下鑿井耕田榜揭歸雲養真自然燒煉丹藥徜徉林
泉峨峨蘚壁排空插天

　　題水月洞　　　　　　　　　(元)陳　孚

　　鐵崖萬仞鬼斧所鑿長嘯一聲白雲驚躍


　　藤江雨中　　　　　　　　　(明)湛若水

　　臘月既望我徂自藤雲木翳翳零雨其㝠有山如㦸有
石如城雲餐雨立僕夫于征聨我蘭舟與子同行念彼
室處感兹靡寜

　　愛日二首

　　愛日歎時命也自廣徂横且霾且雨僕夫告勞

　　瞻彼愛日實慰我心自我室處天光下臨我行千里彌
月霾隂僕夫痡矣修途阻深我行不偶昊天何心


　　愛日熈熈目撃我思于盤之子爾暄爾曦自我彌旬風
雨淒淒我心憂矣阻于塗泥實命不偶昊天何私

　　平南遣興

　　漁淵水深采芝雲迷寄懐雲水抗志髙棲嚴霜隕木歸
鴻背飛天寒日短途長行遲嵗云暮矣我心則悲神逰
八極身囿兩儀宇宙為旅萬物為徒

　　賀張總戎凱旋詩(并序)　　　　　潘　恩

　　皇帝統極布昭文武薄于嶺海罔不咸賔惟古田之

夷負山保塹歴有嵗年敢扇梟風以張冦虐未馴聲
教廼十有五年春正月總戎三峰張君請於督府率
旅徂征申命誓師冞入險阻斬獲六十餘人賊退守
諸巢分命偏禆乘夜夾攻批亢擣虚燔燒積聚聲震
林木賊廼奔竄悉稽顙面縛願紓殘喘以比編氓君
廼諭國徳威解縛還俘諸酋感泣要質明神永為外
附于是籍其丁壯凡七千有竒分𨽻邑堡刋崖填谷
道里通行夏四月癸卯旋師藩臬諸大夫咸嘉君績

屬恩載筆紀其事廼撰詩一篇詞義淺末不足揄揚
厥美聊續凱章云爾

　　有梟萃止于此叢棘晝伏宵鳴形也斯慝蠢兹苗民稔
于惡徳亦共戴天爾心靡極厥心維何饕敓是宣黑齒
髮椎執弩張弮登山遡嶺猿捷鳥旋掠我子女肆彼𠖇
頑黄源之西嘯聚淵藪積釁彌彰歴年滋久彼美將軍
志殲戎首率我征夫風神赳赳𤣥幕雲起素甲日輝爰
整輕鋭授以成規稜威遐奮電發飈飛諸嵓失據視險

如夷廼剪荆榛廼焚巢穴震懾蠻酋請纓羈紲皦日中
天矢言弗越進比諸華嶺外有截在昔孔明七縱與擒
庸蜀臣附寔惟攻心張侯舉職曰敬曰諶慎厥終始允
矣國琛













　　粤西詩載卷一

