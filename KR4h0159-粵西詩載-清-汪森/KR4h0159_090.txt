







　　欽定四庫全書

　　粤西文載巻六十五

　　桂林府通判汪森編

　　傳

　　名宦

　　楊守隨字惟貞鄞縣人由進士任御史𢎞治初以忤權
貴出知南寧府承檄勘忠州事暮夜餽金堅却之時吏
治多不法守隨獨亢節自奮罷里甲供饋禁佐屬勿得

擅受訟訴督課諸生懲男女之不以禮婚者郡俗為之
一變歴陞本省參政按察使終工部尚書諡亷簡

　　汪溥績溪人舉人𢎞治初擢知慶逺府政仁潔操愛民
作士一出於誠鑿塹匝關引流注之建香山關敵臺及
甃東城洗馬河口以杜賊庚申賊攻城果足恃為固溥
以外艱歸士民交章請於上得再蒞郡旄倪扶攜迎於
郭外如獲慈母尋陞廣西副使整飭右江兵備

　　姜琯弋陽人由進士任監察御史忤權貴謫判沔陽州

𢎞治中歴陞慶逺知府剛果嚴明輕徭薄斂民安之庚
申賊攻城琯區畫禦備城頼以安尋陞副使整飭右江
兵備風裁凛然以思恩府土酋岑濬潛謀不軌討平之
遷河南按察使

　　劉璉字子玉鄱陽人由進士𢎞治間知栁州府柳在萬
山中城外皆賊巢占掠民田焚其室廬質其妻子公屢
征諸獞有功都御史陳金優薦之魚峰賊周鑒復相煽
為亂璉率兵數百禦賊賊敗走璉追之賊偵援兵不継

還戰獲璉剖腹實草焚其尸郡人哀之

　　余玉内江人舉人𢎞治間知平樂府七年草宼為患公
増鑿後山為二塹築土垣立排柵為外衛於城下闢馬
路令軍士周旋廵警賊聞風不敢近鄉民告急親督軍
士集民兵設竒捕截累有功明年請兵平之民頼安堵
謝湖字有客海陽人進士𢎞治間知平樂府初郡庠在
城外東澗偪仄傾圮久弗治湖相地卜集不數月而告
成課農事撫峝猺境内寧謐六年課最陞本省參政


　　劉芳字永錫陽江人進士𢎞治十一年南寧知府愛民
忤上久淹於職致仕去民懷之

　　何珖南海人舉進士𢎞治間知梧州府平易近民従寛
應事辭色不厲民不忍欺

　　劉琰衡陽人舉人𢎞治間平樂府同知性爽闓軒豁披
示肝膽在事六年吏守其程民安其業

　　丁㐮莆田人舉人𢎞治間平樂府同知以文學知名造
就士類多興起者尤達治體所釐汰舉行皆因俗而潤

飾之九年考績督府劉大夏薦其才擢廣南守

　　談一鳳字文瑞無錫人𢎞治壬子舉人乙丑任桂林訓
導博洽有史才委纂孝廟實録督學姚鏌深器重之時
建宣成書院選八桂儁士延師分教以鳳總理其事嚴
立教條析疑義正文體每勵諸生以明體適用之學綽
有蘇湖遺風以外艱歸

　　徐珙海陽人𢎞治十五年(闕二字)府訓導剛方嚴正士類
信服學宫後有五顯祠珙毁之㑹二子相継卒或以為

祟曰天命也鬼能禍福哉終不惑

　　羅爵吉水人舉人𢎞治八年知養利州凡州署廟壇橋
梁諸興作自公始建又教民従學開闢文風

　　何璋順德人舉人𢎞治十年横州知州簡素持巳平易
近民流民復業者數百

　　羅環字延賔新喻人𢎞治九年慶逺府推官清介威嚴
獄訟多所平反十七年知上思州改土為流知州自此
始優於治體鋭意變夷其建議當道者一曰易風俗教

士子二曰蘇民困革土兵三曰通傳逓設舖舎四曰别
土流革土吏陞池州府同知民有去思

　　潘常閩縣人舉人𢎞治初横州學正以師道自重講解
不懈壬子乙卯鄉闈弟子登科者獨盛陞永州通判

　　李瀚字宗惠邵陽人舉人任全州訓導性剛介善造就
人材士嚴憚之

　　吴原正字復明通山人舉鄉書𢎞治初知博白縣一僕
自隨時遭兵燹民皆離徙原正還定安集悉復舊業龍

山宼數千為亂討平之雖兵務劻勷而學校城池公署
橋梁靡不修飭督府檄查兩省詞訟博白獨無其亷明
果決訟牒簡絶如此尋擢思明同知太守張吉以縣方
擾攘請留任父老謂令長大有德於民推原正云

　　鄭普漳浦人𢎞治二年知興安縣剛直果㫁作興學校
區昌順徳人舉人𢎞治六年知懷集縣勤慎亷能利興
弊革廢墜畢舉為一時縣令之最

　　王文紹南海人𢎞治七年知興安縣亷謹公平不濫不

擾民有餽米者取其一撮而已

　　何綸鉛山人監生𢎞治間知平樂縣時䘮亂之餘物力
耗詘綸一意簡静民以不擾

　　曽源海陽人𢎞治間知北流縣剛方正直果決有為凡
學校城郭橋梁街衢類多捐俸修繕後以奸徒中傷免
輿論惜之

　　梁魚順德人𢎞治間知平樂縣先是猺蠻屢梗軍旅數
興阡陌半為蒿萊而賦無少減魚奏蠲樂山津平二里

浮糧五百石間有不能輸者復𣙜商税助之時有花封
五嶺之謡

　　周岡合浦人𢎞治間知陸川縣政事嚴明戸口增益
郎珍臨安人𢎞治間知陸川縣亷介仁愛修學築城七
年去任民仰之

　　羅子芳順德人舉人𢎞治九年知永福縣潔己任職時
築城垣不就子芳下車即竭力經畫請當道發公帑設
法甃砌力省功倍不三載告成保障之功至今攸頼又

創察院及蘭麻公館帑藏不足皆捐俸為之

　　羅嵩通城人監生𢎞治間前後宣化北流二邑知縣邑
治疲劇嵩蒞政臨民修廢舉墜綽有矩度民不敢譁咸
德之

　　李謐鉛山人舉人𢎞治間知宜山縣政尚仁恕鼎建縣
治凡奉藩府檄坐軍需必㑹計合邑丁糧通融灑派榜
之縣門小民咸知其數里胥不得縁以為奸民懷之

　　周曽安鄉人𢎞治間知灌陽縣以亷仁為政招撫逃亡

復業至數百家丈田畝清軍伍無能售其欺者

　　葉喜雨饒平人監生𢎞治間知修仁縣縣故夷藪自失
吉祥安平二里後孤城荒落不堪為邑雨怡然安之曰
置吏效官正於此地乃結以恩信馭以方略邊境稍寧
葉儀長泰人𢎞治中任恭城令時舊城遷黄牛岡草創
茍完未㡬就圯儀重加繕葺尤以學校為重殿堂門廡
煥然一新提學副使周孟中為記稱美之

　　唐聰長沙人𢎞治元年陸川典史繁亂之際贊政恤民

民久而頌之

　　詹志文孝感人舉鄉書𢎞治間尉蒼梧不詭隨媚世語
曰與其糜禄屈人孰若適志自樂棄官去

　　彭金南海人𢎞治間尉陸川㢘公慈愛乞休去民像慶
夀堂祀之

　　余煥字文光㑹同人舉人𢎞治十年永福教諭性狷介
纖芥不茍取動止恂恂不踰禮則日羣諸士於學宫繙
閲經史夜分不寐一時士人咸知淬礪


　　史智𢎞治間任北流教諭經明行修啓廸生徒士多頼
以成就

　　王璉樂昌人舉人𢎞治間知富川縣性愷悌嘗言令以
牧民為職即三尺法何所用之惟通達其情上下聫絡
事㒺弗濟其催科絶不事鞭朴賦亦無逋者

　　麥祈慶字景祥順德人𢎞治十五年任興安教諭持己
以正教人克勤従者雲集

　　麻琳直隸人𢎞治五年永福守備凡在任七載猺賊斂

戢時上邊山民戸鮮少建議招良獞耕種人甚愛之

　　楊觀字國賔合肥人𢎞治間歴官軍門坐營千戸時諸
蠻猖獗觀效力行間勞績最著擢都指揮僉事勅授昭
毅將軍因女為靖江王妃遂移家於桂𢎞治庚申卒孟
御史洋為誌其墓子孫墳墓俱在桂林

　　馮琚字良珮順天人起家指揮以戰功累陞都指揮琚
軀幹僅中人兩目烱烱方額豎鬚人望之知為虎将𢎞
治間古田既陷諸砦峒蠻蜂起去郭一二里即劫殺靡

所顧忌琚領漢達軍不百人往來賊要害所部健兒黠
狡者委心撫之悉得其氣力故賊中情偽先知云古田
賊韋酋者約靈川七都賊聚黨千人待琚於險猝遇之
近暝矣窘於弱佯疾走諸部伍所持戈矛悉委之狼籍
道途賊覘之鼓掌喜曰老馮怯也恣飲村落中琚固先
健兒偵伺天未曙諸酋方齁齁睡奮㦸一呼響震山谷
披靡辟易自蹂踐死者無算畜犬二名之曰開山曰捕
山旌旄出則二犬導之遇有賊犬嚙琚衣號而頋蹤迹

莽蒼間果伏也於是諸谿峒謂老馮有神琚守永福賊
聞老馮名卒不敢得志逾四十卒

　　熊繡字汝明寧逺人成化二年進士正徳元年以兵部
侍郎總督兩廣操勵亷潔自甘疏布餼廪羨餘不入私
室禁番舶杜饋送風裁肅然

　　陳金字汝礪武昌人成化壬辰進士正徳二年總督兩
廣軍務時馬平獞大肆猖獗親統十三萬衆直抵賊巢
平之陞左都御史遣官省諭古田賊其酋願悉歸侵疆

輸王賦如他州縣又省諭㫁藤峽賊亦願通江路不阻
遏往來朝議嘉之賜名永通峽己巳春陞南京戸部尚
書乙亥九月吏部㑹廷臣議以兩廣總督廵撫難其人
推公仍舊任加太子太保公以兩廣用兵全資鹽利而
鹽利之徵不取之於竈惟取之於商乃一一查復舊規
行之官商兩便公深以府江賊患為慮奏欲移平樂守
備官於昭平増撥民欵弓兵哨守廵邏而於沿江之地
凡山勢險峻賊難踰越處所則無事隄防其餘但有徑

路可通賊行者或堆砌亂石以填塞之或斫取大木以
阻遏之至稍平去處則開掘深阱㫁其往來仍調柳州
慶逺田州三府壯勇土兵三四千名分耕沿江抛荒田
土官司各以牛具種子給之仍給以行糧暫於梧州府
庫貯官銀或倉糧查給待荒田成熟罷給五七年後量
輸租税仍於其中擇其素有謀勇衆所推服者立為總
小甲以管束之又數年後事體既定或設長官司或設
廵檢司令其分番往來哨守廵邏而民欵弓兵始一切

不用兵部議上詔令鎮廵官一一如所議施行

　　楊旦字晉叔建安人𢎞治庚戌進士正徳十三年以右
都總督兩廣田州土知府岑猛者思恩土知府岑濬族
黨也𢎞治年間濬亂猛降級因功陞指揮同知覬復其
官㑹龍州知府趙源亡嗣襲以姪相猛因黨其妹所立
假子韋璋者賂京還驛使詐傳詔㫖起兵遂與璋襲破
龍州逐知州趙相乃賂遺本兵及當國者猛圗以功贖
罪復原職璋圗冒趙宗奪龍州請託於旦執不可當國

者廣人也子弟素與叛人通而本兵擅作威福廵撫嵗
有厚餽旦獨無二人交怒又嗾廵按廣西御史曹珪誣
劾旦素清謹吏部為之駁白誣竟不行

　　張嵿字時峻蕭山人成化丁未進士正德十六年以右
都總督兩廣初上思州隸思明府弘治庚戌土官黄智
永故孫鏊襲為其族黄理所殺族絶改立流官隸南寜
府正徳丁未思明知府黄暘謀復州詐以鏐為智永孫
宜襲州目訐其詐暘意沮乃嗾鏐糾遷隆峒兵劫鄰境

攻州弗克總督林廷選遣兵捕鏐繫潯獄有偽為公牘
下潯釋之鏐復與其黨殺掠州境至是嵿督官軍𠞰之
鏐走匿生漆山獲之檻送三府并俘其妻子鏐死於獄
仍棄市嘉靖二年嶺西賊蔡猛三聚新寧恩平縣白水
白玉萌等賊衆至數萬人僭稱名號剽掠鄉村至燒蓮
塘驛舍為害年久嵿調集漢達土官兵討之俘斬一萬
四千名顆後歴南京工部尚書

　　王啟字景昭黄嵓人登進士正徳四年以江西按察副

使觸怒劉瑾降廣西容縣知縣謝丈肅公贈以詩有不
挫心藏國士風之句瑾又行令廣西廵按御史提問罰
米三百石輸之官已復有事罰米二百石待命未報㑹
赦免久客梧州著邇言等書比瑾敗乃復為四川蓬州
知州後正徳十六年任廣西左布政使嘉靖登極公與
右參政黄衷奏言廣西税糧初四十二萬有竒頃以人
民逃散及土官不服輸納歳實徵共二十三萬有竒而
宗藩及官軍禄糧且過三十五萬将何以支上命發布

政司鹽銀五萬兩濟之初中官鎮廣西者歲以零陵香
進費至二千金上即位詔却諸獻而廣西徵香貢如故
至是公復請罷之

　　宗璽字朝用建平人正德間為廣西按察使練習文法
吏不容姦訟獄至前裁數語而決暇則艤舟游眺所操
不過食器筆硯獨坐諷詠見者不知其為監司也

　　方良永字夀卿蒲田人性至孝正德間為河南僉事以
不肯謁劉瑾勒致仕瑾誅復起八年擢廣西按察使風

采峻整不嚴而肅陞浙江布政

　　楊茂元字志仁鄞人成化十一年進士𢎞治十八年累
陞廣西布政司右參政思恩田州二府土官岑峻岑猛
相讐殺害貽患地方正德元年上命三府進兵乃率前
哨擒岑峻并黨屬一千有奇詔改二府為流官降岑猛
為福建平海衛千戸猛遂擁兵據治勢甚猖獗乃臨其
境諭以禍福猛言不便逺遷故耳茂元曰是不難即今
魚窩等寨苗賊背叛汝能備兵從討以功贖罪吾将奏

請為爾免遷猛即叩頭願従魚窩等寨者柳慶猺獞也
其酋韋朝宣等亂三府具聞勅令征𠞰乃協同将官𠞰
破魚窩等寨擒斬甚夥事定奏免其遷况村黄文昌兄
弟三人久為思明府患二年陳都憲乃委同總兵官相
機撫𠞰文昌聞之面縛乞降乃徙文昌而平其黨

　　髙友璣字肅政樂清人𢎞治庚戌進士正德元年累官
廣西右參政管田州府事土官岑猛者坐與族類搆争
削秩詔以漢官撫之前官懼而逸友璣單車入田境審

夷情向背待以懇誠宣朝廷德威示之順逆利害始猛
入見猶擁兵自衛久之乃遂欵效束身聽命乃立學訓
士置堡伍聫其衆歸被擄男女以數百計田人帖服竟
不煩兵三年事聞朝廷宥猛且復其官

　　鄭岳莆田人進士正德三年以副使兵備府江時諸猺
乍叛乍服情態叵測岳謂治外當自内始於是視平樂
城樓櫓圮壞者亟葺而完之次及旁邑府江廣運足灘
二堡亭障畢具隠隠一金湯云


　　張九逵號天衢大庾人𢎞治己未進士正德乙亥以參
議分守廣西右江丙子征府江總督陳公以兵三萬檄
公将之屯於府江之深塹據賊要害凡督戰數十皆克
捷俘斬無算未幾班師卒

　　張祐鉛山人舉人正德十年府江兵備副使毎以輶車
巡下邑戢寇安民㑹茘浦寇起親率兵督戰俘馘以數
百計乃修恭城縣城建富川守禦所築鍾山鎮城葺廣
運足灘二城飭備固圉邊邑賴之


　　張芝字廷毓歙縣人進士正德間廣西提學其取士先
道德而後詞章一時學者仰之如山斗云卒於官

　　張鳳袁州人由進士以廣西左參政掌思恩府事正德
改元蒞任適當兵燹之餘百姓流移㒺有寧宇舊目恣
横衆無所恃公招輯流亡修舉廢墜鋤強扶弱治地分
田選智勇以充頭目給官田以贍生徒一切因革咸得
其宜六年陞南京太僕寺卿民思之附祀王公祠

　　李雍晉江人進士正德四年由文選司貟外出為南寧

知府安静不擾民甚愛之在任二年陞廣東參政

　　官㫤安仁人進士正德間平樂知府為政屏絶一切苛
細務與民休息猺夷有弗率化者繫其酋廷誨之以法
明示羈縻而已後亦鮮為梗者六年擢兩浙參政

　　汪獻字惟賢錢塘人進士正德六年南寧知府剛明正
直亷潔有為入朝卒於途民甚思之

　　胡世寜字永清仁和人正德間知太平府郡屬土官相
習戾驁不庭謁太守而守亦防猜情意益隔公至以檄

約如期至傳令其下皆甲而入越翼日出臨其營觀蠻
長騎射與欵語良久乃還舊以土官世及輒展轉索賂
公令土官生子即聞府子弟應世及者年十歳朔望或
有事調集偕攜之見太守為識年數状貌父兄有故按
籍為請官於朝土官大悦服茗盈州李萬盈與全茗州
許榮髙仇殺二十餘年羅陽縣黄景明争官占地二十
餘年至公始平太平州李璿拒命公密檄龍英州趙元
瑶討之生得璿郡勢面腋阻江而背獨無限公檄營城

北為壺關増戍其上民始帖席後官至本兵卒諡端敏
葉性字叔理臺江人舉人正德間慶逺知府地瀕猺獞
至為難服公馭以恩信咸得其懽心城外羣蠻寇掠不
時乃建堡為衛民安堵焉思其功者像而祀之

　　李守經汝陽人舉人正德間平樂知府以愛民厚士稱
民有争至府者善諭遣之訟庭常空每與諸生談論經
義津津不置口時論韙之

　　江琮正德中知潯州府明習吏事務存大體弗受請謁

亷介始終不變卒於官人哀思之

　　周任字以仁江山人𢎞治進士正德間累官梧州知府
比至適大舉用兵資餉百務皆取給於梧任酬應裕如
百度咸舉中閹武勛並蒞張甚任正處之弗諂傲潛翦
其羽翼置於法乃畏憚弗敢肆卒於官

　　江鑣字朝儀奉化人正德十六年知桂林府愛民如子
馭吏以嚴清操剛介稱為良守

　　曹琚字仲玉桂楊人𢎞治丙辰進士正德辛巳知廣西

梧州府時林廷選為總督妖賊李通寳竊發林檄琚
巡諸邑會北流已陷殺鬱林署印官擒巡捕通判以去
林因屬琚督軍追捕聞賊在陸川冒險追之迄夜營
平樂比曉視之則萬山中也進與賊遇戰於新橋斬十
餘級賊入於莽追斬之又十餘級遂歸於秋風根葢其
巢也諜知其必遁八黄山又知賊皆衣青即抽兵使衣
白伏八黄山以待夜半賊果至伏發追斬五十餘級琚
駐鬱林林全諸臬將大軍為援通寳來攻狼兵又敗

之追斬百餘級於是其黨咎通寳曰爾謂能役神兵以
䕶我今安在邪皆欲散通寳懼而逃憩荒圃中遊騎圍
之不知其通寳也有被鹵機兵在旁大呼通寳在此遂
斬之以歸餘黨悉平乃出令招民之脅從者因給牛俾
耕選其子弟入學時城郭悉經燹瓦礫滿目琚隨即
改建公署學宫堞樓之屬未幾皆完美而民不知費尋
建議復鬱林守備之舊林從其請甲戌春巡按御史朱
志榮與陳憲副陽交惡葢朱索賄之故藩臬皆已徧索

咸勸琚稍副其求不爾嬰怒且被辱琚不得已應
之陽因奏及琚四月朝廷命官校逮志榮去法司文
致謂應之亦罪也上其事有㫖皆降調琚即買舟歸
桂陽郡致所積柴薪貲盡卻之歸之一月而有織金文
綺表裏之賚盖賞琚之功也於是家居無復仕進意
阮時懋閩縣人正徳五年慶逺府通判勤事愛民推心
部卒築四關及各鄉村土垣數千文堅厚高峻保障有
功後卒於官人思慕之


　　林巒正徳間知鬱林州性剛介公平勸植善良鋤抑强
梗歴任未朞人民悦服

　　顧璘字華玉上元人進士初守開封忤逆璫廖鏜正徳
九年謫知全州以興賢養才為首務重建栁侯祠增置
亭宇與士子游息躬校其文士日以興嵗旱嘗徒跣詣
禱覆釜山雨隨之歴官南京兵部尚書

　　章諍太湖人舉人正徳間知全州六年和易不擾民舉
安業轉廉州丞山谷小民持雞米追送者塞於途


　　黄琮字元質上元人進士正徳九年横州知州絶承奉
省浮費民無征科之擾然性頗傲不屑邊幅創淮海書
院與諸生講解善吟咏有嶺南日課陞岷府長史

　　鄒紈臨川人正徳間永安知州時邊境騷動日尋干戈
猺寇直趣州城紈誓衆固守竟保障一方

　　黎磐正徳十二年知上思州修理城治鼎建學校優於
才能當路薦之調横州知州以親老致仕去

　　季鑾舉人正徳間任鬱林學正學規嚴肅教人有方士

子悉荷陶鎔稱頌不己

　　周倫字世明侯官人舉人任全州學正捐俸周貧端範
率物仕終監察御史今學有去思碑

　　鄭寳福建人正徳間丞鬱林州署北流縣事適妖賊李
通寳倡亂寳與子宗珪率兵出禦殺賊二十餘人賊稍
却乘勝逐之父子皆死事聞贈本州知州

　　羅鏞建寧人監生正徳三年武縁知縣愛民好士制行
端慤衆論取之


　　楊尚文貴陽人進士正徳初陽朔知縣猺頑弗即工者
累年尚文諭以威徳皆相率來受約束供賦税流移聞
之歸復業者以千數

　　張恬句容人正徳初以蔭授永福知縣行所無事以廉
愛稱甫一期卒於官百姓奔走悲號無問逺邇

　　劉敔泰和人以鄉舉正徳七年知永福縣憫民憔悴力
求安利之罷府倉之運免虚耗之徵停冗費省清戎民
困以蘇猺獞出没不時嚴立保伍撫諭諄切卒不敢為

亂後擢賓州守

　　林珍順徳人舉人正徳八年宣化知縣諳練土俗諸所
斷決裁以法理民皆懾服無寃焉

　　李浩徽州人舉人正徳十年知永福縣留心教養體恤
百姓如保赤然民夷輯睦有古循吏風

　　陳猷潮陽人舉人正徳間知恭城縣時源猺不靖每患
嘯聚猷繕甲兵練土著為保障計又修學校葺縣治未
幾卒於官士民哀之


　　石希介成都人正徳十四年知岑溪縣勞心撫字嘗築
外城以奠居民謂岑土瘠民貧皆由不通舟楫募石工
欲鑿瀧底石山以通河道因調繁改任蒼梧未果鑿百
姓思之崇祀名宦

　　梁順甫字天祐泰和人正徳十五年知義寧縣學識優
長振作士類創楊梅堡建養濟院修文廟塑聖像置祭
器修縣治時以賠征軍舊糧為苦懇請免之邑人費頤
稱其為文章政事之全才云


　　雷燮甌寧人正徳間知茘浦縣時猺獞羣起民無寧居
所在累石結砦依險自固并世業棄之燮下令招撫復
業者免其賦貧無牛種者官給之流移漸復

　　䝉宗逺番禺人正徳六年任靈川典史縣故多猺獞募
驍民防守名曰打手皆部官統之宗逺至戒毋餽常獻
毋偷茍安約㑹練習人人思奮時有賊號沖天將犯城
率兵逐至周家灘斬之自是諸酋屏跡城堞久圯捐俸
募役或時抱石為部民倡不旬月告成至今賴焉


　　呉深字子靜蒼梧人正徳庚午舉人授永福教諭好問
學鎮日坐齋以身為範誨人懇懇寒暑不廢有以束脩
見者輒汗顔固謝

　　丼永泰瓊州人舉人正徳六年任靈川教諭持己端肅
日考課不少輟諸士中年幼者口授句讀如黨塾蒙師
然董戒甚嚴及門之士貴顯者數倍於前士類仰之

　　彭鍾長沙人正徳十五年武縁教諭易直子諒模範尊
嚴課士惟勤嘗修武縁邑志


　　楊汝蕙字吉夫莆田人正徳十六年永福教諭前此永
庠苦於孤陋公以師道自任與門人講論理學行事嚴
肅愛人不以姑息一時士類皆所造就卒於官諸生皆
執心喪扶柩出境所著有詩經精義

　　羅裔保昌人正徳間陸川司訓心行峻潔教誨勤嚴人
才出其親授業者甚衆弟子員貧苦者遇有疾病捐俸
助之又能以厚道勸引風俗多易署縣署博白學獲兩
邑士民之心口碑頌之


　　吕璧四川遂寧人正徳間以明經授陽朔司訓日與弟
子講學其俸資束修毫不私受俱給與貧生婚喪無力
者悉助之履任三年致仕

　　歐陽昉江華人正徳十二年武縁訓導博學强記訓迪
辛勤操守有恒課業不二其心署永淳學篆而卒

　　馬良字徳卿潯州衛指揮使值猺寇猖獗每報警即領
兵追捕常乗白馬能左右射屢敗賊賊不敢向或望見
白馬輒遁去適御史巡方至大湟江遇賊逼官舫良奮

力登舟以身翼御史手刃四人賊始退守平南賊將攻
城良䇿馬直衝斬一首大呼衆兵繼進追至古掃斬獲
無算賊由是不敢再犯陞廣西都指揮僉書

　　周龍字子雲潯州衛指揮同知正徳末哨守平南賊臨
境鄉村遭劫勢甚熾龍領兵出禦同事者懼欲引退龍
曰任汝自愛吾儕世禄將安用之今日正所以報朝廷
也乃身先衝敵連刃三賊而後兵莫繼力不能支遂死
於陣賊因散去城郭無虞邑人感而祀焉


　　盛應期字斯徵吳縣人𢎞治癸丑進士嘉靖四年總督
兩廣先是思恩府土官岑濬誅改設流官嘉靖壬午劉
召謀復濬姪謙土官都指揮孫震覺之下謙獄謙死頭
目劉召復欲立濬庻弟漢之子權乃據南海堡五里之
地有衆五千餘人又占武顒等三里殺李煉及生員韋
光都御史張嵿檄兵備副使鄧炳參將李璋等率兵𠞰
之時調土官岑猛兵猛子邦彦後期致兵敗震被執炳
璋等於是佯許權復土目召乃送震㱕璋等尋以兵入

思恩破感骨寨召遁岊梅寨適嵿被召還應期代之督
攻益急賊危蹙璋謀誘守者為内應以三月晦克之焚
其巢召墜火死函首詣軍門

　　姚鏌字英之慈谿人𢎞治癸丑進士正徳間任廣西督
學僉事時桂城有二妖曰山魈與卓望者為幻一日縱
火焚生員徐佐室傍小廬又擲瓦石擊其臥榻碎之鏌
命佐具詞乃為文告城隍遣邏者於各祠廟索二妖像
銷至城隍廟除之乃索諸廟不正繪像命官悉焚焉時

一女子託神為姦亦執而治之聽民娶以為妻自是妖
風遂息嘗建宣城書院擇士之俊秀者聘經師分教之
得人之盛前此罕儷累陞右都御史嘉靖四年命提督
兩廣軍務時田州土酋恃其兵力凌轢諸峒前督臣盛
應期已奏調諸州及湖廣永順土兵克期進討鏌至蒼
梧倉卒調兵集糧正月岑猛揚兵大灘二月造舟果化三
月潛師窺武縁偵我有備乃止鏌開諭猛使束身歸罪
當請於朝待以不死猛終不聽撫世廟以岑猛搆亂復

問𠞰撫之宜即上疏言猛不誅則土官未有懲猛所最
忌者惟湖廣永順保靖土兵而已土兵一到彼當瓦解
㑹永保兵至分兵五哨蹙之破定羅下丹梁猛子邦彦
與其驍將韋好陸綬列十二營於工堯分道挑戰官軍
奮而前斬綬好邦彦被箭遁去其衆始大潰猛陣亦潰
猛奔歸順歸順土官岑璋者猛之岳父也鴆猛傳首南
寧而其子邦彦亦病死捷奏上嘉其功進左都御史加
太子少保降勅奬勵獨土目盧蘇未獲而王受梁啻者

則劉召之遺黨也盧蘇招受等同叛蘇遂入田州執署
印知州王熊兆而受襲據思恩鏌復奏請軍𠞰之廣西
布政嚴紘失謁鏌責其使紘銜之嗾巡按石金劾其失
䇿以致再亂且言岑猛父子尚在交趾助之將破兩廣
郡縣以逞其忿時桂蕚張璁每於館閣出金紘掲帖於
袖以示諸講官謂兩廣難保大學士楊一清折之曰任
事難議事易宜徐察之二公不聴廣東提學魏校以毁
淫祠為名毁諸名刹其田數千畆盡入方西樵霍渭厓

諸家鏌至廣命追奪還官方霍恨甚至是遂與張桂合
議排之六年六月以災異例請致仕上輙允之鏌閒住
後起總督三邉

　　王守仁字伯安餘姚人嘉靖丙戌官兵攻田州岑猛自
殺土目盧蘓脅思恩王受復亂六年起守仁於家節制
湖廣江西兩廣諸軍事宣上威徳待以不死諸蠻悉降
思田平又分兵𠞰八寨斷藤峡條陳處置思田八寨五
屯事宜多見施行


　　林富字省吾城東人𢎞治壬戌進士世宗登極歴廣西
布政兩廣都御史姚鏌委以思田兵事盖岑猛麾下盧
蘇輩結思恩遺孽王受仍為亂也王受在思恩執知府
以下官屬羈他所以衆出掠至膺墟将進逼武縁富部
分諸将且覘知受空城而出宻遣將徑趨思恩先發銳
卒百人潜入為内應受至武緣萬弩俱發退遁則我師
先克其穴賊勢既挫乃議撫處㑹姚解去代者王守仁
復委重于富論事頗合遂下命撤兵蘇受降富久居邕

管稔知八寨猺賊與思田勢相倚請于總督宜以時定
既剋日出師而富陞四川左布政連陞都察院右副都
御史撫治鄖陽報至富毅然終其事冒暑雨提兵入險
擒斬無算奏凱乃啓行至鄖陽守仁卒嘉靖八年陞富
兵部右侍郎兼右僉都代提督廵撫之任初守仁上思
田八寨事宜下撫臣詳議富條其便不便甚確皆報可
毛伯溫字汝厲吉水人正徳戊辰進士嘉靖戊戌征安
南陞兵部尚書兼右都御史參贊軍務庚子夏至廣徧

求計畫安南者始安南黎利代陳而王四傳至晭為陳
暠䓁所殺晭無嗣國内争亂其臣莫登庸父子割據其
地黎氏舊臣鄭惟瞭等告變朝廷遣官㢘之未得至是
勅公得以便宜行事公下令籍諸省土漢狼達水兵二
十餘萬兩廣雲南分三道進兵九月至南寜擇地布營
登庸懼屢使請罪且言黎氏已絶無可推擇願歸欽州
四峒故地世世奉朝貢正朔如制辭極悲懇公遂以十
一月納降鎮南關至期築壇具儀登庸率屬繫頸徒跣

北面蒲伏獻降表候命遣姪莫文明代詣闕下公為疏
請上從之以登庸為安南都統使分治其地處惟瞭等
内地厚予田宅訪黎氏之裔館之他州進公太子太保
加賜銀綺詔班師

　　蔡經字半洲侯官人嘉靖十七年總督兩廣時弩灘賊
侯公丁等時出殺掠經㑹安逺侯栁珣發兵討賊以兵
事屬副使翁萬達誘致公丁斬之諸猺歸順藤峡復平
張岳字維喬惠安人正徳進士嘉靖間任廣西提學與

諸生論學一宗程朱後總制兩粤約諸大吏非檄召毋
得入轅門即檄召不得持一物諸大吏惴惴惟謹故事
餉金俱上制府受記公歸之梧郡第視其牘稍鈎稽之
耳乙巳春封川猺民煽亂公集諸道兵討平之栁州猺
弗靖公徵兵三道並進破共巢馬平諸邑皆為編户時
方議征府江諸猺而留都少司寇之命已下天子從御
史徐公言留公再督兩粤㑹賀縣告急公發兵平之遂
擢右都御史入掌院事


　　應檟遂昌人嘉靖三十年以兵部侍郎總督兩廣粤兩
司舊見制府行廷謁禮公以為非禮立更之時桂平諸
猺恣為剽敓而莊頭鬼子等巢諸賊為甚公宻委副使
茅坤以討賊事不旬日破十有五巢府江少戢公復搜
故事為總督軍門志前列輿圗後覈兵防自討罪奏議
以至賞罰規制交南紀略稱信史云

　　吳桂芳字子實新建人嘉靖間分守嶺西作養人材擇
士館穀於崧䑓書院躬課之四十二年總督兩廣修學

宫建尊經閣暇日進諸生講學時古田賊方熾遣守偹
卜禎典史廖元持文告諭之諸獞聴撫奏設鎮守廣西
總兵官以都督同知俞大猷充之後古田因得成功

　　陳道基字以中同安人嘉靖間廵按廣西下車按吏之
無良者墨吏舉望風解綬去廵行郡邑詢民勞苦銳為
興革㑹城西南河流舊故横溢公為築横橋而東之與
灕江㑹公私交頼

　　錢嶫字君望通州人嘉靖間廵按廣西諸所收治必親

得其太甚状不旁寄耳目間屏騶從或之倉庫或徑入
獄閲其弊孔即日披抉無一不快人意是時靖江侍衛
軍校某某熒惑王聴嶫遣捕斃之獄國人頼以帖然

　　鎮逺侯顧成字景韶子統統子興祖字世延嗣侯初為
普定衛指揮永樂己亥廣西慶逺峒賊韋錢望等偽稱
王侯元帥殺廵按御史諸璞奪其印命興祖率湖廣廣
西貴州兵討之湖廣兵戍兩廣自此始也以指揮葛霆
先披山通道榜諭脇從自歸兵既集以指揮魯義等為

左哨由賔州八寨諸路進以指揮李宣史雄為右哨由
思恩縣諸路進以指揮駱榮為後勁而自率中軍趨栁
州由小安定進斬其偽通天侯韋萬賢無敵大将軍韋
公嚮等分擊思恩五十二峒賊斬其偽通天都元帥覃
萬兩偽猛烈将軍韋公笑等四千三百四十人獲獞人
六百八十四人得御史印歸我男女萬人已平平樂南
寜二府樊家等村賊首蘇公夏等八千人俘偽韋王韋
萬黄等五百九十人融縣蠻梁羅八自稱梁羅王梁保

十自稱梁得天移兵討之皆繋頸乞寛獻俘行在所上
釋之又造橋渡烏泥江斬賊覃公隠等六百八十人仁
宗即位命進士任祖夀勅勞之佩以征蠻將軍印鎮守
臣佩將軍印自此始也已誅忻城縣賊覃宣等六百四
十人降義寜猺獞九百餘人武縁融縣賊廖孟進等偽
稱治平王陳宋將軍兵至東泉斬其偽都督韋圎等三
百三十九人俘廖孟進送京師以思恩州居民僅八百
户割武縁白山峒七百户隸思恩從之宣宗初廣西諸

賊復叛出梧州界捶阸天門蒼冒三嶺而冒突露橈沿
江攻東寨廖家樓盤八大山諸賊斬周時泰等一千九
百人自天門入平南縣大軍駐大藤峡江口殲祿廟諸
山賊駕舟入峡抵潯州水陸夹攻武宣縣諸賊獲其魁
韋保蓬傾巢舉落無噍類矣而故都指揮葛森妻許氏
告興祖十五罪上命自列興祖首實上語都御史劉觀
等宥之又以興祖言増置桂平平南十縣土官副廵檢
各一員凡十五人舉土人陸扶神等至皆用之流官廵

檢相尋死瘴癘土人習貫庶無曠官也蠻覃公旺寇思
恩縣覃公新宼河池縣偽稱都督屬指揮彭舉等為前
鋒而提兵繼入三十六洞斬大酋韋天黨等一千七十
五人執拘公新送京師誅之已討宜山賊韋穩等夜銜
枚行天雨賊熟寢寤而驚失措斬七百人地遂平於普
義里思攬村封屍為兩京觀諸峒長韋敬曉等率衆附
上謂兵部尚書張本人情貪生畏死蠻夷同之卿語興
祖體朕意字育諸髽首左言之衆毋致失所興祖休兵

戢鈔暴嚴斥候設支閡即水南立墟夷得交易月以六
日名之曰豐樂墟南丹衛甫有城而平南蠻殺通判張
文郁江州土官黄志斌為叔所殺奪印去崇善土官知
縣趙暹僭王執故左州土官奪印殺其母皆討平之勅
以五千人從成山侯王通征交趾通比失利而交趾禮
縣賊楊伯春合黎利賊偽威逺将軍入犯興祖以都指
揮孫聚兵協討遇于思攬村斬三百三十人交趾偽金
吾将軍三萬餘人攻隘留關分軍四道攻之獲偽威逺

将軍斬三百五十人黎賊圍邱温聚為敵樓飛砲神銃
禦之賊不敢嚮邇横州及貴縣賊入欽州殺靈山知縣
至馴象衛境興祖捕得渠魁又𠞰栁慶府賊韋萬黄韋
朝傅等黎利陷隘留關興祖屯南寜不及赴御史奏興
祖宿留逮下錦衣衛獄尋釋之興祖四世孫寰字君錫
嗣侯嘉靖十六年鎮守兩廣與督臣應檟議兩廣用兵
有三曰大征曰鵰𠞰曰截殺截殺最難而得功最真鵰
𠞰次之大征濫矣然必請命興師凱旋奏捷有升級之

例鵰𠞰截殺事出不測不請命不奏捷不録功斬一人
財賞一金俘一人財賞二金至摧鋒陷陣奪門斬關運
謀用間功悉不錄請如嘉靖初部議増賞許陞無輙調
土官示弱長驕上從之所選衛所兵萬人悉勒習戰桂
林平樂猺殺知縣張士毅傷百户曹恩寰討之俘斬四
百八十人已討七山賊七山居蒼梧岑藤三縣中阻山
二百里𢎞治以来四征不克寰治兵以征西為名至潯
州還濳入賊界賊棄巢遁戒無仰攻覆諸山下夫屯晝

夜浃辰賊饑盡蒲伏降

　　沈希儀字良佐臨淮人正徳初襲奉議衛指揮使嘉靖
間思田參将調栁慶在栁慶十餘年殲淥里諸谿峒凡
五十餘所獲諸大姓渠帥凡數千人身為大將左右兩
江猺賊作亂嵗無寜日希儀每戰輒先登散家財為賞
得狼卒死力又善用諜動輒成功歴陞總兵時號名将
西土謠云軍中有一沈軍士聞之心凜凜

　　章拯字以道蘭溪人𢎞治壬戌進士正徳丁夘刑部主

事逆瑾盜政拯決囚不覆於瑾誣以復命遲慢下錦衣
獄數月調梧州别駕時夷獠數百人叫噪於馬平單騎
往諭之開以大義獠遂解散嘉靖二年累陞廣西左布
政使檢舊例務省約裕民朝廷為戚里陳萬年建甲第
㑹派省藩羨餘一萬兩拯以廣西地瘠民貧素無積財
惟軍門有犒賞餘銀乞将協濟以甦民困廵撫張公嵿
從之不煩括索而上下恬然時論韙之

　　萬潮字汝信進賢人嘉靖間為廣西左布政整肅有度

諸郡縣遣輸金至令各操金以次當前執法馬自較報
曰已如數乃目司庫覆視亡異即給批遣之去吏白批
過期久請治潮曰此中山徑水道恒苦諸蠻朝嵐暮靄
是生瘴癘安知来者不以此中沮乎但所輸不虧足矣
潮禁司庫官吏勿得輒離庫時遣視違必撻治之吏卒
惰嫚一裁以法遭喪去右使夏邦謨代行藩事悉循潮
法或曰盍少寛邦謨曰財幣之府何可不慎吾見萬公
寛非嚴也竟遵之卒與萬公齊名


　　魏一恭字道荘莆田人嘉靖己丑進士督廣西學政額
其扁二曰黜浮薄抑奔競掲之門首遇諸生年少列髙
等必戒之曰毋志小氣輕也隨侍一僕冬夏惟一絹袍
不加綵終其任未嘗一娛色惰容歴轉廣西左布政具
知民積苦向時科出顧役金錢者汰其半如均猺榜數
不則收治之州郡奉令謹察諸吏無敢倍取後有同官
隂詆於御史謂公營私亡何公卒御史弔畢突入所居
檢視装箧一無所有問其家童對以俸錢並在庫隨呼

主藏官吏至具對如前御史嗟歎大慟乃書其治行檄
郡為主奉祀名宦

　　孫懋慈谿人舉進士知浦城有清政召拜南吏科給事
中時朱彬擅權公特疏詆之尋出分憲廣東為彬黨所
搆逮詔獄謫尉藤縣至則創南麓書院與士子陳析經
義不倦復議寛徴省役之法風行梧桂間及賜環士構
祠於堂後相與尸而祝之嘉靖十二年任廣西右布政
使當連嵗師旅之後帑藏匱竭民力凋敝㑹計出納悉

心贊襄剗宿蠧汰冗費不遺餘力而涵容之度敦大之
體論者服其雅量

　　楊本仁字次山杞縣人嘉靖間廣西按察使遷右布政
與學使謝少南諷詠相髙或月夜叩門露䑓對飲或聫
舟共㳺縱目江山率以為常公視事寛簡人自不敢犯
訟者亦喜就公斷其曲直云所著有少室夢言

　　鍾卿字懋敬東莞人嘉靖己丑進士丙辰長廣西憲轉
右轄坦夷真率不設城府人咸親之


　　胡堯元蒲圻人正徳辛未進士嘉靖壬午廣西右參政
洛容邑為賊陷㡬廢公復之建桂林書院買田百畆給
筆札膏燭選學官明經者為師諸生各以其經受業焉
土酋岑猛守田州以兵力凌轢他郡劉召者猛逆黨也
誘執都指揮孫震曰必復土目退官兵乃還震耳中丞
盛應期屬公進兵擒賊将李隆禮陸利廣脫其縛結以
恩信使執召轅門贖罪當道欲致二人于法公曰業已
許之其可背乎自是餘賊多附盖自召叛至今十有九

年矣公乃深入東蘭那地金城諸絶域經畫疆理宣布
朝廷威徳奏凱還是年冬中丞姚鏌疏請征猛天子可
之南京湖兵至檄公監軍都督指揮沈希儀等五将軍
帥八萬分道進猛懼謀不知所出裂帛書寃状抵鏌鏌
不聴公帥兵進攻賊将陸綬號萬人敵猛男邦彦素驍
勇公選精騎馳射之綬五易其馬公追之殺七十四騎
而後授首邦彦逃猛出奔歸順知州岑璋猛之婦翁也
以其女失愛於猛憾之酖猛斬其首并佩印遣使上軍

門初時邦彦已授首公恐非真進隴容巢窮驗之冒瘴
死復蘇猶口授諸将兵事一十三條疾遂篤輿至横州
卒時嘉靖五年九月二十九日知州陳堯㤙視其行李
惟夏衣數襲圗書盈箧發公内帑殮焉士民哀之如喪
考妣請祠大中丞石金疏其死國事贈中奉大夫右布
政使祠桂林

　　蒋山卿字子雲儀真人進士嘉靖五年為潯州守㑹征
思田南寜為襟喉官兵四集饋饟亟劇制臣薦卿才調

南寜張約束調轉輸居民安堵軍餉克濟及事定制臣
議設思田為流府欲割思龍以附之卿力沮之曰此割
肉補瘡也卒如所沮改思龍為隆安縣興學重農惇俗
慎守咸有成績陞本省參政

　　鍾芳字仲實瓊山人正徳戊辰進士嘉靖間任廣西右
參政去貴縣虎患諭降洛容賊討田州定平樂𠞰藤峡
屢有軍功捷聞兩賜金幣官至户部右侍郎

　　曽存仁吉水人嘉靖間參粤西政富川荔浦諸邑斗絶

萬山中與諸獠錯壤使者行縣數十年不敢入其境公
叱馭往所至延見父老問以謡俗民所疾苦教以庸次
比耦農桑&KR0795;畜兩江左右棄田萬餘頃督亢者召民佃
作其中規度其受水多寡為石隄濶其租賦下縣子弟
不習於學為築宫令師事孔子移諸博士課授經義或
増置弟子員而弟子貟因是嚮學有與計偕者桂林倅
某洿行無節法當坐免官上官為關說更三四人獄不
能具公至有力者復為書請持必不移而粤宗人祿薄

又後期歲匄貸子錢公為刻日給不足則取藏金竒贏
者與之宗人大安

　　田汝成字叔禾錢塘人嘉靖中以參議分守右江公餘
必展書史非但多聞喜道時事輯諸掌故耳目所及欣
然攬筆為之注記同官翁憲副萬達善謀能斷汝成與
翁計事多所贊助退即敘述所著有炎徼紀聞

　　茅坤字鹿門歸安人進士嘉靖間府江兵備北獞入城
殺縣令劫官庫公請於督撫𠞰之許以便宜從事公部

領七哨約都指揮密搗鬼仔莊頭諸穴大破之陽川始
得安生民立祠祀之

　　陳暹字徳輝閩縣人嘉靖間廣西參政曾攝藩事數月
司庫官以羨餘例進公令貯帑中為司公費其人相視
不肯去公曰爾得無慮盜侵邪隨署數字封識尋擢江
西按察使方伯以前金為贐卒不受性喜為詩又眀象
緯製辟穀丸適大饑聞者詣暹乞丸賴以全活甚衆

　　張冕字莊甫晉江人嘉靖三十五年為桂林同知時宗

藩暴横殺僕圖賴公力折之有誆戍兵財者上官論如
交夷例公執不可人不能奪陽朔冊籍遭黠胥詭沒糧
無全額屬公覈之糧復其舊全州差役以吏承冒免者
歲不下四五百人坐此役歸貧民公嚴為之裁賦役為
均查梧州倉糧舊額倉儲五萬皆輸自東粤事屬兩省
難稽而奸徒藉此為市公悉㢘得之而酌其所侵之久
近以為罪輕重人服其明後謫化州以督臣吳桂芳疏
薦為撫夷僉事公至則按責巡鄉指揮某等十數軰曩

曰失守狀將吏咸思自奮桂林城故有敵臺公補以望
樓而徙窩舖以便巡守更築石關以䕶居人仍擇要害
設營堡戍以兵俾哨守相望二衛軍與召募卒按籍覈
之選丁壯者編為隊教之技藝而領以武職公亦時自
抽閲即風雨不廢後陞右江參議

　　陳堯字敬甫通州人嘉靖進士累官廣西參政篤意風
教時進諸生講藝拓學田以濟其乏廣儲倉多弊孔逮
諸骫法者置之法弊清如洗陞貴州按察使復陞廣西

左布政使務崇大體不事煩苛有司間挂一眚輒念遐
方卑秩良苦寛之使自新檢司帑度支無藝則條為㑹
計書犂然畫一可案羣胥無敢有闌出扞文㒺者靖藩
諸宗率不請名封巳食采祿公劑以甲令格不予

　　張謙字子受慈谿人嘉靖間廣西左參政時督撫應公
方討叛猺至梧州遂以七山羅旁爲屬七山賊凡三十
七寨居蒼梧岑藤博白諸縣間窟穴二百餘里山谷險
絶林箐茂密梧人多為賊間公縱軍士樵蘇潛圖其

山川險易及進兵便利處督參將王寵朱昇各以五千
人分道入適朝議伐安南佯令兵具安南餉而請督府
别發兵防賊逸入羅旁値上元節置酒髙㑹而二將由
潯州上流夜倍道入七山賊臥未起聞砲聲散入林谷
中我兵捜捕略盡蒼梧士民建祠祀

　　黎民衷從化人嘉靖甲子任廣西參政其冬古田酋韋
銀豹擁衆越城劫藩庫挺身捍賊死之

　　楊必進字抑之吉水人正徳辛未進士嘉靖間廣西按

察副使㑹聚兵攻古田鳳凰寨三月不下公猝至其地
閲獄出囚之壯者二百人許其自效隂部勒之夜分篝
火自間入諸囚斧木仰登出寨後焚其巢諸司夜見寨
火争踴躍相賀及明見諸囚出詢故始愧謝不及功上
獲厚賞而都御史蕭翀因以府江兵備薦自古田告捷
諸猺轉相傳語畏公如神公以為府江箐密道遠不可
驟以兵入首以恩信結其心諸猺間出數人嘗試公召
之堂下言語嘔嘔比遣歸遺之醪肉或幘巾其後稍稍

率諸猺婦來見公令諸猺婦入見夫人夫人食以糈餌
以少針線女紅分給之諸猺婦出其夫咸感激誓死不
敢背徳於是得其死力以為鄉𨗳岑猛之變畏公且至
先納金求解公密囊金公帑而佯諾其使意欲以此鉤
猛而忌者疑有所泄遂被論去

　　伍箕安福人進士嘉靖七年府江兵備副使時猺夷出
沒為民患箕詣縣親問疾苦多向化者治臨賀城宏壯
堅密又詣富川為濬城壕葺門樓規制稱雄麗云


　　王顯髙綿州人進士嘉靖初慶遠知府剛介嚴明奸究
斂迹南丹等州猺蠻桀驁痛懲之而復其侵地土目韋
正西盜三寨巡檢司印計擒誅之尤加意士類新學宫
復書院擢本省兵備副使

　　李如圭澧州人進士嘉靖初任府江兵備副使以名節
風勵邊俗嘗於道中見井䦨石有異亟命滌之乃宋道
鄉書院殘碑也書院乆廢莫有知遺址者公曰此鄒忠
公之靈實命我矣遣人遍求斷碑得數片貯學宫作詩

紀其事遂興復書院官至刑部尚書

　　翁萬達字仁夫别號東涯掲陽人嘉靖丙戌進士十三
年知梧州府梧雜民夷加以師旅公經畫供億足用省
費總兵仇鸞縱卒横行公縛之繫獄郡稱治平㑹安南
莫登庸簒國南人上變朝議征之上命兵部尚書毛伯
温侍郎張經同咸寜侯仇鸞督兵討之添註公為廣西
征南副使贊理兵務密募敢死士梁文韜等數人入安
南偵其情龍州憑祥二州土舍趙楷李寰韋應以嫡孽

争立作亂數十年不已登庸曰中國土官比比弑逆無
能正法獨慮及我何哉督府聞之謂公曰君其謂何公
曰兩州𤓰連三凶鼎立難以兵勝惟斷其中堅使不相
屬然後可次第圖也公遣指揮錢希賢首擒應次擒寰
最後乃召楷杖殺之立其子匡二州悉定斷藤峽猺獞
侯公丁以其兄勝海為武靖州目黄貴所刺譟衆為亂
公密謀擒公丁磔于市乘勢集兵破賊藤峽悉平又四
峒為土人黄賢相所據稱兵脅衆以奸法紀公諭參將

余恩駐兵徐圖授以秘䇿賢相尋獻地以附南寧督府
上其功陞公浙江右參政尋改廣西時方有事安南公
受督府檄屯龍憑思陵等處誓師觀變獲安南姦細丁
南傑削幅延欵畢得其國中情偽乃縱之歸國俾語登
庸蚤自為計登庸大恐遂詣鎭南關納欵遣其姪文明
奉表降上貸之罷安南國為都綂使司賜登庸不死以
都綂使治其地於是班師論功行賞有差而公之功實
居其最


　　錢鐸字振之號南浦正徳辛巳進士嘉靖間以副使飭
兵府江府江茘浦諸郡三洞窵窅萬山&KR1132;嵼蠻鹵猺醜
怙阻積毒民病焉君至輸以悃愊諭以利害嚴以偵邏
威以舟兵於是乎悟者歸命悍者竄伏且生得大憝數
十人戮之以徇土人謂三十餘年無此績也

　　許應元字子春嘉靖中為廣西副使夷侵蝕郡縣久公
患之為上三議曰責田主嚴罰格更旗軍大略主守隘
䕶田者扼夷奪之食豶牙牿童使自屈而已己又攝兵

府江巨獞莫氏兄弟三人以雄勇名兩粤間往數嵗嘗
大嘯聚破城殺吏及是復出猖甚公設方略隂部勒購
土人浹旬而三兇授首江道底寧間治獄有觸法當遠
戍者而人甚衆公第讁其一二人餘悉末減

　　吳世澤字宗仁連江人嘉靖癸未進士累擢廣西按察
副使分飭府江廉潔精剴獨持風裁剔吏蠧端士習復
流移通商賈諸蠻賊隸府江者故多桀驁為疆埸患公
謂非創無以示威非撫無以示信整兵耀武嚴為之備

而以徳懐之不數月猺蠻相戒無敢犯部境諸鄰峒復
業者千餘家府江為之肅然

　　吳元璧安仁人進士嘉靖三十八年府江兵備副使雅
意人才集諸生為文親改竄而潤色焉時恭城學宫移
建未就力修葺之又親帥師平三峒之寇縉紳競為詩
歌侈其事

　　方紀達字行可歙縣人進士嘉靖八年以僉事分巡左
江値田寧用兵之後出謀發慮動合機宜如思恩之遷

荒田隆安之不屬田州皆有力焉加意撫恤民賴以生
章熈字世曜海陽人嘉靖甲辰進士累官按察僉事分
巡蒼梧梧白馬三州故險道也江路逶迤林木深阻諸
蠻窟伏為患乆矣公至首咨民瘼白于督府檄縣邑治
火其大斧長鑱之屬以千數因下令調集諸路營兵而
躬履其地發縱指示度其地勢髙下而刋夷之盡伐其
樹赭其山分兵守焉自是諸蠻奔突竄伏不敢復出

　　趙塤字平仲餘姚人公故清介人不敢干以私號趙鐵

面嘉靖間為廣西僉事分巡桂林不事檢攝其門閴若
無人者及聽兩造率以情斷經其庭者無寃民

　　蔡文南靖人進士嘉靖四十一年府江兵備副使料敵
握竒百䇿百中嘗於樽俎中馘巨酋雍容閑整有老將
風暇日集士之秀者講明奥義多邊障功時稱長城

　　鄭一龍字于田惠安人嘉靖間為按察司撫夷僉事時
古田不靖報諜紛拏公搜諸掌故著其沿革作撫夷志
自東西四鄉及古田全灌諸哨無不悉心經畫又作撫

夷通論一曰嚴緝事二曰别蠻情三曰禁招主四曰誅
賊脚五曰謹巡哨六曰明賞罰七曰防寇有時八曰𠞰
賊有引著為功令施行自是盜賊斂迹後為副使兵備
右江至則申約束與文武更始科派者禁偷安者禁騷
擾者禁賣放者禁通夷者禁而密陳之制府曰遷江之
東歐來賓之北三北五桞城之上油宜山之清潭都亮
賓州之淥里横行流劫宜草薙禽獮以快人心制府一
以右江事屬公公檄守備輩一聽指揮分以疆域責令

鵰𠞰賊甫離巢隨卽捕獲羣盜屏息㑹中丞殷公征古
田公所條畫悉當擢參政告歸

　　李中字子庸吉水人正徳甲戌進士授刑部主事抗疏
忤武宗謫驛丞世宗即位擢廣東僉事轉廣西提學日
與諸生講聖賢之學如家人父子然時迎親就養諸生
持二簋為獻亦如家人禮不為忤也歷右布政使舉行
鄉禮士民頌之官至右副都御史

　　唐胄字平侯瓊山人𢎞治壬戌進士授户部主事値逆

瑾竊柄謝病歸瑾誅起授户部嘉靖二年陞廣西提學
遍鬻羣書啟廸多士文風丕變及為廣西左布政使時
宗室受封賄官吏補支祿米自出幼具題日爲始歲費
幾十萬胄奏乞停寢歴陞户部左侍郎

　　黄佐字才伯香山人正徳辛巳進士嘉靖間為廣西提
學修書院撤淫祠行射禮舉節孝立鄉社擇土民及猺
獞之子弟教之風化大行以舊通志闕略發凡舉例為
圖經為表為志為列傳為外志總六十卷歴官至宫詹

潘恩字子仁上海人嘉靖間廣西督學僉事檢飭醇謹
在官三載未嘗見有厲色諸生樂嚮之校士之暇間吟
詠以自娛廣右諸山水經恩題者多可采云

　　李義壯字稚大番禺人嘉靖癸未進士戊戌任廣西提
學崇雅黜浮得士稱盛嘗攝臬事革藩府守衛之骫法
者明愼持憲獄多平反時稱廉眀後仕終僉都御史

　　袁袠字永之吳縣人嘉靖間以僉事督學廣西初視學
首問名宦祠有解先生縉乎衆對曰無有袠愕然遂移

郡祀解行部將至賓緘書與詩發驛騎往詢馬御史錄
時錄謫戍賓十餘年矣及過所寓館勞苦良久載酒飲
之戀戀不忍别去明日疏乞釋錄疏草已具錄聞之詣
庭固止因不果上兩廣故事藩憲謁軍府庭跪之袠獨
長揖軍府雅聞袠風節歡延以入亡何移病歸袠厲諸
生尚名檢謂名檢一壊即卿雲之文金張之貴無為也
諸生中頑鈍無恥者杖之見者莫不震懼

　　謝少南字應午上元人嘉靖間以僉事督廣西學政少

南經學多妙悟語諸生曰觀書須將自心求取立言者
之㫖無泥成説妨吾自得見諸生文互尚祖襲毎詆訶
以不學令取諸經傳讀之毋寄人籬下聞者聳然行部
試諸生竒柳張翀後有氣節名人稱其藻鑒云

　　王宗沐字新甫臨海人嘉靖間為廣西督學視事三日
召諸生升堂與語沖容緩節人皆聳聽已而行部徧試
歸檄取茂才會宣成書院公時加提儆不徒課誦讀較
文藝且令反求本心士多恍然悟者尋擢去其試蒼梧

為故吳司空廷舉擇族子二人並廩學舍使守宗祀又
謂蔣相國冕有定䇿功為刻湘臯集以傳後以左布政
使至復召集諸生如前論學云





　　粤西文載卷六十五

