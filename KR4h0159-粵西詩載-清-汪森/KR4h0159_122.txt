







　　欽定四庫全書

　　粤西叢載巻二十二

　　桂林府通判汪森編

　　鳳鳥

　　桂林有烏鳳如鵲而紺碧&KR1058;頭有鳳尾垂二弱骨各長
一尺四五寸其末始有毛羽大略如鳳鳴聲清越又能
為百蟲之音生左右江谿洞中廣西又有山鳳狀如鵞
而鳳喙巢兩江深林中雌伏卵時雄以木枝雜桃膠封

其巢留一竅取食子成即發封不成則窒其竅而殺之
又有大頭鳳飛則羽音響如轉輪所止之處百鳥不敢
鳴(爾雅翼　南寧府志云山鳳色具五采其雌好與猿交故有卵則封其巢待卵鷇嗅其氣爲已子乃發封
若猿種則窒之而死)

　　南漢時邕州有六鳳凰高五尺金冠五彩飛入城中衆
鳥朝之文若布錦其鳴節節足足薛道衡文足足懐仁
般般擾義般般麒麟足狀二語之竒亦文筆之鳴鳳也
(赤雅下同)


　　宋景徳白州三鳳飛入城中自歌自舞音中笙簧(其詳别見)
博白逺村號綠含髙山大樹人蹟罕至斗米一二錢其
山多鳳有高三尺者冠彩與白州同其飛衆鳥皆隨常
栖高樹之巔晴明則雙飛而出又有大如鵞者五色金
冠尾甚長羽聲薨薨響若轉輪諸鳥見之斂翼俛首伏
不敢鳴俗名大頭鳳間為猺獞所射獻於其主肉備衆
美緝毛成裘涅而弗滓紫鳳之庖不必皆沃民之國也
至正間宜州述昆鄉鳳凰見羣鳥蔽地其一飛去其一

為獞人射殺嗚呼厄麟有西狩之獲元緒有枯桑之嗟
白龍有魚服之感物益靈而數益竒矣可柰何

　　桂州永福縣隋時雙鳳來巢宋初復至守臣以聞遣使
祠之鑿巢下石得雙美玉今名鳳巢山

　　兩江鳴鳳如孔雀紺碧頭上彩毫光逾掣電冠上垂二
弱骨長一尺五寸鳴聲清越如簫笙能變曲妙合宫商
間出兩江溪洞中予謂綠含即紫鸞鳴鳳即青鳥也鳳
凰出於丹穴豈不信然


　　丹雀

　　舜葬蒼梧之野有鳥如丹雀自丹州而來吐五色之氣
氛氲如雲名曰慿霄雀能羣飛銜土以成丘墳(王子年拾遺記)

　　孔雀

　　義寧縣杜山多孔雀為鳥不必匹合以音影相接便有
孕(南越志)

　　交阯郡人多養孔雀或遺人以為口腹或殺之以為脯
腊人又養其雛以為媒傍施網罟捕野孔雀伺其飛下

則牽網横掩之採其金翠毛裝為扇拂或金珠生截其
尾為方物云(嶺南異物志)

　　孔雀羣飛有數十為偶雌者尾短無金翠雄者生三年
有小尾五年成大尾初春而生三四月後復凋與華萼
俱榮衰然自喜其尾而甚妒凡欲山棲必先擇有置尾
之地然後止焉南人生捕者候甚雨往擒之尾霑雨重
不能高翔又至愛其尾恐人所傷不復騫翔也雖馴養
頗久見美婦人好衣裳與童子絲服者必逐而啄之芳

時媚景聞管絃笙歌必舒張翅尾眄睞而舞若有意焉
山谷夷民烹而食之味如鵞解百病人食其肉後飲藥
不能愈病其血與其首解大毒南人得其卵使雞伏之
即成其脚稍屈其鳴若曰都護土人取其尾者持刀於
叢篁幽隱之處自蔽伺過急斷其尾若不即斷回首一
顧金翠無復光彩矣(紀聞)

　　孔雀人拍其尾則舞(交州異物志)

　　孔雀生溪洞高山喬木之上而下(闕)　上雄者尾長數

尺生三年尾成長金碧晃燿時時自奮盡張其尾圓如
錦輪俗謂之朝其朝無時(方輿勝覽)

　　鸚鵡

　　鸚鵡有三種青大如烏臼一種白大如䲭鴞一種五色
大於青者交州巴南盡有之(南方異物志)

　　天監三年斷諸侯進鸚鵡交州獻能言鳥不納之(梁書)
唐太宗時林邑獻五色鸚鵡自言苦寒思歸其國太宗
付使歸之今廣西有秦吉了京師謂之了哥萬厯丙子

一日講畢上遣中使持赤黑鸚鵡各一示閣臣講官葢
廣中所獻也赤者毛色嬌麗黑者有兩耳耳黄如獸能
動此二色則志所未備也(于榖山雜記)

　　秦吉了

　　秦吉了容管亷白州産此鳥大約似鸚鵡嘴脚皆紅兩
眼後夾腦有黄肉冠善效人言語音雄大分明於鸚鵡
以熟雞子和飯如棗飼之或云容州有純赤純白色者
俱未之見也(嶺表録異)


　　秦吉了即了哥能效人言一綂志如鸜鵒即此黄嘴金
耳(南寧府志)

　　秦吉了出嶺南容管廉邕諸州紺黒色夾腦有黄肉冠
如人耳丹咮黄距人舌人目目下連頸有深黄文頂尾
有分縫能效人言音頗雄重亦有白色者(本草網目)

　　鸜鵒

　　鸜鵒即覇哥黑色黄口黄足教亦能言(南寧府志)

　　烏鳳


　　烏鳳出桂海左右兩江峒中大如喜鵲紺碧色項毛似
雄雞頭上有冠尾垂二弱骨長一尺四五寸至杪始有
毛其形略似鳳音聲清越如笙簫能度小曲合宫商又
能為百鳥之音彼處亦自難得(虞衡志)

　　倒挂鳥

　　南寧山中有倒挂鳥(百粤風土記下同)

　　隂顆陽顆

　　宣徳五年遣内臣孟陶張煎徃廣西採買翎毛蟲鳥勅

書内開有陰顆鳥陽顆鳥不知何禽也

　　鳩

　　頓琦蒼梧人至孝母䘮琦獨身立墳歴年乃成居䘮踰
制感物通靈白鳩棲息廬側見人輒去見琦而留(廣州先賢
傳)

　　杜宇

　　潯州多杜宇晝夜啼不絶客居聞之甚慘(嶠南瑣記)

　　杜鵑一曰海南鳥亦曰子規暮春多啼若云不如歸去

晝夜苦鳴其聲淒切俗謂歸去樂者疑其聲相似也(南寧
府志)

　　雞

　　愛州移風縣有潮雞鳴長且清如吹角每潮至則鳴一
名林雞(輿地志)

　　天雞朱冠錦尾其飛也翔弄晴對舞天雞鳴而潮雞鳴
潮雞鳴而家雞鳴謝康樂天雞弄和風得之矣(赤雅)

　　錦雞爾雅名鶾天雞(南寧府志下同)


　　長鳴雞師古曰雞之鳴聲長者疑即潮雞

　　竹雞羽斑而集篠中

　　鵾雞大如灰鶴丹頸穆天子傳鵾雞飛八百里

　　翡翠

　　翡翠鳥似燕翡赤而翠青其羽可以為飾翠為六翮毛
長寸餘青茸先高作巢以避患及生子愛之恐墜稍下
作巢子長羽毛復益愛之又更下巢而人遂得而取之
矣翡大於燕小於烏(楊孚南裔異物志)


　　翡色赤紺背出交阯與古縣(廣志)

　　鴆

　　至和中余赴任邕至金城驛郵置早膳聞如以手答腰
鼓者問郵卒曰何處作樂曰非也乃鴆鳥禁蛇(彭乗墨客揮犀)
有人任嶺南官至山寺登厠忽有異禽飛集厠前石上
跳躍作聲若巫家之禹歩者須臾石裂出一青蛇乃銜
之而去見者大駭問寺僧云正鴆鳥也葢惟食毒蛇乃
能成其毒(范正敏遯齋閒覽)


　　邕州朝天舖及山深處有之其種有二一大如鴉黒身
赤目一大如鴞毛紫綠色頸長七八寸雄曰連目雌曰
陰諧聲如羯鼓遇毒蛇則鳴聲邦邦蛇入石穴禹歩作
法石裂蛇出秋冬間解羽蟄穴薰之出走應絃而斃以
銀爪甲取著銀缾中否則指斷鴧矢著人立死鴧羽櫟
酒犀角立解鴧穴多犀天地所以制殺機也(赤雅)

　　山有鴧草木不生矢集於石石亦裂爾雅曰矢石即變
為雄黄今諸書云雄黄治蛇毒信然(南寧府志)


　　蚊母

　　五嶺溪山深處有大鳥如鶬鸛常吐蚊子輒從口中飛
出謂之吐蚊鳥(嶺南異物志)

　　蚊母鳥形如青鷁嘴大而長於池塘捕魚而食每叫一
聲則有蚊蚋飛出其口俗云採其翎爲扇可碎蚊子(嶺表
録異)

　　鬼車

　　鬼車出秦中而嶺外尤多春夏之交稍遇隂晦則飛鳴

而過聲如刀車鳴愛入人家鑠人魂氣血滴之家必有
凶咎(嶺表録異)

　　鶬鸆不祥鳥也似鵩而散尾聲最哀帝嚳書曰逆鶬爾
雅曰鶬糜鴰啼苦泣血如杜鵑儒書竒鶬十首周公居
東惡聞其聲命庭氏射之血其一首今餘其九恐未必
爾也昔者子夏見而歌之曰逆毛鶬兮一身九尾長兮
余在鬼門見者一身九尾聞之九首者雄也猶虺之九
首者曰雄虺也俗名鬼車余貪看此鳥人爭危為不祥

余謂此鳥不產南中天氣自北而南諸君所謂不祥者
安知非福(赤雅)

　　王母

　　王母若練雀青色尾最長有錢如孔翠猺中有王母裘
織成錢文予意以為西王母所服雲嚲娘笑曰君不聞
子規夜啼山竹裂王母晝下雲旗翻(赤雅下同)

　　鷫鸘

　　林邑有鳥其飛肅肅必兆隕霜織而為裘可以禦凉人

多不知其名余謂即古鷫鸘也

　　北鶴

　　止不向明巢必拱北其聲圓吭百變不窮呉時越巂獻
背明鳥即此

　　鴝鵅

　　鴝鵅不祥鳥也形質短小聲如冷笑入城城空入宅宅
滅聞之速避否則死亡

　　深窟


　　猫首烏喙似鵂鶹而大放聲而哭哭畢鳴曰深窟深窟
意賈生所謂鵩也

　　訓狐

　　訓狐惡鳥也鳴則後竅應之

　　草結鷺鷥

　　村落有水草處多以草結爲鷺鷥之狀用灰塗之百十
為羣俛仰飲啄顧盼張翼無不絶肖俟有廻翔飛下者
弋取之亦有立牆頭屋極者驟見之未有不以為眞也

(嶠南瑣記)

　　犀

　　犀出九徳縣其毛如豕蹄有三甲頭如馬有二角鼻上
角長額上角短(劉欣期交州記)

　　犀牛大約似牛形而蹄脚似象蹄有二甲二角一在額
上為兕犀一在鼻上校小為(闕)渭犀鼻上皆裙口束而
花㸃小多有竒文牯犀亦有二角皆謂毛犀俱有粟文
堪為腰帯千百犀中或有通者尖花大而振花小者謂

之倒挿通此二種亦玉巵無當矣若通無處白黒花分
差竒則計價巨萬舉世之寳也余比居畨禺謂犀角曽
經閱又有墮羅犀犀中最大株有重七斤者云是牯犀
額上有心花多是撒豆斑色深者堪為胯其斑散而淺
者即治為杯盤器皿之類又有駭雞犀有白縷如絲以
置米中雞輒駭也辟塵犀為婦人簪梳塵埃不著髪也
辟水犀此犀入江海水為之開置角於霧露中經夕不
濕也光明犀此犀置暗室中自有光明也此數犀但聞

其說不可得而見也(嶺表録異)

　　象

　　象長鼻牙南越之大獸三嵗一乳象身四足而大(許慎説文)
九真郡龎縣多象生山中郡内及日南饒之(吴録地理志)
象膽不附於肝每月轉在諸肉假令此月建寅即膽在
尻肉上(嶺表録異記)

　　晉時南越致馴象於臯澤中養之為作車黄門鼓吹數
十人令越人騎之每正朝大㑹皆入充庭帝行則以象

車導引以試橋梁後象以鼻擊害人有司奏殺之而象
垂鼻泣血流地不敢動自後朝議以象無益於事悉送
還越(晉諸公贊)

　　俗傳象牙嵗脫猶愛惜之掘地而藏之人欲取當作假
牙潛往易之覺則不藏故處鼻為口役望頭若尾(萬震南州
異物志)

　　象不馴則告之云當為爾引雌來即聽(方輿勝覽)

　　象出交阯山谷惟雄者有兩長牙佛書云白象又云六

牙今無有象頭不可俯頸不可囘口隱於頥去地尚逺
運動以鼻為用一軀之力皆在鼻將行先以鼻拄地乃
移足知其足力劣於鼻也鼻端甚深可以開闔取物中
有小肉夾雖芥子亦可拾每以鼻取食即就爪甲撃去
泥垢而後捲以入口飲水亦以鼻吸而捲之足如柱無
指而有爪甲五枚形如大栗登高山下峻坂渉深水形
擁腫而甚㨗交阯出象處曰象山嵗一捕之山有石室
惟通一路周圍皆石壁先置蒭豆於中驅一馴雌入焉

布甘蔗於道以誘野象象來食蔗則縱馴雌入野象羣
誘以歸石室隨以巨石窒門象饑人縁石室飼馴雌野
象見雌得食亦狎而來求飼益狎則鞭之少馴則騎而
制之久則漸觧人意又為立名字呼之則應牧者謂之
象奴又名象公凡制象必以鈎象奴正跨其頸以鐵鈎
鈎其頭欲其左鈎頭之右欲右鈎左欲郤鈎額欲前不
鈎欲其跪伏以鈎正案其腦案之痛則號鳴人謂象能
聲諾者此也其行列之齊皆有鈎以前却左右之其形

雖大而不勝痛故人得以數寸之鈎馴焉馴之久者象
奴來則低頭跪前左膝人踏之以登則奮而起行蠻酋
出入多乗象其貢中國者背施鞍架御座號羅我象額
編金鈴千數枚行則琅琅然交人有犯惡逆者臥之地
使象蹴殺之二廣亦有野象村落小民酒熟則尋香而
來破壁入飲人甚苦之所過亦害禾稼象目細畏火不
畏人倉卒遇之以長竹繋火逐之輒退羣象雖多不足
畏惟獨象最可畏葢其强悍不容於羣獨行無所忌遇

其肆毒以鼻捲人擲殺䠞其血流吸飲之欽州人能捕
象象行觸機則刃下擊之中其要害必死將死以牙觸
石折之以牙為身災也非要害則負刃而行肉潰則刃
脫傷其鼻亦死鼻傷之瘡不可合故亦致死殺一象村
衆飽其肉鼻肉最美熟而加糟糟透臠而食之象皮可
以為甲或條截之硾之至乾治以為杖甚堅(虞衡志)

　　象交於水卷樹葉葢之其交如人見人則羞遽起逐之
人走須遶嶺或學䑕聲狗吠得免其精溢於水中如白

脂可數斗取為膏藥最佳(赤雅)

　　象膽隨四時在足世所知也實不然象體具十二生肖
惟鼻是本肉膳不附肝每隨月轉假令正月建寅即膽
在其尻肉(見埤雅)昔有宦粤西者土舍殺象享之知膽不
應四時則埤雅之說信矣(陳禹謨説儲二集)

　　象牙出南番西番及廣西雲南皆有南番者長大廣西
安南者短小新鋸開粉紅色者最佳(格古要論)

　　兔


　　嶺南兔嘗有郡牧得其皮使工人削筆醉失之大懼因
剪已鬚為筆甚善更使為之工者辭焉詰其由因實對
遂下令使一户輸人鬚或不能致輒責其直(嶺南異物志)

　　良馬

　　紹興間廣西進馬十匹上留一匹餘付殿前司謂輔臣
曰朕所留一匹不減代北廣西亦有此馬則馬之良者
不必盡西北也因論春秋列國不相通所用馬皆取之
國中而已今必於所産之地求馬則馬政不修之故也

高宗此論可謂得馬之情矣然西中實多良馬嵗所貢
以朱提代之而官司民間所畜皆駑材祇充下乗惟諸
土司之雄桀者不難購以重貲往徃有至四五百金者
然不供上駟偹法乗而祇以資踐蹋蹂躪助鴟張之性
與辱於奴隸之手何異是亦馬之厄也(西事珥)

　　牛

　　漢布山縣(今桂平)唐牛與蛇同穴牛嗜鹽俚人以皮裹手
塗鹽入穴牛果䑛之偶出穴不得入取其角為器一曰

糖(錦繡萬花谷)

　　糖牛角若瓊玖用以爲甲鴆箭蛇鎗如凉雨之灑荷葉
(赤雅)

　　舊稱地產糖牛角牛性嗜鹽其角如玉今無是非無也
即白水牛自潯至諸谿峒所在有之今之明角是也所
云與蛇同穴者當時以之充貢厲民求爲蠲免不得不
危言動上耳(潯州府志)

　　勾漏縣大江中有潛牛形似水牛毎上岸鬭角軟還入

江水角堅復出(酉陽雜爼)

　　欝林異物志曰州留者其實水牛蒼毛豕身角如擔矛
衛䕶其犢與虎為讎水牛之為州留其名甚異(西事珥)

　　東粤曰潛牛西曰潛州留楚曰鰅鱅出澗與虎鬭角軟
用水一湛堅則復鬭余在湘中見之柳子厚詩桂江秋
水見鰅鱅(赤雅)

　　明洪武四年二月命工部遣官徃廣西買耕牛以給中
原屯種之民(典彚)


　　猪

　　山猪即豪猪身有棘刺能振發以禦人二三百爲羣以
害苗稼(方輿勝覽)

　　野猪類家猪腹小脚長牙利人不敢近又一種豪猪鬃
有箭怒則奮以射人其箭可簪(南寧府志)

　　欝林大猪一蹄有四五甲多膏買者以鐵錐刻其頭入
七八寸得赤肉大動(異物志)

　　山瘠草稀故不宜羊吉凶之外無屠肆也豕特腯甚(百粤

風土記)

　　蠻犬

　　蠻犬如獵狗警而猘諸蠻率携一犬自防盜莫敢近(方輿
勝覽)

　　犬則欝林者雄(百粤風土記)

　　木狗

　　木狗生廣南左右江山中形如黑狗能登木其皮為衣
褥能運動血氣元世祖有足疾取以為袴人遂貴重之

(熊太古冀越集)

　　黄羊

　　黄羊出關西西番及桂林諸處有四種狀與羊同但低
小細肋腹下帯黄色角似羖羊喜卧沙地生沙漠能走
善卧獨居而尾黒者名黒尾黄羊生野草内或羣至數
十者名曰黄羊生臨洮諸處甚大而尾似麞鹿者名洮
羊其皮皆可為衾褥出南方桂林者則深褐色黑脊白
斑與鹿相近也(本草綱目)


　　山羊

　　山羊出平樂深山中其血可治撲跌傷捐及諸血症以
一分許調酒飲之神效土人云見人則決驟而去跳躍
飈迅非足力所及須宻布繩草間罥其足始能生得刺
取其血乾而藏之亦甚貴不易得也(西事珥)

　　風母

　　風母如猿猴而小晝日踡伏不能動夜則騰躍甚疾好
食蜘蛛蝱打殺以口向風復活惟破腦不復生矣以酒

浸愈風疾南人相傳云此獸常持一小杖遇物則指飛
走悉不能去人有得其杖者所指必有獲夷人施罟網
既得其獸不復見其杖杖之數百乃肯為人取或云邕
州首領寗洄得之洄資產巨萬僮伎數百洄甚祕其事
(嶺南異物志)

　　風母一名風貍生邕州以南似兔而短棲息高樹上候
風而吹至他樹食果子其屎如乳甚難得人取養之乃
可得(本草綱目)


　　山獺

　　世傳補助竒僻之品有所謂山獺者不知出於何時謂
以少許磨酒飲之立驗然本草醫方皆所不載止見桂
海虞衡志云出宜州溪峒峒人云獺性淫毒山中有此
物凡牝獸悉避去獺無偶抱木而枯峒獠尤貴重之能
解箭毒中箭者研其骨少許傅之立消一枚直金百兩
忽得殺死者功力劣抱木枯死者土人自稀得之然今
方術之士售偽以愚世者類以䑕璞猴胎為之雖殺死

者亦未見之也周子功嘗使於大理經南丹州即此物
所產之地其土人號之曰揷翹極為貴重一枚直黄金
百兩私貨此出界者罪至死方春猺女數十歌嘯山谷
以尋藥挑菜為事獺性淫或聞婦人氣必升躍其身次
骨而入牢不可脱因扼殺而藏之土人驗之法每令婦
人摩手極熱取置掌心以氣呵之即趯然而動葢為陰
氣所感故耳然其地亦不常有或累數歳得其一則其
人立可致富宜中州之多偽也(周密齊東野語)


　　山獺淫毒異常諸牝避之無與為偶往往抱樹枯死其
勢入木數寸破而取之能壯陽道視海狗腎功力倍常
也(謝肇淛五雜組)

　　猩猩

　　後漠哀牢夷出猩猩形若狗而人面頭顏端正善與人
言聲啼妙麗如婦人對語昔有人以猩猩餉封溪令問
餉何物猩猩自於籠中曰但有酒及僕且無他飲食(事文
類聚)


　　猩猩人面猿身最機警通八方言學蟲鳥語無不曲肖
聲如二八女子啼最清越嗜酒好屐虞人以此誘之毁
罵而去予在綠鴉山見之羣相語曰客必東人也踴躍
出視予適有蘇酒一包寄酒少許召而飲之四者齊下
未飲先謝既飲輒醉知余之無機也余徘徊恐為後人
所害忽然一雙飛下古木囂然相謂曰上客過勞兒當
負之而去耳禮曰猩猩能言不離走獸予終不敢以為
信(赤雅)


　　&KR0859;&KR0859;

　　&KR0859;&KR0859;梟羊也見人則握手而笑然後食之人因以竹筒
置臂姑與之握握則必笑笑則上唇掩目出臂以鑿綴
其脣於額格而殺之吴都賦云猩猩啼而就擒&KR0859;&KR0859;笑
而被格(赤雅下同)

　　狒狒

　　狒狒狀如猴力舉百鈞人言鳥音能知生死笑似&KR0859;&KR0859;
上吻覆額血可染緋䯱髵紅髮飲其血能見鬼物


　　荼首

　　荼首出羈縻州似鹿而兩頭食香草其行如飛鳴曰蔡
茂蔡茂荼首二字音蔡茂也亦有五六頭者是名𤣥仙
敬之終吉射之悔亡

　　子路

　　熊名子路居有熊穴穴有神人冬蟄春啟非其時則主
兵見穢合穴死食鹽亦死其膽春在首夏在腹秋在在
足冬在右足前曰掌後曰蹯黒而銳喙去穴五百里壘

石為館名曰熊館申木引氣名曰熊經獞人呼之子路
可出熊即出子路可鬭熊即鬭聞有綠者土司猺獞取
為駿馬障泥塵不敢揚威攝虎豹一尺百金其牝曰羆
力能㧞樹指爪鋒攅披髪人立遇虎豹樵牧皆抗其喉
捏血飲之其胸白脂名曰羆白味過熊掌

　　懶婦

　　懶婦似豪猪而小好食禾黍田畯以機杼織衽懸於墪
塍望之而走齒長入海化為巨魚其名奔䱐其狀蛟螭

雙乳垂腹取以煎油其膏百斛澆蠟作燭取以飲酒紫
燄生花令人發興取以讀書昏昧泯墨必至黒恬作詩
自嘲曰丁年誤買奔䱐燭丙夜誰傳太乙書

　　山都

　　山都形如崑崙青毛有尾見人輒閉目張口如笑好在
深澗中翻石覓蟹噉之

　　白貘

　　貘生銅坑中象鼻犀目牛尾虎足食銅鐵不茹他物衣

其皮殺鬼精錬糞為兵可以切玉接溺為水可以銷鐵
有十頭者謂之白貘蜀都賦㦸食鐵之獸射噬毒之鹿
則指貊也貊似熊與貘不同

　　肉翅虎

　　肉翅虎出石抱山晨伏宵出其飛也翪常向鬼關食人
為獞人射殺余得見之比凡虎差小翅如蝙蝠眼閃閃
如隂燐渾身虎文飾其皮以辟百鬼

　　禍斗


　　禍斗似犬而食犬糞噴火作殃不祥甚矣

　　麝

　　麝食香草至冬香滿入春則臍鞔急癢悶跳躍不可禁
故剔出之耳剔出之香著於香草百草皆枯佳人采芳
拾以相贈馨香盈袖經年不退吾見夫今之為麝者矣
生而割之天香未藴臍穢尚腥調以酥酪和以百草微
香差見失其性矣嗚呼生售而失其性豈獨一麝也哉

　　彖


　　象耳濈濈其大如掌行動鼓舞日常帶笑有懽悅發揚
之意狀以犀而角小居草茅而知吉凶生於兩粤東曰
茆犀西曰豬神遇之則吉罔敢有害





　　粤西叢載巻二十二

