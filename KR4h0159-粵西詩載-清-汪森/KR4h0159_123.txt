







　　欽定四庫全書

　　粤西叢載卷二十三

　　桂林府通判汪森編

　　豢龍馴龍

　　計宗道柳州羅池人登甲科官至衡州知府家積書籍
及玩好之物極富其家有銅鑄字合於板上印刷如書
刻然其姪通判計嘉邦有一几桌四足有空虛處桌面
四沿陷下每㑹客則桌下有機吸水緣足而上旋流四

沿及置杯流中謂之掬水流觴製甚精巧云亦宗道心
思所造也又聞其高祖洪武中為巡檢居一山號計家
砦嘗出行得一巨卵如升持歸使雞伏之百餘日乃產
一物狀類蛇四足蒼色鱗甲遍體其長不盈尺行則昂
首竦身殆若獸走家人以米汁飲之數月漸大好飲生
血每刲割羊豕則取血啖之久而益馴狎計公行止蛇
嘗隨之至呼之出蟠於榻旁以手摩之冷如氷鐵家人
呼為小龍傳聞外間多求觀者計心念曰是且致播揚

爲吾家禍矣乃放之解後溪潭中囑曰汝母憂饑吾每
日當遣人飼汝汝自今不得復出也及還内蛇已隨至
計叱曰汝不聽教今斬汝矣蛇如觧人意俯首帖尾即
還潭中自是常以血置潭口輒奮起就食嵗久長大踰
丈餘一日有同官之子婦汲於潭婦衣紅蛇望見以為
血也捲而嚙之同官怒聲言汝畜妖物殃人吾且以白
上官必破爾家計恐哀祈之且致厚餽乃得解由是惡
蛇持刃至潭仍置血以誘其出因投刃斫之蛇驚而匿

僅斷其尾尺餘自是不復出亦不知其存亡數年後一
夕風雷暴作雲霧中有蒼龍自潭起長數百尺乗空去
家人皆指云小龍化也計家仕宦不絶而羅池即宗道
之别號云(談林)

　　嵓淋之下有馴龍焉靚女欲見之盛飾入嵓唱土歌龍
出五色炤灼馴習如素望之若山海圖中珥蛇者神也
歌至絶倫龍喜踴躍盤入懷中遺鱗而去女即珍藏以
為獲神之貺鄰女畢賀笙簫雲合予逐隊往觀見鱗大

如錢光具衆色燁燁不定聞稍侮之則雷電撤去侮者
罹殃次日予從太平至模村入嵓怪石飛泉種種異狀
中有一洞從洞右轉深翠黝蒼持炬而入行二百歩七
折有穴内濶外狹冷氣逼人忽然嘯聲起于穴内烈如
擪篴嵓石振竦又靚女之所未聞也龍雖不見余而遺
其聲于余是龍終不忍以余不能唱浪花者而棄余(赤雅)

　　魶魚

　　靈川縣水産魶魚四足有角聲如小兒(名勝志)


　　乳穴魚

　　全義之西南有山曰盤龍山有乳洞乳洞有金沙龍盤
魚皆四足修尾丹腹狀若守宫游泳水濱人莫敢犯按
御覽云龍蟠山有石洞洞中小水水有四足魚皆如龍
形人殺之即風雨也然唐韻云鰨魚各四足山海經云
人魚如諦魚四脚出丹洛二水有鯢大者謂之鰕爾雅
注鯢似鮎四足聲似小兒但未見言其可致風雨耳(北户
録)


　　武陽魚

　　栁州武陽小魚大如針候蟲異於他所窮冬猶鳴(圖經)

　　沙筯魚

　　沙筯魚長尺餘其狀如簪生海㟁沙中春時吐苗(嶺表録異
下同)

　　鹿子魚

　　鹿子魚有鹿班赤黄色羅州圖南海有洲每春夏此魚
躍出洲化而為鹿曽有人拾得一魚頭已化鹿尾猶是

魚南人云魚化為鹿肉腥不堪食

　　鯖魚

　　藤江出鯖魚膽售者皆偽以黄藤膏混之黄藤亦能行
血去翳予過藤詢漁人獲有鯖否漁人以一尾來獻狀
似□而黑剜取其膽懸之船忩上越宿漿裂出過半土
人云膽甚薄漿發即裂故鮮得全者張七澤云松江人
謂草魚為白鯖魚鯖為烏鯖魚草魚今人家池中用草
畜之者即□魚也(嶠南瑣記)


　　藤江鯖魚形象草□色青黒大者百餘斤取用釣筒其
膽治目功比空青魚大膽小者上上魚大膽大者上中
魚小膽大者中下矣漁者得魚到縣親剖官稅其膽始
敢出市私開者杖今之售者皆以□膽灌黄藤膏偽為
之耳黄藤亦行血去翳也辨之不精必見笑于魚目(赤雅)

　　白妾魚

　　白妾魚出大荒山深澗中一名婢妾臉若芙蕖膚如凝
脂有天然肉結嚲若垂雲長四尺五寸臍下有帶白光

映人胡天星邀余作膾香脆甘美水陸無有方者諸洞
聞獲是魚盛禮來賀瞷其所饋皆不多止膾數斤其他
伴禮者熊掌虎皮麝香鴆箭紛如也貴重如此楚辭魚
鱗鱗兮媵予云者指此(赤雅)

　　嘉魚

　　嘉魚出火山下丙穴體圓小多脂九十月間始出或曰
似鰣魚謂其多脂而味似之爾形絕不類也(嶠南瑣記)

　　嘉魚形如鱒出梧州戎城縣江水甚肥美衆魚莫可與

比最宜為䱓(他頂切)每炙以芭蕉葉隔火葢慮脂滴火滅
耳(嶺表録異)

　　魿魚

　　南方魚多不肥美味魿魚為上大者長三尺作膾炙尤
香而美(異物志)

　　魿魚如白魚而稍短尾不偃清遠江東此魚葢不產於
海也廣人得之多為膾不腥而美諸魚無以過也(嶺南録異)

　　鮠魚鱖魚


　　桂林有鮠魚鱖魚(百粤風土記下同)

　　香魚

　　太平有香魚

　　竹魚

　　竹魚出桂林湘灕諸江中狀如青魚大而少骨刺色如
竹色青翠可愛鱗下間以朱點味如鱖魚肉為廣南珍
品(本草綱目)

　　印魚


　　印魚長一尺三寸額上四方如印有字諸大魚應死者
先以印印之(酉陽雜爼)

　　印魚方額有印文類竹葉符鳴如鐘鈕長尺有三寸巨
魚將死以印封之余在龍門灘愛其神怪市而放之䱷
者弗識也(赤雅下同)

　　海蠻師

　　海蠻師魚身虎頭無鱗甲短脚利爪渾身豹文長八九
尺見人泣數行下蜑人網得輒復放之


　　鬼魚

　　鬼魚茘波縣產形如鯉魚水蠻畜之淺水池中如往仇
殺取是魚以禱鬼輒能取勝或有行人見魚躍驚曰大
魚其人即病取魚而食之者即死獞人醃是魚如惡其
人與之食發病亦死有早覺者請蠻喃呪可蘇(慶逺府志)

　　忽雷

　　忽雷鱷魚也居溪渚中以尾鈎人而食之扶南王范尋
有神術常于大雲山鑿池畜魚決獄有罪者投之無罪

魚弗食也今其枯骨齒生用作樂器聲極□啾經云河
有怪魚厥名為鱷其身已朽其齒三作(赤雅)

　　蚺蛇

　　董參戎蕨岡廷玉電白人為余言其家人妻往樵於山
為蚺蛇所得比晩不歸家人怪之往尋之見蛇方蟠其
身以尾吸其陰吐舌於婦人口内遂歸聚衆往擊之蛇
見人衆乃去婦人尚有微氣灌以雄黄敗毒之劑稍復
醒能言越一二日毒發身腫明瑩可鑑竟死世言蚺蛇

最淫見婦人裏衣輒卧其上人隨殺之觀此益信又余
郡友人張鳴威家僮羣往樵見蚺蛇方吞鹿未半衆遂
奮梃擊殺之蛇以鹿在口無能為也數人拽歸途中已
死矣渡江人從舟上渡置蛇水中蛇忽復活矯首掉尾
舟為幾覆剝膚肉白如玉云爉之佳有膽數十云是水
膽嵗甲午先君視余於(闕)張氏以是皮贐濶三尺餘
每客至取以供玩後為好事者取去(月山叢談)

　　蚺蛇常在樹上伺鹿鹿過輒埀首下繞之有頃鹿死先

濡徧身令濕便舉口吞之骨角皆鑚皮而出山夷始見
蛇不動時便以大竹籖籤蛇頭至尾殺而食之以為珍
異故楊氏南裔異物志曰蚺惟大蛇既洪且長其色駮
犖其文錦章倉灰吞鹿腴成養創(闕)　實享嘉宴是觴
言其養創之時肪腴甚肥(水經注)

　　蚺蛇以婦人衣投之取葛藤擲之蛇蟠不起因繫以葛
任人牽拽(北户録)

　　蚺蛇大能吞鹿惟喜花草婦人山中有藤名蚺蛇藤捕

者簮花衣紅衣手藤以往蛇見輒凝立不動即以婦人
衣䝉其首以藤縛之其膽護身隨擊而聚若徒取膽者
以竹擊其一處良久利刀剖之膽即落矣膽去而蛇不
傷仍可縦之後有捕者蛇輒逞腹間創示人明其已被
取也其膽噙一粟於口雖拷掠百數終不死但性大寒
能萎陽道令人無子嘉禾沈司馬思孝廷杖時有遺之
者遂得不死而常以艱嗣為慮越三十餘年始得一子
或云其氣已盡故耳(謝肇淛五雜組)


　　蚺蛇大者五六丈圍四五尺以次者亦不下三四丈圍
亦稱是身有斑文如故錦纈俚人云春夏多於山林中
等鹿過則銜之自尾而吞唯頭角礙於口外即深入林
樹間閣其首伺鹿壊頭角墜地鹿身方嚥入腹如此後
蛇極羸弱及其鹿消壯俊悅澤勇健於未食鹿者或云
一年則食一鹿(嶺表録異)

　　蚺蛇膽普安州有養蛇户每年五月五日即擔蚺蛇入
府秪候取膽余曾親見皆於大籠中籍以軟草盤屈其

上兩人舁一條在地上即以十數拐子從頭翻其身旋
以拐子按之不得轉側即於腹上約其尺寸用利刃決
之肝膽突出即割下其膽皆如鴨子大曝乾以備上貢
却合内肝以線合其瘡口即收入籠舁歸放川澤(同上)

　　蚺蛇牙長六七寸土人尤重之云辟不祥利逺行賣一
枚直牛數頭(北户録)

　　蚺蛇尾有鈎口無齒其聲甚怪似猫非猫似虎非虎擊
之則鳴猶龜焉灼之則鳴也九十丈者吞蟻六十丈者

吞象三十丈至九丈者吞豺狼虎豹與鹿豕人吞之法
以尾鈎巻定以气衝死濡濕乃吞吞畢巻於樹上絞至
糜爛骨角皆從皮出望之若神龍脱骨耳(赤雅)

　　挐龍部署(蛇過三十丈者皆稱龍)

　　爰緝婦裾以為旗纛爰斬烏鹽以糾鎗簇爰斮葛藤以
綯繿索金鳴則進旗巻則退口含酒糟腰帯毒槊蛇長
一丈旗手一人鎗手十人拏手五人金手二十人金手
藤拏手牌鎗手鹽旗手酒其勝也金振旗開鎗掄弩發

金手進藤主束也鎗手進鹽主剥也旗手進酒主勞也
旗手得膽鎗手得皮弩手得眶金手得肉其敗也鎗護
旗退牌護鎗退藤護牌退蛇長十丈其數十之蛇長百
丈其數百之余游諸山見獵九蛇長九丈者有五長八
丈者有三長十有一丈者有一天問一蛇吞象厥大何
如間世而出土人亦不槪見况吞蟻者乎若夫三周崑
又吞蟻者之海若也(赤雅)

　　蛇名


　　其一字名者有青蛇赤蛇白蛇烏蛇青主神赤主火白
主傷烏主藥其他曰滕曰髯曰鱗曰蝮曰水曰榖二字
名者曰率然危干水箭烏稍量人黙稱烏肉瞎目雞冠
鼈腦人頭馬鬃笋籜菜花寸白水豹三字名者幹壁虎
黄藤蚺青竹標篩箕狎金角帶七寸錦過樹容凡蛇盤
處皆在壬地(赤雅　嶠南𤨏記云青竹標者瞎目繮樹而生子)

　　蚺無棄物

　　蚺蛇三膽一附于肝者止痛一水膽白漿止瀉一膽隨

月擊其處則隨至名䕶身膽最佳眶辟邪殺鬼佩之吉
祥肉辟風寒皮過三十丈者曰龍皮一端千金波斯市
之為鼓聲振百里雄眎萬國(赤雅)

　　金蛇

　　金蛇出賓州澄州大如中指長尺許常登木飲露體作
金色照日有光白者名銀蛇觧中金藥毒嶺表録異云
金蛇一名地鱔白者名錫蛇出黔州出桂州者次之大
如拇指長尺許鱗甲上分金銀解毒之功(本草綱目下同)


　　天蛇

　　天蛇生幽陰之地遇雨後則出越人深畏之其大如筯
而匾長三四尺色黄赤澆之以醋則消或以石灰掺之
亦死人遭其螫仍為露水所濡則遍身潰爛廣西一夷
為蟲所毒舉身潰爛一醫視云天蛇所螫不可為矣仍
以藥傅其腫處以鉗拔出如蛇十餘而疾終不起

　　天蛇毒以秦皮煮汁一斗令其恣飲初日減半三日頓
愈


　　兩頭蛇

　　兩頭蛇嶺外多有時有見者如小指大長尺許腹下鮮
紅背錯錦文一頭有口眼一頭似有口眼兩頭俱能進
退亦謬也昔孫叔敖見之為不祥乃殺而瘞之慮後人
見之必受其禍而南人見之以為常其禍安在(嶺表録異)

　　報寃蛇

　　嶺南有報寃蛇人觸之即三五里隨身即至若打殺一
蛇則百蛇相集將蜈蚣自防乃免(朝野僉載)


　　人面蛇

　　嶺表有人面蛇能呼人姓名害人惟畏蜈蚣(江湖紀聞)

　　藍蛇

　　藍蛇首有大毒尾能解毒出梧州陳家洞南人以首合
毒藥謂之藍藥藥人立死取尾為腊反觧毒藥(酉陽雜爼)

　　王虺

　　王虺江北曰虺江南曰蝮首大如擘背青腹赤有齒極毒
嚙人立死大招南有炎火蝮蛇蜒只鰅鱅短狐王虺騫只

九頭者曰雄虺天問雄虺九首儵忽焉在不須嚙人見
之立死猶叔敖之兩頭蛇也余謂見者踏殺之亦成佳
事吴都賦云雖有雄虺之九首將抗足以跐之可謂先
得我心矣書偹一笑(赤雅)

　　龜

　　舟過龍門值水漲見浮槎上有物翻覆如葉榜人撈之
得一龜不似常見者大寸許而體甚薄似鼈頭類蟾蜍
腹紅色黑理足尾俱黒而尾畧尖銳背純綠中具五行

八卦環列二十四氣界處似微紅畫之者後一段皆有
齟齬天然分界首頗大不能全縮眼作金色兩頤有金
線縈之頷下有紅色能吐欱鼓氣葢物之異者(嶠南瑣記)

　　蚌

　　容桂間取小蚌肉貫之以篾曝乾謂之珠母率將脯燒
之以薦酒肉中有細珠如梁粟乃知珠池之蚌隨其大
小悉胎中有珠矣(嶺表録異下同)

　　瓦屋子


　　瓦屋子葢蚌蛤之類也南中舊呼為空慈子頃因盧鈞
尚書作鎮遂改呼為瓦屋子以其殻上有稜如瓦故以
名焉殻中有肉紫色而滿腹多燒以薦酒俗呼為天臠
炙吃多即壅氣背膊煩疼苦則其本性也

　　天蝦天蛤

　　廣州邕容道常有蝦蛤隨雨至謂之天蝦天蛤人取鹵
之不取亦化葢為海風攝至者(番禺記)

　　天蛤大如白蛤每大雪從空而下故名天蛤(鄭熊番禺雜記)


　　蛤蚧

　　蛤蚧首如蟾蜍背綠色上有黄斑點若古錦文長尺餘
尾絶短其族則守宫蜥蝪蝘蜓多居古木竅間自呼其
名聲絶大(北户録)

　　廣西横州甚多蛤蚧牝牡上下相呼累日情洽乃交兩
相抱負自墮於地人往捕之亦不知覺以手分劈雖死
不開(一統志)

　　蛤蚧首如蝦蟆背有細鱗如蠶子土黄色身短尾長暮

則鳴自呼蛤蚧里人採之為藥能治肺疾醫人云藥力
在尾不具者無功(嶺表録異)

　　蛤蚧偶蟲也雄曰蛤雌曰蚧自呼其名相隨不舍遇其
交合捕之雖死牢抱不開人多採之以為媚藥(謝肇淛五雜組)

　　螌&KR4315;

　　螌&KR4315;毒有羽似玳瑁紋(永福縣志)

　　蟾蜍矢

　　土檳榔狀如檳榔在孔穴間得之新者猶軟相傳蟾蜍

矢也不常有之主治惡瘡(酉陽雜爼)

　　蝦蟆

　　百越人好食蝦蟆凡有筵會斯為上味先於釡中置水
次下小芋烹之候湯沸如魚眼即下其蛙乃一一捧芋
而熟呼為抱芋羮又或先於湯内安笋笴後投蛙及進
於筵上皆執笋笴瞪目張口而座客有戲之曰賣燈心
者又云疥皮者最佳擲於沸湯即躍出其皮自脫矣皮
既脱乃可以修饌時有一叟聞兹語大以為不可云切

不可除此錦襖子其味絶珍聞之者莫不大笑(尉遲樞南楚新
聞)

　　退之與子厚詩極狀蝦蟇之不應食子厚葢甚好之故
謂其甘如豢豹然自云後亦能稍稍則退之亦嘗食而
美之矣蝦蟇之種甚多俗概呼之曰蛤水蛤不可食今
所嘗食者皆田蛤惟山蛤最美體稍大而股長膚白滑
類薤子皮黒色多疥所謂錦襖子者葢山蛤也山蛤一
名石蜦(西事珥下同)


　　桂人有為御史者或謂之曰公所居之䑓當曰蛙䑓葢
譏其食蛙也御史曰此月中靈物用以奉養不勝黑面
郎哉黒面郎謂豕也

　　龎降

　　嶺表録異云龎降生於嶺南多在橄欖樹上形如蜩蟬
腹青而薄其名自呼但聞其聲而鮮能得之人以善價
求為媚藥按此形狀似蟬可為媚藥與李珣海藥青蚨
雌雄不捨秘精之説相符恐亦青蚨之類在木上者也

(本草綱目)

　　桂蠧蟲

　　南越傳尉佗獻桂蠧一器師古曰此蟲食桂味辛蜜漬
食之今潯志物產載此問之土人無知者(梧潯雜佩)

　　大業拾遺録云隋時始安獻桂蠧四瓶以蜜漬之紫色
辛香有味啖之去痰飲之疾(本草綱目)

　　十二時蟲

　　十二時蟲亦蛤蚧之類大者一尺尾長於身傳云自旦

至暮變十二般色傷人必死愚嘗獲一枚閉於籠中玩
之止見變黄褐赤黒四色(北户録)

　　容州有虫如守宫身圓而頸長頭有冠一日中隨時變
色青黄赤白黒未嘗定土人不能名呼為十二時虫囓
不可療(嶺南異物志)

　　其虫足長身青肉鬛赤色其首從見者有喜慶(同上)

　　十二時虫則蛇師蜥蝪之類也土色者身尾長丈餘腦
上連皆有髻鬛草樹上行極迅速亦多在人間籬落間

俗傳云一日隨十二時變色因名之(嶺表録異)

　　南方有虫名避役一曰十二辰虫狀似虵脚長色青赤
肉鬛暑月時見於籬壁間俗云見者多稱意事其首倐
忽更變為十二辰狀成式再從兄鄩常觀之(酉陽雜俎)

　　十二時虫出南海若大蜥蜴一日一夜隨十二時變其
色乍赤乍黄傷人立死既潜噬人急走籬藩上望其死
者家人哭又名籬頭虫(漱石閒談)

　　矛


　　矛蛇頭鼈身入水縁樹木生嶺南南人謂之矛膏至利
銅瓦器貯浸出惟雞卵殻盛之不漏主治腫毒(酉陽雜爼)

　　蝍蛆

　　蝍蛆一名蜈蚣狀若水蝦小至一寸大至一丈其尾閃
閃有光山中修蛇無故而死者被螫也蛇腐皆化蝍蛆
猶螟蛉之呪子也儒書螣蛇游霧而敝於蝍蛆(赤雅)

　　蜈蚣

　　蜈蚣南越志云大者其皮可以鞔鼓取其肉曝為脯美

於牛肉又云大者能噉牛俚人或遇之則鳴鼓然火炬
以驅逐之(嶺表録異)

　　栁州郡守堂有光夜出柱上蠧穴中滿堂如月太守知
有異物集吏卒碎柱乃大蜈蚣長亘柱腦中得珠大如
鵝卵圓瑩光彩(夷堅續志)

　　短狐

　　蜮短狐也如鼈三足生於南越南越婦人多淫故其地
多蜮淫女惑亂之氣所生也(正義)


　　南越夷狄男女同川而浴淫以女為主故曰多蜮(感應經)
短狐人所生也詩曰蜮書曰射工騷曰短狐斑衣山子
挿青銜弩裸體獸交遺精降於草木嵐蒸瘴結鴦然化
生狐長三寸狀若黄熊口銜毒弩巧伺人影胎性使然
也今南海有水弩虫四月一日上弩八月一日卸弩亦
能射人與此不同余遊六磨影落澗水為短狐所射毒
中左足適欲撲殺有大蟾鼓腹踴躍握其喉而食之未
幾痛入骨髓始如蟻卵乍如蜂房乍如盤渦乍如蛇菌

一日一夜其變百出其大二寸聞過三寸則死毒大如
狐則死對時則死遍走羣醫命在呼吸蘧然猛省蟾能
食之必能制之偶有八字丹蟾跳躍草際取向毒處一
吸伏體立運毒口出涎滴石石爛魂魄漸復如坐氷壺
其口兩月方合聞鴛鴦鸑鷲皆能食之腦可止痛使我
求之恐為枯魚所笑(赤雅)

　　異蟲

　　嶺南有異蟲如蚯蚓長尺餘觜利如錐多夜出半身著

地半指空而行或有誤觸之者直食人心腹食人至死
乃出土人目之為夜虎甚畏避之(彭乗墨客揮犀)

　　木葉化蛺蝶

　　公路南行歴懸藤峽維舟飲水覩嵓側有一樹五綵初
謂丹青之樹命僕採獲一枝尚綴蛺蝶凡二十餘箇有
翠紺縷者金眼者丁香眼者紫斑眼者黒花者黄白者
緋脈者大如蝙蝠者小如榆莢者登岸視之乃知木葉
化焉(北户録)


　　天蠶

　　楓始生虫多食葉似蠶而赤黒四月熟如蠶將絲土人
取之其絲光明如琴絃海濱蜑人鬻之作釣緡(南寧府志)

　　毒蜂

　　毒蜂嶺南有毒菌夜明經雨而腐化為巨蜂黒色喙若
鋸長三分餘夜入人耳鼻中斷人心繫(酉陽雜爼)

　　芥蟲

　　五嶺春夏率皆霪雨見日既少渉秋入冬方止凡物皆

易蠧敗萠膠氊罽無逾年者嘗買芥菜置壁下忘食數
日皆生四足有首尾能行走大如螳螂但腰身細長耳
(嶺南異物志)

　　蟻

　　嶺南蟻類極多布席袋取蟻子窠鬻於都市蟻窠如薄
絮囊皆連帯枝葉蟻在其中和窠而賣有黄色大於常
蟻而脚長者云南中甘子樹無蟻者實多故人競買之
以養甘子(嶺表録異)


　　交廣溪洞間酋長得收蟻卵淘滓令淨鹵以為醬或云
其味酷似肉醬非官客親友不可得也(同上)

　　南方尤多蟻子凡柱楣户牖悉遊蟻循途奔走居有所
營里棟相接莫窮其徃來(投荒雜録)

　　北户録云廣人於山間掘取大蟻卵爲醬名蟻子醬按
此即禮所謂蚳醢也三代以前固以為食矣然則漢人
以鼃祭宗廟何足怪哉(老學菴筆記)

　　赤蟻若象渾身帶火力負萬鈞雜食虎豹蛇虫遺卵如

斗山人取為醬是名蚳醢見於周官(赤雅)

　　蟻漆

　　愛州居風縣有蟻絮藤人視土中知有蟻因墾發以木
皮插其上則蟻出緣而生漆(吴録)

　　聖虀

　　容南土風好食水牛肉既飽即下聖虀以消之虀如青
苔云是牛腸胃中未化草欲結為糞者既飽則以鹽酪
薑桂調而啜之遂不飽也(嶺表録異記)


　　諱虀

　　容州人好食虀土人以為諱或云以蚯蚓為之(番禺雜記)

　　蜜唧

　　嶺南獠民好為蜜唧取䑕胎未瞬通身赤蠕者飼之以
蜜飣之筵上躡躡而行以筯挾取咬之唧唧作聲故曰
蜜唧(朝野僉載)

　　蝸牛

　　潯署頗有園池花樹偶見花根上一物蠕動就視之乃

一大蝸牛戴殻而行可容半升(嶠南&KR1456;記)

　　山中有蝸殻可容升者以米水去涎竹刀膾之角大如
指甘脆去積觧毒余東粤亦食之鮮有如其大者(赤雅)

　　無頭鮓

　　山中有物形如蠶蛹無頭而動獠人得之為鮓食之令
人不寒昔陶璜守九眞築城得一大者長十九丈大二
十圍無頭蠢連割其肉如脂肪為臛甚香美璜食之三
軍皆食又名地蠶(赤雅)









　　粤西叢載卷二十三

