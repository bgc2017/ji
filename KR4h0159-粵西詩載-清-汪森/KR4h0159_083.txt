







　　欽定四庫全書

　　粤西文載卷五十八

　　桂林府通判汪森編

　　考

　　古南越考　　　　　　　　(宋)馬端臨

　　自嶺而南當唐虞三代為蠻夷之國是北越之地亦謂
之南越古謂之雕題非禹九州之域又非周禮職方之
限在天文牽牛婺女則越之分野兼得楚之交秦始皇

略定揚越謫戍五方南守五嶺後遣任囂攻取陸梁之
地遂平南越置郡此為南海桂林象置南海尉以典之
所謂東南一尉者也秦末趙佗遂王其地漢因封之佗
後數代其相吕嘉反叛武帝使伏波將軍路博徳討平
之元封初又遣軍自合浦徐聞入南海至大州方千里
略得之後兼置交趾刺史其餘土宇自漢以後歴代開
拓後漢建武中交趾女子徴側妹徴貳反於是九真日
南合浦蠻俚皆應之自立為交趾帝使馬援平定交部

始調立城郭置井邑至獻帝乃立為交州其邊州詔使
持節給鼓吹以重威鎮加九錫六佾之舞漢末其地並
屬呉仍分為廣州後屬以建寧太守遙領交州晉平蜀
亦然及平呉仍舊交廣二州宋分為廣州交州越州齊
並因之梁陳以來廢置混雜不能悉舉唐分十五部此
為嶺南道五代時為劉氏所據宋乾徳四年平南漢始
盡得嶺南之地分為廣南東路西路五嶺之南人雜夷
獠不知教義以富為雄珠厓環海尤難賓伏是以漢室

嘗罷棄之大抵南方遐阻人强吏懦豪富兼并役屬貧
弱俘掠不忌古今是同其性輕悍易興迷節爰自前代
至於唐朝多委舊徳重臣撫寧其地也

　　洮水考　　　　　　　　　(明)蔣冕

　　洮陽為縣屬零陵郡載在前漢書地理志中後漢書所
志亦同而史記本紀已有漢將破英布軍洮水南北之
説實髙祖之十二年則洮陽正以破布軍有聞於時而
名縣水北曰陽洮陽則洮北也前漢書王子侯表武帝

元朔五年封長沙定王發之子狩燕為洮陽侯則元朔
以前洮陽已為縣矣註史漢諸家者皆莫能的知洮水
所在蘇林則曰洮音兆徐廣則曰洮音道在江淮間至
史炤著通鑑釋文亦謂洮音兆在淮南葢史炤字音引
用蘇説而所謂在淮南者則因英布王淮南遂篡取徐
廣之説以為洮水在淮南皆以已意揣度言之非其實
也惟胡三省灼知其誤且云按通鑑布軍既敗走江南
髙祖令别將追之别將擊布軍於洮水南北皆大破之

則洮水當在江南羅含湘中記零陵有洮水水經注洮
水出洮陽縣西南東流注於湘水如淳註漢志洮陽之
洮音韜葢布舊與長沙王婚其敗也往從之而洮水又
在長沙國境内英布之軍實大敗於此杜佑曰漢洮陽
城在永州湘源縣西北按今全州漢洮陽縣地有洮水
在清湘縣北胡氏此説考據最為精審史記黥布傳布
軍敗走渡淮數止戰不利與百餘人走江南布故與番
君婚以故長沙哀王使人詒布偽與亡誘走越葢洮陽

在零陵南為楚極南之境洮陽之南則越境也自楚入
越未有不經洮陽者胡氏以洮水南北為吾洮陽而用
如淳之音一洗徐廣蘇林史炤諸説之謬今陜西有臨
洮府又有洮州衛臨洮在漢屬隴西郡隴西洮水出西
羗中北至抱罕洮州衛亦以西羗洮水所經得名春秋
魯僖公八年及二十五年公两㑹諸侯盟於洮杜氏謂
洮曹地葢以西羗洮水經曹地因而名之皆與吾洮陽
之洮全不相渉東晉時宋武帝繼母孝懿皇后父蕭卓

為洮陽令宋文帝元嘉三十年宗慤以功封洮陽侯皆
吾全之洮非隴西之洮也鶴山魏文靖公亦謂清湘土
谿東出於濓谿西㑹於洮水正指漢將破布軍處葢洮
水視湘水雖小而縣以洮名顧在湘水未名縣之先自
漢至隋皆然隋平陳後始廢洮陽而湘源名縣歴唐逮
宋又改湘源為清湘云

　　致堂流寓全州考

　　致堂胡先生以紹興二年壬子歲來吾全有初至清湘

聞安仁帥司為曹成所襲五言律詩四首次年癸丑遊
礲嵓有五言古詩十二韻具皆載在斐然集中今集之
二十卷又有悼亡别記大略謂其妻張宜人以紹興元
年辛亥四月西入邵十二月盜曹成敗帥兵於衡又遷
於全西南至灌江與昭接境敝屋三間两廡割茅遮圍
之上下五百餘指度冬及春瘴霧昏昏大風不少休鬱
薪禦寒粢食僅給壬子六月成餘衆卒入灌江宜人與
二姒將子女倉惶奔避一夕忽聞鼓聲已近徒從鬨然

四逸獨餘負轎者不去遂偶脱冬十一月先生奉其父
文定命省家歲盡逢宜人清湘山寺中癸丑文定來湘
潭秋八月然後尊卑㑹南嶽先生初至清湘詩中有税
鞅年華暮及歲晏風雲慘之句與此歲盡之説當是其
年歲除前數日抵吾全至其游礲嵓詩謂我來庚伏初
則先生之去其在癸丑之初秋乎葢遊礲嵓未幾即挈
家北行是以秋仲長幼始會於衡耳然則先生寓吾全
已閱歴寒暑非泛泛使軺經過者比稱為寓公夫豈不

宜而前後郡志顧無一言及之何也冕備員内閣檢宋
人所修清湘縣志見先生游礲嵓詩乃據斐然集較補
其訛缺者數字并錄初至清湘四詩藏於家先生諱寅
字明仲建寧崇安人文定公長子五峰先生兄也父子
兄弟皆名列宋史儒林傳中文公朱子嘗稱先生議論
英發人物偉然可謂豪傑之士鶴山魏文靖公亦稱先
生自游庠序已深詆王氏專尚關洛諸儒之學舉進士
與張忠獻公同召引誼劘上往往有敵已以下所不能

堪者追廢王安石配食孔廟追謫章蔡誣謗宣仁后逺
徙炎荒幾陷五十三家羅織之獄平生任重道逺之死
不渝扶植三綱大有功於斯世吾全既辱先生流寓則
當奉祀學宫以申後學景模仰範之心先生卒官徽猷
閣直學士左朝請郎提舉江州太平觀冕嘗考先生流
寓吾全歲月景仰不已遂形於詩

　　鄉先輩蕭珪及竇衜翁陳孟賓科第考

　　吾全士入皇明來舉進士始蕭珪珪治尚書以州學生

舉洪武十七年湖廣郷試明年第進士其㑹試也名在
九十五其年㑹試録於珪名之下書曰湖廣永州府全
州學生葢是時吾全尚𨽻湖廣故也予嘗見此録抄本
於先師大學士瓊臺先生家故大宗伯華容黎文僖公
家亦有此録二本所書皆同然考之州志及州學進士
題名記皆無之珪官監察御史以與千户喬用交惡被
逮謫戍株連郷人謫戍者數十人豈郷人忿之故并其
履歴不欲道而後之修州志記題名者遂因而遺之歟

抑吾全文獻不足故然也在勝國時雖科舉取士甫行
輒罷前後僅十六科然吾全士之登郷科者亦未嘗乏
方延祐甲寅初科已有竇衜翁者以明易舉湖廣省試
其名第於十六其所試經義有司為刻梓以傳見於前
八科三塲文選中可考也其後又有陳孟賓者以善賦
中湖廣省試其名次亦與衜翁同其所試荆山璞賦予
在京師藏書家嘗得而錄之竇以全州路貫陳之貫以
清湘縣其名姓郡邑若此焯焯而州志及郷貢題名記

皆遺而不載且二子皆以有文見録於主司故姓名得
附其文以傳若其他名雖見錄而文不見錄者計亦未
必無也志記又安得不遺之哉此誠文獻不足之故矣
暇日間與州守姑蘇顧侯華玉談及此事侯因屬予筆
之以補志記之缺遂疏其略如右

　　總督两廣軍務考　　　　　　王世貞

　　洪武元年師下廣西命永嘉侯朱亮祖出鎮廣永樂中
廣西則都督韓觀山雲侯桞溥相繼為大帥得專征及

誅賞獨有文臣督攝之寄至正統十四年苖宼蝟起廣
東則命侍郎揭稽廣西則命侍郎李棠各廵撫之然二
廣地勢犬牙賊東西豕突來往叵測而武臣自守便利
不相策應天子用兵部尚書于謙言命太子太保左都
御史王翺總督两廣軍務自總兵以下悉聴節制一切
便宜從事然事已即歸不恒設馬昻再以提督至葉盛
以廵撫至成化元年復命都督趙輔率大兵討之陞浙
江參政韓雍為僉都御史贊理軍務然於制書獨重雍

既平寇遂命總督軍務兼理廵撫久之雍以两廣土地
廣逺恐餘孽復生重貽邊患請於朝願得文武大臣分
理其事上命副都陳濂撫廣東僉都張鵬撫廣西而雍
專治軍尋以憂去五年復起雍以右都御史總督兼廵
撫於梧州開設總府居中調度两廣副總兵參將而下
悉聴節制而两廣廵撫復不設仍統於總督正徳十一
年改總督為提督嘉靖四十五年因廣東寇發遙制不
便兵部題准總督軍務止撫廣西於廣東另設巡撫至隆慶

四年又改總督閩廣兼理糧餉巡撫廣東於廣西另設巡撫

　　廣西山川考　　　　　　　　章　潢

　　桂林正禹貢要荒之服所謂荆楚之南百粤之西衡山
之陽蒼梧之野九疑之塞皆是也五嶺西止於越嶠嶠
去興安五十里去靈川九十里秦伐南越運道皆由於
此非陸梁地也山自岷山之脈一支為衡山者從南而
分東西一度大庾一度桂嶺水自九疑五入洞庭四落
南海者皆出越嶠之東西域内靈之三源皆三山為主

分其一海陽别為湘灕出於靈江口者人知之熟矣酈
道元云湘灕之間謂之始安嶠自嶠之陽南流注灕名
曰始安水又南與溈水合出西北邵陵縣界邵陵乃武
崗新寧之境也有夫夷川源出廣西全州北至邵陽㑹
澬水葢西延之山有嵓如海陽然水分東西背流而别
西北去新寧歴寳慶新化至於益陽㑹澬水入湘江達
於洞庭東南為黄陌江為六洞江合灕江達於南海同
為溈水之源此則世所未講者也又興靈之界有陽髙

山東南發源為川江為小融江南為路江出為北偃下
連南偃逕邑之東南小融出邑北二十五里與灕溈三
水合故曰大融水經引漢書曰灕津者此際也大融而
下歴千秋峽風水相搏如銀故曰銀江銀江而下有淦
江出興安嚴闗從南而東㑹灕江之東南二里淦江而
下有甘棠江自小融分為東西帶融歴龍嵓合甘棠出
白石湫同為灕江㑹桂郡之東南世傳湘灕一竅不知
三源七派合助上流中有淦棠二水及堯山之三百源

支分派落復歸於桂故自白石而下深潭廣浸與湘江
埒然禹導九江澬湘二水與焉其源出海陽西延者世
未之及葢導其流便之疏而山水之源入蠻服者所不
暇究葢王者不治夷狄之意非言不事於攻取也不為
治其井邑溝洫而亦不責其賦税貢貨葢勢有所不能
盡焉者然匹夫匹婦得所之心而聖人亦未嘗忘焉至
秦始皇其志與古人異窮兵黷武盡天下之利以為己
有慕越之珍竒異物乃命史祿鑿渠僅十餘里而舟楫

之利遂薄南海豈惟楚越之民獨頼焉是歲丁亥自臨
洮至遼東同築長城逮今足為藩障均可謂無聖人之
心而有聖人之澤者矣何也始則厲民終則歸利於民
非澤乎然天下後世頌神禹之功而不追祖龍之澤者
原其心故也

　　三江考　　　　　　　　　　魏　濬

　　府江左江右江謂之三江府江本灕江東南注經平樂
出梧江昭州既為郡從郡名府原無别義翁憲副周庭

定以陽朔而下龍門而上屬昭州者為府江謂不如從
灕江桂江之名為雅左江發源交趾徑麗江朗寧横貴
出潯州而右江則自牂牁入粤逕融栁烏泥西來注之
又逕象武與左江㑹於潯合流而東予初不解左右之
義閱地形則左宜為右而右反為左後詢之知者乃得
其故两江處粤西南極陬入者多由東粤或下灕水皆
遡流而上從遡流者分左右相沿習有此語故不變爾
又邕州自有左右三江之號左出廣源右出峨利㑹於

合江鎮流入横州是為鬱江鬱江左江也右江又曰黔
江

　　説

　　湘灕二水説　　　　　　　(宋)桞　開

　　湘灕二水始一水也出於海陽山山在桂州興安縣東
南九十里西北至縣東五里嶺上始分南北為二水北
為湘水南為灕水求其二水之名於書記皆無所説淳
化元年開自全州移知桂州乗船泝湘水而抵嶺下沿

灕水達於桂州問其嶺之名即分水嶺也分水是湘灕
水也二水異流也謂其同出海陽至北嶺分南北而相
離也二水之名疑昔人因其水分相離而乃命之曰湘
水也灕水也其北水所謂湘南水所謂灕將有以上下
先後而乃名之也水固屬北方北方為水之主也以其
北流者歸主也乃尊之以湘字加其名為上焉又疑為
以北者入於華南者入於夷華貴於夷也故以湘字為
先焉既二水以二字分名之即北者為先名湘也即灕

者必加南流者也所以灕江是分水之南名也因其水
之分名為相離也乃字傍從水為湘為灕也凡為字皆
命名者也名者强稱物也古之以萬物錯雜懼難别識
也乃以名各記之矣即物之名有類有假有義有因焉
斯二水之名以其水分相離為名是取類也是所假也
是從義也是有因也今書灕江為離字疑其不當為此
離字也當以字傍加水作此灕字也又字書古無此灕
字酌其理增而合之為字焉亦猶古之他字皆以義以

理撰物者以成字也非與天地同生於自然耳亦皆由
於人者也於今悉為世所用矣以斯而言之即古之所
為者未必即為是今之所作者未必即為不是即凡事
亦無古無今惟其為當者是也則湘灕二江之名孰曰
非乎若以其南方為離流南方為灕江也即所説之義
甚疎矣

　　瘴瘧説　　　　　　　　　　王　棐

　　南方天氣温暑地氣鬱蒸隂多閉固陽多發泄草木水

泉皆禀惡氣人生其間元氣不固感而病作是謂之瘴
輕者寒熱往來正類痎瘧謂之冷瘴重者藴熱沉沉晝
夜如卧灰火中謂之熱瘴甚者一病失音莫知其所以
然謂之瘂瘴冷瘴不死熱瘴久而死瘂瘴無不死此方
書之説也愚謂瘂瘴者非傷寒失音之症乎非中風不
語之症乎治得其道間亦可生安得謂之無不死耶若
夫熱瘴乃是盛夏初秋茅生夾道人行其間熱氣蒸鬱
無林木以蔽日無水泉以解渴伏暑至重因而感疾或

飲食不節偶成此症熱晝夜不止遲治一二日則血凝
竟不起矣南方謂之中箭亦謂之中草子然挑草子法
乃以針刺頭額及上下唇仍以楮葉擦舌皆令出血徐
以草藥解其内熱應手而愈安得謂之久而死邪至於
冷瘴或寒多而熱少或寒少而熱多亦有疊日間日之
異及其愈也瘡發於唇驗其症則是外方之瘧本非重
病毎因誤而致禍亦不可以不死而忽之但診脈息極
微見其元氣果虛與附子川烏等藥而愈或誤投以寒

藥所謂乗風入胃隂盛乃亡若診其脈息雄盛審其症
候實熱且服和解等藥而徐治之或誤投以熱藥所謂
桂枝下咽陽盛則斃但診脈而用藥萬不失一然觀其
形氣之怯壯察其脈息之虛實參以病之盛衰分其症
之隂陽極工巧以審之其庶幾乎病者亦不可全咎於
風土皆不攝不節有以致之間自入廣以來但用修養
之法晨興盥漱後先服平胃散間或投以不換金正氣
散洗面後啖少粥巳時早食申時晚食夜則服消食等

藥一聚㑹宜節飲不宜大醉及頻數耳但天氣不常一
日之間寒暖數變却須脱著以時稍稍失節亦無深害
所甚急者宜加意焉省食生冷則脾胃自壯省餐油膩
則胷膈自快無大忿怒以傷天和重節色欲以固真氣
如此調攝決可以保無恙也

　　五瘴説　　　　　　　　　　梅　摯

　　瀕海之地嶺表之區皆有瘴焉何則岡巒重複之勢日
月囘薄之所靡不蒸鬱人或不支緣間以生疾有自來

矣太宗御宇提封萬里外諸荒服率皆内附文軌一同
故命官分治大小之職歲無虛曠用能適遐邇之宜均
勞逸以行由是寛傳宣化逺民受賜其間供職或康寧
者有之疾疫者有之奄忽者有之康寧固無他議疾疫
奄忽者皆曰瘴之由也是俾仕者皆畏逺憚瘴而獨後
斯民輕斯任哉載之傳曰天有六氣淫則生疾隂陽風
雨晦明此其常也且二氣之大生育萬物各遂其宜焉
有異於南北而戕人乎葢人自暴自殘之耳予謂仕有

五瘴之患避之猶未能也若夫急征暴歛剝下以奉上
此租賊之瘴也深文以逞良惡不白此刑獄之瘴也晨
昏荒宴廢弛王事此飲食之瘴也侵民利以實私儲此
貨財之瘴也盛陳姬妾以娯聲色此帷薄之瘴也有一
於此民得以怨之神得以怒之而後逆氣成象俾安者
疾之疾者殛之以示天戒雖日在輦轂下亦不可逭矧
其絶逺乎世之仕者或不自知五瘴之過止歸咎於土
瘴得不謬歟予被命遐服忝知州事大懼五瘴之漸行

無以箴戒又奚懼山川之瘴乎因為瘴説以袪惑焉

　　玉髓泉説　　　　　　　　　林　岊

　　盤石之石湘之竒石也盤石之泉湘之竒泉也由東西
往來者水浮湘江陸逕磐石而磐石之下亦有江流則
螺江也螺江之岸修平如帶湘山右據峥嶸超突十歩
一嵓五歩一竇層見嶻嶪者磐石之石也生於洞穴覆
以嶔嵌色青味甘響搖江潭者磐石之泉也余比政暇
嘗遊斯境喜而徘徊瀹流尋源循涯導津有溜而澗有

溢而盂有澄而泓覺粹精之混融飲一瓢以自適因舊
址為亭據衝要領晴暉坐挹江光石乳留照徜徉左右
拾騷吟於林壑訪釣隱於烟波超然忘歸葢逸興之四
集也客有踞泉上問余家閩㑹巨濤沃日之紅澄瀾際
天之碧既倚嵓而熟睨歴江淮抵燕趙太行之峻特黄
流之奔猛抑又接於心日乃愛是焉何也余曰泉亦多
愛矣有海泉有淵泉有山之泉有井之泉有谷之泉有
石之泉原泉混混不舍晝夜盈科而後進放乎四海海

也溥博淵泉而時出之淵也險止亨行山也冽食寒泉
井也谷之泉唐人所謂振鷺之瀑石之泉漢人所謂太
山之霤晉人所謂涓涓始流是也今斯泉生斯石無一
㸃塵雜氣又當楚粤之通衢瀑容井徳毓山之趾出知
所適三江㑹同淼然湖海湘中號之第一此固余之所
甚愛而思與往來者數也

　　降真香説　　　　　　　　(明)桑　悦

　　栁之懐逺産香藤葉大如掌多刺鑽蹀絞嚙巨材産多

於山林紆攣之處歲久色微黄曰藤香或深藏巑岏巨
石攫路人迹不到霜饕雪虐積以歲月皮肉俱爛赤心
如鐡謂之降真真之所成假降久矣天之於人純真並
畀長與世接巧偽日滋欲聰明盡亡耳目俱䘮纖假悉
屏獨全其天果易得邪嗚呼物降其假其真香於一時
人降其假其真香於萬世故曰人為貴安得舉世皆淳
萬物同春入混沌室結鴻濛鄰焚真香㑹人以遺乎假
合之身


　　用茅説

　　桞州郊野多産茅根株如蛇虺結蟠長沒牛馬因猺獞
藉埋伏刼商至冬則盡焚之𢎞治甲寅二月予奉當道
檄築玉融之缺城數百丈且置敵樓百楹於其上與里
胥籌其役僉曰未或易致邑瓦工惟三四人瓦難猝具
葢樓合暫用茅便便茅已盡焚各村老弱至囬祿虐焰
不及處採取有得蓬蓬勝於蘭蕙予懼新城灰土未乾
忽春雨連綿冀城樓帡幪其頺圮故求茅甚急日坐行

府中聞負擔簌簌聲則喜吾茅將至雖連城之璧化㿻
之金不願易也且是物未火前隨處翳塞最為人所賤
惡豈知丁時之缺亦逄亨運上下貴重之有如是邪嗚
呼茅一也昔焉在野為藪以蔽賊今轉而輸官䕶城以
禦寇凡物能取其長未必無可用也抑亦僻逺之茅素
不黨惡至是而得顯用歟雖然城樓聳軍民之具瞻不
得已而用茅茅性易腐其品極卑升之兹樓之上氣象
蕭然無以壓人之望是可暫而不可常也因循茍且不

急求瓦以易之而以全城專託焉則悞矣昔漢髙祖以
安劉付周勃勃猶士夫也劉卒頼以安唐太宗取李勣
於羣盜因以為將不為無補使居相臣託孤之任安能
久而不變哉髙祖用瓦太宗用茅故其後之城或固或
不固

　　應泉説　　　　　　　　　　顧　璘

　　天氣之將至厥符廼見故陽生則灰動霜降則鐘鳴物
理所徴無足怪者桞山故有泉邇者書院廢圮池澗湮

塞泉涸不流正徳甲戍二月八日璘與中丞蔣公及諸
賓僚來訪遺址遂議興復是日命山人浚池即得舊所
甃石龍首泉涓涓自口出不數日遂循徐而流至山下
郡人莫不喜曰泉固有知也哉璘曰不然天地之氣運
諸𤣥間以時盛衰其徴在三光山川與人物爾湘南之
氣於今為盛若太宰涇川張公中丞梅軒少宰敬所二
蔣公秉鈞中外自餘方嶽郎署之賢聯輝接迹蔚然竝
興斯固元氣之積而發焉者也泉之至不其然乎泉舊

名達乃更曰應葢表其靈矣

　　辨

　　還珠洞辨疑　　　　　　　(明)陳　璉

　　桂城伏波山下有洞名還珠相傳前代有一漁者由洞
口數百歩深入漸明朗見一物狀如犬瞑目而睡前有
一珠甚光瑩因急懐歸官府尋知之意其為異物亟命
還之漁人復至故所此物猶未醒故世傳為還珠洞或
云漢馬伏波征交趾囬載薏苡珠經此因得名至今未

有定論然宋人題此洞有云凛凛威聲振百蠻肯將梱
載溷溪山無人為起文淵問端的珠還薏苡還以此觀
之廼伏波之事無疑彼漁人之説渉於怪誕奚足信哉

　　桂林淫祠辨疑

　　予聞桂林屬邑有周文王太伯孟母漢髙祖張良韓信
等廟莫究所以及觀建武志邕州亦有髙祖祠云馬伏
波征蠻酋長請降願朝漢天子於是立髙帝祠以祭之
又父老相傳云宋胡穎守潭專毁淫祠惟前代帝王及

忠臣烈士祠不毁後頴轉官廣西郷人聞風皆以淫祠
易以帝王名臣之號倖免一時相傳至今遂不能改以
其所言近理彼溺於淫祀者尚當省哉

　　沉香潭辨疑

　　洪武戊寅冬璉偕桂林府照磨臨洮馬可俊如京師舟
下清湘數十里有沉香名潭潭在石崖下有枯木横置
崖上相傳沉香言有神物呵䕶人不敢取取則致禍予
既蓄疑未得其實因停舟崖前命可俊射之叠發數矢

偶落其一片拾而視之甚輕紋理如桂木爇之則不香
始知其為偽也桂林大墟下石崖上有一木亦云沉香
後為人竊去皆此類也去沉香潭不逺有一石函謂諸
葛武侯藏兵書於石崖上殊不知武侯平生出師未嘗
至此又其所著書盛傳於世人莫不知其肯為詭秘之
事哉此特好事者為之耳璉既辨沉香之偽因及此以
釋世人之惑

　　陶澈齋墓稱呼辨　　　　　　蔣　冕


　　郷先賢宋寳謨閣學士陶公崇方理宗寳慶初元以著
作佐郎上保業慎獨謹微持久四事帝嘉納之且曰卿
所陳四事切於朕躬朕當行之其略見於宋史全文元
人修宋史採入理宗本紀而不為公立傳其履歴治行
皆莫能詳惟郡志謂公字宗山少聰敏十歲賦筆山詩
有驚人句登嘉㤗二年進士第歴仕两廣召試館職慕
栁子厚為文嘗譔宋鐃歌鼔吹曲及楚詞七敘以進於
朝理宗在濳邸時公為講讀官龍飛被召首陳保業等

四事及因輪對又陳郡縣武備厚民生厲士氣之論與
時宰忤黜知信州終於任贈特進謚文肅有澈齋文集
行於世子夢訓典舂陵瑞陽两郡終監丞郡志又云公
歴官行事見國史而竟莫詳公之所歴何官今惟郡北
洮村坊有覺苑寺寳慶以後題額書公職銜甚備曰中
大夫右文殿修撰崇政殿説書兼侍講寳謨閣學士正
奉大夫知信州軍州事兼管内勸農營田使清湘縣開
國子食邑五百户賜紫金魚袋陶崇寺雖重建於元至

大三年而寺額猶是宋人書其書公職銜可信無疑公
墓在昇郷安道市北路傍石翁伸石獸尚存葢當時賜
葬郷人稱為陶學士墓或稱陶大監墓二説皆是而成
化中修州志者乃云陶大監墓俗呼為陶學士墓則不
考之過也公嘗為秘書省著作佐郎省有監有少監為
長貳公由著作佐郎歴貳而長故當時有大監之稱後
又進寳謨閣學士尋知信州故當時又稱公為學士則
公之墓稱學士或稱大監無不可者自唐宋至元凡官

秘書崇文諸監者類有大監少監之稱或止以姓加於
官名之上曰某監如知章稱賀監誠齋稱楊監故周文
忠公必大詩有楊監全勝賀監家之句虞文靖公集有
送宋誠甫大監祀天妃又有為歐陽原功少監題宋好
古竹二詩此其尤著者至我朝專以太監少監名内臣
長貳今内府二十四監皆然外臣雖有國子欽天上林
苑諸監而其長貳則不復以大監少監稱之矣葢前代
所稱大監之大讀為如字而今代所稱大讀為太州志

豈習聞今代所稱遂誤以前代所稱者混而為一不復
分别邪郷人閱州志概以為疑因漫筆為疏其略如右
抑公官至侍從方以舊學為時君所寵任乃以忠言讜
議見忤時宰出補外郡齎志以歿則其平生持守之正
亦可概見不獨文藻之逸發而已惜其言行無所於考
不能得其詳也宋人清湘志謂公歿在理宗廟所忤時
宰豈史彌逺邪抑韓侂胄耶

　　蒼梧九疑之辨


　　檀弓云舜葬於蒼梧之野晉習鑿齒云虞舜葬零陵元
和郡志亦云九疑舜之葬也漢文頴註曰九疑山半在
蒼梧半在零陵如淳曰舜葬九疑九疑在蒼梧之憑乗
縣九域志謂九疑山亦名蒼梧山未免皆牽合按山海
經云舜之所葬在今道州零陵縣界蒼梧九疑當是两
處後人誤引舜死之地以為舜葬之所耳太史公曰舜
南狩行死於蒼梧之野歸葬於零陵之九疑山太史公
遍歴天下名山大川必有所據今當從史記及山海經


　　桂林非有粤辨　　　　　　　章　潢

　　今之桂林春秋戰國屬楚自楚滅越時越人散去海濵
各為君長今桂林在嶺之北去海二千里與越不相渉
東越都㑹稽閩越都甌冶南越都番禺駱越都交趾葢
百粤之統名在岐海中者是也秦桂林為西越地者以
其為南越之屬後趙佗所擊併蒼梧寔不與焉即非秦
之桂林可知矣五代時劉日晟盡有嶺南西地者二十
年時亦僭稱南漢地非越王也終始無越之名何得以

百粤名之楚越雖皆有南蠻之名而其種類自别今越
西蠻與武陵九疑多同者同一疆界故也

　　虞山堯山辨　　　　　　　　魏　濬

　　史記舜崩於蒼梧之野歸葬於零陵之九疑則信以為
即今之蒼梧矣而戴記止謂葬於蒼梧之野其説辨者
甚衆吕氏春秋載舜葬於紀蒼山今陳留平丘有鳴條
而海州東海縣有蒼梧山海州近莒之紀城去鳴條不
逺合之孟子此説近是但以舜嘗有南廵之事桂州遂

名山為虞而建廟以祀舜黄潭縈於虞山之後亦曰
皇澤灣皆以舜得名遂因舜而有堯山以其與虞山正相
望也尤可異者灌陽遂有禹廟嶺右禹貢不載履迹實
所未至古人遺迹剏自一人附㑹後遂轉相謬訛率多
類此然三聖精神如水行地何所不在使夷鄉知所欽
仰亦佳事也

　　解

　　瘴解贈貴縣知縣呉警衆　　　(明)靳　貴


　　人有恒言五嶺之外多瘴今廣之東西是也葢其地當
天之極南之區恒燠而過炎風氣與中原殊仕其土者
類以是為詞其來尚矣今年夏吾郷友國子生呉君警
衆以論判試吏部吏部嘉其才授貴縣知縣夫以一介
儒生釋褐拜七品官為一邑萬民父母亦可為榮矣而
或者乃猶以地僻多瘴為慮予以為不然夫瘴亦天地
之氣也元氣固雖日當之無傷也不然鬱林蒼梧之境
户不下數百萬彼人之生屯林立者將藉養於他方乎

元氣不充而外氣乗之又何特百粤然也且人必有所
警而後知畏知畏則善心生善心生則徳日謹業日修
令聞日起祿位日進者實由之審若此其為病邪非邪
况夫攝生知畏則嗜欲不期節而自節起居不期慎而
自慎元氣日充而外不干雖不有斯齡可期矣則兹病
也乃所以為慶也而又何慮焉雖然吾嘗聞之矣仕有
瘴非方隅之謂也而世顧昧焉而不慮何哉急催暴歛
剝下奉上租税之瘴也深文巧抵良惡不白刑獄之瘴

也昏晨酣宴弛廢公事飲食之瘴也侵牟民利以實利
儲貨財之瘴也盛陳姬妾以娯聲色帷薄之瘴也是五
瘴者非特百粤有之而官中州處内地者尤多何者無
所警而畏心不存也彼方以得善地為慶有求必得有
欲必遂放僻邪侈之心生而五瘴作吾見民怨神怒安
者疾疾者殞西周東魯之邦皆椎髻箕踞之地也以是
論之則世之所謂慶者又惡知其非所以為病乎吾以
是為警衆慶不知所謂患也雖然丹書有之敬勝怠者

吉怠勝敬者凶敬即畏之謂也可以禔身可以理人可
以養生可以成名一敬立而百瘴消矣警衆雅與吾善
非燕游一日之好其為精敏好修其於民情吏事洞然
也其别也請言於予予不可黙作瘴解贈之警衆執是
以周旋則一敬立而百瘴消於一令乎何有警衆往哉



　　粤西文載卷五十八

