







　　欽定四庫全書

　　粤西文載卷六十

　　桂林府通判汪森編

　　贊

　　桂林劉真人贊　　　　　　(宋)張孝祥

　　河目甚口須髯怒張人貌而天者邪其骨已朽其人不
死與天地齊年者邪山髙谷深變化成空一笑相從惟
我與公(乙酉中月付嵓中道士文道華使刻之石)


　　慶太平春圖贊　　　　　　(明)韓　雍

　　一鼓而平桂州白面之厓已刳峽賊之腹心再鼓而空
横石大坑之寨復㫁峽賊之喉頸五征不克之險巢悉
灰燼於兩戰之餘百年難制之狂冦皆族滅於旬日之
頃黄童白叟鼓舞得更生之懽碧水丹山清肅無烽烟
之警是固監軍總戎親督戰以成功而實天佑國家錫
南邦之嘉靖掀天動地威風震懾乎百蠻旋乾轉坤懽
聲沸騰乎五嶺贊軍臺老目擊盛大奇勲畫圖張筵齊

慶太平春景

　　成化元年乙酉冬十二月大軍次潯州進攻大藤峽
賊太監盧公總戎趙公親統兵直擣桂州厓等處太
監陳公亞卿薛公游擊和公與予及御史汪霖劉慶
親統兵直到横石嶺等處背腹夾攻勢如破竹俘斬
以萬計不半月而峽賊盡平凱旋之明日適值新正
因置酒大㑹作此以紀其盛是月除日

　　三公井贊　　　　　　　　　吳廷舉


　　蒼梧㑹府雄峙南邊東山之麓下有源泉東泉姚公崇
相後裔簡在帝心總督粤地惟時總鎮鄭公其人干城
重託心膂良臣總戎朱公王侯閥閲鈴閣運籌虎符龍
節三公仗鉞先後光臨中外異秩彼此同心近念梧人
逺憂戍士羣飲於河虺蛇為盭城中四井次第經營晩
嘗此水色味清泠公等合謀予贊其決日給萬家無幕
無渫井傍大澤滙為小池徃來澡濯想像浴沂士庶感
恩名三公井惷子述詞庸示久永


　　頌

　　唐檢校右散騎常侍容州刺史李公去思頌(并序)

　　(唐)于　邵

　　維貞元二年秋八月天子以郡國二千石之髙第者曰
隴西李某字某利澤施於裔土美化被乎遐甿是用遵
虞書陟明之義參周官進律之典俾之由檢校右散騎
常侍兼御史中丞容州刺史本管經略守捉招討處置
等使為御史大夫嶺南節度經略觀察處置等使實授

兵符加擁使節某月自合浦如南海於是縣道谿谷鰥
寡孤老洎于士吏相與懐思隠然不去乎心森然不離
乎目願所以昭明其徳光顯於後嶺南經略使判官權
知容州留後事監察御史裏行同郡李牢始以文學居
辟選之首遂參帷席復以某能當器任之重留總軍府
美公之政大備感公之禮有加因其人之情而上之上
可其奏夫其郡之四封濱於百越外則有山冦海孽比
境雜處之虞内則有勤戍勞師流散轉徙之弊親帥其

下以撫吾人慰薦傷夷安集疲耗懼貨貢之闕至助之
以家財憫徭事之繁至代之以私屬選武藝歸老疾罷
減塞卒四千餘人以趨農時率浮墮闢汙萊開置屯田
五百餘頃以足軍實舍冦賊之為縲囚者釋而遣之以
除其怨而狙獷以順禁人民之相鹵賣者執而誅之以
去其害而童昏以安常嵗有災濫炎而連燒於廬舍公
創其制以御其鬱攸而邑居以葺舊俗多怨睚眦而致
毒於飲食公立其防以解其悁忿而鄉黨以和樹板幹

而啓閉畢修列亭燧而阨害斯控差重輕以行徵令無
不均之譏量逺近以納貢職無不供之責人用富庶家
有儲峙敦之以禮懐之以仁潔己而不汚未嘗有貰貸
勤身而不怠未嘗有懈弛明足以照遁情隠慝而不為
察威足以制猾人暴吏而不為苛古之良能何以加此
其人之獻狀云爾惟公我有唐宗室枝屬之選監州刺
史諱孝詵府君之曽孫𢎞農郡太守諱憬府君之孫太
子太傅贈司徒諱齊物府君之子洪緒丕績之餘裕𢎞

休純懿之下鍾寛博而柔良髙明而疏達根於經義飾
以藝文故其仕王畿宰京邑累執憲簡且登軺車備重
臣賓介之職居大府紀綱之任三亞京尹兼中司之貴
復為宫相在常伯之位歴饒州刺史而後至於是州恩
結於人功加於物必聞理效而興頌聲且夫有美焉有
刺焉詩人之義也善善而褒之惡惡而絀之春秋之事
也使賢士大夫之事業不没於後太史公之制也以余
之嘗修史記而為訓辭緣人之懐心而頌之曰


　　帝念南方迫界蠻夷人親被冦嵗或勞師屬之於公俾
養牧之匪直勤身亦帥其屬贍我貧匱字我惸獨息人
便農墾田積粟修其教化被以威徳賊害既除禍災斯
息完我廬舍親我骨肉咸保其生且易其俗蚩蚩羣族
孰不蒙福播為頌聲公受百禄彤弓旅矢以長諸侯人
之懐徳刋石垂休

　　宋頌(刻在桂林)             (宋)李師中

　　神武頌太祖也以天下授太宗永有休功其古之聰

明睿智神武而不殺者夫

　　於赫神武不顯其功天命在我圖惟厥終不卜不謀付
命太宗惟帝之心天地之公

　　文明頌太宗也煥乎其有典常始作樂告其成功焉

　　於昭文明繼序其皇既有典常底定四方清廟用章徳
音不忘

　　仁功頌真宗也能申上帝之祐以寧中外以安萬民

　　於穆仁功己任天覆萬民咸壽懐爾遐逖以及鳥獸吁

嗟仁功草木潰茂如文武之囿

　　廣西經略趙公徳政頌(并序)　　張茂良

　　紹定四年秋有詔帥廣西趙公進直顯謨閣易鎮寶婺
桂人徳公之久結戀不釋即無量夀佛西偏肖像建祠
寓其去思猶以為未足乃相與誦述善政刻之水月洞
石厓此石永存徳名不朽公丞相忠定公之子名崇模
字履規屏翰我邦六閲嵗紀政先仁恕鎮静不擾捐利
予民恩惠周浹本端末整闔境晏清人享和平之福形

諸歌頌理則宜然頌曰

　　帝奠區宇粤居南土連帥之尊桂其治所始時桂人憔
悴數罟詔公於蕃拯其疾苦宣上恩㫖滌以膏雨疏剔
蟊蠧民胥蹈舞喧喧歌謡謂來何暮帝曰嘉哉寛我憂
顧賜璽増秩事循漢故維公之徳不茹不吐施于有政
威以仁寓安民民安弗庸鈎距耘耨緝績倉箱筐筥賦
爾代輸屢捐帑貯環堵晏眠吏無叩戸平價發廪以哺
饑阻歛散循環邑有髙庾攻堅易朽加惠黌宇有美南

軒紹其遺矩吁嗟先賢魑魅是禦掲祠烝嘗蘭藉椒醑
風化所繫人心起慕什伍其旅迺搜迺補築室萬楹蠭
屯分部粤俗禨鬼妖巫䝟貐發摘竄斥絶其根緒鄰荒
民流襁負藍縷賦粟結廬於是處處槥歛道殣分命緇
侣嘬免狸蚋惠及胔腐鑿石他山康莊坦步虹梁廣濟
屹若砥柱南渠可舟濬堙疏淤潭潭督府匠石斤斧麗
譙凌雲鐵甕安堵篸帶改觀水亭坡墅游刃所及百廢
具舉民不知役約已有裕江閩湖湘跳梁狗鼠踰嶺以

南寂然桴鼓莫猺島居種蔓盤瓠易擾難安頫首妥附
為政以徳計效如許稚耋相告公我父母今舍我去如
孩失哺我言匪私感在心膂俾熾而昌奚斯頌魯公夀
無疆受天之祜爰作聲詩磨崖江滸崕石嵓嵓昭示千
古

　　慶逺銕城頌(并序)　　　　　　黄應徳

　　嶺右自淳祐以來南有冦患朝廷重我南郡移師戍之
今太師寶文胡公時以郎官專對上前獨言遣戍非經

久之䇿當如唐李徳裕籌邊故事按山河道里擇險築
城以扼其阻上雖可其議未果行也寶祐甲寅秋前聞
復棘上思公言乃命經略一道公至閲履封以宜當西
南夷間道必能干城者可徃剖虎符得武經大夫雲侯
守之侯謁帥府受約束公曰惟事事有備無患耳昔佛
貍來冦元嘉時昭守沈璞以郡居要衝繕城浚隍上下
皆謂過計及魏兵南向所至赤地而大將臧質獨保城
以挫敵徃事明驗可見矣今震乎其鄰獨不營為苞桑

計乎侯奉命惟謹至宜顧城陋不足恃則經營距郡二
里而近有山環遶皆峭壁懸淵内可容萬竈飛泉在中
取不竭侯熟視歎曰設險無踰此矣亟聞于公以聞廟
堂得㫖以幣百萬下之郡鳩工計材伐石畚土因山之
勢聯絡而成之周圖一十八百餘丈為城櫛如為門翼
如直與相繆山之前下瞰龍江後倚天河四面形勝屹
然天成雖鈞衡聯步無所施也凡州縣置寨舍糗糧器
械峙積之所咸備而侯來以民遷姑徙附邑宜山治𨽻

焉宜民休養生聚亦莫不爰適有居用永是城於兹新
城又以見侯之是役非獨地利人和從可知矣役始於
乙夘季春之望落成於仲冬之朔侯指授規畫必躬必
親其協力相之者郡從事鍾鼇文學掾林均清逺節度
推官顏得遇也城成以其壘皆石乃名鐵城圖上帥府
寶文公命應徳記之夫王公設險以守其國不能自為
險也而設險則人力存焉重門擊柝以待暴客此王政
之所不廢也今宜得侯為保障重門設險豈得無唇齒

憂彼窮伏草莽候時觀釁者將不復作噫亦造物者設
是久而有待於侯之來也亦豈南方常無北患而侯之
遂立斯城也侯闗表老將熟閑戰守自領郡後閲丁壯
治戈甲明斥堠結藩鄰為宜備無不周城其大可書者
然伐柯匪斧不克所以成侯之績者胡公與焉胡公名
顯字叔獻長沙人文武伯又被命入秦是為之頌曰

　　惟天惠民惟辟奉天惟臣承辟於藩於垣明明天子不
我遐棄親命帥臣經略西事永惟宜陽外控西夷居廣

之衝實為藩籬蠢爾强冦謀斡吾腹天子曰吁保障誰
屬迺眷迺顧疇咨虎臣帥臣乃言雲公其人天子曰俞
俾鎮斯土安邊立功外禦其侮公拜稽首曰徃欽哉徒
御嘽嘽惠然肯來自公來宜奉命悉力熟視地形設險
守固迺經迺營因山為城石壁四環屹然天成雙流淼
淼如帶斯遶維石嵓嵓角立崖表諸闗宏修髙無與儔
内容萬竈外扼咽喉四面如鐵形勝卓絶車不得馳騎
不得列牢不可破險不可夷雖有賁育勇無所施迺立

府庫儲財積粟細栁分屯兵食具足復用石工鑿井於
中山下出泉混混不窮重城外維下瞰淵水東西對峙
摩空五壘郡邑既遷廨宇森嚴民居雲集接棟連簷道
便坦履其直如矢貿遷有無日中為市猗歟我公盡心
竭忠指授規畫必親必躬賢哉長幕暨郡文學同我倅
事運籌帷幄所衛宜民民咸賴之安堵樂業春臺熙熙
鹵人聞風心寒股慄迸迹而遁邊境寧謐宜山峨峨龍
水湯湯鐵城之功山髙水長四民交忻磨崖刻頌億萬

斯年永戴我宋

　　大司空嚴公平反寃獄政績頌(并序)

　　(明)莫士安

　　今工部尚書嚴公震直吳興之鉅室也世為烏程人公
之先府君樂隠不仕以謹厚忠正為鄉里推重為當時
宦達所敬禮官有勞煩不易集之事必延府君詢訪其
舉行次第及損益之宜府君詳言不隠任事者卒聽納
其説果能無擾而底於成公私咸徳府君之善料多中

焉尚書嚴公其長子也尚書處家時一不以門戸事經
其志但治内而不屑其外素厚重有威望人莫不以重
器期公知其積徳樂善根蔕久固其發必昌大府君卒
厥後果起身為御史太祖髙皇帝奇其狀貌嘗語近臣
曰此子南人北相得福必厚試使安南奉揚徳意及諭
戒為藩之禮各臻其極使還以其所聞見有開國體者
悉陳之上悦其知要復使廣西舉廉革貪清諒益著又
即命董役修治靈渠公以用民力首當足民食幸嵗有

収則河役可為也禱於南嶽願雨暘時若俾嵗稔以資
民用是嵗果如公禱民不知役之為難暨刑部以主事
舒仲參將上意就公同決重獄時天久不雨公黙禱以
天不時其雨豈以獄之重者有困於枉邪獄誠枉天仍
旱獄非枉天不宜靳雨以殃民是日遂雨越二日雨復
大澍公尚以獄為人命至重雖天雨可卜其無枉尤當
盡誠詳讞以審且詳不可付之他人也獄至讞之再訴
以無枉遂就決既決之日大雨明夜雨復達旦有為公

賀者公舉手加額仰天告曰此聖徳格天小臣何能致
焉吁予以見公之誠謹皆厚徳之至也故公能敬事先
帝保爵上卿迨奉聖朝克熙令緒非自始至終一本於
誠其何以孚感神靈負戴天寵若是其至哉宜頌之以
銘以示後人頌曰

　　篤哉嚴公生兹慶門蘭茁其玉繄徳之存為天子吏出
使於藩海南有國於宣王言王言既宣藩禮載論維中
之嚮維上之尊有聞必獻帝聽勿繁迺察西廣懦立薄

敦董治巨役民不知煩詳審大罪囚不告冤神之禱之
有感無諼岳靈可瀆天瓢遽援維公之徳如璵如璠維
帝之徳如乾如坤肆予作頌式示後昆

　　出師頌　　　　　　　　　　劉　節

　　皇帝登極十有四年廣右守臣以用師平古洛諸邑蠻
冦聞事下集廷議大司馬若曰廣右兵試且敢第鮮之
患請走符檄徵他藩戍卒及諸土著之勇悍者餘十萬
迺事事大司徒若曰厥藩以嵗歉告儲峙且素乏罔備

請出醝𣙜金十萬給之太宰若曰廣重鎮也視師者中
臺右丞必才賢譽望出中外諸優異右迺宜徃迺歸諸
南臺中丞蕭公曰是嘗撫畿甸撫貴陽撫河陜諸重鎮
者兹人其可哉僉曰可哉迺疏名請於上制曰可迺授
使者以璽書節鉞馳詣留都速公以徃公拜受命迺發
傳取道于江黄入楚趨衡湘直抵桂郡嵗將改問兵卒
曰未集也問饋餉曰未足也公慨然曰是誠在我迺檄
偏將領其事迺遣武弁持節徵兵於田蘭諸部落曰不

用命者戮迺給醝𣙜若千金糴於湖曰遏糴者有罰迺
馳檄於東廣諸郡邑令轉輸粟石五萬供餉約以金若
干償其值曰不給者有罰令下奉持而奔走繹絡於道
明年三月徵兵者來告曰兵集矣罔敢後糴者輸者咸
來告曰餉足矣罔敢後公迺按地易險分兵為五道以
入某也由某道入攻某寨某也由某道入破某穴某也
入自某道戮某衆某也入自某道擒某元惡某也取道
自某入伐某地盡合於某地俘䤋而禽獮之迺至某也

以戎閫為統帥某也藩某也臬監某帥師某也率某部
伍兵某也率某番戍兵某也率某土著兵某也率某道
募兵某也率某郡邑民兵某也為正兵某為奇兵某為
翼兵某為疑兵某為援兵某為犄角兵某也餉儲某兵
給之某也餉儲某地需某兵給之用命者賞否者罰甚
者戮罔貸聞者股栗咸殫智竭力効死以從事未幾某
以斬首若干級告某以俘獲人若干畜若干器械若干
告某以擒某渠魁告某以戮某羣醜告某以平某寨掃

某穴告偏將迺類以其成功來告公曰可矣迺振旅弓
者曰櫜已矢者曰服已干盾者曰戢己旌斾曰反而藏
已迺奏凱而入農懽於野工懽於市商者賈者懽於途
老者迎少者趨壯者椎牛醑酒争持以獻於道咸舉手
加額曰完我室廬保我婦子康我穀我生我育我我公
之徳冒我民者溥矣歌謠之聲擁馬而進公顧曰有是
哉師既入始而藩而臬繼而偏將而閫衛郡邑諸屬邑
咸稽首於公之庭曰廣右蠻夷為冦甚如飲食矧兹古

洛肆侮者三十年矣盤踞數邑延毒未已我公誅之若
艾菅然不勞餘力公之功豐矣偉矣庇佑我有衆者大
矣敢不拜稽首為公賀公答曰有是哉諸賢之力也僉
復再拜曰安黎庶奠邦土靖蠻夷以輯綏諸夏公之功
百世之功也敢不拜稽首為公祝公讓曰我皇上神武
威加於海以日者厪西顧授予以節鉞專制師事予恪
共罔敢懈迺克有濟予敢居成功哉迺北面稽首曰明
明廟謨赳赳雄㫁皇上之功也休哉僉亦北面稽首曰

休哉先是公遣諸裨將將兵以行公親視師於郊鉦鼓
旗斾不令而肅前者導後者掖左者翼右者擁堂堂之
陣落膽羣兇而奪之氣師還公復整兵勞諸將以入士
躍馬騰完矢整甲視出師之期精鋭若倍焉宜哉民之
迎士之歡羣吏之相慶咸以為廣右數十年太平復見
於今日矣時有畫史執筆為圖貌公出師之容之盛以
獻於公公謂節曰是惟如何節再拜曰似矣請述其事
為我公頌之頌曰


　　我皇聖神蠻夷來賓悉主悉臣孰奠而壥孰藝而田既
順迺宣爰有南苗世為獞猺族類悍驕盤居阻修生靈
是讐堯仁弗柔肆其㝠頑盜戈竊干桂象暴殘守臣弗
寧疏於大廷勤我甲兵帝命煌煌我公肅將經營四方
駸駸載馳秉鉞而西赫而徳威我兵我戎如羆如熊徂
征既同千旗萬旟戈矛厹殳奄其長驅彼悖而狂昔為
豺狼鋒蝟斧螗今也虺蛇兎躅于罝汚我莫鋣掃其穴
巢斮彼梟鷔川丹原膏險阻既除結茅為廬一炬而墟

干戈指麾旌旄翻飛公曰還歸山川廓清天開日明蠻
方以平有驪伾伾一矢不遺師完而嘻凡此武功既隆
既豐惟公始終告成于皇厥績用彰邦家之光有崇者
巔可磨可鐫公功萬年

　　銘

　　井銘(并序)　　　　　　　　(唐)栁宗元

　　始州之人各以甖甈負江水莫克井飲崖岸峻厚旱則
水益逺人陟降大艱雨多塗則滑而顛恒惟咨嗟怨惑

訛言終不能就元和十一年三月朔命為井城北隍上
未晦果寒食冽而多泉邑人以灌其土堅垍其利悠久
其相者浮屠談康軍士牙將米景鑿者蔣晏凡用罰
布六千三百役庸三十六大甎千七百其深八尋有二
尺銘曰

　　盈以其神其來不窮惠我後之人噫疇肯似於政其來
日新

　　元巖銘　　　　　　　　　　李　涉


　　桂之有山潛靈億年狀如騰雲㦸列劒攢嵓之有洞窈
窕鬱盤虎掛龍懸形狀萬端旁馳杳㝠仰踏巑岏玉落
磬墜幽深晝寒巴陵地小别有洞天文籍之囿吾何有
焉酒一巵兮琴一曲元嵓之下可以窮年

　　𤣥風洞銘(并序)　　　　　　(宋)栁　開

　　出桂城東抵慶林觀背山下有洞出風淳化元年開知
州事徃避秋暑因刻銘於洞左曰

　　桂東叢峰穴空通風凄肌森襟没骨侵心瑩雪若潔凝

氷若冽暑宇苦燠周陬流毒其何如斯為能安之嶺山
峨峨嶺水湯湯亘古綿今氣炎土荒物爽邇情候乖朔
節夏雨多涼秋旱多熱春裘冬扇朝順夕變反側無恒
天癘相仍我來洞中百慮時窮翛然自釋忘歸終日勒
銘嵓石用紀罔極

　　桂州延齡寺西峰僧咸整新堂銘(并序)

　　桂州西峰僧咸整淳化元年不下山十二年矣整之師
洎祖師悉如整開與贊善大夫張洲為整作新堂以居

之有問整之行何為奇者對曰若時入陣戰賊勇能進
不顧死者足為善將矣况如孫吳乎交朋間視其交無
欺者足為義士矣况如管鮑乎為政廉以平足為良吏
矣况如龔黄乎入朝事君直能言必盡誠者足為賢臣
矣况如伊周乎父兄在視其室無私者足為孝子矣况
如曽顏乎為文理勝辭者足為大儒矣况如荀孟乎惟
整焦然坐一室足不踐山下寸地况入豪貴汚賤之門
嗃嗃如狗鼠謟竊哉百善萬惡心動即生身逺自藏幾

滅半矣方之外殊而内周者止是整能潔其行與之善
將之下商較其輕重整亦足為真僧矣由溯湘而南問
僧者語整為諸先冬十二月堂成開詔罷州任得歸闕
留文堂下為整以銘之

　　知生為役兮無息無利畏同陷逺兮出求以異復本逾
元兮尤耽其味寧如不殊兮益増乎累整之專嚴兮潔
行世世超然遐邁兮時誰可洎窮觀永古兮何足有貴
萬類千變兮終焉若是包極六合兮未充貪意精明至

止兮深藏自閉維堂斯皇兮猶多餘地羣性草樹兮藤
藤茂翠環鄰俯覿兮勝情與智祖源師𣲖兮成流善繼
於家於國兮有慙名位晝塵夜燭兮昏囂若醉城闉嵓
岫兮疑盡相視渾淪奔紛兮孰思而議跬步天違兮海
賖難既吁嗟整之兮離垢脱穢我寧爾及兮膓填滓滯

　　感應泉銘(并序)　　　　　　　鄒　浩

　　昭平江水不可飲飲輒發瘴日用汲井乃在二三里外
又石路崎嶇當風雨寒暑時尤以為病忽於余居樂川

之上仙宫嶺之下有泉出焉甘涼瑩徹一邦之井無與
比者因疏道為小池日得四五斛用遂有餘而人不勞
名之曰感應泉銘曰

　　有穹其山有澄其淵動惟厥時以出斯泉惟泉沛然莫
遏其源我感我應其來自天

　　仙李洞銘(并序)　　　　　　　尹　穡

　　仙李嵓即𤣥元栖霞洞也唐祖老氏尊以𤣥元之號而
所在祠之今洞額鑱刻篆字奇古不磨又有老君像在

焉意其自唐始邪建炎己酉八月故相李公書棲霞洞
名刻於洞門之外後六年經略安撫使李彌大與賓從
遊愛其雄俊隆傑咸請易名迺曰昔唐鄭冠卿遇日華
月華君於此具有仙蹟且耼吾祖也故相國亦其苖裔
而予又愛賞於此宜以仙李名之魯郡尹穡聞而銘之
銘曰

　　七星駢羅俯灕水腹藏空明納千趾老仙遺祠邈誰如
後繼來之李復李異枝同根隆福祉巨畫更鑱埒前美

紫氣臨闗西未止强留著書繄尹喜末係銘焉適當爾
附名崖端永不毁

　　甘棠橋銘　　　　　　　　　韓　璜

　　子產濟人未知為政昔者鄭人溱洧是病以輿為舟顛
倒冠履先王之政民未病涉油油陽水環郛而流維桂
之民朝夕浣潄孰謂此水可狎而翫莫或抗之咫尺壞
㫁有梁其空百桂下攢覆以土木平地之安負挈而趨
有續無止不褰不濡孰知履水小傾弗支至於大壞二

紀之餘獨其名在維昔之人不慮不圖紛彼水濱争舟
而呼顯逺方公甚惠而慈恤民之力如已勤之歛材鳩
工始更作新翬飛蜺垂如化所成傍欄嶫嶫上屋渠渠
中容車駟邊列賈區我來自東見此永歎宛如昔遊苕
霅之間桂人謂我公我子產政則過之視此輪奐我名
此橋實曰甘棠如古召公紹不可忘使我百年以安易
危邦人之名邦人之思

　　龍隠巖銘　　　　　　　　　張　澂


　　桂嶺摩天灕波經地兩磅礴盡石之變窮神之秘禹所
鑿故其髙者峭拔排空礪矛槊而其下者宏曠洞達侔
觀閣瞻彼龍嵓穹窿巃嵸跨寥廓發地百尺蜿蜒躨跜
勢拏攫騎風乘雲去為膏澤起焦涸或為至人老子孔
明世程彠結融肖像綵介朱鬛宛如昨風醒雨澁森然
向人恐遂躍豢龍不官孔甲劉累失其學亦復舞鰍號
蚓生物困陵轢我昔笠澤覽觀湖海天一握正見神物
下飲濤波釃瀺灂蒼鱗修尾其大環臂烟霧薄須臾上

征疾雷迅雨間飛雹自喜壯觀光絶後前邈霄堮豈知
白首炎陬水石窮脈絡雄姿偉態摩挲沈歎窘揚㩁潭
湫涵澹尚其來游醉牷犦山空月寒風露凄然誰與樂
却視陳迹感欷陵谷怡以愕我作銘詩聱牙嚄唶媲灝
噩琢之嵌嵓日月齊光萬古託

　　清湘滕景重(處厚)已齋銘　　　　魏了翁

　　人之一心至一不二所居廣居所位正位君臣父子夫
婦兄弟爾性爾命何闗人事古之學者蓄徳精義各欽

厥止夫豈有為雖云善身所以善世舍曰為人孰非為
已毫釐之差厥繆千里氣盈狥飾氣衰循利氣暴恥安
氣柔恥異爾性爾命而人作止篤哉滕君念兹久已我
銘申之聳善扶志

　　清湘蔣成父(公順)一齋銘

　　蔣君築室命之曰一原一之初沖漠無跡其物不貳其
生不測兩儀其感五行異質於爻用六而蓍用七卦八
𤣥九河圖則十引而伸之時萬時億而此一者流行不

息職職芸芸各一太極驗之人心虛靈湛寂五行之端
五性之實必有事焉不顯不覿是戒是懼靡徐靡亟致
用之原皆由此出始於尚絅終入天徳蔣君敬之一在
爾室真如實踐亹亹無斁

　　復水月洞銘(并序)　　　　　　范成大

　　水月洞剜灕山之麓梁空踞江春水時至湍流貫之石
門正圓如滿月樣光景穿映望之皎然名賓其實舊矣
近嵗或以一時燕私更其號為朝陽邦人弗從且隠山

東洞既曰朝陽矣不應相重乾道九年秋九月初吉吳
人范成大莆田人林光朝攷古揆宜俾復其舊成大又
為之銘百世之後尚無改也銘曰

　　有嵌孱顏中淙漲湍水清石寒圓魄在上終古弗爽如
月斯望灕山之英灕江之靈復其嘉名范子作頌勒於
巃嵸水月之洞

　　碧虛亭銘(并序)

　　唐鄭冠卿遇日華月華君於棲霞洞與之笛不能成聲

傾壺飲之僅得滴瀝獨記其贈詩二篇出門見二樵者
問曰洞中樂乎跬步亦失所在吳人范成大小築其處
以識幽討按詩卒章云不縁過去行方便那得今朝會
碧虛即以為亭額且銘之曰

　　空洞維石中函碧虛誰歟知津有翹負芻我來叩門兩
翁在否雖不能笛能醉我酒為君作亭表嵓之扃名翁
所命而我之銘

　　屏風嵓銘(并序)


　　凡洞穴皆幽暗偪仄秉燭而遊唯屏風巗髙廣壁立如
康莊大厦延納暉景内外昭徹石湖居士名之曰空明
之洞由磴道數十級出小石穴山川城郭恍然無際乃
作觀臺是名壺天游客詫曰大哉斯壺函裹如許居士
曰世所有相如空浮華心目顛倒(闕)　　　故善巧者
能於寶珠及以芥子乃至毫端出現塵刹彼觀者不覺
不知况一壺哉客悟且笑曰然則游戲神通邪居士亦
笑而為之銘曰


　　心塵目華三昧現前我提一壺彌羅大千無有方所四
維上下此三昧門溥施遊者

　　碧桂山林銘(并序)　　　　　　方信孺

　　桂府稍西五里吞蒙溪吐陽江是為西湖魚峰隠山相
拱揖大凡游觀之勝俱歛避下風右魚峰一(闕)有古精
藍最勝處豐林靈泉層(闕)觱沸水石之奇奇怪怪如虎
豹之仰伏鳯鸞之翔集不可以名紀枚計又有如臺榭
者斬然頫精藍而中立紫㡌山人幽尋樂之(闕)意終老

亟朘俸贏偕丹霞子小築其上有堂有奥爰居爰處且
面勢端豁與千山觀相襟帶目力所加山川城郭毫髪
不能遁前所謂最勝處今皆居掌握中孚若稽圖牒此
州在唐貞觀間文石薦瑞曰聖主大吉子孫五千嵗太
宗詔李靖有碧桂之林蒼梧之野觀此瑞文如符所兆
之語即以碧桂山林名之山人倦於游葢將遯世願奉
母慈持妻子遂與隠者淪朝夕於此山中庶幾再遇瑞
石以獻之明天子顧不休哉於乎陵遷谷化今昔一轍

為湖為田等歸(闕)千載悠悠可以圖山林於兹敝舍乃
為銘曰

　　碧桂之東有斗其峰有金其墉氣佳哉鬱葱碧桂之西
峰房蟻嵠爾蠻爾夷化劒刀鉏犁碧桂之南大海天涵
維崖維儋一王仁是覃碧桂之北萬仞壁立不騫不泐
聖人夀與匹其中盤盤我居之安有泉水可汲有烟霞
可餐援素琴而彈流水髙山知音孔艱吾與子俱還

　　為張自明作碧瑤壇銘(并序)


　　紫帽山人既作碧桂山林銘丹霞子(闕)　共絶頂以為
碧瑶壇抉奇搜秘於斯紫帽山人為之銘曰

　　碧桂之阿(闕)　嵯峨有方者壇仍此坡陁如踞虎豹如
駕竈鼉或坐而奕或倚而哦布席而飲植杖而歌上天
星辰大地山河伊俯仰間可蹴可摩安期羨門騎氣相
過笑傲今古等一刹那忽來不速欵我松蘿彼何人斯
山靈所呵

　　卦徳亭銘(并序)　　　　　　　陳孔碩


　　卦徳之亭八觚括蒼管湛營之長樂陳孔碩名之既而
復銘之曰

　　天地山澤雷風水火既畫既分有萬斯夥萬殊一實皆
備於我八司厥位一常主中若樞得環以應無窮流形
相擅自我陶鎔我坐斯亭洞然八極卷舒晦明一出入
息八者旁羅吾見其一

　　馬家嶺銘　　　　　　　　　蔣用卿

　　路因兵㫁習坎莫平險逼崖岸久艱於行遵父遺命功

鞭石成履道坦坦可傳淑聲

　　成順橋銘(并序　　　　　　明)周進隆

　　桂城南宜山渡東有河分自灕江伏波山之東支流過
七星嵓亘龍隠趨穿山復㑹於灕其河迺臨桂陽朔灌
陽諸郡邑徃來必由之道昔橋既廢而以小舟濟一遇
暴風漲水必有覆溺之患過者嘅歎正徳庚午靖江王
府命承奉陶真修之出内藏之金採石募工以成厥緒
晃然如長霓横波自是商民經者如履坦途始事於正

徳辛未十二月落成於癸酉二月為利甚溥不可無記
以屬進隆竊惟十月成梁夏令著稱不作無益召公進
戒今是役能利民之利使人頌感於不磨卓然有可書
者故為書其事而又繫以詩曰

　　桂東之江兮衆流滙奔以渡以涉兮民病朝昏孰為梁
兮列之以石左而右兮周道矢直桂東之山兮萬木鬱
葱綠隂盤翳兮濩於長虹造為舟兮去危以易徃而來
兮萬民攸利橋之成兮功留江邊橋之功兮髙出山顛

我詩之鐫兮永百千年

　　鬱林瑞泉亭銘(并序)　　　　　周孟中

　　鬱林城南安逺橋之上有泉湧出石間不假疏鑿混混
不竭君子玩之以進修小人資之以朝夕賢才兆之而
彚征自宋迄今嘗有作亭而記之者矣嵗久復就堙没
亞參潮陽姚公政暇訪而得之乃謂州守閩漳邵君曰
子盍亭其上以紹述前人而迓奉天休者亭成邵君請
銘遂為之銘曰


　　地不愛寶瑞泉乃通其源混混其出濛濛君子以之作
聖之功小人賴之夕飱朝饔惟泉泓澄瑩潔妍媸莫逃
善鑑萬物取之不窮用之不竭秋空無雲與天一色或
凝而紫厥瑞匪常兆應俊髦彚征周行羽儀天朝為邦
家光忠烈政事萬古流芳噫嗟瑞泉其流在地不鑿而
得豈專在是與道為體不息不二玩而契之於此為至
猗歟藩參來歌來游意與天㑹心與神謀顧謂州守汝
職承流盍亭其上以迂天休守曰諾哉走豈敢忽爰始

經營成之不日余僭作銘鑱於貞石與泉同流垂之無
斁

　　拙客窩銘(并序)　　　　　　　田汝成

　　(為廣西僉事陳公作公名大珊字弱寶莆田人嘉靖癸未進士)

　　横山陳子體道居貞與世無競嚴大易先迷之戒味老
氏守雌之㫖是能宅心𤣥嘿克伐不行其言曰巧與拙
孰賢也夫輪囷之櫟棄於匠石濩落之瓠捐於惠施以
言乎無用則審矣然卒不失其性以保其真是故鼯以

技窮龜以靈灼泅人善水而溺於水佞夫善辯而斃於
辯由兹而談拙者不猶愈乎雖名譽不彰而禍患不及
昔人有言知我者希則我貴矣誠哉是言也遂題其室
曰拙客窩其友田汝成聞而韙之為之銘曰

　　在昔先民貽猷有晰救塞以忠囿巧以拙我秉其哲蒙
世人嗤衆皆鼎鼎我獨蛇蛇臨難不避當炎不趨棄彼
剞劂載韜瑾瑜志存參魯道協回愚捷徑嶮巘拙客不
履矩步規行周道如砥世味甘醲拙客不營餐寒茹淡

魂魄載寧宦以巧敗國以佞傾懿兹拙客保節完名我
友作室掲以表志警取盤銘諟同笏記我用作歌懲彼
儇媚

　　翫珠洞銘(并序)　　　　　　　鄺　露

　　伏波山東枕灕水盤盓鑽注驪龍穴焉名翫珠洞髙數
百丈如層城複道其最奇者有石懸空而下狀若浮柱
去地一線不合聞昔有神人名掲諦者試劒於此下產
玉樹似珊瑚枝而白慶元中朱晞顏獲一小枝價值千

金刻石識之其上有朱公小景髙宗御贊米黻得名能
書六朝翰墨漁獵無餘骨與氣勁妙逐神俱風姿亦然
縱覽起余其景贊皆方信孺手勒公自書云潘景純米
黻熙寧七年五月晦日同遊余遊時日月偶合自題云
鄺瑞露崇禎七年五月晦日繼至重為之銘銘曰

　　日月不隔如彼千秋形影不隔與子同遊士貴知己君
其勿憂

　　粤西文載卷六十

