







　　欽定四庫全書

　　粤西詩載卷十三

　　桂林府通判汪森編

　　七言律

　　送楊少府貶郴州　　　　　　(唐)王　維

　　明到衡山與洞庭若為秋月聽猿聲愁看北渚三湘逺
惡説南風五兩輕青草瘴時過夏口白頭浪裏出湓城
長沙不久留才子賈誼何須弔屈平


　　嶺南郊行　　　　　　　　　　栁宗元

　　瘴江南去入雲烟望盡黄茅是海邊山腹雨晴添象迹
潭心日暖長蛟涎射工巧伺遊人影颶母偏驚旅客船
從此憂來非一事豈容華髮待流年

　　南省轉牒欲具注國圖令畫通風俗故事

　　聖代提封盡海壖狼荒猶得紀山川華夷圖上應初録
風土記中殊未傳椎髻老人難借問黄茅深洞敢留連
南宮有意求遺俗試檢周書王㑹篇


　　登栁州城樓寄漳汀封連四州

　　城上髙樓接大荒海天愁思正茫茫驚風亂颭芙蓉水
密雨斜侵薜荔墻嶺樹重遮千里目江流曲似九迴腸
共來百粤文身地猶自音書滯一鄉

　　栁州城西北隅種柑樹

　　手植黄柑二百株春來新葉徧城隅方同楚客憐皇樹
不學荆州利木奴幾嵗開花聞噴雪何人摘實見垂珠
若教坐待成林日滋味還堪養老夫


　　栁州寄丈人周韶州

　　越絶孤城千萬峰空齋不語坐髙舂印文生緑經旬合
硯匣留塵盡日封梅嶺寒烟藏翡翠桂江秋水露鰅鱅
丈人本自忘機事為想年來憔悴容

　　栁州峒氓

　　郡城南下接通津異服殊音不可親青箬裹鹽歸峒客
緑荷包飯趂墟人鵞毛禦臘縫山罽雞骨占年拜水神
愁向公庭問重譯欲投章甫作文身


　　奉和竇容州　　　　　　　　　元　稹

　　明公莫訝容州逺一路瀟湘景氣濃斑竹初成二妃廟
碧蓮遥聳九疑峰禁林聞道長傾鳯池水那能久滯龍
自歎風波去無極不知何日又相逢

　　鬼門闗　　　　　　　　　　　李德裕

　　嶺外中分路轉迷桄榔樹葉暗前溪愁衝毒霧逢蛇草
畏落涉蟲避燕泥五月畬田收火米三更津吏報潮雞
不堪腸斷思鄉處紅槿花中越鳥啼


　　除浙東留題越亭　　　　　　　元　晦

　　紫泥逺自金鑾降朱斾翻馳鏡水頭陶令風光偏畏夜
子牟衰鬢暗驚秋西鄰月色何時見南國春光豈再遊
莫遣艷歌催客醉不堪囘首翠娥愁

　　東觀席上和盧從事　　　　　　張　固

　　亂山清翠郡城東爽節憑髙一望通交友㑹時絲管合
羽觴飛處笑言同金英耀彩晴雲外玉樹凝霜暮雨中
髙詠已勞潘岳思醉歡慚道自車公


　　七星山東觀席上贈張侍郎　　　盧順之

　　渡江旌斾動魚龍令節開筵上碧峰翡翠巢低叢桂小
茱茰房濕露香濃白雲郊外無塵事黄菊筵中盡醉容
好是謝公髙興處夕陽歸騎出疎松

　　留詩碧潯亭　　　　　　　　　韋　瓘

　　半年領郡固無勞一日為心素所操輪奐未成繩墨在
規模已壯閌閎髙理人雖切才常短薄宦都縁命不遭
從此㱕耕洛川上大千江路任風濤


　　哭劉蕡　　　　　　　　　　　李商隠

　　上帝深居閉九閽巫咸不下問銜寃廣陵别後春濤隔
湓浦書來秋雨翻只有安仁能作誄何曽宋玉解招魂
平生風義兼師友不敢同君哭寢門

　　送杜秀才往桂林　　　　　　　許　渾

　　桂州南去與誰同處處山連水自通兩岸曉烟千里草
半帆斜日一江風瘴雨欲來楓樹黒火雲初起荔枝紅
愁君路逺銷年月莫滯三江五嶺中


　　和友人送僧歸桂州靈巖寺

　　楚客送僧歸桂陽海門帆勢極瀟湘碧雲千里暮愁合
白雪一聲春思長栁絮擁堤添衲軟松花浮水注瓶香
南宗長老㡬年别聞道半巖多影堂

　　贈容南韋中丞　　　　　　　　陳　陶

　　普寧都䕶軍威重九譯梯航壓要津十二銅魚尊畫㦸
三千犀甲擁朱輪風雲已靜西山冦閭井全移上國春
不獨來蘇發歌咏天涯半是泣珠人


　　賀容府韋中丞大府賢兄新除黔南經畧

　　蓬瀛簪笏舊聮行紫極羞池降寵章列國山河分雁序
一門金玉盡龍驤耿家符節朝中美袁氏芝蘭閫外香
烽戍悠悠限巴越佇聽歌詠兩甘棠

　　和容南韋中丞題瑞亭白燕白鼠六眸龜嘉蓮

　　伏波恩信動南夷交趾喧傳四瑞詩燕鼠孕靈褒上德
龜蓮増耀答無私迴翔雪侶窺簷處照映紅巢出水時
盡寫流傳在軒檻嘉祥從此百年知


　　碧潯宴上有懷知己　　　　　　曹　鄴

　　荻花蘆葉滿溪流一簇笙歌在水樓金管曲長人盡醉
玉簪恩重獨生愁女蘿力弱難逢地桐樹心孤易感秋
莫怪當歡却惆悵全家欲上五湖舟

　　題昭州山寺韋寂上人水閣　　　曹　松

　　常寂常居常寂裏年年月月是空空堦前未放巖根斷
屋下長教海眼通本為入來尋佛窟不期行處踏龍宮
他時憶著堪圖畫一朶雲山二水中


　　桂江

　　未識佳人尋桂水水雲先解傍壺觴笋林次第添斑竹
雛鳥參差䕶錦囊乳洞此時連越井石樓何日到仙鄉
如飛似墮皆青壁畫手不如元化強

　　訾家洲　　　　　　　　　　　陸𢎞休

　　新春蘂綻訾家洲信是南方最勝遊酒滿百分殊不怕
人添一嵗更堪愁鶯聲暗逐歌聲艷花態還隨舞態羞
莫惜今朝同酩酊任他龜鶴與蜉蝣


　　賀趙觀文重試及第　　　　　　禇　載

　　一枝仙桂兩囘春始覺文章可致身已把色絲邀上帝
又將彩筆冠羣倫龍泉再淬方知利火浣重燒轉見新
今日舉頭看御榜大能榮耀苦心人

　　謁堯帝廟　　　　　　　　軒轅彌明

　　祖龍開國盡遐荒廟建唐堯鎮此邦山捲白雲朝帝座
林疎紅日列仙幢巍巍聖蹟陵崧嶠蕩蕩恩波洽桂江
瞻仰威靈共囘首紫霞深處鎖軒窓


　　南遊　　　　　　　　　　　　曹　唐

　　盡興南遊卒未迴水工舟子不須催正思碧樹闗心句
難放紅螺蘸甲杯漲海潮生陰火滅蒼梧風煖瘴雲開
蘆花寂寂月如練何處笛聲江上來

　　送嚴大夫再領容州

　　海風捲樹凍嵐消憂國寧辭嶺外遥自顧勤勞甘百戰
不將功業負三朝劒澄黒水曽芟虎箭劈黄雲慣射鵰
塞北天南盡成事肯將心許霍嫖姚


　　日照雙旌射火山笑迎賓從却南還風雲暗發詼諧外
號令潛生氣概間蘄竹水翻臺榭濕刺桐花落管絃閒
無因得靸真珠履親從新侯定八蠻

　　殿試荔枝詩　　　　　　　(五代)梁　嵩

　　露濕臙脂拂眼明紅袍千裹畫難成佳人勝盡盤中味
天意偏教嶺外生橘柚逺慚登貢籍鹽梅應合共和羮
金門若得栽培地須占人間第一名

　　疊秀山　　　　　　　　　　(宋)周　渭


　　平生賦性愛觀瀾今日登臨疊秀山天錫卦爻分象外
地將圭笏出人間昭州水遶孤城小五嶺山髙衆垤難
極目紫宸何處是碧雲深處珮珊珊

　　晩次湘源　　　　　　　　　　張　泌

　　烟郭遥聞向晩雞水平舟靜鼓聲齊髙林帶雨楊梅熟
曲岸籠雲謝豹啼二女廟荒汀樹老九疑山碧楚天低
湘南自古多離怨莫動哀吟使客悽

　　春日旅泊桂州


　　暖風芳草竟芊綿多病多愁損少年弱栁未勝寒食雨
好花爭奈夕陽天溪邊物色宜圖畫林畔鶯聲似管絃
獨有離人開淚眼強憑杯酒亦澘然

　　楚南偉觀樓　　　　　　　　　栁　開

　　洗盡蠻烟几案空登臨直見楚山雄坐當鴻鵠髙飛處
身在乾坤灝氣中木落有情瞻北闕霜輕無夢入西風
凭欄自是蓬瀛客獨對瀟湘興未窮

　　送融州任㢲户曹撰越王愛姬墓誌得罪


　　王禹偁

　　御前曽取好科名一掾如何萬里行身落蠻方人共惜
罪因文學自為榮吏供版籍多魚税民種山田見象耕
君看咸通十司户投荒終久是公卿

　　王殿丞通判桂州　　　　　　　楊　億

　　科名得玉向崑丘家世長淮入海流通籍殿中鈎盾省
頒條嶺外桂林州漢皇前席期清夜楚客歸帆指素秋
父老歡聞鄰郡政壺漿千里待鳴騶


　　表弟李宗元知桂州陽朔縣

　　桂林陽朔溪山秀莫歎迢迢五嶺南百里字人須敏政
千金酌水更懲貪鳴榔下瀨潮程遠曵彩升堂壽讌酣
遠地民淳無牒訴縣齋終日好清談

　　送陳堯叟赴廣西漕　　　　　　宋　白

　　莫辭征騎去迢迢盡瀉純誠許聖朝北闕皇恩從此布
南方沴氣必然銷為詩自可怡情性服藥甞聞助攝調
仙館粉闈官職好定期鶱翥上烟霄


　　又　　　　　　　　　　　　　宋　湜

　　憐君將命拜新恩送别都門亦斷魂雨歇桂林秋更暖
瘴連梅嶺日多昏詔頒海徼征徭薄兵罷蠻州市井繁
愧我不才居禁近前春掃洒待囘轅

　　龍隠嵓　　　　　　　　　　　張　田

　　龍隠晦㝠時莫考龍驤拏攫迹堪驚孔明久卧養全德
老子忽飛歸太清溪上一天常氣勝洞中六月自寒生
至人不得無情處甘澤年年灑百城


　　送桂州張田經畧遷祠部　　　　呂公弼

　　拂雲樓閣壯南城符竹從來選擇精地壓坤方諸國重
官遷漢省左曹清霜嚴塞幕論兵略春滿農郊勸火耕
王佐才髙時望洽歸來持橐上蓬瀛

　　送桂州安撫余靖侍郎還京　　　李師中

　　詔從東海付南麾戎乘前驅上將威異俗已傳吾父至
斯文更詠我公歸嵗時職貢還朱紱晝日恩光賜衮衣
昔往今來亦何速長亭楊栁尚依依


　　拜命南來得老臣肅將廟略制妖氛淮西將吏尊儒帥
并土兒童認使君新賜錦衣光照日舊行棠樹茂如雲
應憐孤宦潮陽守憔悴無人與上聞

　　和李明叔理定道中

　　幽居日日數歸程已寫華嚴兩帙經門外初寒江氣白
嶺頭多雨曉痕青曽逢飯顆嘲山笠應載鴟夷笑井缾
客土相思空引望天涯風景似新亭

　　入桂林　　　　　　　　　　　陶　弼


　　滿耳洋洋分嶺泉早秋時候晩涼天稻花斑白初經雨
竹色青蒼薄帶烟安得孤臣能慮患不勞明主更憂邊
東坡故老知誰在望我車塵若望仙

　　桂林書事

　　清羅江水碧連山城在山光水色間地近瘴烟人好酒
路臨溪洞卒難闗心知禍福慵占鬼事熟安危笑議蠻
却為林泉作詩苦三年贏得鬢絲還

　　題陽朔縣舍


　　石壁深深繞縣衙不離牀衽見烟霞民耕紫芋為朝食
僧煮黄精代晩茶瀑布聲中窺案牘女蘿陰裏勸桑麻
欲知言偃絃歌化水墨屏風數百家

　　畬田過雨小溪渾逺近雲峰互吐吞殊俗易昏三里霧
陽崖忽露一家村桂花香裏尋僧寺榕葉陰中掩縣門
井税未輸兵甲後心勤撫字且休論

　　寄陽朔父老

　　兩官三任五流年舊事人懷一惘然爵禄豈知縁武進

姓名猶賴得詩傳萬雲亭北山藏日雙月橋東水接天
為報崇賢諸父老宰君今悔把戎旃

　　再過陽朔寄人

　　昔日儒衫今武車重來耆老尚奔趨後人相繼皆清德
小吏囘看半白鬚條教謾為新楷法官資猶作舊稱呼
里門不閉田疇闢好買丹青别畫圖

　　謝桂林郡幕沈通惠詩

　　五色飛鸞下桂林林間新客寄新吟才髙韓愈青羅帶

義重張衡緑綺琴楚尾聲名先在耳嶺南章句晩知音
逢人要指荷花幕銅柱西南烟靄深

　　寄桂州張田經略

　　五十溪州五寨城廣宣恩詔諭羣情開懷曉日重昏破
下令春雷百蟄驚塞路風埃人戲馬隔雲烟火賊燒營
廟堂有策今無用謝爾青頭百萬兵

　　犀甲銀盔銅鼓兵周旋五十五屯營據鞍疾悶心無力
横槊微吟尚有情卒冗不蒐秦鋭士官租還用魯儒生

溪人重武輕文藝應笑擔書載酒行

　　寄桂林歐陽咸寺丞溪藤杖

　　勁節寒梢屈曲根虎牙龍鬛蟒蛇鱗採從黄鶴獨飛處
寄與青山先退人髙閣倚吟留落月小園扶醉過殘春
惟存一本自收拾即日溪邊躡後塵

　　登邕州春野亭寄桂帥潘伯恭學士

　　二紀看花瘴霧中野園今日又東風人心有感時時别
天地無私處處同長笛一聲諸曲靜巨觥雙飲百愁空

風清水暖羣魚上誰向荆溪下釣筒

　　寄荔浦林術明府

　　諸蠻烽火照深谿同著儒衫事鼓鼙壯節已皆成皓首
孤蹤猶未得丹梯鬱蒸草氣龍蛇舞昏黒空山鬼鳥啼
十八人中存者六孰為霄漢孰為泥

　　賔州閲式堂

　　南嶠風雲久肅清壞溝殘壘號昇平官曹惟識簿書字
民俗不知金鼔聲往嵗忽傳南詔檄近時方築伏波營

安城太守深邊計菡蓞花開閲水兵

　　那霸泉

　　路下牂牁水石間三分纔過二分山年光欲盡家猶逺
嵐氣雖疎鬢已斑賔從笑談譏獨進兒曹音信喜生還
南風一夜吹鄉夢數刻飛過五嶺闗

　　龍州秀嶺

　　路隨雲磴石梯行限隔華夷天意明自與大君為外屏
何勞諸將作長城福民可拜三公爵壽聖能呼萬嵗聲

海國未疆崖石老待誰來此勒功名

　　天涯亭

　　雨色絲絲風色驕天涯亭上覺魂銷一家生意付秋瘴
萬里歸心隨暮潮兵送逺人還海界吏申遷客入津橋
山公對此聊酣飲怕見醒來兩鬂凋

　　思甘泉水寄通判景範梁屯田

　　二井鑿通千佛塔七元流濟萬人家波心不動青天色
井口常飛白雪花見釀宜成殘臘酒聽煎尤焙早春茶

歸時覺久添新嵗羞向寒清照鬢華

　　題芙蓉亭

　　邊柝無聲獄訟疎芙蓉池上避金烏民收菓實充田賦
匠寫空形入縣圖白鳥知機遠冠蓋紫鱗貪餌落盤盂
王人非為清香設愛此烟波似五湖

　　桂林資聖寺　　　　　　　　　丁　謂

　　八桂提封接九疑寶坊遊覽負心期栴檀未覩生天像
琬琰空傳置寺碑白玉毫光應照我黄金色相竟留誰

靈川他日香雲裏莫道凡夫見佛遲

　　送向綜通判桂州　　　　　　　張　鏌

　　百里常淹展驥材除書遠自九天來緑油車上揚旌去
畫鷁舟中疊鼓催桂嶺花光紛似雪荔江波色緑如苔
訟庭塵滿無留事維伴登臨燕席開

　　送劉長官桂州府掌機宜　　　　劉　攽

　　桂林風物舊宜人雪片梅花五嶺春心喜大江流瘴霧
眼看南極異星辰軍中羽檄時無警徼外明珠日獻珍

酒量問君能㡬許越猿蠻鳥易傷神

　　送馬朝請使廣西　　　　　　　孔平仲

　　海水揚波今合清秋風千里使華行言皆有道非徒發
事若無心更不生談笑從容懷遠俗琴書瀟灑寄髙情
佇聞靜勝諸蠻服何必樓船十萬兵

　　送德之提刑郎中赴廣西　　　　王安國

　　天扶開寶至熙寧和氣薫蒸瘴癘停五管閭閻如按堵
六朝仁聖喜祥刑欲推恩澤求膚使果見謀猷簡大庭

嗟我白頭甘抱槧看君歸日上青㝠

　　奉送馬令歸長沙　　　　　　　沈　遼

　　腰間新佩臨桂章歸著綵衣拜髙堂鴻鴈知時自翔翥
驊騮得路方騰驤正煩絃歌治疲俗仰看干羽來降王
憔悴山間老遷客不能相送出瀟湘

　　送廣西提刑潘比部伯恭　　　　梅聖俞

　　白麻新拜大丞相黄紙首除南省郎欲使平刑安遠俗
莫辭乘傳歴炎荒桂林地險通椎髻陽朔峰奇削劒鋩

自有王門舊勲業且須稀作上書囊

　　次韻王鬱林　　　　　　　　　蘇　軾

　　晩塗流落不堪言海上春泥手自翻漢使節空餘皓首
故侯𤓰在有頽垣平生多難非天意此去殘年盡主恩
誤辱使君相抆拭寧聞老鶴更乘軒

　　送邵道士彥肅㱕都嶠洞天

　　乞得紛紛擾擾身結茅都嶠與仙鄰少而寡欲顏長好
老不求名語益真許邁有妻還學道陶潛無酒亦從人

相隨十日還歸去萬刼清遊結此因

　　送錢承制廣西都監

　　當年我作表忠碑坐覺江山氣未衰舞鳯却從天目下
牧駒時有渥洼姿據牀到處堪吹笛横槊何人解賦詩
知是丹霞破佛手先聲應已懾羣夷

　　贈朱冕兄弟　　　　　　　　　黄庭堅

　　萬里瀟湘一故人白頭親老尚懸鶉還家但有千竿竹
望日空耕一畝芹賣劒買牛真可惜隻雞斗酒得為鄰

勸君莫起羈愁思滿腹文章未是貧

　　聞王若愚除桂帥　　　　　　　鄒　浩

　　鸞臺鳯閣並門居同荷先皇奬眷殊諫草悠悠空皎日
年華忽忽㡬青蒲朝廷擇帥君來越鄉里容身我念呉
萬事循環總如此目前何必較榮枯

　　展畫亭(畫山名聞天下山前乃無亭宇少延好事之目天其或者留以待吾正彥乎繪形斐
章用為前導落成請以展畫名之亦絃歌外一段佳事也)

　　丹青一筆妙難窺萬古長如初畫時濃淡乾坤偏掩映

卷舒雲霧巧追隨深藏塵表天元愛不到炎方世豈知
展出髙亭快人目捨君風韻更誰為

　　靜閲堂

　　進士王氏構堂燕居久未有名予偶散步造焉主人
言汪朝散梁承奉頃常集此因名之曰靜閲堂且留
此以見意云

　　左轄諸郎朝散君頃年於此岸綸巾誰知還是風炎日
我亦來為堂上人菡蓞波澄端自倚桄榔烟靜㡬番新

靜中閲盡榮枯事獨愛龍山萬古春(龍岳蒼山正與此堂相望)

　　平樂來仙閣

　　偶向人間作謫仙倏然來此住經年君臣鼎内重相合
日月壺中獨自圓過惡巳除青簡上姓名猶在紫霞前
一朝駕却飛鸞去留得風聲舉世傳

　　天繪亭

　　杖履追隨陟杳㝠無邊勝景集孤亭解衣自若誰為史
造物難窮巧賊形展拓二儀成縞素均調一氣作丹青

㑹將斷取山川手卷入中州挂户庭

　　夢立求軒名以其面蓮池十許頃名之曰妙喜軒

　　蓮花千葉滿前開斷取應從妙喜來色帶日光飛縹緲
香乘風力轉徘徊休尋物外菴羅果且進池邊鸚鵡杯
一笑真能契無染不妨游戲挾霆雷

　　拱梅亭

　　陸沉無復似當年髙壓雲根氣象全四面山川趨指顧
一時草木避蕃鮮垂簾鼎實須歸帝起檻龍香必動天

自我發揮人共樂風流從此映來仙

　　白龍洞

　　洞門寂寂晝常陰誰識行天濟物心金翅影沉超永刼
玉毫光現契圓音滂沱普潤三千界靉靆濃興一萬尋
天子六龍方在御不應頭角閟幽深

　　玉虚觀

　　山腰制作邇來新斧鑿纔終便掩門獨殿紛紛羅杞棘
老君寂寂看雞豚烟凝疊嶂為香火風韻疎松作道言

借問羽衣何處去一齊歸屋抱兒孫(土人以歸家為歸屋)

　　仙宮廟

　　千仞巉嵓一徑通可捫天處是仙宮嬋娟並席誰家子
縹緲吹衣萬竅風初月淡籠眉拂拂晩雲低遶鬢總總
邦人不復知端的但説常能助嵗功

　　周御史廟

　　忠言直節動天聰名在昇平北斗中陰德久宜家有後
光靈今與國無窮庭前烏集當年栢門外風生舊日驄

公不世情應我顧一觴聊復以誠通

　　登鵬髙亭基

　　野燒無蹤知㡬年故亭遺址尚依然巍巍穏據山千仞
渺渺前當水一川地展雲衣長䕶惜天囘松葢巧周旋
重興棟宇非難事坐使風光集綺筵

　　寄葛長源

　　平樂舂陵地接連嶺南嶺北異風烟罪人輕重當如此
坐阻聲容空自憐天上恩書來有日湖邊歸路約同船

東門敢醉鄰居美已辦金魚當酒錢

　　緑珠井

　　玉容捐委畫樓塵一死甘酬石氏恩古廟有碑旌節義
西風無主逐香魂孤村夜靜鳴歸鶴雙嶺雲寒唳斷猿
試向緑蘿尋舊迹斷碑遺井見清源

　　留别元光

　　不因投竄抵昭平爭得相逢一笑親塵裏妙空居士室
琴邊聊見宰官身周顒尚以妻為累元亮惟知隠是真

莫逆於心更何語撥開船子過牢津

　　讀丘濬寺丞天繪亭記(丘侯慶厯中進觀風感事詩百篇責為昭州職官州
人尚有識之者云剛果難犯世傳其得道尸解莫知所在)

　　襟懷落落富經綸造命奇窮道不伸詩以百篇天上獻
身為萬里幕中賔每聽故老談風節尚有遺文照水濵
聞説神游已無輆想經山頂亦逡巡

　　讀龍圖梅公瘴説

　　市門隠去不知年蔽芾甘棠蔭樂川五瘴作時雖不染

一篇留誡指其然直須鏤版人皆與庶使綿軀病可痊
更有奇方公未説上醫醫國許心傳

　　追感董敦逸夢授侍郎(公熙寧中為昭州平樂令題詩蓮花臺上至今存焉
元祐中罷御史為本路轉運判官上即位之初公為左諫議大夫予為左正言實同省户而予
遷中書舍人公移尚書户部侍郎未㡬公卒)

　　臺陟蓮花見舊篇追惟平昔倍淒然初為百里青衫短
晩按連城白髮鮮東省聯裾驚昨夢南宮分袂忽新阡
使公難老猶無恙只恐投荒更我先


　　寄謝象州守周源屯田　　　　　趙　抃

　　念公别後固依然蜀距炎方里數千劒棧過來纔一月
詩筒傳得已三篇胷藏忠誼堅於石口吐文章湧似泉
何日解符還闕去如今朝野不遺賢

　　席上感别送桂倅

　　照人氷骨是真仙失臂江西僅十年子擁倅車袍著茜
我趨賔席幕依蓮今宵把酒方歡甚明日班荆又黯然
八桂到須多暇日府中佳靖主公賢


　　桂林道中二首　　　　　　　　李　綱

　　時危遠謫墮南蠻猶在乾坤覆載間瘴雨嵐烟殊氣候
玉簪羅帶巧溪山桄榔葉暗傷心碧躑躅花開滿目斑
惟有月華依舊好清輝應與照雲鬟

　　桂林山水久聞風身世茫然墮此中日暮碧雲濃作朶
春深稚笋翠成叢仙家多住空明洞客夢來遊羣玉峰
雁蕩武夷何足道千巖元是小玲瓏

　　象州道中二首


　　路入春山春日長穿林渡水意徜徉溪環石筍横舟小
風落林花撲馬香山鳥不知興廢恨嶺雲自覺去來忙
炎荒景物隨時好何必深悲瘴癘鄉

　　竹屋茅簷三四家土風漸覺異中華碧榕枝弱還生柱
紅荔春深已著花社燕不巢南候别塞鴻無信北音賖
海山此去猶千里㑹見安期棗似𤓰

　　南遷道鬱林郡守王君示古律詩一編北歸輒成
以答其意


　　山圍古郡碧周遭陸績衣冠雅自褒海上來歸懷塵尾
鬢間空歎長霜毛易書顧我耽成癖詩筆憐君老更豪
此去龍城猶不遠寧須巨石壓雲濤

　　晩泊蒼梧有感

　　常誦蒼梧雲起愁那知理櫂此間遊火山氷井舊傳有
桂水藤江相合流念逺心如嘶北馬踰年行徧嶠南州
重華一去不復返悵望九疑空白頭

　　次貴州


　　青楓夾道鷓鴣啼古郡荒涼接島夷陸績故城依石巘
葛洪遺竈俯江湄光風冉冉吹香草煙雨濛濛濕荔枝
欲作終焉卜居計自應句僂不吾欺

　　遊曽公嵓　　　　　　　　　　陳　倩

　　源流承繼孔門賢姓氏今題洞穴間傅説功髙傅嵓野
謝安名著謝公山激泉救旱為霖雨磨石書勲破海蠻
應共白雲同一意帝鄉歸去未能還

　　和韻　　　　　　　　　　　　曽　布


　　從事區區厭獨賢尋幽深入翠微間旋開榛莽東郊路
偶得神仙舊隠山都嶠三天臨瘴水靈嵓十里接溪蠻
何如咫尺鄰風穴杖屨時時一往還

　　湘山　　　　　　　　　　　　王　鞏

　　半嶺風吹草木香落堦花雨送春忙從師逺借雲菴卧
還我平生午枕涼蓮社緇黄常得伴鹿門妻子亦相將
化身欲似河東栁更向山頭望故鄉

　　寄桂州張諫議和永叔


　　桂林太守㡬時行泛汴桃花浪已騰目極雲陰低逺樹
夜寒風急亂春燈巢鳴翡翠愁無限水宿鴛鴦冷不勝
陽朔山前好峰嶺為公憐愛萬千層

　　龍圖閣直學士經畧王公若愚與提㸃刑獄劉子
至提舉學士唐夢傅大張旌斾觀稼近郊今嵗
建牙於此遂過傲雲諸閣大觀元年五月十
六日　　　　　　　　　　　張　莊

　　山甫遄歸有詔期省耕聊復耀幢麾翠岑恰似千旗密

緑野何妨萬馬馳鵰鶚精神元老貴鼎彞功業太平時
自惟晩進誠天幸偶附台躔每處隨

　　夜遊灕江上　　　　　　　　　李昇之

　　灕山開徧四時花遊覽都忘屐齒賖風景雖移秋尚老
闗山無奈客思家漏傳樓上三通鼓水落灘頭㡬尺沙
京國未歸鄉信斷陣鴻何處暮雲斜

　　次李昇之夜遊灕江韻　　　　　章　峴

　　自笑無錢對菊花天寒欲冷授衣賖桄榔葉暗臨江浦

茉莉香來釀酒家月霧空濛螢照水霜風蕭瑟鷺眠沙
歸尋獨秀山前路城角參横斗柄斜

　　留題龍隠嵓

　　碧崖石室俯清漣蟠蟄靈虬不記年委蜕去為天下雨
抱珠歸作洞中眠照開霧脚澄溪月滴破雲根暗穴泉
負郭勝遊雖信美桑間留愛我無縁

　　吏局區區得暇難倚崖髙閣暫登攀羣峰半出重林外
小艇横浮一水間霜葉信風隨鳥逝晚雲沉石伴僧閒

夕陽欲下猶迴戀更鼓清琴數弄還

　　丁未上已重遊

　　溪干艤棹訪巖扉危磴攀縁不欲歸垂乳滴聲當佛座
宿雲留潤在僧衣聊開禊席臨流水閒擲文竿到落暉
旅宦天涯甘寂寞送春無意惜芳菲

　　伏波巖

　　江瀾洄洑囓山根山裂嵓開石室存怪鬼夜呼千嶂黒
蟄龍晨起一川渾金沙試決通泉脈翠壁閒題破蘚痕

三伏㡬人逃畏暑豈惟河朔有清樽

　　和韻　　　　　　　　　　　　崔　靜

　　古木纒溪出亂根四時香火廟空存人家曉聚鳬鴨亂
水怪夜翻星斗渾靈洞仙遊雲自鎖陰崖龍去石生痕
幸同軒從乘餘興酣醉清時酒一樽

　　陽朔山　　　　　　　　　　　宋　咸

　　獨起獨髙雄入漢相輝相映翠成堆若非羣玉崑西至
即是三峰海上來疑有洞天通日月絶無樵路到塵埃

如何得似巨靈手擘向天家對鳯臺

　　題曾公巖　　　　　　　　　　苗時中

　　紅斾尋幽東郭傍泉嵓新得冠殊方一川氣象天開作
萬古荆榛地蔽藏崖穴乍驚堂室闢榜名知與日星長
異時人指溪橋水思愛還同召伯棠

　　遊曽公嵓　　　　　　　　　　劉宗傑

　　謝公髙興在東山尋得仙嵓郡邑邊萬朶連峰凝碧乳
一溪鳴玉逗寒泉由來物外無塵景須信壺中有洞天

嶺服已安褒詔近莫將歸夢更留連

　　又　　　　　　　　　　　　　彭次雲

　　目擊烟霞晝捲舒披榛敲石得蓬壺洞天日月千年久
人世塵埃一㸃無靈藥難尋雲縹緲落花不見水縈紆
使君鳯閣翺翔近謾與東山作畫圖

　　又　　　　　　　　　　　　　齊　諶

　　天作地藏知㡬年公來因得茂林閒誰言物外真仙境
秖接人居近郭山石乳望中蒼玉墜泉源深處卧龍閒

行看再為蒼生起乘興從容重返還

　　又　　　　　　　　　　　　　劉　誼

　　尋得新嵓冠一州使君從此作鰲頭千年草莽埋幽致
今日衣冠成勝遊洞穴已能驚俗眼神仙須合隠浮丘
主人將為商霖起還許微官卜築不

　　栁州開元寺夏雨　　　　　　　呂本中

　　風雨翛翛似晩秋鴉歸門掩伴僧幽雲深不見千巖秀
水漲初聞萬壑流鐘唤夢囘空悵望人傳書至竟沉浮

面如田字非吾相莫羨班超封列侯

　　靈嵓山　　　　　　　　　　　王安中

　　鑿破巔崖透碧流小舟輕泛入深幽石鱗映水玻瓈皺
山勢凌空翡翠浮雲䕶淵泉將欲雨寒生洞府夏成秋
停橈峭壁題名姓醉墨淋漓記此游

　　横州太守趙持挽詞　　　　　　周必大

　　憶驅千騎過田間充國年耆鬢未斑遺事劇談黄閣老
舊遊追説玉門闗横槎只道南通海妖邏那知夜裂山

宿將如今㡬人在稍聽鼙鼓涕先澘

　　送廣西譚景先經幹兼簡趙帥思朱漕晞顏

　　舊歴南流上海航今經鏵觜下灕江元戎正值詩書帥
亷使曽臨父母邦不憚客從南去少須陪驛召北來雙
水衡自古同承拜豈必紅蕉映碧幢

　　訪顏氏讀書嵓　　　　　　　　呂愿中

　　洞口微雲恣卷舒石嵓相對一蘧廬賦才晉宋多夷曠
好景古今難宁儲茗盌已驚浮雪浪齋㕑俄聽響鯨魚

子雲識字終何用且讀人間未見書

　　假守呂叔恭遊中隠嵓無名洞坐客鄱陽朱國輔
云此洞未有名因公而題欲名曰呂公嵓予未
敢披襟而劉子思陳朝彥皆曰甚當戲書五十
六字鑱於石壁間紹興甲戌季春七日

　　䕶田緑水轉山樊滴翠羣峰列巨杉洞外僧藍侵斗漢
澗邊人跡隔仙凡深深雲谷春常在寂寂松扉夜不緘
此處得名爰自我要須題作呂公嵓


　　郡守呂叔恭以甲戍季春七日游中隠嵓山水膏
肓之興未已後兩日再拉機宜劉子思監州朱
國輔經屬陳朝彥同至新洞所見愈奇真所謂
倒餐甘蔗聊書五十六字

　　爽塏虛明小洞天巉嵓垂乳類鋒銛薫風習習來三面
夏雨蕭蕭欠一檐指顧羣山勞應接徘徊歸騎縱觀瞻
門前緑水泓澄淨底處應須是谷簾

　　超然亭　　　　　　　　　　　折彥質


　　超然亭上鬢毛斑浩蕩秋風小立間豈為詩情堪過海
秖縁脚力要尋山峭峰斷續天容缺髙壘縈紆地勢慳
囘首不堪東北望桂林萬里是秦闗

　　賀州丹甑山　　　　　　　　　郭功父

　　賀州城西丹甑山一亭遥插紫雲間龍墀讓策名猶在
鶴馭凌風去不還善政再來應瑞物勝遊安得伴酡顏
元戎詞翰鐫金玉千古長如碧澗潺










　　粤西詩載卷十三

