







　　欽定四庫全書

　　粤西叢載卷一

　　桂林府通判汪森編

　　静江府石刻(陳思寳刻叢編下同)

　　唐平蠻頌　唐韓雲卿撰韓秀實八分書李陽氷篆額大
厯十二年立(諸道石刻錄)　按西原蠻在唐為邊患久矣自
肅宗至徳以來百餘年間諸蠻更相雄長乍服乍叛攻
桂管十八州所至焚廬舍掠士女元道州所謂城池井

邑但生荒草登高極望不見人烟葢實録也今此碑所
序大厯十一年賊帥潘長安偽稱南安王誘脅夷蠻連
跨州邑南距雕題交趾西控昆明夜郎北泊黔巫衡湘
流毒如彼其廣天子命隴西縣男昌巙持節招討擒獲
元惡并其將帥八十四人生獻闕下其俘獲二十餘萬
並給耕牛種糧令還舊居勛烈如此之著其列傳偶闕
而不書歐趙集古金石之文又偶不得此碑入錄鄉非
事著於碑而碑錄於余其遂無聞矣(集古録後)


　　唐新歩虛詞十九首　茅山𤣥静先生門人朝議郎守
太府卿韋渠牟撰貞元十七年立字畫清勁(諸道石刻錄)

　　唐新開隠山六洞記　唐都防禦判官侍御史内供奉
呉武陵撰防禦衙推韓方明八分書并篆額李渤游於
州之西山其溪谷潭洞皆人所未嘗至者遂名之曰隠
山構亭榭於其上以寳厯元年八月立此記(集古錄目)

　　唐隠山六洞記　唐韋宗卿撰李方古書寳厯元年(諸道
石刻錄)


　　唐杜鵑花詩二首　唐張濬及嶺南節度使劉崇龜唱
和杜鵑花詩二首前監察御史張巖書乾寧元年刻(集古
錄目)

　　唐新修堯舜二祠祭噐記　唐趙觀文撰顔起正書并
篆額乾寧五年八月十五日建(復齋碑錄)

　　𤣥元綸言(諸道石刻錄)

　　容州石刻

　　唐景星寺碑　唐容州都督盧藏用撰并八分書篆額開

元四年立(諸道石刻錄)

　　唐元結徳政碑　唐大厯中立(諸道石刻錄)

　　梧州石刻唐容州

　　唐水泉銘　唐大厯間容州刺史元結撰貞元十二年
正月十六日章武重修并書(復齋碑錄)

　　栁州石刻

　　唐栁州山水記　唐栁宗元撰元和十年立(諸道石刻錄)

　　唐重復大雲寺記　唐栁宗元撰正書無名篆刻憲宗

時立(復齋碑錄)

　　唐羅池廟碑　唐吏部侍郎韓愈撰中書舍人沈傳師
書柳州刺史柳宗元死而為神州人立廟於羅池碑以
長慶元年正月立(集古録目)

　　唐柳州井銘　唐柳宗元撰沈傳師書長慶三年立字
畫頗不工疑後人偽為然以子厚集本校之不同者數
字此本為善又恐工人模刻不甚精好爾(金石錄)

　　静江府碑記(王象之與地碑記目下同)


　　桂林石瑞　唐太宗時桂州獻石瑞文上有字曰聖主
大吉子孫五千嵗

　　韓雲卿平蠻頌　九域志云唐李靖為嶺南安撫大使
有平蠻頌碑韓雲卿文李陽氷篆額

　　訾家洲亭石記　訾氏所居訾氏亭記柳宗元文

　　隠山六峒記　唐韋宗卿

　　陽朔縣㕔壁記　唐呉武陵

　　全義縣復北門記　柳宗元撰


　　修堯舜二祠祭器碑　唐趙觀文撰

　　新開隠山記　唐呉武陵撰

　　隠山六峒詩賦序碑　唐李渤撰

　　重修靈渠記　唐刺使魚孟威撰

　　唐衡嶽道士李彌明詩刻　在唐帝祠

　　饗軍堂記　柳宗元文

　　唐大厯磨崖　在堯舜祠

　　虞帝廟碑　唐李陽氷篆


　　桂頌　范成大作也桂林以桂名顧弗植桂成大始收
之賓植之正夏堂植已而去郡為之祠㡬後之人勿翦
伐見賓州安城志

　　桂林志　鮑同序

　　桂林編　黄豈編柳褒序

　　桂海　范石湖序

　　嶺外代答　周喜序

　　容州碑記


　　元刺史奏民科率狀　在郡齋

　　唐盧藏用碑　開元四年舊在景新寺今在報恩寺

　　十洞記　呉元美撰

　　普寧志　司法梁日成編

　　唐刺史題名序　郡守陶弼撰

　　王慶曾恩元堂詩碑　見斷碑門

　　象州碑記

　　石羊山大字　石羊山在武仙縣上有六行大字隠約

如草書四傍皆無路可逹莫辨其真土人相傳為仙人
留題

　　象郡志　丁世英序

　　仙嵓石刻　詳在景物上仙巖下

　　邕州碑記

　　天威經新鑿海派　咸通九年浄海軍營書記裴釧撰
唐銅柱銘　在江左右其刻云銅柱折交人滅

　　建武志　尹安中編樂公明序


　　太宗平蠻碑　余靖文

　　邕州馬退山茅亭記　柳子厚文

　　邕管雜記　長編雍熙二年上覽邕管雜記歎其風俗
乖異詔嶺南諸州民嫁娶䘮葬衣服制度委所在長吏
漸加戒厲俾遵條式

　　昭州碑記

　　唐明皇丹霄驛詩刻　驛前南靣架危橋久欲登臨畏
路遥今日偶然尋得到真從平地上丹霄此明皇丹霄

驛詩也

　　南漢銅佛識　報恩光孝寺殿貯銅佛一軀趺坐蓮花
中五代偽劉時所鑄高一丈二尺濶六尺座高七尺縱
濶一丈巨拇圍五寸他稱之金蘭寳陣皆銅所笵妙極
精巧後有識云維大漢大寳四年

　　玉臼泉石刻　在昭平縣龍門峽上有龍門峽玉臼泉
六大字

　　鄒道鄉祠堂記　南軒文


　　五瘴説　梅摯作刻石在梅公亭云

　　得志軒記　鄒浩撰

　　張夣立字序　鄒浩撰

　　昭潭志　韋揖編

　　梧州碑記

　　元結氷井銘　井在州北一里唐大厯十三年容州經
略使元結過郡目曰氷井又為銘刻石泉上銘曰火山
無火氷井無氷(闕)　　　甘寒可凝鑄金磨石篆刻此

銘置之泉上彰厥後生

　　吳武陵墓石刻　在桂芳橋上有石刻云咸通二年七
月五日吳武陵之墓

　　蒼梧志　薛誠之編

　　蒼梧集　見集賢堂下無編集人姓名

　　藤州碑記(闕)

　　潯州碑記

　　南海乾和白石秀林之記　乾和三年嵗次乙酉奉勅

鐫石玉皇儀像侍衛九軀并修金籙齋慶讚記臣呉可
一撰

　　余襄公學記　在慶厯中詳見修貢院記

　　潯江志　教授黄鍾序

　　白石洞陽明觀記　景祐二年立

　　陳坦然墓記　余襄公撰

　　龔州㕔壁記　潘陽石瑊撰

　　太守題名記　大觀二年郡守張浙云


　　貴州碑記

　　懷澤志　教授譚景光序

　　柳州碑記

　　柳州文宣王新修廟碑　柳子厚文

　　黄柑堂碑　在黄柑堂柳子厚所題詩刻今存

　　乾明寺碑　柳子厚來刺是邦而建寺有碑

　　東亭記　柳子厚文

　　大雲寺　柳宗元碑見存


　　柳州山水記　柳宗元撰

　　柳侯遺碑　學有夫子廟碑葢子厚親筆久仆無聞淳
熙己酉太守趙彦禮復得舊斷碑并葢於學宫草莽間
遂龕於郡治明秀堂

　　羅池廟碑　韓文公作集古録云長慶元年立

　　靈泉寺磨崖碑　王安中撰

　　重修學記　汪藻撰

　　横州碑記(闕)


　　融州碑記

　　唐平蠻刻　久視元年

　　玉融志　楊昱

　　天下第一真仙之巖　張于湖書

　　賓州碑記

　　韋厥碑　智誠洞去縣四十里葢韋厥所隠之洞也碑
乃廖州刺史韋敬辦所撰

　　葛仙嵓三大字　在州西十五里葛仙嵓


　　安城志　吳逺編

　　鬱林州碑記

　　隠仙巖留題　在南留縣壁上有元和十四年來游字
餘不可考

　　唐乾符中碑　北戍灘在博白縣西南一百里馬門灘
之下唐咸通末安南都䕶高駢既平蠻獠詔歸闕自海
路由合浦而上經是灘險不可行又中伏巨石駢因留
俸錢遺海門防遏使楊俊營治之至今舟楫通行人無

艱阻乾符中俊立碑以紀其事碑今存焉

　　鬱林圖志　舊記李宗鄂序新誌施坤序

　　宜州碑記(闕)

　　賀州碑記

　　龍母廟秦古碑　在蒼梧門外神乃秦人碑備述靈異
蘇許公烈女碑　在廟中

　　廣陽島石刻　碧雲嵓在富川縣一里嵓洞䆳深石壁
絶高處有石脈成三字曰廣陽島逺望分明近視如擘

絮狀

　　幽山丹甑記　太和五年李郃撰

　　惠澤侯廟碑　在廟

　　元祐黨籍石刻(見魏濬西事珥)

　　龍隠巖石壁上刻有元祐黨籍文臣曾任宰臣執政者
二十七人曾任待制以上者四十九人餘官一百七十
七人武臣二十五人内臣二十九人為臣不忠曾任宰
臣者二人乃慶元間刻葢欲存其名以明公論故摩崖

鐫之予考崇寧元年壬午九月蔡京籍元祐及元符末
宰執司馬光等侍從蘇軾等文臣程頤等武臣王獻可
等宦者張士良等共百二十人為姦黨請帝書之遂刻
石於端禮門次年癸未頒之州縣令監司長吏㕔皆刻
石又次年甲申重定黨籍刻石朝堂凡三百九人此其
重定者也然賢不肖混淆亦有詆訾元祐之政者濫厠
其間凡與元長齟齬者皆目為姦黨又元長與章子厚
交惡内亦多章黨五年丙戌正月以星變從劉逵之請

即夜撃碎其碑京次晨始見之厲聲曰石可毁名不可
滅也嘻名信哉不可滅矣按此碑刻纔年餘即碎且無
問後世公論也是刻云置於文徳殿門之東壁時又鑄
寳鼎列元祐諸臣之名於上以當魑魅金人入汴始撃
而碎之今録龍隠刻於左

　　皇帝嗣位之五年旌别淑慝明信賞刑元祐害政之臣
靡有佚罰乃命有司夷考罪狀第其首惡與其附麗者
以聞得三百九人皇帝書而刋之石置於文徳殿門之

東壁永為萬世臣子之戒又詔臣京書之將以頒之天
下臣竊惟陛下仁聖英武遵制揚功彰善癉惡以昭先
烈臣敢不對揚休命仰承陛下孝弟繼述之志司空尚
書左僕射兼門下侍郎臣蔡京謹書

　　元祐姦黨

　　文臣曽任宰臣執政(二十七人)

　　司馬光(故)文彦博(故)吕公著(故)吕大防劉摰(故)范純仁
(故)韓忠彦曾布梁燾王巖叟(故)蘇轍王存鄭雍(故)傅堯

俞(故)趙詹(故)韓維(故)孫固(故)范百禄(故)胡宗愈(故)李清
臣劉奉世范純禮安燾陸佃(故)黄履(故)張啇英蔣之竒

　　曾任待制以上官(四十九人)

　　蘇軾(故)劉安世范祖禹(故)朱光庭(故)姚勔(故)趙君鍚(故)
馬黙(故)孔武仲(故)孔文仲呉安持(故)錢勰(故)李之純(故)
孫覺(故)鮮于侁(故)趙彦若(故)趙卨王欽臣(故)孫升(故)李
周(故)王汾(故)韓川(故)顧臨(故)賈易吕希純曾肇王覿范
純粹吕陶王古豐稷張舜民張問(故)楊畏鄒浩陳次升

謝文瓘岑象求周鼎徐勣路昌衡董敦逸(故)上官均葉
濤(故)郭知章楊康國龔原朱紱葉祖洽朱師服

　　餘官(一百七十七人)

　　秦觀(故)黄庭堅晁補之張耒呉安詩歐陽棐劉唐老王
鞏吕希哲杜純張保源孔平仲衡鈞兖公適(故)洪百藥
周誼孫琮范柔中鄧考甫王察趙峋封覺民胡端修李
傑李賁趙令畤郭執中萬芳金極高公應安信之張集
黄䇿吳安遜周永徽高漸張夙鮮于綽吕諒卿王貫朱

紘呉朋(故)梁安國王右蘇逈檀固何大受王箴鹿敏求
江公望曾紆高士育鄧忠臣(故)种師極韓治都貺秦希
甫錢景祥周綍何大正吕彦祖梁寛沈千曹興宗羅鼎
臣劉勃王極黄安期陳師錫于肇黄遷莫佒許堯輔楊
朏胡良梅君俞宼宗顔張居李脩逢純熙高遵恪黄才
曹盥侯顯道周遵道林膚葛輝(故)宋壽岳王公彦王交
張溥許安修劉吉甫胡潛董祥楊懷寳倪直儒蔣津王
守鄧允中梁俊民王陽張裕陸表民葉世英謝潛陳唐

劉經國湯戫(故)司馬康(故)宋保國(故)黄隠畢仲游常安
民汪衍余爽鄭俠常立程頤唐義問余卞李格非陳瓘
任伯雨張庭堅馬涓孫鍔(故)陳郛朱光裔蘇嘉龔夬王
回吕希績(故)呉儔(故)歐陽中立尹材葉伸(故)李茂直呉
處厚李積中商倚陳祜虞防李䄳李深李之儀范正平
曹葢楊綝蘇昞葛茂宗劉謂柴袞洪羽趙天佑李新扈
充(故)張恕陳并洪芻周鍔蕭刓趙越滕友江洵方适許
端卿李昭玘向紃陳察鍾正甫高茂華楊彦璋廖正一

李夷行彭醇梁世能

　　武臣(二十五人)

　　張巽李備(故)王獻可(故)胡田馬諗王履趙希夷任濬郭
子旂錢盛趙希徳王長民李冰(故)王庭臣吉師雄李愚
呉休復崔昌符潘滋高士權李嘉亮李珫劉延肇姚雄
李基

　　内臣(二十九人)

　　梁惟簡(故)陳衍(故)張士良梁知新(故)李倬(故)譚扆竇鉞

趙約黄卿從馮記曾燾蘇舜民楊偁梁弼陳恂張茂則
(故)張琳裴彦臣李儞(故)閻守懃王紱李穆蔡克明王化
基任道鄧世昌鄭居簡張祐王化臣

　　為臣不忠曾任宰臣(二人)

　　王珪章惇

　　公論天地並大日月並明亘億萬年矛盾互馳此脉終
不可亂欲勢力變置之有是哉元祐黨議徽宗固隨高
宗亦繼昨宵觀國史謂實録及論公家儀寺書大氐有

致慶元戊午備(闕)末始始獲識左丞梁公之曾孫府鈐
(闕)律愛其有前輩風度相與甚(闕)暱改日從容及籍中
名氏因謂欲刻諸石便報傳夫前此一時之屈而後此
萬世(闕)　其所得孰多然惟是焉計淺之為丈夫耳非
所施於昔賢特碑(闕)無恙彼小人者所有(闕)惠其汙衊
君子本以利已浮(闕)定罪惡反(闕)

　　死貽鬼(闕)　至(闕)其邪心(闕)必少俊明斯舉也似不無
𥙷嵗九月日吉川饒祖堯敬跋


　　融州石刻

　　融州真仙巖多碑刻元祐黨碑亦在焉明胡文穆公為
廣僉事時碎之此文穆自載於已集(郎瑛七修類藁)

　　石刻𥙷

　　九疑山碑　漢蔡邕文并𨽻書在廣西(以下見曹昭格古要論)

　　西嶽書　唐李衞公布衣時上西嶽書葢厭隋亂其志
奮欲有為而咨之神明之辭也其書亦佳石刻在廣西
羅池廟碑　唐柳子厚祠韓文公作文宋蘇東坡真書

高州石屏記碑刻　宋洪邁文朱希顔跋刻於龍隠巖
石室(此見搨本)

　　讀書巖宋乾道九年蔣時日新篆雙清堂三字又有舊
刻雪洞二字(以下見張鳴鳯桂勝)

　　中隠巖有篆書張公洞三字

　　灕山雪崖二真書旁有佛像下鐫唐僧智深為合浦令
吕興造佛像記　朝陽洞三篆字張孝祥書　水月洞
三字谿園居士書谿園乃宋静江倅呉億之别號


　　雉山雉巖兩大字劉晞書晞即里人隠居辰山者

　　南溪山三篆字　𤣥巖洞三𨽻字　觀音巖三真字

　　劉仙巖穿雲巖三楷書　仙迹巖三楷書

　　伏波巖有静江軍三大字集賢殿脩撰熙河蘭岷路經
略安撫兼知熙州鄱陽鍾傅書寳文閣待制知桂州兼
廣南西路經略安撫使鄱陽程節上石　正夏堂三大
字𨽻書呉郡范成大立睢陽杜易書　還珠洞三大字
或曰張孝祥書


　　七星山洞有李彌大仙李巖三大字　洞門上有方信
孺遊四大篆字又有小書嘉定甲戌七月既刻於栖霞
洞

　　彈子巖之右有一巖其壁鐫有真書論語尊五美全章
旁有跋云廣漢張公栻嘗大書於桂林郡之治事㕔桐
廬詹公儀之欲其傳之廣也命鑱諸石俾凡臨民者皆
得目撃心存力行無倦庶不負聖人之訓淳熙甲辰冬
長至日郡文學長沙陳邕謹題


　　龍隠巖石刻　雨華堂三大字東平劉無欲書住山僧
慧澄刻　世節堂三大字嘉定八年二月吉莆田方信
孺新桂林西漕臺㕔事為世節堂長沙易祓書扁磨厓
於龍隠巖　谿園居士四篆字呉億書

　　隠山石刻　招隠山三大篆書范石湖書　隠山二大
篆書　北牖洞三大篆書　招隠二真書

　　潛洞二篆字

　　西山千山觀三大字嘉定五年李曾伯書


　　清秀巖三大字真書旁小書士美二字

　　空明山三大篆字　月巖二大字嘉定五年胡伯圓書
疊綵山三大篆字又有福真洞三字亦篆書

　　千越山三字横列自左而右山下有栖真洞及洞北門
共九大字皆用篆

　　四望山亦三篆字不著書者姓名然皆元晦時所題鐫
混沌巖三大字亦篆文

　　金石録載唐桂州都督程元英碑李邕撰文張廷珪八

分書大厯七年五月立(以下見曹學佺名勝志)

　　隋桂州總管陳莫穎墓誌正書無姓名唐武徳八年十
月

　　文獻通考桂林風土記一卷唐融州刺史權知春州莫
休符撰昭宗光化二年

　　桂林志一巻宋乾道五年靜江教授江文叔編時張維
為帥撰次刋刻

　　桂海虞衡志二卷府帥呉郡范至能撰成大自桂移蜀

道中追記昔遊

　　桂林盛事記張仲宇撰字徳儀紹興間人與石安民相
為引重安民二弟安行安持俱能文里人號曰三石

　　興安縣乳洞題字　宋李邦彦名上層曰飛霞洞𨽻書
玉谿橋三字又張孝祥大書上清三洞四字

　　全州神仙巖題字　巖在州北六十里為古神仙所居
有石刻幽徑二字

　　義寧縣學題字　宋淳熙間張栻知静江府嘗按縣至

義寧為書義寧縣學四大字刻石見存

　　平樂府昭平縣玉臼泉題字　泉在縣西北十里龍門
峽左宋治平間刻龍門峽玉臼泉六字

　　梧州府欝林州碑刻　後漢欝林養奮碑字叔高和帝
時舉方正碑以初平四年八月立(金石録)　唐欝林觀東
嵓壁上崔逸八分書併撰文開元七年正月立(金石録)

　　博白縣將軍洞刻字　洞在縣南三十里洞凡三重石
室虛明中有石田石龍石廩有温凉泉分為二派而流

石壁上刻南州太守領將軍龎孝泰十字

　　興業縣古州巖題字　巖廣數丈巖中有潭四時不涸
又東入一竇有石懸下如鐘扣之鏗然石壁間有元和
十四年來遊等字

　　柳州府融縣石刻　真仙巖有宋元祐黨籍碑　採藍
洞四靣青山䕶列洞中平地如砥石上有硃書採藍洞
三字

　　賓州領方山石碑　山在城東一里古郡縣名皆因之

今設學宫處有元淳祐中進士題名碑

　　慶逺府河池州太平山刻字　山在金城江次巖上鐫
天下太平四字

　　潯州府桂平縣永通峽刻字　峽勢極險&KR2337;猺賊所出
没明都御史韓雍討平之原名藤峽舊傳峽口有藤大
如斗長數百丈連峽而生公命斷之汁流水赤賊巢始
没正徳十二年都御史陳金奏改今名鐫有勅賜永通
峽五字於石


　　貴縣南澗井刻字　井東有巻石蘇東坡大書南澗二
字

　　南寧府刻壁　宋初范旻字貴㕘丞相質之子嶺南初
平旻知邕州為撰邕管雜記三巻併刻療病方書寘諸
㕔壁

　　隆安縣陽明洞石刻　洞在縣西北三十里王文成公
征思田時舟經於此刻陽明洞天四字又刻平南記一
篇


　　横州戒石銘　銘在州甬道黄庭堅書

　　上思州束香山刻字　束香山巖峻洞深怪石層出入
洞者持炬照之上有弄懷山三字














　　粤西叢載巻一

