







　　欽定四庫全書

　　粤西文載卷二十五

　　桂林府通判汪森編

　　記(學校)

　　栁州文宣王廟碑記　　　　　(唐)栁宗元

　　仲尼之道與王化逺邇惟栁州古為南夷椎髻卉裳攻
劫鬬暴雖唐虞之仁不能柔秦漢之勇不能威至於有
唐始循法度置吏奉貢咸若采衛冠帯憲令進用文事

學者道堯舜孔子如取諸左右執經書引仁義旋辟唯
諾中州之士時或病焉然後知唐之徳大以遐孔子之
道尊而明元和十年秋八月州之廟屋壞幾毁神位刺
史栁宗元始至大懼不任以墜教基丁未奠薦法齊時
事禮不克施乃合初亞終獻三官衣布洎於贏財取土
木金石徵工僦功完舊益新十月乙丑王宫正室成乃
安神棲乃正法庭袛㑹羣吏卜日之吉䖍告於王靈曰
昔者夫子嘗欲居九夷其時門人猶有惑聖言今去夫

子代千有餘載其教始行至於是邦人去其陋而本於儒
孝父忠君言及禮義又况巍然炳然臨而炙之乎惟夫
子以神道設教我今罔敢知欽若兹教以寧其神追思
告誨如在於前茍神之在曷敢不䖍居而無陋罔貳昔
言申陳嚴祀永永是尊麗牲有碑刻在廟門

　　潯州府學記　　　　　　　(宋)余　靖

　　桂林之南州郡以十數潯為善地鬱江東注土無氛惡
蠻溪獠峒不際其境民之從化豈間然哉國家應期敷

佑丕冐嶺海偃革櫜弓七紀於兹亦嘗詔牧守立庠序
以崇化厲之本而吏喜文法自進故於教育之道缺然
慶厯紀元之初京兆杜君應之被召守土下車三日進
謁先聖祠而笏立周視見其庭堂卑隘像設墮剝冕衮
章服不中程式瑚簋之制褻雜常用攝齊摳衣居無容
席乃喟然歎曰明經進士之科其待賢也乆矣州人未
嘗預太常之第者葢教之未至也乃大相厥土而營學
宫卜州治之東龜則食焉肆命從事刁君紓以董其勞

䲭屋衮服正厥玉禮配食從祀各列像次為堂於東尊
師教也築宫於西潔齋祠也翼以二序布為校舍旦坐
塾門人知所觀廟學既成明年仲春行釋采之儀爵玷
爼房罍雲洗海丹髹矩艤一範之禮奠幣飲福仰登俯
退相者肄習其容濟濟諸生袍鞹陪列終事越翼日經
師執帙以正厥位聴徒就席坐立以齒出規入矩啓憤
發悱州人觀者知邦君以齊魯周孔之教而為政先與
夫束刑名爭尋常以圖進者異矣先是邦之秀士白玘

等聚而議曰君之丕訓於我而廣其黌樂育俊民俾邦
其昌我不可以不贊其成願以私錢十萬佐官之費故
是役也不發帑金不誅民財而人用休息也事畢以状
來請記予謂杜君上以宣朝廷嚮學之意下以成州里
興賢之本能使逺邦學者異時取名爵於朝當自今始
真善教者可記也哉

　　灌陽縣學記　　　　　　　　熊　詢

　　灌陽為全支邑在州西南踰百里不當郵傳顯塗山突

乎其峭卓水漻乎其縈紆木㧞攙天石類蹲虎清淑之
風分萃於此故士人衆多然其俗以耕耨為業不汲汲
於營利齠齔之童皆善誦書雖負販者莫不能筆其字
故民閒而性淳事簡而訟少盗賊希有囹圄常空為令
尉者督賦外無他適每至學評論古今較量善否以為
已師往學在縣東崇寧間以舍法養士其地道隘遂遷
於西邑時置丞乃以舊學易為廨宇後舍法丞職相繼
罷進士范昻乃請教㕔復為學書齋講堂獨未有殿以

居夫子像建炎改元之明年冬余以漕檄攝兹邑范侯
以余舊嘗應詞賦舉朝晩過余余亦喜其勤嘗至於學
聴其誦詠之聲若出金石觀其絺繪之文如鋪繡錦愛
玩無斁每至忘歸因謂范侯曰羽服緇裳之流為觀與
寺必雄建殿堂設像貌以崇奉其教非特務為觀美也
且使人知欽畏而懼罪嚮福焉今有學而無殿夫子之
像闕然未有所覩何以使人瞻仰是将為釋老羞范侯
矍然而起曰吾徒居此皆贏糧而相從非資於官也舊

學有殿請以餘貲徙於此可乎余諾之乃鳩工集徒不
旬日而徙置焉輪奐一新丹碧相照又命匠人重飾聖
像繪羣子於壁間適當仲春上丁恭循舊制釋奠而奉
安之祀事云畢升堂而坐范侯請記其緒余曰吾夫子
之道如天焉不可階而升如日月焉不可得而踰仰鑽
瞻忽不可以心期而智索無像可也何以殿為然學非
殿則制戾殿非像則名虛像顯殿肅學者目注心存殆
将達其行以期底於道豈特嚮懼罪福而已哉是為記


　　古縣學記　　　　　　　　　髙　登

　　紹興八年登謬領邑宰釋奠於先聖先師奉祀惟謹逮
行事顧升降周旋弗容矧萃此肄焉異日生徒偕來請
闢而新之乃合其措畫俱有定議逺近咸悦恐助之或
後六月經始卒嵗乃克增築而髙為屋凡十七楹頗宏
壮雖嶠南嵓邑悉莫之比於是延長諭就職行季試掲
中程者迓以騎從式燕公堂童子令吐所記賞紙墨有
差人知激勵鄰壤遣子弟踵接朝夕於斯以百輩絃誦

之聲洋洋盈耳俄有㫖申飭郡縣嚴法禁修學宫舉盛
徳事以壓戎馬之氣遐陬小臣丕命共承庶幾於宣化
無負矣然嘗論學校之興殆無踰於舍選人材之衆宜
有濟於時囏頃敵踐中原據有神器銷患解紛曾蔑儒
效之一毫而臣子大戒掃地幾盡果學校隆虛名歟非
也由學術不正風俗隨以壞耳孟子曰夏曰校商曰序
周曰庠學則三代共之皆所以明人倫也學者學此者
也彼媚學子安所從事哉口以多諱鉗見以成説障術

以速化售今昔不知理亂不聞邪正不分終日回回醯
覆間疑君父於已何親揣忠孝於世何物藉有小能激
昻則師友駭其不祥而禁之嗟乎平時懵夫在三臨事
咎之或二難矣仰覿俞音丁寧懇切可謂知本惟登鞅
掌所先非直飾耳目之近而已期以變學術於一方而
善風俗於百年尚望将來賢大夫屬意吾道勿散子衿
勿鞠茂草念地勢既冷忍復加寒之乎因書以告學者
并詔後人云


　　全州學記　　　　　　　　　劉　岑

　　古者國之政事未有不成於學校也獄訟士之事也而
聴於學軍旅将之事也而謀於學進賢退不肖相之事
之而進退於學命令君之所作也亦得議其善否於學
是國之政事皆成於學矣而諸侯之學非受命天子則
不可豈若後世郡國而皆有也漢興反秦之弊武帝采
用儒生董仲舒公孫𢎞之言稽古立太學而文翁為蜀
郡守起學宫成都市中蜀民大化由是郡國皆有學矣

然不過立博士養弟子員而止其政事則不與也其治
功不能如古者有由哉至於習文誦數使先王之言不
亡而民知孝悌忠信禮樂亷恥以成其俗者猶其効也
今天子再造區宇廓清氛䘲勞來還定與民休息孝悌
之誠達於上下寧神事親靡求不獲弛兵休士逺人咸
格乃率舊章郊禮天地興亷舉孝命有司建太學擇吉
日率臨視之又詔奉使典州與郡縣之吏皆責以學事
頒鄉飲酒之禮使士大夫春秋有事其中貴禮尚齒以

興民行文治炳然與三代同風盛矣哉全之為州南接
百粤風聲氣俗皆近粤其君子則有齊魯之風不由立
學而何學始於慶厯四年今三遷其址矣而居宇不修
學者病焉知州事髙君楫與通判事王君著鳩工庀材
易其敝壞繼其闕乏闢其壅蔽自齋舍至於庖湢莫不
有所㑹頒御製文宣王贊及書羣經子傳於州則尊而
閣之於講堂之左且出私錢率士合財買田以補食之
不足學無官師得命吏如此而前進士鄧深實來官得

其人而居以安食以飽學者益衆於是相與求予文為
記夫能宣天子之化以被於下者吏之職也强問學正
身行以承天子之徳者士之職也二君之舉既得其職
矣則士之游息於斯者可失職乎

　　栁州修學記　　　　　　　　汪　藻

　　王者之政唯學校為最古學校興廢治亂因之然未有
能行之以誠持之以久者也王制曰虞庠在國之西郊
則學校由五帝有之更六七聖人而至成周教養賓興

之法備矣周衰變古文物幾於掃地然當時列國朝聘
㑹盟之禮輿服宫室之度師田刑辟之制先王之遺意
無不見於左氏之書獨教育賓興之法無聞焉其見於
詩而言天子養士者不過周宣王而已今采芑之詩是
也言諸侯養士者不過魯僖公而已今泮水之詩是也
若夫烝我髦士則甫田師古矣在城闕兮則子衿刺亂
矣由是觀之行之以誠持之以乆雖三代猶難之况後
世乎國家自祖宗以來無嵗不留意於學至熈寧元豐

之間盛矣大觀政和復加詳焉於是教養賓興之法達
於海隅然則本朝之於學校三代不如也紹興十三年
天子治外既畢始遑暇於庠序之事又明年親臨辟雍
詔天下皆興學番陽許侯尹為栁州乃除地於故基蓬
藋之藂輯材於頽甍風雨之餘取費於諸縣帛布之贏
倚辦一時僚佐之良以之為殿為堂為閣為齋為門廡
庖湢凡所謂廟學者無一不具經始於其年仲秋而成
于季冬許侯以書屬予曰為我記之藻曰漢唐之君非

不致意於學也如永平開化之時亦可謂盛矣然後世
學者不稱而稱文翁常衮豈當時上之人倡之與夫下
之人應之者皆不出於誠故風化不廣而其美為二人
所専歟今天子詔令丁寧許侯奉行之如此可謂皆出
於誠宜其棟宇樂成一旦赫然於朝廷數千里之外也
昔唐桞宗元嘗為此州而新廟學矣被其教者至今為
可觀故大觀中士之弦誦者至三百人為嶺南諸州之
最矧今許侯方宣天子之徳意而學者方嚮許侯之化

則夫子之道行於九夷者不知其何時而已噫栁人何
其幸哉許侯以經術決科所至皆可紀此葢其優為者
故樂為之書

　　梧州府學記　　　　　　　　洪　邁

　　服嶺而南以千里名州者三十七繚以大海其山則羅
浮桂林陽朔韶石諸峰皆扶輿嶄秀有仙者窟宅水則
昭潭武溪潯灕真湟淪漣清瀉可鑒毛髮至於光靈紆
餘發為卉木之祥如水沉都梁素馨之葩薌氣郁烈象

犀玳瑁珠琲之凑(闕)　　　窮天下之産不足(闕)
都㑹葢如此獨人物效竒闇然弗章繇唐至今五六百
年之間卓然於時者曲江張文獻公余襄公日南姜公
而已爾是豈山川炳靈精采盪於異物使魁竒偉麗之
氣不淑諸人邪何其略無而僅有也余嘗遊南方私為
其人太息葢閩蜀與粤是三者均古所謂斗絶不毛之
區而蜀移於文翁閩變於常衮今言多士者指二郡為
甲乙唯粤獨不幸無良二千石心乎教化者尸盟之至

環地萬里而漠然自外於上國蒼梧自漢為郡入本朝
有陳公恭梁荘肅為之守其風聲氣俗直出他郡顧學
校褊陋不常厥居於山之巔於氷井於鰐魚池其後逼
於縣舍科詔取士又不於其鄉而於潯於容最後葺於
僧房白袍紛紛移徙之不暇奚暇誦詩讀書以倡其心
今任侯為州獨齊魯其民顧瞻校宫以為當遷為諸生
相攸宜而得神霄宫之舊址髙明有伉龜食其墨禮殿
齋廬閎嚴靚深廂廡門庖秩秩井井又作議道堂以待

三嵗角材之地并之為八十一楹經始於舊年之仲冬
斷手於今兹之仲春木出於山賈人不知費出於公而
樂助者四十一鄉民不知工出於鄰邦州兵不知規模
奕然粤中無足與比既成侯作書請記余謂士者自修
於窮閭之間而待舉於朝廷之上雖羮藜飯糗顓顓於
寂寞之濵固有空乏其身而安之者此其志豈一朝一
夕之為哉况乎有屋以居有粟而食用其藏修游息之
暇以求乎存心養性之道聖賢閫奥直階而升爾一第

常也何足以慁我為哉諸士子其勉之必有不期然者
侯名詔眉山人嘗令豫章之進賢余行其塗得歌謡於
田里間又嘗過侯清江之居而為之賦凌風閤者然則
記學之成所不得辭也

　　桂林府學記　　　　　　　　張　栻

　　國朝學校徧天下秦漢以來所未有也桂林之學自唐
大厯中觀察使李昌巙經始於郊而熈寧中徙於郡城
東南隅乾道二年知府事張侯維又以其地堙陋更相

爽塏得浮屠廢宮實故始安郡治請於朝而遷焉侯以
書來曰願有以告於桂之士栻惟古人所以從事於學
者其果何所為而然哉天之生斯人也則有常性人之
立於天地之間也則有常事在身有一身之事在家有
一家之事在國有一國之事其事也非人之所能為也
性之所有也弗勝其事則為弗有其性弗有其性則為
弗克若天矣克保其性而不悖其事所以順乎天也然
則舍講學其能之哉凡天下之事皆人之所當為君臣

父子兄弟夫婦朋友之際人事之大者也以至於視聴
言動周旋食息至纖至悉何莫非事者一事之不貫則
天性以之陷溺也然則講學其可不汲汲乎學所以明
萬事而奉天職也雖然事有其理而具於吾心心也者
萬事之宗也惟人放其良心故事失其統紀學也者所
以收其放而存其良也夏葛而冬裘飢食而渇飲理之
所固存而事之所當然者凡吾於萬事皆見其若是也
而後為當其可學者求乎此而已嘗竊怪今世之學者

其所從事往往異乎是鼔篋入學抑亦思我所謂學者
果何事乎聖人之立教者果何在乎而朝廷建學羣聚
而教養者又果何為乎嗟夫此獨未之思而已矣使其
知所思則必悚然動乎中而其朝夕所接君臣父子兄
弟夫婦朋友之際聴視言動之間必有不得而遺者庶
乎可以知入徳之門矣栻也不敏何足以啟告於人辱
侯盛意勉為之書

　　宜山縣修學記


　　淳熈四年栻備位廣右帥事以經略司主管機宜文字
韓璧聞於朝曰璧清介豈弟願假守符俾牧逺民詔使
為宜州便道之官宜為州被邊所控制非一前此為州
者日夜究切備禦繕治財賦之不暇莫遑他議韓侯至
官既舉其職則慨然念學校委廢議所以修復者葢積
累而後成廟宫既嚴講肄有堂師生有舍門廡庖湢悉
具合境人士歎息誦詠伻來請記方韓侯之為是舉也
或者竊笑以為在邊州乃不急之務且曰宜固寡士亦

何必汲汲為栻獨以為不然葢爼豆既修則軍旅之事
斯循序而不忒教化興行則禍難之氣坐銷於㝠㝠之
中詩曰既作泮宫淮夷攸服是有實理非虛言也建學
於此使為士者知名教之重禮義之尊修其孝弟忠信
則其細民亦将風動胥勸尊君親上協力一心守固功
克又孰禦焉近而吾民既已和輯則夫境外聚落聞吾
風者亦豈不感動有以服其心志柔其肌膚其孰有不
順况乎秉彛之心人皆有之竒才之出何間逺近逺方

固曰寡士然如唐之張公九齡出於曲江姜公公輔出
於日南皆表然著見於後世宜之士由是而作興安知
異日不有繼二公而出者乎又安知其所成就不有過
之者乎然則其可以寡士而忽諸故於其學之成樂為
書之

　　靜江府學記　　　　　　　　朱　熹

　　古者聖王設為學校以教其民由家及國大小有序使
民無不入乎其中而受學焉而其所以教之之具則皆

因其天賦之秉彛而為之品節以開導而勸勉之使其
明諸心修諸身行於父子兄弟夫婦朋友之間而推之
以達於君臣上下人民事物之際必無不盡其分焉者
及其學之既成則又興其賢且能者置之列位是以當
是之時理義休明風俗醇厚而公卿大夫列士之選無
不得其人焉此先王學校之官所以為政事之本道徳
之歸而不可一日廢焉者也至於後世學校之設雖或
不異乎先王之時然其師之所以教弟子之所以學則

皆忘本逐末懷利去義而無復先王之意以故學校之
名雖在而其實不舉其後至於風俗日敝人才日衰雖
以漢唐之盛隆而無以彷彿乎三代之叔季然猶莫有
察其所以然者顧遂以學校為虛文而無所與於道徳
政理之實於是為士者求道於老子釋氏之門為吏者
責治乎簿書期㑹之最葢學校之僅存而不至於遂廢
者亦無幾耳乃者聖上慨然憫其如此親屈鸞輅臨幸
學宫發詔諸生勵之以為君子之儒而無慕乎人爵者

徳意既甚美矣而靜江守臣廣漢張侯栻適以斯時一
新其府之學亦既畢事則命其屬具圖與書使人於武
夷山間謁熹文以記之顧非其人欲謝不敢而惟侯之
意不可以虛辱乃按圖考書以訂其事則皆曰靜江之
學自唐觀察使隴西李侯昌巙始立於牙城之西北其
後又徙於東南歴時既乆士以卑庳堙鬱為病有宋乾
道三年知府延平張侯維乃撤而遷於始安故郡之墟
葢其地自郡廢而為浮屠之室者三始議易置而部使

者有惑異教持不可者既乃僅得其一遂因故材而亟
徙焉以故規模褊陋復易摧圯至於今侯然後乃得并
斥左右佛舍置他所度材鳩匠合其地而一新焉殿閣
崇䆳堂序廣深師生之舍環列廡外隆隆翼翼不侈不
陋於其為諸侯之學所以宣布天子之命教者甚實且
稱熹於是喟然起而歎曰夫逺非鬼崇本教以侈前人
之功侯之為是則既可書已抑熹聞之侯之所以教於
是者莫非明義反本以遵先王斆學之遺意而欲使其

學者皆知所以不慕人爵為君子儒如明詔之所謂者
則其可書又豈徒以一時興作之盛為功哉故特具論
其指意所出者為詳而并書其本末如此以告來者侯
字敬夫丞相魏忠獻公之嗣子其學近推程氏以達於
孔孟治已教人一以居敬為主明理為先嘗以左司副
郎侍講禁中既而出臨此邦以幸逺民其論説政教皆
有明法然則士之學於是者亦可謂得師矣其亦無疑
於侯之所以教者而相與盡其心哉淳熈四年冬十有

一月已未日南至新安朱熹記

　　博白縣學記　　　　　　　　曾　丰

　　白為郡寖乆然後更為縣學宫從之所更者掲爾餘如
故其規模比縣為大乆之風淫雨泆轑失負桭杗失載
欐桅失枝梧而敝日滋矣求一木更焉莫有稱者故其
葺視他宫為難今復古憚也務一切茍且去嵗復嵗駸
駸壓矣議新之中若而堂若而門旁若而廡若而舍若
而廩若而庖厠一有不具曰缺事其木枚竹箇萬若干

矣鐵石不與焉黝黑白青料百若干矣丹漆不與焉故
其材視他役為夥集材輯工米珠薪桂錢緡米石千若
干矣蔬果酒肉不與焉故其費視他須為無藝加之阽
危之後賦籍日耗供億日繁符責四面絡繹而至應之
如救丸然蒞㕔憩寝不暇遑䘏學紹興丙辰更縣迄慶
元丁已六十年而觭無一荷責者大歸坐此與明年吾
廬陵李君大章職縣職無幾何何六十年而觭無一荷
者之責曾未旬嵗而落成僉曰能事夫能事者才也敢

事者氣也首事者職也所以充才者之識學也推素所
學者淑白之學者君有意焉學成而君去意有遺焉論
語二十篇首學學六行首孝弟入道首仁仁之體其大
無外其髙無上其逺無前其乆無後然修道者仁修仁
者覺也人之始赤子也赤子始覺有母次覺有父覺有
兄弟馴而長之覺有身覺有族覺有戚覺有家次覺有
國次覺有天地萬物如彼其多也而覺機自父母發故
曰孝弟為仁之本學者覺也白古有學矣妖李猝警吏

遺其官卒遺其校恬無覺其非者猶可諉曰非學之教
化所及子遺其父母弟遺其兄則将焉諉哉然則故無
學矣新學成學者藏修其間師為規範友相劘習舍孝
弟容有可入仁舍仁容有可入道各從爾志不則敢以
覺薦焉此君之意也爾學者其體君意早而往與師友
語求以自覺暮而歸與里閭語轉以相覺而之十之百
之千之萬闔縣仁人也否則孝弟人也平世相須為性
亂世相須為命不但父子兄弟而已他類皆然始得為

學之道

　　慶逺府學建閣記

　　宜為嶺右偏壘僻在西陲然而聲教之所暨文軫之所
薄每舉應書之士不下五六百人前馮後黎相望而出
未嘗無材也作成之地在加之意爾郡有學舊址在城
堧之間淳熈戊戌郡守韓侯璧以其地湫隘而遷焉規
模壮觀甲於旁郡厥初建雲漢閣於明倫堂之上閣之
兩翼立濓溪二程馮三元豫章先生之祠翬飛鳥革上

摩穹蒼真與日月爭光矣然閣侈而峻木巨而窳未二
紀朽蠧敧傾殆将壓焉今使君耿侯剛介亷勤兩攝是
邦吏畏民懷百廢俱舉城堞倉庾郵傳驛館以次繕修
尤惓惓於學校亟議撤而新之葺完舊堂又創傑閣於
堂之後鳩工鬻材不擾而辦經始於慶元庚申之冬十
一月閲五晦朔而告成朱丹黝堊磚甓甃砌輪奐有加
氣象增倍旁及祠堂有像門廡齋舍煥然一新觀者歎
美校正唐天麟狥諸生之意援魯正學校故事請記嵗

月使君曰學之修廢太守職也幸兹塞責不足以記力
辭之侯語涇曰學舍茍葺矣而士不居學将何以作人
材稱國家養士之意乎君其圖之毋患乎庖廩之不繼
涇聞命踧踖赧容而對曰涇不才濫兹代庖行将解印
然積弊未可以徑革善教實難於速改将必有勝是責
者涇何敢當退即學宫揖諸生而進之道使君之語且
告之曰語不云乎百工居肆以成其事君子學以致其
道斯言也君子之於學其猶百工之於肆乎工不居肆

寧不作輟其心乎工何可成然則君子之於學也可知
已今使君加意學校若此涇行有日矣當必有師儒聞
風而起者諸君盍亦更相䇿勵毋狃舊習庶不孤使君
作成之意不亦善乎諸君翕然曰願記其語将必有能
成使君之美意者遂因筆之以為記

　　桂林府學釋奠圖記　　　　　呉純臣

　　古者祀樂祖於瞽宗禮也後之釋奠祗祀先聖其隆古
之意歟然祀以王禮眂古制為有加自聶氏禮攽行缺

略未稱朱文公近加訂正其制始備今在在郡邑大率
仍其舊未能如儀間或據禮典易服範器春秋丁祀用
於一旦之頃既畢事藏之有司士之周旋其間容有未
盡講明者若名不登庠序之版儀文纖悉何繇知之純
臣竊謂禮者教化之大端不容一日闕周官分職皆垂
法於象魏歛以挾日至宗伯獨無聞焉葢禮達於天下
肄習以時非可歛而藏也厥今容典多存於朝廷宗廟
間獨釋奠通行於郡邑圖而示之非要務乎純臣曩守

潼川時取前輩所編成圖者刻諸學宫以詔郡人按刑
廣右又因舊圖列為定式刋於靜江郡庠以表一道士
君子而究心焉由文物制度之粗達而上之可進於廣
大精微之域閭巷田野之民得諸目擊中心起敬亦将
遷善為君子之歸若夫推廣其傳人心觀感又不特廣
右而已也是為記

　　慶逺府御書閣記　　　　　　蕭興宗

　　聖朝右文薄海内外悉沾聲教慶厯詔州縣立學宜處

西陲學成最先規模宏壮為冠一路時有郡人擢三元
而登端揆文物彬彬迄今可想學有御書閣舊矣嵗月
寝乆圖誌弗具莫究顛末嘉定乙亥旴江張自明攝郡
力請諸臺撤而新之力殫財嗇僅及殿堂餘遂廢焉繼
是以鹽筴是圖他不暇顧嘉定辛巳陳公被命來守始
入謁先聖顧瞻不稱列聖宸翰置之殿左甚非學宫尊
君之義則謀更張之然蒙巒雖稱投降而民之瘡痍未
服勢不可亟暨於期年教令孚洽民物帖泰公曰昔之

賢士大夫雖在徼外一飯未嘗忘君矧宸翰昭回燦然
在目獨不思所以尊奉之乎於此輟公帑捐俸命工而
鼎創之别駕張公贊成之職教呉公共謀之方其經營
遂有求書之檄俾幕吏蕭興宗攝事督工鬻材依物給
值規始於壬午之冬閲五朔而落成閣下為屋五間中
為堂直舍翼左右横袤六十有五尺前聨講堂後距山
址三十有五尺閣髙五十有八尺凡學之蠧者撤傾者
植汚者新一切丹堊靡容罅隙然役不及民而見者歎

美學正唐總龜領諸生謂興宗曰修學創閣公之嘉恵
士子多矣請記嵗月以詔來者興宗曰尊主崇儒公之
素心嵗月之記不足為凂然作成之意又不在是諸生
盍自思焉公嘗謂今之學者皓首窮一經經之外不暇
他及又有能通究六籍百家諸子之書且疲神翰墨而
誦法古聖者葢鮮矣仰惟國家列聖相承萬機之暇游
心經籍揮灑宸章倬如雲漢昭如日星龍圖天章列閣
集儲不一而足肆我髙宗皇帝遍閲九經下至名臣列

傳註釋贊咏著為琬琰下賜萬國龍圖鳯篆奎璧燦然
自古帝王未必有此諸生仰瞻是閣之創無徒曰壮觀
學校而已亦盍仰體列聖崇儒重學之心而少自加勉
抑亦上副我公建閣作成之意諸生曰宜勒諸石以勵
學者侯名舜舉字元愷嘉禾人由右學登甲科倅名元
佐字伯贊淮陽人自鄉選躋膴仕時嘉定十六年正月
吉日司理從事郎慶逺軍節度推官權州學教授蕭興
宗記


　　灌學改建櫺星門記　　　　　　陳徳一

　　灌陽為全湘壮邑地居郡之東南距城百里按圖志於
隋大業十三年立夫子之廟今學乃三舍舊基其山來自
八桂曰臺山面古鍾源源上羣峰參列秀整左曰華山
山有舜廟前曰蠏江江有禹祠又其前曰笏山西曰玊
樓山有望華嵓有古城崗面洮水前有亭曰雩亭洪濤
沃日澄瀾際天可謂溪山爭秀矣嘉定辛巳冬邑令洪
君若水邑佐蕭侯一致更掇郡帑之贏十萬為興修學

校計若大成殿進徳堂齋舍廊廡悉已告備一日張君
勾稽之暇來觀其成廼慨山水之竒因集邑庠諸生諮
之曰灌陽縣建以來登春官者五人自前巳丑而後甲
子凡再周獨閴然無聞豈人才豐於昔而嗇於今邪意
者地靈之秀未有所寓而人傑固間生歟且邑之風水
與潭之湘鄉往往相類湘淳熈繇丙午改櫺星門向所
朝水丁未大魁王公作焉諸生翕然避席曰敬受教遂
以學門更向大江江水自鯉魚潭來朝幾十餘里以甲

申元日鳩工中下朔新門成諸生乃命邑士文元以余
丞清湘時嘗游余門移書以記相屬喜灌邑諸生自期
之勇張君期士子之大故不避荒陋拂拭而為之辭

　　容縣學記　　　　　　　　　余　炁

　　君子化民成俗必由乎學葢學者化民之本有功於世
教大矣容之學校始於自唐成於我宋文風視古為最
盛焉南邦諸郡有學獨容人以先聖之道為尊其學宫
也亦復規模宏偉制度合宜教育諸生五十餘人學租

嵗入不益支則倍之每病不給故有排撻之憂端平甲
午三衢梁侯价來攝管郡印目擊學糧之匱撥平葢羅
面雲陵南霸等村没官田一十三所嵗增租米四十餘
石藉得以補闕而佃户不輸者亦多往往巨室頑民負
固不能一一如期侯聴治之暇嘉與諸君升堂講論闡
大猷以淑之考明徳以翼之優而游之使自得之掲而
厲之使自趨之行鄉飲之禮以序昭穆置王侯之服以
講丁祭或童或冠衿佩青青思樂泮水如造闕里侯之

化民成俗漸於人之氣血矣衆士乃於明倫堂之左角
立侯生祠以彰不朽未幾侯以憂去是後守容者除召
不一博士更廢亦多學宫嵗乆雨凌風震垣墉半落大
成殿幾至不宇學正梁汝翼等曰吾黨被夫子之教其
忍夫子之宫陵夷至此邪於是多輒自捐已俸撙節支
用以嘉熈四年十月興役州長吏梁侯亦捐金為助不
數月殿成度用為緡五百有竒茍完矣結甃丹雘猶未
也淳祐二年三月邵侯復來攝守因復捐俸粟百斛以

助丹雘今也盡善矣盡美矣雖然邵侯篤眷學舍之意
猶未已也兹又撥平葢村盧氏十二户絶田并禾倉牛
畜復歸於學又增養士米租五十石樂育之心始終如
一保惜善類如䕶元氣容之士友何幸際遇如此哉昔
者夫子常欲居九夷門人以為陋以今觀之家有洙泗
道有鄒魯儒風濟濟被於聲歌繄誰之力噫化民成俗
非梁使君吾誰與歸

　　南寧府學記　　　　　　　　鄧　容


　　按建武志州之學基凡五易皆莫詳創建徙置之由唯
傳舊在沙市闤闠間再遷於城南而已今五花嶺所建
咸謂變而之善一定不可易矣諗諸故老咸曰當時郡
侯謝公明之急於改張前後左右俱失其倫規模體制
猶未盡善不有髙明君子疇能悉舉其偏一歸於正大
備厥成哉故自寳慶丁亥遷學以來至淳祐戊申曾未
二紀後遇羅浮梁先生應能來督學事監舊貫之不可
仍也又決一革焉於革之中得因之義因者非陋革亦

從變而易之彖曰革而當悔乃亡楊子不云乎可則因
否則革先生葢兩得其道矣觀其徙大成之殿以中居
設棨㦸之門而前峙遵道堂接於殿之次雲漢閣聳乎
堂之後旁分兩廡左右四齋獻官有齋宿之館職事嚴
秩序之位出而學徑則表以崇儒之坊此更革之大要
也所謂因者學宫之地不改闢而藩垣盡夷其舊先聖
先師十哲之像不改造而絺繪鼎然一新收拾不朽之
材襲用已掲之扁若夫起公生明之堂以專考校而衡

鑑之不私堂階之下通有蒙泉甃而方源不竭是有兊
澤講習之深意由人為之盡善契天道之自然允為合
可否之宜庶幾悔亡者矣郡守王舍人雄屢嘉歎之察
其事力之不逮乃撥瓦一萬灰三百篰米百斛錢五百
緡以作不貲之費經始於已酉之冬初告成於辛亥之
春季始末三年官舍學舍遼隔惟先生不憚勤勞雖寒
風淫雨必晨往暮歸如理家然百爾器用於學所宜有
者纖悉畢具士友言於容曰邕學五易其地毋慮數百

年茍且相承文獻靡證今革數至六定請記之容曰學
校者衣冠之閾禮義之府也我朝諸儒先所記者精微
廣大不可加矣晩學何所容喙謹摭梗概以叙於前

　　重葺興安縣學記　　　　　　李應春

　　營繕有緩急似緩而實急者其學校歟古者庠序盈門
未嘗簦笈於外自田不井家不塾始不免去里巷違父
兄而教養之權不得不出於上然郡國雖有學而邑多
闕我國朝以文化天下慶厯中始詔縣立學如州制自

是十室之邑無不具校官郁郁乎文非前代比矣為長
吏者孰不念祗徳意勤教事但偏於吏事者往往因是
岐緩急顧乃未了公事奚暇治禮義有能葺凋敝於兵
餘而知學校為先務非才識過人疇克爾嶺右統府實
惟桂林屬邑凡十興安為壮衣冠鼎盛夙號士鄉先是
學宫轉徙無定所嘉泰間相攸協吉遂為復遷開慶已
未戎馬自雲南入邑當兵衝天壽斯文學幸不燬然嵗
乆蠱壞士弗寧厥居景定五年秋蒲侯應龍來為宰下

車謁廟周覽太息遂因舊而増葺之學之東瞰驛路實
濵湘江風濤岸崩過者病焉侯又因其故址築土以實
其淵岸固而路夷學恃以無恐殿堂門廡魁然其崇士
民瞻仰欣然慶幸咸相率詣公堂奉巵酒為侯謝侯曰
未也有以庇我士矣亦有穀我士乎於是又籍廢寺田
以入學為畮六百豪右朝朘夕削存者亦荒茀弗治㑹
邑行自覺發以侵疆歸者凡五十餘畮免租召佃復三
倍焉侯意未恢又節縮羨贏質上腴田附益之且合邑

人唐若何所獻又為畝百三十視昔不翅倍蓰衿佩如
雲始無飯不足之歎侯且曰飽食日居是特養口體者
乃合一邑章逢課試之事聞於府一齋趙公喜而輟緡
錢為賞功一時士氣鳶飛魚躍又念未達者不免進取
一邑文風冠冕南服甲子一科新舊上蘭宫者凡二十
有七矧方興未艾也貢士莊田畮僅百三十租入幾何
方端居深念適大姓唐氏以逃產來獻劣三百畮通前
所有為勸駕費綽有餘裕嗚呼侯待士之厚如此是葢

無所不用其情矣宫室以庇之廩稱以飫之講課以淑
之而又豐其行槖使不至失口失色於人以自餒其剛
大之氣鉅細不遺雖父兄為子弟謀不能毫末於此䝉
侯之賜者冝何如其報哉始侯出峽寓巴陵余來守是
邦昉識之未幾侯南訪湘源契濶五年士大夫自嶺外
來者莫不稱頌徳政丙寅秋侯以書來請記學之成余
謝不敢當意若弗釋越明年二月函牋申戒焉使者往
復三千里視前滋益勤閲所寄蒋侯來叟舊述實開禧

丙寅春季望甲子一周若有㝠數存乎其間者是不獲
終辭援筆叙梗概復侯命若侯所以經理是邑具有次
第本末已經南山朱公品題不敢復下注脚侯至是将
考績教思感人益深明詔賔興雋英角奮歌鹿鳴而遣
之雙鳬徑朝天去龍飛新榜興安得人必多玊皇香案
前親聴臚傳當竊自喜曰吾興學之驗如是云敢預為
侯賀且以書遺邑人其勿諼侯徳是為記

　　趙刺史建容縣學記　　　　　辛　煜


　　維我宋受命五星聚奎秦漢以來學術之陋至於今純
尚儒化慶厯熈寧間學校之官遂達天下容在唐列五
筦國初因之以節度鎮撫其地若稽往志舊學建於郡
之東既而遷之城南狼藉於景泰暴客之闖關灰燼於
咸淳鬱攸之煽焰典章文物之具蕩然無遺方冊既毁
前言往往不可復識前為守者相度城西髙崗拓數楹
而搆焉建置茍而勢傾軋榛莽雜而迹荒凉青青乎子
衿達兮佻兮誰為之所顧學雖廢道終未嘗廢也剝極

必復否將返泰太守東蜀趙侯奉聖天子徳風惠雨之
訓來牧斯邦當侯度久曠㓂攘矯䖍披荆棘立官府日
不暇給閔閔焉軫教法不競首以學宫移檄愚陋盖將
有事於脩泮焉煜稽舊籍則積蠧經費粗見其贏猶
懼力屈侯毅然輟俸以倡其後於時度材召匠擇日興
工衆手皆作晨夜展力始事於厥冬陽月遂事於次年
正月克用告成侯莅學視之顧予曰子之職舉矣盍紀
顛末以諗來者煜惟容之學其來逺矣賢師帥急先務

力舉而新之豈但曰廣藏修遊息之所俾士於此呻吟
佔畢釣禄利而已學記曰化民成俗其必由學化民有道
自正風俗始士風又俗之根源也冠章甫衣縫掖名教中
自有樂地處家庭以孝弟居鄉黨以揖遜嚴義利之
限顧言行之樞金玊自將行著習察於以企前修而挹
淳風俾自成俗以究成徳之歸将見咸淳以後之容俊乂
軰出選舉連茹文運復振成乎亞魁天下之遺響乾坤
不斷之秀氣三洞天豈得而閟之然則侯之脩泮人所

能也而以時考之感應氣運無往不復詎非道之將行
而侯實有以大振之歟侯名若詵字子振辛丑春官試
第一今以正六品官容州體博而用廣才大而不矜重
義輕財信厚君子也煜既承侯之命以身其責探侯之
心以記其事丁丑徳祐改元夏五月既望從仕郎前肇
慶軍節度推官權容州學校教授辛煜記并書


　　粤西文載卷二十五

