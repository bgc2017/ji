







　　欽定四庫全書

　　粤西叢載卷二十八

　　桂林府通判汪森編

　　藤峽

　　大藤峽在萬山申盤礴六百餘里以桂平大宣郷崇姜
里為前庭象州東郷武宣北郷為後户而右貴縣之龍
山左藤縣之五屯若两臂然峽以北巢峒不可殫名而
西蘿淥東紫荆後根姜老䑕白石横石寺塘桂州厓仙

女關九層樓尤極險阸峽以南山稍廉瘠而牛腸大岵
大寺白銀大灣諸村亦皆倚江立寨四寨難通自紫荆
折而稍東為茶山為力山力山尤險自紫荆折而東北
為沙田為林峒迤北折而稍西為羅運羅運之險又倍
力山萬山中猺蠻盤據藤峽之巔立而環眺則逺近數
百里若可舉趾故軍旅所集盱睫而知急則狶竄林中
不可疏捕諺云盎有一斗米莫泝藤峽水囊有一陌錢
莫上府江船明洪武間羅淥山猺叛參議湯敬恭死焉

都督楊文與右將軍韓觀分兵追捕破藤峽寨所斬獲
過當然賊依巖險其衆尚繁兵撤之後時出行剽自潯
至武宣江道不通者數十年景泰中猺蠻侯大狗等作
亂嘯聚萬人攻墮郡縣戕執吏民而修仁荔浦平樂力
山諸猺為之嚮應其勢益張守臣惶恐率以甘言噢之
賊愈驕縱天順中詔有捕得大狗者賜千金爵一級竟
不可得久之賊益猖獗七年賊夜入梧州城殺致仕布
政宋欽掠帑金以去時勲臣陳涇内臣朱祥俱聚城中

環戍卒數千部署自守竟無敢尾其後者憲宗即位集
廷臣問計兵部尚書王竑言峽賊稱亂其始皆由守臣
失策以招撫為功長其桀驁譬諸驕子愈惜愈啼非流
血撻之其狂不止因薦參政韓雍可大任上然之乃以
雍為左僉都御史治兵两廣以都督趙輔和勇為將軍
以太監盧康陳宣監軍成化元年七月雍至全州㑹陽
峒西延苗賊為梗討滅之戮失機指揮李瑛等四人將
士股栗九月至桂林雍謂修仁荔浦藤峽羽翼當先剪

之乃以永順及两江土兵十六萬人五路並進窮追至
力山諸賊大敗生擒一千二百餘人斬首七千三百餘
級十一月至潯州分左右軍右軍從武象攻其北左軍
從桂平攻其南雍與輔勇開府於振嶺以督諸軍十二
月朔諸道並發腹背夾攻連破石門道袍屋厦紫荆竹
踏良胸古營牛腸大岾等寨賊皆遁入桂州横石寺塘
九層樓據險立柵以抗師雍麾死士以大斧刋木開道
两軍齊登發火箭焚其營栅賊大驚潰生擒侯大狗等

七百八十餘人斬首三千二百餘級先是峽中有大藤
如斗延亘两崖諸蠻蟻渡若徒杠然故以名峽至是斬
之改斷藤峽㨗聞上大喜賞賚有差于是奏設武宣縣
東郷廵檢司以土人李昇為廵檢貴縣北山廵檢司以
土人陸善正為副廵檢改周冲廵檢司於勒馬灘以土
人廖政為副廵檢靖寧郷廵檢司于獻俘灘以土人任
真二為副廵檢大宣郷廵檢司以零扶寨為副廵檢大
黄江廵檢司以陸明貴為副廵檢設武靖州于碧灘以

上隆州知州岑鐸知州事設藤縣五屯千户所以千户
李慶掌所事詔如雍議時賊黨尚繁諸司議留重兵輔
不從遂撤兵還是年冬賊黨鄭昂等七百人復夜入潯
州城又攻陷北流容縣民益騷然奏聞廷臣論雍等罔
上罪上宥之四年雍以勦賊功聞仍慮後患上曰雍奏
軍功又慮復聚功可賞也餘寇復聚地方何由寧宜責
雍等督軍滅寇無狃小㨗五年雍以憂去賊勢益張因
從僉事陶魯議設總督起雍于家雍故峭直與内臣黄

沁不相能為所訐奏旋致仕去繼雍者漸以姑息𢎞正
後諸蠻四出如入無人之境而峽以南尤甚横江禦人
都御史陳金曰諸蠻所嗜者魚鹽耳可委而啗也乃令
商船渡峽者以大小課魚鹽諸蠻就水滸受去江道稍
疏金遂自以為功疏其事請名曰永通峽詔從之未幾
諸蠻緣此征商無算稍不愜即掠殺之必賂乃免潯人
為之語曰昔永通今求通求不獲葬江中誰其作者噫
陳公嘉靖初王守仁總制两廣檄湖廣土兵誅盧蘇王

受至則蘇受已降無事兵守仁亦欲以竒功自見陽議
撤兵而隂圖藤峽先是各賊聞軍門檄土兵至皆逃匿
深險後聞散遣諸官兵無征剿意皆偃旗息鼔弛不為
備守仁宻署部伍四面攻圍賊敗退據險結巢官兵攀
木緣崖仰攻之賊奔渡横石江溺死無數前後擒斬共
一千餘名自是峽南稍平(通志)

　　嘉靖間武靖州知州岑邦佐不能鎮輯其下諸不率者
且受其賂多曲庇之故峽以北賊復漸猖獗其酋侯勝

海以衆居弩灘為亂指揮潘翰臣過聴土目黄貴韋香
言誘殺之勝海弟公丁忿貴香等實利己田廬遂糾黨
大噪行殺城下丙申夏五月僉事鄔閱參議孫繼武言
于都御史潘旦誅之參將沈希儀沮曰猾賊未易取須
春水漲以數千人從武宣順流下撲之乃可不聴遂以
千人道潯州擊之賊先遁去斬一病者而還閱與繼武
稱賊已斂迹請立堡戍旦從之希儀又言賊未大創兵
威不振立堡難守旦又不聴六月堡成令黄貴韋香以

三百兵戍之且詐以取勝海田廬不禁於是諸徭大憤
恚邦佐又隂佑之未幾公丁集衆二千人夜襲堡殺戍
兵二百餘人貴香僅以身免旦聞悔曰果如沈子所料
閱與繼武以啟釁罷位廵按御史諸演疏其事且請討
賊上可其奏乃以兵部侍郎蔡經徃代旦戊戌春正月
經集諸司度用兵可幾何時總兵張經對以不過萬人
沈希儀曰非八萬人不可蔡經嫌其太多翁萬達言於
經曰賊為備久矣輕進無功從沈言便會朝廷有事安

南暫寢公丁等益横時出殺掠潯人苦之是冬萬達以
為言御史鄒堯臣亦贊之經乃㑹安逺侯桞珣定計以
兵屬萬達監之萬達廉得百户許雄素通賊狀道之曰
汝當死能擒公丁即貸汝不抵于法雄懼願效自贖萬
達又佯謂公丁仇家誣之耳乃捕擊訐訟公丁者數人
責其首禍公丁果遣人自列萬達亦佯許之又令雄假
稱貸為賄公丁喜益信雄㑹達廵他郡以其事屬參議
田汝成汝成召雄申飭之雄乃紿公丁曰潯人久以爾

為口實幸不中于上人今田公新來守何不自訴冦堡
事公丁然之隨雄來見汝成復列寃狀汝成曰聞仇家
誣汝已逮治之矣慰遣之乃宻授意城中居民被賊害
者家出歐公丁一市皆譁遊擊并逮入繫獄遣雄諭其
黨曰寇堡事公丁委罪諸徭須鞫實坐之若等誠謂公
丁寃須罪人得釋之萬一事自公丁當共棄之勿以一
公丁自遭滅亡也諸徭翕謂事由公丁聴諭汝成遂械
公丁詣軍門斬之汝成因言曰首惡既戮賊黨震怖我

兵乗此時加之必成擒矣蔡經曰然遂料兵分左右進
時張經議欲仍以兵勦之勿深入又欲舎紫荆等賊藪
勿擊翁萬達持不可謂勦之必無功且損軍威今諸徭
恣肆久不重懲之不足懾其心汝成亦同萬達議蔡經
曰峽南亦劇賊但今兵力不能併姑緩之遂格張經議
己亥春二月以兵三萬五千為左軍命張經統之以副
使翁萬達監軍分六道進經部下指揮王良輔由牛渚
灣越武靖攻紫荆姜老䑕諸巢朱昇由三等村渡蓼水

攻石門黄泥嶺諸巢桞溥由白沙灣攻道袍梅嶺諸巢
凌溥由白沙灣攻大昂小梅嶺諸巢周維新由白沙攻
藤冲綠水冲諸巢孫文炳由藤峽攻大坑巢又以兵一
萬六千餘人為右軍命都指揮僉事髙乾將之以副使
梁廷振監分四道進乾部下指揮馬文傑由武宣攻碧
灘綠水諸巢王俊由武宣入山攻羅緑上洞戚振攻中
洞呉同章攻下洞以參政林士元及田汝成督餉以副
使蕭晩紀功是月两軍翼擊之賊大窘遂擁衆奔林洞

而東王良輔以兵擊之中斷賊復西奔遇官軍諸路畢
至奮殺賊一千二百餘及其東奔者入羅連山萬達等
移兵攻羅連又斬首千餘級賊益窘賊黨有巧黠者號
于衆曰往年據險結巢被官兵殱之今日不可再聚於
是賊皆漫走山谷間令官兵疲于追逐且持日久糧盡
必速退㑹有言羅連山古所未至者賊遁深入不復窮
追云時平安縣有小田羅應古陶古思諸徭亦據險弗
靖萬達等又移兵勦之三月班師招賊黨二百餘人峽

南胡姓諸徭歸順者亦千餘人藤峽遂平翁萬達及田
汝成乃共籌處徭七事獻督府一曰編保甲以處新民
二曰立營堡以通江道三曰設督備以控上游四曰改
州治以建屯所五曰清狼田以正疆界六曰處欵兵以
慎邊防七曰榷商税以資公費其所陳州治云者緣王
守仁既平斷峽奏宥岑猛子邦佐罪令復武靖州知州
被其害今邦佐部下多離心請改州為武靖千户所擇
人任之即以三縣良民家之族𨽻焉議獻蔡經多採請

於上行之㨗奏朝廷晉蔡經職一級栁珣加宫保諸將
帥守臣等皆賞賚有差

　　古田

　　古田縣在桂林西百五十里界於臨桂永福義寧雒容
融縣間明初有湖北獞者由黔中入栁桂性剽悍其後
黨類日滋寖肆侵剽村落之間幾無寧宇𢎞治五年賊
首覃萬賢等㨿古田縣都御史閔珪調兵討之兵至三
厄為賊所襲副總兵馬俊參議馬鉉皆遇害賊益驕居

民轉徙僅存城内外三十餘家省城百里之外皆為賊
壘正徳十五年賊入近郊殺指揮朱鎧官軍征之不克
賊遂攻陷雒容縣據西郷托定洛斗諸村江道多梗嘉
靖五年復征之失利殺指揮舒松等自是桂林地方歲
遭鈔掠無敢復稱兵矣九年鎮守總兵官張經議立都
狼各隘一十三堡募土舎莫﨑領兵守之無何經改官
土舍﨑亦死兵日耗而賊愈披猖三十二年賊入靈州
城刼帑金以去四十三年首賊韋銀豹黄朝猛等梯越

省城刼布政司庫銀四萬餘两參政黎民衷死焉變聞
副總兵都司而下各抵罪四十四年賊伏南郊執署靈
川縣事照磨曾傅掠其印索贖金始還是秋復越城至
布政司及靖邸俱被敵退時島夷内訌兵食交詘都御
史呉桂芳度其時未可輕舉遣古田守備卜順典史廖
元持文告諭之上四里獞聴撫下六里獞逆命如故因
簡都督俞大猷為廣西總兵官以討賊大猷作討賊二
議用兵三議指陳甚悉隆慶初按臣朱炳如以大猷議

具疏聞上俞之廷議征古田非設重臣不可因以殷正
茂為廵撫發内帑金四萬供兵需正茂至以餉事屬之
方伯郭應聘以兵事屬之總兵俞大猷二公夙有成算
遂别剿撫定屯守酌兵期度地形分析條縷繪圖以進
正茂從其議乃㑹督府李遷疏陳可取狀徴諸路土漢
兵凡十四萬人分為七道大猷度諸兵將集遣把總王
總領募卒分屯牛何三厄以扼要害大猷入縣申以文
告别其順逆傳檄各兵約期並進連硃東山鳳凰大巖

澗水淥里古城數十巢賊勢潰奔合潮水巢據極巔大
猷統諸路兵合擊之賊殊死鬭相持十餘日大猷陽分
兵擊馬浪諸巢而宻令死士三十人乗雨夜出賊不意
伏山巔黎明銃發賊衆驚潰馬浪諸巢相繼俱下大猷
復分兵擊碎江金寳頂涼境天井理定南郷諸賊以五
年三月班師凡擒斬首從賊七千三百有竒餘黨撫定
㨗聞陞賞有差先是正茂購豹猛二賊千金獞人黄金
線等誘斬黄朝猛首以獻銀豹計令韋良臺誘獞人狀

貌類己者取其首及豹皮㡌佩刀獻之後知其非真檄
知縣唐執中等宻捕之生擒銀豹乃械送闕下磔于市
督撫二臣用大猷議奏定東蘭南丹那地三土州官族
韋顯忠羅永山莫羅領常安桐木富禄三鎮土廵檢職
事世守其地立古田守禦千戸所陞古田縣為永寧州
設兵備參將各一員覈諸遺田三萬一千九百餘畆分
給諸兵且耕且守未幾銀豹餘黨韋狼要者以其黨叛
都御史郭應聘檄副使莊國禎購狼要擒之餘黨盡平

于是拓城興學闢荆通道獞人至遣子就學而永寧之
民始獲安枕(通志)

　　陽朔永福

　　由桂林以南為陽朔縣由桂林以西為永福縣乃府江
右江咽喉也二邑叢岡環亘民夷錯居若陽朔莊頭鬼
子金寳頂諸巢逼近府江永福理定邊山諸堡距古田
尤邇自古田煽亂江道為梗二邑諸巢無不響應者明
嘉靖初賊剽村聚掠帑金陽朔令張士毅百户曹恩俱

為所害都御史應檟命都指揮鍾坤秀戍其地而僉事
茅坤兵備府江宻陳其可討狀應檟從之因部戍土漢
兵搗其穴破鬼子莊頭等一十五巢斬獲四百餘人賊
勢稍戢其後古田賊益熾隆慶五年撫臣殷正茂檄總
兵俞大猷大征古田賊殱焉遣指揮魯用賢擒斬陽朔
賊三百餘人設金寳大水田二堡分兵守之亡何賊首
廖金濫復嘯聚堡兵單弱不能制萬厯元年古田賊韋
狼要叛廖金濫等乗機應之圍大水田堡殺哨守千户

楊繼宗邊山諸巢叛者四起據海灣越理定殺傷官兵
㝷復與上宋托定賊襲殺雒容尉勢張甚時撫臣郭應
聘檄總兵李錫大征懐逺宻召兵萬人分戍近地應聘
謀之憲臣呉一介曰陽永宻邇省城輟西師以專事於
此固不可然緩之亦非計今諸賊聞主帥西行必不吾
備度諸戍卒可萬人乗其不意擊之誠便遂㑹督臣殷
正茂屬一介視師而先事陽朔萬厯二年春一介分諸
道兵㑹金寳頂大破碎江右隘巖塘凉境廟門徭山諸

巢誅首賊廖金濫廖金盞等俘獲一千二百五十有竒
未幾懐逺賊平一介宻遣把總李英諭永福諸巢賊弛
不為備應聘復檄李錫撤懐逺之兵潛攻永福連破海
灣白竹黄累恩位及黄源六斗諸巢所至披靡共俘斬
一千二百四十有奇遂議分兵屯守陽朔縣金寳頂遇
龍翠屏傘山各堡共戍兵三百九十四名永福縣大嶺
陂角堡共屯兵六百四十七名海灣等堡屯兵二百一
十名覈賊田一萬一千八百一十畆給兵且耕且守復

設哨船三十隻分番哨䕶以為常(通志)

　　府江右江

　　府江上接灕水下達蒼梧為廣右咽喉江道綿亘五百
餘里两岸諸猺獞依憑險阻時時出沒東岸連富川賀
縣而北抵㳟城西岸連修仁荔浦而南抵永安東則有
上中下古折及桂冲石峝黄泥嶺葛家峒諸巢西則有
大小黄牛大小桐江及磱碌象磯馬尾冲蓮化汀等巢
而朦朧仙廻髙天水滻二峒與五指白冒之巢皆為羽

翼江介諸嶺深箐䝉翳白晝嘯聚猱升蛇伏一遇餘皇
鈎而掠之急灘之間幾為髑髏窟其最强者連藤峽倚
溪峝縱横郡邑明成化初都御史韓雍在藤峽先破修
仁荔浦以剪羽翼共斬獲七千有奇雍既旋師賊復蜂
聚都御史朱英下令撫之立山猺老李公著遣子投欵
乞復縣治為編氓時參議謝綬在行間議城立山遂以
其地為永安州而陽朔鄰邑諸峝亦以次就撫矣𢎞正
間賊首韋萬等圍永安州流刼府江指揮張敞為其害

都御史閔珪陳金後先興師討平其黨嘉靖以來賊復
煽亂賀縣黄峒巢倪仲亮鄧良朝等聚衆剽掠僣稱名
號都御史張岳集兵破之黨與悉平隆慶初荔浦永安
之間反者四起都御史譚綸檄總兵俞大猷畫進剿計
諸所籌畫甚悉㑹綸被召而大猷亦奉檄東征事遂寢
逾年三峝賊攻荔浦縣城破古架村兵民被戮者無算
西岸仙廻諸賊圍永安州復要執知州掠其印要厚贖
始得出當是時道途梗塞城門晝閉永安修荔幾至陸

沉庚午冬古田師興議者謂府江患與古田等宜乗兵
威并及之都御史殷正茂是其議迨師旋則春深水漲
兵不可舉而彪灘龍頭磯諸賊益肆傷人掠貨不可枚
舉事聞兵備副使陳其樂坐貶官是秋正茂遷總督以
方伯郭應聘代廵撫正茂與應聘決計討之乃徴漢土
官兵六萬以六年十月水陸分道而進三峒兵克古西
巖口木魚青靛諸巢西岸水兵克太平古冒馬尾彪灘
仙廽諸巢東崖兵克黄峒古槢水滻河冲諸巢賊大敗

追及南源雞籠山復破之凡擒斬首從賊五千一百有
竒俘獲四千餘名口萬厯元年乃議城昭平設縣治復
添設參將開通水陸諸道其各土司官上中峒屬之名
色把總齊凱領田一萬三千八百八十畆有奇下峒屬
之土舎覃文舉領田八千六百六十畆有奇東岸屬之
土族岑仁領田一萬五千二百畆有奇西岸龍頭磯諸
兵領田五千一百九十畆有奇仙廽諸兵領田八千二
百六十畆有奇永安髙天古帶諸兵領田二千二百畆

有奇各畫地分界設堡戍守是年冬陽朔碎江賊廖金
濫等起南源殘孽復隂助之襲古西巖口據峰門山灣
應聘發兵援之千户張世勲衝鋒手刃三賊被創死各
兵斬級二千餘顆奪復峰門應聘復檄參將王瑞統兵
合擊之遂破山灣巢南源賊首周公樓等願自縳詣降
移莫棟兵于山灣分屯諸田㨿永安扼塞守之復遣總
目覃滿等破榕峝諸巢即以滿領其田上中峝獞目楊
九昌等相率投招願輸糧編户府江悉平(通志)


　　两岸及三峝皆府江獞北三北五則類皆右江獞也正
徳中府江諸獞為粤邊患制置使陳金常請兵擊破之
而北三北五獨征伐未之及及征伐則自是歲始也而
是時右江諸獞生齒益繁前是東岸屬平樂西岸三洞
屬荔浦延袤千有餘里中間巢峒盤絡為猺獞淵藪於
是江上諸偷盗皆倚借為黨援日與府江酋長楊公滿
雷公奉黄公東等奪荔浦坊郭平樂樂山及峰門南源
諸所執永安知州楊惟執已殺指揮胡瀚千户李可久

周濓軍全朱銓鄧尉二土舎岑文太學黄文堂及兵民
亡算而遷江之北三來賔之北五尤最甚歲歲與東歐
西里及三都五都諸賊相倚附馬多人勁俗號為剗馬
賊常陳兵走東粤略三水清逺諸縣還入南寧平南武
宣來賔藤貴劫府庫已略來賔所千户黄元舉家産殺
土吏黄勝及其子四人兵七十餘人已殺明經諸生王
朝經周松李茂姜集四人自是之後白晝皆蒲伏道左
奪道左諸過使行李李副使戴僉事多受其禍居頃之

南四逋逃酋韋明甫及其子十餘人亡抵右江謀為報
復計乃擄武宣諸生米如銀揚揚騎馬騾千餘來於是
焚大盧等七村攻博學等二十一村會舎人張剛佐史
周于義遇行間諸獞執而僇之奪其所持牒阻置郵置
郵無敢晝夜行道上多不得以文書相往來是時两江
守廵使劉穩沈子木李文續告于撫廵使郭應聘制置
使殷正茂後先以其狀請是歲隆慶壬申冬也乃以李
錫為大將軍而屬參政胡直為督漕使按察副使金柱

鄭茂夏道南為監軍使龔大器劉廷舉為紀功使期十
月十五日十道並出而是時諸土吏韋文明以東蘭部
兵至趙邦興以龍英部兵至岑紹勳以泗城部兵至莫
之厚以南丹部兵至岑瑾以歸順部兵至黄思以江州
部兵至黄瑚以向武部兵至太録以田州部兵至岑清
寳以武靖部兵至黄有瀚以忠州部兵至黄允章以上
林部兵至王呉黄正以思恩部兵至馮紀以都康部兵
至韋龍以鎮安部兵至羅世璟以那地部兵至鄧承印

彭大武以永順部兵至許世興以上映部兵至岑夀松
以湖潤部兵至黄一貫以遷隆部兵至黄鎮以安陸部
兵至於是王世科提東蘭泗城永順安隆湖潤兵攻古
西巖口破之斬首捕擄二百有四級復攻平滿青龍破
之生得八人斬首五十四級餘黨犇入笋山古造阻山
為巢泗城東蘭兵搏戰斬首三百五十三級已疏捕諸
山斬首八十四級餘黨復走南源雞籠山巢追逐斬首
二百二十二級還攻西南青殿木魚諸巢斬楊錢甫楊

公滿楊朝猛楊扶豺莫扶金莫扶楊等首三百六十一
級錢鳳翔提田州忠州龍英武靖遷龍兵攻東岸黄洞
古槢糯峒破之生得黄公䕶蘇公韋斬唐義㜑唐㑹㜑
袁㜑沈㜑首一百一十三級攻黄泥嶺水滻洞生得黄
公送斬首一百二十六級疏捕何冲莫家冲斬首二百
一十級餘黨犇入倒流苦竹蒲巖諸山追亡斬首四百
一十六級王承恩提田州兵擊龍巖破之斬首二百二
十二級奪獲被鹵二人復提思恩鎮安都康兵擊西岸

馬尾及勞碌黄牛諸山破之斬周添郎鄧琶㜑盤滿㜑
盤賤㜑鄧郎等首一百二十一級餘黨犇入仙廽髙天
古帶諸山疏捕仙廽西岸生得四人斬首一百五十二
級守備康仁生得一人斬首二百八十四級進攻髙天
泗城兵先登斬首一百二十六級我兵創五人餘黨悉
遯追亡逐北至古河中斬黄公東等首七十一級復疏
捕西岸斬首三百一十三級董龍提歸順南丹那北上
林兵擊太平古冐馬尾破之斬雷公奉王公社等首一

百四十一級奪被鹵一人復攻唐冲彪灘破之斬首一
百一十七級田義凌文明提向武江州奉議上映兵擊
两岸破之斬鄧㜑等首百一十七級復攻南源雞籠仙
廽髙天斬首捕擄一百四十一級是歲萬厯元年春正
月也大率斬首凡四千六百六十七級俘獲凡四百四
十八人奪獲被鹵凡三人牛馬凡二百三十三頭器械
凡二百一十有九前是給事中梁問孟上書請征两江
諸酋欲相度先後機宜以行於是右江備兵使沈子木

移指揮使于碧蕭紳令奉檄入北三北五宣朝廷威徳
趨歸降㑹峒老韋法真等同原鹵來賔遷江民蒙演蒙
葛眉等具盟誓詣備兵使所願歸所奪田輸賦請以漢
官式臨之當事者具報可於是䝉演等得自新而李良
臣李純唐鍊先後為廵按御史具得其狀大㑹撫廵使
郭應聘制置使殷正茂並奏于上下本兵議尚書方逢
時俄覆奏詔賜殷正茂金五十两表裏二進郭應聘秩
一等廕一子入太學李錫秩二等皆予金三十两表裏

亦如之已撫廵使及制置使大會布政使楊成參政胡
直李鳳按察副使髙察僉事霍與瑕江圻為善後六筴
以上上皆可之前是荔浦之峰門南源修仁之麗壁永
安之古眉諸邏司為諸獞所奪頃議改土廵檢其官目
必推擇有才武者給冠帶管事滿三載稱職如真始與
襲世世勿絶乃於東岸水滻復麗壁市而與廣運足灘
為一軍軍二千人備平西嶺鐡匠坡仙家冲於西岸仙
廽復古眉而與髙天冲口為一軍軍一千六百人備陸

内六章於龍頭磯為一軍軍一千人屬漢官備馬尾田
冲黄牛及三峒於上峒古西復峰門為一軍軍一千六
百人備羊厄峯門盧仙大喃兼視中峝於下峝東練復
南源為一軍軍一千人備大宅東瓦皆屯田月食餉人
三錢而歲以衛萬户或千夫長百夫長一人兼視邏司
事稱職亦令得世守土是時左江以潯梧參將一人募
兵一千人而邏司及桂平諸武吏悉以屬之歲時參將
得提兵廵徼昭平荔浦之間殷殷不絶也于是西岸通

五道道自昭平明源洞以達仙廽又自仙廽達古蘇直
走永安又自藤灣達馬尾象磯自象磯達田冲直走平
樂又自龍頭磯達大猺上下两洞而東岸自昭平達水
滻自水滻達平西邏山及十三屯自平西邏山達平樂
又自深冲達桃嶺由此两岸皆孔道矣初府江自平樂
至梧州五百餘里而逺中間皆無郡縣在唐宋時有龍
平思勒馬江沙亭諸縣今皆猺獞窟穴矣乃于平樂之
昭平馬江建縣以昭平古龍平地遂割富川之二五都

賀縣之招賢郷下半里上半里及仙廽土司大率賦糧
三千六百八十餘石大司農請于上於是賜縣名曰昭
平屬平樂

　　贊曰昭平故古龍平地也以余所聞故縣印尚封府庫
今幸縣其地此非陛下威武所變化能至是乎然而大
將軍金規石畫亦不可不謂至壯两岸三峝皆改復土
司以漢兵七千人戍守之皆令其受法漢吏志念葢深
矣哉曩從府江至梧州五百里無縣今冠葢相望於道

唯恐軺車之行遲也(瞿九思萬厯武功録)

　　雒容栁城永寧

　　雒容縣治故在白龍巖明天順間燬于賊邑民奔米峒
居之後即山麓甃為垣湫隘幽隂甚弗稱距古田常安
鎮僅隔一水正徳末古田賊攻破之嘉靖初稍修復城
中僅茅屋百間募卒殘民居之而官吏皆僑居栁郡遥
示約束隆慶初大舉古田師集兵糧于雒容掌縣事知
州余涵始創公宇時古田賊多遁洛斗及附縣諸村當

事者議并加兵有老人莫止等素通賊宻以情告賊懼
投止等賂涵為請軍門得逋誅先是賊妻子禾畜半匿
城中止等乗兵威脇之邀厚利及兵退求賞弗獲始與
縣民為讎無何涵轉官知縣邵廷臣來代知賊反側議
復縣城于白龍巖避之守廵官以役鉅費艱議久未決
廷臣旋以憂去諸賊糾永寧遺孽韋狼要等時時嘄謼
而桞城上油峒與諸巢相聯絡為之淵藪萬厯元年舉
懐逺師都御史郭應聘慮雒容城守單弱召上林縣兵

一百名協守賊稍戢(通志)

　　韋狼要永寧酋長韋朝義洛容酋長也先是獞人黄銀
成與狼要有隙相讎殺而常安邏司欲窮治之於是狼
要椎牛齊合永福陽朔碎江諸獞攻圍鳳凰理定大水
田射千户章繼宗宗中流矢死碎江諸獞走荔浦山灣
狼要走右江皆招致獞人㑹指揮徐民瞻兵捕服道左
執狼要箯輿謁兵備使莊國禎餘黨馳還乃請于制置
使殷正茂臺御史郭應聘御史唐錬即以羽檄徴田州

向武都康諸土兵凡七千餘人屬裨將王瑞王承恩汪
可大凌文明康仁往而以參政使呉一介監之是日即
提兵馳茶溪鏖戰王瑞斬廖金鑑廖金盞韋銀花韋狼
花韋狼相莫伯雍等首凡三百一十九級汪可大生得
黄朝鮮斬莫鑑從莫良行等首凡三百有七級王承恩
斬首捕擄凡一百八十有三級張世勳疾力戰劍斬二
人勳亦有金夷死凌文明斬首捕擄凡一百三十四級
康仁斬首九十五級大率斬首一千三百三十八級俘

獲八十一人牛馬四十頭器械九十有五繪畵黄衣一
襲時癸酉秋八月也先是月正上元托定洛斗與古底
上油諸獞瞷洛容令邵廷臣以歸養去尉謝漳行縣事
於是獞人韋朝義等夜半直擣漳所鼔噪竟殺漳漳死
奪其印符而去是夜指揮使朱昌𦙍與土廵檢韋顯忠
並提兵願與諸獞決戰昌𦙍斬首二十三級顯忠斬首
三十一級我兵傷一十三人諸獞皆逐走而禆將文斌
張汝能胡徳忠追亡逐北生獲韋朝義覃三官等凡八

十三人得縣印一顆于是守廵使莊國禎沈子木李文
續皆移都御史而與總戎李錫決筴往征矣而是時王
瑞為一軍軍永寧以往古底上宋諸巢崇文凌文明康
仁為一軍軍永福以往理定海灣諸巢亦孔昭為一軍
軍洛容托定洛斗諸巢楊照為一軍軍桞城以往上油
諸巢而錫以中營居理定江期二月二十六日四道並
出於是永寧軍擊古底上宋大蠱天心塘諸巢先登破
之生獲覃狼印斬覃金鉢覃金倒覃百長覃銀郎等首

凡八百七十二級永福軍擊思位狼家諸巢郤敵先登
破之生獲羅仁周王朝傍斬莫扶頂覃應黨羅文朝羅
公盤覃朝俸等首九百七十二級洛容軍擊托定洛斗
理伏川巖諸巢先登破之斬首捕據陶狼金陶狼漢羅
道章陶艮陶定陶金總羅道印羅顯揚陶朝漢等四百
八十二級栁城軍擊上油上良里廂諸巢郤敵破之斬
首五百一十二級大率斬首凡二千八百三十八級俘
獲凡二百二十一人奪獲被鹵凡一人牛凡五十五頭

器械凡二百六十有二書籍凡五本關防凡一顆頃之
制置使具㨗急使使者請于上事下大司馬譚綸於是
先賜郭應聘金三十两表裏二李錫金二十两表裏一
自是之後御史李采菲訪誅訥永寧洛容後先斬首捕
擄凡四千一百五十二級上有詔遷殷正茂為兵部尚
書兼副都御史郭應聘為兵部右侍郎兼僉都御史李
錫陞秩三級李文續等陞秩一級金錢皆有差先是御
史唐錬奏土吏泗州則岑紹勲歸順則岑瑾鎮安則韋

農永順則彭永年㨗凡二百以上南丹則莫之厚東蘭
則韋應龍那地則羅謙範保靖則彭養正㨗凡一百以
上下雷則許宗廕龍州則趙應龍英州則趙邦興上峽
峒則峒長許世興忠州則黄有朝思明則黄恩隆永順
則彭大武鄭承印上林則黄允章安隆則黄榮下石西
則閉文經五土則覃文顯黄正黄誠視觀則官族韋寛
㨗凡一百四十四級上幸賜岑紹勲等金二十两莫之
厚等金十五两許宗廕等金十两正茂乃上書謝爵賞

以為此陞下之靈社稷之福也臣等何敢以為功上嘉
賚如初其後大屋諸村殘獞黄朝貴黄金鼎復齊合融
之陽老村桞城之上油邨酋長覃金磊等號為萬餘人
聲欲大入富福鎮而王世科等引兵擊破之斬黄金鼎
及從賊首凡五十八級綜其實大率不下七百人也始
洛容在萬山中而迤北一帶依山無城郭令皆寓郡城
以為治而縣之為縣廢棄幾六十餘年矣舊令余涵常
請遷於白龍巖費亡慮四千六百有六两甚矣其講於

保治之規也

　　贊曰余聞洛容城垣僅六丈不下二十户而縣尉謝漳
以單騎廵徼萬山中可謂壯士及韋酋發難竟受金夷
而死死于封疆誠封疆之臣哉然洛容永寧之㨗幾至
五千大將軍功豈不偉與於戲永寧得陞為州不二三
載乃復為獞苦今何如矣(萬厯武功録)











　　粤西叢載卷二十八

