







　　欽定四庫全書

　　粤西文載卷六十一

　　桂林府通判汪森編

　　露布

　　兵部奏桂州破西原賊露布　(唐)楊　譚

　　臣聞聲教無外修文徳以來逺人職貢有虧耀武威而
討亡命然則五材並用金革為遏亂之資八卦相宣弧
矢乃濟時之具事非獲已道豈為侔將治衆以安人必

除殘而禁暴歴覽古今誰能去兵未有舍禮樂而致升
平奮干戈而𢎞大業者也伏惟乾元大聖光天文武孝
感皇帝陛下明齊日月徳配天地化同異類澤洎無垠
寰宇已墜而更興社稷將顛而復振洪勲累績曠古莫
儔蠢兹魑魅之鄉敢恃犬羊之衆據其險要恣其冦攘
西原羈縻舊阻聲教其誘引同惡者多僭稱王侯位署
官爵旌旗蔽野鼓角沸天恣殺戮以威人將玉帛而濟
衆方員數千里控帶十八州丁壯並執其干戈子女盡

充其僕𨽻自謂强盛轉加兇頑追之則鳥散獸驚緩之
則蟻結蜂聚老幼奔走耕稼失時萬井無烟兆人失業
不賓王化於兹四稔臣前年銜命到州深入招慰示之
仁信許其自新猶尚憑陵每行攻劫管内州縣日漸流
離村落焚燒廬井空竭伏奉去年三月十日勅遣中使
魏朝燦宣慰凡諸首領皆賜勅書再三曉諭許其官爵
但以炎方人物躁競者多承已來久絶朝命自蒙提奬
感激殊私戮力同心傾家竭產訓勉子弟䇿勵甲兵介

胄自出於私門糧儲不損於官廪向非陛下化周動植
徳及遐荒豈有不勞王師坐清氛祲去年二月二日陸
州武陽朱蘭金溪黄橙等一百餘洞大賊帥偽號中越
王廖殿偽號桂南王莫淳偽號柘南王相支偽號越南
王莫尋偽號象郡王梁奉偽號鎮南王羅誠偽號戎成
王莫濤偽號南海王羅品等潛相結搆約二十萬衆跨
壤連州志同梟獍風號雨嘯心等豺狼仍欲先破嶺南
後圖嶺北逺近百姓皆不聊生臣遂檄勸將士宣傳聖

㫖誘以厚賞使其盡節皆決命苦戰非無損傷不顧威
(闕)志懐忠勇大首領梧州長史鎮南副都䕶攝栁州刺
史西原游奕使張維南勸率首領統兹軍政萬夫齊進
一奉無遺都知兵馬使朝散大夫象州刺史成匝領當
管及栁州刺史衡州等戰手共一萬人卷其旌旗踰挺
争先應有渠魁當陣斬獲經略副使朝議郎行賀州長
史穆成構防禦副使朝議郎梧州長史任早梧州刺史
本州防禦使李抗先鋒總管梧州長史秦匡朝四界游

奕使廣州番禺府折衝譚崇慰下總管子將等五百餘
人并西原環古等州首領方子彈甘令暉羅承韋張九
解宋原等五百餘人各領子弟并部外義征及總管呵
戰手共成二十萬衆或擐甲仗兵縱其救援或致果決
勝扼其咽喉左右夾攻飛走無路諸及首領等義注竭
誠有死無生以晝繼夜或攻或圍當其彼竭之餘遂得
我盈之勢封豕既戮長蛇又屠餘黨喧騰自相蹂踐勢
如解籜事等摧枯指揮而夷獠喪氣叱咤而山川沮色

賊等既因失律不知所向或連被墜谷自成積觀之尸
或帶刃投江有同漂杵之血横行嵗久驕縱日深勢如
雷霆莫敢拒敵臣乃陳師誓果思各忘軀目看但各凡
經二百餘日前後苦戰三十餘陣破賊二十萬衆斬獲
五千餘級以頭喪亡餘黨奔亂窮滅之後然始求降臣
伏以人無盡劉道忌太甚因陛下好生之徳體陛下至
仁之心於是宣傳聖恩示其生路大賊帥武承斐韋敬
簡等二人餘衆竄伏無地周章失圖解甲轅門面縛伏

罪臣便脱其桎梏仍加實賞兼賚疋帛散於營農各分
疆界使其斥堠逓相轄控永絶憂虞今臣管内亦且寧
帖實賴天威逺備廟算遐臨静彼兇殘康兹兆億無任
慶躍之至謹遣所部管桂州臨柱縣丞朱璟謹奉露布
以聞其立功將士首領别簿奏上

　　檄

　　討思恩府土官岑濬檄　　　(明)龎　泮

　　爾濬世受朝廷之恩襲䕃土官之職洪武初年即令爾

先世岑永昌為知州居民僅八百戸洪熙元年乃増獞
民七百戸與之宣徳三年又以上林武緣谿峒獞民一
百八十戸益之正綂五年陞為府十年又増以八仙洞
猺獞六百六十戸十二年改為思恩軍民府其衙門自
州而陞為府其土地自八百戸増至二千三百四十戸
其官職自五品而進四品其世受朝廷之恩可謂深矣
皆由爾瑛敬順天道勤勞王事爾父璲恪守厥職不敢
為非故能安享富貴保障地方至今為土官之首稱也

今爾正當感佩國恩謹守法度以増光前世而垂䕃後
人可也何包藏禍心忍為逆賊不奉正朔不納兵糧殺
人命如土芥觸刑憲如飲食攻陷城池占奪土地惡貫
已盈僭妄益甚屢因各處申達已經備實奏聞天寛地
厚不即加誅春育海涵仍令撫諭却乃全無忌憚愈肆
跳梁陽為歸順之辭隂潛不軌之志人情共怒天討必
加即今三廣官軍已集於兩江雲貴撓其前高㢘躡其
後四面尅期十道並進犂庭掃穴斬草除根如泰山之

壓雞卵滄海之沃星熛何有不破滅者哉但干戈紛擾
玉石不分惟念赤子之命恐傷大造之仁復申前諭開
爾頑蒙爾當謀之於心詢之於衆或叛或降孰得孰失
果能翻然悔悟束身納欵猶當奏聞朝廷而待汝於不
死其餘部曲脅從之人皆置不問如有鄰封之寃或被
土官之虐亦聽爾面陳别為議處此則移危就安轉禍
為福及今尚可為也若乃仍前不悛後雖噬臍何及今
以二事之在廣中爾所目擊耳聞者與語之謂爾土地

之險足以自固其險也與大藤峽何如謂爾兵食之多
足以有為其多也與黄蕭養何若當削平此賊之時爾
之祖父亦在軍中寧不知之即今二賊之苗裔何存其
為險且多者抑孰能守哉前車之覆後車之鑒也不其
昭昭者乎凡朝廷出征則官軍獲利饑有食而寒有衣
大者陞而小者賞故今湖廣土兵聞思恩有事除奉勅
調用外其自備衣糧以圖報效者不知其數鋭兵百萬
雲集蜂屯滿望成功以要富貴誠如是輩與爾何益哉

兹特將𢎞治十八年大統厯一本差官齎捧親臨爾府
爾出郊外逺迎俯伏聽諭仍曉爾部曲之人悉循其有
生之路決當處爾以前言誓不失吾之大信限爾於正
月以裏率領頭目人等詣軍門以請降望天闕以待罪
則解甲釋兵千里之土地如故耕田鑿井一道之生靈
晏然豈不美哉如或不聽任爾所為有若肉在砧上粉
碎何難魚遊釡中糜爛立見所可惜者岑永昌岑瑛二
賢臣之絶後而已也爾其審之慎之勿貽後悔故諭


　　牒

　　為裴中丞伐黄賊轉牒　　　(唐)栁宗元

　　當管奉詔與諸管齊進誅討邕管草賊黄少卿漢軍馬
步等若干人各具兵馬數及軍將若干前牒奉處分竊
以天啓昌期大功畢集神開興運微惡盡除黄少卿等
歴稔逋誅舉宗肆暴恃狡兔之穴跧伏偷安憑孽狐之
丘跳踉見怪以為威弧不射天網可逃侵逼使臣隳犯
王略恣其毒虐速我誅鋤敵國盡在於舟中還師已期

於席上謂宜投戈頓顙面縛乞身歸郡邑於王官效黎
獻於天吏而乃繕兵補卒増壘閉途正當天討之辰更
積鬼誅之罪衆輕鬭蟻勇劣怒蛙纖縞當强弩之初孤
豚僨肥牛之下事同拾芥力易摧枯杪忽蜂腰虛見辱
於齊斧突梯䑕首濫欲寄於旄頭勦絶有時不索何獲
某拱稽致命執鋭忘生車甲既備於小戎鯨鯢豈逃於
誅戮竊觀上略總制中權戰士義激於身心列校勢成
於臂指蹶張之技盡出於山林拔距之材徧徵於川洞

賞懸香餌令布疾雷莫不鼓舞戎行䖍恭師律投軀不
愆於羽檄跂足惟俟於牙璋今月某日奏事官米蘭迴
捧受詔命神飛首勇足蹈心馳懽聲洽於萬夫勝氣横
於千里國容不入屨且及於寢門家事勿聞土已填於
左闔即以月日全軍出次分道並進所期戮力敢告同
心孔大夫貞直冠時清明格物全體許國一心在公兵
精食浮為日固久容府楊中丞以義烈為己任勲襲太
常安南李中丞以英武為家風業傳彜器並膺邦寄克

達皇威南則浮海濟師共集堂堂之陳東則横江誓衆
用成善善之功以此鼓行坐觀盡敵刑惟勿喜誅有可
哀徵側之勇冠一方竟就伏波之戮吕嘉之威行五嶺
終摧下瀨之師嗟此陋微自貽擒滅勉成良畫速致殊
勲雖荒徼之地固不勞於有征而昇平之年將自此而
無事書之竹帛實謂揚名事須移牒鄰管以成掎角舉
牒者

　　勅賜靈文廟額牒　　　　　(宋)尚書省


　　尚書省牒栁州靈文廟禮部狀准都省批送下廣南西
路轉運司奏據栁州申據本州鄉民父老嚴浚等狀陳
伏覩唐栁州刺史元和年立廟於羅池至今三百年來
廟享不絶州境凡有水旱疾疫之災及公私祈禱無不
感應乞加封爵或廟額栁州本司保明委是詣實尋符
太常寺依條看詳據太常寺狀勘㑹唐栁州刺史立廟
於羅池係前代名賢轉運及州司保明立廟至今三百
年來廟享不絶凡有水旱疾疫祈禱感應自熙寧二年

八月已後至去年六月計十餘次祈禱感應伏候指揮
牒奉勅宜賜靈文之廟為額牒至准勅故牒元祐七年
六月三日牒

　　諭

　　時鑑(諭全州　　　　　　宋蠻有序)栁　開

　　雍熙三年宜州山夷攻其州弗克全之西鄙樂安里峒
有粟氏因之㑹其族南劫興安縣敗入谿峒連嵗不寧
天子擇中貴臣二人莅全邵州以静之明年春粟氏來

歸鬼狡皆奉吏州庭乃刻時鑑一篇以誡之

　　族盛卑邑邦大下國違道致殃干命取亡居夷鄰徳處
險近賊蜀難道軺吳莫容舠笑萬羣奸摧壘倒闗象踣
圍矣蛟斃彀已蠆纖曷存蟻微何奔虎猛恃力逼死罔
逸隼鷙誠健懐餌受緤小人為美君子是恥所失若塵
其治如鈞寧之弗復喪乃必覆習禮可式翫兵竟匿怨
懼興禍貪慾生過狥意成朋拂心見憎以畏卒潰茍悦
爰悖謹政防亂慎行避患缺玉不補積滓非汙來紆徃

亟愚暌智暱迹昭事著利合動裕平原廣野馳車走馬
髙浪深淵有鮪有鱣保爾攸宜胥樂在時刋文無窮作
誡永終

　　榜諭龍州土官　　　　　　(明)楊　文

　　皇上以鄭國公常茂有罪特以其父開平王之功不忍
遽置於法安置龍州其昆弟仍享爵禄撫存如故惟龍
州逺在西南自我朝平定天下土官趙帖堅稱藩納欵
誠事朝廷以帖堅已故其妻仍與茂結為婚姻誘合諸

酋肆為不道及帖堅姪宗夀襲為土官與帖堅妻互相
告訐又言茂已死皇上以誠信待人且以茂功臣之子
得罪而死深可矜憫平釋其告訐之罪今有人言茂實
不死宗夀等知情己遣散騎舍人諭宗夀漫不加意延
玩使者久不復其意莫測皇上未即問罪特命榜諭爾
宗夀等知之如茂果存則送至京師以贖爾罪復違令
則命大將軍率兵討捕罪在不赦如茂果死則宗夀親
率大小頭目至京具陳其由凡龍州軍民人等悉皆知

㑹

　　犒奬儒士岑伯高諭　　　　　王守仁

　　照得思田之亂上厪九重命將出師動調四省軍馬錢
糧洶洶兩年功未告成而變日不測本院前來勘處是
固仰賴皇上好生之仁格於天地至誠動物不疾而速
是以宣布威徳而旬月之間諸夷即爾革心向化翕然
來歸然而奔走服役固有效勞於下者其間乃有深謀
秘計之士潛開黙導以㑹合事機其功隠而難見此惟

主將知之功成行賞是所謂首功者也照得儒士岑伯
髙素行端介立心忠直積學待時安貧養母一毫無所
茍取而人皆服其㢘一言不肯輕發而人皆服其信遊
學横州南寧之間逺近士夫及各處土官土夷莫不聞
風向慕仰其髙節本院撫臨之初即用此生使之深入
諸夷仰布朝延之徳下宣本院之誠是以諸夷孚信之
速至於如此本生實與有力焉當時平復奏内即欲具
列本生之功而事變方息深謀秘計未欲張布於諸夷

但本生志在科第發身不肯異途茍進堅辭力請本院
不欲重違雅志遂爾未及奏列今思田既已大定凡有
微勞於兹役者莫不開列而本生之功冺然未表其於
報功勵忠之典誠有未當仰抄案回司即於軍餉銀内
動支一百兩及置買彩幣羊酒禮送本生以見本院慰
賞犒勞之意仍仰遵本院欽奉勅諭便宜事理給與軍
功冠帶以榮其身該司仍備給劄付執照并行原籍官
司以禮優待免其雜泛差徭明朝廷賞功之典彰軍門

激勵之道既以遂其養母之願且以遂其髙尚之心是
後本生志求科第其冠帶自不相妨仍行兩廣總鎮總
兵鎮巡等衙門知會

　　委官督諭土目

　　看得田州思恩領兵頭目盧蘇王受等所領目兵皆係
驍勇慣戰之人今又各為身家子孫之計自願出力報
效立功贖罪既已攻破賊巢分屯其地則其搜捕潰散
之賊當如探囊取物數日可盡今已半月有餘尚未見

有成功氣勢日見委靡此必軍中收有賊巢婦女等項
貪戀女色財物不肯割舍脱離奮勇殺賊茍且偷安遂
致兵氣日衰軍威不振若諸賊聞此消息乗此懈怠掩
襲不備我軍必致撓敗如此則是各目此舉本欲立功
而反敗事本欲贖罪而反増罪非惟不能仰報朝廷之
徳抑且有損軍門之威也正名定罪後悔何及為此牌
仰原任戸部郎中今降徐聞縣縣丞林應驄賫執令旗
令牌㑹同總兵監軍等官公同署田州府事知州林寛

身督領兵頭目盧蘇等閲視各營但有收得賊巢婦女
財物者通行搜出俱各開紀名數别立老營一所選委
老成頭目另撥謹實小心兵夫晝夜營守將各貪戀女
色財物不肯奮勇殺賊頭目兵夫姑且免其罰治責令
即出搜山果能多有擒斬旬日之内功成班師仍將前
項婦女財物照名給還亦不追究前罪若有貪戀女色
違犯軍令仍前不肯效力者仰遵照軍門號令當時斬
首示衆斷母姑息容忍致敗三軍大事葢前日之招撫

專以慈愛惻怛為念者乃是本院憐憫兩府之民無罪
而就死地是乃父母愛子之心惟恐一民不遂其生也
至於今日用兵却須號令嚴明有功必賞有罪必戮者
乃是本院欲安兩府之民使之立功贖罪以定其身家
而因以除去地方之患是乃帥師行軍之道不如此不
足以取勝而成功也差去旗牌官員務要星火催督毋
事姑息若旬日之後再無成功本院親臨分地定先將
監軍督軍等官明正軍法其推奸避事不肯奮勇殺賊

頭目通行斬首決不虛言

　　諭副總兵張祐督剿綠茅諸巢

　　訪得上林相近地方如綠茅等村皆係陽招隂叛與八
寨諸賊裏應外合積年流毒地方即其罪惡尤有甚於
八寨諸賊若不剿滅終遺禍根為此今差指揮趙璇齎
牌前去督哨副總兵張祐處計議仰即密召領兵頭目
盧蘇王受等令各挑選精兵一千或一千五百以搜巡
八寨為名當日乗夜速發分道夾𠞰後開各賊村分務

要殲除黨與蕩平巢穴若是各賊奔竄大名深山各兵
就可留屯其地食其禾米六畜分兵探賊向徃追捕本
院先曽發有武緣鄉兵分搜大名諸山遥計此時各賊
正回山下各村躱住及今往𠞰正合事機仰諭各目務
要潛機速發不得遲留隔宿必致透漏消息徒勞無功
發兵進勦之後一面差人飛報(計開　綠茅　通親綠小　批頭　羅煖
其餘各巢不能盡開須要量其罪惡大小可勦則𠞰可撫則撫相機而行)

　　諭左江道綏柔流賊


　　據江西道參議等官汪必東等呈稱古田白竹石馬等
賊近雖誅𠞰然尚有流出府江諸處者誠恐日後為患
乞調歸順土官岑瓛兵一千名萬承龍英共五百名或
韋貴兵一千名住劄平南桂平衝要地方及該府知府
程雲鵬等亦申量留湖兵及調武靖州狼兵防守等因
始觀論議似亦區畫經久之圖徐考成功終亦支吾目
前之計葢用兵之法伐謀為先處夷之道攻心為上今
各猺征𠞰之後有司即宜誠心撫恤以安其心若不服

其心而徒欲久留湖兵多調狼卒憑藉兵力以威劫把
持謂為可久之計則亦末矣殊不知逺來客兵怨憤不
肯為用一也供饋之需稍不滿意求索訾詈將無抵極
二也僦居民間騷擾濁亂易生讐隙三也困頓日久資
財耗竭適以自弊四也欲借此以衛民而反為民増一
苦欲借此以防賊而反為吾招一冦各官之意豈不虞
各賊乗間突出故欲振揚兵威以茍幸目前之無事抑
亦不睹其害矣前嵗湖兵之調既已大拂其情乃今復

欲留之其可行乎夫刑賞之用當而後善有所勸惡有
所懲勸懲之道明而後政得其理民得其安今稔惡各
猺舉兵征勦刑既加於有罪矣然破敗奔竄之餘即欲
招撫彼亦未必能信必須先從其傍良善各巢加厚撫
恤使為善者益知所勸而不肯與之相連相比則黨惡
自孤而其勢自定使良善各巢傳道引諭使各賊咸有
回心向化之機然後吾之招撫可得而行而凡綏懐御
制之道可以次而舉矣夫柔逺人而撫夷狄謂之柔與

撫者豈專恃兵甲之盛威力之强而已乎古之人能以
天地萬物為一體故能通天下之志凡舉大事必順其
情而使之因其勢而導之乗其機而動之及其時而與
之是以為之但見其易而成之不見其難此天下之民
所以隂受其庇而莫知其功之所自也今皆反之豈所
見若是其相逺乎亦由無忠誠惻怛之心以愛其民不
肯身任地方利害為久逺之圖凡所施為不本於精神
心術而惟事補輳掇拾支吾粉飾於其外以茍幸吾身

之無事此葢今時之通弊也合就通行計處仰抄案回
道即行知府程雲鵬公同指揮周𦙍宋及各縣知縣等
官親至已破賊巢各鄰近良善村寨以次加厚撫恤給
以告示犒以魚鹽待以誠信敷以徳恩喻以朝廷所以
誅𠞰各賊者為其稔惡不悛若爾等良善守分村寨我
官府何嘗輕動爾等一草一木爾等各宜益堅向善之
心母為彼所扇惑揺動從而為之推選衆所信服立為
酋長以連屬之優其禮待厚其犒賞以漸綏來調習使

之日益親附又喻以稔惡各賊彼若不改一征不已至
於再再征不已至於三至於四五至於六七必使滅絶
而後已此後官府若行𠞰除爾等但要安心樂業無有
驚疑若各賊果能改惡遷善實心向化今日來投今日
即待以良善即開其自新之路決不追既徃之惡爾等
即可以此意傳告開諭之我官府亦未嘗有必欲殺彼
之心若彼賊果有相引來投者亦就實心撫安招來之
量給鹽米為之經紀生業亦就為之選立酋長使有統

率毋令渙散一面清查侵占田土開立里甲以息日後
之争禁約良民毋使乗機報復以激其變如農夫之植
嘉禾而去稂莠深耕易耨芸苗灌溉專心一事勤誠無
惰必有秋穫夫善者益知所勸則助惡者日衰惡者益
知所懲則向善者益衆此撫柔之道而非專有恃於兵
甲者也至於本院近行十家牌諭誠亦弭盗安民之良
法而今之有司概以虛文抵塞莫肯實心推求舉行雖
已造冊繳報而尚不知其間所屬何意所處何方該道

仍要用心督責整理誠使此法一行則不待調發而處
處皆兵不待屯聚而家家皆兵不待蓄養而人人皆兵
無餽運之勞而糧餉足無闗隘之設而守禦固習之愈
久而法愈精行之彌廣而功彌大其前項區區摘調之
兵有虛名而無實用可張皇於暫時而不可施行於永
久者勞逸煩簡相去逺矣惟有該府議欲散撤雇倩機
快等項調取武靖州土兵使之就近防守一節區畫頗
當然以三千之衆而常在一處屯頓坐食亦未得宜必

須分作六班每五百名為一班每兩箇月日而更一次
若有鵰𠞰等項然後通行起調然必須於城市别立營
房毋使與民雜處然後可免於騷擾嫌隙葢以十家排
門之兵而備追捕𠞰截之用此亦經權交濟相須之意
合就准行仰該道仍將行糧等項再議停當備行該州
土目人等遵照奉行自今以後免其秋調各處哨守等
役專在潯州地方聽憑守備參將調用凡遇𦂳急調取
即要星馳赴信地不得遲迴時刻守巡各官仍要時加

戒諭撫輯毋令日久玩弛又成虛應故事本院疎才多
病精力不足不能躬親細務獨其憂患地方欲為建立
久安長治一念真切自不能已是以不覺其言之叨叨
各官務體此意毋厭其多言而必務為紬繹母謂其迂
逺而必再與精思務竭其忠誠務行其切實同心協徳
共濟時艱通行總鎮總兵鎮巡等衙門知㑹仍行三司
各道守巡守備等官事有相類者悉以此意推而行之
發去魚鹽或有不足再行計處定奪


　　移文

　　移文桂林府崇祀解公縉名宦祠略

　　袁　袠

　　前件為崇祀名宦以勵風教事照得先朝廣西參議解
公縉以王佐之才挺名世之運發迹甲科蜚聲翰院受
知於太祖髙皇帝及成祖文皇帝入掌絲綸獨參機密
嘉謨讜議知無不言一時諸公才氣罕比不幸中遭漢
庶人之讒萋菲日深而忠藎彌篤百折不回一心無變

旋罹斥逐逺竄炎荒始參藩於廣右復投裔於交南孤
忠自如勁氣愈厲竟收禁岸廋死幽圄既而天日復明
白璧無玷芳名大節久而益彰本道素懐企慕毎切歎
嗟承乏此邦遹求先哲雖風流未冺而崇祀尚闕良用
疚然於懐况歴考名宦祠所祀諸公雖政蹟風節各有
可稱然英聲茂烈皆未有如解公之比者也仰府即將
解公官爵姓字依式製造木主以禮送入本府儒學名
宦祠以稱尊崇先哲激勵風教之意毋得稽遲仍具行

過日期依准繳牌

　　青詞

　　平樂告天青詞　　　　　　(宋)鄒　浩

　　伏以大道難名雖不容於智測至仁易感猶可冀於誠
通輒忘螻蟻之微敢冀乾坤之造伏念臣本無路識進
偶明昌蒙哲宗親選於稠人由常調遂登於諌省勉思
報國安敢謀身屬元符立后之初於崇政抗章而論輕
觸忌諱重取竄投旋逢今上之纘圖還以舊官而召用

入參邇列出典大藩方欲布於寛條俄復聞於謫命壬
午秋孟但安置於湖南癸未春殘又斥居於嶺表惟兹
平樂無異新興乃瘴烟尤甚他邦跼形影循愆而處去
常州往返不啻萬里違老母晨昏久已四年偶未隕於
餘生已數更於大赦重念椒房之赴訴葢求誣謗之昭
明謂臣所言其事不實迹雖逺矣心猶皎然追惟當時
奏御之三章並無殺母取子之一字不知此疏撰自何
人肆形醜詆之言稔出顛危之禍致臣該登極異恩之

後尚逐遐荒使臣居元祐姦籍之中亦稱朋黨推原本
末良有因由雖巧為構陷之謀人誰敢議然隠在幽冥
之内天必盡知儻非控告於穹旻何以獲伸於寃枉謹
擇下元之令節是為生日之前期瀝膽書詞望雲徹聽
恭以包函之有素尤於相協而無私俯賜哀憐曲垂昭
鑒感悟聖君之美意灼知偽疏之深情放釋拘攣早奉
日邊之命旋歸定省永承膝下之歡况臣數年以來累
已具章上奏懼精誠之未達靡夙夜之遑寧顧喋喋一

至於斯庶髙髙亟從其欲誓堅晩節仰對閎休

　　上梁文

　　重修宣成書院上梁文　　　(明)姚　鏌

　　伏以吾道流行亘萬年而如一日真儒倡和更千載而
不數人粤惟洙泗以來在濓洛為儒風之始振繼自崇
寧而後至乾淳實理學之再興晦菴朱夫子固云集其
大成張吕二先生豈曰獨為小知葢六經子史皆有言
論以折衷而道徳性情俱即身心為驗識間以千里而

㑹或至逾月乃分講學嚮道之誠既并合於一繼徃開
來之責實鼎立為三陋蕭曹而不居南軒本伊吕之佐
超董黄而獨上東萊則顏閔之徒或擴其道之大而六
合可充或養其性之美而四時已備卓哉先覺厥惟我
師顧學宫雖有通祀之儀必書院乃為獨崇之敬然稱
麗澤者曽未及乎張而號城南者或復遺其吕是雖同
慕其學未免各尊其人必有所兼乃克以備惟兹八桂
之地實合兩賢之祠建節為張素著桐鄉之愛垂弧者

吕實占嵩嶽之靈衣被尤切於一方興起尚新於百世
固宜使臣之有請致煩明主之親題扁特榜曰宣成祀
已隆於景定間罹兵燹遂致湮蕪亦或舉之復歸於廢
餼羊固在不勝祼享之疎靈光僅存竟何觀瞻之具是
用徵工而集木力圖撤故以從新卜地而遷舉官為費
叢祠再整像設俄嚴翼翼重門欲下路人之馬憑憑四
壁盡依夫子之牆廣大厦之幾間屹髙堂於數仞五車
書積争誇學海詞林一鑑池開共覩天光雲影蒼松翠

竹鬱乎蔽前後以交輝異卉奇葩紛爾雜東西而並植
近以著我朝之懿美逺將誇前宋之規模非惟崇徳報
功自此有掲䖍妥靈之地而於聚徒養士寧獨無藏修
游息之區致敬於舄履何如為益於章逢備矣敢申善
頌以相讙謡

　　抛梁東桂江春水正融融莫道東西流𣲖别源頭洙泗
本相通

　　抛梁西山名筆架插天齊是誰拾得精靈在徹夜文光

照壁奎

　　抛梁南花影重重䕶短簷絃歌聲裏征鼙换從此貔貅
盡解嚴

　　抛梁北眼底風光總奇特此中便是小瀛洲五嶺南來
更那得

　　抛梁上霧捲嵐收天宇曠曈曈旭日麗江山始信乾坤
春一樣

　　抛梁下突兀參差連廣厦漫言大庇寒士多白鹿嵩陽

興美化伏願上梁之後詩書澤廣禮樂教興宗先哲以
為師道徳文章之兩茂並中華而為俗衣冠文物之相
輝滿地春風掃盡蠻烟五嶺洗天甘雨流來活水三江

　　香林書院上梁文　　　　　　孫志元

　　伏以綿綿聖學授受逓為開承濟濟英才人地相為靈
傑無徵不信有待而興恭惟郡伯石梁先生台下文章
司命理學主盟治郡功名不數龔黄卓魯作人雅化得
於濓洛闗閩選勝香林剏兹講院羣山競秀能動景行

之思一水澄泓真有麗澤之助落成不日吉叶蚤秋謹
獻頌以敷詞聊興歌而志喜

　　梁之東作人雅化有文翁仰止泰山併北斗醉心時雨
及春風

　　梁之西桃李無言下有蹊已自身先端衆表兼之徳教
破羣迷

　　梁之南一泓秋月在寒潭助人池水臨文筆道徳文章
兩不慙


　　梁之北羣山面面皆生色茂林修竹即蘭亭萬花金谷
空奇特

　　梁之上閲道攜琴作榜樣丹霞山谷每相將今古髙風
誰不讓

　　梁之中一班玉筍正菁蔥文史三冬經豹變奎光千丈
訝成虹

　　梁之下烟淨氛消正閒暇舞羽歌雍格有苖聲教於今
迄夷夏伏願上梁之後正學益崇真儒輩出千百年衍

潤文在於兹二三子依歸不負今日

　　雜著

　　雜識　　　　　　　　　　(宋)曽　鞏

　　廣原州蠻儂智髙以其衆叛乗南方無備連邕賓等七
州至廣州所至殺吏民縱略東南大駭朝廷遣驍將張
忠蔣偕馳驛討捕至州皆為智髙所摧陷又遣楊畋孫
沔余靖招撫皆久之無功仁宗憂之遂遣樞密副使狄
青為宣撫使率衆擊之翰林學士曽公亮問青所以為

方略者青初不肎言公亮固問之青迺曰比者軍制不
立又自廣川之敗賞罰不明今當立軍制明賞罰而已
然恐聞青來以謂所遣者官重勢必不得見之公亮又
問賊之標牌殆不可當如何青曰此易耳標牌步兵也
當騎兵則不能施矣初張忠蔣偕之徃率皆自京師六
七日馳至廣州未嘗拊士卒立行伍一旦見賊則疾驅
使戰又偕等所居不知為營衛故士卒見敵皆望風退
走而忠與偕居方臥帳中為賊所鹵楊畋余靖又所為

紛亂不能自振而孫沔大受請託所與行者迺朱從道
鄭紓歐陽乾曜之徒皆險薄無賴欲有所避免要求沔
引之自從逺近莫不嗟異既至潭州沔遂稱疾觀望不
敢進青之受命有因貴望求從青行者青延見謂之曰
君欲從青行此青之所求也何必因人言乎然智髙小
冦至遣青行可以知事急矣從青之士能擊賊有功朝
廷有厚賞青不敢不為之請也若徃而不能擊賊則軍
中法重青不敢私也君其思之願行則即奏取君矣非

獨君也君之親戚交遊之士幸皆以青之此言告之茍
欲行者皆青之所求也於是聞者大駭無復敢言求從
青行者其所辟取皆青之素所與以為可用者人望固
已歸之矣及行率衆日不過一驛所至州輒休士一日
至潭州遂立行伍明約束軍行止皆成行列至於荷鍤
贏糧持守禦之備皆有區處軍人有奪逆旅菜一把者
立斬之以徇於是一軍肅然無敢出聲氣萬餘人行未
嘗聞聲每青至郵驛四面嚴兵每門皆諸司使二人守

之無一人得妄出入而求見青者無不即時得通其野
宿皆成營柵青所居四面陳彀弓弩皆數重所將精鋭
列布左右守衛甚嚴方青之未至諸將屢走皆以為常
至是知桂州崇儀使陳曙知英州供備庫使蘇緘與賊
戰復敗走如常時青至賓州悉召陳與裨校凡三十二
人數其罪按軍法斬之惟蘇緘在某所使械繫上聞於
是軍中人人奮勵有死戰之心是時智髙還守邕州青
懼崑崙闗險阨為所據乃下令賓州具五日糧休士卒

賊諜知不為備是夜大風雨青率衆半夜時度崑崙闗
既度喜曰賊不知守此無能為也彼謂夜半風雨時吾
不敢來吾來所以出其不意也已近邕州賊方覺逆於
歸仁廟青登髙望之賊據坡上我軍薄之裨將孫節中
流矢死青急麾軍進人人皆殊死戰先是青已縱蕃落
馬軍二千人出賊後至是前後合擊賊之標牌軍為馬
軍所衝突皆不能駐軍士又從馬上以鐵連加擊之遂
皆披靡相枕藉遂大敗智髙果焚城遁去青先為公亮

言立軍制明賞罰賊不可得見標牌不能當騎兵皆如
其所料青坐堂戸上以論數千里之外辭約而慮明雖
古之名將何以加此豈特一時武人崛起者乎方慶厯
中葛懐敏與李元昊戰於廣川懷敏敗死而諸校與士
卒既敗多竄山谷間是時以權宜招納皆許不死自此
軍多棄其將不肯死戰故青云自廣川之敗賞罰不行
云翰林學士蔡襄亦言聞於青者如此

　　沙岡答為桂林徐州守作　　(明)劉　節


　　客問涵虛子曰沙岡何人也涵虛子答曰沙岡之人也
客曰何謂也答曰靖江之墟有沙岡焉溪曲泉洌崖懸
谷虛野曠土沃可樵可漁可畊可牧可居可遊沙岡有
之故曰沙岡之人也客曰孰不可有也奚其有沙岡也
答曰君子於物可以有可以不有者非其有也可以有
不可以不有而終其有者兹其為有也沙岡之有可以
有不可以不有而終其有焉者也沙岡嘗為令尹矣曰
吾令尹而已矣嘗為博士矣曰吾博士而已矣嘗為州

牧矣曰吾州牧而已矣今也優於仕矣倦矣老矣畢其
志於沙岡之上矣考槃在澗白駒在谷孰非其有也沙
岡之人有其沙岡而已矣是非爾所知也客曰聞命矣
迺歌曰嗟彼沙岡兮霄崇壤卑睠彼美人兮載棲載遲
吾安適從兮匪沙岡疇依涵虛子和之曰嗟彼沙岡兮
蒼梧之陽睠彼美人兮於焉徜徉我歌且謠兮與子翺
翔嗟彼沙岡兮湘灕之隂睠彼美人兮寔勞我心我歌
且謡兮遺我好音


　　龍江客問　　　　　　　　　王士性

　　客有問余廣右俗冷熱不以寒暑而以晴雨即土人亦
不得其説但知此中陽氣大洩故多熱而已而不知其
所以然請以土薄水淺之云而申繹之余曰此無他特
以地氣有厚薄疎密之故也廣右地脈疎理疎則陽氣
易於透露發洩故自昔稱炎方一至天晴日出則地氣
上蒸如坐甑中故雖隆冬亦無異於春夏之日然其地
居萬山中山皆拔起純是嵓石無寸土之附石氣本寒

今走廣右諸洞深入里餘雖六月披裘亦戰慄不自持
氣寒故也一至天欲雨則石山輸雲嵐烟岫霧踵趾相
失咸挾石氣而升幽寒逼人故雖盛暑亦無異於隆冬
之時及夫雲收雨止日出氣蒸乍熱乍寒無冬無暑皆
以是故或謂南中同此土也廣右居交廣之内煖氣反
發洩過於彼土者何葢他處山少而廣右純山山少者
地土相兼脈理本密兼以地皆種植尺寸不遺地氣上
升多宣洩於五榖又糞壅澆溉地面肥饒故密而地氣

不甚洩廣右地氣盡拔為石山則餘土皆虛業已無石
而疎理又滿眼荒蕪百里無人烟十里無稼穡土面不
肥榖氣不分地氣無所發洩安得不隨日上升而散中
於人之肌膚也以是知寒暑之故半出於天半出於地
風光日色之寒暑出於天者也氣候之寒暑出於地者
也地薄而理疎則氣升而多暑地厚而理密則氣歛而
多寒非專為方隅南北之故也向讀異域志見隂山沙
漠之北萬餘里有其地四時皆春草木不凋者嘗疑其

無有極北愈寒安得為是説也乃今意誠有之正為地
各有厚薄疎密其果不全係於天與南北方隅之故與
若謂寒暑盡出於天則今髙山峻嶺之上漸近於天漸
逺於地宜其多暑而無寒矣何故山愈髙而愈寒豈非
土石厚而地氣隔故寒多亦其一驗

　　假道斡腹之謀　　　　　　　魏　濬

　　理宗時忽傳敵有假道斡腹之謀謂或入思播以窺沅
靖或由番部以窺南詔入思播必踰蜀界而由番部則

行吐番界中逕趨南詔所謂梁州外境亦曰劒外路不
經蜀葢謂敵謀好從間道意在南侵嚮導入廣於是嚴
備粤右令體探動静由邕宜探大理由融州探思播然
道路既阻聲息甚遙茫然不知要領諸蠻反相顧驚疑
所結營寨每遭燒燬敵性不能南處隆冬草枯盛夏蝱
出即當反北踰蕃部南詔必須多歴時月滇黔之間岡
嶺敧折敵馬不能長驅必安據南詔乃可東向又得廣
交以窺吳楚是謂仰攻敵人狡黠豈其不諳地利當時

何故發此迂計謀國之疎其略可覩李曽伯所謂亦用
備蠻非專禦敵聊以固吾圉則可爾所陳輯約溪峝團
結民兵二事實為長計故刪錄其略存之以見當時之
事體如此

　　廣右數年以來講明條畫一則曰輯約溪峒二則曰團
結民丁今檢前牘所謂輯約溪峒類是損濡沬之禮物
給借補之資帖取名作帳狀曰已令措置闗險糾集保
守其實相與羈縻而已稍有實作區畫即生猜疑如融

之大步嶺宜之隴柵寨屋屢立蠻猺即焚前帥嘗以惹
事端為慮令輯約使之不為我梗諭令自保鄉井姑為
籬落則可未可恃之固吾圉也所謂團結民丁則沿邊
民丁在省地者有限居溪峒者為多先儒所謂養兵數
百而獲十萬民兵之用皆峒丁也徃時綱紀修明號令
信服乃得以疆理之雖其説如此葢亦未嘗用之况今
時異而事不同乎前帥嘗申陳民兵利害亦慮邊民鄰
境易致疑愕今官司團結其間散在猺峒號召既難使

之自備器糧資費愈非容易必盡得其首領之心乃可
賴其丁壯之力此姑用之以壯聲勢則可亦未可全恃
之為吾用也今所部尺籍既虛此二者亟為計溪峒在
邕州則團結右江唐興歸樂等州二十八隘又新置古
細等(闕)一十九隘宜州則結約天池蘭那等州峒一十
二處融州則結約所部諸款或遺以銀牌監錦或假以
資帖名目或與之結立盟誓諭以無事則守險隘有警
則協力𠞰逐若民丁在邕州者團結兩江諸州峒丁壯

右江具到名帳共計一萬九百六十二人左江具到名
帳共計二萬二千六百人而本州民丁皆不在其數宜
融兩州亦有團結舊籍宜州土丁民丁保丁義丁義效
獞丁共九千餘人而猗獞一項可用融州則土丁峒丁
大款丁保丁共九千餘人而欵丁一項可用大率出於
省地者以家業充丁或老弱或冗雜不過備數出於峒
溪者多習戰鬭如藥箭如標槍皆其所長近自蜀西少
緩窺闖之報便覺嶺右浸寛備禦之憂前項溪峒民丁

纔有施為即生疑愕似於無事自擾若偷安循習又失
於先事之防如行下三郡各照己申經司之舊溪峒則
諭令首領遵守成規布恩信以示撫綏葺險隘以作隄
備民丁則因其名帖常加覈實以彊壯而補老弱因閒
暇以加訓練庶幾近年之所已行不至既久而付文具
俟其逐州申到或有合作更革措置又當隨時區處若
州郡事力不及經漕兩司却當與之通融助給施行欲
望劄下邕宜融三郡守臣遵守


　　官司治猺獞不如土司能用其衆

　　諸夷與民錯處一有梗亂輒調狼兵為其林莽深窵鳥
獸駭徙不定而登山歴險爬剔窮摉不得不借力於狼
兵耳狼兵非夷人哉素馴服於其酋長能令脰頸可捐
湯火不避則漢吏傳舍其官而土酋家世其有也猺獞
而善撫御惡在其不如狼兵者大概土司之形頗似季
周列國區分畛埒死力拒守雖暴寡凌弱殘殺略奪則
有之終莫能越其尺寸其主或幼弱寡昧則頭目用事

亦略似三家六卿之類獨其人鷙悍鄙俚無禮樂文章
以飾之耳要之竊中國之威靈以能保其土地其貧弱
甚者間或割村為質亦如諸國割邑割城之例然有年
限數盈則反非如猺獞讎殺驅逐輒盡其畜產廬畝之
屬據而有之者漢法能行於土司不能行於猺獞何者
力不專情不急也韓襄毅移上隆知州於藤峽置武靖
州及五屯之設土吏目周沖等司設副巡檢王文成不
欲廢田州又置九巡司令各以其俗自治皆有深意今

異類所盤據至百數十里全無民村相錯者良自不少
誠立之君長署為部落使自為政而受令於司土者可
以省郡縣箝制之力可以需征𠞰調發之令其䇿似為
更便諸葛武侯平南中皆即其渠帥用之悉收孟獲等
以為官司云吾欲不留兵不運餉使綱紀粗定夷漢粗
安故爾武侯所謂粗葢其最精者也第雖乗大舉之後
或衆望所推或勞勩最著於平定安集之時圖之今固
未易語此爾語曰夷狄之有君嗟乎志深哉胡端敏條

論兩江事宜其説甚備(按胡端敏所論即丘瓊山衆建土官議禹卿錄其文其後有云
此法永樂初嘗行之黎人久始廢漢法不治民而治吏故能無亂今以有司治猺獞而不得咆嘷跳浪勢蔓且
衆既無鄉都什伍又不成其部落不立之長誰為統領沈希儀謂割畀附近土司慮正及此第土司得此勢且
愈大又與漢官錯治如烏附攻毒不無一時暢快尚虞藴火愈厚此䇿不治夷而治酋使酋自為治聚箐嘯峒
之徒皆就戎索追捕令下朝徴夕至其法更為簡易第夷官既設須箝制有術斯可久耳)

　　墾田之利可興

　　予從潯州登陸歴横邕賓栁目之所及殊多曠土皆饒
草薉足水泉可施畚钁銚蜃者甚衆詢之知者云諸處

曠土皆類此嘗見唐時徴闗東卒戍京西經費不充李
鄴侯議市牛及鑄農器糴麥種分給募戍士耕荒田闗
中土沃久荒所收甚厚戍卒獲利應募者十五六安於
其土不復思歸誠彷其意行之令郡縣審視髙下原隰
與其衍陿遐邇之處咸籍記之使附近戍士分布墾種
願耕者官給牛種田器俾自於其地稍擇爽塏伐木于
茅結為田舍耕穫之際以二番為率一番在伍一番在
田所收之粟嵗科其十二輸之於官羡餘聽其自有初

嵗儘還牛器之費暫不責科不足者次年輸輳如此則
兵樂於耕數年之間自有餘蓄餉可浸省是或一䇿也
或謂今之耕兵正古屯田遺意然予所目覩率冐簔笠
而為甲胄奮儋钁以當劒㦸久且兵化為農併寓兵初
意盡失之矣是非耕不利兵不力也所耕之地無多嵗
收不足果其腹襏襫錢鎛之餘率惰縵偷窳以度時日
彼力能挽强技能擊刺者皆不樂就設有緩急望其一
鼔作氣争先死敵不可得已計莫如益授之地所益授

者亦量徵其入土博則利興彼父子兄弟可聚力以從
事於此久之而父子兄弟皆兵是又一䇿也至於兵力
之所不及與所不便則招募流人與土著之失業者耕
之亦官為治具多方撫䘏招徠使得從容田畝以食其
土之利官賜之帖俾為永業亦許私相鬻易給鎡基於
公室而安廥積於私家宜未有不欣然趨事者是又一
䇿也又唐史載嶺南里人舊輸半課劉廷祐責令全輸
遂至為亂今獞賦較民正減其半然毎為田主侵利數

倍心極苦之第畏公庭如赴湯鑊姦人多方恐嚇終莫
之悟近見投牒自願出里輸賦從民例者舍輕就重是
豈人情彼中亦有知人事諳漢法者令以此意諭其親
屬鄰里族類轉相告語使知官司意在保恤原非有所
苛責其貧而無可資者皆得出村擇便墾種官先治具
以待應者使安其利心必無畏趨若流水田舍相望便
成村落則令推擇稍有智力者署以為長如所稱獞老
猺老之類使自相訓戒約戢夫時其饑飽達其怒心雖

異類猶媚養已者順矧猺獞亦人也甘心於被草木掘
狐鼠蟲豸以延喘息夫豈不知食粟衣布之適徒以賦
更所不及繇𨽻所不至取自便耳兹既習而安之逺者
聞之漸皆嚮慕舉目皆我生齒亦必安為我使設有梗
亂即招募以為嚮導以夷制夷省力自倍昔趙充國以
屯田坐困先零謂排折羌鹵令不得歸肥饒之地以貧
破其衆羌夷之勢聚故争其肥饒而貧破之猺獞之情
散故授以肥饒而安利之亦因事之形而反用之之術

也是又一䇿也今西方財賦絀甚天不雨粟捉衿肘見
豈有他繆巧可圖充實獨此䇿為計頗逺於民亦無所
擾所難者縣令刑賦是急視此為迂又墾土垂就吏胥
瞰其有利且將黷而擾之且事既創見難以責成旦夕
必假專力需之嵗月嘗觀古之募民屯田與開置田者
郡縣皆設田官專任其事西方事簡惟須以同知一人
領其屬加之墾田名號予以事權視墾之多寡興廢以
為殿最縣令之不實心舉行者胥役之誅求開釁者與

豪强之占敓兼併者皆令察之士伍自有紀律墾者優
之無致失業至於流人獞人本無根蒂聚散甚易尤宜
極意慰藉大要如飼病鳥毋驚之使不安如養逸獸毋
擾之使欲去寛其籠紲而不奪其錙銖行之二年端緒
自見彼不啻行者之赴於家豈必招之而集哉此惟因
人力之有餘開地徳之未竟兵食有藉戸口亦充五榖
時登生事漸庶蕭條貧瘠之狀必且為之一變第須如
蓄三年之艾鑿絶澗之泉堅持而力行之爾昔樊敬侯

欲作器如梓漆之類必先種植人皆笑之後咸得其用
愚公鑿山算及孫孫子子誠得樊侯先之愚公之子孫
繼之事未有不濟者也

　　用姦治宄

　　書稱蠻夷猾夏寇賊姦宄按在内曰姦在外曰宄治宄
利用徳治姦利用刑不蚤戒而及於亂則用姦治宄亦
以毒攻毒之法如朱博之詭責豪强虞詡之三科募士
尹賞置魁宿而輕黠精於追捕鄭渾賞自盗而黨與轉

相寇竊較之凡吏得效尤速夷人故多頑蠢大抵逋亡
厮鹵與商藝流人為之指導分受擄獲胥吏煬蔽而姦
豪魁桀與田主招主之類窟穴其中比於外府扞牧圉
者原無長慮貪其貨賄縱舍蔽匿以至横恣猖獗甚者
墮城堡掠官府罪㦧盈貫乃至征𠞰之議興則掾房軍
吏無非賊目土酋狼丁暗開一面鉦鼓甫鳴而摩牙吮
血之輩旋已為入窟之兔髙飛之鳥矣真盗既不可得
反妄戮無辜以掩罪非但玉石俱焚且石完而玉碎可

勝恨哉唐貞元間容管黄洞蠻為亂屢征弗戢韓愈謂
自用兵以來經二年所前後奏報誅殺計不下二萬人
儻皆非虚賊已尋盡至今賊又依舊明是欺罔此言可
慟然夷情須此曹得之最真彼豈真有私於夷人者鬼
谷子所謂不肖者易懼貪者易誘也御得其道狙詐作
使寛之使自贖箝之使自效機神迅密縱操得宜向之
姦人皆吾㨽痤之刀錐挏腸之芒石矣朱博虞詡二傳
所載方略甚衆觸類而長智者圖之


　　夙兼豫速二義

　　解之繇曰利西南無所徃其來復吉有攸徃夙吉象曰
有攸徃夙吉徃有功也夙須兼豫與速二義孫子曰兵
聞拙速未聞巧之久也又曰未戰而廟算勝者得算多
算不勝未可輕言拙速也諸夷巢窟在兵法九地中多
為圮地法曰圮地則行又曰圮地吾將進其塗總言不
可停待之意又曰兵之情主速乗人之不及由不虞之
道攻其所不戒治夷人之亂有大征鵰𠞰二䇿鵰𠞰時

行則大征可以不用而其便有二一玉石有分一覈功
無贗葢夷人出没不常出則狼奔入則虺結須乗其搆
禍方深黨援未合之際熛舉電發盡覆其巢顧其所窟
穴皆崇岡複嶺崎嶔屼峍直上則足半垂斜行則肩左
擔深林絶窵岐復有岐近愈巧黠每遇窮追皆踉蹌散
走飄瞥岡嶺我師勢不能分又艱跋㚄兼之旁有匿兔
之窟後多走壙之路非熟得其出入險阻聚散離合之
情一旦搶攘舉事計短機泄如田無禽詎能有獲聞先

事有馘良人以掩罪又有斬一病夫而還者舉棋不定
弊故至此故嚮導不審機事不密將士不習有一於此
皆非必獲之算非夙義也姚平仲欲襲金人數日前路
人皆知之舉動不異兒戲焉得有功

　　治貴無事

　　粤右民風愿樸少機事獄訟既簡財賦亦稀吏兹土者
但能撫恤猺獞處置土酋有法行之以無事真可臥治
子厚謂印紋生緑經旬合硯匣留塵盡日封又曰訟庭

閒枳棘候吏走麋䴥此景使人思之不置今吏之下者
不具論其賢者不治近而治逺籠豕以靮縻鹿以纓勢
必不行秖為狡猾漁獵者借資耳而輒自夸毗曰除某
弊興某事招某夷當事亦遂信之以為能此老氏所謂
與之争者脊脊多事恒必繇此此所為貴悶悶之治也
又郭槖駝傳亦云吾居鄉見長人者好煩其令若甚憐
焉而適以&KR0852;之河東治栁之概於此可見

　　諸夷慕學


　　粤西學臣勅内獨有教習獞童一欵令州縣立社置傅
嵗以所教成者聞頗諳文理者收之黌序雍容濟楚不
異中華用夏變夷此為上䇿但入選既易巧詐者或攛
名籍中以希進取每費檢校又兩江諸土酋子弟嚮慕
文風尤甚來試者曰土童亦從恕收於中實有聰敏能
文可與中土頡頏者然多流徙之人納賕土舍謬為舉
任顧非久滯之老生則名都之棄士觀其文理居然可
辨此曹濫與之進恣其桀驁子母算緡力能扼取且機

巧播弄雖夷人亦厭苦之又能教猱升木兼為吏民之
患最宜慎其始進毋令溷冐諸夷惟獞最衆獞生在在
有之富川桂平多猺種來試者謂之猺童又鬱林有狼
生數人夷兵概曰狼兵葢守戍之夷久而占籍者謂之
土狼非别又有狼之一種也












　　粤西文載卷六十一

