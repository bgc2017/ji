玉山璞稿
元顧阿瑛撰
巫峽雲濤石屏志
謝家錄玉屏不琢龜甲形方若陟釐紙粉縹帶苔青秀
潔庚庚絶文理十二巫峰横隠起芙蓉照影立亭亭遠
落巴江一江水素湍洶湧翻綠濤長風吹雲白日高三
峽濤聲滿人耳箇中獨欠孤猿號胡僧謾有金壺汁洒
向素縑圖不得女媧鍊石作五彩點染料應無此色此石
産景由天工略假石人磨削功石色欲盡玉色起汎沈
天碧涵清空君不聞大食貢石瑩如玉中有竒松四時
綠六月凉風捲翠濤瑟瑟秋聲戰空屋又不聞楊家古
屏刻水精中有為雲之美人海綃衣裳為煙霧姓名自
語非真真二物化去固已久價重隋珠難再有君家玉
屏獨在世勿落忍人豪奪手我聞故人楊鐵仙束帶拜
之如米顛起來發狂捉鐵筆醉墨寫入青瑶鐫何日乘舟
上魚復喚取巴童唱巴曲更借丹丘粉墨屏對案巫山
真面目
余嘗住震澤聞松陵謝氏伯仲賢而好事而予水仙
之舟未得一造其所今高君叔彬攜此卷至别業求
題且知楊鐵崖亦到湖上由是益知其賢而好事故
製長詩一篇寄題寳屏他日或飲君薔薇花下幸出
此為張本云至正乙巳七月二十一日金粟道人顧
阿瑛書于合溪别業
寓西郊草堂分姑蘇諸題得芙蓉堂
芙蓉並開開滿堂堂中美人傾玉觴畫船鼓吹弄白日
迴風驚起雙鴛鴦鴛鴦雙飛出城去池上花開知幾度
不聞嬌燕語雕梁惟有栖烏啼碧樹空城夜夜明月光
照見烏臺臺上霜翠幕芙蓉大如斗盈盈綠水明新粧
鍾山蜿蜒若龍走送子春江一壺酒他時載花歸故鄉
莫忘江頭折楊柳
玉鸞謠
楊廉夫昔有二鐵笛字之曰鐵龍今亡其一偶得蒼
玉簫一枚字為玉鸞以配鐵龍廉夫喜甚復以書來
索賦玉鸞謠志來自云至正甲午三月既望界溪顧
瑛書于柳塘春
七寶城中夜吹笛舞按白鸞三十隻箇中小玉號細腰
尾拂廣陵秋月白伐毛脫骨秋風裏素頸圓長尺有咫
中虛一竅混沌通上有連珠七星子羿妻久閉結璘臺
弄玉求之遺蕭史調得仙家别鵠聲吹落虎頭金粟耳
桂園仙伯楊鐵翁昔豢洞庭雙鐵龍雌龍入海去不返
雄龍鰥處瓊林宫宫中夜夜泣寒雨幽咽悲啼作人語
燃犀莫照玉鏡臺買絲難繫藍橋杵虎頭憐之為媾婚
并刀剪紙招鸞魂鸞之來兮洞房曉恍然枕席生春溫
鐵仙翁笑拍手左瓊瓊右柳柳瓊瓊細舞柳柳歌起勸
虎頭三進酒畫堂龜甲開屏風翠煙凝煖春雲濃大瓶
酒瀉鸚鵡綠滿頭花插鴛鴦紅鸞兮運居巢龍兮弄横
竹君山月落大江秋黃姑星隕崑崗玉不須再奏合歡
辭且聽和鸞太平曲太平曲斷還續一轉一拍相節促
諧宫協徵宣八風寒谷能令生五榖鸞龍臺上鳳凰來
萬歲八音調玉燭
花游曲
至正戊子春三月十日偕楊廉夫張伯雨烟雨中遊
石湖諸山伯雨為妓瓊英賦點絳唇已而午霽登
湖上山歇香積寺瓊英折碧桃花廉夫為賦花游曲
因為次韵
真娘墓下花溟濛碧梢小鳥啼春風蘭舟搖搖落花裏
唱徹吳歌弄吳水十三女子楊柳門青綠盤髻欝金裙
折花賣眼一回步蛺蝶雙飛上春墓老仙醉弄鐵笛來
瓊花起作回風杯興酣鯨吸瑪瑙碗立案鳴筝促象板
午光小落行春西碧桃花下題新題西家忽遣青鳥使
致書殷勤招再四當筵奪得鳳頭牋大寫仙人蹋踘篇
金粟影
飛軒下瞰芙蓉渚檻外幽花月中吐天風寂寂吹古香
清露泠泠濕秋圃雲梯萬丈手可攀居然夢落清虛府
庭中搗藥玉兔愁樹下乘鸞素娥舞瓊樓玉殿千娉婷
中有癯仙淡眉宇問我西湖舊風月何似東華軟塵土
寒光倒落影娥池的礫明珠承翠羽但見山河影動搖
獨有清輝照今古覺來作詩思茫然金粟霏霏下如雨
金粟冢中秋日燕集
嘉樹蔽日凉颸散烟展席藉草待月臨川簮盍既合飲
酒割鮮歌斯哭斯以終餘年
綽山古佳城左股接昆丘水作青龍來九派盤遭周道
人金粟冡在彼山之幽團團青桂樹枝葉相蜷樛石削
華表立碑刻金窠鎪人身無百年胡乃三彭仇四大偶
一失九丹不能瘳肉血潰臭腐不朽唯髑髏棄之道路
傍行者得溺溲狐狸與蠅蚋食嘬紛相讎欲貽後之人
以掩面目羞烏兔互出沒急行不入郵縱有萬丈繩
誰能繫之留暖穴競螻螘凉風滅蜉蝣榮名乃何物汲
汲將奚求金谷珊瑚樹天網一夕收美人化黃壤燕子
巢空樓大印佩六國散金馳八騶一朝不得志車裂徇
九州秦皇與漢武靈藥採仙洲玉棺葬地底金鳬出海
陬梨花自寒食夜雨鬼啾啾飛錢化蝴蝶走燐驚鵂鶹
混沌鑿不死儵忽何能休丈夫不解事老大傷白頭何
如種秫米壓酒日日篘今夕三五夕我已為君謀長缾
置十斛百結青絲兜截江取紫蟹攀樹摘紅榴周垣設
茵席短几陳脯修步登白雲屏待月豁醉眸劃然白蝦
蟇抱出黃金毬又若摩尼珠躍出驪龍湫吐吞大地影
晃漾東南浮老兔玉杵臼搗作人間秋寶城三千里縮
景歸遐搜宫殿魚鱗騫草木秋雲稠素娥騎彩鸞舞雪
翻霓裘手折瓊林花競拂金精流化為玉素芒落我白
瑶甌持滿向君語借箸請為籌十載苦國難豪傑紛戈
矛鴻門碎玉斗桃園宰烏牛戰血濺野草餓莩填荒溝
我時别妻孥夜汎苕霅舟有兒握兵符承乏萬戶侯三
年盡忠歸身作抱官囚平生萬卷書怒焚遭欝攸廬墓
讀内典守節事清修親友散如雪雲樹空悠悠獨爾數
君子艱棘見何由今聞王師出卒伍皆兜鍪弄刀走官
馬千里風颼颼桓桓李將軍大旗畫蚩尤去秋奪汴城
今復追大酋屯兵泗水上添竈扼賊㗋東南貢米粟連
綱起歌謳我曹幸無恙坐見恢皇猷酒旗指南斗今兹
會綢繆請起各稱夀我亦相勸酬羣才盡敏捷用作釣
詩鈎青山忽大笑此意君知不呼童酌大白酹此土一
坏他時蓋棺了神隨和氣游巾插空中華撤手鞭蒼虯
東海招若士西池訪阿緱共看麻姑爪當座擘箜篌不
必兒女泪暗洒窀穸愁達哉司空圖吾今乃其儔大書
勒崕壁永絶生前遊
趙仲穆畫看雲圖
青山與浮雲終日淡相守山為雲窟宅雲為山戸牖無
心成白衣有意變蒼狗人情亦如雲寄語看雲叟
秋華亭
開宴秋華亭子上共看織女會牽牛星槎有路連雲渡
河漢無聲帶月流取醉不辭良夜飲追歡猶似少年遊
分曹賭酒詩為令狎坐猜花手作&KR0848;最愛柳腰和影瘦
更聽鶯舌弄春柔金莖露落仙人掌錦瑟聲傳帝子愁
絡緯豈知多是怨芙蓉莫恨不禁秋紫薇花下微風動
重欲移樽為客留
棲雲軒
春雲壓簾飛不起暖氣蘢葱百餘里桃花亭亭笑酣春
谿邊浣花染谿水武陵才人碧忩底青霓衣裳白霞裏
翠烟點染猩猩毛冰綃凝文露華洗山光入眼青青迷
小鳥向人啼復啼前村後村樹如盖柳花起舞迴風低
雲師雨師浩無據驅雲勞勞向何處請君勸師一杯酒
更借白雲檐下住
雲帆駕海圖詩送淛東副元帥索珠公歸
聖神開天撫八方奄一覆載包洪荒五雲樓闕天中央
萬國玉帛朝明光津梁可通海可航東吳雲帆來稻粱
咄哉餓賊空倀倀鰍鱔起舞狐跳梁鎮東將軍龍虎章
旌旗倒影搖扶桑指揮鐵馬東浮洋洪濤海嶽相低昂
天吳先驅萬鬼行豐隆列缺從騰驤彎弧上射星垂芒
劒光爍水百怪藏鯨鯢遁逃日月光偃息干戈峩冠裳
野人拜跪稱夀觴願公長年樂而康願公垂紳居廟堂
坐使聖世登虞唐功名竹帛聲煌煌赤松之子同翺翔
釣月軒
至正十年七月初五日琦龍門過玉山留數日將泛
蘭陵之舟而未果十二日起文高先生雨中見過復
留周旋是日飲酒釣月軒中秋暑乍退雨止復作龍
門以舊雨不來今雨來分韵余得舊字
秋暑困人如中酒凉雨凄風忽相逗階下决明花正鮮
池上芙蓉香欲瘦山人欲歸不得歸西夏郎官却相候
當軒不復問寒温羣口誇詩如健闘秋娘起拂紅綃袖
素壁看題今已舊舊雨不來今雨來故交那在新交右
坐聽飛溜落虛簷似與冰絃聲合奏清歡聊欲紀文字
長席還當陳爼豆人生有酒不為樂何異飛蚊聚昏晝
玉山醉倒嵇叔夜紫芝光浮元惪秀君今此行良不苟
請君一觴為君夀風簾官燭暗秋屏歸期已在黃昏後
山人勸酒
龍門山人會稽外史顔如紅桃花貌若赤松子秋風西
來雲滿堂天香散落芙蓉床手持青蓮葉酌我荔枝漿
荔枝漿荷花露綠陰主人在何處算來三萬六千日日
日春風渾幾度山人歌山人舞山人勸酒向我語不見
遼東丁令威白鶴空歸華表柱歸去來在何時青山樓
閣相逶迤碧桃四時花滿枝花間玉笙鵝管吹老仙遲
子商山下商山玉泉生紫芝歸去來毋遲遲
碧梧翠竹堂炎雨既霽凉隂如秋與客醉賦得星
字
高堂梧與竹靉靉排空青凉飈忽飛來落我玉色屏為
君燕坐列綺席吳歌趙舞雙娉婷蓴香翠縷雪齒齒蔗
漿玉碗冰泠泠人生良會不可遇况復聚散如浮萍分
明感此眼前事髩邊白髮皆星星華亭夜鶴怨明月何
如荷鍤隨劉伶中山有酒十日醉汨羅羈人千古醒蒲
萄酒玻璃瓶可以駐君之色延君齡脱吾帽忘吾形美
人聽我重丁寧更借白玉手進酒且莫停酒中之趣
通仙靈玉笙吹月聲玲玲與爾同躡雙鳳翎
陽山
别起高樓臨碧溪繞樓青山雲約齊陽山獨出衆山上
却立陽湖西復西天風吹山屼不起倒落芙蓉明鏡裏
影娥池上曲欄杆徧倚秋光三百里白雲不化五彩虹
化為夭嬌之白龍一朝挾子上天去濡澤下土昭神功
土人結祠倚靈洞雨氣腥翻海波動紙錢窣窣蜥蜴飛
女巫擊鼓歌迎送茲山本是秦餘杭越兵晝獲夫差王
不知誰是公孫聖空谷答聲吳乃亡只今此地愁雲黑
鐵馬將軍金作勒漢蛇不識劍雌雄秦鹿應迷路南北
山下花開一色紅花下千頭鹿養茸啣花日獻黃面老
挾羣時入青蓮宫磵道秋霜落林谷斤斧丁丁驚鳥宿
千年白鶴忽飛來失却長松舊時綠君今坐看樓上頭
析韻賦詩浮玉舟憑高一覧青未了底事仲宣生遠愁
明朝更踏東山路傀儡湖中觀競渡酒花灔灔泛昌陽
醉歸扶上樓頭去
餞謝子蘭
先生祖實康樂公於今為庶稱老翁𣲖流白鶴溪上住
鄉里羣豪趨下風叩門過我驚我懷頭戴笠子心忡忡
談空說有丘壑志抗塵走俗山澤容自言千里竄荆棘
此身飄泊如飛蓬山妻未老髮已秃紉鍼主饋全婦功
大兒學詩次學禮小兒五尺儒門童前年去年兵蔽野
單堠雙堠人舉烽孤舟如葉載雨雪朝浮暮泛西復東
寒蠅穴忩死鑚紙泥龜曳尾生脱筒只今僦屋在美里
黍穗雨黑波搖空米如買珠薪束桂壞壁四立鳴哀蛩
杜陵遷居憂國難阮籍命駕嗟途窮鷦鷯無枝何所寄
烏鵲三匝將奚從結心泗川得管子為借一畝幽人宫
謂我斯文雅識面遲遲細語傾深衷我開船屋秋水中
綠波碧樹紅芙蓉推窗面面遠山入引釣箇箇遊魚逄
好事獨許米老得清賞當與岑參同畫張神筆駭瘧鬼
書著芸香辟蠧䖝槽頭夜滴百斛酒佳菊爛發花叢叢
蟹斫兩螯白雪滿橘摘並蒂黃金重薦君之酒餞君别
莫辭大酌玻璃鍾君不見繞屋水流流入淞五湖三江
四海通君歸只在泗州上百里那消風一篷君好去莫
匆匆足衣足食可御冬回首虹光貫明月新詩多附高
飛鴻
雪霽與郯九成陳惟允坐劍池上惟允為寫圖因
賦
飲澗長虹挂深嶺千尺轆轤懸斷綆夜寒月黑鬼賦詩
日白風清人寫影藤蘿陰陰蔓山椒長松落雪如花飄
煩君畫我掩書卧窗前更著青芭蕉
書畫舫夜集
為人性癖愛幽居結得幽居畫舫如沙嘴曉風開幔入
簷牙晴日落窗虛厨空尚有仙人酒歲晏能來長者車
汲澗綆寒因煮茗鑿冰船發為叉魚米顛痴絶猶躭畫
鄭老窮愁却著書爐篆寶香薰䔍耨硯泓春水滴蟾蜍
紙浮玉色供臨榻月吐虹光照卷舒許結老年三絶社
須君好事寫歸歟
三月三日楊鐵崖顧瑛飲於書畫舫侍姬素雲行
椰子酒遂聯句
龍門上客下驄馬(瑛)洛浦佳人上水簾瑪瑙瓶中椰蜜
酒(鐵崖)赤瑛盤内水晶鹽晴雲帶雨沾香灺(瑛)凉吹飛花
脱帽簷寶帶圍腰星萬點(鐵崖)黃柑傳指玉雙尖平分好
句才無劣(瑛)百罸深杯令不厭書出撥鐙侵繭帖(鐵崖)詩
成奪錦鬭香奩臂鞲條脫初擎硯(瑛)袍袖弓彎屢拂髯
期似梭星秋易隔(鐵崖)愁如錦水夜重添勸君更覆金蓮
掌(瑛)莫放春情似漆黏(鐵崖)
聯句終鐵崖乘興奏鐵龍之笛復命素雲行椰子酒
余口占云鐵笛一聲停素雲鐵崖擊節遂足成一詩
俾余次韵併錄于此詩曰黃公壚西逄故人坐客各
以能詩聞椰漿半斗破明月鐵笛一聲停素雲繭紙
題詩寫章草瓜皮看鼎辨周文人生嘉會不有述何
異市中羣聚蚊余和詩曰春水畫船如屋裏船頭吹
笛隔花聞并刀落手碎玉斗椰蜜分香屬紫雲上客
日傳金帖子美人夜織錦迴文高堂醉卧氍毹月肯
信東家帳有蚊時至正八年上巳日玉山人顧瑛識
于書畫舫
會飲芝雲堂上
至正十年秋七月十有三日起文高先生自姑蘇汎
舟攜酒殽過玉山會飲芝雲堂上座客于匡山琦龍
門相與談詩亹亹不絶酒半龍門分藍田日暖玉生
煙為韵得藍字
高堂正在玉山南竹色梧隂積翠嵐秀結紫芝雲作蓋
光生珠樹玉如藍每勞飛鳥花間使時有翔鸞月下驂
客至酒尊聊劇飲僧來麈尾聽清談行杯長待纖歌發
分韵還將險字探佛印因知元九九文殊何必說三三
莫忘石上三生約且盡山中十日酣當檻荷開香屢度
隔床花落雨同毿鹿門何處真成隠雞舌他年自可含
送到江亭折楊柳西風應愧雪盈簮
題洞庭湖
五湖秋水洞庭煙七十二峰青插天神禹書藏林屋裏
仙人詩刻石屏前温温玉氣穿靈洞白白銀河瀉瀑泉
鴻鴈來時木葉下送君晨發楚江船
分韵詩
朱樓隔水度飛橋翫月張筵快酒豪同向鏡中看玉兔
恰如海上踏金鼇影搖大地山河動光射玄洲殿宇高
明夜中秋湖上去更攜紅袖泛輕舠
又到秋華亭子上東山秋氣正清妍階前落葉不須掃
石上幽花自可憐越國女兒嬌娜娜蘭陵酒色净娟娟
深樽盛有清香在留待瑶笙月下傳
據床坐看月華明水氣浮空夜氣清蜃闕珠宫寒作市
銀盤玉露静無聲芳筵累吸杯中物彩鳳雙吹樹底笙
不見山隂狂道士相思只在越王城
怪底海棠能狡獪今年當暑著花鮮露黏粉蝶生朱汗
日炙猩紅上紫綿夢斷嵬坡春信遠神遊金谷晚粧妍
獨憐向歲題詩者不見燒燈花樹前
幽人雅愛玉山好肯作清酣盡日留梧竹一庭凉欲雨
池臺五月氣涵秋月中獨鶴如人立花外疎螢入幔流
莫笑虎頭痴絶甚題詩直欲擬湯休
鄭玄于鵠本清好况有名僧似仲殊濠上魚肥應受釣
厨中酒熟莫教酤雨花落座成金粟秋露凝寒貯玉壺
更向飛樓賭碁槊香囊留得未全輸
至正十年七月六日吳水西琦龍門偕隴西李雲山
乘潮下婁江過界溪詩來問訊主人命騎追還草堂
晚酌芝雲堂時露氣已下微月在林樹間以風林纖
月落分韵賦得纖字
空堂清飲夜厭厭坐久情深酒屢添龍氣當天河鼓濕
翠痕浮樹月鈎纖梧桐葉落鳴金井絡緯聲多近繡簾
我欲分題紀良集詩成還慰老夫潜
缺題
西瀼之西東屯東有逕疑與桃源通一間雪屋翠竹裡
百盤嵐磴青雲中避地卜居擬杜老結茅賦詩懷已公
留君更住十數日莫對端陽嗟轉蓬
和繆叔正燈字韵
白雲開處見山稜我欲躋攀力未勝晚歲不為干禄士
前身應是小乘僧竹林載酒邀山簡草閣裁詩愧薛能
結習未除閒未盡焚香且對佛前燈
短檠二尺照清酣圓餅裁肪韭味甘舊雨今為紅葉雨
閒雲不障白雲菴范君遠饋吳犍肉錢老能分林屋柑
今夕共謀真率醉莫將時事說江南
樓上笙歌合奏時湖山當席最相宜風吹輕袂身疑舉
人立飛橋意不危蜃氣欲浮河漢動秋光已近女牛期
潘郎容易頭如雪且醉花前雙玉巵
軒外重栽小銀杏願汝亭亭高十尋下看白鶴走闊步
上聽黃鸝啼好音結茅差擬辛夷塢供佛當如薝蔔林
老我他時共幽隠坐占此山嘉樹陰
喔喔鷄鳴桑樹顛江村風景只依然人行紅葉黃花裏
雁過西風落日邊南市津頭無酒旆東湖渡口有魚船
北山巖壑秋偏静借看蒲團枕石眠
夏湖平沒白鷗沙舶䑲風生起浪花為向船頭置美酒
恰如天上汎浮槎銀盤雪落千絲鱠玉手冰分五色瓜
明日山中看疎雨共將詩句寄丹霞
水葉紛紛亂打窗凄風凄雨暗空江世間甲子今為晉
尸裏庚申不到龐此膝豈因兒輩屈壯心寧受酒杯降
與君相見俱頭白莫惜清談對夜缸
梧桐葉大午隂垂展席臨風晚更宜客自遠方來不易
月從大海上應遲王猷愛竹非無宅山簡觀魚别有池
洗&KR0678;政當傾契闊臨行毋惜重題詩
次韵送吳國良
桐軒隠者重相訪草閣能留十日歸快雪半消春水闊
扁舟又逐白鷗飛似聞迂叟畊梅里每過山家欵竹扉
期子幾時來慰我共披鶴氅坐漁磯
海洲夜景
三沙宛在海當中隠見珊瑚樹色紅神島由來連弱水
樓船欲去引剛風東方日出佳人國半夜潮生織女宫
卻憶題詩繡衣使高秋會過玉山東
秦淮海汎舟過綽湖向夕未歸予與桂天香坐芝雲
堂以佇之堂隂枇杷始花爛烱如雪乃移席樹底據
磐石相與奕棋遂勝其紫絲囊而罷於是小蟠桃執
文犀&KR0678;起賀金縷衣軋鳳頭琴余亦擘古阮嗺(子雖切撮)
(口也)酒甚歡而天香欝欝有澘然之態俄而淮海歸且
示以舟中所詠予用韵以紀乃事云
玉子岡頭秋杳冥石牀摘阮素琴停枇杷花開如雪白
楊柳葉落帶烟青每聞投壺笑玉女不堪鼓瑟怨湘靈
酒闌秉燭坐深夜細雨小寒生翠屏
可詩齋觴咏和柑字韵
一飲寧辭十日酣濁醪到手味偏甘新詩漫賦宫槐陌
好事爭傳海岳庵霜後兩螯看紫蟹樽前一味出黃柑
料應堂北梅花樹今歲開時只向南
題宋徽宗仙山樓觀圖
宣和天子昔神遊鳳駕行空過玉樓此去有人言赤馬
歸來無處逐青牛分明艮嶽通玄圃想像方壺接祖洲
莫把仙山作圖畫瓊花琪樹不勝秋
天寶宫詞十二首寓感
天寶雞坊寵賈昌不教蝴蝶上釵梁錦䙀晝浴天驕子
綘節朝看王大娘芍藥金欄開内苑葡萄玉&KR0678;酌西凉
月支十萬資臙粉獨有三娥素面粧
五家第宅近天家侍女都封繫臂紗池上桃開銷恨樹
閤中香進助情花風迴輦道鸞鈴遠日射龍顔雉扇斜
韓虢並騎官廐馬醉攙丞相踏堤沙
蓮花池畔暑風凉玉竹迴文寶簟光貪倚畫屏調翡翠
誤開金鎖放鴛鴦輕綃披霧誇新浴墮髻歌雲衒晚粧
笑語女牛私語處長生殿下月中央
五色卿雲護帝城春風無處不關情小花静院偷吹笛
淡月閒房背合箏鳳爪劈柑封鈿合龍頭瀉酒下瑶罌
後宫學做金錢會香水蘭盆浴化生
龍旗翠蓋擁鸞幢步輦追隨幸曲江鳥道正通天上路
羊車直到竹間窗桃花柳葉元無限鷰子鸎兒各有雙
中貴向人言近事風流陣裏帝先降
秘閣香殘日影移燈分青玉刻盤螭琵琶鳳結紅文木
絃索蠶繅綠水絲金屋有花頻賭酒玉枰無子不彈碁
傳宣趣發明駞使南海今年進荔支
近臣諧謔似枚臯侍宴承恩得錦袍扇賜方空描蛺蝶
局看雙陸賭櫻桃翰林醉進清平調光禄新呈玉色醪
密奏君王好將息昨朝馬上打圍勞
虢國來朝不動塵障泥一色繡麒麟朱衣小隊高呵道
粉筆新圖徧寫真寶雀玉蟬簮翠髻銀鵝金鳳踏文茵
一從羯鼓催春後不信司花别有神
十三女子擘箜篌選作梨園第一流却道荷花真解語
豈知萱草本忘憂紅鸞不照深宫命翠鳳常看破鏡羞
舞得太平并萬歲五年誰賜錦纏頭
五王馬上打毬歸贏得宫花獻貴妃樂起閤門邊奏少
禍因臺寺諫書稀侍兒隨幸皆頒紫骰子蒙恩亦賜緋
姊妹相從習歌舞何人能製柘黃衣
新製霓裳按舞腰笑他飛燕怕風飄玉蠶倒卧蟠條脱
金鳳斜飛上步搖雲母屏開齊奏樂沉香火底並吹簫
只因野鹿啣花去從此君王罷早朝
宫衣窄窄小黃門躑躅初開賜縹盆夜月不窺鸚鵡冡
春風每憶鳳凰園愛收花露消心渴怕解金珂見爪痕
只有椒房老宫監白頭一一話開元
次韵劉季章治中邀夏仲信郎中遊永安湖
金粟寺中公廨静白晝事閒如治蒲沙棠為舟穏可汎
郎官之湖今豈無啄花鶯坐水楊柳雪藕人歌山鷓鴣
日西上馬踏歸路小隊高呵驚道吾
湖上筵開張水戲捲幕凉風吹短蒲大魚聽樂浪頭出
小艇賣花城内無丙鼎庚庚識饕餮甲煎斑斑炙鷓鴣
酒酣賦詩動海色絸紙楷書能寄吾
次韵觀帖之什
水如燕尾出湖分合入長溪直到門韋杜桑麻元兩曲
朱陳鷄犬却通村換羊賣馬囊中帖刳癭懸匏竹裏尊
昨日煩君來閱賞扁舟短䌫繫籬根
次韵癸夘除夕
仰觀北斗轉遙天春在寒爐爆竹邊夜列粉盤循舊俗
曉看羅帕賀新年燒餘葶&KR1047;生當路雪後梅花開滿煙
不用鞭灰覓如願客囊剰有酒家錢
次韵甲辰元日
異鄉元日身強健兒女欣欣各有家禾秀連莖秋合穗
雪裁六出曉分花天開象魏星辰逼地接幽燕道里賖
三徑不荒松菊在白頭且覓醉生涯
夜宿三塔次陳元朗韵
水落南湖不露沙又牽舫子到僧家春浮大斗涓涓酒
寒隔虛櫺薄薄紗半夜塔鈴傳梵語一林江月照梅花
坐來詩句生枯吻指點銀瓶索煮茶
海上留别復初長老
通玄寺裏遊三日剪剪輕風逗薄寒一樹山茶開朵朵
五更百舌語般般看山且喜秦川近把酒休歌蜀道難
不得攜笻上金粟摩挲天册舊碑看
趙仲穆臨李伯時鳳頭驄
君王不愛碧銜霞獨愛真龍被紫花珍重王孫親貎得
錦巾袱送野人家
房山畫
渴龍飲海海水寬銕網下截珊瑚寒道人醉卧叫寒玉
金粉亂落松花壇
甕牖圖
道之不行謂之病財之不給謂之貧賜也能言心未識
虛勞結駟踏清塵
顧宏中畫熙載夜宴圖
銀燭金爐夜若春紅粧一顧一廻新觀圖不獨丹青美
又必知其繪畫人
補之竹卷
碧眼奚奴叫横玉落日如盆照茅屋美人清夢斷梅花
却寫相思在修竹
玉山草堂
爽氣高秋滿玉山翠煙如海浸螺鬟芙蓉城裏黃金鏡
照見雙雙駕鳳還
臨池醉吸杯中月隔屋香傳蕊上花狂煞會稽迂外史
秋風吹墮小烏紗
春雪方霽柳塘雅集
二月看看已過半春雨尚作不放晴楊柳長堤飛鳥過
鸕鷀新水沒灘平
溪上草亭絶低小春來有客日相過便須對柳開春酒
坐看晴色上新鵝
鳥啼殘雨適平臯魚逐輕波趁小舠獨愛大堤楊柳樹
又牽春色上柔條
小亭結在瀼西頭况復春半雨初收柳垂新綠枝枝弱
水轉迴塘漫漫流
漁莊展席小瓊英調鳴筝飛觴傳令與客賦欸乃歌
返照移晴入綺窗芙蓉楊柳滿秋江漁童樵者蕩舟去
驚起錦鳬飛一雙
金杯素手玉嬋娟照見青天月子圓錦筝彈盡鴛鴦曲
都在秋風十四絃
金粟池上凉雨初過荷氣浮動秋思翛然因分韵
口占
翠沼新秋浴夜光畫欄古樹發天香西風陣陣廉纖雨
荷葉荷花不奈凉
綠波亭夜坐拜石
虛亭月色不勝寒况坐綠波亭上看啼斷候蛩秋寂寂
好懷正在曲欄杆
拜石壇
好事久傷無米顛清泉白石亦凄然快哉亭下坡仙友
拜到丹丘三百年
湖光山色樓避暑時輕雲過雨霽光如秋口占四
絶句
天風吹雨過湖去溪水流雲出樹間樓上幽人不知暑
鈎簾把酒看虞山
晴山遠樹青如薺野水新秧綠似苔落日湖光三萬頃
盡隨飛鳥帶將迴
雨隨牛跡坡坡綠雲轉山腰樹樹齊江閣晚天凉似洗
隔林時有野鸎啼
紫茸香浮薝蔔樹金莖露滴芭蕉花幽人倚樓看過雨
山童隔竹煮新茶
張仲舉待制以京中海上口號見寄瑛以吳下時
事荅之
白晝驚風海上號水軍三萬盡乘濤書生不解參軍事
也向船頭著戰袍
冉冉長蛇漢水東噓成黑霧滿虛空腥風怪雨重隂底
化作黃虯不是龍
莫辨黃鐘瓦缶聲且攜斗酒聽春鶯河西金盞新翻譜
漢語夷音唱滿城
紅綠油牌去復來長身碧眼更䪹顋口傳催辦軍需事
一日能無一百迴
和糴糧船去若飛兼春帶夏未曾歸用錢贈米該加七
納戶身懸百結衣
乙未和孟天暐都司見寄
江頭日日惜芳時三月春光兩髩絲拔劒自歌還自舞
邑人誰識虎頭癡
治安無策濟時艱始信金銷壯士顔怪底颶風飜漲海
浪頭一直過狼山
獵獵東風吹火旗水軍三萬盡精肥一春殺賊知多少
箇箇身穿濺血衣
樓上人家不識春簷頭蛛網亦生塵朱門桃李皆零落
只有東風未嫁人
聞道君王自早參每虛前席問江南何人醫手如秦緩
有客能棋似李憨
題趙子昂畫楚江春曉
東方旭日出曈曨照見巴江曲似弓莫遣猿聲到巫峽
山頭猶有楚王宫
自贊
儒衣僧帽道人鞋到處青山骨可埋還憶少年豪俠興
五陵裘馬洛陽街
往鳳陽次虎丘
柳條折盡尚東風杼軸人家戸戶空秪有虎丘山色好
不堪又在客愁中
寄琦元璞
雞籠山下野人家破曉寫詩邀品茶秋風過樹落紅葉
夜雨滿溪流白沙
楊廉夫于彦成諸公雅集以愛汝玉山草堂静分
韻得静字
蘭風蕩叢薄高宇日色静林迥泛春聲簾疎散清影褰
裳石蘿古濯纓水花冷於焉奉華觴聊以娛晝永
碧梧翠竹間與陳敬初郯九成僧元璞即席賦
流雲拂綺席晴光在高梧當軒酌春酒清蔭何扶疎豈
無歌鍾樂迺爾文字娛逍遥以終夕聊復遂吾初
聽雪齋
虛館晝生白飛花照眼明隔簾時有影著地静無聲夾
坐人如玉深杯酒屢傾清歡竟成醉淡月破雲生
雪夜泊楓橋
江城殘雪裏人發剡溪舟花急風翻去潮生水逆流傷
心憐去雁幽興托盟鷗寄語東蒙叟春山擬共遊
凄風何處起擊柝報嚴更共此可憐夜相看太瘦生燈
花簷雨落茶煮石泉鳴猶有彌明叟聯詩最薄情
虎丘十詠
千頃雲
觸石起膚寸悠然散千頃我來坐東軒妙趣心猶領
小吳軒
雪沒羣山盡天垂落日懸憑虛俯城郭隐見一絲煙
劍池
地坼重淵積人亡寶劍藏千年斷崖月何處照龍光
試劍石
劍試一痕秋崖傾水斷流如何百年後不斬趙高頭
五臺山
海湧如來室清凉即五臺春風山頂雪飛度雁門來
生公臺
生公聚白石麈拂天花墜可憐塵中人不解點頭意
墖影
塔倚高標立樓深一竅虛海風吹幻影顛倒落方諸
致爽閣
高閣對西山飛嵐落几間開襟致秋爽心與白雲閒
真娘墓
何處真娘墓雲埋斷石根夜深風雨急誰喚海棠魂
陸羽井
雪霽春泉碧苔侵石甃青如何陸鴻漸不入品茶經
金華王子充過玉山夜飲芝雲堂
南州孟秋月維日二十五迴風吹層霄飛雲過疎雨客
從金華來欵曲置樽爼况有匡廬仙貎古心亦古襟期
事蕭散笑傲忘賓主哀絃發秦聲長眉善胡舞秋輝能
娛人夜色滿庭戶翛翛風葉嗚泫泫露花吐眷彼杯中
月不照墳上土緬懷琦龍門扁舟下南浦
凉風振林木惻惻初寒動肅客桃花源張筵鳴玉洞落
日照金樽飛雲栖畫棟談玄味玅理謔笑雜微諷取琴
雪巢彈共聽金石弄嘉會固難并聚散恍春夢明發大
江舟天闊孤鴻送
鐵崖將之武林留飲芝雲堂
江空暮雲合歲晚雪霰多佳人美無度嚴裝逕相過夜
宴芝雲館明發玉山阿繁聲落虛溜急袖飜迴波客有
子曹子調笑春風歌歌終易離别别去愁蹉跎相思梅
花發不飲當如何
春暉樓前芍藥盛開與黃鶴山人賦詩以紀
靈雨沐霽景初□散朝暄林鸎弄餘春砌藥開當軒法
粧露泥泥舞袂風翻翻流光不我邁久懷遲君論于以
樂樽罍於焉傾笑言
快雪初晴山木清霽雲影翳日促席漁莊雅歌共
賦
玄隂翳陽景積雪凝深寒客行玉山裡悠然起遐觀登
高發清嘯臨流揭長竿勿云鐘鼎貴且盡樽爼歡蜀琴
彈白雪秦簫吹紫鸞人生百年間嘉會諒亦難莫嗟歲
云暮長歌夜漫漫
白雲海銘辭(一本白雲海次郭翼韻)
虞山幾千疊千疊白雲飛出山變蒼狗入山為白衣不
如化作雙白鶴飛向白雲深處落向余能解說前身不
是當初舊城郭
次文質韻
白雲深白雲深白雲飛來知我心笑看觸石起膚寸斯
須變作漫天隂山人驅雲飛出牖一道龍光射南斗大
星落落小星明萬物區區等芻狗舉手招歸懷抱裡三
日顛風吹不起怒排兩脚走空來捲入銀河一泓水四
野紛紛未倒戈其奈山人不出何有時乘雲釣東海世
上空尋張志和萬松嶺上雲如絮天賜山人作孤注明
朝說與雲中君白雲之樓是常住
再疊前韻
白雲深白雲深高樓結在雲中心樓中之人白雲友日
日醉卧梨花隂大笑白衣對戶牖肘後黃金大於斗草
間逐兔縱得之九鼎熱油烹走狗争如高卧高樓裏不
聽催歸聽喚起釣竿不釣北溟魚酒杯倒吸西江水何
須逐日怒揮戈其若花開雪落何空將朽索馭快馬籋
雲放轡追羲和樓外晴雲擘飛絮手拍闌干目如注青
山排闥四海來面面青山白雲住
三疊前韻
君不見白雲在山如海深世人不解白雲心不從神龍
降甘澤肯從靈女為朝隂又不見白雲出山飛入牖維
南有箕北有斗世人再拜仰天光多挽長弓射天狗月
明照見玉山裡不受輕風易吹起宵深飛度影娥池影
在青天天在水樓下雞鳴夜枕戈樓頭大宴招李何雲
車遝遝衆仙下玉笙瑶管聲相和剪雪作花雲作絮浪
浪酒瀉龍頭注就中誰起夀主人倒喝飛光酒中住
四疊前韻
玉山盤盤窈且深中有樓兮居山心白雲不斷護巖壑
下與梧竹連秋隂天風吹雲夜開牖城下烏啼擊刁斗
芒碭長途斷白蛇上蔡東門嘆黃狗主人醉坐闌干裏
雲影時看酒中起賞春不折背巖花烹茶自汲當門水
戰國紛紛競挽戈縱横辯口誇隋何黃鍾不作大雅調
五絃謾爾張雲和君不見水上浮萍元柳絮也趁桃花
流水注不似白雲日日閒只伴幽人在山住
步虛辭
延真
琳館啟初席璇璣麗圓明紫虛執法者美哉瑶階英身
被絳霞服手握流金鈴威儀肅仙班稽首延羣真願言
迴鶴馭下鑒曾孫誠超彼長夜魂逍遥過蓬瀛
迎真
步虛仙壇上法曲度羽衣神鍾和玉筑靈音流紫微峩
峩白玉京五城啟重扉帝駕九龍輦猛馬紛四馳擲火
曜八景電掣丹霞暉肅若皇靈降簾捲唱班齊
借鶴
天家有騏驥振迅超游龍朝啄青田芝暮宿蓬山松飛
章拜金闕白簡朱書封冥心昭孔格借以三十雙長身
籋浮靄圓吭唳層空遲遨不離羣兩兩青鸞從
謝鶴
香煙騰碧落欝勃為景雲雲中運居巢六翮開車輪青
童聳虬節朱兵衞龍旌嘯歌荅空洞縹緲塵世聞離羅
塵中人矯首接靈芬朗日照昆碧再拜魏元君
天香詞
金粟綴仙樹玉露浣人愁誰道買花載酒不似少年遊
最是宫黃一點散下天香萬斛來自廣寒秋蝴蝶逐人
去雙立鳳釵頭向樽前風滿袖月盈鈎縹緲羽衣天
上遺响遏雲流二十五聲秋點三十六宫秋月横笛按
伊州同躡彩鸞背飛過小紅樓
清平樂
鳳簫聲度十二瑶臺暮開徧瓊花千萬樹纔入謝家詩
句仙人酌我流霞夢中知在誰家酒醒休扶上馬為
君一洗筝琶
拜石壇記
瑛素有米顛之癖見竒峰怪石輙徘徊顧戀不忍舍去
或百計求之不得者必圖寫其形似標諸草堂壁間以
為几格供後至元戊寅四月下澣訪老僧巖叟于東城
之菴菴即故宋周太尉宅斷垣之外燕麥中有假山在
焉遂披榛約棘褰衣而登其上羅立諸峯已為好事者
挽載去獨有一石似壁而失其左股欹卧於高梧之下
上有老坡題識觴詠之語易之歸而立諸中庭左暎右
帶無非松竹芭蕉枇杷之屬多者書帶草耳石之挺挺
拔拔如老坡獨立於山林丘壑間愈見其孤標雅致也
瑛加之拂拭永為子孫寶玩明年奎章閣鑒書博士丹
丘柯敬仲下訪見而竒之再拜題名而去丹丘辭翰鑒
博有元之元章也於是砌石為壇字曰拜石後三月而
御史白野達兼善來觀嘉柯之逸為作古篆拜石二字
于壇又隸寒翠以美其所石之名由是愈重然皆未知
所紀之詳至正乙未冬周履道自梁鴻山攜贈老坡手
帖讀之乃是荅忠玉提刑快哉亭飲移者上有賈秋壑
私印其辭與紀石甚肖嘗記大全集中有次王忠玉遊
虎丘詩有連日與王忠玉諸公遊西湖次韻詩有次劉
景文荅馬忠玉詩蓋當時有兩忠玉焉然莫知其孰是
及考宋史元祐四年坡為翰林學士兼知禮部以論事
積當軸者恨故請外拜學士龍圖閣知杭州以避朝謗
也瑛想老坡風流曠邁行千里間有名山勝水豈不與
友朋醉酒賦詩以快其意又考諸雜錄忠玉乃王規父
姪孫先坡在維揚後坡渡江坡荅其詩有及君未渡江
過我勤秉燭之句是則書所記者王忠玉無疑矣然後知
石維揚故物帖則王忠玉家寶也吁石之在山不知其
幾千萬年因坡之題鑿而出山者又不知其幾百年帖
之夀又非石比兵殘火燬展轉流落人手者亦不知其
幾百年今一旦二美併來抑神物有所會合耶吾玉山
有所際遇耶又思丹丘白野不二十年皆仙去坡仙有
靈豈不能於風清月白之夜挾二公同逍遙於此壇乎
瑛亦豈不能摘古玩酹一樽於此壇乎不因此石其能
永傳敬書此記俾伯盛朱茂才刊于他石使後之覽者
知石與帖并拜石之壇有所來自云至正丙申正月五
日金粟道人顧瑛書于玉山草堂
玉鸞傳
玉鸞不知何時人或曰吳仙君女彩鸞别稱也龍頸兔
唇面七竅鑿混沌得不死術初漢祖入咸陽獲昭華琯
氏驚異之豈其裔歟性嗜音律遇善者叩之隨大小輙
響應劃然長嘯則風雨聲自九天至龍為之吟蛟為之
泣谷應坑滿人異其術争聘之鸞誓曰得驪珠萬顆走
盤貫索圓轉不絶者即結髮事之東海鐵能龍君聞之
囅然喜益以琳球琅玕鮫人回文錦連理珊瑚鈎鸞笑
曰龍亦良耦哉吾所以待聘者將以愧後世相如文君
之為也既耦騎鶴往來婁江山水間人疑龍為蕭史鸞
為弄玉也帝鴻氏在洞庭野張廣樂龍鸞與焉帝使各
售其伎龍鳴剛而清鸞鳴温而和帝嘆曰治世之音其
玉鸞乎龍耻辭去客于鐵仙門下居六客之右鐵仙更
築七客寮以處之仙嘗憮然曰汝神物間氣也心雖不
相能終復合耳謂其友片玉山人曰若能使離者合乎
山人曰鸞時時偕鳳凰來鳴吾山椒聲甚凄麗意若求
伉者今七月七日之夕天女紅織帝命嬪于河鼓鸞必
送之使鐵龍倚樓作鳳求凰曲某復鐵仙語招之鸞不
敢辭矣如期鸞自鴛湖偕綵雲翺翔雲間聞鐵龍吟曰
此必鐵仙人悲嘯何音響瀏亮若是吾誠與龍君忤不
可負山人請遂與俱造七客寮鐵仙聞鸞在門倒屣出
迎躬撫視之不知促膝之前席也龍知鸞來鏗爾舍瑟面
甚埃墨弗肯見鐵仙啞爾曰金石八音領袖也兩賢苟
相阨聚九州之英豈足以鑄此錯耶手攜龍出交拜之
客以次皆就見是夕仙具龍鮓鹿脯酌以十八仙酒酒
酣八音交作合以桑林之舞經首之會少焉白龍沸於
潭皓鶴和於隂百獸舞於野鳳凰翥于山白虹紫霧盤
旋于仙人之廬聞之者莫不怪其風作水湧澀譶澎湃
以為雞犬欂櫨皆上升矣翌旦鐵仙更製沉香閣古錦
屋使鸞别居之出游必二人侍後皆隠于九龍峯云
論曰昔張華云斗牛間有紫氣雷煥謂寶劍之精上徹
于天爾後豐城獄中得龍泉太阿則雌雄劍一也鐵仙
人負不世出之才以正始之音鼓舞一時人有竒才異
能者咸樂登其門若玉鸞者既遇山人微鐵仙人則龍
鸞寧老于江海間泯泯無聞焉吁世有華煥然後有龍
泉太阿吾於鐵仙人亦云
玉山璞稿
