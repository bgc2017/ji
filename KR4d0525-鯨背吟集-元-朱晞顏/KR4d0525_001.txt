鯨背吟集
元朱名世撰
僕粗涉詩書薄遊山水偶託迹於胄科未忘情於筆硯
緣木求魚乘桴浮每觀千艘之漕餉勢若龍驤受半載
之奔波名如蝸角碧漢迢遥一似浮槎於天上銀濤洶
湧幾番戰慄於船中今將所歴海洋山島與夫風物所
聞舟航所見各成詩一首詩尾聯以古句盖滑稽也非
敢稱於格律然而風檣之下柁樓之上舉酒酌月亦可
與梢人黃帽郎同發一笑云爾至元辛卯中秋蘇臺吟
人朱晞顔名世序
鹽城縣
茅亭數戸日燒鹽一角荒城浸海尖憶似揚州三二月
春風十里捲珠簾
梢水
拔矴張篷豈暫停為貪薄利故輕生幾宵風雨船頭坐
不脱蓑衣卧月明
海船
輕裝方解盡無遺風挾雙篷水面飛却被沙頭漁父笑
滿船空載月明歸
鶯遊山
崖倚波濤頂接空黃鶯遊處樹成叢莫言山上人希住
多少樓臺烟雨中
日出
金烏摇上浪如堆萬象分明海色開遥望扶桑岸頭近
小舟撐出柳隂來
東洋
東溟雲氣接蓬萊徐福樓船此際開應是秦皇望消息
采芝何處未歸來
彭月
彭月懷沙小更肥團臍風味頗相宜菊花新酒何孤負
正是橙黃橘綠時
海味
海味新來數得餐梢人收拾日登船錢塘江下親曾見
賣得風流别一船
揍沙
萬乘龍驤一葉輕逆風寸步不能行如今閣在沙灘上
野渡無人舟自横
海鷗
羣飛獨宿水中央逐浪隨波羽半傷莫去西湖花裏睡
芰荷翻雨打鴛鴦
吐船
不知飢飽只思眠無病清流口角涎自笑先生獨醒者
長留一甕在頭邊
乳島
遠望渾如兩乳同近前方信兩高峯端相不似雞頭肉
莫遣三郎解抹胸
沙門島
積沙成島浸蒼空古祀龍妃石崦東亦有遊人記曾到
去年今日此門中
神山
從來見說海無邊四際雲濤碧洞天昨夜神仙山下過
笙歌引至畫堂前
萊州洋
萊州洋内浪頻高矴鐵千尋繫不牢傳與海神休恣意
二三升水作波濤
海邊山
海上千山與萬洲誰知風土屬何州年年六月糧船過
不上靈巖即虎丘
水程
九日灘頭不可移九灘一日尚嫌遲何須頻問程多少
路上行人口是碑
尋䑸
萬艦同䑸在海心一時相離不知音夜來欲問平安信
明月蘆花何處尋
抛矴
千斤鐵矴繫船頭萬丈灘中得挽留想見夜深抛擲處
驚魚錯認月沈鈎
出火
前䑸去速後䑸忙暗裏尋䑸認火光何處笙歌歸棹晚
高燒銀燭照紅妝
落篷
潮信篷留風力慳落篷少歇浪中間殷勤為向梢人道
又得浮生半日閒
掉艙
掉篷回艙放還收敧側安身不自由祗恐前村無宿處
斜風細雨轉船頭
走風
夜颶顛狂浪捲天深淵多少走風船一宵行盡波濤險
只在蘆花淺水邊
櫓歌
浪靜船遲共一䑸櫓聲齊起響連空要將檀板輕輕和
又被風吹别調中
大浪
呑天高浪雪成堆摇蕩驚心眼怕開深謝波神費工力
幾多風雨送將來
遼陽
遼陽别是箇乾坤東望瀰漫遠浪奔問道錦州何處是
牧童遥指杏花村
探淺
探水行船逐步尋忽逢沙淺即驚心蓬萊近處更難徧
揚子江頭浪最深
討水
海波鹹苦帶流沙島上清泉味最佳莫笑行人不風韻
一瓶春水自煎茶
討柴
海樹年深成大材一時斧伐作薪來山人指點長松說
盡是劉郎去後栽
海魚
劍鬛如山海面浮巨鰓噓浪勢呑舟叮嚀大客尋竿餌
稚子敲針作釣鈎
分䑸
高麗遼陽各問津半洋分路可傷神風帆相别東西去
君向瀟湘我向秦
直沽
直沽風月可消愁標格燕山第一樓細問花名何處出
揚州十里小紅樓
自題
乘興風波萬里遊清如王子泛扁舟早知鯨背推敲險
悔不來時只跨牛
予弟錄予海中詩成此帙因命名曰鯨背吟又叙于
前姑記一時風波之興詩云善戲謔兮者也識者幸
勿誚諸
鯨背吟集
