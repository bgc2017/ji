横塘集卷二宋許景衡撰
五言古詩
贈人
山陽隠君子少有高世名終身慕父母事之如平生青
衫老一命儒宫談六經經行必造門懷如遇公卿虚往
而實返授業多豪英衣冠塵土闇辯論江河傾吟哦千
萬篇迥與六藝并鮑謝寒蟬噪郊島蒼蠅聲先生兼衆
體渾然獨天成
贈朱深明
十年走南北委跡甘蠢蠢舊學已茫然䟱慵長自哂豈
知江漢旁名士有標準高名久傾屬王事得親近可是
臭味同一笑脱畦畛華堂照犀玉覺我蝸舍窘風流跂
前輩要當攄妙藴胡為飯藜藿默坐師粲忍微生縻簿
領與俗益矛盾蹉跎谷口志慚愧鹿門隠百念已灰冷
積習掃未盡緒餘君勿靳迷途須汲引
次韻江民表寄王聖時六首
先生脱塵屣酉室八十年物態日紛紜此境長湛然問
道滿函丈孰云無世緣茫茫天地間所樂乃一㕓燕坐
亦何為柏子炷爐煙
前輩不可見吾猶及此老洒然忘鄙吝豈復嘆枯槁微
言破聾瞽從之恨不早况有樗櫟年庶幾松栢操先生
為首肯人人有吾道
我亦斯人徒鳥獸可同羣隠居豈我意裋褐老海門物
理有悟會明鏡無塵痕似聞釣臺老勸飽千里蓴豈為
飲啜興端念父子親
諫省坐何事南遷臨嶺嶠天命已在我誰能賦鵩鳥苐
懷平生友坐隔湖海杳生還桐水上尺素寓襟抱鷄黍
儻可期千載有同調
居士不溷俗已判此生間釣臺經世志諤諤在朝端出
處固不同相對即歡顔乖違限南北奮迅無羽翰此心
日相見未應勞永嘆
天地吾一氣萬物吾一身紛紛梏形體末學蔽多聞二
老獨超然早以德為鄰昭昭此心理千古無故新寄聲
發妙蘊一視世間人
次韻王經國
人生皆有役我亦事川塗﨑嶇蕩兀中此境常晏如永
懷賢令尹出處與道俱起予亦多矣詩句乃其餘
次韻鄭希仲
周詩三百篇強半出憤激少陵嗣真作千載無匹敵嗟
我亦何為苦心等蓮菂平時一千首棄擲隨瓦礫朝隮
不成雨安用横天霓吾僚一何妙筆下飛霹靂青天與
白日奴隸皆知覿况是箇中人固應厭飢惄入幕盛紅
蓮不才慚散櫟勉哉攄婉畫稚弱安紡績
次韻姚伯遇
從事慚非才日覺有不如丐閒得祠館回首謝榮途古
來陋巷人飲水樂有餘利勢與名節二者常難俱
無題
功名等戲劇俗眼自驚詫詩酒有真味多應知者寡嘗
聞歐陽子風月本無價今我貧到骨懸磬比居舍就使
一錢直在我已不暇故知造化意特用相慰藉
李伯時畫陶淵明其猶子遺余作此謝之
斯人今何在古冢號寒木簡編漫遺言風采不可復龍
眠真偉人千載識高躅神交入心匠醉墨爛盈幅蕭然
出塵意豈獨舊眉目仲容還好事收拾珍笥櫝世人渾
未見惠然投我欲乘田元不恥折腰亦何辱行藏固有
在今昔豈余獨新詩第甲乙三徑森松菊少陵曾未知
浪疑公避俗我生癡鈍殺野性等麋鹿長恐探道淺輕
比抵鵲玉人生適意耳何苦自羈束低頭拜公像塵土
方碌碌
過新息
新息臨通衢赤白紛棟宇古息渺村墟相望十里許我
行屬馳驛枉道不可去弔古獨踟躇指以示田父傷哉
彼美人國破為隸圉驚魂懔風葉暗泣泫花露一死重
太山亦或輕一羽猶能子元辯獨爾悄無語舊物空頽
垣草木日繁蕪悠悠清淮水千古亦東注
東郊
東郊過新雨野色何氛氲嘉苖起萎病萬頃堆寒雲田
父揖行客苦訴村墟貧年年夏旱時赤地流黃塵小兒
困鋤耘烈日背欲皴大兒斡水車手足無完筋官租且
不供矧欲養吾身東隣久無煙幾口能生存西隣逐熟
去今作何鄉人行客謝老農艱難困勞塵而今新官家
寬大布深仁大臣亦端良乘時轉鴻鈞汝豈不自覺新
歲雨澤勻寰區日寧靖百物方訢訢爾曹死亦足及為
太平民
次韻酬胡元賓
天地一逆旅此行適同塗等是驅馳人何者為不如一
念有忻厭慊然顧贏餘安得如吾子不與世俗俱
和楊時可贈吳子厚
吳子守西河彊敵能遠遁功名豈不偉事親有遺恨雲
孫亦何為總髮能自奮論兵得家法絶域屢得雋三釡
乃吾志九遷何足論一朝棄官去悍卒亦驚歎官長欲
挽留歸塗已強半皇天照忠孝爵䘵亦如願彼師乃曾
子棄絶等仇怨子從何人遊卓爾有獨見父子今一處
甘旨應手辦垂垂對黃髮衎衎日歡宴客來為從容觴
豆無早晏古今入商略亦有一笑粲人皆贈渠詩素壁
供揮翰吾丞豈真聾尚缺此一叚君親恩彌重報效不
可緩始終能自勉高義薄雲漢
冬至日雪
烈風鼓青冥隂雲布崢嶸不待珠霰集忽驚玉花傾一
陽動黃宫萬物如有萌豐年頒上瑞我獨欣發生永夜
不能寐耿耿書窗明
仲煥雪中見過因留小酌
陽復日雖長歲暮氣猶慘馬曹縻管庫兀坐長戰頷豈
無紅罏炭欲取終不敢亦有兵厨酒隻指弗容染蹉跎
為禄仕黽勉從吏檢晨趨析毫分暮色俄黯黮天公復
衒巧六出紛如糝自慚非安道誰肯泛清剡慇懃絳帳
客竹輿甘頓撼可是乘興來正坐憐壈坎駝褐點白玉
烏帽從風颭長衢得廻駕寒光照肝膽濕薪嘘白煙孤
燈裊紅燄荒齋聊一笑俗境洗瑕黶江梅寫春意粉面
誰粧點疎影落清尊勸人傾㶑灔念君齊魯秀文字垂
琬琰俛首江漢間為人作模範府中多豪雋渌水浮菡
萏珍烹窮水陸何獨嗜昌歜仁聖今在御威柄方親攬
君看盈尺瑞端自天心感太平容冗散萬一逃汰貶追
隨有餘日相與樂閑淡人生隨所遇何者為夷險要當
反自味豈特嘗橄欖
去年冬至過閩清再至有感
憶昨初寓宿黃宫萌一陽今我復來思節物老春光濃
隂付梅杏青實久已嘗翳翳軒窗日幾線如許長蜂兒
飽儲蜜燕子已巢梁吏役秖擾擾何術補民瘡學古要
施設及時當自強光隂俯仰過老矣徒慨慷挺挺彼蒼
官生來傲冰霜端然閱榮謝未覺歲月忙
七言古詩
和王魯公掌中太華
五嶽獨說太華雄屹嶫千仞撐青穹何人收卷入掌握
要使肉眼驚神通懸巖絶壑濺飛瀑玉窗翠壁開深宫
先生捧玩豈徒爾崇卑真妄歸圓融我生江海曾未識
幽邃﨑嶔煩指蹤堪笑騎驢老潘閬却要三峯在眼中
次韻楊時可戲高潛翁
青衫白馬佳公子山東豪俊知名氏平生青雲期自至
倉庾一官聊復爾丞公家風繼伯起笑渠颺糠兩眼眯
乘田委吏古不恥端恐前言戱之耳
送僧之石梁
萬卉流芳不知春力巖畔澗下蹙紅皺碧乘興復誰同
孤蹤遠讎敵君不見五百聖者道雄機靈峰晦盲深無
極寒山老寒山老隨沉迹迢迢此去須尋覓花落花開
獨望時記取白雲抱幽石
江邊行
江邊煑鹽女日墾沙中土聞道潮乾土有花肩負争先
汗如雨經年鬻鹽赴官市屋裏藜羹淡如水誰家滋味
盡八珍猫狗食餘隨帚塵
和長門怨
長門沉沉人悄悄滿庭紅葉驚秋早窗底銀釭祗自明
却聞别院按歌聲飛花滿地君恩去覆水返瓶君或悟
人生離合自有時多應不在相如賦
調同舍
播榖子播榖子爾休苦苦催春耕勸農使者無一語嗟
爾聒聒知誰聽提葫蘆提葫蘆荒年有酒無人酤先生
年來亦不飲花前愧爾情渠渠杜鵑流血思歸去百舌
從來巧言語紛紛隨意作春聲夢入鈞天聽韶濩先生
避俗厭煩喧竹底誅茆嘗閉戶蒼苔滿徑人迹稀嗟子
胡為肯同住聲名盡道男子事窗下誰知讀書苦燈花
落也作罷休早取商量君聽取
故人惠馬生筆
聞說江南多筆工馬生所作尤瓌異十年江海得妙旨
一日聲名傾衆技故人憐我有書癖數管不辭千里寄
齊鋒出穎雖不殊灑墨虚心皆已智當年退之傳毛穎
假辭託說終傷偽我今草草又百載矯首相望空兩地
文房四子迭有無商没參横似相避鼠須栗尾乃見嫌
強欲用之隨棄置馬筆端如故人面眼瞥見時心已記
跳龍卧虎非世習綰蛇縈蚓皆兒戲豈知遠適在加鞭
却傚良工先利器何當拂衣隠林麓約史著書從素志
敢言名姓垂竹帛自甘生死惟文字敬謝故人因及馬
梳毫截管惟精緻而今勁健已不售要須軟熟隨人意
靜堂為弼上人題
浮屠西來如轉郵方袍紛紛劇東甌上人維弼志獨優
翛然高舉異凡儔從師度淮泝隋溝神都歲月俄十周
燕坐縹緲雲中樓明窗翰墨冰繭柔貴人旁午擁軒騶
問汝亦有所欲不此身南北真浮浮黃金白璧誰能收
乃獨汲汲從英遊乞書覽字無時休千年金石窮雕鎪
上劇鍾王下虞歐糢糊墨本如山邱精神散漫不可求
俗人貴耳賤兩眸今人古意豈不侔森然玉筯垂銀鈎
怒猊渴驥蟠靈湫錦嚢象軸光油油自笑長物猶見留
幡然忽憶江湖秋瓶錫東下如輕鷗誅茆伐木寒巖陬
名堂以靜蓋有由坐觀蠢蠢遍九州長空浮雲水中漚
眼前何曾無應酬嵐光波影相夷猶别來書札屢相投
問我何時泛扁舟西峯玉泉深且幽杖藜來往亦風流
紅塵道路方悠悠回首東南天盡頭
渡淮
我觀淮之源東行已千里扁舟一日下長淮似與故人
相見喜不知渡越幾澗谷清澈尚爾無泥滓澹然端肯
與我俱試問故人能有幾蕩雲沃日窮眼界茫茫直與
天相似萬艘絡繹鼓風蒲翳翳塵飛明鏡裏况聞水伯
時惡劇雷擊風掀浪山起豈知生處極幽深清淺溳溳
一泓爾吾聞古來養心者擴而充之亦如此自慚學問
太迂疎十載不離蛙井底潢汙斷港何足道所得未能
充口耳忽驚浩浩東傾海會令百川皆遶指君看厚地
一撮土本來也是無多子人間萬事須自強嗟我蹉跎
今老矣
和左與言謝寄酒
君不見梅子真當年狂歌吳市門神仙隠逸兩何有耿
介感激空千言我今幸生太平日千載相望同禄秩閒
看世事渾不知一心祇願饑腸實有誰解與魯公米無
田也釀淵明秫甕間細酌新潑醅既醉歡娛亦蕭瑟江
湖誰肯便相望一尊猶及詩人嘗榴花竹葉應撥去落
琖且看鵝兒黃高齋肆筵盡嘉客長鯨一吸無餘瀝座
上杯盤未狼藉愁見長瓶卧東壁新詩飄飄寫胷臆青
天白日飛霹靂休言李杜門限牢到底輸我巧鑽刺我
詩杉鷄竹兔耳未見虎狼先辟易異時更敢說較量縮
手從今作降敵
謝韓用可和記夢詩
嘗聞歐陽子自許一世豪及得梅老蟠桃詩畏彼松栢
臨蓬蒿歘然欲以怪自戲新句遠繼愈與郊嗟我後來
亦何為敬誦遺墨徒嘈嘈有時援筆學模寫矯首但覺
嵩衡高宣城無人穎尾空百年風月何寥寥那知吏部
有孫子年少力學精風騷前日記夢屬我韻筆墨奔放
欲與二子爭秋毫秦盆楚筑未覺陋鏘然入耳驚咸韶
昔我一官向天台春風洞府生碧桃簡書坐束寸步不
能到落花流水空迢迢羡君幽夢得所適一飽便覺忘
葷臊要尋蘇后評濟漯豈學劉阮迷妖嬈百年擾擾亦
夢耳更較長短論昏朝不如吟詩飲美酒從他世事如
牛毛
按田南鄉夜過翁嶺
斗禄折腰方自勉敢嘆塵沙長滿眼平田細路苦縈紆
盡日肩輿在香篆簿書告辦裁知返落日在山山路遠
荆榛蔽塞虎縱横僮僕相呼無處遯山下人家早閉門
疎籬燈火自黃昏杯盤四座還相語猶有行人過别村
贈五台妙空師
山僧棲在山之巔胡為振錫來市㕓且言自得相形術
願與多士談媸妍津塗窮通可逆數名分巨細潛開先
龐眉合享壽考福鼎角堪持丞弼權人生肖貌雖若爾
天理應效非皆然條侯餓死始難必裴度果相終何緣
亨衢苐以直道致吉祉多為隂功延操脩向善或向惡
感召凶吉如蹄筌予觀傳記考物理謂師語議非無傳
出言少偷信不免受玉苟堕知難全况乎素行未中積
敢以虚表要諸天富哉荀卿騁雄辯推本心術深磨研
九州功崇夏禹跳三面德至成湯偏仲尼何長子弓短
古今無害為聖賢林宗知人出明性清澈鑒裁猶澄淵
大端亦貴器與識規矩安可私方圓君平卜筮逹至理
探索造化窮推遷與臣言忠子言孝利害之際尤拳拳
古人術學務原本寧將浮說相拘攣羡師通論近名教
為師條列終吾篇
康師贈臣闍黎次韻
樂天西湖誇竹閣寂寞百年風隕籜師今燕坐最勝處
翛然日誦山中樂富貴易致閒難得造物畀渠良不薄
老康游戱作偈言使我怊悵心茫然
趙持志出先公文炳所藏蘆鴈
當年公子身通侯錦衣玉食天上游騎龍日日朝北斗
豈識萬里江湖秋但聞人說蘆葦傍枯荷翻倒風颼颼
四天墨黑雪欲落羣鴈上下聲咿呦坐嗟上界足官府
十年高閣空雙眸豈無詩句強模寫曉夢不到寒江頭
何人筆墨得能巧活脱所見來神州高堂素壁試披拂
已覺身在蘆花洲嗟嗟江海人兀兀一葉舟煙蓑雨笠
不自好風雪横來翻百憂豈知公子曾未見縑素髣髴
千金酬人生萬事適意耳過眼起滅皆浮漚玉函置璧
誇謹密流落道路知誰收公子好畫豈云爾要使萬物
供冥搜至今好句在人口泰華突兀黃河流嗟我後來
亦作詩辭慳意鄙勞雕鎪願起公子已死中論詩觀畫
一洗千古愁
