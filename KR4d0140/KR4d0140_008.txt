横塘集卷八宋許景衡撰
表
代賀紫芝表
協氣横流珍符委至一人有慶萬邦咸休(中賀)竊以再闢
河湟肇自仁聖雖曰復古之迹實昭繼代之功德既洽
於淵泉瑞乃形于草木稜層挺秀萃天地之英華雜沓
縱觀駭縉紳之耳目允契千齡之運豈比九莖之歌恭
惟皇帝陛下孝通神明恩被動植受此天申之命燦然
地産之祥燕及羣生咸獲嘉祉臣叨蒙宸眷遠守帥垣
獲覩殊休莫預四方之来賀式傾善頌永言萬壽之無
疆
天寧節賀表
上帝眷命用寵綏於四方率土傾心祝誕彌於良月(中賀)
恭惟皇帝陛下以神明之德繼天地而生憐憫下民蔽
於逐末照臨中國悉俾還淳俗既格於不迷人宜錫以
難老茂享無疆之壽式符有道之長臣叨綴邇班屬拘
遠守歸美以報咸歌天保之詩與物皆昌竊效封人之
祝
代賀宗祀表
致享合宫神天昭格孚號率土福禄攸同盡日月之照
臨均手足而舞蹈(中賀)竊以宗祀配帝所以得萬國之歡
至德順民不獨教諸侯之孝若古有訓惟聖為能恭惟
皇帝陛下純誠祀天明禋備物既右烈考欽承如在之
神延及羣生皆知必至之惠禮行榖旦慶浹緜區無疆
惟休自今其始臣叨持從橐假守帥垣丕顯丕承雖弗
獲從清廟之奔走我將我享尚庶幾美盛德之形容臣
無任
代賀降西蕃王子表
天威遠暢蕃部来降慶在一人歡傾四海(中賀)竊以湯聖
昭假氐羌莫不来王舜德誕敷苗民無復逆命適當盛
世度越前聞恭惟皇帝陛下睿知有臨神武不殺招擕
懷遠方絶域之咸賓慕義向風有名王之樂附於昭偉
烈益顯貽謀臣假守遠藩欣聞慶事同四方之賀雖忝
近臣上萬年之觴阻陪都護臣無任
代賀環慶捷奏西蕃偽王子降表
赫然天討洊奏捷書蠢爾羌童聿歸聖化朝廷多慶海
宇均歡(中賀)竊以有此武功周王既伐於崇國誕敷文德
虞帝遂格於苗民屬我熙朝萃兹休烈恭惟皇帝陛下
雷霆震疊天地生成鞠旅陳師運神謀而折馘招擕懷
遠致異類以来庭蓋威之所制者不愆故德之所加者
彌廣於昭顯烈坐格丕平臣叨綴近臣恭聞盛事四方
来賀悵江海之獨遙萬夀無疆望雲天而傾祝臣無任
賀河清表
駿命有歸篤生千載之上聖澄瀾告瑞乃在九河之下
流凡屬照臨孰不鼓舞(中賀)竊以靈源五色實兆帝王之
作興曠世一清概見古今之紀述雖曰流傳之不妄猶
患寂寥而無聞事出非常理宜有待惟章聖之在御有
靈寳之發祥聳動緜區焜耀方冊創業垂統傳休德於
無窮繼體守文格珍符之委至矧乾寧建壘之所當洪
河入海之衝會原委以来同宜休嘉之濬發於昭景貺
厥邁前人恭惟皇帝陛下宅心唐虞比肩文武上帝之
所眷佑斯民永有依歸孝極奉先水皆潤下流而不雜
湛分千里之渾渾巍乎有成慶在一人之穆穆臣叨持
從槖假守塞垣眷此殊禧見于所部河水九折有再出
之榮光天子萬年敢對揚於休烈臣無任
代人除蜀漕表
井谷無與敢期當宁之知雲漢為章忽降自天之命輟
北道之歛散搃東蜀之轉輸拜命非常撫躬增慄(中謝)臣
東南冷族江海微生少也無竒徒服勤于簡冊長而不
競亦濫綴于搢紳昨玷睿恩再將使指坤維萬里河朔
二年每自勤于驅馳冀少酬于生造鴻私無極冗役少
安重念先臣受知神考進登禁從出守帥垣首尾三年
之間委曲十行之詔料敵嘗稱其慎重眷留仍許以忠
誠蕞爾諸孤雖不廢箕裘之習惕然小已實恐貽門戶
之羞豈意上簡淵衷親紆宸翰追懷往遇復賁後来粲
然奎壁之文逮兹牛馬之走亟蒙嚴召入奉燕閒獲伸
欵欵之愚少盡拳拳之義屬之以將漕大計戒之以鎮
拊小民欽若聖謨具昭德意重沿家世而敦奬實為存
沒之至榮兹蓋伏遇皇帝陛下大德并包至明旁燭制
治無有遠近俗已大同錄善及其子孫人皆知勸致兹
疎冗亦被寵光敢不勵夙昔以飲冰視險艱而叱馭世
濟其美雖有愧于前修父教之忠誓不渝于素守庶幾
塵露仰報邱山臣無任
謝御史中丞表
臣某言伏奉告命除臣試御史中丞尋具狀辭免蒙賜
詔書所請宜不允者起廢𤨏闈已誤甄收之渥執憲烏
府重叨超進之恩自惟積釁之餘且困纏疴之久忱辭
懇迫竊效於循墻温詔丁寧莫回於渙汗靦焉拜命惕
若臨淵(中謝)伏念臣一介迂愚半生齟齬自備使令之乏
洊膺簡拔之私頃綴臺僚嘗汙言路既不能指陳時政
又不能糾正官邪卒以曠瘝自貽斥逐比蒙抆拭盖出
矜憐講禮奉常兼冒銅龍之直試言禁掖旋陪金馬之
游未酬天地之生成已歎風波之流落粤從去國惟日
省愆奉香火於祠庭獲安故里竊斗升於賜廪重愧空
餐方國步之多艱慶龍飛之在上四方傾耳須號令之
更新多士屬心知朝廷之求舊維時風憲宜得忠賢顧
巳試而無堪敢強顔而冒處恭承明訓莫遂牢辭盖人
臣事君在於勿欺而王者用人亦常使過苐慚闇劣莫
副明揚兹蓋伏遇皇帝陛下勇智表於萬邦孝悌光於
四海拯國家巳墜之緒紹祖宗無疆之休去凶邪而登
俊良咸欣千載之遇修政事而攘強敵即迎二聖之歸
有如薄識之庸愚亦預中興之選擇臣敢不益堅素守
勉蹈所聞雖一簣為山敢云或止而萬折之水要在必
東永肩此心以報殊寵臣無任
辭免右丞表
臣某言伏蒙聖批除臣尚書右丞尋具劄子辭免繼奉
詔書所請宜不允者祗被異恩擢陪大政凡才蹇淺亦
既力辭温詔丁寧未蒙賜可敢再傾于誠懇仰多冀於
矜從(中謝)伏念臣起自江湖之間辱在紀綱之地徒以朴
忠而自獻不知狂易之為非惟時艱虞無裨聽納曠官
之罪宜正典刑陟明之恩乃司丞轄上焉有紊於國體
下則深累於臣私伏望皇帝陛下大度兼容至明旁燭
雖命不可易初或誤於出綸若事得其宜亦何嫌於反
汗俯躬以俟得請是期臣無任
謝右丞表
臣某言伏奉告命特授臣中大夫守尚書右丞特封瑞
安縣開國男食邑四百戶尋具表辭免蒙賜詔書所請
宜不允仍斷来章者總憲府之紀綱初無顯效陟中臺
之管轄復玷殊恩亟疏孱微仰祈照鑒再瀆巳寬於嚴
譴十行洊降於温言弗容牢辭輒巳拜命(中謝)恭惟國家
建六官以修政事分兩轄以督維綱均謂輔臣參與治
體平時選擇皆天下之英才同德贊㐮躋域中於仁壽
矧在艱虞之際益知授受之難伏念臣十年決科三紀
作吏斗釜日饕於天禄絲毫無補於公家白髮蒼顔憔
悴百罹之後驚風駭浪飄零三黜之餘巳分退藏旋蒙
收召綴近班於𤨏闥未及論思訪陳迹於霜臺怳如夢
寐造膝上勤於三接沃心曾乏於一言念執邦憲而糾
官邪已孤任屬則謀王事而贊國論何取庸虚雖自列
以籲天訖莫回於渙汗夫何謭薄有此遭逢兹蓋伏遇
皇帝陛下勤儉御于家邦化育參乎天地隆寬盡下以
通四海之情詢事考言以察羣臣之實有如近列宜得
名儒不圖孤立於傾危獨受聖知而錄用臣敢不激昂
晚路淬礪初心永惟承學之淵源尤在事君之忠義進
思展盡期上報於生成言或迂疎亦何逃於黜罰念兹
終始實頼照臨臣無任
謝賜物表
生育在辰方兹永慕匪頒備物申以温言祗服寵光惟
知悚惕(中謝)臣粗沿末學遭遇盛時禄不逮親徒興懷於
勞瘁恩惟厚下叨拜賜之光榮恭惟皇帝陛下以愛物
之仁厚使臣之禮方務隆於國體俾胥慶於家庭敢不
欽戴鴻私激昂晚節欲報之德或負素心能仕之忠敢
忘遺訓臣無任
又
使華臨寵天語推褒燦名物之滿前惕疲駑而拜賜(中謝)
伏念臣生而顓魯迫於賤貧在負米之初心止期三釜
記設弧於斯日獨厚百朋悵崇養之無從顧恩頒而有
靦恭惟皇帝陛下德參天地信及豚魚每惟慶賚之行
不爽始生之旦矧珍竒之溢數備燕喜之殊私揆以庸
虚豈所當得雖羔羊正直願成王化之功而蓼莪劬勞
已輟門人之誦臣無任
代謝賜歴日表
仰稽天令俯授人時詔令駿發於九重正朔一新於四
海長民于此拜賜為榮(中謝)竊以治歴明時有天下之所
先務迎日推策非聖人莫與成能俾民知寒暑之期繇
吏有承宣之效聿興嗣歲爰錫新書申以温言欽哉有
土恭惟皇帝陛下儀刑神考體蹈帝堯有平成天地之
功得歴象日月之法四時不忒百榖用成丕建太平適
當今日臣濫侍從橐假守塞垣念方竭其憃愚豈敢忘
於奉順臣無任
婺州代謝賜歴日表
堯階授歴聿興嗣歲之期漢郡承流共仰先天之治寵
光至渥德意咸孚恭惟皇帝陛下寅畏三無協循五紀
數本在躬之錫策由迎日而推和玉燭於四時敦窺成
化膺珍圖於萬國悉俾同文不愆震兊之常誕布甲寅
之信臣叨分竹使祗奉禮書順令班條想清臺之候氣
使民觀象跂魏闕以馳情臣無任
謝賜對衣金帶等物表
臣某言伏蒙聖恩特賜臣對衣一襲金腰帶一條鍍金
銀鞍轡馬一疋者十圍煥爛副以笥衣千里瑰竒加之
寳帶祗拜非常之賜苐懷不稱之慚(中謝)伏念臣江海孤
生庠序後輩徒步京國所覬至微衣敝緼袍何恥之有
不圖晚遇寖歴華塗未殫論思獻納之勤巳冒衣被服
乘之寵兹蓋伏遇皇帝陛下經緯天地駕馭英雄法漢
祖之解衣眷康侯而錫馬豈伊玼賤亦玷匪頒臣敢約
束身章期不致於縱弛顧瞻鞭影或稍進於尋常雖竭
疲駑莫酬覆幬臣無任
代人謝表
東南六路方祗役於轉輸燕趙兩河乃誤司於貿糴亟
蒙嚴召獲望清光羣玉英躔躐升論譔兼金寳帶洊被
寵頒仰異數之頻仍撫微躬而震慄(中謝)伏念臣早緣簡
擢寖冒使令緜力薄材了無一德隆恩厚施常越稠人
頃自坤維易使江右山川彌遠職事在所必躬舳艫相
銜歲計偶然告辦雖究心於狗馬常軫慮於淵冰敢意
記憐以時甄拔總漕運以赴上國曾未效於拙勤廣聚
蓄以餉北陲乃獨煩於臨遣矧當陛下布昭神武恢復
新疆如熊如羆以戰則克足兵足食莫此為先欲奔走
成命則自揆無能欲傾倒丐免則或疑避事徬徨失次
進退無從幸嗣對於便朝得欽承於獨斷凡兹纖悉備
極丁寧念畀付之非輕豈庸虚之能副六持使節常虞
鼠技之窮再錫身章徒重鵜梁之刺而況濫塵中秘猥
預俊游念昔先臣嘗居撰述之職豈伊小子獲承家世
之榮兹蓋伏遇皇帝陛下體蹈有虞儀刑神考得詢事
考言之要成任賢使能之功有如斷斷之無知亦被循
循之善誘薰然德意賜以褒嘉雖復即於馳驅巳濫叨
於優渥臣敢不淬礪柔鈍鞭策疲駑臣無任
