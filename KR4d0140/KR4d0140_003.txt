横塘集卷三宋許景衡撰
五言律詩
張元光生日
闊步雲霄去當年屬意深感時雖白髮許國尚丹心顧
我無才思登門怯醉吟誰能將壽酒滿滿為公斟
寄欽師
亭障臨燕塞江山復楚鄉艱難悲客路宴坐憶禪房燒
盡蒲花燭清餘栢木香十年如夢覺兩鬢自蒼蒼
還自肅寧晚色可愛寄盧行之
送客關城外回鞭驛路長風煙無限好簿領底能忙平
野破寒木紅塵烘夕陽新詩巧模寫最憶幕中郎
信步
信步春風遠田家暮景遲亂畦還有徑疎竹自成籬雞
犬皆豐歲漁樵獨此時年年看節物鬢髮欲絲垂
招隠堂
僧家樂幽獨世路自塵埃丈室何人到重門盡日開石
泓泉滴瀝竹徑月徘徊多謝相招意江湖歸去來
次韻彦崇遊三洞
兩溪尋勝處三洞得偕行澗外雲猶濕山深谷應聲留
連看龍躍來往計牛鳴回首林間寺䟱鐘報晚晴
送翁修撰
天上曾三接人間第一流雲章頒召節錦里送行舟急
雨千山暮廻風五月秋紅旗猶可識賓吏滿江頭
端午
節序重重過京華物物新安排黍生角粧點艾為神窮
衖無來客他鄉有故人揮毫非楚些誰與弔靈均
九日
青女飛霜重黃花挹露鮮伊人今已矣節物獨依然撫
事真疑夢登高淚迸泉關河重回首煙草夕陽天
九日追懷叔父兄長登高
殊方復嘉節對酒重悲嗟逝水人何處荒籬菊自花南
樓秋色遠西嶺夕陽斜舊日登高處于今定幾家
送黃元賓還鄉
寄語黃夫子而今正好行麥秋最涼冷梅雨半隂晴客
路空形役鄉山獨眼明偏親應更喜少婦好家聲
送世厚還鄉
斷續黃梅雨清涼小麥秋謫官猶逆旅送汝上歸舟松
菊宜勤種簞瓢善自謀餘生須付託可但鹿門遊
過西岑泛湖而歸呈左經臣
留連不覺久蕭寺足清風短棹平湖裏孤城落照中朝
廷尚多難身世轉飄蓬安得言分散清尊豈易同
呈吕幾仲
曾作河陽客春來花滿城曉風吹玉勒殘月落金觥天
末傷離索京華忽會并琵琶雙鳳翅耳冷十年聲
别黃巖
問我黃山尉無才亦可知頻修謝罪啟祇作送人詩壠
畝豐登外山林寇盜衰曾無慰父老别後莫相思
奉酬胡丈贈别
蹇淺時何取蹉跎歲又隂田園歸去計事業老來心好
句煩相屬離愁自不禁松江分手處煙水暮沉沉
春晚
行樂連三月漁樵亦醉吟桑麻須日力花絮識春深飄
泊驚時變文章信陸沉故園渺天末無限欲歸心
和經臣晚春
蝶散花猶在鵶藏柳已隂敢辭連日醉恐負惜春心金
縷休頻唱瑶牋正苦吟獨慙詩學淺三嘆豈知音
伯氏
伯氏古豪士何曾與俗同酒狂天地外詩句笑談中池
水添新綠林花看舊紅向來多樂事天末任漂蓬
早渡浙江
官舟憐逐客鳴艣破驚湍霞氣横江白秋風送曉寒平
生獨往願今日上恩寬漸近嚴家瀨擡頭覓釣竿
晚行
脉脉多愁思栖栖復晚行路回村更遠林邃客頻驚宿
鳥非無處歸雲自有情鄉關悵何許天際暮山横
松門詩
竹轎兼程去松門百里餘荒林疑獸伏窮海異人居山
擁波濤急沙輕步履虚來因王事耳此外敢躊躇
送從姪邦直丞長溪
阮舍淹丞屬閩山得儁髦詩書能自立州縣豈徒勞迂
拙從吾老飛騰看爾曹祇應記岑寂尺素到江臯
示世隆
問訊吾家姪題詩寄此情遺孤猶小在聰慧乞憐生祖
母今年老門風待汝成須知䟱懶叔早晚欲歸耕
吹臺
聞說吹臺上秋來鏁薜蘿白雲長自在幽徑復誰過天
末空愁眼尊前且浩歌山林與廊廟二者竟如何
種樹
幽谷青青樹移根倩爾栽祇疑荆棘地不稱棟梁材豈
為歲寒改稍看春色回清隂惟海國回首思悠哉
翁行簡挽詩
學舍賢師友年家老弟兄分符渺淮楚傾蓋憶都城白
雪千篇在黃粱一夢驚承家今有子未覺負平生
趙敦禮見招小飲投壺明日南去
瀟灑賢公子閒邀病客俱青燈初照席彩箭已盈壺隆
凖真龍種清聲想鳳雛扁舟明發處應記夢華胥
挽劉太君詩二首
婉娩宜家早孳孳執禮勤事姑俱白髮看子上青雲飛
旐隋河路新阡慎水濆哀榮兩殊絶州里未前聞
配德樂邱園承家屬後昆千鍾豈榮耀一笑為平反庭
樹悲風慘霜天落月昏斑衣已陳迹補衮看忠言
次經臣見寄之韻
召節來金闕扁舟望石門家山秋渺渺煙水暮昏昏竟
失臨分語徒傷遠别䰟慇懃謝池月相對宿江村
次韻周共叔五首
問學探前聖聲名自妙年何疑待價玉却計買山錢北
極雲垂地西江水接天扁舟如有約吾亦賦歸田
黃卷開三館紅塵又幾年病多須藥物旅寓費嚢錢舊
學寧無意斯文祇任天軒軒千里鶴可但戱芝田
鄉國兵戈息仍聞大有年欲尋江上宅預辦酒家錢好
句煩招隠餘生且樂天向來眞可笑舍已别耘田
賜環初就日弛擔又逾年老矣懷三徑歸歟有幾錢報
君慚犬馬戀闕望雲天但得鄰顔巷寧論負郭田
鄰並端如約追隨可判年稻粱當富歲魚蟹不論錢春
到花開處霜餘橘熟天清尊長嘯傲滄海半桑田
次韻王功逹見寄
烏府參風憲鯫生負德音投閒雖白首體國尚丹心天
上浮雲散江邊秋色深苐知歌擊壤寧復賦愁霖
次韻陳仲山見寄
風雨江湖夢衣裳京洛塵人生皆物役海内豈吾貧丈
室雖多病鄰翁或可親杖藜元有約會見往來頻
次韻似之運使奉呈左經臣兄二首
江海閒來久篇章老更新蒿萊猶自飽天地豈吾貧舊
友今持節諸郎亦可人應憐未歸客白首尚紅塵
酒膽他年大詩名近世無山林多避寇里巷笑為儒老
去慵開眼秋來欲染鬚涼風千萬里的的為南圖
寄許樂清冲輔
入竹空陳迹經行憶歲除舊遊誰更在逸興近何如樹
密鸎聲遠江寒鴈影疎樓頭紅日晚徙倚獨躊蹰
曾汝器既别奉寄
憶在西齋日斯文得細論别離空歲月飄泊任乾坤把
酒餘風味看雲各淚痕扁舟獨歸處煙水暮昏昏(余與汝器)
(皆有哭弟之戚)
寄張德祥
細草碧侵池幽花亦滿枝羣生俱有德造物定誰私故
國春將暮他鄉日自遲論文一樽酒何路得追隨
寄竹閣臣師
鹿苑西湖上烏臺北斗旁塵沙空自老雲外定相望林
麓餘秋色郊原半夕陽惟應閣前竹凛凛帶新霜
寄沈亨老(時在京師)
京國三千里人來慰所思遥知為客好何似在家時春
日鸞凰去秋風鴻鴈悲衣裳慈母線亦恐汝歸遲
寄薛十七巨源
茅屋西山曲擕書喜見過别離驚歲月淹泊奈時何末
俗皆浮誕斯文肯琢磨後生餘力在吾意已蹉跎
寄錢子勉
花縣逢迎日琴堂宴坐頻簿書時有暇燈火夜相親世
系皆王澤官曹獨海濱政成飛舄去念别一傷神
寄題張學士三徑堂二首
留侯有高致世業更誰傳苕霅新開徑蓬瀛舊集仙藜
床蔭松桂蕙帳帶雲煙擾擾争毫末何人解樂全
我欲尋三徑長歌歸去來未能似夫子還是走塵埃彩
筆臨流賦清樽對菊開披榛往來處東望思悠哉
縱目軒詩
真人已仙去釋子在高岑暮色江山遠春風草木深何
人與題詠今我亦登臨縱目皆云爾誰知有縱心
行役詩
行役無時節春來又幾時柳條隨處處梅蘂亦枝枝弱
質曾無取斯文祇自宜眼邊新物色駐馬暮江湄
石泉小軒
泉裂碧巖腹玆焉復小渠泓澄元有在溉濯乃其餘孤
迹寄江海三年困簿書閒來俯清淺感歎獨踟躇
土山驛詩(在永静軍界時被檄濱州)
渺渺指滄海行行過漢陵衣裳千里雪鞍馬九河冰寓
宿適有處悲歌自不勝平生少游語耿耿對寒燈
晚晴
南州苦卑濕梅熟復何如老夫厭巾屨穉子在泥塗新
月出天末微涼生雨餘陶公入州府此興與誰俱
天街經暑雨烏府絶塵氛躍馬人皆散新蟬我獨聞風
生初罷扇日轉漸無雲寄語同時客清凉尚可分
駐馬詩
駐馬長河曲穿林小徑斜猶能尋隠逸可是厭泥沙軒
冕雖無意田園尚有涯何時策笻竹隨意到山家
無題
台奴初學語丹子已能行問叔今何處嗔爺太懶生會
令主門戶豈復意功名坐對江湖晚横塘舟自横
野外
野外連荒草樓頭正夕陽凭欄空遠目何處是吾鄉王
粲從軍樂少陵羈旅傷男兒知底事出處兩難忘
宿僧房
捕逐雖王事經行亦自強艤舟當海島寓宿得僧房絶
境三山在清風一水長此生空物役回首意茫茫
夜過杜家村
駐馬問村老却言行未遲路雖十里遠月到四更時我
去良有役子眠寧負期人生隨意好冷笑一題詩
送師顔致康深道入京
二子今西去贈言聊爾規勉哉精素業行矣仕明時破
臘梅先蘂含春柳欲絲江邊人散後帆影漸參差
上章倅二首
海内名聞久江邊歲復朞美才由世濟清節畏人知郡
國已無事朝廷方有為會參鴻鴈序歸去鳳凰池
簿領勤官府聲名振士林雖云心尚在自覺力難任歲
月淹多病江山入苦吟高堂昔三嘆亦恐負知音
遠意
遠意誠難問狂歌自不禁花光春灼灼月色夜沉沉簡
冊終何事江湖獨此心野禽多意緒飛集近寒林
横塘
好在横塘水人今去幾年秋光空到地霽色自連天伐
石圍高岸誅茅駕短椽歸歟此心在何苦利名牽
節物詩
江水西風急江天作暝隂鄉山猶在眼節物莫驚心是
處皆秋穫誰家急暮砧薄遊愧妻子飄蕩到而今
聞子瞻南遷
隴蜀﨑嶇外炎荒聞望中黑頭方世用青眼忽途窮遂
作天涯客何如塞上翁幽愁還有作笑殺贊皇公
賀人祖父生辰
青春嘉誕日八十渭川師林下有真樂人間無愧辭松
梢看舞鶴荷葉隠巢龜頼有榮孫子藍袍薦壽巵
贈吳子思
花縣初相見清樽日笑歌交情論厚薄客路自蹉跎歴
歴功名意駸駸歲月多豈知同夜宿還問命如何
贈姚儀甫
年少開千卷生涯祇一瓢聲名動場屋意氣在雲霄素
髮今垂領青衫尚折腰未應輕斗禄吏隱本逍遥
贈張承老
永裕躬神武開邊絶漢西雖云擁貔虎猶未斬鯨鯢吾
子名家後當年訓士齊天涯思往事回首祇悽悽
題壽聖院
古寺重門裏回廊一徑幽水聲長帶雨山色最宜秋寓
宿已多日題詩更少留此生隨利禄行路日悠悠
寄題葉希聖申申亭
燕處厭紛華穿林一徑斜層巒開水墨古木走龍蛇事
業雖無補田園尚有涯何時策笻竹隨意到山家
每向新亭去何曾問主人弟兄俱有好樽俎自相親棲
翼雲山晚飛花洞府春長愁醉歸去步步近紅塵
孫大夫絶塵亭詩
丈人樂高曠閱世等樊籠池館重城外塵沙一笑空紅
蕖新過雨修竹自生風未必全違俗杯盤與客同
池上
十里西城去春風水拍堤畫船簾幕動别殿筦絃齊勿
覺仙山遠相將醉路迷紅塵競回首斜日杏花西
螢
不知何處出牢落水村邊隠隠猶含雨飛飛欲近船詩
書看老矣事業尚茫然今夕知何夕篷窗猶未眠
去國
詩書元有志耕養苦無田去國何為者題詩獨慨然廟
堂修政事郡國奏豐年五斗雖云薄餘生得醉眠
升之兄見訪竹閣
飛盖山城外尋幽鹿苑中層軒不受暑修竹自生風江
海多年别杯盤一笑同平湖吞晚照歸棹惜匆匆
寄題會文閣
劉子天台去君今幾代孫山居多水石客至亦琴樽簿
領嗟淹泊詩書失討論何當謝羈束杖策過層軒
亞叟惠臘粥次韻
飛琯迎長後香糜入臘新交情最憐客節物獨驚人雲
意安排雪梅香告報春病中疎酒琖兀坐惜芳辰
再和
河南聞譽久漢上定交新遺粥聊從俗題詩更可人歸
期恨不早旅思怯逢春他日從誰餉長懷臘八辰
邱隠夫傳神
曹霸逢佳士慇懃為寫真今君仍妙筆顧我獨何人軒
冕曾無意功名敢問津會須添杖屨却作自由身
挽左司江公
前輩風流遠惟公尚復存此心無限量所得有淵源眷
奬深宸扆聲名重諫垣平生經世志已矣復何言
壮歲從澹泊猶餘味道心今朝嘆流落羇旅老侵尋庾
嶺暮雲合釣臺秋水深向來遊歴處千載只如今
憲府叨新渥京華會卜居迂疎慙𤨏𤨏許與獨渠渠醻
唱看遺墨漂零送輤車他年桐水上雪涕更躊躇
樓朝議挽辭
金閨早通籍銀兔屢分符文采傾簪笏謳謠足袴襦聯
榮看子舍從養亦神都八十終天禄朋儕更有無
東南獨耆德湖海老門生未厭遺簪舊頻煩倒屣迎音
容忽冥漠歲月又崢嶸夢入鄞江路依稀晚柝聲
送吳師常
吳君久羇旅所至即為家傾倒賢人酒浮游仙客槎此
身惟願健萬事儘從他聞說今歸矣田園亦有涯
送蕭德宏
孤嶼何時别雙溪累月留父兄安契闊庠序得優游宿
霧散初日春風乘去舟好看清汴水渺渺帶伊流
送李季成
花入新年好傳觴日倚欄故人從此别春色更誰看灑
落餘篇翰芬芳識蕙蘭片帆天際晚回首獨江干
送李忠彦
留滯嗟為客而今始據鞍梅花春信早星斗夜堂寒此
别十分飲何時一笑歡勞生強半在見晚不須歎
送德祥四首(借杜子美首句)
天上張公子河間善最多三年種桃李萬室自絃歌北
闕今歸去斯民奈别何會將清禁月千里照嘉禾(縣之西堂)
天上張公子同時桂籍人江湖嗟迹遠關塞獨情親鴻
鵠寧無志驊騮已絶塵音書憐舊好别後莫辭頻
好去張公子依然别後深霜清風槭槭野曠馬駸駸奕
世皆榮問連枝復好音青雲多意緒寧復故人心
好去張公子離歌盡一尊朝廷方北顧父老惜南轅禦
侮從先志招擕亦舊恩須君對宣室為我折羣言
挽元僧正
物外孤高客人間九十春朋遊多有道學子略成塵仙
嶺浮雲散寒潭夜月新孤生長感愴先友更何人
景城雜詩六首
井邑遺孤壘漁樵尚幾家洪河散陵谷古塚入桑麻燕
子初經節蜂兒幾報衙此身天地内隨處是生涯
故國豈不好卑官良為貧驅馳萬里去憔悴九河濱亂
水纔通野幽花已繡春天公渾不惜乞與作詩人
藜藿晨昏外詩書寤寐間百年皆物役五斗愧身閒暖
日花争發春風鴈欲還杖藜俯清淺蕭颯鬢毛斑
誰道邊城遠春風也自來咿啞林鳥囀細碎野花開日
壓初晨霧龍驚昨夜雷郊原閒駐馬極目絶纖埃
燕趙當南北關河獨鬱盤時平無戾氣歲閏有春寒仰
禄家千里題詩思萬端危樓多晚照倚徧小欄干
冰雪初消凍關河已見春民居樂豐歲吏隠是閒人黃
水魚偏美青帘酒亦醇吾生如有計五斗未為貧
任夫人挽詞(宋國保母)
榮養方南國安輿更北轅從容對孫子聞問及平反無
復承顔樂猶餘在耳言會看墳上栢千尺倚高原
寄兄長
江上分擕日樽前聽我歌安居是非少游宦别離多陋
巷從顔子斯文續孟軻平生端有意嘆息自蹉跎
寄三十九兄
伊昔初分袂于今幾度秋鵷行慙北闕鴈序憶南洲湖
海誰招隠塵沙獨倦游平生一樽酒好在謝公樓
次韻兄長見示二首
拜命辭南國擕孥客上京塵沙驚老眼江海夢歸程釃
酒誰思我看雲頼有兄遥知倚欄嘯天闊暮潮平
此境本無塵端居更可人林園稍成趣風月轉相親暇
日已卜築他年待乞身絶勝貪夢好臨老種松筠
翁老過邑
百里絃歌地别來俄至今江山已陳迹桃李漫餘隂白
髮心猶壯清歌酒屢斟何妨鎮還往眷眷吏民心
酬盧行之
綠分冰片碎金拂柳絲長臘雪猶含凍春風何太忙會
看鸎出谷不羡鴈隨陽誰憶江梅發風流八米郎
次陳留
裋褐驅羸馬依然寒氣侵春風官柳細紅日雪泥深藹
藹多佳氣飛飛亦好音寧辭去家遠魏闕舊馳心
欵某大理墳
丹筆持平久清時屬望深誰憐一坏土長負百年心舊
友多高誼諸郎亦好音獨慚門下客流落但悲吟
姨母薛夫人挽詞
不獨相君子仍聞教子功安輿四方外色養百年中隴
畝唯先樹江湖獨轉蓬凋零驚母黨涕淚落秋風
趙表姪出先德彦章詩卷
晚路嗟流落長時任鬱陶故人今地下新句出兒曹野
潤春風早霜清夜月高杯盤舊行樂江水日滔滔
和陳澤民見寄
涉世真堪笑論交愧未忘先生已高遁賤子尚他鄉簿
領三年夢塵沙兩鬢霜扁舟歸未得春水滿横塘
逗曉
逗曉復籃輿平田細路迂村墟元闃寂籬落更蕭疎吠
犬行隨客癡童喚覷渠從來喜淳朴况復野人居
海上
江闊渾無際潮平更不流魚龍方鼓躍鳬鴨共沉浮别
岸多雲樹斜陽一釣舟蓬萊如可到當與子同遊
和左經臣移居
暑往衣仍葛秋來甑尚塵北宫尤養勇東郭故安貧去
國經時久臨江卜築新未能供禄米愧爾少陵人
五言排律
王義夫召飯鼇山亭詩
海上聞三島人間占幾州孤城臨鳥道雄構壓鼇頭縹
緲層軒外縈紆一徑幽鳴琴常有暇飛蓋許同遊平野
連天闊洪河遶塞流清風驅酷暑畏日得新秋麥破銀
絲淨茶烹玉蘂浮官聯慙蹇淺恩紀獨綢繆牢落登高
賦驅馳為食謀從公時晤語不復歎淹留
寄劉元禮
東郡趨鋒召西廱振羽儀微言元自得夫子更誰師文
物今為盛賢能衆不遺秋風看鵰鶚碧海盡蛟螭妙選
追前輩高標照一時綵衣供戲樂絳帳欲歸遲念昔羣
居盛論文非我私艱難良自信出處不無疑騏驥方千
里鷦鷯但一枝田園日牢落浩蕩故山期
