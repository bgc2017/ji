横塘集卷四宋許景衡撰
七言律詩
平沙閣呈陳古田
畫棟朱欄壓水涯稍看劍石欲平沙虹梁突兀幾千尺
雲屋崚嶒一萬家衮衮公侯應日起紛紛桃李競春華
雙鳬自合朝天去饒與銀河八月槎
送董公權入洛
蹉過名園百五期眼前穀雨未為遲好麾席上鐵如意
拚醉花前金屈巵塵土毋辭久行役簿書何計得追隨
河南耆舊俱冥寞試問如今更有誰
獻王祠(有釣魚臺)
列國提封倚樂亭九河分處見孤城池臺釣罷人何在
邱壠春來草自生遺像丹青皆舊物斯民簫鼓漫新聲
誰能特表平生事祝史從官得幣牲
寄新茶王聖時蒙示五詩
建溪初採雪芽香病客分來敢獨嘗一盌聊為金粟供
五篇不學玉川狂風雷有信猶嫌晚草木無情也著忙
誰似山中老松栢不知人世有炎凉
贈夏倅
九華直上參雲漢秀氣由來出縉紳聞道賢良歸盛族
故應文彩繼前塵春風醴酒年年好月色燈花處處新
他日傳柑向雙闕還思曾醉慎江濱
和左與言
貧病年來謝還往交親書問可相聞如何舊好懷天末
猶及新詩寄海濆吾子叔孫盡咸籍主人兄弟亦機雲
羣居猶有游從樂官况淒涼獨廣文
和酬張敏叔
東嘉匕箸琢紅玉北苑枿芽模紫金野人何知敢持餉
詩老發興為高吟松江蓴鱸有家世吳宫風月無古今
飯稻煑茗窮勝覽紛紛市朝塵土深
再和張敏叔
留連五斗未投閒獨坐窮愁有萬般多謝題詩相慰藉
應憐涉世最艱難載聞諸老推工部何止神童說長官
我亦半生收好句夜光偏照篋中寒
再和敏叔二首
弱冠曾攀桂一枝半生為國理棼絲高吟直到古人處
勇退宜為世俗師杖屨訪僧長過晚茶&KR1000;留客固應遲
黃山遊舊今能幾詩社猶忻小子隨
固知島可是詩奴何况區區杜與吳舉世徒能循覆轍
先生今為翦蘩蕪淵明松菊還堪賦白傅園池亦有圖
莫把五湖都占了也須留與故人俱
和董適道
十載江湖早得名未饒淮海獨孫登揮毫落紙才無敵
傾盖論交喜不勝休問喧嘩多燕雀須知變化有鯤鵬
青雲步步前頭去却莫低飛似我能
和張子壽二首
紅紫紛紛盡鬭妍遊蜂舞蝶亦翩翩一年純是愁閒事
三月過來幾醉眠生怕楊花飛似雪忽驚荷葉大如錢
詩人只解尋佳句分付春愁與少年
風雨朝來不甚顛殘花贏得更留連簾櫳寂寂鶯方乳
桑柘隂隂蠶欲眠老杜只將詩作伴孝先偏與睡相便
江湖㶑灔皆春水好在横塘舊釣船
改葬西山延仲主簿特賜慶什次韻
改卜西山痛更深新瑩松栢未成林三牲不待平時養
再命何勝永慕心泉壤多應增喜氣隴雲還為結愁隂
褒稱重辱新詩句拜德渾如旱歲霖
三月十九日同亨仲按樂大晟
聞道鶯花滿上林尋芳誰更畏霖霪鳴鳩乳燕春欲晚
去馬來牛泥自深出火星壇方肇祀聯鑣樂府按新音
溶溶九陌皆流水撩動平生江海心(辰火舊無祭今創舉)
除夕别仲煥
並轡不嫌車馬塵肯教節物惱行人殘年氣候消磨盡
來日風光陡覺新我已襄陽訪耆舊君方郢國和陽春
雖然不作多時别懷古知誰意氣親
和唐知府宗博
學省當年假佩紳誰知家世有功臣朝班長憶傾鵷鷺
海角俱欣識鳳麟坐撫斯民雖有道細看此境本無塵
自憐老馬猶迷路邂逅何妨一問津
了無聲價繼三豪敢嘆﨑嶇世路勞綸閣文書慚潤色
琳宫香火想焄蒿鯤鵬變化誰能料燕雀飛翻自不高
松竹雖無三徑在長歌歸去也如陶
再用前韻
得賢一語可書紳妙選由來屬世臣千里方能辨駑驥
四靈安可後龜麟共看再造恢王業肯使中原雜戰塵
聞有皇都近消息眉間喜氣已津津
異禮多應得雋豪病夫深愧館人勞初欣秩秩陪賓席
却憶呦呦賦野蒿春草池塘還得句霜天雕鶚定飛高
也知野客多閒散丹竈松風獨訪陶
寄家兄
斗禄驅馳驚歲晚世塗齟齬奈時何也知犬馬猶能養
自恨田園苦不多兒女近來渾長浪弟兄何事尚奔波
横塘卜築今應好試為頻頻理釣蓑
會餘慶
山城動是三年别古寺今陪半日閒簿領嗟余多眊矂
道塗憐子亦間關並遊天上皆英俊幾箇江邊肯往還
莫惜一尊相伴醉已將毛髮等丘山
休師惠詩次韻
也知寸木可高岑肯負平生學古心王事曾無絲粟補
鬢毛已覺雪霜侵寓留古寺聊登覽喜有高僧與對吟
更憶仙山最深處巖前小雨弄晴隂
贈仁上人
飽聽長蘆江水聲歸看苕霅更分明故人應嘆遽如許
慈母翻愁太瘦生邂逅艤舟同一笑登臨懷古亦多情
髯張好句新拈得恰好而今送子行(敏叔有送僧云别後遙知倚門母老)
(來偏憶出家兒)
宿靈峯贈總持大師
記得曾為鳳林客高僧住處最深幽幾千里外重擕手
三十年間一轉頭霜葉乍驚風槭槭雲堂相對夜悠悠
去留聚散元無著自笑多情更刻舟
寄康師
好在仙巖康上人從來心事許誰親品題泉石詩無敵
吞吐煙霞筆有神聞道弟兄皆妙質要當談笑繼前塵
箇中况有東溪老行處何妨更問津
寄仙巖元上人
龍穴梅潭抱嶺斜憶曾同試雨前茶稍須林壑開雲葉
便倩兒童汲井花一别仙山空夢寐五年邊塞走塵沙
會須覓片閒田地鄰舍如儂有幾家
送持後過越
永嘉竹閣談空相自是僧中第一流盡放衲僧來聽講
也容禪子不相謀二林三峽曾經耳萬壑千巖試舉頭
提取淨瓶涓滴許有時散作五湖秋
聰師邀入山
學道無成亦可憐紛紛膏火自熬煎似聞沽酒邀元亮
故敢移書問大顛州縣徒勞輸此日雲山高卧或他年
須知二老風流在賞遍西枝月更圓
虞仲訪僧正見招以詩屬亟歸不及往依韻和
報兼簡康休二上人
東溪自是老林師千偈瀾飜獨此時盡判百家無好句
故教二子亦能詩逢迎蠟屐應班草奔走芒鞵愧采芝
多謝相招故人意更慚妙韻繼前思
題舒氏覽秀樓詩
遶屋青山羅髻鬟小樓幽勝可躋攀不論空翠煙霏處
盡在軒窗几研間眼净更無黃土眯身輕仍伴白雲閒
他年定作還鄉計儻與親朋一扣關
戴夫人挽詞
詩書歴歴教鄉鄰甘旨熙熙八十春盡道先生真孝子
故知賢行屬夫人繐帷一訣三年後栢壠孤墳數尺新
翦綵種萱今已矣多應處處有遺塵
傅夫人陳氏挽詞
婉娩名家早結褵伯鸞初怪嫁時衣半生已覺人間夢
九死猶知俗習非日永春風漾蘋藻夜寒霜月落庭闈
稽山會葬人歸後千古蒼官守翠微
柯運判修試院
當年龍閣帥閩中闢館興賢特地雄還見芝蘭修世職
固知斧藻有家風堂堂劔佩瞻遺像衮衮簪紳出泮宫
勸學一門真盛事西州何獨美文翁
寄台守劉襲明都講二首
江入章安波浪寒仙山縹緲在江干二千石是誰為守
三十年前好長官聞道漁樵安里社從教風月落杯盤
新詩别後知多少更借鄰翁洗眼看
薰然和氣破春寒見說專城冠越干訟牒不勞揮翰手
歡謠好付採詩官獨慙聖世人三黜誰怕仙山路九盤
但得白頭長健在莫辭青眼重相看
送連子友守淮安二首
古來江漢最風流何况分符得顯州落日淮源香泛泛
含春沁水綠悠悠兩岐定有豐年瑞五袴行聞載路謳
大觀督郵誰見憶蕭蕭華髮對滄洲
憶昨銀袍試廣庭桂科同日拜恩榮幾千里外相逢處
三十年間一夢驚隼旆光華仍遠别豸冠流落獨含情
清淮東下饒雙鯉江海何妨數寄聲
送何亨老出守泰州
海陵人說毘陵好太守當年迥不羣新命而今分竹去
歡謠何似隔江聞簿書幕下人誰任尊俎樓頭客自醺
千騎固應知體國古來畎畝不忘君
張敏叔守梓州
風月關心自不閑詩家本領更多般千篇要繼杜陵後
萬里寧辭蜀道難今日赤帷新刺史幾年錦帳舊郎官
莫嫌白首功名晚松栢從來耐歲寒
護國寺詩
未暇遠尋廬阜遊只消護國也深幽種蓮惠遠誰還往
得酒淵明自獻酬惡句多慙居唱首高吟長許作遨頭
請看十八人同社盡是人間第一流
小詩聊記鳳山遊髣髴東林水石幽已愧高僧與摹刻
更煩諸老數賡酬簿書底事長遮眼林壑何人肯轉頭
會待從公白蓮社杖藜來往亦風流
次韻馮吉老
馬蹄長厭軟紅塵欲去虚名意亦欣壯士寧為東閣客
故人休誦北山文到家留語應如鶴出岫無心恐似雲
我亦有田江海曲年來舍已為誰耘
次韻盧彦升
同場名輩敢爭鋒想見當年賦詠工苒苒星霜今欲老
拳拳畎畝獨懷忠羊腸已失千重險鵬翼方看萬里風
應笑長安徒粟米不知鼯鼠技將窮
次韻陳季修
綵衣初寄水邊村學子紛紛已滿門聞道詩書多旨趣
固知師友有淵源聲名在子那能掩志業如余豈足論
應笑倦飛歸已晚結廬開徑近雲根
次韻經臣見贈
邊陲無故事喧争惆悵中原失太平天上風霜方鼓動
人間草木已欣榮共懷前日千齡遇誰使蒙塵萬里行
淚眼時時望滄海百川渺渺嚮東傾
過敏叔次韻
花縣曾聯令宰裾神都今喜沒階趨青雲羽翼看一鶚
秋水精神識二鶵歴覽何如少陵集新詩便是梓州圖
狂吟大膽誰知我敢向龍門捋虎須(是日見東川唱和景物皆少陵陳迹)
和趙承之春日
土牛喚起打春人休向東郊更探春未說風光十分好
且看節物一番新田園自省非無意簿領誰知尚為貧
關塞塵沙長滿眼横塘冰破碧鱗鱗
寄内
離家不道多時别在路俄驚兩月闌漫有傳筒將委曲
祇容書歴報平安文園雖得相從樂明月長思一處看
早晚征鞍過天姥寄聲草草具杯盤
横山閣
一笑樓頭屬晚晴我曹此樂最難名玉樽浮蟻一樣白
青眼與山相對横箇裏風流終古在世間榮利過雲輕
未應暮色催歸思天外娟娟新月生
趙虞仲過仙巖以詩見寄答之
十年歸夢在江湖今日南飛塞鴈孤已覺登臨多感慨
固應吟詠轉荒蕪近聞仙嶺尋先友亦有詩筒及老夫
還許追隨白蓮社横塘今已結茅廬(借韻)
焚香藍帳中酷似梅花
江南臘雪不到地六出枝頭也逼真萬里塞垣從簿領
五年驛使絶音塵誰知斗帳回殘夢却有鑪煙作早春
草木無情聊假合謝他知有箇中人
次韻戴禹功父子遊靈隠
聞道飛來太怪生薄遊聊與問山名陁羅布影於中好
篤耨飄香分外清猿在僧呼雖舊事鶴鳴子和亦真情
晚來歸路還瀟洒裊裊青煙十里城(伽陁羅木間有至中國者)
再和戴堯卿遊靈隠
雲房相與話浮生此樂須知未易名釋子命題良有自
老人琢句得能清倚天樓殿三吳勝落日湖山萬古情
詩社若容追故事未饒五字有長城
甲辰春作
香火祠庭即隠淪誰知未許作閒人一抛夜雨横塘宿
三見東風石液春當宁照臨齊日月餘生報效絶涓塵
尚寬九死憐多病乞與江湖自在身
和胡繼道傷春
遊車轣轣不停輪紅日遲遲展得春莫問年光催老速
且看風月逐時新田園未信無來客雲水從今願卜隣
預想漁村往還處野航何止兩三人
上時相壽五首
閒看暖律幾時回已覺隂雲四面開萬物定知春色近
三台今引歲星來競拈彩筆題詩句端為蒼生祝壽杯
師保從來周召事直須兩兩位公槐
年年燕喜倍光榮蘭玉稱觴滿相庭信宿尚餘元夜月
上台却是老人星包荒度量侔河嶽盖世功名在典刑
一語堪為我公壽聖賢相與合千齡
清淨端為物外仙經綸猶有世間緣坐令四海渾無事
付與羣生大有年南極老人今日見西樓明月夜來圓
吾君萬壽公同德綠髮朱顔照冕蟬
槐庭三入妙經綸百度分明又一新上欲無為成至治
天教難老為斯民川塗蕩蕩初消凍草木欣欣各自春
誰信塵埃尚羇旅四年企首望洪鈞
上帝分明憫下民挺生賢傑在斯辰蓮華葉上青髯老
萱草堂前豔蘂春盡閱搢紳歸藻鑑頻教動植入陶鈞
古來多少調羹手獨見緇衣有世臣
寄敏叔寺簿詩
海角紛紜祇簿書朅來不覺一年餘自嗟擾擾無休息
猶及匆匆問起居前日先生官獨冷而今主簿意何如
應憐小女猶癡在只喜腰間已佩魚(敏叔時為太常簿新改服色)
賀生日詩
慶系來從沁水園勲門婦德衆稱難舊聞孟母無欺語
新得嫦娥不老丹行見綵衣添衮繡更饒文砌擁芝蘭
却須剩種黃金菊留待年年獻壽看
德起惠酒
横塘今作小塘居齋几蕭然一卷書心事蹉跎嗟老矣
天涯流落念歸歟尚煩親好頻擕酒多謝園人日餉蔬
此境從來無遠近祇應在處是吾廬
韋尉畫孫倅寶冠山圖
問著蠟屐到何處直在寶冠山上頭碧澗坐來元洒落
彩毫畫得便風流公方得志人間世我亦長思物外遊
一幅須尋好東絹閒人亭畔倩韋侯
送仲煥入潁詩
好箇石城無分到問君此去意如何一江春水竹葉酒
萬點青山佛髻螺聞道楚宫俱泯滅祇應郢邑亦疑訛
直須索取圖經看莫只聽他白雪歌
送西京宗博林茂南赴烏程
才名自昔等三張閱駿無人似九方金谷園中辭綺席
水晶宫裏奏清商割雞正好師言偃歌鳳多應笑楚狂
未信江湖留得住凌雲頭角老昂藏
敏叔浮梁詩有放教明月上扁舟之句因成小
詩
幾年浪作紅塵客明月扁舟不自隨忽得浮梁好詩句
却思望柱舊家時煙蓑雨笠多應在利逕名場兩不知
會有功成身退日不煩猿鶴怨歸遲(望柱在横塘之側亦地名也)
與言叙已卯之别
放逐歸來梅子真江邊無限送行人千鍾桑落開新釀
十里梅花正早春邂逅喜君方筮仕經過嗟我倍思親
驚回十二年前夢陳迹依然淚滿巾
兄長省試下第還鄉以不及顧拊景衡于此情
見于詩謹次韻
江邊送我赴瀛洲風物蕭蕭又見秋百歲能禁幾回别
此生已是十年愁塞鴻自覺東南遠汴水誰教日夜流
淚濕西風知有寄塵沙漠漠漫回頭
送剛巽還鄉
問君謁告還鄉曲來往塗程得幾時莫怪杯盤能草草
只緣行李弗遲遲路從鴈蕩靈山好秋入鴒原草樹衰
京國艱難同旅食而今莫遣老人知(剛巽舊與兄包蒙同在京師今剛巽)
(歸為其葬耳)
次韻戴禹功游淨梵退居
泮宫人物最清修杖履時尋水石幽已聽老僧談出處
更邀逐客共賡酬浮雲過眼空千古巨浸觀身袛一漚
風彼舞雩宜有得聖門更欲與公游
天寧節上壽紫宸退詣相國寺祝壽宴尚書省
霜天宫闕九門開共獻君王萬壽杯善祝歘來傾寶刹
賜筵還許燕中臺樂連百戲鴛鴦集花覆千官錦繡堆
說與伶倫逢此日年年長賦醉蓬萊
和陳文仲嘲夢(文仲已罷科舉忽夢預秋薦)
天公真箇解撩人不獨虛名老搢紳聞道高眠閒白日
也教幽夢落紅塵此生出處元無意平日文章漫有神
百歲都來如一覺却須嘲取自由身
乙已八月二十九日宿内府夢過村落循溪而
行問路旁人家此云何曰士村也涉溪入山崦
謂同行曰此可賦詩因得鳩燕二句既覺足之
以為異日之觀
杖策徐行山水間天然新句得非難鳴鳩報雨天欲曉
紫燕哺雛春尚寒物外勝遊方自適枕邊幽夢忽驚殘
士村他日尋陳迹却記曾為内府官
紀夢詩郭荀卿見和次韻
溪水泠泠溪上軒登臨誰道四并難當年髣髴夢仙塢
今日分明在廣寒還憶鳩鳴雲色重似聞鷄唱漏聲殘
刻舟已有新詩句流落何妨作外官
秋冬思家
鈎簾危坐思悠悠疎雨知人特地收明月清風孤館夜
寒砧短笛異鄉秋我生志氣誰相許何日身心得自由
極目長天山隔斷吾家不見白雲浮
