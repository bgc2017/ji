横塘集卷十三宋許景衡撰
啟
余待制賀正啟
鳳歴自天端示歲時之始鷄圖在戸亦為風俗之常恭
惟某官陳義甚高樂善不倦禁塗持橐受一人之眷知
海國分符真千里之師帥栢葉旣伸於壽祝茅茹方慶
於彙征賜環言歸指日可待良深忻忭曷旣敷陳
提舶蔡學士賀正啟
伏以歲元肇始蓋禮交樂舉之時陽德寖亨有小往大
來之吉恭惟某官文筆絶俗風采照人漢法備於三章
允資潤色蠻琛來於萬里暫屈總臨茂對新春坐膺純
嘏栢葉已稱於壽祝茅茹方慶於彙征超升之恩倚立
以俟某屬縻簿領阻造門闌下情無任忻頌之至
提舉張大夫賀正啟(上詞同前)
某官精忠許國美利在民茂對三朝栢葉方傾於壽祝
前趨一節茅茹行慶於彙征進據要華以究施設某備
員屬部遠迹使臺猥沿簿領之拘縻莫綴門闌之慶謁
下情無任祝頌之至
運使修撰賀正啟(上下詞同前)
某官誠心及物德望在人善遇吏民得部刺史之體不
遺故舊有古君子之風
判府陸中丞賀正啟(上下詞同前)
某官忠嘉體國豈弟在民擢總臺綱凜然先輩之風采
屬意人物允矣大臣之規模
上運使陳龍圖賀正啟
鳳歴自天端示歲時之始鷄圖在戸亦為風俗之常恭
惟某官東南偉人搢紳先達職清䆳閣是為要顯之階
德重外臺尚淹刺舉之任屬三元之肇序宜萬福之來同
即慶賜環遂班持橐某方縻簿領阻拜門闌敢持咫尺
之書仰祝百千之壽
張提舉王提茶賀正啟(上下詞同前)
某官忠孝承家果毅從政南閩刺舉善譽固已翕然北
閣褒延異數屬諸賢者
翁修撰賀正啟(上下詞同前)
某官朝廷雋人搢紳先達職清東觀方新論撰之榮任
重南閩再總轉輸之寄
建州判府蘇待制賀正啟(上下詞同前)
某官東南偉人搢紳先達剖符南國甫當報政之期持
橐西清式遂承顔之寵
汀州知郡建州通判賀正啟(上詞同前)
某官風采照人文華絶俗南閩剖竹茂宣豈弟之風北
闕賜環行拜褒延之寵屬三元之肇序宜萬福之來同
某猥以阻修缺然慶謁其為祝頌實倍品倫
賀正啟
伏以鳳歴自天端示歲時之始鷄圖在戸亦為風俗之
常恭惟某官世德在人天才絶俗握蘭中省早膺上聖
之知分竹南州特峻一方之寄履兹令旦密介繁禧某
屬以居閒阻趨慶謁是為祝頌未易敷陳
代人賀正啟
肇元歲始蓋禮樂交舉之時觀象泰亨有小往大來之
吉某官高才絶俗俊望在人抗斧列城暫奉將輸之寄
賜環清禁行躋侍從之聯茂對令辰坐擁休祉某竊官
末局託庇使封敢沿尺牘之書仰祝百千之壽欽惟陰
相符此願言
上判府陸中丞賀冬啟
伏以七日陽來故受之復五雲物色以望而書恭惟某
官造道精微執德洪毅正色獨立糾肅百官至誠不欺
師帥千里讜論既亦明驗清衷益當見思屬兹至日之
長即拜自天之命進位廊廟均福生靈某荷眷門墻縻
身簿領莫前參慶徒劇頌瞻
運判鄭學士賀冬啟(上詞同前)
某官豈弟在民忠嘉體國道山寓直英俊樂與並游閩
嶺轉輸兵民為之兼足屬剛陽之寖長與盛德以俱亨
召擢之期倚立以待某猥沿孱陋實荷庇存方祗役於
簿書阻參慶於墉屏其為祝頌未易敷陳
提舉張奉議提茶詹大夫賀冬啟(上下詞同前)
某官豈弟在民忠嘉體國金閨通籍擅偉譽於公朝繡
衣乘軺凛清威於屬部
蔡提舶賀冬啟(上下詞同前)
某官望重南州職清中秘衣繡抗斧有使者之光華平
市上旌紛遠人之嚮慕
興化權郡孔朝請泉州權府李奉議賀冬啟(上詞)
(同前)
某官天資高明吏事精敏金閨引籍擅偉譽於搢紳皂
蓋臨民凛清威於郡國屬剛陽之寖長與盛德以俱亨
召擢之期倚立以待某托身冗役邀庇鄰封方爾拘縻
缺於參慶其為瞻頌實倍品倫
運使翁修撰賀冬啟
伏以緹室飛葭慶剛陽之肇復繡工續縷知愛日之初
長恭惟某官天才不羣宸衷彌寵肅將使指三膺帝命
之申嗣奏歲功七更雲物之瑞屬兹道長宜與時亨進
班持橐之榮益攄及物之澤某荒唐無取庇賴有歸方
爾拘縻缺然參慶雖竭誠於祝頌猶愧訥於形容瞻望
台庭下情無任欣悚之至
運使陳龍圖賀冬啟(上詞同前)
某官天資高明人望顯赫西清峻秩尚淹持斧之行南
至令辰宜擁自天之祐倚須嚴召進陟從班某久荷撫
存屬兹縻繫捧觴稱壽雖有阻於奔趨拈紙寓辭寫無
窮之祝頌
陸中丞賀冬啟(上下詞同前)
某官名重本朝才高當世霜臺執法暫辭耳目之官玉
殿賡歌行預股肱之喜屬書雲物茂擁天休
提舉張大夫提茶王大夫賀冬啟(上下詞冋前)
某官陳義甚高樂善不倦繡衣出使方宣持斧之威華
衮推褒行被賜環之召屬書雲物茂擁天休
余待制賀冬啟(上下詞同前)
某官德在羣黎名高法從承宣郡國已看鼓舞之兒童
賡載廟堂行見後先於伯仲屬書雲物茂擁天休
提舶蔡學士賀冬啟(上下詞同前)
某官忠孝出於天資辭翰本諸家學錦衣故里赫然持
節之榮華衮言行美矣賜環之召履兹令序密介繁禧
汀州知郡大夫建州通判大夫賀冬啟(上詞同前)
某官體國忠嘉愛民豈弟千里安堵咸歸及物之仁萬
彙滋萌宜享自天之祐倚須召節進陟要塗某託庇寶
鄰偶拘賤役莫遑稱壽苐劇馳心瞻望門闌無任祝頌
之至
上運使陳龍圖賀冬啟
至日之時方候陰陽之定卦爻之復遂觀天地之心恭
惟某官厚德鎮浮至仁及物西清寓直英雋樂與並游
南國轉輸兵民為之足食履兹令序密介繁禧某猥以
孱微槩於庇覆屬拘賤職阻詣崇閎
翁龍圖賀冬啟(上下詞同前)
某官厚德鎮浮至仁及物河圖入直英雋樂與並游閩
部轉輸兵民為之足食
李提學賀冬啟(上下詞同前)
某官重德鎮浮懿文華國出將使指多士已被於作成
入副簡求上聖方資於獻納
張提舉王提茶賀冬啟(上下詞同前)
某官厚德鎮浮至誠格物出將使指屬部已被於澄清
入副簡求上聖方資於獻納
建州知府蘇修撰賀冬啟(上下詞同前)
某官庠序宗師朝廷元老揮毫秘殿文采固已絶人分
竹閩山豈弟見於善俗
福州判府陸中丞賀冬啟(上下詞同前)
某官厚德鎮浮精忠許國烏臺抗疏風霜已肅於姦回
虎節偃藩錦繡有光於閭里屬剛陽之來復與盛德以
俱亨即慶賜環進躋要路某夤緣猥職奔走外郊不獲
奉觴祗前稱壽
汀州知郡李大夫賀冬啟(上下詞同前)
某官陳義甚高樂善不倦承流千里藹聞襦袴之歌入
覲九重行拜絲綸之寵履兹令序密介繁禧屬以拘縻
缺然慶謁永言瞻頌實倍品倫
建州通判李朝奉賀冬啟(上下詞同前)
某官賢臨一時名重多士貳車淹德方播海沂之歌三
節追鋒行拜宸綸之寵
賀石司諫啟
伏審拜命宸廷升華諫省伏惟懽慶恭以某官山陰秀
傑江左名家文章出於天才議論當於上意南臺簪筆
獨推執憲之威右省露章而有敢言之氣眷七人之在
列乃一德之明揚前挹獸尊蓋臨大節為難也進瞻龍
衮夫豈小補之云哉方振迅於要塗行躐躋於從槖益
攄賢業光輔聖朝顧已拙疎遠依庇頼屬塞垣之有守
慶賓廡以無階惟是欣愉實倍倫品
代賀陳禾張義直兩正言啟
伏審光被制恩榮升言職伏惟歡慶恭以某官賦才彌
劭養氣至剛頃繇主上之知遂膺天下之選凛然風采
早參三院之游盛矣宸廷密次七人之列方激昂於要
路行擢任於榮塗光輔聖朝益奮賢業顧惟疎薄方此
瞻依屬假守於塞垣阻趨慶於賓席惟是欣懌未易名
言
代賀某正言啟
伏審祗奉詔恩榮陞言職聞者相慶翕然一辭知朝廷
之用賢宜士民之被澤伏惟懽抃恭以某官天資爽拔
經術修明擢自聖知寘之要路豈碌碌自汨於流俗方
挺挺追配於古人議論雍容啟沃閒燕蓋君子常惡訐
以為直者則仁人之為利豈不溥哉服豸之威已超騰
於三院補衮之闕仍密次於七人矧日侍於清光行併
推於異數屬臨邊閫阻慶賓閎欣誦之深敷陳罔既
賀翁修撰啟
伏審光奉制恩榮升論譔訓詞甚寵清議交孚伏惟慶
抃恭惟某官忠孝本於天資詩禮傳於家學少年庠序
文采爛然一時弟兄聲名籍甚受知上聖出刺南閩霜
臺歘振於紀綱晝錦獨榮於鄉黨環千里部封之廣如
在目前總八州賦調之繁運之掌上於昭偉績密簡淵
衷列職西清已峻河圖之直摛文東觀重增使節之華
矧異數之相仍如百川之交湧行慶褒延之詔入躋侍
從之聯多士所期斯言可必某蒙恩優渥聞命歡欣祝
頌雖陳敷宣罔旣
賀梁修撰啟
伏審光被茂恩超升華序除音始下輿頌交騰伏惟歡
慶恭以某官名重縉紳才周事物將漕朔部已足食於
兵民弭節常山方折衝於樽俎屬河渠之報政渙綸綍
以疏榮雖聖孝格潤下之祥實賢德有赴功之助劉向
都水之政已謝前聞千秋富民之封方須遠業某承乏
帥閫託庇使臺雖慶謁之未前苐欣愉之無斁
代賀梁修撰啟
伏審祗拜詔恩升華書殿河濱父老慣迎使者之車朔
部山川復見漕臺之節凡繄庇頼舉切欣愉竊以麗正
為官舊兼書詔本朝正秩惟寵忠賢身雖遠於闕庭職
獨清於禁省凡預此者莫非傑然恭以某官聖世偉材
相門名胄自任古人之重上當明主之知一與選掄寖
更要劇漢使都水嘗道河於二渠禹跡隨山乃為壑於
四海洪惟遠略克繼前修維時疇庸是宜因任畀之撰
述委以轉輸豈惟儒者之榮實峻使權之重飛芻輓粟
暫勞講畫於邊郵經體贊元行見後先於伯仲某幸沿
閫寄遠借德輝念展慶之未遑徒傃風而增企
代賀鄭資政啟
伏審顯頒中制光被茂恩虛席鴻樞雖重違于勤請疏
榮秘殿仍俯極于優褒伏惟歡慶恭以某官卓然之才
輔以所學少年庠序聲稱固已絶人一門弟兄文采皆
可為法頃由君命亟踐要華西府判花繹溫言而作命
北門視草贊樂育以成書屬疇咨于明廷爰圖營于巨
德除音已布瀝懇固辭俾使琳宫而奉朝仍侍金華而
勸講上非得已始徇至情士之有知舉高清節然蓄道
德之富則貴乎兼濟任將相之重烏可以小嫌歴數前
修固當跂吉甫之盛也敷求一德尚庶幾伊尹之憣然
士論企同天意有待
代賀盧中丞啟
伏審拜恩宸廷進職憲府除音一出歡頌四騰伏惟慶
慰恭以某官養氣至剛造道自得發揮六藝之淵懿貫
通百家之支離親遘盛時躐升要路總臨殿省六尚居
服御之嚴樂育儒宮三舍復賓興之盛蓋使人有君子
之器故得賢立太平之基協贊聖功前追古治惟時專
席實長南臺正百度於朝綱論一時之人物允為妙選
斷自清衷風采所臨觀聽皆聳朝廷執法暫須耳目之
官廊廟賡歌行預股肱之喜清議所屬斯言不誣某猥
以拙疎嘗叨游舊雖聞命而喜甚顧展慶之缺然永言
傾馳未易敷述
代賀兵部吳執中侍郎啟
伏審拜恩天陛貳職夏官詔語推褒士論欣愜伏惟歡
慶恭以某官賦材彊濟植操端方以忠勇結主知以儒
雅飾吏事諸艱歴試所臨有稱仰惟淵衷每慎中臺之
選就加寵數遂躋從橐之榮矧掌國之五兵以佐時之
九伐天聲遠暢方資文武之才國論所咨行有謀猷之
告某猥臨邊閫坐遠崇閎愧祗慶之莫前徒馳情而彌
切
代賀禮部李侍郎啟
伏審光膺帝詔榮貳秩宗大賢序遷多士誠服伏惟歡
慶恭以某官學優聖閫名重賢關在昔元豐首預英才
之教育逮兹大觀輔成聖學之光明曾日月之幾何已
清虛之歴踐惟是文昌之妙選獨高宗伯之亞卿式和
神人尤重賓祭執事郊廟已對越在天之靈秉國樞衡
當潤色繼志之政超進之拜佇立以頒某猥以空疎遠
借輝潤未從慶謁之列莫量傾頌之私
代賀何學士啟
伏審被命嚴宸進職東觀伏惟歡慶恭以某官摛文早
歲擅譽盛時跂德履於前修謹義方於左省他日獨立
嘗趨學禮之庭三年不飛俄奮沖天之翼論著乃其漸
也清切蓋有待焉經體贊元方君臣千載之遇銜訓嗣
事乃父子一門之榮超升之期倚立以俟某備官塞閫
荷眷慶闈聞成命之誕頒劇私心之欣躍尚稽趨賀徒
切瞻依
代賀吏部慕容侍郎啟
伏審光膺帝制進貳天官除目四傳輿情胥協伏惟歡
慶恭以某官自任以古人之重躬行為學者之師亟被
眷知寖邀寵渥揮翰西掖遠追煩悉之書論兵中臺作
成勇果之氣眷惟小宰榮絶文昌激濁揚清大振一時
之風俗崇德黜惡實為多士之權衡得賢者處乎其間
則人材可以無慮分二銓之掌方推藻鑑之公歌庶事
之康行預股肱之喜某備官遠守竊照餘光展慶未閒
傾仰彌切
代賀侯侍郎啟
伏審光膺帝制進貳天官士林有光省闥增重伏惟歡
慶恭以某官淮海之傑庠序所稱筆陣堂堂坐却萬夫
之敵談鋒落落遂令四壁之空十年周流江湖之間一
日自致雲霄之上代言西掖富於文華論駮東臺好是
正直眷惟小宰榮絶文昌激濁揚清有補一時之風俗
尚賢黜惡實為多士之權衡自昔不輕畀之於今乃屬
賢者除音始下輿議交欣甄拔人材公嘗以此而自任
進斷國論上方有意於仰成顧惟卑庸實借輝潤屬帥
垣之有所造賓廡以無階慰抃之深敷致難盡
賀戸部洪侍郎啟
伏審光膺帝制進貳地官除目喧傳輿情悅服伏惟慶
慰恭以某官懿文照世榮問動人頃繇眷知荐更任屬
抗斧出使利澤被乎兵民授鉞開藩威聲懾乎寇敵顧
分外寄未究壯猷惟神考釐正於文昌而國用獨專於
民部平居之論每難其人既屬高才夫復何患上資邦
計賦不益而用饒下叶民聲財有餘而頌作懋兹嘉績
簡在宸衷廟謨方俟於贊襄省闥豈遑於淹久式符公
議何獨愚言某適綴守符阻慶賓席惟是嚮往未易名
言
賀翁侍郎啟
伏審顯頒帝制擢貳地官侍從惟賢朝廷增重伏惟歡
慶恭以某官學周今古名重搢紳昔者傳聞已見九齡
之有作得諸談笑尚期七步之成章頃繇眷奬之殊荐
歴輸將之寄心計綽有餘裕意匠舉無不能坐振臺綱
稜稜使者之風采區處人物凜凜大臣之規模十年于
兹七閩兼足眷惟版部實總邦材顧在廷豈無人哉而
裕民莫如公者賜環承命載路懽謠倚慶司徒之成功
進登冢宰而制用關中粟腐不獨前聞地上錢流請從
此始某天涯冗吏門下散材猥沿覆庇之私曾冒荐論
之寵恭聞榮拜倍愜感懷屬以拘縻阻於慶謁瞻望台
庭下情無任
代賀工部賈侍郎啟
伏審光膺帝制進貳冬官凡預見聞舉皆欣爽伏惟歡
慶恭以某官才高世胄名重相門能任本乎效忠銜訓
可以嗣事被眷宸扆贊治帝畿聰明過人滯務資於一
掃公恕及物清操至於屢空豈惟賢業之不羣抑亦聖
朝之盛美宜峻文昌之擢徑躋從橐之榮水土惟修上
贊九功之叙廟堂致理即歌庶事之康時乃輿言顧非
私禱某竊官關塞方爾拘縻企首門墻尚稽慶拜惟是
欣頌未易名言
