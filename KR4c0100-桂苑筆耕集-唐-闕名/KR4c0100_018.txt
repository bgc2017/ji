桂苑茟耕集卷之十八書状啓二十五首
賀破淮口賊状賀高司馬除官
謝職状啓二首謝加料錢状
謝衣段状謝借示法雲寺天王記状
謝示延和閣記碑状謝改職状
謝探請料錢状與恩門裴秀才求事啓
獻生日物状五首端午日獻物状二首
謝新茶状謝櫻桃状
謝冬至節料状謝寒食節料状
謝社日酒肉状謝匹段状
賀破淮口賊状
右某昨日窃聆淮口鎮状報今月八日諸軍合勢殺
&KR1229;狂賊已盡者伏以徐州賊黨偶因嘯聚敢恣喧張
䲭梟同巢勢必不久蟣蝨相吊生能幾何猶懷拒轍
之心未有返轅之意伏賴太尉相公雄聲遠振妙略
潛施謀安四方决勝千里遂使淮山樂境長承虎豹
之威泗水孤城免作鯨鯢之餌功著扵暫勞永息計
資扵彼竭我盈小盗旋除中興可望三軍之勇氣方
振百姓之驚魂再蘇但仰恩威咸增抃躍謹祗候陳
賀謹状
賀高司馬除官
某啓伏承司馬二十五郎榮膺寵命伏惟感慰伏以
漢朝美仕稱太傅少傅之榮晉代高流誇大阮小阮
之譽然而但欲脫身扵利禄無非縦志扵歌吟扵臣
則虧報主之誠爲子則失榮親之節豈期太尉相公
重言天應美命風行遂令司馬二十五郎挂綵衣披
朱紱動高堂之喜色振德宇之嘉聲佐理多閑藹餘
芳扵玉樹連官獨貴掩前哲扵竹林某每愧小儒忝
栖大厦覩鵾鵬之逸勢貯燕雀之歡心下情無任抃
躍之至謹奉啓陳賀謹啓
謝職状
右某志雖求已藝不及人伏蒙太尉相公仁慈肉被
摧骸翼成(叚卯)卵難飾片言隻字粗伸感德懷恩今則
久貯血誠敢憑毫素先甘鼎钁仰黷旌幢謹具長書
咨陳下情無任戰灼之至伏惟特寬罪誅俯賜念察
謹状
長啓
某啓某伏以短綆不可以汲深頑鋒不可以剸滯是
故不能者止周任有言自宜量力而行豈可從心所
欲某東海一布衣也頃者萬里辭家十年觀國本望
止扵牓尾科弟江淮一縣令耳前年冬罷離末尉望
應宏詞計决居山暫爲隱退學期至海更自琢磨俱
緣禄俸無餘書糧不濟輒擕勃箒来掃膺門豈料太
尉相公迥垂奬憐便署職秩跡趨鄭驛身寓陶䆫免
憂東郭之貧但養北宮之勇去年中夏伏遇出師忽
賜招呼猥加驅榮許随龍旆久倚鷁舟每恨布鼓音
凡鉛刀器鈍縦傾肝膽莫副指蹤遽蒙念以慕善依
仁特賜奏薦重言天應忝獲超昇若非九重倚賴扵
功名十道遵承扵法令則其恩命亦豈肯許某自江
外一上縣尉便授内殿憲柣又兼章紱且見聖朝簪
裾烜赫子弟出身入仕二三十年猶挂藍袍未趨蓮
幕者多矣况如某異域之士乎昔有一日九遷無以
及斯榮盛某嘗讀魯論見仲尼使&KR0238;雕開仕對曰仕
進之道未能究習善其深志夫子致悅某雖慙不敏
窃有慕焉昨蒙恩慈特賜轉職尋巳具状陳讓兼納
所賜公牒伏奉批誨即有敕命但請收之某既蒙未
允至誠固且仰遵嚴旨立愧形影坐驚神魂每當夜
對寒釭曉窺清鏡感激而頭横涕雨憂惶而背浹汗
漿難榮擺脫扵風塵倍𧹞汚瀆扵門舘伏以太尉相
公雄名峻望碩德茂勲不唯雲覆九州抑亦風揚萬
國寓目傾耳仰爲指南儒武所歸一人而已是以諸
道景附馬首是瞻其如都統廵官須選人材稱職外
塞四方之望内資十乘之威若今某塵玷恩知尸素
位但恐買戎狄之笑沽史傳之譏昔漢朝金日磾
常在武帝左右帝欲别加寵遇日磾辭曰臣外國人
且使匈奴輕漢某仐日之請實在扵茲諸廳郎官早
陳公議盖以賤無妨貴欲令夷不亂華某伏自前年
得在門下更無知識唯謁諸廳幕中垂情幸而獲宥
窃聆太尉相公去年夏扵東塘頋問某之時諸郎官
同力薦揚和之如響遂沾厚遇遽窃殊榮昨者繼陳
讜言不徇尊旨實乃惜太尉相公之名望存淮南藩
府之規儀事體不虧裨贊斯在冬末面奉處分欲使
别開院宇雖承恩諾轉切憂懷何者六韜曰人才大
小猶如斗也不可盛石滿則棄矣故孔子云孟公綽
爲趙魏老則優不可以爲滕薛大夫今者甘寘嚴誅
輒傾真懇乞解所職官謗可也伏惟太尉相公時賜
允從今得其所儻蒙未垂擯棄猶許依栖則望成别
補冗員或薄攴虛給一枝數粒可養羽毛斗水尺波
得安鬐鬛固非矯&KR0918;廉讓爲名實碩揣量分涯免成
負累恩德春秋傳曰齊侯使敬仲爲卿辭曰羈旅之
臣免扵罪戾施扵負擔所獲多矣敢辱高位請以孔
告使爲工正不失令名故事昭彰卑誠悃愊守道而
得無悂矣登門而免見眲之但碩藥臼留恩終有凌
雲之望蓍簪挂念永無委地之愁干冒台威下情無
任懇迫憂兢之至謹啓
謝加料錢状
右某今日某官奉傳處分每月加給料錢二十貫者
某厚沾職俸過贍書羝羊之角且不羸鼹鼠之腹
能易滿唯憂福盛難報恩深豈料茟端乏白鳳之詞
日無可效囊底獲青鳬之術月有所增但懷臨谷之
心恐敗負山之力唯碩除供陋巷之食分濟遠鄕之
親同感厚恩永傅遐俗或成浮費必速幽誅下情無
任荷戴兢惶涕泣之至
謝衣段状
某啓伏蒙恩慈賜及生衣段一十疋者伏以風雖解
愠日可畏威始當蒸欎之時忝受鮮華之賜敢效八
公之侣欲衒六銖但随百姓之歡同歌五况乃某
幸趨台階榮託德門實資千載之遭逢每濟四時之
服飾愍念而情踰父毋稱揚而禮異賓傄今者輕縠
衫材細練褠制俾趨儉幕許曳鄒裾雖恩耀遠人足
呈妍扵鮫室而名慙竒士甘致刺扵鵜梁下情無任
感戴之至
謝借示法雲寺天王記状
某啓昨日伏蒙恩慈借示修法雲寺天王碑綵毫乍
閱俗眼初醒唯慙鐡印之傭流忽覩銀鉤之妙迹旣
成國寶豈許家蔵窃聆將敕貞碑始揮神茟風停减
暑天酒呈祥固知垂露之蹤便成甘露况假崩雲之
勢永耀法雲宜乎琬琰之詞鎮彼瑠璃之地共傳嘉
瑞遠振芳聲然則隋煬帝之故都永為寶窟謝將軍
之舊宅終作福田下情無任捧讀師禱榮懼之至其
碑謹&KR0825;諮納謹状
謝示延和閣記碑状
某啓昨日觀察衙推邵宗奉傳處分賜及延和閣記
碑本一軸者跪展眞蹤仰窺臣節對銀鉤而手舞足
蹈望玉輦而魂飛膽揚伏以太尉力贍補天心勤捧
日遂啓遷都之議佇聆徙蹕之期恭候宸遊儼成壮
觀但以尋章摘句素非吳主之心進牘抽毫唯在陳
王之命爰令幕客謹撰碑詞支使侍御丘門顔回融
帳盧植能揮真茟妙寫尊襟叙三年望幸之丹誠則
鼔傳衆聽𫐠一片勤王之忠節則鏡照羣迷實乃酣
飫德馨僃陳事實永使竒功秘略皆令陋古榮今太
尉相公志忉迎鑾喜勝覧&KR0702;旣贊美扵凌雲百尺將
掩能扵入水八分遂乃親染綵毫俾鐫翠琰随手而
龍蛇旋活迎鋒而劒戟交横畫玉點珠豈可比蘭亭
醉本撇雲挑霧只宜示蓬島眞仙誰料末儒亦叨殊
貺輒敢覬覦將頋是知誘諭孱庸何則名題桂宫跡
隷蓮府雖忝一時之有遇實無萬代之可稱今者支
使侍御以好善心得稽古力騁真才子之藻思辱大
丞相之茟蹤雖為賓席殊榮别是儒家盛事則彼郭
隗受黃金厚禮虞卿沽白璧深恩強欲比方却成浼
瀆然則四方䑛墨含茟之士也莫不竸效顰眉之態
潛希唾口之恩仰脩脩然勤慥慥爾如某者學海至
海雖云有心執柯伐柯猶恐傷手持弊箒而徒增健
羡遇神錐而便欲投降唯碩讀五千卷之書庶幾入
室把十九年之刃無愧發硎每覩仙書更敦壮志稍
希異闕黨童子何敢望儒林丈人其所賜碑唯慎捧
持敢矝披閱待過天池之外遍誇日域之中想彼驪
龍頷下之珠永當减價巨鼇頭上之客必欲偷看下
情無任寶玩師仰之至
謝改職状
右某伏蒙仁恩特賜公牒改署舘驛廵官今随旆
西去者雖命重難荷而身輕欲飛稱心懷捧撽之榮
滿口詠從軍之樂唯慙幽劣有辱奬怜感恩而既識
海深舉步而但憂冰薄况無孫搴之精騎自比顔峻
之小兒將何以剖拆事機游揚德業然所碩者得睹
龍飛玉劒豹掣牙旗風雷振大捷之聲日月照中興
之運則某也有望扵一言長價或爲天上之人萬里
從知免作池中之物行唯踴躍坐則禱祠下情無任
榮抃兢灼之至謹齋沐祇候陳謝
謝探請料錢状
某啓某頃者西笑傾懷南音著操蓬飛萬里迷玉亰
之要路通津桂折一名作金牓之懸疣附贅乃是常
常之事徒云遠遠而来海隅未覺扵榮家江徼况勞
扵佐邑由是詠南陔而引咎望東道以知歸伏蒙太
尉念掃德門許遷代舍濡毫染牘深慙雪苑之清才
頂豸腰魚遽忝霜臺之峻秩傳天上披衷之命榮日
邊垂白之親以宣父見知則實同陳隼以遠人多幸
則不讓漢貂雖乖就養無方久想宗族稱孝然而煙
波阻絶難申負米之心風雨凄&KR0765;空灑梁山之泣既
疎温清又闕旨甘但切責躬敢言養志况又無鄕使
難附家書唯吟陟岵之詩莫遇渡𬈑之信今有本國
使舡過海某欲買茶藥寄附家信伏緣蹄涔易渴溝
壑難盈不避嚴誅更陳窮懇伏惟太尉念以依門舘
次三千客别庭闈已十八年旣免行傭有希及哺特
賜探給三箇月料錢所冀禄遂及親遠分光扵異域
志能求已永投跡扵仙鄕干瀆台階下情伏增感泣
兢悸懇迫之至其請錢状别具上呈云云
與恩門裴秀才求事啓
某伏念身托德門光生異域雖池蛟得雨無沉埋末
路之憂而海燕含泥有點汚畫梁之罪跡賤而兢惶
倍切恩深而展效何期豈合更寫卑誠仰塵尊德但
以事非獲已情或可哀不辭鈇鉞之誅冀滿斗筲之
望伏緣某昨聆座主侍邦主銓東洛道路不通且在
襄州行李極困早欲發遣&KR0825;使切緣力未副心今有
諸兄弟裴傄遠將窮懇相告輒具别状干瀆台階下
情無任戰灼之至
前湖南觀察廵官裴璙
右件人是某座主侍郎再從弟某去乾符三年冬到
湖南起居座主侍郎之時見扵諸院弟兄中偏所記
念自數年繼遭剽劫生計蕩盡骨肉凋零久在江南
近投當府碩披情懇泣告尊慈駐留多時不幸疾苦
遂且扶持發去云欲逕往襄陽迎接侍郎今得書云
行至滁州前去未得道途旣阻溝壑是虞况乃孤孀
三十餘口更無産業未卜定居伏緣某家寄日邊路
踰天外香無来信固絶他圖旣無寸土以分耕寧有
尺波而假潤是以不量僭越輙具薦論命懸沸鼎之
中目斷台階之下非不知捋虎鬚之險非不知探龍
頷之難但緣旣忝門生豈論賓貢鴛鸞之與螻蟻感
恩皆同多士之與遠人報德何異伏乞太尉相公念
以程窮計盡其柱促聲哀特賜扵廬夀管内場院
或堰埭中補署散職所冀月有捧入便獲安家裴璙
即自到襄州令弟璹仰副驅策不度涯分浼瀆尊嚴
下情無任感泣兢懼之至
獻生日物状
某啓伏以降跡仙山爲行恩扵俗界挺神維嶽期定
亂扵危時是以𣏌梓材長松椿夀永名字已摽扵金
籙兵符暫理扵玉鈐伏惟太尉相公員嶠禀靈尼丘
誕質大任天降中庸日彰四夷識傾膽之門遠栖仁
蔭萬姓歸返魂之域盡飽德馨况今秦甸停氛鎬京
聚孽息虎旅奔沉之患望豹萹擒縦之機暫施决勝
之謀永致昇平之運則必坐寧環海後當去會瑶池
五色輕雲鎮随行止千年素鶴竸效驅馳獨保長生
却登眞位調鼎佐玉皇之命䘖杯聽金母之歌自此
漢室公卿仰羡而空知望斷仙家朋友相逢而不訝
来遅某居近鼇峰遇深驥坂每賭張良之術唯吟郭
璞之詩喜對今辰敢陳善柷龜蛇病骨叨承救活之
恩雞犬癡心窃有奮飛之望下情無任虔禱依攀欣
抃之至輒以海東藥物輕黷尊嚴謹具别幅伏惟俯
賜念察謹状
又状
某啓某聆天降賢人濟天下之人也是以材合地寶
性契天和高闢德門深匡帝室伏惟太尉相公漢師
仙格魯聖儒機推心扵三代之英鍊氣扵五行之秀
今者正融韶景共慶誕辰四方飽開䦚之恩萬族獻
稱觴之懇伏惟龍韜暫展静卷妖氛鳳輦遄歸永興
清運然後誡白石生之妙術從赤松子之勝遊鼇頭
擎五色之雲久勞西望豹尾指二亰之路暫事北征
佇揚滅寇之勲便舉朝真之禮某栖身大厦祝夀中
春下情無任禱祠歌詠欣躍之至謹具别状輒申微
誠伏惟恩慈俯賜念察謹状
物状
海東人形參一軀銀裝龕子盛
海東實心琴一張紫綾帒盛
右伏以慶資五福瑞降三清中春方盛扵香風上德
乃生扵遲日凡荷奬延之賜合申獻賀之儀前件人
參并琴䓁形禀天成韻含風雅具體而既非假貌全
材而免有虚聲况皆採近仙峰携乘遠地儻許成功
扵藥臼必碩捐軀如能入用於蓬壼可知實腹誠慙
菲薄冀續延長塵黷尊嚴培增戰灼伏惟俯賜容納
下情幸甚
蓬莱山圖一面
右伏以重陽煦景仙界降眞雖長生標金籙之名而
衆懇祝玉書之夀前件圖千堆翠錦一朵青蓮雪濤
蹙出扵墨池鯨噴可駭雲嶠湧生於茟海鼇戴何輕
不愧瑣微輒將陳獻望卧龍而股慄随賀燕以魂飛
伏惟略鍳心誠俯賜容納所冀近台座而永安寰海
展仙齋而便對家山許沾一顧之榮預報三清之信
輕黷視聽下情無任禱祝歌謠兢灼之至
人參三斤天麻一斤
右伏以昴宿垂芒尼丘降瑞始及中和之節爰當大
慶之辰仰沐尊慈合申卑禮前件藥物採從日域來
涉天池雖徵三椏五葉之名慙無異質而過萬水千
山之險貴有餘香不揆輕微輒將陳獻所冀海人之
藥或同野老之芹伏惟特恕嚴誅俯容情懇績靈夀
則後天而老駐仙顔而與日長新下情無任禱祝忻
躍兢惕之至謹状
端午節送物状
織成鞌幞一條
右伏以晏隂將定令節俄臨遇天地之仁時睹江淮
之樂境伏惟大尉應五百年運用八千歲爲春仰贊
薰風高揚畏日不假渡瀘之役自成匡漢之謀某忝
在末睿合陳微禮前件鞍幞鴛機呈妙獸錦成華當
憩影扵追風或資光扵照地伏碩鞍也助百福永安
之慶幞也表四方率服之誠干瀆尊嚴下情無任禱
祝兢惶懇激之至伏惟俯賜容納謹状
雪扇一柄
右伏以星火揚輝雲峰聳影遇陳大守饗遥祠之節
效華封人祝仙夀之誠前件扇細糝飛綿輕鋪凍練
雖假丹青之跡實含㓗白之姿裁規則不學齊紈空
誇圓月委質則碩依孫閤得振仁風謹獻台階無任
悚慄伏惟俯賜容納百生榮幸謹状
謝新茶状
右某今日中軍使俞公椘奉傳處分送前件茶茅者
伏以蜀岡養秀隋苑騰芳始興採擷之功方就精華
之味所宜烹綠乳扵金鼎泛香膏扵玉甌若非静揖
禪翁即是閑邀羽客豈期仙貺猥及凡儒不假梅林
自能愈渴免求萱草始得忘憂下情無任感恩惶懼
激切之至謹状陳謝謹状
謝櫻桃状
右中軍使俞公椘奉傳處分伏蒙賜及前件櫻桃者
伏以三春之下始閱群芳百果之中獨誇仙達綴仙
露而堪教鳳食被德風而背許鸎含遂令摘自喬枝
分其美實豈期末品亦荷深恩捧持而色奪椘萍咽
嗢而味欺蘇橘何必貯赤瑛盤上最宜對白玉樽前
勻排萬顆之珠不唯眼飽似服一丸之藥便覺身輕
下情伏增感戴之至謹奉状陳謝謹状
謝冬至料状
右伏蒙仁恩特賜前件節料者伏以某忝棲德宇不
愧異鄕萬里滄波雖恨絶東来之信三冬愛日且歡
迎南至之辰豈料尊慈别垂厚賜玉粒既資扵同穎
霜華乃出扵雨歧不勞大嚼之言却懷中聖之慮莫
識酬恩報德唯知飽食醉吟下情無任兢懼之至謹
状
謝寒食節料状
右伏蒙仁慈特賜前件節料米糆羊酒䓁者伏以
人舉令回禄沮威正吟化俗之仁風又對順時之甘
雨仰沾豐餼遇瞻新炊况乃蟻慕芳羶蛆浮清醖捧
恩光而飽飫豈止三朝玩春色而醺酣可期千日秪
知歌詠何報陶鈞下情無任感戴之至謹奉状陳謝
謹状
謝社日酒肉状
右伏蒙恩慈特賜前件酒肉䓁者伏以候燕應期句
龍受祀一半之韶光欲老千般之旅思相攻只知吟
樂國之春豈料捧仙家之賜陵分甘膬淮减香醲想
田夫醉舞之場起海客狂歌之興敢效陳平壮志便
發大言唯尋徐邈前蹤略判中聖其肉并酒謹跪領
訖下情無任感戴之至謹状
謝疋段状緋羅紫綾紫天净紗
紫平紗黃平紗黃綾黃絹
熟綿綾袴段
右伏蒙仁恩特賜前件疋段霞舒鳳縷雪疊鮫綃猥
分絳帳之餘俾換褐袍之飾不學玉尼巧說遽叨盧
志殊榮唯慙螻蟻之姿不稱蜉蝣之竹但碩勵食蘗
飲冰之節報披朱拖紫之恩下情無任感戴兢惕涕
泣之至謹奉状陳謝謹状
桂苑茟耕集卷之十八
