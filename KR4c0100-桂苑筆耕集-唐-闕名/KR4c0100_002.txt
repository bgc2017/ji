桂苑茟耕集卷之二
謝加太尉表謝示南蠻通和事宜表
謝立西川築城碑表謝御制真贊表
謝御札衣襟并國信表謝就加侍中表
謝賜宣慰兼加侍中實封表請廵幸江淮表
請廵幸第二表譲官請致仕表
謝加太尉表
臣某言今月某日宣慰使供奉官嚴遵美至奉宣聖
旨慰諭臣及將校等并賜臣敕書手詔各一封加臣
檢校太尉依前兖淮南節度使兼東面都統者仰窺
鳳詔謂對龍顔寵榮極而何力負山戰灼深而自容
無地臣某誠抃誠感頓首頓首臣伏以大司馬之威
權百官所仰上將軍之法令十道皆遵豈唯整戢五
兵實在諧和七政况當今日宜屬全材如臣者德乏
潤身智虧周物於儒則茟慙五色在武則劒敵一夫
但以荷寵天庭分憂水國擁旄重寄榮冠絶於一時
仗銊專征冀折衝於萬里幸逢聖鍳得盡忠誠今者
已率雄師將誅巨猾征旗指路遠趍堯日之光戰艦
凌波方託舜風之力豈期王人遠降帝命俄臨奬其
外鎮之微勞授以上司之劇任未著緇衣之美旋叨
錦被之榮况乃兼制利權廣潤軍食瑞節不移於南
兖兵符亦綰扵東陲將何異能勝此寵寄謹當冰為
夕飯蘖作朝飡褰帷則面撫烝黎建旆則身先士卒
群寇既蝟毛而起偶恣侜張諸侯必馬首是瞻共成
剪滅唯力斯視何心自安必也臨亂忘身見危致命
仰觧焦勞之念粗申式遏之功臣既當下瀨屯師佇
欲中流設誓枕雕戈而輟寐跡寄轅門瞻帝座以馳
誠魂飛輦路未獲稱謝行在無任感恩戀聖榮抃戰
懼之至謹因宣慰使嚴遵美廻附表陳謝以聞臣某
誠感誠懼頓首頓首謹言
謝示南蠻通和事宜表
臣某言二月二十六日宣慰使供奉官李從孟至伏
奉敕旨入鶴拓使胄嗣王龜年閤門使劉光𥙿䓁廻
得驃信表并國信兼布爕揚竒肱與西川節度使書
皆備述情誠無不順命其表及書白并荅信物數並
令錄往此事首末自卿良謀者遠降王言深窺使節
跪閱上天之旨㘴知外域之心寵餙踰涯憂惶若厲
臣某誠抃誠躍頓首頓首臣才非間代智不濟時但
以每鎮窮邊粗安荒服免使飽飛飢附欲令前倨後
恭頃者忝守成都冀申遠略遂憑釋子善諭蒙王仰
禀天威得揚風教永戢干戈之患俾陳玉帛之儀雖
羣議沸騰&KR1313;衒鑠金之口而宸衷剸断早推匪石之
心是以暫事西廵或虞南叛爰遣維城貴胄直閣近
臣廻聖德以降尊遠傳玄化譯訛言而獻欵俻寫真
誠既令抱義戴仁果見奉琛執贄此皆陛下威德臣
何力之有焉而廼謂臣有先見之能知未来之事設
和蠻之良策俻幸蜀之嚴城俯錄勤勞迥垂稱奬睹
雕題之章奏書軌既同息榾夏之猜嫌梯航相接驗
南賝之贖咎知北極之紓憂雖云五利有餘敢希茂
賞唯願四方無事永贊昌期臣限守藩俻不獲稱謝
行在無任欣躍感戴兢惕之至謹因供奉官李從孟
廻附表陳謝以聞臣某誠惶誠恐頓首頓首謹言
謝立西川築城碑表
臣某言伏奉十一月六日敕旨以臣在任西川節度使
日創築羅城昨因有敕嘉奬方進所賜碑詞今巳付
所司鐫寫建立者一片石文龜初戴立九重天語鳳
巳銜来雕銘莫継於色絲寵餙遽超於華衮仰窺恩
奬俯抱憂惶臣某誠感誠懼頓首頓首頃者幸夢三
刀久臨益部遥提一劒得挫蒙兵但以其玉壘可稱
金城未設山口則空吞蛮蜑水頭則斜枕犍含溪
抱谷之形雖云天險比屋連甍之勢實類野居臣是
以運度籌謀斟量板築盖從人欲果致子来遂得役
興而草偃川中誠感而土生石上長圍於三十六里
高鎮於百千萬年不愧鐵名可將錐試隼墉烏堞儼
若騫飛錦浪綿峯迥然裝飾遂蒙陛下辱褒稱之重
許刊勒之榮以爲事實可觀足得詞華不朽臣雖遇
泥封激賞豈將油素矝誇非敢彰謙所期避謗今者
伏遇皇帝陛下遠廵勝㮣親覧微功徵舊賜之碑詞
命新鐫之茟跡永使卓立琴臺之境平欺劒閣之銘
且杜元凱之峴亭無非自衒阮德規之齊國盖是衆
成謾傳身後之虛名豈睹目前之盛事曷若彩毫見
奬翠琰斯刊因成下土之功終應上天之意得逢今
日别振孤風向非陛下錄善恩深酬勞德厚則何以
未有出師之業篆刻叨榮曾無興學之規傳揚竊美
臣限拘鎮守不獲稱謝行在無任感戴欣躍戰懼之
至謹奉表陳謝以聞臣某誠惶誠恐頓首頓首謹言
謝賜御製真贊表
臣某言二月二十六日宣慰使供奉官李從孟至伏
奉敕旨已令於大慈寺卿真院寫朕真并扈從宰臣
䓁真列卿儀貌俱會此堂今先寄卿真軸并朕親製
贊述賜卿冀表顯恩式彰異禮者銀璫降使玉簡傳
詞受宣而頂踵光輝拜賜而神魂驚越臣某誠感誠
懼頓首頓首臣志欽渭訣業鍊北書敢憑㳙滴之勞
自安寵寄願掃氛霧之患永竭忠誠遂在先朝便從
戎後南征北伐豈暇寕居東鎮西藩累叨重任遇陛
下龍飛之後委微臣隼擊之能蜀國防蠻則粗申遠
略楚宫捍寇則偶遂良機旋令移節於海門復許建
牙於淮甸是以常拘戎閫未覲宸階唯披天上之詔
書似睹日中之玉字空增戀闕莫遂歸期頃者虔託
仁祠寫留麽質豈致去思於舊鎮唯慙取笑於空門
伏遇陛下展義陳詩停銮駐蹕遂徵繪事俾寫聖容
其於侍從之臣宜居左右豈料孱微之質得潤丹青
愧無鷰頷之姿永侍龍顔之側况蒙宸襟顧矚御茟
贊揚高題而素壁争輝卓立而浮埃不染然後遠飛
寵詔特遣貴臣乍捧綵牋驟竊游揚之譽初開寳軸
深驚刻畫之恩窺看而形影自慙感激而肺腸何極
昔漢朝中興聖帝下念功臣列形像於禁宫載勲名
於史茟雖令贊述不自稱揚豈如陛下暫事廵遊迥
垂奬&KR0918;别降絲綸之命親編錦繡之詞俾臣位掛於
鳳凰池中名超於麒麟閣上遐尋故實獨荷殊榮有
何出衆之能見此非常之寵所謂千年嘉遇萬代美
譚唯當志勵風霜永驗松筠之不改身霑雨露免憂
蒲柳之先衰臣限守藩條不獲稱謝行在無任感恩
戀聖榮躍兢懼之至謹因供奉官李從孟迴附表陳
謝以聞臣某誠惶誠恐頓首頓首謹言
謝御札衣襟并國信表
臣某言二月二十六日宣慰使李從孟至伏蒙聖恩
别賜臣御札衣襟并御服衫一領龍䐉香一金合金
鈒花散椀一口金花銀榼一隻者窺神茟恩襲御
衣仙香氣撲於鼻根寳器光騰於眼界仰霑寵錫俯
積憂兢臣某誠感誠懼頓首頓首臣每念業紹弓裘
任叨斧銊誓傾忠節終報聖朝去年親率驍雄願殱
兇醜旋承綸音已駐舟師既慙叩檝之言徒切枕戈
之望豈期貂冠傳命龍衮裁書辱宣尼一字之褒過
光武十行之詔加以粉分御笥香满雕奩花錐乃䴡
水之珍雪透任山之器捧玩而實驚寮吏緘蔵而
永耀子孫雖有幸逢時輝榮驟集而無功受賞愧耻
難居徒荷鴻私何申豹略身依楚水未陳告捷之書
目斷蜀天但灑感恩之淚臣限守藩鎮不獲稱謝行
在無任荷戴激切榮抃兢懼之至謹因供奉官李從
孟迴附表陳謝以聞臣某誠惶誠恐頓首頓首謹言
謝加侍中表
臣某言臣伏奉去年十一月十一日恩制加授臣侍
中依前淮南節度使階勲封並如故仍加食實封一
百戶者有命自天處身無地感深以泣寵極而驚臣
誠抃誠懼頓首頓首伏以黜陟分科聖君至教行蔵
守道達士良規慮受爵以斯亡在持盈而不殆臣自
提搉筦便遇兵戈郡邑為征戰之場山海足逋逃之
藪既難聚利莫遂成功况乃權有他門刃無餘地動
見越庖代爼無非避柱觸楹遂虧漕輓之程僅壊銅
塩之法伏蒙皇帝陛下俯詳直道不寘嚴誅選用良
才改移重務而乃察臣在公之節念臣戀主之誠重
委將壇更增封邑恕乏一時之秀許攀七葉之榮唯
慮慙卿或譏竊位然臣今所以自賀者三朝獨立七
鎮榮遷每當拜爵王庭不省謝恩私室以兹勵已永
免愧人謹當激發壯圖殱夷窮宼粗息四方之患仰
寬萬乘之憂臣限守藩條不獲稱謝行在感恩戰灼
屏營之至謹奉表陳謝以聞臣某誠慙誠懼頓首頓
首謹言
謝加侍中兼實封表
臣某言六月十六日供奉官劉叔齊至奉宣聖旨慰
諭臣及將校并賜臣敕書手詔各一封官告一通就
加臣侍中仍加食實封一百戶餘如故者自天降命
無地安身啓鳳詔而魂驚對貂冠而股慄臣某誠感
誠懼頓首頓首臣早因薄效每忝殊榮勤王而素乏
實勤受爵而但多虚受負山寡力臨谷戒心况自戎
馬生郊陣蛇出穴妖氛蔽闕法駕省方臣久鎮雄籓
嘗提重柄一無成績兩拜寵章前者以上將軍爲大
司馬今則兼納言之任加真食之榮累年虧横草之
功終日抱伐檀之耻且易曰或錫鞶帶終朝三裭之
詩云受爵不譲至于已斯亡遍覧格言是懲貪祿不
能報國苟欲榮家臣實何心有靦于目但遇王人遠
降聖澤傍流仰睹綸音深嘉秕政以爲師徒輯目黎
庶安寕俯念忠誠特行懋賞臣也方寸之地可倚咫
尺之顔不違豈敢矯俗陳情餙詞譲爵難效一辤而
退唯期三命益恭既除勞力於利權終願勵心於閫
寄臣伏限守藩不獲奔赴行在稱謝無任感恩戀聖
戰汗屏營之至謹附供奉官劉叔齊奉表陳謝以聞
臣某誠惶誠戀頓首頓首謹言
請廵幸江淮表
臣某言伏以舜伐有苗修德而終能率服湯征自葛
行恩而竸望來蘇斯皆今古之美譚實乃帝王之盛
事固敢跼天負責向日裁誠仰陳利害之端冀副華
夷之望不量狂瞽遠黷聖聦臣某誠惶誠懼頓首頓
首臣聞日月以運行爲德永䴡于天江河以委輸是
期必朝于海上能昭其煦育下方遂於通流况乃天
灾非人力能除地分有兵戎不起將獻永安之兆輒
陳可復之詞伏自寇䧟上京兵徵外鎮猛銳始從於
鶴列旋致徒歸頑兇尚固於蟻封難成盡殪臣豈唯
投𬒮實至衝冠昨率舟師暫屯江次必欲朝離椘岸
暮及漢濱旗張商嶺之風劒拂秦川之霧願言薄伐
冀效微勞尋蒙陛下遠許分憂不令離任臣進退惟
命始終無虧寕招曠職之譏敢涉争功之責又緣淮
海乍息烟塵忽若去兵必當致寇則迺江南沃壌盡
成蚕食之資淮北強隣暗展鯨吞之勢輿賦既無所
倚軍須將必屢空是以仰奉敕書巳班師旅四境之
赤眉歸伏八州之黔首謐寕遍布皇恩粗申將略然
而關中縦敵閫外偷安既乖踊躍以身先每切忸怩
於顔厚伏惟皇帝陛下省方展義駐蹕經時龜城壯
䴡之形金湯雖固鳳輦廵遊之費桂玉可虞况舊謂
西川富強秪因北路商旅託其茶利贍彼軍儲今則
諸道發表章則半載始迴徵貢獻則經年未逹實綠
道路遼夐兼值干戈阻囏值剽掠者斯多至行朝者
甚少加以僦雇所費耗蠧不輕每當水運陸般只可
率鍾致石以此征稅則漸成抗弊軍兵則未遂飫饒
伏慮扈從實繁宴犒仍廣盡搜資於三蜀難濟用於
百司苟興旰食之憂實慊庶寮之望又以蜀川僻居
卭棘人密通蠻戎虺毒潛吹獸心難測儻或乘虛
犯境率衆渡瀘六軍之熊豹騰威縦能制敵八詔之
豺狼作暴不免喧驚事可酌於將来禍湏防於未兆
伏惟陛下覽臣忠懇察臣直言暫迴西幸之儀更舉
南廵之禮使處處息後予之怨人人安恋主之心天
下幸甚天下幸甚且如遠狩河陽僞遊雲夢將興覇
王俯順權宜况江淮為富庶之鄕吳椘乃繁華之地
陛下九年理國四海為家豈比周之東遷非擬晉之
南渡賊巢兇狂久聚穢黷難除縦便收城未宜迴駕
豈如楊都粤壌桂苑名區四夷之賓易朝天九牧之
貢無虛月伏乞陛下俯廻鳳扆略泛龍舟必想山靈
卷三峽之風水伯寢九江之浪遐尋禹跡允叶堯廵
昔也日耀錦川天不傾於西北今則風行澤國地無
缺於東南然後發使清宫舉章司隷振盛儀扵歸闕
告休績扵登封臣雖識昧變通而志勤匡濟敢憑草
奏輒貢管窺無任戀聖感恩戰越屏營之至謹奉表
陳請以聞臣某誠惶誠懼頓首頓首謹言
第二表
臣某言聞聖人能以天下為一家以中國為一人者
必闢扵其義達於其患然後能為之臣遂自前年継
陳短識請移車駕廵幸江淮計資於避險就安事叶
於暫勞永樂未廻聖鑒再獻瞽言臣某誠慙誠懼頓
首頓首臣尚阻擒奸敢言伐善然但願愚夫之一得
難追賢者之三思臣頃鎮成都偶諧遠慮克符天意
亟就土功别營雉堞之雄規永壯龜城之峻境爰憑
釋子善誘蒙王果悛倔強之愆便付懷柔之信皆資
帝力能肅物心伏遇陛下遠耀珠旗高臨玉壘樂降
絲綸之旨深嘉毫髮之勞謂臣有先見之機念臣以
至誠所感仰銜&KR1078;奬倍激忠誠然則當年已往之功
粗成籌畫今日未来之事竊有管窺苟或緘辤則為
負德不辞鼎鑊輒貢芻蕘臣近者俯察時情仰瞻乾
象荆州道路群寇將侵蜀國封疆微灾似起儻或未
收鳳闕尚駐銮輿忽有妖氛潜興近境必恐烏合蚕
食之徒占據江陵把断峽路則列鎮貢賦無計流通
行在詔書亦難傳降若見東西阻絶固當遐邇動摇
伏惟陛下断自宸衷斥其横議念江淮之進獻遠涉
多虞察蠻延之奸兇乘虛可懼早移仙蹕直幸楊都
滅星辰交錯之灾叶日月運行之理則乃九州斧鈛
討戎而齊願風駈四海梯航奉贄而必能雲集感矣
美矣念兹在兹且逆賊黃巢久黷皇居多成穢跡直
到虎收之後湏勞繕葺之功更俟二三年之間可興
千萬世之業慮不先定事難速成伏乞陛下覧竭節
之言闡隨時之義俯從衷懇暫事宸遊天下幸甚天
下幸甚臣粗識古今略詳利害自非激以為智豈敢
知而不言謹奉表陳請以聞臣某誠惶誠懼頓首頓
首謹言
讓官請致仕表
臣言臣伏以聖君御宇必先塞彼倖門良士省躬唯
慮妨其賢路苟速官謗是辜主恩况臣關中無定難
之勲閫外乏分憂之效強欲晏安寵祿其如玷浼刑
章永言量力而行固在奉身以退既知無隱寕避有
辞臣某誠慙誠懼頓首頓首臣少勵琢磨晚師擒縱
不以一經介意粗於三略留心願紹家勲免虧堂搆
先皇帝念臣孤直試以諸難出分大將之威權坐受
上卿之爵秩故得内禀聿修之訓外伸式遏之能北
掃虜庭則胡雛不敢南牧南清䝤海則蠻諜無由北
窺及覲彤墀暫司緹綺俄屬齊郊聚孽鉅野興師臣
也不才謬&KR0574;斯任伏遇皇帝陛下纂臨宸極警諭戎
藩舉旌鉞以分勞聽鼓鼙而軫念謂臣有戢兵之竒
略察臣立降宼之微勞遂令位假中台名編外相夢
想既通於鳳沼威稜益峻於龍旌其後瀘水波驚蜀
山霧暗久念雕題之患遍流黔首之灾又蒙命臣曰
俞為帥於彼爰遵薄伐得觧倒懸豈敢貪天之功願
銘鍾鼎秪能因地之利别建溝隍伏蒙陛下俯奬忠
誠特行懋賞開國授周司徒之貴立家紹漢丞相之
榮臣此時早誡持盈輒思請老必願告休錦里退隱
羅浮不料壠上耕夫盡觧揭竿斬木草間惡子竸謀
蟻聚蜂飛當荆門失守之時乃椘塞宿兵之際忝趨
戎旆兼綰牢盆僶俛而未能報恩駈馳而何敢言病
或揳揄磨牙於原野或鯨鯢噴毒於江湖尋提招討
之權来撫句吴之俗遠憑睿略深挫群兇洎觧印海
門建牙雄甸上將軍之劇任首冠列藩大司馬之雄
贊先沾宥禮揣頂踵而偏濡雨露扼咽喉而莫效㳙
埃且自黃寇憑陵翠華廵狩仰天&KR1229;力竊嘗服王導
之言終日痛心何止洒袁安之淚及至成軍已出又
緣奉詔却迴行蔵雖順於綸詞進退實慙於物論遂
見時溥興北林戎役周寳致南鄰責言玉每慮於俱
焚金亦憂於衆鑠幸蒙陛下涵之以海量炤之以天
光如見肺腸得保首領然臣也先軫以直言逞志曹
植以深過責躬則二年忝都統之名不能誅奸戮暴
四載主銅&KR1069;之務不能富國贍軍是以兵權則屢見
改移利柄則變為分割凡此辱君之命莫非職臣之
由臣猶自知況在陛下擢髮而既難數罪乞骸而誰
願辞榮今者大憝奔赴上京克復氛祲即當殄滅寰
區永見廓清臣有忝登壇無能報國行當朞齒居亦
胡顔兼以頃鎮蛮&KR1101;久棲瘴嶺蒙犯其妖烟毒霧剗
除其封豕長蛇當年而靡憚勤劬晚歲而皆成疾疹
不將筯力為禮既載前經苟或身心自讎難逃後患
雖思強飯實愧素餐廣陵為椘澤上游醝府乃漢朝
大任以臣衰老當此重難必恐終無所成遂希不可
則止伏惟皇帝陛下知人為哲多士以寕選英才而
代處是邦俾微臣而退居散地闘於莬之迯富固是
忠貞王内史之辭官誠非矯餙幸遇舜風無外漢日
再中陛下既巳除旰食之憂微臣亦希免夜行不息
臣無任望恩戀聖懇迫兢灼之至謹奉表陳請以聞
臣某誠感誠懼頓首頓首謹言
桂苑筆耕集卷之二
