桂苑筆耕集卷之四奏狀十首
奏請從事官狀奏請僧弘鼎充僧正狀
謝弘鼎充僧正狀謝除姪男瓊授彭州九隴縣令狀
謝弟柷再除綿州刺史狀
謝姪男弘約改名濟除授揚州左司馬狀
奏請姪男劬轉官狀奏請歸順軍孫端狀
奏李楷已下參軍縣尉䓁狀
奏請楊行敏知盧州狀
奏請從事官狀
營田判官將仕郎殿中侍御史内供奉賜緋魚袋宋絢
右件官相門傳慶詞苑成名退居安東郭之貧就養
奉南陔之詠自參戎幕備見良籌佐理而星霜屢遷
清勤而風雨不改久禆重任敢覬殊榮伏請轉官改
章服依前充職
攝塩鐵廵官朝議郎守京兆府咸陽縣尉柱國高彦休
右前件官訓禀儒宗才兼吏術王幾結綬早見勤勞
賓席曳裾頗多婉畫望憲臺之清秩助搉筦之重權
伏請轉官依前充職以前件狀如前伏以臣子之
所以立身者以孝以忠慎終如始若遂榮親之望必
勤事主之誠且如擇隣卜居斷織勵學至于成立色
養無虧能報慈母之恩則宋絢有焉又如教以義方
退而學禮至于仕官力行有規能遵嚴父之訓則彦
休有焉臣是以久籍謨猷仍嘉德行事堪勵俗志切
薦賢伏惟皇帝陛下恩流域中孝理天下特迴睿奬
許假賓冀令修巳從知盡以敬親務本干黷宸扆無
任兢惶謹錄奏聞伏聽敕旨
奏請僧弘鼎充管内僧正狀
右件僧跡洗四流心拘八政演法於有緣之衆致功
於無之言伏自翠華遠省於風謠丹詔屢徵於月
捷兇渠未滅銳旅猶勤弘鼎常令僧三十人晝夜轉
念功德張開覺道教化闔城所願早覆梟巢便迴鵉
駕雖不關於至理實自發於精誠兼緣當道属郡旣
多仁祠不少若無綱領難肅緇流伏乞聖慈俯詳所
請許充當道管内僧正仍賜紫衣所冀身掛金欄逞
養鷹之雋氣手持玉柄制醉象之狂徒謹緣奏聞伏
聽敕旨
謝許弘鼎充僧正狀
右件僧臣先具狀申奏請充當道管内僧正仍賜紫
衣伏奉敕旨依允者伏以弘鼎久勤轉念輒具薦論
能資十地之因遽荷九天之寵元戎獲請喜三教之
並行法侣歡呼驚一佛之或出唯冀永持功德上報
慈悲苟不能盪火宅之餘灾則何以稱水田之華服
必可潛燃慧矩助滅妖氛臣限守藩條不獲陳謝行
在無任感戴兢灼之至謹奉狀陳謝以聞謹奏
謝除姪瓊官狀
前守京兆府鄠縣尉高瓊
右件官是臣姪男今得進奏院狀報伏蒙敕旨除授
彭州九隴縣令仍賜緋魚袋者伏以高瓊早乏藝能
忝從禄仕佐理未閑於吏道列官已陟於王畿昨者
背秦嶺而脫烟塵面蜀川而就雲日雖有心於葵藿
且無托於萍蓬豈料不由薦論便賜超擢纔抛黃綬
遽沾墨綬之榮始佩銅章又竊銀章之貴况乃濛陽
属邑益部名區正當廵幸之邦實謂来蘇之地豈伊
殘劣能此勝當臣也必令行慎履冰坐勤飲水勉追
芳於花縣無致辱於竹林臣限守戎藩不獲稱謝天
庭無任感恩戰懼之至謹奉狀陳謝以聞謹奏
謝弟再除綿州刺史
綿州刺史高柷
右件官是臣堂弟今得進奏院狀報奉某月某日恩
制除授金吾將軍被軍州官衆狀舉留續淮敕旨依
前授綿州刺史者恩資鳳扆喜集鴒原形影光輝精
魂震越伏以高柷早從裾履免墜箕裘旣懸報主之
誠得習牧人之術昨者忝膺寵寄粗舉政條銀水金
山曾無自潤帶牛佩犢或有可觀振家聲廉慎之名
致郡俗舉留之請况乃秩假帝之喉舌官登王之瓜
牙仕䆠旣榮分憂又重柷也必遵勖勵更慎撫綏不
辜署劒之恩以謝擁轅之衆臣亦申教誨俾贖貪叨
俱在朝之盛儀雖慙前哲各為郡之清譽可畏後生
共資綽綽之詩冀播優優之政臣限拘藩鎮不獲稱
謝行在無任感恩抃躍之至謹奉狀陳謝謹奏
謝姪男弘約改名濟除授楊州大都府左司馬狀
朝散大夫前行閏州上元縣令柱國高弘約
右件官是臣姪男先具奏請除授揚州司馬并請改
名濟伏奉敕旨依允者九天渥澤萬里塗程沐恩命
於堯階泛光輝於阮巷負山既重臨谷何安臣以高
濟早列官裳頗聞吏術建業字人之政曾有微功惟
揚典午之資敢希薄授始陳丹青驟竊殊榮濟也譽
雖譲於王晞名不慙於程昱聖君如父照臨實表於
無偏猶子比兒訓勵必遵於匪懈俾申勤效少贖貪
叨臣限守藩條不獲稱謝行在無任感恩激切兢灼
之至謹奉狀陳謝以聞謹奏
奏請姪男劬轉官狀
前鄂州都團綀副使朝議郎檢校祠部郎中
兼侍御史桂國賜緋魚袋高劬
右件官是臣親姪男粗詳吏術早忝官裳始佐理於
江陽旋從知於寒壤實得片言以折獄未嘗枉道而
事人遂荷寵榮巳登班列尋叨命服久倅廉車方當
寇盗喧驚亦有籌謀施展加以每遵家法願報國恩
宗族稱孝悌之名僚友許恭之行臣是以輒思内
舉敢具上陳引以進之守戴禮之深義惟善所舉憑
魯書之美譚伏乞聖慈俯鑑忠懇特賜除授内刺
史劬也必能勵心從政常銘馬援之言竭力分憂不
負謝安之舉干黷宸扆無任兢惶謹錄奏聞伏聽敕
旨
奏薦歸順軍孫端狀
歸順軍都知兵馬使銀青光禄大夫撿挍國
子祭酒兼左武䘙將軍御史中丞上柱國孫端
右件官巢鳥知風園葵向日能投善教永戢姦圖旣
悛抗斧之心可在執殳之列仰希甄奬輒具奏論伏
乞聖慈特授一官勒在軍前驅使冀率感恩之衆永
除稔悪之徒謹錄奏聞伏聽敕旨
奏李楷巳下參軍等狀
以前件狀如前伏以臣當府淮海奥區州縣多事永
言属吏實籍得人每憂輿賦闕懸漸難責辯若俟銓
衡注擬恐失舉賢前件官䓁皆為君子儒有古人志
學優則仕旣知祿在其中見善若驚不愧藝成而下
可以參臣軍事可以代臣邑僚試假缺員頗彰殊效
况抱班衣之樂冀攀黃綬之榮伏乞聖慈允臣所請
干冒宸鍳無任兢惶謹錄奏聞伏聽敕旨
奏揚行敏知廬州軍州事
右臣伏以武士所先惟忠與勇忠勇兼著行敏有之
自假郡符能勤到銳旅有争先之志齊甿無背怨之
詞盖乃訓鍊齊戎撫綏周室在於廵屬實越軰流累
具奏論請賜正授伏慮道塗艱阻未逹宸聦每籍幹
能再陳薦舉永言成績可使頒條伏乞聖慈特賜允
許干黷宸鍳無任兢惶謹錄奏聞伏聽敕旨
桂苑茟耕集卷之四
