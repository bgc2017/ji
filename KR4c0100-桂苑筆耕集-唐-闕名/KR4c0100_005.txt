桂苑筆耕集卷之五奏狀十首
奏誘降黃巢下賊將成令瓌狀
奏誘降福建道草賊狀
奏姪劭華州失守請行軍令狀
奏論天征軍任從海等衣粮狀
奏論抽發兵士狀奏請叛將鹿晏弘授興元狀
進金銀器物狀進&KR0238;器狀
進御衣段狀進綾絹錦狀
奏誘降成令瓌
草賊黃巢下擘隊賊將成令瓌徒伴四萬人
馬軍七千騎
右件賊徒元受黃巢指使占㩀潼關尋自擘隊奔逃
所在燒劫就中蘄黃管内最甚傷殘臣伏以肅齊王
者之師必期無戰遵奉聖君之德可恕有瑕暫緩討
除先加告諭臣昨者專差押衙丁威賚委曲深入招
誘果願歸降兼乞委任郡符展效忠節其成令瓌臣
當時𥙷充軍前押衙兼給功名檢校國子祭酒兼御
史中丞官告一通權知椘州軍州事以今月二十三
日部領手下兵士到椘州倒戈訖伏緣椘州與徐州
漣水對岸今春曾被寇戎驟来攻劫雖頻討逐未盡
誅擒况漣水賊徒久蓄姦謀潜行偵諜常排戰艦欺
視孤城再欲奔衝終為患害臣以此特將此郡權授
令壊既能投信義而来必得破頑兇之窟臣久臨戎事
素習軍謀以為惠而後則誅兵家所貴遠者懷而近
者悅帝道方興上窺含垢之恩下察慕羶之志不勞
寸刃唯假尺書成令瓌遂革野心能從天意叛徒四
萬盡為樂業之齊人精騎七千皆作輸忠之烈士旣
當恕罪倍見感恩蜂飛之小寇族銷蝟結之元兇可
殄斯乃陛下祝除三綱舞耀兩階信旣洽於豚魚化
能移於梟摬善師不陣敢矝止殺之權至道無私但
仰好生之德其成令瓌下願在車門及放散人數請
續具申奏謹錄奏聞謹奏
奏招降福建道草賊狀
福建道溪洞草賊何嵪張延鄂璩悚䓁徒伴
共八萬人
右件賊徒自去年冬侵劫信州界内臣以其道途阻
闊溪洞險艱若欲討除恐為勞役遂於今年二月内
差節度衙推諸葛成充東面招諭使判官便賫委曲
職牒招誘其賊首何嵪䓁三人雖行匪有師而卜能
從吉一時應響三窟除姦纔當言下歸投兼乞軍前
展效臣委曲𥙷職名追赴軍前俾申忠節臣伏
以小人興叛所迷者貪竸之心上帝垂恩所悪者殺
傷之事終能耀德固可弭兵與其継獻捷書曷若盡
收降欵是以遠飛折簡便倒群戈塵不假於曳柴風
自行於偃草溪頭洞口免汚煙霞閩嶺鄱江豁通道
路况乃各期後效盡願前驅能令八萬餘人永不二
三其意有以見陛下皇威天覆玄德日新四郊之煙
壘將銷萬國之梯航竸集則乃軍中士卒安身而永
别戰場宇内生靈擕手而齊登夀域臣無任歌詠屏
營之至其何嵪䓁下𥙷職名願隨臣征行及放散人
數請續具申奏謹錄奏聞謹奏
奏姪男劭華州失守請行軍令狀
具銜高劭
右臣伏以僨軍之將禮所興譏大義滅親傳曾垂訓
將肅安危之本必嚴賞罰之科竊自巨猾增驕王師
致討臣堂姪男劭比在河中司錄得受李都指揮
領昭義之甲兵收華州之城邑稍申鷹犬之力暫挫
梟狼之聲巳蒙特降殊恩俯旌微效服榮金紫位忝
星郎始離蒲坂之具寮遽假蓮峯之通守誠合率忠
勵勇䤋醜摧兇禀進尺退寸之規决萬死一生之計
終申誠節仰報寵光昨者狂孽併来疲兵再戰既絶
安西之救難申逐北之威然而不能潤草塗原永忘
苟活仰使靡旗亂轍旋見脫歸致諸道之星分縱姦
徒之霧結職此之過罪無所逃豈可當二峯保守之
時遽沾寵賞及一陣奔亡之後得免誅夷國有常刑
軍無貸法懲一勸百念兹在兹伏乞聖恩特行嚴典
徇于藩鎮警彼師徒所冀國章永能安於社稷微臣
家法亦不昧於神祗干冐宸聦無任責躬泣血戰越
之至謹奉狀陳請以聞謹奏
奏請天征軍任從海衣粮狀
天征軍都將任從海及節級軍將并官健捴
二百八十七人
右臣得都將任從海及節級狀稱自赴征行巳逾五
載累曾㳂海襲賊上江防虞去年軍都放廻本道從
海䓁且在當府願隨行營者各得家信知西川巳停
衣粮伏緣從海䓁皆是貧寒更無營業彼處父母親
属便湏委&KR0676;填溝請具奏論乞還衣粮者謹按史記
釋云天子車駕所至則人臣為僥幸賜人爵有級數
或賜田租之半故因謂之幸也伏以任從海䓁萬里
從戎五年于役不辭艱險願盡勤勞今者身在東吴
職居西蜀此方苦於羈旅彼巳停其衣粮遠路音書
難寫征人之恨貧家親戚先懷餓殍之憂伏遇陛下
暫幸龜城未迴龍闕三川草木别有光榮萬戶烝黎
永能蘇息而任從海䓁久離本鎮不睹殊恩望雨露
之均沾恨烟波之迥隔固堪傷憫輒具奏論伏乞聖
慈允臣所請特令本道却給全糧所冀鳳鴐廵遊士
卒皆知其有幸鴻慈煦育君親必表於無私謹具錄
奏聞伏聽敕旨
奏論抽發兵士狀
當道先准詔旨抽盧壽滁和䓁州兵馬共二
萬人仍委監軍使押領赴軍前者臣當時巳
各帖諸州令排比點撿次又得進奏院狀報
近奉詔旨更於諸州催促兵士者
右臣伏以兵惟飾怒雖尚勇於戰征師克有和固推
誠於輯睦苟非得衆何以成功臣當管廬州與和州
舊有讎嫌至今疑忌唯謀以怨報怨未遂知和而和
孫端新授滁州又與秦彦有隙既是滁和接境動有
他虞若於光蔡會軍必酬舊憾事非便穩理合奏論
臣自得招降多方控馭粗能禁戢免有動摇如令各
出兵戈必恐自相魚肉輒陳利害冀慎始終謹錄奏
聞伏聽敕旨
奏請叛卒鹿晏弘授興元節度使狀
右當道賀正子將許令琮䓁今月日迴得狀稱三月
五日陳許軍潰散節級鹿晏弘領兵馬二萬餘人打
破金洋䒭州突入興元府坐節度使牛勖四日夜領
随從人并家累約二千餘人奔投龍州西山谷者伏
以天未悔禍地多受灾既當易動難安非可懲一勸
百鹿晏弘早駈散䘚廣集叛夫始聆焚劫東都旋見
奔衝西路本道節度使周岌累令招諭終不歸降豈
興破浪之風但熾燎原之火今者逆黨則鯨吞盛府
元戎則鼠竄危途瓜距巳成根株難剗儻或未恕亂
常之咎别興伐叛之師即恐終成一秦固應不利三
蜀且列藩貢獻諸道表章得達刀州皆由劒路况乃
鳳城巳復鑾輅將旋縦令鵰鶚在天能摧狡窟若更
犲狼當道必凝行宫峽路雖通水程多慮不唯險阻
實且遐遥兼至上江皆為賊境唯憂進獻莫遂通流
臣久竊寵光深懷驚憤遠詳事意輒具奏陳伏乞聖
慈霽雷霆之威廻雨露之澤速飛寬大之詔特委撫
綏之權鹿晏弘免致麏驚便當豹變必當克巳永務
安人聖主含弘既宥其窮斯濫矣姦臣警悟亦免於
尤而效之謹錄奏聞伏聽敕旨
進金銀器物狀
金器銀器
右臣伏以煙塵向息道路猶虞每慙仗鉞之榮多曠
獻琛之禮得申遠貢唯有輕賫前件金器銀器䒭質
變披沙形分鑄礫雖愧易盈之用且資虚受之功固
敢竭航波梯巘之心助麟趾馬蹄之瑞貢金三品空
陳任圡之宜望闕九重未遂朝天之願感恩何極戀
聖徒勤今差押衙王虔随狀奉進謹進
進&KR0238;器狀
當道造成乾符六年供進&KR0238;器一萬五千九
百三十五事
右件&KR0238;器作非淫巧用得質良冀資尚儉之規早就
惟新之製雖有慙於瓊玉或可代於瑠瓶伏緣道路
多虞星霜屢器貢難通於萬里綱行遂滯於三年
既失及時唯憂虚月臣今差押銀青光禄大夫撿校
太子賓客兼御史中丞上柱國辛從實押領随狀奉
進謹進
進御衣段狀
當道先兼監鐡使織造中和四年已前御衣
羅折造布并綾錦䓁除光進納外續織造九
千六百七十八段謹具如後物色
右臣久權筦貨素乏籌謀多虧山海之資莫報雲天
之澤前件御衣并綾錦綺䒭薄慙蟬翼輕愧鴻毛然
而舒張則凍雪交光疊積則餘霞闘彩既成功於鳳
杼希八用於龍衣儉德彌彰致美宜先於黻冕皇恩
遠燭輸誠必鍳於絲毫其疋段物䒭臣謹差某官某
押領随狀奉進謹進
進綾絹錦綺䓁狀
進奉綾絹錦銀綺䓁一十萬疋段兩謹具色
目如後物色
右臣伏以兵戈充熾郡邑凋殘仰思御輦廵遊唯恨
賦輿懸闕况乃當道廵屬之内招降頗多皆請占留
將充供贍貴息寇戎之患難豊進獻之儀前件綾絹
錦綺䓁雖製自鴛機而價慙鮫室夐謝八蚕之号劣
登三品之名祗將申任土之宜豈足俻𥙷天之用輕
微既甚隕越何安其疋段物色謹差節度散兵馬使
王審球䓁押領随狀奉進謹進
桂苑茟耕集卷之五
