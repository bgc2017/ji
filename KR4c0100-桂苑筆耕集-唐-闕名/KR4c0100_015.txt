桂苑茟耕集卷之十五齋詞一十五首
應天節齋詞三首上元黃籙齋詞
中元齋詞下元齋詞二首
上元齋詞中元齋詞
黃籙齋詞禳火齋詞
天王院齋詞故昭義僕射齋詞二首
應天節齋詞三首
道士某乙言伏以聖人降生王者嘉應包天地之大
德啓日月之殊样是以電繞虹流克符龍質握乾披
震允叶龜書伏惟聖神聰睿仁哲眀孝皇帝紫所真
宗丹陵寳命孝理而勤修一德化成而胥悅萬方偶
以犬吠尭威㷱驚漢御猶軫泣辜之念暫勞展義之
行今者風振南薰方在長羸之節星瞻北極乃當誕
慶之辰莫不山靈供萬歲之歡聲河伯獻千年之瑞
色仰資聖夀敢設仙齋廣成子之微言既傳衆妙華
封人之善祝實繋羣誠伏碩德乃日新禍當天悔暫
興時雨遍洗妖氛高整鸞旗早廻鳳輦然後搜濟汾
之詠撰封岱之儀傳芳扵玉葉金枝積慶扵天長地
久使蠻戎率服蠢植咸蘇仰沐華胥之風齊登仁夀
之域普天率土永賀昇平
又
道士某乙言伏以父天毋地帝道所以爲尊貫月繞
星靈符扵是乎在况覩一人有慶固知萬夀無疆伏
惟皇帝陛下龍握丕圖鳳資聖紀播休聲扵里社標
盛禮扵高楳今者風調舜琴日緩羲轡曆草舒芳扵
八葉丹陵降瑞扵千齡謹設仙齋仰陳善祝伏碩塵
銷九野波息四溟早廻西幸之儀便舉東封之禮一
千年之休運高建武功三十世之昌期倍延福祚允
諧大定永賀中興
又
伏以瀨鄕白鹿既掛仙蹤函谷紫雲果資王氣積慶
扵天長地久傳華扵聖子神孫耀玉京而我李長春
演金籙而莊椿永茂伏惟皇帝陛下三無禀德萬有
覃恩叶惑星夢日之祥掩四乳八眉之瑞上天降聖
爰乘解愠之風列士修齊况值晏隂之月伏碩峒山
順䡄汾水廻鑾迎萬歲之岩音歸九重之天闕享七
百年之休運寰宇中興守五千字之格言兵戈大定
仰祈玄鍳永護皇居
上元黃籙齋詞
年月朔啓請如科儀伏以有德不德無名可名自施
倏忽之功莫究希微之旨是以紫府乃修心可到玄
關非用力能開臣志慕眞風躬行正道但以漢良前
筯猶勞戰伐之謀越蠡扁舟未遂優閑之望既榮人
爵須報主恩誓殱無頼之徒久練不祥之器動拘俗
役慮犯玄科今則節已及扵上元灾未銷扵下界謹
修常醮仰貢微誠所碩梟覆頑巢鳳廻仙駕帝座與
三台永耀王畿與九牧皆安雷驚而蟄戶全開風掃
而妖氛静息俾臣靈根日茂至業天成乕符提閫外
之權終安澤國虹節指壷中之境得認家山臣無任
虔肅禱祠懇悃之至謹辭
中元齋詞
年月朔啓請如科儀伏以道本強名固絶琢磨之理
身為大患深驚寵辱之機能審自然而然必知無可
不可是以雕詞贊美則乖妙旨扵混成矯志求真則
爽竒功扵積學冀標玉籍在守金科臣才謝半千雖
慙賢路心凝正一早扣玄關齋誠扵八節三元鍊志
扵龍緘鳳藴但屬鯨翻逆浪蜮噴毒沙數年興蠧螫
之灾萬姓抱瘡痍之苦三尺劒高提在手須救危時
六銖衣輕掛扵身未諧夙碩今謹因中元素節大慶
良辰依寳壇而醮設常儀企仙闕而拜申精懇伏碩
眞風蕩滌玄澤滂流吾君享萬歲扵巖音賢相耀六
符扵渭訣調舜絃之美化永復昌期漏湯網之兇徒
咸歸顯戮然後戴髮含齒鱗潛羽翔不知日用之功
各遂天成之樂俾臣代勲善繼真位高遷留形扵烟
閣雲臺縦賞扵芝田蕙圃鑄金追想終榮聖主之恩
叱石閑遊得效仙人之術儻非過望敢不精修臣某
無任祈恩謝過虔禱懇悃之至謹辭
下元齋詞
年月日啓請如科儀伏以教資妙用無爲而無不爲
道在勤行不厭是以不厭苟得捧持三寳必能極護
萬靈須憑善建之根株始覩混成之閫閾故曰大丈
夫處其厚而不處其薄居其實而不居其華者也臣
雖塵役拘身而雲装挂志大成是望上達爲期每依
郭璞詩中精調玉石碩向葛洪傳上得寄一名所以
仰欽象帝之先豈在他人之後聽爛柯翁之說則倍
惜光隂覧抱朴子之言則不虧忠信但以卑棲俗累
深握兵符政刑之得失難調賞罰之重輕易忒暗堆
愆咎莫補精修况叨真位之榮恐負玄科之責是以
三元八節顯醮遥祠唯期致力扵九層未曾妨功扵
一簣今則天吏扣應鍾之候水官㰖玄轡之時月數
就盈日辰在望仰投靈地敬設寳壇僃儀扵琳几瓊
盤注想扵金臺銀闕冀感通扵良夕能濟援扵危時
伏乞太上三尊十方衆聖曲垂玄鍳俾遂丹誠卑廻
翠輦扵長安復振皇風扵正始秉陶鈎者永諧德化
仗節鉞者共戢兵戎波濤静寢扵四𬈑氛霧豁開扵
九野樹下有推功之將草間無求活之徒至扵翔翼
躍鱗跂行喙息偕登仁夀之域不躡昏迷之途使臣
深結道緣遥申齋碩望三清扵通路資一溉扵良田
此時枕越石之戈暫妨高卧他日把浮丘之袂豈訝
後来臣某無任瀝懇投辭虔禱惶切之至謹辭
又
年月日啓請如科儀臣伏以測管窺天雖乖曠望揮
戈駐日盖感精誠苟爲山之力不虧則至海之期何
遠仰玄門之善閉遵妙道以勤行但以爲子爲臣曰
忠曰孝既增榮扵國禄碩無忝扵家勲手握玉符且
救寰中之難志棲金籙唯思象外之遊每慮政失務
三法虧畫一雖慎撫綏扵南兖尚多愆咎扵北酆况
當剪寇爲期弭兵未暇今則月就盈數日臨下元遥
倣眞儀敬陳齋法儼星壇而稽首想風馭以馳魂伏
乞太上三尊十方衆聖玄慈見蔭良碩克諧翠華早
耀扵秦雲皇祚永興扵漢日百官多慶八裔同歡寇
戎則銷燧象之灾幽滯則假燭龍之照然後使臣世
官貞吉道葉滋成遺榮待泛扵五湖企想潛通扵三
島作人間之都尉蒯訓無心拜天上之侍郎沈羲有
望唯碩在家必達終能直道而行臣無任祈恩懴罪
虔切惶恐之至謹辭
上元齋詞
年月日啓請如科儀臣仰察玄經乃見道資衆甫俯
稽聖典則知神應至誠是以早詳病病之言每勵賢
賢之行五音五色實除耳目之娛六甲六丁潜致瓜牙
之役碩躡輕飛之路常敲衆妙之門但屬戎馬生郊
陳蛇奔穴無苟免而臨難不得已而用兵盖報主恩
慮虧臣節只誓顯誅寇孽寧知暗積愆殃雖軍律克
申而眞科是懼今以日延和景月滿初元遇吸新吐
故之辰懴喙腐吞腥之罪儼陳醮禮敬薦齋誠燈耀
九光燼焚百和寂寥塵外幡幢静設扵星壇髣髴雲
中環珮似傳乎風馭冀銷妖祲仰告威靈伏乞大降
玄慈下從丹懇萬乘永資扵萬夀百官皆荷扵百祥
戰場則荆棘叢生農壤則麥禾花茂凡云蠢勲盡獲
昭蘇然後俾臣援溺功成奉身以退冲靈道遂鼓腹
而遊飽蘃之糇粮就瑶㙜之蹊徑遇圯上者終諧
素志自有前蹤入壷中者盖感&KR0825;心寧無後望既殊
捕影敢憚勞形臣無任悔過祈恩虔切惶恐之至謹
辭
中元齋詞
啓請如科儀域中之四大難名字之日道物外之三
清在想心以為齋豈圖滋福扵一身唯碩洽恩扵萬
彙臣生逢聖日志慕眞風寧貪久視之門有覬輕飛
之路但以行先不殆德貴有餘每虔一氣以存思非
止三元而展敬今則雲摧火影風戞金聲當中元積
慶之辰謹修常醮以下界罹灾之事仰告玄慈一昨
夏景既闌秋成甚邇而乃曠野則飛羊歛翅深泉則
黑蜧蔵鱗嗷嗷之黔庶何依烈烈之蒼穹莫訴雖近
沾美澤而尚慊農郊伏乞太上三尊十方衆聖下從
精懇大庇生靈使風雨常調煙塵永息興聖祚扵千
秋萬歲振歡聲扵四海九州然後俾臣功名則與國
同休道業則在家必逹水中泛泛謝時態之澆浮雲
外飄飄逐仙蹤而騫翥既探珠而有望寕種玉以無
因臣不任祈恩救灾懇禱虔惕之至謹辭
齋詞
啓請如科儀伏以混成至道本在勤行衆妙玄門唯
資善閇故曰修之身則其德乃貴修之國則其德有
餘既能事小功多可謂暫勞永逸臣雖手提金鉞而
心寄瑶臺飄飄然自有良期擾優者誰知積學是以
三元致敬一氣存思佇天上之雞聲潛懸素望待海
中之鶴信每瀝丹誠終冀用之則行豈言深不可識
今者謹賫薄禮仰黷玄慈所碩轉茂靈根漸抛俗界
餌崦嵫之竒草飲沆瀣之仙漿漢代淮王終遂仙遊
之樂周時柱史何妨吏隱之名苟保天成奚言日損
景仰扵其中有象碩知扵此外無求臣無任授辭懇
迫虔禱兢越之至謹辭
黃錄齋詞
啓請如科儀臣身拘俗網志仰真筌雖窈窈冥冥至
道則無形可扣而勤勤懇懇精心則有感必通是以
每勵焚修敢安晷刻所冀學海而終歸巨海好龍而
不懼眞龍豈貪輕舉之名但效勤行之旨然以早分
相印久握兵符當扶危静亂之秋有戮暴誅奸之役
伏慮政條失所刑律乖宜愆違暗積扵玄司殃咎難
逃扵黑籍今則景銷木德節啓火威稽首昊天叩心
靈地跼蹐而謹陳薄奠禱祠而仰獻微誠伏乞太上
三尊十方衆聖俯矝丹慊深降洪慈使電滅千灾雲
興百福永資玄蔭漸茂靈根掃閫外之烟塵早成勲
業玩壺中之日月免役夢思臣無任悔過祈恩懇迫
惶恐之至謹辭
禳火齋詞
年月日啓請如科儀扵紫極宫内修建洞淵妙齋三
日四夜轉經行道為禳當府火灾祈恩投辤上諧虚
無元始天尊伏以波蕩四𬈑塵昏九野遂見綿區匝
宇未能滅祲消氛臣雖志悅道風而身沾睿澤早託
山河之誓久臨淮海之封每慎撫綏不遑寧息粗安
一境已涉五年齋誠仰貢扵上玄妖氣碩銷扵下界
豈料天心悔禍必俟時期地分罹殃難逃曆數方當
暮月始起融風遽興鄭國之灾難施瓘斝將救成都
之急誰噀酒杯所焮既多俱焚是慮衆力猶勤扵撤
屋羣心免駭扵燎原今則每念傷人唯知罪已仰投
靈宇敬醮寳壇祓禳夐異扵四郊寧拘古禮祈禱遠
瞻扵三島但獻精誠伏乞太上三尊十方衆聖曲流
玄澤火挫陽精使回禄知非祝融請罪閭閻撲地皆
除火宅之灾道路生風永作水鄕之福烝黎樂業師
旅懷安構隂謀者自就消亡歸善化者各資榮泰齊
登夀域仰望仙鄕臣無任歸罪乞恩虔禱懇迫惶恐
之至謹辭
天王院齋詞
唐中和二年大歲壬寅正月望日具䘖某敬請僧某
乙設齋于法雲寺天王院謹白言舍利佛大慈大悲
觀音菩薩伏以欲界將傾魔軍竸起九野塵昏扵劫
燼四𬈑波蕩扵狂颷諸侯志慕扵宋公星無三徙聖
主德齊扵&KR1499;帝日未再中不知天養䲭梟地容螟蟘
力闘之羣兇得便義征之衆旅摧威某也手握兵符
心抱將略欲展焚枯之力碩成拯溺之功是以景仰
三歸勤行十善深憑護念敢啓邀迎字内瘡痍略假
醫王之術世間疲瘵遍希慈父之恩今則幸遇初元
精修美供春露洒琉璃之境曉風吹薝蔔之香想其
舍衛城中長老盡擕弟子水精宫裡天王便作主人
伏碩舍利佛大慈大悲觀世音菩薩教既東流跡能
西降遠救閻浮之地暫離兜率之天問疾語言不竸
維摩之說稱名功德可逃羅利之灾唯碩共泛慈航
齊揮智劒寢驚濤扵苦海掃妖氣扵昏衢則乃慧燈
照天帝之心法鼓破波臣之膽静銷諸惡暫開方便
之門廣庇衆生無惜慈悲之室謹䟽
爲故昭義僕射齋詞二首
中和二年七月二十三日爲故昭義姪孫僕射及二
孫子敬設齋于法雲寺聊憑法䟽用寫悲詞以昭義
姪孫幼藴壮圖長居重任不掃一室有志四方手運
豹韜既是吾家之事身持龍節累沾聖代之恩至扵
越海征蠻對河分陜立戰功扵遐徼傳理化扵近藩
慎守詔條能諧物議遂移上黨實委外權尋屬戎馬
生郊陣蛇出穴遽聆寇孽直犯亰華頻興伐叛之師
稍急訓戎之令上將則雖期徇難欲竭忠誠小人則
多是幸灾潛興狡計叛徒忽至横禍斯侵弘演納肝
其誰能繼酆舒傷目所不忍言噫道則日彰志惟天
奪征旌永卷飛旐員来言念彫零莫勝悲慟但以推
尋佛理抑割俗情既知前世因緣粗解此時冤痛况
乃父立忠節子揚孝名古賢所稱今我何恨俾資冥
福敬設妙齋所碩慧炬照迷慈航援溺早推誠扵貫
日終致樂扵生天子子孫孫永絶㤪讎之本生生世
世常逢安泰之期謹䟽
又
中和二年七月二十七日某官某乙奉太尉處分爲
故昭義僕射扵法雲寺設三百僧齋并寫金光明經
五部法華經一部永充供飬盖聆佛修慧力普濟羣
迷人發信心終成善碩苟得影從至教必能響荅虔
誠伏以昭義僕射夙振雄圖繼分重寄將軍投袂練
兵而方切專征天子剪衣飛詔而唯憑妙略佇建彀
中之勲業忽罹意外之灾殃不吊昊天奪我良胤今
則敬投蓮宇虔設桑門仍貝葉之眞蹤仰奉法華
之妙義伏碩乘茲功德解彼冤讎灾星昔照扵預州
已推定分慧日今懸扵覺路永絶良緣謹䟽
桂苑茟耕集卷之十五
