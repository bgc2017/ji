桂苑茟耕集卷之十四舉牒二十五首
淮口鎮將李質充㳂淮應接使
淮隂鎮將陳季連充㳂淮應接副使
宋再雄差充水軍都知兵馬使蘇聿補衙前虞候
曺威轉𥙷散兵馬使許勍授廬州刺史
孫端權知舒州軍州事朱鄘補討擊使
郝定補衙前兵馬使客將哥舒璫兼充樂榮使
王處順充鹽城鎮使張晏充廬州軍前催陳使
歸順軍補衙前兵馬使安再榮管臨淮都
吕用之兼管山陽都兵馬使獬豸都將
宿松縣令李敏之(充招討都知兵馬使)張雄充白沙鎮將
安再榮充行營都指揮使徐莓充榷酒務&KR0825;知
柳孝謙知白沙榷酒務行營都虞候
曺鵬知行在進奏(補節度押衙)朱祝大夫起復
上都昊天觀(聲讃大德賜紫謝遵符充淮南管内威儀指揮諸宫觀制置)
淮口鎮將李質充㳂淮應接使
牒奉處分用兵之難擇利而動不論遠者近者須賴
掎之角之在安思危有僃無患前件官名超廣利勇
繼雄飛自提外戍之軍每審中權之要彼徐寇以屢
侵吾圉莫戢其鋒急之則鼠竄彭墟緩之則豕豗椘
岸遂徵衆旅俾剗羣兇豈從援溺之權將助焚枯之
勢爾其指呼順命擒縦成功終令入海之波偏能流
惡乃使暎淮之月早見洗兵茂賞高懸良時倏往勉
思委寄勿負利終事湏差充㳂淮都應接使便仰量
出兵士討除賊徒
淮隂鎮將陳季連充㳂淮應接副使
牒前件官勇扵戰賊樂在從軍操戈而只待舂喉彂
箭而曾無曠目自居遠戍久練雄兵每聆捍蔽之勞
能息奔衝之患今則未殱彭孽猶役椘軍將資首尾
之權是成蛇陣固藉瓜牙之利共展豹韜爾其跡脫
伍符身居貮職&KR0825;防險道佇静長淮雖云廻遶之川
未是縈紆之地坐思前哲猶傳胯下之蹤立取竒功
好豁匈中之氣勉期竭節實謂逢時事須差充㳂淮
都應接副使便仰量出兵士討除賊徒
宋再雄差充水軍都知兵馬使
牒奉處分舟檝施利干戈騁威自古爲難在今所急
固托縦横之略始成捍蔽之功前件官學劒有成彎
弧自許嚼彘而當年逞俊曳牛而是處争雄高列軍門
深遵義路久居江戍妙練舟師今以泗上流灾淮中
聚寇既犯觀風之境頗昏暎月之流爾其摠握雄兵
遠張秘策陸殱蛇豕水截蛟螭早令賊壘皆平永使
驚波不起用官物而討官賊吾不爲難探乕穴而拔
虎雛爾當自勗事須差充水軍都知兵馬使部領諸
兵馬討除淮内賊徒
蘇聿𥙷衙前虎候
牒奉處分古之有言以小諭大則祁奚之請老也既
當問嗣能自舉親情不涉扵阿私事何妨扵委用前
件官早從吏役久習武才父也暮年既思休退子之
壮氣可代勤勞且令職在扵早趨乃欲功歸扵歷試
無爽聿修之訓勉成負荷之規事須補充衙前虞候
曺威轉補散兵馬使
牒前件官勇而好禮勤以從戎此者逞陳衆之言詞
傳郭維之訊問果驅險浪皆赴順風尋值沛戎来侵
椘壤首登鶴列深挫豺牙摩壘而每能率先殷輪而
不欲言病忠誠勵已壯節驚人今則郡守論功材官
受賞俾昇峻級用報前功事須轉補散兵馬使
許勍授廬州刺史
牒奉處分良二千石古難其人屬郡之中吾有所試
勤修静理今得人焉前件官自舉六條巳踰四載邑
無吠犬境絶飛蝗外令丘井乂安内致閨門肅睦政
聲則有口者謌詠仁譽則無翼而奮飛遠逹宸聰果
霑殊寵美秩已題扵龍劒雄威愈振扵隼旟既銷滁
水之灾来作廬江之福分憂救瘼能諧聖主之心紅
旆碧幢豈落他人之手事須准敕授廬州刺史
孫端權知舒州軍州事
牒奉處分昔李弼有言大丈夫生世須履鋒刃以取
功名安可碌碌依階求仕是乃蓄志能壮謀身克成
夕脫羔裘朝驅熊軾不慙往哲其在兹乎前件官族
繼興公術傳武子能揚俊氣久練雄師常安仡仡之
徒果就循循之誘今則委之郡政試以公才既逢豹
變之秋善守龍舒之境爲邦致理必見三年有成向
國輸忠勉令百姓無患即迎帝賞更峻官榮事須差
權知舒州軍州事
朱鄘補討擊使(納助軍錢遂加職賞)
牒奉處分漢有卜式者輸家財助軍費遂乃出自牧
羊竪子終爲司憲大夫忠誠所施其利甚博前件官
石非硌硌鐡實錚錚知義重而財輕碩忘家而報國
天龍地馬不蔵私室之中尺籍五苻可列軍門之下
俾昇峻級以諷頑甿既有賴扵金多無自驚扵銅臭
事須補充討擊使
郝定補衙前兵馬使(能手射七十步)
牒奉處分弧矢之利武藝所先號猿而永播嘉聲落
鴈而能傳妙技况乃只憑五指能伐六鈞豈非邁古
超今可謂神功聖術前件官早攻手射善應心機不
彎三百斤弓能發七十步箭紀昌若見必想攷弦吕
布相逢固慙撚筈既抱非常之伎佇成可久之功換
滑㙜之舊資陟隋苑之高級事須補充衙前兵馬使
客將哥舒璫兼充樂營使
牒前件官動彰毅勇静保兼中早成學劒之功不墜
爲裘之業頗經歷試無怠聿修久委賓司既見與言
之可使俾兼樂職必期&KR0918;喜之克諧爾其有禮爲先
無荒是誡迎送扵燕臺鄭驛指蹤扵廽雪遏雲勿使
英賢或發飬痾之誚須令豔麗先緘笑躄之聲事須
兼充樂營使
王處順充鹽城鎮使
牒奉處分大藩鎮之爲制也中屯銳師外列諸戍用
僃腹心之患固憑瓜牙之勤前件官深藴壮圖挺生
勇氣姜維若在未占雄兒焦度相逢應饒健物每展
報恩之節累申伐叛之功眷彼䀋城居于海岸苟或
一同失理實為四遠多虞遂徵處順之名俾守防奸
之任爾其效勇夫之重閇致危俗之安居暫固封疆
無念及瓜之限但逢寇孽勉揚破竹之聲事須補充
䀋城鎮使
張晏充廬州軍前催陣使
牒奉處分師克在和兵貴在速若許緩其善陣誠為
挫彼竒鋒用之則行時不可失前件官志能傳略名
可止啼待逢盤錯之難碩展縦横之術今則舒猶叛
椘衛巳伐邢雨雖潤扵興師雲未銷扵結陣遂使魚
麗猛勢阻掃氛埃蟻聚頑徒敢安窟穴爾其驅之以
馬箠訓之以豹篇事唯託扵一麾功必成扵百勝將
迎軍賞佇送捷書事須差充廬州軍前催陣使
歸順軍補衙前兵馬使
牒奉處分前件官身榮豹飾志習龍韜奮心扵擊鼓
其鏜騁力扵挾輈以走早歸信義無憚勤勞去正寇
㩀屬城兵徵諸郡共諫微孽各誓前驅既遵令扵牙
璋宜陟名扵甲騎聊遷職秩用報軍功爾其勿朁忠
誠更邀上賞事須補充衙前兵馬使
安再榮管臨淮都
牒奉處分西魏王羆率衆拒寇乃杖白挺大呼而詬
曰老羆當道卧貛子郍得過敵見威勇果自驚奔則
知猛將之名能奪叛徒之魄前件官夙精韜略歷試
機謀嘗犯重圍决成獨戰實可謂神出鬼没豈唯
左旋右抽今之武力雖衰壮心益勵臨事而猶能強
飯即戎而寧欲素飡蠢彼頑兇騷然侵優雖徵衆旅
未建竒功眷彼臨淮處于要地其在訓之以三令激
之以一呼審詳扵彼竭我盈成&KR0556;扵先難後獲老驥
免嗟扵伏櫪無令駑馬争先秋鷹既遂扵下韝勿使
妖狐得便事須差管臨淮都
呂用之兼管山陽都知兵馬使
牒奉處分仲尼云寬則得衆信則任人焉嘗聆斯語
今見其人前件官慶襲玉璜業精金版遵直道而利
有攸往奉公家而知無不爲是以晉作新軍權資處
右齊行勇爵象許居先乃裨察俗之規動叶安民之
策遂得晨羊罷飲夜犬停喧永除奸濫之源深得撫
綏之道今以屬城多難散䘚無依窮猿既切扵投林
飛鳥猶思扵擇木羣情所附戎略可嘉俾安其瞀瞀
然来實倚其多多益辦無辭两役用展長才事須兼
充山陽軍都知兵馬使
獬豸都將
牒奉處分凡標軍額須警衆心如指喻之非宜則訓
齊而何在况乃均霑好爵共荷殊恩跡雖限扵柳營
秩盡昇扵栢署宜加一䓁俾異三行前件官壮氣挺
生忠誠卓立彍弩則前無強敵荷戈則動有成功累
建戎勲遂霑爵賞今以狼星未滅鯨浪猶翻將申&KR1229;
暴之能用示觸邪之號爾其勉思一角永息二心佇
銷封豕之灾勿失神羊之性事須𥙷充獬豸軍都知
兵馬使
宿松縣令李敏之充招討都知兵馬使
牒奉處分昔来護者立性卓犖初讀詩至擊鼓其鏜
踴躍用兵羔裘豹飾孔武有力乃捨書歎曰夫人在
世固當如是會因滅賊以取功名安能區區&KR0825;事茟
硯其後果申壮志累逢殊勲則知竒才所爲何代不
有前件官精詳吏道㫄習戎機假百里之威則疲甿
獲頼作萬夫之長則義旅知歸遂得縣道肅清鄰藩
倚頼欲破蘄春之狡窟遥分江夏之兵權罷從役扵
驅雞佇承乏扵建隼聊加職賞俾振軍聲是乃丈夫
雄飛君子豹變勉驅甲騎遠應羽書既設援扵他邦
必保安扵吾圉事須補充節度衙前兵馬使兼充西
南招討都知兵馬使
張雄充白沙鎮將
牒奉處分昇高自卑君子所以勵素志辭大就小古
人所以傳令名但能守節不虧固在相時而動前件
官密懷義勇深貯議和頒條而政有嘉聲馭衆而軍
無愠色今以新恩未降銳旅何安眷彼古津實為要
路是成鎮務乃在江壖既居使府之要衝宜假公才
而管轄况兼場貨可贍軍須且卷豹韜共養斬蛟之
勇佇迎鳳詔别遷建隼之榮事須差權句當白沙鎮
務兼知場司公事
安再榮充行營都指揮使
牒奉處分昔曺公爲樂府歌云老驥伏櫪志在千里
烈士暮年壮心不已今猶古也我得人焉前件官百
戰成功一麾出守曾安海俗永振風聲而乃不求更
握乕符唯碩終申豹略豈覺老之將至每俟用之則
行今以大憝未殱外方多難諸藩命將無非竹簡探
名遠道徵師或是葵丘代戎苟虧忠勇何蕩妖兇遂
付重權佇觀竒策其在身先行伍頋指軍兵勉揚矍
鑠之名無致遷延之役時不可失往矣敬哉事須差
先行營都指揮使赴夀州西面僃禦討逐黃巢徒黨
者
徐莓充榷酒務&KR0825;知
牒奉處分前件官彂跡戎行研心吏道忠勤所至幹
濟可觀今則舉漢代之權宜搜杜康之利潤贍吾軍
用藉爾公才既非若處先登無與衆人皆醉事須差
句當天長縣榷酒務
柳孝讓知白沙場搉酒務
牒奉處分前件官直道立身公途勵志學巳窺室家
之富任曾致州縣之勞今以僃食三行搜資六物豈
使弊歸扵下只令利在其中勉禀條章早申績效俾
不欺扵釀具無自䧟扵醉鄕事須差知白沙場搉酒
務
行營都虞候
牒奉處分前件官勇而好禮敏則有功膂力甚強腹
心可委今以齊驅勁䘚俾剗羣凶爾其糺摘行間防
虞境外宜拘小節善事上官勿謂忠貞有乖輯睦能
成勤效不恡甄酬事須補充行營都虞候
曺鵬知行在進奏補充節度押衙
牒奉處分藩侯所任邸吏為先能傳萬里之音不墜
九霄之命固憑幹濟方付重難前件官魯劌長&KR2761;魏
仁雄族雖處干戈之列早閑刀茟之能遂使遠赴行
朝&KR0825;司逓務覩六龍之仙蹕每審廵遊傳九鳳之三
言曾無阻滯以茲歷試深可奬酬今已秩亞憲卿官
昇典午身得趨扵輦路職未稱扵轅門俾假牙璋遥
分甲騎慎達上天之旨以安外地之心爾能竭誠吾
不恡賞事須改補攝節度押衙依前知行在進奏
朱祝大夫起復
牒奉處分事繁金革禮奪苴麻魯公制之扵前晉侯
行之扵後盖乃從權順變是為移孝就忠苟不忘家
將何報國前件官方從戎役每藉公才遽鍾風樹之
悲永違霜槿之養能勤泣血唯懼奪情然以羣寇未
殱列藩多事礭執三年之愛仰辜萬乘之恩况承敕
命指揮已許軍前驅使出如綸之睿旨既俟成功衣
夫錦之格言豈同前哲時異事異念茲在茲揚名顯
親竭力從命孝之終也往矣敬哉事須牒舉起復差
往五嶺己来類會軍前公事
上都昊天觀(聲讃大德賜紫謝遵符充淮南管内成儀指揮諸宫觀制置)
牒大德真璞混成靈源廣潤淘俗態扵心水瑩仙女
扵面冰蓬島神仙應待䘖杯之樂茅家兄弟敢攀執
袂之遊猶思救苦扵寰中尚阻追歡扵物外屬以陣
蛇出穴戎馬生郊每勤齋敬之心深假護持之力達
聖聦而有謂施醮禮以無虧今則秦嶺烟昏難尋四
老椘淮月皎幸伴八公但以桂苑繁華楊都壮麗既
見星壇月殿處處荒摧難期鶴駕霓旌時時降會欲
設精嚴之僃須資揚統之權白馬將軍方役大朝之
元帥青牛道士暫充下界之仙官比年既遂扵攀留
他日必同扵輕舉事須請充淮南管内威儀兼指揮
諸宫觀庄田䓁務
桂苑茟耕集卷之十四
