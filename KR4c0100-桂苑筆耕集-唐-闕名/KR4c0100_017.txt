桂苑茟耕集卷之十七
初投獻大尉啓再獻啓
謝生料状獻詩啓
詩三十首謝職状
謝借宅状出師後告辭状
謝令從軍状謝借舫子状
謝許奏薦状
初投獻大尉啓
某啓伏以嶽之高與海之深物所歸而人所仰迥拔
千仞平吞百川其如巘崿擎天波瀾蘸日豁四方之
眼醒萬族之魂是宇内之所歌謠匪毫端之能贊詠
伏惟司徒相公獨抱神略一匡聖朝譽洽扵良哉康
哉名標扵可久可大龔黃德政則郡民有遺愛之碑
韓白功勲則國史有直書之茟况某劣同窺豹淺比
傾螺難將篆刻之詞輒頌陶鎔之業但以間生賢哲
年當五百之期廣集英豪客滿三千之數既納之似
水則来者如雲斯乃司徒相公鏡扵心而寬兮綽兮
枰扵事而無偏無黨網羅雋彦籠罩驍雄扵儒則沈
謝呈才扵武則關張效力遂使弓旌招隱士巖谷為
之一空介冑降叛夫烟塵為之四息豈獨分憂扵閫
外實惟稱慶扵寰中莫不信齊扵春夏秋冬恩播扵
東西南北但日月照臨之所是風雷變化之時然則
尼父堂中亦有他鄕之子孟嘗門下寧無遠地之人
片善可稱前賢不讓永能執大邦之政豈欲遺小國
之賓是以敢寫微衷輕投朗鍳某新羅人也身也賤
性也愚才不雄學不贍雖形骸則鄙年齒未衰自十
二則别雞林至二十得遷鸎谷方接青襟之侣旋從
黃綬之宫既忝登龍敢言絆驥今者乍離一尉欲應
三篇更碩進脩且謀退縮獨依林藪再閱丘墳課日
攻詩虞訥之詆訶無避積年著賦陸機之哂咲何慙
俟其敦閱致功琢磨成器求魚道在垂竿而不挂曲
鉤射鵠心&KR0825;撚筈而冀䘖後鏃端操勁節佇望良時
窃見萬物投誠八紘嚮德不謁相公賓閤不遊相公
德門者詞人之所懷慙羣議之所發誚某固敢墮肝
瀝瞻進牘抽毫不避嚴誅輒申素懇謹錄所葉雜篇
章五軸兼陳情七言長句詩一百篇齋沐上獻冒犯
尊威不任戰懼之至謹啓
再獻啓
某啓某今月五日謹以所學篇章五通貢于賓次雖
慙獻豕輒覬攀龍脩客路以心摧望仁風以目斷乍
覩秦雲之態或似美人細看燕石之姿恐爲棄物伏
蒙司徒相公光逾愛日煦及寒灰念以遠别海隅久
沉江徼特垂豐餼俾濟朝飢自驚樗櫟之材已荷稲
粱之惠雖龜魚投水驟喜命蘇而蚤蝨負山深憂力
敗且某也兔絲雖絡蛛網自營萬計尋思不如學也
百年勤苦猶恐失之所以未竸宦塗但遵儒道噬仕
而懶趨塵土卜居而貪憶林泉人間之要路通津眼
無開處物外之青山綠水夢有歸時所碩更淬鉛刀
終求鐡印歛跡而跧蔵學藪安身而跌宕詞林嘗誦
古詩還符此意云志士惜日短愁人知夜長某既懷
志士之勤又抱愁人之苦聊憑毫牘敢述肺肝且如
蹋壁冥搜杜門寂坐席冷而窗風擺雪茟乾而硯水
成冰欲為尼父之絶編無奈羲和之促轡即可知指
萬卷之經史恨三冬之景光及其凍枕傷神孤燈伴
影寒漏則滴殘别淚遥碪則搗破羈心空勞寗戚之
悲歌莫繼陸機之安寢亦可想貯千端之欎邑過五
夜之寂寥然則志士之勤也既如彼愁人之苦也又
如此况某家遥日域路隔天池投客舍而方甚死讎
指何門而欲安生計唯慮道之將廢豈言人不易知
不敢以陋質凡姿覲相公清嚴之德不敢以片言隻
字希相公採錄之恩所望者或以其萬里地遠来十
餘年苦學稍垂惻憫得濟困窮則必堅背水之心終
爲勇士决移山之志不讓愚公伏以某譯殊方之語
言學聖代之章句舞態則難爲短袖辯詞則未比長
裾舌無三寸之能空緘壮氣腸有九回之懇但戀深
恩干浼尊嚴下情無任感戴兢惶涕泗之至謹啓
謝生料状
某啓某昨日伏蒙仁慈再賜生料恩垂望外喜集愁
中安貧而已贍晨炊感德而惟知宿飽遂使范家釡
甑免恨長閑顔巷單瓢倍加其樂伏以某雖楊曾穿
䈎而蓬且斷根空把利錐冀遇大賢之鑑豈將長鋏
先興下客之歌一昨輒貢蕪音累塵尊聽窺德宇而
燕雖相賀望威風而鷁恐退飛豈料司空相公俯念
海人久爲塵吏特垂記錄繼賜沾濡生前之溝壑無
虞飢寒雖濟頭上之丘山漸重負戴難勝依投而既
類窮猿展效而碩同病雀下情無任云云
獻詩啓
某啓某窃覧同年顧雲校書獻相公長啓一首短歌
十篇學派則鯨噴海濤詞鋒則劒倚雲漢僃爲贊頌
永可流傳如某者跡自外方藝唯下品雖儒宫慕善
每嘗窺顔冉之墻而茟陣争雄未得摩曺劉之壘但
以幸遊樂國獲覩仁風久貯懇誠冀伸歌詠輒獻紀德
絶句詩三十首謹封如别定王拙舞適足自嫌嫫母
濃粧轉爲人咲不足贊揚休烈翻憂浼黷尊威然聖
人以激勸誠深不間互鄕童子學者以揣摩志切皆
投鬼谷先生伏惟特恕荒蕪俯垂采覧所冀趨仁化
扵江北終得傳美譚扵海東唐突藻鍳下情無任戰
慄之至謹啓
七言記德詩三十首謹獻司徒相公
兵機一
惟將志業練春秋早蓄雄心剗國讐二十年來天下
事漢皇高枕倚留侯
茟法
見說書䆫暫卧龍神傳妙訣助竒鋒也知外國人争
學惟恨無因乞手蹤(南朝蕭子雲善書百濟使人求手蹤以爲國寶)
性箴
波澄性海見深源理究希夷闢道門詞翰好傳雙美
跡何須更寫五千言
雪詠
五色毫編六出花三冬吟徹四方誇始知絶句勝聯
句從此芳名掩謝家
射鵰
能將一箭落䨥鵰萬里胡塵當日銷永使威名振沙
漠犬戎無復吠唐尭
安化
班茟由來不暗投旋驅㷱隼待封侯郡名安化能宣
化更指河湟地欲收
練兵
隴水聲秋塞草閑霍將軍暫入長安太平天子憐才
略曾請陳兵盡日看
磻溪
刻石書蹤妙入神一廻窺覧一廻新况能早遂王師
業桃李終成萬代春(伏覩相公磻溪詩云及到王師身已老不知辛苦為何又又經)
(虢縣詩云手栽桃李十餘春今日經過重建勲)
射虎
鉅牙鉤瓜礙王程一箭摧班四海驚白額前驅姜膽
碎方知破石是虛聲
秦城
遠提龍劒鎮龍庭外戶從茲永罷扄掃盡邊塵更無
事暮天寒角醉吟聽
生祠
古来難化是蠻夷交趾何人得去思萬代聖朝青史
上獨傳溪洞立生祠
射鞭
休說戟枝非易中莫言楊葉是難穿須看立節沙場
上永得安邊爲射鞭
安南
西戎始定南蠻起都護能摧驃信威萬里封疆萬戶
口一麾風雨盡收歸
天威徑
鑿斷龍門猶勞身擘分華嶽徒稱神如何劈開海山
道坐令八國爭來賓
岝口徑
濟物能廻造化心驅山偃海立功深安南眞得安南
界從此蠻兵不敢侵
收城碑
功業已標征北賦威名初建鎮南碑終知不朽齊銅
柱况是儒宗綴色絲(碑今度支裵僕射撰詞)
執金吾
一陣風雷定八蠻来趨雲陛悅天顔王孫仕宦多榮
貴心爲匡君不暫閑
天平
海岱烟塵匝鄆城遥揮一劒落攙搶征旗不動降旗
盡永使天平地亦平
釣魚亭
錦筵花下飛鸚鵡羅袖風前唱鷓鴣占得仙家詩酒
興閑吟烟月憶蓬壷(伏覩相公在鄆州詩云酒滿金舡花滿枝雙城齊唱鷓鴣詞又)
(釣魚亭詩云水急魚難釣風吹柳易低)
相印
早說休徵應佩刀台星光接將星高欲迎霖雨歸龍
闕看滅妖氛展豹韜
西川
遠持龍旆活龜城威懾蒙王永罷兵應笑欒巴噀杯
酒雨師風伯自歸行
平蠻
卭峽關東蠻塵絶平夷鎮扼蠻地裂又築羅城變錦
城蠻兵永滅功不滅
築城
一心能感衆心齊鐵甕高吞劒閣低多上散花樓上
望江山供盡好詩題
荆南
虎吼龍驤出峽来福星才照陣雲開遥思屈宋忠魂
在應向風前奠一杯
漕運
濟川已展爲舟葉煮海終成富國功能與吾君緩宵
旰爲資心計四方通
浙西
九江賊膽望風摧萬戶愁眉向日開椘舞吳歌一何
樂相逢相賀相公來
降寇
唯將德化欲銷兵長笑長平恣意坑更想太丘行小
惠何如言下濟羣生
淮南
八郡榮超陶太尉三邊静掩霍嫖姚玉皇終日留金
鼎應待淮王手自調(劒南荆南淮南乃天下名鎮相公累移節制西戎南蠻東鄙賊)
(起相公皆自討除)
朝上清
齊心不倦自朝真豈爲修仙欲濟人天上香風吹椘
澤江南江北鎮成春
陳情
俗眼難窺冰雪姿終朝共詠小山詞此身依托同雞
犬他日昇天莫棄遺
謝職状
右某今月二十五日伏奉公牒特賜署充館驛廵官
者恩降台階光生旅舍承命而吟魂乍懾叨榮而病
骨能蘇攀依有心荷戴無力伏以某樗生曠野莠託
荒田豈惟良匠不窺抑亦農人見棄風欹弱植難舉
勢扵凌雲塵織纖莖但懷愁扵委地昨者不慙狷者
輒效狂生累貢巴詞仰瀆秦鍳伏惟司徒相公念以
来從異域遠寓樂郊俯愛似龍不嫌非鳳拔衰英扵
糞上搜滯刃扵獄中許厠嘉賓仍沾厚俸神仙見顧
稍親郭隗之㙜駑蹇何施得主鄭莊之驛况乃念子
襟之志業辱華衮之褒詞刻畫恩深已能長價琢磨
志切終碩成功修身則飲水懷冰鍊思則吟烟嘨露
唯當勵節以謂報恩謹詣衙門祗候陳謝下情無任
感激彷徨榮懼之至謹状
謝借宅状
右某昨日客司奉傳處分借賜官宅安下者仰聆尊
旨俯省庸才既榮投跡之有門唯恨殺身之無路伏
以某自趨龍旆免泣牛衣職奉非輕書糧頗贍嘗讀
魯論語曰學而優則仕仕而優則學是以望東開之
閤永誓依仁坐北面之&KR1624;唯期隷葉非敢隱居而不
嫁秪將直道而自媒今者幸寓樂郊况栖静室簦屩
則不勞涉遠簞瓢則永遂安貧豈謂愛閑誠堪養勇
三年就學非慕藺之心一日成功碩滿依劉之志
下情無任感恩激切兢惕之至謹詣衙門祗候陳謝
謹状
出師後告辭状
右某伏念來從異域託在德門昔曾名列桂科未知
稱意今忝職居蓮府始覺榮身恩既厚扵稻粱跡能
安扵萍梗日增學植月瞻書糧豈期市駿之金傍沾
駑騫唯愧封侯之印未效禎祥今者屬以大憝逋誅
中朝多難頃煩豹略佇滅豺聲伏惟太尉相公身耀
福星均臨庶類手傾霖雨遍洗妖氛遠命舟師重興
國祚華夷則望風競抃蠢植則剋日當蘇若某者空
有肺腸方重禱祝恨無羽翼一遂奮飛望龍節以魂
銷窺虎威而股慄雖則熊羆之力共喜安人其如犬
馬之心常增戀主一情無任攀依激切涕泣之至謹
状
謝令從軍状
右某適見客司俸傳處分令借舟舡随從行李者深
恩既降壮氣潜伸勵心而碩效驅馳感德而難勝踊
躍伏以某塵中走吏海外腐儒五能非自濟之資一
割無可施之處唯增慷慨已分沉淪豈無投筆之心
時應未偶空有請纓之志力且難成誰謂忽被殊私
不遺賤跡許随旋旆借賜舟航蹇足無堪敢望維駒
之念麽姿何幸遽叨泛鷁之榮况當泣路之時永荷
濟川之賜下情無任感戴欣躍兢惕之至謹状
謝借舫子状
客司奉傳處分借賜舫子安下者某方脫窮鱗得攀
画自慙跡在塵吏忽訝身爲水仙則彼甘寧割錦
䌫而呈奢顧愷毀布帆而無恙豈若榮栖德宇又泛
仙舟風波無失所之憂烟月有搜吟之暇况清流滿
望暑氣銷威每當定志安神則乃銘肌刻骨謹課七
言長句詩一首齋沐上獻干瀆台階下情無任荷戴
兢惕之至謹状
謝許奏薦状
右某昨日見衙前兵馬使曠師禮奉傳處分特賜慰
問兼許奏薦令自修状夲來者俯慙蓬跡仰聽蘭言
喜抃而身輕欲飛兢惶而心戰難遏何者某職叨鄭
驛已謂極榮名逹尭階實爲過望憑何展效佩此恩
光况乃朗鑑冰開英才霧集所宜倒屣則先迎玉粲
築臺則次接劇辛如某者輟耕海上之田來泣塵中
之路雖云游學尚未成功豈料勤勞莫副於指蹤將
念已全扵卵翼許令伐善將使警愚每思郄子之驟
稱深慙速謗欲效黃公之多讓又恐失時冀緝拙詞
仰遵嚴命南宫适之問宣父實有所歸東方朔之對
漢皇寧辭自責旣忝風雷之變化佇期雨露之沾濡
下情無任感戴榮抃兢灼之至謹奉状陳謝謹状
桂苑茟耕集卷之十七
