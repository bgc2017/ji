桂苑茟耕集卷之十二委曲二十首
滁州許勍昭義成璘
廬江縣令李清淮口鎮李質
光州李罕之椘夀两州防秋廻戈將士
歸順軍孫端椘州張雄
椘州張義府滁州許勍
夀州張翺廬州楊行敏
和州秦彦盧傳
戴慮光州王緒
椘州營田判官綦母蘋鄆州耿元審
海陵鎮高霸淮口李質
滁州許勍委曲
報許勍得状知妻劉氏將從征討碩效勤勞嘉尚之
懷諭言不及吾嘗覧後魏書見揚大眼者武伎絶倫
戰功居最其妻潘氏頗善騎射至扵攻戰遊獵之際
潘亦戎裝齊鏕並驅及至遠營同坐幕下對諸寮佐
笑言自得大眼時指諸人曰此潘將軍也吾思見若
人爲日已久不期今夕得舉妙才此亦可謂劉將軍
矣想鼓&KR0911;方振琴瑟相随既在同心可知竭力教戰
則必欺孫武解圍則可假陳平勉致殊功即行懋賞
悉之不具云云
昭義成璘
報成璘大夫魯史云臣一主二漢書曰一心可以事
百君則知下有離心盖爲上無全德姪孫僕射夙虧
家訓驟荷國恩累忝藩方曾微績效每扵撫俗略不
随時恩威豈得並行寬猛無由相濟况近關西之賊
窟持山北之兵權戰伐既勞緝綏莫至固知軍情潰
散物議喧張大夫名既超倫事能從衆息貔貅之憤
怒慰黎庶之疲羸實謂有三雋才誰云犯五不韙古
之所有今也何疑遠遣專人迎取家口儻或行程齟
齬且令彼處婆娑如能斷送出来便與友持發遣一
踦墜屨猶能牽念奮之心百口孤孀何忍見含愁之
色必應慰暖免至飢寒倚望所多諭言無及彼但勤
修政理佇荷寵榮不令外盗侵凌必見大君委寄冬
寒慎爲將息節級各與安存悉之
廬江縣令李清
報李令昔有桓榮祖者少曾學武或曰何不學書荅
云上馬横槊下馬談經方可謂不負飲食矣若無自
全之伎何異扵犬羊乎昨見所申衆情可奬昔也一
百里之疲俗託在神君今則十八砦之義兵請爲軍
師若非寬將猛濟惠與威行則何以鱦魠懷仁各能
遂性㷱羆聚黨盡得降心姑抛堂上之琴便握匣中
之劒所謂文一變而至扵武者也况李令族聮天派
名比水源才機爲一代之雄心術是萬人之敵足得
以指麾銳䘚掃蕩叛徒不惟除郡邑之灾亦可定國
家之難然而軍務既常獨理職銜須有可稱未見所
求固難抑致爲復碩兼知戎役却守縣曺為復欲改
轍從知乘機立事察斯二者决取一途&KR0825;期奏論早
與飛報且如班超投茟蒯恩捨芻當池蛟得水之秋
有天驥追風之便古詩云寧為百夫長羞作一書生
信知倜儻之人懶守低佪之節勉成勲業永荷寵光
戎務方殷善自將息諸寨將士各與慰問悉之
淮口鎮李質
報李質覧所申状慰愜良多李再興未革狼心敦張
蜂目搆稱虛事違負本軍初憑逐寇之名却設起戎
之計賴質深懷智策善審兵機一唱義聲四圍逆黨
状疾風之掃危葉如烈火之爇飛蓬再興將見誅夷果
當懾竄然既是傷弓之物必爲釁鼓之資兼知質男
裕黃口小兒血氣未定偶虧嚴父之訓以涉叛夫之
謀質又徇公絶私捨曲取直愛而知惡義以滅親削
其舐犢之吉遵彼烹梟之理若非忠勇何得如斯古
語有之蝮蛇在手則壮士斷其節是乃忍小痛而除
大患也况石碏傳芳扵魯史日磾載美扵漢書故事
斯存令名不朽足以見質有大丈夫之氣有真君子
之心權兵而動必成功鎮境而静能守節前勞後效
日就月將固當榮盛可期勿以滯淹爲恨勉安軍旅
善保勲名以古况今惟吾知汝悉之
光州李罕之
報李罕之成覸有言彼丈夫也我丈夫也然則成功
立節不獨古人扙順輸忠正當今日近奉敕書手詔
無非激勵衆心兼除王令公充都統西門軍容充都
監此乃籓鎮功虧朝廷計盡遂將大任&KR0825;付老儒雖
漫傳聲必難濟事此去年齊驅猛銳將掃頑兇尋奉
絲綸俾安淮海詔書云爲朕全具越之地遣朕無東
南之憂遂乃旋師不敢違命然則審詳物議參酌軍
期關中有執斧之徒閫外無枕戈之志誰能竭力實
可痛心吾若不行衆將焉往今欲直趨汴路便入潼
關佇復鳳城奉迎鑾駕永使流傳萬代終能肅静四
方罕之巳處分憂久爲養勇必欲㨂精練銳以期伐
叛摧兇今錄敕書手詔白寄往仰窺聖旨必勵忠誠
便决征行共圖富貴時不可失吾子勉之故此告知
速宜飛報悉之
椘夀两州防秋迴戈將士
報王承問䓁久勞防戍又役戰征知得遠歸良多慰
愜詩稱束椘不免㤪思傳載及瓜亦嘗憤恚古之難
事今見忠誠况承問限過三年訓齊一旅值國家之
多難息鄕井之懷歸言下忘身軍前效命遂得永别
伍符之列高登八座之榮固知實勤豈慮虚擲且往
年被練而去今日衣錦而廻孫權努力之言已成顯
驗王昶寶身之誡更慎操持深秋遠行善自將息節
級將士遍與安存遣此不具
歸順軍孫端
報孫端將軍自從歸投久處閑散想多欎悒不暫弭
忘但以端職秩已高官資須稱使司累具奏薦朝廷
則有指揮且仰安撫師徒佇迎恩命古人貴其晚達
君子誡其速成王化既無偏無頗寵章必盡善盡美
勉期順守勿念躁求秋晚其&KR0765;忉慎將息節級遍與
慰問悉之
椘州張雄
報張雄中丞得状知已點練兵士兼請出軍西去討
逆賊徒憤氣勃興忠詞懇切覧之嘉歎深寘于懷且
每值寇戎稍侵疆圉雄必心騰勇略首唱義聲去年
已建殊功今日又申丹請不辭危扵馬革碩展用扵
豹韜實謂起予者雄始可與言兵已矣則帝委之以
郡侯吾待之以國士永揚茂績固在良時然彼州司
事力猶困未可便謀征役且宜更候指揮兵士各與
慰安秋深善自將息馳此不具
椘州张義府
報張義府得状兼送罰錢引咎自責足驗用心古語
有之人誰無過過而能改善莫大焉饋餼之儀春秋
所重在扵属部豈可外交勿爲飢則附人别欲申扵
知已將滅白圭之玷遂以金作贖刑細覧来詞似懷
他慮膚受之愬固不行焉但慎始終永圖富貴悉之
滁州許勍
報許勍語曰兵食可去無信不立則知守信之道乃
是立身之本歟苟若壊墮自爲顛䨱訪知近日浙西
周相公頻差上元鎮使馬暨&KR0825;賫書曲兼將金銀送
到和州說誘秦彦令歸浙岸許授霅川信使繼来事
情甚細則未知秦彦終欲如何且浙西素乏勲勞驟
沾恩寵謂得長久遽為驕矝殊不知人盡指楹鬼多
瞰室惡既天稔道唯日亡今更阻絶我通津動搖我
屬郡己乖衆議可見前途以勍直木千尋精金百鍊
固無憂扵邪曲終不改扵貞剛况乃邦媛相随家肌
是保永除異慮必享同榮或恐未審浙西所爲先此
告示悉之
夀州張翺
報張翺知已部領兵士將赴令公軍前言念遠征倍
所加念且扙銊者皆誘閫外分珪者略滿寰中而乃
頋家産爲遠圖剗國讎爲閑事唯矝肉食孰肯身先
今則翺首唱義聲躬提銳䘚騁大丈夫之志氣副上
宰相之指蹤况知素藴機謀久施訓鍊佇伸壮節必
樹竒功當五馬離鄕遠地之芳聲獨振及六龍歸闕
前程之變化難量暫此苦辛善為將理今附衣叚銀
器茶藥䓁往到宜檢領春寒慎為行李將士倍與慰
安馳此不具云云
廬州楊行敏
報楊行敏使至得状送芝草圖一軸覧之嘉歎喜有
餘懷且草木之祥異也雖自天成皆因地秀物有所
應吾何以堪行敏始假郡符已彰瑞諜天其誡爾爾
宜慎之况鄕號千年村名穀禄足驗一百年之夀與
二千石之資固保前程之富貴矣將酬美貺更勵忠
誠非恡奬詞慮驕銳志悉之夏熱切好將息使廻附
此不具云云
和州秦彦
報秦彦尚書使至得状兼送羊五百口勤誠斯展其
數實繁所謂爾羊来思我愛其禮况彦雖榮建隼能
效懸魚遠傳廉慎之名深舉撫綏之政而乃特申懇
悃倍所歎嘉既無慮扵觸藩勉致功扵荷箠使廻附
此不具
盧傳
報盧傳殿中監裴尚書將到洪州武寧縣人吏百姓
及僧道䓁状舉論傅前後戰敵賊徒保全縣邑功績
一十五件細覧事實慰愜滿懷傳不云乎公侯子孫
必復其始傳能資餘慶無怠聿修自值危時便揚壮
節一呼義旅四討兇徒兄弟二人義聲俱唱遂得疲
甿獲賴廉使見知始提百里之權尋假六條之寄忠
誠所至寵命非遥勉慎始終穏圖富貴所希薦舉必
不弭忘悉之
戴盧
報戴慮殿中監裴尚書經過彼縣日得百姓僧道䓁
状舉論慮自乾符五年主鎮兼知縣事課績一十三
件事皆摭實情切舉能詞理燦然良增慰愜盧竭誠
報國傾産妄家糺集義軍訓齊宗族撫寧羸瘵捕襲
寇戎六年于茲一邑獲賴有功不伐唯善是從遂領
縣曺永安鄕黨古者田稱續命邑號義興求之扵盧
未足多也既增嘉歎不忘薦論勉保忠誠終邀美命
悉之
光州王緒
報王緒天不容好人唯助順苟違至理必亂常刑知
緒昨因顔璋久蔵禍心果致衆怒璋既誅&KR1229;緒乃奔
逃何不束手戎場投身義域而敢更謀嘯聚尚恣喧
張自招相鼠之譏莫識牽羊之禮未知爾意終欲奚
爲此乃先惠後誅武經所重好生惡殺王化斯行豁
開誘善之門俾躡歸仁之路遂加誨諭試問端倪速
仰割指本情指陳他望待詳来状即與指麾禮云志
不可滿傳曰惡不可長緒之今日其意若何勿驅齊
甿枉入罪網秋冷切好將息節級各與慰問悉之
椘州營田判官綦毋蘋
報綦毋評事夫欲均調兵食固須妙選公才供億既
多料量非易評事自匡郡政甚洽物情剸割而案無
滯詞淬磨而茟有餘刃今委兼判順國軍粮料舉牒
同封寄往孔聖猶爲委吏蕭何亦作功曺唯託幹能
無辭猥屑欲令小人懷惠佇看君子勞心悉之
鄆州耿元審
報耿元審古来名將多是耿家恭賈秉弇徽音相繼
永言苗裔固贍機謀元審雖名異䨥聲而志能獨立
佇申忠勇别竢恩榮况逢危難之秋實建勲業名望
勞之日勉存終始慎守行蔵其他並令樊谷面述今
寄衣一副烏觜茶二斤到宜一一領之秋&KR0765;切好將
息悉之
海陵鎮高霸
報高霸得進奏院状報知轉授右散騎常侍永言欣
愜霈然滿懷昔周盤龍破膚有功繼霑爵賞齊世祖
戲之曰卿着貂蟬何如兜䥐對曰此貂蟬乃自兜䥐
中出耳當時以爲名對前史標之美談今此官榮實
彰君寵唯在&KR0825;勤戍遏固守邊陲更俟大来永揚忠
節知之
淮口李質
報李質得進奏院状報知質轉授右衛大將軍且自
數年君恩溥合官榮職賞可謂均沾然而成功可爲
受爵無愧者屈指而數能復幾人唯質久戍淮壖遠
防寇孽勤勞冣至品秩尚卑今授大將軍之名乃滿
烈丈夫之望更宜慎守無慮湮沉慰愜歎嘉不離懷
抱遣此不具云云
桂苑茟耕集卷之十二
