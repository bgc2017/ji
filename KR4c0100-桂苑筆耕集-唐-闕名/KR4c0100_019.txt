桂苑筆耕集卷之十九状啓别紙雜書共卄首
上座主尚書别紙賀除吏部侍郎别紙
賀除禮部尚書别紙濟源别紙
迎椘州行李别紙(二首)五月一日别紙
謝降頋状與金部郎中别紙(二首)
與客將書謝宋絢侍御書
荅裴掘庶子書謝高秘書示長歌書
謝李琯状謝元郎中書
謝周繁秀才以小山集見示與夀州張常侍書
賀椘州張義府尚書與假牧書
上座主尚書别紙
不審近日尊體寢膳何似道惟滌慮德以潤身致五
福之併臻迎百靈之所薦伏惟節宣無爽時望有歸
某窃窺曩史之傳芳僃載達傄之晦跡䟽太傳登其
祖帳僅涉沽名陶朱公泛彼栢舟未忘邀利豈若尚
書中庸守志大隱存神表獨見之能察未萌之事遂
得高楊素節夙避危時到處煙塵不汚指鴻之目終
年雲水能怡夢蝶之心然而宸鍳屢回物情猶欎欲
作山中宰相其如天下蒼生即期大駕還亰必赴上
台虛位斯乃萬乘瞻矚四方禱祈某海燕含泥忝栖
雲屋池蛟淂雨早脫塵塗感恩自比扵互鄕仰德但
思扵闕里唯碩泥沙賤質永資陶冶深恩卑情不任
攀戀虔祝涕泣之至謹状
賀除吏部侍郎
某啓伏承榮膺寵命伏惟感慰張司空之一匡西晉
則藻鍳無倫謝太傅之忽起東山則烝黎是念苟欲
幽栖悅志獨處忘懷緘輝而恥耀秦㙜藴味而懶調
殷鼎則乃智者仁者止傳樂山水之名賢才俊才盡
失脫塵泥之望羣情久欎昊命遂行今者侍郎静揖
巖扉高提銓管萬族仰濟通之譽一時進寒之徒
致使關中之寇孽灾消海内之英雄道泰近又窃聆
風議仰測天心必謂文司再歸重德然則任賢得地
既叶五百年之期好學趨門必盈七十子之數繼集
仙遊扵蓬島盛傳儒禮扵杏壇既搜虹玉驪珠皆成
國寶佇見臺鸞閣鳳永作家禽某伏思萬里無依久
勞溧蕩十年有遇幸遂奮飛異鄕榮垂白之親達路
忝披朱之&KR0918;昔名士爲李公御者喜抃猶多今遠人
稱尼父生徒光輝無比陳至懇而喙輸三尺望深仁
而腸結九回下情無任抃賀踊躍感激之至伏惟俯
賜念察謹状
賀除禮部尚書别紙
伏承天恩榮膺寵命伏惟感慰昔子貢曰夫子之文
章可得而聞夫子之言性與天道不可得而聞也然
則至扵四科弟子窺測尚難况是萬里遠人仰何
及固不效尤扵篆刻請益扵琢磨強搜類鶩之詞是
黷猶龍之德今者遠聆美命俯切歡心望峻中臺迥
冠鴛鷺之列恩深大厦空傾燕雀之誠伏惟捨念雲
泉拯民塗炭輔弼契千年之運奸雄避七日之誅某
跡忝諸生身拘倅職末由陳賀下情無任抃躍兢惶
禱祝之至伏惟俯賜念察謹狀
濟源别紙
不審近日尊體何似伏想孟津别壤沇水清源風晴
而欹枕泉聲雲曉而卷簾山色既見境含秀麗固當
道脫冲和伏惟每慎寝興早歸爕理顯驗月中之夢
&KR1036;成天下之春卑情無任攀戀禱祝之至謹状
迎椘州行李别紙二首
不審近日利涉長淮尊體寢膳何似伏以源滋桐栢
浪接蓬莱雖漸臨欝懊之期而宛對清虛之境開樂
鏡而眞同月暎泛膺舟而况值風調誰言避地之行
實叶濟川之業伏惟緩飛仙棹静運眞筌庶納休禎
每加遵護卑情懇望謹状
又
某啓今月某日專使至伏蒙恩慈特降尊誨跪讀欣
抃不任下情伏審尚書遠赴天庭將遵水道整蘭撓
而思郭泰指桂苑而訪劉安睹神仙則椘俗皆驚聞
雅頌則魯儒相賀况某材實慙扵楛矢跡嘗列扵蓬
壷為倚德門獲栖候府今者佇迎鶴駕即覲龍章既
知天幸遭逢唯切日深踊躍且曾晢陳浴沂之志只
見虛談仲由悅浮海之言終非實事輒以管窺筳擊
真為古陋今榮卑情無任攀戀欣抃兢惕之至云云
五月一日别紙
某啓伏以黃雀風高蒼龍星耀弄雨而梅雖應夏鋪
烟而麥已驚秋時定晏隂資全德伏惟尚書處身
無躁深守禮經視履考祥雅符易道恬澹則老聃讓
美清虛則周顗懷慙冰光長泛扵玉壷豈須獨映天
意久留其金鼎唯望親調方當鷁泛仙舟必見鳳䘖
睿茟入康帝室永福寰區下情無任虔禱欎戀激切
之至謹状
謝降顧状
某啓某未遂山栖尚從塵役所居官舍深在軍營雖
異衡門實同陋巷既乏君章之蘭菊可襲馨香空餘
仲蔚之蓬蒿偏資寂寞春日則蝶牽晝夢秋風則蛩
助夜吟以此爲娱無他所覬今者方經離亂再獲起
居但喜攀父母之恩却慙下兒女之淚况某叨榮秦
爵就學漢儀姜維之膽氣雖麁鄧艾之口詞甚訥唯
深感激莫備啓陳伏蒙尚書念以遠方察其獨立俯
憐素志每煦温顔聽及階及席之言佇銘骨銘肌之
懇早来又蒙降三淸之僊駕頋一畒之窮居方慙随
入室之賢豈料忝軾廬之念非所敢望將何自安莫
不思光遠耀扵珠鄕卑迹永超扵末路揣庸賤則華
夷有隔較輝榮則古今無倫數年乖豹隱之期常低
俗眼此日覩鳳儀之後豁展愁眉下情無任感戴欣
抃兢惕之至謹祗候起居陳謝謹状
與金部郎中别紙二首
不審近日尊體寢膳何似既明且哲則詩美賢人視
履考祥則易稱君子既樂持盈之道固安養素之機
况屬遅日載陽光風遍煦燕歌鸎舞深資酌桂之歡
智水仁山静悅㩀梧之興伏惟永資景福早副急徵
擲玄賞扵烟霞濟蒼生扵塗炭羣情禱望天下幸甚
謹状
又
某啓某仰審格言側窺性行人能弘道賢臣以致堯
舜為先世實須才俊士以效巢由是恥古者只傳扵
方策今也共仰扵德門伏惟郎中大雅含清中庸處
厚既以高名肅物能將全德鎮時柱晴空而嶽頂無
雲瑩秋色而潭心有月比者蘭抛粉闥竹領朱&KR1650;出
分天子之憂來慰海人之望况彼郡也戶吞越冰&KR1624;
列吳山得袁宏舉扇之風靈濤縮怒使謝運枉帆之
路釣渚含春及其五袴傳歌百錢流譽尋迎睿渥遥
陟華資懷寶令名誰發迷邦之問司珍正位佇成匡
國之謀而乃得之若驚直而不倨選勝扵巖軒澗戶
貪歡扵酒賦琴歌久聆萬乘虛懷忍見四方失望仐
者梟聲向息鳳紀重興晉傳長才待示指南之制魏
牟積變佇申拱北之誠入覲&KR1396;階坐調梅鼎豈止應
月中之夢必期成天下之春然則致尭舜之大猷永
匡宸扆效巢由之小節不介尊襟某遠賣鮫綃慙非
重價仰趨馬帳忝預生徒下情無任攀戀禱祝兢惕
之至云云
與客將書
某腐芥無依斷蓬自役長走而未離塵土獨行而轉
困路歧昨者遠抱危誠&KR0825;趨朗鍳竽聲恐濫琴調空
悲伏蒙將軍念以来自異鄕勤扵儒道曲垂提挈得
遂獻投指喻情深師冕不爲瞽者奬知言重卞和免
作罪人荒淺何堪輝榮已極但以某無媒進取有志
退居以詩篇為養性之資以書卷為立身之本却緣
雖曾食禄未免憂貧趙囊則到處長空范甑則何時
暫熱况乃家遥四郡路隔十洲窮愁則終夜煎熬遠
信則經年阻絶時情冷澹俗態澆訛買笑金則易求
讀書粮則難致天高莫問日暮何歸始知學者之心
須託至公之力今幸遇相公山包海納雨潤風行有
片言可奬者稱譽出羣有小技可呈者随材入用是
以無一物不歸美化無一夫不荷深恩然則舉中國
之人咸承煦育豈可令外方之士獨見棄遺某不揆
庸才敢投清德豈料將軍許垂拯拔每賜吹噓他人
之得喪榮枯皆推命分小子之昇沉進退只在恩私
儻或特假重言終榮賤質唯托針能入線則同錐得
處囊某已倚䆠途粗諳吏道如能驅策未必跧蔵終
當富見室家豈憚職榮州縣實以流年易邁壮氣難
申唯望庇庥得期變化所冀燕拪雲屋永無巢幕之
危鶴出塵籠稍識栗軒之便今欲&KR0825;脩啓事再獻相
公少申感謝之懷預寫辭違之懇未知可否先取指
麾且某也姜維之膽氣雖麁鄧艾之口辭甚訥縱申
拜謁難具啓陳聊托牋毫代披肝膈未能患己先切
求仁將軍之心若鏡焉無幽不察小子之身猶箭也
唯命是從千浼既頻慙惶益切伏惟終始俯賜念察
謹状
謝宋絢侍御書
伏蒙殊造俯念移居借賜官車得離旅舘簦笈則免
勞自負簞瓢則各識所安如承命駕之恩但勵抹輪
之志今者卜鄰甚静學植可成唯扄袁粲之門不掃
陳蕃之室雖乘機立事輸他附勢之榮而守道安貧
贏得愛閑之樂既諧素志但感深恩伏惟終始俯賜
念察謹状
荅裴拙庶子書
某遠離海島旅宦江臯比者暫碩退居稍期隷案來
投樂國冀濟窮塗本望少贍山資便諧谷隠伏蒙太
尉念以雀有多病鶴自遠來特署職名俾趨恩化尋
緣狂花有失腐芥無依轉知山鹿野麋唯宜退縮永
謂鴻儔鵠侣不合攀瞻况乃器比斗筲之人身随刀
筆之吏旅舍既拘扵雉堞閑門可設其萑羅自前年
伏承庶子暫阻朝天偶来避地便欲托金牌之幸會
叙玉季之奬憐專候起居碩搜誠懇盖慮跡賤而動
多悔吝才微而易見棄捐強自微攀舊恩是爲玷浼
清德以此跧蔵形影綿歷歲時雖知提箒有門唯恐
負荆無路豈料庶子恕以未陳禰刺先降劉牋閱温
言而椘絖覆身捧華翰而隋珠耀掌兼蒙賢弟起居
未移曩頋遠賜榮緘不遺異域之人特辱同年之字
金膏珠粉既垂摩拂之恩驥尾龍髯重有依攀之望
莫不駑駘長價瓴甋生光不唯誇衒扵親朋實所輝
榮扵遠俗謹當占筮撰日齋沐拜塵墮肝而盡瀝卑
誠擢髮而少逃厚責其他所奉尊旨謹具别状啓陳
云云
謝高秘書示長歌書
伏蒙特飛榮誨寵示長歌玉海金山難測高深之本
北方南國徒觀美麗之姿贊詠無階師資有路但如
青蓮居士唯誇散誕之詞白石山人只騁荒唐之作
但以風月琴罇為勝槩不以君臣禮樂為宏規遂使
千年萬年所流傳皆嗟大雅小雅之淪弊今覩四十
三叔行出人表言成世資弄才子之茟端寫忠臣之
襟抱在今行古既爲儒室之宗憂國如家固是德門
之事天有耳而必當悔禍雲無心而亦可銷兵一言
自此興危邦六義扵斯歸正道則所謂陳平宰社爾
曺何知鄧艾畫營其志不小永言他日足驗前程某
畏影雖迷偷光匪懈既知閱寶直若發蒙唯碩將鵬
舉萹章傳扵異域豈獨以伯魚對荅誇向同聲下情
但增感戴欽仰降歎之至續&KR0825;祗候陳謝
謝李琯書
某啓某今月十日得祗候見太尉渤澥風息蓬莱路
通慙非席上之珍謬作壷中之客伏蒙温顔見煦陋
質增榮鳳翼龍鱗終容攀附癡鷹鈍犬特許指呼勉
其撿慎之心諭以奬憐之意此皆副使不遺薄藝累
發重言始當獨卧北&KR1624;如蛙跳井豈料榮趨東閤似
鶴乘軒風雲既識扵因依冰谷不遑扵安處感唯泣
誠止無言伏緣既忝從軍難為乞假不獲柢候陳謝
謝元郎中書
某啓伏蒙太尉恩慈特賜轉職不任歡慶某玄兔微
儒焦螟瑣質早因慕善偶獲成名爾後客路多愁候
門䁇援麻衣始染扵藍色竹簡尋摧其桂香伏自去
年刺謁燕臺職叨鄭驛皆蒙郎中推心奬念假力薦
揚使孤根無委地之虞短翮有凌雲之望今者忽忝
非常之遇深慙不稱之譏雖樂從軍敢安尸禄且鷃
披隼翼已覺非宜鷄處鶴羣固當自責時日已具状
辤讓以此未敢祗候陳謝伏蒙恩私特降榮誨奉讀
欣抃不任下情
謝周繁秀才以小山集見示
昨日早謁玄成晚歸弊止覺戶庭之發光彩聞机案
之散馨香遂因驚訊僕夫果得捧承留示温辭一幅
粲然受盖之規雅什九篇蔚矣患多之思莫不振紀
綱扵六義餙冠冕扵七言既崇大雅之基實播中和
之響伏以諸從事鴻儔鵠侶鳳翥鸞翔集桂苑之名
都占蓮池之雅望二十三官即先軰僃觀周樂深閱
椘材各陳&KR1036;詠之詞能展縦横之作茟皆實錄機不
虛張始窺八首之前只謂衛多君子終覧九華之後
方知魯出聖人某今所以禱望者翠輦早遇東廵日
環免勞西獻二十三官百步穿業一飛冲天姮娥則
迎入桂宫王母則引歸蓬島然後輟勝遊扵御氣展
長策扵濟時来登郭隗之㙜坐弄陳琳之茟則乃今
朝麗藻已掩八仙公之名他日賓筵必盈才子之
數見丘門之請禱待陳榻之解懸某使欲䘖壁乞降
摳衣請盖但以志勤詞戰雖將築室反耕道拙世塗
僅類杜門却掃未獲面申感謝謹&KR0825;修状啓陳云云
與夀州張常侍書
當今聖天子在上賢丞相在下然而宿德令望而推
者唯我上公暨滑㙜中令兩地而巳初常侍静芟前
弊權握使符我上公以理状聞請為真守帝惟曰俞
後常侍撫安郡俗振肅兵威大元師以雄才薦請貮
前驅帝亦唯曰俞是得弄印分榮剖符行化踰月報
政盡活疲甿實謂夀之人永居夀域矣則乃常侍遇
賢丞相之知入聖天子之用乃武乃文多才多藝固
以播在四海某豈敢一二而談詠也今所禱碩者碧
幢紅旆高引前相幕將壇别張勝地謂予不信神
之聽之
賀椘州張義府尚書
國家自兵興已来爵賞既多官榮甚峻然而常恐授
受之未能宜稱盡善盡美固當有待今則尚書以累
世勲望以數年戰功始假使符旋迎真命某將趨清
德獲聽好音欣抃之來雀躍而已則非獨喜尚書展
龔黃之美政實乃賀聖天子之得良二千石也伏惟
云云
與假牧書
伏以近日俗尚書題言矝贊祝苟非全德多是愧辭
某執性近愚處身斯直以目所覩以耳所聆方敢詠
歌固無謟笑某自逹仁境如歸故鄕見百姓之安則
知三軍之樂也見鄕閭之泰則知郡邑之肅也若非
常侍寬猛相濟恩威并行則何以至村落之居室家
相慶自近及遠嬉嬉然喜遇慈父然則政成一境名
逹九重即計冠聳豐貂旟翻建隼榮膺真拜大洽羣
情某每聽謳謠深增禱祝伏惟照察謹状
桂苑茟耕集卷之十九
