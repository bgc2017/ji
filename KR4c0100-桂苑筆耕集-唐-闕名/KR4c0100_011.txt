桂苑筆耕集卷之十一檄書四首書六首
都統廵官侍御史内供奉崔致遠撰
檄黃巢書招趙璋書
告報諸道徵會軍兵告報諸道徵促綱運
荅浙西周司空書荅江西王尚書
荅徐州時溥書荅襄陽郄將軍書
浙西周寶司空書浙西護軍焦將軍書
檄黃巢書
廣明二年七月八日諸道都統檢校太尉某告黃巢
夫守正修常曰道臨危制變曰權智者成之扵順時
愚者敗之於逆理然則雖百年繋命生死難期而萬
事主心是非可辨今我以王師則有征無戰軍政則
先惠後誅將期剋復上亰固且敷陳大信敬承嘉論
用戢奸謀且汝素是遐甿驟爲勍敵偶因乘勢輒敢
亂常遂乃包蔵禍心竊弄神哭侵凌城闕穢黷宫闈
既當罪極滔天必見敗深塗地噫唐虞已降苗扈弗
賓無良無賴之徒不義不忠之軰爾曺所作何代而
無遠則有劉曜王敦覬覦晉室近則有禄山朱泚吠
噪皇家彼皆或手握強兵或身居重任叱吒則雷奔
電走喧呼則霧塞烟横然猶暫逞奸圖終殱醜類日
輪闊輾豈縱妖氛天網高懸必除兇族况汝出自閭
閻之末起於壠畒之間以焚劫爲良謀以殺傷爲急
務有大愆可以擢髮無小善可以贖身不唯天下之
人皆思顯戮抑亦地中之鬼已議隂誅縦饒假氣遊
魂早合亡神奪魄凡爲人事莫若自知吾不妄言汝
須審聽比者我國家德深含垢恩重棄瑕授爾節旄
寄爾方鎮爾猶自懷鴆毒不歛梟聲動則齧人行唯
吠主乃至身負玄化兵纏紫微公侯則犇竄危途警
蹕則廵遊遠地不能早歸德義但飬頑兇斯則聖上
於汝有赦罪之恩汝則於國有辜恩之罪必當死亡
無日何不畏懼于天况周鼎非發問之端漢宫豈偷
安之所不知爾意終欲奚爲汝不聽乎道德經云飄
風不終朝驟雨不終日天地尚不能久而况扵人乎
又不聽乎春秋傳曰天之假助不善非祚之也厚其
凶惡而降之罰今汝蔵奸匿暴惡積禍盈危以自安
迷以不復所謂燕巢幕上漫恣騫飛魚戲鼎中即看
燋爛我緝熙雄略糺合諸軍猛將雲飛勇士雨集高旌
大旆圍將椘塞之風戰艦樓舡塞斷吳江之浪陶太
尉銳扵破敵楊司空嚴可稱神㫄眺八維横行萬里
既謂廣張烈火爇彼鴻毛何殊高舉泰山壓其鳥卵
即日金神御節水伯迎師商風助肅殺之威晨露滌
昏煩之氣波濤既息道路即通當解䌫扵石頭孫權
後殿㑏落帆扵峴首杜預前驅收復亰都剋期旬朔
但以好生惡殺上帝深仁屈法申恩大朝令典討官
賊者不懷私忿諭迷途者固在直言飛吾折簡之詞
解爾倒懸之急汝其無成膠柱早學見機善自爲謀
過而能改若碩分茅列土開國承家免身首之横分
得功名之卓立無取信扵面友可傳榮扵耳孫此非
兒女子所知實乃大丈夫之事早須相報無用見疑
我命戴皇天信資白水必須言發響應不可恩多㤪
深或若狂走所牽酣眠未寤猶將拒轍固欲守株則
乃批㷱拉豹之師一麾撲滅烏合䲭張之衆四散分
飛身爲齊斧之膏骨作戎車之粉妻兒被戮宗族見
誅想當燃腹之時必恐噬臍不及爾須酌量進退分
别否臧與其叛而滅亡曷若順而榮貴但所望者必
能致之勉尋壮士之規立期豹變無執愚夫之慮坐
守狐疑某告
招趙璋書
都統大尉馳問趙璋古人有言曰大厦成而燕雀相
賀湯沐具而蟣蝨相吊審其賀之與吊由彼依之與
違且爾同惡相成異謀斯搆遽爲犯順尚敢偷安今
我水陸徵軍天人助信久審風雲之會遠揚雷電之
威即當行展豹韜立擒梟師剋收城闕静剗烟塵想
計爾曺具知吾意但以先春而後秋者天之道重賞
而輕罰者君之恩遂乃馳吾咫尺之書問爾方寸之
事爾䓁依憑大憝猾亂中朝罪已貫盈理須誅剪然
若黃巢狠性能改雄心自新望其國封建彼家社勲
葉可超今邁古恩榮可付子傅孫必爲致之速相報
也如或螗蜋努臂猰㺄磨牙輒欲拒張必當撲滅爾
須審詳至理勸誘元兇欲令天下知名早申忠節柰
何草間求活終作叛徒况居成算之中即在覆巢之
下死生有命禍福無門唯審是非可知成敗所謂燕
雀相賀蟣蝨相吊實在扵知與不知順與不順良時
易失嘉會難逢生爲有害之人死作無知之鬼深可
恥也深可痛也勉惟去就早副指蹤悉之
告報諸道會兵書
中和二年五月十二日具䘖某謹告某州府節度使
逆賊黃巢自亂天常亟移星律縦使擢其賈髮誥罪
難窮未能眷彼狄㗋稔奸斯極神誅可俟鬼怪何憑
而敢䲭張鳳城熊據龍闕至扵五尺童子猶欲請纓
况在四方諸侯忍為投袂偶屬朝廷密施廣畫先倚
甸侯不勞十道徵驅必謂一麾蕩定豈料軍令雖殊
扵兒戲將名莫驗扵童謠未暇搴旗旋聆反旆遂使
犬猶狂吠猿不驚號徒招翫寇之譏孰擅弭兵之譽
聖上暫飛日馭親省風謠蔭暍行恩睿慮則雖勞罪
已慕羶結望羣情則却㤪後予然而自幸龜城久停
鑾輅秦雲遠隔蜀柳再芳每興霜露之懷聖情可想
未滅烟塵之患臣節何安某去年羽&KR0702;先馳牙璋後
舉唱義聲扵遐邇養勇氣扵偏裨扵是廣徵陶侃之
舡久握辛毗之銊畫鷁齊飛扵雪浪檣烏高轉扵烟
空必欲帆張曉風旗寢夜月纔離椘岸便到漢江直驅
背水之師永破滔天之孽而乃未施豹略頻降鳳書
已知諸道進軍不許遠藩離任詔旨云爲朕全吳越
之地遣朕無東南之憂是以再閱綸音遂回組甲盖乃仰
遵帝命固非敢緩師期今則萬里&KR0825;征誰能奮翼三
年縦敵尚許磨牙賊巢雖戲鼎中已居机上掘尾狗
子輒曾發狂斷頭將軍難可釋怒某聿忝握兵之要
固當仗義而行近奉詔條遍徵戎旅一呼廵屬四集
驍雄不唯被練三千實有控弦十萬已取今月十八
日部領兵士發離本鎮必得直趨汴道徑入潼關立
剗梟巢去迎鑾駕引舜風之無外覩漢日之再中况
都統王令公暗運智機别操戎柄已提勁䘚即展竒
功足可相應軍謀共興王略諸道自從賊盛皆峻官
榮尸爲食上之毛盡思效命矧乃荷天之寵豈合安
身且大丈夫之在世也壮氣難甲良時易失苟或美
事讓他人之手殊恩負聖主之心則莫測肺肝何施
面目固應各勤訓練同碩誅鋤瞻帝輦而魂飛擁戎
軒而眥裂早看行色勿懷兒女之悲須把戰勲永作
子孫之福謹告
告報諸道徵促綱運書
謹告某州節度使夫忠扵國者無以家爲是故漢代
微臣有傾産助邊之請魏朝烈士有舉宗陳力之言
况乃邊寄榮身兵符在手遇大朝之多難見上宰之
董戎而不能役致泛舟令行挈畚使戰士猶多飢色
將軍未獻捷書但忝分憂實爲忍恥某昨從中夏再
集大軍不慙素飽之名已誓無譁之衆仍差都押衙
韓汶先賫金帛百萬疋救接都統令公軍前既装運
舡將扣飛檝言遵汴道徑指圃田必值徐戎来侵淮
口扼斷河路攻圍郡城近者又擁兇徒直衝近境敢
憑蝟結欲恣鯨吞當道既見阻艱暫須停駐遂乃㨂
徵驍勇往討頑兇佇静封疆便登道路必可豁通綱
運廣偹供輸行稱東道主人非無意也立斬南陽太
守竊有志焉諸道久荷深恩各居重任縱以家門寶
貨猶合贍軍况將州縣賦輿豈宜壅利其宜武忠武
天平昭義泰寧平虜河陽䓁道盡彂雄師咸從綂命
其依饋運各已通流其浙東淅西宣州江西鄂州荆
南湖南嶺南福建䓁道今欲踰年未聆發運若由水
路須入汴河如此稽留何因濟集必計杜畿美化遍
得人心任峻竒謀兼施兵力速請同勤饋輦繼發綱
舡齊至都統軍前早期收復亰闕其徐州實爲國蠧
豈止鄰讎盖以天暫容奸地猶聚慝昔爲龐勛叛亂
早合宫昨因時溥猖狂更宜塗地偶屬朝廷未誅
大憝不問小瑕貴悅軍情驟加爵賞而乃時溥罔遵
詔旨尚搆奸謀去年曾犯淮山今夏又侵泗水乃作
黃巢外應久妨諸道進軍先須剗當路之豺狼後可
殄壊堤之螻蟻冀使隋皇新路楊柳含春無令漢祖
舊鄕荆榛撲地凡承寵寄共察忠誠謹告
荅浙西周司空
某自忽覧来示驚憤兩深是何見事之乖如此發言
之過且趙公約者背軍逃走行怙追擒遽投跡於貴
藩遂偷生扵逋藪今則異端斯搆細作爲名若能懷
上士之心豈可信下人之口譚何容易事不酌量来
示云位極上公權尊都統别興異見遽起他謀以何
悔尤欲爲燒劫此乃稍殊雅責僅涉穢詞鼠尚有皮
盖譏無禮駟難及舌亦誡慎言豈是不爲虛兮誠非
所可道也司空晚歲縱不以學識爲從事雋才亦合
以智謀相贊虛成㗖飯難望和羹未諭是非須陳本
末具摽五信無貯一疑且此三世立功無非報國四
方出鎮曾不安家身持將相之權手握恩威之柄豈
獨撫淮邊之俗終期安海内之人方&KR0704;緝綏何言侵
伐其可信而不合疑者一也况今黃巾尚熾翠輦未
歸方驅貔虎之師欲破豺狼之窟遠離弊鎮深託善
鄰臨危而猶冀依憑守静而更除損害其可信而不
合疑者二也司空早聮中外永保初終言既馥扵芝
蘭操彌貞扵松桂曾無釁隙每有音書偏深魯衛之
情永絶張陳之事其可信而不合疑者三也浙西始
爲交代未得多時陶公之官柳誰移召伯之遺棠不
讓至扵賊壘猶將信義招降况是舊藩豈以兵戎侵
逼其可信而不合疑者四也昨自師過江浦令肅雪
霜軍門則擊柝夜嚴行路則銜枚晝静豈有任從海
則登舫趙公約則隔簾通報既不難爲指麾又何易
得直至上流嘉客不瑕接迎是何下䓁健兒敢来親
近其可信而不合疑者五也粗申大較可察中心何
乃憑叛卒之讒詞失賢人之事軆以此陳奏聖主以
此傳告諸侯非我無辭是誰有過細尋来旨莫測貴
懷爲當老耄所侵末年多變爲復狂迷偶作忠節遽
乖夫耳不辨五聲曰聲目不分五采曰昧司空久當
重寄已謂元臣因何妄發莠言或似自懷蓬性不知
彭寵此時有按劒之疑却恐廉頗他日無負荆之處
噫將帥則空榮列土君王則尚遠蒙塵更無匡復之
誠唯有猜嫌之事祗隔一條水脉便興萬種風言必
計心虛遂成口實大凡獻酬以禮来往爲書理失其
中事生非小且須審諦勿恣豪強扵此難盡私誠其
他僃載公牒無遺後悔併棄前功某白
荅江西王尚書
十二月六日某白閤下遠損長書深貽善諭一覧而
發皇耳目再窺而驚越神魂是何詞彩之彬彬能致
言端之懇懇既知約我以禮方信起予者商况乃事
徵扵羑里聖人道媲扵首陽義士切磋雖至刻盡何
勝敬佩良箴&KR0825;銘鄙抱然慮虛聲易應真寶難知弄
唇吻以鑠金衆皆妙手拭瞳眸而辨玉多是清盲苟
非原始要終則必唱予和汝是以略陳梗㮣用察根
源匪欲廣援古今所希暫曉左右僅同伐善豈免興
慙君其審之僕所望也僕與浙師周司空早扵鳳里
相識亦爲鴒原往還接載咲載言之時展如兄如弟
之分况作建旟交代真爲結綬相知既睦比鄰罷扄
外戶江南江北祗闘行春三椘三吳盡喧来暮方謂
憑我友歲寒之節解吾君宵旰之憂豈料蒼烏高飛
翠華遠狩僕以久叨重寄便决專征偶緣兵力未加
人心尚攝遂扵春首先發羽書仍請都統判官頋雲
協律議共成之事謀相見之期固非閱被廬之軍徵
夾谷之會實欲親謀㰱血方寫痛心若能接濟師徒
粗得振揚聲勢而乃周司空却自棄同即異不能捨
短從長忽疑惑扵澠池謂矝誇扵踐土便見戒嚴城
壁阻塞津途搆猜嫌而信有小人遺故舊而曾無大
過僕雖蓬彼怒但守吾真及至中夏出軍外方多事
冀安弊鎮㫄倚近鄰又合幕客過江請爲都統副使
豈衒弓旗之禮邀辟元戎祗憑鈇鉞之威撫綏近境
周司空礭手阻意莞爾興譏不從固請之言自惜有
餘之刃穎移曩頋但積沉見此初屯下瀨之師未
設中流之誓猶淹水道久候天風軍聲既振扵四鄰
人意自防扵兩岸偶有背軍官健趙公約者走投浙
西釣以巧言搆爲細作便移長牒妄說異端其書云
位極上公權尊都統别興異見遽起他謀以何悔尤
欲爲燒劫僕以趙襄子之忍辱念茲在茲藺相如之
慎微有始有䘚遂馳書牒具述事情聞司空尚發㤪
言自懷怍色與宣護景虔貞徐師時溥者暗資積釁
相應密謀各興梗路之兵戈遍告㳂江之郡邑以至
練成戰陣鎻斷征途僕若不辭險阻之虞必致殺傷
之患坐甲而未期破竹廻車而用待負荆尋屬繼奉
絲綸不令離鎮遂驅組練却已班師雖云帝命斯遵
實乃鄰兵所阻彼宣州者亦有所因春初冠犯黟州
勢侵旬水况值前廉已去新帥未来既無禦捍之權
恐落奸兇之便遂差押衙馮綬暫令安撫郡城盖緣
曾奉詔書特許便宜從事凡扵制置得以指麾景虔
貞常侍菽麥不分蘭蕕莫辨謂言專輙遽有侵凌殺
害軍人劫掠財物憑綬幾臨死所劣得生還自此隋
國㤪興謝城信絶將投彼鼠其如有礙之時欲僨扵
䐁又是無端之事且爲含忍未及通和必知横彼織
羅巧成貝錦傳之子遠誰曰不然噫滔滔者天下皆
同君子所恥泛泛如水中自樂壮夫不爲但問事之
若何則知曲之在彼今則特垂教督益驗奬憐自緣
有理可申豈便無辭以對固非&KR0918;過不敢憑虛莊生
不云乎其智適足以知人之過而不知其所以過若
非辱殷勤之旨何以息睚眦之詞僕也不能嫉惡如
讎唯以用和爲貴但以賢愚共惑本末未彰復書而
不覺詞繁比事而終慙理短身修三省勉尋曾子之
規心敬一言永荷伯陽之惠幸垂鍳志某頓首
荅徐州時溥書
六月十六日某白僕射足下特辱長牒仍移公牒細
詳来旨頗涉多端有同戲以前言無乃驚扵衆聽雖
倚兵強力壮其如作僞心勞且泗州舊隷仁封新標
使額固非郡守專輙盖是朝廷指揮爲在頃年獨全
忠節遂編名扵防禦永傳賞扵驍雄近者久結鄰讎
盖遵國典獨行直道固守危城嘗膽争先斷頭非苦
此亦古人云寧爲忠鬼不作叛臣之義也况于尚書
有定國恩威有栗磾武勇自安疲俗甚洽羣情每將
勾踐單醪均沾無黨不獨臧洪薄粥分啜有餘固當
散三年之儲充一日之費能敵衆安可待勞豈比
扵築室反耕杜門却掃者哉忽覩来示云泗州獨阻
淮河自牢城壘使四方多阻諸道莫通而又每扵朝
廷妄為訕謗今有城中將校潜来計圖請少振兵戎
即便期開泰者大凡人事莫若自知足下去年忍携
不禁求榮頗切暫奮横行之氣果成順守之權是以
累受國恩遠膺藩寄豈可尊身忽物是己非人偏致
嫌扵藺生終歸過扵季氏其扵淮河久阻道路不通
皆因貴府出兵不是泗濱爲梗是非可辨遠近所聆
去歲夏初早蒙侵伐呼蟻軍扵漣水拒虎旅扵淮山
此緣將援親仁難逃善戰爰謀薄伐用救倒懸君異
荀吳莫振受降之譽僕慙吕布有虧解闘之言泗州
以實奏陳豈爲謗讟僕也雖慙知已嘗敢薦賢亦曾
錄詔寄呈必合垂情見悉誰料既踰望始翻起釁端
甲兵繼興疆場頻駭所云泗州城中將校頻来計圖
此乃巧飾虛辭遍行長牒盡知譎誂孰肯詭随朝廷
以足下身處雄城刃多餘地委摧綱運冀濟權宜但
自戢歛兵車必得通流饋輦今則却云奉朝廷意旨
收徐泗封疆廣出師徒難窮事意必若足下訓戎勇
銳報主忠勤何不親摠全軍往殱巨憝早立非常之
效以酬不次之恩而乃知僕再次西征即謀北渡便
侵泗境来犯淮壖負國家之寵榮搆州縣之患害幸
其賊勢阻此師期未諭雅懷何辜聖奬言但繁扵枝
葉事莫究扵根源来示又云比皆廬州海州皆爲背
叛累来投欵不遣措詞者強謂恩情形扵書札顔雖
不厚心且何安彼東海廬江偶聚奸惡異端斯起既
非鄭有人焉同氣相求盡是跖之徒也足下已居重
任不徇危謀自守詔條何煩飾說僕累將軍食頻救
臨淮爲分逆順之蹤令保始終之志實以泗州曾非
杞子之無禮亦類展禽之有詞每當告急告窮唯以
行仁行義唯望足下暫息餘怒深量遠圖且先報國
之誠無急伐鄰之役兼覩詔書奬諭請與忠武協和
足見睿情俾銷微憾在扵臣子合更慎思求將安撫
氓黎速自追廻士卒苟或上負君命下違物情隔礙
征途侵凌近境則亦難辭借一用試當千必見傷禽
易驚困獸猶闘悔湏防後險已居前矧乃泗州以抱
節爲命貴鎮以翫兵爲務泗州則唯遵王化貴鎮則
虛構牒詞以較否臧可知曲直是敢遠申忠告冀絶
後誣正當聖主蒙塵未除禍難何忍諸侯列土更起
兵戎猛發忠言懶爲謟笑勉思大體勿暴小瑕必因
此日所箴却得後時見謝幸從誠信無損功名某官
某頓首
荅襄陽郄將軍書
中和二年七月四日具銜高某謹復書于將軍閣下
某側窺前史嘗慕古賢贈人以至言則老聃垂誡成
我者良友則管仲知恩但恨季俗寑訛芳規僅喪豈
期今日得覩餘風將軍唯恐掩瑜欲令磨玷特勞彩
翰遠辱長牋初尋歸美之奬詞汗驚浹背後覧扶危
之箴諭淚迸沾頥既乃粲然可觀焉敢率爾而對輒
憑毫素仰䟽血誠終冀恩私略垂採覧幸甚幸甚某
自去年春知寇侵秦甸帝幸蜀川欲會兵扵大梁遂
傳&KR0702;扵外鎮練成軍伍選定行期便被武寧怱興戎
役先侵泗境後犯淮壖聲言則狼頋舊封實意則鯨
吞弊鎮長驅猛陣直犯近疆是以分遣偏裨果殱兇
醜及當中夏乃出大軍既知其北路阻艱遂决扵西
征利涉尋奉詔旨云卿手下甲兵數少眼前防慮處
多但保淮南之封疆恊和浙右之師旅爲朕全吴越
之地遣朕無東南之憂言其垂功固亦不朽某以兵
機固難自滯君命有所不從已事征行必期進發占
風選日只欲奮飛又奉七月十一日詔旨云諸道師
徒四面攻討計度收剋旦夕可期卿宜式遏寇戎饋
輦粟帛何必離任則是勤王或恐餘孽遁逃最要先
事布置以此再承綸旨遂駐舟師唯廣利權宜供戎
費殊不知進退唯命是從無虧却被近鎮䜛誣聖朝
猜慮食駃騠之良肉何敢望焉絆騏驥之駿蹄無能
爲也遂使忠誠未展睿奬難期非敢自辜海内之人
心但飬淮邊之兵力詢之扵理良有所因將軍以泗
州舊屬彭門謂某妄爲占護必慮未詳狡計或採浮
詞且徐州昨自侜張更無戢歛威權既盛暴虐轉深
見某自五月初再謀征討已排勁卒欲援令公兼差
都押衙韓汶先喪一百萬貫救濟都統軍前盡載舟
舡將臨道路又興兵甲来優疆陲把斷淮河蔟成寨
柵是以行計猶阻羣情莫安細察徐州所爲是作黃
巢外應不然則何以每見當軍臨發即將兇黨奔衝
又乃執稱泗濱阻絶汴路且臨淮則城孤氣寡劣保
疲羸彭門則地險兵強恐行狂悖以茲斟酌可見端
倪况無諸道綱舡曾過泗州本路今則皆因此冠却
滯諸綱近則浙東浙西遠則容府廣府並未聆饋運
何濟急難某見蔟椘師俾誅餘孽一則遵行詔旨救
援鄰封二則得静長淮欲登征路固非貪泗民之租
稅排徐師之兵戎盖分曲直之端將保初終之節泗
州二年閉壘一境絶烟織婦停梭耕夫釋耒滿城軍
食猶仰給扵弊藩關郡賦與固難徵扵疲俗將軍謂
某藉某地利搆此鄰讎細閱来言難知深意泗州不
獨咸通之際得振雄聲曾扵天寶之中亦遵直道况
于濤尚書政條既舉武略兼精收百姓之歡心得三
軍之死力將軍便令棄而不問理復如何徐州實有
大愆固非小患若將助虐豈謂輸忠某今所俟者&KR1229;
當道之豺狼奮乘秋之鵰鶚星言夙邁電擊專征必
與王令公腹心見知首尾相應齊驅蛇陣豁展豹韜
剋復上亰奉迎大駕亦不敢負秣陵之節度争強弩
之功名所冀得繼前勞自防後患使藺相如之謙德
不損雄威費無極之讒徒皆歸顯&KR1229;捨此之外餘無
所云敬佩良箴豈離愚抱伏惟鍳察某再拜
浙西周寶司空書
昨奉公牒云當道臨淮叛䘚過江来投集衆廣場巳
受降訖三復来示言難不酬且降之爲名其理甚大
虞舜之七旬苗格晉侯之三日原歸此皆以干紀亂
常起兵動衆緩之則稔成患害急之則横致殺傷遂
假小慈終施大信能敷德化俾革奸兇若有偶聚萑
蒲散為榛梗者共須撲滅勿使晏安今相公幸此鄰
灾樂其軍禍莫能嫉惡翻欲惠奸恐乖扙銊之威虛
衒倒戈之捷且如去年陳儒徒伴唐宇貴鎮封疆僅
有六萬餘人宣州日告危急此時相公何不招諭致
令侵凌却見瑣瑣頑兇即自勤勤誘引莫測高旨實
辜衆心傳不云乎召外盗書不云乎爲逋逃主稍
詳至理無信虛詞昔漢朝匈奴叛黨来附景帝便欲
與之封周亞夫曰彼背其主而見賞何以責人臣之
節以小喻大可量事情况臨淮一郡早從淝上行營
及淮邊戰敵每有優賞曾無偏頗自是臨財則竸起
貪心遇賊則皆無闘志旋爲逗撓猶與矝寬昨又請
換都頭已依衆請殊不知犬易興扵狂瘈豕難制扵
喧豗未盡誅擒便謀奔竄幸且未離近境固合同塞
奸源在此既已不忠扵彼亦應非利石祁子所云天
下之惡一也惡扵宋而保扵我保之何補其在茲乎
况凡鄰府事宜一彼一此互相救援同致安寧是以
前年六月中貴鎮有天平潞府元從兵士背叛奔逃
數僅百人爲患非小遂蒙移牒請爲追擒當使羌都
將梁椘部領馬軍所在討襲并各帖管内諸州令差
精兵同力捕逐尋即諸鎮及東塘遊奕使相次牧獲三
十八人纔見擒来便令押送續得梁椘状報到濠州
界趁及殘孽殺得三十餘人其餘漏網之徒盡以傷
弓而走所生擒之兇黨皆就&KR1229;扵貴藩能致彼之快
心實賴此之勞力今則却見臨淮叛䘚特向㳂江招
呼便稱受降仍補職累牒咨請不送過江蒐慝何
多飬奸斯甚敢言以㤪報德實恐在安忘危詩云投
我以木瓜報之以瓊琚匪報也永以爲好此乃國風
遺訓昭晣可觀相公通仁略賜詳度無自賈天下之
&KR1229;咲也其他已其廻牒伏惟俯賜炤察
浙西護軍焦將軍書
昨有臨淮背叛兵士誅擒不盡奔迸過江便蒙貴鎮
相公特許歸降遍加補署兼移公牒頗搆虛詞既乖
七縱之謀誰謂三驅之禮盖是幸灾樂禍固非撫士
安人自古受降之爲義也叛而伐之服而捨之忠信
能敷德刑乃就或以賊數則動盈千萬奸謀則難測
二三若欲戰争恐多傷殺或吹笳感動或書箭招呼
免致膏鋒俾從肉袒其或蕞爾兇狡率然叛離兔奔
岡而終必自顛鼠失穴而欲將安往在扵接境合與
同擒不料豁開叛換之門深作逋逃之藪慰安螻蟻
雖欲好生訓練㷱羆有何用處纔招稔惡之軰遽衒
受降之名藴豹韜而略不施張對龍節而恐須慙愧
魯史云晉椘設誓無相加戎同䘏灾危俻救凶患若
有害椘則晉伐之在晉椘亦如之交贄往来道路無
壅謀其不協而討不庭此則古時敵國猶保話言今
日善隣豈傷師律况晉椘則各在遠地揚潤則只隔
長江曾無交惡之端豈有相欺之事實驚衆聽甚爽
遠圖已無蚕女爭桑永安两境宜效農夫去草静剗
本根伏惟將軍遠護兵符共成王事必不欲和之如
響知而不言唯望稍致良箴終除巨弊永使必誠必
信誰云莫往莫来此既無噂&KR0689;以背憎彼亦免忸怩
扵顔厚幸垂採聽特惠終始伏惟云云
桂苑筆耕集卷之十一
