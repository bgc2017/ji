桂苑茟耕序
淮南入本國兼送詔書䓁使前都統廵官承務郎
侍御史内供奉賜紫金魚袋臣崔致遠進所著雜
詩賦及表奏集二十八卷具錄如後
私試今體賦五首一卷
五言七言今體詩共一百首一卷
雜詩賦共三十首一卷
中山覆匱集一部五卷
桂苑茟耕集一部二十卷
右臣自年十二離家西泛當乘桴之際亡父誡之曰
十年不苐進士則勿謂吾兒吾亦不謂有兒往矣勤
哉無墮乃力臣佩服嚴訓不敢弭忘懸刺無遑冀諧
養志實得人百之已千之觀光六年金名牓尾此時
諷詠情性寓物名篇曰賦曰詩幾溢箱篋但以童子
篆刻壯夫所慙及忝得魚皆爲棄物尋以浪跡東都
茟作飯囊遂有賦五首詩一百首雜詩賦三十首共
成三篇爾後調授宣州溧水縣尉禄厚官閑飽食終
日仕優則學免擲寸隂公私所爲有集五卷益勵爲
山之志爰標覆簣之名地號中山遂冠其首及罷微
秩從職淮南蒙高侍中專委茟硯軍書幅至竭力抵
當四年用心萬有餘首然淘之汰之十無一二敢比
披沙見寶粗勝瓦畫墁遂勒成桂苑集二十卷臣
適當亂離寓食戎幕所謂饘於是粥於是輙以茟耕
爲目仍以王韶之語前事可憑雖則傴僂言歸有慙
鳬雀旣墾旣耨用破情田自惜微勞冀達聖鍳其詩
賦表狀䓁集二十八卷隨狀奉進謹進
中和六年正月日前都統廵官承務郎侍御史
内供奉賜紫金魚袋臣雀致遠狀奏
桂苑茟耕集一部二十卷
都統廵官侍御史内供奉崔致遠撰
