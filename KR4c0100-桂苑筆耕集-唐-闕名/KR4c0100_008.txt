桂苑茟耕集卷之八别紙一十首
泗州子常侍西川陳相公
徐州時司空三首諸葛爽相公二首
湖南閔尚書幽州李大王四首
滑州王令公塩鐵李相公二首
龍州裴尚書西川柳常侍
史舘蕭相公三相公
翰林侯學士
泗州于濤常侍
常侍榮戴貂冠遠駈熊軾能施善政遍恤疲氓暫牧
雄州巳安樂國斯乃鄭巨君之甘雨再潤淮邊卜子
夏之儒風重興泗上况屬彭門叛亂仍當汴路囏難
獨守危城終摧敵壘果成茂績實驗全才且群師悅
挾纊之心鄰孽縮吞舟之口仁者有勇信非虛譚某
昨奉詔書許令軍賞設爵而唯憑帝命舉賢而實契
私誠今則寵銀璫威兼鐵柱敬申厚禮用報殊功
椘岸風聲處處而既傳滅寇隋堤柳色年年而秪望
行春拜賀未期瞻思頗切某公牒同封送上云云
西川陳敬瑄相公
伏睹除書伏承相公以祝鳩之榮兼大貂之貴禮登
八命寵冠三台伏惟感慶兼極伏以掌邦教之司無
人則闕負國璽之任有德始居昔丁固休徵終叶生
松之夢戴憑奥學曾摽奪席之名然十八年而既居
後時五十重而何益於事曷若相公雄臨玉壘榮奉
金輿昔也㘴振風謠作一方之慈父今乃立迎天寵
爲萬乘之主人使西夷免怨於後予南詔永知於戀
聖是以秩歸鳳闕化冾龜城躡高蹤於黃闥紫扉耀
偉質於朱衣皓帶豈獨一時之盛事實爲萬代之美
譚某早沐眷知不任欣抃云云
徐州時溥司空三首
竊以誓於晉乘則重其執贄往来諷以椘詞則愧彼
随波上下永言有義有禮唯在知和而和况乃仁境
接邦之彦兮善鄰存國之寳也始終相契今古何殊
去春特辱長牋兼貽厚幣使者乃和門上挍貺之以
華棧大宛引夏殷罪已之言鋪陳數幅舉邾魯息民
之義撫綏近封有以見真男子之用心古諸侯之行
事其於景仰豈可弭忘今遣專人聊馳微信匪足爲
報永以爲好伏惟照察
第二
司空利器倚天忠誠貫日授律而舉無遺策訓戎而
動有成功昨者窮寇驚奔銳師薄伐審麟史追逃之
勢展豹篇决勝之機静剗群兇暗梟戎首范丹縣側
雷威騰肅殺之聲季氏山邊天罸示告成之慶久留
盛績終屬雄才所謂有非常之人然後有非常之事
絳灌亦一時俊傑關張非累世勲庸鏤姓名於金鼎
玉鍾餙儀形於雲臺煙閣永言盡美孰敢争先某幸
接德鄰深遵義路每增欣賀固異等倫云云
第三
特辱長牋俯傳大捷誘賊將而暗除梟師剗群兇而
遍戢豺聲夫何壯哉誠可畏也且黃巢謂逃天得計
乃揆日偷生書罪則竹乏南山流悪則浪乾東海逞
暴於鋸牙鈎瓜挻灾於金闕玉京煙氛所侵塗炭皆
匝諸道遞相逗撓别自侜張驅兵而未暇搴旗喪律
而先聆返旆養姦既久翫寇何安若非司空以當春
滋雨露之恩則坐迎龍節及初夏順雷霆之怒則立
展豹韜遂得纔發銳師果殱窮寇刷國家之積憤弭
州縣之餘殃所謂三年不飛終當一戰而覇况可飲
頭而快意何須擢髮以論辜有以見報聖天子之恩
固湏待舉真將軍之令幸聮仁境先聽好音欣抃欽
矚翰墨何寄云云
諸葛爽相公二首
伏承親提師旅遠赴戰征䟦履山川蒙犯霜露不審
近日尊體何似急景凋年寒威肅物令行麾下盡忘
皸瘃之傷望峻寰中將救瘡痍之患必有百靈薦祉
七萃成功遠揚郤元帥之高名近繼郭汾陽之雄略
則銷氛䘲遍活烝黎有心之徒引領而望伏惟每加
保重早副禱祈遠誠所望云云
第二
訪聆賊巢自逃商嶺久偪許田蔡師相連狂鋒尚熾
當使以道途遠隔行止難知未施掎鹿之能但養斬
蛟之勇伏承相公親麾八陣深運六韜將靜掃其群
兇已齊驅其銳旅既見三冬擐甲即致殊功方知五
月渡瀘誠爲易事諸道固當高枕聖君便可迴鑾而
未測鯨奔頃防獸搏凡居戎閫合審軍機輙遣專人
遠偵賊勢幸垂示及冀助討除伏惟照鍳謹狀
湖南閔頊尚書
親故前河西朱大夫到遠垂書示深荷眷私兼將尚
書弄馬圖及貴府祥瑞事跡相示閱覧忘倦欣仰有
餘且武藝所稱歷朝可數椘誇徹札魯衒蒙輪彎三
百斤之長弓嘗傳漢史掉八十斤之雙戟亦著魏書
然而唯守一隅莫能四達長於射而短於御力甚壯
而心甚怯永言戎伎難遇全才今者尚書術繼白猿
名高赤免既占萬人之敵真爲一代之雄雖居仗銊
之榮不忘㩀鞍之勇爰徵粉繪妙寫風儀遍覧左族
右抽唯知目駭神聳彼繋䋲逞捷運甓服勤實謂區
區瑣瑣者厼况乃夢符捧日政洽觀風花竹呈祥果
驗中興之運龜龍薦感皆標上瑞之姿若非望重行
春歌喧来暮則何以三軍效勇永諧欽化之名七郡
懷恩盡表殊常之應心期渥澤繼入瀟湘此則但睹
其電擊雲飛鷹瞵鶚視每勞企想無以喻言唯望慎
舉政條仰酬寵寄方值四郊多壘實憑萬里長城其
他中心蔵之永以爲好幸垂諒察云云
幽州李可舉大王四首
不審自履初夏尊體動止何如伏想趙盾日威雄臨
北塞袁宏風化遥助南薰固當九郡懷恩百靈薦祉
符提白玉儼摽萬里之長城臺築黃金遍啓四方之
賢路豈止應掛絲之夢自然超衣錦之榮状惟精慎
寢興别迎寵冊永扶昌運大洽群情今遣諸葛果卿
假以郵廵修聘既愧未成好幣又慮或失良材無限
遠誠各具别狀云云
第二
雲龍在想風馬異區未由傾盖之誠空切著鞭之望
雖傳鱗翼莫寫肺肝况某俯顧家門忝同里閈每詠
維桑之什即懷喬木之恩幸蒙侍中大王不賤家丘
深知國産曲垂厚奬頻辱好音然則苟能知心何假
會面以斯佩荷可鍳依攀今緣國患未除鄰讐不戢
甚欲慎言結舌其如憤氣填胷略假牋毫具陳事實
恃惠子之知我望明王之鍳賢伏惟恩私遠察誠素
云云
第三
伏以蜂蟻巢窠猶能稔悪熊羆隊伍未見摧兇在於
義士忠臣莫不痛心疾首某盖謂去年奉詔遂於近
境旋師然今若終不自行必恐竟無所就巳從中夏
遍閱大軍待剗淮戎即登汴道但以指其百勝决此
一行人不異心事希同力侍中大王族榮周姓爵貴
漢封固多報國之誠常貯安邦之術見兹禍難忍不
憂勤某既事征行輒申控告伏望差借兵士助平寇
戎得貴藩精騎五千勝諸道羸師十萬佇收京闕尅
在旬時亦已先具奏陳所貴免成專輙申包胥之告
隱與此雖殊趙充國之請行于今可試幸垂亮察必
賜允從不敢獨擅茂勲所冀均分重賞忠誠之切實
在於斯伏惟永存始終早示可否未間顒望可想春
翹云云
第四
别奉榮緘遠搜古籍其於降歎無以喻陳且近者列
土諸侯盈庭多士唯以䆠塗銳志少於儒術留心而
乃侍中大王博古通今去華取實燕碣石之接土巳
繼芳蹤漢維城之好書遠符仁旨是以訪遺編於汲
家尋墜簡於魯宮然則荆軻易水之歌徒矝壯氣召
伯甘棠之詠虚播政聲豈若博采聖人之書用光君
子之道但懷鑚仰敢覬切磋况某久擁戎旃難親講
席耽讀闕五千卷之數蔵貯無三十車之多自奉指
蹤願申誠懇遍令列肆廣集異書冀資日益之功寕
憚風詠之過必可徵名東觀承乏西齋伏惟俯賜鍳
察云云
滑臺王令公
某蒙恩忝官不任感懼某粗傳堂構謬荷國恩然而
術略素貧勲勞甚淺早分相印累陟師壇每遇福過
灾生盖爲材微任重一自四郊多壘萬乘蒙塵宋施
毫髮之功深負咽喉之寄羊皮狐腋空思趙簡子之
言瓦釡黃鍾寕免椘大夫之歎既難展用唯願退閑
方欲瀝血拜章奉身請老豈料更隨衆例亦忝殊榮
遽豋常伯之高資復益實封之異寵伐檀可懼横草
何申伏緣逓路不通制書未到先垂榮問過辱奬詞
既聆天上之音不愧月中之夢末由陳謝但切兢惶
云云
䀋鐡李都相公二首
某蒙恩忝官不任感懼伏以納言峻秩真食殊榮有
扶持社稷之功有爕理隂陽之術方居正位允洽群
情如某德乏潤身智慙周物况逢多事未展壯圖動
無效於啓行静有能於卧理加以久司筦貨實寡籌
謀既虧於富國贍軍深愧於木牛流馬唯甘黜削永
遂優閑豈料聖澤無偏戎藩有忝輈飛盡鹿昔年而
莫見休徵冠聳豊貂今日而愈慙非㩀仍加班邑何
報聖朝此皆僕射每賜保持得榮交伐唯期勵節共
願匡時陳謝未由依攀益切云云
第二
竊以世途易變時事難言泛泛如水中自安㴞滔者
天下皆是雖董卓已燃巨腹衆切歡呼而桓彛若有
忠魂潜應慟哭每窺師律空激壯圖今則大駕未旋
外藩多難獲利者唯謀潤屋握兵者誰解清宮當道
雖乏供湏但勤貢獻願早迴於御輦難空倚於賦輿
割占所因指撝斯在必希朗鍳深察鄙誠其他即遣
專人冀具後狀云云
龍州裴峴尚書
遠勞專介特枉華緘發凾睹不滅之蹤满幅示相憂
之旨其於佩惠何以寄言且國步猶囏天心難測忠
直者韜聲戢影姦邪者鼓舌簸脣彼既一時此湏三
黜唯當竭節豈足興言尚書偶值危時暫淹雅望將
期歷試無限卑栖寵辱若驚周柱史非無意也行蔵
自保魯司宼有是言乎多謝故人勉報聖主分憂救
瘼爲政非輕志操不虧恩榮斯在状惟諒察云云
西州柳常侍
某頃鎮龜城别營雉堞盖符天意得就土功今者幸
遇廵遊謂申績效久留御輦俾立豊碑杜元凱方愧
勲名李玄盛敢言德政難忝當功受賞其如見寵若
驚常侍直道而行樂人之善遠垂華翰過辱奬詞以
永傳不朽之譚先見未来之事可使美掩蜀都之賦
高齊劒閣之銘荷戴兢慙無以指喻伏惟照察云云
史舘蕭遘相公
某日無勞效天降寵光雖雨露常均不辭潤物而丘
山漸重莫遂安身况蒙相公察以獨立聖朝勤行直
道迥乖芘藾免使湮沉既闢洪爐辱陶鎔之厚賜仍
揮彩茟煩刻畫之妍詞以爲動有成功前無強敵撫
寕淮甸静戢煙塵繼陳任土之儀遠瀝望雲之懇遂
使榮升畫室特解牢盆更增班邑之恩尚假統兵之
位仰窺華翰俯揣凡材未能息多壘之灾何以竊長
城之譽唯期激勵少報生成拜賜未前懷仁益切云
云
三相公
某蒙恩忝官不任感懼伏以風后古官是聖代弼諧
所重國僑美賞非賢才負荷固難必也挺秀儒林鈎
深學海方可奪席占五十重之譽享秩稱二千石之
榮如某任重咽喉功微毫髮早提兵柄不能静剗宼
戎久握利權無以廣資經費雖進退每從於帝命而
否臧實愧於軍謀以兹責躬無所逃罪但願罷歸林
藪絶望雲霄豈料宸襟猶傷墜履自上安下方慙畫
&KR0951;之幡居高飲清忽戴附蟬之冕解煩難於平准增
寵禄於實封此皆相公啓導聲慈庇安戎律使貞金
鍊火免銷耗於毒煙直才摧霜更敷榮於聖日唯當
親驅銳旅遍討群兇冀成破竹之功少贖伐檀之刻
未由陳謝悚惕增深云云
翰林侯䎖學士
某材略素貧勲勞甚薄謬蒙睿渥累陟華資今者拜
以古官加之真食伏蒙學士親奉宸睠過垂奬詞煩
郭璞之彩毫荣勝軒冕使夷吾之瑣器頓異斗筲邅逢
實契於百生銘鏤豈唯於一字但冀仰憑茟陣更鍊
戎韜充國壯心早遂征行之望無䀋陋質免慙刻畫
之恩荷戴兢惶不任誠懇未由拜賜但切依攀云云
桂苑茟耕集卷之八
