桂苑茟耕集卷之二十啓状别紙祭文詩共四十首
謝許歸覲啓謝行装錢状
謝再送月料錢状謝賜弟栖遠錢状
上太尉别紙五首祭巉山神文
陳情上太尉詩奉和座主尚書絶句三首
吟歸燕詩酬楊贍秀才送别詩
行次謝太尉衣段詩留别女道士詩
酬進士楊贍送别絶句椘州張尚書謝相迎詩
酬吳巒秀才絶句二首石峰詩
潮浪詩沙汀詩
野燒詩杜鵑詩
海鷗詩山頂危石詩
石上矮松詩紅葉樹詩
石上流泉詩和友人除夜見寄詩
東風絶句海邊春望絶句
春曉閑望絶句海邊閑步詩
將歸海東巉山詩和金員外贈巉山絶句
題海門蘭若柳絶句
謝許歸覲啓
某啓早来員外郎君奉傳尊旨伏蒙恩慈念以某久
别庭聞許令歸覲者仰䘖金諾虔佩玉音雖尋海島
以榮歸古今無比且望煙波而感泣去住難安伏緣
某自年十二離家今已二九載矣百生天幸獲托德
門驟忝官榮仍叨命服一身遭遇萬里光輝是以遠
親稍慰扵倚門遊子倍榮扵得路唯仰趙衰之冬日
深暖旅懷豈吟張翰之秋風遽牽歸思且緣辭鄕歲
久泛海程遥住傷烏烏之情去懷犬馬之戀唯碩暫
謀東返迎待西来仰託仁封永安卑跡今即將期理
但切戀軒下情無任感戴兢灼涕泣之至謹奉啓
陳謝云云
謝行装錢状
伏蒙仁恩特賜錢二百貫又令辦行装者謹依處分
捧領訖伏以某學虧力行事過心期燕觜䘖泥點汚
常慙扵廣厦鼇頭抃嶽低佪暗避扵連鉤每慎行蔵
深規躁静豈謂謙而受蓋或希屈以求伸今者果逢
尊慈令將遠命榮歸故國免挈空囊比陸生南說之
槖裝倍多輝煥異孔氏東還之輜重豈慮焚燒且彼
虞卿白璧郭隗黃金徒欲耀名終非濟事是若念其
就飬愍以食貧减二十日之堂封濟數千里之家信
累載莫申其勞苦一朝頓贍扵旨甘寧親而既佩銀
章倍榮衣錦戀德而但垂珠淚碩效賣綃下情無任
感恩榮抃涕戀兢惕之至云云
謝再送月料錢
某啓昨日軍資庫送到館驛廵官八月料錢伏緣某
將命逮方已奉公牒慙離候館即指歸程既蒙别賜
行裝豈令職俸難領受遂便送還不知庫司
具状申上上伏奉者茟飛雲鳳顯示深恩緡躍
天龍仰資厚遂還家之望實驚潤屋之言遠地
賤微雖有慙扵故鄕親識必致敬扵金多通神
則盖驗魯褒執癖則伏以尊卑禮隔辤讓
無由謹依處分跪領訖下情無任感恩戀德激切徘
佪兢灼之至云云
謝賜弟栖遠錢状
某啓某堂弟栖遠比將家信迎接東歸遂假新羅國
入淮海使錄事職名獲詣雄藩將歸故國昨者伏蒙
仁恩特賜錢三十貫者伏以崔栖遠遠涉烟波大遭
風浪僅存微命唯有空身雖志切鶺鴒窃慕在原之
義而譽慙騏驥難期得路之秋䘖蘆而但喜聮行泛
梗而免虞失所今者某已榮奉使則遂寕親貨泉沾
潤之名實稱子母歸路光榮之事皆屬善人下情無
任感恩欣躍兢惕之至
上太尉别紙五首
某啓昨以鄕使金仁圭員外已臨去路尚闕歸舟懇
求同行仰候尊旨伏蒙恩造俯允卑誠今則共别淮
城齊登海艦雖慙李郭之譽免涉胡越之言遠路無
虞不假琴高之術巨川能濟唯懷傅說之恩下情無
任感戀之至云云
又
某啓伏奉手茟批誨一行人並善將息穏風濤者俯
頸微流仰窺尊念望淮海則陟遐自邇指風波則視
險如夷遍洒温言盡叨恩扵挾纊敷至懇碩無愧
扵賣綃下情無任感激攀戀兢灼之至云云
又
伏奉尊誨藥帒子懸扵舡頭不畏風浪慎勿開之者
仰掛青囊遠踰碧海必使天吳息浪水伯迎風既無
他慮扵葭津可訪仙遊扵蓬島唯碩往来無滯忠孝
克全萬里安流永濟川之力百年苦節不欺臨谷
之心下情無任感戴兢灼之至
又
某舟舡行李自到乳山旬日候風已及冬節海師進
難懇請駐留某方忝榮身唯憂辱命乘風破浪既輸
宗慤之言長楫短篙實涉惠施之說雖仰資恩煦不
憚險艱然正值驚波難踰巨壑今則巳依曲浦暫下
飛廬結茅茨以庇身糝藜藿而充腹候過殘臘决撰
行期若及春日載陽必無終風且暴便當直帆得遂
榮歸謹具别状咨申伏惟云云
又
某啓自叨指使唯欲奮飛必期不讓秋鷹便能截海
豈料翻成跂鼈尚類曳泥雖慎三思而行且乖一舉
之儁既勞淹久合具啓陳某嘗讀國語見海鳥爰居
止扵魯東門之外展禽曰今茲海有灾乎夫廣川之
鳥獸常知而避其灾是歲也海多大風冬曘伏見今
年自十月之交至于周正月略無觱發覺温燠必恐
魯修濫祠豳改成詩静思漢祖之興歌大風可懼遥
想田横之竄跡絶島難依遂扵登舟近浦止泊籠鵠
無失藩羊自安唯碩時然後行必當利有攸往泛艆
艘而不滯指渤澥而非遥冀申&KR0825;對之能早遂再来
之望伏惟
祭巉山神文
維年月日新羅國入淮南使檢校倉部員外郎守翰
林郎賜緋銀魚袋金仁圭淮南入新羅兼送國信䓁
使前都統廵官承務郎殿中侍御史内供奉賜緋魚
袋崔致遠䓁謹以清酌牲牢之奠敬懸于巉山大
王之靈窃以昔辨方圓始分清濁融作江海結為山
岳石戴土而土戴石小者磝而大者礐然而罕有威
神静無稜角與堆阜而相接見丘陵之可學惟靈磊
磊落落高臨鯷壑巉巉嵒嵒俯壓鯨潭上則為雲霧
縈纏之骨下則爲波濤激射之窟朝則迎金烏而前
出夜則送銀蟾而後没是以峻德能彰乎東夏西夷
玄功不假乎南儵北忽則彼織女之機倚河漢秦帝
之橋架溟渤徒衒其名莫勞我形每謂藴蔵其片玉
豈唯厠列扵雙璞遂使往来者虔度英靈祈禱者盡
寫精誠既蘋蘩之可薦信黍稷之非馨今者仁圭䓁
久䘖遠命致遠也始奉殷聘喜歸舟之既同佇遊轡
之能并不患胡越之意殊寧慙李郭之名盛去歲初
冬及東年東屬以滄流尚遠玄律將窮浪形匌㔩而
鷁難浮艦風響驫飍而鵠恐辭籠遂艤刳木聊安斷
蓬一昨雖迎端月猶懼俊風延頸而待逢候燕回眸
而送盡歸鴻方期利涉龜從筮叶直指雞林輕浮芥
葉豈輸馳馬之號碩較秋鷹之捷遠詣靈峰難尋夀
宫但覩其青蓮倒蘸扵巨浸碧螺高柱扵晴空仰威
靈之聳塵外想影響之飄雲中扵是㓗饋饎擇&KR1975;醲
酒醴斯醹牲牷粗豐謹賫薄禮敢覬隂功伏惟大王
潛施呼噏密降指蹤使波神拱手川后歛容椘師之
南風且竸鄭伯之東道豁通照水鏡之心既分妍醜
擘土囊之口無雜雌雄則可朝穿汗漫暮截鴻濛去
採石華必同謝運行吟肉脯免效張融加以某臨川
自審登木增懔憶昔雪作夜光冰爲夕飲幾年獨勵
扵鼓篋今日方期扵扇枕將問荆州之絹忝技會稽
之錦見寵若驚心如捧盈雖智有不逮而時然後行
况賫御筆慮滯王程今則褁装既&KR0918;儼有行色翫淑
景以歌吟汎安流扵瞬息唯托大王之風早歸君子
之國俾傳帝命無曠神職尚饗
陳情上太尉
海内誰憐海外人問津何處是通津本求食禄非求
利只為榮親不為身客路離愁江上雨故園歸夢日
邊春濟川幸遇恩波廣碩濯凡纓十載塵
奉和座主尚書避難過維陽寵示絶句三首
年年荆棘侵儒苑處處烟塵満戰場豈料今朝覲宣
父豁開凡眼睹文章
亂時無事不悲傷鸞鳳驚飛出帝鄕應念浴沂諸弟
子每逢春色耿離腸
濟川終望拯湮沉喜捧清詞浣俗襟唯恨吟歸滄海
去泣珠何計報恩深
歸燕吟獻太尉
秋去春来能守信暖風&KR0765;雨飽相諳再依大厦雖知
許久汚雕梁却自慙深避鷹鸇投海島羡他鴛鷺戲
江潭只將名品齊黃雀獨讓䘖環意未甘
酬楊贍秀才送别
海槎雖定隔年廻衣錦還鄕愧不才暫别蕪城當葉
落遠尋蓬島趁花開谷鸎遥想高飛去(時楊生有随計之計)
豕寧慙再獻来好把壮心謀後會廣陵風月待䘖杯
行次山陽續家太尉寄賜衣段令充歸覲續夀
信物謹以詩謝
自古雖誇畫錦行長卿翁子占虛名既傳國信兼家
信不獨家榮國亦榮萬里始成歸去計一心先算却
来程望中遥想深恩處三朵仙山目畔横
留别女道士
每恨塵中厄宦塗數年深喜識麻姑臨行與爲真心
說海水何時得盡枯
酬進士楊贍送别
海山遥望曉烟濃百幅帆張萬里風悲莫悲兮兒女
事不須怊悵别離中
椘州張尚書水郭相迎因以詩謝
椘天蕭瑟碧雲秋旟隼高飛訪葉舟萬里乘槎從此
去預愁魂斷謝公樓
酬吳巒秀才惜别二絶句
榮禄危時未及親莫嗟歧路暫勞身今朝遠别無他
語一片心須不愧人
殘日塞鴻高的的暮烟汀樹遠依依此時回首情何
限天際孤帆窣浪飛
石峰(中和甲辰年冬十月奉使東泛泊舟扵大珠山下凡所人目命爲篇名嘯月吟風貯)
(成十首寄高員外)
巉嵒絶頂欲摩天海日初開一朵蓮勢削不容凡樹
木格高唯惹好雲烟點蘇寒影粧新雪戞玉清音噴
細泉静想蓬莱只如此應當月夜會羣仙
潮浪
驟雪翻霜千萬重往來弦望躡前蹤見君終日能懷
信慙我趨時盡放慵石壁戰聲飛霹靂雲峰倒影撼
芙蓉因思宗慤長風語壮氣撗生憶卧龍
沙汀
遠看還似雪花飛弱質由来不自持聚散只憑潮浪
簸高低况被海風吹煙籠静練人行絶日射凝霜鶴
步遅别恨滿懷吟到夜那堪又值月圓時
野燒
望中㫌旆忽&KR0813;紛疑是横行出塞軍猛熖燎空欺落
日狂煙遮野截歸雲莫嫌牛馬皆妨牧須喜狐狸盡
喪羣只恐風驅上山去虛教玉石一時焚
杜鵑
石罅根危葉易乾風霜偏覺見摧殘已饒野菊誇秋
豔應羡巖松保歲寒可惜含芳臨碧海誰能移植到
朱欄與凡草木還殊品只恐樵夫一例看
海鷗
慢随花浪飄飄然輕擺毛衣真水仙出没自由塵外
境往来洞中天稻粱滋味好不識風月性靈深
可憐想得園蝴蝶夢只應如我對君眠
山頂危石
萬古天成勝琢磨高高頂上立青螺永無飛溜侵凌
得唯有閑雲撥觸多峻影每先迎海日危形長恐墜
潮波縦饒藴玉誰回顧舉世謀身笑卞和
石上矮松
不材終得老煙霞澗底何如在海涯日引暮隂齊島
樹風敲夜子落潮沙自能盤石根長固豈恨凌雲路
尚賖莫訝低顔無所愧棟樑堪入晏嬰家
紅葉樹
白雲巖畔立仙姝一蔟烟蘿倚畫圖麗色也知扵世
有閑情長得似君無宿粧含露疑垂泣醉態迎風欲
待扶吟對寒林却惆悵山中猶自辨榮枯
石上流泉
琴曲雖誇妙手彈遠輸雲底響珊珊静無纖垢侵金
鏡時有輕颸觸玉盤嗚咽張良言未用潺湲孫椘枕
應寒尋思堪惜清泠色流入滄𬈑便一般
和友人除夜見寄
與君相見且歌吟莫恨流年挫壮心幸得東風巳迎
路好花時節到雞林
東風
知爾新從海外來曉&KR1624;吟坐思難裁堪憐時復撼書
幌似報故園花欲開
海邊春望
鷗鷺分飛高復低遠汀幽草欲萋萋此時千里萬里
意目極暮雲翻自迷
春曉閑望
山面嬾雲風惱散岸頭頑雪日欺銷獨吟光景情何
限猶頼沙鷗伴寂寥
海邊閑步
潮波静退步登沙落日山頭蔟暮霞春色不應長惱
我看看即醉故園花
將歸海東巉山春望
目極煙波浩渺間曉烏飛處認鄕關旅愁從此休凋
鬢行色偏能助破顔浪&KR1370;沙頭花撲岸雲粧石頂葉
籠山寄言来往鴟夷子誰把千金解買閑
和金員外贈巉山清上人
海畔雲菴倚碧螺遠離塵土稱僧家勸君休問芭蕉
喻看取春風撼浪花
題海門蘭若柳
廣陵城畔别蛾眉豈料相逢在海涯只恐觀音菩薩
惜臨行不敢折纖枝
桂苑茟耕集卷之二十
