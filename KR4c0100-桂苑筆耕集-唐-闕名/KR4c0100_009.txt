桂苑茟耕集卷之九别紙二十二首
都統王令公三首浙西周司空五首
宣歙裘尚書三首壁州鄭尚書二首
鄭太保相公一首郄護軍三首
衛常侍一首泗州于尚書二首
都統王令公三首
近者專馳賀狀伏計已覧卑誠久絶来音但多景戀
令公始終陶冶表裏經綸王商能止於訛言謝萬暫
提其勁卒奪窮宼姦兇之魄活疲甿震懾之魂行既
順天捷當克日某比承詔旨久緩師期今伏見令公
命許君親身先將校幸叶彈冠之望倍驚投𬒮之心
已閱全師既離弊鎮雖自稱岸上之虎或謂當仁而
不畏水中之龍實歸重德唯期助役非敢貪功欲取
来月上旬决謀進退直衝宋野先會梁園謹遣專人
咨探行李輙覬迴信聊紓遠懷伏惟恩私深賜鍳察
云云
第二
累專寓狀粗得輸誠繼奉榮緘益銘殊不審近日
尊體何似夏星没火秋琯飄灰佇妖氣之雪銷想軍
聲之雷振伏計振振君子之德仡仡勇夫之誠足可
憑有慶之威誓無譁之衆功期一舉勢必萬全謝太
傅之智謀預知大捷鮑參軍之歌詠唯佇中興伏惟
慎保節宣用諧時望某常銜曩顧况捧温言朝禱暮
祈可量卑懇云云
第三
某自承令公親率銳師佇殱窮寇便謀訓鍊欲赴戰
征願折豺牙仰瞻馬首履山川而犯霜露久决心期
擐甲胄而峙糗糧早成力辦不料徐戎怱聚費誓猶
陳未豁征途難通饋輦以此早申誠懇但切憂惶伏
想萬夫争彉弩之先八表望建&KR1060;之令佇見龍歸魏
闕却迎鳳舞荀池雖居喙息跛行盡解口祈心禱某
早窺偉量遥禀壯圖仰視旄頭漸覓奔蔵之處俯看
屐齒唯懷断折之虞恭竢捷音&KR0825;申賀禮未前祝望
不暇啓陳云云
浙西周寶司空五首
昨奉緘翰兼寄示書碑㨾眷私既深披閱無倦其於
榮抃無以喻陳某每念久握兵戎累移節制雖纉弓
裘之業未揚鍾鼎之勲况乃来暮歌稀行春化拙豈
期睿奬特采微勞許摽不朽之規遠降非常之寵至
如仲尼儒術始流芳於沂水之湄元凱戰功方掛美
於峴山之頂愚實何效遂叨此榮司空念切憂忘事
諧響應猥垂恩力妙選書工所謂知臣者莫若聖君
成我者固須良友有始有卒念兹在兹彼雖未起雕
鐫此巳先深銘鏤今者干戈務擁茟硯事疎不及别
請他人敬遵来命唯望早成刊勒實頼奬憐其碑詞
同封呈上云云
第二
錄温者包蔵異謀玷汚玄化螻蟈暫成聚窟鴟梟貴
欲同巢誠謂天高可欺不知日遠能照果彰罪跡遂
舉刑書既絶慮於竊鈇俾成規於用銊言堪自賀事
必相傳豈料司空染五色毫飛一函紙徵美詞於魯
史辱虚譽扵劉牋列土除兇不負國章在手臨風拜
賜其如戎律拘身未啓素誠但銘殊貺
第三
楊示詔書仰窺聖旨佇攀高躅倍激壯懷司空寄綰
吴門敢懸魏闕况奉臣㦲之命必興王者之師但希
水簇舟舡幸遵舊俗山堆戈甲早振雄威副大君旰
食之勤慰下走朝飢之望某秖看風信便泛江程五
兩翩翻觧指朝天之路三軍踊躍待申破竹之功許
接後塵遠示行日儻可從心所欲必希擕手同行王
導有言無作椘囚相對劉琨養勇以誅逆虜爲期事
可榮今功何譲古既銜帝語勿老師徒願因江漢之
征得遂潇湘之遇云云
第四
伏以山岳降靈尹吉甫之全德風雷奮氣竇世寕之
異祥况乃景值新秋時當聖代間生英傑高建勲庸
伏惟相公名可掩瑜志堪奪璧魏公子春霆振響有
物皆驚晉大夫冬日流輝無人不愛深藴安劉之業
終成佐漢之謀今則又慶生辰永資景福出握元戎
之柄既播嘉聲入持宰相之權則迎急詔禱祝攀戀
不任下情有少續壽之儀謹具别狀寄獻云云
第五
專使押衙傅遜至啓閱華緘奉承珍貺光輝奪目荷
戴銘心况承已奉尭言永除回恐繼好息民之義遠
耀麟經輸忠報主之誠頻傳鴈訊喜氣連鋪於兩岸
嘉聲遍振於四鄰敬仰成規深敦曩契唯願内防蝎
譛外息狐疑必期勠力於公家不敢欺心於闇室伏
惟深賜云云
宣歙裴虔餘尚書
今月十六日裴校書至伏蒙深追曩顧迥黜違言損
之以榮牋辱之以好幣情敦刻盡無非譽過之詞事
繋琢磨宛是愛忘之眷既多受賜永切銜知不審自
履閠秋尊體何似伏想蟬噪暮景鶴呌晴空樓下長
溪閱政聲而不息窗中遠岫引詩思以無窮伏惟侍
膳之餘公退之暇精加保愛佇俟寵徵某早願攀嵇
近蒙善鄭深祝瞻望豈任下情云云
苐二
去年因景氏子有小人言䜛誣之事多興噂&KR0689;之詞
不少動成忌器久阻親仁昨以戎首既摧禍胎自剖
遂脩舊好聊逹微誠伏蒙尚書特請嘉賓遠賫厚幣
俾息四方之笑永通兩地之歡捧嘉貺而增榮窺雅
言而竊抃况對蓮池之客實逢桂苑之仙自此句渚
清波已能流悪隋河遠派亦得洗瑕鍊多而既識金
精燒罷而共知玉冷伏惟仁鍳俯察愚衷云云
苐三
當司宣歙院被浙西越局侵權差官奪務以強自恃
謂暴無傷仰計通仁偹詳深弊今者鹺務却仍舊貫
已有詔書浙西踓近宋聾固殊魯瘠只觧租庸副職
尚提招討兵符宜慙已往之非用結將来之好竊知
猶尋亂轍愈弄雄權再署周正罔思唐令宣歙院上
違聖旨下阻群情實虧臣子之誠豈逭鬼神之怒既
失用和爲貴唯知長悪不悛伏望尚書洞察事情俾
全理體雖知秦鏡固無遺鍳之虞或恐齊竽猶有濫
吹之者能摧狡妄遠托威嚴亦慮官吏驚疑必望深
加撫恤幸甚
壁州鄭凝績尚書二首
賢尊相公不聞庸虛早垂眷顧每念攀鴻之懇頻傳
繋鴈之書動皆陶侃之手蹤曾非陳遵之口占寶玩
而字終不滅何翅三年輝榮而恩有所從倍賢十部
况與尚書頃依鳳里巳覯龍章清談深仰於阿戎異
禮得攀於侯昱高山仰止何日忘之今者遠辱榮緘
過垂虛譽永言抃荷但務鐫銘云云
苐二
某素無材術&KR0861;荷寵章頃握兵權方舉上將軍之令
爰沾睿渥叨承大司馬之榮仰覩鳳書深慙豹略此
時未審尚書躡八花㙛之影綴五色筆之詞刻畫恩
深游揚意重不獲早申感激遠謝褒稱又奉華緘方
知麗藻雖早榮紙貴固無愧於士安而每想茟乾實
有慙於玄照既多闕禮何贖深辜伏惟眷私終賜恕
察云云
太保相公鄭畋
自承相公大郎再持廟算大庇藩條况蒙特假陶鈞
正歸榷筦雖則魯爲長府仍舊貫之言行其如晉閱
被廬作新軍之意切未能措手尋見移權凡所阻囏
自能審度遠垂批示倍荷恩私如愚者焉所獲多矣
敢速官謗有負親知伏惟鍳察謹狀
護軍郄公甫將軍
某用舍行蔵唯遵帝命始終去就冀洽群情仰酬萬
乘之知豈計一朝之忿昨者繼窺天旨更勵冰心遂
令專介傳書願得近鄰釋憾周相公似能遵禀免致
悔尤既知&KR1355;瑗之非必息廉頗之怒一帶水永除多
梗九重天實鍳忠誠自此日聆鷄犬之音風識馬牛
之性往来無壅彼此相成斯皆將軍遠贊睿慈旁垍
和氣共成美事但荷深仁特辱芳緘過垂虛譽銘戴
慙惕豈任下情
苐二
特垂寵示過辱奬詞竊知將校官寮三軍百姓共陳
衆狀請發奏章以爲煙塵自起於四郊塗炭遍加於
九野唯有斗牛之境稍無戎馬之灾此實地分所招
天心見庇盖烝黎之福也何功力之有焉豈料將軍
過聽衆詞助成美事欲煩錄奏特賜傳言然以拙政
而誘群情以虛言而干聖鍳固爲不可實所難當伏
惟終寢奏論俾速官謗便同受賜非敢矯言伏惟允
察云云
第三
特辱華緘猥傳吉語初驚善謔終荷深仁某每省庸
虛過沽寵寄未能報主豈至封王雖漢代諸侯亦流
恩於異姓而周書列爵湏示賞於殊勲曾無剖竹之
聲詎有分茅之望既非實譽必恐虛傳但慙眷私未
敢陳謝云云
前左省衛增常侍
怱奉榮緘特垂善謔宣父則欽遵三益老君則唯贈
一言仰銜成我之恩但抱起予之歎自常侍遠勞仙
騎俯顧弊藩竊承久陟道途倦垂軒盖戀德而披雲
尚阻懷誠而啓露未期每憶笑談莫勝飢渴某也早
以勤行至道唯希翊贊聖朝張良正遇於漢恩敢言
絶跡范蠡未除其越耻詎欲逃名非求八百歲以成
春但讀五千言而勵節幸無大故且恕小瑕方願惠
然肯来豈將率爾而對云云
泗州于濤尚書
蠢彼徐戎聚兹餘燼敢侵貴境再逞姦謀只應夾就
誅夷固可立期擈滅况尚書德超定國威跨栗磾妙
略防危實知孺子可教強隣結憾是表忠臣不和去
年既振雄威今日更資茂績此已微&KR2399;衆旅救援仁
封永言牙瓜之勤湏託指蹤之妙願諧群望暫屈長
才輙敢請充都指揮使仰俟一呼之命同成九拒之
功冀耀兵權早&KR1106;寇黨得脫齊桓之耻唯憑郤糓之
賢伏惟眷私深賜照察
苐二
昨者竊聆有拔城之議遂申忠告冀保遠圖伏奉廽
緘得窺深旨且徐戎肆虐固非椘子之能泗俗懷忠
不比蕭人之怯欲謀自潰何謂克終雖云有慮於防
川豈可潜思於坐井某近奉詔旨頗促軍期即得經
過貴州便可剗除寇壘未見殷輪之苦且更勉旃其
於沷釡之言已承命也他具前狀此不繁陳云云
桂苑茟耕集卷之九
