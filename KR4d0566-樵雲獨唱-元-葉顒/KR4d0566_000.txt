樵雲獨唱别集類四(元)
提要
(臣)等謹案樵雲獨唱六卷元葉顒撰顒字景
南金華人志行高潔結廬城山東隅名其地
曰雲&KR2569;自號雲&KR2569;天民是集乃其孫雍所編
前有自序謂薪桂老而雲山高寒音調古而
巖谷絶響故名曰樵雲獨唱序凡二篇皆題
至正甲午而集中多載入明詩且後篇乃明
興後語疑原本後篇未著年月傳寫者誤以
前篇年月補入也顧嗣立元詩選曰列朝詩
集載葉樵雲顒字伯愷洪武中登進士官行
人司副免歸按集中挽林荆山上人云大德
庚子春生我及此公以年計之當洪武戊申
景南年六十有九矣其獨樂歌云屈指今年
七十五集中詩皆高曠之言絶無及仕宦者
袁布政凱序云使先生後生數年際我朝之
明盛與一時俊乂並列庶職其事業必有可
觀惜其不然而徒於言語文字間見之其志
不亦可哀乎袁序作於成化間不應有誤列
朝詩集所載未知何所據也又震澤編載東
山葉顒字伯昂嘗以鄉貢為和靖書院山長
則又一同名姓者耳云云其辨甚明案太學
題名碑建文庚辰科有葉顒亦金華人庚辰
為建文三年革除以後稱洪武三十三年列
朝詩集當必因此而訛嗣立尚未之詳也其
詩寫閒適之懷頗有流於頽唐者而胸次超
然殊有自得之趣天機所到固不必以䋲削
求矣乾隆四十一年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
樵雲獨唱目錄别集類四(元)
卷一
古詩上
卷二
古詩下
卷三
絶句上
卷四
絶句下
卷五
律詩上
卷六
律詩下
樵雲獨唱原序
予誅茆結廬於城山之東隅林深而木翳水秀而峰竒
居處孤峻名其庭曰雲&KR2569;閉門却掃謝賓客日與樵夫
芻叟盤礴乎丘園林麓之中披雲嘯月釣水採山無少
休暇久之移家城山之西隅負郭而樓居形勢虚敞窗
戶軒豁而南嶼北巘争獻竒秀其儼然之容蒼然之色
入吾屏几清致復不减於雲&KR2569;也東西相望不數里故
吾得以幅巾便服輕鞋瘦策從樵夫芻叟相往還於其
間山回路轉川鳴谷應伐木之丁丁鳥聲之嚶嚶更喚
互答斯樂何極斧斤之餘濁酒自適觴詠談笑擊壤賦
詩以唐律五七言二百餘首雜詩若干首雖不足以關
世教之盛衰亦足以叙幽情寫閑適之興懷名其秩曰
樵雲獨唱盖予知樵夫芻叟相與之娱而不知世俗之
好樵夫芻叟知從予之游又不知予賦詩之趣薪桂老
而雲山高寒音調古而巖谷絶聽得不謂之獨唱乎幸
而樵芻中有如朱翁子陶靖節輩固將甘心與之揖遜
周旋賡和酬酢商度古今天下治亂之得失評論高人
異士出處之始終豁疇昔風誼之氣吐平生慷慨之辭
散為箴規發為歌詩峭拔俊爽雍容舒徐放而縱之而
言不肆收而藏之而文不拘振清風於亘古流遺響於
無窮者也樵唱之樂無以易此不幸而世衰道微斯人
儻不復見則予長抱山阿寂寥千載誰賞之歎而獨唱
之旨其有以夫時至正甲午重九前四日雲&KR2569;天民景
南葉顒序
