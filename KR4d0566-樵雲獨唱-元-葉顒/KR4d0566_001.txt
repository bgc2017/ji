樵雲獨唱卷一元葉顒撰
古詩
玩月
天闊海波平飛空一鏡明烏栖烟樹冷蟾浴石潭清素
魄流金液孀娥舞玉京周旋雲鬢亂縹緲羽衣輕短世
人空老長生藥未成桂林秋萬頃茅屋夜三更芳砌鋪
冰雪疎簾颺水晶穿窗微弄色當戸寂無聲屢動袁宏
興狂呼庾亮名神光億萬丈照我七尺形我喜不能寐
起坐塵夢醒凉飈吹華髮霜髦被長纓登高發清嘯萬
壑虚泠泠長天净如洗滿座人皆驚清虚異人境蕭爽
真蓬瀛胡為生塵土汨没勞經營安得齊雲梯獨步遊
黃庭瓊樓恣觀覽呼吸瑶華精吟詠玩佳景千秋遺世
情
幅巾杖屨晚遊南北山間興賦
南峰翠凝黛北巘青堆藍横空青翠色照眼覆玉環峩
峩金芙蓉迥出兩嶼間層巒挺竒秀怪石蹲堅頑孤高
處士容窈窕佳人顔處士氣節剛佳人體態閑嶤岧幾
千尺絶頂難躋攀俯視衆山小下列臣妾班尊重朝諸
侯峻險服百蠻檜栢崇崗巔蓀芷淺澗灣松風度長林
玉珮鳴珊珊寒泉潄石齒琴瑟聲潺潺下有猿猱飛上
有雲往還老翁居其中霜眉鬢斕斑野服白接䍦絲絛
青玉環林泉日徜徉杖策時盤桓幽尋樂有餘清賞興
不慳壺觴雜尊俎談笑生餘懽游心天地外無復思塵
寰寧憂宦海深豈畏世路艱風林塵慮空雲榻詩夢殘
起視萬松頂素月流寒山
夢中役
夢中亦役役醒後愈囂囂囂囂更役役暮暮還朝朝奔
馳天地老汨沒歲月消貧賤安吾常不泰復不驕峰頂
絶㳙流海底無炎熇崇崗不受浸洪濤揆容燒變化乃
浮雲喧轟實狂潮滄海豈加深青山靡增高人生本有
性益損無纖毫胡為百年間綠鬢成霜髦區區聲利場
秋風吹征袍迅速驚烏兔攀緣愧猿猱塵韁日縈絆勢
焰時煎熬行將脫塵俗富貴輕鴻毛聳身烟雲端矯首
謝俊豪
江南懷古
仗劍出西遊来遊帝王州登高望故國感慨彈箜篌長
歌四五發雲物惨不收歌聲忽悲壯江漢不敢流峩峩
天目山王氣今已收英主從北来長驅勢莫留浮雲捲
旌旗天兵動戈矛國破佳人死時危志士憂遂令歌舞
地夜雨鳴松楸野殿莓苔古荒城鳥鼠秋茫茫古帝魂
千古不可求神飛故宫遠月出西陵幽凄凉白雲鄉寂
寞芳草洲我欲弔古跡落日寒颼颼無言一尊酒悲風
起閑愁
古意三首
我本山中人不為世網牽寓情猿鶴間寄興鷗鷺邊掃
花净石徑烹茶汲溪泉神遊三洞雲耳洗千尺淵兩手
弄明月雙脚踏紫烟胡為塵埃中脫屣未斷緣動有饑
渴憂幸無勢利纏何當駕天風飛上青峰巔聳身天地
外凝心混沌先俯首謝人世一笑千千年
堂堂七尺軀處此人間世秋月與春花讌賞長游戱杯
酒屢勸斟拚飲寧辭醉焉能百年中遽作千載計俯仰
天地寬久客不知愧安得生羽翰嘯入烟霞去從兹億
萬古瀟洒風塵外
夷齊偕盜跖耳目略相類樗櫟雜倚桐枝葉良不異薰
蕕稍有殊妍醜從此始鳬短鶴翎長諒不殊此理得失
了莫齊一笑天地裏
我出何所適
我出何所適行吟對清暉著我烟霞屐製我芙蓉衣天
風扶瘦策山雲鎖幽扉下同麋鹿遊上與猿鶴飛小草
陳野色幽花發餘輝無一不自得深愧疇昔非嗟彼世
網中對面觸禍機樽俎潜鴆毒笑談雜嘲譏甘心陷危
辱疇能察先幾世緣吾已斷世好吾已微惟有金華峰
相看不曾違榮華雖足貴林泉不如歸去去不復返永
食南山薇
我家北山下
我家北山下脫冠解塵襟古屋三五間秋風白雲深功
名不掛口豈受歲月侵青山長在眼白髮任滿簮有酒
可以斟有詩可以吟野禽可當曲澗水可當琴醉行無
雅態狂歌有餘音逍遥黃葉徑蕭散清風林凉飈吹我
鬢凉月洗我心風静月不留我心無古今
題唐子華春雲出谷圖
雲住山色佳雲去山骨瘦雲物屢變更青山但如舊子
華亦何人胸有山水痼嵳峩萬叠青收拾在尺素春雲
去何之出谷漸彌布滃鬱復氤氲天下期盖覆或然化
甘霖江山起烟霧枯槁及林木巨細沾雨露慎勿謾遮
天掩蔽激衆怒無心我亦雲偶出非有故讀書幸不多
早被儒冠誤巍然抗高節要與雲同步得失費卷舒坐
閱歲月度富貴情易圖不義愧攀附負郭二頃田自足
慰衰暮慇懃送雲出我欲尋歸路
挽琳荆山上人
大德庚子春生我及此公同庚復同道同遊金芙蓉窮
途事多違志願始不同公葺芰荷衣長嘯栖丹峰賦詩
雜風騷屈宋或可宗字畫尤俊健下筆儕王鍾顛張與
醉素豈敢稱書工從容笑語間已足驚兒童况負此二
長儘可開盲聾奈何知者寡栖栖嘆無逢我抱七尺軀
混迹塵埃中開口談世事吐氣如長虹性僻多忤物世
俗似不容拂衣青山下浩歌樂無窮長琴彈夜月短笛
吹天風無可無不可豈復憂窮通公今已下世年夀胡
不豐我老天地裡巋然成一翁平生襪線才愧乏補報
功同生不同歸又復異始終出處了莫齊嘆息天宇空
題松雲齋十五韻
青松如舞蛟白雲如游龍龍游化甘雨與世為年豐蛟
舞散清影利爪拏高穹二者無限竒盡入幽人宫幽人
室懸磬隠約松雲中松秀悅耳目雲生盪心胸讀書坐
雲石鼓琴雜松風無往不自得深喜世慮空披雲採松
花何啻食萬鍾萬鍾食有盡松花味無窮松雲幸無恙
天地同始終扶笻一相顧摩雲撫孤松問松幾何年適
與雲會同松静了不言雲去尋無蹤回首萬峯頂但見
山重重
丙申六月十六日軍亂奚德基賦詩紀事張純
誠袖其詩来求和用韻述(闕)云張九四據蘇
州發兵五百人赴杭省軍遂反襲
干戈久不息百苦無一樂縣官急徵需貧富&KR0662;籠絡西
州正擊賊空拳日相搏賊馬當道馳賊舟沿海泊盜賊
固梟張官軍愈鷹掠征討五六年賊勢未便削朝憂萬
甑空暮嘆衣袖薄點軍五百輩顧望累退却太倉萬斛
粟食爾欲深托餘粒猶在咽吐之若糟粕返旆擬攻城
長刀忍相著傷心百姓財剽奪入已槖朝廷養此曹不
啻如巨膊如何負國恩幸然尋就縛老夫鐡石腸見此
淚迸落形容為枯槁肌膚倍蕭索深悲世事非屢日情
懷惡皇天未厭亂旱魃尤肆虐不雨逾半年何由增廪
糳天道既靡常人心益惶霍民食轉艱難軍儲盍圖度
終朝僅一餐無力太儉約雖免死甲兵猶恐填溝壑丈
夫幸聽之未用遽驚愕牧守任龔黃將帥命李郭牧布
撫字恩將展經濟略天下不日清隂霾散寥廓
同前題下字韻二首
叛軍日驕横六月反城下長竿揭旌旗羣凶列行伍蘭
江接金華膏血腥草莽老弱皆竄亡奔馳實勞苦﨑嶇
扶父翁艱難負兒女萬死獲一生行李何暇取饑餓復
驚惶逢人語無緒數里絶行蹤孤村盡禾黍亂後始得
歸飄零如逆旅蒼烟銷荆扉青苔封石礎多謝故山雲
護我彈琴所
兵驕亂紀律蕩然無上下雖乏噲等才恥與噲等伍江
南久喪亂州郡俱榛莽况復此輩反黎庶不勝苦括囊
索金銀殺人掠子女元惡幸誅擒所失寧復取治亂如
理絲不理將失緒治田當去蠧不去終害黍軍容欲不
驚必先肅其旅梁棟欲不傾必先正其礎措置果合宜
何憂不得所
題王秉彛樂善堂
結廬在人世惟善以自將宅兹幽迥地遠彼勢利埸古
屋三四間秋風白雲鄕仁慈居壺奥禮義為垣牆庭種
三古槐門栽五垂楊芝蘭香四座花蕊映兩廂光輝謝
金碧調飾辭鉛黃吟榻青峰邊釣石綠沼旁窗前書萬
卷膝上琴一張客至亦不惡茗碗與酒觴客去但高卧
不夢封侯王全無寵辱驚常有聲名香胸中萬念空併
此身世忘秪存金石心靡替剛毅腸平生無所短而亦
無所長平生不作惡善亦無可揚善惡俱兩遣長短未
用量傍人患不足我樂殊未央樂此山水麗樂此松桂
芳樂此烟霞古樂此風月良邱園之勝概泉石之膏盲
豈止樂吾廬更樂斯民康古今之遺範天地之大綱無
一不自樂其樂匪泛常其樂善無盡聊以名此堂
聽泉亭
枕石聽山泉看雲度流水水去動雲根泉鳴漱石齒神
清萬竅風夢破孤舟雨彷彿中郎琴泠泠響焦尾中含
太古音分明合宫徵我老兩耳聾無心論臧否世事不
願聞高卧茅屋底今朝偶聽泉爽氣侵骨髓毛髮為洒
淅肝膽忽磊磈取泉三咽之頓失平生鄙翩然欲憑虚
乘風學輕舉豈意下劣資悟此清净理喜極竟忘言徐
徐與泉語慎勿戀空岩寒烟鎖秋渚慎勿伴高人幽賞
無窮已旦夕赴瀛洲奔馳日千里長空捲雪濤聲撼天
地裡潜蛟既出遊蒼龍亦驚起恩波萬丈長大洗人間
滓豈獨此亭中但滌巢由耳
男兒生明世
男兒生明世學禮仍學詩禮以知揖讓詩可知盛衰上
輔明主聖下救斯民愚坐食萬鍾祿出駕駟馬車否則
居巖邱高卧秋風廬談笑理蓑笠獨釣西江魚
戊申歲間中清賞十景
秋江明月艇
秋江明月艇月皎光嬋娟老我坐其中蒼顔髮皤然半
醉弄明月赤脚扣兩舷秋風百尺絲獨釣千丈淵不繫
吞舟魚寧掣横海鱣釣斷人間心不為世網牽鼓棹笑
歸去月落江底懸
烟岫夕陽鐘
烟岫夕陽鐘清聲滿寰宇直催海月上山雲亦飛舉老
僧定裡回英雄夢中起掃空聲利情洗淨塵垢耳平生
剛毅腸聞之屢驚喜疎狂發長嘯起舞不得已遺音尚
悠然迥入霄漢裏
麗圃横長笛
麗圃横長笛秋風感慨聲一吹山石裂三弄波濤縈江
空翠蛟泣夜静蒼龍鳴鶴怨雲巢冷猿啼月嶺明嫠婦
悲秋淚孤臣去國情遺音尤激烈高調轉凄清曲終情
未盡目送數峯青
修林策短笻
修林策短笻路入烟霞去羣峯喜逢迎向人如嫵媚攀
條覽芙蓉臨流採蓀蕊幽花不知名馨香雜芳樹天風
吹敝袍曉露沾行履更無塵染衣常有雲生袂山禽忽
飛来啼破幽絶處
籬邊飡落菊
籬邊飡落菊采采黃金英拾之不滿掬松露相和傾三
咽清肺腑九竅皆芳馨食之久住世化為天地精不饑
復不老顔貌如童嬰驂鸞訪安期跨鶴尋廣成回首謝
人世何用千秋名
嶺上撫孤松
嶺上撫孤松松陰盖天地霜皮四十圍傲晲人間世老
榦帶烟霞虬枝撼風雨玄鶴數往還白雲互来去撫松
一問之坐閱幾千歲人夀能幾何松老良未易與松語
未終落月寒生袂
開徑延馴鶴
開徑延馴鶴愛此癯瘦形不與凡鳥伍戞然獨長鳴我
性鶴相似寵辱常不驚平生寡交游閉戶鮮送迎松關
夜月孤茅屋秋霜清從今與鶴遊騎鶴朝玉京鶴爾幸
知此慎勿輕渝盟
登樓數去鴻
登樓數去鴻目斷江山異帛書望不来愁殺深閨女遺
音墮寒空疎影澄秋水凄凉關隴雲慘澹瀟湘雨飛鳴
萬里餘為此稻梁計點點夕陽中陣陣荒烟外天際兩
三行飛入蘆花去
朗吟黃葉寺
朗吟黃葉寺落日長林密天花拂衣香露草沾屨濕深
烟銷竒峯閑雲褁危石金鐘透太清玉磬穿虚碧境勝
龍象游夜静虎狼出地遠人蹤稀心定塵緣寂仙凡迥
不同坐久三嘆息
長嘯白雲峯
長嘯白雲峰聲清方夜永海月忽飛来光照千巖静松
林奏瑶琴山泉潄金井下與人世違上接星辰近凉露
洗心源天風吹鬢影使我凡陋軀泠然發深省願言生
羽翰直上青雲頂
採蓮歌
畫舫綠楊邊吴娃競採蓮紅粧映綠水窈窕誇少年只
愁蓮心苦食之味不甜只愁藕絲短織之難成縑相與
唱歌去撑破蒼波烟
讀書山月下
讀書山月下月色流巖扉松風吹毛髮草露沾裳衣研
精探玄奥竭思窮幽微興亡空感慨今古誰是非孔孟
幾千載斯文愈光輝蚩蚩愚下士去此將安歸
舉酒春風前
舉酒春風前勿訝衰顔紅藉兹麯糵媒成彼醖釀功頓
使鐡石腸化為歡悅容喜色浮鬚眉和氣填心胸浩浩
六合間廣扇淳厚風兒女豈知此唯醉芳花叢
圍棋白日静
圍棋白日静舉袖清風吹神機衆未識妙著時出竒我
老天宇内白雪凝鬚眉坐閱幾輸贏歷觀迭興衰古今
豪傑輩謀略正類棋局終一大笑驚起山雲飛
舞劍清夜闌
舞劍清夜闌孤燈耿中堂一舞空奸邪再舞摧豪強頻
起為君舞月出雲飛揚氣衝牛斗暗影動蛟龍翔悲風
轉蕭颯壯志彌慨慷時哉不我逢石匣深韜藏
吹簫明月底
吹簫明月底素魄流寒光簫聲更清婉音調美且長孤
鸞舞天風老鳳鳴朝陽仙人王子喬往事空茫茫丹成
竈應冷仙去臺亦荒千秋更萬古日夕遥相望
撫琴白雲端
撫琴白雲端聲透巖谷裡山空夜未央長天色如洗喧
啾百鳥吟蕭瑟孤舟雨萬壑鳴松風千江瀉流水森嚴
肅鬼神恩怨訴兒女人世不爾聞唯入巢由耳
漁父曲
雨過暮雲收江空凉月出輕蓑獨釣翁一曲秋風笛宿
鷺忽驚飛點破烟波碧
對奕青松邊
對奕青松邊松雲濕荷裳棋中有深機淺識未易量知
進貴知退能弱還能強争先合顧後得勝當慮亡輕剽
或易失遲重終寡殃將卒勿驕惰士馬須精良能以此
衆戰柔者必至剛
對酒舞長劍
對酒舞長劍劍舞影更長始舞飲一斗迭舞累百觴舞
之不能已飲亦未易量長舞影傞傞長醉志揚揚尚不
論公孫况復數項莊年深劍文在曾斬樓蘭王舞罷醉
未醒落月流寒光
和萬卷閣詩韻
倪希聖攜石元吉題萬卷閣詩見示且言其先大父
樞密公南渡後嘗讀書遊觀於此南渡去今二百年
遂成陳迹感古傷今不能忘懷何時一登樓縱觀前
人遺躅朗吟豪詠于天風百尺之上與王粲元龍相
望于千載之下顧不偉歟因次韻二章
天風百尺樓壯制凌霄漢繞屋山四圍充棟書萬卷峰
巒獻竒觀宇宙鍾神筭絃歌師魯丘政治資姬旦冥搜
竟忘疲幽討庸辭倦唯知扇文風未必圖美宦桂月與
松雲時復供清玩人去樓亦空千秋發悲嘆
畫棟麗晴霞飛甍接天漢虚櫺納青山巍軒貯黃卷緬
懷剏樓人胸襟藴竒筭相去數百年坐閱成一旦想當
讀書日研精固忘倦浮雲變盛時短世驚薄宦我欲登
斯樓烟雲聊把翫感慨三撫闌臨風寄長嘆
雨中懷李本存十二韻
久雨不出門幽齋抱岑寂點檢屋外山白雲為雨濕最
苦溪水添没却釣魚石平生慮事深無故憂得失因念
倦遊人荒凉不温席獨抱瑰竒才雙瞳黑如漆關山一
萬里誰能共欣戚故舊半彫零親戚隔存殁亂後幸自
強感激彌嘆息蓑笠擬訪之濁酒聊共適酒酣彈鋏歌
忘情話疇昔雲深路不通何處尋蹤跡
幽齋清興
窗迎青嶂遠門掩白雲深坐久風生席年高雪滿簮訪
梅臨水際採藥陟烟岑月徑桓伊笛秋庭單父琴驚醒
塵土夢滌盡利名心衒世閑聲譽生平不用尋
故圃梅花
身世水雲鄕冰肌玉色裳靈均千載恨和靖一生忙南
國遺高躅東風逓暗香久同松栢撡肯學杏桃粧冷淡
孤山月高寒半夜霜鶴猿常欵狎蜂蝶任猖狂
興懷
幽遯足嘉謨崇勲授壯夫杖藜登嶺岫蓑笠釣江湖最
喜烟霞古從教姓字無頓忘身外慮寧受世間譽盡日
尋棋局長年卧酒罏飲酣吟嘯遠睡醒興懷孤秋嶼翔
雲鶴春波浴海鳬四時花木美野叟復何圖
東籬丙辰季秋作
曳杖東籬下層巒列環岫南山如有情青翠俯相就松
桂二老蒼烟霏乍無有孤雲屢出竒羣峰競呈秀圖彩
寫晴嵐琴音潄寒溜采采黃金英芳香滿衣袖
新月
新月如佳人娉婷特姝麗雲端露蛾眉丰標迥然異輝
彩雖未盈已足破昏翳但願早團圓神光耀寰宇從兹
億萬年長照人間世
秋懷次童中州韻四首
拭目看秋雲洗耳聽秋雨晴刈東皋禾冷衣南山苧長
安名利途屏跡不吾與惟有金華峰相看澹無語
長空好明月燦爛今夕晴萬里皆月色四顧無人聲徘
徊下青松照我茅屋明我望長嘆息悠然萬感生取杯
挹青光和此松露傾嚥之清肺腑快我平生情
沈郎江左人聲名驚宇宙秋風百尺樓寄傲腰圍瘦惜
哉清廟器未展經綸手斯道日已亡斯人焉可友唯應
雙溪月清光屢相就
桂魄延秋景松飈生夕凉良宵兩相值蕭瑟流清光風
聲驚客鬢月影照我床徊徨不成寐轉覺歲月長起坐
問風月而我誰老蒼風静月不言耿耿天中央
三月望夕玩月
長空蟾吐魄良夜何團團皎如青銅鏡燦比白玉盤試
浴海波底飛上青楓端徘徊嵩岱間宇宙生清寒神光
常不冺留作千載看
南山晚眺
南山青如藍處士衣可染獨立萬仞崗眼空天地遠扶
笻訪梅竹褰裳躡苔蘚静聽水潺湲卧看雲舒卷長嘯
撫孤松乘閑數竒巘平生不動心肯隨名利轉摩挲太
古石相知諒非淺
古意
濁醪有佳趣不結醒者歡素琴有竒指不為俗耳彈真
樂存妙理流水環高山知味諒不多知音良獨難
樵雲獨唱卷一
