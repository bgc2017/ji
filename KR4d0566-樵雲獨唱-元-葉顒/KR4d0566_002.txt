樵雲獨唱卷二元葉顒撰
古詩
浙江潮
浙江潮從海門起濺沬飛流幾千里老龍奮拔滄海波
六丁怒决天河水萬馬奔馳人盡驚千夫賈勇衆莫禦
滔天濁浪排空来翻江倒海山為摧固知神物善幻善
變化不然胡為若此之壯哉狂風澒洞響天籟長空隠
約轟春雷衝堤激岸勢雄偉舂崖嚙石聲喧豗更秦歷
漢逓唐宋潮生潮落来往時時回上浮銀漢蕩瑶浦洶
洶危瀾鋪練組江神河伯盡出游素車白馬尤雄武海
若載鸞旌馮夷擊鼉鼓龜蛇躍長蛟舞人言子胥怒未
消怒氣突兀干青霄吁咽吐霧如山高咆哮呼叱聲愈
囂震驚溟渤鳴泬寥直吞吴楚志意驕於戲三綱五常
自古有至今禮法千載之下明如日月之昭昭君實有
臣而殺奚怨號員兮忠義非兒曹豈不知此無君之罪
將焉逃少焉風定洪濤静似聞予言發深省水天上下
玉無瑕月白江空銀萬頃
錢塘懷古
君不見古錢王錢王在時民阜康不侈不僣能安邦五
季喪亂人相戕鄰國雖斃吾無傷錢王去後兒孫良致
身能弱還能強手持版籍歸宋皇富貴不失福祿昌民
受其惠夀命長人懷其德久不忘千載之下有耿光至
今號稱國不忘又不見子瞻作郡臨安時風俗淳厚民
雍熙春光淡蕩花柳静凝香燕坐簾幕垂耕田而食鑿
井飲公家作勞民不知西湖種藕不種糓朝昏十里香
風吹酒邊談笑白日永賓朋滿座咸賦詩風流一代孔
文舉下眎山濤阮籍沈湎之輩皆小兒子瞻去後景物
非風俗彫弊世運衰我来曳杖訪遺跡荒烟衰草空離
離湖山風月只如舊昔人不見今人悲秋風滿目立良
久但見斷雲斜日猶照蘇公堤古今何物能長久前代
英豪竟安有文章覇業墮渺茫唯有聲名傳不朽是非
榮辱過眼空萬事何如一杯酒
雲&KR2569;山人紙衾吟
楮桕霜華細藍田玉色鮮全無針線迹寧費綺羅錢照
席凝冰潔鋪床奪錦妍卷舒皆自在表裏出天然瑩徹
明無滓温柔軟勝綿姜公聞必喜杜甫見還憐素質誠
無讓紅塵已斷緣銀屏非等伍石枕慣周旋野客深相
結豪家定棄捐不勞寒女織唯稱老夫眠光彩生虚白
真純絶外鉛陽生春浩浩暖快腹便便盖覆功非淺清
虚理不偏致身天地外迥出羲皇前睡去山雲熱情空
海月圓梅花頻入夢香影繞林泉瓊姬亦垂顧丰姿美
嬋娟邀我登廣庭恍惚游鈞天天風雜環珮上謁瑶華
仙遺我不死藥授我長生篇使我顔色好犀齒還榴編
蒼容返朱唇綠鬢垂華顛方瞳復如漆碧沼浮疎蓮從
兹久住世游戲三千年我聞而喜忽驚寤但見清虚滿
室月白雲翩翩
八月望夕翫月歌
八月望夕天大晴纖埃散去河漢清長空皎潔净如洗
四顧寥閴秋無聲少焉皓月生滄溟吴牛乍見喘且驚
連宵陰晦不見月今夜見月倍稱情寒芒直射斗牛窟
滿庭冰雪銀水晶低徊弄色茅屋上照我慷慨平生誠
乾坤虛廓照萬古再一萬古光愈明從兹高照萬萬古
毫髮可容無遁形老翁今年七十一固當與月同虧盈
月能燭幽鑒下土人能撥亂至太平二俱有功于天下
皆足為世之重輕故能發無盡之幽光垂不朽之令名
雲霄有路通蓬瀛仙人相邀遊廣庭朗然晃耀白玉京
鈞天樂奏聲鏗鍧風吹衣袂虚泠泠環珮錯雜相和鳴
團團古銅鏡燦爛天之庭清輝百千丈神彩何瑩瑩金
波瀉瓊液躍出蝦蟆精雲邊白兔知幾齡玉杵舂香藥
未成丹桂不老常芳榮西風凉夜秋花馨姮娥孀居誰
與伍美質不眠長獨醒貝宫曠闊寧有極舉步欲進足
屢停滿身風露良久立依然命駕還青冥黃塵白水三
山遠魂夢飄飄迴翠輦恍疑身在紫霞峰影隨大地山
河轉霓裳羽衣不復道靈丹難駐容長好君不見萬里
關山全盛時有道君王蜀中老
吾琴所為曹令所壊寓居賦秋風破屋歌
君不見南山叟一室容身小如斗閉門僵卧學袁安雪
打風吹懶開口又不見牛馬走短布單衣寒露肘長途
汨没笑李斯咸陽市上牽黃狗男兒壯志要似渭川雲
夢竹不染塵埃出林麓又似蒼顔勁節松偃蹇孤高立
岩谷雪中矯矯舞游龍霜裡㳙㳙濯寒玉春和長有拂
雲青歲寒豈减昂霄綠野人曠蕩無所歸居無華屋膳
無肉胸涵膽氣欲食牛世乏才能恥干祿高眼不復夢
功名信步何曾限南北行藏無碍獨縱横動静隨緣少
拘束從来任運合天真坦率人皆笑粗俗儒生性僻不入
時身老乾坤忘寵辱囊虚買譽百兩金日糴充饑五
升粟頑然空洞腰十圍唯貯文章滿斯腹謾開電目燭
五行徒援霜毫寫千幅祗聞張奉賤毛生未見夷吾憐
鮑叔短琴一弄固有餘長鋏三彈常不足噫戲安得樂
天都蓋洛陽城裡萬丈之白裘杜陵大庇天下寒士萬
間之廣屋尊賢重道貽今羞大厦寬袍遂吾欲床頭更
有酒新熟綠蟻濡唇斟百斛此時不願萬戶侯何心更
作九州牧山中宰相樂餘年管領邱園慰幽獨雲邊吟
咏足逍遥月下壺觴倍清淑閑鋪棋局伴爐薰滿吸湖
光飲山淥含烟細草叠芳茵過雨餘花呈繡褥王侯卿
相非我儔牧圉樵漁是予屬四時佳景盡来歸泉石烟
霞皆素蓄笑拖長袖醉春風寄傲軒窗百斯福
山中遊
木翳兮林深境幽兮徑平峰高兮月小澗古兮泉清霧
氤氲兮圖形水颼飀兮琴聲春欲暮兮烏啼花落秋將
至兮鶴唳猿鳴膏吾車兮整吾駕將有事兮林坰爰發
爰啟載興載征訪仙人兮琳宫扣釋子之玄扃高揖浮
邱遠邀廣成拾丹田之瑶草採翠巘之瓊英掘棲烟之
枸杞斸含露之猪苓駐予顔兮長春延予年兮遐齡與
日月兮同光偕天地兮不傾蔽明兮掩聰凝神兮嗇精
心清兮欲寡體安兮氣寧絶交息遊罷送休迎不記晦
朔寧知虧盈不事王侯寧識公卿雖乏鍾鼎之貴終無
鈇鉞之刑塵韁莫繫世網曷縈得失一致寵辱不驚何
必論泰山之重鴻毛之輕麻衣之賤金章之榮又何必
計蠅頭微利蝸角虚名長途擾擾閙市營營蹈草廬之
高躅誦陋室之佳銘土床石枕霧帳雲屏依稀和靖彷
彿淵明玩庭梅之冷豔嗅籬菊之秋馨聽鶯鸝之求友
呼鷗鷺以完盟展竒松之軒蓋鋪軟草之氊茵臨清流
兮洗耳汲滄浪兮濯纓躬耕幽嶼獨釣荒汀酒船茶竈
詩卷棋枰樵漁賓客牧圉弟兄更唱迭和極論深評雲
邊横笛月下吹笙隨心去住任性縱横緬思疇昔慶快
平生襟懷洒落胸次峥嶸逍遥邱壑放浪身形悠然遺
世脫爾忘情迴視彼抗塵走俗之輩蜂房課蜜之功甚
時可辦蟻穴封侯之夢何日能醒亦何異於填海之精
衛良可悲夫燒空之火螢
北山遊
北山山色青更青堆藍積翠開畫屛浮生突兀百千丈
駕梁峙石勞六丁自從太極既判混沌死天開地闢知
幾齡東西横亘一萬里遠迎岱嶽連滄溟晨昏礙日遮
月星往往不雨轟雷霆荒烟霾霧虎豹隠深淵大澤龍
蛇腥幽花野草不識名天風時送芳樹馨風雲變態皆
可玩烟光嵐影浮虚櫺有如佳人在空谷體貌閑冶尤
娉婷人間歲月不復記祗隨寒燠觀堯蓂神仙宫殿梵
王宅螭藏鳳隠凌青冥金鐘玉磬問遠近洞門無人長
不扃道士昔誦蘂珠經功成騎鵠朝帝廷腰懸環珮雜
宫徵鈞天音樂風泠泠邇来歴世經累劫丹書寶篆猶
鐫銘摩挲石刻一慷慨頓覺胸次洗空世慮塵夢醒彈
琴坐盤石遺音繞指穿林坰山靈鼓舞山鬼嘯常有白
鶴飛来聽湘妃漢女亦遊玩載以霧轂乘雲軿登高採
妙藥長鑱短钁鉏茯苓天瓢瀉石髓瑶杯斟醁醽飲之
似欲生羽翎神清氣定百脈寧下視人寰烏兔急東生
西没何時停尋名訪利浪自苦便欲脫去世俗凡陋無
用七尺之軀形遊行無碍少羈束化為天壤之内不老
不死千秋萬古英爽之精靈
登九龍山訪孝標遺跡月下飲酒
杖藜扶我登九龍輕鞋短袂隨天風九龍飛去幾千載
雲閑松老青山空孝標先生骨應朽清名與山同始終
荒烟衰草迷古洞唯有皎皎栖清楓酒邊半醉弄明月
月光忽落杯酒中舉杯歡笑和月吸清光散入胷次照
我突兀礌磈之孤衷平生所藴剛毅氣洞然明白無隠
容信知古人嗜好不在酒愛其果能助發英銳之志醖
釀麯糵之竒功興懷不盡下山去明月又在天南東
中秋懷古玩月
空明仙人遊廣寒挟予飛入青雲端罡風吹上九萬里
冰輪直駕穏更安碧天空闊高而寬巍巍金闕非人間
瓊樓紺宇開萬戶水晶宫殿銀闌干團圓青銅鏡燦爛
白玉盤寒芒曜今昔素液流肺肝滿身風露毛髮爽一
衿冰雪衣袂單雲邊有女騎綵鸞清歌妙舞美且閑笙
簫迭奏音調古二十五絲錯雜彈姮娥遺我長生丹服
餌久久生羽翰朱唇綠鬢顔色好骨剛體健力不殫慇
懃再拜謝明月清光留作千載觀
東鄰叟歌
君莫羨東鄰叟囊貯黃金動盈斗粉白黛綠眩目前十
二金釵圍座右袖中曲譜貴新竒五典三墳不知有往
来冠蓋盡英豪駿馬金鞍結良友天公未必長爾私有
限歡娱豈能久華堂歘忽變荒坵落日牛羊亂馳走羨
君莫笑西家翁身長七尺眉頬豐閉門不肯學干謁半
世不識王與公無心去較蠅頭利有口懶談麟閣功茅
屋頽垣常漏月麻衣短袂不蔽風儲乏陳紅之五斗心
有至赤之孤忠對客張眉唯說理向人捫腹肯話窮胸
中豪氣千丈虹壯志不下陳元龍百年冨貴如飄蓬是
非榮辱轉眼空珊瑚數尺壯安庸季倫愚痴真騃童夢
回金谷春已去欲尋往事俱無蹤但見荒烟衰草寂寞
棲春紅繁花散亂歌舞歇行人撫掌笑石崇首陽山人
恨不逢食薇不飽樂在中至今姓字不磨滅皎如白月
懸高穹但見天地之内光輝照耀南北連西東清風遐
播億萬古而我無盡物有終俯視沈酣聲利輩空中短
燄風裡蟲
第一人間快活丸歌贈芙蓉峰蓑衣閑道人貫
酸齋號雲石仕至翰林學士休官辭祿或隠
屠沽或侣樵牧人莫測其機嘗於臨安閙市
中立牌額貨賣第一人間快活丸人有買者
展兩手一大笑示之領其意者亦笑而去
芙蓉仙人冰玉質貌粹骨剛長八尺閱遍塵寰擾擾人
玄鬢朱唇雙眼碧利名場裡寡交游勢要途中絶蹤跡
世誇豪富尚榮辱信手拈来笑輕擲留得人間快活丸
行住之間常服食平生顛沛藉扶持什襲珍藏深護惜
吞不得吐不得快活滿懷言不及十分瑩潔滅瑕疵一
味無求甚竒特香通九竅達四肢淨若明珠赤如日解
歇馳求嗜欲狂能除奔競貪婪疾非辛非辣復非酸不
苦不甜還不澁天然風韵妙無倫不讓醍醐寧數蜜食
之氣定百脈寧肌肉豐腴美顔色融和春意動鬚眉體
健身強百斯力等閑愈嚼味愈嘉肪白膚黃炙逾出時
時拈弄與人看驚起凡愚耀今昔擬將斯藥夀斯民低
價無人肯酬直風月笛烟霞屐綠蓑衣青箬笠五湖四
海足徜徉萬水千山恣游歷邇来歸卧白雲巔晦跡韜
光那尋覓雲封讀易臺澗逸彈琴室遠岫正堪觀纖埃
焉敢入採山釣水拾松花千載清風有何極衣袂飄飄
翠袖寒直上金杯峰頂立飲我紫霞巵坐我蒼苔石說
盡萬事非驚嘆羣迷癖嵐氣潤冠裳山光浮座席踢翻
煮藥爐砍破長生術洞門無人常不扃開盡碧桃春寂
寂長安車馬任喧豗人說公卿都不識
樵雲老人獨唱歌
樵雲老人年七十髮白雙瞳黑如漆喜唱人間快活歌
好吹酒後無聲笛一聲吹動嶺上白雲飛一聲吹動山
巔明月出驚醒松梢野鶴棲喚起波心海蛟蟄老来湖
海友朋稀貌古形衰無氣力盡日疎齋坦腹眠五斗濁
醪時自適常遊北墅劇歡娱每對南山抱岑寂張三李
四懶結交黃八趙二不相識自歌自舞興懷真獨步獨
行神思逸家無生産萬鎰金囊蓄樵雲獨唱集杜撰八
陽經何止三千帙醉墨淋漓不整齊粗言跌宕唯真率
丈夫志氣脫情塵邨媪嬌羞貴粧飾長蛇出穴衆盡驚
駿馬下坡人辟易瀑岩溜斷峡泉飛茶鼎濤翻海波溢
光寒孕出蚌腹珠聲雄擊碎鴻門璧千尋檜柏秀竒峰
一片莓苔褁頑石祗圖豪放旨趣高肯蹈凡庸陳腐失
曹劉沈謝丈人行江左風流亦勍敵自愧滕薛微敢與
齊晉匹雖乏經邦辭頗盡歸耕術洗淨功名疵滌空聲
利疾星斗燦心胸烟霞生肘腋玉澗奏瑶琴銀河瀉瓊
液松雲滿草衣岩霏洒石壁空翠撲晴軒虚白凝霄室
豪端錦繡機奚藉天孫織語險神鬼愁言竒魑魅泣懦
夫忽剛強義士彌感激山靈為起舞萬像咸拱立已免
世俗羈猶負林泉癖飲酣拍手呼李白傾倒壺觴同座
席共話斯文喪亂後餘子碌碌焉足恤固多狗尾可續
貂其奈羊皮殊豹質噫嘘&KR1077;安得快剪刀剪取雲夢竹
䨲毫束作筆刪削鄭衛淫剗除妖豔習斡回正始音書
寫大雅什烜赫照乾坤焜耀當天日清風億萬年輝彩
千百尺妙理造幽微芳馨著今昔虎嘯龍吟天地間蚓
唱蠅鳴俱屏跡狂瀾捲盡江漢清隂霾散去山峯碧(註或)
(問予曰子何易易以詩言也檜柏秀竒喻詩之美固佳矣奈何以區區之頑石比之子何易易以詩言也予語)
(之曰費千金之財不能分寸移之竭萬夫之力不能絲亳動之寒暑不能改其容水霜不能變其節齊天地之)
(終始閱漢唐之盛哀遇狂瀾則為砥柱于中流而不傾處峻險則聳孤標于絶頂而不倚水不得而漂火不得)
(而燬斧斤不能琢其質寵賚不能易其守巍然不怠巋然常存置之渭水左右嚴灘南東傲睨青徑雄踞翠峰)
(俯瞰長流仰揖喬松芝蘭圍繞莓苔褁封延浩月納清風麛鹿聚猿鶴從别有遺世高士脫塵異翁志氣高邁)
(趣向雍容慕其高杭樂此幽竒樞衣讌坐策杖追隨彈琴鼓瑟飲酒賦詩朝夕翫賞頃刻弗違在昔豪傑之輩)
(同坐狠石而談世事放達之士忘情醉石以消歲時英雄遺逸今不復見此名此石逾千載而靡墮予將高蹈)
(遠引遥紹于諸老不識吾子以為何如于是客喜而笑揖予而退吾乃撡觚引墨而書之)
雲&KR2569;天民獨樂歌
雲&KR2569;天民身健武屈指今年七十五衰鬢凝霜暖不消
吟眸掣電明堪覩耳聾尚可聽簫韶舌在猶能話今古
風標凛凛瘦如松意氣堂堂獰似虎生平快活不識愁
祗有攅眉作詩苦得句狂呼笑點頭論文猛拍忙搔首
栖林玄鶴為驚飛出岫白雲俄退走梅邊竹笛半醉吹
石上桐琴一長撫飯後歡陪夜月遊飲酣喜對春風舞
常呼晨霧鎖松扃遠引寒泉環竹戶困尋陸羽寫茶經
閑訪陶潜抄菊譜人間俯仰計搃非目下恩榮樂寧久
何如丘壑了餘生渴飲饑餐飽摩肚兒學躬耕僕飯牛
歸而斗酒謀諸婦客至從嗔不與言坐對蓉峰懶開口
不將蹤跡出人前高眠月嶺烟霞塢已知身世足優游
唯愧乾坤無報補呵呵呵呵真草莽收拾閑名莫辜負
從教世俗罵痴狂任彼時人笑愚魯
採蓮曲四首
若耶溪頭同採蓮濃粧豔抺誇少年綠荷萬柄映碧水
吴姬照影羞嬋娟一雙鴛鴦在芳渚見此躊躇空自憐
去年送郎别江滸郎君上馬妾在&KR0657;湖光㶑灔香旖旎
酒味冷冽花鮮妍今年花謝香應老漫郎漫郎何當還
吴江女娘冰玉肌薄抺膩粉厚抺脂蘭舟蕩漾翠波裡
花間爛漫香風吹蓮心苦難食食之不療饑藕絲短難
織織之不成衣採蓮採蓮人未歸山長水遠歸何時
江上晚来新過雨亭亭芙蕖在綠水芳洲香霧雜紅雲
蘭舟喜殺穠粧女年来年去世情空花落花開香十里
今年歡笑復明年幾向花前共花語荷花顔色只如舊
妾顔未必長嬌美只愁八月殞清霜吴中一夜秋風起
荷花嬌媚人共誇九洲三島蒸紅霞採蓮女郎十數輩
唯有阿姨顔色嬌如花自從嫁後懶梳洗十年不見音
信賖管取明年採蓮去撑&KR0657;直過阿姨家
苦雨嘆
久雨未便晴昏烟翳穹昊出門泥濘步難行十步九折
憂絶倒蘚跡雜苔文侵階風不掃由春至夏百餘朝雨
脚如麻幾時了樂事賞心何暇論尺薪斗粟無從討縱
有高車可出遊濕雲遮斷繁華道杜陵野老數吞聲床
床屋漏吟情惱山翁放達不識愁無端為爾傷懷抱南
山豆亦荒北嶼松亦老東園欲語花西徑忘憂草笑臉
嬌啼膩粉銷檀心懶吐芳香槁綠怨紅羞既寂寞蜂慵
蝶困庸圍遶千葩萬卉總消磨庭下决明顔色好何當
散陰霾放出日&KR0008;&KR0008;麗景穠鮮萬國明晴光浩蕩千峰
曉
梅友公遊芙蓉峰探神仙遺跡登高長嘯俯視
塵世然後朗吟步月而歸自魏晉之下曹氏
父子桓温庾亮之徒登高對月飲酒賦詩其
後寂寥千年世無斯樂今公乃能以雅道繼
之蓋庶幾焉予足不至此山幾年矣因公之
遊遂喚醒舊夢從道復出詩見示遂次韵焉
空山學仙子乘鸞烟霧濕夜深吹洞簫聲斷鳳凰泣佳
人去後不歸来寒雲古路迷黃埃當年舊事搃陳迹回
首此意千古空崔嵬杉松弄影(闕)仙蓋玉宇寥寥浮爽
塏洞門無鎖晝不扃雲窗雪浪聲澎湃短世茫茫赴急
流功名悮我三十秋人間俯仰竟何補便欲對此乘虚
舟登高探異物夢魂皆髣髴凛然心肺開肝膽忽突兀
中有一人眉髮竒不言不笑看晴霏芙蓉為裳雲為衣三
花樹下容巍巍隔水微茫相對久贈予靈芝飲予酒拍
手相從入紫霞不覺麻衣濕寒溜忽然而去不復譍山
雲呌斷無人聽是中誰讀黃庭經耳邊忽度琅琅聲醉
筆題新詩戱拈爛墨澆淋漓西山紅日忽已失新月夜
上横蛾眉兩袖天風清九竅歸去恐為神鬼笑興懷不
盡下山来洞口巖花羞自照
謝陳國賓見寄
陳兄遺我山中詩隨風落空成珠璣寒光遶壁夜窗紫
清聲響澗山泉飛杜陵去後天無功飄飄千古遺悲風
老兔入雲霄漢黑大龍上天江海空知君筆有萬牛力
追轉風騷氣無敵辭豐意遠欲乘虚天高風冷寒生骨
作詩為謝来意勤自慚瓦缶無美音闌千一撫三嘆息
天風西来洗予心
金華尉趙德夫祈雨有感
陽烏赫赫明高穹火雲不雨天西東晴波渴飲千丈虹
嘉糓槁死生蝱䖝金華趙宰亦憫農陳辭涕泣呼天公
食天之祿因農功視農不救寧為忠下人無罪天所容
願為斯𤯝歸微躬志誠直通龍伯宫須臾遣出雙玉龍
利爪排空怒且雄阿香推車海若從鞭雲駕雨隨天風
下與人世為年豐要令饑旅顔回童少焉雲散天宇空
神龍却歸潭水中廟閑山空鼓鼕鼕
謝李從道見寄
漢唐之世多俊賢才高有如横海鱣搜索異景不得潜
驪珠一夜飛上天江左風流亦可憐高談出口如湧泉
近来諸子無足言白鷄夢破千千年斯文無人世所冤
遣公出世扶其顛遨遊八極乘紫烟絳旂丹轂驅我先
我生嗜酒無一錢酒酣落筆驚四筵見公始覺心茫然
仰天大笑呼謫仙天風吹落雲錦篇皎如明月墮我前
寒光耿耿江底懸魚龍夜抱星斗眠議論汹汹来百川
似欲上拍曹劉肩有人如此猶棄捐朱顔改後寧復妍
願為羲和執玉鞭駕馭白日青雲邊請公早上登封箋
題聽香亭梅花卷
山空木落彫繁卉政苦蠻烟愁瘴雨南枝此際特清竒
獨抱孤真巖谷裡水鄕雲路寡相知惟友風姨交月姊
江南歲晏淡粧束沙上無人薄梳洗丰姿瀟洒態度閑
修竹疎籬茅屋底羅浮日冷水欲冰凍靄昏霾江路隂
殘雪消遲霜魄出一梢寒彩明空林人知鼻臭目善睹
豈知劫外春光淡蕩春意深平生不識宋廣平但識鐵
石腸肚珠玉之胸襟平生不識桃與李竒松勁柏屹立
千仞之雲岑唯許孤鸞雙鳳見豈容妬蝶狂蜂尋幽香
旖旎薰宇宙芳流不盡古至今暮齡作事愧顛倒聽不
以耳唯以心瑶琴三弄枯樹下摩挲老眼觀妙音西湖
處士寧復道東坡先生骨應槁邇来八萬四千載只有
梅花顔色好羌笛聲高舊夢醒玉樓人去東風杳横斜
浮動未要論竒芬不在枝頭老
再賦聽香亭(并序)
予既賦聽香亭梅花詩書於卷尾已而興懶神疲高
卧雲樹之下夢美人玉容冰質風環雲珮揖予而言
曰子之詩雖美矣何獨于聽香微旨乏吟咏遂俾幽
姿減豔雅態違歡公能不遺幸續賜題品使枯荄朽
榦頓發竒芳幽谷寒巖倍增春色豈唯無負于梅花
而不肖亦免以藉口伏惟司花之真宰不識吾子以
為何如予乃劃然而寤即操觚洒墨復題一詩雖未
足驚羣聊以謝六橋么鳳爾
聽香亭畔春風起吹折瓊花三兩蘂烟梢留宿白雲飛
横渡溪橋歸海嶼雪消南國近黃昏月照前村半江水
五更霜重玉容寒吟翁睡足茅屋底夢中非我亦非梅
非鼻非心復非耳但見芬芳遍太虚唯聆馥郁週寰宇
幽香和凍墮琴床旖旎肝腸熏骨髓胸次峥嶸妙莫窺
襟懷洒落竒無比醉後頻驚往事空醒来倍覺吾廬美
疎影横斜澗沼中韶光浩蕩乾坤裡雌蝶雄蜂浪自狂
山猿野鶴深相嘻畫角高酣興不孤玉簫婉娩情難已
霧鑰江南去路迷羅浮望斷知何許擬祛聲跡絶聞塵
汲引深情為君洗
畫竹王汝明為賦
永和年間王子猷月林吟嘯最風流秃錐渴飲三斗墨
為寫琅玕萬頃秋元祐年間文與可四絶聲名落江左
渭川千畝在心胸噴飯滿案饞唾墮此君高蹈只如此
二老遺蹤成坎坷王生畫竹妙逼真清竒不愧前朝人
情空意定偶一掃坐令寒岩空谷回陽春我疑此子有
神助不然何以得此胸次瑩潔不受纖埃侵孤標勁節
冠古今霜容冰彩勢百尋往往青鸞偕紫鳳飛来錯認
舞且吟常訝凉飈生座右耳邊自聽蒼龍吼煩君留意
重珍藏倘遇雲雷恐飛走
疎齋清樂(按此長律舊誤編)
衣袂飄飄羽扇輕草廬瀟洒興懷清孤桐調逐秋雲杳
老桂香陪夜月明附鳳攀龍雖寡術呼鷗喚鷺足尋盟
蘭臺一任無聲譽竹帛從教缺姓名白石清泉皆屬我
黃花翠竹正關情日高丈六猶慵起石枕松風夢未醒
秋冬之交雷電大作
蓐收行秋將滿秩解印榮歸嚴辦集清道迎冬俟臘来
積雪嚴霜應有日遺蝗入地作年豐禾黍登場吾事畢
九月中旬之望夕天大雷霆轟霹靂蝦蟆蚯蚓盡出遊
碧潭驚起蛟龍蟄炎炎溽暑勝暮春赤日行天欲焚炙
玄英勒駕遽奔迥意恐中途例遭殛電掣金蛇走林莽
勢似金桴擊天鼓浮花浪蕊亂青紅痴蝶狂蜂恣飛舞
唯貪過眼暫繁華寧慮来年百斯苦應是蒼生罪惡深
過犯彌天致天怒我願天公憐赤子撫綏恩育宜如故
渴飲饑飡貴得時夏熱冬寒合常度寄聲司令省厥躬
爕理隂陽勿乖悮
偶成
我先落魄何所為百年生計巢南枝迎風吸露飲山淥
枕泉潄石吟新詩一絲不掛心自樂澹然性靈學無學
洗耳熟聽空山猿知心更有空山鶴漫漫長夜何時晨
紛紛塵世何日清餔糟啜醨難自強獨醒肯圖千古名
君不見嚴光片石生白雲江湖夜永秋水深碧絲牽動
潭底月直鈎釣斷人間心
寄王善甫
昔公曾住金芙蓉白雲為侣棲丹峰乾坤爽氣星斗胸
手弄明月烟霧中十年燈下詩書工今年試藝棘闈中
其氣似欲附冥鴻翅拍天水搖天風行將杖策朝聖主
豈止小展天南東願公獻賦明光宫直驅造化超洪濛
筆陣縱横誰敢攻八荒一掃空奸雄致君在上竭我忠
要令四海歌重曈有如醫王逞神功下與濁世鍼盲聾
夢魂夜夜思見公凝望不来憂心忡人生飄忽浮萍蹤
百年光景轉眼中秋風道上會相遇便須握手一笑談
空空
送洛陽陳秀才
蘇秦辯口人共知黑貂敝盡朋舊疎六侯相印幸得佩
一朝身戮埋荒墟賈生才調天下竒幾年獻策承明廬
䜛言入耳竟不用長沙抱恨何當紆玉川先生妙人物
秋風破屋聊自居觀其大節死不變家中豈有擔石儲
香山居士亦足數達哉達哉誰得如二程兄弟百世士
孔孟之道賴以舒談經說理妙無盡天下學徒来挽車
堯夫君實古淳士胸中包褁混沌初西京華麗推第一
春光只滿二老閭前乎說客姑且置後来賢哲世所譽
洛陽古俗稱多士遺風掃地今無餘陳生亦是嵩山客
從軍久戍江南瀦彎弓走馬非所慕無事閉門長讀書
抱琴辭我欲歸去因思往事難自攄歸與瞑坐倘神會
為言每譚斯道未必不為嘆息涕淚增欷歔
招友人歸隠行
中郎一絶㸑下音流水無思山無情仲尼一為麟後塵
乾坤日月無光明聖賢自古多轗軻吁嗟吾子難獨鳴
青山雖貴何足欽黑貂未敝君休驚片言不用脫屣去
富貴於我浮雲輕日飲一瓢豈予辱日飡萬錢非我榮
進退于道苟無愧對人何必面發頳幸有浮蛆之桑落
為君斟酌平生誠幸有棲鸞之桐木為君彈出無弦聲
一彈石澗潄寒玉再彈滿耳松風清酒酣更鼓三五曲
魚龍鼓舞波濤縈男兒出處須磊落肯同兒女徒營營
麻鞋布衲見天子誰能干謁公與卿指蹤利害談世事
坐令海内皆昇平不將歸卧南山隂荷衣未必輸塵纓
青山綠野總舊物白鷗玄鶴皆昔盟上飲千尋之澗瀑
下採百歲之春英食之不饑復不老永為終古天地精
斯言雖鄙倘見聽便當盡决滄浪之水洗净平生不朽
無用之虚名
次韻靈源唯堂上人遊九龍山
羣峰嵯峨互相依九龍跳躍萬馬隨蒼松怪石倚天碧
嵐氣日夕沾人衣幽花野草香澗谷山中寒暑自四時
孝標當年隠其内勁節上與山争竒紛紛餘輩方進取
誰能退縮山之陲困来和雲卧白石醒後衝烟登紫微
古今名利天下重此子似欲一手提白頭老僧好事者
泛覽景物裁為詩使我一讀重嘆息玩味展轉忘其疲
世途擾攘吾已厭便欲命駕尋荒祠左驂白鹿右黃鵠
與子相從不爾離
芙蓉堂次鄭氏子韻
芙蓉堂中見嘉什與君似有三生約高才磊落亦可憐
誰謂今人不如昨我疑此子胸有天地春不然别有一
邱壑男兒趣向貴如此慎勿戀他兒女樂一襟爽氣已
逼人塵氛不假滄浪濯筆端滚滚龍蛇飛紙上霏霏烟
霧落謫仙蘇二呼不来江湖夜雨蛩聲哀觀子新詩何
所似秋空一鶴山崔嵬山靈起舞神鬼笑林泉變色雲
屏開波光月色清可掬風露滿身寒肅肅還君此子不
復言驪龍抱珠海底浴
樟木歌
婺創府廳事幕官入山有巨木者咸取之予鄰有樟
木亭亭若仙盖㒺知歲年父老相傳歷五季趙宋云
予暇日往還吟嘯於其下至是例辱斧斤賦長句弔
之
古木千年隠林麓傲雪凌寒久幽獨霜皮雖無四十圍
中有昂霄氣盈掬孔明廟前色頗同草堂詩老慣撫育
雨淋日炙歲月摩榦槁根摧忽顛踣樵夫芻客不我顧
長伴蒼苔映寒綠今年公府創高堂梁棟求之苦不足
幕官騎馬自入山匠者驅馳如鬼速自慚拙才復何用
例辱斧斤蒙齒錄山翁因笑百無能一生支離同此木
撫木三嘆為木言如此奬擢非我欲不願爾為秦皇阿
房宫不願爾為漢武黃金屋兩君富貴驕且淫是中唯
蓄美女藏珠玉但願爾為幽人廬滿貯烟霞寄空谷有
時惟聞讀古書凜凜忠義横在腹有時惟聞彈古桐高
調凄凉聲斷續否則搆作承明廬巋然長在天子目廣
延天下之英豪獻可替否干王祿此時不獨木爾榮四
海蒼生盡蒙福
月夜泛舟
今夕何夕夜未終長空月出光瞳矓乾坤一色净如鏡
水天上下磨寒銅晃如徑寸珠高耀馮夷宫清寒泣神
鬼竒怪驚蛟龍我乘萬斛舟直入玻璃中雙漿擊空明
孤帆颺天風狂吟發長嘯有似蘇長公湘水居其西采
石居其東屈原與李白此地遺高蹤我處二者間拍手
招兩翁獨醒醉魄呼不返扣舷大呌應耳聾百年清賞
誰與同茫茫千載情何窮採蘭芷兮水冷探明珠兮江
空詩成嘆息無可語因風寄與天地之内古今不朽之
羣雄
芙蓉峰下有梵宫曰智者禪苑寺左右塘蓮花
盛開僧與文士賡和者多予次其韻
馮夷仙人冰玉瑩綠蓋雲鬟踏明鏡嫣然一笑隔烟波
露濕臙脂容貌正道人心地亦清雅不染淤泥出正定
豈無竒士同品題亦有山僧共&KR0636;泳芙蓉山色秋更癯
斜日黯紅愁對影喚回西子昔年夢淡粧濃抺嬌相並
不向湖山逞顔色天香槁死無人境有如禪僧懶出游
白首甘心老鄊井
雪中見寄
六丁劍攪天地水倒瀉銀河洒寒雨舞空鱗甲動天風
玉龍飛下玻璃圃乾坤萬里混清光廣寒誰借脩月斧
竒葩異卉恣粘綴寧煩獺髓鸞膠補無朋懶棹子猷&KR0657;
何人肯扣袁安戶不愁僵卧酒杯空石鼎烹茶試鸚鵡
次韻
玄冥神人眼如水剪綺裁雲雨花雨翩然騎却玉麒麟
東遊弱水西瑶圃手移泰華與祝融削平豈假巨靈斧
似嫌塵世有高下紛紛亂把瓊琚補夢裡渾疑月滿床
醒来但覺雲封戶銷金帳暖阿誰家唱飲羊羔醉鸚鵡
和王存誠洞天長篇
神仙姓字留丹書神仙舊宅巖谷居昔曾躡險探仙迹
問我俗慮何當除長生妙訣誠足學讀書萬卷將奚如
曩思封侯食五鼎今愧半世成躊蹰頑軀七尺走塵土
多情白髮勞自梳因君贈我錦繡句夢魂日月金芙蕖
桃源烟水但如昨欲尋舊路仍趦趄焉得瓊杯酌仙醑
與子共駕五色車碧雲望斷杳莫致臨川結網徒羨魚
已辦刀圭生羽翼脫凡換骨乘天與長揖安期赤松去
握手大笑憑空虚童髫綠鬢垂兩耳天風一任寒蕭疎
春雪
百花憔悴東風寒六花爛漫開正繁東君似欲誇富貴
瓊臺玉樹真珠闌綠楊無力晴抛絮青松不老雲生樹
貪觀天女跨鸞歸失却仙人騎鶴處斜斜整整復霏霏
却憶銜枚入蔡圍竒功未立英雄老壯志雖存氣力衰
酒酣舞劍情難歇指點銀缾莫教竭醉中猶自憶當時
鵝鴨城邊一池月
童子良和徐曉山春暮行樂
落花香逕紅堆積鶯老慵歌蝶懶拍平生愛花復愛春
為見春歸痛憐惜杖藜拚却十日遊春風滿袖雲生屐
功名于我果何有棄置有如機斷織但喜杯中面發紅
寧愁鏡裏頭添白空嗟口讀書萬卷却笑身不滿七尺
長安富貴輕薄兒甘心老死黃塵陌大開冷眼看青山
旋拾枯枝煮白石有手不掣東海鯨何心更釣西江鯽
麻衣草履萬念空深悟黃金與瓦礫因君語我徐曉山
我亦聞名未曾識人生豈在見顔色但從意氣中相覓
美許士謙𨕖壯丁有法二章
霜臺憲郎文且武曾侍繡衣持玉斧指揮猛士氣如虹
要縛南山白額虎檄書下縣點壯丁十萬農夫勝羽林
不跨黃牛騎白馬腰弓直入秋雲深喪亂以来無定止
民物蕭條半為鬼郡縣誅求猶未已眼觀如宜淚如雨
於戱安得老天開太平盡戮奸貪天下治
烏臺憲史天下竒姓氏久為人所知風霜面目松栢操
鐡石腸肚冰玉肌羣凶肆虐干天誅潢池弄兵如小兒
中原在處皆反側擄攘豈獨東南陲寓兵于農古王制
憲史于此力主之羽書差兵以萬計頃刻而集敢後期
厲兵秣馬在此舉指日要斬蚩尤旗廓平天宇清海嶽
獻俘授馘朝丹墀東州老翁頭雪白拭目願見承平時
南山有石踞如虎攜歸我欲鐫公碑
謝東陽太守趙子威牧守有理詩以美之(時為御史)
東陽太守廉而忠風骨自是人中龍分明面帶冰霜容
雙眸烱烱懸方曈皎然一鏡磨青銅世間何物堪蔽蒙
昔年眷顧恩寵隆繡衣持斧騎碧驄如今五馬白玉[騣-凶+(鬯-匕)]
下飲雙溪淛水東金鞍玉勒相磨礲大江南来財阜豐
貢賦號稱天下雄邇来賊盗飛蝱虫潢池弄兵驚兒童
貪官汚吏復妄庸誅求何異蠆與蜂饕餮不已民心忡
温處在在罹兵鋒花溪小邑俱烟烽可憐州郡一掃空
明公撫安竭至衷至誠感物人共宗揚清激濁體大穹
見善是輔惡乃攻不吐不茹恪且恭視民疾苦勞厥躬
愛育偹至久不慵有如名醫治盲聾盲能再覩聾再聰
又如大造運化工初不用力理自融十日一雨五日一
風根器厚薄隨所逢春風桃李秋芙蓉白者俾白紅俾
紅有蔬可茹榖可舂化工何恩及吾儂父老感泣涕泪
濛不圖見此矍鑠翁我願公心與天通舍其小者大是
從廣陳方略達九重盡化四海之羣凶賣劍買犢為年
豐不然上書乞總戎駕御豪傑如轉蓬殄滅醜類無遺
蹤四海混一車書同廓平天宇路不壅露布直到天子
宫獻俘受馘太廟中脩文偃武開辟雍尅期封禅泰華
峰大快義士平生胸令當建此補衮功論功合受大國
封堂堂政府食萬鍾揖遜進退咸肅雍身佩安危勢位
崇富貴豈下汾陽公海枯石爛物有終公之勛業高岱
嵩公之令德傳無窮
題愛栢軒古風
軒前古栢顔色蒼鬱如車蓋當兩廂霜皮雖無四十圍
老榦似有千尺強雲梢已足庇猿鶴月樹或能栖鳳皇
孔明廟前曾識面飽沾雨露凌雪霜清陰時作長蛟舞
壯氣每學蒼龍翔虬枝直上九萬里蔭覆天下為清凉
常疑半夜風雨響怒潮駕浪翻錢塘少焉女媧奏笙簧
仙人環珮朝玉皇巋然俯瞰君子室鸞臺鳳閣遥相望
連甍接棟眩青碧雕楹刻桷施鉛黃往来吟嘯謝樵牧
冠蓋絡繹多金章嬌鞍俊馬勢豪逸弭貂鳴玉聲鏗鏘
内中有人貌異常峩冠大帶美且臧紫霞之佩雲錦裳
當軒危坐軒中央手弄瑶琴音琅琅耳邊雅調流宫商
金盤承露傾天漿忽然飲我瓊琚觴柏兮特立階砌下
歲晚相對操愈剛豈無朱闌護文杏下視不啻兒女行
竒才偃蹇不世出聲價豈减楩楠樟吁嗟爾柏後必昌
大匠遇之未易量或為柱石或棟梁豈可久客卿相傍
慎勿搆作祖龍宅驪山突兀之阿房慎勿搆作黃金屋
茂陵秋風之劉郎惟帡珍禽貯竒獸多蓄美婘閑嬌嬙
寧當架為幽人廬三重茅屋山之陽雖無精金乏良玉
缾儲斗粟書滿床床頭常留酒一缸壁上高懸琴一張
讀書彈琴飲醇酎醉卧不夢封侯王死生無可無不可
身無富貴名字香達則營建天子堂不傾不倚安四方
招延英傑納俊良致君堯舜弼禹湯羣后歡呼趨廟廊
要令華夏歌虞唐海宇雍熙萬姓康天錫百福夀命長
子孫持此傳無疆栢兮女與有耿光再三語栢栢無語
願言終久毋相忘
姜明德醫學錄任滿詩用美之并以醫之利害
語之
丈夫生世六尺軀饑餐渴飲當及期目觀鼻嗅耳司聽
各職廼事爾勿離喜怒哀樂無妄施威賞之柄不倒持
雍容進退動合宜天其相汝百福隨神清慮淡夀且耆
顔色豐澤毛髮黟無不足兮何所望子孫妻妾皆歡怡
寒温風雨倘失時人心私欲復蔽虧堂堂正氣日以衰
瘵癘始得乘其危膏肓一穴自古有區區二竪寧知斯
惜哉醫緩不務此倉卒遽謂疾弗治若藥暝眩㒺不愈
縮手退避計或遲乃知用藥如用將用非其類悔曷追
芫巴烏附吾所用參术之輩胡能為信乎藥者亦凶器
古人不得已用之姜君職醫識此理愚民攀慕賢守知
延年卻老學妙術回生起死參神竒杏林春色香韻美
芳葩漸滿東風枝他年丹石億萬斛慎勿往取虎竊窺
我身剛強甚無恙半世落魄癖在詩賦性掘強成傲物
胸次未掃平生癡高談驚世鄙俗訝左計失策羣兒嗤
疎狂往往激衆怒而我戲笑方嘻嘻豈無甘言悅人意
胡塞巨口而不䛕後先顛倒皆類此願將斯疾祈君醫
願將斯疾祈君醫
辛丑歲軍亂後李元常賦詩傷感予次其韻
亂後依然舊城郭青山不老秋雲薄人民皆非可奈何
歲月無情隨逝波短世功名何暇論相逢存殁驚相問
夜寒兒女泣牛衣紫鳳天吴顛倒披訪舊驚心生百感
兩脚如麻春不暖秪多幽滯哭酸風何人背面啼春紅
次韻以述老懷寄前人
龐老何曾入州郭布襪青鞋衣袖薄聘呼不起奈爾何
心似無風井水波竹帛虚名奚足論草廬清夢毋勞問
天風吹袂雲滿衣醉騎黃犢烟蓑披人生有情徒感感
笑聲酒面春風暖可憐奔走牛馬風妄自粉飾誇青紅
過李從道故居有感
數間古屋荒村道滿地蒼烟鎻芳草酒酣獨步憶當年
幾逐西風訪詩老主翁去後寧復来戶外白雲人不掃
青山依舊事盡非斜日黃花為誰好
樵雲獨唱卷二
