樵雲獨唱卷四元葉顒撰
絶句
題時苗留犢圖二首
秩滿言歸父老憂臨岐分犢較蠅頭男兒利物忘天下
未必區區在一牛
留犢歸牛駭見聞古今唯數一時君設令買寵生賢嗣
未必邦人敢見分
示小兒阿真牡丹二首荼䕷春暮各一首
絳色羅裳綠色襦沈香亭北理腰肢含風笑日驕無力
恰似楊妃睡起時
淺紅深紫間輕黃天下無花敢比芳素與東君同富貴
肻隨凡品擅稱王
一點檀心氣味長向人無語舞霓裳千紅萬紫消磨盡
猶有風吹不斷香
老紅新綠駐烟波無奈青皇促駕何又是一年春事了
杜鵑聲裏夕陽多
晚步
偶隨芳草踏斜暉石徑雲深翠滴衣兩袖天風明月上
杖頭挑得樹隂歸
秋夜看月
廣寒宫闕桂香浮萬里無雲獨倚樓明月滿空天似水
西風吹斷海門秋
次韻周安道憲史仲春雨窗書懷十首
繰烟楊柳千絲綠過雨薔薇萬點紅詩句滿前唫未穏
好懷寫在夕陽中
深院梨花呈膩粉鄰墻豔杏褪殘脂池塘雨後蛙聲閙
半為官鳴半為私
茶鼎松濤翻細浪桃溪花雨湧香泉旋尋笋蕨春山下
不枉江南二月天
緩騎黃犢隨芳草閑倩蒼頭掃落花醉後不知新過雨
巖前應濕舊烟霞
破除愁悶無過酒消遣情懷正要詩燕子未来春又半
一簾花雨海棠時
長笑陳搏争似睡深非杜宇不如歸男兒正要成功業
拭目江山看落暉
愁来倍覺詩難和醉後寧辭酒滿斟夜雨驚醒塵世夢
春風吹老少年心
一春憔悴未曾晴况是簷聲入枕鳴却怪夜来詩夢好
草塘雨過月初明
凝烟芳草入疎簾過雨閑花點澗泉正是清明時節近
鷓鴣啼過夕陽天
蝶懶鶯慵燕語衰紅羞綠怨濕難開晴窗悮聽山禽樂
又是鳴鳩喚雨来
用前韻序山家幽寂之趣呈前人十首
夕陽香徑逐東風瘦策輕扶數落紅信步偶隨流水去
不知身到白雲中
棠梨睡起嬌啼粉桃杏香濃淺抹脂自是從来肌骨好
春風寧為一花私
滿盛煮茗春波月旋汲澆花石澗泉客至不妨頻勸酒
醉開白眼看青天
春風綠盡江南草夜雨紅銷樹底花獨立斜陽多少恨
長空捲散暮天霞
興来浩飲淵明酒醉後豪吟太白詩獨坐獨行芳草地
半晴半雨落花時
閑中採藥雲邊去倦後扶笻花下歸幾度吹簫陪好月
數番横笛送斜暉
蜂蝶漸慵春漸老詩辭頻和酒頻斟年来深識山中趣
老去全無世上心
雲舒山色千峰秀雨過蛙聲兩部鳴多謝知心峰頂月
夜深常到寢床明
摳衣穏坐栖雲石洗耳閑聽潄竹泉夜半有時長見月
人間無夢去朝天
一任猿驚野鶴猜老懷笑口要頻開高眠蕙帳春風暖
不怕雷聲入枕来
人或問予雲&KR2569;舊隠尚無恙者賦一絶答之
瘦竹長松小徑花故園泉石鎻烟霞白雲無恙青松老
依舊山中宰相家
贈畫史王玉峰
百頃風烟生晝寒萬山重叠起豪端前身莫是王摩詰
畫出娥眉擁翠鬟
題王夀卿烟雲叠嶂圖
斷岫平山點畫粗嵐光濃淡有如無何時直到羣峰頂
萬叠雲烟一老夫
贈寫真張小峰二首
飽歷風霜骨格粗老来漸覺髮毛枯形容妍醜從君畫
畫得平生執拗無
古貌清如雪後松吟肩瘦似雨餘峰莫將山上畊雲叟
錯擬巖前板築翁
登樓聞笛有感
笛聲吹起白雲秋兩袖天風獨倚樓北望中原何處是
落霞孤鶩古今愁
一聲長笛夕陽樓總是關山舊日愁杳杳山青雲盡處
澹烟衰草不勝秋
題赤壁圖
曹公智計世無雙席捲南来孰敢當濁浪翻江迷赤壁
誰知猶有一周郎
讀宋紀
顯德衰微國祚遷兒孤母寡足堪憐如何宋主迎(闕)
和李本存孤字韻
夕陽山塞笛聲孤半醉轅門語笑粗舊日讀書蕭寺月
夜深曾到帳前無
瘦聳吟肩野鶴孤衣冠山野禮容粗政慚聲譽非君比
却喜功名入夢無
月冷霜寒老將孤北風吹雪勢還粗方今四海皆元濟
未信忠剛李愬無
清比梅花帶雪孤吟腰瘦減十圍粗約君淨掃南山石
共坐雲邊話有無
老首頻搔鬢影孤惜無三尺斬頑粗何當略借天風便
為掃妖氛半點無
孫劉何苦各稱孤想是當年計畫粗若使盡忠扶漢祚
坐觀曹魏眼中無
春初即事
怕寒猶自怯羅裳嫩柳偷春淺試黃青草已生詩未就
阿連無夢繞池塘
李本存疊有和章再和孤字韻二首
撚鬚索句興懷孤信手圍棋著數粗病酒風情愁後減
惜花春夢老来無
新詩清侣玉蟾孤意度安閑細不粗島瘦郊寒元白俗
開元之後晚唐無
題李克明翁媪起家圖二首(一翁以指就醋瓮内取醯吮之嘗其)
(味之美惡一媪持星火吹燈備諸窮態)
阿婆吹火燄光寒老叟嘗醯氣味酸後代兒孫寧識此
高燒銀燭照杯盤
小甕吮醯酸透骨寒缸吹熖火燒眉何時翁媪花燈下
珠翠成行捧玉巵
題静齋手卷
雲凝不動青山老花落無聲白晝閑松影半窗清睡醒
卧看流水夕陽間
丙申大旱呈時官二首
雷久無聲電歛光老龍何地密韜藏只愁遂失蒼生望
何不留心濟四方
自夏經秋百日晴更兼無處不戈兵千疇萬畝乾枯盡
留得衰荷聽雨聲
冬夜梅邊即事
羅浮山下白雲深一枕師雄夢未成殘雪初消明月上
東風吹徹玉簫聲
冬夜聞笛出入韻
午夜誰將玉笛吹白雲滿地濕難飛驚回一枕春風夢
月上花梢最好枝
初夕暑退生凉
溽暑初收生暮凉風將秋信入虚堂芙蓉峰頂夜来雨
溪水新添二尺強
霜天曉角
耿耿星河曙欲流角聲悲壯起層樓滿空明月青霜重
人與梅花一樣愁
梅花分韻得詩字
木萼霜葩帶雪枝月中香影最清竒林逋去後東坡死
近日江南未有詩
讀宋徽宗北狩龍沙賦忍聽羌笛吹落梅花樂
府
一聲羌笛咽龍沙萬里燕雲獨夢家吹入中原都是恨
如何只怕落梅花
春日午窗睡起
日移花影轉簾西風撼松隂落研池好鳥不鳴芳晝寂
午窗清夢醒来時
題石勒參佛圖澄手卷六首
石勒亡宗怨季龍虎於冉閔恨何窮佛圖果有仙人見
盍把深機悟二公
劉曜成擒一語中漚麻老秃亦英雄可憐只辦平常事
忘却中原逐鹿功
何須傾意扣圖澄眼見狂劉一鼓擒絶勝漚麻池水上
老拳毒手日相尋
推恩忘怨漚麻池便是劉郎就縛時成敗當年人盡識
未應惟有一僧知
擒劉竒策筭無遺石氏存亡必已知三十六孫同日死
佛圖何不預言之
東門倚嘯聲音遠西域參陪禮義專折節李陽吾未論
並驅光武孰先鞭
春雨晚霽
東風吹雨作絲輕駕勒餘寒放晚晴滿地濕雲收未盡
一簾花影不分明
幽齊夜坐效山人體
一邱一壑白雲深一笛秋風一曲琴夜半一窗明月色
一杯松露洗予心
晚酌山家即事
濁醪初熟正鷄肥野老衝烟跨犢歸漉酒烹雞成小酌
醉眠忘却脫蓑衣
贈山翁二首
草廬深寄夕陽村世路榮枯久不聞二畝石田畊墾罷
又騎黃犢入雲深
古貌虬髯鶴髮翁醉吹長笛卧高峰不知胷次藏何物
鼓舞春風宇宙中
西子捧心圖
員也捐軀死諫君越王嘗膽恨尤深西施亦解憂人國
盡日攅眉痛捧心
讀荆軻傳
壯士西遊遂不還英雄千古笑燕丹至今幽薊秋風道
依舊蕭蕭易水寒
磻溪釣圖二首
渭水風生兩鬢秋平生意在釣吞舟如何八百封侯國
也逐鯨魚競上鈎
白髮荒凉釣渭濱宅心非是為金鱗不知絲線長多少
牽掣江山八百春
題伍子胥傳後
子胥忠孝兩難偕破楚鞭君謝父奢何事危言強諫日
死無賢嗣撻夫差
題三傑
蕭何二首
匹馬追亡古道傍便知韓信世無雙築壇不用蕭侯語
垓下焉能滅楚王
獨收相府舊圖書形勢高低盡得知鎮撫關中成帝業
沛公馬上豈能為
韓信
劉項存亡指顧中君臣未定各稱雄早知鳥盡弓無用
未必殷勤謝蒯通
張良
一擊秦車水逆流當年銳志復韓讐偶因天地風雲合
扶立炎劉四百秋
冬景十絶(李從道麗澤詩社出題至治己未至己亥四十年矣)
鷺立寒江
青苔白石魚鱗腥盡日獨拳寒雨汀疑是晴江沙上雪
黃昏一點不分明
寒江獨釣
扁舟獨釣烟茫茫醉著蓑衣不耐霜最是月明無伴侣
一聲漁笛出滄浪
霜天曉角
城上征人吹角聲月寒霜重聲冥冥孤舟萬里南遷客
起著衣裳帶夢聽
江路梅香
漠漠江雲路不分小橋流水夕陽村唫翁馬上頻回首
一陣東風暗斷魂
板橋霜曉
月中青女下瑶空㶑灔寒波跨玉龍畫角一聲天未曉
前村梅下有吟翁
茅簷曝背
門外三竿紅日遲向陽花木暫熙熙老翁曝背亭前坐
自取經書教小兒
書舍寒燈
青燈黃卷伴更長花落銀缸午夜香異日長檠珠翠裡
苦心寒燄莫相忘
梅下清吟
吟肩瘦聳白雲根興遶孤山水竹村月上南枝詩未就
暗香疎影又黃昏
紙帳梅花
銷金帳暖酒盈觴醒後依前世慮長何似白雲深處卧
春風一枕夢魂香
烟蓑釣雪
萬頃玻璃失釣磯白雲片片補蓑衣鳥聲斷絶人蹤滅
獨向蘆花月下歸
唐武則天傳
天人共憤世皆嫌垂拱焉能二十年誰信裙釵珠翠侣
反勝冠冕任英賢
(闕)
爆竹二首
一聲爆竹透雲端驚醒蒼生睡不安若使江淮豪傑聽
定應慚悚膽先寒
非嘗聲響聒天来鼓動陽春海上回偶爾驚人還寂寂
情知不是武侯雷
丁酉仲冬即景
雪水煎茶
枯枝旋拾帶冰燒雪水茶香滚夜濤黨氏豈知風韻美
向人猶說飲羊羔
地爐煨芋
地爐煨芋足充饑凉薄家聲勝富兒李密懶殘風味在
寒灰冷火澹相知
雲巢鶴睡
烟梢深處穏栖翎標格孤高迥出羣只恐聽琴驚夢醒
踏翻松頂一巢雲
月嶺猿啼
樹頭清嘯兩三聲紙帳梅花睡欲成喚醒冷泉亭上夢
嶺雲飛動月初明
玉樓吹笛
天風吹笛落天涯萬瓦霜清月影斜驚醒羈人猶自可
江城只怕落梅花
梅屋彈琴
琴張甌茗伴爐薰三弄梅花月下庭香影孤高音調古
空階誰許鶴来聽
衝寒貰酒
擁被酸吟雪未晴拾樵路斷閉松扃相如病渴誰来管
自整衝寒貰酒缾
踏雪尋梅
雲碍前村路不通暗香疎影杳無蹤瓊琚踏碎知何處
月上孤山第一峰
梅梢月落
斗轉參横午漏遲一輪寒魄堕南枝玉簫吹徹青霜冷
正是詩人夢破時
松徑雲深
數片和烟褁石苔空林長惹鶴猿猜天風吹度長松下
僮子殷勤掃不開
雪夜乘舟
月色波光共一溪水天上下漾玻璃孤舟蓑笠清如許
何必山陰訪戴逵
霜晨覓句
霜月凌凌獨凭闌推敲未定怯衣單眼前佳句無人識
詩比梅花瘦一般
枯木寒鴉
老樹經霜帶夕暉十圍横跨小橋西羣鴉不怕雲巢冷
夜夜黃昏来上啼
孤松老鶴
城郭依前歲月非巢空雲冷影相依長松月落天風遠
時向青山盡處飛
書窗梅影
疎花冷蕊映書窗勾引逋仙蝶夢狂縱使春風吹散後
又隨霜月上書囊
石鼎茶聲
青山茅屋白雲中汲水煎茶火正紅十載不聞塵世事
飽聽石鼎煮松風
尋梅二首
石根巖畔與山隂瘦馬羸僮到處尋流水溪橋沙路遠
何愁雲密更林深
落日孤村石徑斜挨雲深入野人家小溪流水春風暖
恐有枝頭半吐花
松徑清遊
驢載新詩僕抱琴白雲幽徑夕陽林天風十里青松頂
滿耳笙簫太古音
梅影二首
寒蜂凍蝶謾驚猜積案春風撥不開霜月滿窗詩夢醒
更無一點暗香来
夜深隨月上紗窗粧點西湖處士房驚醒一床胡蝶夢
春風冷落淡無香
贈相士二首
貌古如松卧壑秋虬髯鶴髮炯雙眸衰顔未用煩公相
自許書生老不侯
虎視陰陽膽氣粗平生事業遂雄圖不知侃侃怡怡輩
也入先生相法無
秋日南樓晚霽即景
夢破虚堂生暮愁晚雲將雨過南樓西風掃净長空翳
畱得天邊桂子秋
讀秦始皇紀
衡石稽程了萬幾日斜猶未下丹墀廵南築北關防盡
禍起蕭牆却不知
春雪
粧點瓊英上玉梢懣人春雪遍芳郊情知不是豐年瑞
贏得長安酒價高
清明有感
落花庭院晚風輕芳草池塘夜雨晴獨步獨吟消白日
閑愁閑悶過清明
得耳聾疾戱呈無聞聰老
曉枕不聞喧澗瀑夜窗寧聽響松風雖然未遇馬師喝
也勝前人三日聾
題卞和泣玉圖手卷二首
一獻無功便合休殷勤三獻欲何求至今寒璞荆山下
月色蒼蒼萬古秋
忍把連城價放低臨刑刖足未心灰丈夫自古慙輕獻
女子從来恥自媒
懷赤松雲&KR2569;舊隠
白雲青巘是吾家門外長松樹樹花身在異鄊歸未得
夢中猶賞舊烟霞
月夜
萬片白雲歸岫後一輪明月到天時乾坤清氣無人識
借得樵夫短笛吹
題雪巖畫倒蘭(黃瑨卿題云嫋嫋春風一樣吹托根高處欲何為從渠自作顛)
(倒想終有懸崖撒手時瑨卿舉進士歷官至行省左丞乞身歸私第幅巾布衣澹如也予)
(喜賦一絶于其後)
托根孤峻極尊崇俯視羣芳迥不同到底謙恭隠君子
何曾仰面笑春風
夢故友清玉泉首座
飄零湖海昔年僧握手論心久未能夢裡匆匆忽相覩
解言雲屋共青燈
月中仙女驂鸞圖
雲邊仙女夜驂鸞月下霓裳舞袖寬吹徹紫簫風露下
玉容玄髮不勝寒
樵雲獨唱卷四
