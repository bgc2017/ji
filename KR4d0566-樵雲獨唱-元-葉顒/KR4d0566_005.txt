樵雲獨唱卷五元葉顒撰
律詩
幽居雜興
疎齋清夜醒修逕白雲長袖歸南山影心潜上國光西
風巖桂老細雨野椒黃地僻人蹤少烟扉開竹房
和張仲達客蘇州春暮覽古韻
異國逢春暮驚心對日西湖生吴水冷雲壓楚山低老
樹風霜古荒城烟雨迷夫差舊臺館花落鷓鴣啼
重陽感興(甲午歲)
佳節明朝是同誰上翠微西風人易老南國雁初飛黃
菊清香晚烏紗白髮稀牛山今昔異感慨欲沾衣
次李本存見寄韻(本存江西省掾尋調永喜廵檢秩滿寓婺之道林精含)
陶令歸官後琴書對酒杯未聞丹詔起長伴白雲来夢
裡鄕關遠閑中歲月催草廬春漸暖應動武侯雷
復次本存見寄韻
寫興詩千首論心酒一杯初疑彭澤去旋喜謫仙来老
歎青衫冷愁驚白髮催從今便高卧鼻息撼春雷
送應空谷上人遊吴尋師僕於湖山泉石有疇
昔之好末章故及之
遠近西湖路高低釋氏宫猿啼青嶂月潮落碧江風鐘
鼓殘陽外樓臺烟雨中挑包明日去迴首白雲東
落日南朝寺吟笻幾度登欲尋前日路去訪昔年僧浙
水生新浪吴雲暗舊燈阿師如到彼為謝嶺南能
題應上人净深精舍
一室絶纖塵爐烟貝葉經每呼明月至常遣白雲扃竹
色侵虚幌荷香襲小亭晚来開甕牖放入數峰青
代張匡敬送憲史武文獻遷浙西
儒衡家世舊氣節老彌剛誰謂更千古猶能出一郎烏
臺知姓字白簡凛風霜後夜吴江月清光應更長
感懷
天步艱難日人情向背秋慚無醫世術喜免抱官囚發
憤尋青史消愁數白鷗草廬諸葛輩幸出為時謀
午窗睡起偶吟閒花落硯池小兒汝廉率爾應
聲曰香絮粘棋局遂足成一律
睡醒碧窗虚無人松影移庭空晴晝永徑静夕陽遲香
絮粘碁局閒花落硯池時看烟樹鳥飛過白雲枝
題扇面景物
溪童雙眼碧照映綠波心釣艇横烟水漁歌起夕隂峰
巔凉月上澗底白雲深傲睨天風頂芳尊獨自斟
小兒士廉賦碧桃胡蝶二詩呈改為賦唐律示
之
王母下瑶臺瓊花溢路栽似嫌紅粉俗長傍白雲開玉
質風前舞天香月下来劉郎猶未識蜂蝶莫驚猜
粉翅舞風輕雙飛趁晚晴聯翩花日暖来往柳烟清穿
徑尋香絮過牆逐落英莊生千載夢驚醒世間情
紙帳
琴榻生虚白吟帷異馬融睡無紅霧入醒有白雲封月
窟光千丈塵寰路萬重梅窗香影瘦清夢聽松風
已酉新正
天地風霜盡乾坤氣象和歷添新歲月春滿舊山河梅
柳芳容穉松篁老態多屠蘇成醉飲歡笑白雲窩
七月望夕予曳杖步月直造峰頂高吟朗咏劃
然長嘯興盡而返明日山下居人咸言聞清
嘯驚醒塵夢者數十家予因賦詩以紀其事
云
藜杖策風輕芒鞋步月明鶴翻青徑影猿度翠岩聲草
露沾衣冷松泉潄石清崇崗發長嘯塵世夢驚醒
九日東籬晚興
杳杳柴桑路東籬對夕陽斷虹初霽雨新鴈欲迎霜黃
菊秋香老烏紗雪鬢凉王弘人去遠目送楚峰長
閑居效陶體
彭澤歸官後悠然對菊花風雲生杖履雨露蔚桑麻巷
僻門常設樽空酒屢賖柴桑長在望三徑接晴霞
憶先母
憶别慈顔後年華逝水流萱堂猶一日松墓竟千秋誨
育恩無盡生成德靡酬白雲空入望清淚濕衣裘
已酉雪
人世白雪封光輝萬境同江山迷夜月宇宙動春風柳
絮高情遠梨花舊夢空蹇驢懷鄭綮清賞㶚橋東
九日
霜重鴈初飛江空蟹正肥黃花經雨瘦烏帽任風欹滿
飲王弘酒豪吟杜牧詩東籬多感興况近夕陽時
晚回自赤松小桃源賦二首
仙子丹成後乘鸞翠靄間笙簫風細細環珮夜珊珊羊
化雲埋石猿吟月滿山桃源春欲老花落夕陽間
徑鎻綠苔新庭空市井塵草青岩洞雨松翠石林春初
起名空在留侯跡已陳玉簫聲斷久片月下嶙峋
觀史有感
閑中觀史冊感慨淚澘然幸喜平生拙驚呼異代賢張
良知說駕范蠡解乘船餘子乘酣者貪杯醉不眠
雪水煎茶
雪水烹佳茗寒江滚暮濤春風和凍煮霜葉帶冰燒陶
榖聲名舊盧仝氣味高黨家寧辦此羔酒醉清宵
癸丑新正試筆二首
雪霽冰霜盡泥牛喜著鞭性情猶舊日節序又新年世
態縈胷次春光耀目前屠蘇今日酒自笑不吾先
舊臘隨宵盡新陽向曙来晴光浮竹葉春色滿椒杯穉
綠粧梅萼嬌紅透杏腮雪消江岸柳便學舞章臺
誕日(前元己丑仲春予知命之年賢甥童中州賦詩夀予揆今二十五年矣甥亦五旬予)
(曾賦五言唐律一首今書於此云)
常憶垂弧日俄驚學易年高情輕富貴雅志樂林泉白
髮三千丈清吟數百篇行蔵皆在我消長係乎天
梅亭負暄
梅屋朝暉暖融融體氣舒曲肱紅日裡閉目黑甜餘天
地温和候乾坤混沌初盎然春透髓盡晒腹中書
小春探梅
獨步孤山下来尋帶蘚枝江村流水晚沙路夕陽遲僧
屋閑雲逕人家小竹籬春風吹薄袂細細襲詩脾
採蓮歌
越女浙江頭烟波萬頃愁往来荷葉浦蕩漾木蘭舟島
闊香雲冷江空明月秋清謳三四曲聲斷白蘋洲
秋日有懷帥府李從道二首
雨後復斜陽天風兩袖凉黃花秋夢淡紅葉晚晴長訪
舊心千里澆愁酒一觴詩翁定何許西望白雲鄊
子别金盆後烟嵐野鶴愁心應遊北里身尚寄南州落
月雙溪夢西風一劍秋夕陽山下寺時憶昔年遊
東方有一士
東方有一士不結塵世緣朝卧空山雲暮汲石澗泉行
吟夜月中醉舞春風前問之竟不答一笑三千年
鑿井
高原鑿深井水流深淙淙三嚥清肺腑凛然冰雪容雲
埋石甃冷月照山泉空汲引君勿辭是中有神龍
蠟梅
春滿紫綃裳淡黃宫樣粧薔薇露下色山麝晚来香月
下開金盞風前換玉裳尚餘風骨在疎影卧寒塘
讀致和改元詔
聖德如天大皇風四海清乾坤新歲月邱壑舊心情詔
旨宣金口臣僚拜玉京江南遺叟說垂老願昇平
懷湖山靈隠朋獨孤書記
每憶湖山下烟嵐半有無西風肥芋栗細雨老菰蒲世
事秋雲散禪心夜月孤輕包連瘦策吾亦夢江湖
次韻送帥府李從道考滿赴都
山中忘歲月世上變炎凉竹帛虚名盛松關野興長贈
詩無好句話别欠離觴道過濟南府光輝衣錦鄊
送天台僧雪中入杭
杖策路迢迢經年别石橋厭聽方廣磬去看浙江潮雪
透麻鞋冷雲和布衲挑舊時清隠地月落故山遥
憶三衢徐志允
磊落三衢士身今在翰林滿斟徐邈酒高誦杜陵吟燕
北身名重江南感慨深金鑾坡上月應照故人心
春夜遊西園
春色晚来濃良宵興未窮海棠呈膩雪楊柳舞香風蝶
夢翻花冷蟾光度酒空西園人未散飲罷滿城鐘
訪赤松道士不值
仙翁何處去殿古白雲深丹竈留殘火青烟鎻近林尚
遺羊化石應誤鶴聽琴舊日同遊處山空住夕隂
遊赤松宫二首
杖履策天風桃源路萬重草蔵羊化石雲護鶴巢松藥
化留丹井蓮開老翠峰初平與初起吾亦願相從
神仙遺舊宅地迥絶纖塵丹井雲封古青山雨洗新桃
香巖洞雨芝老石田青近日来遊者多非避俗人
贈修真羽士
道人容貌古縹緲隔烟扉採藥穿雲去尋真跨鶴歸久
嘗芝术味慣著芰荷衣拍手蓉峰頂相招上翠微
題劉阮遇仙圖
山中風景美劉阮此忘家犬吠尋真客泉香出洞花衣
冠猶漢代飲饌入胡麻莫戀人間世人間日易斜
贈漁父
短笛逐秋風孤舟釣月中綠蓑烟浪遠白髮世情空不
讓嚴陵操寧貪范蠡功江山無限好蘋白蓼花紅
贈牧童
牛背夕陽紅行行逐斷虹烟迷青嶂雨雲度小溪風短
笛江村晚長吟宇宙空幾回芳草岸高卧月明中
春雨
雲罩千山暗恩沾萬物春溶溶添細浪點點濕芳塵紅
洗花容净青滋柳色新東郊農事動漸快一犁人
春晴
曉洞雲歸濕春山草木新夭桃含宿雨嫩柳裊輕塵蝶
翅寒猶怯蜂衙晚漸陳香風簇羅綺已有踏青人
池塘春草
春色滿寒漪萋萋欲染衣晚烟迷淺碧斜日映清輝靈
運名空在王孫去不歸一春無好句詩夢近来稀
梅邊索句
茅舍白雲扉廵欄笑撚髭暗香覃雅思疎影入新詩江
路東風冷溪山落月時苦吟吟未穏清興遶寒枝
落梅
一夜東風急南枝數片殘何人吹玉笛獨自倚朱闌落
地魚鱗薄尋香蝶夢寒醉眠花樹下偏得夀陽歡
題丹丘圖送周元善台州直學
去去丹邱客雲山萬叠深吟鞭驅瘦馬倦僕負孤琴芹
水鄕關夢蓉峰故舊心杏花明月下莫忘寄遺音
和王存誠遊洞天
昔我遊洞天意馬得休止平生塵土夢盡向滄浪洗回
首名利場十年不掛齒去去青雲端褰衣訪平起
宿智者草堂
夜宿蓉峰下烟嵐鎻翠鬟鐘鳴黃葉寺月上碧雲關老
虎蹲危石吟猿啼亂山明朝出城市清夢落塵寰
智者寺僧往金陵
聞子攜缾錫孤舟至建康遽辭婁約寺遥禮寶公坊松
子僧前落梅花客裏香莫同胡達磨無語達梁王
贈宦遊張平叔
乾坤英氣客湖海倦遊人看鏡始知老見人寧話貧功
名驚壯志琴劍誤閑身何日秋江上清波洗宦塵
過栖碧何羽士舊隠
泉石渾無恙仙翁去不回雲深香木老澗冷碧蓮開劍
掛松關月丹遺藥灶灰昔年修煉地長誤鶴飛来
代居官寄友
不信宦遊拙功名未有成半生燕北老十載越南征每
嘆黃金盡空驚白髮生何時燈火夜相與話歸耕
久客寄隣叟
久客秋仍晚烟霞鎻敝廬晴江思共釣雲嶺憶同鋤貧
賤交情薄飄零酒盞疎何當風雨夜歸讀舊時書
霜晨二首
殘月過樓臺霜鐘驚夢回畫開煨芋火撥盡滿爐灰旋
整雲邊屐閑尋雪裏梅春風深有意頻送暗香来
琴榻對山城僧鐘半夜鳴玉簫音調遠紙帳夢魂清霜
重蟾光冷山空鶴影驚南枝芳信動春色正關情
霜夜
霜冷月交輝春風暗透肌襟懷添醖藉胷次發新竒斟
酌酬佳景推敲話舊詩暗香生薄袂疎影寫枯枝
與客話湖山佳勝予足不至者四十年因賦此
以叙舊事
不踏湖山路驚心四十秋六橋前日夢孤棹昔年遊歲
月浮雲改興亡逝水流西風吴嶠寺落日浙江樓
幽齋秋晚
木落遠山佳荆吴接兩淮秋深紅樹嶺人老白雲齋竹
色頻侵袂苔痕欲上鞋宵深明月色清爽透吟懷
山居即事
吟榻障松屏巖扉護竹亭臨風梳白髮對月讀黃庭澗
古千尋碧峰竒萬叠青彈琴坐雲石頻惹鶴来聽
圍棋
黑白未分時其中一著竒已空生死見寧墮戰争危持
重機常速争先計或遲捐微存大勇勍敵盡吾歸
日暮江村雜興二首
杖屨陟崇邱絲綸釣淺洲衝煙遊野寺玩月上溪樓屢
訪雲林鶴閑盟沙路鷗漁歌音調美聲撼半江秋
釣艇已收緡無人深閉門雲生沙上石月出水南村寂
寞寒潮遠微茫烟浪昏孤舟中夜笛感慨動吟魂
江村晚景
華髮映清流江山事晚遊雲舒江影净霜落水痕收鴈
陣新横浦蟾光欲上樓鐘鳴楓樹嶺秋老荻花洲
孤舟夜泊(舟一作洲)
烟棹越波東漁歌逐斷虹雲粘青樹冷潮駕翠濤空夢
醒孤舟月情舒短笛風曲終秋漸老江闊暮山重
漁舟晚泊
釣艇近黃昏孤篷載夕曛烟潮歸柳港凉月出蒲根短
笛雲端弄清謳夜半聞漁燈明復滅寂寞度前村
山莊即事二首
倚檻看雲飛開簾放燕歸草生烟翠冷花落晚紅稀對
酒歌金縷彈琴弄玉徽醉醒深院月芳影上荷衣
策杖步松關啣杯看遠山青鞋陪月出翠袖褁雲還芳
草斜陽外落花流水間山林多樂意無夢到塵寰
春晚
春去欲何歸江南古路岐日長鶯燕懶花謝蝶蜂疑香
逕紅應减高峰翠益竒薰風琴調遠衆綠上芳枝
晚窗
紅日轉巖扉幽人清夢迷遠遊黃葉徑横過白雲谿芳
興隨流去高情與嶺齊莊周身外蝶栩栩栢庭西
山莊小隠
茅屋小柴門前峯烟樹昏夕陽芳草徑霽雨落花村竹
下安茶竈山邊置酒尊吟翁常欵曲佳句細評論
辛丑年亂後歸故園
亂後鬚兼白春来草復青水環垂釣石雲護讀書亭與
客論孤憤從人笑獨醒艱難思避世貧賤欲忘形
遊山夜宿僧寺
翠袖倚天風雲封路萬重屢登猿嘯嶺頻撫鶴巢松漁
唱孤舟曲僧撞半夜鐘山空禅榻冷月上碍星峰
江邨晚景
野水溪橋外荒村八九家雨晴漁網晒風定酒旗斜紅
樹霜江葉黃蘆月岸花何當從此隠重整釣雲槎
題溪翁隠居
小徑入雲斜幽居魏野家庭軒環竹石窗牖納烟霞戶
外經霜樹階前浥露花童沽邨店酒婦煮石爐茶
客至
有客過山家停驂暫脫車旋呼徐邈酒新煮玉川茶命
子開東閣呼童掃落花殷勤話疇昔握手入烟霞
疎齋睡醒
石枕翠松屏吟翁清夢醒風前搔白髮月下讀黃庭棗
熟從猿摘琴彈喚鶴聽南山新齊雨秀色入虚櫺
江樓晚眺
人倚白雲樓蟾陪翠浪遊天高峰影净潮落水痕收楓
葉孤洲冷蘆花兩岸秋漁舟清唱曉聲斷玉溪頭
秋色
弄雨玉芙蓉經霜蒼翠松池蓮銷豔質岸柳作衰容菊
圃香方溢蘋洲態更濃蘆花迷夜月楓葉舞霜風
晚興
談笑策藜笻丘園興正濃點書研竹露煮茗聽松風吟
詠詩懷爽疎狂世慮空古今興廢跡斜日落霞中
立春日
欲寫宜春事先書餞臘篇詞華輝璧月文彩麗晴烟金
燕寒欹鬢泥牛曉試鞭香風匝羅綺語笑競秋千
雜興
吟詠讌芳庭荆扉晝不扃溪光流坐席嵐影透窗櫺砌
蘚青粘屨崗松翠列屏夕陽江上路曳杖定鷗盟
正月上晴雪中賦
天女美丰容乘鸞過海東清標光奪月素質影翻風柳
絮情應遠梨花夢未終鶴栖璚樹冷龍躍玉波空
秋日懷故人
十年湖海别歸興晚嵯峨人遠黃花瘦秋深白髮多鄕
關愁隔絶歲月苦消磨對酒頻相憶凉蟾宵渡河
幽人雜興二首
行樂興懷濃歡遊酒盞空久諳塵外趣殊乏世間功徑
竹題新綠庭花掃落紅短笻歌霽月長袖挹天風
歡笑樂常彛何曾浪皺眉忘懷頻喚酒得意數吟詩徑
草含烟軟庭花過雨竒歌酣天宇闊睡足夕陽遲
次韻項叔道見訪
青山茅屋下誰肻顧寒微貧賤論交寡功名入夢稀致
身雖有術臨事要知幾異日天風頂偕君試一飛
次張縣尉韻
烟霞深處客猿鶴慣同棲坐久雲横谷吟殘月滿溪不
成塵世夢寧為利名羈醉脱荷衣卧幽琴懶更攜
閑情二首
瀟散兩眉厖疎狂似老龐慣遊裁菊圃長坐讀書窗漁
笛閑中弄僧鐘醉裏撞興来陪夜月孤艇釣寒江
歲月任消磨間中得趣多戲題紅葉字醉唱紫芝歌雨
笠耕雲嶺烟蓑釣月波數鴻臨淺浦騎犢下前坡
幽齋清興二首
清興正悠悠偏欣汗漫遊乘閑登翠巘獨步訪丹邱慣
著穿雲屐頻撑釣月舟高情方浩蕩更上碍星樓
嵐光浮戶牖竹色上欄干吹笛驚秋老彈琴生夜寒喚
猿来月下放鶴出雲端長負江湖興西風一釣竿
江村睡醒
霜重五更鐘簫聲半夜風梅香方旖旎松影正朦朧睡
醒吟肌爽神清世慮空孤洲烟艇冷漁唱月波東
玩月
桂魄滿晴穹徘徊牛斗東清光流海宇寒彩散天風兔
躍青霄迥蟾遊翠浪空吟翁肌骨爽步入玉華宫
江樓
華髮鬢颼颼吟笻作勝遊閑中三弄笛飯後一登樓對
酒思王粲凭闌話莫愁澄江鴻鴈影聲斷夕陽洲
幽人高興
瀟洒寄岩邱人間世外游霞杯風月笛雲佩雪霜裘調
古無勞和年高漸寡儔絲綸三百尺獨釣五湖秋
溪翁
漁唱雜樵謳茶鐺繼酒甌醒吹雲外笛醉掉月中舟潮
駕千尋浪風生兩岸秋古今多少事睡醒蓼花洲
月夜孤舟二首
風定翠濤平芳洲孤棹輕僧鐘穿嶺響漁笛隔江聲雲
傍西岩宿蟾登北嶼明烟波遺世叟心似石潭清
雲去越山青江空霽月明鐘鳴峰頂寺潮到石頭城牛
女中流現魚龍半夜驚停杯呼李白吟詠倒缾罌
興懷
泉石興方濃功名夢已空髮緣吟苦白顔惜飲酣紅酒
建和愁策茶成遣困功自慚無妙術唯解醉春風
題烏衣巷陌圖
千載烏衣巷荒凉日易斜昔年丞相宅今代野人家庭
弛生楓樹階蕪長草花春風無主燕夜雨為官蛙
晚窗
睡醒兩眉厖殘陽漸上窗已欣詩滿袖復喜酒盈缸放
達齊莊叟風流類老龐襟懷清且静凉月下秋江
幽情野趣二首
嘯斷碧雲巔吟歸青嶂邊送蟾遊海嶽喚鶴舞林泉獨
釣西江水躬耕北嶼烟踏穿三徑屐撑破五湖船
月上小山坡風吟高樹柯朗吟青樹嶺高卧白雲窩天
地烟塵静關河感慨多慚無經濟術空老舊岩阿
喜李公度留題僧壁
醉筆濡蟾彩芳逾天女花吟胷繁錦繡僧壁舞龍蛇句
語香千古辭華擅一家已呼紅袖拂更遣碧紗遮
幽居
半掩夕陽扉閑陪夜月歸漁歌隨浪遠樵笛入雲飛野
鶴曾相識沙鷗久見機潺湲東澗水常護釣魚磯
野興
門徑久荒蕪謀身計畫無酣歌聲正遠清睡興尤孤簡
樸衣冠野疎狂語笑粗山遊方自樂世譽不須沽
春暮
睡起近斜暉庭花晝掩扉人從忙裏老春向醉中歸宿
雨香紅徑閑雲冷翠微沙鷗西澗浴野鶴北巖飛
野客清歡三首
神清肌骨爽慮淡夢魂安夜月横吟榻秋風理釣竿醉
来長袖舞興動短琴弹對客頻呼酒忘情各盡歡
雨過晚峰青無人門自扃溪光浮竹几嵐影落松屏雲
滿煎茶竈春生貰酒瓶酣歌天地裡醉卧秋風亭
石鼎煮春茶瑶杯斟紫霞豪歌聲俊爽歡舞影欹斜酣
醉眠芳草顛狂藉落花醉来新月上人笑忘還家
季冬梅花未放
么鳳跡難尋寒蜂恐爽盟暗香猶髣髴疎影不分明南
國春仍淺西湖雪屢晴師雄空入夢和靖最關情
逸興二首
清興寄林泉孤蹤遠市廛扶笻芳草徑吹笛落花天滿
載西江月躬耕東野烟機關俱不識人笑葛洪仙
頗有烟霞癖全無市井喧神空游汗漫性静樂邱園飽
玩松雲鶴頻呼月樹猿溪光常入枕山色遠迎軒
野趣
嵐影上衣袂溪光滿竹閭雲峰明月徑烟樹夕陽廬柳
下尋詩策花邊載酒車南山經雨豆草長正堪鋤
幽庭寄傲
門掩曉風輕庭環澗水深醉吹風裡笛静鼔月中琴黃
卷知興廢青山閱古今久忘塵俗事偃息夕陽林
晚興
教鶴復盟鷗看雲獨倚樓笛聲千嶂月琴調一庭秋木
落山俱瘦江空水自流夕陽烟柳外蓑笠釣魚舟
春日酒邊
予身無繫縛去住政如萍泉石閑堪玩功名老不驚青
山常入夢紫綬不關情酒到頻歡飲杯空逐旋營
江村過雨
雨趁斷虹收霞隨孤鶩遊蟾光流斷港鴻影落芳洲萬
叠雲峰暮一江烟水秋溪聲連野色漁唱伴樵謳
春遊晚歸
小雨雜烟霏晴光弄夕暉蔫紅侵酒斝空翠潤琴徽風
襲吟翁帽雲香野客衣殷勤花徑月寒彩照人歸
雲峰雅興
高卧碧雲岑清談翠竹林疎狂交牧圉勲業謝冠簮江
月清吟腑松風醒醉心焦桐絃久絶三弄發竒音
丁巳秋暮
吟嘯倚竒峰清遊衣袂風落霞孤鶩外斜日斷虹中垣
竹流寒翠江楓舞晚紅芳州漁唱遠烟冷碧波空
晚興
蝸舍水雲鄊巢棲蝶夢長竹搖丹鳳舞松撼翠蛟翔鶴
影深秋瘦蟾光半夜凉自慚無汗馬牛背度斜陽
江路晚遊
吟袖舞天風輕鞋策瘦笻濕雲辭&KR0988;石凉月上竒峰樵
唱穿林曲僧撞出嶺鐘横江清夜鶴歸宿大夫松
幽居
門對北山峰窗迎越水東松枯青嶂老花落翠岩空幽
谷飄晴雨虚堂含晝風相羊烟柳外吟嘯夕陽中
古意
江漢遨遊女吹簫伴月明曲終人又去聲斷意還驚雲
盡湘潭暮潮回浙水平英雄今昔事日落遠峰青
幽棲
若問幽棲地吾廬住翠微步隨青草遠興與白鷗飛衲
褁秋雲去囊挑夜月歸塵埃雖滿世難染芰荷衣
與錢提領
錢鏐千載下何幸出斯郎鼻祖聲名盛聞孫姓字香吴
山歸夢遠越水宦情長幕府誠淹滯期君仕帝鄊
次韻賈逢源見寄二首
不成驚世事媿讀古人書老去功名懶貧来故舊疎白
雲生戸牖明月宿庭除亦有無心者攜琴訪逸居
短髮彫秋鬢天風快晚晴閑唯欣有味老不歎無成白
石和雲煮青山帶月耕無心少年事慷慨樂從征
江村即事贈人
長笛倚風吹江邨對夕暉烟迷前岸柳月照後園薇髮
白何勞鑷山青正好歸塵埃方滿世慎勿染荷衣
午夢感邯鄲舊事
清睡午炊香槐安仕路長征遼辭激切憂國志忠剛赴
召新承寵遭䜛復致殃危疑忽驚悟大笑海蟾凉
遊賞清樂四首
烏帽翠雲裘行藏得自由月宵尤醒藉天路更風流不
作塵中夢甘為世外遊林泉堪縱目勢利懶回頭
華髮雪霜眉頻將羽扇揮兒童呼矍鑠樵牧笑希夷不
識當今諱寧諳薄俗機清歌三四曲猿嘯鶴驚飛
竹杖芰荷衣青鞋白接䍦腹儲徐邈酒胷貯杜陵詩白
髮搔風短青山過雨竒杯酣芳興動簫管倚雲吹
野服帽頻欹登臨倚翠微清烟衰柳外孤鶩落霞飛草
露粘芒屨松雲上布衣清吟山路晚瘦策踏斜暉
贈一教官遊學者
燈火老書窗功名志未忘青衫驚歲月白髮老風霜累
作東吴夢頻觀上國光十年猶未調感慨憶馮唐
城中一佳士贈所知
城中一佳士借問不言誰解唱無聲笛能吟落韻詩三杯
隨分酒一局不争碁到處無人識唯應野老知
次密印精藍光上人韻二首
蔬飯度春秋何心向外求但能存取舍自足絶恩讐歲
月驚青鬢風霜變白頭騰騰常任運無果亦無脩
石邊清睡醒松下獨吟餘小徑雲收後空林月上初梅
香凝几案竹影掃階除湛湛長空净纖埃半點無
送蕭君祐憲史陞南臺掾二首(建康人)
漢朝丞相裔臺閣慣懲膺雲海横孤鶚天風快俊鷹幾
年居寶婺後夜發金陵李白題詩地闌干試一凭
霜臺新聘客家世出蕭梁况乃辭江浙翩然往建康六
朝烟樹老千載暮雲長見說孫郎宅青山帶夕陽
送憲奏差丘魯瞻還淛江二首
堂堂烏府士聲已播錢塘投劾驚神鬼摛詞凛雪霜潮
回吴渚冷月落越山長西浙今非昔期公正紀綱
人才天下望豈但魯觀瞻清冷雙溪水高寒半夜蟾時
賢多自逸吾子獨能廉去去西湖路荷香漾酒帘
樵雲獨唱卷五
