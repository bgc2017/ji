樵雲獨唱卷六元葉顒撰
律詩
重九後菊(壬辰年小籬黃菊節後始華異香芳容不類餘者惜其開不應時如絶筆)
(之麟又似吾性倔強好與世欲背馳豈其以予無酒酬酢故遲之抑將恥伍凡下不欲與)
(之同出俟其衰謝然後獨步西風否則賦性謙退不欲争先羣品特殿於九日之後耳賦)
(唐律一章見意云)
癡蝶狂蜂未用疑從来根性懶趨時情知不少争先軰
故遣遲開殿後枝斜日園林方冷淡西風天地特清竒
芳苞小蘂秋香老不是淵明斷不知
題友琴堂
疇昔知音托久要同聲相和更同條嗟予無用頭甘秃
顧子多材尾亦焦七尺身長形固美兩翁調古腹空枵
何當共坐虚簷下握手論心到月高
山館酒邊即事和何仙翁韻
但須獨酌杯中酒何用千秋身後名才拙更無醫國伎
家貧猶有讀書聲岩花落樹香雲影庭竹迎秋伴月明
醉坐石床横短笛天風吹斷世間情
登八詠樓
我是東陽老布衣沈腰銷瘦勝當時非常胸次能無酒
如許江山政要詩今古可驚渾似夢英雄未死恰如棋
齊梁耆舊俱塵土落日荒城草木悲
題余仲楊松雲齋手卷二首
白雲来往青松頂樹老雲寒歲月深雲去人間化甘澤
松留天地作清隂孤標素有衝霄氣高躅曾無出岫心
已喜卷舒皆在我何妨偃蹇卧豐林
幽人住在松雲下雲白松青十里程揀得好枝延鶴宿
掃開輕翳放蟾明栖巖枕石衣裳冷倚樹吟詩格調清
早晚移家近君屋飽看烟靄聽濤聲
次衛律本憲史紅梅韻
本是孤山雪裏花朱唇得酒改容華貪勻南國佳人面
忘却西湖處士家一種暗香凝夜月十分嬌韻醉時霞
鄰牆豔杏誠非伍須信南人語未差
復次前人綠萼梅韻
老免舂香細搗霜更添藍澱越風光喚回庾嶺春風夢
染出羅浮月夜芳日暮冰魂啼翠袖雪殘玄鬢舞霓裳
近来姑射梳粧别說與林逋合斷腸
送東陽吴縣尹(東陽有玉山)
東陽天下佳山水君到其中地益靈恩惠有如銀浪闊
姓名高並玉峰清桃香春暖遊蜂喜琴調秋高老鶴聽
父老新鐫去思石白雲来往護碑亭
題王夀卿烟雲疊嶂圖
青峰盡處更青峰爛墨淋漓慘澹容雲褁長松三百尺
烟迷荒嶠十千重層巒岌嶪如棋布空翠清寒勝酒濃
添寫詩翁嵐影裏羽衣霧縠駕天風
題幽居
隔溪春色兩三花近水樓臺四五家濁酒不妨留客醉
好山長是被雲遮松根净掃彈琴石柳下常維釣月艖
路狭不容車馬到只騎黃犢訪烟霞
乙未八月二十二夜夢宿山寺與僧講道論詩
不覺夜分僧賦一聯云鶴向白雲棲處宿僧
從青嶂影邊歸覺而微改其句足成一律云
天風吹夢過招提瘦策迢迢扣夕扉鶴㨂白雲枝上宿
僧從青嶂月邊歸杉松韵古調清樂苔蘚痕深染敝衣
多謝山靈能念舊此心焉敢忘烟霏
二月江城見梅二首
二月江城第一枝怕寒故故著花遲不嫌豔杏夭桃俗
甘受狂蜂妬蝶疑月落西湖驚舊夢雪消南國憶當時
樓頭亦有霜天角懶對春風暖日吹
桃杏紛紛正得時疎梅高潔合知幾如何萬卉嬌春日
猶有孤芳駐夕暉未要板橋尋蠟屐最宜沙路試羅衣
輕鞋小扇孤山下絶勝逋仙踏雪歸
秋齋雨後月出即事
雨後虚堂清夢長不堪風露襲荷裳濕雲散去山容瘦
新月飛来海氣凉丹桂生香秋兔老青松舞影莫蛟翔
騷翁不管茅齋冷滿挹蟾光入酒觴
送李本存歸江西新喻州本存儒學教授歴省
掾為御史所論改温州海隅廵尉賦三律贈
之
又攜書劍過江西長鋏三彈一振衣風景不殊人自老
江山有異鶴空歸閑雲仍舊封吟榻流水依前護釣磯
去去鄊關莫回顧春風吹老故園薇
獻賦論兵計已疎扁舟歸去意何如豈無醫國三年艾
空讀傳家萬卷書處世固當同鳳鳥還鄊端不為鱸魚
故園泉石應無恙依舊青山帶月鉏
去就輕於出嶺僧烟包挑月一枝藤十年湖海孤篷雨
萬里關山半夜燈後進衣冠皆有用先生才調獨無能
送君歸洗征塵淨高步雲岑頂上層(彼州有山名雲岑頂)
春日雙溪晚歸
萬頃晴波蘸夕暉泠泠寒碧浸漁磯水流不盡隨雲去
潮落無聲帶月歸桃岸春深紅作陣蓉峰烟暖翠成圍
江山風景能如許可是休文解賦詩
懷湖山隠者(并序)
湖山隠者不知何許人往来湖山間麻衣草履竹策
紅巾問其姓名則笑而不答蹤跡似詭異而辭情慷
慨神思清遠未易量者寡結交少許可性不喜譽人
亦不沽譽於人也嘗與人談論古今斟酌時事一言
不相合引而去之不復回顧近不知所之云
湖海無求放逸人不將清夢出邱林喜吹異代秋風笛
解鼓空山夜月琴驚嘆時危如有意貪眠雲暖又無心
邇来蹤跡難尋覓高卧岑巒萬疊深
和李本存見寄和周府判感時遣懷韻二律
家山無恙尚如新忍著征衫染世塵功業謾彈三尺劍
琴書空老百年身黃金散盡頻添恨白髮閑梳政慘神
斯道未亡公論在老翁未必久沈淪
世態紛更幾度新笑看馬首沒黃塵幸無寵辱驚清夢
喜有林泉慰老身雨後溪光尤㶑灔雲舒山色越精神
年来深得歸耕計甘學愚蒙但隠淪
述懷三首用前韻寄本存
照眼竒峰朵朵新荷衣雖破喜無塵莫嫌甕牖難容膝
也勝儒冠解悮身好飲點頭呼酒侣不貪拍手罵錢神
山中清賞無窮盡忘却高翔與下淪
貌古何妨語笑新寧憂勲業鏡生塵芙蓉露下三更月
葡蔔風前七尺身偶爾忘懷非造理或然閉目獨凝神
老身疎懶無迎送高卧從人話隠淪
乾坤清氣四時新獨倚天風絶點塵白酒最能開笑口
青山儘好著閑身松根對奕棋無敵柿葉題詩筆有神
幸有世間真樂在貪夫何苦嘆湮淪
謝姜明德學錄見醫膏肓痼疾二首
少年曾讀活人書壯歲能為死馬醫學究岐黃惟我許
術參盧扁少人知鼎中九轉丹垂就肘後千金世莫窺
舊有烟霞泉石痼飲君一七頓成詩
偶然竒疢在膏肓謝子慇懃數送方豈但獨除前日苦
更能頓歇晚年狂雲邊丹杏香方美世上黃粱夢正長
時事轉艱吾鮮樂取餐芝术訪仙鄊
次李本存宦遊困滯韻
天風吹落海門槎一片歸心未到家空羨青衫縈紫綬
長驚白髮岸烏紗當年鳴鳳曾栖竹近日飛蠅遽集瓜
時世輕浮君已識不須多笑子陽蛙
再次前韻二律喜其寄傲僧廬深得幽寂之趣
健理烟波釣月槎困眠雲屋野僧家清談自足酬玄旨
佳句仍堪罩碧紗蕭寺借栽陶令菊祗園分種邵平瓜
翻經石上琴彈罷最喜良宵兩部蛙
少日心存漢使槎老年詩到晚唐家床前古鼎烹茶灶
頭上凉巾漉酒紗繞屋鋤雲多種竹鑿池分溜廣澆瓜
空庭草色休頻剪留護階除鼓吹蛙
復次前韻述懷寄前人二首
匕尺長軀卧老槎白雲飛處是吾家虚窗竹影侵琴榻
石鼎茶香襲帽紗北闕無書難獻策東門有地易栽瓜
秋風半世空山夢驚醒池塘月夜蛙
身似江湖不繫槎青山是處儘堪家手揮雲翰千番紙
鬢裡霜髦一幅紗時事固然輕土苴吾年哀矣嘆匏瓜
何當脫屣人間世不雜喧譁井底蛙
擬挽唐思仁
芹老香寒泮水流生平琴劍兩悠悠讀書不辨黃金印
作記空登白玉樓吟骨已隨霜月冷詩魂長伴莫雲秋
悅齋文墨傳家業分付孫郎地下脩
再次槎字韻述懷
形容枯似飽霜槎身老空山處士家一徑梅香雲滿地
半窗花影月籠紗常穿謝氏登山屐慣設孫郎餉客瓜
離亂固非疇昔比池塘難得為官蛙
讀金中孚詩
珠玉篇章語不凡宋唐佳句晉清談雲分霞彩流銀漢
月借波光下石潭老鶴唳霜棲未穏孤鸞對鏡舞初酣
直從瘦島推敲後今度詩人數二三
再次前韻(予與其父舊識詩中故及之)
乃父仙游竟隔凡不圖老共阿戎譚千年白璧沈滄海
一顆驪珠耀碧潭羣彦進趋心正渴獨君高卧睡方酣
幽懷亦笑狙狂者唯數朝三與暮三
喜余仲楊陪樞掾俞公芳催兵海道歲晚遠歸
羽檄催軍歲晚歸海南消息定何如腰邊雖少封侯印
囊底應多盪寇書越水閩山牽舊夢蠻烟瘴雨襲輕車
短衣匹馬男兒事莫戀邱園月下鋤
王弘道下訪别去十年矣至正戊戌遷淛東憲
史相見如夢寐論心話舊不覺憮然賦二律
見意云
白髮相逢兩故人共談時事欲霑襟老来喜有歸耕樂
亂後慙無濟世心常說文章非事業深知書劍悮冠簮
如今得似終南叟萬叠青山一曲琴
詩酒分違各一天相逢鬢雪笑垂肩自慙衰貌非前日
猶喜清談勝昔年閱世只堪三嘆耳論心幾欲一澘然
何時吟騎重来訪夜雨清燈對榻眠
弘道見和復次前韻
羨君詩格類唐人胷次冰霜月一襟句律老成前輩語
衣冠新樣昔賢心豈無青眼觀良璞争奈黃塵襲敝簮
早晚南山坐雲石邀君来聽絶絃琴
自許餘生不問天樵夫漁叟得齊肩豈期&KR2351;鼓轟天日
猶有篇詩慰暮年白髮滿頭驚老矣黃金擲地喜鏗然
襪才敢共元龍並何但高樓上下眠
再次前韻凡三疊
覿面依然舊日人祗添塵土上衣襟聯床夜雨思前話
十載春風老壯心松徑任教雲滿袖宦途莫遣雪盈簮
山家活計還知否詩卷茶缾夜月琴
車馬重逢喜二天詩翁仍舊聳吟肩風塵有恨彫雙鬢
歲月無情老十年紙上虚名俱夢爾杯中真樂出天然
别来學得安心法净掃青山枕石眠
慮遠憂深感慨人出竒籌策滿胷襟抑強扶弱平生志
激濁揚清舊日心思向明時呈利器肯隨漓俗著塵簮
秋風異國無人夜獨鼓空山月下琴
林泉深處不朝天野服裁雲補兩肩閉戶讀書頻謝客
入山採藥動逾年松根長嘯心清甚石上豪吟興浩然
盡日更無身外事困尋芳草落花眠
江左風流絶代人雲裳蘭佩更風襟政多感物傷時恨
常負憂君為國心三獻無功羞抱璞十年不調欲投簮
酒酣拔劍空長舞誰識中郎㸑下琴
醉吹長笛夕陽天醒拍希夷魏野肩岩下烟霞常滿地
世間榮寵不多年採山釣水常隨分賞月吟風得自然
松頂日高三十丈老猿猶抱白雲眠
用前韻寄李本存二首
浮雲常是蔽青天黎庶何由擔弛肩鄊社音塵空入夢
干戈休息果何年石邊清坐真閑者世上狂圖不坦然
安得中山千日酒與君長醉日高眠
獨憐湖海倦遊人忍泣牛衣淚洒襟經史沈酣千載志
功名辜負半生心空驚繫肘黃金印徒羨峨冠碧玉簮
何似麻衣破紗帽石床雲屋理瑶琴
至正己丑端午日感懷寄輝東陽一詩至戊戌
重午又十年矣王弘道見而和之其語句俊
爽清健復次韻美之
竒如霄漢舞天吳壯似英雄敵萬夫錦繡心腸人未識
林泉胷次世應無久空蕙帳秋猿怨近宿芹堂夜鶴孤
况是東南重午節湘江烟暝楚雲疎(時弘道寓金華學舍)
次李本存端午見寄韻二首
功名驚世久無圖泉石膏肓癖在吾滿眼干戈方爛漫
繞園蘭艾亦荒蕪蒲觴未飲心先醉松徑長吟興不孤
賴有故人知我意肯同阮籍哭窮途
獨醒孤坐與誰同懶把哀顔換酒容素負歲寒齊檜栢
不將春色悮芙蓉堂堂陣美誰能犯整整師嚴孰敢衝
萬里白雲風捲盡蟾光飛上楚烟峰
再和前韻
天下關山入戰圖異鄊為客倍愁吾江淮遠近連烽火
里巷高低長草蕪堅卧謾愁兵甲滿獨醒寧怕夢魂孤
太平氣象猶如舊痛飲蒲觴醉道途
今年端午去年同老去閑身轉不容幾欲入山穿薜茘
常思浮海採芙蓉傷時倍覺愁腸結罵賊徒添怒髮衝
何日果能忘世事楚雲湘雨小孤峰
至正壬辰癸巳以来方國珍輩起天下遂大亂
時士民皆登城禦敵馬教授輩於窩鋪中(闕)
至正戊戌九日感懷賦
吴楓初冷水痕收塞雁南飛渡遠洲歲月無情天地老
江山不盡古今愁黃華謾引杯中物白髮空驚鏡裡秋
却笑桓温清醼後終然無夢到神州
謾多憂思繞東籬舉目江山異昔時落日邊城悲鼓角
西風天地動旌旗荒村亂後愁無酒野老胸中喜有詩
風景不同人事别菊花何必上寒枝
門掩冬籬處士家每逢佳節惜年華黃花有恨驚秋老
白髮無情對日斜杜牧仙遊詩寡和王弘人去酒須賖
烏紗醉褁西風冷千古令人憶孟嘉
誰復攜壺上翠微干戈爛漫酒尊稀西風細雨黃花瘦
衰草荒烟白鴈飛落日有時懷故國舊居無主鎻空扉
龍山回首尤非昔長使英雄淚滿衣
晚對南山飲濁醪少舒幽憤醉醄醄雲邊黃菊紉芳佩
世上紅塵襲敝袍陶令官閑身尚健孟嘉帽落趣殊高
登臨我亦秋風客虚負人呼一世豪
雲鎖當年落帽臺滿山黃菊為誰開久無異士高人識
長有狂蜂妬蝶猜斜日東籬增感慨西風南國正塵埃
如何得似承平舊與客攜壺共酒杯
慵整東籬貰酒缾白衣望斷夕陽亭征鴻北度烟塵冷
戰馬南嘶草木腥嫩菊半開香未老竒峰相對眼終青
何當得與淵明約共醉秋風不願醒
風急登高野客傷悲笳聲裏過重陽正須擊劍論孤憤
何暇攜壺舉一觴白骨不埋新戰恨黃花空發舊枝香
寒烟冷日東籬下西望柴桑路更長
悠悠江影鴈南飛黃菊飄香蝶滿枝斜日西風彭澤酒
殊方異國杜陵詩烟巒慘澹山林暮霜葉瀟疎草木悲
醉後不思時節異半欹烏帽任風吹
滿城風雨晚凄凄城北城南盡戰車無藥可能醫世亂
有錢常欲買山居床頭小甕開新釀屋底明窗讀古書
園菊豈知吾輩意清香唯解繞茆廬
時論田畝輸銀賦二律俾主事者知之
固守金湯動萬全使君才調亦堪憐活人隂德誰能見
濟物竒功已得專廣鑄精金酬健者泛科寒士豈當然
犒師勞將吾民職争奈饑無買米錢
劍不潜鋒歲未豐帶牛佩犢走西東誰憐耕墾三時力
不直干戈一掃空破屋饑人啼夜雨荒村冤鬼哭秋風
有司科歛仍如舊願霽霆威略見容
軍中一彦士少好讀書喜談論文章工拙尤篤
意詩學求指南於僕為賦一律以贈之
知公雅志喜文章光燄須觀萬丈長太傅辭華宜鑒别
翰林豪放不尋常筆端妙語誠須識馬上竒功慎勿忘
正是英雄馳騁日策勲麟閣姓名香
草堂寺有懷東陽輝老
蕭寺荒凉繞翠屏高僧無復定詩盟雨侵深徑苔花冷
風度浮雲柳絮輕岩下古碑遺舊跡亭前流水訴新聲
昔年高座譚經地夜夜虚堂貯月明
莫春遊赤松
桃源春晚落花深仙子乘鸞去莫尋地僻惟聞猿嘯月
巖空無復鶴聽琴雲遮不斷青山色風送還来翠竹隂
欲上丹山訪遺跡竈寒烟冷碧苔侵
牧羊人去杳無蹤欲訪仙鄊路不通樓殿勢穿雲影裡
笙簫盡斷月明中嵐光點點流空翠春色重重駐老紅
日莫桃源重回首夕陽香徑鎖春風
庚子端午次潘明舉韻二律
世亂飄零席未温香蒲何暇薦芳尊傷時倍覺孤難立
訪舊空驚半不存燦燦火榴明照眼離離烟草暗銷魂
賜衣恩寵承平舊今日干戈未暇論
内家端午賜新衣萬姓千官樂盛時榴火噴人初霽雨
蒲觴醉客競題詩前歡過眼如流水近事驚心類奕棋
今日亂離非昔比澹烟哀艾不勝悲
次潘鵬舉喜雨韻二律
海若馮夷盡效誠阿香㢲二更多情電驅鐵騎穿雲出
水决銀河半夜傾宇宙已清天下勢桔橰無復月中聲
冰肌玉骨凉如許何但倉儲喜滿贏
蒼龍將雨出山来天為生靈息禍災甘澤既能隨願足
片雲未必為詩催稻畦已溢平疇水蕙帳仍轟動地雷
剰欲搆亭題誌喜只疑人怪老坡才
再和来字韻
風倦長坡化雨来洗空塵世弭天災滂沱足使坤維溢
澒洞仍煩㢲二催足下已深三尺水耳邊何止一聲雷
縣官滿貯豐年粟廣育山林茂異才
幽懷
不染纖塵六十年夢魂長是寄林泉閑拖竹杖雲邊坐
醉脫蓑衣石上眠澗水煮茶和月汲地爐收葉帶霜然
平生湖海知心少惟結山猿野鶴緣
庚子雪中十二律
跨鶴仙人下太空散花天女盡嬪從冰輪玉輦三千里
羽蓋銀屏十萬重海上有山皆霧鑰人間無屋不雲封
凌寒直上岑巒望月到芙蓉第幾峰
滕六裁雲舞玉京馮夷剪水出滄溟旋脩江路尋梅屐
自挈溪橋貰酒缾只恐雲山頭早白終輸寒士眼長青
十年不作淮西夢世事於今未用聽
擁被清吟興不窮地爐烟暖火初紅移舟訪戴心應懶
入蔡平淮夢已空柳絮影高迷夜月琪花香减怨春風
鬢毛如蝟蓬窗下僵卧誰能識此翁
梨雲梅月苦紛紜凍蝶寒蜂錯認春遠近江山皆種玉
東南天地正飛塵烟蓑垂釣風標遠石鼎煎茶氣味新
幸有千年佳趣在老翁清賞未全貧
玉樹瓊林一夜榮悮將春色惱芳情空花發豔無真實
凍樹飄綿不老成徒使醉翁增酒價且尋吟社定詩盟
劉又去後無佳句羞覩寒光伴月清
萬頃銀波細剪裁繽紛飛下玉樓臺初疑羽旆空中舉
猶想霓裳月下来風緊有花飄岸柳雲深無樹認江梅
地爐煮茗松濤響絶勝羊羔飲酒杯
朵朵瓊花冷映扉隨風飛舞撲人衣孤舟蓑笠添清興
萬里江山失翠微醉裏不知明月上望中惟見濕雲飛
袁生紙帳方眠穏夢破人間萬事非
雲壓溪橋失舊蹤出門迷路酒缾空江山未易分高下
玉石尤難别異同梅粉光輝羞讓月柳綿輕薄喜當風
憑誰說與吴元濟鵝鴨池邊夜未終
疎疎密密復斜斜雲滿歌樓賣酒家半夜孤兵竒李愬
千年佳句笑劉又異常璀璨元非玉頃刻繁華不是花
安得風流陶學士松風同煮竹爐茶
亂飄亭榭洒虚櫺飛入書齋照眼明天下更無花比白
雲間惟有月同清益堅茅屋高人操頻感窮邊老將情
舊日平淮夜深雪光輝仍滿蔡州城
攪碎銀河戰玉龍紛紜鱗甲舞天風江山浩浩芳塵遠
宇宙茫茫醉眼空春老不香雲樹裏鶴歸無影月明中
霜橋驢背尋詩罷自爇寒爐榾柮紅
北風吹雨晚聲乾亂撒真珠滿玉盤常訝雲巢驚鶴夢
最宜烟棹理漁竿僵眠茅屋不知夜醉著蓑衣尚怕寒
却笑當年韓吏部獨鞭羸馬出藍關
梅魂二律
飛入羅浮舊路遥東風迴首思寥寥玉容猶想霜晨沭
冰魄空疑月夜招望斷西湖春易老夢回南國雪初消
枝頭有恨無人見瘴雨蠻烟屬艾蕭
春風吹夢夜迢迢香影無蹤寄寂寥和靖作詩空見誄
姮娥剪紙謾頻招雲深庾嶺家何在月落西湖恨未消
怨殺樓頭吹玉笛粉容芳質委蓬蕭
題朱元良友琴圖手卷(卷上有高山流水)
彼此虚懷七尺軀同音相和久相知坐看峰頂雲飛處
話到江空月落時遇得意来俄斷絶到無聲際忽清竒
胷中多少驚人句不是桐君合語誰
左右司黃郎中以田畝多寡為賦役高下予田
已盡而不除役故作此詩以諷之
掌握軍民至重權廟堂隆任豈徒然招邀賓客三千輩
管領東南一半天威惠足驚吴越地才能不减漢唐賢
猶存賦役為民害剛把無田作有田
墨菊
卸下前人金縷衣蕭蕭玄鬢望東籬西風烏帽高情遠
細雨黃花舊夢非露洗烟光浮嫩萼雲封秋色上疎枝
霜縑素影芳香斷迥首緇塵怨夕暉
墨竹
與可神遊未易尋子猷仙去硯池深空餘瘦影驪龍舞
無復清聲紫鳳吟雨暗渭川雲萬畝月生淇水玉千林
秋風滿紙冰霜色中有程嬰杵臼心
蘇知縣能染時賦役頻繁負郭之田十賣八九
民力已盡催科不休詩中言及之俾知民間
艱難云
小邑何煩命世豪割鷄寧復用牛刀桃開古縣春風暖
琴鼓虚堂夜月高滿腹仁慈遵孔孟異時功業繼蕭曺
興来筆下烟雲起千尺龍蛇舞海濤
國士誠非縣令才天憐民瘼遣公来廉能清似霞溪月
號令嚴如百里雷凛凛冰霜居政府堂堂人物坐琴臺
明年二月春風暖剰買桃花滿縣栽
山翁自愧坐無氈賦役相承斷復連前載已捐南畈土
去春仍舊北山田差科正恐無虚日貨鬻深憂有盡年
幸有讀書窗下月夜深依舊十分圓
辛丑二月初八日予攜妻子避亂於北山清修
寺賦一律奉謝山中故舊云
自笑饑寒杜拾遺蹇驢破帽傍人廬老来亦願栖岩屋
亂後何能校石渠落日人惟悲鼓角荒郊誰解把犁鉏
荆妻稚子頻相擾刻骨銘心甚日除
清明有感
舉目關河盡亂離舊坟新塚正纍纍落花滿徑東風惡
芳草連天野客悲無酒無詩寒食節半晴半雨夕陽時
垂楊不識興亡恨也雜蓬蒿上翠扉
謝王鐵槍相公送還小童
採藥癡童出未還悮將魂夢落塵寰雖貪世味甜餐蜜
肯忘嵐光翠擁鬟謝子指歸青草徑隨予嘯上白雲山
從今穏坐峰巒頂夜夜烟扉月下關
次韻張仲文雪中見寄
萬境無聲玉宇空江山晃耀失西東溶溶不夜梨花月
衮衮長春柳絮風兒女淺斟金帳酒英雄方建鐡城功
池邊鵝鴨休驚擾恐混軍聲耳為聾
再次前韻
醉眼糢糊宇宙空出門投北誤投東老龍跳落銀河水
皓鶴飛来玉闕風謝女有詩裁妙句吴城無策立竒功
十年懶聽塵寰事僵卧從教兩耳聾
再次前韻
水晶宫闕擁瑶空宫裏瓊姬過海東霧轂冰輪飛廣漢
羽衣仙袂舞剛風天神淺試裁雲手海若新成剪水功
老子畏寒頭為縮鬢毛如蝟耳雙聾
再次前韻
深夜沈沈萬象空乾坤一色混西東濕雲冷浸琪花月
凍雨晴飄玉樹風老去更無擒蔡術困来猶有煮茶功
寄詩勿吝頻敲戶茅屋袁生耳不聾
元宵雪感懷
羽衣雲佩廣寒仙扶翊嫦娥下九天天下山川開玉卉
夜深燈火湧金蓮最憂漁艇江波冷猶記鼇山海月圓
世亂繁華非曩昔寒缸挑盡謾僵眠
次韻
遊戱人間百億仙細裁春勝散瑶天九重銀漢翻琪樹
萬頃瑶池浸玉蓮貪玩目前春富貴忘觀天上月團圓
霓裳莫惜頻頻舞輝映花燈夜不眠
金帳羊羔酒裡仙醉觀皓鶴下瑶天寒英忽舞顛狂絮
香燄俄開爛漫蓮閬苑有花春未老芳城不夜月空圓
茅齋僵卧袁夫子也玩鰲山懶去眠
懷赤松雲&KR2569;舊隠
家住青青不盡山石屏茅屋碧松關鉏雲短钁孤峰頂
釣月輕舟一水間埜鹿啣花常欵曲山猿分果慣盤環
無端輕作紅塵夢身老乾坤未得還
謝邵仲才惠滴乳香
海南烟樹飽風霜老樹脂膏臭味芳露濕未乾秋月白
風吹不斷莫雲長團團良玉寒生彩顆顆驪珠夜吐光
得爾價須增百倍指揮檀麝合稱王
重陽值雨
西風吹帽雨沾衣與客如何上翠微白髮恨多秋鬢短
黃花香冷濕雲飛但須飲酒紉芳佩不用登臨怨落暉
採菊東籬陶靖節醉穿木屐著蓑衣
又感懷
斜風細雨暗東籬歲月驚心往昔非芳菊有香秋漸老
空尊無酒意多違陶潜去後論交寡杜牧吟成見和稀
西望山林無限意亂雲多處斷鴻飛
乙巳正月十二日雪中感懷
梅李争妍冷更榮楊花飛絮濕尤輕雪梢香凍鶯聲&KR0008;
月樹光寒蝶影清兒女祗貪金帳樂英雄空老玉關情
自憐衰朽心尤壯夢裡麾兵入蔡城
幽居即事
静看餘花點澗渠醉吹長笛卧庭除夢回凉月生松榻
吟罷清風滿草廬身後豈圖千載譽腹中猶有百篇書
溪邊磐石長年坐不是任公釣巨魚
寄方仲遠山人初識兼簡劉真白空不空上人
一見丰標許不凡齊梁聲律晉清談淡如凉月生巖樹
瑩似驪珠映石潭二子形容尤醖藉獨夫鬢髮已䰐鬖
何當共訪烟霞子共話前三與後三
閑中雜興
醉吹長笛倚雲峰静掃餘花坐晚紅幽夢不離青徑月
高情長策翠微風雖無化俗清時術猶有搜竒摘豔功
沙上與鷗脩好罷梅邊教鶴舞晴空
題戴石屛詩後(石屏字式之)
騷壇吟社久馳聲句法清竒復老成彈壓江湖鷗鷺喜
品題泉石鶴猿驚天邊桂子芳香遠雪裡梅花瘦影清
妙語竒言看不盡海雲飛去玉蟾明
秋宵月下話休文遺迹
石井烟迷半蘚荒休文遺跡堕微茫刺桐影冷秋風爽
桂子清香夜月凉山洞出雲舒畫簇江波翻浪煥文章
汀蘭澗芷春常在人去樓空幾夕陽
再題式之詩後石屏父子皆有詩名
先生家世以詩鳴久擅吟壇老將名前輩羣賢聞必喜
晚唐諸子見皆驚雲幡碧海蒼龍影風逓青林紫鳳聲
石鼎煮茶尤韻美松濤濺雪暮潮生
重九感興三首
牛山遠在亂雲中暮靄荒烟寄斷鴻陶令歸来官况懶
孟嘉去後酒杯空羞將白髮欹烏帽笑看青松老翠峰
千載英豪一時事菊花冷淡怨秋風
黃花白髮淡相輝况是登臨近夕暉斷靄征鴻天共遠
落霞孤鶩晚齊飛江空雲影流無盡日暮秋光老欲歸
帽落孤峰人已去草深三徑事還非
翠微影冷玉峰秋與客攜壺話昔遊三徑菊花香未老
一江烟浪水長流行登高閣鴻初到過了重陽蝶也愁
已約淵明同酩酊醉欹烏帽雪盈頭
樵雲獨唱卷六
