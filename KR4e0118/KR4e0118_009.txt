石田詩選卷九
明沈周撰
花竹(草木附)
古梅折枝歌
搰蛟不肯居西湖穹窿山中潛作都千年雜與草木處
土膏沁骨蒼皮麄雪中攣拳凍欲死老腊又仗春風穌
今年苦遭斤斧厄左股割落從樵夫幽靈暗泣天亦黑
十斛清淚含明珠抱材肯受爨下辱失勢豈分溝中汚
韓湘直費百金買何啻網著青珊瑚挑回市上駭衆目
兒女争看來喧呼還疑神物有變化白日閉戶防逃逋
金繩兩道鎖紐壯禁止更插碧玉壺主人尚恐莫長守
請我寫作流芳圖高堂雪壁照清影此屋此圖何可無
竹堂寺與李敬敷楊啓同觀梅
竹堂梅花一千樹晴雪塞門無入處秋官黃門兩詩客
珂馬西來為花駐老翁携酒亦偶同花不留人人自住
滿身毛骨沁冰影嚼蕊含香各搜句吉祥牡丹清本欠
定惠海棠幽亦未只憑坡口詫繁華似恐同花不同趣
酒酣塗紙作橫斜筆下珠光濕春露只愁此紙捲春去
明日重來花在地
慶雲牡丹
三月十日天半晴慶雲菴裡看春行陶娘李娘俱寂寞
鼠姑照眼真傾城老僧却在色界住静笑山花惱客情
靚粧倚露粉汗濕醉肉隔紗紅暈明吉祥將落舊有恨
急借紙面圖其生明朝携酒正恐謝亦怕敲門僧厭迎
石軸花
山行見石軸黃榮大而華一花合羣英逕可半尺奢團
團綴末幹兀兀無傍椏或如罥綵踘或如撑秋瓜爛漫
山谷間仙人唾餘霞性不利羊食其生天所賖躑躅本
山榴又以紅見誇且致是非間未暇披金沙誰能别為
名美如洛陽花感兹在隱約把玩令人嗟姿容牡丹比
但未收姚家蓬蓽困遺賢荆布裹貞娃取酒載酹之下
山西日斜
慶雲菴月下觀杏花
杏花初開紅滿城我眠僧房聞雨聲侵朝急起看晴豔
對房兩株令眼明還宜夜坐了餘興静免蜂蝶來紛争
嫣然紅粉本冨貴更借月餘添妍清青蘋流水未足擬
金蓮影度雙娉婷庭空月悄花不語但覺風過微香生
老僧看慣不為意却愛小紙燕脂縈高齋素壁可長有
不由零落愁人情
都氏賞花
太平天子弘新治國豔隨年亦爛開心裏紫檀藏密印
朵頭紅玉露重臺酒嫌未劇劖詩賞花怕難齊著鼓催
我與東家同六十白頭能此幾銜杯
九日無菊賞芙蓉
芙蓉九日爛尊前籬脚黃花苦未全素謂及時番落後
本開遲者却當先紅粧風露秋無價白髮年光醉有緣
今許滿頭還亂插齊山笑口不須偏
妙智菴牡丹
我來借看冨貴叢僧房認是賃宅中去年看過今又到
花若遲我含春風毿毿白髮雖不稱未許花前無我儂
慈恩在前妙智後今古樂事將無同古花己見古人醉
今花還對今人紅一觴一咏雅而樂何用羯鼓敲逄逄
冠裳顛倒插花舞強以筋力追兒童莫教錯認白太傅
自是頽然田舍翁
新栽牡丹開遲有作
爛漫東隣醉牡丹也持杯酒待花看却疑有為偏教慢
亦料終開底作難貴介莫遊知地僻美人初聘怯家寒
我無羯鼓相催發祗撚吟髭日凭闌
次天全翁雪湖賞梅十二詠
台垣賜老荷君王山上籃輿湖上航如此湖山晝遊地
梅花開遍客還鄉
少在城中多在鄉尋梅猶抵候朝忙新詩似與梅相約
詩到成時梅恰香
不是春愁鶴髮翁風流人物義熙中遙知觴味清遊處
小筆湖山似欠儂
重巒疊疊水灣灣雪舫尋春醉未還因省玉堂為客夜
如今不似夢中山
綠尊沽酒出春城春日尋梅湖上行聞道衝風又衝雪
旁人不識醉翁情
一代文章百代名鼎司綸閣已忘情近來熟理農桑計
似謫江南作稼卿
湖上尋詩舟去穩尊前賞雪酒行遲優游正是居東日
自遣春風人不知
梅撲玉缸春酒開雪湖山水重徘徊風流舊屬林君復
人道先生是載來
泛雪吳航勝月槎深深杯色照銀沙寒梅鍾得平生愛
重是江南第一花
玉樹瑤山畫裡看乾坤不似酒壺寬醉來草聖三千紙
漫使人驚索幼安
清遊不放酒杯空雪共梅花落酒中玉帶朱衣有仙骨
畫船更在水晶宫
黃帽歸舟且莫催雪山留客好銜杯梅花况是堪題咏
今夜春城判不回
賞玉樓春牡丹
白頭杯酒重臨軒喜見名花又一番春粉膩霞微著暈
露紅漸玉淡生痕酷憐似醉還饒笑儘是多情尚欠言
老者相看聊見在遠謀何暇為兒孫
瓶梅
銅瓶倚玉枝髹几獨看時折柳多何惜臨窗少不宜斷
根聊活計勺水小恩私省得溪橋外追尋老步遲
題牡丹圖
東家牡丹不論葉西家桑柘不論花花前把酒酹紅玉
一滴誰沾桑葉綠隔墻羯鼓春逄逄人散酒闌花亦空
采桑養蠶百筐滿子子孫孫衣著暖明年賃地過東墻
拔却牡丹多種桑
看花吟勸陳世則酒
花下一壺酒人與花酬酢樹上百枝花花對人婥妁昨
日顔色正新鮮今朝少覺不如昨人若無花人不樂花
若無人花寂寞看花不是久遠事人生如花亦難託去
年花下看花人今年已漸隨花落花且開酒且酌催花
鼓板撾芍藥醉他三萬六千觴我與花神作要約
梅花二首
莫嫌蹤迹發寒窮南國生涯論首功道體不彰存白賁
心仁有造屬黃中隔烟如夢微微月臨水無言脉脉風
高尚難招我難遠為君頻過小橋東
寂寂疎林滿地苔自知溪逕不容媒沈郎太瘦亦復耳
范叔一寒如此哉漫有心腸竟何與本無顔色不須猜
老夫氣味頗同致歲晚相逢笑口開
東闌牡丹為好事者掘去
荒庭粗整石闌干始買花栽得牡丹冨貴同心有人愛
繁華移手别家看烟根已撥苔猶破雨坎空存土未漫
笑撫老懷無所惜固知留到子孫難
西園栽花
西圃栽花愧老人花枝不似老人身老身雖被花枝笑
自有兒孫看好春
二十日見菊
刺眼新黃見曉枝衆皆争早獨何遲晚成霜下真能奈
静寄籬根不自卑聊補一年秋淡薄追嫌九日事參差
老夫謝酒緣多病醒咏還如落帽時
玉蘭
貞蘤無妖豔白賁幽除前杪枝愛兀贅叢玉天匠鐫清
馥揚遠風標度逸於仙我生具素懷眼謝桃李妍指酒
通微辭願言修净緣
栽玉蘭
玉蓮小朵天香樹紫石闌前帶雨栽自笑老人無料量
要將年紀待花開
客遺山柿紿為玉蘭戲而賦此
有遺玉蘭栽云花備清馥戒僮植深土殷勤養根玉秋
霜己脱葉挺挺條肄秃識者曰山柿盗名餌公慾舉世
好相欺牖耳多塗目余性易信人指馬不知鹿憑闌祗
發笑罪遺亦何足謂信止豚魚未始及草木
庭前有疎竹
庭前有疎竹楚楚青玉株長身何森竦貫直無曲迂雅
净合吾志還愛格清癯不似松與栝蓬鬱多髯鬚風起
月作影心耳為之虚十年存保護遠意託笙竽物脆時
莫待蒼黟根葉殊老朽不足截何以承吹嘘
薙草行
除草本難盡根子互生成請觀耰鋤後私得雨露情庭
除日夕間衆綠復交盈蘭蕙皆滅迹蕭艾欣得朋中為
蚊蚋居蛇蟒亦横行濕積地道敏氣惡暑熱蒸陷足罥
衣裾賓階苦趨迎每被客嘲誚愛物實沽名不察僮奴
嬾亦柰易發生朝來奮一薙頓令心目清聊快頃暫間
未保終絶萌因以悟小人難去類相縈匪特去云難尚
有怨誹并從兹謝庭草甡甡漫爾榮
青草吟
青草年年多白髮日日少青草催白髮似恐人不老髮
落白有盡草生青不了我是樂天人梳頭對青草
憫禾
薄禾今兹計狼狽尚栖畝借問胡為爾先時已罹咎五
月風雨大潢潦卑莫受田穉俯就沒濁浪扼其首排濯
潏蕩間性命存亦苟天日赫赫出水熱烹羣醜一日色
已變三日虀在臼我時往撈觀覬活從中剖心存根已
撥欲棄難懈手欲拯卒何及愴食内若疚掘土窒滲塍
倩車仰隣佑督戽靡日夜救死豈容久併力役老少足
絸筋亦糾水面青鍼芒稍出九死後氣力與生意委頓
類産婦一一補傷爛行行十八九過時強經營安望如
常茂事多於悔禍始畸終變偶七月尋遭風弱本被拗
揉折處氣當沮虛房但含滫間或見成穗秃稭卧敗箒
何能畢公租亦莫彀饑口對此發長咨細雨浹昏酉枵
腹不堪鼓併欲歌止酒
割稻
我家低田水没肚五男割稻凍慄股勞勞似共雨争奪
稻芽漸向鎌頭吐蓬蓬纂纂綴青針稻既生芽禾應腐
腐餘割得尚歡喜計利當存十之五小家伶仃止夫婦
稻爛水深無力取口中之食眼中飽忍見穗頭沈着土
波間粒粒付魚雁一年生計空辛苦但憂两口不聊生
未暇徵租慮官府老翁坐對沈龜哭婆亦號咷向空釡
雲昏月墨忘關門隔壁咆哮一聲虎
白茅顧氏種荔核成樹有感
人傳顧家園近有閩荔栽始聞漫竦企果否两莫裁閩
吳地殊懸此物胡來哉彼此氣各偏炎寒亦難諧淮南
不宜橘冀北不宜梅物固産不通性與土相乖耳目自
為仇予懷日徘徊問訊昨走奴已遣仍慮紿及返有所
挾么枝葉蓑蓑葉次綴小蕾含黃未曾開事固有變理
執常哂吳獃兼能述所致妄瘞核偶荄今本已拱把森
然暢條枚去歲實垂成隤落惜玫瑰根氣恐未充加培
如保孩紫苞已在眼香甘早流腮老夫喟有此南氣其
北來先從草木見造化有脴胎厥初限荒服難與玉食
偕漸虞道里近有以滋味媒置堠當未免又見飛塵灰
題蕉贈僧
山僧心與迹俱閒未限居山及出山長對芭蕉閒不過
時留一偈葉中間
病中折菊為供
憂懷判與菊無私柰此籬根爛漫枝彊借陶瓶應秋事
因將病眼洗寒姿夢中笑口簮花伴枕上清齋止酒詩
小閣紙簾岑寂地藥烟零亂鬢絲垂
杏花
半抱春寒薄染煙一梢斜露曲墻邊東家小女貪粧裹
聽買新花破曉眠
病起詠菊
試步庭中雨迹晴籬花黃白似相迎病腰徙倚秋分瘦
老眼朦朧晚借明南國金夫空倚富東家玉女自含貞
一年一度期追慰今怪山杯欠此情
詠齋中黃菊
宛宛黃金杯虛器莫挹酒造化為鼓鑄賦色應西㬋漙
漙朝露浥宛宛秋苞剖深翫不盡愛欲折還惜手氣屬
蕭颯中遲暮以為候病夫蕭颯人意味相昵厚顧非兒
女花貞固知所負吾齋空四座命作歲寒友
草堂前梅桃今春相續試花
春色今年賁古臺東風續續見桃梅穠華莫惜三杯賞
寂寞原非一日培我有好懷隨物遣花於老眼盡情開
人生最似紅芳迹白鬢蕭然感綠苔
七星檜
海虞七星檜宜為羣木冠列生老子宫與邑作竒觀廣
墀氣蕭森入門凛欲汗久信天地成沃知雨露灌傳植
從蕭梁其說我恐漫驗斗形叵全七既斃其半三株實
聊存難執歲月筭各各具一異形容匪詞翰西體裂多
槁豁然敞三判東體活亦裂筋骸互續斷北者蜷而秃
袖破舞脱腕葉亦不暇葉榦亦不暇榦左文皮索綯孤
蕝頂留繖槎折象齒蹺癭决鬼目爛疏越復叢穴骳骩
仍軒岸蛟攣及婗跛努力不得竄矛長及劒短接戰驚
楚漢如此紛怪駭耼君不能按知遭幾雷厄還屢兵火
難生死付冥然造物反被玩君子重貞固頑醜小人讕
緣高坐吹簫我欲呼鶴鸛從根覓埋丹澆泉覬紅燦長
生就其蔭永作婆娑伴
谿樹
雨來谿樹好翡翠散明珠若若萬葉動蕭蕭羣響俱微
風送餘瀝返照妬深濡浩蕩恩波足惟憐爨下枯
吳元玉邀賞牡丹分韻
百朵香雲怕急飛未曾來賞判遲歸臨軒要約從先定
折簡頻煩恐後違藥玉酒船羣客送黃金筵直主人揮
添燈不道成深夜起看紅粧覺露微
塊菴陳太常南軒牡丹
清卿南軒春有光點綴萬綠留紅芳臨軒撩亂難比數
楊家肉屏當面張南都根本元氣壯此花盛得當推王
天於清高補冨貴人與草木争文章春盤厭筯酒飫口
簮纓盍座中飛觴略無絲竹聒清論澹有風日含新粧
嗟予潦倒似傖父布袍也拂春風香白鷗本是世外物
參鸞附鵠來翺翔两年歎惜俱作客自家一株烟草荒
平章往事不須較在在有華皆洛陽主人勸客莫辭醉
更言此會非尋常為華置像保長在人間風雨當無傷
生色海棠
粉合臙脂作曉粧冨於顔色吝於香東風不肯全分付
相對梅華各斷腸
和陳玉汝大理乞竹韻
僮子才通醉日書長身早見載專車葉留宿雨鸞翎濕
鞭走新泥蠖節舒下馬題詩添過客借風清暑便隣居
夜來半舫齋中月壁影蕭蕭水墨虛
畫梧竹
畫了梧枝又竹枝綠隂如水墨淋漓信人捲去糊窗壁
雨雨風風總不如
題牡丹
名牌新樣紫牙刊露重烟深正好看却怪錦雲低亞樹
帶風扶上玉闌干
荷華燕
花供娟娟侑玉巵紅粧文字两相宜分香客座須風細
傾蓋林亭要日遲仙子新開壺裏宅佳人舊雪手中絲
便應此會同桃李酒政頻教罰後詩
梨花
瑩白姿容謝粉鉛不教酒洗自嬋娟日華暖抱溶溶雪
月影凉生淡淡煙深鎖春愁歸院後静思曉夢凭闌邊
那堪掃地東風惡抹摋清明又一年
落花五十首
冨逞穠華滿樹春香飄瓣落樹還貧紅芳旣蜕僊成道
綠葉初隂子養仁偶補燕巢泥薦寵别修蜂蜜水資神
年年為爾添惆悵獨是娥眉未嫁人
飄飄蕩蕩復悠悠樹底追尋到樹頭趙武泥塗知辱雨
秦宫脂粉惜隨流癡情戀酒粘紅袖急意穿簾泊玉鈎
欲拾殘芳擣為藥傷春難療箇中愁
玉勒銀罌已倦遊東飛西落使人愁急攙春去先辭樹
嬾被風扶強上樓魚沫欨恩殘粉在蛛絲牽愛小紅留
色香久在沈迷界懴悔誰能倩比丘
是誰揉碎錦雲堆著地難扶氣力頽懊惱夜生聽雨枕
沈浮朝入送春杯梢傍小剰鶯還掠風背差遲鴂又催
瞥眼興亡供一笑竟因何落竟何開
十二街頭散冶遊滿街紅紫亂春愁知時去去留難得
誤色空空念罷休朝掃尚嫌奴作賤晚歸還有馬堪憂
何人早起醻憐惜孤負新粧倚翠樓
夕陽無頼小橋西春事闌珊意亦迷錦里門前谿好浣
黃陵廟裏鳥還啼焚追螺甲教香史煎帶牛酥囑膳㜎
萬寶千鈿直可惜歸來直欲滿筐攜
一園桃李只須臾白白朱朱徹樹無亭怪草玄加舊白
牎嫌點易亂新朱無方漂泊關遊子如此衰殘類老夫
來歲重開還自好小篇聊復記榮枯
供送春愁上客眉亂紛紛地竚多時擬招綠妾難成些
戲比紅兒煞要詩臨水東風撩短鬢惹空晴日共遊絲
還隨蛺蝶追尋去墻角公然隱半枝
昨日繁華煥眼新今朝瞥眼又成陳深關羊戶無來客
漫藉周亭有醉人露涕烟洟傷故物蝸涎蟻迹弔殘春
門墻蹊逕俱寥落丞相知時却不嗔
賣叟籃空雨滿城鏖芳戰豔共縱橫挽留不住春無力
送去還來風有情莫論漫山便陸續仍憐點地亦輕盈
白頭花吏閒頻埽紅粉佳人緊著驚
斷送韶光入雨聲羣芳何力與愁争鹿銜御苑非佳兆
馬進天閑借美名時不可為傷薄命事因無頼到輕生
堪憐堪笑知多少直得吟翁老費情
東園重過悵徘徊白亂紅紛似剪裁昨日不知今日異
開時便有落時催留連空樹渾無賴牽惹閒愁却悔來
固蔕長生信三朵又非仙頂莫栽培
再四追尋何處邊石闌干外竹簾前青蟲夾墮容相頼
黃鳥兼飛得可憐移昨夜燈修故事剰今朝雨泣餘妍
摧殘悵感年年慣將謂今年劇去年
馬追紅雨倦遊回春事闌珊意已灰生怕漸多頻掃地
酷憐將盡數銜杯莽無留戀墻頭過私有徘徊扇底來
老去罣牽宜絶物白頭自笑此心孩
抛叢脱當亂如摯總借鸞膠不可黏梨雪沍䃈人病酒
絮風撩面妾窺簾千林如約垂垂盡一片相先漸漸添
欲託丹青著遺愛頓無情思筆難拈
處處春光花滿烟忽隨春去使凄然風前敗興休當立
窗下關愁且背眠放怨出宫誰戀主抱香投井死同緣
夕陽寂寞江南北吹滿西興舊渡船
樂遊園裏覓芳菲朵莫能全作片飛開日未閒如已謝
見時無幾惜多違香猶鬱土亡妻葬淚不成粧棄婦歸
正是使人追憶地况來惹鬢復沾衣
花欲延春奈子規聲聲催到綠隂時遲來杜牧惟逢葉
深信秋娘空折枝悲濺淚邊何忽忽悶低頭處共垂垂
淹留墻脚䔍黃甚蝶已無情螘有私
分香人散只空臺紅粉三千首不回惡劫信於今日盡
癡心疑有别家開節推繫樹馬知過工部移舟燕蹴來
忍見愁悰敗塗地閉門無語只書灰
風誅雨刮太傷神徙倚詩篇咏斬新紅淚洩冤啼短命
黃金希術鑄長春空虚村落今烏有嘆惜山林迨赤貧
凖擬明年大家酒重看還醉舊遊人
千樹何曾剰半株芳魂惆悵與時殂層層疊疊根頭有
寂寂寥寥葉底無騷亂又當春結局流亡真要我為圖
超空獨讓沾泥句著想留懷自覺輸
泊紫漂紅没住生傷心那止洛陽城美人天遠無家别
逐客春深盡族行汝去安能不思汝卿輕還復可憐卿
要申遣撥須憑酒醉裏忘愁且一程
朝來桃李只空園作麽傷殘問不言漁楫再尋非舊路
酒家難認是空村悲歌夜帳虞兮淚醉侮烟江白也魂
知道下場如此惡早先立取厭風旛
繁華消息寄芳叢翫弄遊人轉眼空萬物死生寧離土
一場恩怨本同風株連曉樹成愁綠波及烟江有倖紅
我問老僧求點斷數聲啼鳥夕陽中
笻枝來效小温存片片猶沾宿雨痕路不分明愁喚夢
酒無聊頼怕臨軒風萍靡靡餘流水烟草萋萋感故園
尚有斷香殘粉在何人剪紙一招魂
供送春愁上客眉暖風晴日黨遊絲擬招綠妾還成些
戲比紅兒煞要詩鈿盒檢粧餘故靨膽瓶和水棄殘枝
紛争亂競須臾静似了東窗一局棋
閙亂東風又一場出墻桃李苦顛狂不堪小大從于邁
無柰郎當舞更長紐綴莫容鍼線巧糞除徒費帚箕忙
倦遊尚作尋芳夢酒欠敲門惱漫郎
嬋娟殂落不須悲李妺桃娘已有兒人散酒闌春亦去
紅銷綠長物無私文章土苴遭衰劫錦繡閭閻惜賤時
空記少年簮舞處飄零今已鬢如絲
盛時忽忽到衰時一一芳枝變醜枝感舊最關前度客
愴亡休唱後庭詞春如不謝春無度天使長開天亦私
莫怪流連三十咏老夫傷處少人知
憔悴黎明出漢宫新愁都向别離叢青山有地埋香質
紅淚何心泣曉風絃管不堪歌舞盡繁華真較綺羅空
天涯春色悲公子玉勒金丸幾處同
百五光隂瞬息中夜來無樹不驚風踏歌女子思楊白
進酒才人賦雨紅金水送香波共渺玉階看影月俱空
當時深院還重鎖今出墻頭西復東
陣陣紛飛看不真霎時芳樹减精神黃金莫鑄長生蔕
紅淚空啼短命春草土苟存流寓迹陌頭終化冶遊塵
大家准備明年酒慚愧重看是老人
擾擾紛紛縱復橫那堪薄薄更輕輕沾泥寥老無狂相
留物坡翁有過名(東坡三咏落梅云留連一物吾過矣)送雨送春長夀寺
飛來飛去洛陽城莫將風雨埋冤殺造化從來要忌盈
似雨紛然落處晴飄紅泊紫莫聊生美人天遠無家别
逐客春深盡族行去是何因趁忙蝶問難為說假啼鶯
悶思遣撥容酣枕短夢茫茫又不明
春歸莫怪嬾開門及至開門綠滿園漁楫再尋非舊路
酒家難問是空村悲歌夜帳虞兮淚醉侮烟江白也魂
委地於今却惆悵早無人立厭風旛
芳華别我漫匆匆已信難留留亦空萬物死生寧離土
一場恩怨本同風株連曉樹成愁綠波及烟江有倖紅
漠漠香魂無點斷數聲啼鳥夕陽中
笻枝侵曉啄芳痕借爾庭階亦暫存路不分明愁喚夢
酒無聊頼怕臨軒隨風肯去從新嫁棄樹難留絶故恩
惆悵斷香餘粉在何人翦紙一招魂
賣叟籃空雨滿城鏖芳戰豔寂無聲白頭苑吏閒陪掃
紅粉閨人驀著驚莫論漫山便麄俗還憐點地亦輕盈
亂紛紛處無憑據一局殘碁不算贏
十分顔色儘堪誇只奈風情不戀家慣把無常玩成敗
别因容易惜繁華兩姬先殞傷吳隊(孫武斬吳王二隊長)千豔叢
埋怨漢斜消遣一枝閒柱杖小池新錦看跳蛙
香車寶馬少追陪紅白紛紛又一廻昨日不知今日異
開時便有落時催只從箇裏觀生滅再轉年頭証去來
老子與渠忘未得殘紅收入掌中杯
玉蕊霞苞六附全一時分散合無緣風前敗興休當立
窗下關愁且背眠田氏義亡同五百(田横死五百義士皆投海而死)唐
宫怨放及三千無人相喚江南北吹滿西興舊渡船
落柄開權既屬春少容遲緩亦誰嗔酷憎好事敗塗地
若被閒愁殢殺人細數只堪滋眼纈仰吹時欲墮頭巾
不應捫虱窮簷者薦坐公然有錦茵
錦粧林館綉池臺徹底從頭今在哉斷酒不堪詩並廢
嬾遊祗把病相推節推繫樹馬驚去工部移舟燕蹴來
爛漫愁蹤何地著謝承惟有一庭苔
打失園林富與榮羣芳力莫與時争將春託命春何在
恃色傾城色早傾物不可長知墮幻勢因無頼到輕生
閒窗戲把丹青筆描寫人間懊惱情
千林紅褪已如摰一片初飛漸漸添梨雪沍階人病酒
絮風撩面妾窺簾併傷鳥起餘芳盡汎愛鰷争晚浪粘
可奈去年生滅相今年公案又重拈
昨日才聞叫子規又看青子綠隂時秋娘勸早今方信
杜牧來時已較遲脱當不歸魂冉冉濺枝空有淚垂垂
淹留墻角嫣黃甚暴殄芳菲罪阿誰
芳樹清尊興已闌抛階滚地又成團帶烟窗扇櫺斜透
夾雨簷溝瓦半漫老衲目皮閒作觀小娃裙&KR1651;戲承歡
無端打破繁華夢擁被傷春卧不安
樂遊園裏眼俱空只在今朝事不同錯道海棠依舊日
生憎楝子下稍風圬人鏝上泥柔粉桑婦筐中綠映紅
便認未開如已謝一般情况寂寥中
為爾徘徊何處邊赤闌干外碧簷前亂飛萬點紅無度
閒過一鶯黃可憐觀裏又來劉禹錫江南重見李龜年
送春把酒追無及留取銀燈補後緣
東風刮刮劇情吹萬玉園林孑不遺席捲橫收西楚貨
國亡空愴後庭詞拂紅回去思前度搔白看來惜少時
莫怪留連五十咏老夫傷處少人知
岳王墳上樹
岳王墳上樹武侯廟前柏在墳生南枝在廟根如石不
訶無翦伐不朽非培殖冥冥草木者何以通人德二公
鬱忠義天地為拍塞天地無發付一夜化兩植風雲發
長噫雷雨作怒擊一不忘北兵一不忘曹賊英靈尚凛
凛死有斡生力其生雖不辰其死有遺直嗟哉背逆徒
未死氣先息諳諳蔑蘖餘苟有亦荆棘
掛蘭
厚土賦草木去土曷恃生貞叢縣孤荄由天匪培成願
學無根槎不作糞壤英令人仰高潔絶地自欣榮矯矯
凌空仙碧帶侑紫瓊誰能䙝佩纕靈纍空復情德馨不
可挹夐含風露清君子務超世淺俗訕釣名區區荆棘
輩下視莽縱橫
墻下野菊
墻根野菊自爛漫新黃瑣碎無人憐幽芳不揚抱隱德
僻地蕭條宜養賢聊因杯酒少慰藉三嗅三歎秋風前
道上春草
春草本無愁有愁因我生千里隨我遠始自出門行一
步長一苗根從心上縈酒澆根不爛詩遣苗復榮何如
閉門坐愁草兩忘情
南山有高樹
南山有高樹衆鳥投其枝樹莫有號召鳥集各如期密
雨謝沾濕赫日與蔽虧搆架亦宜巢哺育久于兹一旦
疾風作根柢不能持衆鳥蔑依恃分飛更他之他之復
高樹罔念舊息時老夫感樹鳥再三謌附離
石湖書院老樹
范公亭東看古樹有身莫可限尺度只憑長大不長長
邊老婪酣遺醜肚一榦朽盡皮肉空一榦輪囷葉麄蔽
盤根到處走虬蛇風雨不驚知得地坐根納蔭且移時
静玩氣機成感寓人生安得如此頑不死不用常在世
王理之君子林
王子愛竹迺祖風个个對屋居城中居然便號君子林
以多為稱少未通方其樹藝心廣大十个便與千个同
小人固多君子少聚此十輩道足充願言取直取虚已
取節不改固爾窮王子復能手寫竹筆下夭矯看游龍
洛陽家家貌司馬片紙未見容荆公請常事此勿改業
桃李何足塗春紅
蒔菊
合瓦團團縳小盆烟叢分蒔遶秋軒先教辯葉方知種
更慮澆泉太漬根寒送餘甘歸藥籠晚投薄分與柴門
開花解向天涯笑遊子何時憶故園
山茶辭
惟兹古株以孤立兮垕土敏樹根器固謐兮燁如渥若
枝葉孔翕兮奕綠團欒朱榮爛兮歲寒雪霰芳斯發兮
衆植搖落倮孑孑兮顧彼華滋裒然襲衣兮君子有常
小人中非兮外縝内貞羌有此淑行兮材倨不振知受
命兮物曲尚利工弗然兮繇棄而完遂生樂天兮敬以
為圖賢足友予兮山空無人聊與爾居兮
雪蕉
王維偶寫雪中蕉一種清寒尚未消前度風流思舊觀
後人影響見新標殘黃潦倒漫詩跡破綠離披折扇杓
今日蒙翁同鹿夢曉窗呵筆費辭招
詠庭前桂
庭前有芳桂聳立自孤生時當風露凄顧發黃金榮翹
處羣植閙悠悠揚德馨衆穢豈不忌氣禀莫相能
鳥獸
感燕
爾燕何巧黠作巢違故常懸贅兩桷間憑虛絶依傍何
啻幕上危不託枅與杗他壘皆有據負固恃安藏爾尚
務速成致敗無忖量銜泥互雌雄一日千廻翔塗塗苦
相附疏漬易剥瓤頃暫二墮落力勞業荒唐觜吻苦啄
唼累日不成亡衆壘既舉雛飛鳴能頡頏見善不悛改
愚營故倀倀大拙類蝜&KR0008;小智逞蜣螂愐爾殆有為示
險在堂皇凡是肯構者鍳求道則昌拓之平易基衛之
仁義墻順之勿改作緩之勿率忙允作堅久計子孫有
餘慶物異理則協情激申蕪章
新燕
今年見新燕猶似去年見主人頭髮白轉多只有烏衣
不曾變年去年來來不差分明記得主人家柴門大開
風滿屋飛出飛入隨楊花君不見相國門前車馬塞一
朝去相車馬寂車馬寂草萋萋燕子還來梁上栖
題鶯
賣詩賣酒醉春城破盡青衫白髮生四海固無知我者
錯教啼殺樹頭鶯
縱禽
秦雲越樹路悠悠鎖掣金籠百怨休中有能言綠衣鳥
還呼萬歲一回頭
鬭雞
兩勢當場備縱擒自家勇敢果誰臨勝時固有昂然氣
挫者都無礪乃心毛錦紛披泥迹汚冠英潦倒血痕深
老夫罷與人争席戲倚閒窗看鬭禽
對鵝與薛堯卿聯句
鶂鶂來前除兀立照日影舒翼軃明翎(周)引吭延修頸
唼喋類啑藻睥睨憶窺杏(先生嘗為賀氏作杏花鵝故云章憲)馴蔑比隣
惱逸靡淮堧警定額高贅疣(周)頦領低垂癭廣掌跱何
壯寬脰食莫哽(章憲)蹣跚步徐徐蹀躞舞挺挺慙羲面發
熱(周)笑毅齒欲冷持遺意彌厚出哇志亦併(章憲)容貎甚
閒暇標格極秀整彘肩羞腯肥(周)鶴骨輸瘦㾪老饕思
屬厭大嚼知雋永(章憲)汙邪歲苦墊豢汝媿千頃(周)
西山有虎行
西山人家傍山住唱歌采茶山上去下山日落仍唱歌
路黑林深無虎慮今年虎多令人憂遶山搏人茶不收
墻東小女膏血流村南老翁空髑髏官司射虎差弓手
自隱山家索鷄酒明朝入城去報官虎畏相公今避走
又
西山有虎動成羣小兒夜啼争撞門衆中最猛說白額
當晝磨牙當道蹲腥風衝人行不得行人出門便愁食
青天白日奈爾何老夫却愁隂類多
虎來
成化十一年九月譌言虎至争慌惚我謂虎至豈水鄉
况少蕩翳與林樾前村漸報咥老翁西村少年撲見骨
未昏家家栅猪犬四隣緩急莫相越昨聞隣子說果見
夜聞噭哮竦毛髮起從壁孔稍窺覘恰有微月暎屋缺
翻烏駭雀不安樹偃草落葉悲風發闊行卓尾自破來
意搏不得怒氣勃聳軀哆吻首闖地瞋目耽耽兩杯凸
侵朝出門迹宛在濕泥載途五爪没口中且言尚驚怕
轉首四顧疑衝突嗚呼猛獸猛不知平郊獨行無乃忽
人稠地局勢無比衆眼不甘留突兀其中豈無馮婦者
攘臂敢前何不蹷彎弧倘有裵將軍老命須臾應弦殁
不如徙惡南山深安我民心汝安窟
杏花燕子
杏花初破處新燕正來時紅雨裡飛去烏衣濕不知
送歸燕
送歸燕送歸燕秋社今年又一遍明年春社是來時隔
不半年仍復見送歸燕送歸燕似把人家作郵傳來時
不是慕冨貴去日曾非棄貧賤口喃喃尾涎涎意與主
人相眷戀對語殷勤楊柳樓雙飛再四梧桐院樓中院
中有賓客主人日日開高宴酒杯去手易肺肝酒杯在
手革顔面若將燕子比人情燕子年年情不變
絡緯
絡緯復絡緯辛勤鳴露蟲音聲作能事終久不成功
食蟶
海戶求鮮食填筐管族繁杴泥深詣窟緣殼暗尋門撱
玉容生擿凝酥怯過燔著薑相打合漬酒與温存角聳
蠻娃髻纑纏拙婦魂味饕人口腹菑累爾兒孫比類憐
吹呴含津憶吐吞庭霜委故蜕沙雨没虚痕薦爽山杯
後休將蠣蛤論
題鳳圖
真鳳眼未見丹青徒假威千年希世出九仞自天飛堂
上忽屏幛人間空是非良工勿輕易五色慎毛衣
玉泉觀魚
石池本清冽映日更明透畜魚不得藏巨細百尾湊在
水若空遊一一見肥瘦又若在鏡中鱗鬛無差謬旅往
還旅來人餌口即就洋洋得其所何如浴沂秀深契濠
上觀肯襲如棠陋心賞失歸途昏雲黯孤岫
器用
王將軍樓船歌
江南古來傳綺語江南畫船如屋裡將軍緫衛在江北
百乘高車馬千里五牙富貴地非宜雲海行窩出新理
揚川駊騀十丈蓮飛艣擘空如迸矢兩頭簫鼓沸中流
兩岸行人看如市中間紗幕開暑風左邊設圖右邊史
將軍受用通南北坐泛西湖與杭比還須笑咏載老夫
收取風流追郭李
製騣披巾一首
苦暑欲露頂不謹見客恧輕巾思緝騣求工適良俶沈
慮揆之久載難遜未熟豈以庶帽儗角屋系有幅重謂
高士飭方作手三沐引縷鍼肖梭轉指往來續一轉一
成締玲瓏萬目屬勻勻布烟華眇眇絢霧縠工云費心
思微酒不能贖積功月尚半使我百鴟覆著之若無巾
了了頂顱秃塵漏風颸入凉得敬亦足珍收戒童奴常
畏爪瀋觸未效郭漫墊敢就陶䙝漉傍詫長仙標孤坐
暎修竹
陸翁贈簫杖
一笻紫竹歲寒條十節中通亦當簫使我弄秋唇有頼
累翁歸夜手無聊星含古竅聲猶滑霞漬長莖色未消
老甚出遊今得力坐吹明月廣陵橋
覧鏡辭
匣中青銅小圓月比月長明又不缺朝朝照我六十年
初自丱時今白髮一朝見面一朝親老少妍媸認得真
病來半月不開匣開匣頓然成别人脂膠兩眼匡失肉
頥褶垂垂顴骨簇傍人雖道言笑是箇裏故吾何可贖
鏡神謂我瘦勿驚爾形尚在天有情休文减帶固本相
撫鏡始覺吾心平
烏藤杖謌
烏皮襞積竹約然瘦骨挺玉修且堅流求怪藤老不死
翦送海外誰夤緣洪濤躍過十萬里滑似龍鬛疑沾涎
憊翁杖之尚溜手扶持頗認兒孫賢傍人笑為數促節
百有二十期吾年明朝策雪入梅去桃竹不敢争其權
石田詩選卷九
