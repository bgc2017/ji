石田詩選卷二
眀沈周撰
山川(園池附)
舟中望虞山與吳匏菴同賦三首
虞山我隣境欲往路非遙比來無好抱風日虚春朝茲
藉嘉友興理舟訪岧嶤漸喜蒼翠近豁眼嵐霏消上有
古松杉落落旌幢標其下見行人往來雜僧樵我坐意
亦馳豈伺雙屐超何異謝康樂巫湖睡且遨
登梁昭明讀書臺訪徐辰翁丹井
遠秀目已週復騁登高足青山不嫌人所取隨我欲巍
巍古仙壇寂寂奠林麓七檜交雲霞靈颷散清馥崇臺
轉磴道攀緣把傍竹同行玉堂彦高詠應虚谷逍遙東
山風已屏歌管俗申紙驚連章謬圖仍附軸聊以志傾
賞流傳亦何卜或恐聞邦人有酒悔無逐
畱連山中薄暮返棹
遲遲二三客默默對層岑轉柁清川口忽然西日沉常
時急歸路茲焉迂我心行行望不輟去遠思滋深所思
何以寫丹青亦難任不如就明月彈我丘中琴
過長蕩
發迹過長蕩識此平生始春流方漫衍曠蕩彌十里老
葑蔽層雲敷芽青擬擬正如一明鏡㿺蝕銅繡起西山
欲臨照掩却螺髻美山亦拗怒去南走太湖涘羣勢湧
疊浪争捷互排擠我恐先我去揮手喝止止湖山四面
好轉側皆可喜此面正佳絶扁舟載西子芳洲有隙地
肯賣脫紫綺移家非丹砂所好在山水
溪上獨坐
觀生吾自得飽飯荷農功盤石箕雙足清流影一翁松
喬藤輔德楓老葉還童好在尋詩地無人杖屨同
漁村
吳江本澤國漁戶小成村楓葉紅秋屋蘆花白夜門都
無三姓住漫可十家存熟酒呼兒女分魚喧弟昆不憂
風雨横惟憚水衡煩鷗趁撑舟尾蟹行穿屋根怡然樂
生聚業外復何言
經尚湖望虞山
日午放船湖上頭虞山隨船走不休高雲仰見出翠璧
飛影下接滄波流青林人家隱山麓鷄鳴犬吠聞中洲
鸕鷀羣棲竹葉暗蜻蜓特立荷花秋蓮歌漁唱尚互答
落景在樹猶堪遊小舟争渡各先去獨逆風波渾不憂
宿白馬澗
濕雲載春山晴秀悵莫逢朝來雙闥前頓失千巃嵸天
地大藏疾何所不包容峯巒皆養晦草木未發蒙芙蓉
不敢巧反樸鴻濛中老眚叵辨物存亡詰兒童晝夜不
分明中恐移愚公又慮九疑縮萬里來相通争高或不
平出氣盪其胷水墨用吾事丹青莫為工
大石狀
望望秦餘杭首尾行不了大石突其凥翹然一拳撟山
體厚藏骨吐秀此特表正類抱中嬰頭頂露於褓形大
氣則散趣足在於小其深雖未即遠觀已自好頃來莫
能窮繼至敢草草循墻道林麓記曲乃遺杳登登覺向
峻漸漸駕木杪猊峯據門左呵禁口欲齩有磴沿百級
有殿嵌山造並殿跨偃石懸身龍嫋矯行人自其下恍
惚怖四爪轉高蹐其背股慄身亦掉鎮腦結佛亭所仗
力可擾四壁滿題句貴賤成雜掃同遊懲涉險旋踵促
及早次尋巖間寮蜂房互窈窕緣勢盡西向局地窄接
繚雲棧中貫穿所歴平地少山静日自長石瘠人亦槁
坐僻覬居安傳竒被遊攪陽厓詫脣掀隂竇疑目窅虚
含風飂飂濕暎雲稍稍衆縐不可熨亂舋龜拆兆層疊
百寶合正紺或厠縹亘此金剛座千古不可剿危椒壓
屋脊雷雨常怯倒草木亦作怪牢絡萬藤蔦蒼松長深
根本矮枝節老斜見山桃花微紅暎叢篠草異傳多藥
采掇未諳曉欲宿償三過衾裯悔忘抱既夕氣更佳延
月象倍皎尚欠一踏雪意先有璚島情狀要細述言語
未獲巧不期諸&KR1041;嵬拄腹早韞藁宛然紫芙蓉為我一
手拗東坡昔袖去援例我非狡山僧苦著相便覺生煩
惱
移席茅山東頂徐永年避酒而去作歌嘲之
自我來茅山春霧撥不開冥迷五日思困頓當面不見
紫翠堆今朝喜有風汛掃兩目浩蕩天光回秀峯戢戢
各拱立伺我道左千戟排蒼松為幄碧草薦窪石一一
羅尊罍高天廣野寄笑傲芙蓉對面勸我一吸三百杯
徐卿不能有此量自椒而竄山之隈隔林大呼谷與應掉
首竟去無徘徊却從地上舉手謝遠意若訴不得相追
陪會難别易略不恤有樂弗取眞吳獃山禽衝客啄餘
胔野花點席粘殘醅老兵既失老僧在且握石子為鬮
猜醉來枕藉足力憊扶掖不起相催頽明朝爛漫别辦
冶遊事青山在在似作遊人媒久住山亦許不作謝令
推憑我裁截筆作剪信我包括詩為胎請君急急還來
看怪事金鼇左股昨夜安在哉
雪中登虎山
月色風光知幾到好竒今補雪中緣急排岩樹開高閣
生怕溪山又少年城郭萬家羣玉府塔簷千溜半空泉
杳茶美酒殊酬酢似此登臨亦可傳
雨中看山寄楊君謙
看雨春山中晴日未可及巒華與嶺秀濯濯翠流汁水
墨間罨畫屏風四圍立襍花逗餘紅雅與松共濕低雲
滿窗戶似愛幽者入我初作静觀併喜得静習紛紛冶
遊子此景不足給有詩在此境佳句待人拾詩腸倘乾
燥亦許借潤浥持之報楊子正可事屐笠
水村圖
魚莊蟹舍一叢叢湖上成村似畫中互渚斷沙橋自貫
輕鷗遠水地俱空船迷楊柳人依綠燈隔蒹葭火暎紅
全與吾家風致合草堂曾有此愚翁
天平山
天平合在名山志山下祠堂更有名何地定藏司馬史
此胷誰負范公兵高屏落日雲霞亂襍樹交花鳥雀争
要上龍門發長嘯世人無耳著鸞聲
光福
羣山西奔駐湖尾通川夾山三十里川窮小濼開鏡光
居民次水屋比比屋上有山屋下水開門波光眼如洗
虎山橋畔晚市忙打鼔漁郎賣鮮鯉霜前橘柚萬苞黃
雨後楊梅千樹紫山圍水抱開農桑樂土風光眞畫裏
三年潢潦我無家恨不移書亦居此
和張碧溪登寶峯韻二首
樂事春來要不空直登峯頂路方窮青山始爾三人酒
白髮泠然萬里風城郭週遭江勢轉鶯花爛漫物華同
太平無象今成象好在詩篇杖屨中
新醅拍拍玉光浮挈榼提壺判醉遊高帽特尋芳樹掛
清歌緩共晩雲流頻來信我何拘忌大勝為官待告休
日日乘春知未足翠微還補菊花秋
三宿虎丘松巢
夕陽繫䌫有餘輝入寺登登曲徑微孤塔白雲平鳥背
疎林黃葉暎僧衣臨池弔劒寒泉在捫石尋題古刻稀
便欲留詩補三過(三次有圖于此)眼花燈影不成揮
與沈工侍時暘登大潮山絶頂
侍郎不到十年餘拉我松行喜並輿客子初疑穿虎豹
僧伽高住自鐘魚龍蛇起陸香山近鵰鶚摩天震澤虚
把酒直從峯絶處眼空錯認是匡廬
汎舟横大江
汎舟横大江流止隨西東前頭望廣水後頭望連峯客
程渺茫茫行雲無旋蹤霜露霑我衣覧鏡饒慽容
約客山行先後相失
春山同遊不同席却被青山笑相隔村蹊宛轉馬不進
來者固遲歸亦急問人云去苦不遠如酌稍延當有及
空亭鳥下小燕過秪見殘花與殘核手捫路竹漫刊詩
將記後來君可識白雲酢汝一杯酒不問老兵何得失
山行
雲壑風泉處處宜詩囊酒榼大家嬉人來人往春無主
日短日長天有時墮胾林亭看螘競插花山轎愛蜂隨
野僧未識登臨樂靜自關門笑客癡
楚江秋曉卷三首
天連湘漢水悠悠水色微茫接素秋殘月已沈三國恨
亂雲初散九疑愁南方流落身將老西候蕭條客倦遊
欲采蘋花恨無伴美人迢逓隔滄洲
葭菼蒼蒼白露時蕭條江色帶微暉平沙鴈逐寒潮起
野樹鴉隨亂葉飛漸見九溪如練净尚憐三戸似星稀
不堪昨夜南遊客愁向西風憶受衣
夢回江上筭秋程水影迢迢積漸明落木西風連鄂渚
亂山高浪隱湓城鐘邊野寺經僧起霜裡孤帆估客行
往事獨悲前席誤不從賈誼問蒼生
自甲浦道太湖四十里見異香諸山喜而有作
清苕達宜興道湖已成筭僕夫却告難風浪卒莫翫勸
我陟山麓正爾免憂患彼此有得失我臆殊未斷譬山
行見湖昏昏秪浩瀚何如行湖中坐見山秀爛僕尚清
决筮得需利在彖毅然促飛櫓猛進不復懦探穴有虎
子履險獲竒觀出浦即會勝列障擁一岸遙思攬吳香
妄意覓仙幔羣聳西若監巨浸東罔畔天謂湖太淫設
此似按攤雲濤日衝撞石趾力抵扞輸贏各無能兩壘
對楚漢我行鋒鏑間便以老命判山疑相慰藉逐逐笑
供玩始有舟楫虞盡被山破散山亦有情狀要我綺語
讃氣聚勢則附形散脈復貫遠近相衍迤中自存博換
雖靜有動機萬態紛變亂虬龍徐蜿蜒獅猊悍奔竄夷
突各不一小大略相半正展芙蓉屏横亘蒼玉案晴縠
縐日光莫熨錦繡段金庭與玉柱遠弄波影燦歴眼四
十程續續青不斷平生詫傳聞信美非謾讕修辭聊梗
槩歸憶庶可按
岳麓秋清為西涯李閣老題
蕩摩雲漢覺喬然形勢雄看岳勢連赤帝奠靈天立極
紫陽宏道地生賢人凌灝氣攀珠斗峯落清湘見玉蓮
上相舊遊今不忘寫懷還復事圖傳
天柱晴雲(仝前)
一柱巍巍萬象超切台接斗見岧嶤命惟說用金為礪
天許姚擎玉作標森列宸楓均湛露夤緣野竹上青霄
文章變化成何似更倚雲霞看寫描
黃山遊卷為篁墪程宫詹題
黃山巍峩四萬尺摩天戛日高莫敵天下之人皆識名
土著之人遊未極篁墪先生二十年亦自今茲方决策
沈沈冬雨作泥淖日日需晴蠟雙屐天將試人故作沮
拂面猶嫌雪飄白先生一意牢不破十客追隨三不逸
到山浮雲為開路石立偉夫厓左逆梁飛危甃虹不收
樹翳古湫龍所宅湯泉觱沸幽广下熱酒不須敲火石
境深漸覺與世遠下界便從風雨隔諸峯六六互出没
目抉雲蹤寄高歴容成浮丘合居此呼之不出聞笙笛
祥符小憩僅四詩天待先生儘蒼壁不應止此便返駕
請啓一行多後役作圖何事到野人耳聽安能當目擊
長安在西但西笑是邪非邪聊水墨更是高篇不容和
苟能掛一還漏百宛陵妙語括嵩勝亦與歐公曠遊席
歐公不有宛陵無紙尾但留三歎息
暮春登虎丘
獨信微吟人不知山花滿地悔來遲久搘綠樹隂中杖
仰辨丹崖缺處詩日有閒緣遊始勝老無健步出非宜
一廻到此一廻少怕近清泉見鬢絲
汛罨畫溪
長溪碧衍玉光净樹夾兩崕俱倒映羣峯樹杪髻螺出
一一隨行似相媵小舟貼水天上坐了見鬚眉落秋鏡
溪當比我懷尚澄地固不凡遊亦勝舷歌偶爾及滄浪
野鳥忽飛魚忽泳中流手洗白磁&KR1553;一勺分清空百病
喜聞秋潦轉澄瑩健在能尋不妨更
遊張公洞(并引)
弘治己未之三月余來宜興客吳君大本所
二十一日大本倡曰張洞果老修眞處古幅
地之列吾邦之仙域也必啓君一遊余笑曰
業已訂之矣於是理舟載酒從洑溪而南歴
罨畫溪迤邐四十餘里始舍舟陸行望西南
諸山高下層疊叢然莫知所謂洞處詰之樵
人指盂山曰此中是已其山於羣山最下而
小計其高不過二十仞心甚易之豈靈區異
壤能結乎是哉冉冉曲經田塍間三里許乃
抵已暮亟由林麓左行拆而北二百步路次
臨一穴甚深晦其脣有雜樹蔽虧人謂此洞
之天窗也轉及山椒則洞口在焉呀然向西
北且隘有石衡亘于上如門楣然入必俯首
上摩小方有刻未暇讀門側置片石楸紋縱
横云為仙枰疑好事者設之自茲從石級下
度載上載下﨑嶇甚疲於老足因小憩旁石
瞰下冥冥時嵐氣滃浡如水涵于中不可儗
步隱隱惟見石臺耳暝色漸翳迨無所覩乃
下山議宿道士張碧溪林館規以明日補其
未足之遊夜二鼓雨作簷聲浪浪悵然謂必
敗乃事矣黎明天就霽即蹶起厭浥行濕莽
中喜劇興熱却掖猛進冉冉焉足若虚躡洫
洫焉身若淵墜愈下而境愈竒乃及臺而昨
俯見天窗者今則仰視之日光下映四顧瞭
然下多亂石傾亞有崩跌勢洞傳孫氏赤烏
間霹靂所開天窗可想其迹也臺踞洞北趾
崇丈餘南面而立則三面環見皆石壁壁拔
地漸高而偃如鵬翼鶱空燾下其中&KR0008;&KR0008;壁
之理上下皆庚庚而横理中乳流萬株色如
染靛巨者么者長者縮者銳者截然而平者
菡萏者螺旋者參差不侔一一皆倒懸儼乎
怒猊掀吻廉牙利齒欲噍而未合殊令人悚
悚乳末餘膏溜地積為石&KR0008;數長軀離立兀
兀色揉青綠可愛西壁下作大裂斜而衍幽
而窅内多流石錯互初隨行小僮誤由洞口
岐而入忽見蹣跚出于罅處衆訝曰何小子
之佻達也東壁下一小洞厠門内有石窪滴
水滿中又一洞正南壁中極黟黑云通半里
許余闖之寒氣淰淰襲人不可久竚大本則
挾童奴二三輩執炬踉蹡而入覺其挺詣之
無難也非但不能抑不敢以老身試其不測
惟盤桓臺下恣得俯仰之觀嗟乎設者不自
知其巧而使遊者知之知也有不能盡其知
遊也亦有不易者焉余於宜興二過洞尚相
昧今於一識迨老始獲之可信境於人間不
多設遊於人生不能幾遭因引酒獨酌心與
境融樂與迹超洋洋乎欲參造物者遊謂可
遺世而長存不知果翁之得果何如哉時大
本自别洞出仍來候余歴言其中石牀石竈
丹田之異旁之列洞不可殫記余曰毋多詫
我我亦有神偕子往矣大本請記而系以詩
詩曰
仙山不在高靈區設中冓包蒙自太古霹靂始與牖闇
然不耀地白日已通晝遂䙝世遊人我及千載後登頓
入地中足與石角鬭飛厓臨紫雲既掀勢還覆仰面欲
成壓山鬼自司救元氣不蒸雨五色變乳溜支本萬不
齊纂纂簮筍瘦又如人披腹呈此琅玕秀旁扉表雲房
曲密通欵竇跬步必容炬老膽怯且逗神仙未易求冥
探亦何遘矯手采瑤華和飲千日酬聊度三千年儗與
石同夀
溪上
春日熙熙百鳥鳴東溪試步覺芒輕閒來閒往曾無為
時笑時歌自有情止水觸風微起縠過雲生雨略攙晴
隣翁偶揖還相汛道是先生底獨行
登金山
龍宫湧出玉嶙峋乍眼來看極悚神滿地莫論無坐處
(東坡忽至佛印室中曰内翰何來此間無坐處)中流眞見不羈人(東坡蒜山詩云金山亦是)
(不羈人)墻低樹少多容月石瘦花慳晏得春舟楫一江名
利路烟波誰謂不生塵
史明古曾約同遊今已化去
鬍翁久憶金焦勝感慨來登獨老身生死隔塵空舊約
江山如此欠斯人強留詩酒聊三日愁送鶯花又一春
浩蕩烟波莽回首漫將行樂與誰論
和西厓李閣老韻留題金山
儘有風波怯往還又因名勝使人攀天將白玉浮諸水
誰以黃金姓此山欲就一竿漁浩蕩更憑雙足弄潺湲
老僧莫作誰何問只借中泠洗醉顔
妙高臺望江
一源萬里勢成三截地分明限北南長塹悠悠天所設
奔流浩浩海相函獨憐擊楫存遺誓可笑投鞭是漫談
頭白妙高方縱目落霞孤鶩晩猶貪
飲中冷泉
此山有此泉他山無此泉泉名與山名並為天下傳山
泉兩合德珠璧輝江天宛在水中央天使塵土懸山本
一江石泉井從石穿非鬼不可鑿人莫知其源黟深貫
龍窟不溢亦不騫我久負渴心始脩一啜緣憑闌引小
勺冰雪流荒咽載灌肝與肺化作清泠淵沁沁若沆瀣
逐逐空腥膻至味謝茗荈亦不從烹煎謬哉康王谷欲
勝宜未然未伺鴻漸知但飲必推先由我口舌譬亦獲
參其玄世多未沾者茫茫尚垂涎滿注兩大罌載歸下
江船搖光蕩江月汎影雲亦鮮分潤及鄉人七碗同通
仙
歸途欲登惠山時烟雨空濛衆有難色余獨奮
往
惠山怪我昨徑去歸來欲登却作雨濕雲隔眼失高翠
掉頭不顧眞巢父願治笠屐往慰謝衆慮霑濡吾莫沮
我言惠不在天上行不畏難當至耳呼童挈榼客乃從
一段竒蹤自伊始西湖山色竒空濛當與此山移此語
光禄汝德
發舟自東川行行渺西鶩返照變湖色四浸映浮樹輕
風汎廣水低昂浪相互亦復疎雨零頃耳遂澄霽延杯
引叢語殊莫省修路遙睇君子居聊賦停雲句欲擷汀
洲芳悵然無所遇
和吳匏菴姚氏園池四絶
宫庶才名天下知舊題留在此園池墨痕蠧盡重翻稿
二十年來似夢時
蚤起治園晩始歸黃昏蝙蝠滿堂飛人家夜例開門睡
甚矣先生併去扉
雨後春池漫石磯櫻桃梅子兩争肥東風試暖諸生假
間就滄浪浣舊衣
小小園池儘自清不曾誇大命新名看花看竹多佳客
竹與追陪花送迎
和匏菴觀治園和韻
散直樂清燕緩帶行園中闢荒自伊始有力適我傭
羣礫一何多瑣屑錯蒿蓬漸理塍與溝脈脈見泉蹤
作者苟不劃奚憂植難豐况喜臨皇畿春早氣自葱
好鳥鳴樹顛東方至和風勿去觀小道治國將無
同
水悶
破屋如舟只浮住茫茫魚鼈是比隣頻年大塊無乾土
何處巢居著老身萬頃汞田春澇富數聲雷腹曉飡貧
詩書不飽還堪遣開卷時時感昔人
圖錢氏沁雪石
亭前峙竒石兀可當一障沁此萬古雪亘地氣魄壯蒸
雲勢欲軒得月神更王妙擬軼汍池潤未下雪浪刓鑿
天借巧胷次見洞蕩孤立宜有隣雅許脩竹傍風雨不
敢泐刻名久無恙寶此一夔足磥砢不多尚貞德允配
主白衣可呼丈我見便欲拜良信米弗誑聊與貌高古
敢有愚公妄
謝顧天祥送將樂石
一拳竒骨勝仇池落眼眞看玉雪姿急埽秋軒容突兀
更栽野竹與扶持已藏東海從深袖便捲滄波答小詩
莫道空言尚加拜此懷還託米顛知
雨後經西園
小園西百步五畝未為慳得雨草皆滿無風花自閒儘
清全頼水論足尚虧山樹藝有餘養其如丁者頑
登牛頭峯和陳永之韻
秋坐無所適牛峯期峻攀携手相魚貫極力凌孱顔東
來望城郭北指鬱江關凉風振木末葉飄巾屨間俯見
行旅人役役往復還如我二三子逍遙意自閒其中有
達德高誼薄雲山
夜登千人石有序
四月九日因往西山薄暮不及行艤舟虚&KR0588;
東趾月漸明遂登千人座徘徊緩步山空人
静此景異常迺紀是作
一山有此座勝處無勝此羣類盡磽出夷曠特如砥其
脚插靈湫敷霞面深紫我謂瑪瑙坡但是名差美城中
士與女數到不知幾列酒即為席歌舞日諠市今我作
夜遊千載當隗始澄懷示清逸瓶罍眞足恥亦莫費秉
燭步月良可喜月皎光潑地措足畏踏水所廣無百步
旋遶千步起一步照一影千影千人比一我欲該千其意
亦妄矣譬佛現千界出自一毫耳及愛林木杪玲瓏殿
閣倚僧窗或暎紅總在蛛網裏閴閴萬響滅獨度跫然
履恐有竊觀人明朝以僊擬
因楊君謙見和復和一首
狹逕穿山腹盤盤雄歴此吳王三千劒意以是為砥鐵
髓積廣面歲久色尚紫石槩竒窽竅此以平為美坐閱
今古人當不知千幾集坐畢一時僔僔嫌如市况乃實
不及千名何以始凖彼釋氏誕萬億未為恥俗驚少攝
多走觀信而喜我登紀夜吟其面月如水楊子時莫偕
清篇觸倡起歴歴到以意不遊與遊比語語盡括石石
舉在詩矣使石尚化玉倏忽鬼入耳玩之靈光生戛之
雅音倚氣復蒸春雲詩又在石裏瑟縮愧我辭荆棘礙
步履自笑邯鄲人胡為強追擬
君謙又和復答
子才五色石補天曾以此餘才散為詩或突或如砥今
賦千人坐秀句尚紅紫誰謂丈人醜貴有幼婦美一篇
似難又連篇不覺幾謂即事深刻打搨滿城市先時漫
無文增重信伊始我如呼風鴟悲鳴自堪恥子如希有
鳥九萬借風喜上掣層霄雲下掠滄溟水餘力播此石
久静當&KR0008;起點頭有公案悟詩與禪比不然只冥頑一
石而已矣我言子無答一言而已耳尚容答千人琅玕
雜然倚還招舊時月總照新象裏我復就盤陀箕踞脱
雙履咏言証千人使石無妄擬
載和答諸友
我閱丘中石&KR0034;屭特見此天不生廉隅蕩矣若加砥但
嫌色相在雨洗常出紫坦坦宜坐人喻千溢其美未如
清凉達所容不拘幾可拔豈萬年菱谿笑穿市夫差墓
其側恃固乃經始小類莫試劒脆裂傍可恥夜夜曬明
月玩弄少客喜我來發豪吟鶴磵應流水初憑石乘興
亦半因月起百年擇一勝頗與赤璧比有石無此月其
遊亦漫矣有月更有石有詩兼稱耳下里和者多聲韻
妙依倚胷中各磊隗争出言句裏何當拉諸君我亦補
芒履明年待中秋石遊更堪擬
月夕汲虎丘第三泉煑茶坐松下清啜
夜扣僧房覓磵腴山童道我吝村沽未傳盧氏煎茶法
先執蘇公調水符石鼎沸風憐碧縐磁甌盛月看金鋪
細吟滿啜長松下若使無詩味亦枯
和馬抑之大小干山歌韻
大干山小干山宛如兩玉浮湖間却疑子産不受棄於
水古人高誼今者行何難山亦有何欲誰與名之干有
干於世則有欲磵愧林慚當厚顔君不見寢丘之後有
妬谷避惡之人居亦棄又不見廣州之間有貪泉好廉
之人飲所忌我為别立名寄示雙嶙峋大谷大玉小小
玉洗爾慚愧開精神老夫十年枵腹水没稻朝惟嚥日
莫飱霞與雲平生餓死事極小俛眉承睫何為人
莫釐登高卷
己亥秋文明府天爵訪王翰林濟之同登莫
釐之峯二公各有記予不能同遊不知其為
勝兹強作圖與詩聊復爾耳
洞庭雨山浮具區金庭玉柱僊所都翰林王君列僊儒
住隔萬頃玻璃湖洪濤巨浪相吞屠我欲從之老命虞
海東文侯眼孔大視之不與㘭堂殊眼中之人不可呼
翩然往就喬之鳬文侯文侯實尹吳所治百里山水俱
山靈河伯受約束疑為後擁仍前驅高登莫釐盡竒觀
云古未始今當無白波青嶂坐可挹紅粧細馬來敢汙
兩人傲睨萬象表但恐笑語天人狙揮毫撫景間杯酌
作文競與山描摹湖山洵美我未識翻意斯文相厚誣
緣文作畫強鄙夫正如擿埴求其途茫茫意會復有詠
長安西笑何其迂有生不遊山亦誚手搔白髮吁嗟乎
寄題金山
金山名天下名大山則小我在童丱時其名已自曉願
登盖有待待待首空皓屢扣土著人掛漏麄可道所亘
百畝石江心泊浮島山中無空處皆以殿閣遶及參能
賦者語莫盡其巧我托耳為登聊且厭悵懊譬如山墮
夢其境皆夢造夢覺費追隨所得未了了有路縣不遠
有身無大擾從地借健步從天借不老便須遊一年寫
此平生抱
病中懷西山
兀兀安衰疾重簾竹下房日因忙者短夜為老人長薦
粥脩蔬品抄書&KR0008;藥方西山行樂地螯酒付誰狂
拂水崖
只有看山是勝緣青鞋布襪且輕便天收雨脚賖今日
我趁花時遣老年絶壁雲扶將墮石豁崖風勒下奔泉
此來不憤空歸去旋搆新篇揀竹鐫
過湖村
幾家成聚落鷄犬夕陽時人影臨流揖帆梢拂樹移積
禾高屋脊落葉厚茆茨隣並尤淳厚常通無有私
城中夜歸
塵累茫茫有鬱襟思鄉就晩發城隂潮來頓長溝渠量
船過平穿市井心僕子促程雙奮櫓人家臨水亂鳴砧
柴門高想慈親倚新月疎星恐夜深
崔氏水南小隱
一家縣水嬾通橋寂寂寥寥遠市朝寸地有生耕子姓
索居無類畫漁樵晩波垂柳供魚貫春雨高梧養鳳條
莫謂温生同住此不因車馬趁人招
江山勝覧
滿地桑蓬屬少年出門自賦遠遊篇匡廬眞面開屏玉
嵩華僊蹤倚嶽蓮野市誰家濯春酒隣船何處訪秋弦
老予牖下今頭白司馬山川是夢緣
三月九日舟泊虞山下見遊人續續于椒麓間
可愛而賦
霽色澄虞山正與遊人偶一年無多月春三及秋九勿
厭傾郭人隨俗悦親友春風若招邀是處閙花柳林華競
妍新無復有惡醜間見叢綠中遠暎紅裙婦休云惱山
谷點綴亦可取摳趨識壯步屢頓驗皓首下上相追擕
從高引衣手尚有散逸流列石自爼豆老夫目中盡未
在逐逐走况當氣力衰孤坐還可酒
雲山
雲是青山舊鉛粉一翻粧點一翻新鬢邊白髮偏無賴
點著都成老醜人
丹陽道中
抖擻山邊水際身廿年重踏舊京塵依依殘夢丹陽月
兀兀輕車白髮人諒自去來無箇事趁他花柳未分春
關津莫作誰何問詩酒承平一老民
錢士弘阻遊虞山
我懸虞山當一舍曾幾尋山止其下見山便怪老足困
劍門拂水心空掛諸君生長為山隣終日熟遊非曰乍
今朝懊惱有長篇頗被春泥妨不借儘自空濛雨亦竒
抱衾况宿林廬夜開門點火照芙蓉濕翠還堪酒中瀉
湖上雜言
縱目極遐曠水嬉湖中央青山載白波上下相低昂俯
首愛雲霞零亂隨蘭槳悠悠遡空冥忽忽超景光宛宛
漢臯女落鴈懸微茫可望不可即相思如水長
題沈履德遊湖雜詠卷
朝看湖船出暮看湖船還遊人趁日不用揀雨晴雪月
何曾間舉頭看山低頭飲唱謌小女桃華顔青山亦來
照湖水一鏡暎入千螺鬟便可斗酒詩百篇更選絶壁
鑱其頑青山萬古湖萬古歲月但與遊人慳昨日遊湖
人今日埋青山青山與湖同玩世儘把少年勾引老者
删君不見白樂天蘇子瞻云公不能再為湖山起虛名
空掛湖山間我當把湖釀酒日日醉豈被紅塵白髮相
欺謾
再至虎丘松巢主僧索畫用空谷山居韻
世諦紛紛擾擾間松巢來詰老僧閒愛山已結峯頭屋
借畫仍看屋裏山池影心空和月見巖扉客去倩雲關
新茶新笋都叨却香積誰云染指還
夜行村路中用程篁墩虎丘韻
躑躅經墟復歴丘晝時不走夜時遊泥塗我有多岐歎
江海誰閒野渡舟著力自家須杖舄發明何許借膏油
從知世路不易涉只好歸眠舊草樓
紫雲洞
天地不秘寶芙蓉擘空青借問此何居仙人敞雲扃翩
然招玉童導我探窅冥高歌振逸響側足履落星下有
古靈湫天光泛清泠酌之不可死閱世齊冥靈
石田詩選卷二
