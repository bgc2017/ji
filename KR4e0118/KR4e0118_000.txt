石田詩選别集類五(明)
提要
(臣)等謹案石田詩選十卷明沈周撰周有石
田雜記已著錄此集不標體製不譜年月但
分天文時令等三十一類蓋仿宋人分類杜
詩之例據慈谿張鈇跋蓋其友光禄寺署丞
華汝德所編也顧元慶夷白齋詩話載都穆
學詩於周嘗作節婦詩有青燈淚眼枯句周
以禮寡婦不夜哭議燈字未穏是周於詩律
不為不細然周以畫名一代詩非其所留意
又晚年畫境彌高頽然天放方圓自造惟意
所如詩亦揮灑淋漓自寫天趣蓋不以字句
取工徒以棲心邱壑名利兩忘風月往還烟
雲供飬其胸次本無塵累故所作亦不琱不
琢自然拔俗寄興於町畦之外可以意會而
不可加之以繩削其於詩也亦可謂教外别
傳矣都穆南濠詩話稱其詠錢詠門神詠簾
詠混堂詠楊花詠落花諸聮皆未免索之於
句下蓋穆於詩所得不深故所見止是也集
前有吳寬序稱其詩餘發為圖繪妙逼古人
核實而論周固以畫之餘事溢而為詩非以
詩之餘事溢而為畫寬序其詩故主詩而賓
畫耳又有李東陽後序東陽與周不相識時
已為大學士與周勢分懸隔以吳寬嘗以寫
本示之重其為人故越三十年後又補為作
之然二序皆為全集而作華汝德刊此選本
時仍而錄之非序此本者也乾隆四十六年
十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
