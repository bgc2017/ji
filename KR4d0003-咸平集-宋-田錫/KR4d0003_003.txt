咸平集卷三宋田錫撰
書
貽杜舍人書
五月日進士田錫謹拜手奉書舍人座右錫嘗以言而
當智也默而當智也進而受知於識者才也退而無咎
於躬知進退也易為動静不失其宜其道有光粵若志
在濟民名未為人知必反經合道用竒矯時名乃一日
千里諸葛堅卧太公釣國酈生長揖王猛捫蝨之比也
夫才略為根幹知巳為羽翼不俟終日可以論幾矣錫
天付直性非苟圖名利者也竊嘗以儒術為巳任以古
道為事業噫圖名不以道雖使名動朝右不取也得位
不以道雖貴為王公不取也錫謂進賢為道也誅讒邪
為道也濟天下使一物不失所為道也昔伊尹五就桀
欲理之速也不得巳歸於湯伊尹固不以名不以位但
濟天下之志汲汲也夫有君子之行不有君子之文者
漢申屠嘉周勃也有君子之文不有君子之行者唐元
稹陸質也其中人也發若彍弩其稔毒也隐如敵國所
謂以名以位務乎仇覆人與伊尹相反與其有文也寧
有行也孔子曰惟名與器不可以假人士有大功於國
天子則彰其名賜其器賜之既不濫受之亦不喜蓋公
共也小人則飾詐勉道便僻希旨盜我名器以為身榮
眀公謂之何如錫幸不佞從士君子之後安敢去彼取
此乎眀公有君子之行稱於識者自邇及遠如蘭蕙當
風苾芬襲人如冬陽夏隂人来歸之錫於是冒炎暑涉
遠道一拜高義求他日之羽翼也周易泰拔茅彙征吉
茅之連茹以其彙類征往乃亨吉也天地交萬物通君
子道長之時也天在地下以貴下賤之象也小人狂瞽
奮筆伸志若默於眀公失則多矣是用喋喋諤諤黷於
聰眀取春秋言以足志志以足言不言誰知其志之義
也幸賜留意幸甚錫再拜
上中書相公書
四月二十三日鄉貢進士田錫謹以長書一通獻於相
公黃閣之下惶恐震駭不知所裁幸相公容而察之使
獲盡其愚衷則可以免僣踰之誅而蒙容恕之惠也夫
以賤干貴遭逢實難以言感人聽信亦寡蓋貴賤之際
若天壤之相懸言感之間非聰眀而弗悟今相公以英
貴之重居廊廟之尊功業輝光仁義流布事無微而不
燭理無深而不知故在位庶寮與仕進之輩孰不受陶
鑄之大惠靡不希顔嘱之餘輝錫是以載徵敷叙之辭
上覬鈞台之鍳昔文王稱睿聖猶詢及芻蕘周公曰聖
人亦下禮貧賤邴吉問服轅之喘齊相念涉淄之寒路
左長謠而晏子動容門下獻書而姚崇勿罪斯皆相公
熟聞之事儒生常叙之談固不假形於書簡而後知亦
不勞伸於比喻而方見然相公以房杜之策略佐堯舜
之事機入造膝於一人出勞神於百揆所務者國家大
事所思者社稷宏謨動唯萬務之繁静悦寸隂之暇而
白屋之士片藝自沽求謁見於黃扉進干祈於重顧求
名者不過為希科第在位者不越為冀遷升若是者纍
纍接踵於門欄藉藉焉取容於左右無宏才大略以禆
於采聽無英氣異行以動於禮容所以相君之門非深
嚴也由所謁之人非英特也宜其情弗上通而言弗下
應焉相君之聽非忽略也由所吐之言非利害也宜其
進未速見而退未能已也是以古人知崇重之難接非
竒偉之莫伸故有危冠長劍以飾容長揖抗禮以自異
錫嘗研幾於此而取類於彼悅懌自得始終可圖以為
凡欲一謁公卿之門一達生平之志胡不觀往古所行
之事酌於今未兆之機焉敢曲徵異辭聊欲直叙往事
昔齊宣志在馳騁而淳于之薦客非賢闔廬志在仇讐
而伍員之所言未當非言未當也其言非闔廬之志也
非客不肖也其人非齊宣之意也故徼福者先意而為
事事無不合希寵者見幾以設謀謀無不諧觀大易之
言則曰幾者事之微也詳春秋之旨則曰需者事之賊
焉進與退必以時而謀與斷交相飬也今相公知小人
在此一書也罪小人亦此一書也雖知言出而罪入固
宜偷合苟容與衆人碌碌焉苟萬一志意相投寵遇下
及則安可違利趣害而貽識者之譏也幸相公英眀而
察焉望相公仁恕而容焉錫以羈旅之人懷叢脞之藝
去國三千里宦遊二十載貧賤𤨏屑迂懦闇鈍不言而
曉言之且慙年齡在躬三十有九昔在於蜀同與科場
者今皆列丹陛升清員出奉帝皇之命入居臺省之職
而小人猶食人之食衣人之衣困為旅人辱在徒步當
眀天子在上賢宰相當國仁猶及於草木信尚孚於豚
魚安可負六尺之軀懷丈夫之志而終日屑屑不能自
奮非知已之罪實自貽之戚也寒賤幽憂之苦不足為
相公言之希求遭逢之幸不敢於相公伸之言之則褻
凟聰眀申之則干犯英貴又何以廻特達英果之遇濟
進趨變化之機孟子云位卑而言高者罪也今無寸禄
之位而吐僣高之言酈生王鼎之烹田光仗劍之節豈
獨古人也今幸而為相公言之錫生平所著文約百軸
擇其自善者得二十編雖繕寫獻投為舉人事業固不
求用為賣名之貨亦不足為希賞之資其實邀相公之
知迴相公之鑒者在此一書爾昔相公奉使於吳而知
吴可取也相公在西掖為侍從之臣旦夕論思而謂蜀
可滅也相公在翰林訏謨宥密益親帝衮而致吴越王
来歸闕下以是知擒吴滅蜀平百越而来四裔豈非相
公贊成帝謨而密用良畫哉所以先帝取天下平海内
二十年間強不敢掩弱大不敢加小信泰来之運鍾於
聖朝升平之時歸于今上也今主眀而相賢本豐而基
固天下安危之柄搃之於主上而持之於相公夫盛事
難兼而良時不再且老農有三載之儲猶悦然而自裕
良賈獲千金之利尚怡然而自多矧相公遇太平天子
而佐之獲太平之民而理之豈不以功名輝赫而自裕
乎豈不以志意縱横而自多乎且自古亂世多而理世
少君子寡而小人衆以姚崇之賢而值玄宗晚年稍溺
情於逸樂以裴度之量而遇憲穆之際未致太平今天
子春秋鼎盛好文而稽古天下底定内寕而外安此相
公可意之秋也生民受賜之時也夫制理於未亂禁邪
於未形則君子眀智先事之常道也兵書曰善戰者無
赫赫之名蓋制勝於未形未兆之前也古人云天下有
道則守在四裔方今邊鄙無虞戎裔畏服契丹遣其愛
子入朝貢奉是相公慎擇邊吏俾務大體無使邀功而
搆怨之秋也邀功則事生事生則怨生是邀功之人不
能布天子之大信於外夷也相公能不介意乎小人狂
愚一至於此春秋不云乎嫠不卹其緯而周宗是憂然
狂夫之言聖人擇焉昔魏武惡楊修之智而殺之千載
之後人皆非之韓信納左車之說百戰之勝人皆美之
湯曰天下愚夫一能勝余舜聞一善沛然而悦苟言利
國家則言之者無罪而聞之者足以自戒相公憐而察
之則以為小人方謀仕進苟非設竒則無以警駭聞聽
也若相公鄙而淺之則適足邀撫掌大噱也相公若以
片文知於小人則錫有二十編之文願受知於門下若
以一言知於下走則錫有鄙聞陋見願見采於輿人也
若以憐亡國之餘䘏宦遊之困而錫鈞鎔於匹夫則羈
旅之人自兹而振矣昔唐時名輩在科場間亦以設竒
取譽如尹樞自放狀元王璘衣纈之類又若劉禹錫柳
宗元之為人皆以大儒之業當壯年獲志於科第自謂
跬步萬里坐邀大位而言無畏忌志務倜儻迨升郎署
席未遑暖而衆毁巳熾或出刺遐徼而流離不復或終
老散地而詩酒自寬壯圖弗伸晚年方悟非當時弗用
也由銳氣悮物也仕進之仵苟能鍳往失而慎將来則
安可不為良相之用乎安可不受良相之知乎揣小人
藝能固與往賢懸邈也然遽以芻蕘之見驟希廟堂之
知死罪死罪相公若以為適時之機自伸之術慕王冷
然求知宰相尹樞自放狀元斯亦覬相公稍霽威怒而
深察焉錫惶恐頓首再拜
附胡旦書
僕與足下别亦巳久矣惟眀月相共清風尚遥芳春素
秋頻隔嘉會想計學吞雲夢才高奉山日隆王覇之圖
時積經綸之業將期大變塞吾與天下之望也近者拾
遺拜官小子躬賀喜沃無已吾子可知又論將来舉公
之傑拔者屈指筭數中無幾人有宋元瑜李度二后之
弟也趙昌言名聞京師其餘勢家僅數十輩惟何士宗
卓然獨立有不憤之色願與競同羣為之力戰公蜀人
也久在關輔遠於京闕家貧援孤與我相角倘聞斯言
必大喜也請速来三月盡約為夏課三人同志以振吾
道將横擺筆陣銛淬辭鋒張䧺文以遏其勢鼓大名以
挫其氣吾子擊其前何公刺其後僕則左犄右角彼入
我出拔其挾輈斬將折馘英聲一振京師動為此之計
不亦大乎願足下速與謀焉夫敵人者不先扼其吭撫
其背刺虎者不先斷其爪滅其牙則彼不可得也惟足
下詳之春色將青良會在近遥望命駕在乎朝夕䟦涉
之間想無怠也不宣丽天頓首(正月二十九日)
答胡旦書
秀才即先輩人来得書竊知寧適慰悅之外感荷良深
兼蒙見招俾與文會良期美信莫尚於茲甚善甚善余
念自出蜀至咸鎬間今已六稔再遷家兩遇權停貢舉
羇旅中支離契闊幽憂愁辛大丈夫壯節殆亦銷爍今
吾子書中憐余家貧援寡久住關輔乃知我者也古人
所重者交結翼道佑德激切奮發何莫由斯故吕布袁
遂為奔走之交晉文介推為急難之友垂在信史有志
者慕之余每自惟無英才大略以為慷慨事又無嘉辭
優學以為君子儒而吾子過聽虛名相厚之甚也往年
得澶淵之書前歲偶渭北之會今春得夷門之信適足
見惠然相顧之情也易不云乎君子定其交而後求語
不云乎君子以文會友古樂府有結客少年場今三者
君皆兼之恭佩徽音敢不勉信與學以為奉交之職也
古人云易失者時難得者知音余嘗讀西漢書見高祖
以英武取天下而文帝以道德化海内措刑不用幾四
十年於時最稱俊才而年少者有賈誼觀其所上書真
卿相才也然當宣室受釐之際思鬼神事詔誼問之不
覺膝之前席然終不能大用惜哉迨至有唐貞元長慶
間儒雅大備洋洋乎可以兼周漢也帝王好文士君子
以名節文藻相樂於升平之世斯實天地會通之運也
自數百載罕遇盛事今錫與君偶斯時焉自吕狀元蒙
正得第之後有御製詩以賜之聞兩制中得與上倡和
昔漢世祖以外戚傳賜竇融以河渠書賜王景唐太宗
玄宗與侍從臣以文賦相醻酢今復覩之况吾子負倜
儻之氣懷磊落之才將来振海内之名鼓天下之動廣
視闊步於場屋飛聲走響於公卿高掇榮名若坐會稽
臨滄海投犗十二而釣取巨鼇也孰不偉之然錫自得
君書三復闚繹其中有云將来舉公有宋李趙三才子
也君欲以文彩聲稱與之相較勝亦猶洞庭震澤幅員
千里吞納江漢雖飛濤駭湍浮天沃日得不謂之壮哉
真場籍中燕魏豪侠也君既不以余鄙陋淺近許與為
交游若使各言其志則余嘗聞孟軻稱仲尼曰德之流
行速於置郵而傳命也又曰至仁無敵禮稱顔子得一
善必拳拳服膺語曰德不孤必有鄰設使至藝如至仁
自然無敵德苟修而衆善必為巳鄰名載德而行故君
子金玉其名砥礪其行行茂而名榮人莫得而勝之也
又何必肝膽楚越而使人莫已勝也昔郭代公在國學
家寄三百萬錢適至為急難者告之傾装以贈代公器
局之名從而得之又王起知舉命白敏中疎賀扱甚而
欲以狀元待之白敏中曰一第何門不致奈何輕我至
交斯則交友之情從而見之矣器局之名當師範代公
而求之交友之情當企慕白敏中而修之則何適而不
為君子也吾子勉之暮春之月必獲命駕會挹非晚欣
惬豫深謹奉書感謝幸賜詳察不宣京兆田錫再拜
答何士宗書
二月日京兆田錫謹致書伸感謝之意於秀才即先輩
足下錫自為羈旅之人久居關輔之地每思朋英友賢
之會為唱予和汝之文安知道不遠人天弗違願當渭
北杜門之暇日有流陽寄信之来人欵關稱云兩書偕
至一則安定見寄之札翰一則長者相投之簡牋駭聞
斯言欣然而出屨及於寢門之外帶及乎賓階之間得
二賢之書對使乎朗讀喜與抃會形相翼飛勝獲連城
之珍若聽在懸之樂因自退省何從而来且予秉筆非
俊豪之才待問無優深之學智不足以詳論大事名不
足以推服衆人豈謂驟承君子之交便以國士遇我誠
為誤聽安敢克當然英氣吐虹蜺嘉辭敵珠玉激余以
善道来我以良期不覺增慷慨之壯圖生抑揚之銳志
亦猶觀白起長平之勝入亞夫細柳之營鼓譟而屋瓦
皆飛令嚴而天子按轡懦夫為之增氣勢使之然敢不
悅投分之見知重一言之然諾雖未闚衛玠之容貌未
交夷甫之談諧在君子以道為心以信為體文采為貌
聲稱為言又何必敷袵相親晤言以接方云識面始謂
知心哉故千里之喻比肩傾蓋若同曩日略例云隆墀
永歎遠壑必盈管子曰無翼而飛者聲也不根而固者
情也哲人交結之旨尺書邀激之辭脗合于心適令得
志况今主上以文眀之道化四海良相以清静之理育
萬方卿大夫以名節相高士君子以儒雅取進鍾是鼎
新之運樂乎升平之時苟不左交英豪右結俊造與振
藻名場之會陪鳴珂帝里之遊則亦是包羞安能免誚
方俟夙僕夫之駕赴同人之期豈惟一詠一觴為文章
之樂一名一第階雲霄之高余欲以六經為寰區以史
籍為藩翰聚諸子為職方之貢䟽衆集為雲夢之遊然
後左屬忠信之櫜鞬右執文章之鞭弭以與韓柳元白
相周旋於中原未喻此旨於君何如爾願言之志尚難
罄輸幸稍留意不宣錫拜上
貽梁補闕周翰書
十一月日進士田錫謹齋沐拜手獻書於補闕執事錫
每見仕進之心皆欲人特達之遇而覬遭逢之幸不揣
道何如也才何如也迨為眀哲之鍳揣摩其術高下其
才特達之遇果不為叢挫所役則悵然&KR1333;望以為鍳失
於巳而嘖有煩謗之言也君子則不然不患無通眀之
知患藝之未精不患無特達之遇患才之未備不以得
失榮辱汩其趣向昔牛僧孺欲干有司之試先以文章
卜進退於韓愈愈高其才遽命改館俟其亡而訪焉乃
大署其門而退翌日輦轂之下僧孺之名無翼而飛藉
藉衆口此所謂級名階第不在於彼而在於此束緼知
婦勢使然也凡有司以至公之心當掄才之任豈欲自
擅於公器哉亦候同列推擇慰薦茂異以濟己之眀也
陸贄在唐為海内之聞人也當其掌文之柄錄賢拔善
得賈稜王涯李觀韓愈崔羣輩二十三人於時梁肅在
諫垣為之援引肅之所言者八人韓愈在其選中至今
稱陸忠州韓吏部果何如人哉豈惟春官氏為國家求
賢而頼同列之推善抑士君子為先達常汲汲於外導
後進以為已任仕進亦豈專務求於人固當先求諸已
豈在求諸名固當先求諸實實茂而名自至巳修而人
後知故特達之遇不可邀而得也才與賢相遇道與義
相際言未發於外而意巳熟於中矣何暇訾諏慄斯以
徼福哉錫不迨古人遠矣自十有五志於學逮今二十
年所吐之文非超絶横厲駭人耳目但屑屑在模範軌
輾間又未能鷹揚虹伸與羣俊角逐而尚在貧賤中未
嘗不惕然愧恥雖迂疎鈍訥之若是然志有所自守迹
有所自眀必也躋一第拜一命庶幾無忝於時無愧於
心不使識者指目而竊笑斯願斯懇非英信眀達之大
賢固不敢妄發斯言以取譴怒也今眀公鍳如止水公
如平衡言如鉤䋲動為律度剛决之氣斷於奬激融和
之色形於接納錫是用曲俗之態短綆之智願為門下
之士期眀公以通達之識照其邪直燭其妍蚩苟若萬
分之一可偕士林之末則眀公英特之遇不施於僕僕
遭逢之幸不自於眀公則直在錫也曲在公也亦猶南
醫善蠲人之疾疾者亦自善導飬能消息其氣以合於
醫但俟錙銖善良之藥則霍然洞散其湫底羸露之疾
而南醫持其疾以邀豐腆之酬一旦為北醫急於仁義
投以靈餌起於瞑眩南醫雖悔其可復追故君子臨仁
義速不旋踵也錫今所謂消息其氣以合於善良之藥
者也善醫者幸早圖之無為他人攙惠而悔追弗及抑
近世仕進之子不敢歴公卿士大夫之門慮涉嫌疑於
栽培之地而耦俱生謗設使受非常之才有非常之名
彼世疑俗嫌又何畏忌違去之有哉必若伏奏於丹墀
之下導揚其名於天子使赫然超拔雖讒慝之口欲疵
癘讆訾於正人哉豈徒涉猜履謗而巳使其人為囚奴
為俘虜為負販為仇讐而道有可貴尚當哀窮悼屈洗
磨振擢趣其亟也若濡救焚灼提引淪溺况冠儒之冠
服儒之服與羣俊俯仰耀廣場之風采而不敢挺然與
之為迒蹊則豈惟負於才良其實負於邦國也其次負
於巳心也錫愧無超邁之才以成眀公特達之名然觀
前輩以一言一辭瑰壯峻爽為當世有名之士飛騰吹
噓如杜牧阿房宫賦李華吊古戰場文李翺高愍女碑
高邁長眀燈頌如觀靈鳳一毛則五彩九苞從而可知
矣錫自省片言隻辭不足買聲彩於儗議然錄長掩短
亦可彰君子奬善之德也謹以所編鄙陋之文五十軸
贄於几閣卜進退於眀公也榮命謂之進方敢進若猶
未也則有聖人六經在當復厲精於其間而决取舍於
至公而後巳不量狂瞽干冒眀哲恭俟報復惶懼惶懼
錫拜手上
咸平集卷三
