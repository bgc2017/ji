咸平集卷二十七宋田錫撰
奏狀二
進應制詩
右臣昨日閤門奉傳聖旨宣召赴賞花曲宴者伏以農
辰美景錫宴追歡仰承明聖之恩方屬升平之運詩稱
在鎬豈足擬於皇猷歌有横汾安得侔於盛事竊念臣
器能無取文學非優早塵侍從之班屢赴深嚴之召每
惟徼忝常積兢慙美盛德之形容達微誠之慶抃欲陳
歌詠上黷冕旒限以閤門曾受指揮不許進獻文字今
屬上林春曉内苑花新汎蘭酒於堯樽詠柏梁於漢殿
雖芳叢應制釖渚裁詩慙非敏妙之才但抱怔忪之思
數日前輙嘗賦牡丹詩賞花詩賞花釣魚詩因得盈編
皆金門應奉之詞悉丹禁芳菲之景不敢蔵秘是用進
呈與今日奉宸旨所賦詩同進歌時樂聖爰因侍宴之
辰比興緣情蓋受言詩之賜干冐嚴扆
謝賜九經書
右臣當州為無經書乞自辦紙就國子監印取九經歸
州今月若干日伏奉勅牒蒙恩却給還紙特宣賜九經
書并釋文者伏以聖人之道著在典墳英主之恩頒于
郡縣是使桐廬陋壤化為禮義之鄉釣瀨遺民永習詩
書之訓伏念臣忝分憂寄權守詔條文翁勸學之風慙
無祖述宣父化民之道敢怠師資是以輙貢封章乞印
經籍上干旒冕方憂典憲之誅俯降絲綸特允芻蕘之
請賜詩湖外文明益播於頌聲函丈席前問學驟新于
王澤佇俟緘之緗帙寘彼頖宫鄉校請觀咸遂專經之
志郡人傳寫免勞閱市之勤仰荷殊恩永為盛事
乞住漣水軍寄居
右臣近蒙恩澤量移單州榮慶之懷尋具表章稱謝行
邁之次輙有衷懇披陳臣昨離海州今至漣水訪聞綱
運稍併河道未通孤舟深憚于泝流盡室復當於畏景
乞從私便須至上言進退憂虞不知所措夙夕循省豈
合徼求但以君親之恩所祈或遂日月之照洞鑒無遺
臣素以窶貧又無兼力所到之處既闕人船出陸之時
仍乏鞍乘欲乞且寄漣水以俟後時郊禋庶令親屬之
間稍遂便安之望干冐旒扆
謝許漣水寄居
右臣今月十四日伏覩勅下漣水軍狀蒙聖慈依臣所
奏為乞於漣水軍暫住以俟後時郊禋兼蒙恩便於漣
水軍請給料錢者臣伏念請求之懇雖上達於天聰憂
惕之心慮有煩於聖聽方虞罪戾難逃鈇鉞之誅豈謂
允俞俯降絲綸之命加以天慈曲被月俸仍霑卹其羈
旅之人遂以便安之志省躬懷感聚族知恩白日近於
帝鄉舉頭雖見滄波遠于魏闕迴首猶賖恭俟鳳歷三
周雞竿肆赦已遂量移之志例該牽復之恩當補過以
輸忠冀酬恩而展效
謝姪男昌裔加階
右臣今月十六日逓中勅牒到臣姪男前漣水主簿昌
裔蒙恩加文林郎階者伏以禮畢圜丘慶覃方國自天
之澤既霶霈于寰區猶子之榮遽轉加於階級光生里
巷寵浹私庭載惟枝葉之親得與簪纓之列舉家知感
聚族為榮難酬覆燾之恩徒訓廉勤之節臣昨因謫宦
已遂量移尋蒙聖慈許寄漣水忽覩絲綸之命榮慶既
同但傾葵藿之心歡呼所共
乞直館
右臣輙披丹懇上黷宸嚴進退憂虞難逃罪戾窶貧困
迫須至敷陳伏念臣遭逢盛時際會英主謬因文學悞
受聖知塵忝既深驟列縯綸之職勞能莫展豈伸報國
之誠迨至授以正郎委之近郡時才闇懦有孤委任之
恩公過謫遷旋遇疣鴻之澤洎歸丹闕復賞通班尸祿
曠官彌深惕懼陳力就列將贖貧叨伏乞聖慈俯垂照
亮念臣曾備員于東觀嘗寓直於西垣願伸撰述之微
勞上紀文明之盛事干冐旒扆
奏魏廷式封駁
臣今月二十六日受實封勅一道為魏廷式封駁陳恕
等不赴晡臨還司勅其奏狀云臣與田錫同共取旨其
田錫妄奏聖君遂相矛盾臣奉聖旨令獨署名銜駁奏
奉勅宜令田錫詳所奏分析聞奏右臣昨二十二日於
長春殿與魏廷式進呈劄子臣未讀劄子先奏稱魏廷
式將斷勅取聖旨魏廷式遂將三司鹽鐵使陳恕等不
赴晡臨斷了還司勅對御披讀又將刑統第一策於御
前讀曰禮者恭之本恭者禮之興故禮運云禮者君之
柄所以别嫌明微考制度别仁義責其所犯既大皆無
肅恭之心故曰大不恭於是臣遂奏云御史中丞李惟
清所奏元無大字祇稱有此不恭陛下遂取刑統看并
看元勅臣又奏大不恭有八條臣又奏曰臣按故事凡
制勅有未允當即駁正其事封還詔書謂之封駁今此
勅已斷遣了臣又奏臣昨日與魏廷式商量此勅緣是
斷了勅然不敢堅執緣張鑒是臣親情慮魏廷式有所
疑今日須至於陛下當面敷奏臣又奏曰臣於法律不
熟魏廷式本是法科成事臣乞祗令魏廷式自駁奏尋
蒙陛下謂魏廷式曰祗卿獨自駁奏又再謂魏廷式曰
卿自駁奏臣又奏曰魏廷式欲法寺定斷元條若陛下
寬減其罪所貴恩歸陛下臣之所奏陛下必一一記得
今魏廷式稱臣妄奏聖君所奏安敢輒妄魏廷式又稱
臣遂相矛盾臣緣所見與魏廷式所見不同所以不敢
與之同駁奏以此魏廷式奏臣遂相矛盾臣與魏廷式
同勾當審官院通進銀臺封駁司豈敢與之矛盾若魏
廷式所見與臣所見同即臣方敢與之同封駁若魏廷
式所見與臣所見不同即臣豈敢與之同封駁臣謬因
文學偶忝科名幸以遭逢驟塵華顯效官史閤但閱圖
書供職校垣曾知制誥典謨之事則嘗聞之刑律之書
未嘗學也昨八月八日閤門受勅差臣與魏廷式同職
勾當敢不盡忠於陛下敢不共力於同官實非妄有奏
陳輒相矛盾仰祈聖鑒俯察愚誠
泰州謝上
右臣昨奉詔旨差知泰州巳於今月五日到任上事訖
伏念臣素無才術驟歷官常先帝悞知寘之外制陛下
擢用列于内廷臣每憂致疎遺慙無裨益難進易退輒
效古人量材授官因告明主遂有狀奏乞歸館中兼以
太祖史書久未了畢集賢職分願效勤勞豈謂聖意丁
寧憂寄差使出令典郡委以親民告謝之時既叨敦諭
入辭之後仍有所陳遽荷殊恩累降中使再蒙召對復
得頒宣仰戴恩光實踰始望恪守官次敢不盡忠自至
臨行合有所奏爰當發日曾上實封竊計愚誠尋逹睿
聽臣識見素淺年齒巳衰惟陛下以特達知臣唯臣以
愚直奉陛下兼因宣召面奉指揮候到本州若有公事
或入逓申發或赴闕奏来臣實何人驟承宸睠況外郡
以常行之事自素有定規若舊勅有未便之條必奏取
進止臣無任踴躍待命之至
泰州乞替
右臣輒披丹懇上黷皇明仰祈臨照之恩俯鑒憂虞之
抱臣至道三年蒙恩差與魏廷式同勾當審官院通進
銀臺封駁司事因魏廷式奏三司使陳恕巳下犯大不
恭罪為所奏與御史中丞李惟清所奏不同臣所以不
敢同其所奏自是魏廷式與臣不和以此上音乞歸館
殿適值三館中差安德裕席希叟韓援宋鎬王綸李建
中張復曾會樂史路振等出典州郡時聞聖意謂臣亦
求差遣遂有勅差臣知泰州臣以本無意求出祇為魏
廷式性識麤疎難與之久處臣所以先自求退乞歸館
殿因詣崇政殿告乞免此差遣聖旨未允臣更不敢辭
免遂等候春水進發未進發間伏覩二月五日御札以
彗星見令臣下各陳所見臣遂以三月七日上章是日
至未時宣召顧問蒙恩以臨行特有頒賜八日辭朝九
日復進封劄子十一日中使至再宣召於崇政殿西閣
顧問仍蒙金口問喻甚日進發祇半年與替兼奉聖旨
或有事要面奏但乘逓馬赴闕臣到任上事後尋發奏
謝狀中亦略言訖蓋州郡常事可行即行不足更煩聖
聽但憂離違陛下左右之後或有讒謗所以臣不遂半
年與替之詔臣今在任已二年八箇月三逢聖節以官
秩未滿朝覲無由不獲隨班上夀所謂身在江湖之上
心歸魏闕之下揮涕感戀情不能忘雖夙夜在公敢不
惕厲而旦夕望替益憂疎遺兼去年曾具奏聞為臣男
長城與即今知興元府國子博士許逖家結親於今年
四月成迎訖緣許逖始因官在泰州居住臣久在任慮
非穏便願歸京師且在館殿供職伏望聖慈允臣所奏
謝得替
右臣今月一日伏蒙聖慈賜臣勅一道差膳部郎中崔
維翰知泰州軍州事替臣今臣候替人到交割訖發来
赴闕者臣伏念近發奏章未解所任追思替易方抱憂
虞蓋以臣素無才能叨膺任使考秩將滿勞效蔑聞雖
常佩官箴敢忘惕厲而願歸仙殿庶免曠遺豈謂皇明
俯鑒於忠誠睿德特容于上請今已祇受制旨恭俟替
人當獻歲之令辰捧出綸之優詔俯僂拜命歡呼戴恩
路雖遠於清淮心已歸于丹闕朝覲在即榮慶交深
謝賜御製社日詩
右臣伏蒙聖慈以社節御製詩賜直館巳下令依韻和
来者伏以文昭天德實炳三辰詩與道鄰式合萬象豈
臣固陋所能討論所念臣遭逢盛時伏事先帝歷清華
之職次塵侍從之榮班或上苑花時或中秋月夜得與
言詩之賜屢陳應制之詞雖采葑每愧于緣情而傾藿
但承於委照今遇陛下嗣膺寶歷恭守丕圖以秋社之
令辰慶豐年之嘉節堯樽湯鼎賜嘉會于館中聖藻宸
篇示同歡於天下物情欣戴睿澤汪洋臣既就列歡呼
覩皇家之餘慶省躬感泣觀雅道之重光敢不仰紀王
猷上膺宸旨在心曰志樂三農豐稔之時扣寂求音頌
千載會昌之運謹繕寫應制七言四韻詩詣通進司隨
狀進呈
謝賜御製重陽詩
右臣伏蒙聖慈以重陽五七言詩二首賜直館巳下依
韻和者伏以千年嘉運九日良辰宸歡發于詠歌睿意
屬于豐稔雲天六義下館閣以傳觀風雅二章與星辰
而並麗臣忝竊近職灰琯屢遷遭逢聖時塵露無益憂
慙交集節序惟新良期當采菊之辰故事有登高之會
君唱臣和雖理道可發於詩聲金馬石渠而就列亦承
於宣示受命兢惕搆思怔忪俯慙葑菲之詞豈稱絲綸
之詔
進撰述文字草本
右臣昨五月八日蒙宣詔顧問之次臣因奏乞以經史
中要切之言書於屏風寘於御座之側所貴旦夕披覽
如座右銘之類臣又奏今陛下以何道理天下願以皇
王之道為理臣又奏舊有御覽但記分門事類共三百
六十卷取日覽一卷可周歲讀徧然不如節略經史子
集作三百六十卷或萬幾之暇日覽一卷所貴理亂興
亡之事常在目前也臣欲撰進至明日又再承召對宣
諭所言皇王為理之道可欵曲著撰進来臣遂略言尚
書堯舜典是帝道其注亦甚分明陛下稱朕亦常看尚
書其注頗甚易曉臣又奉聖旨令寫先帝時所進封章
臣自請假往鄭州迴尋寫先朝時所進封章巳於五月
二十六日詣東上閤門實封進呈訖所有撰進文字兩
本(隠其名)今且各寫兩卷進呈取進止欲依此撰進如聖
旨允所奏即乞内降劄子指揮所是餘上卷軸稍多候
撰及三五十卷旋具奏草進納今詣通進司進上件草
本四卷隨實封狀聞奏
謝内降劄子奬諭
右臣昨日通進司差人送到實封内降劄子一道伏蒙
聖慈特加奬諭并以臣所進文字令餘上卷帙旋撰集
得相次進来者臣本無器業素乏才能遭逢先朝驟歴
華貫祇事陛下未展微勞昨因召赴深嚴再承顧問遂
有所奏欲以皇王之道編撰進呈遽承英睿之知特垂
聽允洎撰集之次館中將文歴令臣署字隨例勘書所
撰集既密受指揮不敢洩漏其校讐又難為訴免不敢
奏聞相次奉勅考試舉人昨已了畢遂進所撰草本取
候進止豈謂聖恩曲被睿奬遄臨退思庸淺之才曷稱
照臨之德俯伏愧荷兢惶失圖今因事復有愚誠合取
聖旨為所撰進文字卷軸稍多所有館中勘書欲乞蠲
免貴一志得專於檢閱數年方就于功夫兼得逐旋進
呈以備接續披覽仰祈玄造俯鑒丹懷
奏乞不差出
右臣所撰進文字旋進五卷訖未審陛下書於屏風已
寘座隅否所進文字(隠名)是臣致君於堯舜之心也嘗因
宣召陛下問臣所進文字幾日撰得一卷臣奏五日撰
得一卷臣因以日計撰成之數一年計七十二卷五年
方得成就雖五日撰得一卷然須仔細披詳慮有差錯
或悞則檢會比覆以至寫淨可七日至八日方了一卷
今以八日之數大槩總計一月可得三卷一年得三十
六卷十年方得三百六十卷别(隠名)一十卷不在數計外
其餘巳進十七卷訖餘三百四十三卷計九年餘六箇
月方始成就臣慮十年之間陛下差臣出官若臨時求
免差出是違王命也又慮十年之間陛下差臣莅事若
至時欲免差遣是違聖旨也以臣愚見若差出一郡不
過治一方孰若留臣在館殿常以皇王之道致陛下於
堯舜也若差莅事不過供一職孰若留臣在左右得以
帝霸之道致陛下於堯舜也臣始乞免勘書欲專以撰
述蒙聖恩尋有内降劄子下館中矣臣又乞借書欲廣
於聞見亦得睿旨尋有内降劄子下館中矣臣既有書
檢閱又無事牽束以副陛下降綸言奬喻之恩足以成
微臣奉聖旨著述之志今陛下春秋鼎盛英睿天資聽
政之餘好古不倦若師皇王之道日新厥德必十年之
内能致太平若遵帝霸之道夕惕若厲則千載之運永
固鴻業臣雖衰邁得見太平之時臣之私幸足矣臣雖
愚蒙得成所撰之書臣之夙願亦足矣如聖慈允臣所
奏乞御批劄子直付微臣貴無洩漏緣所撰書未成須
至慎密庶免譏謗也干冒宸嚴
奏蔭長男慶遠
伏以皇家積慶聖主誕生當斗樞繞電之辰咸思祝頌
仰日馭葵傾之際輒欲披陳願垂臨照之恩實荷生成
之德伏念臣迹惟羈旅年巳衰邁忝冠侍曹叨兼憲署
風霜舉職愧未展於臣誠雨露均恩因仰祈於子蔭臣
有長男慶遠切嘗訓勵今已長成遇華封祝夀之時起
宗嗣奉先之念乞該恩例願在宦途冀微臣告老之年
得嗣子及親之祿伏望陛下俯垂睿鑒恕以物情牛畜
有䑛犢之心烏鳥懷反哺之性以臣子僭望式君父推
恩進退憂虞不遑寧處干冒宸扆
右臣伏以忠於國莫先於至公孝於家莫重於繼世臣
去年因逢聖節輒露私誠以六典素有明文五品得用
資蔭遂上言長男慶遠幼能寫字長好讀書隨臣出入
為官見臣日夕莅事頗知畏慎稍識公方雖文學之間
未能應舉而恭謹之性足以幹家臣以年齒巳衰生涯
未有除俸祿充給之外無田園終老可歸慮一旦云亡
卜葬無地一家私屬失所可憂遂拜封章與長男希求
入仕及經旬月聞正郎無例該恩然臣男慶遠自来與
臣寫所奏封章與臣寫所進文字年已成立性亦恭勤
欲及臣未死之時聊慰臣有後之意望不候聖節不俟
郊禋乞陛下垂特達之恩遂微臣懇求之請況臣年六
十有三餘七年當巳致仕以人生百歲七十者稀未知
七年之間得事陛下否若一旦溘如朝露永謝明時則
遺表進男亦無及矣臣不避罪責因悉敷陳伏望聖慈
俯垂憫念干冒宸扆
謝傳宣
右臣昨日中使至伏蒙聖慈傳宣昨日所上表朕已知
令安心著述文字必不别有差委者伏以王命猥降睿
旨密宣既聞命以兢榮益省躬而愧惕切以臣遭逢景
運忝竊居多欲報殊私涓埃未效念尸祿素餐之責靡
所遑寧因聖恩召對之時輒有稟覆欲以管窺之見采
摭羣言庶期日覽之時發揮古道資帝堯欽明之德副
虞舜好問之心退思學識非精見聞未博以檢閱須備
非三館固難得書以卷帙稍多非十年豈易絶筆是以
輒陳私懇上黷宸嚴方懷憂懼之心未寧丹素忽有傳
宣之旨曲賜允俞感君親奬激之恩成臣子撰修之志
供集賢之職雖愧古人戀承明之庭豈憂外任天顔咫
尺五日一與朝參聖運昇平十稔得終事業守官次莫
榮於此受聖知莫幸於斯
知雜後謝傳宣
右臣十六日中使至傳宣旨近者覽卿章奏恐有住滯
為趙誠信差出勾當不欲别差人来卿自来章疏所司
不敢住滯並總收得今日所為除改事此名位朝廷甚
難其人亦不妨撰述慮少暇可慢慢撰述候及卷數進
来但安心勿過慮或有所見逐旋聞奏不欲召卿兼今
後不更差人并降劄子去與卿便穏及今後奏状不要
洩漏字上更著白帖子言裏面有貼黃卿自来奏狀朕
一一親覽但祇狀内著黃貼子者俯伏聞命釋愚臣危
懼之心兢榮失圖感英主照臨之德臣盖念於通進司
每下奏狀執政間或有探人古謂禁闈有九重之嚴中
堂喻千里之遠盖虞左右輒蔽聰明所以下之情誠少
得上達聞聽今陛下宣示以臣自来章疏所司不敢滯
留臣之至愚固無可采但以有所聞見敢不敷陳既一
一盡達宸聰則區區得罄臣節仍諭臣以近所除兼職
朝廷甚難其人臣實何人當茲重選將何稱職但奉至
公上酬聖知以贖官謗仍勉臣以不妨撰述候及卷數
進呈令臣但安心命臣勿過慮或有所見逐旋奏聞臣
學識非優器能無取但以遭逢景運涓埃無報國之勞
采摭羣書緗素形致君之志撰集未畢除改忽新慮搆
罪尤合先敷奏豈謂封章朝達宣旨夕傳優容同覆載
之仁敦喻表慈怜之旨柏臺莅公之暇竹簡著書之餘
得以皂囊上陳丹陛雖虛佇讜直無間於芻蕘而仰鑒
融明願傾于葵藿干冒旒扆
謝宣賜弟亡孝贈
右臣昨日伏蒙聖慈以臣弟喪亡特有宣賜受命纔畢
中使言迴雖尋拜於奏章尚未罄於愚懇伏念臣自離
鄕井頗歷星霜以岐路之阻修念兄弟之契闊豈謂私
門積釁爰及連枝遠地聞喪遂陳假牒有司所奏巳煩
黷於宸聰就寺舉哀忽頒宣於孝贈緡錢出於内帑酒
醴降於上樽臣實何人遽霑優渥光生里巷禮異品倫
生成仰莫大之恩存歿荷殊常之賜省循憂惕不知所
裁
謝聖旨許諫事
右臣前月二十八日長春殿伏蒙聖慈宣喻臣昨所奏
之事朕一一披覽又以其人介然别無朋黨可耳仍舊
令臣知之即不得洩漏者兼再奉聖旨有可奏之事但
上實封以廣朕之聞見臣受命巳来今巳浃旬内省惶
懼何以堪勝所念臣實何人一無識見但以直道早幸
逢時先帝以臣遇事敢言特降勅書奬喻陛下以臣所
進文字(隠名)内降劄子褒稱荷兩朝優假之恩實千載遭
逢之幸敢不益堅夙志彌勵愚誠天至高雖管窺詎識
于運行日至明而圭測亦知其長短今陛下嗣守大位
臨御兆民博訪賢良躬親機務日新厥德夕惕若厲以
大舜好問之意文王猶勤之心昭九廟垂休之靈保萬
世無疆之祚臣謂蕭牆之外有可聞之事非因覆奏固
不可得而知況於遠者乎清禁之中有欲見之事不因
求訪固不可得而見況不求訪乎然為臣事君孰敢不
盡忠節明主待下常欲聞其直言春秋曰子好直言必
思自免於難詩曰既明且哲以保其身故象繫示吉凶
之微冀君臣保始終之分所以君不密則失臣失臣者
為大臣所憎嫌為近臣所排斥憎嫌之深者則讒搆其
罪戾而寘之於刑戮排斥之遠者則誣枉其過咎而逐
之於遐荒此由不密在於君而所失在于臣也伏念臣
識既凡庸性惟愚直供職兼於臺憲莅事在於獄刑固
無微勞但憂獲罪若非陛下與臣為主則大臣必因事
見誣故逐度所上實封皆乞留中不出盖慮事不密而
身巳危矣况臣無才略安足廣陛下見聞臣之愚蒙敢
不守陛下宣諭憂畏惶恐倍萬常情
轉諫官後謝傳宣
右臣今日中使趙誠信至傳宣昨日所進實封巳收得
朕亦仔細披覽但安心著撰文字必不差出如要上殿
先奏来者伏以臣誠上達必憑奏牘之詞天睠下臨忽
降出綸之旨俯伏聞命兢惶失圖竊以臣改授官資塵
忝清近志有所蓄理合備陳仰黷宸嚴方憂罪戾豈謂
皇明燭察比太陽之照臨聖造優容同昊穹之覆燾憂
疑遽釋歡抃交并柏臺既免於重難竹簡得專於撰述
况聖朝無事皂囊虚獻替之詞諫省餘閒緗帙遂討論
之志比在家修史雖遠愧於古人以戀闕著書實仰依
于明主餘取上殿進止必先有狀奏聞
謝兼史職
右臣叨列諫垣又兼史職聖恩曲被私願允諧榮莫如
之幸實多矣榮幸交集感惕彌深告謝之時雖依常例
中謝之禮莫遂對敭盖閤門以既該勅差内殿即舊無
謝例臣雖已赴職豈敢寧心竊念臣近纔改官又乞兼
職實憂冒黷自掇悔尤豈謂人欲天從遽降出綸之命
才微識淺慙非載筆之臣蓋陛下恕以迂疎卹其衰老
寘在優賢之地不離近侍之班獻替箴規敢忘匪懈述
修編撰唯守靖共時政記得見鴻猷起居注式資潤色
纂成日歷賡續季編冀&KR1459;槧之微勞展涓埃之薄效諷
從五諫仰遵將聖之言運偶十齡幸紀太平之事
告假謝傳宣撫問
右臣昨日伏蒙聖慈以臣有狀暫請患假特差中使傳
宣撫問兼依允所奏不差醫官者伏念臣拙於脈理昧
於攝生致久病未安服餌少效豈謂聖恩之軫惻俯憐
疾苦之纏綿雖自来内殿起居不敢告免因昨日隨班
舞蹈頓覺衰羸以此須至上言仰干睿聽犬馬之疾既
已醫治君親之恩曲加勉諭情有所感不覺涕零
奏蔭次男慶餘
右臣伏以千年慶誕之辰萬夀延長之日臣輒披丹素
上告慈仁臣男慶餘訓以詩書教之忠孝幸因聖節願
在宦途仰祈日照之明俯鑒葵傾之懇干冒宸扆
咸平集卷二十七
