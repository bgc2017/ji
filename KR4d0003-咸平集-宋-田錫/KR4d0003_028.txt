咸平集卷二十八宋田錫撰
制誥
永清軍節度使駙馬都尉王承衍妹王氏封琅
琊縣君
勅具官王承衍妹王氏賢明為德婉淑其儀環珮中於
禮容蘭蕙藹其令範嬪於良族既詠柏舟茂我皇姻宜
封石窌載協雲雷之澤俾疏湯沐之封
衞州衞縣簿王光圖可衞州司理
勅具官王光圖能以公才往為邑佐恭勤足以贊宰字
廉慎可以典獄刑不離汲郡之寮俾掌理官之職當思
盡瘁毋陷非辜
三司大將加恩
勅躬耕之禮用示於勸農慶賜之恩必均於效職以爾
等各伸勞績常夙夜以在公例援恩榮表雲雷之霈澤
皇城司勘契官仇延郎可銀青階兼官(將東郊先除授)
勅具官仇延郎有司上言先事列職俾靖恭于禁籍宜
時茂於朝章假以宫賓兼之憲職冀以階資之寵參乎
儀衞之司恪奉斯恩毌怠所守
端州防禦使李克文落起復依舊端州刺史充
本州防禦使
勅具官李克文明於韜略真以幹能弓箕克嗣乎家聲
符竹早隆於邦寄頃因禮制俾奪哀情洎喪紀以外除
茂朝章以斯在任當禦侮寵列頒條眷惟高要之民實
佇撫臨之政勉膺嘉命無替忠規
道州軍事推官知長沙縣趙沂可將作監丞
勅具官趙沂經術策名賓榮從事試廷評之美職藹邑
尹之嘉稱宜示朝恩俾陞京秩用酬勞績更勵恪勤
朔州觀察使左驍衞大將軍趙希贊可泰州刺
史
勅分朕憂寄頒於詔條親吾黎民行其風教惟良之命
既難其人作牧之榮實重其選以爾具官趙希贊忠貞
抗節毅勇存誠弓冶襲其慶靈韜鈐著於績效以拱衞
腹心之任委察廉風俗之能邊鄙用寧惸嫠受賜宜膺
茂賞别降璽書淮甸之邦漢符劇郡命以俾乂疇其允
釐佇騰襦袴之謠達予聞聽豈吝絲綸之詔奬爾賢能
佩兹訓詞孚予明命
太常丞張適父好問前守黃州麻城令可授太
子左贊善大夫致仕并妻封邑號
勅具官張適父好問早彰幹局之才頗著親民之譽克
生令子為朕良臣涵濡郊祀之恩翊贊宫寮之職宜膺
慶賞仍遂優榮
勅具官張適妻王氏中饋傳芳宜家稟德女範訓從於
和惠夫賢贊自於柔明宜膺疏邑之榮用洽禋宗之澤
大理司直前青州錄事參軍麻希夢可守工部
員外郎致仕
勅具官麻希夢朕嗣位十有三載天下無事思勸農務
本躬耕籍田改元乃與物維新發號則均人之慶可以
行古道禮高年由是赦書有賜爵一級之命而希夢年
過九十以伏生之經術夀考踐歷官途而為廷尉属僚
兼憲府之職督郵罷秩頥養於家守臣上言軒墀引見
嘉其華皓是用旌陞榮之列宿之班優以懸車之秩所
以表朕養老尚齒之意也
著作佐郎梁宜可舊官
勅具官梁宜儒行克修宦途早踐嘗列秘文之府頗彰
稽古之名禮制既終朝章可復小著清選士流所榮勉
膺綸綍之恩無忝圖書之職
知廬江縣劉寅可蒲城令
勅具官劉寅雅有才名早彰官業既茂絃歌之化宜更
銅墨之資關輔之間蒲城劇邑往膺朝命撫我黎元廉
明則吏属知方惠愛則鰥寡受賜勉高科第當議甄升
右司諫直館王仲華監察御史潘太初等母封
太君
勅具官王仲華母信都戴氏聖善之賢慈仁之訓克生
令子為吾諫官朱紱彩衣足榮具慶粉田石窌未該邑
封嘉其孝養之心特乞優隆之澤宜從子貴式顯母儀
俾新湯沐之封以適庭闈之意
前廉州刺史陳文顥可起復雲麾將軍
勅金革從權禮典既稱於無避苴麻易制國恩宜茂於
必行具官陳文顥器識淹深才謨明允著公俟之名節
彰行素之勳勞寄重圭符嘗布詔條之化禮居苫塊俾
新綸綍之恩冀移孝以資忠表奪情於優寵
光禄寺丞前知緜州彰明縣李簡能可著作佐
郎
勅具官李簡能早以公才俾權邑政而廉幹之譽聞於
使車舉奏之章達於朕聽小著清簡是命甄升更克勉
於律身勿有孤於知已
前蓬州伏虞令盧倩可華州鄭縣令
勅具官盧倩亟為宰字備著廉勤昔國家平定於并汾
當岐邑饋供於芻粟幹於事任尤見勞能三峰之間百
里之政親民命爾下車推仁勸課為先惠卹是務俾我
赤子知吾任人儻聞政聲當有升奬
著作佐郎滕玄錫可舊官
勅東觀為郎佐於著作士之清選也具官滕玄錫歷兹
美職爰属家艱祥禫既除恩榮可復勉祗服於官次俾
允稱於朝章
前漢陽軍漢陽尉李日休可本軍司理
勅具官李日休軍壘之間刑獄尤重苟非勤幹寧應選
差閱長吏之奏章俾正名於理掾縲絏無令扵淹滯絲
綸豈吝於甄陞
前濱州軍事判官李凖可光禄寺丞
勅具官李凖恪勤宫業禆贊郡條在公既著于廉能滿
秩来參於選調有司引見俾陟京寮列寺甄升勿孤朝
奬
前守霸州大城令張守中可許州别駕
勅具官張守中朕昨籍田行慶渙汗推恩民之高年尚
云賜爵吏之暮齒忍棄其人爾早居銅墨之資嘗莅邊
防之邑睠言衰邁爰此對敭特示朝恩俾升郡佐
密州别駕蘇德祥可殿中丞分司西京
勅具官蘇德祥早彰文價實粤通儒題别乘於百城既
聞清慎俾三司於六尚允稱甄升勉膺出綍之恩無忝
分曹之命
光州刺史王明可禮部侍郎
勅中臺六卿之職斯為重任而設以卿亞苟非智識通
敏機務淹詳公望素高清議惟允則何以為時瞻重稱
吾簡求以爾具官王明直方特操沉毅有謀臨事彰通
變之才奉上見盡忠之節剖竹每聞於課第兼襦必藹
於政聲朕嘗便殿與言觀其敷奏方略才用良足嘉稱
宜副疇咨以旌茂賞春官峻秩可以貳之禮闈崇資諒
無忝也爾識量既如彼而綿歷又如此豈煩訓告勉荷
寵光
翰林圖畫待詔夏侯延祐可廬州巢縣令
勅具官夏侯延祐早以藝能列於禁署每聞恭恪克守
官箴可以命之親民觀其莅事遂爾上章之意勿辜非
次之恩清廉可以保躬畏慎所以無過繪事後素是為
禮歟能達斯言必善為政
高麗使副判官等授官
勅朕以推恩示信覃聲教於殊鄰進秩書勳賞勤勞于
將命式表綏懷之德用旌恭恪之誠具官某遠自辰韓
来朝象魏涉滄波之萬里輸職貢於九重方物充庭達
帥臣之忠節華簪就列有專介之禮容言念使乎宜加
朝奬或紆黻從大夫之後或握蘭參郎吏之班勳級增
榮器名非假勉荷殊常之寵無忘来遠之恩
高麗職員軍將等授官
勅具官某等列外區之右職達主帥之明誠遠涉滄溟
底其方物載念恭勤之節宜隆旌賞之恩憲府華資儲
闈美秩加以參六勳而示賞表重險以懷来無忘訓激
之辭益勵忠貞之操勉膺鳳綍歸耀雞林
禁軍將校授官
勅具官某軍旅之事朕所悉知殿廷之間今自訓閱至
於將校例有甄酬習兵鈐韞武藝是爾之事業捍邊鄙
衛國家是爾之胸襟此時立功與吾展效言念於爾無
後他人俾升遙郡之榮仍列親軍之職
勅具官某職效和門班升禁旅早習訓齊之令素彰勇
敢之名言念勤勞特加旌賞部分未遷于騎籍朝恩無
忝於龍綸勵乃忠誠膺吾嘉命
勅刺舉之任恩寄非輕廉察之權寵章則峻具官某氣
唯驍勇志則忠良禁庭居列校之班武略負兼人之藝
聞蕩寇則詞意慷慨能處衆則禮貌恭和為吾武臣深
協時論自升守土仍著風謠雖竹符以遙領之榮而襦
袴有来蘇之詠今則方當蒐乘属在講兵擇其將領之
才副我旌求之旨必增賞秩用壯宣威名器昭其材能
車服榮於廉問服我休命爾其念之
勅朝廷武備雖在擇人爵服恩加實期報國况以廉車
之秩列於禁旅之班苟非簡在朕心何以副於公議具
官某忠能有勇智則多謀韞金石之明誠稟風霜之勁
氣而能以和處衆以禮事君自錫寵於圭符聞載歌於
襦袴今國家爰因蒐乘將務平邊念既属於貞師命宜
隆於出綍委以察廉之寄寘於親侍之行盡爾忠謀膺
吾異奬
勅車服之榮固不虚授軍旅之賞亦不徒施或先其勞
所以悅使或後其報所以酬勳具官某列在親軍職為
諸校有謀有勇盡節盡忠夙夜見其公勤委使諳其敏
幹或帶專城之貴或居練武之權章綬在躬圭符領郡
雖為榮達更議甄升宜加魏闕之恩可布漢條之詔俾
遷要劇仍委察廉
勅親軍之職廉郡之榮藉貞純果毅之臣副委用勳勤
之寄具官某名因勇立節以忠聞明誠恪事於君親銳
氣誓平於戎陣而况早經任使夙著勞能識兵謀之卷
舒習陣法於竒正若委之集事必能守方今命爾為察
廉膺吾之升奬佇伸報效用答恩榮
勅君賞臣以爵秩下報上以勳庸存諸典章謂之名器
具官某志懷忠恪節概矜修嚴乎師律之貞深得武經
之要自居親衞彌見公勤苟隆渥之未加於念勞以何
有特命察廉之寵用旌優異之恩
前資州内江令鍾文拯可黃州黃陂令
勅具官鍾文拯爾以内江罷秩華陽改官属有銜除遽
聞陳乞俾換闕員之命式補選調之資牛里黃陂佇聞
善政單車之任廉幹有聲咸俾吾民實受爾賜則將奬
遷善職無所吝焉
前濟州金鄉令孫運可左贊善大夫致仕
勅具官孫運朕以躬耕之禮既則古先慶賜之恩必加
耆宿爾早紆命服今享遐齡當殿披陳臨軒召見宜霈
雲天之澤俾光蒲柳之年晉秩宫坊諒為嘉寵懸車里
第足遂優閒勉思渙汗之文以協貞頥之吉
吏部流外鈐勒留官涿州固安簿鄭德明可陳
州項城簿
勅具官鄭德眀寮佐之才勾稽之職膺兹除授勉在恪
勤儻有勞能豈無升奬
耀州司法王繼榮可邠州宜禄簿前耀州同官
尉陶化成可耀州司法
勅具官王繼榮具官陶化成一邑勾稽之任六聮掌法
之能苟非廉明寧副奬用令以繼榮佐邑理命化成列
掾曹無忝予恩勉恭爾職
前舒州太湖尉方寧可和州歷陽令
勅具官吕文仲舉具官方寧今歷陽令闕員方求廉平
之吏俾之撫綏而文仲稱爾理行是用命爾往莅厥邑
苟三載考績課第頗高是文仲不謬舉人而爾亦不悞
知已也
前大理評事吕覃可舊官
勅具官吕覃孝為百行之本禮有三年之喪爾居親憂
既去厥職今除禫制宜復舊官獄讞是思朝章勉稱無
忘聿修之訓更揚匪懈之名
前夏州節度推官王九言可宋州觀察支使
勅具官王九言早彰佐幕之才能舉鞫刑之職秩滿受
代課第可酬睢陽詔條方藉參贊勉荷甄升之異渥用
伸廉恪之政聲
馬守榮諸司副使
勅具官馬守榮早列班資頗聞恭謹屢膺朝委亦著勞
能向公㒺怠於夙宵莅事足彰於才識苟無勸賞寧表
旌酬是用進階秩於明庭列職司於近務更觀勤恪式
副甄升
如京副使劉永德可濠州團練副使崇儀副使
劉永恭可潁州團練副使供奉官劉永和可
武騎尉唐州長史
勅具官劉永德等各榮使職或列庭臣事君軒陛之間
雖經任用更爾内外之命式示遷除貳車之榮上佐之
職恪謹日守循省勿忘
大理寺法直官傅珏可廬州錄事參軍
勅具官傅珏精彼刑書直於法寺三載既周於考績六
聮宜示於陟明用旌丹筆之勞特茂紫泥之寵爾其表
儀諸掾糾正羣司来效儻伸叙遷寧吝
衞尉寺丞張自明可右贊善大夫賜緋
勅具官張自明早以時才列於通籍嘗因左宦寘彼京
寮聞兢慎之聿修在奬升之可復青宫命秩茜綬采章
無忘若厲之誠勉答惟新之寵
右贊善大夫知大理少卿李夀可秘書丞依前
充職
勅朝廷以法律委廉平之士以爵秩賞效勞之人茂績
既彰明恩豈吝以爾具官李夀參亞寺卿之職詳明邦
憲之微課最宜旌封章自達俾陟圖書之府以奬前勞
勉膺綸綍之恩且仍舊貫更體哀矜之旨勿渝明慎之
心
追官人韓勵已可青州臨淄簿勒停人王崇吉
可建州建陽簿
勅具官韓勵已等早歷官途嘗因公過既聞修省宜復
遷升各膺佐邑之榮勉贊字人之政無忝茲授俾飭自
新
除名人宗文式可東岳廟主簿
勅除名人宗文式雖效官常有虧家檢抵律既從於除
免滌瑕宜示於甄升祇命嚴祠無忝勾稽之職榮名官
路更虔如在之誠
故淄州刺史累贈太子太師李處耘可贈侍中
勅國家褒贈之恩臣子哀榮之典式昭故實可舉而行
故具官李處耘忠亮事君韜鈐立節既荷葭莩之寵宜
增漏壤之恩矧堂構之上言冀琰辭之飾寵俾列珥貂
之貴追酬露冕之榮貞魂有知可膺賁贈
勒停人郭文集可邢州平鄉令
勅具官郭文集頃為宰字既失兢廉滌瑕宜示於恩榮
出綍俾新于邑理勉膺嘉命以補前非
追官人吳衡可密州安邱令停官人陳吉甫可
陳州商水尉劉鼎可晉州汾西簿
勅具官吳衡等各因遺曠追削官資既推含垢之恩宜
復維新之命或升宰字或掌勾稽當補過以省循副盡
公於錄用
相州永定令李昭嘏可濮州鄄城令
勅具官李昭嘏臨莅邑政頗著廉能部送軍儲嘗聞了
辦洎繁難之試可亦勤幹以足稱既召對于軒墀宜踐
更於銅墨撫綏勸課稱茲寵榮
太子中允御史臺推直宋鎬可監察御史
勅具官宋鎬憲府為寮公才稱職既茂強明之績仍聞
慰薦之言霜簡遷升勉服輝光之命臺綱整肅更觀糾
察之能
左贊善大夫程文度可監察御史充荆湖轉運
使
勅國家轉輸之任荆湖衝要之邦必擇周才付茲重委
厥職既稱于繁劇改官宜陟於清華以爾具官程文度
以文學策名以貞固幹事嘗莅京口鬱有政聲俾升執
憲之班往莅汎舟之役伸爾嘉畫稱子懋恩儻奏課之
有聞固陟明之無吝
賜中丞知貴州朱允元可國子博士
勅具官朱允元南海列郡貴為衝要之邦爾昔頒詔條
分憂寄而廉幹之外方略用心嘗與轉輸掩捕寇賊谿
洞既聞於静謐襦袴諒藹于聲光苟無旌酬寧示奬勸
是用升爾為學官之秩亦表吾通籍之間有能副予委
任可以為邊吏也勉膺寵命無替始終
司門郎中知福州源護可兵部郎中依前知州
勅朝廷命南宫郎分吾憂寄而荐歷繁劇以課第上聞
者得不特隆異奬超授名曹以勸賞焉具官源護早踐
周行素彰公幹所至為理雅有政聲方茲念勞懋其成
績會以章奏達於聽聞予於寵榮固無所吝是用命爾
為司戎大夫在郎署間實為華顯東冶名郡勉布詔條
無怠初終佇聆殊效
起復如京使順州團練使石保興可落起復加
金紫光祿大夫依舊官
勅内列近司外分憂寄委任之恩斯茂旌酬之命宜隆
具官石保興忠諒存誠恭謙得禮克嗣弓箕之業頗知
鈐略之書寵之以剖符榮之以練武而能敏於莅事勤
以奉公於貴介諸子之間無簡傲驕人之性嘗因在疚
爰舉奪情既終制以加恩必進階以懋寵勉荷惟新之
澤無忘盡瘁之心
界歸明人張崇敏康廷弼可將軍
勅具官張崇敏朕以環列之尹翼衞之班苟非忠貞寧
稱甄奬以爾名彰毅勇識藴變通嘗受職于北廷願輸
忠於魏闕馳驅入塞既傾葵藿之心優異推恩宜濡雲
天之澤拱宸峻秩爪牙之寄攸親事主良規金石之誠
益固勉膺嘉命彌勵匪躬
勅康廷弼志稟忠良心明逆順恥受讐仇之職来歸父
母之邦臣節可嘉予恩豈吝是用寘于拱環之秩總之
交戟之班賞爾勤勞襲朝廷之冠蓋表吾寵異參宸極
之爪牙勉思盡瘁於夙宵無忝殊常之渥澤
前果州西充尉陳文廣可陳州南頓令前秦州
清水尉林思問可耀州華原令
勅具官某等民皆朕之赤子爾為朕之命官念黎庶之
是親實慘舒之攸繫以爾尉司罷秩俱聞捕獲之勞宰
邑闕員命布清廉之政勉思恭慎以答恩榮
習進士李涉可宛丘簿
勅李涉文藝飾身進修為業雖月桂未題於金榜而縣
花宜佐于銅章仍以爾父居樞近之司有義方之訓試
爾公幹列于官途勉贊親民勿忝殊渥
大名府參軍党待問可鄆州盧縣簿
勅具官党待問卑居官序頗歷公途俾伸莅事之才往
佐親民之任恪勤自勵甄錄斯酬
戶部員外郎充史館修撰胡旦可知制誥
勅朕以王道致時雍人文化天下而訓誥之職侍從之
臣必敷求其才簡拔精選俾朕約束言語與三代同風
以爾具官胡旦學識該通筆力遒健傑出多士綽有文
名自中臺為郎史閣供職得春秋之微旨見褒貶之餘
才然未司吾言寧滿爾志是用升於清切之禁觀其潤
色之詞無令元白常揚專美前代勉修儒行以答殊恩
陳州參軍劉澤可光州司理判官
勅具官劉澤移易更員佐理刑獄既資廉幹俾無滯留
爾方自乞於效官予即命之以莅事勿孤奬擢更勵恪
勤
勅賜同學究出身趙日用可徐州彭城主簿
勅具官趙日用以爾兄作掾饒陽歿于王事存亡之念
良所嗟稱昆仲之間宜加甄錄佐邑為理莅事效官慎
守廉勤以酬奬擢
許州司法宋可觀可許州司理
勅具官宋可觀爾事郡為司法掾而長吏選擢可典獄
刑無以丹筆之重輕而侮黃沙之鞠效往踐厥職勿累
知人
故容州觀察使劉文裕可贈寧遠軍節度使
勅朝廷褒贈之恩臣子哀榮之典載稽彝訓式表始終
具官劉文裕韜略英才公侯令德稟直方之器識茂勳
績於旂常自廉問宣風化條綏遠賓海著兼襦之詠佐
時圖鏤鼎之名奄忽遽聞悼傷寧弭宜舉飾終之禮用
彰念往之懷旌節之榮藩宣之秩俾增輝於窀穸示追
寵于明靈貞魂有知欽茲賁飾
將作監丞朱澤可右贊善大夫
勅具官朱澤素曉習於科條備覆詳於案牘俾差推鞠
益見精勤敷奏之言明敏其事可茂勞能之賞用彰旌
陟之恩勉祗命於儲闈冀增榮於閨籍
廬州慎縣尉盧顯忠可廬州合淝令
勅具官盧顯忠格令近條全火獲賊殊其考課旌以勞
能爾效官既著於廉勤舉職頗聞於屏肅宜更黃綬俾
佩銅章爾其惠䘏惸嫠敦勵風俗使農桑知勸而輿賦
及期當議奬升勿忘終始
供奉官殿直殿前承旨加恩
勅具官某朝廷耕籍之儀綸綍階升之命用均慶賜以
勸勞能以爾忠於事君勤于莅事列班行而素久經委
任以居多既因作解之辰宜洽維新之寵勉成茂績以
稱殊私
樞密院押衙知客李繼敏可東明令
勅具官李繼敏職隸樞機之地服勤典謁之儀言念勞
能方行慶賜睠惟畿邑委以親民勉守官箴勿辜朝奬
襄州鄧城尉權知穀城縣事禇德臻可穀城令
勅具官禇德臻效公勤于尉職權宰字於鄰封二邑之
民稱爾廉幹十連之帥舉爾強明俾之布政於象雷必
能綏我之赤子勉致惠和之化以酬旌陟之恩
著作佐郎郭堯卿可殿中丞
勅具官郭堯卿素有公才明於法律既達祥刑之旨尤
彰鞫獄之能洎覩敷陳宜加奬擢俾自麟臺之秩升為
御府之寮勉荷寵章無忘恭恪
御史臺孔目官門下省雜事南曹諸司勒留歸
司等官可中書省主書門下省主事千牛衞
長史及簿尉司馬勒留并出外縣簿尉
勅國家以耕籍之儀内外洽涵濡之命具官某等官曹
委質公幹小心星霜備歷於勞能雨露宜均於恩渥省
庭禁衞郡佐邑僚各勵恭勤以奉爾職
夏州錄事參軍宋若拙可著作佐郎
勅具官宋若拙爾為糾掾綽有公才載彼敷奏之詞宜
懋勤勞之績蘭臺美秩小著華資勉膺奬擢之恩更勵
恪恭之節
咸平集卷二十八
