咸平集卷五宋田錫撰
古賦
諸葛卧龍賦
天將滅漢天下大亂姦雄競起以圖霸豪傑争馳於良
算江東有孫權之強禦關中有曹公之勇悍惟蜀邦之
險阻付劉璋之闇懦伊東海之徐庶薦孔明於先主其
人自比於管樂其迹尚耕於壟畝負霸王之大略每謳
歌於梁父可以屈就難以邀取若應龍之卧淵泉俟良
時以為風雨雖吳主之得豹縱魏君之若虎儻獲斯人
以為用可以争強於中土劉備乃往詣南陽雄圖抑揚
功業稽遲而憤悱旌旗侍從以蒼皇豈徒賁丘園聘珪
璋實欲尊之為謀主而制敵貴之為尚父而圖王一之
日驟欲履其閾肩其墻殊不知杳若千里之迢遥浩如
重泉之汪洋人在其外如鱣如鮪如鰌如魴不敢游其
窟宅不敢漾其輝光乃退而嘆曰信先生之道也如龍
之方臥也二之日闚其戸聞其人人雖覩而難趨迹雖
邇而難親自覺其門若河若海若潭若津不得見其最
靈不得測其至神又退而嘆曰信先生之德也如龍之
未易識也三之日升其堂入其室仁干森植義櫓駢比
疑波神侍衛而洶湧謂水怪環周而䠞踖見其以道為
蹤以德為跡以文為鱗而彬彬以武為鬛而奕弈將侔
夏后河漢可御以天飛尚類葉公窗牖初窺其藻質我
於是以兊悅為雨以巽順為風動其倜儻鼓其英雄遂
慷慨變攄而崛起以縱横籌略而相從亮之遇先主也
若龍之得水備之得先生也若雲之從龍所以躍於吳
驟於蜀帝王其心日月其目張飛關侯為吾之股肱趙
雲龐統為吾之爪足金鼓為雷霆之威甲兵為風雨之
速旌旗為飛鬛而常舒鈇鉞為逆鱗而難觸前則飲於
渭水後猶蟠於斜谷觀其奮首於魏施尾於吳將欲騰
躍於秦京與鎬京窟宅於東都與西都然後以燕齊趙
魏為河海以荆襄楚越為江湖故得寰中波駭海内鼎
沸馬超韓遂之流袁紹吕布之類若蛟螭奔走而喪膽
比魚鱉沉潛而屏氣豈謂天賜吳以斗牛之分賜魏以
咸鎬之國賜我以坤維之地俾我以鼎分之域既天命
之所授豈人謀之能克漢江沱江亦足宅其西南梁山
劍山亦足門其東北方欲修其德述其職將上請於閶
闔冀下并於華夷變三分之國為上國變漢水之池為
天池復火德之世作續炎精之絶離俄而上帝有命碧
落言歸劉禅攀髯以何及譙周仰首以無依世靈其神
敵懼其威楊儀鳴鼓以震恐晉宣喪膽以奔馳至今岐
山之側滑水之涯南陽之草木西土之邊陲或烈風之
飄搖或暴雨之淋漓猶疑其蜿蜒在晦而隂隲是司觀
陣圖者見其規畫讀國史者想其形儀信竒士之遇主
誠千載之一時春秋曰以龍紀官詩曰為龍為光此葛
亮兮攸宜
鄂公奪槊賦
唐初鄂公在二十四功臣之列獨推其雄力敵猛虎氣
揚飛虹揮鞭而馬疾如電運槊而身輕若風稜稜真丈
夫之勇頎頎信武夫之容於時擒李密戮王充靖隋之
亂致唐之功非太宗不能得我之死力非我不能赴太
宗之指蹤壮其叱咤喑嗚而萬夫莫敵摧堅䧟陣而一
隧前空雖孟賁之勇鄋瞞之崇固不足抗其銳當其鋒
所以秦叔寳之徒屈突通之軰隨我轉戰指麾相從既
而蕩平天下底定寰中戎器既包於虎革勲臣盡紀於
鴻鐘高祖位尊正凝旒於北闕太宗功大方主鬯於東
宫一旦上御便殿公因召見語艱難之創業念辛勤於
百戰張膽信其如升瞋目赩以流電有若伏波馬上據
鞍而猶示筋骸李廣病中聞鼓而思驅組練帝問以軍
陣之間何為最難奏曰惟避槊不易然奪槊尢難請殿
下試臣斯藝幸殿下臨軒以觀於時宗室有齊王元吉
力可以索鐡而伸鉤勇可以挾輈而磔石由是命之以
角逐合之為勍敵二人乃策馬交馳鋒鋩若飛千人看
萬人窺廣場喧闐而將裂高殿崔嵬而欲欹一馳一驟
乍合乍離紅塵漲天地殺氣飄旌旗若兩虎鬭而未知
生死二龍戰而不辨雄雌天顔為之動容神武為之增
威莫不鬼出神藏風馳雨走金吾之列衛旁震武庫之
五兵潛吼或左兮或右或前而或後或翻身相避或挺
身以誘王謂我藝必勝公謂彼槊可取俄而齊王之槊
已在鄂公之手駭衆目譟羣口喧喧闐闐足以見一勝
而一負王猶以為偶然也於是再躍鋒鋩重飛驌驦欲
致於必死之地將求乎一日之長雖餘勇而可賈豈突
来而難防適資我勝終莫予傷乃至於再至於三皆為
所奪有以見鄂公勝於齊王也壮哉厥藝如神其名益
振信烏獲扛鼎之匹項羽拔山之倫宜其凌三軍而勢
若摧枯奪一槊而易如拾芥聞之者誰不盡伏見之者
無不大駭當其左擊右刺星馳電邁一場縦横使人神
王而心快上意欣愉羣臣歡呼憐公絶藝多公壮圖書
所謂番番良士詩所謂赳赳武夫霹靂可叱之而鬭泰
山可挟之而趋况陳安擅賈於蛇矛敢為匹敵羊偘得
名於折樹未知馳驅是知天生聖哲贊以英傑料敵在
於籌謀破敵由乎勇烈然後禍亂可弭姦雄可滅故漢
高得樊噲乃濟鴻門之危太宗得鄂公乃立皇唐之基
雖文皇之聖也房杜之謀也而軍功武力我實多之
倚天劍賦
昔齊諧有誌怪之篇言古皇造物之先形之剛克者静
以為地氣之清明者動而為天地與衆流而右走天與
三辰兮左旋籌二儀之暌闊諒億萬之相懸有古皇所
佩之劍其言可驗諭其大也若雪山之皚皚壯其光也
若秋波之湛湛倚於穹圓高巍峩焉孕長庚於太極穪
純兑於西偏莫辨靈芒或日明而月晦詎分剛氣或嘘
雲而吸煙夜吼半空比雄風之九萬朝披迴漢陋蓮峯
之五千北斗挂於鋒鋩而七星錯落長虹綰於轆轤而
雙帶蜿蜒論其用也剖混茫以為天地觀其迹也裁融
結以為山川噫女媧斷鼇於海隅漢皇斬蛇於澤邊庚
輿所試者幾十闔廬所寶者三千鏌鎁之與干將魚腸
之與龍淵皆微茫𤨏碎之器用非隂陽造化之陶甄觀
夫煌煌煒煒上莫窮其幾千萬里錯星象而倒河漢懾
精靈而竄神鬼變良宵之景若白晝之明照幽都之涯
若太陽之晷顧滄海以堪淬將泰山之作砥乍疑天發
殺機鯨鯢奔而龍蛇起又觀乎黯黯森森高莫詢其幾
千萬尋鋒鋩瑩而雪霜冷靈怪多而風雨隂移春景之
和若秋郊之氛易炎天之燠若寒谷之深可以挂扶桑
若木之杪磨蓬萊方丈之岑所謂天之利器浮雲决而
妖星流皎兮若黃河之冰立而未泮熀兮若銀河之瀑
凝而不散珠聯垂象飾寶匣以熒煌璧合太陽耀連環
之熣燦晉邦一鼓之鐵堪恥微功棠溪百鍊之金難矜
善斷炳然若大電垂而欲飛㸌然若流虹挺而增輝風
霜肅殺助其利雷霆霹靂揚其威龍伯旁觀魂飛而駭
其濩落巨靈仰視汗下而驚其陸離截鴻雁而斷兕犀
安將比也自豪曹而穪櫑具何足多之雖天柱折我劍
鋒不缺雖日馭沉我劍光不滅有時雪飛千里如削巨
魚之鱗有時霞滿九霄若染長鯨之血廹而觀之猶千
里而近則毛髮森堅嚴凝凜冽倏而觀之猶七日來復
則神思惝怳晶熒皎潔乍憂刲大象而屠六龍天綱斷
而地維絶適足飾帝心之慮怒示天威之勇决粤有魁
梧丈夫倜儻雄圖手操斗極肩倚天樞唯四時與六氣
為一吸而一呼因睥劍而色動欲誅姦而氣麤於是冠
青雲之纓緌曳黃裳之䄡褕謁紫微朝清都排閶闔以
直入瞻冕旒而前趨曰臣聞立大功者雖以濟濟多士
禦大難者必用赳赳武夫所以贊經綸之霸略成恢廓
之皇圖願得倚天之劍將以静四海而清八區逆天命
者為陛下顯戮反天道者為陛下行誅俾萬靈奉職而
不敢為淫厲使百神畏威而不敢為毒痡則下土無札
瘥之患生民無水旱之虞冀聖人無為而静理庶彙有
截而昭蘇帝曰壯哉斯劍也殆以隂陽為炭天地為鑪
崑山之衆寶皆索厚地之精金畢輸勅風伯以司鞴詔
雨師而合塗千英萬靈前馳後驅天老練日時之吉太
乙詳銳利之符然後鑄於道鎔於德鍜之以静削之以
默淬以明智磨乎睿識以天山之雪融其輝以豊嶺之
霜耀其色其鐔所以横於東南其鋒由是周於西北然
後脊中夏而刃外區匣六幽而藏八極非聖人之大寶
不足飾其容非罔象之玄珠不足償其直壘五山而溝
四海資以守邦帶河漢而礪崑崙用之宣力今予賜汝
汝可佐皇王而衞邦國丈夫乃拜手而謝趨風抗詞曰
臣欣遭聖時幸至天墀罄忠誠之有請遇宸衷之弗違
持神器以寵頼敢戎行之越思嘗聞授鈇鉞者得專征
伐賜彤旅者用揚明威實中權之節制奉皇家之典彛
臣有三事為陛下陳之粤有馮夷之神遐棄厥司忽朝
宗之常道肆横流而自私堯為之咨嗟舜為之腁胝幾
欲萍藻我蒸民汙瀦我方祗臣常竊憤今得誅之其次
曰屏翳之神不貞其師遇旱則密西郊以含潤因潦則
憑北方以流滋望舒為之韜明羲和為之藏暉幾欲蒙
我融明之鑒全其蔀沛之非臣嘗衷怒今得刑之抑有
吞舟之鱗谷其口陵其頤自尊乎介甲之族縱暴於朝
溟之池帆檣為之蕩覆湍浪為之羣飛臣嘗懷恨今當
戮之此三者皆姦雄之大也積凶德而無疑陛下謂之
何如帝曰閫外之事將軍裁之
咸平集卷五
