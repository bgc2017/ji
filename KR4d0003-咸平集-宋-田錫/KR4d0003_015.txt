咸平集卷十五宋田錫撰
律詩(七言)
花雨比下秦中
雨裏飛花片片紅雨微花亂轉溟濛川原何處連天草
簾幕無人半日風寂寞劉楨新病後凄迷莊舄苦吟中
可堪更是黃昏景鷰冷鸎寒恨想同
寄蒲城宋白小著
春日閒銷一局棋春愁還得數篇詩高吟大醉何人問
英略雄圖欠已知破産雖無容足所丈夫豈合以家為
時來富貴終須有懶學梁鴻賦五噫
離懷
離懷如醉復如癡脈脈無言不展眉秋草空牽幽意在
征軒疑有斷魂隨殘星更漏門開處斜日簾櫳酒醒時
此恨誰能解消遣因題紅葉偶成詩
自勉
飄泊年年頗恨身梁園未到滯咸秦上樓獨為青山立
攬鑑初驚白髮新莊叟何曾悲失馬宣尼猶自問迷津
功名分有終須得莫強憂愁耗爾神
夏日即事
王師猶未下全吳何日封章賀獻俘正是鬱蒸生瘴瘧
可堪水潦滿江湖威宣鐵軸千艘盛勢撼金陵一壘孤
羈客無能為籌略閒消白日覆棋圖
春雨
天寒雲彩變春暉霡霡來如曉霧飛著物先饒芳草濕
盈空旋翳碧山微鸎邨樹密吹應徧鴛瓦簷高滴尚稀
丞相追班方入賀沙堤柳色正依依
樽前吟呈宋白小著
三年多謝主人翁杯酒相寬禮數豐唯惜時光如走馬
懶詢天道似張弓秋深街巷槐花雨夜靜廳堂葦箔風
盡是無憀腸斷處都將分付醉鄉中
代牡丹酬答(太素有醉贈牡丹之作)
舒元輿是賦家流我有餘妍不盡收今日謝君貽好句
恨無雙珮略相酬神仙見謫情雖薄風雨相輕恨未休
為報悅人須以禮不同蘇小耐慙羞
多情
多情如病苦難醫頭緒多於折藕絲送客落花行馬處
望鄉殘月倚樓時憶來幾入春深夢感極翻成酒後悲
大抵為君言不盡彩牋閒詠合歡詩
寄韓丕進士
嵩室亂峯三十六嵩陽今復住何峯巳因詩好聲名出
却為情高仕進慵白鳥白雲秋色樹水南水北月明鐘
逍遙自得閒吟興誰識夫君是臥龍
覽韓偓鄭谷詩因呈太素
風騷夐古少知音本色詩人百種心順熟合依元白體
清新堪儗鄭韓吟搜來健比孤生竹得處精於百鍊金
唯我與君相唱和天機自見不勞尋
渭北即事書呈太素
渭北居來似塞垣三逢堯歷度寒暄家貧老幼思歸國
性僻交朋少及門天暖憶遊沙苑寺雪中會過洛河邨
流年又是重陽節賞菊論詩酒一樽
醉題紅葉
拾筆閒題紅葉時醉容相向亦相宜塞垣風勁應吹盡
江國霜微想半衰嫌聽滿階鳴夜雨曾看臨水映疎籬
春光不許長如此旋放寒梅嫩柳枝
寄題象耳寺
二十年前會憶游彭亡渡口泊孤舟一程林下登山路
百尺溪邊汲水樓磬韻似煙和燭裊松聲如雨入窗流
别來往事都成夢誰寄篇章問惠休
促織
西風嫋嫋欲昏黃草木蕭蕭綠翅凉闇傍遠燈催絡緯
獨經遙夜伴啼螀露濡蟲網絲潛斷月照澄江練有光
幾處疎砧紅葉寺誰憐弄杼不成章
憶梅花
三年不見遠江梅長到梅時把酒杯似共故人千里别
空思近臘數枝開心隨曉月經鄉渚夢與春雲傍釣臺
金蘂瓊花風雪景憑誰圖畫入關來
和太素春晝
風幡輕細翠悠颺樓閣輕寒水滿塘柳絮微烟吟思足
梨花隴月睡魂香江山似畫憐湘浦魚笋嘗新憶華陽
早是春隂巳無頼可堪中酒惡情腸
和太素早春書事憶游京國
新年吟咏喜經旬金粟山邊渭水濱微雪尚妨天氣暖
衰林先讓鳥聲春牽情但恨梅花謝醒酒空思桂蠧辛
深感相將游汴水夢中楊柳巳迷人
覽太素新編
蜀國香牋似彩霞裝成近集入京華千篇詩好精靈哭
百軸文雄侠少誇繁冨禹王新職貢妍眀春帝曉鸎花
彤庭何處安排好李謫仙才稱草麻
吟情
風月心腸别有情靈臺珠玉氣常清微吟暗觸天機駭
雅道因隨物象生春是主人饒蕩逸酒為歡伯伴縱横
莫嫌宫體多滛豔到底詩狂罪亦輕
和宋玄進士對雪
風迴玉宇拂忩欄欲晚層城料峭寒含月有光吟不盡
著烟無迹畫方難江春南國兼梅落塞臘西山向竹殘
何處多情偏入賞狂隨舞袖遶杯盤
冬夕書事
堪嗤棲屑客長安風雪加添近臘寒凍筆呵來書字淡
孤燈挑盡向窗殘十年苦思詩千首一夕迴腸事萬端
家住天涯歸未得嶺梅江蓼自辛酸
對酒
去年秋值罷文闈今歲無憀自陕歸雪月好吟還唱和
風雲未至且依違江南梅早多紅蒂渭北山寒少翠微
猶賴一樽消遣恨不堪棖觸躁時機
暮冬閿鄉遇蕭霸赴任
嶺外路遙君赴任陜西年盡我歸家長亭際會情無限
一夕分飛恨又賒夜話無燈松火繼曉行乘月亂山斜
七千里驛誰相伴雪裏寒梅巳放花
殘冬書事呈宋太玄
歸來何物可消憂縣寺蕭條懶強游酒價未償重貰取
雪詩休厭且交酬兼憐春近如迎客莫惜年殘似急流
天子承祧重文物花時蚤約入皇州
寄梁周翰補闕楊微之宋白二拾遺
飄零蹤跡尚堪悲唯向三賢最受知少俊有名輸賈誼
宦游多難比張儀詩中老格何人愛酒後徉狂識者嗤
比省郎官應見誚明時猶尚進身遲
寄宋凖學士
鸞輿西幸郊天日洛水橋南乍識君投分塤篪無異曲
定交蘭菊有餘芬别來信阻年將盡望去臺高日又曛
堪恨支離何所似波中萍葉嶺頭雲
和宋太玄臘日
逢臘欣酬吟詠才巳知春色向人來口脂潤逐銀罌賜
面藥香隨鈿合開梁苑詞臣堪賦雪夀陽公主好粧梅
更憐罷獵歸侵夜重對歌筵紅燭臺
三月二十八日書懷
惜春將盡自徘徊巷舘殘陽戶半開芳樹更無鸎舌語
故巢空有燕歸來音書杜絶家千里愁憤消磨酒一杯
地狹長沙何所適行謠方憶摘楊梅
渭北春盡日作因思蜀洛舊游寄太素
九十日春知枉度樽前無賴獨咨嗟空城北走諸陵道
古苑南連百里沙翠憶玉津官舍竹繁思金馬故城花
去年方與君游洛况味爭如不在家
即事
殘花飛盡留芳草索寞孤懷話未能天氣暄寒猶未定
春衫脱著自無憑荔枝結子思南越湖水宜茶憶竟陵
看是清和時又過林亭何處度炎蒸
晚望因寄宋太素
春深水榭絮紛紛支策臨高日欲曛故國巳迷巴徼路
斷腸空似嶺頭雲燕飛芳草隨天遠鶯囀殘花隔竹聞
物景感人情不盡因成吟咏寄於君
幽居
寂寂閒居客至稀靜中滋味意何歸因探易象知深旨
自喜吟高得化機桑露乍寒蠶欲老草烟纔暖蝶交飛
樊川物景終南翠遂性空思杜紫微
府解後有詔旨權停貢舉因成長句寄太素兼
簡韓丕茂才
一名倜儻動皇州寄應王門作解頭將領風騷推李杜
較量英勇讓曹劉(曹公謂劉備曰天下英雄惟我與君爾)春闈有詔俄中
輟秋賦隨時亦暫休金殿制科思取應遠飛章句問嘉
謀(尋有勑開貢舉太素時為左拾遺知兖州)
御試二儀合德詩(七言六韻用心字為韻)
聖主承祧兌澤深乾坤玄化合堯心黃輿比厚施生植
白日齊明遠照臨周普至仁符積載霶流睿渥若春霖
游鱗在藻方諧性獷俗乘桴自獻琛和悦感人生瑞靄
穆清流詠在熏琴小臣幸與觀光試敢效祈招頌德音
寄陳處士
簿書軍吏日相隨心在諠譁旨趣卑明月夜吟無意緒
白雲秋約笑羈縻宛陵古寺經游少疊嶂名樓眺望遲
堪重高人陳處士不來尋訪巳多時
登郡樓望嚴陵釣臺
谿上嚴陵古釣臺倚樓凝望自徘徊先生能保孤高節
英主嘗師王霸才日暮白雲迷草莽岸平春水浸莓苔
登臨不盡微吟興花落東風首重迴
寄陳處士
柳闇江亭春正深黃鶯百囀有餘音自慚分判頒條政
誰信常懷易俗心吟次落花浮硯水靜中飛絮滿簾隂
及瓜即是歸丹闕莫惜時來一訪尋
登疊嶂樓
郡在江湖烟樹間謝公遺踵好躋攀詩中勝景堪吟嘯
池上清風自往還凝思但憐雲映水迴頭不覺日銜山
登臨屢起歸與興看是槐花滿故關
和安儀鳳
水國迎凉暑氣消思清吟嘯語雄豪遠如海樹黃雲晩
健比秋風白浪高酬答愧無明月珮縱横爭及解牛刀
和詩送别昭亭路何似金鑾奪錦袍
送安儀鳳
宣城相送思依依正是紅蓮菡萏時行色迎秋清似畫
别情因景化為詩人離湖水南邊岸蟬聽槐花北向枝
天子文明是何地丹霄岐路莫生疑
寄樊郎中
近遣司賓小吏時寄書兼寄十篇詩自慚不是陽春曲
誰敢徼求作者知疊嶂晩登空遠望昭亭别後倍相思
夜來還有微吟興風動新荷月滿池
謝晏公
吟成大雅百篇詩首首清新鑒者誰草卷密封先見贈
藥欄斜倚看多時意如虎窟難中得字比雲峰險處竒
珍重十僧聲價外江南屈指即吾師
早秋言懷
清秋江國有餘暄謝脁遺風稱雅言簾下水亭人吏靜
窗分竹閣簿書繁坐來幽蝶雙飛過吟次高梧一葉飜
自笑無能莅公事將何才術報君恩
咸平集卷十五
