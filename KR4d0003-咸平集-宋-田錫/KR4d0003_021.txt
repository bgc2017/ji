咸平集卷二十一宋田錫撰
頌一
河清頌(并序)
臣嘗覽圖牒曰河千年一清聖人之大瑞也考酈元之
水經稽夏書於禹貢洪河千里一曲上應雲漢發崑山
而疏砥柱貫中域而注滄溟駭浪朝宗通濁涇而一色
衍長薦祉帶清渭之澄瀾所以彰睿聖之乘時表升平
之應運自陛下臨御十有三載以堯舜之道行風教以
文武之德化要荒禮讓興而刑罰清兵革偃而邊防静
五星不差於軌道百榖屢報於豐年信及豚魚應大易
中孚之象仁敷草木協國風行葦之詩諒壽域之可躋
宜華封之來祝是以功成則韶濩之音必作理定則俎
豆之事畢修方潔祀於先農式告虔於后稷青壇翠幄
列於國門之東葱犗縹衡寘彼公田之次五輅南轅之
在馭三推御耦以將親粤若澶淵之濱雷澤之滸獻歲
發春之五日東風解凍於層冰初漣漪以成文旋浩渺
以交漾澄清見底榮光襲人沉潛可鑒於游鱗浮動遠
涵於瑞日守土之吏乘軺之臣會父老以載觀馳牋章
而上達聖恩宣示瑶圖讓德於圜靈臣下歡呼金門拜
表以稱賀百執事蹈舞以就列億兆衆歌詠於逢時豈
不以玄德升聞而象緯呈休王澤旁流而山川薦瑞矧
太史鈎盤之經瀆桃花竹箭之迅湍人壽之言古賢惜
其難俟靈源之異聖出慶於榮觀與夫芝房寶鼎之歌
瑶罋醴泉之詠豈同日而言哉臣忝竊代言慙非稱職
歌時樂聖合陳葑菲之辭載筆侍耕得紀河源之瑞頌
曰
聖主千年運洪河九曲清地靈儲慶異天意屬升平冰
泮頳魴躍波搖瑞氣生遠通靈沼液高徹絳河明漢國
慙為帶滄浪愧濯纓鑒人曾爽澈潤物達勾萌明月兼
淮暎榮光向海傾王正春尚淺帝甸雪初晴萬國觀農
祀千官侍御耕奏章馳象魏拜表會公卿薦祉臻川瀆
言祥自水衡出圖同表異習坎象持盈珠濺龍門溜雷
奔砥柱聲瑩宜清渭合湛可玉壺盛更顯皇猷洽彌彰
理化行百王堪讓美三代豈稱英深廣源流遠涵濡品
彙貞土膏承積潤水澤效殊禎羣后思東觀吾皇待告
成微臣獻詩頌葵藿比忠誠
籍田頌(并序)
國家嗣位之十三載王道清夷邊防静謐時和歲稔遠
至邇安籍田可復於躬耕后稷宜修於祀事足以勸三
農之本備九年之儲貴戚知稼穡之艱難宗廟享粢盛
之豐潔於是坐朝堂以端拱召公卿以就列謂三事大
夫曰邦國之本惟民也黎元之命惟食也使男有餘粟
女有餘布老者得衰羸之養少者知耕稼之勤衣食既
豐禮節自曉然後風俗易化刑罰不用毌乃為王者之
所務乎羣心允諧百辟聽命由是金門曉闢御札初下
布告自邇以及遠號令雲行以雨施翌日命宰臣昉曰
籍田大禮爾為之使俾禮典詳而樂章備百職舉而千
畝修又命翰林學士宋白賈黃中曰爾等司㳂革於禮
儀典導從於鹵簿然後百執事駿奔走各奉其職無曠
厥官洎獻歲發春乙亥御辰農祥晨正農事將起六宫
獻穜稑之種千官從耕籍之儀金輿玉乘和鸞萬騎以
翼衞東郊南畝華夷億兆以駢觀我后冕而朱紘躬秉
黛耜坻場染屨御於三推公卿大夫自五至九庶人終
畝禮容皇皇若煙非煙和氣蓊鬱拂青壇而暎翠幕藹
春埜而麗朝陽既而奉常變六樂之懸太僕進六騑之
轡金輅鞶纓之次列黃麾羽林以馳驅迴御鳳樓揭鷄
竿而赦天下所謂聖人作而萬物覩王澤流而頌聲起
臣職居禁掖才愧司言顧縯誥以非工寧禆潤色因待
耕而獻頌用慶升平美盛德之形容紀皇猷之萬一也
頌曰
聖主文明時方太平四鄙無事萬邦咸寧貫索星稀所
以措刑泰階文符可以偃兵物俗丕變禮讓興行條風
塊雨年惟順成屋粟里布歲有常征濟濟之衆蚩蚩之
氓若登華胥若造大庭籍田之禮歴代久廢乃下御札
宣示中外乃命有司詢謀經制祖述三皇憲章五帝蠲
潔之享割牲奠幣清明之誠三酒五齊后稷豆籩先農
壇陛鐘磬羅列冠劔繁會千官侍耕諸侯助祭居靡都
鄙人無華裔疊迹駕肩掎裳連袂觀我耕籍勸民樹藝
布德覃恩行慶施惠惠澤霶流天光下濟禮儀彬彬文
物皆新聖德動天至諴感神嘉雪應候和氣先春梅飄
灑道絮落清塵馳道若砥列幄如鱗鹵簿雲羅車旆星
陳煇煇煌煌闐闐轔轔三推禮畢五路迴輪普天之下
率土之濱知我勸農悦我為民彫幾返朴風化還淳廟
祧之享烝禴之辰蕭茅鬯酒籍田而有黍稷粢盛籍田
而取潔其簠簋豐其俎豆致享藝祖展禮先后祝史正
辭神降之祐繁祉來宜戬穀允受時歲豐穰生物暢茂
帝王之孝永言在兹黎元之本莫重於斯惟倉惟箱如
京如坻有醴有酪為盛為粢神既歆之民實頼之臣參
詞臣官為右史因獻斯頌得以言事鄉飲之禮行之甚
易庠序之學復之可以古典鬱堙由人振起千載一時
允謂昌期時不再來臣實惜之登封降禪願陛下行之
太平頌(并序)
聖朝垂統十有八載皇帝以仁賢之德由晉邸而即大
位嗣王業而承廟祧天地氣和日月貞明協千齡之會
昌應萬民之推戴昔舜有大功二十而堯以鴻圖付之
漢文以五讓天下而公卿大臣立之推魯史之遺文得
漢家之故事儔功比德吾皇兼之稽羲文出震之格言
徵戴禮向明之大位黃麾列仗洪寶傳國百辟山呼而
稱賀萬方波朝而會同一之日覃連山作解之恩布率
土眚災之令與民更始趣物於新號令一發罪繫咸釋
雷霆振幽滯江海蕩痕瑕自華及夷逢時樂聖聲悅成
歌頌形動為鼓舞易不云乎天地革而四時成聖人作
而萬物覩也書不云乎民非后不乂后非民不立律歷
有五勝之策圖䜟應一人之運夏后得内禪之禮周家
稱大弟之賢公劉積仁然後武王成王享大位高皇撥
亂然後文帝景帝致太平晉以金德王而孝武稱賢唐
以武德取而太宗好理在淵或躍所以見王者之興大
明方融於是喻聖人之道自天厭唐德昭宗失國四海
九州瓜剖豆分朱氏稱梁石家號晉居於岐者有僭王
之車服據於鄴者擁圖霸之甲兵金陵繼闔廬之雄南
海有尉佗之盛湘潭咫尺與中國稱鄰庸蜀險固以一
方自大天子之守不過三千里諸侯之兵何啻八百乘
中原鹿走高材得犄角之名海水鯨飛黔首困懷襄之
害然暴秦之祚纔二世而亡有夏諸子或再稔而謝夫
差劔盾脩武備以方勤叔孫豆籩飾禮容而未暇不有
天命國何以興未遇真主亂無以弭玄穹所以睠命皇
宋於焉勃興獄訟謳歌舍丹朱而歸舜禮樂征伐黜諸
侯而尊王強本弱枝兼亡取亂自兹始也初則滅李筠
於澤潞次則覆重進於維揚南平荆門西舉劔閣命伏
波之將以清嶺表詔樓船之師以克江南繫三偽主生
致闕下求諸前代罕有威武若斯之盛也故匈奴畏服
而請吏南蠻奉琛而納欵雖先朝之英武底寧寰區由
吾君之密謀贊成大業昔魯衛為兄弟晉鄭稱昭穆咸
能夾輔王室保扞宗周而春秋紀其勲也昔唐祖革隋
由太宗之功明皇滅燕頼肅宗之力寰區果大定宗社
乃再安故實錄紀其事也仲尼稱其或繼周者雖百世
可知披皇圖而稽帝文揚英聲而騰茂實堯有天下以
文思允恭之聖得邦國社稷之臣始以羲和為日官次
以重華錄大政曰棄曰契克諧俞往之言曰䕫曰龍盡
協疇咨之命所謂精求理亂明辨凶賢衆賢既登庸四
凶遂流竄然後土階三尺茅茨不剪垂衣而天下理不
亦陶唐善致太平乎洎舜格藝祖纂堯之績輯五瑞以
來羣后廵四嶽而省輿民協時日之無差同律度而必
審聰明咸達樞機不壅猶謂其臣曰予欲左右有民汝
翼予欲宣力四方汝為華蟲藻火之文以汝眀之六律
五聲之音以汝聽之猶以上之過失或未聞下之謀猷
有未達法謗木之求理建善旌以表誠語曰舜無為而
理又曰韶盡美矣又盡善也斯乃有虞之克肖唐也至
於禹勤力於溝洫致美於黻冕設簴求讜言之善泣辜
見䘏物之仁拜伯益之昌言誅防風之後至傳曰微禹
吾其魚乎語曰吾無間焉大哉湯革夏政應乎天順乎
人用王者之干戈救生靈之塗炭肇征葛伯四國悦之
後戰鳴條天下尊之設總街之大庭訏謨畢至解埜人
之密網歷數攸歸書曰東征西夷怨南征北狄怨斯所
以見禹湯之致雍熙也皆典籍所備載今古所熟聞然
則遠取前王近方聖代則堯舜為帝道也禹湯為王道
也舉是四君子而比萬乘主且何愧焉曠數千載之間
踰七十君之盛中有漢氏稱刑措而不用迨至唐室有
囚釋而自還亦足方駕皇風並驅大道臣今謂繼唐者
非大宋乎自陛下臨御以來天下之目顒然觀朝廷之
所行天下之耳專然聽國家之所務陛下果以天為貌
以道為心以萬民為體以六合為家謂三王之禮不相
沿五帝之樂非相襲或因仍舊制或釐革故事發先庚
之教令施渙汗之恩私始以寧邊為遠圖次以納諫為
切務振幽拔滯旌賢進能蠲關市之征勉農桑之業哀
悼鰥寡惻隱困窮禮高年尊有德封樹降漏泉之寵室
家覃疏邑之榮王言如絲其出如綸不終朝而詔下朝
堂未及夕而令敷國内纔浹旬而恩均天下宜乎至和
之氣感於天地不測之神發為禎祥六辯弗迷四溟無
蕩五緯燦編珠之彩三階若懸衡之平雨流潤以如膏
雪盈尺而呈瑞閶闔風來而應候貫索星稀而省刑太
史銅渾不失隂陽之節容成玉歷遂更正朔之文驗休
徵考洪範善謀則時寒自應睿聖則甘澤不愆斯皆德
動天以昭彰物有感而通泰語封疆則東際桑林之國
西走蔥河之道日南萬里設都護以懷柔漠北五原化
單于之獷驁有以見王者之無外書軌大同代馬新羈
願備六閑之御名翬入貢來稱九譯之朝論都邑則陳
留古封商邱雄地仰渾儀則房心之分按地圖則豫州
之域左控齊魏右引淮湖闢里閈以綺紛凑舟車以鱗
萃皇居壯麗信邁漢而越唐都人雜遝實駕肩而擊轊
閱文物則司徒以七教理兆民樂正以四術教胄子賢
良待公車之詔俊造升天府之名煥然若重離之明炳
焉得奎星之象諒千古之下與三代同風班馬文章列
芸閣麟臺之次嚴吾侍從居石渠金馬之中觀武備則
精兵三百萬功臣二十四世祖兼昆陽之衆曹公得劉
琮之兵是以軍容益嚴國威大整雖四鄙無事靈臺有
偃伯之期而三農之隟司馬有教戰之法比夫驪山講
武陋唐紹之草儀澤國觀兵鄙楚君之憑軾言盛禮則
君尊於上臣肅於下法厚坤之有别本太一以為容民
得之則父子親而兄弟和國用之則祭獲祥而戰必勝
然後以車服而别之以爵勲而辨之以珩珮和鸞以聲
之以黼黻絺繡以文之故百官象物而動九貢不戒而
至聽雅樂則五音正六律和用於方澤而地祇升奏於
圜丘而天神降振作於廟知祖考之來思鏘洋於庭感
鳳凰之戾止朱干玉戚兩階見象武之容樹羽崇牙六
佾辨用文之德詳制度則明堂為布政之宫太社為禮
神之本金城儼百雉之峻天門踰兩觀之崇謁靈臺以
視常文闢太學以優儒教連營棋布若羽林之四十二
星列署鱗差比太微之三百六位驗豐富則全齊曰魚
鹽之國右蜀為金碧之府南越出珠貝北燕多健馬國
家既網羅六合庭衢八荒異物内流而國用饒萬貨均
輸而公帑富陋隋文之儉德稱有羨財輕漢武之事邊
肇興徭算較版籍則既庶矣又富矣所謂積於不涸之
倉務稼穡也藏於不竭之府勉桑麻也皆陛下躋之仁
壽之域導其生殖之源故比屋可封外戸不閉仲尼觀
蜡退而稱三代之英伊尹持衡慨然慮一夫不獲語臣
寮則廟堂之上得賢相也三軍之師皆良將也可以侔
周之十亂虞之五臣儒雅雍容登瀛洲而論道英雄慷
慨畫雲臺而紀勲功成理定既如彼禮備樂修又如此
陛下猶以本支百世封建親戚恩之先而禮之大者也
乃謂侍臣曰昔周王涖祚以輅車旌旃夏后之璜玉封
父之繁弱迨闕鞏之甲密須之鼓姑洗之鐘商民之族
以為分物用彰國家之庸而賜諸弟封伯禽於魯封康
叔於衞封唐叔於晉左史書之至今稱為美事朕於是
命有司陳玉策冠劍鹵簿鼓吹以營邱四履之國封皇
弟為齊王又命太常以金輅蒨旆秬鬯圭瓚疏鶉首千
里之封遷侍中為京兆尹又命禮官以虎符獸節赤茀
金舄分南梁十四郡之地升太保為興元連帥信堯親
九族周重宗盟楚國析珪稱莊王之九德漢家刑典非
劉氏而不王宜乎皇基若磐石之安宗室比維城之固
庸知卜代之吉何止於三十卜年之永將踰於萬齡君
有威儀而可尊臣有禮法而可仰天下無事海内有截
皇風蕩蕩尊盧赫胥之朝民物熙熙柏皇栗陸之世脱
寶劍以賜騎士却駿馬以駕鼓車惜中人之産而罷露
臺愧吳芮之心而賜几杖集書囊於帷殿列諫疏於御
屏觀明堂以去笞刑畫衣冠而别有罪野老或不知帝
力公卿亦恥言人非行萬里不持寸金消五兵可為農
器海牛南卧遠人占以來朝楛矢東歸旅宰司其所貢
魚在藻以遂性鴞食黮而懷音瑞露凝甘降竹柏之上
景星垂象助晦朔之明器車知厚載之仁舟甑表將豐
之兆蓂生近砌因更月而呈芳芝在中包亦無風而自
動書曰魚鼈咸若詩稱行葦不傷由庚蓼蕭悦道人之
見采芝房寶鼎流樂府以登歌信宗廟之垂靈當地天
之交泰攸宜垂黈纊凝冕旒棲神於穆清守道於玄默
游大庭以怡睿覽升姑射以適皇情於是三事大夫率
百職卿士秉桓圭以就列委蒼珮以颺言曰陛下德掩
前代功格玄穹古稱因天事天因地事地封禪之禮歴
數十世而無覩焉天其命陛下修闕典秩無文哉不然
安得民和神悦兮若是乾符坤珍之畢臻臣等遐詳舊
儀得之新禮欲願陛下覲羣后於東國展嚴禋於岱宗
命虞官相高卑之儀詔掌固施表著之次泰壇三襲祠
昊穹之神圜陛四周列衆星之位雲門大濩施於重㙺
之中勾陳執金周於四門之外玉輅金根翼於道殊珍
衆寶旅於庭庶邦冡君四夷酋長環天壇而序立佽飛
之將羽林之兵衞禁署以增威於是宵漏未盡中嚴外
辨服冕裘而上征鳴玉鸞於太清祈昭嘏於萬靈布福
壽於羣萌探金策以受神休封玉檢以成大禮然後勒
丹碑於雲際霈玄澤於天下以彰盛烈也不使七十二
君獨美於古先也皇帝嘉忠誠之懇禱而猶懷謙德而
未報既而聲聞於外下臣得之於道塗不覺抃蹈以為
美盛德之形容無先於頌雖菲才之無取幸昌運之重
熙願以詩聲揚於王庭曰
德厚稱帝仁勝為王仁德兼備謂之三皇天命靡常邦
或其昌吾王嗣位南面垂裳左唐右虞超周掩商大業
於鑠鴻名焜煌二儀幽贊羣靈協祥河圖啓瑞洛書含
章運逢交泰時來允臧君明臣賢禮備樂詳書軌大同
貢輸相望風雨弗迷黎元咸康至和之氣感天之陽日
流嘉彩星垂瑞芒三脊之茅茁然呈芳九苞之鳳飄然
來翔堪備縟禮升告穹蒼泥金載密燎煙高颺鸞車珮
衣交鳴鏘鏘天靈地祇降福穰穰用顯我皇太平昭彰
億萬斯年永永無疆
武有七德頌(并序)
聖人守法度以信禁過差以義剪禍亂以兵示人之誠
惟信為速感人之心惟義為速濟信與義惟兵為速兵
不可弭堯舜猶用之以禁暴武不可黷湯武猶戢之以
愛人故周禮則曰兵有九伐魯史則曰武有七德兵者
利用也生殺賞罰出於已旌旗金鼓榮於目摧堅破剛
快於意苟不以道德仁義主張牢籠以彰明武德則淫
戾之過返諸已而驅除之柄在於人也夫物之不附由
曲直相戾人之不親由間隟所生間隟既生曲直不入
則情離意遯心越意去聖人以兵附而麗之合而會之
兵猶器也斂拂戾違慢之國以納諸器而提挈以致霸
王之業其在周易象曰頤中有物噬嗑比天地為頤也
萬民為頤中之物也聖人以甲兵為齒牙噬而合之乃
能通也小則以五刑而大則以五兵威而懷之使心不
離糾而合之使意不散所以大國畏其威而安靖也小
國懷其德而慈和也昔周德下衰經武之柄為齊桓晉
文所用是以徵包茅示禮遷邢衞示仁伐原示信蒐軍
示義故魯衛宋鄭曹邾杞鄶以土地封畛之大小貢賦
藝極之輕重奉齊晉以司盟瞻齊晉而為命蓋服有禮
而畏有法也在二霸猶然况聖人暢之如天載之如地
燭之如日月涵之若江海所加之兵所臨之國非土地
是貪惟封疆是正非玉帛是取惟貢職是徵非威武是
燿惟凶慝是服非震怒是逞惟教告是明觀其以兵除
害所以見禁暴之德也以順為武所以見戢兵之德也
有功而不伐所以見保大之德也克亂以築京觀所以
見定功之德也所務不違民欲所以見安民之德也興
廢繼絶所以見和衆之德也動不耗國所以見豐財之
德也暴既禁則兵可戢兵既戢則大可保保其大則功
可定定其功則民斯安民既安則衆自和衆既和則財
乃豐強兵之本在農務農之本在民安民之本在德兵
與農交相養德與刑交相用利與害交相生聖人觀釁
而動非七德不妄動也聖人見可而進非七德不妄進
也故詩人美禁暴之德則有於鑠之詩在也美戢兵之
德則有載櫜之詠在也美保大之德則有允王之篇在
也美定功之德則有耆定之章在也美安民之德則有
繹思之什在也美和衆之德則有綏萬邦之歌在也美
豐財之德則有屢豐之頌在也今國家德兼於堯舜功
高於湯武苟不形容盛德蹈舞頌聲則亦司言之罪也
敢拜手獻頌云
於鑠王師煌煌其武如龍如螭如熊如虎以道以德為
鉞為鈇以仁以義為干為櫓惟亂是伐惟凶是取能禁
其暴削其土宇能戢其兵肅其部伍善保其大仁信周
普克定其功禮樂歌舞聿安其民惠若時雨撫和其衆
衆實安堵既豐其財實乎帑庾言有訓誓伐有鐘鼓以
威以懷以招以撫柔亦不茹剛亦不吐孰為厲階孰為
怨府如工理木如農事畝正其徽纆以合規矩去其稂
莠以養稷黍為黎庶君作諸侯主萬方黎元莫予敢侮
小臣獻頌願播樂府
祝網頌(并序)
昔夏王縱暴庶民罹毒痡之災成湯修仁四國有旋歸
之意雖空桑之子來翼霸圖而九戎之兵尚為桀用非
至仁無以克敵非全德無以勝妖至仁伊何澤及草木
全德伊何信孚禽魚故盤有銘而敢憚於勤兵以律而
得以專討葛伯有弗祀之過農夫值奪餉之仇湯於是
始行問罪之征用慰來蘇之望諸侯聆之而胥悦生靈
悦之以知歸所謂三分天下而湯有其二猶以為桀雖
溢惡而君不可伐靈矛銛戟未興時雨之師神蛟應龍
已有躍淵之吉一旦飾高蓋以言邁適郊原以肆懷都
山澤之虞人形殺心而祝網曰自天之降從地以出四
方來者皆入吾羅湯聞之曰嘻盡之矣非桀之徒歟孰
能與於此乃命解其三面更教之祝曰欲左者左欲右
者右高下如之吾取其犯命者於是漢南諸侯咸聞帝
乙之言益知聖人之德由是鼓舞以慕化歌謠而歸亳
一時而至者凡四十有六國書曰惟天輔德其命靡常
宜乎順天人合發之機膺歷數在躬之運進破安邑遇
戰鳴條陳逆順以誓師衆皆聽命以寬仁而伐虐誰不
歸懷遂俘玉於三朡乃握圖於萬乘考緯書之摭實稽
瑞牒於前言有白狼銜鈎黃魚化玉視拱榖而妖亡福
届禱桑林而雲蒸雨流斯皆動天之德昭彰革命之符
赫奕而尚懷慙德惕然罪巳豈非聖人以至公而大權
自獲因勞謙而徽號難辭雖云解密網於一時其實示
深仁於萬國法天道恢疎之象見君恩𤯝肆之懷蓋禮
有三驅釋前禽而不取法踰再赦當撤懸而弗張足以
知有商懷惻隱之仁後代仰高明之德事在世紀安敢
忽諸因作頌以美之曰
網罟之設兮蓋取諸離以畋以漁兮必戒乎時桀惡日
侈兮民心益離湯仁天授兮歷數攸歸解中埜之網兮
更其祝辭諒好生惡殺兮示君父之慈宜其享天禄兮
垂千古而是思
五聲聽政頌(并序)
昔文命事堯之明受舜之禪大功赫奕炳於日月至仁
涵濡霈若雨露然以堯之聖猶以謗木聽於人以舜之
才猶設善旌求其過况我臣於唐乘四載而平水土嗣
於虞觀七政而御歷數敢忘踵其懋德師其明規於是
設五聲以示誠俾羣賢而納誨故題於簴曰教我以道
則鳴鼓告我以宜則撞鐘示我以事則振鐸語我以憂
則擊磬告我以獄則揮鞞五音在器五器在懸設於朝
列於庭外以示國人内以示廷臣食土之毛居土之濱
在予之化為予之民苟有道有宜有事有憂有獄必從
予而伸必率意以陳堂雖深於千里善意嘉謨不得不
聞天雖高於九重芻言蕘辭不得不達享予之禄立予
之朝惟予職是守惟予過則規苟有道有宜有事有憂
有獄必從而言必面而諭雖憚犯顔而良規嘉畫不得
不聞雖畏直諫而忠誠赤心不得不見筍簴之設有所
取象天有五緯國有五教君有五官臣有五諫欲召五
諫遂設五聲聲如五達之衢廓之而無壅諫如五土之
民懷之而則來鼓之音博而達故使教我以道者鳴鼓
而言焉鐘之音屬而切故命教我以宜者擊鐘而達焉
鐸之音流而不蕩故令教我以事者振鐸而述焉磬之
音哀而思故勅喻我以憂者擊磬而伸焉鞞之音慘而
急故詔示我以獄者揮鞞而至焉處至尊之位持思理
之心聞其抧擊之聲知有謇諤之人耳則矍然心則惕
然或投袂以起或推几以出或仄席以待或怡顔以接
所以下之情無不通也上之過無不聞也是知聖人位
愈高而心愈慎當懷襄之際墊隘是懼慮萬物泊為萍
藻憂萬民化為鱗介堯咨於朝鯀殛於羽水土之職我
專其任溝洫之勤我致其力聞昌言而必拜聆呱泣而
弗視天鑒其勤神贊其功圖出於洛蒼水使授以祕籙
淮渦神鏁於深淵一旦百谷皆導而順流九州大同而
交泰偃豬之地化為沃衍隰臯之土鞠為芻牧土有柔
桑田有嘉穀所謂聖人有巨功於天地也有大賚於生
民也堯既錫以玄圭舜乃授之大寶定公有微禹之嘆
宣父伸無間之言然猶日加慎也夕加惕也慮政有闕
恐過未聞繇是建五聲采衆善衆善既至萬機聿理名
愈崇德愈隆道愈彰惠愈洽禹跡萬里禹謨斯在鼓鐘
之器筍簴之用與夫考擊於樂府振作於公宫特異也
退頌聖德以彰鴻勲頌曰
立大功兮享大位慎其終兮德不匱菲其膳兮厚祭祀
惡其服兮美黻扆猶詢賢兮以自樹欲問道兮常自裕
羅五聲兮啟諫路用羣材兮為國輔幹於道兮邦彌阜
基於德兮名轉固不然安得聲為律而身為度
咸平集卷二十一
