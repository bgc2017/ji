咸平集卷十三宋田錫撰
箴
相箴(并序)
智周萬物曰聖道濟萬民曰賢聖乃君德也賢亦君德
也然天無二日土無二王故聖人立則賢者事之賢者
立則聖人事之周公相成王乃以聖事賢者也仲虺相
成湯乃以賢事聖者也舜禹在十六相之間即以聖事
聖者也高宗命相稱若金用爾為礪若旱用爾為霖若
和羹用爾為鹽梅若濟川用爾為舟楫此得命相之大
旨也昔管仲相桓公也以隰朋善擯贊之禮請立為司
賓以寗戚能稼穡之政請立為司田以賓胥無眀於刑
法請立為大理以王子城父諳於戰陣請立為大司馬
以東郭牙忠鯁讜直請立為大諫乃曰君欲理國強兵
則五子在焉若欲覇王則夷吾在此此乃得為相之大
體也是知宰相所居者國之大位所務者國之大事所
憂者國之大難所理者國之大柄百職如網罟羣官若
襟袂也提綱則網罟不紊舉領則襟袂自整所謂挈覇
王之器授於聖哲之主也故陳平不言細務丙吉恥按
小吏所以府無鈴閣門不施闑示與邦國大同也不於
衆務之有隔也許扣閣以白事呼宜禄以立聞是表宰
相之貴異於臣僚之貴也宰相之職貳於帝王之職也
君在座見宰相則起贊拜者揖而告之君在車見宰相
則下贊禮者導而告之故伊尹謂之阿衡吕望謂之尚
父聖人所以隆其禮若是也貴其才亦然也所任非輕
所責亦重若天地有大變邦國有大災則引咎責躬謝
病免職天下知其隆貴而不知其憂勞受其陶鎔而不
知其功業五帝之時人謹事約故宰相得致其理三季
而下俗薄文弊故宰相尤勞其精昔玄宗用姚崇宋璟
則開元之初天下康濟用林甫國忠則天寳之末海内
喪亂豈獨臣之過也抑亦君心之怠也當憂勤之時則
逆鱗犯顔之臣謂之忠藎而聽納也及安逸之後則苦
口沃心之諫謂之狂妄而厭聞也豈徒然哉昔魏徵相
太宗也以抗直克保其終憲宗之用李綘也以剛正不
得其死盖君臣之際委遇方深則讒謗生焉禍難起焉
讒言不惑則匕首竊發豈惟正直忌於衆目抑亦富貴
搖於人心王涯遂死於疑兵竇參亦逢於刺客是知為
相不易為君亦難不惑讒疑君之難也不事富貴相之
不易也德宗勤儉之令主也惑於讒疑贊皇才略之賢
相也溺於富貴故宰相所先者才略所重者識量劉幽
求克平内難唐休璟善料邊功乃才略者也張九齡請
誅禄山婁師德密薦仁傑乃識量者也有量則深沉而
難測有識則敏速於先見使玄宗用九齡之言則禄山
之亂不生矣使天后不言師德之薦則仁傑之眀不知
矣夫俾人遷善遠罪而不自覺者禮也致君去危就安
而不自悟者賢相也盖弭亂於未形制理於未兆羣官
但受其節制萬機莫測於運用也黃閣之下敢獻箴曰
惟天有斗斡運化機日月五緯隂陽四時斗柄所指隨
其推移惟君有相調爕天下朝廷百揆天地萬化政柄
所指隨其強覇一國具瞻三台之象所務才略所先識
量量若不寬不能容衆識若不眀不堪大用才若不長
不堪任重略若不深不謀公共識量有智為相之器禮
樂征伐為相之轡按轡理人利器事君獻替輔弼唘沃
經綸乃成大業乃集大勲堯得元凱垂衣而理湯得伊
仲順人而起漢得良平亂略乃弭唐得房魏王道如砥
君之股肱禄既厚焉君之耳目貴亦極焉禄厚驕生貴
極忘遷延齡調上林甫忌賢元載專寵吉甫弄權衆僚
位卑不敢抗言百官禮隔誰肯犯顔阿順久矣傾亡忽
然性習相近始終勿渝進賢為黨道則不孤至公為任
身則無虞民既富夀物亦昭蘇狂生不佞敢告僕夫
將箴(并序)
聖人能御將良將能御兵御得其道則運籌料敵留侯
運籌知彼我勝敗如觀掌上王剪攻於荆土非六十萬
不足禦敵晉宣圖於夀春非三百日不足用兵其籌料
本末若是之審也然而有謀而遲緩者將之病也有謀
而心速者將之病也故軍志曰智而心怯可窘也急而
心速可久也有驟勝則驕不可不戒也有驟勝則怠不
可不備也項梁敗於定陶驟勝而驕者也庸人敗於臨
品驟勝而怠者也能理其偏材知其所病戒其驕怠是
謂知與為將也伊尹吕望王者之將也郤榖管仲覇主
之將也孫吴吴起戰國之將也其材不同同歸於料敵
其功不同同歸於用謀謀既素定戰無不克故武侯以
葛巾羽扇指麾三軍羊祜以輕裘緩帶摠提萬旅謝安
知合淝之勝對碁自若宋武知外水之宜封函預言其
何然哉盖所料無失而當必捷者也雖云五帝有武備
而無所用是謂善師不陣者也湯武之舉是謂善陣不
戰者也桓文之舉是謂善戰不敗者也錫以為制理於
未亂即善師不陣者也制勝於未戰則善陣不戰者也
得機於一時則善戰不敗者也何必桓文之師不及湯
武之舉乎湯武之舉不及五帝之有備乎韓信以尺書
定燕亦善師不戰者也穆子以全城克鼓亦善陣不戰
者也但務察機在目料敵在心自嚴將軍之令不受天
子之詔為將之道盡矣嗚呼機時難得而易失功業難
成而易敗不可以圖富貴而欲為將也不可以愛威嚴
而欲為將也有全材受君之命可也無全材辭君之命
可也不可以已之好尚而欲陷民於鋒刅三軍之起千
里趨戰一國奉戰萬民陷沉應機之速破敵之急血膏
草埜尸擁流水而將帥自以為功名以為富貴以為威
嚴以為便利可不惻隐乎可不咨嗟乎况勝不可保袁
紹敗於官渡衆不可恃馬服挫於長平皆圖功貪名之
過無輯亂愛民之心加有私忿謀逆者有幸亂而叛者
如漢之黥布韓王信即私忿謀逆之人也晉之王敦桓
玄即幸亂以叛之人也輕士卒之命為嗜欲之深志可
不為傷心哉且周之饑也伐商而年豐衛之旱也伐邢
而降雨豈徒順於人欲抑亦合於天意是謂天人合發
萬變定機乎欲期將帥之臣先本仁信之用故作箴曰
兵者凶器戰者危事國有外患君先擇帥受服於廟授
鉞於社鑿門而出建牙指敵一國所仰三軍以律苟非
將材必自敗績先以仁信次以智勇勇則三軍增氣智
則謀慮必中信則賞罰無黨仁則甘苦必共信智未眀
仁勇或虧難保強勝必致傾危天之雷霆警物為威國
之征討弔民為辭晉文伐原以信為機漢祖約法以仁
為機羊祜近吴以禮為機韓信襲齊以智為機吕蒙襲
荆以恩為機合若符契不差毫釐叛者伐之服者舍之
亂者平之凶者戮之譎詐有時不可常施殘忍非仁不
可念茲苟違斯理是奉其私
嫉惡箴
仲尼有云人而不仁嫉之大甚亂必攸因敬違斯言禍
反乘身儻無威柄又無權政欲攻其過適令距命朱雲
抗訐方慶糾彈愈諫佛骨蕡怒閹官言出衆怒貽譏謫
官上自君臣下及朋友善道以告忠言而誘言苟弗從
悔追勿後欲捐彼怒宜緘余口周公嫉惡有權有威去
惡之易易於轉規伊尹懲過位重言崇懲過弗難速於
旋踵若異於兹戚無自貽寬以蓄衆藏機待時時至機
發誅除罔遺誡之守之無忘箴藥之辭
用材箴
天運四時地生萬類以覆以載各得其位天地猶爾人
胡求備堯以仁化舜以孝理稷專播穀禹務導水聖賢
猶然人胡求全是以有才者不必有德有德者不必有
言與人結交能護其短掩短錄長交即悠遠任人之職
能從其長錄長掩短邦實阜昌毋好之則忘其不肖惡
之則忘其允臧執心至公取其所強馬或奔踶乃致千
里士有跅&KR1375;可任以事一善可稱則勿求具美然後會
衆善以涖庶官民實攸暨
求名箴
君子所懋者德所貴者名名高由乎德厚譽美由乎藝
成德藝苟(闕)謗毁亦生譽善毁惡如影隨形勿學小人
欲誣君子唯已弗脩唯名是企設矯與詐違謗避毁矯
終不常久而遂彰人皆指笑名亦消亡箴行在巳華名
自至戒於曲求無忝無愧
規過箴
人或有過爾欲相規過且未改中已生疑疑不一途滋
蔓多岐懲怨召怒何莫由斯怨淺謗生怒深禍隨是以
君子慎於樞機樞機之理搃乎慎言規人之過其言猶
難孰慮其宜細詳厥理言苟輕出過反在已雖云忠告
不能者止妄欲善導豈獨疑爾愈令其心增於汰侈
守默箴
惟天之默三辰燦然惟地之默萬物生焉君子之默百
行昭宣苟無昭昭之名赫赫之德德未為人所仰行未
為人之式欲訥而言欲寡而詞孰謂爾無包藏孰以爾
為秉持夫事有節而理有機機赴節會一言衆怡所謂
時然後言敢忘聖人之規
聽箴
聽貴於微方謂之聪無怒抗直無悅順從順從之言如
簧如綺聞之勿喜當酌於理抗直之言如鋒如鋩勿以
為傷當從其長未必逆耳皆謂之是未必順詞皆生於
疑外得所聞内宜深思無自忽略差於毫釐有諭有告
語難遽發必托微詞冀爾深察有猜有嫌言雖直形必
露微言貴爾審聽心馳意征聽則不眀凡聆其語必專
廼誠
視箴
視貴於微方謂之眀察於未兆見於未形蓋以理取不
以目視既得兆朕預圖臧否禍福有自成敗有源得喪
有迹理亂有先憂樂在色喜怒亦然如萬物在地而衆
象在天如珠玉沉潛而輝采昭宣觀象知來識鍳宜前
違難逭惡爾自圖全拯危救禍爾合勉㫋視人之禍從
微拯之無待禍熾方欲扶危視人之難從危安之無待
難至方欲維持見機之理念兹在兹
咸平集卷十三
