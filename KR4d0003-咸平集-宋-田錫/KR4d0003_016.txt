咸平集卷十六宋田錫撰
律詩(七言)
寄江南諸相知(并序)
錫自復命丹墀改官秘省翌日中書傳帝旨授綸言承
要衝委用之恩倅近甸轉輸之職因拜表上樂府新解
十卷升平詩三十篇驟蒙聖恩遷升小諫澤國桃花之
色俄染華纓丹臺蘂簡之文遽司編綴未及徧飛牋翰
遠謝交朋俄聞信自於宣城并閱寄來之雅句因得七
言一章聊用奉酬仍錄所進升平詩以為遠信寄陳處
士微公廬江秀才
詩成奏入冕旒前小諫官資驟轉遷帶職喜為仙館吏
立班常近御爐烟清華拜命知深忝謇諤非才愧昔賢
多謝宣城舊知巳寄來新句滿花牋
乾明節祝聖夀(十九首内七首流落此下河朔)
百辟歡呼降誕辰金樽獻酒願千春延年不假丹砂效
享夀全由聖德新古物進來兼藥鼎畫圖呈處有仙人
君恩若賞歌詩意應念甘泉侍從臣
生日稱觴自六宫香焚甲觀畫堂中太平歷數歸英主
上夀年齡屬聖躬玉樹有花因瑞雪鈞天呈曲在虚空
三公進賀禎祥事先奏河清達帝聰
吾皇享福自無涯百辟稱觴禮數加韶樂揭天如上界
罏香映日似輕霞空中紫氣圓成蓋海上蟠桃暖放花
感應聖人千萬壽神仙日月屬官家
皇朝令節號乾明萬國嘻嘻若大庭多士進詩隨禹貢
千官獻酒祝堯齡天香曉降聞仙樂南海秋來見壽星
黎庶更思瞻盛禮待封日觀禪雲亭
鸞杯進酒近天顔拜舞風清響珮環瑞日正高重御宴
摵鞭纔定再催班霓旌絳節仙家樂金闕銀臺海上山
綺陌晚來迴望處建章樓閣紫雲間
聖節祥烟藹御罏殿庭嚴肅響山呼赭袍日照來天上
玉珮風清侍坐隅古字數行仙藥訣蛟綃十幅壽星圖
遠方拜表來朝貢兼賀虹流電繞樞
漢家臺榭與天通甲觀蒼蒼紫氣中佳節夜來宣受賀
壽杯朝進祝延洪管絃嘈噆驚花發風日清和向雪融
宴次宫鸚忽飛過隨呼萬歲語玲瓏
君王降誕繼陶唐每至嘉辰覩異祥宫樹曉來生瑞露
金門夜半有天香皇親朝覲隨章奏中使頒宣散道場
萬國人臣皆悅樂巍巍聖德自無疆
慶誕長生寶殿中非烟五色覆諸宫酒為天禄資君壽
曲奏霓裳樂帝聰翡翠簾前雲氣紫珊瑚枝上雪花紅
太平天子聞稱賀先喜年年遇歲豐
聖節思歸會帝京得隨班列祝文明河清見底為嘉瑞
海水無波表太平月夜忽聞仙樂奏宫中時有彩雲生
詩成拜表同封進願繼詞臣雅韻聲
日上扶桑第一枝東方樓閣曙光時萬邦將啟乾明宴
兩制應宣御製詩樂感羽毛皆率舞神和福禄自来宜
諫垣班列天顔近暫乞歸朝侍玉墀
河朔雖云近帝鄉時逢慶誕祝君王身心常在三清路
曉夕先裝一炷香聖壽如山隨地久恩光似日與天長
微臣所貴無他物惟獻新詩十九章
相州郡樓贈高袐丞
年來歸興憶皇州頻向花時倚郡樓南陌春光芳樹遠
西郊山色晚雲浮國家無事邊陲靜風俗還淳禮讓修
吟得新詩謝知巳將何才術稱分憂
贈楊監察(坦時相州通判)
昔日長安際會時客情鄉思兩依依金門次第俱升達
雲路高低各奮飛御史班資知任重諫官章綬愧才微
今來共理藩宣事自古相逢似此稀
郡樓書懷
館殿嘗為侍從臣出分憂寄牧黎民時平事簡多公暇
樓迥風清欲暮春樹杪壺關千嶂疉天邊漳水綠波新
帝鄉永日憑欄望心羨浮雲向紫宸
池上
溝堰新分野水來池邊日夕自徘徊餘花飛盡空芳樹
落絮繁多滿綠苔輦下歸心春館殿天邊凝睇晚樓臺
郡齋欲立題詩石御史丞郎各有才
暮雨
春天寒慘欲昏黃數點霏霏忽繞廊城漏暗催相共滴
花塵輕濕乍聞香風生水際來將密雨打簾文灑處光
獨向郡齋心自喜豐年宜賀待飛章
中夜聞泉
昨日西山野外通聲如秋雨帶松風誰憐鄴下重城夜
却似江南廨署中燭燼垂花飄硯席月華凝雪映簾櫳
此時新得潺湲聽吟詠狂思學謝公
言懷
遠山蒼翠滿西樓亶甲遺風古相州春晩落花經雨盡
夜來寒水繞堂流詔條靜理無才術衮職思歸待冕旒
吟寄良交若為意安眠不得似諸侯
呈楊侍郎
權分憂寄理漳濱惠化何曾及相民條奏事宜思復古
興修風教望還淳靜當細雨初封印吟對餘花自送春
清景好陪池上酌故人情分最相親
除夜
紅燭垂花酒滿巵繞廊風細動簾帷巳從半夜分春漏
即是平明受歲時右省轉官因大慶元正立仗憶丹墀
吟思何日承宣召却得金門和御詩
元日
去年元會立班時簪紱光輝與禮儀今日洺川逢歲旦
延留賓客樂昌期朝雲暖潤輕隂散晩日融明瑞景遲
遥念皇州春色蚤宫花欲發萬年枝
漳川即事寄韓丕拾遺
漳濱柳色弄微黃春日情懷詠載陽自念安邊無上策
如何補衮與周行身如迴雁來河朔心似浮雲在帝鄉
吟寄昌黎韓小諫嘉謀應有好封章
紅樹(此下睦州)
秋來嘉樹色堪攀紅葉沿溪復映山半露寺樓深崦裏
密籠漁舍夕陽間吟看搖落堆金井醉賞扶疎對玉顔
水國却疑春野秀似花幽鳥正關關
聖節有懷
南山晴靄御爐烟迴望長安白日邊率衆謝恩呼萬歲
思歸侍宴巳三年翠微鐘磬行香寺紅葉樓臺祝壽筵
吟想皇州晩來景雲間宫闕夕陽天
秋夜有懷寄副翰宋白舍人
秋聲蕭瑟北山椒賴有琴樽遣寂寥書幌靜憐斜月鑒
窗燈寒帶落花挑久辭知巳來江國少寄音書過海潮
因想玉堂今夜直建章宫漏正迢迢
釣臺懷古
閒讀銘詞掃綠苔溪邊永日自徘徊白雲遺跡今親到
青史高名不可陪千古烟霞為已有一竿風月避誰來
松巔老鶴應相識時唳和風下釣臺
郡齋書事
江天短景莫相催三度逢花折早梅仙棹遠歸思李郭
廬山高會憶宗雷林端忽見孤雲出池上欣聞好客來
昨夜月明霜更苦卷簾黃葉滿青苔
暇日偶題
年來吟髩巳星星烏石谿邊葉又零簾下孤燈刪草奏
窗間疊嶂讀茶經瘴鄉怕襲山嵐毒野艇嫌衝水霧腥
天末豈忘歸去意白雲掩映數峯青
桐江即事
滄洲深隠未言歸三載桐江解印遲官職清華非不達
性靈疎拙欲何為閒移夫子青山廟擬立嚴陵釣渚碑
兼喜谿雲每相狎時來窗戸伴吟詩
秋霖
菊花潦倒雨冥冥秋菌參差上壁生臺榭可堪閒眺望
池籠不快野心情猿啼山館寒無夢燈背風簾滴到明
却為農家妨歛穫叢祠精舍儗祈晴
和温仲舒殘春遣懷
丹闕年來奏賀頻金輿侍從望東巡越王江上重迴首
嚴子臺邊再送春水國山川怡道性花時琴酒悅吟神
烟霞肯欲留君住宰相方謀用故人
郡中遣意寄友人
谿雲澹澹浪悠悠十二州中最小州花落喜過流水寺
月明懶下看潮樓藥欄楳潤秋重換棋局松隂夜不收
吟寄故人如借問釣魚磯在海西頭
桐江詠
桐谿湛湛見游鱗搖落楓林繞水濱秋色數行沙上雁
殘陽一簇渡頭人藍鮮片竹過深澗雪吼寒潮入冨春
俱是謝公吟咏地伊余何以繼芳塵
偶題因懷張王二諫議
理郡三年政未聞孤城僻在浙江濆金門路遠書難寄
水國吟餘日又曛半夜啼猿千里客數峯殘雪一谿雲
詩中嬴得為官况不讓樊川杜使君
七里灘
清泚寒流走白沙釣臺蒼翠遠嵯峨隔谿人語穿芳樹
旁岸魚跳落淺莎幾處上源堪涉渡有時野艇幷來過
秋聲不盡吟詩意七里潺湲奈爾何
和温仲舒寄贈
桐江秋水錦鱗肥閒釣烟波是見機埜步共游芳草徑
吟情對啟白雲扉醉來拾筆題紅葉睡覺凴欄望翠微
官滿替人如未到蒹葭玉樹且相依
和温仲舒感懷
郡齋松蓋翠斜欹客至鳴琴汎酒巵江上正當搖落景
天涯空惜太平時雪殘幽谷春難到蘭荗深林衆豈知
上國三千五百里楊梅熟日是歸期
倚樓
西樓吟倚若為情情似浮雲處處生翠疉亂山千里闊
紅翻晴葉一川明散分野色漁村小斜襯秋光雁陣横
迴望帝鄉歸未得蘆花如雪繞江城
秋懷
蒹葭深處古嚴州吟向潺湲為送秋雲映疎鐘紅葉寺
浪搖孤角翠微樓土茅路遠催先貢霜稻天晴趁蚤收
零落黃花正哂笑應憐印綬尚淹留
題天竺寺
三月楊花撲馬飛聯鑣來欵白雲扉湖邊鐘磬含清籟
樹杪樓臺靄翠微野景留人狂欲住春光啼鳥勸思歸
萋萋芳草重迴首十里松門照落暉
茱萸堰泊
茱萸堰下泊行舟初落帆檣暮雨收寒水漾烟輕似縠
微雲籠月澹如秋登封自惜天涯去盛事空思國史脩
達曙不眠燈耿耿寺鐘遥聽在西樓
咸平集卷十六
