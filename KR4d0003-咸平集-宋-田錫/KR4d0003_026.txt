咸平集卷二十六宋田錫撰
奏狀一
謝卹刑
右臣今月二日逓中伏奉勅書以蒸暑之時條理刑禁
并賜臣優詔勉諭者纔臨畏景遽軫皇慈仰瞻貫索之
文刑章已措俯閱出綸之命王道彌光伏念臣職忝分
憂任當求瘼上體哀矜之旨敢忘勤瘁之心囹圄潔除
飲膳供給湯藥必蠲於疾苦水漿用滌其煩蒸每務躬
親不至淹滯仁主好生之德既已昭彰微臣述職之誠
唯增恭恪臣已畫時錄勅施行訖
二
右臣今月二十五日逓中伏蒙聖慈賜臣勅書一道以
時及鬱蒸恩隆軫惻丁寧諭卹刑之旨慮有滯淹撫問
承出綍之文彌增惕勵臣竊念早塵睿鑒擢在掖垣每
畏景之纔臨觀舊章之必舉哀矜之意既得代言欽卹
之詞亦曾起草况今自為長吏恭布詔條遵俗宣風固
當巳任親民聽訟但守公方仰分宵旰之憂未展涓埃
之效敢不屬因炎暑更切專勤疾病者湯藥必供縲絏
者飲食無缺掃除禁室置給水漿重囚則無至淹延輕
繫則逐旋疎理浹日常親於慮問圜扉迨及於空虚上
酬委任之恩共慶長嬴之令仍尋錄勅散下管内施行
三
右臣今月十七日逓中伏蒙聖慈賜臣勅書一道以炎
蒸之時下欽卹之詔凡守官次祗奉朝章始聞命於哀
矜次符恩於撫問愧抃交切循念尤深臣本非強明屬
當委任自分竹使再歷梅時慙無安撫之才仰副憂勤
之旨當赫日可畏南風正薰敢不上體皇恩俯遵時令
小大之獄豈但躬親夙夜在公不令淹滯至於飲食充
給囹圄潔除或水漿滌其煩蒸或湯藥療其疾病已有
先勅徧下有司謹當宣布詔條勤卹人隠協天地長嬴
之令應帝王軫惻之仁
四
右臣今月二十六日逓中伏奉勅書為卹刑獄兼蒙恩
奬諭者伏以天道運行既當炎暑皇慈軫卹諒協長嬴
慮庶獄之滯淹憫縲囚之困苦出綸之命務在矜寬解
網之仁孰不感戴臣忝分憂寄恭守詔條敢怠躬親免
辜委任訟庭聽斷雖愧通明圜扉禁留常勤決遣况刑
清事簡運属升平令肅恩寬人無枉濫皆聖主慈仁之
所及豈微臣政理之可求丹詔遄臨特諭哀矜之旨黃
沙既啓盡承欽卹之恩臣尋依勅命散行管内訖
五
右臣今月十三日逓中伏奉勅書以候及長嬴時當炎
暑獄訟之理既上軫於聖慈撫問之恩亦下及於凡品
俯僂披閱虔恭奉行况宣導化風臣之職分躬親刑政
敢忘專勤重輕禁繫之人無至淹滯供給潔除之事不
住指揮仰副詔條勉遵朝旨順時布令合大道之昭明
矜罪卹刑暢物情而舒釋人歸帝德舞詠南風之薰身
係使符思歸北闕之下
六
右臣今月二十四日逓中伏蒙聖慈賜臣勅書一道令
疏理刑獄兼加撫諭者伏以南風之薰舜絃方奏北闕
之下漢詔爰行既自邇而陟遐協順時而布令當天道
長嬴之際推帝心欽卹之仁方國咸周共體哀矜之旨
圜扉所繫盡承疏理之恩玄象夜瞻貫索驟稀於星彩
丹書曉讀出綸俄自於日邊臣謬以頒守六條躬親庶
獄但仰泣辜之德慙無聽訟之才唯勵恪勤庶無淹滯
夙興夜寐虔遵明慎之文事簡刑清唯樂升平之運
謝賜冬衣
右臣今月十三日祇候内品任延保到州伏蒙聖慈賜
臣紫欹正緜旋襴一領并勅書撫問兼賜屯駐本城諸
軍員寮等衣襖已准宣俵散訖伏以江國祁寒之際金
門慶賜之初瑞雪纔飛早梅方拆俯閱出綸之詔拜手
知榮跪承挾纊之恩撫躬增感竊以臣忝分憂寄豈著
微勞揮涕淚以霑襟寧酬玄造對衣裘之在笥益勵丹
衷
二
右臣今月二十三日教閱内品林延夀至伏奉勅書賜
臣紫欹正綿旋襴一領兼賜屯駐本城員寮衣襖已准
宣俵散訖歡呼拜恩俯僂跪受詔以出綸之命宸奬難勝
頒之在笥之衣戎容共悅伏念臣久違近侍繼忝分憂
美服為榮敢忘益恭之訓撫躬知感寧酬慶賜之恩
三
右臣今月四日翰林待詔王祐至伏蒙聖慈賜臣勅書
一道勉諭并賜紫欹正綿旋襴一領兼賜就糧諸軍員
寮等衣襖尋准宣俵散訖伏以祁寒之節初戒於霜嚴
慶賜之恩普覃于天下守方猛士衞社勲臣宜挟纊以
頒宣表出綸之渥澤臣忝分朝寄叨布藩條慙無襦袴
之謠亦荷衣裘之賜俯伏拜慶歡呼戴恩喜動連營春
色先歸于細柳職拘守土夢魂徒繞于禁林
四
右臣今月二十八日翰林藝學光祿寺丞郝承惠到伏
蒙聖慈賜臣紫欹正綿旋襴一領并賜勅書撫問兼賜
員寮衣襖已准宣俵散訖臣忝分憂寄未展微勞爰及
祁寒例霑慶賜俯僂聽出綸之命歡呼承在笥之衣禮
厚頒裘省躬靡稱恩深挟纊撫巳難勝唯堅忠恪之心
上報照臨之德
五
右臣今月八日使臣後苑打毬祇候三班奉職張珏押
衣襖到伏蒙聖慈賜臣勅書一道并紫欹正綿旋襴一
領及軍員冬衣等巳依宣命俵散訖伏以祁寒初戒慶
賜咸均星使降于禁闈時服頒於郡國竊以臣素無才
術叨奉詔條歲月再周勞效未著承出綸之問諭荷挾
纊之恩榮捧圭而既覺難勝束帶而益知靡稱歡呼就
列拜聖君臨照之私感激于懷愧微臣尸素之幸敢不
恪居官次慎守公方冀伸絲髮之微勞上答君親之厚
施
六
右臣今月日秋官正趙昭益到州伏蒙聖慈賜臣勅書
一道撫問并紫欹正綿旋襴一領者伏以祁寒初届慶
賜遂行天人降自於禁闈時服頒宣於外郡臣忝分憂
寄恭守詔條愧無勞能亦荷寵錫俯僂閱出綸之詔歡
呼承挟纊之恩輕煖在躬禦風霜之凜冽兢慙省已霑
雨露之涵濡唯厲丹誠上酬玄造
賀德音
右臣今月三日夜密院馬逓到勅書一道以炎蒸時序
推恩既表於哀矜輕重刑名布令普行于減降已畫時
散下管内施行訖照臨之内歡慶畢同伏惟皇帝陛下
道洽泣辜仁深解網四時合序蕤賓方戒於長嬴萬物
勞懷庶獄先憂于枉撓至于言形罪巳念切向隅徵無
納者悉與蠲除杖巳下者罪令免放動天以德仰瞻而
貫索星稀感物以誠解慍而南薰風至臣忝頒條詔已
踰歲時愧無微勞上答玄造每遵朝旨囹圄静而屢空
方樂時康刑法措而不用
二
右臣今月十三日逓中伏奉德音應見禁罪人減降决
遣者隂陽之數亢旱有時聖哲之心宵旰為念慮科條
之尚密致刑罰之未平爰以深春稍愆甘澤遂降哀矜
之詔用彰軫惻之仁逓減重刑俾從輕典人心感悅和
氣舒以雲行天意昭彰玄貺流而雨施宣勅之日尋有
霶沱播種之時悉得霑足仁主好生之德變沴為祥烝
民受賜之心式歌且舞臣謬膺朝寄恭守詔條夙夜在
公敢忘惕厲躬親庶獄常慮滯淹絲綸爰降於矜寬縲
絏盡除其禁繫幽鑰夜動圜扉曉空睿德所覃大賴斯
普仰稟憂勤之旨俯增尸素之懷臣尋依勅施行訖
謝賜歷日
右臣十二月二十九日逓中伏蒙聖慈賜臣宣頭一道
雍熙四年歷日一軸者伏以堯帝授時之典周官頒歷
之儀君命先春感嶺梅而盡拆王正告朔催江柳以俱
新伏念臣叨守六條巳更三載俯閱履端之始豈勝慶
賜之恩
二
右臣今月十二日伏蒙聖慈賜臣雍熙二年歷日一軸
仍降勅書撫諭者臣久違近侍方忝分憂律歷頒行俯
僂拜授時之賜絲綸問念歡呼馳就日之誠榮抃交并
不知所措
三
右臣今月一日進奏院逓到宣頭一道賜臣淳化二年
歷日一卷者伏以皇明示信帝德先春頒寳歷以授時
平分四序表瑤圖之撫運永慶千齡拜受捧圭省躬知
感臣忝膺朝寄方布藩條讀汜氏之農書合周公之時
訓勉人耕作欣節候以無差與衆頒行見隂陽之不忒
豈煩闚牖天道已知徒限剖符宸階尚遠
四
右臣今月十九日伏蒙聖慈賜臣咸平三年歷日一卷
者伏以日官供職既遵守於舊章王者授時遂頒行于
新歷履端於始舉正於中三百六旬七十二候開卷有
得俾人不迷慶賜所均先春而至臣忝分憂寄恭守詔
條黎元是親勸課為本紀候昭著與農書而共披隂陽
運行同聖德之廣被仰應玄造豈勝丹誠
五
右臣今月四日進奏院逓到宣頭一道伏蒙聖慈賜臣
咸平四年歷日一卷者伏以星迴於紀月周於天堯仁
既則於上玄禹服遂頒於新歷臣才非典郡任重親民
披分至啓閉之文知勸課撫綏之節所念一違天闕三
換王正寒暑往来鴻雁遂隨陽之性草木萌動葵藿有
向日之心萬國授時拜閱但欣於慶賜明堂讀令禮儀
空羨於榮觀
進賀聖節
右臣伏以千齡應運萬國同歡彩虹流渚以呈祥率土
充庭而執贄前件絹出從公帑入貢宸階用馳北闕之
心仰祝南山之夀謹差某乙押領上進干冒旒扆
二
右臣伏以虹流華渚電繞辰樞凡居率土之濱咸祝後
天之夀前絹出於公帑貢入明庭遇千年慶誕之辰同
四海歡呼之志謹差某乙押領上進干冒宸嚴
三
右臣伏以上帝垂祥聖人誕慶當紫氣充庭之日是黃
金為夀之辰況祝堯齡皆循禹貢前件絹賦租所入京
國上供願同率土之濱用慶後天之算謹差某乙押領
上進干冒宸嚴
四
右臣伏以承天嘉節誕聖良辰凡居禹貢之封疆盡祝
堯仁之富夀前件絹邦民租賦國帑貯留用充貢奉之
儀以表虔恭之節謹差某乙押領上進干冒宸扆
代宰相謝社日宣賜
伏蒙聖慈宣賜酒食&KR2065;餅等仲陽嘉月主社良辰錫御
府之酒漿頒大官之餅餌祇受愧惕感戴交深捧觴雖
對於堯樽借箸未伸於漢殿徒積素飡之責豈勝推食
之恩臣等無任惶懼激切之至
謝除姪男昌裔漣水主簿
右臣今月二十一日伏蒙聖慈賜臣姪男昌裔官誥一
通勅牒一道授將仕郎漣水軍漣水縣主簿者雲天之
澤俄及於私庭綸綍之恩遽加於猶子顧微勞之未展
慙内舉以非宜況茲敘蔭出身本因覃慶起家入仕固
無他能但以臣解縯誥之職司荷頒條之寄任遂拜章
以陳乞方積憂虞蒙宸旨以曲從特與除授里閭之内
一家增榮骨月之情聚族知感矧於近地效此初官覃
邑之間公事不少敢不丁寧訓勵重疊諭言俾將冰蘖
之心上報君親之施
謝加朝散大夫階
右臣今月八日進奏院逓到勅牒一道蒙恩加朝散大
夫者國家以因時覃慶與物惟新勲階敘進之恩本酬
殊效雨露無私之澤亦及微臣祇荷寵光豈任感懼臣
竊念素無文學驟忝掖垣遭逢致身實知玷幸出入受
命徒罄忠勤方解職於綸闈俾頒條于藩省階銜轉改
名品遷升益為按部之榮彌勵履冰之節
謝賜御製雪詩
右臣伏蒙聖慈宣示御製雪詩者伏以聖德動天累副
憂勤之念嘉祥降雪已彰豐稔之期睿藻俄新抒妍詞
於歌詠宸慈曲被俾凡目以闚觀拜捧增榮歡呼失次
伏惟皇帝陛下道超三古功冠百王日覽萬幾躬親庶
政朝廷之事無不允釐天下之民巳臻至化然五行常
數稍致亢陽九年之儲素有豐備而陛下勵精益切求
理彌深以至引咎眚以在躬走禱祠於羣望聖心如是
天鑒聿彰雲觸石以朝隮千里同色雪繽紛而夕降盈
尺呈祥宿麥咸滋大田斯溥三農相慶於閭里百穀將
詠於京坻是以感兌悅於宸衷炳乾文於御唱白雲之
句固莫繼于菁英黃竹之歌豈可侔于藻麗攸宜秘之
瑤檢播之鈞天永新二雅之音式茂載歌之作臣素無
才識忝備掖垣紫薇紅藥之司已慙非據白雪陽春之
曲受賜難勝
進瑞雪歌
右臣忝分憂寄祇守詔條勸課農桑宣導風教臣之本
職敢不專勤臣實非才豈忘惕厲上賴聖德下奉朝章
所以獄訟稍稀公事亦簡禾稼大稔封部無虞唯自入
冬尚未降雪蓋明年有閏節氣校遲宿麥未妨農候不
失竊聞深軫聖慮徧令禱祈果動天心聿彰報應當州
今月十一日已得時雪將表年豐遠近之間必獲霑足
豐穰之瑞所宜詠歌臣早以非才擢在清貫因思去歲
亦是深冬六出呈祥方覩盈尺兩制同列俄受急宣俾
於中書錫以良會上樽賜酒光祿移厨聖製歌行初蒙
陛下宣示御筵賦詠亦令臣等進呈白雪黃竹之謠豈
憂稼穡君唱臣和之美堪載策書臣亦親聞德音願歌
茂實今以大蜡之月佳雪及時撰成葑菲之詞上黷冕
旒之鑒干冒宸扆
進瑞麥
右臣伏以聖德所感和氣發祥既表異於来麰實殊常
于合穎豐年為瑞靈貺有歸伏惟皇帝陛下德合二儀
仁深萬彙薰絃在御應朱明長養之時秀麥乃登彰玄
造豐穰之理瑞圖所載信史可書既獻自於西疇合貢
之於北闕臣職叨長吏任重親民躬覩慶靈豈任抃蹈
謹差押衙云云
進賀南郊
右臣伏以聖君纂嗣諒隂之制爰除景運升平郊祀之
儀遂展凡居率土咸貢明庭前件絹邦民樂輸公帑所
積用慶禋宗之禮冀伸贄幣之誠謹差某乙奉狀上進
干冒宸嚴
咸平集卷二十六
