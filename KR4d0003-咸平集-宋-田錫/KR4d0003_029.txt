咸平集卷二十九宋田錫撰
制誥
諸衞上將軍宋渥等加恩
勅朕以躬耕之禮初畢於東郊慶賜之恩方行於北闕
矧在拱環之列早彰宿衞之勳宜茂寵章以新賞典具
官宋渥等為吾心腹列在爪牙忠貞之大節無渝英果
之威名自得功崇社稷勲鏤鼎彝擁旄疇昔之殊庸出
綍惟新之寵數恩光並及渥澤斯均俾增井賦之榮用
洽籍田之慶勉膺嘉命益勵輸忠
永清彰德等軍節度使駙馬都尉王承衍男世
隆魏咸信男亮並加階勳如京副使
勅具官某男某生於戚里為吾外孫稟明訓于義方昭
令名於士範才能可試慶賜宜均是用加珥貂騎省之
資帖執簡烏臺之秩茂之勳賞進以階資莅於使局之
名命以副車之職勉圖成效無怠寵光
河中府推官張文琇可大理寺丞
勅具官張文琇自膺朝奬往贊藩條睠惟按鞫之能允
協察廉之政長史言薦廷臣舉揚閱稱善於衆多俾陟
明以旌賞丞於法寺典彼刑章勉膺用爾之恩勿悞知
人之鑒
前趙州軍州事判官李慕清可光祿寺丞
勅具官李慕清佐彼藩條幹于王事洎銓衡之引對俾
綸綍以旌升是用擢自賓筵列於卿寺甄爾才而適用
體予意以勤公往踐厥官勿忝嘉命
前利州司戶鄭子捷可揚州參軍
勅具官鄭子捷維揚名郡命爾為參卿掾月有幣俸償
爾前勞日無公事以爾備位儻能砥礪别議恩榮
追官人高紳等授官
勅追官人高紳等各因譴累追削官資既當覃慶之時
宜霈惟新之澤廷評理掾禮寺京寮勉勵在公思補前
過
洪州觀察推官馮源可永清軍書記
勅具官劉掾舉具官馮源爾以公才列于賓席按章旌
審莅事強明廷臣舉稱是用甄奬俾掌羽書之職仍兼
霜憲之資廷評且貫以舊銜幕畫佇聞於方略儻副知
已豈吝加恩
汝州團練推官前知絳州太平縣事路表正可
河南府推官
勅具官路表正爾以賓幕之名往莅絳臺之邑洎聞考
課益見廉能洛師按章朝命推擇勉副甄升之寵更觀
幹敏之才
勅賜同學究出身宋純可密州安邱簿
勅具官宋純爾父適莅饒陽歿于王事載念公忠之節
特隆慶卹之恩命為邑僚勉學親民之政榮其堂構俾
伸幹蠱之才
内班都知押班以下加恩
勅具官某朕以既舉籍田之禮方覃率土之恩矧列軒
墀常親左右宜均嘉慶俾洽鴻私以爾等奉上之心無
渝忠恪適時之智各韞周通夙宵匪懈以在公事務服
勤以成績爰新渥澤用示甄升或進以階資或榮其爵
邑勉荷雲雷之寵更增班秩之榮
前著作佐郎楊巽可舊官
勅具官楊巽爾以文學之稱列在圖書之府既終喪紀
宜復朝章與秘省之清資實士流之嘉選服勤儒行砥
礪時才别俟恩榮以伸器業
儒州縉山簿李文益可太府寺主簿
勅具官李文益吏能廉謹佐宰邑以效官經術該通在
王門而侍教爰因朝慶是陟府僚詩書訓導之能方資
師授典籍勾稽之職更試公才
起居舍人李若拙可鹽鐵判官
勅朕以管𣙜之利軍國是資必求經濟之謀委以重繁
之務以爾具官李若拙素有文學藹然聲光加以通明
善於操剚珥筆軒墀之下直史是咨運籌征賦之能幹
時攸属勉倅銅鹽之職更觀盤錯之才
幕職加官
勅王者展籍田之禮慶賜遂行賓從列幕府之榮寵章
斯洽具官某等咸懷器業素藴籌謀或樽罍亹亹之談
能申婉畫或牋奏翩翩之俊俱藹聲光渥澤宜均華資
式叙粉闈兼秩勲籍增榮勉揚裨贊之才用答優隆之
命
秘書省正字劉巨川可太常寺太祝
勅具官劉巨川朕以爾父歿于王事念往卹孤命爾效
官列於秘閣當慶賜遂行之際申賞延於世之恩勿墜
家聲勉揚官業
勒停追官人林嶠等加官
勅勒停前某官某嘗因譴累除削官資既逢慶賜之辰
方舉棄瑕之典住寮軍倅尉掾奉常勉膺霶霈之恩以
補曠遺之過
堂後官一十五人轉官
勅國家行籍田之禮覃慶賜之時以爾具官某等素以
才能早彰勞績丞相之府既列職以為榮王者之恩方
出綸以均寵蘭臺美秩棘寺華資勉祗荷于寵光更靖
共於官次
守當官等二十人受官
勅具官某等各以勞能勤於職次既偶覃恩之際可膺
進秩之榮宜錫階資或升佐職題輿初命勉荷殊遷無
㤀夙夜之勤以答雲雷之澤
故諫議大夫劉保勲可贈工部侍郎
勅生享顯秩歿有追封表君親終始之恩彰臣子忠貞
之節况歿於王事殱我邦良宜因覃慶之辰特茂飾終
之典故具官劉保勲早登華貫素藹嘉稱玉琯融和粹
之誠冰雪瑩潔清之操踐更臺閣茂著風猷正直表於
搢紳簡廉允於公議洎邊朔平戎之役見馳驅盡瘁之
勞哲人其萎悼百身以何贖徽章有贈加三襚以寧忘
是用旌爾貞魂因予大慶冬官亞卿之秩可賁漏泉勤
王隕命之靈諒歆玄澤申恩念往式表予懷
前大名府朝城令劉异可京兆府鄠縣令
勅具官劉异宰字邑里部送軍儲聞勤幹以奉公因疾
痛以離任痊損引見除授攸宜鄠社之間賦輿為劇臨
莅之際廉恪居先親吾之民勉爾善政
宋州寧陵尉趙全可本州左司理
勅具官趙全朕以州郡理獄之掾必委廉勤聞爾作尉
寧陵頗彰公幹宜膺新命往莅厥官儻囹圄以屢空加
綸綍而豈吝
開封府祗候都孔目官左右軍巡使及諸王府
内知客等加恩
勅國家因慶覃恩自邇及遠矧京府左右之職王門親
近之人必均寵榮用甄勞績具官某選於班秩擇以公
才俾祗事於磐維觀恪勤於夙夜果能盡瘁匪懈畏法
保躬式當作解之辰宜洽維新之澤勉膺嘉命益勵忠
誠
西頭供奉官白守琪可崇儀副使
勅具官白守琪朕以儀衞之司副使之職必求公幹用
稱甄升以爾自列班榮亟膺任委恭恪盡忠之節周通
莅事之能備作彰聞可以遷陟式予職局展乃時才儻
著勤勞更茂光寵
耀州節度李繼捧母漢陽郡夫人吳氏可進封
南陽郡太夫人祖母河西㒺氏可特進西河
郡太夫人
勅耕籍之儀則后妃獻穜稑之種閨闈之慶則命婦進
湯沐之封具官李繼捧母賢和並茂貞淑允修榛栗得
婦贄之容蘋藻協母儀之訓生育令子為吾帥臣剖符
仗鉞之榮既彰家範石窌魚軒之貴宜懋國封勉遵内
則之規佇奉公桑之禮
東頭供奉官折御冲可崇儀副使加階勲
勅具官折御冲早列通班素彰勤績祗命屢膺於任使
莅官備悉於器能是用旌酬以勸勞效帖以省秩兼之
憲銜仍觀適用之才俾列副車之職勉於忠恪以答恩
榮
故左僕射致仕贈侍中沈倫可追封魯國公
勅追榮念舊悼往申思方當覃慶之辰宜舉飾終之禮
故具官沈倫巖廊耆德社稷純臣輔邦國以貞方遺子
孫以清白儒行昭明於信史忠規模範於縉紳既諧止
足之誠遽起殱良之歎徽音豈昧慶澤宜優龜蒙進大
國之封洙泗協漏泉之澤式揚嘉命以慰英魂
六宅副使張茂宗可西京作坊使
勅具官張茂宗嘗以文學早策科名爰自清班俾從使
職謙恭周慎所莅可觀勤幹通明何用不適雖未周歲
律而益見時才宜自副車之名序遷繕工之局表文武
之兼濟彰委任於踐更勉答寵光别伸殊效
宰臣三代追封
勅國家覃慶賜之時幽顯迨追崇之典實因賞以示勸
旌貽厥以延恩某官某曾祖母淑善慈仁既作嬪於祖
德賢明軌範果垂慶於孫謀宜其光大庭闈昭宣輔弼
湯沐遺榮於封國雲雷飾寵于漏泉
皇姪孫惟敘等三人加官
勅朕以勸勉三農既舉籍田之禮敦敘九族宜均出綍
之恩所以榮茂本枝繁昌奕世也皇姪孫某等岐嶷早
彰于令器温恭自毓于賢才閱詩禮以飾躬諷圭璋之
比德或慶隆朱邸或粹稟青宫協雅頌之振振錫貽謀
之翼翼是用榮之階爵列在拱環兼中臺端揆之資加
憲府準繩之秩增其勲賞進以戶封爾其礪行以砥名
勿怠推忠而盡節佩此明訓為吾令孫
致仕分司等官加恩
勅國家行籍田之禮内外覃慶澤之恩比雨露以咸均
協地天之交泰以爾具官某等各以才行萃列班資或
洛邑分曹荷朝章于結紱或燕居優秩得禮典於懸車
增其井賦之榮茂以勳階之賞俾膺嘉慶以洽鴻私
押東郊進奉衙内指揮使并衙前職員等加恩
勅籍田之禮所以獻穜稑奉粢盛躬耕既畢於三推覃
慶是均於萬國某等各以將命来貢明庭宜嘉勤恪之
誠俾浃涵濡之澤勉膺寵異更勵公忠
翰林書畫琴阮醫藥等待詔加恩
勅籍田之禮久廢今朕行之慶澤之恩既普與衆同之
某等技藝精通履行純謹各奉禁林之職夙彰藝圃之
名覃恩既洽於涵濡祇寵勿忘於惕勵
中書守當官李恭等五人可簿尉
勅具官李恭等各以公勤供於職次既布維新之慶宜
膺懋賞之恩邑佐親民尉司主盜廉慎勉修於爾業甄
升寧吝于朝章
追官人張仁操等除官
勅張仁操等有過則既正典章遇赦則必該慶賞宜霈
龐洪之澤用昭蕩滌之恩改行自新以酬寵渥
攝太祝郭賁可正太祝
勅具官郭賁朕昨率古禮耕籍田祀先農遵故典而太
常六祝或有攝官以爾賁恭命祇肅奉職勤勞必也正
名以示優渥爾其砥礪用答恩榮
知制誥制
勅朕嘗讀漢書閱其制詔譽不過實詞不近誣有周官
之遺風得王言之大體深詳其旨嘉歎久之今命詞臣
典於文誥豈惟周漢之制抑慕唐虞之文苟非兼才寧
副茲選以爾具官某名卿之子修身踐言士流之間好
古博雅策名以文章之價莅事有廉幹之稱宣室召之
而與言相府命之以再試甚有辭彩可以甄升是以寘
之掖垣觀其識用爾其秉筆立意代予措詞必有宗師
勿近浮鄙俾一時訓誥為千載典謨也
二
勅朕每讀易至言出乎身加乎民行發乎邇加乎遠未
嘗不惕然增念所以言必顧行行必顧言書之為典謨
用之成風教以爾具官某素有文學可掌絲綸爾知朕
之言乎懲惡不近誣奬善不過譽爾知朕之行乎舜聞
一善以服膺湯務日進以為德爾秉筆之際斯言莫忘
拾遺直史館制
勅諫垣之職史閣之才必文學可稱聲實相副加之識
量方協簡求具官某文必宗經學實為巳清慎簡直温
恭粹和自中第於時髦既效能于官業聞其聲彩是用
詔徵列獻替之清曹觀紀述於直筆斯為嘉寵爾其勉
之
二
勅書館之職不限資地亦無常員惟文學兼著名識交
茂者得與茲選以爾某策名時俊流譽科場修辭益勤
為學自懋洎試之莅事亦藹然有聲是以召詣公車待
問宣室茂秀文行果稱詢求筆削箴規可以超奬佇諫
垣之風彩揚史閣之聲光副予憐才無忝厥職
三
勅朕以六經之術化於人以三代之文訓於下俗用丕
變才亦挺生時之得人斯亦為盛以爾某精用意於為
文無倦勤于積學自掇科第迨歷官常藉藉之名流在
衆口翹翹之選簡于朕心是用升之諫寮寘為良史佇
爾匪躬之節伸爾執簡之能無俾得人專美前代
著作直館制
勅蘭臺著作史閣清華苟非其人何以輕授以爾某策
名俊造馳譽輩流試之臨民善于為政專於好學敏於
屬辭吾東觀有書可以資爾之游泳直館之職足以榮
爾之聲光
二
勅麟臺有著作之局晉則專掌注記唐則兼撰碑辭稱
是職名必擇英茂以爾某敏於為學長扵屬辭性稟貞
方識亦通悟寘之祕閣足茂爾之聲光閱我羣書更廣
爾之聞見無忝甄擢以孤恩榮
諫議大夫制
勅朝廷設諫諍之臣舉箴規之職雖云慎選實在無遺
何以忠讜在乎人而用舍由乎上或直言未當或敢諫
不從徒為備員適謂虚器也以爾某素有文學頗歷官
常效用以来聲塵有得觀其風度之淹雅賾其理行之
貞方是用升於諫垣列為近侍六典謂事之大者廷諍
事之小者上封爾無越思靖共斯職爾無養望或忝厥
官佇聞謇諤之名稱我清華之選
幕職州縣官料錢勅
勅王者設官分職求才任能俾庶績以允釐即黎元之
受賜然責其廉則豐其禄督其理則足其家朕自臨御
巳来十有四載或親民之吏或佐幕之寮觀其考課之
間悉乃廉平之績苟不均其資俸何以絶其覬覦自来
應幕職州縣官料錢皆一分見錢二分折色今有司建
議事貴酌中宜令今後中停支與見錢一半支與折色
俾令稍足更勵向公凡爾庶僚勉荷優渥
咸平集卷二十九
