咸平集卷二十四宋田錫撰
表二
賀田重進奏捷表
臣錫言今月五日進奏院狀報十一月三日定州駐泊
都部署田重進奏殺下契丹并奪到鞍馬衣甲器械不
少者伏以師出以律動必成功天道惡盈叛必先討多
壘己平於千里捷書何止於百函(中謝)伏惟皇帝陛下
羲軒道德湯武功勳寰區己致於升平黎庶方躋於富
壽彤闈日旰猶聽政於萬幾清禁漏殘己求衣於五夜
動圜丘而感方載祥瑞畢呈左滄海而右流沙車書混
一豈謂垂衣之化未賓左袵之人舞干羽以不來出車
徒而薄伐一之日則壺漿滿道來迓王師始則汙染之
人背龍沙而歸漢土二之日或力屈來降或困猶思鬭
此乃北庭之衆依水草而擾邊疆廉頗諳練於邊機魏
尚弛張於方略風毛雨血比驅獵於郊原神算天機己
蕩平於區域
二
臣錫言今月五日遞中報十二月五日定州駐泊都部
署田重進等奏易州十一月二十二日契丹敵軍入界
打刦遂差三指揮卻往北界二十八日打破岐溝關殺
下敵軍一千餘人收擄到鞍馬牛驢不少所有岐溝關
城内錢帛糧草衣甲及人戶舍屋並總燒爇訖今月八
日内外文武百寮稱賀者伏以邊土捷音遠聞於旒扆
寰中喜氣高薄於雲天(中謝)臣竊以契丹犯境蕭關必
務於驅除猛士守方沙塞果聞於克勝伏惟皇帝陛下
躋民壽域偃伯靈臺列庭衢於八荒執玉帛者萬國契
丹獨建諸族尚未來王稽塗山後至之誅逞代馬新羈
之惠廟堂成算旣增貔虎之威將帥立功式表雷霆之
怒
三
臣錫言今月三日進奏院狀報十二月十八日定州駐
泊都部署田重進等奏十二月二日殺下契丹五千餘
人收衣甲器械不少者伏以兵機貴速矧如時雨以行
師戎壘盡平屢慶使星之告捷(中謝)伏惟皇帝陛下王
道方融玄功不宰消厲階於邊鄙躋壽域於生靈周宣
伐獫狁之詩己流金石漢史滅匈奴之策旣委廟堂千
里天山己為内地三秋沙漠永息驚烽農夫狎野以耕
桑將吏勞旋於封爵玉關虚候混書軌於外區金策告
成讓功庸於上帝臣忝權符竹限遠闕庭
賀南郊表
臣錫言於洺州伏覩今月十七日赦文南郊禮畢者禮
盛嚴禋恩覃在宥凡樂文明之化寧勝舞蹈之歡(中謝)
伏惟應運統天睿文英武大聖至明廣孝皇帝陛下聖
德日新睿謀天縱晉越旣歸於土宇華夷遂混於車書
貞觀太平未侔今日開元無事豈及此時公卿旣上於
鴻名玉帛爰新於祀典一陽來復隨德澤以融和肆赦
從寬霈恩波而滌蕩幽囚盡釋逋欠咸蠲軍功示悦賞
之誠戎莽布懷來之信贈加風樹封及閨闈遷客官資
復以出綸之命遠人家屬遂其懷土之心念功先厚於
策勳䘏物下周於掩骼連山觀象旣符作解之恩率土
歡心大慶禋宗之禮臣限拘所職不獲奔詣闕庭
二
臣錫言今月五日伏覩制書南郊禮畢改元大赦者臣
已畫時宣諭訖伏以郊廟薦享神人以和至誠旣達於
圓穹慶賞遂周於率土覆載之内抃躍皆同(中謝)伏惟
皇帝陛下端拱無為太平已致兆庶旣躋於富壽萬靈
方效於禎祥所以祀天報光大之功為民禱豐穰之福
升禋纔畢惠澤旁流囹圄久空仍布眚灾之令雈蒲無
警亦覃肆赦之恩征賦己輕更令蠲復徵償至寡咸許
復除天波蕩滌以無遺王道坦夷而有截勲庸先賞勞
效均酬俾人敦修睦之風命之封蔭延世舉䘏孤之典
榮以存亡加以矜寬居作之人牽復左遷之吏和氣周
物祥光麗天所以歷授人時遂改雍熙之號禮成樂備
佇修封禪之儀臣限權六條方遙雙闕不獲奔詣玉階
無任樂聖抃蹈激切屏營之至
謝轉起居舍人表
臣錫言今月七日遞中伏蒙聖恩賜臣官誥勅牒特授
臣起居舍人依前直史館者祗膺寵命遷陟華資不離
近侍之班俄忝記言之職徬徨拜受榮懼交并伏念臣
遭遇明時踐揚清貫才識固慙於兼茂勤勞常愧於未
伸遺補美官繼塵閨籍封章鄙見嘗受聖知加以兼館
殿之清華歴藩宣之委寄榮踰始望忝已居多豈謂纔
畢嚴禋遽霑慶澤珥筆丹墀之下戀闕加深頒條滄海
之濱分憂豈稱敢志恭恪以贖貪叨
陳州謝恩表
臣錫言臣去年十二月二十七日蒙恩改授官資兼受
勅權知郡事已於今月八日上訖祗膺朝命頒守詔條
内省非臨莅之才外任當重繁之寄感戴恩寵雖實知
榮夙夕憂惶何以致理(中謝)臣每念文學之性固無所
長諒直之心庶幾有補始自秘省擢升諫官初上封章
遽蒙聽納尋下御劄徧求直言仍賜臣勅書以示嘉奬
以臣所言者罷交趾之役以臣所諫者去髠鉗之刑其
餘所陳不敢備述勅書喻臣曰今後凡有見聞更在無
辭獻替或行或寢斷自於朕心盡節盡忠勿渝於爾志
臣所以嘗思啟沃上答聖明每有見聞必陳章疏非敢
沽直臣之譽但欲酬英主之知臣蓋遠人幸逢昌遇冒
涉遐阻入關知蜀道之難孤苦零丁挈家比秋蓬之轉
遇陛下初登寶位親主文衡於七十四中忝第二人及
第不數年列在遺補帶館殿之職先前年擢知制誥為
侍從之臣忝幸若斯報答無所去歲稍因愆亢方軫念
勞臣奉勅於太一宫禱告靈仙祈求雨雪臣所以輸忠
罄節因事上言言多狂愚事頗切直天聰采聽亦有施
行聖慈優容幸無罪戾洎陛下受寶策以新徽號御正
殿以朝千官臣以歲節假中先受恩命為差出則無例
告謝未朝謝則無因立班行事捧策之儀空思珮委祝
壽稱觴之禮不與山呼戀闕之心但傾葵藿頒條之寄
若履冰淵朝廷重委之榮懼不克荷交親相勉之意亦
有所聞以臣屢因上書致茲落職雖文翰之職豈臣所
能而物論之間以臣為誡臣心匪石雖獲罪以寧辭衆
口若鉗豈達聰之有補况臣迹疎性拙言直道孤慮公
事之闕遺去天顔之咫尺敢不躬親郡政上副憂勤佩
服官箴免孤任使然錫盡心無愧期百生酬君父之恩
揣分自知重兩制比神仙之職
海州謝恩表
臣錫言伏蒙聖慈以臣莅事疎遺錄問淹滯尚寬恩宥
責授檢校右散騎常侍海州團練副使己於今月十一
日到州訖祗膺朝命感懼難任(中謝)臣聞懲勸欲行賞
刑必正示無私於天下表至理於區中實聖明所守之
先綱紀有常之始臣素無才識本乏聲塵每念生於劍
南鄙在草埜父母訓勵早令讀書鄉里薦稱遂謀干祿
相繼數舉未成一名洎朝廷書軌混同文物光被臣始
攜持老幼涉歴艱險往來咸秦羇旅京闕值陛下嗣登
寶位振起儒風微才不遺羣英咸至臣年三十九及第
便授官資達不因人驟升華貫閤下三載每愧忝塵淮
陽二年遂致遺曠據其罪戾合竄遐荒尚蒙宥過之恩
俾列副戎之秩東海之郡去京不遙南風之薰順流而
下程途自便骨肉隨行罪重責輕恩深感極洩涕知幸
驚魂省躬循過咎之所因荷生成之罔極披陳愚懇雖
在表章叙罄感懷合貢歌詠謹奉表稱謝并進五言感
聖恩詩二十二韻干冒宸嚴以聞
謝量移單州表
臣錫言今月四日進奏院遞到官告一通勅牒一道責
授單州團練副使散官勲如故者五色絲綸頒於海上
貳車官秩移近京師旣拜命以欣榮彌省躬而感懼(中)
(謝)伏以禋宗云畢慶賜遂行捨爵策勳方霈惟新之澤
赦過宥罪遐均作解之恩臣每念遭逢驟塵清切入居
綸閣莫伸潤色之勞出典郡符有悞憂勤之旨俾從左
宦尚未周星爰遇嚴禋例該殊渥滄溟之上隨槎汛以
將歸白日之輝覺葵傾而愈近敢志補報仰答休明
謝特授工部員外郎表
臣錫言臣今月二十六日蒙恩特授工部員外郎為無
例於崇政殿告謝尋於二十七日謝恩訖臣伏覩臺司
引見左降官凡百餘人唯臣獨授官資復齒班列循省
榮耀不知所裁(中謝)臣伏以受恩獨深叙感亦切苟不
披露肝鬲敷陳始終則何以表聖人特達之恩何以見
微臣遭逢之幸伏念臣稟受之性愚直自知遐遠之人
孤危自奮遇陛下肇登寶位親主文衡臣詞藝非長器
能無取軒墀之下賜以策名科第之中復在殊級敡歴
官序便居侍從之班臨莅公途常守廉勤之節此外不
忘筆硯載成詠歌始因進升平詞擢為諫官後因上封
禪書令知制誥遷授非次報答無由是以有所見聞輙
形章疏靡詳事理屢貢芻蕘臣子之心唯思讜切君親
之意不罪狂愚陛下所以賜臣奬諭勅書欲廣上言之
路陛下因臣特降御劄旁求敢諫之人德至明而無不
照臨道至大而無不包納臣又嘗因聖節輙貢蕪詞蒙
陛下怡天睠而優容降宸章以宣和臣又嘗因時雪輙
進歌行珠旒亦賜於披觀金口曾垂於嗟賞臣至愚至
陋無藝無能有如此徼榮有如此遭遇雖殺身無補於
萬一而過分寧免於顛隮洎閣下改官淮陽典郡素無
政術但守詔條然京輔之間豪猾難理州郡之職智慮
不周負陛下拔擢之恩孤陛下憂勤之旨致有公過上
煩聖聰每思受恩旣異於常倫受責亦宜於加等陛下
尚寬朝典俾副戎車不踰年逢赦量移未周歲抽歸引
見臣得生還帝里獲面天顔慶幸已多私願已適豈期
聖造復寘周行自衆多罪人之中授清華外郎之秩拜
官之後受命以來夙夜省循俯仰慙懼感君恩之特異
倍激私誠慮公道之或虧實憂官謗將何名節用贖疎
遺敢不遵臨深履薄之言守補過盡忠之訓冀伸微效
上答鴻私
代李給事惟清讓密地表
臣某言今月日伏蒙聖慈賜臣官告勅牒以本官同簽
署樞密院公事者絲綸之命恩出非常樞務之榮任當
不次循涯增惕聞寵若驚(中謝)臣聞天高聽卑陳力就
列古旣存諸方策今得敷為讓章竊以臣本諸生素非
奇士偶讀書史遂玷科名遭逢盛時驟居清列才能無
取器業無聞歴官以來微效蔑有常憂殞越每懼滿盈
而陛下擢於流品之中寘之華顯之職陞為大諫讜言
無補於清朝遷拜冬郎駮奏豈伸於厥職才微任重旣
而罷錢穀之司責淺恩寬尚命以藩宣之寄番禺重地
交廣要衝上奉詔條外撫荒服敷宣朝旨遵守官箴飲
冰潔於誠心食檗苦其清節洎改轉輸之命慙非幹濟
之才三年海濱偶免遺曠千里闕下仰戀聖明詔書爰
來冕旒入覲未踰月復其官秩不浹旬授此恩榮兢惶
失圖寵用過分蓋深嚴之地近密之謀非臣顓蒙所能
負荷况今提封萬里守在四夷帷幄之謀軍國之務英
主裁斷近臣僉同臣也何人敢言是選伏乞陛下特迴
成命俯亮愚衷别擇才能以禆任使則微臣有妨賢之
責敢不罄陳陛下垂則哲之明必俞所讓
賀傅潛等奏勝捷表
臣錫言今月八日進奏院狀報鎮定高陽關馬步軍都
部署傅潛等奏九月十七日先鋒都監石普等殺下蕃
賊二千餘人斫到賊頭五百個奪到馬五百匹衣甲器
械不少奉聖旨取二十五日稱賀者伏以明君御宇聖
謨方協於天機猛士守方武略咸遵於廟算果致平戎
之績以成禦寇之功凡在照臨孰不歡慶臣嘗讀漢書
每籌邊事當文帝承祧之始有匈奴犯塞之虞騎入雲
中兵屯細柳但設備邊之策未聞克敵之功伏惟崇文
廣武聖明至孝皇帝陛下道冠成康德高文景承太祖
太宗之大業應無為無事之昌明三邊平寧萬物謐靜
禋祀宿齋清廟方表孝思效慶靈者百神執玉帛者萬
國豈鴻龍之守敢或窺伺勞貔虎之師遂行翦滅以前
茅之斥堠成破竹之功勲捷奏星馳朝聞旒冕歡聲雷
動夕徧寰區千官慶武定之基四海仰威加之德臣伏
限所守不獲稱慶闕庭
賀册尊號表
臣錫言臣伏覩報狀宰臣百官上册尊號者伏以聖主
承祧方親鳳歷羣臣推美爰上鴻名巍巍旣與天比崇
赫赫同大明之照凡在覆載無不歡呼(中謝)臣早逢昌
運常事先朝見盛德大業之光輝成積善餘慶之昭報
仁莫先於守位孝莫大於揚名伏惟崇文廣武聖明仁
孝皇帝陛下寶祚傳昌璿圖毓粹三載諒陰之禮候紀
爰周千官拱極之儀推崇敢後以為至道廣大上玄崇
高經天緯地謂之文禁暴戢兵謂之武惟睿曰聖燭理
為明孝惟百行之先仁冠五常之首封章屢達聽覽方
迴冲讓合於道樞虚受符於易象尚以薦享清廟禋祀
郊丘方從徽美之稱以示後先之式恭以春秋鼎盛皇
王節高雖成康仁賢豈迨盛烈文景儉靜孰侔嘉猷慶
賜浹於華夷大禮光於典策南山在詠永隆萬壽之期
北極居尊益表千齡之運臣限拘符竹方遠闕庭不獲
從玉輅之清塵侍祠俎豆捧寶函之編簡就列軒墀
咸平集卷二十四
