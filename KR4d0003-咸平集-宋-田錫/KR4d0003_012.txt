咸平集卷十二宋田錫撰
論
水旱論
天之六氣進退盈虛固有常矣造化之理使然蓋陽氣
生於子其卦直復䷗五隂而一陽陽氣雖微乘得進數
剛德浸長利有攸往然羣邪在上莫之余逆也寒暑迭
代日月將迎以至於純陽用事其數斯極其勢斯復故
隂氣生於午其卦直姤䷫五陽而一隂隂氣肇至乘得
進數柔道浸長利有攸往雖衆陽在上莫之能拒也三
才隨之而變化六氣循之而進退其間隂陽差軼水旱
乘之水乘其進數則滛雨作沴旱乘其進數則亢陽為
災水與旱其數自極然後隂晴乃順何以眀之旱數
極則淫雨繼之水數極則亢陽繼之天地不能移其數
豈聖人能樽節其過哉當其水旱為災也害於粢盛民
懷怨咨天子則禱於羣望諸侯則祈於境内牲玉蘋藻
奔走於土木偶之間日望其感通月俟其報應既而旱
愈甚至於水澤竭草木枯雨彌甚則防水横流害於衆
民猶以為精意不虔尚貽天譴由是誠請益莊祠禱益
勤冀其萬一通於神鍳神愈不靈肹蠁無朕旱加炎焚
雨加霖滛乃復喧然聚議於朝代黎民籲天之意佇隂
隲必報之感貶常膳避正殿徹樂懸釋縲囚然後戚然
復告上下四方之神不知隂之數巳老而當晴衆謂之
因禱而獲霽陽之數已極而當雨衆謂之因祠而有應
於是載潔籩豆載豐玉帛賽之酬之畏之謝之安知陽
之數九而隂之數六隂乘陽之大數而作沴故鯀治水
九載而弗成陽乘隂之大數而為害故湯禱雨七年而
方獲易曰七日來復又曰婦喪茀七日勿逐得此乃往
而必復之數自然也數有大小時有進退數之大者積
年數之小者積月以是眀隂陽之數上下四方之神可
得而司之不可得而專之稽隂陽進退之數得水旱災
沴之旨也
斷論
謀慮者斷之始也勇敢者斷之用也若謀慮未甚精成
敗未盡見情偽未洞知而不忍欲利欲勝之意不忍小
忿小恥之心卒然奮發自謂决斷斯乃剛忿而趣敗也
安得謂之斷哉若謀慮巳精成敗巳見情偽巳審而猶
疑事或未濟尚憂理之未盡猶豫於大難惶惑於臨機
本謀亂而不能堅守始慮撓而不能必行是謂無斷也
噫排大難濟大事立大功垂大名皆由於斷也陥大惡
致大亂隳大功失大事亦由於斷也蓋謀熟而後斷則
大功大名隨之而興矣智淺而言斷則大惡大亂亦隨
之而陷矣昔桀惡日盈湯德日新干戈未舉而成敗之
數先定也湯乃勃興應天順人一戰而克遂自諸侯而
為萬乘主斯則湯之智慮已精成敗巳見而果敢於斷
也其次商紂縱虐而文王之德素積於民民心歸周久
矣一旦武王法成湯之舉師次牧野風裂旗旆武王震
恐以為天意未從遽思中輟惟太公獨排衆意以為必
克是則武王之斷未侔於太公也洎秦滅六國威名䧺
跡信有英斷長戟巨鎩銷為金狄聖謨國典焚為煨燼
將以弱諸侯之兵也將以愚天下之民也若是果斷自
謂超三王邁五帝然而陷大惡致大亂失大位得非斷
於強暴而不斷於仁信乎由是知有斷於威武也有斷
於為仁也有斷於用賢也有斷於貞介也許由弃堯之
禪讓伯夷絶周之蔬粟是斷於貞介也管蔡流言周公
誅之大義滅親之斷自周公始也龍逢比干以諫而死
是斷於為忠也伊霍廢黜由巳是斷於為大節也燕王
用樂生雖謗書盈篋而委任愈堅此則斷於用人也項
籍勇傑不能終用范增所以覇王之業卒為漢有豈非
無斷於推心乎世祖单騎入銅馬之軍人人相說說其
推心也唐太宗之初頡利控弦者二十萬臨於渭濱太
宗单騎隔水責之戎人畏伏下馬謝罪於時臣寮進諫
以為輕敵上曰國家初定若示之弱即生戎心所謂智
略周通而决斷果敢也漢祖數項羽之罪而弩矢竊發
責敵之罪頗類太宗然為飛鏃所中萬一不幸即漢祖
之斷有餘而料敵之智或淺也有以見楚子投袂而起
孟眀焚舟而前是皆幸而成功豈是善謀而能斷哉夫
智與斷在乎兼偹也若差之毫釐則失之千里使漢祖
從酈生之言斷而不疑則功業無由而濟矣使太宗從
高祖之言疑而不斷則家國無由而變矣今之論者皆
以韓信不從蒯通之言謂之無斷錫以為韓信不斷於
為忠而猶豫思亂以取誅滅也何哉當蒯通說時其心
不迴謂受漢恩深不忍叛也及其功高而疑生勢逼而
猜起不能堅守初志卒與陳狶謀亂何始於忠而終於
逆蓋無斷於忠節也非無斷於逆亂也詩所謂鮮克有
終其是之謂乎亦猶孝景始用眺錯之言從之如順流
將欲削七國之封弱枝而強本一旦七國共叛遽聽袁
盎之言誅錯以謝七國錯既誅而亂不息豈非孝景無
斷於用人而返惑讒搆之言哉若成與敗但思一决而
不圖始終慨然自謂决斷不其謬歟故管仲不死子糾
之難非無斷也其非死所也晉宣得巾幗之贈不敢出
戰非無斷也戰未便也是知智計眀然後决斷則事無
不濟矣
問喘牛論
漢書稱丙吉嘗出逢羣盗鬪者死傷横道吉遇之不問
前行逢人逐牛牛喘息吉使騎吏問牛行幾里而喘或
以譏吉吉曰宰相不親小事非所以道路問鬪傷也方
春少陽用事未可以熱近行而喘此時氣失節患有所
傷害也三公典調隂陽職所當憂是以問之錫嘗試論
之曰宰相尊天子安諸侯在乎總要綱持大柄務求賢
以寘諸位擇能以分其職賢者在庶位能者蒞百職庶
位得人百職具舉則理道不紊於條貫生民可得教化
所謂勞於求賢而逸於致理由是觀之宰相猶哲匠爾
䋲墨規矩器於小大之材材適其用然後指麾衆工授
以制度不勞親執斧斤而崇屋搆矣是皇王帝覇之道
若崇屋賢能才智之人皆衆工宰相操執大道以指麾
百官量其器能授於庶務則不勞躬親小事而理道成
理道成則兆民悅則富且夀故民無怨嗟愁憤悲傷夭
札所以天地交泰水旱蟲霜不災於物謂之隂陽和由
宰相總大政而致之故謂之爕理元化陶鎔品彙丙吉
拜丞相在孝宣神爵三年夏四月至五鳳三年春正月
薨丙吉在相位纔四載而薨當其四載之間有日蝕有
任宣坐謀反伏誅有嚴延年得罪棄市楊惲妄言天不
雨之事後坐怨望處死公卿奏惲黨皆免官京兆尹張
敞亦被奏因亡於是京師吏民解弛桴鼓數起而冀州
部中有大賊上思敞功徵拜理冀又嘗有詔曰今郡國
二千石或擅為苛禁又有詔以吏不廉平增加其俸騐
兹數事冬朔日蝕天久不雨盗賊擾境官吏伏法斯亦
未為隂陽和而天地泰况羣鬭者死傷横道高陵民兄
弟争田復未為庶民和悅庶民既未之和悅官吏又未
之輯睦河南殺人流血數里豈不感傷和氣而致春溫
溫和失時人亦自覺何必因牛之喘方認時氣差違矧
丙吉拜相已來未能進一賢人黜一不肖有黃覇不能
早用為同列有于定國不能早引為同寮恥府中按吏
之名容車上吐茵之過不足多也欲待歲盡課人之殿
最方行賞罰賞罰欲加誰哉抑聖賢理天下必致其道
然後政成而民悅雖使䕫契為政亦待三載而成功若
期月化醇未之有也後人讀漢史言賢相皆服膺問喘
之理企踵調元之道不詳事實錫謂丙吉矯歟誠失問
歟
府試守在四裔論(限五百字以上成)
春秋以天下有道守在四夷詳丘眀之書觀古人垂訓
以為眀君在上以道德化育良相作弼以謨猷經緯故
地天交泰品物咸亨和氣感於天故四時六氣無差節
候矣至化孚於地故羣動萬彙悉遂於生成矣當是時
諸侯之國秉璋執圭奉朝廷之政令四裔之長率貢納
䞇服帝王之威德然聖人以道為城池以仁為網罟牢
籠禦偹使悉歸於術内範圍包納俾咸入於彀中故春
秋曰天生五材民並用之又曰誰能去兵孟子曰至仁
無敵於天下是則干戈之用以順時教戰也用以威裔
心也仁義之用以觀俗設教也俾以遂物性也以時教
戰者春蒐冬狩因農之隙閱兵之實俾民知禦寇之教
也所謂安不忘危理不忘亂故仲尼曰不教民戰是謂
棄之斯乃禦侮之大端而防患之先備者也守在四裔
之義其在茲乎雖以道德羈縻以服其心然以威武震
耀以制其力守之至理請試别白而論之魯史曰聖達
節次守節是則君子理一身則守五常之教聖人理天
下則守萬機之要守而得其理道則百職具舉而庶政
允釐百職既具舉而庶政既允釐則四裔不得不畏服
也守之一說亦取蒐狩之狩謂天下有道海内無事威
制之柄惟在四裔故曰守在四裔也何哉遠人之心不
可以仁信責之不可以禮教束之怙強則搔邊畏威則
欵塞故賈誼有安邊之策眺錯有禦戎之辭載在前書
確為嘉論以為堯舜之聖禹湯之眀文武之德其覆之
也如昊穹煦之也若春景萬物靡不浹羣品靡不安當
是時比屋可封而外戶不閉猶未能銷釋兵革亦未能
徹去備禦務在化中國以道而制遠人以術也今國家
承百王之後應五運之興隂陽和風雨時日月貞眀黎
元胥悅封疆萬里琛貢交至雖漢武伸蕩定之志唐時
置羈縻之郡未侔於今日未偕於聖朝矣方今乃守在
四裔之秋也
御試登講武臺觀兵習戰論(限五百字以上成)
春秋曰天生五材民並用之又曰誰能去兵是知堯舜
禹湯而下迨於宗周之至聖鮮不以仁義道德牢籠天
下而以甲兵武備以制海内故仲尼曰不教民戰是謂
棄之故周有井田之法春蒐夏苗秋獮冬狩乘三農之
隟以教民戰夫武有七德禁暴戢兵安民和衆之為用
也故古先帝王臨御天下持威制之柄於上以制四裔
而齊萬國得不以兵為本焉昔眺錯上漢文之書曰兵
不堅利與空手同是知兵不得不堅而戰不得不習唐
開元之際海内無事眀皇幸於驪山講兵而閱焉於時
稱為威盛今國家自先帝臨御以來弭禍亂而安黎元
勝兵數百萬所謂覇王之器在手故遠戎畏服諸侯恭
肅豈非甲兵之用善弛張卷舒由聖人乎今陛下乘乾
坤交泰之時而當寰海宴清之際雖以詩書禮樂以化
天下而致民於富夀之域然能遵堯舜禹湯之用心而
弗㤀戰以是知卜年之祚方遠而卜世之基彌固登崇
高之臺以講武焉講武之大體實觀兵之威武焉既威
且武而有習戰之術以是衆戰則何敵弗克夫是三令
五申雖古之習戰之法而易貴師貞之吉今睿謀神武
以兵戰之機以時習焉天下畏天威而服聖德豈非前
書所云善師者不陣者乎四裔之心咸走梯航玉帛而
來朝者由陛下德先勝而兵有威也今論兵甲之利府
庫之備士卒之勇土田之廣疆埸之安雖漢武承文景
之羨財而利甲兵者弗能加焉區域之安蒸黎之泰風
雨時順天地氣和雖太宗革隋之餘而善整武備者亦
弗能至焉
咸平集卷十二
