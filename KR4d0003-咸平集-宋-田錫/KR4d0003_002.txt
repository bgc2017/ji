咸平集卷二宋田錫撰
書
請復鄉飲禮書
月日鄉貢進士臣田錫惶恐頓首獻書皇帝陛下臣聞
聖人建大業得大位制禮以經邦國作樂以和神人五
禮行於朝廷遠方之人有終身不得觀之者六樂奏於
宗廟遠方之俗有終身不得聞之者於是制鄉飲之禮
行鄉校之間俾人徧知冀人易識盖其禮甚辨其儀甚
詳有祭献之儀有爼爵之數命鄉人之賢者為主延鄉
人之老者為賓揖讓拜起皆有儀升降進退必有位以
金石之樂和其節以雅頌之詩導其情自秦承周衰漢
邇秦亂不能行之至後漢世祖行之世祖之後復廢至
西晉復之西晉之後又廢至唐又用之明著禮文散頒
郡國咸俾長吏以化黎元至開元中宣州刺史裴耀卿
以為鄉飲之儀惟於貢士之日略得舉用其餘寢停豈
聖王化俗之心豈良吏知禮之大於是拜章奏以上言
自恭勤而行禮月而習之歲而行之於是宣州耆老宣
庭寮吏每聞歌白華之什華黍之詩南陔之篇由庚之
頌言孝子飬親之道述萬物遂性之旨觀者皆踊躍聽
者有感泣蓋禮樂之感於外而精誠之發於中也在唐
之世為唐之牧守唐之世祚垂三百載唐之牧守凡幾
千人惟耀卿能于一郡之間獨奉先王之禮猶化其俗
尚移其風以是知先王之禮不徒行先王之樂不徒用
但後人行之不得其道用之不知其微國家大禮與天
地同節大樂與天地同和禋天地祭宗廟祠山川正齒
胄迨封冊冠婚之禮軍旅賓客之容陛下皆舉百王之
禮而行之以六代之樂而眀之所謂禮樂征伐自天子
出矧國家括地三百州拓土一萬里年穀屢稔民風大
和朝廷之禮既崇而遠方之民有未親見之者朝廷之
樂既備而遠方之俗有未親聞之者願陛下申眀舊典
舉行新命頒鄉飲之禮脩鄉飲之儀使其觀祭獻之嚴
則知不忘報本矣覩蘋藻之祀則知所貴者誠矣見賢
者為主則知懋德者可尊矣視老者為賓則知高年者
可恭矣閱揖讓拜起之式則知謙恭樽節之可學矣見
升降進退之容則知折旋俯仰之可習矣聞白華南陔
之詩則知孝於父母矣聽雅音正聲之奏則悦於和樂
矣月而習之歲而行之稔於禮而自熟漬於道而彌深
訐愎化為柔和狠戾遷為貞順革惡歸善流邪復正其
何然哉蓋性相近也習相遠也不覺自遷於無過之地
不覺自生於知恥之性既無過又知恥國家雖設刑而
無淫慝可刑矣朝廷雖設禁而無過差可禁矣若是則
為父者以慈而為教也為子者以孝而自守也為兄者
以友愛而自得也為弟者以恭謹而自悅也為夫者以
和而有其室家也為婦者以柔而事於舅姑也一家率
之一鄉慕之一邑化之一郡榮之一國興之天下同之
得非王者厲精于禮樂而致之諸侯折節于禮樂而奉
之若以為古之禮也不可復行則世祖承盜莽之後而
能行之晉氏承曹魏之亂而能復之太宗革隋季之淫
而能用之若以為俗之薄也難驟化之則裴耀卿何以
化之宣州之民何以順之是知千古絶迹三代曠禮猶
可繕完補緝損益裁酌沿其俗適其時而明之况貞觀
之風開元之化左顧不遠右盼可及彛章不冺令式斯
在昔舜庭奏樂而鳥獸率舞燕谷吹律而草木遂萌文
王行禮而虞芮懷慙范宣讓功而欒黶知變夫金石至
和非有樂於鳥獸而鳥獸自舞草木無情非必應於律
吕而律吕能通西伯之仁不以化虞芮而争訟自息晉
卿之讓不以矯欒黶而汰虐自亡蓋禮樂之進物也速
而謙讓之服人也深况欲以賓主之禮以眀之以祭獻
之儀以示之以金石之樂以歌之以升降之度以化之
以揖讓之容以導之以尊賢之序以命之以飬老之道
以喻之人之心物之性得不優而柔之而自趣之感而
慕之而自化之鄉飲之禮化民導俗夫如是之速也願
陛下詢公卿而復之望陛下勅牧守而行之行之期年
則民知恥行之再歲則民知教行之三載則民知禮行
之而不輟用之而能久則比屋可封之俗不獨帝堯之
時也聖代當復見矣聞樂而感之者不獨宣州有之也
天下當盡然也天下幸甚海内幸甚惟陛下裁之臣不
勝慺慺思理之誠謹昧死奉書以聞臣錫誠惶誠恐頓
首再拜
請修藉田書
月日鄉貢進士臣田錫惶恐頓首獻書皇帝陛下臣聞
農者國之大本也糓者人之司命也古先哲王慮農之
不勤也憂人之棄本也於是設躬耕之儀立藉田之禮
行於國化於天下勤於身勉於海内天子履田誰敢不
力於壟畆天子執耒誰敢不務於播種所以孟陬之月
擇日既良一人齋戒以晨興百辟肅恭而景從載耒耜
於車右就阡陌於國東朱紘以飾禮容青輅以恊時令
春景燭物和風扇野千畆之首三推為先内宰詔於后
妃乃獻穜稑甸人率於黎庶遂終耕墾所以供粢盛也
以之備醴酪也天地山川之祭用兹而給焉宗廟社稷
之祀由此而備焉是知藉田之禮乃有五利勸民不忘
本一也農有餘蓄二也俗知廉恥三也政教可喻四也
盜寇不起五也用是五利播於萬民以之興役則民不
凋弊以之事戰則國有餽運雖有水旱之災不害民也
雖值凶荒之歲不瘁國也是故上之化下如璽之在塗
下之從上若水之在器所以乃稼乃穡宜自我勤乃耕
乃殖宜自我先雖有貨財不救餓殍之困雖有寳玉不
濟災凶之患故歴代奉於周制百王修於藉禮漢魏晉
宋之主齊梁隋唐之朝或立壇以祀先農或置廩以為
神倉或過三推之數或頒萬斛之種或許行之於郡縣
或亦因之而賞賚今陛下嗣守洪業勤卹黔黎四方之
書軌大同九牧之貢輸咸至坐眀堂以布政居宣室以
詢賢謂小大之獄未眀則慎擇法官喻以無濫之旨謂
朝廷之政未理則優容直臣大啟上言之路謂賢良未
至則虛佇以待前古未行之事陛下行之今日所急之
政陛下修之是故五星融眀八穀無害風雨時若黎元
乂安然於千畆之田尚曠三推之禮雖在南之畆惟西
之疇時斂有多稼之謠歲取聞如坻之詠必若載揚之
候或以啟蟄之時命大司農以飭田詔太常伯以撰禮
惟月之吉即晨以興八鸞鏘鏘前適東郊之道百寮翼
翼相從北闕之下鳴蒼珮於宸衮建青旂於帝車閶闔
来風振我發生之德勾芒司候佑我播種之儀簠簋豆
籩薦先農之壇墠耒耜黍稷列公藉之阡陌旭日新景
朝霞暖輝千乘萬騎列於左右金根玉輅儼於威儀有
司贊禮以降車侍臣肅容以進耒綺疇奮一墢之土褕
衣獻五稼之種然後三公繼禮九卿就列庶寮迭耕黎
民終畆於是順陽和之德以農為先示稼穯之難以巳
率下以金石絲竹感和悅之懷以賞慶錫賚助禮容之
盛加以發如綸之詔降耤田之儀俾諸侯行之以興稼
政俾遠民觀之以知帝心即民之趣耕若憂風雨之至
民之務本不遺天地之利倉廩實而知禮節衣食豐而
識廉恥則未作自歸於農畆游民必復於田業豈徒粢
盛自供犧牲自飬實將人心無趨末也民力無枉用也
必父誨其子兄勉乎弟不使遺地利失天時桑麻之勤
由農而繁矣雞豚之畜由農而孳矣民以之祠祭則有
備以之賦役則不困以之饋餉則成禮以之拯卹則為
仁若是皆陛下躋之於富夀也由陛下致之於安逸也
既安且逸則和樂之氣感乎天地既富而庶則禮讓之
風行於邦國天地感禮讓行所以麟鳳集於郊藪圖書
出於河洛故臣以為千畆之耕五利斯得其實在兹願
陛下憲章周官之禮沿革唐朝之制躬親黛耜勉勵黔
首也武后女主也猶俾中和之節咸獻農書昭帝幼主
也猶弄鉤盾之田垂芳史策矧陛下功業高於往古文
武冠於前王雖湯仁禹聖纔可同塗漢祖唐宗未堪較
德而猶闕於藉禮何以示於黎元惟陛下俯循采菲之
言幸復躬耕之禮無俾前代之主獨擅務農之美臣不
勝罄伸誠請之願謹昧死奉書以聞臣誠惶誠恐頓首
再拜
貽陳季和書
季和足下錫觀乎天之常理上炳萬象下覆群品顥氣
旁魄莫際其理世亦靡駭其恢廓也若卒然雲出連山
風来邃谷雲與風會雷與雨交霹靂一飛動植咸恐此
則天之變也亦猶水之常性澄則鍳物流則有聲深則
窟宅蛟龍大則包納河漢若為驚潮勃為高浪其進如
萬蹄戰馬其聲若五月豐隆駕於風蕩於空突乎高岸
噴及大野此則水之變也非迅雷烈風不足專天之變
非驚潮高浪不足形水之動夫人之有文經緯大道得
其道則持政於教化失其道則忘返於靡漫孟軻荀卿
得大道者也其文雅正其理淵奥厥後揚䧺秉筆乃撰
法言馬卿同時徒有麗藻邇来文士頌美箴闕銘功贊
圖皆文之常態也若豪氣抑揚逸詞飛動聲律不能拘
於步驟鬼神不能秘其幽深放為狂歌目為古風此所
謂文之變也李太白天付俊才豪狭吾道觀其樂府得
非專變於文歟樂天有長恨歌霓裳曲五十諷諫出人
意表大儒端士誰敢非之何以眀其然也世稱韓退之
柳子厚萌一意措一詞苟非美頌時政則必激揚教義
故識者觀文於韓柳則警心於邪僻抑末扶本躋人於
大道可知矣然李賀作歌二公嗟賞豈非豔歌不害於
正理而專變於斯文哉季和蜀之茂士也嗜於博古而
工於作歌以余東適秦關祖道以别示我長歌數百字
以為贈行之言有以見天資杼軸得於長吉文理變動
侔於飛卿也吾黨聞人非君而誰金門玉堂俟子偕進
延佇之意書不盡言錫白
貽宋小著書
數日論文更得新意若獲秘寳如聆雅音苟非賢智之
交寧厚切磋之道所謂悦我以文藻榮我以道義也洎
拜别後在道路間羸馬長驅征心自逸三思商較之義
再詳通變之言一以貫之引而伸之竊有所得似亦可
采禀於天而工拙者性也感於物而馳騖者情也研繫
辭之大旨極中庸之微言道者任運用而自然者也若
使援毫之際屬思之時以情合於性以性合於道如天
地生於道也萬物生於天地也隨其運用而得性任其
方圓而寓理亦猶微風動水了無定文太虛浮雲莫有
常態則文章之有聲氣也不亦宜哉比夫丹青布彩錦
繡成文雖藻縟相宣而眀麗可愛若與春景似畫韶光
艷陽百卉青蒼千華妖冶疑有鬼神潜得主張為元化
之杼機見昊天之工巧斯亦不知所以然而然也則丹
青為妍無陽和之活景錦繡曰麗無造化之真態以是
知天亦不知其自圓地亦不知其自方三辰之眀六氣
之運如目之在氣主視耳之在體司聪巳亦不知其自
然也故謂桂因地而生不因地而辛蘭因春而茂不因
春而馨人傷體則憂蚺去膽則勇龜殼便於外鱓骨樂
於衷草腐而輝光生物老而妖怪出松以實而久茂竹
以虛而不凋騶麟之性仁虎豹之心暴得非物性自然
哉錫以是觀韓吏部之高深柳外郎之精博微之長於
制誥樂天善於歌謠牛僧孺辨論是非陸宣公條奏利
害李白杜甫之豪健張謂吕温之雅麗錫既拙陋皆不
能宗尚其一焉但為文為詩為銘為頌為箴為贊為賦
為歌氤氳脗合心與言會任其或類於韓或肖於柳或
依希於元白或髣髴於李杜或淺緩促數或飛動抑揚
但卷舒一意於洪濛出入衆賢之閫閾隨其所歸矣使
物象不能桎梏於我性文彩不能拘限於天真然後絶
筆而觀澄神以思不知文有我歟我有文歟以是咨於
君孰是孰非幸一見答更袪瞢昧錫拜手
咸平集卷二
