咸平集卷二十五宋田錫撰
表三(笏記附)
賀大赦表
臣錫言臣今月十四日伏覩制書大赦天下者伏以聖
德廣大鴻名昭彰報功於天推恩逮下發渙汗之大號
示乾健之垂文慶賞兼行罪戾并釋覆載之内歡呼畢
同(中謝)臣聞郊祀天地配享祖宗孝莫大於斯禮莫盛
於此伏惟崇文廣武聖明仁孝皇帝陛下紹登寶位繼
守丕圖英睿稟於自然仁和發於至性三載恭默萬方
平寧示慈惠則删約條科念忠賢則委用耆舊文德在
宥禮樂居先武功其神暴亂自弭以一陽來復有事於
南郊肆赦遂行宣令於北闕澤徧天下先陽春而布和
風行域中與品物而更始釋放刑禁務寬過尤蠲復租
征招懷違叛勲勞先賞遺滯旁求惠孚惸嫠恩加存殁
合天波之蕩滌同壽域之躋升鳳儀九成方樂升平之
化山呼萬壽佇觀封禪之儀臣恭守詔條遠在淮表執
籩豆而侍祠祭就列無由傾葵藿而仰照臨馳誠但切
謝加勳表
臣錫言臣今月九日伏蒙聖慈賜臣官告一通勅牒一
道加上柱國者祗荷寵光不任感懼進受勳級彌覺忝
塵伏念臣幸逢昌運早踐周行東觀西垣敭歴斯久内
庭外郡委任非輕慙無茂異之才上答照臨之德今以
郊祀云畢慶賞方行是先春布令之辰與物惟新之際
懋功業者酧其爵土旌績效者轉以勳階臣素無微勞
亦受殊賜柱國加於上字旣荷峻遷勵節發於中誠敢
忘盡瘁
行在起居表
臣錫言今月十五日遞中伏覩御劄以契丹犯順大駕
親征法天道之運行舉王師以薄伐百臣受職二儀儲
祥風霜助肅於皇威金玉必真於聖裕臣錫伏限所守
不獲扈隨
賀聖駕還京表
臣錫言今月七日伏覩制置茶鹽司報狀聖駕正月二
十二日還京者伏以萬方係望鑾輿景從以天旋六師
凱還鳳闕策勲而飲至照臨之下歡慶畢同臣聞聖明
御宇旣任賢撫理以安民強悍犯邊則命將驅除而出
境布在方策形於詩聲伏惟崇文廣武聖明仁孝皇帝
陛下嗣啟丕圖恭臨大寶聖文神武稟自天資睿算英
謀諒符幽贊八表混同於書軌百蠻奔走於梯航詔邊
吏以戢兵來遠人以修德而契丹久隔朝化未悛禍心
侵軼邊陲刦略生聚疆場飛奏將帥請行聖慈軫恤於
黎元大駕躬親於征討天道助順王師立功不朞月而
塞垣謐寧未踰時而車輅旋復星辰環拱旣瞻北極之
尊士庶山呼佇慶東封之禮臣忝分朝寄遠限淮濱當
鳴鸞順動之時無由扈從及翠鳳迴還之日莫遂班迎
仰首堯天向日但傾於葵藿馳心魏闕朝宗空羡於波
瀾
賀德音表
臣錫言今月九日遞中刑部牒連到德音釋放罪戾及
蠲免逋欠招懷違叛旌舉勞能者已畫時施行申奏訖
伏以漢殿凝旒百辟慶朝元之禮舜絃應律萬方覃在
宥之恩凡仰照臨孰不慶抃(中謝)臣聞順時布令必欽
若於典章視朔臨軒宜普行於恩澤伏惟崇文廣武聖
明仁孝皇帝陛下動天以德守位以仁建中於民推恩
待下金玉必真於王度地天交泰於昌期以月紀蕤賓
日當初吉衮冕升太微之座星辰羅拱極之班君臣會
朝盛禮斯畢雷雨作解恩制遂行歡聲遐徧於八絃喜
氣盡浮於雙闕德音所至庶獄咸空惠渥旁流逋租盡
釋䘏滯淹則吏員减選示綏懷則寇盗攸歸捐軀為國
者存殁霑恩抱器懷才者薦揚有自風行地上旣符發
號之文雲起封中佇慶告成之禮臣謬膺朝寄遠奉詔
條星霜再周未展涓埃之效軒墀久别但傾葵藿之心
賀老人星表
臣錫言今月十六日進奏院錄到宰臣與百僚詣東上
閤門拜表賀老人星見并批答者伏以聖君御歷自膺
萬壽之期上帝垂祥方協千齡之運(中謝)臣聞動天以
德由誠信發於中與日齊明謂照臨逮於下伏惟崇文
廣武聖明仁孝皇帝陛下纂承二聖勤勞萬幾以大舜
仁孝之心嗣守洪業以軒皇清靜之理撫安生靈時當
太平物遇至化和氣所感殊祥遂臻南極見乎壽星東
璧燦其垂象應秋分之日當夜闌之時兆民式瞻仰黃
明潤大之色太史伏奏還祉祐昭彰之符洪範休徵一
曰富二曰壽陛下富有萬國壽比南山宰臣百僚旣獻
華封之祝微臣外任但懷子牟之心魏闕來歸將覲於
三載堯樽上壽阻與於干官
賀尅復益州表
臣錫言十月三十日進奏院報十月八日閤門准樞密
院劄子雷有終等奏九月二十日已取下益州城池入
城殺下賊軍三千餘人所有在城百姓並無殺害已招
安訖九日文武臣寮稱賀者伏以聖君御極當書軌之
混同叛卒逆謀怙山川之險阻梟巢旣破龜城已寧凡
在照臨孰不慶抃(中謝)伏惟崇文廣武聖明仁孝皇帝
陛下謨猷天縱道德日新至信及於豚魚深恩被於草
木昨以坤維分野民或罹災井絡妖氛兵因致討成算
授之於中禁捷音自至於外區劒閣先平刀州後破王
師出如時雨儒臣應於將星果成克捷之功共樂升平
之慶臣忝分朝寄遠在海陵闚邸吏之飛申已除小寇
聞鼎司之入賀盡率具寮限守土於淮濱阻綴班於闕
下誠如葵藿但傾向日之心迹在江湖空羡朝宗之浪
賀殺下王均表
臣錫言今月五日進奏院報雷有終差寄班供奉官安
守忠到闕奏石普楊懷忠馬貴同共部領軍馬往榮州
路趕趰潰散軍賊王均等十月三日到富順監楊懷忠
馬貴前陣先與賊人相見一合殺下軍賊斫到王均首
級掩殺招降到賊人并草補人員等共六千餘人奪到
衣甲器械物色不少其賊竝已翦除淨盡奏聞奉聖旨
劄與中書閤門御史臺取今月二十二日稱賀者伏以
王師所至無不成功睿略遐宣屢聞獻捷凡在區宇孰
不歡呼(中謝)臣每讀邸報方樂時平巴蜀久安邊隅無
事防秋戍卒忽自叛違禦侮出師已聞翦滅由天遣之
助順見聖策之無遺伏惟崇文廣武聖明仁孝皇帝陛
下嗣守丕圖恭臨大寶躋民於仁壽之域待下以誠信
之心猛士守方以恩威而撫馭遠人受賜同覆載之生
成豈謂將校負心輙懷逆節據城池而僭竊勞師旅以
蕩除尚望生全更敢逃遯天施疎網豈漏凶徒陣有前
鋒先誅元惡斷其首領奪到甲兵掩殺至多招降不少
捷奏星馳於闕下歡聲雷動於域中益部山川永息寇
虞之患蜀城父老式歌弔伐之恩仰慶昌期彌隆景運
臣忝分朝寄介在淮濱趨玉階以無由望金門而申悃
遺表
臣錫言臣聞修短之期固有定數臣子之志空戀明時
忍死遺言瞑目長往臣誠悲誠咽頓首頓首伏望陛下
以慈儉守位以清淨化人居安思危居理思亂與宗廟
社稷為福與天下億兆為主臣無任感咽悲哀之至謹
上遺表永辭聖明臣誠哀誠咽頓首頓首謹言
謝知制誥笏記
臣錫言臣伏蒙聖恩賜臣官誥一通勅牒一道特授臣
知制誥者祇荷寵榮不勝感懼伏念臣聲光素淺文藝
非高東觀濡毫不足與史官之列西垣掌誥安能司王
者之言豈謂聖慈擢升清近縯綸鳳閣慙非潤色之才
委珮龍墀忽在論思之地敢不冰泉勵節緗素研幾上
酬英主之恩聊舉詞臣之職
謝工部員外郎笏記
臣錫言伏念聖慈賜臣官告一通勅牒一道特授臣工
部員外郎者祗荷寵光不任感懼伏念臣素乏時才謬
分憂寄爰因公過出佐方州未逾年逢赦量移未周歲
蒙恩引見自循過咎敢望恩勞豈謂聖造矜容宸慈光
被俾歸郎署復齒班行敢不進思盡忠退思補過上答
乾坤之施用明砥礪之心
謝直集賢院笏記
臣錫言伏蒙聖慈賜臣勅牒一道令直集賢院者祗膺
榮命感懼交并伏念臣學識才能不偕時彦華資顯職
屢忝恩光未伸微勞復霑殊渥金殿集仙之職玉陛近
侍之恩内省庸虚益慙尸素敢不服勤儒行砥礪臣誠
上酬覆載之恩永報照臨之德
謝復戶部郎中笏記
臣錫言伏蒙聖慈賜臣官告勅牒授前件官依前充職
者祗膺寵命感懼交并伏以慶賜方行殊私驟及郎曹
念舊旣承牽復之恩帝澤惟新實繫遭逢之幸伏念臣
器能無取文學非優早敭歴於清華每兢慙於尸素豈
期聖造擢寘榮班復五品之華資益知忝冒樂千年之
景運彌覺光榮唯勤忠恪之誠上報照臨之德
謝皇太子笏記
臣蒙恩授戶部郎中仍舊直集賢院充職者祗荷寵光
不任感懼伏念錫素無才識早玷官常爰當慶賜之
辰復荷優隆之寵此皆伏蒙皇太子鴻慈廣被睿德無
私致粉署之殊榮爰陞賤品荷儲闈之大造徒激微誠
永勵恪勤上酬覆燾
謝改吏部郎中依前直館笏記
臣錫等言伏蒙聖慈各賜官告勅牒蒙恩除授吏部郎
中仍舊充職者祗荷寵光不任感懼竊念臣等器能無
取文學非優遭逢旣自於先朝敭歴驟升於清貫或綸
闈效職或史閣策名但貽尸素之譏未展涓埃之報今
伏遇陛下嗣登寶位光啟鴻圖普覃雨露之恩仰荷雲
天之澤
謝改賜章服笏記
臣錫言臣蒙恩改賜章服祗荷寵光不任感懼伏念臣
素無文藝本乏時才遭逢旣自於先朝敭歴驟升於顯
秩忝塵斯久報效未伸每愧貪叨但慙尸素豈謂聖慈
曲被寵命惟新象簡朱衣念其久賜金章紫綬錫以增
榮唯勵丹誠上酬玄造
謝充彭城郡王生辰使笏記
臣錫言伏蒙聖慈差押賜彭城郡王生辰例物者祗膺
睿旨感懼交并伏念臣早受聖知累塵近職内庭差使
未踰浹旬王邸誕辰復令將命荷稠重之渥澤循省難
勝承睠注之光榮兢慙愈切
謝兼侍御史知雜事笏記
臣錫言伏蒙聖慈賜臣官告勅牒授兼侍御史知雜事
祗荷寵光不任感懼切念臣才能無取齒髮已衰尚列
軒墀每慙尸素忽沐涵濡之澤遽塵端副之榮矧以申
明典章必資諳練故實循省闇懦寧振起於朝綱仰玷
選掄但徬徨於官次敢志勤瘁上答休明
謝改諫議大夫笏記
臣錫言臣伏蒙聖慈賜臣官告勅牒授臣右諫議大夫
散官勲封賜如故者祗荷寵光不任感懼伏念臣遭逢
景運敭歴官途慙無絲髮之微勞上答君親之大造豈謂
天恩曲被宸睠猥臨寘之侍從之班授以箴規之職彌
憂官謗上候聖知敢忘獻替之誠上答照臨之德
謝覃恩笏記
臣錫等伏蒙聖慈各賜官告勅牒改授官資祗荷寵光
不任感懼伏以千年景運慶賜方行五品華資非才豈
稱唯勵忠勤之節上酬覆燾之恩
二
臣錫等伏蒙聖慈各賜官告勅牒改授官資祗荷寵光
不任感懼臣等遭逢英聖塵玷清華當策勳行賞之辰
荷稱物無私之澤或超陞顯秩或牽復舊官省循咸愧
於非才報效敢忘於盡瘁唯勤忠恪上答文明
咸平集卷二十五
