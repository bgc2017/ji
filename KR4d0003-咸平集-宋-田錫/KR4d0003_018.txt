咸平集卷十八宋田錫撰
古風歌行
千金答漂母行
止水明沈沈鑒貌未鑒心丹鳳舞蹌蹌知聲未知音楚
王欲圖霸不識韓淮隂淮隂漂母家獨得千黃金
雉媒
東風麥壟青白日桑隂清一雉欲媒衆衆雉無猜情五
步一飲啄十步一飛鳴闇中觸駭機鏃發如流星洞徹
羽毛質低摧錦繡翎郤宛若召客子常非好兵讒言既
交搆禍難即隨生齊王聽游說韓信急功名三軍雖罷
戍一命遽遭烹古來不疑地悔吝堪相驚
鬻冰詠
赫日生炎暉鬻冰方及時邀利有得色冰消俄若遺兩
失俱無猜雖悔安可追仁惠當務遠勿使失其宜
辨惑篇
春樹桃與李美果終得嘗莫樹枳與棘芒刺還相傷君
子所樹黨在擇賢與良其黨苟非人為禍亦自殃蓄者
本鉛刀用欲如干將豢者本款段騁欲侔驌驦辨之胡
不早堅冰自履霜
江南曲三首
金蟬&KR0918;綠雲細靨蘂黃新南浦解清珮西谿采白蘋密
竹映深花湖山日欲曛春腸知已斷脈脈兩難親
吳豔若芙蓉乘舟弄湖水照影不知休雲鬟墮簮珥含
笑忽迴頭見人羞欲死歸去入花谿棹濺鴛鴦起
金陵王氣消六朝隳霸業白雲千古恨空江照樓堞虎
邱羅蔓草姑蘇委楓葉懷賢思伍員靈濤浩難涉
贈宋玄道士
憶昔長安道與君初相識密雲滿天來不見南山色美
酒斗十千一醉情歡然胸中雲夢澤眼底高陽客狂呼
月華人撫弄雲和瑟揮鞭過渭川館第相留連朝簾杏
花露暮樓楊柳烟流輝今六稔交情益相審忽忽披君
文如截機頭錦余本生天涯散金常破家東方上書志
高欲凌丹霞安能常戚促雀啄秋田粟海路與天遥鸞
皇好相逐
華清宫詞
繡嶺蔥蘢浮瑞氣雲樓靄闕明珠翠禁城緣嶺連九天
一片笙歌如鼎沸我恐紫麟丹鳳洲移於近甸資宸游
東將太華為城雉北以渭川為御溝又疑西王開月圃
白雲仙都紫雲府碧瑶新宫初搆成借與明皇自為主
開元之末天寶初天下太平方晏如萬幾多暇頻游晏
青門道士馳鑾輿長樂岐頭霸陵岸新豐市井驪山畔
百里烟波錦繡明寶馬香車若珠貫宫中湯泉琴瑟文
潺湲長以蘭麝薰白玉蓮花蹙飛浪珠堂繡殿温如春
貴妃承恩貌傾國三千宫女朝霞餙謝家有女名阿蠻
歌舞纖柔柳無力頻喚入宫恩寵厚金粟臂鐶頒賜得
秋來嶺上霜月明光照組練金吾兵槐烟柳露咽宫漏
玉笛一轟巖壑驚春來嶺下春波綠夜聽琵琶將理曲
幽咽輕攏慢撚聲鸞皇引雛啄珠玉嘗記乘輿避暑時
御衣輕似紅蕖絲翠輦將游石甕寺探得姚崇乘小駟
往來綠樹影中行清凉適稱逍遥意茘枝顔色燕脂紅
生於南海烟瘴中南海地遥一萬里使臣日貢華清宫
六宫每從鑾輿到遺珠落翠長安道百司既奉玉乘歸
湯宫横鏁黃金扉門戈陛戟皆繡衣朝鐘暮鼓含清輝
參差天上朝元閣往往紫烟飛皓鶴至今碧落星宿繁
猶似當時掛珠箔
曉鶯
春宵巳闌更點急烟柳濛濛露花濕畫堂深邃樓閣寒
碧紗忩中月華入蚤鸎百囀催朝陽簧言綺語何鏗鏘
雲飛雨散夢初破時聞滿枕棃花香聲宛轉十三絃高
指撥軟宫喉徵舌多改變圓於珠細於線韻玲瓏湘妃
調瑟烟靄中珠纓寶玦逓相觸東風細響修篁叢或纖
柔兮同彩縷繡得輕烟織微雨或輕麗兮如彩毫畫成
曉景描春朝間關歴落意不盡花中似索鸞皇饒逡巡
曙色浮林際菊花毛衣金作袂一片蘇張俊辯心長與
春皇巧游說
晩雲曲
高唐晩峯欲生雨空山啼猿風嘯虎春雲數片留南浦
自與鴛鴦共飛舞
御溝
春半桃花水初下一溝潤綠光如砑夾道官城數里中
靜稱潺湲明月夜千門萬戶建章宫金鏁横門溝闇通
三月花飛若零雨水聲何處咽香紅
惜春詞
春色初從江國來湖邊楊柳嶺頭梅梅花飛雪柳垂帶
逓次相將時節催春力欺寒過江北深谷黃鸝生羽翼
曉月輕烟禁苑啼南園桃李巳成蹊就中何處芳菲好
春波飛絮魏王堤我憶去年暮春月京洛新粧丹鳳闕
天津水綠烟樹深萬井笙歌牡丹發天子鑾輿駕幸時
嵩峯瑞靄籠郊圻扈從千官與萬騎翊衛羽林兼佽飛
六宫隨駕羅珠翠諸王從行陪七貴香氣成霞金犢車
鳴珂中節虹龍駟朱橋細柳端門前畫舫横塘會節園
朝花貴俠珊瑚席夜燭嬌娥玳瑁筵西樓殘月深宫漏
明河半沈垂北斗縱飲貪歡意未闌紫陌喧喧人已繁
玉鈎掛簾開雉尾曉日赭袍朝至尊方今寓止臨清渭
杜門無與天涯異殊㤀詩酒狂蕩心但悅琴書高古意
可惜春芳漸欲歸五陵烟草方離離迴憶當時洛陽道
歌魂空與殘花飛
風筝歌
白蘋洲暖春風生畫樓檻上銀筝鳴鏗鏘節奏急復慢
空中一部天樂聲三十六宫深&KR0772;窱綉楣藻井光相照
十三絃上千般聲朝靄微吟暮烟嘯夜来親向月中聞
繁音錯節何紛紜碎如鸞鈴與珂珮巫山隊仗迎湘君
晚來金屋愁微雨風細筝聲不全舉依稀嬪妾怕人知
啾啾切切私相語洪纖斷續何所拘鳳凰著對飛鸞孤
梧桐枝邊泊未稳琅玕島上鳴相呼有時方奏俄中絶
宫商斗頓如刀截杏花露重鴛鴦寒空見如霜滿庭月
有時半日全無風一一暮天樓閣紅惟聞鳥雀啄絃上
暖珠寒玉何玲瓏清音朝朝與暮暮誤聲不管周郎顧
秪嫌雅鄭交奏時寶鐸丁冬闇相妬
聖主靖邊歌
玉關秋早霜飛速代馬新羈逞南牧夷人背信闚漢邊
刻箭為書召戎族漁陽烽火照甘泉疆吏飛牋至御前
睿謀英武何神速鑾輿自欲平三邊百萬羽林隨駕出
殺氣皇威先破敵賊臣喪膽遽奔逃漳水波清因駐驆
宫錦戰袍花鬭新綉韉珠絡金麒麟天顔威武不可犯
垂鞭按轡示羣臣金吾隊仗如鱗萃環衛旌旗徑千里
漢王曾上單于臺壯心磊落侔風雷比量英武不足數
聖文神武雙全才勢可驅山塞滄海紫氣逶迤龍鳳蓋
金花簇斂若星羅寶鈿乘輿翼雲旆塗山禹帝戮防風
涿鹿蚩尤死戰鋒鋒鋩俱染玄黃血爭如不陣而成功
示暇皇歡有餘意御筆題詩饒綺思翰林承旨先受宣
西掖詞臣及近侍詔命交詶繼和來君臣道合何如是
和氣感天天地寧日融瑞景籠八紘風生旗旆翻龍鳳
霜嚴鼓角喧雷霆海神來受軍門職太上禱兵尊帝德
牢籠萬國頓同壤天網恢恢恩信廣羌兒潰散何所之
大明升空逃魍魉漳川地闊霜草平合圍會獵布天兵
六師雄勇一百萬六班侍衛交縱横鐵衣間耀金鏁甲
鼓旗雜錯槍刀鳴霓旌似繫單于頸獵騎如破匈奴營
鵰鶚狰獰搦狐兔花驄躍龍驕在御弓圓明月金鏃飛
妖狐中鏃駭天機兵帥會合如波注山呼萬歲震邊陲
東海為樽盛美酒斟酌酒漿掺北斗鸞刀割肉若邱陵
軍聲汹如獅子吼三公拜舞百辟隨鳴珂飛鞚星離離
雲舒二十有四纛傳宣罷獵整魚麗勝氣威聲壓千古
堪笑驪山稱講武直舘微臣樂扈隨太平盛事今親覩
會看金泥封禪儀拜章别獻新歌詩歌詩何以容易進
為受文明天子知
咸平集卷十八
