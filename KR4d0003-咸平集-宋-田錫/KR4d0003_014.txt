咸平集卷十四宋田錫撰
銘
湯盤後銘(并序)
君子為善汲汲惟日不足故湯盤銘曰苟日新日日新
又日新昔湯作夏諸侯日修厥德以成齊聖廣淵之道
致夏民之心歸亳益衆如渴者赴飲燥然促促欲速於
酌而挹之也故湯德益勝桀罪益大而禍不可解德勝
而位不可避位來逼巳是以有夏之賢臣曰伊尹歸亳
而贊之相之有夏之疲民惟億兆望亳而歌之舞之桀
遂喪國其滅也忽焉湯遂得位其興也勃然大哉聖人
之心與天道合天道健而行者也其行不息故日月代
眀四時六氣萬彙從之而不斁矣聖人懋其德競競業
業日慎一日易曰夕惕若厲無咎故百職萬國兆民亦
從之而無斁矣夫天子大位聖王守之則大理賢主守
之則小康中庸之主守之得其輔則理失其輔則亂闇
暴之主守之則大亂矣古者盤盂皆銘冀朝用之覩其
銘暮用之堅其志聖與賢克巳以荷禄闇與暴肆欲以
自敗中庸之主殆可儆戒爾錫因作湯盤後銘申有商之
祖訓熙聖人之大道也曰
成湯盤銘太甲弗視微伊尹放於桐宫宗祧幾墜克念
作聖罔念作狂雖曰聖哲無豫從康太宗念理念念不
已果致昇平慎終如始玄宗念理念念忽虧姚宋云亡
其德遂衰噫修德罔怠日不暫替厥民大賴永克永世
白獸樽銘(并序)
君好諫則直臣進而邪臣退君好䛕則佞者安而忠者
危悅佞忌忠翹足待亡邦之禍斥邪用直反掌有太平
之期當晉運承金武帝涖祚鍳往古之理亂詳前代之
興亡思得嘉謀渴仲山而補衮願聞讜論慕大禹之拜
言於是庭設酒樽樽施白獸使獻替之士謇諤之臣將
欲排金門扣玉階抗真誠吐忠諫必得挹酒漿而見志
于旒冕以犯顔法膳夫之佐樽誘隨季之及霤耳佩玦
者知其有斷珥貂者表其外剛招虞人以弓則不來賜
武夫以鉞則專殺皆用物以旌其意也飾外以知其内
也所以虎者取其威猛以壯其心冀無觸鱗之懼酒者
取其醇和俾悅其性以生沃心之謀所謂君誘臣之諫
也臣合君之道也得澤山相感之理見地天交泰之心
錫以為感之以誠則純信之士來感之以恩則死節之
士至感之以信則慷慨之士進感之以言則鯁介之士
歸故成湯待士於總街齊桓錄於寶法皆降尊嚴而下
卑賤示誠信而求訏謨豈不以大臣固寵則惜言小臣怯
威則懼諫苟汲善之誠未著好諫之志不專則上之過
失或未聞下之精誠有未盡則面柔曰戚施口柔曰籧
篨蔽我聪眀壅我嗜欲故君欲見獸樽在下則惕惕之
志不得不警戒而守也臣見獸樽在前則諤諤之心不
得不憤悱而發也所謂挹之以忠言酌之以直諫味之
以醇和之德器之以公共之道苟念終以入始慎末以
固本則善旌諫鼓又何異焉夫誘諫在乎樽而用諫由
乎君且臣非以直言為難而君以從諫為難從諫非難
辨惑為難其有豐珍厚貨以移君心君則離法而悅之
者有悲色哀辭以移君心君則離法而憫之者有密姻
近戚伊優相摩以移君心君則離法而惑之者是知執
一御衆君之眀順諫如流君之道苟異於是樽實虚設
因銘之云
白虎之象為樽之飾壮彼瞻視來其抗直壅蔽斯聞謨
猷必陳上或違道下得觸鱗君或拂諫臣敢愛身君臣
相濟上下交親苟忘念理惟欲是恣雖設斯樽適為虛
器
夏鼎銘(并序)
盤古之上有崑崙中柱其周三萬里巨靈之迹有太華
仙掌其高五千仞一則制黃輿之動一則通洪河之流
事亦近情豈齊諧之誌怪言非摭實鄙古人之不經惟
堯典可詳禹謨斯在當羣隂作沴洪水横流浩浩㴞天
若載舟也湯湯懷山若習坎也農無田以稼穡女無桑
以蠶績萬宇將為江湖兆民憂為魚鼈非聖人之智無
以排大難非聖人之功無以濟大艱當其鑿龍門通砥
柱䟽百谷導衆流隂陽戰而復和天地否而復泰猶以
為竆邊大澤深山曠林有魑魅姦慝之災有猛鷙瘴癘
之害俗有所未習人有所未知於是象九州鑄九鼎赫
曦連月方收其炎熱九鼎俱成山形谷聲如在其初也
睿智如神王言如綸命諸侯而貢金空羣山而伐薪萬
韝一鼓吹風吸雨如媧皇仰天待鍊石而將補其終也
巽戶風絶離宫火歇餘霞猶狀任公臨海得鼇魚而待
烹岌岌然在萬乘之前巍巍然列雙闕之下日月星辰
之分野山龍華蟲之文章莫不上應昭回下詳區域未
必河圖括地象始判草伐保章辨土風方知陵隰有以
見鼓天下之動入我牢籠取域中之大歸我掌握開生
民之耳目為後世之楷模燥濕不變者金之貞濩落能
包者海之量所以紀鏤與山河竝久圖象將世運常新
瞻之在前不出戶而知天下仰之彌高不闚牖而見天
道乃知聖人備物致用立功成器有位則可保失道則
相遷故桀昏其德遷之於商商得之所以載祀六百紂
縱其暴遷之於周周得之所以卜世三十洎定王微弱
戰國縱横楚子無君敢有輕重之問丘眀作傳備存應
對之辭見寶鼎之有歸由天命之所授然則天下大鼎
也黎元鼎餁也惟左輔右弼前忠後良以文眀為火而
㸑之以教化為味而調之則日月眀隂陽和天地静區
域安故王孫善言在德不在鼎聖人垂訓以道不以強
願追三代之闕文以揚伯禹之鴻業銘曰
萬象鱗差璿璣正之六合輻輳會要觀之聖人既作萬
方攸歸鑄鼎象物神姦乃知金鉉恢廓寶圖融輝得之
非覇失之非衰覇者道昌失者德虧公共之器聖哲無
私
卜臺銘(并序)
神以知來智以藏往蓍龜之靈也識進退存亡之機得
悔吝吉凶之朕君子之眀也漢世高士成都逸人信珮
仁冠獨得昊穹之爵玄關通鍵自開衆妙之門窮達不
移其心豈喧静欲拘其趣故揲蓍於卜肆將誘善於輿
人騐太史之簡編考先生之故實人子從而卜必告之
以孝道也人臣從而卜必喻之以忠規也豈不以蚩蚩
末俗若山下之出泉我必導其源而濬其流冥冥若真
若懷中之無物我必居其静而觀其動以蒙飬正若褧
衣加爛錦之文用晦而眀比良玉有成虹之氣故萬乘
聞其道玉帛禮之而弗來五侯知其賢弓旌聘之而不
至是謂水官既廢豈易得於真能弋者可施徒仰觀於
黃鵠先生之道既如彼先生之名又如此不獨發揮彖
象喻人之吉凶實將隐見市朝鎮人之躁競盖先生之
智靈於蓍龜先生之眀洞若冰鑑且枯草腐骨安足稽
疑坤馬乾龍固無定體且叔向以五難卜於子干知其
蔑濟伊尹以五就卜於夏桀知其必亡于公以隂隲卜
其子孫知其貴盛智果以視瞻卜於韓魏知其變更又
何必詢幽贊於六虛取繋辭於十翼先生以天方咎漢
卜孝哀不久乎以天未悔禍卜王莽將簒乎以火德未
衰卜世祖中興乎識者知先生以道卜於時退觀理亂
昧者謂先生以筮疑隐於闤闠蓬萊水淺既難駐於仙
蹤河漢槎流但遐思於往事願以直筆銘於卜臺曰
真格仙風飄如鸞鵠餘芳遺烈馨若蘭菊流聲走景變
陵遷谷後人作臺在坊之曲難問揲蓍空思握粟我來
徘徊詠歌芳躅
几銘
親仁可以自托友賢可以自扶求仁得仁必馳必驅若
隐几以召憑几而呼則仁賢斯遯厮役來趨嗚呼賢既
遯身即孤
杖銘
持入之顛扶人之危於國也於家也無得而忘之
劔銘
圖難多疑為甚惑莅事無斷為自塞必在淬其志率其
職大夫必果敢決斷以取剛克
盂銘
君子憂道食不遑味所以顔子一瓢飲一簞食雖屢空
而無恥
硯銘
治石如之何載磨載琢治藝如之何以文以學藝成如
之何以禮以樂
筆銘
古之良史言必錄而事必紀若生無令名即沒加惡諡
以為子孫恥君子措辭幸無自私
枕銘
君子有四時朝以聽政晝以訪問夕以審令夜以安身
苟名未揚於親惠未及於民敢思甘寢以忘夙興夕惕
之勤
盤銘
湯乃聖人猶務日新吾儕何人敢怠於勤用于斯觀于
斯即頌成湯之遺文
弓銘
天之道有弛有張盈則虧盛則亡是以君子以謙而持
盈故位彌尊而名益彰
箭銘
婞訐非直忠信為直勿枉道而諂人常守道而保身
珮銘
信不可忘謙德彌芳服謙珮信其名鏘鏘
尺銘
言與行相顧名與實相副以俾他人取為法度
鐘銘
德修於内聲聞於外行積於身名彰於人業茂於此譽
洽於彼其器濩落音則溥博其氣舂容韻則穹隆處厚
持重物莫傾動詢爾宏圖應以嘉謨咨爾小道隨以忠
告恢廓爾量俾人法象無以錚錚所不足尚
後序
書曰惟狂克念作聖惟聖罔念作狂是聖與狂不相遠
蓋先王趣人歸善之速也湯聖人也銘於盤有日新之
戒正考父賢人也銘於鼎有益恭之命苟非聖與賢而
在中人之域言與行終日不離戒慎則僅可免過安敢
望偕於君子哉儻斯須而忘檢慎則差跌而獲罪戾矣
因作箴銘以自戒也
咸平集卷十四
