咸平集卷十九宋田錫撰
古風歌行
西樓殘月歌
西樓置酒賓客歡西樓酒闌夜亦殘汪汪月華如玉盤
酒力不禁明月寒
倚柱吟
暮春慘慘黃昏雨零落櫻桃斜掩戶未張燈火簾幕深
樓閣巢寒聞鷰語昔時常說長安好而今厭走長安道
蘇秦辯說長卿才自笑功名胡不早人悄悄倚柱時情
脈脈無人知憐春惜遠情不盡斜雨兼花闇濕衣
李謨吹笛歌
洛陽少年稱李謨衆推横笛多功夫當時教坊第一部
筭得比伊皆不如天津楊柳籠橋綠朧月澹烟何處宿
不怕金吾禁夜嚴偷得新翻禁中曲曲中次第能記持
盡向橋欄闇譜之性聰心慧歸來習分明把向月中吹
五音嘈噆相攙出呼宫吸徵尤竒崛誰羨曹綱善琵琶
未說陽陶能觱篥纏聲不斷如連環重聲忽轉如迴
山清新不比落梅曲飄颻乍象霓裳翻碎節繁音交砉
騞南箕鼓風簫籟窄一斛明珠一索穿撒落金盤催曲
拍錚㧿大抵聲雄豪歴歴出羣宫調高豐隆驚得蛟螭
起雨趁雲隨初嘯嘷每到換頭多頓挫一聲忽迸疑轟
破玲瓏秪許牙枝催清脆不容他樂和宫城響應聲更
渾夜靜月明諸處聞何人懶憶馬南郡知予已勝桓將
軍明皇上樓初聽得聽罷沈吟都不測宣令徧詢坊巷
中旋使王人捕入宫李謨悉心以實對皇慈由是寬其
罪後來落魄如散仙扁舟玩月江湖天繡囊探出金線
管揚眉䑛唇徒自憐驚神動鬼吹一曲指法尤高氣海
圓波浪無風帖然靜千里水面鋪輕烟水族精靈潛鼓
舞老龍變見來相顧因將鐵笛相對吹李謨未識無驚
怖乃知藝但出衆竒不獨人知鬼亦知
峨&KR1453;山歌
高高百里一屈盤八十四盤青雲端星辰淋漓瀉瀑布
嵐樓雪寺五月寒殘陽忽黑雨雹飛霹靂火著枯杉枝
登臨慨然小天下迴時一顧東海涯細看朝陽初出時
火精轉毬百尺圍曈曈曨曨浮在水峨&KR1453;朝雲巳如綺
采蓮曲
南谿秋水深淪漣南村美人來采蓮蓮花灼灼葉田田
芳桂輕橈蘭作船采采紅蓮幾成掬蓮枝交衮相撑綠
蓮蘂滿衣金粉撲蓮子為杯葉為足唱歌相並畫舸舷
願得采賢如采蓮樊姬昔時進燕趙幾人精彩朝霞鮮
中有二人賢於巳柔明婉順君王前堪嗤羊侃錦繡妾
豔歌留怨朱絲絃
紫雲曲
沈沈鸞殿垂珠箔祥烟瑞氣含樓閣三十六宫明月中
夜靜無風花自落寳屏珠帳一梦時靈仙初降趨丹墀
烟衣霞綬赤暎珮鈞天樂部前參差合奏鏗鏘向金屋
云是仙鄉紫雲曲朱絃遠召舜湘靈鳳管應呼秦弄玉
天漢星流夜既闌露零珠樹彤庭寒芙蓉枕上夢初覺
猶聞庭際聲珊珊上曉五音十二律仙曲記持心歴歴
金線龍頭紅玉笛新聲吹得情飄逸應是䕫襄樂府魂
翻得雅音聞至尊俾與霓裳羽衣曲逓相奏向棃花園
春洲謠
衣鮫綃兮美人采白蘋兮水濱裊翠翹兮為餙步羅襪
兮生塵緜緜兮遠道萋萋兮芳草遠山眉兮澹掃
夜宴詞
天如瑟瑟盤恢廓億萬里古稱天傾西北半在地夜轉
繁星磨海水逡巡轉上星彩高北斗未定光飄飄楚王
夜北張華宴紅綃燭籠滿宫殿美人歌舞雲雨迷不知
寒漏催銀箭
送春
花飛霏霏柳依依留春不住送春歸春歸何處堪圖畫
春盡江南日暮時黃鸝啼多芳草遠青梅子重楊花飛
人生三萬六千日與君復有明年期
暮雪
北風慘慘生微雪微雪片片皆横飛梅花柳絮隨人歸
黃雲千里凝無輝唯念蓬萊何處客緼袍不暖饑且羸
短歌行
曉月蒼蒼向烟滅朝陽熖熖明丹闕杜鵑催促躑躅開
鶗鴂巳鳴芳草歇芳草苦不為君留古人勸君秉燭遊
願與松喬弄雲月紫泥仙海鸞皇洲
贈宋小著
紫皇御天方視事將擇靈官補仙吏金波古殿寒星簾
虹節蜺旌觀就試白晳仙人皆雪衣衣冠森列蟾蜍墀
寳盤初賜紅霞饌斗魁挹酒空淋漓水精地上宫花折
枝何渥丹花豔白高於建木老於椿其名仙桂長含春
又有驪龍長萬尺波濤為屋淵為室逆鱗滿頷如鋒鋩
觸之則怒無人當旁有明珠夜月光宛轉炫燿生靈芒
能探驪珠折得桂方許驂鸞駕鳳凰方令碧落為星郎
所以房星之精姓東方字曼倩受天命佐炎漢昴星之
靈其姓蕭其名何貴為相封於鄼復有中台稱荗先讀
書三十車乃為晉朝輔相之大臣又有長庚字太白下
筆一萬字是為唐朝之俊人予知下則誕而為俊傑上
則列之為星辰君曾再對珠旒試君才堪作仙宫吏驪
珠粲粲蟾枝香紫烟華綬黃霓裳風装雲馭慣升陟太
霄瀚海嘗翺翔願以横天之鵬為逸駕垂天之虹作飛
梁馳雷走電以驚策叱風揮雨前啟行結大精珮雲錦
章隨君一至於仙鄉
琢玉歌
藍谿中荆山峯結靈凝粹生羣玉飛英蕩彩如長虹野
人初向深崖得蹋著雲根風雨黑滿地晶熒雪霜色特
達天姿幾人識治玉之工初琢成熒熒輝彩鏘鏘聲方
瑚圓璉薦宗廟蒼珮玄圭頒帝庭堯兵曾用丹浦戰漢
斗巳碎鴻門營我願琢為北斗柄指麾五星齊七政庶
使隂陽造化機四時六氣隨吾令
咸平集卷十九
