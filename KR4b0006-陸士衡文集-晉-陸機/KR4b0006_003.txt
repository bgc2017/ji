陸士衡文集卷第三
晉平原内史吳郡陸機士衡
賦二
幽人賦列仙賦
凌霄賦述思賦
歎逝賦(并序)大暮賦(并序)
感丘賦
幽人賦
世有幽人漁釣乎玄渚彈雲冕以辭世披霄褐
而延佇是以物外莫得窺其奥舉世不足揚其
波勁秋不能雕其葉芳春不能發其華超塵冥
以絕緒豈世網之能加
列僊賦
夫何列仙玄妙超攝生乎世表因自然以爲基
仰造化而聞道性冲虚以易足年緬邈其難老
爾乃呼翕九陽抱一含元引新吐故雲飲露飡
違品物以長盻妙羣生而爲言爾其嘉會之仇
息宴遊栖則昌客弄玉洛宓江妃觀百化於神
區覲天皇於紫微過太華以息駕越流沙而來
歸
凌霄賦
挾至道之容微狹流俗之紛沮颺余節以遠模
風扶搖而相予削陋跡於分丘省遊僊而投軌
凱情累以遂濟豈時俗之云阻判煙雲之騰躍
半天步而無旅詠凌霄之飄飄永終焉而弗悔
昊蒼煥而運流日月飜其代序下霄房之靡迄
卜良晨而復舉陟瑶臺以投轡步玉除而容與
述思賦
情易感於已攬思難戢於未忘嗟伊思之且爾
夫何往而弗臧駭中心於同氣分戚皃於異方
寒鳥悲而饒音衰林愁而寡色嗟余情之屢傷
負大悲之無力苟彼塗之信險恐此日之行吳
亮相見之幾何又離居而别域觀尺景以傷悲
撫寸心而悽惻
歎逝賦(并序)
昔每聞長老追計平生同時親故或彫落巳盡
或僅有存者余年方四十而懿親戚屬亡多存
寡暱交密友亦不半在或所曾共遊一塗同宴
一室十年之内索然巳盡以是思哀哀可知矣
乃爲賦曰
伊天地之運流紛升降而相襲日望空以駿驅
節循虚而警立嗟人生之短期孰長年之能執
時飄忽其不再老晼晚其將及懟瓊蘂之無徵
恨朝霞之難挹望湯谷以企予惜此景之屢戢
悲夫川閱水以成川水滔滔而日度世閱人而
爲世人冉冉而行暮人何世而弗新世何人之
能故野每春其必華草無朝而遺露經終古而
常然率品物其如素譬日及之在條恒雖盡而
不寤雖不寤而可悲心惆焉而自傷亮造化之
若兹吾安取夫久長痛靈根之夙殞怨具爾之
多喪悼堂搆之頽瘁愍城闕之丘荒親彌懿其
巳逝交何戚而不亡咨余命之方殆何視天之
茫茫傷懷悽其多念慼貌瘁而鮮歡幽情發而
成緒滯思叩而興端慘此世之無樂詠在昔而
爲言居充堂而衍宇行連駕而比軒彌年時其
詎幾夫何往而不殘或冥邈而旣盡或寥廓而
僅半信松茂而栢悅嗟芝焚而蕙歎苟性命之
弗殊豈同波而異瀾瞻前軌之旣覆知此路之
良難啓四體之深悼懼兹形之將然毒娛情之
寡方怨感目之多顔諒多顔之感目神何適而
獲怡尋平生於響像覽前物而懷之步寒林以
悽惻翫春翹而有思觸萬類以生悲歎同節而
異時年彌往而念廣塗薄暮而意迮親落落而
日稀友靡靡而愈索顧舊要於遺存得十一於
千百樂隤心其如忘哀緣情而來宅託末契於
後生余將老而爲客然後弭節安懷妙思天造
精浮神淪忽在世表寤大暮之同寐何矜晚以
怨早指彼日之方除豈兹情之足攪感秋華於
衰木瘁零露於豐草在殷憂而弗違夫何云乎
識道將頥天地之大德遺聖人之洪寶解心累
於末迹聊優游以娛老
大暮賦(并序)
夫死生是得失之大者故樂莫甚焉哀莫深焉
使死而有知乎安知其不如生如遂無知耶又
何生之足戀故極言其哀而終之以逹庶以𨳩
夫近俗云
夫何天地之遼闊而人生之不可久長日引月
而並隕時維歲而俱喪知自壯而得老體自老
而得亡顧黃墟之杳杳悲泉路之翳翳挫千乘
猶一毫當何數乎智慧徒假願於須臾指夕景
而爲誓忽呼吸而不振奄神徂而形斃顧萬物
而遺恨收百慮而長逝於是六親雲起姻族如
林爭塗淹淚望門舉音敷幄席以悠想陳備物
而虞靈仰寥廓而無見俯寂寞而無聲肴饛饛
其不毀酒湛湛而每盈屯送客於山足伏&KR1256;道
而哭之扄幽戸以大畢訴玄闕而長辭歸無塗
兮往不反年彌去兮逝彌遠彌遠兮日隔無塗
兮曷因庭樹兮葉落暮草兮根陳
感丘賦
泛輕舟於西川背京室而電飛遵伊洛之坻渚
㳂黃河之曲湄覩墟墓於山梁託崇山以自綏
見兆域之藹藹羅魁封之纍纍於是徘徊洛涯
弭節河干佇盻畱心慨爾遺歎仰終古以遠念
窮萬緒乎其端伊人生之寄世猶水草乎山河
應甄陶以歲改順通川而日過爾乃申舟人以
遂往橫大川而有悲傷年命之倏忽怨天步之
不幾雖履信而思順曾何足以保兹普天壌其
弗免寧吾人之所辭願靈根之晚墜指歲暮而
爲期
陸士衡文集卷第三
