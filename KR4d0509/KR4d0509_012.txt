圭塘小藁卷十二
元許有壬撰
跋
跋織成宣和御書清淨經
唐安樂公主出降益州獻碧羅為花鳥大如黍米眼鼻
觜甲皆備瞭視者方見之陸龜蒙紀錦裾謂其禽鳥花
卉諦視條段斬絶分畫縝緻不可狀雖不可見想像不
過景物精絶而亦疑其夸也若夫字畫見諸組織者大
率僅能成字而筆意則未易得宜相張君藏織成宣和
御書常清淨經一卷筆意之精不失毫髮機軸之異又
有不可名言者面文背質判然二文而吻然一層不知
當時之工何以施其功於機軸之間也因知碧羅錦裾
非夸而又有不及者雖然竒則竒矣特一物爾而予因
是深有感焉宣和間萬事已墮清淨經謂神好清而心
擾之心好清而欲率之遣其欲而心自淨澄其心而神
自清嗚呼斯言足以為國矣知而不能踐徒從事組織
之末秪增其多欲爾故予不暇論組織之工而深有感
於是焉是卷出沒之詳同年歐陽原功敘之矣其己夘
冬與予同觀盖庚辰冬也
跋重刻羊祜碑
墮淚碑在天地間與元氣相為無窮昔之亡也有不亡
者存盖立德立功立言有一於此足以不亡况備之者
乎太傅之未就交辟也郭奕以為今之顔子其德之著
見者若此委質而後大勲偉績史不勝書其功懋矣若
夫論三年之喪欲革漢魏之薄而興先王之法以敦風
俗其於立言蓋有儒者之風焉使及孔氏其殆庶幾乎
陸抗謂樂毅諸葛孔明不能過未足以盡之也李商隠
因韓子淮西碑有言湯盤孔鼎有述作今無其器存其
辭辭之精絶者不託於器且不可泯况德之浹人肌骨
者乎昔太傅造峴山言自有宇宙便有此山余謂但有
峴山便有太傅且人皆因碑而傳是碑由梁及今至于
四刻則因有以著不亦異乎訪舊文而刻之石由京師
而致之峴首者編修官楊伊志卿也
跋顔魯公墨蹟盧侯帖
顔太師風節傑出千古脱翰墨未盡善思其人撫其蹟
猶當寶襲齋沐九頓首而後展視况畢天下之能事者
乎世譊譊有真偽之辨苟稱太師予即寶之况仲謙尚
書所藏盧侯帖其為真蹟昭昭無疑者哉松雪翁以平
生見十六帖為幸其所稱馬病帖則予得之又獲觀此
帖是亦幸之又幸者也
跋陳尚庭告
唐天寶三載開江縣尉陳尚庭告一通一時擬官者四
十九人湮沒不稱者多矣而署銜於首者李林甫也林
甫之惡千載不磨雖欲如當時選人之湮沒不稱不可
得也吁可畏也哉
題
題歐陽文忠公告
文與道一而天下之治盛文與道二而天下之教衰經
籍而下士之立言力非不勤也辭非不工也施之於用
卒害其政者與道二焉爾昔蘇子以韓愈配孟子而以
歐陽子配韓愈天下以為知言後世無敢有異議者韓
也歐陽也推而達於孔氏之道也歐陽子曰三代而上
治出於一而禮樂達於天下三代而下治出於二而禮
樂為虚名又曰我所謂文必與道俱嗚呼此歐陽子之
所以為文而先儒謂自荀揚以下皆不能及者也有壬
幼讀其書即知好之見其紆徐委備容與閒易初若易
入望洋而嘆而後知其大且至也翰林直學士兼國子
祭酒玄原功其後也登延祐乙夘進士第名能為古文
潁州後子孫散而四方能世其學者原功爾出所藏至
和元年五月告身示有壬曰太師為龍圖閣直學士尚
書吏部郎中留守南京時罹太夫人憂服除以舊職除
此其告也陵谷變遷巋然獨存傳而至玄玄也歴胄館
奎閣奉常太史幸不至墜世業子吾同年其為識其左
又曰子以參議中書省事母憂去官服除亦以前職召
古今事有相契者其併記之有壬早讀歐陽子得與其
後同年而又相好故敢以謏聞識之若夫德業之不究
而以迹之粗類者委之豈原功私我之深遂忘其擬人
以倫而傷其知人之明邪將原功警我以希賢之學邪
警我以希賢之學也則不敢不勉
題李士誠持信手卷
說文曰印執政所持信也劉氏釋名曰印信也所以封
物為驗也亦言因也封物相因付也大抵皆有官者所
用随其職給於上後世人始自為今易水時有得大不
過三五分其文率不同他出諸土者班班可見皆私作
持以為信者也然莫盛於近代士大夫簡牘題詠既書
姓名必繼以印哆然標榜以為粉澤予素疎但書姓名
乃有刻而見贈因求印其上者甚至有假為者厥後馴
習積至盈篋盖不能免俗焉時之所尚若是雖近文事
其亦文之末也夫世稱圖書甚無謂實印爾其椌用銅
若象若木之堅緻者惟舉世尚之故製作日精然皆出
江南北工未聞也吾鄉李士誠是藝之精無愧南工盖
其翁學於江右文生而士誠傳其家法焉求扁室顔本
之說文以持信扁之且使知其槩庶不為俗工
文
武昌新居上梁文
伏以廣厦千萬間尚欲芘寒士風雨束書三十載始能
有京師屋廬昔賢負山斗之名終身無樓臺之地迂疎
涉世我何人斯因循為家知幾年矣朝臺暮省已多索
米之譏春誦夏弦靡獲棲身之所舉室每安於薄禄斯
言可質於上蒼徒費伯氏之貲莫制中人之産蓽門圭
竇揣分自宜畫棟朱門效顰奚暇身常走俗難求郄超
之辦資才乏驚人敢慕文昌之買宅但未克高飛而遠
走又不能穴處以巢居跼蹐連房與在舟而何異紛紜
插架任充棟以莫容長者出庭幼或突面左足下榻右
已及階潦入則奥亦横流雪積而勢將下壓幸人境得
一區之隙念農夫猶五畆之居天上歸來方欲采山釣
水人間走徧恰知問舍求田此邦較楚俗而差淳故鄉
如并州而在是臙脂入畫愴先子之曾留鳳凰來儀儼
前峰之如揖雲間紫闥晚景侵尋眼底青山中原咫尺
幸便途於桑梓愛從事於楩楠欲罷不能與奢寧儉叔
兮督斧斤之役深入山林季也司楨榦之勞實崇基址
拮据集事老子獨慚周旋相攸拙謀時與雖塤箎於率
作亦杖屨以遨嬉此盖席世澤詩書之餘所以見今日
輪奐之美榱題數尺固得志所不為堂構百支以貽謀
則可繼如翬如跂豈事外觀苟合苟完具存昔訓上棟
下宇既成始有之功前書後琴行遂閒居之樂言之不
足發而為詩東黃鵠嵯峨繁翠中堂有棣華庭有桂
從今無日不春風南烟樹雲峰可並參要就離明明
舊學肯將風物作清談西江漢滔滔太别低清晝憑
軒時俯看我山真是步雲梯北家世柏臺曾種德洹
溪松栢鬱如雲勿為安居忘祖力上認取仰高真氣
象一堂莫道止於斯堂外青天千萬丈下玉樹芝蘭
多俊雅臧獲趨承有不齊西銘要念同胞者
伏願上梁之後兄友弟敬直須學萬石君家資厚積饒
不必與千戶侯等自頌若此惟天祐之
圭塘小藁卷十二
