圭塘小藁别集卷下
元許有壬撰
和虞伯生學士壁間韻
在公抱隠憂出塞得竒觀青山萬馬奔龍門忽中斷地
平豁四維天闊張一幔寄語鳴笳兒休驚暮鴻散
和謝敬德學士題蘇武泣别圖韻
死節吾已矣生還又不如天王非太忍臣罪不勝誅
二
親交生别去子復棄遐荒只道還家好還家恨更長
病起漫述
南烹習若性出塞勉隨俗老饕不慎口蔵神畏多肉流
歠引羱杯馬湩注盈腹河魚巧伺人乘間頗肆酷暝作
還達曙腸雷殷空谷三日不能朝一餐惟可粥中年體
易虚攬鏡笑窗目今朝氣漸蘇鼓勇出衾褥翰墨試短
吟經史時引讀朝来酒入務清話慰幽獨嗟予未聞道
結髮事干禄素餐古有譏伴食今不恧士貴早知止聖
許不遠復歸哉復歸哉瓦盆安脱粟
張禮部溪山真樂圖
悠悠春天雲想見平時閒獨遊溪橋上暮宿山堂間澹
然不知愁亦復忘所歡出山初無心既出還思山蒼生
待霖雨欲歸良獨難山堂悵何許蕭蕭松柏寒
次韻伯英二决明羹
美哉石决明江珧敢争先上界多官府肉饌繋飛仙何
如草决明秋雨顔色鮮羹材在屋角採掇不論錢名同
姓異氏恂濟誰非賢一夔故足矣並畜吾不然平生負
此腹藜莧亦便便幸免殺生罪復無汙腸嫌諸石請絶
交阿草日食前眼明讀舊書歸歟了殘年豈無五畆園
自卜休問天食經聽君靳種法儻肯傳
立秋
灤京長夏似涼秋況此持權屬蓐收莫使風霜便陵厲
九天龍馭即回輈
次虞伯生跋馬伯庸詩韻
齒髮年年改風霜日日寒誰知台輔客恰似廣文官
二
酒觴時一熱詩骨自多寒智不如樗里文猶可稗官
養馬戶次伯庸韻
盛冬裘未完豐歲食不足為民藉驛夫馬骨猶我骨束
芻與斗菽俱自血汗出才釋鷹師鞍又服梵子服邊聲
或玄象去馬便可哭朝廷播政令黎庶供力役兒女甘
作奴養馬願飼粟源源急星火金符出草屋譬舟苟使
覆載物其能淑百年具成規受地貧安鬻粟麥被陽阪
黍穄滿寒谷圃蔬接畛青樹果屯雲黑一朝化榛莽坐
使歌成泣我身非上梗我心匪鐵石糊口有四方從渠
安傳食
省中對雨獨坐
風土迎秋便作寒隔廉飛雨更斑斑可人几榻清如洗
終日情懷淡似閒忩外天開千文闕墻頭雲放一分山
腐儒獨坐成何事寫出新詩亦強顔
送傑古愚上人奉詔歸山
墨名儒行迹雖殊進退中間見讀書一覲清光便歸去
古人政自不如愚
寄趙秉彝
從軍苦樂不難明肯使毛錐負此生鐵騎蹴雲秋校獵
油幢敲雨夜論兵髮應瘴癘催全白詩為江山助益清
詔下凱還今有日阿緜聞已候門迎
七夕露坐感牛女事因成駁雜無實之言
别況經年慣佳期此夕逢終天為伉儷一水任西東人
世非無鵲羈忩漸有蛩鄜州共明月應是憶衰翁
紫菊和虞伯生韻
天賦幽妍處士花誰將朝服苦相加薇垣有露沾秋色
芝嶺無霜抗日華蟹出更宜彭澤酒筍香誰羡建溪茶
坡仙一語推鬷蔑只在姚家與魏家
庚申題馮致遠二畫卷越十八年㩦以來謁次
韻歸之
世情物態日悠悠習得襟懷淡似秋畢竟人間有歸處
五湖烟水一扁舟
半生蹤跡徧堪輿與世求疎尚未疎試把山林校朝市
移文猶勝絶交書
次仲野堂(三首)
綠李来禽繞屋疎秋眠不著鳥相呼雨聲偏向竹間好
山色微從烟際無
秋林雨色上蒼苔不是花時還獨来更待窮冬晴月夜
草鞋踏雪看黃梅
雲自知歸鳥自還一堂足了一生閒門前剥啄定佳客
簷外孱顔皆好山
題宣和風雨孤舟圖
龍樓嫌富麗著意貌荒寒烟雨迷干樹風波恃一竿時
移毫素在身老塞垣難玩物昭前訓誰將進縣官
題趙幹江樓風雨圖
人間蕞爾東南陬金陵李家無遠謀詞華欲繼後庭曲
不見東風空上樓當時百事尚纖麗況在畫工專末技
洪河喬嶽勝平生曲闌幽檻窮清致石頭城下無重關
甲馬營中有佳氣九天飛墜曹將軍盡卷版圖充上計
小兒造化吁可憐乾坤又到宣和年君王摇毫自塗抹
片紙落世人争傳坐看南北又分裂遂使兩家同一天
偶從斷縑閱小景慨念興亡豈天定而今蕩蕩混一圖
但少儂歸理釣艇
崇真宮葵花
繞砌亭亭晝影間相逢幸未及開殘紅妝洗露尤宜曉
素性傾陽不畏寒聖化薰陶等燕越仙家培植有殷韓
江山信美非吾土且向西風笑倚闌
再用前韻荅王仁甫左丞
寒暑催浮景功名負聖時膠榮今老矣得酒且中之才
不能匡世吾將任采詩藩籬可翔集何用刷天池
二
青年無可畏況到二毛時嘯傲思元亮風流愧牧之莫
談今日夢但詠古人詩已作家書去先開數畆池
江叔志堪老園
有地皆堪老惟鄉老最堪舊交憐尚在祖德幸無慚野
景收全勝村醅取半酣客&KR0724;吾已辦行與子俱南
送朱主觀之任東萊
樂歲民聲裏名城海氣邊懸知公事少見說長官賢風
月三千首才名四十年天其昌晚節佳處養胎僊
次韻君謀晚晴即事
懷抱今秋好題詩欲滿墻吾廬吾亦愛一雨一番涼晚
竹如人瘦新松共我長年来私自喜身世總相忘
喜聞可與弟至京師
鶴樓東北望燕城幾處關河幾日程四載三回勞遠慰
兩都千里尚難并開書喜報身常健見我應憐老可驚
咫尺對牀風雨夜此懷多少待君評
題詩藁
風月才情屬少年老夫老矣厭雕鐫病來越覺無詩思
縱有詩成似樂天
和友人北苑馬上
萬事浮雲一瞬過何勞辯口似懸河北風捲雨城南去
明日灤江水又多
思歸
思歸不惜歲如流日望西風早作秋只知倦客還家好
不見西風催白頭
連雨有感
朅来連日雨渾似熟梅時雲岫青才露風詹白人垂隂
晴如善謔寒燠遽交馳會見驅屏翳清明萬里宜
次賈伯堅左司寄來韻(四首)
清風千里墨痕香琢出天球潤似肪已為郢歌飜白雪
更將仙杵搗玄霜
酒来宛國注紅香魚出涼亭薦雪肪多病浪仙都負此
空哦清句嚼冰霜
書室惟須辟蠧香鉛刀誰遣試蟇肪相思夜夜秋衾夢
菊有黃華蟹已霜
賜霑炰鳳玉脂香大笑輕身服鴈肪華髮侍臣歸有日
鴐鵝先報一天霜
題梨花鸜鵒扇頭
言非鸚鵡莫譊譊力不能高忍爾庖白雪香中風日好
慎毋踰濟更来巢
和蘇伯修侍郎寓居雜詩
謭材寧適用竒貨本難居羈旅誰相慰親朋日有書看
雲歎舒卷閱市驗盈虛昨夜秋風起江湖好食魚
二
心憐無所用道愧不成章下直才熊館從公又馬坊埜
風香列帳簷日轉迴廊花下歸来晚庭榆倒影長
三
有謀空落落無事亦怱怱一代名何用千年論始公清
風生筆硯涼月到房櫳亦有娱心處兵厨酒不空
北苑馬上
古木隂隂覆苑墻鴈程霜早碧雲長欲知聖德如天大
最近来庭是越裳
高榆矮柳遠參差一幕秋空碧四垂莫笑從臣歸太急
人間天上共秋期
萬事浮雲一瞬過何勞辯口似懸河北風捲雨城南去
明日灤江水又多
金蓮紫菊帶烟鋪畫出雲岡萬世圖直使王嬙到青塚
漢家當日有人無
分省有大硯予乙亥歲嘗用之丁丑又日用知
其美不知其竒一日滌去積墨文彩溢目波浪
洶湧背刻翠濤字亦精勁非一洗濯不知也士
有蓄德蓄才遇而不知知而不盡者其長人之
責乎作詩識之
積墨培光彩貞姿任涅磨浪花浮欲動池影淨相和有
似懷才者其如眯眼何更憐當造命不解擴恩波
代書寄可行弟(十首)
灤京尺素寄沙羡料理田園有事宜撿校便當勤撿校
參知行欲自參知
祠堂花木已繁隂見說栽培用力深南土常年秋喜旱
更宜澆灌待成林
叔季勤勞共相攸為予高作蓄書樓先公遺後一萬卷
明日投簪去校讎
樓後樓前地有餘埜心常愛樹扶疎四時花木須栽徧
更作蓮池就偃瀦
漢川雲夢有租田今歲應逢大有年約束諸僮公出納
羡餘留糶杖頭錢
雙鶴廣陵来敝廬啄苔穿竹日相娱莫教忘却蹁躚態
歲晚待渠從老夫
桂花初放小山幽更有蒲萄映石榴食實折花歸有日
休教蕪穢負清秋
當年手自植栟櫚别後長添幾尺餘說與園丁宜善視
老饕歸欲食其魚
文竹移栽只五根来時無數長兒孫不因繁冗休輕剪
要使清隂過酒尊
眼花齒動鬢斑斑三十年来不暫閒多少家庭纖悉事
從今先約莫相關
和謝敬德學士雜詩(三首)
翠樓天際鬱峥嶸粉澤龍岡壯帝京地勢遠連椶殿起
簷牙高並鐵竿撐葱葱佳氣歸環極穆穆昌期見迓衡
長樂退朝容緩轡斷雲收雨半山明
長日官曹似馬曹絲桐時得事吟猱救時乏策當投紱
遣興成詩敢奪袍白海波隨秋雨漲黑山雲壓晚虹高
清尊常滿朝簪盍誰道驅馳我獨勞
尚服三庚進紫綃清冰沙底未全消魚龍陸海無宫市
鼓吹鐃歌有徵招自在干年蒼鹿健閙粧三日玉驄驕
最憐學士神仙福終日吟詩不造朝
右酬謝詩計拾貳首今止三首全集共百廿首
今止伍拾九首緱所收亦少半爾諸公序文却
存附錄于後
記遊
太行之秀至吾鄉西山融結為最幼讀書江南既仕奔
走中外雖兩歸鄉里而憂患荒迷世故縈繞望西山如
天上不得至也觀郡乘載柳仲塗居蕩聞僧惟深言天
平泉石過衡嶽遠甚及同游方信其言不妄益欲一遊
至元四年戊寅歲得請歸九月三日甲子偕監郡荀公
和叔始為林慮之行午出西水門過孫平邵村時百穀
已收芋區蔬圃棋錯星布柿林如江南橘黃時遠近蔽
虧歴流寺固縣大風揚塵俄幸止孝親寺僧水冶士大
夫暨巡徼監當官聞来迓晚宿寺中僧西溪年八十八
尚能欵客明日夙興拜韓公墳讀富鄭公所撰碑碑有
亭故無損石極美碑隂有樹如水墨所畫墳皆甓甃完
者尚多兵荒中有僧紀公奮身捍蔽卒頼其力宅兆形
勢風水家圖以為式以為天地間不多見者憑高歴覽
又登寺西南經閣果極其妙高下隂顯與圖所傳不異
也顧豐安兆域寺燬於兵僧徒解散豪右斬木埜人盜
甓殘毁殆盡則紀之功可念也昔魏公以大功德為宋
社稷之臣兩墳寺皆勑額以之主墳而一得一否亦人
力之所不能及者乎小酌遂行林州知州李祜之延同
知梁思誠仲信判官張仕謙子信迓于諸翟晚至州宿
萬安寺丙寅謁廟學遊黃華山和叔送予出郭北門歸
祭其故人同知梁仲信諸生李冕咬咬侍行十餘里至
其麓皆小石槲樕是日大霜水皆冰人謂地高寒較他
地早一月槲葉青紅可愛路漸高聞水聲於灌叢亂石
中又數里山益高峯益峻壁益峭澗益深路益險水聲
益大峯回路轉掩抱重疊使人應接不暇澗皆磐石高
下為磴級泉流其上懸而為練激而為湍飛花旋碧喧
豗飄洒其瀦而為泓者清澈如空纖芥可見寺相近屏
嶂益竒亂石不可騎過磐石道左有水磑作屋其上
自麓又十里至寺山僧三四輩問以古皆不知石柱刻
張商英絶句詩(缺)言高歡避暑事綦字韻叶来字註切
其下他柱多題刻漫滅不可盡讀大率多崇觀間人少
憩遂入山觀水簾一僧前導山民十餘輩持斧鍤剪椔
翳掇碎石僅能投足馬不負人且不能登陟人力憊極
又據鞍不跬步又下若是者逾三里許遂不可騎矣始
見懸瀑如練於半天騎留林石間相率牽擁而登焉峻
坂微徑亂石犖确如梯而無級樛木交錯攀蘿挽條尺
寸而進賴健卒曳絙於前挽之而登因思東漢封禪記
所載登泰山事此近似焉數問僧至否以僧言遠近為
喜畏又三里許始至加遠不能進矣有石突出如屏四
向無所連著其高入雲所謂挂鏡臺也前有磐石疲甚
坐其上從者齎酒脯至仲信年六十餘矣懼其不任登
陟留之寺中俄亦躡屩以兩卒掖而至又迷路枉里許
石上望水簾北崖者僅如匹練下濺崖飛白始闊其西
者崖上垂白亦不過丈許意謂昔人傳誇過實俄從卒
持二冰柱長五尺許以獻云至簾下得之且盛言其偉
遂欲即之發火煑酒引滿數爵諸生暨從者遍飲之乃
緣南崖微逕迤邐而西而北坡極陡峻草石皆冰滑不
可投足尺寸展移栗栗危甚乃至西崖下水簾内仰面
而望之目力為窮始見崖上之水飛&KR0904;散布疎密勻整
自崖而下至澗底其長不知幾百丈其闊百餘尺光明
透澈去人尚五丈許真所謂迸珠簾者也負崖坐石久
之仲信又跼蹐以酒至為引數爵力稍蘇攀援而北仲
信不能從也獨遣其卒挈酒以從轉折而東至北崖簾
下有嵓坐數十人簾之長又過於西者東邊則頗濃厚
自巔至地時如團雪投墜而散連屬不斷加以動摇飛
舞如玉龍蜿蜒餘皆與西簾同兩簾皆清氣襲人時時
飛灑如細雪著人面信天下之竒觀也簾下沾灑細草
皆為清冰日夕凝積或聳直如玉笋或扶疎如珊瑚蔽
崖爾彌竒形異狀不可殫記瓊田瑶草殆此謂也西崖
下望挂鏡臺則培塿矣此山之形竒峯重疊如展畫屏
不知高挂鏡臺者又幾百尺周圍環抱而開豁其東臺
如門屏而位置偏南臺前之山一遮一掩又不知其幾
百重也始坐磐石疑水簾之小盖遼遠空闊掩暎崖石
淡然而無加以老目茫茫故也北簾之東又有懸瀑望
之差小青壁無路不能即而觀也久之循来跡而歸石
間多蘭土人不識臺上石墜於下者皆為水波龍鱗之
狀方平可愛惜路險不能致也與仲信輩罄酒殽而歸
歸途趨下差覺易僧醉喜甚捧冰如珊瑚者前行至繋
馬所且乘且步俄至寺前就磐石列壺觴以坐又以紅
樹及山果之如丹砂者與僧所持冰列於前清泉泠泠
過壺觴間且嗽且盥且觴且詠非迫於暮不忍歸也和
叔率州官載酒迓於郭至寺以所携水簾泉瀹茗飲之
丁夘之延子敬同至墨竈山寺殿東椒壁有梅軒佚老
貞元癸酉歲所題文字皆竒其下殘缺石柱多宋人題
名緣石磴登方丈鳴筝小酌從者得雉為炙以侑觴題
詩於東壁而出至谼峪東二里餘支提龕琢石崖為之
有開元十九年蔡景所撰碑刻甚精寺前流泉怪石不
減皇華寺有巨槐蔭地數畆山門有白松皮葉皆異磚
塔嵌張商英聖燈石刻聖燈寺在西北絶頂望之隱隱
見其殿宇僧云蓋四十里之遥舊傳聖燈誠慤拜禱則
見商英而後見者多自矜必刻石以紀近年元遺山亦
有詩紀之和叔云某官甚不叶人望亦嘗禱而見之余
不禱也余服其言清泉㶁㶁循殿階而流歴石磴至方
丈望五松亭方丈西有磐石坐於是得山尤佳午和叔
治具張樂夜分始休夢回泉聲滿耳可以消酒戊辰早
浴於寺之浴室題名白松刻石後殿石柱之延子敬歸
和叔入浴余獨乘月登陟坐松下磐石僧有普静者善
觱篥終日獻藝至是又挈其徒按羯鼓笙笛鏗鍧交奏
迭作於月明松影中清風颯然山鳴谷應不知此身之
在人世也長老勝祥又進數尊而後歸寢昔歐謝諸公
遊嵩山見石室汪僧叩厥至論余之游乃得此輩可為
一笑然亦陶寫終日正自不惡此山秀拔在黃華之右
至於水簾之竒偉與夫遮掩環抱重疊深遠則不及也
二山之泉皆去山數里洑入地中已已將遊栖霞和叔
謂其地無大竒計程欲以九日登鳳寧山遂不果往東
迴過諸翟翟曲宿下洹庚午至鳳寧山山在洹水之隂
峭□竒秀望之如鳳聲石為兩翼上各有亭其巔又為
亭亭上為屋兩重塐三聖女其上有金泰和間碑載赫
舍哩氏所建三女則不能究其氏族也山多古柏路甚
險登之甚勞既至其巔則俯瞰二亭若井底坐久風急
始徹俎而下過南齊觀丈八佛大磚浮屠貯佛其中有
紹聖間石刻過槎牙嶺至善應宿儲祥宫宫有洞房以
甓為之辛未登西樓和元裕之詩遣捕魚得鯉鯽活躍
几席前午泛舟觀泉於宫之西泉皆洹之洑流而突出
石崖下騰湧如歴下所謂趵突者清澈尤甚土人疏導
作堰以激磑碾為利甚大登龍祠祠下泉出尤怒日已
暮道人載酒于岸以俟遂醉而歸仍宿宫中壬午道人
擊雲璈侑觴方盤桓殿廡求盜二人報大尹杜公率其
屬迓二日不得已遂歸往返九日游歴四百里山中憩
息則有從者絃歌之娛馬上疲憊則聽和叔劇論可以
醒塵思遣睡魔餘力所及得詩凡三十四首姑錄之以
記歲月所不足者天平柳公仲塗所游西山最勝者和
叔謂異地險甚且路經大雨不可行栖霞又尼於猶豫
而玉泉澤陽諸山皆有可觀未得歴至張本於是尚有
待於他日焉
出郭
萬慮攻催雪滿頭還鄉纔得縱遨遊太行雲盡青浮曉
洹水霜餘碧染秋漸老始知閒有味此回真與世無求
溪山好處鴟夷滿況有風流老郡侯
出郭見柿園如江南橘林
落日郊原秋滿烟煌煌星火爛將然一時喚醒江南夢
恰似洞庭霜後天
水冶道中
人煙仍古邑村落帶清泉修竹雲千畆垂楊翠半天滌
場餘滯穗沽酒險豐年欲結雞豚社慙無二頃田
題水冶寺
永額僧知宋佳城石紀韓懷賢時拊髀弔古一凭闌清
夢雲龕静悲歌野樹寒山川豈專美東北又豐安
謁韓墳
考譜披圖總未真兩迴親得拜公墳降神生作三朝相
聚氣嘘為五色雲宅兆發靈符厚德碑銘無愧有竒勲
憑高更欲携形勢遠樹寒鴉滿夕曛
張彦謙署令以山水横披見贈次卷中詩韻而
歸之
霜溪帶寒沙西山展晴麓已從招提遊更就招提宿烟
霞遂埜逸宇宙入清矚歸来復歸来鄰翁酒初熟
途中口號(二首)
人人載酒具盤飱盡說監州昔有恩底事當途羅几案
只愁旌旆過柴門
城郭囂塵厭往還出城依舊不能閒野人豈識予心事
只羨丹墀第二班
游黃華寺始至其麓喜而為詩
槲樕連山麓霜餘翠間紅架巖茅屋小分水石渠通漸
覺烟霏重時疑道路窮升高宜努力中止戒瘝痌
和崔信叔欲卜鄰黃華(二首)
昔年柱杖百錢遊曾到黃華最上頭案此畫圖分中半
與君来往亦風流人生早退為難得心約真同盖不謀
加以數年婚嫁了移文儻肯少寬不
哀樂中年已倦遊舊山頻夢大刀頭高歡殿後雲猶在
王母祠前水自流涉世到頭渾是錯得歸真箇善為謀
溪堂萬卷同君讀此樂人間果有不
黃華山中雜詩(四首)
道人解后一開顔為借邛枝策我孱鳥語留人還小住
晚風吹破水中山
緣山詰曲路偏賖路轉山回境益佳寄語安排好東絹
為君斷取上黃華
手拄一條青竹杖真成自挂百錢遊夕陽欲下山更好
林深無人不可留
掛鏡臺西掛玉龍半山飛雪舞天風寒雲直上三千尺
人道高歡避暑宫
黃華山次鹿菴韻
吾聞林慮西茲惟羣山會一舍入高寒百里見空翠雄
踞魏韓境特立宇宙内雪浪驚起陸天花亂縈帶排雲
列竒峯極目認涯際出泉如江河岩壑困横潰轉曲路
疑盡喧豗地將沸干崖與秋高一徑穿雲細仙凡幾塵
隔跬步萬景萃攀緣攻折屐馳騁謝攬轡水簾真雄偉
清響落天外淵客泣淋漓天孫織纖麗空明幾百丈振
古捲不易清冰瑶草亂白日洞天閟自非骨有仙未許
踐福地磐石几席陳魯酒殽簌配道士山中宜宰相山
中貴泉石聽吾言吾言諒非戲
題墨竈寺方丈東壁
四圍嵐氣濕人衣五馬行秋弭節時莫遣鳴筝響空翠
恐教猿鶴怪歸遲
次雲山上人韻
雲埋墨竈久無烟散作晴嵐簇馬前白石清泉有今日
紅塵烏帽笑當年
出山次衣字韻
黃葉紛紛落滿衣山僧扶袖下山時莫嫌欵段非良足
老子行山正要遲
墨竈寺追和緱山先生韻
丹霞圓鎖翠潭潭仰面青天鏡出函解組已能辭好爵
判山還欲署新銜冷傳霜信風生谷清透雲根月滿巖
却憶瓈江舊林壑幾多烟霧護松杉
&KR2762;峪山寳巖寺(二首)
擇勝何年著梵宫日窮猶未盡重重翠紅照耀三千界
屏障周圍十二峯雪澗清泉響寒玉雲岩喬木捲蒼龍
尚憐不盡登臨興天際危亭見五松
烟嵐融翠濕濛濛石路縈紆細入空明月百壺松影下
清風一榻水聲中聖燈不為吾儕現俗樂誰令釋子通
兩宿豈能窮勝事山門愁見馬頭東
&KR2762;峪寄可行弟
千巖萬壑鬱蒼蒼葉正殷紅菊正黃莫訝荒游倦回轡
要因高處過重陽
静師觱篥歌
霜清萬籟千顒收老月軋露寒波流山僧具眼識埜逸
醉挾楚竹来鳴秋一聲透空石盤裂剛風不動雲夷猶
驚猿無地避急響木葉欲脱林鴉愁激揚初似士引角
嬌滑忽如鶯囀喉千聲百聲若縷貫冰蠶繹繹獨繭抽
傳來定從龜年輩逸調當是雲師儔昌黎不用笑高唱
形骸散浪為浮鷗是時軒墀月正午諸僧舉白紛獻酬
歸眠正有出塵想竹色已曉風颼颼
&KR2762;峪用象菴韻
穿雲驕馬路三日往復還層峰皆離竒一一青雲邊懸
泉走白虹遥岑生紫烟肺腑巧遮掩岡巒隨折旋我有
扶老笻不讓歸湖船三日得其凡縱念窮其巔便將巢
雲松終歲清玉蓮誰能共幽討未用譏流連
九日登鳳寧山
亭亭鳳寧山形勢若飛動胡為不飛去仙真此摶控靈
跡既不閟烟霞遂增重城居見其圖清賞時入夢今朝
事幽尋霜風肅飛鞚適與佳節會更與佳人共危亭搆
兩翼飛雲連畫棟翠柏瀉秋聲紅樹列清供遐觀千里
近長歌百杯送洹流嗽其根俯瞰清可弄陟降自忘疲
酬酢益豪縱牛山何用悲茲方待鳴鳳
過南齊觀丈八石佛僧云得之田中耕者始見
其頂隨發隨出因作浮屠居之
教已由天降人猶入地求生民困狂走滄海遂横流塔
影千年月松聲萬壑秋考碑當紹聖文物正崇脩
游善應次元裕之韻(五首)
兔絲休羨倚蓬麻鳳鳥還来訪竹花昨夜山翁宿何地
水雲深處玉皇家
溪山好策一枝藤學得襟懷淡似僧舊習掃除猶未盡
留詩聊用記吾曾
幾處青旗暎小橋村醪時用慰無聊我来本是逃名姓
莫為題詩更自標
猿鶴煙霞日漸親黃扉人已作山人只應堂下潺潺水
洗盡東華舊染塵
琳宫夜静覺寒生霜碧澄澄浸月明滿耳驚濤不成寐
四山雲樹更秋聲
善應泛舟(二首)
霜水清深處烟嵐紫翠間清風時信棹落日正宜山空
闊凝絲竹潺湲響珮環道人盤石畔崇酒待予還
郡西風物皆吾土十二年間到兩迴不是觥船有今日
溪山渾似未曾来
圭塘小藁别集卷下
