圭塘小藳卷九
元許有壬撰
碑志
勑賜推誠宣力定遠佐運功臣太師開府儀同
三司上柱國曹南忠宣王神道碑銘(并序)
曹南忠宣王薨六十年若乃祖乃父豐功高烈墓道之
石咸未有紀至元六年歲在庚辰十二月己亥中書右
丞相臣托克托左丞相臣特穆爾布哈等以聞勑中書參
知政事臣有壬為銘翰林學士承旨臣庫庫為書翰林
學士臣玄篆其額臣有壬承命兢惕而竊又自幸皇帝
不以臣庸劣俾參台司而王之子臣托歡實平章政事
世講義篤當悉其世家飭其未至以章眎来世矧威命
有赫其敢以弱陋辭王諱阿嘍罕蒙古扎拉爾氏祖諱
博綽贈定威佐運功臣光禄大夫司徒上柱國追封曹
南王諡忠定父諱伊埒肯贈忠宣静遠佐運功臣金紫
光禄大夫中書右丞相上柱國追封曹南王諡桓毅祖
妣塔本妣默埒俱追封曹南王夫人忠定幼宿衛太祖
皇帝服弓矢割烹征屢有功竟死於戰桓毅嗣宿衛事
雅爾堅太子從庫克楚瑚土克圖太子伐金遂侵宋以功陞
萬戶尋以天下馬步禁軍都元帥副大將察罕征討察
罕沒遂代之統大軍攻淮東西諸城至廣陵戰沒王嗣
職統其軍己未從世祖皇帝渡江破宋師隆興北山還
上都賜黃金五十兩中統初詔將所部討阿拉克岱爾琿
塔噶追至河西有功二年從征額哷布格賜金箙一文
繒九三年從宋王哈必齊討李壇賊搤老僧口日夜搏
戰走之奪其輜重進拔濟南賜金鞍文錦各一黃金如
上都數四年春賜虎符銀章至元四年有事襄陽走宋
師安陽灘賜白金衣物五年大軍圍襄樊分戍百丈山
以掎宋師戰屢捷十年拔襄樊十一年略地郢復奪郢
州南門堡視地勢可達戰艦于江遣色哷默白大將自
沙蕪口入江取鄂州泝江陵復遵陸略地至鎮江十二
年擢昭毅大將軍仍蒙古軍馬上萬戶權行中書省事
駐建康與右丞相巴延參政董文炳為三道水陸分進
期集臨安王以右軍取道獨松關破東壩砦至護牙山
遇宋師手斬其將杜總管獲甲盾數百入溧陽界復值
宋師斬騎將二人禽裨將祝亮等四十二人斬首三千
級進拔溧陽獲首虜七千戰章步橋斬其將吴奉使斬
首三千級進攻建平破之斬吴許兩總制拔廣德西安
長興攻獨松關禽谷總制至柏市禽其將張八斬首二
千級進中奉大夫行中書省參知政事十三年三軍會
臨安宋亡九月徇浙東未下郡邑所至納欵降趙提刑
等五百餘人追宋宗室秀王與擇于閩至福安轉戰四
十餘里殺其步帥觀察使李世達于陣俘與擇及其子
弟監軍趙由□防禦使林德獲印章五器仗萬計安撫
使王吉等皆望風降偏師入興化禽宋相陳文龍招降
宋官二百餘人淮兵三千人江南平十二月以行中書
省參知政事行江束道宣慰使十四年入覲進資善大
夫行中書省左丞仍宣慰使十六年進資德大夫行中
書省右丞使如故十八年入覲賜玉帶弓矢進光禄大
夫中書左丞相行中書省事統師四十餘萬征日本次
明州而薨年四十有九是年十月吉日葬曹州濟隂縣
郭村之原初贈協謀佐理功臣太師開府儀同三司上
柱國曹國公諡武定加贈推誠宣力定遠佐運功臣大
師開府儀同三司上柱國追封曹南王諡忠宣配托多
圖古勒呼圖克台並封曹南王夫人子男二曰伊遜岱爾
襲左手蒙古萬戶天歷初有擁護功遂參預河南省三
轉知樞密院出為河南省平章政事兼山東河北蒙古
軍大都督入為集賢大學士進銀青榮禄大夫薨曰托
歡起家同知蘄州又四轉為河南左丞由南臺侍御史
再遷為西臺御史中丞母疾棄官歴江西湖廣江浙三
省平章政事進階光禄大夫拜南臺御史大夫改河南
平章以母老辭至元六年拜中書平章政事在政府念
母老而遠語及輒流涕南臺總十道接三省非重臣不
可復拜御史大夫且便其養也女五人適管軍總管呼
喇珠珪齊衛副使巴哈穆爾蒙古軍千戶塔齊爾真定
路總管哈喇&KR1259;蒙古右手萬戶額爾吉納孫男女若干皇
元以仁武取天下艱難肇造與共事者惟國人爾而國
人中尤賴以濟者若札拉爾氏則四傑之一焉王之乃
祖乃父無征不從無戰不捷而所部之士威信素著如
臂使指無不如志天下既一俾率其部而世其職雜居
心腹之地以制四方世祖皇帝萬世之遠圖也王明而
恕謀而有斷始襲其部士皆樂為之用提兵鼓行指期
制勝其追叛河西攻堅歴下力戰襄樊略地郢復可謂
雄偉之績矣若夫卷甲沙蕪而長江失天塹之險分節
獨松而潼關若無人之境卒使宋主面縛海隅風靡則
無忝爾祖而世篤有加焉日本之役未至而薨厥後蹉
跌貽悔議者謂使王在當不至若是也皇元屈羣策以
一區宇舊勞之臣耆艾熾昌者非一王暨祖考皆死戰
陣以致寧敉乃身不享之昔賢謂世德之臣厚施而不
食其報然後其子孫能與守文太平之主共天下之富
王夀不滿其德而二子佐列聖重熙之運皆致位崇極
王薨甲子一周矣賜銘墓道哀榮益新又立祠建康賜
祭田千畝世福盖未艾也嗚呼崇德報功朝典縟矣歸
美報上獨不在王子孫乎臣有壬謹再拜稽首為之銘
曰
於赫天造秉鉞四馳芟夷蕪梗以式九圖河翕嶽喬貴
胄接武闞如奮出奔走禦侮桓毅之子忠定之孫率我
舊部勗我鋪敦帝命南伐潰襄拔郢夷庚既塞我旅爰
整嘽嘽匪車舟乃陸通投鞭斷江率滸而東三軍掎角
分趣吳會遂啟溧陽肆我禡類崩角稽首漿壺食簞廣
德弗城獨松弗關大會臨安組頸道左乾坤清夷四方
来賀蕞爾島夷乃敢不庭皇風播海長星墜營訏訏郭
原鬱鬱王兆焯勤崇極申以廟貌既歴五紀盍文其碑
亦惟天道遲速有時假寵九原追功未墜聿聲其休永
錫来裔
有元功臣曹南忠宣王祠堂碑
至正元年二月乙酉中書臣僚言勑建曹南王阿嘍罕
祠禮官議視淮安忠武王而祠于集慶縣官給其費并
請賜田千畝以奉祭祀制曰可既月王之子托歡由中
書平章政事拜御史大夫行臺江南臺治集慶又得躬
相厥役以迄于成貽書有壬曰子嘗承詔銘先王知先
王莫如子祠落矣願有紀也讓不可乃本其理擷其家
世履歴勲庸之槩曰蒙古扎拉爾氏有贈定威佐運功
臣光禄大夫司徒諡忠定諱博索者王祖也贈宣忠靖
遠佐運功臣金紫光禄大夫中書右丞相諡桓毅諱伊
爾根者王考也勲皆上柱國爵皆曹南王身皆死於戰
有大功祖妣塔塔本妣默埒皆封王夫人此其家世王沉
毅善戰襲桓毅軄中統四年錫銀章虎節仍上萬戶
至元十二年擢昭毅大將軍以上萬戶權行中書省進
中奉大夫行中書省參知政事明年以參知政事行江
東道宣慰使明年入覲陞資善大夫行中書省左丞十
六年進資德大夫行中書省右丞仍宣慰江東十八年
入覲拜中書左丞相行中書省事階光禄大夫征日本
次明州而薨夀四十九葬曹州濟陽縣郭邨累贈推誠
宣力定遠佐運功臣太師開府儀同三司上柱國追封
曹南王諡忠宣此其履歴歲己未渡江破宋師于隆興
北山中統初討阿勒逹爾琿塔噶于河西明年扈征額
哷布格于幕北明年從宗王平李壇于濟南四役皆有
竒功賜黃金金箙金鞍文錦恩數稠疊至元四年觀兵
襄陽明年圍之越六年克之始走宋師安陽灘中綴宋
師百丈山卒與策勲焉十一年略地江北奪郢州南門
堡獻盪舟之策渡沙蕪取鄂州泝江陵至鎮江十二年
與淮安忠武王右丞相巴延分道取宋王發建康道與
宋師戰屢敗之破東壩砦拔溧陽建平廣德西安長興
關獨松關前後斬首一萬五千級殺其將杜總管吴奉
使許吴二總制及騎將二人俘谷總制張知府裨將祝
亮等四十二人十三年三軍會于杭宋亡徇浙東降趙
提刑等五百餘人追播福安僵尸四十里殺步帥李世
達俘秀王與擇監軍趙由□防禦使林德降安撫使王
吉分軍興化禽宋相陳文龍降宋官二百餘人淮兵三
千人江南遂平此其勲庸配托多庫庫楞呼圖克台並封
王夫人子男二長伊蘇岱爾銀青榮禄大夫山東河北
蒙古軍大都督集賢大學士次大夫也女五俱適望族
有壬惟古者功臣受封之國先建宗廟于路寢之東所
以廣孝而勸忠也諸侯之制二昭二穆與太祖之廟而
五太祖百世不遷昭穆則視親盡而遞遷之自漢以来
諸侯鮮及十世身享崇爵而子孫不能保也廟制由是
而不講矣其有德及生民功施社稷者在朝廷則有圖
形以寓其思賢念功之意在其臣吏則有建祠以盡其
事亡如存之心亦因時制宜之義也諸葛武侯之没所
在求為立廟又請立之成都後主皆不聽民至私祭陌
上以武侯之功尚何靳於一廟豈欲黜私祭以崇正禮
邪夫所在立廟若汎立之成都亦復不聽何哉至習隆
向充之請始聽立廟沔陽則武侯之得廟亦戛戛乎其
難哉皇上於忠宣既立之祠又錫之田思賢念功之盛
德豈區區蜀主之所知哉大夫祗順德意克篤前徽勸
孝勸忠於是乎在皆可歌以薦者也乃為之詩俾歌以
徹豆籩其辭曰
乾元統天乘六龍宏材碩德如雲從忠宣天挺間世雄
父菑子播昏作農帝曰来汝汝世忠奮戈無往不奏功
方城頟頟際皇風分兵掎角乘其墉沙蕪飛渡星月蒙
順流震擊無遺鋒義旗禮干趣獨松趙孤銜璧吴山空
萬邦玉帛四海同台司兩轄昭報功虎符龍節行江東
倭奴何物勞蒙衡魂升海隅心九重揚顯有子能始終
哀榮典冊備且隆衮裳旒冕曹南封石頭城高江流潨
新廟奕奕摩蒼穹圭田千畝畝且鍾維穈維芑紛穋
穜舂揄釋烝簋有饛醇醲載祼牲特豐樂備舞兮明禮
容神保假兮福禄降象賢世美垂無窮
大元故翰林學士資善大夫知制誥同修國史
賜推忠守正亮節功臣資政大夫河南江北等
處行中書省左丞上護軍追封魏郡公諡文肅
暢公神道碑銘
泰定丙寅翰林學士資善大夫知制誥同修國史暢公
薨十年制贈資政大夫河南江北等處行中書省左丞
上護軍追封魏郡公諡文肅乂十年加賜推忠守正亮
節功臣官勲如故伯子江東道廉訪副使篤將侈君之
賜灼公之善範後之承也諗其友許有壬敘而銘之碑
敘曰公諱師文字純甫上世居汴公生洛陽大父淵贈
中順大夫上騎都尉魏郡伯配田氏贈魏郡太君父訥
參汴侯幕一府服其賢注地理指掌圖有詩名公幼警
悟貧無書手抄口誦甫十五博覽經史弱冠謁魯齋許
先生先生賓遇之高弟若姚公端甫高公道凝皆相推
友善中原底定慨然有志於世上時政十六策受知丞
相安圖補右三部令史丞相巴延南征選為省掾從攻
揚州常州下蘇秀臨安歸装獨載書籍無一長物編平
宋實蹟上之初官承事郎行樞密院都事重慶叛竭謀
畫諾諸城相率内附安西王承制改四川北道宣慰司
經歴尋除承直郎潼川路治中拔寒畯王朝綱王伯寧
韓伯昌為府史後皆至達官修府治發地得白金五十
鋌同僚分公十鋌公獨不受以修廟學傳舍餘作酒器
給公用承制改同知保寧路事治尚平簡反側以安擢
僉四川道按察司事世皇知其賢詔所至毋敢沮撓給
三傳赴上至則擿姦雪冤興學除弊風采一變有旨若
曰暢純甫不貪佳士也其令與臺臣伊蘇特穆爾為侶
遂拜監察御史糾劾權貴憲綱肅然上所纂農書遷陜
西漢中道巡行勸農副使置義倉教栽植闢荒田農事以
興俄僉陜西道按察司事時按察改廉訪司精汰舊官
獨副使盧公處道暨公仍舊興元監軍怗勢肆虐得其
贓奏决之移僉山南道枝江歲防水役衆往返四百里
供給尤苦公以江水安流悉罷其役時都護駙馬之徒
大為民害繩其尤者流之改僉山東道入為國子司業
教育有規諸生服焉除陜西行省理問始至决滯訟三
百餘事若右丞圖們岱爾之訟家財宣使鞏士安之箠
折民齒開成同知張德昭之利女財而奪之歸皆強悍
有恃官不能制者併寘於法引疾歸遷太常少卿轉翰
林侍讀學士知制誥同修國史成宗賓天武宗撫軍朔
方仁宗淵潛覃懷而中宫屬意安西宰相知其不可乃
集館閣議以察向背公與焉即颺言曰此宗社重事詎
宜苟且衆皆默然又曰余病矣請歸調治遂拂衣而起
仁宗入京始出視事草至大改元詔修成宗實錄賜中
統楮幣為定一百加少中大夫請郡除太平路總管兼
勸農事歲旱當禱公曰聞先旱必裒於民天可欺乎乃
捐俸致禱不日沾足當塗民坐殺牛祈雨囚械者六十
餘人公惻然曰雨晹愆期守令責也民殺牛致雨爾縱
不愧于心尚忍聽其訟乎即破械出之舟有泝流觸㳂
流之舟致溺其人累讞不决公亦縱之吏持不可上其
議憲司卒是公議秩米收貯盈屋公曰吾家人能盡此
乎呼寒士小民恣其取去分憲至郡必謁公曰公治内
無事此来行故事爾至屬邑曰暢先生治内何敢久留
後守為之立祠于學召為翰林侍讀學士階中奉大夫
奉勑撰王勃成道記序等文賜白金兩鋌不受尋除燕
南河北道肅政廉訪使視事五月歸中書遣編修官孛
木魯翀奉翰林學士之命以請起至汴以疾歸延祐四
年丁巳秋主河南鄉試歸次襄縣西顧長安發丘壟之
歎因感疾十月朔薨于縣之傳舍某年某月某日葬于
襄縣峴山之原配伊喇氏上世遼貴族佩金虎符萬戶
某之女先公二十年卒兩封魏郡夫人三子長篤也廕
淮安路判官轉將作院經歴拜西臺御史移南臺陞都
事除江浙行省員外郎改僉山東道廉訪司事入為監
察御史階太中大夫為今官娶李氏子六人勉國子上
舍生年二十七卒勤劼勵勣□皆幼女五人次曰騫不
仕娶成氏子勛女一人次曰駿娶蒙古氏子四人勗勍
助勝篤駿魏郡夫人生騫曹氏出也至元之初際興王
之運得賢為盛而文學之士措諸有政拔出流俗籍其
在世若魏公者混一来可數也公制行孤潔足以俯視
一世立志高遠足以上追古人天下之人莫不驚歎以
為異人而不知者造訕騰議公亦不恤也若夫從南征
而垂槖歸得地藏而用諸官屢辭上請盡揮禄入雖公
小節而其胸次為何如哉高公彦敬為山南副使移文
言不可居公上者三謂公官五品先十餘年不可犯積
薪之誚渡江孰不富貴至今家僮僅數口寒士無異勢
利無一動其心高節清風殆不可及且兄事三十年義
雖朋友愛如同生一旦岸然其上實不自安犯此三不
義何以糾人之非即日辭去觀此則當時俗化之美士
大夫風節之高公之所以致此者可知已朝為侍吏暮
儌倖躐數級傲然為長吏為同列者聞二公之風亦可
少愧哉公作守得古循吏體執憲有古遺直風至於立
朝抗諭不恤利害則其較著者也其為學宜專館閣備
顧問而中外十轉始為國子司業又出為陜西理問入
翰林才一轉官尋又出守再除翰林則老矣豈一時人
才之多邪抑當時名爵之重雖如公者亦若是而已邪
一技一能與不能操觚而專局至通貴未止者則又有
命也邪然而列聖知遇多士推服太史有錄太常有諡
加贈有號而又承家有子則天於公亦厚矣讀書一過
目即不忘假友人宋長編不浹日反之友訝其易公曰
予舊熟之有忘者申之爾友記僻事數十驗之應答如
響為文力追古作盧公處道以為似太史公而姚公端
甫亦稱純甫實善文著述多而不存藳副使所萃才十
一爾其見於世者不專於文也銘曰
魏公之出際時浡興挾策見世淵儲遂騰宋木漸傾蜀
蔓有艿簡牘既資贊益惟弘陶之不槬撫之不縆以隄
厥潰以擏厥弸壁求簡編土視金繒皇皇使車爰七其
乘善則爾揚愆乃爾繩學政聿修郡績載興掌帝之制
適天之夢大議不屈長江可淜名石山重家不縷增歸
来自樂飲水曲肱有介如石有潔如冰峻如絶壁孤如
秋鷹㢮張翫世中别淄澠夷考其行不渝九徵聞公之風
貪懦自懲宰木已拱恩光日昇漢江汪洋峴首崚嶒元
凱多事慮及谷陵惟德惟神有憺威稜景而前修昌而
後承登世于千物莫我敢輘
五龍廟碑
龍於天地間為物最神乾首六十四卦獨是取象其以
神變不測時乘御天雲行雨施烝民乃粒功莫與京乎
大塞堪輿小為蠶蠋能短能長能幽能明者神之末也
管子曰龍水之神者也乘水則神立則雖神物其亦擇
所可依而後能神其神哉江河湖海固其家也天下之
曰潭曰湫曰巖曰洞曰池者非一必皆幽深僻險有水
可依而後居焉土人往往時見光怪不敢䙝也而又旱
暵有禱則從而祠焉彰德路安陽縣西北五里洹水之
陽有五龍廟廟之下水黑而深洹水至是瀦而後泄其
龍居之淵乎太原元裕之效虞初書言明昌中風拔廟
樹印地有跡事頗涉怪而不及廟之建始何時其號五
者具五方為象設爾以其禱之屢乎也路達嚕噶齊荀
公凱霖同知阿拉克判官毛拉爾錦嘗修其廢築臺其前至
元四年戊寅夏旱甚甫事請禱六月二十日甲申總管
杜公德遠始下車憂惶無措曰不才之来丁旱之會又
數日不雨則苖盡槁人何食賦何徵責何以逭盍走靈
祠而禱諸荀公曰五龍廟效靈自昔協恭精禱神其閔
乎於是率僚屬齋沐具香幣禱焉戊子行事雲俄起是
夕微雨越翌日大作三日乃止苖之槁者浡而興市之
閉遏者發人之轉徙者息病者以蘇訛言以寂豐凶笑
顰變乎旦夕既報祀安陽縣尹趙君時敏刻石以昭神
貺以遠邦君之休夫龍與人異處昔鬭洧淵子産以為
吾無求於龍龍亦無求於我惟其無求則子産之言是
已為天牧以守其土以養其民以供其貢賦而歲將告
饑人將轉死苟可弭菑當即致其極則其能無求於龍
乎且龍之託於兹水以神其神人象而祠之有年矣應
捷桴鼓亦其宜也否則將不與摶土縳芻等哉抑聞之
雨由乎神而亦由乎人至誠貫金石信及豚魚况龍之
神人之誠有不格者乎然而龍之德不可忘也祭法曰
山林川谷丘陵能出雲為風雨見怪物皆曰神洹水有
龍能出雲為雨祠亦宜哉書其槩申以迎送神曲俾
祀而歌焉其詞曰
洹之水兮浺瀜祠其涘矣兮惟其潨羌自珍兮神龍沕
擇勝兮實所宫魃之虐兮藴隆龜吾田兮槁吾稑穜
將竭澤兮及爾躬哀吾氓兮疲癃忍及喙兮弗充龍之
怒兮奮飛豐隆前驅兮屏翳後隨騰清波兮淋漓沛為
霖兮鮮厥萎報祀兮孔時泠風肅兮滿旗鼓坎坎兮吹
參差荷神嘉兮無期
膏澤施兮不屯苖其傑兮木欣欣牲之腯兮醪之醇琮
深席靚兮縈燎薰享不儀物兮享以人龍之去兮逡巡
嘘雲氣兮氤氲歸九淵兮深藏斂大惠兮芘一方時潛
飛兮則其常有扣斯應兮惟爾之臧百穀充羡兮遺秉
在田龍兮龍兮人不爾諼
勑賜興元閣碑
太祖聖武皇帝之十五年歲在庚辰定都和林太宗皇
帝培植煦育民物康阜始建宫闕因築梵宇基而未屋
憲祖繼述歲丙辰作大浮屠覆以傑閣鳩功方殷六龍
狩蜀代工使能伻督絡繹力㡳于成閣五級高三百尺
其下四面為屋各七間環列諸佛具如經旨至大辛亥
仁皇御天聞有敝損遣延慶使臣吹戩輦鏹葺之又三
十一年為至正壬午皇上念祖宗根本之地二聖築構
之艱勑齊哩克府同知今武備卿布達實哩暨嶺北行中
書省右丞今宣政院使伊埒特穆爾監督重修歴四年
方致完美周塔塗金晃朗奪目閣中邊頂踵巨細曲折
若墄平髹堊靡不堅麗精至重三其門繚以周垣煥乎
一新縣官出中統楮幣為緡二十六萬五千有竒費視
昔半而功則倍之丙戌十一月七日上御明仁殿中書
省臣奏閣修惟新不可不銘勑翰林學士承旨臣有壬
文諸石臣有壬拜手稽首而言曰天地運用之妙臣無
得而名焉即其形之近者言之風雷雨晹之散動潤烜
發生萬物者皆自上而施于下源泉陂澤之流通抒泄
灌溉大田者亦由高以及乎卑我國家興王之地俯瞰
萬國大聖人首出庶物位乎天德引閡孳萌紐牙開闢
而後蓄而未發之氣以資始品彙自上而施于下由高
以及乎卑故澤之流若高屋之建瓴師之出如太山
之墜石功烈之成登三邁五漢而下莫我儗也定都和
林造邦之基立矣太宗憲宗雖干戈間而以不嗜殺人
為心聞象教清淨覺皇慈仁之旨有契宸衷資其說以
格蚩蚩之未格者非大示尊崇則無以為感觸之地而
大聖人礨空四海撮土八埏囊括宇宙席捲河山之量
實兆联於是焉臣有壬生長熙洽之世朔南名刹罔不
歴觀聞嶺北人譝閣之大竊疑其夸質諸嘗行陜蜀江
廣閩浙且仕嶺北之人信天下之闊無與為比也昔祗
桓寺基八十頃一百二十院祗陀須達二人成之我國
家富有四海視布地之金特錙銖爾則此閣締構之峻
偉傑峙與雪山相高鷲嶺侔盛宜也閣始無名但以大
閣寺著稱皇上賜名曰興元之閣盖經始之日實我元
順天應人龍興之初名協于實矣且和林自元昌路為
轉運司為宣慰司又為嶺北行中書省丙辰迄今九十
一年而列聖駿極之蹟雄都瑰異之觀無一人一言及
紀述者一旦形諸玉音刻之堅珉遲速其亦有緣乎於
戲休哉為大利益可量也夫銘曰
鴻蒙再闢世再初聖神立極卑黃虞建都乃握天地樞
俯拾萬國如墜枯嗸嗸赤子饑待餔后奚後我来其蘇
天戈豈欲專天誅心以不殺人自孚顧兹象教非虚無
與我異世而同符以大智慧明羣愚開極樂國包寰區
祗園方欲鳩其徒乘龍遽爾及鼎湖後聖繼作志不渝
巍巍成此兜率居不宏其規豈遠模矗天拔地高標孤
中有屹立金浮屠諸佛環擁分四隅至大修廢走使車
三十一年等須臾吾皇法祖恢聖謨坐令金碧新渠渠
龐恩覆幬均堪輿如閣容塔綽有餘中書有請帝曰俞
汝臣有壬其大書不騫不磷磐石如億萬斯歲綿皇圖
武昌路武當萬夀崇寧宫碑銘(有序)
武當均州山先名太和道流謂其峻極秀絶非玄武神
不足當故更名武當勝國端平甲午兵摇襄漢均民走
鄂深神德不能忘鳴于官行武當祠于鄂為冲霄壇制
使孟珙禱于神有齊安之捷易壇為觀盖復崇寧額也
我皇元至元庚寅升武當萬夀崇寧宫地據雄峻鶴山
亘其後大江朝其前雲關扄深石磴梯危大殿高堂傑
閣危亭長廊縈帶通樓環匝百神胥宇羽流栖息壇壝
鼓鐘學館庖廥轇轕錯布仰觀樓閣玲瓏在五雲絶頂
俯瞰萬間鱗集煙靄蔽虧若洞庭觀波濤目為之眩而
山川形勝闤闠盛麗金碧丹雘高下相輝玉京十二樓
不得而見之此亦人境之洞天也泰定甲子又改作玉
皇閣凡十二丈深廣相若由甲午迄至正甲申一百一
十一年壇而觀觀而宫若葺故若建新幾人幾日幾工
幾木而甲申之二月戊午掃於一炬洞真明道冲妙真
人住持提點兼領諸宫觀事羅君大震職宫事餘四十
年勞瘁已至時行當弛擔而彼所謂劫運乃丁其會常
情體解氣沮方偕其徒曹大坤等以已貲率衆力任其
復而威順王實鎮是邦主贊尤恪重起兩廡甲子樓三
十一間以其下内半為雲房歲丁亥三清殿成深廣十
尋高九丈加舊制三之一又建玄天上帝殿聖像侍從
供器靡不僝功而又作亭礱石以紀綸綍運機為蔵以
待禬禳餘凡締構日以就緒矣昔閣之成嘗屬予記亡
友玄教大宗師閒閒吳公亦屢為言時待罪政府多事
因循遂至今日乃己丑八月書来告其掇拾煨燼有成
仍命予志夫所謂劫運者吾儒所謂數也天地且有數
人力之盛神靈之託其能出天地之外者乎其成其毁
有不必究者已玄武之祠昉宋真宗我朝至元己巳龜
蛇見於高梁河以為玄武之祥為築昭應宫於是武當
之山若增而高矣是宫之名雖主玄帝而巍然南面朝
五帝者實主玉皇玄帝五帝之一也若夫北方七宿為
水之神寓形龜蛇者世飫聞矣主之大者盍鬯厥旨玉
皇禮家所謂昊天上帝也以形體言之謂之天以主宰
謂之帝以功用謂之鬼神以妙用謂之神主宰者不離
乎功用而能妙用者也日月之運行風雷之鼓舞山川
之流峙人物之生息皆功效之著者闔且闢於斯往且
来於斯視之而不見聽之而不聞則有妙用存焉先王
之有天下也以為萬物本乎天故祀於郊圜丘以象其
形蒼璧以象其色樂九變以著其數猶曰維天其右之
其之為言不敢必之辭也不特此也羣祀亦然或求諸
隂或求諸陽不可方數徵形狀索也自神仙好樓居之
說行遂有作崇臺傑觀以候之者嵩呼之聞巨跡之見
真若可以形聲相接而像設濫觴於此矣其始也施之
羣祀其卒也於上帝亦冠裳而宫室之矣聖人以神道
設教上智昭昭無幽不通下愚蚩蚩既顓而蒙孰為民
彛孰為帝衷可使由之而不能使之知也今號於衆曰帝
以主宰言其不啞然笑者幾希孰與樹中天之華構揭上
帝之高居使瞻而仰之者舉手加額曰上帝臨汝無貳
爾心由是而舍惡從善之心油然而生矣是宫之建顯
命靈躅祝釐芘民者固自有在而使民觀感日遷於善
聖教之功不又多矣乎銘曰
岷江東涘鄂城西壁疊巘嶟嶟崇宫仡仡天關失守灰
飛瞬息剥胤碩果復根定力嘘蜃倏樓琢璇俄室三華
屹崪九光赫奕雕梁龍矯文瓦鱗集棟吻雄鼇闌腰雌
霓疎櫺綺結飛簷翠濕碧霞騰虛流雲洞闢屛翳擁幢
豐隆列戟桂漿釃素蕙肴蒸碧靈霜清厲廣樂翕繹瑤
草肥露玉華酣日紫芝已甲蟠桃行實祥鸞朝朝瑞麟
夕夕玄龜左顧靈蛇右翼山川開朗神人愉懌物具阜
康世允寧謐丕冒神休永奠人極
圭塘小藁卷九
