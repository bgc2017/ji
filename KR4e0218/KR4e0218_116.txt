少室山房集卷一百十六
明胡應麟撰
書牘二十七首
報王承父山人
虎頭公大艦中邂逅足下不數語别去真若崔家摩勒
持匕首瞥然飛翔太空了無蹤迹可問此時僕恨不得
為千牛後身以紅綃累足下歲杪鄉人迴忽將至手教
縷縷數百言怪渠何從值足下訊之乃知其人業醫走
吳會間得無足下賣藥青城後還訪崔家郎君驀與相
遇耶僕自别足下歸杜門塞兌人間事一無所問實有
如足下所謂三萬卷中老蠧魚不復出世者亦以邇来
大老相繼喪頽兼之儕輩往往傾逝所可揚眉吐氣僅
吾承父一人舉足出門鮮可控告無論生乎吾前後起
之士如吾鄉李能茂楊承鯤英英上足僕素以大業期
之一歲奄然同殯狐貉憶僕曩在京師與諸子倡酬齒
最稚末三十年来存者遂如晨星今開眼乾坤殆無故
物僕雖甫越四旬頭顱種種浸假作靈光殿遺瓦矣足
下眎僕十年以長叢林耆宿屈指能幾僕於足下惡能
一日忘也别来游道何似飲興何似痴憨何似少病少
惱少魔障否妻孥不訕詈否男女不啼號否故交厚禄時
時問遺不大落莫否鄉里小兒着緋騎馬揚揚巷陌間
自雄亦知震旦國有王先生不舉兩白眼相向否長日
坐蟭螟寄讀浮屠氏書老和尚舊公案頗有所窺將来
臨大事不至鶻突否幸一一明以諗我足下别諭僕詩
藪於前古甚覈廼國朝諸公不無阿私掩護當别為快
筆紀之僕宿根介戅不解逐影吠聲至於随人悲咲彌
所不耐所為詩藪一書悉是肝腹剖露隻字毋敢襲前
人前人藻鑑有當於衷必標著本書使之自見其有不
合即名世鉅公不復雷同汪司馬作序謂僕于于鱗元
美抗論醇疵時有出入無偏聽無成心數言真知僕者
居嘗恐訐直獲戾信如足下云云人人能如足下者讀
此書迺生平大幸夫復何言且僕之談詩大都蒐獵往
代罕及本朝偶諸大家有相聯類間一染指不數數然
也足下目無往古顧每降心折節于僕此書至欲盡舉本
朝名流俾之揚扢此自足下盛意見推可耳當今之世
元美所云闤闠詩書人人大將僕雖有喙三尺何敢與
也頃為易使君所要選輯明近體詩凡二十餘卷起高
太史季迪訖吾鄉東陽李生自餘存世諸公慮采掇未
周槩不敢錄若已逝同盟黎祕監康山人之類僕俱纖
悉料理不使遺憾九京獨足下名篇傑句浩如烟海而
局於欵列無從措手王長公戲余仲蔚若幸健匕箸特
吾書太寥寥得無今日謂耶嗟嗟承父同心同調如足下
海内無多方與足下為太白殘月相望耿耿寧當以速
朽冀足下驟發斯言要令足下洞知胡元瑞方寸中惓
惓耳頃閱足下吳越游某子甲夢足下非常足下欣然
引滿賦長句以自快僕常嘆羨足下真達人計今聞吾
言當復舉大白百餘觥不爾不足為王承父倘天帝白
玉樓首詔胡先生或遮須界地主急缺須代後事便當
責足下足下幸毋忘吾言詩藪中闊略足下亦坐是故
也歐楨伯比一書所論詩藪諸篇與足下見推意大合
昔楊子雲草太玄俗物揶揄滿路逮百年之後桓君山
賞識則子雲者人與骨已久腐矣僕書未殺青王次公
從篋中胠得輙狂呌擊節稱善後書成小有異同而長
公遂以為竒絶無兩所奬誘咸出過情兹承父楨伯諸
君又遞相印可所遭視子雲奚翅什倍愧淺陋不足當
或致貽賞音之憾於来世耳足下别我十載間著述更
復幾種剞劂更復幾編僕嘗謂足下崛起孤島自當為
一代布衣之雄唐之二孟非不矯矯然鹿門才偏東野
才僻並似非足下伍至近時孫謝之流𦕈無足論若八
面受敵一瀉千里成佛受記不傍他人竟當屬之足下
苐古今辭章軌筏具在屈騷馬史非必其才夐絶大要
天地間有此杼軸其人適當運會假以發之杼軸既彰
猶規矩既設後之欲為方圓即公輸墨翟安能外此故
以少陵太白之雄不免憲章魏晉者寧其材視曹劉鮑
謝弗如也下至近世秦柳之詞關鄭之曲卑卑小技不
可不曰自開堂奥其才顧賢於李杜耶足下倔強自負
顧生平製作脱離今人可耳何嘗能躍出古人若才力
錚錚破的飲羽則古人復興亦無能多難足下政不必
拘拘所見也僕月旦足下身後大略如斯足下其以僕
為阿私耶掩護耶瑯琊既歿㝢内寥寥英雄逐鹿之際
廉將軍善飯猶昔須叩囊底一決之果爾者僕請悉索
敝賦卷甲以從與足下掎角中原快哉萬世一時也足
下勉旃努力毋令老態逗漏為童孺子所窺宗子相云
大丈夫處世上之不能為飛仙周遊八極次之便當為
詞客横行千秋僕每咲此君失言疇昔道家者流羽化
尸解不知凡幾後皆展轉澌滅肹蠁無聞求其姓名邈
不可得與草木腐何異中間稚川弘景一二有聞自以
依附辭章故匪曰神仙庸詎若原遷甫白數公頌聲燁
燁塞人口耳讀其遺集如兩儀七曜光彩常鮮玩其成
言則風氣性情恍忽生動此乃吾所謂長生不老非服
食煉養蟬蜕鳥伸之謂也藉令宗生而在而聞吾言定
當俛首輸伏足下以為何如承春初北游齊代徵長歌
於僕以壯行色僕請為足下賦千二百言俾足下登岱
宗絶頂奮袂歌之海日夜出天雞亂號雲中之君紛紜来
下俯視齊州為九彈丸秦皇漢武胡足豪耶僕將於秋
首赴婁江為長公竟集事比時却過溪上載宿足下焦
冥寄究竟堅白之譚随挾足下卧朱在明江蘺館縱觀
女樂罄平原十日驩足下於時多乞烏程若下或隣翁
社茒柴數斛以醉我萬勿扁舟他適茫茫烟水問津無
從使烏有先生無是公更入長卿子虚賦也
與康裕卿
八雁山諸詩伸紙疾讀一再過恍然與吾裕卿扶笻振
袂涉四十九盤之嶺東望巨海滉瀁淼漫金支翠旗仙
聖出沒以億兆計已而宴坐龍湫俯窺瀑布銀河萬丈白
練千匹飛流倒挂於空青石壁之間信兹遊之奇絶也
觀察公亭亭物表足下又矯矯霞外兩賢相得為山靈
成此盛觀良足今古獨僕於二君最善而又所居與二
雁甚隣迺不獲把臂同之得無復貽康樂之憾於来世耶
夜来睡寐中忽得百餘語遂用昔人夢遊天姥例作二
長謠寄足下俾觀察公於東南雁宕絶顛各鐫其一異
時足下結茒其上却躡兩青鞋過訪呼李孝光輩擊節
歌之勿虞兹山石裂也
報康子
省啓知定居珠浦三面面山一面面野谷中竟日不聞
人聲清溪百畞飛流鏡玉恍忽浣花茅堂數十椽當山
谿之勝最會心處柴關僅設八窗洞開白雲英英時墮
儿席屋後長松古檜高矗霞表左右隙地雜蒔修篁杞
菊四時取其苗榦花實以療饑籬根繫小蜻蜓艇興至
出遊老妻稚子盡室同載得魚沽酒則叩舷擊楫歌滄
浪之章一醉篷底不復知東方吐白視曩昔曳長裾彈
敝鋏碌碌長安塵土中豈但羅刹之與梵天而已
報胡孟弢
中秋瀫上握手論心登高賦别暢劇一時致足樂也榜
人還得足下諸作悲壯雄爽飄飄有躡叢霄凌倒景意
僕病餘向戒作詩是日讀蘭隂四章酒酣耳熱不自抑
按援筆步武數亦如之雖玉樹蒹葭不堪照映以施山
靈不妨作苐一重公案也次公秋杪過蘭偶邦相不在
邑復值令先公忌僅作刹那會遽行僕賦六詩祖筵并
似足下解裝以来更有妙製不惜寄將恐邦相旦夕量
移音問遂難數得耳弇州公已入關不復與塵世事英
雄逐鹿之際千秋大業方與足下勉之足下努力人生
不百毋更作良知見解耽悞歲時也新秋與邦相山遊
甚適得詩若干草寓貞吉所能發興倚和乎裕卿近一
書至惓惓致囑足下故交離索念之令人慨嘆深不多
及
報喻邦相
出武林即擬作雲間十日客而疾入腠理矣輕橈抵京
口之明日問醫服散而後知吳閶之夜過也意恨恨不
可言呻吟枕席間不覺竟成四絶然無繇寄足下緘之
奚囊渡江抵淮疾迺大作一卧五旬粒食俱絶奄奄待
盡及春始蘇想像足下兹時挾二三同調雕龍碣石躍
馬華陽飛觚振袂一日而屈千人甚適也不佞病後如
惠施五石瓠濩落亡所之視往與足下唱和時意氣什
耗八九矣方且慮以為大尊浮沉江湖恨不獲逍遙生
把臂濠梁商其棲泊耳得北来耗有天津之命殊為足
下神王高牙大纛居東方千騎上頭建朱節震華鼓循
行九河故道思禹功而咏明德丈夫生平意氣差足一
吐蓬莱閣去轅門咫尺間鄉者與裕卿孟弢同登其上
飄飄有馭風遺世想三人信筆留題一時傳誦以為殊
作恨少足下和之今宦遊此中政可了此公案并前六
詩榜之楣間亦盛事也濱海白鹽肌理如玉以并刀削
之粲如雪霜太白所謂盤中水晶宜無越此紫蟹惟一
売外郛黃膏滿中遂無復肉二物美而且豐僕往留天
津朝暮食之聞足下是遷幾於指動然幽越路殊未能
浮一葦逕造足下俟秋風起覓錢塘枯枿散髮偃卧其
中歷四明吳松登莱至足下所轄而止今之天津又何
異織女津耶兹人生一大壯遊非足下不能啓余興苐
燕趙古所稱佳人如玉近寥寥不一覩而成都垂簾賣
卜者世杳弗聞恐支機石了不可得即得之無復能推
筭不若得足下詩耳在明餽米以足下驟遷無復將至
僕已往蒸豚與相易令渠更餉足下渠遂并掩僕他寄
詩藪奪之一笑
與易使君惟效
僕之以蒯&KR1670;留滯清口也蕭然短褐鬱傺無聊若觸藩
之羊涸轍之鮒圉圉焉臲臲焉困亦甚矣賴天之靈邂
逅執事者軒輶實蒞兹土不佞以舊好提攜追随蘇蔡
兩君於玳筵之末操觚雪夜舉白花朝飛蓋西園巾車
南郭遂令快心之事頓出於窮途極意之懽飜成於逆
境較諸平原之期而過之十倍擬諸河朔之飲而益以
千秋誠耳目所曠逢而古今之盛集也别来放身江海
日從赤松子牧羊窮谷中想像襜帷邈如天上身無六
翮奮飛莫能乍覩除目驟聞假重三衢中夜雀躍明公
以經國上材干城偉器而久淹侍從心厭承明兹剖符
名邦綰章劇地牛刀盤錯游刃有餘矧以江郎舊治棠
蔭蓊然過化之區何難速肖哉僕頃益自廢人外百念
灰冷萬緣冰消棄禮簡賢世所擯嫉即以公照臨隣壤
亦無能挾一刺以俟閽人惟是山川之勝方寸未忘俟
衢澗春深桃花彌望支笻躡屐覓青霞洞主較九枰石
室之中公於其時倘能却鹵簿減騶從憑軾而来一寓
目焉當勿虞斧柯之爛也
報易使君
公之照臨鄉國也亦越三禩矣婺去衢僅百里而遙而
辱知如鄙人曾不能浮舴艋叩軒輶一接温如於宴寢
之暇大懼不恭之罪分無所逃迺長者不惟不以為罪
也而寵命以先之腆貺以副之懇懇焉懃懃焉布衣之
懽金石之契儼猶之乎十載之前定交之始也夫鄙人
胡以得此於公惟是雌伏衡廬閉關却掃足不履郡城
之中目不識賢大夫之面為日久矣豈長者過知其戅
而大降其疎耶伏惟蒞政以来仁風四訖敝邦密邇尤
切見聞歷稽古為守者龔黃召杜惠聲廣布而風雅未
嫺元白柳劉潤色多方而膏澤未洽若我惟效使君兼
之無媿矣自清源别公離羣索處異時雄飲之態邈如
河山實以久在菰蘆不見偉人故也杪歲桃花之約復
爾寒盟兹酷暑如焚未能覓爛柯之客俟秋風起當騎
石羊入青霞洞天三衢道中木奴萬個不減巴卭橘鄉
樹端有實大如斗剖之而四仙子對奕於中者其一頎
然而少擘龍肝於座旁即蘭隂胡生訪易使君而至也
報李景穎司理
歲杪持樵斧入爛柯方與負局翁決賭九枰於青霞石
上不意使君之過聽易使君也而屈威重以先之極禮
意以下之使人綢繆固結而莫能自解即以歲事峥嶸
扁舟瀕發猶心旌飛動於太末之墟昔人亟稱與公瑾
交如飲醇醪得無明公謂乎抵舍後圖籍塵埃蓬蒿滿
目即欲如張仲蔚中開一逕且病未能迺車駕方賢勞
四遠日馳驅東西二越間而僕又索居離羣無從候關
門紫氣計明公具悉於形骸之外也秋首為家嚴諭督
勉爾挾書二十載老明經策蹇驢冒風雪千里而入長
安固已委頓頽落而况以皮骨殘軀強顔塗抹與東家
年少子角麗昭陽殿下寧待識者然後胡盧苐有大不
得已迫之昔張子房駕言辟榖以歸今胡元瑞駕言干
禄以出歸與出則不同寓旨一也縱筆繆談至此明公
得無大咲其狂耶郡志辱明公下委寢瘵以来素業久
廢僅舉正大綱及刊定紕誤數則行迫草草致上煩記
室檢入之以明公如椽大手即帝命修五鳳樓猶將成
之不日而况乎州里之乘何游夏能贊一詞也
報童子鳴
得足下藏書目閱之所臚列經史子集皆犁然會心令
人手舞足蹈古今書目條例惟隋志最詳明馬氏經籍
考會萃晁陳諸家折以已意幾於豪髮無憾迨今得見
古人著述大都往往藉此至故家文獻若張茂先任彦
昇輩代遠無論即趙宋盛時宋公垂葉夢得家藏劇稱
宏富迺書目蕩亡一存鄭漁仲羣書會記三十六卷見
馬氏通考蓋亦端臨會萃入已書矣今原書行世可見
僅尤氏遂初堂目一卷以說郛鈔錄始末具存第其間
銓次蕪紊蒐輯闊疎如晁陳馬鄭所載羣籍南渡當悉
存世而尤氏所收十缺三四或漏軼過半有之又不分
四部而信手錯陳僕每疑非文簡之舊然陶氏當勝國
末年去南渡纔百餘禩且說郛特記全鈔於此目之下
不應偽撰明矣國初宋文憲博極羣書子集之流似非
經意近時馮汝言李伯華諸氏亦名藏書數萬其目考
見無從計卷帙或多足下若分門别類部伍井然當無
復踰此者足下久客三吳近日藏書更何氏稱最信還
具示不宣
與朱在明
魯有大俠朱家氏嘗手挈季將軍於虓炎之網而出之
今足下豈其苗裔耶胡興之暴也自足下起島上而士
争憑軾而趨風遂令馬䭾之沙與春申之阜岳岳相望
古今人顧豈誠弗相及也俾足下而當楚漢無論三千
珠履旦夕致之即竒計縱横於脱季將軍何有迺令俯
同羣卒日與抱關擊柝者嚄唶夷門屠市中一念之令
人英雄氣槩都盡惟是荆卿漸離二三酒人輩如昔庶
幾少泥吾在明歸思邇聞當路竟以王官趣足下彼其
以足下難拂衣耶以拂衣難足下耶嗟嗟在明雪廊無
恙雲樓屹然盍歸乎来高卧江蘺館日飲醇酎一斗和
離騷一章猶足稱夜郎自王菰蘆中安能俛首折腰作
賈太傳長沙面孔也
又雜柬七通
跨蹇驢晨入春明門風塵簌簌滿面一青衫何物能造
爾許大惡業昨乘興擲付酒家卧聽吳姬歌楊叛兒劇
飲漏盡不復知城柳之啼烏也
二
足下買麗姝平康里當復費十斛青琅玕耶江雲樓貯
此尤益泠然作真人天際想然何可不一致胡先生也
三
足下過廣陵璚花觀謁后土夫人樂否腰纏十萬騎鶴
揚州無足論要當攬取二十四橋月色滿載而南期足
下垂虹亭上耳
四
婁江含桃大者徑可半寸許色殷紅如靺鞨光爛爛照
一室中百蓏之甘殆無復居其右吾里中楊家果差足
當然時時作措大風味也
五
足下所餉藤衣桂餅悉至陳心叔名疑是夕遂篝燈遍
讀之此君博洽可念當與晦伯並驅嘉隆間至於絶倫
逸羣故當歸弇州氏
六
徵父西山八章奕奕神令其人已歿遺集當可致不
七
足下今遂五男兒耶憶足下舉子長安中僕與諸公畢
赴湯餅會黎生以阿瑶字冡君恍然政類昨日不謂琳
琅珠玉盈庭頓爾僕三紀尚無復萌孽念之慨然
與祝鳴臯文學
今年夏溽暑蒸人頭岑岑若五石甕恨不與足下解衣
散髮牛飲河朔之間憶爾時長安中伏天偕足下過某
勲戚貴人家惟敬仲修思伯子鳴裕卿少承謙之輩咸
集高堂十仞八窗洞開層冰嵯峨如雪山離立左右前
後客坐其中儼入洞庭點蒼間大甆盤盈六尺一貯甘
泉浮碧桃朱李一滿貯青門瓜五色鮮華瑩徹不啻瑪
瑙水晶平頭奴運七輪扇涼颸滿庭令人心骨俱冽酒
酣興發龍陽君振袂起歌高氏小梁州詞妖姬年十五
吹紫玉簫相逐清音泠泠上屬雲漢俄洗醆更席俯臨
大渠樓臺倒影金碧洸漾芙蕖菡蓞矜妍競笑應接不
遑既則明月出於花間飛星流於木末琴瑟笙敔交搆
遞作恍忽遊廣寒聆鈞天迄今追思此樂懵然殆如隔
世事矣
戲與鳴臯論手談書
快甚高軒出郭輙拂拭楸枰傾遲於白玉壺中而柴關
亭午了無剥啄聲也豈畏心過甚有託而逃耶殘雪疎
梅點綴籬落明窗棐几不受纖塵擁博山爇沉水憑斑
絲隱囊獨坐此時得一碁品卑卑王茂弘者弄之掌股
之上追奔逐北千里無留行棄甲曳兵而不止即南面
王樂吾豈易哉公在扶餘國中當無復敵手沾沾一方
作草頭天子故自雄然何若佐命文皇策勲百世也呵
呵
燕中與祝生雜柬八通
安石榴二樹可盆栽着北窗俟五月盛開胡先生戴砑
光帽舞山香一曲其下何但絳英點頭當令阿平絶倒
不已
二
金水橋偏見寫本北堂書鈔與購未獲賈人索值四十
千購得即馳送足下適煮羊胛已復爛足下食指動者
速跨東華門衛子来
三
太平廣記近迺有刻本出晉陵談氏讐校頗精今六代
唐人小說雜記存者悉賴此書苐中間數卷全缺僅目
存首帙吾暇當與足下參互訂補俾此書復稱完璧亦
異代子雲也
四
陳晦伯正楊援証頗精至詩文引用或斷章取義或反
覆抑揚此自詞人所解而陳苐據紙上陳言格之恐用
修有靈將復稱屈地下
五
蚤入燈市中購得陶氏曾氏兩雜說知足下雅欲觀以
累東郭君使者此二書鈔本僕所覩十餘無一善足下
讀之疑誤輙止乙其處
六
乍過酒樓擁少姬彈琵琶樂甚甚思與足下共之一同
人趣赴朝貴約興遂颯然不可留豎儒敗阿公事迺爾
書報足下為掀髯一大噱也
七
聞邢直指為足下買田濟上當去歷下生故居不遠新
秋煩足下攜彘肩斗酒以大白往酹其墓曰蘭隂胡元
瑞寄聲聞谷中有響答者以報我
八
足下齊東生計想益就秋成在目異時學稼吾子雖尼
父自謂弗如何可以老農少也
少室山房集卷一百十六
