少室山房集卷十五
明胡應麟撰
五言古詩二十首
古意贈雲間唐子四章
飄飄雲中鴻口銜尺素書有美雲間客宛在天一隅蘭
臺振高躅青驄曳華裾初承百里命栽花爛長衢鳴琴
訟堂上素幕垂清虛泠然念同調發篋貽雙魚贈我金
錯刀投我琅玕珠感子繾綣懷殷勤繫羅襦豈無傾城
色貴此無鹽姝林風冉冉暮歲晏羌何如
哲人代淪謝大雅諒難作世路日凌夷詞場巧枘鑿睊
睊郢都匠戾目陵陽璞何彼金閨彦高誼振頑薄尺書
寄遠道論交慰離索風霜粲華緘颯爽動林薄神劍貽
雷張仙舟佇李郭寥寥九成奏孰振鈞天樂千人失酬
和片語謝雕琢泠泠金石聲三嘆起韶濩
神交豈在面片諾為生平緬彼古聖賢立談蓋自傾伊
人瑚璉器光輝耀連城跫然窮谷中晤言托同聲朱絃
久摧絶為子繞夜鳴傷哉白日暮俟彼黃河清金石有
時泐浮華安足營所希大業崇努力追炎京百世猶比
肩千載垂令名區區九州内胡懼不合并
大江際天流將子一葦航飛濤如雪山日夜奔錢塘同
心苦離索泪目馳河梁豈無盈觴醪我友不共嘗蒹葭
被白露林葉何萎黃朱絃感人懷怨彼離别長翩翩兩
龍劍各逐晨風翔雄雌一朝合紫氣騰岩廊許身貴許
心片諾為肝腸寄謝久要客形骸良可忘
贈吳生充二首
季重方七才子華侈八面承家得苗裔甘守蓬藿賤世
途尚豪侈裘馬互矜炫伊誰振大業往往讐筆研翛然
韋布中嗒爾罷歆艷遁迹吳山陽索居嚴陵岸千秋豈
不勞樂此琴書翫
一丘伴麋鹿抱膝良堪多何來念同好負笈攀藤蘿先
生久避世白眼横庭柯乾坤莽寥廓故交邈山河玄亭
不盈丈愧汝常經過矯矯侯芭生抱饑習吟哦英詞爛
金石激楚停陽阿黃鵠飛摩天壯齡日蹉跎豈無朱絃
瑟為子迴沈痾才人例百六坎壈終如何
贈黃氏二仲詩二首
括蒼一抔土遂安萬山腹大澤生龍蛇連城孕雙玉俱
操七寸管並騖千里足邂逅錢塘涘翩&KR1862;紫陽麓折齒
師仲淹和歌到窮谷眷言申末契悠然味伐木
孟陽誠哲昆季方亦難弟矯矯江夏黃聯飛盛明世談
詩各起予琳瑯遠公社雙鳳鳴雲中二龍語天際回首
華陽宫故交日殞逝晚合蓋自傾居然洞肝肺隋珠豈
不耀愧此荷裳繫歸與葺衡杜白首期勿替
清華館為程生元魯題
大鄣擅幽奇名園負東郭衡茅數十椽軒敞帶長薄林
木何翳然空庭散鳥雀清漣媚藻荇綠波映蘅若夾岸
芙蓉披中流芰荷灼翩飜白羽下撥剌紫鱗躍之子吟
逍遥飲泌自斟酌沾沾御元禮亹亹獻康樂問字開揚
亭校書閉劉閣丈人習名理夙諳卧遊樂觀魚失濠梁
騎馬涉京索緇塵染衣袂行行悔入洛何當築土室行
坐此丘壑千秋三逕中求羊未寂寞
汪生惟德工奕而温然長者行持卷乞言為賦
汪生歙都彦家世本閥閱總角遊巴邛邂逅四仙列龍
肝竊餘剰隨風墮天末攜書客武林精心究圖牒休仁
迨仲甫遺譜恣繙閱藏機玉局中妙思鬼神協一㕓據
湖山所當幟必拔九枰欲較王半道祇輸滑紗帽挈隠
囊翹然布衣俠高車長者聚短巷俗流絶半軒風雨聲
廣武戰初合奇謀騁六出廟算窮七伐斜照委綠苔殘
星蔽黃葉逡巡斧柯爛慘淡燭花滅誰云奕小道先生
早䟤跋歲月贏二毛悠悠茂弘業當今號國手方吕蔡
頏頡一匡方擅齊(方寓清源)偏霸汪表越吕蔡季孟間吾評
匪僭躐黃王及朱范少俊互騰踏猗哉盛一時輓近諒
難越就中孰恂恂生也最馴洽澄清叔度侣謹畏伯高
埒争先戒貪競殿後冺驕伐遇我吳峰巔屢結丈人襪
願言丏隻字千秋耀眉睫年來謝筆研推敲廢頰舌參
差宿習萌把袂若中熱為汝聊囁嚅毫端縱塗抹久矣
忘成虧誰云較優劣枯棋三百六廿載閉空篋冉冉負
局翁騎雲去閶闔
送林貞耀藩參之嶺南
晨餐悵不御飛龍在河梁駕言奉王命千騎巡東方材
官負旌節組練紛路傍還州震華鼓里閈爛生光偉哉
圖南鵬八翼順風翔把袂即修途行行涉炎荒豈無臨
歧戚執手互徬徨與子異形骸去住安得雙丈夫志萬
里六合如帷房勉哉策高足銅柱流芬芳
大荒極東南山川莽迴互四百羅浮峰參差矗雲霧關
河信紆鬱人文亦横騖闤闠連城壁吹嘘競相慕興言
適遠塞甘棠夾廣路猗與振大雅始興並風度落帆炎
海陬捨筏曹溪渡勾漏饒丹砂行歌白日暮絶域寧久
淹金莖湛仙露萬仞飛雲巔帝閽會平步
讀林氏三世集寄貞燿參知天迪員外
峩峩晉安里王謝惟高門三朝四八座玉立輝乾坤木
天何寥廓金閨信沈淪雲烟爛東序河漢流西崑賡酬
亦遞唱文采如雲屯突兀黃金臺咫尺限帝閽川容卧
輞水山火歌陸渾花晨競彩筆雪夜攜芳尊歡言頌遺
藻典刑儼生存良哉汗青業奕葉垂雲孫
乙未秋邂逅梅生泰符把臂甚暱同觀濤江上
别去未幾則聞生病且殆俄聞生竟不起矣
余再入武林檢敝篋得生手書屢紙不勝山
陽鄰笛之愴爰賦二言投宛溪之上以吊之
梅生宛陵秀負笈來錢塘嘯咏湖山間咳唾馳琳瑯一
朝玉樹亭覩我神飛揚十載胡先生姓名狎詞場慕子
如渴飢戚戚縈中腸龍門屹造天怨彼一水長班荆倏
成故願得升君堂嗟余蹇且拙歷落如桓郎將汝繾綣
懷永夕連匡床觀濤大江涘海若為徬徨眷眷執手言
晨風發河梁將無綺語累念子毛髮黃願言保玉體百
歲遥相望
流光不相待倏忽三歲久鬱鬱上東門春風五楊柳端居
感離索念子成老醜何圖羽翼乖喪我同心友玉樹埋地
中垂楊幾生肘發函見君書洒泪濕蓬牖天運阻百六詞
人厄陽九勁風掃飛藿弱質復何有傷哉大國賦默默如
澠酒遺篇爛金石為汝藏二酉千秋宛溪上不愧朗陵叟
玉樓篇題李能茂遺墨後(有序)
東陽李生能茂抱絶人之姿年未四旬而夭
折中道且遺文漫軼有長吉錦囊之憾焉大
塊於才胡亟栽之而亟覆之若是豈上清白
玉樓重搆非隴西氏子例不使操觚帝傍耶
余視生忝一日長生謬以匠石見推余亦以
得生里閈快愉甚迺生竟落落死矣昔長吉
就徵杜紫薇至為奴僕命騷之說生幸獲長
年即亡論驅馳屈宋其力追兩都三唐而不
為王孫之誕漫可前箸㳏也生于當世所尸
祝弇州氏外意以信陽吳亳三數公悉易與
而頗時時輓轂歷下生此其持論稍與不佞
左者自餘上下千載大都若合塤箎居常盛
氣欲見所論著垂一家言而疾病未逮今所
存歌詩僅僅數卷則余業序行諸世矣他傳
記雜文既散失而書牘數十百首獨巍然余
巾笥中暇日因為裝潢成軸時展閱之以舒
憤懣秋清木落宴坐齋頭一二友人過從談
藝偶取生遺墨縱觀不覺哀涕淫淫横集衣
袖河山宇宙纔一俯仰便作陳人悲嘆之懷
庸可復喻輒走筆三十六韻塗抹卷終生誠
有知得無太息於穹壤也
香山兜率宫譙郡遮須國笙飛蜕子晉樓成召長吉造
物誠小兒大塊黯無色傷哉一抔土瘞此連城壁矯矯
東陽生雕龍擅疇昔雄心萬古挫猛氣千夫失踔厲無
前修精進寡儔匹雙眸狹宇宙今古照瞬息彈丸婆娑
界十指肯浪屈猥余一日長閭閻復咫尺負笈來藤蘿
披襟坐蓬蓽長嘯金華顛大呼石羊窟操觚問真宰慘
淡白虹泣晩叩瑯琊門中郎倒屣出通家孔融後下榻
陳蕃側如澠卜興代生花贈彩筆頻闚慈氏閣屢面初
祖壁善才拜未終慧可髓幾得嗚呼大雄逝金棺拉摩
詰一真返桑扈三號吊秦失白日愁西南浮雲悵東北
伯道無遺孩梁鴻有陋室弱女涕泗横孤嫠形影隻蟪
蛄集荒榛狐兔入叢棘殯宫對棠梨織烏伴於邑何人
奠麥飯有客嘆陳迹高文汲冢殉麗句紫薇緝粲爛流
江河縱横走都邑隻字迴彭殤寸心炯得失榮華劇臭
腐眼底復何惜嗟余少濩落狂名世争詘青衫二十載
窮愁仗汝釋一朝斷交臂疇與豁胸臆聞笛時悲酸横
琴重悽惻粲粲白玉京修文拜新職惟應大鵬輩八表
獨揮斥
寄蘇君禹二首(有序)
與君禹别都門倏復二載是秋余寓武林忽
聞君禹仍有燕中之役亟躡屩錢塘握手則
先以黎明出關外矣一水盈盈坐失良晤悵
憾不可言
轉蓬亦有根飄颻隨長風遊子豈無家卒歲歌途窮宛
宛同心人咫尺錢塘東眷言贈芳草軒車若遊龍朝馳
武林驛夕止禦兒宫八翼排金門雙鈎氣如虹而我獨
何為一室長忡忡傷彼四愁咏目送寥天鴻
桂林實奇秀千峰矗雲霄丈夫桑弧志驅馬萬里遥曲
江浣塵壒愚溪滌煩囂伐鼔震五嶺舞干洽三苗昔人
讀書臺突兀迴霞標黃鵠一再舉宇宙參遊遨鴻篇勒
琬琰姓字留荒要皇皇四門闢柱石毘清朝
幔亭篇答黃文學堯衢(有序)
莆中黃堯衢以干牘見投亹亹數百言陳義甚
高而過情推挹鄙人幾於昌歜之嗜比讀其所
為諸序傳樂府雜詩奔詣兩都六代間令人應
接靡暇聞生年僅僅逾冠胡以一蹴至斯堯衢
雅欲得予言為序適病中憒憒且茂漪始睹逸
少筆蹤神氣頓爾疲薾爰賦五言古體二十
韻稍致區區僕生平寤寐閩遊三事拜甌寧
滕先生墓及握手武夷君飽啖側生而返今
且並黃生四矣他日扁舟東下振衣長嘯于
幔亭之顛堯衢得無踴躍和我也
黃生起南服摛藻自弱冠蟬噪薄隋梁龍躍躪秦漢大
言或元封小咏亦貞觀宛宛樂府詞珠璣燁璀璨畸遊
閩海上獨抱延平劍九曲浮清泠九漈吟泮渙飛揚大
江楫躑躅廣武戰何哉九合勛桓文謬推贊前茅受旗
鼓中權屬壇坫穆穆清風頌寄我劇三嘆嗚呼哲人頽
往事涕如霰瑯琊玄草絶豐社白榆散陽春悵誰和長
夜邈難旦灼灼傾城姝昭陽擅飛燕凌雲羽翮就澤霧
文彩變大鵬遇希有八極眇一盼將無笑鷽鳩會有嘲
斥鷃俗士迷前籌達人炳遐算奇峰三十六一一造天
半為報武夷君廣張幔亭燕
夜燈同永叔話舊仲子弼年十四於座中戲咏
白石榴有霜寒秋色淨明月挂枝頭之句余
嘉其風格朗朗賦此勗之
石梁駕丹壑赤城横紫霄天台八萬丈的皪懸霞標司
空毓靈秀龍躍隨神堯華名走絶域茂實騰中朝鬱鬱
庭階樹三珠粲同胞青錢捷唾手俯拾如承蜩高陽失
才彦潁上慙時髦文章聚花萼薄海誇賢豪緬余識季
公把臂成久要古心出墳索逸韻馳風騷矯矯八尺軀
恥偕兒女曹胷吞夢澤水氣折洪河濤雄飛邈廣漢雌
伏懷窮交皇皇潞河涘十口勤維梢空同倚長鋏函谷
遺綈袍吹嘘及朽榦攬挈當前茅狂歌復痛飲浩蕩窮
深宵呼盧墮明月角奕流神飈情投儼膠漆契合鈞咸
韶酒酣見仲子燁若英瓊瑶翩翻慕周孔卓犖譚伊皋
孤芳滌塵膩五字驅炎囂靈光詫授簡鸚鵡憐揮毫揚
收劣加歲子安正垂髫伊余越四十蘭玉殊凋蕭對此
重嘆息中腸熱如焦于門一何盛咄咄鍾靈苗丹山詎
凡翮渥水真奇毛勉哉事大業歲月如風飄無窮有令
聞不朽寧金貂下幃第發憤惜隂競蓬茅六經鼓元氣
百氏羅秋毫餘皇破巨浪繁弱聯雙鵰祖孫及子父奕
葉馳華鑣回首天台色東南正寥寥惟應太原望世世
争岧嶤
少室山房集卷十五
