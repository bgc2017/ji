少室山房集卷六十二
明胡應麟撰
七言律詩八十首
御史大夫豫章徐公過訪(有序)
徐公方督大工而破冗過存兼以貺贈勤渥
殊非所安賦謝二律
萬戶千門闢草萊甘泉馳道拂雲開梯航絶塞中丞績
柱石明堂大匠材鄴郡風流齊七子豐城虹色射三台
寧辭病骨鹽車下矯首長嗚郭隗臺
天都翹首碧雲重粲爛軒車此日逢廷尉高門容駟馬
司空神劒合雙龍丹扉夜闢乾坤靜絳闕晨披雨露濃
最憶登壇清興遠千篇晴色照芙蓉
唐參軍相國趙公客也以需次居積燕中戲贈
兹什
三尺芙蓉照鸊鵜居然大隠帝城西懷中片玉仍依趙
槖裡千金欲擅齊紫殿衣裳雲色近青樓絃管月華低
何來短簿輕相笑計日斜封下紫泥
潞河僑居逾月媵人于首夏朢前舉一女逾旬
復舉一男黃燮卿王至卿胡靜父胡穀元茅
厚之過集齋頭戲作
拂曙懸弧向草萊經旬弄瓦坐莓苔雄雌敢謂雙龍出
絡奕偏勞駟馬來柳絮何時吟院落芝蘭遙夜發庭臺
無嫌婚嫁催頭白九域名山候賦才
相國趙公命館人除舍授餐以待余適産二雛
未及趨赴先此寄懷二首
設帨懸弧僅隔旬翩翩遊屐阻風塵加餐乍慰江湖客
吐哺重勞社稷臣五岳尚平先繫念三峨逸少晚留神
他年嫁娶酬生事萬里相隨叩玉宸
長鋏歸來嘆夜眠黃金臺色正蒼然高懸一榻平津上
驟啟千門碣石前風雨未教淩白苧乾坤何意問朱絃
無勞大厦歌寒素柱石明堂四海傳
王貞伯總戎曹能始計部偕僚屬並遊胡氏園
亭昏黑言旋二君更衣拉余痛飲申旦時張
中貴為主人
急管繁絃興入雲新歌妙舞送斜曛花間乍别鴛鸞序
竹裡重呼鸛鶴羣飛盖陳思元結客抽毫王粲舊從軍
無論夙昔司空珮永夜雙龍合斗文
飲王茂才園亭戲作
碧天翹首暮雲流笑揖雙龍問斗牛賦就轉深司馬渴
詩成不散杜陵愁千春海岱留高迹萬事乾坤託遠遊
大白滿斟花滿座姮娥今夜宿南樓
夀相國趙公二首
突兀平津見老臣天容黃髮佐金輪八荒夀域開玄圃
三殿祥光接紫宸操管異時符鸑鷟懸弧當日兆麒麟
亦知竹素流千載一頌聊同四海人
綺閣晨開玳瑁筵東華金醴百壺懸周流花甲仍三五
迢遞椿齡尚八千紫氣正留函谷外丹心猶照渭濱前
他年無棣分封廣玉舄虚勞大海傳
長安逢吳允兆賦贈
布襪芒鞋易水遊相逢頻典鷫鸘裘論交宇宙誰青眼
握手河山共白頭上座飛譚迴九列後車傳食遍諸侯
他時叱石金華頂遲汝同登十二樓
同允兆夜譚作
殘燈遙夜話飛蓬慷慨燕歌照白虹青海未停東伐騎
黃河猶滯北歸鴻毫端秀色三都並筑畔雄心萬古同
一笑鍾期絃絶後高山重拭舊絲桐
過王中翰奕棋作
清簟疎簾照綠莎匡床曲儿對維摩庭中白晝銷碁局
席上青山爛斧柯賭郡宣城知得否連營淝水定如何
無愁晚色催歸騎大有銀蟾絳闕過
答東阿張明府肅仲時肅仲遠命書貺物色余
長安風塵中不遇幾返胡孟弢特為致之感
而賦答并似孟弢
屐齒蒼茫破綠苔飛緘雲色滿蓬萊應憐疋馬齊東駐
敢望雙鴻代北來遙夜石函干斗氣異時金鏡補天才
何當一别荆高筑抵掌華陽百尺臺
送章行父之景州
五載玄亭憶問竒秋風晨起出關時天涯客況誰青眼
海岱人倫見白眉一水移舟燕月墮千峰搖筆岱雲馳
銅駝陌上花如錦大有山公醉接䍦
贈翁少府
新樣春衫白苧裁翩翩遊騎近蓬萊桃花尚狎潘郎貌
蓮幕曾傾庾尉才豈為鱸魚還越郡仍驅駟馬入燕臺
當壚漫奏文君曲夾座紅桃映綠苔
訪李汝藩獄中作
貫日長虹暮色凝淋漓杯酒頌如澠含悽小吏呵周勃
雪涕中郎和李陵書就圜扉腸拂鬱劍埋深獄氣翀騰
文皇每飯思飛將荏苒金雞下玉繩
王行父授官上林賦柬(有序)
行父久需次不調忽以是月拜上林喜而賦
此
五載緇衣徧洛塵明光晴日拜絲綸唐宫全樹依官舍
漢苑飛花接帝宸玉陛含香春縹緲金門持戟夜沈淪
八川向背分流處能憶當時奏賦人
送徐大司空還豫章時俞羨長挈家附公樓船
南返
掛冠神武思飛揚揮手浮雲八座傍劍擁霜華辭碣石
帆飛風色過潯陽天高自鑒葵心赤地近初逢菊蕊黃
漫逐羨門瀛海去宗臣勞勣在明堂
寄李長史
脩竹參差映夾池十年歸夢阻江蘺曳裾漢殿春風蚤
飛盖梁園夜月遲七發盛傳才子調四愁偏失美人期
唾壺歌曲英雄老憔悴青衫易水湄
送宋少府之南康
一葉秋風度薊臺爭傳飛檄下蓬萊雲收函谷青牛去
霧擁匡山白鹿來帝惜揚雄甘吏隠人占梅福是仙才
香爐紫氣三千仞為掃題名舊綠苔
送范參軍之白下
藉甚參軍鮑照賢攜書遙赴秣陵船清江桃葉懷人夜
渌水蓮花作吏年大府旌旗朝讌合高門袍笏晝遊旋
崢嶸鳷鵲金波麗賦就先從洛下傳
中秋同允兆諸子集趙相國第玩月二首
靜夜胡床拂斗牛天街涼月湧青虬銀窺帝釋三千界
玉倚仙人十二樓墜露迥霑長樂夢飛雲旋逐廣陵遊
淋漓桂醑黃封在一洗都門萬斛愁
吐握平津近帝閽鹽梅佳節許同論蒲萄漢殿馳中使
薏苡燕臺出上尊玉笛飛霜連四野金莖零露滿千門
霓裳陣陣天風落猶記嫦娥一笑温
林冏卿過訪作
一别錢塘夢未迴朱明雲色幾含杯旌移合浦風前葉
傳擁羅浮雪後梅建禮含香清蹕近甘泉司僕紫泥催
三千騋牝馳金埒倘許飛黃託乘陪
查少參入賀賦贈
獻賦當時共洛陽翩翩裘馬少年場追思文考朱顏麗
轉愧安仁白髮長暮雨軒車留碣石秋風船舫隔錢塘
金銀四百湖堤寺悵望遙天菊蕊黃
送斯惟武之塞上(惟武余郡人負竒氣逸才與李允達善以尺牘千言謁余)
河東裁就筆生花聊逐秋風問漢查身著短衣隨屬國
手提長戟事輕車千言謁帝心逾壮一賦從軍髩已華
竒績賀蘭峯頂望萬山明月照龍沙
贈鄧參軍明府遠遊尊人蚤歲棄官隠匡岳
手板那能謁路傍扁舟歸興逐潯陽參軍不戀芙蓉幕
仙尉偏宜薜荔裳釣倚宮亭明月近樵穿廬岳亂雲長
誰言玉樹階除畔百尺嵳峩在廟廊
送鄭明府之山東
百里絃歌遍訟堂銅符墨綬正飛揚橋迎駟馬過平樂
舄化雙鳬到上陽汶水星芒流劍匣齊山雲色墮琴床
看君異日循良宴第一雄飛漢殿傍
送鄧遠遊令浦江
九月西風木葉黃才人初釋芰荷裳無論白雪誇金馬
聊為丹砂問石羊縹緲孤查淩大澤聯翩雙舄度長楊
江城咫尺絃歌起桃李新陰匝訟堂
送鄧遠遊之浦陽時將以便道歸匡廬為太公
夀
黃金臺下驟驊騮又見栽花大海頭洞倚匡廬新白鹿
關停函谷舊青牛三都賦在驚玄晏八咏篇成和隠侯
溪上秋蘭吾舊宅一觴行為瀫紋留
送張博士
賦就河東絳闕傳一官行李尚寒氊青衫乍脱燕城下
彩筆仍飛越嶠前去日雲霄偕雁序到時星斗動龍泉
摳趨咫尺南宫近莫滯侯生問字船
送張仲蔚之慶源
河橋尊酒醉還醒惆悵離歌薄暮聽五夜芙蓉雙劍紫
萬山桃李一氊青何人帝里酬春雪有客仙都問歲星
計日子虚天尺五生徒猶誦太玄經
送陳座師之嶺右
除書初下玉宸班詔遣詞臣諭百蠻一棹鬱林先訪石
雙旌梨嶺盡穿山風雲絶域聊乘障雨露明堂欲賜環
花底刺桐春萬樹七星巖洞並誰攀
輓吳别駕
藉藉賢聲動草萊翩翩半刺未塵埃三臺總擅功曹績
八郡同推别駕才易水佩刀殘月墮天都歸櫬斷雲哀
無嗟司法吳郎逝鉅筆曾煩杜甫裁
題管建初紫宸宣對冊
五彩毫揮白練裙紫宸前殿召偏勤百篇留宴唐供奉
三絶親題鄭廣文斗色已看龍劍耀家聲重詫鳳毛聞
長安多少擔簦客咫尺何人覲五雲
送萬伯修中丞之朝鮮四首
鵲印朝從漢殿懸歡聲雲擁薊門前休戈隴坂屯田日
伐鼓漁陽出塞年結客威名馳豹尾封侯消息到龍泉
胡床不厭王猷傲爛漫梅花笛裏傳
甘泉初錫紫貂裘劍色飛揚射斗牛定遠侯封天北極
受降城築海東頭連營甲胄分丹轂擁道旌旗照碧油
道是征西唫興劇月華遙夜滿南樓
萬斛餘皇照叵羅清江鴨綠笑顔酡山西上將能横槊
塞北名王盡倒戈露布夜除玄菟壘霜笳晴擁白狼河
金閨漫作遼陽夢一戰燕然石已磨
輝煌珠履將壇從奕葉金貂帝眷濃座上短衣容薜荔
尊前長鋏叩芙蓉扶桑日出消千蜃細柳天迴駐六龍
可念茂林詞賦客當壚憔悴謁臨卭
答張孝廉
貂裘垂敝尚遊梁欲挽鹽車上太行劍擁石函龍闕下
毫揮金鏡鳳池傍中山麯米澆愁盡大庾梅花入夢長
道是妝臺饒錦瑟佳期晨夕按霓裳
與黃山人舜夫别三十年絶不相聞問忽道遇
于長安青燈話舊不勝今昔之感即席賦此
把袂風前各愴神青燈明滅潞河濱三生恍覩前朝客
萬死驚逢絶域人寂寞未妨龍劍老飛揚猶喜鳳毛新
同聲咫尺荆高在散髮狂歌傍紫宸
少林浮屠秋溟行脚都下以姑布術持卷乞題
賦贈(代)
麻衣道者術親傳石室瑤編豈偶然一缽舊攜中岳頂
雙燈今續大潙前封侯定遠寧無骨入相剛成且問年
愧我黃扉頭白早丹青行辟四門賢
寄王新建世叔并詢黃山人
小隊尋花易水傍元戎旌節乍徜徉千檣楚塞飛葭菼
萬斛吳都下稻粱赤管頻年貽上國玄圭他日告明堂
翩翩門客饒朱履喜怒惟應共郄郎
夜過鄧遠遊劇談申旦先是遠遊賦五言八律
見贈屬余病冗未報兹當握别援筆近體四
章付遠遊小史歌之
落木蕭蕭夜過從青燈明滅照芙蓉櫜鞬驟覺中原盡
旗鼔俄驚上國逢霧擁雙龍懸碣石風馳駟馬到臨卭
他時廣樂鈞天奏莫忘齋頭舊雨濃
乍釋青衫賦遠遊翩翩文彩跨登樓躊躇易水新交定
濩落夷門故老留寸管乾坤才欲盡雙燈湖海話難酬
無論一盖傾如故已訂詞盟到白頭
面壁傳衣事已陳孤雲寥落傍風塵青萍萬里長為客
彩筆三朝未授人把臂壚頭傾海岱持螯天末動星辰
何辭大白終宵醉話入如澠對愴神
擁坐黃花照别筵西風無賴木蘭船千人楚國迴高倡
一士成都抱太玄叔度經旬貪晤語淵源少日慰周旋
那能驟割新知興極目河橋思惘然
寄贈項觀察二首
幕擁青油坐綠苔高牙三輔近蓬萊函關吏識終軍貌
宣室神占大傅才雪地呼鷹迴樂堡霜天馳馬赫連臺
誰言帥府多袁伏露布千篇屬手裁
片語雞林百鎰傳何人不慕項斯賢飛揚北府談兵夜
磊落南宮謁帝年絶塞雄風迴白羽長空明月墮朱絃
高門倘記登龍客一借胡床玳瑁筵
夀李翁
蓬矢桑弧繡闥懸桃花開落又千年流沙欲度函關外
弱水聊乘漢闕前拂曙霞光三鳥使横秋霜色二龍泉
無論寶籙方平授窈窕麻姑出玳筵
夜同張轉運葉觀察秦孝廉集淩比部宅坐中
王大理孫太史曹計部皆同年友也
秉炬高堂話昔遊升沈離合遞生愁江東閥閱三才聚
洛邑軒車四貴留下榻共青今夜眼驅車全白異時頭
朝來一劍仍岐路相望郵亭各斗牛
答吳觀察文仲時文仲以長歌寄余
彩筆翩翩漢史才黃金持賜出蓬萊長驅五馬過秦望
遠寄雙魚下越來大海雲霓晨仗鉞孤城雨雪暮登臺
名山萬仞金華色屈指題名到綠苔
錦字千行墜北平飛書天末故人情揮毫白雪流三洞
露冕青霞接四明水國蒹葭寒入夢山堂蘿薜夜尋盟
瓊珠滿握慚相報慘淡長途一劍鳴
章納言宗理有事諸陵拉余同謁歸賦七言四
章
壺中何處問三山輦路蒼茫弱水環霧擁六龍迴地軸
雲扶雙鳳出天關雕梁甃玉丹臺淨畫栱鋪金絳闕閒
五夜靈旟清蹕近蕭森風雨落人間
百二河山望未涯飛流環玉潄雲芽宫懸劍舄長春近
殿擁旌旗太乙遐古洞藤蘿時墜雪仙源桃李亂飛霞
鈞天忽聽簫韶度七日那能記暮笳
中天晴色敞玄扉秣馬平明度翠微碧嶂巧分千鷲立
蒼泉寒擘九龍飛雲霞散彩鋪瑤闕象緯飄光動玉旂
舊識上清童子在應門猶著五銖衣
突兀玄宮護翠苔金銀隨處現蓬萊乾坤南北崑崙峙
日月東西泰華來永夜旌旗環帝蹕清秋絃管逐仙臺
鼎湖一望龍髯近欲起軒皇馭世才
題趙比部崧高卷
六洞三山締夙緣崧高雲色正蒼然金身百丈飛龍日
寶籙千秋記鳳年杖錫乍移吳苑外香燈長護越臺前
菩提一缽開甘露猶憶中林靜夜傳
投贈沈相國八首
金鼎調元贊玉宸羣公環立讓經綸華夷一代瞻王佐
社稷三朝仗帝臣絳闕頻年迴雨露彤墀遙夜接星辰
異時伯仲標鴻業肯向伊周躡後塵
萬丈花光筆似椽明時蚤歲奪青錢垂紳迥立烟霄上
振珮長趨日月前白髮樞衡調鼎夜丹心帷幄運籌年
平津漫詫封侯貴赤舄勤勞四海傳
屈指蒲輪魏闕徵蒼生翹首屬騫騰文章八代占重起
禮樂千年待中興西極雲沙馳象馬南溟濤浪浴鯤鵬
亦知賜杖堪扶老未許東山日暮登
飛書遙度玉門關鴨綠江清燧火閒萬甲驟空玄菟壘
雙旌遙奪賀蘭山紛紜虎帳咨良策磊落麟臺畫壯顔
漫說平陽饒汗馬中天一柱定誰攀
十年調鼎繫遐思霖雨親承玉陛詞八士夜登元愷族
千官晨謁帝王師逶迤樹色長春殿縹緲藜光太乙祠
慚愧鈞天韶濩在入將流水奏朱絲
冠代詞華八詠儔中天霞色四明流黃冠未許歸賢相
彩筆聊將和隠矦環珮西園晴赫奕圖書東壁暮優游
無論消渴須盤露百尺金莖望斗牛
廿載貂裘客路難青冥長日望鵷鸞華軒肯挾三公貴
大厦寧忘一士寒日月䕫龍新政府風雲揚馬舊詞壇
玄亭不厭侯芭學掃葉頻過十二欄
十年懷璧臥山堂老逐鹽車上太行矯首乾坤空駿骨
關心岐路半羊腸星河暗蝕芙蓉珮雨雪全凋薜荔裳
道是姬公勤吐握將因詞筆獻長楊
感事
九折曾聞蜀道難綈袍誰戀故人寒長鑱杜甫朝朝斸
短鋏馮驩夜夜彈垂首乾坤皮骨盡側身湖海髩毛殘
天風習習扶搖近會向南溟刷羽翰
送李參軍使秦中
朱節朝持下紫宸北風揚旆潞河濱飛槎渭水星為使
授簡梁園雪照人去路正逢葭菼夕歸期先趁棣棠春
遙遙草色西池畔何限新詩入夢頻
贈孫太宰二首(代)
名世中原間出年三朝人望屬材賢冰壺獨抱青雲上
水鏡高懸白日前珂色蔥蘢分建禮履聲搖曳動甘泉
千秋啟事傳緗帙肻讓山公筆似椽
徵書晨下建章宮赫奕蒲輪眷注同黜陟千官周太宰
安危一代晉司空尊罍尚憶東山勝柱石遙瞻北斗崇
咫尺黃金飛兔滿驪黃聊為辨追風
章納言得雄過是將益燕山之數賀以七言一
章
梅花南陌正毿毿蘭萼東風瑞氣含四鳳桓生重遘一
八龍荀氏僅餘三充閭此夕傳歌頌跨竈他年入笑譚
屈指瑯琊符勝事珠璣林立待分甘
陳冏卿過訪二首
危樓百尺暮雲孤象緯寒飄玉鹿盧校士當年曾越郡
空羣此日更燕都天閑盡獲龍媒否海甸仍求駿骨無
最憶牙檣蘭水畔滄浪一曲和潛夫
高天雲霧玉宸班咫尺龍鱗近聖顔靜夜鳴珂朝北極
清秋拄笏望西山風馳騕裊三千隊電擁驊騮十二閑
慙愧方皋談滅沒鹽車憔悴太行間
惟寅病榻對譚作
大厦華軒接上林閒窗孤榻類山陰朱顔我向愁中擲
白髮君隨病後深櫪下驥心時慘淡杯中蛇影任浮沈
蒲團兀坐黃粱熟萬戶燕臺急暮砧
徐文明館中聽歌
清歌一曲暮雲長秉燭呼盧萬事忘朱履三千迴别院
金釵十二照華堂誰言工部生來瘦漫說司空見後狂
妬殺盧家雙乳燕春風聯翼向雕梁
夜飲徐文明邸即席作二首
相逢湖海盡詞才車馬蒼茫踏翠苔萬里鄉心同越嶠
新年春色到燕臺筵前栢葉風初動庭際梅花月漸來
遮莫河梁成遠别黃金新詔出蓬萊
散髮狂歌動紫宸天街良夜月如銀朱顔暫借逢春客
白髮偏驚受歲人宇宙風期迴擊筑江湖消息報垂綸
高陽是處名流集痛飲何辭大白頻
胡穀元招同茅陳諸生夜集余適留滯都門不
及赴
折簡招邀玳瑁筵那知春色負華年才人並集春明外
倦客孤吟建禮前易水乍聞新擊筑稽山殊愧舊移船
拚成十日平原醉栢葉椒花次第傳
寄何轉運(代)
嚴城平楚正蒼然突兀高牙大海懸三輔雲霞雙闕底
九河冰雪萬家前公車竹箭同登日宦邸梅花獨賦年
漫說魚鹽留滯久家聲八座在甘泉
少室山房集卷六十二
