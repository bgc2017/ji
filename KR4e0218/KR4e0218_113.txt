少室山房集卷一百十三
明胡應麟撰
書牘一十三首
報左司馬汪公
應麟生長于越材質庸下行年三十落落于時顧聞海
内文章鉅公有身任千秋萬世之責者必摳衣引領冀
一趨其下風盖自燥髮迄于今兹猶一日也曩歲浪遊
燕中每從一二兄弟捧誦執事諸大篇輒擊節服膺以
為丘明太史並見當代惟時執事方馳驅四方折衝萬
里戟門大纛之下草茅禮絶不敢以姓名通既執事拂
衣東歸黃山紫氣咫尺相望日夜褁糧負笈庶幾一登
龍門坐家母沈疴歷年日尋藥物盈盈一水奮飛無從
竊意大人君子棄置牙頬間久矣邇者喻明府坐中伏
辱瑤緘下訊慰誨拳拳且勗以青雲期以大業五内鏤
刻如不欲生古人薄感恩而死知已曰知己不易遇也
如應麟者謭才末學無異醯雞即有呻吟何足當名世
鉅公一吷迺執事以喉舌之尊山斗之重不遺葑菲采
掇芻蕘即握沐吐哺之風奚以過此此應麟所為徘徊
中夜神爽飛越于大匠之門者也應麟自少日厭棄舉
子繫心聲韻乾沒歲月迄無所成頃因王次公聞問長
公獲當眄睐俯仰宇宙亟欲求知者明公門下耳迺今
賤姓名濫竽毫翰即未敢遽從國士之後生平寤寐之
思慰矣明府使便敬布腹心俚刻十種奉塵玄覽伏惟
俯賜鐻削終始大惠不宣
奉汪司馬伯玉
自秋風起嚴瀨日候仙查既則歲行盡矣知執事遲遲
其行以愛弟故也因束芻漬酒東下婁江哭司寇公于
弇園哭奉常公于澹圃瑯琊二墅風物宛然觸目劌心
靡匪河山之慼追惟曩歲縹緲樓豪飲仲淹跋扈飛揚
而執事丰度頽如恬如穆如廣厦百間澄波千頃混茫
空洞了無垠際兩王公塤篪二美并合一朝明月並懸
高霞雙映迺不佞嶔﨑可笑亦令點綴其間十日華陽
縦譚今古真宰上訴萬象欲新乃至改席良宵張鐙乙
夜名花異荈左右錯陳俊味芳羞先後層出子夜數闋
清商半部軟語冷謔時時間之神動機流阿平絶倒真
如大雪行山隂道應接不遑迄今眷戀舊懽庸可復再
衰草斜陽寒蟬荒笛一慟而外他非所云伏計執事俯
同斯念異日者青牛望氣白馬踐盟弇園澹圃真是不
堪重過也王氏諸郎君朗朗玉立瓌姿異質咸自絶人
渥洼丹穴之産故非凡翮下轅所能彷彿嘗試竊窺其
志慮庶幾克紹前芳不僅僅朝暘天廏而已長公身後
属籍大篇以存者任歿者是在執事攬觀古昔文人類
多抗厲即國朝弘嘉二李雖開創之勲迨今為烈興起
之效邈乎未聞至同好相凌同名相戾尤藝苑之中膏
肓之疾復有生食其力死食其言者紛紛輕薄殆不忍
譚惟我汪王兩公偉度沖襟囊括海㝢如南岳青原並
收法嗣維摩師利互闡教宗一時善信稽首皈依就之
如雲望之如日且瑯琊才具之于濟上不啻諸葛之視
魏文而推賢竭誠無所容口執事年輩之于長公大類
青蓮之于工部而和衷合德無復二心迴視李何往復
紛爭幾以詞場化為敵國良可慨嘆夫于鱗身後長公
業任之矣長公身後匪執事疇任也曩長公存辱命為
傳兹集序仍玷姓名一么麽鄙生厠五六鉅公之末執
筆忸怩㒺知所措稍一搆思愧汗淫淫繼之雨泪簌簌
矣顧幽冥之寄終不敢忘所冀大匠宗工不吝教我俾
仰藉寵靈下報知已萬一不勝大愿春寒苦雨日高卧
太函中竒句新篇動盈箧笥幸毋金玉以慰遐心仲淹
比来安否仲嘉游道若何士能竒興勃勃晝持牙籌入
都邑作豪估夕擁燕趙卧狭斜鬚髯如戟丈夫態殊可
念第黃四娘家滿蹊花木頗聞易主不虞冀北羣空耶
想像執事疇昔風流倏忽又如隔世矣中年後一作書
訊知舊傾逝離仳之感百端交集宛然衞洗馬度江時
狀曹子建所謂保玉體享黃髮良獲我心屈指當代賢
豪喪頽幾盡伏惟執事為世靈光為時大老當今氣運
盛衰中國輕重詞場有無盖以一身係之萬惟加餐自
愛以上膺穹眷也
中秋湖上飲歸柬伯玉司馬並元敬大將軍
東南之最勝者錢塘也錢塘之最勝者西湖也西湖之
最勝者湖心亭而湖心亭之最勝者中秋月色也以湖
心亭而當中秋月色而得司馬公暨大將軍為北道主
而又得海内名流十五六為之客而又益之以不佞胡
生之狂謬亦濫竽其間焉兹游也兹集也可謂才兼乎
文武而美盡乎東南事絶于湖山而聲光乎宇宙得非
千百年最勝中之尤勝耶夫泰甚者衰之候也盛滿者
缺之徵也惟尤勝于千百年之最勝也而造物者弗能
無忌矣而酗酒者弗能無譁矣而古人最勝之集屈指
于千百年而弗足者于是乎折足乎一夫而有餘矣夫
詩文書畫其體殊其用一藝則鈞藝道則鈞道不朽則
鈞不朽不足為則鈞不足為然而鈞之未有非其才而
至其域者也古之同學書者弗勝則去而為畫同學畫
者弗勝則去而為塑藉令同學塑而弗勝也下于塑而
可至其域者彼且樂為之何也彼誠樂于至其域而無
所取于蹈其名也夫詩文參天地關盛衰書畫亦合神
明符造化東漢諸賢伯英子玉輩不以文易書東晉諸
賢逸少世將輩不以詩易書三目翁不以書貶帝虬髯
公不以書貶王曹孟德不以書貶霸虞永興不以書貶
忠歐率更不以書貶孝褚河南不以書貶諍顔平原不
以書貶殉蘇子瞻不以書貶才黃魯直不以書貶節朱
元晦不以書貶道趙吴興不以書貶藝虞伯玉不以書
貶學王介甫不以書貶拗張思光不以書貶狂米南宫
不以書貶顛歷證古能書之名書于人果何負也而稱
彼能書又實匪不肖意也藉令不肖意而所稱又實匪
其人也湖山盛集觸目琳瑯家享黃初戶饜大歷其孰
非詩而且文者至于書則不必人人能不肖所為舉公
瑕而獨贊之也猶之乎頌明公之武功而美戚大將軍
之文事也夫公瑕之詩不肖固贊之不啻口出者而彼
以為譏則僕于公瑕亦有所譏耶盖不佞有是言誠為
公瑕而未嘗為彼而彼以沈湎之餘乘鬨詈之後修睚
眦之隙報疇昔之故跳梁于湖光山色之間呶叫于朗
月清風之下使其林慚無盡澗愧不歇王衍無暇于清
譚賈誼屢為之太息盖自有中秋有西湖以至今日未
有若斯會之竒亦未有若斯會之厄者也雖然其人醉
矣甚矣而與較是非計得失是不肖亦醉也而亦甚也
况其始而怒號旋即創艾長跪乞盟者再指天畫地而
自誓者三皆金觀察沈侍御所目擊當其時不肖第付
之一粲而已而何所復芥耶以執事方酬酢衆賓事之
顛末或未曉暢其詳且使問之惓惓也故敢布腹心于
左右者
與汪司馬
歲杪戚大將軍過溪上肅狀起居計入尊覽首夏北歸
抵京口友人拉遊浮玉徜徉大江雲濤雪浪間遙望焦
先先生宅隠見鼇背猛欲移舟一登而風雷陡作竟為
同行所尼比至吴門問訊則聞翁避暑吸江之亭且匝
月矣一水盈盈坐失良晤悵恨不可言已附小刺景升
且冀仙槎迴日胥命嚴瀨迺關門紫氣迄今杳然將取
道餘杭更如曩歲耶朱博士以堪輿赴歙敬附八行俟
明春賤恙稍瘉躡蹻龍門用慰十年饑渴也前寄扇頭
詩極草草兹更賦七言一律薄展候衷伏希大匠鐻削
不宣
報伯玉司馬
自餘杭别仙駕再宿遂抵金閶周公瑕健飯猶昔獨兩
耳聵聵甚已於歲首辭謝一切謁者以先宜人誌出執
事大手筆也而不肖復通家累世誼萬萬不得辭因強
為書石適刻工沈幼文偶暇旬日鐫成神采斐然精華
奪目自詫暮年最得意書也新春方擬貢上搨成者百
幅適鄉人齎大教至云仲淹已即世矣十載同盟一朝
電露私衷悼惻何可勝言執事天篤友于際此故難自
遣第瑯琊洊沒宇宙寥寥砥柱詞場靈光藝圃萬古文
柄執事一身繫之即手足之恩勉為少割且仲淹學成
名立第五之稱亶足以豪而其遺文在箧孤子藐然微
執事而孰為經紀之此不可不蚤為計也僕比来舊殖
益荒間取樂府諸題一二擬議之六旬之中遂得十卷
已刻成并誌銘貢上此道蕪沒千年瑯琊一振今又厭
厭長夜矣不肖間得其意耳于古人無能為役也白榆
百八十章啓之旬月固霍嫖姚天幸實徼執事寵靈惜
不獲長公見之雖然日月逝矣後人螢爝微光藉有所
明不過容隙執事濫賞至以吴匪越班此非鄙人所敢
聞命嗟嗟夫豈直今兹千百世而下事已定决矣世儒
狺狺詈亞父鴻門之役謂沛公死天下寧無沛公迺自
漢距今未覩有兩沛公也千百世而後之于長公可知
也不肖近為長公續稿序讀者頗有阿私所好之疑夫
古今作者方册具存試歷舉不肖所列諸家參以弇州
四部二稿虚心易氣互見短長然後知不佞之語為不
慚而弇州之造為不易計當今㝢内惟執事首肯斯言
他非所敢必也若騷不埒楚賦不逮漢古詩不敵東西
二京則自唐以迄今日皆然不肖夙持此論當長公存
日屢發其意于詩藪中長公弗以為忤且非獨自唐歷
明而已建安黃初去東西京幾何曹劉諸人製作已大
逕庭昔人論禹入聖域而不優謂堯舜之後復有堯舜
且猶難之噫此未易為耳食道也若夫體多總雜而間
涉豪麄格務兼該而時流輓近語必瑰竒而或傷浮巧
事惟竅密而小遠性情此弇州之大亦弇州之病弇州
之病亦弇州之大惟是初學讀之則茫無入手習之則
率虞捧心故不肖嘗謂唐之老杜今之弇州皆學人末
後一著非入門發軔所先政若汰其離而標其合則唐
人何渠能越老杜今人何渠能望弇州譬則崑崙為天
地之心九州之脊欲升高極遠五岳三峨足矣始發足
而問崑崙鮮不僵仆中道者然惡可以衡岱廢崑崙也
况五岳三峨既陟其顛崑崙或可循級而至耶自弇州
伯仲之沒不肖每一吐詞捫舌輒止顧今日所以道弇
州即異時所以道執事抱區區之臆而不一驤首長鳴
于伯樂之前非夫也蘇文忠公謂言有大而非誇達者
信之衆人疑焉當今之世所稱達者舍明公誰耶近讀
老杜存沒詩悲嘆陡集因作八哀篇首瑯琊以識歿者
五君咏首執事以識存者雄飛北地前獨步弇州後自
謂庶幾實錄竊以明公與長公一時並起無論文章殊
絶即人品度越古今要皆亘賢刦中一二創見匪可以
世代論也弇州抔土未乾而生前所素卵翼駸駸叛而
之他薄俗紛紜殊可鄙畏天幸明公以厚德偉度鎮定
其間第恐更二十年前輩風流邈不復覩矣言念及兹
令人太息伏惟強飯自愛努力景光以對玄祜不宣
奉少司馬汪公
客秋天幸瞻竚台斗于湖光山色間辱公倒屐龍門齒
諸國士而大篇日揭錫以千秋尤末學後生沒世之感
豈直鏤銘心骨而已婁江之行獲侍杖履遂得載晤兩
王公張司馬暢飲劇談皆非人間世所有函關紫氣高
陽德星平原豪舉古今三盛事不旬月間咸躬遘之抑
天幸中又有天幸矣旋舟日小駐中途遂致相左武林
握手倉卒臨岐言念河梁悵惘欲絶不肖返舍後困卧
衡茆日尋湯藥馬齒浸長樹立茫然未審將来能以寸
尺慰藉盛心否公碩德偉望大業鴻猷社稷華夷繫籍
輕重兹尊服告除海内蒼生喁喁綠埜寧終靳一出以
酬名世之責耶璽書旦夕南下麟雖病且憊猶能持雙
柑斗酒遲彩鷁于嚴陵歌大厦之章以壯行色也
雜柬汪公談藝五通
何主臣將至慧月天人傳讀之神爽飛馳真使人有乘
查犯斗之興自昌黎毛穎兆派西来祖襲紛然至于獨
成一史總之不離子長故躅執事兹文躍出則前人撰
述併廢一朝不知後有作者從何措手耳
二
辱垂示鴻篇古風蒼勁閒遠多得黃初意象視東西漢
温夷稍遜然無一語入梁唐諸人歌行步趨王岑幾于
十肖五六五言律整而健實而沈絶句雅而沖新而峭
至七言律高華儷密雄大精深千鍊為格萬鈞為字歷
下武昌真可鼎立為三而排律之愈出愈竒益多益善
又非吴李等班當議之王氏伯仲耳今五尺童子能知
公文而白首藝林者于明公之詩或未能悉窺壼奥明
公不鄙而令不肖評定之不肖不敢有所隠亦不敢有
所私謹粗據管窺以復惟大方萬一采焉
三
大雅堂四劇雖文彩翩翩而精嚴密麗工極人間自當
為南音絶唱元人第長本色耳稍入紛華即關鄭王高
不無冗複之累視明公才情奕奕而峻潔清泠一塵靡
染者竟代寥寥何時更叶北音集長勝國使崔蔡三家
不得專門前世亦藝苑之賞心也近作十卷漫呈知執
事朝来且噴飯盈案矣
四
近讀山隂徐文長氏四聲猿惟壓卷禰正平罵曹氏一
章佳耳中饒本色雋語矯矯不入南音細檢之字意亦
多複雜且用韻時有重者此勝國名家通病益以見執
事之超然非良工苦心故未易識也梁辰魚紅線足稱
本朝雜劇鼻祖豐而潔麗而清繁而不亂第本色頗為
彩繪所勝若浣紗則終篇無一佳語往往鄉社老人動
止供笑矣且執事水雲深處南北詞寫夷光少伯心事
委篤如訴而文極雅緻即元人煙波釣叟三舍不遑彼
不知遵用而自出諢語結案去為蛇足者幾希徐四劇
自首章外木蘭差可誦餘亦庸庸門下皆已覩否
五
白岳海内名區而舊志篇章遂無復致佳者當以執事
四律為開山祖也惟文亦然不肖十二章分咏諸勝概
頗為不惡方之盛賦恐不能馳躡後塵耳人旋附去須
大手鐻削之
自歙歸再報汪公
奉違几杖炎沍載更矣追惟曩歲棹孤航浮夜雪泝四
百灘伏謁太函之下執事倒屣而進之把臂談天扢揚
今古上窮羲昊中覈漢唐下綜昭代製作汚隆體格高
下燁如懸鏡茅塞洞開爾乃升安昌之堂入高平之幕
卧汝南之榻傾北海之尊無晝不游無夕不燕登山臨
水窮日落月誠生平之豪舉㝢外之極觀也瀕行辱長
者高車餞别浦漵順流東下疾于乘飈迴望三天子都
不啻霄漢西風翹首黯爾魂銷惟是鴻筆大篇奎聯璧
耀衡茅之下日奉周旋九鼎萬鍾概無論矣仲淹溘沒
痛悼不勝幾欲持生芻絮酒奮飛谷中且以其間摳挹
末光重修社事而病冗交妒行或尼之新春伏惟尊候
萬福盛德大業富有日新玄貺特綏無庸贊祝慨惟嘉
隆先達喪頽略盡瑯琊墓木行且翳然獨執事崔嵬靈
光師表一代穹苞壤負岳聚川蔵文軌所通無思不服
盖皇王之烈匪霸伯之勲葵丘城濮咸在下風軻氏所
稱以善養人中心誠悦于今覩之桃花源紅霞千樹絶
勝武陵幔亭雲氣五色亭亭如車盖執事當兹春和景
明之候乘肩輿出郊遂挟二三門下尋歷舊遊簫鼓競
前絲竹沸後寳釵旁列珠履錯陳西方南面曾無越是
座中太寧雅歌少廉雄辯士能狂興故應靡減昔時第
桃葉渡江蘭隂隔水二仲翩翩又弱一個恐銜杯念及
時為憮然耳長君久客廣陵比復何似次君汗血異常
行且歷塊空羣蜚聲天廏矣大集剞氏迄工方揭日月
而懸宇宙奈何令鄙人一朗誦之偶值便翔起居記室
惟葆攝天和以膺遐算不宣
報汪氏二仲洎獻于肇元諸昆
司馬公以文章命海内所謂五百年而一覩者迺二足
下以同氣懿親左提右挈更倡迭酬不出家庭而聲走
㝢縣豈三天子都清淑之氣蓄之千古而未洩而一旦
盡洩之峪中耶自二足下以字顯而求羊兩生措足無
地行且削迹避二足下詎惟驃騎之名第五不减即司
馬公命世大業安得如隆凖所云孰與仲多哉獻于肇
元兄弟並復佳否異時躡屫峪中觸目見琳琅珠玉也
少室山房集卷一百十三
