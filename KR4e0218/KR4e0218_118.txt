少室山房集卷一百十八
明胡應麟撰
書牘十七首
報顧叔時吏部
昔在丙子得公鄉書制義讀之輙狂呌擊節以為自趙
宋以迄當今五百餘載士之殫精場屋不可為量數而
盡削凡蹊超然化境神通游戲於八極之表者門下一
人而已載讀涇上諸篇總之高處在古無上平處頫視
唐瞿令制義足傳南華淨名鼎立宇宙矣顧猶以公之
業聖於今而未敢必公之邃於古也已則聞公出而仕
以正氣直節樹朝紳已則聞公引而歸以清標特操振
閭俗至學術之富窮四部而覈九流私心之鄉往愈勃
勃焉每欲介茂卿通姓名下執事惟是慵疎玩愒片刺
未遑孰意公之過知不佞而儼然先之也毛子貞夫將
至大教副以妙墨貺以鴻編恍忽瑶華飛墜天際踴躍
披誦病骨欲仙嗟嗟執事僕海濱豎儒耳弱冠狂歌放
情丘壑即眇聞謏見罔異醯雞之處甕天迺執事方龍
躍鳳鳴奮乎百代而旁蒐草莽博詢芻蕘真至委篤過
情乃爾將泰山渤海必茹納涓涘以自成其大耶劄記
諸篇超超玄詣尤匪近代淺識所窺不佞嘗竊謂不朽
二途咸勃興於弘正之際而得失瑕瑜大都等埒古道
問學以尊德性而今也問學廢於德性之尊古源實學
以著文詞而今也實學喪於文詞之著流弊逡巡致談
理者上不復知有六經而談藝者下不復知有六代此
其漸庸可長也執事偉論欲配周朱於大享而續黃陳
於正聲規模思度弘且遠矣千慮之一幸附高明砥柱
狂瀾惟公自愛吳鯉溯流匆匆勒謝小詩四律小刻百
卷惟大方削而教之
與顧叔時論宋元二代詩十六通
病中毛文學過溪頭首出大教亟伸紙疾讀之清風穆
如沁澈五内不啻枚乘之發陳琳之檄矣公偉度沖襟
苞舉六合而獨虚懷於鄙人大觀宏識殿最百家而獨
注念於宋元諸作者豈其不得中行下思狂狷耶要以
芻蕘弗遺流壤靡擇政所以自成其大耳承欲類集古
今諸詩自蕭氏之選馮氏之紀以及高氏之彙李氏之
刪悉加訂定而旁擷兩宋勝朝都為一集誠不刊之盛
典苐時代邈綿篇章總雜即未易歲月訖工且竊窺公
之用意片長必采衆善畢羅大小各因其才盛衰不沒
其世非心公量拓鑒徹裁精詎容輕議僕醯天蠡海學
步前流目睫之譏徒貽来哲公言遠矣未敢聞命也迺
劉氏詩統寤寐頻年公既索諸蜀中冀可必遇獲覩之
後或當參其類例有所建明削鐻大方庶幾萬一何時
孤帆夜雪乘興延陵晤對玄亭縱譚奥眇以十日之工
定千秋之業亦古今至快劇娛也寄至元人諸集格致
風尚咸有足觀而若倪若陳之外藝林之中杳無識者
以今核之其中寧無一二追逐唐餘者耶此彌足徵公
遠見非逐人悲笑者流矣辱委稍加評抹印證宗門宋
人詩話數種檢摭如命伏枕岑岑未竟傾吐来鴻迅發
嗣致願言
二
辱諭韓柳元白諸家皆大方材具也昌黎五七言古及
東埜倡和諸篇窮竟筆力司空圖謂掀雷掣電撐抉天
地之垠信矣而揆之昔人則和平温厚之義缺焉李賓
之謂為角音似也至近體卑卑不離中晩寸步氣運所
驅即以退之材力蔑克挽回而今人以咎温韋李許舛
矣柳州古選自是陶韋正脈正聲亦亟收之其近體精
工之極迺所以不如大歷諸人高氏之不取非無見也
樂天信手縱横妙思溢發唐謂人才之絶允矣不誣而
淺近膚率詩家所忌什九蹈之微之才不如白力不如
韓致不如柳通較中晩人才三大家外劉禹錫為最優
惟中山諸律絶元和巨擘首藉此君而自劉之外又僅
元差足配白故一時竝稱耳宋大家王蘇黃陳介甫步
趨唐人小詩絶句時足亂真而近體劌思求新遂肇坡
谷門戶長公俊爽瀾翻歌行時覩合作而近體龐雜詼
諧雖老境參横至貽誤學人尤有甚於白者涪老一代
自居其詩苐得杜之拗澁偏枯而沉雄偉麗無萬一焉
不知舉世胡以茅靡若是是時坡既武庫矛戟不厭衆
心而陳無已輩又皆出谷門廡且師法歸之杜氏見以
名高宜海内旁無異吻亦古今變革大限也陳雖出谷
而近體邃密精嚴深造自得匪三子流總之以才具言
則趙氏之稱大家故當四氏政不必苦校其詩若梅聖
俞之學唐陳去非之學杜皆錚錚躍出庸詎可以宋槩
耶南渡尤陽范陸時號大家而才遠出蘇黃下詩率唐
調寡而宋調多至永嘉四靈雖跬步不離唐人而調益
卑卑才具瑣尾無足論矣元之號大家者虞楊范揭而
前則趙子昂後則楊廉夫數子而其才咸窘邊幅詩亦
粗具膚響若唐之空花水月杜之萬戶千蹊槩乎未之
有聞迺元調較之於宋則於詩差近而自諸子外傳於
今世者類有足觀振起國風之一漸也諸君子集惟延
之曼碩未覩自餘僕備有之暇當一一評訂印正大方
苐非公鮮不以葛藤誚僕矣
三
正聲不取垂拱四傑誠為卓識惟排律駱賓王蓬轉俱
行役一篇不在二庭歸望下王勃滕王高閣短歌足為
唐七言古壓卷以繫序末不及收耳此外盧駱長歌例
不一載自是正聲皭然家數品彙固並收之廷禮非憒
憒者後来仲默論出要為另一宗門于鱗和之苐非所
以論正聲也
四
葛常之云太白不取建安七子而少陵亟稱垂拱四傑
七子固兆端綺靡而王楊盧駱亦詞人之小巧者耳此
正論也而非所以論太白少陵李氣岸高拔故持論常
輕又篇名古風挾風雅以令曹劉不取固宜杜意度包
含故立論多恕又篇名為戲憤輕薄之訕前哲亟稱有
故夫李於杜猶然不滿而杜于高岑蘇李富嘉謨孟雲
卿皆什九見於題咏矧王楊盧駱輩耶(李邕蘇源明見杜八哀)
五
篤而論之四傑固以巧麗為宗然長歌婉縟上繼四詩
近體鏗鏘下開百世其功力匪邈小也自五言律掩於
沈宋王岑七言古掩於少陵太白後人展卷忽之不思
陳隋極敝之後非四子草創厥初盛唐諸公能遽抵妙
境至此耶迺其萬言一揮滔滔混混恐陳思而後賢刦
中未有過者總之才情富而氣格卑駢儷工而典則遠
故視李杜韓柳四家聲實懸遜要之長處不可盡誣也
(楊用修以杜韓于王猶地上老驥不能追雲中俊鶻亦偏見未足憑)
六
高氏正聲一部其評批朱者在不佞未冠之前墨而楷
者亦曩時鄙臆也今以較之去取往往異同惟大旨差
不悖一人之見且爾况上下數千載乎憶近某公選集
唐詩自序云品彙之博而尚有遺篇正聲之嚴而兼收
劣製殊有味乎其言即今正聲所收劣者大都十之一
而所遺佳製無慮十之三品彙所收劣者大都十之四
而所遺佳製無慮十之二所繇然者唐宋選詩國秀英
靈極玄間氣皆漫無倫次鼓吹等集尤為可嗤周氏主
裁方氏主格率泥一偏僅唐音粗備一代而簡擇未精
蒐輯未廣至庭禮二編庶幾十得八九矣而時際國初
元風未滌兵燹之後載籍多湮耳目所羇故難盡善也
僕異時肺病少蘇或當循門下教旨取王楊韓白諸百
家唐集遍閱之益品彙之遺而大芟其蕪雜損正聲之
劣而畢聚其菁英此則工力差易而僕亦自計足辦者
書成之後門下更一揚扢之唐諸作者當無遺憾矣顧
丘陵川澤因之高下易耳新寧草創非超世之識未易
云也
七
僕嘗欲竊取明公之意倣高氏所輯為古今詩彙一編
以漢郊廟鐃歌洎諸樂府為始音十九首洎蘇李河梁
兩京雜詩為正始陳思李杜及明王元美為大家曹劉
阮左潘陸陶謝沈宋王孟及明高李何徐輩為正宗顔
鮑庾江錢劉韋柳及宋梅陳明薛王吳張輩為羽翼隂
何徐庾及南渡范陸勝國虞揚明皇甫昆季輩為接武
王蘇黃陳北宋諸人為正變陳隋晩唐宋季元末諸人
為遺響而旁流閨秀代錄其人似亦足備詩家一公案
苐其工當以歴歲計卷當以近千計帙當以近百計恐
非一舉所能就一人所能任徒付之一胡盧耳以明公
之度甚遠思甚公也姑錄梗槩以俟異世之同兹志者
八
汪司馬伯玉嘗屬僕選古今詩以三百為祖分風雅頌
三體隸之凡題咏感觸諸詩屬之風如太白夢游等作
是也紀述倫常諸詩屬之雅如少陵北征等作是也贊
揚功德諸詩屬之頌如退之元和等作是也意亦甚新僕
時以肺病不獲就緒今司馬公已不復作言之慨然以
其旨不廢宋元有與公相發者聊為一拈出之且以俟
後之君子
九
讀宋高僧詩選乃錢塘陳起編輯文獻通攷但有九僧
詩集而絶無此編今攷其前集一卷正九僧詩也自希
書迄懷古瀛奎律髓名字次苐悉符方氏所選諸篇咸
備兹集知律髓所據即陳氏編也惠崇九僧之六佳句
致多尚存總龜警策一門如露寒金掌重天近玉繩低
隂井生秋早明河徹曉遲無慮數十今皆不存惟河分
岡勢斷春入燒痕青數首而方氏所選亦僅此一二篇
注云崇有佳句為圖詩殊不止此當續攷補入之自餘
律髓所收往往具載即所據是編可見其後集續集數
卷宋諸名僧道潜祕演善權惠洪大都無遺漏者苐以
惠崇諸警句十不存一而題鷺清字五言律妙絶亦不
錄其他散軼庸可勝道惜九僧原集之遂亡也
十
此編必方氏所據選本道潜風林驚墜雪雨澗咽飛湍
又祕演諸人所作往往槩見集中僕嘗謂僧詩無唐宋
欲取六朝道猷等作迄於元止(来復宗氻皆元僧也)彙作一編力
既不勞而傳亦可久暇當印正於公耳
十一
此編題錢塘陳起宗之稱宋人而通考止載九僧詩集
近閱齊東野語十六卷論詩道廢興云某某咸以詩語
被禍而刊書陳起亦在禁錮之中迺知其宋末人也此
書抄錄即印本廢久公何自得之或以畀好古君子并
唐僧弘秀集合梓之題曰唐宋詩僧集豈不愈於近刻
鼔吹草堂等編耶
十二
倪元鎮詩之於虞揭四家正猶其畫於趙黃王吳四氏
清空簡遠纖壒不侵而天趣超然在勝朝殊不易得惜
元人繪事特重今時而詩律無稱述者此老復以迂潔
蔽之故世徒知其人與其畫而篇章一付之無是子虛
非得公此編檢勘即僕且失之久矣王叔明詩亦間有
可觀同時潘子素等惜集皆不可得
十三
王長公云倪元鎮筆如風女兒灕凝長袖晉人所謂張
茂先我所不解政此類也世人評書迺稱其逼近黃庭
何耶余以元之擅臨池者比屋而詩得孟韋遺韻獨元
鎮一人特才具不多渭城而外無復他曲耳今倪畫海
内酷尚書亦時時見重鑒家迺其詩既不為當時所予
今知者益復寥寥豈迂潔一端取名太過亦造物所忌
致其篇什無稱耶漫書此發門下一噴飯
十四
寄来諸集陳衆仲爽勁鮮華然一誦興象俱徹詩所以
貴深婉也周衡之不知名其集殊有佳者管玄皞如管
中之豹時得一班惟黃氏歷宋至元世有吟咏而無一
足發悟之時義大矣哉僕收書凡勝國遺編遇則錄之
不復較其工拙兹羣集俱迄工附璧幸一一檢歸笥中
十五
周衡之竟不得其名公别考或得之當錄以寄我其詩
五言古學陳陶稍具膚響歌行在集中獨為合作奇警
飛逸伸縮自由迺近體局促卑陬遂亡一章半簡可備
采擇者致足訝也僕嘗謂自宋迄元諸名家惟歌行代
有篇什絶句次之近體得失相當而古風漢魏永絶徵
此君彌益信矣
十六
詩話玉屑野語僕近得副本頗佳二集童時所閱以卷
頭時塗沫漫往印正大方餘南唐近事郡閣雅談諸書
悉存總龜集僕已折錄之役竣當如命也
少室山房集卷一百十八
