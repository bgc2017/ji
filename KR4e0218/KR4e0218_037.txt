少室山房集卷三十七
明胡應麟撰
五言律詩八十二首
夀郭金吾
閥閱汾陽盛簪紳代國留玄關馴獨鶴赤縣駐雙虬覆
局青霞爛鳴絃白雪流三珠庭下樹冉冉拂瓊樓
早春自西掖過訪宋忠父作
言尋中禁路來問列侯家玉座攀雲色金城步日華池
烟深鎖樹苑漏曲穿花莫笑綈袍敝長裾半赤霞
醉卧趙文學榻上蘧然甚適覺賦此章
頽然聊一榻酣卧碧紗長極樂知仙界温柔羨帝鄉春
疑迴大庾賦已就高唐可怪黃粱熟莊生興未央
送鍾天毓南還二首
送汝木蘭橈高天正泬寥楓行揚子岸柳折灞陵橋麗
賦三都擅狂名六館饒東溟聊一息奮翮上扶搖
寂寞中涓後何人問駿才藏書還禹穴抱賦出燕臺大
漠新霜下長河片月來異時重入洛雲色竚蓬萊
贈丁文通太學
邂逅咸陽市干將照白虹新詩傳敬禮舊夢識文通業
豈吹竽賤心猶擊筑雄寧親暫升斗奮翮待天風
臨淮史夫人挽章四首
令族姬姜並賢聲孟衛流貴從周太保體敵漢諸侯寶
匣飛鸞鏡瓊簫咽鳳樓預知陶氏冢新兆卜眠牛
雲軿飛絳闕哀詔下明堂大樹猶撑日芳蘭驟仆霜泉
臺春寂寞石室夜蒼凉冉冉靈妃珮乘風度七襄
嘆息蘭閨底悲風一夜多星芒沉寶婺日彩斷銀河跨
鳳佳期阻丸熊舊事過鍾情潘岳甚其奈二毛何
寵數頒宸極恩光備寢筵珠襦藏大隧玉匣閟重泉懿
德絲綸著芳聲竹帛傳談詩憐哲胤凄斷蓼莪前
題何仁仲園亭二首
采采白蘋洲三湘欲盡頭危欄雲夢夕飛閣洞庭秋漁
父持竿過靈妃結珮遊武昌新水發遲我木蘭舟
别館寄清沙飛甍觸望遐徑移湘浦竹溪浣杜陵花萬
岫交明月千林逗彩霞牆東處子麗莫是宋生家
甘露園二首
為園近茂陵甘露遍垂藤月底寒猶墜風前曙欲凝餐
蓮疑太華瀹茗勝中泠試作相如賦誰云渴未能
泠然松竹徑點綴自何年北固昭明寺中嵩慧可禪寒
生金掌外清注玉壺前好傅何郎頰朱衣拭更妍
同李惟寅何仁仲集朱汝修觀梅花
一尊春興劇花下共傳籌艷質霜先避清香月並流詩
憐羣玉句人倚仲言儔恍入西湖道吾家萬玉樓
送王伯固之臨漳
承恩出尚方躍馬向臨漳身是王喬族官鄰子晉鄉芙
蓉周闕紫松柏魏臺蒼預聽鳴琴日陽春滿未央
送吳翁升還霅上
河梁樽酒暮一騎向飛沙旅服驚霜樹歸裝冒雪花豪
遊新北闕艷賦舊東家好去苕溪上羣姬輟浣紗
雪中過孟弢不值
濩落懷同調經過問索居雪花行剡曲雲樹隔匡廬大
業元龍劍微名尚鹿車不知玄草外奇字近何如
子玉以大計量移賦慰
三嘆崔亭伯清風玉不如吏情甘慘淡公府絶吹嘘考
署陽城拙名成谷口愚祇應宣室夜前席治安書
聞王閑仲得雋燕中志喜二首
閥閱三朝舊弓裘四世新霜蹄金騕&KR0008;天種石麒麟桂
擢燕山夜梅標碣石春平康花似綺結束待車輪
金泥初帝闕玉樹舊王家間氣鍾三葉奇葩炫五花追
風横大漠躡景度流沙寧似吳宫外窮年學浣紗
大學士趙公招飲小憩章行父館中作
尺五瀛洲路頻過戶不扄漏長中極殿(時趙公尚視事閣中)春滿
太玄亭(行父方館穀大學士門下)舞鶴花間度飛鸞竹外停最憐調
鼎暇吐握共忘形
是夕留飲至丙夜詰旦再呈此章
紫極方延佇黃扉乍卜歡上公能結襪羇客盡彈冠玉
臠移中禁瓊漿出大官夜闌台斗色清切動長安
訪蘇君禹城南别墅時郎君新獲雋計偕二首
韋杜城南曲經過路不遐重垣千樹棗曲徑四時花楚
思融春雪燕歌促暮霞日斜羸騎返睥睨半棲鴉
豈是東山墅頻張北海筵帝城雲色近仙掌日華懸舊
燕紛窺幕新鸎促和絃坐看池上鳳矯翼向甘泉
雲嶺真松卷為崔母楊孺人題
朗月懸西極高風勁北堂雲松千尺秀冰蘖萬年芳跨
鳳春情杳丸熊夜漏長惠文看哲胤飛詔下明光
一醮悲前事三遷訓後賢即今衣繡日猶是斷機年黃
鶴瑶池下青鸞玉座傳蚤知驄馬客風化遍淮瀍
題楊孝子卷為世叔孝廉
當年排帝闕萬死白虹知楚澤長醒夜燕臺困餓時有
天號半菽無地獻三芝藉甚遺孤在干將對陸離
過蘇生期歌者小謝不至戲作
寂寞看花興徬徨伐木歌虚聞鸎出谷未見鵲填河暮
雨當忩斷春星入戶多明朝攜小謝池草夢如何
贈騄兒
騄兒才五歲意氣欲凌霞骨已徵千里書應誦五車神
清珠在握體潤玉無瑕莫作雞羣擬終當勝阿爺
送鄔子遠還京口
倦索長安米言尋舊鶴羣傳家中憲業負笈太玄文(鄔生)
(為中憲公孫中憲有詩集)客路櫻桃雨歸帆杜若雲卜居何日事攜
爾大江漬
贈胡孝廉昌世
旅食渭橋邊青萍僦舍懸驪珠溟海握駿足薊臺捐謁
帝留孤憤逢人話太玄憑收嫁時淚會有惜嬋娟
贈璚樹為顧朗生
艷色真瓊樹豐肌倍玉環紅粧停夜月翠黛壓春山飛
鳳秦臺下游龍洛浦還相思幾攀折遮莫髩毛斑
臨淮席上蔡生乞詩作時王山人在坐
龍陽君已貴一笑眼能青玉樹標前砌金莖夢後庭聲
馳千里驥歌送五侯鯖莫以安期舊揶榆蔡克靈
過王山人啜茗作
束書來薊北題賦遍江南不慕千鍾粟時分一味甘蒼
筠搖午夢黃葉墜清談細酌天池坐何殊繡佛龕
鍾天毓過訪索詩賦贈
沾沾越吟客窮巷又移居舊著參軍品新臨太傅書花
香縈短屐柳色傲長裾寂寞黃金館誰今問子虛
朱山人以非罪淹獄賦慰
泄柳門時閉鄒陽獄未甦瓜田寧納履藥肆尚懸壺業
就肱先折愁深目半枯青天覆盆底見汝出窮途
過劉茂才百世讀其玄珠諸稿作
似汝年猶少投予賦已工青藜三世後赤幟萬人中朗
潤知潘似清揚憶衛同韶顔吾盡擲一愴異時紅
送人遊塞上
曉發灞陵橋彎弓箭在腰黃沙隨地闊紫塞極天遥玉
乳蒲萄熟金羈苜蓿驕賀蘭千百仞飛騎上岧嶤
送章秀才從軍
白草暮蕭蕭黃榆葉半飄四時風不斷經歲雪難消大
磧逢偵騎平沙見射雕兵鋒隨所指百戰靜氛妖
贈楊文學
身世一袍青柴關盡日扄鹿門傳舊業玄閣抱遺經玉
樹祥雲擁金莖湛露零異時飛紫誥何羨客為星
和趙相國懷山八咏
棲真居士
北極恩偏注東山興未窮民猶歌畏壘帝已問空同絳
闕星辰麗彤墀日月崇寧知西竺想寤寐化人同
六虛主人
翠屏羅窈窕丹壑敞嶙峋獨占三山色長棲六洞神雲
霞居士夢宇宙宰官身幾夜騎羊客傳書到玉宸
二初牧侣
煉藥閑金竈宣麻上玉除黃庭弘景籙碧洞稚川書鶴
化翀霄後羊眠叱石餘赤松如待牧前席為誰虚
紫霞洞叟
巨磴山腰豁流霞洞口平闕疑屯紫氣館憶坐朱明草
色金光綻桃脂玉乳瑩為探輕舉候少俟大還成
靈溪漁父
澤畔吟初就溪頭望未涯坐攜青竹篠行趁碧桃花錦
曳千林霧綃疑萬樹霞秦人遺核在一種帝王家
白雲樵客
古樹白雲含晴光上鬱藍為霖今塞北挾霧舊東南石
上凝蒼靄峰頭雜翠嵐萬方膏雨洽出岫詎空談
湧雪寒翁
一澗蜿蜒出胡麻飯有無雲淙穿石竇雪乳噴冰壺峽
峭憑舟探潭深藉杖扶隔凡天咫尺歸夢夕陽徂
玉露丹仙
石室清虚畔研朱坐泬㵳空濛流月窟點滴貯天瓢掌
憶金仙近盆憐玉女遥他年把周易騎鶴上岧嶤
哭汪司馬伯玉十首(太函司馬齋名白榆社名)
北闕懸車蚤東林曳杖餘神留中土卧帝命太函居五
岳藏玄草三天墜白榆庭階雙玉在雪涕茂陵書
青萍懸虎穴赤幟樹龍門居後楊寧恥齊名杜轉尊星
樞摧軫翼天柱折崑崙白玉樓前侣飛雲限九閽(司馬為弇)
(州同年友又齒差長且文望相亞而極意推轂弇州感之甚數自言于余)
杖鉞平邊塞麾戈逐戰場風霆流武庫河斗燭文昌玉帳三
韓外銅標百粤傍祗今吉甫頌猶自播夷方(伯玉嘗于白岳建文昌祠)
黃山初謁帝玄扈舊棲神華夏悲司馬春秋痛獲麟名
猶標泰岱魄已化星辰寂寞東南事文章孰後塵
一榻中林畔如椽大海頭豐碑騰六合巨榜揭千秋妓
狎東山卧賓殘北海遊瑯琊雙墓在天意合吳鈎
漢閣空劉向揚亭逝子雲中原誰步武上界已修文馬
骨驪黃外蛟珠鴨綠濆異時傳汲冢一代有三墳
浮生偕電露名理悟旛風濁酒談中聖清齋問大雄淨
名居士榻忉利梵王宫此日三車去懸知二業同
黃粱殊未熟大夢竟難呼兜率天高下遮須界有無文成
歆上帝草定屬潛夫伏櫪今誰辯長歌碎玉壺(公嘗以全集屬余校定)
龍宫開淨業鷲嶺學枯禪障息三天外神遊萬劫前空
花函谷夢祇樹肇林緣誰復偕蘇晉長齋繡佛筵
邂逅平原飲飄然夜雪過寸心雄海岱隻語廢江河落
日生芻遠悲風大樹多如澠猶夙昔萬恨擲蹉跎
香山寺流憩亭小酌逢張鄭應季四文學邀宿
華嚴洞余與諸子素昧平生酒酣興發策蹇十
里從之詰朝復抵碧雲泉上
十里華嚴寺重遊不厭頻攜尊三市客擊筑五陵人野
篠長封雪池蓮不受塵故園滄海上飛夢繞垂綸
送倪明府之桐城
河梁尊酒别霜樹半遥空駿市燕臺上鳬飛漢殿中桐
花城畔月桃葉渡頭風最羨琴堂色青蒼對皖公
送李少府
都亭尊酒别秋葉照離筵菊綻燕臺下松哦越嶠前孤
航衝雨雪短劍拂星躔咫尺徵賢詔黃金漢殿前
送趙進士使太原
秋水木蘭橈雙旌出渭橋飛雲行上黨積雪過中條謁
帝朱衣近寧親繡服遥向來龍劍影輝赫電光搖
過董中翰體仁余廿載前舊友也别後始授室
燕中今一子已踰冠矣感念今昔為之憮然
卄年燕市客爾外更誰存逆旅推耆舊他鄉見子孫花
香分玉殿藜火直金門笑我青衫敝西風曳帝閽
同王行父李叔操徐象先諸子十日飲作
嬾習干時技聊同玩世人華陽寧異代河朔動經旬旅
興先黃菊鄉愁過白蘋莫教龍劍色容易射星辰
廿載前讀王汝化詩已意其為古人邇晤李本
建乃知此公僅百齡尚無恙也因賦一律寄
之
磊落王宫翰青編入夢頻那知三楚客遍閱五朝人藝
圃占靈藥詞林頌大椿前村武陵洞相對幾遺民
送汪象先伯仲還新安二首
嘆息金蘭逝參差玉樹長多才秦别駕雅量陸平章馬
鬛封仍下龍門副永藏河橋相送地抆淚滴干將
燁燁名家後翩翩上國來玄經司馬業文賦士龍才玉
閟豐干社金殘碣石臺喧傳茂陵詔漢使下蓬萊
送何仁仲之南都二首
去去何公子春風一騎寒含香辭上國傅粉入長干桃
葉江帆穏梅花郡閣殘芳洲尋白鷺何似故園看
祖帳春明外桃花别路長暫弢題賦筆初綰納言章觀
入新鳷鵲臺呼舊鳳凰晝遊懽咫尺一水是瀟湘
送崔子玉之逢州
春水潞河舟春風拂面柔飛驂臨劍閣别駕問刀州嬾
卜嚴遵肆頻登杜甫樓巫山行雨暇入夢正高秋
送人還四明
悵望春風色河橋落照間酒人三市别狂客四明還再
舉看黃鵠孤飛羨白鷴新粧苧蘿下吾夢亦潺湲
送區學文還嶺南
彩筆吾衰甚驚看白面郎家傳周太史殿賦魯靈光上
國啼鵑盡東風結駟長羅浮花事早月夜見明粧
集張仲立館中同胡孟弢賦
世事真雞肋吾儕日蠏螯撩人偏笋蕨作客又櫻桃業
豈窮來擅名應醉裏逃相看聊起色毋擬曲江濤
胡昌世張仲立過訪小集
何限春風色長安醉碧桃雙攜蒯緱劍一話鬱輪袍射
虎心猶劇屠龍思並豪平康花爛漫未肯負持螯
哭李能茂五首
命豈文章達才偏造物憎霜蹄殘騕褭風翮墜鯤鵬大
業愁中廢雄圖悵代興蘭陵川上酒猶憶共如澠
肺病呻吟外魂搖棄擲年千秋遲白紵萬恨劇青毡雞
鶩争誰得龍蛇命豈然玄亭莽空闊愁絶異時傳
世事狂歌外人才太息中篇章亡白賀翰墨逝冰邕弱
女啼荒徑孤嫠咽殯宫棠梨最無賴滿樹發東風(李生書學)
(王履吉翩翩近之)
世誰憐薄禄天亦忌雄才落月長鯨去悲風大鳥來遺
書殘竹素舊宅翳蒿萊絶頂芙蓉上曾同眺越臺
青山曾不厭朱紱定誰強宇宙瑶華歇川原玉樹藏無
年嗟太傅有業恨中郎寂寞安昌第堪誰到後堂
達父齒僅四旬一女無子蓋生平未嘗廢佔
畢業垂就而年阨之造物之于材豈其真有
所忌耶
送沈明府之竹溪二首
一騎蘆溝畔西風落葉號那知花縣客猶是竹林豪霧
擁雙飛舄霞蒸八咏毫黃金懸漢殿側席待賢勞
暫握銅章去花封未寂寥囊琴辭上國岸幘望中朝賦
就湘潭竹書傳霅水苕吳娃粧閤畔計日候蘭橈
少室山房集卷三十七
