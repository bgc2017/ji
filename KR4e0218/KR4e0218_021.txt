少室山房集卷二十一
明胡應麟撰
七言古八首
昔遊篇錢塘舟中作贈董觀察
秋風肅肅鴻雁鳴南斗參差北斗横孤客迢遙過越水
舊遊憔悴隔燕城燕城越水三千里憶昔聲華滿人耳
藉草曾留太液旁看花誤入明光裏明光太液連西苑
往往遊人駐雕輦楊柳春風七貴門梧桐夜月諸王館
王家貴里不相親聯裾握手盡詞人鳳凰原上題詩處
鳷鵲宫前草賦晨紛紛冠蓋爭馳逐載酒籠燈過輦轂
緩轡同看白玉京揚鞭醉入黃金屋秦箏趙管春不休
歌聲繚繞碧雲愁香塵百里昌平道飛雪千門易水流
五夜論心傳彩翰珠璣滿把皆堪羨衣袂揚揚逼九霄
劔鋒耿耿流雙電誰言潘陸是才人肯與王楊作後塵
格調迥追天寳上風期直與建安隣鑾坡鳳閣多相值
鐵券金貂總歡暱羣中忽覩三楚豪坐使瓊瑤驚四席
豸冠繡服光陸離片語如金山可移暮攜奏草歸青瑣
曉對封章下赤墀赤墀青𤨏生風彩手握芙蓉珮蘭&KR0581;
元禮聲華動闕庭陳登意氣傾湖海匆匆識面比南金
慚愧論文契未深欲攜短刺通華舘忽棹扁舟出漢隂
荷衣蕙帶還鄉國回首交游成太息落日長歌玉樹詞
浮雲遠蔽金臺色落日浮雲夢轉長却乘烟水下錢塘
徘徊殿閣迷仙署寂寞川原望帝鄉帝鄉仙署空遼絶
何意輶軒到吳越欲向西湖訪畫圖暫辭北斗離閶闔
雙峯緲緲插烟霄三竺蒼蒼引畫橋清風暗拂蘇堤柳
壮氣平吞浙海潮朅來問訊蓬蒿士遠思幽情何楚楚
短褐長裾謁上官麻鞋布襪從泥滓屈指并州幾故人
嗟咨往事轉傷神虛傳異日山隂棹無復當時洛水春
山隂洛水俱陳迹會見飛騰返京邑乍經薇省布陽和
更上楓宸扶赤日幾年騏驥阨鹽車矯首長鳴氣不舒
孫陽造父俱垂盼肯使竒才卧草廬
崑崙行送大司空朱公馳驛還豫章並呈唐太
常萬直指
君不見黃河之水來崑崙濁流萬里經龍門環嵩絶華
不少息吞吐日月排乾坤天吳揚瀾九河溢大澤龍蛇
起原隰洪荒不解堯舜憂平成却藉司空力自從大禹
作司空百川四瀆俱朝宗鎖壓支祈鎮淮甸至今玉策
垂神功國家定鼎幽燕北財賦實仰東南域河渠一線
厪帝衷維時首頼平江伯二百年來飛輓停肅皇之末
何邅迍千艘莫進餉道阻臨朝南顧嗟羣臣我公崛起
江之右列星顯化神明胄匡廬彭蠡毓精華西山南浦
鍾竒秀早年通籍謁承明中歲翺翔漢兩京一朝起任
虞庭事九官四岳咸推能沛渠已淤徐方塞巨浪滔天
勢難遏兩岸洪波迥莫分百年故道誰能識神功實始
南陽口夏村旣道留城走報國難將寵辱驚乘時大展
經綸手櫛風沐雨卧不寧追逐魍魎驅玄冥八年腁胝
勲績就青天不動黃流平東連揚子息江濤北望天津
散海潮車書萬國看王會玉帛羣方賀聖朝隆慶之中
河再决帝謂元臣有遺烈一麾暫駐淮泗清風雷寂靜
波濤絶飛廉導車屏翳從馮夷海若應潛蹤金書鳥篆
迹靈秘異時彷彿岣嶁峰大禹功高古來少姬旦才多
心轉小門下爭看桃李榮車前肯使驊騮老紛紛制作
懸丹霄馳驅阮陸追風騷元和文譽斗山重天寳才名
今古豪三朝出入方垂注投簪忽擁南歸騎蒼生常恐
謝公閒黃閣難留疏廣去樓船簫鼔出皇州錦纜牙檣
作勝遊羣公祖帳㶚陵晩萬姓環看渭水秋迢遞關城
望鄉邑浮雲漸送匡山色暫&KR0712;蘭舟水驛濱故老相逢
話胷臆酒闌倚劔心飛揚語及前朝俱感傷丈夫報國
志猶在星辰錯落雙干將旌旗明發川原阻著繡晝行
誰與伍滕王閣上幾留賓孺子亭前頻弔古卽今廊廟
求賢急肯使元勲卧黃石綠野堂開祗暫留終須勉為
蒼生出五老東南勢轉尊三台佳氣正氤氲鸞箋倘逐
蒲輪到極目燕臺五色雲(時公與太常唐公燕瀫水舟中卽席命余賦此凡六百八)
(十言)
送朱可大還萬安
自從戰國更王風屈原師弟俱稱雄西京蘇李復繼作
遺篇十九真宗工黃初七子各有得勃興杜李文章伯
此道凌遲大歷還世代紛紛轉荆棘千年大雅幾茫然
信陽北地何翩翩力剪榛蕪繼唐漢恍揭日月懸高天
眼中作者難盡數戞玉敲金事竒古相逢海内俱賢豪
奮迹前茅追步武看君意氣何昂藏十九謁帝趨明光
胷蟠萬卷破幽眇手鍊五色回天章藉甚聲華滿京洛
咫尺雲霄見孤鶴司馬仍傳太史書拾遺頗負襄陽學
飄然遇我燕市中河梁邂逅雙飛龍高歌擊筑白虹斷
劔花欲墮青芙蓉莽蒼風塵遽相别美人迢遞音容絶
五年空覩芳草生萬里長看碧雲合雲泥自分隨升沉
豈料重逢瀫水濱咄嗟往事如夢寐解衣共拂京華塵
五夜論文思逾壮濁酒淋漓對惆悵天地遲迴秉燭間
星河磊落孤舟上眼看世變隨江河憫時憤事憂彌多
百川砥柱賴公等異時詎肯揚其波伯樂張華古難得
時乖暫斂圖南翼燕雀寧爭世上名蛟龍豈是池中物
一朝變幻乘風霆磅礴六合摩崑崙卞和之玉詎三刖
季子金多安足論高天黃葉連鄉國大艑乘風度秋色
短歌送汝不成聲握手臨岐淚沾臆千秋傑閣倚清沙
百尺珠簾挂晚霞兹行定擬滕王賦一寄蘭州孺子家
幔亭雲氣歌為督學滕公作
君不見武夷之峯高插天幔亭玉女騰蒼烟層巒列嶂
三十六相傳秦代巢真仙狂風怒號滄海立海水蹴日
日欲没峯頭雲霧長晦冥青虬赤鯉當晝集蓬萊東望
若可招貝闕珠宫浮巨鰲紛紛群帝持綘節揚雷激電
朝丹霄兹山形勢實竒絶紫氣迢迢亘吳越扶桑萬丈
渤澥低齊州九點乾坤狹溪流屈曲環清沙緋桃夾岸
蒸紅霞鸞鶴翺翔度空谷猿猱寂歷啼山家危岩絶磴
倚石壁去天冉冉不盈尺仰視列星河漢垂下窺飛鳥
松蘿黑藥爐經窟多遐蹤蘇門高步隨韓終霞光半落
錦繡座日色返射金銀宫仙居縹緲隔人世環珮飄䬙
落雲際半夜天鷄絶頂鳴清秋石馬凌空繫雜花幽草
何芊綿松枝柏葉皆堪餐洞前三女不相待彷彿麻姑
留翠鬟祝融梁父空鬱律太乙終南自騰擲遍觀豈若
兹山竒寥泬清虚閟靈迹真人度世三千秋俯看人代
如浮漚朅來欲濟生民困拂衣長嘯離丹丘金書玉檢
秘空麓鶴馭鸞駢罷馳逐一朝乘蹻來東南手挽江河
障平陸眼中軒冕如埃塵葛洪王遠時相聞清夢常隨
岩際月幽懷每逐洞中雲即今宇宙須真宰拭目經綸
横四海漫勞黃帝訪空同暫借庚桑居畏壘武夷山何
蒼蒼真人下閶闔草木無輝光他時簪笏升岩廊致君
堯舜追虞唐却駕白鹿還仙鄉天齊地久長無疆
題鐵幹回春圖山隂劉世儒工畫梅以巨幅贄
余乞詩為賦
吳綃七尺鋪寒玉幻出名花照幽獨微霜淡月春朦朧
何處佳人卧空谷畫梅自昔傳華光擅竒更有王元章
千秋絹素漸零落古色黯黯留虚堂邇來劉生最殊絶
十載含毫走燕越一榻常棲剡水雲雙帆忽下桐廬月
看君落墨如有神解衣盤礴隨天真淋漓數筆生意動
隂崖頃刻回陽春林危逕仄飛鳥絶偃蹇虬龍鎖深穴
彷彿羅浮萬丈峯孤根倒挂千年雪大枝詰屈粘莓苔
小枝蜿蜒花亂開虢國蛾眉逞疎淡壽陽粧額矜徘徊
風臺月觀遙相望園林更染孤山樣絶豔驚從漢苑來
冰肌更出唐昌上吁嗟劉生畫己仙坐令鐵幹摩蒼烟
高屏巨障欲飛動素册單條絶可憐長安五侯招不得
王家珍重走書乞何緣好博胡生詩亂灑琳瑯向蓬蓽
隂鏗不作何遜亡人間佳句何茫茫暗香疎影亦長語
後來誰復傳篇章嗟余潦倒筆力弱細嚼瓊朵搜枯腸
劉生劉生勿悽蹙自古高流混凡俗卽今且作瀟湘遊
坐觀瀑布匡山麓他時問訊子猷船倘寄鵝溪三百幅
舟次錢塘謁滕公值風雨夜作解所珮為寳劔
歌
江潮十月如山丘北風轗江江倒流星河一片落寒鐵
暗中擎出蛟龍愁君不見豐城獄裡百鍊鋼精靈埋没
三千霜當時不遇雷與張至今神物終潛藏又不見曹
沬手中三尺水却制桓侯輕管子一朝壇上行竒謀百
代聲華耀青史胡生寳劍人不識十千買自邯郸邑朅
來持贈歸滕公繞座虹光流四壁憶昔干將初鑄時睥
睨歐冶麾風胡低迴天地鍊精氣噴薄宇宙烹洪鑪泰
山為鐔渤海鋏神鋒指石石欲裂綠柄猶沾苔蘚文赤
花半墮芙蓉匣有時夜嘯風雨聲千夫辟易萬馬驚山
中魍魎晝摧絶水底鯨螭寒不鳴湛盧飛景亦凡俗純
鉤巨闕皆碌碌取次横裁麗水金紛紜碎割昆吾玉一
揮四國如建瓴挽回日月轟雷霆朝攜赤堇鬼神伏暮
宿蒼梧濤浪青荆軻孺子本無術匕首蒼皇挑強敵片
言枉殺樊將軍易水悲風轉烏邑項王智力何豪雄廢
書苦學仍無功垓下誰知萬人敵時哉不利嗟重瞳豈
若胡生磨此劒寸心耿耿橫孤電十年坎坷意不平提
與滕公肝膽見滕公豪氣凌穹蒼一朝覩此神飛揚願
持此物登朝堂時時拂拭生秋霜蚩尤遁迹魑魅藏周
遊八極還大荒
虔州歌送大中丞江公之南贑
東南海色何蒼蒼旌旗夾岸澄清光迢迢斧鉞自天下
帝遣中丞巡朔方銅符玉帳分千里畫甲雕鞍圍綉綺
三軍鼙鼓寂無聲萬竈風烟晴不起中丞自是河宿精
乍窺人世辭蓬瀛流沙咫尺不可越怒鞭海若驅長鯨
停車忽傍黃山麓笑揖浮丘跨䨥鹿曉逐霞光度赤城
暮餐雲氣離天目胸中遠思凌泬㵳却來湖海稱人豪
單詞隻語露肝膽白日不動蒼旻高猿韜豹略多竒跡
早握兵符窮戰術八陣常翻魚復圖千言自獻龍門策
策名飛步登皇州紛紛簪筆皆儒流斗邊夜嘯䨥龍劒
天上春開五鳳樓賈生意氣本英發終軍才調何穎脫
兵鋒直欲欵匈奴尺組恒思縶南粤華袞朱軒出未央
竹馬壺漿迓道傍已見褰裳臨薊野還看賜服下南陽
再歲超遷左馮翊鳳凰神雀咸來集聲名從此播寰區
二省三臺勞涉歷東南財賦日徬徨一麾承詔來餘杭
唐代征輸屬劉晏漢家平準羞弘羊政成績奏多清燕
越水吳山自游翫酹酒初登武穆祠飛書忽下明光殿
匆匆督府推賢臣九重煥爛傳絲綸隴西黎庶望充國
河内軍民嗟寇恂虔州形勢本四塞渺渺川原開郡邑
波濤半蹴閩海青瘴癘斜連惠潮黑汀漳諸府列犬牙
紆縈四省藏千家窮鄉絶峒鏁魑魅深岩大澤盤龍蛇
廟堂撫髀思經濟時來崛起風塵際三苗方略從便宜
九姓羌渾隨節制軒車雜遝送離觴十月江城滿路霜
大將樓船横浙水元戎隊伍出錢塘錢塘浙水俱秋色
回首嚴陵瞻故國白岳崚嶒帶雨寒蒼巖兀突齊雲立
雲岩白岳望不停番陽彭蠡江溟溟千年滕閣迷丹嶂
萬仞匡廬削翠屏歷歷關河度章浦緩轡停驂問風土
送客應過孺子亭提兵却入中丞府中丞號令何雄哉
指揮叱咤行風雷將軍列戍秦城遠壮士長歌漢壁開
建牙吹角觀游獵士氣軍聲騰百粤鐵馬驕嘶海月寒
琱戈乍舉岩雲裂海月岩雲壮品題登壇横槊思清凄
慷慨寧論班定遠風流不減庾征西緩帶時時臨絶域
綸巾羽扇何閒寂驃騎空馳大漠烟詞人枉勒燕然石
崔巍銅柱鎮封提縹緲珠崖接五溪分耕坐使陽春布
講武俄看太白低講武分耕嚴紀律瀘夷永靖先零輯
主恩時賜鷫鸘袍兵氣潛消狐兔窟津亭黃葉轉紛紛
腸斷驪駒不可聞晚思蒼茫盈落日愁心悽切駐寒雲
男兒意態元磊落抗手何須怨離索指日威名虎豹關
他時事業麒麟閣雨露沾濡大海濱谿山隨處淨烟塵
更令文字流荒服行見衣冠入紫宸
題黃初平叱石圖
古木蒼藤挂風雨白石峨峨洞門倚黃家兒曹不解事
叱作羣羊遍空起胡生較汝差長年俯窺五岳石五拳
他時一叱五羊起白雲飛盡羅浮巔
少室山房集卷二十一
