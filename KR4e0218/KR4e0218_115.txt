少室山房集卷一百十五
明胡應麟撰
書牘十五首
與大學士趙公書
長君至自燕中甫解装則大教發焉盥誦載三泠然金
石之音從天而墜而二錄緗縹互暎又恍然紬石渠之
秘而披芸閣之編也以相公執事端居廟堂密勿之中
萬方待命而不遺草莽軫念衡茅至于斯極即古上臣
休休吐握一饋而七十起者奚殊哉伏惟執事躬聖賢
之學負豪傑之才自蜚聲玉堂正氣直節已岳岳動海
内兹起昌辰握鼎鉉調元化運斗樞登庸以来三光順
序百神受職黃童白叟霑溉雨霖此大人正已物正感
格帝衷之明驗也頃窮邊小醜戕賊主帥負固重城奮
螳臂以觸天朝而日本兇渠陸梁島嶼襲奪我藩邦狙
伺我甸服東西二方亦孔亟矣執事聲色不動簡命元
戎授以方略不逾旬月叛黨肅清父子纍纍組繫闕下
若刲羊豕迺比者又聞平壤大尅羣倭鼠奔封豕長蛇
旦夕殄戮即公旦徂征山甫薄伐僅此繼見裴中令之
平淮范參知之懾夏皆下風矣不佞以通家世誼竊覩
末光隂受太平之賜慶幸曷勝自惟迂謬狂疎生彌寸
樹惟是佔俾呻吟贏二十載于古鐃歌鼓吹等曲竊覩
一班將追倣韓愈氏作為詩詞以鋪張武功揚詡聖德
且俾天下後世采錄民風參稽野乘者備知執事垂紳
正笏措天下于太山若此雖然芹曝之衷竊有獻于左
右夫統萬之平也固繇社稷之效靈廟堂之定策與夫
邊將之戮力逆黨之天亡亦以西倕諸寇玩弄我掌上
出入我彀中無復英雄之度故也今大衆解嚴人心懈
弛反側得亡有未安乎瘡痍得無有未復乎萬一鼠穴
餘兇規圖前事勾引羣寇中之饕餮者乘我無備出我
不意夤緣復入竊據為姦海内英雄藉之而起其憂更
有大于曩日此不可不為蚤計也夫平壤之尅也功則
偉矣顧巨寇方張詭變叵測懸軍絶塞主客勢殊樵采
易撓飛輓難繼情見勢屈何以自拔昔魏太武禽赫連
昌于統萬旋即罷歸定以殘孽招合燼餘更據邊陲幾
為勍敵竭國之力而取之唐文皇以古今善將將天下
精兵頓安市堅城之下竟不能一抵平壤亡功而還至
宇文述滻水之事足為永戒雖繼絶存亡除兇伐叛堂
堂天朝王者之師非前代驕卒貪帥兵出無名者比而
二方故轍昭灼簡書草茅書生良不能無漆室之憂杞
人之戚執事方博詢㝢内石畫以興太平豈遂以不肖
為狂為迂也竊以當今之策西事已寧者宜速諭指邊
臣一切澡濯其前非而更張其敝轍行寬大之政養和
平之福開生息之源柔詿誤之徒收桀黠之效而明斥
&KR1380;于外詰戎兵于内俾士懷其安民㤀其敗庶瘡痍漸
復反側自安十年之後葆大藩滋更為雄鎮雖有狂寇
息其狡心東事之未殫者示以便宜戒之深入毋貪功
毋玩敵毋養寇而俾我大兵之戍遼左者多為之形援
四張其聲勢務令吾一身血脈呼吸關通即有緩急辰
發已應使朝鮮之君徇行境上招徕其攜貳傾誘其散
亡彼腹臣心旅貴戚遺氓聞故主尚存而天朝為之規
復將揭竿斬木以剚仇讐簞食壺漿以逆戎陳然後出
吾兵之據平壤者樁其心發吾兵之戍遼左者擣其腹
彼欲去弗能欲戰弗角欲守弗固不半載而醜類之胾
懸于槀街可也吾誠若是則振古之功成善後之策備
執事所為上報主知下厭衆望者烜赫炳耀竹帛旂常
高揭大書詎惟我百里光即垂諸千禩永永不朽矣以
執事之明燁如衡鑑而不肖一書生謬談天下大計至
此可為捧腹然古今載籍事有類此無慮數端則皆歷
覩其利病而不敢以無實之空言進也惟執事者熟詧
而審計焉倘萬一以為可采則國家幸甚桑梓幸甚
報少宰趙公
企瞻垣斗載歷歲時屬賤疾膏肓即長干嚴瀨一水盈
盈莫能鼓枻而東以庶幾旬日之誨迺尊者之賜儼然
辱先臨之盛藻華緘煥逾九鼎感私謝臆殆將奉以終
身竊惟執事剛方之氣崒嵂萬仞鴻偉之度周暨八埏
㝢内蒼生若近若遠拭目繫心久矣兹留都暫借天假
晝遊旦夕徵拜大廷舟楫函夏身係中國安危俾宇宙
東南千古生色詎惟婺人一方私祝私慶而已承弇州
晨暮聚首文殊摩詰二大士互說妙詮將遂令大地山
河六種震動若何令須菩提舍利弗輩與聞之首夏清
和南中多暇雨花牛首高座諸勝日嵯峨尊俎間倡和
篇章動盈卷軸願一一致歸勒飛雲片石之傍為異時
靈洞山房增一卧遊公案也
奉大司空朱公
鄭商行肅狀起居尋挾書北上日踆踆牛馬走中首夏
南還晤長公知福履方来不任私慶翁累朝宿德一代
元老雖逍遙綠埜怡神太虚而鴻烈駿猷屹然與匡廬
南斗參峙大江昔人所稱身係中國安危殆非虚語應
麟忝收國士亦越十年碌碌塵埃亡一善狀属者稍欲
以雕蟲自見而幽憂疾疢日尋湯藥文園病軀青蓮傲
骨長康憨態孟郊窮愁兼兹四子合為一身無昔人之
寸長有古者之衆疾當今棄物自揣其尤落羽遄歸勞
苦徹骨叨竊洪庇遂煖桑榆圖書萬軸金石千卷蝸涎
鼠壤差用自娱且遁迹廣川長谷遂其幽深間以畊釣
之餘成一家之業庶幾上酬教毓盛心生成大德而二
親在堂旁無庶弟下寡弱息顧戀徘徊未便長往惟我
師相始終造之家君比歸自滇父子晨昏頂戴高厚非
言所既明府使西附致犬馬新霜乍寒珍攝道躬為宗
社為生靈自愛不宣
奉滕中丞先生
春暮蘭隂一瞻道範属樓船迅發悵惘迨今師碩望駿
猷昭揭寰宇宏才絶學振起東南兹偶以萋菲莠言飄
然岩穴青鞋布襪徜徉幔亭九曲間即考亭無能擅媺
前代何論東山謝公第海内蒼生喁喁旦夕恐神龍威
鳳終須一出以副霖澤羽儀之望非岩穴能久佇也應
麟於於越諸生最辱空羣之顧迄今幽憂枕席尺寸無
聞追惟曩昔國士殊恩慚汗浹背迺嬰疾以来烟霞泉
石愈結膏肓究竟未知面目何似或藉師靈寵得少以
著述自係千秋庶不負教育生成億萬分一耳春深藥
餌稍讐將負笈舂粮介武夷君伏謁函几于三十六峰
之下櫂歌漁唱昕夕周旋知龍門之不見拒也
與王世叔通侯
曠覿風儀載歷歲矣伏惟節旄金印坐鎮長淮芻粟如
山鯨鯢屏息社稷重臣當代無兩而偏工餘事漁獵詩
騷又且騁曹劉而軼韋孟豈昔人所謂天授非人力者
耶何全智獨稟也至虚懷樂道忘分下賢若禹周之據
饋吐哺則原嘗四子不足齒牙矣不肖猥以庸樗謬蒙
采拾中懷耿耿每遇西風何嘗不振袂長吟冀追逐三
千珠履晤對笑言于清油幕下至夜雪谿頭輒思浮輕
舠入剡曲一問安道故居惟是病廢以来班白在堂孩
提在抱加之賤荆淪喪半壑之外步武惟艱所冀明公
亮其疎節不以人間世禮法督過之幸之幸也說仲使
旋附訊起居主臣無任
又
辱諭皇明詩統舊輯古近體僅六十卷稿垂脱而奔走
江湖以卷帙浩繁扃置子舍第五七言律自隨易惟效
使君偶覩稍命增入弘正前名下諸公什之四三凡耳
目所及概不敢錄慮或漏遺故也蜀中業已梓行君侯
下問惓切謹仍錄首卷以上惟俯為蔵拙焉
報郭舜舉觀察
曩客武林一奉末光于湖上即單辭片語而古心古誼
令人如醉醇醪尋復晤對郎君喬梓風華交暎眉睫羈
懷旅況淘遣一空新秋拜命華緘副以鉅刻于時披誦
踴躍擬趨叩行館以罄宿衷則文駕前發關外念之悵
然(闕)行恍晤顔色丘山之惠既感且慚胡長
者昌歜鄙人至于斯極也不佞樗櫟散材志無廊廟謬
知當路跬步靦顔頃復自放丘園奄冉廿載而數膺家
難載涉風塵兹馬齒日衰倦遊彌劇加以高堂八旬弱
息三禩病荆床蓐瘦骨伶俜而欲以青裙白髮塗抹于
五陵年少之前寧不滋其捧腹也長者垂神委篤漫爾
及之二詩少致仰懷并希鐻削蘇堤岳墓花事漸饒軒
車至止更圖握手以悉愿言
再報舜舉
明公一代人倫千秋匠哲頃嘉隆諸老相繼喪頽詞場
尊宿指無多屈靈光一柱行且頏頡大椿以覆庇海内
寒士胡来諭之謙謙也名篇華什麗爾清新大歷黃初
縦横信手揭之座右日奉周旋附復不既
與楊使君
憶二三君子結社都門時也執事實以大雅主盟其間
而不肖之獲從諸君子後則執事以通家子進之朝夕
坐隅揚𣙜古今摘剔瑕謬執事所為功德不肖甚盛也
俄執事有滇中之命二三同志次第星散不肖亦以隨
侍還越每追念舊遊側身南望萬里之外神爽欲飛方
日夜以淮陽之召為執事祝迺聞執事竟拂衣歸矣瀫
雖孔道不肖故多病謝客無從通尺素以候起居曩者
稚修来邑私竊自幸可緣是一奉大教俄而此兄物化
竟爾中輟媿之媿之邦相丈至詢知道履萬福裕卿繼
来稱述近況竹林風致宛然猶昨江右山川比之京洛
故自不減第曩時坐中小阮竟属何人含杯之暇故未
能無念不肖耶執事偉望碩才上之當握管大廷黼黻
皇度下之亦當秉鐸一方鎔鑄羣品迺以盛年屏迹田
里豈造物者忌才抑固將用是成執事千古也執事無
苦丘明氏所稱不朽豈獨區區功名際哉後世知揚子
雲固百倍于當時知者奚以解嘲為也小詩一章聊當
奉憶并属邦相使致之
報大司寇李公子安
於越鄙人跧伏草茅於當代鉅公鮮所知識顧自髫鬌
往来京洛間則伏聞執事高風冀一摳衣門下盖匡廬
南斗之仰十禩于兹矣頃者邦相明府以舊知来邑朝
夕聚首揚扢藝文每屈指當今匠哲輒推轂明公不啻
口出因間請大集閱之恍然若入清廟明堂觸目皆天
球彝鼎誠希世之偉觀而藝林之竒搆也于時附驥之
思寸衷飛動妄冀一厠名簡末自係千秋而邦相遽以
校讐見委且盛稱執事廣心偉度靡擇芻蕘遂輒因明
府之言濫加次第自顧菲才陋識管窺一二無異醯雞
旦夕兢兢獲諐大君子是愳迺重辱使者遠將筆札副
以腆儀慰誨勤惓賜予逾越感恩沐德鏤蝕肺肝伏承
嚴諭盛欲以俚語弁之卷端尤非眇薄所敢聞命夫文
逾左氏而徵序士安賦越隠侯而邀賞元禮執事固撝
謙亡已迺賤子之弗量其何假以自文涼秋具草印正
大方或仰藉寵靈獲以塗抹之餘玷名山之籍豈直惟
萬鍾五鼎榮莫並之不腆脞詞且日月偕永矣来鴻促
發草勒謝悰緯羅一襲絲布一端附使者西以竊比于
越裳之貢
報陳京兆玉叔
陸司成攜大集至盥沐誦之如清廟朱絃華堂白紵沖
夷粹雅三歎而有餘音文則周鼎商彝隋珠卞璧古色
黯然精理瑩然亾絲微可瑕摘也古所稱和順積中英
華發外有德者必有言亮哉乎不誣矣尺牘纚纚數百
言靡非肝腹至詩藪筆叢二序快哉公以千秋惠我也
公名篇鉅製流布遐邇雞林之徼捐金購募或終歲不
能得片言鄙人顧未及請而兩得之公之溺愛鄙人迺
至于斯極而鄙人之庇藉寵靈懸諸日月不將與二序
無窮耶天尺樓詩草綴上二酉園遂得五言古一章并
心遠堂萬綠軒冡君所命皆成之一日者不佞之索居
而離羣也久矣惟大匠斧削焉
與玉叔
僕嘗謂公雅量足以鎮一世高誼足以驅千秋廣心足
以容萬夫虚懷足以傾四海無論當代賢豪聲氣輻輳
即韋布山林晩進末學片長寸善葑菲不遺達公之志
匹夫匹婦有弗與被吐握之澤者且引為已辜焉雖謂
公藝苑中伊周可矣洎公之晉而留都海内同聲莫不
舉手加額冀公立躋三事高峙岩廊為文章吐氣而寒
素之流尤汲汲焉所望于大厦之庇可知也迺公則竟
以留都歸也豈道大莫容自昔固然耶將公取精造物
者衆而不能毋小阨于位耶將造物者故小阨公之位行
且大昌公之樹以永賴于千秋耶維是謝公不起蒼生
之望惡能釋然逮今雙鬢未蒼二屐猶健優游東山花
月間小適歲時一旦蒲輪入楚終當出建掃除天下之
業而以其緒餘雨澤東南半壁俾人人以太丘庇我庶
明公素志為允愜而當代瞻仰為不孤哉夫雨花靈谷
之勝不佞往来方寸十載矣計且因公一縦其遊目方
束裝而驟聞公之促駕歸也夫安能無望于公之復出
也
與吴大參座師
急足過蘭辱師俯念門牆將致大惠感戀之深淪浹心
髓亟欲叩謝薇垣属家慈宿疾未平每歲之中暑候尤
劇坐是未克裹粮東下罪狀何言師名世偉才藩參之
擢越在疆場寧足為久借寇公地然臨安一郡遺愛萬
家兹者建高牙擁大纛坐嘯其間湖山列庭雲霞属路
徵輸之暇時一巡行使錢塘士民嘖嘖稱羨此前使君
吴公也豈不亦快心壯遊哉雁蕩烟嵐六橋花柳數歲
之中兼撮其勝師殆玉皇香案吏暫謫塵寰非復世人
也嘯歌成帙愿發郵筒涼風伊邇倘許以青鞋布襪唐
突干旌當買孤槎犯雪浪奉候于龕赭二峰之側江潮
千丈絶勝廣陵門下生老矣猶能從師賦焉
報羅觀察
俞生至自豫章首出華緘副之麗箑蠅頭蠶繭清風穆
如公海㝢達尊震旦老宿俯視不佞辟諸一蚤一蚊勞
于何有迺不棄芻蕘先施草莽多方汲引慰誨拳拳即
有胸無心寧不寤寐奮飛冀執鞭弭于門牆之末惟是
小子狂簡不知所以裁之政恐太上之途非凡質鈍根
單刀可入耳鴻歸草勒陳謝新秋涼適擔簦躡屫候公
廬岳之巔雲屏九疊瀑布萬尋勝概大觀惟長者指示
以洞開茅塞幸毋曰游夏弗能贊一詞也
報劉君東
頃歲偕吾丈握手清源碣石間一别便如夢寐迄今十
載餘矣接大教迺知丈已高尚不赴公車者久矣僕邇
歲以賤荆淪逝株守一丘無復計偕之念意丈飛騰雲
漢摶扶搖而上九萬不謂亦同此懷也人世浮榮電光
石火區區蝸角雞肋何足論哉職方公集夙所嚮慕而
往時收錄僅得數卷今大編勒成殊快仰止之私怡園
佳勝種種暇當如命作一記奉贈不敢負諾也令壻英
英玉潤足為後進中領袖而忻慕不朽之業尤為難事
亦吾丈翁壻之間意氣所注致足欽也詩藪一部中間
持論頗為藝林所許其國朝一帙首論國初諸公便以
職方公為領袖其時談藝之士未暇及尋也今俱為友
人攜去僅一部留杭者存而紙素漶滅以兄所必欲見
者輒附請教幸笑存之伏枕口占一律聊致鄙懷外新
刻一部詩扇二握方墨四函奉上病痬不見賓客者兩
月餘以公手札勉起與令壻相接粗糲匆匆不能留為
平原之飲異時丈或乘興完溪上之盟當傾倒十日以
竟此懷耳十指憒憒不復能作蠅頭書亦計丈高雅不
復以世法相束縛耳鴻迫萬不一申既惟照亮
少室山房集卷一百十五
