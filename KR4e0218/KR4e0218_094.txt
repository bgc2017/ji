少室山房集卷九十四
明胡應麟撰
碑銘一首
唐令君新建信陽願豐隄碑
常山邑全浙上游其地界七閩三楚舟車之所綰轂富
商巨賈萬貨之所走趨錢塘之水實濫觴焉源發縣東
北郊逶迤百里抱城瓴建歷衢婺以達于江歲月滋久
洲東港堙水折而西去郭紆繞閭閻之溉汲行旅之灌
輸咸病之又形家者言率以水遠弗宜於黌序諸青衿
士蚤夜皇皇冀得良有司以紓宿患先是弘治中令劉
君擬築堤捍水使毋西而合流港東旋以憂去弗克嘉
靖初張倅尋劉故蹟亦罔迄工今上改元甲午雲間唐
侯以進士綰符來邑甫下車揖諸父老問一切政所宜
先合詞稱築堤為第一義侯周行境上喟然曰是誠不
可旦夕緩顧大興匪可倚辦頃刻間越明年惠政四孚
頌聲沸起邑茂才徐仕陞輩復請之侯曰嘻微諸士余
豈其一飯忘爰白當路發贖鍰鳩衆工相物宜時農隙
侯躬率僚屬即勒指麾靡遺餘力始秋中迄冬末為旬
僅十有五而版築告成衡為丈若干有竒廣為武若干
有竒高為尺若干有竒凡舊堤之材朽者易而良弊者
撤而新頽者封而固隙者繕而完庳者增而隆隘者闢
而曠又環視港之壅者決之激者排之溢者疏之膠者
浚之沙者瀹之磑者夷之飛流如虹襟帶城下縈洄顧
盻亦拱亦留百年之利暴興一旦士胥慶于庠民謳歌
于野旅相率加額於途侯鑱石于隄而命之曰願豐逝
將以地利人和而必天祐於是徐生介祝生樹勲輩羣
詣不佞碑侯伐以志不忘不佞槩觀載籍洪荒以降水
之利害所關于家國天下甚鉅而治水之任最為盤錯
亘古今不易其人勛華二帝如日中天懷襄之厄四岳
九官舉遜避而推鯀微大禹幾無唐虞漢武席累代之
雄驅山鞭石勢無弗行瓠子之決殷憂作歌至沉璧馬
而後濟太史八書河渠列于禮樂班椽十志紀溝洫以
配天文誠重之也唐侯以明經上第初命而宰一方稍
飾撫字振傕科掉臂而躋省闥固匪以隄之成否為殿
最而隄之成否又未嘗顓責之侯若他政事弗容已而
侯則奮然任之鞭笞罔施聲色匪大而數千百載無窮
之利執劵而收之掌上非夫誠結于中仁昵于外抱絶
類離倫之識而負規天條地之材其胡以及此抑余嘗
聞之文人無用則舉世以為然惟是唐之白宋之蘇兩
使君者咸以築堤垂永賴之烈彼其時寧無揚眉瞬目
自詡任事之臣而以隄特聞㝢内者胡寥寥希遘見也
侯方以文學追馬班即兩使君猶將需之左席迺今願
豐告成文人之用彰彰耳目有明效焉傳諸異代庸詎
知其不與蘇白二堤同弊穹壤也不佞無能為侯役特
以臭味忝一日之知樂覩是隄之成不直為一時良吏
快且為百代文人快輒援筆碑其事而系以銘
銘曰姑蔑之淵錢塘之源如何崑崙發軔萬川沙墠
中流既分既合胡然而盈胡然而竭居人抱甕行旅
挈囊皇皇青衿旦夕望洋偉哉唐侯先憂後樂綰符
下車首訊痌瘼竒樟斯得桃李並栽偃室告成聿來
澹臺僉曰河渠利病孔亟侯聞矍然隄此朝食爰戒
于邑爰次于郊沐雨戴星以先庶僚蒼赤纍纍奔走
赴義譬彼嬰孩饑渴怙恃經始仲秋迄于嚴冬我隄
告成燁如長虹十旬非遙五月何速眞宰上訴衆靈
匍匐一水抱城蜿蜒若留鵬躍鯤飛龍門上游禾黍
盈阡是灌是溉我昔何勞夫負妻戴閭閻踴躍道路
懽呼寶筏金繩廣濟迷途巨川舟航明堂梁棟詎曰
文人亡實亡用曰白曰蘇洎侯而三堤垂宇宙伯仲
之間峩峩曾城閬風玄圃欲駕靈槎汎彼銀浦隄石
窿穹鑱碑大東百世永豐自唐長公
銘二十九首
古玉方鼎銘(有序)
得古玉文王鼎方腹圓趾以周尺度之高九
寸八分衡廣四之三縱四之二腹四週卧蠶
鏤刻精工而内外折旋纖悉中矩四足空中抵上
鬲皆近代玉工竭力不能為者信齋閤中竒翫也
惜一足蝕土變蒼下稜微挫絲忽中損連城耳
然亦非窮措大宜有物是月以歲凶將鬻諸歙
賈因稍述其形製而系以銘米元章所謂吾齋
秀氣從此不復泯矣戊寅秋半識于羣玉山房
奕奕陽精至自于闐歷漢迨明千五百年法象乾坤腹
方趾圓入矩應規天工折旋昆吾鍊鋼篆刻糾纏蠶卧
螭遊神物蜿蜒石匣秘藏虹霓在田太隧崇陵綉蝕隠
然天發靈光燁煜市㕓抱璞以歸陵陽素緣白板精廬
蕭條太玄棐几銅尊沉水晝然拂拭焦桐泠泠五絃五
鼎萬鍾浮雲邈綿歲薦苦饑豐玉詎憐爰飾明妃以媾
呼延懷寳迷邦誚彼聖賢我獨何人韞匵自妍鸜鵒澄
心勒銘如椽秀氣吾齋千秋並傳
白玉如意銘(有序)
燕市張燈從二三好事游俠斜得白玉如意長
尺有四寸首琢靈芝身作子母螭上下相向蜿
蜒若生古云玉逕尺為寳此雖長尺餘非逕也
然亦竒矣昔人以玉柄麈尾為王謝子弟物余
之畜此聊取適一時而已因銘以識之
誰剖長虹自西極上座談天絳宫闢白晝干人走碣石
齋頭小彌勒博山爐銘(有序)
歙人斵壌得萬歲藤根二為彌勒像一軀博山
爐一座精巧瑰特儼出天成余兩遊燕市得之
嘗合置齋頭諸好事雅相慕翫暇日因命名像
三曰聖菩提曰木上座曰龍樹尊爐之名五萬
年芝仙人掌小崆峒旃檀座香象龕盖像惟取
義爐則四旁上下各從其形且為之贊若銘
頌十餘大都穎傳餘瀝存其半以諗滑稽
丈六金身示現寸草靈根不昧孰曰枯槁相彼伽文八
十二好冡嫡在兹永世為寶
又
而躬頽然而腹坦然而口莞然問疾維摩胡以欿然補
處大雄胡以偃然吾弗知其所以然而然
又
超大千界入不二門於未來劫為無量尊不知者曰菩
薩之幻相知之者曰菩提之上根(右像)
又
木上有火鼎君子以凝香晏寢
又
六鰲蟠五龍蟄吐玄雲潤八極
又
三秀草萬年芝斵靈根樹鼎彛
又
萬歲仙藤九曲靈根玉靄蘭芬永裕後昆(右彝)
螺觥銘
東海波臣南山木客象彼犧尊為大白
鴟夷觥銘
營糟丘鑿酒池載西施浮子皮腹如壺號鴟夷
又
翩翩者鳬中流一壺拍浮菰蘆高陽酒徒
又
鸕鷀杓鸚鵡杯玉山倒非人推
又
木兮癭兮酒兮觥兮酌兮斟兮濁兮清兮醉兮醒兮
又
長生木瓢示眞率浣花野老醉爭席
海山琪樹銘
太華峰頭十丈蓮少室三花凌紫烟
玉塵尾銘
白馬酣蒼虬駕辟華陽空稷下
九節笻銘
九華仙人九節笻飛行五岳如游龍西朝白帝上芙蓉
玉女洗頭下相逢(爽鳩氏為靈壽丈人銘)
壺公壺銘
須彌山納一芥一壺中貯三界
大䲭夷觥銘
鴟夷公腹如壺挾西施汎五湖
又
南有箕北有斗千金一壺中流為友
湘竹如意銘
逍遙七百名理秩如維摩默如文殊懌如
水沉如意銘
龍樹斯雕虬枝若亞畫地隆中談天稷下
長生瓢銘
承露天中俯八極飲泉丘中隘九域拍浮缸中醉千日
又
挂之高林由曰煩居之陋巷回曰賢慮為大樽周曰然
帝錫長庚為酒船
又
維地有泉星在天飲如長鯨吸百川有能盡此詩百篇
青田核銘
爾腹枵然乎而背騷然乎而口㘭然乎而飲飄然乎而
醉嘐嘐然乎
旃檀如意銘
以擊珊瑚汝先折以擊唾壺汝先缺旃檀之座玄理徹
爛漫天花墜春雪何物麤豪逞鋒鐡
趙文鎮一蟠木儿置齋頭若翔鸞舞螭形甚怪
偉乞予為銘余為銘銘其足
靈根萬禩蟠蛟螭鳳舞鸞翔紛陸離晏寢凝香國華胥
我欲嗒然從子綦
頌一首
乾清宫落成頌
大明御㝢奄宅四荒華夏再造日月重光神聖相繩餘
二百禩德化郅隆遐格廣被維皇嗣服克長克君薄海
外内悉主悉臣高拱穆清幽隠畢達霜露所墜洞燭我
闥府宫一體臺省肅雍仁裕卉木澤彌昆蟲巍巍合宫
靡潤靡飾上法唐虞土階茆蓽端居高拱二十六年除
舊布新象魏式懸天心弗違申命熒惑袚除故基示我
物力帝其明命夙夜咎躬攬一宏綱車書來同潢池既
安疆宇旋定海外獻琛從好從令大工伊曠建樹孔時
公輸效長將作請期皇帝曰嘻予罔敢逸仁愛自天惟
毖惟飭庶司衆職旁午九關僉曰神居宇宙具瞻乃命
工師乃庀林木選匠荆揚伐材庸蜀靈臺經始蒼赤景
從西山文石北苑椅桐帝念其咨經始勿亟父事子來
堂構如翼業業言言兩宫告成三光在檐七曜在楹罘
罳切雲飛甍綰霧蒼龍九斿鸞鶴屬路乾一以清坤一
以寧維皇得一天下以貞明堂既開清廟既闢撫馭萬
方永示皇極
贊二首
李惟寅太保像贊
晬乎其容坦乎其躬廓乎其度藹乎其衷朗朗若萬間
之厦峩峩若干丈之松開國岐陽元勛上公龍門之下
虎帳之中解推盡海宇而不名其德安危繫華夏而罔
居其功湧若耶于毫端流河漢于心胸禰供奉兮鳴臯
禘都尉兮晨風髫鬌蜚聲詞林國工壯歲登壇馳驅四
封晩途學道兩朝之業八代之文浮雲之點太空容與
乎青蓮之閣逍遙乎貝葉之宫孰貌兹圖角巾蒲團穆
然太沖吾誠不知為地文為天壤其殆壺丘之未始出
吾宗也耶
李允逹像贊
而形偉然而容岸然而心胸廓然洞然苞千古而籠八
埏食牛三朝倚馬萬言賦頌西京聲詩開元跋扈飛揚
作者亡前荆玉雙刖蓬蒿蔽園矻矻揚亭以守太玄歲
值龍蛇命也弗延騎氣乘風游于混元嗟嗟仲子疇豐
而材疇嗇而年疇阨而遭疇縱而傳嗚呼仲子孰令汝
賢造物小兒維汝實忌匪汝實憐予之胡昌奪之胡遄
嗚呼仲子余弗知其所以然而然
少室山房集卷九十四
