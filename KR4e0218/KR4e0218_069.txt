少室山房集卷六十九
明胡應麟撰
五言絶句八十五首
題李惟寅山房三十八咏
清嘯園
為園學步兵築臺五千丈清夜嘯聲流冷然萬峰上
松關
愛此松風吹柴關抱麋鹿白眼四無人濤聲滿空谷
陽春臺
高堂揮彩筆字字濯雲霞錦帳三千女齊歌玉樹花
芙蓉閣
傑閣起千尋芙蓉不盈丈為有謫仙人含毫坐其上
清風館
一徑入深篁翛然碧雲墮涼飈四面來吾將北忩卧
先月臺
中天白玉臺高挂九千尺薄暮海東雲先送嫦娥入
涵虚閣
平湖千丈寬中有涵虚閣静夜時推忩星辰四簷落
度雲橋
青鞵趁桃花杳杳赤城路石梁千仞横自躡飛雲度
浣花池
方池六尺強風吹衆芳墮時有杜陵翁扶藜石欄坐
拱辰閣
危欄跨長空星辰俯手拾獨有紫薇垣可望不可即
蔵真洞
藤蘿垂洞口空谷四無人恍惚天台路難尋兩玉真
白雲峰
移來十丈峰虬鸞舞虚牖面面白雲生終南亦何有
翠微亭
荷鍤入中條雲霞導雙屐山腰翠漸微冉冉孤亭出
凝秀軒
軒窗洞然開正對西山碧十日忘朝飡飽此蓮花色
來雲洞
去家十里遥結茒在深樹白雲洞口來忽與幽人遇
虬峰
蒼鱗剥苔蘚千尺自成趣朝來雲霧生緲縹欲飛去
釣磯
八十曾無恙蒼顔出渭濱寧知漢飛將黑髮畫麒麟
鰲嶼
海上釣鰲客曾聞太白翁何如置孤嶼圓嶠在庭中
琅玕亭
十萬琅玕枝箇箇青欲墮不分王徽之借我亭中坐
芳草齋
幽齋只數椽科頭抱書讀經旬不出門芳草上階綠
青霞館
朝吟白雪齋暮憩青霞館羲皇以上人脚赤髮仍散
松室
危闌繫鐵絙高懸四松上千尺凌雲臺晉人何足尚
青蓮閣
虛閣倚青蓮恍入莊嚴界悠然清淨身萬古長不壊
貝葉齋
一出恒沙河彈指幾千劫金剛在舌根何許貝多葉
會心處
聚書三十冬插架三萬軸開卷時忻然三公豈吾欲
蒼玉館
簾内延湘妃簾外種湘竹秋風何泠然淅淅動蒼玉
製芰軒
湖上秋風生推忩綠無數不製三閭裳但製三閭賦
疑舫齋
虚齋窅千尺恍忽阿融留何須疑陸處天地一虛舟
浮白齋
左手鸕鷀杓右手鸚鵡杯拍浮酒缸中萬事何有哉
草玄居
翩翩白鳳凰夜吐青藜館何人坐吮毫莫是揚中散
梅花亭
孤亭十尺蔵梅花萬株列中有姑射仙肌膚若冰雪
澹然閣
事業等唐虞浮雲過太虚何如高閣上支卧一床書
如如境
蘭若何翛然焚香擁孤衲兀坐萬緣空繩床下黃葉
滋蘭室
移將九畹芬散植雕楹畔悠然丈室中如坐瀟湘岸
綠雨樓
飛樓瞰平津空翠散遐矚山雨暮欲來蕭蕭入窗綠
留客處
十畆辟彊園寒風灑亭榭何須問主人日坐琅玕下
延春亭
南園紅藥盡西塢綠隂重别有蔵春處胡床未易逢
沙上晩泊即事
葉落楓如撼花攲桂若崩白頭溪上叟閒坐結魚&KR0699;
月下船忩獨坐寄内是夜繫纜東昌
憔悴鷫鸘裘飛霜正暮秋亦知粧閣上頻夜望刀頭
席上戲為崔孝廉贈所歡
妖姬年二八艷色妬名花莫問張君瑞崔鶯是婿家
王恒叔山居雜咏十首
紫芝山房
何物東園翁老作儲皇翼後夜呼茆君乘風起八極
松潯
飛樓跨四松杳杳拂雲漢白日廣陵濤飄蕭起天半
蓮社
西來有别傳自得碧筒趣肯使柴桑公攅眉獨歸去
嘉樹臺
千尺摩雲霄百圍蔽林莽逍遙雙樹根不作大槐想
釣亭
玉璜釣姬公羊裘釣漢祖竒哉清静君玄成釣萬古
忘歸石
雙磯漬莓苔赤脚此閒坐偶逢隣叟談不知夕陽墮
芙蓉城
層城粲朱華彩艷照林薄新篇露下吟一一謝康樂
曲水瀨
玉匣閟昭陵聚訟欲成藪千載真蘭亭復落王郎手
雲碓(李詩水舂雲母碓風掃石楠花)
林鐘疎北嶺茶杵急西家湖風亭子外掃盡石楠花
龍蔵
前身阿難陀種此青蓮舌何事五千函虚谷盡貝葉
春日同葉唐趙郭朱包諸生遊蘭隂作
百雉雲中午雙虹水面晴曲江春事蚤隨處麗人行
為趙宗魯别駕題屏菊四絶
玉蘃迎風粲金英浥露開東籬遙悵望拊掌白衣來
直榦經時雨緐英乍夜霜靈均餐不盡艷色滿瀟湘
簮來盈宿露插處炫明霞布帽須頻落何煩笑孟嘉
裊裊依危石亭亭照暮山羨他甘谷水千載駐紅顔
胡穀元池亭雜咏十二首
深雪菴
襆被蠒雲窩清虚四天照門前乘興來或有王郎棹
凝香寢
斗室羅尊彛名香坐中發何處佳人過援琴鼔白雪
薝蔔齋
虚齋植薝蔔香氣何繚繞一路聞碁聲琤琮出花杪
水竹居
千頃竟何為萬竿復何處居然五畆園獨領浣花趣
清華榭
朗吟池上篇搆此數椽屋禽魚互親人恍惚見濠濮
浣花池
方池六尺脩為深劣加丈游魚不畏人潑剌清波上
懸蘿逕
何年卜此居恍入子真谷一徑懸飛蘿孤亭吐喬木
叢春館
堂上三千賓堂中六一叟無日不開花無時不攜酒
不染亭(周植芙蕖萬本)
翠幰何亭亭朱霞亦濯濯周遭十二闌飛香透簾幕
秉燭軒
敲碁坐明燭微風動清夜遲我同心人落花滿亭榭
飛嘯臺
高臺四無人嘯聲墮林樾彷彿羅浮仙空山弄明月
竹素園
亭亭風霧中琳瑯自成圃何言對此君大業在千古
沈氏園異竹數竿儼如紅玉客話於余乞一絶
紀之
淇園暈紫霞恍作赤城色為問石家郎珊瑚幾千尺
題寺壁二首
青林帶平楚雜坐惟漁樵廻看萬峰裏一逕入中條
樓臺出林杪入望杳難分半夜投龍去千山盡白雲
黃河大風商舶阻絶姜計部仲文遣人覓舟載
余一夕遂抵淮上因得口號六首却寄
茫茫大河水一葉向江南不遇姜公子何人借布帆
揚帆度吕梁回首見蕭縣桃源何處村千家寄高岸
四月桃花水歸帆處處看南風薄暮起停棹向新安
黃河九驛路驛驛旅人懷飛流六百里一夜到長淮
渾如白帝峽千里一朝還獨少陽臺女雙蛾碧霧問
長風破巨浪一葦下三吳那羨揚州鶴腰纏上帝都
園中即景
庭樹清隂滿園林翠色交數竿春雪重搖折紫雲梢
題畫
水綠紅衣淨沙翹白羽幽塵中騎馬客誰見五湖秋
題祝生無殊瀟湘坐同司馬汪公二首
萬綠圍軒忩蒲團弄秋色時聽湘夫人雲中鼓瑤瑟
兀兀幽篁裏槁梧同嗒然科頭抱雙膝目盡九疑天
徐象先以薛生素巾花卉五圖乞題各系一絶
不作倚門粧尚假傾城色何似薛家娘巧心懸素質
右山茶
飄然姑射仙亭亭出林藪宛似薛家娘霜天濯素手
右梅
瑤琴月下彈羅帶風前解大似薛家娘幽香勻素彩
右蘭
霜飄金奏沉風動玉聲碎可似薛家娘秋閨鳴素珮
右竹
泠泠冰玉姿獨立瀟湘岸恍似薛家娘寒濤披素練
右水仙
少室山房集卷六十九
