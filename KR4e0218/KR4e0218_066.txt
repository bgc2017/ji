少室山房集卷六十六
明胡應麟撰
七言律詩五十一首
唐明府長公新搆園亭三泖之上書來徵詩賦
荅二首
翛然十畝占菰蘆净室名香饌埜蒲賦就園亭聞拙宦
書成闤闠識潜夫青山有夢飛盤谷渌水無心乞鑑湖
漫道岩居堪獨樂蒼生能識謝公無
亭子蕭疎隔水開聞君十尺卧蒼苔芝從甪里先生乞
术倩茅山道士栽簷際數峰如斵就檻中羣石盡飛来
清沙蕩漾鳬鷗集永晝相過暮不猜
寄鄧遠遊遠遊書來云新搆書樓高矗雲漢索
余一律紀之
聞爾為樓近鬱藍晴川歷歷豫章南當檐河漢三千尺
繞架雲霞八百函徑壓蓬蒿同蒋詡階蔵蘭菊類羅&KR0877;
書成白馬深相憶不得南皮竟夜談
春日張明府過訪賦贈二首
(明府閩清源人而為烏傷宰駱侍御舉邑賢祠明府力也)
熒煌車盖集檐牙握手孤城送暮笳紫氣乍浮蒼嶺月
清光時墜赤城霞雙飛玉舄高天外獨奏瑤琴大海涯
聞說河陽春爛漫一笻能許叩官衙
空齋一榻臥莓苔上國雙旌叩草萊拂劎星光延浦合
飛觴雲色幔亭来詩傳勵志驚高唱賦倚思玄識異才
莫訝絃歌猶下吏黃金千尺步燕臺
閩中黃孝廉過訪作
花底何來抱玉琴一燈聯袂夜堂深舟移九曲多雲霧
笠戴雙溪半雨霖射虎愧余終落魄雕龍憐爾驟同心
胡床欲起征西讌百尺危樓望水潯
晉安林計部以翰貺見存賦謝并寄懷仲兄貞
曜先生(時計部在淮揚)
經旬寒色倚綈袍窮谷跫然墮彩毫五夜書傳淮海月
千秋詞壓廣陵濤中朝劎舄聲華遠故國塤箎夢寐勞
二十四橋花滿目吹笙彈瑟擁持螯
分曹何處最風流燈火維揚近石頭蕭鼓萬家隨畫戟
舳艫千里遇牙籌東園棠樹經春别西嶺梅花歷歲遊
計日候公䢴水上月明重卧舊青樓(揚州有梅花嶺)
題天恩四諡冊(有序)
晉安林氏自文安歷康懿文僖文恪四公竝
翺翔八座賜謚易名一門之盛古所未有廼
文恪二仲奮翼熙朝子姓繩繩彌益顯大將
來異數未可量也覽誦欽懼輙綴塵草
奕葉恩光道路頻一門華衮動星辰三傳鳳德依清廟
(自文安至文恪三世八座皆以正直忤時不及大拜)四拜龍章出紫宸金匱易名
蔵太史玉階銜命發行人君看琬琰新成錄百代何方
殿後塵
讀林氏文僖文恪二公集(有序)
家君登己未第文恪公知貢舉而不佞受知
貞曜仲季盖兩世通家云
金莖雲色近蓬萊禮樂文章寄上才三世聲華懸魏闕
一時詞藻擅梁臺蓮燈後夜中官集藜杖先春太乙來
羨殺庭階雙玉樹聯翩花萼照鴻裁
屠緯真訪睿父參知歷朝真諸洞壑暫憩葛陂
寄聲盛氏兄弟渴欲不佞一過從廼余自臨
安歸緯真發逾月矣賦此寄訊且期再至同
入天台雁宕為汗漫之游
洞口君攜赤玉虬湖堤余躍紫驊騮四愁明月歌平子
八咏寥天問隠侯上苑雕龍羣彦絶中原逐鹿幾人留
桃花萬樹仙娥近為報屠郎續舊游
憶在臨安舜舉觀察數過從旅中自庚午迄丙
申歲致手書益以嘉貺屈指嘉隆詞客幾盡
靈光一柱僅觀察存而余以晩進忝竊深知
殊感且作園居多暇賦此寄懷
嘉隆詞客草半芉指點靈光一柱懸紫電蒼龍浮大壑
朱霞白鶴麗高天晨飛杖屐東山墅夕縱壺觴北海筵
溪雪滿空狂興在聯舟何日話登仙
世叔通侯以選詩新刻見貽賦謝因訊說仲文
學二首
材官十萬淨蛟涎賦客三千侍草玄劍拂蒼龍淮海上
帆飛青雀潞河前中郎論豈當年秘太史書寧百代傳
妒殺南樓絃管夜胡床相對月華圓
天吳河伯静無譁獨坐平乘似漢查客子抽毫題桂樹
將軍横笛弄梅花蔵山業在神偏王治水功成鬢未華
莫上燕臺頻倡和風傳雙嘯入龍沙
參知洪公舉駱侍御吳中丞朱比部同入賢祠
喜而有作
(先是蘇君禹督學按部余為駱舉呈入郡祠迄今始祠于邑)
廟祀新裁日月懸千秋輿論協名賢高風慘淡三君列
大典熒煌八邑傳俎豆竝陳丹雘底旌旗同曳翠屏前
鄉閭不盡摳衣思倚和猶能筆似椽
題張明府子環考績榮封册
百里歌聲奏管絃三臺馳疏達甘泉椿萱日永高堂上
桃李雲蒸大邑前燦爛冠裳龍闕下飛揚綸綍鳳池傳
中朝屈指思良驥極目黃金照海瀍
送汪山人還四明
驪歌一曲亂雲馳白帢黃冠照路岐八咏樓中人臥久
四明城外客歸遲高天暮雪帆飛動大埜春星劎陸離
極目河梁慙握手壚頭霜色對凄其
送徐太常之白下
驪駒又唱瀫城西龍劍尊前惜解攜旭日葵榴争吐艷
春風桃李自成蹊千秋大業傳鄒魯六代繁音陋宋齊
屈指鳳臺吟嘯暇可無雄筆到幽棲
吳允兆過訪同趙太學夜集坐中驟雨如注申
旦迺别
望斷雙魚霅水濆深居長日念離羣詞人躡屫來今雨
病子支笻出亂雲縹緲蘭膏延度曲繽紛梧葉墜論文
相逢垂老堪留戀莫厭蕭蕭徹夜聞
同吳允兆登趙文學環翠亭時梅雨大作談棋
竟暮
危亭高峙越江湄城郭千家暮靄移北海聲華聞異代
西京才藻見同時雄風却暑離山逕驟雨催凉到石池
最是辟疆豪興發一枰花影度敲棋
送吳允兆還霅中
戴笠披緇問隠淪平原相值未經旬湘山蘿薜懸高士
越水蘭苕限美人游覽謾誇雙屐慣分攜長恨一舟頻
浮家咫尺非難事為覓玄真舊釣綸(張志和婺人徙霅中)
夀葉母趙太孺人詩(有序)
邑明府涇上葉侯宰我三稔民用大和監司
奏厥績天官得貤恩所生母孺人命垂下而
母適以是秋屆七秩翟冠霞帔玉醴瑤漿一
時並集竒斯甚矣不佞沐侯知逾越覩兹大
慶喜溢乎辭
紫氣滄溟日夜懸玉冠瓊帔照華筵誰將黃鵠歌中事
盡入青鸞詔裏傳南岳霞光雕輦外東陵雲色畫堂前
桃花萬樹瑤池熟好是仙郎作令年
王參知過訪賦謝
風雨衡門一逕寒青雲何事問魚竿輝煌鹵簿留丹壑
搖曳旌旗度翠巒永夜薇花千吏肅深春棠樹萬人懽
酬知不盡書生意慷慨魚腸抱月彈
葉明府創浮梁新成往來利涉二律以紀樂觀
并寄師相趙公
夾岸津亭架彩斿艨&KR0008;不斷大堤頭長虹盡壓雙溪浪
畫鷁横分萬里流幾處尊罍浮白坐誰家環珮踏青游
甘棠滿植沙洲上荏苒仙鳬近玉旒
三百欄干照畫檣澄波如黛壓飛梁天浮烏鵲長河畔
地接黿鼉大海傍游女東西矜拾翠行人南北罷褰裳
乘輿最笑公孫拙何限恩波瀫水陽(竹書架黿鼉以為梁)
春日侍家君過祝太學留宿别館夜出羣少侑
觴豪飲申旦醉夢中拈韻得此詩題壁示太
學并示山人無殊
十日高陽興未闌一樽雲霧繞朱欄光搖銀燭春偏麗
焰吐金爐夜不寒舊業中郎仍閉戶新詩常侍已登壇
清歌妙舞桃花下痛飲何辭玉漏殘
飲酒漫成寄李允達
擊節長歌興轉豪浮名何事讀離騷飛揚跋扈元吾輩
放逐飄零更汝曹白日騎羊三洞遠青天捫虱萬峰高
先秋已訂浮槎約散髮扶桑弄海濤
輓劉仲修觀察
斗酒逢君白接䍦談天長醉習家池猶聞碣石千人廢
不見靈光一老遺蕙畹蘭臯斜日外竹枝桃葉暮雲時
他年渤海詞名盛十五寧論作賦遲
秀上人自永嘉過謁乞余言紹介汪司馬公將
以是秋駐錫黃山白岳間賦贈
贈我新詩瀫水前天台霞色案頭懸來徵玄晏先生序
去結青蓮大士緣白岳何方重示迹黃山隨地足安禪
莫言垂老才情竭和汝猶能筆似椽(江淹嘗擬惠休詩)
聽雨齋
十尺幽軒静者棲碧梧蒼竹亂雲齊初驚滕閣珠簾暮
漸訝陽臺玉珮低翠色西山寒並倚秋容南浦淨堪題
美人正有芳尊約目斷芙蓉萬頃西
朱山人卜居廣陵持卷遍乞名公題贈余賦二
章
武夷山色最堪憐何事維揚覓畫船乘興剡溪春雪後
卜居䢴水暮雲前枚乘麗賦經時和杜牧新詩異代傳
二十四橋人似玉明粧十萬勝腰纏
廻首高齋翳綠苔大江晴望海雲開言將德耀居吳苑
不學靈均放楚臺一葉乍從蘭浦過四松先傍草堂栽
抽毫試覓平原叟曾寄雙魚到越來
毉張生世業瘍余病卧半載生以鍼砭起之持
卷索詩為賦
病裡過從問獨醒何來年少解忘形三彭逓守庚申籙
五運重蒐甲乙經碧洞騎羊原有術青城化鶴豈無靈
相逢拚作平原醉何限名山入座青
新春魯總戎招同李都閫夜集署中座上得笳
字作
尊酒孤城急暮笳玉壺金縷興無涯茶烹雁宕千峰雪
酒釀龍山十日霞幕府春光廻大纛轅門晴色護高牙
相逢況是河梁客握手何妨片月斜
喻邦相過瀫上余以病瘍牀褥不能出晤寄訊
此章
一病衡門罷草玄歸鴻長盼瀫江瀍那知叔夜風前駕
真作王猷雪後船五畆蒿萊元獨樂雙溪桃李尚争妍
飛龍自古多乖隔悵望河梁白日懸
同趙使君雨中登大雲絶頂夜飲見一樓題
縹緲危梯望目縈微茫秋色半江城蒼龍掣電千禾立
白鳥棲烟萬樹明北浦魚竿誇舊漲西郊農鍤快新成
攜壺不盡追遊思剪燭虚堂聽夜鳴
聶水部招集署中賦謝兼送聶公北行
握手翩翩興未窮芳尊何意武林同不堪坐倚瓊枝畔
飽聽歌翻玉樹藂越海地偏雲氣紫燕臺天近日華紅
春風爛漫甘泉側賦就能無望北鴻
鄧遠遊過訪溪上握手移日别去無何太公訃
聞促歸小詩奉唁
春花攜手瀫溪傍滿目飛雲望太行念我驥心猶伏櫪
悲君雞骨驟支床孤航不柰蒹葭遠一枕偏憐薜荔長
蚤晚尋君豐獄畔星河頻夜合魚腸
夀張母八秩詩(母冢子元春瑯琊兩王皆盛推其繪事)
蚤跨青鸞下玉宸寧馨争羨膝前人斑爛張仲詩傳孝
彩翰僧繇畫入神鵲渚夜寒星炫彩蟾衢秋半月重輪
方平莫哂姑年少少駐塵寰又八旬
虞鴻臚以精舍借居竟不克往賦謝
典盡鸘裘易水潯高臺何處問黃金一枝吾自安幽谷
全樹君猶借上林廡下伯鸞逃世念壚頭司馬倦游心
亦知大厦堪棲寄百遍寧辭抱素琴
懷管秘書
浪迹燕山嘆滯留一朝名姓動宸旒金門執戟推龍尾
玉陛抽毫羨虎頭草色杜陵供眺望花香韋曲伺遨遊
從知遇合堪青史莫笑馮唐未拜侯
答顧叔時吏部二首
余與叔時相慕積有歲年兹屬安茂卿以手札
投寄託契良深報謝二律
憶賦河東紫極傍娉婷搖曳動明光千金函谷高懸市
片玉崑丘蚤擅場直諫世傳韓吏部清脩人識顧長康
盈盈一水吳楓外愁絶菰蘆引夢長
藉甚雄才北斗懸緘書何意茂陵傳屠龍技絶三朝後
射虎心雄百代前會見名山蔵彩筆聊從流水和朱絃
延陵一棹堪相傍信宿揚亭話太玄
再叠前韻寄叔時吏部二首
拂曙魚緘溯草堂美人題寄自涇陽雙鈎匣底星辰動
一刺懷中道路長綠水蒹葭浮夢寐青山薜荔伴行蔵
相思會發蘭隂興爛醉青蓮玉盌傍
一徑蓬蒿任晏眠東南雲壑乍㽜連浮蹤宇宙三生合
片語江湖萬古懸越水魚竿忘歲月吳天龍鍔射星躔
陽春落落猶堪和敢向鍾期話絶絃
睿父丈既有西江之擢復聞臺疏挽留將以大
觀察移節會稽三郡興文愴别更賦六詩異
時一棹溪頭絕倒子猷之興盡也
明發雙帆大海濱璽書遙夜出楓宸關中乍擬徵黃霸
河内重看借寇恂君子六千初仗鉞生徒四百競攀輪
猶聞僕射花溪上竟日茒堂話隠淪
分陜頻年召伯棠千家巍碣頌琳瑯纔聞大纛移江右
忽覩高牙駐海傍月下登樓懷婺女風前開閣謝滕王
山隂咫尺堪攜興雪夜能無棹短航
江城秋半促驪歌醉解魚腸柰别何紫翠林巒三洞隔
丹青城闕四明多仙人絕徼尋方丈大士高空謁浦陀
漫詫越裳重譯至十年鯨海静烟波
褰帷霞色候朱衣縹緲稽山入翠微千騎乍環秦碣轉
六龍長抱夏陵飛公餘卧閣紬玄草吏散行臺憶紫薇
遮莫山隂乘興訪若耶溪上醉芳菲
皂盖翩褼越海頭當年椽筆照龍樓瑯琊山水詞臣醉
天姥雲霞賦客遊黃絹色絲時想像青鞋布襪暫淹留
靈篇禹穴探行遍何似緗縑詫鄴侯(張公先任南滁有瑯琊代醉等編)
大府征西接上材參差飛詔出蓬萊金華石室雙仙去
玉洞天台二女來月色微茫方廣寺日光浮動妙高臺
無論擲地興公價彩筆縱横鉅賦裁
少室山房集卷六十六
