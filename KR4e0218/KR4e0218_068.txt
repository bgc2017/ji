少室山房集卷六十八
明胡應麟撰
五言絶句八十五首
自桐盧至新安雜咏十六首
(原闕)
石壁
天風吹客衣削壁遠如墮何人掃石來獨抱蒼雲臥
辛夷館
愛此幽人居春風滿庭戸指點辛夷花忘却來時路
瀑布
亭亭瀑布泉風吹一千尺朝來海上帆挂斷長虹色
方干宅
萬山圍欲合一水去仍遙不識方干宅桃花滿路飄
謝翺墳
西巖謝翺冢一徑惟莓苔相對鹿麋坐秋風時自來
新安江
蒼郊四無人輕橈蕩空碧春江不斷流滿柁蘼蕪色
仙桃巖
絶壁聳精藍孤懸五千丈何代武陵人移家此峰上
胥口
落月溪水寒漾舟時未己西泠何處村望望茶烟起
北高峰
言尋王子喬吹笙跨鸞鶴高峰不見人日暮藤花落
南高峰
維舟北嶺下搖蕩青芙蓉欲向南峰去夕陽千萬重
烏石磯
瞥見雙白鷗飛來似相識翩翩欲近人復濺苔花濕
桃花硤
移舟信江風沿洄不知暮前村路轉遙繫纜桃花渡
題翠虚亭廿絶(有序)
亭在劉氏園四圍皆竹萬綠森然余嘗避暑
其中因酬以廿絶(逸三首)
雨色凝書案秋隂拂畫牆萬竿雲霧裏知宿幾鸞凰
上枝凝翠柏下葉染蒼苔莫使王家見清吟不肯廻
昨夜凉風起笙簧滿坐幽何當裁萬玉吹盡楚天秋
霜朝庭聳玉雨夕院敲金一自淇園後詩人幾廢吟
棲禽蔵密篠鬭雀墮高枝老幹空千尺何人寫楚辭
鏤就雲門玉吹成嶰谷音晝日過滄海蛟龍不敢吟
鳥雀下前除幽篁百尺餘昨宵風雨過寒灑杜陵書
野色琴書裏江聲枕簟傍恰稱幽人卧湘雲晝滿床
參差臨渌水嫋娜拂秋霜忽記文同畫生綃六尺強
涓涓薄暮霜嫋嫋經秋雨深院寂無人叢篁自相語
晉代諸名流清談自相詫何如阮嗣宗長嘯深林下
倚闌無俗事解帶自清吟一雨朝來霽千竿翠欲沉
萎蕤紫翠間珍禽自遊戲何當覓羽人共跨青鸞去
閒來晩翠亭四壁皆清翫傳聲王丈人更致蘄州簟
縹緲碧琅玕森沉下彩鸞佳人翠袖薄日暮不勝寒
截作簫君管攜來弄玉家一吟雙鳳舉白日赴青霞
迢遙風雨夜臥此一窗幽恰似揚舲日瀟湘兩岸秋
宫怨二首
羅幌寂無人玉階秋草綠永夜不成眠飛螢照華屋
學得琵琶曲深宫不忍彈水晶簾幕下寂寂倚闌干
夏日齋居雜咏八首
陽春館
一雨過修篁微風動清夏萬籟晝蕭然援琴北窗下
綠筠軒
獨坐清風裏流雲濕畫欄空齋無長物十萬紫琅玕
潄芳池
明月照芳池倒景浴層嶂文魚不畏人競出滄波上
馭風亭
五岳非我鄉九州非我宅泠然起太空忽見蓬萊日
西園
閒持一杯酒獨向西園醉想像鄴中人青雲動飛盖
東園
西園復東園焚香送餘日微風掃落花忽墮幽人席
嘯臺
鏗若鸞鳳音隨風落天半空令阮籍聞未許嵇康見
臥游室
泠冷七絃琴飛聲白雲上三十六洞天不假盧敖杖
小齋宴起偶題
午日照柴扄先生宿酒醒科頭了無事散步讀黃庭
題神遊八極卷(為金華高生)
青天騎大鵬汗漫游八極笑殺牧羊兒空山弄拳石
題畫(僧寺四景)
青鞋趁桃花杳杳前山暮霞標起赤城漸入天台路
赤雲遍長空何處清涼國遙望五臺山中天挂金碧
一鉢復一鉼相隨不知老蒼蒼太白峰落葉秋多少
剪月作蒲團紉雲為破衲歲晩入峩眉千山萬山雪
綠筠軒夜深作
岸幘坐微涼荷池雨新足永夜寂無人流螢度深竹
長日抱疴掩關謝一切客朝夕相酬往者惟齋
中十六君焉興文托好各贈以詩歲寒之誼
要諸白首矣
石屏
竒峰置案頭恍憶包山麓萬朵洞天雲鞭龍入林屋
琴
一鶴復一琴翛然成太古朝來岳麓僧寄我瀟湘譜
劎
鹿盧秘空匣十載無精光昨夜飛空去龍吟大海傍
書笥
三萬六千卷一卷供一朝百年雙白眼不向世人驕
玉磬
誰將一片雲置此禪床側相對寂無聲南山下秋色
五岳圖
援琴對五岳流響入青雲猶勝四壁立獨擁卓文君
碁
一枰秋色裏時翻古人局飛霜擊畫廊鄧艾收西蜀
膽瓶
折取三花歸琉璃貯春碧三十六峰雲晝繞維摩室
笛
手挽鐵龍君登樓喚黃鶴萬頃碧天空梅花何處落
茶竈(水記桐廬第十九)
夜涼起南軒然藜煮雀舌山童荷擔歸滿瓮嚴陵月
杖
青藜攜作杖霞色照人明偶過劉中壘翻疑太乙精
琴石
何年空林中置此太古石歲遠莓苔深片雲無處覓
博山罏
月影下蒼苔閉門無剥啄白雲一縷高幽人臥初覺
麈尾
玉柄蟠蛟螭隠見前朝字逍遙七百言花照瓦棺寺
羽扇
羽扇白綸巾寥寥坐清宴千秋廣武軍誰知阮公嘆
芒屫
足下兩青鞋他時作何状白日五龍飛崑崙三萬丈
臥室四詠
芙蓉帳
夢寐青蓮詩千篇謝雕飾却笑江文通花生景純筆
湘竹簟
攜來六尺雲恰稱衡門夜一枕洞庭秋萬山明月下
胡床
散髮踞胡床徐看白雲過時有鹿麋來胡床相對坐
石枕
至人本無夢何者蕉中鹿松風滿石闌任意黃梁熟
遊囊雜咏五首
蠟屐
長物不隨身周游信雙屐中天泰華雲絶頂蓬萊日
席帽
秋風飯顆巔吟成一登眺日暮謫仙來相逢應大笑
如意
摩挲三尺鋒虬龍掛寒鐵萬古英雄心歌成唾壺缺
布裘
清晨偶出山一衲挂枯樹向晩白雲深蒙茸不知處
藥壺
五城十二樓高懸煉金液朝來費長房誤入神仙宅
秋日獨遊蘭隂山五絶句
蘭隂山
午風吹芒鞋獨往忘日夕指點山阿人衡門在蘿薜
西樵嶺
落景留空山無人自來往一片白雲中時聞樵語響
聖羅菴
一鉢坐禪床清齋自朝暮經年不出門忘却前峰路
顯教寺
探竒興不盡秋思滿林薄祇園掩夕陽小坐曇花落
龍湫
波光滿沙際夜景湛林樾山僧抱甕來搖動潭中月
杪秋再遊蘭隂過精舍見前壁間題悵然復書
一絶
謝客訪石門杜公懷峴首萬古一傷心無言對樵叟
漫興四絶
斟酌千秋事何人一瓣香婁江宵夢斷月色滿空梁
一代汪司馬憐才海内聞乍日傳書至慇懃問白雲
十載吳明卿相聞不相識遙夜武昌樓梅花飛鐵笛
可怪滇南老雌黃信筆成那知陳晦伯剖擊更無情
少室山房集卷六十八
