少室山房集卷三十八
明胡應麟撰
五言律詩八十三首
永叔方舟豪飲即事十首時行次齊魯衛間
彩服榮新命綈袍戀舊知河梁晨艤棹水國夜銜巵渡
遠攜桃葉灘長和竹枝疎燈解娛客花艷樸談詩
錦席時先後清尊日過從荒城嚴夜柝遠寺咽昏鐘意
氣紅顔盛心期白首濃即今元禮棹誰復共林宗
鼓吹中流發圖書四壁陳高談迴丙夜大雅和陽春水
驛馳關吏津亭候榜人雄飛吾黨事一快倦游身
海月維仙纜天風度客檣賦題新赤壁吟和舊滄浪汎
汎俱西子依依但北堂江魚如玉雪滿載大家嘗
雲霄慙比翼湖海豁遐心一駐青絲窄同攜白玉琴清
吟霞色爛劇語露華侵快意篷忩下天池酌水沈
大有乘桴興能無汎宅游垂天雙翼左縮地寸心投鹵
簿黃河岸帆檣碧海流支機懷袖滿昨夜到牽牛
攜來雙彩華寒夜互生花雪擁山隂棹星偕博望槎鴈
聲流古塞螢火亂平沙幾憶春明外長燈對棣華(恒叔冏卿)
(南改)
河朔當年事平原異代盟登仙班景倩為客孟雲卿捩
柁晨霜滑維梢宿雨晴如澠政堪賦篷底百壺傾
擊楫神俱王垂竿興未徂飛談凌海若長嘯挾天吳玉
珮仍三殿金尊暫五湖寧知奇偉客唱和在菰蘆
汎鷁垂冬半呼盧過夜分燭花深對酒囊草細論文湖
欲名高士灘應號使君千秋吾道遠未遣世人聞
舟中即景十首再呈永叔并寄李惟寅宋忠父
二君
漸喜雲天豁猶憐道路長大河風烈烈平野日荒荒疊
浪蘆根黑飛沙木末黃翻思載圖籍片楫漾瀟湘
寒蘆沙淅&KR0377;遠樹岸瀠洄挂席天疑近揚舲地欲迴登
仙偕李郭望氣合張雷咫尺扶搖思無嗟六翮摧
曉色南風正狂歌岸接䍦魚龍浮大澤鴈鶩掠荒陂貫
月槎飛動衝星劍陸離深知五湖客不為載西施
静夜銜杯坐天風襲錦袍推篷霜半入鼓柁月全高宇
宙捐雞肋河山劃蟹螯何慙古名士痛飲讀離騷
天末歸人興臨流賦式微長風簫鼓發細雨舳艫飛入
饌黃雞嫩傾篘綠蟹肥沙鷗似相識檣底日忘機
劇飲嗤投轄長歌樂扣舷推敲殘月下欸乃亂風前塹
黑驚鴻墜沙明宿鷺拳將因苕霅去老占孝廉船
土俗經行異風烟逐望遐獵人争雉兔罟客售魚蝦水
柵平連市山城曲抱衙夜闌渾不寐秉燭對棲鴉
此日逍遥興平生汗漫遊客星寧帝座卿月且仙舟巨
鎮臨關出洪河抱驛流人烟十萬戶問是古營丘
代北游真懶齊東俗未訛荒郊環棗柿古壁蔓藤蘿宿
霧冰生井微霜月度河搴舟王子興將奈越人何
一代交游盛豪華冠洛中有天皆碣石無地不新豐浮
海憐孤客登壇憶上公并州何處望老淚盡寒空
送李掾之南康
好去尋詩客聊同捧檄人雲屏高嶺外雪瀑大江濱水
驛魚成市山衙虎作鄰琵琶亭畔月一曲夜誰親
南歸倉卒宋忠父邀餞齋頭不及赴寄别四章
飄零辭越日留滯客梁年憶過西寧宅頻開北海筵觀
棋晴雪後秉燭曙霜前長夜真堪樂誰令縱酒船
午夜攜燕妓當年賦洛神草縈青玉案花亞白綸巾上
國三千騎華堂十九人最憐傾蓋日局促侍車裀
横槊風流甚登壇意氣饒上官留絶唱神女戀清標巫
峽雲來去昆明石動搖永懷雙玉樹花下醉深宵(上官昭容)
(評沈宋昆明詩見唐襍說)
賦頌元推楚才華夙擅唐九歌傳正則十字叩賓王釀
秫開霞館烹茶搆雪房東籬攜手别夢寐菊花黃
寄李惟寅兼懷王朱兩生四首
咫尺憐分手徘徊各斷腸離心搖海國淚目限河梁珮
我雙龍紫驅君獨馬黃廿年彈指恨頭白少年場
落魄長安市抽豪興遏雲醉呼嚴僕射狂揖衛將軍玉
饌遺鯖渥金羈簇馬勤别來知己夢愁絶亂絲紛
披褐寧高隠攜書異昔遊一身投蜀國十口寄并州幕
借桓温府床移庾亮樓即今離合事萬感碧雲秋
意氣聯三俊聲華軋四豪章徒騰薏苡貢已入蒲萄王
粲從軍樂(仲宣有從軍樂)朱家結客勞濠梁倏千里飛騎贈綈
袍
仲冬朔舟次南旺閨中暮夜得雄鐙下發書報
家大人信筆志喜四律
庭樹先春發階蘭入夜茸帝心憐敝族天意繫衰宗甓
社明孤蚌高陽兆一龍桑弧挂篷牖差快浪遊蹤
圖籍曾先世弓裘盼後人芝蘭聊慰念梨栗漫生嗔謝
氏庭階茂陶公戶牖貧尺書連夜發先報白頭親
但說充閭慶都忘立壁愁百年今始慰五岳暮仍遊入
掌珠先媚看肌玉並柔茆廬三萬軸累汝瀫江頭
作賦長安邸談詩大海湄千秋吾自得再世爾何遲貴
敢希龍種痴從笑虎兒蹉跎罔極恨無計起萱墀
是夕寒燈結花甚艷蕾蓓若叢珠更賦二律
一夜寒燈色飛揚照客槎乍看叢綺樹誰為擷瑶華繡
幕籠丹霧紗忩暈紫霞支機寧待卜天意茁蘭芽
燈花寒更結喜色炫歸槎金粟呈雙穗瑶芝發九華光
輝流素月彩艷燭明霞一慰東山望庭階玉樹芽
夜半篝燈寒甚余推篷出則雪深尺餘花艷若
晝明晨兩崕玉樹璀璨成行永叔賦詩以謝
庭見况和畣二首
璨璨奇花發亭亭玉樹陳吾寧湘水客爾亦剡溪人鶴
展瑶臺翅龍拖貝闕鱗故園三畆在歸思起垂綸
莽莽乾坤内悠悠一腐儒乍忻蘭吐玉敢詫樹呈珠八
駿休黃竹雙龍儼白榆(時新得家弟)含飴歲除日好慰謝庭
趨
稚升席上再與永叔言别(永叔先還天台)
節序驚殘漏暌攜悵此晨平原曾十日河朔更三旬積
雨留淮騎飛霞度海人書傳二仙媛為掃石牀塵
中叔衙齋小集
郡郭全披霧衙齋半住山狂吟修竹下沈飲落花間别
夢將雲到新詩問月刪萬峰京口勝歷歷待躋攀
暮登金山同永叔憩閔山人軒中
一龕聊避世絶頂見高秋舸艦維青雀軒忩借白鷗江
風傳磬遠山月照幢幽瓢笠吾將去相攜問十洲
郭參知過訪旅中賦贈
南粤文章吏東曹禮樂臣生花景純筆折角介休巾鹿
豕親遊屐魚龍駭釣綸百年傾蓋誼偏向白頭親
香雪齋為郭張虚茂才賦
茆齋餘十尺香雪綻雕欄獨樹孤山老千花大庾寒高
樓吹漸落古驛寄仍殘欲喚娉婷語師雄夢未闌
送趙太學
尚寶傳新命飛航悵别筵恩光龍闕下春色鳳池前綠
草燕山旆紅蕖越水船相門經術在奕世重韋賢
次高唐旅邸戲題
旅跡真無定踟躕舊驛堂朱榴晴綴火綠樹午生凉岡
勢蟠堤曲河聲囓岸長將無夢神女地入古高唐
過王世叔舟中留飲同說仲君倩作時王世叔
方出獵歸二首
亦知金甲貴頻許布衣遊短劍攜孤客長纓問五侯碁
酣紅日墜箭駛白虹流快意平原獵高天控紫騮
說劍樓船上霜華照轆轤將軍長揖重處士少微孤日
杳青油幕風酣白玉壺誰同霍驃騎横槊賦三都
是日世叔座中出八帶魚供饌余夙聞未覩即
席復成此章
異族來東海鮮鱗出上都一身同水荇八足擬天吳玉
筯餐偏美金盤薦未孤當年五侯客飽飫此君無
舟中觀漁人舉網再賦
寧知濠濮思咫尺在樓船水鏡冰鱗躍霜刀玉鱠傳鼇
磯東海上鱸網太湖前後夜披裘去寒星帝座懸
贈徐生皞民
豈是荆高輩沾沾易水潯屠龍先世業射虎壯年心斗
室長懸劍匡床獨貯琴長門新賦就未肯博黃金
同厚之過瀫元池上觀魚
翠幕清風遠雕欄赤日微熒煌朱鬛動撥剌紫鱗飛南
國鱸應美西山鱖漸肥長竿一千尺歸釣子陵磯
夜集王將軍園亭留宿齋頭二首
劇飲連朝暮狂歌動斗牛樽纔空北海榻已下南州繡
褥明霞綻紗廚霽月流佳期近三五重訂庾公樓
邂逅青油幕觀碁興未徂為園當薜茘鑿沼近菰蒲雨
砌黃金甲風忩白玉壺不知韋杜曲三過拾遺無
秋日同顯卿瀫元厚之過城南禪院小憩作
名香聊一炷山色滿繩床初地談真諦空門對坐忘維
摩身是幻梵志爪偏長擲杖吾將去西林下夕陽
同茅徐兩生過瀫元太學園中時秋海棠盛發
劇飲暢歌遂至丙夜
曲榭延秋色名園傍午橋晨霜山果熟宿霧海棠嬌綠
水銜堤近青林抱郭遥參差發狂興醉墨滿芭蕉
相國趙公以犀斝文綃見貽各賦一律為謝
製作商觚並珍奇漢斝留來從蛟室底頒自鳳池頭入
水驅魑魅通天象斗牛何煩百觥舉一飲媿難酬
右斝
錦帳非金谷絲綸借玉堂青綾遥動色綠綺暗生光萬
縷含風細雙緘襯雪凉寥寥解衣事凝望碧天長
右綃
懷梅客生二首
授策紛紜際成功顧盼間虬髯銅柱塞燕頷玉門關選
士迎黃石陳兵上黑山凌烟三百仞圖畫定誰攀
油幕羣趨夜胡床獨坐時濃霜花墜笛殘月茗收碁獸
錦中朝錫貂裘上谷馳呼韓今絶塞憶共請纓時
徐象先訂約同發而榜人留滯余待之不至殊
悵然
望望幽并隔行行汴泗來城荒頽枳棘殿古蝕莓苔尺
水憐魚服長途滯駿才夜看雙劍氣能復射燕臺
同吳叔嘉黃說仲憩開寶禪林浮屠雪山設伊
蒲供并出紙索書即席賦得雲字别二山人
梵刹斜陽裏孤舟繫水濆竹林幽把袂蘭若淨論文古
碣横蒼靄疎鐘出亂雲寧知虎溪上一笑是離羣
雨過茅生賦贈二首(茅自云初成後)
一室長安市蕭然静者蹤途逢茅季偉夜飯郭林宗細
雨花臺奕寒飈竹院鐘華陽何日返白眼臥千松
易水才容棹君垂百尺綸巨先原任俠方朔豈長貧坐
有含毫客門多擊筑人懷中雙刺在肯逐五陵塵
夜泊彭城夢家君作二首
九月南徐路椿顔入夢頻太行雲喚客東海月迎人桃
葉新歌扇蘆花舊釣綸篋中萊子服先拂上陽塵
乍輟三更枕初迴萬里航眼青猶上國頭白正高堂歷
歷瞻鴻羽呱呱憶雁行應知海籌屋遐算八千長
甓社湖作
行行南服近望望北辰孤巨浸浮三峽驚濤入五湖蛟
龍晴自鬭鸛鶴夜相呼明日江東客相逢鱠玉鱸
界首晩泊
繫纜依高樹推忩坐短篷地偏秋積潦湖近夜生風鱠
縷銀條白粳炊玉粒紅飄飄苧蘿夢漸過越臺東
惠山泉上小憩薄暮入僧房觀王孟端竹壚
玉井甃銀床山泉噴石梁江寧擅揚子谷豈後康王石
鼎流雲潤銅瓶貯月凉竹壚煨苦茗彷彿孟端狂
盧使君追步隠侯作後八咏詩不佞次題倚和
倚檻思民力
碧檻抱朱樓高憑動斗牛桑麻深遠墅禾黍匝平疇渤
海仁風遠宣城惠績流踟躕念民力漫擬仲宣遊
瞻斗望京華
静夜胡床坐遥瞻萬里還清光流北極爽氣動西山鶴
羽思仙蹟龍鱗憶聖顔異時香案吏翹首玉宸班
芳圃傷啼鳥
複道春風起黃鸝晝滿林間關流葉底睍睆出花隂綺
陌傳金縷紗忩和玉琴願偕韶濩響一奏未央深
名園惜落花
把酒高城望春光正暮天落紅深小逕新綠漲平田粉
翅迷蝴蝶芳心泣杜鵑誰憐隠侯病憔悴百花前
署府聞秋笛
何處拈長笛飛聲弄月明梅花千萬樹一夜落江城隔
座桓伊思登樓越石情洞庭秋水闊嘹嚦雁鴻鳴
江城暮聽笳
幕府秋笳起隨風度海濆哀音搖落日逸響度寒雲斷
續邊鴻羽飛揚塞馬羣萬方烽燧熄無擬玉關聞
倦遊懷畎畝
豈為東方戟沾沾舊草堂風流傳蜀郡政績重淮陽海
岳閒情遠雲天健翮翔故園聊寤寐前席待龔黃
高嘯隠烟霞
逸興黃堂上高情碧海涯勛庸留社稷寤寐落烟霞八
邑聲同著三朝望正遐陽春誰倚和萬古誦瑶華
贈狄將軍鼓琴雙鬟(有序)
黃河遇狄明叔沙棠聯下雄飲達旦凌晨策
騎同登彭城子房山南望雲龍放鶴諸阜狄
生連釂巨觥余命小奚吹鐵笛振袖絶顛超
然遐想昏黑還舟明叔盛為具呼小鬟鼓琴
侑觴余醉而復醒數四榜人告東方白久迺
罷許為狄作長歌先賦此贈侍者
追歡連日夕小隊出霓裳入指朱絃媚含情綠綺長新
聲傳舞鶴舊曲和求凰何似歌桃葉盈盈在畫堂
輓楊明府遇二首
夙昔俱童稚親情四十年尋詩燕雪底作吏海雲前草
闢依山墓蓬侵負郭田豐城墜牛斗誰掘兩龍泉
一病歸何早空齋種白楊尚期中散出不謂太玄亡舊
宅扄南院新阡樹北邙乍宵鄰笛過涕淚盡山陽
送郭廣文之南康
射策時方棄明經路未窮衙齋飛瀑底驛路亂山中赤
葉明楓樹黃花綻菊叢琵琶亭上雨秋色正連空
送王中叔比部北上二首
乍擁三秋楫言乘八月濤日華仙掌近雲色帝城高獄
底占龍氣池頭憶鳳毛羨他詞賦客強半在西曹
大旆飛紅葉閑門閉綠苔雙蛾辭玉洞獨馬赴金臺甕挈
中泠去藜招太乙來君王受釐夕刺刺嘆雄才(中叔以潤州倅遷)
送陳廣文自上海遷池州
乍奪唐宫錦仍浮漢使槎岸楓霜染葉籬菊雨催花地
坼行三泖天窮望九華異時窺絳帳問字幾侯芭
寄王伯固明府劉百世茂才
尚憶南皮飲圍爐夜唱酬仲宣才冠世公幹氣凌秋藜
閣新編啓蘭亭巨軸留重逢定何日冰雪倍離愁
少室山房集卷三十八
