少室山房集卷十二
明胡應麟撰
五言古詩四十七首
入新都訪汪司馬伯玉八首(有序)
余以癸未之秋識司馬汪公于武林片語定
交誼逾傾蓋於時公即訂余把臂黃山白岳
間旋以病冗侵尋匍匐風塵滯淫湯藥奄忽
十禩竟爽成言客歲之春公至嚴陵復申前
約期余仲秋入新安行有日矣會聞王長公
病亟踉蹡走弇山園一問之後取餘杭陸道
入歙而長公晨夕挽留余亦惓惓瀕發復止
卧公故所居來玉樓中再閱月長公竟爾傾
逝余抵舍則歲行盡矣今春鄉人至自函中
傳公將入吊弇山拉余同發爰特買舟西上
謁公太函修社白榆之末因追隨杖履偕過
婁江念宇宙間遞主文柄惟公二人而余皆
濫叨國士存亡倏異感愴何言孤航逆流中
夜不寐撫今追昔成賦八章稍次後先亡論
工拙知公讀之感愴有大于不佞也
芳時忽不樂悵然思美人美人天都上宫闕何嶙峋手
把瑶華草遠寄越江濆念欲往從之弱水不可親愧無
晨風翼寤寐懷苦辛
軒車何皇皇東下武林驛冠蓋羅長衢嘉賓四面集伊
余實駑蹇喟焉傷伏櫪一顧天閑空高座傾四席眷眷
忘年交惓惓在兹夕
歡言奉尊酒既登君子堂不惜羅衣襦為君充下裳寧
辭入宫妬亭亭理紅粧常恐朝露晞歡愛不能長中宵
起房室引領情内傷
峩峩弇山堂美人在其下脂車婁江涘聊用息余駕燁
燁雙飛龍連城詎論價咨嗟良宴會朋舊半凋謝三星
爛河漢鈞天在廣厦
懽日苦不足愁日苦有餘談笑未及終執手河山如蒹
葭阻長道渺邈天一隅殷憂見華髮歲暮空踟蹰焉得
摶風翮送我來枌榆
百年迅朝霜奄忽越與楚鬱鬱瑯琊墳瞬息已千古河
清邈難俟中夜頻起舞歧路安足論暌離熱肺腑明發
戒沙棠維梢瀫江浦
西上新安江危灘峻浮雲太函何巍巍迥與上界鄰蒼
龍守重關鵷鶵日為羣美人坐金堂一笑情内親悲來
話親故氣結不能陳
往事去莫追來懽倘可續金石誠匪堅富貴焉所欲平
原十日飲歲月苦不足旨酒羅高堂新聲動絲肉令名
敝天壤何事傷局促
别司馬汪公八首
有鳥巢天都自名為鳳凰文章被六翮五色河輝煌飲
啄梧桐枝矯翼臨朝陽一鳴舉世驚清音雜琳瑯云是
王者瑞千仞方高翔
高翔欲何為浮雲渺天末言欲攬德輝翩翩下閶闔東
海有鵷雛孤鳴蔽林樾羽翼苦未長天路迥難涉延頸
望霄漢邈若秦與越
丈夫重意氣焉論越與秦千里行相求岡陵若雲屯輕
舟涉廣漢夾岸垂芳蓀巨石何崔嵬日夜飛流奔天都
在咫尺舉頭見龍門
龍門造中天片刺亦何有清風惠然來長揖把余手肝
膽儼欲披豐庖出旨酒廣樂羅前庭鈞天在戸牖一别
已九春相顧驚老醜
老醜詎足嗟百年迅飛霞念彼弇山堂緬邈天一涯佳
人逝安適相望徒蒹葭悵焉念長别中腸結如麻今我
不為樂日月忽已遐
行樂當及時百歲難為期鉛華若流水日夜東南馳夜
長日苦短秉燭遊芳池明月出西園衆星何陸離顧視
兩天孫冉冉雲中嬉
嬉遊亦何常高談蔚霞爛絲竹羅前庭新聲一何艷娥
娥紅粉粧妖姬列如粲登彼幔亭峰酣飲日方晏詰朝
泛浮槎遥遥上河漢
河漢杳無極仙槎逝難留明發還舊疆何以寫我愁依
依丈人行傾蓋為九州天都望威鳳八翼凌空遊誓將
振弱羽歲歲行相求
東陽李茂才允達以古風六章雜詩一卷見投
斗酒定交留連浹夕答贈四首
首夏維清和朱光何熠爝衆木紛扶疎朝陽翳林薄鳥
雀羅前庭飛鳴自相樂伊余懷一丘索居卧層閣誦彼
伐木章喟焉傷寂寞
寂寞不可居起坐彈鳴琴清風穆然至之子貽好音自
言長東郭夙昔懷同衾丈夫重意氣焉論尺與尋飄然
命余駕信宿來蘭隂
蘭隂屹岧嶤雙溪紆且鬱蓬蒿蔽行徑倒屣為君出中
廚呼斗酒申盟指金石願為雙飛龍霄漢長比翼良哉
如澠燕生平在今夕
今夕復何夕燕婉難具陳三星爛東壁皎月懸高旻朱
絃從風發四坐回陽春但言戒明德努力希良辰千秋
樹大業皓首以為鄰
寄李惟寅歐禎伯四首
迢迢牽牛星乃在河漢旁織女處其東脉脉徒相望鴛
鴦失羽翼烏鵲難為梁采采芙蓉花道遠不得將
遠道亦何思美人在京洛白日麗中天流雲飄阿閣煌
煌五侯宅冠帶日相索寧知甕牖士終歲長寂寞
寂寞寧復陳嗟此明盛年矯矯黃鵠姿孤飛鎩其翰山
川鬱以紆道路長苦難顧視雙游龍嘆息浮雲端
浮雲不終朝歲月忽復易豈伊岩廊慕大業在金石緬
懷同心侣沈思無終極安得西飛鴻假我雙羽翼
寄邦相四首
凉風倏以厲日短夜苦長大火西南流蟋蟀鳴我牀徘
徊起中夜攬衣不及裳念彼同懷友投袂忽如傷
弱冠京華遊衣冠九衢列鞍馬如浮雲與子獨相狎灼
灼桃李花光華自怡悦飛沈一朝異忽若吳與越
與子别三載中懷日熬煎豈不念同心悵彼河與山趙
璧有時合隋珠有時遷安得晨風翼送我置子前
心悲亦何為各願加餐飯子游青雲途予守藜藿賤百
代同音徽何論異鄉縣黃髮會有期兹盟庶當踐
送朱水部可大入都四首
蒼龍守阿閣赤驥鳴天閑彼美承家子被服都且妍飛
飛振六翮游戲青雲端出入承明廬行者夾道觀朱絃
順風揚四坐靡不歡
矯矯孤飛鴻明時策高步亮節難為容浮雲起中路層
隂蔽白日圓景忽將暮轉蓬隨長風行行踐霜露驅車
大河涘瀍洛莽迴互
王屋一何高嶔岑蔽層雲登高望宛洛車馬如游塵萬
象列毫端抽思戾高旻仙人王子喬轉盼迹已陳三花
滿懷袖寄我忽若新
百里詎足棲長途復當踐帝優循良吏召對明光殿羌
子與我親綈袍長戀戀雙鳬一朝去臨風涕沾面努力
崇千秋慰此金石願
别汪仲淹二首
仲淹病卧三載矣兹以余之抵新都也為我
一至桃溪再至岩市三至太函聞余告歸意
殊戀戀别之古詩二章
噭噭雲間雁飛鳴各有適翩翩水中鳬中道乖羽翼我
當還故棲子病卧蓬室明發從此辭遥遥望鄉國東顧
臨大江波濤無終極
大江豈不遐一葦朝可航我友一為别倏若逾三霜踟
蹰念子病送我濠之梁遲遲白日暮車馬為徬徨人命
匪金石暌離熱中腸長當保玉體百歲遥相望
娟娟苧蘿女二首寄李生時秋試罷歸
娟娟苧蘿女艷色明朝霞珊瑚被玉體瓔珞相交加綺
疏傍阿閣高居臨狹斜朝披越臺錦夕浣吳門紗一為
白雪言清音浩無涯哀思激雲漢行路咸咨嗟寧知中
腸怨愁結紛如麻芳春倏已盡白露漙蒹葭
娟娟苧蘿女婉婉矜弱步浣紗越溪上西施屢迴顧羅
襪揚輕塵徘徊感行路但持雙明璫贈君比紈素灼灼
桃李華嘗恐瘁霜露羞為倚門笑寧為入宫妬亭亭處
空閨冉冉白日暮
己夘仲秋復當計偕北上以家母病不赴與諸
友言别四首
荏苒歲時邁蟪蛄鳴前庭大火倏西流白露中夜零公
車有程期僕夫戒我行州郡忝招邀閭里相送迎肅肅
同袍侣命駕來林坰各言休明世努力事遐征夕當辭
室家明當赴神京
神京豈不遥閶闔造中天金莖夾廣陌玉陛蒐羣賢幸
生唐虞代况逢強盛年徘徊高堂病一卧垂十年既無
稚子娛亦寡羣從援椿庭渺何許萬里越南滇感此去
住懷戚戚摧心顔
戚戚徒爾為興文各踟蹰夙昔慕巢由散髮箕潁隅矧
兹烏鳥情能不懷倚閭令伯惟承懽王陽實迴車亦知
軒蓋榮方寸寡所愉願言青雲客矯翼升天衢君子遊
岩廊小人安敝廬
敝廬亦何有有稼復有萱旭日麗遥岑清風濯林園問
寢趣庭幃進膳列芳鮮雖無黻冕貴彩服歡慈顔板輿
歷高臺絲竹羅長筵踟蹰禽鳥聲映蔭林木繁俯仰中
所欲百歲聊自全
寓懷三韻七首
泛泛海上鷗機忘意自適嗟嗟塞翁馬何失亦何得七
日混沌死哀哉倏與忽
膏以明自煎香以熏自燔葆光茹其和乃可全天年巍
巍廣成公千歲空同顛
西方大聖人國土名極樂萬法同虛空一塵安所著嗟
嗟蠻觸民智勇困蝸角
向長志五岳宗炳卧一丘濟勝苟無具澄懷亦天游鳴
琴一室内萬象同蜉蝣
飛蛾赴明燭徇利忘其身蒼蠅集鼻端高峻為禍因石
戸有遺民古今稱達人
齊王本好瑟東郭仍濫竽與世苦枘鑿獨處恒嗟吁九
州不足居何况五畝廬
世人競巧知逐逐如飛蠅井蛙亦詫海夏蟲曷語冰俟
彼千秋人陳迹異代論
少室山房集卷十二
