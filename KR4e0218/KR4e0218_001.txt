少室山房集卷一
明胡應麟撰
樂府十八首
擬大明鐃歌曲十八首(有序)
夫鼓吹鐃歌之作肇自有熊所以象成功昭盛美
凡聖王受天明命摧陷廓清之烈非此亡以被諸
聲容粤自商周以征伐定天下一時播告之章勿
可覩已漢鐃歌十八曲其辭迄今尚存雖文義譌
脱難以盡諧歌中之辭亦匪專為武功而設至味
其音節隠然發揚蹈厲之風視漢諸古詩優柔馴
厚者迥絶不倫則鐃歌所由作可知已兩漢而下
魏繆襲吳韋昭晉傅玄宋何承天唐柳宗元代相
擬襲趙宋無聞則皇明宋濂氏嘗追述之尋諸家
制作即風格詞藻未能抵掌西京一時可頌之績
固咸取以被諸樂章矣高皇帝提三尺起淮甸掃
邊塵而遏絶之大荒之外此其勲德巍巍亾論湯
武即軒轅氏不無遜心獨鐃歌之作諸文章家往
往缺焉間一二僅見而辭義寂寥音節迂緩未足
以揄揚大造垂示無窮夫魏吳偏閏唐宋下衰繆
韋何傳於騷壇未槩作者彼且黽勉步趨以自侈
一時殊際焉明臣子目擊高皇帝震古無前之偉
樹以安享二百禩之太平即草莽山林疇匪帝力
而默默終身不能效一辭之贊甚非所以效康衢
擊壤野老細人之義也應麟不敏呻吟佔畢餘二
十年蠡海管天頗測毫末謹按我聖祖發軔之初
以迄於四方底定之日敘次其事為大明鐃歌曲
一十八章誠知謏聞謭識上不足以鳴昭代之鴻
庥下不足以騖西京之遐軌以較唐宋諸家庶幾
近之綴屬既成不忍焚擲爰錄笥中附諸康衢擊
壤之末異時鴻生碩彦製作迭興盛演歌辭登諸
鼓吹俾聖神勲德永揭千秋此或為之嚆矢云爾
鐃歌本二十二曲其四曲亡魏吳所擬僅十二曲
說者咸以十曲仍用舊名然其辭亦不復傳何也
今止據存者十八曲擬之考諸家詞惟繆韋傅常
被施用承天宗元輩率私作之以備異時采擇者
而憑依名義流播迄今故敢竊取其例焉
黃河清
元至正末黃河清大聖啓運協符載闢宇宙為黃
河清第一
黃河清聖人出應昌期誕至德著戎衣奮三尺靖四方建都
邑干戈偃弧矢戢統九有主社稷神與鬼咸受職烽烟掃爝
火熄維大明照中國萬千禩與天一
右黃河清二十句句三字
鳳之翔
高皇帝起濠上追王迹肇今名為鳳之翔第二
鳳之翔在濠梁義師起帝網張二十四將驅天狼兵鋒
所指定四方薄海内外以莫不来王威加六合返舊疆
徵歌悉發諸兒郎復彼人民世世無有所與為我沐與
湯擊筑大風雲飛揚千秋萬歲樂未央
右鳳之翔十一句四句三字六句七字一句
九字一句十五字
攬羣雄
龍飛淮甸豪傑景從得大將達遇春等二十
四人以一海内為攬羣雄第三
攬羣雄盜如蝟大聖握符起淮汭與神為謀蓄鋒銳提
三尺劍驅海内驅海内攬羣雄真人出天下同四方六
合咸景從如風從虎雲從龍汛掃大漠如飛蓬扶桑曈
曈朝日紅驅海内攬羣雄
右攬羣雄十五句八句三字七句七字
克建業
師濟采石長驅金陵定皇畿繫萬國為克建
業第四
克建業定皇畿皇畿定舉義旗天兵百萬任所之東吳
南漢西蜀七閩六詔從風靡天下大定一戎衣
右克建業六句四句三字二句七字一句十
三字
婺歸德
大駕東征首下寧越婺女之郊聖蹕駐焉為
婺歸德第五
天兵十萬下東國婺以先寧駐皇蹕景星熒熒耀城邑
我戰則勝攻則克四海從風靡弗一勢如破竹烽燧息
天命曷歸歸有德
右婺歸德七句句七字
四友
兵入浙聘劉基宋濂等四人置帷幄中為四
友第六
於維文王是親四友疏附後先以翼元首峩峩高蹤異
代曷有天威是臨匍匐奔走猗與聖祖廣延羣雄如天
如海為萬物宗王師所向六合景從爰率車徒以定浙
東浙東底平大統未集蚤作暮思思布文德曰基曰濂
曰琛曰溢玄纁奕奕交布東國曰四先生論道經邦坐
而弗名匡朕弗遑嗚呼盛節慶流無疆德六五帝功百
三王
右四友三十二句句四字
戰鄱陽
偽漢陳友諒率徒數十萬來抗高皇帝躬督
大將達遇春等鏖戰湖口滅之為戰鄱陽第
七
明日大戰戰鄱陽簡師料徒百萬強烈風吹沙湖水揚
煙焰漲天焚大航三十六將死康郎再戰湖口殱餘皇
我舟膠沙敵尚強疾呼奮臂來衝撞鯨鯢蔽空雲日黃
拍江巨浪何茫茫如血鉅鹿尸昆陽維天命我明車輪
碎螳螂百矢定邊背若芒一矢貫睛諒死亡諒死亡理
出降威加四海莫不來王
右戰鄱陽十九句二句三字二句四字二句
五字十三句七字
盤門入
張士誠據姑蘇命將覆其巢兵不血刃為盤
門入第八
盤門入士誠泣前歌後舞大師集兵不血刃下城邑誰
其帥者公魏國歸市弗止廛弗易萬姓懽呼頌皇德二
敵既殱皇之土東極滄溟南亘楚長驅入中原孰敢余
阻
右盤門入十句二句三字七句七字一句九
字
降谷珍
島夷首亂元末懾我大威束縛待命海口為
降谷珍第九
方谷珍起盜藪乘元之亂竊據一方地如斗耗金幣大
官酒海上時時飛且走如鬼如蜮雞與狗大明當空燭
九有舉宗乞命竄海口帝憫其愚印加肘以較羣雄最
小醜
右降谷珍十一句四句三字六句七字一句
十一字
七閩
陳友定保閩粤師縛之為七閩第十
七閩保岩阻連亘皆山梁友定據其巢負固如金湯我
皇命將諭諭以開茅疆自謂故元臣負義不肯降王師
十萬下戈船逐長江兵入如破竹如虎吞羣羊委身繫
尺組支體磔分張自謂故元臣守節甘喪亡大都以淪
覆誰為招國殤
右七閩十八句句五字
維中國
大將統六師北鄉儒臣濂諭檄中土華夏擴
清為維中國第十一
維中國帝王所自立欃槍遍郊原天地黯無色天重開
地重闢扶桑熒熒日月出照八荒爛九域芟夷禍難四
海一神龍夾助正統集帝愍邊塵擾中國詔下大將軍
達副將軍遇春提兵九十六萬戈鋋甲胄如浮雲命詞
臣濂草檄諭彼中華民長驅入河洛壺漿簞食來成羣
右維中國十六句五句三字三句五字四句
七字二句十一字一句十二字一句十三字
大都走
天兵入大都故元主棄社稷奔為大都走
第十二
元都平四海清神鬼受職萬方庭列大藩置神京汛掃
烽烟混一區寓再造華夏開文明
右大都走六句四句三字一句七字一句十
五字
庫庫
元規復故都師擣之大戰於定西古城夷其
部落王保保絶塞遁為庫庫第十三
察罕起元末舉代推鷹揚天命去勝國剚刃爭戰場維
庫庫察罕子復良下益都伐洮陽驅兵出没觀以望帝
三諭彌陸梁執囚我行人怒臂如螳螂命大將統武驍
北征隴右一戰搗其巢搗其巢萬騎突至如風飈賴傅
潁公却前茅兩軍就舍不得交夜分刦營足納一靴身
騎騸馬逃騸馬逃絶大漠我軍四十萬勝負互相角巨
網漏吞舟竟死蕃部落帝稱好男子維庫庫
右庫庫二十六句七句三字十句五字一句
六字四句七字二句八字一句九字一句十
三字
昇面縛
蜀阻聲教璟諭不從大兵入成都虜明氏母
子歸為昇面縛第十四
昇面縛出成都母子啞啞啼路途父旻玉珍一目枯貪
饕亂亡起雄圖不久身殉留遺孤大明區寓至化敷屢
使遣諭如追逋獷兵悍將驕相扶驕相扶守瞿塘帝命
潁國公東甌王伐山通道開戰場直搗階文潰腹心腹
心潰肝膽亡母子輿櫬大道旁昇也肉袒仍牽羊侯以
歸義戒殺降高皇帝德洪虞唐唐高宋武如豺狼
右昇面縛二十一句六句三字十四句七字一
句八字
北征
中夏略平分命諸上將耀兵沙漠朔庭一空
為北征第十五
明受命海宇一前元餘屬負固北庭保其宅團結黨類
以俟我釁隙為我子孫慝皇帝遐思勿姑息乃眷西顧
以北征桓桓大將統兵億萬犁其庭犁其庭心膽落單
于遁絶大漠
右北征十一句六句三字二句七字二句十
一字一句十四字
納噶楚
宋國公出塞俘降元將悉收其衆二十萬餘
人為納噶楚第十六
納噶楚居金山二十餘萬衆虎視一何眈眈帝命上公
馮統兵出全燕天威所震懾敵騎不敢馳敵弓不敢彎
二十餘萬衆一時赴長安摐金伐鼓壯士懽築三受降
玉門關
右納噶楚十三句二句三字八句五字一句
六字二句七字
六詔
元孽負固滇中命沐英等督兵平之永鎮其
地為六詔第十七
六詔天西南惟滇號最鉅殘元歷數盡遺孽猶虎踞帝
愍絶塞民使命馳風塵彼昏不奉詔虔劉我信臣皇赫
斯怒命黔寧艨艟巨舶浮昆明昆明水涸殱長鯨碧雞
金馬入我版圖四海平
右六詔十二句八句五字三句七字一句十
一字
受天命
四方底平九域以寧百千萬禩統我皇明為
受天命第十八
受天命定四方干戈偃鈇鉞藏軼大武駕成湯嫓軒轅
儷虞唐擴地萬里居中央整齊萬國開明堂漢唐宋晉
隋諸邦絜功比德如蜩螗萬八千歲永無疆
右受天命十三句八句三字五句七字
少室山房集卷一
