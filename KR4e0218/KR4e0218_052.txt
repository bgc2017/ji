少室山房集卷五十二
明胡應麟撰
七言律詩八十三首
郭方伯以三詩見贈賦此奉答
新詩題贈遍瓊瑶握手龍門路未遥姓字三朝傳岳牧
風流一壑伴漁樵芒鞋石室雲隨杖桂楫金沙月滿橋
極目錢塘秋漸爽一尊同賦大江潮
秋日張使君招飲湖上作
綠楊紅蓼半斜曛錦纜牙旗蕩瀫紋水面樓臺千刹繞
波心城郭萬家分洞當靈隱偏藏雪峰到飛來盡入雲
無限畫船秋色裡歸途風雨濕羅裙
送屠長卿北上
十日爐頭問酒頻春明廻首各風塵朝攜一鶴還青浦
夜扣雙龍入紫宸霞色薊門供傲吏雲花天姥臥閒人
中朝手定明堂禮莫忘襄陽賦有神
中丞蕭公自關中來越喜而有作
玉詔輝煌下彩鸞朱旗遥捲出長安天南再擁中丞節
渭北初辭大將壇别墅談棋千障肅胡床吹笛萬峰寒
西來小隊能多暇山色湖光次第看
顧觀察維舟瀫水招同王承父燕集迨暮廼别
江天攜手一尊同錦䌫牙旗夕照中十日平原今再見
千秋河朔定誰雄渾疑白社開薇省共向青山覓桂叢
寂寞黃金臺上事西風吹墮北來鴻
送唐刺史之洛中
分符新命下明光坐擁单車赴洛陽六載風期懸夢寐
一時聲價動循良先春苑雪飄行蓋薄暮嵩雲到訟堂
絶頂三花尋少室何人相對話胡郎
送吴文仲入都
片語溪頭問鶡冠驪駒催發向長安金華洞壑神仙吏
玉殿星辰侍從官東漢循良傳賜履西曺詞賦接登壇
嘉隆數子盟仍在肻放陽春属和難
司馬汪公伯玉拉余過海上訪兩王先生適司
馬張公肖父同日至留集弇園者三宿澹圃
者再實一時之盛事因成七言四律紀之
名園樓閣麗丹霄握手千秋意氣饒日月雙懸婁水近
星辰羣下越臺遥探書題柱俱司馬飛舄吹笙並子喬
獨有侯芭長寂寞玄亭相對髮蕭蕭(張公蜀人汪公適由越至王喬一緱)
(嶺周人一葉縣漢人)
秋光何處一尊同十畆平泉眺望中鶴駕並留孤島上
龍泉重合大江東星懸析木三垣紫日擁扶桑萬界紅
矯首乾坤才欲盡那知人在闔閭宮
飛僊環珮入蓬萊木落霜清萬象開宇宙文章傳四子
東南名勝属三才(曺子念汪仲淹仲嘉同集)丹成鸞鶴中天下樂奏
魚龍大海來七十二峰雲霧裡憑將竒句勒崔嵬
屈指詞場大業新輶軒離合並傷神重逢洛下含杯客
半是華陽授簡人一代風期留管鮑百年金石聚雷陳
相看忍賦河梁曲荏苒垂虹挂月輪
贈王瞻美
玉樹王家並寡儔翩翩羣從見風流烏衣不愛諸郎坐
白帢偏從二美遊婁水秫香晴荷鍤石湖花暖夜維舟
怪來雙燕頻相認玳瑁堂深貯莫愁
王宗伯督學招同張汪二司馬王長公次公洪
山人汪太學同集園亭賦
十載玄亭夢寐過登龍此日並羊何關前紫氣飄槐棘
海内蒼生問蓼莪一代文章諸老盡三朝禮樂二難多
亦知元禮門風在摠為名流到綠蘿
重九舟中懷汪司馬
何人同賦仲宣樓爛漫黃花引客愁一片秋光隨越舫
萬家寒色到吳鉤波濤震澤神龍過日月天都彩鳳遊
依舊六橋荷芰滿不堪明夜大堤頭
送徐觀察之嶺北
繡斧朝持出漢宫提兵遥赴粤臺東三江雨色雙帆静
五嶺霜華一劒雄虎帳分霄延上客貂裘移日候元戎
胡床不淺登樓興萬里遥瞻碣石鴻
陳觀察過草堂余適遊金華山中不值
西風遥駐越江船竹逕深慚問草玄星斗乍看題鳳日
雲霞長護牧羊天秋明斧鉞羣山外夢隔旌旗一水前
莫詫雁南風景絶平津開閣候登仙
送徐方伯之江右
飛動襜帷出帝京漢庭才子舊知名驚風蠡澤揚帆下
落日匡廬攬轡行鐡柱蛟涎秋盡洗石函龍氣夜雙明
為知到日滕王宴四座爭攜彩筆迎
閩中謝文度以詩及新集見貽賦答
一函飛雪下江魚慚愧同聲驟起予松菊滿栽彭澤徑
蓬蒿深葺杜陵居乾坤萬事懸車外日月雙峰伏枕餘
不遠龍門堪汝過幔亭雲色定何如
題徐大參瞻雲堂
負郭新看一逕成金華山半入簷楹喬松不斷瞻雲色
寸草長懸愛日情檻外翔烏餘涕泪樓前馴鵲動悲鳴
莫言遺恨終天抱屈指徵書下帝城
顧觀察益卿過訪
衡宇飛花暮不扄傳呼車馬到林坰何來海岳稱同調
是處乾坤問獨醒一水近拖揚子白千山遥墜夜郎青
莫言寂寞揚雄臥旌節分明駐草亭
題凌使君别業(别業吴山之上用使君韻作)
五畆青山自結廬欄干十二坐幽虛烟蘿地近揚雄宅
水竹天成杜甫居海色千家潮落後湖光萬頃月明初
飛花遶徑誰相過一卷黃庭石上書
送徐大參入都
飛旌長夏問京華紫氣蒼茫越水涯南國芝蘭初映日
西秦桃李並成霞三朝吏績推前輩一代儒宗見大家
翹首秋風天闕近夜看牛斗落仙槎(先是公山房産芝草數十本)
嶺右張使君闢園城中臺榭池沼皆桂林勝絶
處予聞竊嚮往焉賦得六題
露曖長空片月流闌干十二倚丹丘千山霽色飄銀殿
萬頃寒光抱玉樓曳杖迥疑天柱過吹笙長憶廣陵遊
當年莫奏開元曲燦爛星河落翠裘
右清虛閣
曲曲雕闌面面霞何如蓬島問仙家客來精舍談雙樹
人倚名園坐百花翠合暮雲流藻井紅分朝日上簷牙
啼鶯滿徑壺觴在長伴羊裘閱歲華
右叢芳舘
叠嶺高盤挂夕霏雲光霧色亂侵衣雙鸞夾漢青疑墜
萬鷲摩空翠欲飛北望星辰懸帝座西來水石護禪扉
他時倘共商山客日荷長鑱賦采薇
右鳳台嶺
噴玉千尋望轉竒平開十畆漾漣漪閒花弄色全依砌
古木叢隂半入池雲合四山龍起夜露濃三徑鶴來時
吹笙自是神仙客暫逐雙鳬到鳳墀
右來鶴池
淥水微茫漲碧空佳期誰向大堤同冰輪兩岸飛明月
玉柱三天駕彩虹殿閣半浮朱舫外笙簫時出畫闌東
宜人最是新秋色十里芙渠一夜風
右霽虹橋
突兀羣峰倚碧臺如登方丈入蓬萊天垂象緯三辰列
日射雲霞五岳迴幾夜漢槎孤泛到何年秦策並驅來
從知帝夢思良弼莫訝商岩産異才(用傳說列星事)
右三台石
送顧觀察之薊中二首
白羽初停越水湄彤庭北顧璽書馳清霜八郡飛長戟
積雪三邊照大旗異代勲名麟閣並生平骨相虎頭竒
新芻滿甕蒲萄熟誰共襄陽醉接䍦
銅柱威名播粤都樓船勲業遍江湖行邊首定周王策
出塞新分漢使符倚劒蒼龍鳴涿鹿揚鞭白馬照飛狐
從知幕下多詞客彩筆班生定有無
寄歐楨伯水部(時鄉人以楨伯秣陵書至)
明時大隱謫仙來紫氣千門建業開幾夜獨吟鳷鵲觀
何人同上鳳凰臺楊花拂雪壚頭臥桃葉乘潮渡口來
莫問羅浮峰四百一官原合近蓬萊
方伯滕公起任嶺南喜而有作
十載蒼生望未平雙旌遥赴越王城朱明洞啓霞光待
大庾山將雪色迎四岳輶軒聊海甸三台劒履漸承明
新題滿勒飛雲上銅柱誰誇漢將名
寄易使君
獨把芙蓉越水湄青衿長憶問竒時虛疑剡曲帆來近
轉愧延平劒合遲指顧風雲隨八翼踟蹰歲月上雙眉
青山萬叠黃堂外柱笏誰同望武夷
聞王長公元美再起南都司寇走筆奉寄(時有傳長)
(公已出者)
争傳霞珮出蓬萊紫氣關前鬱未開金液好探龍虎地
玉笙聊試鳳凰臺先秋列叟乘風去後夜王郎挂雪迴
林屋洞門元咫尺不妨瓢笠暫徘徊
憶燕中元夜與朱十六童三安二縱遊長安陌
上今倏十載矣山舘寂寥再逢兹夕感舊賦
此
鳳輦鰲山出上京長安宫闕暮雲平千枝火樹宜春苑
萬炬金蓮不夜城豔舞嬌歌游客醉靚粧華餙麗人行
江樓此夕頻搔首飽看梅花上月明
歐楨伯南歸過訪賦贈
四十年操秇苑盟秋風遥起挂冠情羅浮絶頂披雲上
庾嶺歸途踏雪行海岱名流誰並數嘉隆詞客半同聲
朱明洞口攜尊日首探梅花寄越城
贈郭隱君為思清孝廉作
大隱華陽不避喧謝家庭砌盡芝蘭西池鸞鶴扶雙壽
東壁麒麟抱二難紫綬定加萊子服青藜長伴竹皮冠
八千歲月靈椿在一誦逍遥興未闌
送朱孺子還豫章兼寄宗良孔暘嵬父佳父四
王孫
蘭陵新綠乍吹醅指點銀缾為客開雙劒夜持南斗出
一帆朝溯大江迴鵷雛五色凌霄翅龍種千金歴塊才
羣從兔園應汝候彩毫齊拂豫章臺
江右來相如過訪同唐惟良夜集分冬字韻
嚴陵長日候孤笻底事芒鞋雪後逢結夏西湖眠菡萏
高秋南浦落芙蓉人如司馬名堪借客比梁鴻姓易重
把臂舊游肝膽在接䍦那不醉雙龍
敬美使君再起督閩中學聞將于歲杪暫出寄
訊
重飛天詔出彤墀特許看山出武夷雙舄恍疑雲際現
片帆剛待雪中移七臺高步穿林遠九曲長吟破浪遲
珍重紫陽遺墨在好將椽筆鬪淋漓
張使君招飲舟中作
五馬喧傳瀫水傍含杯猶記舊高陽自呼南郭幽人至
相對西臺御史狂地挾雙流縈畫舸天垂千障落胡床
接䍦顛倒休辭醉同是當年白面郎
題少玄宗矦冊
玉檢金泥出太常桐圭花萼遠相望西園車蓋邀明月
南浦樓船泛夕陽兔苑登臺無俗客龍沙開閣有賢王
張筵可解呼王勃為聽鳴鑾入豫章
孔暘得王中丞所貽西僧自焚灰像因立精舍
奉之乞余作詩先是惟敬永叔諸君咸有題
咏遂繼七言一律
精廬何自布金銀白足西飛事已陳鹿苑乍施焚後像
龍池重現劫前身空門色相元無住净土莊嚴合有神
欲起丹霞看舍利摩尼長照大江濱
送喻邦相吳文仲試士省下
畫舸齊飛瀫水頭潮聲八月下杭州懸心兩地桃花色
縱目三天桂樹秋日上朱衣晴鎖院虹飄彩筆暮登樓
無勞石匣占雙劒並識龍光在斗牛
將過婁江奉訪王長公先柬二首
西風船下越江湄恍入三天問路岐雲滿大羅朝宴日
雪飛中岳夜來時千秋一鉢勞先贈萬里孤笻愧後期
笑殺盧敖遊汗漫丹臺咫尺是蓬池(公與余相聞問十載餘數訂期奉訪)
(以病不果今秋北上實以踐此盟云)
片刺飛揚國士情登龍迢逓闔閭城一身海岱依元禮
雙眼雲霄属正平下里乍堪酬郢曲中原能許問齊盟
莫言把臂詞場晩躡蹻天門象緯迎
初至曇陽觀訪長公作二首
龍篆熒煌列太清鳳簫時落步虛聲千靈劒佩朝拘翼
七聖輜軿候廣成王母宴時香霧合上元歸處片霞明
騎羊莫問關前客石室初平是姓名
絳宇瓊樓壓巨鰲扶桑晴翠落飛濤攀雲頓覺蓬壺近
望日猶驚泰岱高面貌諸天曾省識風神八極共遊遨
含毫小畢千年事長侍方平醉玉桃
次公於曇陽觀傍新搆澹圃落成適余過訪留
宿其中敬賦
青牛西去定誰從賦就歸來學老農醉白堂成初養鶴
草玄亭啓一登龍機雲洛下堪同住梁孟臯橋欲借傭
深夜曲闌池上月萬峰林屋浸芙蓉
又題澹圃一首
築宫猶自傍曇陽空觀惟應侍法王揚子門庭長寂寞
文殊臺殿盡清凉鳴鐘震旦紛華過就枕邯郸障業忘
不見西方真樂地玉蓮琪樹遍金堂
小飲曇陽觀中呈兩王先生作
十年書札滿林臯先後青雲識彩毫海内文章司馬擅
洛中才望士龍豪一珠投處開塵榻雙璧聯時坐縕袍
餘興正狂那得盡雪花從漲剡溪濤
次公攜酒招遊弇園山池登縹緲樓二首
縹緲飛樓逼漢開河山四望轉崔嵬石驅瀛海千峰立
池劃昆明萬島迴曳杖星辰干帝座吹笙雲霧遶仙臺
莫言緱嶺堪忘世指點遥天鶴馭來
層臺飛觀曲相連彷彿丹梯象外懸半壁霞生林屋底
八窗雲起洞庭前黿鼉岸坼藏山夜烏鵲橋成叠石年
醉望玉楼天尺五帝閽誰召筆如椽
再别元美長公
乍喜平原十日留征塵俄動鷫鸘裘南宗敢謂傳衣去
北塞翻同躡蹻遊婁水三天雲霧擁華陽萬里雪風愁
春花定約漁舟入相伴秦源到白頭
寄王次公敬美時方辭督學越中之命
飛詔東來髩未皤白雲深護洞庭蓑乍堪霞珮遊高闕
肻戴星冠出大羅紫氣昔緣關尹住蒼生今奈謝公何
惟應二仲心偏契早訂風期在薜蘿
過檇李懷沈純父
從軍何處覓封侯落盡梅花倚蒯緱五嶺雪深楊僕戍
三苗雲合尉佗樓登壇大業窮猶擅伏闕雄心晩定酬
一事為君差快意綠衣無恙住儋州
登甘露臺望金焦作
叠嶺嵯峨到碧天攜壺秋色暮雲前樓高北固三千丈
殿鎻南朝八百年雁鶩驚飛吴苑笛魚龍亂語蜀江船
乘風恍憶銀河去拾取金焦石二拳
鳳凰臺懷李白題
百尺危梯上紫烟層臺十二鳳遊年天浮楚蜀千檣下
地夾淮滁萬井懸睥睨白雲高闕底闌干紅日大江前
謾誇黃鶴樓中句今古長庚合並傳
訪李惟寅話舊作
一賦河梁事事慵秣陵闕下見扶笻觀心競作逢時態
把臂頻看别後客萬戟天都環虎豹孤航水國釣魚龍
亦知不是封侯骨暫學河汾謁九重
同張幼于潘象安集李臨淮即席作二首
斗酒平原話各天深杯猶似夢中傳青油獨坐元戎幕
皂帽羣趋上客筵五夜歌聲桃葉底十年容髩菊花前
抽毫忍和飛龍曲月瞑長干是去船
六載華陽賦别離臨淮此日見旌旗悲凉白髮談兵夜
宛轉紅顔任俠時萬戶侯真誇燕頷九天人欲問蛾眉
桃花爛醉春明畔一騎旋飛到習池(惟寅已見二毛余亦安仁之歲)
獨遊燕子磯作
曲檻危欄霧色開憑陵飛閣駕蓬萊江山上下千門入
吴楚東南萬舳來吹浪黿鼉銜日起擘雲龍蜃挂天迴
凭高莫問前朝事巷口烏衣半綠苔
奉贈大司馬潘公
瓠子功成帝眷馳老臣銜命出彤墀千門月静留都鑰
萬竈霜清白下旗賓客南樓頻擁嘯生徒東閣盡裁詩
極知吐握姬公念躑躅河梁問路岐(時公屢致意惟寅欲余一見余北上)
(期廹甚遂不及奉謁)
題留餘堂為潘大司馬
朝日堂開霅水濱昆山入坐照嶙峋騎曺官顯非先世
駟馬賓多属後人綠野雲蘿長護色平泉花木盡含春
謾將七葉誇門第百代勲庸属老臣
壽陳茂才
一經垂老意何如聞道元龍氣未除鹽鐡幾裁文學論
金銀遥問武夷居七臺紫霧飄藜杖九曲青霞候草廬
莫謂漢庭方貴少蒲輪旦夕有徵車
真州逢李季宣
短棹東來不厭遊吹簫彈鋏下揚州風塵作客誰青眼
海岱論交尚黑頭薊野長虹千驛路秦淮明月萬家樓
相逢合在華陽邸大有荆高佐酒籌
泊廣陵懷顧益卿
秋風騎鶴向天涯路入揚州興轉遐有客登樓懷玉樹
何人開觀出瓊花壇前横槊三千幟橋上吹簫十萬家
笑殺紫薇今夜醉布帆無賴宿蒹葭
聞沈純父將還有寄
南過銅柱絶風塵北望金門戀隱淪荳蔲花前千里客
桄榔樹底十年人驂鸞雪擁名山色驅鱷雲開大海春
聞道天雞來旦暮可令宣室遲孤臣
寳應碧霞宫宏麗甲天下其後玉皇閣高寒特
立環以大河東望淮海莽蒼無際余維舟其
下登臨竟日恍然馭風遺世之想為賦二首
積翠中天勢欲翔分明臺殿到扶桑雲霞上下飛丹壁
日月東西抱畫梁座裡黃河千舶聚毫端滄海一杯長
祗今誰識宣城句搔首騎龍入大荒
斗畔危梯百尺懸岧嶢飛觀矗層煙長淮蜃起朱闌外
大澤龍吟碧檻前抱瑟湘靈時自舞吹簫秦女欲誰憐
却思香案曾為吏白晝蓬萊絶頂眠
明上人居少林三十餘年以遊方淮上說法于
通玄禅寺余從大衆諦聽異焉造室玄談遂
至丙夜詰旦留詩為别且訂後期
泠然飛錫下西方久住名山侍法王持呪毒龍歸藻椀
談經馴象過繩牀諸天日月千花供大地山河一葦航
我亦宿生稱大士相隨七佛赴禪堂(傳大士金華人)
崔嵬臺殿入清凉月色天香對坐忘洗鉢師能容姓字
留衣吾欲廢文章纔參雪竇人天近共指雲門客路長
計日靈山攜杖去白牛車畔問慈航
沛上懷古寄喻邦相
酹酒遙當百戰塵彭城山色大河濱攀龍北極非無客
逐鹿中原定幾人雪浪吕梁飛一舸日華芒碭駐雙輪
登臺苦憶神仙吏擊筑歌風望紫宸
次夏鎮謁朱公新祠
&KR1005;嵲宫牆跨海隅嵬峨廟貌鎻清虛天開雄鎮猶名夏
地擁長堤並接徐疏鑿歲深頻想像平城功就幾踟蹰
丹青旦暮思良弼倘為蒲輪到玉除
寄黎惟敬
辭官不聽上陽鐘結社遥當四百峰仙子衣裳餘白鶴
詞人環珮隔蒼龍羅浮樹裊雲千色大庾花殘雪萬重
縱是寒梅難折寄可無書札慰遐蹤(惟敬晚年自稱白鶴山人)
懷滕方伯先生
矯首玄亭憶問竒海天愁絶雁來時清宵跨鶴還方丈
白晝鞭龍上武夷舟楫尚廻明主夢衣裳遥赴大羅期
星河未吐吴鈎色十載寒光珮陸離
初抵都下馮咸父以詩草見貽賦此奉贈
紛紛才子競談天入洛何人最少年賦就三都吾欲老
吟成七步世爭傳呼盧雪照咸陽市握塵虹飛碣石筵
寂寞焦桐絃絶久為君重拭漢宫前
同社諸子招遊顯應觀閣得臺字
夾篠千林蔽綠苔飛樓百尺上崔嵬山將華岳蓮花並
嶺學淮南桂樹開隔坐三天懸帝闕凭闌七曜動仙臺
君平此夜成都卜應怪乘槎客未迴
題陳玉叔雪坡草堂二首
平坡飛翠立羣巒大隱新開十二闌秀色迥當銀闕墮
清輝疑傍玉樓看歌成郢國千花聚賦就梁園萬竹寒
何似一舟乘興去閉門三日臥長安
城隅一曲抱滄浪有客新裁薜荔裳檻外漁舟迴七澤
座中龍笛到三湘松花暮合陶潛里草色春添杜甫堂
莫向峰頭歌白雪夜驚神女出高唐
答屠長卿
風塵攜手各茫然恍惚西湖載畫船六載蒹葭餘舊夢
萬家桃李奏冰絃雲驅赤驥燕臺下電繞蒼龍魏闕前
莫羨初平能辟穀餐霞曾謁大羅仙
再贈長卿明府
繽紛詞客盡西京赤幟誰持大將營司馬賦才元絶代
文房詩律舊長城霞光若木飛三島雪色扶桑射四明
漫向石函占紫氣雙龍齊傍薊臺鳴
幔亭雲氣圖壽陳徵君作
當年詞筆擅靈光白首青袍厭舊行曳杖少游行下澤
吹篪仲舉在長楊庭前玉樹森蘭桂闕下瓊花憶棣棠
咲指幔亭歸路近鐡船高繫白雲鄉
少室山房集卷五十二
