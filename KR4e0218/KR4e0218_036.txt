少室山房集卷三十六
明胡應麟撰
五言律詩六十八首
吳郡金公應照令吾邑凡後先六載清風卓操
絶代無倫黌士慕其遺愛將舉祀名宦不佞
恭竊門下敬賦二章
當年武城令故國近三吳睿識懸冰鑑清標瑩玉壺琴
遺何處鶴舄化異時鳬磊落循良傳千秋更有無
素絲傳苦節彩筆擅瑤華彭澤門蔵柳河陽縣帶花雲
霄餘宦轍江漢逝僊查寂寂談玄者空悲隔絳紗
夜宿黃季主對奕决賭金伯韶為點籌酣飲達
曙題壁間
念汝能懸榻令余忘憶家香凝燕邸霧燭裊漢宫霞仄
徑眠孤鶴虛簷集亂鴉今宵橘中卧極樂在天涯
送僧還赤城
春遊秦苑外夏返越臺傍片石幽期遠千峯别夢長危
杉飢鶻墮古柏病猿蔵問訊寒山子題詩遍佛堂
宿狄明叔園亭二首
閒來種瓜墅門巷半垂藤石室蔵金匱星臺控玉繩茶
招陽羨客飯供雪山僧下榻余將卧清宵話大乘
自是詞人社虛疑上將壇清香浮畫戟異味薦雕盤五
色瓜縈砌千株橘繞闌黃梁炊漸熟飽飯話邯鄲
再過狄明叔園
咫尺將軍第重來日未衙逕添何氏竹畦蔓邵侯瓜曲
榭微生月層樓半納霞一枰堪度世何地更吾家
送徐廉訪之虔州
為羨虔州路依然借寇行關西羣吏送嶺北大僚迎日
擁琱戈艷霞飄畫轂明五羊天咫尺高眺粤王城
破山寺老衲夜談作
一逕入蒼翠飛雲裊裊屯危亭標木末古刹翳松根海
月時窺牖山風日掃門憑呼野衲至信宿共芳樽
過張伯起幼于園中二君各出小影索余題即
席賦二首
乾坤長嘯客林壑自由身蚤闢東山墅閒垂北海綸新
聲傳子夜麗管握陽春我亦思逃世貂裘再敝秦
右伯起
何年醉玉京謫籍下蓬瀛方外唐徵士江東晉步兵鶡
冠雲氣入龍劒雪花明異日投竿去毋令帝座驚
右幼于
次瓜步張别駕留酌署中
欄杆明月下蘿薜暮紛紛翠杓調甘露香厨供彩雲含
毫春半入剪燭夜平分更喜朝來約三山跨鶴羣(擬次日遊)
(金焦余病甚遂不果往)
秋日遊大慈岩作
薄暮肩輿到歸樵處處逢萬尋開峭壁千級上危峯樹
杪禪關出蘿隂梵刹重何當專一壑絶頂卧長松
姬人有從行岩上者蹻捷之甚戲贈此詩(岩名大慈)
偶逐天台客桃花照玉顔繡裙時綰霧羅襪慣登山嶺
月生眉黛峯雲動髻鬟不因劉阮至那得共追攀
題祝無殊棲雲軒
小築蘭陰下幽居瀫水濆八窗全受月一榻袛棲雲竹
杖占龍氣蒲團臥鹿羣何人日攜酒相對草玄文
輓吳封翁四章(文仲觀察尊人行誼高卓潛耀弗彰為時楷則)
閥閱崇三世絲綸賁九重行高黃叔度名重郭林宗茂
苑新楓落蘇臺宿草茸異時雙廡下誰問伯鸞舂
高蹤懸石戸古行鬱泉臺海月長鯨去天風大鳥來河
南傳治行鄴下紹詞才世澤今何限無煩嘆草萊
劒色豐城閟書香茂苑長題銘符季子樹碣副中郎閣
翳新玄草齋繁舊白楊明珠遺集遠光照玉涵堂(封翁厥考)
(純叔先生以行名嘉靖間有明珠玉涵二集)
綠埜承先世蒼生付象賢恩波填越海涕泪咽吳天薤
露丹旌外松風素旐前袛應門下客長廢蓼莪篇
送僧遊越東
窮年持戒律行脚遍蒿萊碧海浮杯度青山躡屫來天
台方廣寺雪竇妙高臺匣底蘭亭帖相傳自辯才
劉廣文擢北司馬詩送之
漢殿移官入燕臺謁帝行敦詩元郤縠議禮舊荀卿海
國朝霞麗江城霽雪明題書頻寄憶翹首北鴻征
越嶺瞻喬卷為易使君仲子題
公子舊翩翩寧親羨汝賢瞻喬離楚服懷橘向吳天柯
爛青霞斧帆飛赤壁船太行他日望重賦白雲篇
次日葉孝廉復邀集館中賦
水亭門外望朱戶萬花間逸興饒金谷豐肌倍玉環紫
騮雲雜遝黃鳥雪間關肻學山隂棹空成興盡還(妓有貌甚)
(豐偉而歌舞殊佳)
寄李左轄
皂蓋江都舊朱衣漢殿新雲霄迴北望山岳動西巡薇
省千花夕棠郊萬樹春何人學徐穉今古接芳塵
劒泉
當年歐冶鑄蓮鍔夜生花赤電飛延浦青虹照若耶風
期絃上得意氣筑傍賖會挈樓蘭首銘功瀚海涯
衞河阻風同張陳兩生小飲作
何限蕭條色相看一坐中乍收霞脚雨仍起石尤風逆
浪衝飛鷺驚沙没斷鴻移文岩際滿獨此滯征蓬
登陸行齊魯趙間二首
望望鄉猶隔行行路轉難村醪過曲阜野飯駐邯鄲白
墮誰争醉黃粱任飽飱憑招吕翁至一問大還丹
乍騁思鄉目聊舒逆旅䰟牛羊遙隔岸雞犬自成村隴
麥侵齊甸山花照魯門岱峯雲咫尺如迓丈人尊
余從陸至安平鎮聞傅伯俊明府先一夕過此
悵然有寄
一夜長洲令雙鳬跨碧虛徒飛秦觀夢未達魯連書計
吏黃金詔郎官白玉除鱸鄉亭下路歸客倘踟蹰(伯俊别號)
(秦觀聊城人)
贈謝山人
一榻衡門下蕭然共白頭長林中散卧古木謝敷留石
室蔵孤憤金庭夢五游剡溪前夜雪曾否下扁舟
項山人季輿過訪賦贈二首
柴門朝雨霽鳥鵲噪簷牙車馬何方客新來自永嘉去
偕滄海月歸指赤城霞遲汝秋風夕同扳桂樹華
總為尋詩過難將問字留萬峯陽羨色雙艇石湖秋霧
擁王孫珮星隨客子裘歸來定何日長倚碧雲樓
繫航閣為紀旭仁題
嵯峨揚子閣百尺大江邊竹繞談玄座花蔵問字船捲
簾羣壑入敧枕萬峯懸夜雪如相過那能興盡還
中泠館為楚宗侯仲和作
勝蹟中泠畔名亭大海頭石欄三楚色金錫九江流谷
有康王卧泉堪陸羽留春芽陽羨熟一鉢許同遊
集郭鴻臚聽歌
赤欄橋子畔來過百花叢一徑延新綠孤亭坐落紅歌
聲全度雪舞態半隨風向夕瑶臺望真疑鳳下空
林山人逸民自閩中來訪賦贈
野鶴閒雲輩何因獨扣關為尋天竺寺來話武夷山客
路松華熟禪房桂樹閒那能待婚嫁五岳早躋扳
過林生啜茗作
七閩山水盡仍艤瀫川航一室空林下長齋葉滿床畫
圖傳蛺蝶書札動鸞凰為客烹陽羨雙松正夕陽
送黃廷評
東陽仙隠吏八詠萬家傳政就花連郭秋成秫滿田龍
扳新絳闕鶴舞舊朱絃藉甚王廷尉君看結襪年
客有自金華諸洞返者窮幽歴險所覩甚異余
偉其事而賦之以訂再遊
洞天三十六竒絶擅金華雪壁盤空上冰壺抱月斜玉
桃千歲實瑤草四時花瓢笠吾當去驅羊臥赤霞
燕臺驤首為方元素題
赤驥畫桃花長鳴逐暮笳霜蹄穿大漠電影涉流沙伏
櫪心期壯登臺意氣遐秋風閑十二早晩向天家
毛文學招集命幼子慶郎出見座上賦
何處來英物娟然玉雪同春山聫寸黛秋水浸雙瞳異
日徵飛兔當年憶夢熊看君懷橘去誰不羨黃童
王孝廉邀集城西張氏館即席作
結束問東家聫翩到狹斜綠楊初擁絮紅杏半飛花綉
榻籠輕霧珠簾罩落霞坐來庭樹色冉冉欲棲鴉
贈謝少廉
舊閥知王謝竒情識魯連世傳如練句人誦搗衣篇冠
鶡餘生事屠龍入暮年白門桃杏色次第理吟鞭
送王使君之滇中六首
樓船秋水平汝向碧雞城絳殿分符别黃堂視篆行萬
山蔵貴竹孤島闢昆明爛漫東方騎遙知夾路迎
詔書來日下行色動江臯鹵簿專城貴旌旗列郡豪檄
傳巴俗遠詩到夜郎高何處看銅柱飛揚勒彩毫
銅魚分絶塞金馬問長途地入三苗險天懸六詔孤中
華傳製作異域上輿圖新釀椰陰滿何妨醉百觚
不堪垂老態仍對欲分襟杖擬攜卭竹船應載鬱林夷
歌傳白璧漢詔錫黃金何似長安吏窮年問陸沈
西南天欲盡剖竹問羅夷想像千村外驅馳九驛時山
行忘蜀道水戰息昆池臥閣桄榔下能無咏别離
迢遙丹鳳詔燦爛白狼篇弭蓋朝行僰飛槎夜入滇長
途山作地大澤海為天絶域陽春布無勞話瘴烟
聞司馬張公蕭公訃二首
廿載甘棠愛千秋大樹名斷虹燕北路斜日渭南營部
曲清笳送官僚素旐迎東南天半壁誰為築長城
北里丹旌度西江素翣迴千秋申甫業一代管鮑才象
緯中台坼風雲太華摧袛應廬阜色名姓共崔嵬
哭大中丞滕公八首
間代鍾豪傑嵬然岳降神三朝傳政績萬國待經綸賦
就悲題鵩書成嘆獲麟何須論夙夜盡瘁見王臣
絶學傳鄒魯洪都陋漢唐君王悲大樹父老泣甘棠百
萬清油底三千絳帳傍尚思龍起日風雨動南陽
羽節吳山駐貂裘漢殿來詩書三代佐文武萬邦才日
慘中丞幕雲寒上將臺袛因秦望石勲業並崔嵬
漸覺三台近俄驚八座空高牙懸落日大旆颯悲風部
曲謳吟外賓僚悵望中佳城猶鬱鬱誰為問滕公
甲胄重關静樓船大海閒勲名韓范後籌略管蕭間月
擁丹旌度雲拖素旐還異時靈爽在長鎮武夷山
七臺初返旆九曲罷揚舲琬琰留中秘輼輬出大廷山
川摧間氣海宇泣英靈萬古真儒業重看配考亭
尚記掄才日雞羣識鳳毛塵埃援錦瑟雨雪贈綈袍德
並生成大情兼怙恃勞百年知已泪遍洒越門濤
念載門人籍千秋國士期長鑱驚老大短褐愧支離宿
草孤帆近生芻一劒遲殊恩何日報慟絶大江湄
挽馬都閫二首
矍鑠聞飛將蒼茫失故侯金章新息在銅柱伏波留已
逐沙場逝寧懷下澤遊至今靈爽在猶自懾壺頭
韜略知名舊封侯泣數窮前茆沈落日大樹颯悲風馬
革當今羨鴟夷自古同雲臺政圖畫忍没漢庭功
先宜人不幸棄背泣血苫次志哀四章
一夜西風色俄然到北堂千秋黃壤遠萬感白雲長寂
寞幽蘭思遲迴寸草腸夜臺無日返何處報春陽
忍憶丸熊事空餘戒獵言北風頻撼木西日故摧萱玉
匣埋孤隧珠襦閟九原閑居曾一賦慟哭望高軒
刀尺遺中閫輜軿向大羅夢迴衣線杳寒入繐帷多夜
月沈蘭茝秋風瘁蓼莪流黃叠空篚觸目動悲歌
驟得西華信雲軿去不疑星冠朝玉闕霧幄返瑤池白
日蘭陵暗清霜薤里遲惟餘嗣宗恨血淚洒殘棋
贈管茂才坤
管子南州傑飄然此地逢風塵隨燕雀雲霧隠蛟龍堂
上湘妃曲溪頭越女容一尊何日對相傍采芙蓉
贈趙長吉中舍
何來中秘客巨筆迥如椽鳥迹羲皇後螺書大禹前硬
黃貞觀帖飛白永和篇竒字吾猶識能來話草玄
郭生燒一鵝食余甚香美詩以賞之
西園新燕集東郭舊鵝羣炙處逢劉毅燖時笑右軍金
盤疑噴霧玉盞競傾雲更有渾羊設竒方欲贈君(宋人以蒸)
(鵝為湯燖右軍見筆談)
少室山房集卷三十六
