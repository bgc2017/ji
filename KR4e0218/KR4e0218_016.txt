少室山房集卷十六
明胡應麟撰
五言古詩一十八首
戒裝武林别施蔡二生
施生赤城彦蔡子黃岩英吞吐石梁霞各著詞苑聲相
逢武林道握手蓋自傾交孔競持刺識韓互班荆廿載
龍門懷一旦希合并空山咏伐木求友何嚶嚶緬余朽
且拙蚓竅鳴舂鶯翩翩兩國士立談四座驚擊筑邀漸
離脱劍遺荆卿河橋驟脂轄立馬言長行行行去吳會
望望投幽并屋梁夢顔色落月懸高旌念彼新知樂日
夜肝腸攖
翠筠軒十六韻為姑蔑柴生起用題
仲蔚耽蓬蒿陶公藝松菊何如三徑中翛然萬竿綠掩
映王猷居蔽虧張廌屋夾砌澄清漣捎簷洒飛瀑琤琮
風乍鳴蔥蒨雨新沐秀色分渭川清隂散淇澳天寒白
鶴下日暮文鵷宿主人挾胡床閒把道書讀曳杖時科
頭銜杯或坦腹裴李咸披襟嵇阮互遊目高秋横笛音
五夜洞簫曲嗟余罹世網羨爾軼塵俗佳人隔翠袖千
里夢空谷將因挈枕簟晩歲共幽獨
題蔡稚含適適軒二首
達人委元化哲士戒迷塗一枝遂鷦鷯九萬匪所圖樂
志追仲長潛耀希王符軒忩僅容膝結搆臨菰蒲座右
横清琴相對酒一壺客來但留酌往往高陽徒俯仰宇
宙中倏若黃公壚秋色下前山我醉君但扶不見南郭
生嗒然忘故吾
憶昔金馬門執戟趨銅龍雄飛奮六翮夭矯隨天風一
朝事勢異漂轉如征蓬人生貴適意大業寧三公開軒
赤城畔丹霞照簾櫳圖書不盈丈有若蓬萊宫神遊八
極表目送雙飛鴻陋彼征西貴柴棘盈胸中太虚為我
宅何事悲途窮
再送惟德使君挂冠還景陵
士有曠世志宏覽隘八荒燁如岐山鳳千仞常孤翔矯
矯徐使君束髮趨明光高臺騁驥足絶棧逾羊腸淮圻
縛猖獗歙甸寧劻勷膚功勒琬琰大業懸旂常洪流割
淮泗再起紓懷襄玄圭帝三錫薦牘交岩廊皇皇神武
門振步皆康莊凉飈倏以厲悲彼芰荷裳一朝返初服
挂冠出徐方父老涕泗横蹩躠盈路傍勇退乘急流永
謝浮名繮咄咄邯鄲翁朝餐熟黃梁大千等夢幻綠鬢
俄秋霜逝將息埃壒冲漠朝羲皇築宫寄層巘結宇臨
崇崗曳杖泰山顛挂瓢潁水陽五湖笑鴟夷六合追雲
將我友值明發送子臨河梁眷眷脱屣懷大覺迴滄桑
高風凜百代感嘆徒彷徨偉哉扶搖翮宇宙呈圓方他
時挾雞犬拔宅升微茫金莖爛雲際甘露流天閶願言
洒病骨餘&KR0377;沾枯腸
懷姑蔑柴生起用時生將謁余燕中
秦嘉滯府胥常建窘邑尉良哉達人言高才鮮貴位矯
矯姑蔑墟柴生出其類青雲走牛馬白日侣蚊蚋案牘
勞形神刀筆記功罪八議權親疎五刑覈情偽寧懷張
杜刻敢冀蕭曹會論交企蘭荃投誠密蕭艾麗句蒐梁
陳遐思闖晉魏白雪流輕揚丹霞獻明媚沾沾太玄草
捧誦若金匱嗟余素寡合念汝欲捐珮南山歌未闋北
陸盟忍背(時生將北上謁余燕中)勝流實嶔崎名士本憔悴浮蹤
自昔然大業豈終累不見漁陽撾正平興彌銳至今鸚
鵡篇永拔詞賦萃
輓宋西寧忠父
賢士悲龍蛇才人困百六嗟嗟宋子侯宛爾大夫玉夭
矯珊瑚枝光輝奪魚目冲虛本天性濡下甘自牧執轡
道愈尊結襪躬豈辱門庭聚四海賓客互追逐飛觴不
問主洗盞輒更僕悲秋坐五夜避暑卧三伏懽言詎知
疲豪舉動驚俗才高世争妬名成帝未錄上谷無爰書
中山有謗牘一眚遺干城寸朽棄良木長康笑黠癡桓
倫嘆&KR0008;轆萬鍾亦何加千秋會相屬煌煌白玉樓忽赴
上清籙令威去遼陽莫邪閉豐獄虚堂妖鵩鳴荒塚孽
狐伏河山怨離索宇宙恨幽獨白楊翳泉臺青藜熄天
禄寥寥郢中賦悽愴不堪讀
方母孀節詩為厥子伯苓題
燁燁新都媛修蛾粲明璫十三字君室十五登君堂良
辰一以醮中廚奉姑嫜眷言拂巾席皓首偕匡牀風波
起中路庭樹飛秋霜青銅擲粧閣碎裂羅衣裳剖心慰
夫壻截髮藏筐箱空閨撫弱息血淚横枯腸松關白日
暮永夜啼寒螿抱影三十年哀哀稱未亡緬懷勵高節
泚筆題篇章他時繼黃鵠萬古明天常
寶劍篇(以下古意三首贈鄧子遠遊)
司空兩龍劍紫氣何煌煌雄雌閉石匣萬古垂精光憶
昔初鑄時乃在越溪傍誰能為此技莫耶與干將百鍊
就鐔鍔千鍊成鋒芒風波起長路出處俄參商一飛九
天外八翼遊岩廊一沈九地中悲鳴和寒螿時命固大
謬分違亦其常與子匪一身爾我安得雙
天馬咏
天馬汗血駒騀駊出湟中一鳴伯樂顧再鳴冀北空何
來市駿者相值華陽宫黃金百萬鎰玉勒馳青驄飛行
歷九陌疇不憐追風悲哉照夜足躑躅太行東豈無烈
士腸歲年倏成翁徒令厮養卒執策嗤龍鍾
豫章行
亭亭孤生木厥惟豫章材蒼龍蟄岩穴鱗甲纏莓苔一
朝魯班氏伐至秦王臺中天懸高棟有若登蓬萊萬間
礙星月九級披雲霾金銀互文飾朽櫟庸堪偕寧知大
椿樹廣莫甘塵埋春秋八千計逍遥卧無懷
二難雙美詩為大參張公賦(有序載别卷中)
猗歟三百篇張仲顓孝友四姓雄金閶吳趨實材藪森
森五丹桂揚芳贊皇囿惟時疫癘侵高堂阨陽九饔飱
滯床笫湯藥盈鬲卣諸昆競扶侍昏旦遞奔走叔也尤
徬徨蟣虱生帶紐露禱臨中逵恍惚心語口母算倘可
延兒躬曷遑有昊天若傾聽冥冥肯其首沈疴遽霍然
衰札起蒲柳一死全吾心庸恤近與久飛騰屬少公萬
卷窮二酉大孝昭顯揚龍章煥星斗元方操實奇季方
遇寧偶峩峩二難列異代同不朽
二難既表吳雙美尤擅越緬懷神仙尉微官寄太末束
帶見督郵甘等絳灌列去思二十載高風柳下頡積慶
流參知振代覩人傑詩禮聞家庭頌賦起岩穴讀書直
中秘五車恣漁獵升沈遞敭歷顯晦互更涉直聲聳廟
堂上考奏藩臬大旆翔三衢棠隂半姑蔑遺民泣往躅
故老頌休烈廳事垂雙松步武儼對越熙朝述盛事名
宦祠世業至行通神明清芬播齒舌弟昆洎父子後先
迥光絶令譽收一門千古垂閥閱
飯惟寅白雪山房話舊
錯落雙龍劍寒芒凌素秋紫氣燭豐城射彼斗與牛一
朝遇司空發函佩吳鈎風霜劃相妬坐拆蒼精虬雄飛
渺北極雌伏還南州山川莽寥廓哀鳴互相求霜華粲
中夜索處聲啁啾何意長安陌相逢重夷猶一見喜且
驚倒屣羅珍饈高堂把桑落歷數平生遊彈指三十年
震旦若浮漚夙昔紅顔子參差俱白頭升沈間存沒萬
感盈荒丘緬邈同心人中原聚名流瑯琊失麟鳳嶺表
埋黎歐突兀魯靈光寥寥見君侯頭風汝旋愈肺病余
寧憂惟應委元化百齡暮優游安期下玉舄赤松駐瀛
洲仙飈載羽翼八極朝宸旒
惟寅以書貺馳使潞河適媵人偶舉一子走筆
賦答
驚塵蕩白日羸馬馳郊墟悵彼同心人緬邈百里餘舉
頭雲中翮有鳥銜尺書粲粲瑶華札開緘照衡廬慰我
加餐飯問我何方居十口寄他鄉晨餐食無魚芒鞋役
欵段誰為供高車感此長太息臨風重踟蹰骯髒宇宙
間畸遊抱琴書朱門盛先達落落窮相如夙昔逢君侯
青驄曳華裾情親四十載膠漆垂桑榆纏綿國士念涸
轍頻吹嘘豈忘木桃報再拜慚庭除中閨夜得雄旅抱
偶一舒眷言骨肉友卧起同徐于持此答芳訊聊用當
璚琚頽然定一笑為我掀氍毺
題瞿令人冊為茂才紹曾(有序)
令人瞿氏丁生紹曾母也笄歲有家夫遘癎
疾矢心夙夜扶顛持危垂四十年終始惟一
今紹曾長補邑弟子員矣念令人劬勞逆境
迥絶他為人婦者持冊介從叔父文統謁余
武林曰惟先生寵施一言即華衮母氏亡異
余既高令人之誼且愍紹曾之惓惓請也援
筆慷慨為賦五言古二百餘言
婦惟丁生母卓行超人寰笄歲適名門婉若蕙與蘭結
褵詎云久災氛岌相纏良人遘奇疾百體紛摧殘心神
忽眩瞑手足時顛連歡娛擲中道疇不虞紅顔母也執
高節涕泗如流泉呼天誓同穴肯析雙飛翰一身委床
笫藥物長周旋肝腸絶怨懟面目忘媸妍仰事頭白姑
頫鞠黃口男家徒四壁立辟纑夜燈前拮据度荒饉永
晝懷饑寒彼蒼鑒明德繞膝森鵷鸞矯矯汗血駒勵志
遊天閑劬勞念母氏賦咏蒐名賢我聞載嘆息踴躍操
如椽偷生信為易蹈死亮非難厄哉斯人遇畢世罹憂
患貞心既不毁淑問仍終完夫存子亦樹晚節聊蟬聯
寧知處困懷荼毒窮當年凜凜鐵石腸興彼懦與頑裁
詩頌令哲史筆千秋傳
謁關忠義廟作
中原遘百六漢鼎分三雄矯矯忠義侯挺身出蒲東草
茅識先主仗劍扶真龍間關袁吕營百折明丹衷飛揚
白馬戰銳氣嘘長虹立取上將頭萬夫摧折衝解圍謝
曹氏絶婚詬吳儂巨浪渰七軍襄樊列艨艟禁俘德亦
虜大江血流紅威聲赫華夏皦日懸晴空陸渾亘許洛
壺漿若雲從詎意肘腋間包藏劇羣兇蚩蚩衆狐蜮發
姦維遜蒙輕舟襲南郡九仞隳成功麥城困孤旅臨殂
徼元戎詎云彼蒼酷况乃炎精終昭昭玉泉宇肹蠁侔
層穹河山峙壯節尸祝盈寰中姓名走婦孺位號歆兒
童伊余肅遺像颯爽來英風嗟彼操與權死生細螟蠓
纍纍兩國賊紫陽筆何公遐哉九朝祀元運偕無窮剛
腸儼對越三嘆欽前蹤
觀察林公嘗感異夢於忠義以左轄趙公之輯
侯志也索題其像爰繼此篇
漢統遘桓靈縣宇互分裂卓布首傾危操權晚猖獗矯
矯中山胄風塵締材傑猛氣雄萬鈞危途歷九折下邳
阨羊腸官渡奮鼠穴生平為劉念俄頃報曹節大呼梟
敵元干將路明滅全師鎮荆楚威名愈騰掣孟起標盧
前漢升恥灌列長驅出漢沔舟航泰山壓禁俘若羊豕
德磔等蠓蠛先聲震華夏壺簞道填咽高光四百基克
復儼眉睫漢賊肝膽驚吳歈夢魂攝外交託姻㜕内忌
迥秦越隂謀劇魍魎狙伺銳饕餮艛&KR1139;藏戈矛烽屯虜
間諜侯也天日衷迄墮羣小策峥嶸兩岩郡望風授兇
孽遂令蓋世功彈指恨(闕)
少室山房集卷十六
