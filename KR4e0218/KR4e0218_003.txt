少室山房集卷三
明胡應麟撰
樂府三十首
擬漢郊祀歌十九首
練時日
練時日候陰陽郊圓丘祀明堂焄哉蒿薦上帝靈來思
思弗替靈之駕六飛龍天門開詄九重靈之旟翼神魚
乘罡風載行廚靈之裳曳三光爛虹霓象玄黃靈之珮
建蒼玉鏘太虛答窮谷靈之下赴閶闔洋洋如走六合
靈之歆稷用登告特牲報維馨靈之留駐蒼虬紛萬舞
結綢繆靈之往遺肹蠁儼若思企餘想奏咸池舞韶箾
繽紛哉靈之樂臣八荒馭九夷歲千億靈之貽
帝臨
帝臨中央以運四方苞孕萬彙協和三光厥服載黃厥
數載五克配上帝維我后土皇皇后土德周遍咸百穀
告成大有斯年
青陽
青陽載臨萬物敷榮勾萌甲坼惷動含靈雷乃發聲雲
行雨施大造之仁品彙華滋跂行喙息繄以疇息東皇
太乙莫匪爾德
朱明
朱明燁燁品彙嘉悦鮮潔齊均以莫不達祝融司造薰
風維時皇人法天南面象離萬物相見茂昭大夏昭告
昊穹百神來下
西顥
西顥金方蓐收是秉卉木變衰霜露凄緊既蓘既穮我
稼我苗實穎告成碩彼東郊爰馨黍稷殷薦上帝于億
千年永矢弗替
玄冥
玄冥水伯載司寒沍殞霜殺草昆蟲閉戶北風宵厲飛
霰晝零木脱水涸雷蟄無聲歲運既徂陽和在候萬寳
既成敢告明后
維泰元
於維泰元象帝之先綱紀三才遍周八埏皇皇天地疇
闔疇闢於維泰元潛運無極風雨雷露維日月星咸若
其時克順克成胎卵濕化生育孳遂滅除灾兇增長福
艾四序既宜八表既安孰司其柄於維泰元嘉牲燁燁
陶匏涓潔聿來駿奔靈爽斯達以莫不虔以莫不馨元
化絪緼泰階底平
天地
維天維地協尊竝巨嘏余一人六合和豫皇皇齋宫穆
與神通臣隣景從肅肅雍雍報圜丘兮祀后土千童羅
列謳且舞曳擊笙鏞鳴琳球神如有知儼來遊大小諸
秩咸敬厥職整齊服章駿奔翼翼羣公秉德毋怠毋忽
大君恭默式於列辟降天神兮下地祗朱雀為駕蒼龍
旗勾陳前導屏翳馳長劒幼艾紛陸離流商刻羽歌咸
池神飈擊轂河宿移簫韶九成鳳來儀皇人萬壽登維
祺
日出入
日出入暘谷扶桑間一何迅且疾百年若電光四序如
風飄祝融驅火輪蓐收乘斗杓羲和掣神鞭玄冥扇狂
飈安得駕六龍遊遨遍八極長生不復死永永天地畢
天馬
天馬徠自渥洼度月支逕流沙天馬徠以蹀躞骨權竒
汗維血天馬來驥為友喪驪黃牝與牡天馬來躡浮雲
日千里空而羣天馬來服帝閑從法駕鳴和鸞天馬來
兆有德瑞萬方景四國
天門
天門開闢九重上帝居百靈從瑶為臺璇為室樞紫貝
牖金碧吐望舒宅曜靈建雷鼓樹霓旌左蒼龍右白虎
守飛廉衛玄武靈光被六合周燭萬景洞九幽勵精誠
薦嘉藻永如期錫難老靈爛爛兮載揚光清飈激雲下
羽&KR1242;牽牛織女行七襄蛾眉稚齒紛君堂靈目成兮悦
而康合柷敔兮陳笙簧天門呀然豁扶桑雙翼乘風朝
紫皇揖西王母攜東方食蟠桃實乘乘黃周歴八紘度
九域吐納真精戲無極
景星
景星見祠神鼎載出煌煌赤文以播有德經緯虹霓屈
蟠蛟螭魑魅魍魎莫能逢之我鼎爰獲我號爰建以祀
汾陰光我大漢巍巍夏后錫此實勞閱歴商周肇見我
郊敢告上穹肆逮下土作樂象成百獸率舞享帝享親
以莫弗歆甘露是凝昭我萬齡
后皇
后皇降休介我景福以玄以黃黼黻章服靡邇弗洽靡
遠弗蒙億萬兆庶視此成功
齋房
齋房三秀柯葉九莖煜煜皇皇太和是蒸亭雲爛霞噓
日月精句曲之天金液玉英羽駕罡風八翼上征春曲
靈苗維王國禎於鑠我皇禩億萬徵
華燁燁
華燁燁黍載馨延庶旄駐翠旌神之來七聖俱虹為馬
蜺為車神之來百靈萃風為裳水為佩神之來薦嘉豆
八珍輻衆芳輳神之來肆長筵雷大鼓鳴鈞天何以休
神之留赤鳳至黃麟游何以豫神將遇慶雲見甘雨澍
蹻鹿盧綦星辰佐昊穹佑下民酌斗杓和沆瀣揄長蛾
擁幼艾日馳精月揚光爛昭昭樂未央崑崙墟瀛海澨
以余歸浩無際
五神
維五神五岳精德盛大包羣靈佐東皇贊太乙報圭璋
達琮璧奠桂醑以椒漿牲肥腯袚斯皇女巫進姹以麗
迴雲旓駐霞幟神偃仰以徘徊歴明堂昇帝臺維光華
嘏大漢年歲登永嘉薦
朝隴首
朝隴首遊白麟顯光華(字說麐之來也光華不可正視從鹿從文)輔一人靈
昭昭慶萬國肇皇仁祗帝德八蠻共四夷王毋怠荒納
嘉祥嬉余藪服余輅浴和風沐廿露左蒼龍右紫鸞文
貍後赤豹前圖爾形輯爾瑞五千歷視兹歲
象載瑜
象載瑜粲六牙至萬里自流沙入天閑服輿皂扈法駕
彰大造翩翩哉赤鴻來超虞羅翔玉臺翮五文麗以鮮
銜靈芝嚥醴泉兆嘉祥禔景福八荒來四夷服
赤蛟
赤蛟下蒼龍遊靈已醉不可留赤蛟翔彩虹馭靈欲歸
不可駐靈之逝觀玉臺戲閬風宴蓬萊靈之昇上無極
挾宇宙傍日月靈般般亦享余下神雀降天廚靈殷殷
肆余佑億萬祀永以壽
蒲梢歌
天馬來兮涉玉門服天閑兮朝至尊駕余車兮上崑崙
閱萬國兮超乾坤
太乙歌
貢驊騮兮自太乙若滅没兮亡其一以龍為駒麟為匹
歴塊萬里昭帝德
靈芝歌
孕三秀兮毓靈芽承月精兮映日華爛輝光兮發雲霞
服紫莖兮嚥胡麻乘赤霄兮上無涯
琴操十一首
龜山操
龜之峻嶒兮望魯之疆龜之憑陵兮蔽魯之邦遲遲余
行兮載贄於筐余懷以怦怦兮胡為去父母之鄕
猗蘭操
汎汎崇蘭在彼空谷以芬以芳達於平陸達於平陸大
國之香薄言掇之以遺明王以遺明王疇適逢世歲月
行暮芬芳將逝芬芳爰逝羌不可留忡忡我心曷維其
憂
履霜操
嗟嗟皇考放余於野兮凛凛嚴霜雨雪交下兮雨雪交
下夐弗可留兮念欲自明我維君憂兮我維君憂逝將
安適兮世豈有兹無父之域兮無父之域余曷以居兮
煢煢上天罪實在子兮
殘形操
夢之憧憧兮厥形維貍形之蛩蛩兮胡首則遺茫茫吉
凶兮疇尅我期皇皇昊穹兮庸豁我疑
雉朝飛
雉雊於田兮維雌則隨暮而無妃兮入而安歸憂心怦
怦兮將以告誰援琴而歌兮以寫我悲
采芝操
煌煌紫芝三秀五莖鬱鬱崇岡巃嵸眇冥爰卧其巔爰
掇其英顔色麗鮮以敷以榮身輕翼舒遊六合外駟馬
高蓋翳以疇賴巢哉由哉寤言弗猜唐哉虞哉亦已焉
哉
秦女操
縠之襜䄡兮可裂而朽兮屏之巖巖兮可越而走兮劒
之巉巉兮可捍匕首兮
八公操
煌煌八公下帝庭兮貽我大藥登遐齡兮嬰兒姹女相
和鳴兮飛翔九垓羽翼成兮金支翠旂夾路迎兮萬年
不死居曾城兮俯視六合徒營營兮朝生夕枯如蠓螟
兮
思歸引
維鹿有由兮維鳩有仇兮爾徒余囚余寧爾留兮
别鶴操
羽翼雙飛兮中道當乖汝翔安適兮余居曷諧彼忮則
害兮為家庭灾汝淑則慧兮曷明余懷
牝晨操
維牝無晨兮爾胡以鳴兮維爾之鳴兮家胡以寧兮牝
兮鳴兮鳴兮晨兮家兮庭兮怦兮營兮雷兮霆兮
少室山房集卷三
