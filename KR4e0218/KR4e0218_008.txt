少室山房集卷八
明胡應麟撰
樂府六十一首
企喻歌四首
雙鞬鐵裲襠誰家大健兒蛇矛丈八盤上馬捷若飛
腰間大羽箭豎指百夫力突如飛天鷂萬鳥戢羽翼
落日平原西射鵰控飛騎九種黑山戎各各相引避
天生健男子何須多結伴獨身取月支降卒三十萬
鉅鹿公主歌
油壁香車向何許玉勒花驄汗紅雨
呵殿縱横灞陵渚夾岸行人目相語
新封大國鉅鹿主鉅鹿為誰大家女
七夕夜女兒歌四首
儂家白揄樹一年一開花郎如牽牛星一年一來家
不恨懽意薄但願懽情長牽牛與織女一年一成雙
一年但一會一夜一年周猶勝儂兒郎十載客巴州
都將一年意一夜申繾綣橋畔烏鵲聲天河漸清淺
碧玉歌二首
莫嫌小家女青春正十六新嫁瑯琊王嬌愛比碧玉
恨無傾城色不敢邀王憐相懽那在貌動體生春妍
桃葉歌二首
可憐王家郎不解事桃葉清晨渡江去日暮忘迎接
桃花作羅袖桃葉為羅裙何似阿兄騃終日憐此君
懊憹歌二首
翩團黃犢車載懽出城東看看白日墮那能不懊憹
誰家嬌女兒三三復五五結伴邀懽行今夜大辛苦
白團扇二首
白團扇含情待郎來不使路傍見
白團扇懊恨負情儂手持不令見
華山畿
華山畿不願生同棲但願死同止上有雙比翼下有雙
連理
安東平
嚴冬凛烈北風雨霜河大水冰斷絶車航
客子遠遊夐夐秦越囊無貲糧帶斷裘結
我有綈袍以遺故人物薄意厚貴稱君身
微物在機是儂手織千縷一丈三丈一襲
東平劉生遠持遺郎愿得邀郎早還故鄉
女兒子
木蘭歌聲起兩岸江陵一夜腸欲斷
估客年年下黃牛巫山十二猿鳴愁
子夜四時歌
大堤三月中垂楊千萬樹郎騎白馬來堤上遥相遇
右春
期懽大堤口遲我采蓮迴向暮南風急蘭橈不敢開
右夏
人言秋日短儂愛秋月光邀郎解衣坐肌膚如雪霜
右秋
圍爐然獸炭為郎理瑶瑟不知重簷外雪花厚三尺
右冬
子夜變歌
期懽半夜來忽復月光曉九月芙蓉花顔色詎長好
青驄白馬
青驄白馬嬌成羣往來蹀躞如浮雲
繫馬高樓石城下三百青銅莫論價
七香炯炯並馬行盧家少婦車相迎
鬱金堂前雙紫燕白馬青驄暮相見
壽陽樂
粧樓百餘尺壽陽開白馬從東來
石城樂四首
歡居石城西儂住石城東何愁不相見一夜秦淮風
秦淮便風起布帆疾如矢恨殺巴陵秋洞庭八百里
洞庭八百里一夜南風迴送郎到長干泊舟鳳凰臺
攜手登高臺臺荒半野草殷勤傳語郎莫忘石城好
莫愁樂二首
莫愁在何處石城西南弄手攜盧家郎吹簫跨雙鳳
昔為石城鄉今作莫愁里開門見所懽容色豔桃李
襄陽曲
襄陽輕薄兒挾彈出大堤嬉遊向日暮高唱白銅鞮
大堤女
大堤羣女郎各各自言好愁殺襄陽兒白日情顛倒
長干行二首
爺娘錯嫁女嫁與長干商今年發灩澦明年發潯陽
爺娘錯嫁女嫁與江陵賈八月下瀟湘九月下揚子
估客樂二首
樂哉估客樂黃金作銅使大艑乘長風峩岢發揚子
樂哉估客樂魚蝦賤如泥愁殺閨中婦玉筯鎮長啼
新估客樂二首
不從估客遊不知估客樂百萬揚州鹺持籌勝騎鶴
不乘估客舟不知估客樂十萬荆州娘紅粧照羅幕
大道曲
翠袖紫羅襦胡牀坐明玉相逢謝鎮西邀作大道曲
前溪歌
春蠶挂門口抱絲向牀前鏡昏不見面施朱紅可憐
自君之出矣
自君之出矣鸞鏡黯無光不嫌紅粉汚持底試新粧
嬌女詩
莫愁年少女十五嫁盧家雕梁雙紫燕白日坐飛花
江陵女
女郎大堤游顧影各言好相逢平樂兒班荆坐芳草
黃鵠歌二首
黃鵠參天飛高高上寥廓游戲青雲中那能顧燕雀
黃鵠參天飛九萬忽如馳當時戢羽翼燕雀那得知
石城曲二首
踏青無限好江頭二三月恨殺潯陽風吹郎下三峽
迎懽不下堂送懽不出戶生憎揚子潮隨郎過瓜步
清溪小姑
小姑青溪曲大姑赤山磯獨處誰相依
白石郎
儂居清溪郎居白石途中相遇宛若舊識
采蓮曲四首
采蓮復采蓮搖蕩木蘭船日暮湖頭雨羅裙色倍鮮
儂棹湖心舟郎來湖北岸笑指雙鴛鴦戲擲黃金彈
荷葉如儂衣荷花似儂面艤棹向中流懽來倩誰辨
昨夜芙蓉花緣堤一時發清波照玉腕下有雙羅襪
出塞曲五首
大獵漁陽罷椎牛上谷營酒闌飛騎去夜奪受降城
日暮寒風起長城雪夜飛一軍齊逐北二鼓過金微
拔劍追強敵黃塵際碧天固原風雨黑前隊縛呼延
漢壁風烟靜霜天帳幕低雙鵰何處落大磧五原西
畫角霜天下轅門徹夜開梅花飛不盡月色滿輪臺
少室山房集卷八
