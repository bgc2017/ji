少室山房集卷十一
明胡應麟撰
五言古詩五十四首
擬古十九首(有序)
不佞垂髫談藝即耽嗜東西二京憶操翰之
初賦詩送人之白下起句云悲風號枯桑吹
墮林上月客子將遠行驅車中夜發一時名
流驟加賞嘆以歷塊期之弱冠從家大人入
長安社中酬倡大都五七言律亡暇古風比
歲巗居始克以佔畢餘工稍稍從事嘗擬作
古十九首束裝北上染指輒休乍過婁江請
益王長公長公拳拳進余努力兹道適長夏
閉關因檢拾舊草點綴聯絡竟成此章并士
衡所擬蘭若生春陽為二十首古詩絶唱世
以為白雪陽春不當擬議迺昔人每云取法
乎上僅得其中則自三百篇而下當法孰先
國朝仲默于鱗咸有斯作兩家得失集中具
見余之擬此聊為異時印証之自若曰優孟
抵掌非余所能知矣
嚴霜結重隂歲序忽已暮念子當遠遊抗手即行路路
行常苦遠客歸嘗苦晚浮雲蔽關塞白日不可挽昔為
婚與姻今為越與秦落葉隨飄風飛鴻辭故羣君心豈
難保妾顔匪長好登高望平原四顧盡衰草相思無朝
夕沈憂令人老願為雙車輪隨君萬里道
鬱鬱城東門盈盈桃與李抽條仲春月穠艷若羅綺軒
車競采掇日暮未言止如何秋風生搖落自兹始寄語
青樓倡盛顔難久恃
清晨策駑馬整轡南山隅遥望長安城飛觀百尺餘峩
峩青雲端甲第羅長衢華鑣若流水軒蓋何威紆各騁
要路津盈盈道中趨人生若飛藿奄忽隨丘墟盛衰各
有極貴賤同斯須何如命我友斗酒鳴笙竽逍遥放情
志卒歲聊自娛
令節懷嘉賓親友四面會軒車若雲屯高談盡冠蓋旨
酒羅長筵新聲動環珮秦筝響未畢楚袖盈庭内同心
競酬酢羽觴互更代各言行樂殊少壯不相待勞生徇
榮華日月忽已邁千秋萬世盡賢聖亦焉在
綺樓亘中天窈窕百餘尺飛甍架複道藻井縱横出上
有雙蛾眉容華世無匹臨風發皓齒當戶理瑶瑟新聲
入雲漢四座咸動色行人競傾聽日暮不遑息但覩來
者懽誰明居者臆盛年處空閨中夜起悽惻
采采叢蘭花美人隔江沚褰裳涉其波舟楫誰為理迴
風動羅裳日暮聊徒倚安得雙鴛鴦銜致篋中綺
客遊異鄉縣終歲懷苦辛憂思起長夜展轉不得晨舉
頭望河漢悵彼參與辰疇昔同盟友金石偕交親飛飛
振六翮棄我若途人我欲東歸洛日暮河無津徘徊入
房中涕淚沾衣巾
彼美東鄰子習禮明書詩十五登君堂新婚諧結褵願
為雙飛鴻百歲不相離風波起中路忽去天一涯不惜
去日遠但恐懽愛移黃塵蔽關塞會合無前期願君策
高足努力趨明時生當聚華堂死當長别離
灼灼芳樹枝敷榮一何早綠條被繁英初日何杲杲感
此芳春時采掇寄遠道馨香不終夕零落隨百草盛年
處空閨顔色為誰好
嚴霜瘁百草節序忽復易噭噭雙飛雁雲中各自適念
我同衾人索處異南北披衣望天宇衆星何歷歷牽牛
隔河梁織女限東壁徬徨間一水欲往步難即同心復
異地何異不相識
清晨出大梁遥瞻北邙道野火燒平田白楊半枯槁人
生寄宇宙忽若原上草去日常苦多來日常苦少少者
日以壯壯者日趨老幻軀無百年富貴何足保思為魯
中聖萬世同夀考
高城跨東南大道夷且直青樓間綺疏曈曈照初日五
陵俠少年結束事遊暱白馬飾銀鞍連翩度阡陌美人
遥目成相對理瑶瑟十千輕一笑百萬當一擲為樂願
及晨為懽願及夕紅顔匪百歲何由保金石
迴車灞原上白日忽將暮石門高崔嵬悲風起長路借
問何人阡無乃前朝墓人生寄一世奄忽迅朝露荒哉
秦漢主尋仙起遐慕弱水不可援三山竟焉度玉碗出
人間徒為赤松誤傷彼泉下人喟焉策蹇步吹竽宴華
堂娛樂從所務飄飄極心志千載為旦暮
驅車越長道還歸故里閭少小客咸陽今來廿載餘親
知半凋落塚墓留村墟松柏儼成行狐兔交路衢門巷
寂無人誰為問鄰居停車再嘆息日暮長欷吁客行盡
九州不如守敝廬
浮生若飛蓬寄迹宇宙間萬物皆有盡胡為長苦顔旨
酒列高臺嘉賓共盤桓夜闌當秉燭日晏當沈酣人生
無百年譬彼東逝川生者不暫歡死者寧復還
昭昭三五夕皎月流素光徘徊入高樓照我羅衣裳攬
衣坐嘆息起步仍徬徨良人懷遠遊九載客他鄉空閨
知歲暮獨處知夜長嗷嗷雲中雁隨風忽南翔安能假
羽翼萬里來君傍
凜凜北風至霜雪零前除惜哉征人婦歲宴恒寡娛夙
昔奉衾裯矢志誓不渝如何棄我去悠悠長路隅思君
隔天末邈如秦與越歡愛寧復論鉛華為君絶君懷如
明月妾心如冰雪君懷有圓缺妾心徒皎潔
清晨啓重關有客千里至手攜尺一書言我故人寄長
跪問故人客亦無所言開緘讀素書宛若覩所歡上有
金錯刀下有白玉環明月三五滿故人會當返
仲秋凉氣肅嚦嚦雁南度北斗倚闌干氣運凄以暮悲
來撫長劍浩歌起庭戸一為遠方客永别親與故頻夜
夢室家展轉忽已寤念欲還故鄉按轡遵廣路悠悠大
河水一葦安可渡
亭亭孤桐樹託根嶧山岑良工琢其枝為我匣中琴膠
漆相交結珍重逾南金被以朱絲絃彈以白雪吟清音
順風揚四坐疇同心佳人隔天末日暮涕沾襟(王長公云十九)
(首最難言離之則虞落節前輩俱所不免合之則虞捧心于麟亦微用為累足下加之矣唯在更刓鋒巧露其)
(本質而已)
又擬古八首
冉冉歲云暮念君遠别離浮雲蔽原野四顧白日馳夙
昔幸同衾懽愛誓不移如何百年好去我忽若遺嚴風
起天末霜雪盈路歧晨起踐關山薄暮長抱饑音徽日
夜隔會合當何時恨無晨風翼並起東南飛
高樓有思婦被服姣且妍横琴理清曲渌水被幽蘭一
彈浮雲暮再鼓流風旋哀音振林木聽者為忘餐借問
何人婦感嘆停朱絃征夫越萬里一别歲載遷鉛華坐
銷歇太息空嬋娟
灼灼園中花盈盈道傍柳敷榮艷陽月攀折佳人手秋
風一朝至容耀詎能久人生寄天地聚散何不有俛仰
百歲間倏忽成老醜身名匪金石富貴欲誰守怡我平
生親獨有盈尊酒
肅肅金風至大火時西流遊子異鄉縣中夜懷百憂驅
車駕言邁奄忽歲已秋登高望故里江漢何悠悠佳人
在遠道欲濟無輕舟同心日夜隔涕淚縱横流願為南
飛翼萬里行相求
朝登北邙山徘徊望陵谷荒墳何纍纍狐兔自相觸白
楊夾修途黃泉蔽層曲傷彼潛寐人年命一何速生存
宇宙間行樂苦不足驅車暮歸來鳴筝燕華屋北里揚
清音南鄰薦新曲親知從我游被御紈與縠相對各盡
觴良夜更秉燭榮名耀百代轉盼同初旭亮無喬松夀
誰能傷局促
青鳥從南來翩翩隨風翔口銜尺書至乃自大海傍美
人三歲别沈憂熱中腸織成機中錦拂拭爛生光下為
連理枝上為雙鳳凰致之萬里道聊以充君床願言勗
斯義旦夕毋相忘
迴風吹轉蓬倏忽行萬里遊子懷山川驅車暮不止荒
郊四無人日入斷行旅熊羆向我啼僮僕為我侣南望
見故鄉失路空徙倚眷彼平生親氣結不能語
東鄰有美質雜珮何繽紛明眸輝朝日絶代少其倫結
褵為君婦婉孌日偕親風波起閨闥中道成荆榛君為
東流水妾若西路塵東西各相背信誓何由聞紅顔會
當歇豈不懷苦辛願君企高節賤妾寧復云
古離别二首
戚戚遠行子駕言還舊疆脂車望關塞願逐晨風翔主
人卜清夜置酒臨高堂妙伎出閨闥纖腰移曲房當筵
發皓齒四坐流芬芳迴飈襲綺戶飛霜飄長廊良宵一
何促瑶瑟無輝光征夫念明發握手起徬徨仰視雲中
雁三五各成行胡為雙飛龍羽翼多參商丈夫志萬里
會晤安可常勗哉就長路皓首期相望
驅車出郭門徘徊望都邑念我平生親聚散何倉卒白
露塗中逵清霜被原隰驚飈動地起黃葉無寧夕羇禽
懷故林疲馬倦行役羣雁西南翔哀音正嘹嚦豈無盈
尊酒執手歧路側飛觴屬華筵行子相向立别離在須
臾沈憂萬端集去去勿復論紅顔中道擲
雜詩四首
明河沒天宇白露晨為霜睠彼同心人忽去天一方倉
皇挈尊酒送子河之梁登高望四野川陸浩縱横豈無
瑶華音道遠不得將攬衣入房戶馳念忽如傷
曜靈薄崦嵫光景忽已夕圓魄猶未升明星爛然出寒
蛩號我前蟋蟀鳴我側凉風起庭戶樹木何蕭瑟佳人
期不來延佇空歎息寧知三歲心為子長惻惻
冉冉西馳日悠悠東逝川征夫怨長路志士惜盛年長
路行當歸盛年不再還寒暑互推移隂陽浩無端凄風
起簾幕白露中夜漙美人坐高堂投袂起長嘆
窮隂亘晦朔山谷多寒風悲哉客遊子旋足如轉蓬昔
行屆長夏今來值玄冬悠悠十年内車轍窮寰中人生
貴適意遥役何憧憧逝將歌考槃岩穴安微躬
寓懷十二首
端居意不適策杖起行遊仙人八公侣攜我昇蓬丘泠
泠隨風舉衣袂若雲浮放歌崑崙頂下視弱水流天都
信寥廓絳節聊淹留黃金被高館白玉開層樓樂哉瑶
池上一飲為千秋
崇蘭處深谷綠葉凌朝陽迴風一披拂百里傳芬芳惜
哉叢林下無人知國香燁燁桃李樹託根歧路傍飛花
落閨闥弄影臨華堂詎以盛衰故易此貞素常不見西
山老食薇終首陽
飄飄穆天子八駿乘風馳日行三萬里遠道何不之西
遊見王母宴飲登蓬池千秋蟠桃實萬仞扶桑枝寄言
謝塵世百代同須斯
夷羿射九日共工觸不周龍伯連巨鰲伯鯀湮洪流貪
嗔起一念乃與造化仇力窮固難繼身滅將誰尤巍巍
軒轅帝問道崆峒丘唐虞守無為四靈畢來遊
亭亭孤松樹託根徂徠顛高枝翳白日曲榦臨迴川女
蘿蔚蒙籠風雷岌相纏豈無明堂用物性貴自然一為
匠石顧斤斧成災患何如鄧林下寂寞全天年
壺丘與天遊列子乘風行飄飄漆園吏九萬凌高冥胡
為末世士多歧日屏營蹻跖死財利夷齊徇空名寧知
大道觀不異蝸與螟華胥有逸民去去行相親
弱齡負奇尚雅志誦墳史訪岳懷尚生浮湘慕遷史杖
策遊中原邂逅二三子裘馬何翩翩招要共生死經過
漸離輩感激昭王士黃金空崔嵬所願非尺組長揖辭
諸侯歸耕汶陽涘
彼美傾城子艷色明朝霞寶釵耀金雀充耳珮瓊珈相
如既西席宋玉仍東家春風起羅袂琴瑟相交加但知
良時樂安覩白璧瑕託身一失所百歲徒咨嗟
昔有夸娥子猛氣雄千兵褰裳逞逸足思欲追曜靈逡
巡暘谷傍道渴不任行投身死岩穴骨肉盈林坰過澆
簒夏室莽卓乘炎精人謀豈不殫天命俄已傾寄言雄
圖者割據徒營營
曰余負奇好夙尚在髫齡禮樂觀百王詩書窮六經言
乘休明會將致海宇平如何歲年邁依依卧柴荆亮乖
四方志永希千載名文章亦大業富貴寧重輕勉哉事
著述三代追遺英
丹霞蔽岩谷素雪霏林皋悠悠避世士歲晏守蓬蒿箕
山既紆鬱首陽何岧嶤時偕沮溺侣耦耕向南郊大厦
匪安居千駟為禍招悲哉路傍子磬折方勞勞
有鳥從東來游戲青雲中朝翔閬風館夕息瑶池宫言
欲覽德輝來下雙梧桐搖搖荆棘枝鴟梟宅其叢所嗜
惟腐鼠焉知彼所從竦身奮六合將返崑崙東
咏史八首
清時厭藜藿挾策干承明肅肅中天宇列宿懸神京衣
冠萃閶闔謁帝羅羣英如何攀龍客相棄若浮萍長嘯
出宛洛驅車返柴荆升高望八荒濯足臨四溟商山豈
不貴畏壘豈不榮大哉魯尼父著作垂千齡
鯤魚産溟渤鬐鬛如山丘朝行發碣石暮宿崑崙陬竦
身激巨浪噴沫飛洪流倏忽化大鵬九萬乘風游翼若
垂天雲衆羽不敢侔一飛絶五岳再舉凌十州翩翩鷽
鳩侣榆枋自相求翺翔但咫尺曷覩大化遒
飄飄潁中客黃屋若浮雲矯矯嚴陵叟垂竿卧江濆脱
屣九州長長揖萬乘君棄瓢入深谷舉足動星文英風
振薄俗勁節凌高旻樊公信獨往周生亦離羣一朝徇
微禄遺累流千春
世途日紆局達士隨所遭侯生隠抱關朱亥匿鼓刀鼓
刀實賤役抱關非崇寮煌煌魏公子車騎來招要虚左
大梁席執轡夷門郊堂中衆賓客錯愕起相嘲寧知救
趙日叱咤風雲高竊符出中禁奮椎奪前矛偉哉却秦
績百代稱雄豪
虞卿本說客著書自窮愁馬遷下蠶室史筆垂千秋楚
澤放靈均漆圓餓莊周伊人一何否舉足罹愆尤文章
實大業寧與富貴謀峩峩金張第七葉開王侯一朝隨
物化榮耀同蜉蝣
伯夷餓空谷務光沈清泠湯武首征誅白公徇其名嗟
哉古賢達舉足罹天刑茫茫大造間遺跡若蟭螟升高
望宇宙攝衣御雲軿追隨廣成子乘化入瑶京九州一
坏土何以勞我精五岳一拳石聊以棲吾形
荆卿卧燕邸屠狗相過從朝為太子客暮出遼城東酣
歌和漸離壯士髮盡衝前登咸陽殿意氣何其雄左操
督亢圖右揕秦王胷劍術豈云疎天運良已窮寥寥易
水上萬古悲寒風
田巴辨稷下緩頰摧千人鄒生館碣石五德何繽紛夸
夫樂驚世小人恒共羣誰明白馬喻徒擅雕龍勤豈若
魯連子笑談却秦軍成功不受賞萬乘如浮雲
少室山房集卷十一
