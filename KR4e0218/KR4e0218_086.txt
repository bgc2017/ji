少室山房集卷八十六
明胡應麟撰
序七首
藝葵園草序
萬歷癸未春余北上公車時黎惟敬歐楨伯並在燕而
張助父陳玉叔諸君以奏計至胡孟弢區用孺諸君以
射策至余咸以舊好過從甚洽也而獨大來未識面心
竊竊傾鄕焉一日大會于吳山人館亡慮三十餘曹轟
飲夜分應門報大來至時同人以疲薾幾散去什之九
余獨留晤大來覩其狀頽然穆然汪汪然千頃波也已
促膝共語則又泠泠然入于耳會于心間發一難析一
疑若庖丁之解牛而老吏之折獄迺作而嘆曰豪傑士
故有真哉彼中亡所有而色取于聲音咲貌之間若河
伯未離龍門曷與言海乎未幾余兩人各以下第去後
十年余株卧一壑大來亦數困春官丁亥之秋葉明府
子木來余邑首出大來札授余迺知明府大來婣家而
大來屬余于明府也尋大來再入試都下則嵬然掇上
第以甲次出宰西昌矣湛盧大阿之鍔精光久閟函石
之中一旦拭華陰而試盤錯將上干牛斗中裂犀駁下
斮蛟龍奚往弗得而有于百里之邑也大來下車西昌
甫期月政聲四馳刑清訟簡覩公署傍隙地蕪穢輙葺
而藝葵其中春夏之交華葉芬敷日手一編獨坐吟諷
長謠短章積成巨軸邑之士民争乞梓焉因自命草曰
藝葵而屬序不佞竊惟葵之為卉一也公儀拔而傳記
播于前大來藝而賦頌傳于後豈所謂道不同不相為
謀者哉公儀相也相師表百僚閭閻之計吾何暇親焉
故公儀之拔利民也拔而民獲其勞也大來宰也宰父
母百姓場圃之工吾何敢忽焉故大來之藝亦利民也
藝而民享其逸也藉令大來居相職拔一葵而利天下
詎曰弗為公儀子而宰一邑乎西昌之葵有加藝而亡
加拔審矣第公儀以拔葵達相體而魯削滋甚來賢者
無益之譏身當戰國中處曾孟立言之際其文詞不少
槩見豈其果有餘于識不足于材乎迺大來之為西昌
曾不閱歲倉廩實戸口增教浹化淪百廢具舉且也案
牘紛如文詞爛發飛觚縱筆馳大歷而驟元封蓋識固
兼人才尤絶世洸洋渟滙畜極而流故能超然獨往追
百代而上之眎晚近尺寸形骸奚翅千里故欲知大來
之製作卽大來之藝葵而居可繹也余孱且陋於大來
亡能為役惟是三都之附竊艷于中輙綴數言篇首行
且燔筆研以俟大來矣
盛母雙節序
婺之東十里而遙有巨浸焉曰葛湖渟泓瀰淼都一郡
之勝堤上下舊族盛氏環居之其少而雋者世魁有客
癖賢豪車轍踵戶外而羣從世弘四昆季雅同志倡酬
湖之名遂駸駸聞于越云世魁貴介翩翩世弘弟兄咸
奮自農畝屬者余汎舟湖上卽其廬止焉飛甍若鱗危
棟若翼迴軒曲榭靡不有致以為厥先遺搆也而丹堊
塗赭爛然而若新詫問焉世弘顰蹙曰先君子甫壯棄
諸孤不腆敝廬皆拮据二母氏手孤弟兄受成事而已
繄豈惟敝廬卽不肖孤黽勉成立以庶幾先人堂搆絲
毫二母氏力也當是時嫡母曹下世已十載余欽其風
素大書其冊曰賦鵠丸熊越明年友人屠長卿系至復
為文歴序二母賢而謬薦余言實之余竊愧未有當也
未幾祝母亦乘軿仙去于是世弘伯仲介門人祝華父
持冊詣余廬請曰當先君子卒棄藐諸孤二母氏稱未
亡持門戶其劌心蒿目有人子咋舌不忍言者賴天之
靈不肖孤弟兄奉慈訓獲有今日迺禍延曹母溘亡猶
冀祝母健匕箸酬烏鳥寸衷而竟無幸矣惟是錫大造
于二母有文章鉅公在屠先生業命之惟長者無靳片
言二母氏死不朽余悲其意請輙援筆序長卿後曰節
之稱難于宇宙也詎弗彰彰哉塞兩儀橫六合亘萬祀
而垂千秋皆是物也故大塊之賦材他無所獨靳而獨
靳于節而儒者之藻鏡人倫百行備而節少虧其餘槩
無足觀已迺士君子涵貫古今學術融而操趣定臨大
節而不可奪者子輿氏猶孑孑焉而矧乎闈帷之習婉
娩之姿矯焉而以節特聞此其難不尤倍蓰亡算也劉
向氏列傳所稱蹈白刃而赴黃泉偉矣第或深于情或
激于義或顛連而訣或迫切而捐較諸抱影窮年荼苦
九折而靡悔憾者其久暫猶逕庭也且或驟見一鄉或
間見一國甚或僅見于一代蓋節之難于宇宙而大塊
之弗輕畀可知已若乃一時並見而震耀一門者惟盛
氏二母然矣始曹母室盛翁四旬未育母日夜懷宗祧
憂一旦束裝趣翁客金陵吳會間廣覓宜子者翁入武
林館祝氏覩室女賢挈以歸逾歲而駢舉思達弟兄曹
子之已出不啻祝母亦卑卑自牧嫡曹母而奉之俄翁
抱微恙捐館舍二母佹各殉以身顧兩孤子未立也于
是閫以外曹任之閫以内祝任之門戸斬然釁侮不作
人以盛翁弗亡矣已兩孤子稍長立成童則罄資給延
明師誨以義方課以藝業二子感淬奮勵卒能以遐陬
僻壤來海内諸賢豪而登壇匠哲如吾長卿者操如椽
而侈述之母之行籍揚大廷登良史傳百千萬禩而未
艾而奚以余言重輕惟節之難言希遘古昔迺今顧並
耀一門豈婺女之墟元精孕毓磅礴藴隆大塊特縱之
而靡靳耶噫此固余所為沾沾齒頰而諸盛弟兄之賢
且藉是蟬連聞海内不僅止越焉已也若二母節而且
才以煢煢未亡葺前人之緒而大貽厥後有巴婦清望
而恧焉者則屠先生之言備矣
黃堯衢詩文序
古今人之材果弗相及乎哉古之世之稱材者詞章問
學出于一而今之世之稱材者詞章問學出于二夫詩
而枚曹也杜李也古之人有不必文兼也者迺其詩藻
繪蕃葩故未嘗廢問學也自南渡嚴氏之說興而詩自
三唐外汰百家矣文而左馬也揚韓也古之人有不必
詩兼也者迺其文淵綜富碩故未嘗廢問學也自北郡
李氏之說興而文自兩漢外屏百代矣夫汰百家而一
于唐以為詩似也顧百家汰而後世之詩卒無能登枚
曹杜李之壇而奪其幟屏百代而一于漢以為文似也
顧百代屏而後世之文卒亡能馳左馬揚韓之壘而角
其鋒而徒俾詞章問學判為兩途而愸愸乎其弗相入
是何古之立言者為術之工而今之立言其為計若是
左也余不敏結髮操觚輙秉斯談以諗諸同志而二氏
之指舉世靡然卽有喙三尺鳴將疇和蓋自丙子之夏
晤瑯琊長公而入可知也迺今于閩而得黃子堯衢若
而人者豈亦所謂旦暮遇之者耶堯衢故文獻世家弱
冠雕龍英英汗血當世所稱賢豪匠哲靡不控櫜鞬輟
鞭弭逡巡退舍以避前茆而堯衢雅不以自足益虚懷
勵往追逐古初詩則禘枚曹禰杜李如洛陽少年漢濱
遊女風流格致婉約靡加望而知其詩唐也而詩匪足
以竟堯衢也文則享左馬配揚韓如幽燕老將河朔名
流氣韻襟靈逸宕自恣望而知其文漢也而文匪足以
竟堯衢也迺至蒐羅二酉紬繹五車大而天地日月之
不廢不墜遠而元會運世之無始無終顯而皇王帝霸
之衰盛廢興幽而神鬼僊釋之推遷變互微而昆蟲卉
木之蠕動發生靡不總統其要歸而是正其龐謬今勒
成黃氏之言區分畛列亡慮百&KR1505;藉非其才軼人其識
曠世竭乙夜而殫三餘胡以萃體製之全窮淹貫之實
之若是也蓋堯衢所為詩若文法唐非不猶嚴氏而未
始競焉若嚴氏之于唐法漢非不猶李氏而未始局焉
若李氏之于漢故諸所結撰馳百家驟百代卽以追曩
時名世鉅公吾見其進而未止厥今所詣固已起弇州
之廊廡而直闖其堂皇矣以彼其才究竟業成而論定
身後夫孰謂古之人果弗可及而今也詞章問學之並
擅者或是之亡也堯衢都盛年負盛氣顧獨以三都前
導謬屬于余亦越五載而余未有以應邇復悉索篋中
浮雙魚東海上曰履康生不幸稟賦孱弱且方罹幽憂
一旦卒然冒霜露君雖恨于臣將若之何噫余之髮已
種種矣經國大業不朽盛事皆堯衢所自有余何能為
堯衢役堯衢勉矣格有所必程法有所必比辭有所必
鍊思有所必抽入之九淵而毋墮于魔放之八極而毋
蕩于幻舉之千仞而毋激于峭按之萬鈞而毋滯于麤
博而核之精而瑩之俾異日為子雲氏者後之視今亦
猶今之視古也此余所謂古今人材未嘗果不相及者
也亦堯衢之所為屬序與余序堯衢意也
觀風錄序(代)
昭代之文至于今而極盛矣而於越以東南大藩翹然
冠羣省而出其上其文之發為時義以演繹聖真宣洩
儒術者稱極盛中之尤盛焉蓋自大禹塗山之盟玉帛
萬國實開闢以來文明所繇肇歴漢唐宋氏藝士代興
至勝國而鵲起聯翩佹割天下十之七以為明前導迨
我高皇帝統一區㝢宋文憲劉文成旗鼓並建若王若
方諸君子羽翼而先後之而經世大業遂咸萃于越之
一方迺今時義之工特其餘事顧二百年來三試而皆
首列者僅越商文毅為然而他方不一覩卽其故可推
已余故嘗艷稱越中文物之盛客有盱衡而詰恒為之
神動色飛兹猥以官守攬轡而東單車疾馳不閱月而
抵禦兒之境其山則天目秦望穹窿崒嵂盤鬱而造天
水則錢塘富春浩漾滉洋澒洞而浮地其外環以渤澥
峙以赭龕洪濤巨汐之震蕩激春為觀之卓詭有獨擅
于六合之内者固宜鍾為穎秀纈為英華光藻舄奕與
三吳分道互馳卽諸方之矯矯者亡論也余旣以職事
巡行兹土復自幸得以巡行餘隙縱觀越諸士之文每
奉璽書臨郡邑彰癉激揚之暇輙檄所部青衿程其藝
業而殿最之而間錄其文之一二尤雅者大都以譚道
則肆而昌以析理則縝而邃以雜物則該而洽以敘述
則贍而典以論辯則覈而衷彬彬哉質有其文卽未必
家連城人歴塊要以策賢良應舉選居然有游刃而亡
乏材則是編也其鼎中之一臠矣雖然吾尚有諗于越
諸士文詞之極盛莫逾於今日而文體之變衰亦莫有
甚于今日者始也程朱之不足則抗之而左史以為高
旣也左史之不足則放之而莊列以為奇終也莊列之
不足則遁之而貝經竺典惝恍窈冥昏惑不可知之域
兹三者非必越一方為然而越諸士故其嚆矢頃大宗
伯數上言至布章程申令甲而弊也迄于今而未巳彼
其思愈深工愈篤詞愈修而聖賢之旨趣愈益乖經傳
之面目愈益遠究且為牛鬼為蛇神司世道者有隠憂
焉爾越故亟稱天下鉅藩將以首善率先諸省會若之
何任其溺而莫之返也余兹一與諸士約寧以平毋寧
以詖寧以樸毋寧以纖寧以顯毋寧以幽寧以實毋寧
以幻諸所結撰務約諸先民之軌凡邇來佔俾流弊汛
掃而一空之異日者繇時義進之古文詞又進之而功
而德繇文毅上之而文憲文成又上之而伊傅而姬孔
庶幾爾今日之肄習為亡忝而余他日所厚望為弗孤
哉於是越諸士亟以為然而乞余次第書之以冠諸篇
首
忠清里林氏族譜序
錢塘之有林氏也其先世蓋徙自大梁云徙當宋渡南
時譜系綿邈弗可考勝國初提領公首以仕聞提領生
士民士民生居義居義三子仲曰榮入皇朝以孫章貴
贈通議大夫太常寺卿榮子三才文森才隠德弗耀文
永樂庚子舉于鄉歴柱下史森亦以子貴贈官如父榮
才子秀性至孝博通三教書爰自吳山大井巷徙今里
中森子章幼敏工八法景泰中有司以神童薦歴官太
常寺卿從一品貤封三世子二長應祥以蔭官太僕主
簿次應禧亦用有司薦入中書為人強直自遂武宗朝
不肯阿逆瑾挂冠去瑾敗復召歴官尚寶卿順天府丞
父子毖飭好修相繼綰簪組登九列立朝餘七十年負
郭廬亡寸溢州里偉其為人至方諸胡威子父秀子二
曰巒曰岡岡生寵及奇奇生梓梓進士起家至雲南按
察副使岡負氣任俠業賈賓客傾四方以同事中傷圽
縲絏識者悼其非辜扼腕天道當有後俄五子舜愛受
孚爵咸克世其業以高貲雄里中旣而受嗣絶從子遜
嗣愛子念絕繼功嗣受孫孟春絶之蕃嗣世代數更子
姓岌岌如綫林氏此時號中衰而舜子思思子文明始
皆用儒術自奮恩年十一孤弱冠入太學負場屋聲弗
售賫志殁文明十二亦孤再試太學不利絶意進取屏
居一室以經籍自娛讀史博綜古今成敗得失利害至
端木計然諸傳喟然曰大丈夫當身名俱泰岩處長貧
賤誠足羞史遷因是至欲後之人諱談仁義則惑滋甚
也陶朱氏三致千金而散之吾師法蓋不遠始大肆其
力于治生身與童僕嘗甘苦視百貨緩急而時操其奇
贏旣饒智慮多億中亦會數有天幸不詘乏歲入滋稔
益規恢其已成之緒不數十年而武林田園廬舍腴上
者相率歸太學家一時里中素封靡敢差甲乙迺其好
施予利澤人尤天性比閭族黨空乏以情告人人厭其
意去數捐已貲佐大興當宁重嘉其誼為棹楔樹閭間
太學子曰之盛之芬之芳之盛少卓犖不凡雖寢處膏
粱而下帷焚膏與寒素士競佔俾聲藉甚冠諸生丙子
與余同計偕再上公車報罷慨然躡屫登岱宗拜闕里
周歴大河淮泗已浮扁舟入石頭吊古秦淮北固間歸
而學殖彌邃諸儕輩争俛下之方淬勵盛年攄夙抱以
建樹當世而會太學嬰疾亡母安人張偕逝之盛執二
喪傷功名未逮怙恃相繼溘焉卽異時萬一適逢而終
天之恨殆不可復于是乘幽憂餘隙捃摭先世積累之
自為林氏家乘傳之諸子若孫謂不佞年家子宜有序
序簡端輙因之盛所自述而稍次第之以俟後之紬金
匱石室者且以徵林之所繇碩大繁昌非一朝一夕故
云
石羊生曰余讀司馬氏書至貨殖諸列傳未嘗不竊陋
遷之無識也彼所沾沾卓王孫程鄭烏倮輩皆賈人之
雄耳身旣薄仁義弗為其先世靡有功德之素子若孫
又斬然蔑聞卽傾國都亘阡陌君子唾去弗暇而侈諸
載籍其奚以稱焉余觀林自崇善公迄太學父子積操
絫行蓋世世然矣致奕葉擅富饒以義聲奔走一郡非
僥倖至也孝廉齒力富強且益擴太學公所未究以潤
澤當代諸仲繽紛蔚起多材能林之稱甲族于㝢内將
駸駸與隴西太原諸族伯仲競爽而有弗可一方限者
余不佞計日望之矣
祝生草序
詩能窮人甚矣東陽李生能茂以振世之姿遑遑佔俾
顧不能博一第與白面經生伍又不能存如綫之脈以
慰若敖氏之幽䰟而賫志之年曾未逮乎四十迺暴戾
恣睢之夫黃耉遐齡至生平一善亡稱者孫枝繞膝日
升川盈而未巳豈其人誠賢于顏淵冉牛而才于王勃
李賀哉余固日問諸天而未得其解矣吾郡劉駱兩君
子首揭文學兩君子以窮著前代後有作者固宜窮李
生則余交臂而失之者今祝生樹勳之窮殆又甚焉祝
生家亡擔石僅一婦供饘粥復終歲病床蓐間而其激
昂邁往之氣雖鶉衣百結而不少衰每舉觴白眼旁睨
一世亡足少當其意獨時時過余玄亭揚扢風雅其英
識宏辨若懸河放海而無所底止間出其詩歌讀之輙
殷殷留金石聲余每顧其人奇之而耳目其窮又未嘗
不為之三嘆也嗟嗟古今所艷稱世禄世家大者十餘
傳其極三數百載耳矣驟而執途之簪紳之子而叩其
祖翁卽賢且好學蔑能對其行履之悉他懵然莫知字
與名者比比而文人騷客特以片詞隻語永天壤同敝
之令名欲彼蒼之中泰然靡争而不困阨其躬而齟齬
其後得乎生旣落落于時而好為詩歌彌甚鋤屋旁隙
地為園園中空無所有第種竹數千竿汪司馬為題曰
瀟湘坐而余亦屢贈以詩生日俛仰葱蒨間或竟午突
靡炊烟意恒蘧蘧然適也一日持其草若干篇乞余塗
抹評定之且曰幸胡先生同世惟賜之一言卽&KR0008;軏終
身亡憾噫若不佞者&KR0706;崎歴落舉世之所訕笑而生乃
沾沾蘄得余言得亡愈益其窮乎哉昌黎氏為文送窮
卒燒車與船延之上坐而令名迄今不磨藉第令生身
弗窮才弗豐窮弗甚詩弗工窮日益甚詩且日益工而
名且日益遠窮于生亦何負也生齒方盛強異日者子
虚達于承明天子欣然召見殿上未可知余獨悲李生
之卒窮以圽也因其請序謾及之
唐長公詩集序
古今稱文獻則首三吳矣而吳之才至國朝而猶盛國
朝詩凡四變而吳凡四踞上游初則太史導其源盛則
迪功探其委中則皇甫揚其瀾迨弇州而地負海涵古
今之詩幾于盡廢一時吳會彬彬迹弇州伯仲而起者
亡慮十數皆不佞願為執鞭者也然而全盛之極芽蘖
潛萌外道出于菰蘆而與二乘角忮心侈于調達幻術
大于登伽其尖纖浮艷揚袂市門之態亡論壯夫忸怩
卽唐餘元末諸人有囁嚅㗋吻者而揚眉瞬目意且籠
一世而趨之嘻毋亦已甚乎哉往余游歴吳閶每與周
公瑕氏縱談斯道未嘗不嘆太音之寥落而末法之淩
遲也迺今而得雲間長公詩余讀之至為之三擊節云
長公髫丱卽銳意千秋大業弱冠屈首青衿汛掃博士
陳言而一緣飾以西京戰國同事諸人咸誚夫夫也衣
狐貉而當暑長公置若弗聞也者俄而聲實崇隆沸起
黌校蓋身未離逢掖而譽藉寰中矣卒之上公車掇巍
第因以大肆其力于文章釋褐莅官出宰百里鳴琴之
暇篇什輙形其才無所弗懸解而學無所弗究極古風
樂府鎔裁于漢庀材于魏而旁茹晉宋諸名家近體歌
行範格于杜擥調于唐而近遡弘嘉諸前輩氣之雄而
厚也幽燕老將之行兵也骨之沈而深也河朔酒人之
任俠也體之大而莊閎而栗也入清廟覽明堂而百辟
裳衣雍雍而濟濟也聲之鬯而和色之豐而麗也秦青
之振袂而玉環靚粧也思之穎而發韻之逸而玄也供
奉之沈酣而步兵長嘯也時乎而朗月繁星時乎而凄
風急雨時乎而高江巨濤時乎而疊嶂危峰讀之使人
神動天怡心驚魄軼而一軌之正始之門大方之家藉
匪其姿絶人其識曠世則方彼鄭聲合奏之時豪傑雋
流且將傾聽忘倦胡以澡濯潢汙皭然氛翳而力障狂
瀾于旣倒哉曩者瑯琊次公嘗謂不佞少遊中原力追
大雅而不為柔曼兒女子之習不佞恒愧斯言迺今當
之長公允無慙色矣余與長公素昧平生第目擊江河
而不能無扼腕于世道輙因三都脱藁而僭序其端如
此蓋聲氣傳合隨叩輙鳴卽小挺巨鐘靡當魯衛亡暇
辭遜也長公文奇偉瑰邁直闖東西二京尤足以砭尖
纖浮艷之聾瞶豐碑巨碣業已盛行當世余不復具論
論其詩
少室山房集卷八十六
