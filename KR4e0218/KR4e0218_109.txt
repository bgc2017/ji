少室山房集卷一百九
明胡應麟撰
題跋三十九首
跋唐人長林疊嶂圖
右長林疊嶂圖濃郁遠深大類王右丞而精工密緻又
似小李昭道筆或以渲染鮮明略無追蝕唐畫不宜爾
爾疑為趙千里者近之而山石全用勾法不甚合宋人
鑒賞紛拏至今未決也其絹素縝厚之極非南渡勝朝
所辦且單條衡僅盈尺許而縦乃四之於小閣疎窗位
置殊惬每焚香棐几縦目其間不覺身入萬山與鹿麋
遊衍豐草矣
跋黃筌柳塘禽鳥圖
右卷鑒者率以為黃筌而末無欵識絹素堅厚無損而
渲染粉墨往往有剝蝕處長可二丈所摹鳬雁鸚鵡山
雀以及林塘蓮芡之属種種入妙吳中諸名流文休承
張伯起周公瑕輩十餘人咸有跋以非筌不能也第今
人遇唐宋畫無欵者山水則曰王維人物則云吴生金
碧則云小李花鳥則云黃筌殆成套語恐其時尚自有
人即如此畫真出五代筌之諸子固亦能辦此矣况趙
昌王友之属之花鳥知名不一而足欲斷以此畫為筌
余未能決也
跋李龍眠佛祖圖
右李伯時二十七祖圖念載前當為完卷頃落一賈師
管生手因割為三取諸跋真贋雜置之一以鬻萬中尉
嘗出示余凡十四幀一鬻吳用卿即此卷以六十緡售
余者凡九幀一鬻李大將軍其卷當為十三幀方謀一
借觀適李奉命備邊以七千人深入敵境盡沒卷遂不
知何所噫古人遺墨一覩亦有緣耶畫法絹素灼然南
宋前無疑或尚以非李所辦而疑為唐宋五季者總之
神品無上不必求實其人也余見伯時蓮社圖巨幅其
筆墨氣韻妙絶不可言下為文太史書李元中記文精
工之極且略無絲毫損蝕殊可寳玩亦為吴用卿得以
八十千歸劉金吾矣
跋伯時西園雅集圖
右西園雅集圖扇景也逕可盈尺許而人物泉石花木
器具種種備生動相或以非伯時不能余所見此卷甚
衆一豫章薦紳所蔵人物稍大與佛祖圖等筆法亦蒼
古而缺一姬人且注意獨人物而水石花竹等不具余
鄉徐先輩復得一卷絹素破裂甚人物視前差肩卷甚
高大具池島峰巒而筆類元人疑勝國所臨者也此圖
卷末虞伯生書特佳絶余數見虞公他書字形頗長而
文弱遒緩此則方古端勁而字形殊匾視子昂頗蒼較
敬仲尤雅盖其最合作書也或以此跋故謂圖亦元名
手臨余未能決俟精鑒定之
跋趙千里後赤壁圖(三則)
右全寫蘇長公後赤壁圖卷末意態皆完而題欵為装
師割去盖此卷絹素自首至尾分寸斷裂装者罄工累
月僅克成卷山水樹石多剝蝕而人物面貌無損秋毫
亦絶竒事也畫法之工張元春詹東圖楊不棄咸以神
品無上余鄉吳少君瞥覩以頭搶地呼老師拜百數不
已即無欵望而知為千里生也人物長劣盈指氣韻矯
矯欲生而長公夫人持斗酒出送郊外縞衣綽約有傾
國之態未審爾時措大家室果此殊尤否耶
又
或疑此圖當有前赤壁者余謂未必然前赤壁自白露
横江數語外皆議論無可摹寫後赤壁文簡于前而實
景實情不啻十倍畫師欲紆徐盈軸自不能舍後而前
也此圖尋丈之間有江山萬里之勢其人物之精工水
石之竒古類非勝國後所辦即出趙千里亦其生平合
作之最也前輩風流韻度壒逐塵土賴此少存其概每
良天佳月一展玩之以當神遊自以為不減長公兹夕
也
又
此卷于赤壁後賦語無一不具愈玩愈見其工長公嘗
謂涼天佳月即中秋兹遊豈其口實耶二客不審何人
盖無是子虚之類當時蘇公謫黃門下士無一在坐非
黃秦晁張等也長公夫人亦殊有林下風嘗謂春月使
人懽欲令長公呼趙德麟輩飲花下者其能畜斗酒以
待不時固宜至圖長公登高岡履危石扁舟皓月放乎
中流一派天機蕩漾楮墨非神匠不能惜余不及同事
兹遊少沾溉餘&KR0377;也
跋閻次平江潮圖
江潮圖一卷宋蜀錦装首寫吾鄉錢塘江潮絹素筆墨
絲毫完善獨卷末無欵識其品格非前宋斷不能也董
太史定為閻次平余未及詳勘宣和諸譜當亦近之或
以此卷之工品第神妙恐次平未易至也卷首圖江干
秋色蕭寺浮圖闤闠鱗集觀潮民庶紛沓往来而雪山
一派如白龍千仞卷海而東噴薄震蕩宇宙晦冥漁橈
客棹飄飄數敗葉颺舞虚空出沒濤浪一展玩次心悸
魂消恍忽几格間十萬軍聲矣
又跋
卷首觀潮圖三篆字李文正題末書長歌似未至吾越
者余謂枚叔以揚子為錢塘亦未至吾越之故或太子
吳人歷轆欺以其方耳而至今談者紛紛謂曲江即具
區而廣陵揚州揚則越分野属焉胡紆繞不情至于兹
極為枚生計者患文筆未工耳豈以地分遠近為瑕疵
耶此詩詞三昧故屢為揭之是卷也而遇枚生操筆再
賦一通當令吳太子氣雄萬夫豈直霍然起色已哉
題秋江百雁圖
右秋江百雁卷無題欵卷末詩一卷皆浮屠題畫語當
是南渡勝國間某生手筆俞策公臨以為北宋夢英恐
未然也元名士張憲馮海粟亦有詩所圖羣雁飛鳴宿
食之態備極天工而枯枿横江葭蘆夾岸長洲遠渚殘
霞落日恍忽瀟湘彭蠡置吾齋頭或以趙大年有此圖
當是同時或勝國浮屠摹本余未及見大年卷俟他日
定之
題宋人雪山遊騎圖
右雪山遊騎圖絹素縝細之極而行筆秀潤精工絶出
蹊逕之外鑒者咸以為李唐或當爾也寒林遠岫磴道
蕭索二士策蹇驢入山崦一操几杖者隨之豈鄭五相
公所艷稱灞橋風雪衞子上者耶
黃子久縹緲仙居跋
黃子久縹緲仙居圖層峰疊嶂矗起千仞橋道樹石朝
嵐夕霞襍沓相間絹素不越尺餘而天機一派流衍毫
墨真所謂桃花流水天地杳然者若其行筆之秀潤蒼
遠逼董李而超錢盛諸人固老癡能事也
題黃子久西泠烟靄圖
平林遠洲水天一色危峰突起白雲晴嵐横亘其中一
翁策蹇驢出垂楊映修竹蒼頭抱焦尾䠥&KR0887;而前楊鐵
史題筆所謂今日抱琴何處去美人秖在段橋東當是
西泠三刹風致不知何以能盡闢遊人專此岑寂也此
幀黃子久筆尤為媚潤清新至其氣運之生動真足為
湖山傳神者非久居武林天竺間未易領略也
黃公望秋江漁笛圖
秋江漁笛圖題大痴老人筆意蒼然望之可識第絹素
破裂之甚丙戌春入都装潢僅能成軸雖漶滅不完其
氣韻尤足傾倒餘子篷底二蓑翁撫掌樂甚興到便欲
浮舴艋瀟湘夢澤間惜無從喚老痴寫之
題趙承旨春江晩棹圖
蕭子雲待渡圖趙吴興筆也纖濃秀潤凝睇一盼百態
横生如苧蘿夷光無問識與不識掩袂心折要之楮墨
間片語未足罄其形容也吴興筆向與子久叔明狎相
雄長爾時吴人酷重黃王氣韻念年来吴興倏忽增價
大癡黃鶴又小挫矣此亦一時好尚未足盡憑迺其偏
正絶詣咸自有不可掩者也
題王叔明松溪書屋圖
右王叔明松溪書屋圖用筆布景迥出畦逕之外危峰
特起矗峙九霄飛流濺瀑滙為深潭二士解衣促膝濯
足其間一精舍隠見懸蘿喬木中幽人持卷默照静觀
若揚子之草太玄長安中數賞鑒家咸稱卓絶攜至江
南議論頓爾不侔盖此畫筆意過竒故好者以黃鶴生
平妙境而不合者以為外道野狐余特舉似張元春張
曰筆誠竒第以必出阿蒙手則未易定也
題沈啓南重溪秋色圖
沈啓南重溪秋色圖吴文定題識其上真蹟也而啓南
自題小詩筆意緩弱不甚類或以啓南中年筆率此類
而張復元春驟見輒咋指驚愕謂為啓南得意之尤者
此君最慎許可不妄也圖惟枯枿二陂陀數行而涼風
颯然素練飄舉非啓南故未易辦輒跋而蔵之
沈啓南山水大軸跋
右啓南山水巨軸桑皮可四丈許跋以最晩年筆也樹
石橋道澗瀑陂陀無一不備而蒼勁玄澹老筆淋漓後
人罄歲月為之未易及也
文待詔春山喬木圖
文待詔春山喬木圖為李貞伯後人題者古松老檜黛
色參天精舍數椽隠見木末幽人抱膝袒裸濯足于懸
流飛瀑間上有待詔二詩以貞伯蔵書甚富不知邇来
異書迭出幾倍成弘二酉山房六萬卷瑯琊長公為記
以宛委石簣禹穴洞庭見擬惜不令待詔一摹寫似後
人也
文太史虎丘虎溪二圖跋
虎丘圖秀潤蒼古太史真蹟無疑而詩筆遒媚過甚或
以詩非系圖後者賈師強之耳又蓮社圖記文精工之
極當是太史生平小楷第一而圖極潦倒不足存盖亦
原圖失去贋者強模舊草以愚隸家不意二卷皆入余
手真北山愚公也聊跋此每閱卷自發一大噱
文徵仲雪山圖(二則)
文太史雪山蕭寺圖危峰沓嶂特起萬尋同雲冒空四
壁之間不寒而栗噫豈大峨峰顛下臨夔峡悲臺巄嵷
哀壑嵯峨意耶何時浮一棹訪周益州登頓沿洄窮其
獨往歸懸此幅枕席之左以當卧遊也
又
此幅待詔筆無疑而止徵明小印或以為摹本未必爾
也上文夀承真蹟鑒定以為太史晩年得意筆朱子朗
次題舟移野渡寒風遠門掩空山夜雪深景界脗合周
公瑕評意大同而文氏一子姓絶嘆非太史傑思不能
到聊并識之
題陳道復竹林精舍圖
陳道復竹林精舍圖上書五言絶一用筆草草不經意
而天真爛漫若楊凝式神仙起居法世以為散僧入聖
不誣也
跋仇英漢宫春曉卷
右仇實父漢宫春曉圖文夀承隸其末以臨宋李伯時
筆其于宫中景物纖悉具備第所圖嬪御皆豐妍而寡
綽約盖自唐周昉諸人傳流體法大槩爾爾余嘗于童
子鳴處見戲嬰圖王敬美處見撥阮圖文夀承處見搗
練圖皆題昉作其美人態度咸爾盖婦人以綽約聞者
古今一趙飛燕耳然成帝幸之不久遂為女弟所奪唐
自太真擅寵一代風靡習尚所趨豈盡畫工傅合哉
題唐子畏夏山琴趣圖
唐伯虎夏山琴趣圖甚秀潤妍美而或以為摹本余未
能辨也第伯虎跌宕不羈而于繪事往往精工縝密法
度森然是亦唐人四倒之一也余嘗于弇山堂見伯虎
像青袍布笠風骨癯然自是四海九州一窮措大面目
與繪事尤不類云
題文伯仁雪山行旅圖
文伯仁雪山行旅圖同雲四郊天地一色孤亭木末幽
人擁褐静觀千岩萬壑樵采斷絶而蹇驢數騎驎鱗涉
峻坂而越危峰噫是非鄭綮相公自灞橋尋詩得句迤
邐未歸耶此圖意氣飛動而墨瀋淋漓幾欲與待詔争
長鼠穴中故非餘子所辦也
跋周昉育嬰圖
右圖周昉作昉嘗與韓幹俱貌趙郎而昉得性情韓得
狀貌世以定二畫師優劣余謂得性情者尚未離狀貌
也必如顧虎頭圖裴叔則頰上加三毛迺為得其神韻
而性情狀貌不足言矣昉幹之優劣世所共知而虎頭
之所為異于昉則畫家所未究余覩夫近世談詩之士
咸致力狀貌間以為親切至情性之說往往置之而何
有于神韻輒因昉畫漫及之
又跋
圖名育嬰寫唐人宫中景物酷類絹素破裂而設色如
新尾有晏元獻跋幾七百言文既雅馴書亦嚴飭迺晏
公在宋自詩名外他不復傳微此世幾無知者信古人
才未易測也此圖昉筆真贋難遽定斷然非五代後物
矣
跋米元章拜石圖
右米元章拜石圖孤峰巉巖雖庭中尋丈而有摩霄挟
日之勢老顛以宫袍象笏蒲伏蹣跚其下想見其眉睫
稜稜視海内空無一物獨片石可當吾拜一展玩間桀
驁不恭之狀溢毫素可窺也徐孝穆自中原還謂惟寒
山一片石堪語老顛之拜指不同而意同迺同時蘇子
瞻亦有此好至以仇池石假王晉卿往復紛争幾成聚
訟使老顛見之不知更作何景狀耶
又跋
米老愛石之癖至此豈其胸中磊塊固脗契耶米以研
山易與薛紹彭後紹彭秘不復出米嘆息圖之屏間大
以彭為忍人此其故後世無知者余獨悉之盖米多伎
倆薛恐墮其術中不得不爾宋人小說記米瞥見故家
竒物洎書畫之属必百計取之不入手者不已如御屏
前端研舞蹈奉之以歸亦拜石之一驗薛之終秘不出
固宜哉偶憶得兹事漫題卷後老顛有靈將為余發一
大噱也
跋陳道復水墨牡丹真蹟
右水墨牡丹白陽山人陳道復真蹟也戊辰之歲黎惟
敬偶得于長安西市愛之甚恒置齋頭辛未春余將侍
家大人入楚惟敬戀戀不忍舍既賦贈長歌復輟此卷
首以大篆題洛陽春色四字納余行槖中余曰此公所
耽玩奈何奪之惟敬曰惟吾所耽玩故以貽子子日一
展即與吾面晤奚殊矣余重違其意受以歸珍襲山房
視他卷有加卷後皇甫子循題字謂此筆似不從人間
来周公瑕跋以陳畫筆自林藻深慰帖悟入盖書畫理
本互通也余以斯卷雖草草點綴若不經意者而天真
爛漫妙奪化工老格縦横絶出毫素閱之恍忽洛陽姚
魏移植吾廬昔趙明誠得徐熙牡丹圖賈人索值二十
萬不能致卷還之夫婦惋恨彌日余山房積書四萬卷
不減明誠獨趙氏所蔵金石法書名畫余無一焉僅此
卷又故人贐行不假寸錢而得視明誠所遇何啻天壤
然明誠有才婦朝夕晤語揚摧校讐即頃刻之間足以
樂死而余際敬通之厄戚戚無懽是明誠所遇視余又
不啻天壤矣
又跋
五代時寫生徐熙獨步以其全用水墨不假丹青驟閱
間粗枝老枿極似潦倒熟玩之神韻飛動天真爛然猶
李成關仝山水迫視幾不類遠觀則雲烟蒼翠恍坐千
岩萬壑中皆前古所未有也仝時黃筌父子稱亞熙然
工在形似下熙格固已數等而熙當年為筌所扼至困
瘁以死未久而聲價燁如即南渡一卷之需贏二十萬
噫是時筌復能扼之否耶熙畫今彌不易得窮措大得
此卷不啻得熙矣
跋所蔵黎惟敬隸書
慶歷間吾友黎惟敬八分獨步當代歿後其書尤重海
内争購之布衣李自竒者素儇獪偶從惟敬乞得大書
十數行秘巾笥中迨惟敬歿摹勒作百餘幅散鬻閩楚
間時海内驟貴其書黎又驟沒皆不暇辯其真偽相率
重價酬之此人遂致金數百後蹤迹敗凡交游咸為媿
恥李更揚揚然得意也余因嘆惟敬生存日每與人作
書不能博半鐶身後事迺頓爾迥異如此物固有遇不
遇而盜鬻其書者又不中與啖羊羔人作僕矣
題何長卿文夀承墨竹圖
國朝文太史父子風流照暎㝢内而夀承篆刻特為一
代宗師長卿自弱冠執業夀承之門蟲書鳥迹不脛而
走六合之外者越三十禩即兒童走卒靡不知有何氏
印章者以較夀承不啻高師一著矣迺文氏丹青世獨
以休承繼徵仲而此圖老筆縦横直闖湖州之室信前
輩未易材也長卿寳蔵真迹摹拓有年文氏篔簹一派
行且復落新都手不獨以印章雄一代矣
跋周公瑕畫蘭卷
公瑕雖出文待詔門而生平未嘗作繪事晩歲忽吴中
盛以蘭畹歸之歙人重購書筆幾為減價此卷清絶楚
楚真足争勝吴興第作此時年已望八越數載遊岱矣
其披拂散落人間不過百餘本恐異時無復知者聊識
卷中因憶曩歲宿公瑕天池方為一粤客圖扇余迫欲
得書小楷遂無暇近兹今其書畫尚可得迺其人不可
得矣弛筆三嘆
題于鳳鳴畫册
唐人于良史詩風兼殘雪起河帶斷冰流古今絶唱也
今人酷尚標格步趨盛唐此等句絶不復覩然此句雖
極精工而風神遒朗氣骨雄厚不失開元晩唐間有此
精工而神氣委弱往往墮纖靡窟中初唐風骨崚嶒而
餖飣華靡模寫生肖殊寡即盛唐一二見耳因憶于生
家故事適此句此景竅合天然不覺為三擊節輒援筆
紀卷終生其深味余言努力先業異時扁舟載過知毋
作吴下蒙也
清源舟中雪後題于生扇頭
舟次清源于鳳鳴文學過從旬月游處甚驩蚤春北首
鳳鳴載酒舟中為賦此章時初旭乍升流澌交下斷冰
殘雪照暎兩崖鳳鳴著單裌素綃趺坐榜枻儼若相對
畫圖中何日同醉都門躍馬燕臺堤柳作三竺六橋想
也
再題文夀承墨竹圖
右文夀承墨竹老幹紛披足為篔簹冡嫡迺世之耳食
者往往以書法掩之長卿師夀承篆刻印章流播幾遍
海内而潛心繪事備得文氏風神亦世所未悉也因載
是卷末俟異代子雲賞焉
跋王中叔希白軒賦
南州之勝無若潯陽吴會之勝無若京口潯陽則匡廬
五老干霄矗雲京口則北固三山吞天吐日皆宇宙竒
偉觀也自昔建高牙擁大纛遊宦其地者不知凡幾而
其勝往往為羈人遷客擅之樂天氏之在江州一郡司
馬耳而匡廬五老迄今藉其篇咏以雄視東南昔人亟
稱地以人勝殆非虚語若北固三山寥寥千載地主未
逢盖至明王中叔而後顯君于白公瑰才同直節同遷
謫同地勝同其築室衙齋而以希白自命豈所謂有其
實而名弗得辭者耶余嘗讀白公琵琶諸行誠極才人
之致而憂憤鬱憏哀傷不無泰過故白公雖不久召還
而媒糵偕生卒未獲究其底藴迺中叔所為希白軒賦
齊得喪置順逆冰融霧釋于物我之交其詞無論其識
且超白公而上之異日者一息而摶扶搖大究厥施于
海内俾北固三山與匡廬五老東南並峙吾固于兹賦
窺一班已
少室山房集卷一百九
