少室山房集卷一百三
明胡應麟撰
讀十一首
讀鬼谷子(二則)
鬼谷縱横之書也余讀之淺而陋矣即儀秦之師其術
宜不至猥下如是柳宗元謂劉氏七略所無蓋後世偽
為之者學者宜其不道而高似孫輩輒取而尊信之近
世之耽好之者又往往而是也甚矣邪說之易于入人
也宋景濂氏曰鬼谷所言捭闔鈎箝揣摩等術皆小夫
蛇鼠之智家用之則家亡國用之則國僨天下用之則
失天下其中雖有知性寡累等語亦庸言耳學士大夫
悉宜唾去而宋人愛且慕之何也其論甚卓足破千古
之偽
又
鬼谷子漢志絶無其書文體亦不類戰國晉皇甫謐序
傳之按隋志縱横家有蘇秦三十一篇張儀十篇隋經
籍志已亡蓋東漢人本二書之言薈萃附益為此即或
玄晏手裁而託名鬼谷若子虚亡是云耳
讀越絶書(二則)
越絶書䟦云維子胥之述吳越也因事類以曉後世著
善為誠譏惡為誠句踐以友更始之元五百餘年吳越
相攻復見于今百歲一賢猶為比肩記陳厥說略有其
人以去為姓得衣乃成厥名有米覆之以庚禹來東征
死葬其疆不直自斥託類自明寫精露愚略以事類俟
告後人文屬辭定自于邦賢邦賢以口為姓承之以天
楚相屈原與之同名明于古今德配顔淵時莫能與伏
竄自容年加申酉懷道而終友臣不施猶夫子得麟覽
覩厥意嗟嘆其文於乎哀哉温故知新述暢子胥以喻
來今云云以上俱本書䟦語按漢書藝文志雜家有伍
子胥八篇今詳越絶一書于子胥始末特詳且稱贊其
賢者不容口而子胥之列雜家者本書竟不復傳觀此
䟦首言子胥之述吳越終言述暢子胥以諭來今豈東
漢越中文士因子胥雜家之舊而附益以句踐種蠡行
事會為此編易名越絶乎不然此書所載吳越事相半
何得獨云述暢子胥且首言子胥之述吳越又何也用
修據以去為姓等語而得袁康吳平名姓可謂異代賞
音至子胥撰述之繇明記始末而不復詳詧亦得其一
而不得其二者與
又
此書以為子貢作者絶不經又一無左騐苐據亂齊存
魯一章爾用修以為罔說是也詳味此䟦子胥之述吳
越因事類以曉後世著善為誠譏惡為誠洎後温故知
新述暢子胥以諭來今等語則子胥舊有是書述吳越
雜事而後人温其故典而暢叙之以傳于世意旨甚明
其云更始之元當是西京之末而此書文氣絶不類其
時盖袁康者先述此書于東漢初而吳平者復為之屬
文定辭于東漢之季故云百歲一賢猶為比肩也其云
禹來東征死葬其疆末又云覆之以庚兵絶之也豈袁
非越人更始間為亂兵戕于越地因而葬與吳平則自
是越人成此書者故云文屬辭定自于邦賢也此書閱
世數千年至用修始發作者姓名而未及究其顛末之
悉余不敏實首竊窺豈書之顯晦自有時與庸錄諸此
俟異時博綜之士
讀三墳
元經出阮逸世以即阮逸也孔叢出宋咸人以即宋咸
也朱紫陽以麻衣出戴師愈黃東發以文子出徐靈府
宋景濂以關尹子出孫定王元美以元命包出張昇獨
三墳亡謂出毛漸者余知其漸出無疑也漸所作三墳
序其詞實淺陋與書合故覈偽書者覈所出之人思過
半矣或曰若子言世得論衡將益為中郎之秘獨奈何
令人好古也噫尚書出孔壁世以偽詆安國乎竹書出
汲冢世以偽姍束晳乎列子過江始傳世以為張湛偽
乎惟其是而已
讀關尹子
關尹子九篇以即老耼弟子而莊周稱之者按七略道
家有其目自隋志絶不載則是書之亡久矣今所傳云
徐藏子禮得于永嘉孫定者陳振孫疑定所受不知何
人宋景濂以即定撰皆有理余則以藏定二子尚非如
阮逸宋咸輩實有其人或俱子虚烏有未可知也篇首
劉向序稱渾質崖戾汪洋大肆然有式則使人泠泠輕
輕不使人狂等語蓋晩唐人學昌黎聲口亡論西京即
東漢至開元無有也至篇中字句體法全倣釋典成文
如若人有超生死心厭生死心等語無論莊列即鶡冠
至亢倉無有也且隋志既不載新舊唐志亦夐無聞而
特顯于宋又頗與齊丘化書有相似處故吾嘗疑五代
間方外士掇拾柱下之餘文傅會竺乾之章旨以成此
書雖中有絶到之談似非淺近所辦第以關尹則萬無
斯理彼藏耶定耶真耶贗耶吾何暇辨之哉
讀淮南子
漢世記事之博莫過太史公立言之博無出淮南子故
揚雄以淮南太史並論又以為淮南之用弗如太史公
知言哉淮南蓋效吕覽而作者其文詞竒麗宏放瑰目
璨心謂挾風霜之氣良自不誣而詭辭衺說坌溢篇中
自戰國莊列二鄒縱譚宇宙茅靡瀾倒舉世若狂漢興
董賈諸人漸趨淳朴一代文章垂復古始淮南又羣集
浮華網羅淫僻淵渟澤滙萃為此編自以極天下之觀
而不知好大喜夸之弊不亡國殺身有不已者余讀淮
南既竒其才悲其遇又重惜其未聞君子之大道也因
題簡末云
讀中說
王仲淹之著中說也唐宋以還知之者十而三罪之者
十而七疑之者十而九甚至以河汾有穢行史削之夫
仲淹生隋季世遯迹閭岩一時與游董常數子而外無
論房李魏王若風馬牛絶不相及即薛收杜淹識者疑
焉而隋史成于武德貞觀之間計中說當時潤飾于王
氏諸子者尚未行世未必知隋有若人史置弗錄胡怪
也余讀仲淹書獨慨夫士之生于三代之下者一靡于
管晏載蕩于孫吳三溺于申韓四淪于楊墨五淫于莊
列六徇于曇摩下逮六朝南北即瑰偉絶特蓋世之英
亦將望是數者趨焉息焉其于周公仲尼之道盖邈不
知其何物矣仲淹勃興衰運直欲懸揭而日月之今繹
其遺言源流洞如規模廓如詞義秩如温如燁如即性
命天人之極彼或未窺是非大謬聖人者固已鮮矣藉
令面命杏壇詎出端木顓孫之下若之何後世之知之
者弗勝夫罪之者之衆也至刻畫顔曾步趨鄒魯福郊
福畤之為固無事辨特其肩任太弘論建太廣志意太
驟稍似有以啓其端者紫陽所為三嘆而致惜歟
讀鬻子
鬻子章次篇名前人論者咸以殘缺不可曉余初讀尤
漫然載閱之覺其詞頗質奥雖非真出熊手要為秦漢
前書及反覆紬繹之迺知此書之存眎舊纔十之一而
篇名章次錯亂混淆之甚宜宋以來諸家未有得其要
領者也蓋古鬻子本書篇名章次與莊列不同而絶與
今傳關尹子類所謂撰吏道符等目即關尹之一宇二
柱等篇也撰吏下有五帝等目道符下有三王等目即
一柱篇之盆沼等章二柱篇之盌于等章也關尹九篇
而每篇章次少者六七多者十餘更互闡發以竟一篇
之義故每章之語雖極寥寥而不覺其簡鬻子二十一
篇律以關尹則今傳短章總之當不下百數十而東京
之後兵火殘逸至唐所存僅此一十四條當時注者鹵
莽苟欲庶幾前代全書遂以每章當其一篇而僅以為
缺其八故今讀之寥寥枯寂若本末略無足觀者又其
篇章既混而先後復淆後人因益厭棄弗省余既幸得
其說輒稍為更定之雖缺者不可復完而章次篇名咸
中舊解亦謂旦暮遇之者也
讀論衡
王充氏論衡八十四篇其文猥冗薾沓世所共輕而東
漢晉唐之間特為貴重蔡邕秘諸帳中葛洪懸諸座右
劉子玄搥提班馬不遺餘力而獨尊信是書三子皆鴻
生碩彦目無今古迺昌歜羊棗異代同心何哉秦漢以
還聖道陸沈淫詞日熾莊周列禦鄒衍劉安之屬捏怪
興妖不可勝紀充生茅靡瀾倒之辰而獨岌然自信攘
臂其間剗虛黜增訂譌斮偽詖淫之旨遏截弗行俾後
世人人咸得藉為口實不可謂非特立之士也故伯喈
尚其新竒稚川大其宏洽子玄高其辯才特其偏愎自
是放言不倫稍不當心上聖大賢咸在訶斥至于問孔
刺孟等篇而闢邪之功不足以贖其横議之罪矣近世
誚充太甚若何氏沈氏諸說或未足以大服其衷故余
稍為次其功罪以折衷後之君子
讀齊丘子
化書六卷稱宋齊丘撰宋景濂曰齊丘子六卷言道術
德仁食儉六化為甚悉世傳為偽唐宋齊丘子嵩作噫
是書之作非齊丘也終南山隱者譚峭景升也齊丘竊
之耳其文高簡固微有見于道德者非淺機小數比也
按此書張文潜黃東發俱以為齊丘撰而景濂歸之譚
峭因考諸仙傳得其人錄于後峭字景升唐國子司業
洙之子師嵩山道士十餘年得辟穀養氣之術周遊無
所不之夏則服烏裘冬則綠布袍或臥于風雪霜中經
日人謂已斃視之氣悚悚然因遊三茅經建康見宋齊
丘有仙風道骨雖溺機智而異乎黃埃稠人遂出所注
化書授齊丘曰是書之化其道無窮願子序之流于後
世齊丘因奪為已有而傳之厥後不得其死宜哉景濂
之言蓋出于此然齊丘仕南唐而南唐又有金陵羽客
譚紫霄者能劾召鬼神四方道流從學百餘人于三教
書皆所洞曉嘗教其徒講莊列深以為合于釋氏則于
今傳化書意旨尤若相類二譚並與齊丘同時一人耶
二人耶吾不得而知也因景濂語并及之
少室山房集卷一百三
