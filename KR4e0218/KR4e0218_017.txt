少室山房集卷十七
明胡應麟撰
五言古詩二十八首
婺中三子詩(有序)
三子者劉參軍峻沈僕射約駱侍御賓王也
孝標以流寓休文以宦遊賓王以起義出奔
他郡迹三子始終無論隠侯即劉駱二君未
可以婺槩者第吾邦文學三子實首倡之則
婺雖一日之過猶其湯沐矧其生于斯仕于
斯沒于斯也夫休文達矣孝標賓王則窮迺
其風節矯矯咸足重婺余既為白諸學使蘇
公則復櫽括其槩並隠侯為三子之篇亦以
余之窮有相類者匪曰氣味之合已也
嵯峩婺女郡星斗垂寒芒寥寥曠千載氣運開齊梁劉
生實天啓乳哺隨高堂翩然自北來燁若孤鳳凰讀書
紫薇岫一目逾十行山棲表遠志絶交廑中腸千言走
珠貝七錄披琳瑯含毫策錦被倏忽驚岩廊遂令世主
忌坎壈終詞場龍蛇諒斯在鴻鵠詎可量矯矯七尺軀
恥為萬乘降胡然際悍室妖牝啼朝陽潛身嘆孤犢跛
足追亡羊太息敬通論今古為徬徨(劉困于悍室轗軻終身常著論擬馮)
(敬通見史余每太息云)
右劉參軍孝標
仙李方二葉九廟摧妖狐刳剥盡生靈宇内無完膚岳
岳臨海公奮袂起菰蘆義旗舉大澤百萬當一呼虹霓
切雲漢雨澤滂泥塗操我七寸管問彼六尺孤片言嚇
淫牝一戰梟羣奴惜哉下阿戰倒甲如摧枯奇功固罔
立大義差足扶披緇入靈隠覓句酬跏趺金鎚隠博浪
鉅軸流江湖固知藝文傑詎曰器識疎一辭道王辟無
忝令伯徒至今讀遺草激懦開頑夫(駱沒後詩文散逸郗雲卿蒐錄餘剰)
(梓之余别輯駱氏忠孝傳詳載)
右駱侍御賓王
六代更廢興文士故不乏奮迹驚才賢乘時見髦傑猗
歟沈隠侯文章何燁燁騁望遊中台違情守東越珮玉
辭岩廊鳴金下閶闔沿泳雙溪流遲徊三洞穴會圃臨
春風登臺望秋月(引沈原句)旌旆俄飛揚劍履倏騰踏一代
懷龍門千秋仰驥秣四聲啟後流八病表先達盡剖洪
荒秘卓為藝林筏儒生互雌黃志士競鈇鉞寥寥數千
載風流竟誰越豈伊腐草流塵土共澌滅(八咏綺習本非絶塵然四)
(聲之傳足俟百世)
右沈僕射休文
二懷詩(有序)
二懷者張進士子同姜禪師德隠也一遯于仙
一遯于釋固薦紳先生所不道然唐婺中詩流
自駱丞而下必次及焉即調或卑卑固時代使
然矣夫志和浮家霅上而休公駐錫川中蓋二
君亦非老于婺者豈賢者避地自昔共然將詞
人多窮迄今尚爾耶夫余亦有遠遊之思而未
得其挫名之術也故于二君咸沾沾有遐慕焉
有唐迄元和畸流尚不之翩翩玄真子百代恣漁獵雅
志游松喬奇蹤軌莊列嗒爾柱下言超然謝津筏富貴
輕鴻毛軒冕等澌沫一辭世主聘浮家老苕霅
右玄真子張志和
唐末緇流空休公崛然起卑卑局晩調兀兀吐玄旨冥
心師楚圓苦思叶齊已禪啓天竺詮畫妙應真理片言
忤大帥脱身錢塘汜一鉢游岷峨逍遥入無始(緇流談禪盛極)
(唐术然文彩頓乏矣休公畫理入妙應真今傳)
右禪月大師貫休
婺七賢詩(有序)
七賢皆婺中先達宋元以來文學士也吕太史
雖一代儒宗顧其實有不可盡泯者屈就兹列
焉
於越稱上游婺實文獻域唐末何式微宋南復中闢太
史雖儒宗詞華蔚天植惜哉掩藝成端居聖門籍
右吕太史伯恭
同甫真人豪矯矯謝拘局寧為躍冶金肯作瓦全玉四
上阜陵書十返紫陽牘至今華川陽英氣貫岳瀆
右陳狀元同父
與正頗負奇翩翩孝皇代作吏弘風流經國紀鄉遂世
尊考亭疏迄掩干城銳細行誠足矜大德豈終累
右唐刺史與正
侍講起勝國舉代推詞場高蹤峙虞揭遺躅開宋王遂
令婺女顛光焰萬丈長(韓語)惜哉駱劉緒緬邈空梁唐(侍講)
(元倡宋王繼之然風雅一途猶三舍也)
右黃侍講晉卿
文肅興閭閻揮毫走當代文事既渟泓儒宗亦映帶毫
濡瀫川涘研滌浦陽瀨一傳太史公粘天決千派
右柳文肅道傳
金華本學藪淵穎彌鏘鏘潛心事大業奮志遊羲皇一
命詎足榮千秋在文章鴟鳶亦奚事腐鼠矜鸞凰
右吳山長立夫
元季多奇人出語必驚衆山川縱吞吐造物時簸弄魂
夢遊玉樓敲推入醋甕嗟彼龍豹姿甘為鬼才用
右陳隠居君采
邑三賢詩(有序)
余邑當宋元得賢者三人皆深於經術不可
以文藝盡之迺其著述班班足考鏡也作三
賢詩俾毋以質掩其文焉
濯濯香溪流汀洲雜蘭芷之子懷清芬南渡勃然起大
隠弘高風真修味玄旨遺文詎必多一臠見嚆矢(邑有文集)
(自茂明始今香溪舊刻尚傳)
右范隠君茂明
吉父英雄姿夙負濟時略不受帝王知遂工賢聖學著
述逾三車卧遊歷五岳至今尚典刑遺像儼丹雘
右金文安吉父
煌煌禮部公執戟隠金馬憐才若饑渴片善必揮洒餘
日酬詩歌居然振大雅世無揚子雲誰為好玄者(正傳著敬)
(鄉前後錄禮部詩話等編采掇故實勤至亡比)
右吳禮部正傳
讀國初四君遺集(有序)
文章國初越最盛越中婺最盛浦陽義烏金華
三數君子者雖風調沿襲宋元而淳龐敦大蔚
然開一代先李獻吉云金華數子真絶倫非溢
語也詩歌稍左次當行亦往往有足觀者余讀
四君遺集慨然其人人為四韻以識余臆
猗與太史公振代見才傑百氏勤琱鎪二典恣漁獵雄
章發天造大手揚帝烈至今藝士林冠世推閥閱
右宋學士景濂
忠文起草昧弱冠宣王猷雄才動宸宁大節揚蠻陬肝
腸凜鐵石毛髮如懸疣巍巍文士烈燁燁垂千秋
右王忠文子充
奕奕空同生名家出華右雕龍擅制作繡虎威百獸才
啓北地先裔屬潁濱後遂令赤松頂峨眉鬱同秀(平仲潁濱)
(九世孫亦號空同子在獻吉前)
右蘇内翰平仲
才賢萃吾婺仲子維吾宗雙溪濯蘅杜三洞捫芙蓉霜
蹄縶百里天門恨九重寥寥信安集一臠窺良工(仲申所傳)
(信安集甚寥寥讀者不無遺恨云)
右胡教授仲申
宋王二雋篇(有序)
宋文獻有子曰璲王忠父有子曰紳各以少
穎知名璲書法為國朝第一惜夭折中道而
紳以孝行蔚然光紹先人皆匪可文藝一端
盡者并識數語為二雋之篇
浦陽既龍躍華川亦鷟起有雛必九苞為駒日千里飛
翰洒玉樓重繭歷金齒太息承家風寥寥墜蘭芷(仲珩書絶)
(少詩僅數篇王氏繼志集亦罕傳者)
右宋璲王紳
存沒篇四首(有序)
粤黎梁歐三子洎吾鄉子與方伯皆余忘年
交也都門一别梁徐相繼下世僅黎歐存爰
敘四子為存沒之篇
黎公産嶺表宛若荆山璞沉湎偕步兵滑稽類方朔一
官寄長安十載卧玄閣悠然太古民相對忘寥廓
右黎秘書惟敬
嘉隆振雅道徐君實天縱翺翔五子間燁如九霄鳳維
昔平原館如澠為余頌倏為岱岳遊能無山陽慟
右徐方伯子與
燁燁歐楨伯人倫挺奇邁宦遊三十年囊惟一氊在大
隠留金門遐悰寄塵外把臂慚後時論心迺前代
右歐博士楨伯
太息平生交梁鴻遂長夜憶昔長安遊屢命千里駕遺
冢鄰要離修文佐卜夏羅浮四百峰望爾涕交下
右梁内史思伯
寄吳門四子詩(有序)
王承父屢訂余入訪烏鎮至則葭菼茫然無
復問津處過金閶適周公瑕與客遊天池泊
崑山覓王世周寓婁江覓曹子念皆出謁所
知矣遂各為一章寄焉
公瑕布衣俠夙習游鍾王珠璣耀千裔琬琰被八荒詩
篇匪細事一一追三唐希聲豈諧俗太息雲門章
右周文學公瑕
東吳菰蘆中乃有如此人形骸若象罔富貴輕浮雲含
毫役萬彙混迹游風塵笑我何太拙白首攻玄文
右王山人承父
曹生滑稽雄自稱子建後鬚髯河朔豪翰墨江左秀康
伯惟令甥楊惲實賢舅為憶兩瑯琊哀涕泫清晝
右曹山人子念
藝士工浮儇末俗寡淳質自與王郎遊恍入華胥國錦
里餘角巾臨邛有立壁一誦次公言千秋白虹泣
右王茂才世周
少室山房集卷十七
