少室山房集卷五十五
明胡應麟撰
七言律詩八十二首
冬日同喻水部趙觀察趙徐章葉郭鄭六孝廉
趙唐童范四文學遊靈洞山房十首
初扺碧霞宫集趙眀府汝申别墅宫汝
申新創祀碧霞元君有昇仙岩禮斗臺諸
迹
出郭青鞋不憚勞草堂新築萬峰高天容二子探竒入
地引羣公發興豪蓬島秋聲猶鶴馭武陵春色漸漁舠
(天氣燠甚桃杏已有開者)東方自識前身是少别元君又碧桃
午過青芝舘小憩汝申丈墅中煉藥之所
歸來散髮臥青山丈室峰頭自閉關大藥欲成丹竈底
靈芽先湧白雲間餐來四皓鴻堪住采罷三茅鶴並閒
一笑風塵吾漸老會尋瑶草上仙班
薄暮遊湧雪洞洞山之麓乳泉流漫蜿蜒如
雪中甚竒䆳炬盡輒返未有窮其穴者
石竇中開雪乳懸迎人百折自蜿蜒瑶池忽覩三山下
玉井平分二華前素練生風搖大壑白波吹雨漲平川
由來郢客才堪並一借陽春洞口傳(邦相先有日對寒泉自詠詩之句)
夜投紫霞洞童范二文學攜具小酌洞突出
山腰高明宏敞羽流宅焉宋隱士于介翁以
古詩有輕舉乘紫霞之句故名即其詩所云
洞門相對是吾家者也
捫蘿昏黑度崔嵬萬炬山腰石扇開巨壑迥排丹嶠出
飛橋横跨赤城來桃舒錦障猿初下草長金光鹿未迴
莫鬪謝家成綺句朝攜五色上蓬萊
同邦相集趙太史山莊作地故白雲寺址四
山圍合中忽平敞清泉竒石為一方最太史
公選勝得焉
迴合千峰望未真平開十畆坐嶙峋雙鳬忽駐神明宰
一鶴曾閒侍從臣(清獻事)阮籍嘯歌聊玩世尚平婚嫁故
留人山靈咫尺堪攜手白石長松對結隣
山行觀飛來石山堂之後巨石千尺峭立平
地峰巒秀出勢欲飛動靈隱之具體而微者
午夜松風襲錦袍起看孤嶼矗林臯初疑片石飛靈鷲
忽似三峰駕巨鰲仙掌捫時應拆漢神鞭驅處欲驚濤
何當一棹西湖上臥對寒雲萬尺高
登洞山絶頂至白雲洞邑東南最高處雲氣
出入其中岩壑宏朗徑路窈窕遊人至者往
往忘返
踏盡青山興未還帝鄉仍到白雲間瓊樓特起三千界
綘闕遥封百二關自擬探遊窮地脉誰論呼吸近天顔
亦知怡悦幽人事持贈聊當茂宰閒
自白雲返由故道抵新洞久蔽榛莽近樵婦
堕其中居氓踵入得之洞類白雲而深窅峻
絶遊人魚貫纍纍而下秉炬千盤始抵石室
路中復斷用梯乃得達平敞處
躡屫褰裳列炬從投身捷下最高峰壺中地欲窮千尺
杖底天猶隔九重跂足青泥捫虎兕盪胸蒼乳攫虬龍
梯仙是處吾家在莫遣流泉世上逢
新洞或以飛龍名之余謂弗善與邦相謀更他
名洞中最勝者蒼壁陡立飛泉數十道迴旋
直下邦相擊節目余曰水簾哉余因為更賦
二首洞雖晚出故不謂不遇也
絶磴千盤下翠微遥驚瀑色挂丹扉淋漓恍墮鮫人窟
燦爛全窺織女機天遠玉繩浮帝座地寒珠箔護仙衣
廬山谷畔尋常見得似靈源洞底飛(廬山康王谷有水簾洞)
其二(洞中先有避秦來此處何必問桃源之句)
雪浪盤空望漸低清湘一幅似堪攜瀫紋細綰千絲潤
練色平鋪萬杼齊丹闕夜懸銀是檻絳宫晴捲玉為梯
重來莫障劉郎步咫尺桃源記舊題
暮春遊白岳十二首
同遊者謝少廉汪士能吳肇成方羽仲余有
題文草中
齊雲岩
中天城闕吐蓬萊萬仞芙蓉壓翠苔紫霧晝連三竺起
青霞晨傍九華來龜蛇隱見靈仙窟龍象騫騰上帝臺
竒絶東南誰並此祗應人世有雄才
小天門
重叠崖巒護翠屏何人持斧鑿青冥千尋峭壁移夸父
一線寒空透巨靈鍊石誰當搘玉竈丸泥吾欲閉金庭
不緣混沌頻年斵千岫桃花隔釣舲
太素宫
綘節宸居北斗懸金銀臺觀屹相連朱甍宿霧千峰外
碧瓦籠雲萬岫前粲爛靈旂朝帝日飛揚神劔伏魔年
何因屫躡罡風去一叩玄關意惘然
香爐峰
斗絶穹窿四望竒削成員嶠置坤維孤峰宛自廬山得
一柱真從太乙移青燎夜升雲黯淡紫烟晨合霧淋漓
漫思香案曾叨秩少住塵寰八百期
紫霄岩
萬峰晴色暮登臨望入山腰翠欲沉霧擁樓臺横碧落
雲拖&KR1242;蓋出青岑雄文勒岱知司馬秀句題匡憶翰林
三絶祇應留異代蓮花千丈撲狂吟(汪司馬李太史各有詩)
紫玉屏
崢嶸香案帝庭留萬仞高懸翠欲流九叠似張廬岳頂
三峰如削華山頭長舒霧色黃金界半掩霞光白玉樓
椽筆大揮飛瀑底凌雲何似仲將愁
司馬碑
十丈穹窿峙翠屏如椽真慰北山靈蟲書半蝕先秦字
龍畫傍分大夏銘虛擬相如論泰岱漫勞太史序云亭
何人解摸邯鄲碣祗是中郎讀未停
飛雨樓
懸泉百尺亂侵衣珠箔銀屏護翠微霧裊重崕渾欲墮
風逥羣岫盡如飛山樓夜榻眠蒼蘚石室春盤饌紫薇
一宿已知塵累斷竹西猶夢舊漁磯
無量閣
熒皇金碧挂檐楹蘭若翛然出化城十里亂雲雙屐到
萬山斜照一鐘鳴岐崖北繞飛梁現黟水南拖匹練明
自是圭峰飛錫地何須塵外問蓬瀛
樃梅菴
移根何代植崔嵬結搆名猶借樃梅千里漫勞孤驛寄
一株元自太和來花翹鶴膝時沾霧榦坼龍鱗乍起雷
嫩蕊疎枝渾欲折凌風無處問瑶臺(今梅毁于火)
五老峰
蒼然離立盡彭聃底事乘風下欝藍四皓衣冠猶減一
八公環珮僅餘三移來不借匡廬頂飛去重尋雁宕南
潦倒青蓮頭漸白乍因竒絶駐征驂(雁宕南山亦有五老峰見志)
三娥石
參差霞珮出蓬萊次第雲鬟立翠苔石上同心朝帝罷
山頭聯臂望夫來從游宛入黃陵廟(舜冇三妃見大戴禮)爭豔如
登白玉臺(古樂府題有三婦豔詩見玉臺集六朝多為之)漫說桃源雙占盡尚
留傾國候仙才(是遊也伯玉司馬有送余東還記叙諸歷覽甚詳)
西湖十詠(有序)
余自九齡從家大人客武林迄今三十餘載
湖山面目狎習久矣廼篇咏未嘗數數也今
秋再過社中諸同志固以為請酒酣援筆得
七言律十章王司宼元美嘗謂錢塘越佳麗
地不應例以關洛之調寫之兹作數篇頗竊
其意第老翁塗抹作態兒子終于本色不倫
以供來者之捧腹庶幾云爾
雪消塵淨見層空山色湖光面面同巘崿遍圍雲母障
波濤長浸水晶宫青天遊蓋飄香霧白晝飛梁墮彩虹
隔岸近移蘇小宅畫船齊泊藕花東
一鑑空明暮靄收短簫長笛亂雲流天浮殿閣連三島
風引帆檣到十洲峰際欲呼巫女下波心如抱洛神遊
翩翩蘇白留題滿得似才情瀫水頭
繽紛桃李盡成蹊夾岸晴沙送馬蹄遠水落霞蕭寺外
孤峰殘雪斷橋西闌干半倚青林出睥睨遥看碧樹齊
小扇輕羅歌未闋樓船已到百花堤(元人西湖樂府有小扇輕羅曲今尚)
(傳)
徙倚危闌醉目醒淡粧濃抹望難停波搖西子眉端綠
山叠文君髻上青楊柳千絲圍别墅芙蓉萬朵簇南屏
迴橈欲到錢塘岸一派絃歌月下聽
錦䌫牙旗夾畫橈雙高晴色望岧嶤諸天龍象圍三竺
大地黿鼉架六橋丹壁旛&KR1242;時隱見白雲鐃吹互飄搖
斜陽一抹人歸處多少紅粧落翠翹
油壁香車夾路馳目成何處兩蛾眉荷風錦席參禪夜
梅雨紗窗入夢時湘浦珮環無别恨曲江亭院有佳期
菱歌唱徹黃昏後對對文鴛浴水湄
千山臺殿列金銀草色湖頭綠漸勻白傅堤前題柳客
陸矦祠畔賣花人連峰黛簇嬋娟髻滿路香飛叱撥塵
四百旗亭遊未半遥看斜日墮紅輪
一望平湖翠幕懸湖心亭上劇堪憐凌波舴艋雙雙度
掠水鴛鴦隊隊眠靈隱僧歸雲色裡淨慈人醉月明前
吳姬十六俱年少競結同心玳瑁筵
碧空如水淨無氛雁子鳬雛蕩濲紋繫䌫半依秦帝石
攜尊齊酹岳王墳荷花色照千門月桂子香飄萬壑雲
向暮西泠風轉急淥波横濺石榴裙
玉勒金鞍照綺羅游人成隊出清波(門名)丹青屏障穿蘿
竹紫翠樓臺夾芰荷絲笮似携盧女到畫橋曾約泰娘
過千篇未少風雲氣柰此湖山媚客何
後西湖十咏(有序)
十咏成湖中景物大都具矣自餘峰巒臺榭
諸名勝未盡窮也座中諸子更有乞余分賦
者漫爾占綴數亦如之為西湖後十咏焉
湖心亭
萬頃寒波蕩瀫紋朱簾十二挂絪緼闌干盡壓魚龍窟
簫鼓長驚鴈鶩羣山色四圍晴擁霧湖光八面夜飛雲
中流好是西施宅早晚鴟夷挈畫裙
靈隱寺
畫栱雕甍勢欲翔居然臺殿到清凉三天竺色全窺戶
九里松隂半入廊絶頂竿&KR1242;紅日近中峰鐃磬白雲長
異時禪榻驚人後彩筆猶傳婺女傍(用駱氏事駱婺人)
飛來峰
突兀空明架紫苔紛然龍象鑿瑶臺崑崙一柱從天下
灔澦孤根拔地來飛到豈緣夸氏力(夸娥移山事見列子)削成庸
假巨靈材他年挾汝乘風去不羨如拳寄草萊
武穆祠
十尺嵬峩岳降神當年横槊徇邊塵中原萬姓遮留日
絶徼全師慟哭晨隂雨旌旗朝上帝春風笳鼓酹遊人
凄凉大樹英靈在盡拱南枝向北辰
三天竺
百尺金身峭壁前三峰雲氣屹相連渾疑竺國諸天墜
絶勝秦城太華懸(以三峰言)隨處法身分翠竹(禪家冇青翠竹盡是法身)
(之語)無窮妙相示青蓮瑶軿咫尺西方在一叩如來結梵
緣(觀世音為功德山王如來)
九里松
鷲嶺西來梵刹重長松落落倚芙蓉千林夜湧濤聲出
九陌晴飛露氣濃翠蓋中天巢鸛鶴蒼髯匝地舞虬龍
餐霞亦是華陽客遮莫秦娥樹底逢
孤山宅
兀立中流四望竒誰開丈室枕漣漪雲埋洞口呼猿日
雪擁湖頭放鶴時藂桂作花猶滿砌疎梅横萼迥當籬
凌風却月憑誰和一樹寒香入夢遲
寳所塔
絶頂浮圖出化城捫蘿如躡太空行孤標突兀神光現
七級玲瓏妙相呈大海雲霞頻幻色平湖日月逓生明
亦知多寳元無相何暇當年阿育成
六橋堤
千尺晴虹架彩斿闌干三百大堤頭繽紛冶女迷花到
雜沓王孫戲草留玉管競催明月上金丸時遂暮雲流
春風一路堪圖畫萬樹桃花簇紫騮
湧金門
鼓吹喧闐一望遐湖頭雲日亂蒹葭三千船舫家家月
四百樓臺寺寺霞桂影荷香迷越客竹枝桃咏醉吳娃
天容乞與西泠地獨擁寒濤臥釣槎
武林徐明府招集西園時風雨驟至剪燭劇談
幾達曙矣賦謝二章并以為别時明府將入
覲余往吳中
握手新知興欲狂熒煌燈火夾華堂荆州意氣歸元直
(明府楚人)鄴郡聲名擅偉長白苧生風搖彩袖青萍飛雨落
胡床為知政績書前殿不遣雙鳬出上陽
痛飲狂歌意未平坐聽寒漏滴高城裝因北海經旬滯
燭向西堂盡夜明是處湖山重借色他時風雨各關情
含毫漫詫雙龍合拂曙河橋問去程
少岷山房為曾大參題(冇序)
少岷山在蜀之合江鄭繼之楊用修各為曾
計部作歌大參曾公以世澤索題諸末簡
積翠遥天挂玉臺少岷山色峙崔嵬雙溪雲霧尊前合
六洞烟嵐杖底迴閣上玄經中散臥堂中詩句拾遺裁
從知勝槩堪遊目躡屫何時萬里來
汪茂才獻于以先隱君像千里函致乞詩
大隱風流世未孤少微星色臥江湖園荒漢上甘攜甕
室僦於陵但辟纑廿載避人呼漫叟一書遺子號潜夫
天池鳳羽行看近日聽鸞章下帝都
遊爛柯山題青霞洞天石室中
布襪芒鞋興未闌天風吹客上層巒仙山七日柯初朽
人世千秋局未殘塔影半搖蒼靄暮鐘聲微度白雲寒
龍肝食罷知難老咲揖羣真跨紫鸞
過嘉定集張伯隅閣上同房仲孺穀諸君
綠埜堂開碧水頭平原河朔讓風流雕闌百折捫霄漢
畫棟雙飛挾斗牛麗賦總輸鸚鵡捷清歌如跨鳳皇遊
莫將十日淹行旆極目華陽待紫騮(時伯隅先得雋將上春官)
即席再賦得臺字
百轉長廊入翠臺不知身世近蓬萊當門淥水流金谷
繞座青山挂玉臺舊主人非吳下客新郎君是洛陽才
(戲用張解元事)瓊筵咫尺春光到深夜狂歌落早梅
别趙張兩生還越張以氣俠聞青樓趙雅歌吳
閶稱最浹日同飲舟中甚樂也
白舫青蓮任意遊好天良月大堤頭金衣驟擲張公子
玉笛頻吹趙倚樓奏罷陽春無和客酣來河朔盡名流
那堪後夜驪駒起千葉吳閶競送愁
别房仲洎冏伯逸季
尊酒淋漓醉復歌紫簫紅燭夜如何猶嫌十日平原少
未信千秋碣石多狼藉杯盤沾重露縱横舟楫漾明河
惟應伯季吳閶遠悵絶河橋一旆過
再為房仲贈侍姬(時獨居一室以禪悅為事)
禪關趺坐寂無塵水月長餘自在身行雨盡忘三峽事
餐霞時伴四天人天桃媚柳寧同色忍草靈花别占春
莫向維摩論侍疾由來捨宅是王珣
幼于留寓曲水園張九卿周懋修錢功父黃仲
華趙凡夫吾君先後過訪賦贈此章
屐齒紛紛破綠苔爭攜流水入平臺清風驟擁三高至
明月仍將二妙來西第琴書慚浪客南皮觴咏盡詞才
春晴定卜滄浪墅不厭相過暮百迴
陳長洲楊吳縣訪曲水園幼于攜尊夜集以河
陽花作縣秋浦玉為人拈韻余得花字時二
明府皆將入覲并以贈行
茆堂燒燭散林鴉車騎聯翩夕放衙越嶠移來閩海荔
吳天栽遍蜀城花朱絃和處雙凌雪玉舄翔時並帶霞
翹首黃金天闕近盡將離思入蒹葭(陳君閩人新自永嘉移任楊君蜀人)
過晉陵訪安茂卿洎乃兄緒卿光禄時長至前
一日也
握手渾疑夢寐餘故人杯酒暫躊躇尊前重碧香仍豔
席上輕紅態未除菜甲初傳春早信桃花不鎖夜來漁
西陵咫尺元方在片石何妨共結廬(輕紅茂卿童子嘗入余詩)
寄朱在明
五載幽懷尺素傳北風猶滯木蘭船横江欲度偏愁浪
下澤堪居未買田桂樹飛揚招楚日桃花零落避秦年
沙頭定艤春來楫共結揚亭話太玄
夜同徐茂吳宋化卿集許才父聽歌作
把袂重過白板扉一尊嵐靄坐霏霏雲因洛水先春現
雨為陽臺徹夜飛(時大雨連日夕)爛漫歌喉縈錦瑟輕盈舞態
拂羅衣當筵授簡俱詞客唱徹梁州露未晞
中丞滕師入越賦賀
十萬貔貅候羽旗登壇横槊賦成時頻年漢闕絲綸下
此日轅門號令馳大海潮生強弩合平湖波煖畫船移
丹青第一麒麟上肯數班矦骨相竒
送遷客之嶺南
離心何處一登樓折檻嶙峋漢闕留曉霧乍將龍豹臥
朝陽行覩鳳皇遊梅花醉折羅浮頂桂樹閑吟庾嶺頭
為問蓬萊朝上帝如何砥柱在中流
千秋閣四首為司馬汪公賦閣在千秋里中
偉閣嵳峩北斗前千秋誰擅筆如椽窗中玄草雲霞入
座上青藜日月懸中令才華慚綠埜右丞名理讓藍田
惟應太史書成日突兀龍門四海傳
縹緲飛樓大谷傍雕題遥接海雲長中原雪色高黃阜
太乙星精下紫陽五柳莊前蓬作戶百花潭上草為堂
却思香案紬書日十二樓頭侍玉皇
紫氣青都屬望來熒皇飛搆入崔嵬玄龜左右圖書出
翠鷲東西法象迴草就滕王千客避藜然天禄萬靈陪
莫誇名姓麒麟上别擅乾坤在草萊(公所居太函二峰環抱昂首相向宛)
(類龜形)
湖海飄然一敝裘縱横豪氣未全酬閑憑司馬千秋閣
絶勝元龍百尺樓座裡風雲逥客傲壺中天地縱神遊
寧知文舉雙眸白大有忘年在黑頭
夏日三衢水亭作(有序)
易使君李司理招同屠儀部夜集城南水亭
使君新創屹立水心四面環菡萏數百夾堤
散植桃柳芙蓉青油畫舫一繫亭下容十人
尊罍簫管錯列其中每公暇燕集臨亭放舟
微風自來平波如掌銀鱗鮮鯽近人可數雜
花芳樹應接不遑真姑篾一勝境也先是衢
苦無游觀處自使君實始營此而司理佐之
人以方蘇白兩公云
促席張燈喚叵羅習池心賞未蹉跎半依城郭栽桃柳
小著亭臺伴芰荷露洗長空沉皓魄風搖殘夜落明河
相逢倏盡東南美不飲其如浩興何
徐明府仁卿招集墅中(有序)
時孫生國梁金生石聲在坐酒酣命小奚歌
紅線侑巵入夜别明府過劉總戎兩生拂衣
從余潦倒幾申旦復發興攜兩生入徐納言
宅觀梨園適演雜劇黃四娘乞人有借名杜
拾遺者傍觀爭目兩生余為撫掌一大噱而
出
面面朱簾霽色流主人攜榻自南州三年潁水傳新績
一夕臨安話舊遊舞罷青萍霜照匣歌迴紅線月如鈎
銜杯未劇高陽興笑殺君卿事五侯
徐納言汝材過訪邀集賦謝并東其諸郎君時
二尊人皆眉夀無恙
舞罷斑衣玳瑁筵瓊林玉樹半階前縱横冀北三千隊
聚散蘭隂二十年亭倚惠風臨曲水徑穿竒石到平泉
莫將貝錦紆行樂宣室行看太傅旋
李司理招集署中
玉署燒燈共歲殘胡床攜手不知寒微言總為千秋合
縱飲何妨乙夜闌竹送清霜流藻井梅飛殘月下雕闌
傳家剰有河梁句莫詫雙龍唱和難
送劉傒如吏部入都
早擅昆丘片玉場仙曹司法暫徜徉深宵藜大懸書閣
白日蒲鞭臥訟堂去曳朱衣朝漢帝歸攜彩筆賦滕王
雄飛不獨銓衡借八翼天門次第翔
雨中董使君招同汪司馬集諸天閣
樹樹桃花點綠苔萬山金碧挂崔嵬筵開五馬春風駐
座合雙龍暮雨來漢殿才名饒賈董梁園詞筆愧鄒枚
無論借寇當年事突兀黃金擁薊臺
夜過汪士能家看燈同肇元太學奕戲贈并呈
司馬公
萬炬烟銷夜色潜一尊明月吐朱檐遊同太傅偏能奕
貌學參軍未有髯畫閣盛開雲母帳琱盤時薦水晶鹽
揚州肯挾劉晨去十萬紅粧盡卷簾(參軍肇元父也王長公嘗贈以聞道)
(參軍頗有髯之句)
憩嘯園有感(時汪公在小普陀)
油壁香車在處逢嵬然飛閣架巃嵸爭傳西竺留司馬
誰向南陽識臥龍古磴千盤藏檜柏芳池十畆漾芙蓉
亦知杖錫三天上布帽何因曳屫從
十九日為大士誕辰司馬公施像菴中適余為
友人邀遊别墅奉寄四章
方丈莊嚴闢草萊天龍八部儼徘徊函關是日真人過
竺國當年大士來千室笙鐃臨寳地十方瓔珞施瑶臺
騎羊莫咲初平拙恍忽前身是善財
蒼茫雲氣百花潭總為靈光下鬱藍般若向來傳自在
圓通渾欲問瞿曇須彌界似移金竺兜率天疑近太函
漫向彌陀論法嗣只今龍象在江南(司馬所居山名金竺在肇林西)
閻浮提界暫徜徉海上曾聞一葦航紺殿乍傳金粟影
紅樓初放白毫光慈雲迥結三天外慧日高懸八水傍
千億化身何日遇漫將詞筆問空王
玉樹金襴百寳陳低眉睊目坐陽春暫來東土依檀越
誰道西方得美人淨妙總因圓覺相莊嚴元是法華身
君看一傳瑯琊後大覺從教萬古論(自宋世譌大士為婦人王長公始闢)
(其妄余有考詳莊岳委談)
夀汪參軍六秩
紫氣遥占白岳傍青鸞長駐白雲鄉張筵鄴下三千客
照坐揚州十萬粧觀裡瓊花初破萼庭前珠樹欲成行
他時倘問參軍句一笑掀髯向畫堂
贈汪元清肇元二太學
寳鐙銀鞍白馬調烏衣羣從盡蘭苕同攜賓客探璚樹
並載嬋娟弄玉簫别墅風流安石共中林才思阿咸饒
秋風騎鶴能相過定約揚州第幾橋
士能屢遲所懽不至仲淹怒使家衆數輩促之
來座中戲作
寒雨蕭蕭閉綠苔乍聞環珮下陽臺不因枚叔觀濤至
已作王郎挂雪迴國色名花雙爛漫(是日初見牡丹)高山流水
共徘徊腰肢沈約偏能瘦狂倚東風唱落梅
方景真邀遊幔亭同司馬公賦(有序)
山本名烏石突主人張繡幄為幔笙歌粉黛
周列其傍觀者屬路余因謂司馬公昔李白
張謂泛湖郎官之名迄今不朽兹山勝絶而
不佞幸從公後傍觀者闐訝咸以為武夷君
請遂以幔亭名之司馬擊節曰善同集者謝
少連汪士能潘南仲吳太寧諸子詳司馬公
記中
窈窕肩輿度白雲幔亭霞色轉氤氲千山夕照羅峰外
一線春流練水濆冠蓋盡攜文苑客笙歌如下武夷君
名花滿座天孫外何忝玄光百代聞(武夷山道書稱白馬玄光之天)
方于魯以墨譜乞詩卒業賦贈
粲爛雙螺出魏臺奚潘遺法儼重裁玄雲蔽月非烟下
(武公業妾名非烟)紫霧寥天太乙來九錫漫誇龍獻兆七香寧
假麝為媒何因飽嚥金莖露一吐王郎萬斛才(非烟寥天一七)
(香金莖露方氏墨名王勃作文磨墨水數斗飲之萬言一揮見唐小說)
少室山房集卷五十五
