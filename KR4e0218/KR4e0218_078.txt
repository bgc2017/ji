少室山房集卷七十八
明胡應麟撰
七言絶句八十五首
夜飲郭金吾齋頭同韓劉兩生奕達旦歸寓則
晨餐久熟矣戲走一絶柬郭君并韓劉二文
學
談棋說劒更呼盧絳蠟燒殘白玉壺痛飲不須愁禁夜
主人曾是舊金吾
病目初起汪象先太學以玉簪十二餽我即取
小軍持承露分貯几上覺茅齋秋色種種撩
人報以口號二
雙眼婆娑病色含不禁秋夢繞江南風流最是王公子
滿把霜林贈玉簪
荏苒秋光遍六街玉妃聯袂到空齋軍持滿插文園露
何似華堂十二釵
夜飲仁夫館大醉吐頓因借所服綠衣歸詩謝
之
五斗醒來恣所如幕天席地坐蘧廬酒闌人靜披衣出
滿路晨鐘下玉除
馬上望天寧寺浮屠作
十層珠瓦亂雲齊百丈金身落日低幾許慈恩高刹上
千秋惟覩少陵題
登玉華峰寺西山絶頂處余夜宿其中題此絶
於巖石
絶頂秋光萬壑懸青萍搖曳亂雲前峰頭五夜聊伸足
莫訝孤星帝座眠
湖上
風起平林月色低飛香十里禁城西不知人在清涼國
萬朵芙蓉夾大堤
題董體仁壁間
二十年前灞水傍壚頭晨夕縱清狂天南海北凋零盡
贏得君家玉樹長
柬蘇叔大乞黃花魚
徙倚東籬日漸舂南山何處見秋容憑君乞取羅浮膾
吟望飛雲四百峰
無題五首戲惱李王元三子
珠箔銀屏玳瑁梁何人低語合歡床金籠鸚鵡渾多事
窗外頻呼李十郎(霍小玉事)
金水橋邊白玉堂人人爭問薛家娘青衣屏後褰簾看
不是王郎是李郎
文君顔色鬭誰強十樣鸞箋總在唐一片蒹葭秋似水
月明何處問元郎(相國稹最屬意薛濤)
紅牙敲徹總尋常指點傾城在末行歌到玉門楊柳句
諸君端合拜胡郎(見集異記)
風流千古擅詞場濯錦江頭正夕陽花發小桃寒食夜
莫將魂夢惱元郎(戲用李昌祺餘話田洙事)
射所牆東書事
門掩湘筠翠色虚將雛語燕入庭除不知金犢何時返
閒坐櫻桃第四株
歌者陳邵兩生别余二十餘載忽與遇長安邸
中一曲辭去
廿載桃花瀫水頭腰肢垂老尚風流相逢一笑番成别
月落參横下酒樓
偶題
獨捲紗窗晝漏遲春風含笑畫蛾眉東鄰預訂黃昏約
夜合花香月上時
春閨曲
春衫斜捲越羅輕女伴西園作隊行蕩子不歸三月暮
百花深處亂啼鶯
秋閨曲
沉水香銷白玉壺薰籠斜倚月明孤狂夫尚作瀟湘客
夜夜金風落井梧
題畢餘興未盡戲用唐宋人元句綴七言二絶
末行(此題薛生繪事五言絶後者薛嘗以素巾繪雜卉五種為一圖余系以五絶句)
五色毫揮五彩裙五言詩燦五花文薛家少婦行原五
傳玩爭看五朵雲(用宋韓維句五圖共繪一巾儼若郇公五雲體云)
獨步江東杜紫薇横行塞上薛明妃君看彩筆雙題後
萬古長如白練飛(用唐徐凝題瀑布詩也以入羊欣事差不惡)
為象先題畫後薛生偶見特以精綾繪五卉見
餉而易山茶松石豈其以歲寒盟余耶漫賦
一絶
浣却紅綃著翠盤亭亭雲色墮雕欄分明蜀國魚箋樣
莫道青樓不耐寒
潞河畱别王行父袁微之李本建徐象先四絶
句
瀟湘才子王行父燕趙佳人薛素卿千秋一字神偏王
一笑千金目未成
懸弧正値中秋夕設帨仍當乞巧筵天孫雲錦千機細
月姊霓裳一代傳
當年畫識真真面此日綃看素素題南岳地仙寧再下
上元天女會重攜
袁宏徐幹各風流李益王維興未酬迴首素娥天咫尺
片帆無頼出并州
潞河南發永叔黃門舟中話舊因讀余少作絶
句石梁横截海天流明滅飛霞挂嶺頭及蒲
桃新綠照人明三語則余皆忘之并失其稿
矣戲為足成二章
石梁横截海天流明滅飛霞挂嶺頭好去大羅仙子宅
碧桃千樹倚蒼虬
鬱金沉水未稱豪噴玉飛泉助彩毫北塞邇來饒薏苡
西凉何處問蒲萄(永叔出都舟空亡一物第載薏苡酒十數瓶)
黃生石父碁於吾越為第一手而詩思亦翩翩
是夕賦一律送余南還酬此
一吐瑶華字字竒星芒寒逼丈人詩青萍暫隱吳閭博
可道長安似奕棋
卧病舟中旬日永叔命郎君過訊走筆賦贈二
章
半腮迎日鬭鮮紅累葉眉山賦颶風屈指烏衣三世後
新詩重覩薛竒童(蘇長公幼子過賦石橊詩半腮迎日鬭鮮紅又颶風賦亦附見坡集)
霜寒秋色淨枝頭又見王郎白石橊笑殺子安才欲盡
風帆猶趁大江流(仲君年僅十四王子安序滕王閣正兹歲云)
憶與永叔丙戌上春官永叔至安平鎮登陸今
屈指十載乃余附永叔舟再過兹地追憶曩
時王生據鞍上馬狀恍惚在目相與拊掌大
笑即席漫成
對倚青萍夜不眠雄飛雌伏漫誰憐衰楊古馹安平道
迴首西風巳十年
稚升席上再與永叔言别
九馹洪濤晝拍天城隂聊繫孝廉船殷勤淮水東頭月
重向河邊照别筵
狄明叔新居河上所幸美人十數輩築臺榭以
館之余過戲贈此絶
秦臺雙鳳太寥寥銅雀徒聞大小喬何似霓裳三十二
月中樓殿鬭妖嬈
次盂城稚升使者以酒貲追至再賦二絶寄之
雙鯉迢迢尺素傳飛騶遙問孝廉船江風不為離人住
恨殺盂城片月圓
敧枕篷窗月色澄屋梁猶記共青燈多情似逐長淮水
一夜隨人到廣陵
永叔别余入天台四絶送之江上
天末飛檣挂海濤江頭晨送木蘭橈當筵忍疊陽關唱
斷雨凄風遍客袍
玉洞明霞樹樹催青鸞先傍大羅迴春光滿酌高堂上
拚取胡麻作壽杯
洞天曾宿上清扉雙送劉郎出翠微斜日亂山歸路遠
桃花千樹赤城飛(余嘗夢遊天台二仙子洞中儼如畫圖所遇故屢及之)
萬里長淮挂北風大江東下雪連空虚疑瓢笠王郎去
翹首鳴珂碣石宫
出塞曲十六首為周元父題(周嘗為大將軍李幕客精騎射兼習)
(琴奕丹青)
曾隨飛將奪天山横槊詩成顧盼間萬里玉門沙似雪
生還曾未鬢毛斑
書生骨相未封侯暫逐荆卿卧酒樓腰下魚腸公莫舞
大荒曾挈郅支頭
年少江東智略饒長驅日本破天驕不緣羽扇能揮敵
銅雀春深閉小喬
高宴從軍樂事多白登城上夜如何數聲清嘯迎風發
十萬前驅盡倒戈
受降城下戰初迴無定河邊畫角哀落日沙場秋色滿
題詩人在赫連臺
磨滅雄心仗翠鈿幽蘭一曲暮雲前從知顧盼仙郎熟
不向人前誤拂絃(周生多狹邪遊)
幕擁青油夜漏遲從軍爾亦解觀碁不知淝水風行日
可似張玄授策時
駿馬雕弧鐵裲襠何人不羨獨孤郎横戈夜度燉煌戍
直取涼州獻未央
躍馬隂山白日低拂雲堆上醉如泥彎弓錯擬旄頭落
並墜雙雕大磧西
八法縱横擅彩毫何煩抛擲事龍韜聊飛尺檄蕭關外
已報單于雪夜逃
一笑能空塞北亭寒光閃爍射青萍歌殘杕杜長城下
萬仞燕然自勒銘
漁陽東望海雲平横笛偏吹驃騎營繞夜落梅春不斷
千山明月滿龍城
青海城頭月照沙黑山何處問琵琶長纓盡縛呼韓將
重取明妃入漢家
短小周郎五尺軀侯門花色照長裾莫言談笑無竒策
百雉聊城祇片書
君卿脣古詫紛紛筆札兼傳谷子雲怪得五侯鯖滿座
鐵椎曾奪信陵軍
拂袖行歌入帝都灞陵亭上醉相呼過從頼有任安在
使酒何勞挈灌夫
渡黃河抵吕梁再寄徐參知即景舒懷共十絶
句
千頃清淮匹練長使君高誼重餘皇布帆無恙南風正
日暮行人到吕梁
漫說陳登百尺樓十年湖海浪成遊多情好是徐元直
一借仙槎問斗牛
星宿黃河濁浪澄長淮飛雪罷奔騰金堤萬國輸王會
玉盌千秋鎮茂陵
櫛雨梳風事若何古來師克在人和飛芻直接桑乾塞
轉粟新成瓠子河
花照桃源百里紅班荆曾此聚羣雄虚疑仙子栽靈藥
莫認漁郎繫短篷(桃源縣俗傳先主聚義處在彭城下)
龍起曾驚大陸前書生今握萬夫權輕裘沛上分曹處
鼓吹牙門白日懸
千仞雲龍列翠屏亂山環匝楚天青干旄絶頂行人過
遙指元戎放鶴亭
芒碭龍飛大澤雲高臺戲馬送斜曛胡床何處邀詞客
清夜黃樓萬柝聞
豹略熊韜冠世姿雙龍腰下劒雄雌封侯莫訝儒生薄
談笑曾紆十萬師(廉訪嘗定淮南變為天下治平第一)
進履橋頭國士蹤榖城山下記相從功成屈指封侯日
重向金華問赤松(君嘗從家大人游在總丱時已錚錚播露竒穎)
瀫元亭上聽歌作
花竹周遭十二欄萬家明月滿長安夜深庭院天風起
隊隊霓裳出廣寒
秋日卧病瀫元顯卿厚之皥民過訪
老病秋來話息機滿階梧葉夢魂飛亦知極樂華胥界
無奈西風撼竹扉
十年消渴夢魂搖驢背風烟又灞橋玉露金莖何處問
漢宫秋色正岧嶤
再别惟寅十絶句
三十年來擊筑場白頭相對又河梁雙龍莫訝經離合
滿目飛雲是太行
亂雲殘葉晚凄凄揮手長安日漸低眼底只今饒醉尉
不煩追送灞橋西
君向青門話種瓜余歸亦卧武陵花扁舟後夜堪乘興
雪滿山隂十萬家
千里行歌出薊門何年同住杏花村衰楊古馹盧溝道
歌到驪駒各斷魂(余擬卜居秣陵與惟寅相晨夕)
十載青萍賦浪遊蕭蕭羸馬塞門秋那堪茅店雞聲夜
落月梁間夢李侯
日夜西風起潞津余歸君住總傷神相看脈脈燕臺上
地北天南兩病身
易水燕山半草萊蕭蕭風色暮偏哀悲歌屠狗凋零盡
無頼黃金百尺臺
玉河流水暮潺潺行李西風出亂山一路相思秋色裡
孤雲何處秣陵關
極目天南雁鶩羣荷衣深入五湖雲華陽碣石當年事
憔悴西風不可聞
十萬貔貅罷枕戈中山無奈謗書多祇今銅柱畱遺迹
誰見當時馬伏波
柬李汝藩四首
萬斛鯨波大海頭扶桑東指亂雲愁玉門生入殊堪樂
莫羨當年定遠侯
憔悴東還泣數竒親闈南國倚閭時誰言敬仲操戈怯
剩有交游鮑叔知
歸來無恙舊樓船贏得雞林字字傳不是王陽難九折
千山雲色太行前
不解征衫客異邦興闌初返木蘭艭東游可道風波惡
題遍新詩鴨綠江
巧巧素素皆薛生名也而字特未稱余與行父
定議曰瑤英庶於二名不偏亦以古有兹字
也
翩翩長袖越羅輕玉骨冰肌照眼明莫道元家人已去
千秋重覩薛瑤英
滕觀察先生招遊湖上藩臬諸公咸集命余賦
詩
弱水盈盈一望中羣仙環佩起天風青霄盡斂浮雲色
紫氣遙臨大海東
少室山房集卷七十八
