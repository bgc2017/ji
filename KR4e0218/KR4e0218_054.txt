少室山房集卷五十四
明胡應麟撰
七言律詩八十六首
喻明府邦相新至邑適康山人裕卿自虔州還
雁宕過訪同集署中分韻得杯字
雙鳬新自鳳城來疋馬言尋雁宕廻萬里風期仍下榻
千秋詞賦共銜杯雲霞彷彿飛燕社星斗依微堕越臺
試問移官湘水日曾將賓客並鄒枚
冬夜喻水部康山人過集齋中
萍蹤十載共相望邂逅重開竹下觴客子驅車還越嶠
詞臣飛舄到河陽虹霓色動高天外日月春生大海傍
會見桃花連四境先攜賦草過西堂
曹子念歲暮過訪夜同集喻邦相署中分得雲
字
仙槎逼歲下江濆客舘張筵傍夜分西北萬星懸對酒
東南片月堕論文鳴琴是處棲鸞翮岸幘誰能喚鶴羣
不信茂陵愁緒減坐深庭葉漸紛紛
寒食喻明府以詩招集署中
折簡應憐令節徂琴堂尊酒坐頻呼青雲漸許詞人合
白雪偏隨傲吏孤海嶠仙風迴玉舄江天明月墮冰壺
河陽樹樹催春發一問安仁賦有無
題邦相容膝軒
一椽容膝搆初成坐挾胡床碧蘚平漫擬柴桑歸日傲
暫同梁父抱時情忩臨南浦千花入簾捲西山萬樹明
自是太玄耽寂莫可容雙屐問柴荆(陶審容膝之易安)
午日王次公過訪小齋邀同邦相夜集二
首
幾年詞賦憶登樓錦䌫初停節使舟午日正逢花縣賞
(是日先集邦相署中)薰風仍赴竹林遊歌來大澤青天暮語入長
安白雪愁漫道匡廬帆色好于今地主是南州
千騎輝煌出帝都一尊攜手話長途桃花忽駐吳門鷁
柳色重邀漢殿鳬坐裡天迴卿月並亭前雲擁客星孤
無輕此夕平原醉容易人間覓酒徒
明晨邦相為具邀余同次公登蘭隂山迨暮乃
别
絶磴飛梁杖底迴闌干遥望夕陽開天懸萬壑低吳岫
地擁雙流抱越臺賦就定應雄屈賈遊成端不負宗雷
藂蘭滿目堪攜興一為千秋闢草萊
捫蘿日暮到蒼茫絶壁看天興轉狂三洞霞光逥蠟屐
九峰雲色堕胡床青精欲借仙人箸白練偏題國士裳
悵望十旬虛左意片帆簫鼓下潯陽(是日次公為明府及余作大書至十)
(餘紙)
王長公兩寄余書不值乍次公之江右始得之
時公雅慕長生將以八月閉關與塵世絶書
來云云悵然奉寄二首
落落登壇意未降生花長夢筆如杠風霜驟喜來空谷
雲霧猶驚隔大江上界仙才元第一中原詞客定無雙
三山尚計當年約肯遲寒空白玉幢
郢曲徒勞望海天吳絲真愧玉堂傳頻年客夢青綾外
一代神交白苧前大藥蚤聞飛姹女靈圖曾否下真仙
西行莫謂秋期近紫氣關門日夜懸(時公以吳綾及詩扇見貽)
夀邵使君八秩(司成許公命作邵為侍御君父)
海嶠千花簇綺筵金章遥並繡裳懸趨庭正值乘驄候
臥閣猶思下鳳年天姥月明飛夢過若耶雲起探春還
垂竿可道偏行樂咫尺蒲輪渭水前
寄楊計部
暫辭簮筆下蓬萊縹緲風烟越嶠開放鶴夜眠高士墓
呼猿晨謁梵王臺平湖絃管千家集大海帆檣十郡來
早晚長楊思獻賦豈應岩穴滯仙才(時楊寓錢塘放鶴亭呼猿洞俱在湖上)
胡文父自燕中迴同邦相夜過齋中小集
故人青眼話從容明府朱絃並過從此夕風烟迴薜荔
十年星斗散芙蓉神來未覺匡廬遠夢去先愁越嶠重
下榻南州今好在漫將離色賦飛龍
同胡文父集喻邦相署中
射策初從漢殿逥風流地主重徘徊三年共記看雲别
萬里真成挂雪來搖落劒光偏傍斗浮沉書札但含杯
無誇席上荀陳聚紫氣中宵遍越臺
中秋日同邦相餞孟弢於蘭隂山得詩四首
絶頂秋光面面迴平分吳楚一登臺尊前白日雙龍下
屐底青天萬象開握麈並高詞客興含毫深憶大夫才
(先是王次公過與邦相及余同登是日出觀所留詩卷)銀蟾漸起東南色遮莫驪
歌薄暮催
漫向名山賦别離芳尊纔愜故人期嬋娟萬里猶今夕
兄弟中原自一時地擁蘭臯餘氣色天逥濲水盡漣漪
使君大有襄陽興醉舞何妨並接䍦
彩筆曾將擅帝京何來愁病臥高城乾坤漸老文園客
湖海猶深魏闕情一代應徐非異域千秋潘陸是同盟
相逢此夕雖云易忍挂青帆月下行
一時賓主並風流無柰離心傍客舟待月總攜天柱興
觀濤俄失廣陵遊凄清畫角同歸暮縹緲寒砧獨去愁
咲殺平原期十日不禁盧女望刀頭(孟弢以思家亟歸故末句嘲之)
大司空朱公招余過訪余以病臥不獲赴意甚
感焉輒成小詩奉寄
領袖三朝岳降神乞歸江畔有閑身雲霄北望猶明主
日月中原自老臣青玉乍攜扶骯髒玄圭載錫偃經綸
極知一水堪移棹愁絶文園病肺人
王孫孔暘以廼翁自號竹隱因作亭曰依隱走
册索余賦詩
淇水何年卜素封依然丈室寄遐蹤高枝逼漢曾棲鳳
新籜連雲更臥龍色照西山青萬叠影搖南浦綠千重
清吟不訝王猷傲藍轝何妨日過從
送廣文閔先生之檇李二首(閔烏程人余嘗及為諸生)
為羨除書下日邊一官猶抱昔時氊菰蘆舊業行偏近
苜蓿新齋坐更偏繡服春回苕水上青衿雲擁濲門前
莫誇竒字空千載蚤向揚亭授太玄
五載蘭隂宦轍勞移官華髮未蕭騷衙齋地僻占龍氣
閶闔雲深憶鳳毛夾道吳民誇絳帳分行越士泣青袍
偏怜百里苕溪路竟日能傳若下醪
寄答宗良王孫
渥洼何處問龍媒共識南州八斗才海嶠未容雙劒合
江城俄報尺書來天迴滕閣霞生座地近梁園雪滿臺
見說鳴鑾多樂事一帆能許傍鄒枚
寄答孔暘王孫
寒濤寂莫豫章船翹首朱門客思懸片諾未交南斗下
千行遥堕北風前亭依孺子堪招隱閣近滕王借草玄
咫尺龍沙春信到白梅青柳定誰傳
邦相以新正趨府舟中望金華雪色見懷賦答
乍喜春風問鶡冠開緘白雪照林巒飛花迥落鄒枚座
麗藻先登屈宋壇江浦樓臺晴弄色海天城闕暮生寒
瑶京咫尺三山在乘興能過十二闌
人日邦相過訪小齋留集至暮分得尋字並懷
燕社曩歲之集
飄然雙舄暮相尋佳節頻過意自深掃徑乍當梅柳下
飛觴遥坐薜蘿隂中天日月燕臺色萬里江山越嶠吟
舉目賜環應有詔大明宫闕翠華臨(唐人有人日大明宫應制詩)
奉賀觀察吳公擢任大參二首
除書五夜下青霄共識吳公治行超象緯坐看燕闕近
雲霞行憶雁山遥湖心錦纜維春色城上金尊落暮潮
倘許侯芭仍叩閣紫薇花下問瓊瑶
牙旗又轉越江西荏苒年光惜解攜轉粟暫勞蕭相畫
看花猶記白公題雲屯大陸千倉滿雪照長淮萬舸齊
回首石門歌嘯地幾從明月望丹梯(時吳公職督運)
寄懷方伯滕師二首(時方卜築武夷)
萬山何處粤王臺半榻寒空寄草萊白社定偕高士臥
青門聊學故矦開風塵西北懸車淨宇宙東南曳杖迴
愧殺草玄亭下客攀雲無路到崔嵬
十載頻含帝命馳掛冠偏稱黑頭時風雲一代歸文苑
日月千秋弄武夷白傅詩情囊草在謝公幽興杖藜知
扁舟九曲誰言遠極目桃花徧路岐
送王次公觀察視學關中六首
咫尺除書氣象新漸看霄漢問詞臣文章一代初推轂
名姓三朝舊斵輪露冕星光遥動鄴褰帷雪色欲飛秦
柏梁臺殿抽毫處年少誰當屬和人
牙旌初入豫章臺繡鉞俄看灞上開把袂雲霞匡續去
飛書河岳巨靈來公餘雁塔誰高倡客滿龍門孰上才
寂莫漢庭遷史宅遺蹤一為問蒿萊
絳帳遥趨大國風懸腰雙劒拂長虹旋收駿骨過秦市
盡輦蛾眉入漢宫紫閣烟霞晴望裡黃河冰雪醉吟中
驚看岳頂重題後萬古金天色對雄
拂袖驪歌共黯然青山孤照越門筵藍田畫好推摩詰
灞岸詩成憶仲宣朝日未央千榭起暮鍾長樂萬家懸
何愁肺病當年事對倚金莖玉露前
鼓吹朝巡百二州五陵花色傍行騶山迴菡萏終南出
殿鎻芙蓉太液愁異日諸儒傳白虎(班氏通德論)早時多士
識青牛葡萄細酌咸陽夜好是經過舊酒樓
西征車騎去翩翩夾道爭迎使者賢執憲盛推何李後
雕文重識漢秦先幨帷翠逼長安柳杖屐青攜太華蓮
莫以上林秋雁盡緘題憑寄白門船
秋日送僧遊天竺遂之五臺
寒風挂席下滄溟是處名山適性靈勝地暫依三竺紫
高天遥望五臺青中林伏虎雲生座絶澗尋龍月滿缾
若見文殊勞寄語法門何日擬談經
吳文仲明府過訪有贈并柬喻水部
片語青雲照玉珂驚看結駟傍岩阿河南政績吳公最
鄴下風流季重多岸幘晴光三徑滿鳴琴秋色萬峰過
同聲咫尺何郎在倘許頻來醉薜蘿
秋日邦相署中對菊作篇末兼期枉過
僊令裁花自國工幽香競吐曲闌中瑶臺驟立霜千朵
玉砌渾攲露一叢摘處杜陵堪歲晩餐來屈子未途窮
白衣剰有江州醖莫遣東籬悵望同
邦相遊爛柯山值雨不遂以長歌見示賦此奉
嘲
曾聞樵者說丹丘流水桃花事事幽風雨忽摧飛舄興
雲霞如妬爛柯遊千秋且向塵中住十日誰能洞裡留
好趁峭帆安道宅青天豪飲瀫江頭
易惟效明府過訪有贈
蕭條一曲臥烟霞忽有軒車到狹斜天闕九重曾攬轡
河陽百里暫栽花寒星婺女隨春棹片石江郎對晚衙
回首爛柯仙宅近幾從飛舄問丹砂
鄉人有自吳中來者談曇陽仙師坐化事竒甚
信筆奉寄王長公元美
自是梯仙第一才豈無清夢到蓬萊書飛南岳夫人下
燕罷西池阿母廻高浪駕天懸玉闕綘霞扶日近瑤臺
三山金記應相授曳杖行看出九垓
哭穉修博士
斗色俄看散楚墟青袍猶憶上公車十年風雪淹行卷
萬死乾坤逐謗書冠掛尚留神武恨壁空誰問茂陵居
相思忍誦招魂曲滿目陳編涕淚餘
貞吉以秦鏡并短歌見貽賦此奉答
誰訝軒轅舊物留美人持贈自南州傳看玉質千秋上
不愧冰心萬里投勲業杜陵堪徙倚雲山王勣任遨遊
莫誇照膽秦宫事一對蛾眉客自愁
送易使君之延平
驪歌催發向華筵千騎延津去黯然偃蹇金魚辭上國
煇煌銅虎出高天三山叠翠流公署九曲分青照畫船
何限武夷雲際色時從絶頂候飛仙
聞楊懋功闢園城中有寄
拂袖匡廬興自濃開成池沼半芙蓉青山九叠窺玄閣
綠水千家抱素封燕社琴尊時寂莫龍沙冠蓋日從容
傷心直北談天處坐盡雙林雪夜鐘
東陂菡萏盛開即事
紫騮何處繫垂楊菡萏初分太液長十萬紅粧齊衒色
三千彩袖各飛香遊童戴葉翻歌扇稚女穿花出畫航
最是夜來添悵絶湖南一路下新霜
題吳文仲萬綠軒
萬綠沉沉一逕開幽軒十尺淨無苔簾垂吏向花間出
印鎖人從竹下來晚色掛雲流渭浦秋隂籠月住湘臺
含杯倘借清談客日把琅玕醉不廻
同邦相攜酒蘭隂送曹子念入閩作
平原此日又離筵夾坐青山對惘然丹荔欲餐閩海上
紫蘭重擷越溪前船過楊僕行師地劒訪雷生作客年
為向武夷看謫籍東歸同赴大羅緣
再送子念一首
長嘯東遊罷請纓閩天何處一帆征黃鬚自識英雄後
白眼誰猜骯髒名(杜贈曹將軍途窮反遭俗眼白子念方以貧故客閩故用為戲)蕉葉
覆溪猿狖下桐花夾路鷓鴣鳴芒鞋試踏三山徧釃酒
無諸舊築城
奉題毘山草堂二首為中丞潘公讀書處
萬卷縑緗百尺臺白蘋風起對銜杯窗中日抱吳山下
座裡天浮震澤來秋興賦成聊偃仰河渠書就一徘徊
無誇太乙當年事已見寒光屬上台
曲榭雕楹霅水傍琅函插架照滄浪丹霄正錫尚書履
綠野先題相國堂句就松風閑鶴浦夢廻蘿月上鵷行
憑誰寄問花溪叟稷契何由近廟廊
夏夜座主觀察吳公招集行舘賦謝
畫戟初殘晏寢香遥從閣夜問飛觴登龍舊忝諸生列
倚馬新參上客行擁架圖書廻秀色當筵絲竹動清商
莫將異數誇羣弟誰似彭宣到後堂
秋日同邦相明府敬承太史集鄭氏園亭薄暮
攜酒登大雲山二首
濁酒虛亭共解顔歲星雙伴客星閒雲蔵翠竹迷深徑
日落丹楓照暮山賜履漸回金闕夢鳴珂初散玉堂班
由來一壑高人事縱許羣公只暫攀
其二(時方仲秋)
石磴千盤上翠岑迴看秋色半蘭隂攜琴共識仙郎過
曳杖重占太乙臨病裡河山雙極目狂來天地一論心
莫將峴首誇遺蹟屈指殘碑異代尋
送顒上人遊臨安
一肩瓢笠自飄然遥向西湖覓梵天壇上萬僧昭慶刹
寺中千佛淨慈筵傳燈共挾西來侣綻衲重尋北去緣
便欲辭家同出世秪今摩詰病沉綿(昭慶戒壇淨慈羅漢五百俱在西湖)
(上)
聞王次公自關中回寄
關外千言定有無重看紫氣照三吳青牛獨夜驅函谷
赤鯉經時候太湖宫柳折餘閒薜荔岳蓮攜得傍菰蘆
秋來倘憶乘槎客坐扣雙仙白玉壺
金伯韶以春懷小草見詒訝其結交甚盛戲為
賦此(伯韶與余同舉於鄉時年甚少)
看花曾共憶明光攜手聲名動洛陽獻賦競誇童子日
封書猶記丈人行交論一代饒知已語到千秋孰擅場
若問景純雙彩筆好飛魂夢過錢塘
丁節推以滕公書過訪夜遂夢遊武夷
洞底遥探十六天蒼茫龍蹻踏寒烟瑶臺霧裡三山出
金闕雲中萬界懸絶頂笙簫聞上帝隔林機杼見羣仙
桃花肯着秦人住長侍丹經碧落前
九日丁喻二丈約訪太史趙公山庄值雨不遂
夜遂同集署中對菊
蕭蕭風雨暗林塘難醉龍山落帽觴白苧懷人當五夜
黃花留客過重陽金門恍惚看鵷序玉署參差過雁行
滿坐青雲名勝在雄談誰柰孟嘉狂
送丁右武入都
搖落西風大海涯美人愁色共蒹葭冰壺夜照閩天月
玉珮晴飛碣石霞駟馬于公新上計雙龍雷煥舊名家
他時鹵簿江州駐倘記柴桑問菊花
奉寄中丞蕭公
憲節新持下玉宸函關西去息征塵輶軒盡壓三秦吏
斧鉞先驅二華神紫塞風雲廻夕望黃河雨雪避朝巡
青油幕静含杯處能憶天南授簡人
奉寄左司馬汪公四首(有序)
不佞傾慕左司馬汪公久矣向以臥病不獲
通姓名左右乍忽致書邦相明府首辱垂詢
且勉之出赴公車意蒸蒸溢楮墨焉感知酬
德輒賦四章并以代贄
功成一䟽下蓬萊寂寂平津晝未開九伐尚傳司馬法
千秋重覩臥龍才天懸白岳雲霞駐地擁黃山日月廻
聞道藏書岩穴遍好飛椽筆到蘭臺
垂旒朝日侍明光開府頻年控粤裳幕下詩名收李杜
朝端文譽重班揚行藏未許親魚鳥棲處還應是鳳凰
最是憐才心更切遠題書札問陵陽
紫閣歸來髩尚玄朱軒遥憶宦遊年毫飛雪色三湘外
劒吐霜華百粤前尺地東陵聊寄迹扁舟西子暫隨緣
漫從九折誇迴馭屈指蒲輪日下傳
乾坤何處獨支頥咫尺龍門駕尚遲七步已非年少日
四愁偏向倦遊時書傳一雁堪飛動匣隱雙虹漸陸離
縱是焦桐慙拂拭會將流水傍鍾期
大司寇豫章李公以手書見貽賦謝二首
八座歸來髩未斑三朝舊德迥難攀雲霓尚切中華望
宇宙偏容大老閑賦罷滕王無彩筆書成匡俗有名山
獨餘吐握當年思尺素蓬蒿問閉關
斧鉞頻年寄折衝乞身茅屋傍蕭峰霜威大漠猶方虎
斗色孤城自臥龍匣底劍花收菡萏嚢中詩草泣芙蓉
莫誇驟貴東京紙屈指三都未易逢
太史趙公於山莊後開二洞并前為六命堂曰六
虛齋曰三山同邦相賦二首
卜居太史乍江潭攜酒仙郎更夕嵐戶列三峰天上下
堂開六洞地東南侵階瀑色懸空翠八座雲光散鬱藍
十里衙齋山路近儘教明月候歸驂
暫解朝紳臥越臺重飛仙舄傍崔嵬寒岩雪噴雙龍下
叠嶺雲驅萬鷲迴花木平泉春縹緲藤蘿谷口暮徘徊
臨池莫詫山隂興今日登高盡賦才
曹子念東歸同邦相攜酒蘭隂作
紛紛白眼又吾曹睥睨山堂對濁醪白晝星辰羣下榻
青天雲霧一揮毫歸途漸喜還江縣起色重因望海濤
十日平原堪此地千峰寒月坐來高
王長公閉關修玄謝絶一切獨期余過訪禪堂
余以母病迄今未赴春日索居讀公所致諸
札掩袂太息懷不能已積成七言律八章用
攄鄙臆詞之荒陋不暇計也
屈指玄關大藥成仙臺咫尺見蓬瀛河山漸隔青霞色
宇宙空懸白雪盟避客草深句踐里懷人花滿闔閭城
芒鞋儘識臯橋路躑躅遥天去雁鳴
夢寐龍門曳客裾浮雲東望獨躊躇乾坤片刺華陽後
海嶠孤吟越絶餘千里壯懷懸謝屐百年遊興屬潘輿
何如賣藥吳閶外七十雲峰恣所如
寂莫千秋大將壇誰標砥柱立狂瀾三墳讀盡神偏王
四部成來髩未殘大澤風雲迴雁杳中原日月臥龍寒
代興總愧當年約極目遥空十二闌
拂袖吟行大海傍關門紫氣正徬徨心懸寸草時千折
淚灑孤桐日萬行下榻塵埃慙仲舉驅車岐路畏王陽
亦知把臂濠梁近愁絶兼葭尚一方
題詩遥向大羅天負笈曾期問草玄信宿未酬中散駕
經春長繫孝廉船形骸病後銷孤枕意氣狂來付絶絃
彈指歲年三十過幾時林屋剰周旋
彈鋏頻年賦遠遊獨將離恨對滄洲魂飛桂樹千山色
目斷桃花一水流海内何人偏御李塵中有客尚依劉
(李令伯祖母劉)高秋倘借南溟翼萬里摶風到玉樓
病餘天地骨全銷荏苒行藏付寂寥終古神交玄度在
異時昏嫁尚平遥紅顔轉自宜丘壑白眼那能對市朝
愧殺美人千里顧可從青雀問瓊瑶
十載風塵國士知論心深負白雲期遲迴五岳天難問
落魄三都世尚疑敢向周王誇駿足聊從越女鬪蛾眉
高山久絶人間調試拂冰絃問子期
遊仙詩六首再寄王長公
弱冠登樓漢大夫中年捨宅傍浮屠青霄忽下緱山鶴
白晝頻飛葉縣鳬仙篆可攜中散讀神鞭欲贈蔡經無
由來一局千秋易遮莫狂歌醉玉壺(偶憶王家故事遂至八句各用漫存)
(以發作者一咲王子喬乃太子晉周漢異時非必葉縣王喬也)
采藥何時下帝關看花聊復住人寰崑崙日月懸高臥
勾曲雲霞照大還綘節逍遥鸞馭迥丹&KR1242;縹緲鳳樓閒
騎羊漫有初平骨未乞靈砂護壯顔
曾攜玉杖侍東華一謫頻年臥海涯萬頃太湖堪洗藥
千層弱水待浮槎吟窺弄玉臺邊月醉躡飛瓊座裡霞
何事當時勾漏客遠從荒徼問丹砂
矯首扶桑帝闕開人間真覩謫仙才青牛未向函關去
白馬先從漢殿來下界懸壺聊戲劇中天乘蹻獨徘徊
靈圖阿母如親授乞取蟠桃下絳臺
五夜玄扉閉薜蘿坐聞仙樂度岩阿雲中劒擲蒼龍起
海上車乘白鹿過金闕九重瞻泰岱玉樓千里問岷峨
遮須却笑陳思國八斗何緣到大羅
咫尺瑶壇上界分自攜真訣傍氲氤龍蛇大陸飛丹竈
鷄犬全家住白雲種得神芝遺桂父攜將靈藥寄茅君
華陽瞬息乘風到一鶴能無洞口聞
少室山房集卷五十四
