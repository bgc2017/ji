少室山房集卷九
明胡應麟撰
樂府八十首
讀曲歌四首
忩前安石榴花開正見汝百舌枝上啼含情不得語
園中櫻桃熟朝暮倩人守昨宵摘遺懽纍纍不盈簍
懊惱枇杷實核多而肉少不療腹中饑那禁眼中飽
郎遺佛手柑馨香動彌月報郎紅荳子相思永無歇
秋閨曲二首
八月秋風起揄關正雪花何因吹妾夢萬里到龍沙
日把金錢卜征人尚未還龍城五千里目斷望夫山
子夜歌四首
開門得懽書有魚長尺一不知溪頭鯉認作潭中鯽
子度饒芳香子都好容髩觸目俱可憐身今阿誰近
懊恨負情儂薄于下秋葉持刀截亂絲肝腸中半裂
燈前驟相見含情不敢道乍可要郎眠那能就郎抱
丁都護
徙倚木蘭花流光莫虛度人命無百年聽唱丁都護
明下童
誰家少兒郎綠絲作單袴白馬紫游韁蹀躞長干路
歡聞變歌二首
青梅繞樹頭若箇不作酸君行有兩意莫戀故所歡
十月芙蓉花九月楊柳樹那得男兒心長若初相遇
楊叛兒
可憐白門柳依依二三月一曲楊叛兒飛花亂如雪
江南樂
舉頭見歡來迴橈蔽蓮葉不知湖心娘濕透雙羅襪
幽州馬行客歌
惱殺燕臺騧發足千里遠只解䭾郎行不解送郎轉
阿子歌
阿子住東鄰自矜好顔色春風動羅帷半夜邀懽入
湖就姑
大姑住湖口便風渡潯陽小姑住湖心月明就彭郎
上聲歌
春蠶空有絲不解雙雙眠垂楊空有絲不綰别離船
折楊柳
恨殺城南柳絲絲管離别殷勤折贈君記取豔陽月
越城曲
磯頭日浣紗春波瀉明玉指點苧羅村儂家在山麓
春江行
一夜春江漲江頭浪拍天中流便風起持底挽郎船
雙行纏
繡作雙行纏步步嬌春陽那知羅襪中兩足如秋霜
隴頭歌五首
塵起玉門關琱弓馬上彎身隨漢飛將乘月奪天山
番人吹篳&KR1227;漢女撥琵琶征人三十萬若箇不思家
絶塞少人行蕭蕭過雁鳴征衣猶未寄大雪滿龍城
欲寄征人信難禁玉筯啼惟應紙上淚點滴到遼西
空閨一枕夢杳杳邊頭去雙彎不出門也到黃花戍
從軍五更轉五首
一更邊月上流影照長城營門擊刁斗萬隊寂無聲
二更邊月高戰士攬征袍何時封定遠霜露濕弓刀
三更邊月斜戍客夜思家瓜期殊未及腸斷聽悲笳
四更邊月隱征人夢初醒恨殺城南婦流光伴孤枕
五更邊月落晨起清油幕飛騎奪天山王庭空大漠
長安四時辭四首
攜手七香車春風向狹斜燕姬年二八爛醉碧桃花
太液池邊路輕舟蕩綠荷三千漢宫女齊唱采蓮歌
寂寂霜天下寒砧搗月明長安十萬戶一夜盡秋聲
紅袖炙瑶笙夜醉平原館拂曙共鳴珂天街雪花滿
燕京曲
綽約兩青娥一笑遥相遇何處問儂家玉河雙柳樹
古意
玉帳結流蘇金鞭照春色二八艷名姝尊前乍相識
俠少行二首
白馬躍金環揚鞭大道間五陵春草色日暮臂鷹還
呼盧夜來家醉眠不知曙忽憶灞陵遊拔刀衝雪去(夜來)
(用周皓事)
夜渡娘
翩翩桃葉舟昏黑向江夏那怕狂風吹佳期在梁下
江陵曲
惱懽青絲笮凌晨只欲開狂風趁心起四面石尤來(石尤)
(非打頭風余有辨見丹鉛新錄)
映江曲
夾岸千桃花紅暈雙蛾綠惱殺冶遊兒絲鞭映江曲
青陽度
金犢遊東郊玉驄返西路相逢無一言脉脉青陽度
長樂佳
深宫鬭百草嬉遊共春日蝴蝶雙飛來故上搔頭立
白符鳩
以我雙碧桃係懽雙紫騮相逢那得去聽唱白符鳩
同生曲
妾貌嬌如花郎顔粲於玉妾年方二八郎年正十六
來羅
池上雙鴛鴦釵頭孤鳳凰雙飛太無賴孤宿鬭誰強
拔蒲
拔蒲復拔蒲六月湖水中纖纖十春筍不肯露青䓤
孟珠
誇他孟珠富却笑陶朱貧西施老歸越空作苧羅顰
黃淡思
今生作女郎萬恨攢眉頭來生作兒郎饑餓亦自由
白頭吟四首
巴江九曲流不似兒郎心蜀魄千年啼是儂白頭吟
大車乘駟馬揚揚漢天使不記當壚日辛苦臨邛肆
箱中犢鼻裩碎破不堪著迴身擲向郎將心自摸索
當日臨卭妻今朝茂陵妾金莖半勺露那能救消渴
長史變二首
懊惱爺娘痂貪他門戸熱措大作官人兒命薄于葉
寧作中人婦莫作上官妻風波起平地山岳移東西
捉搦歌四首
爺娘養女兒但教學鍼線許嫁前溪郎十五不相見
采桑南陌頭田間日來往傍人指笑儂夫婿漸成長
阿母教女兒殷勤候姑眠女兒問阿母若為得懽怜
十四嫁官人抱衾作小妻終朝大婦罵眼淚洗面啼
采桑渡二首
不采陌上桑蠶在筐中饑欲采陌上桑使君道傍嬉
采桑作羅綺總為他人忙不見長干娼一曲衣盈箱
雀勞利二首
禾傍雀啄啄日暮不得飽人生無百年别家太草草
丈夫各有志不作籠中雞朝歌猛虎吟暮從野雀棲
白銅鞮
郭郎巾折角孟嘉帽頻落底似山翁醉接䍦翻轉著
烏夜啼二首
期懽中夜來月光滿庭柱展轉天欲明烏啼石城樹
匆匆金犢車上路正天曉不恨懽來遲但恨歡去早
趙瑟曲
輕盈窕窈邯鄲姬挾琴鳴弦聲乍希梁塵拂空霜霰飛
霜霰飛雲霧集月西沈日東出
秦笙曲
呼盧一擲百萬強妖姬如花出咸陽箏聲嘹嚦夜何長
夜何長管絃列遏流雲弄華月
江南弄
秋江日暮天無雲蘭舟桂楫何紛紛美人如花簇羅裙
簇羅裙鬭玉腕歌采菱歸去晚
龍笛曲
楚山修竹雲團欒伶倫截管飛青鸞美人一曲凭雕闌
凭雕闌弄纖手落梅花折楊柳
鳳笙曲
紅爐熾炭玉筦驕誰其吹者王子喬羽衣玉氅行逍遥
行逍遥聽仙樂萬桃花兩玄鶴
烏棲曲五首
步障華燈光照屋質如輕雲色如玉白馬金環遊狹斜
楊柳啼烏來妾家
鬱金為堂玳瑁梁牀上流蘇百合香同心寳帶合歡結
攜手邀郎拜明月
錦幔銀屏張五采華堂宿霧籠香靄此時心意兩相憐
含嬌顧影不自前
叠股釵横金鳳凰連環交結雙鴛鴦啼烏啞啞楚天曙
荏苒容華逐郎去
玳筵張燭三星低羅襟繡褥怯分攜郎騎白馬去關西
鳳凰臺前烏夜啼
少室山房集卷九
