少室山房集卷十四
明胡應麟撰
五言古詩二十首
始出西直門策蹇行堤上四十里暮抵碧雲禪
寺宿顒上人方丈中
塵氛翳京洛客子悲途窮芒鞋出西郊陡覺萬慮空
垂楊四十里長堤跨游龍蹇驢負破帽泠然若乘風
平湖漾明鏡匝岸紛芙蓉源窮見大陸平野羅千松
環青障冥漠積翠摩穹窿嵳峩衆山頂忽覩金銀宫
碧雲際天出氣勢何其雄欄杆冒白日棟宇凌秋
空飛泉繞重砌潄玉聲玲瓏浮雲出深澗映樹明
遥峰山厨積古雪石梁卧長虹始知五濁界咫尺
蓬萊通吾將結茅屋一杖時過從徘徊不成夢静
夜聞微鐘
早飯罷由碧雲入香山山麓及顛俱有亭諸宫
殿最古是勝國時遺搆
仄徑緣藤蘿逶迤入深谷重隂夾磴道彌望皆古木長
松數百年夭矯雲際矗飛泉挂峰頂蜿蜒出平陸石門
森隧道孤亭峙山足四天劃然開空洞豁塵目千崖布
黃金萬仞嵌蒼玉梵室緣危杉禪關蔭修竹聖果森菩
提曇花吐薝蔔琳宫是何代相傳至元築兹山蹟最古
創始見身毒悠然念人代累劫如轉燭夜分息塵囂重
展法華讀何日歸流沙吾家舊天竺
來青館夜分獨坐題
昏黑登上方遂抵兹軒宿遥峰過疎雨衆山若新沐晚
凉憑闌坐流螢出深竹明月東方生依微隠喬木泠泠
發孤嘯空響答巖谷山僧供伊蒲飽飯禪堂浴微鐘歇
清夜星斗爛可掬終南饒白雲暫此憩幽獨
山左側小徑捫蘿入紅光寺寺僧盡出獨坐贊
公房題十韻壁間
西山四百寺金銀爛蓬島紅光據絶顛迥出千岫杪香
山既窮望石磴上深杳奇峰刺天出勢欲截飛鳥憑高
豁雙眸頓覺宇宙小危龕貯金粟(像也)億萬恣圍繞禪堂
閴無人黃葉淨於掃曇花吐優鉢香氣達蘿蔦悠然悟
塵世解脱何不早會當攜瓢笠一息萬緣了
將登西山絶頂昏黑法華寺廢址小憩
捫蘿上層顛石門嵌空立千嵓吹烈風遺棟裊絶壁古
佛頽蒼藤禪關尚雙闢我行窮登頓假此暫棲息殘僧
一二輩破榻置瓢笠山魈供夜談木客伴朝汲嵐光壊
竈起燐火斷垣出虛牖號寒蟬隂廊走伏翼梵天亦銷
歇塵世幾更易愀然發長嘯感此獨悽惻桑田復滄海
浩浩無終極踟蹰白日暮拂袖下昏黑
凌晨起梯鳥道抵玉巖寺望長安宫闕題
清晨饌伊蒲飽飯捫石壁天風拍兩袖樵路尚昏黑微
月耿嵓際殘星墮山脊明霞挂石梁漸起赤城色仰攀
猿鳥巢俯瞰麋鹿窟山椒見臺殿經歲斷人迹危梯霧
半隠古砌雪長積聳身上絶顛河漢僅咫尺震旦隘目
睫宇宙轉呼吸天門九重啓棟宇爛金碧仙姝十萬輩
一一似相識胡為墮人世甘此下方謫勞生四十年營
營若蟣虱長謠歸去來香案玉皇側
西山絶頂縱目誦供奉呼吸通帝座及拾遺焉
能辯皇州二語臨風嚥桑落十數觥沈醉憩
大磐石上昏黑迺下
燕山八萬仞樓臺夾層嶂緬懷窮絶顛攬此大千狀時
維九月暮决策浣塵况蹇驢華嚴宿凌晨策孤杖捫蘿
翠微半亭午思挾纊石門排空入猿鳥捷下上兩岸夾
霜楓燁若錦步障憑高宇宙隔陟險身世忘疊磴何岧
嶤遥峰漸超曠披襟豁雲霧把袂狎星象皇都但一氣
帝座屹相向九點分齊州一一羅眺望頽然步空虛嗒
爾齊得喪吾將御風遊乘化入無量
翠岩寺在碧雲左障蔽高崖層巘中最為幽絶
余每過必留浹旬
碧雲既鉅麗香山亦宏敞翠岩蔽層巘車馬或希往曰
余負奇癖一一恣探賞羣峰障谷口彌望悉林莽谽谺
一線入仄徑若指掌危梯屢攀躡喬木時偃仰隂崖伏
空洞陽嶠入宏敞俯窺地欲窮上陟天轉朗樓臺互迴
合金碧時惝恍虛簷織蛸蠨畫壁森罔兩繩床敗葉積
禪堂壊苔長悠悠石火身兀兀挂世網向暮聊獨唫徘
徊發深想
維摩菴又翠岩最幽絶處科頭獨坐萬籟澄寂
殆不復知有人間世因與山靈約異日者畢
婚嫁願攜一鉢安息此中
萬峰人聲絶蘿磴恣攀陟樓臺跨深崦盡納衆山色大
地紛金銀遥天挂丹碧禪關面重壑窈窕開丈室科頭
挾書坐如面達摩壁五藴窮真如六根斷情識將因抱
華嚴住此阿閦國他年號居士說法嗣摩詰
山麓遊卧佛寺寺極宏煥金銀奪目畫廊數百
千尺圖大雄氏顯化顛末備詳僧寮花木彌
靚幽支枕敧卧不覺日晏
琳宫萬山麓勢欲翔遥天金扉燁宏敞玉棟紛鈎連飛
蘿映禪室古木藏玄關奇花及靈果布列森祇園偉哉
化人居傑搆凌飛鳶金身丈六強證果示涅槃修廊耀
丹碧粉墨流雲烟始疑張僧繇或詫吳道元窮源遡流
派一一圖真詮天魔亦俛伏外道紛纏綿感此三嘆息
臨風涕如澘猥以無涯智逐兹有盡年何當蠟雙屐西
入清凉山杳然絶人累乘化歸竺乾
出山投華嚴寺夜宿晨起遊吕公洞曩同惟敬
題名老衲炊黃梁作供憶邯鄲枕上事憮然
久之
夜宿華嚴堂晨探吕公洞懸梯噴飛雪流泉伏螮蝀星
流墜幽壑俯視勢若動僧房雲作關禪宇石為棟雷轟
蒼崖裂霧壓翠巒重老衲炊黃梁停午具清供毋疑邯
鄲生至人久無夢
望湖亭亭午小酌空水明媚四山金碧倒浸澄
波中芙蓉菡萏流芳吐艷杳然身在六橋孤
嶼間惜乏兩沙棠艇子載吳娃十雙耳
衆山合長堤空水相映帶平湖漾明鏡秋色照眉黛中
流赤欄起亭亭列車蓋琉璃十萬頃倒浸畫簷外憑虚
望寥廓心賞劇堪快菡萏餘汀洲芙蓉匝灘瀨蛟龍伏
空洞鸛鶴摩遠塞魚遊迥自得鷗行豁無碍美人期不
至豈乏沙棠載吾將返若耶夷光久相待
玄貞觀高峙山顛孤峭突兀望之真中天積翠
由飛梯左右數百級上有石壇宏敞可坐千
人
四山抱若垣蒼翠照林樾中天峙棟宇大地聳雙闕穹
階百級上左右互森列石欄層空立瑶草紛可掇平臺
坐軒敞高棟表&KR1005;嶪振策登翠微朝元叩丹訣玉洞繙
靈篇人迹往來絶暗谷埋寒雲隂崖墜古雪明河漾花
際新月吐木末逝將遺世紛永謝俗士轍
三大士殿
普賢肇峨眉示迹惟西方文殊現五臺臺殿俱清凉猗
與觀世音普陀實吾鄉胡為三大士鼎足偕兹堂吾聞
維摩室方丈羅八荒須彌眇一芥諸佛同行藏况兹三
如來功德侔三光秉心佐迦文並起懸津梁青獅負瓔
珞白象銜珠璫千億昭化身大悲浩難量區區南贍洲
勺水軍持將楊枝洒甘露涓滴迴枯腸我來重瞻拜感
嘆殊未央善才一童子百十參慈航峩峩兜率天不改
帝釋疆胡為滯五濁塵土紛彷徨逝將去人世謝此浮
名繮他時會解脱說法酬空王
大佛寺觀釋迦文佛金像題
峩峩薊城西飛觀聳百級金身五千丈照耀天北極畫
棟糜丹青雕甍爛朱碧琪花燁如散瑶草紛可拾耨水
清六塵雪山炯四壁廣座陳香燈長廊繪粉墨優鉢梵
筵啓伊蒲僧供出俗染汰欲空淨因了可覓香象來醫
王天龍護帝釋茫然小宇宙一愴大雄力
寺後磊土山為十洞曲屈邃幽余嘗納凉其中
杳若别有天地者
西山實佳麗步步金銀宫四百八十寺窮極土木功或
云寡岩穴未若天南東異哉此叢林製作侔鬼工塊然
一培塿其下皆虛空十洞列左右恍惚蓬萊峰地肺鑿
委羽天忩移張公不假杖藜入無俟乘舟通猗與造化
力播弄指掌中何因遘二女劉阮追遐蹤千秋餌靈藥
綠髮稱仙翁桃花閉流水絶勝丸泥封
高凉橋晚憩望新月作
入山路不迷出岫興彌遠平橋帶流水喬木數家晚湖
頭雨初歇沙際塵尚軟彩雲籠大堤新月吐層巘金銀
耀梵刹珠翠競雕輦馥馥紅蕖開靡靡綠萍斂改席臨
菰蒲攜壺就葭菼吳歌起難遏越調和仍緩把臂無求
羊同懷有嵇阮歷落摧雄心憑陵豁醉眼朱顔稍淪謝
白髮且荏苒人生貴適志對景聊引滿
湖上菡萏盛開游人如織抵暮皆入郭余獨往
坐堤畔命小奚撥阮為吳歌
仲秋出湖隂衆芳亦未歇嫋嫋垂楊疎翳翳浮萍合紅
蕖遞芳馥綠蒲可攬結遊子飾金羈美人競羅襪笙歌
夾岸起簫鼓臨流發日入息羣囂長謠待新月
歸途過真覺寺五招提突兀雲際與帝城諸宫
闕參差相望寺中車馬旁午蓋漸近國門云
真覺依帝城參差僅十里削成五招提如薄太清起憑
高盡胡越眺迥入箕尾七層際空遥千級去天咫青霞
濕衣袂紫霧飄杖履羲和馭金輪拘翼憑玉几俯身視
塵闉局促類螻蟻何當八翼成昏黑猶徙倚
謁觀世音大士禪院院在高凉橋側自漢唐下
未嘗稱大士婦人蓋宋元始譌謬王長公近
作大士本紀辨析詳至余復歷據六朝及五
代諸野史小說證驗甚明後人當無詞費矣
吾聞觀世音顯化肇天竺發心救魔難千億現手目功
德如丘山聖愿肯自足遍觀閻浮界衆生苦煢獨嘘呵
儼一氣陽春布窮谷凡人發善願一一遂所欲至仁形
影彰明效桴鼓速遂令南贍洲夫婦蕃孳育我來載瞻
拜頂禮大悲足妙相呈十方天人麗冠服胡為晚近代
姑嫗謬稱祝良哉弇州氏雄辯破流俗中年窘嗣息晚
境冀多福願言普慈施世世事身毒
少室山房集卷十四
