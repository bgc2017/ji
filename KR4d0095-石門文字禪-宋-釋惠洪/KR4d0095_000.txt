石門文字禪别集類二(宋)
提要
(臣)等謹案石門文字三十卷宋僧惠洪撰洪
有冷齋夜話已著錄是集為其門人覺慈所
編釋氏收入大藏支那著述中此本即釋藏
所刊也許顗詩話稱其著作似文章巨工仲
殊参寥輩皆不能及陳振孫書錄解題亦謂
其文俊偉不類浮屠氏語方回瀛奎律髓則
頗詆諆之平心而論惠洪之失在於求名過
急所作冷齋夜話至於假托黃庭堅詩以高
自標榜故頗為當代所譏又身本緇徒而好
為綺語能改齋漫錄記其上元宿岳麓寺詩
至有浪子和尚之目要其詩邊幅雖狭而清
新有致出入於蘇黃之間時時近似在元祐
熙寧諸人後亦挺然有以自立固未可盡排
也集中有寂音自序一篇述其生平出處甚
悉而晁公武所謂張商英聞其名請住峽州
天寧寺者獨不之及殆其朱崖竄謫釁肇於
斯故諱而不書耶盖其牽連鉤黨與道潛之
累於蘇軾同而商英人品非軾比惠洪人品
亦非道潛之比特以詞藻論之則與参寥子
集均足各名一家耳乾隆四十一年十月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
石門文字禪總目别集類二(宋)
卷一之八
古詩
卷九
排律
五言律詩
卷十之十三
七言律詩
卷十四
五言絶句
六言絶句
卷十五之十六
七言絶句
卷十七
偈
卷十八之九
贊
卷二十
銘
詞
賦
卷二十一之四
記
序
記語
卷二十五之二十六
題
卷二十七
跋
卷二十八
䟽
卷二十九
書
塔銘
卷三十
行狀
傳
祭文
石門文字禪原序
夫自晉宋齊梁學道者爭以金屑翳眼而初祖東來應
病投劑直指人心不立文字後之承虚接響不識藥忌
者遂一切峻其垣而築文字於禪之外由是分疆列界
剖判虚空學禪者不務精義學文字者不務了心夫義
不精則心了而不光大精義而不了心則文字終不入
神故寶覺欲以無學之學朝宗百川而無盡歎民公南
海波斯因風到岸標榜具存儀刑不遠嗚呼可以思矣
蓋禪如春也文字則花也春在於花全花是春花在於
春全春是花而曰禪與文字有二乎哉故德山臨濟棒
喝交馳未嘗非文字也清涼天台疏經造論未嘗非禪
也而曰禪與文字有二乎哉逮於晩近更相咲而更相
非嚴於水火矣宋寂音尊者憂之因名其所著曰文字
禪夫齊秦搆難而按以周天子之命令遂投戈卧鼓而
順於大化則文字禪之為也蓋此老子向春臺擷衆芳
諦知春花之際無地寄眼故横心所見横口所言鬭千
紅萬紫於三寸枯管之下於此把住水泄不通即於此
放行波瀾浩渺乃至逗物而吟逢緣而咏竝入編中夫
何所謂禪與文字者夫是之謂文字禪而禪與文字有
二乎哉噫此一枝花自瞿曇拈後數千餘年擲在糞掃
堆頭而寂音再一拈似即今流布疎影撩人暗香浮鼻
其誰為破顔者明萬歷丁酉八月望日釋逹觀撰
石門文字禪
