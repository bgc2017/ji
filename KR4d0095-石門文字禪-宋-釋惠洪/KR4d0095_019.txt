石門文字禪卷十九宋釋覺範撰
贊
小字華嚴經贊(并序)
蜂房扵梁間以漆液固其蔕鵲巢扵木末累百日而後
成彼曾何知而經營之妙積累之功若習藝之神盖其
靈眀廓徹不思議之力雖昧劣飛搖之中而具足成就
弗差毫末况首出萬物應物而能言者乎昔有梵僧来
自五天見晉宫闕崇麗歎曰是與忉利天何異但彼道
力所成而此直業力耳余竊笑之是安知我此妙力出
生太虚容受寰宇曾何天上人間樓觀之足云哉道人
栖公憫世廹隘就其所欲書大方廣佛華嚴經扵方冊
中其輕妙可以一掌置開編蠕蠕如行螘熟視之其横
斜曲直重交反仄曲盡其妙不啻如擘窠大書觀者填
門歎未曾有余欲稱贊是無作之功乃說偈曰
我聞尊者龍勝師應供曾入娑竭海龍宫微塵妙章句
目所一瞥輙能誦流扵五天及震旦為熱惱中甘露門
唯道人棲出其後願力猛利思精特能扵方策紙墨間
書此大經十萬偈誦扵蝸舍巢菴中了然如在龍宫見
觀者種性有差别愛慕皆生殊異想要當諦觀一塵中
亦有無邊妙經卷昔有智人破此塵十方世界一切說
以名塵故非斷空而可破故非實有了此兩宗妙法門
亦攝一切契經海譬如困卧俄頃際夢中所歷更千載
乃知一念圓古今眞實際中法如是一微塵妙不可測
當知一一塵亦然譬如天帝網眀珠珠體瑩然俱照徹
一珠具足諸網珠一一珠中同徧入我今以此金剛句
壊滅彼衆下劣想使悟塵中含此經奚方策中乃驚異
咨爾山君河樹神各各當憶本願力要當勇猛勤守護
勿令邪念輙蠧侵毗藍風吹須彌盧劫火焚燒大千界
為攤此經一切處使其涼曝各得所我此現前佛子等
作是觀者名正觀稽首十方調御師刹刹塵塵為作證
小字金剛經贊(并序)
瓊上人以飽霜兔毫數莖束為茟其銳如麥芒臨紙運
肘快等風雨書金剛般若經扵兼寸環輪中望之團團
如珠在薄霧間即而視之其行如人挽髮作煙鬟自非
思力精微何以臻此哉為之贊曰
昔有佛子根猛利能觀空性則是色欲顯空色不思議
仰空書此金剛句至今風雨被原野諸樵牧者集其下
乃知肉眼不能見譬如水中有鹽味唯道人瓊思精竒
能觀色性即是空視此纖管大如椽揮翰如行九軌道
故扵兼寸環中備足廣大言說身世人可見不可讀譬
如嬰兒親崖蜜我扵此經能證入初中後善三法門忽
然落筆如建瓴不復現行生倒想由色空觀入諸境奏
刀肯綮無全牛盡持此法施羣生甚微細智願同證
臨川寳應寺塔光贊
維寳應寺律師寳覺大士慕寂修大殿之崇成妙天下
之壯麗有光夜現于塔萬衆為之作禮光雖不言而意
傳盖旌功德之殊異客疑余之言曰光不言則是光嘗
言塔意傳則是塔有意寧有是理余曰佛以光為舌說
華嚴之法門又以塔為耳聽法華之妙義所以眀根塵
之同源而情與無情之不二也嗟衆生之顛倒分色身
之臭味苟返流而證真遺六用而俱棄非特塔光而已
一切諸法皆如是故葵藿向日而回旋磁石與鍼而冥
契空桑能孕賢聖山嶽觧呼萬歲夫豈不然哉客曰塔
廟之在震旦者不知其幾胡為皆無光見而此塔獨爾
耶扵是甘露滅笑曰譬月之在天影落衆水水濁則月
隠水澄則月現月故常眀而以水之濁清故見不見爾
吾以是知此邦民信心清淨所以致此竒瑞我作贊辭
非止見聞随喜又以為翰墨之游戲也
東坡畫應身彌勒贊(并序)
東坡居士游戲翰墨作大佛事如春形容藻飾萬像又
為無聲之語致此大士扵幅紙之間筆法竒古遂妙天
下殆希世之珍瑞圖之寳相傳始作以寄少游卿上人
得扵少游之家二老流落萬里而妙觀逸想寄寓如此
可以想見其為人余還自海外見扵湘西謹拜手稽首
為之贊曰
唯老東坡秀氣如春游戲翰墨撾雷翻雲偶寄逸想幻
此沙門了無一事荷囊如奔憨腮皤腹行若不聞衆生
狂迷以利欲昏如一器中閙萬虻蚊吾未暇度駝卧猿
蹲傲睨一世随處乾坤
出檀衣贊二首
古佛身上衣佛佛相付授慈母愛兒心鍼鍼自成就是
故吾䨇峯自少至白首護惜如鏡奩一塵不敢受何以
出檀名此時無别慮如持油鉢行如躡獨木渡永懷毗
尼藏一旦成萬古紛紛五羣衆来觀亦頂禮平時放逸
心化作額間泚將見衣匣前泚流似江水咨爾淮山神
守護當奉職無使塵涴侵無使雲潤濕諦觀不敢瞬心
折三歎息
此出檀衣慈母授我不敢手撲矧敢覆卧五十餘年儼
臨清衆寒暑不易盡形受用師後當知商那和老扵母
腹中披九枝草
傳衣閣贊
達磨信衣轉相傳付四傳至今今以付汝受授惟艱命
如懸絮法徧沙界此衣乃住想見峯前父子相語唯僧
行月以閣其處坐令朱欄環遶雲雨
栽松道者真身贊
生死變滅如漚在海無有處所浩然茫昧而此老人游
戲自在出死入生初無限礙譬如壯士脱袍著鎧令鎧
與袍儼然相對是故山中兩身俱在凡夫衆生為眼所
盖為抉其膜使生光彩
定身巖贊
淮山深處容我卓錫樹下經行巖間宴寂六十餘年脇
不至席天子三詔掉頭不應知不可致南向加敬山搖
海驚天空地迥後代兒孫則反扵是如乳中蟲貪嗜世
味我尋其迹為隕涕淚
五祖慈覺贊
龍湖山上霹靂馬駒潭畔門庭千聖莫能窺測十地望
崖震驚霜露果熟推出白蓮峯下芬馨不受聲名控勒
逸群勝氣英靈試問是何宗旨東山雲霞空青海堂室
中神穎汾陽直下雲仍
癩可贊
父伯固兄養直父超絶兄豪逸家世風流稱苐一二祖
名三祖疾名是虚疾是實詩成舌頭翻霹靂
醉僧贊
我愛龍眠老居士筆端談笑了萬事君看一時拈破茟
畫作醉僧醒時意此是沙門絶妙門不妨随處有乾坤
瞢騰流涎枕臂卧破柱疾雷殊不聞
石霜普照珂禪師贊
漆瞳照座骨相巉巖横拈麈拂寒擁雲衫五住名刹道
振湘南是誰之子親見雲庵
疎山仁禪師贊(并序)
古老衲住山多託物寓意既自游戲亦欲悟人如紫胡
之畜犬道吾之巫衣端笏獨雪峯歸宗西院皆握木蛇
故雪峯寄西院偈云夲色住山人且無刀斧痕余元符
間至疎山見仁禪師畫像亦握木蛇嘗有問者曰和尚
手中是什麽物答曰是曺家女因歎其孤韻超拔能清
涼熱惱為作贊曰
三支習氣其毒熾然熏烝識心盤屈糾纏衆生不眀横
生疑怖忽然見之輙自驚仆空花世間夲離生滅廓然
十方露其窘宂唯矬師叔是大幻師與奪萬法自在娱
嬉乃知大千皆公戲具手中木蛇是曹家女
汾陽昭禪師真贊
維摩杜口釋迦饒舌動容顧瞻非默非說雖宣一字不
露點墨稽首汾陽千聖同轍
翠巖真禪師真贊
我方涇渭同流笑中軟頑滑頭為君人境俱奪閙裏白
拈巧偷如水洗水相樓打樓從来脱略無窠臼接得南
泉嗣趙州
慈眀禪師眞贊(并序)
鍾山僧遠庵居五十年而二十年掬㵎而飲長安窺基
三車随行而一車酒胾逍遥羅什口析妙義而畜靡嫚
之倩曰吾有欲障清凉澄觀已任大教而畏五色糞且
以十願律身是四比邱者舉人類精竒風流相映何其
制行乃爾相戾耶盖知其所同者道所不同者迹故其
所履正權異救時存道皆非苟然使其無權時之智則
教之延遠要未可必也傳曰神而眀之存乎其人非特
為教者為然則傅大士其悲智所施亦然也故吾慈眀
禪師汾陽昭之嗣黃龍南之師南之玉立有清凉之風
昭之精嚴挺鍾山之操而公獨平等逆順嬉戲垢汚甚
扵基什而其道能支臨濟與日月争光真不纏凡聖超
然不測人也自公化去六十年而余始至其廬拜其塔
瞻其像稽首為之贊曰
緣生諸法名體絶如空字身水魚迹是無相門緣寂宗
一切智智差别海公扵是中如法船汎然出沒無所畏
使諸游者心泰定種種驚怖成虛空平生神兵䨇不借
玄機不動萬象驚而公宴坐不言中諸有求心如古井
鈍根阿師終聽瑩法味迷醉如惺惺矍然奮迅為一戲
句裏眀人揳出揳紫金鎻骨眠空山吁嗟音容不可覿
當知其聲如雷霆稽首慈眀常出現
郴州乾眀進和尚舍利贊(并序)
余觀崇進和尚舍利扵南嶽福嚴寺炷香臨盤以箸點
之随箸而升如露之將零投于脆缾彷佯而行如魚之
在淵又觀其畫像方頤揕口神情静深若不可犯干者
門弟子惠覺謂余言吾師衡陽伍氏子早依南臺正悟
然禪師落髮焉受具游方餘三十年所至以荷衆稱福
嚴長老保宗新其寺殿閣宏壯妙天下師實董其事郴
州以乾眀寺命師居之而弗演法或問之曰我第與衲
子作粥飯主人耳其敢荷此事而天姿直亮寡言笑道
具余不置一錢牧衆以公攝物以慈以故道俗歸之如
雲退客香山元符三年五月十二日順寂夀七十有七
臘五十有五臨終謂衆曰我即死達旦便當火之以灰
投江中勿稽留也魔事將戲汝曹矣言訖而寂衆不忍
留兩夕梵唄郡吏遽至責以慢禮悉拘系其衆因相視
驚異魔事之言有徵也茶毗之日天地清眀燼餘得舍
利甚多觀者争分之至漬汰所焚之地有得之者筠谿
曰生有志行神化不亂可也火風壊滅殊異發生可也
而一官吏至乃能前知豈偶然也哉乾眀所養至此弟
子又能事之如生久而不㤀有古高僧之風為之贊曰
李廣射虎石為之穿耿恭祝井涸為之泉忠孝所致如
響答焉公亦何為飢飡困眠人初莫測公豈自言戲為
火浴朽者眀鮮舍利粲粲玉碎珠圓乃至所養盖其云
全天全之妙非麤不傳如春在花如意在絃嗤嗤横目
氣凌雲天死未及寒化為腥膻矧投于火不作腥煙安
有萬手收此精堅維德之一垔所拳拳死生之大卒莫
能遷公初設心唯此是專不祈人知人趨如川終必有
驗理之固然我作贊詞豐碑以鐫
南嶽彌陁和尚贊
與之食則食與之衣則衣無衣衣木葉無食食土泥為
人汲樵牧僅存骨與皮其道不可致天子南向師出家
有如子我亦著伽棃
宣律師贊(并序)
余游總持寺基大師以宣律師像為示旁有多聞天王
太子上足玄暢唐咸通三年筆也基求贊贊曰
此毘尼藏三世完堅願王手封欵識具全死生之烈不
能變遷何以至之正知則然何人逸想以筆墨傳跏趺
俯視頽然深淵天神護持弟子敬虔我拜稽首淚滴九
泉法道凌夷障雲蓋纏乃扵是時瞻此釋天
嵩禪師贊
歐陽之學師宗扵世其徒喧闐攻我以喙童首儒林氣
索力屈公扵是時粹然一出天縦之辯武庫縱横璜璣
捍我如護目睛義如串肉理如析薪一時名譽聳動縉
紳世尊舉身毛孔俱笑如公語言筆下皆妙六物不壊
未易致詰豈其踐履眀驗之力宗教之衰河壊山摧冠
巾緇衲其寒如灰拂拭塵翳見冰雪容拜起而喟涕落
無從
雲庵和尚贊三首(并序)
雲庵出黃龍之門為臨濟九世孫種性殊勝契悟廣大
指示心要辯如曺谿决擇教乘論如棗柏作為偈句辭
如寳公履踐眀驗精如永嘉退居雲菴時已七十餘幻
滅都盡惠光渾圓可以想見其遺風餘烈門人德洪謹
拜手稽首為之贊曰
扵自住境見與見緣如夢能所如蜜中邊帷具正眼入
此三昧如妙蓮華出緣生海祖師活意如来密機成就
衆生如鵾鵬飛使其自化不由他悟秀出叢林光于佛
祖趨滅陕右誕生江南暗中五色天下雲庵
槁容而毳衣殆不逾於中人而於祖道顛危之秋勃然而中興
知我亦何幸自幼及壯出入其戶庭俯仰其藩籬而其道
德之精華未能略窺其毫微譬如戴天履地於終日而
其高眀深厚所不能知惟聞孔子之歿一百年而生孟
子釋迦之寂二千歲而有禪師拜手稽首堂堂乎三界
之依者耶
三玄銓量設選佛科邪師壊之付授外訛以䧟虎機擊
其頽波不動聲氣怖走天魔
潜庵源禪師真贊一首
十年積翠侍立學得眼横鼻直平生氣壓叢林問著左
科背聽一庵深藏霹靂舌從教萬象自分說百非四句
無處蹲孤風照人衆星月
僧求潜庵贊
德臘俱難及一庵江寺隈敢稱少室後親見老南来鬢
雪殘零盡心花爛漫開若言只這是九尾似黃能
游龍山斷際院潜庵常居之有小僧乞贊戲書
其上
趙州只有一箇齒潜庵一個恐不趐雖然下下都咬著
鹹酸自分鹽醋味龍興古寺曾閉門斷際雲孫第十世
勸人莫信馬大師一口吸盡西江水
靈源清禪師贊五首
辯如玄沙有邊幅韻如睦州出風骨默然而說心自昭
八荒光眀寄毛粟獨立南榮山嶽峻臨濟欲傾不敢覆
笑横玉麈氣如春一堂□冷天魔哭
衲子無處摸索畫師茟茟畫著山僧醉眼難憑付與衆
人彈駁似則打殺靈源不似㡠子燒却
魔外如驚濤大願真砥柱生與海衆同沒與海衆處兀
然引帶笑不言從教大地山河語
風度凝遠杳然靖深如春在花如意在琴雖甚昭著莫
可追尋蹶起臨濟如磁石針
披衣肯来奔百川而地喘袖手歸去碧一天而電收閉
門無個事兀坐青兩眸喝月倒行前日令呼山入坐上
簾鈎
雲蓋智禪師贊
洞徹汪洋高眀廣大如天盖空如月出海宴坐一室不
動客介而使衲子望崖而退此其整臨濟頽綱之大槩
也至扵不得已而有言則若邵平瓜甜而根蔕苦羅生
隠身而露衣帶欲得靈妙常令不暗復不昧此余見之
而必再拜也
雲蓋生日三月初七報慈僧持真求贊
平生脊骨生鐵鑄就關門理鉏揎起兩手禪者見之立
不敢久問未及答已欲返走如老黃龍機鋒如英邵武
(闕)叟如雪峯之嶮如百丈之夀末後報慈寺中笑中打
箇筋斗試問是何宗旨代云合取狗口
黃龍草堂清禪師贊
黃覺晚子死心季弟住黃龍山為十二世青春無背面
空花有根蔕欲識晦堂背觸拳寒到黃河凍連底
香城瑛禪師贊
黃龍三關初豈拒人見者佇思剰却法身祐公掉臂直
(闕)悦公追之絶塵維瑛實兩公之後觀其滿腹精神木
牀足折續之以薪則三十年後當令天下聞之甚富見
之甚貧也
龍城智公真贊
奉持毗尼珪璧無玷研味般若金剛有熖有萬其衆感
以無心如象牙雷如磁石針住持此山垂三十白殿閣
化成兒孫戢戢高眀廣大不可形容稽首寄老後身寳
公
石頭志庵主贊
自住石頭老無氣力一回上山一回氣急禪流相見問
宗風一日兩度鉢盂濕
華藥英禪師贊
以鐵作喙名無有雙老住回雁道冠湘江神機之妙如
鐘在撞為功德林為精進幢不動聲氣天魔自䧏懷我
雲庵黃龍的嗣說法如雲縦横放肆孰知此老膽氣相
似大法付授良亦在此是名關西克家之子
寳峰凖禪師贊
洞庭無蓋虚空有口步水東山藏身北斗石門壁立萬
仞踞地一聲哮吼驚得四序回旋喝下須彌倒走是謂
湛堂老人不落威音之後
芙蓉揩禪師贊
望之翛然冰枯而天粹即之淵然雲閑而水止意坐石
而情無住著故杖瘦藤而欲起人言即俗復即真出塵
之相加冠巾非因引法忤聖主我宗僧俗兩不存五位
正宗將仆地以手挈之閱人世屹然萬仞捍狂瀾荷負
大法當如是紛紛鄙夫拜公像譬如螻螘見龍象驚魂
已化千微塵豈特形容先沮喪火刀直裰誰得之醉李
故時捕魚師嶺梅已熟莫咬破核子乞與寧馨兒
妙高仁禪師贊
春風入其肺肝秋色潄其毛骨名飛縉紳之間身卧雲
泉之窟嶽頂鳳之真子僧中龍之的孫吹徹風前無孔
笛露香和月落紛紛
道林枯木成禪師贊
揚廣山頭種性雷衡洞裏根苗法雲眀暗體露道林知
見香飄試問春風吹不起何如黃河凍連底十分似九
不欲全一身兩號只這是大千戲以一塵攝又譬此塵
取空劫置扵掌間剔突圞撾鼓升堂普請看
佛印璵禪師贊
臨濟正宗有楊歧會化四十年叢林精彩唯端精神辯
博無礙克肖其家潙仰猶在後出舒勤骨面氣槩始自
太平遂游智海如法中龍游戲三昧璵也其後斫額前
輩要識當年栗棘蓬白藕火中香不改
潙山軾禪師贊
天骨巖巖美髯玉頬冰雪在躬霹靂為舌軒昂萬僧衆
星中月視其心胸山包海容大潙小興振其家風叢林
百世見者肅恭
報慈宣祕禪師贊
二百員衲子領袖三十年叢林耆舊所至樓閣森然自
然眷屬成就諸方度脚買鞵報慈就身剪裁莫嫌此老
無巴鼻曾見西堂古佛来
臨平慧禪師贊二首
釘空露痕迹補雲留罅隙目機銖兩中思慮所不及象
王卓立回旋師子翻身跳躑眼光常蓋人天對面識與
不識識則火外有熱不識則水中無濕劈破雲門一字
關個中乾燥如瓊液
㘞氣秋腴雪秀目椹口其骨臨濟其髄雪竇袖手儼然
不落滲漏一千龍象之冠七世雲門之後君看一句當
機笑中脱略窠臼
上藍忠禪師贊
一法能知一切法應機全不差毫髮如是知見如是觧
扵一切法中對待平生脊梁硬如鐵衲僧尋思心智絶
城中一室冷如冰篆煙滅盡灰如雪
雙峰演禪師贊
三關洞開無鏁扄汝自艱難起戰兢師過此關悉閒暇
掉臂徑趨呼不譍如春消冰自渙釋如鯤化鵬誰使令
歸来笑搭出檀服依舊淮山千萬青
雲庵和尚舍利贊(并序)
政和七年五月戊申法侣集于寂音堂佛鑑大師淨因
以小玉瓶跪注于盤鎗然有聲璀璨五色謂余曰此汝
師舍利也扵是矍然再拜悚觀小大如米豆瑩明净圓
然其色多如玉者因嘗親見其火浴道俗觀者數千人
皆得之哀慕之聲震山谷後月餘兒稚汰其灰猶有舊
者自近世南州大士之化其靈驗竒瑞彰大殊異如雲
庵者以一二數嗚呼尚忍言之將畢世護持作随身叢
林依歸老則求有道而能文者銘之藏名山使後世知
臨濟九世之孫傑大偉竒如此因之志可佳也門人德
洪謹再拜稽首為之贊曰
是身夢境一塵垢分叚苦業所成就折旋俯仰誰使之
皆汝一念顛倒想若言此身非念倫云何想中可傳令
乃知妄想融通趣如露如幻如雲影念清淨則身光明
念雜想則身垢穢君看火力初無情聖凡偽眞俱發夢
雲庵偏得老南道粹然一出支臨濟平生慈悲喜捨力
及樂說辯智慧光大願所熏精進幢上契佛祖超情見
至妙要非麤不傳憫世狹劣示小者稽首作贊示同學
千載叢林有耿光
死心禪師舍利贊(并序)
余不識禪師靈源以為法門畏友山谷以為禪林竒秀
以靈源山谷之慎許可而詩詞禪偈相多如是則叢林
未識未見者何敢疑哉雅上座出舍利為示謹為之贊
以結他日法會歡喜之緣贊曰
地水火風動暖堅濕是中何從出此堅實盖衆生心引
大法力化為光眀圓粹五色稽首死心罵人老賊
寂音自贊四首
竄朱崖軍而生還遭黃茒瘴而復活陷於采石而不死囚
於并門而自脱夜行有披袖神光露卧醉壓糟醇濁魔
外熟視之無如之何佛祖不得已與之酬酢兩眼入鬢
頭髼鬆手中木蛇毒如藥
三玄綱宗壁立崔嵬攀緣路絶熱惱心灰如化鯤鵬不
借風雷盖自化耳寧有法哉汾陽此祕寂音揭開手提
大千毫端往来
不似成背似其成觸随汝顛倒直中有曲抛在言前剔
鶻崙擬議令渠總滅門平生活計無窖子真是汾陽五
世孫
随緣放曠索爾虚閑未埋白骨且看青山
毛女贊(并序)
毛女者秦始皇宫嬪也二世時逃入華山遂得道季子
圖之書室請余為之贊贊曰
不嗅梨花而撚紫芝不穿雲袖而披槲衣何以風神洞
如冰雪使人見之眼寒心折如麝有香以缶覆焉透塵
透風種性則然又如煙雨過孤山宅扵荒寒中微見春
色圖之壁間是眞過秦季子好德白髮日新
唐李侍中畫像贊
余觀李侍中秀骨開張英氣横逸想見蔡州雪晚縛吳
元濟時公平元濟如舉捶逐鼠無難事唯不殺用李祐
鞬櫜見裴度使市不改肆如乃翁此公之所養真足以
卓絶有唐之名將矣嗚呼賢哉
解空居士贊
空若不解即是斷空觧若不空即是法執是故居士獨
號解空窠臼不立凡聖豈存是誰宗旨臨濟仍雲
東坡居士贊
家孝友以為鄉塾道德以為基横忠義之勁氣吐剛方
之談辭視閻浮其一漚而寄夢境扵儋耳開胷次之八
荒而露幻影如蛾眉此其大凡也屬熙豐之勃興追舜
禹之有為常一出而事悞則袖手悠然而去之如鳳如
麟而瑞冠一世非雷非霆而名震四夷造禆販之中傷
嗟妒忌之何知方其茹拳而微醉以翰墨為娛嬉則倒
用祖師之印檄萬古而疾馳如河漢之流無有窮極如
煙雲之出無有定姿欲錄之以藏則懼六丁之竊取要
當以日月為字而天為碑可乎
山谷老人贊
蓋九州以醉眼而其氣如神藻萬物以妙語而應手生
春排黃龍之三關則凡聖之情不敢呵止竪寳覺之一
拳則背觸之意不立鮮陳世波雖怒而難移砥柱之操
詩名雖富而不救卓錐之貧情如維摩詰而欠散花之
天女心如赤頭璨而著折角之幅巾豈平章佛法之宰
相乃檀越叢林之韻人也耶
華嚴居士贊
徧界難藏而應緣震旦通身是眼而現形宰官粲如景
星矯如翔鸞販夫竈婦欣聞悦觀醫國法門筆端三昧
奮迅出入遊戲自在居然不容世議廹隘夢游海南御
風騎氣覺来浙東有口如耳且置是事聊觀其一戲以
稱性印印毛印海光生佛僧沮却魔外惟我可與此道
人遊乎大華嚴毗盧法界也
李道夫眞贊
眼蓋九州韻高一世儼玉山富貴之豪洗士林寒乞之
氣挫萬化扵筆端置八荒扵胸次邁往不屑不可犯干
意輕邴吉情追謝安軒特秀發乃爾秃巾椹褐婆娑步
趨合在玉堂金鑾山澤不可窺測所以納垢汙麒麟不
可繫羈所以異犬羊正恐横風月之笛披雲錦之裳騎
元氣之背而游無何有之鄉
蔡元中眞贊
德以退為進謙以後為柄迹以暗而彰麝匿缶而香視
夫子之胸次若螻蟻其侯王方罾繳而去之登千仞而
翺翔與夫蒼顔槁項論博南策未央者殆各夢而同牀
乎
王宏道舍人贊
翛然無累之神見此有道之器韻收一代之風流骨含
奕世之富貴節臨事而不奪貌甚威而常喜方其少壯
則酒闌說劔横槊賦詩名動塞壘及其倦也則浮沅湘
上衡霍盡室行扵山水至扵醉心翰墨傾倒肺懷則有
王右轄吳武陵之風味馳至金城而忠欸乃著罷歸玉
關而功名自至者皆非壯歲庸詎知此老人獨不如是
乎
同達道通判贊
韻出縉紳秀見眉鬚矯綘闕之風度宜玉堂之步趨有
人所盡有無人所當無而乃袖補衮之手而弄雲泉以
自娛也余安能探其歸宿獨見扵皮膚蓋神扵酌古僻
扵譽書求扵古人則謝幼輿王子敬之徒歟
韓廉使奉御贊
幅巾椹衣杳然深靖坐蘚石牀横玉麈柄松聲度曲笑
作風聽是故有琴絃索不整人徒見其神和氣平頽然
委順至扵垂紳正笏守法奉命則活人之色嚴毅勁正
特不受富貴所吞而有山林之韻究其心胸山包海容
表裏不隔八窗玲瓏蓋遊戲人間之出世扶持洞上之
宗風者也
毛季子贊
季子逸羣矯難控御迹寄黃塵名在紫府觀此風鑑無
以為喻但見其清却梅林之風秀等蘭叢之露妙文章
之吐鳳視功名其破釡我欲醉袖之旁更畫凌波之女
使其他日歸道山渡弱水而驂風馭
曾逢原待制眞贊
冠冕道德被服文武所臨有聲最宜荆楚果扵去惡發
姦破柱為國金湯折衝尊爼廣平南海乖崕西蜀如雪
中春和而嚴肅名聞乳兒威被草木能作豐年茂我百
榖筆下煙雲胸次丘壑風流餘韻與世酬酢至扵談禪
氣壓諸衲戲以法界玩于掌握補衮之線調鼎之手笑
而不言置之懷袖咨爾邦民再拜稽首潭非久留歸相
眀后
夢蝶居士贊二首
俯看人世一漚起滅失脚来游夢入螘穴前身後身獨
臨兩境左右見之不雜其影眉目秀發嫩木含春風度
凝遠霽月洗雲葉屋花房玉堂金宇我視睨睨渠方栩
栩
余觀此老神光渾圓道骨粹剛唾零功名眼蓋侯王何
為鬚髮滄浪被此朝章乎豈非如茅容殺雞毛義捧檄
但欲致慈母之一笑安知有佳客之在旁也所以袖補
天之妙手祕醫國之竒方獨游戲扵富貴如蝶棲宿扵
花房占百年之閑適寄一夢扵幽香千花百卉金馬玉
堂麗風日之醇釅徧雨露之恩光遙增擊而栩栩亦何
異一丘一壑之相羊耶
潘延之贊
毗盧無生之藏震旦有道之器談妙義借身為舌擎
大千以手為地機鋒不減龐藴而觧文字禪行藏大類
孺子而值休眀世舒王強之而不可神考致之而不起
此天下士大夫所共聞然公豈止於是而已乎
郤子中贊
師黃叔度以𡎺太平之基追韓退之以策翰墨之勳故
語妙如其渾厚論高如其精神超然挺特華裾逸羣富
貴之氣已如透花之春色功名之志又如欲雨之層雲
秃巾折角置之巖石亦不以為屈長劔拄頤圖之凌煙
亦不以為伸蓋虚以閱世不可得而疎親也耶
李運使贊
風度凝遠和氣如春綠髮授道精敏絶倫名冠縉紳挺
然忠義知國知兵如唐陸䞇頃者天府奉使江南晝錦
之榮父老聚觀頓節西州盗發江浙提師百萬蕩其窟
穴凱旋而還口不言功但欲使民生於死中重臨南楚
化行郡邑如春在花不見痕迹恢躁坦夷易親難㤀眎
其胷次山包海藏宜宿玉堂宜在黃閣跬步可待昂霄
聳壑長沙之民自懷其私龕此畫像飲食必祠
簡緣居士贊
言似簡緣公法身有比並不似簡緣公法身有少剰平
生赤吉歷兩眼光迥迥捨得大士打門椎掣肘歸去呌
不應開箇鋪席在街頭有藥只解醫禪病
瓦瓢贊(并序)
南昌西山有異人年三百餘面有孺子之色多往來蒲
城弋陽之間童稚呼以為萬公宣和二年重九歿於朝
奉郎宣驥駿元之家以大甕二口合而葬之後圃十月
弟子簡素先生用臨川隱者馬安道之語來發甕但餘
瓦瓢弊履而萬公不見蓋尸解也眀年十月簡素客湘
西之南臺寺追繹其師之懿行潛德出此瓢以相示戲
為之贊
異哉此瓢脩吭矬身弗生瓜蔓生陶家輪我疑其中藏
十洲春昔有列仙雜于市人屋簷懸之自旦及申輙入
其中偃仰而卧而樓居者見之膽破遂從之游推擠莫
可挽而同登相向而坐如四老人會商山果唯簡素公
道貌天容豈其人歟出處略同道山巋然弱水之東何
時來歸泠然御風而以此瓢挂之瘦筇我作妙語天葩
粲紅
許彦周所作墨戲為之贊
異哉土蛇登樹而怒怒見脊尾口眼可懼王孫地坐氣
讋毛䜿欲去不敢攀枝而顧豐狐行藏心常愧負見之
而走敏若脱兔孰能傲然如此老樹與之相親不驚不
怖問何能爾以無我故酒色海中有萬竒趣不出二種
猜疑掉舉蓋無常蛇終不赦汝居士圖之以警未悟覺
範一見笑手為拊
石門文字禪卷十九
