石門文字禪卷七宋釋覺範撰
古詩
臘月十六夜讀閻資欽提舉詩一巨軸
青燈映䆫山月西讀遍潁臯居士詩四蹄雷電駿(闕)
萬丈光芒豪放詞古錦濯江有餘麗夜光走盤無價珠
韻高不受富貴縛眼盖縉紳說林壑一語不合(闕)
太華摩雲森剔卓一往歸心如鳥工十分風味(闕)
沉溟山水柳子厚撥置形骸龐德公攬轡不當(闕)
珥筆合在明光宫天牀長哦起曳履旋呵凍筆(闕)
寄語公家王坦之爲編乃翁詩集尾
次韻游南臺寺
青原生下一角麟單丁住山須底物試垂一(闕)
阿師鈯斧成乾沒凭欄小立與僧語浮雲卷盡千峰出
永懷倔強韓退之南遷正坐譏訶佛山雲開遮良偶然
自詫精神費詩律閻侯愛山得雲饒勝處遲留多記述
慕韓每每手加額見詩未讀壁先拂此公文不數(闕)
微詞天姿含宋屈
次韻讀韓柳文
潁皋韻秀徹如春在楊柳清遊每見刪題詩(闕)
篇如用兵曹瞞破張綉神遠付一快竒變愕衆口(闕)
含至美醇釅兵厨酒柳文馬頓塵驕嘶不忘驟置(闕)
文中碔砆雜瓊玖同時公與侯富貴可炙手人驚風雲
會自矜時命偶一懽難把玩忽焉成老醜居然成(闕)
纍纍增培塿兩公獨如在並驅讓先後文章有耿(闕)
語置坐右我老坐詩窮犇走營升斗時能吐佳句英華
出枯朽
次韻新化道中
形骸寄簮紳趣味在林麓楚國富山水下車已心足昨
聞入層翠超放等犇鹿情高如謝安舉手弄落瀑恰如
紅粧女弓彎雙屈曲登高發清嘯餘響動林木名山冠
東南佳處數天目以比衡霍勝家雞例野鶩歸來渡湘
江水作鴨頭綠應懷絳翠山歸期何日卜
次韻題貯雲堂
雲蹤不容挽乃曰堂可貯知誰愛嶽色欲以遮藏故嶽
山冠世境自昔廬諸祖道德無鮮陳世相有今古君看
馬駒兒乃是僧中虎
次韻題明白庵
鼻端有餘地世議嗟迫窄君看閻夫子廣莫以爲宅去
宦游人間面有無求色酒闌愛松風醉眼眩紅碧俊爽
類王濟端復有馬癖何當食萬錢四海蒙惠澤湘潭紫
翠間松下偶相逆䄂中出新詩苦語涼肺膈夜半來牀
前且以慰窮厄豈真謫仙人何其似太白
和宵行
不眠盥漱罷和衣肱再曲村落雞未鳴部曲炊已足露
行逢遠火盲龜值浮木馬上續殘夢不復較遲速故鄉
夫豈遠隨分有松竹自種橘千奴大勝五斗禄
次韻題子厚祠堂
元和八司馬子厚獨竒偉謫官無以敵妙語凌山翠山
以囚自名谿以愚爲字醉心谿山間勝處無不至至今
永州祠大類羅池祀生存伍猨鳥遺像土偶侍經遊香
火罷感歎追前事才高出不容起坐終夜喟
和茶陵夢覺索燭見懷
聞絃能賞音公獨知雅曲易親復難忘終期老林麓公
如追風驥未見所歸宿嗟余老摧頽翩如啄苔鵠遙知
雙泉上頗亦蒔松菊何時聞夜舂並齋著茅屋慧觀友
李源高風當補續便覺雒秀間杖履笑追逐今非茶陵
夢猶欲更秉燭愛公押難韻敏若方破竹
次韻偶題
鈍拙無人著眼看一庵睡快如梁端那知高軒肯過我
終日笑語成盤桓畏公筆力不可敵坐令三峽回奔湍
威稜王節照湘楚誇聲衆口鋒刃攅此篇意氣更傾寫
句法超絶風格完許令賡酬亦不免但恨語帶儒生酸
苦嫌絲竹圍醉枕卧看烟縷凝雕盤雙泉雲樹時到夢
神武門前思挂冠朝來清事亦稠疊野飯蓬䆫分小團
人間曲屈多敗意莫辭時此同幽懽
寄題雙泉
閻公立朝時凛然古遺直孤忠捍世波砥柱屹挺特一
旦成千古埋玉秀山側至今山中泉實以配公德欲知
其源深下漲千頃澤沙渠走清快石井湛紺碧譬如澠
與淄相去無尋尺日光每下徹山影必倒植倚欄應忻
然遊鱗見尾脊知誰念純孝滿掬種白石粲然生玉英
冥感吁莫測泉旁有精舍聞多登覧適何時同二老追
逐扶瘦策詩成坐假寐夢歴秋山赤想見環珮清繞除
餘響滴
次韻夏夜
隱几羣動寂池塘浮夕光瓦溝急雨過熏風滿南堂飛
螢忽點衣小立聞荷香東南喜見月微雲復遮藏長哦
潁臯詩清語涼肺腸勁氣終不屈鏌鋣淬光芒高懷寰
宇間蠢蠢犇炎涼斯人古遺直天質自温良兹夜發遐
想易親復難忘歸田無别意難以枘入方
和遊谷山
潁臯擘窠書棐几玉勒銀鈎照林麓山堂聚觀雜賢鄙
人人歡然如所欲獨餘耆年視凝遠就觀尚如隔羅縠
筠牀瓦枕試新涼小雨南風正清熟岸中一笑山答響
我亦爲君聊捧腹晩晴軒檻亦何有隔屋茶烟度修竹
呼童索紙賦新詩詩成字字清如玉人間何從有此客
滿腹精神真可掬我慚衰老亦作詩譬如菌芝生朽木
和曾倅喜雨之句
清狂平生笑李赤詩慕謫仙名烜赫尤勝曲影傍權門
愛其炎炎手可炙袁絲若至晁錯逃熱中未老嗾與嗷
猶勝怒及水中蟹不合郭索持雙螯何如一庵聽松雨
潑眼晴窗發茶乳更無俗子作白眼但有水沉横碧縷
長愛朱生論不卑神明不欺寧自欺買金賞誣豈不美
尚笑世俗今澆漓玉川作詩曾救月退之抵掌誇竒絶
公今又賦喜雨詩詩成肯寄甘露滅氣吐虹蜺辭吐雲才
大端如梁與棼麗如宫華蜀錦色駿却千檣萬馬犇屈
宋宗枝君得髓江左風流復興起試手作詩君勿笑毫
忽增之至弓秭長哦月出湘淹東翰墨場中久策功千
篇翻水不足道絶愛風味如醉翁
次韻過醴陵驛
解鞍成小寢部曲營夜炊此生一寄耳夢幻相拘縻風
飱雜舍者水宿依江湄何時步八塼壓犀簾幕垂三湘
在圖畫開屏供卧披公宜宿玉堂明甚無可疑今復聊
爾耳閒作虎頭癡
次韻
先生絳闕姿名字占仙籍妙年取榮名翰墨乃其職而
云賦歸歟戲語吾不逆醉翁昔仙去人間暫休息文字
頗横流士氣久不懌公實不出後議論有精識冰壺含
青春不容一塵隔吐句如善射字字皆中的佳麗增竒
峭欹側多醉墨高辭敦故舊讀之氣横臆閱深似退之
頓挫雜抛擲如春餙萬物妙用無罅隙故人困長哦其
節不容擊自昔聞公家諸郎居連璧道學進未艾慶澤
流無斁紛華脱髮棄酌古分隂惜汎觀得其要雲升復
川益孝友如機雲爭攘笑丕植聞風方對食不覺起投
筴神交夢成趣意合氣自激廬陵在何許縱望手加額
那知湘江上握手笑墮幘妙處無陳鮮傾盖如夙昔歸
來看屋梁喜極心更惕弟兄定世家富貴已尋逼而我
世憎嫌莫景桑榆迫相從可忘年頑魯幸勿責一懽難
把玩轉顧成陳迹閉門工寢飯且復適吾適遙知不吾
詫頗嘗有此客
次韻游南嶽
退之倔強遷揭陽道經衡山愛青蒼逸羣駿氣不可禦
頓塵初控青絲韁朝雲偶開豈有意妙意放浪高稱揚
我生少小善詩律讀之坐令身世忘朅來結友本上座
南遊私喜初心償橘洲看雪已清絶更櫂野航浮碧湘
忽驚萬峰上雲雨走棟飛檐雲雨旁知誰凭欄俯落日
跳丸一笑千嵒灮紫金雞含一粒粟磨塼作鏡傳遺芳
小庵自披慈忍服十方普熏知見香巉巉玉骨撼不噟
但誦妙偈聲琅琅只今般若臺前路過者拳拳加敬莊
我尋遺迹恍自失譬如一葦航渺茫三生爲掃坐禪石
往事令人思建康紹隆佛種有神足九旬妙義談汪洋
當年以法施窮乏無數珠璣曾斗量而今但有樓觀好
再拜顧瞻空涕滂我公王事獲勝踐自謂此樂非尋常
情高賦詩亦感慨十年出處何明詳竹軒莫涼暑雨過
風簷把玩情激昂初如冰輪湧東崦漻漻雲幕方高張
俄如竒兵出不意鐵衣雪刃森堂堂細窺如春在花柳
芳心皺眼開包藏魂驚豪氣立毛髮風檣駕浪犇龍驤
韻如玉色映晴晝清如碧瓦粲曉霜適如醉鄉識歸路
醇如燒春浮玉觴意公前身是太白醉貌宜披雲錦裳
芳津浣匙飯雲子美液澆齒嘗瓊漿吾聞高辭殆天得
寧論結髮翰墨場酸寒鳥迹無足道坐令藉湜仆且僵
皆言筆端有五色不然古錦纏肺腸夜闌掩卷耿不寐
空庭曳履心彷徨譬如三伏黃塵道坐令炎燄欣清涼
又如病鶴長側腦仰看千仞孤鸞翔嗟余膽大亦欲和
韻險恍疑登太行何時坐隅乞詩藁襟量懸知容攫攘
吾恐斯文將斷絶長哦披髮下大荒兒曹乃欲犯矢石
洪鐘何異施莛芒公如珠玉在淵石榮輝草木皆煌煌
讀其詩律似仙曲不雜人間笙與簧我非賞音空嘆息
擬欲學之嗟未遑遙憐與僧登絶頂意適暗驚人世忙
詩成氣焰如項籍叱吒千人誰敢當自嫌白髮世不要
萬回歌舞聊佯狂盤珠豈有影迹露霧豹不欲文彩彰
那知湘上偶邂后氣岸欣逢許子將霜鬢須面一破笑
城隅古寺眠閒房心知貴賤不同調且復抵掌談江鄉
(闕)暇日陪杖履對公豈敢談文章兹遊正類羊叔子
湛(闕)與山俱不忘
次韻曾英發兼簡若虚
大曾秀發如層顛小曾秋水隨方圓二豪說詩氣曠逸
而我老坐如蹲猨弟兄駿氣驥墮地自憐老欲蠶三眠
一庵收身萬事外但有壊衲長堆肩會看連璧登集(闕)
腰間纍纍金印懸分緣自是公家事安知不秉卿(闕)
平生忠義要活國濃笑東川無杜鵑古城野寺(闕)
白灰已燼餘凝烟瘴痾未損方曲臂靜如鴻鶴(闕)攣
清詩寄我忽驚矍秀對白鷗春水前長哦曳履(闕)
餘韻發越鳴朱絃坐令萬象受控勒知君有筆真如椽
細看字字有根蔕滿掬明珠誰爲穿詩壇從此不(闕)
受降君已臨中堅
復次元韻
君家廬嶽蒼崖顛睡足茗盌浮輕圜十年不歸空蕙帳
夜鶴哀怨驚曉猿朅來湘尾寄城寺夏簟清涼便晝眠
扣門剥啄誰過我上騰火色仍鳶肩軒然辯論雜今古
不覺前席心旌懸以身徇國愛子布塞門以土推孫(闕)
云詩窮少陵老飢寒正坐拜杜鵑遙知鈴齋賓謁(闕)
紫硯浮松烟作詩寄我對岑寂爲散頑麻雙脚攣
弟兄高才當濟世會看笑揖人主前嗟余百念已灰冷
倦易歛翼爲虚弦粥魚齋鼓日課辦仰屋卧看三條椽
管寧木牀五十載好事空傳膝處穿何如歛目十(闕)
樹身同金石堅
贈别若虚
殘暑霽嚴威新涼釀歸思夢驚聞松聲兩鬢到萬事中
情怯離别此别仍對子追惟初識面寧復訃有此明朝
舟洞庭驚浪銀山起醉眼失湘楚妙語淩淮泗我如浮
水葉遇坎當自止行將看荆山歸老鹿門寺今不欠無
言但是欠一死淮山有竒逸要是天下士若問寂音老
煩君一舉似
和陳奉御游梁山
公詩自雄放故我甘雌伏韻高霜月苦洗盡瘴霧毒游
絲映明窗小字爲公錄便覺春爭妍勝氣增林麓永懷
矍鑠翁論兵到精熟子陽井底蛙提耳論禍福歸來得
真主簡易心屈服才高犯衆忌薏苡致謗讟梁生付一
笑何必較直曲山僧亦何知魚鼓聽齋粥陳侯金閨彦
論清如屑玉南游興未已甚欲乘桴木湘西獨何幸(闕)
旆先見辱松間偶相值論交一言足雲山久乾沒賴此
佳句贖
次韻曾韻句游山
夫子謫仙隱於儒仲連太白真其徒栴檀林間法檀度
翰墨場中行秘書譬如山川有珪璧光被草木蒙碔砆
又如羽毛有麟鳳瑞照百鳥藏鶚鼯玉堂金馬未入手
公不自嘆旁人吁猒看朱門森畫戟暇日聊爲山水娛
下車褰衣卻部曲縱望林壑情忻愉朱陵洞口見落石
引手匊雲跳明珠詩成萬象在掌握磨琢無玷如瑾瑜
旁觀十吏不駐足一日萬口傳荆湖南山道人紛(闕)
摹寫磬石煩丹朱歸來盡以錄寄我意句不盡情有無
爲公長哦立風檻明月滿軒時卷舒吾聞駿馬日千里
未遭剪拂隨鹽車嗟余駑鈍世鄙笑分甘垂耳同騾驢
世間安得支遁眼畫作嘶風神駿圖
次韻游南嶽題石橋
飛梯上雲雨猨臂攀層嵓天風吹鬢須兹行非人間幽
泉不知處但聞鳴珮環嶮艱硋清快洄渦走平寬(闕)
落萬仞濺雪驚潺潺懸崖忽見寺白晝方掩關境(闕)
遐想坐久生清寒山空寂無人鳥啼花不言雲披獻青
嶂風檻爭卷簾
和游南臺
筍輿翩追隨頓撼雜搖兀蒙騰穿聚落超放上巉絶山
腰轉巇嶮部曲失行列身世逐雲輕眼力與天闊撞鐘
千指集樓殿寄林末同來久倦局相向懷抱豁市朝昏
利欲走鹿不忘渴公獨蜕塵埃風蟬妙脱骨盤桓拊孤
松松粉落金屑誰卷青帝雲推出銀蟾闕
和游福嚴
雲開見樓閣峯頂知有寺衆峯讓高寒盖是出其類媧
山下僧譚笑走魔外戲忽於一毫端集此大千界曹溪
正脉深不斷盖如帶流而至衡霍百川蓄匯澮廼知般
若臺自昔分燈地清游亦不惡俯仰憶前事寶構出灰
燼人逝時亦異永懷韓潮州夜與千峯對仙去三百年
音容浮如在妙語落人間斷碑卧榛檜公亦潮州(闕)
勢翩已似低摧夙昔心慘憺經游意林高句天成(闕)
鄙組繪刻之蒼崖隂與山增勝槩
次韻游高臺
蒼杉三十里不復逢川原忽然在林杪萬峯延目觀長
崖有積雪松聲雜風泉是時春正深風威猶折綿君堇
金閨彦而有清淨緣和雲掃車轍引手酌靈源出空破
岑寂笑語答雲煙魯僧作鷹顧驚此佳少年何以比人
品白鷗春水前既非山澤儒亦非地行仙諧峯(闕)
千葉開青蓮景淨若有得兹遊良偶然部曲亦欣(闕)諠
譁下層顛歸來念清境依約聞啼猨
次韻見贈
已甘老死長松下賞音乃有如公者謬當大匠許才能
名器從來豈容假但欣一笑說江鄉意氣平生要傾瀉
先生之詩自豪放寒陋心知鄙東野此篇粹然有精思
百鍜良金方出冶汗顔縮手置䄂間對公誰敢言騷雅
自憐華髮住江村地偏心遠過從寡茆簷捫虱鳥聲寂
故絮懸鶉成磊苴右耳已從前月聾更欲忘言到瘖啞
多生垢習磨未盡公詩又欲臨窗寫何當看公醉岸幘
約束萬象閑揮洒眼寒獨立梁宋郊一尾追風睇犇馬
讀罷新詩發長歎春色驚回阿練若浪秃宣毫和不成
自笑才慳真注瓦
次韻曾機宜題石橋
公才受斧斤鼻端有餘地一官游人間窮達置度外著
屐登名山眺覽吞眼界倒傾蛟龍室聊爲翰墨戲搏取
華藏海几間日相對石橋亦何有萬峯作階陛平生冠
世境勝踐得君輩壊壁題新詩一洗俗眼眥我本箇中
人久負未歸債我自負名山名山豈余棄
和游南臺
老思垂一足飯想成沙纕頓斧盤石上分燈續螺江坐
令遺蹟地咄嗟成寶坊永懷青松下睡快欣明窗曾侯
有逸韻詩律挾風霜重來拜白塔前身疑姓龐山僧作
巴音聳肩頎而長願施筆供養普熏知見香吾觀三公
子凛然萬夫望何當吐佳句刻石照沅湘
寶月偶值報慈坐中走筆
十年塵土中厥狀浸成俗坐令眠雲衣化作征人服此
行欲買舟尋我舊山谷識君御水傍笑齒璨明玉肅靜
鶖子儀脩拔孝基目殷勤撫道義祖道欲傾覆賴子今
妙年真風跬可續聞之厚自愧所趣在幽獨君言如不
欺是亦含生福須臾讀君詩氣韻麗可掬心胷何玲瓏
多能吾所伏春流日夜急歸心難管束良會故已述妙
談何日復吳山嘉有餘爲君置茅屋頭白早歸來暮雲
無使矚
和忠子
牛車注經宗兩角那問虚舟移夜壑竹間掃除聞擊聲
戲作伽陁歌獨脚心波不興類古井情緣脱盡如遺籜
高笑癡兒倚富貴危如乳燕方巢幕已辦山藤待湖月
不把芒鞵穿聚落安知沙門自有體全象紛然衆盲摸
要之行藏不屬人手自安然隨展握
和堪維那移居
世路驚風波山林知歲寒君看爭奪中忽覺深渺漫歸
來湘西寺兀坐依蒲團摩挲折脚鐺規以穩處安湘山
亦多態扶杖時游觀偶逢林下人班草一笑懽霜風水
痕落歲月難遮攔但覺頷髭白不知知歲殘堪公故園
舊義膽見急難相逢開肺懷傾倒無餘殫所居隔聚落
日喜成媻媻作詩誇我賢寧知如玉冠遂分湘山翠茅
簷相對看往事都莫理有求真禍端飯罷口挂壁
發長歎暮寒因有雪爐暖且檀欒
送元老住清修
湘水有廬山蜀僧有吳韻無塵而俱清雪月夜相映書
癡喜借人香癖出天性垂涕撥黃獨糞火曾發哂三年
我東隣家顛開小徑一飯必招呼嘲之終不愠明朝趣
去我歲逼青陽近子已飽叢林件件無遺恨贈子湘源
春山窮春不盡
和杜司錄嶽麓祈雪分韻得嶽字
歲晩湘水濱黃塵似河朔江流涸欲盡缾罌汲餘濁閙
聞雙旌出千騎爍山嶽雪雲卷山去天宇獻遼邈嬌鴉
集風枝凍鶴時俛啄譚兵杜牧之賦詩果横槊山雖非
故人識面亦已數文章固餘事正爾全三樂太邱令國
器讜議久揚𣙜長吉有美才嶄然見頭角君看分韻詩
夭力那容學嗟余老山林輩流殊齷齪寧料寒窘中見
此三卓犖和詩無傑句鈍澀費磨琢窮略似孟郊必劣
追韓偓
贈鄒處士
長沙人物秀而雅爭如絶致名天下率更之書更古今
鍾王筆蹟遭凌跨藏真草聖夢英篆齊已詩篇洞青畫
易生寶覺未暇數爾來鄒敦最聲價巨公要人邈已徧
戲畫寂音老尊者繩牀壞衲氣深穩霜須瘴面情閑暇
平生剛褊語忤世定知見此遭譏罵涼都貴人如玉叢
富貴熏天光照夜凌烟風姿劒拄頥妙手當煩爲圖寫
鄭南壽擕詩見過次韻謝之
碔砆世既以爲玉芝蘭那知不爲蕕人間萬事醉不理
擕被來爲林壑游雪花成山過驚浪五展暮天開橘洲
篙師絶呌風掠耳蕭蕭兩鬢空颼飀松聲盤空上煙翠
顧陟佳處每遲留袖中出詩愕坐客涔蹄乃爾容吞舟
東坡句法補造化山谷筆力江倒流兩翁連聯竟仙去
暮年見子忘百憂念當明日江南路幕阜倚天佳氣浮
故人問我今何似爲道摧頹如慧球
次韻漕使陳公題萊公祠堂
萊公少年日逸氣生雲泉定策清東宫天子爲矍然竒
豪不世出獲一以當千親征功第一尚記破虜年想見
和易姿垂柳春風前我公嗣前列剛特才亦全方持使
者節眉宇秀而淵高樓獨自登愛公能補天高情弔陳
迹妙語吐新篇如風行水上渙然成漪漣乃心在王室
何時朝日邊正坐霖雨手豐年自留連何必羨遺(闕)公
自當濟川
次韻經蔡道夫書堂
書堂山崦西微路經桑柘婉婉綠隂中傴僂牽羸馬須
臾將平川時過幽谿瀉源深人家稀落日耕釣罷過墻
傍修竹深處開茅舍池塘遠軒䆫秀露風清夜杯盤燈
火裏笑語茆簷下白酒瀉新糟醇釅如壓蔗酒酣面發
赤箕坐談王霸排斥出忌諱怪語令人怕野僧舊不懽
癡坐相嘲罵但作鶴腦側思歡殆無暇夜闌乞新詩自
愧非作者張燈掃西壁把筆強驅駕萬景每騷縱此夕
偶相借遂令諸子懽一一如圖畫
吳子薪重慶堂
吳氏季子世不乏子孫魁壘特秀發人言才業任世重
更覺文章有家法奉親作意構華堂想見青紅濕䆫闥
堂中二老鬭康強夫婦承顔薦壽觴朅來兒姪俱登第
舉族請名重慶堂富貴鼎來推不去道德照人閭里光
富公玉食由及養范公諸郎盡卿相親養子榮兼有德
家聲置公范富上虚簷風月夜未央靘莊成輪發清唱
金鴨香清碧縷飄燈前玉頰醉紅潮一尊滿勸何所祝
盛事要看追八蕭
題嶽麓深固軒
湘西峯頂寺樓閣藏煙翠危臺占家顛小軒寄幽致游
人常不到石壁照溪䆳於世復何求此生眠食耳翛然
亦何有蒲團空曲几凭高俯城郭車馬環磨螘城郭望
諸峯時見孤雲起
贈别通慧選姪禪師
選本住山人精進激惰懶規模如乃翁鐵喙石肝膽豈
特七閩英盖亦叢林㨂子少長庚曉我老碧雲晩相親
出數面别袂聊一挽是非一言足勃窣百事辦分擕青
蘋灣相對秋滿眼
中秋夕以月色靜中見泉聲幽處聞爲韻分韻
得見字
夜清成水宿月出波灔灔那知是中秋老眼欲淒眩此
生天地間飄泊如蓬轉朅來泊湘瀕此月凡七見冰輪
上天衢萬里不知遠夜深度明河輪側明河淺西樓欲
吹笛餘聲落哀怨䰟(闕)到月脇寒露紛滿面林光潑流
泉天大微雲卷阿崇具紙筆橘亦磨破硯詩成月華清
幼婦與黃絹
鄧循道分財贍族湘隂諸老賦詩同作
卜式與弟貲如塞無底竇其愛止弟耳親舊竟何有二
疏得賜金盡以散親舊但可施一時安能繼其後然於
簡編中耿光白如晝鄧侯功名姿穎脱盖天授分財贍
族人約劵規永久君看純孝心履狶先履瘦紛紛窶人
子懸鶉露兩肘雨雪抱兒女扣門易升斗鄧氏豈無貧
炊烟滿蓬牖安知寒微中不復生竒秀隂功雖無形報
應捷於口此風起頹俗能使薄者厚作詩附家傳想見
爲拊手
贈陳靜之
仙郎如驚鸞風格殊秀整文章體自然五色麗雲錦紛
紛少年場英氣横筆陳家聲盛漢魏未暇數唐晉元龍
特豪偉太邱苦剛正相逢黃卷中崔嵬山嶽峻君當世
其家已見逸羣駿笑談不自覺滿坐湖海韻富貴率致
身華裾宜綠鬢功名偶然耳何必以身徇未近翠雲裘
先看班玉筍
弔性上人真
漆瞳照人韻拔俗平生直性如劈竹世情好惡我不知
是是非非一言足昔年訪道辭七閩丹青生此身外身
要將留悦倚門意此心亦是酬慈親慈親未老身先逝
夢境悲歡成一戲展開覿體露全機偪塞虚空何處避
宣和七年重陽前四日余自長沙還鹿門過荆
渚謁天寧璋禪師留二宿作此
孤城渺湖天長隄篆湖水柳衙行未窮已過沙頭市連
檣來萬艘荻叢出千雉節物近重陽風日正清美忽驚
樓閣開寶坊墮平地璋公十年舊出迎一笑喜(闕)夜及
湘山歲月入歎喟兹行歸鹿門已作終焉計不辭信宿
留愛子多故意說禪有家法翻手了千偈鐵脊敵魔外
宗風永零替我留固隨緣思歸亦偶爾爲君賦新詩萬
象困朝戲去留未用較吾生真一寄
瞻張丞相畫像贈宫使龍圖
天下張荆州乳兒識名譽醫國陸宣公護法崔元度平
生風雷舌咳唾作霖雨隔闊餘十年一旦成萬古羊曇
欲作慟生存華屋處支遁亦傷心路偶經姚塢賴有克
家子春色連眉宇君看談笑時亦是榦國具會看如乃
翁獨立無喜懼文章有種性家法致工主此詩公應聞
想見笑掌拊
初到鹿門上莊見燈禪師遂同宿愛其體物欲
託迹以避世戲作此詩
上莊俯漢江古木雜桑柘槐衙隂廣陌麥浪漲平野連
雲對囷廪用谷量牛馬我來二月破解鞍綠隂下縱望
烟霏中領略見楯瓦耆年骨柴崖迎客意傾寫干戈爭
奪餘身在相驚詫山空啼杜鵑龕燈自清夜歛眉問儋
州亟口談江夏以余遊二公老大知識寡暮歸逢醉人
往往遭捶罵鹿門有餘地賢矧如君者爲連修竹林規
以構茅舍伏舂舊所能犂鉏當學把相見水過膝蓑苙
清入畫
游白馬寺逢安心上人
繖盖山前曾卓錫晉安王初造禪室水火定成人未知
部曲不前馬辟易牀邊卧虎如睡犬王雖及門不敢入
冰雪親瞻道德容再拜平生願心息兩泉俱出雌雄龍
玉殼靈龜蛇五色聦禪笑傲賢王喜魚龜乃能就掌食
高風乾沒五百年依舊雲山如夙昔雨中來遊春已老
忽見江南少年客坐中偶生鄉井心想見禪山倚天碧
清境幽閒欣可名偶然得句因題壁
雪夜與僧擁罏僧曰聞唐劉叉賦雪車冰柱詩
爲退之所賞願聞其詩予曰忘矣僧請續之
口占以授
雪車比毛車弱水誰欲度飄然凌空去中疑載青女(闕)
風爲通衢走轂不容馭大勝短轅犢更煩長柄麈(闕)
廣寒宫構基非下土天公亦薄相鏤冰以爲柱傍(闕)
銀牀誰與揮玉斧仙妃倚之笑疑是漆室女
石門文字禪卷七
