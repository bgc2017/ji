石門文字禪卷四宋釋覺範撰
古詩
同敦素沈宗師登鍾山酌一人泉
鍾山對吾戶春曉開煙鬟白雲峰頂泉紺碧生微瀾經
年未一酌對客愧在顔兩翁亦超放瘦策容躋攀大千
寄一瞬境靜情亦閑是時天慘憺佳處多遺刪立談共
嘲謔豪氣破天慳臨川冰玉清風流繼東山兹游適所
願但恨無弓彎東陽邱壑姿癡絶膽亦頑孤坐巉絶處
掉頭不肯還天風吹笑語響落千嵓間歸來數清境但
覺毛骨寒從君乞秀句端為刻斕斑
敦素坐誦公衮烏臼樹絶句嘆愛不已其詩云
三年逐客弄湘流華氣遮欄兩鬢秋秪有荒
寒江上樹尚成詩句聚眉頭成此寄之
我不識公衮時時見醉墨愛其吐詞氣人品極英特君
看句中眼秀却天下白前輩風流盡尚復餘此客世議
隘不容道山歸未得三年謫湘楚妙語敵山色歸來大
江南聲價長籍籍我亦不羈人夢境聊戲劇要當徑尋
君已辦登山屐想見一秃翁攫攘吾軰側
提舉范公開軒面鍾山名曰寸碧索詩
湖山煙翠層千葉青蓮拆公家蓮菂間如眼不自覿一
登功名途富貴兩追迫開軒延爽氣拄笏望秀色鍾山
盤萬丈雲破見尾脊殷勤度邑屋分此一寸碧升空帶
青小撑漢螺髻出我亦個中人登覽增眼力知公寓逸
想喧不礙岑寂給札令賦詩相顧愕坐客愧無莫雲詞
涴公雪色壁
次韻彦由見贈
華亭富文物最後機與雲妙年翰墨場唾手立竒勳萬
物鼻一堊馳掃數揮斤道人出塵者一見過所聞置之
緇衣林玉石宛自分能將霅溪晝解追青龍氲超然勁
高節冰雪看此君故應知見熟玉骨久受熏天眼視浮
俗爭奈空煎焚我尋住山侣識子吳江濆人生各有適
未易分黠嚚風物亦自私草木俱忻忻何當斷岸塢賡
歌蒼石垠我詩無傑句愧子才逸羣此篇頗尚有句意
雅而文把玩值清月林影白紛紛高懷亦自放豈以我
軰云君看功名事真如過耳蚊行將挂社籍蓮沼開竒
芬勞君讀此詩正如蕕與薰
與嘉父兄弟别於臨川復會毗陵
君家兄弟萬人傑何止才容誇兩絶憶昨江南山盡頭
西津渡口曾相别君時慘然縗制中行將扶護歸吳越
我亦買舟還故山社燕秋鴻那忍說客中不覺舟壑走
邇來飄忽經歲月毗陵那料又相逢喜君美髯冰玉頰
竹軒堆髻話臨川清論無窮如鋸屑意消已覺在秋鄉
坐令五月失炎熱歸來喜甚不成寐起步空庭聽風葉
念君姓名懸睿想吳江未可停舟楫欲看騕䮍付王良
相鼎煩君為調燮平生無求任所見往往撩人面紅冽
恃君猶作故人看此詩聊當名紙謁
法雲同王敦素看東坡枯木
此翁胷次足江山萬象難逃筆端妙君看壁間耐凍枝
煙雨楂芽出談笑想當郤立䃲礴時醉魂但覺千嵒曉
恨翁樹間不畫我擁衲扶笻送飛鳥併作玄沙息影圖
禪齋長伴爐煙裊王郎自是玉堂人風流合受鶯花繞
何為愛此枯瘦枿嗜好果超凡子料為君援筆賦新詩
詩成一笑塵寰小
送訥上人游西湖
西湖招提三百六佳氣如春在眉目一番雨過吞青空
萬頃無波鴨頭綠望湖樓閣獨自登煙霏向背攅寒谷
想見襄陽孟浩然此中有句不容續道人生長西山阿
骨清氣明韻拔俗久居京國壓塵土一夕歸心俊如鵠
明窗為君研破硯落筆轉頭風雨速龍山深處如定居
就彼結隣容我卜
送僧游泗洲
濁流一千里快瀉如建瓴解舟東灣橋晝夜不得停忽
驚萬頃碧一舉當眼青自推舴艋䆫出步楊柳汀精神
覺蕭散鶴雛生翅翎僧伽坐閱世層崖登青冥生涯亦
何有隨處懸盂瓶洗心依老宿湛意終殘經回頭大梁
夢塵迹俱凋零余亦厭久客行趁東揚舲會宿淮山陽
話此遭熏蒸看君新句法霜刀新發硎
余過山谷時方睡覺且以所夢告余命賦詩因
擬長吉作春夢謠
芭蕉莫寒心欲折密燭華光清夜白春風吹夢正扶摇
(闕)高墮落銀蟾穴青鸞睡穏雲委地桂葉初齊香不(闕)
千門萬戶金碧開時時忽見如花妾心清别殿聞(闕)
覺來殷枕哀怨聲月廊花影無人問金鴨香消風(闕)
郭祐之太尉試新龍圑索詩
政和官焙雨前貢蒼璧密雲盤小鳳京華誰致建溪春
睿思分賜君恩重綠楊院落春晝永碧砌飛花深一寸
門下賓朋還畢集碾聲驚破南窗夢高情愛客手自試
春霧脚縈雪花湧聚觀詩膽已開張欲啜睡魔先震恐
我有僧中富貴緣此會風流真法供定花磁盂何足道
分嘗但欠纖纖捧七杯清風生兩腋月脇澄魂誰與共
戲將妙語敵甘寒詩成一弔盧仝塚
戒壇院東坡枯木張嘉夫妙墨童子告以僧不
在不可見作此示汪履道
雪裏壁間枯木枝東坡戲作無聲詩霅川謫仙亦豪放
酒闌為吐煙雲詞閙傳秀色絶今古正如四月出盆絲
老僧遮護不許見敲門游客遭慢欺我來擬看亦乘興
興盡却還君勿嗤
次韻太學茂千之
君詩清絶若冰壷讀之六月失煩暑我雖好吟無逸才
空有千篇俗於土料君肺腸飽清秋馭風騎氣無何游
投毫欲和先噪吻詩源慳澀勞披搜吾廬題者徧今古
今古當以君為優我今即死且無愧先生未識真吾羞
蔡老有志好學識面于京師作此示之
道人西嶽來氣與秋爭曉讀書如壁月罅隙必委照當
從賢俊游運斤端得妙儻明句中眼王良控騕褭嗟余
老漸衰綠髮亦加少喜君解妙處見博而知要錄余一
千篇正可付一笑同歸漳水垠乘月答清嘯睡起山花
開脱履萬事了
金陵吳思道居都城面城開軒名曰横翠作此
贈之
醉穏琴無絃乃得琴中意詩髯軒無山而有看山味青
山隨意有那復問城市醉眼看雉堞便覺是横翠因以
名吾軒坐卧增爽氣春花解言語風松中宮徵我來不
能辨夕陰滿窗几頗怪靈鷲峰顛狂復飛至清嘯呼白
猨愧我非慧理戲題五字詩平淡出竒偉君應意挑戰
詎敢摩其壘大勝賦子虚誇詞託亡是
余將北游留海昏而餘祐禪者自靖安馳來覓
詩
莫煙重山翠微風壯松悲吾為五頂游税駕脩水湄阿
餘幽國來細路盤顛危褁飯夜兼程杖笠寒相追入門
一調笑如獲璧與珪問來何所欲雅意在詩詞念余綠
髮日不減子軰癡是中有何好迷著不自知敗煤磨破
硯凍筆時呵之詩成思掀豁熟讀忘倦疲乃知少年病
根蒂老未移雙林古禪宇檀越多孝慈明年東遊還買
山縛茅茨市蔬近易致紅飯熟夜炊得飽即甘寢萬事
付兒嬉子軰當從我林麓相追隨十年何足道樂死以
為期
游薦福題淺沙泉
六月稻田龜兆坼十日愁霖潦翻室試來嵒下酌此泉
(闕)寒一泓無減溢以杯浮之著沙石戲投鮒魚露尾脊
誰令空階響環珮卧聽泠然心境寂詩成窗戶濕空翠
便覺西山排闥入
獄中暴寒凍損呻吟
由心有癡愛癡愛乃有業因業疾病生痛此百骨節聲
相成呻吟齒頰空咬齕側眼看圜扉以手枕匣褉觀此
心無形安得有業結業結如空華病寧有枝葉方作是
念時顛倒想即滅心造古佛樣路入法界轍稽首甘露
味銷此煩惱熱
御手委廉訪守貳監勘釗慶裕二十三日復收
入禁將入獄憂無人供飯有銀一兩錢六百
以付來勝甫勝甫曰此止可辦半月過此如
何余默計曰有官飰耳
出獄未兩月單身寄孤館别甑容搭餾酬以滌椀盞那
知復入獄親舊無半眼但餘半月糧何以供歲晏摩挲
沒柄杓准擬喫官飯來生空歛眉其室亦喟嘆叢林明
白老寰宇洪覺範所至神物護爾軰見不慣我說此偈
已萬象俱稱贊
與黃六雷三
我覓應傭者忽得黃與雷結束頗精悍拱喏駭吾儕從
余今幾日臨事見肺懷立身守中直勿自無疑猜為奴
不欺主乃是廊廟材何必弄筆語然後為賢哉紛紛貴
與賤百年同一坏弛擔坐亦汝萬事付浮埃
超然擕泉侍者來建康獄慰余甚喜作此
堂堂福德相凛凛龍泉威天神護戒足山鳥曾巢衣彌
天並輿載清涼七帝師其徒今日榮渠心終笑之一鉢
游人間不言行四時胡為肯至此驚定心愈疑乃知明
月淨曾不憎汚池異哉月㫄星隨逐相因依羣囚手加
額雀息瞻梵儀吾亦失沉痾一笑歡解頥
次韻雲居詮上人有感
招謗坐多談近稍遵寡語仰嗟濁惡世友道終愧古君
獨淡無營誦經如榖布見人作白眼此意吾亦與十年
雲水間所至每同處舊游雖陳迹歷歷尚可數更期秋
風高結伴湘山去我生無寸長百事仍莽鹵不知獨何
修得與君軰伍無乃造物者不殺念癡魯雲居無所為
粥飯聽鐘鼓不材獲飽暖此德荷佛祖詩成自誇笑聞
者亦驚顧已決寡語隄事過乃知誤畢卓卧甕邊謝琨
挑隣女見之獨傲然真情人不怒君能識此意吾語亦
可恕
大圓庵主以九祖畫像遺作此謝之
大圓庵中亦何有但有草座枯藤枝朝來壁間亦圖畫
何從貎此寧馨兒髮光抹漆膚琢玉坐睡俛然方拄頥
當時兩脚不肯舉今雖有口如當時知誰逸想寓此意
必也高人非畫師我遭俗瞋坐多語坐客厭處終不疑
興來曳杖出門去路窮回反無澗谿見之心怍有愧色
君以贈我聊鍼之亦知褊心當服韋命車何必先鋒為
從今靖然痛堅捍正恐習氣時决隄細看忽憶孔北海
曾讀曹瞞禁酒詞
送凝上人
我生風韻無塵埃揚清激濁心不回少年不忍混白黑
出言動輒為身災突汀出岸水必拍喬木穎林風必摧
乃知此世要不免毁譽於吾何有哉君今欲脱此等憂
獻君一策真良謀人言白璧為石頭唯唯慎莫分劣優
坐中亦復發一語衆將環視如仇讐此策簡截君牢收
飽食熟睡且隨流泛然四海無不可人將愛與君同游
謝李商老伯仲見過
破屋如馬廐楚囚亦王尼名士連璧來下馬氣吐霓論
高玉屑鋸意妙雞駭犀君看八尺姿一尾抹萬蹄弟昆
清淨妍俱當籍金閨胡為披白帢作隊趨塵泥漏風駝
止卧跨海鶻方棲何時對陛下道與稷卨齊功成歸脩
水春風雨一犂嗟余世不要所至值澗溪願從諸郎游
日涉長灌畦
别潛庵源禪師
寶公禁鎻尋常事形如聚墨非實然潛庵去眼十五白
再見敬仰加拳拳黃龍今代南陽老而公不減真耽源
眉須俱荒氣深穏幻滅都盡光渾圓公登八十我纔半
道義乃爾相忘年西山無時渡漳水洞壑儼在眉目前
祝公勿學亮座主興來徑往呼不旋
宿宣妙寺
衝虎困頓歸投枕眠爛漫夜晴霜月苦睡美不知旦日
高披曉綠萬事付衰懶百年炊黍久強半得憂患起臨
清淺流白髮不可揀此生終一壑形勝已入眼明年定
來歸茅屋並崖瞰掩門無營為一味工寢飯
次韻
我昔度瘴海夜浪光熳熳經旬困掀簸飲食借日旦動
輙值牆壁更覺歸心懶平生百念灰但有身為患卧看
生與死兩者無可揀那知故園山秀色長在眼愛此(闕)
洌崖中有山房瞰會當持老齒嚼此無沙飯
三月喜超然至次前韻
楊柳風蕭蕭芙蕖晴熳熳水閣試新涼披衣快清旦幽
居非養高一榻聊醫懶嘿觀四大空吾復有何患上人
超詣姿叢林得精揀勿嫌白兆村真是人天眼穿雲得
得來其他空非瞰遂為信宿留與子同朝飯
謝忠子出山
道人棄家年最少毛骨稽山冰雪妙為余遠出仙廬峯
雲晴水寒秋自曉孤風峭世鳳增擊高誼映人珠自照
嗟余苦遭夢幻纏龜囚蠶縛何時了明朝定向舊廬歸
想見盤空雲露小當期半夜立西風月中拾取吹來嘯
示忠上人
啞羊苾芻紛作隊口吻遲鈍懶酬對猛公來自知足天
南山爽氣增十倍為公放意談海山神頎透出形骸外
八月中秋滋露華千嵓尺璧生光彩正當刻志從爐峰
看子穏騎元氣背
懷忠子
昏花委篝燈夜雨集梧井空房嚙飢鼠壞壁咽寒蚓有
生獨多艱念極淚殷枕親朋勢宜絶醜惡諱聞聽棄遺
等苦李零落如斷梗忠也新數面義已到刎頸願留廣
推擠守護輕軀命逐臭寧有理嗜痂亦天性人情骨肉
離道義燕秦并相逢百憂中如熱啜甘冷氣清秋潑山
韻勝月夕鏡何時一邱壑擕子脱塵境楓林作清歗追
步千峰頂
次韻彭子長劉園見花
我昔海山度寒食雖有花看非故園今年寒食花又見
已在故園疑夢魂虚弦喪氣念前痛瘴面敢辭增唾痕
此生流落坐曠逹晩悔坦率加辛勤覺城老子天乞我
人品秀拔高摩雲定應分身在綘闕想見珮璫裙褶纁
君看翰墨吐秀句綠楊春重含朝暾袖中功名未暇探
且復行樂追幽欣陋邦忽見洛陽面為誰扶頭清露翻
殘春風日太醇釅發粧初罷爭迎門豐肌忍調獺髓醫
笑渦尚初紅朝温謫仙點筆風雨疾少陵眼寒煙霧昏
公獨寓之一戲耳寧用解語方佐尊夜深秉燭花不睡
飲到落月窺金盆情鍾耳熱意一折賦詩遶紙風雷奔
詩成我讀輒起舞自忘首禿衣紲柈泠然馭風欲仙去
引手便覺天可捫歸來僵卧數屋角萬象困頓天不言
石門中秋同超然鑒忠清三子翫月
三年竄南荒兩過中秋夕月不棄羈囚高義照罅隙凛
如寢雪霜但覺炎瘴失夢清不敢歸鯨浪濺天白中原
一轉首心折數弟嫉遙知亦念我看至玉輪側有生窮
至此甘作死生隔今年又中秋氣味如夙昔筠溪遶茅
蘆波影登几席危磴通石門高眺屢顧陟空山夜氣升
草木正蓊鬱超然凛清癯可即不可及華紛落無餘但
見霜露實三子新間舊學問川增益駿氣不受羈奔颿
初伏櫪人生一大夢聚散兩戲劇境豈妍鄙哉而心自
南北忽驚西樓高含光下注射林葉動流水楯瓦粲佳
色翩然步脩徑杖履草露濕地坐閴無人但聞蟲唧唧
清境難抱石秀句為收拾明年當復和勝踐要綴續晴
陰萬里同世路致欣戚付與市朝人舉酒相歎息月雖
默不言涇渭視喧寂
見蔡儒效
一昨海外歸盡見故山侣夫子獨未見夢想識風度今
日復何日乃獲抵掌語猶疑是夢中驚定無所覩欣然
誦新句句法雜今古初如涉微波沙石俯可數忽驚鋒
刃攢凛然為毛竪可讀不可識森嚴開武庫百態出俄
頃春破頼綴補詞高殆天得那借江山助人間有此客
而使衣涴土君看綘闕姿矯不受控御大言惷上商坐
此得齟齬天公聊戲之一官良蹇寓天風吹綠鬢醉眼
蓋寰宇閻浮一漚耳是身等唾霧功名付揶揄富貴我
劇具道山弱水上凝睇隔煙雨夜晴覺天多月好笑起
舞引手挽醉袂恐騎紫雲去
余自太原還匡山道中逢澤上人與至海昏山
店有作
凶衰不祥憂患變卧念余生真自厭向時衣裓識天香
朅來唾痕餘瘴面故人訶譏豈忍聞新交推擠不容喘
子獨心翔異衆人追逐南來不辭遠重逢難取夢中物
一懽且喜身俱健忽憶南荒海外時敢料北山松下見
鶯唇清滑柳困頓醉人春色初醇釅莫涼香霧滿村落
軒包到榻眠山店我已歸休萬事足但餘老眼遮黃卷
靜時頎紹痛誡我先須從此焚破硯念子懷親渡大江
枝葉行復登淮甸分擕一語有精神行藏直使珪無玷
十六夜示超然
山深久不晴領略三伏暑夜涼聞風泉疑作空階雨但
覺紙窗明不知山月吐階除偶獨立滿庭浩風露室閒
門未掩時有飛螢度餘生願俱子萬壑千巖處艱難百
憂中長恐此心負今宵復對榻樂事遽如許地偏心亦
遠喜俗憂自去風光如輞川窈窕辛夷塢以短暴弟長
正坐功名悞何如廬山陰一水斷世路持遠兩鏡臨於
中可無覩此詩若散緩熟讀有竒趣便覺陶淵明彷彿
見眉宇
瑜上人自靈石來求鳴玉軒詩會予斷作語復
決隄作一首
道人去我久書問且不數聞余竄南荒驚悸日枯削安
知跨大海往返如入郭譬如人弄潮覆却甚自若旁多
聚觀者縮項膽為落僻居少過從閒庭墮鬭雀手倦失
輕紈扣門誰剝啄開關忽見之但覺瘦矍鑠立談慰良
苦兀坐敘契闊誰持稻田衣包此剪翎鶴遠來殊可念
此意重山嶽悃愊見無華語論出稜角為余三日留頗
覺解寂寞忽然欲歸去破裓不容捉想見歷千峯細路
如遺索相尋固自佳乞詩亦不惡而余病多語方以默
為藥寄聲靈石山詩當替余作便覺鳴玉軒跳波驚夜
壑
余所居寺前有南澗澗下淺池每至其上未嘗
不誦柳子厚南澗詩又恨東坡不和乃和示
超然
駮雲漏微日諸峰猨曉時飛檐寄木杪晴瓦暗差差意
行愛倉涼地坐休頓疲哀蟬尚泣露積水欲生漪瘴痾
餘睡色破裓老垂垂心事世途悞風神邱壑宜高標誰
對我白鳥深自知重來應邂后歸去不須期
追和帛道猷一首(有序)
山陰帛道猷詩寄道一有相招之意曰連峯數千
里脩竹帶平津雲過遠山翳風來梗荒榛茅茨隠
不見鷄鳴知有人閑步踐其徑處處見遺薪始知
百世下亦有上皇民政和六年正月十日余已定
居九峯而超然輩皆在已無所羡特味猷詩追繼
其韻使諸子和之
永懷山陰老潄流味餘津幽尋見蘭叢蒼然出荆榛便
欲即之語忘其千歲人歸休正吾志理順如析薪夜舂
博飯喫猶勝海南民
次韻公弱寄胡強仲
念昔謫海南路塵吹瘴風未即棄溝壑尚在拴索中親
朋半天下萬里不一逢髯胡豈有罪乃肯與我同情親
等昆弟使令惟西東時為解我語道大自不容邵陽雨
中别涕淚落無從我伴有形影渠歸無僕僮三年鍜百
巧遂成瘖與聾今日復何日嶽寺聞樓鐘聚觀迎萬指
登睫排千峯黃泉天復見白骨肉已重髯雖未對面音
問已喜通夫子佐岣嶁有道如葛洪筆力扛九鼎竒語
出遽怱長篇春爭麗送我歸新豐且約老南嶽幅巾追
瘦笻拊手輒大笑此計隨虚空山林當付我君事侯與
公麒麟未易系健鶻那可籠
重陽後同鄒天錫登滕王閣
閑中過却重陽節江城風雨吹黃葉與君來游亦偶然
聚立西偏讀豐碣凭欄眼界得天多雨脚明邊飛鳥滅
西山向人亦傾倒犯雲爭來獻層疉未歸負負無可言
相視心知慚在頰會當却立雲生處縱望晴江生雉堞
尚喜清游不屬人故作此詩相暖熱
次韻天錫提舉
擕僧登芙蓉想見綠雲徑天風吹笑語響落千巖靜戲
為有聲畫畫此笑時興夙習嗟未除為君起深定蜜漬
白芽薑辣在那改性南歸亦何有自負蘆團柄舊居懸
水旁石室如仄磬行當洗過惡佛祖重皈命念君别時
語皎月破昏暝蠅頭錄君詩有懷時一詠
次韻吳提句重九
朝來多爽氣拄笏望西山看君此標致合在臺閣間賴
有宗之輩文字相往還遥知醉九日紅潮生玉顔嗟予
抱瘴痾古寺長閉關亦復把霜蘂行嗅賞餘閑琢詩償
清境索句常苦艱愛君吐雲詞端為破天慳氣勝起疲
墮語妙鐫老頑正當作小字明窗寫斕斑
勸學次徐師川韻
揭陽濱瘴海苦霧搏蠻煙自古無衣冠安得禮義傳韓
子見而歎豈是終棄捐選士得趙德講學與周旋遂為
鄉里榮士慕舊而先却後三十載才者森排肩東甌贅
華夏西漢為邊沿民俗號殷富亦有佳林泉黠者事商
販朴者工力田自隋迄于唐稍知慕華軒乃有歐陽生
粹然而出焉古文有師法學問知淵源其後賢者至雜
遝盛中原至今號多士冨貴爭熏天江南佳麗地南昌
冨山川幽谷抱歐峯西山秀氣連地靈祕竒運當有命
世賢山輝玉韜石水媚珠懷淵君看烏衣裏俊雅爭清
妍治朝開三舍精揀無遺篇幸當勤燈火無忘臨簡編
會看起白屋寧遭犯青錢大當到三事小當步八磚趙
德歐陽生豈獨令居前努力各自勵請視徐子言窮耕
有惡歲惰農無豐年言小可喻大歲晏宜勉㫋
送文中北還
瘴海夜成焰鬼關晝常陰柵廬餘百家間見椰子林居
人例推髻豹狼而衣襟語言不可讀冥目以意尋居然
不可解欲問返如瘖君持使者節風彩動雲岑軒渠笑
時語萬籟轉笙琴余方卧圜土跫然欣足音相逢春脱
手歸意不可擒便覺暮雨山掃空煙翠深袍袴洗羊負
項背逃芒針乃爾徑去亟翩翩出籠禽津渡已撾鼓高
帆摩天心行矣勿作惡萬事付醉吟當會西林下相對
說如今
次韻彭子長僉判二首
我窮親舊絶君來殆天遣度關一句妙不撥機自轉令
人意頹然盎如醉黎衍(黎人謂飲酒為衍也)新詩麗吳姬霧鬢風
前卷細看發豪放川犇驚地喘才高那可妬默念耳自
反不禁數餘年三眠蠶欲繭思君誰與同月度微雲淺
愁如羊公鶴氋氃費推遣心如旋磨驢日夜團圞轉夫
子為譏訶譬說頗蔓衍愁心得少休忽作象鼻卷出門
無所詣地坐息疲喘路窮輒一笑興盡復回反風光聞
布穀人家初煑繭倚藤望九峯層疉分濃淺
重會大方禪師
霜顱玉骨眉有稜孤風照人虔敬增寒松撼空夜瑟瑟
古井吞秋波不興天柱峯前額加手一别十年彈指久
嗟予塵土化征衣愛君坐中舟壑走繩床為拂兩頭塵
響答空巖笑語新人間何從得此客解令寒谷夜生春
大方寺送祖超然見道林方等禪師
道林一身渾是德别來遥知頷髭白尚記山房夜語時
睡笑訶譏盡秋色黃龍開二甘露門靈源方等真弟昆
道林真珠撒羅帳昭默霧豹方埋文鵝王自應能擇乳
飛黃頷得王良馭東風吹散嶽山雲道人明日當歸去
故人若問老垂垂為言肘骨露麻衣赤頭已作齊眉雪
自提風帽海山歸
義牯
快山山淺亦有虎時時妥尾過行路一豎地坐牧兩牯
以箠捶地不知顧虎搏豎如鷹搦兔兩牯來奔虎棄去
回往荷庠挨老樹牯相喘視同守護虎竟不能得此豎
豎雖不救牯無負一村囂傳共鳴鼓而虎已逃不知處
嗟乎異哉兩大武高義可與貫高伍令走仁義名好古
臨事真情乃愧汝此事可信文公語為君落筆敏風雨
石門文字禪卷四
