石門文字禪卷十八宋釋覺範撰
贊
釋迦出山畫像贊(并序)
秦越人之扵醫望見知死生老潘之扵墨摸索知精粗
盖其不傳之妙無地寄語默也歐陽文忠公曰小字遺
教經雖不著書者之名然非羲之莫能作也予閱錢樂
道家所蓄釋迦文佛出山像雖不主名然非道子莫能
作也以其筆意之著也樂道人品甚高鐵書血食之後
其沉信痛敬所致像之寄寓决非苟然拜手稽首贊曰
徧大海味具扵一滴盡法界身足扵纖埃佇思則燈王
之座不能入毗耶之室斂念則彌勒之門彈指即開惟
我鼻祖釋迦和尚初出雪山即示此像以百千億微塵
數身九十七大人之相頓入毫端三昧而幻此一幅之
上垂手跣足頂螺頷絲超然静深出三界癡如浩蕩春
寄扵纖枝如清涼月印扵盆池鏤冰琢雪我作贊詞關
空鎻夢夫子其牢蓄之
漣水觀音畫像贊(并序)
大觀四年春二月戊子之夕病比邱德洪纍然卧縲絏
之中夢至一處庭宇閴然有僧導入室中舉燭視壁間
有鍾山寳公菩薩之像意欣然欲得之而像輙自墮手
中復展視之則化為十二面觀音慈嚴之相心大驚異
遂覺已三鼓矣三月甲辰南州德逢上人以書来訊且
曰吾以衣鉢遣僧詣漣水畫觀音像至其莊嚴妙天下
之手德洪追憶前事問其遣僧之日乃其得夢之夕因
自感歎菩薩以大悲等慈哀憐照臨如是昭著其恩何
德以報之惟以筆舌言詞喻海之深誇日之眀耳謹稽
首為之贊曰
稽首淨聖甘露門無量勝身徧沙界應諸衆生心所求
譬如春色花萬卉西方肅殺憂愁地故住寳陀落伽山
此方教體在音聞故稱名者得觧脱一切衆生殺心盛
癡暗不見不發心故現鷹巢蚌蛤中亦作畫師畫其像
菩薩豈有種種心皆其悲願力如是何人毫端寄逸想
幻出百福莊嚴身屹然欲動千光集譬如將回紫金山
瞭然欲瞬衆生好譬如欲坼青蓮花蠻奴水王来獻誠
想見細雨天花落衆生五濁熱惱中色欲愛見所熏炙
忽然覩此寳月相一切毛孔皆清淨成此不思議功德
皆因上人心所獻願我早熏知見香願我常披慈忍服
願魔障山速崩裂願大智慧常現前心精遺聞證圓通
自然静極光通達我當定如觀世音一切衆生願如我
旃檀四十二臂觀音贊(并序)
予蓄四十二臂觀音菩薩之像如護目睛今以授其友
汝意有言枯杌作鬼我心不生髑髏則水乃知妄覺一
法成二湛然圓眀百千一耳稽首大士應物而形随其
小大如谷答聲千臂執持千眼觀照以無心故受用俱
妙臂如青春蔵扵化身随其枝葉疎密精神唯此瑞相
四十二臂不越徑寸莊嚴畢備清凉寳月或慈或威如
欲舉足花輪乘之碧螺之間有佛儼容如蟭螟蟲巢蚊
睫中隠于石間顯出蚌蛤以無礙慈不擇清濁我觀震
旦種性猛利由聞思入甘露滅地願加被我障盡心開
如觀世音無礙辯才我說此偈萬象合掌何以無礙敲
空作響
華藏寺慈氏菩薩贊(并序)
金陵華藏禪院旃檀慈氏菩薩像相好之工妙天下而
神異靈感未易以一二數居景德寺之後殿舒王嘗夢
像求易居甚切既覺而㤀之已而復夢理前事公夢中
固留之像則泣下起而視之真有淚零因大驚異即迎
至華藏之大殿俄景德寺火一夕而燼嗚呼三災彌淪
大千滅壊像豈得久留人間世而痛自軃免為此兒戲
狭劣相耶是蓋護法諸天以像之靈瑞佑之則然非菩
薩意也其不可以不辨稽首為之贊曰
何人寄逸想游戲浮漚間以如幻之力刻此旃檀像坐
令衆妙好秀發千花中天冠束紺髮銖衣絡華鬘種種
妙莊嚴成此功德聚當時億萬種感極則悲號樓觀出
談笑祕護百寳攅如登覩史天如集龍華會嗟哉像教
末羽嘉成百鳥棘生薝蔔林龍神為悲慟王臣寔外護
異夢非意思願推眀月輪出此蓬勃煙願回紫金山安
置清涼處至今百福相儼然臨人天神力吁莫測拜起
涕汍瀾我諦觀十方實無心外境自然離依地及與徧
計執即今目所見非有亦非無如像現鏡中非鏡亦非
像願入此三昧識心自然明扵十方國土而作大佛事
稽首大慈尊證我如是說
泗州院旃檀白衣觀音贊(幷序)
筠州太平泗州院僧元鑒所蓄觀音菩薩之相慈嚴妙
麗靈異殊勝如上天竺所見者問何自得之鑒曰始有
客舟載而至傳數家家輙禍至滅亡者皆畏不敢迎獨
吾迎事之而無異焉余曰昔廬山文殊師利之像不肯
留寒谿而喜随遠公歸東林金陵彌勒像不肯住景德
而現夢扵舒王永居華藏今此像乃獨樂寓扵鑒是皆
與菩薩有大因緣不然聖心豈有所擇而避就之耶為
之贊曰
我聞菩薩昔因地所供養佛名觀音從聞思修入悟心
心精遺聞而得道見聞覺知不可易譬如西北與東南
而此乃曰聞可遺令人罔然墮疑網龍夲無耳聞以神
蛇亦無耳聞以眼牛無耳故聞以鼻螻蟻無耳聞以身
六根互用乃如此聞不可遺豈理哉彼扵異類昧劣中
而亦精妙不間斷况我自在慈忍力無畏觧脱獨不然
鐘鼓俱擊聲不同知其不同是生滅而二種聲不相參
即是同時寂滅法稽首淨智功德聚廣大莊嚴悲願海
憫我心眀力不逮時時種子發現行如人因酒而發狂
戒飲輙復逢佳醖願滅顛倒癡暗障願獲辯才智慧藏
游戲十方微塵刹亦施無畏利衆生凡曰有心能聞者
同入圓通三昧海
靖安胡氏所蓄觀音贊
稽首净智甘露門稽首無礙悲願海稽首紫金光聚山
稽首心精遺聞地願賜威光加被我摧滅一切夙障山
令我一切刹塵中見此百福如月面菩薩常念諸衆生
譬如慈母憶憐子子若晝夜常念母母子百劫必相見
如針之契諸磁石如雷之文扵象牙皆即自然如是應
非諸心識可思量鷹巢現形蚌中出化為畫女并魚師
皆随衆生心所變一一成辦無遺餘妙哉三十二應身
一十四種無畏力願于一念淨心現譬如秋月現止水
一切衆生見者聞皆入圓通三昧海
潭州東眀石觀音贊(并序)
長沙馬氏時一夕東城雉堞間光屬天達旦不滅州人
按其處有石卧古井旁半為土所吞其色青瑩相與發
之即大悲觀音之像挹水灌沐妙容慈相忽然顯露如
蓮花之出泥大衆歡呼愛慕之極又如嬰兒之見母扵
是建寺號東眀初以律興餘百年民恃以為福田元祐
初長老遷公以禪易之未幾棄去今海禪師自潙山来
宴坐扵室不蓄粒米倚此像以飯四方来者崇堂䆳宇
又加麗焉余聞菩薩之悲願於濁惡世一切衆生之用
處化身為魚米為肉山以足其欲心今夜半光耀乃其
一戲遂與無窮之衆園林花觀飲食卧具充足耶謹拜
手稽首對像說偈曰
大悲智光本無礙扵一切處常發現豈特夜半瓦礫間
始復爛然上霄漢此邦衆生共勝業時節成熟故如是
譬如日月行虚空水無穢潔皆照臨灰沙若沉波自寒
圜影扵中迥殊特稽首妙智光世音是娑婆界真教體
應機而現為說法信心起處說法竟我今見境得成就
亦同音聞獲圓通六根遲速雖不齊要是一精眀所現
我知暗相不能昏與彼心精遺聞處衆塵隔越妄分别
常真實中無是事死生之變尚不改豈有根塵乃能蔽
願令持此妙法門扵此刹土為佛事一切聲色熱惱中
與衆生作清涼處皈命救世大悲者願賜威光加被我
令我獲無作妙力令我亦名無所畏令我具無礙辯才
令我入一切種智我及一切諸有情皆如觀音得自在
空生真贊(幷序)
漳南僧慎修游吴中得此畫扵敗垣破壁間拂除埃翳
神觀静深如維摩大士得心觧脱時出以示余為之贊
曰
以空寂身無所倚依而捉杖藜以靈知心不在散攝而
玩貝葉不舍聲色而證真空與我日用能所心同扵一
切處寂入法海如風行空無所妨礙但離二執圓成普
會當慎以修入此三昧
祐勝菩薩贊(并序)
祐勝聖容菩薩僧也航海而至自北天竺頓息此山為
邦人福田其靈感如呼谷響應捷而至是其善慈力稽
首為之贊曰
雷發春曉象牙有花是何因緣而使然耶一切幻物感
以無心不思而合如磁石針况我大士慈善根力不起
于座沛然甘澤千峯青碧環如長城經今幾時殿閣崇
成咨爾邦士時朔薦拜稽首真慈是甘露海
繡釋迦像并十八羅漢贊(并序)
吾友羅彦勝之室鄒氏當得重疾幾死夢羣沙門来慰
之已而少瘳乃發心繡十八大士像則頓愈彦勝以武
洞清模夲為之格凡五年而成夫人精思天巧曲盡其
妙可以目識不可以言喻也政和五年秋七月余卧痾
石門彦勝室擕十八軸幷釋迦如来像来求贊余自顧
貧無以為世尊諸大士供乃以茟語為之供名曰茟供
養云
釋迦佛
指以心運茸以針通針針是佛佛佛皆茸十分月滿萬
國春同稽首眞慈生女巧中
第一賓度羅跋囉墮闍尊者
霜筠雪竹石磴下安青猊妥尾徐行仰看師則跏趺顧
視空几吐詞如雷侍者無耳
第二迦諾迦伐蹉尊者
蒼髯紫鱗上有懸錫玉像金瓶層置立石蠻王跪看鑪
煙上直手搯珠輪心境俱寂
第三跋釐墮闍尊者
神觀静深合爪欽視誰設華輪前置净几髥王捧塔自
何而至中有全身勿安舍利
第四蘇頻陀尊者
石牀之外老松挺拔玉瓶之中山花自發手持如意默
而說似梵帙不看知離文字
第五諾距羅尊者
樹亦求法身當牀坐鹿有施心供以山果雪眉許長舒
綰在我默而識之未用驚破
第六跋陀羅尊者
兩鬼投書與僧聚語師竊聞之抱膝回顧我心均平等
視諸趣一念捨心即離五怖
第七迦理迦尊者
身如蕉虚心如兔止師慈如和侍者笑視毒龍難降我
試彈指便升鉢中喜見脊尾
第八闍羅弗多羅尊者
坐依胡牀手把笻竹偏袒右肩而收一足小僧滌器師
視而笑主伴則殊日用同妙
第九戍博迦尊者
此琉璃瓶中迸五色是功德聚善慈根力僧俗儼然殊
迹同道即事之理一體三寳
第十半託迦尊者
手雖有拂境以無塵出三毒夢乘五色雲霜露果熟慈
忍現身以空為地立處皆真
第十一羅怙羅尊者
閑提數珠背坐危石捉錫山童越樹而劇象銜藕花来
獻法供六根妙同鼻能致用
第十二那迦犀那尊者
苾芻捧塔示空寂身於菟對我示心境真手把寳書而
不展玩又示觧空文字不斷
第十三因羯陀尊者
情無住著袒而凭几侍僧擊磬狻猊卧戲石屏倚天下
迸流水水聲觸眼石光到耳
第十四伐那波斯尊者
縦倚箕踞莫不是定毒既止息邪亦自正鉢花自香蒲
扇閑把目視雲霄我相未捨
第十五阿氏多尊者
巒奴鶴立盆花置前倚杖屈足頷髭虬然了世間空獨
游理窟石上軍持是吾長物
第十六注茶半託迦尊者
心花開敷行象眀潔翛然宴坐秀目豐頬萬象之語六
根之功以手搏取置不言中
第十七難提蜜多羅慶友尊者
風度凝遠支頤而倦看此寳塔至身出現戲蠻弄毬引
此穉獸萬用不藏如日之晝
第十八賓頭盧尊者
夷奴碾茶愚中有慧走鹿卧地動中有止而師持麈閒
坐俯視曾見佛来法法如是
放光二大士贊(并序)
高安龔德莊出畫軸有二比邱像皆梵帔相好上有化
佛下布兩花熟視之有光影滅沒如日在蒼蒼涼涼之
間扵是大驚自失德莊曰始僧繇畫扵漢州德陽善寂
寺之東壁自是有光世傳神異唐麟德中有僧摹之亦
有光以授資州牧王紀紀奉之舟行風濤覆他舟而紀
舟進止自若夜泊津次舟人聚語嗟異有商婦孕踰兩年
不乳聞之從紀求摹像禱之一昔而乳垂拱三年則天
迎至内道場光猶猖狂中宗嘉嘆此為我家瑞唐祚其
昌乎今朝治平丁未嘉禾陳舜俞令舉為湖州獲之作
贊藏為家寳政和六年春獻于京師有詔摹傳禁中而
光猶益竒變京師爭售之畫工致富者比屋然傳以為
地藏觀音之像當有據耶余曰是觀世音得大勢至像
也受記經曰過去金光師子遊戲佛時有國王威德從
禪定起見二童子生蓮華中一名寳意二名寳上說偈
發願而釋迦如来前身威德王也觀世音得大勢寳意
寳上也扵未来世成等正覺則觀世音號普光功德寳
如来得大勢號善住功德寳王如来皆以次補無量夀
故作雲間跏趺之像僧繇殆非畫師也德莊撫手笑曰
當為我贊之
人趣可學道乃為婬事苦生那落迦中方無婬欲樂衆
生如犛牛愛此貪欲尾異哉兩童子藕花中化生對天
龍鬼神作大師子吼我若從今始起扵貪欲心是則為
欺誑十方一切佛以是因緣故證色身三昧我亦于今
日復作師子吼若從今日始不斷貪欲心是則為滅絶
十方三世佛願如二大士持心等虚無太虚有殞壊衆
生界有盡我此願不盡稽首平等慈廣大同體悲扵刹
刹塵塵證我作是說
杏殼觀音菩薩贊(并序)
龍舒演上人持鴨脚殼中銀杏木所刻觀音像莊嚴妙
麗如無邊春随好光眀塵塵具足稽首為之贊曰
對現色身色身三昧如無邊春透塵透海使諸衆生道
與神會知寂滅法不以身礙随欲觀者非小非大此銀
杏殼纖穠向背百福莊嚴千花自在稽首大慈如大地
載如皎空月無所覆盖舍精進幢如堅剛鎧太虚殞消
我願不退
李伯時畫彌陀像贊(并序)
政和八年五月十五日宜春黃先之擕李伯時所畫阿
彌陀像来東山為示余觀伯時畫多矣大率顧陸之意
意不盡態故不施五色而伯時知之耳問其所得曰李
仲元仲元中為袁法官以遺所厚善者先之苦求得之
余諦視其筆迹非今輩所能為其為伯時之筆審矣稽
首為之贊曰
以慈為室以忍為衣法空為座示同體悲四十八(闕)為
世所歸如日沒時鳥接翅飛大哉甘露妙法總持令我
觀門洞開坦夷諦見自心妙絶知思是皈依處真不思
議律我意馬使不妄馳光眀現前見白蓮池不假中隂
屈伸頃時欣然化生如八歲兒何以至此請審思之皆
我精進想力所持稽首妙湛不動巍巍令一切衆絶癡
暗疑有同願者但瞻導師脱然蟬蜕出五濁泥
漣水觀音像贊(并序)
世傳漣水賀生所畫觀世音像不減唐吴道子晚以法
授其壻陳守安守安遂以其畫名世政和七年五月初
吉佛鑑大師因公出其畫示余精深之工曲盡其妙可
以目追心數其巧要不可以言得也謹拜手稽首贊曰
聲音語言形體絶何以稱為光世音聲音語言生滅法
何以又稱寂静音凡有聲音語言法是耳所觸非眼境
而此菩薩名觀音是以眼觀聲音相聲音若能到眼處
則耳能見諸色法若耳實不可以見則眼觀聲是寂滅
見聞既不能分隔清淨寳覺自圓融以無執故則有光
雖有千臂如兩手以無分别故寂滅雖有千手如一身
既無分别亦無執雖有千眼兩目同故稱光音寂静音
及觀世音三種異稽首對現妙色身徧一切處如虚空
妙哉此像非筆畫厭足佛子欣慕心藕絲銖衣春霧白
覆此随好光眀聚一切衆生熱惱滅我手方捨甘露枝
唯佛子因心清淨如水澄澈月清亮借扵畫工百巧技
如暗室眼以燈見了知此畫非工有謂燈能見其可哉
我無此像乃能贊如眼見物不自見自能說偈不蓄像
眼有見矣燈亦可願持此大觧脱門施衆生作無所畏
世世但無礙辯才稱贊觀世音功德
印上人持觀音像来乞贊余曰率伯時畫也為
作此贊
稽首淨勝光眀聚無礙慈忍精進幢清淨圓滿萬星月
分身如影分千江佛子心如涔蹄水随其清濁現影耳
從来但聞一月真是影何從有非是寒松瑟瑟哀霜風
愛此贊辭章句同佛子正當以身讀即滿追求顛倒欲
衡山南臺寺飛来羅漢贊(并序)
舊說太平興國初武牢沙門惠了游廬山宿于雲居寺
中夜聞呻吟甚苦及旦視之有僧雪眉而癯卧腥臭中
見了涕泣指其瘡曰當奈何了惻然憐之為留五日洗
摩傅藥甚有恩惠踰年瘡愈謂了曰我家南嶽子他日
遊湘中當過我扵石崖峯下探懷出紙裹付了了送至
西嶺訣别而還視裹中乃瘡痂為屏除卧處亦皆瘡痂
也心惡之俄成熏陸投諸火中有異香了心駭異之明
年春南来果逢雪眉扵國清山路間倚杖而笑曰来何
暮也相與坐青林之下語笑歡甚了問石崖峯安在雪
眉以手指之俄失所在扵是了乃悟其為聖賢也悵恨
彌日至方廣寺入羅漢堂而雪眉乃在十六像中了殊
大驚喜躍逗留久之後至南臺見昔同學道普者為叙
說其事有童子方掃除聞之停帚參立曰今日添香殿
廡間羅漢輙剰一身了亟往視之即方廣所見雪眉塑
像自是號飛来羅漢了後還雲居以瘡痂葬西嶺為壇
其上今號羅漢壇如来世尊曰如今世間曠野深山聖
道場地皆羅漢所住持故世間麤人所不能見夫豈不
然哉皇祐間泉南僧谷泉隠居芭蕉菴有異迹嘗自後
洞負石僧像至南臺而像無慮數百斤後人誣此僧為
飛来羅漢非也余不可以不辨宣和元年春余與大梁
郭中復彦從来遊彦從問像所從得因為叙之而長老
昭公請為書之贊曰
惟毗尼藏稱性之印印一切法無有少賸而此尊者跏
趺不瞬外寂中空幻滅都盡諸佛子等勿故起妄扵是
像中作去来想昔夲不来今亦焉往即一切法離一切
相如一月真無二無别扵衆水中同時見月像非異同
月豈生滅以應緣故光影清絶鍾山衆泉石井異味靈
隠衆山小嶺異翠此嶺此泉皆飛而至示根境法其實
同體如此大士諸法成就南嶽廬山宴坐馳走而事藏
界随處而有雖證無生亦不滅受
無為山十生觀音贊
死生二法了無實相世駭異之墮顛倒想公獨不然十
生一念化緣之迹皆可考驗一切聲音當以眼聽俱不
相參以夲寂静要如菩薩色相對現何以必之我有大
願
苐十五祖真贊(并序)
迦那提婆尊者為十五祖傳佛心印猶以衆生不能信
受其言為憂乃訴于大自在天像曰願神賜我使言不
虚設嗟乎道之難行非獨今也稽首贊曰
石彪肉醉木駒夜嘶我此三昧非識情知應緣而現不
落思惟是故鉢水以針投之如仲尼韶如子期琴又如
蕭何而識淮隂無言可寄無迹可尋粲然現前傳之以
心穴像之目我豈慢神指樹之耳我知其因物我如是
所立皆真随其妙用見我全身稽首真慈為僧中王如
萬星月見者清凉尚以衆生不信為傷盖盲者咎非光
掩藏
六世祖師畫像贊(并序)
余竄海上三年而還館于筠之石門寺悲叢林之荒寒
念祖師之標致不自知涕流也作六世祖師贊錄以寄
昭默禪師以見其志云
初祖
妄想無性證不滅受前聖所知轉相授手風煙花開器
界以形霜露果熟王子乃生護持佛乘指示心體但遮
其非不言其是嬰兒索物意正語偏哆啝之中語意俱
捐
二祖
頂峯朝露神光夜生堪任單傳荷擔上乘自尋其心不
見歸宿如視環輪求其斷續用獄除間履瘦知肥婬坊
酒肆盡其塵機雪中斫臂願續佛夀兒孫聞之竪毛呵
手
三祖
六道暗昏不礙明潔毫釐弗差證甘露滅但赤頭顱特
諱名氏離見超情欲盡世累潛谿海山麻衣風帽翩然
往來被褐懷寳精一其誠聲名俱捨後世丘墳猶無知
者
四祖
破頭峯下龍象雜遝衣付小兒道傳嬾衲乃爾相違求
人為法天書至門堅卧不答念諸衆生捕風捉影十地
治之猶未蘇醒師發笑曰何必眩瞑但勿強名自然無
病
五祖
觀前後身兩鏡一面左右對之三者頓現今非昔是增
金以黃昔非今是謗沉無香已絶死生豈纏老少全機
現前常眀而妙夜江佐舟吾今渡汝句中之眼如水有
乳
六祖
是風旛動眼自遮護非風旛動心則顯露是謂曺谿顯
及要旨欲證之者勿留汝意暫時斂念妙寂了然汝自
受用密非我邊負石舂糧趁獐逐兔鏡中之空欲尋無
路
寳公畫像贊
水月道場嚴淨久空華人世落殘餘骨埋龍阜誰名寳
却在鷹巢不姓朱
棗柏大士畫像贊(并序)
道之深妙不可以義得故設彖象以盡其旨心之精微
不可以言傳故指事法以傳其妙惟棗柏大士深入此
三昧故謹稽首為之贊曰
鬚眉如畫頎而美風神如秋氣竒偉平生歸宿東北方
長勞動中寂而止翛然跣足散衣行智智用中不乖體
帝王家生得自在夀量不書絶終始虎受使令心境空
女為伴助憎愛棄冠巾傳心即俗真方隅示法即事理
只將棗柏薦齋鉢我来閻浮非著味自然光眀生齒牙
我談辭章皆實義佛子授汝以顯訣一言便足超十地
随順無眀起諸有若不随順有離異聖賢酪生凡乳中
只由觀照戒定慧是謂大士同體悲令我頓入一切智
作大佛事徧塵刹華藏界中容頓轡以空為坐禮十身
以願為舌說千偈如以花說無邊春如以滴說大海味
稽首世間妙蓮華願常清净出泥滓
永嘉真覺大師眞贊(并序)
永嘉尊者初閱維摩經發眀心要欲定宗旨遂造曺谿
印可扵祖師一宿而去世咸以一宿覺名之余讀其歌
辭究其履踐如尺圍鑰合未嘗不置卷長嘆想公之為
人碩大光眀壁立萬仞而視今之學者寒酸𤨏細紛紛
蠢蠢宗教興衰扵此可知矣贊曰
情根無功意識無作現量圓成見聞知覺如鏡受燈光
無壊雜烈火焚燒河流湍逝谷風怒號大地依止俱無
知思亦復如是此湼槃門如鼓塗毒曹谿撾之聞者僵
仆以椎授公萬像驚縮光眀之語粲如日星精嚴之行
清如玉冰惟不傳者與空相應我初學道如握與拳晚
乃覺之如手安然有時而用搏取大千
百丈大智禪師真贊(并序)
馬祖大寂禪師已化塔于海昏之石門師盧其旁既久
衲子相尋日增扵是厭山之淺乃沿馮水而上至車輪
峯之下與希運惟政火種刀耕而食遂成法席余崇寧
四年春至山中獲瞻遺像雖冰枯雪老若不勝衣而神
氣峻邁如未度世謹拜手稽首為之贊曰
以實問答空可青黃以意求道神落隂陽隂陽不測脱
略隂界青黃摸畫果因不昧我有大機佛無密語如師
子王露地方踞稱性文字随分叢林如以妙指發和雅
音同世之波夀九十二護持心宗諡曰大智
大達國師無業公畫像贊(并序)
余初讀公之語悚然異之及考其行事若尺圍鑰合然
扵是自恨不生公時與之游又恨公不並生扵今以見
大法將季之際其徒有大可愍笑者拜其像而贊曰
以如是觀覺知見聞性等太虚卓然而存示其身世如
空忽雲應緣上洛寄名李氏在齠齓中儼大乘器坐必
跏趺行必直視十二落髮二十受具能扵諸佛放身命
處觧衣䃲礴從容笑語江西指佛即心最的初亦不然
回首乃識如眼照物了證無惑燕坐并汾聲動天壤有
所問詰戒莫妄想兩朝致敬累召不往終不得已別道
以行盖視死生洞若戶庭出入去来物莫能攖衆生拘
囚如蠅唾汚公如香象卓立回顧擺壊韁鎻自在而去
公之所養一至扵兹人英僧傑龍章鳳姿諡曰大達憲
穆之師
赤眼禪師畫像贊(并序)
士之學必有功名之羡方其銳於立也平居議論展拓
所畜若可以唾手而取及其臨事能卓然不外其言者
盖鮮矣豈天下之事論之必易而成之必難也哉盖中
人之情喜榮樂而厭勞苦惟其如此故其志不足以經
遠功名難事也勞苦易厭者也遭易厭之勞苦而取難
事之功名又非上智之姿而成之鮮盖亦無足怪者傳
曰志者事之竟成也士之不足以知此故疑眩敗亡如
此赤眼禪師志扵道者也初人視師目有重瞳其貴不
可言師大懼因昧其目選遁巖石間如禍之在已嗚呼
從事扵功名者咸以榮樂勞苦為異而忻惡交戰扵胸
中禪師以從事于道故不知榮樂勞苦為異而得擲扵
身外自非真誠以大悲智為衆生依者疇能及之吾故
仰其風而恨異世不得與之游乃為之贊曰
森森禪林公特秀出輕世急道不可跂及遺風至今秋
霜烈日我初瞻像再拜稽首一室嚴冷如虎方吼嗟余
寡助乃生公後忍視大法陵夷末運奴婢小人利欲廹
窘冀公一吒腦破膽隕嗚呼公乎再見無由冗攘方熾
何時云休願起公死從之以游
破竈墮和尚贊(并序)
余閱傳燈愛老安之子所謂破竈墮者深證無生恨不
與之同時而生也紹聖中再游廬山見其像而贊曰
嵩山屋老竈有神民爭祠之日宰烹師與門人偶經行
即而視之因歎驚此唯土瓦和合成是中何從有聖靈
以杖敲之輙墮傾須臾青衣出笑迎謝師為我談無生
言訖登空如鳥輕門人問之拜投誠伏地但聞破墮聲
君看一體情非情皎如朗月懸青冥未證據者以事明
鞭草血流石吼升涅槃門開見戶庭老安憐兒為作名
金屑雖貴翳眼睛
永眀禪師真贊二首(并序)
永眀智覺禪師乘悲願力示生震旦傳佛心宗為法檀
越其宏名辯才學者依以揚聲議論言句浩如山海余
漁獵其間餘二十年至其妙處輙能識之如鵝王擇乳
無有遺餘盖嘗自志其鄙陋直欲追禪師逸駕為之伴
侣以游十方國土作大佛事尚未晚也謹再拜稽首為
之贊曰
三界種性有萬妍醜生順死逆夢夜想晝往復無間聲
度垣牖皆依末那戲論成就而末那體無作無受譬如
空花實無而有一念了知光眀通透我如是見無有錯
謬是為心宗祖佛授手孰振頽綱秀傑竒茂稽首永眀
月臨星斗
以公風神為我律度交神見之是真保護
陳尊宿贊
雲門臨濟一龍一夔嗣存參運皆公使之叢林米嶺衆
不滿百僉一典客覺有難色即袖手去古寺閒房織屨
養母自含其光欽其遺風秋滿鬚髮唯不少貶是眞宏
法
臨濟和尚贊
一句中具三玄一玄中具三要腦後見腮村僧向上更
有一竅
長沙岑大蟲眞贊(并序)
余游長沙至鹿苑見岑禪師畫像想見其為人昔如来
世尊語阿難曰汝元不知一切浮塵諸幻化相當處出
生随處滅盡幻妄稱相其性真為妙覺眀體龍樹菩薩
曰諸法不自生亦不從他生不共不無因是故說無生
以佛祖之辯談法之妙其清淨顯露如掌中見物無可
疑者而末世衆生卒不眀了者盖其迷妄之極非其所
聞之習故也禪師憫之故扵所習之境譬之曰若心是
生則夢幻空花亦應是生若身是生則山河大地森羅
萬象亦應是生大哉言乎與首楞□中觀論相終始也
禪師大寂之孫南泉之子趙州之兄開法扵長沙之鹿
苑當時衲子倔強如仰山者猶下之而呼為岑大蟲為
之贊曰
長沙大蟲聲威甚重獨眠空林百獸震恐寂子兒戲見
不知畏引手捋鬚幾缺其耳大空小空是虎是你如備
與覺可撩其尾嗟今衲子眼如裴旻但見其彪安識虎
真我拜公像非存非沒百尺竿頭行塵勃勃
清凉大法眼禪師眞贊(并序)
余元符初至臨川承天寺寺基宏壯可集萬指而食堂
蕭然殘僧三四輩而已因讀舊碑乃知為大法眼禪師
開法之故基影堂壁間畫像存焉神宇静深眉目淵然
而英特之氣不沒豈荷負大法提挈四生者其表故如
是耶稽首為之贊曰
非風幡動非風鈴語見聞起滅了無處所何以眀之俱
寂静故此光眀藏平等顯露由夲無眀愛欲慳妒如隔
日瘧痛自遮護有能了者即同本悟索爾虚閑随緣静
住一切仍舊自無染汚為物作則嶮崖之句不可犯干
如大火聚
玄沙宗一禪師真贊
根門有功則是心外見法用處換機則是問時有答問
答交馳摸索大道心法對峙破碎真如異哉此老超出
兩途亡僧面前波全露水猛虎須畔光自照珠衲僧不
識如井覷驢
雲門匡真禪師畫像贊二首(并序)
富鄭公家所蓄雲門匡真禪師像僧元静移寫其本
藏于鍾山大觀三年六月余獲拜觀焉稽首贊曰
見流滔天公峙如山壁立萬仞捍其狂瀾可望而却不
可覽攀犀顱虎眸美髥繞頬雲辭電機霹靂為舌邪宗
墮傾魔膽破裂須臾清眀光風霽月叢林驢騾蹴踏龍
象不可系羈逸氣邁往我不得濟大地是浪忽然現前
清機歷掌
阿羅漢有三毒捺落迦沒欛柄咄哉黃面淛子一生喫
著不盡
南安巖主定光古佛木刻像贊(并序)
僧彦珣自汀州来出示定光化身木刻像平生偈語百
餘首皆稱性之句非智識所到之地真雲門諸孫也珣
求贊辭力甚謹再拜為之贊曰
秦時&KR0008;轢如刀口希廓然見前石火莫追法扵是中不
著思惟舉既不顧咦之而往天中函盖目機銖兩久雨
不晴清機歷掌孰傳其要絶塵逸羣深眀二子詳豁諸
孫維定光佛出豁之門以真如用使令萬象反易黠魯
縦奪雨暘洗癡暗目回顛倒想示汝語言一切智畏如
月入水如風行空無所妨礙贈以之中又復憐汝(闕)
未識方其死時謂是生日如光照珠如甜說蜜
毛氏所蓄巖主贊
此像為誰天中之尊道傳雲門為四世孫白帽蒙首鬚
髯繞頬見之清凉洗煩惱熱以偈為檄指撝造化詩乃
辦兩出扵咄嗟以境惟心往復無間是故死時亦生之
旦怒猊乳虎亦生敬虔何以致之眞慈則然南率古(闕)
形如側磬稽首定光千江月影
石門文字禪卷十八
