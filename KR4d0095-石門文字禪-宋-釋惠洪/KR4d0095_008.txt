石門文字禪卷八宋釋覺範撰
古詩
送賢上人往太平兼簡卓首座
我昔遊潜山空翠插晴煙至今清夜夢猶能歴層顛天
柱如玉立貴氣朝山川下有童師廬雜遝皆竒賢卓途
龍山子靖深波間蓮近聞亦分座道眼照人天道人使
吳來衣裓餘芳鮮願求竒嶮句庶使大法傳一拳無背
觸何處見靈源
送一上人
子從大梁來會我秦淮道十年三度别此别吾甘老學
道如牧羊敗羣者則鞭一切但仍舊自然常現前子初
不衣綿而今便故絮山舟日夜逃美貌豈長住時至不
相待勿恃骨肉間要當自努力譬如人上山
游龍王贈雲老
正中妙叶百怨門寶鏡孤風天下聞緇州道價直乾坤
毛骨真是延公孫楊廣山頭草木熏公獨深密護靈根
衲子雷動雲崩奔暗中明露涇渭分醉李有叟笑臉温
膽大三世一口吞枯木能花爲誰春春光化爲吳山雲
即今住山典刑存木蛇且無刀斧痕我游山隈野水濆
松間見之鬢爲掀留我更宿聽啼猿人間行役膏火煎
公特見戲非誠言頽綱已墜引手搴乃欲奔走鞭短轅
要當努力續烈燄大興洞上追曹源
三月二十八日棗栢大士生辰二首
大千微塵偈章句妙難求公爲疏通之如海決江流堂
堂鬚垂膺漆點横清秋十虚圓當念三世集毛頭平生
說禪口想見光迸浮世間眼久滅法寶空海洲年年春
欲暮禪室清香留迷途指南車戴恩負山邱願從清涼
山威光作依投行當方山見跬步披衣裘
思慮不及處但曰刹那際不曰刹那際寧當有三世於
此刹那中尚不容擬議安得有死生一切諸怖畏苦樂
欣厭情及分心境異是名顛倒想不名隨順智如人游
夢中所歷經千歲及其夢覺已不過食頃耳稽首願悲
幢發此不傳祕願分無盡燈酬此四宏誓
送常上人歸黃龍省侍昭默老
心花發明照十方死生窟宅無隱藏此老唾笑生馨香
法中骨髓僧中王平生一子傳餘芳譬如少林有神光
只今孤憤昭默堂天魔外道走且僵夢寐想見猶清涼
況子徑歸侍其傍明日扁舟浮渺茫我不得俱空歎傷
但餘一句煩寄將幕阜山前為舉揚仰山久不見臨濟
瘦損法身三尺長
運禪人求偈
石室如仄磬春雲如翠被翛然無事僧來此時枕臂無
求即無憂有身還有累永懷彭尊宿一席曾遁世天子
不得臣公卿不敢致高風不可攀百世猶興起運禪佳
少年杖錫成戾止偶從城郭來衣裓滿空翠覓歸如子
規掉頭須去耳山林與聚落蜜無中邊味子心有分别
動息若差異錄以贈其行不語開笑齒
餞枯木成老赴南華之命
正中妙叶如何會羅仙隱身露衣帶芙蓉克家桐城孫
海上閒名聞至尊天書夜到道林宫大鐘横撞山&KR0008;瓏
山容光澤鳥聲樂一番佳氣生巖叢曹溪寶林甲天下
樓觀翔空盤萬瓦夢中先已逢祖師異世曾同香火社
人言骨清辟瘴霧隘詞一律撩人怒大陽直䄌果有靈
所至自有天龍護寄語山頭錫杖泉久枯遽湧寧非天
老師不作竒特想已脱聖凡情量纏
送禮禪歸臨川
已披出世衣影莫落塵俗何山無叢林棲息一枝足奈
何清淨心甘受熱惱毒譬如伏櫪馬心不忘馳逐又如
火鐵丸氣燄不可觸禮禪客湘山山翠在眉目盖嘗視
此輩高笑一捧腹今亦欲還鄉當戒前車覆吾聞真實
心不受罪與福精進緣不懈此語君勿恧
送顓街坊
水西南臺小精廬名雖是律禪者居粥魚茶板如指呼
履聲童首鳧鴈趨分身香積太闊迂食時至則當持盂
養師反哺如烏雛荷衆司更如鴈奴逢人若問明白老
爲言病起加清癯
寄南昌黃次山
次山心地平如鏡照海照毛無少賸劉公訶之昏霧蒙
張公磨之復清瑩張劉皆是善知識大黃甘草各醫病
驚起荷山大字遂&KR0008;瓏撞鐘山答應夜燈午梵賽心願
望歸引領如鶴頸一朝骨祖在面前笑不成聲兩目瞪
小兒化去聊折災婦翁告殂適其命但得夫妻各身健
回觀閣中夜鳴磬欲知成佛妙法門不與人爭是捷徑
寄題紫府普照寺滿上人桃花軒
武陵源深並溪入無數桃花閙春色水面紅雲欲崩壊
波間爛錦光相射昔人誤行偶見之歸來醉眼眩紅碧
秦時雞犬不聞聲但覺曉窗煙霧白那知紫府亦仙源
此華萬樹燒晴川少年苾芻誰教汝照花作意開幽軒
靈雲說悟被花笑南泉欺客花不言何如睡足無一事
倚欄紅雨春風顛愁來想見故山路未歸先作山中篇
宋廸作八境絶妙人謂之無聲句演上人戲余曰
道人能作有聲畫乎因爲之各賦一首
平沙落鴈
湖容秋色磨青銅夕陽沙白光濛濛翩翻欲下更嘔軋
十十五五依蘆叢西興未歸愁欲老日暮無雲天似掃
一聲風笛忽驚飛羲之書空作行草
遠浦歸帆
東風忽作羊角轉坐看波面纖羅卷日脚明邊白島横
江勢吞空客帆遠倚欄心緒風絲亂蒼茫初見疑鳧鴈
漸覺危檣隱映來此時增損憑詩眼
山市晴嵐
宿雨初收山氣重炊煙日影林光動蠶市漸休人已稀
市橋官柳金絲弄隔谿誰家花滿畦滑唇黃鳥春風啼
酒旗漠漠望可見知在柘岡村路西
江天暮雪
潑墨雲濃歸鳥滅魂清忽作江天雪一川秀發浩零亂
萬樹無聲寒妥帖孤舟卧聽打窗扉起看宵晴月正暉
忽驚盡卷青山去更覺重擕春色歸
洞庭秋月
橘香浦浦青黃出維舟日暮柴荆側湧波好月如佳人
矜誇似弄嬋娟色夜深河漢正無雲風高掠水白紛紛
五更何處吹畫角披衣起看低金盆
瀟湘夜雨
嶽麓軒䆫方在目雲生忽收圖畫軸軟風為作白頭波
倒帆斷岸漁村宿燈火荻叢營夜炊波心應作出魚兒
絶憐清境平生事蓬漏孤吟曉不知
烟寺晩鐘
十年車馬黃塵路歲晩客心紛萬緒猛省一聲何處鐘
寺在烟村最深處隔谿脩竹露人家扁舟欲喚無人渡
紫藤瘦倚背西風歸僧自入烟蘿去
漁村落照
碧葦蕭蕭風淅瀝村巷沙光潑殘日隔籬炊黍香浮浮
對門登網銀戢戢刺舟漸近桃花店破鼻香來覺醇釅
舉籃就儂博一醉卧看江山紅綠眩
汪履道家觀雪鴈圖
水落隂湖洲渚生風折敗荷枯葦莖白沙鑿鑿墨雲重
熟視滿空翻玉英湖邊兩鴈誰教汝穩卧自多高世情
惠崇逸想巧圖畫定應愛汝夢漏清
穎臯楚山堂秋景兩圖絶妙二首
一鷗低飛落平湖一鷗驚顧行烱如紅衣脱盡蓮蓬綠
翠盖凋殘荷柄枯更有數蓬癯已老無人折之欲傾倒
陌上殘紅空自好為誰點綴湖邊草
溪邊兩鴨自夫婦生而能言似相語婦先浮波喜轉顧
夫欲隨之竟先去水際清蘋各占叢風撼荷花已退紅
不見清香雲錦叚空餘霜葉伴枯蓬
和李令祈雪分韻得麓字
何處軥輈呌雲木植杖松間逢白足一牛鳴地兩禪叢
窗戶青紅照林麓江寒雲怒相摹胡雪意欲作先停蓄
連空推下翻玉英想見軒渠笑捧腹
和李班叔戲彩堂
李侯何以悦其親戲著彩衣覓棃棗閑騎竹馬畫堂前
慈顔一笑自忘老毛義捧檄難忘客茆容殺雞終得道
愛公純孝配古人甚欲卜鄰安井竈
送隆上人歸長沙
湘中樂哉山水國道人歸去正秋色拭目重看雲盖雲
搓手新嘗橘洲橘湘西幽居多故人松下相逢應倚策
開軒萬頃鴨頭青睡起一聲風月箔
六月十五日夜大雨夢瑩中
希夷先生海門住久不見之想眉宇夢中相見荔枝村
覺來一枕芭蕉雨行藏顧影應自笑世事吞聲不容數
從欲若士爲遠遊莫作雲中隱身去
予作海棠詩曰一株柳外墻頭見勝却千叢著
雨時寓居百丈春晴上南原縱望萬株浩如
海追前詩之失言相隨苾芻請記其事
積雨分隂晦林光山色生精彩閑上南原看野棠
一川零亂紅如海柳外一株何足道戲語謗花今日悔
道人請我重賦詩倉卒煩詞為刪改
山寺早秋
千本蒼杉俱合抱夕隂相映寒蟬噪殘僧獨歸清入晝
秋色滿庭濃可掃霜鐘初歇月未生但覺篝燈一點明
階除環珮走流水樓閣誦經童子聲
送僧歸雲巖
和氣津津出眉宇平生快活隨緣住憶昨思山林下來
如今却向城中去燕子初飛簾幕風海棠睡重清明雨
重唱龍山諸佛機紅塵動處雲成縷
至撫州崇仁縣寄彭思禹奉議兄四首
去年歲飢民減口晨無炊煙閒甑缶面餘菜色短氣中
經營有錢易升斗抱孫買鋤今歲豐黃雲䆉稏村村同
東林鼓聲是誰致聰明慈惠隴西公
吏姦今古同一律邇來間見復層出一邑雀息行鏡中
公則生明無别術放衙下簾調索絃來禽青李浴清泉
吾儕呈押日課辦亦作岸巾相對眠
我年政如牧民術敗羣者去羊蕃息向來盗竊如有盟
飛躡垣墻度窗隙下車夜戶民不閉終夕四隣無犬吠
一懽醉倒不須歸以塼支頭路傍睡
爭歌來為民父母百里民心始安堵外臺選才第薦之
何必知賢奪而去當持馬足卧車轍報汝百年終有别
蹄涔不著横海鯨簿書那容萬人傑
余還自海外至崇仁見思禹以四詩先焉既别
又有太原之行已而幸歸石門復次前韻寄
之以致山中之信云
北去憂如會澠口危甚相如跪瓦缶南歸喜勝脱鴻門
那䘏范增撞玉斗筠谿野寺隣新豐亦與叢林魚鼓同
懸知他日君念我定作少陵尋贊公
脱桔寧知縛禪律但欲閉門長不出死禍平生九蹈之
痛恨防身苦無術此言了如意在絃此心烱如月臨泉
山中樂可驕稚世一榻暑風清晝眠
平生心懷濟時術百未一施空歎息庭閒晝永僧至門
心回酒醒月窺隙東方先生語開閉投骨心知致羣吠
千金珠在九重淵儻能得之必龍睡
飄零乳兒失慈母來歸家山在阿堵瘴痾烝洗百念空
但有詩情磨未去虚名實禍車覆轍道鄉端與人間别
膝穿木榻五十年君看此翁亦雄傑
信上人自東林來請海印禪師過余湘上以贈
之
五湖東歸風轉柂柔櫓聲中飛鳥過開蓬不信是廬山
忽驚落瀑從空墮道人箇中三十秋那知今始載歸舟
白藕池邊月初吐應對隣房說舊遊
忠子移居
忠子壁觀永皇暇移居自提雙不借借車祭竈非我事
可聽夜舂響西舍人言渠儂大類我試手作詩便聲價
我詞勿學郊島寒謫仙筆端能造化
楞伽端介然見訪余以病未及謝先此寄之
楞伽劇談喜高笑一鉢安巢在雲杪我游廬山二十年
聞名常多識面少道林過我古南臺路逢泥軟手提(闕)
臺輿瓦合今果爾更呼隣僧相與來
次韻雲居寺
行盡崇岡與峻嶺今朝又入緣雲徑世塵已覺蜕埃輕
道心遂作燖雞淨小軒容膝俯千里磨錢作鏡江山映
平生林壑竟成癖南來獨覺兹遊勝
無學點茶乞詩
政和官焙來何處雪後晴窗欣共煑銀缾瑟瑟過風雨
漸覺羊腸挽聲度盞深扣之看浮乳點茶三昧須饒汝
鷓鴣班中吸春露
巴川衲子求詩
水西南臺底氣象綠疎青𤨏湘江上門人俯檻看諸方
笑聲散落千巖響巴音衲子夜椎門要識汾陽五世孫
問渠何所見而去峯高難宿孤飛雲
十月桃
雪中桃花夜來折兒稚犯寒爭欲摘老仙呵手撚吟筆
指以謂余還歎息已作怱怱十月開人間安得千年枝
李端叔誕辰
未見犯寒梅已有催春雨催春春未歸却有曇花飛飛
香塞世間何人知鼻處遙知與世且同波隨分盤飱付
兒女
雨後得無象新詩次韻
雨餘步林幽松風初到面寒蟬相應鳴小立無人見但
愛東南山色作旋螺轉入門庭院度飛螢梵放哀聲滿
深殿
用韻寄誼叟
識君童牙中豈止論半面雖同萬頃山經年不相見平
生草頭露蚌月跳珠轉永懷終夜不成眠但見突兀遊
霄殿
任价玉館東園十題
涵月亭
亭外物清曠人間多熱惱夜晴登此亭水月相媚皓多
君心鏡空光明寫懷抱憑誰持此意舉似寒山老
覽秀亭
尚記登臨時風日初盎盎忽驚無邊春登我眉睫上情
歡鳥聲樂意適游絲放我非連眉郎搜詩聊植杖
四可亭
四注開野亭面面可人意我來俯危欄蹇傲成縱倚應
接迷向背轉顧風掠耳隣寺一聲鐘墟落孤煙起
第一軒
名園富家致此軒冠羣目檻次狀元紅窗横尊者竹坐
客定無雙試茶谷簾綠願聞聖諦義飛辯横麈玉
如春軒
檻前搖綠玉杯面吹紅鱗主人飽談笑和風熏坐賓但
覺天宇迥塵滓欲清辰雖非曲水會自是斜川人
寒亭
欲問春消息蒼茫嫩日斜茅簷聚喧雀栗林棲暮鵶絮
袍褁足坐得句往往佳忽起步微月呵手拗梅花
浩庵
水勝萬斛舟至剛柔繞指丈夫養浩然其略盖如此朝
登青雲上正色決大事暮歸卧此庵捫虱口如耳
方便堂
虚空亦何有領略四時事君看繁盛時中有凋零意然
省可自觀那作明日計當游無所還自住三摩地
覺庵
念起則爲凡覺之則為聖人言此為覺此覺未真正但
了一切空聖凡皆幻影宴坐不言中心波如古井
鑒止軒
小軒臨止水一泓湛寒碧瞭然見眉須洞徹塵不隔夫
子作止觀涇渭不相入跏趺學僧禪諦視鼻端白
書華光墨梅
一枝已清妍交枝更媚嫵見之已愁絶那復隔煙雨錢
塘千頃春想見西津渡他日到南屏莫忘孤山路
惠侍者清夢軒
小軒面層崖叢蕉手自種高風追二朗生涯與師共默
坐每觀身爐煙作雲湧蕭蕭半夜雨亦足清君夢
次韻性之
一笑形骸外便能携手行雲容與山靨今日眼偏明共
坐松下石仰聽松上聲古人亦何遠安用社中名
筠谿晩望
小谿倚春漲攘我釣月灣新晴為不平約束晩來還銀
梭時撥刺破碎波中山整鈎背落日一葉軟紅間
和杜撫勾古意六首
一尾掣電去萬蹄讓雄長邇來隨磨驢驅逐付厮養頓
塵忽驕嘶逸韻發竒想公眼如支遁神駿蒙擊賞
歲月走舟壑不能老喬松何如取塵劫安置彈指中我
老世不要閉關師道蹤自欣方得計人笑伎之窮
長松援丈蘿無事登青冥因緣偶然爾初非出經營我
受氣類似掄材置勿聽翟公亦癡絶書門議交情
午夢清斷續殷鬢飛蚊鳴微風亦見戲故掩讀殘經相
見洞天曉霧重花冥冥秀句吐竒麗乃爾未忘情
秋晩凋紅翠幽懷到眉峯玉纖弄彩筆落紙翩驚鴻道
山歸計好高情付疎慵何獨謝夫人特有林下風
暮年一杯春愁邊賴開拓醉鄉歸路穩城郭見隱約萬
事付頽然破幘風墮落胷次竟何有八窗洞空廓
了翁有書與謝無逸云覺範真是比邱
墮馬哭淮王牧羊仗漢節古人守忠義視死如棄禊吾
是真比邱死生見窟宅一飯不願餘孤坐閱歲月
題延福寺壁
在山為遠志出山為小草龍潜蟠則神雞雌伏知道人
情難把玩過眼如電掃留雲峯下寺白髮歸去好
棗栢大士生辰因讀易豫卦有感作此
人間解纕沙開視兒眼前鉢飯度永日一裘支十年月
巖與雲壑佳處輒留連誰云道林黠猶覓買山錢
次韻周達道運句
大澤深壑間難藏舟與山此身唾霧中安得長朱顔講
公如夙昔婁永嘗追攀定作甕中畫磨衲映青綸
次韻遊水簾洞
清夜讀君詩思豁神亦傾豈惟折幔幢要已倒降旌重
哦水簾句纖穠開畫屏想見落筆時遶紙走風霆
游廬山簡寂觀三首
廬山覺未老儼然舊風姿樹石亦仙骨逢春更華滋瓜
分煙翠層千丈垂白霓貪看讓爭席舍者爾為誰
蒼石大如屋古木出虬枝四注隂其下地坐黃冠師山
行倦日永聚話遂忘疲行看洞中境都是寂音詩
怒龍鬭未已角尾相攀牽巨石為解紛背腹遭虬纏千
年毒不死槎牙帶雲煙樹間宜畫我乞與人間傳
送人
相送復相别不異雲間月無心去復來有魄圓還缺此
别興何如西風秋月初暮鴻千里至能寄八行書
别人
尺水未到海兹行多嗚咽病客未還家回腸藴千結水
有到海期病客歸何時臨岐一揚袂落日寒風悲
信師相别
子昔送我日出岫雲無心今我捨子行窮猿瞑投林勿
歌行路難勿效兒女泣處處得逢渠千江共一月
白日有閒吏青原無惰民為韻奉寄李成德十
首
李侯端自重不肯下南璧君看英特氣自可凌太白小
邑試牛刀乃有政和色
舉筆濡大千揮斤隘八極置之卧病軒翻身觸破壁起
來一調笑庭樹掛斜日
地生金色光女作師子吼此軒初不然風日穿窗牖莫
作兩頭看空花竟何有
客來清對榻客去閉深關聊為文字飲酬唱相往還朝
來公事少白日吏長閒
少年韻如春才可供十吏故人半青雲隱几肘門寐行
看登玉堂清坐追陸䞇
朅來民訟少槐影覆閒庭看山久成癖詩眼耐空青長
憐謝安石箇中著娉婷
花光浮縣郭麥浪漲郊原吏散僧投謁詩成月上軒何
妨横麈尾相對兩忘言
密室調絃索晴軒較畫圖撿書凭錦瑟背句遣奚奴一
懽同煑茗此興不能無
深原曉犂耕隔谿夜舂簸竹間伊余行童稚供日課入
境觀化風親視民勤惰
單衣試嫩寒花下愛清晨不恨簿書惡何妨閒岸巾定
應懸睿想憂樂自同民
雨中聞端叔敦素飲作此寄之
但見杯中春潑面不知門外雨翻盆人間萬事一䖟蚊
正恐卷氊為鼈飲何妨跨項作猿蹲此生隨處有乾坤
短李貌和髯似棘王郎耳熱氣如霓不知今日是何時
醉鄉城郭無關鑰世路風波太嶮巇且看相枕爛如泥
端叔見和次韻答之
俊詞方覺春照眼秀句忽驚絲出盆睡餘兩鬢尚殷蚊
行樂風軒須痛飲窮吟空屋笑愁蹲筆端浩蕩吐乾坤
落筆新詩敏風雨撚鬚豪氣劃虹霓侍兒扶掖醉吟時
靖節田園尋窈窕謫仙風味自嶔巇何如春甕揭黃泥
再和復答
道鄉是宅扶歸路法喜爲妻笑鼓盆蟭螟膽大敢巢蚊
遊戲秋毫鋒際立卷藏法界眼中蹲自然函盖合乾坤
醉裏兩篇開爛錦雨前千丈挂彎霓楊梅盧橘恰嘗時
自笑此生真逆旅人情何處不同巇禪心且作絮沾泥
睡起又得和篇
幽夢驚回煙霧帳清泉起弄雪花盆風簷斜日一區蚊
淮水雨開縈練淨鍾山雲卷露龍蹲癡禪剛道屬乾坤
綠髮筆端能吐鳳雪髯胷次尚盤霓道山歸去定何時
身外聲名徒暴曜夢中憂患自臨巇烏靴長恨涴塵泥
復次韻
句健未須纏法律飲豪那暇較瓶盆疾雷破柱一聲蚊
吟狂不覺跨驢穩醉卧都忘對虎蹲箇中别是一乾坤
八篇俊逸狂時語五色光芒雨後霓清吟要不負明時
嗟我拙詞傷弄巧愛君難韻解平巇且歌滑路雨成泥
晩歸自西崦復得再和二首
人歸西崦步翠麓月出東峯湧玉盆詩如琥珀妙藏蚊
摩頭長詠笑自語劃席冥搜卧復蹲筆端三昧撼乾坤
衆(闕)俯看旋磨蟻忠義平生貫日霓也知用舍各由時
(闕)處山川非設險笑中陷穽却藏巇此時擬議轢中泥
世事回頭驚破甑年華脱手墮空盆機鋒火聚不容蚊
(闕)未欲乘風去捫虱閑爲抱膝蹲掌中訶子是乾坤
(闕)寨詞鋒盤屈劒吸川酒膽倒垂霓脱巾露頂笑狂時
任意清閒飢得食關心名利醉登巇濁流心念已澄泥
肇上人居京華甚久别余歸閩作此送之
毳帽駝裘一尾輕半開便面氣如春醉歸穿市月隨人
此境要非吾輩事摩頭忽憶海山濱蕨芽荔肉齒生津
十分春壓能眠柳一再風撩解笑花故山應摘雨前茶
從我覓詩如觸鹿為君肥字作棲鵶句中有眼莫驚嗟
送因覺先
南澗茶香咲語新西洲春漲小舟横困頓人歸爛漫晴
天迥游絲長百尺日高飛絮滿重城一番花信近清明
妙高墨梅
日暮江空船自流誰家院落近滄洲一枝閒暇出墻頭
數朵幽香和月暗十分歸意爲春留風撩片片是閑愁
石門文字禪卷八
