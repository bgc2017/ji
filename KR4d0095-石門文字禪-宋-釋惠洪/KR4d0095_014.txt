石門文字禪卷十四宋釋覺範撰
五言絶句
余在制勘院晝卧念故山經行處用空山無人
水流花開為韻寄山中道友八首
山帔蒙霜頂跏趺巖石中夜寒虎痾痒林静月升空
掃徑偶停箒幽懷凝佇間暮樵迷向背餘響落空山
數峯横杳靄空翠疑有無落日誰同看啼猿我欲呼
新晴收雨脚宿霧隔花身睡美不知曉啼禽觧喚人
舍南一曲溪春漲半篙水去作落崖聲雪花濺山翠
墮薪行且拾愛此(闕)幽偶坐欹斜石忽逢清淺流
明白菴前路辛夷樹已花竊香知犯律匹練墨翻鴉
棐几自香滑寶(闕)時一開道根九連絡清境更壅培
病中寄山中故舊八首
室空無侍者唯置一匡牀萬事俱衰落但餘常寂光
身心俱寂滅想念亦紛紜此是維摩老無生不二門
我心若有生夢境堪把玩目前今洞然底處藏憂患
雲門達法空玄沙見根蔕兩翁脱生死一味多爽氣
心光夲無礙慳貪空蓋纏一切但仍舊自然常現前
靈源坐癡兀萬事付天真何事禪和子相逢礙塞人
臨濟十世孫泐潭克家嗣一唱主中賓不容留意地
夲色出家兒機輪盤珠走須學老華亭用處無滲漏
明白菴六首
如来功德力内外悉清淨念起勿随之自然心無病
形與佛祖等道致人天護戒淨福人天心空同佛祖
石火機鋒上那容著意根透情名出世離念是知恩
瑞鹿吾所慕勇决敢不勉夜来歸夢清疑在啼猨巘
老去一菴深聊將自淨心要當酬佛祖終不負叢林
歸路山花發欣然折一枝動容揚古路不墮悄然機
粹中自郴江瑩中與南歸時余在龍山容泯齋
為誦唐詩入郭随緣住思山破夏歸之句為
韻十首
哀蟬滿風聽草樹初茂密空齋有竒事屋角寒藤入
客来理清言客去依蒲褐道鄉知不遥髣髴見城郭
希夷登嶽頂典子相追随天風落笑語想見對談時
子從兩人傑此遊真勝緣他年傳故事一葉共湘川
遥知歌座中随意吐十住海門妙蓮華應逐談詞吐
我菴無量相冺迹變清思覺範如新故空華今盛衰
松下朅来見依然冰雪顔未須驚世故且復卧看山
高誼今照人劇談舊驚座别来如許久一見千愁破
無生師子窟僧寶光照夜我如龜六藏一菴聊作夏
千峯夕陽外空翠搖煙霏終古無求處相看一笑歸
和昭默堂五首
相見自完全分明透語言衲僧猶聽瑩入戶不知門
道骨清如玉閑拳瘦策時鈍根并鶻眼到此自分岐
此堂常說法亦是主中賓無地容啗啄緣渠徹骨貧
睡餘供潄盥齒頬帶茶甘兄弟知家法從教鶖子慚
倦依蒲褐坐脱體露全機曲篆風窗細煙横一縷微
又次韻五首
擬心成剰法况復更随言試凭堂中几閑看窈窕門
智識不到處言詮路絶時欲藏還露骨叶帶更多歧
瘦容無住著舉手評来賓不是無言說雖窮不諱貧
夢裏尋音響教休定不甘忽知眉盖眼開著替人慚
言語皆為病全提却物機更無遮掩處兀坐笑微微
李成德畫理髮搔背刺噴䎳耳為四暢圖乞詩
作此四首
經月得樓颼頭懶垢不靧樹間一梳理道與精神會
痒處搔不及頼有童子手精微不可傳齬齒一轉首
呿口眼尾垂欲噴將未發竟以紙用事快等船出閘
耳痒欲拈去猛省湏用䎳注目深探之疎快滿鬚髮
余所居竹寺門外有谿流石橋汪履道過余必
終日既去送至橋西履道誦笑别廬山遠何
煩過虎谿之句作十詩以見寄因和之
披雲斵竒峯稍稍墮危峭百年能幾何萬事付一笑
方經脱手春又復送餘熱懸知到故山定與秋風别
故山久不歸田園廢耕鉏但餘玉澗碧依舊繞吾廬
吾廬亦何有草屋八九間牀頭挂濕水枕上見他山
夫子固真亮剛勁如何遠玉骨定含秋出語便清婉
西齋君去後别緒亂扵莎乃知長笑語始奈客愁何
我詩水清淺隻鵠浴不煩君才正豪邁霜足擁華軒
門前短石橋日日送君過歸来院落間還作北窗卧
一從秃毛髮萬事成乖阻貪食等飢鷹酣眠如飽虎
與君游戲處箇中無悟迷冰華来脉正不獨是曹谿
履道書齋植竹甚茂用韻寄之十首
君家清癯生風姿極孤峭我欲為傳真世豈無笑笑
笑笑觧衣處酒後耳先熱筆端走精神葉葉無差别
汪郎工筆耕萬卷供犂鉏我方買牛具賃屋隣子廬
胸中有竒趣詩成談笑間往来無一事城郭似居山
曉庭蒲葉翻天涯歸夢遠尚記泊舟時隔水桑婉婉
月華潑空壁露顆壓庭莎哦詩欲仙去無計奈君何
雖住城隍寺而無迎送煩清風如有素時復到南軒
南軒絶低小亦無佳客過相看兩無言徑作對牀卧
詩狂欲發言因此難韻阻君看短後兒掉臂搏怒虎
暫借人間路未達忽如迷石門端不遠歸思亂筠谿
履道見和復答之十首
怪君巋如山詩句最竒峭此篇如縛湏為作陸雲笑
君馭秋風来破我殘夏熱方欣對榻眠遽作虎谿别
曾約還康山披蓑共春鉏東林縛我屋西崦置子廬
百年駒過隙世事撚指間誰能脱秃帽從我歸故山
公詩如淵明語直氣益遠此篇猶可人幽趣更清婉
佳人如美玉華裙似春莎百年被束縛奈此青山何
所居遠城市已絶送迎煩頼有隔橋子時来過小軒
静聞鬭牛犇閑數羣蟻過秋風拂庭槐枕書欲酣卧
與君居相連長恨笑談阻作詩歌追蹤人笑學畫虎
思澀不自勝援筆真欲迷那堪屋漏雨供此不盡谿
登控鯉亭望孤山
大江自吞空中流湧孤山欲取藏袖中歸置几案間
因事
太平無事僧死時是今日逢緣不借中無間功不立
叢秀軒
幽軒如鏡净峰好嚲雲鬟不用稱叢秀為君名照山
次韻曾侯贈菴僧
野僧自是閑不復知閑味譬如菴中人不見菴外事
次韻履道雨霽見月二首
昨夜中庭樹隂寒葉上稠今宵掃疎影寫出十分秋
雨洗詩魂健槐梢月色新遥知愁絶處對影只三人
次韻資欽提舉二首
雅志在丘壑不甘絲竹圍摩挲林下石忽憶釣魚磯
爽氣諸峯曉閑心古井波小樓新得句清絶似隂何
和珣上人八首
生死鏡中像非面亦非鏡像既無起滅心豈纏垢淨
不了號無明了知名真智如人因地倒而起亦因地
木頭與碌磚抛出無巧妙無實法于人即是我綱要
句下無活路知渠見處偏君看珠走地不定始知圓
萬法如有功夢事應存體但知一月真寧許墮非是
既了超四句自然絶百非電光石火上不許更追維
毁譽不入念方知心已空魔宫并虎穴還與道場同
問訊跛挈師汝今亦知有棒打不回頭乃爾能掣肘
六言絶句
夏日睡起步至新豐亭觀雲菴墨妙與僧坐松
下作五詩明日阿振試沐華矮牋請錄之因
序焉五月十六日大熱亭上忽雨如翻盆枕
書而寢乃覺日向夕隔墻荷氣俱風而至卧
見窗間遠峯點點可數為之詩曰
疎慵自分山翠矮墻不隔荷香睡美不知雨過覺来一
有微凉
要阿振出門山已瞑而煙翠重重一抹萬疊秀
峯缺處日脚横度紅碧相通餘暉光芒倒射
作虹霓色微風忽興新秧翻浪如卷輕羅坐
新豐亭流目而長吟讀雲庵老人戲墨為詩
壁上龍蛇飛動坐中金玉鎗然起望微雲生處一聲相
應殘蟬
扶杖而東渡五位橋曲折而北松下逢道人賢
公喜為之詩曰
賢也嶔嵌歷落軒然頤頬開張松下偶然相值立談愛
子清狂
乃相與濯足于落澗泉語笑不相聞扵是聽其
聲于習觀亭為之詩曰
卧聽石間流水起尋洞口歸雲但願一生如此閑游更
復同君
須臾月出疊石峰側散坐于知隠橋以遲之余
謂二子曰兹游也與存豁輩何遠所恨倔強
嗟不及耳乃詠而歸鐘已絶而廊廡寂無聲
為之詩曰
月在留雲峯上人行落澗聲中歸去殷牀鐘歇滿庭風
露濛濛
登控鯉亭望孤山
水面微開笑靨山形故作横陳彭澤詩中圖畫為君點
出精神
悼山谷五首
蘇黃一時頓有風流千載追還竟作聯翩仙去要將休
歇人間
人間識與不識為君折意消魂獨入無聲三昧同聞阿
字法門
自顧面無四目何止心雄萬夫和得靈源雅曲繡繻更
綰流蘇
鬚鬢滄浪夢幻江湖厭飫平生一旦便成千古壊桐絃
索縦横
平昔馭風騎氣如今夜雨荒&KR0588;欲動西州華屋空餘南
浦漁舟
李端叔自金陵如姑谿寄之五首
東坡坐中醉客讓君翰墨風流為作羊曇折意莫年淚
眼山丘
老去田園可樂秋来禾黍登場相見雞豚社飲諠譁曖
熱谿堂
數疊夕陽秋巘雨餘眼力衰時可是招要歸思故應醖
造新詩
月下一聲風笛尊前萬頃雲濤玉堂他年圖畫卧看今
日漁舠
舉世誇君筆語霧豹渠知一斑莫問人間非是且看醉
裏江山
戲呈師川駒父之阿牛三首
今代南州孺子要是萬人之英安得際天汗漫著此海
上長鯨
風鑒晴雲霽月衣冠紫陌黃塵勿笑鐸駞長卧起来便
自過人
阿牛骨相似舅文章定能世家差勝宗武不韈猶作添
丁畫鵶
陳瑩中居合浦余在湘山三首寄之
心在青牛城下身行白鶴泉西何日相逢一笑看君飽
食蛤蜊
海門何啻千里行人替我生愁遠爾妄生分别閻浮等
是一漚
聞道希夷處士今居訶梨仙村要看筆端三昧重談醫
國法門
寄㢲中三首
屋角早梅開遍墻隂殘雪消遲簾卷一場春夢窗含滿
眼新詩
文章風行水上歲月舟藏壑中自怪頂明玉鉢人疑筆
夢春紅
舅相决予十(闕)塵埃羡子清閑孤坐定非禪病剃頭猶
有詩斑
送實上人還東林時余亦買舟東下四首
世事但堪眼見此生何殊夢游未倩青山掩骨且牽黃
衲蒙頭
有客惠然過我疎眉秀骨巖巖且復柔搓凍耳聽君放
意高談
說盡廬山勝處寂然相對無言東崦峯頭月出依約如
聞白猨
我已作成行計喜君亦有歸期何日虎谿松下却說江
海别時
余游鍾山宿石佛峯下因上人自歸宗来贈之
六首
曾共故山寒食忽驚廬嶽重陽想見洞庭橘柚纍垂又
出青黃
世議嗟嗟廹隘白頭相視如新只有淵明似我逢人故
面成親
君住青鸞谿上我留石佛峯前捉手粲然一笑秋容(闕)
更撑天
却度来時危徑斷崖落照孤煙分手更無可奈相看只
有凄然
已是浮雲身世更餘一鉢生涯是處青山可老何妨乘
興為家
西風夜吹客夢霜清更入鍾山且作跳魚縦壑會看倦
鳥知還
和人春日三首
冰缺涓涓嫩水柳渦剪剪柔風滓色盡情澄曉游絲放
意垂空
暖壓催花小雨晴宜到面和風鶯舌管絃合調蘭芽雪
玉分叢
攬衣欲起還眠杜宇一聲春曉家童走報新事山茶昨
夜開了
山居四首
深谷清泉白石空齋棐几明窗飯罷一甌春露夢成風
雨翻江
鍊盡人間機巧却能随處安閑雲深舊迷歸路木落今
見他山
讀書不求甚觧偶爾會意欣然點筆疾書窗紙倚蒲却
看罏煙
負日自然捫蝨看山不覺成詩快暖啼禽歸去受風林
影參差
夏日三首
鳥啼不妨意寂日長但覺身閒掃地要延遺照掩扉推
出青山
軒借誰家脩竹簟留滿眼清秋手倦抛書枕卧一聲殿
角風甌
掩卷高眠客去望雲乞食僧歸秋近柳隂低瘦年高瘴
髮能稀
和人夜坐三首
句好真堪供佛泉幽欣更同僧閑麈自横凉簟飛蚊故
遶篝燈
行道疾扵轉馬坐禪危若蹲鴟瓜皮能作地獄荷香觧
破毗尼
忠子定應詩瘦隆禪甘作書癡兩客絶無消息千峯見
我棲遲
即事三首
目誦自應引睡手談聊復忘紛一曲青林門巷數聲白
鳥江村
茶味尚含春意鳩鳴怱覺村深掃地風能施手過門月
觧論心
妙語欲澆舌夲故人怱到眉尖雲薄茶煙索石浪寒竹
色侵簾
用高僧詩云沙泉帶草堂紙帳卷空牀静是真
消息吟非俗肺腸園林坐清影梅杏嚼紅香
誰住原西寺鐘聲送夕陽作八首
江素塵泥疎遶泉清晝夜澄明氣入茅堂蕭爽潤滋草
木鮮榮
松榻獨安枕簟紙幃長隔埃塵輝映夜窗明月下藏夢
蝶幽人
煩擾自兹深隠寂寞相與沉冥淡泊既諧真性恬頤復
順生經
風月冥搜秀句詩家肺腑同期自古人間俗物此心雖
死奚知
舍後樹林深秀日中隂影繁濃宴坐時来有籟炎威欲
入無從
杏實殘籠金色楊梅爛染臙脂氣味新鮮可口清甘喉
舌多時
源塢似甘西畔精廬于此相隣迎接喜能忘我住山知
是何人
林外鳴鴉零亂山頭落日微紅樓臺迥然暝色谷幽已
答疎鐘
臨清閣二首
冺泯下窺軟碧洄洄怱作驚湍時看稚子對浴少陵詩
眼長寒
邑勢自然藏勝江空表裏含秋夜棹近人明月襄陽應
在漁舟
贈珠侍者二首
我是布毛侍者觧藏䧟虎鋒機勘破諸方歸去一藤深
鎻煙霏
一等心華自照不煩春色湏開安用翻瀾千偈却輸枯
木寒灰
誠上人試手遊方二首
随處千巖萬壑一鉢雲行鳥飛歲月却還驚浪蒙頭破
衲同歸
迹要風蟬蜕殼道愧泥龜六藏面上唾痕莫拭自然知
見含香
拄杖寄子因二首
百節紫藤風骨得自泐潭石門不受雲居勾絡定知臨
濟兒孫
作伴經遊已徧住山尚存典刑寄與毘耶作戲當場攛
出驚人
分韻得風字
鷗寒争浴暮雨舟閑放縦江風一幅花光平遠誰藏覺
範詩中
歸九峯道中
四五疊峯深處歸去開荒南畆是非不得扶犂春曉一
蓑煙雨
贈誠上人四首
煴火扶持清境篝燈點破黃昏凍耳欣聞軟語冷齋忽
變春温
衝雪来尋覺範思時山說靈源此夕蒋陵二老畫出韋
郎五言
覓句初聞試手吐詞果復驚人夜覺千巖晝永曉看萬
瓦生春
對書只圖遮眼題詩何必須編且看無情說法羣山雪
盡蒼然
書阿慈意消室
風過淵明卧處林間子厚来時睡起一杯春露壁間數
句坡詩
愿監寺自長沙遊清修依元禪師興發復入城
余口占四首贈之
過江問大潙路失脚到小廬山慚愧沒箇虜子滿堂都
是鄉關
自笑乾陪奉漢人誇熱肺腸僧飯了脱剝打睡椎門擊
撼不噟
秋来又入重城滿腹憨腮驚人只欠一箇布袋便是彌
勒化身
閑裏雖無白業笑中自有丹沙啜我同遊蓬島箇中棗
大如瓜
答慶上人三首
連日顛風斷渡一番花信催春殘夜華鯨吼粥夢回窗
月窺人
米嶺脊吞西嶽筠谿尾插漳江興發扁舟尋子夜晴風
揭蓬窗
雨後哦君佳句華氣如川方增石出水生微渚雲閒山
露寒層
贈潙山湘書記二首
山學春愁眉黛水如含笑花香睡起憑高凝睇淺紅數
筆殘陽
住山心已老大看雲情轉虚閑東華軟紅縦好無因飛
到窗間
偶書
屋破不至露寢食乏不至飡氊此身投老未死萬事一
切随緣
登洪崖橋與通端三首
行盡幾重添秀雷犇響落晴空散坐煮茶為别雲間一
徑微通
雞聲亂人語秀山色涴我衣裳洗盡人間熱惱還君坐
上清凉
同到洪崖橋上水光射著山寒為君更吐妙語乞與西
山老端
湘山偶書
暖壓催花小雨晴宜到面和風鶯舌管絃合調蘭芽雪
玉分叢
和人二首
玉骨觧藏歲月飢膚不受塵埃落筆驚鴻掠紙延僧春
露浮杯
寂寥空山獨夜蕭條古木清秋風月誰家搗練江頭何
處釣舟
石門文字禪卷十四
