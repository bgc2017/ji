石門文字禪卷十三宋釋覺範撰
七言律詩
元正一日示阿慈
季真少儼三十歲儼入新年五十三疑我滿懷揣佛法
觧腰抖擻破裙衫大瞻終老同香火小朗平生共石巖
深炷罏香待清旦偶聞殘雪落高杉
上元夜病起欲寫法華安樂行品無力呼阿慈
為錄作此
重城車馬氣成霧隔水巖叢冷欲冰昨夜窺窗先有月
今宵對語偶無僧臘高鶴骨柴崖露病起霜鬚逐旋增
欲寫寳書驚力乏阿慈能為掃寒藤
上元後候季長不至作此寄之
和風凍雨上元後斷岸橘洲春水生村寺獨歸江路熟
竹籬誰繫小舟横偶成詩句長哦罷謾折梅花一嗅清
想見連牀成夜語此篇先慰遠来情
夏日偶書
草樹扶疎夏簟清夢驚鬭雀墮空庭過墻雌竹已數子
出屋耄蕉終百齡雷後怒雲魚尾赤林梢剰水鴨頭青
都無伎倆酬閑寂謾搭伽梨自誦經
與忠子晚步登臺有作
僧殘寺僻游人少草滿池塘筍過籬盧橘帶酸春去後
榴花出葉雨晴時一年事辦秧齊徧連日江寒水退遲
偶上高臺成遠眺兹游更得子追随
和人鴈字
劃然斜去和天曉夜火相驚事已虛春信寫来無欵識
東君胸次亦恢疎最難讀似成文蠧不亂行如水上魚
勿訝羲之筆神駿換鵝瘞鶴是臨書
大雪
今年未雪今日雪地迥眼新人不囂永巷掃除聞屐響
暮林翔集看鵶嬌韻高雒下應難畫興發山隂未覺遥
想見茅齋已摧壓曲肱清夢到山椒
宣和四年十二月二十四日大雪珠禪客忽至
渠以谷山退院来審是否作此示之
翻空漸密呵不止刷我當門螺髻峰銀椀滿盛談類墮
徑松深覆示藏鋒因徒逃去寧知褊顯自何来不見蹤
獨擁衲衣成坐睡地罏瓶泣伴疎慵
題鹿苑虎岑堂
平生文彩照諸方暗谷行藏草木光要使叢林想高韻
故將名字挂虚堂笑拈倚壁過頭杖閑坐當年折脚牀
進步竿頭如不薦草深門徑未相妨
次韻湖山居士見過
平昔雲岑在懷抱而今懷抱在雲岑聞泉偶爾成詩句
班草相看坐木隂古鼎自然無俗韻朱絃真是有遺音
羊欣不肯踏城市背郭江村獨見尋
題使園眄柯亭
吏散東園勝踐多落花起舞鳥能歌故應毛穎曾同泛
不獨龍文慣自磨弄影風枝空掩冉困人天氣近清和
倚欄欲去猶回首奈此霄晴月色何
題翠靄堂
虚簷碧瓦臨無地吐月吞風六月寒簾捲烟光搖戶牖
雨餘嶽色墮闌干侍兒自炷真龍腦座客同分小鳳團
誰謂太平夲無象規模堪入畫圖看
迎爽樓
危樓華構倚青冥卷盡晴嵐獨自登去雁横斜紛點點
好峯青碧露層層勝游與客同清賞佳處題名在翠嶒
凭檻不堪衰眼力候船津渡見歸僧
送太淳長老住明教
三玄三要古難分劈破從教剔突崙父母未生前一笑
言詮不到處重論椎開臨濟百年意推出汾陽六世孫
何用老婆更饒舌暗中五色自成文
送英長老住石谿
三玄三要沈埋久正令重煩振此宗䧟虎機關須毒手
活人眼目貴藏鋒真誠莫負叢林志大願當追佛祖風
覆頂把茅休取相同安曾著老黃龍
次韻李方叔水宿
高視世波增眼寒公如砥柱捍驚湍市中一虎成三口
醉裏扁舟過百灘佳處每煩詩句寫勝游宜作畫圖看
遙知二老相逢處拾得風前一笑懽
次韻曹彦清教授見寄
泮宫授道最馳名想見經筵玉麈横學問有源堪景仰
行藏無地受譏評門前江浪銀山攧醉裏詩篇錦叚明
遠宦不湏嗟白眼只今臺閣半書生
胥啟道次韻見寄復和之
少年翰墨擅時名老愛江鄉翠巘横聞道異書常自校
近来佳句與誰評幽尋湘水映衣碧小寢晴窗潑眼明
寄我三詩争妙麗疑公曾夢筆花生
寄黃龍来道者
問訊黃龍来道者住山况味定何如齒牢未怯和沙飯
眼倦應嫌夹注書但見衣勝寒薜荔不妨心賽白芙蕖
都疑生近楂田市時覺淮南語未除
禪首座自海公化去見故舊未嘗忘追想悼嘆
之情季真游北游大梁聞其病憂得書輙喜
為人重鄉義久要不㤀湘西時訪史資深亦
或見尋此外閉門高卧耳宣和二年三月日
風雨有懷其人戲書寄之
前時無際曾入夢近日真游又得書一味歲寒甘淡薄
十分懽喜說鄉閭閑尋老儼臺南寺更過史髯湖上居
想見朝来閉深閤卧聽簷雨滴階除
次韻閻資欽提舉東安道中
父老扶擕看使華那知勳業在咨嗟人生安得顔長少
歲暮今驚日欲斜謾有清詩敏風雨空餘醉墨走龍蛇
應憐妙語如芝菌不吐青林吐卧槎
次韻遊福嚴寺
下臨煙雨凭危欄游客新辭禁從班露濕衣巾近雲漢
風吹笑語落人間曾聞詩律如彭澤想見風神似魯山
何日三人成品坐夜窗參論到更闌
次韻寧鄉道中
夹道傳呼部曲奔遥知秋色動吟魂黃柑綠橘平蕪路
剰水殘山夕照村似鏡此心清自迥如雲往事去無痕
鐘聲有寺藏煙翠忽見林間窈窕門
次韻題雲峯齊雲閣
綠玉霜笻喜自提芒鞵初試得攀躋欲窮深谷一區勝
更上齊雲百級梯物外名山長好在人間樂事自難齊
遙知太息出山去一笑無人悟過谿
次韻題必照軒
曈曨曉日出蒼凉草木欣欣露葉光千里穠纖上眉睫
一區形勝發天藏有詩摹寫江山美無計遮攔歲月忙
韻險暗驚才力短坐令毛穎秃鋒鋩
宿資欽楚山堂
故人持節在三湘白首相逢話更長挂錫曾憐道林寺
携衾来宿楚山堂意消忽覺風敲竹夢斷空驚月轉廊
常恨出門無所詣敢辭時此夜連牀
次韻資欽元府判見寄
茗盌閑窗不厭過暮年歸計定如何我思杖履游嵩少
公輩家山近洛河具茨功名關意少穎臯丘壑賦情多
二詩俱可鐫崖石乞與雲煙相蕩摩
次韻王覺之裕之承務二首
問法能来渾聖凡毗耶丈室未曾關觧分鉢飯如摩詰
欲散天花欠阿蠻屬秥新詩追鮑謝抗行醉墨似楊顔
遥知穿市聽歸馭及我昏鵶落照間
兄弟令人眼倍明六經心醉幾時醒韻高山嶽横南極
機妙鯤鵬化北溟麗句重逢天下白俊才今見海東青
數篇秀色凌千嶂来慰摧頽病掩扄
宣和五年四月十二日余館湘隂之興化徐質
夫自土山来一昔夜語甚顛倒且日前嘗夢
見東坡今復見子何清事相聯耶吾所居有
亭名閑美嘗有白燕巢梁間屢見鶴翔舞扵
層霄嘱予為詩紀其事質夫大梁人賢而有
文佳公子也
徐侯官舍土山邊頗為看書廢晝眠偶見畫梁巢雪乙
更驚雲漢舞胎僊致坡入夢殊堪紀與儼忘形亦自賢
聞道小亭時縦目江山信美似斜川
送丕上人歸黃檗
萬身馬鬛轉龍腰十里風聲捲海潮翠靄晴時飛畫棟
蒼崕斷處見朱橋老驚鄉井心空在說著巖叢意已消
慚愧東風知此恨夜来吹夢到山椒
同希先遊石鞏
良辰美景古難幷且趁身閑稻雨晴鳥語猿歌留我在
水聲山色益人清得幽詩句聊題壁遇好峯巒即住程
回首十年塵事裏與君今日夢魂驚
題胥大夫欣欣堂
議郎粹和色無求繞屋江山秀氣浮弱柳嬌眠禽喚起
異花含笑草忘憂閉門不放青春去觧榻長令佳客留
摹寫高情無好句謾横詩眼付冥搜
次韻嘉言機宜
幽尋野外興何如蠶市村囂憶故墟煮繭生涯春老大
餉田時節意蘇舒吹開麥浪南風至落盡花房小雨餘
暫借僧窗聊假寐夢驚身世兩蘧蘧
玉池禪師以紙衾見遺作此謝之
紙衾来自玉峯前旋坼封題一粲然便覺室廬增道氣
不憂風雨攪閑眠就牀堆疊明如雪引手模蘇軟似綿
擁被並罏和夢暖全勝白㲲紫茸氊
立秋日偶書
秋入紗厨夏簟空頽然瘦坐一衰翁聲凉亂葉紅蕉雨
香暗分叢紫菊風清境净緣慚獨享幽懷佳句與誰同
平生垢習消磨盡只有文章氣吐虹
游太平古寺讀舊題用惠上人韻
步盡長廊覺倦遊叢蕉出屋小軒幽壁間詩在紅埃滿
窗下香殘碧縷浮喜有繩牀容我借更因茗盌為君留
忽驚林杪湘山露誰作江天數筆秋
歲窮僧衆米竭自往湘隂乞之舟載夜歸宿橋
口寒甚未寢時侍者智觀坐而假寐作此詩
有懷資欽提舉
老去生涯無窖子隔城荒寺到人稀歲窮百里扣門乞
夜棹孤舟載米歸隅坐小僧寒附火聯拳羸僕睡和衣
故人醉裏聞薌澤應背銀缸照翠幃
正月一日送璿維那之新昌乞
春水初生湘岸邊隂晴城郭上元前暖消積雪成簷滴
火烈殘香發篆煙念舊十年鄉井夢試新一首送行篇
翛然路入江南去想見歸時及杜鵑
二月二十一日奉陪季長遊嶽麓飯罷登法華
臺賦此
法華臺上凭欄久吹鬢東風晚雨晴斷岸平横千雉堞
道林遠在一牛鳴喜飡水餅清明近開徧山茶杜宇聲
想見京塵遮便面應思擕手此中行
送興上人之歸宗
紫霄峰下鸞谿上幻出寳坊金碧開沃野不辭常自獻
暮雲無事觧歸来永懷香火三生舊想見松風萬壑哀
阿上笑中如問我為言詩膽尚崔嵬
贈道禪者
大河卷浪雪翻風橋壓千艘卧彩虹岱嶽煙雲連絶域
北門樓閣礙層空浪游荆椘重湖外更在潙源疊嶂中
水餠槐芽動鄉思近来歸夢與誰同
周庭秀愛湘中山水之勝定居十餘年宣和五
年夏五月忽思吴中别余扵湘上作此送之
詞刃平生工斫伐探懷每欲取公侯朅来世事懶經意
醉看湘山不轉頭忽憶歸吴泛千里偶然盡室載孤舟
却將揮翰風雷手且釣華亭萬頃秋
題悟宗壁
到寺回身望衆峯一堂疎快萬緣空槲林曲折通幽徑
蓮蕩凋零退晚紅師已灰心增夏臘我今霜鬢撒秋風
亦知旁舍多佳士香火他年願此同
過陵水縣補東坡遺二首
白沙翠竹並江流小縣炊煙晚雨收蒼蘚色侵盤馬地
稻花香入放衙樓過廳客聚觀燈網趁市人歸旋喚舟
意適忽忘身是客語音無伴始生愁
夜歸示卓道人
心知家夲住仇池傲睨人間老變衰兩鬢京塵初邂逅
一尊川語問歸期勸沽何處禽知我含笑誰家花隔籬
天水摹胡颶風作夜歸江路月相随
雪詩
千巖雨雪黃昏後一室香燈一寢餘此夕鄉關入歸夢
明朝雲物記曾書地罏不獨聞瓶泣山果時驚落屋除
清境鼎来勞應接暮年生計未全疎
題王教授艇齋
宴居端若寄虚舟三峡詞源日倒流慣與衣冠游泮水
坐看圖史認瀛洲胷中耿耿觀瀾術物外悠悠涉世謀
莫謂縦横止容膝濟川林葉此中求
吾山風物如故園而甚僻余居月餘愛之將此
卜居二首
此生扵世已無求况有村原事事幽乞谷住山真素志
栽田博飯是良謀别坡筍蕨春兼採遶舍桑麻歲倍收
強健自能營飽暖塵埃回首謾悠悠
風物淳真似故丘茅茨結處自深幽竹西隣舍頗相近
客至湏供良甚謀燈火夜窗衣自補豐登秋畝稻重收
安閒有此支餘歲更欲驅馳亦謬悠
送楞嚴經珣維那
尸羅清淨心清淨寄迹南臺亦偶然室掩香燈見行道
壁懸巾屨伴孤禪寳書獨欲煩君誦法力真期在我先
細味此詩如實錄他年僧史定須編
謝嶽麓光老惠臨濟頂相
瘦骨孤標韻絶倫傳聞宗𣲖出雲門收蔵畫裏三玄老
分付湘中十世孫罵佛風神疑正怒打僧氣宇尚驚群
能言滅却正法眼不負灘頭毒手恩
送珠上人泐潭拜塔
泐潭卧龍今不見空有遺珠留世間圓轉自然離鑛穢
光明聊復祕形山随師受嚫前身事披掌猶存此日還
言不走盤無影迹方知生死不相關
題龍王枯木堂
異種靈苗著四方謾將名字挂虚堂道林可惜昏嵐掩
枯木那知在處芳韶石曾聞傲煙瘴焦山今已飽風霜
陽陂且喜根株茂雪裏花開爛漫香
送海印奭老住東林
湘容嶽色中秋後古寺閑房小寢餘掃徑箒粘新落葉
開窗風掩讀殘書吹雲又作他山去種漆何時伴我居
洞上閑名猶在世未應容易與人除
余至清修别希一禪師津發如老媪扶女外車
其義風可以起頽俗將發作此
驚風急雨中秋後回首長沙杳靄間迎送初辭大藩府
逍遥来看小廬山故人情義千鈞重行客生涯一葉閑
明日旅亭勞晝夢孤峯標格不容攀
題壓波閣
雪玉在躬賢令尹江山約束入宏規驚波濺岸憑陵(闕)
傑閣控雲彈壓之霧斂塵清閑縦目蜂争螘分想當時
邦人凖擬朱欄外安著他年惠愛碑
次韻賈令尹題裴公亭
獨凭危欄眼力窮當年勝踐想遺風歌喉雲杪殷餘韻
笑靨尊前發醉紅世相難逃朝夕改山容不老古今同
議郎筆力回春色摹寫都藏畫牒中
余往漢上清修白鹿二老送至龍牙作此别之
因法相逢亦一時雲泉所至共娱嬉怪君追送不辭遠
知我從来未有期醖造離愁成獨笑欺凌秋色有新詩
閻浮掌上訶梨勒去住休纏愛見悲
雪夜至明教寄王路分舍人
雪夜山中還獨宿地罏深煗紙窗明百年有限身今老
一枕無求夢自清弟子分燈成保社故人持節頓江城
瘴痾疎快諸緣淨卧聽摧簷瀉竹聲
訪雙池老不遇其子覺先求詩為作此
芒鞵竹杖快新晴天迥游絲百尺輕沃若柔桑連野綠
炯如白鳥照溪明逢山有寺幽欣集對客開軒午夢清
曦竟未回凭閣久忽聞高柳子規聲
寂音泉
水靈有源不知處但見方沼供無窮俯波下看遠山色
卷霧忽驚清鏡空危亭快若望霜曉江岸(闕)隂風
宜呼此泉作檀越歲致萬斛無凶豐
燈禪師出蜀住此山十年為作南食且約同住
作此以贈
少年出蜀今耆艾十見襄陽浩蕩春山近京畿看愈好
食兼虜饌味尤真君今避世成深隠我欲移菴結近隣
相對無嫌太岑寂待添明月作三人
襄州亂後逢端州依上人
漢上相逢兵火後蒼顔華髮兩摧頽塵清霧斂閑身在
螘分蜂争一笑開志捍叢林山剔卓義規朋友玉崔嵬
瓦精决舌休皮相曾見淄州古佛来
和濟之通判日夜懷祖穎諸公
才高自是萬夫望語妙人疑錦繡腸新事驚嗟入詩律
故交契闊付凄傷開書想見湖山好他日懸知夜語長
獄屋豈能埋寳劔斗牛長覺射龍光
送勻工人謁蔡州使君
淮西氣宇蓋三軍絶似平原舊使君今日孤城獨堅守
疾風勁草昔傳聞龍蛇戲下唯呼姓翰墨場中亦策勳
想見棠隂談我處笑持茗盌辯如雲
寄盛羣玉
平生翰墨到精微盛氏諸郎最白眉氣訐曾窺豪士賦
初交先和野僧詩謾勞清夢思相識那料孤蹤晚見知
君看臨危用心處何殊晏子觧驂時
十二月十八夜大雪注蓮經罷有僧来勸歸廬
山僧去作此
煙凝生怕席簾開快煖偏宜榾柮柴夜久飢鼯嗅空案
夢驚鬭虎墮層崖優曇花偈餘殘紙薝蔔杯香自滿齋
折脚鐺安莫嫌穏地偏人懶遂幽懷
雪中
勢密連空若推下随風起舞不容追門閑走犬無深巷
樹暗棲鴉有剰枝旋撥地罏通宿火却呵凍手寫新詩
軒窗秀發驚清晝萬壑春歸說向誰
再會莊德祖大夫
平昔才名似孟宗暮年一鉢並巖叢交朋半在青雲上
意氣都消白眼中龐老尚餘靈照在伯鸞應許孟光同
君看張柬之為相不害荆州秃鬢翁
與蔡楊州
五馬東来數月間十州人物帖然安池邊芳草新吟罷
樓外遥山晝卧看鈴閣蠟煙秋色晚譙門銅漏夜聲寒
雖然自是雲林客猶把風流作話端
唐生能視手文乞詩戲贈之
草蕪門徑過從少那料秋来夜話同屋漏移牀時發笑
粥稠當飯巧扵窮我留癡絶傳身後君見平生似掌中
明日渡江應轉首數峯無語晚連空
贈麻城接待僧勝上人
綠髮凋零白業增住菴随分有規繩為分一邑人家飯
普供十方雲水僧掃徑客来圓笑靨開軒雲破露寒層
君看擊桶金牛手坐續山頭柏子燈
夏日同安示阿崇諸衲子
老眼朅来驚節物閑同諸子話江鄉試茶正要旋烘盞
煮餅且令深注湯忽憶海山飱荔子更思湘水劈蓮房
夏休便可車輪去菌蕈秋肥趁及嘗
三月二十八日棗柏大士生辰六首
深觀諸佛刹那際三世十方無遁形已盡凡情不顛倒
如除目翳自光明意俱大地山河喪心與空花夢幻生
垂手遇緣擕法界美髯跣足散衣行
二天給侍慈忍象一虎槖經常寂光意處世間離生滅
夢中塵劫浪遮藏即真不必冠巾毁絶染何妨棗柏嘗
提起超情無比句夜来山雨落花香
青春徑去不小住天迥游絲增眼寒想見手提大千界
翛然身現一毛端若存情見智山隔但斷攀緣業海乾
面目分明今日是敢將棗柏薦盤飱
生死鶻崙無背面摩挲把玩久嗟咨悟明必藉戒定慧
随順差成老病衰净意即空良顯決色身對現出思惟
千烹萬鍛知恩德敢忘摩尼在鑛時
眼盖人寰撚美髯年年相見晚春前摸蘇緣妄心俱盡
揩拭鮮陳念已圜指下琴方纔發越眉間毫相見無邊
微塵劫海依今住生死何勞較後先
一刹那際入正受互參三世妙難思有情夢境依此住
無量劫海不移時任運行藏難掩覆随疑語默出思惟
大哉無比金剛句世罕知之我獨知
十世觀音生辰六月二十六日二首
十世為僧皆姓楊死生游戲自隋唐鐵身自倒汝邪(闕)
寫字無為我道場異迹著扵無量夀慈風不減普昭王
兩川顯化人皆識今日全身不揜藏
曇相禪師第二身蟬聮十世姓楊人女兄慧辯成勍敵
弟子悲欣記夙因觧使邪迷知有佛自呼名字凛如神
平生接物多方便何似今朝一句親
蔡藏用生辰
非煙雲子釀新晴争看麒麟墮地行悉達已聞今日誕
優曇知復為誰榮已驚久視方瞳碧更覺藏年玉骨清
曾伴麻姑家法在願随風馭到蓬瀛
八月二十三日蔡元中生辰
纔過中秋今幾日夜来海月上三更夢魂傳得天書至
窗戶俱明廐馬驚骨相終當為國器兒聲初已識人英
明年慶節山中友金屋憐君夜直清
劉彭年知縣生辰
清規懿德古難陪秋盡民歌慶節来瑞應草餘雙葉在
優曇花適一枝開鶯嬌妙管傳佳句玉膩新粧獻夀杯
慈母千齡何所願早看賢子踐三台
中廬趙令生辰
孟夏南風草木薰民歌慶節喜傳聞今朝雪乙呈雙瑞
後夜冰輪滿九分材業牛刀試小邑家聲天派落層雲
吞舟豈久容涔足禁殿論思政要君
寄黃嗣深使君二首
江夏家聲世所聞無雙千頃典刑存肅嚴郡邑霜分曉
照映簮纓玉粹温樓迥峴雲供醉望夜晴漢月洗吟魂
行將補衮調羹手却執元圭侍至尊
身世浮雲偶尚存白衣蒼狗與誰論夢中不記金門宿
醉裏曾看玉海翻尚有驚魂纏瘴霧已甘華髮老江邨
枯荄欲藉陽和暖催發新来雨露恩
李道夫母挽辭
縉紳家法想清規平昔高風此一時居約雲山夫有道
客陪房杜子無疑九原淚濕老莱袂千字碑傳幼婦詞
他日欲尋賢母墓北山松雨路人悲
鄧循道父挽辭二首
苦冰潔蘗是行藏一節無求老更剛好在縉紳師儉德
尚餘閭里說謙光隂功隠祕天應錄遺訓丁寧世共傷
勿謂不身嘗報施故應遺澤在諸郎
一生純德無遺恨千字埋名有逸辭墓隧嫩泉誰種玉
書齋子硯自生芝音容已作終天痛歲月真成㒺極悲
擁鼻功名知不免空將淚眼看風枝
代人上李龍圖并廉使致語十首(後三首慈及二子附)
竊以引而不發射失中則反諸身安則慮危國雖
治而不忘武顧將揖讓而就列當踏規矩而效能
凜乎有櫜鞬之儀形望之入麒麟之圖畫白衣自
表定三矢于天山錦帽突前靡萬人扵沙漠自昔
聞無雙之伎迄今見逸羣之材恭惟判府安撫龍
圖忠孝傳家文章命世開畫戟之幕府集珠履之
鵷鴻英聲震扵九垓和氣浃于千里奉御廉使大
夫忠誠許國文武兼資冠縉紳之才能受廟堂之
眷倚偃戈卧鼓屬疆埸之久空講武開尊適郡庭
之無事某等當結髮而工騎射要唾手而取功名
幸對華筵敢呈口號
射圃閑亭酒半醺手柔弓燥氣超羣已驚百步穿楊綵
會看雙鵰落塞雲且集旌旗森畫戟未輸文字飲金樽
治朝文武須兼用萬夀稱觴祝至尊
太平無象樂年豐况值疆埸久已空賓主獻酬成雅集
江山談笑助清風良辰美景開金斝緩帶輕裘控角弓
鼙鼓急催齊指目大侯的處中飛鴻
雨後園林花木新傳聞千騎出城闉異能未中侯中鵠
佳氣先浮盞面春畫鼓繡鞾筵奏曲紅粧細馬地無塵
長沙萬古民争說賓主人英伎絶倫
聞道長沙賢太守漆瞳玉頬照衡湘訟庭散後賓朋集
民瘼蘇来禮樂昌且展綺筵陪勝餞何須檀板閙紅籹
曉無探騎(闕)邊檄願獻君王萬夀觴
細柳成隂花滿徑晚来鉦鼓導朱輪河東鸑鷟三英傑
天上麒麟兩俊人閑裏笑談清似玉杯中賢聖韻如春
引弓一箭驚穿札堵立懽聲快吏民
繡衣天使志澄清五馬賢侯見典刑公退鉦聲聞射圃
日高槐影覆閑庭共看酒蟻浮瓊斝不廢花輪遶畫屏
銀燭紅紗侵夜色醉歸明月淡疎星
隴西家世到仍雲許國清忠盖代聞有道風流賢太守
無雙才氣舊將軍整弦使者情和易承附諸郎藝逸群
便好畫圖收拾取要傳盛事滿湘濱
如雲旌騎照湘江千里農桑楚大邦中鵠才高今有武
射鵰伎巧古無雙錦袍雅稱黃金帶瓊液尤宜白玉霜
笑挽雕弓如滿月萬人驚懾已心降
無雙自昔擅家聲春色都還細柳營中的聊為萬人傑
飛觥要使百壺傾三湘父老傳風化十郡兒童識姓名
武緯文經俱不乏桑弧蓬矢見平生
畫鼔曉晴三擊罷如雲兵騎整全威俄聞畫角胡笳斷
忽覺華堂羽箭飛一百步中精力巧數重圍内見心機
風流太守兼文武扶路争看踏月歸
代夏均甫宴人致語一首(并序)
竊以帶分楚水流萬古之雲濤壁立峿臺上千尋
之煙雨號稱雄文妙墨棲宿之地是亦詞人遷居
感嘆之墟野迥天多塵清霧斂方群木落盡之景
望四山之蒼然送萬里獨歸之鞍慶一尊之偶爾
恭惟某人碩大而德貴魁礨而材高以忠義自結
主知故姓名長簡睿想立于縉紳之上可謂萬人
之英論扵君臣之間亦曰千載之遇念故都之下
吏實恩館之陳人有一掬之歸心餘滿簮之華髮
嗟孫寳曾為主簿念彭宣獨至後堂受知不減古
人報德尚慚今士敢陳末札少駐行旌玉人成帀
座之花輪瓊液薦滿湘之春色相逢一笑不醉何
歸
九齡風度照峿臺宴寢香凝畫戟開歸國已傾天下士
駐軒宜舉故人杯青天白日心常在附驥攀鱗志未摧
累足待公成相業更随風馭看蓬莱
石門文字禪卷十三
