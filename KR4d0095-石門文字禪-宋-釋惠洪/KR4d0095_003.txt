石門文字禪卷三宋釋覺範撰
古詩
秀江逢石門徽上人將北行乞食而予方南游
衡嶽作此送之
筠袁唇齒邦一水連清碧朝行筠溪邊莫見秀江色忽
聞兒童音乃知身是客獨歸江上寺杖笠倚空壁犀顱
會四海香火自朝夕相逢作熟視面數心莫識但記石
門時笑頰清光溢驚定喜失聲卒語成小立是時夜氣
清隙月金蛇擲念君當北行鉢飯從誰乞我雖能少留
秋燕社已逼一懽偶然耳分首成陳迹他年何處逢話
此空歎惜
游南嶽福嚴寺
生計居然成脱略投老南來看衡嶽禹谿久留困霖雨
低摧悶若剪翎鶴朝來南尋度坡壠針水秧齊鳥聲樂
風光融融一都會鬼祠雄深抱山脚梯空延緣止巉絶
瘦策扶衰意超豁拂雲蒼杉雜錦石紫藤綠蔓相連絡
石橋下視隔人世但覺嵐光翠如潑亭泓無波自紺碧
澗草有香空錯莫忽驚梵宇墮林梢寶勢飛翔照深壑
欹斜萬礎盤蒼崖十步一樓五步閣冰柱瓊窗不知數
旒蘇一一垂簾箔犀顱道人相笑迎冰雪形容無住著
午梵清圓林葉動天花細雨無時落凭高且復息疲頸
心清别殿鳴風鐸雲開千里上眉睫吳楚江山見濃薄
𡺸闍如有女正色春不洗粧秋拂掠紫蓋頎然似矜妬
半出晴煙翠稜抹永懷堂堂武津老天骨開張耳重郭
三生來游等兒戲靈山一會儼如昨他年遺跡舊巖下
拴索猶存衆驚愕解云此山增智力鵬飛天風轉羊角
江西駒兒快騰踏青原麒麟亦超卓折足鐺中過一生
野蔬數根陳五合故庵遺塔尚依然行誦神交付冥漠
影不出山豈難事准擬茅齋就林縛退之南遷曾過此
好語誇詞雜嘲噱自謂忠誠動嶽靈望碑字字猶精確
但餘佳處不可狀浪禿霜毫秋色闊東坡唾笑成文章
山川勝處多竒作莫年亦為儋耳游不一過山山愧怍
為君試將說禪口掉頭長吟擁山衲心胷便欲捏荒怪
落紙雷搥散風雹要將傑句酬佳景未怕山容作顰頞
福巖寺夢訪廓然於龍山路中見之
山高夜氣催煩暑竹風為作南軒雨夢隨柔櫓到西興
艤舟步入龍山塢蕭蕭松下逢睿郎問信遠來亦良苦
覺來但記談笑歡不省懽時竟何語卧看篝燈一點明
嶺海茫茫隔吳楚安得却如清夢中杖履追隨長爾汝
乾上人會余長沙
兀坐思歸不舉頭窗風為我翻書葉衆中聞語認鄉里
便覺石門寒疉疉雲庵已作白塔新當眼風枝心欲折
道人叢林十年舊古寺青燈夜相接失聲方欲問江南
忽憶去年江上别逃空蛩然聞足音見子令人解愁結
地爐火冷霜月苦一室諠譁終暖熱湘山破曉立娉婷
秀抹鉛華餘積雪故應山亦為余喜隔岸遥看圓笑靨
千巖佳處可同游明日波晴當理楫
黃魯直南遷艤舟碧湘門外半月未遊湘西作
此招之
江夏無雙果無雙子雲賦工未必爾那知一飯在家僧
真是潜山癩居士春湖白鷗未入手衣冠林中作蟬蜕
平生俯視造物兒兒頑不省猶相戲羅浮舊游今再游
一念去來開眼睡泊舟隔岸望湘山應愛煙霏浮幕翠
快當著屐上千巖要看松風迎笑齒公雖妍蚩付一目
定自胷中有涇渭我非破頭山下人聞絃賞音亦風味
知君不傳西土衣一龍一蛇聊玩世
魯直弟稚川作屋峯頂名雲巢
只今海上青石牛曾卧天子黃金屋下看朱紫如堵墻
上前諸公遭牴觸眼高四海鏡面空潛山歸來巾一幅
慚愧君家小馮君自是河東真鸑鷟文章五色體自然
秋水精神出眉目人間不識但聞名水非醴泉石非玉
江南一峯獨高寒時時笑語雲間宿弟兄出處兩相高
故作雲巢對山谷
陳瑩中由左司諫謫廉相見於興化同渡湘江
宿道林寺夜論華嚴宗
范韓醉倒眠荒邱撼之不噟民始愁天生公副天下望
雷霆聲名塞九州立朝嚴冷傳鐵面坐令鼠軰驚魚頭
上前論事傷太直逆鱗投笏來南陬長沙共渡一水碧
中流笑語驚沙鷗湘西古寺夜對榻高論自破千人浮
華藏法界在掌握遇緣即宗甘自由世驚海隅在萬里
我視閻浮同一漚坐中忽舉毗盧印印海印毛皆徧周
大哉此法本無礙從公一游容我不
贈石頭志庵主
陜西道人最聲價自與老南相逼亞常恐清塵補綴難
那知乃有如君者爭傳絶似餘杭標十年夢想空飄颻
邇來衡嶽祝融下一見便令人意消道骨清閑神秀徹
湛湛光風磨霽月高談未了山日斜篆煙已滅灰如雪
平生安得情相似可憐投分今如此且作山中盛事傳
我忘朴陋君忘年
遇如無象於石霜如與睿廓然相好故贈之
西湖睿郎最高道思之不已令人老道人相逢吳楚間
聞說絶與睿郎好年來學冨身轉貧豈特詩膽大於身
法朋半是竒逸者我亦放浪無羈人霜威折綿寒入頰
長廊無人風卷葉寒窗誦讀夏日吟和氣坐令寒妥貼
筆端解語敏於口網牋時作龍蛇走煩君清哦當少休
萬象乞憐爭叩頭
石霜見東吳誠上人
我尋流水行忽入霜華谷山陰見幽人目帶湖山綠語
温如春風韻秀自拔俗暗驚枯木堂栖此一枝玉遥知
夜窗深雪響亂脩竹寶書掩殘紅佳眠正清熟逸想在
西興清夢不容逐覺來念行處小詩欲收錄詩成寫烏
絲銀鈎奪人目棐几著牙籖興來還自讀
洽陽何退翁謫長沙會宿龍興思歸戲之
何郎西州來逸氣掃秋晩平生貯書腹中有文武膽材
如駱賓王其直亦不減上書論國事忌諱失料揀居然
為逐客安免投手板世方例皮相我亦作白眼閉門古
寺中一榻聊醫懶邇來偶病渴意緒覺蕭散頗懷當壚
人楚岫屢欲鏟我從山中來擕被夜假館地爐擁紅金
妙語容細欵凛然忠義氣不肯受盤綰正恐復一吐與
民作温暖坐覺舟壑走歲月不可挽人生一夢耳勿作
鏡中歎何當結後期相擕游汗漫
次韻道林會規方外
湘山半夜雨斷我西湖夢卧看讀書燈花作扶頭重曉
窗晴潑眼倒挂聞么鳳起尋殿寒梅小立幽香噴柳絲
不勝綰笋庭春脉動春色已如許樂事非一種平生所
懷人忽此笑語共雲軒為誰停危坐山衲擁眼高空叢
林志大骨森聳開懷見赤心亹亹飽談誦坐客鶴腦側
我亦快心孔袖中出新詩筆力發豪縱風日麗醇釅黃
泥初揚甕舌根有滄海潮辯自掀湧何當横枯藤齧鏃
追兩本吾宗欲顛覆支者例闒茸君能為我起逸足王
良控我詩如石田疏理終無用朝來強鉏墾秃筆時呵
凍摩挲銅鍱腹博君一笑捧
孜遷善石菖蒲
溪毛數葉一寸碧風姿底事能清癯戲將紅玉旋螺石
共置雪色花磁盂沙泉石滑見毛髮時時酌以澆根須
蒼然棐几明窗下五月秋色磨肌膚已忘身世在南嶽
勿覺夢寐遊西湖遥知夏木午陰靜篆畦半破煙舒徐
莫翁睡足百事懶相看微笑依圓蒲
余作進和尚舍利贊遷善見而有詩次韻
進公事業頗拔俗欲憑妙語招遺魂文章種性欠疎理
焦芽故態何足論心知高人笑䛕墓抱羞無地容逃奔
佳章忽來生喜氣風輪載我登崑崙徐觀筆力作波險
正與醉素爭弟昆山高水深世聽瑩愛子賞音知道門
次韻莫翁豐年斷
此山分得僧中龍獨論懸斷今年豐定知胷次有造化
是非飽更田舍翁清晨一雨符君說喜如初得丹砂訣
精神矍鑠口垂涎一飽可期扶病劣老來百事不如人
但願𥝧稏秋如雲莫如往年水車聮龜兆坼出生黃塵
莫翁心地絶榛鹵圓中規而方中矩千偈平生如建瓴
此詩可意真時雨我詩脱口酬未當只欲與君凭閣望
萬頃連天綠錦光舞浪崩騰似春漲
喜會李公弱
韻如風蟬蜕塵垢氣如春容在楊柳風流翰墨俱細事
自是吾家道門友十年契闊挂夢寐一見令人忘白首
况在祝融眉額間青碧連天雪晴後冷齋撥爐聞夜語
雪灰消盡紅金斗君才合在臺閣間簿書堆中不應有
且置玉堂風雨筆來試牛刀霹靂手民姦吏滑本有神
到君難藏如鼻口卧駝忽起便過人再拜當為乃翁夀
此詩乘怒勿示人願君低回為遮醜
次韻超然
蕭寺霜晴日初吐曦光煙翠横深塢經行遲立望吳山
氣勢飛翔爭入楚山中有客冰雪姿十年不聽吳邦鼓
忽然曳杖出山去安禪後夜知何處石龕看月莫降龍
栗林暮過應衝虎此生聚散等浮雲可憐俯仰成今古
吳江一色成瑠璃有寺正臨江上住他年法眼照人天
贈詩詩取南州祖
金華超不羣用前韻作詩見贈亦和三首超不
羣剪髮參黃蘗
胷中蓄竒為誰吐閑卧湘西雲一塢興來落筆如崩雲
五字憑凌氣吞楚我詩望見倒降旗攻之何必更鳴鼔
獨對湘山夜色晴萬壑千巖最幽處卧要明月聽松風
為君哦此文中虎此生身世付一戲安用聲名照千古
知君大用參黃蘗三篾束腰隨處住何當峯頂結茅廬
要看掀髯呵佛祖
道人秀發蘭牙吐家在金華最西塢不從大士擕畫軸
一笻千里來游楚評詩結髮師浣花論字童牙誇石鼔
我皆不能但知愛亦似胷中有佳處氣韻翛然松上鶴
意態索寞穽中虎却於翛然索寞中詩句時時出竒古
乃知筆力有神助三峽迅流輒於住疑非蓬髮休上人
定是禿頭楊德祖
赤河沙泉自吞吐北崦疎鐘答南塢凭欄試誦鵬鳥文
洛陽少年亦翹楚當時七國犯謀議睢陽不復聞鼙鼔
時更事往空流水豪魂英魄知何處金華衲子如玉清
温粹愈恭如履虎明章秀句出倉卒慷慨山川弔前古
篇篇秀發春欲釅便疑造化毫端住不須衆口誇晝公
苕溪君作中興祖
復用前韻送不羣歸黃蘖見因禪師
幽尋忽覺暗香吐竹西知有梅花塢一枝試摘與君看
念君明日當離楚戞然飛去若驚鴻棄擲自嗟如卧鼓
遥知旅枕生清夢夢到江南春好處蒼杉拂雲煙翠深
為弔大雄山下虎我識山中因褊頭骨目清堅貎淳古
便欲閒提折脚鐺栢子庵邊結茒住行看談笑起雲門
海上横行如廼祖
送瑫上人奔母喪
黃梅為法去睦州緣母歸兩事世難兼二老其敢違君
看去留意日月爭光輝子方童牙中已喜家翠微既長
游四方萬里孤雲飛方將追新豐冰雪横鋒機訃音輙
僵卧聲吞淚沾衣平生哺烏情棲風無定枝大江浪如
山飛棹不可追要當濟安流龍神嚴真威一杯春露香
仰薦天地慈更期辦白業慰此罔極悲
送朱泮英隨從事公西上
文如水行川氣如春在花挾書隨乃翁千里游京華人
生少年樂於子何以加上庠閱英俊過目知等差君才
固逸羣如金渾泥沙明年對殿陛落筆翻龍蛇遥憐綠
槐陰絳帳張紅霞金門看躍馬蘆鞭作横斜滔滔九衢
中懽情浩無涯馭吏亦傲睨隠語相嘲誇紅粧鸎燕語
拭目興歎嗟知誰乞佳句駿墨字如鵶
贈王聖侔教授
汝江軟碧摇寒空環江玉色羅五峯神竒融結孕千載
於是代出文章公荆公道德輩孔孟致君勳業伊周同
君侯才氣真不減行看接武隆休功妙齡人誇好風節
氣壓潁汝何其雄曾經大筆戰文陣豪俊莫敢攖其鋒
老師碩儒玉堂上爭看洒筆回春工果然一日盖天下
聲名熠燿馳華戎都城立石傳萬口士林矜氣横長虹
巖僧廢棄誰比數亦復誦詠懽填胷迹微自恨不及識
向風每覺勞雙瞳天公恤此慕善者因遣識面山水中
坐令平昔心變滅譬如塵淨餘清銅自誇問道陜西老
道人況亦參禪宗與君於法實昆弟姑留十日游從容
拙詩别君無嶮句何從賞我雙頰紅他年揖讓對明主
回顧此會成虚空蹄輪冠盖塞門巷容我劇笑應無從
臨川陪太守許公井山祈雨書黃華姑祠
臨川富山水井山最深幽愧我今日來自非清散游試
問井中龍吾行汝知不高秋嗜酣卧此計非良謀晩稻
已及穗一雨足可收曷不躍而起霈然瀉南州要看賢
使君放衙擁黃紬
寄蔡子因
平生閱詩如閱馬自憐雙眼如支遁子因句法馬羣空
爽氣横秋太神駿上苑花光纏肺腸西湖霜曉磨風韻
較君年少翰墨場賈生仲舒覺寒窘醉中逃禪亦不惡
況復機鋒類龐藴奉身一飯聊自珍富貴功名苦尋趁
鳳巢定生五色雛文章從來論種性嗟余索寞卧空山
多生垢習消磨盡但餘欲識天下英斃蛇脊尾猶一振
歲月去人江浪翻何時仰此摩天峻
驟雨
雷搥雨骨天為低行雲趨走不敢遲桐英滿地誰拾去
花態正顰魂欲飛紫金蛇光誰掣斷墮空萬點跳珠亂
須臾井滑紺無泥琉璃骨軟爭道馳亂紅殘萼驚千片
可憐憔悴吳姬面林光草色自連天殘香依約知誰怨
臨川康樂亭碾茶觀女優撥琵琶坐客索詩
小槽横捧梳粧薄綠羅綰帶仍斜搭十指纖纖葱乍剥
紫燕飛翻初弄撥梨園曲調皆品匝歛容却復停時霎
日烘花底光似潑嬌鸎得暖歌唇滑圓吭相應啼恰恰
須臾急變花十八玉盤蔌蔌珠璣撒坐客漸欲身離榻
裂帛一聲催合殺玉容嬌困撥仍插雪梅一枝初破臘
南豐曾垂綬天性好學余至臨川欲見以還匡
山作此寄之
我生少小秀不叢題詩落筆先飛鴻一從廢棄脱毛髮
乃與石田樗木同平生百慮湛古井無復掀湧波春風
尚餘覻書舊垢習終日伏桉如啞聾默觀前古忠義輩
光明碩大皆人雄聞之恨未目親歷周行四海如萍蓬
猛聞君侯富道義浩然養就如嬰童筆端五色藻造化
經綸事業羅心胷揚清激濁出天性英聲不減狄梁公
一節直走汝水上回首弊箒香爐峯徘徊一月不及見
癡坐掩扄知命窮霜清昨夜興飄忽匡山落我清夢中
吾身去住本無繫便欲登舟而向東再惟君侯未我識
恨遺他日山水重作詩願見亦不惡谷風從虎雲從龍
再游三峽贈文上人
肉身大士延平公眉毛如雪聲如鐘東坡醉眼亦多耳
信口呼作僧中龍坐令玉色煙巒裏晨鐘暮鼔三千指
而今滑冷撼不噟青燈白塔臨寒水上人談笑有精色
聞是延平坐中客紫霄峯下曾相逢别來幾何頭已白
地爐夜語尋前事當日交游半生死與君等是三眠蠶
浮世百年那免此我尋舊游聊自娛忽然見君懽有餘
一笑且從吾所適後會重來知有無
泊舟星江聞伯固與僧自五老亭步入開先作
此寄之
煙霏含空青向晩望逾好欲行落瀑邊俊鶻屢側腦偶
擕白髮禪步盡青松道孤鴻聊送目瘦策自扶老甚欲
東澗陰縛屋安井竈我亦個中人歸計嗟不早永愧巖
上僧松鬛和雲掃
會蘇養直
方忻望廬山忽見蘇養直向來敗意事捉手一笑失瀾
翻誦新詩與山爭秀色歸來對青燈危坐口挂壁翰林
謫仙人隠顯吁莫測正恐騎魚去千里作一息
贈癩可
可師有竒骨吐語愕衆口秀如出盆絲媚若春月柳舊
詠雪梅詞便覺落渠後抱痾亦同粲視身一塵垢卧看
東溪雲懸瀑激窗牖廬山久無僧殿閣空華構誰知千
巖勝竟入此郎手我癡世不要冷落如弊箒但意君可
奪獨能容我不
福唐秀上人相見圓通
廬山萬木春已透滿目春光迎馬首北山攫飯借榻眠
一任春山穿戶牖道人聞是福唐來石門曾結游山友
相逢未說一笑懽且忻春色濃如酒何當瘦藤上孤絶
深谷忽驚如錦繡人生超放當趁健東風已暗藏鵶柳
飛來峯
意行忽出門欲留聊植杖雲開飛來峯巋然眉睫上氣
勢欲翔舞秀色無千嶂萬物皆我造何從有來往大千
等毫末古今歸俯仰心知目所見皆即自幻妄如窺鏡
中容容豈他人像頗怪胡阿師乃作去來想此意果是
非一笑聲輙放且復臨冷泉舉手弄清漲
崇因會王敦素
眼高四海語英發自應文章有家法金陵地肺山川驕
要君詩句時彈壓東來藉甚名譽傳景星瑞鳥人爭先
忽驚華氣傾坐客但覺人品春湖前一杯春露容同啜
更看歸舟登一葉遥知笑語散驚鷗萬頃煙波上眉睫
念君懷中有卿相何時摸蘇一唾掌要看儒林萬口誇
文公諸郎能世家
聞端叔有失子悲而莊復遭火焚作此寄之
一子被奪去囷廪遭火焚冷官寄僧舍僮僕卧朝昏平
生五色筆落紙生煙雲文章竟何用䄂手聲一吞東坡
昔無恙豪俊日填門君如汗血駒膽氣終逸羣坡今騎
魚去衆客亦繽紛翩然淮海上霜鬢此身存我亦識坡
者一見等弟昆乃知水與乳自然和不分心期營一笑
發君雙頰温那知墮機穽面上餘唾痕我公佯瞌睡嘲
誚了不聞遥知讀此詩拊手髯一掀
七夕卧病敦素報云道夫已至北山遲遲未入
城其意耽酒用其說作詩促之
去年鍾山今夕晴二豪興發來扣扄開軒咄嗟辦法供
一味萬壑松風聲頽然意適相枕卧便覺語笑紛先爭
我方小立倚風檻君忽蹶起孤髻撑今年此樂墮渺莽
維摩卧疾毗耶城烏衣郎亦憎俗子閉戶卧看星河横
美髯和易坐畏暑扁舟散髮歌月明遥知君定宿浮玉
詩狂欲跨横海鯨傳聞已至蔣陵塢留滯未歸宜一抨
連床夜語久不理硯席忍垢珠網生乃爾彌日復信宿
不為萬頃無濁清推擠不去有深意戀此百甕郎官清
甕邊被縛真有道酒後耳熱良高情不嫌折簡苦招喚
要看欵段兀醉酲
冬日顯寧偶書二首
山舟不肯留白髮日夜益曉窺青銅光乃覺朱顔失故
人半凋零行吟百憂集舊山天盡頭歲晏衰眼力高枕
此山泉比興復何日百年暗相驚奔忙如瞬息喬松亦
已塵仙術無煩乞
禮法日荒蕪坦率日增益唯餘枯藤枝起坐不相失山
枕孤雲歸林寒倦鳥集愛此亦題詩鈍澁見才力乃知
衰老來全殊少年日勞生知幾何萬事歸嘆息鈯斧好
(闕)當就阿誰乞
和靈源寄瑩中
此來漸覺身無累欲學灊溪諱名氏鍾山萬頃獨經行
山日松風吹凍耳聞有僧從法窟來當鋒戲作横機試
探懷示我妙伽陀兩翁回互偏中至乃知道德無貧賤
(闕)相求亦相契妙談何日看揮斤此老鼻端有餘地
王敦素李道夫遊兩翁軒次敦素韻
茅簷分首纔信宿佳句俄驚照雲谷兩翁諠閴姑置之
銀鈎勒出鬼神哭識君筆力回春工妙語天成絶雕劚
是時秋陰潑庭戶微月瓏璁隔寒竹便覺玉川照映人
譬如六月失三伏深雲開軒亦不惡窗戶清紅照林麓
方欣杖履日追隨漸喜並崖村路熟平生與山寔神會
戲語嘲詞雜山綠要當終副此軒名絶境於君豈宜獨
懸想青燈夜對床香火淨緣期昔夙此詩煩寄謫仙看
要使軒渠笑捧腹
奉陪王少監朝請游南澗宿山寺步月二首
朝為北山遊暮作南澗宿此生亦何幸稱心良易足青
燈委昏花笑語暖幽獨月出東南峯升此一輪玉開扉
發清嘯意行無澗谷勝韻高摩空妙語清到骨親朋萬
石門門吏千鍾祿如何飯薇蕨衲子相追逐明年守北
屏夜直黃金屋應懷此夕游夢想亦清淑定有寄來篇
吳牋煩自錄
單衣喜和風詩眼愛空翠野亭亦翛然散坐聊倦倚坐
久忽聞樵見視一笑喜那知深林外曲折見流水幽光
弄紺碧春色潑秀氣去為千頃澤隄柳相嫵媚月光方
下徹浮空見頳尾投礫戲驚之撲摝沙禽起歸途望林
壑煙靄隔山寺便如斜川游歲月亦相似
浙竹
龍孫初長浙江曲疎影蕭蕭濯寒玉平生知愛足風流
只有山陰王子猷而今流落蒼崖頂暗換年光鄉路永
冰敲雪壓未應衰鸞鳳不棲空故枝堅幹猶堪製長笛
最合宫商勝金石為君吹動鏡湖秋驚起雙龍翼小舟
觀山茶過回龍寺示邦基
北窗賞新晴睡美正清熟竹雞斷幽夢朦朧不能續卧
聞故人家山茶已出屋欣然一命駕妍暖快僮僕千朵
鶴頂紅染此一叢綠坐客例能詩秀句抵金玉擕過回
龍寺掃壁為君錄逸筆作波險欹斜不可讀坐驚殷床
鐘暮色眩雙目入關更清興市井亂燈燭人生分萬途
稱心良易足時平且行樂餘賓非所欲
次韻葉集之同秀實敦素道夫游北山會周氏
書房
王郎本豪放富貴纏縳之頗復厭絲竹來聽松風悲葉
侯須似棘談兵輒紛披恃此文武膽英氣吐北西正直
威鬼神動欲焚滛祠道夫憂國心造次常念兹事功未
入手憤酒誰共釃正恐追老范一吐胷中竒秀實氣剛
大歸宿未易期新詩弄清婉霜曉臨湘湄鍾山冠世境
登賞乃所宜林間見隠者面有無求姿不必問賢否但
讀諸公詩我無支遁才敢逐王謝為推擠幸不死豈非
憐其癡一昨閱詩戰望見仆旌麾今能犯矢石居久氣
自移
洪玉父赴官潁川會余金陵
迂疎世不要冷落眠山寺空山斷往還落花自流水平
生所懷人那料千里至懽極看屋梁通夕不成寐曉從
城郭來山亦為余喜登門見眉須已覺增爽氣洪徐皆
人龍論議例英偉君於二老間妙語發温粹胡為下僚
中混此萬乘器攝衣願從君舉步懼推鄙安知出愛忘
劇談略勢位便欲擕與東載我以船尾予生分竒蹇事
事得敗意獨於天下豪未識已神契天公亦見憐以此
厚我耳西湖今古勝前軰風流地風月久乾沒畫舫誰
料理行當入君手想見飽風味不得陪清游起坐終夜
喟定有湖上詩無辭遠相寄
珪粹中與超然游舊超然數言其俊雅除夕見
於西興喜而贈之
蜀客快劇談風味出譏誚衆中聞巴音必往就一笑道
人西蜀來風度又高妙吾家長頭郎高蹈萬物表平生
少推可說子不知了吾初意魁梧一見殊短小篝燈欵
夜語每每犯吾料貎和華林風氣爽霜天曉坐令岑寂中
絶塵追騕䮍君看顯與訥出蜀亦同調竟如衆星月聲
光潑雲嶠子亦當加鞭歲月一過鳥
陳瑩中自合浦遷郴州時余同粹中寓百丈粹
中請迓之以病不果粹中獨行作此送之
我懷希夷老如啞無處訴忽聞得生還失聲喜能語想
見如鏡中仙風拂眉宇欲問華嚴宗忽覺隔吳楚攝衣
出從之久疾恐頓仆佳哉蜀道人精爽馳揵武殷勤願
偕行得書即徑去我生百無求青山滿門戶公卿一(闕)
掉頭不回顧斯人獨難忘自不知其故夙昔當問佛
(闕)亦法侣逹書理故事已辦住山斧太虚吾斧柄能
(闕)收取
石門文字禪卷三
