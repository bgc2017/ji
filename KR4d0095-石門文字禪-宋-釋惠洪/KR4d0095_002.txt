石門文字禪卷二宋釋覺範撰
古詩
高安會諒師出諸公所惠詩求予為賦用祖原
韻
黃塵踏遍江南岸矯首無言對河漢故山有屋埋深雲
一夜歸心掣不斷山舟日夜去無休挽繩欲繫慙無由
紛紛世態真一夢顧我所為如直鈎綠錦江頭識諒禪
傾坐高談象帝先疑君即是僧太白不然無乃真彌天
仙風襲人欲輕舉天容道氣出眉宇擁坐衣裳墮不收
山水懷雲輕百補我今老倦亦慵參去死正如三眠蠶
相看一笑有佳約他日同歸五老庵人生真若屈伸肘
萍浮梗泛因邂逅料君有膽大於身未應搜索因詩瘦
閒亭夏木初垂陰相逢還得同携手未見千首萬丈光
先看七步才八斗
次韻汪履道
老來漸覺朋儕少夜室孤禪還自照惟詩垢習未全除
頼有汪郎恰同調嘗聞朋來以類從谷風忽作虎應嘯
交道今嗟張紙薄老人嘗乖少年約與君一笑似三秋
此道長令洞開廓
次韻李商老匡山道中望天池
幽人修水上春漲冒陂田時時想見之笑頰微渦旋往
來柴桑間妙語生雲煙廬山自高寒青碧開晴天倚藤
望絶頂風味如斜川我思從之游子亦當勉旃詩成聊
假寐歸夢歷層顛
至豐家市讀商老詩次韻
楊柳護橋春欲暗山茶出屋人未知冒田決決走流水
小夫鏟塍翁夾籬雪晴春巷生青草煙濕人家營晩炊
心疑輞川摩詰畫目誦匡山商老詩夜投村店想清境
蛙滿四隣簷月移卧看孤燈心耿耿呼童覓紙聊記之
送子美友
曉痕翠浪行將遍掠面柔風初剪剪梅頰欺寒底死香
柳眼窺煙皺未展相看感此故意長欲别忍看春尚淺
離情惱人深造次撩我小詩弄清婉腸斷江頭無語中
謝郎匹馬嘶風遠
謝安道花壇
三月江南春不淺謝家池上開花苑層壇迸破碧瑠璃
嫩蕊簇成紅婉孌一枝兩枝和霧白素娥月下逢姑射
十朵五朵照水紅仙姝並立瑶池東人生遇景須行樂
莫使餘香散簾幕白雪難逃鬢上斑金樽且對花前酌
醉則傲羲軒醒則歌堯舜榮辱是非都莫問風雲際會
自有時忠義果然天不困君今還作天涯客&KR1088;欄正遇
羣芳拆不插羣英醉上林人謂少年真可惜明年再獻
平戎策順風高舉摩天翼大手親提却日戈刈除天下
閒荆棘古人養花如養賢我今說花心亦然栽培直欲
助真宰扶持造化工陶甄時人莫以花為浼大都自是
人情改若使人情長似花相看顔色年年在謝安道軰
真難得不容蒿艾生墻側不勞巧手寫丹青不學世人
畫牆壁靈苗自有天然格門外溪光長瀉碧更向溪光
種碧桃宛然便是神仙宅謝家池館勝瑶臺淺白深紅
次第開為報賞花君子道何須東海覓蓬萊
送覺海大師還廬陵省親
老蹤滄海珠道價壓千古莫年還東吳豈不以親故世
衰道陵夷學者例頑魯處處如塵沙紛然不容數但誇
謝公子乃翁墮江渚坐令乳臭兒高論不少懼安知覆
漁舟甚媿編蒲履大師京國來秀色見眉宇笑談出流
輩亦自有佳處懷親不能休飲食忘匙箸醉翁鄉里賢
安角誦翁語人老尚康健春寒與秋暑念之凭高樓白
雲入瞻顧浩然有歸興掣肘徑馳去遥知到螺江社林
聞布穀迎門一調笑讙極但摩拊童頭想懷橘衣椹應
戲舞聊用慰其心高追古人步此詩語散緩細讀有竒
趣譬如食橄欖入口便酸苦勿示癡道人被罵吾累汝
送瑜上人歸筠乞食
蜂房蟻穴天魔宫青蓮忽生樓閣重升堂撾鼓集衲子
争看掣電飛機鋒耆年過憂食時至欲學遣化毗耶翁
瑜禪聞之粲一笑此老變怪驚兒童我當乞行等貧富
欲使勝利傳無窮出門掌鉢何所詣胡馬舊聞嘶北風
霜清月冷動歸思已覺荷山生眼中會看對衆捧瓔珞
平等心華含太空
仇彦和佐邑崇仁有白蓮雙葩並幹芝草叢生
於縣齋之㫄作堂名曰瑞應且求詩敬為賦
之
宰肉社樹陰豈無天下志用材樸楔間已有經綸意欲
觀臨大事必自小者耳彭侯偉傑姿要是千乘器小邑
試牛刀不滿一咲喟仇亦何所為睡足時隠几原多深
夜耕門有晝眠吏三年愛等母百里平如水政化不自
知草木發竒瑞論人或多舛唯天不容偽耿泉豈知忠
元乳豈知義應之捷影響物有固然理此堂濕青紅賓
從時畢至應為文字飲硯席生佳氣(闕)
華裾翠吏民起獻觴願酬太
平醉
居上人自雲居來訪白蓮社話明日告歸作此
送之
浮雲山盡際花木迎春暉佳人殊方來見之消渴飢藉
草坐松影粉香時落衣氣貎秀可掬出語超幽微巖壁
鐘聲寂山陰花發稀去袂挽莫留又作甌峯歸
次韻汪履道
君去中秋猶一缺爽氣洗開倍明徹昨夜宵晴獨倚欄
露冷鳴廊卷風葉百年客舍熟黃梁夢境偶逢還偶别
(闕)擁鼻公豈免百年死灰我何說故國天涯眼力衰
飛鳥當還倦始知可憐此别秋方壯未審重來是幾時
予與故人别因得寄詩三十韻走筆答之
天不逸羣君獨立洞徹心胷秋色入於中堆積萬卷餘
筆力至處風雷集刃游理窟無全牛端與腐儒到固執
昔年囊綻露微鋩已陟雲梯最高級縱令大醉賦凌雲
玄珠閉眼從頭拾森張秀骨真神駒顧盻絶塵那可縶
(闕)亦是個中流恨不識君只依悒西園道人工文章
覽詩愧歎不復習野僧頑鈍誰比數而得聽君論軻伋
别來三月鄙吝萌閙聞傳習新詩什翻瀾妙語驚倒人
氣燄霜鋒光熠熠此詩初得喜未展烏鳴下啄雞得粒
初如積水窺落霞淺碧穠紅相間輯又如霜曉聽邊風
十萬軍聲何翕翕筆鋒正銳物象貧降旌狼籍詩魔泣
嶔崎太白不得儔倔強退之自莫及蠅頭細字好生書
為君卷束藏幽笈嗟予衰老百無能園圃自鋤瓶自汲
人間萬事一笑空流年忽忽將三十形骸念念非昔人
暗中負去何其急朅來蹇剥猶可哂兩眼欲昏愁淚澀
擎盂專作口腹謀骨立侯門聽與給舊山歸去成蹉跎
半年飄泊留城邑詩源荒涸如廢池淺穴敗隄微有濕
不量更擬和陽春枯木鑚膏竹&KR0377;汁夜樓無語立西風
月華如水清堪挹君居若耶溪水東我舍秋河半山隰
露冷亦應思故人篋有緹衣餘十襲碧光當戶應可掬
頑翠撑天空嶪岌撚須落日意無窮片片催詩暮雲歙
知君今作蟠泥翁頭角那能久埋戢妙齡素有廊廟具
破衮煩君重補緝我亦東西南北人從君預可揩杖笠
早晩風雲際會時雷震一聲龍起蟄
蒲元亨畫四時扇圖
畫工妙物無不可誰能筆端自忘我醉蒲睡著呼不聞
但見解衣䃲礴臝起來潄墨滋破硯霜綃只尺開䊵扇
點綴四時無不有但覺眼前紅綠眩雲破連峯青碧開
林梢時復見樓臺斷橋落日空流水為問秦人安在哉
春山杳靄知何處夏木森森蔽雲雨秋陰未破雪滿山
笑指千峯欲歸去看山對客憶蛾眉客去愁多自不知
滿眼匡廬看畫軸平生坐媿虎頭癡萬事浮雲定何有
白鶴歸來千載後江山長在身世忙歲月不移舟壑走
對此未歸心欲折借君玉斧修圓月會看談笑滿清風
詎使人間畏炎熱
贈閻資欽
名都大藩地英俊蔚如林烏靴青衫中時見閻資欽風
度若英特杳然自清深借無軒冕意功名亦相尋合是
廊廟具下僚那敢沉郵亭欵夜語霜清特携衾篝燈伴
清對商略雜古今譬如武庫開錯粲森球琳詩工出竒
麗寫物意在琴絶如歐陽公但欠雪滿簮句法本嚴甚
頗遭韓柳侵願為匿盆麝恥作躍爐金世無子期耳廣
陵誰賞音何當學梅福九江歸雲岑
次韻見寄二首
心親出傾盖氣合論夙因久已仰高誼竊伏淮海濱夫
子真自重不減南國珍笑談帶富貴翰墨生精神譬如
千江月處處能分身而予續高韻坐客譏效顰安知磁
石針妙處無陳新思君欲夜話痛嗟隔城闉熟讀寄來
詩秀色摩清春便覺海棠雨圓吭爭滑唇游絲登百尺
飛絮沾泥塵要當為設榻敷以白氎巾看君把麈尾抑
氣思舊申涼肝藉苦語激烈敢不遵
次後韻
平生邁往氣醖造次公狂才高簿書縛貎和無歎傷君
看此風味自是萬夫望利害方焚如唾笑皆清涼潁臯
舊廬在頃稻連畝桑時以笏拄頰阻隔如澗岡少陵功
名念看鏡毛髮蒼長哦和秋雨㫄林更聞螿人生行樂
耳萬事付一觴淮南謫天厨大言忘巽牀吾儕本疎拙
閱世忘否臧願言置此喙無咎持括囊桂賢供火浴龜
虚得刳腸一蓑煙雨蝸兩角我耕南畝君開荒
送通上人游廬山
少年四方志一杖餘氎巾朝來過微雨扁舟買南津廬
山冠天下況復當青春遥知泊星渚雲開蒼翠新相看
發一笑瀑布垂天紳虚漢清月上山空無四隣應懷千
載姿坐榻空埋塵興來得好語錄寄北山人
夏日西園
晩庭一霎過暑雨高林相應山蟬鳴南窗夢斷意索寞
牀頭書卷空縱横蔬畦日涉已成趣起來扶杖園中行
葵英豆莢小堪摘矮榆高柳陰初成野禽啄果時落地
池塘盖水新荷平歸來西屋斜陽在原舍尚聞舂簸聲
廓然送僧之邵武頗敘宗族以自激勸次韻
道人秀傑僧中龍揮斥八極轉蒼穹雖然削弱不勝服
童稚亦可揕其胷世人徒見例秃髮安知璞玉混鉛銅
顧君自是無營者千山何事來怱怱山衣一披出松際
蕭然自有清散風我狂如君不知恥駑力亦須追高蹤
作詩頗亦敘宗祖秀氣傑句爭豪雄讀之吐舌頸為縮
忠義能爾形於中初如迷徑失向背忽得車首分西東
從來惷直失計置蝟頭但可衲帔蒙飯餘便寢百無事
可以傲視金盖重乃今得名齊物志激快如鳥初出籠
願君勿復忘此語他年吾欲觀事功
自豫章至南山月下望廬山
扁舟秋晩離南浦片席搖風望新渚揚瀾大浪晴拍天
南山窈窕開蓮宇倒牆散策一登臨便擬掩關深處住
吾生飽食隨東南去亦無求住無取江山得意且題詩
從游況復皆真佀青燈灼灼夜窗深對牀卧聽風甌語
忽驚憂患一笑空便覺此生真逆旅隔岸廬山金碧開
月明尚記曾游處何當乘興更一游興闌却向鍾山去
送德上人之歸宗
湓江萬朵真藍潑寒空翔舞狂如活白龍擘開蒼翠飛
爛銀鱗甲千尋發舂巖觸石聲震山金石谼洞奏深壑
野風吹斷蒙山雲松端彷彿遺樓閣中有道人如嬰兒
頽然一身無所為而今妙譽走天下衲子向風爭奔馳
自嗟匏繫天一角睫交去夢渺難追何時再拜覲珠玉
激昂吐我胷中竒上人今向山中去明年應到雲生處
紫霄峰下如相逢持我此詩煩寄語
夏日陪楊邦基彭思禹訪德莊烹茶分韻得嘉
字
炎炎三伏過中伏秋光先到幽人家閉門積雨蘚封徑
寒塘白藕晴開花吾儕酷愛真樂妙笑談相對興無涯
山童解烹蠏眼湯先生自試鷹瓜芽清香玉乳沃詩脾
抨紙落筆驚龍蛇源長浩與春漲激力健清將秋氣嘉
須臾沓幅亂書几環觀朗誦交驚誇一聲漁笛意不盡
夕陽歸去還西斜
贈李敬修
荷山錦水靈秀鍾半千嘉運生英雄李郎年少韻洒落
天容道骨軒仙風下帷默與賢聖對鈎深索隠皆㫄通
肝腸盤屈疉麗錦心胷洞徹光玲瓏文章氣燄長萬丈
那應筆夢生春虹桂枝未折白月窟麻衣尚走紅塵中
巖僧素有孝基眼觀人雖衆無如公昂霄聳壑跬可待
行行不用啼途窮
贈王性之
性之自是英特人唯恐富貴來逼身我非寶公亦識子
地上復見天麒麟眉間爽氣照秋色山水頓覺生精神
胷中撑拄萬卷讀對客傾瀉如崩雲不恨子未識和仲
但恨和仲未識君道山歸計儻可緩且復白帢拖紅塵
他年擕我渡弱水僥倖一看瀛州春詩成笑答千巖響
東崦峰頭湧玉輪
次韻性之送其伯氏西上
乃翁純孝曾種玉一雙秀榦森如束憶昨同舟游鄴都
鬢鬚尚帶廬山綠只今追想如夢魂更堪哦子陽關曲
霜蹄暫蹶堪一笑連璧終當照金屋且醉山中浩蕩春
錦繡誰同賞雲谷
次韻余慶長春夢
阿環夢回如墮雲硯中玉纖如醉文香囊翠被不復見
華清草木猶醺醺仙郎春光洗懷抱柔情不斷如芳草
軟風細漲玉横斜一尾追風北山道詞鋒落紙磨秋霜
千首今餘萬丈光從來支遁識神駿歲月不知君意長
讀慶長詩軸
韻如秋水初含風秀如蘭芽新出叢人間何從有此客
坐令衰老忘龍鍾新詞鏘金紛滿眼妙語屑玉霏無窮
讀之置卷欲仙去風度絶似歐陽公儒生寒酸不上眼
江南風流翻手空那知此郎蹶然起筆端五色回春工
只今陛下固天縱文章星斗懸高穹天生堯舜稷契主
君宜置在明光宫雪中呵手研破硯詩成一笑天開容
同慶長游草堂
萬株蒼煙間杳然出微徑相逢知有得一笑洗孤憤蕭
蕭半窗雨終日滿風聽綠雲到巉絶小立銳清興約公
我輩人發此一區勝春工自無私風力亦強敏柳垂拂
掠黃溪作揩磨淨籬間殿寒梅吳姬發微哂已忻鳥聲
樂更愛游絲迥余郎妙天下氣與山嶽峻春光纏肺腸
霽月磨風韻詩如畫好馬落筆得神駿日斜興未闌山
窮春不盡更為明日游踏遍鍾山頂旋汲一人泉峰頭
煮春茗
慶長出仲宣詩語意有及者作此寄之
我有忘年生氣韻亦秀拔豈惟有詩癖亦醉凌波韈平
生慎許可期期不忍發但餘說仲宣十常在七八袖中
出清詩韻字清到骨遥知亦說我喜氣見鬚髮相思一
水間楚岫出毫末昨夜西風高凭欄暮天闊識君定何
時目送孤鴻沒
送慶長兼簡仲宣
君詩秀氣終不沒長吉精神義山骨諸公貴人亦識面
想見宗之雙鬢綠嗟予棄置卧空山索寞何人著眼看
高軒一日肯過我誇聲萬口鋒刃攅當時見君喜不徹
喜中便知有此别秋風雲帆十幅開石城浩蕩天水接
淮南不獨江山勝國士英才從古盛期與高人馮仲宣
小字同聮寄我篇
吳子副送性之詩有老子只堪持蟹螯之句因
寄之
秋來殘暑猶頑賴推擠不去吁可怪哦君妙語齒頰清
冰壺照人吐精彩絶知此公風味高想見尊前持蟹螯
說禪不用朱藤杖看月却披宫錦袍大藩衣冠蔚城市
君所過從天下士忘懷一笑餞年華醉裏千篇是生計
相知何必盖湏傾此語荒唐却甚真人生懷抱要磊落
他年相逢是故人
高氏釣魚臺
當時吕望要周室渭水垂綸恣遺佚後來嚴陵傲漢家
七里灘頭釣月華二賢一旦辭隠淪當年平步升青雲
至今蹤跡耀經史千載何人能繼此宜陽高人真賢族
構亭仍以釣魚目時人盡詠釣魚詩獨我來歌釣魚曲
君不見吳山青湘水綠唯愛夏絃春誦聲相續以軻雄
百氏為絲綸以周孔六經為餌屬遇時伸不時縮人言
君釣魚我言君釣禄盛代兒孫滿場屋前春舉手得鯨
鼇猶恐主人心不足
李德修以烏蘭河石見示(并序)
予友李德修少豪逸有美才工文章一時軰流推
之聲稱著場屋紹聖初選於廣文至禮部好惡不
合有司棄去游邊往來蘭會甚久晩屏跡田園然
視其氣貎精特功名一念未置也政和七年上元
前四日過予袖中出美石一掬大小二十八枚有
紅青碧綠色細視之有旋螺紋如人指紋以誇予
曰吾嘗與諸將至古烏蘭大河河中有洲隣夏國
此石得於大河洲中其為我賦之予為大笑曰君
同時輩流皆踐清華為顯仕躍馬食肉久矣獨從
予山中食脱粟玩朽石不亦大迂闊哉然德修以
予言為非作詩以還其石
烏蘭洲塞夏國口大河天來箭激溜排空但聞地喘吼
勢撞石壁欲穿透石堅捍之不肯受攧雷濺雪喧夜晝
千年石骨亦不朽碎為青紅雜怪醜疆埸久空爛甲胄
舉觴天子千萬夀李侯横槊千騎後望雲賦詩劒礙肘
徐涉河流馬俯齅下馬得之等瓊玖萬里來歸亦何有
出以示我為拊手笑君兒嬉忘白首李侯氣如春在柳
大河西虜置懷袖君徒自珍世不售敲門那能易升斗
功名偶然夢豈久道人乃爾自薄厚此石笑汝汝慚否
次韻君武中秋月下
秋光一半去無迹萬里陰晴占此夕書生醉語哦月詩
想見看朱眩成碧白公初携佳句歸便覺草露寒霑衣
夜晴蘭室亦懷古領略太白懷玄暉千字一揮纔瞬息
流珠走盤紛的皪故應竒韻自天成此詩如女有正色
風鑒從來别俗氛吐詞句句含煙雲坐令一日傳萬口
不減長吉題高軒君家客皆天下士放意高談飲文字
江左風流掃地空今日追游可無媿嗟予秃鬢欲逃名
朅來百慮霜雪凝世間垢習揩磨盡但餘猨鶴哀吟聲
劉生飡痂亦何美玄德結&KR0008;應有旨平生清境吾所嗜
正如翔鸞飲須醴君看清河夜升鏡微雲滅盡如磨瑩
定當先生度青冥思冷䰟澄亦幽興笑中筆陣横詞鋒
照人秀色煙茸茸調高未數紫芝曲酒味且卧黃金鍾
人生一笑如電掣豈特山舟藏歲月自慙陋句類無鹽
敢並高人天下白
七月七日晩步至齊雲樓走筆贈吳邦直
錦江風晩吹征裘幽人詩思遏不休心知無處可告訴
掉臂直上齊雲樓凭欄展目時一快萬山奔走趨簾鈎
回頭下視茫茫者龜囚蠶縛令人愁樓中夫子神仙流
道容玉頰紅光浮少年讀書浩江海回春妙語生筆頭
致君終使堯舜上大作一雨蘇林邱深山野僧拙筆語
作詩欲贈煩冥搜艱苦思索得箇字謹用持上君牢收
謝安昔與支遁游及其貴也加綢繆高風氣識正相侔
他年身退百無憂復來把臂登此樓軒渠一笑三千秋
王表臣忘機堂次蔡德符韻
風埃九陌吹冠巾凍蟻旋磨無富貧憂患著人骨肉隔
奔勢熏天吳楚親何妨社櫟神其拙壑舟不暇供歲月
句法不醫霜鬢秋邇來覽鏡莖莖雪蔡侯大家言不誣
筆端五色圖空虚酒闌耳熱題詩處豪放超逸先鋒車
古來百局坐竒智並頭暗中爭射利對人含笑真含沙
幻影浮屠同一世世味甘於涴蜜刀䑛之割利那可逃
癡兒坐守忘啼哭乃欲避就空勤勞君看秋風秀江叟
枯木形骸外塵垢屋下沙鷗交友同耳邊勝利蚊雷吼
水光綠靜山青葱意行回反遭路窮莞然一笑答山谷
忽見幽林小徑通我詩贈君無傑句碧灣明月不可取
游人欲上忘機堂請哦蔡侯醉時語
贈巽中
道人少小來廬山水光山色供盤飡坐令山水秀傑氣
繚繞胷中成塊摶我初未識已嗟駭誇聲萬口鋒刃攅
故人坐上適相值妙語生我世間歡新詩脱口劃如霓
奮毫狂赴龍蛇鑚翩翩奕奕出意外慓然茅屋翻狂瀾
切疑湯休蹲舌底又疑醉素戲筆端作詩問君覓竒字
留待老年偎日看
寄巽中
熏風度南枝餘芳委紅綠微雲生晩陰梅雨淨林麓穿
花鸎語遲翻泥燕飛速遐想幽人居夢過剡溪曲清聲
久絶耳斯懷抱煩燠仰道思彌高哦詩出凡俗脱屨滿
戶外輪蹄日相逐吾徒不得人大法世陵叔智刃剪蒿
蓬利鋒揮樸&KR0554;念往追前席初筮不我卜别來空相思
徙倚蒼山木懸知清興多銀鈎墮盈軸願得三百篇遺
我藏諸櫝如彼知音知價不低金玉
次韻聖任病中作
君詩素雄放出語秀不俗更讀病中吟清婉猶可錄自
愧魯鈍者文字每見辱有取定鄉閭餘事亦何足夫子飽
書史屢曬便便腹蓄深故發遠詩成驚衆目我詩雖不少
俗馬空多肉頼遇秃毛髮苟仕安得祿所至有青山是處
堪蔵育行當拂衣去此志吾已卜君湏更勉旃當以謙自
牧功成還故鄉竹杖巾一幅永從林下游此詩無厭讀
何忠孺家有石如硯以水灌之有枝葉出石間
如巖桂狀為作此
君不見海門比丘海為家說法光明生齒牙坐令十二
緣生浪幻出定慧青蓮華又不見佛圖澄師氣邁往披
拳山川俱在掌從來身世無二法勿作情與無情想何
如巴邱老居士聲名雷霆喧一世邇來趣味等頭陀山
中兒嬉雜童稚宅相天藏公發之卷簾萬山登睫眉糞
除得石大如硯中有傲霜巖桂枝婆娑望之花六出熟
視直氣終不屈言不得意以象傳桂枝馨香石介然
余方登列岫愛西山思欲一游時臯上人來覓
詩作此
西山層翠長倚天我來正及社燕前城中高閣時縱倚
妙語已復凌芳鮮方將結伴未有侣而子乃敢犯衆先
會當披雲亂峯頂却下濯足寒澗邊遥知笑語山答響
詩句時作何必編就巖折桂亦細事海棠爛漫燒晴川
歸來仰屋念清境夜未央兮猶不眠此詩未到已如見
戲為圖畫人間傳
饒德操營中客世與淵才友善有詩送之予偶
讀想見其為人時聞已薙髮出家矣因次其
韻
吾聞彼上人不惰不精進觀其吐詞氣人品極爽俊邇
來效丹霞裂冠鏟須鬢高才固難容世議久迫窘想於
龍象羣眉宇發竒韻淵才幹國器美若兵厨醖平生至
孝節初不愧虞舜相逢大梁城連榻盡底藴如開衡嶽
雲仰此摩天峻此詩為渠作崖略見筆陣把玩立東風
料峭應花信明窗小字臨握管腕不運愛君透真境邁
往無顧徇脱身索寞濱洗我岑寂憤掉頭一長哦語卒
意未盡
次韻平無等歲暮有懷
文章有神驚穎脱風雷先聽毫端落窮年秀氣不知休
此盖道餘德之粕大人見世當有馭一枝區區何足托
此語令君意自消雙眸新退重重膜鼻端餘地大於天
揮斤請看無沾堊吟詩寫字到骨清寓意乃佳工折莫
我年十五恃豪偉廢食忘眠專製作人令瑕玷混吞聲
將使駭世驅時惡那知任已返吾病邇來猛省能自薄
默唇僻處兀聾癡十問煩人慵一答聚呵隨罵嗟愚狂
不詳乃背初心約我不怪君亦不嗔君獨何心惟喜躍
人生異趣各有謀分定那可相更博君不見謫仙歷落
解全真月下一尊堂獨酌又不見淵明坦率從所好悶
遭五斗相纏縛矧予於世百無求紛紛固可俱抛却歲
月更如秋晩池草木向枯泉欲涸行看東風顛沛來又
麗繁紅入斜萼
送濟上人歸漳南
密林影羣陰露葉光翻夕幽人獨經行滿院許秋色幾
年涉嶺海頗亦歷佳席邇來寄江寺癡坐室生白吾家
在漳南萬頃蒼玉碧何當附舶歸重拂林下石此生一
夢耳夢覺試尋繹倚笻作長嘯萬事付鳥迹若有閒中
吟無惜寄飛翼
送能上人參源禪師
我昔游東吳曾過南山寺一識山中人知是黃龍子超
然精悍姿曉日出塵滓坐令平生懷未吐心已死别來
今十載歲月乃如此近聞歸南都老色更豐美遥知君
見時機妙乳生水道眼真鵝王揀辨不容擬應怪納飯
師趕逐倒脱履萬象爭驚吁虚空笑啓齒却歸下板頭
破衲蒙凍耳他日重相逢煩君再指似
夏日雨晴過宗上人房
仲夏林木深古寺雨初足殿閣風甌鳴閒庭草空綠小
軒試凭几解籜愛新竹點筆記題詩粉色不受觸道人
有佳處面數良以熟翛然亦無營來往相追逐此時偶
相值一笑天宇局何當烹壑源看此粟米粥
次韻權巽中送太上人謁道鄉居士
我讀瘦權詩起舞忘華顛疑與霅溪畫句法爭後先遥
知清嘯處逸氣生雲泉聊將笑時語乞與人間傳思君
發遐想瘦坐如癡禪便覺香爐峯青碧開連天太禪十
年舊生計良蕭然清辰一鉢外卧有三根椽偷笑癡種
子夢幻供肥鮮鍾山領略游相值衡門前將謁道鄉老
巨浪翻吳船想見笑撫掌衣裾雪花湔
南昌重會汪彦章
彦章退然才中人譏訶唾笑皆竒偉看君落筆挾風雷
渙然成文風行水坐令前軰作九原子固精神老坡氣
儒生寒酸不上眼此郎要是天下士嗟予生計等飛鳥
翩翩吳頭復楚尾去年興廢看京華笑傲清狂人背指
君獨折簡坐致我迎門歡笑自挈履舊聞牛鳴馬不仰
女逐臭夫那有理今年黃花南浦岸忽然見君失聲喜
僧房借榻營夜語燈火照人如夢寐懷中卿相且袖手
翰墨風流聊戲耳行看上書苫塊中凛凛范公只君是
贈王敦素兼簡正平
空山無人舟壑移坐看香燒行篆畦兄弟華軒肯過我
墮甑與箒生光輝著屐登山亦不惡擕被假宿良幽期
燈前綠髮映玉頰風流未數崔宗之夜談詞辯出神駿
頓塵赤兔真權竒我欲置君帥河朔軍前千騎紅粧隨
望雲題詩付横槊玉帶錦袍英特姿又欲置君玉堂卧
霧窗棐几春晝遲醉中草制敏風雨諸公堵立相嗟咨
微吟擁鼻笑不語恐未免爾無多辭為君張燈掃東壁
他日重來讀此詩
贈黃得運神童
君初髮齊眉玉頰照秋光誦詩巨萬紙一目俱五行不
信同舍兒所閱隨廢忘姓名入清禁詔落銅山陽十三
見天子奏對允且詳飜瀾誦五經如水傳觥觴環觀共
嗟異朱紫如堵墻華裾小旋製初掛煩宫粧歸來汝水
濆夾道萬夫望指目無雙裔吟嗄有此郎異態懸睿想
行看登廟堂那知事齟齬放浪魚稻鄉顧我與君别忽
忽移十霜更逢石門下美髯如許長抵掌話夙昔夜語
響山房古人當大謬噪索失其常夫子獨何得坦率追
羲皇乃為任重器愈抑道愈昌作詩以夀君他日未易
量功成徑歸來復此山水傍幅巾青杖竹卒歲以徜徉
石門文字禪卷二
