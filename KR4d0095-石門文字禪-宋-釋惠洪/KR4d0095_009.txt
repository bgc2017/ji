石門文字禪卷九宋釋覺範撰
排律
次韻曾侯見寄
客食石門寺而今僅兩年衰遲嗟我老邂逅識君賢聖
域人稱亞儒林秀譽先未揎攀桂手已許買山錢壟麥
秋期近庭槐晝影圓方思歸去日忽得寄來篇意合蒙
推奬情親出愛憐格幽凌雪勁詞錦照人鮮把玩欣無
厭行吟却悵然句追工部袂氣拍翰林肩世已驚殊異
名宜改半千永懷風露重遶徧舊池蓮
王舍人路分生辰
貴出賢王裔宗連母后因秋容漱毛骨春色照簮紳報
國忠誠著驚人句法新慣看青禁月屢夢玉關塵博古
知無敵窮經亦絶倫後宵通七夕今日是生辰佳氣凌
湘浦非煙壓楚闉綠醽浮白螘綺席繞花輪壽綴諸天
獻詞容野客陳不凋蟾窟桂難老海山春已作瞻雙闕
行看據要津功名先入手圖畫在麒麟
閻資欽提舉生辰
節序春將半風光過上旬人間識英物地上見麒麟凍
雨晴還暗非煙夜達晨懽聲動湘楚和氣滿簮紳孝友
疑無比恢疎亦絶倫一身渾是德終日不違仁夢已游
青禁行當侍紫宸立朝知大體博古見全醇詩妙終聯
鼎文高類過秦公廉清似玉剛正凛如神幕下名流集
堂中綺宴陳貫珠歌白雪浮蟻皺紅鱗自幸承顔舊仍
容造膝頻何時渡弱水同看十洲春
陳奉議生辰
華國生賢俊江山孕秀靈鴨頭淦水綠螺髻玉筒青敏
捷收科第竒豪見典刑咲談回暖律詩句挾風霆官偶
求彭澤才宜在漢庭麒麟横逆氣鸑鷟歛修翎民訟多
閒日棠隂自滿亭浪傳書課奏須看鼎彝銘仲夏逢佳
節非煙聚杳冥數蓂餘一葉推道間千齡阡陌登豐後
笙歌爛漫聽綺筵環妙麗壽斝捧娉婷歡洽連更燭情
高促畫屏九衢花照夜萬井月開扄風颭銀河動天驚
玉露零三台星密處旁有老人星
次韻曾伯容哭夏均父
青松傲霜雪事悞亦迍邅或脱斧斤厄則遭藤蔓纏北
渠材砢礧聳壑色芳鮮不作千楹棟終爲萬斛船那知
過華屋長慟搖空鞭增擊疑仙去超搖棄我先但餘殷
枕淚無復對牀眠憶昨游湓浦曾同上紫烟春光隨杖
履咲響落雲泉尚想登臨處仍哦唱和篇暗驚生死隔
默數十三年臺憲登羣彦秋風吹一鸇誅姦志未舍謀
國疏空傳醉馭毛車度雅推日轂旋歲時嗟易得力命
古難全報施徒云爾功名信偶然清忠光竹帛英氣歛
山川哭子如臨敵當勾失短鋋
五言律詩
湘上閒居
夜清暑雨過四壁草蟲鳴一枕幽人夢半窗閒月明摧
頹宏法志老大住山情忽憶陳尊宿編蒲度此生
西齋晝卧
餘生已無累古寺寄閑房睡足無來客窗空又夕陽叢
蕉高出屋病葉偶飄廊起探風簷立飛蚊閙晩涼
秋夕示超然
夜色已可掬林光翻欲流一鈎窺隙月數葉攪眠秋清
境扶歸夢殘缸替客愁搜詩時畫席忽覺此生浮
早春
山中春尚淺風物麗煙光澗草殷勤綠巖花造次香浮
根爭附絡細葉正商量好在幽蘭徑無人亦自芳
送僧還長沙
去袂不容挽子規真滑唇烟村相送處風物更撩人麥
浪空翻日花房尚鎻春遙知到湘浦盧橘恰嘗新
次韻真覺大師瑞香花
淺色閙花堂清寒熏夜香應持燕尾剪破此麝臍囊有
恨成春睡無人見洗粧故山煙雨裏寂寞爲誰芳
次韻誼叟悼性上人
井美泉先竭犀殘角有通斯人難再得陳迹已成空麈
尾夢應寄楞伽寫未終平生說禪口不見怒號風
除夕和津汝楫
今夕亦常夕人偏故國思不堪搓凍耳聽誦未歸詩家
室誼譁後深簷雨雪時爐香待清旦此意有誰知
啓明軒次朗上人韻
澄滓動精色開軒萬象分光無回避處眼自覆藏君霞
縷縈經軸煙絲減篆文個中無䞉語題目是先聞
回光軒
暮色眩紅碧登臨聊倚欄日終猶返照坐穩可深觀夢
幻諸緣寂圓明一顆寒洞然無向背莫作轉頭看
次韻黃元明
靜室依清几開書映隙光悟迷初不隔語默故難藏妙
可忘情會深無以意量臨機辨神駿正要略玄黃
寓鍾山
生涯如倦鳥栖息此山中睡足誰呼覺烟消篆已空翻
經欺眼力斜日借䆫紅卧聽銅瓶泣青松萬壑風
讀中觀論
平生智眼濁塵劫著心深長向環輪上空將始末尋十
方真寂滅一念去來今妙(闕)調琴指知誰解賞音
對雪嘗水餅
雪粲羅敷喜報春呈舞腰旋風寒正密到地暖還消輕
薄凌梅蘂蹁躚攪柳條幽欣嘗水餅舉箸一長謠
清明前一日聞杜宇示清道芬
籬外花如海閒軒小寢驚最先聞杜宇更覺近清明雲
怒必爲雨風和拗得晴阿芬甘劣我笑裏恰詩成
閒門
杯飯終永日一裘支千秋餘生已無累此外復何求懶
出門常閉欣眠榻可休抛書方手倦啼鳥破深幽
四月十一日書壁
夜久茅齋靜階泉遶珮鳴行高人莫識道遠自深明掃
榻酬閑味依蒲任性情叢林終不負一衲傲平生
次韻雲庵老人題妙用軒
開軒閒隱几萬象競趨陪風揭松聲去雲推山色來觀
身真作夢視世一浮埃日暮庭隂轉幽禽接趐回
讀瑜伽論
此生已無累一席可窮年細嚼寶公飯飽參彌勒禪懶
修精進定愛作吉祥眠夜久山空寂唯聞遶砌泉
鍾山有花如比邱狀出穠葉間王文公名爲羅
漢花僧請賦詩
通力元無礙隨緣自應真此生花上露故現葉間身知
見幽香在伽棃翠色新一枝聊把玩未愧鷲峯人
寄題行林寺照堂
聞說行林寺杳然叢秀間堂清開水鏡山好理烟鬟有
霧䆫呵暗無塵扉自關人牛今不見蓑苙兩俱閑
與性之
物外不可必相看一笑休好山終入手墮甑懶回頭知
復何時見聊爲此日留定難瞞道眼得喪兩浮漚
僧求曉披晩清二軒詩二首
披衣汲南澗落葉在庭除獨立無人見幽行偏自如嫩
寒冰齒頰精色到衣裾却倚蒲輪坐横看貝葉書
旋螺堆空青重疊不容數夕陽穿貫之濃薄自呈露數
點沒煙鴻一聲伐雲斧殷牀鐘未消流螢自開戶
春日谿行
側布寶坊地白沙楊柳灣憶曾嬰死禍不自意生還已
覺無鄉夢今真是故山谿花眠霧雨春在有無間
送僧歸故廬
投名新入社卧病偶思歸渡澗脱芒屨扶藤下翠微寒
松猶帶雨瘦骨不勝衣若見翁鑚紙當施百丈機
焦山贈僧二首
白下門連寺清游入夢中骨驚誰囓指世事謾書空梵
行芙蕖淨天寒晝火紅曉窗應破夢卧聽鳥呼風
對牀聽夜雨佳約是當年放曠隨緣去閑心不習禪倚
蒲趺足坐擁衲盖頭眠今識君歸處齋餘有澗泉
題反身軒
盡力覓不得歸來題反身平生未解沒寧解救滔人有
累路岐遠無求滋味親養心唯寡欲妙物久如神
宿本覺寺
一宿路旁寺霜清夢亦寒憶曾游覽處來覓舊題看病
衲成新塔層樓隱敗垣青山猶不老千疊似翔鸞
題芝軒
軒下亦何有靈芝駢秀生山川呈美瑞草木被光榮清
甚紫檀露色深黃菊英武陵續遺事應著此軒名
次韻王安道節推過雲盖
秀傑長沙幕高才自敏強同僚推俊逸黼坐畏剛方慣
吐珠璣句宜便宴寢香秋來能過我聽雨夜連牀
題含容室
歛足脱雙履閑房倚瘦藤百川朝巨浸一室納千燈至
味寧分别常光絶減增刹塵彰帝網妙觀現層層
人日雪二首
今年人日雪更在末山巖瀉行想堆垜打䆫時兩三夢
回清語默寒重壓衣衫面壁孤風坐知誰繼夜參
律管未回暖春先到曉巖與君清作對得月便成三秀
色報虚幌幽欣宜衲衫相看超語默覿露不須參
次韻周運句見寄
頑鈍世推鄙而君偏切磋借神觀有漏騎氣到無何昔
共飲臨汝今同家汩羅衡門似長吉軒盖幾時過
重會雲叟禪師
氣味似前輩見之長眼明閑須研法味老不減詩情草
聖因蛇鬭禪枝解虎爭一堂聊寄傲疎快餞餘生
次忠子韻二首
湘雲刺世眼獨可著閑蹤鷗迥千尋雨江寒一再風旋
鑚新火後初脱夾衣重坐客經年别蘭芽茁舊叢
新秧翻翠浪青子退紅英穫麥風光近絡絲歡笑聲瞢
騰幽夢破醖造小詩成好在歸來燕營巢占畫楹
和曾逢原待制觀雪
䰟清寒妥貼寺近汨羅江夜迥疑生月夢驚聞打䆫地
罏無宿火經閣有殘缸起望兜綿界誰推墮陋邦
初過海自號甘露滅
本是甘露滅浪名無垢稱欲知遭鎻禁正坐忽規繩海
上垂鬚佛軍中有髮僧生涯何所似崖略類騰騰
早登澄邁西四十里宿臨臯亭補東坡遺
天下至窮處風烟觸地愁村囂聞捉拗岸汁忽西流鳥
道通儋耳鯨波隔萬州趁雞行落月悽斷在蠻謳
過淩水縣
野徑如遺索縈紆到縣門犂人趁牛日蜑戶聚魚村籬
落春潮退桑麻曉瘴昏題詩驚萬里折意一消䰟
楊文中將北渡何武翼出妓作會文中清狂不
喜武人徑飲三杯不揖坐客上馬馳去索詩
送行作此
蘭叢聚貴客花輪環侍兒三杯吾徑醉四座汝爲誰但
覺眩紅碧了不聞歌吹翩然上馬去海月解相隨
渡海
萬里來償債三年墮瘴鄉逃禪解羊負破律醉㯽榔瘦
盡聲音在病殘鬚鬢荒餘生實天幸今日上歸艎
夜坐分題得廊字
一雨餞殘暑瘴痾蘇簟涼卧聞山果落起覺斛蘭香幌
内水螢入階除露葉光知誰愛清境步屧響修廊
出獄李生來謁出百丈汾陽二像爲示因而摹
之作此時即欲還谷山
一鉢寄城市皤然鬚鬢長風埃窮百丈翰墨老汾陽家
在青松岸門連白鳥行知誰施舟尾載我下沅湘
次韻周倅大雪見寄二首
萬瓦粲清曉披衣挂北䆫春先歸楚國誰獨釣湘江瘴
熟甘欺得詩嚴合受降更憐風絮比想見髻鬟雙
白晝通紅火蕭蕭驚打䆫折綿寒未透兀夢睡先降那
敢犯詩壘自然摧慢幢重看寄來句呵手剔殘缸
次韻郤子中學句出巡
安石性夷粹公今亦重遲追惟理髮處領略辦裝時高
節貫終始寸田齊坦巇功名恐未免才業係安危
次韻鄧公閣睡起
歸計寬爲約山行短作程旅亭驚午夢布穀正催耕翰
墨堪華國雲泉負此生一篇叙閑適細味有餘情
次韻衡山道中
嶽色堕馬首嵐光忽滿襟眼寒知意適句苦覺愁侵沃
野獻新綠殘睛釀晩隂天涯驚去鴈料理欲歸心
贈鄒顔徒
肉眼倒皮相高才多陸沉火知三日玉貧試一生心世
路多追逐雲山獨見尋聖賢酌古力勸子手勤斟
投老庵讀雲庵舊題拜次其韻二首
但覺意清淨不知山淺深年華暗凋落老境已侵尋三
世樓鐘舊一生香火心高風難補綴永愧壁間吟
道鄉歸路晩世迹陷泥深老死先通耗病衰今見尋規
模高世意料理住山心月在孤峯頂凍猿時一吟
熏上人歸雲溪
聞道衡峯北寺當猿呌村夜樓千嶂月書榻一溪雲我
慣蹈憂患君方蜕垢紛莫嫌林下石蘚涴褶衣裙
題使臺後圃八首
諦觀室
優入聖賢域湛然觀道真一身渾是德終日不違仁深
靜啼林鳥虚明見隙塵篆畦凝碧縷紅燼白灰新
賞趣堂
胷次有邱壑笑談無俗氛幽懷常自得佳趣與誰論曳
履尋花圃扶笻卓蘚痕地嚴賓謁少却坐看罏熏
會心堂
稱意有余樂幽歡常會心小山供賦詠危榭每登臨下
視千峯月聊揮一弄琴尚嫌閑適少富貴苦相尋
阜安堂
禮義成風俗豐登民阜安此堂共僚屬把酒聽吹彈地
富湖山美宵晴風月寒勝游無俗韻意適有余歡
戲綵堂
承顔忘勢位喜懼兩遲迴堂上綵衣舞樽前笑靨開金
鐶應學探竹馬欲相陪未必稱純孝高風獨老萊
獨秀堂
天質自竒峻千尋紫翠重謾煩君獨秀不願掩羣峯與
客共秋晩搜詩到暮鐘夕隂寒欲滴倚檻見纖穠
清音樓
霧暗軒䆫失風高簾幕低夜晴湘笛起樓迥嶺猿啼凭
檻人如玉搜詩氣吐霓還驚一聲鴈翻影月平西
蒙齋
妙物雜而著深藏一默中誠爲反身樂蒙亦聖人功客
至風生麈吟餘月挂空莊周稱社櫟神拙意無窮
次韻李方叔游衡山僧舍
道鄉見城郭世路謾升沉寺勝增佳氣壁間餘醉吟僧
殘過客少山好爲誰深寧識通泉尉獨懷經濟心
次韻謁子美祠堂
顛沛干戈際心常系洛陽愛君臣子分傾日露葵芳醉
眼盖千古詩名動八荒壊祠湘水上烟樹晩微茫
次韻達臣知縣祈雪遊嶽麓寺分韻得遊字
叢祠香火罷山寺偶同遊鑪撥紅金湧窗空碧縷浮旋
敷白㲲布暖甚紫茸裘試作吉祥卧夢清如素秋
題夢清軒
小軒人不到脩竹過墻生眼倦經長掩身閑夢亦清微
風吹篆縷活火發茶鐺遙想佳眠夕蕭蕭雨葉聲
題一擊軒
閒把松枝篲掃除門徑塵驚聞一擊竹頓見十方身烟
翠連窗暗霜筠解籜新老禪搆軒意應欲悟來人
次韻胥學士
筆下慣生春年高句法新還將吐鳳語來寄牧牛人敏
若盤珠妙深如社櫟神長哦答清境璧月上重闉
題曾逢原醉經堂
酌古有深意開編中聖人百家笑糟粕六藝飲全醇兀
若墜車適盎如浮盞春淳于吞一石同味不同塵
隱山照上人求詩
落髮道林寺隨師家隱山萬緣都放捨一衲遂安閒璧
月照宵定金風掩晝關平生無媿業塵世許誰攀
龍山亦名隱山余宣和五年十一月中澣日過
焉有淛道人鴻公乞偈爲作
迷路不知遠但知寒日斜過溪逢菜葉西崦有人家斫
額驚來客拄鋤方種畬鴻禪效古者當效此生涯
游靈泉贈正悟大師
支徑入山寺雲林如見招小軒臨絶壑危閣礙層霄瓶
泣地罏暖屋睛巖雪消大師京國舊放意話州橋
七月初九夜坐西軒雨止月出不勝清絶
夜雨止還作小軒清有餘暴寒吹客夢殘響滴階除明
滅青燈在簾櫳璧月孤故山歸未得千里漫平蕪
甲辰十一月十二日往湘隂馬上和季長見寄
小春二首
雨暗書雲節梅偷破臘春里閭相餽餉風物近袁筠吳
語知無伴楚衣聊試新忽驚身是客流落老湘濱
風埃九十里霧雨濕駞裘鴈過回詩眼江寒聚晩愁魂
清方怯雪句冷更含秋殘岸連孤嶼依稀似橘洲
題閱世軒
江水似人世倚欄歸思多無窮流歲月可畏易風波(闕)
與老僧看不妨閑客過爲君聊借榻清夢到無何
雲庵生辰
探手取空劫瓜分破一塵洞然無空缺獨立不鮮陳試
問聲前見何如頂後親死生浪遮掩漏洩是今辰
次韻濟之和劉元老偶成之句
世亂驚流落名高子可依元龍謝襁負叔冶冒重闈黃
屋方回望青山敢問歸三橋伏道几應嘆眼中稀
贈成上人之雲居
天上歐峯寺人間無事僧偶從白沙岸步入碧螺層服
匿連空鉢敷羅挂瘦藤遙知雲起處一室掩香燈
四月二十五日智俱侍者生日戲作此授之
與佛同生月猶遲十八朝參禪唯自肯求法轉相遼谷
響千斤重虚空五采描布毛吹起處豁爾萬緣消
謝大潙空印禪師惠茶
鐘鼓五千指翔空樓殿開不知大潙水何爾小南臺讓
子鈯斧信閒禪春露杯故應念岑寂先寄出山來
愈崇二子求偈歸江南
人笑南臺小難安十八僧日貧因日富宜減不宜增忽
去兩禪衲如分一室燈牀寬齊頂禮睡快免相憎
曹教授夫人挽詞
禮敬良天性求賢比孟光搢紳聞懿淑閭里發慈祥饌
按今誰舉山衣尚篋藏榮名增史牒有子類鸞皇
贈尼昩上人
不著包頭絹能披壊墨衣愧無灌溪辯敢對末山機未
肯題紅葉終期老翠微余今倦行役投杖夢煙扉
興闌
春晩忽凭檻滿眸佳景來鴨頭波蕩漾螺髻色崔嵬苔
嫩錢無數花殘錦作堆一甌雙井釅何必酒盈杯
與海兄
春寒真料峭久客厭江城雲重欲爲雨風和尚未晴意
隨飛鳥去事逐亂埃輕畢竟閒居好煩君念此情
題靈鷲山
側徑入招提回峯據極西雲虚籠殿閣地僻絶輪蹄啼
鳥棲高木飛花泛碧溪誰當學龍濟垂手接羣迷
燈花偶書
岑寂一閑僧春宵清興增竹窗催夢雨蘭室對祥燈世
事知虚幻人情剪愛憎短長都分定不恨百無能
懷友人
不見隣峯友還同楚越遙每勞孤枕夢時過小溪橋凭
檻疎簾卷臨風細雨飄何當奉一笑令我此情消
賦竹
龍孫盈檻秀天柱聳雲竒隂鎻安禪石根侵洗硯池瓏
璁伸粉節偃蹇鬱虯枝敢謂桃兼李羞隣雪後姿
早行
失枕驚先起人家半夢中聞雞憑早晏占斗辨西東轡
濕知行路衣單怯曉風秋陽弄光影忽吐半林紅
賢上人覓偈
懶修枯骨觀愛學文字禪江山助佳興時有題葉篇相
逢未暇語輒復一粲然豈須究所學覓偈亦自賢
黃蘗佛智
道譽聞寰宇光華照錦江祗園居第一佛智果無雙鳳
闕帝恩厚栢庭禪將降僧中真領袖傳法瑞堯邦
題潙源
臨機不墮照如水已知源從此常流出其聲離語言筭
沙嗟意馬捉月笑情猨若解提空印休登立雪軒
石門文字禪卷九
