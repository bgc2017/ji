石門文字禪卷十七宋釋覺範撰
偈頌
摩陁歌贈乾上人
處處三門向南開青山綠水自圍裹鐘魚鳴時攤鉢盂
精粗随分喫些箇一生受用只如此何用忙忙脚踏火
口閑莫說事留取吞飯顆眼眀穿得針要自時補破粥
後眠一覺不著溲漲亦不起齋後行數步不是肚膨也
打過我不求世人世人不求我時時牽衣領臃腫包頭
渦一味怯風吹耳朵世上許多人枿枿猶如蟻旋磨團
團並頭争什麽一籌輸與摩陁板頭盤脚坐人言南嶽
好竒峯七十朵廬山更是好瀑布垂天雲净色不受涴
殿閣參差如畫出萬人圍遶看登坐汝若學道便成佛
汝若不學地獄禍眼看鼻孔也尋常六月日頭甚熱火
一籌輸與摩陁看屋卧喚渠挽不来送渠推不可摩陁
摩陁無如之何問著不答好啞大哥
讀禪要法
天王如来現于世文殊思往問法義便遭貶向鐵圍山
須臾復攝文殊至文殊拜起依位住問我此謫坐何過
佛言汝自墮艱難故起現行為不可佛邊女子名離意
端然入定方七歲又問何以不逐之佛言此女久無意
女以無意逐獲免十方来衆何不遣如来自是神足禪
有意測之近成遠
送端上人入黃龍
一箇面如楪子大眼耳鼻舌分疆界髑髏裏面都不言
聽渠外邊争捏怪日用經行坐卧中一叚光明沒遮盖
端上人會不會會與不會俱窒礙如見靈源瞌睡翁石
火光中著精彩
好菩薩
好菩薩人中来好菩薩羊中来女媧弄土飛塵埃洛陽
樓閣非願力衆生業影空崔嵬苾芻心不在法道鮮衣
美食何為哉好菩薩人中来好菩薩羊中来女媧弄土
飛塵埃
慎姪来侍求偈
十方都盧是箇虎玄沙斫柴見不怖傍却報僧云是汝
言中有響今誰悟華林年少相體觧庵中與之同行住
誰會呼作大小空癡兒見之毛卓竪我居十年無侍者
呼喚應時随指顧有人問著是何宗萬里無雲霜月苦
變禪者歸蔣山見佛果乞偈
霸陵將軍萬人敵射虎飲羽馬躃易下馬視之輙一笑
寧知虎為草中石控弦復射又中的砉然有聲箭不入
將軍但知為石耳坐令疑虎心相失諸方今誰達此機
蔣山老勤默而識變公心挂蔣山雲浩然欲歸約不得
洞庭青草水粘天高帆摩空一千尺仰看浪摧碧玉山
此時法界毛端集
送逸禪者歸荆南見無盡居士
長沙大蟲方肉醉倚樹痾癢威見尾逸禪来展寂子機
舉足欲促適其睡後身荆州張曲江觧鍜佛祖如老龐
如聞去作丹霞問正當一口吸西江西江一口吸得盡
是汝法身應有賸要令川客讀此詩都作蔣山吞栗硬
警策
汝未辦道業何能超塵累但觀身精進則知心猛利日
中乃當食食不敢盡味夜分而後寢寢不敢熟睡貪入
光明想貪證法眀智是名心出家是名身出世大哉無
累神合此有道器若具所行心件件俱不是而稱釋氏
子動止是羞愧
雲菴和尚生辰燒香偈
直心是道無虚假是牛何曾呼作馬平生日日常一般
但知九旬為一夏聲色峥嶸争蓋覆法身散失無尋處
因緣時節屬今朝不用追求全體露七十八年彈指過
元来諸數不曾墮南臺再拜炷爐香重渠當時不說破
雲菴生日空印設供作偈福嚴南臺萬夀三老
與焉次韻
不見叢林老陕西鐵牛生得石牛兒泐潭撲面紅塵起
四海禪流滿地疑潙山作人熱心肺冷處著火人方知
龍山說偈聊戲耳萬象驚呌天魔悲三生大士視雲漢
和倡四座知為誰南臺拱讀萬夀笑生機妙語皆臨時
諸方傳誦著精彩不是龍山唱和詩
欽禪者乞偈
三世如来所說開遮或擒或縱一切微塵句偈只眀衆
生日用譬如一室千燈其光不雜不共無色天女擊鼓
四大部洲頭痛一切智智清净開合不成痕縫欽禪一
等行脚莫聽虜子取奉若說有法可傳但作眼見鼻孔
宣上人天真庵
醉李宣道者活計太天真把茅盖頭處只就松樹身樹
邊有石兩三塊便與傾倒為比隣眼子崒嵂竒寂寂亦
惺惺却倩松風替說法而石側耳聽宣公咄云直饒聽
得如器盛水瀉也是外来之(闕)何如我此横眠坐睡佛
祖一齊喪氣
題草衣巖
祝融凌寒空方陟緣雲徑此山翠被重有巖如側磬拂
石聊枕肱便覺諸緣静萬瓦粲霜曉千里增目迥石頭
有高弟衣草却心病千年續燈人誰接懸絲命
送先上人親潜菴
潜菴九十一自是百歲人造物偶遺漏頓置漳水濱先
禪江西来邈得渠儂真展挂雪色壁毛髮皆精神三玄
合水乳五位透金塵譬如百衲帔歲晚思惠新臊僧不
肯信眼肉懸千斤飛兔略燕楚敏若臂屈伸衲子參活
意擊電飛機輪寧如臊僧徒蠢蠢粘唾津
珪上人兩過吾家既去作此
牛鳴馬不仰火必就燥地應真隠躭源寂子一再至至
言無緣飾大道甚簡易三關不却人見者自擬議法身
忽有賸佛祖俱喪氣君看暮歸人徑去方掉臂
送親上人乞食三首
荆簮女工採桑畫鵶女衣羅紈赤脚人趁兔鹿著靴人
飽食肉百丈出家不害癡一日不作一日飢後生十指
不點水得便宜是落便宜親禪學道不檐板自然公辦
私亦辦新年持鉢走衡湘要令一衆毛孔香雖應鋒機
不是語句鴨寒下水雞寒上樹不妨辦衆推究自己一
手摸魚一手戽水推開三玄玉鏁揩拭同真十智要知
天下南臺口含三十六齒夜歸候門立地笑眼腦癡憨
肚裏峭緣来點鐵成金法白揣與人人不要
以有夢幻身安能軃飢渴剃頭捨飾好則以乞為活鍊
盡世間心方稱閒披衲格言非汝欺餘塵尚諸學吾師
三界尊食時亦持鉢春風吹湘雲萬峯寒踢卓出門一
句子團團生四角
讀龍勝尊者語
鼓聲無作者有作必有處乃知畢竟空誑惑凡耳故鏡
象無生滅生滅則有體乃知畢竟空誑惑凡眼爾以我
如實知法無心外者若人見自心一切如幻化
花藥英禪師生日其子通慧設齋作此
甲辰臘旦底時節太虚完全無一缺䧟虎機參陕右禪
罵人觜是新羅鐵雲居老子最精銳長笑師兄難控制
龍象蹴踏非驢堪鵝王擇乳非鴨類睡快庵中知見香
試焚一銖熏十方不在鼻端空與木畢竟此香何處藏
四偈(并序)
和州褒禪山二禪者甲乙俱學於長老允平平稱乙才
敏甲忌刻日夕以計傾之平用之作維那甲愈怒以惷
語侵平平不得已用為監院於是乙怨羞列其下不勝
其忿首於官曰甲嘗焚毁九曜幀子官囚甲甲稱平所
教坐此平編管利州甲編管洪州甲見余哀訴曰吾未
死猶復乙也余憫其為嗔火所焚盖差緣耳始俱學道
極善緣也中相忌以私緣差耳終至於累其師作四偈
以勸學者此風殆不可長也
妒忌之火焚燒善根增惡果報壊好名聞以著我故見
慢增勝瞋所盖纏心不清淨大則壊國小則殺身從古
至今數如沙塵既會愛憎當衣慈忍如是進者名真随
順
見勝進者心生嫉妒以苾芻相包蛇虺怒不敢以身而
先天下三人同行必有師者孔老之聖行已如此奈何
懷瞋而稱釋子子以緣差我故痛告盡世間心乃可學
道
瞋恚現行時無眀所迷醉不知自之失但見他人是如
人在暗處見外不見裡大哉聖人學事事必求己曺谿
傳祖位夜舂先屈身童子誦句偈乃稱曰上人南山證
果位天神常伏膺自以本持律不敢稱大乘
日用
晝為情緣夜為惡想譬如血脉流注不斷笑喜怒罵折
旋俯仰我觀箇中無三界相山河大地與意俱喪十方
分身向此安葬耳中有塵捕風縛響舌頭無骨如拳展
掌嬰兒哆啝語無背向終必得物人不敢誑是堅密身
獨露萬象纔落意地即同侣伴
八月十六入南昌右獄作對治偈
那落迦中論劫受苦焚鐵其地汁銅其柱魚鱠而臠瓜分
而鋸於一日夕有萬痛楚我避世紛重閉其戶而此知
識勃然而怒吏收付官扵此土住自尋其罪焦芽石女
然非天人所能見與自業成熟現行會遇受盡還無無
可措慮我作是觀上契佛祖
食不繼偈
觀餓鬼趣論劫飢渴針鋒其咽火聚其髮晝夜號呼百
千死活我常飽暖今暫缺乏當生大悲入此觀法
讀巘禪師錄
白衣微涴輙易覺軟泥硬地俱隱脚自家力量那借人
了義心頭無處著實無一法可相傳直語臨機休卜度
次韻李商老送杲上人還石門
觧彈無絃琴急拍紅牙碎得生覩史天冤債有頭對須
知泐潭禪妙出言詮外猛熖爐中墮指冰箭鋒拄處君
休昧
永明禪師生日
教乘法檀越宗門禪判官今朝藏不得推出與人看看
看夜行只管貪眀月不覺渾身露水寒
墮軒
當初二祖說禪拜起依位而立後来百丈聽法卷却坐
前拜席曹山一墮二目老兒衣穿骨露譬如彈指閣前
門開還合如故
棗柏生辰
十世古今圓當念日用當以何法驗夢中享盡百年榮
黃梁未熟路傍店乃知無眀無性體狂逐妄緣顛倒轉
棗柏指我此妙門故能千偈如瓴建
三月十七老黃龍生辰
黃龍三月十有七天下衲僧信不及盡道三關透者難
鼻直眼横誰不識滿院東風花不言死生情盡於今日
汨羅江上小叢林放意說禪無愧色
黃龍生辰因閱晦堂偈作此
萬古知音是今日晦堂古錐口門窄今既不来昔不往
桃花落盡春狼籍南臺茗椀薦爐香世禮叢林笑未忘
只箇死生收不得夢中聲色謾遮藏
正月六日南安巖主生辰
生死樅然無背面名字由汝舌頭轉昔日曾死今應生
今日是生何不見是俗何故無鬚髮是僧何不著伽梨
僧俗死生眀不得團欒一句匾如錐
超禪師示衆云見聞覺知只可一度
見聞覺知只一度如刀斫水終不破細尋痕迹了無有
謂無破處則不可譬如密室風寂然謂風無有俱是過
以扇為風則動搖風本不動汝會麽
不能争得偈
頭顱枿枿貪肉臠眼孔巴巴憎妒聚但尋他人是非說
不知自己敗闕露鬭死他年輸與我鬭生今日不及汝
見時先意相不審各自念佛修行去
雲菴和尚生日燒香偈
妄見往来顛倒性智入三際刹那定即此名言是汚染
知為汚染心清淨此知不屬緣非緣一絲不挂魚脱淵
夢幻死生藏不得永夜清宵常現前
戊戌歲元日夢雲菴携登塔問答甚多覺而㤀
之作此
政和八年四十八一念了知一切法顛倒妄想垢消滅
平等性智光通達常令現前絶功勲不欲染汚差毫髮
雲庵夢中提誨我不然何以同登塔
過張家渡遇雲菴生辰
十月十六誰宗旨無聲三昧重拈起十方三世側耳聽
刹刹塵塵俱觧義䨇林樹開榮枯枝寶塔佛分生滅理
一絲不挂露堂堂要識雲菴今日是
永眀禪師生辰
西湖水生洲渚失南屛雪盡峯巒集新春歸来誰使令
殘臘遁逃追不及死生難分後先際古今不與絲毫隔
平生說法如雨雲說得分眀惟此日
贈承天䆳岑
長沙大蟲今尚在眼吻開合珠光彩妙年憑陵舌翻海
衲僧呼作叢林客邇来頭有把茅盖栽田博飯自扶耒
禪道從他别人會且復閑眠搔癢背
題淡軒
道人口吻最光滑行脚飽參奈粗糲少年嘗編諸方禪
邇来觧毳三隻韈世味從来崖蜜甜我此一軒如嚼蠟
客来有語但寒温坐久時見眼開合
送澄禪者入蔣山
妙眀廓徹圓當念念未圓明顛倒轉譬如醉眼旋屋廬
屋廬巋然醉目眩要令鶻崙常現前一切時中莫汚染
昔日蔣山觧顛草一字不可饒兩點
送忠道者乞炭
水行無聲知其深玉瑕不變知其粹逆順門高懽喜登
辦心成就一切智楊岐卧榻有真珠杜順法身無紙被
熖上說禪炭裏藏不妨道者閑游戲
再送之
出家放曠斷愛緣是心清淨離盖纏君看鐵脊忠道者
妙如神魚初脱淵閑行覻地一笑喜自言拾得南臺禪
東勝身洲兜一喝驚得山河磨蟻旋
昌禪師瓦翁塔
瓦翁外瓦中曠達未死不妨先建塔心如平地起骨堆
聊對時人翻著韈住山送客不過溪瓦徑不減石頭滑
諸方来者莫麤心舉步亦須防倒躂
送肇上人還江南省阿尚
窮冬急景江村暮道人千里江南去眀宵應宿路傍店
敗簀枯禪山月吐死生面目無處尋但餘體粟空齟齬
能知忍凍非他物便可鶻崙吞佛祖
眀教夢中作
劔戟光芒星斗動虎方肉醉山嶽恐層崖斷處一庵深
宴坐不言百神悚臨濟仆地掖而起眼盖叢林氣深穏
覿面堂堂不覆藏個中無地容思忖
見志
逼寒虚空難躱避笑渠百計苦搜尋至無著力為明見
但盡攀緣是肯心顧我竪旗降老病有誰横槊捍叢林
木鵝巫峡思前事正惬雲巖隔信音
示禪者
庵内不知庵外事坐看来者墮鋒機忽思良遂參麻谷
大類清平見翠微黃檗棒頭寧有法惠超言下便知非
意根欲立無存處萬象同時把手歸
題石頭頓斧亭
兀坐等閑酬客問碌磚抛出亦光生欲憑妙語分賓主
須識塵機有濁清麟角譽高推獨步石頭路滑苦難行
草菴依舊青松下睡起晴窗撥眼明
十二月二十六日永明禪師生辰三首
世界撮来如粟米根塵劈破似虚空驕嘶鐵馬追風去
杴鬭泥牛躍浪中十聖撼搖無縫罅三賢摸索墮盲聾
長因此日容瞻仰面目分明歲歲同
刹那思慮不及處智入三世無去来水母有蝦方見色
芭蕉無耳亦聞雷閑中情垢消磨盡笑裏心花造次開
今日全身毛孔笑老師帶伴與春回
昨日雲門曲調分今朝法眼已生孫渠將大地藏針孔
汝等諸人甚處蹲塊石浮空將壓汝一毛在火不曾焚
孤猨呌月千巖曉知道當時以眼聞
南安巖主定光生辰五首
老兒饒舌太慈悲此日提綱決衆疑觧說神光摩頂後
分疏死日降生時落人塊石懸空住噴火雙蓮結子遲
堪笑年年正月六出羣消息少人知
贈以之中擊電機不令點畫入思惟嘶風木馬空成夢
喘月泥牛醉未知五藴完全真死日百骸消散是生時
雲門函盖乾坤句語默何人遘得伊
南安巖夲在長汀巖主年年此日生笑裏一毛無閒斷
毫端十字露縦横未離唇吻成窠臼纔落思惟墮壍坑
自是定光那惜借可憐馳逐並頭争
體妙常明自神觧不關托境仗緣生從来懶欲當頭道
恐後空存染汚名苦口傷慈成漏泄死時生日太分明
堂堂試展巖中像稽首重瞻道骨清
不涉春緣正月六衲僧拾得聚頭看大家宜著音容想
一笑風吹牙齒寒欲問死生口門窄更分僧俗眼皮寬
湘山雪盡千巖曉贈以之中墨未乾
老黃龍生辰三首
綱宗壁立大崔嵬魔外聞風膽自摧萬古知音今日是
三關鏁鑰一時開從教意氣縱横去終觧形容寂寞回
寄語兒孫著精彩黃龍手叚似南臺
塵勞山峻鐵崔嵬曾向慈明喝下摧觧作隠身衣帶露
不須彈指閣門開三關未透從教去萬里追思却再回
已墜綱宗誰整頓杖藜今日獨登臺
同登九仞到崔嵬困極那辭共墮摧待汝狐疑猶豫處
當機佛手等閑開昔年成物心空切今日臨風首重回
滿院新晴春已老落花飛絮點池臺
德洪自住南臺每歲必作一偈致不忘法乳之意今
用宣和三年四年韻時五十三矣重惟法道凌夷今人
寒心而障緣深重氣力綿弱不能支持當有法中龍
象乘願力而來者副此志焉是所願望法孫德洪題
雲庵生辰十一首
今年十月十六日老漢行藏世不知石女夢中無死地
空花落後記生時無聲三昧重聞舉入骨風流說向誰
妙叶當機休擬議電光翻影不容追
一句全提離死生如今非住昔非行若知此老無今古
便觧臨機透識情滿院松聲霜後好十分山月夜来清
兒孫要識吾宗旨只箇金剛瞎眼睛
多寶重来應為法塔中全體不鮮陳却思平日分身集
何似今朝一句親略露爪牙藏理窟不留影迹走機輪
叢林欲問南陽事我是躭源老應真
一切智慮不及處曠劫無明壊滅時頂相後常光照曜
髑髏前略露風規根塵不敢覆藏者生死那能染汚之
消汝去来顛倒想共瞻遺像入追思
十月月團光到曉蠻煙瘴雨卷晴空石門想像同袍集
珠浦行藏異類中鉢飯薦陳虚坐設罏香拜奠與誰同
曲高唱獨知音少鯨浪粘天地脉通
不落思惟離聖凡令君覿露見雲菴平生不許當頭道
今日重聞稱性談老鑒三機酬跛偃洞山一半肯雲巖
我無竒特報恩德九死歸從瘴海南
面目分明畫裏傳渾如父母未生前此真若信同十智
三要方知具一玄無語臨機成滲漏麤心開口墮情緣
老兒今日親分付不寫題銜欵識全
空庭叢橘半垂黃繞屋畦蔬又著霜山縣人歸輸井税
麥田雪後縦牛羊意行門徑欣来客背負茅簷愛夕陽
今日故山成悵望鳥殘紅柿憶分嘗
雲庵化去二十載今日重聞說法音覿露全身太分曉
森羅萬象自平沈攀緣路絶無生死栽接情㤀透古今
此老傷慈真故態依前饒舌老婆心
大地無一法可見雲庵露萬象中身頑空消殞眀方極
肉眼遮藏覷不親苦口老師歸寂日知恩弟子慶生辰
罏香長伴青燈曉賽却靈山法供真
老師一句撲不破徹底完全為不存何處干戈能脅嚇
誰家夢幻敬追奔太虚影像藏蹤跡大地山河喪膽魂
今日與君呈伎倆都將生死鶻崙吞
陳處士為予畫像求頌戲與之
吴儂戲入茟三昧老儼分身縑素間平昔垂鬚曾跨海
暮年留眼飽看山肯甘夢幻所折困不受叢林輙見刪
我不是渠渠是我謾餘名字落人寰
次韻楊君所問
學道全無箇入頭老師曾指路蹤由岸如欲上先停棹
車若不行須打牛殘萼萬枝紅錦墮暮雲一縷碧煙浮
為君直截根源說不落春緣會也不
讀十明論
了知無性滅無明空慧須從戒定生峯頂世間心已盡
蓮開幻事觀方成尚無欣慕厭除念豈有神通變化情
對現色身人不識南風小雨共籠晴
僧問烏喙義
知之百事不改舊欲理情緣一笑譁畫水成紋覓生滅
盤珠無影計横斜人言烏喙豈堪食我見飯囊今是沙
舉措施為頭踞地逸羣方觧世吾家
僧請釋金剛經卒軸
杵形中實兩頭虚法喻初中後善俱九類衆生同寂静
四重我相頓消除人天但仰懸河辯蚊蚋難藏烈焰殊
悟了更須防老漢紫羅帳裏撒真珠
題潙山立雪軒
潙山雪曉試凭欄露地牛兒覓轉難脱體見前誰對立
一塵不受眼空寒日長齒頬茶甘在客去軒窗篆縷殘
好在少林成想像祖師時展畫圖看
三月二十八日棗柏大士生辰用達本情忘知
心體合為韻作八偈供之時在建康獄中
道不藉劬勞心唯論曉達圓眀常了知豈受情想雜如
人夢馳驅身自安牀榻一句脱思惟大千挂毫髮
句中開活路要汝到根本如射中百步巧力觀者奮箭
鋒相直時何嘗落思忖相逢佇思間雪峰毬子輥
人間皆熱惱我自不随情一室閑趺坐天魔魂震驚百
千大火聚中有片玉清大哉慈忍力妙湛合無生
見行常潤發種子復難忘倏爾情塵起刹那心境彰譬
如鏡中女非鏡非紅粧欲證牛無角當如龜六藏
吾聞能障道惟強覺妄知欲得長靈妙直須無失時鐘
聲鳴静夜晝擊則生疑踞地真師子風顛漏泄之
衆生各圓滿本覺妙眀心常用交神對無令見慢侵霜
刀惟切玉妙指但鳴琴(闕)與雪山子經行煙翠深
了然心自知法法露全體遣化借燈王引手搏妙喜大
用吾亦然何獨居士耳萬里見神光當以頂後視
汝常與智俱自不與妄合其智自神觧成就一切覺諸
佛方便門衆生五欲樂皆依真智生醖造乳中酪
二十九日明白菴主寂滅之日用欲得現前莫
存順逆為韻作八偈
道心固有恒至剛定無欲得飽即酣卧稱心良易足清
歌一瓢風笑唾千鍾祿誰能作九原我欲掖埋玉
然燈有法傳釋迦當即得但聞記別音乃知無所獲精
真妙平等眀告恐疑惑永懷常不輕好心遭捶擲
心馳即攝来寂然住正念譬如分身集全身方出現生
佛識精聚滅佛遊魂變分坐寶塔中貳法君試辨
道非止精進此意曾密傳宴坐歷十劫佛法不現前一
乘論知見三獸分聖賢君看娑竭女初不學安禪
汝心有罅隙甘受夢幻縛我念無異相魔外分遮莫初
緣五欲囚乃得入禪樂自喜如弄猢旁觀膽先落
火風肆怒嗔萬物遭蕩焚起止甚自若不受冤債吞六
情具三毒安得有罪愆異哉根與境乃得此理存
餘生老變衰復卧癡愛病默觀顛倒因聊復自随順負
暄慶生辰自誑倚年運偶然吐文章朽木生芝菌
業熟會冤憎遂爾遭横逆願行報冤行遇此真知識用
智滅無明以事觀色力當登萬煆爐乃驗真金色
政和二年余謫海外館瓊州開元寺儼師院遇
其遊行市井宴坐静室作務時恐緣差失念
作日用偈八首
一切境界病眼倒見但静意根空慧自現
一切境界随念而至念未生時髑髏是水
道人何故婬坊酒肆我自調心非干汝事
一日不作一日不食誰其嗣之我有遺則
折脚鐺子随處安置食無精粗但欲接氣
心欲馳散即當攝来大火聚中青蓮花開
此障道法上品盖纏是何時節乃復安眠
沙彌嗜乳作乳中蟲三篾高道一鉢孤風
示禪者二首
刹說衆生說三世一切說廣大古井波平等紅爐雪照
用本来同賓主互相攝如圓伊三點不同亦不别
高高峯頂立深深海底行道人行立處塵世有誰争無
間功不立渠儂尊貴生強酬顛倒欲火裏鐵牛耕
嶺外大雪故人多在南中元日作三偈奉寄瑩
中
徧界不曾藏處處光皎皎開眼失蹤由都緣太分曉園
林怱生春萬瓦粲一笑遙知忍凍人未悟安心了
昨夜一歲除今朝一歲長如人暗書空點畫自想像春
風依舊寒底處有来往居士亦赤窮眉毛在眼上
傳聞嶺外雪壓倒千年樹老兒拍手笑有眼未曾覩故
應潤物材一洗瘴江霧寄語牧牛人莫教頭角露
初入制院
無所住生心佛語祖師意何人賞此音空絃閑妙指清
歌餞餘年堅卧答萬語了知空花間無地容生死
余日渡海即號甘露滅所至問者尤多時作偈
答益不觧乃告之曰湼槃經云甘露之性食
之令人不死若合異物亦能不死維摩經亦
曰得甘露滅覺道成又為之偈
萬象獨露身三世一切說觧聞寂静音方見甘露滅從
来幾生死何處今堆疊不受夢幻纏紅罏存片雪
述古德遺事作漁父詞八首
萬回
玉帶雲袍童頂露一生笑傲知何故萬里歸来方旦暮
休疑慮大千捏在毫端聚不觧犁田分畝步却能對客
鳴花鼔忽共老安相耳語還推去莫来攔我毬門路
丹霞
不怕石頭行路滑歸来那愛駒兒踏言下百骸俱撥撒
無剰法靈然晝夜光通達古寺天寒還惡發夜將木佛齊
燒殺炙背横眠真快活憨抹撻從教院主無鬚髮
寶公
来往獨龍岡畔路杖頭落索閑家具後事前觀如目覩
非䜟語須知一念無今古長笑老蕭多病苦笑中與藥
皆狼虎蠟炬一枝非囑付聊戲汝熱来脱却娘生袴
香嚴
畫餅充飢人笑汝一庵歸掃南陽塢擊竹作聲方省悟
徐回顧本来面目無藏處却望潙山敷坐具老師頭角
渾呈露珍重此恩踰父母須薦取堂堂密密聲前句
藥山
野鶴精神雲格調逼人氣韻霜天曉松下殘經看未了
當斜照蒼煙風撼流泉遶閨閣珍竒徒照耀光無滲漏
方靈妙活計現成誰管紹孤峯表一聲月下聞清嘯
亮公
講處天花随玉麈波心月在那能取旁舍老師偷指注
回頭覷虚空特地能言語歸對學徒重自訴從前見觧
都欺汝隔岸有山横暮雨翻然去千巖萬壑無尋處
靈雲
急雨顛風花信早枝枝葉葉春俱到何待小桃方悟道
休迷倒出門無限青青草根不覆蔵塵亦掃見精眀樹
唯心造試借疑情看白皂回頭討靈雲笑殺玄沙老
船子
萬疊空青春杳杳一蓑煙雨吴江曉醉眼忽醒驚白鳥
拍手笑清波不犯魚吞釣津渡有僧求法要一橈為汝
除玄妙已去回頭知不峭猶迷照漁舟性懆都翻了
石門文字禪卷十七
