石門文字禪卷二十四宋釋覺範撰
序
送僧乞食序
曹谿六祖初以居士服至黃梅夜舂以石墜腰牛頭衆
乏糧融乞於丹陽自負米斛八斗行八十里朝去暮歸
率以爲常隆化惠滿所至破柴制履百丈涅槃開田說
義墜腰石尚留東山破柴斧猶存鄴鎮江陵之西有負
米莊車輪之下有大義石衲子每以爲游觀不可誣也
世遠道喪而妄庸寒乞之徒入我法中其識尚不足以
匡欲其可荷大法也方疊花制襪以副絲絢其可夜舂
乎纖羅剪袍以宜小袖其可破柴乎升九仞之峻僕夫
汗血不肯出輿其可負米乎方大書其門云當寺今止
挂搭其肯開田說義乎余嘗痛心撫膺而歎者也屢因
弘法致禍卒爲廢人方幸生還逃遁山谷而衲子猶以
其嘗親事雲庵故來相從余畜之無義拒之不可即閉
關堅臥有扣其門而言者曰雲庵法施如智覺愛衆如
雪峯出其門者今皆不然道未尊而欲人之貴己名不
耀而畏人挨已下視禪者如百世之冤諂事權貴如累
劫之親師皆笑蹈此汚而去庶幾雲庵爪牙矣於是蹶
然而起曰然則無食奈何曰當從淨檀行乞亦如來大
師之遺則也老人肯出則庶使叢林知雲庵典刑尚存
余嘉其言因序古德事以慰其意當有賞音者耳
薝蔔軒序
法輪齊禪師開軒于不思議室之西薝蔔林之間因以
爲名門弟子告語曰吾師以異方便附物顯理蓋其華
萼六出所以殊衆卉如心花發明諸地故其葉之寒茂
所以傲雪霜如道根深固抑魔外故其色至潔因地法
行盛明淨故其實至黃慈悲攝物道中利故余疑其說
而造焉目擊而坐了無問答微風披拂枝葉參差異香
郁然純一無雜鼻觀通妙聞慧現前譬如兩鏡相臨於
中無像而燈忽舉知相攝入雖接武至者雲擁而集當
又如百千鏡中各納燈體圓備同徹更爲主客融通自
在成法解脫昔黃龍三關神通游戲於語默之外寶覺
之拳獨體全露於背觸之間今禪師乃宴坐不言之中
使來者嗅薝蔔焉乃翁乃祖皆以舉手動足爲佛事克
家之子又以清芬轉法輪非縱非横非同非異如伊之
字摩醯之目非化變諸幻而開幻衆者乎師之所示如
月標指我作是說如繪虛空指非月體則此軒之所以
構也空無受繪之曲則言語文字獨何傷乎禪師撫掌
大笑因戲錄爲序使登之者援筆而賦蓋自石門某始
送因覺先序
覺先佛照禪師高弟也佛照於世有勝緣方其在山林
也則領匡山鸞谿及其遊城郭也則住上都崇寧是望
刹皆天下之冠盖梵釋龍天之宮從空而墮者也余嘗
館丈室之東見巨公要人入門下馬氣摩雲天金朱耀日
塞門如市佛照者裙纔及膝吉貝纏其胫勃窣趨迎權貴
不韻甚矣然杖拂之下萬指隨之雖往來城郭山林二
十年牧僧行道如一日者覺先隂相之也覺先有智仞
能立事數惷其師爭曲直竟袖手還江南佛照思其賢
曲折呼之覺先堅臥不動政和七年春詔易天寧爲神
霄宮佛照以老病景德房寺覺先曰噫吾西矣秋八月
朔來别坐有獻言者曰子去京三白矣迺復往如山林
桎梏之機何余折之曰慈明吾祖也而以李公故西遊
寶覺吾大父行也以王晉卿故亦西遊是二大老天下
之竒德意有所合千里從之矧覺先以師老病而西乎
行矣子於義得矣覺先忻然曰敢不受教然吾之所識
皆公故人能嗣音乎余以屏迹巖叢棧絶世路寧當交
公卿大夫哉脱有見問者爲言未能爲世收寒涕是矣
中秋前三日某序
送秦少逸李師尹序
余久厭大梁車馬之塵而思江湖漁樵之樂故自淮宋
之郊再遊匡廬南窮蒼梧休于衡山之下愛其洞壑深
䆳願爲終焉之所林間有人焉望之如瓊林玉樹恍然
如行金明綠野之郊見狂遊貴公子揖而問之則此邦
賢者秦少逸李師尹輩也徐扣其所蓄蓋亦無所不觀
因結爲友與之遊久而益敬會天子詔下將校藝於有
司送别於碧巖之阿而告之曰前誌多云并汾汝洛之
間土厚水深淺井十餘丈清涼甘滑土無横文色如烝
麫故其俗重遲美茂士君子博學而知要古今光明秀
傑之士排肩而出不可勝數大江之南荆湖之間其地
卑濕人心輕浮偏急多爭故士君子學問苟簡切觀前
代能以功名冨貴終始者無幾後生未進皆以其風俗
素輕浮故甘自廢棄余切以爲過矣昔謝安有鼻疾故
詠書之音重濁當時名流慕其爲人皆掩鼻效之楊綰
以清約自律而當時貴人有爲減騶從者是皆以天姿
嗜好成一時之風俗東甌之民朴野不學自古鮮有仕
於朝者歐陽詹以秀才倡之至今號爲多士潮陽在瘴
海之隅民未知學韓文公以趙德爲之師其俗稱爲易
治以是又激厲學行成兩邦之美化今之學者能知之
而莫能行之行之而不見其效何哉自信之不篤自重
之不至耳使其能自信雖簀中之死人足以自致青雲
之上能自重其材則跨下之餓夫足以建立而稱孤豈
犇走仁義有王佐之略者而以風俗爲病哉蓋士能成
天下之風俗而風俗有不能爲士之病明矣諸君勉之
吾將見君輩角立齒列出於卑薄之地仕而逹發其毫
末猶能無愧楊謝不幸而窮蹇則猶不失爲歐陽詹趙
德而已其勿以吾言爲誇也
送脩彥通還西湖序
東吳山川清勝甲於天下而湖山深秀正如美丈夫之
眉目大通禪師淡然無營於林石之間而聲光照曜於
四海之外如曉天之日從而遊者睿郎廓然焉其高秀
之韻爛然相映如長庚之星吾友彥通既以父事大通
而其德友廓然又如無心之雲往來於湖山之上從容
二老之間舒徐容曳油然自得其直諒多聞之寔道德
光華之言與夫幽尋清討之趣固已厭飫平生矣而又
周遊淮海浮飄大江經行於鑪峯之下久之南窮衡嶽
遼遶數千里弔古聖之陳迹覽林壑之形勝求諸宗故
老而扣之其異家入道之智差别之旨無所不聞於是
浩然有歸歟之興爲余留於湘江道林者一月既旦行
余執其手而語之曰昔雪峯道經祝融人勸其一登絶
頂掉頭掣肘曰青山長在知識難逢且山林雖佳於道
無所益也明矣馬祖謂紫玉曰山水之秀可居益汝道
氣是若有益於道者何也及觀興化之論乃曰吾雖嗣
臨濟而發藥之友者大覺是已山林未暇論也而師且
後之是勝侶之德其不可不重如是其甚也嗚呼是三
者古之人有得於一則固已誇談於叢林而傳誦於後
世矧吾彥通兼取而有之可謂盛哉獨余竒窮侵尋老
境得一而志二相視無所逃其羞雖然於其私則若不
足而能喜彥通之樂有餘也諸公咸賦詩而余敘此爲
贐彥通其見憐乎
送演勝遠序
余昔遊大梁經陳蔡之郊郊多美木類皆修榦矗矗上
干雲漢浮隂纖穠蓊鬱垂布時方溽暑畏日流金而影
不至地弛擔休於其下俯仰嘆愛念封殖之勤而痛恨
其何以至於此而吾不能曉也旁有薪者欣然笑曰子
欲知是木所以臻此乎江南荆楚淮甸西洛山水深秀
茂林碩材所至叢生年大枯倒蒼崖亂壑之旁者何限
而人初不知貴陳蔡之地彌望皆鹵荒之壤民知美木
不易有也爭治其地以蒔之日夕覻邏不啻如望嬰兒
之長也方其童及尋漿液四逹枝葉欣欣向榮時旁榦
横柯舉剪去唯餘直根根之漿液不得旁之也聚而成
美材乃今之蒼然可觀仰者舉前日之剪洗封護者也
余愛其語有理致嘆曰夫斷木爲棋丸革爲鞠亦皆有
法士之志於學其可以外是乎故余見苦學者必語以
此廬陵演勝遠方妙年志於爲道然患其才多不知收
拾聞經論之可以游心則思奪席見文章之雄偉光秀
則思倒志筆硯聽開拓正宗則思呵佛罵祖才多之過
也今過余語别且欲自匡山渡大江以問其所以出生
死之要而余患其才多故錄蒔木之說以贐之庶他日
林下爭誇臨濟之木有再茂者定吾勝遠也夫
送圓上人序
百丈爲天下福地禪宗振于兹歲月之久寺廢爲荒丘
大長老肅公來中興之其子古公又能興其家昔之敗
瓦朽楹今丹碧層出鐘魚轟轟衲子自遠而造晨香夕
燈如安養土能回心植福於兹以其殊勝之報將如谷
之答呼聲也惜乎大殿之下地荒未治有榮州圓道人
慨然欲階之使登殿者入離塵三昧得佛土淨登之者
且爾況施帛爲之者耶圓公既出山余挽衣告之曰一
切殊勝皆心所成當勇猛勿惰必有喜施之者今雖檀
林吹葉會看明月滿輪一人聞之發心三道便從天降
圓笑之曰有是哉因書以爲送
送鑑老歸慈雲寺
龍安禪師之門有高弟其驚群之辯掣電之機如古風
穴三聖之流元祐之初開法於西安嫚罵佛祖貶剝諸
方聞其風望崖而退者不可勝數而登其門者皆一時
之竒秀永安常龍安照慈雲鑑又角而出無盡居士張
公嘗問道於師自稱得法上首公以文章功業爲時名
臣天下想其風采而不可得是二三友者獨與之周旋
忘形何脱略勢位豈弟法乳之深耶崇寧二年冬公罷
政府還荆南照老迎於夏口載與之俱至鄂渚而歸江
山清華足以供談笑而賡酬妙語多法喜之樂余時游
湘中聞之作詩與照老曰無盡龍安兩勍敵大梅龐老
是同參近聞赤壁同登賞想見清風助笑談已作泛舟
遊夏口又成横錫過江南歸來萬壑松聲在依舊閑雲
沒草庵又聞鑑老去慈雲從公於傳慶清游勝賞厭飫
其平生士大夫聞之高其爲人曰鑑公此邦之福田其
可終聽其去也遣使自江陵迎還以慰邦人之思遂取
道西安拜塔於山與照老經行於乳峯之下而余適在
焉山谷聞鳥聲歌呼林泉津津有喜色而鑑老亦戀戀
累日不忍去余歎曰悦公雖不幸短世門弟子何其多
賢也方無盡居士國論其門可炙手也獨淡若及聞其
歸山林則千里與相從之又皆造不忘其師背道好利
者肯如是乎作兩詩送之曰故人罷相歸田野相見遥
知一粲然陌上青山嘗識面歸來白塔掃頽塼勤勞世
外功名事領略僧中冨貴緣又作慈雲傾法雨斬新精
彩照人天其次曰悅老解爲荼毒鼓平生得妙不施功
欲令聞者偷心死自是羣生兩耳聾兄弟赫然追父迹
叢林籍爾說家風相逢一笑投針地俱是當年百衲翁
此詩又敘所以南歸之意而告之曰禪師天骨開張豐
顏美茂竒韻逸發談笑如雷虎穴中自不生彪然方今
之世正宗甚危邪法甚熾至誠惻怛無使龍安法道下
墮于地禪師其勉爾
送一上人序
無盡居士崇寧二年自政府謫亳蘄兩州以宮祠罷歸
舟而南時龍安照禪師自西安往迎之至夏口遂與無
盡俱載登赤壁余聞之作詩寄之曰無盡龍安兩勍敵
大梅龐老是同參近聞赤壁同登賞想見清風助笑談
已作泛舟遊夏口又成横錫過江南歸來萬壑松聲在
依舊閑雲沒草庵明年夏無盡來招住峽州天寧辭之
已而問來僧嘗記覺範言句乎僧誦前詩無盡忻然和
之曰心月澄澄映碧潭曾參錯認作曹參若非臨濟具
隻眼爭得維摩相對談萬象森羅皆拱北百城迢逓謾
遊南直須取惜眉毛落燒却山頭洛浦庵宣和四年十
二月十四日龍安之門弟子義一持無盡所作照公塔
銘語句來時無盡亦歿逾年矣余遊二老蓋三十年今
俱成千古獨余身在然亦折困於夢幻數矣是夜義一
先寢於坐念舊遊如前身事錄兩詩以授之使歸舉似
山中之耆年庶其哀余之志也
送嚴修造序
南昌千嶂深秀處忽生水沉竒材而萬峯繞之遂名香
城顯觀基肇而來老頥嗣事而後殿閣如幻出唯潮音
演法之堂斬新營構四方衲子鴈次猊座下而恨香花
之館未具有道人嚴公犯衆請行曰吾將化十方男女
檀波羅蜜之光以藻飾之使蓬萊道山萬國春回香積
城頭十分月滿於是瑛禪師拊手曰諾使其客甘露滅
以序送之
四絶堂分題詩序
宣和三年秋七月青社張廓然罷長沙之教官十五日
渡湘將北歸館于道林寺擕家徧遊湘山勝處如人經
故鄉戀戀不忍去門弟子相守不捨又如癡兒之嗜蜜
日追隨於晴嵐夕暉之間笑語於千巖萬壑之上二十
二日會于四絶堂者十人而余適至廓然顧嗟嘆息曰
愛山吾天性所以遲留未發者眷此邦之多竒士也不
然吾何適而不可乎余曰東坡嘗曰故山去千里佳處
輒遲留此語殆爲公今日之遊說也於是分其字以爲
韻賦詩紀其事未及點筆會余有急客至馳歸廓然與
諸公登清富堂汲峯頂之泉試壑源茶下鹿苑寺散坐
於青林之下久之並岸而北遂經檞林塢至南臺莫夜
矣呼燈小酌劇談賦詩詩成而情不盡飲少而歡有餘
是夕風高月黑萬樹秋聲廓然長揖飄然而歸道林余
使人秉炬追送之明日諸公皆以詩來廓然曰湘西蓋
冠世絶境而吾客皆韻人勝士兹遊也無媿山隂冶城
子宜序以冠羣詩之首余曰唯唯
待月堂序
宣和四年二月辛亥湘西眞身禪寺新堂成余同道林
真教禪師鹿苑希一禪師往登焉堂臨晴湖日光下徹
俯見遊魚聚立縱望湘西山雲之纖穠草木之深密一
覽而盡得之真教拊欄哦曰山邊水邊待月明暫向人
間借路行而今却向山邊去只有湖水無行路語未卒
住持禪師妙德欣然曰吾經行諸方倦矣既老來歸將
爲終焉之計此句是吾心也希一請以待月名其堂而
使寂音記之德公得法於智海佛印清公臨濟十世孫
世爲泉南人朴茂而歷落者也
德效字序
皇天無親常與善人是耶非耶司馬子長視德無效疑
爲善未必有祐之辭也伯夷叔齊死越千載有耿光蕭
梁武帝亦以餓終而自瑀及遘八葉爲相與唐室相終
始司馬子長見於天未定之時酌其理則天之常與善
殆不可誣矣譬如松柏之稚厄於牛羊雜於蒿萊人固
易而疑之及其天定則傲雪霜而上青冥也南州之西
嶽九江之廬阜兩者之麓山川之秀氣所鍾善人隠德
之淵藪意功名冨貴者輩出而近世特未有著者士論
多司馬子長之疑安知盡出僧中乎高氏世爲右姓詩
禮世其家有竒比丘出焉石門權巽中是已吾畏友也
以高才卓識振於叢林一時賢士大夫加手足之敬其
姪善祐熏烝見聞惠敏出其天姿老杜所謂毫髮無遺
恨波瀾獨老成者也巽中使余字之余推爲德之理以
酌山川之勝盛高氏之遺慶字之曰德效巽中拊手稱
善人序以授之
無住字序
珠之爲物體舒光而自照置於盆而未嘗定衡斜圓轉
不留影迹衆生妙心如之圓實無住龍女獻之逹摩悟
之良有以也君名悟珠圓明妙心之表也當以無住爲
字作字說云
師璞字序
充耳琇瑩瑛之珮珥夫珮珂之與琇瑩皆玉之成器者
也玉之在璞其質弗妙則難以致用然則能琇瑩珮珂
者必在璞而已矣學者質之不妙其安受道吾所以字
僧妙瑛曰師璞
彥舟字序
大繹持海於淨土爲親聞如水傳器鳩摩羅什於真丹
爲四依如印印泥其荷負大法提擕有情之功可書法
王之凌煙耶舍尊者閱重翻維摩經歎曰什公真苦海
法船也不然何形容不傳之妙乃爾昭著耶當時從之
以遊者稱四聖與之上下議論校微爭妙聲振後世覺
天之日月苦海之雲雷摩肩並首趨而出可謂盛矣殆
從中世陵夷賢聖竄伏迄今咸無焉可謂衰矣於佛法
衰殘之秋有一比丘粹然而出以法什自名其志可以
支已墜之玄綱續將滅之慧燄吾未究其才觀其志亦
可以擊節矣耶舍以什爲法船余字法什爲彦舟坐客
肯首以爲然於是乎書耳
無染字序
起信論曰智淨相者謂依法力熏習如實修行滿足方
便故破和合識相滅相續心相顯現法身智淳淨故又
曰法出離鏡謂不空法出煩惱礙智礙離和合相淳淨
明故夫破和合識滅相續心則曰淳淨智出煩惱礙智
礙離和合相則曰淳淨明首楞嚴曰淨極光通逹寂照
含虚空皆太淳故淨而明矣故太淳宜字無染
易季眞字序
季眞少儼三十歲儼入新年五十三疑我滿懷揣佛法
解腰抖擻破裙衫大贍終老同香火小朗平生共石巖
深炷罏香待清旦偶聞殘雪落高杉宣和五年問覺慈
幾何年齒對曰二十三時湘山雪晴五更清可掬而啜
也覺慈本字敬修取以慈修身吾以謂慈皆不若真因
易爲季真老儼書
穎孺字序
草木之英楩楠蘭蕙也鱗羽之英鳳鳥麒麟也然則人
類亦有英乎公卿士大夫也而僧之英則異是以心空
爲登第以果位爲階品頹然無求者出世間之相也横
肩勃窣者大福田衣也彌天之俱載(闕)永之孤步世莫能
貴賤蓋所謂穎然而出者也五羊僧名惠英年二十餘
能折節讀書工作詩而未有字余以穎孺字之
妙宗字序
頃遊鍾山定林讀王文公壁間所書信心銘作横風斜
雲勢知爲宗門之光嘆愛久之山中故老謂余言文公
絶嗜此文與衲子語必誦之曰歸根得旨隨照失宗諸
法要妙八言足矣有而弗知則失宗知而弗信其迷旨
余偶客石霜與客夜語及之余曰文公聞絃賞音妙合
雅曲如此乃知法以不生故一如以虚明故自照唯以
自照故如如知白矣如珠之光還自照珠非妙心宗不
能爾也坐有嘉禾上人忻然笑曰如照我名也而適捨
其義豈偶然也哉余曰嘗有字乎曰未也請妙宗字其
名妙宗佳妙年東吳叢林號飽參者一杖翛然如無心
雲殊可人也錄其序以遺之
無諍字序
聖如孔子老𥅆其言不過曰後其身而身先三人行必
有我師焉偕三人必欲求師之交四海必欲後其身是
其致德之隆知道之奥豈止於不與物諍而已耶曰始
於不與物諍故終於天下不與已諍能與夫自堯舜已
來未有不知之者何特二君子爲然雖吾教亦然契經
曰我得無諍三昧人中最爲第一祖曰忘機則佛道隆
夫與物諍者能忘機乎隆之字於文從降從生王文公
曰降者隆之道是降屈自下者所以致隆也彦隆宜字
無諍無諍生於極南志學之年則其藝已秀出流輩校
于有司如探懷而取之今未壯歲又能訪道四方期有
所豎立以端正頽綱其才敏惠如泉之穉蒙如雲之膚
寸有雨天下逹于四海之理固吾子字之而已尚恐其
以氣自多故爲字說因以告之獨不知是其意否乎
寂音自序
寂音自敘本江西筠州新昌喻氏之子年十四父母併
月而歿乃依三峯靘禪師爲童子十九試經於東京天
王寺得度冐惠洪名依宣袐大師深公講成唯識論有
聲講肆服勤四年辭之南歸依真淨禪師於廬山歸宗
及真淨遷洪州石門又隨以至前後七年年二十九乃
遊東吳明年遊衡嶽又三年而真淨終於庵自湘中歸
拜塔將終藏於黃龍而顯謨朱彦世英請住臨川北禪
二年退而遊金陵久之運使學士吳开正重請住清涼
入寺爲狂僧誣以爲僞度牒且旁連前狂僧法和等議
訕事入制獄一年坐冐惠洪名著縫掖入京師大丞相
張商英特奏再得度節使郭天信奏師名坐交張郭厚
善以政和元年十月二十六日配海外以二年二月二
十五日到瓊州五月七日到崖州三年五月二十五日
蒙恩釋放十一月十七日北渡海以明年四月到筠館
於荷塘寺十月又證獄并門五年夏於新昌之度門往
來九峯洞山者四年將自西安入湘上依法眷以老館
雲巖又爲狂道士誣以爲張懷素黨人官吏皆知其誤
認張丞相爲懷素然事須根治坐南昌獄百餘日會兩
赦得釋遂歸湘上南臺以宣和四年夏釋此論明年三
月四日畢停筆坐念涉世多艱百念灰冷時年五十三
矣追繹逹摩四種行作四偈無求行曰形恃美好今已
毁壞置之世路自覺塞礙始緣飢寒致萬憎愛欲壞身
衰入此三昧隨緣行曰此生夢幻緣業所轉隨其所遭
敢擇貴賤眠食既足餘復何羡緣盡則行無可顧戀報
冤行曰僧嬰王難情觀可醜夙業純熟所以甘受受盡
還無何醜之有轉重還輕佛恩彌厚稱法行曰本無貪
瞋我持戒忍食不過中手不操楯風必頓息而浪漸盡
離微細念方名見性既說是偈併載於此時省觀焉嗚
呼孫思邈著大風惡疾論曰神仙傳有數十人皆因惡
疾而得仙道何者割棄塵累懷穎陽之風所以因禍而
取福也寂音之禍竒禍也因禍以得盡窺佛祖之意不
能文以逹意以壽後世則思邈之論可信也
記語
記西湖夜語
余舊閱洞上語句知悟本禪師一宗蓋神明石頭之道
者也石頭爲物之旨見於參同契而法眼所箋盛傳世
間讀其詞與余昔所聞多異同因跋于後以自誌而吾
友睿廓然見之謂余曰公以法眼之玄悟尚未爲知石
頭之論駭人視聽業已出其語曷不亟談其故而微出
疑論於其後何也余曰古之聖人有所示其言未嘗不
略也非痛愛其法也以謂不略則學者不思不思而得
者聞異論則惑非居之安之意余非敢上配作者然立
言之體要自不得不爾雖前設未能别白其意者當試
廣之夫正傳至六世而大振天下謂之宗門宗門所趣
謂之玄旨學此道者謂之玄學當時之人根性猛利臻
其妙者不可勝數雖石頭大恐後世不能完聞其說故
見於語言此參同契之所由作也所謂宗旨者以三句
標凖之乃體中玄意中玄句中玄自靈源明皎潔句意
相綴延至於然於一一法依根密分布處乃體中玄出
又自本末須歸宗開逹錯綜至乘言須會宗勿自立規
矩處乃句中玄也如宗門所論以明暗相對如步之前
後以理事如函蓋箭鋒之相應則非無功至玄之旨故
反破曰萬物自有功物之有功則可名求之乎故終其
言曰乘言須會宗以此也言有上中句有清濁暗則合
其言明則亦不違其句此其所以門門之境華參錯回
互而寂然依位而住也自是而論蓋石頭以三玄旨趣
示於此所明法眼所談但體中玄而已故追逐其句辭
而即解之而不復顧首尾立言之意也昔薦福古禪師
論三玄旨趣號爲明眼亦曰體中玄甚合法眼宗枝以
其言印余之心合者甚多但不欲亟言之也今廓然之言
為駭人視聽且使亟言之其知我愛我之深亦(闕)惟今
不復詳論之則聞者安得不以余爲誇也古之人其身
可以折辱困窮之而不能屈其言者以有理也余之所
談者求理之所在初不謂有法眼也法眼而之理之所
在非余之所能也人之觀聽雖駭亦非世所恤也廓然
笑曰安得起法眼與子辯吾不能曉子矣余歸述其語
以連前說以示同學云
記徐韓語
徐師川曰逹磨西來自五天無别職事欲傳法度生耳
既不契梁高祖即北遊魏面壁坐者九年得可祖而後
去初不聞張大其聲名聚千百閒漢爲部曲見王臣高
凥而揖循廊而趨不敢仰視夫荷擔如來祕密大法得
如逹磨乃可稱嗣祖沙門也韓子蒼曰真宗皇帝嘗欲
廢太平興國寺爲倉詔下之日有僧唐突以謂不可廢
真宗使中使諭旨曰不聽廢寺即斬仍以劒示之祝曰
僧見劒怖懼即斬不然即赦之中使如所誡僧笑引頸
曰爲佛法死寔甘甜之有如是僧乃可稱衲子也徐韓
二公今縉紳之望皆留神内典而見識議論如此聽之
令人如雪中見西河諸峯不勝爽氣
季子夢訓
湘山逸人毛文仲蓋東坡蘇公江湖遊舊也公歿餘十
年而文仲之子學成更其名曰在庭已而夢公授以字
曰季子季子喜忘寢飯客疑以問余余曰孔子夢周公
因慕周公晚而歎曰吾衰也久矣吾不復夢見周公則
平日所常夢也明矣季子慕公而夢見之固其所也又
何疑焉然孔子削迹伐樹不以爲衰而以不夢周公爲
衰季子僮衣紈袴谷量牛馬不以爲悦而以夢東坡爲
悦夫聖賢之受材相遠如天淵而其好善之同弗間毫
髮也客曰以季子字在庭謂何余曰世莫知其說余獨
知之公於西漢尤愛賈生蘇子卿非直愛其文如盎盎
之春藻飾萬物與其屹若砥柱蕩摩驚濤也愛其知爲
臣之大體而已生爲懷王傅王墮馬死生哭泣至死寧
獨不知哭泣不能生王於死中耶其心以謂職傅而王
終非其道也子卿使虜不肯辱命雖飡氊寢煴牧羊海
上起止仗漢節李陵諷使降則請效死于前子卿寧獨
惡其生耶其心以謂職稱奉使敢愛死哉東坡意若曰
至士立朝之節而遠有不同然其學同出於吳季子而
不可誣也季子掛劒徐公之墓不以死生背其心則稽
之操履何嘗以用舍背其心今死向千載其蹇蹇凛凛
之姿未嘗不在漢庭也公以季子字之如易之垂象意
於不言之中使學者自求之耳客噫嘻曰使東坡復生
不能自解免矣遂去
答郭公問傳燈義
太尉都丞旨問所謂傳燈錄是何義對曰昔逹磨大師
佩佛心印於梁普通之初至震旦時學者方以講觀相
高逹磨大師乃曰吾不立文字直指人心見性成佛如
來教外别行傳上根輩人始疑之久而疑信者相半艱
難險阻六傳而至曹溪大鑒禪師當唐神龍中天下之
疑卒不疑勝信者之多於是源分派别而爲南嶽青原
兩宗枝派蔓衍而爲雲門臨濟曹洞潙仰與大法眼之
五家其道遂大振於聖朝景德中東吳僧道原披奕世
之祖圖集諸家之語錄由七佛以至大法眼禪師之嗣
凡五十二世一千七百一人成三十卷目之曰景德傳
燈錄詣闕上進奉冀流布章聖皇帝詔翰林學士右司
諫知制誥臣楊億等同加刊削俾之裁定夫所謂佛心
印者衆生靈智之府也其體本自妙而常明雖萬類紛
然日用殊趣而文彩粲然明了不差毫末其知之者謂
之神通光明藏謂之光嚴住持其不知者謂之生死趣
謂之無明始自故證發雖悟如釋迦文佛亦緣然燈記
莂則師承機語之自其可廢也法華經曰世尊放眉間
白毫相光照東方萬八千世界而彌勒發問文殊決疑
以謂日月燈明佛本光瑞如此持是經者妙光法師得
其證者普明如來維摩經爲魔女說法曰有法門名無
盡燈汝等當學無盡燈者譬如一燈然百千燈冥者皆
明明終不盡如是諸佛菩薩開導百千衆生令發阿耨
多羅三藐三菩提心於是其道意亦不滅盡隨世說法
而日增益一切善法是名無盡燈此其義也又問如何
是傳燈旨要曰晝夜分明瞞他一點也不得
記福嚴言禪師語
余既至衡山福嚴長老言公曰今年五月當有灾不可
逃過是乃畢世安適耳問其故曰運厄於珀鬼耳五月
二十八日太原造大獄來追對驗十月六日得放夜宿
溝鎮中中夜行荒陂隂晦迷失道路有光飛來照行坐
休則光爲止起進則導之至榆次凡百里而曉光乃沒
於是口占曰大舜鳥工往盧能漁父歸神光百里送鬼
事一場非明年春見超然於海昏夜語及之書以示素
所辦送者因覺先忠無外政和五年三月二日題
石門文字禪卷二十四
