石門文字禪卷二十宋釋覺範撰
銘
明白庵銘(幷序)
余世緣深重夙習羈縻好論古今治亂是非成敗交遊
多譏訶之獨陳瑩中曰於道初不相妨譬如山川之有
飛雲草木之有華滋所謂秀媚精進余心知其戲然為
之不已大觀元年春結庵於臨川名曰明白欲痛自治
也瑩中聞之以偈見寄曰庵中不著毗耶坐亦許靈山
問法人便謂世間憎愛盡攢眉出社有誰瞋於是堤岸
輙決又復滾滚多言然竟坐此得罪出九死而僅生恨
識不知微道不勝習乃收招魂魄料理初心為之銘曰
雷霆發聲萬國春曉聞者不言心得意了木落霜清水
歸沙在忽然震驚聞者駭怪合妙日用如春雷霆背覺
合塵如冬震驚萬機俱罷随緣放曠尚無了知安有倒
想永惟此恩研味其旨一庵收身以時臥起語默不昧
絲毫弗差蒙雜而著隨孚于嘉
圓同庵銘
空印之庵圓何所同睨而視之同太虚空弗設戸牖無
南北東而庵中人來無所從廓然現前以道為容我此
法界遇緣即宗自受用境出生無窮使令服玩地獄天
宫各各無礙如空行風我非文殊齒豁頭童以問法來
罄折其躬而師應機如隨扣鐘聊觀此老游戲神通不
起于座瞬兩漆瞳以大千界置于鍼鋒以香水海藏于
睫中一切人天之與魚龍不覺不知如盲如聾萬像懽
呼聲摩蒼穹天魔外道以手𢷬胷欲折困之面為發紅
如環輪上尋其始終於是雌伏仰此法雄我雖衰退氣
猶如虹未甘見刪終依禪叢斯文之作蕩除執封當以
理勝文則非工潙山之隂磐石可礱書以刻之昭示童
蒙
覺庵銘(幷序)
道人聞公以四威儀為庵而以覺名之隨身叢林之别
名也余游此庵中微塵數劫適今始讀其號如人静坐
忽見鼻端心知之而不可以語人名之所解又如風中
鼓槖雖有神禹之知莫能分别特相視一笑而已銘曰
明暗色空成住壞即大寂滅究竟覺居以名庵是增語
而我銘之添注脚如湯消冰無别冰冰湯之相未全脱
何如睡足百事懶軒納林光鳥聲樂當知今在衡嶽中
門外今無覺衡嶽道人撫掌笑軒渠注經不必居牛角
如庵銘(幷序)
吾鄉日公謂余曰吾以經行坐卧為庵以分别塵勞為
如且求銘銘曰
日用現前随眠煩惱去之即生如石下草蓋其妄覺取
舍顚倒小根怖之冰炭懷抱我以慧眼燕坐默觀一切
異相如珠走盤是時日公非内非外是非死生合成一
塊
朴庵銘
履長老禪而色貴白老禪有終白不受色道人游方學
至無學如役六用則思返朴有山可看有飯可飽乃笑
諸方何必百巧罏煙未殘跏趺袖手雪窗無塵鳥啼清
晝
夢庵銘(并序)
弛擔假寐入大槐之宫嘗王者樂覺來欠申炊未及熟
耳輟薪得鹿翳諸隍中俄而忘之意以為夢且行且詠
路人用其語而得鹿一以為虚一以為實此世間之論
也夢中無女色而欲成辦非實非虚此出世間之論也
衡嶽素公高行著叢林寄傲一庵而以夢名銘曰
一境圓通而法成辦五根不行而意自幻晝思夜境塵
劫無間而睫開斂初不出眼知誰妙觀鏡于心宗以世
校夢乃將無同為魚泳波為蝶翔空在素曲肱吉祥止
躬即庵是夢問井得水即夢是庵緣飯識米於一意地
無能無二若見主人夢庵俱棄
癡庵銘(幷序)
衆生以貪瞋癡為三毒三毒之過能致生死諸佛以戒
定慧方便觀照而用治之余至龍山翊道人引余坐於
明窗淨室之間曰此吾癡庵也翊頎然秀發論議精到
余不見其癡之相山雲朝升璧月夜挂翛然無營余不
見其癡之理禪者方以精嚴黠慧自矜機辯逸羣勝物
其肯甘為癡哉顧虎頭之癡於畫王述之癡於不言率
為世傳是好名之癡也上人泯泯與衆卧起不知人間
是非榮辱貴賤功利如三世諸佛之白牯可謂之癡雖
以自志然余以謂其未能絶對余為之銘又可乎上人
之癡不事於名則余之銘於義未失銘曰
導師黠慧出三界癡於無癡中致衆生疑未若翊禪淡
然無為以癡為庵聊以戲之亦有癡侣論癡要訣若見
大智紅罏片雪
懶庵銘(幷序)
放似狂静似懶學者未得其眞而先得其似山林雲壑
之人狂放一致静懶同川然胷次涇渭笑時眞率瞭然
得於眉睫之間融懶亦能負米瓚懶亦能拭涕安懶亦
能牧牛未能眞懶也者南州仁公以勃窣為精進以哆
和為簡静以臨高眺遠未忘情之語為文字禪然則結
庵自藏而名以懶殆非苟然甘露滅為作銘曰
惟融與安品坐客瓚於禪林中是謂三懶秀媚精進辯
慧擔板唯道人仁俱透此患水不洗水眼不見眼以之
名庵蓋亦泡幻鳥啼花笑日用成辦睡起密傳露芽一
盞
墮庵銘
心非言傳則無方便以言傳之又成瑕玷蓋言不言俱
名汚染飲光華笑智海簟卷非言不言驚如掣電異哉
曹山法幢特建以墮一字雪諸情見在聖非貴在凡非
賤雜之不藏著之難辨二乘骨驚十地魂戰而解空子
乃圓笑靨善刀藏之不露鋒燄不動聲氣降伏魔怨
喧寂庵銘(并序)
高安居士王詢温甫和易寡欲靖專無營特刻意事佛
精嚴弗懈雖年運往矣而視聽聰明惟履無玷故聲稱
閭里雲庵道價值天下元豐間游金陵舒王施第為寺
以延叢林號内外護元祐初退休來歸說灋於洞山九
峯温甫忘冠巾而師事之其法嗣佛照禪師惠泉者與
之交善自泉住上都名刹士大夫有稀見之者而與温
甫日親法喜偈語酬唱不絶豈所謂千里同風者乎政
和七年秋結制對其所居名曰喧寂余適以事至訪之
温甫方負暄閱經置卷坐語語少而理多於是自媿羈
官四方畏首尾思蟬蜕垢紛縱浪閑曠而不可得乃銘
其庵而去銘曰
孰談無生唯老居士孰為聽徒團欒妻子以諸塵勞而
作佛事視其家風老龐是似名聞諸方流輩追崇餘四
十年一節保躬老則結屋置闤闠中即喧而寂蓋將無
同賢哉斯人不二於物蹇寓于世莫知歸宿我睨而視
亦見彷彿出生太虚陶鑄魔佛
破塵庵銘(幷序)
道人堪師庵於水西南臺之下名曰破塵為之銘曰
取大經卷破此一塵何以破之智為斧斤塵非斷空可
破非有了然而知空亦不受異哉湘麓庵此老堪視其
庵名如車指南堪雖可即語默弗及如指自觸如眼自
覿
報慈庵銘(并序)
武寧西峯達上人年方妙而孝思度越流輩父母喪則
重于墳所旦夕誦唄以時臨遂自名其庵曰報慈嗚呼
達可謂知如來大師律我比丘之意經豈不曰孝名為
戒乎余謂其所為有補於名教乃為之銘曰
竹叢生謂之慈竹烏返哺謂之慈烏豈吾含齒而戴髮
乃彼烏竹之不如故有終天之痛心再折而情枯蒔松
楸以上雲雨就樹隂以縛屋廬營出世之冥福生五濁
之芙蕖知輪珠以行道明月(闕)皎其影孤念此風之可
尚聊以起精進而激懦夫
甘露滅齋銘(并序)
政和四年春余還自海外過衡嶽謁方廣譽禪師館于
靈源閣之下因名其居曰甘露滅道人法太請曉其說
余曰三祖北齊天平二年得法於少林隱于𡷗山終身
不言姓氏老安隋文帝開皇七年括天下私度僧尼驗
勘安曰本無名遂遁于嵩山二大老厭名迹之累而精
一其道蓋如此余寔慕之乃為之銘曰
吾聞甘露食之長生而寂滅法乃有此名寂滅而生谷
神不死唯佛老君其意如此我本超放憂患纏之今知
脱矣鬚髮伽梨安遁嵩少璨逃潛霍是故覺範老于衡
嶽山失孤峻玉忘無瑕當令舌本吐青蓮華
明極齋銘(幷序)
太原王健伯強名臣惠公之子皇叔嘉王之壻方壯年
則能棄官學道閱首楞嚴經至餘塵尚諸學明極即如
來歎曰此如來之訓而余之志也願以明極名其齋而
乞銘於余銘曰
有而尋求癡暗所囿得而驚異智濁之咎濁澄暗徹自
覺成就如人目睛一塵不受開睫譬生明發寄根歛睫
譬死暗不能昏聖師眞慈開此妙門睥睨不入夫豈知
恩枵然丈室中置匡牀經行宴坐晨燈夕香勿使邪念
蔽常寂光
夢蝶齋銘(并序)
龍舒陳顯仁和粹而喜客慈祥而樂善宗族朋友皆稱
之余以怡然居士之齋為夢蝶而為之銘曰
浩蕩之春萬物發飾淮山花開麗其風日蛺蝶何為栩
栩自適朱門青鞍羣色棋布富貴鼎來賓客鴛鷺居士
欠伸蘧然而寤歲時獻夀舉杯怡然墮幘一醉其樂也
天紛紛萬緒成我日用睨而視之開睫之夢
明極堂銘(并序)
道人法太少年追隨翰墨所與遊多一時顯人晚居衡
嶽一衲窮年垂涕捫蝨猥衰坐睡守糞罏煨芋直名其
所居為明極取首楞嚴餘塵尚諸學明極即如來義欲
以道人坐進此道為之銘曰
見明之時此見明者緣明開達則見暗時此見暗者不
明自發見則常明寄根成就見豈明生暗能昏否我觀
明暗尚難掩藏豈生死門乃欲存亡惟道人太以壁為
口全機現前不落滲漏
昭昭堂銘(并序)
虎城永上人游方晚館漳水上藍余適還太原見之話
臨川舊游累日不厭時方解王事縱望雲山神魂若飛
動而亦有落葉之興曰欲於崆峒之下作堂昭昭名之
而乞言於余為之銘曰
維塵勞海是無明窟衆生以之生死出沒而此昭昭首
出萬物廓然十方寂湛徧周目雖可見而不可求倩汝
名之為物之尤一堂收身丈尋之闊歛目大千都寄毫
末乃欲見見如鹿方渴大哉此法明白坦夷昧者迷失
知者得之故甘露滅為作銘詩
要默堂銘(并序)
南楚山水湘西為甲湘西法席保寧為甲余既幸館于
其中無别職事一堂窅然終日卧聽樓鐘而已則又以
今寂為甲乃名其堂曰要默為之銘曰
此無比法如難信珠雖曰得之非實非虚默而未說豈
有說乎虜中吾趾矢貫其膺即烹汝父遺我杯羹直中
有曲令爾當行是法平等無有高下定當作佛普告來
者而常不輕乃遭詬罵其珠圓徹内外俱定自牖見子
呼之聽瑩顧其糞除則肯受命自是而觀則有綱宗以
火觸火鍜凡聖銅縱使自返窒使求通面壁而坐理鉏
而扄要使求者鼻直眼横是為大智破滅無明提婆祖
以無所嗜好祈神求信自貶其道校此兩士則為顚倒
湘西之麓古屋數椽卧聽樓鐘餞吾華顚謂終不說夫
豈眞然
一麟室銘(并序)
南臺禪師昭公住山之眀年新其丈室而以一麟名之
使叢林想見哲人之遺風餘韻也甘露滅某為銘曰
麒麟之性不可繫羈非如犬羊可驅東西有大比丘人
類精竒在驅烏中服勤祖師及其將化使之尋思賞其
神駿思則有辭衆角一麟遷其以之禪師昭公來自大
潙分空印澄名譽日馳顧瞻山川憮然嗟咨想其高風
屋宇故基以麟名室非苟然為佳羽百鳥宗教日衰庶
異人出支此頽隳耆闍倚天勝氣華滋當磨雲根刻此
銘詩
宜獨室銘
金沙僧道明勤道如智海事師如小朗機陪清衆於宿
德寮之後别開小室僅可容膝日晏寂其中昔偉禪師
在黃檗親老積翠其静住政如此人問其故答曰聚語
藏六軒銘(并序)
端首座從吾磊苴兄遊有年方埋光彩禪林而學者已
相仍矣開軒於室之後乞名於余余為名曰藏六且以
諷後學事虚名為實效者耳銘曰
寡欲養心以直養氣抱其德全龜以蟬蜕情緣峥嶸欲
犬怒吠端方藏六攫摶無地學者闐門佇思擬議如大
火聚不宿蚊蚋我觀此老非愚非慧人趨所争師取其
棄
俱清軒銘
曉雲滅盡羣山蒼然倚杖凝睇如開青蓮夜籟以寂繞
除流泉曲肱而聽如鳴朱絃有大禪衲不礙見聞以雲
門印印空成文對是淨境深炷爐熏人牛兩亾蓑笠具
存
解空閣銘
以色礙眼鏟其雲山以聲聒耳惡禽間關有大開士倚
欄微笑以眼聞色以耳觀鳥石屛玉立泉以珮鳴乃知
解空不離色聲
宜獨巖銘(并序)
余性喜笑傲不了人之愛憎比坐譁衆人所鄙棄飯餘
曳杖山行路窮則反會意植杖莞然一笑響應山谷之
西崦幽竒可愛有巖西向洞如側磬中有石碪僅容坐
卧而附巖左右偏生脩竹余每至此終日忘歸既久因
名其巖曰宜獨乃為之銘銘曰
幽巖如磬側立山腹中有石牀砥平而綠我來忘歸卧
聽風竹夫物得宜如眉暎目幽居情閑乃名宜獨一頃
之陂清飲兩鵠得其所哉此詩可錄
座右銘
行與邪分途居與正為隣於中有取捨此外無疎親此
為朝市者言之肥家以忍順全交以簡恭好學如不及
求名如儻來此為山林者言之大丈夫當期出生死生死
皆由心所造心滅生死乃壊心滅則髑髏是水心生則
爪皮是罪淵乎妙哉一念不生即入無垢三昧
延福寺鐘銘(并序)
梁武帝假寶公神力見地獄相問何以救之寶公曰衆
生定業不可即滅唯聞鐘聲其苦暫息耳武帝於是詔
天下佛廟擊鐘當舒徐其聲欲以停苦也宜豐李元與
弟施延福院大鐘願資延母夫人周氏夀祺且雪夙障
余以謂李氏知所施矣晉許遜白日僊去天詔書曰赦
汝不事先祖之罪佳汝施藥呪水之功夫施藥呪水脱
人於苦者也唐崔祐甫本貴且夀以任情殺戮囚繫不
釋遂不夀囚繫殺戮置人於苦者也嗚呼夀固無象脱
人之苦則增置人於苦則損夫鐘之功利博大昭著者
也以之為施周氏之辠滅夀延理有固然者矣因為銘
曰
衆生大夢營黑業玲瓏擊鐘與開睫功德之大吾敢喋
願移慈母離障結如聲度垣即超越孝哉伯仲俱勇决
依仗佛力等痛切如取寓物執劵牒願夀慈母春在頰
如鐘常撞無盡竭政和甲午夏五月誰為銘之甘露滅
童耄竹銘(并序)
霜筠粉節貫四時而不凋者竹之性也然憐孝子之泣
則為之冬茁憫忠臣之誓則為之倒植余聞心之精微
不可以言傳而可以事著是二者非忠孝之著乎潛菴
老人戲植獨竹於庵南之壁隂朞月而筍茁蓋老人以
虚心集道以高節荷法所致亦精誠之驗也余以童耄
名之又為之銘曰
渭川千畝潛庵一竿俯視盛衰凛然歲寒筍茁于夏解
籜穎異頎然扶疎如老擕稚根豈終獨乃生横枝如其
道茂有子嗣之高情不羣安樂霜雪風來有聲是隨宜
說
魯公玉器銘
二乘馬麥為法忍饌我觀是法縱横轉變皆即一心靈
妙所現覺知見聞一一成辦色空眀暗一一如幻設物
譬道古聖所羡初無大小之與貴賤是故此輪眞淨所
建
李德茂家坐中賦諸銘
阮咸銘
有晉竒逸製為此器以姓名之蓋琴之裔物趣幻假形
因變遷但餘至音則無陳鮮
琴銘
材出餘燼桐生晚林見之意消矧聞其音朱絃發越夜
堂秋深如見古人如得我心
鏡室銘
種性清瑩出塵風度開扉見之眞常流注妍者所欣媸
者所惡勿使癡兒呵出昏霧
端硯銘
破韜玉之蒼石出孕金之晴川解碧谿之封褁割紫雲
之芳鮮從連眉之僊子供倒流之詞源
歙硯銘二首(并序)
東坡得唐林夫歙硯絶妙然其心甚隆坡惜之以向林
夫曰琢硯者欲磨平其隆百年之後用之方為妙耳
外儼豐碩中含清堅而質常潤如舌有泉滑足金光碧
生霧曉平其微隆多年方妙
體切玉潤膚刷絲文書城之友歙谿之珍貌貴端重德
貴粹温是故覺範於硯亦云
五老硯銘(并序)
杜季揚奉使湘南過九江見廬山而愛之得拳石於九
嶷山之下類五老峯有坳其痕如硯季楊欣然置几案
間名之曰五老硯余觀之於南楚門舟中為之銘曰
廬山五老寒翠倚天公嘗過之望見垂涎朅來幽夢時
歷其顚九嶷之下得石如拳二三君子聚首比肩豈其
遊戲分身則然下有坳處形如玉淵疑有神龍風雷播
掀以當吾硯刷其芳鮮醉中落筆粲然雲煙我作銘詩
擘窠為鐫袖歸中朝為好事傳
王裕之求硯銘為作此
吾聞大梁之東郭有硯臺焉而自然成坳淵挽九江之
水以為滴聚桐柏之色以為煙借温江卓筆之峯以蘸
其尖展青天以為紙書吾餞君之詩情與曠野以相連
吾輩留滯南楚思上國而未得以還轅雖然會當與君
握手州橋踏月以話湘川是時君必折蟾宫之桂我亦
腰金紆紫揖讓于人主之前此言蓋理有固然非狂且
顚也
詞
和陶淵明歸去來詞
歸去來兮是處有山皆可歸念纏綿其世故忽感悟而
增悲精誠炯而未泯齒髮逝而莫追想比隣之驚愕疑
昔人而竟非逢斷橋而植杖涉淺瀨而搊衣轉犖确之
深壑開機杼於尋微宿雨初霽山氣如犇紛然落葉滿
我衡門少喜翰墨餘習尚存如撫無絃如持空樽有詩
情以寄目無憂色之在顔皆遇緣而一戲則何適而不
安顧風物之閑美忻幽鳥之關關揜殘書而意消偶斂
目而深觀還諸緣以俱盡廓然獲其無還譬如人經故
鄉情戀戀而盤桓歸去來兮請畢生於此游佳退藏於
不言使來者之自求如薪竭則火滅知愛盡而無憂雖
鯤鵬之小猶聽其自化則此道其可以告於朋儔笑我
閱世如川行舟少折困於憂患老安樂其林丘嗟學者
之畏影蓋餘波之末流苟就隂則影滅妄自釋而心休
已矣乎吾吐斯言非其時聞者聽瑩皆遲留以鍼投水
今無之古人不可見來哲亦難期省雜念之妨道如良
苗之日耔當閉關而觀壁盍捐書而止詩不取於人而
自信如子得母復何疑
潙山空印禪師易本際庵為甘露滅以書招予
歸隱復賦歸去來詞
歸去來兮潙山有人呼我歸碧暮雲之凝合空夜鶴之
怨悲省一念之有差雖百悔其何追探蟻穴之意適俄
夢覺而知非幸牛羊之弗踐有墜露之霑衣恨無前知
之明及未著而知微緬懷萬峯如蹲如犇而煙霏開窈
窕其門東庵西井古迹猶存俯拾枯松旋安茶樽竝兩
山之寒翠煮萬仞之潺顔想鍤鍬之寂子對牧牛之懶
安妙機鋒之雖觸無生死之相關挹前輩之宏規揆今
事而默觀唯空印之中興取高風而追還耿終力之弗
寐心欲絶而桓桓歸去來兮永結無情之游蓋大欲之
已去復於世而何求笑朝三而暮四紛衆狙之喜憂愛
芙蓉之倚天勢獨立而無儔昔尚反顧今則覆舟弓精
盡於九年履考祥於一丘卷正宗而懷之悲末學之横
流如韓信之已死而其心豈眞休已矣乎潙山吾歸今
其時如魚縱壑不可留今而不歸欲何之行以到為是
食以飽為期雖靈根之深密護空慧以培耔聽耆年之
夜話誦諸衲之清詩知沙壤之非飯情斷意訖復何疑
賦
王舍人宏道家中蓄花光所作墨梅甚妙戲為
之賦
水蒼茫而春暗村窈窕而煙暮忽微霰之濺衣驚一枝
之當路蔕團紅膏之蠟色染薔薇之露柔風飄其徐來
暗香滅而復著待黃昏之雪消看東南之月吐何嬋娟
之殷勤獻清妍之風度方其開也如華清之出浴矯風
神其轉顧蓋天質之自然宜鉛華之不御也及其落也
如朝陽之奏曲學回雪而起舞乃僊風之體自輕非臭
夷之藥能舉也怪老禪之游戲幻此華於縑素疑分身
之藏年每開卷而竒遇如行孤山之下如入輞川之塢
念透塵之種性含無語之情緒豈君王寵我太甚致我
不得僊去者耶
龍尾硯賦(并序)
予所蓄龍尾硯比他硯最賢龔德莊從予乞曰此石宜
宿玉堂豈公所當有耶既以與之又戲為之賦其詞曰
柳子嘗有言曰硯之美者唯青石最賢而綘石次焉自
綘青而下蓋亦不數而世亦無傳何温然之子石出高
要之晴川方其始造也祠中牢以匃祐犯驚湍之洄漩
探萬仞之崖腹取勁石之堅圓裹碧草以徑出割紫雲
之明鮮縈金縷扵廓岸張鴝目於坳淵於是房以玉室
而綈以錦衣名以虚中而以居默字之適風櫺之春晝
偶莫逆於書幃管城子方蒙茸而落帽燕客儼峩峩之
豐頤愛知白之盡展其底藴而看君答煙霞之譚詞粲
古今於立頃而觀者若未始與聞而有知以其有是之
德故君子見錄而不遺也蓋嘗罥網而出鯉昭以佳瑞
而生之涸於順山而鴿致浴於越池而水緇姿端重而
有墨侯之封腰微坳而作郎官之狀逸于闐青鐵之羣
秀蟾蜍玉器之上又嘗汚盧擕之怒裾印太眞之醉掌
泮紫金於藥鼎鏘清聲於書幌殆其棄而弗用也猶燼
餘骸於弟子瘞朽骨於草莽而狂生乃以鐵竊其名而
市工仍以瓦肖其像由此硯之難致故紛謬偽之欺誑
也顧予此硯之清堅出于歙溪之湄水乃陋南荒之彘
肝而竊自比於龍尾勻數寸之秋光温一片之和氣疑
初得於魯祠何朴美之如此從予游亦有年愛其忍垢
之類已嗟所値之不遭紛白眼之相視獨一龔之可人
輙傾蓋而見喜將提攜而去歸置玉堂之棐几稔亨奮
而逃窮脱怒罵之焚毁終未免腹洞於暮年而猶勝支
牀於壯歲子行勉矣予將觀子與管城輩耕於無所不
知之鄉而至豐年之義理也已
石門文字禪卷二十
