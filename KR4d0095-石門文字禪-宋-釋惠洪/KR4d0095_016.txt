石門文字禪卷十六宋釋覺範撰
七言絶句
春詞五首
映門楊柳未全遮纔有柔條自在斜不信春寒猶有雪
誤驚飄舞作飛花
春到梅梢雪未知横斜初見過墻枝暗香愁絶無人問
一再風前月上時
昨夜江村雨一犂白沙江路曉無泥戲波拍拍鳧雛暖
掠岸翩翩燕子低
曉霽晴湖已拍橋橋邊春色觧相撩分疎積雨饒鸎舌
拘束東風倩柳條
郊原雨歇看春耕繭栗能駞稚子行青杏欲嘗先齒軟
海棠開徧恰新晴
春日作
山前山後花半紅橋頭橋尾柳搖空流鶯枝上未成語
始囀一聲来去風
殘梅
殘香和雪隔簾櫳只待江頭一笛風今夜回廊無限意
小庭疎影月朦朦
次韻通眀叟晚春二十七首
琴筑春流漲淺灘圓吭幽鳥語林端纖蒲水荇空凄寂
背立東風整釣竿
綠徧西園春正殘青梅小摘嗅仍看單衣初試殊清爽
更愛凉風掠面寒
落花片片怨春隂霧雨那堪更作霖小院晚春猶惜掃
欲穿凖擬倩金針
散衣行處雨初涼庭院誰家柳暗墻倚杖南軒看修竹
快人觧籜玉蒼蒼
居近幽林復碧江水光林翠到西窗鷓鴣啼竹聲相應
鸂鶒眠沙只一雙
落英寂寂草離離天氣清和得所宜頭面惺愡快清曉
可人惟有海棠枝
枝上啼禽毛羽光商量密葉恰能藏路旁垂柳隂堪歇
墻外櫻桃小可嘗
題詩徑欲挽春還噪吻吟窗秃筆端寂寞却憐當檻竹
嫩黃新嫋出林竿
晝永呼童挂北軒青山無數卧披看獨憐杜宇啼聲晚
催發芭蕉戰莫寒
桃李無言暗淺深曉雲慚愧不成霖化工勝却耶谿女
繡徧園林不犯針
去歲春游愛野棠今年還復出東墻行思往事心猶在
却照清溪鬢已蒼
睡魔晝永不能䧏一夢春晴賞北窗只有敲門漫谿叟
也嫌疎懶世無雙
山桃噴火柳垂絲野店溪橋處處宜我作春游亦清散
榆錢聊挂瘦藤枝
困人天氣渴思漿喜有人家密竹藏稚子不知僧不飲
壓糟醇釅勸人嘗
春心百種竟衰殘幽事侵尋尚數端清晚閑題記新竹
粉衣香滑一竿竿
清晨花下露團團飛鳥行吟仰面看傑句天資人不及
勿嗔島瘦與郊寒
壓枝萬朵濃如繡初歇連綿十日霖穿蘂蝶鬚輕似線
刺香蜂尾快于針
倦行放步卧垂楊誰打鞦韆笑隔墻風物惱人情不淺
歸来山色更青蒼
夜凉静話欣同榻春晚分題喜共窗觧笑疎狂才莫敵
詩禪美譽舊傳雙
紅梅真是醉吴姬浴罷偎風事事宜吟次紛紛落紅雨
小禽飛去動危枝
從游法侣意何長况更深雲僻處藏共喜春山有新事
小窗晴試露芽嘗
南来還復見春殘歷亂愁人恰萬端賈誼少年能肆茟
太公垂白始投竿
楊花滿院掩深關半摺文書偃卧看幽鳥等閑回睡眼
暖風時復破春寒
春寒瘦骨病難禁多謝新晴霽晚霖自補衲衣矮窗下
黃鸝聲好屢停針
劇笑自知躋奥室好詩安敢望門墻饒君麗句春難敵
輸我朱顔鬢未蒼
深院無人得散衣海棠經雨更相宜若為化作翩翩蝶
遶此扶疎竹外枝
清絶新詩寫硬黃著籖端為密收藏自驚短拙知何限
愛子高才見未嘗
海棠
酒入香腮笑未知小粧初罷醉兒癡一枝柳外墻頭見
勝却千叢著雨時
和余慶長老春十首
野梅官柳不勝春妒面愁眉各鬭新欲作清詩成瘦坐
生憎白雨觧催人
葉欲蔵禽花沒腰春愁疊疊覺難消碧雲新月誰梳鬢
翠浪柔風自織綃
鳬鷗水暖聚圓沙帶雨春湖脉脉斜翠線受風遮徑柳
燕脂含雨隔籬花
葉雲誰剪芘花身花底何人笑語頻應是流鶯訴心事
窺墻欲見恨無因
一盞露芽袪睡思半簾疎雨作愁媒似聞池館花如海
杖策當為得得来
嫩寒清曉欲留春睡足山中樂事新珠玉等閑無脛至
風流全付茂陵人
柳如西子舞時腰飛絮初狂雪未消多謝余郎造化手
觧拈春色寫鮫綃
雨過清流走白沙隔籬紅杏一枝斜可堪風日濃于酒
更愛君詩麗似花
舊游新事兩關身花下清晨吉&KR0008;頻野步尋梅曾共樂
夜詩聯鼎願相因
人笑才高真禍本自驚詩好是窮媒貪看百尺遊絲轉
忽見雙飛乳燕来
遊西湖北山二首
幽草青青繞竹扉雨餘人在杏園西無端黃鳥驚春夢
正向綠蘿深處啼
春園南北筍過墻墻下離離草更香啼鳥野花無問處
蒼山牢落下殘陽
次韻超然春日湘上二首
暮年身世極南邊病眼愁看北客船憶著金明池上路
寳津晴瓦隔霏煙
年少無愁事業新小詩寫得楚江春已知字字愈頭痛
可是駸駸觧逼人
春晚二首
方見柳條堪結紐忽驚梅葉觧藏禽春歸掣肘徑不住
院落殘紅一寸深
閑愁一寸在垂楊遊絲百尺拖清曉榆錢滿地贖春歸
山茶昨夜都開了
長春花
人間花亦有仙骨夘酒發妝呼不醒醉裏那知更歲月
韻高班草卧空庭
上已
桃花落盡柳隂成寒食風光小雨晴半掩寳書凭几坐
滿庭芳草為誰生
題黃山壁
夜雨曉晴春盎盎綠愁紅醉思迢迢獨存滋味無人會
笑看柔風拂柳條
初夏四首
嘒嘒新蟬綠葉遮一聲臨晚到山家未應春色全歸去
猶有芳叢刺史花
野水稻苗青拂岸柘岡麥穗熟分岐前村父老胥歡甚
笑指橋邊露酒旗
院落寥寥日正長小梅初熟亞枝黃午窗書引昏昏思
角簟宜開舊竹牀
流鶯聲老綠楊中欄檻蕭疎墮晚紅二十四番花信重
園林又覺轉熏風
南軒
南軒日静小簾開百舌無端喚夢回莫為楊花不相識
随風還觧過墻来
次韻方夏日五首時渠在禹谿余乃居福嚴
殘書半摺立風檐欲步還慵睡未忺忽憶故人談笑處
擘蓮嘗芡禦炎炎
聲華籍甚淛東西胸次玲瓏絶坎蹊那料南来遭白眼
強顔腰作偃松低
山縣蕭條早放衙蓮塘無主自開花三义路口炊煙起
白瓦青旗一兩家
水閣風微快葛衣沙村返照淡餘暉數聲楚些無情思
不似吴中緩緩歸
我憶西湖山水清君詩說盡欲歸情何時京口同煙艇
柔櫓咿啞短作程
嘗盧橘
皮似柿椑髮易剝核如龍眼味芳鮮滿盤的礫如金彈
叢手分嘗憶去年
新竹
琅玕數夲倚墻隂新筍均條忽作林昨夜小軒添得境
却煩佳月碎篩金
秋晚三首
藜杖晚經桑柘塢園林秋盡露人家破籬犬吠柴門掩
寒犢自歸山日斜
碧雲紅樹晚相間佇立不堪游子情劃破秋空一行鴈
斷腸南去兩三聲
紫梨紅棗八九樹竹屋柴門三四家機杼聲遲秋日晚
遶籬寒菊自開花
雪中山茶
綠羅架上破紅裙占得春多獨有君那料曉来猶帶雪
素衣丹頂鶴成羣
謝妙高惠墨梅
霧雨黃昏眼力衰隔煙初見犯寒枝徑煩南嶽道人手
畫出西湖處士詩
妙高梅花
戲折寒梅畫裏傳便知香爨攬佳眠愛吾花木逡廵有
乾笑春風入暮年
琛上人所蓄妙高墨戲三首(并序)
淮上琛上人袖妙高老墨戲三本来閱此不自知
身在逆旅也妙高得意懶筆而琛公能蓄之琛之
好尚盖度越吾輩數十等也為作三首結林間無
塵之緣
年年長恨春歸速脱手背人收拾難那料高人筆端妙
一枝留得霧中看
脩葉閙花增秀色為誰幽徑撒秋香還如此老行藏處
不為無人亦自芳
一幅湘山千里色碧天如水盖秋寬磨錢作鏡時一照
乞與禪齋坐卧看
次韻翁教授見寄
仙郎落茟敏驚鴻文字追回兩漢風脱腕舊聞供十吏
探懷行看取三公
夢中作
無頼春風試怒號共乘一葉傲驚濤不知兩岸人皆愕
但覺中流笑語高
紀夢
玉纖金釧隔窗紗醉整殘糚滿鏡花撼地跳珠千丈白
骨飛寧復用毛車
過小院僧窗有假山絶妙作廬山勢書此
廬阜歸心久未降夢魂時復渡湓江忽驚古寺秋庭上
翠蹙煙巒對矮窗
次韻五首
成破須臾知世相雨雲翻覆見交情何時一葉春湖闊
塞管横風夜月清
正爾思山想歸路偶行看雪立階除忽驚晝永軒窗迥
推抵清寒擁燎罏
懷中但自除衣垢面上從教有唾痕負日風檐成坐睡
夢随鷗鷺落江村
莓苔徧地榆錢滿院落無人柳絮飛信手翻書香篆冷
夕光山翠上窗扉
措置已落古人後猛省令人愧衲裙廬山好處軒窗在
留眼歸看五老雲
次韻巽中見寄四首
君才俊却海東青鼻笑生華茟有靈寄我小詩足風味
展開如對鏡中形
卧念高人最起予時時想見秀眉疎石門自古無佳句
寄語雲山莫放渠
停蓄幽懷萬頃波一傾要及少年時正當清嘯尋君去
已辦登山綠玉枝
别後夢歸關不住得歸車已走先鋒催詩疥子撈春甕
有味難言却皺容
謝人惠蘆雁圖
道林煙雨久不到忽見橘州蘆雁行笑裏茟端三昧力
坐中移我過瀟湘
湓江宿舟中
琵琶亭下孤舟宿夜静風清水四圍蝴蝶夢中江月白
蘆花鳴笛釣船歸
過蕪湖晚望
盡日舟中情思疲晚来何處最幽竒沙鷗數隻妝江面
雲帶兩條山畫眉
東流阻風
秋葉叢邊風索索迎賓亭下水瀰瀰蓼花深處老漁父
更把牀頭羌笛吹
次韻孫先輩見寄二首
從来佳句出寒餓太白飄零子美窮箸下萬錢如有意
作詩遣興不須工
長欲探懷取卿相對人信口比伊周安知投老空拳在
句法不醫雙鬢秋
過湘江題慈雲寺壁
慈雲寺在古城隈月閣風軒照水開獨倚闌干秋雨後
青山相逐渡江来
再遊讀舊題
渡頭路入白雲隈斷岸柴門窈窕開忽憶去年曾過此
拂塵閑看舊題来
晚歸福嚴寺
淺抹濃堆翠却煙老松無數更蒼然石梯又入千峯去
時見樓臺夕照邊
次韻亭上人長沙雪中懷古二首
楚國樓臺凌九霄軟風行復弄柔條當年絃管今何處
飛雪滿空如舞腰
數峯江上曉不見指點先煩楖標條却望蒼崕尋折榦
偃松梢重壓龍腰
書白水寺壁
寒巖花木鬭迎春古寺修筠戰雨聲負日晴軒成坐睡
朦朧何處鷓鴣鳴
過長馬市
長馬人家古道旁秋来禾黍已登場池塘水落菱蒲冷
籬落霜晴橘柚黃
書湛然亭
家在匡廬疊翠層雲開彷彿見微稜褰衣欲上千巖去
隔岸扁舟喚不應
次韻張敏叔畫桃梅二首
要看紅雨滴殘春作陣驚飛亂蝶群好在一枝長不死
謾煩詩筆掃煙雲
玉骨冰姿過眼空却煩摹刻倩詩工暗香錯莫知誰寫
多謝黃昏一陣風
送覺先歸大梁二首
殘秋千里游梁去破浪扁舟别我来對坐無言看山月
一庭松雨在莓苔
閑人忙事莫參差各夢同牀暗發嗟相值一懽難把玩
摩頭輸子看京華
題賁遠書房
軒上仙郎面如玉檻前修竹翠于葱壁開他日春眠足
應對同僚話故叢
李商老自山北道中作詩見寄次韻
蹇驢醉頬兀紅酣眼豔秋波望翠嵐長向詩中見風度
愛君茟力似黔南
初至崖州喫荔枝
口腹平生厭事治上林珍果亦嘗之天公見我流涎甚
遣向崖州喫荔枝
至海昏三首
前身定是赤頭璨風帽自欹麻苧衣久客瓊崖看詩律
袖中藏得海山歸
我老又窮交舊絶姓名面目畏知聞飱痂是病竟不悟
裹飯相從獨有君
天公無計奈此老時復致之拴索間寄語故人休念我
幸因王事得游山
次韻壁間蔣侯詩
軒前叢玉是誰種笑裏風姿件件宜耐久節高真不屈
此情惟有雪霜知
遊石臺寺
歲晏身心無一事江山信美又吾鄉去年今日黃河北
夜趁眀駝上太行
永固登小閣
老僧乞食城郭去小閣無人獨自登急雨忽来添瞑色
諸峯領略露寒層
會性之山中二首
秋来林下偶相尋松雨風泉一徑深小立聽君臨水語
十分知我住山心
江山千里笑談中暖熱寒泉出伏龍却看秋容能拂掠
夕陽無語斂眉峯
守道太尉醉鄉
懽伯平生數往還箇中城郭未嘗關暮歸健倒三四五
憑仗酪奴扶玉山
世眀九客同登滕王閣索詩口占
西山出雲青未了九客凭欄一笑時秋天便是一張紙
寫取江南覺範詩
贈胡子顯八首
小縣風光秀句傳太平無象宰君賢雖非社日長聞鼓
不是炊時亦有煙
作官要自有家法童稚熏蒸飽見聞堆案文書談笑了
先將勤政報君恩
去年苛政如狼虎盗賊縦横民散居那料春来見天日
抱孫門巷買犂鉏
社飲扶携春日和柘岡麥壟竟相過不因舊歲追胥苦
安得春来喜氣多
無數花紅霞委地幾重雲碧幕攤空遥知客退西園裏
盡落登臨語笑中
庭訟凋殘道氣增早衙清磬夜香燈吏人莫作官人看
我是南州有髮僧
弄晴雨過秧針出花信風来麥浪寒想見豐登民訟少
長官行摺道書看
煙鬟散亂猶梳月谷口含胡欲吐雲山寺閉門春睡足
可憐凭檻不同君
何忠孺出芝草三夲皆黃色指其小者曰昔登
第時産此今重華為作此
家山又産靈芝瑞天獨扵君著意深層秀已成重蓋兆
色黃更類笏頭金
古鼎
器分三足真神物具體而微有旨哉我識地靈先獻瑞
知公才業足鹽梅
舟行書所見
剰水殘山慘淡間白鷗無事小舟閒箇中著我添圖畫
便似華亭落照灣
東坡羹
分外濃甘黃竹筍自然微苦紫藤心東坡鐺内相容攝
乞與饞禪掉舌尋
宿芙蓉峯書方丈壁三首
二十六窩猨臂上夜晴引手酌星河忽驚此地羊腸險
世路羊腸嶮更多
赤髭病客煙瘴面漆瞳道人冰雪容俯檻夜殘看落月
不知脚下有千峯
人間熱惱不到處一室篝燈到曉眀枕臂聊為吉祥卧
雪猨聲與夢俱清
過寳應訪達川不遇書其壁
屋老僧殘湘水濱叢林氣象傲比隣莫嫌川客貧徹骨
滿院青春不借人
次韻曾侯分春亭
杖藜庭下花如海紅浪顛風急雨時分得春歸無著處
都將裁刻入新詩
次韻晚起
春眠失曉殊可喜紅日曈曨聞喚起平生嚼䗶觀世間
一覺夢鄉如此矣
次韻春風
吹鬢風俱小雨来殘紅掃盡露蒼苔稻畦綠錦無邊幅
更欲煩君為剪裁
次韻題葆光菴
一菴萬事不挂眼孤坐枵然龜六藏漆園摸索太饒舌
強為立名為葆光
次韻棋堂
畫戟叢中小寢驚日長閑試道衣輕含風廣厦過微雨
賓從時聞下子聲
次韻西樓
萬古湘江繞故城水光夕照動檐楹行人仰看春風軟
吹落凭欄笑語聲
三月登湘隂景醇湖山堂時江漲而雨未止
煙雨溟濛暗小窗湖山堂下水連江已欣一葉浮千頃
更愛飛来白鳥雙
又登鄧氏平遠樓縱望見小廬山作
倚欄天際數歸帆春在滄州數筆間我與小樓俱是畫
雨中猶復見廬山
意行入古寺見鄧生之富以谷量牛馬寺舊藉
余賦詩
清明雨過快晴天古寺尋春亦偶然濃笑春風窮似我
也將柳絮當榆錢
南嶽會禪師往京口省枯木老禪過余湘上夜
語及前詩三絶要謁夢蝶老居士不覺有懷
其人
若逢夢蝶庵中老為道歸期壓舊年肯施獨龍岡畔地
大勝小嶺買山錢
會師胡盧而笑曰獨無語以餞我乎因賦此
倦卧耆闍峯頂雲呼船閒立楚江濆愛師任運如湘月
影入千江體不分
贈覺成上人
雲泉措置萬事外鬚髮凋零伸欠中想見龍城山下路
一川秋色稻花風
送向禪者省親約三月時復来
小雨初晴上元過湘江水生圖畫開江南今日且歸去
杜宇啼時還復来
次韻惠梅禪師見寄秋日四首
客情容易到雙眉乾沒晴湘夜月暉風露滿庭人未寢
飛螢故入小簾幃
長廊廣殿午風清禪倦何妨曳履行歡喜閒中有竒事
鑷髭空對紙窗眀
兑高山水目清暉雨勒孤雲放縦飛多謝炎凉摧溽暑
更闌静極忽僧歸
飽霜毛穎泛松煤窗底魚牋自在開琢得小詩清似玉
步笻時遶紫莓苔
補東坡遺真姜唐佐秀才飲書其扇
此生身世兩茫茫醉裏因君到故鄉滄海何曾斷地脉
白袍從此破天荒
次韻蕭子植承務四首
别後時時想見之朅来吐語便能竒夕陽寒帶殊山雨
寫出蕭郎醉裏詩
萬鍾我欲觧帶食雙璧從来賜立談君視新豐獨杯客
不因州縣著来簮
錦堂聞有傳夫子馬鬛倉官卧夕烟未展玉堂揮翰手
却来從我弄雲泉
秀句端如我晚年白髭畫出石門禪未論翰墨驚流輩
只識蕭郎亦自賢
英上人手錄冷齋為示戲書其尾
五鼎八珍非我事曲眉清倡乞人争一帙冷齋夜深話
青燈相對聽秋聲
入九峯道中
插身在俗熱惱處留眼看山寒翠中修徑掃除知有寺
忽驚窗戶濕青紅
讀和靖西湖詩戲書卷尾
長愛東坡眼不枯觧將西子比西湖先生詩妙真如畫
為作春寒出浴圖
與超然至谷山尋崇禪師遺蹤
行盡湘西十里松到門却立數諸峯崇公事跡無尋處
庭下春泥見虎蹤
崇山堂五詠為通判大樂張侯賦
静隠堂
扶策經行此堂上萬峯翔集漢江津山林未放公深隠
只恐功名逼逐人
信美亭
小停與客登臨處閒暇江山又故丘最愛名花每含笑
更憐幽草觧㤀憂
致爽亭
亭中偶坐悠然見不學王郎拄笏看多謝秋山每傾倒
潑雲秀色墮欄干
妙觀菴
閑来禪室倚蒲團幻影浮花入正觀江月松風藏不得
大千俱在一毫端
崇山堂
襄陽林壑精神處此地正如眉目間笑看弓彎弄雲水
風流那減謝東山
書寂音堂壁
永懷焦管愧平生任運無心更道情野火燒廬成露寢
暑天因浴亦江行
介然館道林偶入聚落宿天寧兩昔雨中思山
遂渡湘飯于南臺口占兩絶戲之介然住廬
山二十年尚能詳說山中之勝
城中信宿無所詣徑作思山破雨歸偶過南臺同野飯
聽公放意說巖扉
楞伽夲在海中央鉢具懸知挂舊房不泛木杯驚俗眼
一蓑煙雨渡瀟湘
題清芬軒
隔屋江梅欲墮飄幽香細細故相撩披衣春曉無人見
小立微聞意已消
次韻資欽提舉遊浯溪
邁往高風不可攀老成今獨見波瀾平生嗜好如漫叟
更在浯溪煙水間
次韻題德岡鋪
舊聞清憲使臨卭今日公能繼此風舍者從教坐争席
玩龜不廢撫焦桐
次韻自武岡趨東安道中
枕孤衾冷月空斜卧看青燈自委花逸想醉翁非夢語
酒醒能道客思家
次韻邵州道中
斗折清江接暮林墮江殘月水浮金松間有風自成曲
清坐不須重整琴
次韻曾機宜游山湘江晚望
貪看江草間江花不覺移舟著淺沙數茟瀟湘春自曉
橘叢籬落露人家
閏三月經旬雨江漲已及舊痕而湖山堂之下
船猶著沙二十七日與天寧清修白鹿龍牙
開法同赴景醇飯而廣法益陽来遂掇坐入
門湖水漲滿其碧勝鏡景醇曰湖山正為公
輩甚喜作此
湖山景物亦相知豈獨紗巾壊衲師喜我遠来何以見
夜来湖水滿平隄
巫山圖
誰開幅紙如方鏡照見巫山十二鬟若信朝雲是呵霧
許愁那復置眉間
古詩云蘆花白間蓼花紅一日秋江慘淡中兩
箇鷺鷥相對立幾人喚作水屛風然其理可
取而其詞鄙野余為改之曰換骨法
蘆花蓼花能白紅數曲秋江慘澹中好是飛来雙白鷺
為誰粧點水屛風
佛鑑興修天寧而大檀越輻凑六月初吉有雙
蓮開殿庭之西池作此
露井銀牀照碧苔地靈獻瑞亦竒哉將成萬夀千楹搆
故遣雙蓮一夜開
題通判學士適軒
小軒只著竹方牀散髮陶然夏簟凉手倦抛書成午睡
夢回齒頬帶茶香
清侍者自長沙歸雲居来辭且乞偈余斂目想
見清自遥田莊拄策而上將及到天亭回視
諸峯如關種所作廬山夕陽圖
到天亭下開春曉叢摺萬峯螺髻青瘦策緣雲上峯頂
為誰粧點夕陽屛
宿興化寺
天隂連日不成雨古寺無人鳥雀喧立盡黃昏門半掩
縮肩裹被作猨蹲
心上座余故人慧廓然之嗣而規方外之猶子
也過予扵湘上夜語有懷廓然方外作兩絶
風骨東甌語帶吴見君滿眼是西湖徑山河上今佳否
想見年来鬢亦枯
十年不得吴中耗凋盡耆年付等閒聞道瘦規顔愈少
獨餘此老殿湖山
寄題勝因環翠亭二首
遥知與客登臨處看得雲山到落暉四注小亭清入畫
萬竿寒玉碧成圍
萬身高節清癯老四座飛簷寒影間門外黃塵吹鬢者
有誰見此坐看山
次韻夏均父寄曾元素三首
溪上江山似故鄉朅来卜築近魚梁會須一葉浮秋浪
卧看驚飛白鳥行
文章風節冠中朝聳壑昂霄太華高想見山陽賓從上
醉圍佳麗寫臨臯
孤鳳丹山五色雛人呼身後秘行書高標秀徹如春曉
更愛含風萬頃湖
廬山雜興六首
野徑無人花競芳淡紅疎碧間輕黃不須折向尊前供
杖屨歸来已自香
山中流水水中山盡日青藜共往還閒向僧窗看圖畫
不知身在畫圖間
幽花疎竹冷梢雲江北江南正小春但得青山常在眼
不妨白髮暗随人
别開山徑入松關半在雲間半雨間紅葉滿庭人倚檻
一池寒水動秋山
白水連空不見村冥冥細雨濕黃昏秋山咫尺無由到
湏信關人不用門
秋山木落見遥村取次人家只隔雲一陣西風雨中過
數聲笑語嶺頭聞
道中二首
蒲柳冥冥花已殘水田南北是青山晚村歸路聞啼鳥
家住寒雲縹緲間
元石無塵處處青一谿花照碧天晴山雲亂却来時路
雞犬惟聞洞口聲
奉要勝軒居實居士三首
漠漠煙雲映碧流暖風晴日動鳴鳩何當綠葉楓林下
杖屨相追結勝遊
出御未聞歸北闕角巾長念入西臺林間三月花猶在
苐恐春風作惡来
柘岡隂滿雨初晴野逕無人獨自行一飯茅齋最瀟洒
香芽如玉待君烹
石門文字禪卷十六
