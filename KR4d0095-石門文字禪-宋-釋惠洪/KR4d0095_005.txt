石門文字禪卷五宋釋覺範撰
古詩
謁嵩禪師塔
吾道例(一作比)孔子譬如掌與拳展握固有異要之手則
然晩世苦凌夷講習失淵源君看投跡者紛紛等狂顛
韓子亦儒衣倔強稱時賢憑凌作詬語到死不少竣後
世師韓輩穴攘(一作長)猶可憐走(一作趨)名不自信逐隊工
語言譁然皇祐間(一作初)飛蚊閙喧闐田衣動成羣怒癭
空自懸縮頭不敢息兀坐如蹲猿堂堂東山公才大德
亦全齒牙生風雷筆陣森戈鋋隠然湖海上長庚横曉
天作書肆豪猛揮斤莫敢前羣兒雖貎敬臆論已不專
書成謁天子一日萬口傳坐令天下士欲見嗟無緣功
成還山中笑語答雲煙我來不及見山水自明鮮入門
寂無聲脩竹空滿軒永懷翛然姿骨月聳清堅僮奴豈
知此住此亦彌年指余以石塔草棘北風顛再拜不忍
去聽此遶澗泉吁嗟末運中那復斯人焉文章亦細事
清苦非所便但愛公所守遠相諸祖肩遲遲哦公詩落
日滿晴川願攜折脚鐺結茅西澗邊歲時邏松竹來此
掃頽磚
補東坡遺三首題武王非聖人論後
青燈照華髮掩卷成嗟咨事有世共見而意復難知殺
父子受封殆非人所為孟津觀兵者非天尚誰欺孔子
蓋周人而為殷宗枝欲辨則不敢亟口稱夷齊使彼果
聖乎古今無異詞則其罪武王明甚無可疑呶呶與世
辨泛濫驚羣兒惜不經柳子為一剖擊之知誰千載下
擊節讀吾詩
食菜羹示何道士
窮冬海道絶瘴雨晴墟里何以知歲豐未夘炊煙起先
生清夢回科髻方隠几獠奴拾墮薪發爨羹藷米飽霜
闊葉菘近水繁花薺都盧深注湯米爛菜自美椎門醉
道士一笑欲染指誡勿加酸鹹云恐壞至味分嘗果超
絶玉糝那可比鮮肥增惡欲腥膻耗道氣畢生啜此羹
自可老儋耳錄以寄徐聞阿同應笑喜
己卯歲除夜大醉
昔聞安期生以術干項羽羽無人君量佯狂輒遁去又
聞魯仲連舌有濟世具人君欲祿之高視笑不語吁古
列僊人萬事不干慮乃肯入世紛豈非以民故翩翩遙
增擊悠然知事悞道合人所難一律無今古我生飽憂
患晩有二子慕骯髒刺世眼甚宜著閑處一篇引一杯
舉杯揖黎母
次韻李太白
我讀謫仙詩句卒意不盡層峰俯絶壑可望不可進忽
如登旋雲便覺星斗近濁醪世間義糟粕真典墳先生
瓊液口不飲嫌其村只今牛渚春盎盎餘醉䰟昔醉過
汗漫懷袖揣崑崙爾來頽檐下負日虱自捫
次韻蘇東坡
先生謫儋耳一葉航渺茫褊心隘世議怒罵成文章昆
蟲伏孔垤仰看青鸞翔世欲羈縻之凡慮不自量瓊山
遶珠淵寶光夜煌煌我曾至其舍月出波心房追惟對
遺編燈火夜初涼麗詞有逸韻文君方小糚便覺胸次
間八窗玲瓏光似聞青冥上幢節鳴珮璫先生應過我
衣袖識天香
餽歲次東坡韻寄思禹兄
我來客湘江獨泛無人佐封疆接南越都會列百貨方
嗟歲除矣仍喜此月大思歸姑置之且枕曲肱卧餽問
亦未能起看燈照座念貧米無舂笑冨粉轉磨二者分
劣優等是一年過唯有東坡翁作詩今續和
守歲
除夕自不寐守歲世事蛇念此歲月往嗟哉難蔽遮舊
歲幸無疾新歲知如何此夕且相守拊掌一笑譁靜聞
閙市中夜鼔不停撾弟兄醉酩酊冠巾墮欹斜我居巖
壑中不覺日蹉跎和詩無好句其敢對人誇
别歲
新歲壓已至舊歲去不遲我尚留不住石火那能追不
知歲所在鳬雛喧水涯父老相邀迓年年知此時梅花
只落盡又見春水肥我本無欣喜何嘗有戚悲想見君
飲酣一舉時一辭春容尚能老此身那不衰
仙廬同巽中阿祐忠禪山行
好山不知源勝處藏疉嶂興來理清游意適爭勇往事
異傾同識顧語山答響野泉行淺沙脱屨屢植杖相羊
木陰下喘坐清相向阿祐華林風媚秀得妍狀忠禪等
鵠清精神照冰叚住山異比丘韻出羲皇上風度太清
癯吐語極豪放撥置形骸外卸裓藉草莽獨余衰退姿
面色餘煙瘴勝踐偶獲陪兹樂非夙望一笑粲妍鄙散
坐推少長媿無斜川詩苦語出牽強讀之輒自嗟幸君
一拊掌
送稀上人還石門
海昏石門在深谷排闥千峰如觸鹿崫然獨秀一峰高
自與千山作眉目曾學關西一味禪衆中雜遝多豪賢
如今此老成新塔但有樓閣如當年道人今作石門客
須眉尚帶芳鮮色冷齋說我舊遊處夢䰟夜渡脩江碧
朝來秋聲發舟樹羡君先我山中去故人問我歸何時
試令哦我送行詩
寄題彭思禹水明樓
議郎詩眼發天藏咄嗟辦樓臨汝水遥知殘夜笙歌散
月出東南人獨倚纖雲滅盡光下徹微波不興天著底
忽驚白晝在軒窗試數游魚見鱗尾平生骯髒笑伊優
官冷對人言少味但余清境得厭飫天應用此相償耳
我當興發竟相覓一柺西風健行李登臨尚能為君賦
要使江山增勝氣
復次蔡元中韻
江樓為誰構想見晴瓦碧夜讀樓中詩終疑筆五色氣
方吞劉備和不以口擊麗如傲梁公正恐是花魄君才
比西子果識天下白我句陋無鹽筆硯焚欲亟吾家大
馮君酒酣頗自適書來誇壯觀盈紙濺醉墨初無萬錢
念脱帽見秃筆時時及少年追逐寄夙昔誡勿效寶公
清狂挑鏡尺
次韻思禹思晦見寄二首
新詩夜讀寒更盡兄弟盡容窺所藴此詩未暇數竒趣
談笑先看押難韻家在筠溪白石灘後堂分得玉千竿
遥知華屋青燈夜想見對牀風雨寒湘山曉學愁眉淺
思歸凭高意凝遠貫珠妙語肯寄我暴冨人驚呼北阮
何時促詔紫宸對草制千言倚馬待才高合在明光宫
忍令流落江湖外我漁意不在金鱗湘浦華亭一樣春
苑頭佐舟未乾沒問法僧來寂寞濱古師政與人意合
有問自應忘所答一波纔動衆波隨光徧千燈無壞雜
多生垢習消磨盡一念定光空五藴尚能弄筆戲題詩
如鐘殷牀有餘韻南臺煙靄隔重灘城廓遙應認刹竿
湘西六月失三伏一枕窗風午簟寒年來懶復嫌山淺
更欲移庵藏僻遠又思喧寂不相妨卧念當年三語阮
鏡裏朱顔豈長對歲月去人寧少待是身已作夢幻觀
肯復經營此身外議郎材志堪逆鱗笑談解生寒谷春
會看為天作喉舌願聽高風淮海濱要知未必與世合
載之詣世世不答譬如瓶中有澠淄雖與世混終不雜
戲廓然
久不對睿語便覺牙頰強獨行谿山間清鵠失羣伴温
軟聞吳音攀翻忽東向試問識睿否客曰甚無恙但遭
呂吳興拽手不少放欲使開笑齒說法人天上掉頭掣
肘去不顧西興浪登舟翻然行萬衆皆目斷平生勇於
道氣韻真邁往安肯逐兒軰低首投世網但恐呂望之
追法薛廷望茶鹽以加之趁出白雲嶂要看呵佛祖瘦
拳捉藜杖
清臣先臣過余於龍安山出羣公詩為示依天
覺韻
隨軒文字海異寶羅周遭忽見張公詩雪浪翻驚濤坐
令千巖秋萬壑風怒號如君閱縉紳異材雜蓬蒿我公
廊廟姿王室久勤勞只今天下望北斗太山高驗君平
生術月脇窺秋毫嗟余人世外靈臺關鑰牢行將侶白
鷗浩歌作遠逃已作華亭叟月明水一篙
器之喜談禪縱横迅辯嘗摧衲子叢林苦之有
詩見贈次其韻
彭侯慣法戰機鋒吸西江衲子畏面目望見投矛鏦叢
林真一害斯人喧此邦我雖耐矢石貎抗心已降霜鐘
但摩挲豈敢施微撞時來奮棘髯劇談對閑窗初見搖
心樹久則摧幔幢遂使澆薄態琢磨成敦厖吾志荷大
法君欲插手扛從來内外護劉遠名亦雙斯道久破碎
百孔而千瘡要當共補綴追配能與龐
春去歌
杏子生仁桃葉長西園日脚踰女牆牆陰嬌語誰家娘
涼涼作隊來採桑玉纖拾礫抵翠羽鸎燕笑語殊不忙
吳蠶睡起未成繭肺腸已作金絲光歸來遠山堆莫碧
無端野李嬌春色辛夷花零愁更多熏骨真香無處覓
贈雲道
道人有竒骨野鶴在雞羣十年江北南高蹤等浮雲朅
來(闕)國生紛埃涴衣裙西山遶漳水玉澗連石門中有
唐朝寺禪誦度朝昏正當袖手去坐對栢子焚君看市
朝間凍螘環磨輪何當作高笑視世一虻蚊
贈少府
每欲一醉竟未嘗今朝杯翠如桄榔須臾耳熱仰天笑
氣吞萬里駒方驤何從人間有此客杜門忽見車軒昂
興來對我弄絃索妙觀隨指追文王絶學子雲不汲汲
頗許叔度能汪汪何當萬事付一笑卧看天雨雲飛翔
次韻明應仲宗傳送供
老住江上村隨分亦迎送陪堂一鉢飯不得日日供唯
無清淨福正坐失脩種後身老湘龐測然施心動妙語
俱積香把玩廢吟諷才高氣駿特飛兔不受控(闕)與洗
妬慳何止愈頭痛吾聞佛事門同宗而異用甘贄打粥
鍋應仲獨送供
七月十三示阿慈
寺已餘十僧田不登百數何以常乏食強半了租賦今
年失布種正坐無牛具六月始分秧江流冒塍路水退
秧陷泥經月已無雨枯根拆龜兆瘦葉壓勃土隣家飯
早占我方質袍袴此生為口腹夢幻相煎煮阿慈佐井
臼事衆耐辛苦今朝質且盡父子屹相覷頹然輒坐睡
欠伸久不語只箇甘露滅可質請持去
予頃還自海外夏均父以襄陽别業見要使居
之後六年均父謫祁陽酒官余自長沙往謝
之夜語感而作
一昨游京華壞裓變塵土思歸念雲山夜夢亦成趣故
人驟登庸時時宿西府如鳥得所棲倦適忘飛去從中
竒禍作失聲驚破釜三年王海南放意吐佳句歸來駭
叢林冠巾呵佛祖突兀刺世眼所至遭背數夫子獨凛
然高誼照寰宇哀憐欲收拾奮髯排衆怒豈惟子義世
獨有孔文舉此恩無陳鮮歲月有今古朅來湘楚遊坐
閱六寒暑今年中秋夕水宿青蘋渚誰持一紙書剝啄
叩蓬戶呼燈得欵識失牀喜而舞開書有新詩喜事遽
如許麗如春湖曉月映薔薇露筆力回春工彷彿失風
度湘江三百里欵段㳂江路嶽色滿征鞍疾驅那敢顧
朝來真見之了非夢時遇堂堂千人英要是幹國具龍
蛇吁莫測涔蹄聊蹇寓道固有晦顯會看跨雲雨天下
張荆州四海陳合浦當時寂寞濱皆獲陪杖屨今又從
公游楚山更佳處詩成倚峿臺天風吹笑語
次韻陳倅二首
夢幻有貴賤譬如綿與蘆美惡俱一暖未易相賢愚我
少懷毛髮倦禪輒逃儒投老加冠巾舞笏師道吾世事
幾時畢雲山何處無何為聚落中滯留如賈胡溪聲替
說法聚石為講徒拊手笑遠志甘為小草乎霜清已高
揭水清見游魚橘洲頹晩照屬玉行烱如我窮世不要
老並湘江居君獨念故舊時時容借書我亦循陳迹驅
莽如磨驢詩成輒自省壁月掛清虚
余游侯伯夀思儒之間久矣而未識季長昨日
見之夜歸作此寄之
公家兄弟俱秀傑人言不減河東薛鳳皇鸑鷟雖見之
聞有鵷雛更超絶周郎坐中見新作天葩竒芬衆口愕
君看氣焰遮縉紳想見精神映臺閣我窮歲晩猶奔走
小邑那知有邂后堂堂合置明光宮簿書堆中不宜有
功名偶然耳是寄故應隨流坎而止且置袖中批誥手
下簾絃歌聊爾耳此詩摹寫見標格晴湖無風照春色
滄海遺珠果見之邵陽他日如彭澤
季長見和甚工復韻答之
翰墨場中見竒傑行書半雜歐與薛此詩押韻如射鵰
應弦而落人驚絶詞惟逹意非有作公雖不怪傍人愕
嗟余平生事苦吟吟筆今真為公閣渙然成文自湍走
如水與風初邂后頎然綠髮映華裾人間此客何從有
我誦此生真一寄禪林枝穏容棲止敢將醜惡酬絶倡
狗尾續貂堪笑耳坡谷淵源有風格光芒萬丈餘五色
吾聞龍蛇所由生必也深山并大澤
季長賞梅使侍兒歌作詩因次韻
年來槁項皤須髮世眼憎嫌遭棧絶君獨照人如冰輪
洗盡宿雲寒皎潔今日層樓空獨倚天高衮衮飛鴻滅
掉頭哦此賞梅詩如對北窗香噴雪愛君語妙蜕塵埃
道骨自能逃歲月玉兒豈是解清唱想見笑中呵手折
嗅看應作小顰嬌關心不與年時別一懽紛然雲雨散
落英滿地蛙聲歇可憐城郭都不知新詩一出人爭說
和羹他日願如君長紅裊花歌夀闋
次韻見贈
樓鐘尚殷牀密室僧定後窗風鳴摵摵黃落知榆柳蜘
蛛忽胎絲燈花亦駢秀人從城郭歸村落聞夜嗾讀詩
映檐月兩清俱頓有斯人太白豪醉裏詩千首要宜萬
丁帶肘合黃金斗袖藏批誥手却作僧扉扣玉堂未放
君此物君家舊飽永仍父職人望亦天授懸知夜直清
應念山中友莫以腕脱後嘲我飯山瘦
季長出示子蒼詩次其韻蓋子蒼見衡嶽圖而
作也
曉烟幻出千萬峯個中我曾如懶融天公亦妬飽清境
戲推墮我塵網中人生萬(闕)無不有道士寧知為老楓
去年雪夜宿絶頂笑聲響落千巖風今年千巖在掌握
烟雨又復分西東磨錢作鏡照千里必也高人非畫工
季長胷中自邱壑吐辭便覺春無功韓侯玩世難共語
精神滿腹仍疎通酒闌耳熱眩紅碧醉語撼子崔嵬胸
遙知墮幘笑不答但見玉頰回渦紅
子偉約見過已而飲於城東但以詩來次韻
一杯愁倡低眉峰不平萬事都消融嗟余分身處處有
遙知到子談笑中平生蹤蹟亦可笑以醜見傳如癭楓
而公才大置閑地正坐道骨合仙風頗聞少年類豪俠
臂鷹走馬王城東爾來閉門看脩竹藉甚但傳詩句工
懶於能琴嵇叔夜癡於戀酒王無功明朝此樂墮渺莽
路隔關河魂夢通付子後堂以清夜料理絲竹圍酥胷
曲音少悞即回顧笑看杯面微波紅
季長出權生所畫嶽麓雪晴圖
湘西今日雲生早嶽麓雪晴看愈好朱欄青瑣寄木杪
下臨絶壑青松道知誰沙步泊漁舟舟中應容寂音老
愛山誰復如君者一幅湘西和我畫分身亦欲看京華
要使癡兒驚羽化
季長盡室來長沙留一月乃還邵陽作是詩送
之
邵陽歸去知幾里萬頃斜陽渡湘水一葉扁舟共看山
伯鸞德耀俱風味山中信宿不忍去班草松間呼不起
波心月出卧不知但愛松風吹醉耳朝來拾得浩蕩春
雪英紅雨紛桃李大鐘横撞山答響遥知有寺藏層翠
想見道人出迎客犀顱戢戢三千指王事得從方外樂
佳處遲留固其理何當更和宿山詩要看雲泉生逸氣
送季長之上都
十年不踏黃塵路老盡歸心餘一縷因同夜語想京華
歸心百尺游絲舉前年别我楚山邊解鞍班草弄雲泉
今年送公古城北花發水流聞杜鵑眉間秀色照春晩
青雲故人紛滿眼門前車馬氣如雲知誰倒屣迎王粲
行看腕脱供十吏玉堂風景非人世萬乘扣扉宮月斜
夢驚呼燭度窗紗
西湖寺逢子偉
我行厭風埃日莫休逆旅疲坐捫蚤蝨呼童洗袍袴起
尋古招提思與幽人晤忽覺華氣生乃與周郎遇笑談
傾坐人我亦為停麈袖中出新詩貫珠穿妙語麗如花
林風清甚空階雨坐令羈旅情掣肘棄余去太平疆場
空英雄功業悞如君文武姿其可著閑處霸陵舊將軍
月黑射猛虎夜歸逢醉尉頗復較勝負丈夫有用舍世
態度今古何時紫泥書夜半搥門戶邊風吹塞塵千騎
紅粧女横槊賦新詩唾手取黠虜麒麟入圖畫佩劔撚
白羽
和曾逢原試茶連韻
霜須瘴面豁齒牙門前小舟嘗自拏茅茨叢竹依壠畬
君來游時方採茶傳呼部曲江路賖迎門顛倒披袈裟
仙風照人虔敬加秀如春露濕蘭芽和如東風吹竒葩
馬蹄歸路衝飛花青松轉壑登龍蛇路人聚觀不敢譁
詩筒復肯來山家想見戟門兵衞遮湘江玉展無纖瑕
但聞江空響釣車嗟予生計唯摝鰕安識醉墨翻側麻
喜如小兒抱秋瓜宣和官焙囊綘紗見之美如癢初爬
愛客自試懽無涯身世都忘是長沙院落日長蜂趁衙
園林雨足鳴池蛙詩成句法規正邪細窺不容銖兩差
逸羣翰墨爭傳誇坡谷非子前身耶沅湘萬古一長嗟
明年夜直趨東華應有佳句懷煙霞
次韻曾嘉言試茶
不嫌滯留湘水涯時作新詩誇露芽此篇醉墨翻龍蛇
雷鎚雨雹飛塵沙開卷疾讀喜欲譁此郎真是能世家
氣如横槊萬騎遮妙如琢玉無疵瑕縉紳傳觀衆口誇
矧余秃鬢纏袈裟崔嵬胷次書五車於人豈止一等加
坐令應手開天葩不因筆端夢生花何時詞刃誅姦邪
世途嗜好紛萬差風流掃地吁可嗟十年去國道路賖
兩手未忍置所拏賈生豈欲從螾鰕淵明但愛談桑麻
湘西有舍如藏蛙年來頗種東陵瓜愛君才宜踐清華
妙年聲譽聞童牙君看愛客自著茶紅粧聚觀爛朝霞
撐突萬卷遭搜爬職宜蓮燭燒窗紗不宜槐笏趨早衙
未甘終老勤山畬尚能見子昂霄耶想見霧窗煙縷斜
次韻許叔温賦龍學鐵杖歌
君不見楚竹虚心勁如鐵上有娥英灑清血歲寒姿含
悽愴情亂點餘花涴高節又不見南山紫藤亦清雅過
頭標致宜老者一簪華髮烏角巾瘦拳扶之立松下何
如我公蓄神物鏗然振之露風骨横拈倒用驚老禪勁
如紫藤節如竹個是雲門真正脉不學芭蕉空指月十
方都在此杖頭視之不見纖毫隔說禪游戲時卓地魔
外狐禪俱膽碎仙郎聞是旌陽孫文章自宜掌帝制從
來詩句人爭說時出一篇慰衰薾此篇秀如望秋山竒
峯自獻晴雲滅朅來酬唱已厭飫與公傾倒良有素豈
惟但和鐵杖詩追從已辦登山屨
復和答之
君不見功名欲致硯磨鐡桑公人間駒汗血五季干戈
爭奪中低摧幾不保臣節又不見相如賦工合騷雅九
重偶有賞音者及見但為上林令斷國反在淄川下長
笑兩事俱外物自憐不是封侯骨獨愛華亭百袖師小
艇横蓑一竿竹久住湘江諳水脉揭蓬慣看湘西月聞
道公眠畫戟叢相尋長恨城闉隔去年卜居城北地客
心每有悲笳碎慚愧詩筒走老兵病眼那容見新制老
來情緒那忍說夙瘴乘之覺疲薾此生夢幻姑置之半
掩殘經香篆滅湘中清境享已飫湘山多情慰心素年
來更欲學睦州古寺閉門工織屨
次韻題顒顒軒
睡覺飛蚊繞鬢聲讀書偏愛小窗明梧陰滿地方隠几
想見搜詩毛骨清誰教風鑒在人間眉宇淵然如魯山
指點虚無數歸鴈摩挲香滑寫琅玕舊聞五色筆如椽
平生醉裏傲羲軒登軒不解顒顒意幽鳥自啼華不言
賈生憂鵩入其居子美亦遭牛酒汚仙郎兵衞森畫戟
風調特與前人殊杖屨相從年可忘不羞蒹葭玉樹㫄
青眼特開浮世少白頭相逢故意長尚記垂髫秀發時
神彩不異崔宗之此生流落天一角敢料長沙再見期
贈别不愚首座
道人貂蟬後骨面遠瞻視少年憎俗子竟以須髮毁形
骸已變盡終不沒豪氣君看談笑時時復出竒偉湘西
松下見班草問行李問儂歸何許披須開笑齒名山皆
吾家況復生如寄意行吾車馳身止吾駕税吾生天地
間大倉一稊米只今相會面寧知非寄耳思歸固偶然
吾詩聊一戲
題王路分容膝軒
詩眼愛雲泉玉骨含冨貴精神畫牒開怒威亦和氣材
宜侍至尊廣殿儼劒履胡為簷隙間僅止容膝耳譬如
横海鱣蛣屈見脊尾卷而為一髮寓此涔蹄水何當黑
月夕戲逐風霆起懸知王氏軒又補湘中記
次韻游石霜
霜華舊游秋正深澗風落日寒蟬吟歛眸默數曾到處
笑看碧煙浮水沉朅來大旆為山至山綰煙鬟三十二
當時老宿契新豐坐令衲子如雲萃眼前無復見此公
歎息叢林掃地空空餘樓殿出雲雨塗金澗碧光巖叢
卧聽松風難比擬個中偈句誰宗旨賴公摹寫入新詩
公不作詩山媿恥
次韻登蘇仙絶頂
平生合腰萬丁帶誰使天涯宿溪瀨曉驅部曲上香山
路人如堵看飛蓋桂環卷舌嘯雲煙右轄風流是謫仙
輞川草樹入畫圖此風頽落今追還散髮巖阿聊一快
世議從來嗟迫隘為君戲語敵山光棘句鈎章窮嶮怪
詩成便覺王公輕整頓道山歸去情子廉未必山林見
市人中有安期生
次韻謁子美祠堂
心許房次律神交郭元振人品如竒峯横秋聳孤峻筆
陣工斫伐忠義見詞刃仕如上瀨船饒力挽不藎酒狂
誇嚴武登高呌虞舜大愛淮南王甘作天厨擯死猶遭
謗誣謂坐酒肉饉荒祠叢篠間下瞰湘流浚夫子縳富
貴高韻洗驕吝詩清如玉珮中節含温潤並轡揖此老
讓驅不肯進嗟予固瞠若却立那敢瞬
次韻雪中過武岡
今年湘山三尺雪大松夜倒蒼崖冽曉驚誰推華藏界
墮我坐前光不滅駞裘䂖丞鄣泥馬壯士甲趨花灑鐵
空齋夜對故人榻妙語霏霏如鋸屑窗寒霧暗日生東
恍疑珥筆明光宫蹁躚欲點朱藍袂一聲雲斧山玲瓏
明年麥秋歌歲豐夜香横目祠上穹太平無象天有道
塞塵蠻雨長濛濛歸來笑卧北窗下侍兒簇花閙清夜
老尋清境幾成癖一觥滿引酬譏罵應思和月踏層冰
快意暗驚夢猶怕詩成字字如貫珠乞與人間不知價
次韻連鼇亭
危亭為誰小臨此一泓碧晴天戲投餌戢戢見尾脊而
以鼇名之相顧愕坐客昔人醉魚海六鼇曾偶得歸來
眉目間津津有矜色安知華藏界持取等戲劇納之芥
子中不見有迫窄巨細何足較未出是非域夫子忻然
笑請以書屋壁
同游雲蓋分題得雲字
分才如天驥超絶氣逸羣低摧簿書中一笑置勿論我
如剪翎鶴俛啄窮朝昏生涯無窖子乞食嘗扣門但為
口腹累乖隔如參辰此夕復何夕共宿湘山雲境清藏
勝氣情高發幽欣天風吹笑語乞與人間聞念公翰墨
場少年策竒勳世味如嚼蠟喜著磨衲裙裴公師黃檗
圓澤友李憕因法偶相逢則以法為親安知我與子夙
昔非弟昆吾聞三生石曾歌舊精魂他年葛洪陂相尋
定煩君先當理故事過山尋老仁要同夏口村發甕驚
前身
治中吳傅朋母夫人王逢原之女也傅朋作堂
名養志乞詩為作此
少節暮年名太重詔書致之堅不動當年捧檄良為親
安知坐中有張奉茅容避雨依樹叢㫄人夷踞渠獨恭
朝來殺雞本供母從教牀下拜林宗兩翁高行今誰繼
吳侯作堂深措置鏡中勳業姑置之自廣其心養其志
傳記絶似廣陵公從來孟陶風味同未能侯門煩倒屐
想見窗戶開青紅夫人年高視聽捷扶持不用如華妾
十分金葉夀千齡笑看醉紅潮玉頰
石門文字禪卷五
