石門文字禪卷十一宋釋覺範撰
七言律詩
春日同祖賢二道人步雲歸亭忽憶東坡此日
詩有懷其人次韻
誰家楊柳欲遮門依約東坡醉處村捶地不堪華屋句
仰天空記刻舟痕尚餘千載風流在乞與三人語笑温
歸路松風吹凍耳共追前事弔英魂
與客論東坡作此
東坡醉墨浩琳琅千首空餘萬丈光雪裏芭蕉失寒暑
眼中騏驥略玄黃機輪妙轉風雷舌春色濃纏錦繡腸
可惜騎魚天上去斷絃空壁暗淒凉
京師上元觀駕二首
及時膏雨已闌珊黃道新泥曉未乾白面郎敲金鐙過
紅粧人揭繡簾看管絃呌月宣和氣燈火燒空奪暮寒
咫尺鳳樓開雉扇玉皇仙仗紫雲端
閣雨輕寒斂夕氛青牛畫轂已争奔皇州浩蕩風光裏
紫陌喧闐笑語温冠壓花枝馳萬騎簾垂繡箔卷千門
特傳詔語君恩重凝睇天階謝至尊
次韻天覺進喜雪
萬馬天街聽啟關曉光佳氣潑人寰春生殿閣玲瓏外
秀發園林頃刻間為瑞懽聲浮動植争妍詩句麗江山
從教飛上朱藍袂點綴彤墀玉筍班
别天覺左丞
童頬清光已渾圓共驚玉骨解藏年菴中篆縷長凝帳
門外雲濤欲際天道眼從来無異見微蹤何幸預談禪
新詩滿箧江南去又作叢林盛事傳
李德茂家有磈石如匡山雙劔峯求詩
胸次能藏大千界掌中笑看小重山飛来華嶽一峯失
幻出匡廬雙劔閒偶觸篆煙雲點綴戲澆硯滴瀑潺顔
莫將道眼生分别随意聊安几案間
余昔居百丈元夕有詩後十年是夕過京師期
子因不至
北游爛漫看幷川重到皇州及上元燈火風光記前事
管絃音節試新翻期人不至情如海穿市歸来月滿軒
忽憶寒嵓曾獨宿雪窗殘夜一聲猨
都下送僧歸閩
汴水悠悠去不回綠波垂柳眼初開日邊無意事迎送
海畔有山歸去来白却人頭忙日月緇飄山衲亂風埃
此行若到㤀情處拂石猿聲後夜哀
夜雨歇懷淵才邦基
劇笑無因見秀眉勞生會合恨難期永懷京國舊遊處
伏枕夢魂初破時戰葉蕭蕭山雨後遶牀唧唧草蟲悲
明年定復西歸去船尾何妨載我随
寄權巽中
摩雲標格久去眼傳得詩詞錦叚新雪玉在躬秋滿鬢
風雷為舌語驚人留連南浦西山雨棄擲鑪峰繡谷春
何日詩肩擁寒帔對牀聽我說京塵
書承天寺西齋壁
半年客食毗陵寺頗厭塵埃汚衲裙雖有一身猶外物
且將萬事付浮雲忽思放浪佳山水要與頑麻散骨筋
凉夜滿庭風露重竹梢微月欲紛紛
靈隠送僧還南嶽
海隅相識笑談餘清境同疑在玉壺方作靈山棲小嶺
又随苕水出東吴透鬚白雪驚衰老脱手青春入歎吁
懸想他年衡嶽寺雨窗相對話西湖
宿靈山示月上人
地靈形勝自天成山色溪光潑眼明北岫飛来么鳳落
東隣相去一牛鳴霜筠遶寺秋無數璧月臨軒夜更清
已約高人結蓮社他年香火寄餘生
送僧歸石門
曾學雲菴逸格禪别来江柳幾春煙相逢水寺初嘗橘
忽憶風簷共擘蓮遥想到山寒食後却思分首上元前
與誰振策西湖路清曉一聲啼杜鵑
至西湖招廓然遊春
别後西湖長在夢相逢氣韻宛清真劇談要使君頤脱
大笑從教坐客瞋淮海飄零方見友湖山秀絶更逢春
快當火急追清景莫厭尋幽散策頻
廓然得石門信歎其踵席非其人用韻酬之二
首
相對天涯歲月新石門消息遠難真乘閑且覓幾場笑
疾惡休生一念瞋襯鷺芙蕖方破暖蔵鵶柳色又殘春
光隂如此空搔首行誦知歸倦鳥頻
頽綱安得見重新紅紫紛紛正亂真已矣無才吾自歎
慨然有志子宜瞋閑尋陳迹消磨日強作新詩挽絆春
振策蘇隄朝復暮路人應笑往来頻
廓然再和復答之六首
獨立湖邊一笑新紛紛世事信非真竹林逢寺端湏往
藜杖敲門不怕瞋僮僕見人空自若軒窗深處亦藏春
老僧那識閑来興怪我時時過此頻
與君藉草湖邊坐聽我論懷句句真慵鬭睡魔強分怯
懶酬詩債不須瞋亦知人夀一百歲已識老来三十春
相見幾回開口笑憂愁風雨可勝頻
湖水行歌鴨綠新吴音清軟十分真但知客子幽情快
不管游人醉眼瞋戈昔曾聞能倒日筆今猶喜觧收春
剰將詩句蔵深篋歸去須知展玩頻
處處山川俱勝絶滿村風物自純真横舟隔岸殊堪喚
吠犬随人不識瞋歸鳥獨飛當晚照鳴鳩相應正深春
心期卜築蔵幽隠忽笑行行指劃頻
湖山昔夢雖非實開睫今游未必真久客情多空自厭
故山歸晩欲誰瞋聊將愁裏十分興更賞湖邊一半春
君儻肯来尤所願莫辜日日作詩頻
繞舍初晴對意新出門幽鳥語如真催耕布榖殊堪聽
勸客提壺却莫瞋壠麥約風遠有浪海棠經雨怱添春
可憐好景無人共回首斜陽太息頻
明日欲往龍華瞻大士像廓然和前詩叙其事
又用韻答之
雙林大士不復見聞說龍華畫像真要向冰霜識風骨
願求清冷洗貪瞋空庭再拜儼如在扣几重看喜勝春
我亦鈍根期聽法質疑他日故應頻
又和前韻二首
頭白逢人宛似新自嗟世態不容真君才廓落宜無合
我語剛強屢被瞋千里来尋非愛雪一時行樂謾遊春
隣居冷淡應相笑數夕温然語話頻
篇篇俊逸間清新老閱羣才始見真秀却採蓮溪畔態
豪吞指壁柱邊瞋肺腸舊信能纏錦文字今知觧鬭春
筆力肯低容我和詩成無惜寄来頻
偶讀和靖集戲書小詩卷尾云長愛東坡眼不
枯觧將西子比西湖先生詩妙真如畫為作
春寒出浴圖廓然見詩大怒前詩規我又和
二首
居士多情工比類先生詩妙觧傳真只知信口從頭詠
那料高人作意瞋雲墮鬢垂初破睡山低眉促欲嬌春
何須夢境生分别笑我忘懷歎愛頻
輕狂舉世誰非偽遲鈍知余却甚真未把鄙懷投俗好
且將狂語博君瞋已嗟心折垂垂老忍看花飛片片春
滿眼閑愁圖不得江南無奈到心頻
錢濟明作軒扵古井旁名冰華賦此
刮地隂風翦玉塵那知此井觧蔵春折膠墮指嗟時事
秀骨温顔似主人碧甃湛明堪數髮小軒深静可收身
超然高趣真難及浪士愚溪一笑新
鍾山悟真菴西竹林間蒼崖千尺歲久折裂余
與敦素行山中至此未嘗不徘徊菴僧為開
軒向之盡收其形勝名曰兩翁作此
水邊脩竹纔堪數竹外蒼崖已半頽我輩自追方外樂
軒窗誰為此間開待邀山月三人共要聽松風萬壑哀
坐久篆畦香遶遍碧消煙縷雪殘灰
次韻敦素兩翁軒見寄
識暗長嗟未燭微坐令歸夢遶嵓扉忽驚塵土登須鬢
已覺雲山負衲衣孤坐知君扶瘦策此詩慰我脱危機
天蔵鍾阜一區勝乞與君儕為發揮
大風夕懷道夫敦素
病覺春寒花信重起来散策夕陽中方收一霎挂龍雨
忽作千林攧鷂風淮水粘天雪翻浪吴山吐月鏡緣空
二豪詩眼應驚(闕)覓句遥知與我同
宿鹿苑書松上人房二首
數峯煙翠疊黃昏忽見松間窈窕門好境未將佳句寫
幽懷先與故人論隔林每恨音容阻此夕相逢笑語温
雪意不成應有月夜深同看湧金盆
冷齋託宿自携衾卧聽松風度栗林黃卷青燈紙窗下
白灰紅火地罏深夢回清響春嵓溜夜久幽香噴水沈
慣作横刀眠下板為君令有住庵心
李師尹以端硯見遺作此謝之
歙珍先數刷絲紋那料端溪更逸群已作退閑今似我
温然自重尚如君豈宜禪室埋聲價合在文場著策勲
忍垢風櫺應有夢夢随筆陣掃煙雲
次韻王節推安道見過雲蓋二首
湘山名與故山齊寺在沙村斷岸西繫馬槐根秋雨歇
倚欄雲際暮猿啼公宜談笑光臺閣我合摧頽老澗谿
袖有新詩如瀉出逼人駿氣不容羈
睡起春衫取次披髻雲随從倚欄時生憎柳底鶯聲巧
不分花前日影移伊昔笑来憂易老而今思去恨難追
林梢懸挂團團日無語東風玉箸垂
宿石霜山前莊夢拜普賢像明日到院見壁間
畫如所夢有作
十幅蛾眉紫翠寒何人逸想發毫端怱驚瑞色雲間相
曾向清宵夢裏看影像不真心自寂悟迷無隔指空彈
了然一念非新故我與羣生入正觀
贈湧上人乃仁老子也
照人風骨玉頎然来慰衰途亦自賢肝膽秋光磨洞徹
齒牙嶽色嚼芳鮮應傳畫裏風煙句更學詩中文字禪
已作一燈長到曉定然百衲不知年
道林喜見故人
十年一别今重見風度依然照映人韻勝折松秋露骨
氣和寒谷夜生春三都君已傳名譽萬事吾今付欠伸
夢境樓鐘同此聽獨尋陳迹記前身
送日上人歸石門
三界無家誰適從大千俱集笑談中江南湖外夢到曉
宴坐經行月運空狐死懷生正邱首鳥棲知暖擇南風
石門今日名天下想見沿崖一徑通
靈隠山次超然韻時超然歸南嶽住菴勸之
君亦工詩苦入神冥搜物象故應貧客兒亭下纔相見
巾子峯前便卜鄰夢裏筆期生蘂萼胸中鏡懶拂埃塵
何當鈯斧住山去要看青原一角麟
湘山獨宿聞雨
殷牀鐘静自垂簾庭樹無聲欲雪天山寺凄凉容我宿
地罏深暖枕肱眠銅瓶秋蚓為誰泣蠟燭春花亦自妍
夜半夢回聞驟雨十年蹤跡一茫然
讀三國志
無計酬勞夏簟凉遺編枕上閱興亡氣增髥竟從元德
笑裏瞞徒造子將漢鼎未移存北海蜀兵已挫失南陽
莫將勝敗論人物忠義千年有耿光
妙高老人卧病遣侍者以墨梅相迓
高絲纔歇轉輕雷無數晴峯笑靨開大士已聞方卧疾
小空端遣出山来寳方世路知無隔俗駕山靈故勒回
多謝高情餞春色十分渾在一枝梅
別李公弱
殘紅換得綠隂成随分閑愁取次生湏信百年終有別
未能一日便無情何時嶽色君同看後夜湘晴我獨行
好在西園行樂處為誰依舊月華清
贈關西温上人
鐵面關西氣逸群平生蹤跡付浮雲瓜州渡口曾同泛
石廪峯前又見君荔子招呼閩嶺外白粳留滯汝江濆
拄藤更入西川去要讀豐碑未見文
將登南嶽絶頂而志上人以小團鬭夸見遺作
詩謝之
壑源獨步寳帶夸官焙無雙小月團未作濃甘生齒頬
先飛微白上眉端湯聲蜂穉秋窗晚乳面鵝兒春甕寒
飲罷為君登絶頂俯臨落日看跳丸
題草衣嵓
鉏頭當枕草為氊曾與高人說任緣豈料大嫌沽世價
未應虚費買山錢閑編木葉輕于紙細葺蘆花軟勝綿
石室至今增壯觀可知千載得人傳
與僧遊石頭菴
我擕骨面潜谿子来訪西山鈯斧菴夢蝶人驚猶栩栩
藏鵶柳暗已毿毿峯連小閣宜春望水遶重城隔夜談
欲喚扁舟尋熟路與君支策上千嵓
題還軒
老去情枯道自肥大刀破鏡露全機山邊湖水無行路
枝上春禽亦倦飛半夜舟移空壑在故鄉家是昔人非
炷香閱徧楞嚴義坐看煙消一縷微
送曉上人歸西湖白閣所居
我憶錢塘雪鬢新三年東望肺生塵那知南浦清湘岸
忽見西湖白閣人熟視音姿疑夢寐便驚風物有精神
倏然又入千峯去惆悵孤雲野鶴身
法輪齊禪師開軒于薝蔔叢名曰薝蔔二首
人世百年蝴蝶夢紛紛栩栩逐春繁觀根戲掃㫋檀座
随意為開薝蔔園君每據梧深有味我来欲問自㤀言
叢林何必猶迷照香在枝頭不在軒
響石岣嶁峯下寺小軒開處近山房苾芻来問宗風事
薝蔔為薰知見香聊復淡然成獨坐從教此語徧諸方
鈍根不識金輪轉摘葉尋枝謾嗅芳
南嶽法輪寺與西林比居長老齊公築堂扵丈
室之西名曰雪堂作此寄之
法道陵夷頼典刑此堂真有救時心坐令衡嶽為嵩嶽
便覺西林近少林面壁高風知獨振薝花細雨為誰深
故應弟子分皮髄未愧駒兒善古今
送覺先大師覺先參佛照圓通二老
浮玉道人雷電舌法雲老師冰雪顔後来事聽諸方外
先數君游二老間只把黑甜酬世味從教螺鬢有詩斑
乘秋曳杖歸何處萬疊匡廬是故山
宿慈雲
門前便是小曹谿只欠孤猿嶺上啼水磨自鳴當濬澮
漁舟閑泊近沙隄經游况是閑心遠富覽誰能與物齊
一宿少留終未足會須移錫向高棲
和答素首座
勘破諸方剰得閑歸来嶽寺掩深關我行淺麓驚回地
君在翔鸞杳靄間契闊獨期當再見峻嚴争說不容攀
勿矜出岫無心久弱羽衝風亦欲還
道林送鴻禪者江陵乞食
一篙湘水碧于螺瑩净無痕不受磨曉霧有情呵素鏡
東風作惡卷纖羅老来談笑追随少歲晚别離頭緒多
浦口送君聊倚杖會看歸棹掠晴波
還太首座詩卷
料理詩情難復難縈心結思傾毫端奪回天地英秀氣
坐令落紙生風寒老猿夜月呌蒼壁孤鶴曉霜疏羽翰
精神清韻知幾許付與後来能者看
送秦少逸
秦郎毛骨玉壺秋望見令人忘百憂便覺宗之未瀟洒
肻容如晦獨風流来為南嶽翛然别去作東華爛漫遊
想見醉圍紅粉處雪牋佳句挽銀鈎
送僧歸筠
西津渡口唐朝寺到眼瀟湘饜飫看誰遣松聲環坐榻
更令嶽色墮欄干君如鳥倦今知返我與鷗盟久已寒
想見若耶溪上路正嘗廬橘帶甘酸
宿臨川禪居寺書方丈壁
雨過沙村繫客船行間樓殿帶晴煙夜深霜月凉于水
門外雲濤遠際天禾稻豐登如棄土菱蓮甘美不論錢
好峯不住猶行役怱憶鍾山掬㵎泉
朱世英守臨川新開軒而軒有槐高數尺因名
之作此
聖朝賢佐蔚如林天獨扵君著意深喜氣欲傳黃閣信
夏窗先露綠槐隂望雲怱起懷親念隠几難㤀濟世心
他日此軒成故事壁間應載野僧吟
世英梅軒
平生忠孝兩難㤀乞得隣州近故鄉清白夜晴千里月
肅嚴秋迥一天霜數行徑徹臨清曉半印香消倚夕陽
記取東軒談笑處庭梅他日似甘棠
送琳上人(并序)
孔子之門弟子三千人咸曰孔子自生民以来未
有獨宋司馬桓魋害之欲殺者數矣未濟其欲猶
至扵伐樹削跡自是觀之則能賢者固難而知賢
者亦未易得者琳能口山谷又畜其像别余訪了
翁豈可多得哉作此送之然琳曰明年當過谷山
游南嶽諸刹也
髯琳身小膽崔嵬嚴冷中蔵熱肺懷京洛歸来嘗自說
湘山游徧與誰偕觧將骨董藏涪叟又負籚篅訪了齋
更說開春南嶽去要尋浯水看磨崖
次韻信民教授謝無逸游南湖
春游每覺客愁消最愛晴湖漲柳橋鴨綠皺寒初拍岸
鵝黃照影自垂條惱人風物今如許著意春光已不撩
但得與君同一醉何辭日日作詩招
思禹兄生日
文章瑞世本竒豪風鑒霜天夜月高且袖玉堂批誥手
戲来山邑試牛刀意長千里奔頳尾恩重三山壓巨鼇
滿薦夀觴何所祝祝公親見折蟠桃
崇仁縣與思禹閑游小寺啜茶聞棋
平生閱世等虚舟臨汝重来又少留擕弟来逃三伏暑
入門拾得一軒秋隔墻晝永聞棋響隂屋凉生見樹幽
又值能詩王主簿飯餘春露啜深甌
余居臨汝與思禹和酬甌字韻數首後寓居湘
山思禹復和見寄又答之
涔蹄小邑著吞舟未起風雷更少留饌客酒酣顋玉纈
侍兒歌送眼波秋詩成槲葉江村處想見楊花院落幽
綺席憶曾蒙設醴預聞談笑把空甌
次韻蔡儒效見寄
獨宿圓廬意自清夜凉林木寂無聲鏡中白髮今慵剃
夢裏浮華已嬾争故國别来空好境舊游誰與讀題名
遙知他日重相見握手應驚太瘦生
金陵初入制院
依然收付建康獄拴索瓏璁驚市人寄語小兒休嬲相
未妨大士戲分身懶扵夢境分能所枉把情緣比客塵
笑視死生無可揀目前刀鋸若為神
寄超然弟
深掩圜扉夜向闌夢驚清境慰辛酸卧聞瓦壠集微霰
起覺衾裯壓薄寒憂患飽經心老大雲泉歸晚鬢凋殘
書空偶爾成詩句寄與西林阿永看
初至海南呈張子修安撫
南来稍復召驚魂知有留侯異代孫未即觧衣甘九死
試令騎馬賦千言瓊山有月光相射玉海無風浪自翻
戲下應傳獲羅什秃頭争看戴華軒
抵瓊夜為颶風吹去所居屋
貪看長鯨吸舟楫忽驚嬌蜃吐樓臺朦朧醉憶王城别
汗漫游從海國来夜半颶風擕屋去朝来瘴霧放天回
會湏横笛騎雲背笑響從教落九垓
出朱崖驛與子修
投老南来雪滿顛羈囚不自憶生全久為白骨今重肉
已卧黃泉復見天報德定應追結草效忠那肯愧飱氊
此詩清絶如冰雪乞與江山洗瘴煙
别子修二首
疆埸探騎斷犇埃院落棠隂暗綠苔上疏乞閑追鮑靘
載書歸老繼吴恢争懷父母三年化愁見風帆十幅開
勿剪青青堤下柳念公遺愛手親栽
漂泊孤蹤一轉蓬語音雖在變形容瘴鄉猿鳥今為伍
螘穴王侯昔夢封海闊盲龜登木孔山高纖芥落鍼鋒
公歸不得參行馭心折淮南紫翠重
蔡州道中
北来行盡關山道梁宋郊墟眼力微飲食甘酸雜淮甸
語音清軟近京畿黃塵又向九天去槁項新從萬里歸
投老不堪行役苦手遮西日想嵓扉
余號甘露滅所至問者甚多作此
老儼化身甘露滅不妨須髮著伽棃虚舟閱世鴟夷子
彗箒(闕)除王伯齊香火自修心老大樓鐘重聽意凄迷
餘生未覺全無累折脚鐺猶手自提
海上初還至南嶽寄方廣首座
天風吹笑落人間白髮新從死地還往事暗驚如昨夢
此生重復見名山倦禪想見堆危坐知法應抛放縱閑
初嚼芳鮮動詩思一篇先寄倩君刪
陳生擕文見過
海外歸来兩鬢秋自嗟無地可逃羞擕笻肯過驚時聽
炊黍能為信宿留睡觸屛風譏富貴笑分臠社致公侯
遺編家世丹青著鐵硯磨穿未肯休
至筠二首
乞漿問路到筠溪天氣清和得所宜父老相逢班草坐
風光初過採茶時摩挲禪榻營春睡想像齋厨辦晚炊
白首不知舟壑走壁間来讀舊題詩
偶喚歸舟隔亂谿春山偏與晚相宜自尋熟路懸崖去
正是新秧刺水時身健已如秋社燕夢回猶看客亭炊
雨窗燈火清相對畫出淵明五字詩
示超然
秋光滿鬢萬事死慚愧眼明牙齒牢野寺閑眠聽風雨
海山猶夢渡雲濤事非白傅方驚鼎迹隠庖丁巳善刀
一徑莓苔三十載未容此老獨竒豪
九日
去歲重陽瘴海濱病拈霜蘂嗅清晨身閑已斷思歸夢
山好仍逢稱意人夘飯露葵欣旋摘夜窗風栗共嘗新
妙年衲子應相笑癡鈍耽源老應真
二十日偶書二首
春林院落曲欄東小立初迎到面風冰齒寒生花坼信
濕梅煙重雨毛空病衰老去登臨倦節物年時氣味同
却掩罏煙閉深閣怱驚西日借窗紅
此生早衰坐世故末路易歸驚嶮艱臨事無疑知道力
讀書有味覺身閑觧醫憂患臂三折難隠文章豹一斑
永媿𡷗山赤頭璨不令姓氏落人間
陳瑩中左司自丹丘欲家豫章至湓浦而止余
自九峯往見之二首
雁蕩天台看得足却搬兒女寄蓬窗徑来漳水謀三頃
偶愛廬山家九江名節逼真如醉白生涯領略類湘龐
向来萬事都休理且聽樓鐘噎夜撞
與公靈鷲曾聽法游戲人間知幾生夏口甕中蔵畫像
孤山月下認歌聲翳消已覺華無蔕鑛盡今知珠自明
遠壑夕陽殘雨後一番飛絮滿江城
次韻李端叔見寄
一官游戲且同塵夢寐江湖亦可人軒冕久知身是寄
魚鰕纔說口生津觧嘲鏡裏蕭疎髮時吐毫端浩蕩春
自古浯溪好風月買山終欲與君隣
赴太原獄別上藍禪師
平昔巾盂共空壁只今樓觀礙層霄道心針水妙應在
俗眼雲泥謾覺遥道路為家身是寄死生如夢意全消
明年五頂東游徧来聽吴音發海潮
太原還見明扵洪水上藍問明别後嘗寓則曰
十年客雲居感歎其高遁作此
清軟吴音笑展眉芳鮮猶在雪霜姿十年不下歐峯頂
一旦肯来漳水湄湘巘春深重記處風甌雨歇對聞時
紅塵未可因蔵跡要卜雲泉結後期
温上人自廬山見過
雀羅門巷榻凝塵千里相尋駭四隣好事真誠虹貫日
照人清氣水含春忽驚我禍今無比高笑君癡亦絶倫
此别遥知想標格淺雲東崦對冰輪
荷塘暑雨過凉甚宜之見訪作此
居近池塘春意在路穿空翠夕陽多隔林放鹿哀怨語
掠水幽禽撲摝過得雨村囂覺風味分秧天氣愛清和
莫辭坐穏相尋數酣戰難回指日戈
重會言上人乞詩
海外歸来五見春棃衣兩識帝京塵此生已覺渾無累
為累空驚尚有身厚善最憐山觧事歲寒更愛月情親
鷲峯峯下重相見雪作飛花一笑新
誠心二上人見過
破夏来尋甘露滅快人如對水晶輪煙雲掃盡詞傳意
知見不生情透塵旋縛茅茨吞遠壑偶臨簷隙見歸人
露芽便覺如浮雪品坐同分一盞春
秋夕示超然
殿閣知誰燒夜香矮窗燈火試新凉草蟲對語僧臨砌
露葉翻光月轉廊補綴高風三韤(闕)破除(闕)夢一匡牀
與君遊徧人間世折脚鐺中滋味長
鞦韆
畫架雙裁翠絡偏佳人春戲小樓前飄揚血色裙拖地
斷送玉容人上天花板潤霑紅杏雨綵繩斜挂綠楊煙
下来閑處從容立疑是蟾宫謫降仙
石門文字禪卷十一
