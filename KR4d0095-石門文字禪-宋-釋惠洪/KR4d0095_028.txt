石門文字禪卷二十八宋釋覺範撰
䟽
請悟老住惠林
瑞光表裏渾圓珠遺影迹淨慈縱横無礙玉立精嚴兩
翁皆化行京華一旦遂道徧天下每追惟其高韻邈難
繼其後塵欲扶雲門已墜綱宗誰決先師未了公案恭
惟某人淨慈真子瑞光嫡孫言行信於叢林聲價重於
吳越無生之句善嬰兒哆啝法門獨脱之機入師子奮
迅三昧願膺睿旨來振祖風施大士法喜之珍洗小根
禪誦之垢幸回法馭成就勝緣
又諸禪䟽
常光現前廓周沙界大智成就不隔纖毫自然蟬蜕根
塵之間安用龜藏語默之外當有逹識共賞此音伏惟
某人正眼甚明道根久固綽有遠韻爰自妙齡雲行鳥
飛川流嶽峙觀其措置實宗門之爪牙見其施張蓋法
窟之頭角以身徇道當無繫於去留爲法求人豈有拘
於喧寂所期甚大幸毋固辭
請杲老住天寧
雲門之句裏呈機粲玲瓏之鉼芥洞山之正中妙叶走
圓轉之盤珠持臨濟之門風行黃檗之照用奪人境於
棒下分賓主於喝中三宗盛集於帝京諸老大揚於佛
事伏惟某人道韻拔俗英姿逸羣披沙得金剖石逢玉
識黃龍窟中頭角振青鸞溪上風雷十年之幽蘭林香
一旦之穎錐囊露主張法席厭飫名山每欲晦藏輙自
昭著其自治雖無求於世然寓世當循緣而行奚必山
林終勝朝市今者覺天梵侶上國寶坊佇法馭以重臨
期宗風而大振遙知起定因緣助發慈心想見肯來龍
象擁隨高步
山門䟽
嵩山宏别傳之宗終依帝里天台修遠舉之行尚遊人
間觀其迹若未棄世緣論其心則深尊法道蓋至人度
生初不泥其出處菩薩護念亦將泯其靜喧仰前鑑之
昭然宜後昆之取法恭惟某人卓有實行號稱飽參冰
霜居懷嚴汵照物平生刻苦於道諸方信服其誠其閱
世也如風行空去來無礙則循緣也如月印水成破因
時昔懷雲泉終老之歸偶爾西去今念王臣外護之意
翻然北來期擊電機鋒重施使正法眼藏不滅
請靈源外座
香象本狂依寶坊而馴伏怒虎方鬭遇禪者之解紛顧
惟齒髮之所慙曾彼性靈之不若聞斯妙義皈命慈嚴
恭惟某人如月在天非猒汙而匿照如雷振物豈擇地
而發聲閙傳法馭之肯來故已輿情之喜愜雲山在目
何妨掉臂即行龍象擁隨正好逢場作戲副我有求之
懇願開無礙之門
請一老外座
真誠所置聖果證於履聲正信之深空義現於猊座況
隣清淨之境親瞻知識之儀恭惟某人華藏親孫佛印
嫡子晨鐘暮鼓揮雙劒之鋒鋩水鳥樹林露臥龍之頭
角法不孤起此爲時節之因緣大衆必臨願聽緒餘之
謦欬
請山老住雲巖
敷演佛乘資延睿筭僉求逹識成就勝緣振列聖已墜
之綱宗行初祖不傳之正令真非掩僞旁徇道俗之言
公則生明特用叢林之議伏惟某人隨機說法藉教悟
宗名爲東林横枝其實泐潭正脉少時横行海上老來
古寺城隈惟以薪而續牀分栽田而博飯然唯雲巖勝
刹實曰江國上游宗旨之淵源緇衲之都會鳳山歸去
瓶盂是處爲家猊座重登竿木逢場作戲請提雅曲大
衆欣聞
請藥石榜
耆年日已凋喪叢林今遂寂寥王官玉石俱焚學者涇
渭不辨謂之受道其實走名賴老成之典刑爲後昆之
軌範恭以新命某人滴水滴凍知果知因唯顯晦水到
渠成使魔外風行草偃一叚勝事千目同觀龍蜃沙頭
最初解開布袋鳳凰山下末後把定牢關道不虚行法
固如是特致谿蘋之具以表山門之儀欣然肯來豈勝
幸甚
請崇寧茶榜
出則爲人興化是何心行不如諸佛曹山空熱肺腸雖
然二老英雄未免一場敗闕欲圓道眼别有妙門恭惟
某人本色鉗鎚逸羣聲價現成活計更不覆藏肅道者
白牯牛兒騎來露地南褊頭赤班蛇子拈出驚人大光
西祖之機上祝南山之壽清風江上孤舟不涉程途明
月洲頭一句却分賓主寶坊在邇香飯具陳將開選佛
之場願受最初之供現前法侶同賜證明
請逍遙宜老茶榜
寶几珍御特興同體之大悲白牯狸奴更入徧行之三
昧要當語絶滲漏不令機昧始終如百花醴味絶中邊
如三點伊勢分賓主惟靈源洞明此旨坐昭默獨提正
宗雅聞宜公禪師久親此老法席長眉尊者爭傳親見
佛來大耳沙彌自謂久辭祖矣浮塵滅盡化愛憎爲平
等之光大用現前投同異入寂滅之海一言相契千里
同風敢違十方蘭若之規敬薦一會伊蒲之饌衆所欽
佇儼然肯臨幸甚
請凖和尚住黃龍
磨甎庵畔言回智照之光選佛堂前喝下證心之第是
續諸佛之壽命爲大法荷擔之叢林興自江西家世獨
聞天下老南設三關之問勃然中興關西藏一點之機
窅然深遠恭惟某人關西真子老南的孫貶剝諸方疎
通正脉自石門而遷幕阜如别業而歸故園不離先祖
道場旃檀林無别樹復唱舊時雅曲優鉢華已重開便
請拈提不勞辭讓
請湘公住神鼎
道不可傳則釋迦不當饒舌法如可說則維摩豈得無
言賴離微不犯之鋒機决祖宗未了底公案要湏圓融
之士密開方便之門恭惟某人少小偶家潙山夤緣親
承空印譬如懶融道者坐致雙峯祖師熏烝見聞霜露
成熟蘊醉顯舉足之辯有白雲越閫之機領神鼎之名
山適叢林中興之日行雪竇之正令酬王臣外護之恩
請寶覺臻公住天寧
佛之法道世所追崇雖外護付諸王臣然荷負必湏龍
象咨之於衆愛憎或出於人情公則生明真僞難逃於
智鑒來膺妙選果得耆年伏惟寶覺大士臻公以禪寂
爲家鄉以翰墨爲遊戲閒房古寺甘畢生於折脚鐺中
各夢同牀曾失笑於破頭山下而判府待制妙於龐老
識丹霞初不出門應歎仲尼知伯雪猶資擊目今日重
新法席一時共贊天寧演暢宗乘聚三湘之雲衲祝延
睿筭同萬國之山呼
請殊公住雲峯
有志於立事而事之竟成無心於求名而名之不捨似
水滴石積之以日而石自穿如麝匿香覆之以缶而香
愈著非形勢之激爾蓋物理之固然恭惟某人東林廣
惠之曾孫南嶽慈覺之嫡子撝謙榮利嘉遁叢林王臣
悦聞授以傳衣之職道俗勤請願聞飛錫之來龍象畢
臨山川改觀昔時把定俗子涴我白㲲巾今日放行真
珠撒出紫羅帳
請道林雲老住龍王諸山
諸方叢社盛莫甚於湘中五派家風傳莫密於洞上號
稱法窟指曰道林蓋旃檀林鬱密不與荆棘並生則真
虎行藏豈容彪兕止住恭惟某人枯木嫡子芙蓉長孫
應緣東吳知名南楚金篦刮膜廓開空劫光明寶鑑當
臺頓見今時影蹟似暗中之五色如句裏之三玄願布
龍王之大身徧施法雨要知曹源之一滴不離覺場
雲老送南華茶榜
一衲生涯而名聞天子萬夫阡陌而位繼祖師是必於
曹溪有大因緣不然乘般若昔所願力時節既至毫髮
弗差豈特增宗門之光抑亦爲法乳之慶未忘世禮少
展輿情恭惟某人恩踰父母故言所不能形容道絶功
勲故意所不能測度雲無限礙寧分嶺外湘中月有照
臨豈擇曲江楚水暫駐隨軒之法侶願陳薦鉢之溪蘋
想蒙哀憐特有肯諾
請東明䟽
雲門之宗風昔中興於雪竇而雪竇之法派今特盛於
臨平聲名振於諸方道德冠於列祖登其法席夫豈庸
流恭惟某人久遊臨平之門飫聞雲門之曲薄遊南楚
混迹東明鉢具笑移大類雲居之簡使符自至未慙潙
水之詮朱紫堵觀道俗雲集升堂作象王回旋則是真
顧鑒酬機如師子返擲則不涉離微願赴王臣外護之
勤爲揚針水不傳之妙
請方廣珂老住石霜
諸相本空真緣相現有言雖幻法自言傳刹那間而徧
十方彈指頃而說千偈妙解所寄印證其誰恭惟某人
頓悟上乘久臨清衆如月在水而不染似雲出岫而無
心車轍峯前復起靈源之浪霜華澗畔重開枯木之華
迺知龍象之擁隨定看山川之改觀幸捐謙柄無事巽
牀
請真戒住開福
湖南報慈寺天下選佛場萬指犀顱千楹寶構宜得知
見絶倫之士重提佛祖巳墜之綱竊聞真戒禪師徧領
名山久臨清衆受敵八面蓋文關西之家風貶剝諸方
有英邵武之膽氣袖丹霞劈佛之手藏黃檗陷虎之機
流出自己無窮胷襟來决先師未了公案瑠璃缾含寶
月紫羅帳撒真珠大振南宗續千燈於將燼回瞻北闕
祝萬壽之無疆
請雲蓋奭老茶榜
禪門分江西南嶽之五派後世盛雲門臨濟之兩家至
於流末之餘馴成戲論之謗師承大壞法道䆮微妄庸
假我以偷安名實因兹而愈濫坐令洞上之宗風來振
湘中之法席果逢神穎爲整頹綱恭惟某人芙蓉嫡孫
枯木真子疎通莅衆故遇緣則應折節荷法故律身甚
嚴名譽排縉紳齒牙威儀爲道俗指目諠譁沙步爭傳
孤錫之重來狼藉封雲正賴清風之一掃敢薦蘋藻之
饌用慶叢林之儀未離旃檀之林一句百味具足行據
狻猊之座三玄五位縱横
又藥石榜
坐致王臣之勸請蔚爲緇白之榮觀脱樊籠如蟬蜕塵
埃遂深隠如豹藏煙霧敢慶常規之苛禮特陳過午之
伊蒲恭惟某人滿腹精神實頭聲價不住城隍聚落久
藏禪板蒲團要成保社叢林敢負火刀直裰以雲作蓋
故我宗得妙以海爲印故按指發光挾路通途則一日
兩兼名刹回機轉位則四年三易道場重重錦縫解合
枯木開花片片赤心果見泥牛入海特迃威重普共證
明
又䟽
觀名實無當而萬法本閑何必不物於物如天地不言
而四時自運是謂無功之功所以有言忌犯當頭自然
臨機不留朕迹其妙見於此耳孰能神而明之恭惟某
人徧領名藍久臨清衆芬芝蘭之聲譽皎冰雪之行藏
衣裓謝聚落之氛談笑有山林之韻一音普證萬指齊
瞻海印成章檄祖令於教外寶雲作蓋施法雨於人間
嶽麓爲潙山茶榜
全提祖令則無法無親略在世禮則有恩有義故證真
必依於俗諦如解空弗離於色塵故造雨花顯敘法乳
自裂衣冠以參道剃除鬚髮而爲僧其長養成就之私
乃提撕藻飾之意至於曲折皆出愛忘俯顧其微敢稱
傳法之嗣仰惟至鑒又貞親教之師伏惟堂頭大和尚
道契天衣法傳智海廓沙界之量故能山收海藏示醫
王之心亦畜牛溲馬渤蠅附驥而氣吞千里鈴繫鳶而
聲登九霄是之固然人則幸矣躬至針水之地特陳蘋
藻之羞螻蟻微誠知慈嚴之易感叢林苛禮愧恩大以
難酬重煩四海之勝流共慶一時之佳集
請圓悟住雲居
地號雲居非石梁隔分凡境世傳天上有山神常護法
幢湏求魁壘之耆年來轄英靈之衲子恭惟某人具竪
亞頂門之眼行全提祖令之權舌覆大千入語言之三
昧身分刹海爲遊戲之神通豈暇奪人境於笑中何止
分賓主於句内願垂巧便俯徇時機大震海潮之音用
祝後天之筭
請璞老住東禪
寺近雙峯地連七澤觀今法席號古叢林師門挺多開
巳見之戶牖學者益衆横臆斷之干戈紛然江淮遂成
阡陌賴有人中師子來爲病者醫王伏惟某人父事僧
龍孫承祖印重建東山法道特弘西祖宗風電馳三要
之機霧合六和之衆慈雲先布增覺苑之光華法雨將
傾發道苖之種性
請璞老開堂
曹溪宗於天下而黃梅爲得法之源逹磨祖於神州而
東禪蓋付衣之地歴觀先世勃興皆道大德全俯視今
時嗣續多名存實廢思得逸羣耆宿追還古格叢林果
有老成來膺妙選伏惟某人行業無玷聲稱有聞爲佛
印祖印之兒孫共東山西山之雲月旃檀林豈生杞彫
虎穴不容彪玉聚縉紳雲屯緇衲佇一音之雷震特揚
古佛之風同萬國之山呼仰祝後天之算
浴佛二首
已届三時之月方議制僧緬惟四海之心皆欣浴佛顧
兹堪忍之世復現優曇之花幸瞻貫日之光榮受九龍
之雨百神讚歎萬衆歡呼異世今時祈勝緣之無盡人
間天上願此會之常逢
世尊成道先浴香水天王跪歎首獻乳麋仰前哲之遺
塵修後來之故事
祈雨
秋夏之交豐凶其辨稻秔植而未粒天日融而益烝乞
命真乘肅祈景貺惟覆載之父母將呼吸其風雲願興
無礙之慈副此有求之懇
謝雨
天道難知妄瀆凶豐之請聖慈易感下昭螻蟻之誠天
澤不貲輿情甚慶唯確然在上者實民父母止忍感而
遂通故如世蓍龜果從其願心知其幸詞不(闕)
祈晴
淹旬積雨方深傷稼之憂歸命至人願遂有秋之樂仰
蒙慈惠鑒此悃誠收廓野之層雲照麗天之杲日生民
飽煖仰瞻天地之仁詔事簡稀實賴慈悲之力
抄華嚴經
四天下微塵偈句百河沙光明身雲聚而爲秘密之藏
傳之於震旦之土二乘所不能了解衆生其安得見聞
而棗柏示其悲增以翰墨而爲佛事造爲大論光贊佛
乘方今紙墨之費不及百千而道路之遠纔登五驛集
百安之道種共開喜慧之褔田當施積而能散之心成
就卓然不朽之事儻蒙垂允幸注芳銜
化藏
五天袐軸三藏微言結集本藏於龍宮流傳幸出於人
世唯雙峯之福地蟠萬礎之寶坊獨經藏之弗修如面
目之有疾議將重建倚辦衆檀願歡喜以聽從庶莊嚴
之成就菩提園内共輸一雨春回香積臺前果見十分
月滿
抄藏經
無漏智所演之妙語實世福田有作心所發之志誠乃
人道種耒之則善道巳爲時雨耨之則勝緣蓋其良農
致爵祿壽考之有年使子孫慶流之無極視其因果粲
如日星儻三世如來爲不欺乃一切衆生爲有賴幸蒙
垂允點筆疾書
重修雲庵塔
蛙朝遷而莫還弗忘其本烏羽成而反哺蓋知其恩何
含齒戴髮之可觀曾哺烏田蛙之不若唯雲庵之居廡
棋布名山而卵塔之已頽陵夷蒼野室有朽貫廪有陳
紅聞之而弗完已喧餘論欲就而中輟要亦非人
重修舍利塔
佛書曰應靈牙舍利寶塔所在之地即是衆生植福之
田每觀前人之措爲莫不皆有深意特建塔於五逹之
衢旁臨萬瓦豈非欲爲此邦植福之地乎而歲久頽毁
鳥巢其頂傳曰野鳥入屋主人當去言其居衰寂也今
乃巢於闤闠之間豈興盛之兆耶而邦人見之如越人
視秦人之肥瘠恬不以爲意甚可羞嘆時和歲豐力至
施易欲募衆檀重增修之非唯佛事莊嚴之精勤亦爲
遠人入郭之雅觀垂天之雲起於膚寸千人之帳成就
衆毛唯兹勝事豈曰不然
天寧修造
湖湘巨鎮望最重於清瀟禪律精藍名特推於萬壽作
重興之意不淺緣改剙之功未完欲鴛瓦之一新擬蜂
房之盡撒非棟梁無以資乎大壯非丹艧無以麗乎重
明則臣僚祝頌之誠叶衆庶歸投之地矧兹勝利湏假
多仁希趣善者聞風而翕然冀樂施者揮金而不斁
天寧節功德右語
寶運儲祥驚星樞之夕遶慶雲布瑞睹日轂之朝升仰
依有感之慈上祝無疆之壽伏願陛下睿齊舜禹德比
堯湯履金輪之福以御天護玉真之道以應世奏和氣
爲太平之曲登斯民於大有之年率土同誠幸遇千齡
之嘉會瞻天鼓舞願同萬國之稱觴
化三門
唯淮山萃僧之海實祖師選佛之場必由大總持門方
踐普光明殿門屋今遂老矣過者疑將壓焉敢磬折干
于淨檀祈鼎新爲之營建飛簷走棟行看掩映於雲煙
間碧塗金想見照臨於巖壑
長沙甃街
持地聖師以身負土雪山童子布髮掩泥蓋世界平則
心地平佛土淨則身土淨豈惟典刑之具在是亦因果
之歴然竊見長沙之通衢正當聚落之要處街甃久已
頹壞車馬艱於往來願興掩泥負土之勤庶致土淨心
平之效然聞洪範八政而以殖貨爲先般若三檀而以
資生爲首豈非財者人所甚愛施者行所甚難苟能易
其所難則當施所甚愛妙莊嚴路請同放步而登大總
持門要當彈指而入
爲雙林化六齋
寺憑幽谷門對雙峯日陳一味之禪歲仗千家之供金
軀灌沐始興離垢之方軟草精持次結護生之禁主事
枉抛油醬寒山舉拂以生瞋匿王自恣修營慶喜持盂
而啟教象骨輥毬之暇火焰上轉大法輪虎谿種藕之
餘橘盤中深談實相六時嘉會百福具崇幸開樂施之
心仰贊文明之化
化冬齋果子
古格叢林新開講席偶届書雲之節特干指廪之豪營
辦勝緣精嚴法供懶納北禪之皮角且戢玄機聊續東
林之橘盤未忘世禮
化供八首
人有潔齋一日則可以祀上帝況終身潔齋者乎施惠
於蛇虺尚致銜珠之報況賢於蛇虺者乎石門精舍始
以單丁住持盛至于傳器極矣乃者勝侶遽集至十九
軰殆於遠公之社盡皆所謂潔齋者也有能施而供之
者乎恐不趐銜珠之報也
首楞嚴經曰昔有衆生施佛七錢轉身獲轉輪王位嗚
呼博施之利其利溥哉審如佛言則施者取福如執左
劵以取寓物多得之非受者之喜少與之受者田其所
增損也唯不於佛語生清淨信而以富貴驕人則是待
遊說鋤钁者事非所宜施於雲山高人也施以求福如
種湏刈雖不可必未能無意凡貴與賤與夫愚智皆能
知之無所用說但幸有緣見聞生喜出其誠心則名淨
施如其不然詬罵怒恚推擠閉關無所不至設或與之
出不得已則施與受皆無福利誠開金石德感天地豈
有高明以恡自蔽耶
竊聞人莫不有忠孝之心而士君子獨能善用此心故
願祝吾君之壽及營其親福祉者皆依佛僧真世之福
田也湘中爲僧之都會南臺又其要處耒陽禮義之鄉
士君子甚衆遠投之必有欣然而施者也解劒指廪當
無愧於古人幸甚幸甚
柔和不諍清淨自活以三界爲寄寓以一鉢爲生涯故
世尊曰以飲食臥具園林樓觀施之者獲福無量僧蓋
爲福田所從來舊矣今人欲植福而棄僧如種稻而棄
田也
著靴人喫肉赤脚人趁兔理有固然非特古語今日若
施一錢他生莊嚴自具譬如寓物於人而執左劵索取
綫溜逹石衆毛成毬豈可以小善爲無益而不積以多
福爲難致而不求哉
南臺鉢飯是生涯近取邵陵檀施家不覺香積路迢遠
更過四十二恒沙
化油炭二首
石霜枯木寒灰都忘世禮藥山草衣橡食略露家風南
北隨緣任運尚求冬煖夏涼今歲鬱密堂深猶少炭鑪
紅火有忠道者潛來獻誠要令坐對紅金實藉十方檀
信醉餘一擲之戲化爲海衆冬溫它日果證菩提頓超
暖忍頂地
當寺依山林有原隰以累年律居皆斫伐荒廢以是逐
年油炭尚湏干人今歲尤不熟麻油價騰湧樵薪已竭
而寒凝日增雖欲安坐其可得乎約用三十千便成光
明便化温煖
長生䟽
九峯院名崇福百年供號長生適丁新年特爲吉兆果
施桑門之惠如除氊上之毛然衆毛乃能成毬一夫不
可勝敵敢于衆力同成大緣
化供三首
當寺依湘上瀕楚水基於隋朝盛於唐季有道俊禪師
者雲門之高弟聚徒於其間語句播於叢林號爲水西
南臺皇祐間廢爲律然古格尚存薦經儉歲住持者棄
去山林厄於斤斧屋宇化爲草棘至以田丁膺門今年
春州郡易以禪者領之於是明白老自鹿苑移居此而
衲子追逐而至遂成叢席然懼其有增而無損故分化
於四方嗚呼損有餘而補不足天道固爾然以至易犯
至難人情所疑苟非已身所私則鬼神且隂相之況賢
者乎
信心一念諸佛皆知辦供一夫諸天降福此天下必然
之理故至誠確意皈投願施積而能散之心成就遠劫
無窮之利
明白庵在何許舊日水西南臺粥飯雖未飽足大言要
接方來水盈科而必進箭在弦無返回不愁天厨香積
但願施者心開
德士復僧求化二首
寺雖律名堂迺衲子續香燈於永夕紛禪誦以成羣坐
使古風行於今日一昨教門小有更變加以冠巾朅來
聖恩大爲發揚再除鬚髮懽聲震於夷夏喜氣動於龍
天著舊僧衣雖限一歲換新度牒必輸五千而家在異
鄉客於賢里清淨自活望之如登天之難檀信可干成
之若反掌之易必有深憐之者願施不報之恩
去年春朝廷以鉢食膜拜爲西國之儀乃詔僧尼令衣
褐頂冠從中華之俗比奉聖恩許還舊觀人神交慶夷
夏增懽仰惟聖主之心寔通天下之志然每一名之度
牒必輸五緡於有司如湏必濟之舟如望及時之雨顧
惟齒髮之外凡皆檀信可成敢領衆一登高門願因時
以成勝事所施雖少其利甚豐
求度牒僧衣五首
竊念生於七閩長游三楚以檀施爲依仗以佛法爲家
鄉十載事師共憫忠勤之效一心荷衆咸稱勞苦之先
念國恩澤之未洽僧寶數之難墮萬里之行起於初步
千人之帳藉於衆毛願成出塵之姿將赴選佛之舉既
蒙開意而諾矣幸爲點筆而疾書
蓋聞相如以貲爲郎釋之輸粟入仕冠於終古赫爲名
卿欲我緇衣結髮佛教既買僧不許選佛則用財不得
守官念某生於東甌長於南楚倚妙典求登三聚值聖
王暫罷三年終營道儀依倣俗慮仰冀仁惠成就夙心
三塗升濟終賴佛慈六度莊嚴先依檀信仁人難值如
盲龜之木欣然易感如磁石之鍼獲披廣大福田之衣
而入清淨和合之衆酒酣樂極棄一擲呼盧之資願遂
志酬成三寶出塵之相報恩有在唯佛證知
出家報四重之恩爲一大事剃髮墮三寶之數豈是小
緣湏干祇樹之檀披此福田之服千里之水本發於濫
觴六合之雲實起於膚寸
恩遺有四而檀信居其一福慧有二而富貴居其先但
某生於寒鄉客於華里欲遂選僧之志敢忘擇富之求
成就勝緣恩非同日經營妙善道不虚行
三界火宅衆苦業城既無了期實堪驚歎返復以念無
可依投親舊欲與謀婚心志乃願棄俗年將遲莫事恐
滯留敢投淨信之檀圓滿六和之相成佛作祖始自今
朝異世他生終期報德誓將焚誦之志用酬提挈之恩
雲蓋智和尚設粥
今晨香粥普告大衆圓明體上離見離情安立諦中有
恩有義智和尚三月七日現全身於雲蓋甘露滅五月
三日提綱要於石門佛法現前恩義俱報
又几大祥看經
姪苾芻某伏遇亡叔恊律大祥之晨預誦金文宣持祕
號所集殊因並申資薦往生淨國者謹具功德䟽于後
右伏以恩愛别離同謂之苦死生壽天已定於緣欲洗
濯其苦因必依投於僧佛某人伏念俱緣利國致禍及
身豈意一朝遂成千古脱瘴鄉其偶爾登堂室之閴然
諦想音容疑遠遊之未返難居歲月俄大祥之已臨寡
嬸弱孤持骨函而若絶偏親幼弟拜奠酌而長號皇天
唯予善人此理殆成虚語疾方增熾哭不成聲仰仗真
乘用資冥福伏念亡叔協律依如來無畏慈力生菩薩
有緣悲心摧落業障之山倍增功德之海一念透脱六
根頓明已在人間聰明更益其念尚留惡道慧明即觸
其身决結龍華之後期同副靈山之夙願
酬經願
近緣脱身海島犯難來歸所經歴州縣僅三十城出入
瘴鄉餘四千里無秋毫之恐有太山之安皆神之休成
已之幸唯所許願敢昧初心已延佛僧預開經法以八
月之朔對三寶之前敘事之因設齋以懺恭惟十身滿
覺萬德貞慈俯賜哀憐爲之作證
薦經
三藏祕詮一乘妙義真寫法界之圖牒絶苦海之舟航
特延清淨之苾芻羣誦旁行之貝葉庶憑此利上迨我
先伏願妙具信心深依法力超登覺苑導從願王獲聞
迦陵頻伽之音親瞻閻浮檀金之相脱有爲之塵垢證
無量之聖身
生辰四首
大行所熏如春與物等慈無礙似谷應聲虔當誕慶之
辰特集延祥之福誦持法藏增益壽祺伏願追迹喬松
比功契稷和氣作生民溫煖朴忠爲社稷垣牆永護佛
僧不忘願力
瑞應草之迎春方開八葉優曇華之出水果秀一枝仰
祝壽祺用延福祉伏願與民溫飽爲國蓍龜天上風霜
難老娑婆之桂人間歲月敢移道德之容永護佛乘早
調相鼎
令節届辰過中元之七日美名瑞世鍾爽氣於三秋仰
祝壽祺實依法力伏願吉祥叶相戩榖茂滋輔明主𡎺
太平之基與生民作溫飽之具自計臺而進拜追還大
范之遺風由館職以超遷恢復小蘇之故事八葉瑞蓂
冠三春之淑景一枝優鉢間千載之榮期歸命佛乘上
延台筭伏願勤勞王室護衛法門詔自三湘即受金甌
之拜便登二府果膺玉板之榮瞻僊風道骨以祝壽祺
比太山黃河而增福祉
追薦四首
精誠之極必感真慈冥福所資實依法力唯賢明之秉
志享福壽而有終然夜壑山舟寧沒終天之痛而風枝
淚眼難忘罔極之思願乘淨供之因超薦往生之路
大慈至悲寔作生靈之祐他心慧眼必昭螻蟻之誠仰
賴真乘用資冥福伏願一靈不昧六用潜通瞻眉際白
玉明毫禮天中紫金光聚諸天證樂異趣頓超歲月易
流永抱終天之痛音容如在難忘罔極之悲歸命真乘
式修冥福伏願頓脱三塗之苦長辭五障之軀清淨諸
根瞻萬德紫金光聚熏烝衆善拜十身白玉明毫聞妙
法以洗妄緣悟無生而登彼岸
舟移夜壑驚諱日之俯臨蟬蜕塵埃睇道山之已遠欲
資冥福實賴真乘伏願熏菩薩知見之香依如來功德
之力滌除干障清淨六根親瞻白玉之明毫敬禮紫金
之光聚餘緣未盡他生願會龍華惑習既空應念頓超
覺路
次平赴省試設水陸代
清淨寶王永作人天之護圓明慧眼必昭螻蟻之誠某
比下侍親望希薦舉果諧素志已叶庸情稽首真慈虔
誠歸命更願學增通力筆助神竒庶榮白首之雙親必
取青衫之一第
石門文字禪卷二十八
