倪文僖集卷十一
明倪謙撰
絶句七言
仲秋丁祭禮成分胙見及因成小詩二絶錄奉掌
教王先生
陪祀成均振佩琚年年鼎肉餕神餘誰知萬死投邊裔
亦荷分膰到謫居
庶品頒来出豆籩親嘗深仰道如天此心若也含微玷
舉筯能無媿聖賢
八月二十日夢與二美人共飲席上各請賦詩余
得一絶醒而忘其首句因足成之漫紀於此
蟬鬢雲鬟逞麗妝鬱金香噴紫羅嚢平生未識紅鸞字
願借春纖寫數行
于景瞻以閨情和予夢中之作少寓熱中之意因
效顰以復十首
幾回搦管不成章空把鹽枝插路傍封臂絳紗何日解
菱花一夜恐飛霜
又逐殘雲過女墻曾陪歌舞在昭陽如今羞見纏頭錦
空惜餘音繞畫梁
湖山石畔好燒香銀漢無波玉露涼低蹙翠裙深下拜
細將心事訴穹蒼
落月流輝照屋梁又看紅日上扶桑若為化作山頭石
望見夫君志亦償
千金不惜買文章永巷秋深灝氣涼若得重瞳親一顧
含羞誰引駕車羊
又逐鳴鳩到耳傍青春背我去堂堂谷風自昔歌葑菲
涇渭相形益可傷
偏訝愁隨一線長肯同桃李競新妝此心非石安能轉
自保堅貞比衛姜
一刻千金孰與償瑶琴無復鳳求凰妾心有似池中藕
雖斷柔絲綰更長
已甘抱節比枯篁曾薦青奴一夜涼就使秋風能再熱
敢辭辛苦侍幃房
只愁金剪割離腸恩寵難憑苦不常已媿短檠墻角棄
何時遊鰈海東洋
青山白雲圖
蒼蒼萬壑暝雲浮誰伴深林鹿豕遊眼底鄉山故無恙
一帆孤負五湖舟
鷺絲畫
白雪毿毿好羽衣藕花洲渚恣鳴飛自緣肌骨生来瘦
豈是魚蝦不療飢
次韻董廷器閨情(有序)
昔周之國風為孔子所刪定其間男女夫婦之詩殆居
其半盖男女者三綱之首萬事之先人情之所不能無
者後之君子或去國之遠或不得於君則多託之以寓
興望夫壻之不来冀君王之眷顧悵年貌之衰謝欲才
用之及時也讀者弗察類以房闥狎昵之私視之豈足
以知詩人之旨也耶若碧溪董先生所示閨情之什盖
有以近之矣率爾和去辭媿弗工覽者能以此意求之
則思過半矣
柳絮飛時雪作團亂人心緒正漫漫侍兒呼取添衾褥
道是輕盈不禦寒
默倚雕闌數鴈行雙眉蹙破遠山蒼不如後院閒消遣
去送秋千喚女郎
遠道回車未肯膏為圖名利逐兒曹歸期望斷門空掩
坐對梨花月影高
片片飛花逐水流園林綠暗不勝愁斷腸無計留春住
人老東風燕子樓
鳳幃抛却綺羅香一别天涯有底忙幾陣黃梅窗外雨
飄瀟潤浥藕絲裳
白汗凝珠拭素巾壠頭麥熟又嘗新鎖窗倦繡停針線
蛺蝶飛来最惱人
柳岸涼風透葛蕉心旌愁絶正搖搖蘭舟去後知何處
新水空添沒斷橋
破愁曾借步兵厨一枕渾忘醉夢餘鸚鵡無端却饒舌
鬢雲低挽獨躊躇
遠寄寒衣手自縫泠泠涼雨滴疎桐孤燈相伴坐来久
不覺忽聞山寺鐘
高柳清秋咽露螿聲聲應是怨凄涼妾懷敢向何人訴
只禱虚空爇夜香
散步苔階晚飯餘月華如晝列星疎碧天多少南征鴈
若个能傳萬里書
昔賞黃花到夕陽奉君懽飲罄壺觴如今九日人何在
縱有香醪不忍嘗
壁燈炯炯夜籠紗霜氣生寒隕素華坐擁繡衾清不寐
數殘更點思無涯
愁緒無期每自来翠蛾雙鎖遣難開夫君不學衡陽鴈
一去如何忘却回
香滿金猊火滿籠燈花報喜結芳叢阿鬟向我忻相賀
眀日歸期却又空
鴛鴦戢翼兩心安此願何時得了還空慕青青松與竹
歲寒不改舊容顔
題小景畫
白雲紅葉已驚秋蘿屋涼生境倍幽長嘯碧山寧負我
不勝清興繞滄洲
題鷺絲畫為龐地官賦
羽儀偶别鳳池行暫落蘆花野岸傍回首凌風忽飛去
碧天空闊海茫茫
㓗白清脩立釣灘雲程遙待逐鵬摶漁翁不識孤高性
漫作沙鷗一樣看(自仲秋丁祭而下皆寓宣時作)
二月初四日夜夢中作
庭前昨夜起秋風落葉瀟瀟萬木空獨有此君顔不改
依然無恙月眀中
題王孟端碧梧竹石
朝回曾據鰲峰石薤葉淋漓草制多一别掖垣成白首
鳳凰棲老碧梧柯
題畫寄楊尚書宗器
一卧林泉絶世埃柴門深傍碧山開故人遙在青雲上
常夜頻勞入夢来
墨梅和苗學士韻王牧之筆為謝景眀題
姑射仙人去不還臨風玉雪想容顔王喬袖有長生術
喚醒冰魂楮墨間
海月初高瘦影斜淩寒璀璨吐冰花一枝懸向高堂上
玉樹從来屬謝家
題米南宫雲山圖
雨聲入樹密如烟雲氣埋山白似綿釣罷歸来掩關卧
不知春水到門前
金蘭畫為王司成題
幽獨元無富貴心誰將花葉染黃金援琴試鼓宣尼操
惟有靈均最賞音
題懸崖墨梅
深冬崖畔一枝懸幾點疎花鬭雪妍五夜影横清澗底
抱珠疑是老龍眠
畫龍
夭矯拏雲出海深九霄常抱濟時心何當捲却滄溟水
去作人間六月霖
畫虎
雄視耽耽夾鏡眀空山日落恣横行壁間只作尋常看
一嘯風生百獸驚
題漁舟小景
山色浮嵐水拍空釣舡閒繫綠楊中飯鐺旋爇蘆柴火
一股炊烟散晚風
觀蓮小景
高閣涼生五月秋芙蕖萬柄出清流披襟獨倚闌干坐
為問先生可姓周
易洞為丁無咎賦
羲皇卦畫本天然首贊何勞擬太玄獨抱遺經深洞裏
不知幾度絶韋編
為郁景章題竹和張廷端韻
從教桃杏逞春酣獨立江皋分所甘誰把紫簫驚宿鳳
凌風毛羽綠毶毶
題赤壁圖為太守金伯玉
赤壁江空水接天舉匏揮翰憶坡仙如今只有東山月
曾照當年載酒舡
題懸崖竹
晩移孤棹過湘川翡翠晴搖兩岸烟吟倚斷崖清不寐
一枝涼影月中懸
又題竹石
昔年視草上鰲峰日照琅玕翠影重一别鳳池今十載
枝枝猶帶露華濃
題竹二首
扶疎林外幾枝存猶有清隂落酒尊莫惜烟梢半摧折
春風爭看長龍孫
蕭森綠玉楚江潯積翠凝烟自滿林試看歲寒冰雪裏
青青方見一生心
詩餘
臨江仙題觀泉圖
檜壑泉垂朝雨後冰簾一片誰收兩髯閑坐古磯頭回
頭頻指點飛雪灑清秋白羽停揮涼意透冷光晴射雙
眸夕陽不盡古今愁伯牙絃上趣曾遇賞音不
菩薩蠻題小景畫
短篷載雨隨流下木蘭畫槳無人把兩岸碧波平羣山
似馬行浮沉飄一葉遠水長天接欹枕愜吟情有詩成
未成
滿江紅題把酒問月
靈籟無諠良夜永冰輪初上秋如許金風薦爽素波清
泳白玉臺高天咫尺褰裳覽眺吟懷暢便浩歌把酒問
嫦娥遙相向如漢水葡萄釀似鯨吸江湖量乾坤兩白
眼任渠豪放想是長庚来采石金鑾乍别青藜杖待更
闌抱阮好歸休林雞唱
明月棹孤舟題月下撫琴圖
露下天壇秋月皎閒来此豁舒襟抱細拂冰絃閑調玉
軫彈曲廣陵仙操思入冥冥塵慮掃繞十指鶴鳴鸞嘯
流水高山子期何在不見賞音人到
好事近題踏雪圖
江路曉風清滿地亂堆瓊屑謾策蹇驢閒步採梅梢香
雪小橋流水不知寒春意已潜泄望隔岸何處有珠宫
瑤闕
漢宫春題半身停簫仕女
金縷裁衣更腰繫霓裳内家粧束蛾眉淡掃高綰烟鬟
凝綠隔窗遥見倚東風海棠春足還堪恨被遮羅襪凌
波步蓮雙蹙一枝楚江寒玉露纖纖十指春兼輕掬秦
樓何處悵望鳳鸞追逐何當拂琯啟朱唇暗留芳馥想
只待賞音佳伴為吹箇洞天仙曲
次韻鵲橋仙賀費彦昇夀六十
莊椿甲子費壺日月歷象也難推候瑶池阿母向西來
特地把蟠桃薦酒竹梧標格鶴鸞風采但見年年依舊
稱觴莫道我来遲喜和得陽春添夀
踏莎行題扇
湘竹披烟剡藤裁雪斂舒蹙就棕櫚摺動搖一握展開
時半彎恍訝瑤空月赤日低焚火雲高結人間何處逃
炎熱便將入手不停揮涼風滿面真清絶
浣溪沙題夏景
紫燕營巢語畫梁海榴噴火散清香困人天氣日偏長
夹道槐隂張翠幄滿池蓮艷鬭紅粧薰風殿閣送微涼
喜遷鶯詞贈南京太常少卿莆田陳公赴戸部侍
郎之召時李立之少卿尚留南寺
帝城清曉見彩鳳銜来九重丹詔寵溢弓旌光生輪帛
云有聖恩宣召偉器惜居閒散雅望合登樞要典三禮
有一䕫自足何須雙妙爭道舊曾向粉署蜚英久矣推
清操政貳民曹班聮常伯看展經邦才調趣駕曹參乍
别前席賈生初到敷奏處聽薰絃阜物世躋熙皥
小重山題斑竹白扇
十二江妃白練裳微風吹不散郯藤香斑斑清淚灑英
皇離魂斷金珮冷瀟湘暑氣正探湯堪憐一握入手相
將翩翩鳳羽近人翔全憑仗付與透襟涼
晝錦堂送都憲高公致仕
黃甲高登烏臺峻擢其奈親老誰將幾載白雲入望攪
亂柔腸一杯菽水懷桑梓兩封章奏達巖廊吾皇道争
似此人忠孝暫許還鄉懽聲心事遂便卸却朝簮整頓
歸航一水家山咫尺況遇秋涼都門出祖離觴灧畫堂
獻夀舞衣長兹歸也好看椿萱並茂喬梓同芳
沁園春送程司馬還新安
能武能文禄位功名始終保全想身依鳳闕親承恩露
手提虎旅汛掃蠻烟鎮守南都命參機務司馬兼收將
相權也只為把險艱歷徧足疾纏綿一封疏乞歸田俄
優詔遙飛下九天許暫返柴桑優游泉石勉親藥物頥
養天年當宁思賢人惟求舊早晩徵書来日邊從今去
遇家山風景且莫留連
倪文僖集卷十一
