倪文僖集卷十二
明倪謙撰
頌
聖德格天頌
臣聞皇天無親惟德是輔德者格天之本也迺者正統
四年自春徂夏亢陽作慝靈雨不降溝澮乾涸来牟萎
瘁蒔插有後時之憂西成失有秋之望皇上惻然憫之
曰天有數之適然在人宜盡理之當然迺祗承勑厲反
躬自咎减膳徹樂省冤恤孤下寬大之詔停不急之務
兢兢業業罔間晨夕遂致聖德潜孚達於冥漠天心降
監霖雨應祈以和召和捷於影響天人感應之機何若
是其速矣乎昔成湯旱暵七載宣王饑饉荐臻桑林自
責雲漢興憂久而方解孰若我皇有感即應較之商周
實為過之臣才謭薄不足以美盛德告成功恭沐休澤
曷容以默謹拜手稽首而獻頌頌曰於惟聖君父乾母
坤昭事上帝子育黎元謂天盖高視聽伊邇至公無私
惟德是與數有適然或愆其期人事既修天即應之顧
兹春正逮於夏月亢陽作慝川澤以竭溝塍龜坼来牟
瘁枯藴隆蟲蟲嗟我農夫蒔插後時茂兹荑稗倉箱既
空室家奚賴皇曰於乎斯人何辜耗斁下土寧丁我軀
迺益虔恭兢兢業業鼎珍不舉宫縣以徹既省滯冤復
䘏惸孤衆務斯復民力用甦懷柔百神惕厲祗若仁慈
潜孚達於冲漠帝謂聖君予懷明德監視四方宜沛爾
澤迺叱天公迺驅豐隆阿香推車巽二起風虐魃誅殛
商羊鼓舞月離于畢甘霖斯溥土壤優渥禾苗勃然仆
者以起萎者以鮮三農懽忻康年可必全吾所天伊誰
之力迺知彼昊明德維馨以和召和若響隨聲昔有成
湯暵乾七祀禱於桑林責以六事亦有周宣赫赫炎炎
雲漢見憂八章屢言睹兹持久天心始回惟我聖君有
感立隨於惟聖君德與天俱超軼商周比隆唐虞於惟聖
君德與天一蕩蕩難名巍巍莫述成功盛德用告神眀臣
拜稽首謹揚頌聲以似以續歲書大有臣拜稽首天子萬夀
表箋
請建皇儲表(南京禮部)
伏覩成化十一年六月十八日欽降禮部勑書朕皇子
年已六歲尚未有名恁與翰林院會議定擬来聞如勑
奉行欽此臣等聞之不勝踴躍懽慶以為國家離明有
繼主器有託誠宗社萬年無窮之福也臣等竊以貽謀
燕翼周武所以詠豐芑預定太子漢文所以尊宗廟自
古聖帝明王君臨天下未有不以蚤建儲副以為宗廟
社稷萬世之計者也肆惟皇上嗣膺大寶十有二年矣
向嘗建立儲闈不幸早薨今東宫久虚前星斂耀中外
臣民遑遑仰望已非一日一旦恭聞勑旨知華渚之虹
流喜斗樞之電繞孰不以為皇上必遄降德音即定大
本以之正位於少陽而尊居於鶴禁也哉然涉月經時
不聞明詔臣等心如焚灼踧踖靡寧乃敢詢謀僉同合
辭上請伏願皇上念承祧之重塞窺覦之端俯徇輿情
特賜明斷立皇子為皇太子以定人心以隆邦本綿社
稷久長之慶紹祖宗統緒之傳庶以惬中外羣臣之心
慰四海萬民之望宗社幸甚天下幸甚臣等言狂計愚
實出忠愛干冐天威不勝悚懼待罪之至
冊立皇太子賀表
某官某等伏覩成化十一年十一月初八日冊立皇太
子詔諭天下謹奉表稱賀者臣某等誠懽誠忭稽首頓
首上言伏以震器承祧衍本支於萬世離明繼照溥恩
澤於八方正一人之元良罄兆民之懽戴恭惟皇帝陛
下聖由天縱德與日新承祖宗積累之洪休撫國家靈
長之景運是以祥開宫壼篤生龍鳳之姿慶錫穹蒼允
協麟騶之應遂定天下之大本懋隆宗社之昌圖臣某
等職守南京忻逢盛事仰前星之瑞世祝聖夀以齊天
賀皇太后表
伏以長樂慈闈至養孝隆於聖主重熙景運厚澤慶衍
於神孫恩被臣民懽騰海宇恭惟皇太后陛下寬仁雍
肅柔順温恭贊先帝之勤勞母儀四海翊嗣君之德理
子惠羣生遂宏宗社之遠猷聿定儲副之大本承祧有
託垂裕無窮五百歲而聖人生適符其數億萬年而邦
本固實啟其祥臣某等職守南京忻逢盛事睹前星之
拱極德協重華仰坤元之配天功齊厚載
賀皇太子箋
伏以明兩作離光繼四方之照洊雷居震器承萬世之
安慶洽邦家懽騰遠邇敬惟皇太子殿下聰明天授濬
哲生知龍鳳之姿卓冠乎羣倫天日之表首出乎庶物
性全孝友而仁愛心具恭敬而中和是宜欽膺冊命而
正位春宫也臣某等職守南京忻逢盛事仰前星而敬
拜祝夀筭以千秋
贊
處士程用中贊
蚤罹繹騷避難奔走長際聖明喪厥父母墓封崇以若
堂面哀毁其如&KR0627;祖構克承而孝行聿彰閫絃弗續而
恩義彌厚知樂顔堂生也何憂丘首得正死也何負嗚
呼此其所以為忠壮之孫伯苻之後者耶
周亞卿畫像贊
堪輿鍾秀篤生偉人文名應乎列宿德譽冠乎朝紳爰
竭丹悃受知紫宸允惬乎中外之望付託以東南之民
無隠不燭有言必陳邦計資以充羨黎庶樂以拊循容
之舒也温其如玉澤之溥也盎然如春身歷事乎四朝
行不染乎一塵誠所謂國之柱石帝之股肱民之父母
世之鳳麟者也
嘉慶堂贊(并序)
昔宋吏部尚書夢得葉公高宗朝以節度使致仕歸老
霅溪其後子孫散居包卞二山之下殆今千數百家若
惟讓者是已惟讓之先有堂曰嘉慶元季厄於兵燹惟
讓即舊址募工伐材而搆之屹復故規惟讓尋遷寓京
師遂與堂别而此心未嘗忘之也乃徵學士大夫珠玉
紀咏乎斯堂以其子順天庠生寬嘗從予游欲贅一言
予閱其所修世譜而知葉氏嘉慶其来尚矣尚書之後
有暘谷者隠居行義不慕榮進闢田治生家以豐裕嗜
賙䘏窮匱人目為長者生均茂克肖其志當元政失御
歲歉人飢嘅然曰吾豈可忍視一鄉之瘠而俾一室獨
肥乎即發廩濟之大疫殍死盈道又為斵槥掩埋之生
伯森荐經亂離克守世業不墜生子謙獲際聖明海㝢
清寧益修植德善務於繼承子謙所生則惟讓也慷慨
有大志嘗曰吾家世以詩書之澤相傳豈可自我而廢
乃涉獵經史恢拓前人舊産積遺書修譜牒有子五人
皆教以義方碩德令聞蔚為包山之望斯堂之構特其
光前垂後之一端也觀其嘉慶之實若此其名不亦宜
乎予嘉斯堂存而復亨也謹拜手為之贊曰
有翼其堂包山之陽制實輪奐名亦允臧厥名伊何是
曰嘉慶奕世相承彌遠彌盛嘉之為義衆美所儲慶之
為義積善之餘爰求慶源肇自遠祖老成典刑為宋室
輔遂有暘谷均茂繼之既葬人死復濟人饑是慶之嘉
其澤日侈孰衍其流伯森父子逮惟讓公克孝且賢肯
堂肯構有光於前豈惟光前垂裕爾後尚培其基以峙
不朽公侯復始跂予望之有如不信視此贊辭
楊貢知縣待漏像贊
外之睟也冰清玉澤内之充也海匯山積自黃甲以策
名致金閨之通籍奮鵬程於九萬近龍顔於咫尺道在
經綸志覃忠赤端笏峩冠垂紳正舄接曉班於鵷序向
巖廊而鵠立此其九門未闢而待漏於左掖者也
貓互乳圖贊(并序)
太僕少卿錢唐王公家畜二貓一狀類獅子一斑類玳
瑁各産四子銜置一棲互乳不擇盖和氣之應也公嘗
繪為圖其子中書廷瑞出以示予予覽而異之遂為之
贊贊曰大鈞播物元氣渾淪惟人克全物乃駁昏嗟嗟
二貓形質有異生子互乳不相猜忌捕嚙鼠輩貓性所
知胡於他産一視同慈匪貓之慈盛德之應以和召和
表兹家慶家孰無貓孰若我卿父父子子藹乎中庭信
及豚魚昌黎所紀千載北平允儷厥美伯竒履霜閔損
御蘆人反不然盍視此圖
尚寶宋君士皐像贊
猗與宋君衣冠偉如梧竹其標金玉其軀氣清神融陽
燧方諸美質令望圭璋瑾瑜學問富蓄山藏海儲文辭
豐縟雲斂霧舒發身名科春榜鄉書列職近侍紫垣玉
除肆夏以行采齊以趨禮以為衛敬以為輿孫志守謙
輝光不踰方物發謀應務有餘圖書滿家以味道腴琴
瑟在側塵慮以祛正而不阿通而不迂彼美若人君子
之儒二惠競爽鳳鶵龍駒接武瑞世其在此歟
兵部尚書徐貞襄公像贊
容莊而肅氣温而穆惟德章只鳳羽之文麟趾之仁為
世祥只用逷蠻方曰来享王振乾綱只守備南畿參贊
戎機勤靡遑只位長夏卿作帝股肱弼元良只鍚予便
蕃宸章屢頒被寵光只境宇寧謐功存社稷紀太常只
清白一節孰可磨涅允貞襄只仰瞻遺像為國悽愴我
涕滂只積之孔厚保艾爾後衍餘慶只
鹿千戶鏞行樂像贊
系宗五鹿職典千兵德容外睟才略中弸彼交匪敖其
儀不忒兔罝好仇羔羊自得
李靖菴像贊(又號大虚散人)
癯然山澤之儒而味乎道真泊然聲利之途而超乎世
塵心存希夷抱先天而獨玩神遊溟涬與太古而為隣
吟發浩浩之趣醉懷拍拍之春是盖將戲弄日月於費
壺淩歴甲子於莊椿者也噫此其為太虚山中之散人
也耶
徐醫士季東先生像贊
長身而美髯氣充而神全少適情於湖海晚遯跡於林
泉非禮弗為而寡合者人以道自樂而所契者天心惟
尚千古之交手不釋百家之編傳世學於青嚢精藥性
於赭鞭治病能生死而骨肉察理則造微而入玄斯人
也雖其聊試工巧而為當代之名醫實則不求聞達而
為在野之遺賢百世之下高風邈然
訥菴陳士謙像贊
良玉在璞盛德若愚遨遊湖海浮湛里閭洗箕潁之耳
讀洙泗之書松雪書法馬夏繪事筆之所工金石遺文
鼎彛古器家之所儲放懷少陵之詩高隠子雲之居抗
志物表遊心太初兹非在野嘉遯之賢斯文博雅之儒
也耶
李太常立之父像贊
坦乎性情肅乎儀形著德容也岷山崢嶸江水淵泓秀
所鍾也存心有恒待人以誠持敬恭也周䘏孤惸舟捐
槖傾義是從也遺子金籝何如一經致登庸也宸翰褒
稱命服光榮貤恩封也貴而不矜名重鄉評仰高蹤也
子孫衣纓奕世其承何天之龍也
鄒宗伯宗盛待漏像贊
德懋學邃神清氣豪早擅文於甲第遂司武於兵曹其
律已也著冰檗之聲譽其修職也致夙夜之勤勞是以
克篤忠藎荐荷寵褒方圻父九伐之法是典遽伯夷三
禮之柄是操職踐容臺之長位居宗伯之高幞頭革帶
象笏緋袍獻納待九門之漏明良慶千載之遭斯人也
觀其累朝委重奕世濟美豈非國之麟角家之鳳毛也
耶
約菴柴永春像贊
挺梧竹之高標適江湖之清意雖泰不驕以義為利視
人無間於物有濟樂悠悠之性天存坦坦之心地噫斯
其為約菴之風致也耶
李太常宗周陪祭像贊
得繕性葆真之旨負稽古考文之學宗黃老之玄虚典
夷䕫之禮樂心之靜也千頃之陂神之清也九臯之鶴
早踐容臺之尊繼荷清卿之擢敭歷兩京以肅雍而相
祀事歷事五朝以寅清而承寵渥觀其齊明盛服有孚
顆若其詩所謂温恭朝夕執事有恪者歟
友竹張志確像贊
謂為窮也則與翰林諸老酬唱於較藝之宫謂為達也
則與考槃碩人寤寐於山磵之中盖其身雖隠而道則
顯外雖約而内則豐學之博也著於賦詠擅高岑之妙
才之良也形於翰墨奪鍾王之工德之孚也則授徒而
戶屨滿孝之篤也則養親而甘旨充所友者青青數竿
之竹所託者冥冥萬里之鴻觀其結社吟壇詩琴壺奕
悠然胸次之灑落作賓鄉校衣巾杖舄肅乎禮度之雍
容此其人其真得曾點舞雩詠歸之樂而不改顔淵簞
食瓢飲之風也耶
封兵部主事愛竹盧公像贊
此愛竹翁之像也靈臺丹府廓然太古之天修髯美姿
灑若物外之仙其立志則耿介而不苟其操行則正大
而不偏處事惟仁義是尚交友務始終克全是以教子
為國家之用致身荷錫命之專備箕疇之盛福享莊椿
之永年觀其赴郊遊詞客之會居鄉飲上賓之筵望而
慕之者孰不以為香山之老洛社之賢也耶
羅都憲公服像贊
鐡面霜威足以懾姦回緋袍象笏足以肅敬仰早結當
宁之知荐擢外臺之長激濁揚清伸冤理枉横鵬鶚於
秋空擊豺狼於草莽是以郡邑賴其澄清而朝廷優其
爵賞斯人也其高明之識剛大之氣盖得孔門賜也之
達孟氏之養者歟
畫士汪孟文小像贊
其為氣也&KR0751;然而清其為人也慤然而誠蚤遊心於畫
苑遂馳譽於墨卿天機超越意匠經營此所以筆端造
化咫尺有萬里之勢胸中丘壑磊落成一代之名也歟
學士錢先生像贊
性姿清粹風神秀朗文能華國馳翰苑之名學足致君
進經筵之講籍籍書香之傳楚楚鳳毛之長撫夷却金
著使節於南交牧民遺愛建生祠於東廣天挺三吳之
豪人歆一代之仰兹非所謂有大設施者由其有大涵
養者歟
箴銘
存養軒銘為周文彬作
烝黎克生曰彼天厥形惟肖理賦焉心為神明性體全
純粹至善豈有偏仰惟亞聖覺乃先懼斯戕賊操靡堅
昭晰大訓垂七篇存之毋似雞犬然養之勿若杯與棬
修身以俟惑罔牽天命我立聖可肩惟周力學務一虔
不舍不害志愈專服膺弗失匪外遷俯仰無怍希先賢
守謙齋銘為馬駩作
天道虧盈曰謙是益惟人時憲宜守勿失牧已以卑承
物以虚尊而有光卑不可踰處高斯危履滿斯涾慮以
下人邦家必達相在兹宇持之靡忘無往不利終焉允
臧
寧靜齋箴
周尚文甫以寧靜為窒慾之方而徵題於予予慮其未
知要之所在也故為遺之箴曰
心處於中也甚微而欲攻於外也甚衆譬彼寇攘俟隙
而動使扃鐍之靡固將轇轕以畢乘禦匪有道曷云能
勝所貴君子惟寧惟靜豈槁木兼死灰若止水與懸鏡
洞然其明浩乎其虚雖紛接之不足吾隨應而有餘物
莫能遷事莫能亂理欲之幾於焉以判嗟嗟寧靜曰敬
是持厥要為主始克勝私古我聖賢從事於此墨卿司
訓用勵厥始
存素軒銘為鍾廷玉著
人之一心皎然虚白是為太素純粹靡忒外物交誘其
中乃移一為欲染本源竟緇汨汨而生貿貿而死禽耶
獸耶相去無幾庶民則去惟君子存持循固守仁義是
遵務克已私用反天理刮垢滌汙日新不已如彼日月
出雲以升始非加損今非有增惟一惟靜存存弗失揭
銘座隅式警晨夕
夀山石銘(有序)
尚寶司卿蹇君伯榮太師忠定公長子也君初度日其
子時澤時潤嘗獲竒石以獻背文隠起曰夀誠夀徵也
君因命曰夀山余為銘曰
山之夀文隠籕翠峰㠝岏聳竒秀堪輿闡秘介耆耉俾
彌爾性永同久山之夀後天朽
坦齋箴為吳敏宗政著
道若大路人莫不由矢直砥平曾何阻修行之以仁蹈
之以義踐之以信運之以智八荒洞達無往不然斯善
履坦以全其天昧者弗循妄存官府出門有礙自貽伊
阻枉者弗遵私立畛域乃騖他岐為間茅塞人欲滋熾
冐險履危心勞日拙其存幾希乾坤之德曰惟簡易自
昔先民心同天地彼君子兮坦然此心永保頁吉而戒
是欽
馬升雲逵字箴
維人有身長與稚異首服既加幼志斯棄字言孳也名
義所生大賓攸命爰責其成錦衣馬公桓桓貔虎秉國
憲綱兼資文武篤生震器秀眉王膚麒麟之乘鳳鸞之
雛升也其名雲逵其字木生地中易象之義君子觀象
厥德是修至於高大積累之由乃躋顯榮如木之發接
武青雲亨衢九達迺贊宸畫茂策華勛勒銘鼎彛圖像
麒麟是為亢宗亦曰善繼襲組傳珪子孫弗替崇階峻
級不已其升詢名考義拳拳服膺
冠而字所以責成人之禮也錦衣指揮同知馬公有子
曰升聰敏好學材器雋偉冠而字以雲逵盖取義於易
象也鉅卿宗儒從而發揮之已無餘藴尚容置喙其間
哉然雲逵嘗納交於予則是朋友有箴規之義也故本
易象言之
尚士廉字箴(有序)
孟子曰可以取可以無取取傷廉廉者士君子守身之
節操也然非心清而欲寡則見義不明處事不審其於
所取烏能保其不傷廉哉盖禮義廉耻國之四維廉耻
立則士習美而民俗厚國之綱維於焉以張而天下治
矣故士莫貴於廉士之不廉猶女之不頁繼有他善奚
足尚哉金臺尚君名清賓為製字曰士廉嘗與予同舟
南下朝夕促膝而談欲予演繹其字之義而體諸身也
予聞古有訓廉之箴因推是義乃為箴以勖之箴曰
先民有言貨悖而入者亦悖而出君子臨財勿事苟得
廉於所取由心之清心苟昧理溪壑豈盈故分所當得
雖舜受堯之天下不以為泰使或非義則不取諸人以
一介富春七里灘洛陽三尺雪視利祿如敝屣凛千古
之高節胡椒八百石錦障五十里徒斂怨而召禍菑害
逮於一已咨爾士廉貴審厥從蝉蛻汙濁蘭雪清風為
鑒孔昭勖哉夫子敢布訓辭用告侍史
白石硯銘
良玉生烟中含太玄是為吾田以筆耕其間用資吾之
所欲言
木枕銘
木之質堅如石中凹自成匪雕&KR0918;以藉吾首薦寝席賴
爾安眠體舒適
倪文僖集卷十二
