倪文僖集卷二十一
明倪謙撰
序
順天府鄉試錄後序
國家立賢無方廣延英乂於開科取士不惟簡拔於學
校凡貴游民秀兵校史胥皆得抱藝來試誠欲盡天下
之才慮有遺珠之惜也士生斯世抑何幸與天順已夘
秋適當大比太學及畿内士就試者幾三千人盛矣哉
順天府以考試官上請皇上以命臣定之臣謙因頓首
受命恭詣試院悉心簡閱以承休德得文之合矩度者
一百三十五人遵定額也鄉試錄成故事宜為後序臣
惟人君之馭天下未有舍賢而能治者粤昔賢才之盛
稱稷契繇益周召畢榮其謨訓功烈亘古鮮及者由有
堯舜文武之君作之於上也我國家自太宗文皇帝建
都於斯氣運隆昌克生多士列聖相承甄陶教養蓋已
有年故自永樂開科以來所得之士出學校而登天府
者豈惟一時扶景運翊鴻猷佐成太平之業迄今允頼
其用焉則今日所得者又有以匡贊億萬年之祚於無
疆也匪作之有道其何以致是哉然考試惟取其文所
藴由之以得何則文者德之華也如山焉上有丹砂者
下有金上有陵石者下有錫如水焉圓折者有珠方折
者有玉孰謂觀於外之文不足以知其中之抱負乎故
策名是錄者皆抱負之卓然者也肆惟皇上崇儒右文聘
召遺逸躬親萬幾懋圖治理聖德之隆超軼堯舜文武
矣凡在四海之遠尚皆作於聖化矧京輔之近者哉譬
則日之升暘谷先被其光江之流峨岷先霑其潤則人
才獨盛於斯宜矣諸君子由賢科以升幸遇大有為之
主行將角春官對大廷釋褐登朝可不勇於自勵乎先
儒謂豪傑之士由科目以進所謂豪傑固不以一得而
自足也天之賦於我者大矣充之盡其道養之得其義
足以運隂陽而順四時輔天地而遂萬物道濟天下而
不以為德澤被後世而不以為能寵辱臨之而不驚利
害迫之而不變若是者豈徒然哉由其不安於小成不
誘於近利故能就大器而立遠功也夫然後可謂豪傑
之士矣可以與稷契繇益周召畢榮並驅而爭先矣使
得魚兔而忘蹄筌以是自足而不知所以自重人將誚
之曰古今人不相及者若是是豈不孤皇上求賢之盛
心也耶願與諸君子共勉之
潞河讌别詩序
皇上復辟改元之初以太常少卿陳贄先生久典眀禋
祗慎共職賜誥命以寵榮之追贈其考吏曹郎中公如
其官先生尋以年逾六袠上疏乞身上謂其精力尚強
勉留視事越眀年重憫其老詔始許其歸適其子給事
中世用奉命使海外國因得侍行朝之縉紳莫不咨嗟
歎慕以為朝廷得優老之道先生遂退休之志而給事
遇偕行之榮於是相率載酒殽設供張讌饑潞河之湄
又各著為聲詩以頌其美酒既行有議者曰先生年未
七十學問老成居容臺清華之地遠政府繁劇之勞豈
容去乎或曰先生素安恬逸遺外聲利與其峩冠鳴玉
之檢束孰若杖藜製芰之逍遙也與其驅馳埃壒之間
孰若嘯傲烟月之表也此其去也余曰不然君子幼而
學壯而仕老而休皆順夫自然之理而已是以七十致
仕載於禮著於令古今所同在上者不強以事以盡為
君之仁在下者不貪其位以盡為臣之義君臣交致其
道進退各得其宜斯為美也議者之言豈知先生者哉
且君子全名為難全節尤難常情孰不思有立於壯盛
之時鮮有不少變於晚暮之日若先生者早以眀經薦
授杭郡文學造就有方為藩臬重臣所器待請總脩浙
省宣廟實錄秩滿來朝選入翰林為待詔日直内禁進
典籍再進五經博士文章著述傳播四方用薦出參廣
藩當海寇繹騷盡心拊綏民多感化未幾入居奉常參
總禮樂著寅清之譽敭歷中外始終無疵可謂能全名
矣茲又知止足之戒不待年至奉身引退可謂能全節
矣名節兩全不易所守賢於人也不亦遠乎則先生
茲去不特可為縉紳之楷式而鄉邦賢士大夫歆其風
槩子弟接其儀刑抑又足以敦化而善俗矣其為世教
之益不既多乎詩既成題曰潞河讌别咸欲余言以弁
簡端遂不揣而為之叙先生字維成餘姚人别號蒙軒
云
贈于永亨南還序
錢塘有惇本厚倫之士曰于君永亨乃前少保兵部尚
書公之子也嘗與其弟故府軍戶侯景瞻同謫戍塞垣
永亨遇宥南還而景瞻獨留馬營永亨不勝白晝看雲
之思兩度居庸來視之天順已夘收其先人遺骸歸葬
西湖之堧既襄事復念其弟不置北走數千里度關直
抵上谷與胥晤於宣城寓館友愛之情藹然可掬雖二
蘇夜雨對牀之懽不是過也總戎都閫大臣見其克篤
恩誼雅推重之而凡相知者又莫不歆慕其德而嘉羡其
賢也永亨茲慮先塋久違歸興浩然於是前錦衣戸侯
楊君廷玉合素所交善携酒殽往餞之余亦在座酒乍
行余執爵而諗之曰人之處世也適樂土者情所欲涉
畏途者情所憚也君已脱畏途而安樂土曷異鴻毛遇
風而巨魚之縱壑也在他人語及舊游必掉頭搖手而
不之顧矣君乃往返於斯至于再至于三而無所憚鴒
原之情果若是其深矣乎永亨曰嗟乎余自幼賴先人
教育以底成立撫愛不翅所生况先人無他嗣胤惟余
與景瞻耳余幸荷恩庥獲返葬先人少申罔極之報至
念吾弟獨謫於斯忍一日而忘於心耶是以亟往亟來
惟見有可樂而不見可畏見有可欲而不見可憚也尚
遑䘏其他乎余聞而歎曰噫使天下皆曾閔也則孝友
之名不聞惟於父母兄弟之道有不足而後孝友之傳
始立觀永亨孝於親友於其弟如是謂為惇本厚倫之
士非耶視古史傳所稱可以嫓美而無媿矣遂連飲以
數爵余亦樂為之酳瓶罄顔醺抗手而别
北園讌集詩序
天順庚辰夏五端陽日余被謫來宣城僦屋以居有公
事則出應驅策否則杜門守靜以經史自娛宣府前衛
有揮使李君者親賢嗜學辱枉過余數要至其家欵待
甚至遣弟經從余受進士業家有園一區在城北門外
六月十有七日李君以時炎酷請余出為避暑之游忻
然命駕偕行者則有故刑部李文盛錦衣楊廷玉朱尚
德府軍于景瞻皆謫寓於斯者也乃聯騎出北郊循城
之濠折而西行僅一里許至園所下馬入園則董揮使
弟珩單揮使弟祥士人姚寬王敏及李君君弟紳經皆
已先至園周四十餘畆南面堅墉北負羣山翠屏環抱聯
屬不絶有泉出山址自西而來流過園前以入于城引
之灌畦中樹桃李數十百株蓊然成列外多榆柳高皆
數尋園舊無亭榭君預於林隙張幕除地設几席具壺
奕以俟於是解衣盤薄往來行遊或蔭茂樹或閱嘉蔬
玩山挹泉惟意所適還至幕下則翠隂滿地坐而行觴
餚續芳鮮酒注清冽擇佳實撼樹而隕之浸泉以進坐
久出而投壺觥籌交錯笑語歡洽但覺凱風徐來煩歊
自遠恍然若墮廣寒之窟而濯清泠之淵也一何快哉
既而飲酒樂甚景瞻索余賦詩余亦要其同賦更唱迭
和斐然成章弗計工拙座有為吾慮者曰先生昔居館
閣當以藻繪為業今既罹司寇之議為放逐之臣所宜
省躬緘口庶逭官謗何詩之為余嘆曰夫子愛我良厚
然亦非所慮也昔柳宗元蘇子瞻之謫嶺海也率放浪
山水間賦詠不輟蓋儒者他無所能惟藉文辭以宣煩
而導滯耳矧今四夷向化邊塵不驚而荷戈與祋之役
未見及已則余與二三遷客得以遊於此啜清泉足以
沃熱中之懷醉醇酎足以釋戀闕之思吟風弄月消遣
襟抱何為不可使時有警其能然乎由是而知是遊也
莫非聖德之賜幸而是詩偶為好事者所傳四方之人
有以想見邊亭塞垣人心暇豫有如此者豈不益驗國
家太平之盛也哉衆以余言為然相率屬和或自有作
比日暮盡醉乃各上馬歸眀日聚詩得若干首遂次第
成什而冠以是言李君名紱字士章濠梁宦族淳雅有
士行克篤孝友好客之心本其世德云
詠雪唱和詩序
雪之為物當隆冬寒沍之時鍾嚴凝清肅之氣其為形
有霙分六出之奇其為色有瑩白無瑕之潔其為德有
潛消疫沴平治險穢之仁其為功有潤澤土膏覆滅遺
蝗之大故雪以時降自昔稱為豐年之祥而騷人韻士
愛其形色而重其功德者於雰霏雨集之初晴開委積
之頃往往見諸賦詠以形容而頌美之若宋之謝惠連
唐之韓昌黎宋之歐陽永叔蘇子瞻黃魯直諸賢皆有
大篇其他律絶尤多而永叔守潁州約客賦詩至禁體
物語以見其巧子瞻繼之所謂汝南先賢有故事醉翁
詩話誰續說當時號令君聽取白戰不許持寸鐵者是
也余被謫來宣城閒居無事歲十一月六日曉起凝雲
欲同天意釀雪揮使李君士章置酒於家速予與前秋
官潘君時暘錦衣楊君廷玉朱君尚德府軍于君景瞻
高尚董君士珩為破寒之會華筵乍啟羽觴競飛俄六
雪繽紛交錯蔽空而下近則穿簾承幌覆屋凝階遠則
冒隴蒙山縈林羃徑頃刻之間萬里一白士章喜曰茲
非國家之瑞乎不宜無述也於是予與諸君彼此唱酬
各成詩二章于以叙一時之清歡追千古之高興雖不
能效歐蘇二公禁體物之巧至於拊景寫懷而寓夫愛
重之意者則不異於昔人也既而雪止酒闌客皆散去
予退而僭書所詠并序所由於卷以貽士章庶見士章
以文會友之美而諸君之作即各具於左方詩曰
六花庭院舞廉纖吟賞金杯酒共拈素練漸看埋屋角
瑤篸俄訝擁山尖香生石鼎茶初熱暖拂銅爐火旋添
醉後風狂天已霽玉塵飛捲下南簷
遷客何勞賦式微開尊對雪啟重扉鉛華有暈輕盈墮
雲母無聲自在飛酒敵清寒須縱飲詩賡高韻却忘歸
羇懷總為高情散義氣如君古亦稀
知菴稿序
姑蘇韓公永熙正統壬戌以眀經登進士高第拜監察
御史按巡河上大振風紀鋤強制暴裁處得宜館閣諸
先生亟稱公年富才優超越倫行舉其河上所為數事之
善以語同列予時在史局親聞其論已知公長於政事
而未知其能古文也後公進位都憲出鎮江右得公所作
西江詩選序觀之見其議論宏博始知公長於古文而
以未獲多見為憾焉茲予謫寓宣城公奉命來理邊政
目其剖決庶務隨刃而解規畫事要口占以授書史幾
於腕脱其機警天成非人可及不鄙出其平昔所作知
菴藁見示俾序一言然後幸睹全集閱之連日不厭歌
詠其詩則衆體咸備咀嚼其文則詞致高遠秩然其有
倫粲然其有光渾渾其無疵滔滔其不窮所感者無非愛
君思親之懷所談者無非經國䘏民之圖蓋公浩然之
氣養於中者既盛故其所發英偉洒落而光眀正大雖
詞林之老於文者未易方駕也豈非豪傑之才聖賢之
學者乎夫政事文章非二道也公之文章得韓文公歐
陽文忠公之矩度公之政事有陸宣公范文正公之志
節然政事非韓歐不施而文章非陸范不能也各舉其
盛者而言公蓋兼而有之矣嗟乎古之君子其學也内
以脩身外以治人所學彌高則所治益修而成功益崇
是以建立於世則天下被其澤今之所謂儒者幼而學
之仕則棄之故從仕數年比之進取之初固已大異矣
安能有所樹立而厭滿生民之望哉公立朝為才御史
居臬為能按察登臺為賢都憲臨邊為名方鎮所至政
聲赫燁澤被生人艮由其學有所本不以既仕而棄故
著於文詞者如此其美而又極其富也其傳於世也尚
何疑哉公齒方壯強德業之修藻思之運日新月盛媿
予言不能文姑承雅命引諸篇端以復至於續集尚有
俟於大手筆也
送應天府通判林君叙
宣德中始建萬全都司儒學於宣府及今幾三十年矣
一時游於斯者固多英俊之士而策名科第嶄然露頭
角者則有林君孟暘孫君良佐為傑出焉良佐尤非孟
暘比良佐中春官貳榜就陜西咸寧學諭以行獨孟暘
不安小成必欲取進士高第以償素志每戰輒北益礪
不衰孟賜不特精舉子業尤工古文辭善筆札所謂莫
邪為鈍鉛刀為銛卒不能與主司合非命也夫然夜光
結綠自有定價宣城人士歆其德範珍其辭翰莫不爭
相愛重行孚於鄉亦云素矣今年選期當及天官卿不
恤其志槩使就試寘諸前列遂拜南京應天府通判職
司馬政孟暘於此蓋有不得而辭者矣雖然進士出身
之階耳得與不得惡足為孟暘輕重哉或者以為孟暘
之志得進士則立朝著登法從足藉是以行道今居京
輔子黎民有不足以行道乎吾知孟暘之志亦遂矣夫
問國之富數馬以對是知國之強弱虛實兵之勝負盛
衰胥此焉繫豈細故哉是以國家於天下郡邑廣為孳
牧任之必擇其人專其職久其任而責其成功所以求
國馬之蕃息也欲致蕃息豈無故歟嘗觀衛文公秉心
塞淵而致騋牝之多魯僖公所思無疆而致駉牡之盛
大抵立心深遠者措之事業無適而不善也馬政云乎
哉若孔子為乘田則牛羊茁壯及其相魯則強公弱私
政化大行百里奚爵禄不入于心故飯牛而牛肥及其
相秦則顯其君於天下可傳於後世一皆是心之所為
也孟暘行誼著於鄉問學邃於已德性温厚用志遠大
兹往南都以是心而莅政臨民則善教之所感仁聲之
所及必翕然從化樂然敬服而皆畢力於乃事矣致國
馬之蕃息也何有哉若夫牧事有成朝廷寵以峻擢隨
所任而善其事業又於異日見也不誣矣孟暘將赴官
平昔交善者徵予言以華其行予應天之編氓也遙為
吾郡得人賀用為序以贈之
泉口竺氏族譜序
昌筠竺君自什伍長以軍功累陞宣府左衛副千戸讀
儒書性朴固才良行端事凡有窒於理者弗肯為也總
戎大臣以鈇鉞來鎮上谷者皆敬禮之延置幕府與籌
邊計俾署行軍斷事裁決得宜言輒見聽未嘗依勢作
威倚法以削也年甫逾六旬以老謝事家無餘資簞瓢
屢空惟以清白遺子孫此其志也嘗出宗譜一帙示余
要一言以叙竺之先本姓竹後因避仇乃加二畫而為
竺後漢竺晏嘗為擬陽侯此可考見者也南宋時有九
十者家富族盛始居紹興上虞之牛步稱牛步竺世九
者分居嵊縣之靈峩稱靈峩竺世十者分居眀州之泉
口稱泉口竺今寧波奉化之泉口是已九十一者生一
子諱廷振理宗時貢元廷振生二子曰奇一奇二奇一
生二子曰尚一教諭尚二處士尚一生五子曰與一教
諭與二處士與三教諭與五處士與六學正尚二生一
子曰與四學錄其與三教諭本尚一子出繼尚二後歿
葬本里厲家山者昌筠之曾大父也諱顒生處士歿葬
本里金雞山者昌筠之大父也諱大&KR0008;洪武中謫戍上
谷卒於保定藁葬宣城東今以昌筠貴誥贈武略將軍
宣府左衛副千戸者昌筠之父也大&KR0008;自離鄉井間關
轉徙艱苦備嘗而能篤意於宗譜慮後世子孫昧其所從
來不知出於奉化之泉口也乃自述其世系之詳復為
圖以眀之時昌筠尚幼舉以授之其有望於昌筠也至
矣昌筠果能成立不負所望什襲保蔵裝輯成帙所至
携以自隨復加增修罔有遺缺使若趙伯魯之簡不猶
斷港絶潢而何據以窮其源乎茲焉頼是得以知其上
世宦業之傳書香之襲其來者遠則昌筠今日仆而復
興微而復盛而克紹簮纓之美者豈非世澤之深長也
耶嗟夫杞宋之文獻不足孔子惜之魯國之分器不守
春秋譏之今竺氏宗譜大&KR0008;作之於前昌筠述之於後
父子一心傳守弗失可謂克盡尊祖敬宗之孝者矣竺
氏之子孫抑何多賢也歟昌筠旦暮將晝錦南歸持是
以往訪其泉口宗族墳墓之所在百年之系離而復合
足華其宗而慰其祖矣是為序之
北庄雅集詩序
宣府前衛戸侯張銓孟文甫有庄在北城外五里許土
壤膏沃歲入頗豐足以供賓祭之需山勢蜿蜒環抱如
拱如揖其前則有柳河川水自西而來縈迴東注瀉如
玉虹湛如素練而此庄實據其勝蓋佳境也天順癸未
正月望日適當元夕帝京火城金吾弛禁上谷雖居塞
垣而邊塵不飛蕃方無警傾城士庶亦皆燒燈張宴以
樂太平之盛蓋佳時也時孟文置酒在庄上請予往遊
偕行者則有吾同輩謫宦諸公以及儒宫士友皆文雅
之流而無介弁之雜蓋佳賓也既至籩豆具陳盞斝交
錯物備水陸之品座無絲竹之諠蓋佳會也夫以佳境
遇佳時合佳賓而預佳會則觴酌笑談歌咢欵洽得不
暢佳懷也耶於是酒酣耳熱諸君子多有所作盡醉乃
散翌日孟文來需予言以紀斯會之盛予以為君子所
遇不同貴乎無入不自得今吾輩寄身邊野皆順時安
命略無離憂旅戚以自隕穫况孟文尚禮好客雖在軍
旅不忘爼豆殆有祭征虜之風焉情分之相契燕樂之
相親宜乎諸君子爾汝之相忘發為詠歌不自覺其懽
然而成什也嗟夫良辰易往盛筵難再則斯會也可無
述哉因叙所由於羣玉之右
高昌家乘後序
高昌家乘者乃宣府前衛指揮同知高公偉所修者也
偉生於遺腹譜佚不傳得元奎章閣學士虞文靖公所
撰高昌王世勲碑為據始有統緒輯成是譜今其孫寧
亦生於遺腹嗣為本衛指揮同知以戰功陞指揮使於
其家乘自祖偉而下既已續書欲子一言以序考之高
昌有國居西北輝和爾之地在元魏時有名曰布克汗
者生於木癭遂為其國君長寔高氏之始祖也傳三十
餘君在唐時是為伊囉勒德濟其子格埒勒德濟徙居交
州又傳百七十餘載在元時是為巴哩珠阿勒坦德濟伊
都呼伊都呼者其國王號也舉國歸附太祖仍為伊都
呼卒子諤格勒濟德濟嗣卒子茂穆爾德濟嗣卒子和
爾齊哈喇德濟嗣卒子納琳德濟嗣封為高昌王卒子特穆爾
布哈嗣卒弟齊吉嗣卒兄子布逹實哩嗣卒子華善嗣
在我國初舉國歸附為立高昌衛拜為高昌衛指揮同
知仍統所部賜以世襲誥命卒子偉嗣即修譜者也累
調宣府前衛卒子永早歿而寧嗣嘗觀自古有國之君
易世革命澤微流遠子孫降而為庶者不為少也今高
氏肇自木癭較之人迹鳦卵之事尤為神異所謂麒麟
蛟龍之生異乎犬羊魚鱉蓋天實啓之而非偶然之故
也是以奕世載德有土有人彌遠彌盛至歷千數百年
之久而傳珪襲組澤流無替始雖本諸天而所以培植
承藉之者未嘗不存乎其人也寧字太清美軀幹英毅
沉雄勇於有為而讀書好禮循循雅飭用能保蔵是譜
重加修定敦本厚倫仁也尊祖敬宗孝也不賢而能然
乎其光前而燾後又寧有涯乎為不辭而書其後
送太常李少卿獻績朝京詩序
國家大事在祀與戎而祀事之奉所以報本反始達天
子之孝敬交神明而通肸蠁和隂陽而遂萬物事無大於
此者况南京為國家根本重地天地山川社稷之壇墠
在焉高皇之陵廟在焉歷代帝王國學先師及開國功
臣之祠宇在焉與夫祀典當事之神時有所祭月有所
薦皆隸太常所掌自非清德雅望精白一心者惡足恪
承祀事而致神眀之昭格哉遠者不暇及姑即正統間
言之若冢宰魏公雍言鄭公學士金公皆以弘材碩學
為卿於茲豈惟禮備樂和祀事脩舉一時道德文章蔚
然為士林所歸重諸公既去繼之者鮮用儒流是以内
乏格神之德而時不順成外無及人之善而士不歆仰
寥寥久矣聖天子嗣統之初首嚴天地百神之祀適南
京太常卿佐以缺聞詔簡儒臣補之於是天官内閣重
臣咸謂翰林侍讀李君立之為宜遂以應詔乃輟經筵
史事與地官正郎陳君同擢為南寺少卿君勤慎端介
脩眀禮樂嚴恭祀事罔有怠忽其精白一心誠足對越
神眀而無媿者也未幾陳君召還為地卿而季爵夏君
又以大理少卿轉秩而來諸君皆起進士弘材碩學伯
仲頡頏道德文章士林歸重頓復曩時之舊地因人而
勝不其然哉兹立之三載書滿獻績詣闕縉紳多為詩
以餞其行夏君以予與立之有舊寅之雅屬叙簡首予
以謂翰林太常皆士君子養德之地也翰林以文字為職
太常以禮樂為任皆無政務之累者也以其餘閒沉酣
載籍窮探聖賢之奥博究古今之變足以極其學力之
所至立之之學之德昔之養於翰林者已久今之養於
太常者益大由是而置諸密勿之地其經邦弘化豈不
能堯舜其君民也哉君之往正當國家願治之時羣賢
彙征之日館閣諸老又皆君之知己為朝廷倚毗以天
下為己任者君往參焉以輔理宣澤流溢四海使予沾
溉餘波仰觀聖君賢臣之事業於蓬藋之下雖衰朽荒
落亦能勉效漢之王褒宋之石介作為詩頌以詠歌太
平之盛不徒老死丘壑而已也相見故人為我謝焉
容臺别意詩序
舜命伯夷為秩宗命䕫典樂今之太常即其任也命皋
陶作士明刑以弼教今之大理即其任也夫典禮樂以
事神眀刑以治人而必各專其任者其亦因其材德之
所宜歟仁和夏君季爵以進士拜官秋臺擢丞大理進
南寺少卿丁艱起復轉南京太常其居大理也訊鞫詳
審讞決平恕嘗著眀允之效及居太常也精嚴祀事統
和神人復著寅清之美是則古人各專其任者君則兼
舉其職矣其材德之施固無所不宜哉蓋君博綜羣籍
該通典故謹持三尺練習憲章故能隨地而著其績也
兹者朝廷澤覃四海寬刑肆赦以承天意恒慮斷獄或
有未中而南寺正卿久缺念公昔在大理奉法守正風績素
聞遂擢為正卿俾輟禮樂之司仍踐明刑之任則其已往
之效簡在帝心有可見矣命下將往視篆同寅李君立
之暨諸寮屬感君德誼相率賦詩以贈合而命曰容臺别
意屬弁以言惟夫上天眷佑我國家生賢輔治濟濟其
盛然文學吏事各負所長鮮有能兼焉者也兼之者僅
見於君斯非天獨厚之以為一代之良弼乎今朝廷慎
於用法亟於求賢而惟公是擢公仰副從欲往俾庶獄
一清將見人心悦服和氣自臻躋世隆平致君堯舜隠
然為時名臣而擅皋陶夷䕫之美於今矣諸君之詩珠
聯玉綴頌其德業榮其恩眷非直叙其别意而已予故
為序之以附於大雅崧高烝民之什云
湘江春雨竹卷引
古之善寫竹者唐則蕭悦宋則文與可元則趙松雪李
息齋諸人皆能以藝名世以予所見不過獨幅數竿而
已未有相連數十幅相聚千萬竿若是卷之富者也若
夫湘江乃多竹之地延之以洲渚潤之以風雨其山迴
水繞之勢淋漓潺湲之態亦未有若是卷之曲盡其妙
者也蓋姑蘇夏公仲昭以進士起家學贍才高精於書
翰拜中書舍人時錫山王孟端與公同官以墨竹妙天
下公從而師之盡得其傳下筆輒臻其妙韈材日聚遂
擅出藍之譽四方之人得其一墨競蔵去以為珍玩後
公遷吏部郎官出守瑞州入為太常少卿名德日重公
每自靳意有不合求之或不可得遇嘉朋契友雖不求
有得意筆則舉以遺之予舊辱公愛嘗記與公遊武定
侯家圃見其卓石甚奇語予曰聞子使朝鮮得其佳楮
肯見遺乎予曰諾歸遺二番越數日乃作墨君遺予下
帶坡石細視之乃圃中所見也公笑曰吾豈欲楮乎特
為米芾圖石丈也其風致高邁如此今為同寅李公宗
周作湘江春雨圖後序云宗周雅好書畫適興琴棋與
予往來甚久索予墨君未能酬之又云今年夏公事頗
簡雨久不出故為作此則公與宗周情契允合重其清
尚故揮毫命意致多且妙如此豈易得哉一開卷間莫
非篆籕波磔之法其水石隂森枝葉茂密恍若倚烟篷
而弄水雲度三湘而望九疑不覺神爽飛越塵襟蕩滌
則是卷留於天地間尚何讓於古人也哉計公平日所
作似此卷者當亦無幾公兹已物故此卷誠何可得宜
宗周之寳愛之也間出示求題其端慨念疇昔為之惘
然
倪文僖集卷二十一
