倪文僖集卷八
明倪謙撰
律詩七言
卧雲重題居處謐卷
一枕悠悠卧翠微白雲滿地掩柴扉迎風疑化蒙莊蝶
汎月誰收玉女衣有夢終同玄豹隠無心遥接紫鸞飛
欲分半榻陪怡悦莫道紅塵未息機
賀盛叔大陞御醫
醫國神功奏十全新承雨露日華邊清資喜到金閨籍
素問多傳玉版篇曉月禁垣雙佩入春風都市一壺懸
幾回欲覓燒丹處紅杏林深虎正眠
聶司訓玩芳亭
玩芳亭子泮之涯身在毘陵即是家促席翠煙浮絳帳
倚闌紅雨濕烏紗秋香籬落陶彭澤春草池塘謝永嘉
莫向西風歎消歇雪横墻角看梅花
次盧廷佐寄来詩韻
青春去後幾時回銀漢仙槎待子來卞玉且為蔵匵器
蠡舟終是濟川才秋風北渚歌遺珮曉日南山詠有臺
忽睹雙魚傳尺素吟看懷抱鬱難開
宣聖五十五代孫孔克愚輓詩(徙錢塘)
闕里移家住海鄉系分沂泗遠流芳壁中舊簡存蝌蚪
墻際邊宫識鳳凰放鶴亭空湖雪冷採芝歌斷野雲荒
百年一枕錢塘夢瀰瀰寒潮送夕陽
同王侍御飲東郭草亭(并序)
侍御王公滿績書最四月六日謙持酒往賀至則棘寺
沈先生草窗劉先生内翰徐先生憲幕陳先生已先至
置酒東郭草亭之上侍御遣人来速遂往同罄一歡退
而賦此以紀其勝
楊卿亭子郭之東此日能来笑偶同綠酒旋移花底榼
玉珂遥駐柳邊驄雅懷喜遇王文度末席叨陪太史公
醉後聯鑣歸去晚麗譙猶帶夕陽紅
送彭状元弟純正還安成
阿兄喜中龍頭選難弟能諧鴈序情天上客床方對雨
沙邊官棹已開晴黃花籬落家千里紅葉關河路幾程
歸去寧親知有暇書齋良夜賦秋聲
送楊編修假御史職僉兵兖州
天書晨下紫泥封奉使旬宣向兖東深仗干城當閫外
足知兵甲在胸中蓬萊久載詞臣筆海岱俄乘御史驄
萬里封侯談笑覓旂常行見策元功
題劉季康綠筠書屋
半畝多栽綠玉叢小軒深結路斜通疎林細雨兒孫長
高節清風父子同鸞影常時翻簡帙珮聲良夜入簾櫳
鄉人相訪應相訝只道秦淮是剡中
世醫堂
一家醫術妙通神心地俱懷利濟仁肘後方書傳父祖
囊中藥物備君臣丹砂夜伏芙蓉鼎紅杏春鋪錦繡茵
試問白頭無恙客幾多先世受恩人
送蕭都憲啓出鎮山西
緋袍金帶拜恩光玉節青驄入晉陽疆域廣輪連朔代
土風勤儉自虞唐三秋碧漢西飛鶚五夜威弧北射狼
邊務方殷君暫去歸朝還擬振臺綱
宴仁和聶廣文東軒次劉邦彦韵(景泰辛未)
東軒曲宴薦南嘉最喜斯文會一家青珮執經時問字
蒼頭隔竹午敲茶床邊酒熟開銀甕窗下香清繞碧紗
醉後高歌雙耳熱月鈎從上紫薇花
遊寶石峯次邦彦韵
積雨初收日已高湖光㶑灔欲平橋幽禽繞樹番歌舌
細柳沿堤學舞腰山水盡為金相窟衣冠曾是紫宸朝
登臨不用懷前古儘放春醪入翠瓢
過嚴先生釣臺
深隠層臺把釣鈎獨將名節傲王侯故人大度符高祖
夫子清風邁許由已有衣冠盈鳳闕何須軒冕换羊裘
客星自落桐江上千古猶能姓此州
水竹幽居為唐克敬賦
移家久傍賀蘭山卜得幽居水竹間冰鏡光涵丹鳳尾
翠雲隂護白沙灣雨濤夜鼓溪頭漲風籜晴抽谷口斑
有待叩門參玉版小舟乘月弄潺湲
途間贈王都憲公度
禁垣憲府歷亨途慷慨當朝翊廟謨大節一生存正氣
元兇萬死有餘辜邊塵汛掃收戈甲國計常充送舳艫
勲業豈徒垂太史丹青麟閣看新圖
劉司訓産雙生子題蘭桂同芳卷分韻得徐字
明月雙擎掌上珠蘭香桂馥藹庭除為竒為偶數无定
寢地寢床歡有餘昨夜紫光方照室今朝佳氣又充閭
行年四十非為晚賦命應知有疾徐
和許太常彬宅賞芍藥詩韻
零落殘紅逐砑光君家庭院有餘芳花凝曉露胭脂濕
葉逗薰風蜚翠香低傍畫闌爭逞豔遠勝砥柱獨回狂
只疑昨夜嘉賓散遺却尚書紫荷囊
送吳司務天爵從蔣都憲巡撫貴州
萬里巡邊佐憲臣春風一鶚振青雲榮循舊是江東俊
溫石今空冀北羣百粤停驂消瘴雨五溪飛檄靖妖氛
化行徼外恩威布應向明時早策勲
劉醫官原博輓詩(號草忩能詩)
蚤繼簮纓賦蓼蕭竒材雅望重清朝國風共許千年在
劔氣俄驚五夜消濟物參苓遺藥籠傳家珠玉富詩瓢
春來綠遍王孫草堪歎吟窗閟寂寥
挽葛節潤(并序)
予與句容葛節潤節文兄弟交非一日矣皆文雅篤行
誼節文商於江湖客死陜右予哭之前年予過句容嘗
主節潤今别甫二載其子濂來京始知其已於去歲卒
矣又得不哭之慟乎故賦此以寄予情之哀
君家兄弟玉連枝何事霜風數見欺客路舊憐歸襯遠
鄉關今痛訃音遲一朝永訣成千古兩地相違僅二期
有酒莫澆原上土鳳毛相對不勝悲
送徐瑄御史按蜀
繡斧分巡出鳳池使星五夜拂參旗岷峨江水元通楚
卭筰民風舊近夷諭蜀豈勞司馬檄入夔應憶少陵詩
臨岐不盡同年意佇看澄清體睿思
送鎮江錢醫官
拜官歸去沐恩偏醫國功應奏十全藥自赭鞭知異品
方從金匱得真傳鍊砂尚仗爐中火摘橘還分石上泉
為想江城春市裏杏花如雨一壺懸
景泰壬申九月初六日經筵講退蒙召至文華殿
皇上負扆而立面垂顧問賜楮幣一千貫復遣中
官賜雪花梨及鮮果一籠荷恩感激賦此以識
中官宣召入文華虎拜丹墀沭寵嘉雙玉不移留獨久
重瞳屢顧語尤賖内庭翠楮裁雲葉上苑仙梨釀雪花
仰荷恩頒深感激天光輝赫照貧家
送周德元還崑山以文學舉阻於例而歸
冥鴻風便偶高騫路阻雲程尺五天故國迢遙足歸夢
禮羅疎闊竟遺賢莫言張翰蓴偏美須信相如璧自全
寄語山靈勿相拒草堂已賦卜居篇
題畫贈平江侯南京鎮守
久鎮清泉著廟謨召還仍命守南都金龍灑翰新頒勑
銅虎臨戎再剖符萬井蒼生霑霈澤一心清節湛冰壺
分攜辱在相知後聊寫微情寓畫圖
送李保章宗善
太史三年謁帝廷言歸秋日正冥冥霜霑行李城南路
風引征帆泗上亭金闕雲霞朝倚漢玉衡牛斗夜占星
重來洗耳談天術漏咽巖扉擬共聽
送張節之主事赴南臺
悵别音塵十五年青雲科第愧盧前兩京兄弟誰能及
一榜交親子獨賢曉日朝端雙珮委薰風江上片帆懸
官曹見說清如水賸有新詩白下傳
送吳中進士知清流縣
除目新頒出鳳樓榮看宰邑向清流莫言虎榜三春客
只博花封百里侯天上聖心需撫字海濱民力困誅求
君家宦業多循吏會見功名指日收
送童軒給事還南京
金榜香名擅甲科夕郎三載近鑾坡青年賈誼才華富
素悃匡衡諫䟽多兩袖天香丹鳳闕一帆春水白鷗波
錦遊鄉國真堪羡把酒臨岐柰爾何
江湖勝覽為王景和賦
萬里江山一短篷壯遊随處豁雙瞳三湘洲渚推敲外
百粤風煙笑傲中赤壁夢回秋月白金臺望斷夕陽紅
京華刮目驚相見非復東吳舊阿蒙
謝定㐮伯郭公登惠馬
渥洼神駿齒初齊惠我來從紫塞西素鬛梳風流電疾
玉花照夜白雲低千金未許論高價萬里何當試逸蹄
從此朝天騎去稳不愁風雨汨塗泥
題竹
金壺素楮墨淋漓寫出扶疎帶雨枝湘浦啼痕秋作點
淇園翠色晚含滋窗前把酒閒吟處篷底停橈獨聽時
滄海新波添幾尺長竿欲繫釣鰲絲
詠寶劍贈董侍御
身佩吳鈎百鍊鋼芙蓉出匣耀寒芒斷蛟直欲趨東海
斬馬何勞借上方怒斥姦邪驚落膽氣淩豪俠澟飛霜
平生致主憑三尺星斗遙看夜有光
劉詹事宗器挽詩
先生廉介著孤標步玉登金志不驕久擅文名高一代
曾揮史筆記三朝胄筵德望追前哲宫尹清班接上僚
委蜕翛然成永訣芳魂空賦楚辭招
寓宿大勝寺詩次韻(景泰七年冬至陪祀三陵與地官楊亞卿同賦)
清曉聯鑣駐寶林禪房花雨坐來深上卿酌酒陪高論
老衲焚香話夙心供食頻分香積飯聞經時渡海潮音
不因修祀承朝命此地何由共盍簮
題周秩教諭哭兄詩卷
見說君家好弟晜伯壎聲斷幾朝昏紫荆堪恨花先隕
義竹空悲節自存鴻鴈秋風吹别思池塘春草役吟魂
詩成要識情深淺衫袖重重是淚痕
送胡克容上舍南還
挾策聊為上國遊故鄉歸去屬深秋黃花佳景多清思
青鏡流年正黑頭科目從知非力取功名須信待時收
相如珍重連城璧他日重來價定酬
送柯狀元歸省(新改尚寶少卿)
宫花六見落廳槐鄉思臨風不易裁舊業暫容辭翰苑
新銜却喜換符臺名從黃甲掄魁早身約青春作伴回
綵服寧親多樂事秪應清夢繞蓬萊
西池草堂為周儀賓英璧賦
西池池上草堂幽門對波光一鏡秋卜宅也知同杜甫
觀魚聊復似莊周懷人高興歌沅芷玩世閒情狎海鷗
白藕作花真可愛家聲無忝紹前修
挽何忠節和何太守澄韻
碩德長材素有餘豺狼寧意與同居萇弘不化千年血
蘇武空傳萬里書義重丘山惟自守光爭日月許誰如
皇家錦誥褒忠節奕奕雙桓在故閭
題楚府于教授菜圃卷
躬曳長裾也自嘉却從老圃託生涯漢隂抱甕無機事
涽(缺)蹲鴟有歲華紫芥放花晴舞蝶碧茄成子雨鳴蛙
閒來如作冰壺傳露夜黃韲謾自誇
送韓暘布政致仕還越
陽春到處輒回蘇老去辭榮乃丈夫已負盛名垂汗簡
只餘清節湛冰壺歸田早辦歐公錄賜地應分賀監湖
鶴骨松姿行益健幽尋不必倩人扶
輓薩侍郎琦(喪子)
翰苑編摩二十年容臺典禮荷喬遷為臣報國才須盡
哭子還鄉病已纏四尺孤墳嗟自掩一椷遺藁竟誰傳
可憐宦逹俱成夢追憶平生倍愴然
送周先生分教崖州
(缺)崖南涉(缺)中洲此去傳經是勝遊月映珠光渾有淚
雲連蜃氣摠成樓莫言土俗兼黎獠會使儒風變魯鄒
有待化孚趨覲日恩波重沭鳳池頭
夀徐溥編修父六十號荆南漁隠
荆溪之南有漁叟手理釣絲今幾霜秋風擁蓑蘆葉老
春雨放棹桃花香六旬華髮介繁祉七月綺筵生嫩涼
玉署賢郎致遥祝夀辭為寄水雲鄉
和内閣李學士賞花詩(并序)
文淵閣前花砌舊芍藥三本頻年萎不自振天順二年
首夏五日敷榮暢茂開成深紅淺紅淡白三色者八朵
重樓累萼粲然奪目閣老冡宰李先生置酒邀院長彭
吕林李劉錢六先生共賞予亦幸聯席末會者八人適
合花數冡宰以為花既異常名亦不可襲舊宜製佳號
以寵之乃名淺紅者曰醉仙顔劉先生以為合用玉堂
盛事為名以别凡品遂名淡白者曰玉帶白蓋以表冡
宰之榮賜也予竊名深紅者曰宫錦紅亦用李供奉故
事冡宰乃作詩一章連和九章以倡筵開獻酬賡詠盡
醉乃散翌日諸先生和章次第皆就予才愧疎拙勉和
十章敬用錄呈教正乃幸
青宫出閣正年芳禮蕝先當習太常翰學八人期會合
宫花一夜巧鋪粧珍羞旋簇筵前綺金印初封肘後黃
獨樂爭如能與衆共將高詠送清觴(是月八日東駕文華殿開講先期三)
(日諸學士相會習儀而此花適開故云)
玉署藏春發舊芳細推花數象綱常八枝相應攅新朵
三色齊開逞盛粧嫩葉飜風梳鴨綠香鬚傾日撚鵝黃
菲才何幸承清賞到手寧辭㶑灔觴
三種天葩各獻芳策名容可襲凡常錦拖宫樣袍初製
玉琢瓊華帶始粧放蕊競當炎夏赤託根終近省闈黃
顔紅更愛羣仙侣霑醉瑶池阿母觴
少年曾探杏園芳今見名花憶往常綵襭蒸霞濃有態
玉杯擎露淡無粧華筵懽賞傾醽醁佳句賡吟寫硬黃
氣運隆昌吾道泰靜觀物理謾傳觴
兆協文明夏始芳昔賢何乃視為常鳳池培得千金種
鰲禁堆成百寶粧近侍曾聞亞姚魏品題今喜頼蘇黃
調高春雪知難和引興還須釂巨觴
四朵圍金昔吐芳八花簇錦勝閒常梅詢謾說薰香袖
何晏徒勞傅粉粧地切清華依日月氣鍾靈異本玄黃
不須遠論韓公事千載能無慕此觴
太史揮毫紀異方意同麟簡不書常數符元愷知呈瑞
會集夔龍為洗粧内省花容真富貴詞林才氣總驪黃
吟安獨愧偏疎拙舉白堪浮綠蟻觴
省藥元超百卉芳幾年寥落喜歸常士逢聖主垂情眷
花被天工着意粧壺譜雅歌鳴魯薛詩盟高會及江黃
太平宰輔仙儒軰自合公餘醉玉觴
藝苑英華久潄芳連篇捧誦句超常不資詩伯風騷體
爭慰花神錦繡粧玉液滿斟恩露渥紫微高應德星黃
時和已卜豐年象後樂何妨各盡觴
勝日追陪與宴芳會開真率具家常暢懷内酒頻斟酌
照眼仙姿任點粧寶篆當筵焚吐白玉瓶堆案拆封黃
明年此際期重盛問訊花神酹一觴
清溪蘸玉便面為孫廷璧戶侯題
玉枝半落水晶宫泠浸琅玕翠色濃照影疑翻丹穴鳳
騰身驚化葛陂龍淩波仙子煙中度解珮湘妃月下逢
一握清風欣入手灑然涼意滿襟胸
送支立司訓京闈較藝畢還毗陵
麟經褒貶䆒宣尼較藝京闈屬命題深院下簾朝品藻
明窗批卷晚然藜桂香偏喜從人折日色寧教過眼迷
鄉榜已開公道顯此行清譽許誰齊
贈朝鮮陪臣工曹判書朴元亨還國
曾於文字久相知賦敵楊雄思不羈楚國包茆頻入貢
虞廷彩鳳喜來儀東藩地遠山川隔北闕天低雨露垂
歸去觀光知有得襟懷應負子長竒
倪文僖集卷八
