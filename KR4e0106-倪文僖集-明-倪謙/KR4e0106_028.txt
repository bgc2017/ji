倪文僖集卷二十八
明倪謙撰
墓誌銘
大明故平羌將軍甘肅總兵官西寧侯宋公墓誌
銘
國家以神武戡定區夏允賴羆虎之士佐成鴻業於是
錫爵酬勲俾傳罔極然出自閥閱者恃崇高而昧學識
備員尸禄者為多求其席父祖遺勲荷國家重寄輙能
懋騰聲績者予於西寧侯宋公盖僅見也公諱誠世家
鳳陽之定遠曾祖諱晟膂力有威重當我太祖高皇帝
龍興初隨父兄來歸從下江南定中原東征西伐勲名
日盛拜僉右軍都督府事出鎮甘肅太宗文皇帝臨御
陞後軍都督府左都督尋授平羌將軍充總兵官遣廷
臣即軍中進封西寧侯世父諱琥駙馬都尉尚安成公
主襲侯爵仍授平羌將軍總兵甘肅祖諱瑛駙馬都尉
尚咸寧公主亦襲侯爵北兵擾邊扈駕將兵往平之沒
於戰陣追封鄆國公諡忠順父諱傑襲侯爵典宿衛禁
兵克篤勤慎母蕭氏中都留守蕭某女貞靜有淑德公
幼聰悟好讀書性孝友軀幹魁頎雋爽及冠美鬚髯善
騎射有勇略景泰初侍父居京師壬申往視别墅於涼
州寇入境掠牛馬長驅而北者公時率家僮出獵遇之
連發三矢殪三人敵駭散驅其所掠而還邊人驚歎曰
真將種也甲戌還京痛祖死節承父命還南京祖塋具
衣冠以葬乙亥春侯疾作馳書召公夏五月公兼程至
京泣拜侯床下侯曰吾忍死待汝今及見吾目瞑矣越
七日而卒公哭踊幾絶殯殮如儀上遣賜祭營葬公扶
柩歸葬祖塋罔不周慎秋九月襄事詣闕謝恩詔令嗣
爵每侍朝上顧其狀貎甚竒之謂可屬大事不數月命
署右軍都督府事政如素習尋賜璽書命出鎮甘肅授
平羌將軍印充總兵官公至鎮夙夜惴惴圖紹先烈訓
戎兵拊士卒謹邊防明斥堠革姦弊公賞罰秩然武備
修飭封疆完實一日閱武教場忽中風疾亟舁歸而氣
已絶矣時天順丁丑十月二十一日也享年三十有一
訃聞上悼惜為之輟朝配田氏旗手衛指揮田忠女克
營公喪戊寅扶柩至京擇地都城北某庄之原以葬請
命於朝上遣有司諭祭營冡壙卜以今年某月某日葬
焉嗚呼公本貂圭世胄宜為驕侈所溺乃能折節務學
養成其材是以甫嗣侯封遽登樞府總戎西陲月未一
朞即收安輯之效使天假以年則外服羌敵内固邊境
屹然為國保障當與古名將垺矣大厦方建梁木中摧
不亦可慨歎也夫公無子以弟讓嗣封讓乃具事狀請
予銘其墓予與公有過從之雅其塾師錢司訓景和予
故契也素聞談公家世行已為詳忍無言乎遂為之次
第而系之以銘銘曰
神龍飛天雲駿奔闔闢再造乾與坤桓桓虎臣識所尊
慷慨仗策歸轅門揮戈崩角孰敢捫率師奮伐車啍啍
秦隴底定戎旅屯甘肅出鎮作屏藩分茆錫爵功首論
食邑西土傅後昆雙麟並出玉潤温嗣侯尚主通天閽
繼世守邊臨浩亹振揚丕烈光炳煇廼父禁兵司虎賁
鑾輿扈從陪金根惟公挺生志高騫長身玉立虬髯掀
胷蟠豪氣雲夢吞好文能武勇略存國家倚任錫寵恩督兵
樞府肅不喧眷顧西陲古煌燉往佩將印平羌渾威行
徼外控諸番奕業濟美古莫倫邊塵不驚靖塞垣武備
甫飭嗟沉淪聖皇悼惜䘏典惇命雖夭折名節完靈輴
歸來萬里䰟白璧下瘞城北原我銘揭休刻璵璠令德
億載永弗諼
故錦衣衛指揮使徐公墓誌銘
天順改元之春皇上自南宫復升宸極維時錦衣衛千
戸徐公暘從總戎中貴衷甲挺刃以防不虞事定以功
陞指揮同知賜白金文綺越三日召暘至武英殿勞之
有曰朕在南宫卿每仍共事逹忠欵不避艱危朕念不
忘其陞暘為指揮使子孫世官倍賜白金文綺俾御用
監寫經日給大官酒饌越明年夏病暑六日卒于澄清
坊甲第實戊寅六月十三日也享年五十有二訃聞上
深悼惜之公字孟暘姓徐氏暘其諱也浙之鄞人其先
世家於杭十世祖某宋承事郎某生諤舉進士尚書省
幹官諤生天佐臨安府監稅天佐生天民國史實錄院
校勘官丞相江萬里表知安吉州辭不受歸以琴自樂
琴得東嘉郭楚望天台劉志方之傳與守齋楊少師三
衢毛敏仲製紫霞洞譜傳世徐氏琴自天民始天民生
企宋承節郎元世祖既平宋遣使召天民時已卒促企
入覲世祖聞琴歎曰騰格哩浩爾齊華言天下樂師也
俾授完顔夀曲為製完顔譜命官不受歸隠檇李南陽
村企生德符舉茂才兩浙鹺司大嵩場管句製琴史雜
言曲調卒於鄞縣大白里因占籍焉曾祖和仲通春秋
編宋史要言鄞學訓導文廟潛藩時以琴召見受重賚
及即位和仲已卒召其子惟謙及孫守真俱至南京克
傳家學賜第北安門外扈從來京仁廟嗣統拜惟謙右
順門待詔未幾惟謙守真相繼卒公之祖父父也宣廟
知公世琴命隸錦衣共事御用監正統九年皇上選公
寫經賜楮幣以琴直南薰殿景泰初以年勞拜府軍衛
鎮撫轉錦衣尋調留守壬申鼓琴稱旨復轉錦衣甲戌
陞副千戸兩轉至今職簡在上心眷注方殷孰意其遽
止於斯也耶哀哉公居家孝友樂善好義質直無隠伏
與人交全終始性穎敏軒豁博涉羣書工律詩書法尤
精不嗜酒退直偃息一軒左圖右史幽清絶俗客至焚
香瀹茗談古今理亂論人品得失亹亹不倦或乘興取
琴鼓一再行襟度洒如予每造之塵慮未嘗不瀟然滌
也公感上知遇一念忠愛貫乎金石雖風雨漂搖曾無
少變其氣節不亦可尚也夫公妣吕氏生公及昭其衆
弟曰琳璉玟瑶配田氏循婦則子二長甫東駕隨侍舍
人次用皆能業琴與書以承公教女一武功左衛指揮
男王宣其壻也甫用以故鄉遠不能歸乃擇地都城朝
陽門外某村之原卜以卒之月二十六日葬焉乃奉刑
部郎中錢博所述事狀請銘墓石予與公交久且厚為
知已而刑部之狀又可按不誣謹取其忠義之著世所
共知者銘之其辭曰人囿於氣數固有定修短與奪孰
云非命已乎孟暘侃侃忠敬憂國忘家罔知危阱卒翊
龍飛底于康靖皇曰賢臣功莫與並寵數方隆一僨不
競豈其定者有司其柄夀止於斯延後有慶勒銘堂封
百世可證
奉訓大夫鈞州知州項公墓誌銘
公諱嶷字伯高姓項氏浙江金華人也世居溪下界通
濟橋曾祖某祖夀欽考文昌俱隠德弗輝妣李氏慈惠
淑柔文昌於洪武二十五年以貲殷富移實南京占籍
應天之上元居龍江復成橋樂施予多以棺槥助喪賙
䘏貧困不望其報公天資淳厚器宇凝重自幼不好逐
里中羣兒戲舉止老成長幼咸異之嗜讀書不待督勸
而勤永樂間以民秀選入應天府學為弟子員習毛氏
詩學日有進弟曰富克幹蠱以治其家公養親有託克
畢志問學晝夜恒居郡黌率朔望休假乃一歸省為師
友者皆推重之挾所得屢遊場屋不偶不以病有司務
學益力宣力五年貢于春官升北京國學迎親就養十
年秋丁母憂權厝都城之南服除詣銓曹正統四年奉
命隨監察御史按廵廣東有能名六年使還釋褐直隸
真定府通判在保定易州山厰督合郡官夫採運薪炭以
供國用公廉勤端慎子惠下人待以誠信課工必均其
力輸納必寬其期用是樂於趍事國用無虧人不告勞
九年春丁父憂官民保留例不許扶柩并啓母櫬歸葬
金華婺女鄉馬海坂之原服闋工部尚書陳公恭總督
易州薪運具奏保公廉濟十一年冬乃轉山東青州府
判仍舊督運十四年移山厰於滿城事甫新創規畫得
宜景泰四年滿九載秩五年以最績陞河南鈞州知州
公宅心平易孳孳愛民民皆悅服每懷止足之戒天順
改元春有事來京陳辭請老遂獲休致之命聞者賢之
公體貎豐碩冬感寒𠻳喘逆醫久莫療以明年月日卒
于京師春秋六十有五距所生為洪武某年月日室俞
氏同郡醫族女貞孝靜專克遵婦道子男二長曰銘先
公一年卒娶劉氏次曰鍾娶某氏女三皆未行嗚呼公
朴茂沉篤表裏如一待人温然可親處事介然有守外
無鈎距内無畛域信乎君子人也謙自垂髫讀書社學
即被公所知時大理胡卿廵撫南畿興學廣士公言謙
於卿召為府學弟子員遂遊公講下承其誨益則謙今
日得踐仕階者皆公之賜也安敢忘公大德乎鍾以遠
不能歸乃奉母命擇地城南東臯村之原卜以是年八
月日葬公來問銘於予謙傷公夀不附其德誠為可憾
然其平生始終惟謙知之為詳也非謙銘之而致有遺
德不亦尤可憾哉乃敢不媿蕪陋以謙所知次第書之
俾銘刻石蔵諸墓銘曰
德藴厥躬若玉在璞才充於用若鐌之削不殫民力趨
者自樂循良豈弟恤乎民瘼辭榮引年制行之卓允矣
君子不負所學存者實豐胡夀之約永蔵斯丘土厚水
渥斵石揚芳其辭也確百世垂休後者其作
明故大中大夫山東參政左公墓誌銘
公諱璒字世瑄姓左氏世為江右南城宦族以明經中
永樂甲午鄉試登戊戌進士第觀政都察院辛丑拜浙
江道監察御史壬寅丁父憂起復改湖廣道正統戊午
陞廣東左參議景泰辛未九載秩滿陞山東左參政癸
酉以目疾乞致仕天順戊寅得疾終于家實五月某日
也公少聰悟好學甫七歲補郡庠弟子員成童母嬰疾
阽危徒跣走禱于華盖山比殁哀慟柴毁既冠從鄉先
生前御史聶宗尹受春秋經先生見其端厚穎敏曰此
吾鮑宣也以女妻之父嘗患背疽時年八十衆醫已莫
療公已出仕喪耦適以續姻還乃禱于天願以身代忽
遇遠醫至療之獲愈人以為孝感為御史時嘗奉命按
治陜西平反冤滯繩糾貪墨風采甚著代還受勅命進
階文林郎封贈父母及室時都御史顧公佐總憲臺綱
振威望獨器待公凡疑獄難决者必以屬之尋督處州
銀冶趨利者衆恒弄兵爭敓公痛繩以法莫敢犯嘗有
虎為民害公捕絶之復奉勅考察浙江官吏激濁揚清
旌良斥暴輿論允惬其在廣東時清理軍政姦偽莫售
嘗往瓊崖招諭黎猺悉聽約束漳潮寇發公以兵擒首
亂者罪之餘皆釋去廣寇黃蕭養勢日猖獗公即率兵
還討又往廣西徵兵造船以禦之寇平與有功績滿復
受誥命進階大中大夫封贈如制其在山東時總督民
賦公徵輸有藝賦足而民悅甫二載謝事去其居鄉里
比歲薦饑公發粟以濟全活者甚衆鄉人德之公寬裕
仁讓和易可親以清約自持不為斬絶之行歴官中外
幾四十稔所至興利除害惠澤在人每思世人節誇辭
而寡實行因號訥菴以自厲所著有訥菴稿辭旨温醇
務於析理又嘗編次晦菴刪定古文孝經及春秋要旨藏
於家春秋七十曾祖諱明叔元三公府從事祖諱彬卿
平樂州學正父諱彦彰贈監察御史廣東參議母周氏
累贈恭人室聶氏早卒繼白氏贈封皆恭人子一人曰
贊登進士任吏部稽勲主事白出也孫男一人孫女三人贊
將歸卜以某年某月某日葬公城北黃湖山之陽奉其
同邑國子慱士房令所述事狀來請銘嗚呼若公文章
政事表表著聞而功名始終克全晩節其德若斯銘何
媿乎銘曰
干霄之木節勁匪曲棟此厦屋也大鈞之柷八音禪續
厥聲穆穆也繅藉之玉瑩無纇蓄終返初匵也老成範
俗胡然不禄景仰賢躅也黃湖山麓玄兆所卜銘用振
其馥也
明故奉天翊衛宣力武臣特進榮禄大夫柱國武
強伯楊公墓誌銘
天順庚辰閏十一月朔鎮朔將軍總兵官武強伯楊公
以疾卒于位傾城駭痛市為之罷遠近無間老稚婦女
皆哀慕如失父母訃聞上震悼惜之為輟視朝一日遣
官諭祭命有司營葬事賻䘏其家公無嗣其弟倫自京
師來奔喪扶柩還京卜以是年十二月某日葬阜成門
外釣魚臺原從母兆也乃欲為兄不朽之圖丐謙銘其
墓石謙辱公愛厚義弗容讓謹稽其世系勛伐德善之
跡為序而銘之公諱能字文敬系出太原霍山王宋有
諱輈者官揚之六合子孫因家焉高祖順不仕曾祖政
漢中衛百戸祖璟嗣政璟皆贈柱國昌平侯父琳封後
軍都督府都督同知妣陳氏贈夫人督府昆弟三人伯
洪昌平侯追封穎國武襄公季忠封後軍都督府都督
僉事督府其仲也洪武中穎國嗣百戸調官開平偕二
弟來宣府督府實生公於城南寓舍公端重和厚早知
嚮學習武事勇略過人宣德中督府命公省先塋之在
漢中者公獨走關西展奠盡禮挈族屬還聚宣城督府
喜公之孝正統初穎國知公材器不凡俾客遊江淮吳
浙以博見聞還留侍帳下甲子春從穎國戰伊克穆蘇
生得戰士二十餘斬首倍是獲其畜衆什器拜開平衛
所鎮撫初公有族弟智歴官開平衛指揮使殁子軍家
奴嗣亦殁姪宗嗣幼疾穎國欲以公易之丁夘秋疏聞
詔能嗣智職宗嗣能職戊辰冬穎國遣公出境詗敵遇
於灤河三岔口先登生得若干斬獲有加擢都指揮僉
事己巳秋從穎國哨大同遇敵聚落店追北至栲栳山
生得二人奪回被掠人畜什器尋從左參將都督朱公
哨懷安戰敵城東生得一人親械詣京有白金文綺之
賜冬勅召穎國還朝公從之賜以白金文綺時北騎入
寇勢猖獗甚即命公督兵征哨戰敵紫荆倒馬二關左
右臂中二矢生得若干斬首有加奪回被掠人畜甚衆
景泰初元春擢都指揮同知賜以白金文綺尋勅充遊
擊將軍提兵宣府廵邊賜盔甲弓矢佩刀銀杯文綺楮
幣夏戰敵萬全右衛及西八里溝矢中左股生得一人
斬首有加秋還朝擢都指揮使冬詔仍充遊擊將軍統
神機京兵辛未春居母夫人喪奪哀擢後軍都督府都
督僉事命充左參將鎮守宣府賜以楮幣夏詔洪充宣
府總兵官掛鎮朔大將軍印能進都督同知仍充左參
將信進都督僉事充右參將信公從弟也一門三將同
鎮邊陲時人榮之壬申冬命充左副總兵癸酉夏賜誥
封贈父母妻甲戌春勅召還朝總練神機京兵天順改
元春迎上復辟擢左都督賜白金二十五兩綵幣二表
裏尋奉制諭充總兵官掛印鎮宣府賜白金五十兩綵
幣四表裏夏大同有警詔公選精兵付禆將討之公願
親行賜勅奬厲命統前兵戰敵磨兒山及石灰跕生得
六人斬首十五級及奪回被掠畜衆秋進爵武強伯食
禄一千石時敵饑敝公欲乘機出勦詔慮輕敵勉使持
重不果戊寅春錫以誥券加封奉天翊衛宣力武臣階
特進榮禄大夫勲柱國制詞有剛毅忠良能驅強寇之
襃秋諾延衛來報敵將入寇公欲以狄攻狄給礟火俾
夜斫其營果如公計破賊已夘夏敵近大同公引兵赴
之至皆驚遁庚辰春城順聖川工不閱月人無告勞秋
敵入洗馬林公追及於新河口生得一人尋獨石有警
公出兵勦之戰敵韭菜衝追北數百里至保昌州敵勢
迫皆棄輜重遁獲其畜衆什器師還俄大同警報即引
兵往敵已退公還兵保境敵聞公還復入公復馳往敵
又退乃耀兵塞上敵遁不敢復入逾月師還奏罷軍士
官馬徵償官仍為給補獲免者數千家仲冬廿六日公
自閱武回偶感寒疾醫誤以氣治病六日遽卒悲夫卒
之旦猶力疾籌邊務及昃而逝無一語及家事公先往
大同時丙夜兵將發有星如盂墜城中光燭地有識為
公憂之至是卒驗云公英敏詳慎慷慨好義平居循循
然遇敵則勇氣自奮善用兵號令嚴明師行整肅有食
民一瓜者輙置於法與士卒同甘苦遇寒凍者則出私
帑市皮裘衣之病則給以肉糜遣醫療視死則棺殮祭
之必歸其喪故人畏威懷德樂為效死北兵敬憚至以
楊爺稱之雖古名將不是過也修築邊城斥堠得法敵
不能犯擇地蒔蔬鬻供公費盡革科擾之弊築室數百
區居河南戍兵樂得其所持身廉介深逹下情有愬訟
者灼見情偽咸服其明性至孝視膳問安不離親側未
嘗輙入卧内惠睦宗姻嘗出貲嫁族之孤女不遺故舊
交全終始下賢禮士人樂親之盖春秋僅五十有二而
卒距生永樂己丑十一月十五日配張氏先公八年卒
藁葬宣城今遷柩合葬繼王氏女二長適宦族王英次
適龍門衛指揮使張祥銘曰
天佑國家篤生英賢降神鍾靈節彼燕然偉器雄姿視
前無古將略世承允兼文武乘時奮庸懋建武功由禆
及專遂躡父蹤乃總元戎乃酬閥閱鐵券金貂虎符龍
節邊庭畏卻保我塞疆惟忠徇國罔敢或遑桓桓虎臣
為北藩屏威德昭宣永息邊警國有輔翼人有怙依而
不永年其誰不悲誰能不死貴遺休聲猗嗟武強芳流
汗青釣臺之原深閟玄宅揭德振華為刻此石
故驃騎將軍萬全都指揮使司都指揮使李公墓
誌銘
公諱顯字君謨姓李氏山東濟南泰安州人曾祖諱先
贈明威將軍蔚州衛指揮僉事曾祖妣陳贈恭人祖諱
旺前淮南樞密院副樞洪武初歸附從薛右丞常國公
徐丞相西平侯宋國公定遠侯穎國公等征伐四方靡
不克捷累官大同左護衛指揮僉事祖妣戴封恭人考
諱榮嗣前官改大同左衛妣張公自幼齡喪父優給以
禄永樂庚子嗣前官宣德庚戌從楊武侯城獨石赤城仍
從恭順侯出塞燎荒廵邊乙夘選領騎兵沿邊廵哨正
統丁巳從總兵官都督方政遊擊將軍楊洪廵哨徹爾
山斷頭山等處尋以刑部尚書魏原選統兵駐札沿邊
樺皮溝等處廵哨癸亥從左參將石亨統騎兵出塞偕
弟茂茂子瑄遇敵金山戰勝有功甲子擢指揮同知賞
白金絹布茂瑄皆陞大同左衛千戸己巳用薦陞指揮
使守備大同再陞署都指揮僉事尋加實授截殺敵兵
斬獲有功景泰初元陞都指揮同知賞以銀布復遇敵
兵戰勝有功辛未陞署都指揮使天順改元詔加實授
尋奉勅充右參將分守西路未幾調萬全都司掌印視
事辛巳冬十月十三日以疾卒于位公性樂易和緩不
立町畦凡事務從寬厚有長者風容貎不踰中人而沉
毅有膽略善用鐵义遇敵不懾所向必克識見超卓文
移山積剖决無滯發摘姦隠吏不敢欺勤於任事恒日
昃不暇食不告劬勩用是在官無逋責在下無稽怨臨
邊有中貴將臣臺憲公事之皆合其志寮屬雖多公處
之皆得其情治家雍睦交朋友克全信義御臧獲有恩
中懷坦然未嘗營利卒之日家無餘貲其賢可知矣公
疾革諭子英曰吾疾殆不起矣汝當祗承世緒宜以忠
君孝親為志善事季父友愛弟昆教子孫以詩書習武
事雄宦遠方吾不得見矣子在汝所其善拊之言訖厭
厭而絶享年五十有七距生永樂乙酉八月六日配張
氏大同左衛千戸張忠女善助有淑行側配黃氏子女
四人長即英大同左衛千戸次雄廣東潮州衛千戸女
一嫁錦衣衛百戸朱遠俱張出次俊黃出孫男三人玟
琦珷孫女六人俱幼英以今年某月某日奉柩歸葬大
同白羊城西祖塋賫公事狀衰絰蹐門泣請為銘以誌
諸墓謙被謫來邊荷公待以客禮矧目擊盛德於公也
無能為役則銘公之墓尚奚庸辭銘曰
世澤之延有開必先源深長也轉坤旋乾大明麗天來
祼將也爰佐有虔摧攻無堅武惟揚也戎階屢遷奕葉
承傳功用償也嗣龍受旃簮紱蟬聯業彌光也噫公早
年日薄虞淵克自強也受命廵邊廼息烽烟兵威張也
名日以宣進握將權竭忠良也分閫萬全委任益專勤
靡遑也厚德宜綿夀阨不前咸盡傷也如彼力田穫在
後賢允繁昌也峩峩新阡揭芳有鐫永寧斯蔵也
守備塔山指揮使李希仁墓誌銘
正統己巳冬余嘗奉詔往使朝鮮道經塔山時遼東新
被寇鈔敵勢猖獗數入為患守備指揮同知李希仁率
兵勦殺追北出境敵窮迫棄輜重遁去獲其人騎而還
予目擊其事嘉其年壯志銳勇於敵愾為作逐北歌美
之是後敵望風畏懾莫敢逼其境他方有警希仁輙提
兵往援戰屢有功朝廷重之擢為指揮使天順六年以
驍雄奉勅簡拔統兵禦敵希仁率精騎五百遇敵義州敵
有衆三千希仁以為彼衆我寡非力戰不能破乃令士
卒下馬各執刀銃免胄親冐矢石步戰而前無不一當
百敵大潰斬其酋哈逹巴圖等一十二人俘獻于朝上
錄其功方議襃擢而大用之而身不待矣可嘅矣夫其
弟顯頃來京師奉事狀謁予泣拜以請曰先君之歿賴
先生嘗賜之銘予先兄辱先生愛厚不幸亦殁幸哀而
重賜之銘予顧希仁才略膽氣表表出倫恒期其建功
立業為國保障必將銘鼎彛荷貂圭有不難致者孰意
其遽止於斯也尚忍銘其墓哉雖然知希仁者莫予若
銘奚可辭按狀希仁諱榮李其姓希仁其字也世為古
邳人祖諱興洪武初從太祖皇帝削平僣叛以戰功歴
陞應天衛指揮同知父諱昭幼嗣父職克自樹立志節
英偉累從太宗皇帝北伐後備禦遼東有功嘗受内帑
之賜宣德庚戌新設定遠選公董治衛政尋剏塔山復
推公築守公規畫有方不逾年城郭完繕公廨府庫甲
兵悉皆充備希仁嗣守斯土綽有父風遇戰身先士卒
不避艱險慷慨臨敵勇氣自倍未嘗挫衂以故聲振邊
鄙凡論邊將之威武者必及於希仁也希仁性至孝父
卧疾半載晝夜侍湯藥衣不解帶比殁毁瘁成疾事毋
夙興必先啓而後視事得佳味必奉母而後敢嘗與弟
顯友愛無間志忠篤昔駕在北庭每旦具衣冠登城向
西北泣拜誓欲雪憤好問學樂施予公餘手不釋卷賙
人之乏拯人之貧喪賻以棺槥獨老贈以粟帛人德其
惠善拊士卒樂為效用凡有警各城皆清野入壁獨塔
山耕牧自如十數年敵絶窺覘境用寧謐希仁之功也
卒之日士卒哀悼如其父母北使過者亦皆拊膺大慟
設奠乃去其德義感人有可見矣希仁生洪熙乙巳五
月十三日卒天順癸未八月十日春秋三十又九娶白
氏金州指揮使白能女繼娶孫氏徐氏周氏子五人永
寧永宗永宣永宜徐出永安孫出女五人以卒之年九
月四日祔葬塔山城西祖塋銘曰
鷹揚鳳翽而孰畀其全兮山頽玉折而孰奪其年兮太
微郎將澹其餘星躔兮華表海鶴何時歸來乎故阡兮
子孫孫子尚彌永其傳兮
靜菴徐處士墓誌銘
徐處士昱字季東别號靜菴金陵之隠君子也其先為
姑蘇茂族曾祖谷祥祖仁皆以德善著吳中父子宇先
生洪武間以儒醫徵入太醫院始遷京師故今為金陵
人先生碩德雅望為時所重與蔣恭靖公齊名其所交
與皆名賢鉅夫處士夙承家教日侍燕談得於耳濡目
染以故學䆳行端動止不苟少欲博觀天下名勝吳越
閩海多所遊歴所至親賢取友其識益充遊力既倦乃
歸構一樓扁曰怡晩棲跡其中有終焉之志庋列圖書
自聖經及諸史百氏靡不貯儲日事披索以自怡得異
書必手自抄訂嘗曰聖賢之道在是吾終日求之思以
體諸身也或勸之仕不應尤精於醫得家傳之秘治人
疾無弗愈者酬以直不受曰吾既不試此亦可以濟人
耳豈計利哉人德其惠爭為詩文以頌之士林諸賢聞
處士名多與内交蕭山魏冡宰公臨川王宗伯公雅重
處士聞其及門躧履迎之或造其廬講論彌日冡宰已
歸休年九十餘猶貽書不絶嗚呼處士抱道於已而無
求於世若此可謂隠君子非歟處士儀觀脩整性度矜
嚴與人不妄接待人必以誠居家孝友奉父母得其懽
心事諸母伯兄敬愛老而彌篤家饒於貲樂周人之急
生二子曰垕曰圭皆有樹立方將以家事付之不幸相
繼夭喪垕遺子鎮處士拊愛甚至歎曰吾行不媿天遽
奪吾二子何也抑昌吾家者在此孫乎乃闢西塾延師
教之鎮亦英畯好學駸駸有成配余氏早卒終身不再
娶垕娶劉氏卒繼魯氏圭娶顧氏皆以貞節自守女三
人某某其婿也孫女二人俱幼養子育之以恩不異已
出處士恬靜寡欲人期其必登上夀然春秋僅七十有
五而卒以故咸悼惜之處士生於洪武辛未八月初五
日卒於成化乙酉八月十一日鎮將奉柩以是年九月
某日於江寧縣萬善鄉燕湖村之原啓俞氏竁合葬乃
奉其師鄉進士陶古淵所為狀來乞銘嗟夫古有特立
獨行之士不用於世則不能自見於天下匪得史氏表
著之惡能以傳於後哉然則今之特立獨行非處士其
人乎顧予雖不足以表著之或賴是可以傳於後此所
以不可以無銘也予何辭銘曰
噫嘻處士敦古學也全醇保和還太檏也銷聲閟彩蹈
遐邈也玄酒在卣玉不琢也雖約爾躬澤流渥也委順
歸寧其蔵確也我銘無媿辭庶用昭其卓也
故靖菴處士李公墓誌銘
金陵有清修廉靜處士曰李靖菴者年六十有七以成
化三年五月九日卒于正寢其季子觀予門壻也奉僉
憲王公所狀事行及其姪孫應天府學生寬續述來請
銘按處士諱詠字太素姓李氏靖菴其號也先世姑蘇
吳縣人高祖道復元世祖朝為平章政事翰林學士承
旨曾祖春山明宗朝為監察御史祖成之父文正入國
朝俱不仕洪武中以貲富徙實京師占籍應天上元處
士生而端慎詳雅有志於學祖父暨兄時芳皆擅鑒别
攻琢寳玉異能入事尚方永樂宣德間累蒙聖恩優復
其家家日饒裕處士用是得休閒自適從謝儒士孔昭
遊博涉文史兼得其畫趣聞冬官華主事某講易有得
由是潛心於易手不釋卷與劉中書某論書法遂善書
志尚恬退不慕榮進於世味紛華勢利之習略不掛懷
抱謙巽自守與物無競惟日以圖史資撿閱得昔人詩
文未刊者必手自抄訂好蓄古彛器物恒置座右以供
玩喜吟詠趣有所得多於詩發之所著有醉吟稿少遇
方士陸致中口授鉛汞龍虎丹訣每欲脫屣塵凡棲跡
太華山以太華有太虛臺因號太虛散人作太虛散人
傳及古朗月歌招隠辭以見志構一樓以居扁曰此樂
凡佳客過從必開樽談笑豁舒情興為文記之暇則或
策蹇或肩輿登山臨水以遨以遊竟日忘返事親盡敬
養預買地為夀蔵人稱其孝嗚呼若處士者雖居市㕓
之中然安分樂天無求於世其特立獨行夐與流俗自
異故其生也為無忝其殁也為無媿盖有隠遁不汙之
節焉可嘉也已處士生於洪武辛巳九月十三日配臧
氏子四晉娶徐氏益娶周氏節娶尹氏觀娶倪氏女二
適潘衢石城尹羅瑄孫男四瓊璨玘瓀祔葬鳳西鄉先
塋其葬之日則卒之月十九日也銘曰
所樂者道而不逐物遷所甘者澹而不嗜物妍所牧者
卑而不為物先嗚呼茲非尊尚之賢委順天年是曰歸
全焯德有鐫永安斯阡
故艾菴陳先生墓誌銘
金陵有儒醫曰艾菴先生天性淳厚居家孝友讀書寒
暑不輟世業醫克究家學父菊隠翁為太醫院士永樂
中車駕北廵仁廟監國翁當扈從先生請於仁廟乞代
行不許因留侍左右日見親寵多所嘉賚好種蒲養以
盆池竒石供清玩一日梅雨中置蒲軒外忽一叟冐雨
至揖曰聞子幽清來共賞之乃延入座話若脫略世故
者久之辭去竟不通姓名先生異之他日雨叟復至先
生待愈恭叟曰醫貴有恒於子見之五月一日宜候我
虎踞山吾有以教子至日疾不果往越三日去則叟莫
知所適矣惟於寓所得書一函歸啓視之皆方書秘訣
也由是洞明要旨藥人疾一匕輙愈人皆以其遇異人
故京師有一貼之稱且心存濟利未嘗責報大司馬靖
遠伯王公少宗伯羊城陳公吳郡金公皆有贈言推重
好古今法書名畫嘗捐金購之景泰中居燬於火先生
惟抱歴世遺像自烈熖中奔出他一無所恤喜賓客座
席常滿談笑生風嘗以出自相門世胄扁其堂曰培德
以自警曾學士鶴齡為之記宣德辛亥喪母哀毁還葬
四明蔬食者三載菊隠歸老南京先生善於奉養膳羞
藥物無不順適其意扁其軒曰蒲术張學士士謙記之
正統癸亥菊隠殁反葬母塋毁瘠彌甚平居惟務教子
俾人治一經書聲琅琅不絶後奉詔優老以長子代一
日得疾神色不亂瀕殆索湯沐浴浴罷服深衣就寢奄
然而逝可以見其所養矣先生諱愷字仲和姓陳氏别
號艾菴世家考亭宋有曰升之者相裕陵封秀國公諡
成肅弟申之昭化軍節度使子澤補京秩以言青苖謫官
四明子孫因家焉曾祖澐元四明驛丞祖杞考伯俊號
菊隠以名醫徵詣京故今為金陵人母韋氏娶張氏繼
孟氏二馮氏子男三長鍾娶梁氏太醫院士克紹世業
次鋼娶金氏乙酉貢士次鏡娶丘氏壬午貢士科第聯
芳時人榮之女一適貢士高敬皆張出女二適夏官鍾
郎中子宏士人杜原慶皆馮出孫男四淮濟清洛孫女
四幼先生夀七十有九生於洪武庚午七月六日卒於
成化戊子三月二十九日以其年某月日葬某原鍾等
奉金太守伯玉所具事行謁予為銘予雖不識先生而
聞其為清雅惇行之士且其子皆以明經舉於鄉將成
進士躋於顯榮足知其家教之有方矣銘何辭銘曰
猗嗟艾菴行脩而業專猗嗟艾菴遇異人而得異傳故
其醫之良也藥無不愈而懷仁遠利世重其賢諸子詵
詵承家擢第所以衍遺澤而迓恩封者固可待矣尚奚
憾焉
收菴先生墓誌銘
牧菴先生諱景字克企收菴其號也以成化五年秋七
月二十三日卒其孤以是年某月日葬于江寧安德鄉
麻兒村祖塋以謙居連里巷於先生有平昔之雅請司
訓方君元服狀其世系行實來乞著銘于其墓謙家食
時嘗辱先生知愛去仕於朝懷德不忘近者歸休而先
生以七十獲升賓筵賦言為夀方幸往還接笑談而薰
道德豈意遽捐舘哉先生之銘宜得名筆顧予言曷足
為先生重然其孤請之勤元服之述覈而信謙於先生
之德為所素知尚安忍辭乃按狀為序而銘之叙曰先
生姓嚴氏世為姑蘇人曾祖亨甫隠德弗曜妣潘氏祖
道通處士以醫業起家徙居金陵妣顧氏父尚節先生
傳家學以名醫召為太醫院士擢梁府良醫妣沈氏先
生資性過人好學不倦通周易嘗習舉子業有志用世
竟以攻醫而止讀書不數遍輙能記至老不忘於素難
靈樞傷寒諸書對客談及了辨如響故其醫為精永樂
中朝廷詔太醫院選名醫子弟讀書以備用命趙友同
吳敏德二先生教之先生方弱冠在選中得於授受益
探閫奥二先生獨愛之曰是子不羣他日必以儒醫鳴
也後先生果以儒醫鳴都城求治者衆先生不避寒暑
不問富貧皆往治輙取神效於是擅名大方學者皆裹
糧來從先生悉以所學授之學成不忍舍去先生為人
氣岸高狷介方直不從俗取容每歲春暮人家多掃壠
先生祖壠未登有來召者皆不赴其動必以禮若此平
居讀書手不釋卷喜吟咏嘗學詩於雲間許士深先生
得其法凡有所作援筆立就語意清粹膾炙人口學士
周公功叙結詩社於金陵先生預焉詩筒酧唱多出人
意表同社敬服喜賓友至則命子具壺觴為樂尤能賙
䘏匱乏愛好人倫兄弟四人兄克昭先卒拊其孤踰己
子與弟克勉克明友愛彌篤有以族衆求分者貲財任
其所取一無所問曰非吾志也晩剏一室扁曰頤老左
圖右史日玩索其中或經旬不出克勉新居市橋西不
半里許時時一往情話而返去年忽遘痰喘疾劇而平
者再今秋復作先生度不可起遂戒家人治後事果卒
享年七十有三生於洪武丁丑九月二十二日配陸氏
有懿行先四年卒子男二曰縉善幹蠱綸勤問學皆賢
而克家女二嫁同郡顧旻趙驥孫男三俱幼嗚呼自世
教衰士之敦古道者鮮矣波頽風靡之餘有如牧菴行
誼志節屹若砥柱特立於世豈非古之遺民也歟銘曰
東漢風節陵實啓之高尚其事惟後之儀猗嗟牧菴世
承令德抗志物表先民是則早肆于學博極羣書醫精
理明由師碩儒儒者於醫存心利濟名燁有聞學徒雲
詣素藴之發一寓於詩居家友愛伯壎仲箎制行端方
高潔自守樹德務滋休儲厥後麻田之原有封若堂過
者其式君子之蔵
進階亞中大夫荆州知府張公墓誌銘
公諱嵓字廷瞻姓張氏其先君灌州宋仁宗時國子丞
叔完徙青州五世孫贈太常丞泰來又徙汴太常子至
儀扈從南遷始居上虞今為上虞人至儀十一世孫與
賢迪功郎奉化丞與賢生原道原道生九功宜春教諭
宜春生孝先則公之父也以公貴封當塗知縣母俞氏
公幼從宜春府君學性資穎異志復懇篤學大有成遂
以詩經中永樂癸酉鄉試登春官貳榜授寧國宣城教
諭九載秩滿以少師楊公薦知太平當塗縣攝廣德州
事秩滿以績最賜勅封父如公官母妻皆孺人時太平
寧國徽州三郡交章保公知府事不許擢公南京雲南
道監察御史未二載陞鎮江知府又三載丁當塗府君
憂去官服將闋陞公知泉州命賫憑與之未幾又改荆
州三郡通歴九載當滿考去公亦上疏請老官民連疏
保留詔增秩三品還公於荆尋念母老復以疾謝事不
許乃援詔書例竟棄官歸歸四年卒成化四年七月二
十三日也享年七十生於洪武某月日公在宣城以師
道自任色嚴而氣和望之可畏即之可親立教條嚴課
試誨人不倦指授為文皆有典則士多成就登名甲科
嘗出俸貲倡好義者創尊經閣庋經籍備士子觀閱修
治殿廡講堂齋舍不以擾有司非公務不至縣門令丞
敬憚之在當塗一更宿弊懾姦以嚴字民以惠縣以大
治每春時輙親歴畎畝勸民耕稼乏牛具種子者為助
給之旱則為文自責以禱神修築圩岸陂塘以瀦水凡
利民者無不力為屢致歲豐有瑞麥之異靖遠伯王公
率師南征麓州所過州郡憚於供億多竄匿道由太平
郡守憂之公曰吾能辦之乃使人諭民無恐集各縣徒
役分具芻糧别以旗號迎犒江上將士咸悅有軍士掠
民牛畜以去公陳于靖遠即斬以徇諸軍肅然民賴以
安在内臺不事苛察務持憲體嘗監操京衛軍馬督察
城禁劾其將官弛縱軍令以振有婦人被誣謀殺親夫
繫獄十八年不能决公訊知其枉即奏出之在鎮江以
地隣當塗民素知公比至抑強扶弱勤於拊字遠近悅
服在泉州俗多狙詐頗尚威嚴州有大道衆惑於怪廢
阻不由公即闢而通行仍植樹以蔭過客士大夫服公
識正作詩頌之有市河久塞前守以役巨憚為公設法
浚之遂通舟楫毁尼僧菴百餘區改為社學延師教民
子弟尼僧悉勒歸嫁郡有土豪糾結肆虐鄉邑莫敢誰
何藩臬亦不能制布政石公屬公治之公親書一票遣
卒召之曰來則良民不來且有罪豪曰此公忠信廉潔
不可犯也即赴府見公諭令改過許其自新遂稍戢斂
既而石公至索其人公復召之豪見石公大悔曰我以
公召故來若石布政何來也石公以其罪惡深重終為
後患卒命公杖殺之鄉民戴香路側豪黨潛走京師奏
公上命法司遣官詣泉體勘事皆無染抵豪黨罪移置
口北在荆州郡王府下人多出擾民公以正繩之無敢
恣肆公剛毅有守歴官三十餘年未嘗營産業才高識
遠治劇有餘所至以興學為務太平當塗二學頽毁公
為新之鎮江學僻居委巷公奏遷之在荆泉亦然政暇
詣學講析經書督厲諸生尤盡心刑辟詳於訊察務在
得情獄無冤滯持身廉潔一塵不滓退則靜處一室焚
香觀書蕭然若物外人為文古雅詩尤清逸字法歐虞
時應人求舉筆立就爭寳傳之配趙氏有婦德生一子
一女子曰玢女嫁會稽章懌側室某氏生子璥馬氏生
子某孫男二洙泗孫女一曾孫女一以卒之明年十月
葬官樣山原玢走京師奉山東布政使葉公冕所述公
之行實乞予為銘予於公素所知識銘尚何辭遂取所
述叙次之畀之以銘銘曰
君子之志行道濟時苟得其位大布厥施於惟張公道
明學䆳所養既充用無不備横經師席士類以興作宰
近甸燁然政聲入陟都臺憲綱以立曰范曰張邦之司
直出典大邦所至愛人曰召曰杜有脚之春居有異績
去有遺愛冰鑑玉壺名聞中外方究厥用俾贊化機去
就明决浩然言歸今之名臣古之循吏功德在人懷思
罔替公則逝矣有不逝存流慶之遠貽于子孫
倪文僖集卷二十八
