倪文僖集卷十三
明倪謙撰
記
故參政胡公祠堂記
正統五年夏四月某日致福建參政事廣德胡公卒卜
宅兆於井亭峰東黃姥嶺之原即地構祠以祗奉祀事
既成其子英衰絰走京師謀名公誌刻以歸葬繫牲有
石屬予為記俾後之奉祀者有所徵也予謝蕪陋不獲
命惟胡氏遠有代序自宋安定先生諱瑗教授蘇湖家
泰之如皋後徙寧國復徙桐川之東冲代有聞人至菊
隠公諱士通晦迹弗仕公諱廙字致恭菊隠之長子也
年十二而孤母陳教飭謹備口授以經書皆克通念曉
析比長遣補州學生肆力問學大有攸進母殁號慟毁
瘠廬於墓者三載永樂初升太學擢工科給事中居職
蹇諤有諍臣風節攝通政司事懋著忠亮簡在宸衷仁
廟紹統陞交阯按察僉事尋以位不稱德留公緫臺憲
未行進拜都察院右副都御史大振風紀疏滌冤滯持
三尺無所低昂激揚紏覈直言無忌蒙恩賜誥追贈祖
父如公官大母及母皆為淑人出為福建參政拊安孤
老剪鉏強滑濬福州城河以通舟楫至今人賴其便正
統改元盈秩至京陳詞乞骸骨上俞其請遂以所居官
致仕公有材略尚氣節賙人之急出貸力猶棄秕稗務
道德猶嗜芻豢嘗奉命入蜀取材見貧民親喪不舉諭
令儉葬多助給之建伏波將軍祠程明道先生道南堂
以敦風俗晚年惟以睦宗戚娛賓友課子姪為事一旦
遘疾且革神色不亂手書二詩呼諸子示戒而卒嗚呼
公以深淳之行乘時奮庸敭歷中外懋著嘉績宜其生
致顯褒殁垂令聞而又篤生克子以承厥宗可謂濟美
矣宜畀以詩詩曰
胡氏大家舄奕繁衍德積而昌及公斯顯始居侍從喉
舌是司屢疏論建受知於時擢揔臺憲風裁聿肆出莅
閩藩式靖以治既老而休益礪晚節進退以道是謂明
哲溘然永逝實維考終爰卜幽宅黃姥之東山有松柏
是虔是斵迺堊迺髹作廟奕奕孝孫来享卬盛豆鉶陟
降堂止惟公妥靈我作銘詩麗牲是刻億載萬年承祀
無忒
瓊林宴歸記
正統四年三月初一日皇上將臨軒策試禮部所進士
百人是日以頒降德音詔移次日及日上御奉天殿策
以六經治道之要將親覽焉讀卷官自光祿大夫柱國
少師工部尚書兼謹身殿大學士楊榮而下十有二人
提調等官自資德大夫正治上卿禮部尚書胡濙而下
二十有六人各共乃事惟謹其進士裒然舉者各陳所
見以對揚宏休而謙與四明章繪預焉明日各詣國學
領進士巾袍履笏始釋褐又明日皇上衮冕御正殿廷
設鹵簿百官朝服侍班鴻臚臣引進士至廷陛傳名放
榜時洞庭施槃魁天下士謙第三人賜進士及第繪第
二甲前列進士出身明日賜状元進士朝服冠帶楮幣
有差勑光禄具醪饌賜宴禮部命太師英國公張輔主
宴讀卷等官咸在焉實月之初五日也眀日拜表謝恩又
明日乃詣國學舍菜先師禮成而釋服時進士皆天下
俊造攸萃旅寓京師惟繪以貲富徙實家安定門外宴
之夕霑醉而歸鄉閭好事者榮之為肖其貌於毫素繪
喜其状之酷似且有警也装禠成卷題曰瓊林宴歸以
謙同年屬記其事謙仰惟聖朝之待士禮意至厚恩榮
至渥夫豈䙝其寵靈哉盖將感發其心而望其裨贊國
家之理也士子服是殊遇寧不惕然思竭報稱於所施
乎謙觀是圖知繪之圖報也切矣盖士之績學未出窮
經考古監前人已行之迹孰不喜其成而憤其敗賢者
樂與之齊不肖者羞與之齒吾苟得時行道必為此不
為彼此恒志也及一旦遭際聖明踐履亨衢確然不易
厥志者固多然囿於榮利日負而月忘之以至於萎薾
者亦有之矣繪用是大愳左右是圖莅政之隙時展而
閱之必曰皇上優待我者若是繪宜如何報也以此自
警則必為此不為彼之志惕然常存非榮利所得而易
予知其勛名德業將與古名臣埒上不忘殊遇下不負
科名必矣苟謂是圖將以誇示於人人是豈知繪者哉
繪字尚素今主冬官水曹事有聲其以斯宴曰瓊林者
宋每宴進士於瓊林苑盖仍世傳之舊云
重修豫讓橋記
距趙城南幾十里水自東山来横亘於道古有橋架水
上以濟行旅即戰國義士豫讓死所也代久傾圮於水
裹足經是者咸病焉知縣事吳橋何君友聞於正統辛
酉由進士出宰於斯興踣起廢有為有守歲甲子秋八
月嘗出按行至水涘爰仰遺烈惕然懷感乃稅駕諭父
老曰若知夫豫讓之所以義乎昔臣事智伯感其國士
之遇及智伯為趙襄子所滅壤地三分家無噍類而讓
以死報之挾匕首入其宫中塗厠以冀得志於襄子也
至被覺獲幸得釋又漆身變容吞炭變音違妻拒友必
欲成其志去伏此橋下俟襄子出而圖之復被覺獲竟
斬其空衣而死屢仆屢起略不少變雖未得扼其喉揕
其胷而一念之加於襄子者固已盡矣此其義何如也
讓既死於此橋其靈爽將不亦依於此橋乎今頽缺斷
壊民病於涉無讓猶將舉焉矧有讓之烈乎昔南國愛
甘棠不忍伐以召伯生憩於此故也則夫死於此者能
不加愛而忍視其廢乎大義耿耿誠足為委質事人之
法吾將表其跡以風厲吾民也爾謂何若父老咸稽顙
曰諾於是首捐俸資裒輿情所樂助計得錢若干緍乃
募工甃橋以石中劵水竇上隆旁殺廣二丈長倍之高
一丈五尺為祠堂橋西以妥其靈費不在官役罔及民
踰月功以成告是年冬君朝會京師過予家屬記其事
予以君一舉得三善焉夫追復古跡俾前人之遺烈以
彰義之發也俾行旅之濟涉以便惠之及也俾斯民之
趨向以勸仁之推也一舉而三善具可謂能知為政不
有過於鄭僑也歟代之理人者非法令所急不皆加之
意君獨急法令所緩若此非賢而有才殆將有不暇也
君在壬戌癸亥歲嘗修建中鎮伏羲媧皇三廟又嘗修
宣聖廟以暨城墉壇墠罔不完固其規畫率類此務民
義敬鬼神君有之矣因併記之以告於後之人
墨莊記
人恒以田為莊未嘗聞以墨者盖田衣食所藉以出故
莫不竭終歲之勤以為廪庾之積絲枲之儲至有連阡
陌跨郡邑而不以為多者利之所在故也至於墨饑不
可以為食寒不可以為衣而宋静春劉先生之家乃聚
書千卷謂為墨莊若與田疇之富者争雄迨及後人宣
泰居新淦覽岡復能修其業而不少墜不已迂乎殊不
知田之多者人力或有不齊旱澇蝗蝻或有不時則秋
成之穫也失望而況厚藏者大盜之餌沃壤者勢家之
資苟子孫孱弱而不能守之以義其不轉為他人之有
者鮮矣故當静春之時其富埒封君固不知其幾家今
能保其舊莊而獨存者果何人也而惟先生之莊無人
力之擾旱澇蝗蝻之虞無大盜之窺勢家之欲而子孫
緝遺編理陳帙致使其墨越數百載而無恙其所穫果
孰少而孰多耶然莊之所以無恙由畊者之相仍也聞
宣泰之曾祖伯昂嘗畊乎是而得河南文學祖永誠繼
起而畊之父與夀復起而畊之今之畊則宣泰也朝畊
以舌暮畊以筆以精神為畚鍤以心思為耰鋤墾其荒
蕪芸其稂莠而義理之生森然日以滋長宣泰穫而有
之含咀其英華佩服其仁義則世之膏梁文繡舉不足
以動乎其中矣楊子曰耕道而得道其斯之謂歟由是
而知宣泰所穫於墨者固已斂諸方寸而為子孫之耕
夫豈不又有餘地也哉兹宣泰来游京師徵言為記予
故為舉其異於以田為莊者以告他日倘得南翔過君
之莊肯許暫畊其間願執耒耜以從
愚菴記
貴州都司龍里衛指揮使鳳陽儲君廷用嘗即所治之
隙構為燕息之所顔其楣曰愚菴徵言為記予惟天之
賦於人者曰仁曰義曰禮曰智謂之四德而人所同有
者也全而盡之則為聖為賢否則反是至若愚者智不
足而戅有餘蔽於氣禀之偏者也廷用卓犖有為敦詩
說禮志希聖賢之道其肯以愚自居哉矧受朝廷分閫
之寄雄鎮一方出提戎旅則運機决策開闔若神坐守
疆圉則休兵䘏民寧謐安堵又非愚者之所能也以是
名菴厥義何居予嘗思柳宗元之序愚溪有曰甯武子
愚不可及智而愚者也顔子不違如愚睿而愚者也皆
不得為真愚然則廷用也其可謂之真愚哉夫釣聲以
鈎譽鼓力以射利智者以為巧而愚者拙於是也奔競
以冒險狡獪以欺天智者以為長而愚者短於是也是
智也乃穿鑿私智非吾所謂天賦之德也是愚也乃顔
甯之愚非吾所謂氣稟之偏也廷用之愚其在於是乎
然猶未也孔子曰聦明睿智守之以愚老𥅆曰君子盛
德容貌若愚愚而至是則於聖賢之道幾矣予亦世之
所謂愚者因記廷用之菴也遂書此以偕勉焉
重建陽春橋記
昆陵東南大郡也統邑凡四而無錫為大邑有水貫邑
城中道陽春門以出盖由京口入淛江演迤八百里名
曰運河以通餫餉者也今作石梁跨河上曰陽春橋因
門以名之俗曰跨塘按錫山誌陽春門外初無橋有路
自顧橋偏門出下塘達景雲泰伯垂慶延祥四鄉至元
末偽吳據平江重築錫城而偏門廢洪武戊辰邑民黃
龔等始於門外數百步許架木為之燥濕迭更木易朽
腐兼水勢衝囓風雨震陵橋不能支歷載以来隨葺隨
罅涉者告病焉正統初永嘉項侯来宰是邑見而憫之
欲甃以石以始至而未暇也適冬官亞卿廬陵周公廵
撫畿甸及境顧謂侯曰是橋當水路之衝飛檣走箠者
畢集於是夾岸而居者齗齗焉不特四鄉之民所由出
入也傾圮若是可不圖所以堅久者哉侯曰唯此吾志
也乃率邑丞王鄭主簿鄴各捐俸資倡之士民慕義樂
助者翕然遂命耆宿馮伯全等董厥事鳩工伐石革故
鼎新興役於正統丁已某月日畢工於戊午某月日費
緍錢若干石甓若干相距若干尺其崇若干脩若干上
夾欄檻可以馳方軌下疏斗門可以通千石舟由是川
行者如履平地不復知有一水之隔矣衆感侯之惠咸
欲書其事於石屬言為記古者辰角見而雨集則除道
天根見而水涸則成梁橋梁之政王道之攸繫也項君
之莅錫邑以仁厚存心均徭薄賦省身㓗已無非豈弟
之化而又能成亞卿之美興百世之利作橋梁以濟病
涉王道之端仁者之心於是有徵焉可謂急所先務而
善於為政者矣予故備其顛末登載於石俾後之經是
橋者知其利之攸自也君名伾字如僉發身名科有學
行秩垂滿當遷遽引年而退君子與其不媿古人云
慎軒記
松江宋君孟顒居華亭南梁闢一室&KR0869;圖史其中為藏
修所匾曰慎軒去年冬挈其子潜来遊京師未幾治任
將歸翰林檢討錢君原溥與孟顒有鄉好而雅重其為
人乃干永嘉謝廷循甫圖其所謂慎軒者而屬記於予
以贈予嘗思之人之一身所以運用乎四體者心也所
以管攝乎一心者慎也慎也者豈非修身之要乎夫事
物之来也紛紜轇輵畢集吾前苟不接之以慎其不為
之誘奪於中也者幾希是以君子所遇雖有險夷而險
夷一致其慎所居雖有隠顯而隠顯一致其慎慎而若
是則中有主不可得而誘奪矣盖險者畏途也夫人而
知慎之惟不忽於夷則無適而不慎矣詩曰用戒不虞
是已顯者眀處也夫人而能慎之惟不忽於隠則無時
而不慎矣詩曰不媿屋漏是已然無適無時而不致其
慎固為美矣使或有初而鮮終亦何益哉故昔臯陶陳
謨必舉慎厥身修思永為言慎而思永則修身之道備
而天下國家之本立矣孟顒讀聖賢之書倜儻而尚義
言無妄吐行無非踐□□若臨淵履冰而恐䧟墜也故
名軒以慎而自警焉則於險夷隠顯其必知所用力矣
予恐其慎於始而或忽於終也故重以思永之說孟顒
果持是慎久而不息則私欲以遏天理以存道有不在
於是乎此固翰檢之意予特申而記之也尚慎之哉
巴湖草堂記
崑山徐公孝氏嘗誅茅結屋以居居之南二里許有湖
曰巴城因扁其居曰巴湖草堂主客主事夏君存良其
鄉契也為之請記於予且曰巴城邑之巨浸也望之鬱
然有桑柘蒲柳之隂就之粲然有菱芡芙蕖之榮近湖
皆沃壤曠夷宜稼掬湖水以灌之歲入恒倍公孝朝出
耕暮歸輙偃仰是堂樵歌漁唱之往還烟蓑雨笠之出
没渚禽林鳥之翔翥皆在堂外而為公孝所有又其麻
枲足以衣秔稻足以食果蔬足以實豆籩魚鱉雞豚足
以備鼎俎凡可以贍其生者皆無事於他求公孝居而
樂焉客至則擊鮮呼酒以適其適酒酣浩歌杜子美卜
居之篇盖將自附於浣花滄浪之勝者也幸一言以記
之予惟君子得遂隠處之樂者必在於治平之時康衢
之老出作入息而不知帝力者有唐堯之在上也子美
以文章名海内然遭天寶安史之亂干戈播遷殆無寧
歲雖營堂於成都然居未三載而入梓及閬復居成都
居未一載竟卜戎渝而出峽矣堂之敝也噫誰與葺之
公孝際聖朝明盛之時四海寧謐里無桴鼓之警門無
追呼之及而迹無轉徙之慮日與田夫野老優游逸豫
以暢叙其隠遯之懷則子美之不能得者而今得之詎
非公孝之幸而斯堂之遭乎雖然地不自勝因人而勝
前乎子美浣花之溪固自若也一得子美遂流聞至今
而名益彰前乎公孝巴城之湖亦自若也今其美既專
於公孝矣則巴湖之名將不因公孝而有聞於後世乎
公孝抱德不試其清節雅操賢於人也遠矣尚恬然自
守毋使外誘得以奪之而輕於去就可焉不然吾恐草
堂之靈得以移文而拒之矣遂不辭而為記
處夢軒記
聖朝勛貴大臣鎮遠侯顧公有冢嗣曰維周别號雪坡
警敏英偉博涉經史攻翰墨喜吟咏略無紈綺之習嶷
然圭組之器廟堂之具也予雅重之而樂與之游暇日
嘗過其第坐余軒中圖書四壁脩廣不踰尋丈睹其楣
間扁曰處夢予疑而問之雪坡曰人之處乎世殆若處
乎夢也予昔生於貴陽比長寓於桂林尋移家金陵今
又居於金臺也其間憂喜相仍聚散靡定窅然而失倏
往倏来而不可把玩以今思之曷異莊生之蝶淳于之
蟻而鄭人之鹿哉抑豈特予為然彼微之為草木舒翹
吐英非不穠郁可愛及其凋謝澌盡則向之可愛者非
夢乎巨之為江河奔濤激浪非不澒洞可愕及其風恬
水落則向之可愕者非夢乎高之為山烟雲之興方彌
滿岩谷而忽泯於無迹也則向之興者非夢乎大之為
天雷電之作震耀宇宙而忽寂於無聲也則向之作者
非夢乎故以今日視往日則往日為一夢也以今時視
往古則往古亦夢也今之視往固知往之為夢後之視
今惡知今之不為夢乎故凡物之有形者皆有變也皆
有變則皆為夢矣雖天地且然而況於予乎予用是視
處斯世若一大夢焉吾子以為何如予曰噫卓矣哉雪
坡之見也人生百年瞬息其忻戚得喪倚伏去留紛出
於吾前也皆非吾之所有也狃於造物莫知其然而然
也彼昧者不知出此汨汨然營營然務求惬其所欲勞
其形以殞其生孰能以夢處之若雪坡者乎若雪坡可
謂達觀之士矣雖然非吾所有者不可不以夢處之吾
所有者不可以夢處之也苟吾所有者而亦處之以夢
不幾於老莊之虚無釋氏之寂滅乎吾所有者何性也
是性也具於吾心藴之則為德行之則為道建之則為
事業昔孔子於富且貴也視如浮雲浮雲者夢之類也
及其寤寐常存行周公之道則恒夢見周公焉周公之
道何道也即吾心所具之性也周公盡之故能參天地
贊化育道行於當時澤覃於後世此孔子所為拳拳也
雪坡生熙洽之朝荷纉承之託行將珥金貂襲茅土以
翊佐皇明之運其以所藴建為事業必矣尚惟孔子之
道是存是行寤寐之間夢見周公則策勛樹績隠然為
國名臣而不媿乎聖賢之徒矣詎非善於處夢者乎雪
坡忻然曰吾子規我以道敢不黽勉從事幸為述之以
記斯軒之壁於是乎書
椿桂堂記
順天府學教授梁君䃤嘗持一圖示予予展觀之有堂
曰椿桂之堂堂之内外男女衣冠秩秩如也予驗其人
君曰此予家慶之圖也堂之上衣緋横金坐於左者大
父憲使復菴府君也衣綠繡翟坐於右者大母夫人王
氏也左立侍者長伯父宗吉隠居不仕者也右立侍者
姑梁氏喪夫守節蒙恩旌表者也西軒之内坐而對奕
者二伯父宗儀舉賢良三伯父宗會為給事者也堂階
之東倚屏坐而鼓琴者四伯父宗止右春坊右司諫坐
而聽琴者五伯父宗幹縣令也堂階之西坐而觀畫者
六伯父宗常縣令立而觀畫者予先父宗仁縣令也先
父在時偕諸伯父奉侍大父母於一堂之上天倫之樂
友愛之情藹然可掬鄉人慕之相與名其堂曰椿桂盖
取馮道贈竇禹鈞詩語也先父繪而為圖藏於家歲久朽
敗長兄矼懼遂湮沒以書抵䃤使更新之而是圖用成
敢干一言為記予嘗觀世之名宗右族開於先者有矣後
之子孫不能以皆盛盛者有矣不能以皆賢此豈人力
所能為哉天也聞諸梁氏系出宋相克家其家溧陽自
封縉雲侯汝嘉始後有克昌子居簡嘗為宋漢王郡馬
奕世載德簮紱相繼深培厚積慶源綿衍故復菴起而
承之以儒業奮身自縣令擢憲使廉能之績著於官惠
愛之澤及於民篤生七子一女兩居侍近粲然聯壁之
輝三宰百里昂然鼎足之峙一則待詔公車一則端居
求志而處閨閫者亦能堅守從一榮沐褒旌一門昆季
並霑恩祿是雖本於家教之懿天資之美以臻顯融謂
非上天儲祥委祉鍾於德門豈能致如是之盛且賢哉
且復菴夀踰九十而諸昆令名燁然中外靈椿之老丹
桂之芳信不讓於古矣昔荀季和有才子八人時號八
龍以比古之元凱節婦女子也毅然有丈夫志厠伯仲
間雖謂之梁氏八龍可也今也椿桂驚秋俱已凋謝䃤
以高材實學克世其家然而位不滿其德天將復興梁
氏歟椿桂之蔭盖無窮也遂書此為後徵云
湖山清趣記
淮安大河衛戶侯周大用氏河南固始人也繼承世勛
以有禄位雖居武弁雅志詩書嘗作别墅於城西擅林
壑之勝其北若青芙蓉萬朵獻秀几席之上則有鉢池
之山焉其南若鉛光一鏡浸淫欄檻之外則有西湖之
水焉大用每當治事之隙則載酒約朋往遊其中或哦
詩鼔琴投壺博奕以適其適前顧後盼但見草木之䓗
蒨禽鳥之和鳴樵歌漁唱之往来野馬紅塵之不及恍
然如度弱水居蓬瀛不知身在人間世也其為趣也不
既清乎因題其别墅之楹曰湖山清趣大用以董漕至
京謁余求記惟夫趣之清者由心清也心清斯趣清矣
人心本清也然多役志於物欲溺情於富貴而汨没於
聲利縦處埃壒之表豈能祛其塵氛之懷乎惟君子之
心湛如水之無波瑩如鑑之無疵事物交於前而不能
動也紛華接於外而不能誘也雖居城市之煩其清自
若況即境之清乎以清心即清境清趣之發有不可云
諭者矣大用其有得於斯乎抑聞之孔子曰知者樂水
仁者樂山大用之清趣在於湖與山也固有合於仁知
之心矣矧大用以久勞於外今年請以子代謝事而歸
退將佚老於是兹歸也笑傲泉石之間採美釣鮮怡情
高尚所謂知者之樂仁者之夀將不兼有之乎他日倘
得如君休官南下道過淮瑌訪君别墅分風月於半榻
清趣之妙其亦肯以告我否也姑為記以俟之
南安府重修廟學記
學校王政之本也君子欲化民成俗必由於學故古之
王者建學居民以教學為先務觀諸家塾黨庠州序國
學之設可知矣自元入中國學校未盡備聖道榛塞肆
國家誕啟文運四方萬里海隅塞徼莫不建學立師以
迪民彛作士氣迄今治平幾百年風俗還醇賢才足用
盖已追復隆古之盛矣然而奉宣教化作新學事則有
賴於守令焉及觀郡國之間民俗有美有惡士風有盛
有衰相去倍蓰不啻何哉良由為守令者有屈力單慮
祗順德意有視為簿書所不責漫不加省以致然也若
南安郡守金公伯玉其知祗順者乎南安舊有學歲久
屋敝景泰三年秋公受命来知郡事甫下車祗謁孔
子廟顧瞻殿廡荒陋弗足揭虔妥靈堂舍傾圮弗足講
學行禮以為端本澄源之地摧壊若此容可後乎即圖
撤而新之乃捐俸貲為倡寮友及郡縣慕義者咸樂助
之於是鳩工庀材並手偕作廟殿講堂饌廳門廡以次
完告壮偉閎耀煥然改觀自經始至落成以月計者若
干何其用心勤而成功速也公述職来朝徵言為記將
勒石以示久遠予聞君子之治民也有政有教政則導
民使不為惡教則化民使入於善也教民必始於學而
學有儒師之教為之守者盖亦提撕策厲而已公治南
安首新學校以策厲多士將成善教以為善政之本焉其
視文翁之治蜀韓子之治潮誠不異也諸士子弦歌爼
豆揖讓於其間可不勉於學乎學之為道在窮經考古
而經者堯舜姬孔之道所由寓也於此講求佩服得於
心而守於身使才之成皆能任天下國家之事而無難
德之立皆能臨禍福死生而不變則士氣自兹而盛風
俗自是而美一郡之人咸歸於道德禮義之域而治功
成矣夫如是則居於是者不惟不負國家建學之意抑
亦不負賢守脩學之意苟徒誇記覽騁文辭以釣名干
禄而已是豈上之所望哉故為記之以告其郡人且以
為他郡勸
順齋記
天地之道萬物之理順而已矣在易有之震上坤下其
卦為豫震動坤順有動而和順之象故其彖傳有曰天
地以順動故日月不過而四時不忒聖人以順動則刑
罰清而民服予嘗求其說矣日月之行景長極於南陸
短極於北陸而分至啟閉之序為不失四時之運春生
夏長秋歛冬藏而析因夷隩之時為不爽何則順乎氣
也使氣有不順則變異生之矣經正於上而庶民興善
於下是以刑清而民服何則順乎理也使理有不順則
乖戾及之矣在天地聖人非順且猶不可况乎君子之
身其可外順以為動乎順之為道率性而巳夫喜怒哀
樂未發性也發皆中節則謂之和和者順之至也是故
天下之大日用之繁物之所接輕重長短至不齊也身
之所遇休咎通塞至不一也要皆以順處之雖大行無
所加不可枉道以從人也雖窮居無所損不可違道以
干譽也安分而樂天行法以俟命是以其心休休無入
不自得使或鑿智以自私逆理而妄作是猶卻步求前
倒植求茂烏能有所達哉古之聖賢大行者有若大舜
伊尹傅說周公者矣窮居者有若仲尼子淵者矣觀其
漁于澤耕于野築于岩而不以為辱君天下相天子而
不以為榮烈風雷雨而不以為變䟦胡㚄尾而不以為
戚畏于匡厄于陳蔡居于陋巷而不以為憂非頽乎至
順奚能無適不安若此哉故所接雖不齊而順之則齊
所遇雖不一而順之則一非順之齊一也道齊一也是
則君子之順動可不以聖賢之道自勉乎禮部右侍郎
兼左春坊左庶子餘杭鄒公宗盛嘗讀程子所作動箴
而有得於順理則裕之旨顔其室曰順齋而屬予記予
少與公同遊應天府庠知公為深盖公為前詹事府少
詹事贈太子少保文敏公之子也文敏公以宿德舊學
受知仁廟先在青宫遣公讀書京庠諭之曰用心學業
俟長用汝比文敏公殁上特命有司營墓建祠春秋祀
以少牢公感朝廷期待在於纉承先業奮然肆力經史
志掇巍科仰副恩意宣德中貴游子弟援例入國學以
規進取咸謂得計獨公不願務學益顓果於正統戊午
領鄉選明年登進士第觀政兵部大司馬鄺公素知重
公薦授職方主事精敏有為秉操廉介門無私謁俄轉
員外遷郎中尋擢亞卿進今秩清德雅望為時名臣其
於動箴之言深有取焉者良由其平日動必以順而無
一毫外慕之私者也制行之美學術之正於天地聖賢
之道可謂無愧矣嗟夫玉音在耳世德彌存而公佩服
纉承一惟理焉是順其於君恩親德又何負乎君子登
公斯齋觀公斯名足以知公之所養矣是為記
倪文僖集卷十三
