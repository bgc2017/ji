倪文僖集卷四
明倪謙撰
古詩七言
應制寗戚扣角圖歌(景泰三年閏九月十三日)
齊桓有國東海頭賢聲藉藉聞諸侯會盟㰱血霸中土
能以大義尊宗周當時左右賴良弼弓旌不惜頻招求
君門萬里孰能達猶有隠淪甘飯牛寗生驅車臥牛下
夜叩牛角商聲謳南山白石發高興坐歎堯舜逢無由
短衣至骭老貧賤壯志功名行且休公聞歌聲加敬禮
知乃異士非常流一朝振拔置相位宵旰與之圖治謀
功光賜履保民社麟筆曾經宣聖修攘夷匡世豈不美
惜假仁義無弘猷何如聖主建皇極釣渭畊莘俱見收
羣賢致主邁三五寧有耆畯居林陬𢋫歌響荅在庭陛
永固皇圖千萬秋
三顧圖
炎精煽餘耀赫赫樓桑村寧知大耳兒乃是隆準孫東
都九鼎忽傾側羣雄盻睞孰敢捫當塗朵頥獨凶悖劫
遷入許將豪吞將軍仗鉞正宸極飛羽桓桓萬人敵間
關荆楚功不建拊髀幾回增嘆息一朝冰鑑稱臥龍三
顧枉駕來隆中奮髯躍起翊天步契分交驩魚水同興
復遑遑竭心膂赤壁東風飛一炬遂令鼎足地三分立
國西南拓疆宇出師表八陣圖忠烈智略古所無渭南
乃逢狼顧徒兩敵相遇非天乎英聲義氣垂千古仰見
遺容膺獨拊王佐堪追伊吕儔若論管蕭安足數
山水畫
碧山在水江無波小舟一葉如飛梭山光壓舟載不起
滿目排空横翠蛾中林可是揚雄宅路指巖阿放舟入
問字須教酒剰携誰識先生玄尚白苔封蘚蝕一徑微
綠蘿古樹環荆扉隂嵐漠漠每入戶空翠濛濛常濕衣
夜來一雨經林藪添得江聲滿前浦開門萬壑緫浮雲
吞却山根猶未吐幽隣雅好能無同一簇人家居瀼東
危橋策杖從小童來往惟應桑苧翁嗟哉臥龍躭隠約
何似為霖徧寥廓君不見伊尹當年畊有莘三聘幡然
起丘壑
題松鶴圖
高堂屏障開見此古君子昂然塵外姿何日傳畫史蒼
苔緩步雙足高楚楚臨風梳羽毛引吭清唳向寥廓聲
振林木驚寒皐千年頂上丹砂重素翮翩躚欲飛動青
田路遠可思歸赤壁江空曾入夢骨清本是絶粒仙棲
息合居雲水邊半谿新漲瀉寒玉一樹古松搖翠烟寫
真舊數薛少保此筆人間亦應少子晉瑶笙杳不逢雙
雙影落緱山曉披圖愛爾非凡禽萬里常存瀛海心人
寰一夜忽超越碧漢徒傳空外音
萬壑蒼煙卷為鄒允達賦(并序)
金陵鳳凰臺之西有勝地焉鄒君允達先塋之所閟也
塋之外嘗闢别墅以當山水之會有古松數萬株望之
欝然相繆若蛟龍蜿蜒拏雲攫石交綰爭奮入其中翠
濤滿耳蒼雪灑衣林霏澗靄爽人心目不知塵氛之侵
暑氣之及而身之在人間世也允達樂之恒避諠蔵修
其間聞秋官郎中周公善繪事乃請為髯叟寫真既成
因命之曰萬壑蒼烟要予賦之久之未有以復也今春
會試來京謂予曰此圖必得子詩與之争蒼古可也予
媿其意勉為一歌書以為先容若予者豈能發後凋之
竒然允達英邁有氣節磊落不羣觀其志尚足以知其
人矣歌曰
君不見泰山之巔蟠老龍高蓋偃蹇排寒冬參天自是
隔風雨胡乃坐累秦人封又不見匡廬之崖霜雪盛馬
鬛麈尾枝交暎已從方士資養生更向桑門作談柄何
如鳳臺之西千萬栽一一長身封綠苔貞姿高潔負竒
氣磥砢緫是明堂才乍疑森森劍佩羽林客怒髮衝冠
鐡衣澁又疑翩翩雲罕紛前驅翠葆碧幢攅列戟大株
小株鱗甲堅正直豈畏藤蘿纏露滋雨洗淨如沐但見
萬壑搖蒼煙道鄉之孫我之友愛隠松關與松偶城市
紅塵沒馬深誰解尋盟歲寒叟秋官放筆寫作圖墨華
滿紙煙糢糊經雷蜕骨縮人癭拔地怪柯編虎鬚披圖
浩歌對君酌素雲絶勝蒼煙壑上苑霏微煙更多來遊
好控巢松鶴
山水畫為李考功題
倚天壁立青芙蓉蜿蜒起伏如遊龍夜來驚雷挾飛雨
化作白雲千萬重白雲如波起平地樓臺不辨金銀氣
但見蒼蒼玉女峯離立分明露羣髻山深寂歴天欲秋
重重綠樹臨溪流無人復歌小山隠惟有桂樹枝相樛
披圖似是房山筆元氣淋漓墨華濕并刀剪取滄溟波
方丈蓬壺歸咫尺天官李卿家上饒早謝舊隠登清朝
看山莫憶釣遊處且作䕫龍匡舜堯
題母子虎圖為許寬序班賦
南山薈蔚何蒼蒼深叢巢穴虎所藏負嵎長嘯百獸恐
時取黃犢充饑腸雌雄乳孫并哺子引向人間聊戲耳
世人只謂勢生獰寧識馴然有如此良工意到筆法精
長縑掃出扵莬形松根激石怒濤捲疑有獵獵雄風生
我愛此圖深有補猛惡猶知依父母何事人間梟獍徒
面目雖人不如虎
溪山琴意圖
我生雖有煙霞癖玩水窮山記疇昔一從為宦步青雲
閒却登山雙短屐忽驚尺幅堕我前㠝岏翠岫浮嵐煙
清溪雨過碧波漲石罅㶁㶁皆流泉濃綠隂森擁高樹
樹杪晴雲如擘絮誰向磯頭結小亭占斷溪山最佳趣
亭中有客藉紫苔抱膝長嘯襟懷開瑶琴宜鼔水雲操
已見蒼頭携到來轉軫何當彈一曲坐想餘音振空谷
遊魚出聽鶴鳴臯雲根細和泠泠玉幽人適興山水間
白雲靜與人俱閒溪居疑隔鷺鷗渚殘照滿崖猶未還
慚予謬應賓興舉竊禄無能報明主看畫悠然憶釣遊
思繞江鄉舊衡宇
雪擁藍關圖
西方有佛名浮屠形神寂滅久已殂何年委此趾與顱
流傳震旦惟其徒唐宗信重如璉瑚遥自鳳翔迎至都
韓公抗䟽&KR0548;伏蒲願投水火斥其誣忤旨謫逐瘴海隅
迢迢遠道勞馳驅于時嚴冬雪載塗藍關秦嶺雲糢糊
老成有子字清夫冐寒慰勞驚相呼作詩示意嗟可吁
衰朽之骨其收吾一身不惜萬里徂人心復正賴公扶
曾聞頃刻金花敷詩聮湧出此則符湘乎仙乎知有無
至今畫史寫作圖
滄浪弄笛圖
江楓翻緋松葉青江水湛碧迷煙汀隔江好山開翠屏
閒漁罷釣舟為停船頭晏坐景清絶手把湘臯紫筠節
老龍吟秋吹一闋響遏行雲山石裂天吳驚起風捲波
紛紛亂落梅花多安得桓野王岸上來相過便呼拍浪
兒獨速舞短簔相與三弄滄浪歌
商山四皓圖
商山鬱嵯峨中有三秀芝四皓此避秦採擷充其飢清
泉白石境幽曠長日消盡松隂碁嬴網高張正流毒冥
鴻矯翼安能羈一朝軹道口銜璧萬方耿耿炎精赤據
床嫚罵溺儒冠巖穴深藏甘斂跡誰知袵席間以愛迷
至公國本將遂移母后計亦窮偉哉留侯建竒策禮幣
直走商山中翩翩乃偕來願為太子死赤帝見之驚公
胡至於此把酒相看意慘悽黃鵠歌殘泪如水一出重
九鼎漢業安如山拂衣不受萬鍾禄為樂孰似商山間
高風杳邈仰圖畫名與兹山同不刊
金人五馬擊毬圖
長白山高連海東混同江深盤黑龍金源立國素彊獷
拜天射柳毬場中毬場如鏡灑油築不使砂礫碍馬足
何處飛來兩三騎窄袖輕衫緊粧束錦韀玉勒黃金羈
相攅都來二十蹄毬星一點下還上杖月半灣高復低
毬驚杖奮隨手脱臂轉身翻競拏攫過馬渾疑飛彈侵
睡龍可信明珠落奔騰便捷勇莫當縱獵忽來遼海傍
揮鞭一舉指燕代南瞻赤焰無精光百年世事如流水
古蔡城西歎多壘竹屋凄風吹斷煙千載幽蘭抱香死
當年意氣掃地無乃知恃力非良圖披圖懷古增慷慨
端拱修攘真遠謨
觀奕爛柯圖
野樵撥雲來翠微深林曲磵探幽竒息肩暫憩古崖側
忽遇兩髯閒奕碁佇立相看未終局斧柯已爛何其速
自是壺天日月長却驚世上流年促
吳廷暉山水為陳秋官題
扶桑冉冉金烏飛翠連萬朵迎朝暉瓊雲捲絮互吞吐
玉女峯頭應晒衣山深似是蓬萊島弱水無波自環繞
五粒松枝千歲桃中有仙人拾瑶草流泉百尺垂晴虹
高閣下瞰馮夷宫幽亭隔渚對深院赤闌遠見危橋通
眼前佳景看不足更愛漁舟兩相逐安得投閒弄水雲
來侣魚鰕友麋鹿
題健兒牧馬圖
龍河四月春始回健兒縱牧沙埸隈坡陀草軟茁新綠
騰驤風逸皆龍媒羣飲團圝藉鞍䩞湩酪分嘗紅入面
四弦彈出塞外聲醉起蹁躚舞胡旋聖皇恩露覃遥天
宴樂休養能生全只今銜尾盡入貢日見赤墀千萬牽
題竹石山鳥
楚江暮雨迷蒼梧淋漓綠玉煙糢糊巢深何處宿鸞鳳
聲斷不聞啼鷓鴣一竿濕重欹疎翠山骨巉岩露鼇背
孤倉特立此栖身何異幽人獨沉晦昂頭緘啑常忍飢
羽毛應待朝陽晞明看旭日放新霽一任長空萬里飛
紼謳三疊(并序)
鎮朔將軍總兵官武強伯楊公將略兵威深仁厚德足
以服北塞而惠邊人忽爾中道傾逝哀慕何極靈輀載
道返葬京師乃作紼謳三疊俾執繂者歌之以助哀云
燕然燕然高插天上摩日月含雲煙屹如砥柱鎮北鄙
殘敵睥睨不敢前具瞻方為人倚賴一旦傾頽嗟變遷
嗚呼謳兮謳聲切霜雪入樹皆僵折
洋河洋河水潺潺銀漢下注來人間潤滋邊地足生植
循山激石波回環洪深正資人飲潄奔流入海何由還
嗚呼二謳兮謳益愴豼貅百萬精神喪
上谷上谷連朔漠戍樓清切鳴鼓角英威遠振邊塵空
天驕聞風盡膽落皇天不弔心孔哀將星夜殞何蕭索
嗚呼三謳兮謳已終重城萬里來悲風
朱繡衣母陳孺人夀詩二十四韻
東風二月春無涯堂背競開萱草花倚門喜聽噪簷鵲
忽報遠道兒還家遠道見還自何所玉關紫塞迎風沙
兒從前年持憲節邊城遍歴臨荒遐嚴霜凛凛拂繡斧
攬轡膽落青驄騧幽障雲收絶烽火深戍日落鳴寒笳
威宣德洽境寧謐馬肥豐草兵無譁豈不懷歸養阿母
載驅四牡歌皇華流光荏苒歲兩閱細數歸期忻及瓜
昨來受代整朝佩銀河水暖回仙槎龍樓入覲五雲曉
天顔有喜承褒嘉下堂阿母重迎勞問兒久别時何賖
誰知說帨正初度母子懽聚人爭誇况樹高門表貞節
命服煌煌榮翟珈童顔紅暈體康健綠鬢未改如堆鴉
夀筵弘敞襍尊爼鼕鼕畫鼓聞頻撾繡衣新換綵衣舞
香雲藹藹籠烏紗新婦將孫拜堂上桂枝挺秀蘭抽茅
幕開黃雀自堪饌冰泮白魚還可义才聞王母致碧藕
又見小玉供胡麻更看伯婆年八十一門雙節無纖瑕
晚膺禄養享胡福人生至樂誰能加我觀南極吐光耀
賦罷南陔空歎嗟何由升堂祝母夀玉杯春酒傾流霞
周秋官山水畫為李員外題
江村杳靄路不分野人作伴鹿與麕五月六月雨三日
千山萬山皆白雲平堤漫漫江水綠翠樹重重覆蘿屋
苔封石徑絶行蹤持鑱何處尋黃獨糢糊潑墨掃煙鬟
前代畫手稱房山郎官意匠得其趣嵐光不散迷孱顔
多君生長山水窟到處愛山常拄笏寧知皓首出榆關坐
對燕然惟咄咄天台鴈蕩浙水東夜夜家山鄉夢濃
有待拂衣歸舊隠與君林下會相逢
烟竹為鄒侍郎賦
美人遥隔瀟湘渚一望琅玕翠如許欲往從之路阻長
兩岸冥冥足煙雨雨餘滿林秋氣清綠烟常向滄江横
日高不辨鷓鴣影風細時聞鸞鳳聲萬竿玉立何瀟灑
誰把霜毫為君寫遠水平吞青草湖寒雲迥接蒼梧野
老仙公退居南宫愛此湘皋冰雪叢莫嫌歲晚鎮相對
為與此君標格同
夏景詩意畫為于景瞻題(并序)
前府軍于君景瞻謫居上谷予亦繼往卜隣幾四載矣
今春同荷恩釋南歸故鄉出陳興祖所畫唐高駢山亭
夏日詩意索題予閱之宛然湖山甲第故家景物乃若
煩興祖先為之者而君得之良不偶也君之歸水光山
色朝登夕眺固已飽餐有不待觀斯畫而意興自足但
欲就君軒楹之末平分半榻招黃鶴而邀飛仙歌遠遊
之篇舉流霞之觴一洗千古塵土胸臆不知肯著老夫
否因詩以訊之
柳花飛盡春歸後翠屋重重嘉樹茂日長庭院梅雨過滿地
濃隂間白晝參差池館倚碧空臺榭半臨湖水中曲欄飛棟
落晴影分明倒浸馮夷宫誰言綠暗紅芳歇一架薔薇染猩
血棕櫚葉戰起薰風萬斛沉檀座中爇珠簾掛在珊瑚鈎暑
氣不侵樓上頭嫩涼細細透白苧天吳供與人間秋衝煙白
鳥飛頻到躍渚鮮鱗俯堪釣抱琴逸士許登臨倚檻幽人從
笑傲荆關妙手真絶奇毫端寫出無聲詩清漣傑構照雙眼
佳境似倩夸娥移深深門逕紅塵隔此地寧容車馬客剡
水閒居賀監家輞川别墅王維宅君辭舊隠西河濱幾
載看家憑四隣只今歸去手親理聖恩已許為閒人踏
花旋掃湖邊路霧閣雲窗總如故嘯歌聲落雲水鄉
水伯山靈亦驚顧蹇予自斥青𤨏班與君住對燕然山
枯魚縱壑馬脱馽放舟同向江南還何時訪君帆獨掛
來賞湖山避炎夏置身俱在圖畫間奚用重看古人畫
題赤壁圖為錢景和賦
坡仙豪氣隘八荒馽羈天脱神龍驤思如百川赴東海
嬉笑怒罵皆文章天門萋菲多鬼蜮放浪遠投雲水鄉
江山如此良不惡况有赤壁臨滄浪天存此景似相待
新秋灝氣傳清商老仙載酒赤壁下煙波萬頃一葦航
是時東山月始出浩歌棹雪迎流光清風徐來水波靜
毛骨颯爽生微涼憑虚浩浩不知止空明坐擊淩蒼茫
水天一色粲星斗恍若有路通銀潢座中何人吹紫玉
嗚嗚怨泣孤舟孀倚歌相和豁襟抱拊景慷慨悲興亡
山川千古留霸跡東望夏口西武昌昔當曹瞞順流下
舳艫千里旌旗揚臨江灑酒氣何壯傲睨已滅孫吳疆
東風一炬悉灰燼廟筭豈料輸周郎只今英雄果何在
惟剰山色摩青蒼寓形宇内海一粟日月苦短江流長
遊挾飛仙不可得有酒且共澆詩腸江風山月不須買
匏尊相屬樂未央洗盞更酌醒復醉枕罍頽臥夫何妨
後此時維冬十月重繼斯遊從雪堂仙䰟化去邈千載
獨遺二賦鏗琳琅我曾奉使向荆楚扁舟載月經蘄黃
醉呼坡仙酹赤壁招魂擬欲憑巫陽横江尚見舊孤鶴
掠舟西去蹁玄裳愧無詞賦續高興夢想風流今幾霜
良工意匠有深趣筆妙不讓顧長康平生於公想興慕
愛貌此景歸毫芒一朝眼底且驚見彷彿坐我尊爼傍
始知人生貴適意何用屑屑嗟行藏
雙松圖為陳叔謙賦
幾年遊宦紅塵陌處處垂楊蔭華宅東風吹春入綺園
名花旖旎饒顔色東家錦幄籠牡丹西家紅藥圍雕闌
髯松偃蹇挺孤秀詩人移植庭前看陳生好事者家有
琴月樓繞樓不種閒草木從人貌得雙蒼蚪彈琴玩月
有真趣歲寒對此情夷猶披圖一見之如向徂徠野天
風颯颯毛骨寒恍訝奔濤座中瀉却嗟舉世愛妍華得
似陳生憐醜䰩抽毫為生賦思與神俱清何當登生樓
試鼓三尺冰洗我平生塵土夢刁蕭聽作松風聲
孤凰吟(并序)
吕氏為趙氏婦四歲喪其夫方當盛年能守志不易以
養其姑育其子趙氏賴以不墜其節堅其孝篤誠世所
鮮及者矣朝廷既旌其門君子又多為詩文以美之吕
氏之志足以白于天下矣故予為作孤凰吟以述其志
云
鳳皇巢丹穴雙飛復雙棲生雛甫三歲鳳去竟不歸孤
凰失偶鳴聲悲欲随鳳死念雛饑况鳳遺老母風雨巢
傾危葺巢養哺母與雛誓言不逐他鳳飛母健喜有託
雛成毛羽竒海水可竭山可移孤凰之志終不虧百鳥
慕節孝上達天帝知天帝旌其巢千古萬古聲名垂
送徐泰士亨知羅田
我帆纔向清源落君舟亦來閘河泊客邊相見喜無涯
握手交驩叙疇昨自驚别君數載餘不知出處今何如
為言已預烏臺選一官左授羅田除聞君之言為君惜
無乃多財被時疾明經鄉校舊無雙射策君門曾第一
時遭詆訾妄見疑覆試禁垣文益竒真金百鍊愈精徹
燁燁四海聲名馳從此材華日增重宜侍清班居法從
何為猶以富生嫌造物於人真戲弄龍媒逸步遊天衢
局促乃同轅下駒牛刀小試衆稱屈感事撫時增歎吁
此去羅田亦不惡百里熙熙事耕鑿得官且足為親榮
臨治應須究民莫君毋自餒當自寬人心感化知非難
好敷仁惠及封内自有美譽聞朝端綠楊兩岸搖晴色
冰滿官河留不得丈夫壯志貴遠圖九萬從兹展修翮
倪文僖集卷四
