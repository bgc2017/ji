倪文僖集卷二十七
明倪謙撰
墓表
奉政大夫廣東按察司僉事顧公墓表
成化七年辛夘三月三日廣東按察司僉事顧公以疾
卒公無嗣其兄倫弟信卜以是年九月二十八日祔葬
公吳縣楊寶山祖塋奉雲南大理知府丁太初所述行
實乞予文以表於墓按公諱儼字廷望姓顧氏曾祖泰
祖至善封中書舍人父叔恭中永樂乙未乙榜任河南
淇縣教諭母張氏季父叔謙任禮部精膳主事公之先
蘇之吳縣人洪武中中書以富室徙京師因家金陵公
幼負美質器宇魁梧有志于學早從里中師遊輙能詩
賦工書法若老成人人皆竒之既長侍主事公京師從
翰林侍讀學士士謙張先生學學大進累試京闈不偶
乃歸教授鄉里遠近來學者屨滿戸外正統戊辰廵按
御史齊公聞其賢以經明行修薦于朝召試優等授嘉
興縣學訓導教人有法士多成就登名甲科景泰乙亥
丁内艱服闋至京適朝廷選儒臣以充臺憲公與焉拜
陜西道監察御史以績最賜勅命階文林郎贈教諭公
如公官母室皆孺人公持廉秉正糾擊不避人嚴憚之
嘗廵視京倉善於立法盗息弊革奉勅清理福建軍政
邊軍多有以詭名來擾者逮繫妻孥隣里累年不絶公
究得其實罪其姦而雪其誣民始獲安沙汀民叛賊殺
不辜公偕鎮守内臣領兵抵其境誅其首惡餘黨悉平
還朝陞廣東按察司僉事時廣賊方熾公至即往高雷
諸處招撫叛民新會楊江有賊數萬總戎趙公輔檄公
勦之公提兵五千直擣賊巢斬首千餘級追復被擄男
婦千餘人牛馬什器無算總戎上其功蒙朝廷銀器采
段之賜公在軍中不解甲者累月冐矢石犯霜露以勞
致疾乞歸田里遂致仕還吳中公性孝友早喪父迎母
就養官舍奉侍甚備少嘗鞠於伯父賢伯父卒無嗣每
思及輙悲泣主事公嘗遘疾幾危公刲股煮液以進遂
愈公兄弟三人極相親愛無間爾汝交友以信義相與
所得俸賚輙以賑施故舊賓客晩結屋城東時會鄉耆
故友燕談為樂或携尊出遊登山臨水把酒賦詩澹然
㤀歸世事一不以掛懷抱人皆高之卒年五十有五生
於永樂丁酉十月二十七日配張氏生女一適梧州知
府徐汝暘之子吳庠生楷以兄子鎮為後嗚呼仕無所
苟者君子所守之正用無所局者君子所藴之備也苟
焉而仕則知進而不知退局焉而用則優此而短於彼
又何足尚也哉廷望之為儒臣也以薦為憲臬也以選
以勞休致也以疾仕無所苟如此守之正也可尚已司
教則能以善淑人司憲則能以法繩姦以武戡暴用無
所局如此其藴之備又可尚已所可惜者用未究而遽
退年未耄而遽止祀未續而遽尼得不重昆弟宗族鄉
黨之哀也耶使無是石以紀其德履之祥而垂之無窮
將恐百世之下有不得以考而知矣故為之表
故竹隠盧公暨妻包孺人墓表
封兵部主事愛竹翁喪其父竹隠公母包於姑蘇權厝
淺土景泰甲戌始得吉壤於吳縣横路橋側彭華鄉之
原亟欲歸葬屬有疾乃命其子鄉進士雍還吳以是年
二月八日合葬焉予嘗為銘以誌其墓矣今成化甲午
雍為福建布政司左參議丁父愛竹翁憂展墓於鄉追
思祖德欲立石以表于墓以予親契甚厚知其家世為
詳復以文見屬予義不容以不敏辭乃為之表曰竹隠
公諱成甫字文義姓盧氏吳之舊族也曾祖榮祖名俱
有隠德父鎰國初知福州永福縣廉勤惠愛遺德在人
公丰儀秀麗廣顙脩髯器宇不凡人望而敬之孝于父
母篤於學業有志用世會永福府君殁獨任家事遂隠
不出以永福號竹軒因號竹隠閒居以經史自娛雖佛
老醫卜之書亦皆博涉好蓄古法書名畫縉紳多與交
往至輙出求賞鑒所得評䟦翰墨為多臨財廉介無所
苟取有傭者劚地後圃得金數餅以獻公曰爾所自得
何預我為悉推與之有司聞公賢舉為里正公剛直無
所偏徇有爭訟者不赴有司而赴愬於公公為剖析是
非莫不信服委督區賦民相戒曰不可以吾輩事累長
者率爭先完納無敢後鄉飲延為大賓公儀度有容觀
者歆慕歲荒民乏食公極力區畫以賑給之賴以全活
民感其德相率圖公像於神祠事之子清附籍南京時
迎公就養公至雍方五六歲公愛之抱置膝上拊之曰
汝父甚孝幼年時官府督匠急家人皆避匿汝父獨挺
身出見官被捶楚不少怨母病焚臂香以禱其孝如此
汝能如汝父之孝可也見雍秀異教以篤事詩書曰亢
吾家者必此孫也今果如其言惜公不及見也包孺人
同里著姓唐集賢學士融之後諱妙音端重貞靜動循
儀則事舅姑以孝姑殁居喪哀毁歲時奉祀皆躬執其
勞治家有法待宗姻撫卑幼咸得其宜一旦遘疾召諸
子婦訓之曰居家以和睦為本慎勿多言搆非以生離
間吾死無憾又曰聞孫雍讀書有進宜遺書勉以忠孝
大節可也公之卒在宣德壬子二月十八日享年六十
有六其生為元至正丁未九月六日孺人之卒在正統
辛酉三月十一日享年七十有六其生與公同年之十
月二十日生四男三女十孫男二曾孫嗚呼詩書之族
所以彌久彌昌者由世德之積也故德厚者流光德薄
者流卑一自然之道也盧氏之先世德相承者久至永
福則推以及於一邑竹隠又推以及於一鄉積之厚矣
故其流澤至廷佐之身而始發策名進士歴官大藩有
為有守廉稱焯著用致貤恩於親父子顯榮光昭前烈
况其德業之建名位之隆日進未巳則貤恩於祖又可
待矣予用是表之於墓使人知盧氏流光於後者實厚
德之報也夫豈偶然之故也哉是為表
明故前奉政大夫湖廣按察司僉事成公墓表
天順癸未三月初五日予同年友錫山成公敬之以疾
卒於鄉春秋六十有一既葬邑之某山某原十有二年
矣其季子邑庠生約今秋來應京闈鄉試謁予以墓表
為請予嘗記公殁後其伯子繪以教官守制起復來京
知公與予同年契厚求為輓詩序屬調官赴任期迫不
能待而去今余心缺然則斯請也敢不為一述以償其
伯季意乎公諱始終敬之其字也姓成氏别號澹菴曾
祖榮七祖玉山父彦文俱隠德弗曜母夏氏以永樂癸
未九月十八日生公丰神秀異長身美髯嶷然不羣髫
齓時日記千言過目不㤀比長六經子史無不通貫又
解音律多藝能攻舉子業以資進取深於理趣以儒士
應宣德乙夘鄉試中式登正統己未進士第觀政内臺
拜大行人使陜右禁茶又使賫經於楚蜀所至咨詢民
瘼凡道途所經古人陳跡及名區勝境輙形賦詠語意
温雅力追古作襟度灑如也風憲缺詔銓司遴選擢公
河南道監察御史時朝廷方重軍伍選御史優於材略
者十二人分廵天下以理之公居第一俾清軍政於四
川比至播叙諸州苖寇叛逆勅督官軍策應兵部尚書
靖遠伯王驥深入寇境擒除黨類築城叙州選練士卒
守禦民賴保全還朝北兵犯邊復勅領兵紫荆關策應
會昌伯孫忠敵悉遁去還陞湖廣按察司僉事敏於疏
决獄無繫囚臬事有未當者多所舉明以直言為當道
所忌休官還家怡情泉石略不以得失掛懷抱結屋數
楹如舟名曰錦江舲以示知止之戒又作海嶽軒於横
山别墅花竹環繞分泉注於軒前名曰導泉暇則枕流
漱石詠歌不輟以自樂所著有澹菴文集金匱理筌紀
行集澹菴詩集行于世配杜氏虞氏子男二長繪任教
諭次約性女二劉清臣馮泰時其壻也孫男二嗚呼君
子抱道於己而致用於時固思以濟乎民物也然時之
所遇則有通有塞一惟順理以安之而道之全於我者
自若也是以進退用舍無與於己其囂囂自得抑何往
而不樂哉吾友敬之學博而材清志高而氣直早有得
於聖賢之道一旦由科第出以效用賢勞使職肅清憲
度兼優武略參預戎機道已及於民物矣抑且見幾知
止拂袖而歸開幽曠之軒亭樂林泉之雅趣置利禄於
土苴寓情性於篇什是則萬鍾何加一簟何陋其高風
遠度豈不真知輕重大丈夫哉雖其材未盡施夀未盡
享若有不足然所以遺於子孫者則有餘矣况其文章
之瑰竒常存光燄於世乎予故為述其行蔵之槩於墓
石後有聞公之風而致夫懷仰者未必不有徵於斯文
也是為表
恩榮官張廷端墓表
嗟吾廷端汝何為遽止於斯耶千里故山來視其子子
秩垂滿將膺超擢汝何為而不待耶遺素殘墨流落人
間至寶横棄略不自惜睹物思人將使吾何時而忘邪
盖廷端精於墨竹名著當時評者以為夏太常後一人
而己仲子任南京禮部鑄印局副使自吳中迎至京南
京公卿縉紳求其寫竹者轍交於門廷端性豪放酒酣
興發輙肆揮灑凡卷軸及屏障間皆其筆也見者驚訝
如在林澳予與廷端交最久情最洽以久别復會尋盟
叙好意氣藹然乃出一長卷煩布湘川之景洲渚縈迴
萬竿林立以為傳家珍玩然非一朝可成時造予部後
春亭中為之曰此地隔諠避俗可放筆也予時舉杯以
助其興不似平時豪飲竊窺其容己有病態矣竟不能
成卷而去去數日忽報廷端以不能加餐藥不奏功而
卒物在人亡此所以增吾之傷感也歟廷端穎敏闓爽
卓犖不羈早失怙與兄廷言同鞠於舅氏鄒自牧延師
教之長自樹門戸奉孀母四十餘年嘗遊學邑庠期以
科第進不偶援例赴京入國學例止滯留京師國戚太
傅會昌侯孫公昆季好賢禮士乃延於家塾誨其羣子
弟相處凡二十年廷端言論侃侃多所規益侯昆季甚
加禮待為買屋居之成化初又為乞恩授冠帶榮之其
契愛如此晩思故鄉翩然來歸日以詩酒與鄉人娛樂
甲午冬來金陵若學士錢公太常少卿李公劉公祭酒
王公皆故人也相與延欵為懽論文賦詩以暢叙雅懷
殆無虚日蕭然與世事若不相涉也識者高之其所著
在京則有玉河稿肯堂稿在鄉則有蔵春園稿江南釣
磯稿蔵于家卒于成化乙未八月一日享年六十有二
生於永樂甲午閏九月二十日廷端常熟人諱緒廷端
其字也以字行初號夢椿太師楊文貞公諸公皆有詩
文嘉其孝别號肯堂曾祖樂常祖億之考以大號友竹
妣鄒氏配楊氏有賢行生三子四女子曰憲娶程氏曰
懲即局使娶吳氏卒曰心習舉子業娶顧氏女之壻曰
鄧雷舉人王銳鄒鶴王堂孫男四循環健登孫女四其
一擇配安州楊太守子恩餘在室懲扶柩歸卜某月日
葬海虞積善鄉郁澤里祖塋以予其父執也自為狀衰
絰蹐門請言以表于墓嗚呼有志之士孰不欲以所長
成名於世然無所取重而託後無聞者多若吾廷端雖
斂其才而不獲少試然以墨君精妙見重於世後有睹
其竒蹟皆從而仰慕之此其名又安得而泯沒之哉使
廷端獲用於世則其成名於後未必有過於是也嗚呼
廷端其亦足矣吾故抆泪而表于其墓使世之仰慕之
者併以得其為人云
墓碣銘
義官梅軒華公墓碣銘
景泰五年東南大侵餓莩盈路朝廷詔發倉廪以濟有
不足則勸助於民錫山梅軒華公首輸榖千斛於官得
賜冠帶階九品之榮退檢租簿凡累年逋負者以萬斛
計曰民饑如此何忍責償一筆盡勾不復索復貸佃粟
千餘石不取其息鄉人感戴皆舉首加額曰願公福夀
自是梅軒高義之名振遠邇成化二年十一月八日公
年八十以夀終諸子卜以五年正月某日葬於某山之
原欲樹碣墓上為不朽圖乃介予同年友王公敏行具
書幣賫鄉儒鄧倫氏所述行實來乞文刻諸石孔子曰
君子喻於義嗚呼公所謂好義之君子歟是以表其行
以聞於世按公諱佐字仝亮姓華氏别號梅軒生而魁
岸凝重不好弄年雖幼如老成人從學於鄉先生余子
温性資穎異先生偉其不凡比長即幹父蠱父喜曰吾
有託矣悉委以家事休閒自適公遂偕二弟仝悅仝紹
日課童僕服田力穡以殖業家日起乃一新其居凡奉
祀養親延賓教子之所皆位置堅樸為久遠計人艷其
能遭母喪哀毁骨立人稱其孝延明師於塾以教子姪
暇則與談理道資其麗澤宗姻間待之恩禮兼盡不致
失驩賢聲日著邑長吏舉督區賦仁恕公平大家牛車
小家擔負爭先樂輸公充其儲而民德其惠時廵撫工
部侍郎周公既知公端介命為總收深加禮待好施予
嘗建石梁五甃通衢數千尺以便行旅所費不訾感外
祖德則搆亭立碑表其墓念大母及母二族無後則建
祠奉其祀皆盛德事也於家事綜理尤密律身嚴謹外
内斬然整齊有氣節一毫不挫於人人有過輙面折不
貸鄉人有訟率走白於公聽其一言而解其為人信服
如此晩年以後事為意一日語弟姪曰合族同居固為
美事異日恐不能保吾見他子弟因貲致訟者多矣孰
若及吾生前為汝處析不亦可乎皆謝不敢乃取田廬
帑蔵奴婢均析之付家事諸子優游燕居與知己觴詠
為樂朔望則焚香誦佛書而己一日得疾諸子以醫藥
進卻之曰吾年至此巳矣何藥為汝等但能謹身飭行
不墜家業死無憾遂卒公系出宋戴公子考父食采於
華因氏焉春秋時華督其裔也南齊有孝子寶家錫山
十八世至榮仕宋徙汴又三世至原泉隨宋南渡復歸
錫居梅李鄉隆亭里又七世至璟宋德清茶園正捴領
則公之高祖也奕世衣冠為邑望族曾祖燧祖得昌又
徙興道墓塘里父脩文有隠操母陳氏配鄧氏子三人
芝蘭藪女一適顧雍孫七人威立本節朴質敏女六人
曾孫二人銘曰
胄啓於宋公族之宗逮齊孝子始居錫峯後徙不常復
歸於錫代多聞人衣冠舄奕噫惟梅軒偉乎其容慷慨
好義古人之風折券捐貲惠周於衆䆳古孰儔南陽樊
重散給昆弟均一不偏遐則誰匹茂陵文淵家事勅斷
質成感悅河内向平太原王烈東漢高士今復見之章
服有曜稱德惟宜大耋令終自天錫類身去名存聞于
世世
京庠生默菴陳克遜墓碣銘
克遜諱讓姓陳氏默菴其號也其上世為雲間人洪武
間徙(闕)石曾祖子真始移家來居金陵今為上元人祖
思聰父廷輝皆不仕克遜自幼好問學聰悟不凡比長
入京庠為增廣生進德脩業勤厲不懈試優等補廪膳
生以家去學遠夜宿學舍兀兀焚膏讀書殆忘寢食工
文辭說理精確同舍生以為不能及累以尚書舉於鄉
輙不中人為之咎主司克遜則安於義命未嘗少挫其
志也性孝友朔望必歸省侍母有疾刲股愈之父母相
繼卒居喪哀毁幾滅性遇忌日及正旦冬至輙不茹葷
躬詣墓所祭奠事其兄某敬愛兼至拊兄子祥如己出
為人端謹和厚交朋友有義氣重然諾取與不苟介然
以節操自持隆於事師不以家儉而廢其禮提學憲臣
以古之為教先德行後文藝命教官舉諸生中有德行
者以示勸教官首疏克遜孝友之實舉憲臣甚優禮之
由是克遜之名益重於縉紳間矣克遜不為崖絶之行
遇人無賢愚皆温顔以待人樂親之執經從游者甚衆
相與剖析疑義教之作文曾無厭倦恒哀親不逮養冀
取科第沾一命得國家褒贈之寵以為親榮今秋舉又
不中鬱鬱不得志因致疾卒於學舍可哀也夫卒時神
思不亂區處後事甚悉成化辛夘十一月九日也春秋
三十有八生宣德甲寅四月十九日配南氏有賢行自
克遜病每夜稽顙北辰求以身代又刲股為糜以進卒
不效嗚呼士負學術之美志行之高者宜得貴顯夀考
理必然也今克遜不幸不獲一遇以究厥施而中年夭
折又無一息以繼世果天道之無知耶抑天之未定也
耶然孟子以令聞廣譽為良貴韓子以生而不淑為非
夀死而不朽為非夭由是言之克遜為貴而夀矣克遜
之卒也聞者皆痛惜之其友陳士行為經紀其喪與其
兄擇是月十六日葬之神策門外石砲山祖塋復伐石
樹墓上欲予為銘以彰其聞於後世予素重克遜既哀
其賢而不幸且慰其心於溟漠也畀以是銘銘曰
孰俾其業之豐而身之窮孰俾其德之隆而厄之逢志
不一通竟賫以終視天瞢瞢莫知彼穹嘅顔殤與跖夀
盖今古之攸同援筆灑淚抒九原之幽憤來萬里之悲
風
墓誌銘
故新建榮僖侯夫人趙氏墓誌銘
天生瑰竒之才建非常之業盖必有賢嫓相成於内焉
若新建榮僖侯夫人趙氏是已夫人世家河間交河性
恭順有識量父某母王氏嘗竒之曰是息必貴非凡子
耦年十七同邑李公士中聞其賢聘為子婦遂以歸玉
玉即榮僖也侯幼從戍營州左護衛在具慶下夫人執
婦道事舅姑盡孝敬洪武已夘文廟靖難兵抵太寧侯
即歸順隨駕南征夫人與别曰丈夫乘時奮庸當以身
徇國毋畏危自幸而懷内顧也侯是其言遇戰疾力故
積有勛績以底平定遂由總旗四轉至指揮同知夫人
在戎戍艱苦備嘗處之晏如也宣德己酉侯又以功四
轉至伯爵膺誥命階勲奉天翊衛宣力武臣特進榮禄
大夫柱國食禄八百石追贈三代夫人獲再封焉時家
既貴顯夫人克謹禮法閨門雍肅每訓子孫必先以起
家辛勤之道下逮媵妾有螽斯之美均視嫡庶合鳲鳩
之德至疏戚長幼處之罔不順適正統辛酉侯先下世
至是而夫人亦卒矣實丁夘五月二十三日春秋七十
有五子男七長曰英襲任府軍前衛指揮使次源早卒
次海次賢次良亦卒次春次奉女四府軍前衛百戸范
逹其長壻也餘未行孫男七竒端佐倫儔仁使孫女五
曾孫男二瑾璹曾孫女二以是年某月某日祔于榮僖
之墓而英持其僚友都指揮僉事掌府軍前衛事李聰
所為狀來請銘嗚呼志不以窮阨而動行不以亨豫而
渝卒相君子就大勲享厚禄作則垂裕其賢可書以銘
曷辭銘曰
虓虎之雄克奏膚公孰翼成之由賢在中享有茆土龍
章錫封貴富夀考德福並隆安仁之原是為幽宫體魄
永託流慶無窮
勅封孺人亡妻姚氏墓誌銘
嗚呼此為吾妻姚氏孺人之墓孺人諱守真以景泰庚
午閏正月初五日殁于南京年僅三十有二距所生為
永樂己亥四月二十九日殁後兩月予自朝鮮還朝始
聞其訃乃為位而哭祭之以文曰昔我聞爾出自名家
故講姻好我取進士赴京請命南還與爾結姻爾叔父
用歸于我同舟北上寓居官舍邇來盖十年矣爾父早
喪爾母來視母子歡聚于此亦已九年我仕朝著爾贊
家政勤苦卓立甘守淡泊與我志同和厚於親戚惠睦
於鄰里衆口一辭皆稱曰賢生子女六人乳養保抱艱
辛萬端然有浹旬而卒彌月而卒不及晬而卒虚勞愛
育痛切于心今存者男得倪岳女得淑靜而已爾於前
年産後天癸不至詢諸名醫僉云有兒食乳者不為疾
去歲春初忽感熱嗽累治數醫綿延弗瘥秋來國家多
事人心惶惑誠恐爾生驚憂病益增劇故急遽之間遣
爾與爾母還家料理想爾喜見親屬病必可痊我徐圖
便差來視不意奉使東行比還即得凶問聞之頓足搥
胷傷痛無極况聖恩錫我勅命爾封孺人三月八日拜
受天寵正宜永享光榮何為不待而逝命之凉薄一至
此耶夫生必有死此固常理然不及下夀而青年夭折
永違偕老之願此所以為可深痛也豈心思抑鬱之難
療耶抑療治之不及耶抑大數一定而不可逃耶言與
泪俱不勝哽咽奠此一觴聊伸我心嗚呼哀哉祭訖翌
日上疏乞省祭詔許之撤位而歸爰卜是年十二月二
十日舉柩祔葬江寧縣新亭鄉祖塋之次燎黃以告孺
人有德容性聰敏通書史大意克謹婦道父諱友直其
先杭人也移家京師占籍上元博雅好古為時聞人母
王氏貞靜慈淑孺人之賢母氏之教也叔父曰友聞兄
曰愷弟曰恒曰悅恒為應天府學生銘曰
孰畀之淑也噫曷奪之速也噫從爾姑於茲麓也噫尚
歆承命服也噫彼蒼者天茫不可告也噫
明故奉訓大夫戸部員外郎王公墓誌銘
戸部員外郎王公年五十忽感竒疾奏乞養痾于家詔
許其歸歸家檢方服藥優游十有一年而卒時景泰癸
酉十二月七日也春秋六十距所生為洪武甲戌正月
二日公諱鎬字子京生而豐秀動止異常童長老咸器
之被選入州學授博士經學大進甫弱冠以禮經中永
樂甲午京闈鄉試上春官屢辭乙榜弗就入國學卒業
業益成宣德已酉拜戸部主事居官廉慎勤職業性凝
重不妄言笑處事精密吏不敢為姦用是利澤下流人
沐其惠秩滿書最朝廷錫勅褒之封贈父母妻室大司
徒雅重公奏遷補員外郎缺聲績兼茂物議以為得人
正統丙辰聞父喪歸躬負土成墳手植松柏哀號柴毁
人不能堪有芝生墓側鄉黨謂公孝感所致欲賦詩頌
公公曰草木何知力謝絶之服除仍舊資司徒方倚重
公竟以疾去公家法嚴肅以力本務學訓厲子姓晝耕
夜讀日有程課故璽以明經登進士拜戸部主事公之
教也嗚呼若公之材使不困於疾克盡展焉則利澤所
及益廣禄位所進益崇矣而遽止於斯不亦可慨也夫
然慶鍾後人足紹前烈抑亦可無遺憾矣公先世汴人
隨宋南渡自高祖允恭而上皆居建康譜逸世系無考
至曾祖永福始遷和州故今為和州人父仲文樂善好
施以公貴封戸部主事母湯氏封安人配陶氏有淑德
亦封如母子男三長即璽次璟瑜女二適陸顯宋俊孫
男六世榮世昌世美世俊世傑世顯孫女四公之卒璽
解官歸將以年月日葬公郡西歴陽鄉祖塋乃奉吏部
考功郎中陳君亶所述事狀來請銘為之銘曰
學䆳而端行方以完治世之賢中道遘痻弗究所存竟
止莫前奕世濟美允蹈遺軌簮笏有傳茲蔵體魄我揭
其德永固萬年
卧雲處士居公墓誌銘
卧雲處士者句容之耆彦也正統庚申秋予省侍南歸
嘗游其邑過處士見其子邑庠生輔侍側循循執禮閨
庭肅如知其德之刑于家也退遇邑人事有未白多就
處士求直無不悅服又知其德之信於鄉也心竊重之
歲丁夘秋輔以明經中鄉試歸處士已得疾逾月竟不
起矣惜哉實是年十月一日也春秋六十輔以明年正
月十日葬處士移風鄉小干村原尚未刻石誌墓景泰
甲戌輔會試春官大懼潛德弗彰爰奉監察御史張君
紳所為狀徵予銘歸納諸壙予素重處士者銘奚辭按
處士諱安字處謐性閒曠遠聲利偃息一室霏簷汎榻
皆無心物也因號卧雲祖仁父廣咸讀書有行義母李
氏處士幼有鉅志嗜問學樂與儒者游所交皆天下知
名士或勸之仕曰以漆雕子若從游聖門尚未能信於
斯吾何敢矧羣賢滿朝吾得沾沐德化耕鑿食力以盡
吾齒為太平逸民不亦可乎君子知其志之高尚矣平
居言笑不苟持身甚嚴闢家塾以教子弟小有過輙加
誚責以故皆馴謹無外騖嘗謂弟莊曰父母生吾兄弟
三人長兄敬早世惟吾與汝在恒怪世人䦧墻生忿良
由為異姓所惑也尚戒於斯又諭諸子曰吾與汝叔生
既同胞死當同穴宜表曰難兄難弟之墓此吾志也汝
曹識之故邑之名有家法者必曰北郭居氏處士宅心
仁厚拯人饑寒䘏人患難惟恐不及前後賴其舉喪婚
嫁者甚衆嗚呼易有之曰不事王侯高尚其事又曰履
道坦坦幽人貞吉書稱惟孝友于兄弟施于有政今觀
處士被褐懷玉不求聞逹而慕仁好義率其素履篤乎
孝弟於易書所云盖無媿矣雖抱道不試種而未穫然
教子登科將躋顯榮食其報者不在茲乎處士配陳氏
有淑德子三人長曰範次即輔次曰轔女一徐禧其壻
也銘曰
與雲為徒樂山澤抗志不降德茂積身雖云晦譽籍籍
惠愛在人永無斁甲子一終反窀穸慶垂厥嗣光舄奕
欲知幽潛視此石
明故贈刑部主事劉公墓誌銘
永樂辛夘二月日贈南京刑部雲南司主事劉公以疾
卒越四十年是為景泰庚午以子讓貴始受勅命又三
年讓為閩藩參政因拜表闕廷始自述狀謁予為文誌
諸墓讓之言曰讓喪先考時兄敬甫六歲讓甫晬皆未
有所知識比長先祖及母嘗道先考行實以誨讓讓謹
識不忘茲賴遺庥獲有禄養而先考不及見痛恒在心
重惟先考賫志早喪而潛德卓行皆宜表見於世乃使
鬱而不彰不孝之罪也先生讓故人幸矜而賜之銘將
歸燎黃追而納諸壙予不獲辭按公諱浩字孟然世家
永平灤州之七里河其先有諱君榮者仕元金牌萬戸
君榮生天麟襲父爵守大興州天麟生彦和值元季兵
擾失其官偕毋避亂真定之井陘彦和生通甫通甫有
五子曰士中士舉士員士興其季即公也遷居滄州故
今為滄州人公生有美質慎舉止寡言笑自幼即知嚮
學通甫常拊之曰吾家世為武臣至我父子中經亂離
隳厥遺勲今遭際聖朝偃武脩文四方底定汝尚以文
進用毋墜先業乃遣入鄉校讀書洪武丙子偕鄉先生
孟鐸赴京講讀御製大誥受楮幣之賜回家益力於學
入州庠從學正宋經授尚書晨窗夕檠志不少懈逾年
經愛其篤學補廪膳生兩赴秋闈鄉試不偶修德講學
持操愈厲平生不解飲酒不近博戲專力儒業於秤斗
較錙銖市利俱所不識因積學過勤得疾經歲不起竟
卒年方三十有二通甫葬之龍堤北三嶺原每閱公所
業輙仰天大慟曰天乎何奪我愛子之速耶我何以生
為親隣聞之莫不灑泣通甫拊教二孫遣讓入州庠紹
公志語人曰吾行不媿天既折吾子此孫必將顯吾宗
也恨吾老不及見之今讓登進士第拜秋官擢參政其
言有徵云嗚呼公舊為簮纓家功德及人者久遭世多
故門祚中衰公積學種德將起而振之亦其時也而青
年夭折此天之莫可致詰者使世為善者觀之不幾於
怠乎然慶鍾於子致位顯融公雖則不獲禄位於生前
而榮享褒䘏於身後為善之報信不爽矣是宜系之以
銘銘曰
命雖夭名則夀骨已化德不朽約於身豐廼後龍堤峩
峩土深厚茲焉是蔵啓厥佑我銘明之永垂久
陸母王氏墓誌銘
太學生陸通孝于父母得請寧親於家時率其婦若子
列拜稱夀承顔養志恪脩子職親心甚樂也逾三年通
治任北還太學辭親以行而母疾遽作即解任召醫躬
侍湯藥疾日轉劇臨終謂通曰吾為婦弗逮事舅姑力
勤儉以相汝父克有今日及午刻吾逝矣滿眼惟汝一
子所望出為時用宜砥厲名節毋貽祖宗羞庶足光門
祚也汝其慎哉言訖氣息奄奄而卒盖景泰乙亥九月
十九日也春秋六十有八洪武庚午十一月十一其生
之曰通哀毁持喪將以明年三月十六日葬于城南牛
首山文殊嶺祖塋之次乃緘翰林編脩戚君瀾所述事
狀走書數千里來謁銘予與通為同庠友又同里閈素
知其孝又知母賢銘奚辭按母姓王氏諱澂字本清舊
為姑蘇著族洪武中家以閭右徵遂移實京師為上元
人曾祖諱德仕為安仁尉祖諱興二父諱文貴母吳氏
文貴無子惟弟一子少鍾愛毋甚及筓為擇嘉壻得同
里陸友誠曰王陸載郡乘□相垺遂納諸甥館友誠善
治生母助理于内産業益豐裕日致滫瀡滑甘以養父
母皆手自烹餁不以假婢使後文貴卒母謂其夫曰妾
父承宗系之重不絶如綫幸從弟已長欲俾自立以紹
王氏宗祧可乎友誠賢其言盡推所有與之惟取荒頓
朽敗者自給久之業復起雖家無贏貲而吉凶賓祭之
需未嘗告乏由母之能節縮也平居寡言笑御下寬肅
有矜䘏心嘗有賈媪寘貨物于母去而暴卒物主索之
急媪子莫知所寘不能償母召而歸之媪子德之為稱
頌于人人用是里䣊皆知其賢云子男一即通博學多
材以庠生升太學躋顯融有日矣孫男二曰貞曰崧貞
早卒孫女四銘曰
子也克孝婦也盡道母也知教德也允蹈前培後紹爰
食其報勒銘玄兆百世有曜
倪文僖集卷二十七
