倪文僖集卷十六
明倪謙撰
序
贈貳尹俞君重理嘉定序
餘杭俞君貴芳為嘉定丞九載矣秩滿上天官吏民遮
道留不能得則相與謀曰昔事耕作體足沾塗横吏漁
獵寧䘏有無俞君為政而吾力已蘇矣昔事蠶織繰車
夜鳴狡隸呌呶雞犬不寧俞君為政而吾業已成矣煦
寒哺饑子惠孺&KR4435;自君之來民有父母鉏強植弱莠去
苖登自君之來禮義以興其有功德于吾民者若是今
以盈考而去雖不忍舍如王制何曷若借請于朝庶得
以久安吾民于是合四千餘人拜䟽乞留詔可之陞食
知縣禄俾仍舊職既得請其民咸歌舞于道嗚呼為俞
君者果何以得此于民哉傳不曰民之歸仁猶水就下
獸走壙是則仁者誠出治之先務治民之大本也世之
莅民者率多酷刻以為能壠斷以罔利其民視之奚啻
宼讎不旋踵而為其所訟者有矣安望其致存愛去思
之感哉今俞君乃能使民如就下之水走壙之獸咸歸
仰于既去之後則其存而見愛從可知矣豈非行仁之
明效也耶雖然官恒怠于宦成山或虧于終簣尚宜不
變所守卒成嘉績吾知吏民之頌將不異于前日而聲
聞日以大矣同鄉士友在京者榮其行需言以贈遂書
以復云
贈孝子王維學序
一氣運行于兩間而人物以生此性此理未始不同也
觀夫虎狼之仁蜂蟻之義豺獺之禮雎鳩之别其靈固
亦有同乎人者以其得於禀受之一偏惟人也全備萬
物之理而盡其天賦之性是以與物並生而獨靈扵物
也或名為人矣而彛倫之本乃不能然曾物之不若盡
其理矣雖物亦可以孚而格之何哉同此氣也同此氣
斯能感之矣若侍御王公維學少喪父事母盡孝家無
贏餘母辟纑易書以勸維學維學遵教厲志登進士第
任四川道監察御史母老不任進道分禄以養之母尋
殁號痛頓絶奔喪而歸徑抵塋域既襄事廬于墓側蔬
食水飲晝夜哭不絶聲面黔骨立見者憐之墓前有陂
曰洋萍鳬鷖遊狎其間翔集悲鳴若助維學哀者遇人
不驚擾張羅可盡得人不忍捕之宰樹新植未拱舉手
可折鳥鵲舍叢薄遍巢其中童豎愛護不忍傷咸以為
維學孝感所致郡上其事朝廷嘉之詔旌為孝子表其
門以勵風俗維學致御史事已數年矣重荷宸恩至京
廷謝比還鄉友方亮需言贈之予惟孝者百行之本萬
善之原也能盡乎孝者則可以動天地感鬼神而况于
人乎况扵物乎惟維學孝親之心始終如一故其精神
所感不惟化乎人而又格乎物也然人心不可以偽欺
而物情不可以偽得徵諸人物之協見其一氣所感之
同維學之孝信乎為可嘉矣聞其風者得不興起乎哉
送王廷噐宰湖口序
金華王君廷噐初拜九江之湖口令瀕行過别于余曰
人始入官如入晦室久而始明兹將往宰一邑子亦何
以贈我應之曰予不敏何足以知之雖然嘗聞之矣昔
宓子賤為单父宰過扵陽晝曰子亦有以送僕乎曰吾
少也賤不知治民之術有釣道二焉請以送子夫投綸
錯餌迎而吸之者陽鱎也其為魚薄而不美若存若亡
若食若不食者魴也其為魚也博而厚味子賤善而行之
而单父以治君能體乎斯言是亦子賤而已矣君試往
治必有駢接而迎吸之者是則所謂楊鱎也求味之美
烏可得乎尚速其邑之耆老宿賢而求夫所謂魴者以
咨其民所疾苦惡欲之方而建革施利以順迪其性所
謂厚味者良在于是吾知斯民必皆欣戴其化信服其
令莫不曰賢大夫誠我父母不然何知我之悉也何愛
我之至也何使我安其居而遂俯仰之樂也而一邑翕
然以理矣將見治績有成而聲聞騰播譬之行非為影
也而影自随呼非為響也而響自應矣則夫聖朝之旌
擢豈復外扵君乎昔曹參相齊延問蓋公而齊國大治
用是道也廷噐曰敢不承命遂以是贈之
送趙維静宰肅寧序
常熟趙君維静初授河間肅寧令同庠士友盧信偕鄉
人徵言以餞且曰維静務學明理始由髦俊貢之天朝
而升諸太學世業儒醫扵琴書之隙恒雜究丹書脉訣
之秘故在京師藥人之疾累收竒效焉予曰醫之為術
盖惜夫人之不知所養以夭閼其生扵是投以藥物起
人于阽危而躋之仁夀之域其用心亦仁矣推是心以
往則所以治人之道孰有外于是理者哉縣令者扵民
最親而休戚所係甚重一邑之内民有病者多矣或鰥
寡孤獨疲癃殘疾者有焉或流離轉徙操瓢嚢為溝中
之瘠者有焉或蠶食于豪右強奪扵横吏而疾蹙其首
頞者有焉其氣也欝而不和其聲也呻吟而不平若是
者固將望上之人之藥之也為民父母者果克盡夫湔
滌之方則其痾瘵寧有弗瘳者乎維静以仁存心則其
藥物固已富矣兹而往療肅寧之民必能窮其受病之
源酌其緩急之宜絃歌禮樂以導之務農力本以利之
鉏強扶弱以綏之公平慈愛之化淪浹于其肌膚骨髓
之内由是欝者舒呻者歌而疾蹙疲瘠者舉脱其舊日
之患而安於袵席故曰上醫醫國此之謂歟殆見歲終
稽事其獲夫十全之效也必矣維静儒者也而醫乃其
餘事予以其有合扵治道扵其行也故喻之以醫
送李教授赴廣州府學序
天地之氣混淪磅礴流為江河峙為丘嶽昭為日星而
幽為鬼神莫非是氣之所為而人得之以生則所謂浩
然者也然而有義氣焉有血氣焉義氣者集義所生故
沛乎有餘血氣者失其所養則欿然而餒人能自反而
縮以養成此氣則充塞無間亨否所不能移威武所不
能屈而扵天下之事行之勇决舉無所疑懼矣若李君
道遠殆善養是氣者乎道遠宜章望族也生而警穎不
羣篤志問學以骯&KR1507;自用年甫弱冠輙領鄉書登貳榜
第分訓廣西之武緣固已見其理明而氣充矣及秩滿
陞秦府教授又數用直言諫諍觸發禍機竟罹譴謫雖
徙戍邊陲而不悔焉其執德不回盖非亨否所能移也
去年春麓川陸梁大司馬總師南征耳其名奏置幕下
數與計事乃畫平蠻八策上之悉懸中事幾甚見噐重
尋命賫兵符如車里徵師進討俾自將之于是直擣賊
砦渠魁授首大司馬出内帑金帛犒賚有加其忠烈振
奮盖非威武所能屈也比班師上其功天子嘉之擢拜
廣州府學教授夫文武非二道也詩曰在頖獻馘是則
學校固為爼豆之所而射御之習孰謂不扵斯而講之
乎道遠既以其剛大之氣著而為事業矣扵兹往也復
以其浩然者發而為文章俾羊城士子則而象之皆有
以充其所得而成其文武之噐則效之及人者不亦遠
乎聲華事業之著將來又未艾也兵部鄺亞卿為其硯
席友且與締姻故其行也屬予序以贈之
贈兵部司務金君序
朝廷政事所出之地士得簉朝列者君子以為榮予友
金君伯玉待次銓曹試優等名在首選拜兵部司務亦
榮也已予扵伯玉有可賀者三事應天郡庠天下首善
之地士歌鹿鳴而起者不乏遠者姑置之自定解額以
還至扵今士凢六舉皆随牒外補惟戊午所舉四人為
伯玉為張君子誠為鄒君宗盛為予伯玉今占朝籍宗
盛主職方事予承乏詞林獨子誠振鐸安吉曠扵古而
萃扵今殆非偶然之故者此可賀者一也初伯玉之藝
不售也卒業賢關染翰綸閣所主之舍隣火竊發炎灼
略無餘儲人為不堪伯玉抱琴言嘯自若漠然無顧惜
顰蹙之態談者謂非有所養不能以予數年之推反不
如祝融一夕之能譽也有大涵養必有大設施此可賀
者二也昔郴江鄺公尹應天時伯玉在庠序有名公甚
加愛禮遣子從之遊今公位少司馬而伯玉贊治於幕
府往而有合必矣此可賀者三也盖制軍詰禁以紏邦
國者夏官之職政事所出莫大焉君抱涵飬之材重之
以司馬之知而佐政斯地伸其謀議展其底藴下其膏
澤赫然著厥嘉績可期矣君子之所榮者良在扵是豈
徒以日近清光位望華峻而然哉如是則事業日建寵
擢荐躋後之數是科得人之盛有不指君為稱首予不
信也予與君業同庠舉同年仕復同朝合三同而挾三
可賀雖欲默烏得而默諸
送山西林參政之任序
聖朝統馭萬國分天下為十三道有藩司統郡邑以治
民有都司統衞所以典兵而又有憲司統兵民以總察
三司鼎峙列扵方岳維持紀綱保障乎國家者也皇上
宵旰圖理躋世平康而其所託一面之寄獨委以三司
七八大臣其責任之重何如哉是以匪得宏才舊德之
士未嘗輕以畀之也比天下藩憲之位多奏缺皇上集
公卿大僚扵廷各舉所知擇堪是寄者秋官大司宼金
公首以貴州司郎中林公文載名上聞皇上擢公為山
西布政使司右參政命下同寅諸公偕中朝大夫士咸
以為宜爰謁文為其行贈予惟參政之名創于唐紹于
宋盖以施諸相職者也我朝以是移之藩臣豈非示隆
重之意扵岳牧哉公由進士出知鄭州滿績入遷郎署
宏才舊德著聞朝廷今擢居是職當山西一面之託責
任重甚果何以統治之乎嘗聞蒲夏平陽堯舜禹之更
都柳子所謂有茅茨采椽土型之度温恭克讓之德師
錫僉曰疇咨之道百獸率舞鳳皇來儀扵變時雍之美
昌言儆戒之訓無為不言垂衣裳之化故其人至扵今
儉嗇善讓好謀而深和而不怒憂思畏禍而怡以愉者
也方今堯舜在天子位雍熙之化洽扵四海者久隨所
向而易于為治矧猶有三五遺風之地者哉公往而統
治于是承宣德澤善政亟施以為郡邑之表率誠易易
也必使是民日以平康綏靖其即堯舜之民矣則公無
忝扵岳牧之寄若然殆于相職匪特承其名行必有以
踐其實嗚呼可不勉哉
送崔太守赴萊州府任序
郡守統治千里&KR1587;臨數邑田里之旄倪士女恃之以安
其生朝廷之政令德澤恃之以致諸民而郡守中立其
間必屹若砥柱植若楨幹而後足以副上下之所恃夫
事幾之無窮其源泉之混混也衆務之交集其捄度之
陾陾也使不有以自立將順流而東之投土而難憑其
曷能恃乎上下哉故郡守之任朝廷以為重當有所補
必預有所擇也比山東萊州府知府闕聞扵廷皇上詢
擇其人于公卿大夫時主戶部事克讓崔君賢名素著
而受知于少保尚書武英殿大學士楊公者久公首以
君薦乃授君為是郡守地官寮寀諸公華君翹舉爰要
予言贈之惟東萊禹貢青州之域地負山海利擅鹽鐡
太公用之而富人管仲資之以興覇號為盛強盖自古
記之矣君得有而拊之則政令德澤旄倪士女皆恃君
之身以安以治果何以副厥望哉盖君為順德之廣宗
人登丙辰進士甲第理河南司實閱六載果敢有為而
材德優厚以是理僻瑣之郡雖事幾無窮衆務交集猶
屹若砥柱植若楨幹能為上下之所恃矧當盛強之地
者哉其克副所望也必矣或曰今之萊非向比也民之
流移者殆半是不然夫昔漢王成不嘗治膠東乎膠則
萊之屬也其流民自占至八萬餘口治有異等賜爵關
内侯其故何耶盖以成勞來不怠可恃以安其生也君
誠若砥柱楨幹足以為民恃則其自占又豈有異于成
哉治成之地而能不與之異吾知朝廷爵秩之賜亦不
與之異矣
贈長史楊先生致仕還吳序
郕王傳楊先生以年髦謝事將還故里審理李公合諸
僚佐設供張祖道都門外咸顧瞻徘徊胥與感念曰先
生德及我軰厚今一朝辭位而去情何以堪雖欲留行
弗可及已乃謀授簡于予俾序以贈先生而抒其情曰
先生嘗與子同官固所知也子烏得無言乎予曰先生
學端行潔器量宏深莫測端倪儀矩斬斬然而言論容
接則盎如春陽之煦物也故居扵鄉䣊而人薰其德立
扵朝廷而士宗其學史館編摩受知于聖明講筵啓沃
致重扵藩邸天下大夫士聞先生之名者不問識不識
亟稱曰厚德君子厚德君子云走生也晚幸嘗從先生
之後而先生之盛名在人耳者有不待予置喙于其間
而蕪陋之言亦不足為先生增重也諸君固要之予度
不能辭乃為之序曰先生吳人也素有隠操洪熙改元
始以求賢起江東授翰林檢討預脩仁廟實錄進編脩
再預脩宣廟實錄進修撰正統辛酉皇上以弟郕王當
就傅擇宿德儒臣于翰林得先生命為之輔未幾陞右
長史朝夕納誨多所禆益踰四禩先生以年至求去上
俞其請王若曰賢傅即舍予去予將何以考德而問業
乎䟽奏留之更踰二禩而先生年七十有六矣求去益
果王勉留者再四而先生之志訖不可奪遂蒙恩得賜
歸老焉予聞凢去就出處何常惟義之歸先生弹冠而
起拂衣而還進退從容無所愧怍何往而不得其義之
安乎今之歸貌雖異乎壮老而家山釣遊之跡則固宛
如昨也身雖涉乎隠顯而道義之具于一心則不因之
而少有變也故曰士窮不失義逹不離道噫所謂厚德
君子微先生其孰與歸審理君曰是可以抒予情矣遂
錄之以識别
神京詠别詩序
神京詠别者何詠神京之景而别薛凖宗禹假之以泄
其思而抒其情也天下之景多矣獨有取扵斯景者何
神京王氣所鍾靈秀所發壮帝居而拱宸極是豈他景
比况游于是而别于是固不得而外之也景之目者何
居庸疊翠玉泉垂虹瓊島春雲太液晴波西山霽雪薊
門煙樹盧溝曉月金臺夕照是也予閱之而歎人之不
可以無友而友道之有益於人也奈何曰詩之為教經
之以賦比興緯之以風雅頌今是詩託比興於景物而
因以賦其事得三經之旨然其音節和平出扵輦轂之
下非風非頌大抵皆雅音也夫比焉興焉賦焉者率有
意義豈不謂居庸之翠由積土之厚所發欲子積中發
外之似之也薊門之樹由培本之固所達欲子培根達
枝之似之也瓊島之雲歛散之無時盧溝之月盈虧之
有候欲子體其變體其常也太液之波澄澈之無涯西
山之雪皠粲之無滓欲子師其量師其操也以至玉泉
之虹盈科而行金臺之日容光必照又非欲子之法其
有本乎諸君子輔仁之益麗澤之資良在于是不然則
諷咏之可也直言之可也何特規規扵是而不寘乎宗
禹可謂端扵取友矣宗禹為今應天府丞公之子年富
性敏學行勤慤受父母命畢親迎禮扵京師將還親所
宗禹往哉尚體咏歌之義益進其學脩其行策名薦書
以濟厥世美將見偕計而來簉羽朝列則今日詠别之
地豈非他日立身之地乎勉旃無負遂以是冠諸羣玉
云
鄒處士輓詩序
東吳處士鄒公公敏有二男子一女子男子之長曰亮
南京秋臺司務次曰順北京冬官主事女子之夫則顧
行人&KR0008;也公用是游歴兩京名重公卿大夫間所至皆
倒屣驚座今年夏自京師南還亮所未幾俄以訃聞凡
朝野之士邇者遐者䟽者戚者行相孚者齒相埒者靡
不浩歎惋惜發為詩歌以哀輓之所以哀者哀公之德
腆而食報廉也哀公之鼎養豐而遽不禄也哀公之夀
甫逾六望七而即止不前也哀公之老成典型後死者
失所儀範也可哀者不一而足大篇短章川溢雲委予
聞之而心悲誦之而涕霣也主事乃装褫成帙挾之以
歸將使引柩者之歌之也嗟夫自虞殯紼謳而後有黃
鳥以哀三良有薤露以哀田横今之輓詩即其遺韻靈
輀在塗以是詩歌而引其紼吾知匪直宗族之姻聞之
而慟悼雖會葬之人莫不惻怛也匪直會葬之人為然
雖行道之子莫不悽愴也匪直行道之子為然雖天地
亦必為之結隂而雲烟為之改色也禽鳥為之悲鳴而
泉壑為之凄咽也孔子曰喪與其易也寧戚噫則是詩
之助其戚也不已多乎作鄒處士輓詩序
艮菴文集序
文言之成章者也道理之無形者也道非託于言其理
不能自明言非載夫道其文不能行遠周子曰文所以
載道也輪轅飾而人弗庸徒飾也况虚車乎六經之文
唐虞三代帝王之道所載孔子之聖所删定萬世祖之
不可尚矣戰國秦漢而下學士大夫躡塵嗣響者代有
聞人然求其言不畔道文不悖經者漢則董子唐則韓
子宋則歐曾及濂洛諸子元則虞邵菴焉上下數千載
間文章大家不過十數人斯亦難矣盖文運與世運相
關文章之盛者世道之盛也肆帷聖朝汛掃區宇奄踐
唐虞之藩域光岳之氣扵斯復完逮今治平幾百年鴻
儒碩士濟濟挺生匪惟侍從之臣恢張皇度粉飾太平
者其文超軼前古而奉將帝命者亦足鳴一代之盛焉
若成君始終是已君生十五年即用志古學自先秦兩
漢魏晉唐宋近代諸名家之文靡不沉酣咀嚼茹其醇
吐其疵於經不悖於道不畔然後肆筆而形於言觀其
所著有金匱襍書百篇理筌三十二章記序箴銘賦說
等作共若干首亦云勤且富矣論辯明切辭旨雋永若
岩竇出泉迤邐而不窮若武庫兵森然無所不有若入
宗廟見三代虎蜼瑚璉之器信非虚車而可行諸遠者
也君家常之無錫登正統己未進士第今拜大行人咨
謀宣度足跡殆徧海内齒方壮強而又資之以博洽其
學之進也未巳晚年才氣益老勒成一家言俾董韓之
緒及君而不墜斯寔予之所望也不鄙謂予同年屬序
其集故不佞而書其端
周同知輓詩序
嗚呼此為哀輓同知建寧府事周公之什也予讀之不
能無感扵衷焉公第永樂乙未進士入翰林為庶吉士
擢廣東道監察御史扵南京激揚弹壓威望赫赫豪黠
欺負之徒靡不聞風斂避而獨與今湖南房尹張先生
過從相得也盖先生與公同出越之山隂予時年甫十
餘授業先生講下獲拜公風采公一見詫曰是子殆不
凡遽脫烏紗加予首顧予咲曰子異日名位當不在吾
下此其子有也予幼稚未有知識不知公何見而云爾
也然恒識扵心而不㤀後先生通姻於公而公之子鈍
魯數往來先生之門而予亦嘗識焉久之公以滿績去
得郡以治先生以文學起家尋宰百里邑自是聲跡不
得相聞接繼予偕計北上承乏詞林日獲交天下士每
遇閩人頌公之德者如出一口念公賞鍳之明果不予
妄宜其洞燭民隠而能得其心也及公觧官歸故鄉遣
鈍補邑庠弟子員遂領鄉書會試禮部不偶卒業太學
一日過予家獲胥晤焉私怪其被服縞素徐而詢之始
知公扵正統乙丑某月日已物故矣相對為之於邑兹
鈍歸㐮葬事太學吳匯合羣彦咸為詩歌以悼公欲予
序其端嗟乎以予受知于公言猶在耳尚忍執筆序公
之什哉然諸君哀發于情悲傷惋惜固本于公碩德令
譽感人之深而然由今出於鈍之友而觀之是公之德
譽由鈍而益以彰也可不謂之孝乎矧鈍青年秀質學
行䆳美已起而接踵芳塵簮笏之傳也可占不墜而魯
繼是亦將嶄然而出吾知公雖死猶不死也嗚呼仁者
必有後其信有徵哉俛仰今昔遂抆泪書之簡首
倪文僖集卷十六
