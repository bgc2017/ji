倪文僖集别集類五(明)
提要
(臣)等謹案倪文僖集三十二卷明倪謙撰謙
字克讓號靜存上元人正統己未進士及第
官至南京禮部尚書諡文僖據李東陽序謙
所作有玉堂稿一百卷上谷稿八卷歸田稿
四十三卷南宫稿二十卷又有奉使朝鮮之
作為遼海編别行於世今皆未見此本凡賦
辭琴操古今體詩詩餘十一卷頌贊表牋箴
銘一卷文二十卷蓋謙所自編於生平著作
汰存六分之一者也三楊臺閣之體至弘正
之間而極弊闒冗膚廓幾於萬喙一音謙當
有明盛時去開國之初未遠前輩流風餘韻
往往而存故其文步驟謹嚴樸而不俚簡而
不陋體近三楊而未染其末流之失雖不及
李東陽之籠罩一時而有質有文亦彬然自
成一家矣固未可以聲價之重輕為文章之
優劣也乾隆四十五年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
倪文僖集原序
文一也而所施異地故體裁亦隨之館閣之文鋪典章
禆道化其體盖典則正大明而不晦達而不滯而惟適
於用山林之文尚志節遠聲利其體則清聳竒峻滌陳
薙冗以成一家之論二者固皆天下所不可無而要其
極有不能合者故君子觀人之文不必識其面聞其論
議親見其所施為而其器識材用之稱乎此或宜乎彼
斷斷乎其可别已是雖殊世異代操吾說以求之無所
不得矧耳目所接風聲義槩之在天下方盛而不可冺
者哉東陽辱青谿倪先生舜咨為同年交最深獲見其
先文僖公樂與天下士誦公所為文舊矣公居南京有
火厄手掇舊稿數帙以出青谿復力檢得之雖頗散佚
尚多不能盡錄公既沒青谿乃取公所自編訂者為三
十二卷刻梓以傳東陽始得而備見之作而歎曰我國
朝定鼎開基奄有六合光嶽之氣全得于天自高皇時
宋學士景濂諸公首任制作而猶未得位文皇更化楊
文貞諸公亟起而振之天下之休養涵育以暨英廟之
初富庶之效可謂極盛矣而劉文安諸公出焉逮于憲
廟其用猶未已也時則有若文僖公相與先後揚厲其
名大著其在景泰間應制賦詩中官常立俟以進自餘
碑板金石之文雲涌川溢沛不可禦嘗奉使朝鮮即席
命筆略不搆思國人皆縮頸吐舌駭歎不能已及歸梓
其作為編至于今存焉盖公之雄才絶識學充其身而
形之乎言典正明達卓然館閣之體非巖棲穴處者所
能到也故雖中歴巇險晩登通要不得盡見于用而其
於典章道化關一代之盛以為後觀者如此豈非不朽
之事哉昔孫盛作晉春秋傳之外國後有購者於遼東
得之宋孫甫作唐書甚自珍惜嘗火後歸問其書他不
復顧斯文出處與此正同然二氏之書卒不見于世者
謂其子孫不足以繼之也公修英廟實錄未及終青谿
繼入翰林以成事告校諸前代其班馬氏之風乎且青
谿為學士為禮部侍郎尚書趾美承閥當代所僅見行
業之著其於公益有光焉後世稱江東倪氏之盛者殆
不獨文之為重而文其徵也是固不可以不傳已公諱
謙字克讓學者稱為静存先生己未進士及第官至南
京禮部尚書致仕卒贈太子少保文僖其賜謚也文有
玉堂稿百卷上谷稿八卷歸田稿四十二卷南宫稿二
十卷通為卷百七十則裒為家集青谿與其弟工部主
事阜軰共藏之而遼海編别行于世云弘治癸丑秋八
月一日賜進士出身中順大夫太常寺少卿兼翰林院
侍講學士經筵講讀官兼修國史晩生長沙李東陽序
