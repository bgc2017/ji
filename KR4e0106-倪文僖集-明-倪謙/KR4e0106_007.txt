倪文僖集卷七
明倪謙撰
律詩七言
竹雪軒為陸元泰賦
六花萬點撲琅玕清逼幽軒稱倚闌雲母屏風金佩冷
水晶簾幕翠翹寒初驚衮衮凌高節渾訝翛翛舞素鸞
吟興頗同袁令尹徑来不問主人看
送曹子琛還句曲(弟義吏部員外郎)
在原常誦鶺鴒篇視弟親勞到日邊叙話夜牀忻對雨
思歸秋旆遠衝煙家隣弘景燒丹竈地接茅君種玉田
莫厭西風霜入鬢刀圭好乞駐流年
送賀司訓懋赴應天(本學人也)
儒職清高荷美除南還榮養有誰如官居魯泮諸生表
家近秦淮半里餘前絳雨霑新背笈北堂花擁舊肩輿
懸知講罷歸来晚綵服烏紗慰倚閭
分題得泗亭懷古送友别
艤棹閒登泗上亭殘碑猶載舊時銘鹿亡自合歸隆準
蛇斷何為泣素靈芒碭山頭雲漠漠沛豐城下水泠泠
大風急起歌臺莫舟子開帆未肯停
洒墨軒
幾載臨池事偃波玄霜一握手輕磨揮毫遠法宣王鼓
掃素曾籠逸少鵝飛絮落花春欲老問竒載酒客頻過
只愁殺盡中山免芳草纍纍筆塜多
送宋尚寶懷赴南京
拜官南去沐恩休清貴明時第一流遠道高風秋氣肅
長江霜落水痕收職司御璽雙龍紐身近皇家五鳳樓
從此兩京佳麗地扁舟來往屬遨遊
送殷主事謙書最南還
海上星槎夜入河天門獻績沐恩波鳳麟終合歸靈囿
龍虎猶歆擅甲科寶殿雲開辭負扆石城雪霽想鳴珂
臨岐為有同年舊笑看豪曺意氣多
次韻荅内弟姚秉常
儒冠何物是生涯插架牙籖理復斜月桂好分天上種
霜毫應發夢中花文章著述逾千首經史冥搜近百家
愧我無能居散地遲君高會際亨嘉
行人成君始終寄江夏胡先生詩二首用韻寄荅
乘舟仙客漢川回枉示封題手自開鳳髄龍團勞遠寄
建溪顧渚不須猜㪺泉旋煑軒轅鼎酌酒且停鸚鵡杯
甦息蒼生知有志鳴珂蚤晚日邊來
人生萍梗受風吹蹤跡分飄底用悲碧海鱗鴻傳錦字
清秋鸞鵠見冰姿為師喜有胡安定知已豈無鍾子期
鈴閣玉堂清切地抽毫來與共論思
徐進士父挽詩
思親有堂橘有軒苔封石徑無塵諠持竿随處坐臨水
抱罋或時行灌園服鳥三冬止蘿屋鳳鶵五色翔薇垣
遠道奔哀泪如雨莫向月明重聽猿
筠川書屋為清河太守致仕李君賦
一川寒玉水沄沄晚節高風對此君藜杖醉吟三徑月
角巾閒步九臯雲碧窗燈影穿林見石榻琴聲隔岸
聞治郡功成身早退賢名千古重斯文
雲我軒
素濤一榻洗煩襟兀坐相忘契誼深入戶往來如有約
随時舒卷共無心端期捧日丹霄上還擬從龍碧海潯
欲訪岩棲不知處曉猿夜鶴伴秋隂
夀醉畊老人(七月四日)
老向青山友鹿羣養高林壑不求聞一壺常醉床頭酒
數畆閒耕隴上雲碧漢夀星晴晃曜玉爐香篆暖氛氤
郎君綵服承懽好為問秋光到幾分
藺學士輓詩
碧山泉石賦歸休俄共耆英地下游老去葵心猶向日
病餘絲鬢豈禁秋南宫閱卷思甄拔東閣揮毫憶校讐
媿是門生情倍感無從雙涕奈横流
陳恭侍郎父靜誠先生輓詩
九霄雲盡六龍飛啓沃深勞補萬機鳳駕屢過諸葛徑
魚竿獨慕子陵磯朝端勛舊俱丹轂馬上山人尚白衣
完璧莫傷歸夢早聖皇諭祭古今稀
儒門奕葉舊簮纓高步風雲際聖明剪刈羣雄資翊贊
奠安四海屬經營生前節義辭高爵歿後哀榮冠列卿
媿我鄉人生最晚清風時仰靜誠名
國子吳檢討先塋四景之二
楓橋月落
吳江楓落水通橋斜月將沉斗轉杓兩岸秋聲隨籟發
半篷寒影帶波搖漁舟乍起吹殘火估舶爭開趁早潮
幾度吟詩憶張繼鐘鳴山寺夜迢迢
寒寺鯨音
招提遙隔闔閭城夜半蒲牢吼地鳴度嶺微分山市曉
穿林偏帶野泉清高低夐徹三千界次第頻連百八聲
獨有思親情倍感烏啼月落夢魂驚
松月軒
偃蹇長松拂四簷瑤空移上海東蟾金波湛湛光浮榻
蒼雪霏霏影入簾老鶴驚寒時振羽怒虬終夜自垂髯
幽人對此渾㤀寐一任更深漏轉籖
和王廷器檢討夕讌李揮使東軒詩三十首(并序)
承示傑作捧誦之際若寠人子入市睹寶貨駢集不覺
目眩心掉然業已許和故不揣駑劣廢一夕之寢強成
其數錄奏廷器翰長宗大揮使非敢言詩第欲踐言云
耳
賓主論文對酒巵燈前傳令影交馳香雲拂座元無定
華月窺簷似有私李廣雄韜予所慕王維佳句世同推
明時幸接丹霄羽致主黃虞敢共期
坐對雲屏不啓關恍疑蓬島在人間錦衣華胄多君武
玉署清資羡客閒取醉漫勞新酒勸諧歡頻用巧辭訕
秪應義重能延欵不放花驄步月還
繁絲豪竹弄新聲絳蠟光分綺席明投轄已拚厭此夕
飛觥何惜到殘更酒酣風月胸中滿詩就雲煙紙上生
憶昔洪都高客賦獨誇王勃最先成
詞源浩瀚瀉三江百斛龍文筆可扛藝苑雄才君獨步
吟壇勍敵我須降銀絲細斫吳中鱠玉管新番塞外腔
昭代行看樹勲業隠居誰羡鹿門龐
遠寺昏鍾已罷撞錦袍黑髮映明釭清歌聲度黃金縷
法酒香浮白玉缸笑語送鬮人隔座豪呼博塞月盈窗
良宵懽會惟三益此樂人間信少雙
為問潜陽幾日歸談玄渾訝泄天機醉狂始覺醒來好
今是方知昨已非莫向蓍龜占否泰且從裘馬共輕肥
深情能保如膠漆青史陳雷繼有輝
開軒待月費吟思詩律曾推一字師宴樂盡拚今夕醉
功勲須及少年時名駒未試誰能識良賈深藏世寡知
但使酒腸寬似海何妨連進紫金巵
奎壁方中北斗高謫仙醉着錦宫袍庭松月浸蒼龍骨
檻竹風梳紫鳳毛杯送赬霞歌宛轉爐圍紅玉坐周遭
賞音可羡徐東海一曲冰絃動譽髦
寶鼎龍涎散碧雲劍横秋水自隨身月華墮地明如晝
火氣當筵煖似春飲酒每歌魚在藻感時又遇鴈來賓
醉中和得迎仙曲鳳琯吹將向玉宸
座上金蓮徹夜開故人相遇且銜杯一庭霜月醒殘醉
萬里風雲入壯懷分閫佇看持節鉞調羹須是用塩梅
結隣若許通幽徑不惜移樽日笑陪
千金結客重交遊詩酒相忘不解愁汗簡細評科斗篆
仙關疑接鳳麟洲馮驩客裏須彈鋏王粲吟邊獨倚
樓誰似此軒幽絶處高歌取醉倒瓊甌
貂裘坐擁不知寒月轉瓊筵捲幔看羌笛且教停折柳
瑤琴謾聽鼓猗蘭圖形擬上麒麟閣執法休論獬豸冠
豪客新詩三十首錦箋書就墨華乾
將軍能武復能文書重羊欣白練裙韜略已看推巨擘
旂常行見紀元勲肯將節操炎凉改賸有聲華遠近聞
况是東軒多勝賞新題時與故交分
石屏積翠喜淩霜遺戒誰曾效贊皇九曲峯巒爭起伏
四時松竹共青蒼開軒久玩情偏爽把酒閒吟夜正長
醉後不禁喉吻渴霜柑細嚼紫香囊
子喬飛舄下西清來聽古桐絃上聲玉椀香雲傳茗汁
金盤丹魄薦芝英鳳麟燄吐烏銀屑牛斗光騰寶劍精
却羡主人能飲客酒行只用兕為觥
碧天孤月起東林人在重門畫閣深吟賞每招諸友共
清幽不受一塵侵瓊巵爛醉罏頭酒彩筆親題漢上襟
坐久但聞香貫腦涼煙如穗裊檀沉
金猊添火爇香塵酒入歡腸不醉人竒石喜看三仞玉
早梅誰寄一枝春紫檀鐡撥繁聲急彤管雲箋麗句新
散步虚庭霜月泠清風嫋嫋動垂紳
封侯萬里建旌旄今見班超骨相高小帳金杯淹翠袖
長檠絳蠟照緋袍今宵痛飲寧辭醉他日攄忠肯憚勞
會使燕然重勒石功名端的冠時髦
琅玕玉立俯清渠歲晚珊珊繞燕居客到閒從林下飲
詩成多向節問書九天風月瞻光霽一氣隂陽驗慘舒
賓主交歡何所似依依綠水汎紅蕖
滿注葡萄甕裏春開軒劇飲見天真菲才自愧登金馬
壯節君看剖玉麟燈下呼盧人影亂庭前貫葦月華新
吟壇強和驚人句夢入池塘覺有神
姓名早晚出金甌秉燭何妨入夜游舞曲有腔頻换譜
酒杯無筭不論籌閒中運甓思陶侃醉裏彈棋笑奕秋
逸豫每能存惕厲行藏随處沐天休
賓主相看共眼青喜聯冠珮侍彤廷多材俱羡成竒器
馳譽爭誇正妙齡鳳斝深浮千日醖鸞刀細簇五侯鯖
及時懽賞真明達莫待霜華短鬢星
碧落驚寒鴈影疎東忩月上捲簾初已成霧雨南山豹
須化風雷北海魚午夜偏能娛盞斝三冬知不廢琴書
明朝我試來相訪一榻清風醉夢餘
胸襟瀟灑更䟽通燕喜應知有古風一曲清歌番子夜
百壺春酒醉新豐更收殘漏霜初下雲度輕綃月淡籠
千載南樓傳故事庾公高興與今同
斗室幽清自不羣日華常映海東雲麝煤入鼎浮香篆
蛇腹横琴散斷紋每喜三冬頻會友誰云一飯敢忘君
却憐月夜霜華泠涷捐琅玕瘦幾分
碧海鳥沉莫景昏東君娛客管絃諠年豐已卜經三白
陽長方當會一元鶴髮喜瞻南極粲丹心常仰北辰尊
貂裘綉褥圍爐坐誰道連床席未溫
佩玉鳴騶總俊賢詼諧探賾更鈎玄酒開臘蟻清歌送
菜簇冰絲玉指傳榾柮煖煨霞滿座闌干醉倚月當天
蘿關一徑殊幽僻絶勝王維舊輞川
良宵踏月遠相尋翠壁疎篁助細吟度曲不須敲象板
賞音惟許操瑶琴佳人慣索纏頭錦公子閒抛買笑金
宋玉高堂曾有賦麗辭傳誦到如今
酒酣耳熱臉生紅劇辯高談四座空繁弱笑彎何慷慨
豪曹獨拊自英雄清音嫋嫋頻吹竹爽氣飄飄欲御風
醉倒秪應同枕藉日華還待出籬東
夜永銅龍滴水遲玉壺春酒送青絲鸞笙細咽渾忘醉
鱸鱠分嘗慰所思虎衛將軍偏愛士詞林仙客每留詩
何當一拜高堂上夀母親稱百歲巵
送古廉李祭酒南歸
立朝四十有五載名節赫然聞九州請老許從今日去
效官真與古人侔喜看羣弟上封疏即詔有司供驛舟
聖主虚心思舊德乞言還見起林丘
覽秀舫分題得番陽湖
番湖風靜水無波此日曾乘畫舫過萬頃天光澄素練
一拳山色湧青螺朗吟赤壁蘇仙賦閒和滄浪孺子歌
佳勝經行宜縱覽應知清興倚篷多
送張驛丞
明時作宰向雷塘薄宦那知謫遠方身事不須驚寵辱
人情何必歎炎涼一雙白璧元無玷百尺青松老更蒼
萬里澠池終奮翼重登朝著詎能量
扈從謁陵十詠(正統戊辰春二月也)
駕出都城(二十六日壬午)
鑾輿曉發帶春曦韎韐桓桓起六師御路塵清森虎韔
神臯風暖掣龍旗寢園祗薦存周典原廟修祠陋漢儀
濟濟公卿扈仙蹕不才何幸亦追随
沙河駐驆
曉駐旌旗遍野紅貔貅百里衛行宫山連北極三千仞
身在中堅十二重散騎徐牽金絡馬將軍齊帶寶琱弓
八珍已進天厨膳甲帳彈碁啜紫茸
御營啓行
御營五夜發沙頭滿路金蓮散不收天外長風驅鉄騎
海東初日耀戈矛花香遠逐龍涎噴草色低承鳳輦游
聖德神功彌宇宙萬年玉刻護松楸
寢園祗謁(二十七日癸未)
翠樹重重寶殿開五雲常日繞蓬萊纔趨玉座函香進
忽報黃麾導駕來下輦還須中使引合班不待禮官催
鼎湖悵望飛龍遠空抱遺弓泪滿腮
恭陪大祀(二十八日甲申)
人間節序屬清明天上時思軫聖情法從班連庭陛肅
粢盛香拂几筵清禮嚴陟降終三獻孝格幽明在一誠
此日微誠陪祀享只歌潛頌答昇平
侍閱軍容
聖皇閱武禁門西翠葆葳蕤簇仗齊雲擁旗旛輝日月
雷轟笳鼓振山谿材官結隊皆羆虎寶馬成羣盡駃騠
勲業由來輸衞霍却慚簮筆侍金閨
銀山從獵(二十九日乙酉)
日上千峯紫霧消銀山蒐獵按鑾鑣露香芳樹攅紅錦
風淡長楊軃翠條迥野鳴鞘圍萬馬層空飛箭落雙鵰
從官誰道相如吃賦就淩雲氣獨飄
龍池錫宴(三月一日丙戌)
水殿筵開對碧峯大官頒賜拆黃封方壺縹緲環三島
靈瀑鏗鏘噴九龍在鎬昔聞同豈樂奔流今見總朝宗
幸逢上已當修褉分得恩波似酒濃
輦道回鑾(初二日丁亥)
三陵辭罷啟高牙振振還宫輦路賖上將方移行殿壘
前茆已駐曲河沙九天日馭臨黃道萬乘霓旌擁翠華
時喜昌平賢父老爭持牛酒進官家
北郊迎覲(初四日己丑)
清道龍驤已載途甲光映日似銀鋪百年禮樂逢昭代
萬古山河壯帝都朝士蕃王齊覲謁黃童白叟競擕扶
詞臣歸從鑾輿後惟聽嵩高振地呼
倪文僖集卷七
