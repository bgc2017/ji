倪文僖集卷三十一
明倪謙撰
方外
古詩五言
題辛冲和雲谷軒
浮雲起巖石靉靆能成霖乃棲崖壑間結兹數畆陰變
化寧有跡卷舒本無心若人守雌者内觀趣彌深茅盖
隱玄關迥絶纖埃侵終朝味道腴何必嬰華簮心遠境
自僻豈必巢雲林淵默養沖和兀坐萬慮沈古人若逝
水孰能遺至今長生有真訣休沐容相尋
題畫送姜惟寅
山人住蓬萊瑶草俯堪拾茹之可長生紅腴好顔色一
朝駕蒼螭凌雲朝紫極天門笑相遇已注真仙籍别我
下江東何以慰相憶囊中九轉丹還應乞餘粒
贈濟川航上人還京
深山多白雲散漫隨飊風滄海有浮萍飄泊無定蹤人
生四方志況乃為禪宗江湖足行脚幽勝靡不窮昨來
挈詩瓢長吟度居庸浮杯桑乾水振錫燕然峯老我居
楨陵一笑忻相逢跏趺共情話萬事回頭空邊城落日
黃朔吹號寒冬拂衣歸舊隠南邁如驚鴻嗟我誤儒冠
何由脱樊籠臨風起深羨離思徒冲冲
古詩七言
魏尚書墨竹為靳上人賦
我昨移棹遊湘皋瀟瀟西風吹鳳毛嫩涼輕透白苧袍
推篷把酒歌離騷仰觀勁節排雲上綠玉交加靜相向
落籜宜裁漢祖冠翹枝欲化壺公杖羲和鞭日秋陰清
扶疎影重弄晩晴耳邊忽聞鷓鴣語鈎輈格磔林間鳴
朅來久作瀛洲客夢想竒遊知未得偶從精舍見圖畫
墨花尚帶江雲濕上人愛此如拱璧重是司寇尚書筆
此君何可一日無幽窗坐對心神懌
題彭道士山水畫
黃冠本是仙者徒慣寫萬壑雲糢糊酒酣袒跣倒墨汁
興意所到成狂呼長林蔽虧知遠近野水微茫疑有無
包藏元化在&KR0008;臆不讓前代方方壺平日相聞不相識
往往縑藤睹真跡定應縮地術通靈雁蕩匡廬移咫尺
空山無人耕白雲但見家家横屋脊我欲尋幽一問竒
不知誰是揚雄宅
郭熙山水圖為丁道錄烱然題
仙家洞天三十六地脈獨數華陽靈我師佩印主其所
霧閣雲窗常不扃支鐺玄夜煑白石飛檄白書鞭轟霆
茅君禮罷月如水控鶴直入秋冥冥玉皇聞師司下圡
召赴彌羅紫霄府命臨真境向蓬萊玉佩霞琚綰簮組
舊遊為别今幾春時憶家山魂夢苦危峯飛瀑正當門
閒却長橋跨溪滸郭熙畫手稱良工運毫命意趣不窮
當年應預寫句曲深林䆳壑何其同我師得此如拱璧
索我開圖着詩筆賦詩看畫思飄飄何須更躡王喬舄
正月十七日謝省長老過訪
碧峰老師八十餘松姿鶴骨清且臞春來自負足輕健
徒步訪我新樓居憶昔我師年正少詔選來宗法王教
法王返旆向西天北上京師覲天表大齋修建沐恩輝
給牒復許江南歸歸來默坐守空寂深隠禪關依翠微
久向山中厲清苦雙舄何曾入城府念我如乘雪夜船
逸興翩翩孰能阻感師意氣真古人平生交契老益親
年華迅速四十載愧我蹤跡猶紅塵我昔歸休樂泉石
曾向山中候巾舄只今復握南省章路阻雲峯隔秋碧
師精易道妙入玄神機深得一行傳吉凶悔吝掌中見
談鋒落口鏘流泉坐倚南窗話情舊洗盡胷中塵土垢
雖無清供出伊蒲喜有名言破孤陋興闌别我還碧峰
手内却嫌扶短笻出門一笑不返顧飄飄兩袖揚春風
臘高逾八今望九知與須彌同不朽待我來攜一瓣香
敬祝我師千歲壽
律詩五言
送羽士吴道璇
穏著飛雲履還乘犯斗槎蓬壷拾瑶草勾漏覓丹砂野
嶠應看奕仙源或飯麻何時拂苔石聯坐讀南華
松隠為羽士吴碧山賦
老樹不為棟山人應共潜瘦枝横鶴骨密葉洒龍髯翠
色侵孤榻秋聲落四檐蒼精宜駐景服食定能厭
寄珍上人兼柬聰公
南國違支遁于今已十秋紺園成久住白業自精修思
演林間梵待歸江上舟遥知聰侍者清意滿高樓
律詩七言
送暿上人見中住延慶
一襟歸興下林丘方外芒鞵足勝遊碧漢有聲聞錫過
滄江無浪見杯浮蓮花漏滴祗園晩貝葉經繙石榻秋
談柄宗乘應大闡賸馳清譽滿南州
靜菴為定上人賦
把茅為盖静為銘斷盡塵緣養性靈花雨曼陀時散彩
林開簷蔔自多馨蒲團定起雲生衲石鼎香消月滿庭
已覺禪心如止水須妨投礫試清泠
春谷為神樂沈道士賦
和氣薰蒸徧九垓谷中風景勝蓬萊夭桃豔李能紅白
舞蝶遊蜂信往來别有壷天行日月全無世路接塵埃
從今解得尋君處夜夜丹光燭上台
姜羽士涵碧軒
天上五城十二樓此樓直接鳳麟洲翠華當戶山如馬
碧影涵窗水似油鶴氅乘風寧受暑鸞笙吹月最宜秋
飛仙弭節神清爽安得相隨玩白鷗
題畫送姜惟寅
久别相逢白玉京仙官欲陟太常清十年夜雨瑶池酒
二月春風紫禁鸎江上魚龍迎桂檝山中猿鶴候霓旌
夢梅猶抱烟霞癖接武天衢好致聲(夢梅者予舊友趙惟寧也)
送宗華上人主杭普福寺
佛印相傳属惠能蕭然塵外一高僧遠歸天竺湖邊寺
暫數長干㙮上燈紫竹秋巖和月卧綠蘿春徑撥雲登
何當躡屩分清賞共指雙峯話葛藤
送戒璇住蘇州定慧寺因得省祭
妙年奉檄主禪關杖鍚寧親故里還宰樹近連祗樹綠
衲衣新換綵衣斑丹青勢出煙霄上鍾磬聲傳紫翠間
選佛場開花雨散方袍來會有諸山
贈濟川杭上人還京
殘冬分手向郊埛路入重山挹翠屏上谷已遊秦郡縣
燕然曾訪漢碑銘朝來清供蒼龍鉢雪後歸裝白馬經
行觸禪心總詩趣吟成莫惜寄邊亭
庭松偃翠月如銀一錫南飛邈莫親芒屩正侵邊地雪
衲衣不染塞垣塵道傳乾竺機緣息詩擬湯休句法新
回首居庸暮雲隔天涯誰念未歸人
松鶴軒為丁羽士賦
長松幾箇傍簷楹老鶴如童靜不驚劒氣晴衝蒼雪冷
丹光夜燭縞衣明九臯聽徹神偏爽五粒餐來體自輕
間向爐中添艾納一琴相對有餘清
答趙惟寧羽士惠詩次韻
詔許休閒故里歸聖恩深念侍儲闈黃金腰下慚横帶
白玉堂前憶賜衣世上面朋秋露薄眼中心契曙星稀
新詩慰我情偏厚沐手吟觀向夕暉
夏仲出郭歸遲暮投山寺而宿與無垢瀞上人坐
話漫興賦此
僧房宴宿境幽偏野衲巖棲不計年木食草衣脩净業
薰爐經卷伴枯禪雲生坐石諸緣斷月印寒潭一性圓
曉起揚鞭入城去南山回首羃嵐煙
七月四日避暑天界禧上人西菴(號天祥)
西菴避暑遠尋盟洒面松風夾道迎竹塢披襟毛骨爽
石床欹枕夢魂清庭前樹古知僧臘林下雲閒識宦情
大地蒼生望霖雨憑誰呼起鉢龍行
草堂歸隠為大覺住持渶性源瀾性海賦
相攜無著與天親卓錫誅茅遂隠淪世外不生塵土夢
山中共息水雲身煙霞閒伴初歸客猿鶴歡迎舊主人
悟得真空諸念寂草堂風月倍清新
贊
無際畫像贊
廣顙豐頥鼻頭垂下是誰露一毫端覷著非真非假道
印古拙吟坐蜀山逮下徵以鳳詔遂遠覲乎龍顏開解
脱門守毘尼藏住法席之宗師為緇素之皈向匪獨自
利兼欲利他遊如來寂滅之海等功德恒河之沙莫從
幻相深求要識箇中風味一輪浩月澄江萬古長空無
際
張仙神像贊
六星煌煌燿斗極降精委靈著竒蹟神司若禖福寰域
好生之仁合天德手挽長弓姓可識子囊纍纍冨儲積
有求必與無所惜盍觀眉蘇得轍軾格不可度矧可射
凡百君子尚翼翼
維摩贊
維摩在昔以滅為樂四大增損百病俱作有身是累私
智所鑿一性真如無病無藥咦法門不二任人行撒手
超然登正覺
九霞道人范玄宇像贊
鶴骨之清松姿之古翠羽衣裾玄雲步武烱神明其内
腴澹冲和其外睹樂奏六律至音資以諧和法受五雷
元氣属其吞吐其飛神也仙洲鳳麟其訪道也名山龍
虎遂致進經籙之清階主真人之紫府觀其鞭笞鬼魅
則羣邪伏藏叱咤風雲則甘霖沾溥此其人盖誠格高
穹功施下土壷公之儔旌陽之伍其自號曰九霞者豈
其餐日精於東華觴瑶池於西母者歟
泉銘
天馬山幽谷菴玉乳泉銘(并序)
太平之當途有鄉曰歸善有山曰天馬境深地僻人跡
罕到其東則有天王山峙其左其西則有黃渺山環其
右又有老目山拱其南大現山擁其北四顧盤互為靈
秀所萃結居民濮氏據山之西而家焉濮之祖嘗睹山
東最勝之處而愛之曰此地宜建佛刹非凡民所當處
也乃搆草堂三間其上莊嚴佛像名曰幽谷菴延僧以
主香火既而物故繼者乏人有宗受上人者號心印杭
之仁和人自幼出家西湖之靈隠禮韜光真如海為師
授禪教遍遊名山參禮耆宿嘗憩錫大報恩寺景泰間
去遊當塗濮之彥曰㫤一見上人若有夙契遂敦請以
主斯菴上人方倦行脚顧其地真足棲禪遂從其請於
是翦榛蕪拓舊址重建佛殿三間左右廊廡禪堂庖廩
十間象設供具靡不完備丹雘金碧照暎山谷蔚然為
一佳刹也第所恨者山高而峻石堅而頑乏水以給僧
衆每取水直抵山下澗邊㪺汲相去一里有半山勢陡
絶肩不可擔用筒背負祁寒暑雨踐冰霜觸炎熱犯淋
渫艱辛萬狀成化甲午經歴李公玉衡精於地理嘗至
山中上人語以乏水之故公指山左石上而告之曰此
中有水何不鑿之上人乃焚香禱於佛殿及山神隨其
所指而鑿焉施工至二丈餘果見水泉湧出甘冽香美
泛溢而上足充菴給鄉人聞枯石得水奔走聚觀嘖嘖
歎異上人於是介玉衡來京謁予請賜泉銘并乞名以
紀其事將傳示永遠予為名其泉曰玉乳而記之曰人
必資食以養生食必資水以烹飪故一日無食則餒一
食無水則廢是則水者日用之尤切而不可缺者也況
乎斯菴也食指頗衆粥魚齋鼓開口待哺而苦於無水
艱於遠汲若之何而不告病乎一旦遇李公而指示之
遂能得清泠於山椒出雲液於石窟汲之者謝險阻而
就平易自是絶負筒之勞去陟降之苦果何由致此哉
實出上人戒行精專誠意感孚是以山神效靈佛力垂
佑假乎李公以發其秘也豈偶然哉是不可以不記繫
之以銘曰
水行地中實維土脈石也燥剛水何由得繄維幽谷山
骨厚堅飲啜之養乃資澗泉里半有餘方逹澗滸負筒
遠汲登降良苦衡也今璞天牖其衷獨具神鑒啓窒為
通石竇發祥源源不息豈伊山靈泄兹髓液積誠所感
金石為開地不愛寳潤澤後來汲者免勞飲者獲濟匪
由上人曷臻斯異昔八功德移自竺西今穴此孔將無
與齊石中得泉詎非玉乳錫名作記永示千古
倪文僖集卷三十一
