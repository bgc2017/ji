倪文僖集卷五
明倪謙撰
古詩七言
題張中書子俊畫孤舟讀書圖為吳宗起賦
昨夜滄江雨初歇兩岸山屏翠煙疊江空浦極悄無人
但見小舟横一葉舟人所適非取魚危坐船頭惟讀書
音聲琅琅出金石馮夷起舞黿鼉趨蘭橈不舉随流去
渚北汀南無定處只知兀兀了殘編不覺亭亭倚高樹
知君自是隠者流孤篷短棹輕王侯經年對語手中卷
鎮日忘機沙上鷗澹古先生青瑣客揮毫日儤金門直
忽看高興落江湖却向烟波寫真逸王摩詰張志和畫
意詩情相蕩摩樵青篷底喚不醒西塞山前春雨多
上國觀光歌為沈侯官司倉用賓賦(能畫)
袖有五色筆囊有萬言策筆可補造化策可干明辟纔
聞皐朔詣公車又見嚴徐向都邑奮志遙從上國遊扶
搖九萬摶脩翼日月明三殿虎豹守九關玉帛會諸侯
梯航來百蠻金張甲第亘紫陌䕫龍禮樂嚴清班光華
眼底觀不盡致身已在青雲間不慕綰金章不羡乘丹
轂自分草莾臣但足升斗禄東葛方容就督郵南閩復
許煩搜粟清曉君門開謁帝趨明光天仗建羽旄簫韶
儀鳳皇玉階稽顙荷恩出海嶠行覧三山蒼携壺送子
都門道晴日輝輝照芳草酒闌征旆逐薰風回首蓬萊
五雲繞
風雨歸庄圖為錢景和賦
隂雲蔽空如墨堆長風入林聲撼雷木葉驚飛水波湧
忽送一天山雨來山翁行行在中路急歸遠向溪橋度
破傘高擎稚子扶杖瘦泥深不能步到家入門呼老妻
快燒榾柮烘我衣
雪後山行圖為前人賦
深山雪後岩壑空槎牙古木號嚴風長溪流澌凍欲合
野徑時有行人通青騾裝重征途白三子懷冰凛寒色
鄉園何處渺羈愁歲晚天涯猶作客前村有酒不惜錢
泠氣直透三重綿
湖口石鍾山為庫部王郎中恕賦
彭蠡之口兩石鍾上下壁立金芙蓉何年鼓鑄出爐冶
造化融結當鴻蒙山靈昔聞訴真宰帝令䟽鑿驅鬼工
雕鎪險陋向山麓空洞穴隙紛玲瓏鳴聲底用事撞擊
自有巨浪乘長風何殊張樂洞庭野大音迭奏聞金鏞
五老分明俯垂聽鑑鍧撼蕩馮夷宫爾来世歴千萬古
至今追蠡懸高空坡仙當年適臨汝沿洄南去路自通
平生好事此足見放棹特過湖水東明月夜抵絶壁下
怪石正與風濤衝噌吰鏜鞳互響應寓目始得窮竒蹤
此景居民久應識口不能道嗟漁翁詩成援筆歎且笑
漢人語簡唐人庸我皇曾此戮鯨鱷攀崖上登山閣中
龍香落紙灑宸翰滄江夜夜光如虹憶昔皇華使荆楚
奈予王事方匆匆天生佳景不一到悵望思逐南飛鴻
王君舊隠此游衍要我作詩抒素胸不知夙願可償否
汎月來遊追長公
五龍圖為胡監丞題
我曾讀易披韋編乾龍飛躍當天淵神物變化不可測
千古惟聞爻象傳忽驚波濤捲虚壁真見羣龍紛糾纏
分明五色照雙眼崢嶸頭角爭蜿蜒鬚鬛獰張紫戟竪
睛瞳閃爍金鉦懸前拏後攫爪牙露左卷右舒鱗甲堅
居中夭矯更雄健簸弄明月驪珠員飜身怒擊海水黑
嘘氣暝結隂雲玄揮霍疑驅鬼神會淋漓訝與河潢連
乘潮欲掣鉅鰲足鼓浪正湧飢蛟涎鯨鯢喪膽深竄伏
鯤鵬矯翼遙騰騫陽侯馮夷駭且怖一吸愁將空百川
望中慘淡白日晦淒風颯颯來狂顛恍惚長空灑飛雨
霹靂破山揮電鞭噫嘻好手豈易得經營筆底何精專
竒形異狀恣揮寫直與造化工相宣想當盤礴何處見
禹門西上春風前僧繇已矣所翁死絶藝信足追前賢
古來好龍惟葉公君今志尚亦復然高堂懸此靜相對
坐覺窗戶生雲煙嗟哉粒食民所天旱暵每憂民瘠捐
便當叱起作霖去四海常令歌有年
母子虎圖為前人題
昔年曾侍朝元殿虎豹守關龍馭輦鳳皇在藪麟在郊
濟濟四靈俱入獻聖皇端拱垂衣裳大韶擊拊諧宫商
至和感召及羣物鳳儀獸舞争趨蹌就中於莬引三子
炳炳文章妥其尾馴然拜跪伏闌圈天子見之心亦喜
一從宦轍走西東幾年不復見汝容良工筆態巧為此
將汝置之圖畫中目光射人威百步意氣揚揚甚虓武
一聲長嘯岩壑間疑有淒風振林藪舉頭高為城掉尾
長為旌生獰雖可畏猶識子母情一兒顧其母一兒跳
且舞一兒當母前相向得其所怡怡不見怒與嗔但覺
哺乳恒相親磨牙吞噬向百獸乃能骨肉全天真君不
見魏家良將初授鉞子肉遺之甘飽啜又不見廣武城
頭翁就烹一杯欲索分其羹何事人心忍為此争如物
性仁恩明更憶弘農施化理斕斑渡河還負子胡為倉
卒棄吾兒天豈無知天不畀人言虎猛我言虎良母慈
子愛藹乎一堂曾參之養閔子孝對此為君歌慨慷
張廷端畫楚水推篷墨竹為鄭簿賢題
長竿半入空短竿如臥龍張氏之子筆意工題作楚水
推煙篷篷窗所見僅如許外此目力焉能窮想當倚棹
湘江渚密葉翛翛翠含雨中有鈎輈鷓鴣語隔岸何人
吹紫簫彩鳳迎風欲飛舉鄭虔之清如此君歲寒高節
夐出羣并刀入手為持贈截取湘臯半畆雲
學士杯歌(并序)
冬官陳進之雅好客予嘗訪之於官舍留予飲出一金盞
觴余形如珮環甚巨曰此盞予新制未有名也今得先
生至而始試之其遂名曰學士杯進之不善飲而好勸
客連飲予數杯酒酣彊予作學士杯歌因援筆以荅其意
歸與親朋觴酌間舉此杯歌此詩亦醉鄉之一樂也
精金百鍊方在鎔煖光爍爍飛晴虹一泓傾瀉紫液凍
鑪錘妙手資良工員不從規方不矩形若珮環深幾許
麯生歡伯每相投却付尊罍為伴侣冬曹陳君真好竒
製此絶勝金屈巵我來擎出便斟酌云是新成曾未持
謂余玉堂仙素有江湖量錦袍濕淋漓曾醉宫壺釀此
人正與此杯宜滿勸頻斟不容讓乃錫以嘉號名曰學
士杯杯惜以予辱予亦因杯頽何如喚起謫仙李一飲
一石襟懷開今君棹酒船歸向三江口高陽有舊徒總
是文章友舉杯吸盡甕中春吐出新詩千百首
淮之水輓山陽友義畢居士
淮之水去悠悠公逝矣不我留乘雲至帝鄉上挾飛仙
遊俯視下土方孰軫蒼生憂萬金不惜濟窮匱古亦罕
見今無儔淮之水波湜湜入人深公之德身榮章服維
民則子登甲科務學殖夭之報施寧有極淮之水流無
已公之名垂後世高風杳邈徒仰止嗚呼九原安得起
一為哀歌歌義士
為易太守題日本僧所作田廬圖
在昔尋仙聞祖龍欲度弱水求瀛蓬徐生樓船載男女
滄溟遠汎將焉窮海洲駐節不復返至今有國扶桑東
君民舉國奉夷教詩書亦沾鄒魯風聖人在御重柔遠
梯航萬里車書通來賓重譯貢方物授館致餼恩優隆
史臣筆底曉詞翰丹青繪事兼能工始知文化洽殊俗
意匠彷彿荆關蹤禮曹郎官青𤨏客溪藤數幅陳南宫
召之放筆恣揮灑風景寫出江南同野橋百尺跨溪水
旗亭一簇依林叢長途策蹇過行旅隔岸騎牛來牧童
居民比屋事耕稼郊原禾黍方芃芃豈其經行寫所見
家山想是勞形容郎官出守分虎銅携圖謁我幽軒中
為言此畫非所重以出遠人聊見崇為君乘興寫長句
日華正照東窗紅
題松隂假寐圖歌
雲山萬叠深復深山根碧磵清人心幽人長夏忽來此
避暑坐愛蒼松隂坐來睡渴目雙瞑誰計斜陽在東嶺
如雷鼻息和泉聲風捲松濤吹不醒滿襟凉思寐正濃
吟魂縹渺随天風不知清夢向何處但見據膝身如弓
華胥覽遍神應悦樂聽鈞天情更惬邯鄲只恐熟黃梁
漆園渾訝飛胡蝶南柯或為太守公腹上忽見生長松
仰天大笑堕驢後遊仙或臥蓮花峯天官筆韻含飛動
此幅尤為人所重披圖堪歎古今人往事悠悠皆一夢
送楊洗馬京闈較藝還朝
先生自是文中豪魁名燁燁馳清朝早登翰苑閱中秘
尋入宫坊居上僚京闈多士如雲集聖主親煩司黜陟
經幄初辭講讀班詞垣暫輟絲綸筆乘傳南來半月程
深院下簾秋氣清掄材晴案寸心白批卷夜窗雙眼明
譽髦簡拔皆精確尺璧明珠光爛若佇充庭實獻彤墀
喜動龍顔承寵渥
泰山春雲圖歌
泰山雄跨齊魯東自古以來稱岱宗造化鍾神插天表
文人日觀羅諸峯氤氲元氣互吞吐時見層雲生盪胸
觸石而起膚寸合頃刻瀰漫横太空曾不崇朝雨天下
坐令四海歌年豐惟我藩垣老方伯仰韓素與茲山同
百萬蒼生屬摩撫熙熙共陟春臺中天瓢在手慰民望
一心默會神明通欲雲而雲雨而雨川嶽效靈無不從
仁恩洋溢洽東土嘘枯起瘵甦疲癃遙望春雲蔽岩壑
官舍坐對心神融頓使移來在忩几筆端意匠資良工
山藏雲氣自嶻嶪雲連山色常溟濛只今春雲滿瓊島
悠揚日護蓬萊宮久待公來作天瑞輪囷粲爛昭時雍
會當乘之起東海直至天門之九重文明有象衆咸睹
五色夾日随飛龍
大藤賊謠(并序)
東莞陳君敏任廣西平南訓導成化改元春大藤峽有
賊焚劫縣治擄君及妻王妾孫十數口去駐鹿兒山王
訴於賊言夫親老乞釋歸養取銀收贖賊從之乃屬夫
曰但贖女以出縱贖吾出亦無顔見人也比賊起營入峽堅
執不行王與孫皆被害君收其遺骸葬之鶴塘縉紳表
曰賢烈兹君來教京衛武學予聞其事傷其抱節而死
足以勵婦德也為作大藤賊謠以哀之
天地有沴氣鍾此大藤賊峽深路復險憑恃為窟宅禀
性若豺虎吞噬乃其德官軍不能制時出寇城邑成化
改元乙酉春賊入平南燒縣門人財驅劫如豕奔羣聚
鹿兒山下存嗟哉儒宫陳廣文傳經講習師道尊一家
妻女十數口同時被擄罹妖氛厚邀金帛贖性命殺人
為戲輕雞豚陳君有妻王義不受賊辱訴賊釋夫養父
母語夫㩦金將女贖一身自分不苟活夫女得歸甘暝
月賊入峽紛起營迫王去堅不行賊怒殺之妾亦殞生
二婦並貞烈照暎冰壺清千秋萬春揚令名安得上帝
遣六丁下剷疊嶂如砥平賊失所恃無欺淩夫婦相保
民永寧
悲哉雙鳳皇吟
東莞陳公世珍從戎於廉重義輕財樂於周䘏人以德
公稱之成化改元秋城為廣西流賊所破公與妻胡氏
皆被擄驅至大䖝埠孫貴㩦金往贖遇他賊奪而殺之
賊議欲釋其一公夫婦哭讓不忍舍遂皆被害其子平
南訓導敏求得屍歸葬之廉城鶴塘兹敏來教京衛武
學言其二親死於非命為之傷痛不已乃作悲哉雙鳳
皇吟以哀之
悲哉雙鳳皇雙棲復雙翔雄鳴雌應之雝雝向梧岡覧
德一出為世祥翼覆百鳥無羸尩豈知羣梟夜突出肆
侮驅逐離故藏山深醜類多搏啄毛羽傷何異魯郊麟
頓踣遭鉏商雙鳳皇良可悲雌雄相讓不忍離雌為雄
死雄亦隨眼中見義不見害肯圖苟免虧天彛雙鳳皇
悲㒺極洒淚向天天亦泣鳳幸有孤雛文采備五色恨
不磔梟罔其奈弱無力含痛負鳳歸瘞之鶴塘側鶵兮
儀舜韶遠向天池集帝憐鳳義䘏鶵孝會有天恩下褒
鍚雙鳳皇悲罔極
玄都看花詩意圖
播州司馬南遷客萬里歸來頭尚黑玄都觀裏看花遊
千樹新桃好顔色劉郎初來花滿庭劉郎再來花盡零
隆替都來十四載眼中故舊如晨星撫時感事詩成後
佳句流傳在人口人生得喪等浮雲義命於人宜自守
嗟予去國亦有年披圖懷古心汒然贏得閒身老林壑
一任晴春花競妍
夏太常半壑秋聲竹
太常夏卿鳳池客曾向鰲峯揮翰墨興來愛寫青琅玕
頃刻毫端生秀色眼中此幅尤絶竒籊籊總抱冰霜姿
大竿凌雲勢直上小竿枝弱形斜欹大竿小竿如玉削
飄蕭葉葉金刀錯西風昨夜入中林恍覺秋聲滿岩壑
疑君鼓棹遊湘川兩岸修篁搖翠煙蒼梧望斷滴風雨
筆底閑將幽思傳又疑推篷向淇澳漪漪滿地瞻新箓
醉將筠管掃煙梢似惜佳人在空谷當年湖州妙入神
意趣所到皆通真免起鶻落有遺法異世接武卿其人
念我平生性孤潔重此清風與高節展圖一見爽心神
凉襲衣襟灑蒼雪掛君高堂絶點埃紫簫好備伶倫裁
月明試弄參差琯應引和鳴栖鳳來
十六日與學士錢公亞卿章公會飲於崔都閫宅
賦此以謝
龍蟠虎踞金陵邑佳麗繁華稱自昔萬戶笙歌多宴集
况乃更遇燒燈夕崔侯好客慕三益繡幕高張展瑤席
邀我三人飲瓊液三人宦跡久離羣一朝會合交歡忻
我侯好武兼好文明時仗劍期策勲華燈照座凝火雲
麝蘭杳靄揚清芬欲歌湛露過夜分只今四海無兵戈
聖主在上玉燭和年豐時泰黍稌多彈絲吹竹宛轉歌
迴風舞䄂紛婆娑東君手持金叵羅如此不樂將如何
訪盧大參莊所次錢學士短歌
東郊遊賞情難盡獨有盧莊占佳勝不辭路遠訪幽居
門枕膏腴麥苗盛我公自是天池鱗讀禮暫為林下人
繞廬綠樹作儔侣入戶青山成友賓烹鮮命酒忘歸去
村徑還諳舊來處好鳥留人不住啼垂楊馬首蒼煙低
題竹夀太常李先生立之
乙未五月十二日乃是太常先生之誕辰肯堂獻夀寫
綠玉薰風滿座清無塵高堂四壁懸長幅我獨愛此看
不足眉夀應期衛武同滿勸霞觴詠淇澳先生美質玉
粹温步玉早登金馬門只今容臺挺高節葉葉雨露涵
天恩一片歲寒心千古簫韶意老去終為清廟器虞廷
九奏鳳來儀好恊至和鳴盛世飄飄正帶淩雲氣
萱草圖為吳元玉題
吳家堂前春日杲光照幽蘭與萱草蘭萱開作黃金花
母心忘憂顔不老阿母看花開夀眉香風滿座春晝遲
金鰲突兀出滄海扶疎掛罥珊瑚枝花前稱觴獻阿母
膝下佳兒綵衣舞佳兒已作水部郎喜看禄養榮三釡
佳兒與佳婦日日娛堂前萱花倚慈竹色與蘭争妍一
片心如寸草微仰視白日當空懸阿母年年在好花歲
歲開慈顔比花花不如秋霜不到堂中來曾聞鄒衍谷
吹律和氣復何似君家壽域中萬彙融融光奪目為母
一奏長春曲
題月夜鳴琴圖為莊知州賦
空山無人秋夜凉銀河熒熒流月光蒼龍百尺落松影
松梢露滴沾衣裳幽人中夜耿不寐起抱絲桐幽思長
坐據苔石不知泠横膝對月調宫商山高水深趣未巳
誰其知者同徜徉七絃不盡太古意下聽獨有仙娥嫦
調高餘響振山谷啼鳥驚起争飛翔夜深欲鼓廣陵散
斜月半落山蒼蒼呼童抱琴且歸去淨掃白雲眠石牀
題山水圖為董英賦
煙嵐溟濛山萬疊根蟠古檜虯枝結滚滚流泉何處來
激石穿崖浪飛雪竹林古洞深復深石牀露泠莓苔侵
洞口幽人横素琴彈出步虚雲外音兩髯並坐如黃綺
山風吹衣淨如水閒讀黃庭一兩篇滿地白雲飛不起
山深地僻人跡稀惟許仙家依翠微何當來訪赤松子
濯我塵纓臨石磯
倪文僖集卷五
