倪文僖集卷二十
明倪謙撰
序
贈都督趙君參戎宣府序
正統己巳秋邊塵弗靖今戸部侍郎楊公時為翰林侍
講奉勅假御史職往山東糾率義旅以備非常尋召還
朝與予論及山東帥臣亟稱都閫趙君良佐之賢不容
口敦詩說禮善於用兵有折衝尊爼之風予心識之未
幾良佐来京備禦胥晤於侍郎公所目其儀度則詳雅
而不矜肆耳其言議則忠信而不回遹探其氣略則振
邁而不萎薾盖將才也始信侍郎公之言不誣景泰甲
戌秋朝廷知其賢賜勅俾協贊果敢營軍務君制馭有
方兵校悦服今年秋宣府左參以缺聞朝廷謂惟君可
當斯任遂擢署後府都督往補之鎮守懷來永寧等地
實遴選也夫錐處於囊其末未有不見鐘考於簴其聲
未有不宣君惟抱負之在内者有素故其材美外見聲
譽外宣自有莫之能禦者是宜峻擢之加有以簡在乎
帝心也盖君世家鳳陽曾大父某從太祖高皇帝起兵
削平海寓累功都指揮同知伯父德勝官至大都督封
梁國公配享仁祖廟庭父某任都指揮分閫山東君幼
嗣為指揮使用太子太保吏部尚書王公薦亦陟父秩
其傳珪襲組固有以見其世澤之遠而振拔有為克光
先烈則君之所自致也今往參機畫發謀出慮詰戎慎
守内衛京師俾同磐石之固外禦侵侮俾絶烽燧之警
此則國家所望於君者然也爾公爾侯河山帶礪所以
酬君之勛伐者得不有見於他日乎君陛辭戒行縉紳
咸燕餞之而屬予為之序行矣良佐尚懋之哉
故工部尚書周公輓詩序
天啟國家興隆之運必篤生俊偉非常之材以輔成鴻
業若詩所謂降于卿士實惟阿衡保茲天子生仲山甫
是也故其存也人仰之去也人思之歿也則又皆哀傷
悼惜有不能自已焉孔子曰吾惡夫涕之無從孟子曰
哭死而哀非為生者是哀者豈有所勉而然哉情之感
者深則哀之發者甚也昔子産之歿鄭人為之巷哭叔
子之歿西州為之罷市盖以是夫廬陵周公當太宗文
皇帝龍飛之初策名進士與曾棨等二十八人進學翰
林為庶吉士授刑部主事進員外郎越府長史奉勅廵
撫京畿擢工部侍郎進位尚書歴事五朝幾五十載璽
書褒異信任日隆懇以年至乞身歸老歸再逾年以疾
卒訃聞上悼惜命有司營葬事再致諭祭賜諡文襄公
卿大夫相與哀於朝農工相與哀於野商旅相與哀於
塗而東南之民相聚而哭有失聲者焉公何以得此於
人人哉盖以公負博贍之學温純之德卓越之材所謂
俊偉非常者也平生事業皆煥然可述而廵撫之績為
特著所至鋤強植善興利除弊其理經費常賦既足而
餘糧充羡以之賑饑奉公天灾流行而民不憂利役繁
興而民不擾脩廢舉墜百度惟新而民不知所出功施
於國家惠洽於黎庶豈惟東南列郡仰之如神明戴之
如父母而公卿大夫莫不挹其仁風而景其賢範焉故
於其謝事尚惋惜公以為何可一日舍斯民而去既其
去也東南荐饑無術以救尚望起公以為必有通變活
民之方豈意公之歿乎宜乎哀之甚也哀之而有言言
之而成章公冢嗣仁俊輯而錄之屬謙為序嗚呼上天
生公實以資於國而國家用公足以盡其材高位榮名
保全終始豐功盛烈垂休史冊可無哀也而公卿大夫
猶哀之甚何邪誠以公為國之股肱民之山嶽老成凋
謝不可復得而情之所感有不覺其詠歎之深焉皆為
國哀之為民哀之而非出於一人之私者也哀不於私
情而益有以見公之德之盛詩既就編遂欷歔而為之
引
都門送别詩序
君子之去國也哭於墓而後行所以傷丘隴之無主也
一旦得返故園復守塋域以盡餘齒得不為人所慶幸
哉淮南羅禮文甫文節其字草亭其别號也以文學名
淮海間士大夫識與不識皆知之曰草亭先生儒者也
多遣子弟從之游文節古貎癯然而惟道腴是味惇德
飭行清約自守俄有以疑似之迹誣之者文節弗與辯牽
於吏議謫戍遼陽文節長嘯就道略無愠容遼陽地邊
奚霫女直斥堠彌望鎮禦皆猛將獷卒日尋干戈以備
不虞聞文節名咸尊敬禮下之罔敢辱以属凡有邊務
輙就與謀議文節為籌畫悉中肯綮則又皆曰草亭先
生吾師也居遼數年其道益顯聖天子臨御之秋大沛
恩澤凡臣民坐累戍邊者悉復其職業文節蒙是恩獲
觧戍過闕祗謝南歸東甌襄武王孫錦衣揮使湯公讓
與文節有斯文舊好合縉紳賦詩以壯其行積之成什
題曰都門送别詩而以首簡授予予以謂貧賤得之不
以其道惟仁者為能安之是以處困而亨阨窮不憫盖
無入而不自得也文節横罹非辜自樂境而涉畏途在
他人鮮不至於怨天而尤人矣文節乃能隨遇而安悠
然自得非確然有守能若是乎宜其德之孚於人也昔
漢管幼安嘗避地遼東操尚聞於海表以司徒華歆薦
遂徵還郡文節德孚海表獲宥而還殆無媿於幼安以
公讓為知已寔有過於華歆用是交相詠歌以貺行李
為公讓者豈無意於文節也邪文節斯歸展墓而入其
樂可知顧其装槖珠聯玉綴行色粲然可謂不落莫矣
遂不辭而為之序
高氏世譜後序
名宗鉅族莫不以賢子孫而盛以乏賢而微其所以盛
者由其積德累善慶澤深長奕世濟美繼繩而不墜也
四明高文正氏其先汴人始祖瓊仕宋真宗朝景德初
契丹入寇上幸澶淵瓊扶輦渡河卒摧醜虜康靖宋室
授檢校太尉封衛國王諡烈武功既著於朝廷有子十
四人皆教以詩書至仁宗嘉祐英宗治平之間登用羣
賢輔成盛治德復深於天下其開於先者如此故其後
賢振振疊出陟武階升文資建功樹業者前後相承與
宋終始宋祚已訖族属散居四方而寓居四明者為特
盛有號唯菴老愚者嘗譜其世次始自烈武至文正凡
十四世越四百七十年昭穆之序秩然有倫文正寶而
藏之以求予序予聞昔范匄歴陳其族而魯叔孫豹以
為保姓受氏世祀之不絶不若立德立功立言之不朽
高氏之先功德之隆固已光啓後祚為子孫者允能立
德立功立言以亢其家則不朽之實得不益遠而益盛
乎尚懋之哉遂以是書於後
張怡筠夀像序
冬蜡月初吉内翰錢先生携酒肴過余為夀且持怡筠
肖像展示余曰此姑蘇張君廷義之容也廷義世居閶
門西積德尚義嘗輸粟賑饑奉勅褒旌受命服之寵昆
季五人行敦雍睦二親早世祖父夀九十餘康寧在堂
胥極孝養罔或違缺余雅重其為人頃以此像詣余請
益曰年近知非之歲願有言以教我余與廷義交莫逆
無能為教敢轉以請亦將以為廷義夀焉余以謂廷義
德進知非固已覺今而悟往矣余方混混於是非之途
亦欲就先生而請益顧何以為廷義告哉雖然莊周氏
有云身非我有是天地之委形也人生寓形宇内耳目
鼻口雖堯舜無不與人同獨全其性分所有而積中發
外之容則夐然與人異耳故君子道德之藴畜於已者
既盛則英華暢逹其睟於面盎於背施於四體者亦皆
出乎自然而無所勉夫豈常人所可及哉今觀畫工之
貎怡筠也置身翠壁叢篁間峩冠褒衣坐閱經史風采粲
然于以状其抱石之介全竹之貞所謂不惟得其形似
兼得其神氣性情者也余雖未識廷義即是而觀豈非
有德之士乎有德者必得其夀將不如石之不可磷竹
之不改色乎昔蘧瑗行年六十而化宣聖七十不踰距
尚父八十陳丹書衛武九十著抑戒年彌高則德彌邵
廷義希是以勉其為德也寧不與年偕進乎余敢以是為
廷義告第余尚少廷義數歲也庸安知余言之非非乎先
生以為何如
慶孫母董太夫人壽九十序
太夫人董氏乃奉天翊衛推誠宣力武臣特進光禄大
夫柱國會昌侯孫公之尊壼聖烈慈夀皇太后之母也
皇太后誕育聖躬纉承丕緒康靖家邦復正宸極功德
隆盛亘古罕倫皇上志篤尊親爰伸公義於歲首端月
之良恭率羣臣拜上徽號大孝聿昭輿情允惬而太夫
人高夀適當九十身際太平之昌運目睹曠世之盛典
心益怡樂體益健強耳目聰明飲食加進盖不知閱世
五百四十甲子矣太夫人有子五人曰繼宗嗣會昌伯
以翊戴功進侯爵曰紹宗曰顯宗曰續宗俱錦衣衛都
指揮曰純宗指揮女六人孫男十人曰璉指揮曰瓉曰
珍曰玹曰璘曰理曰瓏曰瑀曰瑛俱千戸曰璟尚幼孫
男女十人曾孫男女六人諸子若孫皆謙恭謹厚孝養
備至慶太夫人夀躋九十日擊鮮釃酒以次捧觴升堂
為夀太夫人亦樂為之釂恩光慶澤萃于一門噫何其
盛哉拜慶之頃不鄙命謙為序以致頌禱之意謙惟本
大則末茂源深則流長故有非常之德必享非常之福
也太夫人出自名門來嬪華族克相君子内行純備德
善既厚祥祉自臻用致篤生母后備任姒之聖訓成子
姓著陰樊之賢翟茀在堂金貂繞膝肴核旅陳絲竹迭
奏富貴尊榮登于壽考洪範五福太夫人寔全備焉豈
非古今之所僅見者乎稽諸禮九十者日有秩君命使
人受飲食不離寢天子欲有問焉則就其室以珍從所
以致尊養之義也此隆古禮待人臣之老者若是况在
母族之至親者哉是以皇上於太夫人眷賚便蕃中使
存問者不絶於道尊養之義匹休往聖而又加封誥命
極其優崇有端淑恭慎慈懿静專德著閨門儀于宗黨
之褒大哉皇言固有以深知太夫人之所積者矣皇上
推睦族之仁諸子若孫克盡承歡之孝太夫人之夀算
延長自是越百年而往誠不容以數計之矣其享非常
之福也不亦宜乎謙敬拜夀筵無能為辭嘗聞閟宫之
詩有曰俾爾昌而熾俾爾夀而富黃髮台背夀胥與試
俾爾昌而大俾爾耆而艾萬有千歲眉夀無有害謙不
敏敢誦是詩以致頌禱云是為序
贈南京禮科給事中白君序
常之白君廷儀以詩經登丁丑進士第逾年拜南京禮
科給事中内翰王君廷貴合同鄉之士謁余言以贈余
以為今之六科即古之門下省也其属歴代不一有侍
中給事黃門侍郎納言諫議拾遺補闕諸職掌獻納諫
正奏覆審駁之事若給事中者秦漢以來專掌顧問應
對以有事殿中故曰給事中隋唐以後始移門下以省
讀奏案駁正違失至國朝並廢省職設為六科每科有
都給事中左右給事中給事中凡三等不惟職司封駁
而諫正糾彈之任咸歸之則是以一官而兼衆職矣職
分者事寡職兼者事劇則今之給事中視古不亦重乎
南京國家定鼎之都也百官有司咸備自鑾輿北駐天
下奏章悉逹帝所而南京六科無事封駁科務稍簡於
是每科特存給事中一員以總之雖不事封駁然或朝
廷政事有闕失皆得以諫正大臣百官任非其人皆得
以糾彈也則是以一人而具衆員矣員衆者事易員獨
者事難則南科給事中視今不亦尤重矣乎廷儀當英
妙之年負敏贍之學一出而角藝文場輒能策名甲第
蜚聲于時及謁銓部職清地禁復登近侍之列則茲往
南科居兼職獨員之重亦將何以舉之乎盖廷儀宦學
相承世父叔瑜嘗由永樂甲申進士改庶吉士亦拜禮
科給事中父道英以鄉進士任大冶教諭則廷儀憲章
之練習詩書之講貫耳濡目染得於家庭者有素矣余
知廷儀茲往諫正糾彈必能慎重自持進竭忠讜務禆
治理以舉其職豈若窮鄉新進世務未更之士立名好
異觀望喋喋以撓政事者哉昔司馬温公嘗謂言官當
以三事為先第一不愛富貴次則重惜名節次則曉知
治體以廷儀之賢殆無愧於斯言也名位之進此其基
焉可不勉哉是為序
贈南京兵部侍郎李公序
昔有周既定都豐鎬復營洛邑以朝諸侯是則東都西
都之制從古為然我太祖高皇帝龍飛淮甸削平四海
以金陵形勝甲于天下爰定鼎建為京邑城闕之壯廨
宇之華制度周密規模宏遠逮我太宗文皇帝入正大
統益加修飾翼翼濯濯罔不大備永樂中車駕北廵肇
建宫闕廨宇於行在設官授職悉如京邑至正統中乃
革行在為京邑而以京邑為南京於是兩都之制始定
朝廷以南京為國家根本重地凡六卿之缺必慎簡宿
德重望之臣以任之盖將以鎮安宗社而彈壓乎人心
也况六卿之中司馬尤重參畫戎機申嚴武備又必得
逹時知變之材然後可恃以無虞也簡任之際可輕乎
哉肆惟皇上光復寶位綜覈名實式序在位而於南都
六卿尤注意焉進退之間務在得人故今一時所任皆
老成忠義之士今年南京兵部右侍以缺聞皇上命簡於
吏部而僉議惟南京通政參議李君為宜朝廷遂擢以
是職齎牒畀之然必以君為宜者盖以君之祖某嘗以
誠篤之學高明之識事我文廟自侍從登銀臺拜禮部
侍郎著聲於朝而君以名進士起家給事黃門亦登銀
臺文學政事無忝乃祖則其名位固宜繩其祖武也且
其歴官既久德聲尤著既負宿德重望之雅復懷逹時
知變之材則司馬之任非君宜任而孰宜乎嗟夫世宦
之家父子祖孫固有俱顯逹者矣未聞祖孫歴官名位
相埒若李氏者也是固本其世德之昌而國家化育人
才之盛亦於是而可見也可不勗勉厥職以圖無負於
縉紳之所望朝廷之所恃乎初君拜命未幾伏遇萬夀
聖節拜表詣闕將還通政張君允中相率賀之以予亦
嘗為僚也屬叙以贈君名震字用初永平人
贈浦城醫訓潘廷瑞序
浦城潘璧廷瑞乃江西撫州太守至善公之孫鴻臚少
卿文錫公之子應天府學教授節菴李先生之壻也節
菴以高文碩學厚德雅度表儀京庠為多士所愛慕余
時親炙講下深承禮待異於諸生而廷瑞居節菴貳室
與其内弟公器皆妙年負英資篤志問學節菴遣從余
同忩友王文通習舉子業獲連硯席而二君不鄙膚謭
就相資益乃朝夕相與講明經訓之奥商訂文義之疵
相得甚驩由是節菴凡有曲謙酬勞文通必召余與偕
後鴻臚病沒廷瑞以憂去節菴秩滿公器以随侍去遂
爾相别然相憶之情恒惓惓也正統中余以領鄉書北
上成進士承乏詞林雖與二君南北相違而音問往還
相續每開緘見其手札宛然如接顔面也意期二君必
褎然取科名以出然皆孑立無他兄弟備養用是力學
以侍親若將終身焉廼者邑之醫學訓科缺員而廷瑞
嘗旁通醫經脉訣著活人之譽僉以為宜乃薦其名於
朝廷瑞因趣装來京始獲胥晤宦邸以二十載相違之
久而遂一旦相叙之情其樂為何如未幾廷瑞就試醫
院中式詣銓曹奏補前職别余南還不可無一言以贈
乃告之曰士君子出膺時用者率皆遠去鄉戸仕於外
方廷瑞之拜官也獨能守其丘隴田廬之舊一可慶也
列于庶位者率皆身親案牘政務惟繁而廷瑞之蒞職
也獨能施其醫藥利濟之仁二可慶也挾是二可慶者
以游于鄉容可慆慢以怠事高滿以凌人乎尚益恂恂
恭慎謙巽自守以常保是慶庶身修職舉德成名立以
無忝父祖家聲顧不韙歟此余因疇昔之好用敢致箴
規之義若是歸見公器為我謝曰明天子在上可以躋
禄仕為親榮矣廷瑞瞿然曰敢不承教遂書以識别
送延平教授吕先生序
延平閩之大郡也山水為東南最其靈秀所鍾大賢君
子疊見往昔若中立楊先生者北從明道程先生之學
於穎昌升堂睹奥號稱高弟及歸明道語坐客曰吾道
南矣後先生倡道東南及門之士潛思力行任重詣極
者則有仲素羅先生仲素傳之愿中李先生愿中所傳
則考亭朱夫子也故論道學淵源必以濂洛關閩並稱而
閩學之盛莫逾於延平也今天下之士讀聖賢之書者
悉以程朱之說是宗況延平為諸儒講學之地流風餘
韻猶有存者士生其間其感慕景仰希蹤前哲得不倍
於他郡乎會稽吕先生公愿乃宋相頥浩十一世孫也
先君子任南京大理少卿學端行高以古道自居先生
侍側熟聞義方之訓宣德間以春秋領鄉薦中春官備
榜授鉅野教諭秩滿陞淞庠教授所至以啟廸賢才為
務霑化者道融飲德者心醉士論翕然歸之茲以丁艱
起復遷教延平淞庠縉紳暨門下嘗從游者要余贈之
以言余以謂道喪千載而二程夫子始紹其統以傳於
龜山豫章延平則所授業者也二先生每當講誦之餘
危坐終日驗於喜怒哀樂未發之前而求所謂中盖以
天下之理胥由此出既得其本而存養益熟然後觸處
洞然泛應曲酬而發必中節矣此其學之所得者如此
故其接後學答問晝夜不倦隨人淺深誘之各不同要
之以反身自得為本也先生司教於諸儒毓德之邦而
摳趨者又皆感慕景仰希蹤前哲之士使操於已而化
誘於人者誠以二先生為法則道學復明士風丕變茫
茫墜緒得不振起於今日也耶行矣先生予日望之
贈華亭知縣楊君赴官序
余被命在東閣重修天下郡志偶閱淞郡所上志書見
其登載名宦不數人而於上海則紀楊尹之績曰尹名
昕字某温之瑞安人以進士舉於鄉升太學景泰二年
來為上海推誠感物以廉自信人不忍欺母以就養終
昕奉柩歸葬邑人爭賻之不少顧百姓有哭於道而且
歌曰楊中堂楊中堂來何遲去何忙又歌曰楊知縣為政
淡然民自便各里聚錢六七萬饋送楊侯侯不盻云余
以謂古之人於去任之際有選一大錢受紙百番以徇
民情者今君乃更一毫不取其廉潔之操殆有過於古
人矣心竊多之時學士錢先生與余同預纂修席相聯
也先生華亭人於上海為鄰封余因舉楊君之績諗之
先生亟稱其賢不置曰是信然也况吾郡之志乃太守
葉公所脩公治行卓越慎許可侯親為其属使其績果
無可稱公詎肯虛譽之哉然後知君之績盖實錄也居
無何君以服闋來京適華亭尹以缺聞學士乃舉侯前
績逹于吏部曰淞民素慕楊侯使華亭得侯為理民望
愜矣吏部遽以君奏補是缺邑之縉紳皆喜相率徵言
以豔其行惟國家之治天下以安民為本而守令之承
流者以愛民為先愛民之道以廉為要持身廉則心無
所蔽而燭理也明情無所徇而處事也公既公且明民
心悅服其愛之也莫加焉求民不安不可得也昔君之
治上海民固已歌頌其廉今往華亭清節將自是而愈
厲華亭之民又容有不安者乎楊君往哉余恐兩邑之
民有相爭於境上者矣雖然士之廉猶女之貞固當然
也世惟有行虧於閨門節隳於宦途而後貞廉之名始
重朝廷於是褒旌及之禄位加之所以為世勸也君立
志之堅始終不替朝廷將必寵之以顯秩而太史將大
書特書與古廉吏同垂名於信史矣豈特郡志載之而
已乎楊君勖諸遂用書為之贈
贈姜先生典教固始序
鄱陽姜貴憲先生早侍叔父鄧州學正志逹先生在宦
途漸濡家學時今内相李先生執經就講學行出倫輩
貴憲因與先生獲連硯席有麗澤之益先生尋以所業
擢魁河南登進士高第累官吏部尚書翰林學士入秉
鈞軸而貴憲因叔父觧任南還卒業饒庠屢遊場屋不
偶今年始膺有司之貢來京師試高等入太學方得與
先生胥晤叙平生歡契分藹如也未幾以母老在堂陳
辭願就教職得禄以養母詔許之試復高等拜河南光
州固始教諭先生雖欲留之而志不可奪也瀕行交游
大理廷評浦君偕縉紳需言以贈余以謂相業與師道
勢若相懸而事實相資也相為天子用賢於朝廷師為
天子育賢於學校學校有所育而後朝廷有所用師道
有所立而後相業有所成是知學校者賢才之源朝廷
者賢才之流也以位而言固相崇而師卑以功而言則
育難而用易以難易崇以卑易易其事正等耳貴憲之
於内相昔未仕也其業則相資於一已今既仕也其道
復相資於國家夫豈偶然者哉肆惟聖朝以深仁厚澤
化成天下雖山陬海隅莫匪聲明文物所洽矧當中州
之地乎貴憲出自儒宗富於德業今往踐師席正已以
率之盡心以廸之材雖有高下也教則因其所資道雖
有精粗也語則量其所及將見士子歆慕感發充然無
不有得材成德立嶷然無不可用不日彬彬接武而出
擢於科目揚于明廷以待國家任使寧不有資乎相業
之成也耶師道之重若此故於兹往特舉相業之等者
以明之貴憲尚懋之哉
贈劉少尹赴應天序
太祖高皇帝定鼎金陵是為南京以集慶路為應天府
太宗文皇帝駐蹕北平是為北京以北平布政司為順
天府兩京二府有尹有丞其秩尹視六曹丞視九卿並
以方岳及侍從之臣居之所以重其任也稽諸古周官
有内史掌治京師漢分置左右内史後更京兆尹左馮
翊右扶風是為三輔後漢都雒置河南尹以三輔陵廟
所在不改其號唐都長安為京兆府以河南為東都又
增太原為北京是為三都並以親王為牧置尹以貳之
各以少尹通判府事宋都汴為開封府牧尹不常置牧
以皇子領尹以文臣充又以河南應天大名為南北西
京皆置留守其後武林建鄴亦建行宫武林視汴都建
鄴視三都並係執政從臣以充歴載以來罔不以是為重
誠以畿甸之内輦轂之下百官軍民萃焉四方萬國瞻
焉匪得聞望素著為縉紳所推服者以居是任曷以壮
國本而慰民情也哉朝廷授任之際必慎加簡拔而未
嘗輕以畀人為是故也刑科掌科事給事中劉君洙茲
被擢為應天府丞盖出于慎簡者也君廣信之貴溪人
尊甫先生嘗典維揚嚴郡姑蘇三學之教啟廸有方士
風丕變君随侍左右過庭之訓漸濡有素用是德崇業
廣以書經舉江右鄉試為第一人登景泰辛未進士第
拜給事中封駁章奏無所違失出使暹羅涉歴鯨波不
避險艱布宣聖德得將命體使還進掌科事未幾擢丞
應天夫府丞古少尹也給事國侍從也以侍從而居少
尹固為宜矣况君簪筆螭頭觀風海外其德望素為縉
紳所推服也哉則茲往也尚念朝廷簡拔授任之意若
是其重展布弘材以贊庶理俾朝廷之基業益以固京
畿之黎庶無不安則國本得不頼之以壯而民情得不
頼之以慰乎予郡人也喜吾民之得所頼也於是合諸
君子餞君之行而僣為之序
倪文僖集卷二十
