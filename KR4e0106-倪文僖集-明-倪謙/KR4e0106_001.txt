倪文僖集卷一
明倪謙撰
賦
早春賦(景泰四年正月二十六日應制)
叙曰孟春者四時開闢之端生育之首天地交泰萬物
亨通古先哲后政令所行罔不因時之宜故於是月下
寬大之書行慶賜之典所以體好生之盛德也肆惟皇
上臨御之四年為景泰癸酉時維初陽盛德在木皇上
既於元旦受萬方朝賀中外畢集拜舞稱慶固已合人
心之驩戴矣復於辛日祀上帝於南郊風塵屏息瑞日晴
麗又有以致天心之昭格焉迺者滌垢掩瑕行慶施惠
裁成輔相參贊兩間四海臣民咸遂生育其法天體德
之心與古先哲后實同一揆是以和氣薰蒸充塞宇宙
條風應候惠日暄妍庶草蕃廡物無疵癘鳥獸魚鼈罔
不咸若則自天降康豐年穰穰從可卜矣臣猥以菲材
職司文翰伏覩盛美不勝忻忭謹拜手稽首而獻賦賦
曰繄日臨於營室兮開六合之朗晴呈山川之秀麗兮
發草木之光榮散瑞靄之氤氲兮布和氣之淡蕩表盛
世之休徵兮信豐年之氣象惟斯時為何時兮屬句芒
之御辰斡一元之氣機兮回八荒之蚤春睠龍精之戒
旦兮正青陽之司候攝提指乎孟陬兮玉律中乎太簇
既配仁於四德兮復屬木於五行乾坤坱圠以無垠兮
動植樂育於生成漏暖信於梅枝兮見天心之來復窺
韶光於柳眼兮驗百卉之回綠劃殘凘之已泮兮增太
液之清波倏積雪之盡融兮欝瓊島之嵳峩鴈嗷嗷以
思歸兮羌呼羣於水曲鳥嚶嚶以將鳴兮欲遷喬於幽
谷蟄蟲闖其啓戶兮紛蠕動而翾飛潜鱗躍以上冰兮
競鼓鬛而揚鬐探上林之桃杏兮含無窮之芳意况御
苑之蜂蝶兮亦聮翩其遊戱感萬物之暢逹兮乘淑氣
以陶鎔想春光之九十兮塞宇宙之冲融仰聖皇之御
極兮邁唐虞之盛德亶體元而居正兮茂對時而育物
開明堂以布政兮居青陽之左个乘鸞輅而駕倉龍兮
慶賜行而弘播躬郊壇之祀事兮格精誠於昊蒼修祖
廟之肆享兮通肹蠁於先皇為萬民而祈榖兮曰農事
之當布懸象魏於觀闕兮謹昭宣乎憲度施政教以順
序兮渙號令以維新運堪輿之妙用兮法造化之深仁
恩波溢於海㝢兮祥光被乎四表惠溥及於鰥惸兮澤
旁覃於胎夭在日月之所照兮及舟車之所通具顱圓
而趾方兮孰不涵煦於覆幬之中顧微臣之膚陋兮徒
竊禄而無補聖德奚以名言兮惟頌歌而蹈舞歌曰震
宫初動時孟陽兮木德惟仁萬彙昌兮惟聖天子開明
堂兮流慶施惠法天常兮玉燭和調日舒長兮世躋春
臺俗醇厖兮河海清晏邁虞唐兮四夷賓服來享王兮
小臣作頌肆揄揚兮伏願聖夀億載無疆兮
聽鶴軒賦(有序)
予友郭君彦理曩在南京嘗持聽鶴軒卷索予為賦予
時偕計北上迫於試期不獲遂所請今從親至京復出
此卷示予展視則已為華胄勲衛公所先姑亦效顰於
末非故與之角貴不爽舊約焉耳其詞曰
弭余節於瀛洲兮陪羣仙以遨遊聆天風之下上兮落清響
於高秋靜余武以延竚兮愛餘音之斷續覺塵耳之頓豁兮
澣寒泉於一掬恍羣真之禮極兮鏘珮玉其琳琅疑鈞天
之廣樂兮律恊應於宫商道逢余之故友兮序汾陽之
世譜爰傾耳以告余兮斯乃胎禽之送語曰予嘗豢此
兮儼真素之芳容匪吾子之見賞兮孰能得夫予心之
所同嗤粉黛其駢列兮紛搊筝而擊筑拂梁塵以遏行
雲兮適足蠱心而蕩目嘅風雅於中古兮曾一聲之莫
遺引圓吭以振羽兮若大音之正希繄生物之有聲兮
形氣軋以相成繁噪者亂吾慮兮哀怨者傷我情惟伯
趙之與鵹黃兮肆頰舌其無餘憐燕鴈之來往兮歎梟
獍之不可與居彼雝渠之急難兮羌不可道也罹鵶鴞
以嘵嘵兮又杌臲而莫之好也豈若吾之仙客兮出青
田之世族形歷世以屢變兮夀千齡而不足飬圓顱之
渥丹兮曳裳衣之玄縞飲瑶池之玉液兮啄玄圃之瑶
草席威躭之遺慶兮策南征之故勛匪子晉而莫馭兮
豈士衡而得聞夜警露以長鳴兮旦冲霄而礪翼訪逋
老於孤山兮夢坡仙於赤壁心孚契以蘭臭兮結新盟
於歲寒時興逸而起舞兮發㸑尾之清彈徹塵馬於寥
廓兮駭窗鷄之辟易諒知音其既覯兮願療此烟霞之
痼疾予聞已以蹶生兮嘉物理之善窮昔孔聖之耳順
兮貴聲入而心通彼鳴臯而聞于天兮固無微而不灼
在隂而子和兮信可縻於好爵睠閶闔其尺咫兮宜排
雲以上呼跨黃樓之六翮兮斫蟾窟之桂株待震霆之
起蟄兮露嶄然之頭角簉鵷鷺之清班兮接鳳凰於阿
閣斯時也余將與子共遊樂於靈囿兮重聽夫白鳥之
翯翯
瓊花圖賦(有序)
后土瓊花世傳天下惟一本金完顏亮至揚州揭之而
去自是遂絶後人以八仙花代植故處金貢士伯玉求
吳中書希純畫此花索題其上故為之賦
元造運兮無停羣彙勃兮生成曾物物以雕刻乃自色而自
形何瓊芳之毓秀擅穠華於廣陵繄幽魂兮久逝恍喚起兮
如醒爾其煤麝揚芬毛錐脱穎意匠方玄天機乍警剪瑶
島之纖雲印碧紗之清影柔柯澹兮相依密葉蔚兮交
暎紛總總其繁英訝晩粧之閒靚盖能駐春色以常存
斡化工而自騁者也當其結根后土破萼蕃釐冰鬚綴
粟素臉凝脂粲玉容兮照眼藹天香兮逼肌鮮颷動搖
步宓妃於洛浦零露厭浥醉阿母於瑶池疑玄圃之仙
卉儵六丁之夜移羌地靈兮所鍾豈人力兮能為頓使
羣英失豔千葩奪竒諒寰㝢之獨步意東皇之見私遂
令江都之名勝境因物而猶垂也乃若遷客追懽騷人
繼訪雅韻争裁高吟競爽唐昌觀裏浪誇仙女之遊無
雙亭畔素愜醉翁之賞想神物兮禁訶夀千齡兮無恙
奈邊騎之方來揭本根而長往待息體於遺蘖終禠魂
於槁壤覽物理之興衰嘅予情於俯仰彼靈區兮猶昔
望媺人兮不還繼芳蹤者誰子惟見聚窈窕兮八仙匪
託跡於剡素將孰識其孤妍噫吁兮麒麟之生異乎犬
羊鸑鷟之翥爛乎文章是皆出則應瑞見而靡常顧兹
瓊芳之拔萃抑亦和氣之醖釀雖噐車兮莫儷殆三秀
兮可方然而鳥獸草木信希世而呈祥者矣則夫公卿
將相豈有種而流芳也哉
種德堂賦(有序)
吏部考功郎中永豐彭先生嘗出其曾祖雪崖先生種
德堂卷示謙知雪崖系出宋御史中丞公之後以醫活
人子及孫世其業至先生昆季發身科第列職中外先
生冡嗣公鼎貳縣東莞羣從盛而且賢君子謂為種德
之報也縉紳大夫著為文辭述之備矣先生不以謙為
不敏特命賦之不敢以蕪陋辭謹製斯賦以復賦曰
永豐之邑潭西之濆有隱君子雪崖先生之居為宋御史
中丞九世之孫抱遺經而不售外聲利如浮雲廣善藥
之貯儲濟斯民之遘痻有翼其堂扁曰種德方寸之地
是為阡陌俾綿綿之若根見芃芃其允植收所穫於百
年譬有秋於力穡者也爾其載芟載柞固為善畊使無
良疇厥功曷成或耘或耔固為善藝使無嘉種厥生曷
冀必大田之既戒復鎡基之待時始東作而可興羌耒
耜其能施然而或水旱之相仍或螟螣之蕃滋孤終歲
之勤動乃求餔而得飢孰若此德根于性天匪有假於
外求第反躬而自全苟栽培之日厚藹生意之勃然顧
後艱以無虞恒豐腴而有年想其蒔之以仁播之以義
易以禮樂壅以孝弟振聲華以若苗懷忠信其如穗以
謙遜為溝洫來淵泉之善類以明决為耰鋤去稂莠之
私偽豈助長以戕生惟直飬於浩氣亶心逸而日休順
所天而無媿誓秉志以終身諒食報於來世猗歟先生
古賢為儔靈繽繽以上征澤津津而下流有孝子而不
匱更孫枝之好脩擅家學以專門克紹述於箕裘逮曾
玄而益大信復始於公侯彼曾者何合浦雙珠伯天曹
以考功仲王門而曳裾擢科第以聮芳敭中外之美譽
彼玄者何藍田羣玉長佐邑以哦松季待價而韞匵皆
懷瑾以抱瑜方以似而以續繄此德以既菑嘉肯播以
相承卭天道其不爽宜後葉之迭興昔三槐之隂連與
五桂之芳騰由本固而末茂實異代以同徵爰引長而
弗替將蔓延而曷勝挹前哲之高風悵九京其莫作緬
遺範之可師允有開於後覺胡愚黔之蚩蚩致牛山之
濯濯既蕪穢以就荒抑何望於能穫念揄揚於世美託
文辭而永垂紛篇章以有述粲璣琲之陸離舉陶旊之
窳缶敢厠陳於鼎彝摛毫端之覼縷寄仰止之遐思
竹塢精舍賦(有序)
竹塢精舍者蘇之崑山錢君景和藏脩之所也景和家
食時嘗愛竹有歲寒之操環植舍外森然有淇澳湘水
之勝其清尚之志可見矣景和兹膺剡薦起為侯門師
範乃以是徵題於予予嘉其請之勤也遂援筆為之賦
崑山之麓有林蔚然結重隂於十畆瀉靈籟於九
天露葉低回翔紫鸞之夭矯霜竿離立倚翠袖之嬋娟
羽葆張兮待月碧玉煖兮生烟逗薰風以脱綳冐夜雨
而行鞭時有曠達之士避俗之賢託之為友望之若仙
闢精舍以相狎日盤礴於其間或膝其琴或手其編坐
芳根以對奕藉蒼苔而肆筵拊琅玕以吟嘯髣髴汎湘
浦而入淇園也一日舍之主人遊樂之倦隠凡而息夢
一瑰特君子長身秀眉青衿翠幘俯而揖拱而立曰天
下之物可愛者多矣何獨於竹而見溺乎將謂其色堪
玩則葱蒨者孰若粉黛之妍晳其聲宜聽則鏗戞者孰
若管絃之繁急清標之芬豈勝麝蘭之襲稚筍之味寧
似肥鮮之適乃棄彼而不御顧於兹而致懌子之意其
亦有所擇乎否耶主人曰不然吾之愛夫竹以其有德
也彼其羣而不黨直而不撓虛乎有容㓗然自高溪壑
幽閒足以遂其性霜雪嚴沍不能變其操此子猷所以
一日不可無而七賢六逸恒於是乎遊遨也若乃葩華
穠膩艷冶哇滛雖可愜情而快目適足喪志而蠱心疇
似此君之冷淡與之交歲久而彌深哉君子曰子之於
竹可謂真能愛矣既知愛之慎勿害之彼元之也與之
何仇忍刳其腹以建黃州之樓此子陵也與之何疵竟
剪其支以繫桐江之絲或操之為籩篚或辱之為帚箕
固因材而見取抑豈此君之所宜子尚戒於斯可也主
人矍然曰天之生物必資於用藏噐於身待時而動使
伶倫之有求亦不一往奏九成而來儀鳳乎於是君子
軒然大咲爾汝忘機倏風雷之破壁化為龍而奮飛遂
&KR1355;&KR1355;以驚寤但見翠華之滿衣
觀泉賦
當春日之載陽兮柳裊裊以垂絲暢冲襟以抒寫兮陟
層臺而自怡雲冉冉其出岫兮風飄飄而吹衣睠翠巖
之石罅兮縣瀑颯其雙馳恍銀河之倒瀉兮訝玉龍之
競飛神爽忽焉飛越兮人世沓然以如遺慨古今之禪
代兮少日壮而老以衰惟兹流之噴薄兮亘四時而不
移嗟人生其如寄兮徒擾擾將何為傷余懷以興感兮
足踟蹰其忘歸
辭
夀諼堂辭
覽名區之殷庶兮紛甲第以次鱗中華榱之肯構兮藹
庭戶以藏春挹穠英之餘馥兮曰叢諼之攸植介慈闈
之夀考兮頼憂㤀而樂集繄媺人之克孝兮羡嘉卉之
標竒豈移根於玄圃兮抑接畛於瑶池凉露潄其芳潤
兮晴吹梳其翠葆鍾淑秀於玄造兮毓靈芬於富媪惟
蟠木可共譜兮必瑞芝可連苗期後天而不老兮凌三
光以同凋將倚檻以載觀兮頻緩頰以微哂齡胡慕於
籛鏗兮卜胡問於詹尹嘅莊椿以早謝兮羌三釡而莫
將鼓坎坎以承懽兮舞蹲蹲仍自傷雖物理之難齊兮
實顯融於不朽也盡愛日以寧親兮固將夀兹諼於同
久也亂曰諼之敷榮厥得地兮綠葉黃華紛表瑞兮能
忘親憂樂罔既兮眉夀無疆俾昌熾兮立朝有子珮玉
珊兮宸翰昭回誥竚頒兮諼燁增輝親觧顔兮華堂永
固巋乎並南山兮
梅月辭
歲冉冉以將晏兮肅萬里之冰霜山林黯然消瘦兮草
木薾其摧傷何天意之有偏兮獨儲美於孤芳先百花
以競放兮早有得於春陽粲珠璣之錯落兮插繁英於
晴昊當六雪之繽紛兮羌迎寒而索咲骨稜稜以屈鐡
兮膚淡淡以凝脂振江妃之瓊珮兮浴王母之瑶池逗
微風以馥郁兮度暗香而襲人蹇獨立而無偶兮净不
染乎纖塵睠江南之久違兮别幽姿而莫親悵驛使之
空來兮誰寄余一枝之春繄若人之神妙兮拔紫亳於
秋兔灑蒼松之翠烟兮為傳神於縑素忽披圖而宛見
兮儼横影於孤村罥蟾華於南枝兮照萬古之冰魂慨
月姊與花神兮洗鉛華而相暎豈藐姑射之仙子兮整
靚粧而臨鏡入華光之三昧兮得補之之不傳炯清光
於眼底兮覺化工以無權余愛之而不能舍兮首屢往
而回顧聊滌余鐡石之心腸兮效廣平而作賦
琴操
風木操題文學江先生風木圖
有樹芃芃兮山之阿樹枝欲静兮天風多風不停兮柰
爾何兒有禄飬兮為親怡親不待兮將何為感皋魚兮
淚空垂我語天風兮莫吹彼樹上烏彼烏能反哺啞啞
引其雛嗟嗟我生兮不如烏
古詩四言
君子之騘(有序)
君子之騘别李公也李公以國學儒彦入憲臺為御史
宦轍所至有聲時望攸屬祇奉綸音緫理畿内學政錢
唐倪某故作是詩以贈云
君子之驄載驟載馳駕言行邁孰授之維曷云能維帝
命是將蹇蹇匪躬矧敢怠遑豈無他人式舉憲綱不如
君子德音孔彰文化久孚善政亟布海隅江左謳歌載
路山有松柏澤有蘭苕皇畿千里濟濟譽髦敬敷在寬
哲后明訓爰嗣鐸響有鍧其振相彼小子侯國之琛因材
長育其成若林時雨沃之仁風薄之睠言歸只天子樂之
君子之騘四章章八句
慈烏(有序)
慈烏憫孝子也四明宋子昇早喪父頼母訓以底成立
而母亦繼歿後遷西夏追慕不忘作堂扁曰思訓錢唐
倪某為體其意而作是詩焉
慈烏在林爰返其哺哀哀母氏棄我弗顧慈烏在林載
飛載集哀哀母氏棄我弗䘏人孰無父我獨早孤人孰
無母我獨告殂昊天悠悠降此大咎憂心憧憧疢如疾
首朝躋於堂淚交我頤夕降於堂淚漬我衣我績我蠶
我書我詩惟母之訓云何弗思蘭山蒼蒼鄞水湯湯心之
思矣曷惟有忘蘭山岌岌鄞水湜湜心之思矣曷其有極
慈烏六章四章章四句二章章八句
萱堂(有序)
萱堂夀賢母也詹事府簿趙君有母夏淑德著于宗族
嘗夢感錦帨生二子伯曰敏以科第起家為校官仲曰
政即府簿也有孫八人一領鄉觧君子謂為積善之澤
云今年夀屆八十康寧無恙府簿君禄仕於朝欲迎飬
未獲懸念不已予嘉其孝為作是詩俾寓歸光溪以為
賢母初度之頌焉
彼茁者萱于堂之域母氏戾止心乎孔懌其懌維何錦
帨告祥邕邕雙鳳斐然有章名之逹矣以顯以揚彼茁
者萱于堂之背母氏戾止心乎孔慰其慰維何孫枝詵詵
元兮愷兮洵美且仁亦有克子踐廼後塵彼茁者萱于堂
之階母氏戾止心乎孔諧其諧維何齒聿云耄淑德柔嘉
享有壽考自天降康永錫難老豈無天禄為養匪薄豈無
旨酒式燕以樂孫子若兮母兮噱兮夀考無期等喬岳兮
萱堂四章三章章十句一章八句
倪文僖集卷一
