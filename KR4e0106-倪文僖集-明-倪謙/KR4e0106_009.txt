倪文僖集卷九
明倪謙撰
律詩七言
夏日遊宣府李揮使北園席上步于景瞻韻二首
時天順庚辰六月也
野花園草競芬芳坐愛南薰透葛涼飲量任開千日醖
醉魂猶到五雲鄉原思自信貧非病杜甫誰知老更狂
倒着接䍦渾不省路人爭說自高陽
綺席風生酒氣芳清酣何必按伊涼得朋自喜皆同志
為客寧愁在異鄉歸思空懷弘景逸行歌堪嘆接輿狂
舉頭瞻望長安近一片丹心獨向陽
和韓都憲詩(有序)
予昔奉命校文京闈精於去取一秉至公權臣有因子
故不獲售其私者大為所恨遂妄生媒蘖中以奇禍必
致死地以快其忿時則有都憲韓公持正不阿力為脫
解始得減死謫戍邊城感刻無極嗚呼悲夫頃者公亦
奉敕臨邊喜獲二天之庇權臣積惡貫盈殞于非命報
亦烈矣惟公知予誣枉之詳荷蒙惠顧復以詩見慰殊
增感愴謹步嚴韻二章豈敢言詩聊以泄不平之氣與
夫懷德之衷云耳
身嬰縲械出君門遠謫窮邊淚暗吞觸禍只應當薄命
含汙何以雪沈冤未言息壤宜投杼欲訴旻天惜戴盆
感荷力全垂死際拊心恒愧莫酬恩
肯為權姦啟倖門禍機陰中只聲吞南冠獨受羈囚苦
東海誰明孝婦冤直道不容還似柳小才見殺已如盆
丈人何幸憐枯鮒呴沫時沾勺水恩
再和前韻荅韓都憲
昔承詔獄下黃門五百嚴刑氣若吞虐熖相陵將致死
皇威雖近敢稱冤女生不見門懸帨妾殞空憐坐鼓盆
幸得投荒離虎口北行深荷九重恩
邊塞窮居蓽作門舉家脫粟強須吞千金劒利甘遭折
六月霜飛苦抱冤墮地何殊星化石洗天惟待雨傾盆
安能釋繫歸田里沒齒衡茅頌聖恩
待漏曾陪紫禁門氣豪雲夢羨胸吞持平難解姦臣忿
忍恥常懷逐客冤望眼空懸棲鳳閣澡身欲借洗頭盆
喜逢伯樂能知己朝夕能忘國士恩
錦衣獄中有作追錄於此
不才自保一生無禍中陰謀恣矯誣貢院本期登俊造
圜扉何意齒囚徒通宵不寐更三鼓終日相親火一爐
聖德好生疎禁綱肯令冤濫及非辜
次韻于景瞻百樣嬌(即麗春花也)
雕闌頻倚暗銷魂其奈風前百媚存春醉半醒霞暈薄
曉粧初罷粉香温淩波仙子嬌相倚解珮江妃笑欲言
宜化彩雲歸閬苑紛紛凡卉敢同論
羣芳穠麗不沾埃六月纔從塞北開玉頰争妍偏惹恨
錦苞凝艷半含胎雨滋巫峽行雲倦風引昭陽侍宴回
可是多情憐國色殷勤分種客窗栽
次韻于景瞻秋懷五首(有序)
承示秋懷之作五章宦情羈思讀之凄然然予岑欝之
衷寧獨異此顧亦未之發耳因步嚴韻聊以自泄詩成
快吟數過不覺感傷淚下盈掬是則四時之景惟秋可
悲豈非古今所同然者乎
暝雲寒雨暗亭皋范叔誰憐為解袍涉世逢屯宜自遣
謀生多計亦徒勞小窗字畫臨羲獻孤舘詩箋究鄭毛
圖史相親如故友窺人況有月輪高
塞垣榆落早驚秋鴈影砧聲總是愁客裡詩情元亮酒
天涯鄉思仲宣樓抵金書信憑誰寄畫虎功名付道謀
身墮窮邊俄二載不知何日大刀頭
蕭瑟西風送晚涼千山搖落寄他鄉烽烟時警深邊戍
燐火宵明古戰場蝶夢悠揚雲杳杳萍蹤飄泊海茫茫
久知身後名無用莫羨杜陵黃四娘
百雉孤城夕照明班超空動玉關情尖峯刺眼呈秋劒
靈籟傷懷鼓夜笙陟險自憐鹽驥苦知機不及海鷗驚
中宵睡醒煩憂集卧聽朝雞戒曉聲
愁邊得句口能占荼蓼親嘗味轉甜風挾塵沙欺病目
雷驅山雨撲窮檐秋來倍覺丹心壯老去頻看白髮添
喜決天池無限水不令轍鮒一毫沾
和胡鍊繡衣昭君詞
昭陽常向夢中歸無羽何由得奮飛愁壓眉山慵對鏡
病消肌玉不勝衣傷心白草呈秋色極目黃沙起夕霏
真使妾身能制敵漢家良計孰云非
萬里空看漢使歸羞隨驕子效于飛穹廬馬湩初嘗酒
寒磧貂裘為換衣憂思釀成雲黯淡啼痕散作雨雰霏
琵琶苦調和羌管舉目堪憐亊事非
旅鴈年年去復歸此身䧟敵若為飛心情流水趨滄海
世亊浮雲變白衣出塞哀笳聲裊裊當筵甪旋舞霏霏
陽關北望傷神處蔓草寒沙道路非
遼鶴猶能故國歸越禽亦解向南飛坐看絶塞時彈鋏
起視明河夜攬衣無語暗傷情脈脈長吁空結氣霏霏
君王早辯圖多偽何至紅顔委命非
鳥聲愁聽不如歸此地忻無杜宇飛玉漏寧聞催曉箭
翠裘空念警宵衣銀釭蘭燼嘘晴熖石鼎茶烟颺煖霏
眼盻宫車勞望幸回思往事總成非
遼陽張教授升謫寓隆慶為社學師以詩見寄次
韻奉答
新篇詞藻發春榮遠慰羈懷見舊情道比曾參猶受謗
迹同康伯且逃名一窗晚黛供吟笑滿座春風属化成
隨遇悠悠皆自得莫論隆慶與襄平
和韓都憲秋夜雨有感
欹枕無眠夜氣深綿綿積雨異商霖空階滴瀝侵雙耳
孤館蕭條攪寸心短熖此時惟對燭清聲何處忽聞砧
離懷賴有詩能遣坐擁寒衾謾自吟
乙酉元日立春試筆時五十一
年華荏苒鬢如銀甲子今朝過五旬成化新正初改歲
大鈞元日正回春九原先壠關心切千里鄉山入夢頻
只待河開便歸去江村耕釣老吾身
次金太守伯玉詩韻鄉舉後同赴京道中阻凍故
云
歲晚官河守凍時宦途能起昔年思多君久荷分符寵
嗟我中遭失路悲故里相逢成老態交情閒敘展愁眉
如今有子俱登第更羨賢郎早出奇
書懷
世情宜假不宜真齏臼功名只剰貧垂老獨憐丹悃在
相知空歎白頭新青蠅積毁能銷骨騂犢分甘足養身
長嘯碧山寧負我何如歸去作閒人
樂清軒詩為沙士清題
門枕清溪畫不如杜陵新卜浣花居蘭英繞砌清宜佩
柿葉垂簷綠可書磬折奴顔羞媚世羽輕仙骨欲憑虚
洛城多少行窩内爭候堯夫駐小車
轂擊蹄奔耳不聞一軒幽僻離塵氛吸殘竹葉杯中月
夢斷梅花帳底雲古畫品高煩客定新題韻險向人分
年來久抱濂溪拙誰讀宗元乞巧丈
日出城東未啓扄捲簾山色送遥青萍池水煖魚留子
苔徑風暄鶴墮翎甪里高歌垂釣檻子雲晏坐草玄亭
只愁秋晚秦淮上太史應占有客星
不是詩仙是酒仙逍遥物外閱流年絫山移得雲根石
鑿沼分來竹裏泉袖手厭談當世務閉門閒著養生篇
支笻幾度尋幽徑疑入蓬萊小有天
竹床高卧靜無譁誰識城中隱者家棋局不收蒼蘚石
綸竿常占白鷗沙短籬帶露惟栽菊碧椀抄雲或飯麻
安得青囊醫國手為君痼疾起烟霞
斂跡銷聲樂道真牀頭釀熟味偏醇還巢社燕如歸客
窺榻寒蟾似故人落落乾坤雙短鬢悠悠泉石一閒身
如今老我投簮紱結箇茅茨作近隣
平章風月信多能佳趣秋來分外增鵷鷺行中無夢到
鳳凰臺上有詩登梅窗點易研溪露棐几躭書費剡藤
已覺胸襟忘物我蕭然渾似了禪僧
抱膝長吟倚樹根肯為形役喪吾存采芝客去方欹枕
看竹人來又叩門春晩落花薰几席夜深華月沁琴樽
人生出處多關繫何日相從與細論
章方伯尚素家山十景之四
隄流圍玉(有圜隄如帶上建游息亭)
游息閒亭結搆低縈迴流水漾玻璃圜橋有象清環璧
帶玉無瑕淨繞隄五夜光芒粲星斗三秋氣熖吐虹霓
渚蓮汀蓼供吟賞雅稱幽懷取次題
江旭浮金(江東通桃花渡西通舜江)
桃花渡接舜江潮景態朝來未易描一片綵霞扶日上
萬條金縷逐波搖龍門鯉化翻朱鬛蛟室人歸弄絳綃
滿目晴光觀不盡乘槎思汎海天遥
月湖放棹(有賀知章故宅)
幽居新搆月湖傍湖上烟波正渺茫客棹每依鷗鷺渚
漁舟常寄水雲鄉輞川應許王維老鏡水曾容賀監狂
他日塵纓端可濯閒將一曲和滄浪
雪嶺歸樵(有白鶴山)
薄暮深林雪後天野樵歸擔聳寒肩踏殘白鶴山頭雪
斫盡青松嶺上烟短笛數聲離谷口長歌一曲到窗前
清音入耳忘塵慮閒詠丁丁伐木篇
和胡大寧悼亡詩韵
瓶沉簮折事希奇造物年來頗見欺白髮幾莖添短鬢
青燈一點照孤幃棃花夢斷春歸早桃葉歌殘月上遲
昨夜有人彈别鶴隔墻粘弄不知誰
和高仲顯送弟敬宰吉水
出宰花封羨季方煩君遠送到江鄉青山影落朝移舫
白雨聲喧晩對床滿耳絃歌聞魯邑一襟風月付奚囊
歸來莫放秋容老有待登高把菊觴
挽刑部劉尚書(有序)
南京刑部尚書劉公顯孜忽感奇疾兩疏於朝始得予
告瀕行予往候問見其體羸神耗心竊憂之不意力疾
登舟至嚴灘而沒感念疇昔為賦此詩以致哀挽之意
云
半世臺端著繡衣晚居司宼肅刑威匡時有術君恩重
執法無私士論歸抱病乍回疏傅轍招魂忽傍子陵磯
海邦畿甸存遺愛望絶蒼生雨淚揮
賀盧廷佐父母同壽
鶴髮雙親壽考同五花鸞誥拜恩封武公盛德歌淇澳
僖母高年頌閟宫冠簇驪珠明翡翠袍呈鷺綵繡芙蓉
光榮共享兒孫養千歲冰桃薦酒紅
謝嚴克勉送蛇酒
酒浸蚺蛇醉骨香麯生風味信非常捕難曾記宗元說
釀美應傳白墮方萬里緘題來桂嶺一尊分惠到茅堂
感君仁惠扶衰病有意相攜入壽鄉
和郁景章寄魏冡宰詩韻
世事於心了不關杏花春雨墮紅斑著書覓句情偏樂
賣藥修琴意自閑林下白衣供酒至山中黃耳寄書還
獨憐擾擾塵勞者費盡機謀在世間
次韻奉學士錢公原溥
昔陪勸講侍文華共秉丹衷輔國家只以讜言資啟沃
肯將曲學騁浮誇幾年客路隨芳草今日庭磚踏舊花
何幸南畿重聚首同年契誼自堪嘉
次韻奉亞卿章公大經
志務忠誠肯務華直言端不顧身家名高四海人爭仰
望重羣僚世共誇節向疾風知勁草文從麗日見奇花
愧予亦得陪清會細讀新詩字字嘉
次韻奉謝總戎成國朱公
手提虎旅鎮京華自是元勳世將家德澤深為黎庶感
忠勤頻荷璽書誇爵分茅土傳千葉陣挾風雲演六花
武略文謨匡社稷明良會合際亨嘉
寄甥徐州衛蘇寬揮使
一别賢甥歲易徂每思把酒看昆吾十年道路秋雲滿
千里音書旅鴈孤牙帳風清知校武柳營月白想投壺
對牀夜聽蕭蕭雨有約重來覓二蘇
柯詹事孟時輓詩
平步金門上玉除龍頭妙選振芳譽瑶編每進青宫講
彤管時紬石室書陸贄有才人共仰賈生無命席空虚
舊寅大半傷凋謝目斷閩天淚滿裾
松坡竹塢二莊處士輓詩
白茅山下有雙墳云是莊家好弟昆已共舁棺還故里
曾同賣藥在都門懷金客去寧求報種杏人存盡感恩
喜見鳳麟為世瑞綿綿餘慶屬兒孫
黃楚祥院判母輓詩(有孫中舉)
歌殘黃鵠撫遺孤玉立兒孫盡璉瑚醫國術高龍授訣
掇科名顯鳳棲梧堂前零落忘憂草林外哀鳴返哺烏
苦節清風垂閫範百年無媿下從夫
贈韓都憲永熙致仕
指麾詩將耀天戈百粤蒼生屬撫摩藤峽渠魁皆勦絶
蓬門士女盡謳歌膽摧素仰韓忠獻威震今聞馬伏波
名遂功成歸故里碧山之樂奈公何
送周司寇廷玉獻績赴闕三首
弼教南臺正五刑滿腔春意藹仁聲紫苔翳雨封嘉石
綠柳凝烟繞貫城已建于門容駟馬還聞鄭履進孤卿
精神拜舞龍顔喜寅亮天工屬老成
秋臺司寇老尚書滿績今看覲玉除白鷺洲邊揚去舫
蒼龍闕下整朝裾上卿雅稱三台列元德偏宜八座居
喜有陰功傳燕翼薇垣鰲禁接芳譽
幾年憲部總刑章此日朝天促去裝只以寬仁輔堯舜
肯為刻覈事申商九重入覲當清曉一葉驚秋送早涼
昨對紫垣瞻北極泰階兩兩正騰光
送崔冡宰克讓赴闕
德尊望重有誰如來典南銓數載餘位冠六卿周冡宰
官聯八座漢尚書寸心向日傾葵藿萬里朝天振佩琚
喜動龍顔逢舊弼疇咨應見席頻虚
九月八日蔣宗誠請冶城登高分韻得將字
冶城佳節近重陽絶頂登高景倍常極目青山皆繞郭
放懷綠醑正盈觴塞鴻江上涵秋影籬菊尊前散晚香
燕客喜逢詩社友一壺寧待白衣將
一碧軒為盛錕題
北塘一水接清溪萬頃波光望眼迷星斗不分天上下
烟濤常拍岸東西暖鋪翡翠平如掌冷浸芙蓉綠似荑
愛此結廬成小隱沙鷗來往共幽棲
梅揮使冰玉軒
一軒瀟洒絶紛華四壁圖書趣自嘉清氣逼人冰欲泮
堊光滿座玉無瑕何殊天上神仙宅不比人間富貴家
獨坐長吟詩思好篆烟閒爇度窗紗
歐齋為陳杰主事賦
歐公昔以齋名舫今日君將舫作齋翠岫入窗嵐氣潤
綠楊當戶鳥聲諧烟波自覺閒情遣尊酒渾教俗慮排
日上舵樓眠正穩野鷗沙鷺共忘懷
送盧大參廷佐赴官
喜遇清和四月天遠從郊外送行韉論心義重車難輓
惜别情深酒謾傳夾道黃雲翻麥壠幾村綠水沒秧田
懽聲想沸東西浙應荷天恩廣布宣
倪文僖集卷九
