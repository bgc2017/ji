河南先生文集卷之十九
劄子
乞便殿延&KR0863;兩府大臣議邊事
乞講求開寶以前用兵故事
論諸將益兵二首
論遣將不當強而使之
乞減省寨柵
乞計置邊事特出睿&KR0856;
乞帥臣自募傔從
乞省寨柵騎軍
乞募士兵
乞鬻民爵以給募兵之用
乞半年一次詣闕奏事二首
乞便殿延&KR0863;兩府大臣議邊事
臣伏聞近日軍机令中書與樞密院同共參議此
誠陛下慮邊事之深也然臣近再得上殿奏事
每見兩府執政奏&KR0863;不過一兩刻其間或進議除
改或可否奏事未必專議邊防臣竊料西虜今秋
以至來春必為大舉之勢若更使得至則陜右可
憂臣欲乞每五日後殿進呈公事罷别於便殿
延&KR0863;兩府執政大臣参議邊事審料賊勢為守禦
之略免使寇兵奄至臨時處置有失便宐如允臣
所奏乞詳酌唐延英故事施行康定元年五月日
朝奉郎守太子中允新差權僉署涇原秦鳳兩路
經略安撫判官公事騎都尉臣尹洙
乞講求開寶以前用兵故事
臣聞太祖統御邊臣之略輕其秩所以假其敘
厚賜所以惜名器代望聖慈延訪大臣講求開
寶以前事則西鄙狂悖不足可平又聞陛下頃
者多賜近臣飛白書被賜者皆為榮寵今邊臣日
有奏請若事體當有更置者望陛下賜手詔數
十字以示宸斷則聖神威略千里之外如在目
前傳於軍中孰不尽節此兩事乞畱中省覧
論諸將益兵
臣竊見近日所委帥臣大抵以益兵為請朝廷
既孰聞之必以為循常之談臣但慮衆說依違未
能感悟聖意臣非不知國家兵數有限然事當
應急必在枝梧昔秦伐楚王翦請兵六十萬有
李信者請止用二十萬故秦帝不從翦言者謂信
能任其事也然信果敗而翦終成功今西邊諸將
人人皆請益兵亦有自許如李信請以少擊衆也如
李信者尚敗事況強而使之此必敗之
又一首
臣竊以涇原一路俯近賊境然自元昊狂悖未聞
深來寇鈔以臣料之必謂朝廷怠於禦僃乘此
間隙勢將大舉若所過堡寨委而不攻屯戍之兵
止能自守未有以待之也昨葛懷敏與臣言夏竦
所將兵在涇州止及二千益以懷敏所請之兵共
未及五千人若虜衆大至必當堅守臣所慮者不
患其攻城不患其求戰唯患其審我虚實知我利
害視涇渭之城爲自守之壁引衆前進大爲俘掠
則猖獗之勢未可輕也臣請益涇州屯兵滿三萬
騎五千俟虜之來或應變出奇或分兵據險以逸
待勞勝勢多矣縱使戰氣方銳且堅壁自守賊憚
我全軍必未敢南向輕進則進退之勢皆得以制
之此事制置貴在速決
論遣將不當強而使之
臣聞近日所遣邊將其中或應命而往非必尽有
決戰却敵之心亦有自求退免朝廷強而使之
者以臣所見凢能自陳效用臨事猶或敗衂若其
預陳不能其任豈可責以成功欲乞降詔諸路
大將責以禦賊之任仍令條上方略其所陳請望
盡與應副若自陳不堪其任并所說迂遠者乞移
任内也
乞減省寨栅
臣兩次上殿親聞聖語以減省寨柵聚得兵在
大將處最為急務雖聞已命邊臣制置臣尚慮諸
將各有所執依違未決轉至遲遲蓋緣賊兵數少
其寨柵亦可禦遏若大叚兵至即全不濟事又分
却大將兵勢以此較量必合減省然邊臣慮見將
來小有宼掠必致不識事體之人言其不合去却
寨柵致得别無禦遏惧此歸咎遂懷後慮臣欲乞
專委近上臣寮往彼相度制置所貴早聚得兵馬
在大將處以為禦僃
乞計置邊事特出睿斷
臣前次上殿敷奏邊事陛下諭臣以減省寨柵
申明賞罰及禦賊之備此數事皆臣口所欲言
陛下先發德音臣不勝喜忭然賞罰一事近日數
已申明其減省寨栅及禦賊之備雖聞詔下帥
臣其如至今未見次敘方今虜氣驕盛雖未來寇
境料其侵軼之勢不越秋冬正是朝廷計置之
時陛下惜分寸之陰深為禦賊之慮況所更置
時出睿斷勿令淹久失於後時則天下幸甚
乞帥臣自募傔從
臣竊見近降詔旨令舉膽勇武藝之士誠取人
之急務也然其中或武藝雖精而未能絶人或諳
邊防事宐而不通方略舉其人材未足應詔矣而
不錄又似遺才臣欲乞令在邊臣僚見總兵要者
各許召募人作牙校軍將名目量定人數使其功
效粗著即乞朝廷量其所能或授以班行或列
於軍校且令本處效用若改授内地應牙校等並
令具名聞奏隨才錄用即不許帶行仍乞逐歲除
公使錢外量有支賜以充膳給臣昨授命西行在
西京已有兩人自言材勇乞隨臣同行于邊上效
力臣雖不敢帶去以此揆度邊將募人其來必衆
況自古將帥皆有部曲爲之爪牙伏聞太祖朝
所任邊將李漢超郭進李謙浦董遵誨等位序未
崇皆自募傔從為其親信先朝賜與既豐或更假
之權利此事當載國書伏望聖慈講求故事斷
在不疑
乞省寨柵騎軍
臣竊聞西虜大率騎戰今言兵者皆知中國馬力
不能較其馳逐此知其利害而未䀆其說今邊鄙
所巿芻秸其價甚重邊人畜馬為國家用者以利
所誘必損其馬之所食以鬻於官此不獨虚實國
用且又瘦瘠彼土良馬此甚害也又聞將兵者多
欲增步卒不願遠發騎軍臣欲乞詔逐路大將
其本路合須騎軍具以數聞如是在騎軍已多
即揀選駑弱者退還仍每減一騎軍與添步卒二
人補之不惟減省邊費更兼益得兵數其沿邊堡
寨本為守禦當在險固之地若虜衆大至必不宐
與之平地較戰所畜騎軍除合畱探報外近為無
用亦乞移屯在大將麾下别以步人補其數
乞募士兵
臣竊見諸路揀選到兵士其間不無驍勇然怯弱
者亦多未經訓習或聞使令戍邊恐臨戰退縮更
至敗事臣欲乞于涇州别立軍額召募兵衆武勇
才力明立科式定作三等第一等便充本軍人員
更不刺面第二等充十將將虞侯第三等充承局
押營其兵士但取強壯堪任教習者不以身材尺
寸爲限料錢三百文至五百文為額唯乞優賜例
物其節級以上别作等第支給若涇原一路可得
萬人以此禦敵軍威必振
乞鬻民爵以給募兵之用
臣所請涇原一路募軍萬人須至添置營房支給
例物其費不少臣請鬻民爵以致之夫鬻爵者參
用古義非若賣官之制只以入粟百石五百石為
兩等百石為下爵許用銀為飲食器畜女使五百石
為上爵許與本部七品官接坐婦女雜餙用珠金
皆犯公罪及詿誤聽以贖論其貢舉人曾經州府省試
州府吏人至節員京百司補正名以上並准下爵
例司封給爵牒空名下諸州其入粟者經所在官
司陳牒即時給之除陜西河東河北川峽廣南外
其餘諸處其無爵僣有爵下爵僣上爵諸科罪仍
許人陳告賞錢百貫以犯事人家財充如允臣所
議乞朝廷别定爵名應有條約比類詳定如此
行之不益賦于農畆不重歛于富人所取者至輕
所致者甚衆今鬻爵之地百餘州至小計之不減
五萬當得粟五百萬斛每斛輸錢二百計錢一百
五十萬貫如約以近限則數月之内此錢可足臣
乞預借錢三千萬貫充涇原募兵候收到入粟錢
却依數撥還其有餘數亦乞支充西邊軍州
乞半年一次詣闕奏事二首
一臣今所授經略判官凡是軍事當得參議其夏
竦等如有處置邊事又只飛奏恐朝廷未盡知
得彼處事機臣欲乞逐季或半年一次入奏面陳
事狀兼彼處城寨要害道路迂直兵衆糧運等臣
尚未細知不敢輕有上言俟臣再至闕廷方敢
陳奏仍乞降一付身劄子令臣收執如允臣所請
乞降聖旨指揮
又一首
臣前次上殿乞逐季或半年一次入奏緣臣是經
略判官凢是軍機無不參預若得頻至闕廷面
陳事狀則邊臣合有更置事宐得以運司及催綱
官委曲敷奏若以外臣無例至京則見今發運司
及催綱官員皆入奏伏望聖慈特賜允臣所奏
河南先生文集卷之十九
