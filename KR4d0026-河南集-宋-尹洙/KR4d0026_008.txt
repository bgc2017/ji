河南先生文集卷之八
書啟
渭州謝宣撫樞密韓諫議書一首
議西夏臣伏誠僞書一首
議脩堡塞書一首
議斬首級賞罰書一首
上陜西都轉運孫待制書一首
上樞密杜太尉啟一首
與邠州通判劉九太博書一首
上四路招討使鄭侍郎議禦賊書一首
謝宣撫樞密韓諫議書
某承乏邊州逮此逾月上稟前降預議下與諸將
恊和脩完器僃謹守條約區區自&KR0693;庶無敗事然
於保邊之術經遠之略則久在幕府必蒙體亮多
謀而寡權尚法而不忍此性之弊自知甚明豈意
見私之深遽玆奬拔惟憂任過其量仰玷恩館其
諸誠悃非面啟莫䀆
議西夏臣伏誠僞書
某頓首樞密諫議今日捧教承已反德順軍諭反
子奭自虜來歸言其臣伏事此虜計之得也抑其
虛名以示陽尊於我猶足以驕我心而怠之僃況
得重賂以實其帑豈非得計耶且虜之臣伏果能
革其僭悖之心貶其車服名號䀆如臣禮耶徒以
所上章奏以臣自名耶就使䀆如臣禮亦不可信
況於其國車服名號一無有損徒以數幅之奏易
萬金之賂彼之醜類雖甚昏愚較計利害豈能易
此哉夫君臣名號中國所以辨名分别上下也國
家綂臨萬國垂九十年蠻夷戎狄捨也律氏則皆
辭命而羈縻之有不臣者中國恥焉西土之役由
是而興夷狄則異於此唯其利而已且彼於中國
非素敵也其祖其父皆臣也奚恥而不爲臣哉今
虜之醜類必皆曰我戰數勝又能取賂於彼我其
強也雖吾士大夫之有識者亦曰彼戰數勝矣而
反屈於我且得重賂以畜其衆是眞能保其強者
也如是則彼之臣伏果於我爲得耶於彼爲得也
或者必曰向者患其不臣今既臣之復以爲患則
反覆無所據且自古夷狄之於中國始判撫而終
馴伏者多矣奚獨此之爲異哉其必應之曰不然
中國固當鞭笞四夷而臣屬之也但辨其來臣者
誠與僞耳然則誠者有畏者也僞者有謀者也今
果有畏也有謀耶謂之有畏則吾戰未嘗有勝也
吾兵未嘗有攻也彼何從而畏哉謂之有謀則國
家之患或基於此矣譬人疾之攻於外也朝夕命
醫者視其脉之進退一動一息必加意焉又起居
飲食之慎醫者必決之曰脉止是而不能變也疾
者亦自審曰疾止是而不能加也於是日冀其有
瘳焉當其疾或瘳於外而猶根於中未能去也疾
者喜釋其苦良醫雖戒之日益怠焉飲食起居雖
自曰慎之日益肆焉於是疾乘隙而發則已痼於
中而至於外也雖醫之良殆難爲計矣自虜衆犯
邊師徒喪敗至於今日知所以爲敗者多矣凢一
堡一障之隙吾皆營而固之知所以爲僃者多
矣知所以爲敗可以不敗知所以爲僃可以待之
此禦戎之常也今既重賂以結之爲虜之僃必異
於此邊壘雖未即廢壋增而浚者必休其役戍卒
雖未即罷當聚而練者必散而處舉是而推之則
上下之情無有不懈也是亦有疾者雖瘳於外而
根於中當其伺隙而發則已痼於中而亟於外雖
良醫難爲計矣所謂國家之患或基於此矣者
以是也難者必曰景德中北方講和自是三十矣
天下無事虜未可以不信待之也某必應之曰此
時事之異也景德中虜入吾地深而大衆卒不與
戰至今言之者猶曰當是時我不許其盟則虜衆
殱矣是強弱之勢未分我衆有餘力也虜既歸鑒
其入地深而無所克知中國之未易輕於是有講
和之事自是無少&KR0738;焉及羌種外叛遂有益地之
請亦信於前而不信於今蓋利之所在也然則信
不足固其心賂不足塞其欲較然可見矣今王師
數衂於外又加以北方之隙則強弱之勢豈得引
景德中事爲比耶且北方以地爲請既以賂解之
西方以號爲請又以賂解之二虜知我終不能以地
與號假之也將合謀必以地與號爲假或不以地
與號而他求焉當此時我以兵拒之耶以賂繼之
耶以兵拒之則不若今日之兵有僃且練也且重
賂不資於敵而以供士費也以賂繼之則中國之
貨有極二虜之請無竆爲今之謀當以國家之
患必基於此猶人之病將痛於中而亟於外朝夕
念之唯危亾之爲憂則庶幾乎少安矣某識慮昏
淺不能先事以言蒙見詢采不敢不䀆伏惟
明公位尊任重與國同體願深畱意
議脩堡寨書
近奉朝旨依張忠所相度山外脩建堡子十五
處計功四十萬某以爲堡數太多又不於羅李家
脩城恐忠未得仔細已令畫圖至今未到竊見虜
累入塞皆以戰勝有所克獲是以不致力於堡寨
今既依預降固守虜來不得戰此等城堡卑小若
䀆銳拔之肆其慘酷則諸堡皆震懼不矣有劉璠
之失往時樞密諫議建譏廣劉璠定川屯最得策
欲乞應弓箭手所居如的去城寨二千里外方建
堡子仍須堅完縱虜大至須爲可守之計如此不
過修建得三五處一有二費不免爲虜陷三得弓
箭手且在城寨防守如允所陳乞賜指揮
議斬首級賞罰書
近覩牒命凢得賊首級一切見賞格支錢更不在
轉遷酬奬之例此恐有所未䀆大槩不欲以首級
酬奬者蓋慮壊亂行陣及爭奪不明故也今秋成
之際賊之游兵屢來抄劫堡寨弓箭手或有殺獲
例無酬奬則難以激勸凢百十騎交鋒非力戰或
竆追即不能取首級非乞别降指揮應敘理曾緩
大陣得首級者只依賞格處分如只是尋常賊馬
出來抄劫能殺獲首級者申取上司指揮
上陜西都轉運孫待制書
十月二十七日朝奉郎行右司諫直集賢院知渭
州兼管勾涇原路經略安撫部署司公事上騎都
尉賜緋魚袋借紫尹某再拜獻書於按察待制閣
下竊以州郡之於監司奉教約遵憲度而已反此
雖無害於治不得爲無過某向以糶麥事不待報
下輒專以行明公不以輒行爲責方條問其利害
是明公不以監司爲威重但覈事之可否宐乎名
重於天下也某竊自思向者明公責其輒行則默
然伏罪者詢其利病則將以䀆其說於左右恐懼
恐懼恭惟明公所治東崤陜西接梁漢南武關北
䀆上郡列城數百地數千里某所領者有經略數
郡之名耳不專其任又都綂在涇軍政一以稟之
是其所治獨以平涼潘原二縣地不過百里明公
以列城數百地數千里之大其於思慮則明公以
廣某以專其於事實則明公以傳聞某以目睹其
謂思慮之廣不若專事之傳聞不若目睹雖英識
精鑒洞炤幽隱然大槩論之鮮有異者是以事之
利病䀆條於公牘中伏惟察其至誠宥其任愚幸
甚
上樞密杜太尉啟
某出入門下幾三十年至於才識短長器局淺深
自知甚明況在英鑒平涼用武之地平時郡守皆
舊臣宿將今艱難中當重其選反以愚儒處之但
懼上損國威仰累恩館前此拜章懇辭又以
近日授官無有遂其讓者以是亟詣官所未審某
官徒采其虛名試任之邪果謂可任而任之耶若
試任之則邊要事重固不當試也如果謂可任則
望終始保庇庶幾有所樹立某言此者誠以寇讎
在境師兵在屯凢百措置未有一事不繫於樞府
者則某官見庇之深不獨移於某是亦畱意於邊
事也
與邠州通判劉九太博書
得伯壽書忻慰無量伯壽志於古聖人之道有年
矣日來年益加於道固益邃某聞邃於道者於世
事泊如也功名未立其如吾何幸伯壽安之
上四路招討使鄭侍郎議禦賊書
昨日兩得指揮那移狄部署下兩將軍馬於鎮戎
軍儀州守把似恐太速見石輅回奉傳尊意如賊
有寇須且持重觀其形勢此最得策今來事宐雖
急然未見的實入寇去處惟望鎮重以待之此中
行下㳂邊文字至渭州並不令下往諸寨蓋近裏
城寨不當使預有驚疑故也但齊整兵甲伺候出
行城中並不令知覺合具上聞
又一首
今早又領牒命欲令㳂邊州軍披城作硬寨以遏
深入之勢竊以本道見在兵馬除城寨屯守外其
戰兵只可在一處枝梧何者賊衆若來不下十萬
今若鎮戎德順兩軍作寨不過四五千人接戰則
不敵渠勢又不足儻爲所乘則城中搖矣(皆兵共鎮戎戰)
(孟元兵共八千八百三十五人八千八百九十人德順通趙隙)若只令狄青領大
軍在瓦亭觀其形勢彼求戰則我堅壁不與之較
彼前進則懼我制其後俟其有隙而乘之此計之
得也且賊大衆入寇不過德順與鎮戎兩路至於
原明上險非賊大寇之路也萬一賊自鎮戎舍九
亭路直趨原州則有彭陽一軍在前瓦亭重兵在
彼後亦非彼利也今之所憂者但憂狄之兵少不
能勝虜耳(兵共一萬五千四百三人堪戰者不過孫用正德恭黃州家三將通部署牙隊)
(眞兵還即可得萬五千人萬二千人侯竹貴代到歐)然不憂狄敗也狄不敗
虜萬萬無深入之理望侍郎愈益狄兵專委以制
虜之事所謂益狄兵者候狄往瓦亭郡即乞便發
涇州兵赴瓦亭令受狄節制大抵賊入境之後綂
師思慮貴專號令貴一鎮戎德順二軍兵既寡少
若營於野豈可保其不戰既患其兵少又憂其或
戰兵少則欲濟師爲援憂戰則欲其還望如此則
慮不得專令不得一也且涇原諸將練事而可倚
任者莫若狄青涇原地形可守而爲要害者莫若
瓦亭此侍郎熟慮之矣以可任之將守要害之
地而濟之以兵則思慮不得不專號令不得不一
此先勝之術也某自受任曉夕計慮比於平日似
有所得恐未能上副尊策則乞令幕府一官到州
諭旨或召某令暫詣戲下聽命更取裁旨
河南先生文集卷之八
