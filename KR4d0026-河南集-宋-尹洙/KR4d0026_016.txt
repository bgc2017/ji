河南先生文集卷之十六
誌銘
故朝散大夫尚書兵部郎中知蘄州軍州兼
管内勸農事護軍賜紫金魚袋張公墓誌
銘
故大中大夫右諫議大夫上柱國南陽縣開
國男食邑三百戶賜紫金魚袋贈太傅韓
公墓誌銘
故兩浙轉運使朝奉郎尚書司封員外郎護
軍賜紫金魚袋韓公墓誌銘
故朝奉郎尚書司門員外郎通判河南府西
京畱守司兼畿内勸農事上輕車都尉賜
緋魚袋盧公墓誌銘
故西京左藏庫使銀青光禄大夫檢校工部
尚書使持節晉州諸軍事普州刺史兼御
史大夫充廣南東路駐泊兵馬鈐轄兼提
舉本路巡檢兵馬賊盜公事上柱國太原
縣開國伯食邑九百戶王公墓誌銘
故朝散大夫尚書兵部郎中知蘄州軍州兼
管内勸農事護軍賜紫金魚袋張公墓誌
銘(并序)
公諱弇字漢臣其先魏郡人唐末從祖有官河陽
者舉族因遷河陽世服儒衣冠無顯者父用存光
禄少卿母某氏封某郡太君公葬光禄河南遂為
河南人景德二年再舉進士中第歴宣州寧國開
封中牟二縣主簿泉州晉江尉用薦特改著作佐
郎遷秘書丞太常博士知并州榆次揚州天長二
縣通判杭州事入尚書省歴屯田都官員外郎知
文州蔡州事賜五品服提點開封府諸縣刑獄公
事轉司勲員外郎知明州事就遷祠部郎中召還
擢為刑部郎中荆王府翊善賜三品服兼判司農
寺寳元二年以疾辭出知徐州事進兵部郎中移
蘄州康定元年五月終於郡年六十二公五歲而
孤母夫人携以歸其族從師學既冠善屬辭博涉
經史河南素多士公晩輩隷然見文采亟與知名
者游衆不敢以門寒後公倜儻尚義節居貧以約
自守未嘗假所不足於人人有伺顔色而進誠者
公審其果善士叧承其意後皆重償之無一不報
厚朋友險夷共之人莫能致其間言其人殁雖久
有妄評其短者公嫉之終身為著作佐郎葬母或
率錢數十萬為助者公曰吾以士葬親於禮無歉
者惡用賻為乃謝不受其為政待吏甚察然寬民
緩徭不喜刻宰天長尤以治稱有錢蒙吉者作天
長善政說以美焉在杭州會軍士以三司所給賚
物䟽惡喧噪趨牙門公即馳往諭之乃定璽書
褒美屢平疑獄後得有罪者事登曰佐王府未嘗
以柔愉見言色進退必以莊其剛守類皆若此然
亦以是卒不顯貴娶陳氏封福昌縣君後公數月
而終子彦伯某州某縣主簿慶仲寧州安定主簿
慶曆十四年十二月二子奉公及福昌君之喪葬
於河南之龍門山之上銘曰
嗚呼閱放其通強毅其守行隆州邦信在朋友為
政之仁在民則厚考古循良孰我先後匪豐其禄
又奪之夀獨兹令名是謂不朽者也
故大中大夫右諫議大夫上柱國南陽縣開
國男食邑三百戶賜紫金魚袋贈太傅韓
公墓誌銘(并序)
公諱國華字某其先深州博野人世衣冠舊族四
代祖又賓當王景崇襲有鎮冀四州佐其府累官
檢校太子左庶子兼御史中丞景崇於河朔諸鎮
中輸貢最為恭順由庶子漸劘以德義故以功名
始終庶子生四子韞辭慎辭定辭昌辭皆以才名
為王鎔賓属于時鎔府號多賢士定辭嘗以掌書
記聘幽州時燕客馬彧名北門舊儒以博給相尚
彧大屈伏昌辭終真定府鼓城令即公之曾祖也
生廣畱府永濟令諱璆避張文禮之難徙趙郡以
文知名與李崧徐台符為友二公交薦其才會疾
不起徐作詩以為當世朋友無復繼者李卒以兄
子歸韓氏實趙郡太夫人永濟生太子中允知康
州事諱(御名令上)始遷相州安陽遂為安陽人屢為藩
鎮辟署敏書奏時推其工嘗宰真州清河作條教
諭民以不擾能信其言所至以寬良稱公即康州
之第四子年十九舉進士太平興國二年天子
初御殿覆試上第為大理評事通判瀘州四年代
還授太子右贊善大夫旋以例補外幕授安德軍
節度判官七年除祕書省著作郎監察州税雍熙
元年遷監察御史三年假太常少卿使高麗還拜
右拾遺直史館賜五品服四年充三司開折司推
官尋改主判開拆司累遷左司諫刑兵二部員外
郎帖昭文職賜三品服凡三為鹽鐡判官又為左
計司判官判戶部勾院都判三司勾院至道二年
以屯田郎中充京東轉運副使移峽路轉運使
真宗聽政遷都官郎中還朝權判大理寺出知河
陽咸平四年就遷職方郎中移知潞州景德三年
假祕書監使契丹還為江南巡撫使入權開封府
判官四年車駕拜陵權領曹州事召歸授太常少
卿知泉州事大中祥符元年拜右諫議大夫四年
代還道病三月十一日終於建州之傳舍年五十
有五公為文章不尚靡放靜違而意不窘進止威
嚴目不妄視佐彰德軍年尚少鄉里多識公出觀
者夾路或相語得韓公左右顧當具餚酒其重若
此雍熙中王師北伐聞高麗與契丹嘗為仇怨命
公諭旨以分虜勢公至其王治畏虜無報復意公
為陳中國威略動以禍福乃承詔然遷延師期公
曰兵不即發不如勿奉詔出不及虜境不若勿發
兵口語激切又繼以書至十返治憚公堅正知大
國不可欺乃命其大相韓光元輔趙杭兵二萬五
千以侵虜且俾光等率將校詣公公猶畱館須其
兵出境乃復命淳化二年契丹大將蕭寧遣人抵
雄州請天子疑其詐命公馳往公代州將劉福
作書與寧釣致其情得寧荅辭前後反覆無所依
由是悉見其偽狀在三司更張事凡二十七條其
興利使民樂趨而上收其贏其立法使人易守而
難犯故所施置通久而少弊臨上黨會虜寇河朔
上黨與趙魏地最親公辨嚴修訓簡器供餉皆先
事區處民以無擾詔書褒美初太宗親擇材臣
有由外庭小官不旬歲柄用者公忠力不懈天
子深器其能而為見忌者擠排故位不甚進然益
任以事畱京師凡十年舊三司判官不兼三館職
事公為鹽鐡特命直昭文館判官帖館職自公始
真宗緣先帝意以名臣待公開封嘗繫囚數百委
公決之江外阻饑命公撫之皆以任事稱北方請
盟之明年公以使往上諭曰卿昔使高麗故以選
卿又顧同使周漸張若谷曰卿凡事當詢韓某公
性既任直無所附合持權者復不為推引更歴中
外垂四十年位纔諫大夫終時皆歎其滯然公亦
不夀故不究其用迹其行事皆得舒發所藴未嘗
阻撓又被顧兩朝為縉紳屬目非不遇也公既沒
泉人之有知者相與趨建陽拜奠朝夕哭詣浮圖
營齋以報公德其寬愛感人至此公閑逹有度量
與人語言䀆誠無隠非議戎事未嘗及權數自以
少孤見禄及親者必憮然感傷篤愛親族姑姊數
人孀且老皆迎以歸事之甚謹外兄弟甥姪悉為
其婚嫁清約自守家無餘貲諸子皆訓以經藝例
恩得任子多抑之須其成立然後奏以官及公之
終未官者猶三人夫人羅氏諫議大夫延吉之女
鄴紹威之孫封宐城縣君子六人球湖州德清
尉瑄將作監主簿琚司封員外郎玩河陽司法參
將軍&KR2011;著作佐郎琦右諫議大夫樞密副使一女
嫁西上閣門使高志寧樞密之兄姊今無存者初
司封登朝與樞密並贈公吏部尚書慶曆三年樞
密追榮三代贈公太傅妣羅氏追封仁壽郡夫人
大父贈太子少傅妣李氏封趙郡太夫人曾大父
贈太子少保妣張氏封清河郡夫人五年二月
日樞密奉公夫人之喪歸葬於相州安陽縣之新
安村距祖塋三十里其銘曰
韓氏自唐載德以世丁時孔艱秉節愈厲公奮在
初才克有試曰州曰邦以功以事豈不較利通久
勿僿亦既立法究竆㒺斁布威東夷申化南裔維
皇之咨宐輔於治若時之贍則恊於義年胡弗淑
位胡弗至靡人不嗟彼含誰慰在子而昌實公之
嗣衮服以章葬則有制豆籩式嘉祭則備器孝于
有家傳千百祀
故兩浙轉運使朝奉郎尚書司封員外郎護
軍賜紫金魚袋韓公墓誌銘(并序)
公諱琚字子温相州安陽人右諫議大夫贈太傅
諱國華之第三子幼敏惠太傅愛異諸子凡有譔
述令執筆口授之由是䀆得属辭之體以蔭試將
作監主簿調饒州鄱陽尉大中祥符七年求應進
士舉郡守江嗣宗素未知名一日召登郡閤出鴻
雁來賓賦題以試之公少頃即就格致清麗有唐
人之風江大稱賞即時薦送江左有書其賦於屏
者其愛重如此明年中第授太常寺奉祀部知河
南府永寧縣事時王公嗣宗守河南政尚嚴察束
官吏一以法細民或縣訟不勝率走府自直属官
畏縮益煩慮不任事頗以疲軟罷永寧在河南名
最劇縣公年少果敢善決斷民吏愛伏王公嘉之
遂不奪其治且薦于朝用薦移通判廣信軍事丁
内艱服除累遷光禄丞祕書太常丞歴通判趙祁
虔三州事虔於江西號難治民喜訟或偽作冤状
悲憤呌呼似若可信者非久於政莫能辨公至會
守缺代行郡事能究其風俗不為聰明不作條教
因事以考其枉直下莫能欺辭伏者自以為不冤
召還為群牧判官賜五品服張文節公秉政嘉公
文行令以所著篇集上獻且以姓名寘佩囊中將
薦之會薨遂寢初公在趙州官缺奏公補其任曹
得罪出通判濠州事轉太常博士尚書屯田都官
員外郎知黃州蘄州事京西路提點刑獄時西京
天宫白馬寺並營浮圖募衆出金錢費且億萬權
臣為倡首旁郡承風指塗商里豪更相說導附嚮
者惟恐後公抗疏言狀罷之就移福建路又改廣
南西京路轉運使安化州蠻叛殺宐州中將王世
寧朝廷遣將加兵復詢公制賊利害者也然而
公上言蠻負險攻之則竄保雖洞㟽絶不可竆其
迹置之則時出侵掠恣為人害師久留屯復多疾
病物故為今策莫若盛兵逼其巢穴予以開納蠻
必畏威欵附然後罷遣屯戍增募士兵守其要害
宐不能復叛其後卒如公策嶺表久無事兵暴起
轉糧糗具器械公處置皆有方不嚴期促辦而軍
用以濟朝廷嘉之就遷司封還朝賜三品服判
三司都理某人憑田司康定元年夏出為兩浙轉
運使次潤州以疾終年五十二公性至清慎動自
檢察他人視之以為難常而公持之終身父兄既
没撫養弟姪極其恩意間或文酒相忻門庭之内
自為師友有行事不如意者委曲開諭未嘗及以
惡辭故皆率教誼兢以樹立焉公之季弟樞密副
使使琦以慶曆三年追榮三代故公之曾祖廣晉
府永濟令諱璆贈太子少保祖太子中允諱贈
太子太傅夫人羅氏追封仁夀郡太夫人公
娶李氏封夀春縣君公没纔數月而逝四男景融
將作監主簿性和雅善属文後公五歲卒方彦試
祕書省校書郎直彦孝彦並太廟齋郎四女長適
著作佐郎葉仲舒次早卒次適左侍禁曹測次適
殿中丞范寬之五年二月二十二日樞密奉太傅
太夫人及公之喪葬於安陽之新安村李氏祔焉
銘曰
虔州之治可以觀公之政文節之知可以觀公之
行持清太高寧或&KR1018;評篤愛過慈實其資性蹈中
弗越秉常以正嗚呼厚其稟而嗇其享焉
故朝奉郎尚書司門員外郎通判河南府西
京畱守司兼畿内勸農事上輕車都尉賜
緋魚袋盧公墓誌銘(并序)
公諱察字隠之河内人舉進士授復州司士參軍
累調光化軍乾德襄州襄陽二主簿夔州復節令
泉州觀察推官遷大理寺丞登朝為太子中舍
殿中丞國子博士入尚書省為水部司門員外郎
凢歴知河南密江陵公安彭州永昌三縣知蒙州
事白波發運判官最後通判河南府寶元二年八
月十日以疾終於官年五十五初公景德初以進
士貢有名稱吏部薦在高等有以先相名聞者具
曰盧某男不當與科第上亟命以官吏部復持公
年未中格遂以閑曹授之公既見詆於時益以風
節自厲所至朝夕勤事勇於行已不以上官不合
易其守前後&KR0856;疑獄濟饑民發奸吏復逋亾所部
監司以其狀為薦者相繼始終以幹理聞能為古
文章有集三十卷别著晦書一卷靈感誌三卷注
孫子三卷雅愛太玄為之注未成臨終命焚之獨
畱一篇并序且曰後世必有吾繼者善撫宗屬及
姊妹子之無依者親為嫁娶凡十人篤尚風義侍
御史臧奎於公有舊恩名其次子示不忘臧氏景
佑中嘗得召&KR0863;從容敘及丞相得罪事言已流涕
上感動即贈丞相工部尚書夫人蘇氏追封河南
郡太夫人初丞相以兵部尚書相太宗後徙朱
崖雍熙二年以疾終其九月日公始生公感家世
蒙禍居常自傷至是五十年追命常伯卒獲其志
世皆異焉蘇夫人漢相禹珪之女當丞相貴封豳
國夫人公祖諱億少府監嘗贈太師妣母李氏鄭
國太夫人公娶張氏封清河縣君其父文勝爲逹
州司理參軍遇盜起迫署以官不屈以兵死公之
子九人戡臧堿成戣鉞戩戒感堿有文行早世戡
成戣戬鉞皆幼亾臧以進士第為河陽尉戒感並
學為辭章二女一夭亾一未嫁孫夀康夀寧夀祺
尚幼慶曆五年十月辛酉臧奉公及清河之喪葬
於河陽某村之西北原銘曰
既艱其生又窒其仕匪俗以同兮將永躓公來常
兮方以厲道不屈兮文益肆追命其先兮如始志
惟此孝心兮德之至能銘其烈兮公之嗣
故西京左藏庫使銀青光禄大夫檢校工部
尚書使持節晉州諸軍事晉州刺史兼御
史大夫充廣南東路駐泊兵馬鈐轄兼提
舉本路巡檢兵馬賊盜公事上柱國太原
縣開國伯食邑九百戶王公墓誌銘(并序)
公諱世隆字可久其先自澶淵徙河南今為河南
人少舉眀經上第授洪州分寧主簿累調涇州司
法參軍越州山隂縣秦州錄事參軍遷大理寺丞
歴太子中舍殿中丞國子博士尚書虞比駕三曹
員外郎換左藏庫使改左領兵衛大將軍致仕復
為左藏庫使領普州刺史由大理寺丞至員外郎
凡歴監台州酒税知河南府夀安縣事徙知雲安
軍通判邠秦二州事由左藏庫使知夔州事起致
仕知登州事移廣南東路兵馬鈐轄行次南雄州
慶曆二年二月二十日無疾終於館年六十七公
性通其為吏事雖細微處之極精或事劇體鉅他
人蓄縮不敢議決之益不疑卒無一毫差失所至
以材聞在秦州會曹公瑋治兵扞戎命主儲餉曹
公表公能辦職雖軍事亦與謀議遂力薦之眀道
中歲大饑公為坊州出廩粟以賑民僚吏固曰必
待報公曰民方徙溝壑少緩之困將日甚天子
至仁必不以加罪縱異此吾任之無恨公始緣曹
公薦世多知其有武略王丞相遂典樞密言公策
略可試遂領使職及以疾致政還洛而疾平會張
鄧公以畱守入相嘉公精力且惜其材乃復起之
公重厚寬愛不務峻利於治獄尤尚平允僚属有
一善孜孜稱道御士卒亦隨其所任不強其不能
下亦樂為䀆力劇飲至醉不亂父應之累贈屯田
員外郎母諸葛氏追封永寧縣太君娶董氏封金
華縣君二男沂右班殿直炳河南河清主簿兩女
皆適士族慶曆五年七月二十五日沂炳奉公之
喪葬於河南縣洛苑鄉司徒里
河南先生文集卷之十六
