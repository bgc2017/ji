河南先生文集卷之九
書啟
答秦鳳路招討使文龍圖書二首
與四路招討司幕府李風田裴元積中書
二首
與水洛城董士廉第三書
與幕吏石輅李仲昌書一首
答諫官歐陽舍人論城水洛書一首
答秦鳳路招討使文龍圖書二首
知受命即拜手啟以是不敢更具謝札伏承誨翰
乃有頒遺不任悚荷之至虜今秋亦聞點集近報
舉數萬衆乃取屬戶數百遂罷去未料其意所在
也虜數動常以季秋及中春又因月盛時且不甚
攻城異時也來未可必其如此何者我嘗逆與之
戰今之爲謀大抵欲以不戰疲之安知其不能就
我不戰而爲計哉觀今之爲備不過以故意行之
是自訢以知變而不知虜之能應變也伏聞明公
軍政甚治士氣亦振守禦人策必有多算敢冀指
授庶奉尊教
又一首
某頓首再拜承賜手教詢劉滬被繫始末城水洛
利害早蒙責以不言某以元師主其事是時防邊
方嚴懼於軍政處置益相戾所害不細獨欲遲畱
以緩其事故默默無所發其實畏避誠足深愧適
會中旨罷其役雖愧亦頗自幸既而二月十九日
得元帥牒云被朝旨驟舉此役於是抗章條其
利害秋部署亦自削奏語尤切至二十二日見
詔書罷四路是夕得旨令具興修利害條上於
是知朝廷前未有旨令舉此此役乃亟召許
遷等還此劉滬者獨以所將兵與其役始以文諭
之不答差指使召之不若又命見歸都監張忠代
將其兵亦不受命某與狄議此而容之是節制不
復行於下於是狄假以巡邊至山外命散其部兵
然後滬就拘滬樂功名有膽要亦可惜然違戾如
此無以貸也同年董士廉者老困可哀某以書三
諭之令其歸雍卒不見從遂同被繫然滬等所執
文符皆鄭公罷後所發不知何謂也其平居好論
議至於起獄以取直豈某心耶世路風波殊可駭
畏竄身山林閉目氛埃無路可致耳今聞朝廷
命使定城水洛利害拓地廣塞亦古人之常但揆
已之才略度今之兵力若既城之後分兵而守輸
粟以濟緩急寇來又當遠救懼以敗事耳如朝
廷果以城之為利某當乞移僻郡必有賢才見代
城之而不保其利終不紛力較毫髮以取勝也未
審尊畫如何願早賜教答幸甚
與四路招討司幕府李諷田裴元積中書二
首
某啟某初到郡得前政所占民田不還直自今納
税一事其决欲行之自念秩卑恐有司詰問益淹
久不便於民是以白於鄭公公大以為然尋出牓
諭民給其直且免其税此一事諸君盡知之及韓
公來某臨郡已兩月所得民間不便事益多見訴
尤不便者必告之曰韓公且來汝自訴之及韓公
來以事自陳者千餘人韓公必盡覧之究其事理
覆其報原或見詢於某或命他官參定然後行之
其於事固已精且詳矣某豈私於此方之民哉亦
由前日白鄭公給民直一事蓋以公家之事苟利
於民則韓公鄭公與其行之皆一也何必分彼此
哉不意好事者以某附韓公為事多所更置未審
言者以某附韓公為善耶為不善也若以所更
事為善則不當謂之附也若以所更事為不善則
某前在涇州鄭公朝夕見延其於邊事無不詢也
無不慮也獨獄事不與聞他則無細大皆往覆究
極於議論未嘗有隱未鄭公相顧之意始終若一
是則某之論議有可采者也於邊事有所得者也
苟一以不善贊鄭公則公必怒而絶之何能終始
相顧如是也是果不以不善贊鄭公者也不以不
善贊鄭公而專以不善贊韓公是厚於鄭而薄於
韓則於好事者之言為不通也若以前日在涇為
智今日在渭為愚又於有識之議為不通也此事
聞已久疑之不甚信近日益有端緒然不知鄭公
果如為信否鄭公為元帥某預掌一路兵寄若好
事者言行則間隙日生苟有戎事某無所逃誅矣
平凉去年經虜寇殘破之後朝廷不以某不才
擢當此任亦思有以自報朝夕勤事非公宴不邇
聲妓受署殆今五月斷獄不過十數人皆歷歷可
訊其營田護寨蠧於事者韓公盡以刷去之今獄
訟益簡止以練兵為事爾諸君察某心豈主於榮
官哉子發相知尚淺士規益之皆目見某謫官當
時寧有歉於心耶古者刺史嚴明郡守有投劾解
印綬者某豈重去此一官哉幸諸君為某辨於鄭
公公果不晤某立當解去且以終鄭公前惠又不
使他日戎事之際使某憂疑自危措置顧失雖被
大戮或敗國事願諸君畱意見答
又一首
得劉伯夀牒取王文政文牘尋以封送始文政等
以罪配隷牢城保寧為兵會韓公來以舊獄訴於
公公命覆其罪苟不至深切則移籍於廣銳蕃落
文政等皆在涇於是申上帥府呼此二人幕府不
俾二人者來反令取其具獄就涇視之既而帥命
二人者來止云材弱射七斗弓箭不滿兩握其具
獄則詳之矣於是衆議曰具獄往而二人乃來此
必審其初罪不為深切矣其言材弱射不中程者
慮以廣銳處之也蕃落舊等才五尺三寸近制短
指者亦聽狄侯命二舊卒方之不少損又命以射
彎九斗弓箭不滿二指在舊卒下等之上涇内地
不知蕃落所用皆短箭故差繆相遠若必以長箭
程之雖積功至大校其少且壯者亦不能應格矣
又蕃落中有犯姦若盗如此比隷軍者甚衆决不
復疑但喜得勝兵者二人遂易其籍帥府乃詢云
若二人者罪安得不爲深切然後乃知帥府之意
不欲隷此二人於蕃落既已籍之無如之何乃荅
曰其罪不至極於惡蓋婉其辭所以恭上命也不
圖又命劉伯壽覆其獄凡涇人之相厚者皆見責
曰何乃不稟帥命某聞之甚駭其言若他事則不
敢知如止此一事則非所以爲不禀也何者始本
路索此二人於涇帥既不遣復命取具獄視之若
果以爲巨慝則當下令曰此不足貸二人無可遣
理獨歸其具獄則某必審視其罪雖其可貸猶當
奉承帥旨奚必改籍此二卒耶且韓公非素得視
此二人具獄也命本路究其罪易其軍興不易皆
繫於本路也不易不足為忤意易之不足為迎合
且本路軍與民暨蕃酋以事自訴以功自理於韓
公者多矣皆下其事於本路且命詳之其以事自
訴得辨者十二三以功自理應格者十一二蕃酋
所陳其可行者十不一二皆不以先入之言為主
也文符盡在可取而覆視豈必以此一事為違戾
耶兹事極微而某懇懇為言者誠以害於體為甚
大也昨日經略司行某事其於法少礙而事當然
者大吏持以前日王文政等無礙於法尚爾今此
恐見詰奈何某叱去之某謂狄侯曰異日此曹有
言必請黜之雖異日黜之徒能制一吏如將校何
將校必曰此一細事猶不得遂其行安能使我有
畏哉吾獨知畏元帥耳此甚足為元帥憂也自某
臨本路原州鎮戎軍决罪有不至死而特死者有
當死而慘其刑者某與狄侯議皆不問其狀蓋知
其守將可任以事當申其權於下也又有卒犯罪
反持其主校過失者某詰之曰若主校與汝共為
隱隱汝懼累以言或主校濫罰汝不勝其虐以言
吾皆聽汝理有罪者今汝自有罪當罰主校若貸
汝則過終不聞是使主校皆畏過莫敢笞其卒者
此軍之大弊也狄侯暨諸將皆曰善然遂杖去之
且大將與士卒非人人能督察撫循之也必有主
校焉使軍中皆畏其主校則將無所事矣夫士卒
不畏其主校則飲博自恣飲博自恣則卒至於貧
竆卒至於貧窮則無所不至焉為主校者豈使反
畏其下哉故為將者必察羣校之貪虐者首去之
無使其下能持焉則卒皆有畏矣是則大將者不
使士卒獨畏我而不畏其主校又不使屬郡之兵
獨畏我而不畏其守將此治兵之大要也某秩雖
卑然於本路言之與狄侯皆大將之任也責任既
重朝夕於邊事無不憂者聞士卒不畏其主校則
小以為憂聞屬郡不畏其守將則大以為憂今將
使一路之人不畏其大將則元帥安得而不憂耶
故某所謂於事雖小而於體甚大者正以此某得
以諫名官凡事之曲直猶當於天子廷辯之今
乃不能自辯於元帥反囁嚅於幕府豈畏懦耶蓋
元帥之體不當以事詘於部將是某凡辯論事可
取直於天子不可取直於元帥幸諸君少畱意焉
與水洛城董士廉第三書
近兩附書皆計上達殊不蒙體亮何所守之堅也
水洛修與不修亦所見之異耳李文饒牛思黯争
維州事是非至今有不同者亦何必不修為是修
者為非但某與狄侯以才略之不廣兵衆之寡少
不能遠為守備故建不修之議適會鄭公罷去逆
蒙中旨從本路之議行簡奮忠國之謀必以修之
為便當辨之於朝廷禀詔者而來則本路從
之亦有名矣幸行簡少思之水洛地果屬何路譬
若治他人門内之事豈不為侵耶是行簡可以已
其事本路不當變前議也行簡困&KR2688;累年聞改官
朋友所共忻故前走書奉報誠亦私心所喜一官
雖不足為行簡言然於夫人之心豈不爲慰哉
此事窮極某輩為守職行簡為侵官何不思之甚
也試使某今日却以修之為便行簡以某為何人
耶况狄侯強毅有守雖某言之亦必不從前書減
裂故未蒙省察是以喋喋願熟慮之
與幕吏石輅李仲昌書
承從部署已至德順軍所畱劉滬董士廉文字蓋
只苗往諸處取索及往長安文字不緣章奏既捕
之即是罪人安得妄上文字眩惑朝廷耶必若
其言吾輩隱匿即當徼上不可留也况汎汎妄自
飾非但白部署且封起勿毁去即無害已行文字
却取去不便兼且有迹反使不知者將謂不當留
其文字唯存其人使盡辭於獄自免閉塞之議二
君熟思之
答諫官歐陽舍人論城水洛書
某十九日至解州聞永叔舍人其日抵陜郡以數
年之别相去才數千里不得一相遇悵然以為不
幸然某方為奸人所擠(名御)虐百端舉朝莫與為辯
若見永叔必極論是非其不知者將以某祈恩求
援於永叔此不獨重為某累又且以累知已故不
得相見未為不幸也自天休見侵未嘗作京師書
用此亦不敢修問左右蒙專遣脚力致手誨何朋
友之顧厚也仍以某近喪長子為慰某始三男中
男往歲多病㐮城道中物故者也幼子三歲美慧
可念三月中在渭失之長男壯大與姪植皆門戶
所倚者一旦同逝人生孤苦至此處世復何聊頼
永叔見哀之深誠知我者然謂晉慶不常為意似
未見亮永叔尚爾况他人耶水洛事未易可言然
事之利害人人各異見不必深咎今既城之則異
日自辯不足復論但天休既罷兵任若以城之爲
利當論於朝廷不當督涇原部將擅爲此役彼
劉滬者爲涇原部將苟知城之爲利害當與天休
合論於朝不當數事耳幸賜炤亮
河南先生文集卷之九
