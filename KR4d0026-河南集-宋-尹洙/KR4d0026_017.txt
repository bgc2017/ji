河南先生文集卷之十七
墓誌祭文
故金紫光禄大夫祕書監致仕上柱國清河
縣開國子食邑六百戶食實封一百戶張
公墓誌銘
故朝奉郎司封員外郎直史館柱國賜緋魚
袋張公墓誌銘
故朝散大夫尚書司封郎中充祕閣校理知
均州軍事兼管内勸農事上柱國李公墓
誌銘
故將仕郎守瀛州樂壽縣尉任君墓誌銘
祭僕射王沂公文
祭謝舍人文
故金紫光禄大夫祕書監致仕上柱國清河縣開
國子食邑六百戶食實封一百戶張公墓
誌銘(并序)
公諱宗誨字某其先曹州宛句人大父諱某避亂
徙河南遂爲河南人父諱齊賢以道德名望相
太宗真宗贈太師尚書令中書令英國公母崔氏
秦國太夫人公以廕爲祕書省正字四遷至太子
中舍監騏驥倉西京左藏庫在京左藏金銀庫召
試賜進士第累遷祕書省著作郎太常博士尚書
屯田都官職方司三員外郎歴監香藥榷易院同
判國子監判尚書祠郎吏部南曹登聞鼓院出通
判河陽知富順監入為開封府判官進祠部郎中
判三司度支勾院出京東轉運使徙河北罷知徐
州更刑部兵部二郎中太常少卿除檢校工部尚
書文州刺史充四方館使知代州徙衛州加果州
團練使永興軍兵馬鈐轄移鄜延路鈐轄未至改
知邠州抗章請老以祕書致仕慶曆五年又五月
一日薨於河南會節坊之私第年七十七公未冠
從英公鎮代地屬楊繼業初没虜數出擾邊英公
敗之城下邀擊時於士墱虜又敗復用奇兵破其
數萬衆於繁峙當是時代兵驟勝朝廷倚重英
公公朝夕左右預參密畫或俾按視行列傳布號
令公亦善騎射馳突往返几危者數矣由是以智
勇聞太宗嘗遣使代郡諭英公曰善視此兒吾
行用之令英公以功入轉深抑子弟私恩故前勤
不敘公與仲弟宗禮舉進士有文稱復罷之不令
與寒士爭訖英公再秉致仕不出筦庫景德初制
以六科取士公上安邊議求以武足安邊科自試
不報大中祥符中增前議為三十卷詔學士院召
試初英公論符瑞及修官事有大臣之言頗與當
時得幸者意異至是公止改署國子監事天禧中
河決東郡並河千里輸茭薪完復故道暴吏嚴期
民力不能致將以稽違取罪有持金錢自經者公
請少緩且損其數章三上言益激至頗采用焉在
富順監會夷人斗郎春叛群醜寖驅公遣使吏撫
之不即從公曰夷恬吾撫安謂吾兵力不制怠甚
矣自將州兵攻之夷衆數千來戰公分兵為三鼓
破之進拔其四柵夷獠遂定監司害其功不即聞
及代還朝廷褒之為開封府判官自是數進見
所論多邊事常曰虜貪而尚戰國家羈縻二方予
厚而僃㢮非久策也然羌必先叛其酋悍而不仁
始詞而用其衆西京故地且䀆之矣恃其其武必
肆於大國及換使職不三年夏貢不至朝廷思
公前議進士領團結往護西師亂自&KR0863;數刻訪以
九事一四體二易義余悉兵家奇正之說公敷荅
眀審上尉遣之在鄜州范忠獻公鎮延安以舊臣
密訪計議公以虜勢未易輕凡戰闘(在戒)趨利未幾
劉平安石元孫敗沒黃德和遁還州不納而又走
鄜州公曰軍奔將懼而無歸所以取亂也乃納之
拘德和於館撫其傷夷鄜城大而不完公方議新
之會虜騎驟至是時天下久安人不知兵上下惴
恐將奔竄至走山谷公舉措不失常度號令齊一
嚴外侯謹門防籍入而禁出索材簡器補葺罅漏
耆幼疲癃使之各任其力一夕而城守皆具外却
姦莫能窺其隙虜知有僃乃去以功有興州之拜
且許便宐從事初公在代告老不允會興西師遂
以疆事力至是朝廷益發屯兵增遣近臣護
軍公復内陟廼曰吾當得請矣卒如初志公漸英
公之訓以愛民恕物為任凢治民必本風俗尚儉
節教之殖木藝穀以資其生故民蒙其利而懷其
愛其刺舉外部吏屬不職者直其罪不抉隠微數
議刑章或引律比者多傳於世故號稱寬平通經
術眀治亂隂陽象緯之書蕞詞卒說錯見互出世
所難曉者公鈎淵發原貫穿條理無不浹洽尤長
於軍志前古用兵皆能辨其所以為勝負施於今
若無竆惜其被遇已晩不究其用良可悲已宗族
因公官者十餘人其保任不間疎近皆以年為先
後故諸孫多未仕者初公以雍熙甲申始官秘書
局逮康定庚辰凡五十七年以大祕書還第體強
力完神清識明康寧夀考時罕其比有文集若干
卷别著刻漏記花木編二卷夫人吕氏封馮翊縣
君以次子讓例恩追封東平郡君子七人長子臯
終司封員外郎中次子文終大理評事次子庚大
理寺丞次子定屯田員外郎次不育女三人二早
亾一適崇儀副使馬成美慶曆七年二月日刑
部及二弟奉公夫人之喪葬於河南某鄉之南其
銘曰
在昔夏方王貢以共衆恬於安斥兵為凶爲公舊
獨議僃兹寇我戎公守十鄜虜侵其封保無堅壁
戰無選鋒公實始至群心未通士民惴恐誰謀之
從公一號令其趨如風鼓金其聲旌旗其容虜知
我僃莫予敢攻内外安堵繫公之功公識孰先公
才孰雄孰艱其位者志弗充於昭太師元台上公
公實嗣之嗣顯而未融世德益茂陽報其豐有子
有孫慶流無竆
故朝奉郎司封員外郎直史館柱國賜緋魚
袋張公墓誌銘(并序)
河南張公諱子臯字叔謨以康定元年七月二日
卒於東都道德坊之私第其從父弟子奭狀其行
實曰吾兄以文章名於時孝友稱於家識者以爲
必能繼乃祖丞相之烈雖吾兄弟亦推之是將復
興吾宗不幸始壯被譴邅回坎壈以至於没得非
命歟今年其仲弟子憲以書來求銘將以慶曆七
年二月日葬於河南某鄉之某原嗟乎予獲見
於公固久嘗語予曰吾交天下士多矣然不以通
否易意者子也公知予若是不誌其墓曷紓予悲
公之先濟隂人曾大父冀公始遷河南祖諱齊賢
司命贈尚書令英國公父諱宗誨祕書監母吕氏
東平郡君公幼而才敏景德四年年甫十八舉進
士辭章傑異時輩馳名聲者皆出其下明年取甲
科試校書郎知鄭州新鄭縣事遷保平軍節度推
官英公奏授校書郎館閣讀書於時朝廷尊瑞
命脩禮女從官及儒學之士率獻賦頌以稱上德
其華潤典美布於人誦者蓋才一二公雖齒以缺
秩卑而常得預焉由是天子知其名擢為著作
佐郎諸皆欲出其門下公益自樹立少所附合宼
莱公深器之令畱守西都奏掌磨勘勾院實主記
室莱公移京兆復奏知萬年縣事轉祕書丞館閣
校勘召試直史館初公在雄喪配莱公意以女歸
之而未成也莱公罷相始婚於寇氏及其南遷公
坐姻戚出監西京監院俄落史職監撫州税降大
理寺丞久之代還監西京洛河竹木務天聖四年
始遷殿中丞知河南縣治尚寬平獨吏為嚴民有
訟者止辨其曲直鮮繩以法故去而見思歴太常
博士監西染院進屯田員外郎判吏部南曹明道
二年今宮傅李丞相秉政莱公事得雷雪復公史
職遷度支員外郎知太常礼院逾年李丞相罷為
奉常公亦出知慶成軍徙知陵州以郡入田租素
厚求易他郡得邛州未行改通判鄧州州將素貴
他時佐郡者多詘禮事之公曰朝廷之儀貴賤
有常制苟過之非所以愛國體安不臣也持已必
以禮無毫厘過差人以為難轉司封員外郎寶元
年還朝命決畿内獄未幾暴疾數刻而卒年五十
有一公生子貴家少年取聞於時論議有風采惟
韻格素高而不自矜負人亦樂與之游初坐莱公
事嫉宼者皆嫉之及丞相罷與李異者復擠之然
公於人未始有仇也卋所謂朋黨果在此耶在彼
耶人不吾辨也公既見擠廢官于洛及得告前後
幾十餘年洛中有英公别墅常與親舊縱游觴詠
自適向時榮名擺落殆䀆縉紳有條為時用者公
禮之如進在已先循循然不歉于色他人閔公不
遇為竆公不自竆也有文集若干卷娶田氏繼宼
氏某縣君三子仲武某官仲衮舉進士第今亾仲
友某官女適進士李希甫而銘曰
吾觀人之情莫不以顯榮為通詘辱為竆然死之
曰曾無銖兩之異焉獨善惡之著其人雖没其名
猶存必視其鉅細為世之近遠故君子置彼而妄
此若公者進必由其善絀不自其身於其生猶不
自謂之竆況其沒耶然公之才名卒顯于世嗚呼
遠哉
故朝散大夫尚書司封郎中充祕閣校理知均
州軍事兼管内勸農事上柱國李公墓誌
銘(并序)
公諱垂字舜工博州聊城人咸平中舉進士初命
解州聞喜尉換州司法再調湖州錄事參軍召試
為崇文院校勘改祕書省著作佐郎遷著作郎祕
閣校理歴太常博士尚書祠部度支司封三曹員
外郎郎中由校理監裁造院判三司理欠憑由司
同修起居注出知亳穎晉絳均五州事年六十九
以明道二年六月二十五日疾終于武當公始舉
進士上兵制書大要論國家常率丁民為兵而群
下搔動由籍不先定故也今莫若覈民數于籍十
一而附六十除之二十五十者皆勝兵部伍有等
更體有法則三代之制可漸復也又上將制書皆
推本仁義節制之說于時號為北州大儒及在祕
閣陳導河形勝書言春秋二百四十二年災異畢
書獨不書河決者夏禹故道存也今河勢益北因
此可遂復故道及天禧後河數決命馳傳行堤公
守前議稱勿塞便執政者意異議遂革後既塞復
決卒如其策國史取公議以備河渠志焉故事禁
中須物黃門署上旨促辦公在憑由司議令政入
諸司驗璽文乃承詔遂為常制丁晉公秉政公掌
右史未嘗通私謁丁寖不喜公求治亳州章入命
未下已俾代公者領事人或為公憤者公曰吾得
請矣終身無一言及丁氏九為郡不煩教條不嚴
期會所至人安其治有古循吏之風延接士子必
譽其長而進其未至其志在奬發如此文章尚典
正最明于制度羣書百姓無不通尤邃地里志天
聖中頗用舊老典贊書公在儒館德齒俱先又素
望甚高而以足疾頻求外郡庸非命耶所著文集
總三十卷公之祖父皆以隠德推於州里贈衛尉
卿諱筠扶風縣太君耿氏公之考妣也娶劉氏封
彭城縣君奉先姑以勤孝事公以柔明御家以慈
肅後公十二年以慶曆五年八月二十二日終于
寧州官舍五男伯昂知江陵府潜江縣事仲昌大
理寺丞監寧州酒税叔旦寧州彭原縣主簿次二
子未名早亾二女長嫁鄆州須城主簿范孝孫次
嫁將作監主簿崔植孫男二人惟和郊社掌座惟
穆業進士孫女五人長適進士張閑次並幼初公
守武當道南陽愛其土風遂營居焉彭城君既沒
其九月仲昌叔旦護其喪自北幽來歸南陽伯昂
自武當奉公之喪以其年十二月庚申合葬於鄧
州穰縣禮義鄉於保里從先命也銘曰
性質而明志勵而堅在儒爲醇在德爲全導河以
勢籍民以年議無汙卑辭追古先始葬於禳自公
所遷刻此銘章以永其傳
故將仕郎守瀛州樂壽縣尉任君墓誌銘(序并)
南陽掾任據告予曰據不幸始生而喪先人養於
母氏既有知然後審先人之未葬顧弱且貧力不
足以襄事危乎其不得葬也天假其生得吏郡縣
月有廩人以遂其初志將以某年某月日葬於汝
州郟城之某鄉某原顧寘方石以銘其諱氏予閔
掾艱竆奮勵以克有立又嘉其粗能道其先之行
實故為之誌云君諱某字某具州清河人治五經
盡明其章句大義授經者几數十人工部尚書趙
公昌言召館門下趙公倜儻尚義節君不專以經
藝取合特以性識敏辨議論感慨故始終禮異加
強記絶人趙公嘗令讀道上碑再過則能默誦咸
平初中第補京兆高陵尉再調瀛州樂夀尉居官
頗有薦其能者景德元年四月十一日以疾終于
官年六十娶朱氏生二子長曰希次即掾今為君
後銘曰
古者士葬以逾月傳載改葬服緦者謂葬不如禮
或墓壊而遷非不即葬也近代拘隂陽之說有再
世未葬者不其酷哉亦有力不足者如君沒四雖
而始葬其嗣非不為蓋不能也殆與前所譏者異
矣
祭僕射王沂公文
年月日故吏尹某謹以清酌之奠敢昭告於故資
政殿大學士僕射桐國沂公之靈景祐初公臨洛
師某在幕府公以才敏見目數被器使議獄處事
某或依違其言公必丁寧勖以正道及公再秉大
政嘗以身事有請門下公莊色厲辭不少恩假某
始惧中慊終則大悟嗚呼凡公語言雖因事見誨
然公在大位默不敢傳公今薨謝輒錄以自思一
言之誣天實鑒之以衰服不獲備故吏之列情禮
莫伸嗚呼哀哉
祭謝舍人文
年月日具位尹某謹以清酌庶羞之奠敢昭告於
故副閣舍人陽夏公之靈某仰公德望固為前輩
至于年齒差長七歲耳世路相期在白首故别去
不甚為戚戚相遠不數為書問公之聰明宏逹守
以仁厚論者咸謂宐貴且夀況復術士言與者頗
合益不慮有意外事聞訃之日既駭且疑公體素
強不聞有疾且論者與術士言不宐繆異若此豈
傳者妄耶久之自解曰聖人謂仁者夀而顔子短
命論者烏能先識哉術士言固不足信雖體強無
疾寧必其長年邪審是傳者不妄也嗚呼某與公
别五年嘗以書期今年秋往詣郡下前日叔謨來
言公于客坐中目某信士期之必至旣而某用家
事卒不得往又不作書以道所不往意使公言爲
無驗此大恨也誠以公方且貴盛如前所稱故不
汲汲于一見向知公至是雖數千里猶當一往況
不反千里耶復念在洛日聯公政事辨隠處疑亦
有異論公或意悟歡如已出某雖理屈情辭無嫌
非公誠䀆孰能使某如是嗚呼公存天下所仰公
沒天下所哀以衆人之哀又益以私恩其為鄙心
可復道哉臨紙悲塞萬不一伸嗚呼哀哉尚饗
河南先生文集卷之十七
