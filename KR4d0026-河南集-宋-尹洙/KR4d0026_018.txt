河南先生文集卷之十八
表疏
乞坐范天章貶狀
論命令恩寵賜與三事疏
論朝政宐務大體疏
論朋黨疏
進正觀十二事表
論城水洛利害表
乞坐范天章貶狀
朝奉郎守太子中允充館閣校勘騎都尉臣尹某
右臣伏覩朝堂牓示范仲淹落天章閣待制知饒
州勅辭内有自結朋黨妄有薦引之言臣知慮闇
知嘗以其人忠亮有素義兼師友自其被罪朝中
口語藉藉多云臣亦被薦論未知虛實仲淹若以
他事被譴臣固無預今觀勅意乃以朋比得罪臣
與仲淹義分既厚縱不被薦論猶當從坐況如衆
論臣則負罪實深雖然國恩寬貸無所指名臣内
省於心有靦面目況余靖自來與仲淹蹤跡比臣
絶疎今來止因上言獲以朋黨被罪臣不可苟免
願從降黜以昭明憲
論命令恩寵賜與三事疏(至隴州上慶曆二年)
四月日朝奉郎守太子中允集賢校理新差通判
秦州軍州事上騎都尉賜緋魚袋臣尹洙昧死再
拜上疏皇帝陛下臣聞漢文帝盛德之主賈誼
論當時事勢猶云可為痛哭孝武帝外攘四夷以
強主威徐樂嚴安尚以陳勝亾秦六卿簒晉為誠
二帝不以危亂滅亾為諱故子孫保天下者十餘
世秦二世時關東盜起或以反者聞二世怒下吏
或曰逐捕今盡不足憂乃悦隋焬帝時四方兵興
左右近臣皆隠賊數不以實聞或言賊多者輒被
詰責二帝以危亂滅亾為諱故秦隋之宗社數年
為墟陛下視今日天下之治孰與漢文威制四
夷孰與漢武國家基本仁德陛下慈孝愛民誠
萬萬於秦隋至於西有不臣之虜北有強大之隣
非特閭巷盜賊之勢也自西虜叛命者四年旁塞
數擾内地疲遠輸兵久於外而休息無期卒有乘
弊而起兵法所謂智者不能善其後當此之時
陛下當夙夜憂懼所以慮事變而塞禍源也
陛下延訪邊事容納直言前世人主勤勞寬大未
有能遠過者也然未知以宗廟為憂危亾為懼此
賤臣所以感憤於邑而不已何者今命令數更恩
寵過濫賜與不節此三者戒之慎之在陛下所
行耳非有難動之勢也陛下因循不革弊壞日
甚臣是以謂陛下未以宗廟為憂危亾為懼者
以此夫命令者人主所以垂信於天下也異時民
間聞朝廷降一令皆竦視之今則不然皆相與
竊語以為不久當更既而信然此命令日輕於下
也命令輕則朝廷不尊矣又聞羣臣有獻忠謀
者陛下始甚聽之後復一人沮之則陛下急
移矣忠言者以陛下能終頗自絀其謀以為
無益此命令數更之弊也夫爵賞陛下所持之
柄也近時外戚内臣以及士人或因緣以求恩澤
從中下謂之内降臣聞唐氏衰政或母后專制或
妃主擅朝樹恩私黨名為斜封今陛下威柄自
出外戚内臣賢而才者當與大臣公議而進之何
必襲斜封之弊哉且使大臣從之則壞陛下綱
紀不從則沮陛下德音壞綱紀忠臣所不忍為
沮德音則威柄日輕臣又聞盡公不阿朝廷所
以責大臣今迺自以私昵撓之而欲責大臣之守
正不私難矣此恩寵過濫之弊也夫賜與者國家
所以勸功也比年以來嬪御史伶官大臣之屬賜
與過厚人間傳言内帑金帛皆祖宗累朝積聚
陛下用之不甚愛卹今之所存無幾疎遠之人誠
不能詳内府豐匱之數但見取於民者日煩即知
畜於帑者不厚臣亦知國家自西方用兵用度寖
廣帑藏之積未必皆爲賜予所費然下民不可家
至而戶曉獨見陛下行事感動耳往歲聞邊將
王珪以力戰賜金則無不悅服或見優人所得過
厚則往往憤歎人情不可不察此賜予不節之弊
也臣所論三事皆人人所共知近臣從諛而不言
以至今日方今非獨夷狄之為患朝政日弊而
陛下不寤人心日危而陛下不知故臣願先正
於内以正於外然後忠謀漸進綱紀漸舉國用漸
足士心漸奮夷狄之患庶乎息矣伏惟陛下深
察秦隋惡聞忠言所以亾遠法漢主不諱危亂所
以存日親盛德與民更始則非獨賤臣幸甚實亦
天下幸甚干犯鈇鉞臣無任戰汗激切俟命之至
臣洙昧死再拜上疏
論朝政宐務大體疏(爲進奏院飲會事)
十一月日朝奉郎起居舍人直龍圖閣知潞州軍
州事輕車都尉賜緋魚袋借紫臣尹洙昧死再拜
上疏皇帝陛下臣聞至治之本在於務大體不
在乎任察也漢明帝察唐德宗以察為明皆著&KR1018;
前史非盛德之論然則衆之好惡必察之臣下忠
邪必察之非謂究發隱微作為聰明者也臣聞詔
獄所治類多然士因醉飽之失發曖昧之罪臣竊
以為過矣大抵士君子少長修飭始終如一者皆
純固介特之士舉朝論之百不一二至於年位尚
輕頗或疎縱及稍貴重始自矯厲而能建事功於
世名節之效者不可勝紀此殆常人之情明主所
深亮也兹事雖往臣所慮者上下相伺動輒得咎
刻薄之風寖以成俗於盛明之卉所損不細非特
謂二三子也又比年以來既行之恩尚或中寢既
用之法罕蒙開釋豈搏擊之說易以進寬厚之論
難為陳哉伏惟陛下采漢臣窺私之誡鑒吴主
校事之弊因慶澤之後發寬大之詔明諭凢臣下
有纖介之惡非虧損教誼侵害民物者勿復以聞
至若暴亂之萌驕僣之原誣罔朋比徇私滅公此
王誅之所先願陛下畱神聰察無志其細而遺
其大則善者聳而惡者戒矣狂瞽之言惟聖明裁
擇幸甚臣洙昧死再拜上疏
論朋黨疏
十一月日朝奉郎起居舍人直龍圖閣知潞州軍
州事輕車都尉賜緋魚袋借紫臣尹洙昧死再拜
上疏皇帝陛下臣聞知賢而不能任任之而不
能終於治國之道其失一也去年朝廷擢歐陽修
余靖蔡襄孫甫相次爲諫官臣知數子之賢且久
一旦樂其見用又慶陛下得賢而任之所慮者
任之而不能終爾以陛下知臣之明修等被遇
之深豈有任之而不能終哉蓋聞唐魏元成既薨
文皇親爲撰碑文以賜之後有言其阿黨者遂
覆其碑近世君臣相得未有如唐文皇與魏元成
者間言一入則存沒之恩不終臣未嘗不感憤歎
息而不能已也以是而論則知任之為易終之實
難可不慮哉屬聞歐陽修領使河北臣以邊事之
重故不復以内外為疑今又聞蔡襄出福州未審
襄以親自請為以過斥若以過斥豈當進其官
秩若以親請則襄任京師不三四年已再省其親
士大夫去遠方而任京師者孰不念其親豈獨襄
得遂其私恩哉則襄之不當出明矣陛下優容
諫臣在唐文皇上修等之才雖不媿古人然所施
為未能少及於魏元成則間毁之言不必待其沒
而後發也伏惟念知之之已明任之之已果而終
之甚難則天下幸甚然臣愛修等之賢故恤其
去朝廷而不盡其才如陛下待修等未易于初
則臣有稱道賢者之美如其恩遇已移則臣負朋
黨之責矣夫今世所謂朋黨甚易辯也陛下試
以意所進用者姓名詢於左右曰某人為某人稱
譽必有&KR0863;者曰此至公之論異日其人或以事見
疎又詢於左右曰某人為某人營救必有&KR0863;者曰
此朋黨之言昔之見用此一臣也今之見疎亦此
一臣也其所稱譽與營救一也然或謂之公論或
謂之朋黨是則公論之與朋黨常繫於上意不繫
于忠邪此御臣之大弊也臣既為陛下建忠謀
豈復顧朋黨之責但懼名以朋黨則所陳之言不
蒙先采此又臣之深慮也惟聖明裁察焉臣洙昧
死再拜上疏
進正觀十二事表
朝奉郎起居舍人直龍圖閣知潞州軍州事輕車
都尉賜緋魚袋借紫臣尹洙右臣聞聖人鑒治亂莫
如前代然於世易考于事易通則莫若世數之相
近者故周書無逸歷陳商王中宗高宗祖甲之德
不及虞夏臣以為方今憲法前古宐在有唐唐治
之盛者在於太宗舊史具存爛然可述臣某誠惶
誠恐頓首伏惟尊號皇帝陛下詳延經生信尚
儒術書契之所傳縉紳之所道無不該綜浹洽竆
其淵源固足以順考古先憲章百代者矣竊惟聖
心所慕當追三代之盛而諸儒稱頌亦謂比隆唐
虞賤臣區區獨以爲政教威賞未臻乎正觀之治
輒取唐史官吳兢所錄正觀時事切于今者得十
二事以獻伏望&KR0680;陛下畱神覧觀詳而思之勤而
行之則正觀之治不難企及由正觀以復三代繇
三代以至唐虞豈遠乎哉在勉於初克於終而已
干冐旒扆臣無任瞻天望聖激切屏營之至
論城水洛利害表知渭州時
朝奉郎行右司諫直集賢院知渭州兼同管勾涇
原路經略安撫部署司公事上騎都尉賜緋魚袋
臣尹洙右臣得招討司牒奉朝旨修水洛城事臣
前得招討牒見&KR0680;朝廷罷修此城人人感悅今曾
未逾月復此興建無不駭歎今興作之勞費用之
先臣且置而不慮者既城之後爲害滋大耳臣竊
較計利害為國家之害有四而無一利焉自賊
昊擾邊王師屢屈非以地不廣大而不能抗者也
雖用兵有工拙然大槪說者以衆寡之勢不相侔
也今涇原一路之兵可以戰可以持重為聲勢者
獨狄青所將之兵耳然不滿二萬其他則城寨屯
防裁足自守不當更有動移此城既成必分兵戍
之緩急賊至則所僃益多所用益寡所謂弱我兵
而強敵勢此為害一也山外諸城本無税籍自西
鄙用師大增屯兵今平糴入中數且不足猶令諸
郡輸送税粟僅有歲備單弱之民寖以愁困此城
既建須益發近邊之民輸粟以給其用不獨勞苦
且虞寇鈔之害倘復發兵援送則所費彌廣所謂
重傷民力增損國費以事無用之地此為害二也
且朝廷命將出師勞弊天下禦之不能勝緩之
不能伏為我之宼讐者賊昊而已西蕃種類與國
家本無纖介之隙今無故攘其地而置城寨又前
後誅斬首級亦已數百外不足揚威于賊昊内實
樹怨於種落非計之得也臣觀古羌夷之為患多
矣今西蕃種類居秦渭之間者十餘萬皆以仇怨
不相伏屬如一旦破仇合從則内屬之戶附漢最
深者必先被其擾我必以兵救之我出則彼歸我
歸則彼出動之甚易安之甚難縱未能勞我大兵
然於疆場侵寇之患是更生一昊也所謂爲國生
事而無損於寇讐此爲害三也賊昊前寇山外獨
黨畱麻氊部落氣數附虜爲虐不聞水洛種族籍
虜勢爲邊患也今則通賂於虜事已明白此城若
建凡此種類必召寇爲援爲之鄉導當是時少出
外兵則不足以應虜多出兵勝敗之勢未決臣恐
山外之危亾自兹而始此爲害四也然建謀者以
通秦渭之救兵爲國家之利此又失之矣夫救援
之兵驟出不意或可以取勝今既城水洛虜知救
兵必出於此當先據便地以待我師且救援之兵
不過數千勞逸勢殊豈能與虜較勝負者哉臣以
此知水洛既城秦渭之救兵必不從此而進所以
謂之無一利者也縱使無前所陳四事城之猶且
無益況分兵輸粟生事召宼四者之害較然可驗
哉臣聞拓地廣塞鞭笞四夷蓋以弭邊患而強中
國未聞竭民力耗國用而以樹兵本兆禍階也臣
識慮淺近然在邊累歲耳剽目睹事頗習熟又幸
得以諫名官豈容嘿嘿無所開陳伏望聖慈博
詢衆謀慎重兹役則不獨邊鄙幸甚亦天下幸甚
謹具狀奏聞
河南先生文集卷之十八
