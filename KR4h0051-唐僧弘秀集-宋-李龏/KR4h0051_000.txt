唐僧弘秀集總集類
提要
(臣)等謹案唐僧弘秀集十卷宋李龏編龏有
梅花衲翦綃集已著錄此所選唐代釋子之
詩自皎然以下凡五十二人詩五百首前有
寳祐六年龏自序採摭頗富而亦時有不檢
如釋寳月行路難一首載玉臺新詠第九卷
中本非僻書又鍾嶸詩品下卷以齊釋惠休
道猷寳月共為一條且詳錄其事曰行路難
是東陽柴廓所造寳月嘗憩其家會廓亡因
竊而有之廓子賫手本出都欲訟此事乃密
賂止之云云亦非僻書龏乃錄之第五卷中
殊為舛誤至賈島始為浮屠名無本周朴始
為浮屠名清塞後島遇韓愈勸返初服仕至
長江簿朴為姚合所賞亦加冠巾黃巢之亂
抗節罵賊而死其在士大夫中亦卓然不愧
于儒者龏乃錄其詩四十五首入此集亦為
不類如云追錄其為僧之作則賈島一集何
以又不採錄此亦自亂其例也豈誤以七卷
所錄吟馬嵬漢上諸詩之別一無本為即島
耶唐釋能詩者衆其最著者莫過皎然齊已
貫休然皎然稍弱貫休稍麤要當以齊已為
第一今觀龏所錄如集中聽琴劍客登南岳
祝融峯諸篇不見收則別裁去取亦未盡諸
僧所長然唐僧有專集者不過數家其餘散
見諸書漸就澌滅龏能裒合而存之俾殘章
斷簡一一有傳于後其收拾散亡要亦不能
謂之無功也乾隆四十五年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
唐僧弘秀集原序
古之吟詠情性一本於詩詩至唐為盛唐之詩僧亦盛
唐一代為高道為内供奉名弘材秀者三百年間今得
五十二人詩五百首或取於各僧本集或出於諸家纂
錄皆有拔山之力搜海之功風製不塵一字弗贅發音
雄富羣立崢嶸名曰唐僧弘秀集不敢藏於巾笥刊梓
用傳識者第毫殘松管燈焰蘭膏截錦揚珠神愁鬼毒
詩教湮微取以為緇流砥柱藝苑規衡非假沽名鼓吹
於江湖也兼禪餘風月客外山川千古之下一目可見
耳皇宋寳祐第六春中和節日荷澤李龏和父序
