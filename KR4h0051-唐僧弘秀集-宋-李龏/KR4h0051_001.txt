唐僧弘秀集卷一
宋李龏編
皎然七十首
戛銅椀為龍吟歌
唐故太尉房公琯早歲曾隱終南山峻壁之下往往
聞龍吟聲清而靜滌人邪想時有好事僧潜戞以三
金寫之惟銅聲酷似他日房公偶至山寺聞林嶺間
有此聲乃曰龍吟復遷于兹矣僧因之以告公公命
戞之驚曰眞龍吟也大歷十三載秦僧傳至桐江予
使兒童戞金倣之亦不减秦聲也緇人或有譏者予
曰此達僧之事可以嬉禪爾曹無以瑣行自拘因賦
詩以見其意
逸僧戞椀為龍吟世上未曾聞此音一從太尉房公賞
遂使秦人傳至今初戞徐徐聲漸顯樂章不管何人辨
似出龍淵萬丈底乍怪聲來近而遠未必全由戞者工
眞生虛無非椀中寥亮掩清狖縈廻凌細風遥聞不斷
在煙杪萬籟無聲天境空(聽專一境則衆音不聞非萬籟之無聲也)昨向天
台宿華頂秋宵一吟更清迥能令聽者易常性憂人忘
憂躁人靜今日鏗鍠江上聞蛟螭奔飛如得羣聲過隂
嶺忽成雨響駐晴天將起雲坐來吟盡江空碧却尋向
者聲無迹人生萬事將此同暮賤朝榮動還寂
周昉長史畫毘沙門天王歌
長史畫神獨感神高步區中無兩人雅而逸高且眞形
生虛無忽可親降魔大戟縮在手倚天長劒横諸紳慈
威示物雖凛栗在德無秋惟有春吾知眞像本非色此
中妙用君心得苟能下筆有神造誤點一點亦為道寫
出霜縑可舒卷何人曾識此情遠秋齋清寂無外物盥手
焚香聊自展憶昔邊兵圍未解感得此神天上下至今
雲旗圖我形為君一顧煙塵清
買藥歌送楊山人
華隂少年何所希欲餌丹砂化骨飛江南藥少淮南有
暫别胥門出京口京口斜通江水流徘徊應上青山頭
夜驚潮没鸕鶿堰朝看日出芙蓉樓搖蕩春風亂帆影
片雲無數是揚州揚州喧喧賣藥市浮俗無由識仙子
河間姹女直千金紫陽夫人服不死吾于此道復何如
昨朝新得蓬萊書
飲茶歌送鄭容
丹丘羽人輕玉食採茶飲之生羽翼(天台記云丹丘出大茗服之羽化)
名藏仙府世空知骨化雲宫人不識雪山童子調金鐺
楚人茶經虛得名霜天半夜芳草折爛漫緗花啜又生
賞君此茶袪我疾使人胸中蕩憂慄日上香爐情未畢亂
踏虎溪雲高歌送君出
姑蘇行
古臺不見秋草衰却憶吳王全盛時千年月照秋草上
吳王在時幾回望至今月出君不還世人空對姑蘇山
山中精靈安可覩轍跡人蹤麋鹿聚嬋娟西子傾國容
化作寒陵一堆土
短歌行
古人若不死吾亦何所悲蕭蕭煙雨九原上白楊青松
葬者誰貴賤同一塵死生同一指人生在世共如此何
異浮雲與流水短歌行短歌無窮日已傾鄴宫梁苑徒
有名春草秋風傷我情何為不學空門侶一悟空門無
死生
效古(天寶十四年作)
日出天地正煌煌闢晨曦六龍驅羣動古今無盡時夸
父亦何愚競走先自疲飲乾咸池水折盡長桑枝渴死
化爝火嗟嗟徒爾為空留鄧林在摧折令人嗤
寓興
天下生白榆白榆直上連天根高枝不知幾萬丈世人
仰望徒攀援誰能上天採其子種向人間笑桃李因問
老仙求種法老仙咍我愚不答始知此道無所成還如
瞽夫學長生
答蘇州韋使君(應物)
詩教殆淪缺庸音互相傾忽觀風騷韻會我宿昔情蕩
漾學海資鬱為詩人英格將寒松高氣與秋江清何必
鄴中作可為千載程受辭分虎竹萬里臨江城一到掃
煩政況今休黷兵應憐禪家子林下寂無營跡隳世上
華心得道中精脱略文字累免為外物攖書衣流埃積
硯石駁蘚生恨未識君子空傳手中瓊安可誘我性始
願懲素誠為無鸑鷟音繼公雲和笙吟之向禪藪反媿
幽松聲
酬李司直縱諸公冬日遊妙喜寺題照昱二上人
房寄長城潘丞述
達賢貴貞隠常懼迹不滅遂與永公期遺身坐林樾華
軒何轔轔為我到幽絶心境寒草花空門青山月潘生
獨不見清景屡盈缺林下長寂寥人間自離别何時解
輕珮來税丘中轍
山居示靈澈上人
晴明路出山初暖行踏春蕪看茗歸乍削柳枝聊代札
時窺雲影學裁衣身閒始覺隳名是心了方知苦行非
外物寂中誰似我松聲草色共無機
酬薛員外誼苦熱行
六月金數伏兹辰日在庚炎曦曝肌膚毒霧昏檐楹安
得奮翅翮超遙出雲征不知天地心如何匠生成火德
燒百卉瑤草不及榮省客當此時忽貽懷中瓊捧翫煩
袂滌嘯歌美風生遲君佐元氣調使四序平中令霜不
祅火餘氣常貞江南詩騷客休吟苦熱行
訪陸羽處士不遇
太湖東西路吳王古山前所思不可見歸鴻自翩翩何
山賞春茗何處弄春泉莫是滄浪子悠悠一釣船
戲題贈吳憑
予讀古人書遂識古人面不是識古人邪正心自見貴
義輕財求俗譽一錢與人便驕倨昨朝為火今為冰此
道非君獨撫膺
奉應顔使君眞卿與陸處士羽登妙喜寺三癸亭
秋意西山多列岑縈左次繕亭歷三癸(以癸丑歲癸夘朔癸亥日立故)
(名顔名陸創)疏址隣什寺元化隠靈蹤始君啓高致誅榛養
翹楚鞭草理芳蕙俯砌披水容逼天掃峰翠境新耳目
換物遠風煙異倚石忘世情援雲得眞意嘉林幸勿翦
禪侣欣可庇衛法大臣過佐遊羣英萃龍池護清澈虎
節到深邃徒想嵊頂期于今沒遺記
冬日天目西峰張鍊師所居
採薪逢野泉漸見棲閒所坎坎山上聲幽幽林中語仙
卿何代隠鄉服言亦楚開冰洗藥苖掃雪候山侣零葉
聚敗籬幽花積寒渚冥冥孤鶴性天外思輕舉
出遊
少時不見山便覺無竒趣狂發從亂歌情來任閒步此
心誰共證笑看風吹樹
題周諫别業
隠身苕上欲如何不著青袍愛綠蘿柳巷任疎容騎入
水籬從破許船過昂藏獨鶴閒心遠寂歷秋花野意多
若訪禪齋遙可見竹忩書幌共煙波
奉酬李員外嘉祐蘇臺屏居春首有懷
昔歲為邦初未識今朝休沐始相親移家水巷貪依靜
種柳風忩欲占春詩思先邀烏府客山情閒訪白樓人
登臨許作煙霞伴高在方袍閒幅巾
送關小師還金陵
如何有歸思愛别欲忘難白鷺沙洲晚青龍水寺寒蕉
花鋪淨地桂子落空壇持此為心境應堪月夜看
酬襄陽詩僧少微(詩中答上人歸夢之意)
證心何有夢示說夢歸頻文字齎秦本(法華文字多苻秦本)詩騷
學楚人蘭開衣上色柳向手中春别後須相見浮雲是
我身
早秋桐廬思歸示道諺上人
桐江秋信早憶在故山時靜夜風鳴磬無人竹掃墀猿
來觸淨水鳥下啄寒棃可即關吾事歸心自有期
舟行懷閻士和
二月湖南春草遍横山渡口花如霰相思一日在孤舟
空見歸雲兩三片
寄題雲門寺梵僧無側房(時人傳是寶月後身)
越山千萬雲門絶西僧貌古還名月清朝掃石行道歸
林下眠禪看松雪
法華寺上方題江上人禪室
路入松聲遠更竒山光水色共參差中峰禪寂一僧在
坐對梁朝老桂枝
題秦系山人麗句亭
獨將詩教領諸生但愛青山不愛名滿院竹聲堪愈疾
亂牀花片足忘情
奉和顔使君修韻海畢州中重宴得雙字
世學高南郡身封盛魯邦九流宗韻海七字揖文江惜
賞雲歸堞留歡月在忩不知名教樂千載與誰雙
游溪待月
溪色思泛月沿洄欲未歸殘燈逢水店疎磬憶山扉夜
浦魚驚少空林鵲遶稀可中纔望見撩亂擣寒衣
往丹陽尋陸處士不遇
遠客殊未歸我來幾惆悵叩關一日不見人繞屋寒花
笑相向寒花寂寂遍荒阡柳色蕭蕭愁暮蟬行人無數
不相識獨立雲陽古木邊鳳翅山中思古寺魚竿村口
望歸船歸船不見見寒煙離心遠水共悠然他日相期
那可定閒僧著處即經年
寄常一上人
雁塞五山臨汗漫雲州一路出青冥何因請住嘉祥寺
内史新修湖上亭
贈柳喜自號嵩山老
一見嵩山老吾生恨太遲問君年幾許曾出上皇時
酬秦系山人見寄
左右香童不識君擔簦訪我領鷗羣山僧待客無俗物
惟有忩前片碧雲
聽寒更寄朱巨川
欹枕聽寒更寒更發還住一夜千萬聲幾聲到君處
秋居法華寺下院望高頂贈如獻上人
峰色秋天見松聲靜夜聞影孤長不出行道在深雲
送沈秀才之閩中得過字
楚客未成歌春風起綠波嶺重寒不到海遠瘴偏多野
戍桄榔發人家翡翠過翻疑此中好君問定如何
送履霜上人還金陵西山
攜錫西山步綠莎禪心未了奈情何湘宫水寺清秋夜
月落風悲松柏多
送顧道士遊洞庭
見說洞庭無上路春遊亂踏五靈芝含桃風起花狼籍
正是仙翁棋散時
送邢台州濟
海上仙山屬使君石橋琪樹古來聞他時畫出白團扇
乞取天台一片雲
冬日梅溪送裴方舟之宣州
平明匹馬上村橋花發梅溪雪未消日短天寒愁送客
楚山無限路遙遙
送秘上人遊京
共居方異路山伴與誰同日冷行人少時清古鎮空煖
瓶和雪水鳴錫帶江風撩亂終南色遙應入夢中
送贇上人還京得微字
久遊春草盡還寄北船歸沙鳥窺中食江雲入淨衣秦
原山色近楚寺磬聲微見說翻經館多聞似爾稀
送李秀才赴盧婺州招得時字
山開江上色孤賞去應遲綠水延吳榜秋風入楚詞猿
清獨宿處木落遠行時見說東陽守登樓為爾期
銅雀妓
強開樽酒向陵看憶得君王舊日歡不覺餘歌悲自斷
非關艷曲轉聲難
長門怨
春風日日閉長門搖蕩春心似夢䰟若遣花開只笑妾
不知桃李自無言
啼猿送客
萬里巴江外三聲月峽深何年有此路幾客共沾襟斷
臂分垂影流泉入苦吟悽凉離别後聞此更傷心
江上風
江風西復東飄暴忽何窮初生虚無際稍起蕩漾中應
吹夏口檣竿折定蹙湓城浪花咽今朝莫怪沙岸明昨
夜聲狂捲成雪
夏日登觀農樓和崔論使君詠微雨
片雨拂簷楹煩襟四座清霏微過麥隴蕭散傍莎城靜
愛和花落幽聞入竹聲朝觀趣無限高詠寄閒情
南樓望月
夜月家家望亭亭愛此樓纖雲溪上斷疎柳影中秋漸
映千峰出遙分萬派流關山誰復見應獨起邊愁
詠史
田氏門下客馮公衆中賤一朝市義還百代名獨擅始
知下客不可輕能使主人功業成借問高車與珠履何
如卑賤一書生
送常清上人歸舒州
灊人思爾法楚信有回船估客親宵話閒鷗偶晝禪經
聲含石浪麈尾拂江煙常說歸山意誅茅廬霍前
送志洪沙彌赴上元受戒(上元江中有蔡洲古戒壇)
不肯資章甫勝衣被木蘭今隨秣陵信欲及蔡洲壇野
寺鐘聲遠春山戒足寒歸來次第學應見後心難
送烏程李明府得陟狀赴京
驛吏滿江城深仁見此情士林推玉振公府薦冰清為
政移風久承恩就日行仲容綸綍貴南巷有光榮
尋陸鴻漸不遇
移家雖帶郭野徑入桑麻近種籬邊菊秋來未著花扣
門無犬吠欲去問西家報道山中去歸時每日斜
懷舊山(或作滄浩)
一坐西林寺從來未下山不因尋長者無事到人間宿
雨愁為客寒花笑未還空懷舊山月童子念經閒
送禀上人遊越
雲泉誰不賞獨見爾情高投宿輕龍窟臨流笑鷺濤折
荷為片席灑水淨方袍剡路逢禪侣多應問我曹
從軍行
黃紙君王詔青泥校尉書誓師張虎落選將擐犀渠霧
暗津蒲失天寒塞柳疏横行十萬騎欲掃虜塵餘
隴頭水
隴頭心欲絶隴水不堪聞碎影搖槍壘寒聲咽幔軍素
從鹽海積綠帶柳城分日落天邊望逶迤入塞雲
塞下曲二首
寒塞無因見落梅朔風吹入笛聲來勞勞亭上春應度
夜夜城南戰未回
都護今年破武威黃沙萬里鳥空飛旄竿瀚海掃雲出
氊騎天山踏雪歸
支公詩
支公養馬復養鶴率性無羇多脫略天生支公與凡異
凡情不到支公地得道由來天上仙為僧却下人間寺
道家諸子論自然此公惟許逍遙篇山隂詩友喧四座
佳句縱横不廢禪
宿吳匡山破寺(與餘不溪廢寺詩略同)
雙峰百戰後眞界滿塵埃蔓草緣空壁悲風起故臺野
花寒更發山月暝還來何事池中水東流獨不回
少年行
翠樓春酒蝦蟇陵長安少年皆共矜紛紛半醉綠槐道
躞蹀花驄驕不勝
春日杼山寄李縱員外
南山惟與北山鄰一閉禪關老此身(一作古樹連拳伴我身)黃鶴
有心多不住白雲何(一作無)事獨相親閒持竹杖行(一作深)
看水嬾著麻衣出見人無限幽芳徒欲寄(一作欲掇幽芳聊贈遠)
郎官那賞石門春
宿法華寺簡靈澈上人
至道無機但杳冥孤燈寒竹自青熒不知何處小乘客
一夜風前聞誦經
九月十日
愛殺柴桑隠名溪近訟庭掃沙開野步搖舸出閒汀宿
簡邀詩伴餘花在酒瓶悠然南望意自有峴山青
晚秋破山寺
秋風落葉滿空山古寺殘燈石壁間昔日經行人去盡
寒雲夜夜自飛還
青陽上人院說金陵故事
君說南朝全盛日秣陵才子最多人千年秋色古池館
誰見齊王西邸春
送僧之京師
綿綿渺渺楚雲繁萬里西歸望國門禪子初心易悽斷
秋風莫上少陵原
送許丞還洛陽
剡茗情來亦好斟空門一别肯沾襟悲風不動罷瑤軫
忘却洛陽歸客心
題湖上草堂
山居不買剡中山湖上千峰處處閒芳草白雲留我住
世人何事得相關
唐僧弘秀集卷一
