此山詩集卷八
元周權撰
七言律詩
對雪
凍合江雲噤曉烏重裘添盡客寒多扁舟剡曲誰清興
斗酒新豐自浩歌天地一壺開玉界星沙萬斛落銀河
醉敲冰硯題新句無奈坡翁白戰何
代友人賦挽章二首
籍籍家聲說大馮凜然高誼動諸公風神爽秀壺冰炯
肝膽輪囷劍氣雄九曲溪深仙夢杳三生石冷俗緣空
靈輀千里歸何暮些斷招魂落鴈風
逸氣英英湖海傑眼中餘子邈難儔非同龐藴攜家隠
要挾盧敖舉臂遊鶴帳夢寒蒼嶺月虹橋宴罷幔亭秋
西軒空有高吟地舊竹蕭蕭起暮愁
次韻吕菊趣
腰間劍氣欲凌雲合是青雲向上人瓊液吸空杯底月
金釵歌動座間春味同霜菊香逾晚墨捲秋濤筆有神
别後悠悠江漢隔因風每憶寄書頻
次韻全可竹
一元妙化不停樞和氣陶陶逐物初鳩雨欲晴桑葉晚
燕泥新濕杏花餘偶攜野客看雲坐閒擬春題就竹書
新漲拍闌風日净溶溶暖綠護階除
同褚思古夜飲
十年契闊感飄零剪燭西窗故舊情海上飛鵬風萬里
雲邊鳴鴈月三更駐顔未試青精飯釅白先叨玉糝羹
别後酒徒星散盡梅花猶自歲寒盟
多景樓
北固峯高翠色浮斷崖千尺障東流誰言宇宙無多景
今見江山第一樓雲氣曉寒簷箔雨濤聲夜落海門秋
客來莫問孫劉事很石苔深萬古愁
淮海
浩浩長河涉要津地連吳楚勢雄分夕陽一望連荒草
昔日幾番吹戰塵夜靜棲烏驚野月高風寒鴈落空雲
年登巷陌家家酒魚蟹堆盤况味真
京都
水入金河灔玉虹填街車馬擁塵紅九重天近風雲壯
萬雉城高鼓角雄花底催朝冠佩列酒邊聽曲綺羅叢
太平光景春臺樂物物薰陶聖化中
闕下遥瞻
乾坤瑞氣藹燕山天仗初開虎豹關金爵觚稜銀漢表
玉階平墄綵雲間紫泥香暖春宣詔清蹕聲寒曉趣班
千載明良今慶會喜看新雨滌塵寰
二
劍佩聲磨九軌衢歡傳虎拜聽嵩呼一天雨露流春澤
萬古山河壯地圖造化機緘新宇宙太平氣象又唐虞
丹心一寸葵傾處夜夜泰階明六符
三
穆穆皇風世道淳吾君斂福錫斯民六龍日煥彤墀曉
五鳳雲深紫禁春洞達遐荒無異俗癢疴疾痛視同仁
野人親覩朝綱整可是乾坤氣象新
看鏡
年華暗逐水東流試拂青銅滿袖秋病髮易凋成種種
壯心不競付休休風霜道路知添老烟雨關山不奈愁
何日賦歸林下去一樽聊與慰蕭颼
次韻子昂學士人日立春趙詩今年人日與春并
人得春來喜氣迎宫柳風微金縷重御溝冰泮
玉鱗生隂消漸覺餘寒散陽長爭看曉日明霜
鬢綵旛渾不稱強裁新句慰羇情
人日今年樂事并新春只遣鬢旛迎一元坱圠新調燮
萬物洪纖總發生早有東風消臘凍漸舒昕日作晴明
玉堂人醉梅花底門帖新題羇宦情
憫忠閣
危梯飛構上雲端氣象雄深勢屹蟠萬里乾坤雙望眼
千年城郭一憑闌銷磨丹雘風霜老凌厲青冥星斗寒
日暮無窮懷古意殘碑字字拂苔看
次前韻
萬法絲毫露一端屹然龍象起飛蟠佛超大地三千界
人立中天十二闌香火道場傳世久虚空潮梵落雲寒
我來振袂西風表己作五臺臺上看
徐可翁總管
栝山咫尺不相逢萬里飄零始識公江表一麾頭欲雪
床頭孤劒氣如虹分忘貴賤襟期古論到行藏意趣同
多謝過從情戀戀為憐逆旅困新豐
有懷
鼎食難登苜蓿盤虀鹽滋味笑儒酸白雲望斷親闈遠
紅葉吟殘客路寒心事蹉跎忙裏過人情翻覆靜中看
何如歸去蒼山下閒聽松風煑月團
次韻孫子野
山川已入史遷筆鄉里還從馬少游萬里乾坤雙短鬢
五湖風月一扁舟飄零末路誰青眼歸去滄洲愧白鷗
有地可耕書可讀吾生此外復何求
次韻羅濟之
浪說騎鯨汗漫遊客寒未辦鷫鸘裘征鴻影裏三更月
落木聲中萬里秋高下樓臺歌吹海往來冠蓋帝王州
觀光要適平生志莫嘆周南久滯留
懷歸
攜琴兩載泊京華饋鯉無人鴈不過客路重陽歸未得
吾廬三徑近如何白雲日望關心久明月天涯歸夢多
寄語此山堂下鶴一竿分合老漁簔
岱嶽
巉巉拔地老危峯不許龜蒙聳大東半夜赤光低海日
九霄寒翠落天風盪磨雲氣風雷近鎮壓坤維氣勢雄
可怪客帆留不住瓣香無路謁雲宫
次韻吳子善講學來雲僧舍
筆耕還有硯為田分得雲僧半榻眠徇道不妨貧是病
忘言自愛默成禪文章信手窺天巧塗抹何心取世妍
坐聽松風絃大雅逍遥應復夢鈞天
次韻閒居
納納乾坤付一杯窮通賦分信悠哉冰霜氣味甘餐栢
鐵石心腸可賦梅自足一丘閒寄傲怕荒三徑早歸來
懷人幾動山隂興夜雪扁舟興盡回
次韻姜潛夫釣臺
誤煩聘使下青雲夭上歸來只故人自分終身隠丘壑
何心横足動星辰高風尚激嚴灘水老樹相傳漢代春
身為東都倡名節雲臺事業付功臣
和韻
世途處處馬牛風時命雖仇道未窮半世生涯如沬桼
十年蹤跡等飄蓬周南留滯情雖惡薊北登臨氣自雄
雪點吟髭塵撲面且歸伸足卧山中
劉北山
匆匆聚散若摶沙感舊交遊兩鬢華明月停杯謫仙酒
碧雲浮盌玉川茶人於罕會襟期厚詩寫幽情趣味嘉
别後北山堂下桂秋風黃雪幾番花
賀歐陽公除翰林學士
除書飛下五雲端光煥蓬萊紫氣間照世聲名山岳重
絶塵襟度雪霜寒玉堂晝永紬書好紫硯春濃草詔閒
入覲清光天咫尺又分蓮燭下金鑾
呈陳衆仲助教
圜橋詞翰妙無窮快寫平生磊落胸下榻清風延孺子
高樓豪氣卧元龍關山夢隔雲千里雨露恩流天九重
又佩江南文印去秋紅一路正芙蓉
葉敬常賢良
談笑青雲激壯懷决科射策尚徘徊超超麾電鞭霆手
落落昂霄聳壑材簷雨青燈官舍酒鄉心明月故園梅
快哉此去魁多士萬里驊騮道路開
謝歐陽學士
曾灑驪珠被短編七襄欲報邈天孫空懷春草池塘夢
莫寫梅花水月魂臺閣文章端典雅山林氣質借清温
牀頭萍綠多矜色長價還從薛卞門
黃致和提點回自上京
凌厲剛風笑傲間興豪不管紫笙寒獨飛明月丹霞佩
遥赴清都玉殿班虚室春和融二景蒼精霜氣薄三韓
歸來羡爾清溪鶴猶帶閒雲守洞關
晚春
花事悤悤彈指頃人家寒食雨晴天香浮夜月梨團雪
綠染春風柳罨烟涉世百年真逆旅忘機萬事即安禪
獨憐顦顇江湖客猶記風流掉酒船
次韻令尹觧官歸九江
滿眼山河落木秋遠遊時復賦登樓觧官彭澤如元亮
呼酒新豐似馬周歲月駸尋人易老乾坤浩蕩水空流
輸君已了公家事卧對廬山雪滿頭
金焦兩山
海暾紅處謁仙山不管剛風客棹寒一鑑寒光開玉匣
兩螺青黛落銀盤天低塔影攙雲聳地窄鐘聲度水寬
羡殺禪心如止水任教四面自波瀾
呈馬伯庸御史中丞
振岳威聲聳豸冠袖中直筆佞難干玉壺冰照一襟炯
白簡霜飛六月寒諤諤清風揚海内稜稜勁節著雲端
絶憐白首南州士山斗彌高獨仰韓
次韻陳伯和
滿襟風雪抱琴歸妙論如逢易九師東閣觀梅一樽酒
西窗剪燭十年詩江湖汗漫心猶在歲月崢嶸鬢已知
閒說少年都似夢醉揮白筆寫烏絲
次韻陳可道
清談灑灑許文休袖有驪珠莫暗投一味可人麯居士
半生取友石鄉侯無邊風月歸吟嘯有好溪山即釣遊
目送孤雲絃綠綺落花風絮興悠悠
挽潘舉翁
曾坐春風醉叵羅風流談麈聽懸河稜稜氣節生難敵
籍籍聲名死不磨洛社衣冠知有幾襄陽耆舊惜無多
可堪執紼溪前路烟雨凄凄聽薤歌
嬾菴講主得九江餅茶鄧同知分餉其半汲泉試
之因次韻
觧組歸來萬事輕日長門巷淡無營團香小餅分僧供
折足寒鐺對客烹色卷空雲春雪湧影沈江月夜潮生
一甌洗却紅塵夢坐愛風前晚笛横
夜泊僧廬
孤城燈火已蕭然獨鶴猶歸破遠烟鐘鼓聲沈沙外月
樓臺影浸水中天寒聲有意侵僧榻俗夢無由到客氊
笑我久乖松下約夜凉歸興轉凄然
此山詩集卷八
