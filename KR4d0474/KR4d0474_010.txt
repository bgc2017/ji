此山詩集卷十
元周權撰
七言絶句
客至
閒攜雪瀑煮春茶多病無錢送酒家怪底今朝來好客
青燈開徹夜來花
題松
桑樹雞鳴坎吠蛙午烟隔水幾人家青松將謂專霜雪
春到山中亦有花
掃徑
剥啄無人晝掩門庭花春晚雪紛紛山童不解山翁意
掃破蒼苔一徑雲
溪上
薄雲殘雨曉天晴暖翠浮嵐入袂青岸閣漁舟人不見
桃花深處水泠泠
晚眺
閃閃歸鴉過别林斜陽流水意沈沈數聲樵笛人何處
一路寒山晚翠深
立春
宴罷春盤轉曉風乾坤生意浩無窮宿雲新卷山前雨
元氣淋漓萬木中
雪霽
寒侵竹屋瓦燈青獨據枯梧興似僧落月推窗看殘雪
梅花半樹一溪冰
漁翁
鶴髮崢嶸兩鬢絲白鷗相近久忘機綠簔帶雨不垂釣
閒掃秋雲坐石磯
轉棹收緡日未西短篷斜閣斷沙低賣魚買酒歸來晚
風颭蘆花雪滿溪
晚望
帖帖平疇稻未黃疎烟老樹帶秋光山鐘敲斷前邨雨
一兩歸鴉背夕陽
寫梅花賦
竹屋青燈夜寂寥十年江海鬢蕭蕭興來寫盡梅花賦
月在寒梢雪未消
讀騷
靈均忠憤不能平寫盡芳蘭杜若情底事楚烟湘雨外
梅花不肯與騷盟
首陽
採擷芳甘豈療饑首陽千古怨斜暉至今山下冰霜冷
不見春風長蕨薇
元日
東風收雪曙光開春意濃浮栢葉杯晴日滿簾賓客散
寒暄先問隔年梅
攜琴
半生湖海鬢星星歸卧山林抱一經起向梅花寫岑寂
琴心三叠水泠泠
西軒
幽夢初圓晝景長黃鸝聲歇燕飛忙西軒過雨春雲合
綠氣濃薰筆硯香
信題
己識浮雲似世情歲寒老硯是心朋平生不貸監河粟
自擷香芹煑澗冰
雪後
野梅香暖雪初晴客子離居意似僧欲策陳玄供醉帖
硯寒猶帶夜來冰
立秋日晚坐
山雲漠漠樹蒼蒼風薦池荷滿意香獨據繩床眠未得
一簷風雨夜初凉
次韻友竹弟南明山
秋深槲葉滿空山飯罷僧袍掛石闌洗盡十年塵土夢
天風吹瀑落雲寒
晚渡
離離野樹綠生烟灼灼山花爛欲然酤酒人歸春渡寂
柳根閒繫夕陽船
九日山行
玉削雲邊紫石岡天風吹瀑下雲莊行行攜客尋詩去
濃把茶煎當菊觴
桃源圖
蒼茫烟水隔塵凡源上霞蒸曲曲山一自漁郎歸去後
武陵春色滿人間
送貍奴無言師
香積清齋禪老家地無餘鼠涴塵沙貍奴不用慚尸素
清夜蒲團伴結伽
次韻晚眺
翠潤侵衣竹滿闌雨餘&KR1065;氣挹西山一聲孤鶴歸何晚
帶得閒雲作伴還
邨居
疎竹人家短短牆綠隂深處水村凉山風吹斷巖前雨
高樹蟬聲正夕陽
曉行
依稀林影弄晨光滿袖東風野興長沙岸雪消春澗暖
一灣流水落梅香
九日
霜螯新斫芼橙香風物繁華感異鄉剩買黃花簪帽額
市樓呼酒作重陽
除夕長河客舟
爆竹聲中歲又闌畫船列燭照波寒清樽今夕同誰飲
自買梅花對燭看
夜投山寺
深蘿一徑曲通幽空翠霏霏擁殿浮桂冷松香僧睡去
月明閒却一庭秋
白石菴
地幽山氣靄空嵐落葉蕭蕭白石菴歸鶴一聲無覓處
松梢擎日影毶毶
和友人韻
北覲天光雨露低芒寒閣道應文奎高秋木落關河闊
萬里風雲壯馬蹄
后土祠瓊花
東風何處擅濃華只有揚州第一花天上羣仙膚似雪
綠雲深擁七香車
清真道院
空翠霏霏靄洞天蹋雲來訪洞中仙滿襟詩思清如水
寫盡松花一硯烟
晚棹
白水青林蕩晚晴野禽樹底向人鳴乘風十幅蒲帆飽
快試淮南第一程
即事
晨墟跣婦鬻魚鰕兩岸&KR2169;童牧艾豭賦斂輸官農事足
太平氣象属淮沙
雨後
鳴鳩村暗曉寒天白水交流亂野田落盡殘紅春不管
一川風雨閣榆烟
次韻馮仲遠
長河柳暗春波碧青帘搖曳厨烟寂客舟無處醉梨花
自買豚魚作寒食
劉伶墳(在淮安州)
荷鍤相隨死便埋平生六合等浮埃千年一醉不知曉
誰向蒼苔酹一杯
偶題
東風吹綠遍天涯陌上晴烟漾柳花鶴髮老人茅店下
一樽相對話桑麻
邳州
百戰殘城古下邳白門樓下草凄凄古來多少英雄恨
落月城頭烏夜啼
進履橋
博浪沙頭恨未消斃秦踐項不終朝漢家四百年宗社
開闢洪基在此橋
沛縣
天連荒艸入青原古縣殘橋擁一㕓千載芒碭銷王氣
斜陽孤水落寒烟
道傍即事
閒馬嘶雲牧遠蕪高原下隰盡耕鋤太平里巷都無事
老卒支頥聽讀書
武城縣
牛刀小試恢恢手庭訟都無犴獄空直把弦歌為縣譜
寥寥千載接清風
凌州
縈紆河水走長虬汩汩黃泥逐浪浮揉斷櫓聲驚睡熟
一舟衝雨下凌州
端午
河上人家插艾蒿紛紛炊黍薦香醪客懷寥落真無那
暮雨孤舟讀楚騷
客枕
落葉蕭蕭擁石闌轆轤聲斷井花乾夜深天闊霜風緊
鴈落滄江月正寒
歐陽學士過訪
玉堂仙忽枉華鑣客舍如何採澗毛袖有建溪春一掬
萊山石鼎煑銀濤
曉秋
浦溆明寒透橘洲鴈風吹老一天秋漁翁醉卧蘆花底
流水晚烟閒釣舟
值雨憩僧舍
晝篆螢行香半殘隔闌翠柳拂疎烟勿論塵土東華客
著我僧氊聽雨眠
次韻瓜洲渡
江花江水兩悠悠萬事匆匆付白頭又向瓜州買樽酒
一篷烟雨話揚州
潘易齋寫水墨梅
胸中一卷畫前易筆底萬斛江南春莫向冰紈寫孤潔
從他水月自傳神
水天一碧亭
吟鬢蕭蕭風雪客黃河太華曾親識振衣舒嘯巍然亭
目盡江淮天一碧
吳秋山寫江淮秋意
江天漠漠秋無際數點淮山冷屏翠閒拈枯筆灑松腴
半幅生綃千里意
此山詩集卷十
