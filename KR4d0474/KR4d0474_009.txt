此山詩集卷九
元周權撰
五言絶句
次韻僧惠茶
開樽酌溪渌秋興何蕭騷重哦惠休句目送吳鴻高
悼白石道士馮鶴嶼
白石長碧苔閒庭落珠蕊老鶴去不還空山自流水
雜興
泉花濕階雲篆烟寒瓦鼎柴門閒樹隂坐玩清晝永
閉門屏來轍枕書睡初熟覺來淡無悰看遍階南竹
流水數家邨青山白雲塢春晚落紅深夜寒溪上雨
凉蟾淨如洗酒醒夜初寂山簷宿雨多空階響餘滴
枯藤墜晚花竹外溪光滿山僧出幾時石上雲猶暖
酸風侵短褐野路迂澗南薄暮欲飛雪梅香點歸驂
晨光爛烏几博山穗烟碧山童汲泉花來作硯蟾滴
倦迹無造請卜居翠微深幽意素所愜泉聲隔空林
蹇童引羸驂路入蒼巘去深處有人家雞鳴白雲樹
暮霰襲吟袍夜火然枯竹盎然坐春和爐香芋初熟
看松坐危石瀹茗㸑枯籜振衣下山去白雲滿幽&KR0676;
西陽轉林腰水木愈清麗歸雲不肯棲浩蕩弄山翠
野芳韻幽襟暄景逗春意僧居白雲深清磬出林際
此山詩集卷九
