此山詩集卷七
元周權撰
七言律詩
金山妙高臺
妙高臺上金為界不二門中銕作關萬古雲根擎梵刹
六朝山色入僧闌浮沈世事風濤外突兀樓臺宇宙間
往古興亡多少恨夕陽送盡暮鐘寒
秋霽
梧雨聲乾爽籟生年華流水鬢星星夜涵露氣漫漫白
秋入山光楚楚青歌樹帶蟬侵竹座斷雲和鴈落蘆汀
酒醒誰鼓松風操炷罷爐薰洗耳聽
次韻村居秋日
瓜芋芃芃綠滿疇村居客意樂深幽白雲僧屋開孤嶂
疎竹人家帶淺流半榻清燈初耿夜一聲長笛欲横秋
何時歸把滄洲釣已㰱閒盟向白鷗
贈松崖道士
名山歴遍氣飄浮面帶風霜雪滿頭碧澗寒通丹井曙
青松影落石壇秋布袍洗藥香猶濕砂釡藏茶火自留
笑問閬風何處是追遊還許借青牛
春初宿湖山精舍次雲崖道士韻
竹床紙閣淨無塵僧芋闌邊偶共分爐火夜紅松節耐
渚波春綠荻芽新林深瀑潤全疑雨日落山寒半是雲
相對不知身是客了然房琯悟前因
西邨
松深翠氣薄吟衣曲徑盤盤護槿籬野碓舂泉分澗急
山鐘送曙出雲遲人家綠艾端陽節天氣黃梅細雨時
刈麥插秧農事足西郊生意綠無涯
挽徐松軒
漫說顔童骨可仙養生至理亦難言世情誰慟西州路
座客空懷北海樽花落鵑啼江樹碧松深鶴怨嶺雲昏
可憐曠代風流盡獨酹南薰一斷魂
金陵懷古
繁華富貴逐風飃玉樹酣歌似昨朝千載英雄總丘隴
六朝興廢付漁樵花空紫禁人烟合路斷金根王氣銷
舊事已隨流水遠澄江夜夜自平潮
暮春
綠樹亭亭午蔭遲倦遊情思不成詩落花春晚客中酒
啼鳥日長人正棋盤篆香銷空院寂鞦韆影閣畫闌欹
閒邊頗適觀魚興飛絮風萍約半池
邨行
風落漁歌隔浦聞前邨獨樹正斜曛誰家桃李迷荒棘
高隴牛羊卧古墳橋斷春隄多積雨溪深野碓自舂雲
青旗搖曳疎林處剩把閒題與客分
病起
坐學跏趺念已輕偶親藥裹識參苓半年多病頭應白
萬事無心夢轉清剩有農談來野老已無官况忤山靈
不嫌葛帶頻移眼得似梅花太瘦生
次韻甘露寺
神人高處卓雲根龍脊横空勢欲奔江上青山幾今古
簷前白日自朝昏僧依泉石心逾遠蜃吐樓臺氣不吞
搔首長懷烟樹表數聲漁笛欲銷魂
挽徐克謙教授
富貴鶯花舊霅川當時曾識米家船十年菊負淵明酒
半世芹香鄭老氊月落淮雲沈斷鴈夜寒楚雨怨芳荃
些歌空叠西風裏誰為孤桐續斷絃
張氏新居
小雨東風拂袂寒神仙華屋畫圖間茶香入座午烟歇
花影壓簾春晝閒翠竹白沙泉細細朱闌綠樹鳥關關
客來一笑推碁局坐占溪南十里山
贈雲趣道人
玉笙聲斷海風寒曾訪丹丘覓大還萬里蓬瀛黃鶴晚
十年雲水白鷗閒花開把酒吟消日茶罷攜琴坐看山
笑殺紅塵吹客夢神仙元只在人間
次韻和靖墓
斷碣難磨照世名當年馬鬛野雲平飄浮鶴夢横空冷
慘淡梅魂繞樹清雪後園林誰獨步夜深水月定同盟
我來俯仰湖光裏一盞寒泉薦落英
次韻雲山上人
綠竹數椽茅一把生涯流水意逍遥當階蒼石平為磴
跨澗危槎卧作橋芳术旋收同茗煮落花閒入和香燒
月明露冷青松夜野鶴翩翩不可招
秋日
石脉泉花蘸眼明竹根沙路舊經行雲歸天際山容淡
日落江頭鴈影横梧葉庭除秋漸老豆花籬落晚初晴
客行迢遞歸心遠烟火蒼茫起暮城
次韻陳伯和
溪曲扁舟載鶴歸客來談笑有餘師共傾鄭老燈前酒
細和坡翁海上詩雪後生涯黃菊長年來心事白鷗知
文章千載傳宗印毋惜玄機露一絲
次韻友人求貍奴
裹鹽覓得烏圓小鼠穴俱空堵室安閒藉花隂眠晝暖
時親蒲座伴更闌多年不厭無魚食數子新添減鶴餐
分送故人應好去慎防書架莫辭難
次韻閒居
鍾鼎山林有命存遊心物外已忘言希夷太華烟霞室
處士孤山水月邨齪齪可憐雞舞甕昂昂未羡鶴乘軒
不須對客談餘事笑領琴歌竹下樽
次韻秋望
暮鴉歸處斷霞明搔首風前萬里情烟抹山光翠屏冷
水涵天影玉壺清蟲鳴莎徑宵初永鴈落蘆汀月未生
何事數聲江上笛吹將離恨滿孤城
江村夜泊
山擁孤城枕大江數間草閣寄吟床月籠沙磧當窗白
風撼潮聲拍枕凉黃葉蕭蕭人不寐青燈耿耿夜初長
雲深老雁歸何日腸斷蒹葭水一方
張氏閒居
昂藏老鶴守書堂更有閒雲護短牆眼底何年看突兀
人生隨處且相羊嵐蒸暖翠侵幃潤風約飛花入座香
不管鶯簧喧客夢樹隂佳處借繩床
次韻友人
人向青雲聽足音如何投策向山林桃花飛處曉溪急
燕子歸時春雨深百歲閒愁消醁醑一襟古意托瑶琴
相逢我自憐顦顇莫把清辭作楚吟
晚春
輕車繁吹尚紛紜衮衮香浮紫陌塵杜宇青山三月暮
桃花流水一溪雲東風旗旆亭中酒小雨闌干柳外人
何許數聲牛背笛天涯芳草正斜曛
訪陳子高德星堂
短策青衫借晚凉偶來談笑德星堂竹深四壁生虚籟
山近半邨無夕陽池折泉聲歸座爽松蒸雲氣濕衣香
蕭然門巷無輪鞅隠几觀書味更長
次韻孟韶卿
知道龐公不出山客來訪鶴借山看海棠開盡雨方歇
燕子來遲春尚寒一塢烟霞隨步屧千峯紫翠入憑闌
掉頭巢父成何事漫向珊瑚拂釣竿
送友東歸
東華厭逐輭紅塵一見潘郎興味真落落孤松霄壑志
昂昂野鶴水雲身關山客夢三更月驛路梅花十里春
誰唱渭城朝雨曲座中愁絶未歸人
次韻元日
堯歷新開五鳳雲浩然不盡化生仁十年未覺江湖夢
一氣又回天地春香老梅花逾藴藉青歸山色漸精神
東風先掃溪南柳萬縷鵝黃看得勻
郊行
瘦籐扶我陟層岡遠塔招人到上方躋勝喜隨雙足健
幽尋翻得一身忙春生澗壑蒸雲暖露滴松杉染袖香
景物牽詩吟不了水聲山色意偏長
次韻山齋
娟娟萬竹照清溪約住閒雲作伴棲鄰曲樵人曾結社
樽前詩客偶分題東風一樹棠梨老落日千山謝豹嗁
閒向靜中參物化人間岐路任東西
挽劉聲翁
獨懷經濟負雄姿緩帶輕裘鬢欲絲揮麈清談驚四座
登樓高卧視羣兒結廬郭外看山近留月樽前宴客遲
已矣九原呼不起為研松露寫哀辭
九日
座上風流憶孟嘉憑高目斷楚天涯百年歲月催蓬鬢
十載江湖負菊花小雨釀寒侵白苧西風憐醉避烏紗
閒攜楖栗吟歸路流水殘雲帶晚霞
雨後觀荷
雲斂湖天玉界明洗粧擁出萬娉婷水光潑眼晴方好
花氣撩人遠益清夜月闌干人不寐晚風襟袖酒微醒
女郎急槳歸何處隔浦時聞語笑聲
次韻友人
司馬山川憶壯遊匣中劍氣尚横秋懷人空有春天樹
乘興都無雪夜舟年少文章慕西漢風流人物擅南州
縛麟老手今無幾不數當年趙倚樓
毘陵城東
數家烟火自成鄰寂寞荒祠野水濱壞屋有基餘瓦礫
古墳無主自荆榛暄風綠樹鶯聲老曉雨青郊虎迹新
四月三山山下路野田猶殿菜花春
荼䕷和韻
東風架上剪青瑶小院隂隂閟閴寥白鳳聯翩翻露彩
翠虯夭矯駕烟條坐來芳蔭吟逾好嗅盡清香醉已消
見說唐宫寒食宴借渠風味酒中飄
謝惠桂花賦
清夢曾遊白帝鄉手揮雲漢酌天漿文經五緯星辰粲
筆染三秋風露香暫謫塵寰隠叢桂好排閶闔賦長楊
偶來訪我山雲裏落袖驪珠照夜光
挽袁伯長學士詩稿曾蒙題跋
賓客如雲藹縉紳紫霄高處掌絲綸曾留東閣觀竒士
幾為北門思老臣自愧俚謠無律吕豈期長物入陶鈞
十年不下梁松拜回首俄驚宰樹春
文采風流白玉堂華星雲漢麗寒芒春袍晝日明宫錦
曉佩天風冷水蒼玉筍班中人遽遠金花牋上墨猶香
登龍舊日侯門客來奠梅花欲斷腸
信題
虎頭食肉渾無分閒隠白雲幽桂叢歲月催人成老大
江山遺恨幾英雄平生心事琴三叠末路人情酒一鍾
拄頰西山成久坐更無塵可汚西風
此山詩集卷七
