此山詩集卷六
元周權撰
五言律詩
溪邨即事
寒翠飛崖壁塵嚻此地分鶴行松徑雨僧倚石闌雲竹
色溪隂見梅香岸曲聞山翁邀客飲閒話總成文
曙岩上人
巖扉人不到竹色滿僧闌林雨添經潤窗雲入硯寒夜
龕猫占卧晨鉢鶴分餐客至無餘事敲冰煮月團
答張渭濱
與子三年别相思日幾迴攜琴松下石沽酒隴頭梅驛
遠詩難寄山深雁不來渭濱千畝竹瞻㴑重徘徊
過上居
數里榕隂合迢迢過客稀溪烟桑子熟山雨藥苗肥窗
冷雲侵坐琴清月在扉怡然無俗事我已早忘機
贈别
之子梁園彦才華迥不羣書燈雙鬢雪野飯一犁雲久
病憐為客多愁忍送君鍾山吾舊隠不用勒移文
訪張山民
又攜詩卷出幾度不逢君枯沼肥添雨寒松暖借雲山
窗多樹色石徑老苔紋後夜梅應發清樽擬共分
次韻古琴上人
曳杖雲中寺嵐生古殿隂泉冰冬澗澀山雨夜鐘沈酒
熟邨家近梅開野岸深松風千古意留客聽清琴
野趣
地偏居自穏石路接平田雲合茅簷樹雨添花澗泉空
山晴滴翠遠水綠生煙喚酒青林渡斜陽繫客船
贈别
南鴈歸應盡攜書始問程别離情易惡貧賤意難明樹
色春城暗鐘聲曉寺清孤燈山驛酒後夜共誰傾
曉望
極目秋無際寥寥倦客心幽琴蒼樹合野棹綠荷深宿
露涵清曙殘雲破遠隂新凉無限興攜杖向東林
僧舍逢故人
空寂禪棲地跫然偶盍簪關河千里道風雨十年心歸
鶴投松暝流螢度竹深絶憐清夜興話舊不成吟
倦遊
萬事雙蓬鬢江山賦倦遊斷猿明月曙疎雨碧梧秋道
路中年感琵琶後夜愁客懷無處寫離思滿滄洲
野寺
&KR0712;棹投蘭若逢僧話白頭百年王謝燕萬里海翁鷗流
水山門古閒雲野殿秋夜深鐘磬絶鶴唳楚山幽
宵征
野路無郵傳迢迢第幾程天河山外落江月水中行客
久衣偏冷車單馬易驚前津分曙色依約有農耕
次韻江德華
酷為吟成癖憐君帶眼寬親闈方念遠客路早知寒疎
樹蟬聲雜長空鴈影單悠悠江漢闊樽酒寫情歡
郭外
郭外人家少漁邨颺酒旗江雲低壓樹沙竹細穿籬地
暖梅花早天寒潮信遲夕陽烟景外倚杖立移時
意行
約略三家市溪迴野路分輕暾晞竹露宿雨落松雲山
寺依巖見邨舂隔塢聞欣欣農事集聊得狎鷗羣
社日
端居忘節序物化靜中觀遠岫春雲淡深村社雨寒溪
花紅映屋階樹綠平闌喧醉田間叟雞豚日暮歡
山莊夜宿
岸幘閒舒嘯襟懷&KR1065;似秋荷深香細細雲澹意悠悠流
水空山靜殘蟬綠樹稠偶來成獨宿凉月夜當樓
卜隠次韻
養鈍習成癖居貧道己聞蒲團延客話芋火就僧分林
潤夜疑雨窗寒曙拂雲藂藂牆下菊書暇亦鋤耘
來雲僧舍
聯雲開佛屋接竹引巖泉路滑迷霜葉鐘寒濕曙烟有
為皆是幻無想總成禪夢覺僧簷雨重來又十年
次韻錢濟川
暫&KR0712;東風棹相逢漢水濱一尊東峴酒萬里北歸人柳
拂官橋曉花明驛路春明朝又山嶽悵别漫勞神
次韻江德華
寂寞山陽市相歡把酒巵江湖千里客風月一囊詩渡
晚歸人少沙寒落鴈遲明朝淮水隔何處寄相思
沈雲趣
逃名蕭散客結屋跨雲根風月供千首乾坤寄一樽孤
鐘臨水寺長笛落梅村讀易筠窗下超然隔世喧
嵇子安遷居
半世湘東客欣然遂卜居澹烟沙外徑明月竹邊廬潦
縮寒溪淨秋高老樹疎别來無便雁為况近何如
汪良甫夜飲
瀟灑一杯酒臨風寫素琴潮生春浦暗月落夜城沉拂
曙星河淡含烟草樹深長歌休語别華髮欲盈簪
次韻王可道
楚楚山隂彦長遊楚水濱尺書新寄鴈十載幾懷人客
夢蘆花雨詩情柳絮春何時歸話舊沽酒薦吳蓴
再次邵本初韻釣臺
羊裘人已遠猶說漢江山不為三公貴輕抛半日閒遺
臺蒼樹杪清瀨白雲灣千載惟鷗鳥相看不厚顔
和同舟葉宰韻
邂逅南歸客扁舟共問津一尊風月興萬里水雲深京
洛紅塵舊功名白髮新新看吾道泰梅報一枝春
客中送張歸雲
相逢俱是客對酒感流年落日沙頭鴈清風樹杪蟬山
鐘隔林寺江火趁潮船何日茅簷下清燈話霅川
此山詩集卷六
