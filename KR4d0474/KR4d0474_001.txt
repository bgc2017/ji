此山詩集卷一
元周權撰
五言古詩
擬古
洪鈞播無垠八埏蕩和風枯叢同華滋陳荄變纖茸高
門與窮巷嫵媚白與紅陽和不擇地化育自至公惟人
物之靈此理均降衷大樸日凋喪町畦生室中貴賤移
親疎貧富乘始終誰能返其初物我俱玄同
東溟躍羲和西海騁望舒迭運不遑息汲汲司晨晡人
生百年間有如涉長途途長日苦短何以寧其軀白露
沾我衣衆芳忽萎枯逝將躡飛霞駐景凌方壺
黃河天際來噴薄萬里奔寸膠使之清意堅水彌渾誰
抱綠水操乃向齊門彈奈何殊所投舍彈起長歎
有客山中來遺我千歲苓膚腴淡無味色素少芳馨且
言養真性服久能身輕膏粱匪吾有終焉佩高情
朝菌迷晦朔大椿閱春秋鹤長斷則悲鳬短續亦憂人
生貴委順賦予不可求永惟南華篇達人諒悠悠
偃蹇澗底松婀娜原上柳春風少年姿輝映蒼髯叟俗
情厭孤直豔目分好醜徒抱霄壑姿落落誰見取競把
黃金絲送盡行人酒一夕秋霜飛柔條化枯槁懷材貴
適用貞脆不同道誰為歲寒人共賞歲寒操莊周夢為
蝶蝶夢亦蘧蘧子綦吾喪我隠几何嗒如㤀形與忘情
一念非異途作夢未必真似喪良非無垢盡見自明白
生室乃虚忘言對青山悠然雲卷舒
山中有孤松託根在深澗磊磊多節目偃蹇歲云晏豈
無干雲心亦有傲雪幹蕭颼起清奏可挹不可玩大雅
久寂寥古瑟絃已斷美哉遺音存佇立為三歎
讀陶淵明傳
淵明任疎散出處皆逍遥悠然解縣組不折五斗腰晴
川風日佳歸舟喜摇搖及門對妻子不覺衣囊枵居貧
道則腴念澹迹已超時復會田家興至不待邀種荳在
南山種苗在東臯投閒偶成趣心逸身匪勞孤懷託素
琴萬事付濁醪樂天以乘化内適何陶陶若人渺何許
世遠不可招千載東籬花寒香翳叢蒿采采不盈掬佇
立秋風高
田家辭
生長畎畆中稼穡少已諳既壯忽復老支羸謝鋤芟小
舟杙斷溝雞鳴松樹簷農閒子于茆春至婦亦蠶出門
無遠途一室常團欒所期年歲登更願官府廉官汚歲
復歉我宇何由黔
籬畔白板扉墻頭烏桕樹負暄鶴髮翁衣綻紉老嫗羣
兒嬉翁前丁壯入場圃忽聞新詔下昨日減租賦比隣
喜津津手額逓相語悍吏無叫囂晏然處環堵豐年樂
無涯况乃生樂土牀頭酒新篘前邨賽神鼓
紫鳳吟
楚客青綺裘售我紫鳳圖且言觀祥瑞與子懸座隅裴
回感客意因以致我辭不能鳴朝陽高翔碧梧枝惜哉
五章備乃向縑素施我圖已在褐顛倒隨天吳殷勤謝
客去玩目非所娛
古樂府
妾有嫁時鏡皎皎無纖滓照妾芳華年塗澤如花美郎
行向天涯歲月忽逾紀空閨生遠愁妾容為誰理妾容
匪金石寧復昔時比重拂故匣看炯炯光不已人情重
顔色反目如覆水願郎待妾心明與鏡相似
二
娟娟天上月乃有盈與虧區區世間人寧無别與離月
虧尚有盈君别無回期月朒重可待君信不可持灼灼
紅槿花落落青松枝單居無與儔貞白徒自知人生良
鮮歡乃復長相違托婚昔未久幸無兒女悲妾心有姑
嫜君忘倚門思川長舟可逝路遠車可馳人情不如月
素光流妾幃
原上楓
青青原上楓春至揚柔葉雨餘似膏沐幽蔽深澗合昨
日原上行寒林淨如削此時澗中松偃蹇睨冰雪
古别離
天河限東西經歲别女牛社燕辭歸鴻亦背春與秋人
生苦離别别多白人頭十年阻江漢音問何沈浮豈惟
腸九迴輪轉日萬周君看江頭水東去無回流君看山
上雲來往任悠悠
牧童辭
我牧不憚遠牧多良苦辛所幸牧已狎馴擾無敗羣平
原濕春烟碧草何披紛大牛隠重坡小牛飲芳津旦出
露未晞及歸景常曛時復扣角歌歌俚全吾真取樂田
野間世事非所聞歌闌臥牛背仰見天際雲
古塞下曲
朔風號枯榆厚地凍欲裂大漠無人行長空欲飛雪陰
陰古長城野燐明復滅草死沙場空飢烏啄殘骨
桃柳詞
灼灼絳桃花裊裊黃柳絲風流少年場妖冶不自持春
風日夜變點拂飛故枝飄紅惹飛絮流水同天涯美人
麗南國蘭蕙薰柔姿青春妬娉婷笑盼生光輝素絲感
清鏡朱粉難為施奈何桃柳質歲晏徒傷悲
東林行
意行忘遠趣所詣欲登仙絶峽下蒼黑半壁懸銀泉峯
回路不定曳杖聊夤緣延流忽舒曠櫧楠影翩聯恬目
霽孤墅洗心玩芳荃永晝無樵斤芳洲愜鷗眠幽迥人
境異似與隠者便巖花映石瀨漁舟起孤烟
懷别
青桑蔽繁隂玄鳥春將暮東風老松花長林翳黃霧俛
首事鉛簡流光暗中度淮水日夜流美人渺難晤賓鴻
盡北歸誰與達書素長歌復徘徊晴川渺烟樹
暮春
衆芳麗春輝夭冶眩紅紫紛紛兒女情圍香醉羅綺笙
簫夜嗚嗚申旦歡未巳鶗鴂何處鳴繁華總流水誰知
搖落時可以觀物理
徐山民隠居
高人寡朋徒乃與世遼隔廓然方寸中不受外物役重
林出新構袤廣意所得材全不雕樸墻圬不加白素琴
與芳茗賓至適所適簷枝戛雲浮蔦蘿自駢織朱明景
長晦悄愴過幽閴石寒水愈清寸寸落秋色神凄不可
留題詩記崖壁
天竺古桂
幽幽祇園樹色界閟寳坊粲粲庭下桂秋光何煒煌道
人外芳芬鼻觀無來去妙意了忘言坐久雲生樹
紀夢
夜爐翳紅金玉蟲墮玄煤嗒然據槁梧一適何悠哉冷
風渺真趣寳界開玻瓈彷彿蓬與瀛珠宫映瑤臺飛簷
翼丹碧複砌明角圭仙姝粲華星靚服紛素霓雙吹紫
鸞笙勸我白玉杯為我洗塵穢層襟雪崔嵬空明遡高
寒雲影相徘徊清詩吐竒怪可諷不可題覺來已忘言
月在枝南梅
遊山寺
空林淨如掃石徑穿嶺細紺廬出深樹飛湍下雲際偶
逢赤髭侣囑我聽真諦菘肥齋鉢豐樾古佛燈翳週簷
棘籬短野枳香入袂夕磬兩三聲半岩花雨霽
客中贈别
雪晴水生波有客繫遊鷁語離江上亭亭宇虚且寂老
栢瘦入節色古根似石微陽麗木末春意動寒碧莫嫌
市酒薄贈子秦人策去去勖自將子身貴圭璧
濯足
投跡處田野野僧日相親晝碁松下石夜榻山中雲流
水何處鳴澗芳潄餘春濯足坐芳澗浩歌復誰聞
溪之濱
小雨淨川綠玩心鷗鳥羣拂蘚憩幽磴松花點衣巾禪
扃杳何處疎磬時遠聞青烟濕山道牛羊下斜曛
春暮
春暮適川上意與流水長時有白雲至遠帶松翠香手
攜淵明詩倦坐據繩牀悠然宇宙間是非兩忘羊
荷亭名清遠託意數語
養素任疎拙卜亭類蝸盤俯兹一酌池湫隘良可歎誰
知方寸中而有萬頃寬天光發虚白心湛水不瀾彼美
君子華寓目道所存風細晨氣潤月澄夜香寒吸香嚥
沆瀣光霽融肺肝興寄言莫寫念適趣自閒永懷愛蓮
翁時復一凭欄
憫蔬
富人厭粱肉貧士懷虀鹽采芳得野薺終朝不盈襜矧
兹春候和學圃濱澗南席地歴疎塊罣畦理長鑱孫芥
紫芳茁早韭綠且纖亦復種晚菘穉角俄已含期此旦
夕效菜把日可添時陽忽久亢生意幾不堪豈憚抱瓮
勞灌沃終難霑馬齒一何茂縦逸徒爾芟所憂穀不登
饑饉今乃兼矯首向昊旻霖澤何由覃
此山詩集卷一
