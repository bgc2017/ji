此山詩集别集類四(元)
提要
(臣)等謹案此山詩集十卷元周權撰權字衡之
號此山處州人嘗游京師以詩贄翰林學士
袁桷桷深重之薦為館職竟報罷然詩名日
起唱和日多集中有贈趙孟頫詩云瓣香未
展師道敬擕琴暫出松蘿中贈虞集詩云遠
遊非涉聲利途願謁國丈開榛蕪贈揭傒斯
詩云嗟予觀光老賓客瓣香仰止懷生平贈
陳旅詩云下榻清風延孺子高樓豪氣卧元
龍贈歐陽元詩云牀頭萍綠多矜色長價還
從薛卞門贈馬祖常詩云絶憐白髮南州士
山斗彌高獨仰韓而趙孟頫贈權詩亦有青
青雲外山炯炯松下石顧此山中人風神照
松色之句且親寫此山二字為額以贈是時
文章耆宿不過此數人而數人無不酬答似
權亦聲氣干謁之流然孟頫等並以儒雅風
流照映一世其宏奬後進迥異於南宋末葉
分朋標榜之私故終元之世士大夫無鉤黨
之禍權與諸人款契盖文字之相知固未可
以依門傍戶論也是集為陳旅所選定旅及
袁桷歐陽元等各為之序揭傒斯又為之䟦
旅本作者故别擇特精旅序稱其簡淡和平
無欝憤放傲之色桷序稱其法蘇黃之凖繩
達騷選之旨趣元序稱其無險勁之詞而有
深長之味無輕靡之習而有舂容之風今觀
其詩元所稱尤為知言矣乾隆四十六年十
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
此山詩集原序
詩有經緯焉詩之正也有正變焉後人傅益之說也傷
時之失溢於諷刺者果皆變乎樂府基於漢實本於詩
考其言皆非愉悦之語若是則均謂之變矣建安黃初
之作婉而平羈而不怨擬詩之正可乎濫觴扵唐以文
為詩韓吏部始然而舂容激昂於其近體猶規規然守
繩墨詩之法猶在也宋世諸儒一切直致謂理即詩也
取乎平近者為貴禪人偈語似之矣擬諸採詩之官誠
不若是後蘇黃傑出遂悉取歷代言詩者之法而更變
焉音節凌厲闡幽揭明智析於秋毫數殫於微眇詩益
盡矣止矣莫能以加矣故今世作詩者咸宗之括蒼周
君衡之磊落湖海士也束書來京師以是編見贄意度
簡遠議論雄深法蘇黃之準繩達騷選之旨趣歴覽名
勝長歌壯吟亦皆寫其平生胸中之耿鬱至於詞筆尤
為雅健讀之亹亹忘味誠有起予者乃知山川英秀之
氣何地無竒才感歎之餘因書此以贅其卷首延祐六
年閏八月庚申前史官會稽袁桷序
風雅頌不作詩之變屢矣大抵與世相為低昂其變易
推也近世為詩者言愈工而味愈薄聲愈號而調愈下
日煆月煉曾不若昔時閭巷美刺之言世德之衰一至
扵此哉我國家以淳厖雅大之風丕變海内為治日久
山川草木之間五色成文八風不姦士生斯時無事乎
文章而其言自美况以文章而歌詠雍熙之和者乎此
山周先生自栝蒼來京師訪余靈椿寓舍與語竟日知
能為詩因索其所作觀之何其言之藹如也夫志得意
滿者其詞驕以淫窮而無所寓者其詞鬱以憤高蹈而
長往者其詞放以傲先生懷材抱藝蚤有意扵用世既
而託跡丘園不見徵用且老矣今考其詩簡淡和平無
鬱憤放傲之色非有德者能如是乎傳曰溫柔敦厚詩
教也先生可謂有溫柔敦厚之德矣余官橋門七秊凡
四方文字當程校者莫不與寓目焉嘗疑山林間必猶
有可觀者未之見也此詩蓋山林之碨礨而余所未見
者乎故閱之不能去手因為選其最佳者得若干首題
為此山先生集云登仕郎浙江等處儒學副提舉陳旅
序
此山詩不但簡淡和平而語多竒雋余為校選故能深
知之也比翰林袁學士以其才堪充館職力薦諸朝吾
恐此山不能遂肥遯之樂也旅又序
栝蒼周君此山初以四明袁文靖公薦選預館職君雅
志沖抱垂成而歸乃得肆力扵辭章所為樂府歌行大
篇小章古律近製衆體畢具往往多可誦之句頃國子
生葉敬常攜其編詣余評之余愛其無險勁之辭而有
深長之味無輕靡之習而有舂容之風因謂敬常曰周
君其溫然有德之士乎他日君乘小車來過余體充而
氣龐神腴而言揚此其蓄於内者厚發於外者閎若合
符契或曰能詩者不必有德有德者不必能詩君扵周
君何以因言而知人若蓍蔡耶余曰不然古之人聞樂
以知政詩與樂同出一初皆感扵性情而動扵聲音者
也因詩以知人蓋文士之通技也抑余不獨因是以知
周君之生平且有以觀世尚矣宋金之季詩之高者不
必論其衆人之作宋之習近骩骳金之習尚號呼南北
混一之初猶或守其故習今則皆自刮劘而不為矣世
道其日趨扵盛矣乎雖然昔者子貢問子石何不學詩
曰父母求我孝兄弟求我悌朋友求我信何暇哉子貢
曰捐吾詩學子詩矣若周君則有是三者而從事於詩
者也其孰能過之因志余之說於是元統二年八月初
吉翰林直學士中憲大夫知制詔同修國史廬陵歐陽
玄序
僕既序復見詩集留莆田陳君處陳為之精選又倍
神采焉僕因致點校之助於其間云歐陽玄識
