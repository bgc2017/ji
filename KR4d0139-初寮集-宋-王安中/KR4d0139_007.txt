初寮集卷七宋王安中撰
書
上姚伯夀書
某讀杜牧之文有曰魏於山東最重於河南亦最重蓋
嘗善其意而隘其言矣唐都關中河朔失馭牧特見魏
之能遮趙既不能越魏以取趙又不能越趙以取燕則
魏重於山東見黎陽之扼白馬新鄉之逼盟津則知魏
重於河南二者豈天下之常勢者哉所謂常勢者某請
言之夫王者之所以綱維天下者凡形勝之國必臨之
以非常之材衆大之都必表之以萬夫之望惟其道德
夙聞而位貌隆顯威信憺布而遠近服從則尊嚴足以
輔河山之雄安靜足以挈封圻之大故畢公之勤亮四
世則命以保釐東郊申伯之德聞四國則命以式是南
邦此所以父師有無窮之聞而戎翰為周邦之喜者也
魏於河漳之間固一都會自廣德初寵其軍為天雄其
後藩將邀節牙旋議帥都府迭為興廢官廨幾易榜題
聖宋造邦祖宗以神武統一海内建隆開寶之間猶假
勳戚領節度置守之制既定雖雜用文武然皆當時名
臣興國撫師咸平遏敵戎路順動再此駐蹕迄於慶歷
始下建都之詔而居留之任每輟台衮之貴蓋京師為
諸夏之首而此其屏毗朔道連四鎮之勢而此其根本
則魏之為重豈止遮趙阻河如杜牧之所言而已哉日
者尹正虚席天子屢顧廷臣求可付者獨得公於八座
之近寵章腆渥申之以任同舊弼之語入辭及殿陛玉
色喜甚既新延康之名首以命公於是滿朝榮歎相顧
而言曰美哉斯行伏惟執事博辨之學瑰偉之文為一
世之所宗讜正之論忠諒之節為人主之所信勤施于
中外名震于夷狄徊翔禁路見謂耆俊今乃視猶股肱
之列畀以符鑰之寄報政談笑發軔機衡將自此始矣
某得以不肖之軀託在抱關之隸於是學問名字初不
能少自著見于世而依詩書以便慵寓翰墨以神拙俛
眉承睫以偷升斗之得者正有賴於朝夕之庇又其來
魏之久終更且近因敢綴緝舊聞以誦之于贊見之際
夫爭名者于朝爭利者于市天下之士聚於中朝而求
愷悌有德者歸之執事閱人於王國之富而士丐餘論
以卓然有聲於時者非一也如某者尚何觀焉孟子曰
予不屑之教誨也者是亦教誨之而已矣區區所覬有在
於是惟少垂意焉不勝幸甚
上韓侍郎書
某嘗觀太平極治之時和順英特之氣流行于天地之
間日乘之則再中月際之則重光星從之則循軌雲觸
之則郁郁紛紛露值之則如脂如飴湧於池為醴泉韞
於山為寶玉蒸於土為芝草澄於河為榮光異畝者穎同
旁枝者上合華者駢房秀者并岐觝者一角天真僊聖
覽焉而裵回不知人間世之殊羽鶴威鳳樂焉而翺集
不知方内遊之近蓋時君世主躬盛德以動化天下而
衆賢修輔多士來寧神祗顧懷夷夏康謐禮行而民阜
樂備而物蕃則天地薦休動植效祥固有自而然也天
地固神矣彼有生者或無知有智者或無義亦且發越
自異以著見於有道之世鋪張於紫壇清廟之謌啓迪
以泰山梁父之事則靈於萬物而有知學於千古而有
義以道理為質幹以文辭為藻色者獨不思激厲縱臾
以求達於旦暮之遇歟顧今天下雖不乏士而泯泯默
默不亦幾於自薄也哉横目而戴髮圓冠而方屨初不
見所異士亦何自以出夫脽上之鼎巫錦識之雍畤之
麟終軍對之彼瑞物者猶有待也况士之與人同耶某
之椎陋尤無以異於人者惟是承學之舊欲出而少試
有年矣幸今朝廷文物之盛又將時巡都邑奉符行事
隆儒籲俊刺經攷古以成一代之制中夜自悼曾不得
少奏薄技於諸生之列乃將從俗吏以問簿領之要師
農圃以就耘耔之業心怦怦焉蓋不能不屑也四顧而
望助雖有良朋不過相况以永歎而已伏惟閣下以材
德位禁從以忠厚膺主眷故家霖雨之澤行施於四海
而仁術惠政素渥於中山之人如某者言氣俗則河山
相望揆名第則世德所就必有所試舍門下則曷歸乎
昔漢王襄為益州刺史令州人王褒作中和宣布詩以
頌漢德而何武等歌之上聞即奏褒有軼材詔褒為聖
主得賢臣頌而何武為楚内史厚兩龔在沛郡厚兩唐
及為公卿薦之朝遂顯於世而世以此多武某雖不足
望古人而閣下德義閎達豈襄武輩所敢跂萬一儻慨
然興舊邦人物之念則不識獲預吹嘘之末否乎間不
可失伏惟少賜垂意使參諸草木羽毛之類有見於太
平極治之世則賡宣布之詩裁得賢之頌猶可為閣下
勉焉或不至於辱也干冒威重下情震恐之至
回謝真定府劉延康書
光膺明命榮領要藩涓剛辰以布德威開幕府以延吏
士上紆北顧外控遠夷伏惟某官卓爾宏才赫然偉望
頃鎮臨於浙部制殘寇之游魂既參佐於戎昭歸新疆
於輿地勳名鮮儷眷任愈隆說禮樂而敦詩書夙推儒
雅聽鼓鼙則思將帥載懋賢勞果膺授律之求暫倚殿
邦之重佇當柄用以協師虞愧遣問之莫先辱緘縢之
見及維深感佩曷既叙言
回謝知太原府宣撫張延康書
膚公式奏異賞遄頒超崇祕殿之名增重外閫之寄邇
遐蒙賴夷虜畏懷竊惟慶慰恭惟某官望實凜然聲名
藉甚兼弱攻昧威略遠鬯於二垂建侯行師惠術溥周
於千里羊祜專修於德信卻縠舊敦於詩書拜而設壇
初隆韓信之禮跪以推轂今用馮唐之言七略横施兩
州先闢爰興百堵亟就六城盟府策非常之勲論恩示
特達之眷永清四海方載懋於顯庸為憲萬邦佇入陪
於大政辱緘縢之俯及愧馳慶之莫先感怍兼深慰快
罔喻
與鄉帥書
設旄建旐久寄師屯上冡過家每懷鄉路兹解龍荒之
戍來尋馬鬛之封三釡洎親痛初心之永已萬牛回首
認喬木之空存蒼顔鑑水以知衰黧老塞塗而出涕恭
桑與梓敢愆邑子之儀雨公及私輒載邦人之頌恭惟
某官沈幾先物善政得民惠術再施溢兩河而蒙潤威
名四達罄大漠以歸心已恢尊俎之籌將促廟堂之拜
晤言可卜夙願惟深第弛役於幹方實在行而俟命兹
豈舂容之際矧加疲病之侵既望絶於門闌獨心馳於
麾棨雅蒙照燭必賜寬矜
與牧馬王提舉謝書(以下代河北吳提刑)
某啓比者叩命中宸按刑朔部入辭軒陛自天親奉於
恩言出次封圻揆日甫交於事任幸聯使指預偃德風
伏惟某官識度靖深器能疎亮秀出公臺之胄蔚為邦
國之珍早被簡求薦膺寄屬行水無事屢聞增秩之榮
思馬斯才共睹赴功之敏别需異數遂列要塗某猥竊
憲權坐虞官謗清風可挹已瞻承教之期餘潤所資尤
在即工之始詠言之切敷述奚殫
回開德守書
某啓比者滿去鄉邦來趨天闕河圖進職恩換三州甸
服承流任叨四輔將往循於高躅竊傾跂於下風伏惟
某官德器清深材質卓越早踐揚於膴仕素藹著於休
聲報政近藩方聽歌襦之美登賢要地行持從槖之榮
曾是迂疎預霑光潤睎驥者亦驥何敢並驅執柯而伐
柯但當取則尚須幸見併欵緒言
回開德倅書
某啓比者代還鄉郡進被命書聯内閣之榮名假輔藩
之重寄洊叨寵渥深媿超踰永言慕誼之深乃有親仁
之幸伏惟某官德猷早著才望素隆所至有稱方共觀
於游刃無施不可兹暫屈於題輿行對異恩遂躋清貫
惟是承顔之近儻蒙畫諾之閑修問未遑貺書先及顧
莫殫於感臆當併叙於晤言
除左丞送宰執免書
恭承中詔俾陟左綱聞命若驚撫躬罔措竊以文昌之
司喉舌實參總於萬幾輔臣之猶股肱亶相須於一德
授弗以次官惟其人儻無已試之功曷補頻虚之位伏
念某器未堪於任大智不足以知幾會聖旦之親逢厠
政途而登用展四體而舊職是率尚懷不給之憂釐百
工而庶績其熙詎稱疇咨之舉矧列具瞻之地敢饕叙
進之圖兹洊布於忱辭冀遂朌於俞旨伏望某官亮天
盡道為國擇賢矜夫易竭之才格以至公之議入告於
后宜遷令之非難退省其私或丐身之有漸豈特安愚
不肖之分抑亦惬士大夫之言
送中書侍郎復聞書
顯朌中詔進貳西臺政本增隆永迪萬邦之乂巖瞻彌
俊共榮千載之期伏惟某官學造精微器函宏大夙以
經綸之業徧躋華近之聯委戴胄於左綱殆無其輩任
元超於右省豈藉多人萬須弼直之謨允洽登庸之望
宜趣承於眷渥顧奚俟於撝謙欣聞輿議之同祇愧函
封之辱
回李右丞復聞書
顯朌詔綍入與政機盛德所臨朝有得賢之美羣情胥
慶士知稽古之榮伏惟某官奥學造微懿猷經遠英詞
健筆蔚為邦國之華雅量宏謨凛有河山之氣久親承
於密旨果進陟於近司式膺不次之恩益播無窮之聞
淵衷簡在方兹圖任之隆海宇具瞻共竚贊襄之效宜
趣祇於休命用仰副於虚懷
回謝時宰免書
寵答元勲誕敭丕冊左棘進三孤之位泰階開上相之
符國勢增隆民言胥穆恭惟某官忠貫金石智先蓍龜
學窮妙道之原業備真儒之效粤繇帝賚登秉國鈞秩
聖人之大猷以陳謨監先王之成憲而納誨邦治時定
若泰山而四維人心式訛回狂瀾於既倒亹亹嚮假樂
太平之象欣欣陳豐年高廩之歌宅百揆而亮采惠疇
宜陟佐王之任弼一人而貳公洪化實先論道之求彌
深作礪之咨奚俟循牆之避覬趣承於休渥用仰副於
虚懷
除尚書右丞與宰執親王免書
恭承詔旨俾貳政機雖遜牘之薦陳慮俞旨之猶閟竊
以左右中臺之務維綱萬化之原必忠言嘉謨足以副
虚席之求則同寅協恭乃可贊垂裳之治度德以授惟
帝其難伏念某智昧適時學非貫道偶天光之臨照獲
蟬蛻於埃塵荷槖聯榮實先諸彦玉堂遞直坐閱三霜
慚無潤色之工苐竭鋪張之願顧罷精於翰墨久已支
離使備數於廟堂終虞隕越伏望某官燭其危懇參以
庶言百僚師師方迪交修之助九官濟濟豈無弼直之
圖特於論道之餘啓乃觀能之要冀回淵聽追寢誤恩
庶逃累國之尤實被惠疇之賜謹具狀陳免
謝宰執書(往燕山日)
入備綱維莫贊舞干之化出當屏翰忽叨授節之榮荷
睿渥之便蕃撫懦衷而震惕竊以設旄建旐南仲所以
城朔方乘馬路車韓侯所以受北國矧全燕之奥壤實
中夏之故封保大定功誕布惠綏之術折衝禦侮益宣
道德之威宜得宏才往分重寄伏念某學不足以窮奥
智不足以識微自參丞弼之聯居積歲時之久聖神繼
志獨觀萬化之原輔相協謀決勝千里之外曾乏壯猷
之助幸觀偉績之成敢意簡求俾當鎮撫此蓋伏遇某
官棟梁帝室冠冕儒林建不拔之基既懋經邦之業當
非常之事亟收闢國之勲遂使懦庸猥蒙臨遣奉中宸
之籌畫已懷弗職之憂備上將之威儀終負逾涯之愧
苐布宣於皇澤期遂復於民常上馬據鞍自歎伏波之
老輕裘緩帶但追羊祜之風
送宰執謝書
某啓伏蒙聖恩除授尚書左丞者入參大政初微底績
之勞進陟左綱載玷出綸之渥靡遂固辭之請彌增非
據之慚竊以文昌萬務之原有嚴管轄天子四鄰之助
允類股肱矧位冠於疑丞實任顓於樞憲若時式序豈
曰次遷惟稱塞之尤難在敷求之宜謹伏念某學瓠落
而甚樸識蹇淺而非通蚤被眷知越陪國論陳謨每下
已深浮食之虞玩日既多方俟曠官之黜敢期隆眷更
誤褒陞遜於朱虎熊羆顧莫伸於私義有若太顛閎夭
竊幸託於下風此蓋伏遇某官德符先民道契真主身
載采采以倡庶工心憂元元可格上帝思共熙於百志
罔求備於一夫肆俾危蹤寖塵殊用某敢不益堅素守
圖報異恩不命其承更效棐恭之節惟躬是瘁勿忘勵
翼之誠
回謝知大名府徐觀文書
眷隆體貌恩出絲綸首秘殿之隆名增陪都之重寄縉
紳歆豔渥澤便蕃伏惟慶慰恭以某官以道事君既明
且哲氣至剛而養之以直色雖厲而即之也溫以忠清
舉中臺之綱以靖密筦北門之鑰命周公之事政乃有
常大畢萬之名裕垂厥後方虚懷以待耆德因襲寵以
彰舊勲克慎克和將底協心之效立政立事尚須勵翼
之勤曾慶牘之未先辱誨函之俯逮永言謙抑彌劇悚
惶
啟
謝中書舍人啟
擢從冊府進直掖垣親翰初傳恍莫原其所致牢辭弗
獲慚冒處之非宜竊以自昔言語侍從之才實兼文學
政事之寄因時論治要觀國是之如何鼓衆作猷無曰
辭達而已矣惟帝在宥如天燾臨雲漢之章甚昭雷風
之號莫疾矧四方其訓無競維人而三后協心同底于
道欲助宣于德意宜博選于時髦伏念某材技闕然識
知椎甚長而無述幾驚過隙之駒冗不見治坐䟦垂天
之翼頃由宫學來列道山方窺未見之書遽有非常之
遇自天承詔給札試言顧疑骩骳之詞趣就湏臾之頃
謂塵燕覽必觸大呵次第兩遷邂逅幾月以諸生之樸
學當内史之贊書天威不違顔初奉清閒之問王言惟
作命親聞體要之襃誰容蟠木之輪囷如有大鈞之坱
圠此盖伏遇某官道熙帝載治翊人文謀謨允臧已糠
粃于百世勲業昭赫尚鞭笞于四夷特見推于隠約之
中將遂觀其潤色之效因風動于多士庶間出于異能
永惟造物之施不貲諒匪副墨之勤所稱絺章繪句况
少作之可羞鐵心石腸實平生之自許誓殫一節圖報
萬分
謝人薦啟
惰不業官初宜譴斥嘉其嗜學更被薦揚欣於所知愧
以弗稱竊以士志無欲於近人情喜用其長斆學始終
實處厥修之半英才教育是惟所樂之三矧逢庠序之
興增闡藝文之盛天回雲漢物鼓雷風列中外之師生
已為希世出公卿之論議亦足觀人如某者用志甚迂
受材絶陋未聞道要徒謹師承仕有時乎為貧姑從奔
走咎莫大於欲得寧復將迎永懷朱叔之顓愚強目徐
公之通介對山拄頰氣故爽於朝來問路歛裳情每存
於宵逝陸沈亦分海運誰欺孔蔑自知事方如襲退之未
試人稍謂能敢圖不腆之才遽玷非常之舉此盖伏遇
某官清機絶累冲識照微静知賢不肖之情隂奬士君
子之行故雖蔀陋亦委輝光知其亡無忘其能意夫可
勉如所譽必有所試斷以不疑得於眉睫之間借以齒
牙之重某敢不益思自貴少副所期道德初心儻有成
於見效詩書尚友或不但於空言
謝陳左司薦啟
腐儒惰不業官拘士恥於媒已忽叨清舉仰媿異知惟
時刺部之權窘以限員之法所欲升斗雖固易於嘘濡
盈前珠璣諒或難於簡汰人豈不以重自任士弗宜以
賤厚誣擁傳百城公相繇此選爾露囊一薦賢才其將
舍諸得孟明則子桑有知人之稱失柳惠則臧文有竊
位之咎能令喜能令怒嗟定鑑之已移可以北可以南
信多岐之足泣願觀盛德之士慨想古人之風必忽焉
於尋常之中獨超然有特達之舉如某者受才不腆用
志甚迂學無師承既凉凉而踽踽文必已出輒怪怪以
竒竒未隳良冶之工偶綴太常之第一官下邑兩客諸
侯盲人臨於枯池冥行已久窮鬼延之上坐鉅釁相仍
畸孤粗存空乏不糝駑馬戀豆饑鷹隨人方追爽氣於
朝來更覺平生之睡足惟高卧湏青雲之附而著書乏
名山之歸退之不中於詞科人或謂之能也楊雄竊凖
於周易世亦何自好之悠哉此心置且莫論抗塵它日
始拜德人之容推轂後生創蒙國士之待此盖伏遇某
官身備忠信温厚之德家有文章政事之師見義必行
可立懦夫之志秉心不撓居多仁者之言静知賢不肖
之情陰借士君子之地故如孱陋亦被採收某敢不仰副
所期益思自愛乘流遇坎斷不辱於此身枉尺直尋將
有如於皦日過此以往未知所裁
謝雄守辟留再任啟
盛府初開共傾清舉密章上達亟奉俞音内慙申命之
憂外恐知言之玷惟古在位必使慎簡乃寮為官得人
所以同歸於治藩方衆建名實相高烏大夫之鎮河橋
首拔才於處士裴中令之征淮甸至擇吏於廷臣豈徒
華遠近之觀是乃繫重輕之本見子犯趙衰足以相國
則重耳之盛不疑於崔羣李博得其為人則宣州之賢
可信然天下有大戒二君子之所就三委質事人阮籍
難同於蔣濟臨戎佩印王徽獨厚於徐商莫嚴交際之
間各得進退之分援義以授為恩則多如某者才非時
湏器止近用學雖好古終成鞶帨之資仕則為貧深忝
箕裘之業昨緣舊尹誤置初筵爼豆則嘗聞之何禆壯
略書記致足樂也又謝昔賢自知甚明已試如此若乃
新書之紬繹本因議者之建陳第淹歷於歲時稍綴聯
於簡策上之御府豈足紆乙夜之觀副在有司或見取
丁年之使是纔舉職安敢言勞夫何辟引之勤猥借褒
稱之論果回聰聽俾記後陳燕垂趙際之要衝文恬武
嬉之積久臨機應變已歸堂上之竒盡智竭誠未廢幕
中之畫静言非據尤媿復留此盖伏遇某官雅德鎮浮
至誠樂善威令行于草木仁聲浹於袴襦敦義府之詩
書清衷所眷築將壇而齋戒異數方來凡在名聞悉皆
制可遂令孱陋亦被寵光某敢不恪守官箴勉修身檢
劇談雄辯既乏古人之風正色直心庶幾國士之報
謝梁都運奏舉堪充幕職官啟
知士為難共傾首舉許身不易初託公言既榮其恩更
感以義竊以因時論治要觀國是之如何為上擇人無
曰已知而已矣必其才之可用方所引為不虚故燕昭
有雪恥之心則樂毅劇辛附郭隗而争往漢宣興協律
之事則趙勝龔德託魏相以奏言偶契其求恨相見晚末
由斯進柰不好何借雖損益之未關審欲趨嚮之同在
豈容冗散輒冒察廉如某者用志甚迂受材絶陋未聞
道要徒謹師承仕有時乎為貧姑從奔走咎莫大於欲
得寧事將迎永懷朱叔之顓愚強目徐公之通介對山
拄頰氣故爽於朝來問路歛裳情獨存於宵逝陸沈亦
分海運誰期龍章尚數於麞頭牛後每羞於雞口敢圖
不腆獲玷非常此盖伏遇某官志亮天工才周世務便
民富國早推籌策之紆論道經邦超冠侍臣之列每嚴
簡拔少試陶鎔静惟箠楚之微姑幸帡幪之大寒暄而
已敢邀賞於寡辭人士甚多或見稱於小異故先寵薦
以絶躁求帝室皇居豈無因於北海治中從事知不老
於荆州某敢不更勵厥修益思自愛無忘所學庶免為
庸衆人之歸不辱其門必報以士君子之義
與陳都運啟
比膺宸綍進陟掖垣不稱所蒙以榮為懼恭以某官疏
通膚敏愷悌靖恭攬轡慨然久擁光華之節閱人多矣
具知寒俊之才得於眉睫之間借以齒牙之論遂緣推
挽浸有叨塵緬惟曩眷之隆徒積懦衷之感無從瞻叙
更劇傾馳
謝定帥黃待制啟(師是)
舊國故都歴兩年而三至方伯連率肯一見而再留眷
然升斗之從悵矣門牆之戀瞻言未遠仰止何窮比惟
坐鎮之餘歡奉色難之養神明幽贊福禄來崇恭以某
官端粹靚明裕和博大少謂閿鄉之顔子共推江夏之
黃香金玉其相孰謂無君子者藜藿不採吾猶及老成
人聖君所以獨知當世最為可倚自臨要閫實賴沈機
夷狄畏威公顧有雅歌投壺之樂田閭按堵我已陳中
和樂職之篇觀搢紳之無間言知廟廊之可馴致某學
不宜於進取識舉昧於窮通漫朱墨之見尋紛箠楚而
思脫得知千載正賴古書作吏一行便廢此事敢作馬
曹之對姑收牛背之光必知歲計而有餘顧恐唱高而
難和雖投劾此固甚易湏親憂之少寬而許身士不可
輕舍門下其安往去留所繫中外焉依拔薤獻規固願
從賓客之末吐茵弛過尚或累陶鈞之私
回謝除右丞啟
祗膺詔綍進預政機竊自省以何堪第因榮而知懼静
言所冒實有從來此盖伏遇某官廊廟元臣股肱舊弼
斯謀惟我后夙殫共政之誠雅意在本朝樂有思皇之
士密借進賢之地仰宏舉直之風致此羈孤驟叨眷任
顧未馳於謝牘已先辱於慶函
上馬侍郎啟
河山同俗竊伏於下風霄壤殊塗未窺於高躅頗因賓
友嘗達姓名忽聞假道於陪都遂可掃門於候館用先
旅進輒布巵言恭惟某官植德静莊賦才英邁心醉羣
經之奥識窮妙道之原摛藻掞庭早擢巍峩之第敷華
緯國每傳瑰偉之辭聖主始見而知之廷臣無出其右
者貴名特起益昭銅柱之餘芳多士相趨不墜絳紗之
舊業歴踐積星之位躐居惟月之班深簡宸旒峻持從
槖會元倥偬吏事篤學書不去前賓王明習朝章令人
聽之忘倦既回翔而再至盖挺特於一心固將訓於四
方間之兩社上而告后陳合於稷契之言下以覺民使
被夫堯舜之澤某負能不腆用志甚迂學徒謹於師承
文漫從於已出永惟盛旦光闡大猷獲川珍嶽貢而鼎
鼐成用身度聲律而禮樂備日見瑞氣圭告成功邦永
孚于休地不愛其寶方即紫壇而祀上帝將鏤玉牒以
封泰山是惟隆儒籲俊之時爰備攷古刺經之用搜揚
簡拔已聞冀北之空奮迅超騰豈復周南之滯自憐隨
牒未免抱關願親華近之儀刑少扣湏臾之謦欬當賦
得賢之頌以賡有道之詩跂立郊圻飛馳悃臆方秋聲
之憭慄諒神韻之冲和尚覬葆綏仰符虚佇
與中山張侍郎啟
一辭舊里六換周星匪莪伊蒿每切丘園之慕維桑與
梓實依幕府之庥念雖伏於下風悵莫窺於高躅緬想
蕃宣之裕茂膺視履之祥恭以某官端粹高明沈深肅
給詩書謀帥盖若倚於長城樽爼折衝詎足煩於游刃
方事樞之虚次眷邊鎻之獨賢即聽超除遂登邇列尚
祈燕衛以副頌言
答宋陳州啟
光膺恩綍榮領藩符方睿眷之載隆諒雅懷之增慰伏
惟某官才周世務智達事經夙推享上之忠蔚有佐時
之望自將輸於畿部遂列職於禁塗以廣漢之才高既
為京兆顧汲黯之名重復守淮揚益勵遠圖别需異寵
念暌違之久矣懷疇曩以憮然正阻瞻承第勤頌詠
回大名徐右丞啟
撫新疆而滿戍偶遄收召之音渙大號以疏恩更厚勞
還之禮雖忱辭之屢控終成命之莫回静言所蒙夫豈
無自此盖伏遇某官忠施廊廟名重華夷有為有守而
遠乃猷夙懋經綸之業克順克和而祗厥職共高尹正
之風威申魏博之藩垣惠浹河漳之草木已積倉箱之
富益無桴鼓之驚節用愛民斯底丕平之績正色率下
尚湏爰立之求顧是迂疎實繄庇賴念未馳於尺牘忽
先辱於珍題感佩居多叙陳罔既
回晁提宫啟
比叨中詔進直西垣初雖罄於忱辭終莫聞於俞旨具
膺寵奬徒切震惶盖朝廷言語侍從之才必極一時之
選而山野樸陋遲頓之士躐處諸儒之先學嗜古則難
施文恥俗則近僻勒移招隠或云有得於從來潤色論
思敢曰不能而自恕獨相贊以得位之喜豈所望於責
善之交伏惟某官世代王言身傳家學自擢詞科之始
已期禁路之遊遠心自放於樵漁榮願猶存於舊故欣
其試用契所品題發秘思以占咫尺之書屈高致而用
世俗之禮眷勤特異感誦無窮
回謝北京梁太尉啟
擢自禁林進居政路罄忱辭而靡讓獲寵渥以增慙惟
中臺喉舌之司實並釐於百職而二丞綱轄之任乃參
翊於萬微儻非内有協恭和衷之明謨曷以仰毗經體
贊元之餘論詎意諸生之末忽塵四近之聯明堂會于
衆材何拱把之足用康瓠列乎九鼎顧枵虚之可羞静
言所蒙夫豈無自伏惟某官忠施廊廟名重華夷旌旄
顓南屏之雄管籥付北門之舊黃髮台背而眉夀無害
已占難老之符衮衣繡裳而德音不瑕更聳具瞻之望
獨借進賢之地仰宏舉直之風曾是羈孤每叨慰薦登
門一紀共推賓客之餘出幕六年遂玷機衡之列期益
堅於報國庶弗累於知人
荅河陽許尚書啟
寵膺詔綍榮易藩符脩好睦隣方幸疆圻之接騰裝便
道遂成川陸之賖沐華翰之光榮喜沖襟之泰定伏惟
某官懿文經國雅望冠時以八座之清班付三城之重
鎮别需異數益暢遠猷悵執手之無階惟加餐之有禱
回定帥曾顯謨啟(孝廣)
趙魏相望河漳中阻隣驩不替緘貺沓來就聞屛翰之
安居有林塘之勝嘯謌暇豫祉福駢蕃伏惟某官名重
天朝任隆帥閫氣志真曾子之勇首尾盖常山之彊方
注想於履聲即進陪於廟論尚賖瞻際益冀燕頥
回定帥王顯謨啟(漢之)
護邊累歲賴庇後人南北分馳未忘惆悵寒暄來問尤
佩勤渠就聆威惠之孚休有福禧之應伏惟某官夙高
英望親被睿知兼文學政事之科乃禮樂詩書之帥諒
無煖席必促造庭尚阻瞻承更祈葆嗇
回謝越王啟
某啟仗節燕陲每悵瞻依之逖飛毫漢邸曲敦紀錄之
私伸牘知榮撫躬增懼恭惟某官天潢毓粹陽琯旉和
懷德維寧爰峻宗藩之望為善最樂式型公族之儀恢
遠量以兼容推至誠而樂與遠貽華翰加賁微蹤鸞鳳
高鶱仰文辭之巨麗瓊瑶匪報驚情眷之綢繆蓽戶生
輝珍緹是襲方清飈之應律宜夀體之介休詠頌有加
名言奚究
回賀安化郡王啟(仲營)
誕孚廷號參穆宰司載隆磐石之宗益賴維城之助伏
惟某官道襟恬粹儒術淹該振振為公族之表儀挺挺
有前人之風烈夙被眷知之異寖膺命數之優四履疏
封不改山川之舊三台拱極兼華衮舄之新非惟展親
是為旌德顧未馳于慶牘已先辱于教函
到北京問候河間帥張顯謨啟
抱關擊柝本為救死之謀祭竈請隣稍作居官之調逖
瞻舊府未報厚恩含糗羹藜敢論太牢之滋味震風凌
雨始知夏屋之帡幪歲遒邁而跡疎形兀留而心往寥
兮秋之為氣申如子之燕居諒親安而民懷宜上佑而
宇泰恭惟某官沉潜剛毅蹈履直方盖有德必有言固
不習無不利鄉者霸上棘門如戲既聞廉頗李牧為人
大驚一軍盡護諸將三命兹恭予敢侮千里决勝吾不
如南山維石巖巖坐騰民頌棠棣之鄂韡韡行集天朝
置諸論道之司溢我用儒之效某自試如此亡它可知
儻使負郭有田豈至以倉為氏饑驅彭澤三徑松荒身
悞柳州萬事瓦裂睡尋足處飲欲無何還下帷王郎時
學擁鼻洛生詠詩昌可卜盖惟窮者而後工文成自憐
間有天下之竒作尚憑曩眷輒布狂言但縻畢萬大名
之都邈絶河間雅奏之地門闌正阻杖屨莫陪仰惟注
意之深倍冀生經之謹
賀白太宰啟
誕揚顯冊爰立真儒師瞻巖巖式儀刑于百辟王命肅
肅聳觀聽于四方超名位以懋格天之勲隆體貌以樂
尊賢之等眷有德之君子相右文之邦家夷夏均歡神
人胥悦恭惟慶慰伏以某官體直方大之厚擅希夷微
之高有貫通六藝之才守之以卓有酧酢萬變之慮尊
其所聞以智而為帝謨納誨而輔台德立百司庶府而
兹乃俾乂能官人安民而彰厥有常雪霜降而松栢後
凋宫室成而棟梁是賴果符夢卜入輔聖神當開疆復
古功成治定之昌期進敏德懿行識明慮遠之大老以
富民而封丞相可見上心虛正寢而舍盖公益隆治道
永一人之膺福底三后之協心三年化五年定而勿有
以間之鄙夫寬薄夫敦亦何足疑者殆生民以来未有
固能言之類莫加親九族而和萬邦仰贊聖功之大撫
四夷而附百姓更觀賢業之崇某密辱深知欣聞大拜
卿雲附日蔭不問于蓁蕪越鳥巢枝歸倘從于林壑拳
拳之抱望望于兹
賀吳門下啟
黼座眷賢對揚休命黃扉論道圖任舊人國勢增隆師
言胥穆伏惟歡慶恭以某官材宏器博志正行醇裕陵
左右有民首膺寄屬哲廟祗服厥考更賴謨明亨嘉千
載之逢翊亮有朝之老卓然特操簡在睿衷比以太原
而召晉公盖為蒼生而起安石少留北闕再陟東臺詢
事考言諒益堅于素履贊元經體期永輔于熙朝某逖
守邊藩坐依鈞芘莫遑瞻慶徒切詠思
賀宣撫張龍學啟
宣威制勝坐臻朔漠之空懋寵酬庸首列河圖之邃淵
衷益簡輿論交歸恭以某官厚德鎮浮懿猷經遠詩書
禮樂義之府夙推良帥之風智略謀慮朝之淵凛有名
臣之體任久專于外閫望益倚于長城果資撫馭之才
並總蕃宣之寄蜂屯蟻聚既銷並塞之窺鶴唳風聲遂
底侵疆之復惟勲名之鮮儷宜命數之荐頒顧豈序遷
蓋將柄用某論交有素贊喜彌深乘障相望方愧馮唐
之老親隣為寶尚依張仲之賢悵占遇之未遑徒燕頥
之是禱
賀北京許太尉啟
頒冊朝廷建牙巨鎮示帝衷之眷注極儒道之光榮伏
惟某官學綜古今智周事物畢公正色亮四世而克勤
山甫小心事一人而匪懈早辭繁於左省爰居守於别
都威憺河山慮寬宵旰乃寵廟堂之舊德亟頒旄節之
異恩惟卧鎮之累年諒登庸之不日莫遑瞻覿徒切詠
言
梁帥賀吕太尉啟
錫寵帝廷還榮書殿慶行里閈喜動搢紳伏惟歡慰恭
以某官德契泰初道臻先覺發明六藝傳聖學之淵源
輔翼萬機啟神謨之經緯夙著格天之業薦聞辟國之
功若時尚父之鷹揚亦佑成王之龍受不改險夷之度
更追閒曠之游果動睿衷亟頒異數坐令天下心期大
老之歸來想見吾君日佇真人之謦欬即觀爰立以副
具瞻某縻蹟河山嚮風淮海聆詔音而竊抃扣賓謁以
無階顧是詠言倍於綸綍
賀鄭樞密啟
肆頒宸綍擢冠樞廷夷夏聳聞縉紳交賀伏惟某官受
材宏大植德純明奥學窮經浩若源淵之富英辭貫道
煥然黼黻之華比被眷於北扉亟升賢於右府帷幄决
勝千里輔成繼伐之功文武為憲萬邦坐獲來同之效
授之魁柄簡自淵衷視君如腹心諒深勵翼用汝作舟
楫宜遂登庸屬有守於封疆豈無依於廊廟莫諧瞻慶
徒切詠言
賀鄭樞密啟
肆頒恩制還冠樞廷舊德載崇遠人率服伏惟歡慶恭
以某官藴博大高明之學負經綸開濟之才文章追三
代之純議論陋百家之小道德名世國之光輝謀猷告
君予有䟽附歴踐凝嚴之地亟魁宥密之司四方時靡
有争萬里敢不來享自均勞於琳館每促對於燕朝雖
謙虛久事於循牆而遐邇日期於補衮延登右府用纉
前功外已震於天聲内益隆於國是運籌决勝顧足煩
譚笑之餘當軸處中諒不越旦暮之近某暌違寖久瞻
慶莫諧陳力已疲尚忝藩垣之寄辱知最厚更深帷幄
之依
賀同知蔡樞密啟
進被宸恩入陪政路四方是則共高輦轂之風三后協
心對陟樞廷之峻邦家賴慶夷夏聳聞恭惟某官禀坤
德之直方養浩氣而剛大惟和惟一而祗厥職夙推應
務之材有為有守而遠乃猷素藴致君之術諒功名之
不釋繇中外以洊更時論交歸淵衷密契藏在盟府既
灼知先正之勲尚有典刑當益侈象賢之眷蓋欲保大
定功而决勝乎千里必資同寅和衷以為憲乎萬邦允
膺圖任之艱乃踐久虚之位善繼人之志上方嗣代以
廣文聲率乃考攸行公盍奮庸而熙帝載佇期爰立益
副具瞻某護塞何功實推本廟堂之論蒙庥有自念方
圖田畝之歸趨慶無從遡風增想
賀樞密啟
寵膺制綍進執事樞宿望所隆僉言惟允伏惟歡慶恭
以某官宏才經遠奥學窮深真吾齊魯之儒有古曾閔
之行頃居憲府人自肅而朝廷尊比長地官賦不加而
財用足延登右席倚鎮四夷庶事康哉行慶國鈞之秉
老夫耄矣且欣廟算之憑屬瞻覿之未遑但傾翹而無
已
賀戶部梁尚書啟
茂膺天指峻長地官邦脩永圖人起厚望伏惟歡慶竊
以自古有作惟政可以得民財當今所宜其富莫若藏
天下贊化育以廣生殖則道繫上宰脩法制以均有無
則職歸司存方縣官調度百出之艱欲國勢增長十倍
之裕於斯為盛舍公而誰恭以某官疏通敏明英偉絶
特學傳家法之舊譽占相閎之先以中外所至辦治之
才膺羣下莫可跂及之眷恢恢之刃搢紳既已聳聞巖
巖之瞻廟堂更宜躐處來膺妙簡進畀要權菲服卑宫
顧方勤日旰念強兵足食當不減河朔時必大建管蕭
扶世之功庶悉掃异鏄容身之弊矧周任冡宰職專理
於貨財而唐制中書事亦兼於錢穀更期大用以暢遠
猷某幸趨承似蒙知察敢致區區之慶以盡惓惓之愚
賀河陽許尚書啟
諏辰叶吉露版布新開盛府之潭潭方隆注意詠清風
之穆穆諒可慰心伏惟某官德業閎深材猷肅給詩書
謀帥蓋若倚於長城樽爼折衝詎足游於餘刃别期異
數進陟近班正縻苃舍之居密借寶鄰之潤無從慶謁
但劇傾翹
賀宫使鄧觀文啟
伏審祗膺中詔入覲明廷留使琳宫進陪經幄士有隆
儒之喜朝多圖舊之榮伏惟歡慶恭以某官學博而行
醇識精而慮遠器足以任天下之重智足以周事務之
微文章追三代之風論議綜九流之奥頃由禁路亟預
政機以道覺民無不被堯舜之澤斯謀告后有合于稷
契之言裕然出處之間允矣重輕之繫比膺臨遣暫倚
居留三台六符俯照河漳之會八鸞四牡式遄象魏之
還申鎬宴之多儀促漢釐之密席數咨大事諒多謦欬
於吾君再列近司不待營求于外野别需異數永輔昌
期某量已無它蒙知有數高閎可仰共深維石之瞻末
路何依獨借非煙之潤莫伸慶拜更極欣翹
賀中書徐侍郎啟
顯膺中詔進貳西臺真儒用而奠枕于京允賴儀刑之
舊天下安而注意于相載觀勵翼之圖旒扆虛懷搢紳
引脰伏惟歡慶恭以某官以閎深博辯之學負經綸開
濟之材色雖厲而即之也温氣至剛而養之以直特操
堅於金石先識炳於蓍龜治國忠言蚤見施於廊廟裕
民仁政槩每效於藩垣少留兩河式遏外寇馳單使以
諭敵則游騎不敢近東鄙唱大義以勤王則勁兵相繼
集近畿人心保其無虞有金城之千里國勢因此底定
若泰山而四維亟歌大老之來歸用賞膚功而重疊雖
君子不以得位為喜而朝廷方進有德以尊行入告於
謀猷必展盡於底藴明政刑於閒暇遂致兆民之永康
成道德之安彊坐使四方之無拂某仰孤委任自抵諐
尤重惟前此罪戾之人未有獲面宰輔之理偶爾萍蓬
之寄會逢衮繡之迎身親見之既動一夫不忍之念天
其或者將啟百口更生之塗永言依歸尢倍倫等
賀禮部陳侍郎啟
光膺天指進貳春官帝眷益隆師言載穆伏惟歡慶恭
以某官學窮聖奥識照幾先懿行高風優入淵騫之列
英辭閎論俯收晁董之科早宗經席之微言荐决容臺
之疑議遂錫命書之寵躐陞禁路之華典三禮於虞廷
無易直清之德諧萬民於周室允資詔相之勤方懋遠
猷别期大用某猥兹分部莫克造門逖聞除目之傳實
倍輿情之喜
賀趙左丞啟
寵頒明詔進陟左綱中臺化原永底萬邦之乂邇聯世
表共榮千載之逢四海傳聞一辭歡喜恭惟某官負經
綸之學佐明昌之期簡於帝心所迪乃真儒之效策以
時事有陳必先王之言以佐上則明主無為而尊以惠
下則斯民隂受其賜后非賢不乂休命顯祗於對揚民
其勑懋和明服式時於有叙允洽登庸之望更需弼亮
之謨行副具瞻以應大任某猥辱知憐之舊欣承眷用
之優賦雨雪之霏霏曾是乘邊之久託卿雲之郁郁將諧
問舍之謀瞻拜尚賖想望增劇
賀宇文右丞啟
顯朌詔綍入總政綱盛德所臨國有得賢之美羣情胥
悅士知稽古之榮參翊萬微增崇四近恭惟某官禀高
明之絶識負經濟之宏才囊括底藴而莫知有餘瓴建
淵源而亦復不竭陪荷橐之議論思久罄於周行躋鼇
禁之班視草親承於密旨號令多出於手望實孰居其
先簡在上心夙有進為之志緝熙帝載果膺圖任之公
方紀綱百度之修適聖賢千載之遇儒者在朝政美允
資贊贊之襄大臣以道事君益仰明明之輔尚湏柄用
式副巖瞻某早辱定交逖聞傳命防關有守載逢雨雪
之霏問舍可期幸借慶雲之蔭方賒接侍彌極順依
賀薛右丞啟
敷錫命書召還政路大廷促對喜見儀刑舊德奮庸望
傾華夏伏惟歡慶恭以某官學窮聖奥文闡道原駕說
清時歴處師儒之地被知真主亟居丞弼之司屢告辰
猷一尊國是自均勞於外服尤注意於本朝周大夫思
以公歸共熙庶績薛居州在於王所允叶僉言暫持綱
轄之權即正鈞衡之拜念久違於高躅幸仰託於餘庥
瞻慶未遑詠懷曷已
賀徐司門錢寺丞啟
榮陪陛對光奉詔除職峻望高恩隆禮渥伏惟歡慶恭
以某官才猷膚敏器識閎深風力自將蓋所臨而必治
公忠匪懈故無施而不宜方成王興龍受之功而尚父
有鷹揚之氣金湯備豫收堂上之竒兵樽爼雍容賴幕
中之婉畫伻圖既入占奏益詳果動睿衷亟躋華貫將
還舊府共傾省寺之清班行上新書更俟朝廷之異數
某從游有素展慶可期頌詠之深敷宣罔既
賀永興帥賈侍郎啟
寵膺制綍榮易帥符以洛陽王佐之才牧關中天府之
地諒雅懷之慰愜增吉履之粹和伏惟某官世戴忠純
職聯華近蕃宣已試付旂旐之三千倚注方隆鎮河山
之百二永言桑梓久庇葭莩矧宿好之不忘悵疑丞之
未卜更祈珍嗇别俟超除
賀定帥韓侍郎啟(粹彦)
疏榮北闕擢帥中山眷寄益隆威名已著伏惟歡慶恭
以某官材資邁爽識度曠夷聲猷秀發於勲閎光寵亟
騰於禁路以文武兼資之略領父兄舊治之邦申伯于
蕃方共榮於世執召公是似將别對於王休屬此拘縻
阻伸瞻慶跂旌麾而雖切叙竿牘以奚憚
賀真定帥張侍郎啟(代河北陳漕)
伏審光被恩綸榮更帥閫訓詞甚寵威望已孚伏惟歡
慶恭以某官氣勁才高智深慮遠自奮亨嘉之旦蔚聞
開濟之風比使西畿尤當上意入持從槖任隆版部之
繁出布藩條治聳三城之重惟常山之巨屏控朔漠之
殊鄰障塞彊雄方倚運籌之妙林塘勝絶益資緩帶之
清諒無煖食之淹即被賜環之召偶茲將命實遂親仁
顧展愛之未遑第詠懷之不已
謝到任啟(代河北漕侯臨)
將翰南紀初無善政之聞改使朔陲更荷誤恩之及即
工伊始撫已增慚伏念某植志甚迂受才不腆少承義
訓粗知詩禮之風親會聖時因有功名之望越從筮仕
頗識首公聯卿棘以居中早經推擇懷郡符而補外惟
厪承宣膠舟適可於坳堂龜手亦安於洴澼謬當朝選
疊畀漕權取三百㕓之禾固已空餐可愧奏十九年之
刃尚何餘技足觀忽奉明緡俾分劇部惟兩河之空代
占諸道之長雄金湯百城連衡方面貔虎萬旅仰給縣
官敵騎既勤而有委積之供水行雖順而有隄防之繕
兹焉試可不曰才難方虞未厭於師言俄許入聞於睿
旨趨雲天之雙闕恍若仙遊瞻日月之重瞳温其書接
褒稱狎至遣勞俯加載華原隰之行漸歴州塗之舊題
輿平試嗟陳迹之莫追露檄遷帷或先聲之已偃永言
冒昧實所超踰此蓋伏遇某官論道經邦代天理物伊
尹咸有一德澤無不被之匹夫周公勤施四方皇有克
生之多士曾是衰遲之迹最受特達之知運播物之鈞
已出陶成之溥博開翹材之館備聞教戒之雍容既久
在於主張乃極垂於驅策某敢不益堅壮節更勵遠圖
時和歲豐竊倚餘庥於道極粟腐貫朽願見成效於司存
跋
跋張僧繇畫卷
讀退之畫記真若見畫今觀此畫得其意於形似之外
還如讀退之之記或謂畫記非退之平生得意之文余
弗信也宣和癸夘正月十二日履道
跋魏王書帖(代韓師美)
故光禄卿太原王公與先王有研席之舊且同年登科
某不及見之晚識公之孫大府丞於京師出先王手筆
兩帖惟先王取友天下所與傾倒必世之君子長者此
帖作於邊候兵革間覼縷諄複并及家事曲折且托之
以急難以是知公之賢自為先王所厚蓋不專以舊故
也因泣而書之政和六年四月十五日男具官某謹題
再跋魏王書帖(代)
某兒時頗見先王稱聰師戒行專慤遇事不苟先王出
入中外不得嘗在鄉閭高曾而下墓墳悉委師營守師
尤為盡力先王亦多之今師下世久矣門人清占尚藏
先王與師書帖捧觀手澤追惟曩昔嘆歲月之遒邁望
家林而北首不覺流涕輒附載於後
跋李長茂畫卷後
余頃與元量相從於魏後二十年余來居守而元量適
在鄉里余罷府事待命康樂坊居益相近元量持鄆人
李長茂所畫松石與河間權朝美俱來且言長茂之賢
不輕以畫與人而畫亦高竒有思致吾三人之聚於此
此畫之不易得皆宜作詩余最老大久不近筆硯元量
約窮無聊之餘一意文字所造益高妙朝美筆力膽氣
不經世故挫抑尤豪健壯偉請兩公遂賦之余當鼓譟
助其旁此天下之至樂平生卓絶傑特之觀也靖康初
元正月二十四日定武王某題
跋李端叔帖
端叔從故侯蘇公來鄉閭倡酬題記處處有焉端叔亦
自有蘇李同時之語觀此詩帖撫事懷人惘然久之紹
興癸丑八月朔定武王安中履道題
