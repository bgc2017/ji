初寮集卷五宋王安中撰
表
賀正旦朔御大慶殿朝會表
臣某言一統肇端方憲始和之象九賓就列肆臨御辨
之朝動植均和旄倪胥悦中賀恭惟皇帝陛下堯功同
大湯德俱新履帝位而光明觀天下以中正盛陳儀於
歲首邁漢七年謹圖事於春朝罄周六服維祺有永俾
熾無疆臣猥備方宣預欣邦慶雖切獸樽之愫莫陪龍
闕之趨臣無任
天寧節賀表
臣某言帝乘六氣冬律應而萬寳成天佑四方聖人出
而羣生遂中賀恭惟皇帝陛下道彌三極仁暢八埏九
叙作歌既錫非常之瑞百神爾主用開多歴之年誕先
星電之辰增衍乾坤之策臣限縻方任阻造路朝念昔
稱觴夢猶聞於鈞奏迨今護塞心獨效於嵩呼
又
臣某言律中應鍾寔始誕彌之月星流華渚有開長發
之祥凡在照臨率惟忭蹈中賀恭惟皇帝陛下道兼覆
載功軼平成雲漢昭回煥若文章之懿雷風鼔舞赫然
政令之新孝弟通於神明制作侔於造化蓋五帝其臣
莫及自致重熙凡三代受命之符畢彰丕應爰及生商
之候肇先纘禹之休日中惟亨皇建其極王猶允塞聿
臻四海之歸天德出寧更卜萬年之永臣曩陪拱極嘗
預稱觴遠護塞垣心坐馳於北闕阻登軒陛夀徒祝於
南山
賀夏祭禮成表
臣某等言禮行泰畤載嚴三歲之常道格柔祇永祚一
人之慶見聞所逮呼舞攸均臣聞經所重者祭祀之倫
辨莫大乎隂陽之位休矣皇考既陋合祛之非至哉坤
元有開專配之盛嗣逢昌運蒐講上儀紀寧貺之休辰
具臻殊應奉和陽之徽冊祗薦鴻名襲用彌文聿崇熙
事恭惟皇帝陛下道參高厚功極平成居焉龍見而雷
聲時乃天明而地察御六氣之辨無所不通接三神之
歡皆得而禮臣叨陪近列實預駿奔鬷假無言幸陟再
成之陛昭兹來許敢稱萬夀之觴
賀瀘南再捷表(并笏記)
臣某等言王旅濯征罙入其阻蠻方耆定時靡有爭吉
語遠傳歡聲咸暨中賀竊以舜格有苗而敷文德七旬
舞于兩階周因玁狁而駕戎車一月至於三捷厥遭盛
旦更邁前聞師出渡瀘如動九天之上功成獻泮不淹
數日之間力既易於建瓴勢有同於破竹山林殘種弗
迓克奔脣輔遐陬不戰而屈實畝實籍方斥大於幅員
我泉我池永蕩除於巢穴恭惟皇帝陛下沈機先物獨
智如神恢下武之伐功極采薇之外治靈旗所指堅壘
自摧上帝臨而無貳無虞三事就而不留不處敷奏其
勇遂通道於要荒遹駿有聲可告還於廟社臣幸叨榮
禄慚乏壯猷鼓愷樂以象成願上萬年之夀開明堂而
坐治益傾四表之心臣等無任
蠻衆憑陵天兵奮伐甫奏鷹揚之勇亟臻蟻聚之平恭
惟皇帝陛下聖武布昭神心經緯陳師鞠旅出成算於
中天折馘執俘震稜威於裔土外開禹績上廣文聲以
矢其音式集四方之賀無思不服敢揚萬夀之休(笏記)
賀湖北路奏捷表
臣某等言蠻寇憑陵天兵奮伐縱其羣醜殱厥渠魁捷
奏遠傳歡聲咸暨中賀竊以溪猺匪茹屢干紀而不除
邊吏苟安或弛兵而弗戒乃容嘯聚敢肆跳梁王旅嘽
嘽往專求於首惡虎臣矯矯兹亟奏於膚公遂訖兵誅
殆無噍類國威震疊八蠻知懼以寢謀地利并包百世
可因而無患恭惟皇帝陛下神心經緯聖武布昭出聖
算於中天申大刑於裔土赫赫濯濯遠收不陣之功蕩
蕩巍巍丕顯無前之績臣共叨榮渥親遇熙隆廣文之
聲願告成於廟社陟禹之迹更通道於要荒臣等無任
賀環慶路奏捷表
臣某等言黠羌潰走叛黨誅夷陳原野之大刑據山川
之利勢神祇助順海宇均歡中賀竊以兵義者王師直
為壯蠢彼負恩之小寇連兹干紀之外戎我用有征人
斯共憤果憑勝算大挫兇徒賊雛授首於軍交醜類枕
尸而山積籍其田畝守以金湯地包種落之膏腴天設
封圻之險固恭惟皇帝陛下懋昭剛德丕顯駿功惟斷
乃成爰舉萬全之役咸劉厥敵用申九伐之威方所向
之無前顧何求而弗獲臣叨聯輔拂竊預榮懷如雷如
霆莫助鷹揚之勇于疆于理即觀蟻聚之平臣等無任
賀瀘南奏捷表
臣某等言遠夷負固王用濯征我旅奏公天惟順助捷
音迅至歡頌交興中賀竊以舜格有苗蓋未忘於舞羽
周疆南海亦屢戒於戎車方隆道德之規坐繼詩書之
述夫何蟻聚輒肆狼心天討時行莫予敢侮皇威外震
弗迓克奔無爭將偃於師干有截更恢於輿地恭惟皇
帝陛下仁心溥博剛德布昭睿謀矯矯而神行聖武煌
煌而火烈申嚴九伐聳動八方乃觀厥成蓋有寧人之
指以戰則克共知上帝之臨臣親遇休辰共霑榮渥稱
觴黼座敢揚萬壽之休獻凱旌門益壯六軍之氣臣等
無任
賀三山新河行流表
臣某等言神機獨運得隨山濬川之方經瀆全回資造
舟為梁之利覆涵所暨呼舞惟均中賀竊以導河至于
大伾稽古有曰文命簡編尚矣形勢自然鬱層阜之可
疏曠前修之罕議會逢聖作動與道謀奮英斷於伻來
之初授成算於股引之際所助者順有開必先人皆勸
趨役亟告就歲繇蠲息可寬東郡淇園之憂天險長雄
豈特長坂盟津之固恭惟皇帝陛下德充三極政協九
疇天且弗違水無不下誕先登於岸迺推濟物之仁永
頼時乃功用播翕河之頌臣等共塵榮渥親覿休風無
有後艱當首四方之賀聿懷多福莫窮萬壽之期臣等
無任激切之至
賀河平表
臣某言一德享心皇天眷佑百神受職經瀆安流荐書
大有之編永絶横流之患盛超古昔驩動邇遐中賀臣
聞王正其道以理川水得其性則潤下同入于海禹勤
乃訖於中邦允猶翕河周盛用升於喬嶽會逢熙運效
見休符恭惟皇帝陛下智叙九疇政修六府是興神物
環泰鼎以奠方告厥成功執玄圭而端命專禮后祇而
天明地察不壑鄰國而本固邦寧燕及渾波桃屢華而
弗溢循於正道薪不屬以非憂將觀軒后之馬圖共陋
漢成之年紀臣頃居起部預奉睿謨暨兹尹正之行親
覿懷柔之驗稱慶莫趨於北闕傾心但祝於南山臣無
任
奏賀乾寧軍黃河清表
臣某言率土底平丕顯無前之績澄瀾協應於昭滋至
之休凡屬照臨莫不鼓舞中賀竊以靈源五色符帝王
之作興曠世一清見古今之紀述雖曰流傳之不妄猶
疑闊絶而無聞事出非常理宜有待惟章聖之在御偉
大中之發祥聳動綿區焜燿方冊創業垂統傳休德於
無窮繼體守文格珍符之委至矧乾寧建壘之所當洪
河入海之衝會源委以來同宜休嘉之濬發克臻景貺
厥邁前芳恭惟皇帝陛下宅心唐虞比肩文武無一物
之失所致萬國之咸寧孝極奉先水皆潤下撓之不濁
湛千里之渾渾巍乎有成慶一人之穆穆臣叨持從橐
假守塞垣眷此殊禧見於屬部究觀前史允為千載之
逢遠迹大廷莫預四方之賀臣無任
賀隆德殿芝草表
臣某等言閟宇寧神靈芝薦瑞祚有邦之駿命垂永世
之徽音慶事系傳歡聲咸暨中賀竊以至誠能化有感
必通和氣致祥無幽弗届緬懷碩媛嚴奉晬容王假有
家既厚追崇之禮天監在下用昭滋至之休煌煌三秀
之英奕奕二南之效恭惟皇帝陛下清心體道正德御
邦申禕衣褕翟之恩有關雎麟趾之應巍巍蕩蕩同帝
堯之無能名肅肅雝雝乃文王之所以聖是宜懿淑默
助嘉祥臣幸列近司無禆美化莫不好德益彰彤史之
光維以遂歌當陋齋房之作
賀宣和殿玉芝表
臣某等言德際乾端祥開帝所密依丹檻並秀瓊芝慶
集自中驩均無外中賀竊以元封有獲僻在甘泉之後
庭神爵所誇下侵函德之承霤詎覩靈華之雙吐適當
燕處之九重鍾協氣於堯階迎清光於舜目蓋監觀之
有赫曾咫尺之不違恭惟皇帝陛下體道象先玩心物
表撫四海以精神之運成萬化於蠖濩之中仁恩雨施
而雲行聖知金聲而玉振允宜嘉瑞近出邃嚴臣竊幸
逢辰共深戴后如天人使之無間罔有二三如山阜以
莫不興將延萬億
又賀中書省玉芝表
臣某等言聖政修和仰格上穹之睠靈芝挺秀俯當右
省之庭若見與聞或歌且咢中賀竊以紫微邃宇清禁
近隅肇自先朝任專進禀嗣開盛旦名正弼諧凡立經
陳紀之大猷與繼志述事之美意登崇俊傑修講禮文
本睿訓之發中致治功之冠古坤輿薦祉神草告休密
抱附於菊枝瑩輪囷之玉色所臻若此其應不虚恭惟
皇帝陛下祇紹丕圖遹追先烈撫萬邦而作乂綜百志
以維熙后克聖不命其承自凝庶績天無親惟德是輔
用錫嘉祥臣叨列近嚴慚無調燮親覩晨華之異更紆
神筆之褒旅同穎之禾願比周書之歸美賦再榮之柳
竊嗤唐史之溢辭
賀五色雲表
臣某言神物應期方展大廷之拜慶雲承日共知上帝
之臨在列咸觀綿區溢喜中賀恭惟皇帝陛下緝熙大
業應受珍符堯有成功而巍巍禹會羣后而濟濟石文
前告已彰四字之奇天表相通更呈五色之瑞二儀並
貺萬壽攸崇臣職限守藩心勤存闕竊幸休祥之雜遝
第歌雅頌之昭回臣無任
又
臣某等言俊德昭升上穹純祐大明久照卿靄相輝瑩
視所同歡聲咸暨中賀恭惟皇帝陛下中正履位文明
應天物蒙大澤之油油帝睠小心之翼翼慶雲在上絢
五采以爛然白日顯行彌四方而仰止占有太平之喜
冠諸可致之祥氣非霧而非烟福如幾而如式昔葩葉
告勝符於涿野若龜龍發歌詠於虞廷五帝殊時萬世
一遇臣共霑寵渥實與榮懷天聰天明方輔維馨之德
雲名雲紀願揚滋至之休臣等無任
賀開封府甘露表
臣某等言神都空圄本帝德之好生仁澤零庭見天心
之助順適契誕彌之月有開長發之祥中賀竊以刑措
者帝王之極功露降者天地之相合惟此四方之會坐
環千里之畿惠自上孚事皆中覆星流華渚當聖旦之
俯臨草鞠圜扉屬嘉師之無犯積是和平之氣溢于大
衆之區乃霑雲表飴醴之滋在彼府居杞棘之上天難
愛道帝用與齡恭惟皇帝陛下聖治隆寬風化率籲商
邑翼翼首熙冬月之温湯網恢恢盡解秋荼之密允宜
靈液來應昌期臣叨備四鄰敢稱萬壽垂恩儲祉詎須
漢掌之承翻潤流甘頗覺魏盤之隘臣等無任
賀太常寺甘露表
臣某等言容臺相禮仰承制作之功膏露效祥俯示顧
懷之意燾臨所既抃舞胥同中賀竊以在昔治時數霑
仁澤孝宣之神雀五鳳世祖之建武中元近但止于宮庭
遠或彌于郡國應誠而至惟帝其難眷直清惟寅之司
有盛大常存之義備太平之庶事兼咸秩于無文蓋盡
制盡倫作者謂之聖故如飴如醴莫之令而均恭惟皇
帝陛下孝極繼承道該損益是正百王之陋若稽三代
之隆穆穆新儀神祇祖考樂此穰穰嘉瑞松栢竹葦受
之臣叨被寵榮並逢熙泰合天地之化欣已格于殊休
修山嶽之封願遂觀于曠典臣等無任
賀延福宮竹上甘露表
臣某言旻霄協氣應一德之馨香禁籞叢篁浥萬珠之
飴蜜系傳嘉慶胥集懽愉中賀竊以九重通紫太之神
衆産襲堪輿之粹如竹苞矣知本固而根深零露湑兮
示澤流而恩洽恭惟皇帝陛下體真順則凝命宅中物
咸昌于至仁帝永綏于多福天故不愛其道申降美祥
人莫之令而均共陶醲化臣方承優寄阻綴賀班洋洋
親聽于民聲栩栩獨尋于帝所臣無任
賀甘露翔鶴表(祠于黅鼎之宮有甘露降奏樂致謝雙鶴飛翔于帝鼐殿上)
臣某言作樂告成先民時若制器尚象惟聖為能宜協
氣之横流致嘉祥之並至中賀恭惟皇帝陛下高厚配
于天地孝悌通于神明凡文武齊聖以起治功皆緒餘
土苴以為天下厥有因革其盡精微貢九牧以昭神姦
珍符來寓方一變而致羽物邃古有稽共欣不世之逢
是為太平之象臣任叨紫塞阻陪鵷鷺之班目斷彤廷
徒結雲天之戀臣無任
賀帝鼐成表
臣某言鼎鼐告成肇稱縟禮冕旒受慶裒對鴻禧覆幬
所臨歡呼咸暨中賀竊以軒帝聿興三鼎是用大亨夏
后爰鑄九金以圖百物自禹而降莫得其真逮漢以來
烏覩其瑞天祚明德人與成能灼知一言之孚深發獨
智之藴作新大器增重皇基睿謨俯授於工師神寳遂
隆於國鎮兹為能事夐邁前修恭惟皇帝陛下淵懿測
靈聖神用妙聲身中律度之數制作軼河洛之文繫象
具昭舉百王已墜之典規模特異承萬世無疆之休涓
擇令辰丕膺景貺龍文光潤本川嶽之效珍日景晏温
宜天地之協應搢紳聳視海宇傾聞臣託備藩維阻趨
朝路歎周南之滯莫預盛儀存魏闕之心但勞昔夢
賀開封瑞應治效表
臣某等言邦畿是宅帝德攸施神降嘏而産祥諸福畢
至人遷善而遠罪比屋可封盛冠簡編慶均寰宇中賀
竊以惟民所止兹為衆大之區承王之休積有中和之
澤屬聖神之在御格上下以交孚於皇來牟誕降嘉種
膏露靈芝之紹應嘉瓜瑞木之駢生道不拾遺庭無留
訟桁楊弗用桴鼓稀聞節義出庸衆人之間閭里敦士
君子之行皆太平之象所宜有者故内史之地今多見
之恭惟皇帝陛下躬秩大猶懋昭來孝皇建其極既表
正於庶邦道兼于三乃和同于一氣無遠弗届永觀厥
成臣親遇隆熙幸塵榮渥若時百辟巍巍共仰於堯功
維爾四方翼翼更尊於商邑
賀開封府翔鶴表
臣某言陽月初吉肆臨履武之辰天府攸居載集鳴臯
之類嘉祥協應驩詠交騰中賀竊以夢上帝之與齡但
傳周室頌聖人而使夀不越華封未聞星虹將至之期
有來翔鶴難致之物翩翻仙馭呼舞神州厥數至于三
千之多其符若曰億萬之永恭惟皇帝陛下道彌覆載
功格平成躬既聖而不可知德為天之所大奉宛彼冲
飛之瑞昭兹眷顧之休翔觀象之門實導六龍之巡邁
臨首善之地又先四海之祝延臣驟遠清光頻聞慶事
莫預造庭之列但深存闕之誠臣無任
賀寳籙宮翔鶴表
臣某等言日馭天臨列霓裾之萬衆臯禽雲舞來金闕
之千尋凡逮見聞率同忭蹈中賀恭惟皇帝陛下研幾
物祖觀妙道樞躬既聖而不可知德為天之所大奉夙
膺帝訓崇護真風乃附紫垣肇新琳宇明馨玄酒通肸
蠁於叢霄寳劑靈符起呻吟于比屋異人間出上帝居
歆親屈至尊往陳廣會宜飈遊之降集驂羽鶴以徘徊
蓋高真衆妙之心眷于一德託久視長生之類介以萬
年臣幸遇熙辰具叨榮渥自天祐也幸觀感格之誠其
子和之敢怠對揚之義臣無任
賀翔鶴竹木表
臣某言仙禽天降映雙闕以來翔練實秋登燕七閩而
與足慶聞當宁歡浹綿區中賀竊以鶴鳴在隂非真靈
之莫使竹粒如麥徒夙昔之有聞裵徊象魏之多衍溢
倉箱之富聿彰殊祉允屬熙辰恭惟皇帝陛下體道窮
神虚心植德貫三儀而並貺妙一氣以同和於昭上帝
之臨屢來羽物克篤曾孫之慶既劭田功故端闈紛胎
化之羣而下土獲鳳餘之食用介無疆之萬壽示將不
改於四時臣職祕宸嚴任隆都會望堯雲而手舞伏魏
地以心馳臣無任
賀連理木表
臣某言清禁宅尊首泰和之一氣靈柯連理祚景命之
萬年喜動内朝觀均綿宇中賀竊以木曲直而中合有
開必先天聰明而下臨惟德是輔恭惟皇帝陛下道施
六府政順五辰省山獲大吉之符在沼薦駢華之祉偉
兹上瑞密當咫尺之天申以繁禧益永春秋之歲臣叨
榮寖舊頼慶特深伏魏地以心馳嚮堯雲而手舞臣無
任
賀朱草表
臣某等言天子能致之資上穹日監火德自然之應瑞
草時生祚景命以增隆紀信編而特煥慶歸當宁歡浹
綿區中賀竊以佑民而作君師施德而至草木則有異
卉宛如渥丹太清無為嘗偕甘露而薦祉上古至治迺
配嘉禾而效珍屬盛旦之開先冠衆祥而創見萍實相
輝而獨茂珊枝對聳而更柔申錫中天告寖昌之炎運
聿來南土表麗正之離明惠我無疆臨下有赫恭惟皇
帝陛下道參化育功極平成帝既眷而省山神亦懷而
受職法星順軌暘日重輪咸曰休哉屋既流於赤羽和
之至也野復秀於朱萌泥金可驗於幽經染絳用華於
皇芾食斯不老占壽考之萬年炳且弗渝亘本支之百
世臣共勤戴后每幸逢辰悉至於廷固難名於聖妙並
受其福徒有頼於邦榮臣等無任
賀河中府蟾蜍背生芝草表
臣某言聖神至化旁流龜雒之淵天地中區剏見蟾芝
之瑞慶符興運歡浹羣情中賀竊以神草之生帝功攸
大然附根磐石淮王或曰不能故連葉銅池漢代以為
丕貺歴攷簡篇之舊述未聞木肉之同和邦其永孚于
休天之所助者順乃因熙洽首效殊尤恭惟皇帝陛下
道貫二儀仁充四表虞氏之恩被動植既聽簫韶之成
周王之德及昆蟲方來臺囿之樂干戈載戢壽考維祺
煌乎可致之祥具此非常之應臣限縻事守阻造班聯
聆福物之系傳同輿人而率舞
賀平定軍白兔表
臣某等言仁施動物各得其宜兔擾中林不浴而白慶
昭圖牒歡動幅員中賀竊以明視之生有難窮之三窟
褐衣者衆無不駮之一毛惟威折於隂幽與化馴於狙
詐無思不服覿德則純然後不角不牙秀出中山之族
自形自色皎同空谷之駒天方厚於休明地兼名於平
定厥祥有此其應可知恭惟皇帝陛下通妙羣生智明
庶慝克招携而懷遠乃用夏以變夷宜月魄之效奇示
帝心之助順德罔二三之所致豈諄諄然命之乎歲逾
五百而來思故皜皜不可尚已臣共逢昌運欣睹珍符
紀周宣舞鎬之年外攘復古按韓愈辨徐之說不戰來
戎臣等無任
賀白兔野蠶成繭表
臣某等言孕靈月魄玉色惟純薦祉桑田冰絲可織二
邦時奏萬宇均歡中賀竊以至德之光無遠弗届諸福
之物厥類惟彰睠高密之近區獲明視之素質驗仙經
之壽則既滿五百歲占金行之祥則當服西南夷又兹
野繭之成豈但農疇之慶獻於良日用惟黻冕之共祀
及先蠶應在禕䄖之助恭惟皇帝陛下道包衆甫化底
丕平熏然一氣之和以作動物燕及八紘之廣豈曰無
衣宜登天産之珍昭示帝心之格中林肅肅乃創見於
神奇十畝閑閑初不勤於條采臣親逢熙洽竊預榮懷
賁然來思樂文王之在囿服之無斁仰軒帝之垂裳臣
等無任
賀紅鹽表
臣某言天子躬能致之資邦風有赫火德示自然之應
池鹵凝紅曠古希聞羣生咸喜中賀竊以郇瑕之野濬
發利源祥符以來肇登瑞牒蓋地不愛其寳則邦永孚
于休恭惟皇帝陛下孝奉神明功昭祖考天授之非人
力所欲弗違祥多者其國安於斯為盛臣猥司宮鑰阻
造闕廷第歌炎運之隆莫對清光之近臣無任
賀石中有明字表
臣某等言造基重屋乃天人合應之期伐石他山有日
月相推之象光超前載歡洽羣情中賀竊以物有悍堅
蓋不誠未能動者帝將啓佑則以行與事示之惟陽館
之肇營實聖謀之默契經始勿亟方施礱密之勤吉事
有祥爰發巉巖之藴陽融隂結玉質金書諒由太極開
闢之初已兆聖時嚴配之盛文在中也天何言哉恭惟
皇帝陛下體道宅尊求端順則祇守聖人之寳聿興王
者之堂嶽立雲垂一定工圖之大龍跳虎卧再觀宸翰
之奇宜申命於上穹因效靈于巨礎信彼山川鬼神之
類罔不是依較夫河圖洛書之求此尤有赫臣恭逢極
化親覿殊休握乾符而闡坤珍方隆坐治舞后功而詠
君德敢怠對揚臣等無任
賀芝草瑞穀並生表
臣某等言和氣致祥荐生神草大田多稼密附靈根天
實申休物因效祉中賀竊以曾孫來止乃臻百穀之成
上帝博臨斯有九莖之秀惟天人精祲之相感則禾菽
交貫而同榮有開既堅既好之初無害或耘或耔之際
豈止三農之慶蓋彰一德之符恭惟皇帝陛下道格二
儀仁施九壤受小共大共而有駿厖之惠即康功田功
而無盤遊之娛茁彼晨華方永綏于多福託于秋隴將
迄用于康年臣無助財成幸觀昭假詠歌周道願陳高
廪之篇回復漢都竊陋齋房之作
又賀瑞穀芝草表
臣某等言嘉穀盈疇實函斯活靈芝被野既庶且多有
煒冊書均歡寰宇中賀竊以異畝同穎蓋常見于周邦
連葉九莖亦僅生于漢殿未有薿薿之稼協穗如雲煌
煌之英貢篚系道會南陽之凡數登百者三來安化之
提封號萬者五允謂非常之瑞盛超振古之傳恭惟皇
帝陛下凝命穆清玩心昭曠政格九功之叙德通四氣
之和燕及皇天用集歸禾之祉震于珍物更繁産草之
祥臣竊預榮懷幸觀孚佑自今以始共慶千倉而萬箱
無疆惟休永對一年之三秀
賀鎮海軍等祥瑞表
臣某等言上天之載無聲所助者順諸福之物畢至永
孚于休歡動綿區慶歸當宁中賀竊以道大天大地大
王位其中心和聲和形和氣無不應自一人之有格罄
六合以來符膏露咸濡靈芝競秀木衆支而内附竹並
幹而同榮帝貽來牟多至五穗園有嘉卉類成雙葩告
萬壽之期則長春層敷示百男之兆則夭桃駢實金花
絢彩冰瓦藏文胎仙翺翔鷙鳥衛翊介寳六眸而玉質
孺禽再獲而雪衣郡國相望以上聞品類不可以遽數
恭惟皇帝陛下道超振古仁及羣生奉三無私以乂邦
有萬不同以成福膺二儀之景命永言保之披四海之
瑞圖維其時矣臣親逢熙洽竊預榮懷鋪張願告于神
明紀錄幸光於簡冊於斯為盛欣共對於王休以莫不
增敢載賡於天保臣等無任
賀深州等處衆瑞表
臣某等言皇天眷命方昭可告之功品物流形並效非
常之瑞慶歸當宁歡浹綿區中賀恭惟皇帝陛下道妙
範圍誠參化育五者各以其叙既鼓舞之以盡神萬物
皆出于機雖雕刻而不為巧乾端隤祉坤載産祥美光
燭而膏露零綠竹實而嘉禾茂岱宗望幸紛三秀之芝
房泮水承風蔚雙敷之蓮萼六榴共本衆木并柯二犢
同生八蠶自繭舞鵒來翔而玉質胎禽下集於琳宮六
府三事之修百神爾主故四海九州之大萬福來求臣
親遇熙辰竊霑榮渥鹿濯濯而鳥翯翯已邁前聞麟儀
儀而鳳師師更期創見臣等無任
賀汝州等祥瑞表
臣某等言聖功丕格神人以和福物沓來天地並貺盛
超千載驩逮八紘中賀竊以國安多祥氣順成象郁雲
霄之五采紛芝菌之九葩麗譙儀羽鶴之羣折薪出金
僊之字如竹苞矣零露湑兮同穎雙岐有相后稷之穡
合枝並蒂知涵虞氏之恩鋪張閎休昭受上帝恭惟皇
帝陛下德施日普道化川流克寬克仁而信兆民時純
熙矣不戁不竦而總百禄天人奉之乃集三靈之釐荐
受四方之賀臣竊深頼慶咸傒勒成卜名山顯位之登
乃并是吉延共貫同風之祉於萬斯年臣等無任
賀麟州等祥瑞表
臣某等言帝命不違眷于一德天休滋至覃及四方凡
在燾臨惟胥鼓舞中賀竊以諸福之物其出同時百順
之名蓋彰有道芝房競秀華萼駢敷庭零膏露而自均
地湧醴泉而不愛壽龜游於蓮葉異鵲馴而雪衣桃雙
實以協多男之占木并柯以象殊俗之附自郊庠而效
見跨邊鄙以來符應誠兼德於三靈按牒殆踰於千計
恭惟皇帝陛下治超邃古澤浸羣黎聖功上際而下蟠
仁化東漸而西被神降明出祥多國安保合太和通天
下之一氣緝熙純嘏介君子之萬年臣幸列近司預觀
衆瑞願揚丕烈登泰山以告成更集珍符開明堂而坐
治臣等無任
賀汝州等祥瑞表
臣某言聖人執契廣動化之中和天瑞應誠徧昄章之
土宇光超載籍歡浹羣情中賀竊以躍舟臨屋之符其
臻未衆歌廟紀年之事厥類惟微方上帝之眷臨覩諸
福之畢至仰則甘露景雲之薦祉俯則靈芝嘉穀之效
祥木多相合之條支草有自雙之華實竹垂黃蘂或穿
栢節之堅鶴聽玉音亦集詔文之上昭示春命者率再
三出具列奏對者凡五千餘蓋協氣之横流自生民而
未有恭惟皇帝陛下中正履位聰明憲天成鳬鷖既醉
之休跨魚麗華黍之盛德無遠而弗届四方攸同神有
開而必先百禄是總物其多矣皇則受之臣親遇熙辰
頻瞻景貺陳常時夏允無此疆爾界之殊裒對敷天不
勝喬嶽墮山之望臣等無任
賀中山府慶雲等衆瑞表
臣某等言慶雲在上仰占紛郁之輝和氣致祥俯驗盛
多之物函封狎至塗頌交興中賀竊以莫高者大所親
惟德有生之類可妙以神乃若雲呈五色之符油油表
瑞地蕃衆萬之品一一效奇聿觀紹至之休允契丕平
之運恭惟皇帝陛下功隆下武道協重華毓萬彙以無
所不愛之仁贊二儀以大而能化之聖財成輔相所左
右者神祇祖考以安樂之乾端坤倪雖遠而必届川珍
嶽貢不約而自來臣幸造明庭願施大澤通天下一氣
誕包有截之區介君子萬年用衍無疆之歷臣等無任
賀日暈慶雲并泰寧軍等祥瑞表
臣某等言至德要道通於神明協氣嘉生塞乎天地祥
編屢溢歡頌交興中賀竊以敷政而百禄遒受祜而四
方賀日騰瑞氣雲絢慶霄醴泉膏露之涵濡羽鶴介龜
之遊集神芝薦祉植物效休由觀象於璣衡合奏章於
郡國遠近三十餘所實跨幅員大小七百有竒並應圖
牒恭惟皇帝陛下道參邃古澤浸羣黎超夏禹之平成
極周文之逸樂萬物由儀之效維以遂歌九州共貫之
祥莫不畢至臣並承寵渥竊預榮懷握乾符而闡坤珍
方延億載舞后功而詠君德願答三靈臣等無任
賀荆南等處祥瑞表
臣某等言聖人執契與物皆昌天瑞應誠如川方至慶
歸當宁歡逮綿區中賀竊以祥多則國必安民和而福
乃降帝命率育有野蠶穭穀之貽天德出寧多仙鶴異
花之應大巧至形於獸石靈華更茂於神芝百果用成
多男是卜衆支内附殊俗攸同蓋九功有惟叙之歌放
諸四海故萬物以不誣之理媚兹一人恭惟皇帝陛下
道與天通業侔地富虞氏之恩被動植既聽簫韶之成
文王之德及昆蟲有來臺囿之樂宜通率土並薦嘉生
是謂質諸鬼神而無疑于以編之詩書而不愧臣共深
感遇尤幸對揚德罔有於二三已格清寧之貺物自至
者十五何辭云岱之封臣等無任
賀真定等處衆瑞表
臣某等言聖神體道通元化之機緘天地應祥順太和
之槖籥騰章累至舞手胥歡中賀恭惟皇帝陛下統乾
以純粹精位履以剛中正受命既固降福孔夷達於得
一以生之情來為有萬不同之瑞竹蕡其實露凝如飴
灼灼之華秋敷幪幪之麥冬秀禾駢穎熟蝝抱草枯沼
毛多連帶而芳陸産或合同而化九莖附石黜淮南俄
度之凡二米共稃協后稷肇禋之慶有邦並貺惟聖克
承按牒披圖知天心之所助紀年薦廟宜帝命之弗違
臣共幸親逢尤欣先覩自今以始方迎時萬之休其類
維何更闡日新之盛臣等無任
賀雙桃衆瑞表
臣某等言明德維馨乾坤率籲至誠能化符貺大來班
賀相仍冊書有繼中賀竊以高卑異位上天之載無聲
遠邇同風諸福之物畢至寳龜玉質異鵲霜翎康年多
稼穡之祥順氣鍾水陸之産野蠶自繭木蠧類蟬雲起
封中啟玉檢告成之禮鶴來天寳當琳壇本始之辰道
方六闢而四通言猶一掛而萬漏恭惟皇帝陛下中正
履位聰明憲天臻鳬鷖既醉之休跨魚麗華黍之盛集
三靈之景命永言保之披九壤之瑞圖維其時矣臣叨
聯輔拂莫測範圍咸造在廷共頌無前之績敢拜稽首
願揚百世之光臣等無任
賀台州嘉禾一稃二米表
合宮定位方鳩僝功嘉種應期以歸肇祀懷生共慶有
開必先中賀竊以寧神者以四表之歡心用鬯者資二
米之和氣洽豐年之酒醴升至治之馨香實於卣尊酌
以圭瓚周公之成洛邑式舉明禋平王之錫文侯是昭
顯德於赫海邦之獻允符陽館之榮蓋九筵九陛之規
於兹有作故一隂一陽之道用薦厥祥天與人謀物為
時出恭惟皇帝陛下道心淵靜聖政中和閎休翕受於
二儀曠典兼隆於三代欲躬行於嚴配且肅備於祼將
廣文王之聲芑自來於豐水誕后稷之穡秠果降於有
邰臣叨列近司竚觀休享申旱麓之百福黃流在中歌
漢江之萬年令聞不已臣等無任抃躍之至
賀河南府嘉禾芝草同本表
祥發陪都慶聞當宁覆函所逮呼舞惟均中賀竊以禾
獻周邦以篤曾孫之喜芝生漢殿於昭上帝之臨雖薦
祉於一時實效珍於二本未有隂陽之異産並蕃河洛
之奥區協穟殊莖儷仙英而競秀吐柯載葉附長畝以
爭竒恭惟皇帝陛下道參化育功格平成孝弟感通翕
受神靈之貺慈仁熏浹洊臻草木之和是謂非常之時
有來諸福之物臣猥叨分閫莫遂造廷嘉頌傳聞識崇
寧之丕應瑞圖雜驗知大觀之無疆臣無任抃躍之至
賀蘄州芝草表
臣某等言聖德動天靈芝薦地多踰萬本應萬壽之無
疆中出九莖表九功之惟叙光騰圖牒歡見幅員中賀
竊以神草之生仙經具載飛鳥升龍之狀貫珠偃蓋之
形紫雲飴露之所濡石室金堂之是閟為此蘄春之獻
統於魏闕之陳色備焜煌儼肪截而栗潤氣相回覆分
櫛比而墉崇既庶且繁於斯為盛恭惟皇帝陛下道心
朝徹孝治日宣帝省其山首驗由儀之化物和於野共
霑行葦之仁允宜三秀之英併有一人之慶臣共承丕
貺尤幸縱觀備禮以告神明願同周室下詔而賜牛酒
竊陋漢家
賀亳州太清宮紫芝表
臣某等言天垂純祐地薦嘉生示基祚之重熙介聖神
之萬壽若聞若見或咢或歌中賀竊以三秀敷葳遠但
傳于靈囿九莖茂蔚近或産于齋房未聞還丹五色之
餘忽效吐葉千層之瑞恭惟皇帝陛下恩漸動植孝格
神明具來申錫之休載獲博臨之貺有本者如是式符
蔓蔓之期無不爾或承更衍穰穰之祉臣限縻藩閫阻
造闕廷無任
賀湟州瑞金表
臣某等言河湟故壤德罔不孚天地珍藏時然後出慶
均遠服歡溢中區中賀竊以國有五材金凡三品若時
上幣獨貴精鏐彭蠡既瀦貢始來於揚土淮夷卒獲獻
方集於魯邦發於隨山刊木之餘得必櫜弓戢戈之後
睠西戎之即叙嘉舊俗之惟新我陵我阿實畝實籍既
大同於一氣於變時雍乃崇降於百祥不愛其寳恭惟
皇帝陛下誕膺駿命純佑多方躬堯舜孝弟而力行復
文武疆土而加闢浮于積石載歸輿地之圖自彼氐羌
悉入丱人之掌是臻神物以顯伐功臣竊預邦榮幸觀
廷列遂通絶域詎須宛馬之齎用紀休符豈但漢麟之
鑄臣等無任
賀越州瑞金表
臣某等言天其申命福物既充地不藏珍吉金自出見
聞所逮呼舞惟均中賀竊以鏐璗之英堪輿所閟鑿山
十丈深或困於披沙韞石千年久難期於化玉未聞澤
銑近獲膴田發應社之神光參禹書之貢品雖我無事
而民自富貨且弗居蓋乾知始而坤作成寳宜不愛恭
惟皇帝陛下道施六府政裕五材聖集大成聲自全於
條理言從作乂事兼叙於彝倫仍格休符以資美利丱
人何力有同林邑之流内府是歸奚啻櫟陽之雨臣幸
塵眷渥莫測範圍紀昆田之祥寧鑄褭蹏之狀條岱宗
之祀願泥玉檢之封臣等無任
賀潭州瑞金表
臣某等言道格坤輿不愛其寳祥開湘土厥貢惟金景
貺繁臻歡聲咸暨中賀竊以禹平三壤治先六府之修
箕述九疇事首五行之叙惟精鏐之所在實美利之攸
資遠或閟於嵌巖細殆煩於披揀有來珍物爰俟聖時
神發山藏天成磈聚重兼百鎰可輕巢水之樽粹甚雙
南不待櫟陽之雨恭惟皇帝陛下業侔地富德與天通
政以格民無憾養生之厚言惟作乂不違從革之和允
宜寳藏之興大受丱人之獻臣幸聯黼黻無助財成入
内府以奉王褭蹏何用祀明堂而配帝金版是恭臣等
無任
賀辰州收到楠木表
臣某等言合宮經始天且弗違大浸發祥木不勝用流
聞四海欣喜一辭中賀竊以聖人作興有莫致而至者
上帝眷顧不待求而與之惟重屋之肇營非前王之敢
議九筵宏構方密考於周官十仞瓌材已交浮於沅水
先登於岸有覺其楹初無虞衡斤斧之勤並中工師尋
尺之度時哉景運貺此大功恭惟皇帝陛下光紹丕圖
懋追先烈欲順時而布政思嚴父以配天乃恢萬世之
基爰定一堂之制神祇祖考之意咸俟慶成山林川澤
之靈並來休應以佑我將之享益隆大壯之規臣親列
近嚴竚觀輪奐孔曼且碩大奕奕於魯宮方斵是虔邁
丸丸於商寢臣某等無任
賀仙井監宣聖座生芝草表
臣某等言儒風丕變芹滋泮水之宮聖德潛通芝秀尼
山之像光昭史冊歡浹民謠中賀竊以三代皆以學而
明倫斯文未墜萬世一遇聖而知解其教乃隆歴觀往
辟之規徒謹素王之祀天地之全未覩道術之裂莫同
逢神考之作興表章六籍迨皇明之紹述鼓動四方議
銷搖沮之徒法備賓興之美自上都而首善罄率土以
承流衡紞紘綖有儼大成之宇金石絲竹或聞數仞之
墻所存者神如在其上乃産九莖之瑞默彰一德之交
恭惟皇帝陛下道本生知聖由天縱息邪說距詖行亦
既率從下明詔發德音每先樂育郡國增生徒之數蕃
夷遣子弟之來嘉氣迎輿已格虞庠之應靈華生體更
申蜀學之休臣親遇泰寧預承昭假鳴鑾槐市觀光豈
但於橋門檢玉岱宗望幸想深於闕里臣等無任
賀醫學芝草表
臣某等言聚醫命教肇開黌舍之嚴愛物好生迺格芝
房之瑞天其孚佑民用交欣中賀竊以黃帝之述方書
亶惟聖作成周之治疾癘實廣上恩世或昧於淵源術
乃淪於工技會逢熙盛參考古初增其官師訓道之員
崇以經術義禮之學羣士慕嚮迪我德心協氣横流産
此神草玉蓋金莖之競秀羅紋紫點之相鮮對敷講肄
之庭昭示睠懷之意恭惟皇帝陛下執慈為寳體仁如
天常善救人益運道樞之妙博施濟衆共躋壽域之安
煌煌三秀之英顯顯十全之應臣幸聯輔拂親覩休祥
荷帝博臨豈比元封之賜與天相畢當符抱朴之書
