初寮集卷四宋王安中撰
表
謝除中書舍人表
臣某言秘府高華方蒙親擢掖垣清切亟荷超除初雖
罄於忱辭終莫聞於俞旨具膺寵奬彌劇震惶竊以自
昔言語侍從之臣實典號令文章之任德施威制雖難
名萬化之神墨妙筆精亦足聳四方之聽苟選掄之或
誤知稱愜之為難中謝伏念臣用志甚迂負能弗腆長
而無述幾驚過隙之駒冗不見治坐跂垂天之翼昨由
官學進陟道山稍窺未見之書遽有非常之遇自天承
詔給札試言顧慚骫骳之詞趣就湏臾之頃謂塵燕覽
必觸天顔叨再命於九重每紆宸翰閱兩遷於一月
遂陟禁塗惟外制以不試而用為優而故事或偶承其
乏則免孰如臣者考自帝前恩專出於簡知榮殆無於
倫比此蓋伏遇皇帝陛下堯文既煥湯德又新道兼於
天有雷風之鼓舞言惟作命同雲漢之昭回尚廣搜揚
靡遺疎遠厚龍光於草芥極歆豔於縉紳臣敢不深認
生成永思報效匪躬之故素已願於輸忠不命其承益
當堅於報上臣無任
謝除御史中丞表
臣某言代言西掖初乏能稱執法南臺更叨睿選始趣
令於亟拜終莫許於牢辭祗荷寵榮徒深震慄竊以朝
綱所寄昔固歎於難才士氣既卑久弗勝於流俗歴考
古人之行義但專一意以尊君且將通逹壅蔽盡下情
盖以剔抉幽隠為細事山林伏猛藜藿亦以森然金石
無心雷霆必為霽止故下則身無養交充位之誚而上
則君有虛已受言之光中謝伏念臣用志甚迂逢辰特
幸試之潤色實非東里之才率爾論思是乃北方之學
敢圖簡記忽有超除此盖伏遇皇帝陛下以道觀能用
人惟已知臣好直或由於好學謂臣愚忠猶愈於詐忠
擢居風憲之司俾效芻蕘之智臣敢不仰思眷奬俯激
懦庸傾瀝肺肝儻有萬分之補捐糜頂踵不難九死之
從臣無任
謝除翰林學士承旨并宣召表
臣今月十日武翼大夫充學士院待詔馬清臣至臣所
居奉宣聖旨召臣入院充學士承旨冠摛文之禁直已
誤明揚紆將命之使華更叨趣召紳緌改觀頂踵知歸
中謝竊以潤色大猷素極儒臣之選奉承密旨實專人
傑之求宋興百六十年於兹壁誌三十三人而已宫蓮
䟦燭至空對於七春仙嶺浮鼇或稍遷於一紀顧如名
輩應遴此除矧金鼎玉鉉之元臣與鳳閣鸞臺之近弼
異時東閣接武四賢雖才分之爾殊信詞林之增耀凡
繄推擇實係重輕伏念臣久矣空疎蕭然疲緩獨荷照
臨之逮見收隠約之中入處嚴扉甫踰朞歲震風凌雨
仍慚再造之私蟠地際天尤幸千齡之遇瓊籙面聞於
要訣琅函數授於秘經天動奎鉤俯答蕪謌之韻夜趨
霄極仰瞻飊馭之游况大號之肆敭多一時之特召三
王就第五相策勲定命錫符均釐率土合宮布政授節
邇聯萬年天紀之復元六路師干之奏凱猥緣簡記得
竭鋪張對揚每近於清光慰藉屢形於褒語俾寬幽黜
遂冒寵陞此盖伏遇皇帝陛下心鑑沖融道樞淵妙因
任原省内獨運於乾剛翕受敷施外靡煩於師錫載加
顯渥用燕羇臣惟聖學之川增復睿文之天縱第知刮
膜竊窺雲漢之昭回曾是嘔心曷效雷風之鼓舞所虞
累國豈敢愛身獨肩論報之思終蹈捐糜之節臣無任
謝除顯謨閣待制表
臣某言出董戎昭分宜冗汰擢參法從恩俾薦留重荷
眷憐靡容懇避德猥隆於草芥心更慄於淵冰中謝伏
念臣學淺知疎才微力薄早預賢關之善養遂塵英彀
之並游兩忘鵬鷃之飛一付鳶魚之察中繇際遇寖備
使令具孚淮海之單辭歴按河山之二部逮聖神之攬
政乃賜召還補省寺之闕員每蒙簡在顏始違於天咫
接驟渥於晝三會謀帥於關南獨受方於朝右後來居
上一軍盡驚未輸横草之勞遠逼及瓜之代仰煩親詔
曲諭至懷進職西清迄功北道惟先帝藏書之盛雲漢
昭回而高陽制閫之雄金湯險固適今冒昧深所叨踰
此盖伏遇皇帝陛下平施庶邦寵綏羣辟原省因任乃
君師所以佑下民善貸曲成如天地之能裕萬物故雖
疎遠亦極褒榮臣謹當憑恃國靈申嚴疆政捐糜頂踵
遑暇卹於家為絫積涓埃靡坐媮於年所臣無任
謝除翰林學士并宣召表
臣某言烏臺代匱初塵執法之班鼇禁陞華遽冒摛文
之選紆使騑而錫召哄里巷以縱觀祗荷寵榮惟知震
灼中謝伏念臣學專守已進昧干時窮年隠約之中畢
願棲遲之末支離其德蚤知洪世用之難追琢其章晚
或誤天光之被自蒙簡拔即獲對揚首瞻日月之清明
謂有河山之戇直飛風未遠欲隨鵬翼之高神化潛施
不覺鼠肝之大竊顧非常之遇漸隣可畏之塗典訓誥
者期年心已勞而氣索司紀綱者三月力不逮而神疲
矧兹内務之繁盖極儒臣之盛不辭而受方虞有識多
士之譏自恕以居殆匪每慕古人之意獨厚生成之賜
重慚因任之言此盖伏遇皇帝陛下兼愛以臨百工虛
懷而觀衆智栽者傾者各從物性之宜鼓之舞之並入
天機之運乃重眷於單危之際俾收跡於嚴近之游仰
鴻造之不貲捐微生而莫報試之一再已知翰墨之無
竒惠以初終或覬田廬之可遂臣無任
辭免右丞表
臣某言登翊萬幾宜艱厥付疇咨一德乃克有承俯惟
菅蒯之求進有淵冰之懼敢陳悃愊洊瀆威尊中謝伏
念臣學窺管而不足以見道之全知挈缾而不足以適
時之用獨荷聖神之親擢獲依日月之末光越寘複門
專承基命竭蕪辭之骫骳何裨鼓舞之功師睿訓之丁
寧粗識鋪張之體徒以思慮耗於雕鐫之窘氣志索於
歲月之侵方期力丐於便安固巳心甘於頑鈍倍費帡
幪之惠驟紆綱轄之圖置水而芥為之舟靡堪大受未
牧而牂生於奥兹或非祥伏望皇帝陛下聽察以堯之
聰明用捨以周之陟降量材度德曲昭孤陋之難安詢
事考言更候僉諧之所與追還成命改畀上賢豈惟寬
誤國之憂兼弗累知人之哲絶坐歎乎裴李非素願之
敢知稽首遜於䕫龍庶俞音之可必臣無任
謝除右丞表
臣某言伏奉告命特授臣尚書右丞兼充神霄玉清萬
夀宮副使尋具陳免蒙降批答不允仍斷來章者代言
東閣已叨密命之承貳政中臺更誤近司之選控忱辭
而雖切被訓旨以加隆祗荷寵榮罙增震悸中謝竊以
文昌釐厥庶務委綱轄於二丞元首輔以四隣如股肱
之一體用人當否繫國重輕上焉得原省因任之至權
則朝廷正而百官正下焉有同寅協恭之誠意則衆賢
和而萬物和矧遇聖神之興具昭功化之敏以繼前人
之志則所受休畢以善一世之俗則咸克勸忱若室既
堂我則肯構如材已斵爾其塗丹載觀政事之惟醇固
謝智謀而不用必慎厥與以俟知微知章之賢俾率有
陳庶廸惟幾惟康之助伏念臣器拘近用學昧大方晚
出寒鄉無先容之一介獨超俊軌閱再閏而六遷粤從
晝接之初已形柄用之意容其戇直以振兩河之氣稱
其文彩以為二禁之華琳闕羣趨偕弼臣而賜篆鼇峯
夜入紆宸藻以垂謌護持尤費於大恩長養用成於今
日擢参國論蔽自聖心人實後來寧免積薪之議政多
末學深虞製錦之傷此盖伏遇皇帝陛下體乾以純粹
精位履以剛中正欲一日二日之萬幾無曠永綏攸暨
之民合六德九德而百工惟時胥樂思皇之士既延登
於人傑共欽亮於天工兼收孤孑之蹤將試贊襄之效
臣敢不仰思殊眷俯竭愚忠雖久侍清光信其臣之莫
及而日聞獨斷盖惟道之是從顧已誓於捐軀當弗渝
於報上臨下有赫實聞斯言臣無任
辭免左丞表
臣某言伏蒙聖慈除臣尚書左丞尋具劄子辭免恩命
特降詔書不允者贊襄無補蔑聞已試之功圖任有加
誤玷頻虛之位爰瀝囊封之懇載紆詔檢之華輒罄終
辭覬回定命中謝伏念臣智不周於庶務學未造於大
原猥緣際遇之殊寖被奬知之渥越登四近坐閱再朞
德愈盛而日新顧何施於爝火任已重而道遠徒自窘
於搶榆方需幽黜之嚴敢冒次遷之寵舉直錯枉而選
於衆必得股肱之良陳力就列而止不能是惟犬馬之
願伏望皇帝陛下睿明俯照淵度并容允兹遷令之祈
寬乃妨賢之慮終始慎厥與式昭庭陟之公左右惟其
人務俾師虞之穆臣無任
謝除左丞表
臣某言伏奉告命特授臣守尚書左丞加食邑四百戶
食實封一百戶尋具陳免蒙降批答不允仍斷來章者
中詔班朝載預疇咨之列左綱虛位肆叨叙進之榮雖
洊達於遜函訖莫回於渙綍祗膺眷渥罙積震惶中謝
竊以天地辨位而君臣之義明帝王執要而政事之經
立盖本在上而末在下故臣必致詳惟統有宗而會有
元則事皆隨舉矧冠疑丞之任實顓管轄之司處乎道
揆法守之間諉以謨明弼諧之重倘非試可不以次遷
伏念臣晚出寒鄉初無他技一官效智幾遂陸沉九牧
知名悉緣天奬寘彼雲霄之寥廓振於風雨之震搖粤
繇二禁之嚴進翊萬幾之密若時聖治丕紹燕謀飭寖
紊之規則念每見於羹墻守既成之憲則堅弗渝於金
石循名責實官無冗濫之員理財正辭國有經常之用
凡曰儀刑之典端如卜筮之孚觀聖王於其燦然固已
邁鳬鷖假樂之盛在賢人識其大者幸復見貞觀開元
之隆依光坐閱於再朞撫事猶懷於昔論曾是奉承之
未必知稱塞之難江漢濯之寧復潢汙之尚日月出矣
詎湏螢爝之持獨負愧於空餐久分從於幽黜仰繄全
度更冒褒陞廊廟同時半用河山之士股肱在列偕來
翰墨之林此盖伏遇皇帝陛下秉執道樞懋昭智燭翕
受敷施以就衆德因任原省以協至公於萬斯年式永
孝思之祜曰三有俊共釐帝命之休俾参備於機衡迺
兼容於菅蒯臣敢不恪遵明訓圖報大恩職思其憂退
益勤於載采言可底績進弗替於輸忠降監在玆周旋
以是臣無任
帥燕到任表
臣某言近奉御筆令疾速之任於七月六日治事訖師
干護塞俾當涿鹿之衝儒服宣風兼鎮盧龍之舊問諸
故俗撫以寬條中謝伏念臣承學未優負能尤薄煨塵
弗燿初敢急於人間天日所昭晚乃參於世用自陪國
論屢閱歲隂西被東漸莫贊敷文之治南征北伐何禆
經武之圖身雖備數於廊廟之臣上亦不責以軍旅之
事屬新疆之載拓湏近輔以來臨委後務於會元按前
世平淮之實納新年之餘慶遵本朝下蜀之規猥承遣
戍之嚴兼冒授方之渥臨門過節仍蕃郊宴之儀馳驛
賜詩并侈鄉隣之寵赴屯於外請汰輒留逮遄六月之
行既命十連之率飛芻輓粟方遠略之是資緩帶輕裘
顧諸生之安用第憑廟算式遏邊虞此盖伏遇皇帝陛
下駿惠先猷詡揚獨智雷聲龍見大伸震曜之神地闢
天開包有幅員之廣因加試可就董戎昭臣敢不祗奉
聖謨勤宣德澤無遠弗屆願聞去殺之期咸與惟新亟
迪變夷之效
辭免大名帥表
臣某言伏奉制命除臣大名尹大名府路安撫使尋具
辭免檢校太保建雄軍節度使復蒙聖慈特降詔書不
允者遠戍踐更真祠屏處復畀兵民之寄已誤觀能既
兼將帥之榮敢饕加命洊書悃懇終冀矜從伏念臣晚
奮寒鄉親逢盛旦進聯綱轄每負愧於空餐出撫疆圻
第偷安於無事兹竊燕申之幸稍期疲曳之休載奉明
綸俾司留鑰官稱惟舊尚多昧利之慚恩渥增隆實重
踰涯之懼事非宜得義則可辭伏望皇帝陛下允輯師
言特回渙號使易盈之小器或免顛隮則未冺之餘生
尚能補報臣無任
謝知大名府表
臣某言中山重地已玷蕃宣全魏名都更叨居守仰服
訓詞之厚俯忘道路之勤祗見吏民敢遑夙夜中謝伏
念臣本無他技粗守朴忠靡緣一介之先容親遇千齡
之嘉會稍蒙劇使即簡異知寖躋嚴近之塗終乏將明
之略上辭機務規小已之便安改付邊藩出大君之特
逹歲時坐閱罪戾是虞豐年閭里之寧敢言已力治世
封疆之肅肇自聖謀豈圖不腆之才進冒非常之寵惟
北門之巨屏居四鎮之上游紫盖黃旗接帝城之葱鬱
玉符金鑰乘輦路之深嚴若時撫馭之臣相望典刑之
老臣無何者今乃得之皇皇者華未改行臺之舊多多
益辦竊慚開幕之雄獨欣汶水之非遥實幸菟裘之可
卜此盖伏遇皇帝陛下欽明旁燭睿智兼周善貸曲成
如天地之裕萬物原省因任作君師以佑下民謂臣來
朔部之頻眷此去東州之邇用捐寄委以示恩私臣敢
不竭節首公悉心體國冀綱維之少就或桴鼓之稀鳴
克壯其猷雖自強於蒲柳不能者止終有請於枌榆臣
無任
謝除大資再任知大名府表
臣某言明綸洊降假舊服於陪京寵數兼崇進隆名於
秘殿忱辭雖罄淵聽莫回内惟一已之叨榮外俾兩河
之改觀感深夙夕媿溢心顔中謝伏念臣本乏異能偶
逄興運片言可績寖蒙特逹之知小諒既孚驟玷弼諧
之任曩辭帷幄迭畀珪符朞年筦鑰之司未聞報政咫
尺冕旒之照每俟黜幽睠兹封畢萬之都夫豈借寇恂
之地矧邃嚴之東序列耆俊於累朝併荷誤恩更遷近
職周邦徒喜于蕃實靦於甫申公綽何優為老或宜於
趙魏此盖伏遇皇帝陛下迪知衆志因任庶工摩義漸
仁俗有久安之化賜金增秩吏無數易之勤方求舊以
圖功亦念勞而申命臣敢不益堅忠節仰體聖心弭盜
訓兵少效撫綏之略愛民重本庶臻安静之風臣無任
謝除檢校少保表
臣某言伏奉告命除授臣檢校少保尋具辭免恭承御
筆手詔所請宜不允仍斷來章者中軍謀帥已叨漢代
之崇亞保視儀載躐周廷之峻雖罄忱辭之確重紆寶
翰之華拜命增榮捫心益愧中謝伏念臣頃從末至誤
簡異知遍參法從之嚴遂秉政機之要第縻歲月無補
涓埃屬新邦來復於版圖需近輔往釐於疆理蔽由聖
選付以戎昭敷文德以格苗民既乏贊襄之效撫成師
而定燕國有慚臨遣之光當弭節以留屯屢抗章而丐
罷千里出塞俾遄遠戍之行五月渡瀘遂約輕齎之入
方布勞徠還定之政甫登康樂安平之書猥緣後務之
留亦玷司盟之賞焦頭爛額初何有於徙薪毀瓦畫墁
詎可言於食志雖曰湛恩之溥逮實非小已之宜蒙偶
逋寇之干誅整偏師而薄伐朝晡再捷沙漠亦空倚李
祐以成功但守用降之策先曹參而書最敢專發縱之
勞會吉語之上聞攬遜章而親報具祗寵奬已即欽承
此盖伏遇皇帝陛下内廣堯仁外昭湯勇神武不殺坐
開萬里之疆慶賜遂行特享四鄰之澤雖如羇遠亦在
記憐臣敢不益竭思維少圖報塞貳公弘化方隆乘障
之權五教敬敷庶迪移風之效
辭免檢校少師表
臣某言伏奉御筆手詔已降指揮除臣檢校少師依前
慶遠軍節度使充上清寶籙宮使兼侍讀尋具劄子辭
免伏蒙聖慈特降御筆金花牋詔書不允者冒貢忱辭
冀回渙號申頒親詔尚閟俞音終難誤寵之饕敢避天
威之瀆中謝伏念臣蚤緣懵學寖簡異知再歲乘邊第
守平平之策一身扶病迄無赫赫之名兹滿戍以言旋
分投閑而自弛遽承訓指超進班聯侍瓊籙之殊庭備
金華之舊列盖前此優賢知之禮乃舉以休疆埸之勞儻
昩利以偷安臣之罪也知罔功而懇避天必從之伏望
皇帝陛下智燭兼明道心博愛俯監由衷之請曲垂遷
令之私息此微生許畢桑榆之景自今餘日誓殫畎畆
之忠臣無任
謝除檢校少師表
臣某言伏奉制命除授臣檢校少師依前慶遠軍節度
使充上清寶籙宮使兼侍讀尋具陳免奉御筆批答依
已降親札手詔不許辭免仍不得再有陳請者撫新疆
而滿戍方遄收召之音渙大號以疏恩更厚來歸之禮
每竭忱辭之貢祗勤親翰之紆亟拜寵光第懷震越中
謝伏念臣頃繇孤進寖簡異知牽課文詞猶曰平生之
學贊襄政事果無已試之能會謀帥於封圻遽受成於
帷幄侏儒扞敵不勝誤國之憂匹馬渡瀘敢作全軀之
計殊俗認勿疑之信懦夫規無事之安賴聖澤之滂流
格邊虞之耆定包虎皮而櫜弓矢種落一家挽天河以
洗甲兵農桑千里常武既歌於就緒出車爰賦於勤歸
分若子牟心常居於魏闕誰期定遠身復到於酒泉幸
休一障之乘仍趣九霄之覲陞眎班於左棘留偃節於
中都進讀邇英曾是論思之地侍祠寶籙乃嘗受度之
廷比奉昕朝載康玉色實畆實藉具昭經始之艱難靡
室靡家尚軫向來之落莫惟時茂渥疇克欽承此蓋伏
遇皇帝陛下妙道無方沈幾不測福威惟辟獨操厲世
之權鼓舞盡神深得馭臣之術憐此軒墀之舊弛於塞
漠之衝惠以餘生錫之多祉臣敢不俯堅晚節仰報隆
私誦述詩書歸美一人之德精勤香火祝延萬夀之祺
臣無任
謝除檢校少傅表
臣某言伏奉告命除臣檢校少傅尋具劄子辭免凖入
内内侍省發來御前金字牌遞恭承詔書所請宜不允
者明廷誕告誤陞弘化之聯温檢申頒未遂由衷之請
敢期從欲洊瀆蓋高中謝伏念臣奮自諸生親逢熙旦
為功名而投筆多求蚤陋於班超資翰墨以入關始望
殆踰於文本比自四隣之列出宣三路之威屬殘霫之
干誅整偏師而奮伐身當幕北刀置鞾中聖謨洋洋沓
授折衝之略虎臣矯矯共懷敵愾之忠援枹不待於五
申破竹遂成於三捷設壇而拜韓信仰歸善將之功置
酒而折隨何夫豈用儒之效幸封疆之載肅顧名器之
敢饕玆預策勲獨憂昩利伏望陛下灼知以迪有俊明
試而懋厥官特矜居寵之思姑底幹方之績許回渙號
用協師虞臣無任
又謝除檢校少傅表
臣某言伏奉告命除臣檢校少傅尋具辭免恭承批答
不允仍斷來章者全師勝敵偶當一障之乘孚號揚庭
許間三孤之列控忱詞而靡獲祗寵命以彌兢中謝伏
念臣策足諸生致身近弼聞俎豆未學軍旅之事洊叨稽
古之榮聽鼓鼙則思將帥之臣忽誤謀元之選有衍新
疆之闢惟艱後務之承方從輕騎以渡瀘遽報殘奚之
闚塞聖謨先定載虔問罪之辭王旅遄行共底侮亡之
罰時雨霈戎軒之捷迅霆摧賊壘之堅絶大幕以一空
肅昕朝而三賀無思不服時靡有争民所欲而天必從
用迄駿功之定君之伐而臣何力亦饕信賞之加此蓋
伏遇皇帝陛下錫智表邦隆寬御衆誕敷文德坐恢有
指之疆肅將天威聿廣無前之績爰飭懋官之典肆疇
護塞之勤臣敢不益謹戎昭具遵猷告子牟孤外寧忘
魏闕之心居定遠衰疲猶覬酒泉之身到臣無任
乞外任不允謝表
臣某言備員起部積媿空飱貳職銓曹重叨殊渥懇辭
弗獲恩指有加仰戴寵光彌增震惕中謝伏念臣材資
不腆識度非優初無餙已之智能粗有傳家之忠義逮
逢興運寖被異知擢自稠人洊沐雲霄之澤久参法從
親承日月之光間繇顓閫之行亟預賜環之召式序在
位庶克有為疇若予工終無可錄已寬怠廢復玷超除
惟文昌之貳卿首天官之小宰力綿望淺事劇才難當
總核之具嚴顧選掄之曷稱此蓋伏遇皇帝陛下道兼
化育仁極生成徧覆包涵以作萬邦之乂因任原省用
臻百志之熙乃眷庸虛亦加保惠臣敢不竭誠徇節奉
法守公夙夜所思固莫先於體國涓埃可效竊自誓於
捐軀臣無任
再乞外任不允謝表
臣某言忱誠上逹覬有察於由中親翰俯頒顧弗容於
補外仰懷寵遇彌積震惶中謝伏念臣初乏異能久尸
榮禄既蔑聞於稱效宜崇降於疾殃乃始籲天敢云擇
地軒墀瀝懇已洊拜於温言雲漢垂光更曲昭於至意
此蓋伏遇皇帝陛下仁深覆露道備生成謂衰難之可
矜尚眷存之勿舍雙鳬乘鴈雖不計於江湖去馬來牛
欲盡安於轅軛因加神筆以寵微軀臣敢不勉激懦衷
益堅晚節永言大訓豈特耀於雲仍竊誓此心固將捐
於頂踵臣無任
謝乞外任詔書不允表
臣某言軒墀瀝懇初閟俞音雲漢垂光更煩親翰頒温
函而載渥控感臆以彌深中謝伏念臣本乏異能驟叨
殊奬無實之名可愧不腆之學易窮矧兹内務之隆夫
豈平生之望八塼日上眩金字之千言五閣雲深恍銀
臺之三昩食既浮而多懼力弗給而先疲居惟累國之
思進有籲天之請忱誠莫諒訓旨加隆此蓋伏遇皇帝
陛下智燭兼明道樞善貸雙鳬乘鴈雖無益於江湖去
馬來牛亦並安於轅軛乃眷嶔﨑之跡重紆焜燿之私
臣敢不欽命君師一心文字涓塵何有莫知稱報之方
溝壑未填俱效捐糜之日臣無任
謝賜詔書不允表
臣某言近奏乞減罷換階官除外任宮觀凖入内内侍
省金字牌遞伏蒙聖恩賜臣御筆詔書所請宜不允勿
再有陳請者忱詞上逹洊敢丐閑親翰中頒尚令代匱
曲煩褒勉彌劇凌兢中謝伏念臣奮跡竒艱遭時明盛
念終始典於學預闚聖作之淵微惟干戈省厥躬實昧
兵謀之飈忽兹領師屯之重載離歲歷之周轉喉幾雜
於殊音塞鼻坐饜於異饌同來吏士既盡去而莫留僑
寓妻孥殆兩忘而稀問靦有食浮之畏衰難力任之堪
凡四上於節旄復三祈於祠館此物此志諒無藉於多
人肆筆成書猶俾安於厥服申加訓指尤認眷存此蓋
伏遇皇帝陛下聖度兼容仁心博愛謂久参於帷幄察
及初終雖邈在於封疆待如疇曩未從冗汰以示慈憐
臣敢不勉務獨勞每如始至尚寧幹止第憑外治之敷
何以家為更懋前修之略臣無任
謝乞宮祠不允賜詔表
臣某言今月一日上殿奏禀職事以病軀未安乞一在
外宮祠伏蒙聖慈特降詔書不允者彤墀賜對欣復望
於清光真館養痾獲縷陳於丹悃繼頒明詔尚閟俞音
中謝伏念臣禀性艱竒被眷優渥由寵榮之滿溢致疾
疹之窺乘偶緣江左之姦氓稍復龔牛之化就易鎮東
之舊治空慙郭馬之迎比密拱於行朝勢尤難於卧理
抗章請覲容瞻咫尺之威造膝輸誠敢避再三之瀆豈
圖寬政未忍投閑此蓋伏遇皇帝陛下道廓蓋容恩均
動植解衣推食每曲盡於下情補劓息黥尤垂憐於舊
物特紆清問深軫沉痾諭藥劑之寒温辨醫工之良否
逮辭北闕仍叨蕃錫之光華既返東藩復拜温言之煩
悉睿恩若此小巳何堪儻薄技之未窮豈殘軀之足惜
敵鋒屢挫而未聞於退聽敢忘海徼之虞民瘼望瘳而
尚窘於催科益圖邦本之固有以利物是為報君
謝降官表
臣某言惷愚闇事合寘嚴科仁聖原情止從寬典危衷
載惕感涕交垂中謝伏念臣初乏異能上辜殊奬緣去
國五年之久兼乘邊百慮之餘老將至而易昏技已窮
而難強遂貽罪悔重累眷憐此蓋伏遇皇帝陛下愛等
父師恩均天地未忘簪履之舊特霽雷霆之威故弗加
誅第令降秩臣敢不仰思訓戒更務省循此玷未磨遑
及謀身之念後圖可勉豈無補過之心臣無任
謝復官表
臣某言泉法流行稍逭曠官之誚綸音襃拂更叨復秩
之恩丐寢弗俞負慚㒺措中謝伏念臣早緣誤簡嘗玷
近僚法出便民既預聞於曩昔奉身體國當自勉於今
兹豈識守分之常遂冒寵光之渥此蓋伏遇皇帝陛下
聖功日起睿澤時敷畀矜簪履之餘差錄絲毫之末特
加賞勸因示眷私臣敢不祗服訓詞益圖報效老之將
至願殫夙夜之勤知無不為用倡藩垣之治臣無任
謝落職宮祠表
臣某言原情議罪敢逭邦刑褫職示恩洊煩天造危衷
載惕感涕交零中謝伏念臣初乏才稱誤叨帥任頃以
抱疴而自列繼蒙易地以遄行承市駿之書垂代歸者
三日申丐閑之懇乃獲命於半塗積愆已多逮此盡見
雖重招於清議終弗寘於嚴誅此蓋伏遇皇帝陛下仁
政旁通道心善貸矜其黽勉既凋犬馬之年假以生全
俾終駒犢之養臣敢不粗完晚節深念前非病矣何堪
徒有熏修之願闕然自視莫知報效之期臣無任
謝差提舉崇福宮表
臣某言准勅差提舉西京嵩山崇福宮者出司留鑰方
愧非宜改畀真祠更容自便恩私有腆感媿惟深中謝
伏念臣奮跡寒微禀資遲鈍文供世用偶逢千載之休
身被國恩嘗列四鄰之近形骸槁於遠戍思慮耗於多
虞逮還進讀之聯屢有退閑之請顧未棲於田畆乃復
玷於藩垣自愧無堪欲辭弗敢交符三日適當備預之
初祗命九天遽解劇繁之責此蓋伏遇皇帝陛下道樞
善貸智燭兼明察其不能假以終惠俾託醇醲之化遂
藏疲曳之軀臣敢不仰體睿慈誓堅晚節餘生未冺粗
知忠盡之方九殞何難弗易險夷之守臣無任
寶章閣學士提舉西京嵩山崇福宮謝表
司戎避長誤陞學士之班刺郡乞閑遽領神仙之宅榮屢
辭而益峻恩過重以難勝昩所從來言之曷既伏念臣
家雖弓冶身本泥塗積半生州縣之間僅能免過脱萬
死干戈之際本不求知薦揚方徹於冕旒解后適更於
琴瑟夤緣超躐度越尋常英簜觀風再轉即專於帥閫
蓬萊寓直三遷徑入於甘泉逮兹訪落之初又枉起家之
召始偷安於武部旋改貳於儀曹史觀地嚴亦容秉筆
邇英天近或使横經已挻負乘之灾尚畀絲綸之寵非望
峻登於常伯得歸尚假於隆名自寶章創閣以來未嘗
建長釋古鼎專城之寄始遂投閑惟嵩嶽之外祠實洛
師之重地念昔已叨於均佚及今更喜於重逢禮在垂
車當掛冠於帝里義同賜杖容竊食於鄉邦莫名坱圠
之私未覺崦嵫之迫兹蓋伏遇皇帝陛下仁同天覆恩
與風行得博施濟衆之方示内恕及人之意俾臣身雖
遠外尚陪扈從之班知臣疾已沉綿更予支離之粟遂
使窮塗之士益增末路之光臣敢不堅節山林思忠畎
畆力難報效但歌天保之詩職在禱祠請上華封之祝
謝魏王追封表(代韓侍郎師美至案宋史政和五年二月追論和嘉祐定策)
(功封韓琦為魏郡玉)
臣某言錄勳念往曲垂宸翰之襃錫命勸忠追極王封
之寵訓於永世著在信書逹幽壤以知榮舉衰宗而增
感中謝伏念先臣某昔居相位兩翊聖朝身期盡瘁於
皇家天實開先於盛運初不自伐久而彌彰仰逢睿主之
繼承每荷淵衷之簡在臣頃叨乏使嘗對清光留聖問
之雍容及私家之紀述逮登塵扈獲奉燕閒蒙宣訪之
再三輒控聞於一二忽紆親札申降異恩雲漢為章俯
賁九泉之隠山川啟宇峻超五等之崇此蓋伏遇皇帝
陛下祇率前寧丕昭來孝潤色祖宗之業既底成功眷
懷社稷之臣遂疏渥澤臣敢不永思德意益謹義方小
已何堪始莫知於報稱闔門相誓終共效於糜捐臣無
任
謝韓魏王私錄宣付史館表(代)
臣某言薦被温言訪故家之私錄忽頒清詔增舊史之
闕文恩極漏泉感深闔族中謝伏念先臣奮由一介逮
事三朝昭陵立子之初首開大策慈夀御簾之際獨靖
羣疑繼遵末命於英皇仰奉丕圖於神考雖輔翊艱難
之節天實聞之若彌縫委曲之言人無知者臣嗣逢興
運獲厠從班頻瞻黼座之巍巍數奉玉音之秩秩謂矜
能伐善固非丙吉之本心而紀事成書必有鄴侯之遺
傳咨詢既逮冒昧以陳乙覽歎嘉既錫苞茅之寵信編
論著益增汗簡之光此蓋伏遇皇帝陛下治假盈成功
隆繼述履至尊而制六合無疆惟休襃有德以懷萬邦
不顯亦世乃紆睿旨追錄前勞臣敢不勉激懦衷永思
先訓忠於君父不忘所報
開德府謝上表(代韓師質)
臣某言聯榮内閣已玷誤恩假守輔藩更分優寄密接
神都之近首承上德之流祗戴寵光彌增震惕中謝伏
念臣負能既薄用志亦迂廑力詩書粗襲先臣之學奮
身科第幸参多士之躔間關夙備於使令晼晚驟蒙於
眷渥追惟舊弼嘗輸社稷之勞訪逮嗣人超畀鄉閭之
郡比代還於北闕尋擢帥於南陽文陛延登玉音咨度
誦元豐之聖製審漳水之故阡親奉訓詞改隣丘壠俄
授符於全趙繼易地於澶淵三命兹共重叨屏翰再宿
曰信亟見吏民此蓋伏遇皇帝陛下躬秩大猷動遵先
烈念兹黎獻秉文之德對天燕及故家凡周之士亦世
因容微賤獲被生成臣敢不恪謹詔條布宣惠澤臨
民弗怠庶幾循吏之風報國是圖不愧功臣之嗣臣無
任
大名帥謝表
臣某言伏奉制命除臣檢校太保建雄軍節度使大名
尹大名府路安撫使再具陳免蒙降批答不允仍斷來
章者起從真館付以陪都峻加視秩之榮仍易齋旄之
重眷懷有腆感愧惟深中謝伏念臣奮跡寒微禀資遲
鈍文供世用偶逢千載之休身近天光既閱十年之久
頃由政路出撫師干歲籥三周覺形骸之已槁都門再
入疑夢寐之初回矜憐曲軫於上衷顧語每康於玉色
惟是食浮之懼靡遑家請之安燕見所祈固及田廬之
卜隆私未憗尚叨藩翰之求已復預於謀元乃更霑於
進律此蓋伏遇皇帝陛下道樞獨運智燭兼明彊根本
以馭邊尤憐兩河之寄資典刑而用舊猥先一介之臣
因假龍光用昭體貌臣敢不仰祗訓指俯勵忠忱恩既
厚而不貲莫知稱塞力雖愆而可勉何愛捐糜臣無任
陜漕謝上表(代席修撰貢)
臣某言陞榮書殿將漕陜郊仰承訓告之嚴俯即封圻
之闊恩來望表感溢情涯中謝伏念臣識度非優材資
不腆偶身逢於盛旦偕器使於羣工越自郎曹遂塵宰
屬轉輸晉部實兼二敵之隣調餉朔陲幸迄三山之績
改兹劇任發自睿衷猥令魯衛之弟兄分總咸秦之兵食
入辭文陛親奉玉音層霄之照旁周零露之澤洽至此
蓋伏遇皇帝陛下欽明遠燭博大兼容善貸曲成體天
地而裕萬物原省因任作君師以佑下民是致疎微亦
叨眷奬臣敢不堅忠許國竭節首公時和歲豐已腐關
中之粟家給人足願流地上之錢臣無任
代張漕謝復官表
臣某言瀝懇自明幸逃疑罰推恩有叙冒進文階聞命
若驚銘心知感中謝伏念臣材非挺特器本迂疎此復
委於兩河已坐殫於五技日月逾邁雖強濟之蔑聞兄
弟孔懷偶尤違之弗預仰蒙原察重荷生成此蓋伏遇
皇帝陛下明並日中仁同天大正名議罪昭其可免之
情施德勸勞還以所增之秩臣敢不仰思訓戒俯罄忠
勤當更誓於捐糜庶少成於報效臣無任
謝再復官表(代)
臣某言慶澤時行幸蠲宿咎明恩還至叨復文階拜命
震惶撫躬感勵中謝伏念臣少聞義訓初乏才稱自膺
劇使於累年粗守愚忠之一節仰承詔令雖夙夜之惟
虔退攷事功靡絲毫之可錄頻蒙遷叙重荷記憐此蓋
伏遇皇帝陛下聖度并包仁心溥博遵王之路公好惡
以無偏何天之休錫臣民而咸被故如小物亦玷鴻私
臣敢不深體生成益思罄竭誓以首公之志用伸報國
之勤臣無任
謝降官表(代曹漕坦)
臣某言智昩察姦固宜重責恩從降秩深荷至仁聞命
震驚撫躬戰慄中謝伏念臣材非挺特器本迂疎誤叨
識擢之殊寖備使令之末列城仰給蓋心計之已殫愚
俗興訛乃風聞之不早既莫逃於吏議尚特屈於官刑
此蓋伏遇皇帝陛下聖度兼容道樞善貸施以生成之
惠薄其曠弛之誅姑申戒於庶工實曲全於小物敢不
勉圖來效務補前愆庶憑夙夜之勤少答乾坤之造臣
無任
謝降官表(代沈漕純誠)
臣某言民訛不察是謂曠官邦法有常止令降秩仰蒙
矜貸俯極震惶中謝伏念臣學昧通方器非致遠徒有
逢辰之幸遂叨將漕之榮妄愚肆惑於封圻瞀闇殆塗
於耳目獄辭自聽既已麗於刑章使指弗虔固難逃於
吏議未加嚴譴迺出大恩此蓋伏遇皇帝陛下天覆地
容晹熙雲蔭雖循名而責實必以德而行仁曲軫睿衷
特從寬典臣敢不銘心思過悉力赴功冀少補於萬分
庶自湔於一節臣無任
謝降官表(代張漕閱)
臣某言庸愚冒昩當寘嚴科仁聖矜憐特從輕典危衷
載惕感涕交垂中謝伏念臣猥以凡材叨逢昌運一
門許國嗟華鄂之先凋半世莅官媿鉛刀之愈鈍逮兹
將漕曾未閱期初雖弗預於糴司比亦謬陳於税議互
煩朝聽難逭邦刑既稍降於文階尚獲仍於舊服此蓋
伏遇皇帝陛下大明旁燭鴻覆兼容每觀過以原情必
崇寬而加恕故如疎遠終荷生成臣敢不念咎省愆首
公盡瘁明時何報第殫奔走之勤皦日所臨更誓捐糜
之效臣無任
謝降官表(時罷太原帥)
臣某言智昩修官亟彰繆戾恩從降秩實荷慈憐過大
責輕感深涕霣中謝伏念臣抱能不腆被遇非常八年
瀛海之屯但縻廪食數月并門之寄未究綱條疲軀尚
阻於造朝真館幸容於將母明非所積幽黜難逃薄伸
懲戒之科深認生全之賜此蓋伏遇皇帝陛下仁參覆
幬明並照臨總覈無偏雖謹曠瘝之罰驅馳有素必推
全度之私故使孤危獲蒙矜惻臣敢不仰思曩眷俯訟
宿愆苶爾筋骸已乏可陳之力循兹頂踵不忘欲報之
忠臣無任
謝大觀改元赦表
臣某言號新歲建雲漢昭回恩首春行雷風鼓舞人胥
抃蹈物亦欣榮中謝竊以正月始和於焉布德而施惠
大觀在上所以藏用而顯仁惟好生之洽民心則設教
而服天下恭惟皇帝陛下率循堯道稽用夏時孝悌感
於神明休符沓至制作侔於造化曠典咸興得川珍嶽
貢而寶鼎成用聲律身度而大樂備授朔又朔乃推策
以端朝開天之天因紀年而示象肆覃睿澤以格歡心
罔不惟刑之恤哉兹謂有孚而顒若臣外叨分閫任實
近民仰宣作解之慈共覩觀生之慶
謝星文赦表
臣某言天人昭假曷惠小心雷雨汪洋誕敷大宥帝方
視下氣可致祥中謝竊以星行乾端時見化國蓋靡常
而偶至將因懼而寖隆頻有善言火為宋退苟無闕政
彗豈唐憂有孚曠蕩之恩克弭照臨之象恭惟皇帝陛
下德敦孝友躬服儉勤體道以懷百神愛民而及萬物
更兹寅畏益邁往初寬如堯舜之性仁謙甚禹湯之罪
已一蘇率土交感上穹臣託備邊藩預班聖澤冀速瞻
於丕應庶仰副於精誠臣無任
謝八寶赦表
臣某言天臨路寢方祗受命之符春動綿區更冒好生
之德臣民溢喜草木均榮中謝竊以神物之興人謀莫
逮若地不愛其寶則邦永孚於休恭惟皇帝陛下道妙
佑神功隆冠古稽文謨之肇造更秦璽之舊傳三靈相
之八者備矣聖有作而物覩其命維新福既斂而時敷
與民更始至於平施薦紳之士厚敦支統之親盡弛關
征載輕箠令撫荒夷之新附視剽俗以同仁是皆曠蕩
之恩益格和平之氣臣猥持從槖遠護塞垣側想天光
徒頌闊希之典仰承上德第虔寬大之書
謝八寶轉官表
臣某言珍符膺受渥澤流行預被寵遷實慚冒處中謝
伏念臣抱能不腆蒙顧非常守在蕃宣既莫窺於天作
名聯扈從又勿造於春朝緣盛福之時敷偕庶工而序
進此蓋伏遇皇帝陛下道臻丕乂功集大成肇寶鎮以
奠邦明昭上帝揚王廷而孚號錫予善人肆均光榮横
及疎遠不遺小物諒無雨露之偏莫報厚恩第效涓塵
之末臣無任
謝轉官表
臣某言官微善狀方懼譴訶恩逮積勞更遷品秩撫躬
知幸戴賜逾深中謝伏念臣材實迂疎學非通敏徒以
際逢之盛寖叨簡拔之私乘障何功但坐糜於廩稍賜
書甚渥仍留任於藩垣無積最之可稱固黜幽之是待
敢圖吏計俾冒朝榮此蓋伏遇皇帝陛下施德第功敦
仁覆物王省惟歲無為而庶績凝道兼於天不賜而羣
生遂大公所播小已均休臣敢不勉竭疲駑冀收塵露
永惟序進或故常以為當然深認眷懷雖造次不忘所
報臣無任
謝賜御詩表
臣某言禁林夜直動鈴索以傳音宸筆春生捧雲章而
絢目顧羇臣之闊遇蓋近世之稀聞恭惟皇帝陛下儲
精泰初體道至妙位乎天德夙申兆聖之符合於帝庭
下治契賢之世還淳源於三古開壽域於八荒爰因霄
館之休成式導飊輿之降格嬰香夕薦星弁羣趨猥緣
内務之縻嘗有蕪篇之奏乘天地之正而御六氣之辯
曾莫測於真游通神明之德而類萬物之情獨獲闚於
寶畫放勛之文有煥帝舜之歌惟幾昭回睿藻之書蹈
籍先民之述臣雖遭甚盛詎稱所蒙持爝火而對太陽
之光可以息矣被短褐而懷垂棘之璧祗自懼焉永為
圭竇之榮觀更續玉堂之舊志臣無任
謝賜歷日表
臣某言觀象發春端朝頒朔詔音普至恩指交孚中謝
竊以乾元乘六龍以御天寧兹萬國閏月定四時而成
歲釐爾百工堯歷載欽箕疇式叙恭惟皇帝陛下體貞
道紀參妙化原仰嗣無疆更格五辰之順外裒有截並
陶一氣之和推步肇新宣加並被臣與叨委使敢怠遵
承願騰高廩之謌以應清臺之課臣無任
又
臣某言歴日月而送迎贊天地之化育惟后欽若俾民
丕承中謝恭惟皇帝陛下聖智研幾道心觀妙既朔又
朔衍神策於億年如烟非烟書卿雲之五色益謹授時
之法用遵序事之文温詔具孚庶邦咸則臣猥分優寄
實預寵綏願因太史之占以作農夫之慶臣無任
又
臣某言太史觀天辨隂陽寒暑之序六服承式識分至
啟閉之期肇自京師匪頒羣國霜露所暨正朔攸同中
謝恭惟皇帝陛下歷數在躬天地合德體元居正以昭
王度迎日推策以授民時課候清臺不特務存於故事
詔依月令固將增廣於德心臣敢不奉以周旋少圖報
效臣無任
又
臣某言迎日肇端聖惟欽若授時頒朔民以靈承拜貺
有加窺文何幸中謝竊以王者大乎一統神心緯於萬
方乾元乘六龍御天所以首出庶物閏月定四時成歲
所以允釐百工曠然率土之間咸此序年之被恭惟皇
帝陛下妙參化育智及裁成冬無愆陽已慶同雲之瑞
天不愛道更瞻零露之祥載歌惟叙之功先衍無疆之
歷臣猥當優寄實預寵綏正月始和仰體發生之德大
觀在上益期富壽之風臣無任
謝賜詔書銀合茶藥表
臣某言輟宮闈之近御就賜明綸副荈劑之兼珍曲形
寵數中謝伏念臣賦材不腆被眷非常授節帥垣已愧
超除之峻進班從槖又煩親詔之留仰憑宸算之經營
俯幸邊隅之寧謐曾無威惠可實訓詞茂蕃錫以自榮
惕懦衷而若厲此蓋伏遇皇帝陛下同仁遐邇博愛臣
隣乃並綏以汪濊之恩故樂有此光華之使勸功思報
宜頂踵之必捐己疾除煩庶涓埃之可效臣無任
謝賜詔書銀茶合表
臣某言金錯珍奩水蒼團璧斥附光華之使申加温厚
之言仰戴慈憐俯深悸慄中謝伏念臣初聞祖訓親
遇聖知疇昔在庭弗為囊括中間避位實弛機張藩垣
寬閱歲之憂頂踵盡自天之賜敢謂記存之逮更隆錫
予之私此蓋伏遇皇帝陛下施德無疆念勞㒺替坐睠
玉關之久戍馳分桑苧之新烹曾不鄙於麤官良未忘
於舊物恩頒有腆禮遇非常捧次光生認天題之濕處
啜餘神往追風馭之泠然稍滌智昏益思忠報臣無任
謝入伏早下表
臣等今月日伏蒙聖慈特降中使到院傳宣奉聖旨入
伏早下者暑令金藏曲軫至慈之念恩言天降俾從夙
退之私中謝伏念臣等猥以凡材對司内務鑾坡地秘
已霑殿閣之凉鈴索聲稀每幸文書之静深惟榮遇實
愧空餐敢圖加惠之優更遂自公之逸此蓋伏遇皇帝
陛下道參化育治格平成養萬物而播清微之風運六
氣以順赫曦之紀迺下隆寬之令特紓執熱之勤伏當
早歸尤謹偷安之戒日惟不足益懷盡瘁之忠臣無任
謝賜對衣金帶鞍馬等表
臣某言出襜裳於御府束以環金引逸足於天閑副之
鐐轡寵光薦至震惕彌深中謝伏念臣學昩美身材難
致遠偶親逢於盛旦遂踐歴於華塗在坰之馬思無邪
既縶維之是就如子之衣安且吉曾蕃飾之已多敢緣
因任之求更冒匪頒之渥此蓋伏遇皇帝陛下如天覆
物以道馭臣顧雖卑賤之軀亦假便蕃之數不稱其服
終無濡翼之功既閑且馳徒誦卷阿之義其如報效已
誓捐糜
又
臣伏蒙聖慈以臣入院特賜衣一對金帶一條并魚袋
金鍍銀鞍轡馬一匹者擢承密命方拜寵於昕朝跽聽
臚傳更加榮於好賜禮雖有舊眷則非常中謝伏念臣
本乏異能寖叨殊奬愧高華之弗稱知焜燿之已多從
容而不貳衣徒謹都人之尙蕃庶而用錫馬敢興晝接
之求獨緣任使之私復冒匪頒之渥此蓋伏遇皇帝陛
下恩被動植道馳人羣特優儒學之臣用廣文明之化
垂帶而厲固自視以匪紓叱馭曰驅當益鞭其不逮
又
臣某言在笥頒衣兼金賜帶引内閑之駿絶副寶較之
華鮮拜貺有加撫躬靡措中謝伏念臣外叨方任初乏
治稱進近職以薦留已塵渙渥裒多儀而下逮載冒寵
章遠而有光獲以為幸此蓋伏遇皇帝陛下仁豐而博
物舊亦憐層霄之照旁周零露之澤狎至不稱其服曳
婁敢怠於再思既閑且馳矍鑠猶堪於一據永懷報效
竊誓捐糜
謝賜生日羊酒麫表
臣某言閭史書年兹劇劬勞之感饔官致餼更叨優渥
之私焜燿有殊震惶靡措中謝伏念臣少知嗜古長昩嚮
方偶膺宅俊之求亟踐疑丞之任陳謀每下徒招浮食
之譏曠日既多重識包荒之度敢圖隆眷俯記始生矜
其霜露之思幬以雲天之澤此蓋伏遇皇帝陛下寵綏
近列率籲庶常若時好賜之所加不以㒺功而輒廢洎
親有禄嗟莫遂於素心教子以忠誓弗愆於慈訓臣無
任
又
臣某言伏蒙聖慈以臣生日特降詔書賜臣羊酒米麫
者左弧六射方懷顧復之初細札十行式示匪頒之渥
載惟焜燿彌切震惶中謝伏念臣跡本羇單學非通博
授經摘句少獨費於母勤行已莅官長更煩於父誨誤
叨殊奬驟列近司君親臨之幸灼知於小諒日月出矣
愧絶跂於清光敢謂始生猥蒙垂記此蓋伏遇皇帝陛
下仁先毓物禮備養賢睠其風木之思假以露蕭之澤
禄焉弗洎尚奚事於家為軀也可捐固莫忘於國爾臣
無任
謝賜器甲表
臣某言伏蒙聖慈特遣睿思殿供奉黃珦賜臣器甲儀
物等師徒爰整當出車建旐之初儀物載頒兆彤弓玈
矢之慶拜恩憂溢撫己心營中謝竊以南仲總戎美簟
笰鈎膺之餙吉甫承命絢織文鳥章之華惟雨露之新
恩契簡編之舊事特出上方之戎器大振中壘之軍容
何龍盾虎韔之足云蓋垂矢兑戈之不啻一時重任愧
郤縠詩書之敦萬目榮觀有秦仲車馬之好此蓋伏遇
皇帝陛下重華協帝下武繼文俯念舊邦塗炭之民盡
復中國耕蠶之地敷德以滌舊汙之俗謀師以撫新造
之邦練日時之吉而立大將之旗森劔戟之衛而壯元
戎之隊臣敢不夙駕盡瘁挾纊均温圖於疆於理之功
在既來既平之後仰遵睿算唯求邊鄙之安遠震皇威
漸格干戈之戢臣無任
謝賜臘藥表
臣某言伏蒙聖恩賜臣御筆金花牋詔書臘晨風藥一
銀合者歲時軫念不忘遠戍之勤藥物如珍更假温言
之寵觀瞻改色感愧裝懷中謝伏念臣本自羇單過膺
奬用既以一身而許國敢辭九死以乘邊多病早衰寖
覺形骸之槁窮冬急景乃知節令之新淒其雪席之霏
叨此雲章之錫丹砂玉札有來仙劑之良翠管銀罌猶
識恩光之舊此蓋伏遇皇帝陛下同仁中外誕保臣鄰
睠玆簪履之餘守在封疆之邈曲垂慰藉以示記存臣
敢不仰體至懷俯堅素節欲圖來效但虞旅力之愆倘
弛餘年庶遂生經之衛誓捐糜於頂踵思稱塞於涓埃
臣無任
賀淵聖皇帝登寶位表
臣某言伏覩赦書皇帝陛下登寶位者皇天祐我下民
佑啟承乾之運聖人位兹大寶聿膺御歷之符神器有
歸邦基永固中賀恭惟皇帝陛下聰明日就睿哲生知
毓德儲闈早繫天人之望紹休帝祚益增社稷之昌臣
仰託照臨惟胥鼓舞雖同羣目幸瞻日出之光苐遠辰
居莫預衆星之拱臣無任
賀受八寶表
臣某言惟天申命乃聖成能即春大朝受國新寶函覆
所被呼舞攸同中賀竊以器不相沿文因久息形而上
者謂之道先得於斯神而明之存乎人夫然後作及其
成也又有相之恭惟皇帝陛下德業大成治收假溢考
舜工而制樂續禹緒而鑄金命適至於湯齊事悉臻於
周備載更八紐示永賴於流傳永祚億年為無窮之保
用臣恭想大廷之拜貺實均庶類以承休
賀立皇后表
肇正宮闈丕承宗祏天地相合神人以和中賀竊以媯
汭觀虞塗山啟夏姜來胥宇蓋亶父之由興姒嗣徽音
乃文王之所聖内隆懿德仰屬熙朝恭惟皇帝陛下率
禮範民以身行道監於成憲欲治國齊其家弼我丕基
既受命立厥配時惟茂典繹以庶言矧偕龍御之升更
協蟲飛之夢樂只君子永綏逮下之休至哉坤元共賴
承天之德臣厚叨睿眷慶倍羣情第謌彤史之光莫預
紫庭之賀臣無任
賀宣示御書明堂太室字并圖樣表
臣某等言神廷肇造親援翰以正名聖畫誕敷首揭圖
而底法仰承昭示咸預榮觀中謝竊以六經千載之傳
明堂為大四阿重屋之位太室居中道與世殊事隨時
異奉高汶上鄙漢祀之何稽東都乾元陋唐儀之弗典
惟王建國嚴父配天將專對於靈休乃肅開於寶構分
其五室度以九筵隂陽通八卦之方上下畫二儀之象
宸毫中運極雲漢之昭回繪事甫班見規摹之宏遠恭
惟皇帝陛下玩心昭曠凝命穆清天聰天明方輔惟馨
之德我將我享更隆伊嘏之恩用垂永世之光爰啟合
宮之議煌煌墨妙蓋將聖而多能奕奕翬飛實自我而
作古臣共欣先覩竊徯慶成榜以寧神當從仁皇而增
美按兹考室知非玉帶之能窺臣等無任
謝賜御書千字文表
臣某言伏蒙聖恩賜臣御書草聖千字文一軸者寶跗
天運仰勤萬乘之尊蓬戶春生俯拜千言之寵紳緌改
觀都邑驩傳荷隆眷之有加闔衰宗而歸感中謝竊以
上古結繩而治誕先有作之文聖人肆筆成書默合自
然之妙繇河出負圖之兆暨神資雨粟之符篆籀之法
滋興真藁之源繼起粤若杜崔之所尚與夫張索之相
高雖窮千形百體之工未究四闢六通之道至神天縱
大巧生知成能參造化之初游藝絶名言之表洞章簡
籙焜煌魁斗之威璇牓雲楣卓犖奎鈎之象至於雷擊
電奔之逸尤極龍騰鳳翥之竒書契以來帝王第一顧
如臣者敢有求哉比瞻法坐之光咨逮詞林之秘因垂
嘉奬欲遂寵綏退傳温旨於複門快睹珍藏於同舍泚
金壺而霏潤爰下九天捧玉軸以舒華併兹一日共識
摛文之盛獨慚稽古之榮此蓋伏遇皇帝陛下覆冒庶
常并包衆甫顯諸仁而藏諸用鼓舞惟神得於手而應
於心昭回在下特假露蕭之澤俾安風葦之棲争醉墨
於御牀彼非其分冠寶章於家集孰得而踰臣報國無
堪誓心已確終幸里居之請晚惟宸翰之依談際遇於
鑾坡遠從耆舊託護持於恒嶽永燕雲來臣無任
進御書手詔碑本表
臣某言伏蒙聖恩賜臣御筆手詔以摹勒上石者中謝
竊以金聲玉振服聖訓之高明鳳翥龍蟠仰天章之煥
爛已謹緘縢之固更祈琬琰之傳河圖洛書邈前人之
制作皇墳帝典貽萬世之規模豈徒為臣子之榮抑以
大華夷之觀謹馳墨本上進宸居冒瀆天威無任戰越
之至
謝賜御書神符表
臣某言近因進對伏蒙聖恩許賜神符今月十七日中
使奉傳聖旨賜臣御書大符一軸上有星斗象及勅文
寶字者玉音咨逮嘗矜僦舍之卑雲篆傳觀特錫飛符
之秘旄倪銘意祟厲翦形中謝竊以上帝佑民而作君
聖人以道而莅世有德司契其鬼不神鼓舞挈提自我
四闢六通之化揮斥劾召存諸三元八會之文故伏羲
帝堯秉中皇之章而祝融高陽服太一之號金真玉璽
赤畀黃書飛日景之光華乘星精之豁落並出始青浮
黎之土丕昭火鈴神虎之威自非降九霄以應期孰可
攝萬靈而肆筆昊天其子下民之王拂素流丹駭龍蛇
之起陸結空布炁倏山嶽之藏雲勅河則馮夷為之收
波救旱則靊霳為之興雨豈但束妖而馘毒蓋多起死
以肉骸如臣何知被眷既渥尚以攸居之陋曲煩丕燾
之慈闢乾闔坤親灑洞章之妙歴箕旋斗用綏蔀室之
寧此蓋伏遇皇帝陛下御六氣之辯於無窮行萬物之
上而不慄精神所運變化乃成焜煌初出於毫端恍惚
已形於宵夢天威咫尺惟均奠枕之休神物護持無復
嘯梁之懼臣敢不闔宗齋戒畢命歸依善救人故無棄
人愧難酬於大造雖問道亦未聞道誓更迪於真風臣
無任
謝宣賜御筆書明堂等字表
臣某等言正位凝命肇營嚴配之宮肆筆成書妙極昭
回之象仰蒙廷示俯遂管窺中謝恭惟皇帝陛下聖學
研幾孝心致至我將我享務隆伊嘏之恩天聰天明欲
逹惟馨之德謂王者成萬化於一堂之上而聖人播五
行於四序之中考六經互見之文兼三代相因之制聽
十二之朔用即廣居度九尺之筵是興重屋黜東都乾
元之議鄙奉高汶上之規伻圖而有飛星出柳之占僝
功而有大木浮江之瑞乃親翰墨預定榜題雲物舒華
奎躔動彩鳳翽其羽體自鶱翔龍游在霄勢尤夭矯蓋
天機之中運必造精微想帝鑒之下臨亦深悦喜臣逢
辰竊幸刮膜更榮永觀厥成俟休功於不日用宏兹賁
垂寶訓於無疆臣無任
賀燕樂成表
臣某言天地同和丕應文明之運君臣相悦肇新安樂
之音盛冠古初歡均遠邇中謝竊以笙鏞列於舜陛無
相奪倫管磬設於周庭既備乃奏永觀有作之聖茂對
非常之時間出異人贊紹堯之獨智前興神物告纘禹
之成功用能參六籍之傳自然起一代之樂協於度數
燕及家邦恭惟皇帝陛下躬秩大猷動遵先烈四方其
訓禮已合於乾亨九叙惟歌德更崇於豫順比中聲之
來上即更坐以縱觀百獸率而鳳凰儀豈獨娛於羣后
萬物育而星辰理實兼佑於吾民臣叨守近藩側聞慶
事清光在望空馳魏闕之心妙道難名敢賦咸池之頌
臣無任
大名奏教成新樂表
臣某言和樂象成四逹寰區之遠陪都享上一新旬月
之間協氣絪綸羣心愷悦中謝竊以道德出於聲文之
妙教化行於燕饗之歡八音克諧則庶績熙五者不亂
則萬邦乂時惟聖作實與政通恭惟皇帝陛下孝奏神
明智侔造化以日就月將之學致地平天成之功鋪張
三靈之休跨越百世之盛身為度聲為律得以自然徵
為事角為民按之大備著於詔令頒逮藩垣潜滋動植
之榮丕變耄倪之聽臣誤叨居守幸預承宣密隣首善
之畿仰體統同之意尹人祗辟曾無補於泰辰易俗移
風共竊謌於淳烈臣無任
賀流星出柳星表
臣某等言合宮經始隆聖制於雉門垂象飛光顯休符
於鶉火神謀先定天意允昭中賀竊以自昔造邦但窺
營室若時正位亦考極星因體國以辨方乃求端而從
事詎有非常之應見於有作之初惟流星出柳之占蓋
明堂僝工之驗喜歸宗廟慶在睿躬恭惟皇帝陛下祗
紹丕圖遹追前烈濬發光明之學肇興嚴配之恩以一
日萬幾之餘稽五室九筵之數斷自獨智告於大廷文
考在天將顧懷於達孝上帝有命肆申錫於嘉祥赫然
貴使之輝相此重屋之建臣叨聯輔弼莫測感通永觀
厥成預罄斯干之詠用宏兹賁益恢大壯之規臣等無
任
賀火星避心星表
臣某等言火行有度循列舍以將經帝德所移越三星
而亟過上天純佑率土交欣中賀竊以復見往來具垂
於象緯疾遲留退爰示於禨祥惟熒惑淳耀之精受太
微司察之制當秋之後歴氐及房絶去忽高順動且速
避心宿之上踰二百分出豫野之躔無十數夕不犯不
守俾熾俾昌恭惟皇帝陛下視遠惟明為國以禮道既
光於四表治兼撫於五辰方申命以用休聿懷多福宜
觀文而察變無有後艱煌乎炎德之符燕及天王之位
仰照臨之不忒推壽考之無疆臣等初乏管窺幸瞻隆
晷火主聖運豈止景公徙舍之占心為明堂預識周家
嚴父之應臣等無任
賀日食不及分表
大觀元年十一月朔臣某言日行有常在數當食天意
所佑其光不虧凡預觀瞻舉同欣抃中賀竊以兩曜更
照不分交會之期二徑相推遂驗淺深之度比者仲春
之朔見於南斗之躔圓儀積厚而可占太史先天而以
告惟至神之助順垂景貺以照臨隂弗侵陽星能禦侮
明離增熾已遲午正之時協氣正騰不滿半彊之數恭
惟皇帝陛下道齊七政德撫五辰定鼎鼐以象功崇宗
廟而致孝宜無疵慝永底和平矧二至相過而非災實
一人有慶而允賴臣造庭不果徒傾葵藿之心拭目以
觀願頌岡陵之福臣無任
賀日有戴承氣表
俊德昭升上穹純佑大明久照瑞氣相輝瑩視所同歡
聲咸暨中賀竊以君道象日天占在人氛氲上騰蓋叶
同心之戴絢爛下映乃符丕命之承萬有千斯二者並
見恭惟皇帝陛下中正履位文明應天粲然殊特之祥
集此光華之旦昔章聖岱宗檢玉抱戴效休陛下路寢
受圭雲物薦祉紹膺景貺丕顯成功臣職近宸嚴任叨
都會親遇豐亨之慶願賡時邁之謌臣無任
代周提舉作賀冬至朝會受玄圭表
臣某言陽氣潛萌天心允格肆臨路寢恭受珍符基祚
增隆華夷溢喜中賀竊以二帝三王之所作蓋傳上古
之書九州四海之既同有告成功之器兹為神物以俟聖
時恭惟皇帝陛下德備堯仁道兼禹智巍巍丕績茂昭
祖宗之烈光穆穆盛容欽承天地之大寶卜年有永如
日方升臣叨領使華阻趨朝綴竊慶非常之會但騰惟
叙之歌
又
臣某言迎長化國方乘陽復之亨展采路朝克受天玄
之瑞有生共慶振古未聞中謝竊以堯之為君欽明而
蕩蕩禹之行水勤儉而孜孜故百工庶績之咸熙而六
府三事之允治既鑄鼎以象物乃錫圭而告功五帝殊
時萬世一遇恭惟皇帝陛下内明俊德外好善言尊天
則歷象日月星辰祗巳則左右準繩規矩睿文有煥淵
智不矜樂感民和遠秩文章之作疆開徼外更踰下土
之敷格在帝心震於神物瑑以雲油而雨霈形其天銳
而地方舉肆覲之上儀會同嘉叙御非常之大寶啟迪
純禧願陪来賀之班但祝歷年之永
又謝賜玄圭集議册表
臣某言天瑞告成皇模稽古庶言載繹大典肆頒中謝
竊以妙通神明則有非常之應盛超今昔則有無窮之
傳蓋天弗違惟道乃久恭惟皇帝陛下堯德廣運禹功
平成曠然剏見之祥申以疇咨之議昭受上帝屢播詔
音鋪張閎休是存鉅册臣幸叨寵錫竊快榮觀願偕敷
土之書永作藏家之訓
賀上元開封獄空及路不拾遺表
臣某等言國家閒暇盛元夕之豫遊囹圄空虛屬神都
之嘉靖俗更敦於廉慤義不取於墮遺書信牘以有光
播綿區而交慶中賀竊以周德厚成王之世方底措刑
魯邦聞孔子之風遂無拾路惟輦轂浩穰之舊宜歲時
抵冒之繁今乃民恊於中罔干予正至若貨棄於地不
必已藏蓋摩義漸仁親覩聖人之作故遷善遠罪首同
大道之行恭惟皇帝陛下德與氣游政從綱舉有孚翼
翼之邑於變熙熙之臺月當春王正之中殆無居者人
篤士君子之行靡犯有司獄無兩造具備之辭市有三
日後舉之物賞亟行於象魏威盡弛於桁楊臣竊幸丁
辰共深歸美有耻且格莫窮鼓舞之神無疆惟休但罄
形容之頌
賀大理寺去年並無斷過大辟表
臣某等言民變時雍初鮮有司之犯吏登歲會訖無重
辟之書凡在燾臨共勤呼舞中賀竊以堯舜之隆尚矣
但畫衣冠成康之治休哉獨空囹圄逮及馭威之密格
兹去殺之稀服念五六至旬時之言莫知胥訓所斷二
十有九人之事已聳前聞惟盛旦之孚休俾嘉師之遠
罪自觀象於正月之吉迄飭典待來歲之宜歷稽廷尉
要囚之文靡有士師涖戮之命恭惟皇帝陛下道樞貸
物慈寶鎮邦正本清源律設恢恢之網漸仁摩義風移
皥皥之民宜有極功臻於平國天府授中而計獄止列
寬科史官記事以繫年肇新凡例臣等幸叨修輔咸仰
好生維春之祺固大開於壽域播刑之迪將益廣於德
心臣無任
賀三山天成聖功橋成表
臣某等言經瀆趨山百神受職浮梁枕石萬世賴功息
解繫之歲勞扼高深之天險號名中出謳頌共傳中賀
竊以導河大伾兹惟禹迹造舟渭涘有若文謀於皇先
帝之遠圖首發永橋之宏議天開地闢實待聖時山盈
川沖自全坤勢奮不疑之獨斷迴欲倒之狂瀾三峯屹
於屯雲四崖堅於削鐵雙流既束千艦可縻巨柱相通
跨東西之秋漢中阿特起貫南北之晴虹邦其孚休民
不病涉恭惟皇帝陛下昊天其子上帝是依環神鼎以
定八方寶玄圭而宅四隩陋鄭人之輿濟因周民之子
來靡牽胥動之言用訖丕承之烈興國家長久之利不
日而成壯道德安彊之威自今以始臣莫裨允翕竊預
榮懷聽行路之驩呼想殊鄰之震愕徧裒海嶽願揚不
世之光咸造軒墀敢上無疆之壽臣等無任
