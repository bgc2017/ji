初寮集卷三宋王安中撰
劄子
請行耤田禮劄子
臣準御史臺牒十月一日文德殿視朝輪當臣轉對者
臣伏覩陛下肇建明堂既訖嚴配乃以十月之吉首行
授歷頒常之禮三代墜典復見今日可謂甚盛之舉矣
臣幸以言語待罪禁林於禮文之事宜因有陳然臣愚
懵淺陋不足以仰窺聖學竊嘗攷之月令文蓋欽授民
時使時以作事者於農事為尤謹夫農天下之本也親
耕之禮事之本也王藉千畝天子三推先農之祀耒耜
之載穜稑之獻見於經者其制甚詳昔我太宗肇行是
禮有司告畢猶以不終千畝為恨迄於仁祖惟稼穡是
好明道再藉弁冕舉趾進至十有二跬三公而下咸盡
隴焉神考稽古剙法正兹國南之位哲廟繼志述事榜
以思文之名恭惟累聖所以敷遺陛下者抑又大備時
令之頒此實先務比者迎真慶成臣獲扈清蹕待事郊
次嘗寓天田壇壝榛蕪棟宇摧圮殆不足稱陛下重本
務農之意恭惟陛下天錫勇智自初臨御立經陳紀全
法三代之盛聖治昭格天人同和風雨順序既屢有年
而縉紳之士郊甸之老猶欲拭目朱紘黛耜之觀者蓋
上以不忘列聖之德下欲元元之衆躋于富夀振古如
茲而臣愚欲望陛下申命有司參具典故斷自聖意順
時幸臨若乃仗衞之設賚予之數赦宥之澤則願陛下
約文以就質抑末以隆本必于今無所甚費則久遠可
以時行損益之宜惟陛下所詔臣言狂瞽或有可采即
乞特降處分討論取旨施行
再薦臺屬劄子
臣今早於崇政殿奏知本臺見闕監察御史一員面蒙
聖諭令如李回等以名聞伏見朝奉郎虞弈操守恬淡
論議平正累經陛下任使多所聞見昨任監察御史緣
陳彥文理會俞㮚事令分析弈偶曾說及致俞㮚得知
坐此罷去士大夫公論皆謂其過甚微又經恩宥已嘗
叙復知州差遣臣親承聖諭記其人物若蒙召還舊職
實足厭服衆論亦使今為臺屬者知聖恩寬大不以小
過廢人則必皆有自立敢為之氣其于臺綱所補不細
伏乞出自睿斷特賜處分取進止小貼子臣與弈
即非親舊實見其奉使河北及為臺屬人皆稱其清直
無所阿附臣今早所論人材中弈又蒙陛下簡記所以
敢具奏聞
論臣寮奏乞推爵劄子
臣竊以慶賞之柄人主所專故書曰惟辟作福而周官
太宰特以爵禄之事詔王至于馭富馭貴則惟王之聽
而巳以是知人臣之分勞固不可自言賞固不可先啟
也臣伏覩陛下親灑宸翰申戒濫賞凡不以勞能定等
其保明官吏并受賞者以違御筆論又因明堂鉅典告
成推恩度越常格申戒官司毋得攀援陳請然則賞無
輕重惟務當功朝廷守于上臺臣察于下聖慮一定其
誰敢干臣尚願稍因近事申儆一二比者陛下修祖宗
以來太平盛事臨幸西地而雅飾池苑東西八作事材
等官十員輒援例乞推賞恩將作監遂為取旨收接敷
奏夫官以繕完為職若每事邀賞臣恐朝廷官爵有限
不足以待之又中山府路帥臣河北路轉運使以深州
濬壕先事奏請指期上功其役甫休干澤之書亟至深
州數里之城耳所保奏者官三十九員使臣胥吏三十
二人又詆大名五十餘里之隍池為不足比陛下灼見
池苑因舊雅飾深州壕功不大並出宸斷更不推恩此
誠足以杜僥倖之原破經營之計矣然既曰更不推恩
是乃無足賞者則官吏攀援將作監取旨收接帥司漕
臣先事奏請獨可無罔功之罰乎方今懷利之臣造端
興事廣辟置以來賕請媮歲月以糜添給官資積累遽
至顯列財用耗屈復擾齊民將懲此風曷自此始臣愚
欲乞特降處分併賜行遣仍乞申戒有司自今非戰多
軍勝不許申明收接陳乞恩賞事及凡營繕去處不許
先事陳乞候功畢保奏其顯有功效在所優賞即乞臨
時出自聖裁降旨取索旌一勸百用尊主勢如此則下
安分義時無濫恩操柄不移名器随重裕民足用其本
諸此惟陛下裁擇取進止
論妄興坑冶劄子
臣竊惟自昔神考之世凡山澤之利掌于常平仁民愛
物之意具諸成憲陛下親政之初諸路坑冶惟舊係轉
運司錢本者自屬漕司外其餘告發檢踏烹煉費用等
並以常平條令從事官無冗員職有常守後因增廣鼓
鑄乃于河北河東京東西陜西權差措置坑冶官屬考
于初令固曰權差又曰候措置就緒即行減罷積歲于
此既無鼓鑄惟陜西河東出自御筆巳併歸常平司若
河北京東西曾未及省而九路措置之使且復出矣河
北之鑿空擾下橫及無辜既巳考驗陛下沛然親灑宸
翰令具所費所得來上則官司遷延顧待蠧耗財力之
迹臣預知其無所逃于睿斷若夫京東西與九路之弊
獨可弗慮乎京東西之近其無異于河北陜西河東者
固不待臣言而後知至于九路之事跨地遼遠體勢甚
重臣敢不為陛下詳言之頃者朝廷遣徐禋往東南措
置銅事其後又益以寶貨禋復命于朝圖繪之數增舊
十倍乃奏請分委所部禋蓋不虞朝廷使之自行也方
禋為此數時峻文移禁錮人吏逼監司守令承認開掘
江西洪州有嚴陽山場苗脉久不興發禋必欲有得不
復愛惜人力開掘深入至命官何摭者暴露得疾以斃
最後禋遣屬官監守烹煅僅得錙銖州縣不得巳承認
數十兩之額所謂錙銖者人固疑其所自來而數十兩
之額人固疑州縣欲取之他也以此一事言之則九路
之數豈皆確然可信哉禋既不免自行計窮情得則使
事之外别立說以規自免曰若或得希世珍異古之寶
器乞納書藝局坊陛下聖德撫運庶邦萬民惟正之供
而珍異古器之入自有司存如禋外臣豈其所職蓋欲
挾此以濟欺誕騷擾之計耳遠方異事初或可為弗窒
其源害將甚大今訴訟之詞已有願以田没官者矣矧
官屬吏額視發運司舟船人從券給公使之費又不特
如河北京東西而巳也若夫東南舊來寶蔵厲禁嚴密
鼓鑄錢貨又有近降御筆令兩司通融趁辦而青碌之
類考于明堂第賞之書亦止逐路監司之效設有非泛
抛索何必更禋輩侵官臣愚欲望睿慈加惠天下以今
來體究河北銅鑛御筆指揮下京東西及禋領九路後
來興修坑冶處監司依應體究仍乞檢會陜西河東巳
降御筆參酌處分庶幾不失政事之體稍去冗官蠧耗
之弊遠近幸甚取進止
賀皇后受册禮畢劄子
臣某言云云天祚上聖申命碩德仰儷宸極共承宗廟
典册時舉海宇同慶恭惟皇帝陛下以天縱之聖該日
就之學致孝述事既興寧考之法度告功報德又備太
平之禮樂日月風雨莫不順序草木鳥獸莫不遂性以
今凖古可謂盛時至于正心誠意之方齊世善俗之教
躬所自厚人之難能日者長秋久虚柄臣屢請眷懷疇
往却拒再三迫于天下之大公始訂國家之彝訓登崇
邦媛用正坤儀若時宫壼之賢鍾慶儒學之胄蓍龜協
吉褘翟有光上將追二帝三王内助之風下可化九州
四海婦順之道臣蒙睿奬擢在近司職兹藩宣敢自疎
外深惟一人之慶民猶有賴矧此千載之遇臣實預榮
欣忭之情倍萬倫等限官有守不得随班稱賀瞻望闕
庭臣無任
大獲勝捷劄子
臣于今月六日凖入内内侍省逓到御前金字牌子逓
角一道伏奉御筆手詔以臣遣發軍馬討蕩奚賊大獲
勝捷特賜奬諭臣即時望闕祗受訖臣竊惟陛下布昭
聖武恢復故疆巍巍成功輝燿今昔臣首膺睿簡付以
重寄而到任之日殘寇犯邊臣累奉成算選將出師載
加討除連日大捷俘斬數萬邊隅肅清實聖德感格天
地助順鋒旗所指迄用有成而臣任大責深勞不掩過
仰繫全度未賜誅斥巳為僥倖而復親御翰墨曲示褒
嘉雲漢舒華龍鸞絢采不獨光生蔀室固巳榮動新邦
誓當碎首捐軀以圖報效
辭免右丞劄子
臣今月二十七日准尚書省劄子奉御筆除臣尚書右
丞臣聞命震惶罔知所措竊惟陛下以神聖之資臨涖
天下繼志述事創法立政孝思維則先烈既昭而體道
致用鼓衆動化與天同妙且將納一世于希夷清靜之
域則廟堂之上所與朝夕疇咨密勿賡載之臣非學足
以知千古識足以明萬微恬愉靖共足協贊熙運不在
是列臣頑鈍窳薄蹇淺昩陋材智之下行身猶殆獨蒙
陛下察之于隱約之中度越羣臣置諸嚴近北扉東閤
三閱歲陰遭時之隆慶典系舉每獲以不腆之詞鋪張
閎休睿奬所加未速于戾而心慮枯索血氣殫耗方欲
籲天有請少就完養忽蒙簡注有此誤恩矧文昌綱維
政事所寄豈臣疇昔志願所及冥行冒處必至顛隮伏
望聖慈保惠初終許從遷令因加考擇以授經濟之才
庶于聖政有所裨益而犬馬之臣亦安愚分得寬隕越
之憂不勝幸甚臣無任
辭免左丞劄子
臣恭覩御筆除臣尚書左丞聞命震惶不知所措竊以
文昌二轄參輔大政雖聯事合治靡不相須而挈領振
綱固自有序圖任之久原省既詳惟時底績之昭乃始
就陞厥位伏念臣材資甚陋學殖弗豐誤被眷知驟塵
柄用仰維聖治一遵元豐成憲小大徯志不命其承臣
所區區自效者特夙夜匪懈謹法守繩不怠而巳稱報
微蔑方竢黜幽重冒遷除必速顛隕伏望睿明旁燭終
始畀矜改命真才以協僉論豈惟寬愚臣超越之懼亦
足彰聖時授受之公臣無任
辭免迎授劄子
臣近具表辭免慶遠軍節度使恩命伏奉批答不允仍
斷來章者臣奮繇孤遠仰被異知發號大廷付之閫寄
師旄齋鉞用侈軍容儒者之榮何以逾此惟是端闈迓
節具著彝章自昔勳勞尚形遜避顧臣么陋敢冒兹寵
所有迎授伏望睿慈特賜寝罷
辭免垂拱殿賜宴劄子
臣伏奉制命除臣慶遠軍節度使考之彝典朝辭日錫
宴垂拱臣力小任重榮懼交并方當夙夜謀維仰副委
寄宴犒異數何敢承克欲望睿慈特賜寢罷臣無任拳
拳之至
辭免檢校少師劄子
臣今月十八日凖入内内侍省發來金字牌遞伏蒙聖
恩賜臣御筆金花牋詔書已降指揮除臣檢校少師依
前慶遠軍節度使充上清寶籙宫使兼侍讀者聞命兢
兢不知所措伏念臣奮自書生誤膺寄任二年塞外莫
補分毫既無赫赫疆理之勞獨謹容容柔附之策雖欲
捐軀矢石圖報恩私而天威下臨邊陲自肅罔功弗績
久愧空飱已荷矜憐許其罷戍方投誠君父祈即便安
百口徘徊一身羸病所期退伏詎敢僥踰忽拜雲章具
形寵奬矧兹視秩實首三孤經幄䆳嚴祠庭秘近皆非
臣愚所可叨冒伏望睿慈追寝成命特降處分檢會臣
前奏換授階官除臣一員在外宫觀不特俯安于私分
庶幾旁協于公言臣無任
謝陳乞換階官宫祠不允劄子
臣今月十三日凖入内内侍省金字牌遞伏蒙聖恩賜
臣詔書以臣乞減罷換階官除外任宫觀所請宜不允
勿再有陳者冒貢忱誠威尊是瀆幸盻親翰恩隱有加
承命震兢感餘涕霣伏念臣頃緣末學被遇過優服在
禁林久矣文字為職業逮登政地初無議論及邊陲奉
辭來宣責專鎮撫方金人剽奪之後洎蕭幹猖獗之餘
軍務日艱了非本指勉所不習巳跨再朞至于新附安
寧鄰封馴弭坐臻即叙盡出聖謨惟是年邁而神易疲
形槁而病輒襲願先汰遣蓋迫衰羸仰荷慈憐曲垂訓
諭永言重費天地之造豈復敢愛犬馬之軀夙夜周旋
第知竭盡初終保惠獨恃生成臣無任
辭免轉官回授第一劄子
臣伏蒙聖恩以哲宗皇帝寶訓成書將轉一官回授者
成編甫上信賞惟行曾是罔功敢忘懇避伏念臣頃從
隠約親被簡知初寘掖垣遂兼史事中繇憲府入直詞
禁猥叨申命寖閱歲時蓋無紬繹筆削之勤而有饕竊
稍食之媿暨蒙殊奬誤塵政地訓典奏御尚何關逮恭
惟陛下體道建極飭正百度一遵元豐成憲以裁抑浮
偽臣惟材下身備四鄰豈異疇曩空官弗績之微輒冒
寵渥邇臣昩利累國是虞伏望聖慈深照悃誠許從寢
罷庶授受之際大公出自朝廷則觀聽之間羣下益孚
于德意臣無任
辭免回授第二劄子
臣近蒙聖恩以哲宗皇帝寶訓成書特轉一官回授尋
具劄子辭免伏奉詔書不允者懇辭誤賞蓋出忱誠淵
聽未回俞音尚閟揆義循分彌增踧踖伏念臣頃聯從
槖再秉史筆追逐羣雋之後無裨大典入塵政路行復
期歲先訓趣就何力之有乃以前日兼官之末並緣故
常霑被恩渥夫名器之設所以為天下公而廉隅之崇
蓋當自朝廷始儻容虚受實累政體敢憚危悃仰祈遷
令伏望睿明旁燭特賜矜從庶幾下得以逃罔功昩利
之嫌而上有以副責實抑貪之意臣不勝
辭免回授第三劄子
臣兩具劄子辭免哲宗皇帝寶訓成書轉一官回授恩
例伏蒙聖慈再降詔書不允者勸賞之典必務當功義
或可辭敢避三瀆伏念臣頃在史局初無紬書之勤比
奏成篇了無關預貤恩下逮是則何名矧身在近司動
繫觀聽苟懷冒昩豈不累國仰祈天鑒俯照悃誠終賜
允從以安私分詞殫情迫期於得請臣無任貼黃
臣伏覩不經進書官辭免回授恩例已有得旨依所乞
者與臣事體一同伏望聖慈矜察特賜寢罷
轉太中大夫辭免第一劄子
臣恭覩御筆以生致渠魁東南敉寧宰臣執政官各遷
官一等者狂寇陸梁上勤南顧興師命使兆自睿謀聖
武布昭下弗及議天地順助將士鼓勇盪平巢穴俘執
渠魁江山清夷四海溢喜臣猥以凡陋之質備數政路
進聞天語退誦宸翰竊闚神略度越百王螢爝之微靡
所自效敢復昩利僥冒慶賞仰祈淵鑒俯照悃誠特寢
誤恩俾安愚分臣無任
辭免轉官第二劄子
臣伏蒙聖慈以臣辭免遷官恩命特降詔書不允者賞
必當功古有成訓得非其分義在必辭竊以州邑惰偷
竒衺弗察致兹猖獗上軫淵衷兵威所臨則雷霆震薄
詔恩所被則雨露涵濡盪定拊循兩無餘策若時經緯
獨出神心臣日侍清光親聞聖略尚何所效不命其承
乾清坤夷幸預偉觀敢緣邦慶更竊官榮矧舍爵策勲
本為將帥之寵而循名責實亘自朝廷之先仰覬睿慈
特從遷令俾無虚授用穆公言臣無任
辭免大名帥劄子
臣伏覩制命除臣檢校太保建雄軍節度使大名尹大
名府路安撫使加食邑實封者北門重地兵民事劇仰
蒙寄任當誓捐糜臣不敢輒辭惟是寵遷視秩仍易將
旄命數復隆懼非所稱伏念臣本從疎遠獲際休明入
輔出藩每踰分量頃者往撫新邦超授節鉞洎兹罷戍
累具控陳今守陪都密邇畿甸豈敢更有僥冒伏望睿
明旁燭俯諒忱誠特寢誤恩以允公議臣無任
謝除大資政再任大名府劄子
臣伏奉告命授臣資政殿大學士再任者懇辭弗獲但
劇震惶伏念臣材薄智疏旁無佽助自初遭際以至今
日皆陛下生成之賜隆天厚地曾未報塞然一違宸極
四易歲華守邊中山略殫夙夜蒙恩内徙甫此朞年比
傳并門之除當陟太行之險山川暑雨何敢憚勞天日
光明乃蒙委照亟收成命就加褒典雲霄在望桑梓非
遥圖臣之居莫如此樂伏惟陛下保惠臣辟無有内外
憐臣去國之久察臣立朝之孤寤寐記存終始覆護留
于便近借以寵光恩施君臣之間情逾父子之厚臣敢
不益堅忠節上答聖知臣已具表稱謝去訖云云
待罪乞外任劄子(案此劄子共三首待罪一首乞外任二首因係一時相因)
(之事文義連屬原本併為一題今仍其舊)
臣今月十二日凖中書省刑房告報王某奉御筆别聽
旨臣承命震灼即時出就城外僧寺聽候處分至當日
晚别無關到出門指揮不敢在城外止宿且還臣所居
次日凖尚書省劄子奉御筆王某可令供職伏念臣人
微罪大上累聖知初巳席藁近郊仰俟誅戮緣無出門
指揮尚此家居聽命忽蒙親翰復使就職恩深感極淚
盡血随再念臣本自小官親蒙聖奬擢至嚴近無所稱
效陛下生成如天地教誨如父母而螻蟻之質冥然無
知自蹈不測之誅豈敢上冒恩私苟逃威罰矧玉堂非
念咎之地内務非使過之職設容濫處實玷禁庭伏望
聖慈酌臣罪戾為正典刑以安臣子進退之分取進止
臣頃荷聖知擢參法從出帥入侍五年于此越繇起部
進貳天官未速大呵仰戴全度而臣冒昩積久食浮貽
誚婦姑繼亡曾不累月悲傷耗氣疾病相尋若以恩榮
不思鬼責尚兹黽勉必速顛隮兼臣親奉德音措畫右
選事務凡所奏請悉荷主張簿領綱維略已就緒伏望
聖慈察臣悃愊本不辭難特賜矜憐除臣河北近鄉一
郡俾就安養承流宣化當既乃心粉骨捐軀不為無日
干冒宸嚴臣無任
臣頃從疏遠猥荷親擢御前召試俾專外制又蒙天奬
改行吏房而臣自供職以來心氣頓耗痟首屢作蓋由
才學荒淺不能應猝牽彊思索所以至此竊自惟念遭
遇特異大恩未報不敢求閑出入遞更願自臣始伏望
聖慈除臣一州郡差遣責以吏事俾效尺寸儻因餘力
稍就完養庶幾不至顛越上玷聖知取進止
謝賜酒果等劄子
臣伏蒙聖恩特降御筆賜臣酒果雙角龍茶等臣已望
闕祗受訖伏念臣寒鄉下士分甘藜藿致身崇顯積有
空飱之愧撫師絶塞去國踰年鄙無遠謀以贊聖略攻
苦食淡當先士卒敢期淵眷曲示寵綏寶翰焜煌好賜
分郁上方珍御霑逮新邦帝所鈞天恍迷昔遇捧挹之
餘感涕交并仰惟君父隆天厚地之恩樂與臣子均甘
推食之意不忘孤外有此蕃錫謹當捐軀粉骨上報生
成
謝賜茶合劄子
臣今月二十五日奉御筆金花箋詔書賜臣茶合一具
揀芽小龍茶二片臣已望闕祗受訖寶翰紓華溫言溢
奬錫之珍茗奩以精鏐下拜有光環營動色伏念臣頃
繇親擢出撫戎師踰歲留屯初無竒畫兵農丕叙蓋自
聖謨而渥澤便蕃匪頒狎至永言弗績冒昩已多敢謂
記憐申加好賜伏讀詔語俯矜暑暍俾以雨露之潤濯
此煙塵之餘承命分嘗清風生腋載懷曩日泛雪宣游
舌本流甘宛同昔味頓覺神明之還觀不知身在于邊
陲眷遇之隆雖遠弗間捐糜頂踵莫報大恩
辭宣賜象簡對衣金帶鞍馬劄子
臣近者伏蒙聖慈特降中旨賜臣對衣金帶鞍馬今月
初七日正謝蒙恩稠叠無任感懼竊以驛駿效牽已叨
蕃錫服章出笥又沐殊榮拜寵稠重撫心震厲伏念臣
稟資駑怯賦分單寒組緝非工煖終慙于布帛馳驅弗
逮力幾盡于道塗雖有執贄為臣之忠曾微束帶立朝
之辨第深憂于負乘敢再辱于匪頒伏惟皇帝陛下明
辨等差愛惜名器謹仲叔繁纓之明訓戒候人赤芾之
深譏盍分畀于三軍俾衆同于挾纊或旁周于羣牧使
政杜于駭輿收還叠至之誤恩庶保易盈之愚分所有
今來賜臣對衣金帶鞍馬不敢祗受臣無任取進止(八月)
(七日三省同奉旨依例收受不許辭)
奏傅墨卿被旨就觀韓君丈人内傳劄子
今月初三日給事中臣傅墨卿至臣所居稱面奉聖旨
就觀韓君丈人内傳臣某臣墨卿焚香盥手讀誦三過
臣某昨遇中元節召宿上清寶籙宫伏蒙宣予御筆韓
君丈人内傳乃奉睿旨許臣寫錄是夕帝君將降祥光
見于神霄殿之上如雲非雲明爛奪目正類御畫三清
清微天帝殿上光相觀者呼舞連拜歎所未覩而光之
所直乃在南斗六星之次實神霄都關天機御省丈人
之所治内傳首云壬辰開圖下傳祥光之應豈不昭然
若夫玉府西室之蔵九天羽童之記昊都蔚陽之崇南
極敷華之論自太素渾淪梵氣融結三景植立萬化生
成悉具此書内諱一聞則凡骨可以超昇内字一識則
七祖可以獲庇况于親覩宸翰家有靈編陛下之所以
賜臣者至矣盡矣然而至文弗可輕漏臣既首蒙開示
乃躬自繕寫緹之什襲不敢示人今者臣墨卿承詔來
觀聞者聳踴萬劫流布自今以始臣名載祕籙重叨榮
遇敢不刳心慕道為國捐軀仰報君師全度之萬一臣
不勝
謝賜玉嬰神變經劄子
臣伏蒙聖慈賜臣高上玉清神霄真王說太一保胎玉
嬰神變妙經一部者臣齋心滌慮入靖焚香誦讀累日
心目惝恍竊以三華隱道元始玉文赤明開圖猶祕于
瓊臺金闕之上壬戌應運乃出于宛利契賢之界法流
虚觀欲問不能豈臣凡愚可闚彷彿恭惟陛下孕真梵
極合妙太初挈維道樞流布慈寶頃在開先之劫光乘
南極位登長生畀矜羣迷示現神化乃託質大明之體
降宅寶蓮之坐承玉清之正綂應上帝之元嗣自生神
受氣入胎誕形以至開府于五萬五千五百五十五億
天地之上總治神霄之政下應中元福境中國神洲帝
王之位建立大教極度羣生真源浩渺離彼籌量爰于
廣愛大山百曲寶室蒼龍之居晨華之臺虹映海慈之
殿檀林丹光之館閬闕玉京之岫朱陽飛景之宇眉睫
指端如意寶履之間出無量大光明為九華安妃太極
真人左元先伯等天真仙衆演說神氣生道上妙之義
起從大空變化安立天地凝煉飛分應請萬國太一行
神布象却邪合嬰之元玉嬰降生升度朝元應號之序
六十會中諸天祕諱萬聖密語大乘奥旨罔不開露是
宜九帝助生五老錫符天花三獻神芝六生二十四種
之色七十三種之雲晃耀寶圖映照神璽受天人君師
之任延億萬運歷之數然而上至九品聖人下至九地
無窮世界之衆均受道氣形體保神各有儀則而茫昩
久矣随空有色住五者之見耳目鼻口身意六者之識
搶攘展轉日遠真元豈惟不知道神生氣之本而神不
足御氣氣不足養心因業流浪無所終極甚者淪于酆
城羅山暘谷泉曲之苦不知出離此陛下所以請命玉
帝來應昌會興立神霄大教而太一保胎玉嬰神變之
經因以下傳于人世走骨之徒臣雖識品塵陋竊謂玉
經降世凡有目有趾之類皆欣嚮悟入道力之所埏埴
真風之所鼓舞八紘靜謐萬物遂茂元元之衆日用不
知咸躋于仁夀之域上帝申命百神受記産祥降嘏以
佑聖躬俾為者成欲者得與天地為常與日月參光本
支蕃昌子孫千億永膺多福自今其始臣名登真籙位
忝近班密受至文闔宗幸遇敢不矢心自誓歸慕希夷
惟孝惟忠圖報道蔭瞻仰宸極臣無任
奏狀
辭免中書舍人奏狀
右臣凖東上閤門告報巳降告命除臣試中書舍人者
聞命震惶罔知所措竊以代言西掖職峻地清每難潤
色之才必極儒學之選臣性資甚樸文氣弗高昨蒙聖
知試以書命擢貳祕府曾未閱月再紆宸翰遂寘從班
雖仰緣天奬之優虚名暴起而躐時髦之右私分難安
伏乞睿慈特賜追寢所有告命未敢祗受臣無任
辭免同修國史奏狀
右臣凖尚書省劄子奉聖旨差臣兼同修國史者聞命
震驚罔知所措恭以哲宗皇帝聰明睿智齊聖廣淵興
孝思于親政之初紹考翼于更化之後聖德大業配諸
天地惟是述史之職宜極一時之選用揚偉績昭示萬
世臣奮身䟱遠承學荒陋猥叨推擇俾預修纂雖耆俊
接武可資舊聞而寵任踰涯豈宜冒處仰祈天鑒俯諒
忱辭追寢誤恩以安愚分所有勅命未敢祗受臣無任
辭免翰林學士奏狀
臣凖尚書省劄子奉御筆除臣翰林學士者聞命遽惶
罔知所措竊以北門地祕學士職親儒者極榮朝廷高
選不辭而受理所未安伏念臣出自寒鄉驟蒙聖簡比
從詞掖擢長憲臺學淺智疏迄無稱效徒有罪戾積如
丘山憂畏之心殆成疾疢血氣頓索誦習益荒文字既
非所工思慮且復難彊深虞累國豈敢愛身伏望天慈
洞照誠懇追還成命改受時髦别除臣一閑慢差遣若
依覆幬終獲存全指心誓天九殞圖報所有告命未敢
祗受臣無任
辭免翰林學士承旨奏狀
臣今月日凖東上閤門告報已降告命除臣翰林學士
承旨者聞命震惶罔知所措竊以北門東閤獨承密旨
職親地峻實冠儒臣惟時間出之才乃稱非常之選伏
念臣樸拙昩陋久于湮淪親被聖知躐置華近起之既
踣恩厚不訾數對清光更蒙天奬而大號令大封拜皆
特命當制臣之榮遇蓋無前比逡巡退避猶恐弗勝冒
昩超踰其必自殆伏望聖慈洞照危懇追寢成命止令
仍舊待罪詞禁庶安愚分未速顛隮所有告命臣未敢
受臣無任
辭免御史中丞奏状
右臣凖東上閤門告報已降告命除臣侍御史中丞者
聞命震惶罔知所措竊以中司之職紀綱所寄必得剛
明果敢通逹國體之臣使居此任則可以上尊主勢下
肅官邪如臣者學淺智疏望輕力薄頃蒙親翰擢寘詞
垣閱歲于兹日虞罪戾若復昩于量已冒處風憲之地
豈特自速顛沛亦將有玷聖知所有告命未敢祗受臣
無任
舉汪伯彦自代奏狀
凖令諸侍從官授訖三日舉官一員自代者右臣伏覩
具官汪伯彦積學之富夙有師承屬文之工蔚多華藻
行能兼備流輩所推舉以代臣實允公議謹錄奏聞伏
候勅旨
舉何㮚自代奏狀
凖令諸侍從官授訖三日舉官一員自代者臣伏覩具
位何㮚學問醇深識量高遠端靖之操士論所推舉以
代臣實允公議
舉權邦彦自代奏狀
凖令節文諸侍從官授訖三日舉官一員自代者右臣
伏覩承議郎提舉永興軍路學事權邦彦雋傑之譽學
校所推贍縟之文朝廷可用識慮高遠趨尚正純舉以
代臣實允公議
舉顔岐自代奏狀
凖令諸侍從官授訖三日舉官一員自代者右臣伏覩
朝請郎提舉杭州洞霄宫顔岐識度曠夷學問淵博志
尚操領不減古人論議文章猶其餘事若使雍容近列
可以激勸士風臣實不如舉以自代謹錄奏聞伏候勅
旨
論修北嶽廟奏狀
臣竊以北嶽常山分野在趙形勢雄壯鎮壓朔陲昔趙
簡子蔵寶符于此山之上而襄子知其下臨代代可取
天祚聖運有自來矣恭惟祖宗肇造之迹實在保塞去
山甚邇王氣是資陛下比詔帥臣繕治嶽祠庶工子來
百神順助然頹圮積歲理難因舊經營欲速慮成簡樸
伏望睿慈申命攸司審視興作增廣規制必令臺門樓
觀繚垣埤堄有同岱宗廟貌之盛慶成之日儻或親灑
宸翰大書扁榜以發山嶽之勝以隆國家之福則神人
幸甚萬世幸甚取進止
中書樞密到狀
槖鞬右屬臨疆埸以居先寒暑載離間門墻而何闊卓
爾甚高山之仰悠然極歸路之長欣承顔之在辰幸委
心之有地方朱明之謹候宜盛福之鼎來恭惟某官稟
臯䕫之姿輔唐虞之世奮庸能熙于帝載方懋格天之
勛非道不陳于王前遂臻尊主之烈某夙蒙教載猥在
知憐冒九死以乘邊曾乏拊綏之效寬百謫而滿戍實
繄庇賴之私方蒙犯于風埃行瞻望于舄履尚祈衞養
垂副傾翹
謝賜御製酒樽詩表狀
臣伏蒙聖恩以臣近進神霄降聖酒尊詩特賜御筆聖
製詩并序俯同元韻者天親有德誕開挹注之祥帝庸
作歌申錫時幾之勅光生蔀室感極危衷恭惟皇帝陛
下接統三皇應元九會位履以剛中正體乾以純粹精
和同則無間于天人乃聖而不可知者昭回則為章于
雲漢蓋煥乎其有文焉兹者薦蕊殿之嬰香下琳霄之
景馭其羃不改但餘元放之諸罏所飲幾何寧止蔡經
之百石猥緣寵睠獲與偉觀仍因上逹之蕪音曲示俯
同之寶製天地之有大巧雖莫得以名言日月之照容
光遂益明于趨嚮臣敢不奉為大訓守以闔宗神動天
随誓永依于妙道雷聲龍見願更紀于真游臣無任
謝賜御詩狀
臣伏蒙聖慈賜臣聖製御筆送行詩一首者師出以律
方從遣戍之勤帝庸作歌更示寵行之渥轅門拜貺戍
旆生光中謝竊以周有采薇之詩因命率以衞中國漢
著大風之詠期得士以守四方聿觀汗簡之傳未若宸
章之麗重紆寶思垂賁羈蹤此蓋伏遇皇帝陛下躬煥
堯文聖兼湯勇俯勵封疆之守肆頒雲漢之篇臣敢不
恭體至懷仰遵成算傚臯陶之賡載雖愧非才繼召虎
之來宣敢忘竭節臣無任
謝喜雪御筵奏狀(并笏記)
上天同雲甫集飛霙之瑞君子有酒肆頒湛露之恩恭
惟皇帝陛下道妙範圍功參化育無遠弗屆式從和氣
之游將受厥明嗣有豐年之報溥霑嘉應載浹歡聲臣
等無助燮調共叨燕衎徒負屬饜之愧莫知稱效之方
笏記嘉雪應期慶均下土需雲錫宴恩逮邇臣恭
惟皇帝陛下政叙九疇化通一氣天不愛道方貽率育
之休冬無愆陽乃協屢豐之兆臣共承優渥實預榮懷
敢殫歸美之誠仰報示慈之意
