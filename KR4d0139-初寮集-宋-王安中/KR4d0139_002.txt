初寮集卷二宋王安中撰
詩
比在阜城寺中韻所得語還里任伯首和之因
併錄𫝊冀有相廣者
縠紋春霧輕簟理秋濤平天風一披拂全體有餘清是
中自不惡我懷陶淵明
層城填華屋政爾無好風沉沉古殿閉一洗萬濁空端
知黃面老真有清淨功
風襟得清泠世味增淡薄委蟬觀四大縛虎視六鑿中
腸過飢雷益悟非妄作
炎曦正流金凉風在何許障袂日中來逃暑真得暑晶
瑩玉壺冰終不落塵土
日月行天機無意作炎夏百巧求一凉勤我晨及夜君
子有四時盍歸掃吾舍
便凉即嗜眠煑茗還破睡不為蟻穴戰猶尋蟹眼沸果
欲夢何夢應知味非味
小學倚在門大學升在堂衆星自伏見兩曜常暉光伊
我思古人踽踽復凉凉
我觀揚子雲不解子輿語浩然天地間忍事草玄苦燭
龍臨太空鑒火君自取
讀真誥
吾宗桐栢君冰采極少整吹笙緱氏山策轡金庭嶺阿
香侍紫清眉夀亦秀穎僊門定得僊道廕及遐永
清娥阿母嬌飛軿來羽野八龍雲篆章肯向人間寫南
真苦論道聲氣覺殊下却携九華妃共詣修僊者
雲林授玉書妙語真逹道心中翦荆棘一一種梨棗瓊
軒駕靈風歘下滄浪島有待政何妨衆真惡懷抱
劉無損欲書十扇以韋蘇州喬木生夏凉流雲
吐華月句作韻
俗塵雲海漲客慮風旌搖還從不了處坐以一念超深
居炷爐熏翛然帶忘腰養生置莫論吾已陋松喬
宿昔未聞道十年醉幽讀睥睨天壤間萬事真破竹今
來知自笑逢場罷竿木猶餘勸緣心留賓與更僕
學道辦何等日用四時行夢尋湯餅到風入茶甌生忘
機心坦坦詣理言平平誰同坐清夜籠燈對微明
出門趁雞晨還舍結僧夏緣隨香火慣跡涉林塘乍便
恐住山侣麾手謝俗駕悠然指此心是中有餘暇
玫瑰紅被徑薜荔綠走墻風埃林籟起中有楸花香緯
蕭隔雲霧烏鵶自回翔聽下轆轤聲心與古井凉
枕玉褭蹄琢簟波人字流冰甕貯清泚意境已生秋睡
餘弄徽軫山高水幽幽試作文王操若人還見不
一勺淡薄味三生知見熏兹游聊忝耳翩若出岫雲弋
有孔翠羽寢有虎豹文吾寧不堪用渠亦何所聞
魔環淨名牀嫠納柳季戶由來道力勝婉孌莫予侮菱
花百鍊精烱烱寒光吐森羅萬象交過即不得睹
成虧繫軒冕心地生眼花極知一餉静可掃兩鬢華琴
雪同卧起風月通貸賖高哉彭澤柳不比邵平瓜
柘漿工析酲卉醴可消暍客至亦不疎沃此蔭清樾道
人有眼句翰墨相應發勿隨標指看舉似團扇月
春懷賦得冰雪鶯來晩春寒花較遲十字(按原本缺)
(遲字韻一首因無别本校補姑仍其舊)
深居足移氣熏爐坐晨興春來獨何覺湯餅夢騰騰永
懷山中人遣花破寒冰一枝便有餘經眼知吾曾(比見小桃)
(折枝)
春寒殊未休春事不堪說陽谷溜微綫陰崖削精鐡森
然十八公鬚髯滿殘雪非無料峭風翠色已可悦
寒雀隨山影哀鴻帶邊聲花遲社酒薄春工了無情東
風好池館芳草語流鶯不必笑枯索擁書輕百城
幽窗鎻雲霧無人誰與開燕燕尾涏涏知尋簾戶來春
風到書律溪藤照山煤任爾擇家舍梁塵飄硯臺
種梓期十年萟蘭盈九畹河清會有時歲月坐成晚向
來忝聞道及此且求本行樂未渠央何以語羌謇
文王有遺操朱絃韻青春無言獨下拜頎然見長人道
喪向千載詩書絶逼真逼真猶不盡試語老斵輪
淵明苦長飢中年求一官歸來蒔松菊頗覺生理難我
恐須出仕未出心已寒好謝山巨源作吏廢遊觀
趙公丈人行佛隠踏朝靴風流漢北海人物魯東家同
行得劉子過門抵昏鴉臨分無長語進德除空花(趙公漢劉)
(子棠)
吾宗有子明粉澤乏外貎白衣罷秋賦深林藏霧豹談
經亦微詼樂實在名教擬之金馬生笑云恐差較(王子盤)
同郡李逹之貢辟廱偶試不利還鄉及河不得
濟作二詩凄然讀之殆難為懷因為次韻極其
悲苦卒少紓之當煩劉元忠彭少逸同賦
客行天雨霜屨穿敢留跡欲濟河冰凘蛟龍情不測去
住兩更難凄寒斷消息
顛風無安巢墮翼思故林誰回太陽惠照此窮谷隂扶
持孔鸞輩矯矯翔千尋
用大名諸公唱和韻送别少逸
宵濟洶濤波晨征犯霜露倏來忽語别何所見而去疑
君略奉高或我媿叔度慨然陪節傳邂逅莫忘故
初歡記鄴城往還數如織摶風回鑾閣相賞垂天翼君
席今未暖我井久不食駕言又何之游交請絶息
當仁語卒吐仗義身不謀所賢我者遠甚薄物之尤不
莊醉麴蘖欲收醉鄉侯微辭致責備近頗學春秋
邇來走筆吟别後隨手散收拾亦安用半是諧謔間不
能所作工要解風水渙莫以人廢言遂忽博士謾
和李逹之庚寅秋雨三首
閏餘氣先寒久雨愁更劇丈夫固遠慮奈此朝不夕恐
泥有危行扶欹無安宅我思補天漏試鍊五色石横空
收洩雲屏翳敢停跡還我陽秋恩與子兩相適
客舍無晴陰日赴折簡喚家居跬步隔心念旌旗亂釡
空雨生魚遽敢議薪爨衾裯我自抱更為子三歎
鄰僧雨不出粥飯聽鐘魚事與吾輩異一身易贏餘而
我千指家食此半編書飢驅欲何之投瓜望瓊琚側聞
州禱晴早願光景舒祠官莫憚煩霑濕秪臺輿
再和
長安貴公子對雨飲正劇明釭豔華屋今夕知何夕豈
同揚子雲反閉一㕓宅稍醒問予酒已復憂甔石賢愚
置莫論俛仰共陳跡世路日參差咄哉隨所適
霖霪連十日茗盌闕招喚寒虀味獨辛秋繭緒仍亂憑
將苦雨詩商絃韻餘㸑果無真賞音落魄不須歎
向來天不雨啜泣歌枯魚今來雨彌旬粒食還無餘兩
家各四壁但聚古人書羣爭聲利場欲趨顧璜琚豈敢
喪所貴我行自安舒寒飢兩未救杯水沃薪輿
郊行感興
邊風吹鴈寒雨宿黃蘆下家鷄飽遺粒喔喔庇簷瓦孔
鸞爾安巢慎勿翔中野鮮鮮野畦菊的皪弄深黃馨香
不自暖白露凄欲霜明朝紫茱萸雕檻薦高堂
試院對月
我行無町畦忽逐春波起平明發鄴城暮宿清河涘譙
樓唱晩静驛樹驚飊馭亭亭華月上熠熠繁星委含暉
穿幔翠度影入窗綺悲來興視夜空庭縱幽履飄如浮
海仙飛步不濡水
無題
秋蘋一寸風吹我鄴王臺臺邊委黃落繐帷化飛埃平
生三逕步屐齒粘蒼苔羈棲望不到蠅頭寫歸來人間
持板手欲展何由開再拜丈人行卷投當瓊瑰丈人龍
眠龍(一作英)挾策奔風雷毫端須臾寄一挽正始回年來
心法孤駸駸(一作冷冷)古爐灰淵明不並世此士誰為才紫
鸞固超詣白鷗竟何猜所期豈朝華歲莫儻相陪
張公作高陽醇酎送幕中楊時可作詩詩成亦
得酒而瀛渌又將熟楊復垂涎次楊韻
平生顧建康名下難為人見其似者喜敢復聖賢分元
侯惟麴蘖好賜均無貧萍官新荐熟蓮幕先飲醇坐令
染指客詩語生冤親柑黃松小苦賦筆久埃塵何時獲
瀛渌更可調陽春
次韻楊時可李元中酬贈之作
初年種交梨可奈荆棘樹聞道千聖前不傳纔一語彭
殤幾許爭端作旦暮遇衣珠價連城誰遣泣窮路子知
無生法未短飛昇數當身認同歸絶學何外慕龍眠玉
頰翁是中得深趣蕭然住山人妙甚垂天賦我為楊侯
計政欲借前筯從翁須及今頻脱戶外屨
次韻王得之遊福源觀
維南國禋祀崇丘五雲鮮路轉樓居出林深步虚傳輜
軿上真侣鬟髻太古仙綠章下祕祝寶此一掬泉至今
爭晨門奩香走填然帝子留繡蓋宫嬙擲金錢吾宗初
意行跂馬税芝田醒心影娥池了了壺中天呼兒話西
遊乃未得汝年先生筆扛鼎小友語更妍斯文到真處
梔蠟漫賈鞭賡酬就俄頃驚絶圖書淵覓句念宗武愛
竒容子遷遊山本庭戶可但巢其巔眼中摛文地坐待
步武連幽尋賦異日端為續膠絃
望法華山懷慈上人
我無適俗姿發興在林嶂前身一義墮好山輸百丈永
懷住山人敗毳裹龍象頻驅塵外軫徑抵雲雨上道人
初怪問斗絶何從訪師居不難尋天壁愕異狀風煙自
蕭散草木更森長道人聊復爾仁者作是想重來傍岑
翳眼净人亦王虎谿雖不過鷲嶺聊得望遥知師囅然
跛跛又安往
過安平小集
王鮪未荐春永歎念河曲遊子懷故鄉書劒就裝束横
流一葦航歸日三秋促屬驂饒陽道解鞅獲館穀鳴烏
尾畢逋喜信亂城角邑中二三子彼美温如玉行李往
來者東道禮尤篤一尊相勞苦桃瓜間紅綠深嚴布金
地良可避蒸溽呼龍勸客留雨聲裂華屋諸公氣吐虹
不鄙余錄錄號呶叫博盧露跣圍奕局漫郎本何者蒿
蓬倚松竹更不效天隨凄其茹杞菊
湖山紀遊
吳山東南秀葱鬱盤帝城西湖據其趾御氣通波心餘
膏被草木蔚眼皆欣榮今晨天宇穆惠風汛初晴春色
正妍妙放懷共揚舲中流入汗漫曠闊無埃氛湖光挾
山綠倒射玻瓈青絲竹響空翠樓觀森崢嶸獻酬雜歌
嘯爛漫紛醉醒取樂固莫並興懷一何深緬惟昔三賢
精爽日以沉但餘畫象在尚想鳴佩襟希古秉微尚崇
雅攄恬情羌予翳蓬藋無復企組纓澹泊自有得榮華
非所欣舍舟縱散策逸興生崚嶒白雲引遐眺碧岫延
深登幽期浩無涯忽到静者門長松有令姿流水無俗
聲絶磴猿可呼出谷鶯始鳴乃知物外境兹象本不驚
逝耶初無將至耶亦無迎便將謝塵鞅兹焉支頽齡山
鴉接晚翅落日催行幐歸歟賦新篇聊復記吾曾
貽梁東卿激
結髮抱竒趣被褐深自珍空腸貯明月坐友千載人長
飢為驅出宦遊古河濱侵尋簿領書陸海縱埃塵深迷
誰復見無悶日湮淪使車重皇眷賓從實要津平生相
與昧數面輙成親如何冰霜别邂逅梅柳春我來閉空
館公歸柅輕輪咫尺不得語寤歎良苦辛
送曹文叔
讀書無見功要足補吾拙時從千載上坐友萬人傑心
源貯古月表裏湛空澈政緣老懶故早覺追隨苶推遷
懷短檄甚愧固窮節安陽耆舊衰風采漫筆舌翩翩阿
瞞孫乃出諸椽列爽氣不可招敵榜近縲紲只今官罷
休道學歸澡雪加飱一言足人事會有别
奉酬李道源供奉
斯人倘遇真何必吾黨士向來風騷伯領略罄同軌仙
路共飛騰雞犬近天咫但看横槊語力足走餘子小詩
賦競病政自賢乎已眼中管陶郎翰墨頗自喜當官故
癡絶捉扇談名理早時隨計偕晚墮鶡冠裏史君柱後
文此面惡難擬陸機生不識尚想汗顔泚只今官罷閑
高唱動連紙齊西井邑富三月花事起人竒渼陂同物
勝斜川似遠心破城府快論注弦矢嗟予懷檄書寸步
畏瓜李投床夢婉娩日永貪睡美亦思陪君嬉静釣濠
梁水君方事箠轡問津從隗始十年投筆興氣已無萬
里努力就功名爵禄天下砥
次韻李逹之十月十九日風一首
葛製侵中冬奈此河漢沍障門恃織蒲更值飛廉怒舂
撞不遺力既發寧却顧陰機足自由盛氣尚誰怖老心
百念灰一睡美無度投牀逼窗紙罅穴響交互飄霙半
夜入方夢踏雲路帝居環玉闕恍惚非常遇回天力故
微訟風詞已具
次韻李逹之冬日自紀二首
短長不相懸視此律筒換天寒今幾許冬序已強半初
陽來如縷殘歲去莫絆親交斷還往官列閙稱喚無牛
可扣角問夜何時旦新詩當美酒排遣孤悶散風期終
未沬相與遊汗漫
古心出古語不計彼不聽蹮蹮來問學政有童九齡尚
為一事大更讀四方經但我鮮兄弟諸妹亦伶俜皇皇
門戶寄孤耿如晨星何時休世網遂逐鴻俱冥君窮坐
如醉聞此或少醒試憑道力勝兩忘楹與莛
逹之質衣不售作詩某次韻逹之有田在蒲陰
日以侵削舊居嘗質人家既還而井亡于是簞
瓢益艱故有爭畔改井之嘲
顔癯雖叵堪幸列聖科四瓢簞顧自給所樂真細事君
窮欲誰依月旦無高議隣貪故爭畔囷收復易匱吏懵
輒改井甖汲亦難致空有能詩聲度越侯叔起時裁乞
米帖韻綴古風裏嬌憐啼門兒愠奈曳泥婢喧喧聞發
廩共詬管城子君云姑安之吾肯屑嘑爾篋中敝袍在
質當今可以櫺窗豕腹生列肆跨兩市掉頭相閉拒竟
日却携至似云儒酸慳所得毫髮利寒暑遞回換錢出
幾還此由來刺繡工不如市門倚以彼居貨心必求速
化理近聞高貲郎禁與士夫齒蓋防駔儈態歲久薰蕕
似衆富乃良規力古貧莫恥
顔夷仲有次韻少無適俗韻詩少逸既和之不
可不賦
少無適俗韻市朝等居山所思魯柳惠去我今千年官
曹不厭卑危慮忘冰淵身恬道故在心傲蒙漆園顔丞
賞我趣屢顧塵埃間我久作常語何得君來前東歸散
俄頃翩若風中煙此意念莫領搔髮空垂顛出門久無
味不如杜門閑君方篤行李諒以吾言然
次秦夷行觀老杜畫像韻
寒拆天吳圖饑糴太官粟拾遺官在朝何異老林麓英
風想廉藺妙手傳顧陸蒙茸頭傾冠駊騀鐙脱足熊兒
與阿叚左右相扶逐生平經綸具悵望青蒲伏窮塗付麴
蘖放意謝羇束草堂幸無事尹騎時見辱清吟動霄堮逸
豔驚魚目顧兹神明意豈易丹青卜當時腰長鑱憔悴十
指秃聲名乾坤破生事歲月促但聞列仙癯豈見肉食墨
企予攀逸駕短步羞匍匐不能師廣袖乃爾好竒服嗜詩
得雋永徐味自當肉不知褒公貴顧謂何郎俗窮通等夢
幻思慮自棖觸苦吟秪效尤呼醆進蟻綠
次韻荅任德夫夾灘見貺長句并呈崔彦聖
我本可笑人略已近俗士侵尋久未覺大似城門軌永
懷北山路相去不容咫雲煙迷舊隱鷄黍悞幽子極知
田二頃足了仕三已世緣成錯料悔不妻法喜只今無
置錐四海寄生理因循插手版俯仰鄴城裏朝來對爽
氣或以古人擬頗復廢將迎陶泓弄幽泚翩翩取自適
豈問書費紙推移從短檄此念初不起園林齊地近人
物何郎似無因覩白雉漫自手弓矢任侯十年舊邂逅
慰行李新詩多態度譽我傷溢美君才老益豪筆倒三
峽水我將觀浩渺萬事問伯始是間好看客風味化隣
里亦知崔亭伯更欲就礲砥
送晁以道
人才限南北河嶽日邊徼異時頗自振以遠得輕笑顧
我尚友心與渠不同調吾州向雖陋屬令文元肖仙鳬
謝雲羅雪浪湧海嶠問山如登天翰墨相焜燿高標快
目擊勝語醒耳剽永懷種秫潛不翅憩棠召八年杖屨
隔坐睡夢嵩少何人佀嚴陵寒灘理幽釣無因接孫登
半嶺聽清嘯漸恐落流俗中夜回光照倒海覓三珠更
復得二妙風埃鄴王城晚從折簡召倉曹賓客次玉立
見孤峭神鋒森挺脱俛嘿願還鞘至今牛斗間寶氣干
兩曜伯宜承華勛仲合典書詔翩翩誰輩行官職忽哄
叫美鬚草未鬭好面喪可弔斯人但寂寞瑚璉不薦廟
我嘗當饋嘆呑憤類牛噍淵龍豈易擾遽敢議處劭念
昔忝聞道銳甚冠始醮百憂荒寸田孰與耕新燒區區
冀有獲韅鞅鞭復掉端來求代公兀守信麥漂便將塗
六鑿風籟息號竅政自畏攀援拄頰遭詬譙一官涕唾
了得失已懸料嚢中飡玉法朝飢儻能療縱無錢買山
解有杖荷蓧從公問箕潁策足事游眺共待四明歸重
丐一言要
次韻和彭少逸送晁以道
吾軍久不張建鼓覓同道蒼黃一二獲便作百萬號我
行初濟河首得晁彭耗輕車駕駟馬邂逅王良造悠然
望八極頗已快遠抱兩公前後輩凜凜不殊操晁文早
緯國輔以家學奥向來宏詞出古氣軋盤誥蕭生寧抱
關肯補郎衣皂老成吾猶及孝友神所勞彭詩動驚俗
祖屈實自悼追竒詣岑險展讀眩欲眊知名漁父篇雅
惬志和好勿前丞相嗔何恃翰林傲方將摩二壘併可
潄雙瀑瓜代苦敦薄火攻良抵冒荆州一人半纔慰阿
堅到只今事行李遽欲戒騶導箕山老仙伯遠行避喧
噪紛紛戶外屨三沐安無躁仲氏往吹箎吾黨端有靠
坐念玉壺冰詎堪風日曝魯公屋漏筆莫靳平安報否
泰等時雨春旱必秋澇努力加飯飡自餘何足禱無卿
我定豪别語願忠告睡翁賴少留意適如爬瘙大臣不
暑行官小奈親耄網羅今轉疎機穽豈重蹈得失儻未
量天理問禆竈
長句送以道既辱和答而夏傳聖詩亦用此韻
以道復和一篇篇末頗及少逸與不肖因再賦
此傳聖姻家書問必數或可逹以道
癯儒緩趨走不堪備游徼古心乏嫵媚亦莫齒優笑十
年營負郭畢願了租調詩書祝兒輩風味久必肖文窮
覓退之錢癖減和嶠此計墮渺茫浪出豈炫燿官供取
無耻幾不類椎剽退食獨委蛇顧欲輩周召誰論玄尚
白端覺壯非少緬懷千載人有道混屠釣風雲隨闊步
功業付長嘯事成有辭爵緣斷或遺照飛潛無必同出
處信俱妙肯以牛衣泣求因狗監召竟知貂尾短何益
鳶肩峭士初如大刀天高看拔鞘提携龍雀環膽破勒
與曜斷蛟剸犀兕左右隨所詔用舍要有時遽欲帝閽
叫沾襟豈終悔失馬勿前弔龜寧行曳泥犧怯牽荐廟
但逃明火灼詎厭短芻噍固窮而山立吾儕當勉劭無
禍福莫長安用綠章醮我今百念灰内熱息心燒來親
晁氏賢不住頭忽掉淋滛雨十日坐恐行嚢漂新篇寄
鄴城鐘磬逼耳竅舂撞到彭夏餘子敢輕譙是公天機
深世故成錯料良醫百遇毒彼已病俱療淵明寓託遠
捉扇贊荷蓧吾將急捕逐八表寫長眺遲暮儻同歸升
斗何足要
李永終還京師北嶽王某以送晁以道韻作詩
贈行某外大父賢良裴公實為邯鄲公行狀契
義良厚故見之篇首
外家東眷裴典學不觀徼初來接諸彦半發士龍笑賢
科兩過閣萬字出戲調盡記十二題博洽古人肖亡書
問安世多識數華嶠劉蕡廷策訐罷去終弗燿縱横五
車讀未捷一律剽生涯日蕭索更甚東陵召當時邯鄲
公似是洛陽少文潤淮南草詩賡苑中釣殿廬忽厭直
郡閤或坐嘯相從賓客老莫逆肝膽照嚴詩見杜集殆
極天下妙鵩來蒲州坐永隔宣室召門生状董晉寒筆
信雄峭豈慚吳季札墓劒掛遺鞘嗟予乃裴出母賢如
德耀授予其父書勉使起應詔此文載編末疾讀快欲
叫耆舊成鬼錄零落真可弔但聞康靖第萬物閟家廟
子孫同蠧魚竒字飽咀噍始予識京掾已嘆才業劭叔
兮秉周禮莊若客位醮官閑恣討論燈火親夜燒固疑
言語工未睹寸管掉高篇晚發伏疲兵血爭漂予拔中
山毛載穎從八竅携持託抱關免以不敏譙規容曹參
隨敵敢楊雄料寧憂無肉瘦政恐俗難療冥搜廢曹務
招隱慕芸蓧子行擇所向山水足觀晀慎勿厭家雞造
請歴權要
定武贈晁以道(晁時為無極令)
北山立雄秀西山儼來奔稜層上雲雨祕邃錯朝昏風
霆倏號怒勢欲立厚坤兹惟神靈宅可但人物繁嵩陽
擅月旦問山等龍門謂我山之英重以仁者言丈人蓋
代手脱口千載存蓴羹與羊酪不復疑戲論向來無極
神解與君爭尊堂堂甄孟成版籍見諸孫如何置不問
遠借寒谷暄我行傍鄉梓念此永弗諼逢人試語似喜
色凌朝暾問公誰輩行故侯蘇季昆故侯遺妙墨礱山
龕山軒亦有好事人醉帖收蜿蜒神明坐還觀聲淚已
復呑公能破紙尾師友道彌敦要當藏名山仍意作九
原續絃煎麟角併洗萬古冤(一云萬古無纖痕絶勝夸毗子空臂得瑤琨)
顔持約為范師厚作孔明坐嘯圖十大比丘象
觀者以為聱訛不可不下一句
窮顔妙畫今虎頭忽以武侯為范侯他日卻寫十比丘
下筆不數僧貫休作佛作相三昧游在江在海兩浮漚
丈夫心機入法流到處還渠第一籌
寄謝任伯(謝時為定武學官)
盛樂宫前紫府君開花流水不知春悠悠永歎坐石室
自有此山無此人我來婆娑弄明月松聲草色俱清新
列仙元癯不佞佛却語小謝求綸巾明經使者風生在
文字政須君等輩鴈門鴈美亦思歸講肄還當尋馬隊
寄江南睡翁(少逸時送從辟河間幕府)
金鳳臺頭我欲僊故人真謂翼垂天目光射落三千尺
詩律追還五百年應緣又踏瀛州土寄問騎鯨今好否
俗情限量須破除可無忘形我與渠
崇寧寺詩
周郎同歲小一月老氣凜凜能摧鋒佛隱由來足高士
經綸正在阿堵中平生蓬藋一畆宫頗與可人風味同
好在江南香火社寄書會憶王牆東
次韻張應龍見贈長句
深居聽客譚西山舌端崷崒生層巒山形卓犖尚可想
客趣超詣何由攀漳潁空回自不韻夢涉山澗波旋環
但携雲根萬竅碧歸置毛穎陶泓間客真與山欲爭秀
煙霞氣足詞高閑我亦良非適俗者分山一半同君還
同元忠少逸登大安閣各賦一篇
胷中堆竒忽塊磊徑欲凴虚尋我對梵宫日月擦䲭尾
複道雲霓湧鼇背佛將高廣快心賞天為空長舒眼礙
冰層蹙岸見河漳雪氣明山數齊岱安知一身寄城郭
却指萬頂看闤闠承平大駕昔此留望幸遺民今幾在
哦詩人物到白也題字風流希湛輩北都三士行作圖
勝遊一日不可廢
顔夷仲欲赴藍田丞而鄆帥移雍姻家或當避
讀夷仲詩為和第二篇此次退之山石韻者
秋蟲不量翅股微幾欲唐突鵷鸞飛高梧嘶風食沆瀣
何似死鼠鴟鳶肥顔家事業更清絶耆舊去眼知音稀
賢哉鼻祖井故在執瓢便足忘君飢一官晚悔登龍斷
經歲不出關荆扉藍田之山石韞玉白虹千丈晴霏霏
退之壁誌見髣髴二松閱世應百圍丞聾未換渠莫惡
郴江仙伯容摳衣側聞親嫌又齟齬漫恐髀肉摩鞍鞿
戲人造物亦薄相咄咄此士將安歸
趙聖符權漣水軍使按周立事且去猶聞上乞
不赦為作長句
潁川異日剛彊守諸吏僵仆姦豪走濟南使君羞怯懦
故破瞷宗三百口官為聲名計則多尋常手滑如彼何
心知昔人不妄作隨事砭斫或拊摩河神娶婦理必往
城北殺子吾當訶襄濆趙侯世儒雅軒昂忽變腸無它
奴欺主女積十載侯以半紙申嚴科人言趙侯廣漢後
宜有擿伏如神手青衫諸掾日蹉跎衆或屈凌天自佑
誰過襄濆刻石傍告以吾言慰耆舊侯今兒子能文章
母太夫人百歲夀
過客有贈逹之金者逹之作鮒魚乞水急詩謹
次韻
李侯茫茫悲欲泣人生豈能無緩急晨炊米盡抱衾裯
富兒操金森壁立縱横文字對空虛肝膈不同如燥濕
寒鄉眼界太褊迫名譽纔高憎怨集誦書把琖九河懸
雖我亦驚追莫及風雷會送横海鱣躍上禹門過千級
奈何自比轍中鮒商歌感慨行人揖鮒魚不願决西江
李侯所須惟粟粒肯捐一滴活波臣客真義動修蛇蟄
得金遣客曾莫留索我和篇何汲汲孤竹之管空桑琴
已矣今人聽不入
第二子赴河間詩人皆作詩送行讀趙壻辟疆
詩為次韻
家世無人仕苕浙送汝還為北城别河間知不去吾遠
汝母猶持離袖掣中年生子今宦游吾與汝母宜白頭
中山西望三舍身諸老汝近吾何愁宫傅恩憐逮猶子
宫師雁行餘五弟至今鄉閭尚心化友愛推高一門裏
向來寒甚草根蛩邇來出入軒蓋從富貴不願此身獨
安樂幸與諸老同門戶固應多國器汝往豈為功名會
古文科斗盡五車娱人翰墨真餘事客程搶笠風卷紗
歸及諸老醉榴花京華新聞勿用說一時名士詩可誇
題李成山水
五日十日一水石此言雖工蓋其跡請看天地開闢初
豈鑄日魂鎔月魄忽然而成隨所遇納護風雲元滿肚
吐為千偈口瀾翻游戲法中同一趣李侯落筆風烟氣
妙處欲回真宰意扁舟不動水粘天落日孤明山若倚
斷猿吟掛清楓林澗松倒卧猶十尋白鷗似作終老計
浮雲自在年何深由來神品完天力一抺江流呑萬磧
寸量尺度但形摹畫史如山爾何得貴人費盡千黃金
寶奩玉軸誰敢爭一聲常賣落公手世間得喪誰虧盈
我生懶率更疎放只有幼輿巖石相它時真作畫中人
儻辱書來問無恙
次韻題李公休輞川圖
山林策足高復高俗子捷宦爭秋毫丹青邂逅着相衮
晚顧不欲傳兒曹妙哉吾家右丞相睥睨一世輕鴻毛
雲泉招隱去甚勇粉墨狀景隨所遭輞川莊圖最得趣
盡寫衆巘圍長臯廢城荒煙颯衰柳斷澗立石淙驚濤
篔簹插屋伴幽讀蓮芰潑眼横輕舠宫槐猶是鳴騶陌
漆園已作蒙莊逃地因人好自竒勝豈必海嶠騫鯨鼇
想見解衣盤礴時六種震動山靈號平生經行意境足
朽木不運筆已操小詩氣象更清絶遠跨陶謝追風騷
樂安老人吾莫及摹搨髣髴收藏牢隸書十詠有體法
鍼肆見此古赤刀一時墨妙誰竊去龍劒飛失餘環絛
只今䟦題乃到我千載吾祖安敢褒家鷄詩畫愧弗學
但思卜築誅蓬蒿輞川久無書契在未免四海求田勞
大風
青陽乘時木當行驟辭囚幽置高亨驁驕嫚姣豪怒獰
睥睨萬物憤以爭潛呼飛廉語曰卿媒妁阿巽助躁輕
林交社姻窟昆兄腰領搦持劫詛盟玃顱鷹隼深目睛
沐猴冠元加紘纓約束陰定陽眎瞠鞴囊革橐齊露呈
頃刻翻簸揭奔轟撦幃裂箔仆旆旌墮簷塌桷掀架棚
注射垣壝穿冡塋豹彪獐豬狒猱猩鴻鶤雉鴉鳬鳦鶯
殷蹏捩翅突奔驚蹶抵犖确罥灌檉蒙衝千車屹傅城
犦槊萬騎鴉譟營步趨宕跌忘珮珩宫徵嘈雜停韶英
披木榦根搴芳榮蹙水濤浪豗鏡平眯霄耀靈一目盲
觸山不周八柱傾六幕擺撼始稱情神嬉鬼笑語咿嚶
餘噫不收爛謌賡聚穢勃鬱封觀京執攬北斗斟四瀛
五嶽為豆羅崢嶸腐株蠧穴侑竾笙醉牽月娥舞金鉦
更持一杯夀長庚誰省天意不汝令小臣叫天吐丹誠
方春風暴稀所更執法口噤臣輙抨幸屬廷尉葅鯢鯨
天哀愚忠勑閽丁往呼來前密訂評竦身躡虛倏上征
涕洟拜手盻睟清臣材𤨏屑不足名中有婞直肝腸撐
自下議上罪則烹察及螻蟻帝聖明臣知風暴不難平
惟斷之果絶蔓縈帝首微頷慰遣并側聞雷霆掃欃槍
山恬海靜悄不聲濯濯生意回枯頳搜詞譎詭紛縱横
反風大熟想姬成
游峯山院
蕭寺倚絶壁高軒凴衆芳僧窗得山翠茗盌仍花香眼
界寫雙淨心田增寸凉陂陀日向夕村落下牛羊
次韻李厚之秋日即事(時在試院)
當暑獨披襟誰同梁甫吟山林勞客夢簾幕斷人音庭
籟迎秋靜宫雲傍晚陰賴傳詩句好偏慰未歸心
試院作
身入儒宫作抱關不妨文史暫偷閑秋陽皦皦天新雨
晚吹騷騷木落山士子便應矜兩監吾儕未合老三間
孝廉同歲真同道對幕哦詩斷往還
聞青守梁元彬移帥定武作詩寄賀諸梁
相門誰數十朱輪華鄂今看節制分鄉里正思前召父
朝廷難輟大馮君風聲自是塤箎合忠力同輸手足勤
應有池塘春草夢夜闌還繞北山雲
聞帥府大閱軍作詩送梁帥
坐想郊坰鼓角雄弓刀十萬擁元戎令傳帳下偏裨慄
聲走山前部落空勒石何須稱竇憲反風已卜相周公
自嗟不預從軍樂賈勇猶能氣吐虹
和梁才甫贈定帥元彬
汶水衣冠記昔年明堂一木起扶顛孫枝競秀傳家學
華鄂聯榮握帥權西省規摹留閫外北園風景付樽前
晉陽親近皆兄弟行集天朝拱細旃
無題
玉府真游擁萬僊蘂珠深殿駐雲軿宫尊自吸瓊漿盡
御筆猶封寶字全密護幾重香冉冉倒藏餘瀝響涓涓
君恩許侍神霄仗先向壺中覓洞天
讀次文渼陂詩
白髮郎潛舊令君東軒携酒幾回登當初天上化鳬舄
今日人間下馬陵邊地久無能賦筆縣齋新有讀書燈
昔游零落岑參在故語流傳許十稱
次韻魏端夫田石送赴試詞學兼茂
謝韞歸寧雪載塗新詩還道絮何如時因公子監門會
頗識中郎阿大餘賦筆久無三峽水囊書老趁獨輪車
只今靖郭家兒舍誰似先生食有魚(一作寄聲靖郭家兒道)
澶簽宗室伯言見寄為次韻
賓客風流追七子宗支文物笑諸郎青藜吹燭書編亂
古錦作囊詩卷長禪鉢芋羹聊得共夀杯酥酒故催忙
秪今霜雪休車馬誰對熏爐語夜堂
次韻元量貺詩
野性由來不受羈可堪風雨斷追隨卜鄰有素須歸隱
會面無多更話離拜我低頭要晚歲仗公取水記當時
魏城邂逅猶惆悵秋鴈横分奈土思
送徐幹臣
聲華飛動水雲鄉揮翰初宜玉作堂投老肯留賓客榻
臨分聊屬聖賢觴家山到眼千巖秀世路收心一粒藏
趣駕青牛尋尹喜著書方便設津梁
次韻道勝冬日惜别之作
相逢不作白頭新肯復悠悠問大鈞煮茗坐窮西寺日
哦詩驚動北州春吾儕漸可傳書種兒輩當令洗塞塵
節物崢嶸君遂去驅蛩終始覓何人
次韻安喜劉簿上梁才甫瑞蓮嘉禾一首
早日商霖浹四寰兩年春令塞垣班秋清蓮萼駢幽沼
歲稔禾頭合舊山(州有嘉禾山)事付史官應制可曲飜相府
看公還王褒要是邦民耳請頌中和敢自閑
楊時可屢遊朱氏園昨日方一載酒甚樂因次
韻言其事
溪上桃花如有語怨君前日只空回徑須留客車投轄
相與澆愁酒漉醅我自馬曹聊復爾誰憂兒輩覺追陪
王郎醉墨題名處尚有餘尊可再來
次韻和梁才甫上元詩二首
雪夕張燈白晝同坐知酒價長新豐月來方丈三山外
春在元戎十乘中玉塞已傳台衮拜火城先看相家風
公歸端是千年鶴回首鵷行一夢空
陳橋陪乘五人同劒鋏休彈禮過豐驥足爭先長策下
蛇脂乾盡舊山中(某前歲與閭丘唐汪魏隨府北來始集於陳橋傳舍)敢將野句
酬明月但記宸章起大風(公家有上元御詩)默對短檠悲晼晚
綈袍恩重報全空
次韻和梁才甫與曾叔夏喜雨
金節經過玉帳開初筵風雨燭花摧鳳凰池外濃雲合
獬豸冠前爽氣來已洗郊原秋淡蕩不妨星月夜昭回
拾遺說尹村村到盛看豐年社酒杯
次韻趙承之九日出郊
結客西城昔夢長無題重和不成章老看殘菊情多感
靜數冥鴻首屢昂餻酒故應隨節辦絲桐政好為秋張
鞭笞鸞鳳饒君去獨守庭秋坐夕陽
喜雪贈梁幾道
風色蕭騷晚尚微呼龍連夜布寒威欲尋海上三銀闕
先舞雲中萬玉妃難老松筠增氣槩未春桃李借芳菲
典衣更為來年賀潤澤先從宿種歸
觀儺
天回星斗臘將殘儺仗歡呼陛盾寒逐癘已隨三闋鼓
鍊真何待五辛盤皇居夙有僊官護民瘼兼凴聖籙安
歲歲更修周典禮都門耆舊喜同看
嘉山
北嶽嘉山之陽吾先子之所葬頃因掃除數與道人學
子留遊村落間田無咎之廬可想見其處為作詩無咎
歸或為書之屋壁也
喬木相望十里村百年弦誦化耕耘食魚誰就田文舍
下馬先經董相墳烏几繙書心自遠紅旗賽社酒初醺
何時結客嘉山路剥啄敲門却訪君
次韻梁才甫游苑氏園
地僻風光到後時誰吹律琯轉陽暉花爭先近三台坐
春敢輕隨一片飛肯為孤妍回鐵石那憂餘賞間葑菲
(韓退之以葑菲字押平韻)它年造物因依在領略吾州勝槩歸
國色無媒出有時幾年幽戶鎻寒暉人從浴鳳池邊到
香入乘鸞扇底飛詩落雲牋傳藉藉花同錦隊想菲菲
更聞芍藥梢頭信亦待邀公插帽歸
次韻梁跂道游苑氏園
晴日催花爛漫開九苞丹鳳引雛來春衫碧袖初單際
步障朱軿第二回許掾登仙全室伴謝公賭墅幾人陪
明年此樂知何處宣勸重持翡翠杯
淵明歸侣獨龐通坐客何人對孔融鸎燕不驚賢者樂
蕙蘭爭泛快哉風斑衣人在飄香外彩筆詩成徒步中
和語不工緣窘陋腐儒家巷草蒙戎(又作茸)
試院作
落葉飛飛度暗階月簾風幔若為懷𤨏窗未有歸消息
應罥蛛絲上雀釵
秋屋無人見草經忽驚太乙杖藜青秪應燒燭金鑾殿
未勝熏香石竹屏
春日館中即事五首
求友何人似谷鶯羈游渾覺昧平生閉門春事關身薄
薺菊青青自可羹
暄寒稀復故人書好在山中舊酒壚端欲夢從三徑去
方牀投枕展龍鬚
故國悠悠雪外城南山應復見高稜向來梅柳春亭月
曾傍詩書夜按燈
元夕嬉遊遍海涯上林風物弄年華餘霙墮柳高低舞
香蠟封梅早晚花
熙熙人物爇金爐歌舞升平六閏餘輦路雪晴雲五色
史臣得記汗青書
直舍有書(時為大名簿)
晚風收雨故森森雀啅鴉驕未解陰車馬不喧緣底事
道人宴坐即山林
林低野闊暝煙浮似與幽人耳目謀邂逅前身溧陽尉
欲將半俸博冥搜
右丞筆力到諸孫詩語元勝畫不言看取疎疎并寂寂
霜林煙塢欲黃昏
年來方寸湛如水照見霜空無一塵寫出禪家有眼句
不妨餘事作詩人
河西勘稻
據鞍不覺醉中鄉水陸紛紛利害長便作河西勸農使
夢回應未熟黃粱
予行為魏倉監門忽得前監倉官詩人江南彭
少逸詩因次韻時彭以遺火失官
聞道長安桂作薪斗升誰乞向隅人魏倉一炬非無為
似與寒枯慰晚春
廟堂鼎實待鹽梅幕府千金政築臺孟子勸人蕭傅作
抱關不必是凡才
立春
城頭雲樹不藏鴉邂逅東風苦憶家凴仗主林神放手
為人匝地與開花
冰雪涔涔梅未芳欲羞蘭蕙召東皇蒲萄定自有春色
莫酌涼州孟伯郎
立春後作
東君珂珮響珊珊青馭多時下九關方信玉霄千萬里
春風猶未到人間
二月四日見小桃
香紅初破北州春深谷嫣然一笑新莫為餘寒嗟晚見
錦帷輕拜衛夫人
清明後一日出尋梨花先過城南資福僧舍脩
竹森然即賦小詩盛道愛竹之意客摘詩語病
予曰君自有竹何來此為因作梨花解嘲蓋予
故秋至魏未嘗見梨花盛時資福之句良率然
也晚飲全福抵花下披取巨枝立植間坐歡甚
徑醉乃知吾家子猷直與竹同迷耳亦為作詩
凡得三絶句
南陌無人地自偏僧房深鎻竹娟娟我來不為梨花雨
要看春風碧玉椽
霜紅雪白不同時春到騷人了未知素豔底應成偃蹇
練裙縞袂且追隨
花底杯盤藉翠茵折花圍坐當歌人謫仙自是開元客
玉帳熏香揖太真(北州故人見此句當知我猶能自振埃壒間然亦不應以音聲求我也)
自述
九尺張公天下士喜君不為語清妍共看風骨尚書似
亦合胷中了未然
晏起
日過辰時猶在夢客來應笑也求名浮生自得長高枕
不向人間與命爭
答錢和父市易
羈懷不到酒邊開欲就錢郎把茗杯午枕無雲來楚觀
試書春夢屬多才
榮歸堂
華屋飄零鎻夜臺羊曇扶路肯重來若為甑黍成竒禍
漫道人門似八裴
思家
睡翁憐我哭窮塗千里親來不着書未用中宵思白髮
孟光堪倚侍巾裾
見太行山
地上行人憐紫翠羊腸九折有誰過履危側足非吾敢
遠目看雲得更多
題北城馬鋪
始欲愁生愁未涯清風白月客辭家北城下馬無腸斷
淚墨斜斜塗晚鴉
渡黃河
河伯應窺豹管斑放船秋水不生瀾洋洋得濟非無命
題滿新詩趙魏間
黎陽道中
精神何足幾年支疏廣陶潛肯自遲又觸塵埃行道上
此時須記式微詩(少逸舊有詩云賓客次中消日月塵埃道上費精神陶潛疏廣有故事行)
(作江南歸去人)
道中
靴紋綠淨漾林影紅芰鮮鮮得我愁却憶(一云不似)横塘拜
新月折荷障笑木蘭舟
次韻李元量謝司門幹臣畫山水詩
江上家山晚翠濃畫癡端復覓詩窮李侯卷去亦亡賴
却對吳儂賦北風
題新畫八賢閣像
此地何從列姓名半因新國用輕刑江湖萬里知聞斷
圖畫相看眼自青
題普通院
閉戶野僧聞客避護巢林鳥噪人飛桃花落盡不須折
移得芭蕉相喚歸
重游全福留題羅弘信手種栢
鄴王神武冠軍中夜半騎龍逐老翁雷雨滿空飛不去
至今留鎻梵仙宫
漏月節風一箭長萬牛無力挽蒼蒼直應刺着天公眼
却遣雷霆下取將
以魏花兩枝送梁才甫花不甚大作二詩解嘲
老去無心夢楚臺行雲欲見仗誰媒春風魏后尤驕蹇
只遣紅巾穉女來
求花聞道築金臺國色懷春肯自媒送入華堂應大笑
不令乳媪與俱來
厚之將試三衛有詩謝人送蒲萄為次韻
雲海龍須斷不殊纍纍猶帶夜光珠直應釀作春醅綠
傳與凉州亦丈夫
書扇
暈紅圍綠海棠春燕入西樓火令新綵索畫梁相對起
翩翩知有解飛人
西池羅韈盛嬉遊一水餘香晚自流别試春衫蟬翼薄
泥金新畫小龍舟
汪廷俊以詩送蒲笋次韻答三首
刺水森森露碧纖宰烹端為厭虀鹽政須留襯雙輪輭
未用來供一餉甜
入爼谿毛亦細纖調和終恐費梅鹽故應黃面瞿曇老
只說中邊蜜最甜
少陵惆悵渚蒲纖赤米何妨對白鹽枯槁自憐還自許
長齋猶有舌根甜
七夕日送泥兒與彭少逸代簡
此兒眉宇大儇好中但泥沙相合和造化作人日無數
憑君熟看幾爭多
保塞教授同年丁仲勤廣寄示和少逸十詩某
輒寄之更不理彭意無復次第
身入月光重示定諸香水海靜收瀾便令彼岸﨑嶇到
已落初寮季孟間
僧中賞雋道林支儻有斯人見莫遲遠致高情歸許掾
更知孫綽最能詩
三徑從荒故嬾開熏爐齋杌伴秋來無心何地傳心要
不向人稱弟子裴
舊聞千歲遼東鶴塞上翩翩忽見過我有雲間化鳬舄
追隨不用着人多
試吏初遊魏大名題輿深眷獨忘形山供爽氣焉知暑
日得高眠不廢經(僕初識今保塞别乘余侯於魏仲勤見僕詩於余處)
左相司文十稔餘孝廉同歲異龍魚君應扈從甘泉仗
我自經營下澤車(仲勤與僕同年)
烟檻風湍想勝遊新秋蓮芡及旁州先生對影招明月
政得加餐慰少留
眼看玉食禍無鄉更卜幽居學仲長但遣有年供脱粟
白頭終不願膏粱
自嗤郎罷用心迂飢坐呼兒課古書只準高軒它日過
令吟交翠織華裾
康侯蚤日共周旋筆勢翩翩兩鬭妍乞與西山一丸藥
坐令風翮更超然(康恭叔嘗預仲勤解送今隸席下亦喜作僕字劄詩語)
賦一首
竹林泉賦
王子遊臺山既賦焉明日過竹林挹飛泉而樂之曰是
可與滔滔者同羣别為竹林泉賦
北山高寒水不濡谷至花涔泓育王絶續王子决竒觀
於八表縱遐武於千仞獨相羊而永歎揖天潢之流潤
曾去此之幾何顧波瀾其誰吝客有從余者曰夫子未
覩竹林之水盍往觀耶繚松麓之右界面金宇以直出
振杖行嘯山空響答虎豹遁莽龍蛇驚蟄歘霽霧之褰
駮睨崩崖之却立瀑布淙瀉林岫辟易雷破斧而木碎
紛其雜雨雹也星掣旗而石隕㸌其曳芒角也風軿電
策蠼略碎磕旄旙譟驅鐘鼓奮作其羣帝馭氣而狩斯乎
縞裙練帨繽綸襞積烟霏輿衝璣貝狼籍其列真踏月而
下嬉乎亂流赴溪竅石逶迤衝牙玉珮嘈雜爭馳被草木
之鮮滋蔚雲物之瑰竒蹇淹留而下上耿夕露之霑衣揚
余袂而欲仙前洪喬與為期客曰自有天地即有此泉遒
日月以俱邁夫子將安取旃客學詩乎詩曰崧高維嶽峻
極于天維嶽降神生甫及申山川之秀傑豈無與於吾人
故曰石而不泉則山不聲周勃霍光汾陽臨淮未免於無
文泉而不飛則聲不偉酇侯平陽房喬如晦不優於制
禮嘗與客躡隣斗之高標臨掛壁之跳波超萬累以獨
遨俯一氣之同和立南榮而視余髣髴余之謂何將不
但夫金堂石室虹蜺光景之異丹砂瑟瑟芝草葩卉之
多者矣若乃一拳嶔岑羣潦鍾聚氣偏産毒物怪藏蠱
峭薄喧豗尚奚足顧彼謫仙之飛流與漫翁之水樂寧
亦有是也哉客退然曰僕何足知之
