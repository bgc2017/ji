東庵集卷四元滕安上撰
七言律
二月二十八日元帥劉公生朝
冠蓋歸來鬢未絲繁華留在歲寒枝襟靈一點畫前易
絃詠數聲言外詩二月春風滿巵酒百年神理即金鎞
千金為夀非為晚敢負先公第二碑
郡侯生朝
四世三公仰漢冠妙齡劒佩侍龍顔風鵬一舉三千里
天馬初離十二閑燕寢清香歌吹底春臺和氣笑談間
欲知嶽降生申甫只此恒山是夀山
徽州總帥趙公亮予同舍也至元十七年夏六
月北覲回過家拜親適值生朝席上賦此為祝
膽氣堂堂正妙齡元戎誰識是書生彩毫落盾風生檄
碧幕談兵月滿營壁壘雄屯龍尾嶺(徽州山名)樓船曾扺石
頭城夀筵天付調羹味拚醉黃梅細雨聲(是日有雨終日)
五月一日林君一省郎生朝
雲海光芒插玉虹煌煌明月出珠宫我於高戶一日長
誰與阮瞻三語同瓊樹影連仙李畔(其子阿外新與京教李庭訓結婚)
紫薇香滿夀杯中鳳池近在薰絃底長醉千年解愠風
王直卿具慶八十
槐幄濃隂百畝垂又將隂德致家肥春秋八十到能幾
父母一雙齊更希額上風流爭點筆膝前愉婉不勝衣
千年嶧嶠和鳴在要看雲礽次第飛
戶部主事濟南任從善父母俱八十以卷乞詩
賦此
鳩杖相隨步履輕綵衣兩兩候階庭隂功家記傳三世
具慶人榮近百齡石上流泉寒更遠城頭山色晚逾青
吾宗舊與諸任齒會復登堂過歷亭
懷孟總管宋侯母九十詩卷時總管亦七十矣
覃懷邦伯奉庭闈九袠康寧古亦希為子三遷軻母舍
(李野齋序云夫人攻苦食淡教子有法)行年七十老萊衣春生夀斝雲腴
軟香滿蔬盤雪笋肥嚮日雙雛今六翮太行長伴白雲
飛
按察趙公八十得謝作詩以慶
五朝佐命舊衣冠名遂功成故里還北闕辭情章奏裏
東門祖道畫圖間雪霑峯頂山非老雨徧人間雲始閒
父子一家榮萬石仙春(堂名)日醉舞衣斑
覃懷靳子安聖上潛邸時太醫也至元之初授
本路總管以榮其歸時年七十矣今其仲子士
約由兵部侍郎總管衛輝以便養親適其父年
開八袠將修慶事以翰林李野齋之序乞詩故
為賦此
晝錦歸來又十春鏡中風度愈温温人生難得五全福
天下共推三達尊疇昔刀圭誰國手祗今蘭玉徧君恩
兵曹近領河平節省謁恒看燿里門
鄉人楊君寳夙喪所怙母遂著黃冠以育遺孤
君寳四十尚未有後母年八十有三修厥慶事
是日始舉一子繼而復得第二雛以卷乞詩四
首
鶴髮孀親八秩過含飴未慰奈渠何方酬孟母三遷意
遽詠徐卿二子歌天理人心元未遠靈椿丹桂樂何多
我悲不得留風樹空使門生廢蓼莪
百歲高年遙可到四知餘慶遠仍存月中丹桂今過母
雲外靈椿别有孫竹馬青衫白晝永黃冠野服古春温
仙家自有丹砂術要看雲來萃一門
出家初不閡家居懿範風流見婦姑百歲閒身萬緣足
一兒進杖兩孫扶案頭經卷膝前筆竈底丹砂掌上珠
寸草春暉常好在殷勤返哺看林烏
竹馬鳩車鴈作行白頭老母百憂忘柏舟風外冰霜苦
萱草池頭日月長却老靈符蒼水佩介眉春酒紫霞觴
諸孫早辦讀書計要與新詩實錦囊
題趙中丞母八十夀卷(序周止平為之言中丞少孤父舊為邢州節度)
(使當襲爵同僚欺孤幼欲奪之夫人攜公兩之和林竟得故物且用翟方進事)
八十風流聖善姿雙瞳如漆髮如絲昔攜孤幼翟方進
今樂平反雋不疑雲暖蟠桃春色醉日長慈竹午隂垂
(一作遲)無窮富貴無窮夀莫忘風沙萬里時(風沙萬里序中語也)
和千戶武略太夫人夀
閏年閏月百年深蔬素平生見善心體健階前長曳杖
眼明燈下尚穿針侵凌雪色萱難老擁護春光桂有隂
純孝誰如和武略事親不戀虎符金
晉州趙德明母夀八秩翰林諸公有詩并序又
七年余過晉母尚無恙出其卷求詩故為賦此
諸子相看雪滿顛諸孫還又到曾玄北堂萱草渾前日
東觀芳詞欲十年堆案餘飱饜鍾愛過庭嚴訓助真傳
滹沱佳氣恒山色長在斒斕舞袖邊
趙鈍軒七十夀
回頭六十九年非利鈍相忘久息機天理自應仁者夀
人生到此古來稀韋編不展談如綺竹杖横拖步欲飛
二月河陽花滿路子孫迎舞老萊衣(其子克敬時為孟州同知約春迎翁)
馬丈九十夀
八秩曾吟慶夀詩風神愈健向來時秋霜不敢欺青鬢
春酒還宜介白眉鶴算定期千載遠熊占何怪十年遲
誰言日月催人老綠水青山自不知
夀布呼密平章(十一月八日)
萬斛舟航艤巨川上天瑞世為生賢蕭曹豐沛逢佳會
房杜河汾得正傳心自寬和終長者(黃霸傳)事還清淨付
當然一杯冬至前頭酒願輔承平五百年(一杯冬至前頭酒一作一)
(杯春信梅花露)
夀集相
秀出隂山勅勒川一陽初復得春先清時一遇當千載
白日重看上九天為相最難知大體致君有效是豐年
一杯併為斯民夀三復緇衣詠好賢
挽史宣慰章
公將家子風流藴藉不減前輩威肅三軍而臨民有
惠愛嘗葺軒私第名之友松命予記之從游齊魯登
泰山臨日觀感念疇昔情見乎辭
香凝燕寢笑談清不害胷中十萬兵襦袴競歌廉叔度
鞬櫜能世李西平荒煙宿草悲仍在白露長松淚亦傾
無復泰山山頂上四更同看火輪生
挽侯宣慰伯禄章
鐵面威稜見妙年老來襟宇謝韋絃春風曾接程明道
(公嘗事魯齋)甘露爭無黃穎川(至元辛卯正月二十六日僧格敗復舉用舊人公已逝矣)
萬里盡歸榮辱外幾人能得始終全回思話别橋門路
只是當年已惘然
追挽西巖先生馮公
落落風姿七尺身一家三世躍龍津恍然白蟻驚殘夢
惟有青山對故人吟屨徜徉名利外酒杯陶寫性情真
門生三十餘年後始悟西巖是逸民
題蓬軒吳先生挽詩
素臣凡例擅東原筆底文章德有言霜露遽凋三桂樹
乾坤空老一蓬軒塵封遺藁誰家屋煙卧孤墳何處村
什襲送行詩卷在知君猶慰百年魂
挽教授仲祥詩
僕自十月二十七日卧病君日來問之臘日忽聞君
訃音僕不勝哀慟恨不能起而臨奠也故作此以挽
之君平生得胎息法嘗自與仲通李君言其效云
我病憂痁口挂牆君來日日慰悲涼昔嘗愁我先君殁
忽不期君棄我亡善惡無從論禍福虎龍莫誤撓隂陽
退齋雖乏凌雲筆敢為知音作誄章
土堠賈慶之挽章(臨終囑後事沐浴易衣冠了然不亂)
遶籬桑棗綠隂成插架詩書金滿籯且學且耕真永計
忘名忘利亦高情處喪自許隨貧富聞道俄能一死生
未及識君君已矣舉杯遙為酹佳城
挽石振元
去年被召赴燕山相送區區北出關先正碑文將厚意
(臨别以先丞相碑文見惠)故人情話慘離顔驚聞倏忽成長逝自愧
愚疎尚未還一束生芻一壺酒臨風遙奠淚潺湲(驚聞一作)
(聞君自愧一作愧我)
李漕仲常挽章(善篆字)
相聞長恨昧平生從到京華衆稔稱鞭算於今幾劉晏
字書異代兩陽冰方思末契託非晚遽賦哀章感不勝
何日西山山畔路一杯下馬酹君陵
挽石巨源
賢相無由起九京賢孫名又到銘旌家傳萬石元醇謹
學苦十年近老成樽酒生芻有今日芸窗連榻憶平生
清秋抆淚豐碑下老木高聲動哭聲
楊德卿哀挽
膏肓二豎巧相嬰百藥扶持竟不靈彩筆遽傳鵬鳥賦
白頭空老太玄經傷心精爽委朝露屈指故人如曉星
蕙死蘭枯天莫問東風荆棘漫青青
挽李兩山(兩山奉使交趾以功授浙西道宣慰考滿赴調歿於京旅殯文明門外南)
(禪僧舍)
昔年曾忝共賢關俄請長纓使百蠻方喜于蕃稱治最
豈期到闕復尸還清風烈烈垂千載明月蕭蕭空兩山
可惜功名心未了鏡中才見鬢毛斑
挽趙和之
不解褐衣為養親豈期親歿即亡身黃泉子弟塵生面
白髮交朋淚滿巾蒿里棺衾千古夜花亭詩酒去年春
自慙無地酬知己外傳終當絶故人
挽夢吉
天才如水氣如蜺千里真堪一息馳幼歲襟期希聖解
暮年志趣和陶詩意長日短終成恨病與閒宜匪好竒
幾向西齋同夜宿微言還有故人知
挽袁善長
沈雄氣岸復温文孝悌傳家先日聞方冀一門成九世
豈期八陣失中軍芳馨永播高陽里皮骨猶空冀北羣
遐想幽魂烈星日尚應灑血戀孤雲(昆季八人歿時母尚在)
焦秘書挽章(焦致仕李野齋作序餞行詩未成卷公下世因餞卷為挽詩)
瘴海冰天扈六飛獨將忠確結君知修書麟閣有此老
繼迹鹿庵今復誰(序中言鹿庵致仕後公為第一人)自是玉樓傳詔早
未關神武挂冠遲士林憔悴相逢處忍寫離詩作挽詩
題庸齋楊春卿挽章詩卷
玉田種玉玉無瑕經有顔淵筆有花共道西河似夫子
更憐東閣在貧家蛇蟠寳鏡人猶嘆鵬上承塵日已斜
一代廣文官獨冷春風留與紫蘭芽
五言絶句
自適二首
菽水聊為養清晨一笑開萱堂惟此子國豈少人材
淨几明窗下周圍萬卷書拈來只論語此理已無餘
七言絶句
村居招教諭真學
幽居一日勝兩日故友十人無五人村北樹隂餘畝大
肯來盤礴樂閒身
劉叔端所收何局長澄四皓圖
嬴舍扶蘇鼎已顛漢高不戒覆車前山中自有幡然意
聊假長安辟糓仙
出處無心繫所遭是非於我等秋毫誰教盡棄人間事
方許商山萬仞高
東齋夏日
睡餘清齒借茶杯吟玩閒書掩復開夏日無童舉筠帚
棗花如粟滿青苔
病中寄家人
遶院幽花手自栽春來應望賦歸來到家應在清明後
留著幽香待我開
題李白扁舟對月圖
澄江如練月華秋月下仙人紫綺裘吟徹鳳凰臺上句
醉中散髮弄扁舟
雪橋早行圖
村亭酒力能有幾橋如疲蹇纔勝人千山凍合欲何往
前頭應有無邊春
題楚帆風雨横披
泛宅浮家百自由西州射利復東流滿帆風雨不知險
岸上行人却漫愁
千尺鯨舟載一城蒼茫遙認兩浮萍泰山不比秋毫重
風雨掀天醉不醒
桅顛五兩失晨占凍雨飛來風滿帆但著平生忠信在
銀山鼓枻下巉巖
樹倒山移帆腹弓持維扶柂一家同却愁上岸人心别
不似艱難風雨中
洶湧滄江雷雨垂布帆無恙出顛危舟師維檝休輕笑
政怕風恬浪靜時
答家信
秋風偏與廣文寒誰著閒雲也屬官不道長安米如玉
書來頻為勸加餐
六月八日晨起
雨餘涼意葛衣輕短髮梳來坐復行幸自閒人有忙甚
呼兒為聽打門聲
池州東方氏九世同居景德中旌表其門閭天
章閣待制滕宗諒已嘗贈之詩乞詩姑賦二絶
句
枝葉扶疎大小宗雍容會食鼓聲中固知天理人心在
不必區區忍字功
九世光隂黍一炊一庭安用插籓籬蕪辭豈敢多題品
已有吾家宗諒詩
題史開府書後
辭意慇懃首尾名相君愛子聘明經一封尺牘天留在
猶與人間作典刑
立秋日感懷
西風入樹雨垂雲涼意蕭蕭遽十分老我今年耳全重
亂蟬凄斷不多聞
贈相者
隨富隨貧任此生樂天真是晉淵明不知底許屏風樣
幾箇臞儒辦得成
人人都要畫麒麟此老屏風亦可人醉白堂中韓相國
欲抛勲業慕前身
諫疏堂堂叩帝閽老來乞得自由身不然取次圖慵卧
畫作屏風恐誤人
澤州秦天祿教授南陽詩以送之
西溪詩價盛中州今代諸孫學更優看取南陽城下水
江河浩浩復東流
大藩師席不容虚張本平生萬卷書儻見卧龍憑寄語
熙朝休苦戀茒廬
晉産真淳席上珍胸中冰鑑筆頭春樂郊正可興文化
鄭重南陽召信臣
舊有田園汝水頭不妨官冷客南州況聞米麥猶加賤
我亦明年具小舟
經西狩獲麟故址有感
不到周初麟趾篇惡風吹入魯西畋死逢尼父猶為幸
炳耀春秋二百年
跋集賢學士實魯衮所藏趙大年小景并睡犬
横披
箕思周情到畫工人間凡馬總成空江湖遠意知多少
却落君家小景中
午日東城别墅二首
不堪孤坐讀離騷政自幽情寫鬱陶行到溪邊見漁父
未須勸我啜醨糟
瘦馬獨行風滿衣微涼肅肅日暉暉片雲不作催詩雨
直著清隂送我歸
憶京雒木芍藥三絶
熟美酣馨迸佳瑞暈棱紅碧化神工根株肇自韓郎染
葩蘤人間一洗空
沉香亭北壓欄干炫耀熒煌障幄寬不薄官梅伴飛霰
只饒蘭蕙楚騷寒
廬陵自昔攜參佐媚紫嬌黃魏與姚何物山丹衒流俗
雒生懊惱愠蓬飄
虎溪三笑圖
步談不覺過前溪三老盧胡一笑齊溪若有靈應也笑
我初無意限東西
李守道三教會茶横披
邂逅山林有此逢瓦瓶石鼎自松風如何一味清泠物
流入胸中各不同
題王緯學正所藏扇暍圖
扇暍千年入畫圖題詩人莫比溱輿只應痛惜施焚炙
特示區區作諫書
贈墨竹侯仲璋
儘分詩意入經營露葉煙梢老不勝記得小軒清夢覺
月窗搖影襯春冰
直卿以絶句見示有鄧攸之嘆因隨韻慰喻之
微恙渝平事事宜庭芳晚秀莫興悲鄧攸適未逢天定
莫謂蒼蒼總不知
臨江倅平定聶文綽挽章
封龍卷後一題詩萬里江湖欲别時千載相思不相見
可堪重為寫哀辭
草堂初識紫芝眉傾倒春風酒一巵他日逢君雙驥子
凄涼細話見君時
題樊氏世系詩卷(樊璧金天會中胡礪科登科仕至臨潢府尹子大中仕至)
(洛陽丞)
再實根株鮮復芽固知造物靳才華臨潢料是多隂德
還見兒孫續故家
跋楊按察龍眠馬圖
胸中冀北龍眠老想見盤盤下筆時世上不無千里馬
按圖容不識權竒
