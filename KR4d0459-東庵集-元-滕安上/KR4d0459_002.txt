東庵集卷二元滕安上撰
七言古
效廬山高體
泰山巖巖有如此兮根磅礴乎厚土峰峻極兮穹冥太
初灝灝三元氣是皆洪濤巨浪兮不知何代凝結而為
形乾端坤倪忽呈露文理錯綜而貫兮下聚元形而為
嶽上聚元精而為星維嶽奠兹東服兮巍然嚴君坐大
庭羣山列侍悉臣妾鞠躬俯首聽使令參贊造物春四
海孕載神氣流風霆在昔勲華廵狩而致祀兮明德與
燔燎而惟馨豈聞風行雷動千乘萬騎隘原野增高厚
下肆侈誇鴻寧七十二君果其誰兮金泥玉檢刻何事
茂陵管子言非經陋哉吕政不務德虎視黔首以兵刑
東遊求仙恍惚無所遇歸猶誑嶽誣云亭大夫有松不
與蔽雨雹當時要洗姦斯銘聖朝禮秩若稽古歲時香
火來帝扄惟嶽降神佐國祚不騫不崩億萬齡永為皇
國作鉅鎮豈徒千里供一青何當長袖拂絶頂一杯敬
奉山之靈我從孔林北馳遊覧兮雲煙變態若相迓馬
首三日瞻畫屏平生竒觀一朝遂高登俯瞰火輪半夜
升滄溟
鄱陽倪鏜仲寶受南康路教請起歸江書院於
安仁鄉邑乞詩為餞
五嶽混一三光全京師首善開賢關慶霄下飾物玉色
于于四海來衣冠詞華誰鼓天機翰江南才子今倪寬
白鹿古洞充仙官拜言小臣無以報明德請起書院於
餘干歲給米千石構厦先百間黃閣領玉音紫泥出金
鑾眼前突兀明雘丹三冬深燠九夏寒登堂鼓篋樂絃
誦侁侁若風舞雩壇丈夫有才貴有用百萬當作秋毫
看他年養出一范韓致君澤民上下安問君所直直幾
何吾之一身殊不愁窮单但恐去古寖遠成才難錦江
秀色回波瀾春風浩浩生湖山青衿望君君早還
焦仲安為雲南省郎中張侯乞詩勉為賦此
焦君别我走馬作萬里雲南行乞詩為贈張侯磊落之
竒英五經撑腸飾吏事九州殊口垂文星武庫隠隠森
長兵昔年龍虎山前役獨提尺箠當千百籌邊樓籌筆
驛古人功名光竹帛用此長歌贈連璧
衛州趙錄判作星丸漏於汲門山澗諸公為首
倡乞詩為賦
鳴鶴警夜半風雨晨雞呼人而不知時禽鳥曾不如唐
都洛下已矣夫池州徐州遺楷模狂夫瞿瞿柳樊圃大
智閑閑蓮刻壺風輪旋轉幾何億萬載三十萬里摶堪
輿西墮金畢逋東生玉蟾蜍誰推挽是主張是古今一
頃無須臾神虬吞吐良區區水滑鐵澁猶患成差殊相
臺趙參軍又得造化樞一屏肺腹含太虚蟻穴屈曲流
星珠更人坐守月如魚間不容髮投機初初如九轉丹
仙翁叱付龍虎鑪復如單輪車太行走過羊腸塗上極
玄門下尾閭無濡無燥無疾徐天行有信人有巧晝夜
百刻分錙銖衛都門頭鳴鼓桴一城之民安起居被檄
從南來巨軸開新圖玩之不去手垢痒遭爬梳若非六
丁取獻女史星亦當四時禁直承明廬於戲天運甚玄
遠一旦坐致如何符昭昭天理不煩度數取誰其一唱
醒蒙愚君能併理達民政羲和不獨歌唐虞
因并門馮和卿蓄却波韋通甫所畫乘龍託友
人王思敬求詩京師亦為賦此
天上羣龍人不識人間畫工畫不得韋郎何處見真龍
毫末淋漓風雨集前幅一龍初奮蟄巨爪拉山山破壁
後幅一龍新蛻骨蜿蜿蜒蜒醉無力就中二幅更駭怒
拔樹噴珠轟霹靂并門馮君好事者傾囊不惜千金直
夜藏深匱鬼神泣晝掛虚堂窗戶濕愛之玩之不一足
託友求詩走京國畫中畫龍雲霧質詩中畫龍有龍德
此詩此畫當誰看他日示君窺牖客
題劉節副家藏叚志堅畫龍
神哉亨龍德配乾六位上下隨時遷丹青名家本形似
變化不測誰能傳世間俗子亦妄作往往蛟鰐雜鯨鱣
葉公風聲已遼邈龍門叚生名志堅君家此畫乃其筆
絹素黯淡浮雲煙怒濤激射海欲立鱗甲出火光赫然
頷珠戲摘向空擲呀齦倒角將飛天叚生白首宣政間
落魄不受妻孥纏河東父老多異說非人非鬼非神仙
一朝蹤跡忽不見或言躍入清泠淵
夢讀太白集有千年萬年若昨日古人今人同
一塵之句覺而補成之
天風日日吹天雲飛來飛去秋復春千年萬年若昨日
古人今人同一塵昂昂藏藏不吾識啾啾唧唧將誰親
安得乘槎駕滄海濯足萬里明河津
中秋玩月於平山堂提刑廉公索賦
黑雲滿天天欲昏詩人待月開吟軒西北長風起蘋末
為我一掃隂霾屯堪輿此東偏下瞰碣石門人間未得
月先覩玻瓈分羲和遠頓六龍轡凌空倒影開精魂俄
驚黃道上霄漢表裏洞徹無纖痕騎風御氣八極表定
識底物為乾坤下看歌樓舞榭閙鐘鼓何異寒螿唧唧
咽草根我持一杯酒問月月不言我不怪爾圓復缺我
不怪爾東西奔姮娥太陽妃萬古帝女孫胡為養妖蟇
屢被妖蟇吞春秋書日不書月玉川寸鐵當雪冤奮袖
指月月不蝕坐令還我太素元衆賓笑狂一絶倒清光
奕奕飛金樽
叔常劉弟為兒子詵作剛鬛大筆故有此贈叔
常吉甫壻也
古人學書指穴衾古人大書惟撮襟兔毫鼠尾弱于寸
宣城散卓才如簮髮毛老秃心力盡不供擘窠開丈尋
西山野豕藏煙岑甲膚生鬛攅鐵針黃臉老將一矢斃
擷英拔萃來儒林三薰三沐入拘束如縳猛士惟恐不
受擒洞庭雲夢可一吸萬鈞九鼎力足任孱生不敢捉
殆如疲卒駭綠沈麁豪不敢擲裂地恐有霹靂音策勲
中書儘竒畫許大一身都是心沉着痛快盡在是青雲
非迥淵非深其誰擅雄藝吾弟出向歆冰清玉潤自得
不傳妙天下能事無古今足知知書乃能筆譬之善彈
能斵琴阿先未解書顧嘗有書滛遽然此贈太早計風
檣陣馬當駸駸會看潄墨作枯枿拂拭素壁傾千金
友人以虎文藤杖見贈因舉退之赤藤杖歌就
用其韻答之
管中一斑未易窺赤藤虎文森陸離憶昔夢追羲和御
扶桑日出雞喔咿海邊一枝照海水坤宫想有神人持
恍疑白額隠深谷矗立惟見一尾麾俄驚快劒一斫斷
殷殷冤血猶淋漓天吴世寶遺子孫子孫載拜忽我遺
歸來健步耻跨馬足前竒險皆平夷俯身控臂探禹穴
一掃鬼蜮絶狐疑支頥長嘯立江渚分披四走愁蛟螭
有時醉卧著枕底風生耳側如清箎改名豚兒作虎子
乃翁行處此物當典司
汾州道者邵叔玉庸齋
吐食卲卿汾晉來妙理深機達通塞手中三箭策雋功
横流汨汨從溝洫詞林老伯争贈詩劈紙瓊瑶陪報德
我聞太古之民淳以默恬淡虚無咸自得軒岐問答啓
聖源黎苗已陷螟蟊惑空桑産士登廟堂湯液猶能活
商國垂危始覺有良醫安樂無人知保嗇方家非無不
世才智囊青裹千金翼未許屈指到膏肓九臟幾微見
顔色人生世間一脆物血脉詎容停一息卲卿卲卿老
愈精溥援疲癃躋夀域
親家邊翁翁媪皆八十其子求為詩故令門生
王簡書此作四幅以贈之
屋頭山色明無塵屋下流水清無痕静中自得仁者夀
白頭翁媪太樸存疑年不解道甲子八十餘度庶草蕃
膝前三子子有孫諸婦肅肅無間言力田每蒙官長勞
地偏還聞車馬喧刺船舉網得新鯉油油凍酒香浮盆
(古稱山中凍醪謂之春酒里中皆能造之)相看妻黨歷三葉重與小兒重結
婚歲時來往要難老留春會作朱陳村
王尚書太夫人八十夀
崑池仙人冰雪膚天孫為織雲錦裾東床坦腹得佳壻
三子落落皆明珠就中徑寸出少海光耀便達承明廬
絲綸五色來天衢玉帝要斡天官書青山千里太行路
白雲一片隨肩輿入門布地金氍毹登堂步履嗔人扶
春風八秩初度初岳牧結軌公卿趨鱗次奉常珍鴈序
問起居尚書氣與秋天杳此時顔色何舒徐萊衣斕斑
起舞未足道文犀垂帶金垂魚大孫渥洼駒小孫丹山
雛已能舉樽陪父後望中聖善懽愉愉子孫如此夀如
此人難如意意盡如神理元與隂功符冥冥酬答捷鼓
桴在昔参謨君耋年髮亦烏東垣搢紳入歌詠字字不
减瓊瑶琚今兹盛事比尤盛懿範籍籍傳京都詩中例
有丹青手重畫君家家慶圖
贈相者
相馬不相肥相人不相衣輕衣何必裏磊落肥馬誰書
案停杯枕臂時陳郎畫出樂天詩那些更惬屏風樣去
捲青氊是柳枝
走筆和仲安國博楷笏詩韻
鳳凰銜得崑山玉大横庚庚透其骨外看温潤内強梗
必有此人任此笏怪來入手重摩挲却是東家冡邊物
指日不食天不崩饒搘突兀將傾屋此木八極根株連
此木萬古枝葉傳此木庇物大有年此木入火寒無煙
巖巖伊周降自天聲色不動人主前泰山四維咸安然
鳶飛魚躍還天淵要當藴展智囊底略涉阿諛為笏耻
書思書命復書對跪進孜孜戒胥史去年我作齊魯遊
孔令相陪謁槐市臨行見贈笏五枝期我嬰鱗陳逆耳
於戲吾亦願效道輔所執除妖邪一擊腦裂靈宫蛇笏
亦願效張綱之輪諫危亡要誅當路之豺狼將軍彫戈
鎮邊閫何如忠良持此立邦本
五言律
手植檜簮詩并序
友人石會源来自孔林以手植檜見惠且曰是檜也灰
燼之餘根骨不朽下達淵泉取之而無窮隠上之印
章遺山之聖像皆是物也余因其材而為簮長踰二
寸許文章紏纏膏澤芳潤端然而玉質横鏗然而金
聲振信乎吾先聖之手澤也幸而得之以固吾髮知
固吾心以正吾冠知正吾道此又吾先聖託物示戒
之遺意終身佩服有不盡者謹拜手稽首而為之詩
兼叙其所得之始末云
草木餘灰燼心真自歲寒大成芳潤在具體至文完潜
擲金聲振横施玉質端殷勤千載後長與固儒冠
元氏怡齋詩
日月堯天北遥聞孝弟馨八龍荀氏子四海德星亭雪
圃芳棠棣風原翥鶺鴒相逢驚授簡直欲寫西銘
暮春醉中
渺渺春何處長吟日易斜光隂渾似水風雨不饒花蜜
就蜂儲粟巢成燕有家遥憐杜陵老爛醉是生涯
六月久雨
一雨連朝夕愁看甲子過勢從簷外黑聲向枕邊多風
壤同三蜀雲濤接兩河莫非枯旱歲龍有羡餘波
平山堂木芍藥盛開紫素相間香韻殊絶門生
邀賞因為賦此
造物偏留意矯柔不自勝峩冠瓊羽軟高髻紫雲層似
動香風遠微酣酒暈蒸一杯相慰眼無愛亦無憎
枕上偶成
不覺老將至駸駸四十強眼花如隔霧髮種半成霜匪
石心無轉甘芹念未忘樂天吾分足豈敢傲羲皇
東昌晚出
晚出聊城驛羸驂困短鞭灘聲行處盡野色望中圓文
史將安用功名信偶然家山一千里花柳滿前川
送劉文卿教授廣平
憶昔荆州座(仲寬席上始相識)凌晨見素霞更生堪祭酒子駿
自名家餽送囊無贐行裝書滿車諸生談宋璟勿說賦
梅花
張禮部夢符以除夕元日即事二詩見示因次
其韻四首
老髮不再綠春風奈我何每逢新歲換偏覺故情多椒
酒俗難免藜羹腹漫皤家人應念我遥賦扊扅歌
四十今有九前非知奈何老隨新歲甚悲向此宵多一
室壁徒立雙髦鬒變皤三春歸未得回首一高歌
惠風開霽色化日自舒長夏歷承三統周文軼百王四
時調玉燭一歲入金穰朝退聯新句誰穿百步楊
服色依依辨鞭聲隠隠長九重嚴陛衛萬國拜天王德
澤流寬大春祺誦簡穰卿雲得觀此賦豈獻長楊
春官李敬甫過山中出其太夫人夀卷徵詩為
賦此五首
淑善元多夀誰云七十稀機絲雲五色卵翼鳳三飛石
窌恩非晚金魚事庶幾繩繩滿蘭玉千載仰春暉
桂里聮三秀萱幃正七旬範儀陳氏母風度謝夫人花
柳肩輿穩笙歌夀酒春會看從子貴封誥紫鸞新
不惜殷勤力栽培玉樹枝正當眉夀日受用子榮時婉
婉嬰孺戲融融語笑滋南陔千載上想見古人詩
教子柔儀正成家内助深介眉春際酒為夀俸餘金碧
落長庚夢陽暉寸草心在隂鳴和處天徹九臯音
拜舞輝金紫春官貳列卿子皆為母夀人幾似公榮桂
樹秋香裏萱堂春意生牛腰看軸巨珠玉寫蓬瀛
集賢學士趙菊山挽章(趙宋宗室燕王德芳之後)
燕邸風流遠周京寵數優斯人豈黃壤上界有瀛洲像
久生祠在(公嘗守南安民立祠)魂先故里遊青山菊花露瀟洒不
勝秋
中相廉公挽章二首
噩噩詩書府巖巖柱石姿蒼生仰威鳳清廟失元龜事
業今千古風流彼一時旋聞林甫敗惜不九齡知
翊贊真王運賢聞貞觀初胷中九雲夢身後五車書往
事遽如此斯人今有諸惟天不容偽子舍盡金魚
題劉執中父挽章卷
昔年居故里邂逅識夫翁此日來京國風流見阿戎情
親數面後存歿轉頭中何意題追挽含凄目斷鴻
五言排律
贈别楊紹先四十韻
故里逢新契今時得古人長身渾是膽弱冠已能文業
繼關西後材空冀北羣霜鷹張羽翮天馬弄精神斗捩
層霄上横行萬里馴席前竒賈誼𥜗裂壯終軍自愧囊
中穎元非席上珍義形羞詭遇道在詎憂貧逸駕希方
軌玄途每問津門墻涉洙泗模範仰河汾圖究崑源馬
經窮魯野麟雌黃從毁譽真白不緇磷天地渾涵外風
烟寂寞濱豹文甘霧晦鶴唳待天聞方念居成索俄欣
德有隣清談噴冰雪高義薄天雲肝膈深相照風流各
任真餘波潜九潤同器頼三薰李菊期齊秀周醪幾醉
醇春風散庭樹皎月上秋旻壺缺歌逾壯途窮氣益振
往來盟正固南北袂重分疇昔愁辭客於兹喜餞君千
年當際會一氣轉洪鈞版籍維蟠木蘿圖蔓楚椿同舟争
待郭束帛自迎申乾德真人造觀光上國賓衮衣瞻日
月曳履上星辰虎踞龍蟠地麟翔鳳翥臣漢威王霸備
周制禮儀新虡業鏘金石軒墀藹搢紳九重鳴蹕曉萬
國拜王春藏噐終施用儒冠靡誤身騶虞澄自見尺蠖
屈求伸夙幸通金籍榮膺侍紫宸千金無贈别一語吐
情親克已當由禮先人即近仁佞須懷折角忠莫憚嬰
鱗筆秉春秋直心持夙夜寅功名此張本輝赫動光塵
用耶律温甫相寄詩韻為先正雙溪挽章以答之
昔在麒麟閣何人將相材龍津分漆水鼇背負蓬萊滄
海珠無纇崑山玉不灰忠純媚廷闕隂德潤雲來直道
慙三窟風流妙一臺空門訪摩詰方外有良駘不獨文
園會時開繡佛齋登臨千古意慷慨百年懷威鳳多竒
羽神魚豈暴腮言雖遭止棘志不忘㳙埃鎔液歸陶冶
生成刺剸裁詞章雕月碎諫疏挽天回宰木驚風樹空
階漫雨苔人琴共凄斷鄰笛更悲哀王謝諸郎在班揚
多士魁七星騰劒氣八駿盡龍媒冀北須逢樂豐城自
有雷父書元飽讀先府會重開愁隔雲千里遥傾酒一
杯得詩增感慨長望幾徘徊
