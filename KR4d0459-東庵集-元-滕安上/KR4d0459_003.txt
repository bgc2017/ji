東庵集巷三元滕安上撰
七言律
賡劉吏部賀尊號詩韻
帝座森嚴拂泰階至元中統治華開四時有運天無語
萬國不知春自來采色愧難圖炳日英聲惟竦聽鳴雷
從今一萬餘千歲歲歲長傾萬夀杯
九重春色動蓂階寶籙封符玉册開文武丕膺千歲統
衣冠森擁萬方來龐恩滂沛知時雨虫蟄昭蘇出地雷
聞說天顔深有喜九重敬為舉臣杯
寄屯田千戶和嘉甫
將家門戶見詩豪三十金符已在腰此日屯田趙充國
他年分閫霍嫖姚令嚴半夜霜初下氣勇三秋海欲潮
累葉勲庸今到汝涓埃須答聖明朝
翰林修撰輔伯賢守滑州
文如飜水筆如椽士論猶推器識先柳仲官箴有家法
蔡邕書籍得真傳(伯賢閣子靖之甥也)題輿久渴朱轓守畫舫宜
居玉署仙(歐陽永叔嘗為滑州通判置畫舫齋)正獵三長修信史瓜期應
不待三年
牛欽夫尹同州
四壁蕭蕭只故然一官隨分任推遷朱轓皂盖二千石
東郡西州四十年曾是無心致馴雉肯容煩手觸烹鮮
馬頭青眼相迎處鄭重三峰玉井蓮
送湯善甫從宣慰湯侯淮西之行
修髯如漆過帶鈎津津眉宇明雙眸中探肝膽裂絃直
外觀辭氣繞指柔波濤收斂高岸出英華振落甘實秋
淮西地闊使君好先須賣劒求耕牛
三月晦日雨中
縣齋寂寂若僧家病枕蕭蕭任物華人意但隨忩外草
雨聲無奈樹頭花不因雞唱忘中飯偶見蜂喧記晚衙
可是萊蕪窮令尹釡中已報産魚蛙
中書外郎林君一蓄鎮紙石蝦蟆芸軒有詩予
亦同賦三首蝦蟆蓋化石
閣閣跳鳴出碧瀾海風吹結入驚看萬釘痱磊雲根澁
滿腹精神月露寒恥化褭蹏豐蔀屋喜隨蝌蚪上烏欄
補天宰籍媧皇手誰道蒼頑不屬官(金蝦蟆事見夷堅志)
脹腹膨脝飽石脂不鳴那復計公私排風有質安書府
滴水無心近硯池人見彭城蓄霜蟹(劉仲寬秘監藏石化蟹)我從
皇澗得靈龜(得石化龜張仲安有銘)座中誰有金華術一叱還生
看共嘻
坎井喧鳴笑蜀川誰教跳躑上青編應羞讒口曾吞月
却許剛腸為補天元鼎陣圖魚復小稚圭鼓吹磬聲懸
幾時洗髓瓊酥出清比䕫州背上泉(䕫州有蝦蟆石泉出其背水味甚佳)
暮春再到仙林寂然無人因憶覺大中集句以寄
嘗憶林中訪惠持不堪愁坐更相思長廊無事僧歸院
綠葉成隂子滿枝斷送一生惟有酒掃除習氣不吟詩
物情多與閒相稱静看遊絲到地時
僉鄂省崔允蹈以能復授參政將歸曹編修顯
祖乞詩
山南門地冠公侯鄂省重臨控上游為相謀猷先得體
報君肝膽要分憂乾坤納納三春雨江漢滔滔萬斛舟
會聽飛來好消息歸鴻行過庾公樓
華不注
城下洋洋萬頃流城頭落落一峰秋天垂神劒波濤湧
雲捲龍旌風雨愁白也高吟出千仞齊來鏖戰幾三周
山靈顧我如相識飛翠扶搖入酒甌
趵突泉
魚龍驚駭鳥飛回百步遙聞發殷雷地脉自初無壅結
水心何苦亦崔嵬雪車直立秋風惡冰塔寒凝夜月來
安得無塵袖中手為余摩撫鏡平開
聊城魯仲連廟懷古
棋劫紛紜惜壯圖區區儀衍果何如相謀安用千金夀
解難聊揮一箭書誰從乘桴浮海嶠永慚舐痔衒秦車
我來弔古祠林下黃鷂驚飛過故墟
成子欽治堂濟陽私第鹿庵題曰晚翠諸公有
詩命題其後(子欽時為忻州尹)
園花灼灼暫時香鬱鬱相期晚節昌根本百年隨德種
枝條千尺拂雲長自應春意回天地未省人間有雪霜
飲爾髯龍一杯酒與君同醉子欽堂
濟寧懷古(時被水害)
四墉形勢宛如鷗渺渺寒波湛不流屈室半為魚鼈窟
荒臺還有鳳麟洲(漢時鳳集於此春秋西狩獲麟即其地也文廟有碑紀象)蒼茫不
曉神明意横潰恐防風雨秋遙望徐州喚蘇二一樽同
此賦黃樓
一鍤疏壚即湧泉四圍廬舍極深淵功思大野乘橇日
灾記黃河沈(去聲)璧年流惡既非歸潤下懷安惟恐失機
先富家巨室多名士乞讀盤庚第二篇
林廟有感呈致道諸公(時襲封未定)
遶郭荒山即四鄰欲尋遺跡問耕人蒼麟卧畔三陵古
老檜灰邊萬木春道統何嘗亡世祀聖門自在有忠臣
人心不死遺經在顥顥青天日月新
正月十六日宿徘徊村邢居中别墅村多邢姓
佛寺有隋開皇中碑
隋來千載幾興亡譜姓依依不出鄉桑梓田園有餘敬
柴門煙火澹相望殘隄漫指黃流道斷碣猶留古佛堂
二字徘徊不經見别稱邢氏讀書庄(漢昭原廟號徘徊無亦此地曾建原)
(廟乎故地以此得名然亦未見出處以俟更考)
司業趙季明南歸索詩為賦
玉虛壇畔馬頻嘶風景蕭蕭入别離傾蓋相逢如昨日
急流勇退見今兹太行盤谷昌黎序倦鳥歸雲靖節辭
但恐無容遂高卧蒲輪重起不多時
夏日退齋書事
衡門豈敢號潛夫野服黃冠樂起居瓿上玄文天地理
橋邊黃石帝王書水非有意為行止雲自無心計卷舒
幸得抱貧俗客少矮床高枕即吾廬
有懷
憶從垂髮失先人保抱攜持萬苦辛三徙終蒙黃卷力
百年不假白頭親嘗其旨否嗟何及生我劬勞是此辰
除著全歸報全德敢忘冰蘖奉遺身
十月朔有懷
號凍啼寒恤犢禽晝勞井㸑夜紉針乾坤莫報生成德
霜露何勝悽愴心錢紙寒衣十月朔椒漿薄奠九泉深
今年不得身親事遙望松楸淚滿襟
寄贈鄴下顧良輔(時建三皇祠)
二陸當年讓顧榮鄴中還喜得雲仍文章自有八义手
事業又聞三折肱霧帳香濃朝搗藥雨簷花落夜挑燈
遙知報本崇祠宇欲薦溪毛惜未能
何惠從親按察山東於其行也乞誨言詩以贈
之
衆中恒羡汝惟勤不惜忠規惜重分聖學一傳堯舜禹
人生三本父師君持身切忌欺心事下筆當為載道文
聳壑昂霄吾未老他年日下看卿雲
丁亥二月十二日夜夢先妣宛然如平生覺而
思之兒在於此豈吾母遠來視之耶即取酒南
望一酹不覺涕泗交下感而成詠
松楸拜别淚如泉回首飛雲隔暮天悽愴焄蒿來夢裏
温慈言笑只生前十年母逝兒空憶千里兒行母在先
三釡雖榮欲誰事結廬歸去守荒阡
讀吟嘯
綱常為重此身輕耿耿丹心炳日星自許唐臣有巡遠
不知漢德厭桓靈九原忠血應成碧萬古英名足汗青
讀罷六歌魂不定江風浩浩雨冥冥
胄學端午感懷
萱堂晨起静無譁和氣熙熙自一家新婦白團薦甘蔗
小兒玉雪抹丹砂藥函預蓄三年艾石燼勻舂百草芽
死不相逢生又别繞階愁看蜀葵花(老母以陳石灰和百草芽是晨不語)
(搗之治金瘡施人)
餞邢君祥少府之丹陽
馳驛飛軺舊使星丹陽人記見來曾盤根初試青萍劍
狡兔難逃白錦鷹禁盗雖然尚威猛得情先與到哀矜
隂功别有神仙路平地烟霄第一層
自况
四十三年一夢驚昨非今是幾程程衰容無鏡不自覺
病眼得書猶強明時輩頗知哀老子兒童盡解識先生
茂林幽鳥誠相羡茅屋三間計未成
頭陀小李禪師以玉簪花為菜且作詩命其鄉
人吳助教文卿復乞詩於成均諸公亦為繼其
後
探得囊中飡玉方牙盤瓊箸喜新嘗鹽華不改娟娟色
酥液輕凝澹澹香冰雪仙姿換凡骨乾坤清氣入詩腸
為招珠履三千客更挽銀河薦一觴
明倫堂前手植竹三數本灌溉以時森然玉立
今移居東齋恐負此君故託政卿直學為之記
云
明倫堂下竹猗猗盡自唐溪手自移競釋褐衣春後筍
高搖金鎻月中枝歲寒正我泮宫客風度宛然淇澳詩
鄭重西隣董夫子為予時復一霑滋
鴈字(分韻得雲字)
二篆才翻又八分錦牋遙借萬重雲行低古木揮椽筆
影落澄江拂練裙遠帶霜來先報信忽隨風斷亦成文
野鴉何事孤村外亂墨紛紛點夕曛
方鏡
自來寶鏡象天圓誰毁為方烱烱寒雲母几屏晶透影
琉璃仙井玉生瀾四邊曾說神仙到千載長羞佞者看
掛向高堂如有語此君堪與正衣冠
思歸
回頭六載别中山依舊虀鹽一冷官鬚為不純飜鑷黑
顔從止飲却成丹年光到老常疑速世事諳多愈覺難
好在明倫堂下竹(余手植也)殷勤傳語問平安
用韻答昌道
奔走黃塵豈素緣披雲還喜見青天論詩不落正始後
談道何妨太極先千里相望有今夕一言纔出即同然
却愁明日扁舟去依舊羈忩抱病眠
朝宗宗道見和四月六日偶成以答
不識春歸底是家日長深院駐韶華西行竹引六七笋
南向葵開三兩花藜藿厨香公退食琴書客至吏收衙
雨餘陡覺公私辨青草池塘處處蛙
寓居一日即吾家風有餘光月有華周子不除方長草
堯夫偏喜未開花智能羅織蛛成網分識君臣蜂報衙
有難愚疎揮使去水濱君自問鳴蛙
答和寇曹同舍見寄詩韻
短檠風雨歲連宵日月駸駸莫我饒陶令折腰羞五斗
馮唐白首歷三朝人情冷淡家如客世路﨑嶇近亦遙
濟上雲煙肯分惠伴君歸隠不須招
日月東西晝復宵蕭蕭白髮肯相饒百年人物誰鐘鼎
萬古乾坤一市朝莫著龜鳬較長短須知鵬鷃各逍遙
山間曾聽漁樵說只有巢由不可招
奉和前韻以答朝宗且喜衛君政卿之治療李
君昌道之欲來
頭白眵昏尚綴文惟君憐我我憐君一官何苦勞為病
四體初傷幼不勤藥石幸然非楚遠簫韶兼喜至齊聞
柴車未便匆匆去矯首匡山待紫雲
八日冬至
五更燈火短檠光飣餖杯盤芹藻香璧水絃歌周雅頌
昌黎學解漢文章丹心不逐浮灰動白髮從添一線長
聞說書雲足佳兆南山遙祝萬年觴
送撒尚書還維揚時與先君立墓碑
揚休山立漢朝驚壯歲規為已老成西北人門都護府
東南財賦地官卿九原馬鬛封先德千古龜趺著大名
准海維揚照金紫故鄉楊柳若為情
留别曹府幕聶道亨
詩筆清新藥石工公方難得更明通紅蕖灧灧浮波月
玉樹琤琤動幕風千里相逢傾蓋底百年交分舉杯中
無情恨煞離亭柳又喚行人馬首東
餞彦文都事之西省幕
妙年檄鼠已風生悃愊無華近老成兩省賓僚雅相望
二難兄弟自知名秋風鞍馬南山色和氣樽罍北斗城
婉畫清規蓮幕底碧雲西望正含情
送人赴建康幕
金陵王氣逐飛塵玉籥麟符此重分藩帥爭迎廉叔度
幕賓今得郄參軍離情渭北春朝雨望眼江東日暮雲
塗炭生靈待經濟勒移休誦北山文
嗣能司業遷衢州倅詩以送之
千仞龜峰壓石潭星分吳越更東南驥當别駕才方展
鴈忽離羣思可堪潮上錢塘供壯覽山連禹穴快竒探
政成莫惜歸來早要續松牎雨夜談
崔子由蔡州倅(崔自太子家令典簿出倅)
壯歲恩霑少海濤智囊儔侣盡英旄龍光半寄分茅重
馬首遙瞻懸瓠高麥藝新田屢豐稔鴈迷中澤尚哀勞
下車政要如膏雨莫倚河瀕羡桔橰
餞翰林掾郭伯紹任密州倅
十載抽毫侍玉堂簿書公案盡文章起身得郡人亦少
洗手作官儒所長杞菊尚存坡老賦園林重訪鄭公鄉
賣刀買犢真佳政要使千家粟稻香
賡韻復寄昌道
揚休山立復温文談席長傾列國君兩得音書見風采
幾時杯酒接殷勤同聲已許心相契密語先愁耳失聞
只欠容城劉老子禹臺西北望燕雲
送林星翁南歸
火化青囊為乞靈鳳凰音吐鶴儀形虀鹽推我空箕舌
方術憐君是歲星卜肆何妨隠都市移文還恐勒山庭
仙翁許借東南地碧水丹峰如畫屏(翁今號丹山驥龔其名)
玉簪花
膩葉寬團翡翠裠柔絲細吐麝蘭薰無瑕態度呈孤潔
傅粉肌膚瘦十分瑤砌古苔虚夜月石盆寒碧浸秋雲
北窗一枕風如水鼻觀長從夢裏聞
奉和朝宗見贈詩什
尺書西去三邀我疋馬東來重惱公清淨樂聞談治道
雍容相對滿春風珠璣自覺形容穢草木惟知臭味同
白雪陽春誠寡和願分餘韻佐絲桐
奉和昌道韻
陶雲出岫本無心敢望商巖雨意深十載冷官誠苦節
萬家名邑可甘臨陽和自與春風約壯志爭期老病侵
早晚羸驂謝羈鞅依依豐草滿長林
二月十三日雪朝宗以詩見寄用韻以答
餘寒尚欲妬新春雲與青天黯不分病枕但驚風淅淅
破窗還透月紛紛數莖鶴髮羞相映一夜蠶聲竟不聞
載酒何人過揚子借明應草太玄文
昌道以詩贈行用韻留别
絶塵逸駕許追攀默意非於好處慳神武掛冠傷老病
龍淵得寶不虚還清風許我羲皇上白雪誰居伯仲間
西北高樓出雲表擬從明日望匡山
留别伯仁
一贐殷勤抵萬金中年哀樂惜分襟不慙花笑潘安鬢
賴有雲知陶令心羸馬蕭蕭悲遠道高城杳杳隔疎林
預愁門外東風起一夜相思柳色深
竹
古人移居亦種竹不可一日無此君高節要從秋後見
細香宜向静中聞冰窗碎寫溶溶月雨砌微生澹澹雲
雖道清風兩竿足淇川幽趣已平分
東庵即事
東庵瀟灑似虚舟心自無塵境自幽晨几誦餘還寫字
午窗眠起更梳頭敦仁安土真成愛知命樂天奚復憂
更約懸車王憲府杖藜來往亦風流
一室無喧事事幽微軀此外更何求兒童縱懶勞當付
官業雖卑病可休種竹固應聊免俗樹萱今已久忘憂
區區田舍從人笑卧看元龍百尺樓
蓬蒿三畝屋三間風景蕭然晝掩關幸得青編遂真樂
故將蔬食博清閒烹茶品第連家井開牖招延近郭山
可愛幽禽解人意一雙飛去復飛還
三徑長思寂寞濱一區鄉社為予分挂冠今擬陶元亮
攜酒爭過揚子雲當戶幽花呈異見窺簷好鳥薦新聞
澹緣不枉鄰蕭寺盤饌經旬不茹葷
謝和武略益墳地
吾家自高曾下世為中山人貞祐南渡者二十年北
歸丘壟如故蓋千戶祖考以桑梓之舊保全之力也
今又承益地之意因勉賦以答萬一云
吾家百指昔顛連一渡黃河二十年故里歸來滿秋草
數丘依舊卧蒼烟保全厚德傳三世栖息幽魂慰九泉
幸頼恩光立華表敢求餘地益荒阡
寒食過外家墓
草逕曾行拜掃車衰林猶吐向時花自慙陶侃承賢母
痛恨王符絶外家雨塌荒墳棲狡兔日高殘奠下飢鴉
兵餘何地宗支在獨對碑文涕淚斜
到山家
遠訝雲間雞犬聲澗横獨木到柴荆牆頭遠岫朝暮變
石上流泉冬夏清過客疑仙人不識隣翁邀飲酒初成
重來只恐不知處若隔桃源行路生
乙酉暮春偶得
詩禮誰傳大小儒緘縢可快負囊趨同方殊用不龜手
幾死得生編虎鬚吹籟衆風從自響澄霜秋水澹如無
忘言獨倚蒲團坐儘付傍人笑我愚
口號呈鄉中耆英
鏡中鬚髮雪毿毿不覺流年五十三時不相饒誰再少
樹猶如此我何堪宦途奔走塵空眯鄉井歸來水益甘
一曲高歌一樽酒東風花鳥喜東庵
得一見和復答之
亂紅灼灼綠毿毿三月韶華又復三(甲午歲清明逢上已)耳重眼
花衰可奈詩壇酒陣老猶堪歸來方覺行途險忙後尤
知閒味甘點檢舊書還舊隠山英應不厭東庵
復和前韻
鬢髯古貜漫毿毿暮四生涯朝復三退聽浮生元有定
過求造化恐難堪呶呶徒落耳根重默默還知舌本甘
不識此言為是否問渠印證老東庵
呈德固
書帷政與賞音期衰病其如素願違知足便從今日足
覺非何止昔年非孟光解與梁鴻隠稚子應思陶令歸
鄭重唐溪溪上友臨風先為晒漁衣
乙酉六月十三日呈西門直卿時公痼疾未愈
深居簡出方食不欲聞人聲
百年金石憶神交不是柴門無處敲屋上棲烏聞好語
牆頭新竹軋晴梢庖厨苐恐妨君飯褦襶將渠為我嘲
咫尺秋風掃殘暑一杯聊作續絃膠
與西巖諸公尋真率會
馮西巖劉房山張嵬山西門筠菴嘗取洛陽耆英故
事作真率會三十餘年不復見矣一日偶覩嵬山遺
藁見所謂真率會序感而作詩且告同志以尋盟
遶郭青山似洛城百年人物見昇平短童隨步衣冠古
大字横經几席清誰復尋盟會真率我慙無傳紀耆英
舞雩留在清風地好著餘芳乞後生
奉寄德固正卿二先生(聞二老有言)
秋色南山氣未平誰憐淺月伴長庚昔年青佩新交友
今日華顛老弟兄難著千金買親舊能消幾屐過平生
何時一勺鄉中水細話悠悠世上名
寄直卿
一謝鏖鏖塵市喧喜君病愈愈加餐五車書史古人友
三畝蓬蒿天下寬世事飜騰新樣好交朋零落舊盟寒
澗阿留得碩人在千古清風詠考槃
與無極尹馮夀卿東齋夜話次韻贈别
風流人物見昇平傾蓋相逢覺眼明四海芝眉嗟晚識
十年蘭省喜先鳴陽春白雪詩家語流水高山徽外聲
别後難忘只今夕對床燈火話平生
太原逯君澤畜南冠養之而不責價携卷乞詩
明窗展卷一欣然誰道書生不直錢舉網誤拘鯨出水
開籠却放鶴沖天浮屠還有青公序晉産今知逯子賢
明日扁舟故鄉路依依江月向人圓
