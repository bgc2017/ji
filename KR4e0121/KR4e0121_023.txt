青谿漫稿卷二十三
明倪岳撰
墓誌銘
明故湖廣長沙府通判陳君墓誌銘
成化初予官翰林時郡人陳君堅遠領南畿鄉薦來謁
予世翰堂癯然若不勝衣而言動不苟温然君子人也
再試春官不偶即挈家京師僦屋隆福橋西蕭然一室
兀兀以事問學四方之士多從之游如是者蓋十餘年
卒以不偶有司乃棄去就選銓曹拜黔陽知縣九載秩
滿進長沙府通判其弟鏡亦以某知縣為鄖陽通判兩
郡相望二難競爽時以為榮未幾予奉命來典南銓乃
聞君丁内艱歸以憂勞致疾遂至不起惜哉葬且有期
其孤泝謂予知君惟素乃奉夏銀臺所述事状介鄉友
郁景章衰絰蹐門泣請為銘予方期君遠到而遽至此
方為悼惜不已其忍執筆銘君墓哉然諠不可辭遂按
狀序而銘之君諱鋼字堅遠姓陳氏别號遲宜子其先
居考亭宋相秀國升之之第升之仕至昭化軍節度使
子澤補京秩以言青苖謫明州子孫遂為鄞人至祖珤
國初以名醫徵詣京復有籍應天考諱愷號艾庵醫益
有名以君貴贈文林郎黔陽知縣妣張繼盧俱孺人君
生而性質清粹族兄都憲濂竒之謂艾庵宜篤意以教
因遣從金克明先生授經日有造詣遂占成化乙酉京
闈高第積學既久文名益彰辛丑往蒞黔陽邑邇夷俗
輕刑喜訟君力諭觧之民知所向鞭朴不施公庭寂然
乃搆堂曰面山日坐其中若無事者至於置飬濟院使
窮者有所歸立社學使蒙士有所教闢山田餘千畆積
義倉至萬石使貧無力者饑無食者皆有所濟沅水廹
城每春輙泛溢為患君鑿石為隄而患遂息猺獠肆掠
每夜輙驚疑為害君堅卧不起而害亦除楚俗居喪多
擊鼓為歌而詞甚鄙君取古哀詞梓行邑中以正之使
民知送終之禮建寳山書院以祀唐死節張扞宋縣令
饒敏學使民知崇德報功之意他如遇歲旱禱雨輙應
定賦役公正有法山夷與編民争田久不服得君一言
即决老稚争肩輿送君其見信異類如此及他善政尤
多不可殫述部使者累以懋異之績聞于朝遂膺推恩
之典錫之勑命有撫字有方操脩弗懈累書上最之褒
尋亦有長沙之擢矣去任之日民攀泣不忍捨蓋得民
之深云及為長沙作來湘賦以自見藹然忠愛之誠殆
與賈生吊屈原者相先後善讞疑獄民有冤者皆赴愬
於君脩岳麓書院以祠文公南軒作極高明亭以待來
學之士奉詔重脩親藩府第費億萬計君撙節有法公
私不擾王甚重之藩臬亦倚君為用聞母太孺人訃即
日奔喪歸哀毁踰節竟以是卒得壽六十有四其生為
宣德某年某月某日卒以弘治丙辰七月十四日先配周
氏贈孺人繼金氏封孺人子男四沂濬皆嗜學淳潮尚
幼孫男二時應時閏葬以卒之年某月某日墓在某山
原君性孝友少喪母事艾菴盧孺人克盡子職與兄鍾
弟鏡處恩誼尤篤平居喜好文事適興山水所蓄法書
名畫甚多有適齊紀行㵲溪江臯湖南諸稿若干卷藏
于家居官清白始終不渝然留意民事所至有聲使天
下郡邑皆得如君其人布列於其間民病其有弗瘳者
乎乃至循良如君而又不獲大究厥施如此誠可惜也
銘曰
清廟之玉曰久在匵猗蘭之馥汎乎幽谷用之弗足毁
折胡速豈弟膏沭郡邑具錄青山之麓以瘞賢淑銘焯
芳躅百世是告
故朝列大夫四川等處承宣布政使司右參議
致仕朱公墓誌銘
弘治丁巳正月七日四川布政使司右參議致仕朱公
以疾卒于金陵之第其子嗣隆告訃於公館甥湖廣按
察司僉事曹君玉且曰葬必有銘然知吾父者莫子若
子其状列事行將奉以干於當代執筆者玉旣聞訃而
哭已乃述公平生履歴之詳歸于嗣隆於是衰絰踵門
謁予文以銘其幽公為吾鄉先進誼不得辭按状公諱
貞字惟正姓朱氏别號息軒其先揚之泰興人勝國時
高祖某任龕山廵檢慕錢唐山水之勝因往卜居焉曾
祖復嵊縣尉祖綝入國朝為大都督府宣使黔寧昭靖
王沭公重其學行為請于上延為塾師改授學錄始家
金陵考皥以家學嗣居師席故黔寧之世克篤忠貞盖
有由也母平氏虎林仲微先生之女有淑行通小學女
教諸書尤善教子子四人公其仲也少聰穎異常兒甫
十二即辭父母從國子助教張山觀先生授詩經每朔
望始一歸省及張去任復從禮部主事謝廷輔卒業授
書經補應天郡庠弟子員益力于學景泰癸酉領京闈
鄉薦天順丁丑登進士高第擢河南彰德府磁州知州
時朝廷遣中官取異魚磁地所産不多民苦逼廹貳守
以下將引避公不可曰朝廷設官以為民也乃秉誠禱
于河異魚湧至且委曲調護民免於擾内閣南陽李公
鄧州人聞公政績遂薦為鄧州知州天順壬午歲也公
嘗聞鄧州及所屬内鄉新野二縣之人往與本省閿鄉
及陜西一帶驛夫更易走逓但彼土著之人素號貪狼
故至者輙被抑勒捶辱並施財力俱困歲以為常無所
於愬公乃具疏乞各於本土應役庶免斯患遣人以聞
報可自是民享其便李公聞之緘詩以賀甲申以公務
過磁民具壺漿以迎者數十里時南陽守適與偕行見
而嘆曰世之仕者既去而不敢復造其地者有矣君何
去思之深也成化丙戌荆襄劉千斤作亂朝廷命將討
之兵行所至供億百出稍遲則典守者輙被叱辱且攘
奪一空將次鄧州民皆蹙首以俟公乃擇儒學生員有
幹局者令各具衣巾分主其事至則叱辱無所施仍極
力營辦軍用不乏害弗及民是年冬丁外艱明年丁内
艱起復陞南京刑部郎中仁恕明允獄以無冤三載考
最得賜誥贈考如其官母妻贈封皆宜人尋陞四川布
政使司右參議奉勑總督松潘等處糧儲松潘地極險
遠每歲會計邊儲民憚轉輸之艱寧甘拖欠甚者迯去
以為常間能運至而前之官此者或厭於煩不以時受
坐候既久姦弊滋甚民益苦之邊庾不充率由於此公
至勤已恤下凢轉輸至者即與收受不以多寡為限民
樂趨焉嘗欲奏請東西二路每於中途設一倉俾得兩
次倒運以便民封事已具以與廵撫所議處者不合而
止恒以為恨公又以沿邊守哨多以免死罪者充但去
家旣遠衣食俱乏強者則迯弱者則死公嘆曰此豈立
法備邊恤刑之意况舊有量給口糧例乃逹之廵撫旗
軍月五斗舍餘月三斗自是至者得安其生無迯亡之
患矣松潘地與西番諸種相隣不時剽掠為患公撫禦
有方不復肆虐惟黑虎一寨獨肆桀驁招懷不服公與
總戎者謀密為勦捕闔境以寧事聞賞典將行而公遽
以老具䟽乞歸矣瀕行軍民攀送不忍舍鎮廵大臣及
諸司縉紳皆為詩章歌咏其美盛供張以餞觀者榮之
癸卯春抵家躬葺田廬為娛老計郡舉鄉飲必敦請以
為介賓勝日則與鄉士夫故老效古人真率會以為樂
雖年踰七望八而康強若少壮惟以詩酒自適於林泉
之下意泊如也性至孝痛親蚤世每歲時祀享未嘗不
泣下沾襟保重遺體不棄膚髮慎於交際雖遇童子必
以禮以故居鄉居官與物無忤尤樂賙恤親隣有喪貧
不能舉者率為資給有舊識某者稱貸久不能償公召
其子以故劵與之去祖塋數里許别擇隙地以葬臧獲
之亡者其所存長厚盖如此自幼工楷法晚變為行書
駸駸古人所著有息軒稿若干卷藏于家公既嬰疾度
不起即召嗣隆語之曰我敭歴中外不為不顯優游桑
榆不為不夀多福令終幸兼有之兹復何憾惟汝讀書
飭行勉圖立身之計吾目瞑矣遂卒距所生永樂辛丑
二月一日享年七十又七先是三二年公於壽藏衣衾
棺槨之類悉為營建務底堅美肆今無倉卒之慮人益
高公之識云配唐氏封宜人燕山右衛千戶禮之女側
室楊氏子二長即嗣隆應天郡庠生娶王氏錦衣衛指
揮俊之女次嗣賢蚤卒女五長適即曹僉事王次梁玉
陳裸胡鑑陳節皆京衞指揮孫男一臣忠孫女二皆幼
葬以卒之年某月日墓在江寧縣長泰北鄉鷂子山之
原銘曰
朱氏之先世以儒顯有賢嗣興蘭茁於畹德馨發聞優
入時選班資屢升恩命亦腆郡以惠施獄以平讞于蕃
于宣素藴畢展倦遊東歸世累斯遣宦業之承惟後之
衍鷂山之墟卜宅非遠焯行著銘百祀其闡
中奉大夫江西等處承宣布政使司右布政使
致仕秦公墓誌銘
江西布政使司右布政使致仕秦公既卒之又明年為
弘治丁巳越(闕)月(闕)日其孤銳始克奉公柩葬于邑
惠山聽松菴之南乃具里彦李舜明所述状伻來請銘
昔公之以微恙去官吾黨縉紳之士咸為之惋歎而今
則已矣按状公諱䕫字廷韶姓秦氏别號中齋宋淮海
先生少游之裔先生之子湛倅常州乃有籍于常先生
初葬高郵後遷于錫至公六世祖瑞依墓以居遂為錫人
既而遷今所居鳳光橋者公曾祖諱彦和諱季昇者公
之祖以厚德重於鄉以能詩名于時始封兵部主事進
武昌知府諱景暘者公之父其配殷封安人贈恭人者
公之母也公生數歲以穎敏稱武昌遣從楚府伴讀余
季樞游卒業于東平知州劉超遠之門學有造詣遂領
天順己卯京闈鄉薦登庚辰進士第奉詔賜歸明年入
朝拜南京兵部武庫主事進職方員外郎再轉武庫郎
中成化壬辰出為武昌知府以内艱去服闋轉江西之
建昌乙巳擢福建右參政嘗在告者逾三月丁未進江
西右布政使遂以疾致仕此公歴官之槩也公始筮仕
勤勵弗懈有志事功其在武庫即奏革隸卒之冗者以
杜請托迄今民受其惠其在武昌地大政繁且藩臬所
蒞事恒掣肘公至首除奸惡植良善興學課農積榖緩
刑創飬濟院定均徭法一意愛民如恐不及廵撫都御
史繁昌吳公永新劉公前後至皆禮重公仍下其均徭
法於列郡行之嘗祀神至江滸見一婦反按投沙中氣
將絶頃之少甦扣之則曰妾杭人柳氏隨夫商於外為
盗劫殺將汚妾拒不從因投于此公即收置屏處蹤跡
得盗寘之法歸婦于其家優人李昆寓長沙見陸氏女
美而多貲乃百計求得之其族兄來赴秋試具愬於公
公按正其罪女還陸氏由是廵撫廵按及藩臬之長交
章疏公治行為湖南第一旌擢將行而公以憂去先是
郡中百需皆取辦諸市久不酬直民用怨咨公乃閱帑
藏之以贓罰名者為銀若干兩即散給市民歡動閭巷
或曰公且去宜私其餘公怒斥之悉籍其數置故處乃
歸民至攀轅不忍捨有役均訟平之謠其在建昌民尤
徤訟公治之如武昌始皆懾服廣昌有何姓者與令有
隙他民將訟令令疑之乃陰令人首何罪惡密捕得之
論以極典何族訴於公公疑焉詢之人曰冤也乃逮首
者詰之曰爾胡得厚誣平人吾固知非爾心也第以情
言之否且得罪其人流涕吐實何遂免死吉水彭伍二
大姓相奏詰逮者百餘人歲久不决憲臬以屬公擇曠
地人相距數丈則立一木繫之使不得相耳語乃次第
鞫之語或矛盾輙加考掠不旬月盡得其情獄成民伏
辜聞者快焉其治瑞州獄亦然此公政績之著也公自
幼嗜學於書無所不讀為文章下筆累數百言滔㴞無
滯詩清麗有唐人風書法趙松雪景仰先哲所至考求
遺跡脩舉廢墜如武昌新張乖崖祠葺黃鶴樓建昌復
李泰伯曾南豐祠皆措置有法役弗及民遇山川佳勝
處登臨懷古形之賦詠尤多性剛直善善惡惡無所苟
故平生所交游必清介有文之士待寮友一以信義處
鄉黨遇族姻和而有禮平居簡約未嘗輕涉公府此公
學行之優也性孝友以殷恭人沒弗及奉含歛每言及
輙慟事武昌敬愛備至在金陵建昌皆迎就養及致政
歸尚無恙乃作五峯草堂天全亭於九龍山下建隆壽
堂於所居之坎隅日與二弟旦奭奉武昌游衍其間武
昌喜談詩好登山臨水為樂每遇勝日必延致騷人墨
客親奉杖屨以從鄉人榮之如是者數年及卒公哀毁
踰節疾復作瀕殆乃執二弟手索筆為書惟以弗克躬
襄大事為恨言不及他此公孝友之實也其卒以弘治
乙卯十二月十二日距生則宣德癸丑五月三日得壽
六十有三所著中齋集若干卷藏於家配沈氏封安人
進恭人子男一即銳攻舉進士業為邑庠生女五皆適
儒族初公既得吉壤茂林脩竹秀蔚而深窈心且樂之
將營壽藏而未果至是銳乃即其地營建塋域具如法
式蓋踰年而後成遂以葬焉惟公卓犖之才清粹之行
勲名炳炳方將追軼古人而弗及大施遽以疾沮豈造
物者亦有意於其間乎否耶嗚呼惜哉銘曰
惟貌之癯惟德之腴揚于天衢焯乎令譽其進也徐雄
藩載居公望未踰公才有餘忽然懸車公體之瘉若彼
龍駒扼於馳驅孰不欷歔公心則娛山水盤紆以為親
愉九龍之墟爰有幽廬擅美一隅惟公所須我其銘諸
百世弗渝
故味菜居士沈翁墓誌銘
弘治丁巳九月五日金陵沈翁文實卒於家其孤武昌同
知景聞訃奔喪歸卜以十二月十八日奉公柩葬之安德鄉
大山之原啟厥配芮孺人之竁合窆焉復奉同庠鄧秋官
存德所述事行介俞大尹黼衰絰謁予泣請為銘以掩諸
幽予於翁有里姻之舊因憶丙辰春景以述職之京嘗干予
言歸為翁八十之壽遽忍銘翁墓哉按狀翁諱誠姓沈氏
文實其字别號味菜居士世家浙之錢唐國初徙閭右實京
師始有籍于應天之江寧祖某生二子長德字本道次貴本
道生二子長容次即翁容隨貴執役北京以卒遺翁父子煢
然獨存翁幼聰慧嗜學蚤有知識父母鍾愛焉甫七歲選
補京庠弟子員未幾而本道甫遽卒奉母徐以居孤孱相
倚克自樹立服闋尚垂髫内理家政外供公役日不暇給遂
無意進取日以侍親治家為務攻苦茹淡艱辛備嘗既長
授室淑德協相竭力營養徐安其孝翁天性淳朴酷嗜淡
泊不為侈靡習勤儉自律拓産日裕然臨財施予不少吝
蚤事儒業晚乃究心佛老之典留心課誦若有所得自幼
不嗜肉味蔬食菜羹意泊如也間喜繪事興到落筆自
成一家幼嘗有言禄命者謂其數厄四九翁憂之乃默
叩於天曰某不幸九歲喪父母方三十撫育有成母子
二人更相為命無他兄弟備養脱如數言母將安歸願
天少假數年畢志終養得朝掩母壙夕死無憾矣卒之
既奉母終復享遐夀人皆謂翁孝誠所感也居常無所
事遇佳時勝日集子孫於前引觴小酌聊以自娛或歌
道情或誦古人嘉言善行以暢懷抱且以示庭訓焉興
有所感輙形賦咏不求工緻適意而已手錄為編題曰
居家日記其教子者有曰休負男兒七尺身乾坤道合
始成人龍豬分别由勤惰切莫蹉跎競寸陰其自詠味
菜有曰每日三飡把甚嘗家園挑菜作羹湯肥甘適口
雖云好曾似根頭滋味長語意真切不事繩削率類此
嘗諭諸子曰吾父沒時屬吾母曰汝守此子宜令讀書
為善人時伶仃孤寡窘廹無柰每思遺言痛恨入骨爾
曹其務進脩以成先志乃吾願也翁之配芮氏有淑行
先翁卒生子五昇昱旻景杲昇旻杲蚤世今存者昱克
事幹蠱以世其業景資聰敏翁教之亦篤遂以明經領
成化辛夘鄉薦擢廣東潮州府同知起内艱改武昌所
至有冰蘗聲女二孫男三泰和雍曾孫男一女一翁生
於永樂丁酉十月十日享年八十有一初江寧尹劉傳
知翁高年篤行請為鄉飲饌賓翁辭不獲自是在賓席
者二十年後以輸粟賑邊得奉恩詔有冠帶之榮然景
歴佐二郡政績著聞貤封可跋而翁不待也惜哉銘曰
菜根可齩信民之言味菜以老終謝囂喧失怙胡蚤曷
雪煩冤孤孱僅保竟沮高騫家聲再造孰為之援天錫
壽考亦有雛鵷世澤如潦克濬其源山水環抱大山之
原我銘墓道百世弗諼
封南京戸部福建清吏司主事曹公墓誌銘
南京戶部福建清吏司署郎中事員外郎曹君祥聞其
父以能公訃號痛欲絶已乃匍匐歸襄大事屬其僚友
浙江司郎中胡君璟状公事行詣予乞銘以葬按状公
諱祖才姓曹氏以能其字世家徽州婺源高祖英芝始
遷徽城南市遂為歙人英芝生彦忠彦忠生永卿又遷
歙之南雄川生忠仁壽九十餘恩詔授以冠帶娶張氏
生子四長即公也自幼賦性淳朴強毅有為甫冠即能
代父綜家政克亢厥宗既壮客游于外上下江湘京邑
間所至親賢取友人亦敬愛焉積貲日裕一毫不以自
私弟觀為郡庠生資給周至俾得一意于學遂領成化
辛卯鄉薦人多公之力居嘗闢田園廣第宅墾山數百
畆植以嘉木今頼其用自奉儉約歲時伏臘祀先待
賓必極豐潔與人處鯁直不苟同鄉人有不平者多
就質公為譬觧之罔不信服遇宗黨有禮撫臧獲有
恩其教子姪則嚴祥以禮經領薦京闈遂登成化甲
辰進士姪禎䄎前後領薦而起皆出公訓祥既授南
京戸部福建司主事弘治辛亥之歲以績最得推恩
於公授承德郎迎養官邸適壽七十同官者嘉其榮
壽相率繪圖賦詩以賀時人榮之未幾歸歙悉付家事
於子孫日與故人賓客放浪山水間步履輕捷不異少
壮襟度坦夷雖遇童子語温而氣和鄉人重其雅量焉
衆方期其夀考殆過於父不意以微恙遽卒實弘治丁
巳十一月二十一日也享年七十有六距生則永樂壬
寅閏十二月十八日娶陳氏有淑德先公卒贈安人子
二長即祥次祺女五孫男五漢海澄深瀅孫女三曾孫
男女各一葬以卒之來年某月某日墓在某山之陽銘
曰
植木於原克培厥根雨露所滋以茂以蕃孫枝挺出匠
石旁授梁棟榱桷其用則繁猗翁種德式大其門嘉樹
在兹高誼弗諼世澤敷遺以裕後昆我銘其藏不朽者
存
大明勑封孺人亡妻盧氏墓誌銘
嗚呼吾尚忍銘君之墓哉痛惟先考太子少保文僖府
君在宣德初與今浙江布政司右參政盧公雍同以垂
髫之年游京校相好也雖兩家祖若父亦交愛重之不
啻親子弟居嘗戲相謂曰他日授室生子必講姻好既
而果然嗚呼孰虞斯好之不終也哀哉君諱允貞字德
恒别號恒菴其先本吳人國朝徙閭右實京師籍于江
寧參政公其父封兵部主事諱清其祖也母封安人顧
氏廣東按察僉事諱儼其舅淇學諭贈監察御史諱敬
其外祖也君本宦家産稍有知即熟聞諸大人詩書之
訓五六歲時輙能動遵禮則不妄踰戸閾言笑斬斬知
自貴重内外族稱愛為竒女公在學宫不時歸安人晝
視膳夜事紡績君率能佐其勞安人恒苦疾至不解帶
以侍湯藥如老成人讀書攻女紅皆如素習不煩姆訓
天順丁丑公登進士明年君隨親上京師又明年先君
為怨家所搆下獄君聞之隱痛成疾甲申予忝進士君
年十有八公以歸予時先君尚在謫君朝夕北望不忘
修饋未幾有詔賜歸君執婦道惟謹先君喜謂公曰吾
兒婦殆女中状元也又數數謂人如謂公者成化丙戌
先君自禮部侍郎休致南還己丑予乞省覲君在行歸
杭展墓亦請偕往明年家值回禄居業蕩然先君弗懌
予圖所以慰釋其意者甚切而未得計君謂予曰吾舅
甫脱憂患豈可重擾其心君雖初仕甚貧然非有以安
之不可也吾盡斥簮珥属或可貲費其先置屋數楹奉
居之而急就職藉禄以飬何如予曰然明日即携以出
市大屋三楹建之故基規制弘敞先君大悦乃還任得
請禄以歸於親嘗念予未得嗣屢召媒妁多為之置妾
曰以廣後也且厚撫之曰吾固惡夫妬者然非懷之以
惠亦烏能安其心有識皆以為難恒以不及逮事姑又
違遠先君之養日往來于中每誕日輙先期製袍服以
獻必自已作極精乃已四時之祭躬視烹芼以豐以潔
丙申先君賀萬壽留京一月君竭力侍養親致甘輭以
夜繼日不知為勞因益重其孝明年疾解尚書政予亟
圖歸侍君復謂予曰君侍經帷講明春春坊進學君或
預選則未可言私幸早圖之遂以季冬拜疏以行既歸
予日以迎醫問藥為事朝夕起居之宜衣飲之節君獨
任之如是者逾年醫禱無效易簀之夕惟予與君侍側
襲歛服用多自君手將殯君病未能興大慟曰天乎胡
不佑吾使吾病弗獲協相夫子以襄大事終天之恨柰
何發引日力疾強扶以出攀號欲絶悲動行路及反哭
則宿恙洒然去體矣亦君孝誠所致也庚子春君病飲
食嘔逆醫診之曰此孕脉也不月愈予心異之自兹體
履康和大勝疇昔秋八月二十又二日君産得男頃之
君遽卒兩族環視一七莫施嗚呼痛哉始予嘗謂君曰
君久乃字殆天授也其亦先人在天之靈有以陰相其
後然歟豈謂其遽至是也嗚呼痛哉君穎異慈淑孝友
之行清純之質本於天賦自幼為大父母父母所偏愛
而君能心其心公無嗣實厚藉君而君委曲承順亦至
公參閩藩君始與親違夢寐其側靡一夕間壬辰公來
朝感疾幾殆君露禱北辰刲股和糜以進疾乃愈迄不
令公知公歸閩安人殁先是君夢不祥甚憂之卒以訃
聞驚絶久乃甦盖其一念之篤恒相通也君之待姊妯
和而以恩處宗黨慎而有禮御羣下周悉而無失制行有
常終始無二雖有負其德者亦不為變親禮賢淑如嗜飲食
避遠醜惡至不欲視仁聲義烈著于壼彛族姻戚疏莫不
法式平居把卷執策不異儒生每考論疑義及古人賢否事
善惡成敗亹亹不倦家有國朝重編列女傳視舊書為詳
君日繙閱不暫去手恒取賢母貞婦事圖置座隅曰此吾無
言之師也善吟咏而不時作謂非閨闥所宜遇會意處每
有佳句多棄不錄及卒蒐其書篋得數紙焉其於星歴醫卜
亦留意嘗訂正圖書手自校讎恒市善藥以已姻識者之
病善繪事而不屑拈弄粉墨至所臨寫若杏園璿璣九歌
諸圖專門者稱賞其精組紉刺繡之藝少搆思即出人意表
雖至巧者莫能及見事超捷胷中大有衡尺族衆以時見遇
事可否是與非必就質君得一言帖帖信服雖予亦得以
咨决所疑供職暇可肆力問學無家政之擾者盖君贊成
於内多矣一旦失此良佐顧何以為情也哉君未卒之前
三日通江何生為予占得豫之上六曰孕生男未祥也卒
之日君謂予曰吾夢登山見泉竇焉其流甚微旁有人曰
將發卒開濬其流始大且有後福有頃而海神者邀吾
燕供張甚盛也至是追占二象曰雷出地奮陽出於陰
生男也冥豫有渝樂極而變災咎至也水陰類其流之
微不通逹也海神之召去而僊遊也嗚呼其告之矣君
嘗因予任編脩滿三載得賜勑封為孺人距其生則正
統丁卯正月十有六日得年三十有四而已君之子彌
月見於祠堂名之曰孝孫亦曰應麟因朝奠以告君以
是歲十二月庚申葬君于江寧縣新亭鄉祖塋之次去
先君先夫人之封二武銘曰
維質之清維行之貞天聿成只夀不孚德匪君宜得天
或瞢只遺親於獨禍我亦酷孰司平只命服在躬舅姑
之從于新塋只我揚君休向傳其收抑稱情只天錫爾
後君尚篤祐永厥承只承後其延維千萬年徵茲銘只
金母王氏墓誌銘
金陵有以嬰醫世其家者曰金氏至某尤精其業著聲
於時諸子亦讀書秉禮克敦士行余以里姻故獲交其
父子間恒羡金氏之多賢也豈其先人之積之教有以
成之如此哉乃成化庚子十一月(闕)某之母卒明日
命其子琮持状謁予泣請為銘以掩諸幽予受而讀之
而後知其世德之深長慈訓之篤至也母姓王氏諱妙
智考德名妣樂氏先故杭族永樂初隨親徙京師家於
金陵金於王有同里之好母生而柔淑其親為擇佳配
得金氏之良曰彦端者歸之歸僅旬月舅剛中府君以
御醫隨文皇北狩彦端侍行即觧簮珥以佐行費姑太
安人張性至嚴母事之不違其心無忤於色躬事紡績
以致丼腝安人安之剛中卒于官彦端歸骸骨貧不能
葬母益出嫁貲以左右之彦端兄彦聲亦以御醫侍仁
皇北京留諒宏二子金陵母撫之不異所出與某同就
學歸必督課所習寒暑衣飲先彼後已諒後累官太醫
院使雖老不倦母訓焉舅姑相繼沒歲時祭奠必躬必
潔嘗置婢婢思其親而病憫而還之度已費所直竟不
復取孝義之行盖出天性云彦端喜吟咏晚號杏庄日
與騷人墨客優游山水間以意其適無纖芥内顧憂人
益多其壼相之力也彦端既沒綜理家政教其子撫諸
孫攻醫業儒斬斬有法蓋又若干年夀八十有九而卒
其生則洪武壬申五月(闕)子男曰銘即某甫曰鑄早
卒女四適嚴繼周澄時讓周鍾孫男四玭琦琮璿曾孫
三城山谷女二玄孫男一卣以卒之年十二月辛酉啟
彦端之竁附葬於安德鄉李家山之原琮之言曰吾大
母相夫以禮起家以勤奉身以儉律己以嚴孝於舅姑
和於妯娌仁於臧獲慈於子孫幾期令終可謂難矣嗚
呼不有賢母烏能成其子若孫之賢哉是則可銘也已
銘曰
孰揭揭以遺後之賢乎而孰悠悠以歸其全乎而猗嗟
夀母亶食報於天乎而
亡妺兵部司務楊君孺人墓誌銘
嗚呼吾妺之喪殯于寝堂逾一載矣因良人奉符使關
中始得轝歸葬于長安縣鳳棲原先塋之次實弘治甲
寅月日也嗚呼定君處父母家凡為子之道歸于夫家
凡為妻為婦之道咸有可稱者而亦惟予知之悉也乃
誌于石而銘焉以掩諸幽以示于後固以紓予永訣之
思而亦其良人之志也嗚呼定君諱淑静定君其字也
倪氏之族上世自杭徙南京有籍上元曾大父大父府
君皆授誥贈官南京禮部尚書妣皆夫人先公南京禮
部尚書贈太子少保謚文僖府君登正統已未進士及
第入翰林始請命歸舉親迎之禮而先妣夫人姚氏乃
歸先公偕入京師生不肖子女六人夭者四存者二則
不肖與吾妺耳定君以正統戊辰六月二日生生而先
夫人以産致疾越又明年庚午先夫人棄背定君纔三
歲幼且久病目頼外祖妣王夫人撫視有成先公及先
繼妣夫人郭氏愛惜逾諸子定君生有異質眉目秀麗
性識端䆳莊重自能言未嘗妄嬉笑不與同類游戲日
侍二親側孝和恭惠順適其意習女紅不煩姆教烹餁
調齊若出於素天順己卯禍變陡發先公遠徙于宣定
君哀隠于中憂形于色人不能堪外祖妣夫人遂挈之
北行涉歴顛躓心則甘焉維時太子少保戶部尚書關
西莊敏楊公寔與先公同年及第入官契誼惟篤太夫
人武城李氏亦夙于先妣夫人善仲子時敷資禀純懿
謂可作配媾言既諧嘉禮斯講及歸于楊貞順自將忿
忌弗形肅焉秉禮婉焉效德躬佐講習勞以待旦平居
必敬必親克致舅姑之養必慎必睦不失妯娌之歡姻
族歸賢率由是也成化甲午時敷領薦京闈益勤勸相
冀于大成己亥莊敏公歸休奉侍彌謹殫誠竭力起居
頼之婦職之脩閨閫鮮及公卒時敷廬于墓者三載共
養益至太夫人安焉終喪哀勞形色為瘁及侍太夫人
京師復與予會而時敷亦以久困場屋出就選格為兵
部司務顯融有漸歡聚不時而定君日以疾告矣醫禱
兼至迄不可療竟以是卒時弘治壬子十月九日也得
年四十又五而已生子若女七人皆賦質娟秀皎如玉雪
不幸相繼夭沒久或逾歲近則彌月保抱撫視艱辛萬
端是可痛哉今有子一曰伊瀛愛養無間人莫知其所
自出益賢之嗚呼定君早罹憂患中遠骨肉百念縈鬱
未及一遂良人甫躋宦途而遽焉長往德厚而壽弗延
勞多而報乃嗇其命之薄耶亦數則然耶孰謂天可問
也耶遂抆泪以書俾刻而葬焉銘曰
金陵倪宗既遷于杭迨我先公復升朝行生此賢淑克
嫓于良夀弗符德是則可傷&KR0008;幃于邁于彼咸陽南北
東西茫茫四方䰟無不之何必故鄉惟後有徵以識其
藏
明故資政大夫南京禮部尚書致仕贈太子少
保童公墓誌銘
弘治丁巳秋南京禮部尚書童公秩滿三載以疾弗任
朝謁具疏懇乞休致上不許至冬復以為請詞益加切
乃許之特賜誥追贈其先明年二月十又九日以疾卒
于所居之第訃聞上悼惜贈太子少保賜祭于家者再
命工部啟其配陳夫人之竁合葬焉公既卒越四月季
夏之望遺腹生子以公治命名曰紫芝葬且有期稽勲
陳郎中鎬於公世通家乃告予必得予銘公墓而後葬
惟天順癸未予忝科第公寔司考校顧以鄉後進在門
生之列其敢以不文辭乃取通政夏參議崇文所述状
序次之按状公諱軒字士昂姓童氏世為鄱陽文北鄉
樟潭里人曾祖元愷妣孫氏祖金友妣章氏考碧瑄號
玉壺妣章氏陶氏自祖以下皆以公貴贈資政大夫南
京禮部尚書妣皆夫人童本儒族至玉壺以精天官學
永樂初召充欽天監天文生尋命入文淵閣纂修天文
諸書三子皆留鄱後家南京秦淮之西生公幼穎敏異
常兒讀書過目成誦玉壺乃召其仲子惠來繼役而一
意教公俾攻進士業博學篤行文譽日著選充應天學生
領正統丁夘鄉薦登景泰辛未進士拜南京吏科給事
中公思舉諫職深居簡出不妄與物接嘗上疏言省冗
員公考察倡武勇擇師儒杜倖進恤京民又言南京糴
貴民多死請命官賑貸俾御史體察多見採納乙亥秩
滿三載得賜勑贈封其父母妻如制時詔南京守備採
辦翠毛魚魫諸物以萬計公極言止之及英廟復辟覽
公所奏嘉其敢言尋上疏言弭盗安民數事尤切時弊
天順戊寅冬劾戶部張尚書鳳下獄有詔宥之明年丁
嫡母章夫人憂辛巳服闋改戸科給事中癸未同考禮
部會試精於校閱時稱得人甲申憲廟踐阼公首上疏
言帝王之治在先本而後末隆聖德用賢才納忠諫愛
小民謹邊備之謂本而簿書刑名其末也願時引儒臣
講求祖宗謨範及古帝王脩身用人之旨著為大明一
經推而行之則聖德隆命在廷三品大臣歲舉堪任方
面一人且嚴連坐之法進用大臣亦召三品大臣於便
殿各舉一人以對俾科道紏其非則賢才用臺諫之言
賞其直貸其過則忠諫納養民之政在戶部凡奏報災
傷即加優恤則小民愛多方求將歴試所長文武有犯
輸粟于邊則邊備謹上優詔答曰朕覽童某所言有理
修德用人納諫朕當自勉餘令諸司舉行公又言漕河
為官舟所阻請命大臣一人總其事仍乞省貢舟而嚴
禁之未幾四川盗作廷議招撫之策謂公才識足任其
事乃命公偕刑部朱司務貴奉勑以往公星馳至蜀遍
歴賊巢宣布朝廷恩威諭以禍福賊首王應高等後先
迎迓兇㷔可畏聞公言皆羅拜乞生公召與同飲食示
以至誠賊出降者益衆皆慰遣之夏六月進都給事中
得便宜行事時賊首趙鐸等尤驍悍不聽撫諭遂復叛
去公偕鎮廵三司議分兵勦捕躬冒矢石斬獲無算奏
功還朝蜀人為班師圖以紀之公復言安盗賊有五去
貪官均科差蠲逋負革總部省邊運而盗自息明年夏
四川廵撫奏賊猖獗遂歸咎于公致公重辟公曰某出
萬死平賊况有鎮廵三司奏功疏在盍取騐之一言不
合甘心東市之誅時議出師公曰賊已平奚用出師不
數日捷奏至矣果然猶坐公免官頼上聖明調浙之夀
昌知縣己丑述職來朝上疏自理廷議咸以為冤於是
大宗伯姚公舉公學行宜董學政乃擢公雲南按察僉
事提調雲貴學校公務敦教本精於考校隨才造就士
風一變鎮守貴臣咸敬憚焉公復上言考察庶官宜廣
詢公論作養賢材宜優待學校於是廵按者交章薦公
請加旌擢甲午秋召拜太常寺少卿掌欽天監事公嚴
考天文陰陽諸生旁搜博訪以為用公僚属之薦省歴
紙之費夙弊一清累以疾辭不許丁酉冬三載秩滿賜
誥賜封其考妣及妻如制己亥夏進太常寺卿仍掌監
事教諭余正已奏言歴法之差上命公與之考論不合
公上言歲差置閏其傳已久我朝考歴制象尤為精密
雖日月薄蝕不無先後晷刻之殊分秒多寡之異則以
土有南北高下之别耳正已乃謂天地有自然之冬至
以至朔望置閏皆非人力可為是不知古人以數求天
之術顧以小智亂成式宜下之吏以正其妄從之復正
天下陰陽官納粟免考之非制壬寅冬三載秩滿賜誥
有學行端潔之褒贈封其祖考考祖妣妣及妻皆如制
癸卯春以疾乞休許之及歸南京蕭然一室不異布衣
時有所餽遺非知舊不輕接納縉紳聞而重之弘治改
元戊申會欽天監官以不職罷去衆復以公薦命公仍
掌監事夏六月日有食之公言日食紀元之初當盛夏
火旺之候宜正心脩身以為取人之本格物窮理以為
燭姦之要進君子退小人以謹天戒尋辭掌天文舉吳
昊張紳高鍾者以自代是年冬復以僉舉進都察院右
副都御史奉勑提督松潘軍務兼理廵撫時蜀歲荒公
至開倉賑貸設粥以食饑餒給粮以歸流移平訟以决
久禁先是逾月不雨公至而雨亦沾足公乃為禁令三
十餘事皆安邊保民之政次第舉行復以南路鎮番一
帶苦於蠻夷出沒歲减軍粮以備犒賞軍多逃亡公奏
以四川官帑銀布代之兵食以足公復以其地險遠蠻
夷雜處疏言松茂威疊戍守甚艱而疊溪一路尤甚宜
調兵設衛令一都指揮守之四處要路各設一倉以便
轉輸令一(闕)督察之復言沿邊衛所州縣皆在
萬山中與蠻夷共之關堡之設有害而無利宜捐松茂
之中羊腸一逕之路則關堡倉廪可省兵無遠戍之勞
民免艱運之苦蠻夷有坐困之機凡八害三利畫一以
聞事下所司議不果行嘗創兵器給諸關堡以為禦敵
之具薦雲南按察使林俊可任都憲復上章請老不許
辛亥春召還未至擢南京吏部右侍郎癸丑冬疏言臣
年六十有九入仕四十年禮宜致仕不許甲寅夏進南
京禮部尚書二年三疏懇求致仕皆不許且有操履清
慎方切委任之諭公感上知遇前後力陳數千言皆軍
國之務其言朝廷大政事闕門一時之議不足以决是
非宜如古者公卿大夫各得獻其所議以俟上裁此最
近古而格於近制亦不果行丙辰冬夫人陳氏卒時淑
人授封者例無葬祭公以為請詔禮部賜祭于家工部
為塋兆域盖特恩也及公卒工部復請如公今官之制
遣官為之增修云公生以洪熙乙巳月日享年七十有
四配夫人陳氏無子側室李氏生女一曰静娥適錦衣
舍人黃璋蔡氏生子一即紫芝葬以卒之明年月日墓
在都城南鳳臺岡之原嗚呼天之賦公質清氣粹平居
癯然若不勝衣而強學好問至老不倦盖公少有竒志
讀書為文淵博雄麗詩有唐人體裁足以名家書學之
精晩亦遒勁為時所重性篤孝友既入仕二親已沒事
嫡母夫人克盡子職分禄以養兄嫂撫其姪霛以及諸
孫應禎軰皆有恩故舊貧乏均為資給未嘗有闕然於
物一介不苟取至其自奉蔬食飲水泊如也廉勤慎密
無愧古人而今不可作矣惜哉所著有清風亭稿枕肱
集海岳涓埃諭蜀稿籌邊錄夢徵錄各若干卷藏於家
銘曰
先生之生川岳鍾秀沒為列宿先生之仕卓乎兩京于
蜀再行先生之學盛唐之宗渢乎清風先生之操貞女
之潔始終一節猗歟先生屢疏屢留皇眷之優天不慭
遺溘焉上征吁嗟先生䘏典之頒逾于常制九原之賁焯
行著辭以識其藏鳳臺之岡
明故鎮守雲南總兵官征南將軍太子太傅黔
國公贈特進光禄大夫右柱國太師謚武僖沐
公墓誌銘
弘治丙辰九月七日鎮守雲南總兵官征南將軍太子
太傅黔國沐公以疾卒于鎮是夜有大星自東北墜于
西光芒亘天人皆見之殆非偶然也公無子既卒合鎮
文武軍耆之属相向而哭者皆失聲已乃胥相告曰雲
南非沐氏不能守遂合辭請以故右參將錦衣都指揮
誠之子崑為公後鎮廵重臣具以公訃及合羣情以聞
上震悼輟視朝一日贈特進光禄大夫右柱國太師賜
諡武僖命禮部諭祭者十六東宮諸王皆賜以祭給驛
歸其喪工部營墳以葬復以雲南重鎮遂從所請命崑
就鎮嗣封黔國公爵充總兵官佩征南將軍印繼守其
地嗣公既受命始獲遣官奉公之喪歸葬南京江寧之
祖塋且具廵撫雲南副都御史張公汝欽所述事状緘
書走幣請予為銘以誌其藏按状公諱琮字廷芳姓沐
氏别號益菴又號東山居士其先鳳陽定遠人曾大父
英開國輔運推誠宣力武臣特進榮禄大夫柱國西平
侯追封黔寧王諡昭靖大父晟顯忠輔運推誠宣力武
臣特進榮禄大夫右柱國太傅追封定遠王諡忠敬父
斌總兵官黔國公諡榮康母梅氏贈黔國太夫人公生
之日百鳥翔集人以為異未晬失怙從兄璘號繼軒有
文武才由都指揮陞右都督充總兵官佩征南將軍印
繼鎮雲南撫公友愛篤至四五歲時常抱置膝上教以
詩書八歲就學不數月即能了涉孝經論語小學諸書
大義善屬對應荅如響未幾璘卒朝廷以公尚幼復命
璘弟瓚嗣兄職為都督同知繼鎮雲南仍授公冠帶食
禄之半以俟公日與縉紳士夫遊揖讓進退有老成風
嗜學不怠詞翰兼美人咸器之成化乙酉入朝嗣黔國
爵憲廟寵眷有加丙戌春奉勑往河南主行鄭靖王喪
禮有白金文綺之賜丁亥三月命還鎮雲南如祖宗故
事勑旨諄切錫賚優渥仍俾兄瓉協同贊理公沉毅有
為不妄言笑勤於為政公退不入私室冠帶終日寒暑
無間精究簿書事無壅滯凢白事者雖僕隸走卒亦引
見於庭上下之情無復壅遏每遇脩貢或拜進表文必
焚香遣使不遑寧處聖壽歲節行禮敬肅如在上前朔
望謁孔子廟退坐明倫堂使諸生執經進講誘掖奬勸
無所不至作興學校完飭禮器給學田展解額設宴禮
以興起後進惠養鰥寡驅除貪暴物害既去人隠畢宣
嘗奉勑督理軍儲留意屯田修治水利慎簡羣僚分任
其事不數年間田無惰農庾有餘積矣或雨暘愆期有
禱輙應民謳歌之農暇修邊壘飭驛傳因時訓練振掦
威武道路險要之處增建哨堡置兵守之是以盗賊銷
弭疆圉晏然每邊夷執贄來見一無所受賞以酒肉幣
帛諭以朝廷恩威而遣之威德遠被諸夷敬服甲午安
南國王遣陪臣何瑄至邊以假道為名窺覘虚實公逆
知其情拒不許詐不得騁則侵老撾以啓釁公具以聞
請勑切責復命各夷酋長整搠軍馬慎固封守以防不
虞交人知我有備不敢肆侮遣使詣闕謝罪云戊戌尋
甸府土官知府安晟卒弟倘謀殺其子瑄欲争襲兄職
公遣官兵擒倘以聞明正典刑廣西府土官知府昂貴
殘暴虐民抗拒官司其千百夫長龍判龍(闕)各逞夷情
動輙讐殺委官審勘擒捕及昂貴死遺子不許承襲二
府皆奏請革去土官銓流官以治之開設學校教之禮
義百姓安焉其馬隆麗江劍川順寧羅雄等處蠻夷弗
率皆量遣官軍以次掃定既而臨安府石屏州昌明里
強賊番撒聚衆搶虜附近村寨勢漸猖獗命三司都指
揮吳瑢等調漢土官軍及民兵往征之格殺番撒斬賊
級百餘殘孽潰散民免於擾己亥鉄(闕)箐赤石崖等處
羅羅尅習嘯聚山林流劫大理等府公奏調楚雄等府
衛漢土馬步官軍民兵命三司都指揮周佐等授以成
算督率分守指揮馬鉉等分道進兵攻散其衆斬獲尅
習俘男婦百餘賊平復請添設大羅衛兵川州以為保
障從之朝廷嘉其功賜勑奬諭尋遣使賜以盔甲壬寅
奉勑偕都御史程公琮往撫孟密所過州縣秋毫無擾
時有以平孟密方略獻者公斥之曰自征麓川以來軍
民凋弊極矣我寧被不善控禦之名不忍復事窮兵黷
武之禍聞者韙之癸夘橋甸賊首師五聚衆為亂張旗
幟稱總管剽掠鄉村焚毁廨宇支觧軍民敵殺官軍安
寧鎮南廣通禄豐易門十數州縣咸被其害乃與鎮廵
重臣合議命三司都指揮趙晟等調漢土官軍民兵分
道進攻斬首千餘級俘男女數百人生擒師伍暨其妻
孥境内始安具錄將校首功以聞朝廷特賜勑歴叙公
在鎮功績加授太子太傅以嘉奬之乙巳南窩蒲賊莽
丘負固距險搔擾永昌等處地方行旅不通民多殺傷
復命晟等率兵以往且諭之曰山路險阻難於攻圍宜
以計取至則果如公命生擒莽丘及同惡渠魁以歸宥
其脅從一境悉平弘治改元戊申今上即位之初念公
久鎮外藩特遣使賜以白金文綺己酉賞平橋甸功將
校陞秩有差復遣使賜公白金文綺公生長勲貴穎敏
過人端勤有守苞苴不敢及門精究武經諸家兵法及
陰符竒門諸書知用兵之要每命將出師算無遺策所
向有功平居孳孳嗜學手不釋卷至於陰陽卜筮星命
之術靡不究心善草書自成一家歌詩樂府富麗可觀
性孝友自痛早孤事母竭盡子職及卒哀毁喪葬以禮
待族黨咸有恩意御下寬而有制不事嚴刻雅量汪洋
喜怒不形勢位已極戒滿思危兢兢業業未嘗有過衆
方以遠大期之而遽止於斯惜哉其生為景泰庚午閏
正月十又三日春秋四十有七而已配王氏成山侯某
女繼王氏金吾左衛指揮同知某女皆封黔國夫人葬
以己未三月某日銘曰
大明天開神聖有作猗歟昭靖從龍奮躍撫馭滇南疆
土恢拓勲賢世繼德業並焯爰有武僖蚤嗣穹爵克繩
祖武丕闡戎略雄藩載寧亂賊屢縛蟊螣畢驅氛祲以
廓隠然長城萬里之託聲望日隆寵賚亦渥胡積之厚
而夀之約星芒宵沉遐邇駭愕䘏典渙頒永慰冥漠隆
隆者封如舟在壑我銘以藏庶亦無怍
青谿漫稿卷二十三
