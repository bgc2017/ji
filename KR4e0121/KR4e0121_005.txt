青谿漫稿卷五
明倪岳撰
七言律詩
甲午齋居答明仲用韻見憶之作
暖風一夜入新年聚散頻驚歲月遷無分可陪三日話
有懷空亂五更眠西壇寂寞春盤共東閣稀疎曉佩聯
忽接郵筒知寄我故人高興正連篇
送李立之復任南京太常少卿
舊遊何許慰揚舲二月江南柳半青䨇鳳暫勞辭魏闕
一䕫元合在虞廷尋春謾過長干寺擇勝重開晚節亭
天路回翔知不遠便依北斗待文星(李舊在南寺有亭號晚節)
廷試執事和程克勤詩韻
春城過雨曉隂屯聖主臨軒禮數尊龍見在田文正顯
鳳飛近日語偏温宫壺疉賜來東閣内鏹分頒下北門
何幸非才陪盛典深慚無補亦沾恩
掄才有詔屬儒林浩蕩恩光仰照臨坐近殿門天不遠
歸迂輦道日將沉羣公奏卷瞻宸翰多士登名悦聖心
明日衣冠同入賀擬從仙仗候鑾音
送别沈仲威鄉友赴南京兵部
沈約才華錦繡胷宦遊此去樂從容珠還合浦元歸蚌
劒落延津已化龍客路鶯花憐共别家山松菊慰相逢
鄉心欲與征帆速把手臨岐意萬重
春日書懷
東風一夜送微暄春意先應入故園歸夢遠經桃葉渡
賞心長憶杏花村中宵步月空搔首高閣看雲欲斷魂
久竊微官無寸補十年徒爾負晨昏
雨中夜坐有感
兀兀西齋夜不眠秋聲如雨到忩前兩京地迥逾千里
一别心愁已六年報國才疎空自愧還家夢遠更誰憐
高堂未卜供調膳誤却青谿負郭田
秋風秋雨晩來多便覺新凉次第過淅淅未堪欺檻竹
蕭蕭更與上池荷空階不逐蛩聲斷孤枕其如客夢何
我亦有懷成獨坐為誰呼酒一高歌
次鳴治卧病不赴齋居之作
方澤圓丘祀禮兼十年侍從幸同瞻屬車晝下䨇飛鳳
前纛春題五色籖天上徐聞韶九奏日高重報鼓三嚴
詞臣誰獻相如賦獨有池塘草色添
駕部張員外汝弼以寒不及出餞賦詩見誚遂
用韻二首一以贈沈一以答張
月落盧溝客渡河狐裘驄馬曉寒多重來會接郎官舄
此去應留刺史鞾酌别情深渾不醉紀行詩好更須哦
河汾舊地餘桃李一道春風定若何(時仲律提調學政)
休文一别隔關河况復城東路不多興到肯廻高士棹
醉歸懶脱謫仙鞾空勞折簡逢人寄不及揮毫對客哦
獨擁寒爐成底事定從灰裡撥隂何(時雪始霽故汝弼有可憐東郭先生)
(履不及西清學士鞾之句一時和章甚富亦一竒也)
贈寧國重興住持宗上人
寂寂孤園著老僧無塵心境已如冰何須同社招元亮
却恐前身是惠能到處林泉堪卓錫一時衣鉢可傳燈
問渠玉版師如健容我來參最上乘
觀新修運河贈總戎平江陳公
成化丙申六月總戎平江陳公䟽導城東運
河將畢工爰諏吉日大發運舟上抵京庾京
師之人聞而驚喜奔走聚觀者以億萬計誠
一時之盛舉而國家無窮之利也昔人有言
今世之舉事者雖其甚小而欲成之者常不
過數人欲壊之者常不可勝數可成之功常
難形不可成之狀常先見古之人有犯其至
難而圖其至遠者彼獨何術也若斯河者自
勝國時郭太史疏鑿之後幾二百年其流不
涸其迹具存特以久不行舟稍稍壅塞不治
而已方大司徒關西先生建議之初有識稱
快而喜為異議者紛然以起牢不可破殊不
知其為力非難而為利甚遠者則莫或能思
何也今日之舉先生建議如此之堅總戎奏
功如此之速則皆本乎聖明不惑羣言委任
而責成之之所致也噫天下之事若此者衆
矣議論多而成功少者何限夫安得皆若斯
河之底績乎於是忭躍之餘謹成小詩二章
迎勞河滸以致區區之意云
百里官河一棹通力排羣議仰宸衷關西夫子能謀國
閫外將軍特奏功役籍豈勞都水監旌書須下大明宫
題詩聊志儒生喜紀載還歸太史公
漕河勲望說恭襄赫赫諸孫更有光岸鑿舊堤青障闊
水通新牐玉虹長一時浮議嗟方定千載榮名信不忘
昨日城東人似堵爭看萬斛上龍驤(運舟以十五日抵大通橋明日遣大)
(臣錫賚焉)
輓宣府錢永義(國初歸附從征甚有功號大黃旗先鋒然不及一官而卒)
少年百戰起從龍李廣功高惜未封青鏡可憐驚客鬢
黃旗猶見記軍容荒原雲冷埋秋劍古塞風寒泣暮松
總慰諸孫忠義在家聲端不愧先鋒
賓之用去歲齋居詩韻見寄和答一首
塵事紛紛日夕兼芝眉經歲失清瞻病懷已喜春回律
詩興渾忘夜轉籖敵壘無才常自屈騷壇有令為誰嚴
畫蛇剛被旁人笑蹇拙何須足屢添(時予因賓之病中以詩戒其作詩果月)
(餘不舉筆聞齋居𢋫和乃破戒作此有詩戒十分嚴之句故答詩亦云)
篁墩為程克勤賦(新安之程世居篁墩黃巢之亂改為黃墩以避禍至克勤)
(乃考諸譜誌復舊名云)
十畝新篁翠色屯依然還是舊家墩浮名豈惜隨時改
直節元知自古存一代清風重有主千年遺澤又生孫
已除蕪穢供遊樂不異晴洲斷石村(晴洲其父司馬公别號斷石其所居)
(之地也)
送陸武儀南還分韻得端字(鼎儀之兄)
千里作客非所難十年相逢懷舊歡君家兄弟聯趙璧
吾輩交遊紉楚蘭五更河渚舟楫迥六月都門風雨寒
鴒原何許憶回首季方高步青雲端
賀陳師召得孫二首次聯句韻
可是居官長子孫相逢一笑對琴樽新題不厭長題壁
熟客何妨屢過門豈待一占知跨竈更期三索遇為閽
人生樂事無過此細向君家醉裏論
海東喬木見根芽葉葉清風滿故家千載未須論玉樹
一枝端合比璚花遠懷頭角時時變盛德衣冠字字誇
白日龍蛇行素壁風流先說李西涯(聯句賓之大書于壁)
送劉珂副史再任閩臬
直指東南慰一方重來猶是舊劉郎隨車久說三山雨
攬轡新驚五夜霜流水遶谿榕葉暗瘴烟分嶺桂花香
都門秋晩相望遠憲節飄飄逐雁行
寓齋為畫士陳啓先賦
丹青隨處寫烟霞旅泊蕭然閱歲華日月有天因可附
乾坤無地不為家計如鳩拙愁鳴鵲身似籐延恥繫瓜
自信去留非定着擬從星渚借靈槎
留别院中諸同年先生
惆悵摶沙思不勝人間聚散信無憑論心久說三生石
繫日空懷百尺繩會裡新編詩酒債榜中舊業弟兄稱
江東雲樹知相憶為報春澌早破冰
戊戌元日早朝和蕭黃門文明詩韻
雪霽天高列宿稀重城春色漸霏微珮聲多在蒼龍闕
仗影徐分綵鳳旂漢輦初移迎日上虞韶迭奏遏雲飛
侍臣誰擅揚雄賦驚見新詞出瑣闈
二月二日與諸親友别後道中偶成(時上丁齋戒送者皆)
(不携酒故得早發云)
都門風色漸柔和祖道紛然散玉珂祗為清齋忘劇飲
不禁離思發高歌乾坤此日君恩重江海長年客夢多
去住有懷憐共切臨岐心緒復如何
泊河西務與楊郎中克敬同年夜話
荒村疎柳帶斜陽纔入河西感異鄉觱栗聲中心激烈
舳艫影裏夢飛揚十年客路嗟重到千里家山耿不忘
賴有故人楊水部燈前相對話行藏
天津阻雪
飛雲撇空若奔馬廻風掀河成急湍天低已驚晝欲暝
雪落陡覺春猶寒舟人蓑笠正懷柳羈客鞭鐙仍憐韓
推篷翹首騁遐矚萬里瓊瑶真壯觀
風雪泊滄洲(州守張縉己丑所取士留酌久之)
鯨川雲暗雨霏霏又見寒風捲雪飛尊酒重勞留客住
樓船直解阻人歸使君情話燈前久游子鄉書雁後稀
北闕天高南國遠倚篷一望兩依依
過濟寧有懷舊游(己丑歸省嘗與畢水部遊南樓有作)
憶上高樓醉玉缾十年重此晝揚舲人間空說詩為聖
天上真傳酒有星黃祖尚憎鸚鵡賦玉環宜愧牡丹亭
南遷不死非無幸留得才名滿汗青
新草
新草如茵散不收綠楊隂裏大堤頭村村早食争挑菜
處處春耕樂飯牛刺眼尚看荆棘茂多情偏憶蕙蘭幽
可憐此夜池塘夢一寸心藏萬種愁
清明之夕泊舟夾溝驛風雨大作達旦不寐有
作
蕭然客路過清明四野隂雲白晝生五夜雷霆聲霹靂
半天風雹勢縱横狂濤倒捲黿鼉泣高柳平摧鸛雀驚
舟楫無憑鄉夢遠可憐欹枕待雞鳴
九月朔卞廟謁祭因有豫作登高之約歸次偶
成(時雨至暮始霽)
一門忠孝古難全節義如公史有編浮議不妨輕瓦石
流風自足重山川碑銘細刻三千字塋兆新捐十萬錢
仰止遺容堪再拜精英何許尚森然
風雨秋凉欲滿城廟門簫鼓達羣情不忘後舉千年祀
兼許先酬九日盟山色正高宜對菊蠏螯初美試持觥
因逢佳景懷遺烈可勝尋常載酒行
道院因山占此丘孤亭元屬晉西州悠然自古多遐思
偶爾于今得勝遊雲暗卞祠松葉老雨香陶徑菊花秋
憑闌不盡登臨興目盡長江萬里流
己亥齋居日越在南都有懷院中諸先生
玉署清齋夜似年紫薇冠珮集羣仙歸鴻欲墮孤飛翼
鳴鳳誰傳五噫篇歲月愁多霜鬢短江湖身遠寸心懸
不堪風雪青谿上一棹天涯興渺然
送冡宰錢先生致仕歸淞
東殿傳經蚤有聲南曹解組晩猶榮翰林舊學推諸老
吏部新銜冠列卿恩錫龍函歸興好名留鰲禁宦游成
高風直並吳淞水長得餘波及後生
哭内八首
恒菴之亡忽逾旬朔豈徒失此佳相寔則隕
我良友撫事興悲曷云已已爰累遺行總為
八詩言止於斯情其有極時一諷詠少紓哀
悰冥漠有知庶鑒微臆耳
結髮相從二十年懷君遺行轉凄然孝輕刲股心元切
(壬辰外父卧病京邸危甚君刲股療之)義重持身志獨堅(君自幼不輕出閨門始終如一)
(不移素守)樛木久推閨壼化(君撫衆妾極有恩義)夭桃常誦室家賢(君睦)
(族宜家心慕古哲)傷心太史渾無奈珍重銘文手自編
長憶書齋把卷時每聆清論解人頤(予每坐書室君嘗在側考問疑義多)
(所辯論)少君已有推高行淑女應無愧此詩畫紙餘情仍
對局(君善奕)揮毫佳興正臨池(君好書)于今夜雨青燈外無
限窮愁秪自知
怪底年來遠别離不堪南北動遐思燈前空墮無窮淚
篋裡猶存絶妙詞(去歲予奏計至京為别者四月方罹大故後家費已罄君支持極勞每抆)
(淚作書寄余道其所以)乞米但教廚有粥(時每有在陳之厄君隠忍以充家衆之食)檢
方非為市無醫(君苦心成疾獨檢方市藥以自療因予不在卒不令醫診視其簡重如此)安
貧忍病嗟誰及一任時人死後疑(人不知者至死猶疑其有厚蓄不能散云)
鶴骨清癯可奈何半生歲月病中過(君肌體素弱且多病)淚珠緣
别傷心久(去歲别後久病甚自驚危)頭雪因愁入眼多(兩年偶生白髮數莖)曉
閣青鸞悲掩鏡天機紫鳳憶停梭繡帷寂寞秋風老驚
見薰香舊綺羅
長恨孤蹤客帝州歸來心事轉多愁(君念予久未得嗣心甚懸切)珠
生老蚌元難料(君忽自有孕喜出望外)劒化神龍豈易留春色已
隨萱草暮晩香空對菊花秋懷中掌上惟珍護他日劬
勞或可酬
瀛海仙遊擁翠軒可憐夢斷已無言(君卒之日夢海神邀燕及暮而卒不)
(及一言痛哉)三年飽歴今生苦(君從余二十年惟今歸省送終理家甚苦心力)千古
難明此日冤夜壑移舟空自恨煖田生玉共誰論凄凉
一掬傷心淚不及狂歌對鼓盆
高城寒漏正迢迢太息吟䰟黯欲銷海上龍孫空有夢
(君比年頻夢為海龍王第三子每邀其去不果)人間鳳侣故難招東風枉報春
消息苦雨生憎夜寂寥千載誰憐生死别手携稚子却
還朝
恨壓䨇眉百感增生平偕老竟無憑圖書空對春風筆
(書篋中君手書尚多)簾幕深愁夜雨燈落落金瓶沉翠綆泠泠瑶
瑟斷朱繩嗟予命蹇憐君薄永訣心知兩不勝
得楊氏妹書問訊亡妻計發書時没已四日矣
感之復成二律
天地無情不可呼乾坤此日倍愁吾衣分金剪秋初冷
(卒之前一日猶手分寒衣與諸妾)燈盡銀釭夜已徂(卒之夕漏下一鼓矣)千里誰
憐予妹遠(與吾妹友愛甚篤思念無間然)百年空恨汝親孤(外父六旬止生一女)
那知故篋詩題在猶說中林返哺烏(君遺詩中多思親之作)
可從王母簉仙班寂寂深閨盡日閑禱疾每懷瞻北斗
(先君疾君每禱北辰以請命)祈年長記祝南山(每先君壽旦恒茹齋以祈壽算)志酬
終養應無愧(長為予言此歸得少盡力送終事不為徒行也)心慰全歸竟不還
欲候佩聲明月裏爭知天上與人間
和汝行敏登雨花臺韻
醉遊同步雨花臺笑口何妨對酒開天地無窮人易老
江山如此我須來聞經不療維摩病得句終慚杜甫才
紅日滿山歸路晩文星早已燭三台
和景章登臺韻
絶頂憑虚試一登夕陽風景(闕)增高宜太史占雲地
遠勝文王避雨陵十里好花春擁座半空明月夜燃燈
悠然遐眺悲陳迹渺渺江流宛似澠
登雨花臺
千山暮色漸熹微臺草如茵尚可依落日下從江水浴
斷霞真共塞鴻飛登高望遠且為樂弄月吟風甘息機
北望嚴城無十步殷勤幽鳥莫催歸
同遊嘉福道院
松筠深護萬重山不道仙源亦易攀丹已成霜呼犬試
劍初驅雨化龍還飛來白鶴仍開地養得青羊欲度關
今日相過真偶爾幾時蕪逕可重刪
登兜率岩走筆次沈僉憲仲律韻
秪今誰似孟韓豪西華能登此未勞十里松筠蒼雪亂
半空鐘磬白雲高來游客似乘鰲背入定僧如坐鳥巢
我有一尊君可醉臨池清影若為搔
重九日泊舟廣陵蕭然孤悶有懷阜弟因次其贈
别詩韻二首以寄
天涯離思正逢秋一别生增兩地愁極目松楸懷故國
傷心風雨坐孤舟家聲如此深相託世路茫然尚可憂
今日登高誰與共相思惟有泪交流
幾年奔走愧功名猶悔蹉跎百未成滿望鴒原承世業
早從鳳嶺樂餘生清秋對雨難為别白晝看雲倍愴情
寄與卯君宜更勉頻傳書札慰坡兄
青谿漫稿卷五
