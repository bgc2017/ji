青谿漫稿卷三
明倪岳撰
五言律詩
贈李都閫士章
玉帳坐生風將軍冠世雄雕弓控明月寶劍撫晴空笳
鼓軍容肅旌旗敵陣空清朝有麟閣行見紀元功
中秋明日重會吳鼎儀宅分得光字
昨已中秋過如何更舉觴謾勞頻會合未許太疎狂宦
路憐同宦鄉心感異鄉明年今夜月誰復共清光
曉發女兒寺
帆開天欲曙星斗尚招搖漸覺村居遠方驚客路遥不
禁風獵獵相送水迢迢夜泊知何處晴雲隔暮潮
晩泊新口飲章太僕舟中
落日下新口遠帆時見收應判同秉燭相與更移舟海
内經時别天涯一醉留遲明各分袂去住兩悠悠
過奉新復與章太僕會遂邀飲驛中觀壁間日本
碧照野釋所題有作
驛舍在河滸拂衣聊與登獨憐身似燕共醉酒如澠好
客金閨彦能詩碧海僧相看成一笑聚散亦難憑
過高郵湖
晴湖三十里杳渺絶雲天漁艇浪中出客帆風外懸經
遊非偶爾飄泊正依然極目東南道孤村起暮烟
沙河遇便風遂至龍江關
已擬沙渚泊忽來風雨聲人皆催早發我亦厭孤征浪
駭千峯出舟憐一葉輕此時雖甚捷猶是險中行
挽太僕沈少卿(珤)
宦路憐騰踏都來十四年有親驚白髮無子負青氊客
夢成蕉鹿鄉心逐紙鳶淮隂舊遊處門巷總依然
三月晩泊和合驛(戊戌二月)
晩投和合驛地近久知名茅屋孤村斷烟波一棹輕冰
痕沙半折春色柳初榮自信儒官冷無勞候吏迎
送陳師召侍講陞南京太常少卿
載酒都門道春風花滿園永懷别後事須憶醉中言求
友長憐子居官屢得孫何時尋舊約聯佩掖西垣
九關辭曉仗匹馬逐春帆暫解詞垣直榮題禮寺銜龍
江天縹緲鳳嶺雨巉巖到處供吟眺何時寄一緘
詞垣二十載友道託深知閩海來䨇鳳秦淮見一夔聖
皇元重禮士子待談詩明日河橋别停雲有所思
行歌動驪駒番直别金馬啣杯復踟蹰把袂此傾瀉交
情固同陳文采豈殊賈容臺藉增重江南慕風雅
九日遊陳氏西園即席次鏡川楊學士韻
左掖候朝回西谿共客來陶翁思對菊杜老慰登臺山
近秋屏列池清晩鏡開似忘紅日墮猶欲盡餘杯
紅葉明孤嶼黃金媚一川山童供午餉野老刈秋田歸
鳥高還下閒雲往復旋試看村社日扶醉說豐年
穿巖結疏屋接隴布秋菑出郭路非遠還家心自遲最
宜春雨後又近夕陽時彷彿青谿曲悠然千里思
酣餘步遠塍暮景自清澄籬菊未堪摘谿魚猶可罾竹
間挑晚稻荷底拾秋菱欲盡登高興攀崖更一層
草庭都尉西涯學士兩以正月四日同復命奉
天殿有詩紀之輒賦一首
南北馳驅異東西奏對同翻思三載上又是五更中好
事傳青瑣新編出綵筒如聞䨇鳳語翽翽在梧桐
寄和屠元勲都憲廵邊再用韻之作
建節風霜地驚心塞草秋弓刀深警戍鼓角遠鳴樓詩
為籌邊得名因制敵留長城今有託高爵會須酬
荒凉臨絶塞搖落値高秋古鎮山當壘孤城樹映樓戍
兵深可念驛騎暫須留却憶勞行役清吟誰與酬
五言長律
送陳直夫赴南臺理刑
玉署初開講青衿舊執經深林嗟豹隱空谷見蘭馨詞
俊驚翻峡名成訝震霆聲華金貴重丰采玉晶瑩戎幕
分繁政親闈慰晚齡天曹俄捧檄秋水遽揚舲柱下榮
周史臺端典漢刑東山沾惠雨南斗煥文星遥望天邊
鵠相看水上萍分携猶繾綣惜别重丁寧椿府移歸棹
霜階盡落蓂久違憐寂寞獨立歎伶俜目斷遠山隔淚
俱清露零平安煩兔穎椷識託鴻冥落日沙頭酒西風
驛外亭有懷渾不盡翹首暮雲停
謁孝陵有作用子美昭陵韻
烽烟從盪滌華夏愜依歸海岳趨戎馬星辰上袞衣舜
文千載治湯武一時威運撫乾坤永明揚日月輝山陵
今窅漠寢殿故霏微螻蟻空瞻拜神龍仰奮飛
臘月二日諸同年會飲予家因作圖以紀終會
云
憶歸鰲禁直愛說杏園圖(時因舉三楊諸先生杏園雅集圖以為之倡)諸老
留遺事中朝仰盛謨文章臻道妙勲烈應時須允矣推
先達因之啓後塗傾心瞻斗嶽拭目見眉鬚曠邈宜重
續招邀不再呼會當清燕合身及太平娛高節偏怡晩
深期直過晡香山藉居易洛社重寬夫江右來三俊(明仲)
(曰川敷五皆江右人)吳中得二儒(亨父鼎儀皆吳人)玄暉才更逸(鳴治)原甫
志非迂(尚質)獨貢荆山璞(賓之)連收閩海珠(師召汝賢皆閩人)洋洋
懷泌水(孟陽)落落恥齊竽調律䕫音協封山舜業符(是會凡十)
(二人)竒逢如有待雅集幸無渝詩話呈新草歌詞據槁梧
永懷蘭在室盡醉酒盈壺點染爭毫末觀瞻動座隅丹
青差可託卷帙自應俱翠竹鸞儀整蒼松鶴骨癯何勞
問工拙聊足記形模異産關河隔同升雨露濡論交千
古尚投分寸誠孚藝苑聯珂入經帷接佩趨冰銜今豈
遠天路昔非殊禮法從容地才猷次第攄正緣師孔孟
端合謝軒虞張弛遵前軌荒凉愧此區流傳從竹帛想
念在桑榆厚意知堪信蕪言恐未愚
南京大司寇周莊懿公挽詩
蒼姬初肇姓陽曲始分支簪紱家聲遠松筠骨相竒泮
宫虬在蟄鄉榜鳳來儀宦跡驚鵬徙文名憶駿馳遂聯
青瑣籍眞授白雲司被賜逢康伯無冤付釋之平反用
輕典推鞫盡單詞執法何曾刻存仁豈但慈聖皇更化
日司寇拜官時殊擢由公論孤忠結主知老成符大用
謹厚見優為懇款惟謀國辛勤復賑饑栢臺厪簡命斧
扆慰疇咨公庾豐新積留都肅舊規三遷權益重八座
位偏宜總憲平如水持衡信若蓍貫城星采淡嘉石露
華滋惠澤人皆洽雄才世共推勲庸端可紀度量詎能
窺縱獄追唐史封山陋漢祠乞休雖屢屢倚注正孜孜
裕後非他術承休並美姿庭階茁蘭桂伯仲協塤箎身
向清朝健心於暮景怡抗章還自切解組未為遲北覲
終吾事南歸遂所期潁中歐相逸洛下潞公嬉大嚼仍
加飯微疴忽問醫謝安纔夢酉傅說竟騎箕未滿羣生
望徒傷一老遺䘏隆天府詔訃動士林悲白壁終成瘞
青山不費貲孤卿傳顯諡太史樹穹碑夙荷通家愛長
懷共里私賓筵三爵又客路片帆隨後進深蒙誨前修
素願師幾年嗟遠别終夕繫遐思太息音容隔無從涕
泗垂不堪千古恨聊託五言詩何日經佳兆臨風酹一
巵
六言律詩
題江景便面
客舟欲渡未渡僧鐘似聞不聞北固羣山遠隔南零一
水中分
和鏡川楊先生齋居之作
十里春流繞戶半輪晴月當簷齋閣獨眠小榻書忩高
捲疎簾自笑宦情淡泊還驚詩律清嚴試問謝家草色
東風已動柔尖
瀛洲舊會承鄭東園邀飲神樂道觀即席次韻
二首
瀛洲舊約始會神樂福地重來最愛乘風琳館何妨步
月瑶臺杏園芳躅可繼鳳城雅倡宜裁却羡斯文風味
不負翰苑情懷
南國新看合袂北門舊憶垂紳自是交遊誼重更看傾
倒情真便判詩酒娛我莫遣風花笑人回首玉堂天上
江湖未遠嚴宸
青谿漫稿卷三
