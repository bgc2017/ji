青谿漫稿卷七
明倪岳撰
七言律詩
京師十景圖詩
誰築高臺勢半傾昔人猶慕好賢名天於白日自今古
士與黃金隨重輕返照又兼飛鳥沒殘霞時傍斷虹明
蕭蕭易水知何地登眺惟深感慨情(金臺夕照)
移得三山小朵峰春深長見暖雲封勢憑天闕無高下
影落人寰有淡濃崒嵂一拳疑踞虎繽紛五色想從龍
湏知歲歲為霖雨四海神功自九重(瓊島春雲)
舊雨年來已罷飛新春深綠護林霏千家遠樹連民塢
十里重門接帝畿佳氣凌空疑縹緲輕雲籠日正熹微
紛紛車馬朝天路芳潤猶驚暗濕衣(薊門烟樹)
池頭新漲湧盤渦宿雨初增太液波明月有時沉寶鏡
好山終夕蘸青螺自緣江漢朝宗近怪得魚龍變化多
萬頃汪洋涵帝澤不須天上挽銀河(太液晴波)
曾探山罅汲深清一曲泉流玉色明偃蹇虹霓雲外影
琤琮環佩月中聲飛空疑欲成朝雨漾日從教報晩晴
東接天潢知不遠萬年長繞鳳凰城(玉泉垂虹)
都城王氣接居庸晴黛氤氲入望濃峭壁倚雲籠翡翠
顛厓過雨出芙蓉爭竒突起三千尺設險平凌百二重
北盡龍沙東到海祗應萬里屬提封(居庸疉翠)
琪花入夜舞纖纖曉日西山萬象兼晃漾不分瓊島路
參差微露玉峯尖虚疑凍合芙蓉殿便覺寒生翡翠簾
何處可人閒拄笏乾坤一色動遐瞻(西山霽雪)
桑乾洶湧到蘆溝分得黃河一派流波影疑從天上落
曙光應傍月中浮千山玉蝀晴初見五夜銀蟾曉未收
人語雞聲迷遠近帝城西畔古橋頭(蘆溝曉月)
周郊一望大田東布穀聲中雨滿空宿霧未收方杳緲
隂雲漸合轉溟濛乾坤不惜栽培力畎畝全資潤澤功
為想秋成登萬寶壤歌隨處樂年豐(東郊時雨)
百里崇墉四面開朱門曾覩翠華來秋聲捲海千林肅
晩吹飛塵萬騎廻瑟瑟黃蘆迷雁泊蕭蕭紅葉墮鷹臺
吾皇恭儉廵遊少輦路春深長綠苔(南囿秋風)
蕭黃門文明出判海定賀正來朝詩以告别因
次其韻
虎豹關嚴隔帝京蠻荒地僻壯君行平生肯負當言職
天下應傳敢諫名落月有時曾入夢停雲何處不牽情
那堪又作春城别把酒燒燈坐待明(時元宵日也)
易洞為京口丁無咎賦(中書璣之父)
鐵甕城西小洞迂碧忩深閴稱吾儒心從天地窮三畫
道向羲文究兩圖點罷尚驚秋露滴讀殘真愛晩風呼
丁寬舊學今誰繼剛見臨池鳳有雛
學士四榮為丘先生仲深賦
史館進書
五夜奎光正燭空君王初御大明宫書從石室編摩後
人在瑶階拜舞中内帑頒來仍進秩宫壺宴罷屢酬功
詞臣制作追班馬得見斯文寵數隆
經筵進講
經幄弘開聖學新文華東殿更宜春緋袍肅侍依丹扆
黃案徐移接翠茵鎬宴載瞻周禮樂虞謨偏感舜臣隣
詞垣地切遭逢盛啓沃能忘答帝仁
奉天侍宴
九重春宴擁蓬山恩露親沾玉殿間天近南郊方對越
地臨北極重躋攀三傳載荷君王命四品俱隨學士班
為慶清時居禁密早瞻喜色動天顔
謹身讀卷
纔開禁鼓已聞鐘内殿深嚴隔九重昨日聖躬親次第
早時賢儁盡登庸藍袍新睹朝儀盛黃榜初頒御墨濃
引領班行催入賀佩聲迢逓下鰲峰
晩晴
雨脚霏微斷復連小忩起坐思悠然猶聞流水長橋外
驚見疎雲落照邊方訝隂晴隨地變更堪寒暑與時遷
星槎咫尺銀河上我欲乘之一問天
偶書
六月八日暑氣微終宵積雨到斜暉老天翻覆亦如此
舉世炎凉何所譏但願羣生隨意足休嗟萬事轉頭非
年時誰種城東柳早見青青向十圍
二十九日夜祀以病不預枕上用韻一首
虎豹關嚴隔内朝門官引入暗相招鼓鍾聲動星初轉
松檜隂連露未消前導公侯分兩隊後陪文武肅諸僚
自緣齋祓心如惕卧聽鳴珂散九霄
用篁墩宫諭韻賀樊駙馬大振總禁兵宿衛
星光夜照羽林軍都尉承宣自不羣九陛崇班依日月
兩朝嘉會際風雲龍蟠鞞䩬千金直鳳擁兜鍪五色文
明日慶成聞錫宴宫花宫醖送微醺(以侍衛不與坐宴别有頒賜云)
齋宫候駕次西崕學士韻
銀河如璧護重關翠輦初臨大祀壇映日牙旗環禁旅
連空甲騎擁祠官風雲已覺爭春麗雨雪先驚入夜寒
禮罷天門重整珮歡騰萬國正廻鑾(是日大雨雪)
六月九日西涯壽旦其日生子以詩志喜次韻
賀之
聞道君家喜有餘掌珠光彩動軒除老天自是知人意
此子還能讀父書占夢固應非偶爾(先一月在東閣晝寢夢人送子至至是)
(果驗故云)試啼聊復問何如醉來却憶山翁語徑作高門待
汝車
絲綸閣下暑雨餘春信忽傳來玉除(時方在東閣得家報云)翁當
紱麟正張宴客喜弄麞爭致書知君於此萬已足愧我
而今百不如太丘盛德老愈健會遣長文從後車(西涯尊翁)
(先生壽七十矣)
顯靈陳真人邀賞靜觀亭芍藥至則僅餘白者
三數朵殊覺敗興乃諉之昨來風雨之厄或
者未然乎即席次王世賞太史韻一首
琳宫亭館曲闌東零落全驚昨夜風羽士最宜珠樹白
謫仙難覓錦袍紅依稀玉局懸孤黍縹緲霓裳墮半空
舊日蕪城尤寂寞翻階春色有無中
蜡月晦前三日齊宿禮部有懷館閣諸先生
南宫還似玉堂寒冰雪崚層歲向闌松露未零瑶鶴噤
槐雲已老翠虬蟠笑談何地追羣彦獻納非才愧此官
猶有獨眠齋閣夜時時飛夢繞金鑾
和于京兆景瞻金山八詩
帆引春風趁曉晴日華浮動四山明望窮東海䨇眸豁
行過中泠一掌平蔬筍且便僧舍樂軒纓頓减宦途情
祇緣正近趨朝路王事匆匆自有程(右春日遊金山時景泰庚午也)
自是寰瀛第一洲凌虚長日許誰遊須知佛界波心立
絶勝仙槎海上浮留客帆檣三月裏惱人風雨五更頭
四難二美原非易極目江天不盡愁(右重遊金山阻雨不果)
乘興思登江上臺天風吹送片帆來青山十里無多地
白浪千層絶點埃樓觀真從雲裏出畫圖疑是鏡中開
何如得謝樊籠去判取吟身混草萊
客船小泊亦多時風雨冥冥有所思新賞已孤三日醉
舊題聊續一聯詩夢中泉石俱空界眼底江山此色絲
夙願可償君莫忘悠悠歲月尚無涯(右擬賦重遊金山)
舊遊何處覓行蹤勝會茫然百念空長羡上方歸衲子
好分佳景付詩翁山形拔地真成險海口吞江欲逞雄
儗住窮顛携白鶴不妨見夜月開籠
青山雄鎮大江流四面江聲春復秋已信有人留勝槩
也知無地著閒愁題詩尚憶當年到載酒重期此日遊
艤櫂不堪佳興阻掀空風浪幾時休(右約友人重遊金山阻風不果)
青螺臨鏡綰朝烟白首重登感少年訪舊逢僧仍莞爾
賞心對酒已陶然呼黿洞口雲垂地棲鶻峰前水拍天
為惜勝遊歸去晩清時未羡獨醒賢
歲華如逝抵湏愁三十年餘兩度遊離合有期諸客在
去來無定此生浮寺從兜率巖中鑿江繞盤陀石畔流
欲向山僧分半席驚鷗飛起斷磯頭(右重遊金山則成化癸卯矣)
送于京兆奏績南還用其留别詩韻
鳴珮來朝自舊京承恩南下暑風輕雲中遠樹連瓜步
江外危樓繞石城去去檣烏猶在望翩翩竹馬正相迎
漢廷不久徵黃霸記取吟壇此日盟
弘治紀元戊申二月十三日侍從親耕藉田用
程學士韻一首懷不能已復綴短韻一章
南郊晴旭晃鑾儀天路無塵進輦遲京兆青箱依耒耜
教坊花鼓應旌旗明禋早致先農享粒食仍歌后稷詩
聖主重民親稼穡此生何幸際昌期
貔貅萬竈繞城坳禮重親耕指近郊豐稔早占穜稑種
泰和端叶地天爻弄田何足論鈎盾勞燕真看出大庖
詔許三農瞻日表不須前纛擁蒲梢(時有詔庶民終畝者許拜謁廷下)
二十二日奉制命往祀天壽山之神二十五日
禮成而還
香幣遥從曉殿頒小臣承命謁橋山千年王氣蟠龍虎
五夜祠官擁珮環草木潤回新雨後壇壝高出亂雲間
禮成正及曈曨曙携得天風兩袖還
長陵北上寶山東仄徑縈廻萬壑中鳥道泥新初過雨
虎籠雲暗欲生風禮嚴牲幣三酬獻誠協人神一感通
歸路却驚甘澤遍夐無塵土自春融
壽程詹事母夫人
籬菊堂萱雨露濃深秋嘉慶喜重逢孝隆學士三牲養
恩並尚書八座封酒熟芳筵開玳瑁香凝畫閣擁芙蓉
青鸞忽報仙桃至春色紅酣映壽容
除夕有感
流光冉冉歲華窮不盡煩憂感慨中千里將家思有託
兩朝叨禄愧無功文章早幸歸詞苑禮樂何能輔秩宗
四十五年如夢裏明朝依舊對東風
謁文惠祠
仙李根危葉漸微乾坤滿眼事全非癡姨自謂能忘世
此老真思為解圍折翼固應心已悟褫魂應遣夢先飛
白雲紅日依然在燈火嚴祠幾夕暉
題鏡川楊先生園亭宴客詩卷
短籬曲徑水之湄面面春光日日宜入座雨香芳草合
開簾風軟落花遲長懷廊廟匡時學猶見園亭宴客詩
宦業自高心自樂平生佳興許誰知
哭同年陸靜逸鼎儀(仕終太常少卿兼侍讀)
聊因多病解朝衣聖主恩深特賜歸屈指方憐經歲别
傷心竟與此生違秋風高塚應臨海春雨空堂自落暉
忽見賢郎增哽咽語闌唯有淚頻揮(去歲始以病解經筵日講而歸未期)
(歲遽卒與其子爰道之益慟云春雨其所居堂名)
贈南京禮部尚書諡恭毅章公大經輓詩
遠佐南銓更秩宗兩朝清宦聖恩同歸來已遂閒居樂
老去猶存直諫風(景泰間上疏乞復儲位下獄幾死)詔贈新銜傳美諡
史編舊疏表遺忠(時修憲廟實錄有詔令編舊所上疏於其中)晩生方切通
家誼無限深情感慨中(公與先公同年進士且同官南京禮部云)
宣府朱用輔秀才輓章寄其弟用吉
落日孤雲隔塞垣因君堪恨不堪言寒齋瘦骨那禁病
遠道悲歌更慘魂無復姓名登虎榜空餘涕淚滿鴒原
蕭蕭宿草城西路目斷跑沙十里村(跑沙葬地)
謝方石乃叔寶慶太守采藻亭次韻(有會緦堂皆在墓所)
采采長憐澗有芳是誰沾濕弄淋浪才宜補衮身先退
禮重維筐志不忘百代功緦從會合一時伏臘許相將
草池竹徑情何限猶自悽然向曉霜
送侣都憲大器廵撫江南次韻(别時衆以劉宴文襄致望故云)
䨇旌直下大江東五夜清霜動曉風赤縣正依瞻望表
蒼生全藉撫摩中覆盆鬱抑能無白充庾因陳漸有紅
今代文襄古劉宴臨岐一語已歸公
贈台人王古直次韻(古直復遊京師吴匏菴庶子贈之以詩因次其韻嘗)
(於謝方石所聞其醉歌清裂可愛也)
旅食京華三十年風流應出杜陵前重來却喜成詩卷
老去何須覓釣船野鶴不羈非漫爾浮雲無定本悠然
相逢最是聞歌日醉裏渾疑樂在縣
大司馬王公公度輓詩
河隴歸休二十年勲名真羡始終全孤忠報主今誰及
大手摧姦世所賢功在東南資國計令行西北付兵權
經綸未盡身先老千古高風自凛然
送唐黃門使兩廣(其先有仕廣者遺廟存焉且得便道還常省母云)
三月都門半落花却看䨥節送皇華鳳毛天遠辭青瑣
鶴髮春明擁翠珈遺廟瞻依初過嶺高堂拜舞正還家
壽筵一為歌來諗此樂知君未有涯
送同年梁都憲廵撫四川二首
幾載湖湘政有成重持霜節劒南行忠臣舊識王尊志
廉吏今推趙抃名望裏雪山從此重到時錦水向人清
稜稜風度臺端栢先見嘉陵老稚迎
分陜初看出帝京隴雲江樹幾馳情還家又作三年别
鎮蜀重驚萬里行從古賢勞多注倚祗今離合太交并
丈夫事業相期遠休問陽關第幾聲
宿大勝寺敬次壁間詩韻
薄暮風濤正滿林禪房真慰入幽深迎門老衲知人意
懸壁華箋感客心誰信百年存舊跡獨憐三歎有遺音
人生會晤元非偶又復斯文此盍簮
三月九日聖駕幸學先是阻雨改卜適際晴和
侍從觀禮喜而有作
聖主崇文幸辟雍駿奔百職訝雲從方驚風雨終宵靜
自慶衣冠此日逢詔下青衿增感激禮成黃幄倍從容
談經却羡師儒地獻納能忘答九重
雨餘春意滿賢關咫尺天臨侍從班曠典正逢三月裏
清光近仰一堂間新加牲幣過唐宋遠紹雲仍及孟顔
十里旌旄紅日擁鑾輿徐馭六龍還
三月十二日肇開經筵岳以翰林舊僚叨侍講讀
荐蒙燕賚感而有作
講殿春開第一筵師臣敷對更精專龍飛五位文明盛
鵠立羣工禮度虔早奉王言頒玉勅初聞帝典啓瑶編
非才素愧匡時學重荷恩休倍悚然
載瞻經幄侍文華天語親聆寵數加燕錫大官當禁闥
恩頒内帑到儒家逢時有幸應知感稽古無功詎足誇
誓竭涓埃裨海嶽祗今文運正亨嘉
歲暮祫祭大禮肇行駿奔之餘喜而有作
天晴除日凍初銷聖主乘春下九霄合祀始崇周典禮
分班仍集漢官寮寢宫簾影依龍袞輦路鑾音協鳳韶
至孝夐超千古上遺經曾見紀宗堯
廷試供事次屠都憲朝宗韻二首
聖主臨軒第一春諸生敷對意俱新風雲早際明時會
民物同歸大造仁(時制策以西銘民胞物與為問)却羡俊髦高擢第端
期忠孝重書紳非才沾被今三度分得恩波下紫宸
羣公同挹廟堂春多士均沾雨露新明日藍袍承帝命
一時丹悃答皇仁騰懽早見傳衢路稱賀還期擁佩紳
華蓋天高瞻淡墨遥聽宫漏候嚴宸
大司馬馬公廷試志喜有作次韻二首
董賈賢良初獻策唐虞敷納正求才一言共喜龍顔合
五位遥瞻雉尾開奎壁光芒動霄漢衣冠遭際極公台
茹茅已協乾坤泰願上君王萬壽杯
南宫喜占非常選東觀期收不世才忽報彩雲隨日上
却驚黃榜自天開恩榮便擬霑需宴宦達終看列鼎台
一路春風桃李外大官催賜曲江杯
十二月朔旦聖駕視牲南郊先是風寒特甚至
日天日晴和遠邇忻戴大司馬馬公詩以志
喜遂次其韻成二章云
昨日風寒今日晴天知聖主視郊牲鮮颷不動旌旗影
協氣潛諧鼓吹聲入臘便驚春意早向陽仍愛暖雲輕
太平有象人心悦昭格惟應在一誠
深冬風雪轉新晴車駕親臨大祀牲節近土牛春有信
令嚴鐵騎夜無聲龍樓日射金鋪麗鳳纛雲移翠羽輕
須信格天非異術吾皇端拱久存誠
青谿漫稿卷七
