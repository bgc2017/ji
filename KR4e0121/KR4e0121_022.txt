青谿漫稿卷二十二
明倪岳撰
墓表
文林郎四川道監察御史張君墓表
成化乙巳閏四月二十九日監察御史張君世用卒於
南薰客舍予既與諸友往哭之其孤立將扶柩歸葬乃
奉君同年友中書舍人楊一清所為狀蹐門請文以表
諸墓惟君自正統丁邜充邑庠弟子員至成化戊子始
克舉于鄉遂登壬辰進士拜太常博士簡授四川道監
察御史歴官纔十有四年雖一再遷不過七品得年四
十有九而已平日所抱負自視當如何卒亦不能究厥
施豈非命耶君幼穎敏讀書過目成誦學易於鄉先生
深有造詣年十七試藝京闈弗利督學憲臣恒竒其文
以魁解期之文名燁然起淮揚間然往試輙北盖久而
後捷云君負才識有幹局初試政戸部恊理軍儲給賞
河南潼關有功官軍因事裁畫時稱其能為博士有事
郊廟禮度閑習每以郊恩膺白銀文幣之賜為御史廵
視光禄不刻不縱出按福建鋤惡植善風裁凛凛聽獄
明决庭無留訟審錄重刑多所平反嘗奏黜閩帥之不
軄者上從之一道肅然閩故多文獻憲節所至訪求先
賢遺跡存問其子若孫多作興而振起之尤以重學校
敦風化為首務登覽山川感今懷古不廢吟咏時以勞
勩得疾猶強起巡歴弗敢自逸及瓜之日案牒一清然
亦未始以才辯自雄既抵京師疾小愈忿時之冒進者
多名器淆冗即具䟽率同列論之朝廷嘉納焉甲辰地
震京師君復欲條舉時政之弊者以聞會疾作乃已自
是雖歸卧床褥乃心王事未嘗少置每與人言政事得
失人才賢否上下古今治與亂有不當詞色俱厲氣勃
勃不平如是者雖經日不厭人勸之亦不止以是疾益
劇今年春上䟽乞歸事下吏部未及覆可而君卒矣君
性至孝能事其親疾且殆獨呼其子曰吾死不足恨獨
吾二親七十在堂不及終養所恨者此耳君明爽勁直
遇人無賢不肖皆驩然無間而胷中了不可混至與朋
友處所論與事是是非非輙面加詰難不為退言故久
而益信視義所在必竭力赴之不復顧忌周窮賑急恒
恐不及兩任皆清要然未嘗增拓故業服食儉朴如未
仕時惟於賓客之奉輙致盈腆觴酌笑歌必盡其情及
其持憲嚴肅雖至親亦不可干以私眀易學有經指授
者輙能取科第為詩文旨意超逸格律深稳而於辯識
體裁評别高下皆出人意表識者亦以君為知言所著
有竹西稿凡若干卷藏於家君諱稷世用其字别號竹
西居士世居揚之寳應孝義鄉曾大父谷成大父仲仁
父彦明以君貴封太常博士母鄭封孺人配孺人許氏
戶部檢校文誠之女子一曰立敏而知學女二適古文
陸全其幼在室其生為正統丁巳二月五日葬以卒之
年某月某日墓在某之原君之中表弟尚寳司卿仲君
惟馨予友也故君之交於予亦深以平日所聞於惟馨
稽之於狀其行誼表表可書以傳者盖多矣惜余不能
以盡之也若君者豈非慷慨不羣之士也耶君子謂君
之志極高才極贍使大所遇其所建立豈不偉歟而年
不待之也悲哉是為表
安成王處士墓表
處士諱緝字紹熙姓王氏其先撫之金溪人始祖德載
李唐時刺史吉州按歴安成南里之金田愛其地勝因
家焉傳至十六世孫曰鳳儀生文源文源生命仁命仁
生敏忠則處士之高曾祖考也處士生而警敏氣豪邁
有志事功家素饒於貲甫弱冠即出商遊荆岳間遂寓
居華容之板橋拓産益盛每得一美味必寓歸二親度
未及嘗不以入口歲時供饋者往來相望於道每歸省
於家克勤子軄二親安焉嘗謂其配劉曰經營在外以
供甘旨吾之事也朝夕供養不違親志汝其任之故處
士久處於外無内顧憂亦劉之能相之也成化甲午有
司選充萬石長處士歸督賦有方催科無擾有逋負而
貧者輙為代輸故上足公税下遠私怨人皆賢之壬寅
楚民大饑處士應詔輸榖七百斛華容陳尹將舉章服
榮身之令處士曰某不敢當必不得已願移吾父陳稱
賞欲成其志而二親相繼卒矣奔喪歸號痛幾絶葬祭
一以禮弘治戊申楚又饑處士輸榖視壬寅倍之時知
縣梁澤欲循例授以散官處士曰公家急難有財者輸
委臣子軄也况所輸者楚地之産敢以此冒寵乎力辭
不受梁歎服焉時遠近居民恃以舉㸑者數百家流徙
日過其門傾所有濟之不少吝頼以存活者甚衆既而
以寓居卑隘將事營拓由是蒙惠者悉來趍役不約而
同落成之日仍計功以償人尤感德戸部侍郎劉公大
夏程公萬里布政使王公儼邑人也聞而嘉之皆為詩
文以紀弘治壬子甲寅歲復連歉處士復出白金一百
六十兩糴榖以賑視壬寅不啻倍蓰矣邑有板橋官道
東西二橋歲久傾圯行者病涉處士獨任修葺盖捐貲
數百金知縣聞君嘉其義親詣賞勞仍令儒學教諭舒
珪為文立石以識至今名之曰安成王處士橋人有急
難告乏者周給恐後貸者貧不能償輙焚其劵好禮接
賢士過逄觴酌必盡懽乃罷待鄉黨處隣里曲盡恩意
丙辰歲以久客於外浩然思歸即日趣裝以行遠近送
者遮道至垂泣不忍捨抵家不旬日即嬰疾以十月既
望竞卒人皆謂得正首丘實隂德之報非偶然也其生
為正統庚申二月望後二日享年五十有七葬以某月
某日墓在某山之原配劉氏有淑行生子一君珮能世
其業女一裕真孫男二長朝彦補縣學生次朝用孫女
二葬有期日君珮走南都懇于大司成劉公奉其族兄
刑部郎中懋中所述狀來請予文表諸墓上之石劉公
其邑顯者懋中族子姓其言處士之賢宜信不誣乃為
按狀序次之而為之表曰昔漢卜式以田畜為事方漢
事匈奴願輸家財助邊復持錢二十萬與河南太守以
助貧民當時北邊有釁西河歲惡富豪皆争匿財惟式
尤欲助費故朝廷獨尊顯式以風百姓而史亦稱其拔
於芻牧亦曩時版築飯牛之朋至與倪寬並列亦賢矣
哉夫世之擅利以厚殖忍物而吝予者何限若式所行
誠不可以多得今觀處士雖於客寓之遠不異鄉邑之
厚捐貲賑貸至再至三惟急於施而遂隐其迹獨有其
實而亟辭其名則式之崇階顯爵率繇於此不已泰乎
其於處士之所存宜非所能及矣語曰不謀其利不計
其功處士有焉故予特論著之以為來者勸云是為表
明故承事郎順軒錢君墓表
南京少司空徐公公肅抵書於予曰吾錢氏之甥奉不
幸以疾卒其子奎將卜吉以葬既得里姻李司成為誌
其藏敢乞一言表諸墓道以示久遠謹礱石以俟予惟
司空之請切而勤司成之誌核而信乃受而序次之以
為之表曰君諱奉字思孝姓錢氏别號順軒系出吳越
武肅王之後有諱邁者仕宋守通州子亨父從建炎南
渡家常熟之奚浦常熟之錢相傳自亨父始至諱本忠
者後遷禄園以仲子衡貴贈吏部稽勲主事自是族聚
而居甲於一邑子伯璵隠德弗耀生子景豫少穎敏年
僅二十三而沒則君之曾祖祖父也母徐氏贈副都御
史同邑敏叔之女景豫沒時君僅三齡實惟母氏撫育
保護劬心瘁力君亦早慧有志繼述卓然樹立老成慎
重鄉長者咸器之錢氏族大而繁競以豐阜稱君方幼
孤弗任勞勩處乎其間若無所事事者而故産開拓田
園之闢輪奐之美日盛而月增人咸謂景豫之後為有
人矣君性孝友喪父時祖母周尚無恙奉養甚偹及没
喪葬亦盡禮痛父早世言及輙悲建祠堂以奉四時之
祭竭誠殫慮務於精㓗事母承顔養志克盡子軄極力
顯揚母節有司具以䟽聞成化初有詔旌表其門君慨
然曰吾無以報國乃捐粟千斛以資賑貸得授承事郎
從六品散官君真實無偽義理昭融而不事表襮應事
接物咸得其宜人有不平者多就質君一言而决靡不
信服雖處富足而儉於自奉至於義舉則汲汲恐後祖
墓頽圯時加修葺龐趙寡姑恒迎養於家姻䣊之親與
閭里之賢者困躓則扶植之患難則拯濟之以至施善
藥以己人之疾者給槥以葬人之死者捐衣食以予人
之饑寒者修輿梁道路之病人之行者盖不遺餘力焉
邑嘗發民濬黃泗浦之淤區畫供餉君獨任之其行義
盖如此君年四十即不入城市惟以治生教子為事諸
子讀書飭行克亢厥家家僮千指各授以業外内斬斬
賓友過從禮意欵洽士大夫咸樂親之以弘治乙邜九
月十四日卒臨終惟以老母為念不及其他距生為正
統壬戌三月五日得夀五十有四而已初配龔氏先卒
繼陳氏子男八奎壁翼軫婁參星亢奎義官翼國子生
女三孫男三儼侃偉女八葬以卒之明年正月晦日墓
在來鳳里涸岡之原以龔氏祔嗟乎自古世家鉅族衣
冠累葉益隆而弗替雖祖考積善之基深厚而不拔亦
其子孫多賢繼承之不乏而後能然耳故古之論世族
者嘗謂敝化奢麗萬世同流盖怙侈滅義者將由惡終
而惟德惟義惟以永年固其理也惟錢氏自吳越有國
以來五百餘年于茲子孫散處天下者夥矣而吳中之
錢獨盛若思孝君又其表表者然其所以稱賢于時則
惟以孝義之行勤儉之德泊然以居豐亨裕大之業所
謂世俗驕侈之習一鏟而去之譬之喬木之植其本既
固其枝幹柯葉日蓊欝而暢逹者由於培之者之有道
故也錢氏之澤其有涯哉故予因徐公之請嘉思孝之
行有可書者遂大書而揭之以為世家之子孫告俾亦
知所式焉是為表
墓誌銘
江西永豐縣儒學教諭楊先生墓誌銘
成化庚子九月一日教諭楊先生卒岳走哭之惟先生
少與先考文僖府君為同忩友先考無恙時嘗為之作
傳為著朋友相知之誼故叙述加詳盖曰先生諱逹景
通其字楊其姓也山西平陽之臨汾者其世族應天之
江寧則國初之所遷也諱伯林其祖純篤端厚為邑耆
宿為鄉飲上賓諱彦用者其父也先生事彦用及母范
克盡子軄没能葬以禮兄執役京師事其嫂尤謹且為
嫁其女如已女其孝友之行也宣德丁未從大理胡公
槩所選拔俾游京校學日益進為詩文有竒思知名公
卿間卒業太學大司成重其賢同舍者推譲之及門授
經之士多所造就雖侯門世胄之子亦各成其材為時
名臣其修之已而及之人者也既久為場屋困年益長
乃自太學援例而起俯就校官之選景泰乙亥始得司
訓温之永嘉居九載德孚教明士子懷服守宰以下亦
知尊禮去之日人不忍捨以績最進秩永豐教諭其教
永豐如永嘉未幾即謝事歸則其小試於仕者也夫進
不偶於有司仕不竟其所負位不稱其德落落才賢齟
齬以沒固其命也春秋七十有一永樂庚寅十二月二
十五日其生也配某氏有淑行曰宗錫曰天錫京庠生
其子也都城之南鳳西鄉之原其墓卒之年某月日其
葬也銘曰
修髯豐頥有偉於儀韞珍其竒出也後時卒尼于施伊
後之遺
山東東昌府臨清縣知縣顧公墓誌銘
成化十八年六月十六日知縣顧公卒于臨清廨宇越
十有二日甲子訃至京師其弟僖聞之泣走告余相向
哭盡哀已乃問故曰望之夕既飯而浴出宿外寢比曙
卒有所中遽卒嗚呼痛哉明日僖奔公喪俾予為銘以
葬公予妻母弟辱愛最深往來京師日輙主予家情好
深䔍也去年春公自滕始遷嘗墜馬傷足在告者數月
予心憂之九月予入朝道臨清見公于東岳祠驩聚信
宿公戱擲杖以行示予無恙期以十月上任别來屢以
書問之又數詢諸南來者聞公初政之詳不獨喜其足
疾之瘳也豈意其遽至是哉公諱俊字廷秀别號肅庵
姓顧氏世為蘇之吳縣人曾大父某大父至善封中書
舍人考諱謙禮部精膳主事妣安人朱氏公生而聰穎
凝重精膳卒時甫成童哀毁盡禮煢然如老成人安人
嘗遘疾頻殆公奉湯藥惟謹夜輙焚香籲天乞以身代
疾尋已甚稱之少長從同邑嚴教諭翰授朱氏詩大有
造詣兩舉秋闈弗偶成化改元詔求遺才縣尹田某首
以公薦天曹試在優等試事冬曺亞卿博羅李公優以
客禮庚寅拜兗州府鄒縣丞綜理馬政邑羣長軰素豪
猾每刻民以自植馬耗不能償民日益困殆兩病之公
下車首擿其姦惡者懲之其弊大袪律已廉公吏民畏
服未朞月償耗馬千餘疋邑不知擾時方迎母就養尋
卒於官即日奉柩南歸民上章乞留者再格於例弗果
起復調滕縣滕於兗為巨邑素號難治邑有守禦千戸
所所官軍恃其驕悍視有司每挾其短長而制之去官
之日率閉關攘奪輜重以為利習為故常民茹其虐莫
敢誰何公始上邑有盗劫人李百戸者方職警捕既受
盗賄而縱之顧執邑民誣以掠其財公聞而奮身往直
之李大以為恨乃脅其長將交搆公以禍公密詢其平
日所為不法事聞之朝下藩臬廉得實悉置諸法别選
其良者以蒞所事盖數十年之蠧一舉而去之民胥慶
焉壬辰山東饑廵撫都憲牟公推公能俾易粟東南就
饑者所在而賑之民頼全活者衆德府奏建宫室藩臬
檄公董其工二年始畢武城縣尹缺復命公署其事所
至藉藉有聲部使者交章薦其賢辛丑三月天曹以臨
清重鎮當南北之衝往往為邑者非貪則暴迄無善政
茲非審擇其人不可乃特䟽舉公超拜臨清知縣為丞
盖未九載人以為非公固不足以致此也時邑令缺久
事叢脞不治使軺往來坌集需掊百出民亦貿貿無所
赴愬公至率五更即出視事退食公堂不及私室迄暮
乃休剖决如流獄無淹繫比民苦供億使檄至随所欲
悉取於民民益不堪公皆預為區畫以待民不預焉至
如首新學宫作興士類鋤強植善周窮濟乏他善政尤
多民方如赤子煦煦之得慈母而公不起矣惜哉公性
至孝處諸兄弟極友愛仲兄廣東僉憲廷望有文名雅
愛重公公自幼從之遊家學所得尤深精膳公既沒家
漸落公克自勤厲折節事學與今狀元吳元博綉衣林
朝信諸公游處故能切磋有成精膳公子四人偉俊傑
僖皆挺挺振拔而公尤傑然以出者也配吳繼張子一
曰某早夭以正統丁巳六月一日生得年四十有六卒
以無嗣嗚呼痛哉公墓在邑西陽寳山祖塋之側葬以
卒之年某月某日云銘曰
宜嗣而絶方進乃止彼賢則然孰主張是鳳羽中鎩梟
音高翔茫茫者天嗚呼何傷噫
大明故翰林院侍讀學士贈學士謚文僖張公
合葬墓誌銘
正統己巳秋北寇犯順擾我邊圉英廟赫怒親率六師
以征時内閣重臣扈蹕者二人皆宿德重望上所簡命
者其一則姑蘇張先生也師次土木敗績先生死之實
是歲八月之望得年五十有五而已嗚呼痛哉既而朝
廷錄死事之臣特贈先生翰林院學士階奉議大夫賜
謚文僖遣官即其家以祭錄其二子恩至渥也後三十
七年為成化已巳其季子太僕寺丞翔奉先生繼室太
宜人宋之喪歸金陵鳳臺鄉西顧村祖塋之原啓其先
配孺人王之竁以祔始具先生衣冠神主合窆焉謂岳
忝通家之義俾一言以銘諸幽岳惟先少保文僖公以
正統已未及第入翰林時内閣楊文貞文敏文恪三公
謂之曰汝同庠張先生士謙文章德行為時之望汝其
朝夕相切劘可也先生登進士已二十有五年方為翰
林修撰所居既相邇日往還益密每論文講學鑿鑿不
妄先公敬服焉岳自為童子時恒為岳言之而老成典
刑遠矣嗚呼惜哉按狀先生諱益字某别號惷菴其先
吳人洪武初徙閭右實京師遂為應天之江寧人幼而
聰穎儀觀豐碩讀書過目輙成誦甫成童下筆為文辭
咄咄過人稍長入游應天郡庠登永樂乙未進士以精
鍾王學授中書舍人受勅命贈考豫如先生官母倪妻
王皆封孺人宣德初預修文廟仁廟實錄成賜白金綵
幣進大理左評事正統初預修宣廟實錄成賜白金綵
幣進翰林修撰九載進侍讀學士侍講經筵尋召入文
淵閣參决機務日見委任特賜金帶錦繡衣以寵之明
年而先生遇禍矣先生先配孺人王監察御史同庠賓
之女淑德克相稱於閨門具於先生所撰誌其卒為正
統庚申六月望日享年四十有五後以翔貴加贈宜人
繼配宋封太宜人貞順自將一節靡忒撫諸子女不異
所生其卒為成化甲辰正月三日享年七十有三先生
䔍於孝友七歲喪父頼母倪守節以教育之倪性嚴先
生承順無違供養亦偹撫弟晉極有恩義庭無間言先
生於書無所不讀文章豐縟坦易類其為人居安朴儉
雖貴顯不異儒生詞翰名一時四方求者坌集得片紙
隻字什襲以去所著文集凡若干卷藏於家嗚呼先生
碩學雅度足以經濟邦家表儀朝著然弗䆒厥施竒禍
中沮遂使從容廊廟之賢往當疆埸搶攘之事忠義所
激竟以身殉嗟亦烈矣先生有男子二人長&KR0008;以蔭授
鴻臚序班進中書舍人大理左評事直文華殿卒次翔
亦以蔭補國子生授四川簡縣知縣進今官有廉能聲
女子四人長適都察院進士鄒和次適鄉進士周宗次
適太僕寺卿朱奎皆王出也又次適武學生謝賓宋出
也孫男三弼麒麟孫女三長適章丘縣丞叚璟次適錦
衣千戸焦裕次適内閣中書舍人劉棨曾孫女一尚幼
惟昔出京校官翰林者惟先生與先公纔二人耳及朝
廷賜先公諡適與先生同殆亦非偶然也矧岳又嘗與
翔同講學於是銘也其敢以不文辭銘曰
先生之文海澄山崇先生之德天和日融先生之節抱
義死忠鳳臺之原龍江之東衣冠儼然兩淑挾從歸兮
故鄉乘雲馭風用世弗竟裕後則豐揭潜琢辭以詔
無窮
大明故榮禄大夫後軍都督府都督同知陳公
墓誌銘
榮禄大夫同知後軍都督府事陳公奉命鎮守通州威
德兼著盗賊屛跡居民安堵行旅晏然上下倚之為重
在鎮三十年如一日以老乞歸罷鎮者七年為成化乙
已二月丁邜卒於京師之第家嗣珦以訃聞上甚悼惜
遣官諭祭工部營墳以葬復命珦嗣公舊職為指揮同
知蒞事南京錦衣衛盖異數也葬有期乃奉中書舍人
黃璨所述事狀謁予請銘諸幽先少保文僖府君官翰
林時常與公往還余因得拜公每瞻其容止之彊毅聽
其論議之嚴重恒竊識之而今則已矣惜哉按狀公諱
逵字弘道姓陳氏世為應天六合人大父晟自小校起
從高廟定天下累功至袁州衛指揮同知坐事落軄卒
於京父啓坐累謫戍大寧從文廟靖内難復累功至忠
義左衛指揮同知守遵化有功進階懷遠將軍子孫世
襲還京師以卒宣德丙午公襲父職為指揮同知仍蒞
忠義庚戌奉命督造黃舡于南京景泰改元庚午大司
馬遴選充中軍營把總五月以薦進署都指揮僉事坐
五軍左掖營時承已已兵變之後通州密邇京師地大
且重往往盗賊竊發厪廟堂之憂適鎮守員缺僉謂宜
得知勇有為者始勝其任於是大司馬以公名聞遂進
實授都指揮僉事奉敕往鎮兼督天津諸衛地方壬辰
有白金文綺之賜天順改元丁丑英廟復辟賜勑奬諭
有克效勤勞之語且有金幣之賜戊寅錄其累捕強盗
功進都指揮同知庚辰上念公久效勞勩特賜白金十
五兩綵叚二表裏鎧胄弓矢各一辛巳錄其累捕劫殺
兵馬范質等強盗薛英等及越城叛賊之黨都督哈哈
等三十餘起授以流官誥命成化丙戌今上即位之初
重公舊臣益隆委任復錄其自壬午迄今前後所捕強
盗六十餘起計二百一十五名功績惟懋遂進擢榮禄
大夫後軍都督府都督同知領鎮如故時以直隸各衛
京操馬匹往來馳突飼牧不時以致瘦損遂命兵部同
總兵官遴選精兵二萬官給馬仗令回各衛以便飼牧
其天津通州七衛者則勑公提督訓練云庚寅八月久
雨水溢天津以北河堤衝决水利分洩舟行維阻朝廷
憂之特命都督歐信工部侍郎李顒同公督京營并順
天等處軍民夫役築塞公同心協謀工頼以濟壬辰上
念公久勞於外特遣中貴以大紅織金蠎龍紵絲紗羅
衣各一襲馳至通州賜之人嘖嘖稱嘆以為朝廷優禮
勲舊如此之至然亦公之忠勤足以迓承之也己亥公
以年至乞休䟽上者再上重違其意允之至是卒距生
為永樂辛邜十月十有二日春秋七十有五先配夫人
林氏錦衣指揮某之女繼配夫人王氏左軍都督某之
女側室四人子男八人珦琇琦瑋璨玹璟璥孫男七
人孫女六人曾孫男一人以卒之年七月某日葬於城
北昌平之原從先兆也公儀觀魁傑外和内嚴忠孝之
誠端一無間與朋友交信義懇切面折人過不為苟合
蚤喪父頼母撫鞠遣從里社師讀書精敏不懈舉動如
成人母慮其以勤致疾恒泣止之公抱持膝下亦泣曰
兒奉獲慈訓不墜先業即陳氏之澤遠矣脱或縱逸何
以自立聞者竒之處諸兄弟皆䔍恩義其在忠義居僚
友間和而不随多所規正有豪卒恃其狡獪挾持官吏
者公即重䋲以法衆服其能祭酒李忠文公冡宰王文
端公皆公先執友公恒侍請益二公亦喜公日騖於進
惓惓啟廸既領黃舡事告别以行皆以廉公勉之故公
於道路所經常廪之外一無所受至於鳩工庀才繕度
有法事易集而人不擾及抵儀真壩官吏弗謹舟有損
者懼得罪思夤緣賂公以祈免公盛怒斥之明日諭之
曰汝之不謹罪不可宥然亦悞耳苐修治之尚懲其後
也莫不感悦服公之明比還二公聞之躍然曰陳氏有
子矣景泰初北寇陸梁為邊患少保于公為大司馬與
公語大悦資其贊畫故一歲三薦而位益崇時論惟允
其鎮通州以敦風化正民俗為首務前政務為姑息事
積不治公一矯之以嚴信賞必罰遠邇畏服時境内多
盗公慎擇才勇之士分督悍卒蹤蹟捕治有所獲即置
諸法由是一道肅清民至於今思之所鎮當水陸之衝
公卿大夫之賢薦紳韋布之士日往來其間公未嘗不
曲為欵納咸盡其情故公之賢聲亦藉然於時罷鎮家
居手不釋卷見古忠義之士擊節慷慨惜不與之相上
下遇奸惡軰怒氣勃勃思唾其面善善惡惡盖天性然
也䔍於故舊有所匱乏賙貸惟恐後諸子森然玉立莫
不修飭行檢無貴富習人固知公義方之教如此卒之
日猶呼諸子訓之曰吾自幼至老荷國厚恩誓竭心力
以稱任使猶懼無以自塞爾珦其服勤職業諸子亦恪
恭朝夕庶乎無忝於前人言訖翛然而逝於此亦可以
見公之所存矣噫方今朝廷内修外攘經理邊圉思得
方叔召虎之臣宣力四方以佐戎辟而如公老成忠實
日就凋謝不亦重可惜哉故為之銘曰
陳氏之先載仆載興有偉榮禄克纉以承﨣﨣帥桓三
以薦升節鎮通州閫寄是膺威名聿昭姦宄畢懲皇曰
休哉鍚予頻仍宜進而止德望彌增豈不大施歛其才
能繄後之貽子孫繩繩昌平之封如丘如陵太史銘斯
百世其徵
大明故奉政大夫修正庶尹南京尚寳司卿白
君墓誌銘
南京尚寳司卿白君既上八日以前戶部郎中秩得通
理滿九載即觧任獻績馳赴闕下未及入覲竟以疾卒
於南薰坊之寓舍鄉友工部毛員外珵經紀其喪以歸
既歸將葬其子金復緘其邑人朱昱所述狀抵書於君
僚友吳主事彦華俾來請銘君予成化己丑考禮部會
試所取士惜羣早世銘烏可辭按君諱玢字宗璞姓白
氏其先本洛陽人當宋南渡時有諱繼昇者始遷於常
占籍武進因家焉曰明遠均寳守中君高曾祖也考希
原以君貴贈承德郎戶部主事加贈奉直大夫戸部員
外郎妣錢氏初贈安人加贈宜人君生而聰敏少喪父
母落落無所依遂挾書往金陵之句曲山寄跡朱陽舘
從黃冠師游忽感悟自奮乃之京師學於翰林編修徐
先生文式及今閣老大宗伯徐先生之門久之大有所
得補府庠博士弟子員益刻厲問學竟以書經領成化
戊子鄉試明年試禮部賜進士出身觀政都察院授戸
部浙江司主事主納通州軍儲以勞疾賜告歸抵家踰
年復起轉貴州司主事主納内庫銀絹壬辰奉勑給賞
遼東邊軍往時銀積羡餘所司多所侵匿君悉歸之官
癸巳南京公幹遂勘理浙江諸路鹽鈔時權貴私索累
數十萬商人大沮君極力裁革人稱便焉比還陞本司
員外郎甲午夏持節充副使往湖㐮封王及妃有所賜
予悉辭不受陞陜西司郎中癸邜朝廷以運舟稽緩命
君催督首責香藥綱運之為奸弊者其徒歛避事頼以
濟山陜歉荒人相食議舉納粟之令他如僧道度牒生
員入監各以差等入銀以實官帑其所出納皆君主之
人稱廉公未幾遂有南京尚寳之命君體素瘠而才識
豐贍遇事立辦談議風生故為時所推許性孝友自傷
蚤失怙恃因名其讀書之軒曰思親示終慕之意事諸
兄敬愛處友和易持身謹慤人未嘗見其過初在鄉里
或嫉其新進君謙以處之既仕貴顯益置不校人多其
有容嘗買婢見其有戚容問之知其官人女也既養以
為女擇良以配之兄姊老分俸以贍姪鎧為郡庠生即
捐俸金入官俾得援例補南京國子生其行義多類此
君起孤寒矻矻嗜學無所慕乎其外既仕久始買宅于
興仁坊之西凡祖遺業悉與兄姊居之既進列卿復得
南畿密邇鄉邑乃於興仁之第築圃鑿池種竹構小軒
三楹榜曰隔塵且曰吾得釋去繁劇將營莬裘計焉豈
意遽止是耶惜哉君生於宣德庚戌四月十三日卒於
成化丙午四月六日得年五十有七而已配高氏累封
宜人子一即金補郡庠廪生積學有文能世其業輯君
平生之作有遠行稿思親軒稿若干卷藏於家其葬以
某年某月某日其墓在邑某鄉之原銘曰
其體則癯其才則豐噫始之困而仕之通期進于崇而
遽以終我辭銘之昭揭無窮
大明故驃騎將軍錦衣衛掌衛事都指揮使朱
公墓誌銘
弘治庚戌十二月朔上視牲南郊公職侍衛得佩刀翼
輦以行走趨過勞比暮疾作越十又五日夜漏下二鼓
遽卒所與為僚屬及族里親舊駭愕奔視相與嗟咨洒
泣朝之公卿大夫亦皆吊祭相属傷善人之奄忽也訃
聞上悼惜遣禮部諭祭命工部治墳以葬盖特恩云葬
且有日其孤宸奉公之友田侍御所述狀泣請余銘以
掩諸幽按狀公諱驥字尚德姓朱氏世為京邑大興下
馬社右族至曾祖大始因子貴贈武德將軍管軍正千
戶妣郭贈宜人祖喜洪武中起家儀衛司積功至錦衣
衛右所正千戸卒考鏞嗣未幾亦卒俱以公貴追贈驃
騎將軍都指揮使祖妣張妣丁俱贈夫人公生而氣質
龐厚性寬大不喜刻核甫成童即從栝蒼潘流清習儒
生業長益嗜讀書喜學問樂與學士大夫游痛蚤失怙
事母極孝養既嗣職掌所事公勤明敏藉然有聲同列
久更事皆譲不及也嘗使湖浙一毫不苟取少保兵部
尚書于公方在重位名知人有女婉淑為擇佳偶聞公
賢乃以妻焉天順改元丁丑遂坐累謫戍威遠貲産蕩
析公不以為意知者賢之甲申蒙恩召還任成化丙戌
以兵部薦擢指揮僉事佐理衛事戊子畿内盗不時發
敕公提督官校捕緝時以五城職廵邏者率玩愒怠事
乃命吏部偕公遴選去留擇才以充不拘故常而公復
摘發渠惡遠近肅然辛邜民饑攘奪以苟朝夕所司逮
捕得斗粟者輙坐死犴狴至不能容公争曰此窮民非
得已者其情可憫也獄上多從末减有妖人真惠者偽
為書以誘惑同類多不道語事覺逮繫數十百人皆當
死公曰可罪者獨惠耳餘愚民何辜事聞惠竟坐死餘
釋戍邊有衛卒從公者當番休聞其隣偶以妖書傳觀
者亟告公期因詗發得賞公斥曰此妄耳取書焚之滅
其迹仍遣卒歸諭其父老始大驚悟散去先是公在謫
北寇入邊因從總兵官高陽伯往禦之就陳斬獲酋長
巴圖王以歸至是兵部論功進世襲指揮同知戊戌進
指揮使命掌衛事尋進都指揮僉事甲辰上察公忠實
可任特勅兼理機務公小心慎密未嘗妄興一事亦未
嘗輙因事奏遣官校使外上下安焉冬進都指揮同知
前後所積擒捕功甚夥公有所奏列率推諸官校以故
從公蒞事者多累階至顯官而公不與也丙午上嘉公
勞勩特詔褒奬進都指揮使仍掌衛事累荷繡春刀綵
幣寳鏹時新珍味及續綱目諸書御製連環諸詩之賜
每進講經筵輙得入侍與宴歲南郊大祀輙蒙賜蠎龍
衣以為常公在位久恩眷優渥委任甚至公亦端確有
守不為勢利怵嘗奉命撻忤旨者或誣公用小杖上怒
命中使詰責數四公具以實對卒不易自持甚謹而待
人極恕諸属中有可用者維持與進任之不疑凡有重
獄苟可以求其生者必為之盡心焉邇以兵部遴選軍
政大司馬獨奏䟽稱公老成得體敦厚不刻時以為得
其實云公生於宣德庚戌八月二十四日得夀六十又
一配于氏封夫人以淑德相少保公女也子男四長即
宸次宏中書舍人于出次完翰林院四夷館秀才次宥
尚幼側室劉出女一嫁義勇右衛指揮同知王軏側室
王出孫女二墓在下馬社原葬以卒之明年二月某日
嗚呼世之仕者以得喪為忻戚萎薾奪氣揮霍動色轉
移俄頃耳甚則陵轢扇毒取快一時其為人賢不肖何
如邪公窮之在謫逹之在朝其内其外終始弗渝寵任
隆赫處之泊如也書有之無依勢作威無倚法以削寬
而有制從容以和公於此盖無愧焉余知公惟素是固
可書以銘矣銘曰
德厚而寬亦信以端惟時則賢退無所絀進有可述惟
賢則然功也弗矜寵也懼盈益慎以虔宜茂遐福奄茲
不禄胡奪其年恤典優崇噫孰與同有命自天我撮其
槩琢石以載于公之阡
南京前軍都督府掌府事定㐮伯郭公墓誌銘
公諱嵩字惟賢姓郭氏其先鳳陽臨淮世家始祖某追
封汾陽伯高祖陸曾祖英國初從高廟起淮甸累功至
武定侯追封營國公諡威㐮祖鈺追封定㐮伯父珷尚
寳司丞季父登由勲衛進爵定㐮伯追封定㐮侯諡忠
武先是忠武公乏嗣以公器識不凡具名上聞請以為
後制可景泰間拜散騎舍人侍衛禁中成化壬辰忠武
公薨遂嗣伯爵癸巳命分督五軍營尋奉命持節充正
使册封沂陽王于荆州乙未命往北直隸山東河南印
錄馬匹丙申再奉命持節充正使册封趙王妃于彰德
丁酉上以南京根本地新江戰艦尤保障要務也乃命
公掌南京前軍都督府事專督操江戊戌春痰疾遽作
薨於官舍守偹重臣以聞上震悼輟視朝一日遣官諭
祭者再工部營葬事給舟歸其家皆殊典也公資性明
逹軀幹魁偉自幼喜讀書好吟詠樂交接賢士大夫忠
武公文武兼資名重海内然性剛介少許可既以公為
嗣愛養偹至擇名師訓誨日督課如儒生不少假貸公
亦克承其志益加奮勵藉然稱賢於時其在宿衛日近
寵光乃痛斥紈綺習謹飭益至既嗣爵日俛焉思所報
塞兩使王藩以禮自持凡所賜予悉辭弗受比蒞馬政
一清宿弊上下稱之訓練營卒咸有方略寬嚴適中人
無怨言以戰艦行故事非其實及兵事當舉廢者為六
條䟽請行之生平䔍於孝友諸伯叔母無嗣者咸迎養
於家待宗䣊以和馭卑下以惠歲時祠享合族助奠恩
禮藹然嘗念尚寳公忠武公所遺詩文甚富乃蒐輯成
編為聮珠錄若干卷夀梓以傳其善行可書者率此類
人方期公遠到必將有為於時以弗沗厥世而遽止於
此惜㦲距生為正統丙辰七月一日薨以戊戌正月二
日得年四十有三夫人孫氏太傅會昌侯繼宗弟錦衣
都指揮使顯宗女也有賢行先公卒子男一曰參聘李
氏豐城候男之女女一在室參以卒之年某月某日葬
公江寧聚寳山祖塋之原乃奉其姻友都督府都事王
逹所為狀泣請予銘予固其姻黨也為之銘曰
皇明開基羣賢彙起赫赫威㐮元祀載紀忠武繼作樹
功自已世勲王家宜莫與比古亦有言必復其始公實
承之以續以似胡然遽傾孰秉茲理方俾之通乃尼而
止聚寳之原川流山峙歸妥於斯何千萬祀
東臯處士錢君墓誌銘
先少保文僖府君與故南京吏部尚書贈太子少保諡
文通遺菴錢公同年入翰林契誼惟篤岳為童子時即
獲侍公几杖深辱教愛且嘗接交公之諸子惟時二季
某某皆績學英發不幸相繼淪逝獨公伯子景高甫承
公命歸綜家政卓然老成稱賢于時豈意方哭公之訃
曾幾何時而景高亦復長往其子啓宏初掇高第甫享
榮養而遽爾捐棄不亦可痛也哉啓宏將奔喪歸㐮大
事謂予世交且厚乃衰杖蹐門泣請為銘以掩諸幽乃
談其所自述狀而為之序曰景高諱岡姓錢氏景高其
字也别號東臯世家淞之華亭東郭至文通公徙郭東
三里汀居焉曾大父南梁府君妣許氏大父永思府君
妣趙氏皆以公貴贈資善大夫南京吏部尚書妣贈夫
人景高公冢子母封夫人莊氏生景高幼岐嶷異常兒
長從司訓李敬之授春秋日騖於進景泰初侍親官翰
林大比歲將歸就試公謂曰汝脱羈於官孰可任家事
乎于是歸而杜門不出惟以葺産課農為事或勸之仕
不應曰父命也公仕日顯撫按重臣至淞者必過其門
景高蕭然韋布不事干謁或有所訽應對鑿鑿必據於
理識者韙之二弟學日有成景高喜曰此足以紀先業
矣資給偹至及疾竭力醫療沒為營葬與人言及輙慟
二妹幼為擇佳婿歸之甲戌歲饑盗入其家語之曰汝
豈樂為是㦲廹於饑寒耳遺以粟帛盗即改行為善至
相率來謝時有富翁以槖物寓景高所不數月有回禄
之變為救護得存翁商歸度已煨燼矣及完壁付之其人
感激欲分其半以謝力拒絶焉成化丙戌公自東廣奉詔
歸閒乃建迎薰同善二堂以為娱侍之所凡事先意順
承無所違咈嘗有疾晝夜侍湯樂衣不觧帶疾已乃止
癸巳公奉詔復起南京翰林載轉吏部每歲三月值公
夀旦必率諸子往致稱觴之敬人嘉其孝庚子公歸榮
於家所以娱侍之者益至莊夫人病疽危甚每夜禱於
北辰祈以身代遂愈弘治改元戊申公以高夀終景高
時已六十哀毁踰節棺殮喪葬務遵於禮景高事親孝
與諸幼弟處友愛彌䔍交友誠信不欺倜儻有為識見
超卓人有不平者得其一言即解殖産雖豐然以勤儉
自處不事華靡尤急於義嘗輸粟關中以資賑貸獲膺
冠帶之命至於宗族鄉黨之有貧乏者周贍恐後婚喪
不能舉必為給助逋負不能償必折其劵聞啟宏登進
士即致書勉以厲節慎行無沗所生盖名家詩禮之教
其所承傳固如此爾啟宏觀政禮部得朝夕相處喜其
學行端飭且晉膺華秩以馳恩於親諒非遠者而景高
不之待也惜哉其生以宣德己酉三月三日卒以弘治
癸丑八月二十七日春秋六十又五配袁氏淑德克相
子四人啟宏啟寅國子生啟容郡庠生啟賓女一人孫
九人文綬文曄文組文暐文曜文昞文恬女三人葬以
卒之明年某月某日墓在某之原銘曰
喬木之室其本孔碩允茂其植雪幹霜柯輪囷婆娑卒
隠于阿材羡弗售復厄於夀以蔭其後我斯銘之用昭
於時永寧于茲
姚仲武墓誌銘
嗚呼此予表兄仲武君之墓予母黨止君一人而今復
已矣痛㦲今年春君客京師病氣疾聞予奉命南來遂
欲附舟而還時方五月炎暑乃求巨艦處之及舁至潞
渚即昏聵不復能飲食行及漷縣益殆嘱予為治後事
適予弟員外阜尚送予行俾過其所為之經紀復遣人
夜馳至河西務訪醫購木以俟既至即延醫與論脉藥
所宜不一二劑即解自後漸能飲食予日令人護視已
乃平復如常惟肌肉未充腴耳比渡淮君過予舟謝曰
此真頼子復生予因丁寧以寬裕自處無更為怒氣所
攻庶免後虞君亦以為然抵家不數日猶以家務縈心
疾復作醫誤投以補劑乃更困殆踰於昔予聞之急諭
醫以前藥之功乃復一劑而安及八月既望予考績將
赴京過君告别聞君日三飯為之喜甚計必全愈豈意
别後疾復作醫且誤下之遂以十月十日卒於家予歸
及淮陽始聞君訃嗚呼痛㦲君諱桓字仲武姓姚氏其
先杭之錢塘世家國初徙閭右實京師乃有籍于應天
之上元祖友直倜儻好義有名於時殖産饒裕貲累萬
金妣王氏生子女二人女為先母夫人子則君之考諱
愷字秉和妣陳氏生君子女五人兄相早卒姊若妹皆
有歸獨遺君在齠齓時祖考沒既久家累罹欝攸之變
日益衰替頼君卓然自立如老成人力幹蠱以為養拓
復故業既圖而新之復别購屋以居君負材局處事不
苟往來京師樂交接賢士大夫名公鉅卿率愛重君有
事恒託為料理君亦為之竭盡心力迄無所失以是君
遂有聞於縉紳間四方之商於江湖者恒願納交於君
性孝友早喪母念及輙悲事父克盡子軄雖遠客於外
歲時供餽之具偹為儲蓄未嘗少乏二姊寡居收養於
家日夕所供莫不充贍與人交篤於信義臨財取予惟
義是視周貧濟急汲汲恐後卒之日姻䣊交游靡不惜
之君初娶再娶皆吳氏生子一曰璁女一三娶何氏生
子一曰環女二璁既長授室遽遘疾而卒君以是重傷
中抱亦不可療嗚呼痛哉昔在正統初先母夫人既歸
先少保府君外祖妣王夫人實來視於官邸因留久之
而予不肖獲蒙撫育有成至景泰初先府君歸省始同
還南都遂與君兄弟同游鄉校兩族多故淪謝相仍幸
歲時一接見君得叙情欵近嘗謂君疾既良已宜謝遠
遊以自適况予守官於南朝夕聚處為樂亦足矣豈意
遽至是哉君之生為正統辛酉九月四日其卒為弘治
丙辰十月十日得年五十又六而已君祖考以下皆葬
之大山之原或云墓地不吉故子孫多不壽今乃改卜
地於長崗山之原以卒之年十二月十一日葬焉惟君
之克振家聲再隆世業善行炳炳不可使之無聞于後
顧知君莫予若者乃為叙而銘之銘曰
易仆為興故業聿增匪才曷能孝義著稱芳聞四騰匪
賢曷氶疾厄侵凌子父相仍彼蒼瞢瞢新塋可凴惟後
之䋲百世是徵
青谿漫稿卷二十二
