青谿漫稿卷十四
明倪岳撰
奏議
會議
一為災異陳言事先准禮部咨開弘治十一年十月二
十日題内開貴州安南等處失火燒燬軍民房屋共
一千八百餘家延燔城樓公廨等屋共六十餘間燒
死官軍舍餘人等計一百餘名口直隸壽州并河南
府等處風雨冰雹傾倒房屋鋪舍共三百餘間渰倒
軍人屋宇三十餘家及垜口二處計三百餘丈鄉村
苖麥孳畜江上大小船隻多為斃壞或地震不次而
廬舍為之動搖或天鼓連響而人心為之危懼而蘇
杭等處潮河池泖諸水寂無風潮而翻騰沸湧甚者
雍府新創迅雷震之清寧宫為太皇太后祗受天福
之所為陛下隆極孝養之地乃今燒燬殆盡尤為切
近之災要行兩京文武羣臣洗心滌慮思過省愆務
盡交修之誠以罄應天之實等因奉聖旨是欽此續
准禮部咨弘治十一年十月二十五日欽奉勅諭文
武羣臣朕惟天道人事相為流通感應之機捷於影
響甚可畏也邇者上天示戒災異頻仍乃弘治十一
年十月十五日清寧宫災中夜逹旦朕心驚懼寢食
靡寧慮有愆違上干和氣循省數日莫究所由兹特
齋心竭誠遣官祭告天地太廟社稷山川爾文武羣
臣有官守言責皆與朕共天職者宜各省躬思咎去
垢滌汙殫心效力毋得因循怠玩若罔聞知凡百司
弊政姦貪顯跡及一應軍民利病皆直切指陳無有
所隱以助朕勵精之治答上天仁愛之心綿國家億
萬載隆長之祚欽哉故諭欽此謄黃齎捧前來於本
年十一月十八日接至南京禮部通行各衙門欽遵
外臣等聞命戰兢罔知攸措仰惟聖明臨御兢業萬
幾日御講筵精求理道誠宜和氣丕應嘉瑞畢臻夫
何比年以來災異頻繁聞見驚駭及兹清寧之災尤
為非常之變自遠聞之已倍驚皇况惟聖心誠孝方
隆奉養之禮當此變生倉猝寧免震驚之虞此臣等
悚懼之心夙夜為之靡寧者也復念臣等猥以菲才
謬當重任不能勉脩職業以仰答恩休徒爾坐糜廩
祿以召致罪戾上干天意職此之由汗靦倍增伏俟
罷黜過承恩詔但令脩省除已望闕謝恩省躬思咎
痛加湔滌外竊惟聖諭所云天道人事相為流通感
應之機捷於影響甚可畏也於此誠足以仰窺聖明
深逹天人之理克究災異之端者矣然猶屈已求言
使得指陳利病此盖古帝王不自滿假詢于芻蕘之
盛心也夫欲思有以回天意必當有以順民心欲思
有以順民心必當有以寬民力是以營繕頻興民力
所由以困征斂横出民力所由以竭賞罰冗濫則無
功者錄民何視以勸用舍顛倒則不肖者進民何藉
以安盖民心嗟怨之日深則天意譴告之必至以此
歷推致災之由庶其可盡弭災之實臣等各攄膚譾
之見少效㳙埃之益凡二十八事畫一上聞此皆職
守所司耳目所及伏惟聖明俯垂矜納其於時政或
有少補犬馬惓惓之私不勝至願緣係災異陳言事
理開坐會本專差辦事官羅憲齎捧謹題請旨
一推行聖學近者伏聞聖上勤御經筵日講不輟講明
聖賢之格言圖惟治平之要道緝熙之功啓沃之益
於是為大三代之治端在今日宗社之幸生民之幸
也臣等竊惟朝廷日講之制必以宋儒真德秀所著
大學衍義次第進講書云知之非艱行之惟艱徒讀
其書而不求其意亦無益也考之衍義所載首言格
物致知之要必以帝王知人之事為先其於辯人材
之論尤惓惓焉盖任賢圖治乃人君之職故所任之
得失賢否則天下之治亂安危係之非細故也伏望
聖明因夫今日所講之書驗之古人已行之事獨運
於聖心之微以謹夫用人之道於凡内外文武之臣
左右前後之職其間果有忠實不欺淳謹可託特立
而不為黨與之私勤敏而足為治理之助者俯推委
任之誠而不輕為搖奪曲施保全之恩而不易為間
沮其有立心私邪制行姦詭執左道以變亂倡異端
以熒惑以土木營繕為奉承以禱祠祈禳為忠愛費
財而不顧勞民而不恤以至依阿循默以苟容而不
知竊位之恥奔競冐昧以希進而不知枉已之辱若
是者皆足以僨事而害政違天而虐民所宜迸逐而
不留拒絶而遠去庶朝廷為之永清天意為之昭格
災害可弭政務可脩而太平之治必在此矣
一豫節親藩竊惟自古藩國之設主於屏翰天朝強本
固宗之道也太祖高皇帝福德高厚本支衆多當時
慈愛均一是以恩禮交隆列聖繼統天潢繁衍封建
之盛殆遍天下但比年以來衡州建昌等處疊遭雷
震變異非常此必藩國營繕太盛天誡昭然示警以
至於今災生壼掖事理相關誠非偶然夫天下之人
民皆朝廷之赤子也親王之國車船人夫之費分所
當得未敢盡言柰何承奉等官不知仰體朝廷親親
之意一離通州便作威福尅害夫役凌虐有司經過
地方勢同刦奪甚者方面官員痛遭笞辱不豫有以
節制之則往過來續積弊益甚民將不堪將來必大
有仰厪聖慮者矣天下之田土皆朝廷之租稅也親
王治國宫室祿米之設已有定制經費有餘柰何承
奉等官不知仰體朝廷親親之意一至本國遂起貪
心占民房屋奪民田土輒奏朝廷誤蒙准賜甚者侵
越市鎮強取稅錢不豫有以節制之則田土有限藩
府日增國賦日削將來必大有仰厪聖慮者矣夫言
之於無事之日不足信言之於有事之後不及行是
故進言之道自古難之伏願皇上明勅承奉等官務
要輔王以正仍逐一開示條件嚴加禁防之國之際
不許生事擾人在國之時不許輒行奏討如有違越
者悉如近該欽奉聖旨事意許巡撫巡按官員指陳
實跡參提首事之人明正其罪更置官属庶幾宗固
本強民安物妥而天意可回矣
一懲究欺蔽臣等竊惟人臣事君以不欺為本况履霜
堅冰其來有漸為臣之職誠不可忽其漸而涉於欺
也且明者見於亂之未形知者察於幾之未動豈可
於所已形已動之事而圖為掩匿營護以苟目前之
安乎比年以來相習成風如雲南之木邦貴州之清
勻江西之南贑以至東西二廣之域西北三邊之地
南北兩畿之間侵犯者不為剋復之計盜竊者不聞
捕勦之策甚者殺良民以為賊假敗績以為功捷奏
率為虛聲掩護遂為良筭任其事者展轉退託以俟
遷官為其民者流離虐害無所於愬夫隄防以障水
小有罅隙亟宜築塞及其横潰為力難矣唐宋之季
率因姦欺之臣迷誤國事馴致禍亂不可不慮也今
大江南北歲豐而盜作糴賤而民貧武備空虛災異
稠疊有識於此不無寒心伏望皇上彰離照之明奮
乾剛之斷特勅該部查勘前項各處如是地方未靖
而言已遂平定夷酋未服而言已聽撫安盗賊隠而
不聞匿而不捕聲息蔽而不舉言而不實虛呈功捷
冒請陞賞者一一從公究理以懲欺蔽庶幾將來人
知所警早為徙薪之謀不貽噬臍之悔矣
一甦息貧窮竊惟事有因革理貴變通庶弊蠧可以祛
除而貧窮有所甦息也照得南京官軍騎操馬匹常
年倒死數多俱照在京事例出辦樁錢并朋合錢預
備買補倒死馬匹隊伍固所宜然不曾倒死馬匹何
為一槩出辦後該兵部議處量將收到草場地畝銀
兩每匹補助三兩但買補之際多被勢要之人故將
老病馬匹加意餧養乘機貨賣以致舊者買補不前
新者倒死相繼負累管操官員住支俸給養贍猶且
不周戰守何由可望及照南京各衛快船先年不曾
定為則例均勻派撥有一衛五七隻十數隻者多至
三四十隻者甚者全無一隻以致船隻多寡不一所
以衛分勞逸不均及其敝壞打造之際初年料物俱
係工部出辦近年奏定官出六分自備四分官出者
不以時給打造不前自備者負累軍餘出辦貧苦百
端交收在官又被衛所官員侵欺花費及用造船毫
釐無措以致船隻無由完備軍餘辦價不已似此事
理之弊蠧不為變通則官軍之貧窮何由甦息伏望
皇上念祖宗根本之地憫官軍貧窮之苦特勅該部
不為常例通行南京兵部各委公正廉能官一員查
勘各營倒死馬匹自弘治十一年以前應該買補共
若干匹各營收貯出辦樁錢朋合錢共若干兩每匹
該銀十兩止該買補若干匹其無價買補者尚有若
干匹就將兵部每年原收馬草場等項地畝銀兩照
數支給通將二項銀兩轉解兵部發付太僕寺收貯
於南京太僕寺俵過該送太僕寺備用馬匹照數關
領官軍騎操仍行管操官員不時點查務要用心餧
養不致瘦損以後遇有倒死樁錢朋合錢積至五兩
兵部草場銀補助五兩悉照前例解納兌領馬匹騎
操庶得軍免買補之苦民免解送之勞實為兩便其
管操官員該住俸粮之日乞照屯田事例止住一半
但少存其養廉之具庶可責其敵愾之心及查勘各
衛打造脩理未完快船共若干隻見領料辦價打造
者若干隻已領杉篙等料花費無存者若干隻已辦
價花費無存者若干隻人船俱無下落者若干隻每
船通計該用銀若干兩各以料價二項分數多寡計
筭見有而不足者應該補足花費而無存者應該全
給通將侵欺官員查出拿送法司照例從重問罪監
追前價其不足之數亦將兵部每年原收馬草場等
項地畝銀兩照數那借支給應用并行南京工部即
將該給物料作急支給除人船俱無下落者開豁不
必打造外其餘船隻督併打造完備通將各衛原造
文冊查勘各衛軍餘數目船隻多寡除十隻以下及
人船相應者不動外其二十隻以下者減去二分二
十隻以上者減去三分均派無船及人多船少衛分
撑駕仍行管船官員不時點閘務要用心愛護依時
修艌以後仍照例十五年以外不堪撑駕者官給全
料十年以裏損壞者責與本船夫甲備料修理如此
庶貧窮可以甦息差役亦得均停人心和悅而天意
可回矣
一修復常平竊惟農無常稔之年國有備荒之政求之
古人之所已行盖惟常平獨為盡善是以成化初年
南京守備官員因見歲凶民饑莫能拯救乃倣古常
平之意奏將沒官房屋改為倉厫名曰常平銓官置
吏以司出納每歲將蘇松等處運到粮米免其上倉
將各衛官軍三箇月俸粮臨船兌支省出加耗脚價
每歲約有十萬餘石運赴常平倉交納遇歲凶米貴
減價糶賣銀錢收貯官庫歲豐米賤增價糴買粮米
收貯本倉良法美意與古寔同後因本倉積米數多
南京戶部奏將作正支放常平之法遂廢倉厫雖存
傾圮過半當時費用財力即今棄之可惜况京師之
大略無備荒之儲豈宜然也且往年米價翔貴至八
九錢一石民皆缺食盗竊紛起若使官倉有米能糶
數十萬於市則米不湧貴民饑可療矣如今年米價
極賤至二三錢一石民賣輕賫虧損至極若使官庫
有銀能糴數十萬於倉則米不狼藉農力可蘇矣柰
何坐視米價貴賤之機莫救農末交病之苦豈宜然
也如蒙乞勅該部查照先年奏設常平事例再為斟
酌倉厫損壞量行修理仍自弘治十二年為始浙江
等布政司蘇松等府該運南京粮米照例三箇月臨
船兊支將所省耗米脚價或一年者或二年者運赴
本倉上納以為常平之本行令該管官員隨時米價
貴賤依擬糶糴若本倉粮米積至四五十萬石恐至
陳浥不堪方准作正放支就將本年臨船兊支所省
粮米照依前數運納以為常平之本務使新舊相更
貴賤相濟倉有餘粮歲荒無缺食之憂市有平價年
豐無傷農之慮寔為便益
一類解文册竊惟政以静為善令以簡為良則下人易
於遵行臨事免於費擾也照得南京各衛所軍伍俱
自永樂年間分調所存者十無三四人少多差乃倍
於舊且如一年之間該造文册無慮二十餘起攅寫
之勞裒斂之費所不可言近雖稍減而勞人費事尚
有存者如每歲春季各衛將舊年已支錢粮數目攅
造文册名為歲用及至冬季又將次年該支錢粮數
目攅造文册名為歲支俱要差官赴京送繳戸部南
京共該五十餘衛每衛一年差官二次約計一百餘
員造册之際費擾可知至於往回路給皆從槩衛貼
辦侵漁科斂日益歲增衛所憊困何由甦息况所支
用錢粮俱係南京戸部管理造册查對理所宜然繳
送戸部無大關係如蒙乞勅該部將前項文册行令
各衛依時攅造每年二次通送南京戸部查對明白
待有本部公差官員通齎類繳戶部庶軍官免跋涉
之勞衛所省科斂之弊亦省事便人之一端也
一併省重複竊惟恤民莫大於惜財惜財莫先於省事
盖事多則費廣財費則民窮乃理之必然者也照得
南京内府各庫先因管庫官員作弊偷盗官物年久
一旦以火遮飾不惟罪得苟免又且勞費盖造今復
奏行工部每年春秋二季用工修理任從該庫破調
損壞滲漏去處動用物料人匠其費不貲仰惟朝廷
於凡宫殿宗廟社稷等處事體最為重大俱無一年
二季修理之例何獨南京各庫重複勞費無有窮已
再照成化年間欽差内官二員前來南京督理織造
開局置機勞民動衆拘役之艱難供億之騷擾月益
日增民不堪命弘治初年已蒙聖明特詔停止内官
取回中外臣民不勝慶幸近年又復差遣内官二員
前來仍前織造緣所織造紵絲紗羅果係上供九重
内奉三宫之用雖官司竭營辦之勤百姓極科裒之
重分所宜然不敢辭免但所織造不過用充内外官
員不時賞賜而已其各布政司南直隸各府歲織造
内酌量改造進用亦無不可臣等已於弘治十年四
月内因遇災異陳言會議奏請乞暫取回未蒙俞允
忽於今年十月又復蒙差南京内官監太監鄭山亦
於前項織造去處管理織造緣係挨輪年分接續幹
辦所理既無别事委任何必人多况逐日供給之費
各項役使之人陡增一倍民實不堪似此事關一體
差至三人重複勞費無有窮已如蒙伏望聖明俯恤
民隠大惜財用事干重複少賜併省特勅該部通行
南京工部將内府各庫一年二季修理事例暫且停
止果有滲漏損壞之日聽令照例具奏計勘明白方
許興工其新添織造内官乞賜革罷所織段疋等項
併於先差内官管理如此庶事稍省而民心可安民
少安則天意可回矣
一減省供應照得南京光祿寺逓年醃臘活鹿一百五
十一隻天鵝四百六十三隻俱係直隸安慶等府廣
西湖廣等布政司地方採捕解納有起自三四千里
路來者有起自一二千里路來者俱候小雪節解到
係是山澤之性沿途餧養艱難多致瘦損到此之日
依期宰腌用鹽太少天熱生蟲用鹽太多苦醎無味
又要打造木櫃裝盛起撥馬快船隻運送及至到京
不堪供應及本寺做造菜薹俱於每年二月分起手
採取晒晾做造每三日一换厨役餘丁一百名動經
四五十日方纔完備起撥馬快船隻差撥經手官厨
解送在途遷延日久停放過時多有變味不堪供應
竊照活鹿天鵝菜臺北方所産處處有之非比别項
時鮮北方所無者依時上進豈敢缺悞况做造不法
進用過時以致味變不堪供應而小民之採納艱難
道路之應付騷擾有費無益莫此為甚如蒙乞勅該
部議擬合無每鹿一隻徵價二兩天鵝一隻徵價五
錢行令各司府照數煎銷成錠差人解部轉發光祿
寺收貯凡遇缺用天鵝活鹿照依時價收買供應其
做造菜臺暫且停止實為便益
一署掌印信竊惟體統正則下有法守委任定則事易
遵行照得南京六部都察院通政司大理寺堂上官
近年雖設正佐貳員偶遇事故或有正佐官兩缺之
時堂上印信不免暫委予部郎中等官署掌緣委官
與各属官分係同僚不相統攝凡諸行事誰肯聽從
體統不正事難辦理又况各官賢否不一錢粮刑名
等件出入議擬之間乘此間隙而輕重其心高下其
手者未敢保其必無廢務妨公大率由此欲照在京
事例奏請差官署掌又往來動經數月愈至悞事合
無今後遇有前項衙門缺官掌印之時行移南京吏
部如吏戸禮兵工各部通政司有缺就於各衙門堂
上官内輪流署掌三法司有缺就於三法司堂上官
内輪流署掌如此則體統不紊上下相安公道行而
衆務舉矣
一稽核名實竊惟天下之人才其養也皆以學校其進
也皆以科貢入官之後考績幽明之說雖同循名稽
實之法獨異今州縣之官發身進士者或三年四年
有旌擢内遷之典而非出進士者則寥寥無聞夫十
室之邑必有忠信天之降才未必爾殊其間豈無立
志操心奉公守法思欲與科第齊者惟是激勸之典
既無及已而考績之法又復頻仍不免於計日謀身
雖妨政害民亦不暇恤其出進士者固多顧惜名器
然其間亦豈無肆志妄為者惟是已之地位既殊人
之相待又異雖有瘝官曠職妨政病民者人亦防其
後逹曲賜優容夫作人之道全在鼔舞變化而考績
之說同一黜陟幽明今鼔舞之法既獨行於進士一
科而考績之法又獨嚴於發身舉人歲貢者遂使有
志者變為無志欲效者不獲自效徇名失實莫此為
甚如蒙乞勅該部今後州縣親民之官不必專論其
出身惟當稽核其名實其奉公守法者雖非科目亦
加旌擢肆志妄為者雖出科目亦不苟容公其一視
之仁使人皆知自奮恃其考察之令使人皆得自效
凡廵撫廵按監臨等官具揭帖報賢否者不得以奉
承之能否而輕為高下操予奪黜陟之柄者不得徇
一言之先入而遂廢諮詢如欲薦一人必使如虞廷
所謂載采采退人必使如明詔所謂有指陳務俾賢
者得久任以自效不賢者不徼倖以苟容將見公道
大昭名實不紊而人皆蒙其惠矣
一均平銓選竊惟自古建官惟能立賢無方初無内外
遠近親疎之别果賢能邪雖外而疎遠在所必取果
不肖邪雖内而親近在所必棄我太祖高皇帝定鼎
金陵稽古建官著為定制自後肇建北京改為南京
然而諸司之建置不移各官之職任如故誠立萬年
不拔之良法也柰何近年以來兩京官職出身既同
除授不異及其遷轉之際乃相懸絶且如在京科道
部属官員在外則陞僉事參議知府副使參政在内
則陞太僕大理寺少卿寺丞通政司參議今南京科
道部屬官員止陞僉事知府亦且淹至七八年之久
而(原闕)
附選之期南之視北乃
差至一年之久雖稱南北人數多寡不同亦不宜懸
絶至是合無今後南監監生歷事三月考勤之後一
照在京事例聽從南京吏部先將名籍奏行吏部附
選仍舊照例歷滿一年聽候挨次取用庶事體得以
歸一而人財可免淹滯矣
一湔滌過名竊惟天地生成之德不以遠近而殊則朝
廷造就之恩亦不以遠近而異况南北皆謂之京師
大小均謂之京職而祖宗根本之地尤所當厚者乎
伏睹每歲十二月内節該欽奉勅諭禮部三法司兹
者春陽肇序萬物咸亨在京文武羣臣除贓罪外有
犯公私過名紀錄在官者悉與湔除俾圖自新欽此
除欽遵外夫人非聖賢孰能無過一蒙恩詔咸得自
新去瑕滌穢不致廢棄孰不感激奮發争圖報效惟
獨南京各衙門大小官員授職皆同釐務無異或有
纖芥之過不蒙湔滌之恩其間一考稱職官員無由
請封六年署職官員無由授實九年通考遂礙敘遷
仕途有此躭悞中心未免拂欝近該禮部題十月二
十五日欽奉勅諭文武羣臣欽此欽遵謄黃賫送在
京文武衙門欽遵外今照南京係祖宗根本重地其
文武衙門與在京事體相同合無謄黃轉行兵部差
官馳驛賫捧前去各該衙門一體欽遵知會等因奉
聖旨是欽此伏惟日月之明容光必照雨露之施無
遠弗及綸綍之恩豈有間於遠近者哉伏望聖明體
孔子赦小過之言念武王不忘遠之意特勅禮部如
遇年終降勅湔除罪名之日乞令照依前例謄黃差
人賫捧前來南京各衙門有過官員一體湔除俾圖
自新庶得恩典均沾人心感發實為便益
一疏通欝滯竊惟和氣致祥乖氣召異自然之理也昔
匹婦含冤三年亢旱匹夫結憤六月飛霜天人之理
相為流通則夫人有欝憤之情寧不有以傷和氣而
召災變乎照得近歲以來文職官員多有緣事調降
或以陳言或因小過或為豪右之排斥或被誣奏而
陷害吹毛以求其疵洗垢而索其瘢于其迹雖若可
罪原其心亦無非欲攄誠悃少圖萬一之報爾然一
蒙謫降久未收復則其欝滯豈直匹夫匹婦之比也
伏望聖恩憫人才之有用念過失之可原乞勅吏部
通將弘治六年以後欽蒙降調官員查照原擬應該
復職者仍令復職以沛曠蕩之恩以全公平之體如
此則凡在臣工豈不倍增感激之私圖盡報稱之力
欝氣消而和氣臻矣
一寬免違限查得見行事例舉人告入監并監生願就
教職考不中復監者俱除水程四十五日外仍除一
箇月若患病有堪信文憑仍除三箇月過期者送問
除遵行外夫謂之舉人入監者指新中未入監者而
言若舊中已經坐監者不在其數謂之監生復監者
指舊貢已入監者而言若新貢未曾入監者不在其
數今告入監舉人不分舊中已曾坐監及願就教職
考不中復監監生不分新貢未曾入監但有過期一
槩送問似與前例不合及查得除授官員赴任過違
憑限半年之上方送問罪其舉人監生止許四月未
免過嚴况各生違限到監坐班月日虛曠本監自與
查算不得出身比與官員赴任不同而各生多係貧
難遠方之人所帶盤纏有限一經送問贖罪價銀無
從措辦尤為窘迫如蒙乞勅禮部議處合無今後新
舊舉人并歲貢監生不分入監復監者過違限期但
有患病等項堪信文憑俱免送問仍行該監嚴查虛
曠月日務要應該撥歷之日方准撥歷出身如無患
病等項堪信文憑者止照官員赴任過限半年之上
事例方與送問如此則法令適中賢才得所
一慎用將官竊惟將者兵之司命國之安危係焉將官
之設其不輕而重也較然矣臣等近聞大同總兵官
神英副總兵官趙昶各以私忿互相攻訐煩凟聖聰
差官體勘未蒙定奪及宣府總兵官阮興又蒙取回
别用且大同宣府乃朝廷之北門而將官實司北門
之鎻鑰者也方今邊圉未輯災異屢形而將官之重
未盡得人如此萬一酋長聞風乘機侵犯為害非細
有識寒心固宜早為區處不可視為泛常且聞各邊
將官有缺多在京營選補但此等官員初到地方夷
情不逹邊務未諳一遇有警手足無措又安敢望其
克敵制勝者乎乞勅該部通將各年各官公舉將材
照例會同五府各部都察院大理寺堂上官并掌科
道官從公逐一評議原舉堪任主副將官其間或精
通武藝或練逹戎務或弓馬熟閑或韜略諳曉或智
謀過人或勇敢出衆宜用於北者北邊宣府大同遼
東陜西等處地方有缺挨次奏補宜用於南者南方
雲貴兩廣四川湖廣等處地方有缺以近就近挨次
奏補其有不協公議及夤緣請託者俱令革退其有
未經公舉及已舉未經評議者無得舉用至於京營
將官未經行陳止可存留拱衛京師如此則南北將
官可冀於得人而各邊地方可保於無虞矣
一減省差遣照得針工巾帽二局每年奏差内臣四員
前來南京取用麂皮等項物料經年動歲方纔回京
每員取撥六百料馬船二隻暫座共用船八隻每船
一月索取貼帮銀五兩一年之間約取銀四百八十
餘兩及至起程每船又要脫幇銀五兩夫甲貧難辦
納不前百般辱打隨船什物因而強搬怨嗟之聲聞
者不忍誠使減此官則減此船減此船則無此害况
南京針工局逓年常有起運物料如蒙乞勅各衙門
今後取用前項麂皮等項料物免差在京内臣就行
守備太監督令南京針工并巾帽局依數造辦選差
的當官一員起運管送仍照例會官裝扛務要十分
滿載不許多占船隻及將夫甲非理凌虐索取財物
如有故違許科道并兵部委官指實具奏究治庶民
害可除事亦不廢
一禁約取索照得馬快船專備裝載官物之用近年以
來差使浩繁駕船夫甲橫被管運内外人員索詐艱
苦不可名狀姑以為害最甚者言之如南京内官監
年例該運黑沙洲等處蘆柴計把不啻千萬占差六
百料馬船共一十六隻隨船水夫約五六百人每年
蘆柴就派水夫各自砍斫裝載管押官每船一隻要
銀二三十兩水夫貧難多將月粮賣輳方免捶楚及
交柴之際管場官又行索取每柴一束要錢一文柴
滿千萬則錢亦千萬錢不敷者百般刁難及照南京
内官監等四衙門裝運蕪湖抽分厰板枋用馬船三
十餘隻南京中軍都督府裝運爛泥洲等處蘆柴用
馬船十隻管押人員往往效尤逼迫人夫因而逃竄
數多船隻廢壞職此之由如蒙乞勅兵部查例嚴加
禁約今後管押等官敢有仍前索詐許令廵江御史
密切訪察參奏拿問以示警戒被害之人亦許指實
陳告其蘆柴每年照數砍裝交納就行管理抽分御
史臨場驗收如此則夫船不累裝運無悞
一慎重刑獄竊惟刑以輔治自古帝王之治天下未有
不本諸此而為治者易曰君子以明慎用刑而不留
獄書曰欽哉欽哉惟刑之恤哉是刑不可以不慎也
然則司刑獄者當存心以仁恕持法以公平庶幾刑
不至於冤濫矣臣等嘗見兩京法司推問輕重罪囚
悉發大理寺審錄情罪相當者評允施行情不當罪
者駁回再問如此可謂慎用刑矣而尚有稱冤不服
罪囚其在外諸司問理刑獄秉公持正而刑罰得中
者固有其人中間有等矯情干譽之徒不能體皇上
重愛民命之意以苛暴為能事以刻剥為盡職讞獄
之際視人命如草芥煅煉成獄問擬斬絞罪名監候
呈詳或有詞未明或稱冤不服恐其反異不便及未
成獄囚犯一槩輙令獄卒多方致死殊不知古人用
刑罪疑惟輕之意冤枉所係誠可哀憐上干和氣致
生災變未有不由於此及法司奏行差官前去各處
審錄重囚往往圖得便道過家不及致詳刑獄雖有
審錄之名實為虛應故事如蒙伏望聖明擴天地好
生之德體日月照察之明特勅法司凡遇差官審錄
弗徇私情務要南方刑獄擬差北方官員北方刑獄
擬差南方官員其於審錄之際仍要留心詳審勿拘
成案情真罪當者監候奏請處决其間情有可矜罪
有可疑及情法不相當者具緊關略節招由奏請區
處其原問官員果有故出入人罪者依律坐以故出
故入之罪如是失出入人罪者坐以失出失入之罪
如此庶使在外問刑官員少知慎刑之意不行慘刻
之科而刑獄亦得以清冤抑亦得以雪人心和悅而
災異消弭矣
一查明禁例竊惟道之以政齊之以刑謂法制禁令即
今之律例是也然非政有定體何以刑得其平當此
萬國同文之時豈有兩京異政之理南京祖宗根本
重地山陵宫闕具存而曲禁周防乃政務所當急者
如南京内官監於皇城四門守衛官軍内每門日撥
軍一百名看守打掃及南京司苑局日撥金吾後衛
府軍後衛上直官軍一百名在東西二園栽種又孝
陵神宫監太監等官燒用柴薪俱是給與軍人票帖
前去攔牲門外拾取又以免差使為名歛收軍人銅
錢以此旗軍人等效力公所者數少乘機私役者過
多及至事發法司問理為因近年在京皇城各門并
長陵等陵一切禁例多不行移南京衙門知會以致
各該監局查報之時往往援引遠年事例加内官監
則曰宣德年間奏奉額設司苑局則曰洪武及宣德
年間差撥存留孝陵神宫監所燒柴薪則曰本監與
南京浣衣局内官享堂官長隨内使先年舊例俱在
本山手扳脚踼拾取燒用所斂軍錢則曰買辦薑種
及進用蒜頭山藥芋苖用盡此等體例俱無的確年
月亦無原奉旨意全文有無虛實無所考証夤緣影
射為弊日滋以致山陵之嚴宫闕之禁失之太疎而
防微杜漸之計漫不知警於兹災異之臻若復無所
省究豈宜然哉况在京皇城各門并長陵等陵事體
既與南京相同則夫凡百禁例亦當與南京無異理
須歸一人易遵守如蒙乞勅法司通查在京近年奏
准見行事例比與南京山陵門禁相同者備行南京
法司一體遵行仍乞勅南京内外守備參贊官并南
京兵部轉行南京各該監局軍衛務查前項原奉洪
武永樂宣德等年間欽依及奏行事例的確全文俱
從兵部法司將與在京見行禁例通併參詳若係出
於一時權宜自當遵依近例為當明白奏請著為成
法頒行南京如有違犯據憑論斷其有仍將遠年不
明事例朦朧搪塞者宜從法司徑自參究施行如此
則兩京無異政衆心有定守而陵闕益尊嚴矣
一申明舊例照得先該南京總督粮儲右都御史周瑄
奏稱南京無籍軍民人等稱為跟子名色迎接納粮
人等跟送歇家哄誘銀兩買嘱官攅人等通同作弊
犯該滿貫徒罪以上就於該倉場前枷號三箇月滿
日照包攬坑陷納戶事例發邊遠充軍等因具奏該
戸部會議得前件跟子歇家滿貫徒流以上枷號一
箇月常例發落節該奉憲宗皇帝聖旨禁革誆騙這
件還准他每說欽此欽遵通行外後該欽奉詔書已
將前項新行條例革罷近該南京總督粮儲右副都
御史王軾具奏申明戸部擬議前項跟子歇家滿貫
徒罪以上仍照前例枷號三箇月連當房家小發邊
遠充軍職官有犯奏請定奪奉聖旨是欽此欽遵通
行外臣等看得事體貴合人情法令在得中道各司
府州縣納戸初到南京不能熟知道路未免尋人指
引别無官房住歇未免尋討歇家此人情所不能無
者查得見行事例攬納之人坑陷納戸及打攪倉場
虚出通關者止問充軍不曾枷號今跟子歇家止是
曬晾駞載糴買等項多取工錢價直比之攬納作弊
輕重不同既枷號三月又發遣充軍法令似乎過中
以致近年納戸往往倉前露卧人家不容安歇一入
歇家輒被恐嚇受害多端近該法司問擬又皆拘執
前例或連引情輕人犯俱問枷號充軍遠近稱冤有
傷和氣合無今後南京法司如遇跟子歇家有犯指
稱官吏名色誆騙財物滿貫與坑陷納戸限外不完
及通同官攅虛出通關者俱照原擬事例問罪充軍
免其枷號若止因曬晾駞載糴買等項多取工錢價
直財物至滿貫者枷號一箇月與不滿貫者俱依律
問罪照依常例發落如此則刑罰平而和氣應矣
一減造軍器竊惟軍器所以禦戎固不可不預為成造
而財力費於無用尤不可不量為區處查得南京兵
仗局前厰逓年成造盔甲鎗刀弓箭撒袋圓牌等項
軍器共㭍萬玖千陸拾餘件收貯南京戊字庫聽候
應用誠國家思患預防脩武備禦賊寇萬世之長策
也但承平日久軍器少用未免法出弊生今計該局
歲用生熟鐵一十一萬七千九百餘斤木炭木柴四
十餘萬生水牛黃牛白硝麂雜等皮三千三百餘張
翎毛觔角箭竹雜木約二十七八萬其餘銅錫銀硃
靛青油漆魚線水膠綿苧布絲絹紙劄等料動以千
百計軍民人匠班匠共六百五十五名外雇工銀二
千八百五十餘兩然所造前項軍器大抵多被尅減
工料成造不堪雖有該部及科道委官按季盤驗亦
不過大略看過不能一一周悉况南方地勢卑濕收
貯三五年後箭翎弓張多已脫落朽壞鎗刀衣甲亦
各繡爛誠恐一時行軍卒要應用有名無實誤事非
細查得本庫自洪武永樂等年到今陸續收貯見在
軍器共有四百五十餘萬件頗勾應用及查得先該
工部議擬天下軍衛有司歲造軍器數多積久恐不
堪用題奉欽依俱自弘治二年為始減半成造誠為
得宜乞勅該部計議合無將本局歲造軍器暫且停
止仍將戊字庫原收軍器委官盤驗見數其間堪中
者如法安置晒晾不堪者挨定年分逐漸修理有當
添補物料止於各庫會有量支應用待修理完日仍
照減半事例成造如此則財力不至妄費軍器皆為
有用矣
一量停造作竊惟上之供用有缺固不得不徵取於下
下之財力有限亦不得不赴愬於上盖下有餘力則
上無不足之患而上或過取則下有不勝之憂此皆
國用之所急民情之所切者皆不可不詳思而慎處
之也查得本部先於弘治十年十一月内該南京内
官監揭帖一件為欽依起運急缺供用物件事該太
監李廣奏取生漆桐油肥皂各二十萬斤銀硃各三
萬斤分派應天等府辦納續行本部成造裝盛箱桶
瓦罈雨罩共一萬九千八百箇隻鐵鎻九千二百把
单榜紙三萬一千陸百張黃䗶白麵桐油等項共一
千六百餘斤又於本月内准本監揭帖一件欽依成
造急缺供用物件事亦該太監李廣奏取硃紅漆戧
金雲龍黃銅火罩等件共四萬五千六百五十副箇
除該監通行南京丁字庫等衙門將會有銀硃黃熟
銅生漆金箔木炭等料共六十萬五十二斤塊徑行
外將會無生漆銀二硃等料共二十一萬九千五百
餘斤根塊亦行應天府鋪行估計支給天財庫錢鈔
買辦及行本部成造裝盛箱桶木匣鎻鑰黃氊黃紅
綿布綿花套桐油木扛雨罩等項共六千八百九十
餘件黃单榜黃白中夾紙四萬八百五十張至弘治
十一年八月准南京兵仗局揭帖一件上用供用物
件并軍器等項事該署兵仗局事内官監太監楊穆
等奏奉欽依成造上用象牙鵓鴿頭弰彈弓等件八
百件供用竹竿綿紥魚义等件共一萬五千八百四
十件該局料計見有生銅等料一萬五千七百六斤
南京甲字庫關支闊白綿布等料共二十九萬八千
七百七十七疋斤龍江瓦屑壩二抽分竹木局關支
煤炭木炭等料共六百五十八萬四千七百四十斤
塊應天府支給天財庫錢鈔買辦青紵絲絨線象牙
銅鐵油漆等料共七十萬一千四百四十二疋塊本
月内又准工部咨為成造神器事該署兵仗局事内
官監太監楊穆等題奉欽依成造各銅將等件共二
萬二千六百九十箇把坐派蘇松等府買辦水黃牛
等皮九千五百三十張應天府支給官錢買辦魚線
膠紅熟銅油灰黃丹黃麻等料共一十四萬五千四
百餘斤等因節行到部除欽遵坐派成造外臣等切
詳各監局成造上用供用器皿物件誠為浩繁然天
下司府州縣歲辦皮張油漆銅鐵銀二硃等料亦為
不少必須量入為出以次成造方可使國用不缺民
力不困今一年數月之間各起坐派前項物料動輙
數十百萬非惟府庫錢粮支給不敷且使小民出辦
何以能堪况應天府係南京根本重地而蘇松等府
尤百萬京儲仰給之處又兼連年災傷薄收公私俱
困豈得恝然不加撫恤其鋪行買辦名雖關支内庫
錢鈔給還但納料關價出入各門禁及該庫俱要財
物打點使用及至關出錢鈔又多爛鈔低錢不堪行
使以此往往破家蕩産賣男鬻女不能陪償又如各
府州縣大戸解納生漆銅油銀二硃紙劄等料俱有
原裝盛箱桶等項却又尅下另行本部重造尤為煩
費似此假公營私傷財害民誠有傷國體上干和氣
之甚者如蒙乞勅該部通將前項原坐派供應物料
器皿等件逐項查審將緊急缺用者再行奏請行下
催䟎成造先行解納其可緩者暫且停止今後在京
各監局若有奏行成造器皿等項工部務要查看先
後酌量緩急另行奏請行下無得併於一年一月之
間致使所司倉猝無措仍行南京成造監局衙門該
用物料務要會同該部及科道官嚴督各作匠役人
等從公估計如某器皿合用某物料若干及將造完
要行裝盛亦要估計某物若干用某樣箱桶并鎻鑰
扛索氊片各若干通估明白相應方許將會有者行
各庫局關支會無者行有司買辦不許各該衙門止
憑作頭人等朦朧多估輒行關支買辦其解戸納料
鋪行關支錢鈔亦要科道部官從公隨即收放不許
刁難掯要財物及各司府州縣解納油漆銀硃等料
若有原來箱桶等件不許另行重造致費工料如此
庶上之供應可以不缺下之財力亦無妄費而民困
或得少蘇矣
一遵復舊制照得山東臨清州直隸淮安揚州蘇州府
浙江杭州府江西九江府等處俱係客商船隻輻輳
之處祖宗舊制各設有鈔關收受商稅俱委各本府
通判等官管理行之百年雖不能無弊然課鈔亦未
見其虧折客商船隻亦未見其留難盖通判等官職
卑責重上受廵撫廵按分廵分守等官節制少有不
才隨加罪黜故非極妄無知之人則不敢在關生事
動擾客商近年以來改委戶部官員出理課鈔其間
賢否不齊往往以增課為能事以嚴刻為風烈籌筭
至骨不遺錙銖常法之外又行巧立名色肆意誅求
船隻往返過期者指為罪狀輙加科罰客商資本稍
多者稱為殷富又行勸借有本課該銀十兩科罰勸
借至二十兩者少有不從輕則痛行笞責重則坐以
他事連船拆毁客商船戶號哭水次見者興憐夫增
課為國雖稱聚歛猶是有名其科罰勸借者或倚稱
修理公廨或倚稱打造坐船率皆借名入已無可查
盤况此等官員既出部委各處廵撫官視為賓客廵
按官待以頡頏是以肆無忌憚莫敢誰何以致近年
客商懼怕征求多至賣船棄業此豈祖宗設關通商
足國裕民之初意哉伏願聖明俯察民隱特勅該部
停止新例遵復舊制仍勅鎮廵等官時常糾察各府
委官如法奉行務要公私兩便商民不虧庶幾人心
快悅怨聲銷弭而天意可回矣
一裁抑侵尅竊惟抑末固為政之理而通商亦富國之
術苟使官司肆為侵尅遂致道路漸成愁怨傷和致
沴豈王政之所宜哉照得舊制天下商賈輳集之處
各設稅課司衙門立法抽稅具有成法惟南京龍江
大勝港原設抽分竹木局抽分竹木柴炭等項有三
分取一有十分取二有三十分取二者取之至輕用
之有節遠近輻輳上下便益近年工部奏准於浙江
杭州府湖廣荆州府直隸蕪湖縣設置抽分衙門遣
差部官管理不惟地方接連重復抽稅而其人賢否
不齊寬嚴異法但知增課以逞已能不恤侵尅以為
民病甚者器皿貨物不該抽分之物一槩任意勸借
留難所得財物無可稽考因而侵漁入已難保必無
及照龍江大勝港抽分例有内官兼管比因洪武永
樂年間許令就於抽分内取鈔三十貫以為茶菓食
用今乃借此為名百法巧取如杉楠板每塊籌二根
取銀二錢四分杉條五根籌一根取銀一錢二分柴
炭百斤籌一根取銀三分四分計籌取錢漫無紀極
通計春夏有水船多時月每人約得銀六七百兩秋
冬水落之時亦不下一二百兩因此抽分重大遂致
客商阻絶及至各工所關領竹木等料又被索取起
籌出厰等錢展轉刁難不肯從公放支月益歲增為
害無已如蒙乞勅工部轉行各處抽分官員務要奉
公守法律已便人不必以尅下奉上為能但當以稱
物平施為務其曾經抽分去處給與執照不許重復
抽分仍乞勅南京守備太監今後差撥抽分内官止
照舊數無得過多仍要嚴加禁約不許似前計籌取
索財物及縱容家人伴當在彼生事其各工所關支
物料明文至日即便放支不許刁難若踵前弊無所
悛改悉聽管理抽分監察御史等官徑自參奏究問
施行如此則侵尅之弊可以少除而愁怨之聲可以
少弭矣
一防革宿弊照得禮部所收惟藥材及歷日紙劄二件
藥材係湖廣江西福建等布政司所属并應天府所
屬州縣解納歷日紙劄係浙江布政司所屬并直隸
府州縣解納逓年解到本部俱發太醫院并欽天監
上納今訪得各院監堂上并屬官少肯守法每收各
項藥材紙劄多般刁難或本堪中而捏作不堪或不
收本色而掯收折色或以一倍而收數倍甚至通同
攬納之人多取價利指以修理為名罰要銀兩以致
經旬累月不得完納解人受害合無今後遇有解到
前項藥材紙劄聽本部委官前去公同監院官員陸
續監收但驗堪中不拘土産即便照數收受不許刁
難折納及取罰等項完日就出實收付解人繳照如
委官扶同容縱不行舉正者本部參究庶前弊少革
解戸可甦
一袪除民病切惟方今民病非止一端臣等不能周知
姑舉耳目所聞見為民病之大者言之如均徭下戸
先年存留不編差役本為優恤小民近年州縣官員
不體此心往往槩追銀兩每粮一石人一丁有追銀
一兩者若粮至千石丁至百口則追至千百兩以一
州一縣二年三年計之不知通追丁粮銀該幾千萬
兩如囚犯紙劄先年官司問囚有罪之人方追紙劄
以備公用今則不分有罪無罪或批狀老人亭亦照
名數追徵且不收本色俱追價銀一狀有十名則追
紙價十分有百名則追紙價百分以一月一歲千人
萬人計之不知通追紙價銀該幾百千兩及先年犯
法之人只是依律問斷今之官司既問本等罪名又
法外加刑濫罰少者三五十兩多者一二百兩若罰
至百人千人又不知其數幾何及其盗取各項銀兩
或名為輳辦科差或指為預備賑濟或花為修理造
作之類殊不知俱係虛作之數其實侵欺入已其間
亦有被人告發者因無卷案簿籍可查以致上司難
於考究况聞遠近一律倣效成風夫寬一分則民受
一分之惠今貪官百計誅求若此民何以堪乞勅該
衙門計議合無通行天下廵撫廵按官嚴加禁約司
府州縣官員今後有均徭去處照舊優恤下戶不許
追徵銀兩若編剰戶内果有頗過之家亦要儘其一
年輳編不許遺留以啓貪官侵尅其有罪囚犯止許
官司追徵本等紙劄除公用外按季類解本管上司
支銷不許將無罪之人及老人亭槩追紙價及犯法
之人官司一依律例問斷亦不許法外加刑濫罰銀
兩敢有故違似前或追下戸剰戸銀兩或追紙價銀
兩或罰犯人銀兩事發俱以贓論縱不入已亦當從
重問革庶貪官知懼良民獲安
一懲戒姦貪竊惟十羊九牧則必生紛擾之患羣狼牧
羊又曷逃㗖噬之逼故姦貪之害不少為祛除則瘡
痍之民殆未易甦息也照得浙江等布政司直隸府
州運納南京粮米及一應客商軍民人等船隻率皆
經由龍江關進入本關設有内官守把及各布政司
府州解納一應錢粮俱送南京内府承運等庫收貯
各庫亦設有内官兼管但近年為因守備官員奏討
内官前來數多以致添撥各處管事者亦多各官不
思朝廷錢粮為重人民艱難可憫所在之處多帶家
人伴當勢如狼虎船隻往來者不分竹木柴炭粮食
雜貨甚至裝載灰糞之微亦要過關財物必充所欲
方容船隻出入錢粮進納者雖經戸工二部各司掌
印官員辯驗堪中印封送庫亦且百方刁難不肯收
受各照數目需索銀兩至將解戸吊綁墩鎻苦害不
堪重而布絹錢鈔輕而絲茶蜜蠟無物不然必滿所
欲方與會官收受及照東安西安二門守門内外官
軍人等乘機為害每遇錢粮進入輙便攔當或將解
戸趕逐或將脚子趕打遲留一日二日有之為害千
方百計不已以致解戸負累揭借錢物累年不得完
結及得批单回家債主又復逼取傾家蕩産苦害無
辜此皆姦貪顯迹所宜量為懲戒如蒙乞勅南京守
備太監將守關管庫内官中間果有淳謹守法不肯
生事者止照舊額存留近年新添冗員及生事害人
者盡行革去仍要嚴加禁約不許似前害人其守門
官軍有犯或被害之人告發宜從監收科道官員徑
自參究施行如此則關津無阻輸納易完人心和暢
而天意昭格矣
青谿漫稿卷十四
