范忠貞集卷一
清苑劉可書編
諭祭文
第一道
維
康熙二十年七月十五日
皇帝遣禮部左侍郎楊正中
諭祭原任福建總督加贈太子少保兵部尚書諡忠貞
范承謨之靈曰
朕惟國家勖勵臣工凡敡歷中外克著名績
者必被以厚終之典矧處艱危而孤忠罔替
守義分而九死不渝非示旌揚曷彰憫䘏爾
范承謨禔躬恪慎奉職勤勞膺簡任於北扉俾
旬宣於南服懲貪釐弊風裁可觀起瘠振貧惠
愛斯在比閩疆之移鎮值逆孽之陸梁籌略未
施變亂旋及矢丹心於不屈三載幽囚蹈白刃
以同歸闔門屠戮慘酷斯極奬慰宜優是用
贈以崇階錫之美諡嗚呼捐軀授命樹臣節於
一時厚䘏隆褒昭國恩於奕禩式將芬苾尚克
歆承
第二道
維
康熙二十年七月十七日
皇帝遣禮部左侍郎楊正中
諭祭原任福建總督加贈太子少保兵部尚書諡忠貞
范承謨之靈曰
惟爾矢心報國殉義忘身甫蒞巖疆遽罹狂噬疾
風勁草視一死以如歸烈熖純鋼經百折而不挫
特加優䘏以慰忠魂再滌牲牢式陳窀穸靈而不
昧其欽承之
宸翰褒忠
原任福建總督加贈太子少保兵部尚書諡忠貞范
承謨碑文
朕惟朝廷簡畀重臣授以封疆之任平時則竭誠殫力
以靖厥職猝逢事變則有凜乎不可犯確然不可奪之
節舍生取義流光天壤古所謂不二心之臣如此而已
爾范承謨名臣之子奮迹甲科入侍禁林出典節鉞咸
有聲績著於當官洎閩疆蒞鎮之年值狂豎盗兵之日
寇起門庭禍生肘腋智未及施勇不暇展而爾志恥倖
生義無苟免奮身罵賊誓不共天遂致闔室幽囚三年
拘繫阻敚其衣食迫脅以甲兵兇熖彌張貞操愈勁卒
蹈白刃以作完人慷慨從容兼有其美兹者底定疆陲
申明命討罪人斯得臣節益昭倍深軫悼之情特厚飾
終之禮寵以隆秩諡曰忠貞嗚呼褒忠顯善帝王治世
之大權恩命疊頒朕曷有私於爾以培正氣以植人倫
庶使選愞之士覩盛典而知興慕義之夫聞休風而加
勸勒諸貞石其永有譽於無窮哉
康熙二十一年四月二十六日立
先臣自罹閩變畢命巖疆
皇上軫念孤忠諡廕祭葬優於
典制殁者存者
雨露均霑罔不鏤心刻骨矣迺者載荷
皇恩煥發
天章製文灑翰用表先臣幽隧
敕工鑴勒精采入神
鴻寶琬琰輝煌斧鬛先臣更不朽於九原矣又以
御書墨本
命祕殿&KR0724;潢鈐用
御璽
賜給臣家龍游鳳翥之奇遠近恭瞻忭舞交慶竊念
服官致命固從來臣子所當爲
宸翰褒忠實曠代
君親之異數爰請
恩給内工别壽貞珉垂諸奕葉俾臣家長幼子孫一
如先臣捐糜頂踵仰酬不世之
殊遇於罔極爾
難廕生(臣)范時崇稽首敬述
范忠貞公傳
公諱承謨字覲公號螺山文肅公仲子也沈毅英
敏期抱偉岸年十七充侍衞順治八年辛卯
詔八旗茂秀子弟應制科遂登賢書明年成進士改庶
吉士讀書翰林院猶間日入侍甲午
詔免扈從顓意肄業益肆力典文授弘文院編修乙未
擢祕書院侍讀學士辛丑陞國史院學士康熙六
年丁未教習庶吉士戊申陞都察院右副都御史
巡撫浙江公居禁近久雖謹嘿自持然畱心經
濟於民生吏治瞭若指掌
上既親大政思得貞廉以風天下首擢用之公亦毅然
以匡濟爲己任及至浙絶苞苴禁私謁公移呈牒
嘗積日不批答屬吏莫能測居月餘一日俱下利
弊情形悉中機宜諸僚吏皆相顧歎服故事制撫
受事三月後得劾奏不法吏及期兩司列狀以白
公閱而哂曰是欲吾舍豺狼而問狐狸耶還之翼
日忽拜疏一時墨吏皆列白簡中諸僚吏無不驚
懼悚息浙故多巨猾率虎而翼擇人以食莫敢嚮
邇公曰稂莠不鋤嘉禾不茂若輩皆大爲民害者
廉得其人俱立置重典間有一二逋誅亦盡室走
他方終公任内未敢一涉里門也浙東諸郡田多
磽确或斥鹵彌望舊稱瘠土以故正供懸逋令以
謫罰民以播越公爲請蠲奉
旨該撫親行查勘公即日戒途省車從裁供給從者纔
數人凡山陬海澨蔀屋窮簷罔不躬歷或暫憩郵
亭或偶息樹蔭山農獻脱粟村圃剖瓜分果公旨
之如飫大烹也所至之處父老對語稚子投懷於
是民隱畢達舉應蠲者皆具實以
聞疏再上遂蒙
報可辛亥歲大䘲民無食公籲天自罪捐粟設糜借
司帑八萬乞糴吳楚未幾米艘銜尾而至下令平
糶民以不饑是歲嘉湖兩郡水災尤甚疏請改折
漕米二十二萬四千餘石冬復大雨雪仍請緩征
俟明年蠶熟俱得請湖州例辦南北絲十一萬斤
有奇南解江寧北解戸部運費不貲公請悉交杭
州織造局又得請嘉湖應輸白糧六萬六千餘石
玉食所需歲有定期公念灾民無力疏請三年帶徵
亦得請公感激
異數竭力撫綏體素羸弱夙疾陡作因力疏請罷
温旨許之浙人輟耕罷市排制府闥號泣請畱制府以
聞
上念其誠特頒
温諭勉令力疾視事壬子冬拜兵部右侍郎兼都察院
右副都御史總督福建軍務疏辭不允請
陛見允之瀕北發浙民送者亘百十里擁舟不得前有
瞽者百輩長號舟前曰小人心感公德目不能暏
公顔願得進抱公足一摩公衣公矜而許之瞽者
泣不止公亦爲之雪涕如是者竟十餘日出境百
里外始得放舟長行也抵都入覲
上慰問備至公頓首謝且力引疾
上曰卿氣喘語艱且暫休息既出
詔遣御醫就第診視兼
賜尚方藥餌逾月病稍可
命馳赴新任先是閩藩耿精忠請撤守歸京師
勅遣吏部侍郎陳一炳爲治行公至閩籌畫深謹人不
能窺精忠自襲父爵驕蹇多不法憚公威望引姻
婭少長誼執禮甚恭公接見一遵儀制未幾吳三
桂反
詔止閩藩弗撤精忠不自安遂隂同三桂逆謀公覘其
言貌異常深憂之欲出巡海嶠赴漳泉閱鎮兵以
遥制之精忠力撓其行公自計麾下士僅三千人
皆習與精忠部曲處脱有變不足恃乃密檄諸道
將以謁新制府爲名各率健兒至用折逆謀未及
行精忠反佯言海寇且至邀公議事左右請衷甲
以從公曰毋衆寡不敵躁動奚濟未幾巡撫劉秉
政亦至促之同行公明知事有變故坦然按轡至
逆邸已露刃蜂屯矣公知勢無還理挺身而前仰
天大罵賊衆環臨重加束縛時一二狼卒有誤持
劉臂者逆黨馬九玉急叱曰巡撫我一家人秉政
惶恐斜趨而出公噴血切齒醜言痛詆賊衆拘之
隘室水漿不入口者凡八晝夜舌敝唇裂齦肉皆
腐罵聲漸微聞者猶狼藉塞耳瞋目怒視閱十日
神氣反旺自度不能死稍進杯水精忠復遷禁向
内峻堵密棘防之益固一日忽遣逆黨劉秉政來
說䧏公時杻械被項肘令兩卒扶之下牀劉且前
且揖方冀有所陳說公奮足力蹴之劉狼狽失故
遂仆地左右掖之而出公曰諸逆無道旋即誅戮
我一擊之力似不可少公在幽繫中七百餘日日
冠
賜冠衣辭母時衣每逢朔望輒奉時憲歷一册被械
北向拜跪溽暑時濕蒸如膩蓬垢支離虱蟣蚊蚋
攢嘬不休冬深夜永霜颷海氣侵入肌骨卒堅忍
之罵詈之餘閒作詩文無毫楮乃燒桴存炭畫壁
上得詩若千首復爲文自叙其生平大槩云丙辰
王師破仙霞精忠降飾辭希免死慮公白其實於九
月十六夜遣逆黨來害公公時方側臥聞變微笑
曰今日方畢吾事索
賜冠賊黨吕八者奪而擲諸地復蹴之公怒以械索
摔其頭幾斃乃披衣露頂遥望
闕九叩首曰罪臣奉職無狀死遲矣遂遇害一時同死
者自幕客至隸卒凡五十三人初公之被難也部
曲有張福建者聞變手雙刃大呼奪門當之者無
不立斃力竭被執賊愛其勇欲全之大罵不屈卒
就死繼而精忠以三十二人監守公中有蒙古人
嘛呢者爲僞散騎郎謀欲免公於難事泄精忠訊
之大言曰范公忠臣爾逆賊寧與忠臣同死不願
與逆賊同生精忠怒磔之又有泰寧人許鼎者義
公所爲恒陰左右之凡所存片紙隻字悉爲收藏
精忠既害公令賊黨焚屍棄之山野鼎預往伏匿
夜分行亂石宿莽中覓得燼骸藏於家明年鼎負
骸潛行紆折萬里竟達京師事聞
上震悼
遣内大臣佟國維等三人
御前侍衞二十人齎大官茶酒哭臨其喪至壬戌精
忠伏誅當赴曹時公子時崇親執刃寸磔其肉取
其心以告於公見者無不嘖嘖
上念公純忠大節
䘏典槩從優厚營葬加祭任子
賜謚忠貞至
御製碑文
親揮宸翰
詔以眞本賜其家尤屬古今曠典公忠孝性生友于敦
篤贍給族黨不遺餘力擇交惟謹雖賓客過從日
盈座上而心許者十不一二然春風所被無不傾
倒者居官剛正廉明而寬厚愛人體䘏民隱故所
至人歌咏之至比之愛日德星焉公博學彊記善
屬文於詩尤有法遭難來多所散失僅存吾廬稿
浙閩奏議百苦吟畫壁詩文十餘卷行於世
清苑郭棻撰
崇祀錄
福建福州府十學儒學廪增附生員林方葳林之
瑾陳濬王化純潘天麟許青霞吳能洪熙載陳日
行林湛等爲
大節光昭日月深仁永著河山懇乞崇祀名宦以
光爼豆以慰輿情事竊惟柴市樓空歌畱正氣峴
山碑樹淚灑偏襟聿彰聖代之名臣丕勵彝倫之
懿範伏念本省前任總督部院范諱(承謨)經文緯
武鐵面冰心斗曜鍾奇篤生三韓之地箕裘接武
濟美太傳之家蘂榜流芳花磚步影爰出
禁中之頗牧用作越地之金湯乃害馬必除扶顚踣
以閑轡勒因哀鴻甫集脱矰繳而謀稻粱
北闕賡股肱之良南天借鎖鑰之重遂移福曜蒞我閩
天廉以物躬所啖惟峯前一水静以馭動相看獨
省内三山方期久挹威鳳之祥何意遽遭潢池之
弄顧才能制變痛時勢之非常竟忠爾忘軀致英
雄之齎志忠誠感被親丁賓客亦甘蹈刃如飴烈
氣激揚婦女婢鬟俱各投繯恐後聲淒夜雨遂令
對峯五虎而悲號氣捲寒潮行見連郭千榕而濺
淚兹逢大宗師袞榮一字論定千秋追念忠賢褒
成盛典以死報
國信竹帛之載光以惠勤民知瞽宗之允洽蓋其大
節沸于萬耳爍于萬目不待頻勘結而得定評若
夫附祠酧以三獻進以三登固宜借趨蹌而隆崇
報伏乞
批行主者擇吉置主送入名宦庶輿情允協而爼
豆有光矣爲此具呈須至呈者
閩縣儒學教諭謝看得前任總督部院范仁浹
七閩功存萬䙫殫事君致身之義學本素優矢見
危授命之忱守而勿失浩然正氣捐軀而碧血長
存卓爾孤忠殞命而丹心不死念生前之厚澤拊
膺墮淚愚夫婦感泣之誠畱死後之芳名表烈顯
忠都人士闡揚之誼固宜學宫鐘鼓振盪幽魂而
明德馨香風勵名教者也
候官縣儒學教諭黃看得前任總督范功高
百世節著千秋歷任清華荷隆恩之寵眷象賢太
傅嗣相業之鴻休撫越四年文化誕敷江左制閩
五月德政功被海濱侍養多年固表事親之孝捐
軀一旦尤全報主之忠縶幽囚而百折不移嚼齒
牙而高聲長詈名可垂於竹帛節若峻於丘山允
宜永配宫牆長享爼豆者也
閩縣知縣祖看得前任總督范學貫六經才
參兩大本成已而成物勲猷必出乎至誠資事父
以事君忠孝乃原於天性始而撫浙六橋花柳堪
圖政事文章繼而督閩八郡山河永奠深仁厚澤
豈意潢池竊弄甘心縲絏羈囚抗節守貞三載歌
畱正氣見危授命千秋鶴唳華亭遠擬聖門四科
之選今集大成近揆歷代配饗之賢尤多勁節允
宜崇祀以附宫牆
候官縣知縣趙看得前任總督范一身任天
下安危三載罹幽囚困苦既絶粒而復生且服衣
而不解從容就義維殷報主之忠慷慨存仁遑有
思家之念愷澤旁敷於兩浙慈惠興歌大節聿昭
於八閩忠貞堪頌允作宫牆型範永垂爼豆馨香
當與天地共戴不朽者也
福州府知府陳看得前任總督范河嶽奇姿
乾坤正氣撫綏兩浙錢塘江水盡恩波總制七閩
平遠陽春皆德澤豈潢池之一弄遂拘繫於三年
絶食捐軀抱孤忠而丹心不易成仁取義歷百折
而視死如歸勁節凌霄忠貞貫日允宜配享爼豆
以激靡風以洽輿情者也
布政使司姚看得前任督憲范氣壯河嶽節
勵風霜作孝作忠才不負乎所學報君報國志無
忝於爾生撫浙四年愷澤淵深嶽峙督閩五月仁
恩日惠風和詎意變出非常隨致身罹奇禍受繋
受辱忠心百折不回任湼任磨義氣三年彌篤洵
矣孔之所謂成仁誠哉孟之所云取義者也品行
宜祀宮牆姓字永馨爼豆以光倫紀庶慰忠貞
巡撫福建部院楊批如詳行仍候總督部
院批行繳
總督福建部院郎批范公清勤忠烈崇祀允
宜應如多士之請以光爼豆仰即舉行仍候撫
部院批示繳
提學道孫批前任總督范誓報國恩百口
斷頭而不顧矢全臣節三年繋頸而益堅忠魂逐
海水常寒勁節偕閩山作礪允宜崇祀名宦以慰
封疆大臣於地下可也
送主入名宦祠祝文
維
康熙十有六年歲次丁巳秋七月丙子朔越十有
三日戊子福州府閩縣知縣祖寅亮候官縣知縣
趙世晟謹以清酌庶羞之儀敢昭告于
皇清通議大夫原任總督福建等處地方軍務兼理糧
餉兵部右侍郎兼都察院右副都御史范老大人
神位前曰三韓雄鎮代有偉人文經武緯吕渭伊
莘緬惟我公嶽降帝賚早掇巍科玉堂展采厥先
太傅勲勒太常象賢濟美前微後光撫浙肅僚威
名貫斗布德宣猷輿頌在口
天子宵旰軫念閩疆特隆節制永賴金湯閩人望公公
來何晩五月平章恩膏暨遠禍變倏起百折不回
捐軀報國士民痛哀謂古聖賢爼豆奕世奉公祀
焉春秋配祭英靈如在追慕常新億萬斯年二卣
明禋尚饗
福州府十學僉呈生員
(林芳葳潘天麟)(林之瑾許青霞)(陳吳)(濬能)(王化純洪熙載)
(陳日行程翰)(林志湛林酉)(周宗&KR1364;趙良臣)(范宣猷李之駿)
(何振先許湘華)(林可樑林方華)(林之璋蔣衡)(吳兆甲藍飛鵬)
(王嶙然戴天任)(鄭仕進林豸冠)(蔡昌衡黃起鵬)(林鳳翔趙良英)
(鄭若鈺羅采)(金學澄陳孟)(王九寧林馥)(項方林林萼)
(林迪基陳儀)(黃鳳雲廖翔)(林日高陳峋)(金家潮楊麟)
(許禹邁甘錫)(毛翼坦林珽)(馬樹錦何菁)(王宗異黃芳)
(鄭志擢張廣)(曹孟驥陳越)(王欽祖薛湞)(余蠡銘彭雲)
(鄭啓烈鄭焜)(曹廷輿金漟)(鄒時化鄭遴)(張天瀚鄭康)
(陳復汾吳旦)(陳聖泮王亮)(施偉業鄭達)(陳指暹高日)
(陳堯駿施挺)(鄭啓炟張靄)(齊洪超林班)(趙聖謨陳諟)
(鄭登履張潢)(林椿茂陳瑋)(林文遇林鴻)(鄭瑞均王鶚)
(魏繼友陳覲宸)(曹鴻芝王塏)(張斯颺甘琦)(廖永掄王禄)
(高金梓陳石)(卲承憲王綱)(吕肇暹王信斯)(黃文俊劉燿)
(黃元梅陳愷)(陳學端張墀)(石昌胤周瑛)(張士城宋瑨)
(李大燏吳紳)(胡其斌舒瑞)(王夢龍林賓嘉)(陳陳)(璸嶽)
(俞廷瑛謝章)(葉賁然李楷)(陳夢嵐蕭松)(卲愼言何珏)
(楊卿芳林撫)(葛爲光莊炌)(林然球卓諾)(林國翰陳清)
(張子彬力儼)(王惇允蔡鈺)(蔣昌增薛衍)(林有枝陶挺)
(鄭三鑾陳重)(林之蘭林梅)(鄭酇瀚蕭胤)(林雲鍔葉榛)
(陳世豫王瀚)(林公歷林受)(蔡上吉馬亨)(薛發衍林坤)
(葛起㮄陳嶙)(廖鳳羽鄧昶)(廿以鉉王寧)(薛允中葉樞)
(陳子煃力僑)(林宗璋孫重)(林五錦施彩)(袁兆乾陳文須)
(梁陳)(泌恃)(葉正瀚戴化龍)(林有韡洪榮)(楊臣鄰張子儀)
(陳升曦張暐)(林鴻述林羽)(朱任弘陳鍾)(李開焜劉煇)
(陳作楫陳駰)(林龍材李夢)(林錫衮鄭相)(藍方演林開)
(王志調翁煌)(陳文遡陳暹)(葉翊聖林霱)(孟大瑛王韶)
(朱希周邵貽)(陸國禎劉祈)(焦亮采陳謨)(鄭一楨唐䕫)
(鄭愷極陳素)(郭維儀林季)(陳宗莊薛侗)(王天琮謝申)
(陳捷先高恬)(林開梃劉勲)(陳文隸林璠)(李可鼎張林)
(林逢春林皦)(郭朝奕程璜)(陳允弘陳儀)(鄭謝)(璨恩)
(魏明志楊獻策)(李王)(昂真)(楊君焻蔡灼)(林紹勲陳珽)
(周廷絅鄭蕖)(邵揚春林琦)(林敬聲魏一)(林宗璋鄭磊)
(邵振助陳庠)(陳元勲田禎)(林瑞相黃吉)(林滋玖林培)
(陳國表吳瑛)(周定國趙熀)(鄭子垐張位)(官上遴林峮)
(梁巒銓朱遠)(游祿勉甘基)(鄭日培陳新)(陳廷彪高驥)
(鄭丹鐸陳書)(陳天柱邵良佐)(趙士琳黃章)(羅擢錦鄭啓有)
(孟燕芳戴宗禮)(胡繼祺高宗圭)(葉天簡翁陳書)(陳自馨何元濬)
(林文静陳克英)(張觀光沈增輝)(徐三錫劉必第)(姚可教張子吉)
(卓道高林中升)
忠貞范公祠堂碑記(福建烏石山上)
成仁取義君子之大閑舍命致身人臣之亮節故
作忠作孝所以立萬古之綱常而懋德懋功允不
愧千秋之崇報如原任福建總督加贈太子少
保兵部尚書諡忠貞范公諱承謨其人者生則降
自崧嶽爲半壁之長城死則重如泰山扶兩間之
正氣者也公少壯登朝精神許國父爲從龍之首
相世篤忠貞身應鳴鳳之昌期名隆翰苑樞機參
北院蚤結魚水之懽鎖鑰出南天旋奏虎林之績
遂移浙土擢制閩疆蓋自下車之初快睹飲冰之
操安全爲念謂釐奸剔弊之在所先痌瘝乃身如
拯溺救焚之不容緩凡經咨訪次第舉行以邦本
莫重於務農而民力亟謀其寬恤落甲自運而里
戸不困包賠革役給單而現年不病需擾差徭計
畝均派以清任意盈縮之姦丁口按地編徵以杜
缺額逃亡之害軫恤匠籍而一班不患重科蠲免
寺租而一田不憂兩稅併圖减役而人無出鄉充
役之勞分圖納糧而人無越境催糧之苦以至里
書聽乎公舉册式務於簡明所有種種之檄行具
見諄諄之節愛其興文教也徧頒
上諭之講章以維風俗躬臨觀風之考校以重膠庠其
修武備也察核將弁之材能而勤騎射汰補目兵
之羸弱而簡車徒凡兹老成練達之深心莫非桑
土綢繆之至計顧乃患生肘腋寇起門庭誠有如
睿鑒所云智不及施勇不暇展者公奮身罵賊緘口絶
糧兇燄彌張毅操益勁段司農笏批朱泚顔杲卿
面唾禄山自昔所稱於今爲烈將食叛人之肉枵
腹不饑每握義士之拳拊膺欲絶若冰趨乎鼎鑊
而鼠視乎豺狼讐尚戴天憤餘生之與共艱逾嚙
雪誓九死以不移卒騎昏虛旦柳而歸允兼慷慨
從容之美未幾底定大節益光
皇上軫悼藎臣優
賜諡廕祭葬重以
御書給爲家寶可謂極褒嘉之異數備存殁之至榮矣
惟我閩人欽魯郡之孤忠思國僑之遺愛已於康
熙巳未僉籲建祠饗祀春秋至今九載近薦紳士
庶愾慕益深謀拓祠而大之先立華表用壯觀瞻
請於今撫軍張公捐清俸以佐梓材及郡守王公
經營以董其成扶植人倫信羣公秉彛之好謳歌
子惠尤八郡愛戴之誠廟貌翼嚴浩氣將道山並
峻英魂昭假芳名與炎海同流勒可久之龜趺揚
不磨之鴻烈樵蘇一禁永為彰德之林爼豆二丁
長作表忠之觀
賜進士出身通奉大夫禮部右侍郎兼翰林院學士加
一級壬戌巳未兩知貢舉前内閣學士兼禮部侍
郎内國史祕書兩院侍讀學士侍讀編修庶吉士
纂修實錄
玉牒日講起居注官己亥會試同考丙午順天武闈主
考治年家眷侍生富鴻基頓首拜篆額
賜進士出身嘉議大夫經筵日講起居注官翰林院
掌院學士兼禮部侍郎教習庶吉士前内閣學士
兼禮部侍郎侍讀學士編修庶吉士癸丑會試同
考治年家眷晩生李光地頓首拜書丹
賜進士出身承德郎右春坊中允兼翰林院編修庚
戌巳未兩充
殿試受卷官纂修
玉牒内國史院編修内弘文院庶吉士己酉雲南正主
考治年家眷侍生鄭開極頓首拜撰文
鄉紳
(陳殿軾陳邦)(陳丹藎鄭宗圭)(陳元勛陳鏡白)(李賡明謝恩)
(翁鳴煌毛岐)(蔡其聰何徵蘭)
舉貢監生員
(王化純林紹勲)(林方葳蔣衡)(林之瑾程瀚)(陳吳)(濬能)
(彭蠡雲薛佳)(林豫吉洪熙載)(金實潮陳芳)(趙良臣邵汧)
(曹廷與何元琦)(鄭汝佐張寵錫)(孫元蘭林湛)(戴天任盧薪孺)
(陳王)(煃璞)(林定儀周國)(陳兆淮袁乾)(潘天麟馬樹錦)
(林公歷戴瑾)(羅若采林珽)(周宗&KR1364;許青霞)(唐時儒陳鋡)
(林上苑林相)(陳學孟林賓嘉)(李趙)(岳琰)(王元衡胡琬)
(彭陳)(偉煒)(陳宗盛何賜策)(李林)(模俊)(劉必第邵助)
(鄭芳程王庭源)(李鼎新鄧光宗)
鄉耆
(何維章張圻維)(林可棟儲穀)(鄭世美胡伯祚)(何元吉倪德儀)
(鄭一順鄭鏡)(夏士龍陳履墀)(王文煜邵景尭)(盧許)(庚璣)
(朱鄭)(恒賢)(李起麟鄭日鈞)
大清康熙二十六年歲次丁卯臘月朔日穀旦立
重修范忠貞祠堂碑記
乾坤之所以不壞人類之所以常存而三綱九法
之不至于淪胥者繄何物哉則恃有忠義之氣以
維之也是氣也涵於心根於性而成於學其未發
也窅然與無極同體發則貫日星薄風雷亘河嶽
甚而齒可折舌可斷脰可損血可爲碧而此氣必
不容夭閼焉于以厲世磨鈍相勸爲國家不二心
之臣而亂臣賊子亦知所少戢矣于
少保忠貞范公可觀焉公諱承謨字覲公爲
太傅文肅公仲子少習臺閣故事多讀書其于忠孝
大節雖由性植亦其家學所漸然矣量寬弘恂恂
弱不勝衣遇事則毅然不可奪當
章皇帝時常侍禁中壬辰成進士歷官直綸閣
今上尤重之畀撫浙江威惠大行先是錢塘潮失期者
十年所公至復故人異之以病請告浙人撾鼓叩
闕乞寇君爲畱一歲旋晉八閩總制復引疾且請
陛覲
召對慰勞有加賜尚方珍藥遣醫相望于道
親解御服以寵其行
眷遇之隆人臣罕儷公感激思效念海疆凋瘵軍政
廢弛逆藩久䟦扈于是疏展界以安民調協餉以
安兵復裁額以實伍赦逃弁敘勞勣以收山海之
雄綢繆略具甫五月而逆豎反先是公謀以數十
騎出據閩安又欲托巡海置身外郡爲牽制逆豎
計皆爲同事所阻不果行而時逆迹未彰公出適
滋疑貳反授逆豎以辭而撡文墨者因得爲公罪
公是以寧墮虎口勢孤力屈而惟拚一死謝封疆
也公往奮身大罵逆豎怒纍公深室防護謹求死
不得絶食踰十日不死吞蠆亦不死氣才續罵如
初逆所爲逼脅窘辱者百端卒不屈乃著蒙谷自
序及百苦吟以見志如是者三年而賊勢日蹙遂
决意殺公遣逆黨至繫所公從容北向稽首遂遇
害其弟承譜賓幕嵇永仁沈上章王龍光李全領
纛王天祐家隸于通等五十餘人感公壯烈皆死
之逆豎怒公不已焚其屍而投之郊蓋康熙十五
年九月十六夜也嗚呼當逆豎之初逞也使人盡
如公則賊氣必挫賊焰可以不張始也多方牽掣
以敗其成一旦倉卒愕眙屏息叩頭而乞餘生者
相隨屬也公以孤注砥狂瀾奈之何哉然公凛凛
正氣隂禠逆豎之魄而喪其膽宜乎公骨未寒而
逆豎已烟消灰滅也
天子憫公忠特贈宫保諡忠貞
御製碑以表公隨磔逆豎于市以釋公憾並聽立廟
以旌公忠嗚呼公雖死猶生矣公身罹拘辱節毛
盡而志不回蘇子卿之雪窖也抗首淮西取忌希
烈顏清臣之佛寺也賦詩寫恨困躑幽憂無挫辭
亦無變色文信國之小樓也是非炯炯忠義之氣
根于性成于學者深而烏能臻此乎祠在道山之
麓歲久盡頽制府大中丞子延興公奉
特簡駐節兹土清至飲閩江一勺水節縮俸糈鳩工
庀材而新之神明煥然觀瞻肅然於以仰體我
皇上勸忠之意甚深且遠而有裨于三綱九法甚大予
備史局於忠貞實後進也固樂得而紀之並系以
銘銘曰井蛙窺天尉陀坐大逆穉而狂亦甘化外
紛紛白馬攘攘黃巾王鐵暫逋磨牙吮人九日爲
昏三山鼎沸劫我官司刀蠭劒蝟桓桓范公世篤
忠貞手劒而起毛髮風生舌奮常山笏挺太尉䘍
怒首攖三年纍縶絶粒不死吞腦仍存炳炳大節
地揚天掀天成公節終假賊刃公骸可灰公心難
燼魂遊帝所氣薄天閶生哀死榮廟貌是皇駕風
鞭霆英靈如在還作山河衞我炎塞考鐘伐鼓男
走女奔血食千䙫忠孝一門
康熙三十年歲次辛未秋七月
賜進士出身文林郎日講官起居注翰林院編修
大清一統志
三朝國史纂修等官戊辰科會試同考充殿試收掌官庚午科
特簡浙江鄉試正主考前翰林院庶吉士楚黃後學
張希良頓首拜撰
匾額對聯
氣作山河
霜日表孤忠任化碧飛灰畱得鬚眉撑宇宙春秋
明大義笑亂臣賊子誰餘血食到兒孫
眷弟興永朝頓首拜題
范忠貞公祠堂碑記(浙江孤山上)
予表弟范忠貞覲公爲予同母之舅氏太傅文肅
公仲子也由學士而受
命撫浙惠澤之被人者深矣嗣於癸丑冬督師八閩耿
逆之變罵賊不屈幽縶三載卒爲所害淛之人士
追感舊恩因立祠於孤山之麓而祀之以予爲忠
貞中表戚特問記於予予曰
國家當多事之日獍豕跳梁稱雄竊踞抗逆
王師以荼毒其生民斯時必有秉志守節之正人碩
彦自矢孤忠仗大義明大倫齒劍潤鼎視死如歸
於烈熖橫流中以明委質無二之心效見危授命
之節死于其所當死雖不幸猶幸也故魯公之死
於賊臣龔勝之絶粒皆死得其正非求知於天下
後世也第其懷忠抱義英爽正直之氣自足動後
人之仰止懷慕觀感興起垂諸百世令名不朽尸
而祝之乃萬姓有同心而不得不然者吾弟覲公
之死乃得其正矣因念吾弟少負儶異長抱經綸
黼黻
皇猷功深啓沃蒙
先帝之拔擢荷
今上之眷隆畀以東南之重寄五年撫浙萬姓蒙庥巷
陌知恩謳歌載路方
宸衷以強藩叵測南顧憂深乃
命吾弟節制閩疆以防跋扈
陛見&KR0548;辭者至再而
聖明眷顧愈殷饌饈出自天厨醫藥給於尚方存問之
使相望於道趣駕之命日厪
温綸吾弟感不世之遭逢荷
特達之知遇志堅報
國力疾南行節麾所指薄海觀呼正期殱鼓鬛之長
鯨奠黔黎於嶺表豈虞吳逆倡亂孽豎效尤其時
變起倉卒智者不及謀勇者不及禦乃囚於幽室
肆其暴橫三年桎梏百計摧殘吾弟剛腸如鐵百
折不回齒足並於睢陽舌不愧於常山
朝野想望忠貞固期吾弟於一死矣然猶冀於萬死
一生者蓋欲上慰
君親下慰黎庶苟能持節而歸即可致
主澤民列辟庶寮猶得依毗於正人碩彥也嗟乎豈意
當
王師破賊之日終不免於慘死哀感遠邇慟徧市
朝
聖天子垂憫忠貞切齒叛孽磔逆屬於西市雪九原之
痛憤
加秩
贈諡
予祭
賜葬墓碑製自
宸翰䘏廕及於後人
隆恩寵渥至矣極矣今浙之人士建祠以祀雖未如閩
人之請於
朝命然爲
國家死事者則祀之有功德於百姓者則祀之閩人
既已得請則此浙水數椽爲孤忠之香火亦定荷
聖明所嘉許者也予故敢述數語記之亦欲使後之人
懷慕仰止觀感興起垂諸百世令名不朽云爾
浙江等處提刑按察使司清軍驛傳道今陞貴州
等處提刑按察使司按察使前山西道監察御史
巡按江西分守嘉湖道布政司參議愚表兄李之
粹頓首拜撰
康熙二十四年歲次乙丑季夏吉旦
忠貞范公祠堂碑記(浙江孤山上)
從來忠臣烈士殁而尸祝徧海内者皆由剛大之
氣彌淪布濩與日星河嶽俱永而其臨蒞之邦德
澤在人尤爲靈爽所式凴焉前浙撫
贈太子少保兵部尚書忠貞范公殉節八閩矯矯
風烈邁越古今康熙廿三年余承乏浙藩當紳士
建祠以祀公於孤山之麓高甍巨桶與四賢祠爼
豆相望敬爲文以志於麗牲之碑夫公之爲德兩
浙樵牧媍孺皆能言之無庸更僕數方其移疾乞
歸臺垣及提鎮諸臣先後疏畱而攀轅臥轍者接
踵於道甚且士民欲赴
闕擊鼓登聞心期得請而後止今身殁之後士民謳思
尚如一日可見秉彛之在人心不容強也然公之
卓然可紀者不難於浙而難於閩叱馭巖疆狡謀
環伺左右肘腋皆其私人一二封疆大臣依附觀
望而公幕下智計之士或勸以愼重出入勿蹈賊
巢或說以潛出會城扼據上流諸郡無非欲公畱
其身以有待而公義不返顧鼎鑊如飴罵賊以求
死絶食以求死至於窮寇倒戈克復可待而終不
免於死公之死不死於賊害之日當耿逆假謀會
議遂攣執逆庭黃霧四塞旭日掩光造物早已全
節予之矣蓋公當疆事萬不可爲之時力竭勢窮
而後死方諸顏魯公之死於蔡州尤爲過之豈直
爲一時死事諸臣之冠哉讀公畫壁之辭凛凛數
千言念念不忘
君國誓以捐軀報
主&KR0377;其血誠雖於睢陽殁而殺賊又何讓焉卒之兇徒
明正典刑爲
國家消南顧隱憂公之勁節流光天壤靡有窮已
皇上軫恤元臣崇禮有加至親灑
宸翰褒忠顯善雲漢爲昭此又干古人臣所不能得之
於身後者而獨於公覯之余忝附姻婭之末曩者
數載屬吏知公最深是役也不獨仰企懷思而亦
欲書之以爲百爾勸焉
康熙二十三年十一月朔日巡撫湖廣兼提督軍
務都察院右副都御史前浙江等處承宣布政使
司布政使舊屬石琳拜撰
巡撫浙江遺愛碑記(浙江平湖縣)
古來名臣賢相其鴻業炳燿於當時後世者在朝
廷則朝廷重在封疆則封疆重故紀之太常勒之
貞珉以昭示不刊若蕞爾一小邑其頌聲僅比於
蟬噪蛙鳴即豐碑亦祗如泰華之拳石奚足爲重
輕哉雖然煦日所暄曝膏雨所潤濡普天同被而
比戸各以爲暄我而潤我則一家之戴德即爲億
萬家之戴德寧以其蕞爾邑也而小之若今大中
丞
范開府公英姿出於天挺家學原於累傳遠紹先
憂後樂之芳猷近踵弼亮迓衡之燕翼齒未弱冠
連雋兩闈而登木天之選蒐編玉局視草鸞坡其
著作之在瀛洲者早已珍同琬琰矣當期漸陟黃
扉以彰燮理而
聖主有特達之知謂文章可通於政事而内治亦藉於
外寧必試之以岳牧之長才而後可任百揆之熙
載惟兩浙素號雄藩足展偉略於是東南半壁畀
以撫綏然浙雖舊有繁華名亦屬凋敝之餘也惟
公膺重寄而深有慮焉慮夫秕政多而吏治罕實
效賦役艱而田疇非樂郊請謁徇而干澤致骫法
豪強恣而市虎爲伏戎舞文巧而城狐等蟊賊讞
牘繁而沉枉嗟覆盆也甫駐旆旌即申飭條約周
晰精詳俱欲徵之實事匪徒列之空文者良由褆
躬矢志冰蘗是凛不染一塵乃正已以率下故風
裁嚴峻有鐵面之稱然又沖和接物平易近人大
抵語及公則藹然以温語及私則毅然以肅蓋一
身而備四時之氣焉若乃洞晣民隱如引蔀屋於
襁褓又如燭微曖於燃犀固非術之鈎索而迺誠
之生明也歟試略舉其剔弊則額外之加派有禁
税契之重勒有禁頽俗之溺女有禁逃人之借攀
有禁呑債之婪息有禁弁伍之漁利有禁而奉行
者咸兢惕以恪遵矣略舉其利賴則開滌壅水以
通委輸給墾蕪田以登禾黍飭行落甲自運以豁
民累酌定官收明效以甦民困而其所最勞經畫
者則災沴頻仍菜色盈路且紛紛溝中瘠矣惟我
公特念切痌瘝弗憚跋涉徧歷阡陌間實閱被災
多寡上請蠲恤而又以漕糧難辦則疏陳折兑省
民間十萬金錢税課難輸則檄諭停徵免新穀新
絲之慮復於額外籌策他方轉移廣市鄰米拯濟
枵腹無算比於富鄭公之賑青州更有苦心玅用
存焉而所尤不及者奉
上諭所頒十六條致治化民之要衍爲直講頒示郡邑
朔望講學使民還醇古漸致太平此真以周程之
理學而敷爲臯䕫之治化功不止政事而在人心
德不止一時而在千載也然此但略述數端而其
他匪可殫紀當湖亦係海隅兹幸鯨氣恬謐之際
公既嚴海禁之令而又軫海壖之氓不獨在甬東
甌越也且兵悍民孱相沿日久則懲戢營丁於會
城而并杜其肆凌於旁邑湖雖僻壤亦庇恩威之
帡幪而湖民乃更有獨沾者旄節下賁確覈軍田
迺從輕□履畝時與牧豎村農面詢疾苦察邇言
以興利除害斯又湖民所親被德施者矣則以全
省之頌聲私爲湖邑之頌聲亦奚不可哉今
宸眷復以八閩重地俾總攝乎奮武揆文將移治浙者
以治閩閩何厚幸也而浙民依戀靡釋又無計攀
轅僅於榮發之辰隨軒車所指彩鷁所經迤邐絡
繹凡捧香摶顙者趾錯肩摩此數百年來所僅見
自非仁心仁政有以深入乎民心烏能若是哉蓋
公之先世有文正忠宣相繼爲宋室名宰相然皆
敡釐方鎮出宣勞勣入秉鈞衡今兹象賢纘緒且
將由建牙以瞻調鼎矣湖邑士若民合請於大令
陳侯謀紀石垂永而徵言於光旭蓋以通籍釋褐
附驥同升及來撫浙猥辱下交且惠錫高吟披德
音於風雅故弗敢以鄙拙辭而特於揚扢莫罄中
抒鈍管以述梗概然此非光旭一人之私而邑士
若民之公也亦非一邑之私而寔東西兩浙暨天
下後世之公也
公諱承謨瀋陽人壬辰進士
欽授庶吉士
賜進士第中憲大夫山西分守冀南道參議前陜西道
監察御史陸光旭頓首拜撰
賜進士第通奉大夫山西布政使司左布政使前提督
江西通省學政兼按察司僉事陸之祺篆額
賜進士第文林郎浙江嘉興府知平湖縣事陳宇宸書
教諭任雨蛟
縣丞張效鍊
主簿余司韜
典史查德培仝監立
糧里士民等仝立石
邑庠生曹銘摹丹
宛陵劉弘遠鐫
旹
大清康熙龍集癸丑清和月榖旦
范忠貞集卷一
