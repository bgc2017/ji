范忠貞集卷四
清苑劉可書編
吾廬存稿
永平秋夜釣臺汎月
極望知流盡輕舟岸岸移恰迴叢樹後已在小橋西星
動漁燈亂天寒雁陣低隱淪何處覓此地有夷齊
聞砧曲
香杵紋砧素練稠深閨少婦迥生愁敲落天邊一片秋
雲亦隨之墜不流金微鐵嶺路嫖忽安得乘風跨玉虯
平谷十六夜泛月送郭子還都
清光猶勝昨皎皎浸前溪對此仍圓夜翻憐欲缺時櫂
聲秋外咽離緒酒前迷獨有漁陽雁終隨北斗飛
衙回雹霽
天隘鬱初極停雲忽報秋乍來雙闕動紛迸百林愁星
月驚相見炎涼寂自收化工何意緒倉卒動神謀
孟秋望夜偶作
嘯罷復長嘯明河雲外明雁飛霜影薄螢墜葉梢輕歲
歲隨星變愁愁逐病生何如烏夢穩砧杵自秋清
冬獵篇
朔氣森冽天地愁層巒徹夜電光流捲書拭劍水盈溝
呵手敲冰飲紫騮暁霜光裏寒凝目四野垂天星斷續
初日沈沈上大荒高旗歷歷翻山曲黃雲慘壓鼓隆隆
健兒舒臂鳴弴弓弦迸風高天色酸馬蹄躒地響聲乾
癡鷹忽怒犬跳躑飛走羽毛無一完獸急人忙各顛倒
血肉淋漓洿枯草倉皇虎豹出林彎按轡拈弓閒更好
烝徒增增後且前鋒鏑參差明復鮮古人蒐苗獮狩皆
寓武一生一殺寧徒然孔子釣弋亦獵較湯雖一面之
網仁心豈能全
東臯泛月
村童曳小艇横直復傾欹沼面風初定厓隂月故遲柳
煙酣鳥夢水色浸人衣歸臥東窗曉乾坤一息機
偶占
柳眼纔舒笑欲顰風吹頭上拂愁人愁人正似風前柳
辜負清光三月春
雨止聞師時中自浙歸
相聞渾未了不語轉愁生雨葉階前暗風燈壁上明有
情惟密友無夢只疎更為倩雲中月遥傳共望情
孟夏登樓作此
花事今餘幾登樓興轉賒鶯聲林樾老蝶翅竹簾斜池
水光搖練罏烟碧透紗凭欄西望盡遠樹隱山家
白丁香
落花春靜寂無知誰剪霜團密綴枝杵影可宜仙子樹
鈴心不傍隱君籬鬚乾蝶粉難為豔舌倩鶯聲寄所思
為語封姨休妒盡尊前贏得一尋詩
次洪畏軒世兄燕臺贈答韻
德星自昔兄兼弟往路曾悲參與商别去八年勞夢寐
書來千里見容光少文交誼生而定子美詩篇老益蒼
芻圃江湖聞曠達梅花鐵石作心腸金臺雅集懷金谷
雪苑棲遲憶雪堂山淨鷺鷥飛點點天高鴻雁列行行
獨憐白也詩千首所謂伊人水一方學以斷齏同冷粥
情如啖蔗得寒漿江雲相望多春樹落月猶疑滿屋梁
太始五言曾發覆永和三月記流觴我慚永叔題師魯
君比任安友子長未免有情誰遣此遂令千古嘆茫茫
祝朱母張太夫人
徐兖郊平生濃綠雲氣依微迎皎旭中有華堂開紫芝
氤氲吹送仙子曲曲曰雲璈悠且楊女婺徹大荒井臼
昔操梁家婦母德今誇陶家娘莫言百尺邁風節莫言
雙鬢堆霜雪前庭手植三珠樹亭亭饒作棟梁具九天
花誥舊銀臺銓曹如水聲如注北極恩崇特詔來百千
車馬列城隈霞觴酒映青蒲色斑綵階前舞似萊舞一
回酒一杯願得長年長見萬華開
行田紀懷
單車瘴嶺驅中夏千里炎荒度夕陽自是先憂期後樂
却緣聖主視如傷幨帷戴雨行泥隴使節馳星破曉
光每值道塗全梗塞忍看比屋半流亡芻茭幸不煩民
力糗糒何妨亦自將我黍漫言嘗旨否吾民久未厭粃
糠雁鴻欲集聲先咽鳩鵠相逢色已愴草澤三空寧類
漢桑林七事却同商瘡仍無肉何由補繭已窮絲不及
忙滿地榛蕪成草昧稽天崩潰竟洪荒老翁行役悲溝
瘠寡婦誅求哭路旁聞道使君生化虎更傳令史共為
狼埋輪已誓從都候叱馭誰能畏太行飢溺只今寧幹
止澄清於此慰懷望敢云善政能匡植豈為虛名起激
揚但使鞠躬臣貌瘦寸心聊以報吾皇
浙東道中作
最愛名山未得遊已見名山未許住牛車拖過錢塘潮
馬首帶來銀岱露禹陵一拜便登舟天姥纔瞻却回步
天台雁蕩雨初深華頂石梁寒欲暮脚底低窺望海尖
耳根平洗飛雲度尋徑攀藤虎豹驚衝潭擊櫂蛟龍怒
灘急山腰響白雲林深谷口迷紅霧汗雨不離三伏天
蠟屐已穿八千路何時重到玉峰頭笑共仙人搏白兔
(生平所見惟玉甑峰為竒絶至今猶神往也)
因略南湖遂至洞霄宮偶爾題壁
諸峰平帀碧嶙峋玉井蓮花擁至尊未到已疑仙佛地
重來翻愧宰官身偶尋大滌穿黃竹為訪棲真披翠雲
忠定紫陽提舉處江南閒殺老謀臣
辛亥春行田駐節張羅浮諫議涉園賦以貽之
精衞銜石東南決女媧煉石西北缺神聖千古無完功
高人心與造化同海鹽南郭鮮原上萬畝桑麻平似掌
其間十畝有羣松怪石轟騰䕫罔兩借問此中居者誰
張公昔歲長安歸補天隻手用不盡聊於丘壑開崔嵬
平地千峯水百曲隨意植梅兼蒔竹松雲梅雪竹烟間
又綴紅桃環柳綠亭榭離竒皆自然小橋仄徑徧宜偏
諸峰四面各相看曲室幽窗時見焉中有一峰特高聳
東望海濤如雪涌天水平吞日夜愁星辰帀踏參差動
我自生平最好竒一聞名勝竟居之未問主人先看竹
不嫌洿壁狂題詩二月春風花正好行車東出嘉禾道
百萬蒼生為去年桑田變海無青草天氣雖春民物秋
長民物者能無憂何當大補東南缺須知精衞難為謀
主人又復出山去定寫流民進朝宁猿鶴今遺三徑空
却使忙人等閒住張公張公天下豪不隱山林隱市朝
補衮望君畱北闕掛冠吾欲返東臯
春郊口號
數椽茅屋綠烟低幾樹桃花絳雪飛為買村醪無覓處
蠻姬笑指小橋西
桂山堂為平湖陸鶴田侍御作
當湖十里清溪曲百道寒流界棋局中有山堂叢桂中
環籬一色皆修竹有竹何可無主人主人名字清且芬
玉階仙仗為香吏金粟如來是後身昔年袖裏明光草
屈注天潢肅馳道天子留心與趙堯諸侯落膽愁温
造歸來日在山中堂淮南叢桂全無香秋風萬里九霄
碧坐看繁花如霧黃吾之東行正春莫營田日走湖橋
路主人為我破蒼苔相攜直到林深處時當牡丹花盛
開臨池尚有九英梅小橋箕踞坐相得鬚眉照水無塵
埃更有樓前數株梓木中之玉樹之子精神能獨護羣
花惡風暴雨難驅使我聞太丘功德多譬如桂樹泰山
阿君家世代有雙璧元方季方今如何在昔名園洛陽
郡一盛一衰關世運宣力之餘樂未央况逢聖世如
堯舜匆匆歸去心交加回首林泉隔紫霞為約清秋白
露後乘風來看黃金花
西谿探梅
醉眼朦朧望夕暉素枝斜映玉烟飛高歌一曲拈花帶
載得春光午夜歸
泉公亭僧舍題壁
三月春光澹碧山恰來花發又花殘忙中歲月驅馳盡
海上風雲指顧間杜老漫吟歸馬逸莊生徒羨白鷗還
茅菴一宿仍卑濕未許浮生半日閒
送魏興士歸贑州
木樨香遍武林谷未得乘風一問焉俗吏那堪詩酒興
病軀偏與藥罏緣勺庭已跨揚州鶴興士重開章貢船
悵悵望南還望北蓼花蘆雁滿寒川
六月朔日訪客僧舍未遇閒步堤上偶誦幼弟彦
公馬上口占六橋桃柳是新栽之句殊增南北
之感澷成十絶句
六橋桃柳是新栽鎮日遊人千萬回隱隱簫聲船裏度
輕輕雲影日邊來
白蓮
橋頭兀坐望層波一片琉璃擁玉蛾更有清風添綽約
輕翻綠葉蓋殘荷
泛月
團團十月盡青山遍插荷花遶水灣莫怪遊人清興遠
扁舟更載月明還
伯兄初度
驀憶昔年今日裏預添鶴算别華筵霏霏雨歇歌聲靜
衝破輕煙採碧蓮
孤山七賢祠
偶對羣賢意轉迷風流事業豈湖堤欲招處士孤山鶴
跨向遼東華表栖
家慈北上
徘徊堤上自躊躇聞道舟停駱馬湖深恨一官居此地
枝頭羞見下飛烏
瀛臺入直
曾看龍舸泛湖西映日紅花色更齊每憶長安直北望
青山重叠白雲低
插秧
螺黛平看萬斛圍農人遙唱稻秧肥聲從谷出連山應
掠起長空白鷺飛
眠叟
綠柳濃隂白板扉竹床浸水倚漁磯野翁睡足渾無事
靜看天邊暮鳥歸
歸棹
堤遶荷花花遶湖湖心明月漾驪珠輕舟搖入烟深處
驚起花間兩睡鳬
范公所作西湖十詠或寓懷孝友或托興農桑篇什
雖微有與民同樂之至意公撫浙以來實心愛民萬
口傳頌履公庭則刑清政簡聽公論惟禮教為先得
詩人温厚和平之道故其詩足以傳余請假歸見西
湖復栽桃柳亭榭聿新喜在位諸公嗣徽蘇白而更
喜讀范公之詩因山人何含白請敬題數言以誌湖
山盛事
虎林黃機壬子秋日題
范忠貞集卷四
