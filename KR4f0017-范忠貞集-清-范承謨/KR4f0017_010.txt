范忠貞集卷十
清苑劉可書編
誄章
大學士李霨大學士馮溥工部尚書陳凱永戸
部左侍郎魏象樞戸部右侍郎嚴沆工部右侍
郎田六善學士李天馥翰林院掌院學士陳廷
敬通政司左通政楊雍建謹以剛鬛柔毛致祭
於
總督福建少司馬范公之靈曰嗚呼后叡作忠相
賢教孝無沗綱常聿振名教維蘭斯摧彌煽其芳
維玉斯折彌熖其光緬自宗臣兆基攸贊
皇運誕昌大猷丕煥端宅百揆體國彰訓盟府載勲奕
奕令聞我公嗣之粹潔宏深砥行邁德夙規夜箴
釋褐于廟名蓋天禄石室有藏況心三復在
帝左右
寵命光輝温温軌度純素弗違股肱肆力授以節鉞
巖巖瀰瀰仁風扇越靡梗不化士戢民和維江有
潮恬矣無波予衷云瘁懼隳令圖萬口乞留拜
命曰俞顧我閩疆逋寇于海弓矢專征
帝心簡在侍食御床
天衣出賜虎拜稽首臣心勿二揚旆仙霞蠻灘瘴霧
猛虎毒蛇叱馭不顧深謀碩畫屢封
奏章奮其虎旅遏彼鬼方灼灼丹衷皎皎如日軍中
一范方召克匹蓮花幕清細柳營寒賓客厮養髮
上指冠波振川騰雲頽塵散昂首矯飛嗟無羽翰
臣力既竭膏鼎實甘芒芒八閩赫赫一男懷炭壁
畫金玉䎵孛荔枝垂實三易歲月陰房沉沉慘風
飈飈撿我御歷吉月必朝武彛一曲颺徽汗簡河
嶽不磨日星其皖忠清而仁從容爾雅舉室如歸
燐青碧化骨隨烟滅名逐飈興誰裹馬革神之所
&KR1088;驂虬在天雲旗騰趡爾公爾侯載色載笑屬念
君父浩氣未往邦國殄瘁斯民何仰齊晏秦良隕殂可
哀矧如我公泰山其頽忍痛掩涕霑襟浪浪歸反
故室酧兹清涼為世坊表先民大節頑廉立懦不
磷不湼聖曰吾徒
帝曰吾臣□埏幽隴久而愈新望彼松嶠歆我椒酒
歸乎藏乎自古皆有
太子太傅禮部尚書保和殿大學士杜立德吏
部尚書郝惟訥戸部尚書梁清標兵部尚書王
熙候補尚書朱之弼吏部左侍郎管右侍郎事
兼翰林學士張士甄禮部左侍郎兼翰林院學
士楊正中都察院左副都御史劉楗通政使司
通政使袁𢡟德詹事府少詹兼翰林院侍講學
士蘇宣化翰林院侍讀學士蔣弘道兵部督捕
理事官張永祺太常寺少卿劉如漢鴻臚寺卿
趙之符翰林院侍讀杜鎮右春坊右諭德兼翰
林院修撰祖文謨翰林院編修劉芳喆朱世熙
翁叔元庶吉士楊爾淑兵科給事中姚祖頊四
川道監察御史魏雙鳳江西道監察御史何鳳
岐陜西道監察御史傅廷俊戸部山東司郎中
劉梅員外郎李其凝主事高緝睿江南司主事
連國柱兵部督捕司主事李含春工部虞衡司
主事劉霦張衡都水司員外郎成光中書科中
書舍人裘充美内閣中書舍人裘充珮謹以剛
鬛柔毛致祭於
總督福建少司馬范公之靈曰嗚呼以天為無意
人國乎雖當陽九百六之際光岳之氣未嘗不合
也山川之雲未嘗不出也扶危定傾之材未嘗絶
于世也謀王斷國之士未嘗不接踵於朝也以天
為有意人國乎畀之以賢才授之以柄用臣既遇
其君君亦重其臣而事出非常變生不測奸邪小
人盤互肘腋握拳透爪嚙齒斷齦吾每觀顔真卿
文文山之死生輒為之填胸撫膺且憤且悲不意
于覲翁范老先生見之此予輩今日祭公之靈忍
淚執&KR1356;嘆窮而繼之以泣也公之
先太傅抒忠累朝公以元勲子弟入則扈蹕出則
讀書王子濱洛之歲正楊億登第之年氣藴風雲
身負日月立行可模置言成範此公之功見於翰
苑者也既而
皇情眷眷慮深求莫撫軍兩浙任切關河全趙之炫服
叢臺方此為劣臨淄之揮汗成雨曾何足稱公下
車而除墨吏捕營蠧崇禮義以勖君子振平惠以
字小人勘荒之日請賑請蠲水澨山陬心勞神憊
邑人不聞夜吠之犬牧者不睹晨飲之羊譽表六
條恩沾萬姓此公之功見於兩浙者也嗚呼孰意
微臣之病未痊而閩督之
命已下乎當公
陛見之日
天子解衣錫良馬恩禮稠渥公已拚七尺軀為
國家辦封疆矣況閩疆萬里遠隔天末椎埋穿掘之
黨千百成羣狐假虎翼之奸曾莫禁禦累藩咸受
其弊歷政所不能裁加以島賊窺窬伺我疆索北
風未起舳艫便以南侵野草將衰嚴城于焉早閉
雖智若良平勇如賁育亦難展措孰意撤藩之日
即公捐軀致命之時哉然公承
天子命驅馬原隰卷甲遄征威令首途仁風載路請展
界以安民請撥餉以安兵請補額以實營伍請重
安插以清海澨請廵海以調禦防請聯保甲以儲
鄉勇此所以暗落其爪牙隂入我絛鏇而天不我
予同志無人遂及于難嗚呼公以一身殉國以列
䟽報君雖伏尸暴骨身填草野丹心血誠披瀝㵕
漉猶耿然于敗楮渝墨之間霽雲乞師之憤誰為
嚙指于生前臧洪同日之悲疇將執手于地下一
夫九首魚鑰沉沉顧此七百餘日之中雖真卿之
龍興文山之燕市殆無以過也纖兒壬夫營私反
側以閩疆為窟穴以藩鎮為網羅始以公為首事
之階則公不得死繼以公為謝過之地則公又不
得不死而公之死也以自序當籲天之疏以長歌
為别友之文迄于今
丹書再錫青簡重光廟矗豐碑
天章寵賚公之心亦可鑒于天下萬世矣公復何憾
矣哉余輩今日之于公也故不為楚些之哀吟悲
郢之常調而直序其顛末如此公知乎公其無知
乎嗚呼哀哉尚
饗
總督雲南貴州等處地方軍務兼理糧餉兵部
尚書兼都察院右副都御史加從一品今養病
眷弟卞三元率男起居注主事永式翰林院庶
吉士永寧謹以剛鬛柔毛致祭於
總督福建少司馬范公之靈曰慨自成仁取義之
學不明而士大夫始願為良臣不願為忠臣以飾
其保家營私之智求其丹心化碧白氣成虹者蓋
曠世而一見矣不知忠良一道也能為臯䕫稷契
即能為龍逢比干當其生而功施于朝澤沛于野
則生賢于死當其死而綱常以正名教以扶則死
賢于生若張許兩顔以及文謝諸公豈愛死而惡
生哉惟見義精求仁决生應川嶽之靈死配郊壇
之位故名留天壤節貫古今以其死為榮如公尤
表表者也公于大司馬為順孫于太傅公為肖子
則得于家學者素公在侍從有不次之遷于
陛辭有温言之諭則受于
國恩者厚其撫越也風俗為之丕變飢饉為之不驚
則蒼生之倚賴者實深其賜見也疾則頒尚方之
藥出則解御服之裘則朝廷之寄托者更重公安
可以死而公竟死矣公不止以一身殉國而能使
幕客從容臧獲激烈其長者留漢廐以俟田横其
下者率潭吏以從李芾吁何其壯哉
天子聖神四郊無壘而逆滇忽爾肆惡假令疆場戮力
何難滅此朝食乃一方震動粤閩隨聲此時即有
一二臣工捐軀盡瘁而守土者率皆徘徊觀望以
為雲霾之曀不日旋消我姑養其身以鼔舞太平
坐觀鐃吹而此念一萌勉圖後補以此較彼必有
辨之者故公死而人思悔過士盡投誠不逾年海
波清晏陬澨靖安則公之一死足以感動羣情嘿
扶
國運也夫人誰不死或牖下死或馬革死或患難憂
慮死或愧悔不寧死或五日不汗死或瓜蒂噴鼻
死及其死也鼪鼯嘯其旁樵牧遊其上錫朋莫惜
國史冺然迴思昔年竟無一善可以長留世間則
死亦為不幸矣公拘繫三載械鎻郎當噀血裂眥
旁觀嘆息一言一字可泣鬼神造宗社袵席之安
增山河帶礪之色由今以思嚙齒穿齦更韻于引
商激羽也斧鑕縲絏更貴于錦衣狐裘也畫炭成
書挑煤作字更香于陸海潘江史籕斯篆也座客
之遺詩賢于凝碧池頭之句婢僕之姓氏愈于天
禄閣上之投也人生自古誰無死留取丹心照汗
青公之謂矣公既與張顔文謝比烈則死應為神
余辱交最深于其祭也傚昌黎之祀柳州者為迎
神送神之曲俾世世歌之辭曰凃水黑兮風腥雲
淡淡兮雨冥冥公之來兮不驚乘玉麟駕瑶鯨撫
長劒兮悲填膺顧吾民兮笑與顰并又曰醫巫閭
兮會稽靈之遊兮山曲水湄公今去兮何歸排閶
闔兮騎箕扶獝狂兮捎魖䕫東方昇兮日照桑榆
君之來兮孔盖雲旗奠椒漿兮贊玉齍歌楚些兮
隂風颸待公不來兮心孔悲山之高兮水瀰瀰又
曰穹碑兮贔屭
天書璀璨兮表厥爵里臣之心兮誓以死逆人不靖兮
䧟於絏縲&KR0898;拲兮郎當閱時三載兮臣節彌彰從
張許兮慨慷公之忠兮扶植綱常
工部侍郎内閣學士周天成率男世俊眷晩生
陶熙謹以剛鬛柔毛致祭于
總督福建少司馬范公之靈曰嗚呼自閩疆恢復
以來士民商賈至京者每傳公之從容就義百折
不回後得傳來畫壁自序内云求死不易諷讀再
三不禁涕泗横流撫膺痛哭而不能自已也嗚呼
痛哉若我覲公者真不愧為
太傅公之子矣夫人之死生孰不有數然死有輕
如鴻毛或重如泰山者蓋所重在此則所輕在彼
也近日之世道人心若江河之東流日漸趨下求
其能維持世道鼓勵人心者千百年以來不可多
見如公者真可為國之忠臣家之孝子矣方公之
奉
命督閩也與余握手言别慷慨籌時固已知王事靡
盬不遑將母矣然豈意此一别也遂成永訣也耶
夫公之精誠足以格
皇上之知遇而不能迴屢辭之
成命足以使海外之人民向風慕義而不能消除反
側之心足以使相從之賓客戚友健兒僕隸輩感
公之仁服公之義相率視死如歸而不能使閩之
鰥寡孤獨征夫甲士免于鋒鏑之苦蓋公之所能
者誠也所不能者數也豈定數雖精誠無可如何
耶嗚呼痛哉以公之才之德而不能在朝為臯䕫
為稷契紹
太傅公之豐功盛烈而使遠去閩海僅為張睢陽
之齒顔常山之舌抗節殉難也悠悠蒼天謂之何
哉迄今奉
旨歸葬閩浙之人香花楮帛載道悲鳴如喪考妣洵忠
孝之模楷䢴家之光烈已視彼高牙大纛矜耀一
時臨難而奴顔婢膝偷生朝夕者果何如哉公亦
可以自慰矣
原任編修年家眷侍生沈世奕率姪男監督京
倉昇初安慶府儒學訓導旦初庶吉士旭初監
生朝初中書舍人曾頤謹以清酌庶羞致祭于
總督福建少司馬范公之靈曰嗚呼自古迄今為
名臣為良臣為忠臣其亦有幸不幸哉拓疆定宇
銘勲竹帛名臣也賡颺太平留微史書良臣也仗
義不回抗志盡節忠臣也古無有一人兼之者兼
之者自公始公為太傅公夫子之嗣當夫子佐
先皇帝創大業戡定海内居首揆者十餘年壬辰以公
年少捷南宫入舘選文章氣誼衣被天下凡
朝廷大典禮大著作得公言雖老成宿耆咸嘆為莫
及也蘇頲之風華竇儀之清介公無愧焉公於是
時可謂良臣未幾以學士膺
簡命撫兩浙浙繁疆其俗悍其民刁其盜賊城伏而
山鬭公下車甫期而俗習純民訟息盜賊乘墉竊
發者至賣刀劍而買牛犢而浙大治公於是時可
謂名臣先是督臣治兵撫臣治民
皇帝十有三年以撫臣兼領戎事而各省撫臣以勲名
上聞者惟浙治最故特
旨命撫治八閩重公權也公拜
表驅車莅治匝月而簡兵勢課農桑汰冗卒除苛禁
濱海郡邑喁喁嚮化公撫循之以紓
天子南顧憂誠今之方叔召虎哉獨閩地濱海游氛未
靖驕兵悍卒乘釁竊發乙卯三月之變遂羣起而
甘心于公嗟乎斯時也強鄰虓踞悍帥狼呼海水
羣飛三山土解獨我公以孤危之巡遠作被縶之
常山灑衣之血雖飛擊賊之笏已裂大星隕地白
虹貫天從容就義視死如歸古之忠臣殉國寧復
過哉越二年而全閩底定公之耗始聞公誠無負
於國無負於家無負於科名矣奕以乙未舘選恒
受教於
太傅夫子之門與難兄胄卿難弟蘇公諸昆季朝
夕過從於公則世誼也且戚屬於范於公又姻婭
焉每來京師
太𫝊不以微末而進之遂得負劍辟咡於公仰公
之道誼服公之勲名而今乃得灌灌焉言公之大
節若此嗟乎公幸而為臯稷不幸而為龍箕幸而
為房杜不幸而為巡遠幸而為韓魏不幸而為張
陸凡古之為良臣為名臣為忠臣者公以一身兼
之公雖歿可以無愧矣予屏迹里居不能效為位
之哭遠命旭兒以生芻魯酒造繐帷而致奠焉且
陳一言以代蒿里之慟虞殯之歌公而有知當鑒
予言而來侑乎
年家晩學生沈澍同弟沈上浚沈上錦率制姪
沈維賢維德維新維寧等謹以清酌庶羞之儀
致祭于
總督福建少司馬范公之靈曰嗚呼名世挺生曰
忠與良遇變則忠處順維良岳崩星殞變出非常
為國為民泪雨其滂忠公世裔開國元勲家聲奕
葉九戟十輪桓劉父子禮樂世敦李吳兄弟韜略
夙聞誕生我公登
朝弱冠金馬玉堂名高翰苑簪筆木天鳳視虎觀相
業趨庭箕裘早辦出撫兩浙德化若神人望霓雨
公澤陽春禦災捍患疲已福民載道口碑戸祝家
吟爰蒙特簡晉督閩中德澤普被悉與浙同謳歌
遍布白叟黃童願公久任永茂如松夫何一旦變
起不測泰山可頽白日欲匿嚙齒握拳噬肯從逆
遂被拘囚寒暑三易諸苦備嘗和詩維百視死如
飴心同鐵石文山叠山義至仁全一時殉難濟濟
多賢我弟上
章命不苟延國士報公追隨九泉斯風不朽懦立頑
廉澍等雲間布衣地聯浙治躬親德化乃在我世
幸弟入幕登拜有地公忽乘箕仰止何自柱傾維
裂哲人其亡躬雖殞矣名乃愈揚天地同久日月
爭光一身擔荷萬古綱常嗚呼哀哉生為名臣羣
黎徧德歿而盡忠倫紀是植氣壯山河神遊八極
遂有千秋何憾一息敬陳忱悃維香及巵磨鏡致弔
披&KR0377;些辭瞻仰靈幃拜而薦之為天下慟兼哭我
私哀哉尚
饗
巡視西城監察御史色克德浙江道監察御史
胡三祝謹以剛鬛柔毛致祭于
總督福建少司馬范公之靈曰嗚呼天地有正氣
必賴人以秉持扶植于其間而後能夀河嶽而光
日月故時平則正色立朝際艱則捐軀殉國忠良
無二道也方公以勲舊裔入侍宿衛登秘閣結契
兩朝開府越土吏畏威而民懷德濟濟乎臯䕫稷契
之流亞也暨乎膺閩疆之寄變起倉猝智不暇發
勇不暇決遂以區區一身拒大難而表大節夫常
山斷舌睢陽嚙齒千古而下赫赫猶有生氣人生
苦不得其死死亦何患然而公之所以處此者蓋
極難耳當公初蒞事時實營伍飭保甲明激勸慰
瘡痍清山海散島衆一切經營救弊之策非不深
且遠也假使公得耑城建牙倡明大義據搤吭拊
背之勢則可以不死假使公有同心僚友密謀決
策機不中泄而事獲先發則可以不死假使公鎮
撫既久德化既洽民心既固兵氣既肅猝然有事
若父母之呼子弟則亦可以不死然而公卒死者
豈劫火方炎數窮陽九而公實當其厄運耶抑天
特以忠孝節烈之事任之公使風天下而激後世
耶聞公自遘患以後羈紲者且三載晦朔已屢遷
寒暑復幾更草木之榮落虫鳥之毨革且數變易
于耳目間無論室家利禄之念可以展轉傷心即
有纖毫困辱憂懼之見一萌乎中必至紛紜回惑
而不能忍自非體道篤而見義決其孰能從容就
義而視死如歸者哉昔者
世祖章皇帝時督撫必以時巡行屬郡察山川險易訪
民間疾苦核下吏賢不肖以故權能統攝而奸無
窟藪自中丞不按部僅如郡牧守耑居一城耳猝
有不測強者一發弱者莫制公遂以智深勇沉
之身止與孫許同節而弗克若新建之檄各郡以
靖變難傷哉痛哉余讀公畫壁自序未嘗不推案
而涕泣也今世路方清伏莽將盡公櫬歸京邸
天子命大臣詣第哭奠撤
御前金椀以酬用顯公魂哀痛感過路此固
聖主之激勵風節乎亦足以見公之名赫赫天壤間矣
公復奚憾哉余之先君子受知于
太傅公而予以後起亦獲侍公同朝既公建節武
林余復以視鹺至素心相期惟在道義於公之殁
也余何敢作兒女悲顧深服公之忠壯大節為百
世師而嚮往九原私心又不能無惻怛也哀哉尚
饗
雲南布政司王繼文分守關南道興永朝謹以
剛鬛柔毛致祭于
總督福建少司馬范公之靈曰嗚呼世之言象賢
濟美不曰伊陟則曰望伋後先相望稱勿替矣迨
希文父子聲施有宋視伊吕稱嗣響焉不意千百
年後而能繩其祖武今古輝映如我
太傅文肅公為之父而有少司馬螺山先生為之
子也則文正公之後有忠宣文肅之後有螺山真
所謂後先相望世濟其美者歟然文肅公以佐命
元臣削平海宇為我
清正萬年大一統之業戡定膚勲視希文守成承平補
偏救敝不無難易忠宣憂讒畏譏雖頻瀕于險視
螺山之百折不回九死靡渝其所處之時之勢則
又有大相徑庭者焉嗚呼必如我螺山先生始不
愧為
文肅公之令子矣始不愧為文正忠宣之裔孫矣
真所謂後先相望世濟其美者歟至螺山表表大
節他日著之
國史則國史生香載之家乘則家乘增美談之鄉里
則鄉里分榮傳之天下則天下之人皆能口誦之
心維之無不飲泣揮涕嘆為千百世間所僅有之
竒節至烈余雖欲臚列一二其又何能更僕不飾
之辭侑以雞絮公靈爽在天尚其鑒子鄙衷
眷世弟洪士銘謹以剛鬛柔毛致祭於
總督福建少司馬范老公祖之靈曰嗚呼公其可
以逝耶維天有星公固星之歲也歲星明而萬國
屢豐公則隠矣地有河嶽公固嶽崧高而河海宿
也羣望于焉拱向江漢于焉滙宗公則頽而潛矣
夫惟其降精而作配也生有自來故應昌期荷
帝眷而文章遭遇動出非常作用猷為烱垂奕世是以
兩朝贊翊光昭史册越閩屯蹇大著經綸則公之生
固所以成一代風雲弘萬方霖雨而其有生也為
不偶亦惟其隠曜而頽潛也逝有所為故遭盛隆
歷險阻雖境遇不齊處心惟一歲月彌久閱操彌
貞則公之逝也關運會升降植萬古綱常而其逝
也為不朽不朽者何立德立言立功公之德則父
子作求矣公之功則閩浙永賴矣公之言則正氣
長歌矣然則公雖逝未嘗逝也不偶者何曰勲曰
勞曰伐曰閱公之勲世奠社稷矣公之勞世司論
獻矣公之伐世表東海躬勤南服矣公之閱對揚
四帝弼亮
兩朝矣矧卒以志節竟是公之逝賢於生也我聞在
昔宜望歸而周興蕭張用而漢熾段顔奮而唐延
趙李存而宋固公又可生不可逝已嗚呼公知自
重其生以有為故尫贏偃息不以趨順為敬而密
勿靖共必致其君於堯舜公惟不自愛其生以殉
國故蓽路藍縷豆區釜鍾以甦浙民捋荼蓄租卒
瘏盡瘁以救閩弊而見危致命成仁取義不必其
身為禹臯公惟不苟處其逝故雖絶文山之粒鼓
常山之舌必偕節義以歸全天惟欲善公之逝以
長存其生故不逝公於甘露罘罳之日而逝公於
雪夜淮蔡之頃不逝公於倉皇激烈之會而逝公
於嘯歌從容之後間且戚屬殉難百夫景從義士
同心萬里歸瘞壁上千言麟經並旨浩歌四㐮風
雅希聲公賫此以逝亦云富矣荷我
皇上郊迎有念莅祭有典䘏孤有悼輟游有詔公奉此
以逝亦云榮矣嗚呼公之未可逝者關天下安危
之數四方治否之機而公之皎然以逝者示千古
綱常之正立萬夫廉恥之防顧天下民望公如望
歲焉天下士仰公如喬嶽焉天下師旅吏士山林
草澤之衆望公以順流容蓄焉公終不可以逝也
而悖天道違帝命絶人紀辜民望摧士氣欲盡驅
山林草澤萃為已淵藪者必欲逝公而後快公亦
遂殺身報國見危授命歷百折而不悔不可逝者
而竟長逝而不返也嗚呼痛哉尚饗
清苑弟郭棻為文焚于柩前曰嗚呼
范二丈死矣乎初聞閩變時棻逆知公必有此一
日也知公必不從賊必激烈而罵賊賊必憤恨而
殺公也繼聞公果不從賊果激烈而罵賊賊乃不
即殺公而幽拘之棻于是哭之兩日夜繼聞不食
六日而死又曰七日而不死棻于是哭之一日夜
繼又聞公之部曲將某者密結賊巢中之不心附
賊者圖賊以反正謀出公於禁室其事洩遇害因
及公棻于是哭之竟日繼乃聞公死其害公之人
害公之地與日月鑿鑿乎可指矣棻于是與公之
諸弟哭之半日嗚呼聞公凶問之早也哭何以
長聞公凶問之遲也哭何以短棻之心公之知也
奚至今日而縷覼以告公乃復不禁其縷覼者非
第為公告也古來忠臣烈士轟轟烈烈者如顔魯
公如段太尉抗節不屈罵賊擊賊以至絶脰斷舌
而死迄今讀兩公傳者孰不嘆以泣使公而死與
等也不過與二公而三耳棻以是日以繼日夜以
繼夜而哭蘇武陷漠北吞氊囓雪備極苦辛及生
還漢以特牲告諸廟千古隻傳使公而與武同也
不過並武而兩耳棻以是哭之一日夜李懷光反
唐石演芬使其客從賊中詣行在告之約師來已
内應客不密而演芬死使公之部將似演芬也雖
旤及公不過與演芬同惜耳棻以是竟日而哭卒
乃聞公被執時渠逆不敢親見公公對其座罵對
其黨罵一日一夜吻燥舌乾而賊不遽加害及釱
拲被體九鎖郎當公仆地下喉齒間猶錯錯有聲
是不必斷舌也而烈于顔不必擲笏也而憤于段
被執之歲月公少于武者十三年然武堅而公憤
也武嚴而公貞也武念念圖歸而公心心矢死也
愍于武矣演芬為懷光義子憤懷光負股肱之任
也亦不顧心腹之託公之部將則反正也其事雖
不成天地皆震動逾于演芬者數倍矣嗚呼世之
人讀書考古遇忠孝節烈之美未嘗不思效之恒
千百人不足以效一人公乃以一死而兼數美真
可謂孤行于天地横絶于古今者乎公蓋未嘗死
也庸第未嘗死宛然生也且逌然長生也夫人之
哭哭死者耳詎曰哭生詎曰哭長生棻之對公諸
弟哭之半日得無見哂于冥冥乎頃于柩至之日
棻又迎而慟焉此則何也棻與公三十年肺腑之
交道義之契平生久要各期有所豎立于天壤間
原不欲靡靡而生泯泯而死公而今邈乎其不可
追也棻寧不自愧乎愧于公寧不哭公甚愧于公
所以慟哭公而今而後棻不復哭矣忽而哭之兩
日夜忽而哭之一日夜忽而哭之半日忽而徑不
哭棻豈狂人病子乎棻之心公之知也嗚呼棻愧
矣棻愧公矣
愚表兄李之粹表弟李之華壻李維翰謹以剛
鬛柔毛致祭於
覲公表弟之靈曰嗚呼余於表弟之抗節而死也
不禁幾為西州之慟也蓋哭吾覲公弟則哭吾
文肅公舅父也舅父撫余兄弟如子覲公則兄視
余而弟畜余季今其匶將行矣余越在官守不克
執紼以導廣□擬修誄者之詞使余季告於靈幕
之次嗚呼筆未下而不覺淚已淫於紙也蓋哭吾
覲公弟則哭吾
文肅公舅父也方舅父之住世也以開
國元勲
賜閒别第余時同伯子胄卿表兄及覲公諸昆仲侍
杖履承顔色聆提命其或命之坐也則以齒蓋視
甥與子均也以故鶯堤柳陌東墅飛觴詩社文規
西園坐月雖小風雨未敢寒也舅父聞之則懽甚
嗣余有四方之役舅父以丙午之歲遽騎箕以升
及余歸來僅撫棺一慟而屬纊之時未得一啓手
足一親含殮其終天之恨與怙我者又何殊焉迨
後此出彼入宦轍靡常視平日聚首之懽已有今
昔之異然郵筒往來猶可以歲時計也而孰意變
故陡發駭天慘地其生死離合之痛遂至今日如
是之甚哉故余哭吾覲公弟則哭吾文肅公舅父
也去秋九月中旬靖藩復效革面余奉
檄巡視閩驛因潛為覲公歸骨計然自仙霞以抵三
山其孑遺之潛伏山谷者詢以故總督事則惟有
揮淚滿面而遺骸迄不可問然余讀覲公遺稿中
有所謂武夷子者遂心儀其人第勢在倥偬不便
推問時閩中所遺僕人婦女輩尚百有餘人余痛
其無依且恐多糜公帑因買舟載之歸嗚呼沙明
水淺夜靜風寒其悲悼故主也聲與霜角爭哀其
怒詛仇人也氣與丹楓偕碎維時有同逆者其舟
適相上下欲就不敢欲避不能但閉窗固纜以聽
余痛悼之餘竟不覺為之掀髯一快八月十五日
余復奉有查塘之檄舟行不數十里忽心動不可
支遽命返署而所謂武夷子者適在門焉亟進詢
之覲公之遺骸至矣余不覺失聲大慟曰覲公遂
至於此哉因立遣幹僕偕武夷君北上比至時不
四五日而家人舟亦至先是覲公被執時絶粒至
八日困憊昏憒其辮髮遂為左右防視者所斷覲
公憤恨之情形之於詞因並歲時所剪指爪合而
藏之覓便命家人收貯蓋自分必死其骸骨必為
敵人所毁棄而此僅存之爪髮或可歸附於先人
之隴也家人故廢閹賊不為防舟至時爪髮亦達
焉而窀穸之期遂與遺骸並厝嗚呼方逆之致死
力於覲公也蠆毒所極亦何所不至而不意覲公
之骸骨依然在也覲公之爪髮依然在也全而受
全而歸也賊亦如我覲公何哉雖
褒忠之典不無少稽而
主聖臣忠久已
簡在覲公亦真可無憾苐匶行有日而
堂上霜慈尚有知有未知焉其知者氣盡血枯方
痛其子之死有餘慘而不知者千籌百念還冀其
子之萬一歸來此種苦趣其何堪耶回憶東墅飛
觴西園坐月之時真同隔世此所以哭吾覲公弟
則哭吾
文肅公舅父也
門下舊屬慶都趙之鼎謹以庶羞香楮之儀敬
告于
覲翁范老夫子之靈曰世之言感恩者輒矢之石
爛海枯世之言赴義者輒矢之陷胸灑血鼎于公
殆將何如哉公之殉節封疆也如星隕天如嶽頽
地茫茫六合浩浩長存鼎雖欲勉事揄揚猶之乎
炙日以加紅浴月以加白也獨是鼎始綰半通投
跡越嶠田荒丁散賦重糧逋民于斯際如居敗屋
面面皆風如負積痛節節是病吏于此時如衣敗
絮行荆棘中動即牽碍不可振拔鼎欲自劾去者
屢矣不謂公哀此癉人遂及勞吏具剡者原未識
面受知者並未呈身迨鼎視鹺循海再續舊遊而
公萇血段髯遂傳凶問六橋新柳猶欣向日之榮
三竺高松如見凌霜之槩湖西漾勾留之字孤山
殞處士之魂而北海云亡東平告盡徒騎傳餘藁
驛奏留書而已嗚呼痛哉鼎將何以為心哉夫玄
冬雪虐松節彌堅黑夜風盲草心獨勁公之素履
固已自矢顧幕下諸生庭前臧獲詎知大義或解
偷生乃皆奮節捐軀見危致命是知殺身取義摧
逆賊之鋒立懦廉頑鼓士民之氣
王師南下奠定八閩念公殉節封疆爰舉
褒崇曠典豐碑贔屭長昭
御筆之光牢醴紛羅特出
上方之供公可謂生也有為死也得所矣鼎筮仕越
江備員宇下念召棠之蔽芾哭也有懷歌楚些而
凄凉魂兮不返嗚呼痛哉鼎將何以為心哉尚饗
門下士許旭謹揮涕作文昭告于
總督福建少司馬范公之靈曰嗚呼旭之遇我公
也則以辛亥之冬善伯魏子以得計善退委其事
而去予時初離章句錐刀佐史之事全然未知公
有所屬輒以意揣或幸而中即有未中公亦不深
責也三月以後予稍稍習知公輒喜然予性疎率
少不拘檢見貴人狂態畢出尤好酒易言公初異
之後習而安不甚怪而公亦善飲見幕中人齷齪
拘謹翻不樂而以予為佳公喜作詩見予詩輒愛
見予行草諸書未嘗不嘖嘖見賞以是遂莫逆于
公在浙者三閱歲復相挈入閩卒無間言者實以
公愛予之深覆予之拙諒予之愚且朴而無一毫
之欺公也嗚呼予豈料我公之遽隔而遂不復相
見乎公入閩之時閩勢已壞福州兵餉缺至三月
興泉漳缺至六月不獨肘腋堪憂方且脱巾慮變
公當食不食當寢不寢蓄靴刀一尺置諸床頭燭
盡酒闌浩歎數聲引以自擬予從旁黯然唏嘘不
能仰視至今思之恍然如在目也自甲寅正月十
一日聞滇信後釁亂將起已知事不可為公籌策
已定欲暫出省城南駐興化集四鎮之師招提督
海澄之旅會兵于莆以觀省城之變檄已四發定
于二月十二日起馬予先出幕不知何以中格嗚
呼痛哉予于癸丑南行時中途患疾下血數升委
頓幾殆因而辭公公堅欲予入閩入閩二月予疾
復發因而決辭公乃百計相誘託衡玉李君挽留
婉切直至正月晦日始許予歸酌酒祖行一而再
再而三飲至五更猶未忍已語而泣泣而憤憤而
復泣相戀執手如是始罷予于二月二日方歸嗚
呼豈知即為永訣之日也哉公名在天下節在史
冊丹心汗青自當彪炳千古無待予言特以門下
鮿生白頭垂老受公之知纏綿隠痛無以報公更
愧一時遽别不得如留山幼譽諸君相從㩦手于
九京也能無臨風隕涕而不能已乎謹采江芹陳
簿醴為位而哭公南望嶺雲北瞻燕雁公其有知
庶幾迴翔而來格乎
門下布衣清苑劉可書謹以蔬果之儀致祭于
總督福建少司馬范公之靈曰嗚呼可書何以哭
公哉公以元臣令子登進士上第年未逾三十參
知密勿大政及出撫浙江諸軍事
皇上臨軒親遣慰勉特深下車甫期月威惠大孚凡所
興革施為無不克當
上指故一時督撫大寮
陛辭日每正色飭之曰爾欲作好官耶當如范某嗚
呼公得君矣迨晉公專制七閩
命甫下諸墨吏望風解綬去藩下諸將弁故虎而翼
者也皆失色相戒曰范公來我輩當自戢遂鼠伏
莫敢喘息而浙民之哭送者盈途閩民之歡迎者
載路嗚呼公得民矣滇南干極閩逆乘機竊發報
至都
上震驚曰范總督死矣必不從賊乃自被難以致結纓
三年猶如一日也公終身之事畢矣嗚呼公之事
固畢矣而可書則何以為心哉余昔落托長安如
馬周之在客邸地老天荒途窮日暮蒙公金勒錦
韉顧盻成飾遂與魏李諸君子同坐揖客之次公
諸幼弟復問字於余余恃一日之長盡所難盡每
于燕坐之暇過為知已之言而公不以我為誕也
故至今盈臆之私不能自抑淚從腹落而不知悲
之何從不謂公就義時而爭死以從者乃在素未
從遊之嵇沈輩與夫臧獲之細健兒之雄也余與
魏李諸君子反飄然事外田横有客當解笑人矣
此余二三年來所以展
文肅公墓草則儼如從公卜地牛眠時也履東皐
花榭則儼如從公同登遠眺時也至於松臺片石
久已就荒而三徑之餘吾廬尚在此又余之所以
每涉西園輒不勝匣留彈劒床積殘書之感也哭
公之詩遂已盈寸然未敢出以示人也迎公之喪
與公弟蘇公先生久有成議然幾為束裝未敢就
道者稽於時會也今許武夷負公骸以歸妥厝有
日余不能復有效於公矣惟為公搜緝遺文詳加
校訂彙成全集夀之棃棗俾後之人讀螺山先生
稿即悉公始末然公忠孝大節光昭星漢天下文
章莫大于是矣又何須此枝葉為但余小子小人
也舍此再無可以申知已之感先生有靈必不以
余言為枝指也
宗末雲威率子能洪能濬姪孫與賢謹以剛鬛
柔毛致祭于
覲公少司馬之靈曰吾人生平所學求其為聖賢
而已聖賢之道以仁義為本仁義立故為子成孝
為臣成忠總期於心安理得而止孔子曰志士仁
人殺身以成仁伊川程氏謂實理得之於心故捐
軀隕命實見得生不重於義生不安於死則吾今
日聞
少司馬覲公之訃而竊以聖賢之道律之不當復
以生死異途哭之也當
覲公之駐節八閩也慷慨激昂吾知其决策制勝
早已預有成算矣迨乎紀綱乍布而海外行且歸
誠惜乎事出異變禍生非常山河帶礪一朝反覆
於時
少司馬計不反顧誓以身殉而豈意其受制於敵
人之手哉乃拘囚三載心如鐵石既不欲安其頃
刻之生又不容決其一日之死怒髮裂眥痛心泣
血古來守志抗節之人莫有過者幸而天心厭亂
藩服歸正而竟不能留不屈之身以更圖其有用
何其痛也夫生死大關節決裂在一時然要之平
生日用間事無大小皆欲即於義理之安然後當
生死之際庶幾不差所謂臨大節而不可奪者其
功夫得力在未有事之先耳以視
少司馬由學士而撫浙其良法美政皆以實心行
之則其平常應事無不合乎義理之正故其死也
安然受之而不疑豈非聖賢之道於
少司馬無間然哉迄今自浙際閩萬里之内家家
痛哭而予獨以為死得其正無愧於為聖賢不當
復以死生異途哭之矣然情不勝哀且旋復淫淫
不休也漬酒以為之祭其亦含笑而受之
附䟦
嗟乎(勲)奚忍言及我兄哉我兄孝友性成自讀中秘書
洊登閣學數以體弱善病不任職先文肅趣之嚴力
疾入署常詢其每飯幾何疆以能飯對然實不飯也嫡
母太夫人適遘疾旦夕親奉侍藥飲衣帶不解者浹
句所母愈而子骨立矣其事伯兄也肩而隨有問則起
立而對出告反面一如所以事先文肅者而視諸季
也提㩦篤誨甘苦與共先意而曲體之疾痛疴癢相關
如一身也由今以思我兄誠天地之完人矣哉至於天
資敏妙十行並下自具慧根又不係好學之不倦也(勲)
不幸而不獲事兄以終老亦何幸而得厠身我兄之弟
以竊名當世哉兄之大名成矣大節立矣三不朽著矣
國有史家有乘天下萬世有清議(勲)復奚言祇揭其一
二大端為世所不及知者以誌愛慕效法於勿衰云弟
(承勲)抆淚頓首謹䟦於滇雲制署
范忠貞集卷十
