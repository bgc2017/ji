范忠貞集卷九
清苑劉可書編
挽歌
哭范覲公少司馬死閩難魏象樞
風高范老舊家門血灑巖疆報
國恩兩浙清名垂竹帛八閩正氣塞乾坤潮歸南海
蛟龍泣月上
東華劍履存青史千秋今日定
九重早已鑒忠魂
挽督閩范侍郎抗節殉難梁清標
如公忠孝自家傳三歲幽俘瘴海邊欲奉金甌還
帝闕那堪鼙鼓動蠻天孤臣獨蹈危機日信史終書盡
節年留得繐帷霜月冷幾回流涕武彛篇
其二
列戟門間劍珮虛握拳透爪更何如同仇幸有田
横客絶筆猶傳蘇武書萬里傷心摧羽翮九原遺
恨矢鯨魚纍臣氣作山河壯夜夜忠魂繞
玉除
哭范覲公制府殉難李霨
壁上何人字千行血淚深雲雷迴世運金石鑄臣
心厲鬼他生志明神此日臨魂招知易返夜繞白
山岑
其二
淛水移風效閩天未雨謀徙薪時已晩裹革志終
酬石立中流柱霜凌勁草秋有人藏碧血萬里慰
松楸
挽故中丞范覲公祖臺譚宗
五載深仁淛海填忽然鐫裂嚮閩天野夫隔面腸
猶斷春草無心涕已漣痛毒天親垂
觀闕從容大義滿詩篇不堪咿啞南歸鳥片片西風作
杜鵑
天道歌(有小序)洪士銘
康熙丁巳七月十二驟聞閩舊撫軍劉秉政
暴殂於是知有天道歌以志慨兼哭范覲公
侍郎
七月初旬若個熱正為孤臣著竒傑天公網漏終
不疎地軸流分總歸轍隂陽倏變等烟雲隠睍飄
消見雨雪虚空獨轆如轉輪冥漠相將有剞鍥去
歲方窺北斗高今朝忽乘西風滅璇霄曩夜赤城
霞璚宇千秋碧藏血(前後數夜赤霞徧天南望之有鬱怒氣)范緌不
傍蝉冠榮耿介何如雉經决(范公累縶三年竟冠國冠以死介當讀為)
(介紹之介)尚方匣底龍猶鼾下里聲中泉已咽更憶狂
颷酉旦吹旋驚怨氣辛旬結(劉殂以酉日辛旬)樞密競詡
黑頭公(樞密彼偽官名)召記應羞白玉缺悔不同興秦國
師無端却遜常山舌池頭樂奏暗傷心大窖旄零
空仗節季布然諾今則無侯嬴秘計竟當折婦女
肝腸儘不同男兒意氣遂輕裂(閩變將萌藩母憤死變後婦女殉節)
(較多于男)縱恃移山勢欲旋應憐疋素情經湼三韓鶴
唳海青飛七閩鵑啼猩紅啜冥路仙霞逢故人(指范)
隂房鬼火繫新碣當年捩臂肯同心(誤捩劉臂解出范公畫壁)
(序)轉瞬蛾眉猶可說嚶鳴恁弗附遷喬蜮影終甘
潰蟻穴一劍酬恩雖則難偏言賣友亦何屑(亦出范公)
(自序)清漳葉李咏歸遲捷徑終南勞計拙不識深淵
厲揭人寧辭末路惜乾鱉昭昭不悟待鐘鳴汲汲
垂休任井渫古昔捐生取義殷兹廼事讐銜恩蔑
君親授命豈尋常近遠流芳爭耄耋五柳微風亦
足師三年坐卧並非褻從來利鎻與名韁惟恣窮
竒共饕餮盛世明良金鑑懸清時旻昊冰壺澈醇
深不露丰稜全恥怍由中揚厲切象鼎神奸各賦
形燃犀鬼物奚遺孽睢陽為厲本滅賊檜樹名同
終受批莫訝循環天道疾胥由倚伏人謀抉平居
幸念矢忠貞際變須存好轟烈千秋正氣幾長歌
械鎻香吹尤冠絶食禄投艱引避難傾人利已迴
身畷朝家待士豈云薄海屋輸誠胡自别豪俠奸
頑等性成龍鱗虺蜴並天設填胸請質武夷君偕
作雄風歌駟驖咫尺寒威摇五嶽星河洗盡欃槍
滅(武彛閩名山有神曰武彛君范公蒙難以來有泰寧人許鼎為耿將校心義范公每扶掖照護)
(之公作武彛曲以贈之)
哭少司馬
范覲公制府閩變死節三韓朱士傑
慷慨勤王檄昂藏正氣歌竟投夸父杖遺恨魯陽
戈扼吭生何有穿齦憤不磨武彛堪並峙千古共
嵯峨
其二
逆賊終須滅椎心失杲卿三年士論定一死相門
榮天網非疎漏人情急蕩平睢陽遺事在青簡照
孤檠
聞變遥哭制府范侍郎許旭
天道茫茫理數微英雄詎忍託知幾提矛躍馬心
何壯破浪乘風事已非家國有懷天地隔干戈莫
定信音稀三千里内家家哭豈獨浪江一布衣
其二
迢遞關河斷雁鴻傷心無限夕陽紅回思草檄停
杯處已是横刀喋血中兩月便從生死隔三山無
復笑言同摩挲燭畔看靴刃一哭今宵寄北風
其三
仙霞井畔路漫漫遥望天南涕淚殘坂折驚心方
躑躅機危間髮敢盤桓(予以二月出署)九原有恨餘青史
三踊何人僅素冠回首同時琴劍客生還獨一董
庭蘭
其四
二月春深雁影稀沙明如雪照寒磯但知鳥逐蒼
崕喚豈料虹隨白日飛客夢霎驚箕尾隔天心潛
覺斗牛非徐無老向山中宿追訴平生淚滿衣(徐無)
(山名見田疇傳)
丁巳冬再入閩中過范侍郎舊駐兵處
寒溪蕭瑟北風哀重過龍驤舊壘來千里寒雲空
結陣三年碧血未成灰當空雁影愁中度無主梅
花亂後開身逐天南忘歲暮故園回首重徘徊
延津感弔范侍郎
叠叠青山在眼前可憐此地滿烽煙征濤拍處餘
千里戰壘消來僅一年歲暮隂陽殘臘盡天涯書
劍客愁偏蛟龍風雨延津過回首司空重黯然(司空)
(張華也用雷煥劍事)
戊午春范侍郎家人迎載空旐北歸時予在
楊中丞幕中不能追送望而哭之
三年此地又重來峴首茫茫墮客杯劍履已歸天
上去風煙還見海邊開垂頭僕馬迎空旐含淚賓
朋望舊臺陵谷不殊人事變屠龍射鱔轉生哀
戊午夏日登釣龍臺遥望制府舊署追哭三
首
秋風凜烈一登臺毅魄遥從天上回賊難不勞摩
利護(摩利支天經云王難護我賊難護我水月師手授制府)國殤空抱左徒
哀靈旗半夜歸燕市碧血千秋照海隈絶命萬言
遺恨在長空烈日起晴雷
其二
浩氣三年塞滿空一朝白日貫長虹節毛落盡憐
蘇武爪髮存來哭魯公瘴海自今歸絶徼朝廷有
日䘏孤忠老生記灑臨岐泪磨盾猶經五夜同
其三
躡屐重臨遠鎮樓烽烟回首淚交流降王崩角重
為將(是時耿逆領兵住潮州)都護苴茅再拜侯風捲籜飛關
塞恨雲興蜃變海天秋空餘一片孤臣骨布裹歸
來葬故丘
南州李與偕重至吳門仝哭范制府
談笑驚看帶綬光故人今是紫微郎三年書劍征
塵隔千里烟波别夢長雲渺碧天迷葛塢霜凋紅
葉滿吳閶大梁門下同為客執手唏噓泪幾行
夜泊江山縣感懷
日暮荒烟馬背遥驚沙撲面兩蕭蕭空城宿處人
三戶殘角飄來月半宵往事依稀如夢記征衣顛
倒欲魂消白頭南去重趨府知已天涯痛寂寥
哭范覲公清苑郭棻
驚傳閩賊殺忠臣老友心摧血目瞋一死于君原
易事五倫斯世有全人長虹夜結昏江海刦火灰
飛泣鬼神聞道
九重深震悼中朝誰不淚沾巾
甲寅十月十六日聞范覲公閩中消息
不死知君志已違郎當况復虎狼圍三更對雪思
平蔡萬里因風望采薇此際何時忘魏國幾回有
夢到萱闈無衣未許書生賦老友闌干血淚揮
奉挽制府螺山公十首上海范青
憶送旌麾到百樓燕南趙北便千秋思親併作傷
時淚之鎮翻同去
國憂萬里
君門爭咫尺半生家計足浮漚今來重聽蕭蕭水變徵
聲中咽未休(癸巳秋八月送公之閩别於雄縣之南易水上公時多感慨憂時之語比)
(戊午夏重過其地而聞公櫬已先北歸矣)
御衣寬窄趁身輕
天廐花驄蹀躞行羊坂何人悲短馭鯨波欲蹈請長纓
(公時唯欲立功海外)兒童競識君侯面魚鳥皆啣故主情(過浙)
(江迎者一如送者)回首西陵松柏路可憐歸骨竟誰迎(籝骨)
(悄過人莫之知)
水下䍧牁五嶺連漢家南塞故依然怪來莊蹻思
兼楚豈料無諸首事滇半壁支須千仞水中流泛
失一壺船推原禍本憑先見三復當時痛哭篇
節鉞無靈弮亦空霜戈揮斷染輪紅封疆事大捐
軀細叱咤聲微罵賊雄縮地安從尋某澤仰天祇
可訴冥鴻
君親有淚揮何處辜負三年飲血中
歲久成髠不醉髠(公在纍中自稱髠翁)亦多瀟灑亦煩冤懷
慚戴履
君兼父貽累綢繆弟及昆月下冰魂燈伴影(雖在幽繫時有寄懷)
(花月之篇)雪中鴻爪炭餘痕(以炭煤畫壁成稿)斕斑吐盡常山
舌一卷詩成白日昏
叠嶂盤谿烟霧霾曳兵臥鼓壘將開軍前未繫降
王組幕下先飛使相灰無路瞻雲歸鶴表何年澆
酒釣龍臺度師枕席空天險似閃靈旂毅魄來
從君而二願何甘祇為生平一事三母在許人仍
孝子身亡不死是竒男窖中節嘆旄全秃畫底容
嗔髮半鬖眼見四凶相舞蹈從容請劒尚懷慙
腸斷淋漓絶命詞四方上下竟安之土花蝕盡紅
殷繡蒼蘚抛殘碧燐疑沙漲射工摇舌喜門扄罔
兩撼環窺人生但得名垂後有骨何須不朽為
丞相原頭落大星飛飛丹旐引前汀死依關塞神
猶鞏哀感山川地亦靈晩笛一聲雲漠漠斷琴何
處磵泠泠幾行未畢平生志留與他人為續銘(戊午)
(秋葬公骨于懷柔山北塞下余與執紼之役)
宿莽賓朋幾個存蕭條不復舊平津頗聞談虎驚
前轍爭敢呼牛屬後塵夢到青楓長有恨尊開白
月為誰新炙鷄過酹公知否十九人中是一人
哭幕府范司馬清苑劉可書
開國功名誰荷薪瀋陽家世有竒人光分東壁圖
書富(公弱冠官中秘)節建西湖桃柳新(出撫兩淛再遷督閩)自信敬
官成孝子原來厲鬼是忠臣乘風破浪何年事一
夜塵飛閩海濱
其二
星羅碁布拱金甌首禍無端况效尤賴有孤忠甘
百折屹然一柱砥中流偶乘狂颶奔封豕那得終
朝坐沐猴天道好還應不爽幾曾疎網漏呑舟
其三
諸軍北至渡如飛旗鼓山前大合圍捷奏午門宣
已再家書三月望中違孤臣幾化原頭血慈母猶
縫歸日衣黑塞青楓魂路遠可能有夢到萱幃
其四
公幽禁中忽防卒喧傳曰樞密使相訪公
佯問曰是何樞密來訪誰耶及見徐顧防
卒曰原是劉撫軍公械杻被項肘兩卒扶
之下床劉且前且揖方欲有所陳說公奮
足力蹴之劉狼狽失故遂仆地左右掖之
以出公笑曰諸逆無道旋即誅滅余一擊
之力似不可少
迷離側首望旌旗耳畔何人問故知名刺驚傳新
鼎鼐衣冠儼附舊龜兹擊凶奮笏睚為裂撾叛揮
旄節可持獨是伴身無一物但憑破革褫頑皮
其五
相看無用更欷歔正氣常存與太虛一夜黑風吹
鬼國三年高枕亦吾廬(李過庭先生取杜句為公題齋額)敝衣破
帽朝元日棘室泥墻拜歷書劫火何曾灰勁骨人
生到此始無餘
其六
逆忽使人問曰公在杭時聞與水月和尚
曾往來今來閩彼有何言相囑耶公叱曰
吾家世孔孟從不與若輩為緣忠孝大節
豈死生利害所能奪耶即彼緇流稍有識
者亦必以忠孝勸人豈肯妄言禍福歸語
爾主自尋生路無取族滅也
坐破蒲團誰問津垂眉低首憶前因現身說法惟
忠孝覺性長明是子臣妄謂山頭能起浪幾曾海
底會揚塵野狐墮落憑而趣慧業文人自有真
其七
徵書剛自被南荒便欲開門齎盜糧只道蝦前依
水母那知雀後伺螳螂朱浮識鄙遼東豕蘇武名
高海上羊多少受降城下士一時揮淚白雲長
其八
笳聲隠隠鼓闐闐想見孤臣開笑顴犀甲三千臨
瘴海降旗一片赴樓船投鞭但祝公無渡折簡應
知我自然敢說主人不避客井蛙從此始知天
其九
三年一室足塵埃憤逐城頭畫角哀聞說師從六
月出果然碑到百蠻開軍中范老今何在前度劉
郎剛又來燕麥兔葵空惹恨春風不復越王臺
其十
百年身世會須終常把臣心對碧空總是繁霜摧
勁草肯同落葉舞迴風埋屍原擬龍興寺濺血誰
收虎口中惟有無諸城上月夜深猶照土花紅
其十一
再來四十二春秋住世猶如出世儔(公官中秘時常靜坐竟日)
(讀書外一無嗜好)已解勞生爭似死何妨厚德反為讐(耿世)
(爵幾斬文肅公因其先勞力請延之)老人痛徹千行血少伯難迴一
葉舟說到
君親恩便重可能諸有等空漚
其十二
無問長鞭與短垣須知帷蓋亦
君恩兩朝尚主兄同弟異姓稱王祖到孫環海旌旗雄
趙尉孤舟風雨助章惇可憐戴土生春草夜夜空
山啼斷猿
其十三
軍門鼓角曉塵開羽扇高張褚彦回遂有山狙充
劒珮全憑海蜃壯樓臺誰言獸困身猶鬭縱化鳩
形眼亦猜寧死秪憐袁景倩石頭城下水聲哀
其十四
強將優孟餙衣冠剛得開場興已闌可笑暴公多
面目那堪叔寶少心肝誰無一死終難避各有平
生總不刊欲弔忠魂何處所青霄明月滿長安
其十五
中流擊楫小横汾歌舞濃時飛彩雲舊日河山新
屬國再膺茅土故將軍朝廷祝網原宜闊俊傑規
時果不羣只是硜硜徇義者一抔無處覓孤墳
其十六
何處飛空六月霜孤臣血碧斷雲黃明珠翠羽來
南海白日青燐覆北邙豈有操戈讐
共主還令執挺長降王憑君
密詔求遺骨應薄當年陸賈裝
其十七(時有以不即死議公且譏其制變無術者故拈此)
應知天意篤忠貞不死何嘗累子卿直使三年節
益著故教十日餓猶生時逢異變無竒策事有常
經惟至誠始信當時文信國小樓風雨度殘更
其十八(聞公遺骸尚未得共六首)
逢人不敢問遺蹤恨到傷心惟拊胸日壓孤岑餘
落照風迴大壑響哀淙看來世界羊腸險何處人
間馬鬛封正氣歌終臣事畢武彛三十六高峰
其十九
知君一死等尋常報國何妨即國殤金玉終須出
墓道衣冠或可永桐鄉魯公爪髮原應異子敬人
琴豈竟亡幾欲招魂招不得青天無語月蒼凉
其二十
慷慨無勞賦大招殘雲兀自住山腰路傍何處麒
麟塜天畔遥看螮蝀橋氣挽銀河洗甲胄夢麾金
鉞戮鯨梟傳來跨鶴東歸約何日將軍夜度遼
其廿一
驃騎遺營草木深陣雲屯處氣蕭森須臾不定風
塵色萬古常然天地心裹骨豈難尋馬革藏舟原
不問牛涔相逢無限山陽淚慟哭英雄徒滿襟
其廿二
思君幾度夢難安四壁悲風旅夜寒生敢當門真
勁草死猶光國是祥鸞一碑無愧誰題墓百行能
終此蓋棺月落屋梁燈半滅糢糊頸血未曾乾
其廿三
碧血當年委碧叢九原今日又春風誰來樵徑歌
晞露秪有松阿棲斷虹十載恩深同杜牧千秋義
重愧臧洪獨憐越徼竒男子(為武彛子許鼎也)生死孤臣
患難中
其廿四
讀公畫壁諸遺稿得五首
壁稿鈔來如斷銘水聲嗚咽向蘭亭千年浩氣凝
虹白一代忠經續汗青筆陣霜飈摧落籜墨濤高
屋注寒瓴曲終掩卷神猶悸風雨蕭蕭走百靈
其廿五
一字一椎一寸心不知是哭是長吟連聲和淚浮
毫出帶血拖魂透紙深鬼泣大文舒日月人藏點
墨重球琳怪來鏡裏頭鬚白滿屋風霜吹短衿
其廿六
每把遺文即泫然庸奴直是罪通天席前狂士三
撾鼓萬里孤魂一縷烟不盡低佪無限意誰能長
誦到終篇客心何事重悽斷落日西風哭杜鵑
其廿七
依稀紙上見鬚眉蔑視羣凶真小兒筆到誅心方
痛快詞當絶命自淋漓只聞山鬼燈前嘯定有湘
娥簾外悲石室人來爭墮淚巋然四壁峴山碑
其廿八
萬里征鴻久未還霜毫何自照秋顔詞疑斷缺因
聲咽字類凋殘是血斑無數大文藏碧海偶留片
石在寒山他年應復求遺稿莫止青光寫百蠻
其廿九
文肅公真容賜自
内府公自浙涖閩皆恭懸官署朝夕瞻拜罹變後深
以毁棄賊手為憂畢命時猶囑好義者代
為收藏然宗臣遺像巍然賊見之皆羅拜
不敢犯
元老投簪返碧岑
詔圖黃髮代
丹箴三朝儀表東山屐萬里慇懃寸草心高閣瞻襟
神奕奕空庭留響晝沉沉宗臣遺像人爭肅只是
忠魂一念深
其三十
閩撫劉秉政辱偽職公之死與有力焉事
平勒歸京師所過人爭唾其面行至浙浙
民競以瓦礫投之舟幾覆防守者委曲開
諭始解散得狼狽遁去
中丞節鉞擁歸途可識春明是
帝都此後小心真效順從前大事假糊塗千秋自負竒
男子一路人看莽大夫獨是孤忠范制府
君王每飯即長吁
其三十一
張福建者公部曲也隨公入逆署聞變单
刃突圍當者輒斃力竭被執賊愛其勇欲
全之大罵不屈寸磔死
滿眼妖氛事可知漸離髮指羽聲悲半生拓落千
夫長一劒光芒萬馬披始見張巡真將令果然南
八是男兒只看浴血重圍日怒氣平吞尹子竒
其三十二
公舊役王道隆奉使金陵返至延平聞變
持刀大呼自斷其頸未殊復挺刀剖腹而
死
生平不敢薄人奴若輩從來有丈夫率爾徑行憑
血性等間欲擲是頭顱三封事主猶無賴下走酬
恩竟有餘抽刃大呼聲愈厲可憐一刺未全殊
其三十三
公畢命時幕屬及厩下吏皆爭死無一人
乞降者賊聚一坑瘞之
丈夫視死等加餐五十三人共一棺豈盡讀書明
道義但知報主有心肝魂歸瘴海七千路氣捲鐔
州廿二灘共道田横能得士獨憐杜牧尚平安
其三十四
泰寧許鼎充耿精忠護衛公被禁時差司
監守鼎見公不屈狀心義之有所需皆委
曲力致公集中所載武彛歌蓋指鼎也公
被害前一日鼎預知秘治容骸小椑藏于
家及俾往焚化鼎伏山麓中一晝夜潜收
遺骨負之而歸為位設祭納于椑中人迄
無知者
矢心九死志靡渝此日欣然遂故吾玉碎何妨同
瓦礫金鎔到底是錕鋙老人病哭潜收血遺體全
歸謾結蒲千載高風追毅甫白虹長亘海天隅
其三十五
鼎負公骸于康熙丁巳年七月初八日潛
行赴北
風雨瀟瀟載客還傷心孤侶淚澘澘七千閩海芙
蓉洞十八遼城木葉山遠浦漁燈吹鬼火斷橋霜
月下危湍哀猿啼徹仙霞路也抵班生生入關
其三十六
西湖舊主臥扁舟忽漫重來此舊遊一切從今皆
解脱(有人為公作隠語)更於何處作勾留(公為湖心亭留題勾留處三字)
雲封孤嶂煙霞幻雁印寒潭蘆荻秋只有民情同
畏壘家家淚眼望東甌
其三十七
公柩至東臯東皋為文肅公别業每燕息
時集親朋子姪輩觴詠于此
息影乾坤抱甕亭(抱甕東臯亭名也程其相先生題額)主人仙馭忽
重經長松溜響吟霜徑病鶴含悽梳短翎家國無
歸三載恨身名同史萬年青依然元老明農日蘭
玉森森此過庭
其三十八
公柩奉
特旨受弔于賜第
大義偏能感道途爭看烈骨入
皇都一生至性完天地未死人心盡董狐丹旐低空雲
欲斷素車近土淚應枯蕭然一革行埋玉百喙難
騰薏苡珠
其三十九
公柩抵第之明日
上親遣内大臣佟暨侍從廿餘員齎大官茶酒哭奠几
筵哀動左右凡范氏親朋族黨無不感激
揮涕
勲舊聯鑣馳錦韀口啣
天語淚澘然瓊醪清挹金莖露瑞草香分玉井蓮剰有
餘哀榮死後毫無遺憾負生前孤臣骨朽心猶醉
滴滴應知到九泉
其四十
諸逆赴曹公冡嗣時崇大呼賊名手刃寸
磔之血濡袍袖見者無不嘖嘖
檻車匝路盡王侯繫頸標名揭罪由不向夜郎雄
海外却從廷尉望山頭
天王奉法申常憲人子提刀報父讐十載立庭揮血淚
血花今日濺霜裘
其四十一
相看不覺首重搔天網何曾漏爾曹癡肉頓分食
例盡饑烏爭下噪聲高罪浮十世南山竹臍熖通
宵西市膏可惜千秋執簡者姓名也自點霜毫
其四十二
當年一礟突狼煙隔斷仙霞路幾干不謂鷄聲催
短夢還于馬腹及長鞭看來逝水終歸海那得浮
雲常滿天誤謂金多須有用到頭不值一文錢
其四十三
上悼公忠烈予祭營葬賜謚任子概從優厚至
御製豐碑
親揮宸翰尤為古今曠典
陸梁羣醜敢連兵自古王師類有征伐叛
宸謀欣破竹褒忠
特典愧偷生礲碑誰更
親題墓錫器何如得易名文肅已符文正後忠宣應復
見忠貞
其四十四
淋漓
御墨降麟洲一路松濤走玉蚪紫氣千尋横碧落青泥
百字搨銀鈎空山風雨驅神鬼永夜星文薄斗牛
還似親承五色
詔從容捧出鳳池頭
其四十五
玉樹亭亭孰與京謝庭原有舊家聲椒蘭到死香
猶烈桃李無言蹊自成只道親嚴憐子孝元來主
聖念臣貞
君恩祖德均難報好守遺言圖令名
其四十六
公卜期窀穸余自以辱在舊知用敢虞歌
周道然殊不自量也
越嶠歸來剩此丘國華家乘又何求雲連白石開
新兆地近紅螺是舊遊東閣觀梅寒抱玉西湖明
月靜依秋山阿零落歸何處萬木蕭蕭客白頭
其四十七
風雨一燈繐帳孤故人飲泣愧生芻川原應待賢
愚盡魂魄誰分聚歛殊遼海何年棲舊表西州此
日悵岐途老生苦憶雄關次執手丁寧作後圖
其四十八
再過西園感舊
松臺四望意茫茫猶謂伊人水一方屋角如存石
骨瘦墻隈空憶棗花香斷橋有板蒼苔厚卧柳無
枝野菜黃回首不知日欲暮乾坤終古有斜陽
其四十九
十年誰與共徜徉二仲悽然三逕荒蠨網吾廬(吾廬)
(公讀書處)懸墨帳塵堆止水(止水公泉名)沒銀床草煙着雨
低殘砌燕翼將雛上敗梁醉後抱頭看月色戍樓
鼓角月中長
其五十
公入
覲余就晤于雄州旅次從此遂成永訣雄州舊名瓦橋
關
十載幽并慰寂寥吳山忽倦馬蹄遥還君相府芙
蓉幕老我衡門椰子瓢
覲闕琴書經下里連床風雨話中宵那知一别成今古
猶謂銷魂在瓦橋
范忠貞集卷九
