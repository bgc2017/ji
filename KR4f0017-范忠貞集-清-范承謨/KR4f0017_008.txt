范忠貞集卷八
清苑劉可書編
宸翰褒忠題䟦(附乞言小引)
先忠貞公盡節閩疆叨荷
䘏典優渥逾涯迺者立碑丘隴又蒙
皇上親灑宸翰遴工鐫刻褒忠勵節鴻文與雲漢同昭
臥虎跳龍
御筆共金石永賁復將墨本
詔賜寒家世世寳異(崇)惟貞觀手勅尚勤書苑之標淳
化題摹多得墨林之贊矧
旌忠草制馨香載埒于汗青而
書聖臨池璀璨特超于飛白者乎頌言攸作
懿典斯傳敬啓
大人先生諦觀六文之麗則追琢有章精繹八法
之芳規穆清成頌俾(崇)得纂綺文而作册若衆星
之拱北辰彙墨寳而為林如百川之歸滄海奚第
輝生蓬蓽亦將彪炳圖書矣謹啓
瀋陽范時崇頓首載拜
日講官起居注翰林院侍講學士臣高士竒拜手恭
跋
范忠貞節制閩疆蒞治未久即遘狂豎之亂執義
不撓幽囚三年以炭畫壁作詩意惟上不負
國恩下不背庭訓自勵卒及于難閩人至今言公從容
就義赫赫聽聞昌黎韓子所謂特立獨行窮天地
亘萬古而不磨者也事定之後
朝廷諡贈葬祭典禮優加復
御製碑銘
親灑宸翰光寵其墓道焉(竒)身侍
禁幄寒暑八年伏覩
皇上留心人才一字之褒未嘗輕假獨于忠貞不靳數
百言之琳瑯極八筆法之楷則
命筆之際嘉歎愛惜深重其人
異數酬忠不獨范氏子孫感激思奮凡有血氣當亦
聞風興起其為世道人心繫誠非淺鮮矣
内閣學士兼禮部侍郎臣徐乾學謹沐手恭
紀
閩總督范承謨以耿逆之亂盡節于閩
賜䘏典
諡曰忠貞
皇上親製碑文更灑
宸翰穹碑立于邱壟墨本
賜之家庭
褒忠之意若是其隆且渥也考之前代十扎之書頒
及邦國所以警吏治飛白之書貽示後嗣所以重
國本玉堂四字以美翰林則有意于重文學秘閣
二字以寵秘書則有意于重閣職易簡形之天筆
探易理之精有臺以賜台衡會詩人之旨是皆上
關于治理下切于風教豈僅僅翰墨之間哉今我
皇上之
褒忠也睠睠不忘有加無已
宸章一布河漢齊輝
心畫一形山河永奠龍翔鳳翥為之體霧捲霞舒擬其
華豈特褒揚之盛典蓋亦興起教化之本歟忠貞
公精忠之節動搖山岳剛大之氣亘于穹壤得此
雲章爛然照耀千載誠與天地同久日月爭光矣謹稽
首拜手以書于後
丹筆
天書燦穹碑
國典崇標芳垂澤遠灑墨拜
恩濃
聖眷榮泉壤臣忠勒景鐘袄氛摧勁節蝥賊敢稱凶報
主心長赤臨危氣觸鋒青霜飛劍佩白日照芙容
心畫銘貞石雲章濕紫封瑤光長繞室遙映九原
松
(臣)顔光敏伏讀
宸翰褒忠碑恭䟦
西漢距今千七百餘年顧其間偉人傑士如覿面
而與深交者則史遷之文為之也曹娥之孝樂毅
之賢其為節也小矣而後生末學無不能舉其事
則右軍之書為之也若夫以
日星河嶽之文
龍跳虎臥之筆而傳忠孝大節蓋千百年未嘗覯焉
今廼得于
御書忠貞碑見之忠貞不死矣
(臣)車萬育恭讀
御書范忠貞碑文敬集謝句
懷道彌厲仁德怡怡屯難多阻九有同悲委身靡
歎魂氣隨之川壑如泣痛百在兹
皇心維眷援筆興言為爾苦節至理成篇徽容未遠命
如可延緬念生平何時復還
吏科給事中臣楊周憲伏讀
宸翰褒忠碑文恭跋
朝廷褒賞之典言為上物次之然言亦不過勤勤宣
慰其大者或咨之太史至
親為撰文而
書以授其子若孫蓋不數數見也閩督范忠貞公以閩
寇死遂膺此
異數天下聞之無不咨嗟太息曰為臣而能邀此
異數蓋亦僅矣因羣相勸夫羣相勸者由于風之勵
之也然不舉其天經地義以及聖人持世之大道
參之將為臣盡忠為子盡孝或值不得已之時而
為之曰君父之需我如此也嗟乎忠孝何事而謂
聖人強人以不得已乎夫聖人之所以為天下後
世勸者言必出于自然事必期于共安其所以自
然而共安者天之道也我
皇上得天之道式臨萬方有不效其順者則稱天以奪
之于諸寇是也有能致其命者則稱天以予之于
范忠貞是也蓋天之予人惟有忠孝一途舍此天
若無一隙以處人人亦若無一隙以荅天生死好
惡歸于大同而已且當時巖疆不乏捐軀之士而
盛典亦或及民社之臣然其烈槩惟忠貞最著其
議敘亦惟忠貞稱首是忠貞食
皇上忠臣之報而
皇上為忠貞啓造化之權也氣數所關不僅三世五世
而直與日星雲漢共為昭回惟其得天之道焉爾
所以凡有血氣觀感興起固羣相勸也然實不知
其所以然而然也今之過忠貞墓者見
天子降至尊而以入神之筆寫至性之文尤非強人以
不得已皆人所不容自已者耳忠貞子弟聞皆好
古而通天地民物之大因相勖曰聖人序卦陳詩
終于人事春秋獨取天道職此故也
大學士(臣)王熙謹讚
於皇
聖藻雲漢為章光華糺縵焜燿萬方散彩分輝翔流大
澤褒揚忠貞寵賁幽石刻深羲畫立記堯年生金
錯繡鑱玉澄鮮惟
帝念臣忠徽圖史復將墨本
賜畀其子奎璧上騰璿璣下照鳳集鸞迴虎臥龍跳
襲以重錦金繩玉籖風勵忠孝頑懦立廉
天光式臨赫奕無極百爾見聞靖共厥職微臣獲觀伏
開瑶檢驚覩虹霓欣逢琬琰恩縈
睿思妙結僊毫典謨同美容勢爭高寳氣祥煙旋繞卷
素盪目聳神絡繹奔赴乾坤貞久日月常新表臣
之忠
天子至仁名顯當時珍藏後裔席慶蒙休雲耳萬世繩
其祖武盡力效忠對揚
墨寳弘纘家風
大學士(臣)余國柱恭紀
帝澤深如海褒揚曠代無
龍章標勁艸
鳳翥煥棲梧
眷顧東南重
疇咨閩越區鄰封借威望閫外倚訏謨棨戟開疆日烽
煙震海隅大臣不辱國完節矢捐軀舌擬常山絶
身同夜室拘乾坤留正氣精魄返清都血記三年
碧骨憐萬里枯
宸衷憫悼切
䘏典應偏殊幽隧穹碑立鴻文
聖藻敷經營煩
睿思冥漠荅忠孤飛白失莊雅八分遜楷模
寳題榮馬鬛
玉字聳龜趺搨本雲霄出貞珉日月俱普天皆感涕非
獨泣顔烏
大學士(臣)梁清標恭紀
自昔寧忘戰云誰敢弄兵羽書傳箭密烽火照天
明閩海如巢幕連江劇沸羹公方持節鉞時正擾
欃槍衷甲嗟何及增埤恨早崩丹心空照燭碧血
尚縱横
聖世恩寬大凶人惡滿盈高牙壇上拜小醜馬前烹
賞已分珪爵勲尤念死生美名垂竹帛顯諡
錫忠貞廟享烝嘗祀門施棨戟榮
王言流渙汗
宸翰勒瑤瓊
鳳似含毫舞
鸞疑落墨驚豈惟誇七葉何止
賜雙旌銀漢榮光爛金門異數并惟應傳萬世長祝
泰階平
大學士(臣)宋德宜伏讀
御書范忠貞公碑文恭賦
帝恤封疆守義臣
榮褒賁錫迥殊倫豐碑磊落懸霄漢
御筆淋漓泣鬼神怨血感恩千載碧忠魂含笑九原春
睢陽嚙齒常山舌曾及
興朝異數新
國子監祭酒(臣)翁叔元恭題
豐碑嶻嶪表忠貞
鳳翥龍翔護
賜塋生縛反王如魏豹死傳臣節嫓眞卿
廟謨親授
天顔喜
宸翰今頒
御墨清肅拜几筵重展讀待看箕尾下
瑤京
大學士(臣)吳正治伏讀
御書范忠貞公碑文恭賦二律
其一
欲掃長鯨不自由闔門同作九原遊南容往烈千
秋在西壁遺文萬古留碧血熒熒藏越嶠丹心烱
烱照吳鈎氣為河嶽依然壯慷慨終能剪國讐
其二
聖朝六典厲臣忠
特錫殊恩為匪躬百尺貞珉標翠碣五雲
宸翰灑丹穹
絲綸炳煜
儀章重
爼豆清嚴禮數崇從此
奎文懸日月
雲霄犖犖仰遺風
大學士(臣)李之芳恭頌
間氣攸鍾是毓名傑生為重臣殁于義烈奕奕范
公七閩建節逆豎弄兵甘就羈紲忍死三年卒以
剛折睢陽之齒常山之舌舉似忠貞天日為徹願
化厲鬼吞彼狂孽
聖辟聞之且褒且傷罪人既得我武允揚忠魂宛在式
慰北邙載揮
宸翰大言洋洋銀鈎鐵畫遠軼鍾王貞以珉石雲漢為
章琬琰珍貴酒醴馨香范公名氏山高水長
(臣)夏景松恭頌
有名臣兮撫閩方沛德澤兮民莫忘值變亂兮誓
死封疆舍生取義兮鐵石為腸遺血化碧兮魂歸
帝鄉
帝念忠貞兮寵䘏靡量樹豐碑兮道之傍錫
御書兮雲為章令子蒙恩兮涕霑裳奉異寳兮什襲以
藏嗚呼千秋萬歲兮與日月而爭光
尚書(臣)徐元文恭讀
御書范忠貞公碑文敬述
勁艸凌嚴風貞木挺歲暮豈惜千金軀臨難殉
一顧范公奮高閥清修雅自樹雍容侍
禁林燀赫馳
皇路擁節来海疆毒蜃張黑霧知勇未及施盡室罹幽
錮百折氣不懾孤節操彌固剖血灑千言蒼天仰
為訴殺身足成仁蹈死乃樂赴精誠感神明寕假
厲鬼怒須臾昏氛銷方㝢廓
天步
至尊鍳純忠
手自御毫素
摛章炳日星
降澤濡雨露哀思纏碑珉榮光耀隴墓
聖心非徒甄臣節良可慕不見全軀者明哲反多誤倚
公激頑懦百代凜矩度
禮部右侍郎兼翰林院學士(臣)蔣弘道伏讀
宸翰褒忠碑恭紀
天地有大經君臣分所受正氣本自完况乃報忠
厚閩越昔盜兵倉卒訌羣醜望風悉奉頭延喙或
交手于時見純臣臨難殊不苟常山大義明威利
徒惕誘敢求虞寄全期碎逆泚首終焉乃見圖罵
賊不容口慷慨與從容二者實兼有古昔亦顯忠
延賞惟章綬未必苦節心更入賀成後
聖主曰不忘褒崇世無偶雲漢爛
天章獨向哀忱剖亭亭擢鳳鸞燦燦陳蝌蚪爰以壽貞
珉泉臺煥星斗
君恩洵有餘臣骨已不朽詎獨為私榮昭然示永久致
命而若斯於忠竟何負願以告来兹亦視忠貞否
禮部左侍郎兼翰林院侍講學士(臣)嚴我斯
仰覩
宸翰褒忠碑恭紀
國家養賢重綱常扶持正氣奠金湯篤生忠貞不世
才文武作憲邦家光下鍾河嶽之間氣上含星日
之光芒入侍
禁近參樞密出膺
節鉞控巖疆倏歘祸亂起肘腋七閩震蕩海波揚盜
兵潢池狂豎子憑陵豖突兼鴟張玉石毁焚椒蘭
死誰挽琱弧射天狼忠貞浩然申大義百折不磨
見剛腸幽囚三載如一日吞氊囓雪身琅璫從容
就義甘如飴殺身報
國何激昂
九重震悼復嗟歎
出師命將
天威彰罪人既得付司敗
賞功罰罪明
王章
廟堂公論久益定九原毅魄
揚芬芳
持加異數及存没
諡曰忠貞義所當
天文親製
褒大節
照耀川谷騰穹蒼復灑
宸翰
勒金石
鸞翥鳳翽蛟龍翔貞觀湻化何足數
典謨心畫追羲唐
主恩臣節兩不朽頑懦奮興成忠良拜手作頌忝珥筆
千秋萬世
垂縹緗
刑部侍郎(臣)張可前恭紀
聖藻旌忠雲漢章跳龍臥虎燦縹緗
圖書直比羲皇古
翰墨雙分奎壁光太傅笏牙青簡動常山舌血兔毫
香
芝函霞起干天象會見瑶華撼
九閶
(臣)張集恭紀
少保英靈迥未銷精神烱烱挺孤標騎箕身在星
辰上畫閣名傳日月遥羝角騂旄吹朔雪屬鏤虹
魄怒江潮閩雲燕嶺長相傍珍重恩綸錫
聖朝
(臣)周之麟恭紀
西湖不得遂勾留移節天南陷賊謀三載丹心依
北闕一腔碧血灑榕州成仁取義應無愧
宸翰奎章孰更優自是鴻名光史册何須俚句紀千秋
(臣)衛執蒲恭紀
巍巍名世舊
從龍相業家聲重鼎鐘浙水提封尊繡斧閩天開府
壯金墉光爭日月懸千古
墨妙煙雲出
九重大節爭看垂
玉簡豐碑永峙墓門松
(臣)劉謙吉恭紀
黑風當日起南閩生者鬼耶死者神擊笏一朝原
决絶臥薪三載倍酸辛身騎箕尾山河壯名畫麒
麟日月新華表
九天
宸翰在
聖人親灑勒貞珉
(臣)胡昇猷恭紀
憶昔癸丑黃鍾月奉使分巡漢川北忠貞開府正
錢塘風骨稜稜嚙冰雪無何大逆起滇南煽動神
臯連海窟
帝曰閩江兩浙門
特簡名臣寄節鉞忠貞閥閱世勳猷克膺大任樹磐石
鯨波肅静僉謀同亮節清&KR0757;舒偉伐何期肘腋覬
覦生頃刻笑談為敵國衆寡不侔強弱懸獨存大
義曉羣逆賊畏公威環執公檻身剩有常山舌繫
帛無鴻血淚枯北面再拜甘斧鑕須臾日黯天慘
昏馬革誰收侍中血此時(臣)亦陷賊營正罹艱難
遭百折人臣大節在捐軀生死何容間毫髮忠貞
就義實從容擊節撫膺三歎息今逢
廟算運神謨蕩平四海殲妖孽
御文親製忠貞碑飛白鏤書書赫赫輝煌
宸翰紫薇籠
特勅神工摹石碣曠典由来止一人亘古耀今
恩寵絶公神容與安斧堂對揚
王休照耿烈珊瑚架筆編千官寳篆題詞紛史册忠貞
大忠能致身忠貞大孝能竭力馬鬛蟠螭雲氣浮
虎豹常關仙舄逸吁嗟乎忠臣生不忘
君殁則榮
天子萬年神聖奕
(臣)卞三畏恭紀
顯忠褒績古所羡異數孰有如
今皇隆恩䘏典既稠叠貞珉又復
錫龍章
玉音&KR0548;惻麗金石
宸翰飛灑輝琳瑯奉觀無不生感激珍襲自合同瑤光
𬗟惟忠貞本華胄少年獻賦超長楊
禁林珥筆列侍從出撫兩浙嚴冰霜繼膺節鉞制閩
海忽値狂豎恣跳梁一時事變出倉卒智不及施
勇難將志恥倖生奮不顧毅然罵賊身昂昂拘幽
闔室迄三載迫脅兇焰紛鴟張堅操彌凜志彌烈
百折豈肯摧鋒鋩從容忼慨有兼美白刃可蹈
君難忘本為致身勵臣節還與萬古留綱常逮乎命將
申
天討罪人斯得銷妖芒公之孤忠益表著
軫悼贈䘏均存亡忠貞允恊古諡法豐碑華表凌北邙
親揮楮翰賁幽隧墨本
秘殿珍裝潢賜與嗣子重摹勒琬琰鴻寳增輝煌九
原碧血暎霄漢公其含笑廣莫鄉覩兹
盛典共興慕
君恩臣節同時彰子孫世世幸珍弆名隨
御墨千秋香
(臣)張士甄恭頌
精靈渺何所疑作幔亭仙遺愛西泠遠孤忠北斗
懸劍沉千尺水恩渥
九重天片石堅如岱
宸章奕世鐫
(臣)李錦恭頌
區野分牛女熒熒大角纏不圖開鳳歷忽復漲狼
煙元老旌旄建雄名日月懸時屯空按劍力盡猶
張拳碧血甘沉地丹心欲拄天憤填滄海闊氣拔
斗杓顚
帝篤忠良眷榮加雨露偏
褒綸光十世典祀賁三泉
宸翰銀潢爛豐碑玉筋鐫漢歸温序櫬晉錫介推田臣
節眞夐矣
君恩更卓然乾坤今浩蕩長此耀
龍篇
刑部侍郎(臣)趙之鼎恭紀
御製范忠貞碑後
憶昔孑干旌金符出
帝京毓姿華世族秉譽重公卿夙望騰驄馬餘暉搗海
鯨懽聲載路著譽望比鄉迎幸托帡幪芘常邀提
命成憲邦南閩去法度北臺清刁斗嚴中夜旌旄
指玉衡將軍持漢節上相制邊城伏莽難逃鑑憑
狐莫遁情驅車臨壁壘安坐懾鸇鷹四野遥相守
千村志衆城龍韜舒石畫蜃氣削金鉦腥海波方
靜刑天舞就平何期肘腋變遂使幹維傾恨血千
秋碧芳名奕世榮不磨忠義節只是死生明酬
君惟此日報
國豈沽名
聖主頒
宸藻蒼黎仰繡楹豐碑矗萬古長夜掃欃槍
内閣學士兼禮部侍郎(臣)韓菼恭紀
皎皎忠貞公峩峩
天朝吏狂童昔干極授命以死義逆謀初彰時甘言冀
誘致抗聲奉威靈抵几罵裂眥賊不敢加兵拘縶
寘空寺猰㺄環守之三歲孤臣淚痛憤武彛歌糢
糊壁間字隨行三十口見害及童稚非惟公凜烈
僮客亦無愧妖氛既掃蕩大節存天地形如鮑信
傳血豈萇弘異惟
帝閔公忠
褒章慇
睿思
追琢永貞珉風雲護奰屭
宸翰鳳騫騰子孫寳
御賜(菼)也感元嘆念此常酸鼻
渥恩降自
天千載風具位
學士(臣)胡簡敬伏讀
御書范忠貞公碑文恭賦二律
其一
元功啓後盡忠良大節尤增世閥光
䘏典崇隆天罔極
雲章巍煥壽無疆
翔鸞翥鳳臣虞楮
振玉聲金鑄漢唐應使九原長戴
德願同星嶽翊遐昌
其二
&KR1214;鬯馨傳義烈新更垂
天藻下楓宸
玉綸昭灼顔公節
寳墨絪緼段尉魂兩字易名華
國史千秋貞碣護龍神象賢篤慶今尤盛伊陟流風
庶可倫
日講官起居注詹事府少詹事(臣)盧琦伏讀
御書范忠貞公碑文恭賦二律
其一
聖朝優䘏重褒忠抗節元臣
典獨崇
睿藻題成
龍綍煥
奎章捧出
鳳書工碣珉世表
殊恩渥琬琰家傳異數隆試問古来青史事自
天寵錫幾人同
其二
宸翰新傳出建章琅函開處曜奎光
臨池想見舒毫勁
拂素猶聞灑墨香玉筋翩翻驚鳳翥銀鈎斐亹婉鸞
翔唐宗飛白宋宗草神品終輸敢雁行
翰林院侍讀學士(臣)王封濴伏讀
宸翰褒忠碑文恭賦
致命臣心著崇褒
國典彰
絲綸申寵錫旌旝重煇煌爼飶
天廚賜碑礲郢匠良
紫泥承
睿藻彤管煥
奎光彩溢銀鈎外姿生玉潤行凌雲驚鶴舞結霧儼
龍翔虹霓飛
几案
日月照縑緗
世寳容專受家珍竟永芳勸忠涵
聖慮表節正彛常
盛事千秋顯
殊榮萬姓揚仰觀思踴躍拜手樂賡颺
通政使司右通政(臣)袁景星恭跋
嗚呼忠貞公大義昭史册持節天東南迢遥閩海
隔太平久無事變忽生肘腋倉皇六烽舉周遭萬
弩射詎意
聖明朝賊臣敢作逆公之浩然氣欲與九垓積平生報
國志恒思裹馬革臣義既當死妻子復奚惜丹心杳
何許血作熒熒碧九關欝雲霧孤臣墮幽魄
皇天無稽誅罪人各分磔譬如
雷霆行陰霾掃無迹
九重念勲伐惻焉感疇昔
褒忠傳異數焜燿鐫貞石雲漢爛
天章萬象佐摇襞迴翔下
鸞鳳照映燦
圭璧傳家世世寳豈止列朱戟勖哉大小臣忼慨慕
竹帛
(臣)胡士著仰覩
宸翰褒忠碑恭紀
鱷走鯨飛沸海水幔亭天柱為傾圯東南中夜隕
大星烈烈孤臣歸視死臣烈聞
天天震怒靁鼓砰訇掃濁霧半壁妖氛指顧清正氣長
虹亘天吐
帝曰臣節予汝嘉
殊恩叠錫賁黃麻虞典堯文懸日月河圖羲畫爛雲
霞嶻櫱豐碑承贔屭蛟龍岌纏三百字榮光熠爚
永昭回誰數廬陵飛白記松門秋露又春風
鳳翥鸞翔一望中千嶂嵐煙籠
睿藻萬年皎日照孤忠靈風謖謖時迴駕虬驂駐拜
龍章下高天珠斗四野垂縵縵卿雲光四射仲纓段笏
氣成霜顔舌張齒骨尚香
皇恩片石中流砥千秋矗立曉蒼蒼
光祿寺正卿(臣)閻興邦仰觀
宸翰褒忠碑恭賦二律
其一
孤臣抗節海天西
聖主憐忠念倍悽
宸藻千年垂日月貞魂午夜泣虹霓銘功白石書難盡
報
國丹心死不迷此日青青原上樹新沾
雨露壓枝低
其二
重臣殉難果從容爭羡人倫百代宗麟閣姓名推
屬國西京節義首司農海邊遺廟陳籩豆原上
温綸勒鼎鐘
聖主酬功眞不淺
龍章寵錫自重重
都察院左僉都御史(臣)姚締虞捧讀
宸翰褒忠碑文恭賦
國士忠貞血未消
天章爛漫自雲霄不緣大義垂閩海安有芳名寵
聖朝
殊錫筆兼金石永
優褒翰與日星昭要知臣節如山重留得千秋爼豆
遙
翰林院編修(臣)王喆生仰覩
御書范忠貞碑文恭紀
碧血丹心照七閩千秋浩氣正彛倫澄波已騐妖
氛息毅魄長依
帝里春
御墨灑来光日月
天章揮處煥星辰
恩綸屢錫何優渥授命如公有幾人
太常寺少卿(臣)尹源進恭紀
古有云忼慨捐生易從容就義難惜昔忠貞公讀
書中秘(進)以世誼獲與之游見其丰采綽綽有如
處子及談忠孝大節毅然不移知文肅公庭訓有
由然也及出撫兩浙治績既不勝書迨督師七閩
孤忠屹然自矢小醜憑陵大節不奪闔門死難之
九死而靡他正氣凌霄壯六軍而殲賊從容就義
國爾忘家骨委三山不愧王臣之蹇蹇恩懸
九闕洊承
天語之煌煌筆灑
聖書永河山而不朽碑成
宸藻同日月以爭光曠古以来未有盛典百世而下慕
義無窮真足以愧天下後世人臣懷二心者丹心
萬古青豈特墮峴山之淚熱血千秋碧寧止誇黃
絹之詞揮涕跋言徒慚作頌
(臣)沈涵伏讀
御製褒忠碑恭頌近體二首
其一
閩南烽火暗江汀制府捐軀姓氏馨王允有心誅
漢賊申胥無路哭秦庭三年瘴海旌旄落一夜蠻
天劍血腥此日
褒忠垂
鉅典丹衷長照
簡編青
其二
綸綍煌煌下
九天豐碑高峙墓門前孤臣氣作山河壯
聖主恩同日月懸碧海鶴歸雲渺渺白楊風動草芊芊
甘棠南國思餘澤淚灑胥江煙水邊
(臣)李應廌恭頌
御製褒忠碑近體二首
其一
妖氛滾滾海疆昏籌策難施竟折轅緩死三年圖
事濟捐生一旦報
君恩寵章已慰忠臣恨怒氣猶吞逆賊魂
宸翰揮時應墮淚貞珉長竝汗青存
其二
聖主褒貞恩獨優摛詞直竝典謨儔馨香醴酒光遺骨
悲悼天章慰九幽墨本縱横傳玉筋丹心刻畫出
銀鈎往来樵牧皆垂涕况是忠肝萬古留
(臣)王承祖恭頌排體八韻
上相開金代元勲邁古人兩朝忠社稷一德報
君親内府謨猷大中丞建樹新旂常輝
北極吐握制南閩化日甘棠茂淒風勁節伸
絲綸揚
鳳闕坊表擁麒麟名竝山河永
恩叨雨露頻千秋光史册獨有此孤臣
右春坊右諭德兼翰林院修撰(臣)沈上墉恭
題
憶昔壬子秋賓興舉兩浙公時為監臨内外交整
飭樗材幸際會得充鄉試列公雖非總裁留心采
人物撤棘覽諸卷顧獨賞五策召吏速繕寫弆之
箱與帙感懷頌知己心口未嘗歇迨乎登南宫備
員擢常吉公適移七閩因病覲
天闕咫尺仰高山逡巡將伏謁已復奉
簡書促之麾
節鉞祗役嘆斯須寸心徒苑結維時履艱虞禍起在
倉卒籌畫未及施肘腋已竊發武侯扇空存司農
笏徒切龍虎失風雲幽囚困一室倚牆廢坐臥扼
吭受饑渴迫脅雖百端堅忍終不屈束縛及手足
防閑到紙筆猶作正氣歌淋漓化為血豈無田横
士樊籠何由出
王師垂奏功忠臣命先畢義從悉爭死誰能識骸骨
夜臺應長嘯快覩小醜滅丹旐還故鄉白楊臨新
穴
天子為
震悼精爽尚彷彿久
念忠魂羈今始慰
優䘏虬螭冠
宸章贔屭負修碣忠貞固無雙
褒寵亦罕匹伏讀
御製篇緬思省試日多士數千人芒鞋被裋褐堂上坐
偉人錦衣貌冰雪風流表儒雅瀟灑神高潔藹藹
吉人辭温温孺子色春風生懷袖吐納羣心悦終
知柔能剛臨危志靡奪至仁成大勇從容彌激烈
以兹豈弟心樹彼忼慨節幽通睢陽鬚冥感常山
髮氣已壯
山河胸猶堆鬱㠥
曠典有餘榮流涕敬載述
日講官起居注翰林院編修(臣)喬莱謹題
一聲戰鼓撾閩中烽火直照天南東封狼䝟貐敢
作逆仗節長憶忠貞公變生肘腋那可料獨以不
二明其衷臨危忼慨目眥裂浩氣直欲摩蒼穹平
原睢陽千載事俯仰颯颯生英風天陰雨濕白骨
朽土花猶作斑斑紅
皇天無私罪人得雷電一掃纖翳空直須半夜下淮蔡
豈必百戰收崤潼頭懸面縛詎足道上將已畫麒
麟功剖珪悉荷受降賞耿耿九地憐孤忠大烝世
配
宗廟祀澤流後裔恩龐洪藎臣大節勒之石豐碑十尺
煩磨礲龍騰鳳翥出
寳翰天授豈得誇人工九霄不散霏霧繞五色時有宫
雲籠公之丹心竝日月異數肯與尋常同榮光燭
天
賜書在世世傳守貽無窮
翰林院編修(臣)吳一蜚恭跋
忠臣事封疆仗節矢無二當其成仁時身家匪所
計有偉范忠貞烈節昭天地秉鉞鎮閩方猝遭逆
藩熾忼慨不俱生罵賊申大義闔室被拘囚三年
操彌勵迫脅志不回白刃如飴視日月為幽昏河
嶽歸正氣
天討一朝臨元兇授首至專車骨既尸嚼齒魂斯慰
聖主特褒忠贈秩更予諡隆儀光九泉優典及後裔重
念馬鬛碑揮灑出
御製
宸翰金石垂
天章琬琰麗吁嗟一字榮千秋永勿替人生不百年頂
踵皆
君賜胡為偷視息俯仰能無愧范公得死所異數孰與
儷令子重箕裘貞珉勒世世曰以昭
君恩兼之示風厲
翰林院編修(臣)彭寧求恭跋
宸翰褒忠二十韻
聖學如淵嶽光華溢藻翰玉軸
錫臣工星陳復雲縵垂象徧神州山川增絢爛兹碑
用表忠揮毫託
深眷嚴正若端人沉雄抱骨榦頡驚籕愕眙瞪視不敢
讚在昔閩海疆狂豎肆倡亂巖巖忠貞公大節金
石貫平生敡歴處風操常侃侃肘腋禍變生百折
腸不換截舌常山顔奮笏司農段長鯨既剪除孤
臣益昭煥贈䘏厪
皇情殊恩沐無算矧兹
天章倬飛白逾貞觀九原拜稽首泉臺夜復旦河山指
賜履秬鬯榮釐瓚詎若兹穹碑
奎文揭霄漢遴工勒堅珉
墨瀋無澷漶誰與淟涊生瞻仰面流汗傳示留無窮
捐糜庶用勸
翰林院修撰(臣)彭定求恭跋
御製范忠貞公碑後排律二十韻
山嶽鍾靈異巋然正氣存文瀾滙河漢道統溯崑
崙鳳詔曾高步鸞坡每細論公才堪保障
帝命自臨軒俯瞰吳峰麓閒尋聖水源封章關國計惠
愛遍黎元蔽芾棠留蔭謳歌野負暄七閩移重鎮
兩浙盡攀轅忽覯妖氛熾幾令駭浪翻變從倉卒
起外少甲兵援力竭難填海時窮欲呌閽百身嗟
莫贖一死更何言未效秦庭哭空招楚澤魂
六師来絡繹羣醜各驚奔臣節真無忝丹心動
至尊精神懸日月忠義揭乾坤
寳墨題
中禁豐碑樹墓門芳名流奕䙫血淚漬雙痕
宸翰光泉壤餘波及子孫小言附不朽瞻拜祝
君恩
翰林院編修(臣)顧藻恭跋
御製范忠貞碑十六韻
大節維千秋立身重名義激揚在
朝廷褒忠殷
帝志正氣鍾異人實作邦家瑞卓哉有范公堅貞性所
畀七閩仰屏藩民社攸毗倚小醜忽肆虐狂逞如
螳臂一木不能支膽張目裂眥鐵石作肝腸不受
威與利奮笏哀司農常山舌更厲報
國懸丹心一死如歸視崇朝蜃氣消雲淨欃槍墜始
知天地間大義莫可貳
天子為從容
恩綸
九重賁
宸翰垂金石
寵錫昭旌諡嗚呼脂韋流對此能無愧用矢歲寒心
一灑孤臣淚
(臣)費之逵伏讀
御製褒忠碑恭紀
巖巖巫閭穹瀠瀠混同列千尺有竒松百鍊無凡
鐵間氣名世鍾勲裔
侍從列開府起瘡痍大澤滂流浙閩海控東南嵓疆
寄重節狡逆肆烽烟嶺澨沸欲裂孤忠期自效猛
祸剝膚切獨抱文山操惟存杲卿舌三載入牢籠
堅白任磨湼畫壁誓靡他身在心先絶匕刃甘若
飴氣盡衷猶熱報
國留丹誠千秋凝碧血豐碑白
九重
宸翰綱維揭豈徒賁泉路將以策跛蹩舉朝頌貞珉况
立程門雪三復琬琰光風雲為低咽
(臣)徐潮恭紀
生死乃晝夜旋轉車上輪形骸安足貴大義終當
伸忠貞雖云殁亘古名俱存往者封豕輩薦吞及
滇閩駢首就西市轉盼飛埃塵始知天地内重者
惟君親三年既囚縶忼慨難具陳此心照日月勁
節凌松筠殺身尚不易况復憂沉淪奈何今世士
局促如短轅
恩榮慰泉壤
睿翰光邱墳千秋遂俎豆忠魂庶可憑臨風幾嘆息涕
淚沾衣巾
(臣)胥琬恭頌十二韻
華胄傳先烈東郊重保釐文章燕許筆節鉞范韓
師元老猷方壯勞臣數獨竒潢池波欲沸大厦木
難支忼慨帷中畫淋漓壁上詩孤忠貞自矢百鍊
操難移皎日酬吾志丹心答
主知人倫存氣骨天壤見鬚眉青史流風遠
皇恩奕葉垂
絲綸標顯績翰墨灑豐碑馬鬛雄堂斧鴻名勒鼎彛家
聲應未艾千載慕芳規
翰林院編修(臣)周金然伏讀
宸翰褒碑恭跋
死事臣職也天地之大義無所逃焉寧望褒乎方
忠貞公被繫時求死不獲日夕手歷書以當屬國
之節嗚呼節旄落而武歸歷書存而公死等義也
公尤烈矣哉天蓋遲公三年之死以戒人之媮生
而懷二心者夫媮生也而未必生視死如歸也而
未必死顧以未必死之身而卒談笑嬰刃以遂其
志公于是乎與日月爭光矣
聖天子軫念死事諸臣
優䘏厥後用昭大義于天下而于公之從容慷慨兼
盡無憾
恩數有加焉煌煌
宸翰榮光燭天疇不瞻仰感激而奮興焉者要非公當
日意計所及也公就義而職已盡心已安矣嗚呼
君臣大義炳然天壤間矣
日講官起居注翰林院編修(臣)孫岳頒伏讀
宸翰褒忠碑文恭紀
日月蝕光七閩草竊公任
巖疆何敢明哲不以利誘不以勢劫睢陽豎眉常山
奮舌皇皇大言賊威幾折幽羈于巢壁書指齧賊
留
國望甦斃挽絶見睍雪消結纓志决心死寒灰忠魂
壯熱絶命留詞讀之哽咽賊肆小醜成公大節事
業勛名豈惟兩浙
炳若天漢皚如山雪
天子震悼
殊恩
旌烈雖死猶生忠無恨血
河嶽日星
天章粲列嗟彼偷生計工實拙
翰林院編修(臣)張榕端恭紀
蓋聞仗義捐軀人臣之定分
旌忠厲節
盛世之鴻規自三孽不靖封疆有死事之臣
皇上扶掖綱常激揚名教每加
贈䘏備極優崇兹
御書故閩督諡忠貞范承謨墓碑既遴工鐫石復將
墨本裝
賜其家俾世守之(臣)備員載筆獲與觀瞻不獨
奎章寳翰星日昭回超軼百家為亘古所未有又以
知
朝廷褒顯忠節廣厲羣工之意其為教甚大非特如
前代賜書飛白誇一時榮遇之比也謹拜手稽首
而繫以頌
頌曰
倬彼
天章光昭雲漢
聖學淵深餘波綺散側勒努策筆力迴斡戈法永興蘭
亭登善左規右矩珠聯璧貫
錫此鴻寳百僚是勸
曰爾忠貞世為
國幹名輔之子牧圉實扞時逢閩海逆豎倡亂變生
肘腋當幾内斷嚼齒惟張奮笏如段大節英聲千
錘百鍊
帝眷純忠豐碑首建
銀鈎鐵畫
親灑宸翰鏤劖精工蔚然炳煥還將
墨本俾作家券金題玉躞什襲毋玩忠魂未冺泉臺
復旦載拜
君恩千秋貞觀曲阜賜履文人釐瓚未若兹碑
天語褒讚豈惟一家輸忠無倦廉頑立懦面赤流汗
聖訓孔彰捐糜共願凡百有位視兹臣鑑
翰林院編修(臣)李鎧伏讀
御書范忠貞公碑文恭賦
閩疆無故突長鯨滿地狂瀾艸木驚
仗鉞幾人伸大義臨危百折見平生丹心百世
河山壯
宸翰千秋
日月明臣節
君恩今古盛墓門高望淚縱横
(臣)許汝霖恭紀
盛事都從
國史論日星河嶽是忠魂捐軀幾輩曾當局抵掌何
人不大言萬里
封疆歸舊服千秋
朝典荷
新恩可知
聖主追崇意原為遺風及子孫
翰林院編修(臣)尤珍伏讀
宸翰褒忠碑恭紀
皇帝御極二十有一載河清海晏靖八荒兢業萬幾有
餘暇圖書翰墨常焜煌微(臣)幸直承明廬翹首雲
漢窺
天章傳来榻本更神異榮光遠燭萬丈強
玉字金函日月麗銀鈎鐵畫龍鳳翔焚香盥手敬展
讀大哉
聖謨何洋洋
褒錫忠貞銘泉壤
親題御筆碑十行忠貞昔年督八閩矯矯風節凌冰霜
擁旄仗鉞建幕府甲兵數萬胸中藏逆豎倏忽跳
梁出患生肘腋驚倉黃豹略龍韜未及施長蛇封
豕爭鴟張闔室幽囚歴三載迫脅刀刃絶衣糧丹
心終隨白日炳浩氣直亘青霄長常山之舌司農
笏罵賊喪膽擊賊傷從容忼慨兼有之死為厲鬼
掃妖芒只今逆豎齊授首蕩平獻俘開
明堂
帝曰孤臣忠且貞易名
賜諡傳芬芳
䘏典頻仍禮秩殊
製文灑翰封崇岡嗚呼忠貞終不死身騎箕尾遊
天閶默佑我
皇運神武坐清薄海恢蠻鄉令威化鶴倘来歸顧視貞
珉愴中腸為臣死忠乃常分
隆恩異數非敢望我
皇褒錫良有以欲與萬代扶綱常麒麟圖畫古所羡豈
若
奎文森琳瑯只看隧道松楸表豐碑夜夜騰輝光子
孫世守永勿失願護
景歷同無疆
翰林院檢討(臣)許嗣隆恭紀
河嶽之姿日星之氣鍾為偉人誕表靈異於惟忠
貞平津哲嗣風骨崚嶒性情端毅彤珥華階節鉞
重寄倉卒閩疆蜂豺鼎沸智不及謀勇不及備煽
虐逞殘公遭縶繫脅以甲兵㗖以祿利反覆百端
聲色愈厲鬚髯戟張怒裂目眥丐死弗能舉家幽
閉絶粒吞氊勉圖後計嬉笑怒罵凜凜大義困阻
三年迴環五内兇焰未銷難挽事勢罵賊捐軀引
决奚避刀俎戈鋋如飴如薺臣力已竭臣心未遂
血灑魂歸完生平志
天討奮興罪人斯致銅鑕藁街剪除狂悖公之孤忠久
而不昧
帝曰欽哉臣能死事金石操堅松筠節勵不有
曠典褒䘏何謂百職拊衷
九重雪涕
震悼既寧載
錫爾諡旌以忠貞用昭不二復煥
鴻章表其幽隧鳳羽龍文煌煌
聖製磨之治之垂諸鐫記七尺豐碑千夫贔屭映彼河
山埓于帶礪
皇心惓惓縹緗再
賜寳墨澄鮮
御書遒麗虎跋鴻驚牙籖錦字
玉璽光涵金函寵界勒兹貞珉鼎鏞作配
天澤無疆忠魂永慰粤惟先臣亦遭狂猘之死靡他旦
旦信誓慨然雉經甲申之季上被
弘庥樹祠予祭
宸藻褒揚春秋不匱忠愍忠貞或可附驥若水常山公
誠不愧
國典堂堂
君恩滂沛天錫孝子家承難弟青史炳彪萬有千
歲
(臣叔諱直以吏部考功郎死崇禎甲申三月之難蒙)
(世祖章皇帝賜諡忠愍廕其一子仍命有司春秋致祭亦異數也故篇末及之)
翰林院檢討(臣)路元升伏讀
宸章竊歎我
國家褒錄忠義之典若斯之厚也于是不揣固陋而
為之贊曰於赫
天章倬彼雲漢勵節褒忠遏惡揚善沾灑九天昭宣寰
宇霞蔚雲蒸㢲風雷雨欽兹
墨寳
特賜廕臣用光泉壤詔爾子孫汝先閩督前徽式穀不負
國恩無忝科目捐生忼慨就義從容握拳嚼齒百煉
剛鋒崇拜稽首對揚
寵命琬琰輝煌玉簡金鏡八法麗天六書滙海羲畫禹
疇于是焉在
國家養士股肱心膂斧鉞所加亂臣賊子皇矣
上帝赫赫明明照臨下土福善禍滛
皇帝命討奉若天道匪臣之私忠貞是保仰止作頌詞
臣珥筆億千萬年式昭臣極
翰林院檢討(臣)潘麒生恭紀
御製褒忠碑後
皎皎孤臣節巍巍千載名挺生關
國運抗志振家聲方沛錢塘澤旋
移甌越旌妖氣起肘腋白日誓精誠忼慨義不屈艱
虞氣益貞甘為袁粲死羞作褚淵生壁稿何悲壯
丹心感
聖明穹碑山嶽峙
宸翰子孫榮展
卷驚風雨披
函燦玖瓊
筆飛疑鳳翥
墨灑似龍行
褒䘏恩逾渥泉臺骨益嶸世將
鴻寳秘莫忘
至尊情
翰林院編修(臣)張廷樞恭紀
忠貞大節著危疆閩海時飛六月霜縱是孤城同
虎穴總拚一死任鴟張魂歸華表煙霞麗祠繞青
松日月長恭遇
昇平酬地下
九重寵錫有餘光
翰林院檢討(臣)李復泌恭紀
當朝烏府再臨戎秋色襜帷閩海風白日熊旌馳
閫外綘霄魚鑰靜師中世勲元是三朝裔孤悃重
光六代忠仗義從容名最著
褒章次第出龍宫
刑部主事(臣)張顧行恭紀
聖朝柱石屬元公閩海爭傳帶礪雄棨戟臨山深雨露
旌旗照水靜魚龍一門忠節垂青史千載勲名光
紫封巳見
褒章崇䘏典行看金石勒鴻功
翰林院編修(臣)錢中諧恭跋
御書原任福建總督加贈太子少保兵部尚書諡忠貞
范承謨碑文後
皇上神功聖德申明命討大逆已除褒忠益亟其于閩
督范忠貞之殉節也既
錫之以嘉諡祭葬禮有加等兹者隧道之碑復蒙
宸翰親灑大書特書俾丹忱之剖竝日月以爭光碧血
之埋與金石而不朽不獨范氏子孫得沐
恩寵于世世實俾在廷文武蔑不感風慕義震動激昂
嗚呼致身者人臣之分顯忠者有國之經(中諧)嘗
讀唐李愬傳見以名父之子克平淮孽乃卒死亂
軍千載云遙猶為出涕今忠貞承文肅之家聲由
儒臣而建節矢死圖報固其所也至
皇上睠念之深親御翰墨較之前代旌忠僅僅于表里
賜廟實過之矣人曰願為良臣不願為忠臣然以
今日而遘此盛典為忠臣者不大幸哉
(臣)曹鑑倫伏讀
御書范忠貞碑文恭紀
古人知巳重大賢况屬丹青萬䙫傳手扶正氣星
斗旋取義成仁百鍊堅此身報
國何足全攪海能令波復恬靈旗前導殪狂顛
褒忠
御册麗寳躔
龍光鳳彩煥九淵從容忼慨大節兼
聖皇洞鑒真無前豈特飛白史所傳霱雲蘂露倉頡篇
心印留丹照八埏血痕化碧熒千年家世功業在
凌烟綿綿
恩數金石鐫(倫)也後學昔仰瞻文章曾有國士緣講
堂身欲附三鱣延平神劍飛旻天拜手恭誦捧
璣璿乘箕騎尾猶儼然肅如問業立青氊願攄感激
申閟泉忠貞植節炳坤乾
(臣)董誾恭頌
御書范忠貞碑里言十六韻
三韓鍾正氣一代有完人相業希文後風標孟博
倫早年掄蘂榜中秘侍
楓宸建節綏全越揭旌制七閩政清羣吏肅澤渥萬家
春肘腋飛蠻瘴艱危動海塵心丹知取義血碧誓
成仁鍛鍊肝逾烈羈囚志愈伸抗奸同秀實罵賊
繼張巡翠榦凌霜雪青鋒泣鬼神時平誅賞定身
後是非真
聖世標貞節元臣靖險屯
褒忠周諡法
錫爵漢絲綸華表雲霞燦
金題日月新臨摹行似錦鈎畫體如銀
玉簡輝鐘鼎
天章壽石珉永兹箴有位翼翼仰
高旻
(臣)黃任伏讀
御書范忠貞公碑文恭賦二律
其一
從龍年少已鱗攀枚馬文章供奉班開府流風清
似水揮戈迴日節如山人間留取丹心照海上爭
傳碧血殷獨立古今身世外高阡
表道動
天顔
其二
孤臣一片只剛腸
綸語崇褒賁斧堂月照寒碑終古白風飄
御墨滿城香
紀庸已慰千秋石
表節猶餘七寳牀
聖世由来名義重相期百爾勵
朝常
(臣)熊賜瓚恭跋
御書范忠貞碑文後里言十韻
盛代濟川才忠貞亦壯哉丹心銜日月浩氣逼風雷
劒戟鬚眉豎悲歌畫壁哀蠟傳無斥堠鼠盡莫竒
侅兵解顔公去魂招屈子来鼎鐘鏤姓字碑碣表
崔嵬舊匣青萍吼新篇
紫禁裁淋漓搴八法卓犖動三台報
國身何惜成功死不灰孤臣千古事珥筆大書該
(臣)沈朝初恭跋
妖䘲昏閩海台星一夜沈兇鋒縱酷烈正氣轉蕭
森三載幽囚日平生忠孝心疾風臣節苦湛露
主恩深
天藻豐碑刻奎鉤
御筆臨千秋垂琬琰百世寳璆琳
寵溢絲綸掌光生翰墨林毉閭山下路應見字生金
(臣)熊一瀟恭紀
希文而後有真儒取義成仁誓不渝信國從容今
竝烈睢陽慷慨古為徒魂誅叛逆歸遼表氣壯山
河拱
帝都
主聖臣忠青史在千秋
御筆耀重壚
(臣)閻世繩恭紀
乾坤培正氣
楓陛表忠臣金石堅孤操欃槍禍七閩守疆圖報
國取義自捐身碧血昭千古丹心動
聖人
龍章褒䘏典馬鬛豆籩新
宸藻揮麟鳳貞魂泣鬼神琬琰垂
世寳雲漢映幽珉百䙫承
高厚繁星嚮北辰
翰林院庶吉士(臣)黃軒伏讀
御書范忠貞公碑文敬紀
忠有順逆順者易盡逆者難全竊見夫人平居自
許必為孝子必為忠臣苟時值艱危必不改其素
履聽其言真足以貫金石泣鬼神迨至凶燄肆虐
遂依違遷就希圖苟容耿介之操一旦易之所為
處忠之順易處忠之逆難洵不誣也若忠貞公可
謂終始不渝者矣方其居恒自命挺然不回每讀
出師表至鞠躬盡瘁死而後已常嘆慕其為人及
遭閩逆視死如歸從容就義誘之以利不動迫之
以威不屈脅之以不得不從之勢而終不變其節
視身家而不恤甘鈇鑕而如飴大節著于天壤忠
藎光于日月史傳所稱巡遠真卿炳耀千古何以
加焉今
天子閔其忠烈褒恤優渥(臣)雖愚陋無文欣逢
旌忠大典仰止休風敢敬綴言以附簡編之末
大理寺少卿(臣)徐誥武伏讀
宸翰褒忠碑文恭紀
忠貞亮節清操久擅冰壺之譽投艱遺大益標松
栢之姿向者小醜陸梁蠻烟亘連瘴海遂爾孤忠
激烈浩氣直走灘蹊三載拘囚室家誰保一朝致
命血淚徒揮洵稱守義全人不愧成仁志士迨
皇威遠播聿申問罪之師且
寵命丕彰爰沛
褒忠之典
宸章煥彩如聞
玉振金聲
御墨生香共羡
銀鈎鐵畫從此姓名炳耀映
星斗以齊輝自應遐邇流傳偕
河山而共永矣
(臣)王遵訓恭讀
宸翰褒忠碑敬跋
忠孝由来無二理發于至性幾能全性同今古殊
時勢大節難移賴仔肩淵源家學重
朝野箕裘世業克光前早歲巍科綴
閬苑鳳池毛羽常翩翩十載
禁林恣論討一朝秉鉞掌威權湖畱畫舫歌遺澤山入
閩疆頌解懸時方清晏憂虞切隄防竊發起烽烟
戎潛肘腋猝難制裂眥疾呼張空弮縱經百折心
不易
國爾忘家軀可捐丈夫烈烈行其志慷慨豈欲後人
憐事平
天子别功罪
褒以
宸翰示綸宣炳然臣節昭青史家世忠貞奕葉傳勒之
金石應難朽聞此清風勵後賢
翰林院編修(臣)史䕫恭紀
宸翰褒忠碑陰
當代司勲籍忠貞孰比肩夙推麟閣望舊列鳳池
賢秉鉞雄三竺專樞壓九仙甲兵胸久裕襦袴頌
頻傳雨露嗟来暮星雲快覩先逆藩驚草竊窮島
倏兵連銜木思堙海鳴弦擬射天高風能不辱壯
氣獨無前鼎鑊丹誠在衣冠碧血濺臣心惟一死
王氣自千年瘴洗黃河水兵銷紫塞煙臨衝奔突騎
下瀨放樓船
廟勅干條略師行萬里旋獻囚歌在泮列戍重開邊
帝曰功難并僉云賞世延易名聲籍籍錄子澤綿綿鳳
彩圖球燦
鴻文琬琰鐫
金章八體備玉版五花鮮國士今如此羣公各勉㫋
翰林院檢討(臣)金德嘉恭紀
人臣奉
璽書出守封疆一旦變起倉猝輒捐糜頂踵以殉之此
臣道也
國家錄死事諸臣
䘏典優渥所以明大義于天壤若夫
宸翰頒賜俾世世子孫毋忘先臣之媺則范忠貞特膺
異數云蓋自三蘖削平先後盡節之臣次第
褒錄
命討大義炳若日星
上念閩疆督臣之死事為最烈其獨立不懼于羣兇之
中為最難其以慷慨赴死之身拘繫檻阱偹受荼
毒之歲月為最久而前是沈幾觀變思患預防灼
見為最先而用心為最苦是以
軫䘏有加焉(臣)嘗逖稽史册若卞壼張巡顔真卿之
屬千載下猶凜然有生氣而其時之亂臣賊子禍
不旋踵身名俱滅天道良可畏哉
皇上之心天心也
雷霆之所摧壓鮮不顛隕至于
栽培所及匪惟雨之又潤澤之嗚呼凡厥庶民受中
以生咸有恒性覩兹激勸夫亦逾知義矣(臣)仰瞻
宸翰謹拜手稽首而恭識于後
刑部廣西司主事臣王無忝恭紀
高平范氏自文正公而後累世多名臣彪炳史册
未易更僕福建總督贈太子少保兵部尚書諡忠
貞范承謨文肅之子文正之裔孫也由甲科侍從
禁林
宸眷最渥未幾膺
簡命出撫兩淛淛之人咸愛戴之已而移鎮閩疆適值
逆藩之變禍生肘腋孤立無援因陷賊檻阱中賊
百計脅之矢死不屈卒遇害同時守土諸臣固亦
有挺身就義者而忠貞以節鉞之重誓不辱國歴
三年如一日捐七尺若微塵尤耿耿不可磨也賊
平
天子追錄死事之臣愍其烈節褒䘏有加復
親灑宸翰勒于製珉而以墨本賜其子時崇俾世世永
守臣偹員秋曹得于時崇家仰觀
御筆之神妙冠絶古今又竊窺夫褒德顯忠之意所以
風厲百職昭兹来許者實深且遠夫當世士大夫
之家得隻字尺蹏猶什襲以藏與大貝赤球相為
焜耀况乎以龍文鳳羽勒之馬鬛螭封其垂世貽
謀又烏可量乎夫非常之寳必有榮光起而燭天
其精氣不可掩也今墨寳所在亦必神物為之呵
護星雲萃其禎祥世篤忠貞翊
天室而庇本支輝映乎旂常竹帛者必由此也夫
翰林院庶吉士改授科道(臣)顧鐔伏讀
御製范忠貞碑文恭識
忠貞之大節著于閩忠貞之治蹟著于浙方公之
撫浙也三年之内水旱蟲孽竒荒叠告公請蠲于
朝且請改折漕米耗贈經費悉充正課而民得減價
以輸又復設法賑施民忘其饑盗賊不作公私賴
焉其馭屬吏也未嘗苛察示威而遠近澄清凜凛
焉常若公之糾乎其側而不敢為非下至胥役亦
皆守法畏罪無敢欺者非其時有賢無不肖其守
正不阿有感人于微者矣百姓以事至公庭公片
言輒得其情民驚服不敢騁辭訟獄用稀凡有興
革皆洞悉利弊人不能奪請覲歸
京師浙之人士攀轅號泣如孺子之失父母公駐節
慰勞數百里内相繼不絶僚屬皆嘆息相顧曰民
情感慕若此為人上者奈何不法公自效乎蓋公
之廉潔愛民自其性成不為貌飾常微行以周知
里巷之隠然沈深不露人莫能窺其喜愠故始終
莫敢以私邀公後之繼公者亦多重公之為人指
公以自况然畏威懷德卒莫有如公者亦可以覘
厥本源矣及公再出督閩道經浙浙人攀迎如公
去浙時閩逆之變浙人咸泣曰我公必死至幽繫
既久浙人亦無敢望公生還者蓋公之大節素孚
于浙人固知公抱必死之志也今逆賊既平忠貞
益著上有
聖天子之
褒崇
綸音炳煥下有公卿大夫學士之題跋詩律琳琅(鐔)不敏
謹摭公治浙之大略用附于簡編之末以表
聖朝忠節之臣若夫發為詩歌作為傳紀則請以俟之
能者
翰林院庶吉士候補科道(臣)劉國黻恭紀
無路天關呌
帝閽狂童逆旆海東翻狼烟一炬終臣節馬革猶懸報
主恩汗簡久標閥閱最大烝復覩姓名存千年血作熒
熒碧知是孤忠九地魂
(臣)王九齡恭紀
七閩曩歲突烽烟慷慨忠貞取義年志比冰霜猶
覺凜肝同鐵石未為堅褒忠
御墨龍蛇動罵賊芳名竹帛傳惆悵英魂歸碧落空山
血淚灑啼鵑
(臣)韓雄岱恭紀
忠貞祠下謾低徊石馬悲風最可哀萬里孤魂真
慘淡千秋大節獨崔嵬常山恨雪何妨死睢水音
沉竟不回自是
聖朝恩䘏渥鸞文遥下九天来
翰林院庶吉士今候補科道(臣)王伸伏讀
宸翰褒忠碑文恭贊
煌煌世臣經文緯武身任封疆仗鉞開府電掣霆
鍧折衝樽俎所至有聲勲在牧圉變起倉卒鼠竊
狗偷陰陽施設腹背戈矛無衣載賦蔑與同仇舉
步檻阱極目幽憂當此之時致命遂志嗚呼忠貞
浩然者氣被繫三年顛連泣血臥起自如蘇武之
節正月朝元稽首
北闕相爾羣兇終當殄滅捨兹肝腦塗彼河湄雙眸炯
炯視汝燃臍
天誅奄至寇無孑遺
皇帝曰咨有臣匪躬爰錫
宸翰勵節褒忠詒厥孫子令緒昭融匪曰爾私
命討維公巍巍豐碑麗霄插漢臣道以彰
美名攸煥億萬千年日星爛漫小臣仰瞻載筆斯贊
刑科給事中(臣)楊爾淑恭跋
御書范忠貞碑文後
皇皇
后皇
聖敬日崇
執中御歷車書攸同蠢彼小醜鴟張于閩赫赫司馬為
國藎臣
天討聿張罪人斯得功罪既明刑賞是亟
皇皇
后皇悼兹忠貞
䘏典有加綣綣
皇情牲牢享之封植廣之贈階錫諡于焉賞之皇矣
天學蕩蕩巍巍皇矣
天章雲漢昭回壽以貞珉載瞻載吁百爾臣工敬慎所
趨
(臣)郭恒恭題
宸翰褒忠碑七言古風一首
忠貞挺挺人間傑浩氣剛風樹竒節鎖鑰東南控
海疆直坦丹心呌
天闕百折孤忠盪逆鋒九仙獨濺常山血
帝眷優崇
䘏近臣
龍文親灑磨崕碣鐵畫銀鈎貫斗樞英精髣髴臨丹穴
偉烈
殊恩照古今不羡凌煙恣塗抹歴落松楸繞墓門棲烏
啼斷寒濤咽十隊靈旗拂絳霄凜凜精魂日凝結
(臣)王連瑛勉贅里言一章恭紀范忠貞盡節
閩疆寵荷
褒䘏優典
黃扉碩望名家子蚤歲鸞坡為學士浙水湯湯遺愛
長膏雨芃陰頌盈耳
帝眷閩疆節制崇妖氛倏煽自藩封鼙鼓遙翻鯨浪湧
悲笳亂點仙霞烽憑凌殺氣千營接豕突狼奔攢
劍戟霜重夜寒刁斗驚慘澹愁雲黯吳越嗚呼忠
貞誓靡他精魂貫日弗磨滅我
皇掃蕩六合清烈烈大義芳且榮
宸章璀璨勒珉碣
昭回雲漢生光明君不見賁父捐生誌東魯陽瓚效
貞流宋塢嗚呼忠貞岳牧柱石臣當危殉難尤莫
伍
褒忠墨本貽後人勵節
鴻文載史譜
懿典洋溢
聖主恩恩實隆兮照今古
瑤函芝簡十洲藏榻来
墨瀋猶覼縷
掌京畿道事陕西道監察御史(臣)成其範恭
紀
留衣表嵇紹之忠曾聞晉史握節稱李憕之烈載
見唐書然未有
御藻寵褒
奎章煥灑如今
皇上之
䘏范忠貞既
親書隧道之碑而又以
墨本
賜其家為振古
褒忠者所未曾有也(其範)沐手展觀之下謹系一絶
為
頌云
天上褒題地下忠九原含笑歇悲風他年為問司農笏
更覺傳家勝鄭公
江南道監察御史(臣)鄭為旭謹跋
伏讀
御書范忠貞碑文而知
朝廷哀榮之典極備矣忠貞總督七閩甫蒞治突值
耿逆之變此時如一木之引千鈞其勢實難久立
因卒遇害古人有言曰臣竭其股肱之力加之以
忠貞其濟君之靈也不濟則以死繼之公之灼見
久已及此不在幽繫三年後也然忠者民之望也
宋西夏之難劉平任福以身殉國中頰絶㗋皆所
不顧敵因是不敢踐環慶南儂之亂孔宗旦不受
官趙師旦曹覲皆死綏賊未幾就平今公難至見
節閩雖僻處海隅其臣民不無思忠慕義者卒之
耿逆授首南服宴然非公忠義之氣有以激之耶
身可亡而志不可奪骨可碎而氣不可摧公生氣
凜凜如在也况乎
天章雲漢尤終古不可磨滅者乎謹拜手識于後
御史(臣)許三禮敬識
范忠貞盡節閩土
皇上恩䘏倍至
賜諡勒珉
親灑宸翰勒成石本其嗣子時崇廣為徵求以彰
國恩(三禮)捧閱盥讀書法精遒文詞愷篤既仰
睿聖之亶聰復幸藎臣之食報而于
皇上崇有功風有位之深意不覺更有所感也寅卯之
間小醜陸梁東南騷動省有逆豎海有逋誅忠貞
以孤臣處之三山僊霞隔絶
京師五千餘里郵章稽達内外受制卒堅忍不屈
王師北至密圖克復事洩遂爾被害真煩冤毒慘可
為風雨朝昏鬼神夜泣者也獨是自古效能疆埸
者代不乏人而或事後追思或請陳待䘏孰若忠
貞之生膺
特畀殁受
殊榮者為雖死而不死乎是可以體
皇上之深意也
君聖臣忠千載而一遇也夫爰為之頌曰
猗歟我
皇天縱首出富有日新大業
盛德宵旰萬幾暇事
翰墨宋榻晉書顔筋柳骨煥乎文章揆哉武烈
聽政彌勤知人則哲維臣有范
特授麾鉞兩浙七閩東南半壁桄榔雲漫黑山峰裂
正氣不回丹心碧血
王師桓桓一掃狐穴
天子曰都卓哉臣節
䘏典加崇朕心猶惻璀璨
龍文淋漓珉石為死者榮為生者則忠節大義昭昭若
揭拜手披詞用揚
宸蹟
掌山東道事監察御史(臣)劉超凡伏讀
宸翰褒忠碑恭紀
閩海狂瀾起吁嗟白日昏何人曾罵賊開府獨酬
恩碧血留臣節丹心繼相門至今瞻
寳翰長此慰忠魂
戶部員外郎(臣)劉維烈恭頌
御製范忠貞碑五言近體二首
其一
臣道千秋立真成一代名丹心懸皎日青史著生
平化鶴歸華表騎箕上
玉京烈風吹碧落猶作白虹横
其二
不變萇弘血孤魂松栢悲
皇仁優賜䘏
宸藻自題碑世世藏丹篆年年泣露葵平原標大節後
學仰芳規
陜西道監察御史(臣)劉維禎伏讀
御製范忠貞公碑文恭紀
昭代生良佐啓疆萃嶽英
金鉉繩榖似玉筍蔚
王楨藜閣窺書古蒿庭侍
禁誠膺符綏七閩秉鉞擅三征會見鯨波靖旋逢鱷
孽萌血飛舌愈厲齒盡目猶瞪白刃吾甘蹈丹心
那可更
天戈忽南指狂豎即牽纓狡狡此苞蘖纍纍皆壁鼪
帝聞深震悼士論重盱衡
優典頒三省
殊榮慰九京爰揮
宸翰藻長使汗青嶸蝌字碑生綠
龍文琰比晶疾風知勁艸寒歲辨松菁咄咄古貞士稜
稜身後名煒哉注
銀管仰止范忠貞
掌山西道監察御史(臣)劉光美伏讀
御製褒忠碑文恭紀二十韻
國初有名相密勿翊
先皇勲猷載史策姓字垂旂常令子起科目忠孝率義
方詞藻冠
丹陛天衢瞻翺翔七閩古南服邈焉鄰海洋旬宣任
不易
特簡咨賢良時惟清白裔建旄振紀綱逆藩頓負國變
亂勢猖狂孤臣義不屈仗節肅清霜不與賊共立
頸血濺帷裳以此報
君父一身殉封疆
天子重名節情倍為公傷䘏典異常格泉壤應徜徉
褒忠灑
宸翰雲漢傳天章命工勒貞珉輝煌馬鬛旁
御書流睿藻琬琰同珍藏鴻篇逼典誥筆力高鍾王大
義托千古啓讀文字香一感
主恩厚一念世澤長微臣愧弇陋蕪言附頌颺
貴州道監察御史(臣)劉安國恭紀
景運正中天潢池突小醜智勇復巖疆忠貞乃陽九
閩海氛氣侵螺山精英剖元臣翼
皇輿胄子修二酉出入金玉廬俯仰東南畆
聖恩優以渥輿情洽亦厚逆孽忽異心孤注誰與守
王章頃刻焚虛焰騰空走罵賊恨無聲嚼舌血沸口縲
絏任其攣頭面聽其垢蜜語與螫言既脅復以誘
百折欲生降一心終不苟義雖從容臨難實慷慨
負捐軀闔室同執節三年久煤筆寫精誠熱血淋
漓嘔
命討罪人得
褒忠難臣首
宸翰燦
天章
諡贈光泉牖墨摹淳化題
敕惟貞觀手汗青昭億代天壤垂不朽
(臣)馮雲驌伏讀
御書范忠貞碑恭紀
天章璀璨下雲衢
崇奬孤忠
御墨濡卓哉忠清照青史正氣凜凜輕捐軀當時逆藩
潛搆釁生民艸菅衣冠屠忠貞節鉞鎮閩海禍生
肘腋遭羈拘寒暑載歴義不屈遺言畫壁光瑤珠
忠魂直上呌
閶闔魍魎瞬息膺
天誅四海削平輯弓矢
宸翰褒忠寵賚殊
諡葬已優恩未殫穹碑
詔立空山隅更頒
墨本垂
世寳臣忠
主聖超唐虞小臣拜手忻展卷寸心感激懷區區
(臣)梁欽搆恭紀
古今大義幾能全千載孤芳姓字妍抗節顔卿舌
不朽擊仇段實笏爭傳巖巖浩氣歸華表炳炳
綸章繞
御煙石上忠貞明月照往来憑吊草芊芊
(臣)翁祖望恭紀
北望慇勤大節成丹心今日見忠貞從容就義承
家學慷慨捐軀慰友生浙水波濤留去澤閩江潮
汐漾孤旌琳瑯
御藻良非偶麟閣行圖没後名
(臣)嚴曾榘恭紀
雲霄節鉞記當年日宇霜稜尚儼然淚墮峴山猶
畏壘血濡閩嶠是忠阡家傳棨戟臨
雙闕言出
絲綸賁九泉最是勾留留不得靈旗應繞聖湖邊
(臣)岳峰秀恭紀
矢死封疆社稷臣天收浩氣作星辰血揮杜宇依
殘壘身畫麟臺照野燐兩浙澄清推孟博闔門忠
孝想純仁
龍章華表年年在開國元勲此荷薪
(臣)羅衍嗣恭紀
痛哭從容就義人
龍章親灑慰孤臣貞魂永作河山重大節常依翰墨新
鶴羽千年城郭舊鴻文萬古汗青真應知
聖藻忠魂捧常傍寒星拜
紫宸
(臣)馬光恭紀
雙蟠龍璧勢巃嵸按部東甌節制雄大節千年同
皎日孤臣萬里泣秋風星沈閩嶠嵐光碧劍躍潭
津波影紅自是
聖朝恩典厚一坏終古鬱葱葱
(臣)卞永寧恭紀
范忠貞為興邦望族
朝宇名臣秉鉞東南遭罹閩變奮不顧軀以報
寵遇純忠大節炳若日星
皇上特製碑文
親揮翰墨俾厥嗣世世守之勿隕家聲(臣)展誦之餘彌
深觀感恭題二律用代
賡颺
其一
天挺孤忠著海嶠捐軀殉難樹風標窮年徒厪匡
時慮一死能摧逆焰消越嶺金甌欣既固閩疆玉
燭慶重調
主恩特表純臣節
御撰豐碑矗碧霄
其二
龍文御藻賜珍藏顯節旌忠意自長一代偉人光閥閱
千秋盛典煥縑緗能將大義傳終古尤勝竒功紀
太常碧血九原栖野草熒熒燐火有餘香
(臣)沈三曾恭跋二律
其一
鼙鼓閩南撼海波孤臣厲節誓山河三年頻灑思
君淚一劍長存正氣歌風急天高别勁翮歲寒木落識
貞柯祗今畫壁留遺稿盥讀應知志未磨
其二
烈烈孤忠達
闕庭鬱葱佳氣繞幽扄豐碑高峙懸霄漢
宸藻
親題麗日星
五色銜書来窆穸千秋捫字識英靈
蘭臺更有
褒忠錄長使芳名照汗青
(臣)劉元慧恭頌
御賜范忠貞褒忠
宸翰二律
其一
奎横雲漢倬
天章烈節
崇褒特表揚三載丹心懸日月千年碧血凜冰霜家
聲不愧希文後世澤直同洛水長試向墓門瞻篆
額
龍螭五采發幽光
其二
聖主憐忠
親灑詞數行
鳳藻墨淋漓傳家鴻寳同彛鼎勵世良箴作鼓吹璚
管揮成羲獻體銀鈎榻出晉唐碑欽哉有位宜交
勖展卷披文百代師
(臣)王思軾恭頌
宸翰褒忠近體二首
其一
世臣開府鎮巖疆浩氣直同日月光閩海洪濤皆
碧血墓門高碣自青霜煌煌
御製鐫金石燦燦
雲章勒表坊文正忠宣真不愧
旂常萬祀姓名香
其二
龍章五色下
彤墀俯覽忠臣就義時歷日寢興懷
帝闕
元辰拜舞儼
朝儀從容逆覩燃臍焰忼慨還留正氣詞千古世家
光
國牒嶙峋大節著豐碑
(臣)任玥恭頌
宸翰褒忠近體二首
其一
名臣仗鉞鎮巖疆文正忠宣世德長但矢一心能
報
王旋看萬國盡来王煌煌
宸藻懸清漢烈烈孤懷塞大荒從此衆星環
北極賡歌
朝右慶明良
其二
聖主臨軒教澤新忠貞策效自天人平居若不求無愧
臨事何能决致身頂踵易捐惟戴
日
絲綸叠
錫獨憐臣
瑤函瞻拜應知感况復振繩是鳳麟
(臣)單務孜恭紀
今皇文武神聖俱搏挽六合登唐虞英賢應運歸駕馭
左旦右奭相匡扶文肅有子官司馬節鉞遠鎮無
諸都長蛇封豕伏肘腋磨牙吮血恣刲屠幾人蒙
面甘屈膝惟公臨難終不渝刀鋸在前衣食絶艱
貞三載囹圄拘荻灰畫壁紀始末寸心忠孝常區
區精金百煉光煜爚松栢肯隨凡卉枯成仁取義
素志遂
天戈迅掃反側徒公之大節懸日月
九重軫悼哀榮殊忠貞易名晉崇秩
天章宸翰輝龜趺羲爻堯典供點竄龍跳虎臥親臨摹
復將墨本俾世守激勸頑懦垂楷模小臣再拜欣
寓目雲光虹影驚盤紆片言榮過九罭衮隻字重
若百琲珠願爾子孫永寳此世世忠
君念祖匡
皇圖
(臣)顧祖榮恭識
宸翰褒忠碑
御藻題貞碣純臣沭
異恩
褒忠元自渥大義獨能存舊憶當年事今從身後論
江鄉人戴德閩嶠士瞻尊腥海澄千島甘霖綠萬
村如何驕鱷沸竟爾黑雲昏正氣冰霜雨孤懷日
月掀
王師良壯武小豎早前奔白水流芳澤青燐照烈魂
帝心深有恫
天詔倍加温
䘏詔傳三殿
恩綸下九閽琅函飛
寳墨珉石鐫香痕百爾官同職千秋節共敦颺言慚
下里實忝侍金門
(臣)紀愈恭頌
宸翰褒忠十二韻
元老騎箕日閩疆峻節傳乾坤鍾正氣竹帛景高
賢樽俎鯨波靜綱維庶職宣清風標
黼座偉略振樓船倚毗
殊恩渥冰霜雅志全忠因貞倍烈操以久彌堅智勇
歸霄漢勲名上簡編
天章輝
寳册
宸翰灑
瑤箋
琬琰垂千載貞珉勒億年易名馨
國牒
草聖賁幽阡山斗儀型重旂常譽望專
盛朝多
異數凖擬繪凌煙
(臣)盛符升恭頌
御製范忠貞碑排律十六韻
一代綱維重千秋浩氣全成仁因取義希聖自齊
賢慷慨完生死艱難歴歲年精神歸碧落姓氏勒
瑤鐫撻伐張三嶺幽忠慰九泉鶴言聞華表鳥篆
立京阡灑玉垂
宸翰搴珠出大篇
瓊章方掞藻銀籕復霏煙加以
泥封貴長將石碣傳飾終昭
異數念舊喜光前特遡名臣後相推烈士先
綸扉綿燕許斧屋賁
鸞牋列戟門尤峻銘鍾
賞更延家由唐杜迥人向日星懸堅白留
彤史丹青照
玉編清風挾英爽常傍
五雲邊
(臣)吳晟恭作
宸翰褒忠頌十二章章四句
黑風播海七閩成淵沭猴冠帶鬼立黃天(一)砥柱
横流督臣孑身白日照肝噫氣星辰(二)閩山空高
閩江空深力不勝胆吞賊人心(三)眼穿落日三年
臥薪于于徐徐殺身成仁(四)氣作長虹往穿賊壘
隂翼
王師縛賊如豕(五)
王師一入轉坤旋乾逆骨舂粉凶臍竈烟(六)赫赫我
皇允睿有嚴無忠不表無賊不殱(七)司農一笏為驅馳
先紀功元祀汾陽比肩(八)白雲其曇白髮其鬖為
招公魂歸自閩南(九)歸来華表青天白鶴琬琰龍
章
天子所作(十)壽不在年千秋為終越湖絜清閩疆死忠
(十一)兩地立祠栢色最古父老椎牲考鐘伐鼓(十)
(二)
(臣)梅鋗恭紀
猗惟忠貞天挺英喆相門有子令聞蚤發敡歴華
省海邦建節逆豎披猖
國榦霣折秀實不回杲卿比烈蹈義成仁
帝命有赫飾終易名恩禮殊絶用激頑懦垂光史册凡
百有位視此豐碣
湖廣道監察御史(臣)都甫恭紀
元精委萃靈秀融結應期符運乃生名哲藴為德
義植為志節發為文章著為功烈少焉穎異長益
迥絶孝友天植宇量端凝言必忠信行必凖繩夙
官中密謨猷是陳臯䕫周召稱社稷臣金魚玉帶
開府兩浙鐵面冰心囂淳貪潔吏治澄清羣黎載
悦幽谷窮簷皎如日徹總督閩嶠逆藩弄兵變生
不測援桴無聲抗身罵賊傍若無人忼慨殉難上
報
朝廷忠貞大節永垂汗青
(臣)吳涵恭頌
皇清受命奄一寰宇歴歲三紀覿文匿武天保在廷采
薇邊土社鼠城狐忽焉豺虎惟兹赫赫總制范公
不懾賊威甘陷賊中為忠烈死無文成功於戲傷
哉乃時之窮
天子明明整我師旅電掃霆摧七閩具舉維巴與蜀滇
黔及楚次第削平純忠
褒敘殊恩優渥古罕厥侣
帝猶念哉一坏何所
親揮宸翰豐石崔嵬
雲漢為章幽冥斯開
賜書所在有光燭
台而况貞珉不與劫灰千秋聖筆延陵十字何如斯
碣
德位竝至貞觀御墨不留魏徵猗歟偉哉萬古獨稱
禮部祠祭司員外郎(臣)師若琪恭讀
御書范忠貞公碑文為賦紅螺行
紅螺青青青未了日月高懸天皎皎鸞迴鳳翥
字通神傳是
宸翰親揮忠貞表忠貞家世元臣子鐘鼓清切
禁林裏澤國初膺節鉞時逆臣賊子正干紀氛連六
詔接交廣深山魑魅雜魍魎九龍江上走鯨鯢仙
霞嶺外烽千丈段秀實笏常山舌冰窖寒持蘇武
節寸灰畫壁壁痕深畫畫畫出孤臣血欃槍迅掃
清狐鼠遺藁猶存達
廟宇詩卷長留天地間丹心一片置何許微臣備員
南省郎目擊
䘏典何
焜煌珠襦玉匣遙相望峴山松檟森成行高岸深谷
此石碣萬歲千秋
字不滅
戶部員外(臣)趙吉士恭紀
皇帝御極之二十一年削平禍亂朝野穆清九州之内
罔不来庭遠而至于邊陬極壤不毛不食之地咸
歸版章一草一木靈蠢蠕動皆沭
聖朝雨露
帝念惟昔閩逆薦驕守兹土者遭其憯衊總督全省兵
部侍郎范承謨罹禍尤酷既
命官致祭
錫之諡典又以所
褒忠之碑
親灑宸翰
天章烜煌光于墓道摹榻
鴻文勒諸貞珉以示四方以勵有位其真本復裝潢成
帙俾范氏子孫世世保之勿替
皇上之所以教天下萬世以忠
國愛
君之道者洵深且厚視唐宋君臣飛白御書奎章秘閣
誠不足儗其萬一為之後者固必恪恭自勖以荅
天子之休諸在位者聞風興起有不克艱厥臣者乎二
十四年春正月(臣)吉士獲觀
御書于其嗣爰拜手稽首而作頌曰
天生偉人幸際
昌時惟
帝念之生為屏藩殁為忠貞惟
帝矜之
䘏典煌煌既尸祝之又
誥誡之
龍文星燦奕耀豐碑緗帙垂之
文思致治勸忠作新于時見之凡我有位必敬必恭
庶幾似之於千萬年
玉燭和調永言保之
戶部主事(臣)吳升東仰觀
宸翰褒忠碑恭紀
褒節旌忠
朝廷之鉅典
易名錫廕臣子之
殊榮於惟忠貞慘遭閩難正氣能參天地精誠可泣
鬼神
特賁隆恩
欽錫異數
王言如綍恍聞玉振而金聲
御墨如綸展也龍游而鳳舞千秋既壽以貞珉佇見廉
頑立懦什襲仍藏諸巨室何如
胙土分茅本支之
銜感無涯
瞻仰之
激揚倍切
戶部清吏司主事(臣)林麟焻恭紀
忠貞節鉞蒞閩之初值逆謀思逞之日勢孤寡援
惟以鞠躬自勵(麟焻)知閩難將作脱身虎口間道
走豫章得達京邸備員西清迨閩逆削平復以讀
禮言歸詢里中父老得公死事狀甚悉當耿逆既
變憚公威惠素著殺之恐失民望故繫而脅之幽
囚三載艱貞有如一日及
王師歴仙霞賊勢窮蹙將面縛乞降乃殺公以滅口公
視死如歸從容北向稽首遂延頸瞑目不復他言
嗟乎兇焰方張荼毒亦何所不至士人不幸偶逢
其會能挺身殉國固不乏人然未有忼慨成仁殺
身就義如忠貞之兼而有之也事平
天子念死事之臣槩加優䘏獨于公勒石之文復
親灑宸翰以榮之豈于忠貞有私乎哉蓋任尤重死尤
烈故典加隆恩加厚耳因以風勵之大指合乎人
情之共安凡百有位諒亦有感于斯也
刑部貴州清吏司員外郎(臣)謝于道仰觀
宸翰褒忠碑恭賦
聖主旌忠播八荒碑文
御製出巖廊長令節義貞珉石不翅勲名
策太常百鍊精鋼綿地軸
九重寳翰煥
天章虛無縹渺松楸路奕世昭回
日月光
(臣)畢忠吉讀
御製褒忠碑文恭賦
重臣矢節在南荒閩海仙霞道路長功比真卿封
魯郡忠如許遠守睢陽貞魂自壯山河色正氣常
扶日月光赴義捐生堪報
國
九重恩䘏有
鴻章
(臣)馮宿榮恭紀
恩䘏范忠貞盡節閩疆里言二首
其一
從来正氣貫虹霓况復三年縶曲罤蘇武豈能留
海外真卿原解死淮西孤臣殉
國心如石
天子旌門
手自題試看遺骸留瘞處豐碑百尺與天齊
其二
半壁東南一柱撑可堪負乘妄憑陵馬臨險地繮
猶繫
日麗中天海自澄三載小樓容信國一朝碧血葬萇弘
宸章標處
丹青濕爭覩
龍文蜿蜿升
(臣)戴璽恭讀
宸翰褒忠碑文敬賦
河山壯氣倚崆峒身隕巖疆志節雄絶脰捐軀皆
帝德握拳透爪是臣忠千年血化萇弘碧五夜花啼杜
宇紅
賜塚祁連恩不淺
奎章照耀徹幽宫
(臣)朱典恭跋
御賜褒忠册後
節著巖疆青史芳忠貞幽隧更輝煌蟠螭已荷
褒揚盛緹帙還期世守長
玉藻瓊敷光
寳翰
龍游鳳舞煥
天章君臣恩義超千古選愞知興詎可量
(臣)劉始恢伏讀
御製范忠貞碑文恭賦
變起無諸海氣昏強支一木誓酬
恩但憑碧血驅羣盗敢望
丹書慰九原
御墨忽頒雲漢表豐碑長竝日星存
聖朝旌節超千古為念純忠出相門
(臣)陸鍾吕仰觀
宸翰褒忠碑恭紀
一朝
盛典煥
新綸史筆千秋正氣申蛟海鯨波迷舊履疾風勁草
見純臣
龍煤鳳管良非偶
鐵畫銀鈎若有神
聖主追崇真異數九原朽骨若為嚬
(臣)徐必遴恭紀
御製范忠貞碑文後
其一
嶽降精靈如甫申海天彈壓正需人
朝廷南顧股肱地仗節全憑社稷臣
其二
滇南封豕抗
王師順逆人人皆盡知獨恨庸奴聽邪說也將螳臂向
天支
其三
從来矢報鞠臣躬紈袴無端敢自雄希烈不知朝
夕死横加白刃向顔公
其四
大師指顧度仙霞簞食壺漿百萬家遲爾釡中方
悔泣忠魂字字可勝嗟
其五
千秋節烈配烝嘗豈獨東閩祀一方
大典旌忠從日下偷生若輩盡顔藏
其六
賜来宸翰麗如雲傳頌
天章迥不羣不是臣忠堪贊許人間難得
至尊文
(臣)李含春恭跋
列戟通侯第開牙司馬門壯懷涵宇宙妙略裕乾
坤閩嶠妖氛起甌池濁浪昏亡身存大節嚼齒荅
殊恩草木仁風遠河山正氣存秋濤精衛恨春雨杜
鵑魂
廟算高神禹雄圖奠六坤
褒忠榮典册加禮貴璵璠龍鳳
天章賁雲霞
寳翰尊豐碑從此樹應慰未招魂
(臣)郭茂泰恭跋
惟公身許國半壁藉維持馭叱錢唐坂車褰閩越
帷逆氛来肘腋生氣凜鬚眉倉卒難為日從容就
義時臣心留壁稿
帝眷勒豐碑片石輝
宸翰千秋偉烈垂
(臣)顧汧恭紀
大節昭垂日月旁
君恩賜䘏異尋常
鴻文直竝貞珉永
麟筆親揮墨瀋香遺愛甘棠留澤國孤忠寒栢&KR0008;清
霜珍藏豈獨榮家乘秘館流為史册光
(臣)姚諧恭紀
遙懷大節望遙天閩水蒼茫入淡烟自古窮荒多
小醜由来
盛世出名賢
彩毫雲漢承
恩下錦石圭璋累葉傳千載豐碑依墓土亭亭璀璨
慰重泉
(臣)李文遠恭紀
取義成仁原不殁疾風勁草豈貪生横戈逆賊空
三窟仗節忠魂賁九京白刃捐軀無再計
旌章䘏死有餘榮欃槍久掃天街靜氣作山河壯太
平
(臣)李孔嘉恭紀
黃雲壓日閃旌旗狐火俄驚羽檄馳長虹曉挂將
軍樹封豕宵昏下瀨師一點丹心持玉節
九重紫綍勒穹碑睢陽大義千秋在瞻仰遺風慰所思
(臣)徐元珙恭題絶句二首
其一
宸翰褒忠慰九京從容忼慨節彌貞海濤亭畔天風烈
雷雨時時吼不平
其二
之死靡他報
主恩幽囚迫脅地天昏一身百折傳千古
睿製能招少保魂
范忠貞集卷八
