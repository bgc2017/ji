夾漈遺稿卷一
宋鄭樵撰
題夾漈草堂(并記)
斯堂本幽泉怪石長松修竹榛橡所叢會與時風夜
月輕煙浮雲飛禽走獸樵薪所往來之地溪西遺民
于其間為堂三間覆茅以居焉斯人也其斯之流也
顧其人家不富亦不貧不貴逹亦無病與爾屬相周
旋也
堂後青松百尺長堂前流水日湯湯西忩盡是農桑域
北牖無非花葛鄉罷去精神渾冉冉看來几案尚穰穰
不知此物何時了待看臨流自在狂
又
堂後施柴堂上燒柴門終日似無聊蓼蟲不解知辛苦
松鶴何能慰寂寥述作還驚心力盡吟哦早覺鬢毛彫
布衣蔬食隨天性休訝巢由不見堯
題南山書堂
一泓澄澈照人間明月團團落古灣不向奔流隨浪擊
獨持高潔伴雲閒禪房夜靜留清鑑閬苑仙歸墜碧環
每到軒前心轉逸了無纖翳可相關
穀城山松隠巖
青嶂廻環畫屏倚晴忩倒入春湖水村村叢樹綠于藍
列列行人去如蟻新秧未插水田平高低隴麥相縦横
黃昏倦客忘歸去孤月亭亭雲外生
送芹齋
千載清風去不留何人能伴赤松遊乞骸直到骸歸日
告老須臨老盡頭元亮園田何處有向平昏嫁幾時休
湖州别駕發深省掛却朝冠便自由
題溪東草堂
春融天氣露微微藥草葱芽脈脈肥植竹舊竿從茂謝
栽桃新樹忽芳菲天寒堂上燃柴火日暖溪東解蝨衣
興動便擕樽到嶺人生真性莫教違
湘妃怨
黃埃游輦轂翳日冷旌旗龍去攀髯遠鸞孤對影微魂
沉江縹渺泪染竹依稀枯樹空千載寒松已十圍蘆花
深月色燐火劇螢飛横笛瀟湘暮哀猿何處歸
昭君怨
長謝椒房草終為薄命身那教蘭蕙質翻與雪霜親臉
膩勻脂淺粧殘促恨顰故知關北夜無分漢南春紅泪
殘胡月輕衣半洛塵琵琶凄切語愁殺路傍人
輓通判黃子方
歌成薤露悲秋草正離離昔異修文事今同鬼伯司盾
衰雙日落夷惠兩風遺衰俗吾無恨親曾識紫芝
昭君解
巫山能雨亦能雲宫麗三千杳不聞延夀若為公道筆
後人誰識一昭君
靈龜潭
泉心潄玉開心孔山色挼藍熨眼花著手摩娑溪上石
他年來訪汝為家
北山巖
西風曳曳片雲閒一夜寒泉卧北山倚杖巖頭秋獨望
稀疎烟壠是人間
東山採藥
一掬金丹向晩風山前草木盡龍宫詩書便是神仙味
更笑行冲問藥籠
過桃花洞田家留飲
偶從沼渚過山家灼灼桃花噪暮鴉是處竹籬環草屋
人間雞黍話桑麻抱琴靜聽濤聲急對酒閒觀月色奢
可笑南陽劉子驥欲尋風土滯京華
薌林閒居
薌林蒼翠甚極目可吟詩梅子風前落杏花雨後移清
溪過半郭孤月隠疎籬寂寂雲山外蕭然獨自知
又
薌林蒼翠甚霽色繞吾廬四面鳥聲寂一庭月影疎有
山皆入坐無日不安居好向墻東卧看人獻子虚
晨雨
東方斜未徹暝色淡初分宿鳥林中噪凄風葉上聞鐘
鳴催過雨星落避行雲獨立草堂内涓涓羣動紛
夜雨
夜雨瀟瀟至天寒擁敝裘空牀聽幻響獨詠解深憂次
第園蔬潤參差漁火幽長江風浪息何日放舟遊
村雨
荒村常寂寂小雨自涓涓寒氣侵人急野花入目妍看
山頻當戶聽鳥倍難眠萬事蕭條盡空餘日暮煙
澗雨
飄飄雨色亂終日悞聞聲釣客呼持笠牧童喜啜羹輕
香樹下滿餘響谷中清為謝登臨者枕流洗耳傾
滌愫
枳棘何榛榛蝯狖不敢下芳苓何燁燁雹霜不敢灑驊
騮馳曲囏舉足難寬&KR1421;所以古之人犁鋤聊自把
又
天命既倒懸將身費椒糈朝行畏日薄暮行畏齟齬娵
娃雖見珍衆嫭心未許展轉溷餔歠敢俟慶雲舉
又
孤鳳落鷹巢啼麟墜虎穴未能脱蒙茸安得出軒凸迢
逓空自倬耀靈久已滅禔身入三門黽勉成吾拙
又
修身以為弓矯思以為矢立義以為的亦云善擬議嗚
呼彼鴻漸進德亦猶水我如駕其說木舌暢所指
又
八荒有禮樂塗民以耳目五政不得加七賦不能育古
今貴天常冣厭彼嬰犢嗟哉生不辰霑項滋觳觫
又
潛天以不策潛心以不手天人既和同飛潛均不朽吾
生既病勞未敢輕俯首久幽不改操旦夕謀杯酒岷峨
自沈冥丘壑難為後
又
德行尊顔閔股肱卑蕭曹明哲知寢伏文章亦弁髦縦
彼攀龍鱗何如掉小舠人生一世間慎勿輕自豪
又
賢者不飽食何為仕與農聖人不詭時何為世所宗顯
晦既有因盛衰亦偶逢先秋而後春俄頃自雍容
又
金革久不息遐方徒憚指誰為民請命皇天猶未喜茂
德自不綏眷眷我梓里傷哉古王道樵夫亦冷齒
又
嗟余本固陋湛身入花渚未製芙蓉裳已習離騷語綽
約雖多姿涕零何如雨季夏遭繁霜天寒不可禦
家園示弟槱
天下輕黃憲居鄰孰戴良暴田安足較散絹未為狂失
劍羞余里還牛讓古鄉家風留不墜少賤自翺翔
又
竹牀讀史慣土銼勿粘塵灑埽王維德澆鋤郭太仁使
才看著屐有道騐時薪小物汝知謹同心作古人
又
每恨紈綺子交遊半博徒棄家尋有道舍命事名儒風
雅非難及今人貴與殊夜深何所囑囑汝似狂夫
又
讀書經百卷見影豈須驚中夜山精笑寒燈草魅争脱
冠神采足擲樏眼光明面壁吾常事菴題天耐名
又
佻達憑豪族疎狂自克家看人呼狗竇縦我泛漁槎鑿
穴安蜂豕穿籬避管笳如能癡勝黠寒食賀騮驊
又
誰使余為墨朝朝哭染絲獵鷹才子累殺虎古人癡早
信山宜面休嫌谷可移日光圖史滿炳燭却驚遲
又
學儉誠佳事慳名豈足居寫多崇厚論讀廢絶交書結
客饒傾産破貧累賣車前人家訓在孫孔未全疎
又
隻身空後死千卷未酬恩不辱看來世貪生托立言無
家稱馬糞何史世龍門負石今愁晩中宵弔屈原
夏日題王右丞冬山書屋圖
壁間颯颯松濤起(闕)冰冽呼燈始見王右丞
毫毛矜貴逞奇傑揮灑冬山書屋圖巖壑幽櫺坐高哲
數筆蕭瑟天貌寒不盡枯枝不盡雪高崕崛曲形凄肅
驅禽逐獸但松竹傍有一水白于峰千頃奔茫日難昱
絹外似覺風慘激大江盡斷船相逐室中之人淡如菊
長年手㩦一卷讀忩外蒼虬恣飛瀑欲奪造化齊冷燠
天下無幾焦孝然當世寧更有梅福苦吟抱膝此何人
乃肻蕭條立煉谷古今書畫技總微貴有嶔㟢生眼目
我聞孫登居北山隆冬披髮以自覆又聞昔賢暑重裘
六月御車鄙王侯二公氣岸皆千里朗月白霜胸際浮
名士逆天天不怒冬景能暖夏能秋千載斯人不可致
我于畫間得其意揆向高颷遠遠至筆光墨汁俱吐棄
但懸此幅清吾心千巖炎伏曦景熾布褐推車我不避
弔采石渡頭將軍
石頭城下何紛紛將軍疋馬氣如雲金鼓死兮弓矢休
勢失英雄不自由風淅淅兮月沈沈荻花滿岸江水深
千年江水留明月一片將軍報國心
採茶行
春山曉露洗新碧宿鳥倦飛啼石壁手攜桃杖歌行役
鳥道紆廻愜所適千樹朦朧半含白峰巒高低如几席
我生偃蹇耽幽僻撥草驅煙頻躡屐采采前山慎所擇
紫芽嫩綠敢輕擲龍團佳製自往昔我今未酌神先懌
安得龜蒙地百尺前種武夷後鄭宅(鄭宅為先别駕公所居)逢春
吸露枝潤澤大招二陸棲魂魄
秋水歌(效少陵)
年年秋水崩江石秋水年年連天碧山中草木盡號呼
江外魚龍輕虚擲既憐茅屋化飛蓬又嘆蝦蟇共枕席
人生變化不可知且聽秋風吹蘿薜
負耒歌
煙冉冉兮雨紛紛負耒耜兮出柴門出柴門兮踏行雲
茫茫山色天未分相率歌吟兮樂耕耘
插秧歌
漠漠兮水田裊裊兮輕煙布榖啼兮人比肩縦横兮陌
阡
餉饁歌
提筐兮阡陌花紅兮衣白步遲遲兮心迫迫行至止兮
嗟于役低聲相勞兮日其夕
漫興
野鳥日啼戶外凉風時入簾間老夫夢後欹枕稚子病
中解顔
又
陋巷顔回早死柴桑陶令長生逹觀千載兒戲厭見一
時利名
又
門前半畆禾苗日午翠色可描笑問耦畊沮溺何勞蓑
笠終朝
又
今古去來有數乾坤闔闢無涯人生行雲流水處世運
甕搬柴
又
初秋一雨新凉子夜長吟未央階下花枝冷艷堂前佛
火微茫
又
壺山八面蒼翠蘭水一泓漣漪容我放歌問渡憑誰拄
杖支頥
又
空山無人堅卧冷竈有飯晩餐安得原憲與語雪霜不
受天寒
又
花下閒傾濁酒人前莫道清貧殘生全無奢願歲月徙
倚竹筠
又
臨水時思下釣閉門聊學呑羶一身苦樂無定萬事安
危有天
又
鄰沽數盞微醉坦腹北忩短眠風送松濤聒耳驚回夢
蝶翩翩
福寧州藍溪寺前蒙井
靜涵空碧色瀉自翠微巔品題當第一不譲慧山泉
夾漈遺稿卷一
