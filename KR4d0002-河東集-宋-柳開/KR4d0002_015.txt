河東先生集苐十五
門人張景編
宋故左屯衛大將軍楽安郡侯孫公墓誌銘
東南出海上諸國西度羌戎外朔越胡沙絶寒之塞
老稚人称孫氏為冨貴家于今六十年矣他人冨但
積榖積金有宅有田槯藏畏詐常如偷生見府縣走
役曲屈言笑謟奉罔暇其止得念有動即逼况貪夫
賊官𢋫踐本所猶彪視羔嘖嘖牙瓜孫氏處神都臨
帝街天子割遺公地以大其居崇楼敞敞戞切霄極
重堂疊楹周廡繪彩明粧列侍珍肴捧筵豔奪晴春
竒殚殊物歌声楽章寳車金馬華林廣園芳秀如仙
爱時選景終歲竟日將相侯王婚姻親戚宰政尹京
聽順音旨羣卿庶士遵承意命名材逸賢候門謁次
求覩顔面勝逄綺季行游衢路呵避後先是孫氏為
冨家天下誰能與之也他人貴但貪祈競窃叨冐抑
奪勤恭惕易便媚閑防思奉乃尊思遜乃患持平失
欺持盈失傾克公畏私竭誠惧邪一途獲前百歧却
之寸言見称幅辞攻之位崇切心權極危亊跌趾緩
扶踣肌即傷孫氏自周室抵宋朝高祖世宗父交子
友燕吳討擊畿甸餞迎礼深朋從(平声)恩厚寮庶入宫
𢾗召錫物加等迨我太祖寵倍于前從臣百千陪幸
其苐躬伐汾晉十旬未歸往請一言遽還京國溥天
息役匝地声謌今上聖皇丕纉區夏迎其爱女冊為
貴妃族属備官禁掖列位深患亡憂羣疑罔干是孫
氏為貴家天下又誰能與之也嗚呼漢與唐簡冊中
徵其比亦少焉居是冨貴其惟誰乎即故左屯衛大
將軍楽安郡侯諱守彬字得之者也凡人聚百金之
微居九品之末其行義必有可称者而公享此冨貴
歷兩明朝遇四聖帝為親為友其德業量識何煩言
哉公自右領軍遷屯武驍衛及今官乃八命為五將
軍也階金紫邑千戶年七十有三至道元年四月十
五日薨贈左金吾衛大將軍與周高祖爲友者公父
贈左監門率府率諱徽者也𨳩辱公嗣子西京作坊
副使貞吉善前西頭供奉官貞幹侍禁貞諒奉職貞
節貞素次子也二稚未立公女貴妃外洎公女弟女
孫皆爲公王家婦以其衆不錄公夫人某氏先亡至
道二年十一月日公葬京東某處銘曰
冨無比貴無擬夀有年嗣有子惟此焉其足矣
宋故𨳩府儀同三司檢校太師贈侍中孟公
墓誌銘
天下譬如人身朝廷犹心腹也四方犹四支也心腹
有疾四支病不治心腹無病可治口耳目納邪蠱内
作疾心腹也去是跌打傷緩封鍼餌𥙷寕害焉建隆
年後平四方甚易由無心腹疾也孟氏王蜀二代三
十九年乾德已丑歲兵降蜀公為主太子二年年二
十八偕主浮嘉州江循峽出&KR0878;行㐮州道仲夏丁丑
抵京師太祖礼以之見(礼謂降國之礼)封主秦國公公帥兖
六月庚戌主疾殂(謚恭孝王)公𧺫復拜命留闕下後三年
帥貝州明年春太祖伐并州從還公就任母趙妃早
殞蜀(在蜀追冊為后)主之内有楚齊越國三夫人(在蜀皆為妃號)幸
洛時公朝丁越國憂以諸母居喪太祖曰非嫡母也
召入加特歸貝州今上初祀圜丘上帝公覲移帥定
州進𨳩府階上臨真定御戎肆誅晉晉附虜若叔(句)
出旁道為竒(句)必蹊定定折虜南翼左絡邊安(句)郡
柵城多兵復公鎮(句)攝(句)攝之晉平上促師奪燕公
衛(句)環燕壁西偏(句)衆怠莫剋遽旋勅公馳定以寕
下迎上上歸公止(句)當增甲益校(句)計備虜来寇敗
諸徐河大施賞公封滕國公籌塞事卒羣蹂音囂罷
公奉朝請鍾齊國喪起復授金吾統軍来年權執金
吾厺知滑州間有疾告奍詔公弟右神武統軍玄珏
代之公病既貧乞理傍淮一小郡自給得知滁州淳
化二年楚國夫人卒𧺫復公如舊知風痺癈常杖必
扶即起坐三年秋九月辛亥歘從中堂独行及外召
伶師&KR0674;楽笑嬉曰恙吾祛(祛舉也)也呼子語與坐飲夜
初半老僕夫宿公堂牖外声魘徹公寢公呼即疾反
(音番)不能語且薨上聞罷朝錫贈侍中清河郡夫人公
元妃張也諭諸子証詁說詮来奔(証任曺州觀秦推官詁知豐縣事)
(說吉州詮秀州並任軍事推官皆登進士第)哀子供奉官謹以諫諤讜諗
詢皆殿直弗果来譓譯謐護悉幼(公十五子名之上一字並曰隆)冬
季丙子用証謀奉公由盧適洛某年月日葬北邙山
有身有位有家有國者破亡黜辱属有道得非道(謂聖)
(朝&KR1113;蜀也)属非道得非道(謂前蜀王氏降後唐也)是顛危有幸不幸
也元明惟仁全有仁昏不乂若公其幸欤銘曰
玄喆公名遵聖字居坤用物少而粹歸中列鎮殞且
瘁馳山雪黶亶作薮公羊出彼洎卒此并算兩齊均
厥齒昭然秉生超特異坎坎䆳堂恭孝次公無後憂
多令子六女五殯侯王嗣二主闕書國有史
宋故中大夫左𥙷闕致仕高公墓誌銘(并序)
郡府間年貢士上列宰相择辞臣學官躬五試之歲
歲三月甲子渤海高南金治毛鄭詩中苐在殿方引
卷召名上視之曰高書記子乎大臣覆之曰然(覆謂覆視)
(其卷也)上曰頔在乎當老矣南金對曰臣父年八十一
在矣上曰朕昔迎后(符氏)抵魏(句)王命頔曰佐朕膳頔
上手不懈兢兢然多礼人也大臣交贊荐之退呼南
金問者三上曰授汝父左𥙷闕其致仕吾旌善人用
勸天下致仕官無俸入賜錢十萬令于魏取之翌日
南金捧命来歸公拜之幕府吏動天子加殊命非常
者也夏五月𨳩自貝貶逐南行過公宇下見公冠大
項烏紗疊帽衣緇緣褐縠單裘手右曳杖左捧囊中
出錦引幅舊牙軸紋綾背紙押押苐署朱&KR0866;印文披
之即新誥也公持之如不勝感涕下&KR1714;荷君至也明
年春三月丁丑𨳩率縣民饋軍伐燕路出大名鄉之
人語𨳩曰公當去月辛酉殁矣夏五月庚寅𨳩随兵
廻使告其孤曰願銘公墓以報公厚知于我也潤南
金與鼎三子列公行事以請唐建中年太常為七歲
女子以父彥昭事能死賊中謚之為愍名曰妹妹彥
昭守濮陽背賊納歸于德宗封平恩郡王生同州文
學諱衡衡生西吾隱而不仕西吾生公公字子竒用
文取進士高苐歷慈丘遂平二主簿安申䓁州大名
府觀察兩支使周顯德中魏王奏授公掌書記𨳩寳
二年王移鳳翔府至洛帝止之公從王罷歸復選授
舊官六年丁太夫人琅邪王氏憂終喪足不越庭戸
府帥李公復奏公如故上二年有誣奏公以老而怠
其任者急詔庭見責之辞不小屈上曰尔寔止為一
書記其久而曾無蒞他事乎公對曰臣守道俟命不
苟不競乃如此也府鉅細事無官者臣兼治之非止
在臣所職書記耳上曰若何謂頔老不治務乎尔去
復其位矣七年公始以疾免昔王之未去府也左右
惟貪虐取下下所不能堪及王之去即羞惧無敢一
游于魏者独公居之前後三十年不遷不離始至之
日與告終之夕出處進退語默用舍無華無媿人無
咎言世謂公君子也公至魏之初有羣小吏遇公于
塗中趋而候公公即停駕揖之有大吏復若是公乃
降荅以礼至公免職公固不易以是吏多避去不敢
見與公言經史子集舉而問之則公懇懇誦之無有
舛忘皆如目前事公為文精且典手抄書千卷字細
如豆無漏無悮老而益精得之者藏焉書寶信義忠
勇孝爱仁恕公不闕一公長子浣暨公夫人趙郡李
氏先公而死某年月日以公歸大名府元城縣某
鄊某里李夫人之墳葬焉公三女孟適故㒷元府司
錄參軍晁仲適將作監丞李策季適著作佐郎集用
礪未歸而天南金觧褐得沙河尉鼎應進士舉公卒
之日無恙教誡後事不乱銘曰
羣萬浩浩公独有道驅謏競偷公學優優易世一官
公行積完公之所易人之所難貲充位崇死矣其空方
之在公我殊彼同以誥何慝乃褒何德歲紀未極斯
焉消息惟天聦明視諦聽誠凑声無適莫程埃坌窒
目奔夷且覆納吉必經友危以寕此之云遠其逝
不返豈惟于人亦惟于身我来舊鄕公今云亾厥善
其長厥商其曷寫我心傷刻為辞章
宋故河南府伊闕縣令太原王公墓誌銘
上之十四年秋太原王君信詔還京師位以東頭供
奉官如故癸已將以其年冬己酉葬其先大夫先夫
人于河南府河南縣平楽鄕上店里伯楽原礼也公
謂其甥開曰天子命我掌戎于外于今十年矣尔外
祖父母不克襄葬事予誠不孝人也今幸歸不可以
失卜之歲月日時既皆吉尔其銘得乎文矣吾之家
以孝友称尔外祖父伯氏司徒公玭始以其才荐于
後唐長興帝故授之以参軍歷晉暨漢餘十五年兩
遷士功工曺事磁州人盗成獄有枉者詔能直之帝
以夏津令賞焉凡官四寔在大名也至周授河南尹
闕今吾時年方壮以才略為武人吾見尔外祖父手
未嘗弃去書史誨于予未嘗不及忠信仁義視人無
内外親疎尔外祖母毗其德無少異焉凡生子男一
人吾是也女四人皆嫁士君子尔母其長矣次曰京
兆郡夫人義武軍節度使太師昝公居潤之妻也又
其次適于高氏高氏早死而守志者皆吾姊也嬪程
氏者最季而少亡矣嗚呼昊天罔極吾弗能報尔
吾家之出也復見尔文有名斯不辱吾先人矣開拜
且退而書曰公諱承業字紹祖曾祖諱翰祖諱佐父
諱&KR2568;皆不仕夫人天水趙氏先公七歲而亡公之卒
年七十有七在壬戌冬十一月己未今公之葬寔十
月也銘曰
男賢若父女賢若母斯焉為誰柳開外祖名兮傳于
世骨兮歸于土洛水邙山千秋萬古
宋故和州團練使李侯墓誌銘(代夢壽作)
惟王建侯寕邦國曰咨尔守節尔之良予其耿乃休
光尔之紊乃成績顛隕其追弗庸克自及予將其試
汝汝侯于乃單單惟政有成汝其遷于濟濟既五年
始来朝曰西北晉奸也汝居遼以扞之久弗易厥初
民兵且完曰東南吳臣也汝徙和以接之逮明年侯
死有仲曰鈞歸侯于濟冬定葬于西客有誌且銘之
者曰
晉陽李氏者侯之姓也曰守節而得臣者侯之名且
字也太尉贈封曰植者侯之曾祖也太師贈封曰益
者侯之王父也滑相潞三節度曰筠者侯之先也東
頭供奉而迨皇城使者侯之四命而職于内也始于
單而訖于和曰團練使者侯之四封而牧于外也起
仕于周而暨我宋者侯之歴两朝而臣三帝也十五
年學于家而十八年位于世者侯之夀三十有三也
歲辛未而春戊辰者侯之薨曰𨳩寶四年二月二日
也冬季庚寅而㐮事者侯之于是歲而封于墓也二
季掌後而主喪者侯之無子男而有女也哭室而奠
帷者侯之妻曰符氏也某州某縣某里者侯之先塋
今從葬也摭辭而書石者侯之館客臧丙夢夀也
河東先生集卷苐十五
