河東先生集卷苐十二
門人張景編
送高銑下苐序
命之短長懸于天道之屈伸繫乎時德之尊卑由乎
已名之善悪存乎人所謂懸乎天者夀與夭也知其
命而可自信矣所謂繫乎時者用與捨也專其道而
可自任矣所謂由乎已者吉與凶也務其德而可自
擇矣所謂存乎人者毀與譽也慎其名而自可混矣
自信而不惑自任而不廢自擇而不怠自混而不固
者聖人之徒也不惑則楽天不廢則随時不怠則勤
已不固則順人能楽乎天則無憂能随乎時則無患
能勤乎已則無闕能順乎人則無過楽天者以仁随
時者以智勤己者以信順人者以礼仁以齊之能齊
之者豈有虞于命哉是曰無憂也智以經之能經之
者豈有害于道哉是曰無患也信以誠之能誠之者
豈有疑于德哉是曰無闕也礼以待之能待之者豈
有損于名哉是曰無過也若渤海高生者俻于四者
也柳子聞之曰高生能以仁楽乎天命之短長也信
其夀夭曰予何憂子曰固何憂矣子必夀矣又曰高
生能以智随乎時道之屈伸也任其用捨曰予何患
子曰固何患矣子將用矣又曰高生能以信勤乎已
德之尊卑也择其吉凶曰予何闕子曰固何闕矣子
本吉矣又曰高生能以礼順乎人名之善悪也混其毀
譽曰予何過子曰固何過矣子難毁矣天若不夀子
則子喪而吾亦喪矣時若不用子則子阨而吾亦阨
矣由乎已者内求其實也自我而專之也存乎人者
外貴其華也自我而取之也若今有司枉子者命道
德名之末耳虞子之心不在于是是亦不足極之也
勉乎哉高生天下囂囂其誰知子微我則無此言以
告于子矣
送姜涉序
古有不得位而憂于國者聞其名焉今有不得位而
憂于國者見其人焉姜侯詔賢良而未用不得位者
也伐汾晉而陳謀憂于國者也野服而干政弃文而
計兵柳子謂姜侯君子也凡國有大事而預謀者卿
大夫之任也卿大夫賢于已而忠于君爱于民而善
于戎居位而能之者有矣不能之者亦有矣能之者
皆莫能俻耳或独賢于已或独忠于君或独爱于民
或独善于戎由謂之為大勲也而復継以重位以崇
之策以盛名以褒之卿大夫所宜任而有之者尚
以貴之况不得其位而能之者乎不得其位而能之
者難矣况不得其位而俻之者乎姜侯進無惧色退
無怨言豈不謂賢于已乎直言非訐極諫非䛕豈不
謂忠于君乎求施于政將盡于誠豈不謂爱于民乎
臨敵以謀畫竒以变豈不謂善于戎乎是姜侯不得
位而能之也俻于卿大夫矣異于卿大夫矣卿大夫
得位而居任独能而不俻尚以酬而劳之貴而推之
况姜侯不得位而能俻之也未知國家用何以賞其
人矣是姜侯不患負于國家惟國家患報于姜侯也
何如哉
贈麴植弹琴序
我聽子之琴實聞其声不能知子琴之音也独坐永
日泠然不休嗟乎我是病于子矣子謂我能知其音
將𣣔宣其心而逹其志也豈徒然乎為子我悲矣不
幸因子琴之悲而切自感而自悲也子果能為我而
聽其言乎子之琴有似于我之文也力學十餘年非
古聖賢之所為用心者不敢安于是學成而業精行
脩而德廣希于古之知已者不可從而見也徒勤勤
而至于今矣尤于人不我知誠之而莫所遂其求也
甘自放于東郊矣聽子之琴感我之悲也亦將自尤
而自責矣又何外尤于他人乎始自求于人今知已
之為過也棄俗尚而專古者誠非楽于人而取其責
者也独宜其自知而自楽矣用是而得與子言乎子
以琴之能見于我也將謂我能識其音而辨其功矣
我豈果能專為子識其音而辨其功乎易子之願也
我亦如是矣我聽子之琴尚不能識其音而辨其功
矣人豈反能觀我之文也而能為我行其言而盡其
道乎故知人不我知者亦無尤也與子務于古者也
知之者不足取于外也誠乎已而已子聞此之言固
亦信我之感而悲不為妄也子試為我而思之將見
子亦嗚嗚而不禁矣
送馬應昌序
天下有道則吾子出乎世故名曰應昌得乎名而已
矣其文近于古雖不能全似于我求之于衆亦不易
得也己酉自京而来以道德文章期于我與其進也
我豈異哉至壬辰得八月留我之家問其居曰四海
間旅矣問其先曰死于兵矣問其家曰盡于兵矣因
泣下曰予之先儒為業始予生八歲會兖叛周(句)天
子伐之盡血其民與(去声)其帥不與其帥者無择焉予
以幼得遁而免後游于洛知有文章遂走天下求其
人以學之近歲得其季隱言于江淮間亦命儒其身
今幸文称譽衆人之口將求試于有司矣予因憫而
謂曰天使兹儒明其道也故善人存焉子不死于兖
之兵是子之命也幼孤其身長能從師以儒其業是
子之行也得其季字之若已是子之孝也出逄文明
代是子之時也嗚呼有如是將見子貴且冨矣苟能
不以外物易今日之心實我之徒也子告行于我故
作序以送子
送任唐徵序
不苟于利者為儒之良也自古多以礼貌餙詐中心
姦欺冨貪于身而忘其道也孰能恥之任生貧不患
于世曰吾患于道也道苟貧不独我身之困矣將天
地之人民亦困矣歴于魏魏之人不知生之意若是
也生將行皆出金帛用實于生之囊間予自旁而笑
曰愚不肖以財為重異乎吾之所重也嚻嚻徒多贈
夫粟帛而已予豈例其尤而使復累于生之心乎予
有異世之寳舉天下之人莫能得之用贈于生之行
矣夫天下所依之寳曰道天下所歸之寳曰德天下
所爱之寳曰仁天下所利之寶曰義義以制之仁以
居之德以尊之道以守之生苟于吾四寳之中能取
其一用冨于身則生之名與德萬代之下亦無其貧
矣安惟濟以一肴一巵之費乎生其為我爱之無致
他人之来盗其寶也則生之行也何有于貧乎
送仲甫序
仲甫請于予曰今將仕焉求之得濟乎將行予謂之
曰今之仕者不及古之仕者仕之實難也借于人而
不專于已故自視不能信其行自聽不能信其声以
至乎借于人之耳目也任其所以嗚呼行修而借視
得其盲声大而借聽得其聾則感于汝也奈何乎夫
肓者不能自别于形聾者不能自審于響必藉人而
始知矣汝將進于時若借于人而視其行借于人而
聽其声得于盲之與聾也則人之視聽者非在盲于
目而聾于耳盲與聾在于心也心苟不能分汝行之
善悪目雖覩而不若其盲乎是目雖不盲而心使之
盲也心苟不能察汝声之遠近耳雖屬而不若其
聾乎是耳雖不聾而心使之聾也汝苟借得其盲視
汝之行也必在更于人而視之矣豈能專謂汝之行
修乎汝苟借得其聾聽汝之聲也亦在更于人而聽
之矣豈能專謂汝之声大乎心盲者甚于目之盲心
聾者甚于耳之聾矣汝是干于時得不難也若借視
于人而求其明借聽于人而求其聦如此則彼人者
自視未能明于心見其已之行脩也自聽未能聦于
心聞其已之声大也又安能視汝之行也明于見而
識其修乎聽汝之声也聦于聞而知其大乎世之明
于視而聦于聽者鮮矣縦能明于視而聦于聽則姑
自觀其修而自聽其大矣豈暇視汝之行而聽汝之
声也宜之乎今之仕者不及于古之仕者汝𣣔仕乎
試往觀焉而後動知吾言之可否矣
送高銑赴舉序
柳子自謂得聖人之道好聞人勤其心而專其學者
求其進而安其至者嘗曰時之將幸也吾道行之時
之不幸也吾道去之在于天耶在于人耶若果在
于天豈不好時之長幸耶如不好天其否而已矣吾
將謂不在于天而在于人也苟君天下者有德也行
吾道者用之矣君天下者無德也則我先師夫子昔
生周末也何嘗能用之哉由將用之則天下之人皆
若七十子矣宋因于周礼取文武之道則而行之九
年萬方畢来歸我太平會八月柳子病起東郊来入
于魏得其人言宋之同姓大夫逄掌文衡也柳子知
大夫之為人公且直也天子今能用之又言渤海人
銑求試于京尹矣柳子喜而頌曰熙熙乎煌煌乎道
也將行乎吾也將出乎時也將幸乎子野叔逹季雅
從語三子曰余為天下楽得其良有司也賢者進而
不賢者退矣二三子汝知之乎渤海高生斯其賢者
欤上以得其人下以得其時吾將與汝永歌而同歸
吾之東郊可無辞乎
河東先生集卷苐十二
