河東先生集卷苐八
門人張景編
與起居舍人趙晟書
十二月日從表弟起復儒林郎守監察御史知潤州
軍州亊柳開再拜奉書于為光足下為交友有少為
學時得之者有壮而仕得之者亦有迨老而後得之
者能以終若始之心不相負是可謂君子也矧居時
以勢利萬状攻而默抵突則不足自保斯
何為言人也哉少而能得之全其道善可称也雖若
是少時或相同而後有逹有不逹者有若貴若賤若
存若亡者於其分亦所未備也苟以少以壮以老皆
相似又有聧隔阻異望望不得且接近終身言以病
之亦惟其可惜之耳開年十八從列考御史來京師
始與為光相遇當此時為光承順於先尚書公左右
亦迨餘冠歲矣一見甚相得各自謂古人直不及我
也而後為光中進士第歷濠襄兩郡幕下登朝遷拾
遺𥙷闕適廣桂諸部得轉運副使連知虔徐二州任
起居舍人開亦竊進士科名選授宋州右司寇稍遷
錄事參軍為太子右贊善大夫殿中丞兩為監察御
史知常潤二州軍州事省而自念之雖出處蹤跡皆
不及為光清峻顯煥然其不至寒餓遑遑走四海塵
土中卑且賤亦小可道也開来潤州三年矣坐此地
日以官事細屑政刑不敢少㢮之嚴帝典也諸父諸
母兄嫂氏没世不一葬事間迄今不及非人子也每
時思之惧不能死泣于天地為無告矣昨日得進奏
院状報為光授命寔来替予喜感交乱於胷懷中若
矛戟億卒鬭蹋混走莫可帖止也為光為光曾念之
乎𨳩與為光故人也豈不少而學時得相交友耶趋
進於名利之途及第歴官曾是其貴賤窮通存亡殊
然相遠耶迨此二十年雖前後多不相見今而来也
代予之任矣詢予之政矣搃予舊之民官吏兵矣處
予居之庭堂門路矣役予信之僕圉閽守矣用予作
之罍皿檠洗矣子新晨入矣予前夕行矣潜然雖以
是不能久相待焉方之望望不得接近又可庶之免
也况信守之義成之礼節之仁和之炳然不相欺媿
今日之前似合其道也得相視一歡笑無怨懟今日
之後况與為光各省識時事肯為不及于前日乎可
無憂也君是其他人視之得無謂予與為光能全其
交之美者耶方舟遠来涉彼淮江寒風凄其劳動興
止衙吏命往公僕載迎軍州故事容悉陳啓相見不
遠欣然莫休仲塗頓首再拜
上盧學士書
十一月日鄕貢進士柳𨳩再拜奉書于執事𨳩始將
求進于有司也或有告𨳩者曰古聖人思𣣔爱民也
深矣作卜筮以見乎神存蓍亀以定其器民有疑于
事者可以占夫利不利矣今子將進于有司也無乃
須以謀于此乎亀筮從以行之亀筮違以止之斯免
子于妄進矣𨳩對之曰夫人之作事于世也物或可
用之物或可捨之蓍亀于何有乎且𨳩讀書著文干
進于時自有上位之君子知夫利不利矣必若巳不
能謀于人假其蓍亀以告卜之則吉凶未能勝于賢
君子也𨳩其不若卜于上位之人矣𨳩退而思之私
自言曰今夫朝廷之賢者獨執事大矣果將往而卜
之與之進而斯進矣與之退而斯退矣是可定于開
之利不利也故夏初求先容以登于執事之門直以
悪文干于左右洎乎面見執事果執事不曰汝未可
以進矣凡近年舉進士者唯𨳩封觧為盛礼部升而
中第者十居其五所以天下之士群来而求薦焉争
先而冀上焉𨳩寔不忍棄之大望其角勝矣乃嘗拜
而有謀于執事也執事當是時颺言而命𨳩曰汝何
必須開封解矣去年李蔚解于鄭而成名有司不遺
其材斯果在于開封乎汝但斆其李蔚耳無執于内
外解也開退且喜曰開之進也知其利矣明公賜開
之言如是見成敗也吁向者告開以蓍亀而卜志者
果不能若開之始願也如走夷路而獲良馬焉指八
極而可坐到耳實不覺氣之雄心之飛迩者遂西入
鄭郊果獲首薦開是知其進有利于有司矣豈不盡
繫于執事乎且士之立世而行道顯名而取位者孰
能自用而自薦乎須以上位之人知而必爱其材也
可以遂其求矣設上位之人不能知而爱其材則雖
有仲尼氏之聖之道亦將困而遑遑焉不獲其志矣
自秦漢已来有名之士登用于民上者誰不曰某因
某而彰于時某因某而獲于位乎今由古也弗可發
矣開雖不敏願從事于斯開受性介僻與世少合今
雖司貢士執事不當于任然望賜于執事也誓心不
遷矣願出于執事之門下開實為荣必有後之人言
曰柳開能有是名有是非柳開則執事不舉矣非執
事則柳開不往矣苟獲與古賢君子齊其休美後之
人果若是而称論之則開雖朝受賜而夕死可矣荷
執事之恩宜將何報姑致謝而進斯言焉開再拜
上參政吕給事書
二月十一日將仕郎守蔡州上蔡縣令柳開謹獻書
于執事人之罪莫大于不忠不孝開今有之得以言
于執事執事必聽而信矣哀而憐矣夫國家以科第
爵位取士者要𣣔安民治國扶樹教化自千百人中
始得一人登名禮部自禮部由吏部為州縣吏復于
千百人中始得一人登名朝籍立之于明廷居之以
顕位出入受寄承天子宰相指畫理平小大是乃求
人任官非為易也其有輕而棄之自取敗禍者豈得
為忠乎開一舉中進士第凡五年為吏郡府而入朝
四遷五命得殿中侍御史三典大州受皇朝名位非
不重也而一旦不忍小忿與人任氣爭鬭紊煩上心
削去朝籍遂為縣令不能重主上之命而固守名器
辱君父任使之意名書刑籍使萬方議而笑之以為
國家任非其人斯𨳩不忠之罪也𨳩父任監察御史
乾德三年卒于泗州官舍至雍熙甲申歲二十年矣
其間開母氏洎叔父三人叔母氏兄闢與諸嫂氏又
七人相継亾殁開以游學從宦生計牢落競未能克
襄葬事又幼弟稚妹婚嫁失時開在江南數年每一
念至不覺心神絶死前年𨳩自知潤州得替歸京以
家在河北曾具此二事白于政事堂中蒙執事賜以
貝州之命開甚為獲所願也到治所後方經营婚葬
不三月長兄閔卒于昭義軍節度推官又不兩月間
次兄肩吾自知郢州罷還闕下行次唐州而卒後不
十旬𨳩以兵馬都監趙嘉進監押翟廷王以官事苦
相侵逼致各忿争天恕降威追官作宰窘辱顛沛極
不忍言向所求来河北营度遷葬婚嫁事無所能也
嗚呼開為人子父母叔嬸兄嫂氏計十四人死而不
葬餘二十年弟妹成人又失婚嫁名辱身困豈為孝
乎斯開不孝之罪也每念此事𨳩誠不忠不孝人也
罪亦大矣生何為矣直以諸孤孩孺纍纍滿前寒餓
徬徨家僅百口非知開而大有力者莫能救之𨳩于
執事不敢言布衣舊常知開矣今天下大臣中立朝
廷受上知者唯執事一人為最位居相府名動寰區
亦大有力矣若是而非執事者不能救開矣執事非
此時也即人不能大施其力矣何者凡上之施恩威
于下有非常者必上不能直行而專為也必左右有
以非常之善悪先闻于上也然後上乃行非常之威
以罰悪非常之恩以賞善耳𨳩昨獲罪實甚非常𨳩
今仰望于執事者望執事以非常之善言𨳩于上乞
行非常之恩况以執事當此非常之時有非常之便
可以行非常之慧救非常之辜于開也開聞方今大
發師徒必有征伐是非常之時也國家事繁務衆文
武要人是非常之便也執事若念開昨觸犯刑章無
毫髮贓賄上不負國下不侵民止以王事與同職争
兢審言于上又開平燕襲晉之年催運楚泗八州及
起遣鎮州粮草八十萬計随駕先行皆獲周旋無誤前
後任使咸以幹局言之具列于上乞于今時重難極
處使之以贖前罪如此是執事可以行非常之惠也
倘執事力言于上取開于下捨其罪戾伇以重難離
此州縣之中再列班行之末是救開非常之辜也若
執事因此時垂大惠即救開甚為易耳若此時執事
不賜哀憐特加振拔即開無緣免此危困穷戚也惴
惴旦暮死亡可期若過此時俟于他日執事縦𣣔致
開于無過之地救開于久困之塗亦難為力而無其
便矣直寫危懇且陳短書號伏塵泥朝夕望命唯執
事憫之開死罪死罪
上史館相公書
三月六日將仕郎守蔡州上蔡縣令柳開謹&KR0377;血献
書于相公人于天不可得而升得升于天者凡骨為
仙知不死于塵世耳𨳩于京城不可得而到𨳩今得
至于京城得見于相公即災害可免窮困可伸脫出
泥滓之中再登霄漢之上知不難矣與其升天為仙
其亦不遠何者𨳩負罪南遷逐為縣令囚繫下位愁
憂日煎骨肉之間疾病太半俸薄家貧食不充飽父
母没世閉骨淺草弟妹婚嫁絶無遂心茫茫天地之
中𨳩為厄窮極矣𨳩去年以不忍小忿與同職以王
事争鬪上辱皇帝任使之意下玷相公变化之恩雖
不犯贓雖不負國雖不怠慢公事雖不侵害黎民其
如君子用和儒者立行即何遠乎斯𨳩自致之罪戾
亦極矣厄窮且如是罪戾亦如是若守職在縣夐隔
路途雖𣣔言之于相公無由得至京城矣今來率領
部民餽輦軍食路出天闕跡逹相門即誠可陳事可
謀𨳩受恩門下已十五年相公忍不哀而念之哉况
相公積仁累行亘圍物表草木蟲魚尚加惠奍况于
開反肯無情乎斯𨳩自知免災害化窮困出泥滓上
霄漢在相公一言有餘知不難于今日矣是行也開
變禍為福易愁為娱期之朝夕自可前賀凡遭逄天
命之歸已者帝王之位可得遭逄人主之用已者將
相之位可得遭逄宰相之知己者公卿之位可得古
人與今人窮達此理一致耳無如是有遭逄者求而
且為難矣上天景命下属聖君萬方承平遠絶古昔
是天命永歸于皇家也高坐廟堂密運籌策子視稷
契奴命䔥曺是人主之大用相公也𨳩自應舉歴官
出入門下屈伸動静鉅細承恩是遭逄于相公也而
𨳩不能慎守名噐大掇悔尤退黜朝行沉落坑穽苟
無此事即相公于𨳩也豈惜公卿之位乎嗚呼每一
念之不覺心死古謂噬臍不及者正在𨳩耳惟相公
憫察苟不垂惠則柳氏之族必也衰亡𨳩再拜
與河北都轉運樊諫議書
五月七日崇儀使柳開再拜献書于諫議人之事繋
于情極者無越于父與母也不以尊卑疎密可與不
可有往告而必告者雖得死責無悔矣大君子聞之
亦不以其尊卑疎密可與不可但能施其力者亦當
不惜耳况其十年受顧瞩非不為故舊也每侍坐左
右燕言無間非不為深密也𨳩言及此者以𨳩先父
太祖朝乾德三年任監察御史為泗州兵馬鈐轄通
判州事夏五月得疾卒于官舍到此歲二十有四年
矣其間仲父叔父季父伯兄仲兄次兄洎母氏叔母
氏兄嫂氏計一十五人相次亾殁迄今未㐮葬事聚
骨郊野壘壘奈何開于太平興國九年任監察御史
知潤州軍州歸求得知貝州以其歲月日時將吉且
卜葬焉至雍熙二年𨳩為殿中侍御史春正月因同
職者以王事忿争𨳩追削朝籍得上蔡縣令其葬事
乃罷至三年開逐曺師饋伐燕自涿州迴過闕下
獻書乞從邊軍效死上念開前罪無大故情可怜惜
復得殿中侍御史是歲也奉使河北冬十二月值王
師有瀛州之役連城䧟賊開以河北事机飛章疾奏
上恕而納之明年夏歸上于文吏中方求將兵者𨳩
與墀載軰首得預選充崇儀使秋七月方在邢州訓
練兵卒急詔令知寕邊軍所謂奮空拳而冒白刅坐
虎口而断賊臂也衆所知耳柳宫姓今年歲得戊子
且利為葬開又復得在河北有上所賜中金可為充
辦方經營于秋冬以襄事今者𨳩詔替歸京復不知
千里萬里東南西北而往矣其葬事今敢决而為望
哉是行也父母叔嬸兄嫂氏幽䰟白骨其為厄乎越
此年後得歲在丙申柳姓始利為葬計之有八年矣
八年間身名禄位開果自保必存乎苟先風露即豈
不動大君子哀念之心哉是𨳩得在河北即父母親
族間葬事不能营耳惟明公忠于事君孝于奉親義
于友朋惠于人民所以𨳩敢言而求其力耳于上所
言事必從者非府主太尉石公不可矣于府主石公
言事必納者非明公不可矣𨳩復見魏博慈相䓁州
都巡撿使歲月過滿開𣣔求而為之乞明公于府主
太尉一言之望府主太慰一奏之如此則開必得在
河朔間于父母親族亡没者一十五人可為歛而今
歲成葬矣是明公一言而免此八年之晩與先風露
之憂明公豈不動念哉死者無知則其已矣如有知
也豈不隂助明公而致福哉况開之門有男夫長幼
十九人矣豈知他日無以國士報公者乎誠迫辞直
公其聽憫開再拜
與鄭景宗書
唐高祖太宗始命有司歲考郡縣貢舉人至昭宗二
百八十年間所得名將名相賢人哲士卿大夫皆自
中而出故延十八世天下同正朔縦天寶年後叛乱
時起而終不失承平基業者以高祖太宗能以文取
士盡海内之心如此也唐之政以文而弊継唐者循
襲不革所以梁與後唐晉漢周五代皆不永長是不
識事久即變不變即雖帝皇為道終難妥泰無事也
春夏秋冬天地之為變成歲時也盈虧中&KR0628;日月之
為變成晝夜也是其為道者有其變無變者道之失
也太祖皇帝𨳩寶六年命今僕射李公考試貢舉人
取士有不能盡是時太祖方剋意務理思與前代英
主並立然而刑政德業世用不變于唐春進士徐士
廉謀曰天子起艱難中識艱難事每外聞䊸横直捷
為梗為利即薙剗增樹急如身病我當上言有司之
不良埋壓中善取快于帝且伏闕下求見太祖太祖
夕召與之見廉即具道貢舉人事請太祖廷試之曰
方今中外兵百萬提強黜弱日决自上前出無敢悖
者惟歲取儒為吏官下百數常常贅戾以其授于人
而不自决致也為國家天下止文與武二柄取士耳
無為其下鬻恩也太祖即命礼部試所中不中貢舉
人到于殿廷試之得百有二十七人賜登高苐𨳩幸
在其數後二年庭試如六年明年太祖崩今上即位
庭試事亦如太祖然其優錫殊任與太祖絶大盖上
多文好學知變而謀久者也到于今上凡八試天下
士獲僅五千人上自中書門下為宰相下至縣邑為
簿尉其間臺省郡府公卿大夫悉見竒能異行各兢
為文武中俊臣皆上之所取貢舉人也是與唐取士
為用此變而大者也唐高祖太宗用文取士止于委
在有司任之以大小吏職亦止漸階第進殊無擢英
拔秀煥視驚聽朝為羣儒暮為羣公者尚能作固宗
邦垂三百年非如夫太祖納人一言變古易式取由
朕弃由朕也今上恢闡其道廣窮俊能海外區中良
皆自我得材智取異名位取大傍睨下視尹
䕫旦奭逐逐如兒子軰即何止于百千萬祀定其享
天下乎賢賢世世齊天地而為久耳古之得一士者昌
三人行必有我師謂三人為衆衆乃可有賢于聖者
也今上巳八試貢舉人得五千人何古之得一士可
比也三人行中有聖人之師者可同也斯五千人其
為衆也將不啻倍千于三人之行矣是知得人之盛
無如于今開雍熙四年過大名府始遇足下新于上
前以文得名而客来河北暫得相識今来南嶺之畔
蒙惠新文捧讀三四見足下胷懷藴奥惠戴民君志
義超遠足見今上之得士信不為不盡材也萬事古
不能盡随日生而多且新也惟後来者斯亦不之知
也唐高祖太宗昔為求賢得盡士也寕知太祖變之
今上成之特遠出于唐也吁譬之拳石出土不知嵩
衡常泰而後為嶽祀也飄灰應候不知𣏌梓栝栢而
後成厦材也廉死卑位應恨不見于此時所示文不
敢久留謹以上納𨳩白
上郭太傳書
十二月十五日崇儀使知寕邊軍柳𨳩謹再拜献書
于宣徽太傅旌旗之前今月八日殿直張維恩走馬
賚到雄覇䓁諸州軍探到蕃賊排比恐犯邊境事宜
不同衆状轉牃一道令開子細探候者𨳩本儒官于
兵家事苦不深會幸逄聖主擢為近臣承倚毗于邊
方今扞禦其醜虜在七擒七縦而未展于知彼知已
以粗能𨳩昨獨不曾有状申報蕃賊恐入界者開緣
料得蕃賊此者不来犯邊其事有五一天順二時晚
三地困四人牢五勢怯天順者何兵主殺殺主陰陰
主凄惨寒烈晦冥昏霾今冬巳来天日晴暖郁郁如
春無嚴風無苦雪無惨霧晝夜視之彼賊上無雲無
氣每每南首而望我雲如隄如林横亘天際極高極
厚河冰不堅随日融释太隂夜暈胡星晝埯(滅之兆胡國必)
凡兵動有戰破軍殺將即天須示变于人今上天如
此是為天順而開所以知其不来者此為一也時晚
者何高秋草肥餘粮在野馬壮弓勁分路齊驅若彼
時蕃賊南行堪為我患今則歲巳暮冬至春不遠大
兵若動進退經時彼若暫来便逥彼即有害無利虚
成劳衆無以近人此是為時晚而𨳩所以知其不来
者二也地困者何蕃賊用兵務食于我天資皇帝聖
智河北千里内村野間民家芻粟粮儲宣命並已收
拾入城坡野衆草焼爇𣣔盡彼賊若来既無輦運何
能贍兵且以三五萬騎胡兵計之日用粮草頗衆攻
城池又城池已固掠村野又村野皆空久住又計日
無可支持輕行又逐處恐遭掩殺况其大衆何以能
行此是地困而𨳩所以知其不来者三也人牢者何
逐處城池屯兵甚衆南至澶滑師旅轉多去年河北
軍民所被殺虜甚苦此来怨惧在處皆同怨者怨殺
虜于人惧者惧殺虜到已皆能預偹倒各齊心緩則
逐處宴安急則逐處拒敵此是為人牢而開所以知
其不来者四也勢怯者何去冬瀛州我師敗績彼賊
首領乘勝破深州下武強䓁縣將兵遽迴独耶律遜
寕襲其空虚破德州滴河縣而去以其去冬城池不
脩兵甲皆闕村野無備芻穀至多賊兵尚且倏来而
歸今歲河北城壘堅完四望相属戈甲如雲野無餘
食苟来犯邊出入湏惧以其去冬尚怯而今冬豈能
勇乎此是為其勢怯而開所以知其不来者五也况
皇帝聖神為天下主胡鶵虜婢豈能敵乎其雄覇䓁
州軍所探得蕃賊排比恐犯邊者必是蕃賊首領北
歸揚其虚声張其賊势惧王師之襲後所謂往而示
之以来之道也兵行貴詐古今自同且以匹夫之事
喻之而可知其不来之理明矣今有下俚愚夫相聚
至甚塵微而尚不肯輕出一辞輕舉一事以為他先
而况大國大兵而肯容易不頋利害而動哉不尔者
當是耶律遜寕為其本主不来犯邊要扇其事誘動
我師反惑其主𣣔固已之權與位耳小人懷奸其心
難知皇王之道混成如天色籠四周俾莫能越明公
贊輔聖帝掌握精兵料敵安邊如古名將開愚直無
識祇以驚慙輙具啓聞望賜悉察𨳩頓首
河東先生集卷第八
