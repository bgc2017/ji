河東先生集卷第十
門人張景編
慈特移臣知潤州軍州事九州之中萬方之大凡居
文武班列出領州郡詔條未有如臣東西為鄰疆境
相接去彼来此為幸為荣是陛下于臣垂君父仁慈
之惠非常之三者也臣去年與同職不相和叶為公
事因致闘争自貝州知州授上蔡縣令雖為貶黜益
認優隆臣見自来臣寮犯罪貶官者小則均商羈縻
大則交廣遷逐無俸禄之為飬與骨肉以相離惟臣
獲銅墨之荣在畿甸之側得家属而完聚受月給以
豊饒是陛下于臣垂君父仁慈之惠非常之四者也
臣近随天兵深入賊界雖則部領粮草頗亦經涉陣
埸見犬戎之猖狂知邊鄙之捍禦臣遂陳誠懇上逹
冕旒乞居士卒之先求以干戈為用願展微效以贖
前非實不望别改官班亦不望别承思遇陛下驟加
雨露拔上煙霄授臣以舊官捨臣之深過未經郊禋
赦宥便得敘用復資是陛下于臣垂君父仁慈之惠
非常之五者也臣自旬浹已来暁夕思念陛下於微
臣即有君父仁慈之惠五矣微臣于陛下即未有臣
子忠孝之事一焉臣近凟天聦乞效臣節陛下加臣
之恩荣即甚非次微臣事主之志願即並未伸臣忝
是人豈無感媿况臣好學古人行亊又荷陛下聖知
當報荅天地之時有樹立功名之慮令臣若散當差
使在臣見頗是尋常不能展臣薄材不能竭臣死節
且四海之内萬物皆寕惟有幽州未歸匈奴未滅伏
望陛下亍河北屯兵之地邊上禦寇之方賜臣步騎
𢾗千令臣經帥行伍必能爲陛下出生入死破敵摧
堅追窮寇于深邊静群胡于絶域况臣年今四十胆
氣方高比之武夫粗識机便如此則得盡臣子忠孝
之道得報君父仁慈之恩縦使身没于戰場亦得名
垂于史策臣之願也惟陛下察焉臣開頓首頓首
在滁州上陳情表
臣開言伏以郊天大赦布陛下至仁之恩率土咸歡
荷陛下無為之化凡居動植之類盡承霶霈之私臣
𨳩誠歡誠抃頓首頓首臣于淳化二年為先知全州
日招喚到粟萬延一行嵠峒公事决送軍人吴忠䓁
上京在御史臺枷禁臣一百二十日勘責招罪勒停
臣見任崇儀使追奪臣前任殿中侍御史一任文書
至淳化三年三月特蒙聖慈叙用授臣復州團練副
使至四月又蒙移授臣滁州團練副使臣學周公孔
子之道事唐尭虞舜之君孤立無依薄命多難但知
忠直不觧隄防致煩宸聦遂冐朝典進寸退尺曾陛
下提拔之恩成是敗非感陛下矝容之賜獨陛下與
臣為主不似他人惟陛下知臣之心不作私罪無毫
髮之贓汚愛屏除其好訛况于蠻夷並繋軍寨連羣
結黨&KR1500;物害民本期去彼之根源不謂䧟臣於坑穽
鬱鬱摧出林之秀錚錚變繞指之柔一千載逢陛下
聖明二十年蒙陛下飬育今来退黜受盡恓遲得請
受則雖有其名賣折色則並無其價惟將乞匈以度
朝昏鬚鬢雪染以渾多骨肉星散而都盡陛下如乾
坤之高厚豈不能容微臣之身陛下若日月之貞明
豈不能照微臣之意雷雨今逢於作解草木咸慶於
惟新仰君親不報之仁蘇螻蟻再生之命東風應候
揭雞竿而和煦先春北闕如歸拜龍顔而歡呼不日
伏望皇帝陛下念臣己蒙叙用又經量移頗困閑官
久居外地特迴睿睠曲軫聖慈捨臣巳往之非賜臣
牽復之命臣願銘肌鏤骨守法奉公臨深履薄以為
憂慎終如始而知誡規行矩步不令其厥足用傷隨
波逐流永保其上善若水臣開無任仰天荷聖俟恩
激切屏營之至謹奉表陳露以聞臣開誠歡誠抃頓
首頓首謹言
知邠州上陳情表
臣開言臣自太平興國四年蒙聖恩與臣昇朝官從
駕平晉到今已一十六年雍熙四年蒙聖恩與臣諸
司使到今亦已八年相次八處知州知軍無他人為
臣肯言独陛下与臣為主臣開誠惶誠恐頓首頓首
臣千載逄聖明之代一生同蹇塞之人不得在覇府
随龍不得向御前及苐徒為散冗虚抱忠貞曾學文
章爱楊雄孟軻之述作少知兵略識吳起孫武之机
鈐與臣同時者大半淪亾比臣後来者盡皆荣貴惟
臣薄命止及常人家不免于貧窮身不免于困滯今
来老大漸更衰殘父叔母妻死不辦于遷葬兄姪弟
妹生長見于睽離又無處得立微功又無處得行直
道理沒外任憂畏多言臣事陛下乃君乃親臣仰陛
下如天如地乞逥睿睠抽歸神京換臣一給諫卿監
之官列臣在股肱耳目之秩必能助陛下行非常之
好事必能佐陛下固不拔之丕基從陛下東封泰山
與陛下北掃胡虜致人民之安楽使風雨以順調苟
歴試以無聞請對衆而受戮三皇五帝不如陛下之
真淳百辟千官少有微臣之愚直卜際會于今日望
照&KR0916;于此心東望闕庭臣無任懇迫激切之至謹奉
實封表陳露以聞
上言時政表
臣開言以微臣至愚至賤之人遇陛下至聖至明之
主特蒙重委差知代州内省遭逄深懷驚惧近于便
殿得對宸聰承陛下慰諭之言認陛下睠注之意盖
陛下未識臣面是陛下已知臣心日月垂照臨之私
葵藿展𥙷報之效臣今発赴本職厺便累年陛下方
纉丕圖天下争觀聖政臣有卑見上凟聖慈若有可
採之言望陛下少以為是若其無所禆益乞陛下恕
臣罪尤僣易之誠死罪死罪臣以宋有天下今四十
年太祖太宗精求至理陛下紹&KR0574;大寳為君知難若
守舊規斯未書善能立斯泫乃顯神机陛下不可不
作臣以益都稍静望陛下選賢者以鎮之何賢者望
重有威羣小自然畏服比諸衆庶臣寮羣望自懸侔
擬貴免長萦聖慮所為得人即安臣又以西鄙今雖
歸明往厺未可必保苟有翻覆之禍西陲忽被奔衝
陛下湏得法能平陛下湏得人能禦將契丹比議為
患尤深何者契丹則家國久成君臣久定知蕃漢之
有分我邊鄙以甚牢縱萌南頋之心彼亦湏有思慮
伊積恨未冺貪心難悛其下猖狂競謀兇悪侵邊隅
未必知足任姑息未便感恩望陛下常先備之别為
深計以良將守其要害以厚賜足其貪婪以撫慰来
其情以寬假息其念仍乞陛下多命人使西入甘凉
厚結其心為我声援如有動静使其侵掩于伊必有
後頋之憂乃可制其輕動之意臣又以聖朝兵甲雖
即衆多不及太祖之時人人經慣勇銳謀臣猛將况
甚相懸今来師徒似未閑紀律所以昔年北鄙屡遭
侵優之虞近歲西邊不聞勝捷之事奍育則月費甚
廣征戰則軍功未彰願陛下訓練如太祖之時禁戢
如太祖之日揀選必湏于勇敢指頋無縦于後先失
律者多少盡誅獲功者虛實無濫偏禆主將不威嚴
者去之屯戍專征申命令而必固每萬机聽断之暇
于雙闕深嚴之中望陛下親臨殿庭𢋫召貔虎使其
擊刺馳驟以彰神武英威牢籠姦豪震懾區宇臣又
以樞密宰相陛下大臣委之必以無疑用之必以至
當鈐摠寮属評品職官内即主掌百司外即分治四
海近年新制至公全墮京官朝官别置審官差遣供
奉殿直又立三班主張是如駢指贅疣亦如十羊九
牧刑部不合詳断取舍創立審刑至如宣徽亦同散
地大臣不爲必信小臣乃謂必公若大臣不材即以
罷免豈可失任翻以備員至如銀臺一司舊属密院
近年改制職掌至多人即加倍添人事即依旧公事
别無利害虚有變更臣欲乞陛下停廢審刑審官三
班差遣等院應朝臣京官及供奉官已下並歸中書
密院宣徽院管勾差遣其銀臺司亦令審院依旧主
管審刑院公事亦乞歸刑部施行如此則厺繁細之
徒省頭目之處臣又以開封府尹京邑大都萬方奔
會之邦六合軌則之地乞仍旧貫選委親賢及皇族
公主盡以成長既本枝而繁茂但優逸以端居宜于
外郡列藩各令出守作牧擇文武忠直之士為左右
贊弼之人有分封共理之長有礊石維城之固凡主
海内郡府並是宋家子孫同宗周之強如炎漢之盛
臣又以天下州縣甚有闕官有處即冗長至多闕處
即歲年無𥙷臣欲乞將天下四千戶巳上縣選朝官
知三千戸已上縣選京官知仍省其主簿一員令縣
尉兼主簿公事其通判都監監押廵檢監臨勾當使
臣等並乞酌量省减免虚費于禄利兼均濟于職官
慢公與急公者顯明有材與不材者分别臣又以人
情貪競時態輕浮雖骨肉而至親臨勢利而即變八
紘至大九品至多同事同官不和不睦有患难全無
其相救伺間隙便有于相危惟懷傾奪之心全忘仁
義之道臣欲乞陛下明頒告諭各使改更庶敦厚于
化源永和平于政本比屋成可封之俗羣官變君子
之風助聖德于無疆扇淳風于有截臣又以太祖神
武之帝太宗聖文之君光掩百王威加萬國無賢不
用無事不知臣望陛下開豁聖懷如天如海可断便
断合行便行爱惜忠臣直臣体認姦言姦黨守清净
之道叶華夏之心與尭舜比肩共乾坤合德臣又叨
末位漸老明時昔日荷太祖太宗見知今日蒙聖主
聖恩任用辞狂理拙甘俟誅鋤干冐冕旒臣不勝戰
汗激切之至謹奉表以聞臣開誠惶誠惧頓首頓首
謹言
乞駕幸表
臣開言憂國如家見危致命乃古人之語是微臣之
心况忝文行忠信之名而處官爵衣食之貴偷安窃
禄端坐旁觀惟臣恥之非臣願也當勝負之未决有
去就而輒言罔避朝章望垂聖覧臣開頓首頓首死
罪死罪臣去年蒙陛下差知代州今夏就差知忻州
每見北界投来人言契丹排比入界次苐甚大亦未
敢决然信之伏自八月已来聞河北邊上醜虜屯結
甚衆及于㕍門瓶形寕化軍侵犯往来度其姦謀必
未輕退深慮至十一十二月大寒之際併以賊騎奔
衝何者當深冬嚴凝王師自南而北違温就寒也蕃
賊自北而南違寒就温也况王師自秋至冬散在鎮
北定邊已近百日飲食芻粟非如在家也城寨村野
久居于外也衣裘緜褐不及毛毳氊皮也所以蕃賊
利在深冬王師困于深冬也矧自太宗平晉之後蕃
賊𢾗勝于邊止從近年不敢南頋今其来也其事有
三蕃賊居北歲在亥子以南抗北是抵太歲此蕃賊
所恃来者一也自雍熙端拱年到今十年也其蕃賊
當昔虜掠得資產財貨費用將盡也今来犯邊者二
也伏又陛下登位到今三載北鄙無事未嘗相侵此
蕃賊今来者是与陛下决勝負雄雌于一舉也此其
来者三也以臣愚見陛下紹太祖太宗丕基有四海
九州之廣定天下安危固大宋基業亦在此一舉也
若陛下今日能却此胡虜即四夷八蛮自此之後畏
伏陛下聖神稽䫙臣妾納職闕庭豈惟声教之内奸
宄之徒敢二三乎若陛下今日稍致胡騎侵凌王師
退&KR1518;邊鄙遭其衝突城寨小有破亡即臣未見其人
也今日之事陛下豈可輕之哉臣近聞自京至鎮州
修葺行宫迎候聖駕臣實聞之忻躍無已陛下若行
此事真英雄天子也臣今冐死乞陛下郊禋之後慶
賞纔行三兩日内便下御扎克取五七日間聖駕速
起徑至鎮州躬御虎貔親逼彊埸示醜虜以神武授
羣帥以聖謀望陛下勿聽猶豫之談勿生遲疑之慮
臣直以近代及聖朝事比而言之望陛下行之果决
周世宗即位之初朝廷未甚強盛河東賊乱世宗親
征大戰高平誅戮懦將中原自此王霸席卷淮南關
南及太祖受命之年李筠潞州造逆羣心未盡歸附
諸侯坐看興亾太祖親率六師血戰筠黨一揮蕩尅
取潞州迴戈維揚重進授首後乃取荆潭如破卵降
邛蜀若摧枯擒劉張于海南之濱縛李煜向金陵城
内戎王欵伏錢俶来朝洎至太宗興國四載直臨晉
壘取下継元行幸漁陽迴歸鳳闕並是初臨大寳親
總雄師順動若雷行出命如天降况陛下承太祖太
宗休烈過太祖太宗聖明甲馬萬倍于世宗臣庶一
心于昭代糗粮山積玉帛雲屯日月(名御)明天地肅穆
謀臣若雨猛將成林内則元老賢相弼諧外則深溝
高壘蔽捍諒隂三年之外撫御六合之中動止無造
次之名賞罰無僣濫之處大駕如起皇威益彰將卒
增勇氣于邊陲犬羊挫兇謀于沙漠微臣之望此明
效焉而又臣所切者以蕃賊見在定州界上若聖駕
起過河北蕃賊抽退即天下皆謂陛下纔起親征契
丹便乃逃遁此乃陛下聖德英武如天如神也若陛
下聖駕起過河北蕃賊未退沿邊王師聞聖駕北行
人心勇銳殺退蕃賊亦盡謂因陛下聖駕親征所以
能殺敗蕃賊此又尤彰陛下聖德英武如天如神甚
也即蕃賊退與未退是陛下聖駕暫起無不利也臣又以
今未欵附者西鄙也若今聖駕暫起契丹退敗若聞
之亦謂陛下英武能殺契丹必自思其已也豈能抗
陛下英武如天如神者乎是陛下一舉親征而天下
皆伏陛下英武也以臣思之即陛下臨御區宇而今
而後何所不畏乎如或聖駕必起即京城之内乞委
腹心大臣留守之交廣西川漳泉福䢖之地各命近
臣馳驛以案察焉如此則陛下無憂無慮而寕謐也
如或聖駕必起臣望聖慈抽臣歸闕乞随聖駕仍告
陛下與臣精銳兵士三五千人騎前驅必獲勝捷臣
潦倒外任踊躍壮心罄竭芻蕘禆贊君父冒犯旒冕
臣不勝憂惶激切屏营之至謹奉實封表以聞臣開
誠虔誠切頓首頓首謹言
奏事宜表
臣某言事大動静湏審乎天物大盛衰必繫乎時三
辰明明所主有程萬靈章章所立有常曆數莫逃符
驗可信違之益速其咎順之爰契其理自然之道也
臣言有所聞情不敢隠思欲披露以贊聖明臣某誠
惶誠恐頓首頓首臣于太平興國四年任宋州錄事
參軍太宗聖駕在鎮州抽臣赴行闕是歲三月二十
四日臣至洺州南旅店中遇晉人程再荣自鎮州迴
臣問收太原事程再荣言太祖水浸河東年再荣在
河東為偽命殿直河東主命再荣間道馳入契丹求
救兵到西楼契丹有宣徽使王白善術數四月十三
日虜主帳前王白召再荣于家園亭中食再荣告之
曰南朝今收弊國兵甲甚大弊國危蹙不保存亡王
白曰子無憂晉無患南朝于五月十七日必迴晉于
五月十九日濟大事再荣又問之此既必迴後復如
何王白云後十年即晉破破即掃地矣王白曰非惟
晉破而契丹亦衰也然犹再去一犯中原飲馬黃河
而返晉破二十年後契丹微弱漸至滅絶此滅不同
往古時滅必無遺種矣再荣即離虜庭至代州後歸
于太祖以言忤太祖意宣充宋州寕陵鎮將今爲亳
州鎮將也王白者冀州人年僅七十言事多中以
𢾗之十年也晉必破矣臣開至行闕授贊善大夫從
太宗四月抵晉壘五月六日継元歸命太宗即焚掘
其邑晉果掃地矣太宗征漁陽旋兵雍熙丙戌年會
曺彬伐燕不利是年冬虜報役王師敗績于河間虜
乘勝明年春破德州抵黎濟寨屇于黃河而退臣又
以程再荣昔話王白之言開寳二年五月十七日太
祖不尅并州而迴一有驗也復言河東後十年必破
至太平興國四年五月果十周年晉壘平平而壊之
是掃地矣二有驗也又云契丹再去一犯中原飲馬
黃河而返當雍熙丁亥年春虜破德州抵于黃河是
三有驗也又云晉滅二十年後契丹微弱漸至滅絶
者臣以太宗平晉年歲在己卯今歲在己亥二十一
年也此耒契丹興兵無名以夷犯華其理皆逆非天
助也大凡兵為凶噐聖人所誡用之除害不可以害
人奍以防乱不可以乱舉中國之君躭而玩之犹為
不善况夷狄乎且用兵之法必審天地人之道以察
得失出師所忌日月交蝕先舉之國咎必當之今歲
九月太陽太隂朔望之辰俱有災變懸象在上著明
示下契丹先舉必受其殃所謂失之于天者也保州
定州城寨相望王師環列其衆且多瀛鄭巳東各阨
要害所入既隘所出必難随駕精兵已次具魏彼進
無大獲彼退無善歸所謂失之于地者也而又牝雞
司晨女主專政腥穢盈溢夷夏聞知韓氏弟兄執權
擅國尤從近歲不道益多黷武窮兵侵鄰虐衆東征
㹻國已喪其徒南伐高䴡不勝其弊將新集之衆犯
中土之師無勁悍之渠魁無雄傑之將佐所舉仍舊
所行復稽陛下登位已来皆遵法式上下緝睦歲稔
民安風雨順調賞罰無濫外絶陸梁之軰内除奸匿
之臣四海晏然百官允若謹戢疆吏不使侵漁諒隂
三年克終孝道而契丹合扣塞門而納欵望帝闕以
歸心豈可擅率犬羊疆凌邊鄙深掠生聚大肆奔衝
所謂失之于人者也以臣度之契丹有三失之尤陛
下有三得之美臣所以知其不可而程再荣称王白
所言河東破二十年後契丹微弱漸至滅絶者此其
始而萌之也夫有強必有弱有盛必有衰惟彼北戎
于我中國處隂陽定位居南北異方彼弱即我強我
衰即彼盛當唐室之季末始契丹以縦横阿保机僣
位称尊韓延徽亡命作相署置官號興建都城據北
土以為雄幸中原之多故爰從晉石割遺幽燕迄至
今時將及百載豈有長盛之國豈有久強之邦况乏
德義之称惟蓄豪猾之志皇朝應運帝道臨民頋彼
元兇不及乃祖恭惟陛下實邁前王是彼弱我強之
時彼衰我盛之日今来凌轢諸夏以激怒羣心上帝
必降于明威隂譴寕逃于傾覆禍既盈而悪既稔衆
湏叛而親湏離内难作即簒弑興大兵臨即羣黨散
復燕薊之土收雲朔之城碎木葉之山平摘星之嶺
破榆關而直進渡滦河以長驅焚穹廬毳幕于窮荒
縛孺子彼婦于絶漠雪前世之耻成明代之功而臣
願陛下克儉克勤至明至察去不急之務省無用之
方節声色以娱心專道德而為意慈惠以育萬物照
燭以周八紘無以珠玉為珍但以穀帛為寶凝聖慮
上通于天意廣聖澤下悅于民情念逸楽恐生憂危
思艱難長為鑒誡勿聽浸潤之譛勿徇依違之言勿
近諛謟之人勿害中正之士似是而非者湏辨有始
無終者莫容選賢任用訓兵練將求韓彭孫吳之軰
訪蕭曺房杜之流直言極諫者與厚禄高官多謀有
智者与清資近位能操執者必加委信見的確者必
為施行衆憎嫌者慮是強明之材衆援引者慮是佞
媚之子屏怯懦迴邪之黨舉沉滯厄塞之賢兵刃不
銛利者精脩戰騎不勁健者慎選篤責遊堕勸課農
桑驅除輕浮敦尚淳朴紹太祖之神武継太宗之聖
文高拱紫宸永煥青史如此則蠢兹蝼蟻何足堪憂
&KR1170;尔腥羶豈能為患臣無該博之識無宏遠之謀親
聞程再荣之語言竚看契丹國之微弱今覩萌兆即
俟滅亡輙具啓陳罔避尤悔干冐旒冕臣不勝戰汗
激切屏营之至(云云)臣某誠惶誠恐頓首頓首謹言
河東先生集卷苐十
