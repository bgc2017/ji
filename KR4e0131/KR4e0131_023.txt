匏翁家藏集卷第二十三
詩三十一首
謝周尚書伯常送魚次太保屠公韻(自此至京作)
南行涉大江喚買隔船窗占夢雖非衆携來郤得雙尺書烹有
字長鋏怨無腔酒熟眞堪薦呼童倒玉缸
和屠公次前韻記賜鰣魚
貢道泝長江頒來出瑣窗百筐皆滿尺八座合成雙(尚書例賜二尾)腥
氣銀爲鬛肥膏玉作腔知公食有剩須用置冰缸
吏部右廂前種竹
老翁自把百年量種木何如種竹強乞得巳從鄰舍近移來恰
比主人長成林便儗逃空谷賜笋無勞出上方(是日賜笋)喜有雙松
爲伴侶歲寒高節共剛腸
謝僚友佀公摘送左廂前杏子
一樹臨窗初試花又看結實壓枝斜薰風吹熟甜如蜜坄我何
須用木瓜
和周伯常謝佀公送杏杏爲伯常植者二首
親手移來別苑花隔窗窺見數枝斜蚤知結實甘如許何用靑
門去種瓜
數顆纍纍映雜花方庭紅日影斜斜夜來風雨還堪惜巳似黃
臺四摘瓜
謝屠公送西域眼鏡
家藏古銅鏡滿面塵始拂不但人妍媸更可照百物雖然明若
此其背暗如&KR0238;妍媸旣莫辨百物亦盡匿此鏡從何來異哉不
可詰圓與莢錢同淨與雲母匹又若台星然兩比半天出持之
近眼眶偏宜對書帙蠅頭瑣細字明瑩纇椽筆子生抱書淫視
短苦目疾及玆佐吏曹文案夕未畢太宰定知我投贈不待乞
一朝忽得此舊疾覺頓失謝却撥雲膏生白訝虛室扁鵲見五
臓未必有奇術隨身或持此遂使目光溢世傳離婁明雙睛不
能沒千年黃壤間化此直百鎰聞之西域産其名殊不一博物
有張華吾當從彼質
舊蓄一鶴部中後三年復來而鶴尚存感而有作
置爾寬閒處憶在三年前三年我復至見爾忽悽然爾尚識我
否不識有由然面皺鬚盡白豈似前三年惟爾善飲啄頂朱翅
仍玄誰能養爾翅更使羽毛全上飛入白雲下集歸靑田飢啄
江南禾渴飲山中泉寬閒處在此鴻鵠相周旋終歲被拘摯吾
當還省愆
次韻屠公謝佀公送玉黃子二首
碧盌盛來黃玉團良工雖巧未能鑽臨風更帶淸冰嚼倂作人
間六月寒
牛心空是赤團團黃玉懸枝宛若鑽須共楊梅三百顆冰盤錯
落照人寒
歎右廂前枯梨樹
庭院隂疎日又西翛然相對有枯梨霜前少葉遭虫蝕月下無
枝借鳥栖不及蒹葭猶倚玉爭如桃李自成蹊吾生老態還同
此秃髩臨風句強題
秋享齋宿
齋閤相通畫舫同置身書卷筆牀中沾衣尚帶丹墀雨揮塵難
招玉宇風高柳鳴蟬驚旅客枯梨行蟻對衰翁到來兩月慚無
補又是人間伏暑終
偶與屠佀二公論世俗以老態從上爲壽徵戲成二絕
六十餘年作宦游未知前路幾春秋人言老態須從上白盡髭
鬚正不愁
白盡髭鬚正不愁吟詩撚斷更風流從今越把詩吟苦索性還
教白到頭
謁陵與韓貫道戸部大勝寺前晩坐
高樹叢生積水淸亂蟬齊噪夕陽明靑苔滿地畱人蹟黃土何
年繫寺名便與詩家謀共隱不從衲子話無生胡牀坐久涼隂
下縳木爲橋喜更平
小憩昌平城外崔老家
深巷隂隂古轍斜靑山不向小堂遮禾苗蔽野多遺穗槐樹參
天自落花百歲遷移燕地事五陵豪傑漢人家主翁頭白無徭
役閒涉田園看摘瓜
詠肩輿
翼然軒蓋忽臨頭下澤渾非馬少游穩坐終嫌人代畜平行聊
當水乘舟步依綠樹還相礙臥看靑山得自由風雨出陵騎馬
倦一時無價可相酬
謝屠公送新榛
七月遼陽巳降霜簪頭落地野榛香三年不到燕山下又喜頻
將玉顆嘗
送吳箋與屠公
入手新詩已百篇奉償日費有吳箋故知供得高才足歲取于
今擬十千
答屠公見和
一歲詩成知幾篇洛陽高價起華箋況公更有鵝群好未滿黃
庭字五千
屠公和章有一歲百箋之句則百歲合用萬箋次韻答
之
興到揮毫乏短篇故應相送只長箋請公莫問長箋價百歲都
來少九千
題元朱本初道士貞一藁後(本初臨川人從吳全節宗師居大都數祀名山所至)
(考求地里作輿地圖考其詩文藁名貞一序之者六人如虞邵菴范德機及柳道傳諸公皆加稱許而親書其)
(文吾友陳畱令王抑夫藏其藁示予請題)
龍虎山中託鍊丹身操儒行隱黃冠解衣弄月當泉壑滴露研
朱倚石壇輿地著書還有考竹宮將命却無官遺編不用重評
品虞范親題在卷端
枯梨結實分送屠佀二公
誰道枯梨生意遲秋來結實尚離離斑多或被蚊蠅咂味美還
招鳥雀窺律在不妨猶擅食詩成相送敢違期玉丸流液能消
渴日啖何須說荔枝
答屠公謝送家園棗有僊種之稱
詩贈吳郎有杜公西鄰撲棗事還同若將僊種來相比小圃安
能抵閬風
秋壇陪祀
殿外泠風似颯然卽看庭燎列星躔牲肥豈秩無文祀榖熟當
書大有年舜樂九成神欲陟魯宮三望事猶傳小臣十載從龍
處憶侍鑾輿向籍田
謝屠公送猫
東巷所居第破屋纔數間何物爭穿牖穴地深且跧入夜呼隊
出蹤蹟殊奸頑衣囊屢嚼嚙書架能緣攀厥類雖甚夥厥狀亦
甚孱卽欲撲滅之寸矢弓莫彎誰家有小畜非獾復非豻眈眈
視而步如虎出深山善捕却容易偏乞何其艱公幸恤我患使
人忽分頒竒形合相法尾短睛懸鐶黑白錯爲章宛同野狸斑
駿足尚可市此價金千鍰今我幸得此夜臥不鰥鰥拊牀少叱
咤高枕當閉關利爪最善獲頭頸血流殷穴中知有警遠遁猶
窮蠻蘇子休賦黠張湯免誅姦但恐戀舊主逸去須遣還持此
爲公謝簡略無多删
夜閱陸放翁劒南集因懷北鄰故陸詹事廉伯蓋集爲
陸君借予抄者惜未完耳
北鄰人去巳三年覩物思人爲悵然不信形骸難玩世豈如糟
粕自遺編隔牆無客敲棋局對案誰家棹酒船九十放翁詩萬
首可憐無復象翁賢
哀陳一夔
謫官已半刺出守仍一麾遠州久未到豈是行遲遲此地少文
物蠻夷竊相窺無由勞撫字劫掠以爲嬉置君於其地常恨非
所宜一朝下恩旨稍幸得量移齊安佳山水足以爲詩資如何
始聞命巳與人世辭哀哉生何蹇天道令人疑懷沙自求死澤
畔非湘纍君容不憔悴君性尤坦夷平生無所好所好止於詩
每當尊爼間賓朋爭笑嬉耳獨若不聞凝然方有思積成西潭
稿千首尚多遺往歲過吾家首簡乞題詞雅意久未復見面遂
無期遥遥度嶺嶠孤櫬誰扶持想應只僮㒒返舍當何時妻子
相向哭悔不惜相隨薄暮寒窗下思君交涕洟詩人例多竆身
竆名不衰聊將此自慰亦以示所知
答劉時雍宣府見寄
懶不修書愧故知忽傳驛使遠投詩忍寒上谷分司地冒暑西
街作別時助盡軍興眞不忝了來官事却非癡新年有詔行當
召北望遄歸慰我私
生日次韻答玉汝見賀
入手投來絕妙詞忽驚生我日當斯衰疲強竭驅馳力老大惟
懷鞠育時上國醺人非麴米故鄕招客有&KR1052;絲癡兒繞膝爭爲
壽不覺燈前一解頥
答濟之次前韻
春酒頻行莫致詞雪園何意客來斯歲除媿我仍初度年壯看
君獨後時六尺瘦軀支槁木數莖衰髩罥游絲故鄕只合先歸
去況話湖山便朵頥
匏翁家藏集卷第二十三
