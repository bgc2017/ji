匏翁家藏集卷第四
詩三十二首
賦黃樓送李貞伯
維河有源星宿同導河積石思神功濁流汗漫失故道積石却
與澶淵通平郊脫轡萬馬逸一夜徑度徐州洪徐州太守蘇長
公夜呼禁卒登城墉一身未足捍大患豈無木柵兼竹籠戲馬
臺旁二十里有隄橫亘長如虹高城不浸三版耳挽回魚鱉仍
耆童防河錄成天有工黃樓高起城之東五行有土可制水底
用四壁塗靑紅太守登樓賓客從舉杯酹水臨長風河伯稽首
受約束不敢更與城爭雄水流滔滔向東去紓徐演漾殊從容
負薪投璧竟何用漢家浪築宣防宫自公去後五百載水流有
盡恩無窮我生慕公公不逢安得置我茲樓中穎濱淮海獨何
幸留得兩賦摩蒼穹鳳池舍人今李邕南行別我何怱怱登高
眺遠必能賦封題須附冥飛鴻
少詹事柯公挽章
莆陽山水邑文獻代相仍簷也唐時有襄于宋室稱惟公從後
起餘子讓先登科甲眞能冠詞鋒莫敢膺進言希祖禹紀事到
吳兢巳向經筵入元從史館升肺肝求主識氣力待誰憑愼
密中無罅方嚴外有稜副君資講讀胄子要師承縗服終難
奪綸書遠自徵逓中翻報訃都下盡喧騰夏屋梁驚折長河岸
善崩幾年儲宅俊他日曠疑丞當宁徒前席斯文失右肱人言
猶悄悄天視故儚儚䘏典恩光下哀歌韻語興嘅予生旣晩爲
彼役無能久候儀庭鳳焦思出壑冰竹根巖月落荔子海雲蒸
公起當何日高呼恨不譍(竹巖公號)
送姜用貞赴南京刑部因懷項文祥
南去分司畫省郎行行因得奉高堂巳如毛義爲人子早向宗
元識吏商春草訟庭稀獄案碧山官舍有書牀項斯別後年華
改爲謝無詩遠寄將
與諸友東郭草亭看牡丹二首
曾是平章宅裏花賞時還在故侯家帝鄕況有此亭古人世
但知今日嘉吟興待生滄海月醉顔驚見赤城霞風流前軰凋
零盡欲覓遺蹤事巳賖
背郭林亭風物幽綠隂時節更須游獨憐芳草容人卧多謝名
花爲客留錦水築堂從杜老漆園成器想樊侯暮春未許山隂
占今日燕南禊事修
次韻李賓之病暑(時閏六月)
夏暑亦常事江南未宜歇維此曰朔方氣候無差別洞庭碧汪
洋太行靑嶻&KR1110;遥思蛟室空豈畏羊腸折對食七或喪解衣帶
翻結頗聞上古時處野復居穴宫室始湫隘文字非漫滅雖云
蔽風雨重我此炎熱連朝常厩焚未夜忽庭爇豳風詠鑿冰月
令紀乘驖彼日故遲來斯言自高揭四序功成退三王世興迭
祝神司夏令一月眞濫設將行衣未裝旣醉醨還醊發狂果大
呌排悶得深悅貧者衣裳單所慮窮冬節露脛與蹁躚赤脚寧
蹉跌暑氣任蒸人吾生況江浙
昌黎淸節廟
君臣有大義誰獨能廢之雖云行天罰有責安可辭南巢到牧
野此事巳再爲彼動固以時我義亦自持所以周家粟不及首
陽薇飄然脫屣去鴻鵠靑冥飛維昔能讓國去周固其宜馬遷
执史筆歌我安適歸我歸旣無所無乃非怨詞藉有穎濱叟刪
潤庶已知二子百世師邦人詎能私要之天壤間郡當置一祠
請觀昌黎頌奚假吾聲詩
苦兩
入夏憂不雨雨甚亦可憂幸此米價減宿麥且有收人情稍覺
舒天意復見尤一雨過三日其勢殊未休九市成九河可車翻
可舟比屋垣墻倒汎汎宅載浮婦女出大呌兒童誇善泅又聞
城西偏水患更不侔一家三壓死陽者恐不瘳事急欲走避有
足誰家投聞之是叵忍援之猝無謀我欲作天問問此來何由
但恨此來時在天少遲留往夜東門火平明失其樓雨來火不
作火滅雨乃流漢儒傳五行箕子叙初疇人邇天亦邇此理或
可求賦詩遣孤悶廢卷發長謳因之望遠海安得登高丘
送蔣蒲州
郎吏紛紛填仕途初試幾人爲大夫如君本是青雲器有身豈
合居江湖山右大州稱古蒲手中新分太守符昨聞州人告荒
歉衆口待子歠且餔進士中人不流俗設施肯作科名辱黍稌
豐登鷄犬寧聊以茲行遂民欲宣武街頭車巳裴乘此十日秋
風涼靑天眉宇太行秀平野襟帶黃河長州中父老出郊迓來
日太守登公堂
送蕭漢文分司清江浦
誰云何遜在揚州只到淮南便艤舟東閣官梅千古事小山叢
桂一時秋考工有記煩開卷都水成功屬運籌浦口相過曾訂
約錦袍須共月中游
送吳憲之知龍泉
爭愛江東孤鳳凰南飛浙水見文章從來民事偏爲重此去科
名定有光燕寢焚香稀案牘春郊騎馬徧耕桑長安極北誰云
遠要聽成人頌蟹匡
送文宗儒知永嘉(用唐人方干送王永嘉韻)
同年出宰聯翩去大邑爭誇浙水東選士初行常法外期君當
在古人中竹房夜照江心月柳浪朝翻海面風此地從來詩景
勝還聞拔擢論民功
送項崇仁知建陽
高步賢科衆所推筆端文字豈無施巳看作令如龐統不待逢
人說項斯千載宋儒眞可學一時秦吏謾爲師公餘爲我尋遺
蹟應踏扁舟入武夷
贈釋子芳草堂
出吳閶門走山塘山塘北去七里長平郊崛起虎丘寺雲樹一
簇攢青蒼我昔家居絕塵事兩足只有登山忙扁舟搖搖掠岸
去尋奇深勝時徜徉舍舟登岸縱所適四尺古墩當道傍道傍
父老說遺蹟劉公佐邑殊循良邑人此地曾拜送相與聚土示
不忘我欲題詩紀其事碑亭淡淡餘殘陽翛然欲去更回首忽
見側畔依僧坊靑松夾道蔭寺額大書金字何煌煌竹隂蕭然
槿花舍中有丈室幷㢠廊一從京師住三載東南引領徒相望
旦朝忽有僧來謁自言來自胥臺鄕吾師出家修苦行吳下知
名芳草堂今年新領祠部檄劉公墩邊開道場敢持絹素乞一
語南還留作山門光嗟哉後世重異教三吳尤云熾而昌穹樓
傑殿塗金碧直以壯麗充緇黃其間號稱彼善者屈指一二無
留藏白雲寺建爲范老表忠觀改因岳王只今此寺雖儉朴寺
名却爲劉公彰此墩可夷碑可仆有僧世守庸何傷投簪還鄕
會有日便擬入寺尋支郞舊時詩句如可補坐我草堂焚妙香
凌季行家賞蓮
盆池當坐長新荷眼底西湖渺綠波便可乘舟如太乙依然臨
水散東坡碧筩涼露先秋下華屋香風向晩過酒客不勝金谷
數對花聊賦醉時歌
和沈廷美次前韻
重把淸尊對碧荷醉來激水作圓波誰移東海紅雲島絶勝西
山玉雪坡花底佳篇慚我和門前俗客任渠過晩涼身在江湖
上唱出漁郞欸乃歌
陸文量職方新居讌集分來字韻
士龍宅裏小筵開坐對春佩拂檻回未許持杯稱酒德故教分
韻見詩才紫垣近接煙花繞翠幕高張燕雀來更愛西偏靑不
了主人須築看山臺
飲錢世恒樓上
何處風來六月寒只疑高閣近江湍酒杯鯨䟦當筵舉劒器龍
蟠拂袖看白雨不禁前日大靑天偏到晩晴寬西山翠落僊洲
外倚遍君家十二闌
漁翁圖
數株古樹荒溪濱一竿占斷如無人溪深水聚魚亦聚誰遣兩
翁當要津葦間大艑何爲者亦有長竿手中把兩翁得魚慎勿
爭只學收門取多寡
送沈仲威
一江秋水隔娟娟南去美人初放船爲客相逢多異縣如君況
說是同年三吳人物何曾乏二沈聲名共所傅我忝交游昆仲
裏贈言那惜滿華箋
送董尚矩歸省
楚尾迢迢不計程却因慈毋重行行久爲朝士多鄕夢始信江
神也世情錦敕有光天日爛布帆無恙水波平江都父老如知
得莫向津頭候董生
次韻顧天錫九日病起
重來不是舊劉郞籬菊都從病裏黃小院入愁雙杵外故鄕歸
夢一燈傍詩家供給山當戸客鬢侵陵樹着霜明曰也須扶杖
出呼童巳製錦爲囊
邊文進畫山鷓鴣爲遼陽邵令題
黃筌趙昌絕代無邊卿好是皆可模鸞坡曰轉供奉暇餘墨寫
成山鷓鴣鷓鴣只識山中路畫史強之入毫素遼陽有客自高
飛不信韓翁感爲賦
同年吳克明知嘉定爲題馬圖
吳卿別我吳門去是把橫圖索題句開圖見馬如見人逸氣稜
稜八尺身圉人騎度燕河水萬里長風生兩耳歸來飽啖玉山
禾吳門草靑柰爾何
贈張君歸吉水兼問訊劉教授先生(兼素兄)
東風不入客衣寒二月扁舟忽下灘到日緇塵詩裏詠還家春
草夢中看諸公臺省堪分席何處山林獨考槃苦憶傳經老劉
向更煩相見勸加飡
送戴校官琰赴漳州
渾河花發照青春舟載儒官下遠津族甲浮梁惟有戴地分漳
水緫爲閩㯽榔且進盤中食夏楚應生帳下塵學舍五經多掃
地願期安定出純仁
楊學士新居讌集分采字韻
子雲一區宅氣勢如爽塏結構藉良工經營信多載虚簷小雨
遇高棟浮雲藹勝地惜天時華筵散香靄傾倒尊與罍烹炰鼎
兼鼐園蔬竹有萌土物蟶爲醢衆客放情懷諸郞耀文采酒面
卧西山歌喉翻小海河朔事空傳江南景仍在詩篇雜戲謔飲
量無欺詒不知白石移未許清風改雅集當再期盆荷笑相待
挽書士范葦齋
藝苑閒評到葦齋一時邊氏是朋儕賦詩難使游魂返看畫空
將病眼揩酒肆藏名餘瓦缶金門徒步只麻鞵拙工巧宦紛如
許今世何人最寡諧
廷試掌卷二首
畫戟連階虎豹屯九重端拱一人尊王言載見如綸出寒士
還同挾纊温地上圖書環壁宿宫中絃管奏雲門朝來識得天
心喜硯沼均沾雨露恩
華蓋依然逼翰林大廷對策感重臨雨晴東閣天逾近雲起西
山日未沉&KR0907;序化行無曲學舜衣垂處最虚心三年食祿成何
事第一臚傳愧玉音
愛茶歌
湯翁愛茶如愛酒不數三升幷五斗先春堂開無長物只將茶
竈連茶臼堂中無事長煑茶終日茶杯不離口當筵侍立惟茶
童入門來謁惟茶友謝茶有詩學盧仝煎茶有賦擬黃九茶經
續編不借人茶譜補遺將脫手平生種茶不辦租山下茶園知
幾畞世人可向茶鄕游此中亦有無何有
閩南王翁重修里社
南閩有龍峰下維里居民里名曰興教民風朴而淳有社昔所
建歲久埋荆榛王翁社中彦動以禮法遵謂此如不葺日就圯
與堙學校聚生徒朝廷聚縉紳市㕓聚賈客田野聚農人凡
人各有聚不聚事終泯我力雖云薄此社當我新維木固無脛
山林可選掄維瓦亦無足河濱可陶鈞工匠並手作落成纔幾
旬法律於此讀爼豆於此陳信義於此講孝弟於此申於此勸
農事於此賽田神作朝而息暮報秋復祈春爰有諸父老偉然
古衣巾會飲日將夕言笑皆恂恂少壯從杖者長幼自有倫相
與稱王翁重我里居仁後人庶勿壞千載傳南閩
