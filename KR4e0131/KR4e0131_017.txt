匏翁家藏集卷第十七
詩六十一首
李賓之以問白髭幷代髭答二首見示予髭偶如故而
鬚巳多白因次其韻亦爲問答
問白鬚
早年曾咎汝頗憶爲文時忽焉白滿把次第行及髭衰老固宜
爾此理奚待思但恐緣我咎報復未可知嗟汝今且白白盡何
能爲及髭更連髯延蔓還至誰有言試述答靜聽當支頥
代白鬚答
頷下濈濈如美哉映眉髮倩盻未足誇於我或有缺此閹偶蒙
幸彼婦徒稱哲久喜得子依過眼豈云瞥子今自衰老感愴何
忽忽白也我旣宜豈好爲容悅置之勿復言處世口須呐
再問
與汝少相處到今幾何時汝白胡獨早不及徑寸髭山苗映澗
松物類偶有思草薙誠不忍念汝惟故知買藥強塗染此事吾
肯爲獨憐相處日後去當訊誰眞能成我老愛護均雙頥
再代答
先人有所遺身體及膚髮而我處其間微細亦罔缺人生有脩
短何曾判愚哲惟道或有虧千歲等一瞥子尚忘久要於道能
不忽彼髭既如故撚弄自堪悅吾舌雖巳亡臆對猶不呐
淸明日園中見杏花初開
疎花寂歷似殘紅病眼摩挲望欲空巳恨浥開無細雨却愁吹
落有狂風物華又報淸明節人世眞成白髮翁爲語天工須索
性剩將春色慰人濃
懷林亨大謝鳴治謁陵遇風
天外狂風盡日吹朝陵有客正驅馳冥冥花樹春難見颯颯塵
沙晩更隨官馬不愁迷古轍奚奴應恨挈新詩歸來尚可誇僚
友沾濕猶勝冒雨時
謝安游東山圖
東山高臥如龍蟠天下蒼生望謝安徵書再下翻然起五十不
妨初作官征西將軍姓桓者致我胡爲居幕下新亭狎視猶小
兒流汗何人面如赭北兵百萬次淮淝別墅與客方圍棋捷書
巳至未終局江上阿玄班我師高懷磊落多長技誰識向來游
戲事後世風流強慕之登山也復携歌妓
喜儲靜夫考功自南京至
與子三年別長存耿耿思偶來今日雨又屬暮春時風度看逾
好功名喜未遲吏曹能自署應不數光羲
哀原巳
濃霜夜隕菊田荒不及根同蔓草長顧影共悲遺二老歛形偏
恨比三殤術畱醫案眞餘事名列詩家已大方親友凋零懷抱
惡臨風惟有淚成行
哀鼎儀
海濱歸臥歲華新靜裏焚香獨養神病勢巳除知更徤訃音俄
到冀非眞不將文字名當世豈爲鄕邦惜此人路接婁江嗟後
死他年誰與共垂綸
午朝次韻鳴治
衛士成行總面東朱門傳蹕靜如空高飛海燕紅雲近煖入宮
花白日中華蓋逼時瞻北極袗衣垂處詠南風銀臺奏罷諸司
事旰食多勞念聖躬
過葉翁看牡丹
吳下移根已甚難七年纔得兩枝看開時況被薰風急種法還
教宿土乾却愛陶盆當石砌未誇華屋薦金盤主人笑對成佳
兆記取花名是壽安
和陸廉伯晝寢次老杜韻
杜老當時句宛然況逢四月稱高眠綠池芳草紛紛積白日游
絲冉冉牽史館何人仍&KR3816;直睡鄕無事莫開邊爐熏巳冷茶煙
起自笑閒官可質錢
早起次前韻寄廉伯
月黑頻將蠟炬然翻因夜短不成眠趍朝何補君恩渥出
舍聊從吏役牽馬秣未看騰櫪上雞栖誰聽語塒邊江南一枕
無殘夢欲向司農謝俸錢
和廉伯復次前韻斷夜坐
衰年視物更茫然日落尋常索枕眼久坐誰言纔斷絕細吟翻
喜忽聯牽薰風作暑如初伏海月生明又半邊却恨連墻稀讌
集挑燈那送酒家錢
懷王允逹不至
翛然風雨作深秋何處江行定泊舟詔下數行曾遠召書來前
月巳親收官河淺澁知難進仕路淸閒好竝游猶有舊時高榻
在掃塵還擬重延畱
次韻陳一夔冒雨見過二首
黃酴醿花已狼籍春去荒園空復游芳草池塘猶可詠石庭風
雨故相畱呼童繫馬當門扇對面開尊罷酒籌因話閒時眞未
得一時須爲散新愁
獨衝風雨東街口日暮相過意亦奇橋上醉眠成故事席間高
詠得新詩曲闌循徑行須徧矮屋橫丹坐不危滿目濕雲生暝
色請君休信是晡時
待李世賢同游西山未至
隱隱雲初散匆匆日又斜門前方繫馬厨下預烹茶巳幸能成
約胡爲復戀家莫將行樂事終付別人誇
晚至湖上
到湖疑路盡忽復轉林塘雨後添泉脉雲中漏日光新蒲仍自
綠怪柳不成行欲唱吳歌去憑誰覓野航
宿功德寺航公房
山下禪堂向晩登扶笻一笑有盧能飯餘蔬筍收齋鉢供雜香
花映佛燈漢闕乍違同野吏吳音無改盡鄕僧蒲團睡穩回淸
夢風雨蕭蕭撼古藤
飲玉泉二首
龍唇歕薄淨無腥純浸西南萬疊靑地底洞名疑小有江南泉
品類中泠御厨絡繹馳銀甕僧寺分明枕玉屏曾是
宣皇臨幸處游人誰復上高亭
垂虹名在壯神都玄酒爲池不用沽終日無雲成霧雨下流隨
地作江湖坐臨且脫登山屐汲飲重修調水符渴吻正須淸冷
好寺僧空自置茶爐
登華嚴洞
緣厓繚繞近靑天十步回頭一竦然但覺群峰俱在下忽臨空
洞更無前三年桓槨堅誰鑿半夜莊舟重莫牽便借石牀逃酷
暑白雲爲幕稱高眠
還至湖上
湖上尋歸路行行背落暉靑山嫌客去白鳥背人飛不覺過泉
牐空勞帶雨衣江南如夢醒仍見水田肥
答廉伯以游西山負約
晩騎羸馬傍湖隂影落澄波數尺深衆樂固知勝獨樂豪吟長
恐壓微吟清高巳向金門隱老大其如白髮侵莫道鄰居難見
面閒忙須信不同心
聞友人食河豚病發而卒
惟子禀素弱有病常纏身遂能通醫方數與藥褁親衆醫每謝
郤自謂識病眞體中苦多熱食尤忌諸辛至如所飲酒惟愛淡
與淳以吳投藥麯未肯一沾唇往爲風所中治療累踰旬恐終
誤朝謁歸臥婁江濱一朝有信至奄忽形離神固知病再作不
知作何因嗟哉河豚魚未足充八珍古人譬莫邪信矣能殺人
烹調雖云善發病莫與倫柰何甘此&KR2502;旣死目須瞋脯作子美
禍冰爲聖俞屯二物尚可食所惡魚無鱗重價爭買致聚食當
初春匪直悼吾友亦惟戒吳民
送沈元中知餘干(父嘗任刑部)
南去意何如雲霄舉足初文名從甲榜宦業有刑書北闕須通
籍西江且下車當令遺愛滿不止白公渠
贈僧瘦岡住吳城寶幢寺
古院淸如許高岡瘦若何不須居十刹初喜附雙峨窗滿霜餘
柿庭深雨後莎法筵揮麈處先爲敵詩魔
芙蓉紫菊圖
芙蓉數枝嬌且新宛然麗人逢水濱靚粧緩步不動塵曉起淸
露沾朱唇菊花意態淡可親老圃秋來初卜鄰其間顔色或不
眞却立恐遭石丈嗔江州刺史送酒頻餘瀝豈緣能醉人眼中
紅紫紛前陳洛陽何須詫靑春室空未覺詩家貧咄哉二妙誰
傳神
爲陳副使寓題畫
深林有隙地似與高人謀屋宇四五間豁然對溪流群山傾如
赴白雲出誰收屋中亦何有琴書足銷憂玩之以終老隱志於
焉求憲史富淸譽中懷慕前脩山林有宿好橫圖挈同游不惜
持示我我意殊相投凉風報秋信高興歸滄州
園居六詠
海月菴
雲浪推來白玉盤坐深良夜不勝寒茅檐巳盡平生興何處蓬
萊閣上看
玉延亭
薯蕷年來初種成楣間有客便題名憑誰爲報坡翁道我亦能
烹玉糝羔
春草池
自笑溝如丈八強兒童莫漫種魚秧謝家詩句空成夢此夜依
然春草長
醉眠橋
陶翁逐客向樽前醉後高眠任自然嗟我作橋容客醉不妨醒
眼看高眠
冷澹泉
似嚼淸冰未下鹽天然滋味此能兼隱之日飲分餘瀝世上貪
夫能使廉
養鶴闌
吳下枯篁一束來綢繆牗戸却常開雲霄伴侶休相訝不是虞
人畜鳥媒
爲吳吉士克温題東坡墨竹
坡僊寫竹如作書筆底溢出書之餘書形譬石壓蟾蜍俗人不
識稱墨猪古來書畫同一法使彼見此當軒渠密葉濈濈何所
如宛如臥𧖟首不舒濃霜塗幹外筠厚香粉浥節中心虛平生
妙句眞可誦可使一日無此居西窗坐對發長嘘不知有感感
何事豈以文翁方逝歟雨晴把玩敞吾廬淸風習習摇瓊琚
送文宗儒還滁
官非京尹免臺參寺版題名也自堪公事共知心獨盡直言曾
上面無慚績書騋牝才名出家寄瑯琊秀色含觸熱却憐分手
去園亭何日重高談
賀秦脩敬八十
扁舟憶泊錫山東十載丰神夢寐中巢父釣竿隨海霧陶僊笙
樂坐松風朝廷錫誥還因子鄕社評詩合讓公第二泉甘眞
可釀百杯春酒莫教空
送白侍郎還南京分闕字韻
都城作淫雨連屬從暑月墊溺及四郊高丘抵深窟大臣抱憂
思時事切於骨廨宇雖少安中夜心兀兀惟昔官訥言衮軄常
補闕至今存奏疏忠讜莫湮没此來實稱賀沾濕屢謝謁
明主勤萬幾宵旰常矻矻已聞發倉廪豈但謹刑罰有詔戒群
工名實期綜核兵曹爲卿亞畱務不可忽衆賢方滿朝獻納軄
免越陛辭沐嘉眷朱服映象笏平生盡瘁心官簿積功閥涼氣
生新秋方舟待明發召還當不遐臣節益以竭
次韻答費昭霽二首
進講軻書到七篇每瞻紅日海東邊恩承漢代慚何補學擬
商賢恐未然天遠冥鴻空慕弋路長疲馬只垂鞭卜鄰定向東
城下對面須將隱訣傳
杜陵休自託狂夫肥遯中園不改圖應笑蒼蠅隨驥尾誰將腐
鼠飼鵷鶵晴雲出岫無心計流水當門隔步趍猶有詩編題四
興平生功業豈全無
題石田古松圖謝周月窗治陳宜人病
籠中采掇皆良藥用之不當翻爲虐京國名醫不乏人一日城
南逢扁鵲人言用藥如用兵須憑指下難隃度急攻緩補隨所
施信是胸中有方略沉痾脫去不言功但使危憂變安樂月窗
妙術眞通靈妙處自得非醫經金門不肯受官軄野服只愛居
林坰惠山山下高松樹願比此樹長靑靑潄泉飡雪仍産藥上
有兔絲下茯苓世人抱病爭取給熙然黃髮同千齡
重九無菊
佳節喜載臨藉有杯中綠如何籬落間獨少數枝菊遥遥小南
城異品應滿目野人不好事移送何不速無酒人但醒無菊人
尤俗我與陶淵明事事相反覆俗病惟自知客醉解畱宿淵明
祗欲眠往往客遭逐黃花有時衰一賞巳自足歲晏色靑靑墻
隂自脩竹
次韻賓之重九値雨獨坐
懷麓堂前樹蕭蕭感暮秋閉門逢節序落帽想風流空負此時
酒閒登何處樓不須論雨䜟四野少禾頭(是日甲子)
次韻鳴治對菊
曉園移送帶煙霏看處詩成韻屢依來使相逢休更問娛人眞
覺淡忘歸霜餘未落憐高節月下無言對冷菲誰識城東幽寂
者空庭疎雨獨沾衣
謝王主簿送菊
看菊曾爲別墅游鄧村風露六年秋幽姿入眼猶黃面晩節驚
心易白頭巳歎無錢空復對何妨有酒自相酬陡然籬落增顔
色更把重陽故事修
爲奫姪題謝廷循畫二首
雲中疊嶂翠糢糊深樹茅堂隱若無莫向昔人論畫品開窗聊
對謝公圖(右春山圖)
江湖極目渺無涯蚌蛤隨潮上淺沙開口自甘濡沬老聒人偏
恨是鳴蛙(右蚌蛤圖)
題石田畫
麤毫濃墨信手寫長卷初開是誰者溪泉山石斷復連亦着茅
亭在林下石翁足蹟只吳中意到自忘工不工平生所見亦不
少但覺一幅無相同僞作紛紛到京國欲以亂眞翻費力我方
含笑人獨疑眞蹟于今惟水墨我觀此畫雖率然老氣勃勃生
淸妍江湖欲尋具眼識須上米家書畫船
過西苑
松偃瓊臺不受塵虹橋綽楔記通津瀛洲水滿分禆海靈囿垣
長接禁宸虎圈久關空獸簿龍舟稀泛靜魚綸賞花未許陪游
幸誰羡賡歌作宋臣
游海印寺次韻鳴治
北風初急避高垣竹屋清寒且負暄客喜抱琴仍送酒僧忙掃
地更開門投閒易度人間世擇勝眞游海上村飲後題詩多老
氣頽然翻覺醉翁尊
哭王允逹二首
孤舟遥寄一身危病骨秋深瘦莫支二豎豈勞催死別九原安
忍問歸期夜闌燭盡多新夢歲暮書回少故知爲憶相從今廿
載誨言重領是何時
短札馳來病巳危牀頭筆力強撑支兼程到此猶難見萬事從
今敢預期徐穉力耕人自薦王裒行孝世皆知百年家學諸孤
繼看取遺編手校時
早起
喔喔雞三唱城居類遠村髮隨秋葉落目與曉燈昏對案仍呼
飯披衣又出門自憐衰朽物終歲謁天閽
聞王古直至柬鳴治
長安風雪値殘年又報王猷過闕前塵土不沾京洛袂冰澌能
送浙江船平生蹤蹟知忙甚此老鬚眉想皓然頼有故人相慰
藉對牀呼酒夜燈懸
作鶴房
枯篁密葦作房櫳故遣僊禽宿此中曾見江南多鴨舍亦知吳
下有牛宮綢繆牖戸朝南日倚傍垣墉避北風莫笑乘軒如衞
懿苦寒須念雪園空
次韻沈啓南自治生壙見寄二首
射瀆西行水路斜細論形勢見隆窪宋儒尚作山陵議郭氏眞
稱地理家親手銘文鐫白石鄰僧香火傍丹霞久知詩骨偏強
徤曳杖何妨閱歲華
倚壙高歌對斷厓鄙人安得此襟懷門深拱木栽培徧山近浮
雲坐臥偕曾子啓予言不妄莊生息我意終乖司空自有藏身
地不學劉伶說便埋
喜李貞伯生子
秣陵疎雨作秋涼賀客緣知總上堂奕葉相傳宜李氏通家有
喜是吳郎臺高又復看招鳳書好何曾寫弄麞萬卷舊藏應會
讀任渠嬉戲滿攤牀
遣悶
歲杪匆匆只五旬惡懷偏屬長年人幼兒嬉戲兩頑物老婦呻
吟一病身風急獨瞻烏止屋月明閒與鶴爲鄰鄕書近報吳田
熟此夕愁眉稍覺伸
賦竹慶郭汝文五十
竹似賢昔日聞之白樂天樂天好竹好其德此語雖佳意未全
古來賢者必有壽吾於竹也蓋亦知其然所以風雨穿其■雪
霜壓其肩空園寄傲不肯屈節操挺挺老愈堅吳門開壽域隱
者躋獨先堂上不合生此竹何人移入圖中懸畫家竊取詩人
意以竹比德仍比年淞江之濱地宜此從今種滿數畞田削筠
必帶節斫榦當及箯筠可作冠榦可杖杖須入手冠須顚逍遥
長醉竹葉酒掀髯一笑淸風前
謝濟之送橘二首
得月亭邊碧樹攢及時摘實仗園官報君嘉惠如相稱須是閩
中荔子丹
黃紅錯落滿雕盤如見珊瑚間木難莫把糖囊名更改齒牙眞
不帶淸酸
西域賈胡以獅子入貢有詔却之次韻鳴治
萬里流沙奇獸去數行新詔滿朝歡須知此物眞無益始信
爲君亦不難盛世糞田曾却馬他人野鳥自稱鸞即看重譯皆
歸化敵國何方是契丹
次韻陳粹之謁先墓
歲暮寒風透布袍東門血淚灑平臯心穿泉壤三重固手插松
楸數尺高北闕巳承恩典重南山不動孝思牢顯親却在揚名
裏身退能招士論褒
匏翁家藏集卷第十七
