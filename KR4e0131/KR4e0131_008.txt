匏翁家藏集卷第八
詩四十四首
分題武城送奚郎中歸省
舟行漕渠上日暮臨孤城泊舟試借問因得兹城名逶迤無百
雉人煙少交横蕞爾齊魯間獨感郞官情吳門至洙水豈乏三
十程偃也能北學學道功乃成一朝辭孔席去作邑宰行爲治
以禮樂用武忘甲兵宣尼昔枉駕轍蹟猶分明壯哉孰非縣不
貯絃歌聲遺風被千載易使還黎氓問俗野煙起懷賢春草生
因尋言游室更酹澹臺塋
分說字韻送起東赴江山教諭
門前短狐裘下馬立深雪憶君遠來初寒氣方凛冽俯仰曾幾
何時候巳向熱三日春風顚黃塵没車轍城南大道傍正怪柳
可折悠悠二十年會合嗟久缺旅館相過從情話始親切新檄
復自持向我忽言別別路何所之遥遥指東浙邑以江山名信
美不待說獨言抱高才進取一何拙長鬚漸斑斑仕版仍下列
幸惟師道崇君子意所屑置酒臨長濠適値修禊節觴詠爭騁
懷我獨如哽噎挽衣不能畱越柁行且捩惟君處鄕閭早歲得
詩訣運思無凝滯往往筆爲舌客居屢相投佩誦總淸絕只今
屏障間一一懸珮玦離憂聊藉兹庶幾自怡悅
分服字韻送姜恒頫御史赴南京便養
落花芳草連平陸驄馬行行入南服豈無斗酒可畱君頭白高
堂懷就祿婁水雲低異太行秣陵天近如韋曲過庭莫道諫書
稀手中自削三千牘
謝孫希說送蒲團
新編滿葉未全乾倦坐藜牀每弄丸罄矣相隨無長物塊然宜
付此閒官禪心似彼何時動病肘從今有處安聊就坡翁偷謔
語一詩換得兩尖團(東坡謝送蛑蝤之句)
爲費廷言題沈士偁畫枇杷雙鼠
古詩三千兼刺美孔筆不曾删相鼠齊諧志怪到張華博物應
疑鼠有牙虫魚註成非磊落韓子作詩譏郭璞後來埤雅亦何
爲中有鼠譜煩農師鼯鼬鼱鼷本同族散在人家稱小畜畫圖
此種栗鼠否竹䶉野處同其儔紛紛恣食高廩米畫伏穴中那
有體一前一郤誇委蛇李斯爲汝誤巳多暖風吹林金顆顆獨
在江南飽珍果永州事敗無孑遺甘與鷦鷯守一枝
張子俊畫松(周尚文太㒒藏)
案頭佳楮不盈尺上有千丈之長松非關月落影如許連蜷欲
起雙蛟龍我方隱几當清晝彷彿徂徠見深秀空堂颯颯風聲
寒滿把稜稜霜骨瘦昔聞張卿人品高王芾與之稱二豪鳳池
揮灑出天趣往往筆底翻波濤杜陵詩翁去我遠愧此畢弘與
韋偃故園舊種隂巳成獨客燕山歲華晚
過玉汝半舫齋觀童子種植
豆籬瓜圃旋看成坐覺齋居意思淸待到翠隂堪覆坐老夫須
挈酒壷行
歲寒三友圖
檜生巖壑裏凛然歲寒姿衆卉豈不好貞心少相知南望庾山
麓北瞻淇水湄氣味雖脗合猶恨道遠而生綃纔盈丈一旦聚
于斯匪籍縮地術良工親手移能事出腕指託物由心思邪人
多黨與蔓草難芟夷正士每特立嘉樹不附麗時或倒置之山
苗反離離維此一堂上霜雪同襟期聊因草木類竊比唐虞時
后稷旣在位繼以契與䕫紛紛共鯀輩末路將何爲
陸參政挽章
一世惓惓義舉心宦途豪俊每披襟秋臺吏牘陽春暖炎海戈
船島嶼深客滿鄭莊曾置驛人如陸賈却無金錦雲溪水聲嗚
咽執紼何勞更記音
端昜曰(是日夏至)
夏至端昜一日來人間節序倂相催飯包靑箬爲時食甕拆黃
泥有宿醅幸少俗塵栖陋室喜多甘雨潤枯荄此時又作家園
想笋籜藤花滿石臺
寄顔澄之工部
京口相逢又一年別來書札頼人傳午窗睡起頻揮汗最憶金
山共飲泉
郭忠恕雪霽江行圖(沈啓南藏)
路出三峽風颼颼江天雪霽宜行舟水枯灧澦高突兀木葉落
盡俱東流艨艟相聯蔽江下半空結構如危樓兩舷之間可走
馬主人恐是王益州獨嫌百物具蓬底如何不設戈與矛後繫
一舟亦千斛什器滿載餘瓿甌靑簾翠幕互掩映綵繩錦纜紛
綢繆玉爐頻爇沉香火寒氣不到珊瑚鉤篙工柁師噤無語指
落層冰誰爲收安得挽以百牯牛代汝㒒夫力且休人生得意
在富貴鄕里小兒驚宦游望中隱隱連遠洲深樹落照哀猿愁
日將暮矣泊何處萬里幾轉青山陬狂僊畫筆窮冥搜圖外意
思令人求陶翁願弃五斗米未肯折腰從督郵飄然輕颺孤舟
去惟有葛巾猶在頭高哉斯人誰與儔嗚呼高哉斯人誰與儔
送伊德載赴南亰刑部
闕下爭看進士袍南行又喜入刑曹靑雲闊步空塵土丹鳳孤
飛好羽毛茂苑百年門巷舊(先世吳人)甲科兩世姓名高(族叔侃丙辰進士)
不須分祿遥爲養甘旨公餘手自操
題畫送陳明遠赴丹稜令
洞庭木葉起秋思正是扁舟入蜀時十里山城知臥治卷簾淸
晝見峨嵋
賦銕甕城送費廷言歸省
銕甕城何崔嵬孫吳昔此作亰邑萬夫築土施金椎上有千雉
環列下有四門洞開隱然屹立絶飛鳥獨許北固山相陪吾嘗
登其上縱目重徘徊西瞻秣陵樹南望姑蘇臺北瞰長江作衣
帶東觀巨海如酒杯城中多居民市肆浮紅埃時平目不識兵
革城闉積雨生靑苔萬室相掩映水曲幷山隈兹城眞畫笥收
拾能兼該芙蓉樓頭朝日出鳳凰池上春風來官寮登高或乘
暇能賦豈乏王與枚郡人暫從天上回都門車騎聲喧豗當筵
何物可贈別一闋銕甕歌新裁北固有時崩銕甕無時隤詩家
比興義竊取堅爲君操高爲才秋江水滿君行哉
與僚友出城餞廷言後入月河寺
月河秋水瀉城隂十里沙隄馬蹟深自笑竝游如宿約祗緣淸
坐費新吟危亭近逼孤雲角小徑潛通萬石林不是巳公畱客
住晩天&KR0765;思正盈襟
爲李瑞卿寺丞題王叔明義興山水圖
陽羡山深懶杖藜臥游三日路仍迷雲中望見乘舟者始識遥
通罨畫溪
與蔣宗誼城東觀泉因憶舊談越中五洩之勝
秋早俄驚急雪流夜來高岸雨初收同行頼有三山客試問何
如五洩游歇馬旋成燕市飲扣舷遥想越人謳玉泉山路涼風
爽還約尋源向上頭
次韻張汝弼見寄(其詩有詩法將隨陸放翁又立命獨嫌磨蝎宫之語)
盡去淫祠如狄相大興鄕學類文翁郡中有守今難得嶺下斯
民久不逢詩法雕虫成小技術家磨蝎忝同宫遠期君子來朝
日横浦風高起雪鴻
任月山九馬圖
前元畫馬任月山九馬意態皆天閑開圖似具方臯眼不在驪
黃牝牡間日午歸來千里道渴者飲泉飢齕草風前汗血流未
乾仍見雙蹄騰櫪皂曹韓巳遠圖有無猶頼杜老詩如圖慨予
何以慰馬癖空對騄駬幷騊駼唐家自得王毛仲一時下乘千
金重此圖卷却勿浪開旅&KR0729;日日宜矇誦
悼彭侍講先生
江右才名束髮知商家三俊用何遲鄕賢忠節心相契古作雄
深力獨追壁宿雲昏愁永夜瀟瀧石潤瑞多時澘然一掬臨風
淚誰說東坡只哭私
秋夜彈琴作醉翁操
偶彈醉翁操載誦醉翁吟齋居當月夕風露正盈襟誰云在城
市而獨非山林似聞松風起吹落古澗隂澗水相和荅琅然有
餘音神游幽谷底步入瑯瑘深翁貌殊秀偉幸哉見于今挂壁
有長圖山林氣蕭森高人多古意亦復彈吾琴紛紛流俗外誰
識此同心(時陳玉汝以所藏朱澤民松溪琴士圖索題遂及之)
與原巳過玉汝半舫齋看月時八月十四夜
錦袍寒重未成眠飛蓋西園又一年桂魄強論千里徑人心猶
待十分圓天低韋杜看逾近夜久奎婁坐稍偏更拂冰絃彈古
調醉翁餘興付琅然
重九日與蕭漢文出游城南
詩家長不負淸秋疋馬城南又出游霜落茱萸經古沜煙横首
蓿度高丘莫論來歲知誰徤還怪前人管蝶愁向晩悠然何所
見靑山依舊滿墻頭
再游城南
燈高始經旬野景宛非昨園空秋葉深山淨寒雲薄淸尊喜共
持破帽拚重落日暮淡忘歸黃花翳孤壑
送僧道茞游五臺
頭白吳中一老僧慣將雙足付崚嶒如今又向五臺去此是諸
山最上乘
謝孔昭臨黃大癡畫
大癡道人避世士移家舊隱虞山裏早年能畫老入神落筆虞
山宛相似深林依稀村塢重水口近與昆湖通高岡磈硊勢欲
墮此老前身黃石公百年以後誰其亞昔者吳門稱老&KR1180;案頭
臨畫似臨書咄咄逼人眞可詫風流前輩杳難攀謔語空傳&KR1180;
疊山窗中遠岫依然在天際春雲仍自還(孔昭善寫山自稱謝疊山)
陶靖節歸去來圖
摇摇輕舟曖曖故里陶翁歸來僮㒒咸喜柔㯭將停長纜斯理
迎候者誰曰維五子舒宣前拜繼以阿端雍佟傍門翟氏整冠
家人相見孰云寡歡督郵何人縣令何官治我三徑&KR1180;彼五斗
束帶則難荷鉏何有力耕雖勞頼有濁酒一杯對持田父我友
歲荒乞食翁則不貧蓽門柴車素琴葛巾孤松可撫高柳可薪
佳菊可采幽蘭可紉使翁乏此中亦自樂樂夫天命而無愧怍
白雲遥遥懷古有作班廬旣返斯語自昨兩晉文章惟歸來篇
畫史運筆丹靑乃傳王室終燬相門獨全荆軻之詠又孰傳焉
悼張亨父
詞林何事失斯人不見風流迥出塵昨日退朝鞭共舉他家聯
句墨猶新棺停舊舍魂歸遠車過長街腹痛頻無力能爲孤寡
計題詩聊復報關津
詠邵文敬所藏轉刀
鑠金巧思出工倕獨抱機心展轉危報主久知深自許授人難
辨倒相持筆端字悟藏鋒妙囊底錐嫌脫穎遲詩社埋頭羞銳
進吳箋一割尚差差
詠湯嫗
笑汝皤然似一公竆冬相伴勝房空三緘口不思援上九轉腸
應爲熱中詩詠懷春同少女禮云當夕稱衰翁平生知足渾無
辱不恨孫弘布被蒙
次韻答賓之作書戲效拙體
書家新樣出眉山若擬丰姿定玉環硯沼百坡空對影管城一
孔但窺斑臨摸惡札勞唐楮結構奇材得魯般此意亦知聊戲
我試看攙奪語尤頑(來詩小序有勿怪攙奪蘇家行市之語)
再答
西臺退筆塚如山魏晉書家盡轍環長愛弱毫能瘦硬戲將濃
墨故斕斑物知久假非眞有師出無成定早般(般與班同趙充國傳般師罷兵)
(來詩後題曰行且還故步矣)歲暮百篇期和答莫辭呵涷手偏頑
三答
蘇墨穰穰滿屋山宿緣疑是手探環馬形始悟當書尾羊鞹無
勞強索斑屢屈漢庭陪綘灌遠輸齊粟荷姚般社中一笑同游
戲三絕君仍有絶頑
四答
春風初起到燕山書客朝來喜賜環詩陣且教旗正正朝衣空
涴墨斑斑廉頗謝罪宜先藺趙鞅行軍巳殿般只尺西臺還故
步雪當獨立愧疎頑
五答
都下才名李義山詩筒相送幾循環寒蛩入戸聲初咽拙鳥成
巢羽獨斑聊復據鞍如馬援不因奪邑愠劖般壯年巳受書壇
戒幸少童心莫比頑
次韻答謝于喬送石首魚腊二首
腴腹無勞重剖開依然尺素喜偕來野人頓頓宜常食甲第紛
紛自滿堆雪裏作羔誇道韞病中和粥慰僧嵬(佛經云比丘有疾可以食之)
相逢舊是煙波客興繞江湖句易裁
篛籠擎送手親開片玉遥從海藏來自取刳腸膠獨餌(周禮魚餌)若
教駢首石成堆名傳詩客如通印力盡漁工學背嵬楚俗未知
鮮食美莫臨陶鼎索新裁(答賓之之戲)
答于喬次韻謝送冬笋
西郭淸風棋墅開門前俗物敢持來聊供香飯抄雲子爲想長
鑱斸雪堆空腹冷含金瑣碎壯心未怯玉崔嵬知君能畫非饞
守乞與鵝溪絹剪裁
又答賓之次韻
吳船遥泝雪江開曾遶篔簹谷口來鹿角幾時林下解蒲芽何
物市中堆小盤朝送情偏雅巨室山裝勢亦嵬人說孟宗多孝
感北堂供饌手親裁(時賓之母夫人初病愈)
謝馮佩之次韻送鹽笋
桃竹初疑一束開齒牙還辨越船來囊盛藤子新題帖飯煑芹
菹漫作堆興逐先春風味勝功收斥鹵雪花嵬任渠老硬相評
品未許伶倫當管裁(鹽笋老硬爲賓之所評)
答于喬再次韻送魚鮓
晴窗褁鮓帖初開碧碗紅鮮入饌來禮尚右腴空古制食宜方
丈向前堆舌端漸覺香膏美齒上頻驚脆玉嵬東海任公今&KR1180;
傅六鰲須爲一時裁
次韻&KR1180;凌季行送新釀六尊
寒掩蓬門午不開東鄰新釀叩門來黃封内法何從授紅印他
家自滿堆飲量笑添清澮闊吟肩醉聳玉山嵬青州舊例今重
舉從事多能未減裁
飲于喬家以端硯聯句畢復拾餘韻
披雲離北巖度嶺入中夏飲水從溪漁過都傾市賈氣陵松滋
侯姻締雪濤姐重藉剪楚茅方凾斵川椵津津剖馬肝濈濈摸
羊觟刖足恨蹣跚仰唇驚&KR1766;閜守黑面豈黥含貞口終啞靜維
有壽焉玷尚可磨也魯史紀獲麟晉帖題褁鮓供給到唐文護
持等商斝眉形空愛纖風字仍嫌哆却立敢摩肩僂行當出跨
載觀七八評重補六一寫取友必于兹舍渠總其亞器隨詩銘
傳人當碑刻打嚴韻拾孑遺微才任聊且
匏翁家藏集卷第八
