匏翁家藏集卷第二十九
詩三十七首
癸亥正月九日以張廷式工部自易州分司來初作同
年會于李時器宅時器出松竹梅于盎云歲寒三友人
各以一物自儗復相倡和
京國重臨十日春同年寥落是壬辰合成松竹梅三友歷盡冰
霜雪一身談劇欲更庭下㒒飲餘不醉座中人白頭却歎吾偏
老坐對杯盤意轉親(三人皆不飲)
十四日再會予家
雅會新年喜再成過門冠蓋見交情深穿委巷春風暖高出疎
林海月淸唐國太康原有戒齊人同好不重盟歲寒高節眞堪
取三友相看肯負名
二十日三會廷式公館館即楊文敏公朝房所謂聚奎
堂也
積雪全消春載陽上元巳過日初長城中燈假何妨滿社裏詩
盟不可忘三友自成聞喜宴五星猶仰聚奎堂明朝易水遙相
望強向筵前更舉觴
儗松
朽株于尺傍林臯縱受寒風不怒號老去竹梅長作伴春來桃
李獨分曹材充清廟難爲棟賦就中山且作醪今日會中邀入
會百年高節願同高
和廷式儗竹
翠榦靑枝玉削成翛然誰識此君情根盤濈濈鄱山遠影帶蕭
蕭易水淸雨潤何妨還改色歲寒能保不渝盟枯松幸託同心
久相會無勞問姓名
和時器儗梅
冰雪生香畫未成相看綽約更多情竹君比玉姿偕美松老如
柴骨不淸詩詠逋僊甘獨隱譜修范叟愛同盟從來能作和羔
用早向商書已識名
絕飲
平生不能飲常愛能飲人三杯已至醉陶然見天眞淺飲分數
酌夕宴可自晨流連至終席尚可陪嘉賓近者患齒痛痛處蓋
有因酒入咽喉間其氣烈且辛遂令痛作時難合上下齦酒乃
天美祿分定于人身天欲絕吾飲何必言諄諄惟令痛及齒不
使沾其唇空庭滿冰雪寒氣加新春對酒不能飲天意豈不仁
不爲酒所困庶免書諸紳
聞雞
繁星滿春空雞鳴鳴不巳試問鳴何爲意在喚人起攬衣不能
眠人各勤所事士人爭入朝商人爭入市惟有怠惰人翻嫌聲
聒耳殺其善鳴者入庖執刀七雄鷄職司晨不與牝雞似牝雞
鳴聲低豈識司晨理不知家之索顧以聲可喜枕上偶聞雞感
歎爲流涕
新歲與玉汝世賢禹疇濟之爲五同會玉汝以詩邀飲
因次韻時玉汝初治楚獄還
朝班常喜接鴛行束髮同游自故鄕獄事不冤如定國歸途無
險勝王陽三江巳隔非吾土五老安知共此堂更待城東春色
好小園還約看紅芳
書室曉坐
南窗兀坐日光浮殘雪猶看在瓦溝畏冷又過冬一難覺衰眞
合古三休便人強以家書附多事閒將日曆修喜報
聖躬膺萬福南郊擬從六龍游
二月四日上出視朝志喜
鳳樓高隱五雲端鍾鼔聲傳列奉鑾世道巳登三代盛
聖躬常繫萬方安殿前旭日天仍近仗外春風樹不寒仰見赭
袍陞黼座千官擁笏盡騰歡(是日百官皆具公服朝見)
次韻鳴治見懷
層軒孤榻在此地豈吾廬星彩三更滿風威二月初河冰淸㶁
㶁宮柳翠疎疎詩自昌黎後惟公更押於
郊祀與楊惟立寓宿神樂觀馬道士房(翰林前輩多於此齋宿)
僊房地迥步頻移影澹西窗落照遲舊日諸公無在者新年老
友更同誰坐深蠟炬當筵剪聽徹鸞笙隔屋吹便欲聯名題壁
上郊齋須記仲春時
日煖齋宮賜食頻曲廊連步得楊津卜郊此日非三望陪祀誰
家有四人(楊氏有惟立及大理卿守隨兵部郎中守偶刑部郎中茂仁四人陪祀)展卷鑒書誇茂
密(惟立携宋仲珩書見示)開函投句愛淸新(是日李世賢屠元勲皆有詩見投)憶從史局
曾相別却向僊房得更親
次韻屠元勲陪祀
南郊春半喜新晴盛禮初從改卜行刑獄仍令司寇禁祝詞先
許奉常更(改時維仲春陽氣發育)酒傾玉瓚分三獻樂奏蕭韶合九成衰
病不堪陪祀列仰瞻袍笏羡光榮
送玉汝擢副都御史仍赴南京
南都人識舊淸風新命仍歸玉敕中執法星高依斗北畱臺地
重隔江東睢陽會散誰偏老洛下吟成我未工欲忘離情須是
醉當筵休放酒杯空
園中一鶴長鳴群烏時噪其旁若相語然因觀白集有
烏鶴贈答之作輙效其製爲四絶或者能道其意非特
所謂自取笑也
烏問鶴
爾脛雖高不上天爾軀雖大却&KR1102;然小園半畞門常掩獨舞孤
鳴待幾年
鶴答烏
結巢長比鳳如&KR1984;阿閣雖高性不貪試待明年毛羽長一飛直
到大江南
鶴問烏
緇裳玄&KR0769;不分明聒耳爭嫌擭擭聲爾自上林能攫食如何來
此欲通名
烏答鶴
飽食橫飛不願餘彈來能避翼能舒終年只向空園住不會謀
身不似渠
謝馮副郎送惠山泉
何處泉滿腹惠山横翠屏山遠不能移誰移此泓渟客從山下
來遺我泉兩瓶磊磊石子在中涵數峯靑宛如淸曉汲尚帶魚
龍腥煎茶水有記陸羽著茶經舌端辨淸濁豈但如渭涇兹泉
列第二不甘讓中泠幸蒙蘇子詠將詩作泉銘至今山游者爭
仰漪瀾亭遠餉踰千里瓿甊載吳舲後人不好事此事久巳停
大甕封泥頭所重惟醯醽一朝俄得此高屋驚建瓴陽羡茶適
至新品攅寸莛雖非龍鳳團勝出蔡與丁二物偶相値活火仍
熒熒蟹眼泡漸起羊腸車可聽煎烹旣如法傾瀉散蘭馨連飲
渴頓解更使塵目醒缾底有餘瀝照見髮星星嗟此一段奇何
意當衰齡不須茶始飲飲水心常惺未足酬雅意聊用報山靈
題西戎獻馬圖贈楊應寧都憲督理陜西馬政
烏駥曉度黃河來蹴踏萬里風沙開四蹄垂銕不可鑿拳毛繞
腹非凡材戎人牽過蕭關下毳衣氊帽胡爲者不辭馳獻到關
西聞道楊公來主馬平涼極望水艸新監苑重開列圉人此疋
眞爲渥洼種隱起龍文猶滿身馬復令行如詔旨蕃恩應看錦
雲比唐家莫說惟毛仲秦世徒傳有非子内地養馬連長槽㪺
水莝艸民何勞楊公一來壯兵氣萬騎逐北天山高羯胡夜撤
穹廬遁馬政旣成公入覲還將此疋獻天閑不是按圖空索駿
應寧示贈行諸作題其後
溽暑不可耐三㐲且未闌琳館遙相望出門一何難況也値連
雨道上不曾乾雨多亦自喜客去幸盤桓試看何所得詩卷滿
牀攤西行良足慰躍馬過長安仰瞻太華峯俯挹黃河湍騋牝
散郊野監牧紛奚官嚴霜被百艸邊城驚早寒懷人當不寐明
月中宵看
題米南宮詩墨(靳充道藏)
向晩得奇觀案有翰墨陳展卷即可辨迥然出風塵尋常勢欹
側此幅殊不倫字止五十六端人似垂紳復如旗正正又若車
轔轔書家有定論俗士妄生嗔不見蘇公語超妙仍入神公昔
家京口海嶽近爲鄰墨蹟多散落至寳終難堙譬彼荆山玉旁
逹見孚尹驚看忽入手幸矣歸卿人百世恐朽敝摹勒須堅珉
銘文配瘞鶴終古焦山垠
爲潘時用博士寄壽其叔父鶴溪太守八十
閩南歸老二十年鶴溪先生徤如前却杖放步登山巔上下與
鶴同蹁躚眼明不著養生編試問先生何以然口碑曾聽閩人
傳有守以來公最賢竆簷小民蒙見憐舉手加額每祝大願公
居家年百千翰林從子今儒僊竹林南望歸無緣我爲封詩到
壽筵和我妙句篇須全勿令邠老美獨專
讀蘇集有除夜詩首四句云行年三十九勞生巳強半
歲莫日斜時還爲昔人歎蓋述白太傅語也後蘇公年
止六十五而白公七十六予今年六十九適介其間因
自賦以寄鄙懷
歲暮日斜三十九更加三十又何如勞生強半蘇終少視古猶
稀白有餘學士仍兼慚老學書生未敢望尚書平生却恨張師
德能保虛名不是渠
次韻友人海昌對月見懷
懷僊不信有瀛洲汗漫眞爲此夜游浮世縱觀俱是海高人獨
立最宜秋髮晞淸露如新沐手挽銀河欲倒流却向君家誇故
事羽衣明月倚黃樓
寄壽趙完璞八十時得人治盲目復明手書示報
憂世非私百畞田上書當道憶當年高歌行野仍三樂妙術傳
家是十全玉璞獨完雙足在金&KR2421;輕刮兩瞳懸年開九袠休言
老手蹟封題尚宛然
新麪歎
憶昨城西路歸來背夕曛艽艽麥未割極目盡黃雲黃雲方滿
郊都無一日別如何盤盂中忽復堆白雪乃知昨所見總是豪
家莊匆匆謀一飽豈似野人忙年老重食新感歎繼以泣何不
遲數朝垂&KR0621;滿珠粒
登廣福寺佛閣望西山
城中過坊口時見山一面車塵半空起忽復不可見今日出城
西初喜見山便恨當長夏時艸木更葱蒨遮胸如執圭隱首或
側弁行行七里餘勝地得僧院仰瞻何突兀傑閣俯高殿百級
躡層梯身向西闌轉横絶曠野中蒼翠爭自衒巳將目力竆却
任脛骨顫群山不知名起伏端可辨勢從西南來遙向西北旋
萬馬如馳逐陣列如鏖戰白雲與碧靄巖姿陡然變誰倩丹靑
人爲我展畫卷老至客京華宦游眞巳倦若使入山行所歷豈
能徧一覽靑可了無如此中善
次韻謝鳴治初入館修史纂之作
儒官職業敢終辭猶幸相從得故知聖學仰承慚薄識史
編旁考惑多𡵨極知古事能爲鑑甘比■工但築基四庫大開
還自喜老來纔免借書癡
中秋夜與葉翁飲
天淨眞如海不波依稀倒影見山河却嫌群木交加甚只恐浮
雲點綴多此夜浙江潮洶湧去年燕地雨滂沱一樽更與鄰翁
飲老至佳辰肯放過
感范魏公食粥事
長白山中虀粥冷丹陽道上麥舟空故人他日能施惠君子當
時巳固竆
翰林新修工畢適奉命教庶吉士坐久偶成
仰見沉沉畫棟連坐當華屋是何緣朝廷正用儲賢士山澤
安能置列僊水激長隄聲若瀉日臨高樹影初圓自憐老眼渾
無見亦愛新涼對簡編
題米南宮水墨圖(閔尚書藏)
雲山煙樹總糢糊此是南宮鶻突圖自笑頂門無慧眼臨窗墨
蹟澹如無(米自䟦云非具頂門上慧眼者不足以識)
寄壽施煥伯七十
幼從鄕校託交游束髮相看到白頭我愧濟南非伏勝人言吳
下有施讎高懷巳見開三徑遺愛猶聞在兩州少待登堂成一
笑手持春酒獻還酬
斫蟹
斫鱠曾有人斫蟹始自予蟹也我所欲所欲寧舍魚南人無不
食水族到蟶蜍風味覺斯下至美當輸渠今歲美且賤不待霜
降初鼎烹本何罪連收同族誅我老齒將落兩螯柰偏腴手持
但垂涎頗亦晉人如薑醯旣登案聊間以嘉蔬一斫即可斷大
嚼巳無餘所恨性不飲右手猶自虛晉人定相笑醒然一何愚
口腹爲小體養之愧軻書惟應知味者或取斯言歟
匏翁家藏集卷第二十九
