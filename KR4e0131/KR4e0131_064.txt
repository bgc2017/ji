匏翁家藏集卷第六十四
墓誌銘九首埋銘一首
明故承務郎湖廣桂陽州同知楊君墓誌銘
君諱士儆字敬甫姓楊氏福建建安人也曾祖伯成贈少傅工
部尚書兼謹身殿大學士祖榮少師工部尚書兼謹身殿大學
士贈特進光祿大夫左柱國太師謚文敏父錫不仕鄉人私謚
貞素先生母詹氏繼母劉氏世有厚德發于文敏公功業在
朝廷儗古名相而門戶顯榮當世無比君生長盛族好學如寒
士當其幼稚文敏公方賜告歸諸子孫環侍左右視君氣貌獨
心竒之稍長游郡學遂登鄉貢上禮部試不偶入國學時邢公
遜爲祭酒抗顔待士閱君試卷甚加稱賞厚禮遇之兩遭家艱
以不得取甲科繼先世爲恨竟授中書舍人俄坐從子累調惠
州衛經歷人謂君被挫當自弛放至則益治政務宿弊漸除有
軍帥素橫巳罷官猶私役士卒數輩君立俾復伍軍吏振肅相
戒毋犯法於是郡守以下有事皆就咨訪士子更多執經從學
舉於鄉者遂盛凡六年以考績過家乃畱不上今上即位
有詔京官詿誤外補者量加擢用始得桂陽州同知君歎曰吾
病矣安能復奔趨郡縣間耶竟乞致仕又十年益病俄中夜起
浴更衣平明肩輿造郡學徘徊而歸又明日卒兩僮挾坐神爽
不亂實弘治丙辰六月十九日也年六十四君偉狀貌美鬚髯
望之知爲奇士雖目眚手一卷不釋性無他好見奇書輒重購
之或從人假借下至僮㒒亦善謄寫故藏書甚富至于古書畫
尤能品鑒不差所與交皆當世名人若文莊丘公惠安胡公太
㒒少卿李公其尤善者考訂文義多見書札君母早世鞠于繼
祖母劉夫人言及輙流涕士儀有遺腹子旦特撫教之至登進
士第今爲吏部員外郎至於里人多加恩意然素直少容往往
面斥人過曰吾不能阿意取容也因自號直菴亦取直道事人
之意娶江氏參政銕之女子男二長易鄉貢進士次暹俱庶出
孫男一女一俱幼將以卒之明年某月某日葬于登僊里之原
予適上京師君之從子亘以順天通判候我子河上曰世父不
幸没矣爲之驚悼蓋不意良友之遽失也亘因述治命以墓銘
請且自爲狀授予意甚懇至乃爲書之銘曰
唐有姚宋相業不誣後世有人望爲魏謩仕路徊翔吾實以病
豈義之忘亦惟有命儲書充棟遺其子孫無忝先世以酬國
恩偉然其人嗟不可作最其平生于此焉託
明故山西等處承宣布政使司右參政前兵部左侍郎
致仕張公墓誌銘
山西右參政前兵部左侍郎張公以疾乞致仕凡再上疏詞益
懇切始得旨將行竟卒于官舍實弘治戊午二月十六日也享
年六十三初公在兵部會土魯番侵擾哈密累歲未巳朝議謂
哈密爲通西域要路自文皇帝時王其酋長給以金印俾
屛蔽一方今微弱不振宜得文武大臣有才望者往治其事時
公方佐兵部上乃命公錫之璽書所以責成之者甚切公
至謂比來夷狄肆侮邊將不能僃禦此威令不行所致也始奏
調分守副帥一人罪鎮守以下官三人爲誤事者之戒且謂御
戒之道當先固我彊場如永昌鎮夷比近甘肅今永昌旣被殺
掠而鎮夷人戶牛羊茁壯虜尤垂涎兩路孤懸實難防守宜擇
有謀勇者三人各率游兵二千互相策應内旣無虞徐圖其外
則番族小配不足治也旣乃詢謀群策籌畫計慮旦暮不遺久
之乃合衆議條上六事一定酋帥謂哈密寄居邊城歲久供費
不貲殊非長策今其地殘破旁有苦峪城合給與耕具種糧遣
回居住特設酋帥一人副帥三人各給冠帶以統攝之二除亂
本謂哈密旣弱下人數叛其主投順土番願爲鄉導至殺虜其
王占據其地今其人家族寄居于此必來省視或充貢使而入
密識其人即擒捕之以正其罪三訪夷情土番西距哈密七百
里譯知其國城堡傾頽兵馬稀鮮特恃嶮遠有急則易於北走
耳當先用間諜以離壞其黨然後出其不意以掩擊之四遏亂
略土番累受朝廷金繒之賜其志益驕今所賜物宜追還之
仍閉關郤絕勿與交通且拘其貢使特縱其一二歸語其主俾
自審去就彼旣計竆必來欵塞再議處之五固封守肅州臨邊
設鎮以來臺堡相接僅爲守望之計雖有嘉峪一關卑隘不稱
宜加修築務極堅完更展城垣建樓櫓以爲貢道偉觀六預調
度夫虜騎犯邊每以冬月宜以其時於緣邊要地預屯重兵若
干以便應援又須預練游兵若干以俟調用仍儲芻粟若干可
給五年之需則庶乎有僃而外患可免也他所建請者尚多事
下兵部集議于朝尚書馬公以公籌畫深遠計慮精詳非苟
簡於一時者比輙覆奏行之於是土番始相畏服而哈密漸得
以自立矣乃復修土功以廣戍守飾兵器以便戰伐皆爲經久
之計西方旣無事公乃還朝將陛見或謂宜疏經略事目以
上公曰吾昔巳具奏矣巳而言官劾公不俟召而還者遂落軄
有山西之命衆以公久勞于外今不發一矢坐制黠虜之亂當
蒙顯擢顧以微眚去意公不平而公即巳赴任矣至則益事事
不懈蓋踰年遂致仕及卒人尤惜之公諱海字文淵姓張氏少
游鄉學爲弟子性敏而勤才名特著天順巳卯山東鄕試第一
人成化丙戌登進士第授戶科給事中進左給事中再進都給
事中遂擢順天府丞再擢太㒒寺卿丁内艱服除適吏部尚書
尹公以怨謗去位一時鄉人皆遭貶斥公得雲南鶴慶府知府
弘治戊申今上嗣位召還爲順天府尹明年拜兵部右侍
郎進左侍郎巳乃降授參政平生履歷如此公素剛直居諫垣
一時同官建言章疏多出公手數因災異陳時政得失劾兩京
大臣之不職者爲府丞時一中要方用事勢張甚尹以公事偕
公往見先屈膝公獨立庭下人爲公危而公自如及爲尹公事
填委裁決無滯性更廉潔位旣通顯猶僦屋而居喜文事發於
論議燁然可觀也張世爲濟南德州人公之祖忠父鵬舉俱以
公貴贈通議大夫兵部右侍郎祖妣孫氏妣李氏俱贈淑人配
潘氏封淑人子男二曰弘謨曰弘文女六長適舉人馮一中次
適吴江知縣前進士郭郛次適生員李璇次適舉人楊麓次適
生員趙子儀次許生員鄒頥賢孫男四曰僎國子生曰佳曰佃
曰佩將以卒之歲某月某日葬于州城東三里弘謨遣其子僎
奉公之門人前春坊庶子王世賞狀來乞銘而吾僚友侣公公
之同年友也哀公之志行爲之請曰願有述以慰公于地下予
辭不獲乃叙而銘之銘曰
九河東導古有平原孰築而藏張公之阡公起甲科始居諫垣
侃侃正色我責在言纍列淸貴戾飛于天倏退終起如鷁與鳶
公抱儒術以修吏事豈惟能官夷險一致乃佐司馬邦政攸司
醜虜何爲跳舞西陲寇養未殄彼驕且疑天子曰咨汝往
正之幕府運籌將士禀命郤使閉關練師補乘坐伐其謀我道
自勝強摧弱植訩訩以定公曰旋哉將士且休歸報
天子以釋西憂功未及酬而底于罰自古則然拘以成法
聖明燭隱遐棄畢還況也論功終宜賜環美疢在躳公不可待
西望金城方略具在託以銘詩良史當采
承事郎鄒府君墓誌銘
無錫之士出而仕者多矣然其野亦多隱君子其尤以介直稱
者靜脩鄒府君也君諱賢字佑之自號靜脩世爲無錫人其族
在江南唐有都官霖宋有忠公浩世次可考曾祖曰伯惟祖曰
洪昭父曰以善皆居田里有隱德以善娶同邑處士華思濟女
生子四人府君其長子也少失父能執喪如禮稍長以嗣守先
業爲難惓惓焉語諸弟諸弟顯之等旣奉其教而府君經畫尤
勤勞家益𥙿鄕人頼之或空乏輙造門稱貸府君一弗拒惟其
取息甚廉旦暮稱貸者益多後其人不能償在他人必逼取之
府君即戒其下曰彼貧耳非負我者遂折其劵不復校人以爲
長者當荒歲米價踴貴他人多加息府君不可曰乘時射利吾
不忍爲也且吾先世以義起家又何忍違之及佃人輸租遂減
其額荒甚則盡除之以爲常人感其惠不特無所怨而巳異日
輸租皆爭先而至無敢負者於是他召怨者紛然陳于官府若
府君終身名不挂訟牒人又以爲難其治家嚴肅晨起謁先祠
畢退御家衆俾分治公私事必隨其材授之凡錢榖出入吉凶
百須以及分給上下衣食皆有常數而籍記之里族以空乏告
者視其親疏而量助之以嘗出粟助官府賑飢例授承事郎強
之始受後更出財爲工役之助者不一或勸其行賂以結納者
則痛拒之曰吾未嘗爲不法事顧先于法耶勢家有求婚姻者
必謝絕之曰吾不敢以男女之好憑藉其氣力也弟遂之先卒
撫其孤甚至族姪有早世者婦孀居無子乞其孫爲後曰彼自
有兄弟後當生子可繼吾苟從之是利其所有也其婦至訴于
官竟不從故事有非義往往違乎流俗咈乎人情無暇恤者於
是鄉族有爲非義者惟恐府君知之固有化而爲義者矣府君
性喜讀書嘗有感於諸葛武侯之語名其齋曰靜脩因以爲號
晚歲益自謹畏作堂曰戒得可以見其爲人矣弘治十一年府
君年六十八四月二十二日其生辰也俄以疾卒遠近傷歎有
泣下者娶華氏出其母族賢而克配先卒子男三曰愚承事郎
曰魯先卒曰鈍邑學生女四適華鐸華奎錢仁徐元榖孫男五
益旦尚甫申女四予與府君別數月耳挺然之色猶在目睫間
則巳長逝矣因歎賢者宜享高壽何遽至此然聞其承家有人
無愧先德則府君之澤當未竭也卜卒之明年某月某日葬泰
伯鄕寍山先塋之側合其配兆愚等託禮部主事錢君恩奉福
建布政使致仕陳公狀來乞銘府君平生好文事每以相屬今
旣不復見忍無以慰之乎爲之銘曰
有縣惟壯延陵故疆有士惟美德蓋于鄕問其鄕人德如之何
口不能言惠我則多惟彼宵人好行不義義不可行發其内愧
仁厚之事介直之聲施于有政止於家庭彼有政者竊位與祿
孰使鄕人相向而哭惟古隱逸風旨猶存後有過者式兹墓門
姪孫健埋銘
惟吾兄本齋府君有子曰奫奫有子曰健生有美質自爲兒重
不好嬉戲凝重如成人稍長習舉子業日從經師游旣冠且娶
俄得疾家人見其素壯尤善飯易之其妻之父名醫也診其脉
驚曰是不可救越三日果死弘治十二年六月二十一日也年
甫二十一其父與母張氏痛健早世不忍即葬以又明年十一
月二十八日始葬于南橫山之北祖墓之旁健娶王氏遺腹生
一女往予居家見健向學不懈及視其所業可進謂他日必能
繼取科第而何負吾望耶奫以書來欲得一言爲埋銘銘曰
物之成毀皆有數存汝質雖美能永其身其藏其瞑以無傷其
親
黃和仲墓誌銘
弘治巳未冬和仲以太學生謁選吏部館予家明年夏得疾逾
月加劇醫不能治或勸之曰銓法不願任軄者例授一官榮身
君當得州佐於君意何如和仲謝曰吾自束髮蒙朝廷造就
至今曾不效一日驅馳之力以報厚恩又徒叨命服之榮以
嬉游鄉里間耶會其友柳貢士子學將南還則勸之還家就醫
藥竟從之予視其病勢爲治棺納舟中行至德州以庚申十月
六日卒子學爲歛如禮返柩于家以辛酉九月九日葬于吳縣
薦福山先塋之次和仲諱箎字和仲自號夷齋姓黃氏世爲吳
人父克禮母徐氏生二子長曰塤早卒其次爲和仲幼入郡校
從予學與故解元賀君其榮今僉都御史陳君玉汝同講習累
應鄕舉不偶乃貢入南雍久之歷試畱務俟選家居者又數年
常自歎其衰不得久仕豈意遂不仕耶然使和仲仕其才未可
知若其清慤謹畏稱爲良吏可知也其平生擇言而發擇事而
行又人必擇而交雖杯酒相歡坦然忘形其中介然者固在往
時郡守李公聞其賢延爲塾師僚佐皆遣子弟來學和仲出入
官署深自晦匿人不知爲太守客也治家秩秩有條雖一飲食
不苟家臨市中遠商與鄰往往以白金相託率不封識蓋人服
其信義如此娶同里王氏有内助功子男三人曰鶴娶盛氏宋
文肅公度十七世孫曰鵠娶孔氏宣聖五十九世孫曰京尚幼
女一人許適劉榖孫男三人曰堂曰閱曰某女五人先葬鶴鵠
具書來乞銘自予聞和仲卒惜其志鬱弗少伸又恨其死於道
路不於我殯爲之流涕今其孤寡纍然在室忍無一言以助其
喪乎和仲卒年五十九此所以自歎其衰者銘曰
身不即仕傷哉即死仕不徒名死而猶榮
兵部武選清吏司郎中陳君墓誌銘
兵部武選淸吏司郎中陳君一夕病作暴卒士大夫相與痛惜
之其尤厚者則往哭之若武弁軍校亦多有嗟歎聲噫君居官
不以聲勢臨下直沉靜耳何以得於人者如此蓋君爲人淸而
不激公而且恕勤勞而不以爲功誠恪而不以爲德惟其久任
而人信之文武選對設自前代巳然至國初右武尤重其事
百餘年來武以世官傳歷旣置所謂黃簿者藏于天府專
官清理然其人升降改調罷革宥復與新舊繼絕例紛然如毛
率難于事選者且其人往往附勢冒功勢家多爲請託君輙遜
謝之曰法如是耳有言武官冗食坐敝天下當盡革旁支承襲
者君白于尚書馬公曰此非律例意合稽其本支凡出立功授
職之人後者仍得承襲餘當如所言他日又有旁支乞請者君
復謂此輩久隷官籍若援近例一旦斥絕彼安所歸乎況今行
伍缺乏尚欲募人補充若授其人以一隊長令本衛食糧操練
庶兩便又一武官子某甲未及承襲犯強盗而死其弟乙年幼
告優給於例犯強盗者子孫不得承襲君以爲甲爲盗且未授
官乙固非爲盗者子孫不得援舊例然亦其弟也不稍抑之則
無以示戒宜視其父職降一級食優給俟其長襲所降官馬公
韙其議悉奏行之遂著爲令他所議定者尚多會詔大臣各
舉其屬才行可超擢者公遂以君名上然尤重其去畱以爲助
者久之不意其竟止此也公以是尤惜之君諱愷字企元姓陳
氏世爲蘇之崑山人居邑之東太倉有衛學君少游其間從易
師習舉業成化戊子登應天府鄕舉纍試禮部不偶益力學自
奮甲辰竟擢進士第弘治戊申初授主事癸丑陞署員外郎是
冬實授乙卯陞署郎中丙辰實授進階奉政大夫蓋任武選者
十四年卒年六十時辛酉二月七日也曾祖福一祖穎俱不仕
考傑以公貴纍贈武選郎中妣龔氏纍贈宜人君娶許氏封宜
人二女長適學生魏瓛次許贅查玄復故孟津教諭若庸之子
俱庶出以從弟胤子茞爲後從治命也於是胤聞訃來扶柩歸
將以卒之年某月某日葬于城西姚涇先塋之次持狀來乞銘
予與君同舉於鄕相知三十餘年銘實宜爲狀爲君同官劉君
挺所著而翰林修撰毛君澄君之鄕姻也復以書來所以互述
君之賢者甚僃夫居鄕有行鄕人知之惟其居官容有不知者
故略及其一二事云銘曰
貌之黯然若有憂思人所知者匪以其私不見其人亦巳踰時
哀此孤寡蕭然繐帷家有嗣續禮亦宜身爲正郎官不卑賢哉
有譽其永垂
劉美存墓誌銘
劉儆美存資端謹幼即不好嬉戲有餽以鴿令畜以弄者固郤
之獨好書冊長游吳學居諸生中治進士業輙合程度舉于鄕
屢不偶然無嗟怨聲事其父都憲公其母李恭人甚得子道都
憲公仕于外代理家事事紛至干前處之𥙿如也某有喪不能
舉或爲持劵假貸意其耻也陽辭之他日袖白金潛往爲助且
戒無令人知其人感德竟不能隱人知其心之厚也其年三十
三俄以疾卒稍相知者皆痛惜之曰美存爲人不宜致天而何
以得此於是都憲公廵撫蜀中得凶問惽絕投牀下即日引疾
歸歸而撫其棺大慟曰兒果逝耶吾不可不㬥吾兒之行乃自
叙述來請蓋予與都憲公相知久因知其子之賢痛惜尤甚忍
無一言以慰之耶劉氏之先出清江宋名臣原父之後七世祖
持矩仕元爲行省都事始徙新淦高祖雲芳國初編戍于蘇
雲芳生迪吉迪吉生謙海謙海生宗正宗正生三子其季曰纓
即都憲公公旣貴纍贈其父太㒒寺少卿母張氏纍贈恭人娶
恭人李氏生一子即美存美存娶諸氏爲曹州同知祥之女生
一子曰過聘彭氏二女長許嫁張某次許嫁林某皆仕族其生
以成化某年某月某日卒以弘治十四年閏七月十九日以明
年十二月某日葬于吳縣上金灣之新阡銘曰
才也則成不成乎名不成何由委命勿爭有身則傾有志不行
亦幸有子尚待其成以慰平生孰非兹銘
沈府君墓誌銘
邑人沈綱聞其父翠雲府君之訃走予告曰綱客居都下久矣
吾父病曾不得一日侍此終身痛恨者今將歸治葬如獲一言
爲銘則綱於臨穴之際尚可以逭罪也蓋綱之妻寔予亾妻陳
淑人之姪女故有是請焉府君諱孜字文慶別號翠雲世爲長
洲人而家比虎丘爲著姓大父友之在永樂宣德間廵撫大臣
以吳中賦厚方重糧長之設友之於時已爲郡縣所推擇父行
娶王氏生府君少爲縣學弟子治易勤苦後以父没而母更老
度不可遠仕遂謝歸以農隱而或業賈以養生性篤實不事華
靡與流俗相違治家尚節儉故能保其業待人以謙恭故能處
乎衆至其奉身之全畏法之至故姓名不挂於訟牒里人以善
士目之其生永樂甲辰仲冬廿六日其卒弘治丁巳季冬廿四
日以卒之又明年已未孟冬廿八日葬于武丘鄉袁家浜先塋
之次娶魏氏宋又靖公九世孫子男二人長即綱娶陳氏次曰
紀娶姚氏繼吉氏女一人適張瓛孫男三人元吉元利元貞女
二人銘曰
際太平之時望中壽之域身旣克全志何所鬱歸於兹丘其永
無&KR2419;
封詹事府少詹事兼翰林院侍讀學士前光化縣知縣
王公墓誌銘
弘治十六年二月三日封詹事府少詹事兼翰林院侍讀學士
前光化縣知縣王公卒其子吏部右侍郎鏊聞喪去位
上曰兹朕經筵日講官也宜有以慰其哀乃命有司諭祭公
及造墳安葬皆視三品禮鏊感激謝恩已將歸治葬奉僚友
今南京兵部尚書河東韓公狀授其友吳寬以墓銘請寬於王
氏有契義敢不諾公諱琬字朝用以字行姓王氏蘇之吳縣人
在宋建炎初居東洞庭山蓋三百餘年于此族人衆至以王名
其所居巷公之曾祖曰廷寳祖曰彦祥考曰惟道惟道偉然有
大度讀書尚禮義生三子公其季也幼則羸而多疾正統間有
司選縣學生員里中子弟皆走匿公獨請入學時年二十一矣
自以學後時耻不及流輩感憤奮發其刻苦有人所不能及者
屢舉于鄕不偶遂貢入太學久之試事畢授知湖廣光化縣光
化隣荆襄至則值寇亂初定居民未蘇極力安輯而䝿客往來
有事于所謂太嶽者猶徵求無虚日公不忍重困其民靳不多
與皆不滿意而去又山谷流民萬計大臣盡驅出境至焚其廬
舍以絕之公獨招倈其人上官巳不悅後朝廷知驅民非計
遣都御史原公廵撫公承意指肩輿入山諭民所以安輯之意
民相率而至乃悉編其里社仍緩其賦役以生養之皆帖然從
令縣旣無事即興學校更募民習射定賞格以爲防守計上官
以爲迂滋不悅在任三年適其子以進士及第入翰林曰吾有
子巳仕矣遂乞休致歸築別業于郡城西自號靜樂居士公質
似魯而識甚明力似懦而行則果其與人或忤亦惟其性之直
而不詭隨也少時讀書有法每見子弟語之至於養生有道則
獨得者爲多亦不自秘也嘗考其先世可信者修爲族譜若父
祖没久猶欲以死相從人尤稱其孝者蓋其配葉氏卒以先塋
隘別卜地而葬且數年矣後見其子官吏部以生或被封没當
得恩典不忍與其妻獨受無以光于前人也乃還葬其配于
先塋至是以公合而祔焉竟如其志公初以其子䝿進階文林
郎再封右春坊右諭德復至今封配葉氏累贈恭人子男四長
銘次即鏊次銓府學生次鏐女三適某某孫男八曰某某女四
曾孫男二女一公老益疆一日忽盥櫛更衣夜半翛然而逝享
年八十四以卒之年某月某日葬蔣塢蓋先塋云銘曰
震澤西望有山鬱然王氏居之歲久而蕃世有隱德其德則厚
不食其報以貽其後公蚤奮志冀取科名終焉入仕以惠黎垊
言與時違事與志戾顧其後人已顯于世吾德未容亦有所貽
植槐于庭世德可追爰受其名復享其祿考終而藏吉日惟卜
惟此榮域列于左昭吾親在兹其樂陶陶豈惟樂焉亦旣榮矣
敕葬有光百世無涘
蘇州府儒學教授劉先生墓誌銘
蘇州府儒學教授劉先生以天順三年致學事而歸歸二十年
而卒旣葬亦二十三年矣其孫柰始遣其弟蔣不遠六千里
步至京師以書授其學故諸生吳寬曰先大父臨終命諸子以
墓銘爲屬不幸諸子相繼没其責在柰等又皆孱弱不振因循
至今罪甚大也兹敢奉治命以告寬聞之惻然感歎曰先生吾
郡賢師也寬幼受教益其何敢忘按臨安知府王公佐狀曰劉
出漢長沙定王發之後代有顯者其後子孫居泰和株林再徙
吉水夏朗爲邑中名族五世祖天聲登宋咸淳乙丑進士第終
桂陽軍教授天聲生益厚益厚生維德世治尚書在前元竝隱
不仕維德生禮當國初行科舉一試有司不偶居家教其子
纉竟登鄕舉纉娶曾氏是生先生諱諭字體信自號信菴少與
從弟故翰林學士文介公儼同學千家勤苦特甚永樂丁酉與
文介聯登江西鄕舉宣德癸丑中乙牓授山東樂安縣學教諭
連遭親喪服闋改浙江蕭山秩滿始擢教授于蘇秩再滿請老
得致仕成化初遇詔恩進階登仕郎先生深於經學所至教
人孜孜不倦樂安蕭山士初未好學自經先生指授科第始盛
故大學士劉文和公實出其門且有首冠鄕舉者於是湖廣秋
試禮聘校文鑒別旣精士皆歎服蘇爲大郡缺教授吏部以先
生擬奏人以爲稱至則知其學爲范文正公所建而胡安定朱
樂圃兩先生嘗居師席曰吾敢有愧于先哲哉於是先生亦老
矣爲教愈篤日必坐堂上爲諸生校課業往往手自改削而擇
其尤秀異者列侍考校不使暇逸夜則令宿齋舍猶爲講解疑
義不輟其語人必以禮義廉耻爲先以吳俗少儉質見有服飾
華美者輙戒之人知先生得師道一時有自外郡遣子弟來學
者郡守重之入學與爲賓主禮暇則以詩篇相倡和而提學憲
臣亦不以官屬遇之先生孝友人也初仕樂安親尚在得一美
衣食必遣人緘奉弟體實爲安肅訓導没于官徒行護喪還鄕
嘗以其族大親修譜牒刻印畢家給一冊即毁其板曰母爲他
人得之以亂吾家世也經學之外爲古文詞典雅得法有曾王
遺意所著有南園集歸田錄若干卷其好學至老手不釋卷迨
致仕家居猶爲子孫授業云先生以成化丁酉十二月三日卒
享年八十五後五年壬寅葬于里中桂源東坑初娶張氏鄉貢
進士持永之女繼娶蕭氏進士應昂之後皆有賢德子男四人
曰範配紀綸範紀竝縣學生女一人適張耆德孫男十人曰蓬
杰柰廣本府蔣廪蘭度女六人俱適仕族曾孫男若干人女若
干人銘曰
古有經師在漢爲盛口授其詞書維伏勝劉之傳經自宋天聲
五世不絕曰爲先生幼處于家克傳其學出以所傳覺彼後覺
先生爲教先之以身不戲而恭不慢而寅講授有條亦維善誘
諸生得師頼以成就蘇學在昔有胡有朱後五百年合其範模
曷不久畱終惠學者吾老將休往投鄕社諸生之後寬忝在焉
年稚而愚實聞斯言自伏以來多躋壽考天厚其躬見此一老
壽終于寢哀動其鄕桂源卜吉以固其藏春雨秋霜墓木拱矣
家仍多故孰傳其美先人之責諸孫是圖琢石宜書寬維其徒
明故通議大夫資治尹太常寺卿任公墓誌銘
公諱道遜字克誠姓任氏其先鄞人也曾祖觀貴國初長鄕
賦輸賦後期謫戍温州遂爲瑞安人觀貴生傑傑生公穎悟不
群七歲能賦詩作字徑數尺有法宣德甲寅有司以神童薦于
朝年甫十二耳宣宗皇帝聞而竒之面試其書嘉歎俾即
文華殿績學供給甚厚未幾命爲國子生景泰庚午初授順
天府照磨仍以書藝供奉公不圖倖進每九年考最輙進一秩
故自中書舍人五轉至太常寺卿仍考最食從二品俸凡歷仕
四十年供奉勤愼未嘗有過弘治戊申年六十六上疏請老甚
懇蒙賜致仕而歸蓋家居十六年以癸亥八月十七日卒享
年八十二公爲人清心寡欲於世味泊如也公退靜處門無雜
賓室無長物翛然如衲僧興至弄筆翰輙作書畫以自適或時
吟詠發舒情思皆山林語若不知身在禁近者因自號坦然
居士又號八一道人亦可見其平生矣嘗著書一編推性命之
原窺造化之妙有邵康節觀物遺意名集雲山樵語錄集雲山
者公所居之處也自秘其書不妄示人公旣歸貧而能守愈自
高潔惟日登樓以雲山自娛未嘗一造郡縣門前郡守文侯林
鄧侯准重其風節數遣縣令高賓存問周䘏以尊禮之公臨卒
無一言及後事發其篋幾無以爲歛祖父竝贈嘉議大夫太常
寺卿祖妣吳氏妣沈氏竝贈淑人配孫氏封淑人孫氏出同邑
名族爲徽州守某之女賢惠多材藝與公處至老相敬如初先
公三年卒年七十七生女一適孫某又庶女一適鮑某公官三
品例有䘏典於是公所養子永春永和走告于朝蒙遣今郡
守李侯端諭祭及造墳安葬卜以明年某月某日與孫淑人
合葬于某山之原公居京師時與予特相好屢過予焚香淸坐
竟日忘返及公得請去數致書問訊山川遼絶恨不復一見也
知公葬有日乃爲書此刻石然公亦豈圖是哉特盡予之情且
以爲後世告爾銘曰
望東南之遐陬兮鬱蒼翠之群山懷高賢之宅其下兮渺雲海
之回環挹清暉以瞻眺兮忘冠裳爲何物謂不能遺世而脫俗
兮終乘雲而倏忽嗟儒僊之高舉兮帝念之而莫屈顧金
門之儔侣兮孰終被乎厚䘏白石粲兮青松長鑿黃壤兮築幽
堂後世無毀傷兮庶知斯人之藏
匏翁家藏集卷第六十四
