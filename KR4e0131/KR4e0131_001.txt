匏翁家藏集卷第一
詩四十二首
秋日閒居
委巷寡人蹟杳無塵俗侵虚窗對高樹日午落疎隂玄蟬響方
斷好鳥復一唫俯首閱陳編直窺古人心抱沖世味薄處寂佳
境深涼風滿衣袖自起彈吾琴琴聲和以暢永日有餘音
觀溪童捕魚
江南五月黃梅雨一夜新添三尺水蓮葉東西蘆葦間斜陽映
水魚生子溪童褰裳脫雙履一見水深心獨喜不須撒網與扳
繒捕得魚來多赤鯉鯉魚最短亦盈咫猶有老魚不知止君不
見魦鱮魴鰋乘長河去入龍門求大鮪
過南園俞氏書隱次劉祭酒先生韻二首
鷗渚茅堂古樹秋校書人去幾人游山林白日無車馬一老窗
間著孔丘
芳草橋頭小路斜書聲隱隱識君家醉玄方丈坐終日黃菊秋
深未著花
五月十三日移竹
今朝竹醉教移竹荷鍤穿雲去路賖却笑此君多潦倒醒來巳
在別人家
方方壷崇山峻嶺圖
上淸樓閣萬山中百折丹梯鳥道通我欲置身巖壑裏白雲深
處覓僊翁
次韻沈啓南僧齋夜坐
躡雲何處宿古寺郭東偏露下鶴初警月低人未眠安心元有
法不語卽爲禪寂寂空堂夜焚香繡佛前
除夜
風雪孤燈下坐深寒漏遲百年能幾夜一歲不多時索室初驅
疫持肴欲祭詩推窗看梅樹巳發向南枝
宿丹陽聞笛
煙冷江空孤月明夜深人靜浪初平故園纔隔二百里短笛不
禁三四聲樹遠丹陽臨古驛山圍鐡甕望高城相逢盡是離家
客只向蓬窗說旅情
登南京鷄鳴山
秋盡荒山鳥蹟稀拂衣獨上扣禪扉屋頭鹿下緣靑磵樹杪僧
行入翠微千里風煙搔短鬢六朝文物付斜暉悠悠身世渾如
此目斷天邊一鴈飛
分題鄱湖聽鴈送黎憲還臨川
碧天雲冷鴈聲悲楚客驚秋不盡思彭蠡湖頭愁起處衡陽峰
下夢回時波漂菰米風生渚月映蘆花雪滿陂此去臨川無百
里帛書休恨到家遲
懷陳起東北上
江城寥落歲闌珊遥憶離人北上難雨雪載途雙宦轍雲霄萬
里一儒冠馬頭木落淮山莫塞上風來易水寒欲折梅花遠相
贈幾時驛使到長安
題倪雲林詩後二首
高人自號雲林子獨住雲林歲月深足低千峰幾兩屐人間六
印一鈎金華佗無術醫淸癖蘇晉長齋養素心寂寞小蓬壶上
路百年陳蹟莫追尋
阮籍疎狂甘自放清風高卧酒杯深池塘夢去忽生草丘壑移
來不換金脫帽竹間朝沐髮焚香花底夜清心祗陀舊宅風煙
古一片五湖何處尋
次韻周原巳懷石湖舊遊
上方高處共捫蘿落木空山雨滿蓑野寺推門黃葉亂湖亭倚
棹白雲多向來行樂成陳夢別後離愁遶綠波滿紙新詩更清
省令人相對憶隂何
送俞振宗南遊
手扶藜杖出南園不向妻孥告一言白髮被肩過浙水青山回
首隔吳門平蕪客路何時盡喬木人家幾處存此去越中憐歲
莫綈袍應見故人恩
雪夜憶友人宿伏龍山中
孤城鐘漏促寒鷄風雪殘燈夢欲迷靜夜獨眠高榻上故人遥
在數峯西空林松子時時落絕磵梅花樹樹低知是山中有佳
興柴門淸曉候封題
雨後獨遊園中
荒園歇秋雨疎竹透朝陽落葉茆簷下惟聞鳥語涼孤蹤久塵
土超然欲坐忘
爲史明古題沈啓南畫
崒嵂終南山黃河抱其趾舊聞塞天地延袠幾千里陽烏浴虞
淵落霞散如綺層巒藹佳氣蒼翠不可擬史君松陵彦家世昔
居此夜夢或見之旣覺心亦喜老南慰茲圖歷歷宛相似不知
經營勞但見丘壑美赤松眞吾師白雲是知已爲報山中人明
年泝江水
次韻啓南淫雨
陽氣渙不收淫雨夜復晝倒傾怪盆翻倂集疑輻湊鳩婦頻見
離蛇醫頗遭詬日月何道行雷霆半空闘顧無大藥資已彼太
虚疛下堂褰裳齊出戸縮頸脰相忘魚圉洋竝坐鳥棲宿不辨
過河牛時看挂樹蜼乞漿歲在酉祭社日維戊民謠適厚誣神
賜誠大繆攸除荆室完旣瀦白渠溜叵將瓿甊盛強把桔橰救
具棹防陸沉移書緣屋漏因之憫大田豈暇念靈囿荷蓑徒水
畊痔鎛休火耨溪毛遶宅生田穉幾家茂竈沉或浮釡墻覆乃
失霤湯湯咸其咨蕩蕩孰能&KR2452;斯倉不成千厥賦難至冓空聞
田畯喜亦笑楯郎怐積惡等貫盈飲酒比多又極備固有由太
甚不可復往日害未消今歲勢仍驟槁項八口饑疾首兩眉皺
神禹合腁胝蒙莊念昏瞀地志費推尋水經慵句讀出門一壷
隨俯井尺繘收花姬首夜膏石丈齒朝潄彼蒼有聞知下土敢
陳奏朝廷闢四門刑罸謹三就聽政厭衡石祈年飾籩豆誰
召淮吳烖復致川廣寇居人廢鋤犂行者耀甲胄赤子困泥塗
蒼生脫衣袖米價市上騰錢神槖中走寫帖顔腹空題詩沈腰
瘦況茲雨再零絕類人多疚否塞求疏通崎嶇戒顚踣幸有客
露冕豈乏人衣繡發廪在斯今爲府合仍舊首從芻蕘詢急向
膏肓灸莫厚庶以寧不傭遂全覆滂沱免月離霡霂應春候因
地脩厥利自天獲多祐漸墾千畞連卒致萬家富吳沼尚無虞
蜀天底須㤱頓如元豐間不落貞觀後永圖幸勿忘膚見奚足
狃一挽康年回吾邦卽非陋
贈蕭漢文
蓬蒿偃箘簵瓦礫混璠璵君子負俗累騁步忙疾徐辛勤感驟
驥獨抱夏侯書我道蓋如此俗流訾迂疎終然不可屈驚悔動
鄕閭游心千載上抗志萬里餘君德日巳崇榮名常炳如
哀顧進士文之
死生亦常事脩短有定理命也奚足哀所哀諒非此文之少秀
發鄕邑數佳士二十取科名束帶遂從仕社稷不足安一世但
平視志高固超越氣盛非委靡壁立屹岱宗塵絕奔騄駬抵掌
好高談人物善臧否歷歷無終窮牙頰注流水把筆或纘言隨
物寫形似於其氣盡時新意尤崛起累累相示余俛首不敢擬
利器徒自懷遠道邇卽止百年十未過二豎蚤見俟力疾陳疏
封在告逾一紀癯然體如削飲食半藥餌纊息一以定竟作重
汪踦豈無立言人墓道表潛美骸骨久當朽名姓元不死團辭
寓所哀竊儗仲宣誄
陳僖敏公輓章
勾吳山水秀人物見英姿特出斯人類端爲後輩師萬間當柱
石四海仰綱維執法星辰應行威草木知常令三尺謹不使百
工隳鐡面嚴風采脩髯足表儀若金須汝作予采每疇咨雅量
蠡難測淸心湼不淄忘家安社稷鎮俗坐邊陲破膽驚西賊知
名誦小兒方平留畫像仁傑立生祠春雨渾無跡秋霜詎有私
希文應接武堯叟是連枝德業昭書傳功名付鼎彛一身思進
退萬室繫安危巳覺知幾蚤誰云見事遲懸車心尚赤解組鬢
如絲赤子誰依恃蒼天不愸遺朝廷終北極江漢自東馳鄕
里嗟生晚臨文淚滿頥
正旦雪
天上頒新曆華夷正朔同推窗瞻北斗開戸納東風巳覺天時
變何憂吾道窮雪花休亂落吳地兩年豐
洛神圖
僊妃不可卽洛水遥相望手持靑芙蓉游戲水中央金翠耀容
飾木難綴明璫飄颻白雪裾蕩漾靑霓裳人神本殊道倏忽登
北堂嫣然啓玉齒氣若幽蘭香馮夷與海若左右更舉觴洛水
詎可測人壽安能量雲軿期再來少隔三千霜
雨雹
江城六月暑氣薄夜半有聲敲屋角靜聽彷彿是何聲淅瀝丁
當更瀺灂初如有客來扣門入夜不應聲剝喙須臾萬騎爭奔
馳矢石交揮攢亂槊披衣驚起推半扉入手磊磈心方覺奇形
三出花半開幻作牛羊幷六駁買綃客泣海市珠獻玉人棄荆
山璞吁嗟天工一何巧豈有郢人爲礱斵百年老人渾未識此
物嘗聞雨幽朔何爲江南亦有之欲問天工愁緬邈雖云盛隂
脇陽氣人事所召言尤確邇來巳過到黃梅半月猶聞雨聲濁
三吳大水眼復見高田可航井可濯園林和煖木再華疆界浸
淫禾未穫京師今春乃缺雨弘羊就烹罷賈榷詔書遠下甦
民力天子減膳仍徹樂百官黜陟勞大臣一飯豈止髮三
握極無極備皆云凶況復于今天雨雹皇仁洋溢恐未周天
欲斯民被殊渥
題何刻工卷
女媧補天天不漏卷石猶穿太山溜郢工運斤風欲生斵出難
供孫楚潄雲根可斷亦可轉磨礱幾日方成就梁州之貢天下
無忽然躍出東山袖頌功載德絕妙辭兩手不停煩刻鏤丞相
中郎字奇古右軍䘚更筆深秀東山雖老眼猶明一一猶能論
結構空堂考擊聲丁丁絲連縷綴如絺繡小或蠅頭大或丈深
必因肥淺必瘦東山擇業何其賢古人石刻今流傳周宣中興
文石鼔李唐九成銘醴泉延陵墓上止十字薦福寺裏須千錢
行人淚墮峴山下過客手摹江水邊其餘諸刻難盡述東山直
視如無前百年獨守三寸鐡姓名與石同貞堅回看巧技未旋
踵肆中野草浮荒煙昌黎河東如可作梓人圬者堪同編只今
東山旣頽矣子孫守之上愼㫋閉門一日白石爛黨人之碑愼
勿鐫嗚呼黨人之碑愼勿鐫千載之美無使安民專
病項
人生自召百一病傷彼六欲兼七情我今有病出偶爾開口欲
說難爲名幸非寒戰與潮熱一痛却使心怦怦籧篨戚施古人
疾二者一旦來相嬰執書未暇矻矻坐伏枕頓作咿咿聲千鈞
重負未容釋更覺肩背遭笞搒董宣不屈漢公主徐積巳見胡
先生昨朝向人忽作別卽欲回顧仍前行昂頭莫肯少輕諾側
目欲就多歡迎我生由來汎掘強只今見者尤加驚獨鶴引吭
頻飲啄大鷄盛氣相諠爭嗟吁元首本無恙股肱何不思扶傾
端愁蔓延入骨髓此病始知爲匪輕軒𡵨醫經動盈卷不識何
藥堪煎烹莫如閉戸學導引動盪血脉方和平未能痛定得思
痛把筆遣悶詩先成
題朱澤民小景幷詩後
睢陽畫癖不可醫睢陽作畫眞畫師豈維長絹善揮灑只此短
紙誰能爲野曠天寒氣蕭爽人坐茆亭絕塵想階前舊雨客不
來天未晴雲心獨往靑山滴滴靑於苔平地忽見芙蓉開秋聲
似向耳邊起石上喬松若箇栽意長要在無多筆餘墨淋漓綴
唐律詩中有畫畫中詩百年再見王摩詰
書句容丁溪僧舍壁
丁公溪上古招提策馬來尋路欲迷遠道黃埃臨水隔當門綠
樹與雲齊山中地僻無人到窗下僧閑鳥自啼瀹茗焚香坐終
日不知林外夕陽低
爲僧題畫
秋風一騎秣陵還未得浮生半日閒畫裏南朝何處寺閉門黃
葉滿靑山
題趙行恕參議所寄沈徵士墨梅
不見王孫知幾年更堪東老入重泉江南風景渾如舊春草梅
花共悵然
過陳玉汝溪館
落木城東路荒溪接板橋行來渾覺近坐定始知遥鶴羽休頻
掃龍團且慢澆乘閒卽到此折簡不須招
次韻啓南訪玉汝不遇
結屋靑林下移家綠水傍古苔留晩照殘菊帶秋光過客空敲
戸題詩復上堂主人非隱逸莫怪馬蹄忙
悼董孟珍
獨持古道作今人白首峨冠稱隱淪垂老不堪三月病移家空
是一生貧篋中書帙悲遺墨窗底棋枰積素塵深巷東風花自
落扣門無復過西鄰
悼沈癯樵畫史
秣陵春色厭驅馳投老吳門白髮垂燈下解衣盤礴處山中持
斧嘯歌時一貧比憲元非病三絕如虔不數癡落日高堂開障
子雪峰煙樹使人悲
曉發揚州遇雨
鷄鳴揚子灣人發廣陵驛草深路不分潮長舟難逆故國去非
遥懷歸心日劇隂雨忽復來前村又投蹟
濟寧夜泊
嗚嗚畫角語城頭暝色蒼茫倚舵樓古戍煙生人巳散長河月
落水空流異邦信美非吾土他日重來是舊游千里鄕心孤枕
上可能今夜夢刀州
宿河西務遇雪
客懷牢落鬢毛斑水宿淹旬去路艱一夜雪花如席大始知身
巳到燕山
客樓望宫闕
天畔登高閣非關望故園再瞻雙鳳闕如在百花原民俗今成
化朝家又改元五陵佳氣在長護紫微垣
南還瓜洲渡江
柔橧鳴咿啞曈曨天欲曙殘星帶河漢積水渺煙霧依微京口
山迢逓維揚樹中流忽巳過始入江南路
過大姚陳玉汝宅飲散宿大覺寺追和趙與哲韻
月出平湖積水空上方僊梵隱花宫似聞薝葡林間雨緫是芙
蓉浦外風有客題詩先我到向僧分榻幾人同敲門自怪來何
莫投轄傳杯惱孟公
匏翁家藏集卷第一
