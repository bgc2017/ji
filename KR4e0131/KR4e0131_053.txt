匏翁家藏集卷第五十三
題䟦三十九首
䟦清明上河圖
金燕山張著以此圖爲張擇端筆必有所據至後人乃以擇端
作于宋宣政間今畫譜具在當時有如斯人斯藝而獨遺其名
氏何耶大卿朱公藏此巳久予始得展閱恍然如入汴京置身
流水游龍間但少香塵擈面耳朱公云此圖有稿本在張英公
家蓋其經營布置各極其態信非率易所能成也
䟦蘇子美草書老杜絕句
全卿侍御得此卷示予予初閱之以爲山谷書不知其出於滄
浪翁也蓋翁晚寓蘇州其手蹟絕少雖予蘇人亦未嘗見其書
也山谷與翁生同時蓋嘗師之故其書相類後特加工耳然翁
之妙處未可輕論所謂惟觀其深者知之
題倪雲林畫
雲林子當元末不與陳敬初輩食張氏祿避地雲間以全其身
蓋鴻飛冥冥不麗于魚網者也此竹石圖作于亂定之後乃
國朝建元洪武之歲而雲林爲書甲子其意欲效陶靖節耶然
不知雲林出處與靖節同否范齋先生俾予題識因以質之
䟦周寅之八哀詩後
崑山周寅之作八哀詩蓋擬杜子美以哀其鄕八賢者也八賢
中予所識者憲副張公侍郎葉公及朱評事三人若憲使王公
今秀水教諭成憲之祖予嘗表其墓者而盧太守殷教諭及孫
刑部亦素聞其文行氣節者也所不知者呂沁水而巳然列于
諸公之間其爲人亦不待論矣即此可見崑山之多賢而況或
有所遺乎予於寅之亦未之識成憲携其詩來示幷得其自序
讀之知其向慕之高巳超乎流俗豈特取其詞而巳哉
䟦楊文貞公幷楊晞顔尚書遺墨後
寬幼則聞兩楊先生寓武昌時所與共貧賤之事今觀文貞公
手帖益信所傳之不妄若晞顔尚書則詩文數首亦出手書藹
然有德者之言也噫世豈有文行若兩先生而長貧賤者手玉
女于成是豈虛語吾黨安居厚奉而嬉游不學其終爲常人也
宜哉寬生也後不及識文貞公昔居鄕里猶幸遇尚書于道時
尚總角尚書年巳八十餘猶下馬與揖其謙厚如此卷首有小
象故獨知其似閱之不覺竦然起敬也吾鄕湯原靜舊藏此今
傳其子曰忠忠以太學生游京師重其先人遺物出入必偕非
但名賢詞翰可重而已
䟦唐賢夜宴圖
唐賢夜宴不見載記畫者特意當時必有其事想象爲之耳此
固不必深論獨太宗方在秦邸羅致人物極一時之盛至于王
魏楚材後來復收用之其終成貞觀之治宜哉論者獨以敬宗
何人亦從房杜之列夫開館置屬始皆以文學進彼能爲帝丘
之對者徒以該博見取耳唐史序十八人者特殿其名意亦有
在吾固有感乎世以文學進者不能皆賢其利口辨給能免乎
邦家之禍也耶此卷爲翰林編修黃子敬所藏子敬志識甚正
其亦有感於兹乎
䟦徐仲山紀行詩
使勞事也古詩有豈不懷歸之語蓋使臣之意而其君能道之
如此至曰大夫不均我從事獨賢則直形於言矣仲山武選有
冊封鄭藩之行往返餘三千里有所感遇嘿然成詩驛舍止宿
輒索紙筆錄之當竆冬遠行衝犯霜雪勞亦甚矣而其意和平
閒靜略無怨懟又將出於四牡北山之上也乎
䟦張氏尺牘
故元時宜興張氏自鶴溪而下累世好文雅多所交游其往還
尺牘散落人家克溫以邑人故能聚成此卷亦愛慕前輩之意
也張氏以爲吳縣尹者予嘗過吳中治平寺見小屛上刻其詩
一首當時爲人所重如此壬子六月九日病中無聊爲書此于
後
書拙脩菴記後
右拙脩菴記一篇故中書舍人王君允逹爲亾弟原暉作者菴
在東莊續古堂後西偏拙脩云者蓋取東坡先生和陶詩下士
晚聞道聊以拙自脩之語也記成于原暉亾後之一年又五年
而允逹亦不可作矣偶檢書篋得之益增悲痛蓋原暉平日謙
抑好德之心於此可見而允逹篤于孝友推以及我其情亦可
識也因裱飾成卷冠以二李先生題字幷舊圖一紙姪奕旣長
知求其父遺事乃歸而俾藏之
題王荆公詩後
陳君堅遠舊嘗爲予言其先艾菴先生藏王荆公墨蹟亟欲見
之而不可得頃其弟明遠始持來示覽之不類公書特其詩耳
其詩今載集中題曰天童山溪作蓋天童浙東勝處公爲鄞令
時所游行地也陳之先出宋相升之升之與公善復嘗共事後
人自建寧徙鄞再徙南京至堅明兄弟竝以科第發身通守湖
湘間淸才雅操有光祖德爲多夫先友不作而詞語若新故鄕
雖離而景物猶在是詩非秀國子孫藏之而誰耶
題米原暉邏釣圖
吳淞秋晚群漁集小舟捕魚淵中謂之起叢今觀史文鑒戸曹
藏小米此圖覽之景物宛然其間漁具數種予不能識安得陸
魯望者爲一一賦之
䟦米原暉寓大姚村所書三詩
大姚在吳東四望皆水而有土隆然上有佛寺據之其㫄多居
民隱然聚落蓋江湖間一佳處也而陳氏實居其地爲望族昔
米元暉嘗過此手寫三詩而爲沈石田所藏以玉汝大理里中
故物也因以歸之自宋紹興至今幾四百年不知流傳幾家而
復歸其里人眞奇事也予憶舊訪玉汝宅扁舟出没巨浪間竟
日始至自以其地幽僻過者殆少乃今得米氏則所以使前人
姓名不遂湮没而吾無羊叔子峴山之歎者非此詩也耶
䟦原暉雲山圖
玉汝旣得原暉三詩他日過趙給事良度見壁間雲山圖題曰
作于大姚妹家顧而歎曰此又吾里中故物也良度乃亦歸之
玉汝因令其子鎡與詩蹟竝藏仍乞予題其後此圖自吳中轉
徙京師今復歸其里人其事又益奇也
題朱陸二先生遺墨後
朱陸二先生道學之妙皆傑出於百世之下者也世之論者謂
其學不同此特因其議論之不合耳夫惟不合故各得發其所
蘊而理愈明豈非後學之幸哉二先生竝稱于世其遺墨乃亦
聯焉朱子書與黃商伯作于提舉鴻慶宮時正韓侂胄用事故
有時論日變等語若陸子書則殘缺不完莫知所與主名獨其
語及晦翁者猶存寧波通守王君必充家藏二帖巳久與其弟
宜都令必懋謁選都下携以相示大賢君子之書豈區區所當
題識亦可謂不知量者也
䟦陳閎人馬圖
世以韓幹馬爲第一然明皇猶怪其無閎筆力令師之今觀此
卷雖破爛而人馬精神猶存信出幹之上也
䟦韓幹馬圖
韓幹畫馬之妙見於杜少陵之歌僃矣所謂畫肉不畫骨觀於
此圖尤信
䟦石勒問道圖
畫譜載隋展子虔有石勒問道圖此幅殆倣之者劉後村以爲
鄭夾漈家物今謙齋宮傅先生得之觀澄之禪定勒之作禮意
態各極其妙自是畫家絕品正不必究其事也
題馬遠柳塘聚禽圖
柳塘水漫群鳥翔集只尺中似來親人晉簡文帝云會心處不
在遠其言妙矣
題劉松年三生圖
右三生圖趙松雪鑒爲劉松年筆其後題詠者二十人皆近代
名僧蓋亦有慕於澤者歟
䟦顔魯公祭文稿
祿山之變魯公與其從兄杲卿同心抗賊杲卿竟不屈而死而
爲楊國忠所蔽無褒贈之典後朝廷用魯公訴始贈太子太保
謚忠節此公將赴饒州刺史至東京拜掃先墓告于杲卿之父
濠州府君元孫之文也其間歷叙一門俱得蒙恩蓋公道終不
可泯如此公之書疏直淸勁略無一毫傾側之態其爲人實似
之蓋不待使李希烈知其遇難必死而不愧其兄也
䟦孫過庭書譜
孫過庭書譜曾爲宣和御府所收有上下卷今下卷巳亾上卷
亦不完然得其數字亦足以見古人用筆之妙況此爛然累幅
哉過庭書傳世者蓋止此當永爲洑溪書堂之寳玩也
䟦高閑艸書千文
唐僧多能書如高閑其一人也閑又得韓昌黎文其名益顯蓋
縑素易壞不必傳世惟載之名人之文則傳也久觀懷素自叙
多援士大夫語可見閑之書予特見此知書者必能鑒之
䟦蔡忠惠公謝賜御書詩眞蹟
蔡忠惠公書名重當時上嘗令寫碑誌則以例有資利辭曰此
待詔職也與待詔爭利可乎力不從竟巳其人品如此其書之
莊重凡落筆皆然豈以御前表疏始不苟耶宮傅謙齋先生得
此甚加珍惜蓋非特重其書重其人爾
䟦黃山谷書南山懶殘和尚歌
山谷好佛故書此歌亦甚着意然其平生固未嘗一筆率易也
䟦趙松雪補唐人臨王右軍三帖
唐人臨右軍三帖固不若張翼之亂眞然松雪所補視唐人則
如張芝之鴈行矣
䟦趙松雪書王右軍四事
松雪翁平生學書以羲獻爲師故喜書其事其風度蓋亦類之
書分韻送文太㒒詩首簡
文君宗儒以名進士歷宰永嘉博平政績暴著數爲廵按憲臣
奏請旌異有旨竟召入時同召者多得御史君政績出同輩
上顧以南京太㒒丞去士大夫爲不平者閧然而君談笑自如
曰吾固宜爾也於是衆相與餞之有誦晉謝氏詩四句以似爲
宗儒今日發者乃分韻爲詩贈之旣成什矣後數年宗儒稱疾
歸而予以制服家居適閱舊冊歎宗儒滯於㒒丞蓄其才猷不
獲展布必有任其咎者固吾黨之愧也
題史氏宜樂堂詩序後
史氏在溧陽族舊且大永樂間仲川仲和兄弟作宜樂之堂一
時人多題詠而梁用之先生寔爲之序後七十餘年仲和之孫
戶部主事文鑑求其詩不可得幸序文在梁先生集中乃錄于
卷而請士大夫補亾蓋文鑑之賢而史氏爲有後也予又聞文
鑑云序中名常者嘗預修永樂大典時事竣當得太學生乃不
屑就竟登進士第仕至郡守蓋其族之多賢久矣
䟦顔魯公干祿字石刻
此顔魯公干祿字也按成都句詠䟦公嘗刺湖州此刻初在其
宅東廳後翻刻蜀中予所得乃全幅然缺平聲字雖上聲亦不
完豈是二石或一石而兩面書之予所得者乃其半耶或所謂
刓缺而不可推究者耶然不應缺之之多也書盛於晉顧多破
壞其體魯公此本特正其繆誤以惠學者則其書名豈特妙於
筆墨而已詠所書與公書頗類豈嘗師公而得其彷彿者耶
䟦秦氏科第錄
故舒城秦公子儀科第錄三冊其孫戸部侍郎崇化之所藏也
公以洪武巳卯應天府鄕試中式明年會試禮部再中遂登進
士第凡試必有錄公家所藏者歲久皆不存及是戶部公以科
第繼起游仕于外從人訪得而謄寫之始復完具方公登第後
初授興山知縣在太宗朝滿考命從給事中治事再署
應天府事時仁宗監國已知其名後公旣擢刑部郎中尋
以事調衛輝適洪熙改元上輔政策二十五條悉見納已而有
旨召用俄卒于道知公者蓋深惜之於是侍郎公以淸才雅望
佐掌邦計固其賢足以自致亦先世之所鬱而未發者有以遺
之歟
書大雅堂卷後
元季盗起蘄黃間陳友諒來寇饒州州人胡振卿集義旅以助
官軍鄕里方倚之俄有他寇至竟死于難其妻趙氏又能守志
不移崎嶇避兵卒保其孤節義之美可謂萃於一門矣其鄕周
伯琦嘗爲其孤節題所居之堂曰大雅而金華宋太史而下皆
書其事以傳振卿之死至今殆百四十年其六世孫刑部員外
郎韶寳藏遺墨惟謹而刑部尚書旴江何公而下尚爲書其事
不已豈非其事足以感動乎人欲爲㬥白于世也乎予因憶當
時固有與其事類者蓋元季倡亂以陳友諒張士誠爲首士誠
自泰州猝入姑蘇守將脫寅不能禦遁去其參謀楊椿獨挺身
前向誓挫其鋒盗刃其胸瞑目怒罵而死明日其妻覓其尸旣
得遂自經死於是楊廉夫輩亦傳其事而吳興張文蔚實爲誄
辭其節義若此雖吾鄕之人有不知者蓋惟無後人如員外君
之賢故耳此可歎當時尚有類此者惟無後人或未嘗託之文
辭而人之不知者多矣此又以見文辭之有用也予嘗得所謂
誄詞者故於椿獨知之乃因讀振卿事敢附書于後椿字子壽
故蜀之眉山人流寓吳中爲宋少師棟之後平生多著述蓋文
士也
䟦鉅鹿耿氏公牘後
寬嘗閱耿氏家乘知其世序甚遠蓋自金歷元累葉仕宦雖不
甚顯而未嘗棄儒爲業及皇明有天下始定戸版耿氏猶以
儒繫籍至科舉詔下而盧氏教諭汝明先生遂登鄕試先生
有四子其季事英宗爲南京刑部尚書卒謚淸惠淸惠有
三子其仲事憲宗及今上爲吏部尚書再世甲科顯
庸于時淸德雅望濟美不絕而耿氏遂爲海内仕宦家之冠噫
盛矣於是吏部公檢諸故篋得其大父當時所給戸帖及鄕試
公據曰此吾家故物不可棄也飾成鉅卷而謹藏之以寬在寮
末公暇出以相示夫所謂戸帖國初人家有之而公據則凡
預鄕試者未必無也惟夫子孫賢雖世踰十紀而斷爛故物猶
相傳如新否則煌煌寳墨玉軸牙籖往往有落于他人之家者
然則此盈尺之紙豈獨考見耿氏之先而其後世之有人不於
是而見乎耿氏初爲鉅鹿大族後有諱昉者仕平定爲宣武指
揮因家焉及汝明先生官盧氏愛其風土而諸生感其德教且
畱居之故今又爲盧氏人云
䟦趙彛齋畫蘭蕙
趙彛齋爲宋宗室畫名在前元雖不若松雪翁之盛然胸中自
有九畹百畞幽姿秀色溢出腕指間亦無聲之楚騷也容軒隱
君積學不仕蓋同宗之賢者其藏此卷固吾家舊物之可惜亦
氣味相投而相好也耶
䟦豳風圖
國初林子奐作豳風圖每圖篆書其詩于後學士解公又各疏
其大略而總題之觀之者如生于周處于豳而古風宛然必如
是而後爲圖畫也
䟦下蜀江山圖
此宋范寬畫下蜀江山圖也蓋川峽之間戈船雲梯捷渡仰攻
旌旗若林飛鳥莫度所以模寫王全斌輩一時武功之盛大略
可見噫劒門天險古有是言然終不可恃而人得以取之所謂
固國不以山谿之險也歟
題白雲親墓圖
故贈太子太保都察院左都御史陳公孟玉在永樂間以太
醫院醫士居京師悲父母早亾南望吳門輙潸然流涕求得翰
林王公汝嘉作白雲親墓圖記以自慰一時名公卿多爲之詩
今八十餘年矣其曾孫鄕貢進士汴謹藏之而以示予蓋記所
稱太保公鎰時爲監察御史後長憲臺卒謚僖敏偉然爲時名
臣聲望在中朝功業在西土爲吳中仕宦之冠然不知太保之
孝實有以基之觀于此卷可以見矣後有著竇諫議錄志程太
師墓者其必有取于斯
䟦林酒僊詩
酒僊名遇賢俗姓林在宋爲蘇城東禪寺僧人傳其事甚異至
號聖僧以其嗜酒故又號酒僊此卷皆其所作詩也詩意有高
絕處蓋寒山子之流當時張卽之特書以刻石其石巳亾寺之
東林房獨藏此本夫寒山子之詩雖晦菴朱夫子亦賞之此酒
僊之言所以不可廢也
䟦宋仲溫草書
右索靖草書勢宋仲溫書蓋得其妙而無愧於靖者也今人或
肆妄議則以學之者之過而未見其眞蹟耳
䟦原巳松軒賦
予舊見原已製此賦自以爲未及古作者不即持出其愼重蓋
如此夫今之文士才豪者固有之若詳密典重如原巳者吾未
多見也
匏翁家藏集卷第五十三
