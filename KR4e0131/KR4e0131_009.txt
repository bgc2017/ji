匏翁家藏集卷第九
詩五十一首
辛丑仲山自寧陽回過宿同朝正旦
齊魯分司地三年不負知過門多舊話下榻又新詩曉日瞻鸞
輅春風集鳳池聯班同拜舞鵷鵠喜肩隨
次韻李世賢齋居見懷時予病目不出
飯罷齋居撤紙屏定知踏月步空庭上林此夜歸鴻落後圃何
年睡鹿醒(劉保齋爲院長時嘗于後圃瘞鹿)綵筆淋漓分曉露玉堂突兀帶春
星高情只尺勞相望思繞西山萬疊靑
夜坐懷齋居諸公次前韻
布衾寒擁對牀屏鵲遶南枝月過庭瞑目誰除童子障齋心自
比太常醒花時漸好仍籠霧燈節相催屢問星(俗傳元夕晴初八夜看參星)
便有玉堂天上意銅罏當案冷烟青
次韻鼎儀世賢問予病目
藥褁長隨老杜居全憑坐客誦方書巖前激電空聞爛屋上繁
星頓覺疎遥望未能知匹馬不祥幸免見淵魚詩家善謔坡應
爾旅館清齋澤也如似說北門春色近試分東壁夜光餘煩君
漫舉盧仝事此事非予却是渠(時玉汝得子誤以見戲)
賓之鼎儀以前韻倡和句有及予者答之
十日寒窗嘆索居案頭空積故人書屢親藥物靑囊近乍免朝
儀玉珮疎春到能言慚慧鳥日高猶瞑羡鰥魚隂鏗句法何人
得陸贄才名後代如獨恨無譏非鄶下尚畱遺韻豈周餘心齋
不比身齋者誰識淸宵夢石渠
喜蘇御史還朝
昔報分司御史歸曾聞父老共歔欷江南列郡同三輔天上群
星有太微白筆手題封事滿赭衣人立訟庭稀周家擬用蘇司
寇只尺威顔定不違
寄壽陳楳軒五丈八十
天南永夜壽星孤盛事新傳自古吳長巷鐡瓶依甲第廣庭絲
障擬蓬壷山花似錦爭來獻春酒如澠不待沽玉敕早封周柱
史蒲輪遥載漢經儒雲霞蕩影連華屋鸞鵠分行峙碧梧離席
旅酬期客醉當階答拜却人扶康寧無恙應僊骨僖敏同胞亦
美須帶索緫誇三樂在將車猶憶二難俱巋然鄕里靈光殿久
矣丹靑范蠡圖杖屨未能隨父執衣冠獨幸接師模廣成千歲
從今致晏坐楳軒看織烏
送周希正教諭赴嘉祥
心繋慈闈裏名題乙榜前治裝初北上奉檄又南旋得祿家無
累橫經席可專此行應暫屈拔擢在他年
題雜畫四首
策杖何所適高歌度林丘靑山餘興在三步更回頭
昔觀水村圖長愛趙松雪只尺眞宛然人家倚丘垤
雪湖淸可游欲往乏艇子誰築臨湖亭寒波動窗几
水雲同渺然細嶺空翠色憶在太湖東弁山恨相隔
送劉時雍職方使寧府
面承天詔下蓬萊路指江西巨艦開持節緫行藩國禮按圖
兼試職方才錦袍明月神僊去畫棟飛雲帝子來河漢莫勞瞻
望久星槎秋近却須回
憂旱
雲漢詩人詠删餘見聖經民情方貿貿天道豈冥冥赤地連秦
㬜淸流凅汭涇端愁禾種斷久待麥苗靑竟日瞻雌霓中宵問
畢星近郊仍太甚當宁不遑寧丙枕勤圖治秋臺緩用刑省躬
曾下詔逆耳遂俱聽好雨當驅魃狂風預殺螟小臣期入賀志
喜更名亭
王叔明村舍圖
田間雨過騎秧馬箔底煙生餧火𧖟偶看王翁村舍景翛然午
枕到江南
送顧希遂劉以規赴遂昌縉雲二縣令
路指天南處士星聯車淸曉發都亭漢家循吏應同傳預熟堂
前戒石銘(吏部曾摘戒石銘二語爲題試選人)
希遂持栢子庭古木圖求題爲其尊翁壽
老僧作畫眞游戲不向繩牀立文字禪餘捉筆掃生綃王宰胡
爲獨能事槎牙古樹形甚奇疑是蛟龍傅雙翅雲蒸霧湧不可
羈倏爾卷之藏畫笥亦知社木非不材全此天年皆自致石罅
盤根意却甘樲棘任渠生滿地海虞顧翁隱者流有子教成爲
縣侯翁今年紀過八十頭白人間無所求日長抱孫坐堂上右
手尚能持酒甌試題古樹爲翁祝遥與莊子論春秋
久旱偶讀王半山暮歸一着感而次韻
八月不雨天冥冥宿麥半死黃兼靑雨師出游風伯阻半道執
轡車還停天門萬里欲往扣閽人辭&KR1180;言誰聽盆池養魚眞戲
爾勺水亦復揚淸泠洛川迢迢不救旱川神微步誇娉婷安能
㪺之灑九土一唱吳歌摇越舲
送陳堅遠
杏園事落莫已過燕都春有司愧淺陋使子志不伸銓曹重縣
令謂此民所親終然被簡拔去慰黔陽民黔陽在西南地與川
蜀隣茫茫沅湘間曷置子一身朝廷不忘遠一視同其仁遠
人德乃服勞子以撫循子昨來都下本作觀國賓買屋柴市南
地偏避車塵十年艱旅食家人總訢訢我數往扣戸子輙起正
中淸談盡欵曲書畫復前陳客中易交結何人最情眞如子兄
弟賢氣力安能振庶幾年尚壯美玉終難湮洞庭木葉下水落
當知津扁舟逐去鴈悵望遠行人
送沈良臣(家有宋高宗書良惠堂扁)
杏苑春風後車塵帶落花儒衣初出郭御扁舊傳家易許丁寬
講詩從沈約誇扁舟明日路江上暮雲遮
種竹
人間此日六月六獨臥北窗逃暑溽起來手校百家書種樹新
編存舊籙今朝種竹云最宜況是淙淙雨初足城西佛寺許見
分亟往乞之休待促泥塗十里何遥遥健步携筐馳兩㒒叢林
夏半放葉稀新筍纖纖簪琢玉雨餘荒砌更旁尋土潤長鑱還
易斸入門便作摩戞聲眼中遂有篔當谷連年生意殊寥寥淨
掃虛庭無寸菉此君與我多宿緣不鄙閒官故臨辱長身嫋嫋
凡六輩瘦骨陵稜纔一束淺深稀密種如法更記南枝水頻沃
淸風屢爲拂緇塵何異振衣新出浴翛然摇動久參差墻下疎
隂散朝旭詞人墨客會登堂預傍詩壇建牙纛素餐語陋歌伐
檀多識名慚收采藚青春高宴桃李園尤怪謫僊銷夜燭好來
此地倒壷觴安用他家置茶局日高相對欲忘味一任連毛幷
脫粟長慶詩中紀似賢白傳名言斯實錄敢作尋常草木看造
次下堂猶整㡤平生求友益者交勁節虛心盡忠告豈學尋常
稽阮徒散髮昏昏困&KR0812;醁因懷舊隱闢小園一箇茆亭四圍綠
坡僊爲我製詩箴楣上分明揭醫俗扁鵲徒聞藥最神平居肯
費黃金贖醉眠欹枕石牀危放步曳笻苔徑曲中林慣去復慣
來鳥獸相忘免驚觸場開町疃伏麏䴥巢接栟櫚哺鸜鵒燕都
再住又三年俗病誰醫日憂篤北地高寒木易凋難同吳越兼
閩蜀不圖致此到吾廬信是此君多眷屬春來雷動籜龍行尚
憐地窄身踡跼鄰家隙地半畞餘久矣棄爲牛馬牿邇來見售
教掃除歘見疎槐蔭繁蓐古井西偏糞壤平移種終當操畚挶
溝澮循行防旱乾雪天障護從皸瘃猗猗如簀且如包放出千
竿愜吾欲邵家舊例倘可攀小結行亭工自督交游倘識匏翁
情昔者詩篇煩再續
寄李貞伯
金毋橋頭置隱居近來淸思復何如遥知舶趠風吹盡燕子催
人好束書
送吳德徵
溽暑宜多雨南行又見君開尊臨積水挂席帶疎雲片玉崑山
出淸風建業分鄕邦爲別意投贈媿無文
史館偶作
天闕何巍巍脩廊接高閣冠珮相追隨何曾歎離索値此夏日
長深居淨炎歊仰慚昔人言兼有天人樂泛觀百氏書得意時
一噱新水漲玉河流雲度朱箔農家望甘雨緣知夜來落階草
回枯荄盆荷承嫩萼欣欣耳目間群物俱有託安知宿麥空孰
與求民瘼悠然發孤詠薰風動簷鐸
與李世賢游月河寺
春闈濫校文喜與子爲伴匆匆三試餘文卷總堆案夕覽不成
眠朝披遂忘盥當其忙迫時往往至逹旦倦甚復醒然長鳴老
鵝亂地與門鑰分人從壁鍾喚空庭豈不廣欲步足如絆謂當
撤棘園償勞藉游玩人事各紛紛詩社盟屢叛荏苒入夏來仰
天復憂旱及兹得甘雨行潦且瀰漫天氣今特佳隂晴料能斷
駕言出東郊尚趁季夏半緩行乏肩輿低載維欵段㒒夫請所
之聊循月河岸野寺雖荒涼當門有奇觀雨後流泉長絶勝冰
始泮危亭合淸隂絺綌也須袒兼爲河朔飲酒到請勿算馬上
談新詩先此發一粲
送許塤還東陽(王允逹壻)
浙河昔枉棹千里來吳中茅堂乏延欵脩竹維清風愛子脫流
俗宛然如婦翁信哉得許劭因之想王通當時旣別去傳聞學
彌工固應領鄕薦名姓登南宫我重爲子喜仕路今方崇却緣
感霜露一臥春闈空有司幸藉口弗駕車虛攻被褐出太學伏
暑憐未終過我復告別仍還浙河東都門雨新霽晩天見長虹
津頭水勢盛趠岸宜孤蓬遥遥八華山翠色高巄嵸讀書有舊
隱績學期成功三年藋上鷃一日雲間鴻
次韻寄潘太守琴
閩南闕政頼君修吏治評來漢代優民有田疇歌召杜士能經
學比程仇乞身豈爲浮言動去郡惟將故事畱未老一笻端可
却自臨溪足與山頭
送秦廷韶改守建昌
京塵漠漠愛樓居臥看天街雨脚疎詩儗前人知可到史修循
吏許誰書倘開東閣應先入暫守西江亦美除試向新民談舊
政三年化及武昌魚
送潘栗夫僉憲提學四川
豸服初成詠五紽西行兼得里門過漢家暫託文翁事蜀道休
聽太白歌諸老詞章惟故郡頻年交誼共賢科雪消三峽江流
急定擬將詩度旋渦
彭文憲公挽章
館閣先登寵渥全名齊東里繼鄕賢史家房杜功難錄文苑歐
曾法獨傳四海日長依化國九亰天遠隔重泉後生三載相從
地坐對薇花欲泫然
王成憲席上賦火肉
竹煙冉冉暗中浮佳味誰將製法求熊掌不勞重宴客羊頭何
用亦封侯黑臀彷彿逢公子白蹢分明出婺州飽後厨人還細
聶一盤紅玉薦新芻
分題習家池送侯僉憲
遭時爲漢官佐憲游楚地偶過習家池還詢山公事遺音有歌
童倒載亡歸騎後世愧高情徒然效沉醉
送祁至和參政還湖廣
赤墀憶共接班行當日君猶作正郞久向江西參政事又來闕
下沐恩光三年考績因虞典千里提封過楚彊秋滿都城臨别
意只將詩句納行囊
送蕭漢文貴州僉憲
連宵不省是離筵空喜當軒朗月懸男子出游須萬里大夫能
賦已千篇吏曹薦士知無忝王事勞人信獨賢坐待高秋天氣
爽好懷還託鴈書傳
爲邵日昭題荆南春曉圖
尚書高公成絶藝二百年來許誰繼愛此荆南春曉圖霧雨濛
濛濕靑䯻邵君讀書當萬山誅茆結屋纔三間深林卓午日光
漏猛虎猶能窺一斑
東駕問陸鼎儀之疾次韻羅洗馬傳校書
廿年翰苑舊儒臣簡命東朝進講頻病體臥來聊假日
&KR0790;思傳到旋生春尋常賜食當前席只尺登瀛迓要津想見
幽懷多感激秋宵無寐望儀宸
野步圖
山風不斷鬢毛涼誰掃迢迢赤岸霜莫怪回頭三步裏石林端
可坐焚香
送李若虛
浙中妙山水造化夙所置美哉聚干斯千里一畫笥行觀與坐
閱舉筆皆可記其間多詩人良亦山水致季侯豫章産詩骨禀
尤異決獄最屢書豈不稱法吏苦吟顧無儔自謂性偏嗜騎馬
長安街推㪣見詩意終然胸中奇抑欝未能肆擢官副外臺偶
在兩浙地階庭列儒生案牘積文字多暇仍出游玆惟愜吾志
撲硯饒淸暉新題翻目試寄與藍田丞吾仍有公事
送陳師禹提學雲南
萬里行行馬獨前外臺仍喜得同年(初擬蕭漢文不果)路開六詔連車
轍業講諸生對簡編銕豸冠高還自整碧鷄祠古漫相傳兩張
條約曾親見願向遐方繼昔賢(崑山張節之華亭張時敏近歲皆以副使在師禹省中爲提斈)
(稱首)
送蔡太守赴南寧
五馬齊驅雪蹟深除書新領荷綸音地偏正倚西南事天遠須
懷只尺心陸績淸名惟載石蔡邕高調豈彈琴春風驛使應多
便擬報諸蠻總獻琛
爲徐仲山題虎丘觀泉圖
徐子昔年官水部匹馬蕭蕭歷齊魯運河水滿萬艘通汶泗交
流無壅土歸來泉志手親編好與河渠書竝傳不識當時陸鴻
漸齒牙空味虎丘泉
題汀州忠愛祠
閩南初置千夫長鄧賊乘機潛聚黨一朝變起沙尤間山谷群
蠻應如響竹鎗紙甲銳且堅白晝橫行爭擾攘盡驅壯者入寨
中忍見寡妻啼道上列城有警朝出兵府庫大開懸厚賞賊徒
失計漸誅夷流血成川歸洗蕩守帥何曾論脅從刻日搜山當
不爽軍門有令誰敢違汀州推官獨稱枉推官在州十八年獄
空有頌人曾傳寧將一身與賊死身安要與民俱全紛紛總作
邀功計道路所獲皆牽連下車解縳焚簿籍似此活人知幾千
臥龍山下陳牲醴民欲祀生翻祀死千年何以表赤心忠愛煌
煌有題字獨憐仕路終府僚報德茫茫嗟此止豈不聞玉堂謝
學士閩人說是推官子
送張兼素
北河冰合滯方舟來作亰華兩月畱公議在人書上&KR0690;壯懷于
世抱先憂旋歸幸慰斯民望撫字勞從異日酬握手不誇春榜
舊南雍風月久同游
答兼素次韻畱別
南去難同郭泰舟客樓密雪故延畱來朝初考虞廷績出守眞
分漢室憂巳似往年重惆望可能終日遂𢋫酬春風遠召還堪
慰聯珮相期鳳詔游
次韻傳曰川病中
歲暮偏驚客過門方書時與國醫論笻拖凍雪當松院屋背方
塘類水村日糴五升知貴賤月收一束問寒暄杜陵詩句依然
在想見微吟對淺尊
游朝天宮
撲衣塵霧入門消脩竹奇松步屧遥紫府新開延日月碧臺高
築倚雲霄城頭瑞鶴招還下海上枯槎坐欲漂爲憶僊家爛柯
事手摩石刻是前朝
原巳邀賞雪
乘興誰移雪夜舟淸晨書札喜相投極知今日三宜賞(原巳語)亦
愛前人四即休臘粥餽餘猶宿飽(時爲臘月九日)春醪傾滿更新芻回
瞻玉宇高寒處快馬何人自軟裘
追和葉文莊公喜雪
都人舉手荷堯天不用書雲更卜年睍未曰消應待伴霰維先
集似爭權作勞願附三農後志喜誰誇十載前獨坐南窗紅日
滿敢辭磨墨製新篇
觀奕
高樓殘雪照棋枰坐覺窗間黑白明袖手自甘終日飽苦心誰
惜兩雄爭豪膺欲擊形還匿怒蟻初交陣巳成却笑面前岐路
滿蘇張何事學縱横
次韻邵文敬對雪
酒力難勝夜氣嚴硏池水涸咽銅蟾客居燕趙驚初見歲在壬
寅信可占棋士手皸猶對局詩人齒冷欲停籖北風作陣斜窗
白吹滅銀燈坐未厭
哀蕭漢文
吾鄕二年間人厄何屢見生者若晨星死者如激電張卿當壯
年疾行巳云先凌老俄繼之身後誰主奠禇子遠召來喪舟遽
南旋安知吾漢文策馬奔復殿異哉難重陳此事眞大變漢文
少也孤惟日親筆硯旣壯登甲科世故嘗歷練工官亦甚勞精
勤素無倦仕優兼好文提斈首膺薦終然剛直姿此輩方悁悁
遂成貝錦詩側席阻深眷幸爾頼聖明不失外臺選一時
重賢名遠去人反羡朋儕置別筵我數獲陪宴席間雜珍肴獨
怪強下嚥被病蓋巳深憔悴見顔面杪秋城東隅聯騎爭往餞
舉鞭大道間欲別仍戀戀孰期驅征車稅駕翻餙輤計從南使
來交游走相唁客居地苦寒啓牗放朝睍念舊涕淚零雪後還
集霰嗟惟玆四人在朝竝吳彦其一吾同官其三自同縣漢
文死差強故宅歸偶便獨憐鍾鼎才堕地成破甗歲晩魂茫茫
有手恨莫援呵筆一寫哀聊爲故人傳
匏翁家藏集卷第九
