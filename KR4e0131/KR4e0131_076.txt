匏翁家藏集卷第七十六
墓碑銘九首墓碣銘二首
贈昭勇將軍都指揮僉事江公墓碑銘
英宗&KR0790;皇帝在位方十四年海内富庶號稱極治獨北虜屢犯
邊爲鼠竊之計上思所以攘却之者乃下詔躳率六師往
征師行以失地利而潛一時將校奮勇爭護乘輿而山西等處
署都指揮僉事江公與其弟子四人同日死之時正統已巳八
月十六日也公諱洪字朝宗其先廬之合肥人祖浩從
太祖高皇帝起兵取天下纍功官至明威將軍太原左衛指揮
僉事子孫世襲幷得贈其父大海如其官旣没子澐嗣而公則
澐之子也公在太原旣以才勇知名宣德末選總京營左翼久
之陞署都指揮僉事仍守山西旣而從駕北廵遂死于難矣年
甫若干公旣死朝廷即命其子湧嗣軄所以慰公于身後者
甚至公爲人偉軀幹沉毅有謀御下紀律嚴整而推心任人能
與士卒同甘苦蓋有古名將之風尤善騎射射輙命中流輩莫
與比者性素儉約食饌稍盛即撤去而奉母劉氏必極其滋味
母疾更割股肉作糜進之疾獲愈人以爲難其配陳氏贈都指
揮僉事寳之女寡居能以禮自守教子湧有法湧亦有將才嘗
從征老軍營功多實授都指揮僉事署都指揮使事以其官復
贈其父若祖而贈祖母淑人封母太淑人次子渙出側室尹氏
女二長適太原前衛指揮僉事王賓次適太原左衛指揮同知
陳良孫男四人曰桓先卒曰朴曰楫曰楠於是湧痛念其父嘗
憤然有滅虜之志旣奉公遺衣冠葬于先塋他日託武陟令陳
君瑞卿狀其父死事求表于墓嗚呼&KR0790;皇帝之神武所以
爲宗廟社稷之慮至矣蓋有周張皇六師之遺意而非後世
之爲游田者故當時死于難者多公之事若同於人不足書獨
惜平日號士大夫者棄君父生還以取富貴有媿于王孫賈
之母者亦多則公之事固異不書可乎夫死者衆所難生者衆
所易能爲其所難而不爲其所易公之所以可取者在是而予
爲之表者豈惟慰湧之孝思哉亦惟媿乎人焉爾
明故中順大夫南京太㒒寺少卿致仕李公墓碑
銘
南京太㒒寺少卿李公致仕之二年爲弘治癸丑七月九日以
疾卒于吳城通闤坊第素與公厚者若陳大理璚文太㒒林輩
爭走弔涕泣又有至自百里之外如吳僉憲淑者以其子幼相
與圖其後事而蘇守史公特斥俸金助之且謂公官四品例移
禮部以聞於是天子命之諭祭其文有學優才贍性直行
方之語所以褒奬乎公者甚至少傅徐公與公最故旣厚賻其
家沈啓南史明古諸君爲議喪禮且求葬地得于吳縣九龍塢
乃葬以甲寅十月六日而文君巳爲之銘矣其弟應祥謂寬宜
銘其墓上之碑以書及儲考功瓘狀至初公病甚亟欲與寬一
見訣别及是悲恨執筆輙止蓋久而不能成文嗚呼吾忍終不
㬥吾友之爲人耶公李氏諱甡一諱維熊字應禎以字行晚更
字貞伯其先從宋南遷至吳中遂占籍長洲世醫家曾祖仲純
不仕祖士文有文行以醫士始居南京考諱敞贈南京兵部武
選司員外郎母賀氏繼母陳氏俱贈宜人宣德辛亥八月某日
公與其弟應祥同生少警朗力學好古博雅尤尚氣節景泰癸
酉登鄕舉舉進士不偶入太學中貴人方用事言於祭酒欲致
爲塾師公避匿不赴成化乙酉選授中書舍人見同官或由他
途以進耻與爲伍乞改教官補外以非例不許他日又有謀直
文華殿者故扳公同事以掩淸議公益不樂適有旨寫佛經上
疏言聞爲天下國家有九經不聞所謂佛經也言甚剴切人皆
危之頼上仁明特笞而不問巳而乞省繼母還竟罷殿直
秩滿擢南京武選司員外郎未赴丁繼母憂服除改車駕司進
軄方司郎中尋擢南京尚寳司卿又三年始有太㒒之命甫兩
月以公事詣闕下遂請休致曰即上不許巳再具疏矣竟
歸素少容至是性益卞急醫以爲病徵果不起享年六十三娶
王氏永樂初學士景之孫教諭貫之女他封宜人生男曰系先
卒側室某氏生紹纔五歲女二人嫁貢士祝允明張廷瓛自公
入官數有建白爲中書府當郊祀畢有宴公奏近時中書舍人
坐給事中御史後非制禮官重復舊不從知典故者則是之荆
襄流民相聚朝議恐爲亂欲逐散之公言民旣墾田築室爲定
居計逐之祗益亂耳不若因而撫之便後卒增置郡縣如公言
平時企仰先哲見遺象幷石刻必臨摹以藏尤慕范文正公題
其居室曰范齋因以爲號嘗使湖湘念吳尚書雲死節國初
葬于江夏特訪求其子孫及其事蹟以傳其氣貌嚴峻若不可
親然喜交游及汲引後進朋友死往往經紀其喪恤其妻子於
故舊之情最重也季弟早世歲分祿養其孤好客不倦家坐以
空乏故卒之日囊無餘資惟遺書干卷而巳平生書蹟淸古文
詞簡雅有法爲世所重公生長南京多游寓宜興中歲則以吳
中故鄕始購屋以居後宜興故人吳大本治田廬招之公時一
往然曰吾固吳人也不可他徙故終于吳而卒葬于是以從公
之志云銘曰
有美一人宛其精悍自我失之中夜永歎其人何如有德有言
有才有藝抑其末焉昔仕于朝翩如孤隼與鳳共翔其高千
仞衆目仰覩在彼靑冥南飛不見遽匿其形暫息荆溪終止吳
苑莬裘旣營逝矣何遠朋游涕泣有喪共治九龍蜿蜒卜葬于
斯茫茫下土賢者不作我有哀誄石表是託遺書滿篋眇然嗣
人天報其德不惟其身
明故太中大夫浙江等處承宣布政使司右參政陸公
墓碑銘
弘治七年七月戊申浙江右參政致仕陸公以疾卒于家明年
十二月庚申葬于太倉陳門塘先塋初公疾革巳不能言若有
所屬其子者於是其子伸以治命泣請銘其墓上之碑惟予與
公同朝二十年相知實深每重公才操當大用于時一旦顧
以浮議而去則公不平之氣亦宜假此而發然此亦何足爲公
重輕哉是宜置之不足道也公諱容字文量姓陸氏先世冒徐
氏至公始復未生其母夢紫衣人以笏擊其首曰當生貴子巳
而得公弱歲穎敏篤學游鄕校不專治舉子業日取諸經子史
程誦不輟同輩謂非所急曰聊以抵諸君戲耳獨與故翰林修
撰張亨父大常少卿陸鼎儀友善三人俱以文行聞於鄕而公
尤爲葉文莊公所知天順三年中應天府鄕試成化二年登進
士第授南京吏部驗封司主事丁外艱服除改兵部職方司擢
武庫司員外郎再擢職方郎中丁内艱服除改武選司遂陞右
參政致仕卒年五十九公在兵部勤於公事邊報或急奏疏日三
四上動輙數千言皆出公手而慮遠持正士論歸之西域賈胡
進獅子至陜西嘉峪關奏乞大臣率軍士往迎公言于尚書外
夷以竒獸進朝廷旣不能却若復往迎之寧不貽笑天下後
世耶議上遂巳又安南累歲侵擾隣邦有欲加兵者公言安南
臣服中國巳久今事大之禮不虧叛逆之形未見一旦以兵加
之恐遺禍不細其事亦巳錦衣百戶韋瑛凶悍附勢得罪調宣
府謀再用指良民妖言爲功公言于尚書具疏請下法司鞠之
瑛竟坐誅而被誣者十餘人皆獲釋京師稱快先時捕妖言者
多陞官例得世襲愚民被誣死者無數公請除其例獄遂衰都
指揮昌佐求爲金齒騰衝參將公執不可俄中貴人召公至内
諭旨公言西南夷要地必得堪爲將者守禦佐非其人若順成
之異日壞事咎將誰執佐計竟沮他日復有中貴人舉都指揮
二人爲都督僉事者命巳下公益不可言都督大官必積功始
得彼何人而欲亂法耶舉者市恩專擅尤宜置之于法以爲後
戒疏凡再上言甚切直上從之一時雖曲宥其人而自後
犯者必罪著爲令他所建白若論馬政四事論儲養台輔教導
勲戚愛惜人才久任廵撫經理京衛選練禁兵均平鈔法愼重
會議又八事及在浙江益究察民隱振作士風行縣至桐廬且
嘗發漁家兄弟殺於潛丐者夫婦事人傳以爲神明之政焉旣
乃條列浙中便宜十事悉見施行間因公務入京又論漕渠利
病語斥權貴沮事有人所不敢言者蓋公少即有志天下如兵
刑水利之類有所得輙手書之册後多見於用云公事父母甚
孝父病躬奉湯藥不離左右者累月嘗夜醉歸母不樂自是飲
必半杯不敢至醉其居喪盡禮三年不入私室人未嘗見其嘻
笑治家嚴肅動容凝重若不可親狎至與人處歡然也性喜聚
書政事之餘手不釋卷見於著述率明切平實爲詩文凡若干
卷外記錄諸書又若干卷陸氏世爲蘇之崑山人公之曾祖諱
福祖諱繼宗皆不仕父諱𥙿以公貴累贈奉直大夫兵部武庫
司員外郎妣陳氏累封太宜人配張氏河間府通判瑮之女弟
封宜人子男一人即伸鄕貢進士女二人長適太倉衛指揮使
張漢次適鎮海衛指揮使武勲皆封淑人孫男二人復陽洊陽
女一人銘曰
瞻彼崑山韞兹良玉玉匪可貴人秀而毓有美陸公白晳而豐
少則有志誓終其躬統師籌邊惟大司馬我佐有勞操縱用舍
朝有成憲憸人妄干以身障之我力桓桓力所可爲夷險一視
何以爲之國有弊事手削章疏觀者駭焉我職在是位卑亦言
彼愚不知指爲沽直知者與之則爲盡職爲上爲德不寧惟斯
出參政事惠澤益施未究厥才歸歟則速逍遙海濱進退不谷
白日自顧吾身獨全全而歸之瞑于九泉
明故江西贑州府知府致仕進階中憲大夫顧公墓碑
銘(幷序)
公諱&KR3778;字德明世居吳中爲著姓自孫吳以來代有顯者曾祖
祐祖榮皆不仕父巽登永樂甲辰進士第稱疾不仕教授鄕里
以易師終身後以公貴贈監察御史母余氏贈孺人公少孤而
貧篤志問學刻苦特甚宣德壬子中應天府鄕試正統丙辰登
進士第選爲翰林庶吉士凡四年授行人秩將滿用大臣薦擢
福建道監察御史久之陞福建提刑按察司副使俄爲姦民誣
奏事旣白猶調知贑州居官五年以老乞歸年八十五而終實
弘治乙卯年月一日也公爲御史最有才名嘗理山東長蘆兩
運司鹽法宿弊頓革商人便之踰年再出廵山東適値飢歲或
建議犯徒罪以下者贖米宜加于舊公言今米價騰踴民方不
堪使乘急多取是益困之也當如舊便飢民奪富家粟吏擬以
強盗律公言荒政緩刑殺人者宜以減死論一時全活甚衆至
於吏或不軄則自布政使以下輙劾退之不少假借時太保王
公文掌都察院事以公得憲體移于御史凡出廵者皆當以公
爲法歲滿吏民奏畱一年天子特從之及自閩臬調贑人
頗爲公不平而公至則方博詢民隱專以安輯爲事屬縣有長
河洞洞氓強悍不時出没刧掠屢招諭之而勢益熾公以爲是
不示之以威吾民終爲魚肉而巳偕守臣上疏言所以勦絶事
宜朝廷用其策兵至則芻糧巳具士卒用命捷奏蒙賜金織
文衣一襲寶鈔二千貫以旌其勞公有治才遇事裁決從容不
動聲氣事無難易無弗辦者贑故多訟民莫能欺若豪猾吏胥
皆歛手以服人至于今稱之旣致仕躳治家政益有條理而節
儉簡靜人莫能及雖老猶善談論每舉一事纚纚然始末不遺
往往以居官之法爲後生輩道之皆可持而行也蓋公自入官
以來凡六十年而家居半之康強自適福履加厚有子餘慶再
登甲科以司空屬考最復蒙恩進階人以爲公榮於是餘慶卜
公卒之明年十二月三日葬于武丘鄕梅林先塋以予爲同年
俾書墓上之石予念平生數拜公堂上辱誨言爲多則於公之
葬固不能巳于言也乃不辭而書之公娶鄒氏故贈監察御史
某之女有賢行封恭人先公數年卒有子二人長即餘慶以河
南布政司參議致仕娶劉氏次餘祥長洲縣學生娶俞氏女三
人長適南京都察院理刑知縣杜啓次適劉奉次適劉嘉䋭餘
祥與劉氏女皆妾段氏出孫男一人永齡女五爲之銘曰
侃侃顧公蚤以文顯英皇之初甲科則踐詞林宿畱才蓄
不施專對之美惟小試之乃陟憲臺以繩以紏直指一方吏民
奔走民有失所我其舉之吏有不軄我其沮之赫赫之名聞于
朝著予之臬司何奪之遽章貢之間郡事爲繁公往治之不見
其艱引身而歸年未耆艾有子繼之我事巳代考公入仕五紀
于兹孰不入祿如公者誰嗟哉吳中實多壽耉自公云亾今復
何有梅林之墟築此幽堂有厚德者百世無傷
明故朝列大夫湖廣承宣布政使司左參議徐君墓碑
銘
君姓徐氏蘇之嘉定人也曾祖公行祖茂宗皆不仕父瑄以高
科仕至都察院左僉都御史以其官贈茂宗其娶恭人王氏生
君諱哻字以質少入縣學與諸生處能除去富貴家氣習謹飾
如寒士數舉于鄕不偶從貢例入京天順壬午竟登順天府鄕
試成化巳丑擢進士第觀政都察院初授南京刑部某司主事
累陞本司郎中丁母李恭人憂服除擢湖廣布政司左參議君
在刑部最愼獄事不肯以深文入人罪冤抑者時有平反尚書
太原周公特稱許之及在湖廣益以簡靜自守所至事有便於
民者輙行之嘗督運邊餉出納之際能除宿弊而事無後期人
方望君再進而君述職于朝事有不樂遂陳于吏部求去矣
人皆惜之旣歸日與賓友相娛樂諸子更孝極甘旨之奉與其
弟以德尤相友愛良辰勝日燕游歌詠不復知有市朝事其樂
可謂至矣然嘗曰吾藉君親之恩得至今日使不知足其犯老
子之戒乎因自號足菴以見志弘治丙辰五月二十七日俄以
疾不起春秋六十七以明年某月某日葬于邑西先塋之次君
娶封氏封宜人子男四湞太學生漳縣學生沛儒士灌尚幼女
二長適太學生楊稹次在室孫男五倬僑侃某某前葬湞等縗
服持邑儒浦東白之狀泣拜于門曰先人仕亦顯然末能展其
志願得銘于墓碑以彰之予辭不獲則諾而銘之銘曰
距吳之東曰有壯縣萬室聚居有族惟衍越自偃王開國于徐
支分泒别疁城是居惟都憲公起于邑内厥美濟之再世克類
問其邑人克類如何發自鄕校爰登甲科乃啓刑書爲司寇屬
詳審求生不易其獄乃擢藩佐以牧楚邦疾苦在民我其與攘
公事未終獲我私願故第大開樂我賓宴飲斯歌斯子弟在斯
大君之賜先人之遺先人之遺亦有身體全而歸之手足可啓
松栢鬱鬱高墳巍然從我先人葬于兹阡春雨秋霜益樹益築
子孫方來顯仕宜續乃琢貞石勒此銘文以順孝思告于幽窀
明故嘉議大夫應天府尹高君墓碑銘
弘治戊午十一月八日應天府尹高君以㬥疾卒年五十七
上聞訃命官諭祭營葬悉如制於是其子節上京以葬當樹碑
墓道謂予與其父同郡又同年持狀蹐門泣請造文以刻予以
無暇固辭不獲則諾之君諱敞字德廣姓高氏蘇之崑山人累
世晦蹟無顯者惟積德久始發于君初其父祖見君資美謂必
振其家擇經師遣從之游弱冠學且成充縣學生成化辛卯鄕
試中式明年會試復中廷試蒙賜進士出身乙未授禮部主
客司主事戊戌陞精膳司署員外郎辛丑陞本司署郎中數月
實授丙午擢順天府丞弘治辛亥丁外艱服闋改應天府丞丙
辰再擢府尹君在禮部時數奉使于外當今上初立爲
儲副命頒賞賚南京承接上下儀度雅飾文武大臣咸器重之
再遣遼府行册封禮還復賫銀幣賞大同將士之有軍功者
南北䟦履未嘗寧居會有府丞之缺吏部以君有年勞推擢陞
任時府事方殷佐治不倦及今上卽位耕籍田君執事恭
謹禮成賜宴人以爲榮畿内飢具疏言民流亾狀乞發内帑
白金五萬兩賑濟詔如其請民頼以甦者甚衆鄕試爲提調官
巳而行考察法黜陟屬吏惟公及爲府尹政務填委以次裁決
畢即欲以簡靜治之或勸以都下非外郡比自古尹京者必嚴
厲明察始稱其官君笑曰任吾性而巳公退輒與賓客讌飲如
平時久之吏樂其簡民安其易府中殆無事君美儀觀襟度疎
潤不立厓岸與人處杯酒談笑歡如也篤於孝友母弟爲人贅
壻而卒養其孤寡于家至宗䣊貧乏輙有所濟嘗以強恕自號
足以見其志矣曾祖貴祖達以高年授冠帶父霄以君三載考
最移封順天府丞母蔡氏封恭人君娶王氏封宜人生一男即
節娶周氏一女適楊瑗側室鄭氏劉氏生二男某某三女適嚴
厚戴德歸漢女孫二長適盛有循次尚幼君之卒諸子奉母于
家於是鄕友今管參議琪時爲禮部郎中及王御史倬與其弟
主事秩相與治喪發其篋無以爲歛其僚友呂府丞獻等咸賻
之始克歸其喪以明年某月某日葬于本縣某山之原旣葬節
以被䘏典詣闕謝巳來申前請其狀則管君之所造也乃按
而序之爲之銘曰
偉矣高君白晳而豐匪豐其貌惟量之容凡人可親亦惟樂易
持以治人人亦以治赫赫南甸實古鎬京官府參錯民庶豐盈
文移旁午曰多留務京尹居中仰承俯顧爰以簡靜馭其繁雄
治道所貴吾師蓋公曹參治齊曾不事事有言事者直以酒醉
後世取法庶事必墮吏樂民安齊國庶幾古亦有人發奸摘伏
身其遭凶民不荷福奄然逝矣都人之傷京尹何在客來治喪
篋無遺財幾不能歛生不苟取死亦可驗有賻有贈喪舟克還
朝廷念之䘏典斯頒崑山之墟乃鑿乃築鬱鬱松楸恩光下
燭學巳行志仕不近名獨不終養其目未瞑作此銘詩刻石墓
道後有過者託此以告
明故中順大夫浙江温州府知府文君墓碑銘
温州知府文君以弘治十二年六月巳未卒于官其年十二月
丙申歸葬于吳縣梅灣之原君所自卜地也捋葬其二子奎壁
具書幷事状來請墓道之文予發書歎曰君與予相好久嘗約
晚歲歸老吳中當尋山水之樂以償平生之勞今吾歸其時矣
而君先我以逝則所與同樂者何人哉且君與人處雖笑謔中
多直言而無隱情則所以資益我者又何人哉以是久不能執
筆而其弟監察御史森來告曰吾兄之所望在此嗚呼豈吾忘
情於良友者終無以慰于地下哉君諱林字宗儒文氏其先蜀
人五季自成都徙廬陵宋有諱寳者爲衡州教授始家衡山於
信國公天祥爲叔父與通譜後兵亂譜亾莫能知其世次在元
曰俊卿以武官起爲鎮遠大將軍管軍都元帥佩金虎符鎮武
昌生五子長定開國初從高皇帝平僞漢終荆州左護
衛千戶次子定聦選充散騎舍人後爲湖廣都指揮蔡本贅壻
從本守蘇州不歸而蘇之有文氏自此始定聦生惠惠生洪淶
水縣學教諭洪生君幼傳家學成化戊子舉于鄉壬辰登進士
第初知永嘉丁父憂服除改知博平召爲南京太㒒寺丞稱病
去久之始起爲温州君居官善察人情遇事剖斷無滯永嘉邑
大初至日理訟牒千數皆得其情民知其明決也雖家人細事
悉來訴者父老以勞神勸曰縣今如家翁細事不當親耶居數
月凢民間丁産訪知巳悉差科輕重皆手自編定吏不得爲奸
而民帖然以服負山居民自恃險遠終歲不服役乃令父老好
言諭之民相語曰文公非舊令比自是率如期至邑有奸民數
輩習訟喜訐慣持官府短長至殺人無敢問捕之悉置於法其
一尤奸者益附中官聲勢可畏君始至廉得其狀若無聞知者
其人謂君無能爲也縱弛如故俄白于憲司官言所以當治其
人者憲司官以彼有所附難之君不顧以計召其人至出訟牒
一篋示之其人駭服即縳去再宿竟死獄中浙東列郡皆稱快
邑竝海多盗捕之輙匿島中一旦召健卒授以方略悉獲之上
司論功當賞辭曰此令軄也且邑有盗而捕何功之有鄰邑以
銀課不足中官派償督責甚急曰銀非土産吾民何辜與償且
山澤之利責其所有使不足則常課亦當免況吾民乎竟巳先
有爲郡者民相訟難決使誓於神民益惑有事惟神之聽乃籍
諸神祠不在祀典者悉毁之里爲置厲壇曰此詔令也更取
藍田吕氏鄕約附以時宜使父老立鄕社行之月朔則躳往講
禮間詢民間利弊人人得盡所言其意蓋欲正風俗興禮義以
化導其民在永嘉者幾四年治行爲浙江諸邑最博平事簡事
畢輒入學宫與諸生講業以學宫在郭外隘而卑濕始擇地而
徙之諸生欣欣翕然向學明年秋遂有舉于鄉者盖寥寥然六
十年矣更考鄕賢孫直講奭而下作祠學中祀之嘗行視四境
見其外隆而中窪瀦水爲民患乃浚河道凢四十里水始洩去
民得安居又民苦歲輸納王府糧言于長史司不聽乃上疏
極論其弊仍乞治暴橫者罪或謂宗室不宜論列禍不測笑
曰吾爲民寧能顧利害哉後詔令有司自行徵收如所奏地
産美梨有持獻中官者中官令民納以充貢曰梨於民何濟使
歲爲例其何以堪俾悉伐其樹中官大怒會吏部以公政績卓
異奏召當擢憲軄適讒言至竟授太㒒寺丞于南京曰寺丞非
官乎至則以馬政久弛銳意舉行抉剔蠹弊奸吏始無所容僚
長有狼愎者正色與辯卒亦信服奏按南京將官及有司養馬
不遵舊制者數輩於是人始知懼而事集今上登極君奉表入
賀陳言聖政十事多見施行間又條陳數事于朝謂江南牧
馬草場數千頃爲勢家所侵而馬無所養南方歲出馬二萬疋
徒勞觧納而邊境不獲用皆當究其實繼又上三策極言利弊
所當興革者奏下竟從其一又以有司所祀馬神瀆禮不經宜
令改正亦從之嘗以公署在滁陽而每歲印俵馬駒官吏胥長
悉集于此殊爲勞費請以寺丞分詣各府人以爲便故事馬數
不得刷卷曰豈有無文書而能稽較者始令州縣治文書必精
而其數始莫能隱他所舉行者尚多大臣多韙之然亦有嫉其
喜事者遂移疾去及丁内艱家居者七年會温州守缺知者交
薦于吏部以君爲宜命下具疏懇辭不果於是去溫二十年
人思之未巳及復至相率走百里外迎拜于前至則首省重役
疏滯獄更增修鄕約爲政大率如前時復令各里立代書辭狀
之人以減獄訟設互相覺察之法以免盗賊嚴育女蠲役之條
以重人命建軍衛立學之制以廣文風至於迎春鄕飲之禮悉
正其失一歲中凡七上疏皆言便民事民方頼之俄而疾作遂
卒闔郡悲思如失父母君居官尚廉潔尤善防閑自爲令事上
官執禮必謹至論事侃侃務盡所言或忤其意不顧及臨民惟
恐傷之苟有疾苦必爲除去之乃巳平居與人言開口輙見㡳
裏或人有過面攻之若故舊家必周䘏其孤寡曲盡其意而於
後輩接納奬勵惟恐不及其心之厚如此更好交游對友談笑
盡歡而於山水登覽不厭爲詩文明暢有新意不蹈襲所著述
多成編其學自堪與卜筮之類其說皆通可謂博矣君之父淶
水君以君貴贈南京太㒒寺丞母陳氏贈安人繼母顧氏呂氏
封太安人娶祁氏贈安人繼娶吳氏封安人子男三人曰奎曰
壁俱縣學生曰室尚幼孫男三人女三人銘曰
文以武仕顯于前元虎符煌煌出鎮雄藩終顯以文自淶水君
君爲之子家益有聞早登甲科軒然不群始仕于外或易而侮
孰測其中經畫毫縷民有未安以手摩撫南北異宜此家彼戶
豈不懷仁皆曰文父頌言百少讒言一多太㒒南遷意孰與阿
益勤厥事馬政無頗使就憲職當如之何終惠于民寄以劇郡
文父復來拯我竆困爾痛爾瘠家至爲問昔時于温恩澤巳浚
今也溫人罔不沾潤海山之陬有異鳥來我當其凶勿爲民烖
民曰公死我寧與偕莫救其身闔郡同哀歛金助喪以授其子
稽顙辭之無以爲此吾父生廉顧汚其死爰考遺事尚究其志
將使勲名流于百祀胡車之行輹折于軌傷哉中道重載是委
尚安于兹有佳山水樹碑于墳以播厥美
明故奉政大夫南京兵部武庫清吏司郎中金府君墓
碑銘(并序)
弘治十二年二月二十八日奉政大夫南京兵部武庫清吏司
郎中金府君以致仕終于家享年八十二府君浙之鄞人也諱
亮字克明自其大父榮以上皆不顯父暹以府君貴累封郎中
母曰宜人胡氏府君爲童子時非特以穎敏稱里有學佛者頗
知書府君嘗受業他日讀孟子至墨者夷之章歎曰吾師其人
也吾學孔孟之道顧爲其徒可乎遂舍之去更從儒者游人巳
竒之稍長適郡中選子弟充生員時多不願入選者府君自言
于郡守守愛其有志特給衣服費遣入學勤苦不舍晝夜習毛
氏詩不三年盡通其說正統九年登鄕舉明年擢進士第試政
工部奉命湖南爲襄王府營葬事竣始授南京行人司司
副司事簡府君得肆力于學開門授徒日爲諸生說詩言必據
理文必合制一時去而取高科者若陸詹事簡沈憲副庠而下
凡數人秩滿擢武庫郎中武庫兼掌諸司隷人人歲例出白金
若干兩供官員柴薪勢要不問有無輙先索去卑官貧乏所得
顧後府君裁之俾皆以時得人無敢議者俄丁外艱去再丁内
艱服除遂不起家居無事日與諸耆碩爲會以樂蓋歷三十年
以壽終于正寢府君爲人有厚德在兵部時僚友當入朝行
大慶禮屬有瘵疾難於行府君慨然代之其人竟卒臨終歎曰
吾非金君爲道路之鬼矣平生持巳嚴而不迫待物直而不絞
居官則盡心於公務處家則遠蹟於公庭人苟可交雖遠必親
故賢者薰其德財苟當用雖疎亦予故貧者獲其濟尤好激引
後進至於族人之可教者多躬自指授如淮安通判淮某學訓
導浩皆其姪也相繼以科貢成名府君娶張氏贈宜人繼陸氏
封宜人傅氏以子洪貴封太孺人子男三長即洪監察御史次
潛次瀾女一適寧波衛指揮僉事魏政對恭人孫男六某某女
二長適楊美琚其一尚幼洪奉命出廵聞其父喪入朝領
檄將歸守制來告曰洪不幸懼此大故今當治葬惟吾父官五
品謹按令典得樹碑于墓敢以狀上願書其文卑之予嘗主
試文場洪爲所取士及洪初知吳江又爲鄰邑知其善政爲多
今又以才御史稱于憲臺人謂其固能自立亦其父之教也乃
序其事而銘之府君葬于鄞之上儒山葬之日則卒之明年某
月某日也銘曰
南有鎬京實多畱務惟夏官卿屬有庫部孰從甲科擢居司副
美矣金君當此賢路君在童年其志巳奇執卷感悟豈背其師
入仕則優學惟其時以我所得弟子是資庫部皆勞獨有餘𥙿
吏退嗒然莫展才具吾食君祿其祿則豐吾居君位其位
亦崇弗畏入畏當保其終鄕閭熙熙黃髮諸老相慰以言公歸
何早琴奕是娛酒食美好目見佳兒繡衣煌煌託以宦業誨言
勿忘八十餘年曰考終命彼貪仕者糜滅巳罄或哀而誄或挽
而歌鄞山有石工則與磨考事載書潛德斯顯爰塞孝思不廢
令典
明故朝議大夫南京國子監祭酒劉公墓碑銘
南京國子監祭酒劉公卒其子翹告哀于朝公官四品於法
當得諭祭而巳天子知公居官得師道特命工部令
有司造墳安葬蓋異數也翹以予爲先友知公最故且深來告
曰上之崇重師儒至矣不有文詞刻于墓上何以表著先
德以副䘏典之盛乎幸念之在成化壬辰擢進士第者二百五
十人蒙賜及第者三人予與公及莆田李士英後數年士英
没獨予與公在然皆老矣又南北相望不得朝夕見今公復至
此予將何以爲懷耶公之葬安敢無一言特念同年凋謝殆盡
不獨公與士英感歎之深不能成文耳雖然予旣後死將誰委
之公諱震字道亨自號勵齋世爲吉之安福人曾祖迪忠以季
子安止貴贈翰林院檢討祖彛鼎隱居不仕博學工詩考德望
以公貴累贈右春坊右諭德妣曠氏贈宜人公幼即知好學生
六歲其父遣從叔父德育受業出就數里外蹮蹮然挾書以往
不以遠辭凡其父遺書訓教藏置惟謹長入縣學爲弟子天順
壬午登鄕舉及會試屢不偶人爲公淹滯惜則愈自奮發志不
少衰竟擢甲科高等初授翰林編修秩滿進侍講弘治戊申爲
今上之初會國子缺司業吏部求其人不得乃擢公右諭德管
司業事秩將滿始再擢南京祭酒蓋又五年以病卒公爲人氣
剛而色毅言直而情眞與人處不詭隨遇事不合於理咈然不
從人有善輙稱之不善必斥之不容見朝士好進取者尤薄其
爲人故公居官始終自守竟老于監官而無援之者其爲教以
身率先諸生不少縱逸日課季試必嚴而公至于歲遣歷事諸
司人無敢紊其序者其居師席望其容貌若不可親然篤于恩
義見寒窶者多周濟之南監廬舍歲久甚敝節縮公用修治殆
徧諸生條其學政相與作詩紀之其放恣不率教者則造爲謗
言以騰于外及公卒猶有作詩以辨誣者則公是有在而君子
始益信其爲人之賢矣公在翰林當會試兩爲同考官廷試
掌卷經筵展書皆爲盛事及初擢監官適今上視學蒙
與祭酒賜坐堂上公次當講易詞義明暢上爲聳德翌
日被賜襲衣仍敇宴于禮部人以爲榮遇平生文思敏贍
下筆數百字不蹈襲陳言所著有稿藏于家娶歐陽氏有賢行
封宜人子男四曰翹楚軒騰翹縣學生軒先卒女三人長適千
戸彭勉次適學生王褒彭玘孫男八人曰恩憙愈惠愿感㦂
慜女三人公卒以弘治辛酉三月二十四日享年六十八以卒
之明年某月某日葬于某山之原銘曰
侃侃劉公抗顔爲師國學設官淑匪人私昔目翰林往佐以教
勤勵率人諸生是效南雍再擢師道益嚴朝暮鼓鍾步履相御
建此良規有國之始旣歷十紀舉而不弛人材振作匪徒效
焉心誠服之樂公教焉六館訢訢方竊相慶相向以哭吾道有
命人與道亾命如之何惟其名存所得巳多帝念師儒卑
以䘏典寵異于常得之亦鮮安成之野築此幽堂必有鬼神
呵護不祥以賁其先以𥙿其後載述平生刻詞不朽
明故奉政大夫貴州等處提刑按察司僉事蕭公墓碣
銘
成化辛丑工部員外郎常熟蕭公擢提刑按察司僉事提學雲
貴將受壐書以行有日矣適中人以私憾故讒公于
上者頼聖明保全卒與僉事貴州特罷提學當是時公巳遘
疾便道行至家僅數日而卒是歲十月二十八日也年五十三
公諱奎字漢文姓蕭氏其先有諱某者從宋南渡來常熟家焉
三傳曰順之爲公之曾祖祖曰安道業儒尤精於地理家之說
父鳳儀穎敏有文早世公生三歲而孤母周氏守節鞠之而卒
成立之者仲父鳳鳴也少入邑學後以太學生中成化壬年順
天府鄕試王辰登進士第初授工部都水司主事督造運艦淮
南三年考最獲贈父如其官母號安人迨還京復督修大倉尋
陞員外郎公少喜問學晝夜刻厲人不能堪而愈久不懈竟以
成名及居官尤稱勤敏工役紛紛未嘗以勞自弛於是吏部以
公困於俗務非宜薦居外臺委以文學之任人方以爲稱而公
以剛直取怨幾䧟於罪矣公平生事母甚孝仲父嘗患癰親爲
拭膿進藥左右扶持不踐寢室者踰月教其弟塾及其諸子嚴
而有恩與人交重信義或其人雖死猶爲致力以保護其家不
巳妻龐氏封安人和柔貞惠與公處甚宜而撫其庶子綬緗維
三人更慈安人生女一嫁趙金後公七年以某月某日卒年五
十葬合公兆初公將卒語其弟若子宜求吾銘墓塾乃使人來
請及是綬等復以書來曰吾母不幸又没將葬矣惟憐而卑之
予瞿然曰漢文吾知友也忍負其言終無銘以慰于地下乎銘
曰
學優而仕仕尼而止孰爲之尼我惟剛直雖晦其才實彰其德
驅車何遄我疾則纏欲知其然命也在天從我之先歸全斯阡
朝請大夫贊治少尹河東陜西都轉運鹽使司同知侯
君墓碣銘
成化戊戌河東陜西都轉運鹽使司同知華亭侯君得致仕之
請時年五十九後十年會朝廷上皇太后徽號推恩臣
庶以其子直仕于朝當受封典獲進階朝請大夫贊治少尹
巳而直復用詔旨歸省而君先以疾卒實丁未七月三十日
也享年六十有八君諱藎字進忠姓侯氏其先汴人也從宋南
遷始居松江故今爲華亭人高祖道元當元李兵荒好爲義事
曾祖彦才祖世隆考圭竝以隱德稱母盛氏君少游郡學廬陵
孫先生時爲教授命作無極太極論文成理致粲然甚見稱許
正統辛酉中應天府鄕試屢試禮部不中㬌泰乙亥竟從吏部
選尚書泰和王公見其文歎曰子何乃不得第進士耶擢寘第
一授襄陽府同知君至以屬吏不知爲政取前元張文忠公三
事忠告刻木傳之痛抑豪民爲襄王所知厚加禮待三年俄丁
父憂服除改處州州號難治屬邑龍泉慶元居民盗鑿銀鑛恃
險爲亂鎮守中貴人欲請于朝盡勦絶之君言此州民常態願
往諭之用其言民皆散去竟無事秩滿乃擢都轉運鹽使司同
知鹽池無垣諸無頼相率持兵械入池恣取往往爭奪殺傷有
司莫能禁君上疏陳其弊朝廷命御史一人廵視而人乃知
惧仍用其說築垣以闌人蹟垣廣袤百二十餘里外鑿濠濠外
復築堰以防水患周垣建鋪舍二十四以居邏卒復創分司二
於池之東西功畢而鹽弊頓革先時池旁居民每藏私鹽窖中
以牟大利君諭以利害民爭自首悉歸所藏于官自是鹽法大
通商賈益至邊徼多儲蓄歲省轉輸之勞又歲嘗大雨池水泛
溢鹽無所出君率寮屬致齋七日禱于池神明日天霽而其旁
數里雨如故人以爲誠感蓋君居官二十餘年盡心職業未嘗
有過年未六十即自引退又可謂難得也巳君事父母盡孝游
太學時値正統末京師有警知其親之念巳欲得歸省請于祭
酒蕭公公不可君力請而歸及旣貴垣以祿不逮養爲恨友其
弟&KR1052;能讓遺產與之教諸子誨諭諄切鉅細不遺至與人交坦
易不變尤好面斥人過人多敬服之其爲學務博覽亦多著述
配沈氏有賢行先卒初以子方貴封安人後從君贈恭人子男
五長正次方湖廣提刑按察司僉事次平郡學生次即直刑部
主事次朋孫男九僎儀儼倬份偉僖佾某女四長適戴恩餘在
室君與山西副使朱公瑄江西參政盛公綸爲中表兄弟友恭
甚至盛公没君哭之慟及是君没朱公尤哀悼之乃爲狀授其
子正等於是直來給部符將歸守制以予有斯文之雅泣告曰
不幸先君棄諸孤卜葬有日矣敢以墓上之文請幸憐而卑之
予曰唯唯乃據其狀序而爲銘銘曰
維侯之先從宋而遷松水卜居殆數百年烏泥之涇來自唐鎮
世濟隱德發于後胤維朝請公仕以學優惠政及人兩佐大州
國計所資民不煑海相奪且傷孰爲之宰乃擢運司有疏具陳
朝議韙之直指出廵隱然高垣竝手以築商賈集焉邊餉斯足
曷不久任遽引其身俯視無憂家有朝紳昔時甲科今遺其子
俄涉崇階曰有詔旨孰不富貴考終則難孰不壽考嗣後則單
藏兹維深刻石以表百世之餘識其宅兆
明故兵部武庫淸吏司郎中吳君墓碣銘
兵部武庫清吏司郎中吳君以疾乞歸歸至德州南四十里卒
于舟中適其弟鄕貢進士鎣護行爲治歛具其配汝宜人方來
視疾顧遇其喪痛恨不及見挈其遺孤同還白于其舅卜日以
葬謂當刻石墓上於是其仲弟訓術鈭託公事上京持鄕貢君
之狀來請蓋自君之訃至朋舊有不忍聞者而予尤悼惜不巳
其父且老一旦失此佳子又何以爲懷耶吾知君目不瞑不以
遺親之憂之故耶而況藐焉一子所以繋其心者又何如耶俯
仰上下有不可死者君何以至此耶君之爲人不宜至此而卒
至此者又何耶君性坦易與人言即吐肝肺無隱藏凡矯飾欺
世之事不能爲也自爲諸生巳有才名游太學故祭酒晉陵王
公素待下嚴獨愛君他日尚書三原王公廵撫江南問士於晉
陵公即舉君以對試與論議民事喜曰吾友奇才也及在兵部
尤爲今少傅鈞陽馬公所知以君敏而能守常有推薦意而君
不幸病矣君諱鋆字汝礪出吳江名族幼則好學父母憂其質
弱不能止稍長徧從良師受經與其弟鎣竝以文名于時同輩
推讓以爲不可及竟以縣學生舉於鄕成化丁未登進士第觀
政工部遣爲大臣營葬俄聞母喪服除初授兵部主事分掌武
選陞員外郎再陞郎中始專掌武庫治事如家竟以勞得疾蓋
居官僅八九年年止四十八卒之日爲弘治巳未某月某日也
以明年某月某日葬于祖塋之側曾祖曰爲祖曰效皆不仕父
曰璩有文行累封武庫司郎中母李氏累贈宜人君娶汝氏南
安知府訥之女累封宜人子男一妾顧氏出三歲竟夭汝宜人
奉其舅命以鈭之子某爲後女一人贅陶煒君爲予所取士念
其止此宜爲銘以慰之銘曰
身不自愛而愛其官嗟有守之必盡求此心之所安惟心之安
惟名之完君子之終尚尋其端凡生者之臨穴其拭淚于斯言
匏翁家藏集卷第七十六
