摛文堂集卷三宋慕容彦逢撰
詔
賜仁福帝姬辭免册禮許允詔
朕膺祐上靈占祥右帨爰當初晬肇賜美名申父子之
至恩既揚孚號篤邦家之多慶敢替舊章兹上奏對亟
辭册禮載詳謙挹良用歎嘉特徇虔祈永綏遐福
賜少保太宰兼門下侍郎鄭居中辭免男億年
直秘閣允詔
朕搜揚俊乂靡間䟽逖惟卿以道德勲業翼贊大政而
其子力學篤行達於朕聽不有褒嘉何以示勸是用寵
以芸閣之華卿抗䟽懇免朕親御翰墨既却其請矣今
復有陳迺以待試學校為言朕嘉卿徇公忘私遵奉法
令足以率勵在服特從其志兹永有辭
賜少保太宰鄭居中辭免册命允所乞詔
卿時之先覺以道德謀謨佐佑大政兹延登於保輔寅
亮天地師長百寮任重禮隆肆命宜允
賜新除太傅致仕何執中辭免册禮允詔
卿位宰輔引年得謝以三公就第列宫師備文物而發
命焉所以優禮元老為在廷之勸也今卿抗䟽懇避辭
肫意切朕勉從之以成爾撝謙之美
戒勵百官遵奉法度詔
朕承先帝休德永惟熙寧元豐之盛以紀綱則肅以政
事則修以典章則備官師共恪民物阜安蠻夷率俾雖
二帝三王之治未有以進此也朕嗣守基緒監於成憲
冀緝熙潤色之以垂無疆之休故首命輔臣慎簡乃僚
講論庶績凡先帝之所議而未行或已行而廢於元祐
者朕於此繼其志述其事唯恐其弗逮故惇睦宗族以
隆親親恢崇學校以一道德董正官儀以辨職守刊憲
令以明禁戒欲下不加賦而國用足則理財以義欲邊
不告警而疆土闢則禦戎以威小大精粗本末具舉其
效彰明較著者盖不可以一二數也廼者太史獻言五
星循軌考之故實時惟休應朕用嘉之樂與卿大夫守
此法度優游無為承天之休以享太平繼又肅儀衞考
星辰正衣服下至百工技藝罔不興飭將討論治定之
禮功成之樂以明繼述之效若此凡百官君子其同恊
心遵奉法度堅如金石信如四時以副朕至誠惻怛之
意其或志在傾巧而以浮言動搖習於怠惰而以便文
僥倖朕得治而懲之咨爾在位明聽朕言朕將垂拱仰
成於兹爾亦有辭於永世
賜延康殿學士強淵明辭免恩命不允詔
卿操履端靖問學醇明再直禁林進承密命文詞議論
朕所褒嘉兹抗封章累以疾請察其誠確俾即所安祕
殿高華祠宫優秩併為汝寵昭示異恩宜止謙詞亟祗
成命
賜新除顯謨直學士依前永興軍路安撫使賈
炎辭免恩命不允詔
朕以卿才資䟽通風力強濟往膺閫寄方竚壮猷爰進
直以寵行俾增華於所涖勉圖報稱勿事謙辭
賜新除翰林學士承旨馮熙載辭免恩命不允
詔
禁林詞臣以重德夙望獨承密命盖極儒學之選卿經
術醇深文辭典麗明於大體議論有餘俾踐厥官時乃
親擢抗章引避未體眷懷成命已行宜祗受之
賜翰林學士馮熙載辭免恩命不允詔
北門視草朕所慎選以卿經術深美文詞典雅踐揚清
要綽有華問乃兹親擢俾踐厥次抗章祈免未體眷懷
朕命惟行宜即祗受
賜少保太宰兼門下侍郎鄭居中辭免外甥朝
奉郎知大宗正承事李伯達除尚書度支員外
郎恩命不允詔
文昌諸郎必資材望以伯達揚歴有譽俾踐厥次而卿
抗章引嫌祈寢成命秉公守正朕惟汝嘉惟官擇人時
乃親擢於義無慊勿復有陳
賜太傅何執中辭免恩命不允詔
卿以甘盤舊學輔相朕躬勲德兼隆為時元老今兹得
謝惟優恩異禮乃稱始終待遇之厚廩餼之入頋何足
辭宜體朕懷勿復祈免
賜新除翰林學士承旨鄧洵仁辭免恩命不允
詔
詔鄧洵仁省所奏辭免恩命事具悉禁林承旨儒者至
榮久缺不除盖重其選卿志操端靖學問深醇議論文
章夙有華問典司内制朕所眷知兹用褒嘉俾奏密命
趣宜祗服毋復有陳
賜新除翰林學士許光凝辭免恩命不允詔
視草北門極儒人之選人惟求舊申命用休以卿學識
高明文詞典雅曩踐厥次休有譽言召自遠邦再入祕
近宜體朕眷往楙承之
賜大司成陸藴辭免恩命不允詔
大司成摠學校之政令非望顯於時多士信服者不以
輕授卿術業行誼朕所嘉尚是用輟自詞掖俾踐厥官
宜體朕懷往祗成命
賜新除翰林學士劉嗣明不許辭免詔
北門學士潤色論思為職考擇之慎必惟其人卿學有
淵源辭知體要揚歴華顯業履兼隆乃兹新除俾踐厥
次胡為謙避宜即欽承
賜新除工部侍郎方會不允辭免詔
六官之貳資望高華卿學識淹該履行醇茂揚歴有譽
宜踐厥官胡為撝謙尚勤訓告朕命惟允其往欽承
勅
賜龍州知州彭允宗等進奉賀端午節溪布勅
書
汝遠有邦土久衞邊陲聿當時序之臨来效物宜之貢
載詳勤恪深用歎嘉
賜保大軍官吏等示諭勅書
朕以某人稟資沈勇護塞忠勤進築新城大殱羣寇旌
其師律錫以將旄𬗟懷吏民爰及師旅兹聞渙號諒惬
輿情
賜修武郎趙子噩奬諭勅書
朕恢建黌宇聚衆姓而教之惟汝三子年尚幼也而能
通誦羣書與夫八行八刑之文小子有造在於屬籍義
方盖有自矣朕用汝嘉
朝請大夫行大理寺丞馮大鈞可大理正勅
勅具官某書曰非佞折獄惟良折獄故朕於刑法之臣
選任尤慎爾丞於廷尉克有譽處宜能體朕欽恤之意
惟詳正之官實佐卿貳今以命爾尚其懋哉可
賜護國軍官吏人道士僧尼百姓等示諭勅書
勅某人等朕以某人氣節忠純材猷閎廓比膺詔旨往
撫邊陲克有顯庸宜加寵命俾聯班於上宰兼視秩於
貳公爰昜將旄仍陪封戸逖聞孚號諒惬羣情
賜知安州向萬嚮等進奉賀天寧節并端午冬
正溪布勅書
爾祗服朝恩介居邊裔爰因嘉節克謹彛儀載省勤誠
不忘嘉歎
賜保静州知州彭儒武等進奉天寧節并冬祀
冬正溪布勅書
爾世服朝恩嗣修貢職爰因令序克講彝儀載念恪勤
良深嘉尚
賜保静州知州彭儒武等進奉賀端午節溪布
勅書
汝邈在裔居克綏世守當端辰之紀節修遠貢以效勤
載念忠誠益增嘉歎
誡諭三省樞密院修舉先朝政事
勅父作子述繼明以照四方君令臣共相待而成一體
朕承右序之重思保艾之艱若涉巨川罔知攸濟若構
大厦遹求厥成深念熙寧元豐之間高越貞觀開元之
上以謂先皇帝聰明睿智齊聖廣淵旋乾轉坤奮無前
之偉績深根固蒂建不拔之宏基十有九年一新百度
都俞吁咈謀謨至詳緝熙儀刑典則俱備恩洽動植威
暢蠻夷大聲如雷霆可聞而不可象其震為章如雲漢
可仰而不可繪其光肆朕繼統監兹垂裕爰詔列位悉
復舊章惟徒法不行必得人而後舉而美意所寓蓋流
澤於無窮尚懼科條雖設而考覈或遺敷繹徒勤而發
揮靡究不足以揚不刊之典垂無疆之休恭默以思怵
惕若厲咨爾執政時予仰成逮事先朝與聞彝訓循名
考實揆往騐今孰戾而弗修孰委而未舉於焉匪迪罔
或愆忘一物失宜曰予之咎庶邦作乂惟爾之賢其慎
乃猷各倡厥屬率時昭考予將比跡於周成格於皇天
爾無專美於商尹故兹誡諭其往率循
批荅
賜皇后賀冬祀禮畢批荅
勅皇后鄭氏朕夙駕齋輅親祠泰壇格兹熙事之成實
亦柔儀之助方還詔蹕遽閱慶函載味勤誠良深嘉歎
賜内中夫人郡君已下賀冬祀禮畢批荅
勅某人等朕聿修元祀祗見上穹熙事迄成休祥類至
載詳慶牘良悉柔誠
賜皇弟燕王越王賀冬祀禮畢批荅
勅朕聿修大報爰舉明禋熙事迄成景貺昭格有嘉同
氣實相盛儀及兹詔蹕之還首閱慶函之奏勤誠斯至
歎尚良深
賜大長帝姬賀冬祀禮畢批荅
朕涓選靈辰稱秩元祀祗膺純佑獲底熙成兹閱慶章
備形善頌虔誠斯至嘉歎良深
賜新除宰臣鄭居中辭免恩命批答仍斷来章
朕承列聖之垂裕膺上帝之降康遹求厥寧考重其相
盖賴股肱之助克濟宵旰之勤以卿道術純明器業閎
廓行高而志潔論正而謀嘉以文武之兼資有忠孝之
大節踐揚政路於兹十年贊翼治功允惟一德用延登
於宰席既敷告於朝倫胡為撝謙尚形遜避
賜新除宰臣劉正夫辭免恩命批答仍斷来章
朕祇循考翼聿承天休永思萬化之原必資一德之輔
詢謀至重授受豈輕以卿學識高明器能宏博慮經遠
而不競言底成而可稽自擢近司於兹八載其忠亮足
以式百辟其通敏足以贊大猷肆膺注意之公用錫揚
廷之寵朕命不昜爾勿固辭
賜新除知樞密院事鄧洵武辭免不允批答
朕惟本兵之府天下武政總焉嘉與不二心之臣圖回
萬務以靖四方卿學術宏深器識高遠端亮之節著於
朝倫忠讜之言簡於朕志迺以舊弼擢長樞廷宜體朕
懷往祇厥服何為謙挹尚勤訓詞
賜宰臣鄭居中辭免册命不允批答仍斷来章
卿以忠恪端亮簡在朕心擢位宰衡進秩亞保已戒有
司涓日陳儀班百辟於廷而册命之位重任隆禮惟其
稱豈特褒嘉輔臣將以為卿士大夫之勸也往祇寵命
無或重陳
賜新除知樞密院事鄧洵武辭免不允批答仍
斷来章
朕以卿帷幄舊臣謀謨之嘉素履之美睠察盖有素矣
擢長樞筦方佇進為撝章繼陳殊咈朕志毋煩訓告往
懋承之
制
除檢校少保充護國軍節度使開府儀同三司
依前中太一宫使加食邑食實封差遣如故某
制
朕經武以綏萬邦信賞以勵羣辟有懷寧考不忘疆埸
之虞肆命信臣爰整干戈之衞總護諸將屢奏膚公誕
揚猷告之言寵錫勞還之禮具官某直方莊重敦厚裕
和器任大而有容謀經遠而克繼秉忠自奮内宣心膂
之勤仗義不回外著爪牙之助頃膺中詔往撫西陲事
靡辭難言皆底績出入韜鈐之略縱横帷幄之籌日百
里以開疆新城列峙月三捷而獻馘狂敵殄殱招来逋
逃懲革奸矯黠羌請命遠夷鄉風兹聆奏凱之音特舉
疇庸之典視秩上宰聯衮繡之盛儀易節雄藩峻旌麾
之寵寄名進貳公之貴封陪多戶之優凡厥恩章時惟
褒律蔽自朕志恊於師虞於戲吉甫以伐玁狁之功来
歸自鎬召公以平淮夷之美告成於王迺眷壮猶無愧
前哲往綏祉福豈俟訓言可
武康軍節度使除開府儀同三司某制
朕率時昭考建社稷無窮之基若昔大猷謹疆埸不虞
之戒修嚴武備贊恊治功選於臣鄰既得詩書之帥授
以麾節俾宣道德之威逮閱歲時宜疇功次肆優品秩
進視公台丕告治朝顯揚休命具官某器博足以任重
才高足以濟繁憂勤百為有忠精享上之實險夷一節
無循默養交之心夙被甄陞亟踐華要令聞令望民言
維休嘉謀嘉猷國是允賴曩付六纛往臨三軍井鉞參
旗增壯爪牙之衞龍韜豹略獨專帷幄之籌念爾宣勞
加予注想未申褒典殊欝眷懷是用按厥舊章錫兹寵
號惟開府建自魏制而儀同本於漢名階序尊崇禮文
貴重簡在朕志僉謂汝諧於戲名器不以假人爵祿所
以厲世惟兹異數匪曰私恩視爾師寧爾邦期克邁於
彝訓修乃職考乃灋佇益奏於膚功
除保大軍節度使充熙河蘭湟路經略安撫使
兼知熙州某制
周官以八柄詔王莫先馭貴左氏以七德經武亦曰定
功迺睠爪牙之臣克勤疆場之衞涓辰錫命孚號揚庭
具官某器宇沈雄性資嚴翼竒謀必中擅玉帳之威名
義勇無前禀金行之勁氣久共武服積有戰功兹統銳
兵往築新壘悉乃心力濟予事機誅斬寇讎曾隻輪之
無返肅清邊徼方百堵之皆興用答殊庸特頒優賞洛
郊顯鎮俾進秉於將旄狄道雄藩兼寵專於帥閫益隆
寄任并示褒嘉於戲往城於方出車所以美南仲用錫
爾祉江漢所以命召公無替前修尚觀遠業可
皇叔府州管内觀察使仲憪可特授昭化軍節
度觀察留後皇叔閬州管内觀察使仲撙可特
授建武軍節度觀察留後制
勅朕永懷孝思念兹祖考推原所自褒顯近親豈惟示
敦睦之恩亦以彰忠厚之化具官某爾等列於屬籍夙
奉内朝恪謹有常祗循憲度宜錫命書之寵進陞留務
之崇尚體眷勤克綏祉福可
除少保某太宰制
朕承列聖之休緒臨九有之嘉師遹求厥寧考慎其相
若構大厦必資柱石之強若濟大川必假舟航之利乃
眷良弼夙著顯庸宜申注意之公用錫揚廷之寵具位
某道深造而自得氣直養而至剛材周萬務之微真古
賢佐學洞六經之藴為時儒宗恢恢文武之資顯顯忠
孝之業回翔政路於兹十年翼贊治功允惟一德慮經
遠而不競謀底成而可稽師言克諧國是永賴宜自斗
樞之貴延登鼎鉉之崇兼總東臺升華亞保加以爰田
之賦陪之真戶之輸併錫寵章式昭異數於戲舉臯陶
而選於衆朕不昧於知人迪高后而暨乃僚爾無忘於
報上往服成命期邁前聞
戶部尚書梁子美可尚書右丞制
勅昔在神考若稽周唐正名百工以熙庶績惟中臺二
轄分總六官參贊機衡實聯近弼具官某賦材閎廓藴
識高明夙由儒學之華歴試事為之劇望實俱峻朕所
簡知比自民曹領職天府寬猛交濟治狀顯聞是用酌
於師言擢與大政俾攄遠業修輔朕躬於戲惟虚厥心
乃不惑於是非之正惟常厥德乃不牽於好惡之私往
服朕言毋昜素守可
朱諤除尚書右丞制
勅朕仰承天休中外康乂嘉與黎獻守兹太平肆求一
德之臣俾與萬幾之政具官某氣節剛毅才猷靖深道
學貫於淵微明識開於倫類夙以文采擢置甲科險夷
備更趣尚堅正曩司風憲進長儀曹忠讜屢聞國是允
賴宜膺柄任修輔朕躬於戲綱轄之地庶工所瞻其尚
體朕用汝之意使命令之出於中臺者罔有不臧職業
之隸於六官者罔有不肅是為克稱尚欽念哉可
尚書右丞鄧洵武可尚書左丞制
勅朕敷求一德之臣與之共治惟中外萬務總於文昌
而左右二丞實司筦轄更踐厥次必惟其人具官某識
度高明謀謨忠亮夙以儒學揚歴要塗業履之優簡在
朕志曩自憲部擢與機衡居多建明國是允賴宜膺寵
命進服左綱於戲惟虚厥心乃能振舉樞憲惟正厥已
乃能紏率官聯往服朕言勿替素守可
梁子美除尚書左丞制
勅朕宵旰圖治以承天休迺睠樞憲之臣均任股肱之
寄簡知滋久褒陟為宜具官某材猷閎深器識淳大夙
由學行之懿寖膺問譽之華踐揚居多險夷備歴靖共
不撓公論所嘉比自民曹擢與大政業履休顯益契朕
心宜服寵章序陞左轄於戲惟公惟正乃能振舉機要
惟和惟一乃能協贊廟謨往服朕言尚加厲勉可
吏部侍郎杜常可工部尚書制
勅朕總覈名實凡小大之臣必惟詳擇庶幾協於克一
守兹太平矧中臺六卿品秩高顯選用之體得人惟艱
具官某操履謀謨濟以問學持槖侍從望實兼隆疇若
予工宜以命汝惟程衆藝飭五材咸總於汝尚其勉哉可
承議郎試刑部尚書侯蒙可朝奉郎試刑部
尚書制
勅考績之政掌於有司雖吾八座之臣亦率是法具官
某踐揚要路業履清優輟自中司分長憲部會課来上
宜以序遷錫兹命書往其欽佩可
御史中丞侯蒙可刑部尚書制
勅中臺六卿時謂八座秩品隆峻選授攸艱具官某曩
以材猷寖膺推擇擢自𤨏闥任予中司整飭憲綱克有
譽處秋官之長往惟汝諧其既乃心以倡厥屬惟刑之
恤庶紹前休可
尚書左丞何執中可中書侍郎制
勅朕宵衣旰食厲精萬幾惟二三執政大臣均任股肱
之寄而發號施令根本於中書必惟忠良乃克有濟具
官某器識端亮謀猷廓深早膺搜揚進講潜邸經術行
誼朕所簡知曩繇銓曹擢總綱轄守正不撓為時老成
是用延登西臺進聮右弼蔽自朕志協於師言於戲立
政用人惟爾宣奉其尚益尊所聞迪朕以先王之典夙
夜靡懈期底成功罔專美於前人兹有辭於永世可
鄧洵武除中書侍郎制
勅朕考擇臣鄰與圖邦治惟右省號令所自實司化原
用人於兹夫豈輕授具官某直方不撓寬裕有容學總
六藝之文識通萬微之要揚歴華貫致位近司謀猷惟
嘉翼贊國是比以序進延寘左綱忠恪之誠益契朕志
宜膺寵命陞貳西臺於戲立政惟其當故德澤下流用
人惟其能故職業交舉往攄遠業勿替朕言可
何執中除門下侍郎制
朕詳延儒臣與之共政惟東臺出納命令緝熙皇極登
建厥貳盖難其人具官某純誠不欺莊重有守識該通
於倫類學兼綜於古今侍朕初潜舊膺睠察擢寘近弼
師言允諧比服寵章進直西掖任屬加峻忠恪益彰宜
以序陞位於黃闥於戲惟守正可以斷國論惟同寅可
以亮天工往服訓詞圖休於永可
左光祿大夫守門下侍郎吳居厚可資政殿學
士充太一宫使制
勅朕體貌大臣恩紀維厚任均佚勤之異禮全進退之
宜具官某早服寵榮寖踐華貫再尹京甸兩冠民曹曩
擢近司初持右轄洊由西掖進直東臺參贊政機屢更
歲籥兹援引年之義數形避位之言封奏繼来悃誠莫
奪宜從爾請昭示朕恩用加祕殿之名仍領真祠之秩
是為優遇無怠欽承可
御史中丞席旦可吏部侍郎制
勅六官之貳皆予侍臣而吏部職任銓綜至於封爵策
勲與夫會課殿最之法悉以咨之具官某曩直詞垣進
陞𤨏闥繼自盾省擢摠憲臺文昌貳卿今以命汝惟朝
廷所以馭羣吏者其法既具往祇厥服尚其懋哉可
光祿卿除戶部侍郎制
朕以義理財庶幾家給人足國用饒羨如熙寧元豐之
時間者修水土之政行鹽茗之法廣山澤之利復抵貸
之令凡所以緝熙先猷者罔不備舉雖内則羣有司外
則四方郡縣推行之至於逆其治聽其會以稽其勤惰
登耗之寔則其責蓋在於民部故二卿之選今難其人
具官某才識敏明操守純正踐揚中外練達事為比膺
選掄長於勲寺凡邦國酒醴膳羞之事以修其儲備謹
其出納節其等差量其豐約為職今予命汝以貳民部
任雖不同舉斯以加諸彼擴而充之其則蓋不遠也往
哉惟欽勿替朕命
通直郎顯謨閣待制席旦可戶部侍郎管勾右
曹制
勅朕總覈名寔為官擇人凡内外小大之臣罔不考勾
矧中臺貳卿秩望華顯俾踐厥次必惟端良具官某學
術純明操履堅正詞垣盾省憲府銓曹揚歴滋多休有
譽處曩罹憂制既逮祥琴宜還近班往副民部體兹眷
寵無替欽承可
朝請郎試光祿卿韓持可戶部侍郎管勾右曹
制
勅朕總覈名實為官擇人凡内外小大之臣罔不考勾
矧中臺貳卿秩望華顯俾踐厥次必惟端良具官某性
資䟽通心術宏贍揚歴事任見謂詳明頃膺選掄擢長
勲寺率職有裕朕所眷知宜服命書往副民部邦國材
用汝實總之圖稱所蒙無替忠恪可
廣西經略使王祖道除龍圖閣直學士制
勅朕操爵祿之柄以褒勵庶工察其勞能雖微必錄矧
服在帥閫而以四方之功達於朕聽宜優慶賞昭示寵
嘉具官某䟽通有謀莊重不撓奉行詔旨開闢土疆三
至平州靡憚衝冐舊城既築新境来歸績效若兹良副
眷倚用錫明命進直西清尚懋厥成嗣膺召擢可
樞密直學士知成都府虞策降充龍圖閣直學
士制
勅朕惟神考稽古驗今制免役之法以子惠天下紹聖
纂承推原美意緝熙訓典垂休無窮朕嘉與公卿大夫
守兹成憲其嘗紛更沮壊於其間者必治而懲之具官
某頃任民曹職當遵奉迺懷私意妄改詔條彈章以聞
考寔具在肆加貶黜用儆官師往省前愆毋重後悔可
侍御史余深可除御史中丞制
勅中司之任肅正朝端明法直繩國是允賴具官某氣
莊以毅學博而醇曩膺選掄揚歴憲屬望實之峻朕不
弭忘比自螭㘭延寘横榻風節勁特知無不言忠藎若
兹良副朕志宜加褒顯擢總臺綱往服命書豈俟多訓
可
朝奉大夫充顯謨閣待制知瀛州張近可朝散
大夫依前充顯謨閣待制差遣如故制
勅叙進羣吏邦有典常雖吾從臣亦率是法具官某擢
在帥閫克以材稱會課當遷有司條上宜陞品秩以示
寵嘉往服朕恩無忘厲勉可
衞尉少卿韓持可光祿卿制
勅具官某光祿置卿班序視七寺為高故常擇望實久
次者居之惟爾累更事任往踐為宜凡邦國酒醴膳羞
之政隨其等差務協於度時乃稱職尚欽念哉可
朝請大夫光祿卿李閎可顯謨閣待制提舉宮
觀制
勅朕寵遇羣臣務全禮意均勞之典時乃異恩具官某
服采於朝實長勲寺朕思處之不失其宜又念其頃帥
師湖外討蕩蠻猺克復疆土且神考選拔之臣是用假以
宫祠聮職華閣從任優秩尚慎厥思可
起居郎席震可衞尉少卿制
勅具官某衞尉掌邦國器械文物之政令凡武庫之備
與夫祭祀朝會羽儀節鉞之屬總焉汝比擢記史日侍
螭㘭司衞副卿今以命汝往踐厥次尚其懋哉可
