摛文堂集卷十四宋慕容彦逢撰
祭文
祭葛朝奉文
某罪逆不孝故春三月扶護東下秋七月與丈人相遇
於維揚時丈人氣貎悅懌步趨輕捷瞻視有力飲啖倍
常咸謂壽祉方未艾也拜别不半年凶問奄至嗚呼哀
哉尚忍言之邪承靈柩至毘陵某泣血待盡不敢違几
筵前詣喪次謹遣弟某往致薄奠伏惟尊魂特垂鑒察
祭壽光夫人文
某等罪逆不孝酷禍上延俾我慈親奄棄遐壽夏五月
自京師扶侍神柩循汴東下逹于淮泗又東濟于江秋
七月至於宜興爰得吉卜以翼日甲申安厝於邑南篠
嶺之原嗚呼痛哉自今以往一之日二之日永千萬年
無復見我慈親號呼擗踊心肝摧裂罪逆深重蒼天蒼
天尚饗
三省祭蔡顯謨母金郡君文
惟靈有婉其德有淑其儀閨閫之譽協於聲詩厥初告
吉夢維熊羆是生賢子蔚為庭芝長從持橐仲飭朝緌
清規雅望寵膺眷知方隆榮養溫凊具宜奄其淪謝何
痛如之奠有芳醴薦有明粢尚其未冺監此忱辭尚饗
墓誌
宗室故騏驥使贈博州防禦使追封博平侯墓
誌銘
惟博平侯叔樂字和甫昭化軍節度使觀察留後彭城
郡公克孚之子深州團練使承訓之孫廣平郡王德隆
之曾孫也母曰南康郡夫人石氏治平元年賜名授右
内率府副率兩遷至右千牛衞將軍改莊宅副使五遷
至右騏驥使勲上柱國爵天水郡開國侯食邑一千五
百戶食實封一百戶歴陳州堰閘西京窰務汾揚二州
郡監濱州鈐轄崇寧元年十一月十九日終享年五十
三贈博州防禦使追封博平侯以大觀元年某月某日
葬於汝州梁縣公恩性淳至好學自強居官恪勤所至
有譽在濱時方歲飢饉公以招軍為請繼修城壁樓櫓
俾食其力賴是全活者甚衆娶張氏封壽安縣君子四
人輔之左班殿直翼之右班殿直直之得之皆三班奉
職輔之直之早喪女四人長適左侍禁馮澄次適右班
殿直王楫餘尚幼銘曰氣升清明魄降沉翳升與陽俱
孰窺其際降宅在兹銘於新竁
宗室故贈武康軍節度使觀察留後封洋川郡
公墓誌銘
公諱叔澹字靖之保康軍節度使留後南康侯克凝之
子虔州觀察使南康侯承睦之孫宣德軍節度使同中
書門下平章事兼侍中廣陵郡王德雍之曾孫也母安平
縣太君張氏慶歷八年賜名授右内率府副率累遷金
吾衞大將軍秀州防禦使改宫苑使遷皇城使歴泰唐
二州兵馬鈐轄崇寧二年三月十五日卒於唐州享年
五十有三贈武康軍節度使觀察留後追封洋川郡公
以大觀元年某月某日葬汝州梁縣娶宋氏封長安縣
君子八人千之右武衛大將軍簡之理之明之鯉之皆
左侍禁畀之左班殿直賚之右班殿直琠之三班奉職
女九人長適三班奉職宋宜孫餘在室孫十一人翊三
班借職&KR0008;竦餘未名孫女六人長適三班奉職潘唐餘
尚幼公少嗜學問尤工為詩章事親盡孝居喪盡禮歲
時薦享盡誠治家嚴肅居官廉謹以故姻族莫不賢之
銘曰進德不怠以克有終曄曄愍冊洋川之公納銘幽
竁永詔無窮
宗室故左侍禁墓誌銘
宗室叔忞字傳道廣陵郡王德雍之曾孫虔州觀察使
南康侯承睦之孫保平軍節度使成國公克戒之子母
曰同谷夫人李氏所生母王氏初授右班殿直累遷左
侍禁歴監蔡州褒信酒務監在京倉耀州兵馬監押性
剛正喜立事功居官為當路稱薦崇寧二年五月三日
卒享年三十有六以大觀元年三月二十九日葬汝州
梁縣子三人誨之誼之諝之銘曰窽土為宫既寧既密
刻石同藏始終尚吉
宗室故懷州防禦使河内侯墓誌銘
公諱徽之字天和武信軍節度使循國公承慶之曾孫開
府儀同三司建國公克繼之孫開府儀同三司榮國公
叔敖之子初授太子左清道率府副率累遷右監門衞
大將軍崇寧二年舉進士女適姓某孫四人曾祖某祖
某父某知微有賢行予女弟歸焉將葬請予為銘義不
可辭銘曰性淳謹言行慈良積善在躬宜吉祥受祉未
豐今也亡天之報施窅難量詵詵子孫來者長有如不
信考銘章
宗室右金吾衞大將軍河州防禦使贈保慶軍
節度觀察留後追封房陵郡公墓誌銘
公諱叔尊字應之鎮寧軍節度使濟國公克彰之子相
州觀察使克榘之孫潁川郡王德彛之曾孫也母曰永
嘉郡君楊氏嘉祐四年授太子右内率府副率累遷至
右金吾衞將軍河州防禦使崇寧二年二月十八日終
享年四十有九贈保康軍節度使觀察留後追封房陵
郡公大觀元年三月二十九日葬汝州梁縣娶潘氏封
永康縣君先公卒子五人祚之故右侍禁襲之左班殿
直襄之右班殿直一不及名卒女三人長適左班殿直
徐肩餘卒孫五人公明公忠公哲二尚幼公仁厚端謹
事親以孝聞善與人交久益親韙平居耽玩經籍口不
掛臧否晚得釋氏書說之頗謂有得宗正狀公行實如
此銘曰禀質之粹蹈慈祥兮操行之㓗好端莊兮學務
該綜士自強兮晚誦内典悟津梁兮有賢如公令譽彰
兮刻銘幽石永有光兮
宗室故西頭供奉官墓誌銘
宗室叔璫字君玉華州觀察使華隂侯克告之子鎮寧
軍節度使同中書門下平章事陳國榮僖公承錫之孫
潁川安簡王德彝之曾孫也母曰安定縣君杜氏六歲
賜名授右班殿直累遷西頭供奉官歴監相州廣濟軍
庫𣙜貨務最後監真定府市易務不赴崇寧二年十二
月二十九日卒享年三十有四以大觀元年三月二十
九日葬汝州梁縣妻張氏子五人相之樞之皆業進士
某幼未及名卒女五人在室者三人餘早卒君事親以
孝涖官以勤與人交以信壽雖不延位雖不顯其嚮善
有足嘉者銘曰質榦之良尚多後祉壽弗克延命也天
只
宗室故左班殿直石誌
左班殿直叔珪紹聖二年正月十九日生崇寧二年六
月八日卒享年九歲大觀元年三月二十九日葬汝州
梁縣曾祖德彝故潁川郡王祖承錫故鎮寧軍節度使
同中書門下平章事陳國公父克家見任右千牛衞將
軍謹誌
宗室故右武衞大將軍真州刺史開國公贈密
州觀察使追封高密侯墓誌銘
公諱叔鄭字季武右領軍衞將軍克省之子武信軍節
度使觀察留後遂寧郡公承衎之孫潁川郡王德彝之
曾孫也母曰長壽縣太君王氏治平二年賜名授右内
率府副率累遷右武衞大將軍真州刺史勲上柱國爵
開國公食邑一千六百戶實封五百戶崇寧三年三月
十五日卒享年四十有一贈密州觀察使追封高密侯
大觀元年三月二十九日葬汝州梁縣娶郭氏封永寧
縣君公性孝友善與人交中外姻戚罔不歡韙國有大
禮擇宗室執事公多與焉銘曰德之吉矣受祉維寧天
胡嗇之弗永齡刻此幽石揚芳馨
宗室故右金吾衞大將軍雄州防禦使贈安化
軍節度觀察留後追封高密郡公墓誌銘
公諱叔納字才元曾祖德雍廣陵郡康簡王祖承睦虔
州管内觀察使南康侯父克彙安化軍節度使昌國公
皇祐六年賜名授右内率府副率累遷右武衞大將軍
階州刺史改康州團練使進右金吾衛大將軍雄州防禦
使公莊重沉默無聲色嗜好獨喜誦書尤有得於老莊
之言居昌國公喪哀毁盡禮嗣濮王宗晟往弔之曰若
公家父子孝義復何用宗官乎奉朝請三十年未嘗有
過崇寧三年八月三日卒享年五十有二贈安化節度
使觀察留後追封高密郡公以大觀元年三月二十九
日葬汝州梁縣娶彭氏封宣城縣君子二人堅之左侍
禁早卒琠之三班奉職女二人長適右侍禁梁甡次適
右侍禁馬慶嗣女一人尚幼銘曰儀儀高密慎終如初
聲色在前委而勿趨開卷有得資以自娛吁其賢矣視
此銘書
宗室故金吾衞大將軍淄州防禦使贈安化軍
節度觀察留後追封高密郡公墓誌銘
公諱叔峙字德瞻鎮寧軍節度使濟國公克彰之子相
州觀察使承榘之孫潁川郡王德彝之曾孫也母曰永
嘉郡君楊氏公幼莊重七歲誦書日至數百言長益邃
於學事親孝永嘉夫人有疾公刲股進之遂愈居喪水
不入口者三日終制疏素性多巧思自奕射聲律咸精
其能累官至右金吾衞大將軍淄川防禦使勳上柱國
爵開國公食邑三千七百戶食實封七百戶崇寧三年
六月十日卒享年四十有七以大觀元年三月二十九
日葬汝州梁縣子九人延之左班殿直進之右侍禁縱
之承議郎在之三班奉職緝之靖之竦之竑之翊之皆
未仕而縱之中進士第進之在之緝之皆薦於有司女
四人長適内殿承制閤門祇候張益次適故右班殿直
閤門祗候兼尚書局奉御鄭純次在室次早卒孫十有
一人公恂公望公佐公似公仁公倚公才餘早卒孫女
四人銘曰宜泰而莊宜佚而勵操行之淳學問之邃以
振厥聲以綏厥位刻詩方砥以質幽竁
宗室涇州觀察使第十七子石誌
曏之元祐七年正月五日生崇寧四年四月二十五日
卒享年十四以大觀元年三月二十九日葬汝州梁縣
曾祖承亮故樂平郡王祖克冲故右驍衛大將軍父叔
皮見任涇州觀察使謹誌
宗室故西頭供奉官墓誌銘
宗室昇之字君儀涇州觀察使叔皮之子右驍衞大將
軍克冲之孫感德軍節度使同中書門下平章事追封
樂平郡王承亮之曾孫也初授三班奉職累遷西頭供
奉官歴潁昌府商稅務在京麥界牧養馬監後調潁州界
溝鎮不赴君七歲能誦書見謂敏悟既長益嗜學問所
著歌詩雜文甚多居官勤恪數為當路稱薦又以勞列
被賞崇寧四年九月二十四日卒享年三十有四以大
觀元年三月二十九日葬汝州梁縣娶張氏子二人公
輔嘗薦於有司公輅尚幼女六人長適張天祐餘在室
銘曰諏日既吉卜宅既寧發揮行實尚監兹銘
宗室故三班殿直石誌
右班殿直叔官元祐元年四月二十六日生崇寧四年
閏二月二十八日卒享年二十大觀元年三月二十九
日葬汝州梁縣曾祖德彝故潁川郡王祖承襲故鎮寧
軍節度使同中書門下平章事陳國公父克家見任右
千牛衞將軍謹誌
宗室故右武衞大將軍文州刺史贈同州觀察
使追封馮翊侯墓誌銘
馮翊侯爵之字子厚保度軍節度使房國公叔武之子
光州團練使克虔之孫青州觀察使樂安侯之曾孫也
母曰長安郡君劉氏初授率府副率累遷右武衞大將
軍文州刺史崇寧四年五月八日卒享年四十有五贈
同州觀察使追封馮翊侯娶范氏封永安縣君先公卒
子四人公謹三班奉職早卒公倬公俅皆右班殿直公
佑三班奉職女三人一卒餘尚幼公事親盡孝待人盡
禮而奉巳甚約獨喜誦五經諸子之言以大觀元年三
月二十九日葬汝州梁縣銘曰禄位之寵有曄有華德
雖稱之壽弗遐安此吉宅宜其家
宗室故右金吾衞大將軍鳳州防禦使贈安化
軍節度觀察留後追封高密郡公墓誌銘
公諱叔耘字勤之宣德軍節度使兼中書令廣陵康簡王
德雍之曾孫太尉樂平恭静王承亮之孫定州觀察使
博陵侯克暨之子也母曰壽安縣君王氏所生母曰永
福縣太君宋氏嘉祐三年賜名授太子右内率府副率
累遷右金吾衞大將軍鳳州防禦使勳上柱國爵天水
郡開國公食邑四千五百戶食實封一千戶崇寧五年
九月五日終享年四十有九贈安化軍節度觀察留後
追封高密郡公娶李氏封永康縣君子節之左侍禁理
之左班殿直資之右班殿直握之三班奉職恭之翼之
和之立之孫公巽公懋公事親孝祖母篤疾齋戒燃肌
以禱於神幼失所生母歲時愴感揮涕終日天資淳厚
言不及臧否喜誦道書晨昏不懈大觀元年三月二十
九日葬汝州梁縣銘曰事親惟孝守身惟誠本既立矣
如木之榮殁而不朽尚監兹銘
宗室故濮州團練使贈潤州觀察使追封丹陽
侯墓誌銘
丹陽侯叔前字伯先中正軍節度使同中書門下平章
事江國公之曾孫青州觀察使樂安侯承遵之孫蔡州
觀察使汝南侯克觀之子母曰廣平縣君宋氏公幼喜
誦書長益敏於學文詞筆札衆所歎譽事父母孝汝南
侯有疾公刲股進之遂愈人以為誠孝所感崇寧四年
三月二十四日卒享年五十有二公初授太子右内率
府副率累官至濮州團練使贈潤州觀察使追封丹陽
侯以大觀元年三月二十九日葬汝州梁縣娶張氏封
和順縣君先公卒子八人孝之左侍禁成之右侍禁禮
之匱之皆左班殿直祐之三班奉職尚之漢之餘未名
女二十有二人左侍禁曹綬右班殿直黃珫三班借職
徐演三班奉職曹滵左班殿直夏儒其壻也一適三班
奉職郭才卿先卒餘在室孫公俞公愈公恕公忞餘未
名孫女九人銘曰敏學問善文辭事親誠孝身可刲禄
豐位顯惟其宜享年勿遐人所悲耀茲潜德有銘詩
宗室故右班殿直墓誌銘
宗室翊之字望㢸曾祖承亮感德軍節度使同中書門
下平章事樂平郡王祖克冲左驍衞大將軍父叔峩右
武衞大將軍濱州團練使元祐二年補三班奉職改右
班殿直崇寧四年十一月二十五日卒享年二十有八
以大觀元年三月二十九日葬汝州梁縣君幼不喜弄
長益孝謹好學問屢試於有司兩娶皆石氏子一人公
侃銘曰遵彼汝墳卜竁云吉世次行能考兹芳石
宗室故贈密州觀察使追封高密侯墓誌銘
公諱矢之字伯直右金吾衞大將軍汝州防禦使叔縱
之子左驍衞大將軍克冲之孫感德軍節度使同中書
門下平章事樂平郡王承亮之曾孫也初賜名授右内
率府副率累遷右武衞大將軍渝州刺史崇寧四年正
月十九日卒享年四十有三贈密州觀察使追封高密
侯娶陳氏封永寧縣君先卒子八人公澤左班殿直公
濟右班殿直公潤公溉公泳公淨公湜女二人長適右
侍禁楊京次在室孫四人公莊重寡言喜誦書能為文
辭其事親以孝大觀元年三月二十九日葬汝州梁縣
銘曰爵禄之盛既克保之贈襚之優亦克稱之行實可
考銘以昭之
宗室故左班殿直墓誌銘
宗室叔濋字德源莫州防禦使克施之子河東郡王承
衍之孫武昌節度使同中書門下平章事德存之曾孫
也母曰壽昌縣君王氏元祐元年賜名補右班殿直改
左班殿直崇寧四年授滑州倉草場未赴五年二月二
十一日卒享年二十有五娶夏氏繼室郭氏君性敏悟
八歲能誦書得升中學長益親翰墨嘗獻崇寧聖德頌
其趨尚為士大夫所稱處家孝友不喜聲色以大觀元年
三月二十九日葬汝州梁縣銘曰如蘭之馨方茁其芽
忽云悴矣姻族之嗟
宗室故左班殿直石誌
宗室田之字耕道深州團練使承訓之曾孫昭化軍節
度使觀察留後高密郡公叔建之第四子也母曰永安
縣君晁氏熙寧二年賜名授右内率府副率累官至右
千牛衞將軍勳上護軍爵開國公崇寧三年坐法廢五
年四月十六日卒享年四十有二以大觀元年三月二
十九日葬汝州梁縣娶鄭氏封仙源縣君先君一年卒
子公式三班奉職三女在室銘曰名秩之寵自其幼時
終以無禄嗚呼可悲
宗室丹州防禦使第五子石誌
殤子安之元符元年八月二十四日生崇寧五年六月
十四日卒年九歲大觀元年三月二十九日葬汝州梁
縣曾祖承操故涇州觀察使安定侯祖克助成德軍節
度觀察留後常山郡公父叔履見任右金吾衞大將軍
丹州防禦使謹誌
宗室故右監門衞大將軍贈懷州防禦使追封
河内侯墓誌銘
河内侯諱叔佾字子儀同州觀察使馮翊侯克貺之子
寧國軍節度使原國公承炳之孫宣德軍節度使同中
書門下平章事兼侍中樂平郡王德雍之曾孫也母曰
北海縣君王氏熙寧元年賜名授太子右内率府副率
累遷左監門衞大將軍勲上柱國爵開國公崇寧五年
六月一日卒子五人裕之&KR0008;之皆三班奉職祚之早卒
餘未名女六人適右班殿直杜彦侯進士郭俅曾允誠
一在室餘早卒公性純孝母疾革刺肌血以禱於神未
幾康復幼喪其母言及必涕泗交下姻族稱之大觀元
年三月二十九日葬汝州梁縣銘曰至矣孝德一言而
該公之事親終身之哀刻兹方石以播清埃
宗室故左班殿直墓誌銘
宗室叔&KR1820;字彦直五歲賜名授左班殿直崇寧五年三
月二十四日卒享年二十有二以大觀元年三月二十
九日葬汝州梁縣曾祖德彝潁川郡王祖承錫鎮寧軍
節度使同中書門下平章事陳國公父克&KR1029;右千牛衞
將軍母曰永春縣君夏氏總角讀書日至數百言稍長
益勤講習上初建宗子學考選之法悉視成均君為多
訓齋諭以稱職被恩云娶曹氏銘曰質淑賦之壽孰嗇
之終以無子吁其可悲
宗室故贈泉州觀察使追封清源侯墓誌銘
公諱叔紺字子春忠正軍節度使開府儀同三司秦國公
克愉之子樂平郡王承亮之孫廣陵郡王德雍之曾孫
也母曰平陽郡太夫人于氏所生母曰大寧郡太君郭
氏五歲賜名授太子右内率府副率累遷右武衞大將
軍興州團練使勳上柱國爵開國公實封八百戶崇寧五
年正月二十七日卒享年五十有四贈泉州觀察使追
封清源侯娶白氏封壽光縣君先公二十年卒子十一
人益之西頭供奉官和之右侍禁進之左班殿直信之
三班奉職德之舉進士岳之教之勝之高之感之未名
女六人長適三班奉職郭滌次適曹激二在室早卒公
事親孝居喪以毁聞天資剛正守禮不越治家訓子肅
如也以大觀元年三月二十九日葬汝州梁縣銘曰孝
以事其親禮以禔其身守貴若兹亶惟善人哀榮終始
勒於幽珉
宗室東頭供奉官夫人王氏墓誌銘
宗室東頭供奉官叔琠之夫人王氏曾祖潜定武軍節
度觀察留後祖中庸左衞上將軍父承昭皇城副使母
曰長安縣君李氏夫人性柔慧事父母孝既嫁上承下
撫無不得其歡心崇寧三年九月五日卒享年三十有
一大觀元年三月二十九日葬汝州梁縣子七人元之
遠之未仕逵之遷之廸之述之通之皆卒女七人適進
士胡琳三班奉職李伯總餘尚幼銘曰慈祥柔順婦德
維嘉宜壽而夭命邪非邪
故仁和縣君王氏墓誌銘
宗室右金吾衞大將軍秀州防禦使惠之夫人王氏世
開封人曾祖審琦贈中書令追封秦王祖承佑贈左武
衞大將軍父世彦朝散郎夫人在家以孝聞既嫁事姑
如事其親防禦君少有譽於宫邸夫人能相以恭順撫
諸子均一人不知嫡庶之異崇寧四年四月二十一日
卒享年五十有九子十人詠之右内率府副率進之益
之皆左侍監說之餘未及仕者六人皆早卒女九人左
班殿直武立西頭供奉官王琪左班殿直衞元之三班
奉職李棠左侍禁羅逵右殿直白粹中右班殿直王公
倬其壻也餘早卒孫男九人公泰三班借職餘未仕孫
女三人夫人之歿術者以陰陽拘忌為言再浹日乃殮
方暑肌色如生人以為積善之報云大觀元年三月二
十九日葬汝州梁縣銘曰善必有報天理之常乃如夫
人終以吉祥云誰不信監此銘章
宗室左侍禁夫人龔氏墓銘
左侍監訢之夫人龔氏幼聰慧既嫁能相其夫以義疾
雖革亦以忠孝為言崇寧元年正月一日卒於處州之
官舍享年二十有七以大觀元年三月二十九日葬汝
州梁縣女二人尚幼夫人蓋金紫光禄大夫世昌之曾
孫左藏庫副使意之孫西頭供奉官咸之子也銘曰歲
時協吉宅兆允臧吁其葬矣刻誌同藏
故德安縣君彭氏墓誌銘
宗室濮州防禦使叔干之夫人彭氏左藏庫使崇正之
女左千牛衞將軍再問之孫武昌軍節度使贈中書令
睿之曾孫年二十一歸於防禦封德安縣君夫人治家
訓子有法奉已雖約至賙人之急弗吝焉歲時薦享如
見所祭喜誦釋氏書朝夕靡懈崇寧二年二月二十日
終享年五十有八以大觀元年三月二十九日葬汝州
梁縣子十人勴之右武衞大將軍逹州刺史贈滄州觀
察使景城侯劼之前右侍禁助之左班殿直劤之勣之
皆左班殿直餘早卒女已嫁者二人壻内殿崇班許彭年
右班殿直任仲述三人尚幼八人早卒孫十有一人公
侃右班殿直公偉公佐公僅公義公順一未名餘早卒
孫女十人曾孫二人銘曰生宜厥家殁安此室刻誌同
藏惟德之述
華隂侯妻杜氏墓誌銘
宗室故贈華州觀察使追封華隂侯克告之夫人杜氏世
家鎮陽自昭憲皇后貴始為開封人曾祖審進静江軍
節度使贈太師中書令兼尚書令追封京兆郡王祖彦
彬禮賓副使父贊仁閤門通事舍人贈左屯衞大將軍
夫人幼端莊不喜嬉戲年十七歸華陰侯事舅姑以孝
率媵妾以正訓子孫以義自奉清約頗通内典持五戒
行終身不廢崇寧元年十月二十三日卒享年六十有
六封安定縣君子十有一人叔陶贈建州觀察使追封
建安侯叔瑚故率府率叔莆内殿崇班叔鞶故左侍禁
叔璫故西頭供奉官叔靄叔鍵皆西頭供奉官叔躬左
侍禁叔麃左班殿直餘不及名卒女十有二人長七人
早卒次故金華縣君適右侍禁呂哲次長壽縣君適左
侍禁李佾次永壽縣君適前右班殿直馬宇次適左班
殿直杜珫次適右班殿直王宗文孫三十有四人保之
伋之皆左侍禁傳之故三班奉職修之靖之相之端之
誼之訓之傑之价之樞之禮之說之澤之潤之俊之皆
習進士而靖之相之端之隸業宫學以行誼稱愈之翊
之說之竴之早卒餘不及名孫女二十有六人長適故
右侍禁叚希顔次適右侍禁華鎮次適通仕郎周士堯
次適將仕郎宋亶次適三班借職郭授次適進士劉公
輔次適三班借職鄭公寀次適三班奉職高公柔次適
三班借職王公總在室者十有二人餘早卒以大觀元
年三月二十九日葬夫人於汝州梁縣銘曰宜佚宜豐
不怠不侈宗婦若兹允也賢只詵詵子孫報施在此
故和義郡君胡氏墓誌銘
夫人姓胡氏開封人衞尉少卿令儀之曾孫耀州三原
縣主簿規之孫渭州軍事判官潜之女也治平元年歸
於宗室成州防禦使叔彖初封金華縣君進和義郡君
崇寧二年四月三日卒享年五十有五子三人但之右
侍禁次昇之景之女適左班殿直王仲瑞其二早卒夫
人事舅姑以孝相夫以義訓子以學撫媵妾以慈晚喜
釋氏持誦不懈以大觀元年某月某日葬汝州梁縣銘
曰維歲丁亥日吉辰良卜兹新竁萬歲之藏
故仙源縣君鄭氏墓誌銘
宗室前千牛衞將軍田之夫人鄭氏贈太師開府儀同
三司兼尚書令守忠之曾孫左驍衞上將軍惟懿之孫
左藏庫使价之女也母曰華源郡君趙氏夫人幼聰慧
事父母盡孝既嫁事舅姑盡禮喜誦書能為詩章崇寧
三年九月一日卒享年三十有五以大觀元年三月二
十九日葬汝州梁縣子公式三班奉職女在室銘曰歲
月惟吉宅兆惟寧歸從其夫考德有銘
宗室右侍禁夫人李氏墓誌銘
宗室侍禁叔旄之夫人姓李氏世開封人曾祖德昭昭
化軍節度使贈太師尚書令兼中書令追封崇國公祖
惟賢榮州團練使贈右金吾衞上將軍父宗述供備庫
副使夫人幼敏慧年二十歸於叔旄性謹約不喜華侈
崇寧三年七月十四日卒享年二十有八以大觀元年
三月二十九日葬汝州梁縣子一人未名卒女二人尚
幼銘曰有粹其質有淑其聲考兹幽石殁有餘榮
趙叔慈妻賈氏墓誌銘
縣君宗室故懷州防禦使河内侯叔慈之夫人賈氏世
開封人曾祖常左羽林衞將軍祖德滋右金吾衞將軍
父世奕右屯衞大將軍夫人性端靖平居寡言笑治家
有法宗姻稱之封永壽縣君崇寧四年十二月二十四
日卒享年五十大觀元年三月二十九日葬汝州梁縣
子二人得之待之皆左班殿直早卒女二人長適進士
郭俅次在室銘曰猗嗟夫人柔德静專宜壽宜貴誰其
嗇焉視銘考德宗婦之賢
宗室東頭供奉官夫人方氏墓誌銘
宗室東頭供奉官叔驍之配方氏世開封人曾祖景贈
左金吾衞將軍祖琬右班殿直父倜夫人性柔淑在家
勤女工既嫁事舅姑盡禮順承其夫睦若賓友喜誦佛
經能行其所戒崇寧二年十一月三日卒享年三十有
五以大觀元年三月二十九日葬汝州梁縣子四人貫
之翼之拱之充之女五人銘曰歸儷其淑既相諧熙曷
不偕老吁其可悲
宗室東頭供奉官夫人張氏墓誌銘
夫人張氏蓋文定公齊賢之後曾祖宗禮工部尚書祖
子奕中散大夫父仲昌内殿承制年十九歸於宗室東
頭供奉官叔寄上承下撫無不得宜疾革謂其夫曰無
以情傷理其送終從儉嗚呼可哀也已崇寧二年八月
二日卒享年二十有八以大觀元年三月二十九日葬
汝州梁縣子三人女二人皆幼銘曰泠泠緒言不愆於
理刻諸幽珉襲芬圖史
宗室内殿崇班第三女石誌
殤女元符元年十月十九日生崇寧三年九月十二日
卒年七歲大觀元年三月十九日葬汝州梁縣曾祖承
操故涇州觀察使崇安侯祖克勍故建寧軍節度使開
府儀同三司建國公父叔蓬見任内殿崇班謹誌
宗室舒州防禦使第四女石誌
殤女崇寧三年九月十日生明年四月二十八日卒大
觀元年三月二十九日葬汝州梁縣曾祖承睦故虔州
觀察使南康侯祖克戒故保平軍節度使成國公父叔
涉見任舒州防禦使謹誌
宗室西頭供奉官第四女石誌
殤女崇寧元年三月二十七日生三年正月二十三日
卒大觀元年三月二十九日葬汝州梁縣曾祖承操故
涇州觀察使安定侯祖克勍故建寧軍節度使開府儀
同三司建國公父叔蹊見任西頭供奉官謹誌
