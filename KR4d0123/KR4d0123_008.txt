摛文堂集卷八宋慕容彦逢撰
制
皇城副使某與轉兩官制
勅具官某清平之使惟爾禦敵追奔克有勞列進官二
等以示寵嘉往其欽承無替忠恪可
皇城副使沈貴與轉兩官西京左藏庫副使何
先明供備庫副使董修古東頭供奉官馬制蕃
官左藏庫副使吹忠可轉一官制
勅具官某等惟爾决戰取勝功緒可嘉宜進官榮以示
甄奬往承無替嗣有恩章可
前内殿承制董厚與轉三官制
勅具官某爾驍勇過人臨敵用命率先士卒以立戰多
宜錫優恩昭示奬激進官三等其往欽承可
東頭供奉官密桑與轉一官制
勅具官某順寧之役爾預有功宜進厥官以勵忠敢往
承無替朕不弭忘可
蕃官皇城副使旺默星及蕃官左藏庫副使旺
密桑各與轉一官制
勅具官某等爾深入寇境决戰立功帥司以聞宜有甄
奬遷官示寵於爾為榮可
東上閤門使楊應詢可轉一官制
勅疆場之臣朕所睠察錄其勞列錫以恩章具官某材
藝之優擢在邊要審於備豫斥候惟明不有褒陞何以
示勸進官一等其往欽承可
東頭供奉官高士侯可轉一官制
勅具官某爾被堅執銳以立戰多閱級序恩昭示奬激
擢陞位秩其往欽承可
左班殿直种師閔與轉三官制
勅具官某爾深入决戰鷙勇可嘉帥臣奏功閱級第賞
進官三等其往欽承可
蕃官文思副使賽音與轉一官制
勅具官某爾逢賊决戰以克有功鷙勇之資良可嘉尚
按級序賞其往欽承可
西頭供奉官田稔與轉兩官蕃官東頭供奉官
斡明善與轉兩官蕃官供備庫副使香瑪與轉
一官制
勅具官某等爾等乘勢追襲誅馘強敵稽其功次擢進
厥官往服恩章無替忠敢可
右侍禁侯公瑾可轉一官制
勅具官某惟爾祗事恪勤克有勞列宜膺懋賞擢進厥
官往服命書尚多後祉可
内殿崇班策喇卜沁與轉一官制
勅具官某爾臨敵驍勇克有戰多擢進厥官以示嘉奬
欽予時命尚其勉旃可
東頭供奉官張士廉西頭供奉官馬先賀世安
左侍禁南信可各轉三官制
勅具官某惟爾等逢賊决戰斬獲既多幕府以聞宜加
優賞進官三等往其欽承可
降授西京作坊使孫慶可轉一官制
勅具官某爾斬馘既多仍執強敵帥司條上功狀甚明
擢進厥官往承無斁可
西染院使王元轉兩官制
勅具官某惟爾奮武邊郵誅擊強敵兵無亡失閱級為
多宜錫命書昭示嘉奬進官二等其往欽承可
三班借職李通可特轉一官制
勅具官某爾右選小臣而其姓名逹於朕聽擢陞位秩
於爾之所遇可謂榮也矣往服命書勉思稱塞可
故供備庫副使張吉可贈三官制
勅具官某惟爾效職邊陲死於行陣忠義之節朕心所
嘉優進厥官以示褒䘏魂而不昧尚克監兹可
右班殿直王优可轉一官制
勅具官某惟爾率職有勞宜加甄奬進官一等其往欽
承可
東頭供奉官劉振可轉一官制
勅具官某惟爾殺獲凶寇勞列可嘉擢進一官往加勵
勉可
魯斯結族蕃官侍禁節斡結斯結可各特與轉
一官制
勅具官某等爾等忠義不渝奮身内附捕獲奸細達於
朕聞褒進一官庸示奬激往加勵勉以副恩章可
蕃官東頭供奉官索琳密密保默齊皇城使默
實勒竒多伊内殿承制牛威名東頭供奉官
威女篇鼎内殿崇班蒙伽恪各與轉一官制
勅具官某某爾等奮身内附來造闕庭誠節若兹宜示
奬激用加褒擢序進厥官祇服恩章勉圖忠報可
東頭供奉官王正臣與轉一官制
勅具官某爾出入行陣克有戰多序進一官庸示奬激
往圖顯效以稱恩章可
侍禁吳志可與轉三官制
勅具官某惟爾奮武决勝誅擊寇攘閱級既多兵無亡
失宜推優賞以勵遠臣用錫命書擢官三等往加勵勉
務稱恩榮可
奉職王谷可轉一官制
勅具官某理寺修書既成來上惟爾預有勞績宜進厥
官往承朕恩無替勤恪可
文思使胡德淵供備庫副使耿臨供備庫副使
曹歴蕃官西京左藏庫使蘇默可各轉兩官東
頭供奉官張易文思副使張永德禮賓使曹修
蕃官左藏庫副使將凌蕃官供備庫副使香瑪
可各轉一官制
勅具官某某爾等服在邊郵見謂忠勇斬馘強敵克有
戰多帥司以聞按級第賞進遷位秩昭示寵嘉尚圖後
功嗣膺褒擢可
西頭供奉官陳殊可各轉一官制
勅具官某爾屢膺賞典引例自陳宜進厥官以勸勞績
往慎乃服勿替恪勤可
供備庫副使李琰路璉西頭供奉官李希成右
侍禁朱渙可各轉兩官制
勅具官某等茶場奏課爾預有勞宜進厥官以示甄奬
往加勤恪務稱恩章可
供備馮熙與轉一官制
勅具官某惟爾效職邊圉與有戰多抗章自陳朕命甄
叙進官一等時乃異恩往懋忠勤以圖報稱可
左班殿直劉湜三班借職朱渙右班殿直陳若拙
太醫丞趙宗元翰林醫官趙嗣先可各轉一官
制
勅具官某等軍器建局工用不愆爾率職於兹與有勞
勩進官一等往其欽承可
右侍禁胡誼與轉五官制
勅具官某爾奮武以忠抗賊决勝兵無亡失閱級為多
帥司奏功朕所嘉懌進官五等時乃異恩往其欽承益
思報稱可
東頭供奉官李佐可轉一官制
勅具官某爾統率所部禦敵有勞斬馘既多兵無亡失
進官一等以示寵嘉尚其勉旃益彰後效可
河東轉運判官王勤可轉一官制
勅具官某爾奉使晉郊經畫鹺事課額增羡功緒可嘉
擢進厥官以示甄奬往服寵命無替恪勤可
奉議郎于彦佐可轉一官制
勅具官某爾出宰百里克以材稱察其設施頗見成效
宜膺褒賞擢進品階往承朕恩益思所稱可
皇后閤祇侯使臣竇瑛祇應人石君許可各轉
一官制
勅具官某等爾以祗事克勤預膺慶典進官一等其往欽
承可
左藏庫副使閤門通事舍人劉公輔可轉二官
劉慎内殿崇班李庠東頭供奉官王坪各轉一
官制(案劉慎上原脫官名)
勅具官某惟爾追襲西寇克有戰多宜進厥官以示褒
賞往服恩命尚加勉哉可
内殿承制魏舜臣李彭年供奉官郭彦趙令淘
李永年彭汜侍禁葛鞏王汴張克敞李從古殿
直李淑程輗李中正奉職楊畿道借職李南仲
可各轉一官制
勅具官某等比修北輔爾預有勞宜進厥官以示甄奬
往承恩命無替恪勤可
承議郎翟師中可轉一官制
勅具官某朕設賞格付之有司凡子大夫趨事赴功利
及吾民者不吝賞祿以寵之爾經畫渠堰克有成績宜
進厥官以為能吏之勸往服恩命無替爾勤可
西頭供奉官張和可轉一官大將康師顔可特
轉三班借職制
勅具官某等朕追懷恭懿錄其舊人爾等俱以祗奉之
勤錫茲恩典往加勵勉務稱恩榮可
故淑妃張氏姪張琬張瑾可並補借職制
勅具官某等故妃遺言祈恩近屬錫爾一命往其欽哉
可
婕妤張氏姪孫張承可借職制
勅具官某宫闈進位以恩回授命爾官使往其欽承可
故駙馬都尉曹司女夫進士時微可借職制
勅具官某爾為倩于尚主之家獲備官使無忘懃恪以
報恩章可
醫官周道隆任景章楊處厚大將狄道淳韓中
立書藝局藝學許成吳成翟易韓奕曹成趙永
圖陳德之張友王從志蹇仲恭韓球圖畫局藝
學元方卞士端元導尚從吉杜宗範郭惟簡可
各轉一官皇城使榮州刺史宋渙姪男棫皇城
使俞隨男儋左藏庫使杜公才兩姨弟劉渥已
上三人各回授補借職制
勅具官某等朕即英祖舊邸崇建寶坊爾等或與祇奉之
勞或膺回授之典錫兹寵命往其懋承可
景福殿使明州觀察使楊戩親堂姪茂實可借
職制
勅具官某侄某爾之諸父率職禁廷有勞當遷許其回
授用錫爾秩時乃異恩宜懋忠勤往圖報稱可
程植可三班借職制
勅具官某爾以勇敢效用克有戰功錫兹官榮往加厲
勉可
故三班借職紀育弟紀震可三班借職制
勅具官某弟某爾兄奮武戎行委身徇國嘉其忠節悼
念不忘錫爾以官往惟祗服可
兩朝佑聖太夫人重姪孫仲康仲弼可並三班
借職制
勅具官某等朕追懷恭懿褒䘏其家錫汝恩章列于命
秩往服事任無忘恪勤可
太后殿掌牋奏耿茂直劉豫可並特授三班借
職制
勅具官某某爾等職在牋筦預兹慶恩命以官榮往祇
乃事可
楚州觧發到呈試武藝人劉决可借職制
勅具官某爾試藝殿廷武勇可奬錫之命秩俾服事勞
往克懋承尚有褒擢可
百姓滑永全可三班借職制
勅具官某惟爾敏于筆札祇奉有勞擢自民編錫兹命
秩仍加餼廩併示勸能往懋恪勤以稱恩典可
故右侍禁尚清思均坦可並授三班借職制
勅具官某等朕推恩死事之孤以勸忠義錫爾命秩其
往欽承可
左知客押衙兼知進奏事崔通可三班借職制
勅具官某爾以勞能達于朕聽錫兹命秩其往欽承可
故右班殿直馬宣男可三班借職制
勅具官某爾父死于行陣臣節可嘉優䘏其孤維以示
勸授之命秩仍錫美名往服恩章勿忘忠孝可
故内殿承制李仙長男畯次男畯孫忠履可並
與三班借職制
勅具官某等爾父效職邊陲死于金革肆推恩典優䘏
其孤服兹官榮無忘忠孝可
故太中大夫魏漢津親女夫張清可三班借職
制
勅具官某漢津之家祈恩于爾錫兹命秩其往欽承可
皇后三從伯王子約可三班借職制
勅具官某爾以戚屬之良預兹慶典官于武列往恤事
功圖稱所蒙莫忘忠恪可
故右侍禁張安民男思賢思忠可並三班借職
制
勅具官某等爾父奮不顧身死于金革推恩子姓惟以
勸忠服兹命書無替厥紹可
故三班借職紀育男塔達克與三班借職制仍
賜名紹(按永樂大典原本此題上有蕃宦三班奉職李琮男永誼可三班借職制十七字文不相)
(屬與制詞亦不相符顯係當時繕寫誤衍今謹刪正附識於此)
勅具官某男某爾父奮身疆埸效死戎行有司以聞朕
所悼念錄爾命秩并賜美名移孝為忠兹為克紹可
潭州都知兵馬使張繼隆可三班借職制
勅具官某帥臣上言爾有勞效命以官使往其欽承可
茶園班殿侍鄭永立可三班借職制
勅具官某爾父監督有勞宜加甄奬以資回授時乃特
恩錫爾官榮往思所稱可
虎翼右第一軍都指揮使秀州刺史陳興男寶
文御龍直長行李謹可並三班借職制
勅具官某等朕推恩死事之家以勸忠義命爾官使往
其欽承可
三班差使房從壽可三班借職制
勅具官某爾久服事勞宜有褒叙命以品秩往其欽承
可
故右侍禁王卞女夫薛安靖可三班借職制
勅具官某爾之外舅以身徇忠推恩其家爾名來上錫
兹命秩往務欽承可
故右侍禁王卞男錫可三班借職制
勅具官某惟爾父奮不顧身死于金革宜推恩典優䘏
其孤錫爾官榮往圖報稱可
睿思殿御前文字外庫書寫文字郭景倩可三
班借職制
勅具官某爾以書札之勞宜加甄奬錫兹命秩其往欽
承可
大將軍發運司前行徐楷可三班借職制
勅具官某惟爾久服吏勤克有勞列錫茲命秩其往欽
承可
入内内侍省内東頭供奉官周莘可入内内侍
省内殿崇班魏國惠和康佑夫人薛氏親姪薛
敏政太后親舅女之夫姜天祐可並三班借職
制
勅具官某等天寧錫慶國有舊章爾等或祗事内庭或
綴名外屬咸預恩典進服官榮圖稱所蒙毋忘勵勉可
皇弟故荆南武寧等軍節度管内觀察處置等
使守太師開府儀同三司荆州牧兼徐州牧蔡
王贈太師尚書令兼中書令加冀州牧改封韓
王可特追封楚王餘如故制
勅朕賴神考之貽燕承上帝之降康薦獻祠宫奉衣冠
而永慕顧瞻甲館思居處以如存方深追往之誠爰有
因心之感具官某禀姿和粹迪已慈祥肅恭克著於朝
儀謙讓不愆於侯度毓德雖厚享年弗遐宜加增䘏之
章昭示褒崇之意是用相攸大國益侈真封務極哀榮
優加愍飾光靈未冺歆懌在兹可
皇兄故河東山南西道節度觀察處置橋道等
使守太師開府儀同三司太原牧兼興元牧陳
王賜入朝不趨詔書不名贈尚書令加徐州牧
改封燕王可特加贈侍中追封吳王餘如故制
勅朕永懷孝思念兹皇考瞻衣冠於原廟如奉睟容覩
梁梠於寶坊是為甲館欲申雨露之感用推手足之恩
於其淪亡尤所傷惻具官某藴慮淳静禀質惠和閱義
理而無充詘之心循法度而有柔嘉之則積德雖厚享
年弗遐宜增褒䘏之章昭示友恭之意是用加隆名數
錫左省之貂蝉大啓土疆建全吳之茅社再推愍飾務
極哀榮尚想光靈亦知歆懌可
皇兄故河東山南西道節度觀察使守太師開府
儀同三司太原牧兼興元牧陳王賜入朝不趨
詔書不名可贈尚書令兼中書令加徐州牧改
封燕王制
勅朕立愛以始基王化因心以敦叙天倫廼睠近親莫
如同氣生則體貌盡其禮殁則哀榮稱其情爰錫愍書
特優贈典具官某禀資忠孝持己謙恭作德而心日休
遜志而學時敏東平為善高密任真謂宜壽考之遐永
綏福履之茂比云寢疾亟往幸臨方决冀於有瘳胡奄
罹於不淑聞音哀慟觸緒感傷非極褒崇曷伸顧䘏是
用峻加異數增煥寵章位冠上公名兼兩令恢土疆於
奥壤併牧徐方徙茅社於大邦改疏燕國以示賢賢之
義以隆貴貴之恩尚想英靈克知歆懌可
右驍衛將軍有奕可大將軍遥郡刺史制
勅具官某追往撫存務隆恩紀閔予同氣爰䘏諸孤惟
爾休慶所鍾夙有令聞宜遷位秩加以郡章仍詔有司
優其餼廪併兹異數昭示眷懷祗服命書永綏祉福可
故燕王第三男賜名有常可右武衛大將軍制
勅具官某追往撫存務隆恩紀閔予同氣爰䘏諸孤惟
爾休慶所鍾生有淑質宜加顯秩錫以美名仍詔有司
優其餼廪併兹男數昭示眷懷祗服命書永綏祉福
故燕王第二女可封郡主制(案封燕王第三女制與此制同茲不竝錄)
勅具位某氏朕痛念天倫奄其淪謝推恩息女用稱情
文惟爾鍾慶有源夙著婉淑宜䟽湯沐主兹大邦仍命
有司繼其廪給往綏祉福以副眷懷可
安康郡主趙氏可封兩郡主制
勅朕謁欵祠宫永懷祖烈念濮園之息女實先帝之諸
姑申錫寵章特頒異數具位某氏柔慈純静淑慎謙恭
譽優圖史之傳動協聲詩之訓宜加爵命增衍郡封是
用考兹輿地之名隆其湯沐之奉庶幾褒揚於懿德豈
唯敦睦於近親往對恩榮益綏壽祉可
皇叔右千牛衛將軍仲瑥所生母楊氏可封瑞
安縣太君叔右千牛衛將軍仲愙所生母陳氏
可封長安縣太君叔嘉州防禦使世膺所生母
永安縣太君李氏可封咸安郡太君制
勅具位某彌月慶辰天畀純嘏均休屬籍時庸展親恩
如所生錫以封爵其綏壽考茂對寵榮可
皇伯故太保節度觀察留後仲臯可贈開府儀
同三司追封榮國公制
勅朕於屬籍之親哀榮終始務稱情文所以本人倫教
天下也具官某禀資和粹持己端莊序于内朝樂循矩
則奄其淪謝有惻朕心用錫寵章追加愍飾贈官開府
仍錫公圭尚其有靈克知歆懌可
中大夫守尚書右丞梁子美故曾祖任翰林學
士右諫議大夫贈太師中書令兼尚書令周國公
顥可贈開府儀同三司追封燕國公制
勅朕登用忠賢與之共政中外交慶僉曰得人因其拜
命之初寵以褒親之典具官某文章華國論議佐時官
歷諫垣職聯詞禁積德深厚是生曾孫克以才猷位于
近弼推原所自宜有追崇開府隆名禮同三事易封燕
土增衍舊邦服兹茂恩尚其歆懌可
故曾祖母唐國太夫人閻氏可贈冀國太夫人
制
勅仕宦而至近弼其淵源所自豈一日之澤哉故褒崇
之恩上及於三世所以慰孝子慈孫之心也具官某曾
祖母某氏禀質慈祥宅心敦厚德配君子化行閨門錫
祚流光慶鍾後裔擢與大政師言允諧推原厥初宜加
寵命相攸大國有此冀方增衍舊封以賁窀穸尚其不
昧亦克歆嘉可
故祖任太子太傅致仕贈太師中書令兼尚書
令秦國公適可贈開府儀同三司追封鄆國公
制
勅朕眷禮大臣恩數優異褒親之典稱其情文所以為
在位者之勸也具官某佐佑昭陵實惟先正像列原廟
名紀册書勲德顯融澤流後裔致位近弼紹休前人宜
錫寵章追加愍飾開府顯秩汶陽大邦增衍舊封以慰
窀穸英靈雖遠尚其如存可
故祖母越國太夫人任氏可贈曹國太夫人制
勅朕紹隆孝治禮優輔臣追榮其先務極崇顯禭章愍
册國有典常具官某祖母某氏柔順慈祥動循訓則儷
德先正慶鍾後人是生慈孫佐佑幾政宜膺寵命增衍
舊封濟隂大邦俾為湯沐殁而不昧尚克知歆可
故父任尚書職方員外郎贈光祿大夫彦昌可
贈太子少師制
勅朕惟執政大臣望實顯隆致位近弼義方之訓自其
前人追加表揚用錫休命具官某材猷閎廓器識高明
揚歷仕途積有隱德潛于郎秩官不滿能源深流長慶
鍾子姓朕所柄用師言允諧東宫之孤名寵秩峻舉兹
賁飾期稱情文尚想英靈克知歆懌可
故母東平郡太君張氏可贈清河郡太夫人制
勅君子之念其親跬步不忘閔予執政大臣位雖顯矣
而親弗見其榮祿雖豐矣而親弗逮其養肆有追崇之
典以慰孝思之誠具官某母某氏柔明肅雝婉懿冲静
婦道以順母儀以慈積厚愛隆鍾于子姓擢在廊廟惟
予得人宜錫茂恩加隆封爵清河大郡為爾相攸尚克
歆承永綏厥後可
妻文安郡君宋氏可封文安郡夫人制
勅朕惟卿士大夫其業履顯聞于時者必有内助矧執
政大臣勲德之盛乎故疏榮之典及於閨門豈特示朝
廷之恩亦以為室家之勸具官某氏禀資静專率禮恭
恪内行敕備宗姻所賢來嬪慶門克相君子夙夜警戒
致位近司婦貴從夫國有彝制文安大郡時汝舊封登
崇號名視品為峻膺兹異數壽祉維寧可
昭信軍節度觀察留後駙馬都尉郭獻卿可贈
節度使制
勅位列駙馬國之婣戚奄兹殂謝有惻朕心宜優褒䘏
之恩以盡哀榮之禮具官某宅心淳静操行恪恭自膺
選掄允彰譽處謂宜壽祉胡不永年作鎮大邦建旄秉
鉞舉以追錫用稱情文尚其有靈亦克知享可
高永翼特贈正任防禦使制
勅具官某疆場之臣奮武行陳朕念其功閔其勞未嘗
須臾忘也其或不幸以死則褒䘏之儀在所加厚爾忠
勇自效積有戰多方膺寵嘉俾虔武服云胡不弔遽以
疾終禦侮隆名特優贈典尚其不昧享此顯榮可
正議大夫致仕宋喬年特贈金紫光祿大夫龍
圖閣學士制
考終天命享有死生哀榮之隆追錫爵名相其春秋窀
穸之事凡今恤往孰盛與夷乃眷賢勞特隆異數具官
某名臣之後尚有典刑近侍之華欝為國器方將顯用
以究遠圖曾不有年嚮用兹福然自古有死疾没世而
無稱太上立言惟托名為不朽其加五命之寵以慰九
原之思嗚呼傷哉蔑之命矣反席於寢嘉爾易簀之言
納書於棺副爾乘車之錫可
武勝軍節度觀察留後王厚可贈節度使制
勅疆埸之臣朕所睠䘏於其淪謝宜示褒崇具官某曩
膺選掄往督西旅前人是似於國有勞品秩寖隆寵榮
未艾云胡不淑遽以疾終追錫使名俾建旄鉞時維優
典以慰九原尚其有知亦克歆懌可
宫人掌記張氏可封大寧郡夫人制
勅具位某氏朕念兹恭懿保佑兩朝奄及淪亡夙夜傷惻
褒崇賁飾既極情文錄其舊人益彰異數惟爾列于宫
寀勤毖可稱昔事神考獲興潛邸疏封之典在爾為宜
相攸大寧啟茲湯沐往承恩命務保寵榮可
兩朝佑聖郡太夫人親嫂同安郡太君蔡氏可封
郡太夫人制
勅朕永懷恭懿保翊累朝始終毖勤年高德邵自其淪
謝虞悼不忘爰舉恩章施于近屬具位某氏閨房毓秀婦
德惟優宜膺寵嘉隆進封爵往其欽佩益介壽康可
耀州華原縣五臺縣真人廟封妙應真人制
勅某山川勝境仙聖所居其盛德懋功顯聞于世者朕
必秩而祀之惟真人生於有唐見謂隱逸應物之迹具
載史官廟食華原時乃鄉縣祈禳休貺美利在民肆加
褒崇特建榮號尚其歆懌永福此邦可
臨江軍清江縣閣皂山景德觀葛仙翁壇封冲
應真人制
勅某山川勝境仙聖所居其盛德懋功顯聞于世者朕
必秩而祀之惟真人言行所稱咸造宗極出入無畛與道
翺翔壇于琳宫積有年所祈禳休應美利在民肆加褒
崇特建榮號尚其歆懌永福此邦可
光州孫叔敖廟祈禱感應擬遺愛侯廣信軍遂
城縣班妃廟祈禱感應擬文惠夫人制
勅某朕稱秩祀事廟食之神既載諸有司又賁以封爵
所以教天下之恭也惟神有德有功靈貺昭著宜從民
欲申錫褒章尚克歆嘉永福兹土可
