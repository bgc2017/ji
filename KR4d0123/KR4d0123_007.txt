摛文堂集卷七宋慕容彦逢撰
制
蕃官羅保與轉一官制
勅具官某爾服勤邊圉克有戰功宜進厥官昭示嘉奬
欽予時命尚懋爾忠可
西京左藏庫副使喬伯虎與轉兩官蕃官西京
左藏庫副使胡志德與轉一官蕃官文思使羅
萬成與轉三官内一官回授與五服内有官親
屬蕃官文思副使爾善轉兩官制
勅具官某爾等各以戰多逹於朕聽忠勇若此宜有褒
嘉擢進厥官益圖稱塞可
策凌博族首領嘉勒斡進補皇城副使奉聖旨特
與轉兩官制
勅具官某爾躬冒矢石追襲寇攘誅斬既多仍有俘獲
帥司條上功狀為優擢進兩官以示甄奬服兹明命無
替忠勤可
文思副使董厚與轉一官制
勅具官某惟爾服勤疆埸以有戰多朕不弭忘特加甄
叙進官一等其往欽承可
開封府捉事使臣韓慶朱渙可各轉一官制
勅具官某以汝捕獲之勞宜有甄奬遷資示寵於汝為
榮無替恪勤務稱恩命可
左藏庫副使莽丹内庭崇班包喜各轉兩官東
頭供奉官隆布盤轉一官制
勅具官某等爾等夙以材能服勤疆埸河湟之復咸有
戰多用加褒陞昭示奬激往共乃服尚其勉哉可
右騏驥使張晞如京副使兼閤門通事舍人王
子曼共特與轉三官内張晞兩官回授與五服
内有官親屬内庭承制陳懷遜宮苑副使焦用
誠供備庫副使鄧詧東頭供奉官王志各與轉
兩官供備庫副使高靖西京左藏庫副使王舜
中内庭崇班沈超東頭供奉官王正臣各轉一
官制
勅具官某等爾等擐甲執兵出入行陣河湟之復咸有
戰多功狀以聞第加賞擢益思奮勵以副恩章可
蕃官内庭崇班牛伊格與轉一官制
勅具官某爾發於忠誠奮身效順朕所嘉尚宜有褒陞
序進一官昭示奬激往加勵勉以副恩章可
左藏庫副使竒多遇内庭崇班李仕吉各與轉
一官制
勅具官某等汝等冒犯矢石以立戰多宜進厥官昭示
奬激往圖後效嗣有寵嘉可
如京使趙抃右班殿直王豫可各轉一官制
勅具官某等招諭逋逃爾預宣力進官一等以示褒嘉
往承朕恩勿替忠恪可
三班借職鄭貴妃位掌牋奏陳濟可轉一官制
勅具官某惟爾秪事有勞宜加甄奬擢遷位序其往欽
承可
舊城裏左廂居養院提轄使臣左班殿直楊寧
可轉一官制
勅具官某朕置居養院以處鰥寡孤獨之民法令既
備尚慮有司便文自營命官按視惟汝奉行勤恪民得
所歸至於歡呼感激朕甚嘉之擢進厥官以為能吏之
勸往嘉懋勉嗣有寵褒可
將作監李誡提轄兵匠官曹滋可各轉一官李
誡係右朝議大夫曹滋係朝請郎制
勅具官某等比營崇報既克考成工役不愆勞列可尚
爾等預兹典領咸著恪勤以錫恩章以示嘉奬進官一
等其往欽承可
内庭崇班李紹與轉三官制
勅具官某爾三立戰多兵無忘失宜加優奬以勵邊城
超進厥官兹為懋賞往承無替朕不爾忘可
保安軍順寧寨蕃弓箭手指揮覺默特族右侍
禁阿穆爾與轉五官制
勅具官某順寧之役爾預有功斬馘既多仍執強敵進
官五等時乃異服往服寵章無替忠勇可
左侍禁充學士院待詔巡訓為三次書寫泛使
國書特與轉一官制
勅具官某爾以書藝承詔三寫國書列狀自陳朕命甄
錄進官一等於爾為榮可
内庭崇班孟逵與轉一官制
勅具官某惟爾奮武邊陲抗賊决勝以推恩典以賞戰
多序進厥官往其秪服可
宣德郎閻騤宣義郎舒彦舉可各轉一官制
勅具官某等夏人入貢邦有常儀命官刊修書成來上
惟爾咸以推舉獲與討論宜錫恩章昭示嘉奬進官一
等其往欽承可
西頭供奉官棟智默特與轉四官制
勅具官某惟爾以忠效順獲簉班聫克有戰功逹於朕
聽宜加倍賞往復優恩宜思報命可
得功人内殿承制韓庠加四級西京左蔵庫副
使李介二級西頭供奉官李夀二級每級轉一
官制
勅具官某等爾冒犯矢石咸有戰多帥臣以聞按級加
賞第遷品秩時乃優恩往服承書益思奮勵可
西頭供奉官睢文約可轉一官制
勅具官某收復鄯&KR1609;爾思置郵秪事無違宜有褒賞進
官一等往其欽承可
勾當修内司使臣張祐鄧述劉道催促修造使
臣李景約晉用宋明可各轉一官制
勅具官某等朕命有司繕飾原廟爾等恪勤厥事工役
不愆宜進官榮以示嘉奬往承寵命益懋爾能可
尚衣奉御李鎮可轉一官制
勅具官某爾職在尚衣掌於冕服夙夜秪事勤恪可稱
序進厥官惟以示勸欽予時命尚其勉哉可
西頭供奉官折可褒與轉三官制
勅具官某惟爾冒矢犯石抗賊效忠克有戰多逹於朕聽
進官三等以示奬優往服命書愈加勵激可
内殿崇班鄒清與轉兩官梁德與轉一官東頭
供奉官楊隆西頭供奉官宋伯威各與轉兩官
制
勅具官某某爾等奮武邊陲誅斬強敵視功輕重叙進
厥官爰錫命書昭示奬激往其秪服毋替爾忠可
朝散郎家安國可轉一官制
勅具官某爾曩膺選掄往按茶事稅課豐裕效勞可稱
序進厥官維以示勸秪服恩命無替恪勤可
承制武道紀崇班丁克彦皇城副使楊球入内
西京左藏庫副使陳思溫供奉官周覺盧贄楊
安國王昺耿維康陳諤王方徐中立侍禁秦純
吳之紀杜卿張晸樂僖趙士旼殿直孫丹方承
約張顯郭璹毋玉王士亨奉職陳子淵徐昇借
職司孟吕師嚴可各轉一官制
勅具官某等朕即英祖舊邸崇建寳坊爾等率職於兹
俱有勞勩進官一等以示寵嘉往服恩章益思勵勉可
文思使吳元瑜入内供備庫副使張易承制吳
永可各轉一官制
勅具官某朕即英宗舊邸重建寳坊爾等俱以材力之
優協濟厥事稽其功緒恪勤可嘉宜錫恩章擢陞位秩
往加勵勉無替前勞可
入内文思副使胡宗傑入内西京左藏庫使楊
茂昌入内文思使何訢入内左藏庫使榮州刺
史陳宥入内東頭供奉官黃訓入内内庭承制
鄧忠臣凌德臣可各轉一官制
勅具官某等朕眷撫庶工錄其勞列雖在疎逖褒賞以
時矧惟左右之臣乎爾等出入禁庭奉勤夙夜恪謹之
節久而益彰宜服朕恩序陞品秩尚加勵勉務稱寵榮
可
入内西京左藏庫使郭禹臣入内供備庫使張
奭入内供備庫副使張彦明入内東頭供奉官
宋侁可各轉一官制
勅具官某等朕追懷恭懿保翊累朝錄其舊人昭示恩
紀爾等出入禁闥咸著恪勤以膺寵嘉擢陞位秩往加
勵勉以稱所蒙可
入内文思使舒州刺史楊日言入内左藏庫使
黃諶入内文思使范仔入内文思副使閻祖德
入内文思副使楊端入内西京左藏庫副使鄧
繼英入内内殿承制朱輔世入内崇班王允文
鄭諶入内東頭供奉官王褒張令可各轉一官
制
勅具官某等朕仰膺孚佑弓韣告祥爵賞之施邦有常
典爾等率職禁省秪奉有勞察其恪謹宜加甄奬序陞
位秩錫以命書往其懋承益思報稱可
入内内侍省官朱祐之石瑾張補之李雍陳思
恭王堯臣張正夫賈蒙江&KR1460;張欽若許佃容誼
趙䞇可各特轉一官制
勅具官某等朕賴天眷祐錫羡宫闈慶賞之施厥有常
典爾等列職禁省勤毖恪恭積有勞能宜加甄奬用錫
寵命宜進厥官往務欽承益思稱塞可
入内内庭承制張佑入内左藏庫使王佑各轉
一官制
勅具官某等禁省近臣功緒可考以時叙進兹謂典常
爾等出入禁庭勤恪靡懈會課來上宜錫恩章往其欽
承務稱甄奬可
入内左藏庫永州團練使馮鐸可轉一官制
勅具官某稽勞叙進不以遐遺矧吾禁省之臣會課來
上褒能之典厥有故常惟爾禀資溫恭廸已勤毖率職
有裕閥閱具存宜進厥官以示甄奬服兹寵命尚加勉
哉可
内侍省内殿崇班藍惟信可轉一官制
勅具官某惟爾從子功緒可嘉爰錫恩章許其回授宜
遷爾秩以示寵嘉往服命書毋忘勤毖可
入内西京左藏庫副使張僅可轉兩官制
勅具官某朕推一心以馭羣臣任無内外必稽其功緒
而進之爾服采禁省克自抑畏閱歲兹久積勞當遷叙
進厥官往其秪服可
入内内殿崇班鄧宗仁入内左藏庫使梁昭慶
可轉一官制
勅具官某等宫省之臣出入禁闥恪勤不懈考績維明
有司以聞法當叙進宜遷位秩昭示寵嘉往克欽承尚
有超擢可
供備庫副使蘇球東頭供奉官蕭恭右侍禁張
廉張孝忠梁嘉叟右侍禁華鎮崇班劉震右侍
禁錢景寬右班殿直蘇絢可各轉一官制
勅具官某等浮梁建壘工役不愆爾等咸服事勞協力
趣辦宜推恩典以示褒嘉序進厥官往承無斁可
入内内侍省西染院使郝平可特轉一官制
勅具官某朕考覈羣臣錄其功緒爵禄之賞資以勸能
惟爾賦材敏明廸已勤毖踐揚事任積有顯勞宜錫命
書褒進厥位往加勵勉務稱朕恩可
入内内侍省供備庫副使張禹偁西頭供奉官
武昱可各轉一官制
勅具官某等朕在潛邸時嘗造燕府相與講學爾等實
預秪奉念之不忘宜錫恩章特遷位秩往加勤毖以稱
所蒙可
入内右騏驥使裴絢可特轉一官制
勅具官某曩築蕭關爾預宣力以時促辦工役不愆勞
列之優宜膺厚賞用申舊命加進厥官褒善錄勤惟以
示勸往服朕訓無怠欽承可
入内文思使董舜臣可轉一官制
勅具官某朕考覈羣臣錄其功緒爵禄之賞資以勸能
爾出入禁庭謹恪可尚軍器建局率職有勞宜錫恩章
以示甄奬擢陞厥位其往欽承可
入内西京左藏庫副使黃洙可轉一官制
勅具官某朕考覈羣臣錄其功績爵禄之賞資以勸能
爾材資之優率職有裕軍器建局宣力為多宜錫恩章
以示甄奬擢陞厥位往其懋哉可
入内西京左藏庫副使張禹偁可轉一官制
勅具官某爾秪事皇府閱歲既多宜錫恩章以示甄奬
進官一等其克欽承可
入内右騏驥使朱拱之入内左藏庫副使何訢
可各轉兩官制
勅具官某等爵禄之賞操柄在予念功簡勞人用胥勸
惟爾服職宮省夙著恪恭茶事告成預有勤績宜加甄
奬昭示寵嘉用錫命書擢陞位秩往承無替尚有異恩
可
入内内侍省文思使榮州刺史陳宥可轉一官
制
勅具官某計其歲月察其行能而後進之此有司考績
之政也雖吾宫省之臣耳目所及亦率是法惟爾出入
禁闥勤毖可稱會課以時既應遷格序陞品秩爰錫命
書服往寵榮尚加勵勉可
入内左藏庫副使黃希叟可轉一官制
勅具官某爾秪事宫省勤毖不渝論課有司既應遷格
宜陞班秩以示褒嘉往服恩榮益思懋勉可
入内内殿承制楊軫可轉一官制
勅具官某爾報事内省勤毖可稱褒進以官往其秪服
可
入内内侍省禮賓使及入内内侍省左藏庫副
使胡宗傑等並轉一官制
勅具官某等考績之法以勵庶工褒善錄勤靡間疎遠
矧吾禁省之臣義豈當後惟爾宣勞夙夜勤毖不愆會
課當遷叙進厥位是雖有司之常法非率職勵行其何
以稱此可
入内内侍省左藏庫副使張璪可轉一官制
勅具官某禁省之臣職任親近稽勞叙進時乃舊章惟
爾材資之優濟以勤恪有司會課率職可嘉宜錫恩章
俾陞位秩往其勵勉以對寵恩可
入内左藏庫副使何訢可轉一官制
勅具官某宮闈嗣慶爾父預恩祈以寵章屬於子姓惟
爾出入禁闥勤毖不愆宜錫命書進陞位秩無忘忠孝
乃稱所蒙可
入内西京左藏庫副使劉光祖可轉一官制
勅具官某汝涖職恪勤達於朕聽進官一等以示寵嘉
往服恩章勿替厥志可
入内内侍省内東頭供奉官熙河路走馬承受
公事秦肅之特轉兩官制
勅具官某汝出入戎行以駿奔承命為職廼能審度事
機率先士卒奮身鋒鏑之間决戰取勝誅斬首惡閱級
既多幕府以聞朕用嘉止進官二等以懋汝功服我寵
榮愈加勵勉可
朝請大夫尚書省都事呂昭敏韓祥可轉一官
制
勅具官某等朕命儒臣編次學制成書來上爾與有勞
擢進一官以示甄奬往承茂渥無替恪勤可
手分借職邵淵左安仁廉公謹可轉一官制
勅具官某等爾奉行文書勞勩宜賞進官一等其往欽哉
可
宣政使深州防禦使賈祥可使額上轉行一官
制
勅朕親御翰墨刊定學校之政令命官編次既獻成書
應奉之臣宜膺慶賞具官某持身祗肅涖職恪勤揚歴
既多休有譽處惟兹建局承命不愆宜進厥官昭示嘉
奬往其欽佩益懋厥修可
西京左藏庫副使邢從善可轉一官制
勅具官某惟爾昔應奉常援例祈恩寵進一官以示甄
錄往服朕命無替恪勤可
皇城副使權發遣本路都監新差權發遣保安
軍耿端彦莊宅副使本路第六將孫廣如京副
使本路第六副將梁璋各特與轉兩官係鄜延
路制
勅具官某等朕率惟敉功以固封宇西陲招納爾克有
勞超進厥官以示奬激往加勉勵尚有寵榮可
監成都府上供機王隨可轉一官制
勅具官某織絍之工在成都者汝實總之克勤乃職勞
列可嘉宜進厥官俾乃舊服體予甄奬尚加懋哉可
宣德郎魏當可轉一官制
勅具官某朕重建琳宮修嚴像設爾預供億宜錫恩章
擢進一官往其秪服可
朝請郎集賢殿修撰知荆南軍府董必特轉三
官制
勅具官某朕操八柄以馭羣臣爵賞之施非廸有功未
嘗虚授爾以書殿華貫作帥荆湖經理封疆既克就緒
進官三等以懋爾勞圖稱所蒙尚有顯陟可
通直郎提舉䕫州路常平等事張杲與轉一官
制
勅具官某朕秪遹先猷恢崇學校庶幾道德一風俗同
汝為部使者能糾察異論助朝廷所以訓廸多士之意
朕甚嘉之進官一等為汝寵榮往其欽承益勵治行可
通直郎李亘可轉兩官御批鰥寡孤獨王政所
先條令雖具施行在人溧陽縣分為八室男女
異處各得其所宜在褒勸其知縣特轉兩官候
任滿日與堂除差遣制
勅具官某朕閔鰥寡孤獨之民困窮無告廣建居養所
以安集之有司供億事為之制朕之撫綏斯民亦已勤
矣顧條令雖具而施行在人惟爾究宣德意分治室廬
男女異居各得其所設施之美逹於朕聞不有褒陞何
以示勸進官三等時乃異恩俟其終更别加除擢往服
朕命無替恪勤可
㩁貨務監官朝奉大夫宋康年吳薦朝請郎丁
維買鈔所監官文思副使左厚之奉議郎周中
可各轉一官制
勅具官某等鈔法之行爾實推奉會課饒羡良見恪勤
宜錫寵章擢陞品秩往加勵激務稱所蒙可
承務郎知鄭州管城縣范世修奉議郎通判永
興軍王直臣奉議郎僉書陜州節度判官廳公
事王觀國可各轉一官制
勅具官某某爾等招諭逋逃俾還尺籍效實可尚逹於
朕聞褒進厥官維以示勸往思報稱無替恪勤可
朝奉郎張伯昌宣義郎王萬承議郎徐宅供備
庫副使魏伯成李彭年皇城使京畿提舉保甲
兼提刑劉戒朝奉大夫趙士宇朝奉郎提舉京
畿常平王仲原承議郎孫奎周廷堅奉議郎向
濤宣德郎樓光翟敦仁宣奉郎向滌應安道入内
内侍省供備庫副使黃希叟左藏庫副使王朗
皇城使河東第六將開德府駐劄劉永德可各
轉一官制
勅具官某某爾等預修比輔各廸有功宜錫寵章以示
甄奬進官一等時乃茂恩往其欽承益圖稱塞可
涇原路定戎鹽池提舉措置官夏僊勾管種收
給納劉雄陳開並各轉一官制
勅具官某等鹽池奏課歲額遞增經畫於兹惟爾勞勩
宜推恩典以示褒嘉序進一官往其秪服可
朝請郎知北外都水丞公事葛仲良朝奉郎權
發遣通利軍句仲甫可各轉一官制
勅具官某等營建新壘役不愆期惟爾供億之勞宜加
甄賞用錫寵命擢進厥官務往欽承無替勤恪可
通直郎河北路運判張翬可轉一官制
勅具官某爾以材選往佐漕臺工役造成與有勞勩擢
陞位秩維以勸能往服恩章尚加懋勉可
朝散官同管勾成都府利州陜西等路茶事兼
提舉陜西等路買馬監牧公事廳龐寅孫轉一
官制
勅具官某爾比擢使軺監摧監牧鬻馬三萬差擇惟良
勞列之優宜示甄奬用錫名命寵進厥官往其欽承愈
加勵勉可
知岷州降授左藏庫使威州刺史馮瓘通判岷
州奉議郎石緝岷州都監供備副使魏允中可
各轉一官制
勅具官某等爾效職外邦預吾馬政鬻數登足功緒可
嘉宜進厥官昭示甄奬往加勵勉以稱茂恩可
太常博士單暐可轉兩官兩浙提舉學事路瓘
可轉兩官制
勅具官某等朕親定學校政令付之儒臣俾加編次爾
等俱以文行被選披閱于兹書成叙恩擢陞位秩往服
寵命益懋厥修可
朝散大夫直龍圖閣提舉成都府利州陜西等
路茶事兼陜西等路買馬監牧事孫鼇抃可與
轉一官制
勅具官某惟爾心術疏通濟以勤恪市兹萬馬差擇惟
良稽勞叙恩擢陞品秩體予嘉奬其懋承之可
朝散郎權發遣陜府兩路轉運判官公事孫琦
朝奉郎權知解州宋表微承事郎權通判河中
府李釡可各轉一官制
勅具官某爵禄之柄在予一人褒善錄勤夫豈虚授爾
等協力鹺事各廸有功宜錫恩章俾遷位秩往其秖服
益懋厥修可
宣德郎通判乾寧軍王雲可轉兩官制
勅具官某朕嘗遣使往撫三韓爾以牋筦從行實紀其
事成書來上文理可嘉擢進厥官仍佐軍壘往思勉勵
以稱寵褒可
引進副使雄州防禦使姚古可使額上轉一官制
勅具官某爾統吾虎士修築有勞帥臣以言朕所嘉尚
特遷品秩為爾榮寵往服命書益圖顯效可
右監門衞大將軍仲毊可轉一官制
勅具官某屬籍之親領秩環衞能以勤毖逹於朕聞序
進厥官昭示嘉奬欽承無替乃稱所蒙可
左朝議大夫蹇序辰可轉一官制
勅具官某朕既寳藏宸集加惠史臣例進一官汝其秪
服可
左侍禁方榮可轉一官制
勅具官某爾以緝捕之勤討獲羣寇部使者條上朕用
嘉之擢進厥官往其秪服可
太醫丞直翰林醫官局王舜卿可轉一官制
勅具官某爾諸父周道醫診有勞許以恩章屬於從子
用遷爾秩往其欽承可
太醫丞直翰林醫官局李仲章可轉一官制
勅具官某爾父士爽醫診有勞許以恩章屬於子姓用
遷爾秩往其欽承可
司勳員外郎陳噩可轉一官制
勅具官某閤門彛制既獻成書惟爾久與討論宜有甄
奬進官一等示不弭忘往其懋承益思所稱可
天文官介玉仲孚康永昌可各轉一官制
勅具官某等爾等推測之精考騐不爽宜陞位秩以示
寵嘉往服恩榮益加懋勉可
太史局天文院學生蘇亮可轉兩官制
勅具官某歷書之成爾與秪奉錫兹恩命往其欽承可
醫官潘用中可轉一官制
勅具官某爾服勤醫診藝業惟良調治中宫勞效顯著
宜陞位秩昭示寵嘉往服恩榮務先謹恪可
皇兄右武衞大將軍保州刺史士暕可轉一官
制
勅具官某宗正言爾學問淹通累中優選朕聞而嘉之
召試禁林以觀所藴而程篇來上文理俱通宜進厥官
俾為屬籍之勸可
右監門衞大將軍仲侃仲維可各轉一官制
勅具官某等爾父宗諤受命仁廟敦諭英祖趣定儲極
載在信史朕心不忘宜錫恩章以寵厥後擢陞位秩其
往欽承可
兩朝佑聖太夫人姪孫左侍禁閤門看班秪候
張世昌可轉一官制
勅具官某朕追懷恭懿褒錄近親進爾一官錫兹名命
往其欽佩務稱寵榮可
郭獻卿男莊宅副使縝可轉兩官制
勅具官爾父國之婣戚奄其淪亡遺奏祈恩以為爾寵
朕用閔惻進爾官榮圖稱所蒙無忘忠孝可
承議郎試戶部尚書劉逵翰林學士朝散郎知
制誥張康國朝散郎試尚書禮部侍郎王能甫
朝奉大夫試尚書工部侍郎管師仁可各轉一
官制
勅朕集神考詔札既藏之顯謨與詩書並傳垂訓萬世
爰推慶典以惠史臣具官某等學問文章時望所屬雍
容邇列載筆汗青宸集備成嘗預典領用加甄奬序進
厥官往其欽承無或謙避可
右武衞大將軍吉州防禦使世設可轉一官制
勅朕於羣臣之有功者雖遠不忘錄其世類矧宗室近
親恩紀宜厚者乎具官某爾父從古受命仁廟敦諭英
祖趣定儲極朕所追懷用錫爾祉大邦禦侮擢正使名
服兹寵榮務先謹恪可
知開德府顯謨閣直學士朝奉大夫李孝夀可
轉一官制
勅侍從之臣服采於外有勞當錄朕豈弭忘具官某材
術之優歴踐煩劇比修北輔供億不愆宜錫恩章褒進
厥序體兹異數尚加勉哉可
翰林學士鄭居中可轉兩官制
勅朕親御翰墨刊定學校之政令科條纖悉取成於心
編次之臣以書來上爰推慶賞褒叙其勞具官某氣節
端方才猷閎廓文章學問望實顯隆雍容禁林久兹典
領宜膺寵命擢進品階往體眷知無忘欽佩可
禮部侍郎劉正夫可轉兩官制
勅朕親御翰墨刊定學校之政令科條纖悉取成於心
編次之臣以書來上特推慶賞時乃茂恩具官某服在
儀曹與兹典領例陞位秩朕不汝遺往其欽承無忘稱
塞可
起居舍人蔡薿可轉兩官制
勅具官某朕親御翰墨刊定學校之政令命官編次既
獻成書在局之臣宜均慶賞惟爾學術詞采嘗冠諸儒
論議純明業履維稱服在右史與兹討論擢進厥官以
示甄奬往其欽佩益懋厥修可
左藏庫副使楚沙木可轉一官制
勅具官某爾躬冒矢石以有戰多幕府奏功按級序賞
進官一等於爾為榮可
西京左藏庫副使王偉可轉一官制
勅具官某爾所進醜虜以克有功閱級叙恩昭示嘉奬
服兹名命尚加勉旃可
西綾錦副使兼翰林醫官副使蓋演醫官副使
盧德誠翰林醫官賜緋丁銳翰林醫學李師老
可各轉一官制
勅具官某等爾等秪事衞府醫診有勞宜錫恩章昭示
嘉奬進官一等其克欽承可
供備庫使李庠可轉一官制
勅具官某惟爾率職不愆宜有甄奬用錫名命寵進厥
官往務欽承勿替勤恪可
翰林學士鄧洵仁可轉一官制
勅大禮彛制閤門定儀比命有司特加編次稽其功緒
宜錫恩章具官某操履端方問學純粹文章論議夙有
顯名兩獻成書條理該盡擢陞品秩以示寵嘉往服邦
榮益思報稱可
宣德郎尚書膳部員外郎王澤通直郎尚書職
方員外郎李康彦可各轉一官制
勅具官某等樞筦修書既成來上爾等夙以推擇久與
討論宜進厥官昭示寵奬往其欽佩務稱恩榮可
朝奉郎大司成兼侍講薛昂可轉一官制
勅夏人入貢邦有常儀命官刊修以垂永制成書來上
功緒可嘉具官某學問文辭朕所眷任資其詳定條列
該明宜錫恩章昭示寵奬進官一等往惟欽承可
右藏庫副使柴定官可轉一官制
勅具官某數級塞下爾預有功宜進厥官以勵忠勇錫
兹名命其克欽承可
文思副使馮鐸可轉一官制
勅具官某爾父與修貢儀例有褒賞移恩子姓朕所嘉
從進爾一官往其秪服可
奉議郎歐陽大椿可轉一官制
勅具官某惟爾弗徇請謁舉發其私吏守若兹氣節可
尚擢陞官次副以優恩今命近官特加審察體予甄奬
往其懋承可
閤門秪候劉敷可職上轉劉婕妤弟劉牧劉敏
可轉一官制
勅具官某等宫闈嗣慶恩及外官爾等俱以恪勤之資
列於戚里與兹寵典兄弟聯榮或擢進職名或序遷品
秩往其欽佩務稱所蒙可
左藏庫副使蘭日政可轉一官制
勅具官某爾服職有勞逹於朕聽宜加褒陟示不弭忘
序進一官往承無斁可
太醫丞趙宗元翰材醫官趙嗣先可轉一官制
勅具官某等軍器建局爾與有勞擢進厥官以示甄奬
往秪乃服無替恪勤可
醫官熊希賢可轉一官制
勅具官某惟爾醫診之良克有勞效宜優常格序進厥
官往務欽承無替勤恪可
醫官王舜康張節可各轉一官制
勅具官某等爾父醫診有勞移恩子姓宜遷爾秩錫以
命書往服恩榮益勤世業可
醫官卓遵國可轉一官制
勅具官某惟爾醫診之良克有勞效宜遷位秩以示寵
嘉往服命書益勤厥藝可
軍器庫使兼醫官使卓遵國醫官使王處厚軍
器庫副使兼醫官副使張希房蓋演高明之西
綾錦副使兼醫官副使趙廣文醫官副使張漸
王舜民太醫丞直醫官劉景溫太醫丞張永醫
官任元善可各轉一官制
勅具官某等朕荷天之休後星嗣慶爾等或與秪奉之
賞或膺回授之恩均被寵命序陞品秩往精厥藝務稱
邦榮可
太史局丞袁惟幾可轉一官制
勅具官某新歷成書爾與推測特蠲常格寵進厥官往
承朕恩務先恪守可
醫官國士英男之實醫官張倚男節可各轉一
官制
勅具官某等爾父秪事有勞宜膺慶賞許其回授時乃
異恩兹錫命書序進爾秩往精世業以稱所蒙可
㩁易副使兼翰林醫官副使潘先之可特轉一
官制
勅具官某爾以方劑之勤奉事王府閱歲已久宜錫恩
章擢進厥官往其秪服可
醫官卓遵國可轉一官制
勅具官某爾父以醫診之良勞列可奬移恩子姓進爾
官榮其往欽承益勤世業可
東頭供奉官劉選可轉一官制
勅具官某爾出入行陣驍勇有聞稽其戰多宜有優賞
進官三等昭示寵嘉圖稱所蒙無忘忠義可
崇班張璠與轉兩官東頭供奉官張璪與轉一
官制
勅具官某等爾等奮武疆埸克有戰多幕府以聞朕所
嘉尚賜遷品秩以勵遠臣往復新恩益思報稱可
東頭供奉官王世益衞采各轉一官制
勅具官某爾等奮武疆埸克有戰多幕府以聞肆遷品
秩以勵遠臣往服新恩益思報稱可
三班奉職王從善左班殿直李弼各轉一官制
勅具官某等宫闥崇封恩加外屬以名來上朕所嘉從
往服寵榮勿忘勤毖可
左藏庫副使尹正供備庫副使兼通事舍人潘
珝可轉一官制
勅具官某等宸閤定儀成書來上爾等與有勞勩宜錫
恩章序進厥官往承無斁可
醫官王處厚可轉一官制
勅具官某爾弟師厚宣醫有勞宜錫恩章迺以回授用
進爾秩往其欽承可
右侍禁藺泰舒世亮右班殿直陳絳可各轉一
官制
勅具官某等宫闈嗣慶爾等俱以秪奉之勞與陞品秩
服兹寵命無替恪勤可
降授内殿承制李青鋼可轉一官制
勅具官某爾統率所部擊賊有功宜進厥官以示甄奬
往服寵命尚加勉哉可
朝奉郎劉辟疆可轉一官制
勅具官某爾曩奉使軺往按保伍服勤職業克有事勞
抗言祈恩朕命甄錄進官一等於爾為榮可
大理寺捉事使臣朱渙可轉一官制
勅具官某惟爾緝捕之勞宜膺賞典進官一等往務欽
承可
西頭供奉官張彦廓可轉一官制
勅具官某祈事宗藩恪勤不懈兹以恩數秪進爾官用
錫恩章往其秪服可
内殿崇班劉宗彦可轉一官制
勅具官某惟爾營繕之勤宜有甄奬進官一等往服恩
章可
承議郎張勔東頭供奉官辛宗可各轉一官制
勅具官某等朕建外宗正於洛師今措置就緒宗子肅
戢雖朝廷教養之備爾預有勞序進厥官以示甄奬尚
加勉哉可
蕃官皇城副使葉吉特可贈三品制
勅具官某爾郊職邊郵沒於王事忠義之節有惻朕心
優錫愍書以慰窀穸尚其不昧亦克歆承可
内崇班閤門秪候殿中省尚贊奉御劉安國可
轉一官制
勅具官某爾擢在御府勤毖不愆逮兹終更法有褒賞
用錫名命叙進厥官往服朕恩愈加勵勉可
東頭供奉官默特博與轉一官制
勅具官某爾以驍勇之資遇敵决勝斬馘既多兵無亡
失進官一等以示寵嘉往服恩章愈加激勵可
