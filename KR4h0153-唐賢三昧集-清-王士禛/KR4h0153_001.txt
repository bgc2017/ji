唐賢三昧集卷上
刑部尚書王士禎編
王維
贈劉藍田
籬間犬迎吠出屋候荆扉歲晏輸井稅山村人夜歸晩
田始家食餘布成我衣詎肯無公事煩君問是非
贈祖三詠
蠨蛸挂虛牖蟋蟀鳴前除歲晏凉風至君子復何如高
館閴無人離居不可道閒門寂巳閉落日照秋草雖有
近音信千里阻河關中復客汝潁去年歸舊山結交二
十載不得一日展貧病子既深契闊余不淺仲秋雖未
歸暮秋以為期良會詎幾日終日長相思
戲贈張五弟諲
吾弟東山時心尚一何遠日高猶自卧鐘動始能飯領
上髮未梳牀頭書不卷清川興悠悠空林對偃蹇青苔
石上淨細草松下軟窗外鳥聲閒階前虎心善徒然萬
象多澹爾太虛緬一知與物平自顧為人淺對君忽自
得浮念不煩遣
奉寄韋太守陟
荒城自蕭索萬里山河空天高秋日迥嘹唳聞歸鴻寒
塘映衰草高館落疎桐臨此歲方晏顧景詠悲翁故人
不可見寂寞平陵東
和使君五郎西樓望遠思歸
高樓望所思極目情未畢枕上身十里窗中窺萬室悠
悠長路人曖曖遠郊日惆悵極浦外迢遞孤烟出能賦
屬上才思歸同下秩故鄉不可見雲水空如一
送魏郡李太守赴任
與君伯氏别又欲與君離君行無幾日當復隔山陂蒼
茫秦川盡日落桃林塞獨樹臨關門黃河向天外前經
洛陽陌宛洛故人稀故人離别盡淇上轉驂騑企予悲
送遠惆悵雎陽路古木官渡平秋城鄴宫故想君行縣
日其出從如雲遥思魏公子復憶李將軍
送宇文太守赴宣城
寥落雲外山迢遥舟中賞鐃吹發西江秋空多清響地
迥古城蕪月明寒潮廣時賽敬亭神復解罟師網何處
寄相思南風吹五兩
送别
下馬飲君酒問君何所之君言不得意歸卧南山陲但
去莫復問白雲無盡時
濟州送祖三
相逢方一笑相送還成泣祖帳已傷離荒城復愁入天
寒遠山淨日暮長河急解纜君巳遥望君猶佇立
送綦母潛落第還鄉
聖代無隠者英靈盡來歸遂令東山客不得顧采薇既
至君門遠孰云吾道非江淮度寒食京洛縫春衣置酒
臨長道同心與我違行當逢桂棹未幾拂荆扉遠樹帶
行客孤城當落暉吾謀適不用勿謂知音稀
别弟縉後登青龍寺望藍田山
陌上新别離蒼茫四郊晦登高不見君故山復雲外遠
樹蔽行人長天隠秋塞心悲宦遊子何處飛征蓋
藍田山石門精舍
落日山水好漾舟信歸風探竒不覺遠因以緣源窮遥
愛雲木秀初疑路不同安知清流轉偶與前山通捨舟
理輕策果然愜所適老僧四五人逍遥蔭松栢朝梵林
未曙夜禪山更寂道心及牧童世事問樵客暝宿長林
下焚香卧瑶席澗芳襲人衣山月映石壁再尋畏迷誤
明發更登歷笑謝桃源人花紅復來覿
青谿
言入黃花川每逐青谿水隨山將萬轉趣途無百里聲
喧亂石中色靜深松裏漾漾汎菱荇澄澄映葭葦我心
素巳閒清川澹如此請留盤石上垂釣將巳矣
崔濮陽兄季重前山興
秋色有佳興况君池上閒悠悠西林下自識門前山千
里横黛色數峰出雲間嵯峨對秦國合沓藏荆關殘雨
斜日照夕嵐飛鳥還故人今尚爾歎息此頽顏
丁㝢田家有贈
君心尚棲隠久欲傍歸路在朝每為言解印果成趣晨
雞鳴鄰里羣動從所務農夫行餉田閨妾起縫素開軒
御衣服散帙理章句時吟招隠詩或製閒居賦新晴望
郊郭日映桑榆暮陰盡小苑城微明渭川樹揆予宅閭
井幽賞何由屢道存終不忘迹異難相遇此時惜離别
再來芳菲度
渭川田家
斜陽照墟落窮巷牛羊歸野老念牧童倚杖候荆扉雉
雊麥苗秀蠶眠桑葉稀田夫荷鋤至相見語依依即此
羨閒逸悵然吟式微
春中田園作
屋上春鳩鳴村邊杏花白持斧伐遠揚荷鋤覘泉脈歸
燕識故巢舊人看新歷臨觴忽不御惆悵遠行客
過李揖宅
閒門秋草色終日無車馬客來深巷中犬吠寒林下散
髮時未簪道書行尚把與我同心人樂道安貧者一罷
宜城酌還歸洛陽社
宿鄭州
朝與周人辭暮投鄭人宿他鄉絶儔侣孤客親僮僕宛
洛望不見秋霖晦平陸田父草際歸村童雨中牧主人
東臯上時稼遶茆屋蟲思機杼悲雀喧禾黍熟明當渡
京水昨晩猶金谷此去欲何言窮邊徇微祿
西施詠
豔色天下重西施寧久微朝為越谿女暮作吳宫妃賤
日豈殊衆貴來方悟稀邀人傅香粉不自著羅衣君寵
益嬌態君憐無是非當時浣紗伴莫得同車歸持謝(紀事)
(作寄言)鄰家子效顰安可希
夷門歌
七雄雄雌猶未分攻城殺將何紛紛秦兵益圍邯鄲急
魏王不救平原君公子為嬴停駟馬執轡愈恭意愈下
亥為屠肆鼓刀人嬴乃夷門抱關者非但慷慨獻竒謀
意氣兼將身命酬向風刎頸送公子七十老翁何所求
隴頭吟
長城少年游俠客夜上戍樓看太白隴頭明月迥臨關
隴上行人夜吹笛關西老將不勝愁駐馬聽之雙淚流
身經大小百餘戰麾下偏禆萬戶侯蘇武纔為典屬國
節旄空盡海西頭
老將行
少年十五二十時步行奪取胡馬騎射殺陰山白額虎
肯數鄴下黃鬚兒一身轉戰三千里一劍曾當百萬師
漢兵奮迅如霹靂虜騎崩騰畏蒺藜衞青不敗由天幸
李廣無功緣數竒自從棄置便衰朽世事蹉跎成白首
昔時飛雀無全目今日垂楊生左肘路傍時賣故侯瓜
門前學種先生柳蒼茫古木連窮巷寥落寒山對虛牖
誓令疏勒出飛泉不似潁川空使酒賀蘭山下陣如雲
羽檄交馳日夕聞節使三河募年少詔書五道出將軍
試拂鐵衣如雪色聊持寶劍動星文願得燕弓射天將
恥令越甲鳴吾君莫言舊日雲中守猶堪一戰立功勲
桃源行
漁舟逐水愛山深兩岸桃花夾去津坐看紅樹不知遠
行盡青谿不見人山口潛行始隈隩山開曠望旋平陸
遥看一處攢雲樹近入千家散花竹樵客初傳漢姓名
居人未改秦衣服居人共住武陵源還從物外起田園
月明松下房櫳靜日出雲中雞犬喧驚聞俗客爭來集
競引還家問都邑平明閭巷掃花開薄暮漁樵乘水入
初因避地去人間及至成仙遂不還峽裏誰知有人事
世中遥望空雲山不疑靈境難聞見塵心未盡思鄉縣
出洞無論隔山水辭家終擬長游衍自謂經過舊不迷
安知峰壑今來變當時只記入山深青谿幾曲到雲林
春來遍是桃花水不辨仙源何處尋
故人張諲工詩善易卜兼能丹青草隸頃以詩見
贈聊獲酬之
不逐城東遊俠兒隠囊紗帽坐彈棋蜀中夫子時開卦
洛下書生解詠詩藥欄花逕衡門裏時復據梧聊隠几
屏風誤點惑孫郎團扇草書輕内史故園高枕度三春
永日垂帷絶四鄰自惜蔡邕今巳老更將書籍與何人
輞川閒居贈裴秀才迪
寒山轉蒼翠秋水日潺湲倚杖柴門外臨風聽暮蟬渡
頭餘落日墟里上孤烟復值接輿醉狂歌五柳前
寄荆州張丞相
所思竟何在悵望深荆門舉世無相識終身思舊恩方
將與農圃藝植老丘園目盡南無鴈何由寄一言
冬晩對雪憶胡居士家
寒更傳曉箭清鏡覽衰顔隔牖風驚竹開門雪滿山灑
空深巷靜積素廣庭閒借問袁安舍翛然尚閉關
酬虞部蘇員外過藍田别業不見留之作
貧居依谷口喬木帶荒村石路枉迴駕山家誰候門漁
舟膠凍浦獵火燒寒原唯有白雲外疎鐘聞夜猿
酬張少府
晩年唯好靜萬事不關心自顧無長策空知返舊林松
風吹解帶山月照彈琴君問窮通理漁歌入浦深
送丘為落第歸江東
憐君不得意况復柳條春為客黃金盡還家白髮新五
湖三畝宅萬里一歸人知禰不能薦羞稱獻納臣
送李判官赴江東
聞道皇華使方隨皂蓋臣封章通左語冠冕化文身樹
色分揚子潮聲滿富春遥知辨璧吏恩到泣珠人
送岐州源長史歸
握手一相送心悲安可論秋風正蕭索客散孟嘗門故
驛通槐里長亭下槿原征西舊旌節從此向河源
同崔興宗送衡嶽瑗公南歸
言從石菌閣新下穆陵關獨向池陽去白雲留故山綻
衣秋日裏洗鉢古松間一施傳心法唯將戒定還
送丘為往唐州
宛洛有風塵君行多苦辛四愁連漢水百口寄隨人槐
色陰清晝楊花惹暮春朝端肯相送天子繡衣臣
送元中丞轉運江淮
薄稅歸天府輕徭賴使臣歡霑賜帛老恩及卷綃人去
問珠官俗來經石&KR0917;春東南御亭上莫使有風塵
送崔九興宗遊蜀
送君從此去轉覺故人稀徒御猶迴首田園方掩扉出
門當旅食中路授寒衣江漢風流地遊人何歲歸
送平澹然判官
不識陽關路新從定遠侯黃雲斷春色畫角起邊愁瀚
海經年到交河出塞流須令外國使知飲月氏頭
送劉司直赴安西
絶域陽關道胡沙與塞塵三春時有鴈萬里少行人苜
蓿隨天馬葡萄逐漢臣當令外國懼不敢覓和親
送方城韋明府
遥思葭菼際寥落楚人行高鳥長淮水平蕪故郢城使
車聽雉乳縣鼓應雞鳴若見州從事無嫌手板迎
送梓州李使君
萬壑樹參天千山響杜鵑山中一夜雨樹杪百重泉漢
女輸橦布巴人訟芋田文翁翻教授不敢倚先賢
送張五諲歸宣城
五湖千萬里况復五湖西漁浦南陵郭人家春穀谿欲
歸江淼淼未到草萋萋憶想蘭陵鎮可宜猿夜啼
送人南歸
萬里春應盡三江鴈亦稀連天漢水廣孤客郢城歸鄖
國稻苗秀楚人菰米肥懸知倚門望遥識老萊衣
送賀遂員外外甥
南國有歸舟荆門泝上流蒼茫葭菼外雲水與昭丘檣
帶城烏去江連暮雨愁猿聲不可聽莫待楚山秋
送楊長史赴果州
褎斜不容幰之子去何之鳥道一千里猿聲十二時官
橋祭酒客山木女郎祠别後同明月君應聽子規
送邢桂州
鐃吹喧京口風波下洞庭赭圻將赤岸擊汰復揚舲日
落江湖白潮來天地青明珠歸合浦應逐使臣星
送孟六歸襄陽
杜門不復出久與世情疎以此為長策勸君歸舊廬醉
歌田舍酒笑讀古人書好是一生事無勞獻子虛
登裴秀才迪小臺
端居不出戶滿目望雲山落日鳥邊下秋原人外閒遥
知遠林際不見此簷間好客多乘月應門莫上關
過香積寺
不知香積寺數里入雲峰古木無人逕深山何處鐘泉
聲咽危石日色冷青松薄暮空潭曲安禪制毒龍
過感化寺曇興上人山院
暮持笻竹杖相待虎谿頭催客聞山響歸房逐水流野
花叢發好谷鳥一聲幽夜坐空林寂松風直似秋
登辨覺寺
竹逕從初地蓮峰出化城窗中三楚盡林上九江平軟
草乘趺坐長松響梵聲空居法雲外觀世得無生
喜祖三至留宿
門前洛陽客下馬拂征衣不枉故人駕平生多掩扉行
人返深巷積雪帶餘暉早歲同袍者高車何處歸
山居秋暝
空山新雨後天氣晩來秋明月松間照清泉石上流竹
喧歸浣女蓮動下漁舟隨意春芳歇王孫自可留
終南别業
中歲頗好道晚家南山陲興來每獨往勝事空自知行
到水窮處坐看雲起時偶然值林叟談笑無還期
歸嵩山作
清川帶長薄車馬去閒閒流水如有意暮禽相與還荒
城臨古渡落日滿秋山迢遞嵩高下歸來且閉關
歸輞川作
谷口疎鐘動漁樵稍欲稀悠然遠山暮獨向白雲歸菱
蔓弱難定楊花輕易飛東臯春草色惆悵掩柴扉
終南山
太乙近天都連山到海隅白雲迴望合青靄入看無分
野中峰變陰晴衆壑殊欲投人處宿隔水問樵夫
觀獵
風勁角弓鳴將軍獵渭城草枯鷹眼疾雪盡馬蹄輕忽
過新豐市還歸細柳營迴看射鵰處千里暮雲平
漢江臨汎
楚塞三湘接荆門九派通江流天地外山色有無中郡
邑浮前浦波瀾動遠空襄陽好風日留醉與山公
登河北城樓作
井邑傳巖上客亭雲霧間高城眺落日極浦映蒼山岸
火孤舟宿漁家夕鳥還寂寥天地暮心與廣川閒
使至塞上
單車欲問邊屬國過居延征蓬出漢塞歸鴈入胡天大
漠孤烟直長河落日圓蕭關逢候吏都護在燕然
秋夜獨坐
獨坐悲雙鬢空堂欲二更雨中山果落燈下草蟲鳴白
髮終難變黃金不可成欲知除老病唯有學無生
奉和聖製從蓬萊向興慶閣道中留春雨中春望
之作應制
渭水自縈秦塞曲黃山蒨遶漢宫斜鑾輿迥出仙門柳
閣道迴看上苑花雲裏帝城雙鳳闕雨中春樹萬人家
為乘陽氣行時令不是宸遊翫物華
敕賜百官櫻桃
芙蓉闕下會千官紫禁朱櫻出上闌纔是寢園春薦後
非關御苑鳥銜殘歸鞍競帶青絲籠中使頻傾赤玉盤
飽食不須愁内熱大官還有蔗漿寒
敇借岐王九成宫避暑應教
帝子遠辭丹鳳闕天書遥借翠微宫隔窗雲霧生衣上
卷幔山泉入鏡中林下水聲喧語笑巖間樹色隠房櫳
仙家未必能勝此何事吹笙向碧空
和太常韋主簿五郎温湯寓目之作
漢主離宫接露臺秦川一半夕陽開青山盡是朱旗繞
碧澗翻從玉殿來新豐樹裏行人度小苑城邊獵騎迴
聞道甘泉能獻賦懸知獨有子雲才
酬郭給事
洞門高閣靄餘輝桃李陰陰柳絮飛禁裏疎鐘官舍晚
省中啼鳥吏人稀晨摇玉珮趨金殿夕奉天書拜瑣闈
強欲從君無那老將因卧病解朝衣
出塞作
居延城外獵天驕白草連山野火燒暮雲空磧時驅馬
秋日平原好射鵰護羌校尉朝乘障破虜將軍夜渡遼
玉靶角弓朱勒馬漢家將賜霍嫖姚
送楊少府貶郴州
明到衡山與洞庭若為秋月聽猿聲愁看北渚三湘遠
惡說南風五兩輕青草瘴時過夏口白頭浪裏出湓城
長沙不久留才子賈誼何須弔屈平
過乘如禪師蕭居士嵩丘蘭若
無著天親弟與兄嵩丘蘭若一峰晴食隨鳴磬巢烏下
行踏空林落葉聲逬水定侵香案濕雨花應共石牀平
深洞長松何所有儼然天竺古先生
春日與裴迪過新昌里訪吕逸人不遇
桃源一向絶風塵柳市南頭訪隠淪到門不敢題凡鳥
看竹何須問主人城上青山如屋裏東家流水入西鄰
閉戶著書多歲月種松皆作老龍鱗
酌酒與裴迪
酌酒與君君自寬人情翻覆似波瀾白首相知猶按劍
朱門先達笑彈冠草色全經細雨濕花枝欲動春風寒
世事浮雲何足問不如高卧且加餐
積雨輞川莊作
積雨空林烟火遲蒸藜炊黍餉東菑漠漠水田飛白鷺
隂隂夏木囀黃鸝山中習靜觀朝槿松下清齋折露葵
野老與人爭席罷海鷗何事更相疑
送秘書晁監還日本
積水不可極安知滄海東九州何處所萬里若乘空向
國唯看日歸帆但信風鼇身映天黑魚眼射波紅鄉樹
扶桑外主人孤島中别離方異域音信若為通
送李太守赴上洛
商山包楚鄧積翠靄沈沈驛路飛泉灑關門落照深野
花開古戍行客響空林板屋春多雨山城晝易陰丹泉
通虢略白羽抵荆岑若見西山爽應知黃綺心
曉行巴峽
際曉投巴峽餘春憶帝京晴江一女浣朝日衆禽鳴水
國舟中市山橋樹杪行登高萬井出眺迥二流明人作
殊方語鶯為故國聲賴多山水趣稍解别離情
息夫人
莫以今時寵能忘舊日恩看花滿眼淚不共楚王言
班婕妤
宫殿生秋草君王恩幸疎那堪聞鳳吹門外度金輿
輞川集
孟城坳
新家孟城口古木餘衰柳來者復為誰空悲昔人有
華子岡
飛鳥去不窮連山復秋色上下華子岡惆悵情何極
斤竹嶺
檀欒映空曲青翠漾漣漪暗入商山路樵人不可知
鹿柴
空山不見人但聞人語響返景入深林復照青苔上
木蘭柴
秋山斂餘照飛鳥逐前侣彩翠時分明夕嵐無處所
文杏館
文杏裁為梁香茅結為宇不知棟裏雲去作人間雨
宫槐陌
仄逕蔭宫槐幽陰多綠苔譍門但迎掃畏有山僧來
南垞
輕舟南垞去北垞淼難即隔浦望人家遥遥不相識
欹湖
吹簫凌極浦日暮送夫君湖上一迴首青山卷白雲
欒家瀨
颯颯秋雨中淺淺石溜瀉跳波自相濺白鷺驚復下
白石灘
清淺白石灘綠蒲向堪把家住水東西浣紗明月下
北垞
北垞湖水北雜樹映朱欄逶迤南川水明滅青林端
竹里館
獨坐幽篁裏彈琴復長嘯深林人不知明月來相照
辛夷塢
木末芙蓉花山中發紅萼澗戶寂無人紛紛開且落
漆園
古人非傲吏自闕經世務偶寄一微官婆娑數株樹
皇甫嶽雲谿雜題
鳥鳴磵
人閒桂花落夜靜春山空月出驚山鳥時鳴春澗中
鸕鷀堰
乍向紅蓮没復出青蒲颺獨立何䙰褷銜魚古查上
上平田
朝耕上平田暮耕上平田借問問津者寧知沮溺賢
萍池
春池深且廣會待輕舟迴靡靡綠萍合垂楊掃復開
答裴迪輞口遇雨憶終南山之作
淼淼寒流廣蒼蒼秋雨晦君問終南山心知白雲外
送别
山中相送罷日暮掩柴扉春草年年綠王孫歸不歸
臨高臺送黎拾遺
相送臨高臺川原杳何極日暮飛鳥還行人去不息
崔九弟欲往南山馬上口號與别
城隅一分手幾日還相見山中有桂花莫待花如霰
雜詩二首
家住孟津河門對孟津口常有江南船寄書家中否
君自故鄉來應知故鄉事來日綺窗前寒梅著花未
相思
紅豆生南國秋來發幾枝願君多采擷此物最相思
哭孟浩然
故人不可見漢水日東流借問襄陽老江山空蔡州
少年行
新豐美酒斗十千咸陽遊俠多少年相逢意氣為君飲
繫馬高樓垂柳邊
一身能擘兩雕弧虜騎千重只似無偏坐金鞍調白羽
紛紛射殺五單于
九月九日憶山東兄弟
獨在異鄉為異客每逢佳節倍思親遥知兄弟登高處
遍插茱萸少一人
送元二使安西
渭城朝雨裛輕塵客舍青青柳色新勸君更盡一杯酒
西出陽關無故人
送韋評事
欲逐將軍取右賢沙場走馬向居延遥知漢使蕭關外
愁見孤城落日邊
送沈子歸江東
楊柳渡頭行客稀罟師盪槳向臨圻唯有相思似春色
江南江北送君歸
寒食汜上作
廣武城邊逢暮春汶陽歸客淚沾巾落花寂寂啼山鳥
楊柳青青渡水人
王縉
同王昌齡裴迪遊青龍寺曇璧上人兄院集和兄
維
林中空寂舍階下終南山高卧一牀地迴看六合間浮
雲幾處滅飛鳥何時還問義天人接無心世界閒誰知
大隠者兄弟自追攀
别輞川别業
山月曉仍在林風凉不絶殷勤如有情惆悵令人别
裴迪
孟城坳
結廬古城下時登古城上古城非疇昔今人自來往
華子岡
落日松風起還家草露晞雲光侵履跡山翠拂人衣
斤竹嶺
明流紆且直綠篠密復深一逕通山路行歌望舊岑
鹿柴
日夕見寒山便為獨往客不知深林事但有麏慶跡
木蘭柴
蒼蒼落日時鳥聲亂谿水緣谿路轉深幽興何時已
茱萸沜
飄香亂椒桂布葉間檀欒雲日雖迥照森沈猶自寒
宫槐陌
門前宫槐陌是向欹湖道秋來山雨多落葉無人掃
南垞
孤舟信一泊南垞湖水岸落日下崦嵫清波殊淼漫
金屑泉
縈渟澹不流金碧如可拾迎晨含素華獨往事朝汲
白石灘
跂石復臨水弄波情未極日下川上寒浮雲淡無色
辛夷塢
綠堤春草合王孫自留翫况有辛夷花色與芙蓉亂
輞口遇雨憶終南山因獻王維
積雨晦空曲平沙滅浮彩輞水去悠悠南山復何在
崔九欲往南山馬上口號與别
歸山深淺去須盡丘壑美莫學武陵人暫遊桃源裏
崔興宗
同王右丞送瑗公南歸
行苦神亦秀泠然谿上松銅瓶與竹杖來自祝融峰常
願入靈嶽藏經訪遺蹤南歸見長老且為說心胸
留别王維
駐馬欲分襟清寒御溝上前山景氣佳獨往還惆悵
儲光羲
泛茅山東谿
清晨登仙峰峰遠行未極江海霽初景草木含新色而
我任天和此時聊動息望鄉白雲裏發棹清谿側松栢
生深山無心自貞直
游茅山
平生非作者望古懷清芬心以道為際行將時不羣兹
山在人境靈貺久傳聞遠勢一峰出近形千嶂分冬春
有茂草朝暮多鮮雲此去亦何極但言西日曛
昔賢居柱下今我去人間良以直心曠兼之外視閒垂
綸非釣國好學異希顏落日登高嶼悠然望遠山谿流
碧水去雲帶清陰還想見中林士巖扉長不關
名嶽徵仙事清都訪道書山門入松栢天路涵空虛南
極見朝采西潭聞夜漁遠心尚雲宿浪跡出林居為己
存實際忘形同化初此行良巳矣不樂復何如
夜到洛口入黃河
河洲多青草朝暮增客愁客愁惜朝暮枉渚暫停舟中
宵大川靜解纜逐歸流浦漵既清曠沿洄非阻脩登艫
望落月擊汰悲新秋倘遇乘槎客永言星漢遊
泊舟貽潘少府
行子苦風潮維舟未能發宵分卷前幔卧視清秋月四
澤葭葦深中洲煙火絶蒼蒼水霧起落落疎星没所遇
盡漁商與言多楚越其如念極浦又以思明哲常若千
里餘況之異鄉别
終南幽居獻蘇侍郎
中歲尚微道始知將谷神抗策還南山水木自相親深
林開一道青嶂成四鄰平明去采薇日入行刈薪雲歸
萬壑暗雪罷千巗春始看玄鳥來巳見瑶華新寄言搴
芳者無乃後時人
酬綦毋校書夢邪溪見贈之作
校文在仙掖每有滄洲心况以北窗下夢遊清溪陰春
看湖水漫夜入迴塘深往往纜垂葛出舟望前林山人
松下飯釣客蘆中吟小隠何足貴長年固可尋還車首
東道惠言若黃金以我采薇意傳之天姥岑
登戲馬臺作
君不見宋公杖鉞誅燕後英雄踴躍爭趨走小會衣冠
吕梁壑大徵甲卒碻磝口天開神武樹元勲九日茱萸
饗六軍泛泛樓船遊極浦搖搖歌吹動浮雲居人滿目
市朝變霸業猶存齊楚甸泗水南浮桐栢川沂山北走
瑯琊縣滄海沈沈晨霧開彭城烈烈秋風來少年自言
未得意日暮蕭條登古臺
霽後貽馬十二巽
高天風雨散清氣在園林况我夜初靜當軒鳴綠琴雲
開北堂月庭滿南山陰不見長裾者空歌遊子吟
題陸山人樓
暮聲雜初雁夜色涵早秋獨見海中月照君池上樓山
雲拂高棟天漢入雲流不惜朝光滿其如千里遊
寒夜江口泊舟
寒潮信未起出浦纜孤舟一夜苦風浪自然增旅愁吳
山遲海月楚火照江流欲有知音者異鄉誰可求
尋徐山人遇馬舍人
泊舟伊川右正見野人歸日暮春山綠我心清且微巗
聲風雨度水氣雲霞飛復有金門客來參蘿薜衣
寄孫山人
新林二月孤舟還水滿清江花滿山借問故園隠君子
時時來往在人間
丘為
尋西山隠者不遇
絶頂一茅茨直上三十里扣關無僮僕窺室唯案几若
非巾柴車應是釣秋水差池不相見黽俛空仰止草色
新雨中松聲晩窗裏及兹契幽絶自足蕩心耳雖無賓
主意頗得清淨理興盡方下山何必待之子
題農舍
東風何時至巳綠湖上山湖上春既早田家日不閒溝
塍流水處耒耜平蕪間薄暮飯牛罷歸來還閉關
留别王維
歸鞍白雲外繚繞出前山今日又明日自知心不閒親
勞簪組送欲趁鶯花還一步一回首遲遲向近關
左掖梨花
冷艷全欺雪餘香乍入衣春風且莫定吹向玉階飛
祖詠
歸汝墳山莊留别盧象
淹留歲將晏久廢南山期舊業不見棄還山從此辭漚
麻入南澗刈麥向東菑對酒雞黍熟閉門風雪時非君
一延首誰慰遥相思
夕次圃田店
前路入鄭郊尚經百餘里馬煩時欲歇客歸程未巳落
日桑柘陰遥村烟火起西還不遑宿中夜渡涇水
田家即事
舊居東皋上左右俯荒村樵路前傍嶺田家遥對門歡
娛始披拂愜意在郊原餘霽蕩川霧新秋仍晝昏攀條
憩林麓引水開泉源稼穡豈云倦桑麻今正繁方求靜
者賞偶與潛夫論雞黍何必具吾心知道尊
長樂驛留别盧象裴總
朝來巳握手宿别更傷心灞水行人渡商山驛路深故
情君且足謫宦我難任直道皆如此誰能淚滿襟
蘇氏别業
别業居幽處到來生隠心南山當戶牖灃水在園林竹
覆經冬雪庭昏未夕陰寥寥人境外閒坐聽春禽
題韓少府水亭
梅福幽棲處佳期不忘還鳥啼當戶竹花繞傍池山水
氣侵階冷藤陰覆座閒寧知武陵趣宛在市朝間
望薊門
燕臺一望客心驚簫鼓喧喧漢將營萬里寒光生積雪
三邊曙色動危旌沙場烽火連胡月海畔雲山擁薊城
少小雖非投筆吏論功還欲請長纓
家園夜坐寄郭微
前階微雨歇開戶散窺林月出夜方淺水凉池更深餘
風生竹樹清露薄衣襟遇物遂遥歎懷人滋遠心依稀
成夢想影響絶徽音誰念窮居者明時嗟陸沈
終南望餘雪
終南陰嶺秀積雪浮雲端林表明霽色城中增暮寒
盧象
家叔徵君東谿草堂
開山十餘里青壁森相倚欲識堯時天東谿白雲是雷
聲轉幽壑雲氣香流水澗影生龍蛇巗端翳檉梓大道
終不易君恩曷能巳鶴羨無老時龜言攝生理浮年笑
六甲元化潛一指未暇掃雲梯空慙阮家子
送祖詠
田家宜伏臘歲晏子言歸石路雪初下荒村雞共飛東
野多烟火北澗隠寒暉滿酌野人酒倦聞鄰女機胡為
困樵采幾日罷朝衣
寄河上段十六
與君相識即相親聞道君家住孟津為見行舟試借問
客中時有洛陽人
殷遥
山行
寂歴青山曉山行趣不稀野花成子落江燕引雛飛暗
草薰苔徑晴楊掃石磯俗人猶語此余亦轉忘歸
唐賢三昧集卷上
