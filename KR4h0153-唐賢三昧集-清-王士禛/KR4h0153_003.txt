唐賢三昧集卷下
刑部尚書王士禎編
高適
寄孟五少府
秋氣落窮巷離憂兼暮蟬後時已如此高興亦徒然知
君念淹泊憶我屢周旋征路見來雁歸人悲遠天平生
各千里相望在貞堅
酬裴主簿雨後睢陽北樓見贈之作
暮霞照新晴歸雲猶相逐有懷晨昏暇想見登眺目問
禮侍彤䄡題詩訪茅屋高樓多古今陳事滿陵谷地久
微子封臺餘孝王築徘徊顧霄漢豁逹俯川陸遠水對
秋城長天向喬木公門何清淨列戟森已肅不歎攜手
稀恒思著鞭速終當拂羽翰輕舉隨鴻鵠
同諸公登慈恩寺浮圖
香界泯羣有浮圖豈諸相登臨駭孤高披拂欣大壯言
是羽翼生迥出虚空上頓疑身世别乃覺形神王宫闕
皆戶前山河盡簷向秋風昨夜至秦塞多清曠千里何
蒼蒼五陵鬱相望盛時慙阮步末宦知周防輸效獨無
因斯焉可遊放
同薛司直諸公秋霽曲江俯見南山作
南山鬱初霽曲江湛不流若臨瑤池前想望崑崙丘迴
首見黛色眇然波上秋深沈俯崢嶸清淺延阻脩連潭
萬木影插岸千巗幽杳靄信難測淵淪無暗投片雲對
漁父獨鳥隨虚舟我心寄青霞世事慙白鷗得意在乘
興忘懷非外求良辰自多暇欣與數子遊
古大梁行
古城莽蒼饒荆榛驅馬荒城愁殺人魏王宫殿盡禾黍
信陵賓客隨灰塵憶昨雄都舊朝市軒車照耀歌鐘起
軍容帶甲三十萬國步連營五千里全盛須臾那可論
高臺曲池無復存遺墟但有狐狸迹古地空餘草木根
暮天搖落傷懷抱撫劍悲歌對秋草俠客猶傳朱亥名
行人尚識夷門道白璧黃金萬戶侯寶刀駿馬填山丘
年代淒涼不可問往來唯見水東流
邯鄲少年行
邯鄲城南游俠子自矜生長邯鄲裏千場縱博家仍富
幾處報讐身不死宅中歌笑日紛紛門外車馬如雲屯
未知肝膽向誰是令人却憶平原君君不見今人交態
薄黃金用盡還疎索以兹感歎辭舊遊更於時事無所
求且與少年飲美酒往來射獵西山頭
燕歌行
漢家烟塵在東北漢將辭家破殘賊男兒本自重横行
天子非常賜顔色摐金伐鼓下榆關旌旆逶迤碣石間
校尉羽書飛瀚海單于獵火照狼山山川蕭條極邊土
胡騎憑陵雜風雨戰士軍前半死生美人帳下猶歌舞
大漠窮秋塞草腓孤城落日鬭兵稀身當恩遇常輕敵
力盡關山未解圍鐵衣遠戍辛勤久玉筯應啼别離後
少婦城南欲斷腸征人薊北空回首邊庭飄颻那可度
絶域蒼茫何所有殺氣三時作陣雲寒聲一夜傳刁斗
相看白刃雪紛紛死節從來豈顧勲君不見沙場征戰
苦至今猶憶李將軍
人日寄杜二拾遺
人日題詩寄草堂遥憐故人思故鄉柳條弄色不忍見
梅花滿枝空斷腸身在南蕃無所預心懷百憂復千慮
今年人日空相憶明年人日知何處一卧東山三十春
豈知書劍老風塵龍鍾還忝二千石愧爾東西南北人
送渾將軍出塞
將軍族貴兵且強漢家已是渾邪王子孫相承在朝野
至今部曲燕支下控弦盡用陰山兒臨陣長騎大宛馬
銀鞍玉勒繡蝥弧每逐嫖姚破骨都李廣從來先將士
衞青未肯學孫吳傳有沙場千萬騎昨日邊庭羽書至
城頭畫角三四聲匣裏寶刀晝夜鳴意氣能甘萬里去
辛勤動作一年行黃雲白草無前後朝建旌旄夕刁斗
塞下應多俠少年關西不見春楊柳從軍借問所從誰
擊劍酣歌當此時遠别無輕繞朝策平戎早寄仲宣詩
賦得還山吟送沈四山人
還山吟天高日暮寒山深送君還山識君心人生老大
須恣意看君解作一生事山間偃仰無不至石泉淙淙
若風雨桂花松子常滿地賣藥囊中應有錢還山服藥
又長年白雲勸盡杯中物明月相隨何處眠眠時憶問
醒時事夢魂可以相周旋
途中寄徐錄事
落日風雨至秋天鴻鴈初離憂不堪比旅館復何如君
乂幾時去我知音信疎空多篋中贈長見右軍書
酬衞八雪中見寄
季冬憶淇上落日歸山樊舊宅帶流水平田臨古村雪
中望來信醉裏開衡門果得希代寶緘之那可論
送馮判官
碣石遼西地漁陽薊北天關山唯一道雨雪盡三邊才
子方為客將軍正渴賢遥知幕府下書記日翩翩
自薊北歸
驅馬薊門北北風邊馬哀蒼茫遠山口豁逹胡天開五
將已深入前軍止半迴誰憐不得意長劍獨歸來
夜别韋司士
高館張燈酒復清夜鐘殘月鴈歸聲只言啼鳥堪求侣
無那春風欲送行黃河曲裏沙為岸白馬津邊柳向城
莫怨他鄉暫離别知君到處有逢迎
送李少府貶峽中王少府貶長沙
嗟君此别意何如駐馬銜杯問謫居巫峽啼猿數行淚
衡陽歸鴈幾封書青楓江上秋天遠白帝城邊古木疎
聖代即今多雨露暫時分手莫躊躇
哭單父梁少府
開篋淚沾臆見君前日書夜臺猶寂寞疑是子雲居
塞上聽吹笛
雪淨胡天牧馬還月明羌笛戍樓間借問梅花何處落
風吹一夜滿關山
岑參
初至西虢官舍南池呈左右省及南宫諸故人
黜官自西掖待罪臨下陽空積犬馬戀豈思鵷鷺行素
多江湖意偶佐山水鄉滿院池月靜捲簾谿雨凉軒窗
竹翠濕案牘荷花香白鳥上衣桁青苔生筆牀數公不
可見一别盡相忘早年迷進退晚節悟行藏他日能相
訪嵩南舊草堂
秋夜宿仙遊寺南凉堂呈謙道人
太乙連太白兩山知幾重路盤石門窄匹馬行才通日
西到山寺林下逢支公昨夜山北時星星聞此鐘秦女
去已久仙臺在中峰簫聲不可聞此地留遺蹤石潭積
黛色每歲投金龍亂流爭迅湍噴薄如雷風夜來聞清
磬月出蒼山空空山滿清光水樹相玲瓏迴廊映密竹
秋殿隠深松燈影落前谿夜宿水聲中愛兹林巒好結
宇向谿東相識唯山僧鄰家一釣翁林晩栗初拆枝寒
梨已紅物幽興易愜事勝趣彌濃願謝區中緣永依金
人宫寄報乘輦客簪裾爾何容
宿華陰東郭客舍憶閻防
次舍山郭近解鞍鳴鐘時主人炊新粒行子充夜飢關
月生首陽照見華陰祠蒼茫秋山晦蕭瑟寒松悲久從
園廬别遂與朋知辭舊壑蘭杜晚歸軒今已遲
鞏北秋興寄崔明允
白露被梧桐玄蟬晝夜號秋風萬里動日暮黃雲高君
子佐休明小人事蓬蒿所適在魚鳥焉能徇錐刀孤舟
向廣武一鳥歸成臯勝槩日相與思君心鬱陶
終南雲際精舍尋法澄上人不遇歸高冠東潭石
淙望秦嶺微雨作貽友人
昨夜雲際宿旦從西峰回不見林中僧微雨潭上來諸
峰皆青翠秦嶺獨不開石鼓有時鳴秦王安在哉東南
雲開處突兀獮猴臺崕口懸瀑流半空白皚皚(河嶽英靈無以)
(上四句有水深斷山口吼沫相喧豗二句)噴壁四時雨傍村終日雷北瞻長
安道日夕生塵埃若訪張仲蔚衡門滿蒿萊
送王大昌齡赴江寧
對酒寂不語悵然悲送君明時不得用白首徒攻文澤
國從一官滄波幾千里羣公滿天闕獨去過淮水舊家
富春渚嘗憶卧江樓自聞君欲行頻望南徐州窮巷獨
閉門寒燈靜深屋北風吹微雪抱被肯同宿君行到京
口正是桃花時舟中饒孤興湖上多新詩潛虬且深蟠
黃鵠舉未晚惜君青雲器努力加餐飯
澧頭送蔣侯
君住灃水北我家灃水西兩村辨喬木五里聞鳴鷄飲
酒谿雨過彈棋山月低徒聞蔣生逕爾去誰相攜
與高適薛據登慈恩寺浮圖
塔勢如湧出孤高聳天宫登臨出世界磴道盤虚空突
兀壓神州崢嶸如鬼工四角礙白日七層摩蒼穹下窺
指高鳥俯聽聞驚風連山若波濤奔凑似朝東青槐夾
馳道宫館何玲瓏秋色從西來蒼然滿關中五陵北原
上萬古青濛濛淨理了可悟勝因夙所宗誓將挂冠去
覺道資無窮
終南山雙峰草堂作
斂跡歸山田息心謝時輩晝還草堂卧但與雙峰對興
來恣佳遊事愜符勝槩著書高窗下日夕見城内曩為
世人誤遂負平生愛久與林壑辭及來松杉大偶兹精
廬近數預名僧會有時逐樵漁盡日不冠帶崕口上新
月石門破蒼靄色向羣木深光搖一潭碎緬懷鄭生谷
頗憶嚴子瀨勝事猶可追斯人邈千載
因假歸白閣西草堂
雷聲傍太白雨在八九峰東望白閣雲半入紫閣松勝
槩紛滿目衡門趣彌濃幸有數畆田得延二仲蹤早聞
逹士語偶與心相通誤徇一微官還山愧塵容釣竿不
復把野碓無人舂惆悵飛鳥盡南谿聞夜鐘
楚夕旅泊古興
獨鶴唳江月孤帆凌楚雲秋風冷蕭瑟蘆荻花紛紛忽
思湘川老欲訪雲中君麒麟息悲鳴愁見豺虎羣
暮秋山行
疲馬卧長坂夕陽下通津山風吹空林颯颯如有人蒼
旻霽凉雨石路無飛塵千念集暮節萬籟悲蕭晨鶗鴂
昨夜鳴蕙草色已陳況在遠行客自然多苦辛
白雪歌送武判官歸京
北風捲地白草折胡天八月即飛雪忽如一夜春風來
千樹萬樹梨花開散入珠簾濕羅幕狐裘不暖錦衾薄
將軍角弓不得控都護鐵衣冷難著瀚海闌干百丈冰
愁雲慘淡萬里凝中軍置酒飲歸客胡琴琵琶與羌笛
紛紛暮雪下轅門風掣紅旗凍不翻輪臺東門送君去
去時雪滿天山路山迴路轉不見君雪上空留馬行處
輪臺歌奉送封大夫出師西征
輪臺城頭夜吹角輪臺城北旄頭落羽書昨夜過渠黎
單于已在金山西戍樓西望烟塵黑漢兵屯在輪臺北
上將擁旄西出征平明吹笛大軍行四邊伐鼓雪海湧
三軍大呼陰山動虜塞兵氣連雲屯戰場白骨纏草根
劍河風急雲片闊沙口石凍馬蹄脫亞相勤王甘苦辛
誓將報主静邊塵古來青史誰不見今見功名勝古人
走馬川行奉送出師西征
君不見走馬川行雪海邊平沙莽莽黃入天輪臺九月
風夜吼一川碎石大如斗隨風滿地石亂走匈奴草黃
馬正肥金山西見烟塵飛漢家大將西出師將軍金甲
夜不脫半夜軍行戈相撥風頭如刀面如割馬毛帶雪
汗氣蒸五花連錢旋作冰幕中草檄硯水凝虜騎聞之
應膽懾料知短兵不敢接車師西門佇獻捷
函谷關歌送劉評事使關西
君不見函谷關崩城毁壁至今在樹根草蔓遮古道空
谷千年長不改寂寞無人空舊山聖朝無事不須關白
馬公孫何處去青牛老人更不還蒼苔白骨空滿地月
與古時長相似野花不省見行人山鳥何曾識關吏故
人方乘使者車吾知郭丹却不如請君時憶關外客行
到關西多致書
胡笳歌送顔真卿使赴河隴
君不聞胡笳聲最悲紫髯碧眼胡人吹吹之一曲猶未
了愁殺樓蘭征戍兒涼秋八月蕭關道北風吹斷天山
草崑崙山南月欲斜胡人向月吹胡笳胡笳怨兮將送
君秦山遥望隴山雲邊城夜夜多愁夢向月胡笳誰喜
聞
與獨孤漸道别長句兼呈嚴八侍御
輪臺客舍春草滿潁陽歸客腸堪斷窮荒絶漠鳥不飛
萬磧千山夢猶嬾憐君白面一書生讀書千卷未成名
五侯貴門脚不到數畝山田身自耕興來浪跡無遠近
及至辭家憶鄉信無事垂鞭信馬頭西南幾欲窮天盡
奉使三年獨未歸邊頭詞客舊來稀借問君來得幾日
到家不覺換春衣高齋清晝卷羅幕紗帽接䍦慵不著
中酒朝眠日色高彈棋夜半燈花落冰片高堆金錯盤
滿堂凜凜五月寒桂林蒲萄新吐蔓武城㓨蜜未可餐
軍中置酒夜撾鼓錦筵紅燭月未午花門將軍善胡歌
葉河蕃王能漢語知爾園林壓渭濱夫人堂上泣羅裙
魚龍川北盤谿雨鳥鼠山西洮水雲臺中嚴公於我厚
别後新詩滿人口自憐棄置天西頭因君為問相思否
送費子歸武昌
漢陽歸客悲秋草旅舍葉飛愁不掃秋來倍憶武昌魚
夢著只在巴陵道曾隨上將過祈連離家十年恒在邊
劍鋒可惜虚用盡馬蹄無事今已穿知君開館常愛客
樗蒲百金每一擲平生有錢將與久江上故園空四壁
吾觀費子毛骨竒廣眉大口仍赤髭看君失路尚如此
人生貴賤那得知高秋八月歸南楚東門一壺聊出祖
路指鳳凰山北雲衣沾鸚鵡洲邊雨勿歎蹉跎白髮新
應須守道勿羞貧男兒何必戀妻子莫向江村老却人
偃師東與韓樽同詣景雲暉上人即事
山陰老僧解楞伽潁陽歸客遠相過烟深草濕昨夜雨
雨後秋風渡漕河空山終日塵事少平郊遠見行人小
尚書磧石黃昏鐘别駕渡頭一歸鳥
衞節度赤驃馬歌
君家赤驃畫不得一團旋風桃花色紅纓紫鞚珊瑚鞭
玉鞍錦韉黃金勒請君鞁出看君騎尾長窣地如紅絲
自矜諸馬皆不及却憶百金新買時香街紫陌鳳城内
滿城見者誰不愛揚鞭驟急白汗流弄影行驕碧蹄碎
紫髯胡雛金翦刀平明翦出三鬉高櫪上看時獨意氣
衆中牽出偏雄豪騎將獵向南山口城南狐兔不復有
草頭一點疾如飛郤使蒼鷹翻向後憶昨看君朝未央
鳴珂擁蓋滿路香始知邊將真富貴可憐人馬相輝光
男兒稱意得如此駿馬長鳴北風起待君歸去掃胡塵
為君一日行千里
滻水東店送唐子歸嵩陽
野店臨官路重城壓御堤山門灞水北雨過杜陵西歸
夢秋能作鄉書醉嬾題橋回忽不見征馬尚聞嘶
送鄭堪歸東京氾水别業
客舍見青草忽聞思舊山看君灞陵去匹馬成臯還對
酒風與雪向家河復關因悲宦遊子終歲無時閒
送杜位下第歸陸渾别業
正月今欲半陸渾花未開出關見青草春色正東來夫
子且歸去明時方愛才還須及秋賦莫即隠蒿萊
還高冠潭口留别舍弟
昨日山有信祗今耕種時遥傳杜陵叟怪我還山遲獨
向潭上酌無人林下棋東谿憶汝處閒卧對鸕鷀
送張子尉南海
不擇南州尉高堂有老親樓臺重蜃氣邑里雜鮫人海
暗三山雨花明五嶺春此鄉多寶玉慎莫厭清貧
送張都尉東歸
白羽綠弓弦年年只在邊還家劍鋒盡出塞馬蹄穿逐
虜西踰海平胡北到天封侯應不遠燕頷豈徒然
送王七錄事赴虢州
早歲即相知嗟君最後時青雲仍未逹白髮欲成絲小
店關門樹長河華岳祠弘農人吏待莫使馬行遲
終南東谿中作
谿水碧於草潺潺花底流沙平堪濯足石淺不勝舟洗
藥朝與暮釣魚春復秋興來從所適還欲向滄洲
漢上題韋氏莊
結茅聞楚客卜築漢江邊日落數歸鳥夜深聞扣舷水
痕侵岸柳山翠借廚烟調笑提筐婦春來蠶幾眠
題永樂韋少府廳壁
大河南郭外終日氣昏昏白鳥下公府青山當縣門故
人是邑尉過客駐征軒不憚烟波闊思君一笑言
首春渭西郊行呈藍田張二主簿
迴風度雨渭城西細草新花踏作泥秦女峰頭雲未盡
胡公陂上日初低愁窺白髮羞微禄悔别青山憶舊谿
聞道輞川多勝事玉壺春酒正堪攜
西過渭州見渭水思秦川
渭水東流去何時到雍州憑添兩行淚寄向故園流
獻封大夫破播仙凱歌
漢將承恩西破戎捷書先奏未央宫天子預開麟閣待
祗今誰數貳師功
日落轅門鼓角鳴千羣面縳出藩城洗兵魚海雲迎陣
秣馬龍堆月照營
玉關寄長安李主簿
東去長安萬里餘故人何惜一行書玉關西望堪腸斷
况復明朝是歲除
虢州後亭送李判官使赴晉綘
西原驛路挂城頭客散紅亭雨未收君去試看汾水上
白雲猶似漢時秋
赴北庭度隴思家
西向輪臺萬里餘也知鄉信日應疎隴山鸚鵡能言語
為報家人數寄書
崔顥
古遊俠呈軍中諸將
少年負膽氣好勇復知機仗劍出門去孤城逢合圍殺
人遼水上走馬漁陽歸錯落金鏁甲蒙茸貂鼠衣還家
行且獵弓矢速如飛地迥鷹犬疾草深狐兔肥腰間帶
兩綬轉盼生光輝顧謂今日戰何如隨建威
贈王威古
三十羽林將出身常事邊春風吹淺草獵騎何翩翩插
羽兩相顧鳴弓新上弦射麋入深谷飲馬投寒泉馬上
共傾酒野中聊割鮮相看未及飲雜虜寇幽燕烽火去
不息胡塵高際天長驅救東北戰解城亦全報國行赴
難古來皆共然
孟門行
黃雀銜黃花翩翩傍簷隙本擬報君恩如何反彈射金
罍美酒滿座春平原愛才多衆賓滿堂盡是忠義士何
意得有讒諛人諛言反覆那可道能令君心不自保北
園新栽桃李枝根株未固何轉移成陰結實君自取若
問傍人那得知
鴈門胡人歌
高山代郡東接燕鴈門胡人家近邊解放胡鷹逐塞鳥
能將代馬獵秋田山頭野火寒多燒雨裏孤峯濕作烟
聞道遼西無鬭戰時時醉向酒家眠
七夕
長安城中月如練家家此夜持針線仙裙玉珮空自知
天上人間不相見長信深陰夜轉幽瑶階金閣數螢流
班姬此夕愁無限河漢三更看斗牛
贈梁州張都督
聞君為漢將虜騎罷南侵出塞清沙漠還家拜羽林風
霜臣節苦歲月主恩深為語西河使知余報國心
題沈隠侯八詠樓
梁日東陽守為樓望越中綠窗明月在青史古人空江
靜聞山狖川長數塞鴻登臨白雲晚流恨此遺風
送單于裴都護赴西河
征馬去翩翩城秋月正圓單于莫近塞都護欲臨邊漢
驛通烟火胡沙乏井泉功成須獻捷未必去經年
黃鶴樓
昔人已乘白雲去此地空餘黃鶴樓黃鶴一去不復返
白雲千載空悠悠晴川歷歷漢陽樹春草萋萋鸚鵡洲
日暮鄉關何處是烟波江上使人愁
行經華陰
岧蕘太華俯咸京天外三峯削不成武帝祠前雲欲散
仙人掌上雨初晴河山北枕秦關險驛樹西連漢畤平
借問路傍名利客無如此處學長生
遼西作
燕郊芳歲晚殘雪凍邊城四月青草合遼陽春水生胡
人正牧馬漢將日徵兵露重寶刀濕沙虚金鼓鳴寒衣
著已盡春服與誰成寄語洛陽使為傳邊塞情
長干曲
君家何處住妾住在横塘停船暫借問或恐是同鄉
家臨九江水來去九江側同是長干人生小不相識
崔國輔
宿法華寺
松雨時復滴寺門清且涼此心竟誰證回憩支公牀壁
畫感靈跡龕經傳異香獨遊寄象外忽忽歸南昌
石頭灘作
悵矣秋風時余臨石頭瀨因高見超遠盡此數州内羽
山一點青海岸雜光碎離離樹木少淼淼湖波大日暮
千里帆南飛落天外須臾遂入夜楚色有微靄尋遠跡
已窮遺榮事多昧一身猶未理安得濟時代且泛朝夕
潮荷衣蕙為帶
杭州北郭戴氏荷池送侯愉
秋近萬物肅况當臨水時折花贈歸客離緒斷荷絲誰
謂江國永故人感在兹道存過北郭情極望東菑喬木
故園意鳴蟬窮巷悲扁舟竟何待中路每遲遲
怨詞
妾有羅衣裳秦王在時作為舞春風多秋來不堪著
魏宫詞
朝日照紅妝擬上銅雀臺畫眉猶未了魏帝使人催
長信草
長信宫中草年年愁處生故侵珠履跡不使玉階行
長樂少年行
遺却珊瑚鞭白馬驕不行章臺折楊柳春日路傍情
王孫遊
自與王孫别頻看黃鳥飛應由春草誤著處不成歸
白紵詞
洛陽梨花落如霰河陽桃葉生復齊坐惜玉樓春欲盡
紅緜粉絮裛妝啼
陶翰
古塞下曲
進軍飛狐北窮寇勢將變日落沙塵昏背河更一戰駿
馬黃金勒琱弓白羽箭射殺左賢王歸奏未央殿欲言
塞下事天子不召見東出咸陽門哀哀淚如霰
燕歌行
請君留楚調聽我吟燕歌家在遼水頭邊風意氣多出
身為漢將正值戎未和雪中凌天山冰上度交河大小
百餘戰封侯竟蹉跎歸來灞陵下故舊無相過雄劍委
塵匣空門唯雀羅玉篸還趙姝瑶琴付齊娥昔日不為
樂時哉今奈何
望太華贈盧司倉
行吏到西華乃覩三峰壯削成元氣中傑出天漢上如
有飛動色不知青冥狀臣靈安在哉厥跡猶可望方此
嘆行役末由飭仙裝葱蘢記星壇明滅數雲嶂良友垂
真契宿心所微尚敢投歸山吟霞逕一相訪
晚出伊闕寄河南裴中丞
退無偃息資進無當代策冉冉時將暮坐為周南客前
登關塞門永眺伊城陌長川黯已空千里寒氣白家本
渭水西異日同所適秉志師禽尚微言祖莊易一辭林
壑間共繫風塵役才名忽先進天邑多紛劇豈念嘉遯
時依依偶沮溺
宿天竺寺
松栢亂巖口山西微逕通天開一峰見宫闕生虚空正
殿倚霞壁千樓標石叢夜來猨鳥靜鐘梵寒雲中峰翠
映湖月泉聲亂谿風心超諸境外了與懸解同明發氣
候改起視長崖東湖色濃蕩漾海光漸曈曚葛仙跡尚
在許氏道猶崇獨往古來事幽懷期二公
出蕭關懷古
驅馬擊長劍行役至蕭關悠悠五原上永眺關河前北
虜三十萬此中常控弦秦城亘宇宙漢帝理旌旃刁斗
鳴不息羽書日夜傳五軍計莫就三策議空全大漠横
萬里蕭條絶人烟孤城當瀚海落日照祈連愴矣苦寒
奏懷哉式微篇更悲秦樓月夜夜出胡天
乘潮至漁浦作
艤棹乘早潮潮來如風雨樟臺忽已隠界峰莫及覩(紀事)
(作嶂高忽已界峯暗莫及覩)崩騰心為失浩蕩目無主風停浪始聞
漾漾入漁浦雲景共澄霽江山相吞吐偉哉造化工此
事從終古流沫誠足誡商歌調昜苦頗因忠信全客心
猶栩栩
秋山夕興
山月松篠下月明山景鮮聊為高秋酌復此清夜絃晤
語方獲志栖心亦彌年尚言興未逸更理逍遥篇
王灣
次北固山下
客路青山外行舟綠水前潮平兩岸闊風正一帆懸海
日生殘夜江春入舊年鄉書何處逹歸鴈洛陽邊(一本作江)
(南意南國多新意東行伺早天潮平兩岸失風正一帆懸海日生殘夜江春入舊年從來觀氣象惟向此中偏)
薛據
出青門往南山下别業
舊居在南山夙駕自城闕榛莽相蔽虧去爾漸超忽散
漫餘雪晴蒼茫季冬月寒風吹長林白日原上没懷抱
曠莫伸相知阻胡越弱年好棲隠鍊藥在巖窟及此離
垢氛興來亦因物末路期赤松斯言庶不伐
泊震澤口
日落草木陰舟徒泊江氾蒼茫萬象開合沓聞風水洄
沿值漁翁䆗窱逢樵子雲開天宇靜月明照萬里早鴈
湖上飛晨鐘海邊起獨坐嗟遠遊登岸望孤洲零落星
欲盡朣朧氣漸收行藏空自秉智識仍未周伍胥既仗
劍范蠡亦乘流歌竟鼓楫去三江多客愁
崔曙
宿大通和尚塔贈如上人兼呈常孫二山人
支公已寂滅影塔山上古更有真僧來道場救諸苦一
承微妙法寓宿清淨土身心能自觀色相了無取森森
松映月漠漠雲近戶嶺外飛電明夜來前山雨然燈見
棲鴿作禮聞信鼓曉霽南軒開秋華淨天宇願言出世
塵謝爾申及甫
潁陽東谿懷古
靈谿氛霧歇皎鏡清心顔空色下映水秋聲多在山世
人久疎曠萬物皆自閒白鷺寒更浴孤雲晴未還昔時
讓王者此地閉玄關無以躡高步淒涼林壑間
早發交崖山還太室作
東林氣微白寒鳥忽高翔吾亦自兹去北山歸草堂仲
冬正三五日月遥相望肅肅過潁上曨曨辨少陽川冰
生積雪野火出枯桑獨往路難盡窮陰人易傷傷此無
衣客如何蒙雪霜
九日登望仙臺呈劉明府容
漢文皇帝有高臺此日登臨曙色開三晉雲山皆北向
二陵風雨自東來關門令尹誰能識河上仙翁去不回
且欲近尋彭澤宰陶然共醉菊花杯
賈至
寓言
春草紛碧色佳人曠無期悠哉千里心欲采商山芝歎
息良會晚如何桃李時懷君晴川上佇立夏雲滋
岳陽樓宴王員外貶長沙
極浦三春草高樓萬里心楚山晴靄碧湘水暮流深忽
與朝中舊同為澤畔吟停杯試北望還欲淚沾襟
春思
紅粉當壚弱柳垂金花臘酒解酴醿笙歌日暮能留客
醉殺長安輕薄兒
答嚴大夫
今夕秦天一鴈來梧桐墜葉擣衣催思君獨步華亭月
舊館秋陰生綠苔
送李侍郎赴常州
雪晴雲散北風寒楚水吳山道路難今日送君須盡醉
明朝相憶路漫漫
巴陵夜别王八員外
柳絮飛時别洛陽梅花發後在三湘世情已逐浮雲散
離恨空隨江水長
初至巴陵與李十二白裴九同泛洞庭湖
楓岸紛紛落葉多洞庭秋水晚來波乘興輕舟無近遠
白雲明月弔湘娥
西亭春望
日長風暖柳青青北鴈歸飛入窅冥岳陽城上聞吹笛
能使春心滿洞庭
張謂
讀後漢逸人傳
子陵没巳久讀史思其賢誰謂潁陽人千秋如比肩嘗
聞漢皇帝曾是曠周旋名位苟無心對君猶可眠東過
富春渚樂此佳山川夜卧松下月朝看江上烟釣時如
有待釣罷應忘筌生事在林壑悠悠經暮年于今七里
瀨遺迹尚依然高臺竟寂寞流水空潺湲
同王徵君湘中有懷
八月洞庭秋瀟湘水北流還家萬里夢為客五更愁不
用開書帙偏宜上酒樓故人京洛滿何日復同遊
别韋郎中
星軺計日赴岷峨雲樹連天阻笑歌南入洞庭隨鴈去
西過巫峽聽猿多崢嶸洲上飛黃蝶灔澦堆邊起白波
不醉郎中桑落酒教人無奈别離何
張旭
桃花谿
隠隠飛橋隔野煙石磯西畔問漁船桃花盡日隨流水
洞在清谿何處邊
山行留客
山光物態弄春輝莫為輕陰便擬歸縱使晴明無雨色
入雲深處亦沾衣
一日書
春草青青萬里餘邊城落日見離居情知海上三年别
不寄雲間一紙書
柳
濯濯烟條拂地垂城邊樓畔結春思請君細看風流意
未減靈和殿裏時
李嶷
淮南秋夜呈周偘
天淨河漢高夜閒砧杵發清秋忽如此離恨應難歇風
亂池上螢露光竹間月與君共遊處勿作他鄉别
林園秋夜作
林卧避殘暑白雲長在天賞心既如此對酒非徒然月
色徧秋露竹聲兼夜泉涼風懷袖裏兹意與誰傳
萬楚
題江潮莊壁
田家喜秋熟歲宴林葉稀禾黍積場圃樝梨垂戶扉野
閒犬時吠日暮牛自歸時復落花酒茅齋堪解衣
河上逢落花
河水浮落花花流東不息應見浣紗人為道長相憶
丁仙芝
渡揚子江
桂楫中流望空波兩畔明林開揚子驛山出潤州城海
盡邊陰靜江寒朔吹生更聞楓葉下淅瀝度秋聲
江南曲
未曉已成妝乘潮去茫茫因從京口渡使報邵陵王
始下芙蓉樓言發瑯琊岸急為打船開惡許傍人見
沈千運
感懷示弟妹
今日天氣暖東風杏花坼筋力久不如却羡澗中石神
仙杳難信中壽稀滿百近世多夭傷喜見鬢髮白杖藜
竹樹間宛宛舊行跡豈知林園主却是林園客兄弟所
存半空為亡者惜冥冥無再期哀哀望松栢骨肉能幾
人年大自疎隔性情誰免此與我不相易唯願得爾輩
相看慰朝夕平生兹已矣此外盡非適
孟雲卿
古别離
朝日上高臺離人怨秋草但見萬里天不見萬里道君
行本迢遠苦樂良難保宿昔夢同衾憂心常傾倒含酸
欲誰訴展轉傷懷抱結髮年已遲征行去何早寒暄有
時謝憔悴難再好人皆算年壽死者何曾老少壯無見
期水深風浩浩
傷懷贈故人
稍稍晨鳥翔淅淅草上霜人生早艱苦壽命恐不長二
十學己成三十名不彰豈無同門友貴賤易中腸驅馬
行萬里悠悠過帝鄉幸因絃歌末得上君子堂衆樂互
喧奏獨子備笙簧坐中無知音安得神揚揚願因高風
起上感白日光
元結
賊退示官吏(有序)
癸卯歲西原賊入道州焚燒殺掠幾盡而去明年賊
又攻永破邵不犯此州邊鄙而退豈力能制敵歟蓋
蒙其傷憐而已諸使何為忍苦徵斂故作詩一篇以
示官吏
昔年逢太平山林二十年泉源在庭戶洞壑當門前井
税有常期日晏猶得眠忽然遭世變數歲親戎旃今來
典斯郡山夷又紛然城小賊不屠人貧傷可憐是以陷
鄰境此州獨見全使臣將王命豈不如賊焉今彼徵斂
者迫之如火煎誰能絶人命以作時世賢思欲委符節
引竿自刺船將家就魚麥歸老江湖邊
石魚湖醉歌
石魚湖似洞庭夏水欲滿君山青山為樽水為沼酒徒
歷歷坐洲島長風連日作大浪不能廢人運酒航我持
長瓢坐巴丘酌飲四坐以散愁
欸乃曲
湘江二月春水平滿月和風宜夜行唱橈欲過平陽戍
官吏相呼問姓名
千里楓林烟雨深無朝無暮有猿吟停橈靜聽曲中意
好是雲山韶濩音
下瀧船似入深淵上瀧船似欲昇天瀧南始到九疑郡
應絶高人乘興船
元融
泉上雨後作
風雨蕩煩暑雷息佳霽初衆峯帶雲雨秋氣入我廬颯
颯涼飈來窺臨愜所圖綠蘿長新蔓褭褭垂座隅流水
復簷下丹砂發清渠養葛為我衣種芋為我蔬誰是畹
與畦瀰漫連野蕪
蕭潁士
越江秋曙
扁舟東路遠曉月下江濆瀲灎信潮上蒼茫孤嶼分林
聲寒動葉水氣曙連雲暾日浪中出榜歌天際聞伯鸞
常去國安道惜離羣延首剡谿近詠言懷數君
李華
仙遊寺(有龍潭穴弄玉祠)
捨事入樵徑雲木深谷口萬壑移晦明千峯轉前後嶷
然龍潭上石勢若奔走開拆秋天光崩騰夏雷吼靈谿
自兹去紆直互紛糾聽聲靜復喧望色無更有冥冥翠
微下高殿映杉柳滴滴洞穴中懸泉響相扣昔時秦王
女羽化年代久日暮松風來簫聲生左右早窺神仙籙
願結芝术友安得羡門方青囊繫吾肘
梁鍠
觀美人卧
妾家巫峽陽羅帳寢銀牀曉日臨窗久春風引夢長落
釵仍罥鬢微汗欲銷黃縱使朦朧覺魂猶逐楚王
李收
幽情
幽人惜春暮潭上折芳草佳期何時還欲寄千里道
薛竒章
吳聲子夜歌(一作崔國輔古意)
淨掃黃金階飛霜皎如雪下簾彈箜篌不忍見秋月
楊諫
答長孫十一東山春夜見贈
故人謝城闕揮手碧雲期谿月照隠處松風生興時舊
林日云暮芳草歲空滋甘與子成夢請君同所思
奚賈
尋許山人亭子
桃源若遠近漁子棹輕舟川路行難盡人家到漸幽山
禽拂席起溪水入庭流君是何年隠如今成白頭
萬齊融
贈别
東南飛鳥處言是故鄉天江上風花晚君行定幾千計
程頻破月數别屢開年明歲潯陽水相思寄采蓮
唐賢三昧集卷下
