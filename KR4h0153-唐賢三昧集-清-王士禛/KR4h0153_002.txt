唐賢三昧集卷中
刑部尚書王士禎編
孟浩然
登江中孤嶼贈白雲先生王迴
悠悠清江水水落沙嶼出迴潭石下深綠篠岸傍密鮫
人潛不見漁父歌自逸憶與君别時泛舟如昨日夕陽
開返照中坐興非一南望鹿門山歸來恨如失
秋登蘭山寄張五
北山白雲裏隠者自怡悅相望試登高心隨鴈飛滅愁
因薄暮起興是清秋發時見歸村人沙行渡頭歇天邊
樹若薺江畔洲如月何當載酒來共醉重陽節
湖中旅泊寄閻九司戶防
桂水通百越扁舟期曉發荆雲蔽三巴夕望不見家襄
王夢行雨才子謫長沙長沙饒瘴癘胡為苦留滯久别
思欵顔承歡懷接袂接袂杳無由徒增旅泊愁清猿不
可聽沿月下湘流
宿揚子津寄長山劉隠士
所思在建業欲往大江深日夕望京口烟波愁我心心
馳茅山洞目極楓樹林不見少微隠星霜勞夜吟
夏日南亭懷辛大
山光忽西落池月漸東上散髮乘夕凉開軒卧閒敞荷
風送香氣竹露滴清響欲取鳴琴彈恨無知音賞感此
懷古人中宵勞夢想
尋香山湛上人
朝遊訪名山山遠在空翠氛氲亘百里日入行始至杖
策尋故人解鞍暫停騎石門殊豁險篁逕轉深邃法侣
欣相逢清談曉不寐平生慕真隠累日求靈異野老朝
入田山僧暮歸寺松泉多逸響苔壁饒古意谷口聞鐘
聲林端識香氣(近本以上二句在第五第六)願言投此山身世兩相
棄
宿天台桐栢觀
海行信風帆夕宿逗雲島緬尋滄洲趣近愛赤城好捫
蘿亦踐苔輟棹恣探討息陰憩桐栢采秀弄芝草鶴唳
清露垂雞鳴信潮早願言解纓紱從此無煩惱高步凌
四明玄蹤得三老紛吾遠遊意學彼長生道日夕望三
山雲濤空浩浩
峴潭作
石潭傍隈隩沙岸曉夤緣試垂竹竿釣果得槎頭鯿美
人騁金錯纖手膾紅鮮因謝陸内史蓴羹何足傳
題終南翠微寺空上人房
翠微終南裏雨後宜返照閉關久沈冥杖策一登眺遂
造幽人室始知靜者妙儒道雖異門雲林頗同調兩心
喜相得畢景共譚笑暝還高窗眠時見遠山燒緬懷赤
城標更憶臨海嶠風泉有清音何必蘇門嘯
宿業師山房待丁大不至
夕陽度西嶺羣壑倏巳暝松月生夜凉風泉滿清聽樵
人歸欲盡煙鳥棲初定之子期宿來孤琴候蘿逕
耶谿泛舟
落景餘清輝輕橈弄谿渚澄明愛水物臨泛何容與白
首垂釣翁新妝浣紗女相看似相識脈脈不得語
彭蠡湖中望廬山
太虚生月暈舟子知天風挂席候明發𦕈漫平湖中中
流見匡阜勢壓九江雄黤黕容霽色崢嶸當曉空香爐
初上日瀑布噴成虹久欲追尚子况兹懷遠公我來限
于役未暇息微躬淮海途將半星霜歲欲窮寄言巖栖
者畢趣當來同
登鹿門山
清曉因興來乘流越江峴沙禽近方識浦樹遥莫辨漸
至鹿門山山明翠微淺巗潭多屈曲舟檝屢迴轉昔聞
龐德公采藥遂不返金澗餌芝术石牀卧苔蘚紛吾感
耆舊結纜事攀踐隠迹今尚存高風邈巳遠白雲何時
去丹桂空偃蹇探討意未窮迴艫夕陽晩
遊明禪師西山蘭若
西山多竒狀秀出倚前楹亭午收彩翠夕陽照分明吾
師住其下禪坐證無生結廬就嵌窟翦苕通徑行談空
對樵叟授法與山精日暮方辭去田園歸冶城
疾愈過龍泉寺精舍呈易業二公
亭午聞山鐘起行散愁疾尋林采芝去谷轉松蘿密傍
見精舍開長廊飯僧畢石渠流雪水金子耀霜橘竹房
思舊遊過憩終永日入洞窺石髓傍崖采蜂蜜日暮辭
遠公虎谿相送出
萬山潭作
垂釣坐磐石水清心亦閒魚行潭樹下猿挂島藤間游
女昔解珮傳聞於此山求之不可得沿月棹歌還
早發漁浦潭
東旭早光芒渚禽已驚聒卧聞漁浦口橈聲暗相撥日
出氣象分始知江路闊美人常晏起照影弄流沫飲水
畏驚猿祭魚時見獺舟行自無悶况值晴景豁
歲暮海上作
仲尼既云殁余亦浮于海昏見斗柄迴方知歲星改虚
舟任所適垂釣非有待為問乘槎人滄洲復何在
聽鄭五彈琴
阮籍推名飲清風滿竹林半酣下衫袖拂拭龍唇琴一
杯彈一曲不覺夕陽沈予意在山水聞之諧夙心
和張二自穰縣還途中遇雪
風吹沙海雪漸作柳園春宛轉隨香騎輕盈伴玉人歌
疑郢中客態比洛川神今日南歸楚雙飛似入秦
望洞庭湖贈張丞相
八月湖水平涵虚混太清氣蒸雲夢澤波撼岳陽城欲
濟無舟楫端居恥聖明坐觀垂釣者徒有羡魚情
宿永嘉江寄山陰崔少府國輔
我行窮水國君使入京華相去日千里孤帆天一涯卧
聞海潮至起視江月斜借問同舟客何時到永嘉
夜泊廬江聞故人在東寺詩寄之
江路經廬阜松門入虎谿聞君尋寂樂清夜宿招提石
鏡山精怯禪枝怖鴿棲一燈如悟道為照客心迷
宿桐廬江寄廣陵舊遊
山暝聽猿愁滄江急夜流風鳴兩岸葉月照一孤舟建
德非吾土維揚憶舊遊還將兩行淚遥寄海西頭
澗南即事胎皎上人
弊廬在郭外素産惟田園左右林野曠不聞朝市喧釣
竿垂北澗樵唱入南軒書取幽棲事將尋靜者論
九日懷襄陽
去國似如昨倏然經杪秋峴山望不見風景令人愁誰
采籬下菊應閒池上樓宜城多美酒歸與葛彊遊
初出關旅亭夜坐懷王大校書
向夕槐烟起葱蘢池館曛客中無偶坐關外惜離羣燭
至螢光滅荷枯雨滴聞永懷芸閣友寂寞滯揚雲
早寒江上有懷
木落鴈南渡北風江上寒我家襄水曲遥隔楚雲端鄉
淚客中盡孤帆天際看迷津欲有問平海夕漫漫
留别王侍御維
寂寂竟何待朝朝空自歸欲尋芳草去惜與故人違當
路誰相假知音世所稀祗應守寂寞還掩故園扉
廣陵别薛八
士有不得志栖栖吳楚間廣陵相遇罷彭蠡泛舟還檣
出江中樹波連海上山風帆明日遠何處更追攀
與諸子登峴山作
人事有代謝往來成古今江山留勝跡我輩復登臨水
落魚梁淺天寒夢澤深羊公碑尚在讀罷淚沾襟
尋天台山
吾友太乙子餐霞卧赤城欲尋華頂去不憚惡溪名歇
馬憑雲宿揚帆截海行高高翠微裏遥見石梁横
晚泊潯陽望廬山
挂席幾千里名山都未逢泊舟潯陽郭始見香爐峯嘗
讀遠公傳遠懷塵外蹤東林精舍近日暮坐聞鐘
武陵泛舟
武陵川路狹前棹入花林莫測幽源裏仙家信幾深水
迴青嶂合雲渡綠谿陰坐聽閒猿嘯彌清塵外心
遊精思觀迴王白雲在後
出谷未亭午至家日已曛迴瞻下山路但見牛羊羣樵
子暗相失草蟲寒不聞衡門猶未掩佇立望夫君
題大禹寺義公房
義公習禪處結搆依空林戸外一峰秀階前羣壑深夕
陽連雨足空翠落庭陰看取蓮花淨應知不染心
裴司士員司戸見尋
府僚能枉駕家醖復新開落日池上酌清風松下來廚
人具雞黍稚子摘楊梅誰道山公醉猶能騎馬回
李氏園卧疾
我愛陶家趣園林無俗情春雷百卉坼寒食四鄰清伏
枕嗟公幹歸山羡子平年年白社客空滯洛陽城
歲暮歸南山
北闕休上書南山歸敝廬不才明主棄多病故人疎白
髮催年老青陽逼歲除永懷愁不寐松月夜窗虚
舟中曉望
挂席東南望青山水國遥舳艫爭利涉來往接風潮問
我今何適天台訪石橋坐看霞色晚疑是赤城標
夜泊牛渚趁薛八船不及
星羅牛渚夕風退鷁舟遲浦漵嘗同宿烟波忽間之榜
歌空裏失船火望中疑明發泛湖海茫茫何處期
夜渡湘水
客舟貪利涉闇裏渡湘川露氣聞芳杜歌聲識采蓮榜
人投岸火漁子宿潭烟行侣時相問潯陽何處邊
永嘉上浦館逢張八子容
逆旅相逢處江村日暮時衆山遥對酒孤嶼共題詩廨
宇鄰鮫室人烟接島夷鄉園萬餘里失路一相悲
宿武陽即事
川暗夕陽盡孤舟泊岸初嶺猿相呌嘯潭影似空虚就
枕滅明燭扣舷聞夜漁雞鳴問何處人物是秦餘
陪張丞相自松滋江東泊渚宫
放溜下松滋登舟命檝師詎忘經濟日不憚沍寒時岸
幘豈獨古濯纓良在兹政成人自理機息鳥無疑雲物
凝孤嶼江山辨四維晚來風稍緊冬至日行遲獵響驚
雲夢漁歌激楚辭渚宫何處是川暝欲安之
西山尋辛諤
漾舟乘水便因訪故人居落日晴川裏誰言獨羡魚石
潭窺洞徹沙岸歷紆徐竹嶼見垂釣茅齋聞讀書欵言
忘景夕清興屬涼初回也一瓢飲賢哉常晏如
夜泊宣城界
西塞沿江島南陵問驛樓湖平津濟闊風止客帆收去
去懷前事茫茫泛夕流石逢羅刹礙山泊敬亭幽火識
梅根冶烟迷楊葉洲離家復水宿相伴賴沙鷗
送杜十四之江南
荆吳相接水為鄉君去春江正淼茫日暮征帆何處泊
天涯一望斷人腸
王昌齡
塞下曲
蟬鳴空桑林八月蕭關道出塞復入塞處處黃蘆草從
來幽并客皆共塵沙老莫學游俠兒矜誇紫騮好
飲馬渡秋水水寒風似刀平沙日未没黯黯見臨洮昔
日長城戰咸言意氣高黃塵足今古白骨亂蓬蒿
鄭縣宿陶太公館中贈馮六元二
儒有輕王侯脫略當世務本家藍田下非為漁弋故無
何困躬耕且欲馳永路幽居與君近出谷同所騖昨日
辭石門五年變秋露雲龍未相感干謁亦巳屢子為黃
綬羈余忝蓬山顧京門望西嶽百里見郊樹飛雨祠上
來靄然關中暮驅車鄭城宿秉燭論往素山月出華陰
開此河渚霧清光比故人豁逹展心晤馮公尚戢翼元
子仍跼步張范善終始吾等豈不慕罷酒當涼風屈伸
備冥數
聽彈風入松闋贈楊補闕
商風入我絃夜竹深有露絃悲與林寂清景不可度寥
落幽居心颼飀青松樹松風吹草白谿水寒日暮聲意
去復還九變待一顧空山多雨雪獨立君始悟
緱氏尉沈興宗置酒南谿留贈
林色與谿古深篁引幽翠山樽在漁舟棹月情巳醉始
窮清源口壑絶人境異春泉滴空崖萌草拆陰地久之
風榛寂遠聞樵聲至海鴈時獨飛永然滄洲意古時青
冥客滅跡淪一尉吾子躊躇心豈其紛埃事緱峯信所
尅濟北餘乃遂齊物意巳會息肩理猶未卷舒形性表
脫略賢哲議仲月期角巾飯僧嵩陽寺
同從弟南齋翫月憶山陰崔少府
高卧南齋時開帷月初吐清輝澹水木演漾在窗戶苒
苒幾盈虚澄澄變今古美人清江畔是夜越吟苦千里
其如何微風吹蘭杜
巴陵别劉處士
劉生隠岳陽心遠洞庭水偃帆入山郭一宿楚雲裏竹
映秋館深月寒江門起烟波桂陽接日夕數千里嫋嫋
清夜猿孤舟坐如此湘中有來鴈雨雪候音旨
宿裴氏山莊
蒼蒼竹林暮吾亦知所投靜坐山齋月清谿聞遠流西
峯下微雨向曉白雲收遂解塵中組終南春可遊
齋心
女蘿覆石壁谿水幽蒙籠紫葛蔓黃花娟娟寒露中朝
飲花上露夜卧松下風雲英化為水光采與我同日月
蕩精魄寥寥天宇空
江上聞笛
横笛怨江月扁舟何處尋聲長楚山外曲遶胡關深相
去萬餘里遥傳此夜心寥寥浦漵寒響盡惟幽林不知
誰家子復奏邯鄲音水客皆擁棹空霜遂盈襟羸馬望
北走遷人悲越吟何當邊草白旌節隴城陰
趙十四兄見訪
客來舒長簟開閣延清風但有無絃琴共君盡樽中晚
來嘗讀易頃者欲還嵩世事何須道黃精且養蒙嵇康
殊寡識張翰獨知終忽憶鱸魚膾扁舟往江東
過華陰
雲起太華山雲山互明滅東峯始含景了了見松雪羈
人感幽棲窅映轉竒絶欣然忘所疲永望吟不輟信宿
百餘里出關玩新月何意昨來心遇物遂遷别人生屢
如此何以肆愉悅
送李擢遊江東
清洛日夜漲微風引孤舟離觴便千里遠夢生江樓楚
國橙橘暗吳門烟雨愁東南具今古歸望山雲秋
客廣陵
樓頭廣陵近九月在南徐秋色明海縣寒烟生里閭夜
帆歸楚客昨日渡江書為問易名叟垂綸不見魚
宿京江口期劉眘虚不至
霜天起長望殘月生海門風靜夜潮滿城高寒氣昏故
人何寂寞久已乖清言明發不能寐徒盈江上樽
答武陵田太守
仗劍行千里微軀敢一言曾為大梁客不負信陵恩
送張四
楓林已愁暮楚水復堪悲别後冷山月清猿無斷時
從軍行
烽火城西百尺樓黃昏獨上海風秋更吹羌笛關山月
無那金閨萬里愁
琵琶起舞換新聲總是關山離别情撩亂邊愁彈不盡
高高秋月照長城
大漠風塵日色昏紅旗半捲出轅門前軍夜戰洮河北
已報生擒吐谷渾
出塞
秦時明月漢時關萬里長征人未還但使龍城飛將在
不教胡馬度陰山
西宫春怨
西宫夜靜百花香欲捲珠簾春恨長斜抱雲和深見月
朦朧樹色隠昭陽
西宫秋怨
芙蓉不及美人妝水殿風來珠翠香誰分含情掩秋扇
空懸明月待君王
長信秋詞
奉帚平明金殿開且將團扇共徘徊玉顔不及寒鴉色
猶帶昭陽日影來
真成薄命久尋思夢見君王覺後疑火照西宫知夜飲
分明複道奉恩時
青樓怨
白馬金鞍從武皇旌旗十萬宿長楊樓頭小婦鳴箏坐
遥見飛塵入建章
李四倉曹宅夜飲
霜天留飲故情歡銀燭金爐夜不寒欲問吳江别來意
青山明月夢中看
聽流人水調子
孤舟微月對楓林分付鳴箏與客心嶺色千重萬重雨
斷絃收與淚痕深
梁苑
梁園秋竹古時烟城外風悲欲暮天萬乘旌旗何處在
平臺賓客有誰憐
送魏二
醉别江樓橘柚香江風引雨入船凉憶君遥在瀟湘月
愁聽清猿夢裏長
芙蓉樓送辛漸
寒雨連江夜入吳平明送客楚山孤洛陽親友如相問
一片冰心在玉壺
丹陽城南秋海陰丹陽城北楚雲深高樓送客不能醉
寂寂寒江明月心
重别李評事
莫道秋江離别難舟船明日是長安吳姬緩舞留君醉
隨意青楓白露寒
盧谿主人
武陵谿口駐扁舟谿水隨君向北流行到荆門上三峽
莫將孤月對猿愁
送柴侍御
沅水通波接武岡送君不覺有離傷青山一道同雲雨
明月何曾是兩鄉
劉眘虚
江南曲
美人何蕩瀁湖上風日長玉手欲有贈徘徊雙明璫歌
聲隨綠水怨色起春陽日暮還家望雲波横洞房
暮秋揚子江寄孟浩然
木葉紛紛下東南日烟霜林山相晚暮天海空青蒼暝
色况復久秋聲亦何長孤舟兼微月獨夜仍越鄉寒笛
對京口故人在襄陽詠思勞今夕江漢遥相望
潯陽陶氏别業
陶家習先隠種柳長江邊朝夕潯陽郭白衣來幾年霽
雲明孤嶺秋水澄寒天物象自清曠野情何緜聯蕭蕭
丘中賞明宰非徒然願守黍稷稅歸耕東山田
登廬山峰頂寺
孤峰臨萬象秋氣何高清天際南郡出林端西江明山
門二緇叟振錫聞幽聲心照有無界業懸前後生徒知
真機靜尚與愛網并方首金門路未遑參道情
尋東谿還湖中作
出山更回首日暮清谿深東嶺新别處數猿呌空林昔
遊有初迹此路還獨尋幽興方在往歸懷復為今雲峰
勞前意湖水成遠心望望已超越坐鳴舟中琴
寄閻防
青冥南山口君與緇錫鄰深路入古寺亂花隨暮春紛
紛對寂寞往往落衣巾松色空照水經聲時有人晚心
復南望山遠情獨親應以修往業亦惟立此身深林度
空夜烟月資清真莫歎文明日彌年徒隠淪
送東林廉上人還廬山
石谿流已亂苔逞入漸微日暮東林下山僧還獨歸常
為爐峰意況與遠公違道性深寂寞世情多是非會尋
名山去豈復無清機
闕題
道由白雲盡春與青谿長時有落花至遠隨流水香閒
門向山路深柳讀書堂幽映每白日清輝照衣裳
寄江滔求孟六遺文
南望襄陽路思君情轉親偏知漢水廣應與孟家鄰在
日貪為善昨來聞更貧相如有遺草一為問家人
常建
送李十一尉臨谿
泠泠花下琴君唱渡江吟天際一帆影預懸離别心以
言神仙尉因致瑶華音回軫撫商調越谿澄碧林
送楚十少府
微風吹霜氣寒影流前除落日未能别蕭蕭林木虚愁
烟閉千里仙尉其何如因送别鶴操贈之雙鯉魚鯉魚
在金盤别鶴哀有餘心事則如此請君開素書
江上琴興
江上調玉琴一絃清一心泠泠七絃遍萬木澄幽陰能
使江月白又令江水深始知枯桐枝可以徽黃金
宿王昌齡隠居
清谿深不測隠處惟孤雲松際露微月清光猶為君茅
亭宿花影藥院滋苔紋余亦謝時去西山鸞鶴羣
閒齋卧雨行藥至山館稍次湖亭二首
旬時結陰霖簾外初白日齋沐清病容心魂畏虚室閒
梅照前戶明鏡悲舊質同袍四五人何不來問疾
行藥至石壁東風變萌芽主人山門綠小隠湖中花時
物堪獨往春帆宜别家辭君向滄海爛漫從天涯
仙谷遇毛女意知是秦宫人
谿口水石淺泠泠明藥叢入谿雙峰峻松栝疎幽風垂
嶺枝嫋嫋翳泉花濛濛夤緣齊人目路盡心彌通盤石
横陽岸前流殊未窮回潭清雲影瀰漫長天空水邊一
神女千歲為玉童羽毛經漢代珠翠逃秦宫目覿神己
寓鶴飛言未終祈君青雲秘願謁黃仙翁嘗以耕玉田
龍鳴西頂中金梯與天接幾日來相逢
夢太白西峰
夢寐升九崖杳靄逢元君遺我太白岑寥寥辭垢氛結
宇在星漢宴林閉氤氲檐楹覆餘翠巾舄生片雲時往
谿谷間孤亭晝仍曛松峰引天影石瀨清霞文恬目緩
舟趣霽心投鳥羣春風又搖櫂潭島花紛紛
晦日馬鐙曲稍次中流作
夜寒宿蘆葦曉色明西林初日在川上便澄遊子心晴
天無纖翳郊野浮春陰波靜隨釣魚舟小綠水深出浦
見千里曠然諧遠尋扣舷應漁父因唱滄浪吟
西山
一身為輕舟落日西山際常隨去帆影遠接長天勢物
象歸餘清林巒分夕麗亭亭碧流暗日入孤霞繼渚日
遠陰映湖雲尚明霽林昏楚色來岸遠荆門閉至夜轉
清迥蕭蕭北風厲沙邊鴈鶩泊宿處蒹葭蔽圓月逗前
浦孤琴又搖曳泠然夜遂深白露霑人袂
弔王將軍墓
嫖姚北伐時深入幾千里戰餘落日黃軍敗鼔聲死嘗
聞漢飛將可奪單于壘今與山鬼鄰殘兵哭遼水
題破山寺後院
清晨入古寺初日照高林竹逕通幽處禪房花木深山
光悅鳥性潭影空人心萬籟此俱寂但餘鐘磬音
三日尋李九莊
雨歇楊林東渡頭永和三日盪輕舟故人家在桃花岸
直到門前谿水流
送宇文六
花映垂楊漢水清微風林裏一枝輕即今江北還如此
愁殺江南離别情
李頎
塞下曲
黃雲鴈門郡日暮風沙裏千騎黑貂裘皆稱羽林子金
笳吹朔雪鐵馬嘶雲水帳下飲蒲萄平生寸心是
漁父歌
白首何老人蓑笠蔽其身避世長不仕釣魚清江濱浦
沙明濯足山月靜垂綸寓宿湍與瀨行歌秋復春持竿
湘岸竹熱火蘆洲薪綠水飯香稻青荷包紫鱗於中還
自樂所欲全吾真而笑獨醒者臨流多苦辛
東郊寄萬楚
濩落久無用隠身甘采薇仍聞薄宦者還事田家衣潁
水日夜流故人相見稀春山不可望黃鳥東南飛濯足
豈長往一樽聊可依了然潭上月適我胸中機在昔同
門友如今出處非優游白虎殿偃息青瑣闈且有薦君
表當看攜手歸寄書不待面蘭茝空芳菲
寄萬齊融
名高不擇仕委世隨虚舟小邑常嘆屈故鄉行可遊青
楓半村戶香稻盈田疇為政日清淨何人同海鷗搖巾
北林夕把菊東山秋對酒池風滿向家湖水流岸陰止
鳴鶴山色映潛虬靡靡俗中理蕭蕭川上幽昔年至吳
郡常憶卧江樓我有一書札因之芳杜洲
登首陽山謁夷齊廟
古人已不見喬木竟誰過寂寞首陽山白雲空復多蒼
苔歸地骨皓首采薇歌畢命無怨色成仁其若何我來
入遺廟時候微清和落日弔山鬼回風吹女蘿石門正
西豁引領望黃河千里一飛鳥孤光東逝波驅車層城
路惆悵此巗阿
送王昌齡
漕水東去遠送君多暮情淹留野寺出向背孤山明前
望數千里中無蒲稗生夕陽滿舟檝但愛微波清舉酒
林月上解衣沙鳥鳴夜來蓮花界夢裏金陵城歎息此
離别悠悠江海行
留别王盧二拾遺
此别不可道此心當報誰春風灞水上飲馬桃花時誤
作好文士只令遊宦遲留書下朝客我有故山期
古從軍行
白日登山望烽火黃昏飲馬傍交河行人刁斗風沙暗
公主琵琶幽怨多野雲萬里無城郭雨雪紛紛連大漠
胡鴈哀鳴夜夜飛胡兒眼淚雙雙落聞道玉門猶被遮
應將性命逐輕車年年戰骨埋荒外空見蒲桃入漢家
緩歌行
小來託身攀貴遊傾財破産無所憂暮擬經過石渠署
朝將出入銅龍樓結交杜陵輕薄子謂言可生復可死
一沈一浮會有時棄我翻然如脫屣男兒立身須自強
十年閉戸潁水陽業就功成見明主擊鐘鼎食坐華堂
二八娥眉梳墮馬美酒清歌曲房下文昌宫中賜錦衣
長安陌上退朝歸五陵賓從莫敢視三省官僚揖者稀
早知今日讀書是悔作從前任俠非
放歌行答從弟墨卿
小來好文恥學武世上功名不解取雖沾寸禄已後時
徒欲出身事明主栢梁賦詩不及宴長楸走馬誰相數
斂迹俛眉心自甘高歌擊節聲半苦由是蹉跎一老夫
養雞牧豕城東隅空歌漢代蕭相國肯事霍家馮子都
徒爾當年聲籍籍濫作詞林兩京客故人斗酒安陵橋
黃鳥春風洛陽陌吾家令弟才不羈五言破的人共推
興來逸氣如濤湧千里長江歸海時别離短景何蕭索
佳句相思能間作舉頭遥望魯陽山木葉紛紛向人落
送劉十
三十不官亦不娶時人焉識道高下房中唯有老氏經
櫪上空餘少游馬往來嵩華與函秦放歌一曲前山春
西林獨鶴引閒步南澗飛泉清角巾前年上書不得意
歸卧東窗兀然醉諸兄相繼掌青史第五之名齊驃騎
烹葵摘果告我行落日夏雲縱復横聞道謝安掩口笑
知君不免為蒼生
送康洽入京進樂府
識子十年何不遇只愛歡遊兩京路朝吟左氏嬌女篇
夜誦相如美人賦長安春物舊相宜小苑蒲萄花滿枝
柳色偏濃九華殿鶯聲醉殺五陵兒曳裾此日從何所
中貴由來盡相許白裌春衫仙吏贈烏皮隠几臺郎與
新詩樂府唱堪愁御伎應傳鳷鵲樓西上雖因長公主
終須一見曲陽侯
别梁鍠
梁生倜儻心不羈途窮氣蓋長安兒回頭轉眄似鵰鶚
有志飛鳴人豈知雖云四十無禄位曾與大軍掌書記
抗辭請刃誅部曲作色論兵犯二帥一言不合龍頟侯
擊劍拂衣從此棄朝朝飲酒黃公壚脫帽露頂爭呌呼
庭中犢鼻昔嘗挂懷裏琅玕今在無時人見子多落魄
共笑狂歌非遠圖忽然遣躍紫騮馬還是昂藏一丈夫
洛陽城頭曉霜白層冰峨峨滿川澤但聞行路吟新詩
不歎舉家無擔石莫言貧賤長可欺覆簣成山當有時
莫言富貴長可託木槿朝看暮還落不見古時塞上翁
倚伏由來任天作去去滄波勿復陳五湖三江愁殺人
少室雪晴送王寧
少室衆峰幾峰别一峰晴見一峰雪隔城半山連青松
素色峨峨千萬重過景斜臨不可道白雲欲盡難為容
行人與我翫幽境北風切切吹衣冷惜别浮橋駐馬時
舉頭試望南山嶺
送陳章甫
四月南風大麥黃棗花未落桐陰長青山朝别暮還見
嘶馬出門思舊鄉陳侯立身何坦蕩虬鬚虎眉仍大顙
腹中貯書一萬卷不肯低頭在草莽東門沽酒飲我曹
心輕萬事如鴻毛醉卧不知白日暮有時空望孤雲高
長河浪頭連天黑津吏停舟渡不得鄭國遊人未及家
洛陽行子空歎息聞道故林相識多罷官昨日今如何
聽安萬善吹觱篥歌
南山截竹為觱篥此樂本自龜兹出流傳漢地曲轉竒
凉州胡人為我吹傍隣聞者多嘆息遠客思鄉皆淚垂
世人解聽不解賞長飈風中自來往枯桑老栢寒颼飀
九雛鳴鳳亂啾啾龍吟虎嘯一時發萬籟百泉相與秋
忽然更作漁陽摻黃雲蕭條白日暗變調如聞楊柳春
上林繁花照眼新歲夜高堂列明燭美酒一杯聲一曲
愛敬寺古藤歌
古藤池水盤樹根左攫右拏龍虎蹲横空直上相陵突
丰茸離纚若無骨風雷霹靂連黑枝人言其下藏妖魑
空庭落葉作開合十月苦寒常倒垂憶昨花飛滿空殿
密葉吹香飯僧遍南階雙桐一百尺相與年年老霜霰
古意
男兒事長征少小幽燕客賭勝馬蹄下由來輕七尺殺
人莫敢前鬚如蝟毛磔黃雲隴底白雪飛未得報恩不
得歸遼東小婦年十五慣彈琵琶解歌舞今為羌笛出
塞聲使我三軍淚如雨
送劉昱
八月寒葦花秋江浪頭白北風吹五兩誰是潯陽客鸕
鷀山頭片雨晴揚州郭裏暮潮生行人夜宿金陵渚試
聽沙邊有鴈聲
送郝判官
楚城木葉落夏口青山轉鴻鴈向南時君乘使者傳楓
林帶水驛夜火明山縣千里送行人蔡州如眼見江連
清漢東逶迤遥望荆雲相蔽虧應問襄陽舊風俗為余
騎馬習家池
聽董大彈胡笳聲兼寄語弄房給事
蔡女昔造胡笳聲一彈一十有八拍胡人落淚向邊草
漢使斷腸對歸客右戍蒼蒼烽火寒大荒沈沈飛雪白
先拂商絃後角羽四郊秋葉驚摵摵董夫子通神明深
山竊聽來妖精言遲更速皆應手將往復旋如有情空
山百鳥散還合萬里浮雲陰且晴嘶酸雛鴈失羣夜斷
絶胡兒戀母聲川為靜其波鳥亦罷其鳴烏孫部落家
鄉遠邏娑沙塵哀怨生幽音變調忽飄灑長風吹林雨
墮瓦迸泉颯颯飛木末野鹿呦呦走堂下長安城連東
掖垣鳳凰池對青𤨏門高才脫略名與利日夕望君抱
琴至
寄鏡湖朱處士
澄霽晚流闊微風吹綠蘋鱗鱗遠峰見淡淡平湖春芳
草日堪把白雲心所親何時可為樂夢裏東山人
送人歸沔南
梅花今正發失路復何如舊國雲山在新年風景餘春
饒漢陽夢日寄武陵書可即明時老臨川莫羡魚
送盧逸人
洛陽為此别攜手更何時不復人間見祗應海上期清
谿入雲木白首卧茆茨共惜盧敖去天邊望所思
望秦川
秦川朝望迥日出正東峰遠近山河淨逶迤城闕重秋
聲萬戸竹寒色五陵松客有歸歟歎悽其霜露濃
寄司勲盧員外
流澌臘月下河陽草色新年發建章秦地立春傳太史
漢宫題柱憶仙郎歸鴻欲度千門雪侍女新添五夜香
早晚薦雄文似者故人今已賦長楊
送魏萬之京
朝聞遊子唱驪歌昨夜微霜初渡河鴻鴈不堪愁裏聽
雲山況是客中過關城樹色催寒近御苑砧聲向晩多
莫見長安行樂處空令歲月易蹉跎
送李回
知君官屬大司農詔幸驪山職事雄歲發金錢供御府
晝看仙液注離宫千巖曙雪旌門上十月寒花輦路中
不覩聲名與文物自傷流滯去關東
宿瑩公禪房聞梵
花宫仙梵遠微微月隠高城鐘漏稀夜動霜林驚落葉
曉聞天籟發清機蕭條已入寒空靜䬃沓仍隨秋雨飛
始覺浮生無住著頓令心地欲皈依
題璿公山池
遠公遯跡廬山岑開士幽居祗樹林片石孤峰窺色相
清池皓月照禪心指揮如意天花落坐卧閒房春草深
此外俗塵俱不染惟餘玄度得相尋
宿香山寺石樓
夜宿翠微半高樓聞暗泉漁舟帶遠火山磬發孤烟衣
拂雲松外門清河漢邊峰巒低枕席世界接人天靄靄
花出霧輝輝星映川東林曙鶯滿惆悵欲言旋
送盧少府赴延陵
聞君從宦所何日府中趨遥指金陵縣青山天一隅行
人懷寸禄小吏獻新圖北固波濤險南天風俗殊春江
連橘柚晚景媚菰蒲漠漠花生渚亭亭雲過湖灘沙映
春火水霧斂檣烏回首東門路鄉書不可無
奉送五叔入京兼寄綦母三
雲陰帶殘日悵别此何時欲望黃山道無由見所思
寄韓鵬
為政心閒物自閒朝看飛鳥暮飛還寄書河上神明宰
羡爾城頭姑射山
百花原
百花原頭望京師黃河水流無盡時秋天曠野行人絶
馬首東來知是誰
遇劉五
洛陽一别梨花新黃鳥飛飛逢故人攜手當年共為樂
無驚蕙艸惜殘春
綦母潛
冬夜寓居寄儲太祝
自為洛陽客夫子吾知音愛義能下士時人無此心奈
何離居夜巢鳥悲空林愁坐至月上復聞南鄰砧
春泛若耶谿
幽意無斷絶此去隨所偶晚風吹行舟花路入谿口際
夜轉西壑隔山望南斗潭烟飛溶溶林月低向後生事
且瀰漫願為持竿叟
題鶴林寺
道林隠形勝向背臨層霄松覆山殿冷花藏谿路遥珊
珊寶幡挂焰焰明燈燒遲日半空谷春風連上潮少適
水木興暫令身心調願謝攜手客兹山禪侣饒
題招隠寺絢公房
開士度人久空巖花霧深徒知燕坐處不見有為心蘭
若門對壑田家路隔林還言證法性歸去比黃金
題靈隠寺山頂禪院
招提此山頂下界不相聞塔影挂清漢鐘聲和白雲觀
空靜室掩行道衆香焚且駐西來駕人天日未曛
若耶谿逢孔九
相逢此谿曲勝託在烟霞潭影竹間動巖陰簷外斜人
言上皇代犬吠武陵家借問淹留日春風滿若耶
王之渙
送别
楊柳東風樹青青夾御河近來攀折苦應為别離多
涼州詞
黃河遠上白雲間一片孤城萬仞山羌笛何須怨楊柳
春光不度玉門關
登鸛鵲樓
白日依山盡黃河入海流欲窮千里目更上一層樓
張子容
春江花月夜
林花發岸口氣色動江新此夜江中月流光花上春分
明石潭裏宜照浣紗人
送孟浩然歸襄陽
東越相逢地西亭送别津風濤看解纜雲海去愁人鄉
在桃林岸江連楓樹春因懷故園意歸與孟家鄰
閻防
晚秋石門禮拜
輕策臨絶壁招提謁金仙舟車無由徑岸嶠乃屬天躑
躅淹昃景夷猶望新弦石門變暝色谷口生人烟陽鴈
呌平楚秋風急寒川馳暉苦代謝浮脆暫貞堅永欲卧
丘壑息心依梵筵誓將歷劫願無以外物牽
百丈谿新理茅茨讀書
浪迹棄人世還山自幽獨始傍巢由蹤吾其獲心曲荒
庭何所有老樹半空腹秋蜩鳴北林暮鳥穿我屋栖遲
樂遵渚恬曠寡所欲開卦推盈虚散帙攻節目養閒度
人事逹命知止足不學東國儒俟時勞伐輻
與永樂諸公夜泛黃河作
烟深載酒入但覺暮川虚映水見山火鳴榔聞夜漁愛
兹山水趣忽與人世疎無暇然官燭中流有望舒
唐賢三昧集卷中
