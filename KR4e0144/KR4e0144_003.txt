胡文敬集卷三
明胡居仁撰
賦
碧峯書院賦
雲山青青㵎泉泠泠考槃之所碩人之情賴陳君之好
義日創始以經營與吾心之有合來此以落其成喜進
脩之多士遠負笈而執經悦藏脩之有此期學力而日
增慨吾德之疎薄憂聖道以難明嘆真儒之去遠懼功
利而日興訓註繁而理昧孰能免乎冥行嗟吾同類兮
立志毋輕主敬存其心兮曰虛與靈窮理致其知兮曰
詳以精反躬踐其實兮曰篤志以誠德業致其盛兮庶
不虛此生此峰增其輝兮得人而名
瑞梅賦為淮王題
白變而紅春氣融融天地致位而易行乎其中賴我王
之好學明此理之無窮信天人之一體實氣脉之流通
欲知脩德之要當致乎慎獨之功善乎心廣而體胖使
嘉氣溢乎吾躬斯物瑞所以應乎外遠仰乎關雎麟趾
之風
歌
遊卧龍菴
廬山奇秀甲天下我今來作廬山遊卧龍菴裏駐孤蹟
前賢遺教空追求峯頭瀑布瀉飛練㵎裏寒潭六月秋
釋子不識吾儒趣且言二教元無異道一緣何教有三
何獨儒家能治世長吟抱膝南陽廬此時未展胸中奇
三駕不顧龍不起山河宰割誰能爲近瞻五老峯壁立
青霄裡峯頭高風滿頂來峯腰藹藹白雲起縱目長天
不盡頭浩歌一吐英雄氣
詩
希賢吟
顏淵剛且明已私方可克曾氏極弘毅戰兢終易簀中
庸首謹獨屋漏無愧慝集義孟子賢浩然氣充塞降自
漢唐下誰能踐斯域河洛程氏興煥開千載惑大哉敬
義功外方并内直致知務窮理為我開閫閾踐履極其
純昭然萬世則晦菴集其全精微盡剖析窮理務反躬
萬世立人極我生今何遲人亡世已隔因言求其心勇
猛日不息逸駕雖難攀驅馳緊鞭策鵬鶚不易並數飛
無停翼敬義兩夾持知行互相益擴此天理公去彼人
欲賊彼我皆丈夫到頭奚可擇
遊龜峯
我來遊龜峯䇄然在青蒼欲窮此理妙應難盡其詳太
極本無極動靜生陰陽陰陽有變合五行自相當造化自此
成闔闢乃其常穹窿須有際磅礴非無疆清泉流碧㵎
奇石何高昂水得陰之盛周流無定方土本得冲氣體
具柔與剛石乃剛之質壁立千仞強人皆覽形色此處
誠茫茫我從同類士行行入其鄉目遍心多感理趣深
且長物物有太極此說非荒唐
會稽拜禹廟
兩儀未肇判此理已具存動靜機一施陰陽自此分兩
儀有定位陰陽互為根二者既交錯五行斯絪縕理氣
妙合凝至靈斯在人三才從此備中處乾與坤水未得
所歸襄陵勢逆奔奠居本無所民咨何日伸昔我夏后
氏代天心獨勤四海既為壑平土皆吾民六府與三事
九功俱叙陳仰惟參贊功萬世人所尊封山作州鎮會
稽屬南廵後此數千載祀事舊益新比來得瞻仰遂兹
秉彝眞欲勤希聖功當尋入聖門人心與道心全具於
吾身大哉精一傳無問思彌敦執中此其道致用敷人
文紹蹟俟來哲此道毋昏昏
靜中感懷
物我難容一髮私豈論誰是與誰非人心固是參天地
百計勞勞只自卑
禮吾書院
卜築禮吾山水勝清幽期與古人倫人言此地誠孤野
我亦肯為孤野人
春日即事
不是區區功與利亦非窈窈與冥冥荒源也有沂泉樂
茂對春和看物生
倦後偶成
工夫未至力先疲纔罷吾伊細咏詩暫借餘閒養情性
莫將過苦敗身軀聖經浩博有餘味人事紛紜無盡期
羸却當年陶處士蕭然一枕卧皇羲
禮吾書院
自古多賢仰魯邦儒風今喜振吾鄉禮吾一段荒閒地
翻作弦歌禮義場
夜罾魚奉親
王祥孝感出雙鱗更有姜詩善事親何事今人不如古
終宵舉網向溪濱
奉吳先生二首次于先生韻
數仞師門力學真明乎庶物察人倫芳塘活水今猶昔
喜際龍潭復有人
抱膝茅簷蓋世豪管教得志失蕭曹登攀自是男兒志
誰道龍門特自高
同于先生絶句
投裝野寺愛幽棲翠竹蒼梧趣正宜久坐檐楹師弟子
清風明月更輸誰
行至四龍岡絕句
四龍岡上記行蹤往復師門九載中每愧光陰虛度也
從頭重擬更加功
陪于先生璿兄戴子靜遊石泉
淡日涼風雨乍收賜金田畔縱遐遊數聲漁笛閒聽罷
人意清和泉石幽
奉和于先生韻
菾操几杖罷遺編踏遍青山看石泉多士優游涵教雨
羣黎歌舞樂堯天家家綠樹山到屋處處青苖水滿田
日月眞腴非外得此心肯為利名牽
贈友人寧壽
後生誠可畏積學實難量養正功宜豫家庭篤義方
又讀書林閒
勞勞曾可似閒閒日月携書到處看好是薰風愜人意
時來林下整衣冠
看東山書屋舊趾
十年勤苦讀書心綠樹陰中認故岑成已功難增永嘆
愚蒙空數歲華深
悼農
四民共處九圍間農父何曾一日閒想彼錦衣并玉食
豈知稼穡甚艱難
閒居即事
虛堂村落裏環堵任蕭然細草連階石香茶煮澗泉青
山朝過雨綠樹晩含煙日用無餘事工夫付簡編
和
寂寞虛堂裏琴書共晏然饑炊野田粟渴飲石谿泉清
淡四簷月氤氳半篆煙聖賢名教外細翫杜陵編
往山下石岩醉卧成詩三首
濃酒三杯後頽然卧石岩清風生野樹綠水滿寒潭素
履心無外豪吟意正酣是非毋自質付與世人談
浮雲滿長空閒客醉岩中不學丹砂術何勞問葛洪
寂寞空山裏堪輿即枕衾遥憐李學士蹤跡杳難尋
看鳥三首
幽禽碧樹裏何事不予驚孔子不射宿拳拳素服膺
漫向幽岩學養眞青山綠水隔紅塵雖然仰面貪看鳥
也未回頭錯應人
藤蘿幽樹覆岩端岩下清泉九夏寒敢效南陽稱八達
肅然起坐正衣冠
聽松琴
清風滿樹生恍若伯牙情雖無鍾子期山岩人細聽
次韻奉于先生
事道拳拳數夢周好將仁義作居由他年慰滿蒼生望
野服黃冠任退休
琴後絕句
柳影槐陰晝景長北窗閒客在羲皇素琴一曲知音少
坐對南薰滿篆香
和許郢州中秋翫月
當空一鑑正團圓萬里青宵散紫煙秋氣清明當永夜
晴光皎潔滿中天蒼松影轉虛窗外丹桂香分丈席前
但喜好懷無所累何妨翫賞自年年
和朱子韻
聖賢警示意非輕要為斯人正性情三復服膺增悚懼
昏愚只恐是虛生
讀書自感
頻復多由志不強七情勝處失閑防身心自覺沈淪久
羞讀顏淵好學章
除夜吟
雨雪瀟瀟值歲除奉親才暇更觀書明朝又復更年月
擬用新功滌舊污
正旦入齋
慶罷新年一樂餘攜書踏雪到精廬工夫自此宜加勵
歲月虛過更咎誰
雪夜偶成
寒窗清苦孰能禁為訪梅花踏雪尋讀罷軻書長閉戶
靜中又復得存心
雪中訪友
竹戸常扃雪滿窗書程日緊用功忙今朝特發山陰興
只為金蘭契誼長
元宵夜吟
茅菴似斗寬亦喜堪容膝讀罷更閒眠養心宜靜密燈
火何處多笙歌閙誰室迷子何太歡跋報為甚疾却憐
山間人幽獨窮且室讀書嫌性愚舊記多忘失吟詩苦
才慳不能精格律倦卧似無聊幸不違心術(朱子與南軒詩有可)
(憐迷路子枉走閙城陻之句)
閒中寓意
門外青山拂翠煙野堂人事總蕭然案頭舊典兩三帙
囊裡新詩四五聯克念不妨能作聖怠荒何日可希賢
括囊夙有遺經訓何苦名韁萬里牽
去年此日被風雨倒墻兼絕食
去歲墻傾更絕糧今年淨几與明窗人生苦樂何須計
流水行雲語意長
勞中迷事
服勞安敢便寧居困厄無端智力疲性外固非心所急
日間自有義當為自強願法天行健昏妄那堪已性愚
從古宴安如酖毒春冰虎尾忽忘危
乘舟
新水漣漪宿雨收泛舟直下錦溪頭好風四至清衣袂
信有長江五月秋
輓表兄劉毅
總總誰無死與生英雄准擬立功名一枝丹桂雖殘燬
尚有千秋萬載馨
雄文鏖戰氣方豪誰料煙炎燼俊髦信道青雲難力致
東山不是謝安高
夏日即事
槐柳陰陰滿戶庭畫簾高捲午風輕數篇書卷前賢業
一曲瑶琴太古情心在靜時無雜擾事當幾處最分明
從來實行難充溢只恐虛名誤此生
舟中自感
風雨篷窗不昧時客中情緒總依依靜思成已功難處
私意纔行行即虧
謝程子
整齊嚴肅問明教直内工夫尚有疑入到湛然虛靜處
始知夫子不吾欺
自述
終日觀書聖賢在目終日言談不及利禄若使荑稗不
生何愁五穀不熟
新秋偶成
丈夫志匪為身謀經綸不展便當收浮雲滿空我不管
碧峯頭上卧新秋
自嘆
古今惟一理賢否自殊科顔子樂無悶吾何悔吝多
自嘆以遺人
操存腔裏心酬應世閒事世人不知此只去學文字
終日清明方是敬一時雜擾便成昏知行由此作基本
便是程朱入道門
嘆學者
這裏路長嫌擔重那邊快捷實崎嶇行人不知著脚處
東跋西跋多受虧
讀明道伊川學制
孟軻沒後道隨亡教化真如一夢長不向心中求六德
只來紙上耀三場先生欲掃千年陋後學那能一日忘
願得天心回古意更令斯世紹先王
即事
人心無物欲隨處皆天理在山則樂山在水則樂水在
家則家齊在國則國治在學則學明在鄉風俗美竊嘆
此等人豈不為至貴彼哉昏迷子何為欲所蔽
團湖懷古
聞說團湖古戰場宋元此地決興亡謝公忠義昭千古
興者已亡亡未亡
存心
冲漠無朕内萬象自森然堪嘆虛無子懸空學聖賢
自存
夜雨山窗夢不成細思舊業轉惺惺致知幸免多昏塞
行已深慚未盡誠墜緒茫茫何日續流風靡靡幾時興
信知大本元無二活水源頭見考亭
謝本府太守二首
白屋正慚無孺子黃堂豈是少陳蕃莞然上下忘其勢
留取高風萬古看
以貴下賤大得民一郡藹然周化盛芻言敢獻到黃堂
不忍心行不忍政
自勉二首
周南治化何其盛本在身脩與意誠此是聖賢真事業
莫教墻面度平生
此身此理由天付屋漏多慚忝所生今後事天知有道
力閑邪妄便存誠
嘆古人讀書二首
聖賢文字傳千載不遇程朱怎柰何刺股懸梁辛苦志
其如一敬得功多
刺股懸梁枉自勤豈知心在檢其身只因未遇程夫子
苦殺當年多少人
勉學者
靜對遺經翫困亨憂勤重憫四三生一偏廉介非難守
全體中庸不可能高世好堅徐孺操勞家且學董生耕
題詩本欲資名教豈為區區寄俗情
送徐生歸
梅放寒花歲已深為君特賦雪窗吟信知此道無今古
展卷詳論孔孟心
贈超元弼
功名不是吾儒事王道根基在自新目下升高當遠步
莫教對塔說相輪
觀易偶成
陰陽消長不停機在我何常無定規否極中間存大用
遯臨已上識先幾堯夫因甚怕處盛正叔如何善救危
幸有羲周精蘊在安身不必打乖詩
碧峯書院
碧霄峯下搆幽齋中寓琴書愜素懷信是心虛涵萬理
更欣地僻絕纖埃蓁蕪徑路由斯闢聖學門庭自此開
欲識工夫真切處好從博約竭淵才
辭謝南康府學官
薄德何堪古道看延留連日謝儒官天心若欲興斯道
莫嘆人生會晤難
再遊龜峯二首
路達龜峯本不遐汎舟反復傍溪涯如何喫盡多勞擾
只為源頭一步差
不道吾心識未真妄將指點誤傍人惕然到此方知省
敦復眞能勝似頻
誠意關
謹獨功深切防微意最玄爭交真在此要不愧皇天
偶成
輞川清致貪看竹湖上林公好咏梅問我寒窗何所事
關閩濓洛意徘徊
嘆雉死
汝能耿介全天性竟日淒涼感慨深始識先王真禮意
男兒安敢負斯心
絕句
萬理具涵方寸内只從此處作經綸要知希聖無他法
去盡私心德自純
松
一夜風霜萬木枯歲寒惟見老松孤秦皇不識清高操
強欲煩君作大夫
題濓溪舊隱
紺寒清潔古濓溪緬想當年有道居學貫天人純性命
理原大極著圖書光風霽月心無累勝水佳山意有餘
香郁溪連庭草翠聖賢高致後人廬
夏日即事
綠樹陰中日正長黑甜人世在羲皇有朋時共談今古
漫說伊周治世方
秋日書懷
禮吾地僻聚儒衣三尺絲桐滿架書細草幽蘭秋徑馥
清風明月夜窗虛固知聖教元無隱惟有人心却是危
記取當年簞食樂殘蟬斜日任悲淒
南谷
紅塵應不到青山新徙琴書入考槃茅舍竹籬閒處樂
地爐松火靜中安數竿瘦竹風初靜滿樹寒梅雪未乾
却笑山人多逸興詩成袖手面層巒
心迹高樓結搆幽吾人於此足藏脩北山崒嵂青雲鎖
南谷深沈紫霧浮敬意毋荒時翼翼善心不昧日休休
君今莫道功名事爭似簞瓢樂自優
李太尹求見自感
幾年衰病卧林泉勢迫形驅苦自憐白屋想應無孺子
琴堂有榻任高懸
贈李大章
春日載陽貧病減摳衣直訪鄭公鄉幾年不帶看花眼
始向東風識海棠
沙港舟中
卧病歸舟越水潯誰將風教振當今幼兒只喜歸家好
那識若翁憂世心
題風雩(在白鹿)
五老峯南鹿洞前和風滿袂暮春天道隨日用無他慕
何獨當年點也賢
枕流石(在白鹿洞)
三峽澗頭眠巨石字有枕流留古跡一枕千年永不移
清流晝夜無時息
游孺子亭
漢豎當年不可維先生明智已先知如何不以幾微處
說向陳公下榻時
贈葉太守
皤矣廬州公五十後相識晩知道義尊不為功名役梅
含雪裡春松秀霜前色論學心無窮賦詩情自適我願
公再興作我生民益來歲上京畿親覩吾皇極
復葉懌上舍
文風今喜盛吾番誰似曾參為已多鶴在九臯聲自聞
鳳翔千仞網難羅每憐漢士訓詁苦更憫唐人詩句磨
南谷庸才甘世棄日羣麋鹿聽樵歌
贈劉吏部建義莊
范氏當年建義莊君家肯與續遺芳信知積善功夫久
致使傳家慶澤長
輓李大章
終始幽明一理間士林今歎失儒冠午風亭上人千古
蕭瑟西風滿玉灣
復高都憲
人道人生會晤易我道人生會晤難一代人才能有幾
百年心事總相關仰高峯下冰霜肅薌水溪頭風月閒
却念同胞多赤子家書誰與報平安
咏洞前流水
洞前流水洞前流洞裏書生靜裡修信是本原無一息
莫將道體更他求有形可覩無形妙今日應同昔日游
識得顯微元不問此心此理日相酧
過子陵釣臺
世祖中興訪故人故人垂釣此江濱一天明月無瑕翳
萬古清風掃俗塵宜以賓師居保傅可將謀議定君臣
扁舟趨拜高臺下樂對先生笑白雲
拜陸宣公祠
播遷暫展扶傾手庸主難終濟世才千載家祠壯西淛
忠誠倍感後人懷
謝夏憲副正夫
一上高樓話古今四簷涼雨碧雲深世間多少未了事
誰為乾坤體此心
别松江郡侯諸公
駟牡不遑王事盬野人歸去白雲閒人心萬古同此理
城外青山即峴山
石橋晩坐
身隨所寓貧何害濃酒三杯落日殘半醒却來橋上坐
乾坤容我一人閒
别同府于先生
粒我生民未敢休樂天知命更何憂他年了却公家事
向擬樓山共白頭
贈五宜翁
富貴眞為身外物此心一動便成非五宜却被公全了
我願公今事事宜
贈永福寺張僧
禪家直欲尋空去却有張僧愛讀書此是秉彝千古性
誰言無極是真無
立春詩贈丘時雍
眼前時景初開泰心裏乾坤總屬仁昨日歡迎滿城市
草堂分得幾多春
贈致仕嚴掌教
軒前蘭菊經霜後雪裏梅花更有神每笑玄都桃李樹
東風依舊欲爭春
贈蔡推府致仕
脱屣功名能幾人丈夫何患志難伸傍人莫訝歸田早
雲錦江頭自有春
題沙溪釣隱
釣隱聞君獨擅名我來細味釣中情渭濱德老乾坤古
嚴子臺高風月清物理有常須定靜本心無累轉虛明
傍人若問功名事今古長安棋一枰
寄蘧行素
歸儒峯下讀書堂勢利紛紛已兩忘窗外梅花初破雪
簷前松竹幾經霜豈於末學矜多智肯向遺經識大方
何日重來酬舊約力扶吾道正天常
復俞監生
道體誰云遠斂之方寸間幽人更何事穩卧江東山
寓永福寺次夏憲副韻
自昔番昜號大邦不應國士更無雙誰憐人世古今異
惟聽僧鐘曉暮撞疊疊雲山連遠漢茫茫烟水接長江
此心守得惺惺法不待參禪萬慮降
寓居偶成
案上有書勤著眼壺中無酒懶銜杯心閒自有行窩樂
笑看燈花夜夜開
咏春秋
經世文成百代宗一從軻死聖無蹤龍門妙契心傳後
畫筆徒勞擬化工
復余太尹
百里溪山不計程使書遥辱過柴荆婣㜕分内二家好
道義胸中萬古情單父琴歸閒宓子潯陽菊綻老淵明
知公已脫塵塗屣策杖芝山日少縈
胡文敬集卷三
