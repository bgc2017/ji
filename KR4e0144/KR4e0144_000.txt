胡文敬集别集類五(明)
提要
(臣)等謹案胡文敬集三卷明胡居仁撰居
仁有易象抄已著錄居仁本從吳與弼遊而
醇正篤實乃過其師遠甚其學以治心飬性
為本以經世宰物為用以主忠信為先以求
放心為要史稱薛瑄之後惟居仁一人而已
居仁病學者撰述繁蕪嘗謂朱子注參同契
隂符經皆可不作故易傳春秋傳外於經書
皆不輕為之註講授之語亦惟居業錄一編
詩文尤罕是集乃其門人余祜網羅散失而
成雖中多少作然近裏著已皆粹然儒者之
言不似其師吳與弼書動稱夢見孔子也乾
隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
