才調集卷六目錄
李白(二十八首)
長干行
又
古風
古風
又
長相思
烏夜啼
白頭吟
贈漢陽輔錄事
搗衣篇
大堤曲
對酒
久别離
紫騮馬
宫中行樂詞
又
又
又
又
又
又
又
愁陽春賦
寒女吟
相逢行
會别離
江夏行
相逢行
李商隠(四十首)
鏡檻
曉坐
碧城
又
又
飲席代官妓贈兩從事
代元城吳令暗為答杏花
燈
代魏宫私贈
齊宫詞
銀河吹笙
題二首後重有戲贈任秀才
春雨
富平少侯
促漏
江東
七夕
可嘆
曉起
腸
獨居有懷
代贈
又
宫辭
追代盧家人嘲堂内
訪人不遇留題别館
代應
楚吟
龍池
淚
即日
水天閒話舊事
漢宫詞
席上作
留贈畏之
馬嵬
離亭賦得折楊柳
又
深宫
李涉(十五首)
寄荆娘寫真
與李渤新羅劍歌
六歎
又
重過文上人院
潤州聽莫角
再宿武關
鷓鴣詞
又
牧童詞
竹枝詞
又
又
又
京口送朱晝之淮南
唐彦謙(十七首)
垂柳
牡丹
春雨
秋晩高樓
上巳日寄韓八
長溪秋望
離鸞
曲江春望
柳
春隂
春深獨行馬上有作
寄蔣二十四
漢代
春殘
小院
寄懷
玫瑰
才調集卷六唐韋縠撰
李白(二十八首)
長干行
妾髮初覆額折花門前劇郎騎竹馬來遶床弄青梅同
居長干里兩小無嫌猜十四為君婦羞顔未嘗開低頭
向暗壁千喚不一廽十五始展眉願同塵與灰常存抱
柱信豈上望夫臺十六君遠行瞿唐灧澦堆五月不可
觸猿聲天上哀門前遲行跡一一生綠苔苔深不能埽
落葉秋風蚤八月蝴蝶來䨇飛西園草感此傷妾心坐
見紅顔老蚤晩下三巴預將書報家相迎不道遠直至
長風沙
又
憶妾深閨裏煙塵不曾識嫁與長干人沙頭候風色五
月南風興思君下巴陵八月西風起想君發楊子去來
悲如何見少别離多湘潭幾日到妾夢越風波昨夜狂
風度吹折江頭樹淼淼暗無邊行人在何處好乘浮雲
驄佳期蘭渚東鴛鴦綠蒲上翡翠錦屏中自憐十五餘
顔色桃花紅那作商人婦愁水復愁風
古風(集中古風五十九首此首缺)
泣與親友别欲語再三咽勖君青松心努力保霜雪世
路多險艱白日欺紅顔分手各千里去去何時還
古風
秋露白如玉團圓下庭綠我行忽見之寒早悲歲促人
生鳥過目胡乃自結束景公一何愚牛山淚相續物苦
不知足得隴又望蜀人心若波瀾世路有屈曲三萬六
千日夜夜當秉燭
又
燕趙有秀色綺樓青雲端眉目艷皎月一笑傾城歡常
恐碧草晩坐泣秋風寒纖手怨玉琴清晨起長歎焉得
偶君子共乘䨇飛鸞
長相思
日色欲盡花含煙月明欲素愁不眠趙瑟初停鳳凰柱
蜀琴欲奏鴛鴦絃此曲有意無人傳願隨春風寄燕然
憶君迢迢隔青天昔時橫波目今作流淚泉不信妾腸
斷歸來看取明鏡前
烏夜啼
黃雲城邊烏欲棲歸飛啞啞枝上啼機中織錦秦川女
碧紗如煙隔窗語停梭悵然憶遠人獨宿孤房淚如雨
(一作停梭向人問故夫知在流沙淚如雨)
白頭吟
錦水東流碧波蕩䨇鴛鴦雄巢漢宫樹雌弄秦草芳相
如去蜀謁武皇赤車駟馬生輝光一朝再覽大人作萬
乘忽欲凌雲翔聞道阿嬌失恩寵千金買賦要君王相
如不憶貧賤日位高金多聘私室茂陵姝子皆見求文
君歡愛從此畢淚如䨇泉水行墮紫羅襟五更雞三唱
清晨白頭吟長吁不整綠雲鬢仰訴青天哀怨深城崩
杞梁妻誰道土無心東流不作西歸水落花辭枝羞故
林頭上玉燕釵是妾嫁時物贈君表相思羅袖幸時拂
莫卷龍鬚席從他生網絲且留琥珀枕還有夢來時鷫
鸘裘在錦屏上自君一往無由披妾有秦樓鏡照心勝
照井願持照新人雙對可憐影覆水却收不滿杯相如
還謝文君逥古來得意不相負祗今惟有青陵臺
贈漢陽輔錄事
鸚鵡洲橫漢陽渡水引寒煙没江樹南浦登樓不見君
君今罷官在何處漢口雙魚白錦鱗令傳尺素報情人
其中字數無多少只是相思秋復春
擣衣篇
閨裏佳人年十餘嚬蛾對影恨離居忽逢江上春歸燕
銜得雲中尺素書玉手開緘長歎息狂夫猶戍交河北
萬里交河水北流願為雙燕汎中洲君邊雲擁青絲騎
妾處苔生紅粉樓樓上春風日將歇誰能攬鏡看愁髮
曉吹員管隨落花夜擣戎衣向明月明月高高刻漏長
真珠簾箔掩蘭堂橫垂寶幄同心結半拂瓊筵蘇合香
瓊筵寶幄連枝錦燈燭熒熒照孤寝有便憑將金剪刀
為君留下相思枕摘盡庭蘭不見君紅巾拭淚生氤氲
明年若更征邊塞願作陽臺一叚雲
大堤曲
漢水臨襄陽花開大堤暖佳期大堤下淚向南雲滿春
風復無情吹我夢魂亂不見眼中人天長音信斷
對酒(或刻青山獨酌)
蒲萄酒金叵羅吳姬十五細馬䭾青黛畫眉紅錦靴道
字不正嬌唱歌玳瑁筵中懷裏醉芙蓉帳底奈君何
久别離
别來幾春未還家玉窗五見櫻桃花况有錦字書開緘
使人嗟此腸斷彼心絶雲鬟綠鬢罷梳結愁如廽飈亂
白雪去年寄書報陽臺今年寄書重相催東風兮東風
為我吹行雲使西來待來竟不來落花寂寂委青苔
紫騮馬
紫騮行且嘶雙翻碧玉蹄臨流不肯渡似惜錦障泥白
雪關山遠黃雲海樹迷揮鞭萬里去安得念春閨
宫中行樂詞(或刻三首作宫中行樂又另五首作紫宫樂今從宋刻本集次)
小小生金屋盈盈在紫微山花插寶髻石竹繡羅衣每
出深宫裏常隨步輦歸只愁歌舞散化作彩雲飛
又
柳色黃金嫩梨花白雪香玉樓巢翡翠金殿鎻鴛鴦選
妓隨雕輦徵歌出洞房宫中誰第一飛燕在昭陽
又
盧橘為秦樹蒲萄出漢宫煙花宜落日絲管醉春風笛
奏龍吟水簫鳴鳳下空君王多樂事還與萬方同
又
玉樹春歸日金宫樂事多後庭朝未入輕輦夜相過笑
出花間語嬌來燭下歌莫教明月去留著醉姮娥
又
繡戶香風暖紗窗曙色新宫花爭笑日池草暗生春綠
樹聞歌鳥青樓見舞人昭陽桃李月羅綺自相親
又
今日明光裏還湏結伴遊春風開紫殿天樂下珠樓艷
舞全知巧嬌歌半欲羞更憐花月夜宫女笑藏鈎
又
寒雪梅中盡春風柳上歸宫鶯嬌欲醉簷燕語還飛遲
日明歌席新花艷舞衣晩來移綵仗行樂泥光輝
又
水綠南薰殿花紅北闕樓鶯歌聞太液鳳吹遶瀛洲素
女鳴珠珮天人弄綵毬今朝風日好宜入未央遊
愁陽春賦
東風歸來見碧草而知春蕩瀁惚恍何垂楊旖旎之愁
人天光清而姸和海氣綠而芳新綵翠兮阡眠雲飄飄
而相鮮演漾兮夤緣窺青苔之生泉縹緲兮翩躚見遊
絲之縈煙魂與此兮俱斷醉風光兮悽然若乃隴水秦
聲江猿巴吟明妃玉塞楚客楓林試登高而望遠痛切
骨而傷心春心蕩兮如波春愁亂兮如雪兼萬情之悲
歡兹一感於芳節我所思兮湘水濱隔雲霓而見無因
灑别淚於尺波寄東流於情親若使春光可攬而不滅
兮吾欲贈天涯之佳人
寒女吟
昔君布衣時與妾同辛苦一拜五官郎便索邯鄲女妾
欲辭君去君心便相許妾讀蘼蕪書悲歌淚如雨憶昔
嫁君時曾無一夜樂不是妾無堪君家婦難作起來強
歌舞縱好君嫌惡下堂辭君去去後悔遮莫
相逢行
相逢紅塵内高揖黃金鞭萬戶垂楊裏君家阿那邊
會别離
結髮生别離相思復相保如何日已遠五變庭中草渺
渺天海途悠悠漢江島但恐不出門出門無遠道道遠
行寄難家貧衣復单嚴風吹雨雪晨起鼻何酸人生各
有志豈不懷所安分明天上日生死誓同歡
江夏行
憶昔嬌小姿春心亦自持為言嫁夫壻得免長相思誰
知嫁商賈令人却愁苦自從為夫妻何曾在鄉土去年
下揚州相送黃鶴樓眼看帆去遠心逐江水流只言期
一載誰謂歴三秋使妾腸欲斷恨君情悠悠東家西舍
同時發北去南來不逾月未知行李遊何方作箇音書
能斷絶適來往南浦欲問西江船正見當壚女紅粧二
八年一種為人妻獨自多悲悽對鏡便垂淚逢人只欲
啼不如輕薄兒旦莫長追隨悔作商人婦青春長别離
如今正好同歡樂君去榮華誰得知
相逢行
朝騎五花馬謁帝出銀臺秀色誰家子雲車珠箔開金
鞭遥指點玉勒近遲逥夾轂相借問疑從天上來邀入
青綺門當歌共銜杯銜杯暎歌扇似月雲中見相見不
得親不如不相見相見情已深未語可知心胡為守空
閨孤眠愁錦衾錦衾與羅帷纏綿會有時春風正澹蕩
莫雨來何遲願因三青鳥更報長相思光景不待人須
臾髮成絲當年失行樂老去徒傷悲持此道密意無令
曠佳期(一本無此六句)
李商隱(四十首)
鏡檻(或刻錦檻)
鏡檻芙蓉入香臺翡翠過撥絃驚火鳳交扇拂天鵝隱
忍陽城笑喧傳郢市歌仙眉瓊作葉佛髻鈿為螺五里
無因霧三秋只見河月中供藥剰海上得綃多玉集胡
沙割犀留聖水磨斜門穿戲蝶小閣鎻飛蛾騎襜侵韉
卷車帷約幰鈋傳書兩行雁取酒一封駝橋迥涼風壓
溝橫夕照和待烏燕太子駐馬魏東阿想像鋪芳縟依
稀解醉羅散時簾隔露卧後幕生波梯穩從攀桂弓調
任射莎豈能抛斷夢聽鼓事朝珂
曉坐(一云後閣)
後閣罷朝眠前墀思黯然梅應未假雪柳自不勝煙淚
續淺深綆腸危高下絃紅顔無定所得失在當年
碧城
碧城十二曲闌杆犀辟塵埃玉辟寒閬苑有書多附鶴
女牆無樹不棲鸞星沈海底當窗見雨過河源隔座看
若是曉珠明又定一生常對水晶盤
又
對影聞聲已可憐玉池荷葉正田田不逢蕭史休回首
莫見洪崖又拍肩紫鳳放嬌銜楚珮赤鱗狂舞撥湘絃
鄂君悵望舟中夜繡被焚香獨自眠
又
七夕來時先有期洞房簾箔至今垂王輪顧兔初生魄
鐡網珊瑚未有枝撿得神方教駐景收將鳳紙寫相思
武皇内傳分明在莫道人間總不知
歌席代妓贈兩從事
新人橋上著春衫舊主江邊側帽簷(隋獨孤信舉止風流曾風吹帽簷側)
(觀者塞路)願得化為紅綬帶許教雙鳳一時銜
代元城吳令暗為答
背闕歸藩路欲分水邊風日半西曛荆王枕上元無夢
莫枉陽臺一片雲
杏花
上國昔相值亭亭如欲言異鄉今暫賞脈脈豈無恩援
少風多力牆高月有痕為含無限意遂對不勝繁仙子
玉京路主人金谷園幾時辭碧落誰伴過黃昏鏡拂鉛
華膩爐藏桂燼温終因催竹葉先擬咏桃根莫學啼成
血從教夢寄魂吳王採香逕失路入煙村
燈
皎潔終無倦煎熬亦自求花時隨酒遠雨夜背窗休冷
暗黃茅驛暄明紫桂樓錦囊名畫掩玉局敗棋收何處
無佳夢誰人不隱憂影隨簾押轉光信簟文流客自勝
潘岳儂今定莫愁固應留半焰迴照下幃羞
代魏宫私贈(黃初三年已隔存沒追代其意何必同時亦廣子夜吳歌之流)
來時西館阻佳期去後漳河隔夢思知有宓妃無限意
春蘭秋菊可同時
齊宫詞
永壽兵來夜不扄金蓮無復印中庭梁臺歌管三更罷
猶自風摇九子鈴
銀河吹笙
悵望銀河吹玉笙樓寒院冷接平明重衾幽夢他年斷
别樹羈雌昨夜驚月榭故香因雨發風簾殘燭隔霜清
不須浪作緱山意湘瑟秦簫自有情
題二首後重有戲贈任秀才(或刻無二首二字)
一丈紅蔷擁翠筠羅窗不識繞街塵峽中尋覓常逢雨
月裏依稀更有人虛為錯刀留遠客枉緣書札損文鱗
遥知小閣還斜照羡殺烏龍卧錦茵
春雨
悵卧新春白祫衣白門寥落意多違紅樓隔雨相望冷
珠箔飄燈獨自歸遠路應悲春晼晩殘宵猶得夢依稀
玉璫緘札何由達萬里雲羅一雁飛
冨平少侯
七國三邊未到憂十三身襲冨平侯不收金彈抛林外
却惜銀床在井頭綵樹轉燈珠錯落繡檀逥枕玉雕鎪
當關不報侵晨客新得佳人字莫愁
促漏
促漏遥鐘動靜聞報章重疉杳難分舞鸞鏡匣收殘黛
睡鴨香爐換夕薰歸去定知還向月夢來何處更為雲
南塘漸暖蒲堪結兩兩鴛鴦護水紋
江東
驚魚撥刺燕翩翩獨自江東上釣船今日春光太飄蕩
謝家輕絮沈郎錢
七夕
鸞扇斜分鳳幄開星橋橫過鵲飛逥爭將世上無期别
換得年年一度來
可歎
幸會東城宴未回年華憂共水相催梁家宅裏秦宫入
趙后樓中赤鳳來冰簟且眠金鏤枕瓊筵不醉玉交杯
宓妃愁坐芝田館用盡陳王八斗才
曉起
擬杯當曉起呵鏡有微寒隔箔山櫻熟褰帷桂燭殘書
長為報晩夢好更尋難影響輸雙蝶偏過舊畹蘭
腸
有懷非惜恨不奈寸腸何即夕逥彌久前時斷固多熱
應翻急燒冷欲徹空波隔樹澌澌雨通池點點荷倦程
山向背望國闕嵯峨故念飛書及新歡借夢過染筠休
伴淚繞雪莫追歌擬問陽臺事年深楚語訛
獨居有懷
麝重愁風逼羅疎畏月侵怨魂迷恐斷嬌喘細疑沈數
急芙蓉帶頻抽翡翠簪柔情終未達遥妬已先深浦冷
鴛鴦去園空蛺蝶尋蠟花長逓淚筝柱鎮移心覓使嵩
雲莫回頭㶚岸隂只聞凉葉院露井近寒砧
代贈
樓上黃昏欲望休玉梯橫絶月中鈎芭蕉不展丁香結
同向春風各自愁
又
東南日出照高樓樓上離人唱石州總把春山掃眉黛
不知供得幾多愁
宫辭
君恩如水向東流得寵憂移失寵愁莫向尊前奏花落
涼風只在殿西頭
追代盧家人嘲堂内
道却橫波字人前莫謾羞只應同楚水長短入淮流
訪人不遇留題别館
卿卿不惜𤨏窗春去作長楸走馬身閒倚繡簾吹柳絮
日高深院斷無人
代應
本來銀漢是紅牆隔得盧家白玉堂誰與王昌報消息
盡知三十六鴛鴦
楚吟
山上離宫宫上樓樓前宫畔莫江流楚天長短黃昏雨
宋玉無愁亦有愁
龍池
龍池賜酒敞雲屏羯鼓聲高衆樂停夜半宴歸宫漏永
薛王沈醉壽王醒
淚
永巷長年怨綺羅離情終日思風波湘江竹上痕無限
峴首碑前灑幾多人去紫臺秋入塞兵殘楚帳夜聞歌
朝來㶚水橋邊問未抵青袍送玉珂
即日
地寬樓已迥人更迥於樓抽思輕春物傷酲屬莫愁望
賖殊易斷恨久欲難牧大勢真無利多情豈自由空園
兼樹廢敗港擁花流書去青楓驛鴻歸杜若洲單棲應
分定辭疾索誰憂更替林鴉恨驚頻去不休
水天閒話舊事
月姊曾逢下彩蟾傾城消息隔重簾已聞珮響知腰細
更辨絃聲覺指纖莫雨自歸山峭峭秋河不動夜厭厭
王昌且在牆東住未必金堂得免嫌
漢宫詞
青雀西飛竟未回君王長在集靈臺侍臣最有相如渴
不賜金莖露一杯
席上作(一云予為桂州從事故府鄭公出家妓令賦高唐詩)
淡雲輕雨拂高唐玉殿秋來夜正長料得也應憐宋玉
一生惟事楚襄王
留贈畏之
待得郎來月已低寒暄不道醉如泥五更又欲向何處
騎馬出門烏夜啼
馬嵬
海外徒聞更九州(鄒衍云九州之外復有九州)他生未卜此生休空
聞虎旅鳴宵柝無復雞人報曉籌此日六軍同駐馬當
時七夕笑牽牛如何四紀為天子不及盧家有莫愁
離亭賦得折楊柳
暫憑尊酒送無憀莫損愁眉與細腰人世死前惟有别
春風爭擬惜長條
又
含煙惹霧每依依萬緒千條拂落暉為報行人休盡折
半留相送半迎歸
深宫
金殿銷香閉綺櫳玉壺傳點咽銅龍狂飈不惜蘿隂薄
清露偏知桂葉濃斑竹嶺邊無限淚景陽宫裏及時鐘
豈知為雨為雲處只有高唐十二峯
李涉(十五首)
寄荆娘寫真
章華臺南莎草齊長河柳色連金隄青樓曈曨曙光蚤
梨花滿巷鶯新啼章臺玉顔年十六小來能唱西梁曲
教坊大使久知名郢上詞人歌不足少年才子心相許
夜夜高唐夢雲雨五銖香帔結同心三寸紅牋替傳語
緣池竝戲雙鴛鴦田田翠葉紅蓮香百年恩愛兩相許
一夕不見生愁腸上清仙女徵遊伴欲從湘靈住河漢
只愁陵谷變人寰空歎桑田歸海岸願分精魄定形影
永似銀壺挂金井召得丹青絶世工寫真與身真相同
忽然相對兩不語疑是粧成來鏡中豈期人願天不違
雲軿却駐從山歸畫圖封裹寄箱篋洞庭豔豔生光輝
良人翻作東飛翼却遣江頭問消息經年不得一封書
翠幕雲屏遶空壁結客有少年名總身姓江征帆三十
里前月發豫章知我别時言識我馬上郎恨無羽翼飛
使我徒怨滄波長開篋取畫圖寄我形影與客將如今
憔悴不相似恐君重見生悲傷蒼梧九疑在何處斑斑
竹淚連瀟湘
與李渤新羅劍歌
我有神劍異人與暗中往往精靈語識者知從東海來
來時一夜因風雨長河臨曉北斗殘秋水露背青螭寒
昨夜大梁城下宿不借&KR0932;跌光顔看刃邊颯颯塵沙缺
瘢痕半是蛟龍血雷煥張華久已無沈冤知向何人說
我有愛弟都九江一條直氣今無雙青光好去莫惆悵
必斬長鯨須少壯
六歎(只書二首)
綺羅香風翡翠車晴明獨傍芙蓉渠上有雲鬟洞仙女
垂羅掩縠煙中語風月頻驚桃李時滄波久别鴛鴦侣
獨傳一札孤飛翼山長水遠無消息却鏁重門一院深
半夜空庭明月色
又
深院梧桐夾金井上有轆轤青絲索美人清晝汲寒泉
寒泉欲上銀瓶落迢迢碧甃千餘尺竟日倚闌空歎息
惆悵不來照明鏡却掩洞房抱寂寂
重過文上人院
南隨越鳥北燕鴻松月三年别遠公無限心中不平事
一宵清話又成空
潤州聽莫角
江城吹角水茫茫曲引邊聲怨思長驚起莫天沙上雁
海門斜去兩三行
再宿武關
遠别秦城萬里遊亂山高下出商州關門不鎻寒溪水
一夜潺潺送客愁
鷓鴣詞
湘江煙水深沙岸隔楓林何處鷓鴣飛日斜斑竹隂二
女空垂淚三閭枉自沈惟有鷓鴣啼獨傷行客心
又
越岡連越井越鳥更南飛何處鷓鴣啼夕煙東嶺歸嶺
外行人少天涯北客稀鷓鴣啼别處相對淚沾衣
牧童詞
朝牧牛牧牛下江曲夜牧牛牧牛度村谷荷蓑出林春
雨細蘆管卧吹莎草綠亂插蓬蒿箭滿腰不怕猛虎欺
黃犢
竹枝詞
荆門灘急水潺潺兩岸猿啼煙滿山渡頭少年應官去
月落西陵望不還
又
巫峽雲開神女祠綠潭紅樹影參差不勞戍口初相問
無義灘頭剰别離
又
石壁千重樹萬重白雲斜掩碧芙蓉昭君溪上年年月
偏照嬋娟色最濃
又
十二峯頭月欲低空聆灘上子規啼孤舟一夜東歸客
泣向東風憶建溪
京口送朱晝之淮南(或刻寄贈妓人)
兩行客淚愁中落萬樹山花雨後殘君到揚州見桃葉
為傳風水渡江難
唐彦謙(十七首)
垂柳
絆惹春風别有情世間誰敢鬭輕盈楚王江畔無端種
餓損宫娥學不成
牡丹
真宰多情巧思新故將能事送殘春為雲為雨徒虛語
傾國傾城不在人開日綺霞應失色落時青帝合傷神
嫦娥婺女曾相送留下鵶黃作蕊塵
春雨
綺陌夜來雨春樓寒望迷遠容迎燕戲亂響隔鶯啼有
恨開蘭室無言對李蹊花欹渾拂檻柳重欲垂隄燈檠
昏魚目薰爐咽麝臍别輕天北鶴夢怯汝南雞入戸侵
羅幌梢簷潤繡題新豐樹已失長信草初齊亂蝶寒猶
舞驚烏暝不栖庾郎盤馬地却怕有春泥
秋晩高樓
松拂疎窗竹暎闌素琴幽怨不成彈清霄霽極雲離岫
紫塞風高露滿盤晩蝶飄零經宿雨莫鴉凌亂報秋寒
高樓瞪目歸鴻遠始信嵇康欲畫難
上巳日寄韓八(一云寄難八)
上已接寒食鶯花寥落晨微微潑火雨草草踏青人涼
似三秋景清無九陌塵與余同病者對此合傷神
長溪秋望
柳短莎長溪水流雨微煙暝立溪頭寒鴉閃閃前山遠
杜曲黃昏獨自愁
離鸞
聞道離鸞思故鄉也知情願嫁王昌塵埃一别楊朱路
風月三年宋玉牆下疾不成雙點淚斷多難到九廽腸
夜前佳樹名梔子試結同心寄謝孃
曲江春望
杏豔桃嬌奪晩霞樂遊無廟有年華漢朝冠蓋皆陵墓
十里宜春下苑花
柳
春思春愁一萬枝遠村遥岸寄相思西園有雨和苔長
南内無人拂檻垂遊客寂寥緘遠恨莫鶯啼呌惜芳時
晩來飛絮如霜髩恐為多情管别離
春隂
一寸逥腸百慮侵旅愁危涕兩爭禁天涯已有銷魂别
樓上寧無擁鼻吟感事不關河裏笛傷心應倍雍門琴
春雲更覺愁於我閒蓋低村作暝隂
春深獨行馬上有作
日烈風高野草香百花狼籍柳披猖連天瑞靄千門遠
夾道新隂九陌長衆飲不歡逃席酒獨行無味放遊韁
年來與問閒遊者若个傷春向路旁
寄蔣二十四
鳥囀蜂飛日漸長旅人情味悔思量禪門澹泊無心地
世事生疎欲面牆一月雲煙迷柳色九衢風土帶花香
亦知高士禁愁寂試倚闌干莫斷腸
漢代
漢代金為屋吳宫綺作寮豔詞傳靜婉新曲定妖嬈箭
響猶殘夢籖聲報早朝鮮明臨曉日逥轉度春宵半袖
籠清鏡前絲壓翠翹靜多如有待閒極似無憀梓澤花
猶滿靈和柳未凋障昏巫峽雨屏掩浙江潮未信潘名
岳應疑史姓蕭漏因歌暫斷燈為雨頻挑飲酒闌三雅
投壺賽百嬌鈿蟬新翅重金鴨舊香焦水淨疑澄練霞
孤欲建標别隨秦柱促愁為蜀絃么玄晏難瘳痺臨邛
但發痟聯詩徵弱絮思友咏甘蕉王氏憐諸謝周郎定
小喬黼幃翹綵雉波扇畫文鰩荇密妨垂釣荷欹欲度
橋不因衣帶水誰覺路迢迢
春殘
景為春時短愁隨别夜長暫碁寧號隠輕醉不成鄉風
雨曾通夕莓苔有衆芳落花如便去樓上即河梁
小院
小院無人夜煙斜月轉明清宵易惆悵不必有離情
寄懷
有客傷春復怨離夕陽亭畔草青時淚從紅蠟無由制
腸比朱絃恐更危梅向好風惟是笑柳因微雨不勝垂
雙溪未去饒歸夢夜夜孤眠枕獨欹
玫瑰
麝炷騰清燎鮫紗覆綠蒙宫粧臨曉日錦段落東風無
力春煙裏多愁莫雨中不知何事意深淺兩般紅
才調集卷六
