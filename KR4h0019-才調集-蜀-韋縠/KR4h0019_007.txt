才調集卷七目錄
李宣古(一首)
聽蜀道士琴歌
王之渙(十三首)
惆悵詩
又
又
又
又
又
又
又
又
又
又
又
悼亡
岑參(四首)
題苜蓿峯寄家人
玉關寄長安李主簿
逢入京使
春夢
賈曾(一首)
有所思
許渾(二十首)
金谷園桃花
洛陽道中
塞下曲
放猿
郊園秋日寄洛中友人
南樓春望
潁州從事西湖亭讌餞
南遊泊船江驛
題段太尉廟
寓懷
題潼關西蘭若
虞元長者永興公之後工書屬文近從軍河中
奉使宣歙因贈
凌歊臺
咸陽城西樓晩眺
姑熟官舍
凌歊臺送韋秀才
南庭夜坐貽開元禪定二道者
秋日早朝
題勤尊師歴陽山居
淮隂阻風寄楚州韋中丞
油蔚(一首)
贈别營妓卿卿
張祜(六首)
觀杭州柘枝
周員外出雙舞柘枝妓
觀楊瑗柘枝
感王將軍柘枝妓殁
貴家郎
病宫人
來鵬(二首)
宛陵送李明府罷任歸江州
清明日與友人遊玉塘莊
施肩吾(四首)
夜宴曲
效古詞
山中得劉秀才京書
望夫詞
劉得仁(一首)
悲老宫人
高軿(四首)
步虚詞
寫懷
又
風箏
李端(一首)
代棄婦答賈客
趙嘏(十一首)
長安秋望
長安月夜與友生話故人
汾上宴别
曲江春望懷江南故人
自遣
新月
東望
寄歸
寒食新豐别友人
感懷
茅山道中
朱絳(一首)
春女怨
姚倫(一首)
感秋
劉方平(二首)
秋夜泛舟
春怨
陳羽(一首)
長安卧病秋夜言懷
薛能(三首)
遊嘉州後溪
老圃堂
銅雀臺
李郢(一首)
江上逢王將軍
薛逢(二首)
開元後樂
漢武宫詞
崔塗(一首)
讀庾信集
項斯(一首)
蒼梧雲氣
崔峝(一首)
江上書懷
李宣遠(一首)
塞下作
陶翰(二首)
古塞下曲
新安江林
温憲(三首)
春鳩
郊居
杏花
李頻(六首)
湖口送友人
送友人往太原
寄遠
鄂州頭陀寺上方
辭夏口崔尚書
古意
王駕(一首)
古意
于鵠(三首)
送客遊塞
江南曲
題美人
徐寅(一首)
初夏戲題
才調集卷七唐韋縠撰
李宣古(一首)
聽蜀道士琴歌
至道不可見正聲難得聞忽逢羽客抱綠綺西别峨嵋
峰頂雲初排(闕)面躡輕響似擲細珠鳴玉上忽揮素爪
畫七絃蒼崖劈烈迸碎泉憤聲高怨聲咽屈原呌天兩
妃絶朝雉飛雙鶴離屬玉夜啼獨鶩悲吹我神飛碧霄
裏牽我心靈入秋水有如驅逐太古來邪淫辟蕩貞心
開孝為子忠為臣不獨語言能教人前弄嘯後弄嚬一
舒一慘非冬春從朝至莫聽不足相將直說瀛洲宿更
深彈罷背孤燈窗雪蕭蕭打寒竹人間豈合值仙蹤此
别多應不再逢抱琴却上瀛洲去一片白雲千萬峯
王之渙(十三首)
惆悵詩
八蠶薄絮鴛鴦綺半夜佳期並枕眠鐘動紅娘喚歸去
對人勻淚拾金鈿(鶯鶯)
又
李夫人病已經秋漢武看來不舉頭得所穠華銷歇盡
楚魂湘血一生休(李夫人)
又
謝家池館花籠月蕭寺房廊竹颭風半夜酒醒憑檻立
所思多在别離中
又
隋師戰艦欲亡陳國破應難保此身訣别徐郎淚如雨
鑑鸞分後屬何人(樂昌)
又
七夕瓊筵隨事陳兼花連蔕共傷神蜀王殿裏三更月
不見驪山私語人(楊妃)
又
夜寒春病不勝懷玉瘦花啼萬事乖薄倖檀郎斷芳信
驚嗟猶夢合歡鞋(小玉)
又
嗚咽離聲管吹秋妾身今日為君休齊奴不說平生事
忍看花枝謝玉樓(綠珠)
又
青絲一絡墮雲鬟金剪刀鳴不忍看持謝君王寄幽怨
可能從此住人間(楊妃)
又
陳宫興廢事難期三閣空餘綠草基狎客淪亡麗華死
他年江令獨來時(麗華)
又
晨肇重來路已迷碧桃花謝武陵溪仙山目斷無尋處
流水潺湲日漸西(劉阮)
又
少卿降北子卿還朔野離觴慘别顔却到茂陵惟一慟
節旄零落鬢毛斑(蘇李)
又
夢裏分明入漢宫覺來燈背錦屏空紫臺月落關山曉
腸斷君恩信畫工(明妃)
悼亡
春來得病夏來加深掩粧窗卧碧紗為怯暗藏秦女扇
怕驚愁度阿香車腰肢暗想風欺柳粉態難㤀露洗花
今日青門葬君處亂蟬衰草夕陽斜
岑參(四首)
題苜蓿峯寄家人
苜蓿峯邊逢立春葫蘆橋上淚沾巾閨中只是空相憶
不見沙場愁殺人
玉關寄長安李主簿
東去長安萬里餘故人何惜一行書玉關西望腸堪斷
况復明朝是歲除
逢入京使
故園東望路漫漫雙袖龍鍾淚不乾馬上相逢無紙筆
憑君傳語報平安
春夢(英靈集同)
洞房昨夜春風起遥憶美人湘江水枕上片時春夢中
行盡江南數千里
賈曾(一首)
有所思(宋之問害劉希夷認此詩為已作故諸集錯見兹又刻賈曾削幾聯恐誤)
洛陽城東桃李花飛來飛去落誰家幽閨女兒愛顔色
坐見落花長歎息今歲花開君不待明年花開復誰在
故人不共洛陽東今來空對落花風年年歲歲花相似
歲歲年年人不同
許渾(二十首)
金谷園桃花
花在舞樓空年年一度紅淚光停曉露愁態倚春風開
日妾先死落時君亦終東流兩三片應到夜泉中
洛陽道中
洛陽多舊跡一日幾堪愁風起林花晩月明宫樹秋興
亡不可問自古水東流
塞下曲
夜戰桑乾雪秦兵半不歸朝來有鄉信猶自寄征衣
放猿
殷懃解金鎻别夜雨淒淒山淺憶巫峽水寒思建溪遠
尋紅樹宿深入白雲啼好覓南歸路煙蘿更莫迷
郊園秋日寄洛中友人
楚水西來天際流感時傷别思悠悠一尊酒盡青山莫
萬里書逥碧樹秋日落遠波驚宿雁風吹輕浪起眠鷗
嵩陽親友如相問潘岳閒居欲白頭
南樓春望
南樓春一望雲水共昏昏野店歸山路危橋帶郭村暗
煙和草色夜雨漲溪痕下岸誰家住殘陽半掩門
潁州從事西湖亭讌餞
西湖清讌不知回一曲離歌酒一杯城帶夕陽聞鼓角
寺臨秋水見樓臺蘭堂客散蟬猶噪桂檝人稀鳥自來
獨想征帆去鞏洛此中霜菊繞潭開
南遊泊船江驛(一作泊松江渡)
漠漠故宫地月涼雲水幽雞鳴荒戍曉雁過古城秋楊
柳北歸路蒹葭南渡舟去鄉今已遠更上望京樓
題叚太尉廟
靜想追兵緩翠華古碑荒廟閉松花紀生不向滎陽死
豈有山河屬漢家
寓懷
南國浣紗伴盈盈天下姝盤金明繡帶動珮響羅襦素
手怨瑶瑟清心悲玉壺春花坐摇落爭忍嫁狂夫(一云未忍)
(泣蘼蕪)
題潼關西蘭若
來往幾經過前山枕大河遠帆春水闊高寺夕陽多蝶
影下紅藥鳥聲喧綠蘿故山歸未得徒咏採薇歌
虞元長者永興公之後工書屬文近從軍河中
奉使宣歙因贈(一作贈河東虞押衙)
吳門風水各萍流月滿花開嬾獨遊萬里山川分曉夢
四鄰歌管送春愁昔年顧我長青眼今日逢君已白頭
莫向尊前悲易水古來投筆盡封侯
凌歊臺(當塗縣西宋高祖築今太平州)
宋祖凌歊樂未回三千歌舞宿層臺湘潭雲盡莫煙出
巴蜀雪消春水來行殿有基荒薺合寢園無主野棠開
百年便作萬年計岩畔古碑空綠苔
咸陽城西樓晩眺
一上高城萬里愁蒹葭楊柳似汀洲溪雲初起日沈閣
山雨欲來風滿樓鳥下綠蕪秦苑夕蟬鳴黃葉漢宫秋
行人莫問當年事故國東來渭水流
姑熟官舍
草生官舍似閒居雪照南窗滿素書貧後始知為吏拙
病來還喜識人疎青雲豈有窺梁燕濁水應無避釣魚
不待秋風便歸去紫陽山下是吾廬
凌歊臺送韋秀才
雲起高臺日未沈數村殘照半巗隂野蠶成繭桑柘盡
溪鳥引雛蒲稗深帆勢依依投極浦鐘聲杳杳隔前林
故山迢&KR0146;故人去一夜月明千里心
南庭夜坐貽開元禪定二道者
莫莫焚香何處宿西巗一室暎疎藤光隂難駐跡如客
寒暑不驚心是僧高樹有風聞夜磬遠山無月見秋燈
身閒境靜日為樂若問其餘非我能
秋日早朝
宵衣應待絶更籌環珮鏘鏘月下樓井轉轆轤千樹曉
鎻開閶闔萬山秋龍旟盡列趨金殿雉扇纔分拜玉旒
虚戴鐡冠無一事滄江歸去老漁舟
題勤尊師歴陽山居(并序)
師即思齊之孫頃為故相國蕭公錄用相國
致政尊師亦自邊將入道因贈是詩
三十知兵在羽林中年潛識子房心蒼鷹出塞邊塵滅
白鶴還鄉楚水深春坼酒瓶浮藥氣晩擕棋局帶松隂
雞籠山上雲多處自劚黃精不可尋
淮隂阻風寄楚州韋中丞
垂釣京江欲白頭江魚堪釣却西遊劉伶臺下稻花晩
韓信廟前楓葉秋淮月未明先倚檻海雲初起更維舟
河橋有酒無人醉獨上高城望庾樓
油蔚(一首)
贈别營妓卿卿(時為淮南幕職奉使塞北)
憐君無那是多情枕上相看直到明日照綠窗人去住
鴉題紅粉淚從橫愁腸只向金閨斷白髮應從玉塞生
為報花時少惆悵此生終不負卿卿
張祜(六首)
觀杭州柘枝
舞停歌罷鼓連催軟骨纖蛾暫起來紅罨畫衫纏腕出
碧排方胯背腰(闕)旁收拍拍金鈴擺却踏聲聲錦袎摧
看著遍頭香袖摺粉屏香帕又重隈
周員外出雙舞柘枝妓
畫鼓拖環錦臂攘小娥雙換舞衣裳金絲蹙霧紅衫薄
銀蔓垂花紫帶長鸞影乍逥頭並舉鳳聲初歇翅齊張
一時折腕招殘拍斜歛輕身拜玉郎
觀楊瑗柘枝
促疉蠻鼉引柘枝卷簷虚帽帶交垂紫羅衫宛蹲身處
紅錦靴柔踏節時微動翠蛾抛舊態緩遮檀口唱新詞
看看舞罷輕雲起却赴襄王夢裏期
感王將軍柘枝妓殁
寂寞春風舊柘枝美人休舞曲停吹鴛鴦鈿帶抛何處
孔雀羅衫付阿誰畫鼓不聞招節拍錦靴虚想挫腰肢
今來座上翻如醉曾見梨園教徹時
貴家郎
二十便封侯名居第一流綠鬟深小院清管下高樓醉
把金船擲閒敲玉鐙遊帶盤紅&KR0008;鼠袍砑紫犀牛碧瓦
坊牆上朱橋柳巷頭眼前長少貴那信有春愁
病宫人(或重見第九卷作袁不約今刪)
佳人卧病動經秋簾幕繿縿不挂鈎四體強扶藤夾膝
雙鬟慵插玉搔頭花顔有幸君王問藥餌無徵待詔愁
惆悵近來銷瘦盡淚珠時傍枕函流
來鵬(二首)
宛陵送李明府罷任歸江州
菊花村晩雁來天共把離杯向水邊官滿便尋垂釣侣
家貧已用賣琴錢浪生盆浦千層雪雲起爐峯一炷煙
儻見吾鄉舊知已為言憔悴過新年
清明日與友人遊玉塘莊
幾宿春山逐陸郎清明時節好風光歸穿綠荇船頭滑
醉踏殘花屐齒香風急嶺雲飄迥野雨餘田水落方塘
不堪吟罷東回首滿耳蛙聲正夕陽
施肩吾(四首)
夜宴曲
蘭缸如晝買不眠玉堂夜起沈香煙青娥一行十二仙
欲笑不笑桃花燃碧窗弄嬌梳洗晩戶外不知銀漢轉
被郎嗔罰瑠璃盞酒入四肢紅玉軟
效古詞
姊妹無多兄弟少舉家鍾愛年最少有時繞樹山鵲飛
貪看不待畫眉了
山中得劉秀才京書
自笑家貧客到疎滿庭煙草不能鋤今朝誰料三千里
忽得劉京一紙書
望夫詞
手爇寒燈向影頻回文機上暗生塵自家夫壻無消息
却恨橋頭賣卜人
劉得仁(一首)
悲老宫人
白髮宫娃不解悲滿頭猶自插花枝曾緣玉貌君王寵
凖擬人看似舊時
高軿(四首)
步虚詞
清溪道士人不識上天下地鶴一隻洞門深鎻碧窗寒
滴露硏硃點周易
寫懷
漁竿消日酒消愁一醉忘情萬事休却恨韓彭興漢室
功成不向五湖遊
又
花滿西園月滿池笙歌摇曳畫船移如今暗與心相約
不動征旗動酒旗
風箏
夜靜絃聲響碧空宫商信任往來風依稀似曲纔堪聽
又被風吹别調中
李端(一首)
代棄婦答賈客(一刻妾薄命)
五疉城邊爭走馬銅堤寺裏共乘舟鳴環動珮恩能盡
掩袖低巾淚不流疇昔將歌邀客醉如今欲舞對君羞
忍懷賤妾平生曲獨上襄陽舊酒樓
趙嘏(十一首)
長安秋望
雲物淒清拂曙流漢家宫闕動高秋殘星幾點雁橫塞
長笛一聲人倚樓紫艷半開籬菊靜紅衣落盡渚蓮愁
鱸魚正美不歸去空戴南冠學楚囚
長安月夜與友生話故人
宅邊秋水浸苔磯日日持竿去不歸楊柳風多潮未落
蒹葭霜在雁初飛重嘶匹馬吟紅葉却聽疎鐘憶翠微
今夜秦城滿樓月故人相見一沾衣
汾上宴别
雲物如故鄉山川知異路年來未歸客馬上春色莫一
尊花下酒殘日水西樹不待管絃終摇鞭背花去
曲江春望懷江南故人
杜若洲邊人未歸水寒煙暖想柴扉故園何處風吹柳
一雁南來雪滿衣目極思隨原草遍浪高書到海門稀
此時愁望情多少萬里春流遶釣磯
自遣
晩樹疎蟬起别愁遠人回首憶滄洲江連故國無窮恨
日帶殘雲一片秋久客轉諳時態薄多情只為酒淹留
到頭生長煙霞者須向煙霞老始休
新月
玉鈎斜傍畫簷生雲匣初䦕一寸明何事最能傷少婦
夜來依約落邊城
東望
楚江橫在草堂前楊柳洲邊載酒船兩見梨花歸不得
每逢寒食一澘然斜陽暎閣山當寺微綠含風樹滿川
同郡故人攀桂盡把詩吟向泬寥天
寄歸
三年踏盡化衣塵只見長戈不見春馬過雪街天未曙
客迷關路淚空頻桃花塢接啼猿寺野竹亭通畫鷁津
早晩相酬身事了水邊歸去一閒人
寒食新豐别友人
一百五日家未歸新豐雞犬獨依依滿樓春色傍人醉
半夜雨聲前計非繚繞溝塍含綠晩荒涼樹石向川微
東風吹淚對花落顦顇故交相見稀
感懷(一刻江樓舊感)
獨上江樓思渺然月光如水水如天同來望月人何處
風景依稀似去年
茅山道中
煙樹重重水亂流馬嘶殘雨晩程秋門前便是仙山路
目送歸鴻不得遊
朱絳(一首)
春女怨
獨坐紗窗刺繡遲紫荆花下囀黃鸝欲知無限傷春意
盡在停針不語時
姚倫(一首)
感秋(中興集作感秋林)
試向疎林望方知節候殊亂聲千葉下寒影一巢孤不
蔽秋天雁驚飛夜月烏霜風與春日幾度遣榮枯(中興集疎)
(作東知作悲)
劉方平(二首)
秋夜泛舟(御覽詩無秋夜二字)
林塘夜泛舟蟲響荻颼颼萬影皆因月千聲各為秋歲
華空復晩鄉思不勝愁西北浮雲外伊川何處流(御覽詩泛)
(作發勝作堪)
春怨
紗窗日落漸黃昏金屋無人見淚痕寂寞閒庭春欲晩
梨花滿院不開門(御覽詩閒作空院作地開作關)
陳羽(一首)
長安卧病秋夜言懷
九重門鏁禁城秋月過南宫漸暎樓紫陌夜深槐露滴
碧空雲盡火星流風清刻漏傳三殿甲第歌鐘樂五侯
楚客病來鄉思苦寂寥燈下不勝愁
薛能(三首)
游嘉州後溪
山屐經過滿逕蹤隔溪遥見夕陽舂當時諸葛成何事
只合終身作卧龍
老圃堂
邵平瓜地接吾廬糓雨乾時偶自鋤昨日春風欺不在
就床吹落讀殘書
銅雀臺
魏帝當時銅雀臺黃花深暎棘叢開人生冨貴須回首
此地豈無歌舞來
李郢(一首)
江上逢王將軍
虬髯憔悴羽林郎曾入甘泉侍武皇鵰沒夜雲知御苑
馬隨春仗識天香五湖歸去孤舟月六國平來兩髩霜
惟有桓伊江上笛卧吹三弄送殘陽
薛逢(二首)
開元後樂
莫奏開元舊樂章樂中高曲斷人腸邠王玉笛三更咽
虢國金車十里香一自犬戎生薊北便從征戰老汾陽
中原駿馬搜求盡沙苑年來草又芳
漢武宫詞
武帝清齋夜築壇自斟明水醮仙官殿前童女移香案
庭際金人捧露盤絳節有時還入夢碧桃何處更驂鸞
茂陵煙雨埋冠劒石馬無聲蔓草寒
崔塗(一首或不載姓名)
讀庾信集
四朝十帝盡風流建業長安兩醉遊唯有一篇楊柳曲
江南江北為君愁
項斯(一首)
蒼梧雲氣
何年化作愁漠漠便難收數點山能遠平鋪水不流濕
連湘竹莫濃蓋舜墳秋亦有思歸客看來盡白頭
崔峝(一首)
江上書懷
骨肉天涯别江山日落時淚流襟上血髮白鏡中絲吳
越書難到存亡夢豈知登高回首處形影自相隨
李宣遠(一首)
塞下作(御覽集同)
秋日并州路黃榆落故關孤城吹角罷數騎射鵰還帳
幕遥臨水牛羊自下山征人正垂淚烽火照雲間
陶翰(二首)
古塞下曲
進軍飛狐北窮寇勢將變日落沙塵昏背河更一戰駿
馬黃金勒雕弓白羽箭射殺左賢王歸奏未央殿欲言
塞下事天子不召見西出咸陽門哀哀淚如霰
新安江林
江源南去永野飯暫維梢古戍懸漁網空林露鳥巢雪
晴山脊見沙淺浪痕交自笑無謀者逢人作解嘲
温憲(三首)
春鳩
村南微雨新平綠淨無塵散睡桑條煖閒鳴屋脊春遠
聞和曉夢相應在諸鄰行樂花時節追飛見亦頻
郊居
村前村後樹寓賞有餘情青麥路初斷紫花田未畊雉
聲聞不到山勢望猶橫寂寞春風裏吟酣信馬行
杏花
團雪上晴梢紅明暎碧寥店香風起夜村白雨休朝靜
落猶和蒂繁開正蔽條澹然閒賞久無以破妖嬈
李頻(六首)
湖口送友人
中流欲莫見湘煙葦岸無窮接楚天去雁遠衝雲夢雪
離人獨上洞庭船風波盡日依山轉星漢通宵向水連
零落梅花過殘臘故園歸去醉新年
送友人往太原
離亭聊把酒此路徹邊頭草白雁來盡時清人去遊汾
河流晉地塞雪滿并州明日相思起蕭條上北樓(集作别後)
(相思夜遥看北斗愁)
寄遠
槐欲成隂分袂時君期十日復金扉槐今落葉已將盡
君向遠鄉猶未歸化石早曾聞節婦沈湘何必獨靈妃
須知此意同生死不學他人空寄衣
鄂州頭陀寺上方
高寺上方無不見天涯行客思迢迢西江帆挂東風急
夏口城銜楚塞遥沙渚漁歸多濕網桑林蠶後盡空條
感時歎物尋僧話惟向禪心得寂寥
辭夏口崔尚書
一飯仍難受淹留已半年終期身可報不擬骨空鐫城
晩風高角江春浪起船同來棲止地獨去塞鴻前
古意
白馬遊何處青樓日正長鳳簫抛舊曲鸞鏡嬾新粧元
鳥空巢語飛花入戸香雖非竇滔婦錦字已成章
王駕(一首)
古意
夫戍蕭關妾在吳西風吹妾妾憂夫一行書信千行淚
寒到君邊衣到無
于鵠(三首)
送客遊塞
若到并州北誰人不憶家塞深無去伴路盡有平沙磧
冷唯逢雁天春不見花莫隨邊將意垂老事輕車
江南曲
偶向江邊採白蘋還隨女伴賽江神衆中不敢分明語
暗擲金錢卜遠人
題美人(舊刻韋蘇州集中)
秦女窺人不解羞攀花趁蝶出牆頭胸前空帶宜男草
嫁得蕭郎愛遠遊
徐寅(一首)
初夏戲題
長養薰風拂曉吹漸開荷芰落蔷薇青蟲也學莊周夢
化作南園蛺蝶飛
才調集卷七
