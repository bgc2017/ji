大雅集卷六
元賴良編
馮子振(字海粟)
楊花二首
曾與行人惜翠條而今飛絮滿河橋一分流水萍初碎
百尺春風雪未消微撲粧樓啼半面乍粘舞席折&KR0655;腰
沾泥更傍誰家砌簾戶新聲紫燕嬌
婉娩春光與願違悠揚風日暫無輝不隨芳樹千林歇
還趁游絲百尺飛夢落吳蠶欺薄蠒心隨代馬戀征衣
鳳池蹤跡逡巡到未忍飄零拂釣磯
袁伯長
寄僧
白塔亭亭透夕陽芭蕉深處碧窗涼江神夜誦光明偈
天女朝聞解脫香齋鉢午空烏守樹經臺雲冷鶴歸房
平生願結西方社却笑淵明作吏忙
寄子昂
故國王孫佩楚蘭春雲涼月倚朱欄玉簫曲趁鶯聲囀
金鼎香隨蝶夢殘碧沚波清堪把釣黃塵風急倦彈冠
外家文物惟君在笑我冰姿跨曉鞍
張翥(字仲舉)
寄周伯温
天子臨軒授鉞頻江南無地不紅巾鐵衣遠道三軍老
白骨中原萬鬼新義士英靈虹貫日仙家談笑海揚塵
多將滿眼淒涼淚哭盡平生幾故人
送宋本禮部狀元調選還京
聖主求賢禮數崇策名高步冠南宫乘槎析木天津上
奏賦甘泉鹵簿中染翰墨凝仙掌露護衣香散御爐風
只今帝業熙千載正待儒臣黼黻功
寄陳子華時留淮海
鳳在陽岡鶴在臯相思空遣夢魂勞簫吹夜月江橋酒
槎泛秋風海市濤故國山川吳分野美人詞賦楚離騷
瓊花新製爭傳寫應使揚州紙價高
項炯(字可立)
金陵懷古
江左夷吾浪得名豫州英槩亦沈冥夕陽枯樹山如赭
秋雨荒臺草自青漢苑玉魚誰復葬昭陵石馬已無靈
可憐白髮商人婦猶向燈前唱後庭
楚聲夜起國殤悲運盡東南事可知塞上竟推金馬去
塚間俄見石麟隳祝宗端只先期死丞相空聞後出師
落日半江秋寂寞乳鴉猶遶萬千枝
陳文杰(字漢卿)
漢陽道中
老翁八十臥田廬回望中原淚滿裾盜起山東多似螘
民移河内半為魚總戎已見開金甲優詔曾聞下玉除
白首孤城州縣職無由得奏一行書
吳克恭(字寅夫)
送唐漢卿
春風顛狂復細微吹波蕩槳動人衣野桃葉小流鶯至
官柳條青江鮆肥稍别未嫌頻作惡相逢自識故應稀
腐儒竊祿真何補回首滄洲白石磯
薛常州端午雅製
端午宫詞進閤門侍臣應得忝芳樽御羅畫扇金花細
瓮蠒朱絲玉臂温太子題詩成故事前朝報國荷殘恩
更求醫士三年艾攜向壺冰炷自魂
張以寧
錢唐懷古
荷花桂子不勝悲江介繁華異昔時天目山來孤鳳歇
海門潮去六龍移賈充誤世空無策庾信哀時尚有辭
莫向中原誇絶景西湖遺恨似西施
題釣臺
故人已乘赤龍去君獨羊裘釣月明魯國大名垂宇宙
漢家小吏待公卿天迴御榻星辰動人去高臺山水清
我有長竿數千尺坐來東海看潮生
孫華
鳳山懷古四首
宋家事業如漢晉遺史班班今尚存南渡衣冠元帝紀
中山廟社靖王孫海門龍去秋潮横宫樹鳥啼夕燐繁
已恨無人似諸葛生憎何物學桓温
王氣中流甲馬營殘星還遶鳳凰城斯文自可同三代
諸老猶能語二京穉帝有車將白璧太皇無艦載蒼生
只今四海漸聲教共戴堯天樂太平(天兵壓境陳宜中啟謝太后欲請三)
(宫浮海且云舟航已具后曰臨安十萬百姓能盡載否遂降王師)
故汴人材軼漢唐東南文物尚張皇荆吳形勢傾丹鳳
伊洛源流到紫陽宇宙自來關歷數江山渾不管興亡
空餘車馬塵埃市猶作鯤鵬變化鄉
莫向登臨起嘆吁故宫今是梵王都麒麟馺娑荒荆棘
鸚鵡頻伽長苾芻輦道久無黃面蓋寢垣誰置白浮屠
望江亭子依然好時有胡僧置酒壺
俞俊(字子俊號雲東華亭人)
渡江
臘月六日狼山下浪花如雪勢吞舟隔江隠隠聞吳語
去國遑遑學楚囚白髮慈親初屬望青衫倦客不勝愁
幸存杜曲桑麻地敢望班超萬里侯
楚州夜泊
漏鼓聲頻欲四更野航燈火對愁明城頭楚語驚鄉夢
船尾吳歌動客情漠漠水雲聽雁度瀟瀟風雨自雞鳴
離羣遠道何嗟及未必江湖老此生
次高原朴見寄韻
年少簪花壓帽簷飛觴走斝競春&KR0655;空餘老淚青衫濕
遮莫新愁白髮添生計有涯蠶上箔公庭無事鳥窺簾
昔人漫說揚州鶴自笑熊魚豈得兼
董佐才
題顔炳文梧竹軒
高梧十尋竹千挺一塵不到軒中央鳳凰夜栖碧雲暖
翡翠晝鳴蒼雪涼聲度書窗葉墮井影來棋局梢過牆
何當拂衣逐歸隠日拜慈親稱壽觴
董紀
題友人山居
烟蘿寂寂蔭柴扉路入蒼苔一徑微江燕定巢來自熟
巖花結子落還稀修琴有制先抄譜沽酒無錢更典衣
采藥山童終日去夜深常與鶴同歸
張樞(字夢辰)
送友之戎幕
金吾上將開東閣白髮參軍起曲阿嚴武故人惟杜甫
馬周知已獨常何龍蛇久鬭繫兵甲烏兔高飛避網羅
慷慨平生兩行淚哀時更比别離多
宋處仁(字智民華亭人)
杏園
天寶年中錫宴開慈恩寺裏看花來雨香曉潤金泥帖
霞影春翻綠玉杯詩客錦囊還可賦花奴羯鼓不須催
祇今萬樹胭脂雪遺核應慚董奉栽
灞橋
石罅赬虯幻殼存將軍舊業許誰論波浮沆瀣吞虹影
玉琢連環鎖地根花信雨晴春酒館柳隂樓倚夕陽村
蹇驢奔走紅塵客破帽題詩合斷魂
盧昇(字廷舉高唐人)
為王淡淵真人題登瀛橋
仙翁作橋臨岱宗木公金母來往同銀河一夕失烏鵲
白日半空垂紫虹雲飛每傍石檻過水流直與丹池通
我嘗曳杖躡其上彷彿如到滄溟東
束宗庚(字章孟)
題如一源㵸雲軒
白鶴步苔窺短楹浮烟微動鬢絲輕玉塵落碾雷聲殷
瓊乳滿甌雲影横心入蓬萊仙路杳書傳諫議夢魂驚
却疑說法神天坐散亂空花雙眼明
張璧(字景辰陳留人)
嘉禾
城樓倒影落湖波湖上風帆鏡裏過歸客自炊菰米飲
小娃爭唱竹枝歌梭頭艇子輕於葉雪色沙鷗白似鵝
此地將軍戰時血春來丹漬蘚痕多
横溪
扁舟東來歌扣舷四顧雲水心茫然蛟龍見窟不敢唾
星斗滿身如在天打鼓賣魚江雨歇看山濯足溪風顛
解衣典取酒一石醉伴忘機鷗鳥眠
朱芾(字孟辯雲間人號滄洲生)
寄張子政
野政老人隠者流清溪遶屋似愚溝自編蒲葉作素簡
時瀉松花洗玉舟仲連未遽蹈東海孺子還復栖南州
别來清事想不廢詩成應畫李營丘
沈伯脩
懷鐵雅先生
烽火南歸鬢未華草玄亭在水東家綠篔新長參差玉
璚樹能開頃刻花坐按小娃歌白苧醉呼稚子整烏紗
麟洲别業清無暑翠盎時浮五色瓜
釋守仁
寄友人歸上洋
四月南風吹白沙春江遊子思無涯讀書未築樵東舍
送客先歸海上槎萬里黃塵悲戰馬滿城紅雨亂飛花
傷心不折湖邊柳更待重來駕小車
柯九思
飛龍亭
謝安墩上新亭好玉斧鑾旌紀昔遊五色曾瞻天子氣
六龍俄起帝王州元戎談笑收京闕阿閣論思侍冕旒
一臥滄江今白髮鼎湖雲斷使人愁
送黃鍊師
橘皮書壁走龍蛇池上芭蕉又見花北闕恩承新雨露
西湖光動舊烟霞春風日長玄都樹秋水星回碧漢槎
修月功成三萬戶蕊珠宫裏誦南華
周之翰
石棋子
棋子灣頭千丈渦沈星出世恐無多自然黑白分明見
天巧團圓不用磨本與閒人消日月却教平地起風波
不如煮作仙人供更覓山中爛斧柯
王澤
寒食有感
天星夜落水犀軍又見吳宫走鹿群睥睨金湯徒自困
倉皇玉石竟俱焚將軍只合田横死國士曾無豫譲恩
風雨明年寒食節麥盂誰上太妃墳
釋原本(字立中)
寄杭州許萬戶
八月錢唐蜃氣紅守江諸將謾論功遐荒未盡歸王貢
南海初聞奉使通帥閫旌旗低白日山城鼔角起悲風
不須弔古追前事秋草離離滿故宫
釋靜慧(字古明)
題天馬圖
八尺飛龍十二閑飄飄來自岢嵐山曾陪八駿崑崙頂
肯逐羣雄草莽間落日倒行悲峻阪西風苦戰憶重關
拂郎可是無新貢天步于今政險艱
沈鉉(字文舉)
趙松雲故宅
故國西風王氣銷珊瑚玉樹半漂摇曾瞻東壁迴天象
故着南冠續漢貂第宅空存森衞戟墨池乾盡尚蘭苕
高情一去風流遠夢憶簫聲第幾橋
釋志瓊(字藴中)
深秀亭暮春述懷
空庭雨濕聚華茵回首東風憶遠人玉砌香銷行跡斷
雕闌吟徹别愁新樓臺半是前朝景桃李都承舊日春
歸燕多情還戀主銜泥雙拂畫梁塵
俞鎬(字孟京雲間人)
寄董良用先生
東望雲山翠且重烟波咫尺是婁淞十年為客荒三徑
百里憐君住九峯把酒每懷彭澤令放歌甘作鹿門農
闔閭風景渾非舊愁聽寒山半夜鐘
董佐才
細柳營(應試)
棘門灞上皆兒戲只數條侯細柳營天子徐行恩至重
將軍不拜禮非輕渭城萬樹春隂合漢室千年塞寇平
他日從知可堅臥豈愁奔壁有吳兵
張守中(字子政)
次韻堵無傲中書宣使過維揚二首
鶴鳴雨後淡雲天三月花飛水滿川暖吹欲迷沽酒館
春城還泊載書船新詩句法傳江上壯歲功名到日邊
瀟洒使君懷抱闊相逢又喜五門前
扁舟古渡柳隂隂移近蕪城日未沈水上樓臺人喚酒
花邊簫鼓客留心一宵烟雨迷清夢萬里江山入壯吟
還憶帝鄉春色滿碧桃花暖五雲深
顧彧(字孔文)
無題二首
灤河開國世還淳職貢梯航㒺不賓珠樹木難炎土物
紫駝黃鼠朔方珍雕題火老鎪金珥漆齒夷王冠玉麟
荒服年來朝貢絶包茅責入竟何人
百年盛業自天開化洽周南陋漢才朱鴈每從東海獲
白禽還自越裳來繡衣玉斧嚴丹陛衮冕桓圭列上台
政典有餘戎備略秋風滿地獨興哀
張昱(字光弼廬陵人)
寄王梧溪
仙舟曾記過南堂鳴鳥高梧日正長胡蝶重來春夢覺
牡丹欲盡燕泥忙當時賓客知何往此日音書或漫㤀
猶有白頭王粲在獨將詞賦動江鄉
買閭(字兼善會稽人)
感懷
關河北望正愁人且復雲間托此身一片丹心昭日月
數莖白髮老風塵箕裘嗣世慚無子菽水承顔喜有親
自是故園歸未得杜鵑啼破越山春
題葉隠居雪蓬
朔風吹雪滿溪灣一葉憑虚獨往還擊楫正思歌玉樹
舉頭驚見失青山曉窮滄海糢糊外夜泛銀河浩蕩間
笑殺當年韓刺史苦寒騎馬度藍關
葉杞(字南有號漪南京口人)
楊文舉先輩辟宣政院掾
西方象教被中華寶幣絲綸示寵嘉冠冕總依金粟影
香雲常近紫薇花日長臺院機仍暇春滿湖山跡未賒
獨喜掾曹儒自守只將經史載三車
謝楊建德過舉
艱危懷抱一時開忽拜黃堂手札來鴻鵠風高羅刹渡
燕鶯春滿客星臺親聞政爾嗟垂白清議無煩到不才
聞說棠隂多樹德倚樓長詠北山萊
輓樊參政
公諱執敬字時中濟寧之鄆城人由丁卯進士累官
拜侍御史轉江浙省參政至正壬辰徽寇陷杭城武
臣野遁公單騎前驅戰死於歲寒橋下
中臺侍御新參省南紀妖星正合圍主將向來推右族
漢人那得預戎機戈麾落日先身死雲慘青山未骨歸
惟有鄂王雙宰木歲寒㳅水遠含輝
輓楊員外
公諱乘字文載濟南人由參議府掾累陞江浙省員
外郎徽寇陷杭朝廷以大臣失守罪罪公既依故人
章彰德居龍江至正丙申今太尉時稱王中吳遣使
聘焉公笑曰吾豈事二姓遂經死
太息南冠久陸沈百年風節見于今王嘉不赴公孫詔
朱泚寧移秀實心遼海有靈歸夜月荒原無樹着秋吟
不知江漢新降鬼曾憶天朝雨露深
輓楊左丞
諱諤勒哲字世傑廣西之武岡人兵興率苗不應募
英慓勇悍所向多克官至海北道元帥江浙省丞相
達實公義之承制拜公參知政事時淮張氏稱王中
吳勢卷浙右公振師復省治保嘉禾既張氏降江浙
省奏拜張太尉淮南平章行樞密知院公加本省左
丞越二年張發兵掩襲丞相隂拱竟不之援公嬰城
閉守且斬賜馬享士卒諭以大義拒戰十日遂經死
弟巴延同死之幕下員外郎王國賢嘗直言侵丞相
丞相殺之
馬首星河半壁天東南保障豈徒然越佗新拜中朝命
吳會重頒至正年故土未歸師竟老長城雖壞節能全
碧梧池上蹲孤鳳他日應慚義鶻篇
輓余忠愍公
公諱闕字廷心青陽人明經登癸亥榜同進士第二
人兵興以淮西宣慰使出鎮安慶時寇起上游遠近
瓦解郡當淮江衝要公堅守六年日夜禦戰朝廷聲
聞不通芻餉道阻公經心緯思賞罰信號令明與士
卒同甘蓼由是俘獲莫計卒以援不至食且盡城遂
陷公偕妻子盡投水賓從偏裨同死者六百餘人
淮江風急鳥蛇空特立旌旄板蕩中萬里孤懸班定遠
滿城忠烈漢臧洪瓊林星漢回文運皖國雲山誓武功
尚憶綉衣行部日遺民揮涕浙河東
吳哲(字子愚)
讀文丞相唫嘯集
忠臣就死古來多丞相謀生脫網羅要為春秋明漢賊
忍題風絮泣山河綱常道在詩千首骨肉情長賦六歌
留得精誠等光嶽奸魂佞魄奈愁何
丙申三月從平章左公總戎臨安過南山訪楊鐵
厓先生時谿漲馬不克渡延佇口號
旂旐晨趨十萬軍衞青幕府事紛紛臥龍不遠滄溟窟
走馬來看館閣文春過名山花亂落雨晴飛瀑路難分
先生高伴洪厓嘯獨向溪邊望白雲
丁未二月廿五日西江有感
姑蘇臺上白雲飛城郭人民半是非方寸有時㤀匕筯
夢魂無夜不庭闈從來北地音書絶漫恐還家骨肉稀
孝道未全那敢死暗將孤淚濕征衣
小孤山(俗繆為小姑上有聖母廟像在焉)
中流玉卓迥無羣大海雄藩自楚分(宋高宗大書顔其厓曰海門第一關)
絶頂薰香常蔽日靚妝樓閣不藏雲孤根闇直龍棲宅
亂水平鋪鳥篆文我欲維舟明月裏為神鼓瑟候湘君
題豫章鎦孝紀所藏米元暉畫卷時久不得東吳
消息
淞陽之君何處尋展卷聊復慰幽心門前鸎去花事畢
屋裏雨鳴江樹深微茫漢月墮燕草窈窕吳歈成越吟
南宫仙人獨不死白雲歲歲蒼山岑
遣興答李道源
徒步何憂髀肉消賦歸無待楚辭招摩挲藥籠三年艾
濩落人寰五石瓢蓑笠雨淹滄海釣斧斤晴趁白雲樵
遊仙枕上西池月轉覺東華曙色遥
七夕漫成
烏鵲梁成歲一過靈風此夕度鳴珂鸞釵再合駢金股
牛渚重來失素波巧落人間徵應少愁歸天上别離多
迴車身黯無消息香霧雲鬟奈爾何
寄題王梧溪先生烏溪隠居(有幽貞谷濯風所)
陸海囂塵竟不開早從人世得天台扶藜洞口晴雲出
濯髮林端夕吹來述作才長勞汗竹謀謨籌在潤生苔
喜聞家政傳諸子十畝黃雲總酒材
和張拱辰輩中秋傳波韻
頗怪清狂廢客眠桂花飛雨落瓊筵宫壺漏轉烏啼樹
仙佩聲微鶴上天載月輕槎渾汎葉吹雲長笛總如椽
百年高會誰能識一為新詩作浪傳
王嘏(字伯純)
送秦東海法師遊上清
為愛仙山絶世氛蒼苔寂寞路難分白羊歲久渾疑石
瓊樹春深半是雲洗藥泉香龍蛻骨吹簫臺迥鶴成羣
隠文秘訣無人識我欲相從一問君
寄倪元鎮
赤水丹山隔兩塵麻姑書信莫辭頻久知鴻寶飛騰術
獨許青雲磊落人賓戲能消春晝永茗香聊試石泉新
東風回首松陵道重擬攜書與卜鄰
送錢思復提學歸曲江舊隠
湖海多年鬢欲銀一官依舊廣文貧淹留濁世惟懷土
寂寞青衫不受塵酒伴凋零元自少詩筒來往莫嫌頻
曲江春水應無恙安得相從與卜鄰
林洵(字季文天台人)
送顧謹中赴國學二首
洪武初年監學開大明天子育英才不徒貞觀儒風盛
載喜新羅子弟來佩影三千環璧水書聲日夜徹蓬萊
君今此去文名著行見奎光近上台
春來四海喜昇平花氣浮香日月晴儀鳳舞庭為世瑞
神駒脫御向人鳴英年好試春秋學美譽曾傳月旦評
聖主求賢端為國虎頭不負有雲仍
陶宗儀(字九成丹邱人)
徵懷樓為章處士賦
樓倚青霄護赤闌時時登眺頫人寰窗含虚影東西泖
坐挹清暉四五山古道寂寥惟自適野情蕭散寄餘閒
壒埃迥隔圖書祕好約游仙共往還
送殊上人游武林聽法
湖上諸峯入望青尋幽歴歴記吾曾半蓬殘雪溪南别
一錫閒雲雨後登時向定回聞戒法便從悟處剖宗乘
明年二月還相迓且說傳來第幾燈
胡謙(字彦恭雲間人)
題張子信雍冀紀行詩集後
有子早傳丹桂芳明時上國快觀光平生學業真無負
弱冠聲名獨擅場清渭水流春汩汩太行山色曉蒼蒼
此行足慰平生願拾得驪珠滿錦囊
大雅集卷六
