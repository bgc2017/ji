大雅集卷二
元賴良編
孫華(字元實華亭人)
池中白蓮
蕊宫夜涼張暑宴仙姝散花水精殿霞綃中單雲錦緣
黃金為房玉為鈿翠旌導前寶蓋殿霓裳中序按未遍
一人素衣持羽扇頎然中立白玉弁羣姝被酒酡發面
冠珮傾然醉相盼彼峩弁者色不變以口承露不肯嚥
終然貞白難自薦獨向西風抱清怨
錢惟善(字思復號曲江居士錢唐人)
折楊柳
何處好楊柳攀條送遠行花飛渡江水客醉踏歌聲秋
色悽榆塞春隂接鳳城一株不敢折為近亞夫營
洛陽陌
驅車洛陽陌周道何逶遲玉帛走侯甸金湯固城池潘
令好桃李阮生多路岐銅駝臥荆棘索靖獨先知
鎦堪(字子輿嘉禾人)
擬古
千金買明珠百寶裝帶鉤寶帶綰同心明珠垂兩頭美
人結新歡託體相綢繆再拜稱主壽持以奉千秋
鄭基(字本初三山人)
白苧詞送謝叔久
征鴻至征旆舉花發芙蓉滿江渚吳姬約雲歌白苧凝
為朝雲向君舞牽絲鳴玉張宴遲稱觴聽曲心自怡君
之别會有期
王逢(字原吉號蓆帽山人江隂人)
費夫人
夫人姓費氏諱元琇江隂州知事朱道存妻也
青薲花白蒲水黃雲日黤慘風悲涼停轤西向三酹觴
旂旌葆幢來混茫若有人兮凛如霜星流電馳惟可望
微言夙習大洞章功成拔宅居帝鄉鵲河蟾竁肆翺翔
笑援北斗挹酒漿帝曰欽哉無太康下為濁世扶綱常
進規退矩禮自防釵荆裙布即孟光尊姑養之植德堂
(朱氏堂名)堂階珠樹聮瑶芳明璫蒼佩森琳琅撾鐘考鼓樂
未央楚氛遮天耀天狼飄然歸寧父母傍正坐漆室憂葵
傷官兵寇我加劒鋩昊天倚杵海變桑身有濺血無回
腸稽首再拜淚雨滂囅焉直上驂鸞皇
趙氏二女辭
女山隂游鯉山人至正十二年冬寇至懼辱投溪水
中死之
遊鯉山石高孱顔游鯉溪水清洄灣中有峩峩青髻鬟
望如春雲不可攀壬辰仲冬寇蜂起乳臭將軍先披靡
民人顛連社稷圮我固當為貞白鬼後來小妹復被驅
亦葬魚腹全其軀山高水清幾千載虹月夜貫摩尼珠
夜深鮫宫屏機杼風吹草寒髑髏語何由生長江沱間
及見王睢鼓雙羽願回堯天行化日女子有家男有室
地下甘心燈似漆
鄧梓(字文若江西人)
錦雉圖歌
錦衣繡翼何揚揚棠棃花開春雨香雌雄並立羽未翔
咫尺或是山之梁林深枳棘如人長摩挲竹枝思鳳凰
徐士榮(字仁則號五雲先生章安人)
新街曲
東街南曲聲婉揚西街北曲聲激昂佳人唱曲不下樓
樓下白馬青絲韁昨日開筵擊鼉鼓今夜合席調絲簧
樂聲亦似曲聲雜人意豈如物意長祇恐樓上人春光
不長好寧知馬上郎金璧非重寶向來恩愛江水深一
旦殘花與衰草
李復(字道原號菊莊老人寧海人)
弔烈
烈婦身可戮烈婦之身不可辱十年夫壻從遠征夜夜
青燈伴幽獨豈期淪落兵戈林長槍列戟森如竹將軍
手刃秋霜肅烈婦怒視不轉目分甘一死無生還烈火
何曾燬真玉妾心匪石不可轉妾心匪席不可卷捐軀
念欲赴江流回首不堪江水遠誓將貞白歸黃泉焉肯
偷生求苟免若將顔色事他人為誰終身懷媿靦貞魂
願逐劒光飛妾今視死猶如歸人生天地誰無死一死
日月爭光輝我哀烈婦歌此曲萬古清風動澆俗烈婦
絶勝烈丈夫丈夫臨難猶畏縮懼死多忘食君祿回想
烈婦徒慙恧
周之翰(字申甫雲問人)
送馬秋野千戶出征淮西
霜原皛皛秋草衰西風獵獵吹大旗酒酣仰天數過雁
落日滿地青山低時艱不作昇平夢半夜囦龍匣中動
此行乘雪蔡州平書生擬獻平淮頌
阮拱辰(天台人)
白露雨(并引)
至正己亥夏大旱至八月六日天氣鬱蒸雲勃怒起
衆謂是日為白露節是日雨苗秀且不實言已震雷
雨降民相顧怨咨若不能生者噫世之顛連困苦冀
以求活於人者安知其非白露雨也作白露篇以訟
雨師
白露雨民無辜小民憂旱籲且呼三月望汝眼欲枯汝
來今日何為乎不為我祥復為我殃害我田穉甚於螟
蝗嗟爾雨師兮罪不可量上天憫下兮仁德孔彰願挾
汝兮訴帝傍梟汝首刳汝腸祈豐年若雨暘坐見赤子
歌樂康嗟爾雨師雖死兮其誰汝傷
雷擊蛇(并序)
至正辛丑夏予自瓢湖南放舟絶湖口而北時雲日
晝晦天西北有龍蜿蜒下垂雷怒若擊物狀舟人曰
是龍下取水雨且暴至乃泊舟别漵見有蛇當傍近
地長可十尺許俯首不敢動舟人迫而視之蛇且死
矣予竊意是蛇乘間出草莽間摇尾肆毒使不遇真
龍在天則為害有不勝言者雷之擊蛇者有以哉因
喜而賦曰
維龍其神為雨為雲以利我耕耘以育我下民彼蛇弗
仁雷其震
彼蟲之毒維蛇維蝮以囓我草木以傾我陵谷維龍弗
伏蛇弗育
張樞(字夢辰陳留人)
將軍歌
將軍走馬沙草場獰龍蹀躞鷹飛揚狡兔之窟四顧無
所藏罝罿如雲箭如雨滿眼禍機寧脫此將軍一日歡
豈直百兔死君不見李斯非相才上蔡東門游獵子
釋善繼(字繩宗會稽人)
大雪行
冬十二月歲庚午江南雪深一丈許衾裯斗粟何處尋
凍臥饑氓不開戶妻啼兒號面西東天高聽卑欲誰訴
去年一極旱火赤今年一極大雨注官倉私廪例空虚
蒼生何以守環堵西北風塵未盡消當道豺狼又含怒
明年宿麥縱連雲揮涕無從扣箕禹憑誰寄語東諸侯
恤民有道無輕舉君不見曩時桑大夫慘刻祇取身滅
誅又不見只今曹黃須擢髮數罪憐渠愚
釋必才(字大用天台人)
即事二首
負郭有田多不種種熟軍收要民送明年誰復事犂鋤
卒歲渾家受飢凍忍飢受凍可奈何直須檢刮焚其窠
去學短衣帶刀箭倒刮他家養良賤
泗州倉厫飫雀鼠官有舟車難運取蠅屯螘慕急要糧
巨室大寺遭鞭楚捧土懸知難塞河檢家掠路傷民多
分兵兼程走其下就倉食粟如之何
無題二首
飢虎狂咆奔城市急走閉門驚未巳有人直欲摐其矛
斃之視若刑犬耳如此英雄世豈無位沈下僚困屠沽
諸方噬人足狼虎袖手待殪將安圖
西家酒美門犬惡東家犬馴酒味薄遣沽就飲多在東
積錢難用翻愁索憑誰斃却西家犬兩壚吹香過客便
不愁東槽風雨乾到門自挈空瓶轉
沈存(字肯堂雲間人)
懷友人俞伯貞
去年秋風捲黃埃美人躍馬沙邊來今年秋雨洒白日
美人遠上黃金臺黃金臺下燕山道漠漠寒雲接衰草
雁飛不斷青天長長使征人路傍老美人美人胡不歸
清霜凋盡珊瑚枝臨風三嘆思欲絶悲莫悲兮生離别
盧昇(字廷舉高唐人)
啄木吟
啄木啄木穿林簌簌汝非攫肉又不啄粟何獨蠧蟲便
爾欲樹枯不復榮蠧死還再生汝能食蠧不再生我奏
天子褒汝繡衣使者之嘉名免使蠧木為薪蒸
新嫁娘
新婦調羹湯小姑繡衣裳新婦不停手小姑不下牀新
婦語小姑爾亦不自量爾年二八餘寧久阿母傍請看
繡針底文彩雙鴛鴦春風一朝起持贈畫眉郎爾姑别
我去如我事姑嫜
范立(字叔中錢唐人)
遠遊篇
仙人手把金芙蓉邀我上陟蓮花峰兩眼注入滄溟東
浮雲遮斷扶桑宫白日西飛恐成晚架天五色横長虹
鳳凰儀羽備玲彩欲集不集無梧桐冥冥杳杳脫羅網
亦有數點南飛鴻怒鯨崔嵬鼓鱗鬛浪中瑣屑多沙蟲
從今喚起人中龍披虎豹謁九重舞干羽息武功泰和
世上皆春風是時勒名留鼎鍾左招黃綺右赤松長歌
歸去來山中長歌歸去來山中
賦三色梅花
姑射肌膚白於雪夜出瑶臺看明月羅浮仙人醉臉丹
笑跨彩鸞下銀闕相逢同過金母家金母小玉名陵華
一色羅衫染蜜褐仍帶絲囊盛紫霞珊瑚鉤起真珠箔
玉笛吹殘風色惡羣仙齊怨老容華斑斑淚向鮫綃落
月夜調琴有作
横琴獨坐花間月天地冰壺夜清徹鳳凰栖老碧琅玕
蹋碎瓊瑶六花雪斯須化作蒼龍吟風生太華秋隂隂
有美人兮隔雲漢調高奈我相思心
瞿智(字惠夫崑山人)
從軍行二首
年少去從軍妻兒生死分弓開孤月影劒動七星文解
識風雲氣能穿虎豹群不將身許國何以樹功勛
破敵三營外城頭日欲低舉烽連磧遠戰氣接雲齊旌
幟驚烏起鐃箾雜馬嘶祇愁千里月少婦正悲啼
徐孝基(字立本章安人)
見羣龍歌(辛丑夏至日賦)
玄黑崔嵬半空黑大龍蜿蜒小龍直天瓢倒瀉銀河懸
海氣空濛海波立須臾復有三四龍威稜氣勢如羣雄
雷公擊鼓玉女笑飛烟烈焰飄長風維時一隂凝下土
六龍在天啓坤戶陽剛奮發無停機久旱終當沛甘雨
我方扁舟湖上行見之頓覺雙眼明茫茫真宰不可詰
乃知神物能通靈君不見葉公好龍妙圖畫一朝忽有
真龍下可憐辟易走且驚不識真龍足悲咤
大雅集卷二
