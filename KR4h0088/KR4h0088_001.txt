大雅集卷一
元賴良編
李孝光(字季和號五峯永嘉人)
箕山操和鐵雅先生首唱
箕之陽兮其木翏翏箕之冡兮白雲悠悠彼世之人兮
孰能遺我以憂雖欲從我兮其路無由朝有人兮來飲
其牛(評曰善作琴操然後能作古樂府和余操者李季和為最其次夏大志也附鐵雅先生首唱曰箕之)
(山兮可耕而樵下箕之水兮可飲而游牽牛何來兮飲吾上流彼以天讓兮我以之逃世豈无堯兮應堯)
(之求吾與堯友兮不與堯憂)
題太乙蓮舟圖
銀河跨西海秋至天為白一片玉芙蓉洗出明月魄太
乙真人挾兩龍脫巾大笑眠其中鳳麟洲西與天通扶
桑迺在碧海東手把綠雲有兩童掣嬲二鳥開金籠(評曰)
(此竹又是李騎鯨也孰謂此老椎鈍无爽氣耶二鳥作日月看)
項炯(字可立天台人)
公莫舞
龍蟠錦帳金奕奕虎旗無際人馬立肉林垂&KR0954;陵阜赤
萬甕行酒晴虹濕大蛇中斷狂魄滅重瞳無光射寶玦
雷憤風愁三尺鐵河山未必如瓜裂老荒捽珥語公莫
頭上青天懸日月(評曰錦囊子有奇語無此奇氣)
吳宫怨
繡楣洒黃粉椒壁漲紅青倚簷樹如鬼深草蛇夜鳴髑
髏已無淚古恨埋石扃(評曰十字慘過牛鬼髑髏無淚尤勝無語)
夏溥(字大志號虎怕道人淳安人)
鴻門歌
大風揚兮赤雲屯楚人望氣皆龍文當時吾甚笑亞父
幸至彭城疽背死誰云沐猴竟遭烹汝乃盛怒唉孺子
嗟哉拔山之力不可得扶義而西取天下者以三尺君
看項王重瞳舜重瞳天命迺在隆準公
吳山謠和鐵雅先生首唱
中興過江笑諸人二十三表哀老臣倡和國事可斬檜
馬上青衣竟何在采石未靖瓜洲驚戰功今迺歸儒生
第一峯前誰立馬夜箭射血來帳下(評曰二作不用二李别有一種史斷)
(附鐵雅先生首唱曰中原四日一日東東山草本無金風艮精重起大小岳此是趙家天柱峯天柱裂地維缺)
(老檜闕)
陸居仁(字宅之號雲松野褐雲間人)
楚人弓
楚人弓懸兩石五十萬矢陷強敵絳人弓箭三隻長歌
入關成偉績多箭不如少箭力制敵若在弓矢間鳴條
牧野高於山(評曰史斷入詩箴警多矣)
國馬足
國馬足吉行五十轡如沃天馬足一日千里更神速國
馬天閑飽芻粟太行鹽車天馬哭(評曰自託可悲句短而意無窮)
陳樵(字君采著書曰鹿皮子東陽人)
夜闌曲
碧宇星回夜漫漫靈蕪烟煖重薰薦冷翠香銷青桂枝
冰荷蓋光光遶帷花樓豔舞金萎蕤吳羹蜀酒精瓊糜
酒闌半解龍綃衣春朝曲渚聞鵾鷄
七夕詞
内人拜月金鋪戶鳳宿梧枝秋葉下露華入袂玉階寒
織署錦工催祭杼月下金鈿照骨明同心絲繪紅生縷
素瓜碧實上繒樓夜闌飇馭下銀州
瑶臺月
銀漢西流烏接翼回首人間化為碧瑶臺月裏可避胡
三郎錯路歸魚鳬霓裳月裏親偷得又怪李謩偷擪笛
海人謠
海南蠻奴髮垂耳朝朝採寶丹涯裏夜光盈尺出飛魚
柏葉收珠寒蕊蕊幽箔連錢生綠花切玉蠻刀如切水
九譯來朝萬里天北風不動琅玕死
出塞曲(為戍潼關李總管賦)
屬鏤夜啼光屬地將軍一出欃槍死行塵不動人歸市
帶甲如雲自天至取君甲兵為君洗分明袖有銀河水
手中遺下泥一丸不封函谷封泰山
雁來紅
東朝一書成百戰上林一書旌節返又傳驕子一函書
人不如禽解邊難自從燕滅秦晉亡是非直到空中雁
蘇郎寒絶雁來紅腳下胡姬殘綵線願燕在北秦在西
雁去雁來無是非
長安有狹斜行
長安出狹斜方駕秦中客去是牛丞相來自薄家宅薄
家萬戶侯朱門映椒壁長秋車馬來賓客御瑶席金屋
貯尹邢阿嬌淚霑臆燕燕慵來粧繁華照春色轉蕙光
風翻趙帶徘徊月到班姬牀班姬輟芳翰紈扇從風揚
明妃鬪百草玉環御雲裝向來温柔地盡入白雲鄉何
以慰王孫琵琶隨驌驦何以奉燕燕罷舞歌慨慷何以
奉明妃綠珠奏清商嫫母挾無鹽搔頭愛宫粧(評曰襲格不襲)
(語善學小李者雁來紅狹斜行匠意尤遠)
張天雨(字伯雨號句曲外史錢唐人)
玉笙謠為鐵門笙伶周奇賦
我有紫霞想愛聞白玉笙縣匏此竹無靈氣昆丘採此
十二莖鳳咮啣明珠鳳翼排素翎金華周郎妙宫徵子
晉仙人初教成月下吹參差群雛亦和鳴緱氏山頭白
雲起七月七日來相迎長謝時人一揮手漂下滿空鸞
鶴聲(評曰甚似太白)
延陵公承慶堂詩
大江蒼方兀龍虎輔元之家百神祜望拜受釐若稽古
上清真人閱衆輔新宫潔齋導天語紛雲郁霞錯承宇
虚皇穆然陽衞武左飇右歘降軨羽縣鐘鏜鏜迅擊鼓
赤金祭服赭朱戶雙珠月明帶寶璐挾以流黃玉櫑具
既竣大禮私事舉吉日宗族奉爵爼青紫系地簪綬組
魏張代劒新捧土饒國開觀治宿莽報君親師物咸覩
撫已一念或未溥西壁考書玄範府寒冰層隂發春煦
日幽若明沐仁雨道德大非方仙伍月佩六印非適取
持旌召趣迹旁午下土滓壒寧久處天關會規足蹈矩
願天願地多稌黍畢忠萬年奉明主小史作詩孰敢侮
吁嗟厚德番之祖(評曰不蹈黃庭句意森滿)
天池石壁為鐵雅賦(倪瓚畫)
嘗讀枕中記華山閟中吳神泉發其顛青壁繚其隅春
風四山來群綠互紛扶羽觴曲折行浮花與之俱採珠
搴薜荔洗玉弄芙蕖聱叟頗好名石窪作魚湖鴻乙志
草堂挑烟遂成圖而此滌煩磯閱世如摴蒲發興雲林
子盥手與我摹居然縮地法挈入壺公壺
悼薛玄卿
玄卿難再得本是餐霞人高懷獨超物洞鑒亦絶倫君
自江東我吳下早歲聮翩侍金馬御榻賜書凡一束仙
苑偷桃動盈把紫虚元君之玉訣青城先生教我者感
君多道氣探懷為君寫學士承旨平原公許我與君楊
許同一時標名兩外史羽衣白茅立下風我還句曲廿
餘載君乘輶軒歴烟海歸錦橋西結草樓樓下袱被長
相待風烟山水共追尋福臨洞口話離心年深書字化
為碧白首蒼茫成古今聖井山崩數千尺君從羣龍去
無迹困頓鹽車篠領頭此日思君復何益
奔月巵歌答鐵雅所作
甓社明珠奔入月脫殼政似風蟬潔漁網出之不敢視
滌盡寒沙光不滅文昌四星吞在腹一一金晶大如菽
蜃物還來作飲器日夜雄虹繞茅屋一扇桃核寬有餘
半葉蕉心卷未舒飲非其人躍如水怪雨盲風生座隅
置之天上白玉盤斗柄挹酒長闌干李白跳下鯨魚背
持勸我飲相交懽幽宫馮夷為予泣酌盡海水百怪出
還我平生老蚌胎許君醉臥蛟人室
王逢(字原吉號蓆帽山人江隂人)
婦董行
婦董滕人鎦進妻也與兄順並以勇稱金季山東亂
天兵駐嶧山進單騎覘之中流矢死順徙家淮南舉
室溺淮水董為吕安撫禆將所獲
北軍南軍和議時兩起對立龍鸞旗星辰錯亂風雲氣
乾坤造就冰雪姿渾家性命葬魚腹一舸涕淚隨鴟夷
長眠自足為義鬼後死只望全孤兒兒在腹中兵在日
憶夫心頭臂消肉岱宗誰鏤白玉牒汴州衆撼黃金屋
太尉遄歸明主死安撫猶存寡妻宿羞看人面問消息
強通語笑寬羈束伯順見義勇著鞭銳士裹足鋒爭先
道傍弩伏荆棘底掌上珠還江海邊將門有後傳世世
墓祭無所從年年中原山河想如故目斷一點滕州烟
銀瓶小娘辭
宋岳鄂王之女聞王被收負銀瓶投井死
碧梧月落烏號霜寒泉幽凝金井牀綺疏光流大星白
夢驚萬里長城亡女郎報父收囹圄匍匐將身贖無所
官家聖明如漢主妾心媿死緹縈女井臨交衢下通海
海枯衢遷井不改銀瓶同沈意有在萬歲千秋露神彩
魂今歸來風翛然趙陵無樹容啼鵑阿爹墓木西湖邊
留睿(字若愚括蒼人)
思親行寄弟子通
今年八月來作客出門倏忽日已百自從二十走湖海
零落天涯幾岑寂幾岑寂重悲嘆親在高堂望子還子
在長途衣亦單准擬明年作官食君祿歸來共汝舞袖
紅斒斕天目之山去天不盈尺使我登之徘徊望鄉國
吁嗟胡不生羽翼吁嗟胡不生羽翼
寄遠
征夫往幽燕賤妾住吳越參商二十載綠髩生華髮年
年望飛鴻目斷愁不歇秋盡冬復春葉落花更發恨君
頋妾身不如天上月月行幾萬里東出復西没又東出
夜光夜光頻照妾妾容謾比花君情遽如葉念欲走從
君河廣詎可涉燕趙多美人顔色皎如雪所樂在新知
誰復念離别雪性本飄蕩雪質易虧缺何如賤妾心不
轉堅似鐵君看望夫石千載名不滅
代遠人答
憶昔發江南與君生别離臨當上馬時屬君兩男兒幼
兒在襁抱長兒能歌詩功名豈可必三載以為期君時
聞我言蹙頞雙蛾眉一去數千里各在天一涯塞北望
江南憶君君不知目送南征鴻遠寄長相思相思心不
絶綿綿如藕絲蹉跎二十秋日月互推移三載約會面
斯言遂成欺前年離燕山遠行到月氐途中天雨雪寒
風裂我肌六月隂山道猶復衣羊皮馬上多胡姬顔色
如燕脂為君不忍覷君何自狐疑雕鞍駕朱輪行當似
蘇秦千金會舊友椎牛會衆親莫學會稽婦容易輕買
臣
袁藏用(字顯仁古汴人)
春雨歎
天隂隂晝多雨輕薄陌頭花無數成塵土明朝蕭颯隂
風寒秖恐摧折青琅玕山中媺人看相倚淚濕翠袖時
難乾
袁舉(字仲徵江隂人號浮游生)
乙巳寒食
香風吹面東方來櫻挑花發柳眼開鸞簫聲歇幽蘭笑
十二樓前青爵叫王母騎龍愁暮雲碧桃過眼三千春
北山佳城久無主寒食心摧淚如雨自驚髮薄不勝梳
心事波摇為誰語
舟過三江口
吳淞合流三百里一幅蒲帆掛春水青山繞船黃鳥啼
盤迴如在巴渝裏沙上游龍滴血紅風吹老魚浪花起
凝雲不流神嫗哭萬古胥魂招不復客浩歌誰相續棲
遲零落漸離筑思家何處問迷津鷓鴣聲裏垂楊綠
大雅集卷一
