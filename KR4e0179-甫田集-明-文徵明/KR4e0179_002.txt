甫田集卷二
明文徵明撰
詩七十一首
方方壺畫
煙沈密樹蒼山暝波捲長空白鳥廻細雨斜風蓑笠具
釣船何事却歸來
新波獵獵弄風蒲雨後雲山半有無一叚勝情誰領略
欲從畫裏喚方壺
書昌國憶母詩後
音容杳渺夢中塵游子空吟寸草春莫怪掩篇䨇淚落
就中吾是有心人
春草冥冥雨暗阡轉頭二十七更年平生自謂心如鐵
腸斷徐卿泣母篇
和答石田先生落花十首
點徑沾籬已燦然飛簾撲面更翩聯紅吹晴雪風千片
錦蹙春雲浪一川老惜髩飄禪榻畔醉看燕蹴舞筵前
無情剛恨通宵雨斷送芳華又一年
零落佳人意暗傷為誰憔悴减容光將飛更舞迎風面
已褪猶嫣洗雨籹芳草一年空路陌綠陰明日自池塘
名園酒散春何處惟有歸來屐齒香
蜂撩褪粉偶粘衣春减都消一片飛蒂撓園風無那弱
影搖庭日已全稀樽前漫有盈盈淚陌上空歌緩緩歸
未便小齋渾寂寞綠陰幽草勝芳菲
悵人無柰曉風何逐水紛紛不戀柯春雨捲簾紅粉瘦
夜凉踏影月明多章臺舊事愁邊路金縷新聲夢裏歌
過眼莫言皆物幻別收功實在蠭窠
戰紅酣紫一春忙回首春歸屬渺茫竟為雨殘緣太冶
未隨風盡有餘香美人睡起空攀樹蛺蝶飛來却過墻
脉脉芳情天萬里夕陽應斷水邊腸
桃蹊李徑綠成叢春事飄零付落紅不恨佳人難再得
緣知色相本來空舞筵意態飛飛燕禪榻情懷裊裊風
蝶使蜂媒都懶慢一番無味夕陽中
開喜穠纖落更幽樹頭何用勝溪頭有時細數坐來久
盡日貪看忘却愁惹草縈沙風冉冉傷春恨別水悠悠
不堪舊病仍中酒疎雨濃煙鎻畫樓
風裊殘枝已不任那堪萬點更愁人清溪浣恨難成錦
紅雨鏖香併作塵明月黃昏何處怨游絲白日靜中春
急須辦取東欄醉倒地猶堪藉綺茵
飛如有戀墮無聲曲砌斜臺看得盈細草栖香朱點染
晴絲撩片玉輕明江風飄泊明妃淚綠葉差池杜牧情
頼是主人能愛惜不曾緣客掃柴荆
情知芳事去還來眼底飄飄自可哀春漲平添棄脂水
曉寒思築避風臺沾衣成陣看非雨點徑能勻襯有苔
穠綠已無藏豔處笑他蜂蝶尚徘徊
王婆墩次楊儀部韻
遥看塢一聚到只屋三間嫗姓隨墩在僧廊得蘚殷秋
濃山照閣雨足水侵關依舊刺船去回瞻樹杪欄
江船對月效樂天何處難忘酒
何處難忘酒江船對月時風聲傳笑語波影散須眉遠
火山浮動明河天倒垂此時無一&KR0678;水月負佳期
金山寺待月
浮玉山前玉露凉晚潮微上月洋洋魚龍深夜浮光怪
雲樹遥空帶渺茫水國題詩酬一宿中泠裹茗薦初嘗
江風吹酒不能睡起踏松陰自繞廊
金陵客樓與陳湻夜話
卷書零亂筆縱横對坐寒窗夜二更奕世通家叨父行
十年知已愧門生高樓酒醉燈前雨孤榻秋深病裏情
最是世心忘不得滿頭塵土說功名
九月二十八夜夢中作
碧桐已蕭蕭冰谷流决决獨行蒼莽間犬吠人跡絶旭
日穿樹林青煙忽消滅時看殿簷風吹落松上雪
題養逸圖
書卷茶罏百慮融夢回午枕竹窗風忙身見畫剛生媿
安得身閒似畫中
榮貴匆匆僅目前靜中光景日如年荆州運甓成何事
不博柴桑一醉眠
立春日病起
青絲裹餅薦春盤喜見鞭春在臘前便與一冬除舊病
尚餘七日是殘年梅花消息嚴寒後綵勝情懷薄酒邊
旋取物華供帖子暖痕浮綠草生煙
元日書事效劉後村
愁早無端到小齋問愁誰送與誰媒殘年原未將愁去
不是新年別帶來
不求見面惟通謁名刺朝來滿敝廬我亦隨人投數紙
世情嫌簡不嫌虛
人日停雲舘小集
新年便覺景光遲猶有餘寒宿敝帷寂寞一杯人日雨
風流千載草堂詩花枝未動臨佳節菜飯相淹亦勝期
春色到今深幾許小山南畔草痕知
春日閒詠
時節燒燈近羈窮獨臥家餘寒春挾纊殘困晚煎茶土
潤先滋草梅晴薄試花新年眠食好隨分足生涯
答彭寅之見贈
寅之與余同筆硯交游最舊辱詩有相如之
句推予過矣
弱冠追隨漸老成中間多故各深更扁舟憔悴横江夢
短榻淹留共硯情論學平生愧知已定盟當日是同庚
贈詩珍重知君意貧病年來類長卿
期陳湻不至
美人期不至寂寞繞階行短架閒書帙幽窗聽履聲空
令開竹徑深負洗茶鐺春草暮雲合梅花初月明蹉跎
殘諾在次第小詩成未敢輕知已終然媿後生新年池
上夢舊雨酒邊情眼底非無客相看意獨傾
春寒
十日春寒擁毳袍簾幃漠漠與風鑣疎籬雪伴如相待
落月梅魂大費招寂寞燈宵猶病在蹉跎花信轉陰驕
芳情兀兀惟憑醉却是愁多酒易消
詠次明
風神凝遠玉無瑕十載論交似飲茶深静不教窺喜愠
寬閒能自應紛華寄情時有摴蒱樂博物咸推鑒賞家
猶自一經淹舉子年年隨伴踏槐花
詠孔周
圍坐清談麈尾長墨痕狼藉練裠香水亭紈扇歌楊柳
春院琵琶醉海棠王謝風流才子弟齊梁煙月錦篇章
豪華豈是泥沙物好在揮毫白玉堂
詠寅之
十年昂首抗風塵未信儒冠觧誤身行比曾參還負謗
文師韓子力排陳雞羣落落孤栖鶴瑞世翹翹一角麟
莫怪操竿經歲困賞音須屬當家人
詠麗文
蕭散平生一布裘紙窗竹榻自夷猶常貧總坐能詩累
績學曾為應舉謀方外老僧邀結夏山中啼鳥伴吟秋
病妻稚子從侵迫眉上元來不着愁
詠叔英
白襴憔悴走埃塵曾有聲名動縉紳零落田園多故後
淹留場屋過時人羣居學道能違俗半世收書不諱貧
怪是偏多巖壑意自家生長太湖濱
詠嗣業
楚楚璚枝出謝庭紫芝眉宇玉生稜茶經陸羽曾傳訣
書品陽冰已入能閒洗碧桐留野客醉圍紅袖狎山僧
相思不到西軒下想見清香對榻凝
寫閒舟圖寄葛汝敬
小舟依渡不施橈正似閒人遠世囂滿逕綠陰初睡起
坐臨流水看春潮
夏日雨後書事
瓦溜初停旭日高苔花暈碧草齊腰一番濃綠催朱夏
昨夜新波失斷橋積雨情懷渾欲病乍暄衣着最難調
西齋睡起都無事時有幽禽破寂寥
次韻吳德徵先生江南弄
煙霏曉色彤樓開美人倚醉臨糚臺韶華孰駐顔如玉
鏡裏年光轉朱轂春風江岸蘼蕪綠落盡閒花綺塵馥
翠屛自度春寒曲簾箔重重燕䨇宿
題沈侗齋修竹士女
開盡閒花草漫坡青春零落奈愁何詩人自惜鉛華冷
翻出天寒翠袖歌
陳氏池亭納凉
朱雲釁天漢金烏朗炎曦方夏苦埃鬱言遵芳圃嬉息
鞅偎南榭褰裳蔭北池微凉度鮮颷淺碧漾寒漪短藻
翻鱗鬛閒渚集鳬鷖流目落翔泳遊心寓篇詞願言領
幽意况復酬心知坐撫景光寂還憐車馬稀消搖極瞻
諷旦晝不知疲疇能均凉燠無為居所移
夏夜
煩熇厭修晷延緣遲清宵落景不歛暑餘火夕自驕陳
牀弗能寐起坐蔭繁條珍簟無凉思瑶紈有溫颷安得
凌風翮萬里随飄搖銀蟾麗皎皎雲幕捲寥寥仰睇河
漢流無能挽天瓢似聞隴畝歡夏暵敷良苗既洽三農
利奚辭一身焦所念肌骨柔不任寒暑消功業未有會
已復朱顔凋
題忙閒圖
驅車遵長坂廻馬絶飛梁塵頭高十丈有客行趨蹌白
雲帶松嶠仰睇鬱以蒼中有遺世人下笑流塵黃黃塵
與白雲曾不隔流水心情一以殊相去各萬里
寄陸安甫
吾友陸士龍瓌姿照瑶璧誰令厄世網老大媚泉石海
濱鬱相望無由慰乖隔蕭然點筆餘千里盈一尺飛泉
落寒空細路緣絶壁如聞犬吠聲不見人行迹白雲縹緲
際應有神仙宅閬風吹瑶華知君有遐適顧君廟廊器
豈久在山澤
次韻答希哲見懷兼乞草書
墻外車音寂不聞閒緣誰觧病中紛凉風著意吹芳樹
落日含情詠碧雲高誼乍違黃叔度清篇先枉沈休文
秋來定有臨池興榻得鵝羣儻見分
三月廿二日家兄觧事還家夜話有感
虚堂漠漠夜將分黯黯深愁細語真零落尚憐門戶在
艱難誰似弟兄親掃牀重聽燈前雨把酒驚看夢裏人
從此水邊松下去但求無事不妨貧
桃源圖
桑麻雞犬自成村天遣漁郎得問津世上神仙知不遠
桃花只待有緣人
處州劉學諭敔乃劉龍洲遠孫便道拜龍洲墓
於崑山作詩送之
玉峯之陽荒古原秋草數尺封寒雲詩魂醉魄渺何許
山人尚識龍洲墳龍洲先生天下士曾以危言犯天子
肯緣祿豢倚時人竟把殘骸託知已彘肩斗酒意翩然
不見風流三百年諸孫沿牒下吳船到此忍不相流連
當日聲華元不改風雨荒祠儼猶在祭田修復勤故老
仆碑重立煩賢宰旁人懷古尚勤惓况也博士諸孫賢
源流不隔千里遠椒漿天假今朝緣精神恍惚如相授
父老追随為搔首誰云聲迹不相聞要識忠賢湏有後
宦途南北不終留片帆又逐浙江流白雲天際渺無極
夢魂常在玉峯頭
謝永嘉趙君澤寄蘭
草堂安得有琳瑯傍案猗蘭奕葉光千里故人勞觧珮
一窗幽意自生香夢回凉月甌江遠思入秋風楚畹長
漸久不聞餘冽在始知身境兩相忘
小齋盆蘭一幹數花山谷所謂蕙也初秋抽數
幹芳馥可愛因與次明道復賞而賦之
時雨袪殘暑凉颷集華軒春徂衆芳歇晚蕙抽璚根重
兹蘭之属不與凡卉羣離離水蒼珮肅肅紫霞紳耿耿
孤榻畔燕對如高人啓扉得良友列案羅清罇於焉撫
靈植一笑滌塵煩微風南牖來濃馥散氤氲有時參鼻
觀即之已無存譬彼孤潔士可望不可親如何庭階近
有此幽谷芬相忘餘冽中漸久不復聞魯哲日已遠楚
纍亦沈淪無能被雅操且復酬芳魂
丹陽道中次王直夫韻
句曲東來草樹秋車音隔隴思悠悠西風黃土汚人面
落日青山觸馬頭息影道傍分茂蔭濯纓橋下得清流
平生笑殺朱翁子辛苦剛酬妾婦羞
金陵詠懷
鍾山日上紫煙收金闕參差萬瓦流帝業千年浮王氣
都城百雉隐高秋聲華誰覓烏衣巷形勝空吟白鷺洲
回首壯遊心未巳西風策馬看吳鈎
秋日過竹堂
愛此蕭條遠市聲山門端不厭頻登破除塵夢來看竹
糚點閒情坐有僧雨後秋光分短菊樽前風味擘新橙
興懷先哲經游地欲繼高蹤愧未能
元日飲王漢章小樓
元日高樓小合併物華無語歲年更一樽對面貧親戚
四袠臨頭老弟兄戀臘餘寒風漠漠入春生意雨盈盈
向來日月尋常過誰有㳙埃荅太平
題廬山圖
余為林師寫丘壑高閒用謝幼輿事也而石
田丈以廬山高賦之輒亦賦此
壯哉廬山天下奇瀑流千丈江瀰瀰何人巨筆寫奇秀
歐公昔贈劉君詞蒐玄抉怪轢萬象萬古直與山爭馳
莆田先生山澤姿壯節五老同崔嵬名通仕版偶服吏
癖在泉石終難醫高堂束絹風披披令我掃筆為&KR0706;崎
飛橋細路緣翠壁偃松絶壑臨蒼坻已擬先生謝幼輿
故著逸士泉之湄就中有理未可說却被石翁加品題
惟翁自有王維筆謂我觧畫歐公詩由來絶倡不可和
况此粉墨那容追秪應披霧見突兀庶此峻拔如吾師
吾師真是劉凝之我視六一無能為凝之不作六一遠
此詩此畫誰當知
松雪花鳥圖
疎篁顫葉風回枯老枝點玉梅花初韶華暗度人未識
幽鳥得氣鳴相呼鳥呼花舞春舒舒髣髴生意當庭除
青紅歴亂粉墨渝坐久始覺開珍圖印文依稀大稚字
知是王孫吮筆餘王孫玉雪天人如寫生不數江南徐
高齋日暮松雪暗野亭何處鷗波虛百年手跡誰與辨
一笑且看行間書
題畫
新霜點筆意蕭蕭不盡秋光鴈影遥䨇島欲浮天拍水
夕陽人在虎山橋
對雨
獨吟池上雨拍拍水平堤暝色千峰合凉聲萬葉齊翠
承深竹重寒壓晚簷低怪得經過斷街頭一尺泥
十月
塵凝四壁漠然空十月江南見朔風細雨挾寒催木葉
弱雲將暝暗房櫳壯心迂拙懷時事病骨蕭條感歲功
忍死不妨留筆硯儘堪相慰寂寥中
齋前小山穢翳久矣家兄召工治之剪薙一新
殊覺秀爽晩晴獨坐誦王臨川掃石出古色
洗松納空光之句因以為韻賦小詩十首
急澍滌囂埃方墀淨於掃寒煙忽依樹窗中見蒼島日
暮無來人長歌薙芳草
道人淡無營坐撫松下石埋盆作小池便有江湖適微
風一以搖波光亂寒碧
小山蔓蒼蘿經時失&KR0886;崒秋風忽披屏姿態還秀出層
峯上崇垣徘徊見西日
清風自何來離離灑芳樹齋居不知晏但見秋滿戶欲
詠已忘言悠然付千古
疊石不及尋空稜勢無極客至兩忘言相對飡秀色簷
鳥窺人閒人起鳥下食
寒日滿空庭端房戶初啟怪石吁可拜修梧淨於洗幽
賞孰知音擬喚南宫米
百卉凌秋瘁堅盟憐穉松誰令失真性屈曲薙䰒鬆終
然夭矯在寒月走蒼龍
幽人如有得獨坐倚朱閤巖岫窅以閒松風互相答此
樂須自知叩門應不納
階前一弓地疎翠陰藂藂有時微風發一洗塵慮空會
心非在遠悠然水竹中
西日在屋角落影搖窗光撫時懷美人還陟墻下岡風
吹白雲去萬里遥相望
雞鳴山金陵勝處往歲盖屢游之未有作也偶
閱九逵憑虛閣記追賦
金陵佳麗石頭城傑閣登臨正雨晴帝業稱雄維虎踞
游人選勝得雞鳴長江天際孤帆滅落日煙中萬瓦明
滿目廢興題不得獨看名畫繞廊行
題畫
百丈蒼山倚暮寒仙源無路欲通難晚來過雨添飛瀑
只好幽人隔岸看
天外青山半有無江流萬里月明孤夜深偶感曹瞞迹
却被傍人作畫圖
題畫送錢德夫南還
匆匆歲暮束書還樽酒淋漓悵别間明日西齋檢行迹
暮雲空見越南山
甫田集卷二
