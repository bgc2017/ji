甫田集卷十
明文徵明撰
詩八十七首
午門朝見
祥光浮動紫煙收禁漏初傳午夜籌乍見扶桑明曉仗
却瞻閶闔覲宸旒一痕斜月雙龍闕百疊春雲五鳳樓
潦倒江湖今白髮可能供奉殿東頭
奉天殿早朝二首
天外鳴鞭肅禁宸朝廷獻納有司存罘罳拂曙樓臺迥
象魏連雲觀闕尊夾陛書思端萬笏上方求諫闢千門
宫牆樹色深於染總受天家雨露恩
月轉蒼龍闕角西建章雲歛玉繩低碧簫雙引鸞聲細
綵扇平分雉尾齊老幸綴行班石陛謬慚通籍預金閨
日高歸院詞頭下滿袖天香拆紫泥
雨中放朝出左掖
霏微芳潤浥霓旌歴落彤墀散履聲暝色浮煙迷左掖
碧雲將雨近西清柳垂青瑣千絲重水落銀橋萬玉鳴
沾灑不辭袍袖濕天街塵净馬蹄輕
雪後早朝
月滿長安雪未消分明銀海瀉秋濤光迷萬里璚珂亂
勢壓雙龍玉闕高曙色漸分鳷鵲觀凝寒猶在鷫鸘袍
負薪亦有號饑者願得君王發漢厫
元旦朝賀
仙音縹緲恊和鸞天上春回白玉闌日出鷄人齊唱卯
雪消風伯為驅寒萬方玉帛看王會一歲儀文重履端
滿目昇平題不得白頭慚愧直金鑾
進春朝賀
玉殿千官拜冕旒紫衣京兆在前頭四時盛德初臨木
先日嚴寒已送牛氣轉蒼龍當法駕風回明庶動宸斿
聖王和令思行慶次第頒恩下九州
恭候大駕還自南郊
聖主回鑾肅百靈紫雲團盖翼蒼精屬車劒履星辰麗
先駕旂常日月明十里春風傳警蹕萬方和氣恊韶韺
白頭欣覩朝元盛願續思文頌太平
觀駕幸文華聽講
朝下鑾輿幸講堂徐看天仗轉東廂翠旂拂柳宫牆繞
清蹕穿雲閣道長千載明良真際會九朝文物舊彛章
小臣漫厠夔龍後彷彿還瞻日月光
慶成宴
花暎珍盤出上供風吹韶頀落遥空坐聯日馭紅雲暖
恩湛宫壺瑞露融一代禮成郊社後百年身際太平中
晩酣不記歸來處彷彿春光玉殿東
再與慶成
日射宫花淑景柔春風重醉殿東頭嫚姍不厭倡優拙
宣勸親承禮數稠天上露華恩湛湛庭中和氣鹿呦呦
一聲響節驚禽散錦服中官進御羞
實錄成賜燕禮部
北府書成奏尚方南宫拜詔許傳觴青春照坐宫花麗
瑞露浮樽法酒香邂逅鸞臺修故事遂令牛走被餘光
濃恩恰似朝來雨散作槐廳六月凉
臘日賜燕
綺筵錯落映朱旗百辟承恩燕赤墀薦蜡尚存周典禮
賜酺聊舉漢官儀中厨次第催傳䏑列坐雍容各覆巵
潦倒不慚書獵字殷勤還賦伐檀詩
端午賜扇
剡藤湘竹巧裁將珍重瑶華出尚方四海清凉初拜賜
一時懷袖總生光最憐明月難捐棄即有仁風可奉揚
真覺自天題處濕墨痕狼藉露華香
賜長壽綵縷
紫宸朝下錫靈絲金水橋邊拜命時文繡自天騰五色
光華約臂結雙螭重慚潦倒隨恩澤還忝班行覩盛儀
願得君王千萬壽日華常照衮衣垂
實錄成蒙恩賜襲衣銀幣
雙銀爛爛出朱提稠疊文繒五色絲天子不遺牛馬走
侍臣還忝鳳凰池青霄寵渥兼金重白首遭逢補衮遲
狼籍天香擕滿袖春風湛露寫新詩
再賜銀幣
流銀嘉幣上方琛晝錫駢蕃雨露深朽質何堪施綺縠
虛名元自愧南金敢忘珍重酬千載圖補絲毫有寸心
白髮茂恩何所自三年供奉忝詞林
翰林齋宿
春星爛漫燭微垣獨擁青綾向夜闌宫漏隔花銀箭永
蓮燈垂燼玉堂寒坐聆宵柝霜圍屋想見郊禋月滿壇
鈴索無風塵土遠始知仙署逼金鑾
興隆寺致齋
漠漠香燈佛座前寢衣相對不成眠明禋夙奉廷中戒
清淨來修物外緣竹樹湘簾新月色鬢絲禪榻舊風煙
無端忽憶朝元事笑隔春風又一年
内直有感
天上樓臺白玉堂白頭來作祕書郎退朝每傍花枝入
儤直遥聞刻漏長鈴索蕭閒青瑣靜詞頭爛漫紫泥香
野人不識瀛洲樂清夢依稀在故鄉
禁中芍藥
仙姿綽約絳羅紳何日移根傍紫宸月露冷團金帶重
天風香泛玉堂春千年想見翻階詠一笑羞稱近侍臣
不似人間易零落上方元自隔凡塵
遊西苑
宛轉瀛洲帶幔坡&KR2080;蜷玉蝀壓銀河廣寒遥見空中樹
太液微生雨後波雲捲紅籹千步障風吹璚蓋萬年柯
太平見說宸游簡馳道青青長薜蘿
秋日再經西苑
内苑秋清宿露晞盈盈日采動金扉松間翠殿團華蓋
天外銀橋入紫微錦纜稀遊青雀暗璚波無際白鷗飛
彤牆高柳無人折時見中官一騎歸
紫氣
紫氣龍顔穆彤墀虎衛森萬年占帝運一念格天心日
月何虧食華夷仰照臨誰應知有喜白首忝詞林
頒歷
鳳歷從天下千官列陛前青陽壺史奏黃帕侍中傳周
禮存頒朔堯書重紀年白頭供奉裏慚愧得春先
西苑詩十首
萬歲山在子城東北玄武門外蓋大内之鎮
山也其上林木隂翳尤多珍果一名百果園
日出靈山花霧消分明員嶠戴金鼇東來複道浮雲迥
北極觚稜王氣高仙仗乘春觀物化寢園常歲薦櫻桃
青林翠葆深於沐總是天家雨露膏
太液池在子城西乾明門外周凡數里環以
林木亭榭東西跨以石梁璚華島在其中
泱漭滄池混太清芙蓉十里錦雲平曾聞樂府歌黃鵠
還見秋風動石鯨玉蝀&KR2080;蜷垂碧落銀山縹緲自寰瀛
從知鳳輦經遊地鳬鴈徊翔總不驚
璚華島在太液池中上有廣寒殿相傳遼太
后遊息之所
海上三山擁翠鬟天宫遙在碧雲端古來漫說瑤臺迥
人世寧知玉宇寒落日芙蓉煙裊裊秋風桂樹露團團
勝遊寂寞前朝事誰見吹簫駕綵鸞
承光殿在太液池上圍以甕城殿搆環轉如
蓋一名圓殿中有古栝數百年物也
小苑平臨太液池金鋪約戶鎖蟠螭雲中帝座飛華蓋
城上鈎陳繞翠旗紫氣曾迴雙鳳輦青松猶有萬年枝
從來清蹕深嚴地開盡碧桃人未知
龍舟浦在璚華島東北有水殿二藏龍舟鳳舸
列殿隂隂水竇連漢家帝子有樓船蘭橈桂楫曾千里
錦纜牙檣憶往年汾水秋風空落日隋堤楊柳漫青煙
今皇别有同民樂不遣青龍漾碧川
芭蕉園在太液池東崇臺複殿古木珍石參
錯其中又有小山曲水實錄成於此焚槁
小山盤折翠㟏岈松檜隂隂輦道斜草長蘭亭迷曲水
雨深桃洞自飄花紫雲依舊圍黃屋青鳥還應識翠華
知是史臣焚草地文光隱隱結紅霞
樂成殿在芭蕉園之南引水為池中建三亭
架朱梁以通梁左右浮以小山名曰九島
其東别鑿澗激水以轉碓磨南田穀成於
此舂治故云樂成
太液東來錦浪平芙蓉小殿瞰虛明碧欄蘸影雙龍卧
綠水浮渠九島輕漾日金鱗堪引釣拂天翠柳亂聞鶯
激流靜看飛輪轉天子無為樂歲成
南臺在太液池之南上有殿曰昭和下有水
田村舍先朝嘗於此閱稼
青林迤邐轉迴塘南去高臺對苑牆暖日旌旗春欲動
薰風殿閣晝生凉别開水榭親魚鳥下見平田熟稻粱
聖主一遊還一豫居然清禁有江鄉
兔園在太液池之西崇山複殿林木蔽虧山下
小池石龍昂首而蟠激水自地中轉出龍吻
漢王遊息有離宫瑣闥朱扉迤邐通别殿春風巢紫鳳
小山飛澗架晴虹團雲芝蓋翔林表噴壑龍泉轉地中
簡樸由來堯舜事故應梁苑不相同
平臺在兔園之北東臨太液西面苑墻臺下
為馳道可以走馬武皇嘗於此閱武
日上宫牆飛紫埃先皇閱武有層臺下方馳道依城盡
東面飛軒映水開雲傍綺旒常不散鳥窺仙仗去還來
金華待詔頭都白欲賦長楊愧不才
嘉靖乙酉春同官陳侍講魯南馬修撰仲房王
編修繩武偕余為西苑之遊先是魯南教内書
堂識守苑官王滿是日實導余三人行因得盡
歷諸勝既歸隨所記憶為詩十篇竊念神宫秘
府迥出天上非人間所得窺視而吾徒際會清
時列官禁近遂得以其暇日遊衍其中獨非幸
與然而勝踐難逢佳期不再而余行且歸老江
南追思舊遊可復得耶因盡錄諸詩藏之他時
邂逅林翁溪叟展卷理詠殆猶置身於廣寒太
液之間也是歲四月既望識
遊西山詩十二首
早出阜城馬上作
有約城西散冶情春風輟直下承明清時自得閒官味
勝日難能樂事并馬首年光新柳色煙中蘭若遠鐘聲
悠悠歧路何須問且向白雲深處行(是日迷道數數問程故云)
登香山
指點風煙欲上迷却聞鐘梵得招提青松四面雲藏屋
翠壁千尋石作梯滿地落花啼鳥寂倚闌斜日亂山低
去來不用畱詩句多少蒼苔没舊題
來青軒
寂寂雲堂車馬稀高明不受短牆圍好山宛轉雙排闥
勝日登臨一振衣望裏風煙晴更遠坐來塵土暮還稀
松間白鶴如嫌客顧影翩然忽自飛
香山歷九折坂至弘光寺
偃月池邊寶刹鮮不知賜額自何年行從九折雲中坂
來結三生物外緣歲久松杉巢白鶴春晴樓閣湧青蓮
誰言好景僧能占總落遊人眼界前
碧雲寺(中官于經所建極其雄麗)
翠殿朱扉翔紫清璇題金榜日晶晶青蓮宛轉開仙界
玉闕分明入化城雙澗循除鳴珮玦三花拂檻映幡旌
貴人一去無消息野老依稀識姓名
宿弘濟院
一龕燈火宿山寮人靜方知上界高閣外千峯寒吐月
空中羣木夜鳴濤不愁雲霧衣裳冷秪覺煙霞應接勞
辛苦忙緣難解脫五更清夢破雲璈
遊普福寺觀道傍石澗尋源至五花閣
道傍飛澗玉淙淙下馬尋源到上方怒沫灑空經雨急
洑流何處出雲長有時激石聞琴筑便欲沿洄汎羽觴
還約夜凉明月上五花閣下聽滄浪
歇馬望湖亭
寺前楊柳綠隂濃檻外晴湖白暎空客子長途嘶倦馬
夕陽高閣送飛鴻即看野色浮天際已覺扁舟落掌中
三月燕南花滿地春光都在五雲東
吕公洞(内有耶律椘材字)
何時神斧擘幽崖古竇春雲福地開翠壁未磨耶律字
石牀曾卧吕公來隂寒四面凝蒼雪秀色千年蝕紫苔
凡骨未仙留不得剛風吹下夕陽臺
功德寺
西來禪觀兩牛鳴曾是宣王玉輦行寶地到今遺路寢
山僧猶及見鸞旌琅函萬品黃金字飛閣千尋白玉楹
頭白中官無復事夕陽相對說承平
玉泉亭
愛此寒泉玉一泓解鞍來上玉泉亭潛通北極流虹白
俯視西山落鏡清最喜須眉搖綠淨忍將纓足濯清冷
馬頭無限紅塵夢總到闌干曲畔醒
西湖
春湖落日水拖藍天影樓臺上下涵十里青山行畫裏
雙飛白鳥似江南思家忽動扁舟興顧影深懷短綬慚
不盡平生淹戀意綠隂深處更停驂
病中懷吳中諸寺
治平寺寄聽松
七尺藤牀一畆宫青山何處不相容大官底用三升酒
長樂愁聞五夜鐘笠澤風煙荒橘柚横塘秋色老芙蓉
幾時歸去楞伽寺常伴林僧看古松
竹堂寺寄無盡
東城古寺萬枝梅一歲看花得幾迴竹徑三年無我迹
松門此日為誰開還應壊壁餘詩草只恐荒碑蝕雨苔
憑仗山僧懸木榻長安倦客且歸來
東禪寺寄天機
從别林僧酒道場幾回飛夢到溪堂夕陽松徑無塵鞅
春水籬根有釣航坐憶同盟多隔世時聞老衲去遊方
不知聽雨南軒下誰與幽人續斷香
馬禪寺寄明祥
閒情每結道人緣不到東禪即馬禪花發來禽凡幾樹
夢回啼鳥已三年朔風左掖籠貂帽殘雪長安綰玉鞭
不及祥師蕭寺裏茶煙一榻擁書眠
天王寺寄南洲
天王寺裏竹千頭曲榭迴廊舊日遊别後梅花應自發
壁間詩草屬誰收憶看遠岫開飛閣曾弔荒宫上小丘
白首思歸形夢想封書惆悵問南洲
寶幢寺寄石窩
久客懷歸問舊遊雙娥精舍屋東頭絶憐近市無塵到
曾是尋僧竟日留滿地綠隂誰結夏擁籬黃葉更宜秋
玉泉清冽應無恙憑仗山厨設茗甌
昭慶寺寄守山
搔首長安望闔閭風煙漠漠九秋餘正思黃葉南朝寺
忽把飛雲慧遠書東壁磨碑知有待北窗懸榻竟何如
自憐白首無禆補虛棄閒緣卧直廬
秋日早朝待漏有感
鐘鼓殷殷曙色分紫雲樓閣尚氤氲常年待漏承明署
何日掛冠神武門林壑秋清猿鶴怨田園歲晩菊松存
若為久索長安米白髮青山忝聖恩
懷石湖
茶磨山前宿雨晴行春橋下綠波平吳兒越女齊聲唱
菱葉荷花無數生落日夷猶青雀舫孤煙縹緲望湖亭
平生走馬聽鷄處殘夢依依是越城
感懷
三十年來麋鹿蹤若為老去入樊籠五湖春夢扁舟雨
萬里秋風兩髩蓬遠志出山成小草神魚失水困沙蟲
白頭博得公車召不滿東方一笑中
即事
卯酒意醺然焚香閉閣眠長安塵十丈不到竹窗前
其二
露下葛衣单參差林影寒依然殘夜月不在石湖看
其三
上書無復志把酒自多情籌國諸公在吾何耻聖明
其四
青衫跨羸驂白首供朝謁自笑老忘還不嫌官太拙
送錢元抑南歸口號十首
一官貧薄僅三年不計歸嚢肯計遷笑殺當時高隠者
區區猶待買山錢
吳田百畆歲常荒家計蕭然只草堂却有春眠濃似酒
不將朝市博江鄉
黃塵車轂不曾停白髮懷恩戀闕廷誰是東吳錢若水
歸來雙髩只青青
風塵西北三邊警災沴東南萬姓艱世事去今無限在
只應張翰不相關
高人原不愛高官帝與官銜寵退閒添得空名將底用
批風抹月管青山
羨君五十賦歸歟我亦頭顱五十餘把袂不須傷遠别
病夫行已厭塵裾
少時同學晩同朝一着輸君去獨高落日黃塵回馬處
滿頭衰髮不堪搔
老去懷鄉不自欣况堪客裏送歸人只應曉夢隨君去
茶磨山前看早春
三月吳門柳絮飛到家應及子魚肥殷勤相送還相祝
管領湖山待我歸
舊遊何處石湖西故友相思意欲迷為語近來憔悴盡
日騎羸馬聽朝鷄
送石齋太傅致仕還蜀
春風歸馬擁都城爭羨賢哉太傅行吾道正從占出處
斯人端不負平生雲移玉壘堪支笏水落瞿塘便濯纓
落日啼猿夔府道定依南斗望神京
朝辭黃閣謝君王暮向成都問草堂璇轂親扶堯日月
雲章曾補舜衣裳由來道大難為用此日功成且退藏
滿地落花春夢醒濯清亭上聽滄浪
送戴時重僉憲之蜀
劒南旌旆拂重關新繫臺銜舊法官此去籌邊知有略
于今治蜀却須寬高懷雅稱江山壯聖代休歌道路難
萬里橋東明月上定應回首憶長安
姚太僕思永致仕進秩光禄少卿
聖君應惜侍臣還特與卿階寵退閒餘澤猶堪賁桑梓
散銜聊復領溪山向來馬署寧須問此去鴻飛不可攀
莫道先生總忘世鳳毛今在紫宸班
秦茂功出按江右(就送母還越)
春風四牡正駸駸一道咨諏屬使君肯惜輶車馳坂道
還應玉節動星文持輿見說能將母舍爵何妨自策勲
聖代優賢兼禄養不煩回首惜孤雲
大江西下號繁雄宣察遥煩繡斧公斥壌須憐新喋血
遠人應識舊乘驄一時風節埋輪上千里江山攬轡中
珍重咨詢臣子事願將民隱達宸聰
追送石潭宗伯次歸舟喜雨韻
宦情牢落澹於秋歸興蕭然一釣舟雨露難忘天地德
江湖還繫廟廊憂古來興廢非人力君子行藏與道謀
滿目青山天萬里煙波浩蕩没輕鷗
送何少宰左遷南京工侍二首
拜章伏閣舉倫彛耿耿忠言動赤墀名義千年元自重
禮文一代敢誰私直躬自古難忘蹇了事知公不是癡
去去保釐非遠謫未須惆悵續騷詞
何人發難干倫紀有客輸忠翼聖明禮重乾坤那可易
事干名教得無爭百年富貴浮雲淡萬里江湖白髮生
李白從來多感慨鳳凰臺上望神京
送唐御史應韶應天府丞
曾持繡斧事澄清暫輟班行佐尹京總為希仁能鎮物
况來唐介有先聲萬年宫闕瞻豐鎬六代江山入宰衡
去去望之非久外安排台鼎望功成
送胡承之少卿左遷潞州倅
一行詔下便遐征太息天王本聖明此際亦知言可諱
使君自以去為榮浮雲落日天涯恨白鳥滄洲物外情
去去江湖塵滿目不知何處望神京
送陳良會御史左遷合浦丞
誰興濮議紊彛章國是紛然失故常慷慨一言思悟主
艱難萬里遂投荒君於職業真無負我忝鄉人與有光
去去還珠亭下路蘇公千載有遺芳
送喬冡宰致仕還太原二首
四十餘年仕闕廷歸來雙髩未全星一身用舍關天下
千載風流尚典刑啟事從來誇水鑑移文曾不愧山靈
等閒頌德知何益自有勲名照汗青
四朝文物仰前修一日功成遂乞休君子致身惟道在
野人思治願公留狄門桃李叨知己白下江山憶舊遊
莫謂白巖多樂事希文常負廟廊憂
送柯竒純主事歸莆陽
新命才看下玉除歸心早寄入閩車不須駟馬誇題柱
且着斑衣慰倚閭因病得閒情好在移忠為孝樂何如
春風佇看重來日黑髮光隂正有餘
送陳尚書南京工部
老成聞望壓羣僚南去台階八座高江左舊都供覽勝
國家留務重分曹經營列省工惟叙出入三朝我獨勞
最是闕庭忘未得鳳臺高處首頻搔
甫田集卷十
