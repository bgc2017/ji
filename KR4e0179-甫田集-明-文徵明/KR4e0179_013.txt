甫田集卷十三
明文徵明撰
詩三十六首
春雨漫興
春雨蕭蕭草滿除春風吾自愛吾廬高情時誦閒居賦
老眼能抄種樹書金馬昔年貧曼倩文園今日病相如
焚香燕坐心如水一任門多長者車
雨後
積雨初收風乍顛城南花事已茫然黃鸝繞樹空千囀
白髮傷春又一年竹几蒲團供坐睡茗杯香鼎有閒緣
客來莫話長安事自理南華物外篇
壽方矯亭
季鷹久已卧江東再入修門簡帝衷白首豈知東觀樂
青山終戀北忩風一時出處如公少六袠庚年媿我同
願把綸竿相逐去江湖滿地兩漁翁
上巳日石湖小集
楞伽湖上晩風和茶磨巖前宿雨過士女競浮青雀舫
野人自占白鷗波春來花鳥閒情在老去山林樂事多
辦取一罇酬令節扣舷聊和竹枝歌
結草菴僧相邀阻雨不行
城南有約訪招提風雨滄浪只尺迷惆悵一春能幾醉
蹉跎四事苦難齊花間細溜沾衣袖道上豐泥没馬蹄
孤負山僧清淨供一忩離思共誰題
夜坐
幽人被酒夜不眠攬衣起坐垂堂前參差花影忽滿地
仰見明月流青天微風吹空星漠漠時有羇鴻度寥廓
美人不來更漏沉天南縹緲銀河落
庭前蜀葵
庭下戎葵高十尺紫蕤入簾明的皪誰令豔質不逢春
却有丹心解傾日輕塵不飛朱夏清翠翹鏤日隂亭亭
南風吹幃殘酒醒寂寞闌干晝方永
賦得廬山送盧師陳
誰見匡廬百疊蒼軺車八月下潯陽天開畫障芙蓉出
風約銀河瀑布長秀色從來堪攬結壯遊還待發文章
因君忽動江湖興便儗東林問草堂
睡起
睡起西齋片雨過綠隂庭院晩凉多烏衣春盡渾無語
白苧秋來漫有歌世態風雲從變幻山林日月未蹉跎
却憐逸少猶多事時寫黃庭換白鵝
八月初九日見月
暮空雲斂月初弦露氣星光共渺然回首棘闈供試事
秋風夢斷十三年
無錫道中遇雪夜泊望亭
北風吹朔雪飛霙雜零雨孤舟暮不前收帆得沙渚天
垂野隂合日暝江雲沍川原入蕭條林木積縞素寒厖
噤不鳴饑鳥驚還聚舉酒不成懽挑燈時自語飄泊豈
在遠出門即羈旅
長林風怒號天低浦雲黑空村煙火微近渚漁舟集路
暗行迹稀蒼然見寒色野泊不成眠羈䰟還惻惻昏燈
黯欲絶歸夢迷咫尺戍遠更漏沉川寒聲影息不知積
雪深夜久孤蓬仄
閏正月十一日遊玄妙觀歴諸道院晩登露臺
乘月而歸次第得詩七首
探春行覓羽人家洞裏仙挑未着花一段閒情杯酒外
山童能供竹間茶
行披犖确履蒼虬曲徑穿雲古洞幽只尺風煙千里外
居然人境見丹丘
仙侣登真幾百年清風遺影尚依然琳琅翰墨精神在
我欲臨文唤恕先
道人相見古梅邊為寫幽情拂響泉忩外南枝春尚淺
雪英千片落冰絃
春風吹髩思悠悠來上彌羅百尺樓城郭萬家塵似海
祗應高處不知愁
古殿悠悠徑有苔松扉端為野人開匆匆不盡登臨興
有待他時看竹來
神清殿曲倚闌干市散人空萬井間莫負仙臺今夜月
明朝日出是塵寰
二月廿六日游天池諸山
西北羣山列翠屏天池宛轉帶支硎行穿壑谷身忘倦
忽聽松風酒又醒歲閏故應春緩緩民饑欣見麥青青
老年行樂知無幾莫負樽前雙玉瓶
九日婁門勝感寺
晩禾垂穗野田平九日登臨宿雨晴出郭由來少塵事
逢僧聊得話浮生秋霜落木黃花節破帽西風白髮情
却喜東林能破戒提缾沽酒醉淵明
北江憲副自越州訪余吳門飲於杜氏明遠樓
相逢相别思悠悠越水吳山爛漫遊時事難言聊對酒
長安在望漫登樓百年春夢蕉中鹿萬里秋風海上鷗
不盡平生相許意白頭頻把舊吳鈎
除夕(乙巳)
樽酒淋漓半醉餘疎燈寂歴夜何如一行剛了牀頭歷
四壁聊齊架上書衰齒可堪時數換窮愁應與歲俱除
東風喜得春來准早有梅花慰索居
元旦書事(丙午)
奕奕祥光報令辰融融淑氣轉洪鈞開門聊自占風色
展刺先欣見故人晴日笑談驚隔歲暮年光景喜逢春
桃符歷日年年事一度相看一度新
五月望日登望湖亭(是日微雨作寒)
木末虚亭瞰碧瀾倒飛天影入憑闌嵐光浮動千峯濕
雨氣薰蒸五月寒石磴躡雲芒履短松風吹雨苧袍寬
狂吟莫怪遲歸去白髮還能幾度看
汛湖
春盡南湖碧玉流故人湖上共夷猶平橈野渡沿青草
疊鼔中川起白鷗雲日霏霏梅子雨風蒲獵獵藕花洲
行春橋外山千疊盡逐波光上綵舟
除夕
酒闌燈燼夜茫然撫事追思十載前坐上漸看同輩少
眼中殊覺後生賢江城寒薄梅花早原野霜清落木堅
皮骨已空心力盡還將衰髩待新年
丁未九日與履約諸君同泛石湖就登上方
宿雨初晴水拍天碧雲微歛日華鮮時當黃菊茱萸候
秋在滄洲白鳥邊柳外畫橋人似蟻湖心蘭棹酒如泉
擕壺更醉湖山上白髮重逢又一年
是歲閏九月再汎
剛喜重陽臨閏月不辭老病復登臺多情秋色依前在
有待籬花故晩開佳節從知難再值青山端不厭重來
畫船記取横塘路十里笙歌載月回
題畫
溪雲冥冥溪雨急長空倒垂溪水立凌亂春潮萬壑搖
低迷暮靄千林濕余生雅有滄洲適曾擁孤蓬聽蕭瑟
夢斷紅塵二十年江湖獨往興依然偶拈秃筆掃東絹
便覺吳淞落并剪金君家住雲水鄉朝煙暮雨對林堂
若為老去厭真蹟翻愛狂夫灑狂墨就中妙解誰應識
萬里雲煙開素壁
紫璚翠琰開蒼壁下有蒼松幾千尺濃隂羃歴森晝寒
虬枝拂空根束石石連灌莾榛欲絶路繞松根更斜出
仙源近遠不可窮却有幽人在山澤山澤幽人坐倚松
仰看出没山雲空眼中溶溶霏暮靄耳畔謖謖鳴天風
崩崖一線削積鐵玉泉百丈飛晴虹吳中山水清且遠
老我平生素遊衍偶然點筆寫秋巒恍惚遊蹤出東絹
金君有癖與我同每每神遊翰墨中贈君此幅應有以
咫尺相看論萬里
十月山城霧雨收江南春淺類清秋忩前覓得新成句
木葉蕭蕭雜水流
看山何必待春晴雨裏看山分外明持蓋衝煙覓詩去
不知身在畫中行
長松搖日影亭亭無限江頭倚杖情鴻鴈欲來天拍水
白雲收盡暮山横
雙禽棲息一枝安映雪離離更好看一種羈情誰識得
暮林風急羽毛单
壽東畬錢先生
東畬先生古貞臣平生耿挺標清真廿年中外肆敭歴
所至秉節宣皇仁浮雲漠漠有變幻長岐往往多風塵
孤征方出霄漢上一笑已脱風波身莫言有才用未極
天地深機自消息憑將強徤博高官留取有餘還造物
秪今優游經幾年八旬行及顔蒼然霜松雪栢澗壑邊
紫芝玉樹階庭前人世長生能有幾如公豈獨神仙比
向來富貴等浮雲未盡勳名付兒子二兒駟馬日邊歸
捧檄升堂試舞衣靈椿丹桂初光輝嗚呼靈椿丹桂初
光輝千秋萬歲願無違
賀東畬錢先生搆别墅
共說于公治獄仁還聞韋氏薄籝金生兒已副高門望
作室能忘肯搆心一脉承傳書種在百年培養慶源深
庭前手植三槐樹會見森森長碧隂
己酉除夕
八十衰翁仍送歲罏薰燈影共婆娑青雲志業消都盡
白髮光隂得最多天地勞生空蠧簡江湖得意有漁蓑
孫曾繞膝情堪戀後飲屠蘇且笑歌
甫田集卷十三
