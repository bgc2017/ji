甫田集卷二十九
明文徵明撰
墓誌銘九首
沈維時墓志銘
沈君維時諱雲鴻其字維時世家長洲相城里曾大父
孟淵大父恒吉父曰石田先生啓南石田先生既老四
方之人就之者日益衆先生日從事筆硯寄笑談一不
問其家然家用治集賓客無廢懽而先生亦怡然自樂
以有君為之子也君侍先生唯諾進止慤而有容間從
計事舉細周大慮遠於始造以無所苟而論議品藻輒
中肯綮其所為益於先生豈獨能順適其意而已而不
得終事先生以死是豈獨君之不幸哉君病且死猶強
食飲力起居以慰其親而迄於絶其情有足悲者嗚呼
君御物燕整處族屬能規以正而不失歡撡家三十年
業日加拓而人不怨其積蓋其賑荒赴急寔一鄉所倚
成也故死之日親者哭之疏者惜之而遠近奔弔殆千
人焉嗚呼君已矣豈獨一人一家之不幸哉君醇質醖
藉詞旨雋永與人款款有情致性喜劇飲而不為亂中
歲益折節事問學既操其家去治於别業訾省鮮暇曾
不離圖史其學長於考訂或舉一事必深竟顛末齗齗
不厭為詩工用事而不苟於命意特好古遺器物書畫
遇名品摩拊諦翫喜見顔色往往傾槖購之菑畬所入
足以裕慾而惟用以資是縹囊緗帙爛然充室而襲藏
惟謹對客手自展列不欲一示非其人嘗曰米南宮願
作螙書魚遊金蹄玉躞而不為害余之癖殆是類邪至
尋核歲月甄品精駮又歴歴咸有據依江以南論鑒賞
家蓋莫不推之也又喜積書讐勘勤劇曰後人視非貨
財必不易散萬一能讀則吾所遺厚矣念奕世充盛而
嗣承之艱因命其居曰保堂而教其子若弟&KR0548;悃周至
意圖有以振之也而豈意其不能竢邪嗚呼悲夫君生
景泰庚午八月一日年五十有三以弘治壬戌八月十
七日卒明年癸亥十一月甲申葬益字鄉新塋娶徐無
所育側出子履聘蔣女字錢鉅君長余二十年而修世
講特厚相知為深故其葬也余不得不銘而石田先生
實又命之君嘗一試吏為崑山陰陽訓術今書維時而
不以官示非其志也銘曰學則奇孰曰仕之崇卑匪
壽不頎而志養之違吁嗟乎維時
亡友閻起山墓志銘
閻君起山之卒也為書屬其友文某為墓銘病甚不能
執筆則口授其父亦不能詳他日其父以其意為書并
書其事行為狀屬某曰此亡兒之志也嗚呼余忍負吾
亡友於地下邪余始識君於尤君宗陽之門尤君為言
其敏慧勖學于時年甚少余猶意其經生也卽而叩之
其言甚高其志甚銳而其為學已卓乎可畏矣旣而君
館授劉氏所居去余近率日一至吾廬至即出所業評
訂或考論古人或商近事踰年不厭益勤比改館去猶
數日或月一見每見而其學輒益進盖浩乎未見其止
也喜積書見書必力購求家惟一僮日走從友人家借
所未讀書手抄口吟窮日夜不休所獲學俸盡費為書
資家甚貧或時不能炊至質衣以食而翫其書不忍棄
竟以積勞得羸疾家用重困余以其貧且病數諷止之
雖時頷余言然終不能改也君學甚邃而喜讀左氏司
馬遷班固書至於論議之際雖古人猶有所擇而牽於
場屋不得伸故其見於論著者甚鮮其意蓋有待也而
以盛年殀死惜哉君性高朗與人無所俯仰見賢者欣
慕不怠而恒庸衆人視人故知者莫不愛之而終不能
勝夫嫉之者之多也然其卒也知與不知又莫不嗟惜
之豈以其畜而未施而貧困殀折非其所宜得邪嗚呼
惜哉君惟一弟先數月死而父老且病貧不能自存妻
娠而未育君蓋不可死者而卒死之天邪人邪何其酷
邪余辱君相知覩其所遭不能不戚然而莫克振之媿
君多矣又忍不銘君以慰之地下哉閻之先臨江人國
初以事徙隸蘇州衛遂為蘇人祖宗實父鉷娶馬氏生
君於洞庭山中因名起山而字秀卿卒年二十有四正
德丁卯正月乙亥也閱兩月為三月辛酉葬吳縣張古
村先塋銘曰不售奚畜匪年奚穀嗟誰為之命伊酷
祁府君墓志銘
府君祁氏長州人諱春字元吉先夫人母兄也先君平
生特賢愛之居常非府君莫與計事蓋與同憂樂通有
無者四十年府君長數歲嘗約先君我死子必銘我及
先君亡乃以屬某曰汝其終而父之志他日治壽藏則
又命曰吾老矣尚庶幾及吾見之蓋久而未能亦恃府
君康裕有可竢也詎意遂銘其死耶嗚呼先夫人之亡
先君官永嘉余兄弟才數歲家旣赤貧又無強近親戚
府君居數里外率日一至吾家委衣續食哺鞠周至終
三年不衰于時微府君余兄弟且死故余視府君猶母
也府君慈戀雖切而不忘訓飭自先君之亡所嚴事者
獨有府君蓋又有父道焉而今已矣嗚呼尚忍言哉余
兒時往來母家及見外大父怡閒翁高朗喜客客至觴
詠終日翁家非充羡而修供精鑿往往不命而具蓋有
府君為之子也既而翁得末疾而大母徐亦瞽廢府君
調視加慎至厠牏之微皆身親之而二親並享高壽以
卒翁嘗曰吾有孝子故得不前死謂府君也府君蚤歲
嘗從其外舅施宗道官嶺南既壯去游閩越涉淮泗修
貿遷之業自二親老遂不復出晚歲益事簡密非弔問
不輒出出必以良日其行跡可數而待也性既愿慤又
被服古雅人莫不望而禮之雖居㕓井不肯苟有所利
坐是家日益落然未嘗以貧干人尤不樂與人競年垂
八十未嘗一至訟庭嘗有僕事府君謹一日告去府君
即召其嘗所與游者飲之酒而遣之去數年忽有欵門
投書稱南嶽某尊師致聲蓋向所遣僕去為道士矣府
君謝不見有所遺亦不納語人曰久不相聞安知其非
道士也萬一事出意外何以拒之其周審慎重如此府
君雖未嘗問學然於先儒格言終身誦之故其所履有
儒生法士所不必能者嗚呼老成凋謝安得復有如斯
人者乎余所為致慨於是者豈獨渭陽之思而已邪府
君卒於正德戊辰五月二日享年七十有八明年己巳
九月十又三日葬陳公鄉先塋配施氏繼朱氏又繼羅
氏子男二人仁娶卞氏繼朱氏義娶吳氏女二人壻周
鏞王泰孫男一人山女二人銘曰守之居居行之于
于閱歲其逾乃全之軀令言弗失有允斯蹈廼慎旃斯
孰則匪孝維孝有則維孝子之力既鑿之粒亦鮮之擊
豈乏鮮與粒繄貧而克孰不儒言亦裒其久亶祁府君
學則不有而中靡違嗚呼噫嘻昔稱孝廉爰有力田世
也非古野有遺賢嗟斯人兮何愆
朱性甫先生墓志銘
吾蘇有博雅之士曰朱性甫存理朱堯民凱两人皆不
業仕進又不隨俗為㕓井小人之事日惟挾册呻吟以
樂好求昔人理言遺事而識之對客舉似如引繩貫珠
纚纚弗能休素皆高貲悉費以資其好不恤也成化弘
治間其名奕奕望於郡城之東人以其所居相接而業
又甚似也麗稱之曰兩朱先生正德壬申堯民死明年
性甫又死自兩人死吳中故實往往無所於考而求其
遺書亦無所得惜哉初信甫嘗相約為傳不果及是葬
而其子以狀來速銘狀固不若余能詳也性甫長洲人
宋樂圃先生之後曾大父元英大父明父灝母周氏性
甫生穎異少學於里師覺其所業非出於古人遂謝去
從杜瓊先生游於時東南名士若吳興張淵若嘉禾周
鼎仕而顯者若徐武功有貞祝參政灝劉參政昌劉僉
憲珏並折節與交且推之為後來之秀既而諸老彫落
吳文定公石田先生繼起而性甫復追逐其間最後則
交楊儀制君謙都主客元敬余視性甫丈人行也性甫
不余少而以為友視諸公為親蓋其自少至老未嘗一
日忘學故亦未嘗一日忘取友以自助也居常無他過
從惟聞人有奇書輒從以求以必得為志或手自繕錄
動盈筐篋羣經諸史下逮裨官小說山經地志無所不
有亦無所不窺而悉資以為詩其詩精工雅潔務出新
意得意處追躅古人所著野航集君謙實叙之尤精楷
法手錄前輩詩文積百餘家他所纂集有經子鈎玄吳
郡獻徵錄名物寓言鐵網珊瑚野航漫錄鶴岑隨筆總
數百卷既老不厭而精力不加又坐貧無以自資而其
書旋亦散去每撫之嘆息其意殊未己也而豈意其遽
死耶性甫性閒慢待人無鈎距晩歲嗜酒婆娑益事閒
曠或時乘醉忤人人亦不以為異尤為郡邑大夫所禮
前守洛陽史公新會林公先後修郡志並以性甫從事
歲時鄉飲必致為上賓時人榮焉性甫死時為正德癸
酉七月廿又五日享年七十是歲十一月甲子葬陳公
鄉愛字圩先塋娶監察御史張惟善女生子四人男延
娶湯氏建娶尹氏女適金爟范汝舟孫七人男曾庚乾
女適彭暐王普張源倪宥曾孫女二人銘曰維朱有
聞自樂圃君德言孔碩為時令人五百斯年耳孫其秩
有賢一人性甫維克其克伊何維文之揚維行之祥德
懿其章有嗟性甫少也則勤枕經籍書窮終其身抉摘
雕鎪既揚亦摧豈無利途弗易其樂其髮蒼蒼其視茫
茫歸視其家其書滿牀樽酒婆娑百年維適彼榮亦崇
孰得孰失陳公之鄉有玄者堂既藏既安後永有光
故嚴府君妻祁氏墓志銘
府君卒之三十有七年厥配碩人卒且葬於是其子悅
泣告余曰先府君之亡悅生甫五年府君懿行無所知
今日益遠莫可追述惟是碩人之葬不可無銘子其圖
之嗚呼碩人余從母也先夫人之亡先君官永嘉余兄
弟穉弱無所歸依外大母徐以居而徐老不事事碩人
寔撫鞠之時碩人新寡家又赤貧無所得衣食檢故篋
得敝衣浣濯補綴隨燠寒以給昫沫備至故余兄弟雖
孤貧不知有餒寒之苦蓋於余有母道焉嗚呼先夫人
之亡於兹三十年餘矣歲時升堂見碩人猶見先夫人
也矧有恩焉而今已矣其何以為情耶而於其葬也忍
不有銘以昭之耶碩人祁氏諱守清余外大父祁公之
中女年若干歸府君為再繼室府君卒時尚少日撫悅
以泣悅稍長教以治生俾從姊子習乾没而戒飭之甚
至悅或時持錢貨歸必問其所從得苟不出其身則不
色喜蓋未數年而悅以有成家日充拓而碩人目擊其
盛人咸稱之謂庶幾府君之不亡也府君諱珵字廷美
蘇之吳縣人曾祖仁祖信父禎母鄭氏府君初娶秦繼
王生一女適陳士榮碩人生子即悅娶郭氏女適徐暄
孫男三庠序府女三府君之卒為成化十四年某月某
日年若干碩人之卒為正德三年某月某日年七十有
一葬以九年十一月三日墓在吳縣至德鄉銘曰有
相弗終而慎節以終弗失其躬弗失其躬爰成其子家
厥用敉以綏福履碩人之祉至德之鄉有崇者岡粤四
十年往從夫藏以永有光
趙碩人墓志銘
碩人文氏諱素延余曾大父存心府君長女先大父淶
水府君女弟先君温州之姑也歸趙氏為故修職佐郎
良玉之配良玉諱瓊嘗游學官後從事鎮江衛滿考銓
註吏部垂仕而卒時弘治四年辛亥也後二十有二年
碩人年七十有六乃卒是為正德八年癸酉正月二十
五日又明年乙亥正月三日葬吳縣天平山從修職君
之兆初修職君學於先大父故碩人歸焉歸時趙氏方
盛羣從兄弟並聯婚富室繡縠姝麗奕奕炫人而碩人
以儒素處其間不忮不豔卒用若淑為諸姒所親一姒
蚤寡適人將持其二女去碩人不可曰此趙氏子去將
何從乃身自收養哺被訓迪視均已女二女亦視猶母
焉碩人讀書知大義尤歸信佛果晩歲目失明日猶默
誦内典不輟俄得異人治之復初人以為善徵然自是
日益老而操事出言無少失外家女婦視為儀矩歲時
吉凶必迎致之請所宜行以為常先大父初食貧碩人
與同患苦及是大父昆弟惟碩人在時時為言吾家先
貧時事俾無忘前人嗚呼碩人已矣吾文氏老人至是
且盡有如碩人可復得耶碩人生子銓錦女適烏程訓
導吳鳴鳳吳縣學生周芝孫孫男女十有二人銘曰
嗚呼天平之山修職所藏碩人往偕後永有光
故通江縣知縣黃公墓志銘
公諱佑字時濟姓黃氏其先金陵人世居句容之黃寨
宋建炎南渡避兵崇明之黃魚垜遂家焉有黃八府君
者生五子其第四子曰四耆府君公所自出也四耆八
傳至文虎有子曰義洪武初登科為平陽尹高皇召對
稱旨面拜左軍都督府斷事官俄為尚書郭桓構陷死
兄仁懲義死非罪戒後人勿得踐仕籍故其子公素孫
明善咸績學弗仕而明善尤博雅知名事具縣志公明
善次子生七歲始言及入小學明慧異常未幾遂通經
能文辭他日以里役給事縣庭縣官試諸生公從傍代
對縣官訝其雋捷詰知為公召公挑試所學立遣為學
官弟子員其父猶執先訓不許強之乃就成化中貢入
太學釋褐授四川通江縣知縣縣小而貧民復剽悍易
動撫以恩信道以化本甫三年政平訟理歲亦比登廪
畜贏羡通民歌焉俄盗起傍邑官軍臨勦頓犒不貲公
念民疲不忍徵發毁家以給民不知擾而盗迄平既平
築城浚隍俾有以守凡所為利通民者盡心焉竟以不
能曲事上官罷歸既歸以崇明有海患留居郡城家貧
授徒自給凡二十有六年年八十有四乃卒寔正德二
年丁夘五月廿又七日也公丰神朗潤辭旨雋發性長
厚未嘗忤人而友愛諸弟尤至或有侵奪一聽之弗問
勢利之事平生未嘗經懷臨終泊然而逝類有道者公
娶沈氏有賢行子栗娶龔女適施豳郁克彰孫奭娶袁
孫女適張璿曾孫韶頀&KR0008;曾孫女適郡學生陳廉醫士
陳約其一尚幼自公之喪子栗隨没家復多難越八年
正德乙亥十一月二十日壬寅始克葬公長洲縣鳳凰
墩之原沈夫人祔於是公曾孫韶念公潛德弗傳乃以
其所聞於家人者告余為叙而銘之銘曰鳳鄉葱葱
堂封隆隆是惟通江之宮既固既完尚後人之逢
陳以可墓志銘
以可諱鑰故都察院左副都御史長洲陳公諱璚之仲
子也公起家進士官中朝涉歴臺寺所交游皆當世偉
人以可以佳子弟周旋其間珠玉朗潤進止詳雅大為
諸公貴人所喜比長歸吳中更激昂任事啓拓門戶廣
事生殖田園邸店縱横郡中尋用推擇為隂陽正術既
被官使益治大第蓄童奴建麾策駟日從賓客少年出
入讌遊漿酒霍肉歌呼淋灕意氣奕奕僩然以貴介自
將下視庸流如無人人苟拂其意雖富貴有氣力必求
下之不少讋然喜接賢士大夫琴書在前從容晏語虛
徐謙約類儒生逸人俄解官築室姚城江之上曰此吾
先廬所在吾將老焉於是劭農振業疆理阡陌陂魚養
花以文酒自適不復與城市關聞晩得末疾乃稍稍就
醫城中疾亟輒舁以往曰吾生於斯固宜終於斯也竟
以正德十一年九月癸酉卒於姚城年五十有三以可
本吳之洞庭人國初徙姚城曾大父某大父某並贈通
議大夫都察院左副都御史曾祖妣某祖妣某並贈淑
人母嚴封淑人娶林生子淳今為郡學生側出子沖女
嫁國子生顧&KR1321;孫男四女一以可性資明豁不樂委瑣
少嘗學舉子以不能受程格謝去賦詩作字亦有思致
奪於事弗究所止獨能審畫世務有所規剏往往出人
意表菑播畜牧必盡地利而訾算乾沒尤其所長然能
緩急赴人數致千金亦緣手散去翕張揮霍殆不可以
銜橜局束亦一時之䧺俊矣乎以可卒之明年二月辛
未葬吳縣塘灣伏龍山之新阡其友文某為銘銘曰
氣則昌志彌彊既耀而光弗隕厥良不規以隨而奮其
馳卒歛以綏卷而違益絅而輝孰其與之要厥歸
明故奉政大夫工部都水司郎中張公墓志銘
正德初元逆瑾始盗事權翕張狡獪思蹂踐士大夫以
恐讋海内鈎摭細瑣横肆羅織都水郎中吾蘇張公寔
首罹其禍公時領漕河奏績於朝俄飛語告變捕繫詔
獄推考無所得乃以奉使時乘肩輿非制落職戍遼陽
庚午更化悉召還諸流人公還以故官待次於家吏部
奏為浙江參政不報久之再奏為廣東參議為嚴州府
知府皆不報閱數年丁丑十二月癸夘以疾卒享年六
十有五公諱瑋字嘉玉别號歴齋其先真揚人洪武初
以赤籍徙隸蘇州衛曾大父聲遠大父宗德南京國子
監助教父静源累贈奉直大夫工部虞衡司員外郎母
陳氏累封太宜人公少為助教公所愛生四齡即坐膝
上口授經書甫成童已貫總羣籍乃益擇名士與遊時
吳文定在太學遂從受業焉歸補郡學生成化癸卯舉
應天鄉試丁未舉禮部試廷試賜同進士出身循例歸
省丁虞衡公憂弘治庚戌服關授工部營繕司主事奉
使江西督造寧靖王墳辛亥還理部事癸丑分司杭州
𣙜商人竹木甲寅還部尋陞虞衡司員外郎已未進都
水司郎中領漕河事分司徐州庚申以疾賜告壬戌還
朝復除都水郎中領漕河如故公居官嚴慎所至率職
杭𣙜場舊多姦利往往商旅困弊而國課或不登公摘
蠧式法務平其值課溢有贏然不以羡奏蒞徐益樹風
聲釐革繕治必盡民利而軌法緒正不為勢撓中貴人
道管内輒歛輯相戒避張郎中于時張郎中之名聞江
淮間赫赫若神明然然卒以此掇禍尤事持廉歴官二
十年田廬服用乃損於舊晩歲益貧家徒四壁晨夕饎
爨或不時舉既死室無一錢郡邑為賻襚始克就&KR0008;鄉
人士共斂貲葬之嗚呼若公者不亦誠廉吏哉公事母
夫人至孝方七歲時母夫人病目俄失公所在已而自
外持藥物歸舉家驚異及貴自非有故不輒去母傍赴
戍時母年八十念無再見理日夜悲泣洎歸乃康復愈
前時至是與公相繼死人尤異之公纖瘦多疾居常若
不勝衣當被罪時貫索關械荷百斤重校日夜㬥市中
市人傍睨竊嘆莫敢近數日羸竭氣息僅屬更两日且
死幸而不絶而配所又邊朔寒苦非人所居蓋皆置之
必死之地而得不死人以為生平苦節之報庶幾後福
未艾茲惟顯大之基乎天其意者在此而同時罪人並
湔濯登用乃公卒困以死嗚呼天邪人邪果孰任其咎
耶公先夫人王氏生子希范今為郡學生後夫人梅氏
生子希宋孫男一孝承女二葬以卒之明年正月乙酉
墓在吳縣奇禾山二夫人袝銘曰肅肅張公抱堅翼
德有卓其履既允亦式弗傾惟克式修之職淮河湯湯
使車皇皇再蒞其將亦孔有揚揚之維何譽與謗俱我
修我官有死弗逾孰其生之天皇聖明日月重華遘茲
休貞穢恩汪汪滌瑕濯垢羣工彙征以莫不宥嗟嗟張
公一斥不復豈天則仇伊命之酷命之不仁有作斯僨
僨于其身不殞厥問奇禾之山公歸有藏後千萬禩其
永有光
甫田集卷二十九
