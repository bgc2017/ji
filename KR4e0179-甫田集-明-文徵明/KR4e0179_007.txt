甫田集卷七
明文徵明撰
詩三十六首
賦王氏瓶中水仙
羅帶無風翠自流晩寒微軃玉搔頭九疑不見蒼梧遠
憐取湘江一片愁
新黃點額淡生春日暮含顰故惱人老去陳王才力减
相看無那洛波神
已而復取古梅一枝暎帶瓶中轉益妍美
漢臯委珮碧琳琅更着瓊枝玉雪香大似孤山貧處士
寒泉配食水仙王
㜕娟綽約並含羞冰骨霜姿本一流今夜遊仙千里夢
知他是洛是羅浮
喜雨
弱雲將暝暗柴關急雨蕭然落坐間山鳥近人呼滑滑
春泉隔屋送潺潺小窗破睡茶甌淺别院生凉羽扇閒
滿目新詩題不得登樓自看郭西山
明妃曲
漢廷議和親佳人使絶域明妃隨例行秪謂掖廷職一
朝臨遣動天子始信深宫未曾識當日丹青亦等閒今
知不得黃金力正緣平日懷貞素非敢從前恃顔色由
來顔色不自知愛惜自是君王私君王顧妾恩何厚竟
按臣工戮延夀佳人自有命畫工何能為長信宫中長
别離當時豈亦有人欺悠悠青塚胡沙裏千載終為漢
家死紅顔命薄古云然不恨臣工况天子
雨中雜述
春歸楊柳暗四月雨垂垂紅洗花無迹青沾草有私倚
樓迷曉望出郭滯幽期客去茶甌歇閒愁總上眉
凝情不自得看雨獨登樓綠樹千門晩凉雲五月秋暗
梁栖濕燕高壁上枯牛有待新波長南湖弄小舟
雨從四月晦數日尚愆晴潤與黃梅併寒侵白苧生斷
煙迷竹色懸溜雜雞鳴莫自嫌行潦東郊久待耕
十日江城雨霖淫勢已滔簷端宿雲霧屋脚卷波濤已
掃蘇端迹仍深仲尉蒿無錢供晩醉行儗質春袍
雨中撿篋得石田先生丁夘歲贈詩云多時契
闊費相思就見江城喜可知時事但憑心口
語老人難作歲年期林花及地風吹糝簷溜
收聲雨散絲明日孤蹤又南北教雲封記壁
間詩後題五月十一日適是日亦五月十一
及今丁丒恰十年而先生下世八年矣因追
和其韻以致感嘆
碧雲何處寄遐思往事惟應歲月知奕奕風流今昔夢
離離殘墨死生期憶公感慨身難贖顧我飄零髩亦絲
欲詠江城當日句淚花愁雨不成詩
花落江城有所思雙娥寺裏寫相知高人不見王摩詰
長笛空悲向子期細草含煙情脈脈凉風吹雨淚絲絲
十年不踏西州路忍啓緗奩讀舊詩
夏日同次明履仁治平寺納凉
竹根雨過石苔斑鍾梵蕭然晝掩關坐愛微凉生碧殿
忽看飛雨失青山雲分暝色來天外風捲湖聲落樹間
最是晩晴堪眺詠夕陽横抹蓼花灣
山中六月可逃禪相與清齋佛座前風細石壇松落子
雨深沙竇竹垂鞭别來光景渾依舊壁上題名不記年
底用忘歸歸自好晩霞新月載溪船
寂寂雲堂車馬稀隂隂灌木暑光微竹根雨過蛙爭吠
松下日斜僧未歸每見青山羞世網欲臨流水置柴扉
紫薇勝槩吾能領只恐時情與願違
東禪寺與蔡九逵同賦
何處晩凉多溪堂夜來雨喬然兩青杉繁隂遽如許山
僧候巖扉喜聽松間履為破明月團自汲寒泉煑
秋興
浮雲奄忽互相逾北首長安萬里餘㶚上將軍真戲爾
回中消息近何如祥麟誰見遊郊藪塞鴈空聞有帛書
澤國西風秋正急有人東望憶鱸魚
清秋早晩自江東搖落河山日夜風白馬去從天竺國
銅駝誰問洛陽宫九朝文物于今盛萬里車書自古同
憔悴嵇生無復事只留雙目送飛鴻
江上芙蓉玉露零秋風乍起闔閭城白龍終見沙蟲困
黃鵲何時羽翼成四海秪今懷德化諸公須用荅昇平
蒼梧萬里雲千疊日暮空懷帝子情
郊臺寓目
徙倚郊臺酒半醺千年陳迹草紛紛風煙又與行春别
秀色平將寶積分水落平湖洲亂吐天垂四野日初曛
春山何似秋山好紅葉青松鎖白雲
朔風
朔風吹慘渡江城北鴈時傳塞上聲此日文章寧有益
中朝爵禄久還輕徒聞漢室誅曹節不見長沙召賈生
千里蒼蒼雲日暮更梯高閣望神京
驚寒
驚寒木葉已紛紛老大悲秋不自欣旅鴈南來違朔雪
夕陽西去隠浮雲支離歲月都無益粉飾承平漫有文
愧殺仲連天下士只將談笑却秦軍
雪夜宿楞伽寺
朝泛石湖雪暮宿楞伽雲山空夜寒重對酒不能醺三
更山月高起視皓無垠水天相映射氣色凌氤氲增輝
巖壑姿滅没鷗鷺羣亦知光景殊照灼難為分有如開
玉府珪璧羅繽紛時於萬木末瞥見飄珮雰山僧事茗
設掃積供殷勤勌來支石鼎自束松枝焚龕燈落殘燼
寶罏斷餘熏還憐江梅色玉瘦冰肌皸
天寒萬木僵月出四山靜積雪縞清夜幽崖自輝映上
方衣裘单俯視寒芒正長風掃纖雲平湖竟天淨倒影
落僧窗横飛濕銀鏡微瀾玉塔搖秀色千巖競俄然萬
象沉坐覺羣翳屏一鳥不復飛光華久逾盛吟懷共朗
徹禪心寄枯勁秪覺塵界卑忘身在高夐半空擊瑶簪
冷然發孤詠萬里吾目中悠悠一漁艇
歲暮閒居
陋巷還車馬高齋漫簡編塵埃銷短日雨雪入殘年攬
照空雙髩探囊有一錢西風灑修竹吾意已蕭然
南樓
南樓冰雪盡江郭歲年窮暮嶺延西日枯條振北風孤
雲天一握萬事髩雙蓬徙倚青煙滅蕭條在眼中
西山開晩霽返照落窗中歲事收殘雪生涯入斷鴻寒
多裘失重愁劇酒無功零落雙桐樹蕭蕭不受風
新年
擾擾復闐闐鷄聲妨晏眠江城收宿雨衰髮受新年寒
盡梅花後春生草閣前郊原芳草近早問石湖船
汎舟
江上疎疎梅子雨煙中嫋嫋竹枝歌暖風初汎青蓮舫
斜日輕搖綠玉波南浦春光啼鳥寂西來山色過橋多
美人只在横塘曲手把芙蓉奈遠何
登上方
春風吹白髮醉上碧岧嶤帆落天邊雨人行樹裏橋舞
臺青草合霸氣白煙消吳越横分地登臨不自聊
王氏溪樓
晴雲拂棟思悠悠來上元龍百尺樓落日正臨官渡晩
春江自抱古城流夾堤煙火千家市下水帆檣萬斛舟
舊事凄凉芳草滿不知何處是長洲
虎丘千頃雲閣
閣外雲千頃風前首重搔倚闌雙鳥下落日亂山高積
水連横浦疎松帶遠臯冷然發清嘯吾意欲凌囂
新秋夜坐
空塵月落夜蒼蒼還見枯桐下井牀病裏秋風驚已至
坐來寒漏不禁長疎螢時映青燈滅短髮初沾白露凉
鴻鴈不知年歲惡滿天蕭瑟自南翔
聞砧
明滅疎燈鑒薄帷誰家𢷬練夜遲遲驚回短夢千門月
不斷秋風萬里思歲晩江城還自急天寒閨閣最先知
高樓人靜星河爛正是霜華欲下時
十一月六日初度與客飲散獨坐誦太白紫極
宫詩有感次韻
西風自何來吹我簷下竹更闌客已散夜色悽可掬起
行照疎燈履影不愧獨百年已強半大夢才信宿老作
負轅駒無疑我何卜圓影有盈虚逝水無終復天道良
不私吾人自傾覆豈無徑路趨思之亦云熟
甫田集卷七
