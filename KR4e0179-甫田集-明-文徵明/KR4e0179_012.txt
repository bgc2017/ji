甫田集卷十二
明文徵明撰
詩二十七首
李少宰杭中丞劉柴二光祿置酒(丁亥)
冠蓋雍容總卧龍清時吏隠大江東黃花初過重陽節
白髮來邀栗里翁豈有聲名驚四海解忘形跡荷諸公
浮塵不到清樽畔舉扇無勞障北風
趙麗卿侍御邀遊冶城
落水蕭蕭帶遠空冶城高處見秋風重將白髮遊江左
依舊青山似洛中有客樽前談夢鹿何人天際慕飛鴻
荒墪寂寞埋秋草猶自風流憶謝公
徒步至寶光寺
布襪青鞋短褐衣酒樽詩卷一僮隨白頭自笑曾供奉
徒步誰憐老拾遺五畝喜聞秔稻熟重陽還恨菊花遲
松寮竹谷逍遥地時有山僧乞小詩
九日與彦明登雨花臺
雨花臺上雨初乾野色江光落坐間豈謂旅遊逢九日
共來把酒看三山老年節物偏生感到處雲林不負閒
落木滿空秋萬里暝禽遥帶夕陽還
題蘭
炎夏悠悠白晝長空齋睡起拂匡牀不須甲煎添金鴨
氣泛崇蘭滿几香
瀟湘八景
濕雲載秋聲萬籟集篁竹江湖白髮長獨擁孤蓬宿
瀟湘夜雨
月出天在水平湖淨於席安得謫仙人來聽君山笛
洞庭秋月
孤帆落日明青山相映帶遥遥萬里情更落青山外
遠浦歸帆
征鴻戀廻渚欲下還驚飛葦深繒繳繁歲晩稻粱微
平沙落鴈
鷄聲茅屋午靄靄墟煙白市散人亦稀山空翠猶滴
山市晴嵐
曬網白鷗沙衝煙青箬笠欸乃一聲長江空楚天碧
漁村夕照
日没浮圖昏遥鍾出煙嶺應有未眠人冷然發深省
煙寺晩鍾
密雪灑空江雲冥天浩浩寧知風浪高但道漁蓑好
江天暮雪
畫牡丹
粉香雲暖露華新曉日濃薰富貴春好似沉香亭上看
東風依約可憐人
憶昔四首次陳魯南韻
三年端笏侍明光潦倒爭看白髮郎只尺常依天北極
分番曾直殿東廊紫泥浥露封題濕寶墨含風賜扇香
記得退朝歸院静微吟行過藥闌傍
紫殿東頭敞北扉史臣都着上方衣每懸玉珮聽鷄入
曾戴宫花走馬歸此日香罏違伏枕空吟高閣靄餘輝
三年歸卧滄江上猶記雙龍傍輦飛
扇開青雉兩相宜玉斧分行虎旅隨紫氣氤氲浮象魏
彤光縹緲上罘罳幸依日月瞻龍衮偶際風雲集鳳池
零落江湖儔侣散白頭心事許誰知
一命金華忝制臣山姿偃蹇漫垂紳媿無忠孝酬千載
曾履憂危事一人陛擁春雲嚴虎衞殿開初日照龍鱗
白頭萬事随煙滅惟有觚棱入夢頻
竹雀
落木蕭蕭苦竹深茅簷斜日喚雙禽棘叢豈是藏身地
三月春風滿上林
千葉梅與方山人同賦
緗梅奕葉照瓊枝不是横斜舊日姿繁雪吹香春翦翦
冷雲團樹玉差差羅浮夢斷情稠疊瑶圃風生珮陸離
一任階前明月碎清真不負歲寒期
静隠
掃地焚香習燕清蕭然一室謝將迎坐移白日花間影
睡起春禽竹外聲心遠自應人境寂道深殊覺世緣輕
問奇尚有門前客却恨青山不揜名
顧華玉以書邀予為西湖之遊病不能赴詩以
謝之
舊約錢塘二十年春風擬放越溪船却憐白髮牽衰病
應是青山欠此緣漫說西湖天下勝負他北道主人賢
只餘好夢随潮去月落空江萬樹煙
中秋日晩雨忽霽與諸友看月
晩雨新晴客欵扉天時樂事不相違眼前愁緒浮雲散
坐上佳人碧月輝誰見入河蟾不没空憐繞樹鵲驚飛
多情惟有清光舊照我年來白髮稀
對酒
晩得酒中趣三杯時暢然難忘是花下何物勝樽前世
事有千變人生無百年還應騎馬客輸我北忩眠
觀書
老眼視茫然時時手一編未能忘習氣聊復遣餘年欹
枕山忩下篝燈細雨邊誰應知此味自結静中緣
煑茶
絹封陽羡月瓦缶惠山泉至味心難忘閒情手自煎地
罏殘雪後禪榻晩風前為問貧陶榖何如病玉川
晏起
林下將迎寡頽然萬事捐老知閒有益病與嬾相便殘
夢荒鷄外輕寒繐帳前從教貧到骨不負日高眠
甫田集卷十二
