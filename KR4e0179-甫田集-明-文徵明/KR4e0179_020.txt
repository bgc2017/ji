甫田集卷二十
明文徵明撰
贊七首
元馬國珍像贊
元賜號靖逸處士省劄云皇帝聖旨裏集賢
院竊見儒人馬國珍禀性剛明持身雅正讀
書學道志操軼於古人樂善安閒簡靜宜為
君子不為禄仕安分山林可號靖逸處士
噫是惟有元靖逸處士馬公之像貎質而揚道幽而光
義高天下名動帝王錫之命書隆以名號考德無慚於
身有耀然而九重之意雖云能極其褒而一時議者猶
恨未抵於用是徒見道行之可尊夫孰知隱者之所重
盖雖真宗之賢不能奪魏野之志而和靖之稱適用為
孤山之寵也是以節義顒如光於里閭聲名煜如久而
弗渝余生百數十年之後亦得以起敬於丹青之餘
方質夫像贊
是為吾友方君質夫之像也蒼顔槁如其貎之臞或視
以為愚大裙䄡如其服之儒或誚以為迂夫孰知其行
之拘而心舒外之枯而中腴枕詩籍書居居于于夫誰
與徒嚴灘鑑湖然句秀而姝燦乎璣珠曾不療其貧痡
譽籍而孚煜其載途適為造物者之所娛盖嘗稽其家
世出玄英處士之後原其鄉里在金華文獻之區噫嘻
質夫我知其人下求一世而不足上師千載而有餘
廷尉湯公贊
大廷尉沂樂湯公既罷之六年為嘉靖十一年甲午以
疾卒于江陰里第於是公年七十有四矣公起家進士
歴仕中外垂四十年為良有司為明執法累更藩臬聲
實並流晉撫貴竹繼鎮三川戡難敉邦所至振肅遂自
御史大夫入為大廷尉且向用矣會朝廷有疑獄議久
不决天子赫怒從中下其事事既反正而在廷與議之
臣咸得罪罷譴所罷諸臣多累朝老臣一旦以詿誤去
天下咸共惜之而公清忠練達尤為時望所屬故言官
數有論薦久之聖意稍釋一時被罪諸臣或湔濯登用
而公竟疾不起嗚呼豈其命耶抑天道有不可知耶惟
公博碩脩正有德有言進退本末皦無瑕纇居常不立
厓異而遇事激昂不少骫骳方獄之興也聖怒叵測或
道公自疏引却公不可曰吾位九列實與聞國政有不
率職則國有明憲豈可首鼠其間苟為避就及詔旨臨
責羣臣震讋而公抗言自理觀者傍懼脅息而公弗恤
也嗚呼若公者其古之所謂抱道守貞不為威詘不可
利誘者哉贊曰有偉湯公國之楨碩既煜有章亦恒其
德發身以儒守之有道更陟險夷不易其操奕奕星朗
憲憲六察入直文螭出奠藩臬風聲所被無有邇遐有
庸弗釋天子曰嘉進陟大廷為廷尉平以仁以明以莫
不經經之維何弗枉而直相古有賢孰如定國法不可
逾民用不冤有偉湯公德罔有遷維堯有宥臯陶執之
維帝之仁豈臣則私維天有仁維國有法謇謇脛脛匪
躬維烈臣罪不赦帝德如天弗隕以捐迺歸而全古亦
有言天王聖明位則不究道斯用亨維道之亨維志之
得退不失身進不失職有偉湯公德懿孔醇古之遺直
今之令臣
張可齋少參像贊
嗚呼是為可齋先生少參張公之像氣和而平言辨而
貞惟其秉德之明既騫用揚亦敏有章惟其賦才之良
奕奕文聲顯顯政譽亶收效於甲科遂宣猷于朝著方
武皇在位之時正國家危疑之際逆豎盗權四郊多壘
公以郎署之英適當本兵之寄發蹤厭難左右折衝迄
靖羣寇曰籌有庸曾是弗酬顧用為異豈皦皦之易汚
乃隆隆而來毁嶺南之擢實嬰時忌既逐于朝尋奪之
位盖舉朝皆不謂然而公曾不以自懟優游林泉考終
盛世雖用不盡才而志行靡虧况公論在人而此心無
媿嗚呼先生於此亦足以自慰也
桑廷瑞畫像贊
余家於海虞桑氏有世締至先大父淶水府君於瀹齋
(闕)齋通守復講筆硯之好而柳州於先温州尤親狎故
某獲接諸父緒餘有以知其淵源之學出廷瑞公而生
也後不識其人他日瀹齋示某葬文畫像始得其詳像
出瀹齋意想其惓惓不忘可重也昔人謂一鬚髮不類
即是他人者豈論其情哉敬瞻之餘輒贊數語有腴其
容惟德之充曾謂是人弗永而終有襜者裾惟行之儒
曾謂是人甫命而殂雖藉不為禁近之儲而章服猶太
學之具豈造物者好厄於全而可見者僅永其譽顯融
之志經術之用弗究於身發諸羣從盖不特登仕之有
人方此文聲之靡窮曾歲月之幾何已藐然其音容遺
像之存意想而已顧惟手足之情又奚鬚髮之議儼然
長軀蕭然圖書余盖得於世好漸於風聲而有以知其
然者非獨起敬於丹青之餘也
朱秋厓像贊
是為御史中丞秋厓朱公之像清真閒靖儼乎其儀脩
正剛方卓乎其性早策名於彤廷旋敷宣乎民政出入
中外敭歴臺省操靡效勤秉貞執勁雖齊政或過乎嚴
而處心一出於正迨乎出鎮閩越聿樹風聲遠臨海嶠
志清梟獍夫何譽者在前而議者在後事緒甫寧而此
身已病間關䟦涉惟在事行偃蹇﨑嶇竟以身殉惟重
國以輕身亦守義而正命迺見之明迺志之定在公自
以為德之無慚而君子猶以為用之不盡也
張曲江遺像贊
是為唐相曲江張公之像憲副洛南陳君紹儒其鄉人
也歆其名德常挾以自隨比奉使吳門出以相示俾余
為之贊於戲張公丰儀醖藉意氣崢嶸文章爾雅志節
公清郊祀之疏早已占其卓識金鏡之錄益以見其忠
貞羞仙客為比惟其正識禄山之逆惟其明此所謂有
唐之賢相此所謂南海之精英昔嘗閱其事業於編簡
今獲瞻其風度於丹青是誠無媿為千古之名德宜其
為鄉後學之所儀刑也
字辭三首
王氏二子字辭
王君清夫居金閶南濠之上地中囂會人習華詡利賄
惟其常王君恬性文雅雖塵壒鞅掌而能收蓄古器物
書畫以自適喜親賢人士夫與相過從為樂視他市人
獨異也余間嘗過君君見其二子伯守仲寵秀穎好修
器業並可觀竊嘆君之所為非獨可以潤身而所為沾
溉其子者亦既可徵矣已而有司選士二子並以里儁
補校官弟子員於是以其父命詣余再拜請字惟古之
冠者賓字之尊者祝之又或見於先生長者從而誨之
若晉趙文子之於欒武子諸人是已今三加之禮已廢
不行而命字之義固在或從而衍其字義為文而致之
是猶祝辭之遺也然惟鄉長者與冠者之執友為宜顧
余非其人則辭之踰年不得命其師沈明之余友也又
從為之請乃即其名義訓之守之文從官從寸寸法度
也所以執乎物也天下之事浩穰無極而理亦無極然
有要焉得其要則治不得其要則廢寵之義為尊為居
為愛為恩其訓則榮也上之所以榮我無間而吾所以
迓承之者有勝有不勝而榮辱繫焉然有所謂不假寵
以為榮者則人所自貴也是故守之要在約而人所自
貴者孰愈於仁孟子曰守約而施博者善道也又曰仁
則榮不仁則辱字守曰履約字寵曰履仁而申之以辭
辭曰惟萬斯物厥理孔殷何以酬斯維兹一身身則匪
勞事㒺弗克乃操之權乃履之實維天有樞維海有濤
苟得其持靡遠弗操守約施博聖訓則明君子脩身天
下攸平維人之身莫不有貴匪金而玉匪禄而位豈不
榮斯寵之在人匪人則專繄命之存人之所榮人亦能
辱惟仁自我履之而足君子履仁勿替允延以允以延
有錫自天凡厥斯訓匪我伊詞軻書昭昭夫豈我欺式
斯庸斯是在二子有攸惟中尚慎所履
王錫麟字詞
侍御王君敬止嘗被麟服之賜名其子為錫麟昭君恩
也錫麟既冠余字之公振而申之以詞有姣維麟維獸
之祥山川孕精靈圖煌煌化洽周南爰有麟趾孰其尸
之振振公子振振公子瑞世如麟何以瑞斯信厚而仁
麟之仁矣有趾弗履麟之厚矣有定弗抵維子有父維
邦之瑞靡賢弗酬天恩斯賁賁恩如何煌煌麟服允昭
厥德亦仁其族匪族則仁賞延于世允言復始敬在小
子吁嗟小子服此嘉名字之公振公族是徵公族振振
如麟在囿如麟之仁如麟之厚厚則匪刻仁則匪虐可
以人斯而弗麟若耶
石氏三子字辭
吳城石君宗大以高貲推於里黨而朴茂愿謹有古孝
弟力田之風晩始生子而連得三子長&KR1321;仲岳季巖韶
秀朗徹並循飭向成而君愛之慈不忘訓乃&KR1321;之冠也
因其師錢德孚謁字於余且致其父之意乞言自勖余
於是有以知君之能愛之也古者生子父名之賓字之
又請於其父之執友而訓之其意皆有所重而余非其
人也顧其意不可辭則為析其義而命之命&KR1321;曰民立
遂亦命岳曰民望巖曰民瞻盖&KR1321;之訓獨有特立之義
岳之訓宗有羣望之情巖之訓峻有瞻聳之勢因又廣
三加之意祝之以辭辭曰有嶐者&KR1321;維山之竒既拔有
貞弗附而麗屹焉峙之矗焉植之君子攸行企其庶之
企之維何有允斯立弗倚弗傾在心之執孑孑其持㟧
㟧其嶷維立之竒維&KR1321;之師崧高維岳維山之宗曰恒
與岱泰室維中彼岳則崇曰維羣望何以企之有德斯
仰德何崇斯弗以利卑弗以智私岳高同歸德之崇矣
望之隆矣孰其庸矣維岳之宗矣巖巖者石赫其有瞻
顒顒其人肅肅其嚴豈嚴則持曰身之示一或靡虔百
凡斯墜德之墜矣事斯斁焉儀之忒矣民何則焉噫岳
之顒惟德之峻民之瞻之亦罔弗敬維立之持維望之
嵬既瞻有威維衆山之儀維山有儀維人有德峨峨蓋
高脩罔弗克我作訓詞式徵厥父小子服斯以永有祜
頌一首
王武寧去思頌(有叙)
余讀顧君志仁所為王武寧去思碑為之嘆曰王君其
古之循吏耶何其得民之深耶或以碑所書皆為縣常
事無他赫赫異政嗚呼此王君之所為不可及也古循
吏莫盛於西京之世然考之正史皆無劇蹟可傳至書
何武之事謂其所至無赫赫之名豈武為治皆苟簡因
循無所建明而彼所謂循吏者豈皆無所事事耶惟夫
濬德淵微潛濡默被出於至誠而泯於無迹受之者不
能知而知之者亦不能為之辭也然則王君其真古之
循吏哉君仕在弘治六年癸丒而碑建于嘉靖二年癸
未相去三十有一年而民思之不忘則豈特既去思之
而已哉此又以見君之德澤深長而非苟焉圖塞目前
之為也為之頌曰巖巖武寧維洪壯邑帶江襟湖民嚚
以譎有賢令君脩正維祇展采錯事式貞以綏民役孔
艱時予之毒我度我均如垢思沐或罹于辟維我有訾
載讁用懲納于仁軌繄軌之脩範於四民迺教迺申迺
興於文文教攸興亦有廥積豈富則儲于凶之備有賢
令君重食敬教凡斯有作去惡從好越禩三十民思靡
忘何以永斯匪異伊常考古循政平易斯理赫赫何為
君子攸耻有賢令君益遠維新尚千百年視此貞珉
甫田集卷二十
