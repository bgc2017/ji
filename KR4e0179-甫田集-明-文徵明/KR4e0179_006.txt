甫田集卷六
明文徵明撰
詩三十九首
甲戌歲朝明日立春東坡元日詩有土牛明日
莫辭春之句因以為韻賦七詩
三元肇兹辰東風被衡宇青春麗雲日朱光已垂戶駮
隂不窮寒朝和散為雨死草行復菲潜陽滋下土
昨日風北厲長河水膠舟今日暢柔和好鳥鳴高丘芳
春肇伊始寒氣畢泥牛誰為頌椒花引酒聊自酬
芳埃潤朝雨風幡麗春明感時念所期駕言出春城賞
心每差池古人崇合并漫刺無所投悵然返柴荆
東郊迎新春寒氣從此畢先民季冬儺時制用先日通
衢聞鼓吹士女空戸出懽悰不復遭撫時還自失
青陽逐寒迴今日已非昨辛盤忽在眼引酒聊自酌古
人惜端良今我胡不樂啓扉得嘉賓相對慰寂寞
開歲四十五吾行已云衰豈乏青雲志老大難為期學
道苦無成白首操文辭東風汎碧草緬然起遐思
梅花忽已動歲時行亦新傾城出行樂誰念端居人端
居豈不好負此芳樹春昨歲花前客今為樹下塵
新正六日同子重晩步至竹堂
佛座香燈竹裏茶新年行樂得僧家蕭然人境無車馬
次苐空門有歲華幾日南風消積雪一番春色到梅花
坐吟殘照歸來緩古樹荒煙散晩鴉
次韻荅子重新春見懷
樽酒離懷強自開長歌宛轉勝悲哀梅花不與春光在
茅屋相將燕子來十日殘寒風約雨一痕新綠水生苔
相思忽唱江南曲白苧含香取次裁
次韻履仁春江即事
二月江南黃鳥鳴春江千里綠波平朱甍碧瓦參差去
水荇蘭苕次苐生風外鞦韆何處笑日斜鐘鼓隔花晴
洞庭煙靄孤舟遠茂苑芳菲萬井明唱斷竹枝空復恨
流連芳草不勝情何時載酒横塘去共聽吳娃打槳聲
題沈氏所藏石田臨小米大姚江圖
長洲沈氏舊藏小米真跡成化間有假中官
之勢取之石田為追摹此圖
春雲沉空山有無眼明見此姚江圖圖窮爛漫得題字
照人百顆驪龍珠平生雅識敷文書紹興歲月仍不誣
豈知尤物能媒禍繭紙蘭亭已非故石翁信是學行人
能使邯鄲還故步憶昔憸人賄為囿黷財更假狂閹手
千里珍竒歸撿括故家舊物那容守沈氏藏兹二百年
一相掣去心茫然誰言物聚必有散手澤相關常累歎
未能一笑付忘弓且喜百年還舊觀豈余鈍眼錯顔標
抵掌真成孫叔敖區區不獨形模似更存風骨驪黃外
一時點筆迥通神得非小米是前身從來藝事關人品
敢謂今人非古人
三月晦日登上方
上方啼鳥綠隂成落日登臨宿雨晴春事蹉跎三月盡
碧天浮動五湖明山連越壘人何在水繞長洲草自生
未遂扁舟從此去眼中無限白鷗情
虎丘
雲巖四月野棠開無數清隂覆綠苔意到不嫌山近郭
春歸聊與客登臺芳墳誰識真娘墓水品曾遭陸羽來
滿路碧煙風自散月中徐棹酒船回
五月十三夜與子重履約履仁石湖行春橋看
月
夕光沉山蒼靄横行春橋東江月生長風吹波天鏡闊
白沙渺渺菰蒲聲微瀾壓玉搖空明扁舟忽動江湖情
罾頭魚蝦夜可買得酒試與諸君傾山空夜久人竟醉
高歌互荅漁舟驚漁舟天上來棹入滄溟去似聞漁歌
縹緲不斷出煙蘿水遠天長不知處一髮青山落鏡中
萬里横河碧空曙人生行樂不易得賞心况有樽前客
江山如畫酒如澠相看不飲空頭白不見橋東千尺臺
吳王曾此夜銜杯懽燕不堪芳漏促西施舞罷越兵來
越兵已成功越王安在哉䲭夷竟去不復回吴宫越壘
空復生蒼苔千古興亡總湮滅只有湖山未消歇吴王
去來今幾時幾人能醉湖中月
追和楊鐵崖石湖花游曲
石湖雨歇山空濛美人却扇歌迴風歌聲宛轉菱花裏
鴛鴦飛來天拍水當時仙伯醉雲門酒痕翻汚石榴裠
遺蹤無復芳塵步湖上空餘昔人墓昔人既去今人來
千載風流付一杯雪藕縈絲薦冰椀蛺蝶飛來逐歌板
夕陽剛在畫橋西一段春光屬品題傷心不見催花使
只有黃鸝啼再四無限春愁誰與箋玉奴會唱紫霞篇
同次明諸君采蓮涇閒泛
采蓮涇上雨初收秋色催人爛漫遊日暮白蘋風乍起
陂南黃葉水交流美人齊唱滄浪曲綵鷁斜穿窈窕洲
落盡晩花無那冷一樽相屬更夷猶
石湖
石湖煙水望中迷湖上花深鳥亂啼芳草自生茶磨嶺
畫橋横注越來溪凉風嫋嫋青蘋末往事悠悠白日西
依舊江波秋月墮傷心莫唱夜烏栖
張明遠索畫久而未成歲暮隂寒雪霰將集齋
居無聊為寫溪山欲雪圖并賦短句
歲暮天欲雪郊原風色饒山寒增突兀樹暝入蕭條野
水照茅屋歸人爭斷橋窗前有新句欲覓已寥寥
題高房山横軸
春雲離離浮紙膚翠攢百疊山糢糊山空雲斷得流水
咫尺萬里開江湖依然灌莽帶茅屋亦復斷渚迷菰蒲
岡巒出没互隠見明晦隂晴日千變平生未省識匡廬
玉削芙蓉正當面宛轉香罏霏紫煙依稀夢澤分秋練
未遂扁舟夢裏遊酒醒獨展燈前卷問誰能事奪天工
前元畫史推高公已應氣概呑北苑未合胸次饒南宫
南宫已矣北苑死百年惟有房山耳秪今遺墨已無多
窗前把卷重摩挲世間吮筆爭么麽掃滅畦徑奈爾高
公何
劒守南寧李君璧與余雅不相識比以仁和教
諭校文南畿頗有意於淺薄格於異經不果
薦甲戌自杭赴蜀道出吳門邂逅及此因賦
贈二詩
木落柴門轍迹荒使君五馬自錢塘虚名羞問吳楓冷
往事空憐古戰場邂逅扁舟江郭晩蒼茫離思蜀山長
慇勤相勸勞相憶手結青蘭雜佩香
使君策士南畿日曾把文章謁後塵今古成名真有命
江湖知己負斯人一經已浹錢塘化五馬還行劒閣春
回首吳山應入夢野雲楓葉渺通津
春日懷子重履約履仁
梅花繞樹玉叢叢憶共花前醉晩風别後輸君能領略
春光曾不到城中
二月東風已物華誰教寂寞向僧家關心夜雨應無寐
侵曉開門看杏花
湖上花枝暖欲然寺前楊柳綠生煙憑君莫信春光早
寳積山頭有杜鵑
新晴
積雨浮宿潤新晴人意適消搖竹窗中啼禽破幽寂初
陽動簷瓦殘溜時自滴曲巷行跡稀苔花繡深壁
寄宜興杭道卿
古洞花深謝豹啼春來頻夢到荆溪坐消歲月渾無迹
老惜交遊苦不齊多難共添新白髮繙書時得舊封題
亦知造物能相忌從此聲名莫厭低
簡履仁
端居苦長夏思我平生友獨坐聞車音開軒竟何有空
庭飛鳥雀閒門蔭榆柳白雲團午隂悠然落虚牖對此
情更怡無能共樽酒西郭隠層樓下臨清江口積雨江
流深南風藕花秀相望不可即長吟一搔首
晩意
風吹白苧晩凉生乍試蘭湯尚不勝阿閣東頭新月上
玉盂纖手自調冰
送春
野桃開盡麥初秋十日南風柘葉稠水暖池塘飛乳鴨
雨深籬落長牽牛似聞弄玉催團扇誰見凝籹上翠樓
便儗開樽歌此曲只應春酒解消愁
戲簡履約
青天缺月映江流不見嫦娥抱影愁玉宇參差孤笛起
夜深獨上水西樓
新秋
江城秋色淨堪憐翠柳鳴蜩鎖斷煙南國新凉歌白苧
西湖夜雨落紅蓮美人寂寞空愁暮華髮彫零不待年
莫去倚闌添悵望夕陽多在小樓前
承天寺中隠堂
古徑無車馬閒門帶蔦蘿秋風吹宿雨日暮盻庭柯世
味逢僧盡新凉入寺多居山未有計此地數來過
憶城西夜游寄履約兄弟
官街車馬去如流正是濠南宿雨收燈火蘭橋穿夜市
月明歌吹滿江樓别來西郭添新夢坐對秋風感舊遊
黃菊凄凉重九近思君欲上五湖舟
月夜葛氏墓飲酒與子重履仁同賦
明月照行路青松起悲風凉秋饒霜露草木行已空顧
影不自得起行荒寂中道逢雙石闕知為古幽宫古人
不可見豐碑自穹窿上題生前爵下表没世功辛勤名
世圖歲久已塵蒙剔蘚三過讀漫滅不可終人生本柔
脆所恃身後公金石且復爾浮雲安足崇
步出城西門言登葛君墓葛君生世時聲光盛流布那
知百年内倏忽草頭露遺骸委空山風雨誰一顧寒月
照玄堂荒蒿斷行路誰應識君來惟有青松樹見樹不
見人青松乃堅固乃知人易彫獨以嬰情故鑒此念前
人云胡復悲慕驚風西北來肅然動情愫揚杯謝諸公
願言保遲暮
履仁獨留治平寒夜有懷
遥遥治平寺乃在楞伽麓之子神情秀空山裹雲宿月
冷石林清孤眠豈能熟還持一束書起傍梅花讀燈昏
夜參半饑鼠鳴古屋凄風西北來吹墮簷間木感此霜
露繁坐覺芳華促少壯曾幾時歲月在空谷念子隔重
城何能慰幽獨
玄隂失昏旦朔吹號枯株懷君别未久奄忽歲云徂空
庭飄微霰慘澹集饑烏城郭黯以淒况復空邨居空村
白日短寒雲暗郊墟青山不為容黃葉繞精廬遥知松
窗下時披古人書古人不可見願言掇其腴誰令事干
禄雕&KR2450;失其初嗟余亦喪志與子同厥趨豈不懷遠業
均受貧賤驅朱門富華屋長途有高車寧知饑寒士一
飽不願餘棲棲斥鷃翔豈與鴻鵠俱何當長風發共奪
青雲衢
立春日遲道復不至
東風吹綵燕曉色動簾旌遲子不時至南樓春自生裁
詩供帖子閣酒聽啼鶯白日流雲暖梅花初雪晴閒窗
落香燼殘火宿茶鐺敗葉鳴階圮分明識履聲
春日游支硎天平諸山
麥隴風微燕子斜雨晴雲日麗江沙遥尋支遁煙中寺
初見天平道上花過眼溪山勞應接方春草樹發光華
夕陽半嶺歸輿急慚愧城中自有家
煎茶詩贈履約
嫩湯自候魚生眼新茗還誇翠展旂穀雨江南佳節近
惠泉山下小船歸山人紗帽籠頭處禪榻風花遶髩飛
酒客不通塵夢醒卧看春日下松扉
陪蒲澗諸公遊石湖
横塘西下水如油拂岸垂楊翠欲流落日誰歌桃葉渡
凉風徐渡藕花洲蕭然白雨醒煩暑無賴青山破晩愁
滿目煙波情不極遊人還上木蘭舟
客贈閩蘭秋來忽發兩叢清香可愛
靈根珍重自甌東紺碧吹香玉兩叢和露紉為湘水佩
凌風如到蕊珠宫誰言别有幽貞在我已相忘臭味中
老去相如才思减臨窗欲賦不能工
七月六日喜雨
一雨蕭然萬瓦鳴好風如水坐來生江聲入夜驚圍屋
秋色明朝定滿城郊外共知農事足里中爭說長官清
野人何以酬佳興自汲新泉破茗烹
邵二泉司徒以惠山泉餉白巖先生適吳宗伯
甯菴寄陽羨茶亦至白巖烹以飲客命余賦
詩
諫議印封陽羨茗衛公驛送惠山泉百年佳話人兼勝
一笑風簷手自煎閒興未誇禪榻畔月明還到酒樽前
品嘗只合王公貴慚愧清風被玉川
失解東歸口占
七試無成只自憐東歸還逐下江船向來罪業無人識
虚占時名二十年
初歸檢理停雲舘有感
京塵兩月暗征衫此日停雲一解顔道路何如故鄉好
琴書能待主人還已過壯歲悲華髮敢負明時問碧山
百事不營惟美睡黃花時節雨班班
九日子畏北莊小集
野蔓藤梢竹束籬城闉曲處有茆茨主人蕭散同元亮
勝日登臨繼牧之踏雨不嫌莎逕滑撫時終恨菊花遲
欲酬良會須沉醉况有霜螯送酒巵
過履約
浪跡歸來意渺茫思君今日上君堂厭看流俗求同志
喜對時羞是故鄉白髮持螯能幾醉黃花在眼即重陽
馬蹄不到闌干曲日暮江樓數鴈行
采蓮圖
横塘西頭春水生荷花落日照人眀花深葉暗不辨人
有時葉底聞歌聲歌聲宛轉誰家女自把雙橈擊蘭渚
不愁擊渚濺紅裳水中驚起雙鴛鴦
采桑圖
茜裠青袂誰家女結伴牆東採桑去採桑日暮怕歸遲
室中箔寒蠶苦饑只愁牆下桑葉稀不知牆頭花亂飛
一春辛苦只自知百年能着幾羅衣
有懷觀音菴舊遊
曲巷不容車馬到山人曾是一春留别來空鎖眠雲榻
歲晩常懷聽雨樓窗外梨花應自好壁間詩草屬誰收
似聞黃葉秋逾靜憔悴無心覓舊遊
次韻答九逵見寄
季子徒存舌相如已倦遊人方誇北苑吾自愛東丘病
卧吳門雨遥憐震澤秋渚雲淹暮景江草識離憂樸學
難為用微名費屢求千金懷敝帚半夜失藏舟伏櫪餘
初志投襦愧本謀網羅空自密零落不堪收
楞伽寺湖山樓
石湖春盡水交流來上支公百尺樓尊酒吟分茶磨雨
疎簾横捲越城秋一窗粉墨開圖畫葛里風煙入卧遊
正是倚闌愁絶處不禁長笛起滄洲
雪景
愁雲滅没無飛鳥新水微茫有斷津誰識溪南千壘玉
輸他高閣倚闌人
甫田集卷六
