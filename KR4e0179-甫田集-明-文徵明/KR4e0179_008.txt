甫田集卷八
明文徵眀撰
詩四十四首
新年至湖上飲茶磨山絶頂
楞伽春水玉浮天茶磨晴嵐翠掃煙坐喜湖山收宿雨
眼看梅柳入新年等閒陳迹還成古老大懽悰不似前
日暮剛風吹酒醒始知身在碧雲巔
賦缾梅
斷枝黏碧蘚殘蕊疊冰紈未乏溪山韻尤宜几格看移
燈傳壁影垂箔護春寒應斷西湖夢東風在席端
賦盆蘭
清真寒谷秀幽獨野人心結意清霞佩傳情綠綺琴德
馨堪自近道味許誰深一笑歌璚樹春風雪滿襟
遊靈巖登琴臺
參差蓮宇逐飛埃斷礎荒基夕照開青草欲埋山下路
白頭曾及劫前來五湖對酒真如掌千載鳴琴尚有臺
喬木蔽空回首盡老僧猶自護松栽
驟雨
殷雷破柱蟄龍驚萬點飛濤木葉鳴何處長風吹海立
一時行潦看渠成不愁涇渚迷牛馬願瀉天河洗甲兵
秋到江南今幾日玉蘭堂下待凉生
金陵客懷
當戶寒蛩泣露莎盆池疎雨戰衰荷飄零魂夢驚初定
羈旅秋光得最多江上詩情傳警報樽前壯志說登科
帝京爛漫江山在滿目西風撫劒歌
青衫潦倒髮垂肩一舉明經二十年老大未忘餘業在
追隨剛為後生憐槐花十日金陵雨桂子三秋玉露天
壯志鄉心兩無着夜呼兒子話燈前
登觀音閣
紺殿彤樓凌紫煙危欄飛磴撫蒼淵隂崖直下千尋鐵
秋水平吞萬里天身世波濤舟楫外乾坤勝概酒樽前
解衾恨不中宵住白鷺洲南月正圓
與許彦明夜話有懷王欽佩賦寄
八月驅車入舊京戍塵千里暗江雲承平日久方多事
交舊星稀苦憶君洛下秋風應已至江東暮雨不堪聞
一時幽意何人會燈火微吟對許渾
天界寺
城南寳刹舊稱雄晉代莊嚴在眼中絶壁星辰連閣道
上方龍象湧珠宫翠圍嵐岫層層雨凉入松杉院院風
身世茫茫塵土滿欲依蓮社住江東
與林志道兵部宿碧峯寺
帝京何處少氛埃古寺幽深背郭開有約敲門看修竹
還憐繫馬破蒼苔清齋我自便僧供雲卧君能襥被來
最是多情雙白鶴夜凉飛下勘經臺
八月六日書事
萬甲倉皇起一呼如聞島寇僨洪都本憂江左非勍敵
豈謂淮南是浪圖
翠輦南巡方授鉞捷書西上已成俘可憐劉濞區區業
贏得功名屬亞夫
十載招懷自作姦區區名號等童孱冥鴻已在虞羅外
殘鮪方遊鼎釜間三計果看從下蔡一丸那辦守函關
笑他李白成何事便儗金陵作小山
阻風江上同蔡九逵諸君登靜海寺閣
塵土蕭條行路難秋風高閣一馮闌雲移白鷺煙波遠
水繞盧龍木葉寒老閱江山猶自壯行歌天地本來寬
平生零落餘長劒得與同遊倚醉看
盧龍觀
盧龍高觀壓江城登望遥關絶塞情愁外鍾山雙眼碧
胷中揚子一帆輕秋雲在野看逾靜晩日當軒落更明
安得仙人攜綠綺石壇來寫萬松聲
三宿巖(在靜海寺一名達磨巖)
積石誰名達磨巖花間古洞鎖蒼煙何能桑下淹三宿
却探仇池自一天古樹騰蛟根束鐵春苔蝕雨翠連錢
只應曾見臺城事回首梁王又幾年
渡江
天上仙人七寳幢玉堂雲霧隔晴窗小山桂樹空招隠
秋水芙蓉又渡江李廣不逢真有數黃香何用號無雙
石頭城下西風急笑對青萍倒玉缸
遣懷
末習丹鉛未掃除等閒宣索到公車百年翫物能無喪
萬事隨緣自有餘敢諱畫師呼立本直慚狗監薦相如
白雲萬里山千疊豈不懷歸畏簡書
重過大雲菴次明九逵履約兄弟同遊
滄浪池水碧於苔依舊松關映水開城郭近藏行樂地
煙霞常護讀書臺行追春事花無跡閒覓題名壁有埃
古栝蒼然三百尺秪應曾見寳曇來
夏日閒居
門巷幽深白日長清風時灑玉蘭堂粉牆樹色交深夏
羽扇茶甌共晩凉病起經時疎筆研晏居終日嬾衣裳
偶然無事成媮惰不是栖遲與世忘
新秋
江南七月火西流殘暑蕭然一雨收手把芙蓉驚欲暮
身如蒲柳不禁秋凉風作意侵團扇斜日多情近小樓
有約南湖將艇子晩香吹滿白蘋洲
題畫
細路盤盤轉石根蒼藤古木帶斜曛短笻不覺行來遠
回首青山半是雲
丹楓絶壁照空江萬里青天在野航卧展南華秋水讀
不知嵐翠濕衣裳
石壁巖巖翠倚空疎松謖謖灑清風夕陽滿徑看山立
何福修來是畫中
天風寂歴雨初收木葉蕭疎滿徑秋詩在古松巖石畔
支笻欲去每回頭
江頭春水綠灣灣江上春山擁翠鬟老我輸他茅屋底
無愁終日對江山
山下春江一鏡開江迴山轉隔蓬萊舟行仿彿聞鷄犬
時有桃花出峽來
何處風吹欸乃歌煙消日出水增波江南無限瀟湘意
獨是漁舟占得多
木葉驚風丹策策溪流過雨玉淙淙晩來添得斜陽好
一片秋光落紙窗
秋懷
零露瀼瀼隕玉柯西風吹起洞庭波江東菰米空愁絶
汾水樓船奈樂何萬里邊聲鴻鴈急四簷金氣候蟲多
傷心最是邯鄲道忍聽佳人倚瑟歌
江城縹緲度飛鴻露下高天月正中宫調誰家歌白苧
商颷昨日到青桐雲迷八駿應回轡凉入三邊合奏功
桂楫蘭橈期不至芙蓉開滿五湖東
題畫
稍稍凉思集依依炎景流西風吹木葉秋色滿蘋州伊
人何所懷掇棹自夷猶青山在蓬底白雲宿船頭滄波
渺然去仰見天漢浮飛塵暗岐路回首正悠悠
寒流囓山足嵌空似凌跨蒼藤蔽深竇細路通隙&KR0008;幽
人已神馳意行自閒雅徘徊出木末復在絶壁下大江
渺無津萬頃自天瀉中有娥眉青白雲共容冶何當凌
絶頂涵景有虚榭
輕浪激迴渚光風汎榮條青天渺何許中流見仙橈修
眉落明鏡蘭帶矞雲飄含情采芙蓉無那美人遥
送蔣員外浙東采木還朝
祗命臨南服奏功旋上京歡聲載後車玉節光前津維
皇崇出治肅肅建清廟鬱攸昨肆沴潭潭付延燎皇心
軫隆業起廢屬司空掄材匪云易使君簡宸衷維兹浙
東南民窮歲仍厄山空川澤竭疇堪重兹役使君獨垂
青勿緩亦勿期上足俾國用下䘏斯民疲民疲不知勞
功成使君去青山罣離思白日照行路夙駕不容淹遺
惠何能忘願君茂遠猷萬里永相望
八月十六夜對月
不嫌既望月華偏自是浮生見月憐來歲不知何處看
百年能得幾回圓倚闌凉思芙蓉露滿院秋風桂樹煙
正是懷人情不極一聲歸鴈落尊前
九日城西小集
村墟靄靄暮煙浮木葉蕭蕭水亂流細雨百年還九日
浮雲四海幾同遊樽前病色黃於菊鏡裏霜華不待秋
何必茱萸重把看衰遲都不似前頭
庚辰除夕西齋獨坐閱壁間王孟端畫竹自題
洪武丁丒歲除夜作抵今一百二十四除夕
矣感而有作
醉墨淋漓玉兩株澹痕依約兩行書不知丁丒人何在
忽把屠蘇歲又除凉影拂牆燒燭短清聲入夜聽窗虚
不辭霜髩蕭疎甚已有春風繞敝廬
金山詩追賦
白髮金山續舊遊依然紺宇壓中流沙痕滅没潮侵磴
帆影參差日映樓江漢東西千古逝乾坤高下一身浮
謫仙故自多愁緒更上留雲望帝州
懷九逵
春來相見一何稽病裏相思意欲迷雨洗碧桃三月盡
風吹落日五湖西眼中人物如公少鄉里聲名媿我齊
老大未忘乘駟馬仙橋待與長卿題
五月雨晴書事
甘雨如膏遍草萊清風庭院少塵埃一番春事飛花盡
萬里青天宿霧開狂卓豈知郿塢散孝文方自代藩來
不辭零落江湖遠潦倒元非賈誼才
繞院春風野鵲鳴如傳吉語到江城虎賁倉卒收梁翼
宣室從容召賈生一代明良開景運萬方父老望昇平
野人更識農情喜盡日西堂聽雨聲
追和王叔明溪南醉歸詩
荆南山前花滿溪山空獨有春風知春風幾度吹花落
溪上花飛春亦歸溪女歌殘桃葉渡相思幾綠江南樹
思君欲濟川無梁千片桃花溪路長春風桃李秋空月
人生易得頭如雪萬里才看北鴈來一樽又與東風别
對酒當歌秋月明摘花釀酒春杯冽溪翁不見草堂閒
無限春光付啼鴂
感懷
歴服明堂次第成漢廷行致魯諸生周南留滯寧非命
江左優游漫策名四海秋風雙髩短百年飛鳥一身輕
樓高不礙登臨目直北青雲是玉京
甫田集卷八
