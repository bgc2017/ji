甫田集卷九
明文徵明撰
詩三十八首
五月
五月雨晴梅子肥杏花吹盡燕飛飛時光已到青團扇
士女新裁白苧衣黃鳥故能供寂寞綠隂何必减芳菲
子雲自得幽居樂不恨門前轍跡稀
金陵中秋
雨晴秋色滿長安月貫黃雲百寳團見說清光天下共
不圖今夜客中看天垂紫禁星河淡江繞金城風露寒
吹斷碧簫丹桂發玉人何處倚闌干
不寐
欹枕數寒更漫漫不能旦天寒雞再號燈昏鼠窺案藥
罏火已微羣兒睡方鼾清風自何來冷然動虚幔病眼
苦不眠循牀發遐嘆人世百年短吾生已強半况此貧
賤軀時為小兒翫一卧五經旬形消髮垂燦神情日以
摧志業交凌亂豈不懷明時流光榻中換平生二三友
雅志在霄漢下夀曾不滿半逐浮雲散感此念微名悠
悠何足羨明月度孤音霜華滿庭院
病中
久病生蟣虱搔頭有雪霜自憐身蹇劣漸與老相將擁
榻衾裯薄挑燈刻漏長意衰神亦倦心事轉茫茫
敗褐擁殘軀寒檠照屋廬轉憐兒女好漸覺友朋疎藥
餌恒侵食胸懷久廢書明朝休覽鏡不是舊頭顱
明經三十載潦倒雪盈簮疾病乘虚入摧頽覺老侵安
心方外藥適趣箇中琴澹泊窮生計高人獨賞音
一病連三月侵尋歲又更人皆傳已死吾亦厭餘生髮
脫相將盡耳虚時自鳴安心是良藥此外復何營
揚州道中次九逵韻
一痕春草綠含滋滿目風波聽竹枝多少兩京賢相業
江都獨有仲舒祠
維揚煙水帶江湖仙客帆開十幅蒲不是白雲遮望眼
平山山色本糢糊
揚州
竹西簫管玉參差柳外樓臺舞陸離落日蕪城非故國
春風后土有荒祠錦帆煙月千年夢禪榻情懷兩髩絲
二十四橋何處是扁舟西去不勝思
徐州清明
新煙一抹起茆茨翠柳千門映酒旗此日斷魂當客路
誰家濺淚有花枝等閒行役輕墳墓忽漫逢春感歲時
日暮滿帆風獵獵蕭然雙髩不禁吹
泊舟泗上看月
停舟清泗興無涯夜起蓬窗看月華灝氣一涵開玉府
鏡光千道走金蛇碧空顛倒山流翠白石巉巗浪蹙花
酒醒分明天上坐更從何處覓星槎
留城道中有張良祠
古隄楊柳綠絲柔盡日南風送客舟百里青徐平入望
千年汴泗正交流草荒霸業春過沛月滿叢祠夜泊留
老去馬遷心尚在不妨書劒事遨遊
道出淮泗舟中閱高常侍集有自淇涉黃河十
二首因次其韻
揚舲入淮泗春雲去閒閒彭門在何許仰見雲龍山逝
矣黃樓人清風邈難攀坐令千載輕宇宙俛仰間
燕燕語檣頭鳬鷖遵枉渚凡物囿化機飛鳴各求侣羈
人獨何如託身無處所皦皦青天雲悠然自遐舉
徐淮多往躅行行入周訪始瞻芒碭雲忽出清泗上千
秋賞雄圖白髮不相放歌風與戲馬高臺屹相向
失身落名網汗漫江湖間揚舟涉清濟回首送淮山青
山豈不佳白日不得閒斜光散煙莽暝禽時獨還
渚蒲十里青隄柳千絲直行路尚裹裘忽忽徂春色暑
寒有恒期人事無能測魚鳥獨會心忻然似相識
伊昔東山賢悠然眷遲暮常恐兒輩覺悽其損歡趣富
貴草露晞勲猷春電䳱云胡不暫息馳身傍荒戍潮水
絶彭門揚帆凌北固何必非故鄉區中本形寓况此遊
目餘平生賞心處清川渺無窮青山不知數客夢落遥
天浮雲更盤互
辭家一千里圓景更絃望朝煙航濟隂落日宿汶上百
川自東逝千帆皆北向結髮事明主事左神益王睠兹
行役艱那能不惻愴未遂羽儀心且逐江湖放
朝出亂帆前暮落千山後十日泝春流未離清濟口憶
初辭里門不謂行當久方舟得舊知春風共尊酒
東風吹扁舟日暮率西滸平生學操舟未識修途苦齊
魯冬春交河源方仰雨千里飛塵沙經旬飲斥鹵白鷗
落遥湍憂來時自數何當狎禽魚去作湖山主
明月照古堰夜泊洪河濱河流委以輸月亦如環循物
理有榮悴發育春風仁如何慕古士卒歲常苦辛事情
從倒置何但如積薪風塵淹歲月行路傷心神龜蒙不
可即東望空嶙峋
冉冉春雲度依依楊柳津渺渺長風沙惻惻遠遊人黃
金銷欲盡白髮日夜新昨日夢故鄉覺來濟水濱濟水
千里馳去去隨漂淪寧免顔色改長岐吹暗塵(原倡重用二韻)
(故改用新濱二字)
憶我出門時春風初著柳行行阻川途已落飛絮後白
日感西飛黃流正東走河流幾百折時時回鷁首南風
自何來吹渡古汴口須臾走塵沙奄忽迷九有收帆斜
日明青山落吾手倚杖看春山不覺立已久前臨濟水
清那堪照衰朽
濟上聞笛
關山不隔梅花夢吹破鄉愁笛裏春夜水不波殘月上
江湖多少未眠人
泊魯橋次九逵韻
落帆魯橋口意行還自阻嘗聞魯獲麟西狩此其所去
魯今千年秋風幾離黍扁舟春已深遊子歌白苧垂蔭
滿芳洲清湍激迴渚落日下西臯蒼然見平楚歸鳥飛
已稀野寺鐘初杵不知水堰開夜聽舟人語嗟余老無
成白髮事行旅明發不得休晨飱帶沙煑
再次宿任城韻
北風吹古堰長河捲沙白昔聞謫仙人曾作任城客任
城非故樓勝事今尚籍想見天人姿春風岸烏幘落月
伴長庚何處尋醉魄我行後千年空見徂徠碧長笛起
鄰舟夜靜聲裂石不見賀知章悲歌向中夕
鉅野次九逵韻
黃河互迴折青山時隱見行行次鉅野古服猶漢縣空
聞澤既豬非復禹初甸野色浩無垠忽復春風變春風
不可稽客子行亦倦黃金日以銷轉覺青衫賤雨濁或
膠舟時行眺迴堰驚吹捲平沙河流激飛箭何處望神
京天涯雲一片誰云千里遥去去南風便
先大父常有宿汶上之作今日次開河蓋汶上
地也舟中閱先集敬次其韻
日暮風霾欲漲天獨臨古渡意悽然春光三月行當暇
客子長途未息肩白漫河流還岸岸綠垂楊柳自芊芊
當年汶上城何處一抹斜陽萬樹煙
過張秋追懷武功先生遺蹟
投薪沉鐡事悠悠巨埽千尋壓上流河濟從來天下盡
江淮今入地中流當時物論輕文士(武功治張秋猝未有功于肅愍笑曰)
(徐元玉五墨匠也顧令脫士塹然卒以成功)千載行人仰壯猷人事幾回桑
海異依然高碣鎮東州
魏家灣有感(博平縣地也)
博平縣裏侍親時四十年來兩髩絲竹馬都非前日夢
枯魚空負此生悲已無父老談遺事獨有聲名繫去思
憔悴平生塵土跡魏灣流水會能知
柳色
漫說鵝兒色似油何如楊柳綠幽幽初收宿雨濃於染
遠映新波翠欲流十里蟬聲溪上路一痕斜照驛邊樓
莫言濯濯無人愛别有春光在御溝
雨宿武城追和先温州夜宿武城二首
長河風雨送盡日傍滄洲白浪灘都没青楓葉亂流百
憂雙短髩千里一孤舟日暮墟煙合荒寒滿舵樓
經過言偃邑非復昔時城里俗無從問絃歌空有名江
湖孤鴈斷風雨亂鷄鳴酒醒青燈暗春寒一夜生
次韻九逵阻雨
飄風終夕號客子念明發愁聞雨蕭蕭况聽泥滑滑流
潦失牛馬春雲暗城闕昨日青楓根已逐沙痕没不堪
行路憂中夜生華髮四月尚重裘怪事吁可咄慌忽夢
吳江香羹薦春鱖非關重土思遠道心迫卒
懷石湖寄吳中諸友
江梅千樹繞楞伽記得臨行盡著花青子熟時應憶我
綠隂成處正思家聽鶯此際堪攜酒燒竹何人共煮茶
幾度扁舟夢中去不知塵土在天涯
郁裕州忠節詩
倉皇戰守強撑支力盡孤城竟死之不謂真卿能備寇
終然南八是男兒塵昏何處歸遼鶴月黑空山呌子規
不負平生忠孝志故人親勒墓前碑
甫田集卷九
