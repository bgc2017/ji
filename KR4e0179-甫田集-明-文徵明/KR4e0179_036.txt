甫田集卷三十六
附錄
先君行略
文氏姬姓裔出西伯自漢成都守翁始著姓於蜀後唐
莊宗帳前指使輕車都尉諱時者自成都徙廬陵傳十
一世至宋宣教郎寶與丞相信國公天祥同所出寶官
衡州教授子孫因家衡山元有諱俊卿者為鎮遠大將
軍湖廣管軍都元帥佩金虎符鎮武昌生六子長定開
從高皇帝平僞漢賜名添龍以功授荆州左護衛千戸
次定聰侍高皇帝爲散騎舍人贅爲浙江都指揮蔡本
壻定聰生惠自杭來蘇壻於張聲遠氏遂為蘇之長洲
人惠生洪字公大始以儒學起家中成化乙酉科舉人
仕為淶水縣學教諭洪生林字宗儒成化壬辰進士歴
知永嘉博平二縣事進南京太僕寺寺丞仕終溫州府
知府公之父也母祁氏贈安人繼母吳氏封安人公諱
璧字徵明後以字行更字徵仲以世本衡山人號衡山
居士學者稱爲衡山先生云少時外若不慧然敦確内
敏雖在童穉人不敢易視稍長讀書作文即見端緒尤
好為古文詞時南峯楊公循吉枝山祝公允明俱以古
文鳴然年俱長公十餘歲公與之上下其議論二公雖
性行不同亦皆折軰行與交深相契合或有問先君於
視君者君曰文君乃真秀才也公名既起然不苟為人
述作或有托其名為文以售者楊公輙能辨之溫州於
吳文定公寬爲同年進士時文定居憂於家溫州使公
往從之游文定得公甚喜因悉以古文法授之且爲延
譽於公卿間溫州在南太僕寺少卿李公應禎博學好
古性剛介難近少所許可而獨重公公亦執弟子禮惟
謹一日見公書稍涉玉局筆意即大咤曰破却工夫何
用隨人脚踵且曰吾學書四十年今始有得然老無益
矣因以筆法授公南濠都公穆博雅好古六如唐君寅
天才俊逸公與二人者共耽古學游從甚密且言於溫
州使薦之當路都竟起家爲己未進士唐亦中南京戊
午解元時溫州在任還書誡公曰子畏之才宜發解然
其人輕浮恐終無成吾兒他日遠到非所及也徐迪功
禎卿年少時䄂詩謁公公見徐詩大喜遂相與倡和有
太湖新錄落花等詩傳於世及溫州在任有疾公挾醫
而往至則前三日卒矣時屬縣賻遺千金公悉却之溫
人搆亭以致美云溫州既沒公與游諸君祝唐都徐皆
連起科目而公數試不利乃歎曰吾豈不能時文哉得
不得固有命耳然使吾匍匐求合時好吾不能也於是
益肆力為古文詞時雅宜王君寵異才也少公二十四
歲公雅相推重引與游處王竟以德學名公年漸長名
益起而海内之交多偉人皆敬畏於公故天下傾慕之
寧藩遣人以厚禮來聘公峻却其使同時吳人頗有往
者公曰豈有所爲如是而能久安藩服者耶人殊不以
為然及寧藩叛逆人始服公遠識廵撫李公充嗣露章
薦公督學欲越次貢之公曰吾平生規守豈既老而自
棄耶督學亦不能強竟以壬午貢上癸未四月至京師
甫十八日吏部為覆前奏有旨授公翰林院待詔翰林
諸公見諸公推與大甚或以為過及見公咸共推服而
新都楊公慎嶺南黃公佐愛敬尤至故事翰林以入之
先後爲坐次公年既長其中又有為公後軰者遂以齒
讓公公竟上坐衆亦不以爲迕既而與脩實錄成當遷
官或言宜先謁見當道公竟不往官亦不遷惟賜銀幣
而已公亦無所懟也先是羅峯張公為溫州所拔士公
亦與交及張將柄用遂漸遠之公於早朝未嘗一日不
往偶跌傷左臂始注門籍月餘時議禮不合者言多訐
直於是上怒悉杖之於朝往往有至死者公幸以病不
與乃歎曰吾束髮爲文期有所樹立竟不得一第今亦
何能強顔久居此耶况無所事事而日食太官吾心真
不安也遂謝歸方上疏時或言公居官已三年若一考
滿當得恩澤或可進階公笑而不答竟不考滿而歸時
丙戌冬也屬河凍舟膠不可行乃與泰泉黃公同守凍
潞河有欲疏留公者公令人謝之曰吾已去國而偶滯
於此若疏入是我猶有所覬覦矣何君不知故人如此
留者遂止或勸公從陸路遄往歸公曰吾非以斥逐去
國行止均耳何必窮日之力而後爲快哉明春冰解遂
與泰泉方舟而下到家築室於舍東名玉磬山房樹兩
桐於庭日裴徊嘯咏其中人望之若神仙焉於是四方
求請者紛至公亦隨以應之未嘗厭倦惟諸王府以幣
交者絶不與通及豪貴人所請多不能副其望曰吾老
歸林下聊自適耳豈能供人耳目玩哉蓋如是者三十
餘年年九十而卒卒之時方為人書志石未竟乃置筆
端坐而逝翛翛若仙去殊無所苦也是歲爲嘉靖己未
二月二十日公配吳夫人先公十八年卒卒之年為嘉
靖壬寅八月二十一日得年七十有三公古貎古心言
若不出口遇事有不能决者片言悉中肯綮尤精於律
例及國朝典故凢時事禮文之有疑者咸以公一言决
之初歸時適玉峯朱公希周與公先後歸又同里閈時
吳中前軰多已彫謝遂以二公之德望文學並稱者垂
三十年公讀書甚精博家藏亦冨惟陽隂方技等書一
不經覽溫州公善數學嘗欲授公公謝不能乃曰汝既
不能學吾死可焚之及公奔喪至溫悉取焚去少拙於
書遂刻意臨學始亦規模宋元之撰既悟筆意遂悉棄
去專法晉唐其小楷雖自黃庭樂毅中來而溫純精絶
虞禇而下弗論也隸書法鍾繇獨步一世性喜畫然不
肯規規摹擬遇古人妙蹟惟覽觀其意而師心自詣輙
神會意解至窮微造妙處天真爛漫不減古人時石田
先生沈公周爲公前軰雅重公文行見公所作小幅亦
極加歎賞詩兼法唐宋而以溫厚和平爲主或有以格
律氣骨爲論者公不爲動爲文醇雅典則其謹嚴處一
字不苟故一時文章多以屬公而獨持文柄者垂六十
年或有得其書畫不翅拱璧雖尺牘亦輙藏弆為榮海
外若日本諸夷亦知寶公之跡然公才名頗爲書畫所
掩人知其書畫而不知其詩文知其詩文而不知其經
濟之學也公平生雅慕元趙文敏公每事多師之論者
以公博學詩詞文章書畫雖與趙同而出處純正若或
過之性鄙塵事家務悉委之吳夫人夫人亦能料理凡
兩更三年之喪及子女婚嫁築室置產毫髮不以干公
之慮故公得以專意文學而遂其高尚之志者夫人實
有以助之也公兄䨇湖公徵靜性剛難事公恪守弟道
而以正順承之䨇湖瀕涉危難公極力周護得不罹禍
䨇湖亦遂友愛怡怡之情白首無間公平生最嚴於義
利之辨居家三十年凡撫按諸公餽遺悉却不受雖違
衆不恤家無餘貲而於故人子弟及貧親戚賙之尤厚
與人交垣夷明白始終不異人有過未嘗面加質責然
見之者輙惶愧汗下絶口不談道學而謹言潔行未嘗
一置身於有過之地蓋公人品既高而識見之定執守
之堅皆非常人可及故雖年登九十名滿天下而始終
操履未或少渝豈不爲難哉公恒言人之處世居官惟
有出處進退居家惟有孝弟忠信今詳考公之平生真
不忝於斯言矣子男三人女二人孫男五人孫女四人
曾孫男女各四人玄孫男女各二人某等以卒之明年
庚午十月廿五日舉公柩權厝于花涇橋之原卜吉乃
葬夫葬必有銘凢以狀爲之先然不有所述狀亦無所
據也但先君平生懿行甚衆不能一一載載其大者惟
先生擇焉仲子嘉謹述
甫田集卷三十六
