甫田集卷三十一
明文徵明撰
墓志銘五首
王履吉墓志銘
嗚呼悲哉王君已矣不可作矣君文學藝能卓然名家
而出其緒餘為明經試策宏博竒麗獨得肯綮御史按
試輒褒然舉首一時聲稱甚籍隱為三吳之望三吳之
士知君者咸以高科属之其眞知者謂能肆情詞藝非
直經生而已然皆非君之極致也乃君之志直欲軼古
人而逾之自非通古今周一世不足以充其所受也是
可以一時一郡論哉君資性穎異將以勤誠於書無所
不窺而尤詳於羣經手寫經書皆一再過為文非遷固
不學詩必盛唐見諸論撰咸有法程余年視君二紀而
長君自丱角即與余遊無時日不見見輒有所著日異
而月不同蓋浩乎未見其止也而豈意其遽疾而死也
嗚呼惜哉君正德初與其兄履約並以儁造選隸學官
嫓聲儷迹翹然競爽既而履約舉應天鄉試尋舉進士
而君每試輒斥以年資貢禮部卒業太學又試又輒斥
蓋自正德庚午至嘉靖辛夘凡八試試輒斥而名日益
起從遊者日衆得其指授往往去取高科登顯仕而君
竟不售以死嗚呼豈不有命哉君高朗明潔砥節而履
方一切時世聲利之事有所不屑猥俗之言未嘗出口
風儀玉立舉止軒揭然其心每抑下雖聲稱振疊而醖
藉自將對人未始言學蓋不欲以所能尚人故人亦樂
親附之性惡喧囂不樂居㕓井少學於蔡羽先生居洞
庭三年既而讀書石湖之上二十年非歲時省視不數
數入城遇佳山水輒忻然忘去或時偃息於長林豐草
間含醺賦詩倚席而歌邈然有千載之思迹其所為豈
碌碌尋常之士哉是其志之所存必有出於言語文字
之上者曾不得少見於世而僅僅以文傳而其所傳又
出於文場困躓之餘雅非其至者嗚呼豈不重可惜哉
君孝友天至居嘗能愉悅其親而順之於道與兄履約
少同筆硯食息起居未嘗少離既各授室而聯裀共食
視室處之時恒倍也君卒時履約方官京師及是以都
御史出鎮鄖陽便道過家以葬君某山之原俾某為銘
君諱寵字履仁後更字履吉别號雅宜山人父貞以履
約貴封中憲大夫太常寺少卿母朱氏繼母顧氏贈封
皆恭人君生弘治甲寅十一月八日卒嘉靖癸巳四月
三十日享年四十娶徐氏子男一人子陽太學生娶唐
氏解元伯虎女孫男一人銘曰維慧而明亦藝而貞
胡不潰於盛而卒困以衡吁嗟乎其名
東川軍民府通判王君墓志銘
余友王君渙文通判嘉興府之三年改蒞東川軍民府
東川隸貴省在烏撒之西本烏蠻閟畔部去京師萬里
夷獠雜居雖名列郡特遐方一聚落耳君起儒紳跅落
夷易居官不修章程不能曲事上官深文苛禮有所不
屑用是積忤當路顧其任未久又未嘗一挂吏議乃以
逋慢易置之實奪之事任而投之要荒之外也君嘆曰
吾誠不佞未嘗㒺天與人而得是遠徙豈其命耶雖然
吾行且暮孱弱之身豈復堪此遠役遂卧不起未幾竟
以疾卒嗚呼傷哉君正德己卯以尚書領應天鄉薦試
禮部數不中卒業太學嘉靖庚寅以太學生釋褐官嘉
興授任督賦嘗一再攝縣及轉輸官材皆能其職卒年
五十有三嘉靖乙未七月廿又五日也君諱渙字渙文
别號墨池子世為蘇之長洲人曾大父存心大父以仁
父諱銘母陳氏君生精悍穎敏少則厲志經學既選隸
學官益事精進刺經㩁義不遺餘力而博綜羣籍咸繹
而通之鑄詞發藻必皆不經人道語而含咀英華經史
錯出緯組爛然人讀之刻深囏棘若出硎鍛而君頃刻
數百言操筆立就曾不經意而思致不窮其亦一時之
奇雋矣乎尤工古賦得漢魏遺意詩宗白傅晚喜陸放
翁范石湖然皆自出機杼不拘拘體裁而竒思奕奕始
在庠序無所知名會部使者得其文竒之一時隱然喧
動吳下當其時莫不偉視其人謂區區制舉不足取也
而君亦自負所有不肯碌碌但已而厄於時命僅得一
郡倅&KR1369;倒末殺卒困頓以死嗚呼豈造物者有以靳耶
抑有司之失耶君高朗闊遠而舉止疎慢不事矜持出
言無所顧藉遇人無貴賤並狎視之其卒被中傷蓋亦
以此然其中實無厓異推誠投分簡而有情内之族屬
外之里黨朋從莫有間焉余友君三十年知君尤深及
是葬其子遂以吳縣學生陳君曉所為狀來乞銘君娶
郁氏先卒子男四人庚壬己戊女四人適沈大謨顧㒜
范善徵羅元素孫女一人葬以卒之後二年丁酉十一月
廿又一日墓在武丘鄉郁氏袝銘曰維材孔良德藝其
章既騫用揚而弗利于行維坦有夷弗失其馳廼囏厥
罹䟦疐而違而[蹎頁]蹶以踦吁嗟乎其時兮其數之竒兮
叔妣恭人談氏墓志
恭人談氏吳人談世英甫之女母徐氏以成化己丑十
二月十又六日生恭人十有五年而歸我文氏為我仲
父都御史府君之配始恭人父談公為徐氏贅壻故恭
人少育於徐徐翁諱士隆讀書敦義與先大父少卿公
友善府君少則儁朗為翁所賢愛而翁又自賢其甥謂
非府君不足配也遂委禽焉談徐皆無子故府君受恭
人於談氏之廟而賓於其室談時華盛而府君方食貧
然介潔高朗不有其家恭人事之惟謹左右進止惟府
君之命府君夜讀勤苦必為修具或通夕不寐亦必與
俱府君起家進士繼宰慶雲入為監察御史出貳太僕
所至以恭人從恭人靖恭厚默素無交比既貴益慎有
度寮寀女婦悉謝不通歲時問遺亦絶故府君歷仕中
外皆以清白稱及為御史以言事下詔獄事且不測人
為傍懼而恭人無所悔恨府君嘗自言當草疏時恭人
實秉燭侍知必掇禍而不為沮止使其時有言余亦不
能不動也其明達如此尤甘澹寂雖生富室而不事泰
侈府君素性高簡不立資遺家衆數百指俸入往往不
給飡粗茹糲人有所不堪而恭人安之子女十有一人
惟長子及毛氏女為所生餘皆長於少房而恭人視之
悉如己子撫字惟均又均其訓廸故諸子女親之亦不
知非所生也恭人貞定若淑德充於容鳴鳩之化葛覃
之風達於中外無有間言以府君升朝封孺人及官太
僕遂進今封云文氏之先與宋丞相天祥同出廬陵其
後徙衡山再徙今長洲吾五世祖俊卿仕元季為鎮遠
大將軍湖廣管軍都元帥高伯祖定開仕皇朝荆州左
護衛干戶高祖定聰散騎舍人曾祖惠祖即少卿公諱
洪仕為淶水縣儒學教諭累贈中憲大夫南京太僕寺
少卿實生我先公温州知府諱林次即府君諱森字宗
嚴以都察院右僉都御史守南贛致仕卒於家寔嘉靖
四年乙酉也越十有四年為十七年戊戌八月三十日
恭人卒享年七十子男三人長斗國子生娶沈氏次徵
賢娶張氏又次徵忠娶陳氏女八人長適鄉貢進士毛
錫朋次殀次適陰陽訓術錢班次適太學生張哲次許
嫁陸某未行而某卒守節在室次適錢次適周某次適
顧某孫男五人女幾人府君先葬吳縣穹窿山墓侵於
水至是諸子改葬長洲花園涇先塋之右距少卿公墓
百武而近以恭人祔是為嘉靖十九年庚子十二月三
日庚申某為書其事以志昔柳子謂從人之道内夫家
而外父母家故於伯祖妣李氏之葬敘柳氏為備余於
是亦云若府君事行詳於先志者兹不復書
明故資善大夫都察院右副都御史致仕盛公
墓志銘
嘉靖十四年乙未九月十又三日前都察院右都御史
長洲盛公以疾卒於家公仕弘治正德間以剛毅廉循
著稱中外蓋自弱冠筮仕郎曹即能抗捍權要得罪貶
斥一再下制獄皆瀕於死賴朝廷仁明得不終棄再躓
再奮卒至大官凡所臨蒞輒著茂績樹風聲而高風抗
節益厲不貶以故崎嶇展轉多所抵冒而豐功盛烈往
往敗於垂成卒坐廢以死一時輿論於公有遺望焉鳴
呼惜哉公諱應期字斯徵别號值菴裔出宋文肅公度
由餘杭徙汴再徙蘇之吳江今居郡城歷元至國朝衣
冠不乏高祖啓東以儒醫際遇文皇為太醫院御醫寵
眷隆極莫與為比曾祖佖不仕祖昕父瓘俱以公貴贈
通議大夫都察院右副都御史祖妣朱妣胡繼妣蘇俱
贈淑人公以癸丑進士釋褐拜工部都水司主事奉使
蒞濟寧諸閘軌事要束啓閉有時公私舟皆以敘進官
舟或挾私貨輒沒入之道路恐恐相戒莫敢犯而中官
不便之時大璫李廣等方貴幸用事相與流議中傷既
不得間則以阻格薦新為大不敬逮公抵罪鐫兩階謫
授安寧驛丞安寧隸雲南荒遠非人所居久之稍起為
䘵豐知縣䘵豐古之䘵琫烏僰蠻所居雜以猺獠慓悍
梗化前政往往寇賊待之公不鄙其民誕章敷化納之
仁軌民用歸集而盜亦敉寧風聲所被洽於鄰壤尋陞
四川順慶府通判受任督賦輸將㩁會咸有法程而鈎
稽宿蠧民莫能謾所尤患者民歲轉輸松潘往往破產
不足更費公審畫道利番休而節適之事集而民不病
丁父憂解官道陞武昌同知服除改長沙專理赤籍秉
公執法不事鈎摭而弊為之清郡中王府官校及衛所
餉給多為姦吏侵牟官軍往往坐困出怨言將為不靖
會公攝郡即程督吏胥稽其出内參合分劑得其利弊
所在遂推行之上下給足而郡以無擾時都御史陳公
鎬布政使(闕)公鉞亟稱其賢將慰薦之俄陞雲南按察
司僉事歷按金滄洱海諸道擿伏省微所部職辨其屬
景東諸郡皆土官世職梟獍&KR0008;傲王法有所不治公皆
以正臨之莫不偃帖向化知府陶某父子讐殺而姦人
實搆其間公與兵備副使(闕)馳入其境縛姦人寘之法
曉陶以義俾父子如初武定知府鳳美死其妻攝郡所
為多不法而其子朝鳴尤隂狡渫惡推剽圉奪民甚苦
之朝廷下所司究按咸憚不敢行公方入賀萬壽當道
議留屬公公得牒疾馳就之出鳳不意母子震慴伏謁
輸情公因薄責其黨窮竟抵罪悉還所奪於民時鳳氏
方盛公廉其後必為患言於當道請降鳳秩設流官制
之奏上朝廷重於改更事格不行鳳後卒叛如公言時
鎮守太監梁裕驕蹇侈汰一釀酒靡米八百石恣情横
費漁取無厭公隨事裁抑不令得肆又請封禁省内諸
銀礦先是礦有歲課裕擅為已有皴剥苛急民不堪命
或緣是賊殺啓釁故公建議禁閉以絶禍源寔抑裕而
奪之利也故裕銜之時御史張公璞副使晁公必登與
公協以制裕裕因並奏三人誣以他事悉逮下制獄鞠
訊慘毒張竟考死獄中公益不撓諸大臣言官交章論
救會乾清宫災遂得貫赦前事公已進本司副使復任
未幾遂陞河南按察使策惰警頑風采益振太監孫清
欲攬事權擅理民訟民或乘籍為姦利公面數之正言
直氣無所回婉孫不能堪欲遂訐公以事以公望重而
止丙子陞山東右布政使故事右轄多循默遠權具位
而已公展采錯事無所退遜時&KR1212;長持重務存大體事
或濡滯而公披决敏利案無留牘所興革緒正皆利病
切急身名所系不可已者故雖嫌於侵權有所不顧戊
寅陞陜西左布政使時武宗西廵關中大擾而鎮守太
監廖鑾隂賊強禦恃有内援縱横省中諸弟姪豪猾席
寵翼姦贓賄狼籍動以上供為言有司脇息莫敢問公
至首執其左右尤無良者用法翦除之一切横歛皆格
不行又不隨衆加禮廖滋不悅思有以中傷之先是有
旨督造織罽其費鉅萬廖乃檄公取直檄文嚴峻寔以
嘗公欲因是激之用為公罪公得檄即閉戶發籍稽按
得所支破已逾數萬明日詣廖廖方盛氣以待公徐出
數示之因問更費如此計所造有贏今皆安在願以上
聞廖出不意内惕不能對惶恐跽謝事遂得已及駕次
榆林士馬滃集蹂䠰紛遝人情汹汹而公處之裕如供
頓百需取具呼吸間民不加賦境不知擾而事罔不集
一時扈從諸璫若諸嬖倖氣熖薰灼自鎮廵而下重足
屏氣莫敢與抗公先聲所被既有以讋之而臨事整暇
足以坐鎮物情憸人小夫望而知敬一切非分之禮無
藝之求消沮殆盡終竟彌縫無少疏脫同事諸公莫不
降嘆以為難雖上亦知之會四川缺巡撫遂用為都察
院右副都御史廵撫其地蜀去朝廷萬里夷獠雜居負
險易動公練兵飭甲隨時疏捕不少怠縱六番招討楊
文林數出兵攻圍城邑虔劉吏民而流民謝文義亦糾
僰夷為亂皆以次戡定捷聞璽書褒嘉錫以銀帛時朝
多秕政權倖縱横誅求切蹙而蜀尤甚公糾檢緒正首
事限列而繩之以法法外科歛一切放罷西南數千里
為之肅然是歲己卯丁繼母憂辛巳服闋會今上登極
以疾乞休不允尋被命起撫江西適逆濠倡亂之後瘡
痍未復加以饑虚所在盜寇充斥而彭蠡為吳楚交會
之浸盜出沒其中阻險剽劫而漁舟為之向導公調遣
官軍圍兵捶阨併籍羣漁為伍使互相覺察盜不自容
一時迸散時科讁方殷督餉嚴急民不堪命公平繇省
歛隨緩急徵發所疏免雜調緍錢總數十萬而請留以
濟民者亦不下數萬檄省臣分地賑䘏而公自督率極
意撫循民用甦息而歲亦比登屬淮甸阻饑首輸米四
十七萬石銀二十萬兩以濟而奉詔積穀備荒亦百餘
萬石有詔嘉奬者再尋被璽書陞兵部侍郎兼都察院
右僉都御史總督兩廣軍務時嶺南更(闕)政不治兵疲
財匱號令墮㢮土酋玩狎不知稟畏而夷獠誖謾時時
竊發公至陳兵大閱料簡鈎摭一時逋蕩以次復伍乃
飭癐積謹烽燧繕治干櫓部署諸將俾各守要害紀律
嚴明精采煥發於是諸夷稍稍知懼而邊徼有恃矣歸
善劇賊季文積據桃子園為亂公檄守廵發兵捕斬生
擒文積及其黨李萬金等斬首一千一百三十級俘獲
男婦四百人土官劉召誘執兵官據思恩府以叛即調
遣民兵分隷將官授以方略而躬率守廵諸臣繼之進
攻岜梅諸寨摧鋒衝擊大破羣酋斬首一千九十七級
俘獲男婦五百餘人召被創赴火死餘黨悉平田州土
官知府岑獰懷諼忮狠恃險遠將為不靖畜聚累年及
是數出兵燒劫州縣事聞下公體量公與廵按御史謝
汝儀會三司守臣參審籌畫咸謂此積歲逋誅不問益
熾而一方之民不容不拯於是上疏具陳方略大率誅
首惡而貸協從兵部覆議從之事下而公已得旨改官
矣先是公稽校尺籍得總兵太監二府脫卒甚夥並勒
歸伍而深抑其官屬不令㬥横又檄下兩省及湖廣諸
路凡所調遣悉自幕府關决於是二府禁不得肆大興
讒構欲以罪去公當道者為之調停遂除工部侍郎提
督易州山厰寔奪之權而置之閒散之地會言官復有
論列公遂引咎乞歸得旨致仕嘉靖四年乙酉也丁亥
河决徐沛漕渠淤塞役民夫濬治久弗即功有詔集廷
臣議舉可以治水者僉以公名上遂錫璽書起公於家
即拜都察院右都御史提督南北直隸山東河南等處
河道時尚書李承&KR0034;胡世寧建議欲於昭陽湖東别開
漕渠而少卿黃公綰詹事霍公韜各陳便宜並下公看
詳公與郎中柯維熊員外郎王大化參議劉淑相親往
相度延訪父老皆以地形平衍可以就功乃上疏言黃
河之患古今則然而中原平衍無洞庭彭蠡以為之匯
故遷徙不常為患特甚而其性避高就下非多為之委
以殺其流未可力勝也弘治以前河下潼關即分三大
支二支俱出汴城之南東行由泗經淮以入於海一支
出汴之北東行至兖二分小支一出沛之飛雲橋一出
徐之小浮橋俱入運河徑下邳州會淮入海正德以來
汴南二支湮塞併入汴北一支於吳全河東下至於徐
沛俱入運河自此汴河無患而徐與豐沛適當其衝近
年河漸北徙小浮橋亦已湮塞曹單城武諸縣楊家梁
靖諸口奔潰四出徑趨沛縣漕河横流出於昭陽湖之
東泥沙壅遏勢緩則停遇坎則滯致淤運道為今之計
大略有四曰疏上流曰濬故道曰築長堤曰改别地上
流不殺則决口不可塞長堤不可築而河防不可成河
防不成則淤不可濬而故道不可復此今之漕河所以
不容不改也廷議是之詔以春和興役公先命郎中等
官分治舊河使通漕舟而堅築隄岸以障黃河之衝别
濬趙皮縣家渡諸處以殺上流之勢於是簡屬吏之賢
者以任新河之役躬履其地量地授工分程布役時其
食作而公其勸懲聯絡相維綂攝有敘甫四閱月而工
完十九旦夕告成而讒言遽興有旨罷役而公去國矣
公上疏自劾因以疾求退會有嗛公者從中醖釀之遂
被旨閑住時諸老大臣爭言其枉戸部尚書鄒文盛刑
部尚書胡世寧言之尤力胡言改河之議寔發于臣自
古國家論誤事之罪必追責首議之人盛某廉勤果毅
受任數月既通舊河復濬黃河上流功效如此固當加
勞徒以臣言新河之故使得罪以去臣何顏獨居於此
鄒謂市虎成於三人投杼起於屢至宜念漕河干繫之
重體大臣幹理之難雖發言盈庭誰執其咎云云蓋斯
役之罷起於一二同事者以細故更相責望坐失事幾
故當時公論如此公家居七年更赦復職致仕既而大
臣言官相繼論薦海内士大夫方冀其復用而遽疾不
起嗚呼惜哉公為人修正強執遇事直前不為利害回
折奉公憂國之念寤寐不忘體貎嚴重進止有恒居家
整肅如臨官府而賓客讌談雍然有情待諸弟妹甥妷
有恩族人孤婺有給婚喪患難有助於倫誼甚篤也生
成化甲午八月廿又一日享年六十有二娶沈氏繼顧
氏皆贈淑人子男二人長之材郡學生次之榮娶俱王
氏女一人適前工科給事中陸燦孫男六人茂勲郡學
生茂熙茂廉茂燾茂然俱幼以卒之某年月日葬某縣
某鄉某原某晩辱公遊知公為詳及是葬二子以治命
屬銘不可辭銘曰桓桓盛宗立氏以國孰其徵之曰
有成伯有顯者吉在漢則良曰苞孝章奕世其昌别籍
於杭爰有文肅煜其宗聲不忝維穀有展中丞德言則
繼于千斯年有衍弗替衍之維何道則有光行則有方
政業其章履貞用嚴侃言維直歷險以夷維正而克我
循維良我武維揚豈不有庸讒言孔傷彼讒則傷我行
維烈道有險夷不易其轍亶其有馳迺端厥綏或失之
毗而名匪虧有展中丞維吳之淑豈不云亡公其莫贖
鄉貢進士贈承德郎尚寶司司丞顧君安人梁
氏合葬銘(有叙)
鄉貢進士顧君之卒也其子謙亨方官尚寶請于朝得
贈君承德郎尚寶司司丞未葬而其配梁安人繼卒乃
嘉靖辛亥冬十有二月八日合窆邑之令字圩新阡於
是謙亨奉君從子江西布政使夢圭所為狀及所自述
安人事行詣予請銘按狀君諱履方字仲立别號恒齋
故大學士文康公之子也母夫人朱氏君生朗潤若淑
木質而理少授學家庭刺經綴文能自刻勵于時顧氏
文章科第彬彬軰出君在羣從中年最少循飭愿謹未
嘗以語言先人而意獨領解父兄並賢愛之年十四選
為縣學生益精進不懈及侍文康公居京師卒業于學
士吳公仁甫益見端緒尋入國學受知于故祭酒陸文
裕公月課率在高等戊子舉順天鄉試試禮部不中及
文康居宥密以嫌故數試輙斥人咸惜之而君不以為
忤文康薨于位君扶護南還不復有仕進意朱夫人勉
使就試試又輙斥居二年得疾遂不起嗚呼惜哉君静
重厚默謙約自將文康晩益貴盛門戶煇赫君日益加
愼刺史縣令咸與分庭抗禮承事恐後而君閉拒了了
靡所干請出入閭巷傔從歛約被服雅素人不知其宰
相子也與鄉人處卑抑誾誾不少驕揚或肆侵侮輒起
逸去不與校文康闊達好施不立貲遺禄賜所入皆緣
手盡而君揫&KR0034;寡與居常不妄用一錢家得不墜至䘏
窮賑匱乃無所惜孝性純至事文康公甚謹而能順之
于道文康疾兼程馳赴比至而疾已彌留嘗藥視牏扶
掖憂懸不解衣帶者累月比卒哀毁踰節治喪戚加于
易人尤稱之安人梁氏故泉州府同知尚素之孫德安
府推官九成之女文康與九成同學友善知其有賢女
遂委禽焉梁顧皆儒宗鉅姓壻婦咸得所擇安人幼慧
有識能决疑審事鍾愛于父母繼歸尤為文康所賢文
康入朝屬家于子時仲立方隸學官力學事進取生殖
靡密惟安人是賴銖黍化治纖悉俱宜念舅姑在遠椷
遺餽問月無虚使既而文康日益老夫人多疾乃偕仲
立隨侍京邸潔豆籩葺衣履起居惟時暑寒曲備文康
與夫人安焉恒舉以勵諸婦若諸孫婦曰新婦得如此
可無憾矣文康晩生王庶褓養婚娶咸于安人視成焉
仲立與歸氏姊及朱氏寡姊同居二十年安人視如親
姊終始無間言嫓德儷義宜于夫宗如此可謂賢也已
君生弘治丁巳三月廿有四日卒嘉靖丙午七月廿有
九日享年五十安人生弘治乙夘四月一日卒嘉靖庚
戌十月廿又二日年五十有六安人生子男二人長即
謙亨尚寶司司丞娶陸氏封安人次謙益翰林院秀才
前卒娶周氏繼查氏女二人適王世業周允懷俱國子
生側出子男一人謙福出後叔元敬孫男七人咸和咸
平縣學生咸康咸寧餘幼孫女五人銘曰於赫文康
惟時名德有勲嶐嶐式章用奕貴宗煜煜世績桓桓匪
藉則華惟承之艱有展符丞純明而懿豈曰弗潰實衍
厥世既孝有文亦騫用揚胡稟之碩而命靡昌弗昌于
朝爰肅家政刊落綺紈式共而靖孰其儀之有婦惟恊
胡斯弗延乃駢則折令圩之墟石穴惟䨇有偕則藏以
永無疆
甫田集卷三十一
