甫田集卷三十
明文徵明撰
墓志銘七首
李宗淵先生墓志銘
宜興有樸學質行之士曰李宗淵先生形神木槁而博
洽善文負其所有頗孑孑自好不能降意徇人人故不
之喜而當世大人顧多好之往往折節與交而君卒亦
不為之下也君少遊學官有聲一不合即棄去北遊京
師徐文靖當國稍欲牢籠之不可拂衣竟歸家居授徒
給養學者經其指授往往去取高科而君再試再詘遂
屏不事舉業以古文自見其後年益高貧益甚所知或
稍振植之旋起旋仆卒困以死雖其命數所值如此要
其志氣&KR0008;&KR0008;有不可以利勢軒輊者嗚呼足重哉君諱
瀛字宗淵其先晉陵人國初有吉甫者贅宜興於氏生
子文遠遂家宜興文遠藝而有文君之曾大父也大父
某父某母邵氏生君六年而亡君能追思致孝又曲意
事其後母孫孫有子四人獨賢愛君雖所生不逮也及
諸弟長有室遂遜所居與之别營一室奉二親以居既
而弟復有廢業者復遜而去之所至雖冥窔陿隘必事
汎潔圖書行列花竹秀野客至焚香瀹茗燕笑以怡勢
利紛華之事一不入其心惟喜讀書揚㩁究竟必求抵
止非若他人涉獵而已為文簡嚴不苟於投贈詩尤工
往往更數歲改竄不已其敏勵精進白首不衰也所交
皆天下士故少司空沈公暉吳文肅公儼今少司徒二
泉先生邵公寳吾吳楊儀部君謙都太僕元敬處士沈
周先生其尤厚者歲乙夘余試應天因元敬識君一言
定交明年扁舟過余吳門示余所著書頗自悼其齟齬
不遇余為著衍毁一篇自是歲必一至或再至雖相去
數百里未嘗終數月不見也正德戊寅從其子采來留
凡數日燒燈夜語意思悽然曰吾老恐不能數至尚庶
幾兒輩無相忘耳蓋歸未幾而病病數月竟死嗚呼疇
昔之言豈謂遂成永訣耶君生景泰六年乙亥六月四
日卒正德十四年己卯三月十七日享年六十有五所
著徤齋集似遊錄宜興新志多未脫稿娶蕭氏生子四
人長即采今為縣學生次柔築蘖女適邵椿年葬以卒
之又明年辛巳二月某日墓在縣南之篠嶺於是采以
治命來乞銘銘曰荆流瀜瀜國巖嶐嶐維秀之鍾匪
伊孰逢有隱先生崟嵜歴落形槁心存怡怡寥廓翩其
白羽泳於長波即之不得矧彼高羅崇之孽孽操之孑
孑弗脂以韋寧劒之折篠嶺之陽有崗蜿蜒生斯藏斯
是曰歸全
明故嘉議大夫河南布政司右參政吳公墓志銘
公姓吳氏諱愈字惟謙晩號遯翁世家蘇之崑山曾大
父子才大父公式皇贈承德郎刑部主事父凱字相虞
仕終禮部主客司主事修正彊執事母篤孝年四十棄
官歸養以高年令終鄉人私諡貞孝先生母安人陳氏
公生正統癸亥八月一日成化戊子以縣學生舉應天
鄉試乙未舉禮部會試廷試賜進士出身戊戌授南京
刑部廣東司主事己亥丁母憂甲辰復除本司主事歴
員外郎郎中弘治庚戌陞四川叙州府知府癸亥進河
南右參政明年甲子致仕嘉靖元年壬午以登極恩進
階嘉議大夫五年丙戌五月十又九日終于家年八十
有四公自少開朗書過目不忘嘗詣外舅夏公仲昭閱
壁間文累數百言閱已取筆書之不遺一字資既穎異又
敏學彊解不遺餘力既連舉得雋益精進不懈初官法
比即思明法以逹于政每退自公輒取獄詞翻閱探竟
凡事始章程傳爰論報悉究而通之事至迎解不煩檢
會所部兼理畿輔事尤苛劇公省决敏利庭無留獄析
律詳明所當必允苟得其情雖貴勢不避時留守中官
驕不奉法會有事當按公持之急中官使人宣言款公
且懼以禍公酬對閒整語直而遜卒竟其獄不少骫骳
然不為深文内庫遺火事連中司坐死者數人公具獄
以比請尚書言情罪既得奚以比為公曰法如是不可
踰也尚書執不從獄上何文肅公當讞閱其牘稱善曰
此吳郎中筆也但所坐非正律宜以比言卒改用比律
奏之尚書乃悔不用公言由是益任公每公當遷輒奏
留之凡一再進官皆不離故署會詔大臣舉屬吏尚書
鄭時侍郎徐懷聯章薦公堪長藩臬奏上而敘州之命
已下敘去京師萬里俗獷喜訐吏多並緣為姦公始至
判牘日以百數吏故矯列數事嘗之公且判且閱徐擿
所矯數事訊吏吏即叩頭具伏公既精敏善發摘而濟
以嚴重有犯即繩以法吏畏民懷訟用衰鮮尤慎刑獄
每行縣錄囚必有平反慶符盗正晝劫縣縣誣執二十
七人皆抵死公審鞠左驗惟二人真盗乃悉縱遣二十
五人其後果獲餘盗貴州都勻用兵叙當轉餉而道路
險遠公調遣節適民不勞而事集出諸郡上有詔錫楮
繈文幣旌之所屬長寧筠珙夷獠雜居剽悍易動公撫
以恩信示之禮法久皆懷附然無故不輕調集會撫臣
移文發其渠率至省閱習公執不遣曰犬羊之性未易
擾伏萬一奔迸不可安輯撫臣不以為然必欲致之已
而椎剽鹵掠旋不可制公手書片楮諭之即復弭帖蓋
公推誠待物素為夷獠信向如此土官安鰲以馬湖叛
有詔掩捕而叙實比壤藩臬重臣咸會於叙公言鰲輕
剽無遠謀然器甲精利兵亦蹻捷未易攻取不若重圍
困之彼中無水不一月可坐而降也議未决而鰲棄城
走將糾諸夷為亂衆相顧不知所為公徐曰鰲在吾彀
中矣問故曰彼以郡守將兵接戰勝負未可知既離巢
穴一窮虜耳所轄諸酋長皆其深讐彼且無以自容又
何能為因遣人襲而執之曾不血刃而元兇授首及改
設流官其醜類不服復嘯境上劫郡印為亂衆益恇擾
公親叩其壘好言諭之曰若等情有欲言言諸朝當有
處分何以印為印出朝廷失一印復制一印於我無損
若持去特一敗銅耳吾憐若以無用之物自陷罪辟故
為若言若無以印為也衆即委印解散自首事至敉寧
公皆在行間謀畫多自公出比奏報而賞不及公衆為
不平公曰敘與虜接師或不競敘寔先受禍此守臣責
也今得無恙幸矣敢覬賞乎在郡九年劭農振業興學
教民民靖化洽歲亦比登乃平繇更賦勾考邊儲之侵
於民者得四十餘萬輸將轉調亦數十萬廪庾既充以
時賑發流亡來歸戸口增羨郡以大治在河南兼理屯
田時田多為藩府乾沒及勢家漁取或假中官芘覆厭
抑詆讕莫能致詰公訾省鈎校多所緒正在省一年展
采錯事方將有為而臺評出矣會蜀士有不悅公者復
從中醖釀之而公亦已倦遊遂致仕去公識慮精審舉
動詳緩每計事必要其終斟度分劑不少滲漏一時雖
若迂遠而積久考成往往有餘沿牒往來非公事不輒
乘官舫雖遠不給過所官中餽遺一不受亦不以官物
遺人嘗自言在官經費一錢以上皆注籍令皆可覆其
所為必視法所在故歴官中外未嘗一掛吏議其待屬
吏特嚴雖所喜不少假色詞所不喜者亦不輒肆&KR0008;挫
不立科條不收聲譽而質行履方往往出名上故所在
政事卓卓而人鮮復稱之尤不欲有所附麗初登第觀
政兵部部&KR1212;有與當路交比者雅喜公故為引重欲援
致要地公謝曰某忝列進士入官自有本末因緣進取
非所志也其人媿謝後當路敗所引咸坐廢而公無與
時已韙公卓識其後益勵不變浮沉常調者垂三十年
晩始邂逅一奮而竟以讒罷嗚呼此足以占公之所立
矣家居尤事檢持出入起居咸有常度接人和而有辨
故雖燕笑融洽而人莫敢慢易人有過不面加誚讓惟
對之不言而已其待子弟亦然然人每以是候公顏色
所加甚於質責也故諸子若孫咸孑孑自將無少縱弛
閨庭雍睦訾毁不聞邑中稱詩禮家必首及之雅喜賓
客讌設精鑿禮文詳雅周旋樽爼間終日忘倦晩歲聰
明不衰音吐洪暢理言遺事記憶歴歴每對客舉似必
深竟顛末風流雅尚奕奕照人蓋以高年令德為鄉邑
之望者二十有二年嗚呼今則已矣有如公者可復得
邪公娶夏氏太常卿仲昭女封安人有賢行先公三十
年卒無子側室姚氏生子四人長東浦江縣丞次南國
子生為仲兄静菴後次西次守中國子生東西皆先卒
夏安人生女三人長適王銀以子貴贈翰林院編修次
陸伸戊辰進士死逆瑾時追贈大理寺評事次文徵明
翰林院待詔側室趙氏生女二人適陸澯朱希韓餘一
人尚幼孫男四人詩訪許詠詩國子生訪縣學生許夭
女六人曾孫男二人女三人葬以卒之又明年戊子十
二月十又七日墓在邑東積善鄉興仁里夏安人祔銘
曰顯允吳公既貞既碩有言庚&KR0996;亦順其德侃侃貞
孝為時令臣弗大厥施發于嗣人憲憲邦刑翼翼盛業
豈曰世踐光于有烈維烈如何肅肅在公入守郎曹出
疇民庸惟此叙服獠夷易豗有綏弗諼式柔永懷豈民
則懷亦貞厥履穆穆&KR0776;&KR0776;納于仁軌道隆罔嚇功成不
言天子有詔往奠中原有攸王臣既貞亦蹇時弗我違
身則既倦菟裘既營式遄其歸公歸維何鄉人有依顯
允吳公維民之則出建邦猷處範鄉國國則殄瘁斯人
云亡後千萬年以允有光人亦有言維德則久我作銘
詞尚詔厥後
俞母文碩人墓志銘
碩人文氏諱玉清先公温州府君女弟徵明之姑也維
我先大父少卿府君生子四人先公最長次即碩人皆
出先大母陳夫人碩人甫四齡而陳夫人卒鞠於繼母
顧夫人已而顧夫人又卒於時大父方遊校官家既赤
貧荐罹多難幾不能自存碩人夙遭憫凶長益更練既
笄歸俞氏為縣學生俞君濟伯之配俞故吳中名族業
儒而貧碩人拮据卒瘏倍嘗虀苦而事&KR0034;嫜以禮相夫
子順而有則俞君既數試不利家益困而二親日益老
碩人事之益謹二親死俞君方試金陵家徒四壁又無
強近親戚碩人盡撒環瑱囊衣以給&KR0008;事䡺禭纖悉情
文畢備不令俞君少有遺憾嗚呼可謂難矣碩人少受
學家庭通孝經語孟及小學諸書皆能成誦與人言必
舉古訓行必踐之雖倉卒糾紛不少淆亂教子女必以
道義不為姸嫌婉孌之態雖貧衣被完潔器物雖敝不
輒棄與俞君處白首益恭或饎爨不繼亦無愠見之色
先公及仲父中丞相繼起科第列官中外家日顯大碩
人未嘗少有所干以是先公特賢愛之先公殁仲父中
丞及今季父事之尤謹歲時來歸諸女婦若諸子姪迎
侍恐後吉凶事必請而後行晩益慎重而意獨歡浹每
為言文氏先貧時事以示規誨某歸自京師拜碩人牀
下碩人撫慰甚至時中外至親彫落殆盡而碩人巋然
尚存庶幾時時見之猶見吾先公也詎意哭仲父未幾
又哭吾碩人嗚呼傷哉吾文氏自衡山徙蘇家世武弁
我先大父諱洪始以文顯仕終淶水教諭以先公及仲
父貴累贈中憲大夫太僕寺少卿先大母陳贈安人繼
顧及呂俱累贈恭人碩人生正統己巳十月十六日卒
嘉靖戊子十月二日享年八十子男三人長有慶先卒
次有孚次有恒女四人長適縣學生顧春早寡刺目自
誓有司以貞烈奏旌其門次適沈濓次吳岡次賀巽孫
男三人女三人有孚以卒之明年十一月二日葬碩人
梅灣祖營合俞君之兆俾某為銘義不得辭則敘而銘
之俞氏之先具余所著俞君墓志兹不復云銘曰慧
而明亦順而徵命之竒艱苦百罹蹈之弗違乃全而歸
嗚呼噫嘻梅灣蒼蒼有封若堂是為俞君之藏碩人往
偕後永有光
彭寅甫墓志銘
彭君寅甫以進士出知湖廣之公安便道過家戒其家
人曰吾方服官政義不得顧家慎無以家累我遂單車
至縣縣屬荆南連江帶湖民貧而俗陋君披抉道利悉
意拊循稍以經術緣飭之誕章敷化朞年而治成然軌
道自信不復以文法自拘一時文法吏咸憎疾之而君
不顧也會枝江盗發一夕斬關而入縣故無兵倉卒不
能拒盜遂執君讋之以刃不屈披其槖空無一錢乃舍
去曰是廉官也然帑藏所有燒劫略盡矣事聞有詔督
捕定罪盜既得而藏繈無獲法得不問而素疾君者從
而媒孽之坐不戢盜鐫一官責降廣東德慶州判官久
之或言其非罪稍遷知廣之新會新會即古之岡州負
山阻海夷獠雜居谿峒夷獠乘間時時竊發君至而鄰
境已為賊據節鎮大臣方事招徠而夷性險譎不可擾
馴稍急則降已復叛去勢不可終弭始議用兵而賊皆
蹻捷阻險乘高出沒不常官軍轉戰不前多所亡失無
已取平民被誣者掠立成獄付縣杖之日以百數君既
不義其所為多不時承令又供需浩穰不忍剥斂以徇
用是積忤上官欲求其罪罷之捃摭無所得乃以惰弱
不勝任劾君而君亦倦遊矣既歸杜門掃軌不與流俗
競相還往日發其所藏書披閱涵泳間為論著亦往往
賦詩自悼然皆不以示人或時引酒酣暢輒復理詠意
淒然若不能自釋者久之竟以疾不起嗚呼悲哉君性
質融朗而氣復邁往少則勤苦自將能以志帥氣既通
諸經又貫綜羣籍揚㩁探竟得其雋腴發為文章馳騁
奔放頃刻數千言而詞旨精詣若出硎鍊激昂蹈厲以
古人自期下視曹耦莫有當其意者然數試不偶年四
十始領鄉薦繼登上第於是人始望之謂庶幾有以逹
其志也而連宰二邑皆值俶擾方以厭難折衝從事而
剛方直致與物齟齬竟連蹇骯髒以死凡其所負卓越
之才精深之學與夫名世經遠之圖曾不得一試而竟
亦莫有知之者嗚呼豈不重可悲哉彭氏世以高貲甲
於里中君既仕顯而先世田廬乃復加損其貞白之操
有不可誣者而世之人顧以官簿不逹議君嗚呼君則
何罪哉君諱昉字寅甫其先清江人高祖學一國初以
尺籍徙隸蘇州衛遂居蘇之長洲曾祖仲英祖斌父至
朴母某氏君生成化&KR0996;寅正月某日卒嘉靖七年戊子
二月十又三日享年五十有九娶胡氏子男二人長年
次科女一人適國子生劉遺明年庚寅葬吳縣隆池山
既而墓為水所嚙二十年辛丑某月日改葬某山某原
距君之卒十又三年矣銘曰氣則奇亦昌于詞而不
利於施甫引而馳端厥綏中蹶以違吁嗟彭君其命之
罹耶抑有盭於時耶
明故鴻臚寺寺丞致仕錢君墓志銘
嘉靖甲申錢君元抑以鴻臚丞致仕還長洲閱六年庚
寅三月四日卒年五十有九是歲十二月廿又八日葬
(闕)鄉新阡嘗自為志至是其子寄文寄道復請
為銘嗚呼余與君生同邑里少則同遊學官晩仕同朝
相繼歸老於家延緣追逐四十年於此矣君雅喜交遊
所與皆當世偉人而相從之久相知之深固莫余若也
余不銘君將屬之誰哉君諱貴字元抑姓錢氏吳越武
肅王之後宋有寳文閣學士諱端問者卒官平江遂家
長洲漕湖之上君曾祖珖祖迪父腴世有隱德而腴尤
業儒有聞以君貴贈文林郎太常寺典簿母陸氏贈安
人君生穎異數歲聞父讀史從傍諦聽若領解者問之
即能以意對父大奇之授以家學年十六選隸學官始
從師習舉子業不數月悉通其義御史按試輒占高等
弘治戊午中應天府鄉試益淬礪精進期取甲科既而
試禮部數不中而其名日益起從遊者日衆君質義演
㩁必盡底裏又為游揚引重使皆有聞一時學者咸親
附之正德辛巳以太學生試吏部入格授太常寺典簿
時方用羽流為太常卿少君上言秩宗之任典司禮樂
綂和神人職重位尊不宜以異端參列其中又言太監
蕭敬饕陂懷諼屢遭論劾不宜在上左右又集姦璫王
振曹吉祥劉瑾事著三患傳上之時上新即位中官有
用事之漸君言隱然有所指陳人咸韙之會有事興獻
帝園陵君奉詔副大臣往治禮儀禮成復命賜白金五
十兩及追崇議起君因論籩豆之數乘間有所論列或
謂非所宜言君曰吾職祠事既有知不敢不以聞禍福
非所計也在太常三年執事節適多所建正而操廉履
慎莫或過舉既舉最當遷而君雅有歸志遂上䟽乞骸
骨朝廷以年未及不許疏再上乃進今官以榮其歸既
歸即治塜壙於所居之傍治木待盡人以君年甫艾服
不應有此方共訝之而豈意其遽止於是耶君篤於倫
誼事二親孝喪之戚而有禮待族屬尤有恩義家居為
善族會會必導以義方申以法守使咸順于道或緩急
有求必極力拯之至於家人生植則未嘗出口所居或
不蔽風雨饎㸑朝夕或時不繼皆泊然不以為意賦性
敦悃而有情致雖中存介辨而接物圓融未嘗以詐逆
人人有過必曲為覆護務不令人知而稱人之善常若
不及或有推薦往往不自知其身之窮而赴人之急恒
自㤀其家之匱也君學博而識精辨析亹亹能起人意
文詞藻麗所論著爾雅有法一時文學之士咸讓能焉
及官中朝與翰林應元忠鄒謙之遊而太常博士馬子
(闕)陳惟濬又聯官相好諸君皆道學名流君與朝夕下
上其論議始從事於治心養性而一切支離文字悉謝
去老退林下益集諸生相與講明其說僴然自以為有
得每以文藝喪志諷余而勖余以道余笑曰人有能有
不能各從其志可也一時或有異同之論而余與君實
相好無間嗚呼言猶在耳而君不可作矣尚忍言哉尚
忍言哉君所著有易通乾坤纂遺讀史例餘吳越紀餘
檀天解略騷經標注有問錄杜律便覽芹遊記太常都
編總若干卷藏于家娶鄒氏封孺人子男二人寄文寄
道俱文學弟子員銘曰有卓斯道匪人弗立匪文弗
宣繄言而克矯矯錢君賦才孔良神明内腴式昭用揚
既藝以紛靡言不析乃終有融會言歸極翼翼秩宗豈
不有試位卑言高維時之罪乃卷而懷遂厥有初彼將
不足我恒有餘何以餘斯身則有道弗究厥施式隆于
教惟教有成道斯用明志斯用行廼困而寧矯矯錢君
實德則踐胡身之修而年弗衍其所不亡遺書陸離孰
云匪至道乃在茲漕湖之陽有玄者宅我銘君藏後有
考德
杜允勝墓志銘
嘉靖辛卯杜君允勝以郡學生試應天病不克試歸卒
於家家貧不能喪故人門生相與賻而葬之陳君道通
實經紀其事以余最故俾為之銘嗚呼允勝一至于是
耶允勝貎不甚揚而風度雅馴外若憒眊而精明内藴
皂白井然微有瞶疾而四方之事無不采聽對客舉似
蟬聯纚屬無有掛漏聰明者不逮也至人有過亦不為
諱然亦樂道人善故人雖或疾之而終不能勝夫憐之
者之多也余與君比里而居又志業相契每有疑義必
從君問難數日不見必有異聞所為資益余者甚衆而
今已矣嗚呼有如君者可復得耶君少羸多疾故學最
晚而其志最篤家世以醫顯君雖習醫而雅不欲以藝
名遂從經師受易鑚研淬礪窮日夜不休有聲望出已
上者輒從之講習析理辨疑斷斷懇至有得輒手自箋
記毫劄精謹朱墨燦然眀經之士咸讓其能而君不以
自足王文恪公歸自内閣遂往遊其門因得作文之要
益務博綜羣經子史靡不講習下至稗官小說若唐宋
諸名賢文集亦皆雋永而掇其腴聞人有異書輒走求
之期以必得得則手自繕寫祈寒盛暑不離佔畢故其
學粹而深為文光潔而傳於理非如一時舉子工為程
試之文而已自正德丙子至嘉靖戊子凡五試試輒斥
然每斥而其學輒益進至是極矣而竟不售以死嗚呼
豈不有命哉君諱璠字允勝别號澹巖先世淞江之青
龍鎮人曾大父宗敏贅於長洲林子恒氏故今為長洲
人大父明善父恒菴先生祥仕為崇明醫學訓科初恒
菴娶於吳生二子璧琮皆長大美好而君出於少房已
又喪其所生母顔氏嫡母憐而鞠之及是二兄相繼物
故而恒菴夫婦並高年令終生事死葬君能致力焉君
兩娶皆劉生子四人錞銶鏞鈁女三人孫男一人君卒
於是歲九月二十有七日享年五十卒之後某月某日
葬魏珠山祖塋之次以劉氏祔銘曰學則充亦藝而
工豈不有庸而卒困以終吁其逢
亡兄雙湖府君墓志銘
府君諱奎字徵静後以字行别字静伯有田在陽城沙
湖之間因號雙湖居士吾文氏自廬陵徙衡山再徙蘇
占數長洲高祖而上世以武胄相承至曾大父存心府
君諱惠始業儒教授里中先大父諱洪始登科為淶水
教諭後以先君升朝追贈太僕寺丞繼以叔父中丞貴
加少卿先君諱林起進士仕終温州知府先夫人祁氏
府君生成化己丑七月廿八日卒嘉靖丙申五月廿日
是歲閏月十日葬吳縣梅灣從先君之兆配姚氏子男
三人長伯仁娶朱氏次仲義娶王氏俱縣學生又次叔
禮出贅淞江趙氏女一人適劉穉孫孫男四人女五人
府君讀書善筆劄聰明彊解逹於事理平生氣義自勝
不為貴勢詘折雖素所狎嫟一不當其意輒面加詆訶
至人不能堪不為止然不藏怒畜怨或時忤人人方以
為懟而府君則既㤀之矣人知其易直亦樂親附之然
卒不能勝夫不知者之衆也居常嚴於事先旦起必衣
冠謁先祠非有故及疾病未嘗一日廢歲時祭享必精
必慎遇時物必薦或未薦雖倉卒燕會不輒入口待里
黨婣族有情緩急有求必為盡力雖宿有嫌釁悉置不
問某少則同業長同遊學官依戀翕協白首益親癸未
之歲随計北上府君追送至吕城執手欷歔意極慘阻
比歸相見甚懽自是數年無時日不見疾且革顧謂某
曰吾生無善狀即死慎無為銘譽我取人譏笑無益也
其明逹如此雖然不可以不志也銘曰維伉而直弗
以勢詘弗仇有疾而維義之克豈不有嚴秩秩先宗肅
言將之敬德維躬生無矯情矢死弗欺廼坦有夷廼全
而歸隰隰墓田于梅之灣葬從先公式永以安
甫田集卷三十
