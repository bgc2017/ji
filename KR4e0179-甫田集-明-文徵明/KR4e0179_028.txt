甫田集卷二十八
明文徵明撰
傳二首
太傅王文恪公傳
公名鏊字濟之世稱守谿先生吳洞庭山人也其先有
百八者自汴京扈宋南渡遂居山中至是族屬衍大號
其地為王巷其初未有仕者正綂間有司選生徒隸學
官里中子弟咸走匿公父朝用獨請入學為弟子員後
仕為光化知縣光化未仕時公已有名年十八隨光化
在太學聲稱益藉時葉文莊在禮部召與相見公體幹
纖弱而内藴精明舉止静重文莊大奇之挑試所學益
以為非近時經生所能時王忠肅公翺新逝文莊以公
嫌名相近戲曰失一王某復一王某安知非後來忠肅
乎越日親具儀帛遣從陳音先生學時陳官翰林有聲
從遊者衆獨許公善學無幾盡得其肯綮成化戊子將
歸試應天文莊欲留卒業不果意甚惜之曰科目不足
以凂子也旣歸補郡學生一再試不利而文名日益起
甲午遂以第一人薦明年試禮部復第一廷試以第一
甲第三人及第時制策以教養為問公舉周書無逸易
之自強不息以對大要言保治在勤勤在教養備教養
備而王道成矣反復數千言皆當時利害人所難言者
時承平久朝廷頗怠於政故公以是為言言激而直當
國者惡之假以冗長不可讀欲抑置次甲尹恭簡為冡
宰不可曰朝廷策士取其能言言而抑之豈臨軒之意
乎因力爭得賜及第遂入翰林為編修時文莊已逝陳
先生者方為編修遂與同列一時以為盛事九年陞侍
講弘治初充經筵展書官尋充講官每進講必分天理
人欲君子小人至治亂用舍之際必反復開導務禆時
政時中官李廣用事公隱然有所指陳上退謂左右曰
若知今日講官之意乎大抵謂廣也方春上出遊後苑
公講文王盤于遊田詞嚴意暢上為悚聽自是絶不復
出修憲廟實錄成進右春坊右諭德尋進侍講學士充
經筵日講官武宗出閣進兼左春坊左諭德再陞詹事
府少詹事兼侍讀學士弘治甲子陞吏部左侍郎初李
廣得幸於上朝士或附麗取寵廣敗贓賄狼籍大臣多
被點汚惟公絕無一蹟夀寧侯貧賤時與公有連比貴
方憑藉用事勢傾中外公絶不與通歲時問遺亦輙麾
去或者以為過公曰昔萬循吉攀附昭德吾竊恥之乃
今自蹈之耶蓋公入朝至是三十年砥節履方不少骫
骳一時士論翕然向之孝考末年勵精為治遂用為吏
部且有援立之漸會公以憂去而仙馭亦遂賓天矣武
宗登極復起為吏部侍郎修孝廟實錄充副總裁時上
沖年頗事逸遊中官馬永成等八人實從中導誘給事
中陶諧劉&KR0581;首上䟽論之已而諸諫官相次論列中外
汹汹而大臣未有言者公言於戶部尚書韓文此國家
大事治亂所關大臣百僚師率獨無一言救正乎於是
六部相率會䟽以請凡會疏必推一人官尊者屬草時
焦芳在吏部曰吾聞大臣格君心之非不聞議其用人
行政之失其意蓋不欲居首也公以語韓韓遂奪筆具
疏言上踐阼之始不宜狎妮羣小遊燕無度因罪狀八
人請逐去之疏入上大怒召諸大臣至左順門中官宣
旨詰責因言八人事上久不忍遽逐之意時聖怒叵測
衆相視莫敢言公獨進曰今日之舉正為八人八人者
實蠱聖心不去將亂天下韓公亦從而言之上知衆意
不回將有處分會内閣大臣欲寘八人于理八人者環
泣上前抱足乞命事遂中變於是大學士劉徤謝遷相
繼去國而文亦以罪去八人遂分布要路瑾居中用事
而天下事權悉屬之矣公時被命與焦芳入閣辦事初
瑾用事芳實首附之劉謝既去芳欲得其位顧公譽望
出已上而一時輿論又皆屬公遂與芳並命然公僅以
本官兼翰林學士仍班尚書後上顧見問得其故遂進
戶部尚書兼文淵閣大學士國史總裁同知經筵事尋
加少傅進兼太子太傅武英殿大學士時瑾日益驕横
疾視文臣如讐所尤惡者大學士謝遷兵部尚書劉大
夏戶部尚書韓文韓既去瑾必欲殺之百方詗伺既無
所得而意猶恨之公衆中大言韓文清忠粹德朝野所
知萬一死非其罪天下後世謂何後竟釋不問雖瑾自
畏公議亦公昌言有以讋之也劉在廣西嘗變置土官
岑氏至是致仕家居自華容逮去至坐以激變當死公
曰所謂激變激之變叛或緣是致地方失守也今地方
無虞岑氏守職如故何名激變劉得減死先是有司奉
詔舉經明行修之士及是舉至適皆餘姚人事在謝當
國時瑾謂謝私其鄉人摭以為罪亦以公言得釋郎中
張瑋等咸以微罪荷百斤重校㬥烈日中瀕死不貸公
亟言於朝謂士可殺不可辱今既辱之又殺之極矣吾
亦何顏復立於此遂與大學士李東陽上䟽極言得貸
死戍邊他如免逋戍連坐之法正廢后吳氏及景皇妃
汪氏喪葬之禮雖與李協議而公從史贊决為多時内
閣舊臣惟李一人又多臥病不出芳既與瑾合一意迎
附又隂賊喜中傷善類惟公時時正言折其姦謀一時
中外咸恃頼之然用是積忤瑾意瑾雖無意斥公而公
不可畱矣會所言不合遂堅疏乞去疏三上得請詔有
司給餘禄終身仍賜璽書馳傳以歸歸二年而瑾敗時
公年齒方壯海内咸冀公復起而公優游林泉方以文
學自適不復有意當世中外臣僚數有論薦亦皆報罷
於是公閑居十有六年年七十有五矣嘉靖三年甲申
三月十一日以疾卒于家訃聞上為輟視朝一日追贈
太傅諡文恪賻米若干石布若干匹詔工部遣官營葬
自始卒至葬賜諭祭者九公歴官自編修十有二遷至
少傅兼太子太傅階自文林郎至光禄大夫勲柱國贈
其曾祖伯英祖惟道父朝用皆光禄大夫柱國太傅兼
太子太傅戶部尚書武英殿大學士曾祖妣祖妣妣俱
一品夫人配吳氏繼張氏俱累贈一品夫人子男四人延
喆大理寺寺副延素南京中軍都督府經歴延陵中書
舍人延昭郡學生女五人適吏部侍郎徐縉貴州都司
都事朱希召宜興縣學生邵鑾中書舍人靳懋仁郡學
生嚴濡公為人敦悃靖謐於世寡與而能以道自勝初
性恇怯一日讀程子明理可以治懼之言恍然有得曰
在我者有理在天者有命吾何畏乎哉自是剛果自信
遇事直前無少係&KR2719;雖勢利在前不為屈折植志高明
下視流俗莫有當其意者與人處不為翕翕熱而默然
之間意已獨至平生未嘗干人以私人亦不敢以私意
干之立朝四十年權門利路不一錯足班資下上未嘗
出口每進官輒遜避不敢當晩益韜歛以踰越為戒今
上入正大綂首賜璽書遣行人存問同時大臣被賜者
遣子弟入謝即授中書舍人公不可曰吾在閣日淺忝
竊已多豈可更此徼冒遂自逓中入疏有旨特官一子
中書舍人力辭不允公卒後乃卒授之好學專精不為
事奪少工舉子文既連捷魁選文名一日傳天下程文
四出士爭傳錄以為式公嘆曰是足為吾學耶及官翰
林遂肆力羣經下逮子史百家之言莫不貫總嘗言伏
羲畫卦文王繫辭周公爻辭共為二篇謂之正經孔子
翼以上下彖傳繫辭傳文言傳說卦傳共為十篇謂之
十翼其後商瞿梁丘賀分上下二翼於各卦之下鄭康
成移文言於乾坤二卦之後王弼又移彖傳於各卦之
後經此三變而經與翼辭非復易之舊矣詩之小序序
所以作者之義朱子一切刮去自諷其詩而為之說固
為卓見但古人作詩必自有題借使亡焉國史取之亦
必著其所自不然千古之下安知其微意所在毛鄭泥
於小序宛轉附合多取言外之意不為無失而朱子不
泥序說獨味詩之本旨恐亦未為得也又言朱子以鄭
聲滛之一言遂致疑於鄭衛多指為滛奔之詩然季子
觀周樂為之歌衛曰美哉淵乎歌鄭曰美哉其細已甚
夫鄭衛既皆滛詩何季子皆曰美哉於鄭雖譏其細而
亦未嘗及其滛也又言諸經惟禮最為繁亂朱子嘗欲
以儀禮為經以禮記為傳經傳相從庶成全書然而未
暇也其後吳草廬遂各以其類相附如以冠義附士冠
禮昏義附士婚禮之類是矣然其中不可附者固無如
之何也朱子晩年著儀禮經傳始家禮次鄕次學次邦
國次王朝秩然有序可舉而行然其間雜引大戴禮春
秋内外傳及新叙孔叢子之流雜合成之乃自為一書
非所以釋經也至於周禮雖皆經世大典而其間亦有
可疑者冡宰掌邦治統百官其職也何宮禁婦寺之屬
獸人䱷人之類皆在而天府及大小内外史乃屬之春
官司徒掌邦教而分掌郊里征歛財賦紀綱管鑰何以
謂之教職方氏形方氏山師之屬豈得歸之司馬大小
行人之職豈得歸之秋官又甚若夷隸掌鳥言貉隸掌
獸言庶氏以嘉草攻毒蠱硩蔟氏掌覆夭鳥之巢之類
是何瑣屑之甚亦豈必盡可用耶其論春秋王正獲麟
尤極精詳他書論說尤多每言六經淵微不可妄議漢
儒傳註雖未盡聖經微旨而專門名家各有授受自宋
儒性理之學行而漢儒之說盡廢然其中要有不可廢
者蓋公潛心質義必深竟顛末務其要不肯苟同於俗
如此為文淵宏博贍而意必已出時翰林以文名者吳
文定公寬李文正公東陽皆傑然妙一世公稍後出而
實相曹耦議者謂公於經術為深故粹然一出於正晩
益精詣鑄詞發藻必先秦兩漢為法在唐亦惟二三名
家耳宋以下若所不屑其見諸論撰莫不典則雅馴麗
質兼備至所得意不知於古人何如也惟公之學本欲
見之行事屬以記載為職周旋於文詞翰墨之間者三
十年未嘗有兵民錢穀之寄時或因事一見而其高才
卓識亦自有不可得而揜者弘治末火蒒寇邊上備邊
八議正德初論時政四事會去國不果上今上登極復
進講學親政二篇其他所著如國猷如食貨如儗辠言
如教太子皆卓然經世遠圖惜乎不究厥用晩雖邂逅
一奮而適丁時艱正言危行幾以身殉蓋方救過之不
暇又奚能有為哉及今聖天子圖治方切求賢如不及
而公則既老而逝矣嗚呼豈天不欲斯道之行邪抑人
事之罪耶方正德之初故老相繼去國天下事未有所
付而公又以正去於已則得矣其如天下何故有隱忍
以就功名者君子與之然自今日觀之果孰多少哉嗚
呼人臣之義要當出於正也
周康僖公傳
周公名倫字伯明蘇之崑山人也舉進士知保定之新
安新安鄙小邑而科讁為煩更前政隳弛胥徒並緣為
姦公總核鈎校賦役維均民視常出率損十五又其民
素苦馬牧故事受牧視地地有更易而賦馬不殊公為
審畫調停俾彼此相資而兩利之常牧之外復有寄牧
歲歉民疏馬無所付為疏於朝竟已之在邑數更旱潦
為修古常平之政民饑穀翔則損値分糶歲登有贏則
平值收糴自是廪庾常充而饑歲有所恃矣邑有長溝
諸隄已壞為小民病賑饑令民實土受粟粟多寡視土
賑甫畢而隄成矣因行視陂渠湮廢者浚而通之乃道
民灌溉教之樹藝邑故有粟無稻至是稻連阡陌民知
稻食而地無不闢矣於是興修學舍集生徒肄業其中
親為講授文教聿興邑以大治部使者上其治狀徵入
為監察御史時孝皇賓天内朝日設齋醮僧徒雜集上
下糾紛公上言新政之初不宜崇尚異教宫掖禁地不
宜異類闌入又以北敵充斥邊關多警奏免各處守臣
進香因條陳僃邊六事大要言多事之餘帑藏空虛不
可不究邊儲方急不可不足居庸紫荆等關白羊潮河
諸徼密邇京邑不可不為之備至於人材用舍漕運虚
實皆當今所急不可不謹太監李興提督山陵言者論
其侵刻誖謾有旨下公勘問公盡法探竟得其侵漁僨
事諸不法按劾抵罪時武宗初政喜公不畏權勢特賜
寳鈔羊酒以旌其直尋被旨閱實邊關聞父病瘍乃移
疾歸省抵家而父亡遂解官持服時逆瑾用事京朝官
在告不得逾年逾者罷叙公業已與告不得言守制竟
坐逾期致仕五年瑾誅再起為監察御史會朝廷更化
上新政五事首言大學士謝遷尚書劉大夏及一時放
廢諸臣皆國家舊人去不以罪所宜錄用南京江防國
家險塞守非其人事多廢弛所宜緒正南北直隸山東
河南荐經盗毁民庶瘡夷所宜賑恤田野荒棄所宜經
理所在刑獄贓繈狼籍所宜程省江南郡縣賦稅多為
主守乾没宜令番休督之所言皆深切事情多見施行
明年出按山西屬北敵入寇越十八隘口徑渡滹沱河
公劾奏總兵官都督神周備禦無素疏捕不時都指揮
周鳳職卑負重不堪任事淺謀寡識不能有為是致強
敵橫潰多所失亡乞别遣有名重臣假之事權庶以備
控扼時各鎮兵官多擁兵自保不相救援虜至不能獨
禦故多失事公言宣大延綏鴈門等處雖各有分地而
勢實聯絡今諸兵官各擁重兵杜門觀望坐失事機乞
調遣各處遊騎官軍各駐近邊互相掎角庶緩急有頼
不至塗敗從之在山西逾年扶微興壞隨事貫理擿伏
發蔽不容遺慝以其地歲有虜患尤致意邊防興修代
州城及各關垜口月城修復省城南關築寧武關土堡
疏捕劇賊絨玉等四十九人而撫散其衆境用敉寧雅
重名教所至興學校表章先賢薦揚孝節凡禮文之事
所得為者舉行無遺嘗行縣至高平夢兩山對峙麓有
藂祠詢之曰帝王廟也明按澤州道謁成湯祠頽毁荒
落宛然夢中所見因命有司興修復其侵地又於平陽
修復堯祠祠左右祀玉皇覇王滛瀆不經因令撤去易
以舜禹二祀畱意人才所薦逹若布政使孟鳳知府劉
文莊通判韓邦奇諸人後皆有聞於時是歲境内黃河
清公因具奏言本境水旱頻仍黎民阻饑去冬雨雪雖
時未見收穫寇盗未平未盡綏輯北敵雖退未忘南牧
今兹黃河澄清乃地道泰寧之象殆兩宮康寧中宮和
順所致宮壼崇嚴臣下莫測陛下以事騐之果休徵協
應自宜遣祀更乞鑒天心眷顧之隆體地道效靈之實
益加修省以答神貺且言春秋不書祥瑞書有年者紀
異也不以為祥也非不書祥恐因祥自懈耳此孔子教
萬世之道也時武廟在御久頗怠於政故因以諷之九
年還朝奉旨揀閱京營官兵摭鈎宿蠧得其循習之敝
條上八事皆營伍要務所宜建止者詔所兵議行之武
廟久不視朝事多怠弛公上言今四夷朝貢歲無虛月
辭謝之日不得一望清光侍直官軍與朝參官員進止
參錯或至搪突失容品官服色各有限列今任意被服
無復等威乞加約束釐正以肅朝儀又言本朝慎重刑
獄每五年則命廷臣審錄中外殺囚比緣朝廷多事海
内四方寇攘久格不行經逆瑾亂政之後尤多冤濫頻
歲災沴或由於此乞修故事差官審錄以召和氣太監
劉允奉旨齎送供往烏思藏公言番教虛無寂滅本無
裨補世所為崇重之者為能袪禍作福有益國家耳今
冬暖河流天時失候令番僧在京師者禳之果能調爕
二氣以正節令乎四方頽弊帑藏空虛能神輸鬼運以
足國乎虜款不庭警報日至能說法呪咀以靖邊疆乎
且烏思藏去京師數萬里往復動經數年行李往來不
無供頓之擾使臣遠涉必將假道西夷一或失調必啓
邊釁無益國事有損於民乞收回成命以安人心以靖
中國疏奏不省十一年陞南京大理寺丞十六年召為
大理寺右少卿進左少卿嘉靖元年陞都察院右僉都
御史管理院事母老乞致仕不允特命馳傳送母還鄉
未行母卒遂以喪還四年服闋即拜南京都察院右僉
都御史奉敕提督江防兼理院事五年進本院右副都
御史兼職如故在南京二年親歴安慶九江諸處周視
江洋要害地理嶮塞及控扼事宜條列上之六年世廟
成奉表入賀適遇災異自陳求罷不允是歲正月會同
南京吏部考察官僚再疏求罷不允尋陞南京工部右
侍郎召為兵部右侍郎協理都察院事七年進左侍郎
提督武學是冬陞南京刑部尚書八年召為刑部尚書
逾月再改南京時大學士桂萼以言去國而所比私人
有旨下獄窮竟大學士張孚敬請緩其獄公以法對頗
忤張意張桂方得君用事遂矯制出公云公析律詳明
練於時政前後官法比多所規畫屢讞大獄平反為多
時法久敝滋吏得舞文為姦利公因推明律例條七事
上之皆誕章碩畫切於事情詔下法司議行著為令十
年災變自陳不職乞罷再䟽皆不允十一年年七十因
奏滿陛見引年辭免不允十二年再䟽於是四疏矣始
得旨致仕二十一年年八十卒是歲七月一日也訃聞
贈太子少保諡康僖再賜祭命有司營葬如制公端靖
修謹不立厓異而臨事舒緩出言平實平生未嘗以色
待人又能與人為善人所為苟當其意輒為之傾盡居
官持大體不事苛刻然敬慎不苟有所施置必當於理
外寬和而中實介辨初為逆瑾所窘或請賄免不可及
被復家居瑾復鈎摭舊事罰米三百石貧不知所出將
毁産以給同年友有為御史者𣙜鹽兩淮力可以濟或
又勸之公曰事有義命毁方以求濟如義何吾終不以
顛頓困乏喪吾終守也其正而有執如此為文典雅明
潔必宗於理詩尤新麗所著有貞翁净稿二十卷奏議
二十卷西臺紀聞二卷醫略四卷子三人鳳鳴正德九
年進士今為大理丞鳳起鳳來俱國子生文子曰故
大司寇莆田林公俊嘗為某言人貴有守然須悃愊醖藉
求之當時其周伯明乎余識周子於舉子時今五十年
矣和厚質木未嘗見其忤物林公一代偉人平生刻廉
操切訐直自將尤慎許可乃有取於周公必有所以深
當其意者觀其在逆瑾之時而不容於瑾處張桂之間
而不有所附離是豈脂韋委瑣一於和厚者哉崔元始
有言貞一之士不曲道以妮時不詭行以邀名周公其
貞一之士哉
甫田集卷二十八
