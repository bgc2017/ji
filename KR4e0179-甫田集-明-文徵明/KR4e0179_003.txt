甫田集卷三
明文徵明撰
詩五十七首
元日試筆
晨光藹藹散祥煙寶歴初開第四年井里蕭條占歲儉
人情薄劣與時遷雪殘梅圃難藏瘦日轉冰池欲破堅
老大未忘惟筆硯小窗和醉寫新篇
人日立春
東風剪韭薦時羞細雨江梅破晩愁眼底日辰剛數七
夢中春色又從頭誰修故事裁金勝恰有殘寒送土牛
珍重道衡今不作花前詩思總悠悠
懷次明
高居寂歴鴈村前中有幽人抱枕眠見說常貧妨道味
從教小病養閒緣三旬閉戶桃花雨一味安心栢子煙
安得袚除將艇子横塘新水綠娟娟
春曉曲
翠塵沃日煙霏霏彤光飛上干罘罳誰家高樓鎻春色
金鋪約戶蟠雙螭東風掠幌鸞綃動瑶&KR0034;蘭温睡初重
起來臨鏡悄無言&KR0877;情自理雙鶯夢夢回生怕守宮殘
捲袖移韝獨自看燕子啣春欲飛去海棠猶自勒輕寒
簾幕垂寒朝不捲綺疏結香春較淺欲裁羅段作春衫
自爇薰罏熨金剪
春夜曲
矞雲貫月溶金波碧煙羃樹春婆娑海珠泣紅花露重
蜃脂流絳蘭逶迤越羅複幕交流蘇繡襦結帶明青蛾
金壺轉刻銅龍濕漏水濺濺轆轤澁轆轤沉沉軋銀井
晝轂難淹夜愁永起看青漢不成眠不見雙星見河影
河明月淡斗横斜通宵春思匝天涯眉端心事說不得
自調新譜按琵琶
庭中海棠為風雨所敗
病起傷春試倚欄名花經雨已摧殘等閒一片愁飛却
滿地腥紅更忍看
崇朝妬雨損花枝更著狂風徹夜吹莫自怨他風雨惡
靚糚能有幾多時
獨坐
獨坐茒簷靜澄懷道味長年光付書卷幽事續罏香日
出鳥烏樂雨收花竹凉蕭閒習成懶不是寡迎將
梨花
剪水凝霜妬蝶裠曲闌風味玉清温粉痕浥露春含淚
夜色籠煙月斷魂十里香雲迷短夢誰家細雨鎻重門
洗糚見說清明近旋典春衣置酒樽
錢氏西齋粉紅桃花
温情膩質可憐生浥浥輕韶入粉勻新暖透肌紅沁玉
晩風吹酒淡生春窺墻有態如含笑對面無言故惱人
莫作尋常輕薄看楊家姊妹是前身
春興
青陽轉芳序淑景麗清嘉晨風扇微和百鳥鳴周遮繁
隂泫清露朱英耀朝華端居媿物化起擷崇蘭葩貞芬
媚幽獨常恐委泥沙青青陌上草日夕遍天涯
妍英弄芳意柳色含春姿物華浩無涯駘蕩東風吹東
風日以熙草色日以滋青春萬里道遊子有所思浮雲
漏白白宿露朝已晞攀條惜婉麗忽得瑛瓊枝芳悰未
有托暮景已西馳菁華難復恃結蘤聊自怡
東禪寺
古寺幽深帶碧川坐來清晝永於年虚堂市遠人聲斷
小砌風微樹影圓筆硯更償閒裏債茗薰聊結靜中緣
落花啼鳥春如許却誦新詩憶遇賢(遇賢宋神僧嘗住東禪有詩云門前)
(綠樹無啼鳥庭下蒼苔有落花聊與東風論箇事十分春色屬誰家)
詩人孫太初過訪
把劔南來賦遠遊又看東上浙江舟山齋動是經時别
菜飯聊堪半日留醉裏江湖眞有味春來花鳥正關愁
天台鴈宕平生夢憑仗詩囊次第收
暮春雨後陳以鈞邀游石湖遂登治平
貪看粼粼水拍堤扁舟忽在跨塘西千山雨過青猶滴
四月尋春綠已齊湖上未忘經歲約竹間覓得舊時題
晩煙十里歸城路不是桃源也自迷
題畫
東風吹春著幽谷宿雨浮煙樹新沐斜橋曲徑帶流水
白日疎籬蔭濃綠晴江隔世不隔山百疊蒼螺墮茆屋
輸却長唫抱膝人鎮日臨磯弄晴淥
千巖拔地排青蒼古松謖謖連重岡岡廻嶺複得奇絶
瀑流千丈垂銀潢盤盤細路入雲長兩涯對起懸飛梁
雲重路僻不知處應有仙家在深塢夕陽變滅晩山寒
無限風煙屬倚闌
與宜興吳祖貽夜話有作就簡李宗淵杭道卿
吳克學
有客扁舟自陽羡夜堂風雨對高眠不辭談笑成佳會
祗覺淹留有宿緣别後交遊如夢裏意中山水落樽前
青燈酒醒還生戀明日煙波更渺然
春日
茆屋泥香燕子飛東風日暖谷鶯啼遊人漫自穿花柳
别有春光在竹西
金陵秋夜與彭寅之湯子重步月
雙闕深沉夜向闌碧天露下葛衣單風吹急柝嚴城閉
月照行人古道寒往事悠悠歌鳳去青山靡靡識龍蟠
壯懷萬里同遊在滿目風煙引劔看
題黃應龍所藏巨然廬山圖
筠陽文學倦官職十年歸來四壁立探囊大笑得片紙
不啻瓊球加拾襲㩦來示我俾品評謂是名僧巨然筆
渙跡漓蹤那辨眞行間雙印還堪識古篆依稀贛州字
先宋流傳非一日要知源委出珍藏未論誰何定名跡
墨渝紙敝神自存老筆嶙皺况超逸岡巒迤邐蒙密樹
浦溆縈紆帶村室盤盤細路繞山椒斜引魚梁更東出
途窮山盡得幽居穹宮傑構臨清渠仙邪佛邪定何處
髣髴勝境如匡廬還從文學問何如大笑謂我言非虚
自言遠遊眞不俗曾見廬山眞面目五老之峯披白袍
玉虹萬丈時飛瀑某丘某壑皆舊游展卷晴忩眼猶熟
秪今老倦到無由對此時時作卧遊慚余裹足不出戶
聞君此語心悠悠高懷只尺已千里眼中殊覺欠扁舟
書吾尹扇
溪頭古樹靜垂隂溪水盈盈不受塵五月江南新雨歇
晩風多少納凉人
雨洗鉛華一夕空枝頭青子却收功傍人不識天工巧
猶戀飛花怨晩風
道復西齋古石
玲瓏蒼壁太湖姿浪蝕沙淘面面奇百穴晴窗通玉女
一拳小石夢仇池乍逢合下南宫拜欲詠還輸白傅詞
便擬高齋題列岫朝來秀色滿檐帷
吾尹邀遊虎丘奉次席間聯句
使君置酒贊公房飛盖追隨草木光選勝不辭蕭寺遠
為閒翻遣老僧忙千村霽雪人憑閣一塢碧雲山墮墻
斜日離離賓客亂好修故事續歐陽
同子重晚步過竹堂
河股東來得斷垣一龕清梵托旃檀蒼苔繞徑無塵到
落日敲門借竹看風急簾光先送暝春隂梅韻獨禁寒
罏香深寂蒲團淨欲就山僧結淡歡
暮春遊石湖
郭外南湖一鏡開吳宮煙草暗荒臺道人不與興亡事
只記溪名是越來
過眼諸峯應接忙新晴草樹繞湖香不知參政移家後
若個重來問海棠(范石湖每歲㩦家汎湖賞海棠)
茶磨楞伽次第經淡煙消處五湖明一樽斜日湖亭上
閒看西山弄晚晴
夏意
五月江南櫻筍殘疎花吹盡綠漫漫雨來恰及梅黃候
春去猶餘麥秀寒白日幽深茆屋靜野情蕭散苧袍寬
美人何處經時别滿耳新蟬獨倚闌
五月十三日種竹
分得亭亭綠玉枝雨餘生意滿階除凌梢已展疎疎葉
護粉聊營短短籬肯信移來眞是醉不愁俗在未能醫
人間此夜頻前席凉月虚窗更自宜
早起
殘更斷續天蒼蒼開門汲井夜欲央鷄聲人語杳無際
落月曙色相為光臨風短髮不受握泫露碧葉微生凉
屋頭日出萬事集惜取靜境聊徜徉
孔周經時不見目想高勝居然在懷寫碧梧高
士圖并小詩寄意
漠漠疎桐灑面凉濺濺寒玉潄廻塘馬蹄不到清隂寂
始覺空山白日長
夜坐
溽暑夜不寐凉風初解圍起看星漢動坐久語音稀殘
月耿猶在流螢忽自飛一聲何處鶴露下欲沾衣
九日汎石湖
煙歛吳山翠擁螺重陽晴暖似春和閒情已付青油舫
斜日輕搖綠玉波橋外連錢游騎屬水邊紈扇麗人過
黃花何處酬佳節白鳥滄洲引興多
余為黃應龍先生作小畫久而未詩黃既自題
其端復徵拙作漫賦數語畫作於弘治丙辰
詎今正德辛未十有六年矣
尺楮回看十六年殘丹剥粉故依然得君品裁知增重
顧我聰明不及前小艇沿流吟落日碧山浮玉漲晴煙
詩中眞境何容贅聊續當年未了緣
十月五日出城暮歸門闔留宿南濠王氏樓與
履約昆仲夜話有作
永濟橋南水閣斜夜深投宿静無譁淹留短榻行邊約
只尺孤城夢裏家碧樹報風吟細葉青燈閃雨落寒花
玄言寂寞都無寐消得清腴一味茶
同次明九逵及王氏兄弟汎舟游橫山
蘭橈十里下橫塘漠漠風撩髩影凉野水秋來寒玉淨
碧山西去暮雲長行邊黃偃禾栖畆眼底紅酣樹飽霜
飛盡落霞新月上空江渺渺白蘋香
題畫
隔浦羣山百疊秋青煙漠漠望中收松搖落日黃金碎
江浸長空碧玉流水閣虚明占勝槩野情蕭散在滄洲
人間佳境非難覓自是塵緣不易投
題國用汗漫游卷
江湖蹤跡自年年去住隨緣興浩然三月鶯花燕市酒
一牀書畫米家船留連勝事登山屐狼藉春風買笑錢
回首馬遷今不作為君重賦遠遊篇
不寐
展枕不得寐沉沉玉漏淹一燈寒照壁半夜雨鳴簷有
味留貧在多愁與病兼髩邊新白髮應為小詩添
新寒
木落見清眞端居物自春窗虚蠅擊紙院静鳥窺人白
日經簷短青衫卒歲貧新寒滿城郭欲出畏風塵
登樓
萬里新寒襲敝裘故人何在獨登樓江山搖落愁無際
鴻鵠哀鳴去有求北首長安雲日暮西風淮海戍塵秋
誰懷杞國千年慮目繞碧天空自流
次韻孫太初秋夜汎月之作
煙歛依依樹鷗飛漠漠田短簫吹夜月高興落江天遠
火搖輕浪跳魚驚過船良辰不易得吾敢卜明年
冬日楊儀部宅讌集會耆朱性甫朱堯民祝希
哲邢麗文陳道復及余六人分韻得酒字
徂冬肅玄隂凉颷集虚牖璚霙遘時晴朝旭射簷溜欣
言對羣英況我平生友結交廿年更復此同樽酒羽觴
激清絲蘭羞粲朱豆豈無高讌會重此文史舊兹焉申
故好歲晏期勿負
歲暮雪晴山齋肆目偶閱謝臯羽詩窮冬疑有
雨一雪却成晴喜其精妙因衍為韻賦小詩十
章
歲晏羣芳息枯條鳴北風層隂結黯霮朔雪飛長空元
冥肅景象物化歸終窮妍華肇伊始冉冉收春功
積雪縞晴晝離離見高松睠兹歲寒枝不復知春冬旭
光時明滅奄忽浮雲蹤塵心不能戢歲晏徒忡忡
朝光射晴綺飛翼炫瑶姿微風吹竹藂文玉粉差差霜
草行已繁冰谷流寒澌玄機抱終始逝矣夫何疑
夜寒拂衾裯曉色明窗牖有客從叩門稚子方擁帚玉
梅已敷英寒香在纖手一樽疇與同自入無何有
空庭集饑烏景色入寒沍濃隂釀朔雪松石積縞素玉
顔不堅好日出四簷雨薄晚北風微幽人啓朱戸
朔吹號枯藤日暮殊未息居人事塞向鷙鳥厲高翼不
知夜來雪庭戸皓已積來麰端可期三白已兆一
陽卉不復腓研沼冰初結雲日弄寒姿晶光互明滅雙
扉風自揜陋巷人迹絶庭鳥忽自飛蒼松落殘雪
初旭射茆簷枯叢戀寒雀睡起無餘聲風簷時自約展
冊娛道言樽酒獨斟酌無人不妨閒客至亦不却
擁寒不出戶焚香娛燕清朝日照盂盎浮光上虚楹修
竹不受風時時蒼玉鳴閒情溢眉宇酒醒詩亦成
殘雪不蔽瓦斷溜收寒聲晨威淒以嚴雲日麗新晴凌
風振叢薄枯卉不復榮年光屬歸歛慘淡有餘情
虎丘劔池相傳深不可測舊志載秦皇發闔閭
墓鑿山求劔其鑿處遂成深澗王禹偁作劔
池銘嘗辨其非正德辛未冬水涸池空得石
闕中空不知其際余往觀之賦詩貽同游者
和而傳焉
吳王埋玉幾千年水落池空得墓磚地下誰曾求寶劔
眼中吾已見桑田金鳬寂寞隨塵劫石闕分明有洞天
安得元之論往事滿山寒日散蒼煙
除夕
歡悰入病垂垂減素髮侵愁冉冉加誰有聲名垂宇宙
自憐零落負年華東風綵帖裁春草殘雪青燈剪夜花
惜取一樽酬見在中原戎馬暗驚沙
甫田集卷三
