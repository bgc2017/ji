張右史文集卷第十六
古詩
耒寒熱伏枕已𢾗日忽聞車騎明當
接頓睡中得韵語𢾗句上呈四文龍
圖兼記至日之飲
山羊卷酥如切玉剪毛胡羊花作肉燭前醉
客淋漓時山泉更煮如珠粟深泥三尺歸不
記日到牀前初睡足爾来七日戰寒熱朝飯
齋麋不盈掬客来但辦君且去卧聽㳙㳙雪
消屋因山事嚴京兆出十驛人人如在目駝
裘便面行野時晴郊已動陳根綠
贈眺十七
應之風骨世絶倫濯濯芳柳當青春瓊瑶冰
雪照一坐我恐子是神仙人十年殾名望不
見一日邂逅情相親安仁白璧絶瑕玷宗之
玉樹無埃塵襟清胸明遇事敏西河舊政傳
諸民縣門高開吏束手訟至立决如有神别
君還家恍若失咫尺莫見徒為隣會期殘春
再携手滿引大釂無辭頻
聽客話澶淵事
憶昔胡来動河朔渡河飲馬吹胡角澶淵城
下冰載車邊風蕭蕭千里餘城上黃旗坐真
主夜遣六丁張猛弩雷驚電發一矢飛横射
胡酋貫車柱犬羊無蹤大漢空歸来封禅告
成功自是乾坤扶聖主可能功業盖莱公
和眺應之憫農
南風吹麥麥穗好飢兒道上扶其老皇天雨
露自有時爾恨秋成常不早南山壮兒市兵
弩百金装劍黃金縷夜為盗賊朝受刑甘心
不悔知何𢾗為盗&KR0894;戈足衣食力田竟歲猶
無穫飢寒刑戮死則同攘奪猶能緩朝夕老
農悲嗟淚沾臆幾見良田有&KR0878;棘壮夫為盗
羸老耕市人珠玉田家得吏兵&KR0894;戈恐不銳
由来殺人傷正氣人間萬事莾悠悠我歌此
詩聞者愁
止酒贈郡守楊瓌寶
止酒正似塞决河厚積薪芻傳沙礫堅牢不
使見蟻漏一線纔通便奔激莫輕弱箭不穿
縞轉眼已驚牛弩射我今止酒用此法目前
逾月無㳙滳情鍾我軰當痛制慧通則流那
可測懲羹端是合吹虀用玉無疑初諫&KR0238;脾
乾胃燥生未省黃姥無聊怨岑寂不憂群飲
惱姬翁但畏獨醒嘲椘客茫然自惻還自笑
一身心口相仇敵何妨二豎即奔忙不廢三
嬰更滋澤平生杯杓不挂眼一飲便湏論石
斗低心伏老慎勿癡此身何啻千金值
送畢公叔奉詔赴陕西
畢子談鋒不可摧捷若急電飛霆雷老儒宿
學不敢較左右戈戟縦横排文如飜河注浩
渺學有要會窮根荄眼看青雲不着脚决去
得邑窮山隈漢家封彊際四海琛賮萬里聯
翩来西河故地獨何事禮樂舊俗遭狼豺包
藏隐忍非一日獸子未可寕心懷英雄天子
命世主撫劍震怒風雷廽馬如屯雲士如虎
萬車載甲如崔嵬豈惟俘斬復境土誓剖巢
穴窮雛胎除書命子參漕府國有大事湏群
才男兒功業在勤苦莫惜沙塞衝塵埃禦戎
舊策子所惜胸臆請為將軍開封侯報國在
今日贈行滿舉黃金杯
九月十二日入南山憩一民舍冐雨
炙衣久之
石稜如刀不容步上挽垂藤下無路風寒雨
滑徒旅愁捨馬杖藜泥没屨躋攀顛墜不容
髮目眩心寒驚反頋亦知垂堂有遺戒身仰
微官欲誰愬䔥蕭茅屋映絶壁門外汨汩清
泉注觧衣就火不能暖旋拾山薪伐溪樹山
翁生未食醯醢脱粟寒𬞞度朝暮人間平地
固不少何用巇嶇守磨兔秋殾四𧺫山靄夕
壞屋疎籬睡無處披裘結束相勸歸過盡重
雲下山去
八盗
挟弓持矛八人者暮出永寕循白馬袁村飲
酒呼主翁主翁倉惶問以弓朝飯南山民献
彘主人贈刀其姓李道逄兩夫捕鷹隼脅之
以威使從已晚投民居迫之饋坐有三夫願
從事其徒新故十有三驅使兩夫前探伺諜
知小水無徼廵彎弓長呼蒼市門傳殾市人
恣誘脅優優坐致幾千人一盗登牀坐而視
四盗執兵環以衛八夫露刃入民居歛聚金
珠致之帥搜羅抉剔凡八戶滛汙婦女纍其
主烹羊献酒来紛紛錢幣滿前隨賜與一盗
揚殾集市人我憐市人常苦貧居民積財尚
餘羡恣爾攫取舍無嗔市人聽令喜且舞肩
負囊擔誰復𢾗湏臾散去閭里空犬逝雞逃
無敢語八盗連謀紹其五為我鳴金南取路
人聞金殾謂盗南八盗西馳下山去長吏飛
書呵有司坐欲捕獲如吾期洛陽大牓如疋
帛一百萬錢賞能獲一朝兩卒叩吾門自言
有密人不聞我知小鼠群偷地二盗今居洛
之涘立呼吏兵給戈弩期以朝擒夜馳去可
憐鼠子不知逃猶復持矛𧺫相拒一士揮刀
身首離復取傍盗如携兒八夫獲二亾其六
盡取黨人付諸獄
淮隂阻雨
樯竿日日春風轉渺渺孤舟𢾗家縣朝来雨
暗隔淮村白浪卷沙吹断岸渡頭楊柳濕青
青橋下㳙㳙野水生滿尺白魚初受釣断行
歸雁故能鳴平生行止任遲速&KR0963;底欠伸朝
睡足從来江海有前約老去塵埃無可欲曉
天暖日生波光桃杏家家半出墙春日春波
好相待短帆輕艣可湏忙
蕭朝散惠石本韓幹馬圖馬亾後足
世人怪韓生画馬身苦肥幹寕忍不画驥骨
當時廐馬君未知開元太平國無事戰馬卷
甲飽不騎玉關槖駝通萬里長安第宅連諸
姨笙歌錦繡遍一國六龍長閒空食粟霜甜
秋草沙苑游日暖春波渭川浴睢圓腰稳目
生光細尾豐&KR0574;毛帖肉珠鞍玉鐙驕不行豈
有塵埃侵四足韓生丹青寫天廐磊落萬龍
無一瘦豈知車下骨如墙飢囓草根刺傷口
君家古圖纔半身千里騰&KR0750;已有神廻身側
頋不無意剪[騣-凶+(鬯-匕)]絡頭嗟失真君不見太宗戰
馬拳腹毛身騎此馬縳群豪龍虎精神金鼓
氣豈有閒地供脂膏至今画圖快胷臆想見
虬鬚親破賊那知但受廐中肥漁陽筋脚蹄
如石神駒入水隨烟雲蜀山石路無行人六
驥悲鳴足流血騎騾遺事一酸辛
次韻君復七兄見贈
老知山林等朝市扁舟誰能問行止長淮十
日浪吹沙春風正攬&KR0784;龍睡幽人軟語破永
日衝泥携手林間寺坐中知兄病當已眉宇
氲氲有佳氣華池神酒不用醒人生和暢自
忘形扶持隂德鬼神在洗除世緣煩惱輕東
来自慚雙鬢改相逄獨覺兩眼明論詩尚爱
淡生活學道久嘆閒名殾嗟我塵埃費昏旦
𥙷刖自憐聞道晚還丹欲問僕僕仙(謂陸先生僕僕)
(古仙大也)一菴更伴騰騰睡(謂圓明騰騰古禅宿)春隂夜薄
月朦朧劇談燭盡撙亦空他日重逄龐處士
可能猶與世人同(兄断爱屏欲專意禅說故比應公)
離泗州有作
舸大艑来何州翩翩五兩在船頭淮邊落
帆汴口宿橋下連樯南與北南来北去何時
停春水春風相送迎沙岸飛鷗舊相見短亭
楊柳不無情清歌一曲主人酒主人壽客客
舉手明日酒醒船鼓鳴沙邊破堠不知名行
人十里一回首雲邊猶有塔亭亭
汴上觀迎送有感
居人憐客千里来掃堂為客致酒杯夜闌再
拜客辭去尊前美人不成舞陽關八叠倒玉
&KR0657;消魂此地自年年&KR0657;頭旂竿船尾柂南游
江海北長安長亭出城十餘里柳邊人家飯
游子少年此地幾經過白頭相逄可奈何
奉先寺
荒凉城南奉先寺後宫美人官葬此角楼相
望高𧺫墳草間栢下多石人秩卑焚骨不作
塜青石浮屠當丘壠家家墳上作享亭朱門
相向無人殾樹頭土梟作人語月黑風悲鬼
摇樹宫中飬女作子孫年年犢車来作主廢
后陵國官道側家破無人掃陵域官家歲給
半千錢街頭買餅作寒食
送程德孺赴江西
程侯治椘我獨知去時民作嬰兒啼歸来明
光見天子還把一節来江西年来屡下寬大
詔赤子未免寒與飢恩如憂病政如藥知病
無藥何由治朝廷法度寄吏手付授得所乃
合宜事如黑白初昜睹敢以容悦相蒙欺此
行委寄意不淺列城𢾗十受指揮任官輕外
最弊法省閣無𥙷真何爲遥知敏手多暇日
不廢樽爼環蛾眉從君多乞歙州紙歲晏天
禄供吟詩
送杜君章守齊州
平生杜公賢弟兄北州人物家法稱兒童服
膺今見面温潤圭璧清霜冰胷中詩書不見
試鬢髮欲白論邦刑用違所長衆不可公獨
談笑氣甚平人才之難萬冀一一士其重九
鼎輕典籖不廢吟擁鼻所歎虚席何人登臨
蕃千騎亦不悪聊以餘力蘇疲氓霜清水落
魚潑刺萬甕沸響新醪傾東秦山河太守貴
長安歌舞新曲成正湏晝夜快作樂舍人促
公歸治行
送劉季孫赴浙東
將軍好書如郤縠女史隨船三萬軸吟詩坐
嘨士賈勇不學虎頭飛食肉念昔先君得佳
句歸見兒童咤珠玉乖離存没偶不死十年
遇公拜還哭堂堂山西忠勇後凛凛典刑在
眉目搃戎南下聊復爾健虜黠羌要頗牧戈
船水犀士扼虎三江太湖浪飜屋丈夫為將
亦不悪寂寞楊雄老天禄
寒夜擁爐有懷淮上
長安暮冬雪如山堅冰錯落于其間八荒一
雲同惨淡北風怒廽江海飜老人此時不復
出閉戶燃薪守蓬蓽忽憶去年淮上舟有客
致酒頗豪逸三更堂下霜折木坐上美人鳴
寶瑟人生有情亦可憐明眸皓齒如眼前主
人金章作塵土烟飛星散江南天知非蘧公
時一歎讀書梅叟並蕭然百年萬事費排遣
軟語試問東家禅
同魯直无咎遊啟聖
西方金仙千歲身天上伐木役天人閻浮檀
光照世界作此無量勝妙因九龍寶地赤精
宅涌出宫殿&KR1062;風輪化人南来為守護震動
六種走鬼神錦幪老人常住世燕坐說法無
冬春故人䔥公作塵土白蓮花葉光如新妙
道無邊世眼窄真心遍通人智貧可憐端居
弊宇宙幾見疑惑談偽真簷牙森森鐵鳳啄
殿顔耽耽金獸蹲官冷何妨近香火時容勝
絶洗埃塵
送邵郎中守同州
君不見漢家左輔百萬戶里胥夜驚厭桴鼓
爾来&KR0878;棘露沾衣只有山河閱今古邵侯風
流華省郎三十憑熊兩開府不湏閉閣决田
訟多屑石餅羞魚爼(同州石𨫼餅中州作鱠虀甚貴之)東南
文章舊人物莫媿蓴羹便酪乳仍煩細閱白
沙龍驌驦一骨今何所
王都尉惠詩求和逾年不報王屡来
索而王許酒未送因次其韻以督之
酸寒杜陵老痛飲遺身世雲安小縣麴米㫪
遥知美味無多子猶令此老氣如虎傲兀幾
以醉為異争知侯家美酒如江湖金鐺犀杓
與之俱玉壺曉傾春水决銀槽夜滳秋雨疎
主人文章足賓客許致麴生来坐側三杯脱
帽我家風渴如旱田占雨虹冷官如瓶君未
見腹惟貯水水生面鳴鞭走送煩騶㘘坐對
朝寒北風𧺫未欲煩公大作醼老夫自斟看
深淺
架蒲桃
蒲桃盤屈如修蛇春来蟄𧺫紓横斜延之升
架鱗甲動舊枿粲粲生光華盤堆馬乳未敢
望殷勤溉灌意匪他要聽暑雨鳴大葉窗間
致榻圍青紗年来幽淡亦有趣自植花草占
萌芽奔波玄德老不遂正爾種菜豈不佳猶
嫌尚遣兒軰覺方食失匙徒驚嗟
叙十五
五更聞鐘自驚𧺫坐守殘燈具冠履昏昏痛
眼正團花獨爱當庭月如水強驅睡味誰不
仁漠漠黑甜留兩眥忽驚左掖漲風埃已𧺫
上閤鏘環珮平明原廟煥金碧飢投敗幕走
寒餌紛紛僕僕酸兩脛肉食當然賤何事走
馬還家百不問掃榻伸腰真有味𧺫来炊熟
日亭午槐葉新成庭覆翠翻書弄翰老自笑
飽食安眠計難遂古来高士不入城肯聽鳴
雞踏朝市
張右史文集卷第十六
