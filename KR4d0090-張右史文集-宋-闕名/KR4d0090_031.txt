張右史文集卷第三十一
七言絶句
水仙花葉如金燈而加柔澤花淺黃
其幹如萱草秋深開至来春方已雖
霜雪不衰中洲未嘗見一名雅蒜
宫樣鵝黃綠帶垂中州未省見仙姿只疑湘
水綃機女来伴清秋宋玉悲
崇寕壬午臨汝四月始聞鶯二首
青杏登盤櫻&KR1062;枝園林初夏囀黃鸝一殾風
露高林曉却覺年華搃未衰
好音終在耻争先谷外寒多故後遷己過花
時亦何恨不妨夏木綠参天
採石阻雨寄宣城故人二首
風雨江頭思故人東南姻水濕青春宛溪東
岸垂楊樹想見烟眉亦觧顰
閒雲濃淡作朝隂柳色江頭春已深誰爲宣
城故人說依依祗似去年心
漫呈无咎一絶
題扇燈前亦偶然那知别後遠如天去年醉
舞看花處獨聽琵琶却惘然
壬午臘月下旬偶作二首
啄塊飢禽傍短籬風鳶一笑𧺫高枝君看草
樹冰霜裏即是東風欲到時
風折蒹葭水結澌燕鴻相語定歸期淮南水
闊山長處少待燕山霰雪晞
泊椘州鎻外六首
滿眼荒寒春未知芳菲欲到野梅枝東南近
臘風烟好美酒千鍾魚蟹肥
便風吹舫去無情謾遣槎牙鐡鎻横未嘆客
行鷗鳥遠五更吹角是高城
㐮王席上舊行雲二十年間生死分可惜風
流一杯土年年春草断人魂
流落相逄二十年羞將白髮對婵娟如何見
我都依舊添得尊前一惘然
水榭疎簾秋夜凉清歌一曲釂瑶觴明朝回
首高城處只有西風却断腸
莫愁家住大堤邊朱閣青楼映暮川斜映清
淮一梳月晚籹相對闘嬋娟
臨淮道中
凛凛春寒犯客裘輕隂殘雪放孤舟無端唯
有堤邊柳作態東風惱客愁
許同塵示張八侍郎避暑覧舘中舊
題絶句俾之同作次韻
聚散人生集渚鴻飛鳴邂逅一宵同是非荣
辱何劳問共在邯郸一枕中
西園風雨雜花謝
楚澤春殘雨又風啼鶯芳草思無窮蕪菁滿
地黃金爛不及蔷薇一點紅
慈湖中流遇大風舟危甚食時風止
游靈巖寺
心悸西江浪似山眼明僧舍一窗閒從今要
見廬山面画作屏風静處看
寓淮陽驛二首
一庭秋色高堂夜半壁燈光短幌凉都是去
年秋氣味誰知飄泊古淮陽
悠颺短日下西墙庭葉吟風作夕凉客枕甚
安無一事隣雞不用喚朝陽
觀魚亭呈陳公度二首
千古濠梁莊惠詞不湏反覆辨真知直應人
意逍遥處便是游魚自樂時
獵獵微風波面開近人鷗鷺不相猜尊前忽
𧺫扁舟興新管江南山水来
寒食離白沙
莫驚客路已經年尚有青春一半妍試上芳
堤望春野萬絲楊柳拂晴天
紹聖甲戌侍立集英殿臨軒試舉人
作此两絶
春来小殿雪初殘曉日曈曨未破寒黃繖當
軒公事退君王緩步侍臣闌
弱歲干名翰墨場春寒摇筆試西廂茫然二
十年間事還着春衣侍玉皇
同仲逹雪後踰小山游蔡氏園得紅
梅數枝竒絶因賦二首
與君陟巘踏春泥邂逅紅梅得一枝失却孤
山風露格却成卯酒醉冰肌(李正封牡丹詩有國色朝酣酒)
(之句)
北風凛凛留高樹融雪涓涓聚小塘三𤱔山
園半春草無人為結小丁香
戲呈希古
半世辛勤守黃卷白頭客昜過青春枕前亦
覺春晴否試問東隣晚𧺫人
賞心亭
楫迎桃棄家何處槳送莫愁人已非獨立東
風今古恨春江無語又斜暉
題洛尾亭二首(入汴第一亭)
日出南山春霧收渾渾洛尾入淮流莫向行
人贈楊柳折將離恨入孤舟
洛尾亭邊淮汴交来波去浪恨迢迢無端更
洒黃昏雨吹作春愁不肯消
題周文翰郭熙山水二首
魚村橘市椘江邊人外秋原雨外川遣騎竹
邊邀短艇天涯暮色已蒼然
洞庭葉落萬波秋說與南人亦自愁指點吳
江何處是一行鴻㕍海山頭
立春三首
天上春来誰報人江山氣象一時新懶將白
首簮幡勝壽酒三杯慰逐臣
風光先著竹間梅和氣應從九地回桃李滿
園渾未覺微紅先向寳刀開
蒼龍闕角回金斗文德門南散曉班車馬紛
紛殘雪衷&KR0866;銀剪綵舞新幡
寒食
庭院輕寒新雨過江城寒食野花飛故園北
望一千里極目江楓客未歸
竟陵夢野亭在子城西南角一目而
盡雲夢之野最為郡中之勝
高甍巨桷&KR1062;城闉平視如將七澤吞幾度春
光招宋玉碧闌干外獨消魂
奉符縣北二十里林家莊馬舖壁間
有草書𢾗行半毁矣問其人云熙寕
中錢提刑所書余考其時盖翰林四
丈穆父也錢公謪秋浦而卒其子已
免丧矣覧之不覺失涕因留一絶
龍蛇半滅亭間字泉壌長埋地下身從此世
間無玉樹故人三嘆淚沾巾
木芙蓉菊花盛開
空山岑寂何所有晚菊芙蓉相對幽伴我悠
悠過閒日憐渠灼灼媚窮秋
夜間風雨有感
留滯招提未是歸卧聞秋雨響疎籬何當粗
息飄萍恨却誦僧窗聽雨詩
吹韻智叔三首
才似庖刀不待硎思如流水更清冷詩壇李
杜誰為將盡掃攙槍正國刑
公子風流更可人仙家問信柳湖春煩公甕
下一杯水洗我胸中百斛塵
今朝一見詩人詩不用更尋黃絹詞深山一
鶴自唱和亦有松下童子知
絶句
竟陵秋色清如水客舍飄梧墜晚階已掩重
門風葉定玉鈎還向玉人来
西園
滿園紅紫春無限盡日飛鳴鳥自由夜雨朝
晴風日好盡舒雲錦不能收
晚春
苔封池面草芉緜鳴蚓跳蛙意苦便頗覺風
雲有竒變翻盆一雨便潺湲
殘春三絶
低簷送雨晚霏微&KR0668;透梅房白漸肥半&KR1032;画
簾屏扇掩朦朧春睡擁春衣
闌干倚遍更消魂春到淮南得幾分裊裊柳
枝烟雨&KR0668;画楼殘角送黃昏
強尋春物散無聊直使楼高恨未消鱗碧萬
家看不盡杏花時見隔墙梢
偶題二首
相逄記得画橋頭花似精神柳似柔莫謂無
情即無語春風傳意水傳愁
春水長流鳥自飛偶然相值不相知請君試
採中塘藕若道心空却有絲
宛丘道中
日斜沙路馬翩翩故欲迎凉不著鞭誰觧多
情似新月伴人歸去照人眠
青桐道中值雨凡數里舟行久之頗
有江湖之思二首
繋馬&KR0894;舟問檝師却疑淮口掛帆時人間遷
改何湏問便作江湖未可知
冥冥烟外鳥飛歸野老得魚收網廻隔浦断
霞沉欲盡半彎新月出雲来
宿咸平驛
䔥蕭暗葉鳴秋雨淅淅窗風戰客燈世味飽
諳心已老不煩潘鬢強侵陵
䔥蕭
䔥蕭風雨五更初枕上秋殾獨井梧只有菊
花猶灼灼若教摧拉就荒蕪
淮隂道中
映日断霞臨水盡出雲新月向人来野塘秋
晚無行迹點點黃花照水開
夜坐
庭戶無人秋月明夜霜欲落氣先清梧桐直
不甘衰謝數葉迎風尚有殾
試筆
學舘虀塩驚歲晚寒窗書史伴身閒年来轗
軻甘言命老去追隨厭強顔
新春
水鄕清冷落梅風正月雪消春信通昨夜園
林新得雨杏梢争放曉来紅
野步
帶水依城一&KR0985;微出城桃杏雨来枝景憐楊
柳身無力付與春風自在吹
春日偶題四首
漫漫東風百草長夭桃如笑柳如粧唯憑酒
作青春敵收拾風光入醉鄕
隔屋桃花暖闘粧好風時有過墙香滿園芳
草無人種何事春来特地長
舍北小桃栽及肩可憐枝弱苦花繁黃昏雨
急東風悪惜爾不禁春夜寒
白首傷春一老翁預愁寒食過春中下簾𢾗
點黃昏雨一霎輕寒青杏風
偶成二首
新引龍孫欲觧包籬根抽笋已梢梢莓苔雨
過蝸緣壁楊柳葉深鶯有巢
乍晴幽步踏斜陽殘潦青苔曲徑荒風擲落
花填小塹雨催芳草上空墙
題軫師房二首
漠漠雨苔依砌綠鮮鮮秋菊映階黃山僧睡
𧺫日亭午出戶微微栢子香
銅瓶布衲出塵埃疎瘦風標日一齋門&KR0985;䔥
然更無事生萤飛鴿及時来
初離山陽廻寄城中友人二首
落月昏昏向水低五更殘燭一殾雞祗應魂
夢猶東去從此扁舟日向西
野岸䔥蕭落葉風秋光離思兩相攻&KR0907;勤臨
水揮雙淚憑寄清流却向東
淮隂晚望
䔥蕭衰柳来時路裊裊危樯西去船白鳥歸
飛夕陽盡断霞風約過平川
宿第四舖
繋䌫寒沙傷客情秋雲不動夜隂生䔥蕭兩
岸黃榆葉觧報三更雨到殾
初見嵩山
年来鞍馬困塵埃賴有清山豁我懷日暮北
風吹雨去𢾗峯清瘦出雲来
有感
鬢毛已自秋来變髀肉仍于馬上消滿眼青
山不歸去強顔微禄亦何聊
福昌官舍後絶句十首
淮南梅柳想春還怯見西州歲暮寒惟有看
山心未厭晴明終日在欄干
小園寒盡雪成泥堂角方池水接溪夢覺隔
窗殘月盡五更春鳥滿山啼
無客門闌盡日扃两行喬木擁寒廳吏胥借
問官何在流水殾中看竹行
漫與東風作主人栽培花草伴閒身不辭伐
竹成高架收拾蔷薇一片春
卧聽堂南布榖鳴隴頭細麥已青盈殷勤謝
汝催春種我為無田豈懶耕
翠竹留人不忍還暖泉春漲已潺潺寄言山
鳥休歸去與爾同来樂此閒
洛川春色幾時歸漾漾清流照翠微日暖雪
消沙岸軟鴛鴦相對不驚飛
風吹春日下南山尚有輕冰結暮灘何事鴛
鴦故相守清溪不怕夜栖寒
不掃竹根藏笋茁旋培殘雪擁蘭芽為君更
接櫻桃樹付與春風換却花
清明山色到前簷汨汩溪流聚小潭一榻竹
窗晴晝睡依依春夢入江南
夢周楚望
春風吹夢到淮南一夕從容盡笑談睡覺始
知經歲别洛陽新柳已毶毶
絶句
坐局歸来已暮鐘濛濛寒雨湿裘茸正湏墙
下一壺酒不怕江頭三日風
有感
