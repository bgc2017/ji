張右史文集卷第十一
古詩
漫浪翁劉北輿年過壮久不仕嗜學
著書自名漫浪所居之園林堂室皆
以是名之求予為詩因記之
堂有書萬卷園有竹千竿逍遥于其間漫浪
追昔賢乃祖首陽人疾世餓空山堂堂秘書
公亦手犯鯨鱣後来得吾子門戶真有傳已
信懷道貴預知行世艱婆娑欲頭白不肯弹
其冠我頃未見之千里知肺肝不惜委珠玉
投我書𢾗編我窮安放逐老去頗知田君獨
胡取之學問考淵源江鄕歲已晏幽獨抱悁
悁何當一杯酒與子相周旋
發政亭宿故鎮三首
我别竟陵時椘稲如碧絲秋風發齊安稲穗
如植旂流年去荏苒客路何逶迤弛擔中外
下永負山中期
乘月入秋山月午山蹊静森森松竹林夹道
散疎影隂風留暗&KR0676;白露蒙朝嶺耿耿村雞
鳴坐感单衣冷
征人不敢安蓐食待明發潤衝石上雲冷踏
松間月艱難付一笑歲月驚屡閱偃亞道傍
松茯苓應可掘
江城
江城寒食近風雨作輕寒花落已可惜春衣
猶怯单畏人成不出己老自無懽沽酒金明
道回頭十五年
獨游東園
清曉步東園獨游悵無侣菰蒲綠已深鵝戲
春塘雨取酒就花傾隔林邀客語歸来春興
闌睡𧺫日停午
感事三首
投老益無趣誤為世塵攖飄然𣣔脱去疲弱
安能耕始謀苦不臧妄𣣔事功名中路兩不
可徬徨始嗟驚回轍愴已晚悠悠事遄征萬
物各有求我生安得寕
自古衣食勤物生無時閒春耕望時雨厚生
常苦乾舉頭呼天工天遠安得聞幸此中夜
雨䔥蕭洒中田天人兩異情相值良獨難水
旱與豐年由来皆偶然愚夫苦多怨智士即
而安我歌寕獨此萬事一嗟歎
次韻曾存之官舍種竹
曾郎風塵外不似宰官身吏舍𢾗竿竹鑿池
水𥻘𥻘此君不可疎亦復未易親虚心澹相
授頗似南郭鄰我知王子猷正是君軰人
塞獵
十月北風燕萆黃燕人馬飽弓力強虎皮裁
鞍鵰羽箭射殺隂山雙白狼青氊帳高雪不
&KR0668;擊鼓傳觴打令急戎王半醉觧貂裘昭君
獨抱琵琶泣
同毅夫賀無斁教授
吾聞冤朐民盗若春竹笋異時用武吏摶擊
縦鷹隼洋洋劉太守(貢父治曺不用刑而盗衰)豈弟發素
藴凶年盗乃减見謂君子敏先生衍詩書循
吏副憂軫庶幾從風靡少緩求濕緊君家丁
眉伯學行我標凖捧書見華髮應為一笑聽
喜晴有感呈眺郎
山城淫雨霽窗戶含餘清老人午睡足杖策
遶荒庭長夏吾廬秀清隂交衆荣茫茫榛莾
中萱草揚其英植杖視天壌悠然感浮生淹
泊且無嘆人事亦難恒一旦舍此去觸物不
無情何為久戚戚遇酒但知傾
春雪二首
春雪驕不行凍雨作飛雪夜深歸無燭已覺
馬蹄滑那知事未已通夕注不歇堂寒曉附
火簷滳更清絶前者城東遊桃李粲已發隂
陽不可料寒氣晚猶洩青青高坡麥舊事日
可閱當春望時雨雪盛或為孽生民常苦勤
不敢爱膏血如何待一飽常苦神物奪茫茫
元精理未易論本末觧裘換斗酒莫畏衣百
結
天寒城南寺門外無馬迹東風雪疾消春泥
深一尺豈無老欵叚畏蹶不敢策還歸見兒
女怕冷不下席楊雄玄未就雙鬢颯已白雖
云客載酒此意終岑寂功成則有命生事亦
人力胡為不自勤守此𣣔何獲田桑既有𥙿
醪醴亦餘溢嗟哉好事客從古百無一
秋感二首
秋日無遠暉秋草無美姿殘蛩弔白日寒鳥
悲空枝時節一如此余出悵安歸強歌不成
音還坐空涕垂感動百慮遊觸心遂紛披棄
捐勿復道日暮眠吾帷
秋山多遠殾日暮尤百態鳴風落高樹清澗
瀉寒瀨鳴蜩默誰憐瘖死不償罪蛩啼獨不
己有愬未逄觧天時激汝曹寕自知進退吹
嘘成踴躍芻狗忌徹祭庭空月宵桂園冷露
晨沛嗟哉心難忘俯事還感㮣
聞子瞻嶺外歸贈邠老
今晨風日何佳哉南極老人度嶺来此翁身
如白玉樹已過千百大火聚望天留之付真
主世間毒烈計已誤柯山潘子應鼓舞與子
異時從杖屦
次韻蘇公武昌西山
靈均不醉人楚醅秋蘭蘼蕪堂下栽九江仙
人棄家去吳市不知身姓梅東坡先生笑二
子一丘便𣣔藏崔嵬脱遺簮笏玩杖屨招揖
魚鳥营池臺西山寂寥舊風月百年石尊埋
古埃洗尊致酒招浪士荒墳空餘黃土堆但
傳言語古味在一勺玄酒藏山罍鄧公歎息
為摩撫重刻文字蒼崖隈五年見盡江上客
兩屐踏遍空山苔謝公富貴知不免醉眼来
為蒼生開長虹一吐誰得揜六翮故在何曾
摧横翔相與鴻頋雁寶劍再合張與雷山猿
澗鳥汝勿怨天遣兩公聊一来豈如屈賈終
不遇詩賦長遣後人哀
宿譙東逆旅夜聞歌白公琵琶行道
人歓者
元和才子悲流落一聽琵琶謂天樂青衫裛
淚作長歌誰取篇章和宫角譙東夜久行人
稀卧聞此歌歌者誰歌侣舊時人不見舉頭
𣣔聽淚雙垂画堂青鎻春無事幾聽此歌還
幾醉東風桃李作黃埃寶箧塵昏譜間字一
殾一聽一情傷未老應知幾断腸展轉曲終
燈燼落荒城寒月夜飛霜
木芙蓉菊花盛開
空山岑寂何所有晚菊芙蓉相對幽伴我悠
悠過閒日憐渠灼灼媚窮秋清香但欲持供
佛醉舞何妨插滿頭此生萍梗難前料知復
明年相見否
西風
西風吹屋絡緯鳴星河錯落已三更軍城傳
警萬家静山堂含風遥夜清雲收纖月映山
盡天轉北斗向江傾舍南高林栖鶴鶂危枝
高巢雛夜驚
観梅
北風號夜天雨霜屋東梅花晨洗粧老人旦
𧺫萬境寂一笑向我吹微香風月精神珠玉
骨冰雪簮珥瓊瑶璫天姝星豔下人世靈真
高秀無比方老人年年被香惱學道無力時
清狂吟詩覓句苦無味剪枝插頭羞鬢蒼眼
窺手採心爱惜倘可取餌充朝粮不如痛飲
卧其下醉魂為蝶棲其房
魯直惠洮河綠石研冰壺次韻
洮河之石利劍矛磨刀日觧十二牛千年虜
地因沙礫一日見賓来中州黃子文章妙天
下獨有八馬森幢旒平生筆墨萬金真竒煤
利翰盈箧收誰持此研参案几風瀾近手寒
生秋抱持投我棄不惜副以清詩帛加璧明
窗試墨吐秀潤端溪歙州無此色野人齋房
無玩好慙愧衣冠陳祼國眺侯碧海為文辭
盤礴萬頃澄清漪新篇来如徹扎箭劲筆更
似劃沙錐知君自足報蒼璧愧我空賦瓊瑰
詩
福昌秋日效張文昌二首
秋野無人秋日白禾黍登場風索索豆田黃
時霜已多桑䖝食葉留空柯小蝶翩翩晚花
紫野鶉啄粟警人𧺫落陽西原君莫行秋光
處處人情
黃葉䔥蕭秋水清田中日午村雞鳴場邊九
月禾黍熟空原雉飛飽新榖棗籬重鳴村路
曲道邊古墳生野菊人稀田闊草茫茫洛陽
秋殾能断腸
贈張嘉甫
浮江大江里三千歸掃先隴清淮壖杜門古
寺厭岑寂夢寐清穎如家山汝隂昔謬稱刺
史自愧何術甦恫瘝平生為吏甘賤拙敢作
蟊賊傷民田未憂懷甎擊之去乃欲築室買
一㕓箪瓢三𤱔易辨耳寄殾父老不汝干長
淮清冬龍蜃蟄放舟出郭天宇寬浮梁横前
嫋可䌫金塔却立&KR0770;莫攀髯張幼好此竒服
白璧刻珮鳴玦環抱持微學不忍棄清明竹
林遭削刪三年江湖友魑魅一日寶府観瑜
璠漸消鄙吝心自喜追計存没涕亦潜尋山
把酒豈易得客路霰雪衣裘单塵埃可洗憂
可豁待君一勺玻璃泉
題江州琵琶亭
危亭古榜名琵琶尚有楓連荻花嗚呼司
馬則已矣行人往来皆嘆嗟司馬風流映千
古當日琵琶傳樂府江山寂寞三百年潯陽
風月知誰主我今单舸犯江潭往来略已遍
東南可憐千里傷春眠不待琵琶淚滿衫
余官竟陵時李文舉嘗以事至郡同
遊西禅刹陸子泉烹茶酌酒甚歓也
今歲余移官齊安文舉自武昌渡江
過我與之飲酒西禅舊事慨然
此生放蕩隨群動一覺竟陵瀟洒夢江山喚
我此中来却愁風月無人共李侯年少能思
我辭朝兩槳歸潮送不辭酒薄與君飲坐覺
西山夕烟重西禅舊遊已陳迹壁間陸子塵
生供石欄古井誰知味只有松風自成弄爱
君為吏無俗韻快誦離騷飲仍痛不嫌寂寞
過我来古縣年豐少争訟
乞錢穆父給事丈新賜龍團
閩侯貢璧琢蒼玉中有掉尾寒潭龍驚山作
春山不覺走馬献入明光宫瑶池侍臣最先
賜惠山乳泉新破封可得作詩酬孟簡不湏
載酒過楊雄
將至都下
竟陵南望稲新熟夢澤悠悠傷遠目春風嶺
上望齊安太昊城邊攬秋菊那知歲暮東州
客大山蒼寒曉霜白雲收霧卷日月明却上
天衢瞻玉色弊裘疲馬古道長九旬刺史歸
空囊歸去故人應笑我滿衫清淚說潯陽
題韓幹馬圖
頭如翔鸞月頬光背如安輿鳬臆方心知不
載田舍郎猶帶開元天子紅袍香韓幹寫時
國無事綠樹隂低春晝長兩髯執轡&KR0770;在傍
如瞻馳道黃屋張北風揚塵燕賊狂廐中萬
馬歸范陽天子乘騾蜀山路滿川苜蓿爲誰
芳
罔沙阻風
大江春風浪如屋客舟迎風罔沙宿連樯接
柂古岸傍岸頭無人春草綠船頭日出炊烟
𧺫買魚携菜来就市漁人水悪不出門䔥條
野市無雞豚堤邊紙錢灰若雨沽酒賽神巫
降語南人艇子不避風横江五兩翩翩去
寄曼叔求酒(孫端明)
青衫畿丞頑不羞三十持板拜督郵歸来無
物與消愁典衣沽酒寒無裘嚢空酒貴不可
得縮手愁坐凝雙眸秋風破屋冷颼颼夜長
不眠吟掉頭豈無隣家酒可偷簡書縳汝如
窮囚淮陽冬醪滑勝油唇焦不飲已經秋汲
公直殾聞九州小子昔也從公遊憫憐憔悴
賜顔色時丐餘酌濡其喉軍厨嵯峨糟作丘
萬甕沸響玉蟻浮轍魚所願斗水游不敢多
取煩陽侯玉缾未至涎已流想見㶑灔盈金
甌歌成緘書還自咻一醉猶湏越境謀
大風與楊念三飲次作此
北風黃雲卷飛沙吹暗長安百萬家温爐對
酒慎勿出且看酒面生浮花為我吟詩說雲
夢&KR0878;江洞庭方&KR0837;湧吟成飲君三百杯莫學
雪中驢(上殾)酸哀
張右史文集卷第十一
