張右史文集卷第四十三
表状
進大禮慶成賦表
臣伏見
皇帝陛下即位以来事天治民虔恭豈弟光
被四表格于上下雖太母保宥一遵聖訓而
仁厚之誠不言而孚乃者肇見天地實
陛下即位之初郊内自臣工外逹海宇于以
観神人感格之際占信順獲助之騐前祀二
日隂霰暮集俄而氛祲廓清星月明潤將事
之夜風伏不興景氣晏&KR0668;圓穹清明神祗来
格于是乎在九執事在列之臣與夫侍御奔
走之隷喜動乎容和見乎殾記曰福者偹也
偹者百順之名也天既順之偹孰甚焉帝之
来格見于天時祭之受福見于人情臣幸執
筆待罪太史實奉祝冊天威咫尺親見齊莊
粹穆之容陟降拜俯誠敬兼盡臣窃喜太平
之必至多祥之必集四方之民受福不疑姦
宄作慝不禁而息謹撰成大禮慶成賦一篇
隨状上進雖不足以追配甘泉河東之廣大
盛䴡然犬馬之愚庶以自竭伏惟清閒之燕
略佇覧観干犯宸嚴無任激切
代文潞公辭免明堂陪位表
合宫偹禮方蕆事于季秋列位侍祠尚不遺
於故老仰恩荣之優異循衰瘵以戰兢伏惟
太皇太后陛下聪明自天博厚載物左右景
命己大濟于艱難保宥神孫即聿躋于齊聖
邦家庸靖邪正昭明頌德告功既對天而不
怍隆禮偹楽念報本之惟時當魚䴡之時而
物既盛多由思齊之聖而神無恫怨擁絶禧
于二聖肆大賚于萬方曠古上儀于今盛典
臣久辭屏著退伏里閭覩殾明于垂盡之年
受德澤于惟新之政頋餘齡之已幸矧召節
之見臨是宜策勵造朝齊明就列而衰朽之
質登降畏失容之誅疾病之餘朝夕有負薪
之懼與其失周士在朝之敬不若同尭民擊
壌而歌文物莫瞻夢有鈞天之想精神未已
心為魏闕之遊
代文潞公辭免明堂加恩表
禮行郊廟方推報本之仁燕及臣鄰皆獲增
封之錫恩雖緣于有慶賞亦悪夫無名惟是
衰殘尤為冐昧(中謝)臣朴忠一意際會四朝
超踰等夷出入將相洎老休于鄕社己位極
于師垣何期垂白之餘復相継明之運空心
半朽久自分于不彫十里已疲冀時資于辨
道而歲月逝矣𥙷報缺然唯知愧懼之無容
夫何恩禮之加厚肆時大享兹謂上儀方天
子致齋莊之嚴而老臣私宿衛之逸雖聖朝
尚齒唯所便安而寵𢾗非常更為憂懼已足
矜荣于在位豈當同衆以䟽恩
皇帝陛下時軫睿慈俯廻神鍳必𣣔寬殘年
之殞越莫如裁今日之寵光耄已及之雖終
知其無𥙷天其或者尚假息于餘齡碩止已
行庶無太甚
第二表
加地無名方抱戰兢而莫處稽天未荅盖緣
誠確之罔孚盡而腹心再干旒扆(中謝)臣聞
事君盡禮而臣獨無趋拜之勤陳力就列而
臣久涉衰殘之境两無一可雖聖主曲為之
優容日加三思頋國士如何而稱報惟有稍
裁其寵𢾗庶幾未即于顛隮而恩禮增繁光
華沓至既紓勤于齊祭又申錫其土田高已
近危將必憂于隕越折而致覆亦何益于生
成伏望皇帝陛下垂德乾坤牧恩雨露賞
行四海當酬可勧之功職偹上公豈憂不及
之禄實思危于居位非受爵以苟辭
謝得請表
不能與祭自憐衰老之無堪罔俾造朝更佩
恩荣之從𣣔内循安便未免驚慚(中謝)
皇帝陛下龍德光亨天仁覆露牲玉偹物允
若神人之和同禮楽在廷粛然祖考之来格
祭則受福天且弗違臣猥以殘年莫瞻盛事
雖行不俟駕在常禮而有誅而老弗及齊知
異恩之獨厚第想光華于天漢窃同歓忭于
里閭
代張文定辭免明堂陪位表
明德惟馨方格神于盛禮相予肆祀俄賜召
于老臣衰朽知荣兢惶靡措(中謝)伏惟
皇帝陛下陛隆聖統躬致太平翼翼文王之
小心烝烝虞舜之大孝季秋順序方萬物之
盛多四方和来加多士之奔走祗見列聖哀
對昊穹敝布政之法宫大明禮楽受丕天之
景貺均被邇遐喜交神人慶浃夷夏凡執事
豆籩之末或観光輿隷之間足為至荣可以
無恨而况臣猥以屏退尚叨記存温詔在門
外庭有位固碩聞舜韶而率舞瞻尭日以傾
心而遲暮之餘衰疲且久筋力己消于疾病
纔冀盡年疎野久放于田閭不足為禮當千
歲之接統自滯周南奉半夜之受釐莫趋宣
室無階策勵惟劇飛馳
謝太皇表
稽留君命敢求免于刑誅惠飬先臣不使劳
其筋力仰睿私之從𣣔撫衰志以知荣(中謝)
太皇太后陛下至仁在上神孫臨祭知保宥
之聖功多士充庭見粛雍之盛德恩及草木
喜同天人臣幸以餘齡獲逄盛旦雖籩豆駿
奔之事徒有心哉而禮楽大偹之時爲後死
者豈其偶爾尚足矜荣
代范相譲官表
不俟駕行既已驅馳而至疇若予采復膺考
慎之求在明主圖舊之意則深于愚臣食力
之義則過(中謝)伏以二聖求治歴年于兹忠
厚之澤足以傳之無窮仁孝之誠固已格于
上帝守此成憲底于太平加以左右輔弼之
臣盡極老成俊乂之選何圖次輔之虚位乃
復召臣于守藩兹盖伏遇
皇帝陛下廣度兼收至明洞照察其疲駕之
不速出于悃愊之無它意其先之教忠恐或
老而更事責以来效用之不疑上副眷求敢
爱竭盡而臣伏自深念固非餙辭形骸己衰
心力隨耗雖輔相重任不𣣔舍其舊而新圖
然衰疾交攻豈期老將至而髦及雖至仁之
曲被碩公議之謂何豈無岩穴待招之賢朝
廷委質之彦與之圖國足以格天而臣己試
之效可知將老之誠彌切不能就列辭敢避
于再三因是得人功猶期于萬一
謝宣賜曆日表
在昔哲王德暨鳥獸魚鼈肆時治古曆象日
月星辰既推步以授人時又協正以観候度
惟盛朝之稽古盖列聖之在民(中謝)
皇帝陛下聪明憲天仁厚爱物順帝之則既
先後而不違使民以時無困窮之失所頋兹
寒暑之節實惟衣食之原以臣職在承流恩
叨頒朔敢不推風化之有本躬勧農耕頋畎
𤱔之無知孰原帝力
謝欽恤刑表
歲舉舊章雖謹有司之職䛇頒列郡實皆天
子之恩(中謝)恭以聖人之于物盖本好生哲
王之用刑初非獲己方天時之炎燠憫囹圄
之係纍渙發德音䘏及民隐伏惟
皇帝陛下哀矜庶獄明慎用刑内修百度以
粛権綱外推至仁以惠黎庶下念狴牢桎梏
之苦必使飲食沭浴以時君恩及斯民命何
有臣職當賦政責在承流雖未能禆聖代之
措刑必使無訟而窃慕古人之為獄自以不
冤
謝明堂赦書表
伏以宗祀于明堂既盡寅恭之志大賚于四
海徧覃在宥之仁凡出照臨悉陶惠澤中謝
恭惟
皇帝陛下堯仁若日舜孝格天法度修明既
聿迨于先烈號令寬厚已深結于民心肆時
大享于合宫是謂嚴親之盛節禮成有慶既
賚予于善人德及無彊將陳常于時夏興哀
多罪囹圄渙然一空頌錫六師忠勇為之十
倍丕冐出日罔不鄕風洪惟盛朝集此熙事
臣職司牧飬責在承宣敢不撫
陛下可封之民鎮以無事布
陛下維新之惠期在措刑
黃州謝到任表
准告罷𬋩勾明道官落職添差監黃州酒税
礬務者臣已于今年三月到任管勾訖伏以
矜其多病禄之仙聖之祠誅其積愆斥之筦
榷之任雷霆既震蝼蟻曷逃罪大責成深沸
隕(中謝)伏念臣粗親翰墨篤好文詞曾未
窺其藩墙妄見稱于流軰漫蒙寵禄頗躐等
夷久讐中秘之逸書與記漢家之故事入侍
帷幄曾未歲時而疾病侵凌精神疲耗一辭
螭陛兩換虎符蔑聞報政之能徒幸飬疴之
便投閒置散于分爲宜號寒啼飢其窮已甚
方大明于淑慝固無逭于誅夷唯是齊安近
在淮右雖薄加于黜削乃猶即夫便安非大
明之燭幽頋微生之何恃兹盖伏遇
皇帝陛下至仁溥及盛德好生謂刑以止刑
用之初非獲已而罪非極悪議之必傅惟輕
遂致夙愆猶逃大戮敢不改心思過擇地圖
新駑馬已疲久息鏘鸞之望秋葵未殞常傾
向日之心苟一介之有終九死而無悔
黃州安置謝表
准告責授房州别駕黃州安置臣已于九月
初三日到黃州公參訖率情而動盖緣不學
之愚議罪惟輕上賴好生之德(中謝)伏念臣
僻迂陋學庸瑣散材頃守汝隂實名長吏不
能明義以自立乃敢徇私而致哀迹涉背公
事非考古果不逃于正論猶窃逭于嚴誅尚
卑散官更居善地兹盖伏遇
皇帝陛下聪明洞照博厚有容論罪必原其
情用法每加之恕故令蝼螘少緩雷霆臣敢
不祗服上仁深思往咎禔身以敬學禮必明
從多士以立朝莫諧素碩問老農而學稼誓
畢餘生
辭免𧺫居舍人状
窃以言動之職最近清光儒學之臣以爲荣
選臣孤生晚進駑散薄材擢自選人寘之太
學復天禄石渠之職首預選掄抽金匱玉版
之書两領著作功能何有屏退所甘加以冐
昧史官頗糜歲月論次故事未就簡編何有
賢劳遽叨奬擢浸階華近入侍禁嚴内循弱
植之易搖實懼多言之可畏敢傾誠懇祈止
誤恩免速顛隮更累楽育
任𧺫居舍人乞郡状
右臣准尚書省劄子以臣乞知潁相徐潤州
一次奉聖旨不允所乞者臣伏以君父之命
當即奉承尚敢煩言罪當萬死臣秉筆史館
入侍禁嚴漸階寵荣固碩冐昧然親近清光
而衰瘵敗其支體論次舊聞而疾苦耗其心
精常悮尸官安能稱職義當自列敢避重誅
伏念臣自患風痺今己五年雖粗支持而去
年冬末因患瘡疹毒氣流注支節脚膝痛痺
甚則屈弱乘騎拜伏動憂顛仆力加調飬或
可完安失今不治必成沉痼聖君在上仁爱
容臣下得以言情卑賤亦思從𣣔伏乞除臣
知潁相徐潤州一次庶得少就優便專意薬
物民社可以竭力俸廩足以紓貧猶冀疲駑
復偹鞭策
張右史文集卷第四十三
