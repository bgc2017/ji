張右史文集卷第四十七
題䟦
書五代郭崇韜卷後
自古大臣權勢已隆極富貴已亢滿前無所
希則必退為身慮自非大奸雄包異志與天
甚庸駑昏闒茸鮮有不然者然其為慮也實
難不憂思之不深計之不工然異日釁之所
𧺫往往自夫至深至工是故莫若以正夫正
者&KR0894;術簡而周智者為緒多而拙夫正者無
所事計也行所當然雖怨仇不敢議之况繼
之者賢乎郭崇韜于五代亦聪明才智之士
也佐莊宗决策滅梁遂一天下自見功高權
重姦人議已而莊宗之昏為不足頼也乃為
自安之計時劉氏有寵莊宗嬖之因請立為
后而中莊宗之欲又結劉氏之援此于劉氏
為莫大之恩而莊宗日以昏湎内聽婦言其
為計宜無如是之良者然卒之殺崇韜者劉
氏也使崇韜計不過劉氏不能有所助而已
豈知身死其手哉好謀之士敗于謀好辯之
士窮于辯惟道德之士為無所窮而禍福之
變豈思慮能䆒之哉
書宋齊丘化書
齊丘偽唐謀臣其智特犬鼠之雄耳何足道
哉其為化書雖皆淺機小𢾗亦微有見于道
德其能成功有以也吾嘗論黃化之道德本
于清净無為遣去情累而其末多流為智術
刑名何哉夫惟静者見物之情而無為者知
事之要據其要而中其情者智術之所從出
也仁義生于恩恩生于人情聖人節情而不
遣也無情之至至于無親人而無親則忍矣
此刑名之所以用也齊丘之道既陋而其文
章頗亦高簡有可喜者其言白君有竒智天
下不親雖聖人出斯言不廢
雜書
余自金陵月堂謁蔣帝祠初出北門始辨色
行平野中時暮春人家桃李未謝西望城壁
壕水或絶或流多鵁鶄白鷺迤邐近山風物
天秀如行錦繡圖画中舊讀&KR0878;公詩多稱蔣
山景物信不誣也白公少客杭州自言𣣔得
守杭卒如其言予亦云
䟦德仁書
斯人也夢幻一世芻狗萬物而獨嗜于酒行
年八十餘以死余為誌其墓而平生事為之
詳多得之熙老也
題吳德仁詩卷
陶元亮雖嗜酒家貧不能常飲而况必飲美
酒乎其所與飲多田野樵漁之人班坐林間
所以奉身而悦口腹者盖略矣白楽天亦嗜
酒其家釀黃醅者盖善酒也又每飲酒必有
絲竹僮妓之奉洛陽山水風物甲天下其所
與游如裴度劉禹錫之徒皆一時名士也夫
欲爲元亮則窘陋而難安𣣔爲楽天則偹足
而難成德仁居二人之間真率僅似陶而奉
飬略如白至其放逹則並有之豈非賢哉
題陳文惠公松江詩
陳文惠有題松江詩落句云西風斜日鱸魚
香言惟松江有鱸魚耳當用此鄉字而𢾗處
見皆作香字魚未為羹胾雖嘉魚直腥耳安
得香哉
䟦杜子師字說
車之所以能載者以其有輿也人之所以從
君子者以其有德也從之衆矣此名輿字子
師之說也耒以丙戌歲仲冬自黃之潁過盱
眙少留子師出子文始獲見焉于是蘇公之
亾五年矣相與太息出涕而讀之至前二日
書
䟦唐太宗画目
唐太宗躬擐甲冑出入行陣親與群雄摶戰
而勝之計其勇健虓武豈復翰墨間人也官
法帖帝王部中有太宗書真行千餘字觀其
用筆精工法度粹美雜之二王帖中不能辨
也而其雄邁秀傑之氣則冠諸書者嗚呼盛
哉宜其偹文武之大美兼聖賢之能事除隋
之亂比跡湯武致治之美庶幾成康雖𢾗十
年慨然可想也此書画目是其真蹟前𢾗行
亦自有法度可爱
䟦龐安常傷寒論
古之良醫皆不預為方何也病之来無窮而
方不能盡使不工者惑其疑似而用之則其
害大矣惟仲景傷寒論論病處方纖悉必具
又為之增損進退之法以預告人嗟夫仁人
之用心且非通神造妙者不能為也龐安常
又竊憂其有病證而無方者續著為論𢾗卷
其用心為術非&KR1275;古人何以及兹淮南人謂
龐安常能與傷寒說話豈不信然哉予將去
黃欒仲實以黃别駕後序求予書而仲實之
父為醫得龐君之妙謂予言何如也
題道孚墨竹
文與可自言吾墨竹一派在彭門盖属眉山
公也而子瞻自言吾為竹盡得與可之法獨
生意自然遠不逮也吾甥楊克老本不學画
竹一旦頓觧便有作者風氣揮洒奮迅初不
經意森然已成惬可人意意其法有未具而
生意超然矣
書贈賈生
余嘗病世士少而學荒于遨嬉壮而立蠱于
嗜𣣔老而成累于利禄所以德業功名愧于
古人者以此眺子莫言賈氏子醇静篤實少
無他嗜惟喜學問予聞而悦之望其壮立老
成必有大過人也
記外祖李公詩卷後
晏元献鎮亳外祖李公以著作佐郎實為譙
令元献雖以故相守藩位㒵尊貴而與外祖
友賦詩飲酒朝夕不舍忘其位之有尊卑也
方是時太平積年内外無事公卿大臣皆一
時文章豪傑之士優游燕息往往喜與詩人
文士談笑述作觀其指物撫事皆慨然自託
于不朽之意而至于今世之君子皆喜道之
可謂盛矣方是時外祖以文章有名而詩尤
傳于人一時名臣多致恭碩交而嘗賦詩稱
少日知己惟晏范故元献及文正往来詩居
多焉
書曾子固集後
元豐二年夏曾公自四明守亳道楚余時自
楚將赴河南夀安尉始獲以書拜公于行次
公得余書甚喜也謂余曰我與子皆沂汴而
西能從我行乎時余舟無挽兵為予求之甚
力公又曰我行駛非子能及也子至永城當
䌫舟陸走一日至亳為旬日會也公遂行後
余病六十日至永城病未愈不能騎因永城
令寫書于公六年余罷夀安尉居洛而聞公
卒為文一篇將祭公于河南而成都范祖禹
夢得自言嘗為公舉亦欲為文以祭謂余有
往江南者約同祭之而是歲予家多事自洛
来陳明年又走淮南未克祭也八年四月公
弟翰林公自建昌赴京師余謁見于咸平知
公已葬南豐異時至南豐或客可寓以祭者
當書于文一弔公之墓焉其意之所𣣔則具
之文矣
書小山
中峰承天石左峰天鼓石右峰天冠石雲幢
雨盖後隊三石由山下升山左而上天鼓石
上有石如人俛而白事曰仙報石承天石天
冠石之間有一峯如人冠而拱若受左峰之
報曰恭受石余泛大江三千餘里江山之竒
偉峭拔如匡廬九華者不可勝𢾗山水之觀
無以加矣而曾此山之足云乎應之曰遇大
于細者得其意而遺其形觀拳石而山之意
具矣此山亦多哉客曰山無情之物也安得
意耶應之曰情者之意有窮無情之意無盡
王宫侯第壘石為山多矣經構禆𥙷盡人之
巧然攬之無可翫去之無可思其于糞壌一
間山水之態雖瓌竒偉䴡而從横曲直未必
盡當于人意而見則爱之去則思之無情之
意也書小山
書韓退之傳後
有問于張子者&KR0894;賞罸荣辱以勢臨天下者
莫不𣣔天下勸沮于其賞罸取舍于其荣辱
而其勢常有所不行盖有益勸而人益羞愈
沮而人愈慕若韓退之于唐殆若此矣退之
所自負與世之所推者於德莫如好直于藝
莫如文章然以直取禍則逐山陽貶潮陽以
文章招累則其文詞一世莫尚試于有司屡
試而屡黜平生所𫐠國家大事獨有平淮西
碑耳然刊者未畢而摩者至矣是宜沮丧湮
滅與時俱亾冺然無所見于世矣然每斥而
名益彰每沮而事益顯抑者之力不勝譽者
之舌雖退亦自謂動而得謗名亦隨之是誠
何說也張子曰是何足怪昔者先王之賞罰
荣辱所以天下奔走而從之者惟其取天下
之所欲勸者而賞且荣之取天下之所欲沮
者而罸且辱之故賞一人而人勉惟恐其不
若也罸一人而人懼惟恐其似之也且先王
安能以己之所悪而力驅天下以從我哉直
取天下之榮辱而制天下之向背耳彼唐之
汙政其昏惑瞀亂無所取衷制好悪可否于
一已之私智而濟之以敝欺之以姦何怪夫
所沮者人慕所進者人耻歟且彼惟不可抑
也是以愈抑而聲愈振子獨不見夫千仞之
水决而注之川乎大木梗之大石捍之排以
巨峡迫以高麓而後怒號哮吼聲振百里抑
之者愈大則其聲也愈暴故小遏之則小鳴
大塞之則大震何則彼其勢惟不可止故也
何怪夫身益困名益聞也
書家語後
昔夫子弟子其高弟所聞微妙之言則已共
記為論語矣門人之下者又雜記聖人之言
或陳已所學于聖人者又著為家語孔氏之
子孫論其家之所傳則為孔叢子然皆得聖
人之緒餘可推以考孔子之意不可誣也而
家語叢子學者罕讀豈不痛哉
書司馬槱事
司馬槱陕人太師文正之姪也制舉中第調
關中一幕官待次里中一日晝寐恍惚間見
一美婦人衣裳甚古入幌中執版歌曰家在
錢塘江上住花落花開不𬋩年華度燕子又
將春色去紗窗一陣黃昏雨歌闋而去槱因
續成一曲斜插犀梳雲半吐檀板清歌唱徹
黃金縷望斷雲行無去處夢回明月生春浦
後易杭州幕官或云其官舍下乃蘇小墓而
槱竟卒于官
書鄒陽傳後
鄒陽傳稱梁孝王用公孫詭之說殺袁盎事
覺孝王懼誅使陽入關内求觧陽見齊人王
先生用其計說竇長君長君入言之及韓安
國亦見長公主事果得不治此則陽與安國
同救孝王殺盎事也及韓安國傳所稱見長
公主事自以孝王僣天子游戲天子聞之心
不善太后乃怒梁使者弗見案責梁王安國
為梁使見大長公主而泣長公主且以語太
后事乃觧其後安國坐法久之復用為梁内
史乃有勝詭說王殺袁盎等事安國諫王王
乃殺勝詭漢使還报梁事觧無安國見長公
主事此則安國見長公主自以游戲事在前
非勝詭事也明邹陽傳中所載誤記安國所
觧前事為今事耳
張右史文集卷第四十七
