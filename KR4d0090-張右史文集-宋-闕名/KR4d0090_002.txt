而遂臣始盤桓于壽春兮盖嘗挫而益振驅
貔虎于順流兮臨長江之廣津馳千里之玉
帛兮擁百萬之精軍計其一時之氣兮固叱
咤而風雲嗟百年之幾時兮山川&KR0770;其如新
忽人事之幾變兮撫墟廟而湮淪訪遺事于
樵夫野人之談說指餘迹于荒城故壘之荆
榛徒見夫雲悠悠而朝出水漠漠而東流飛
沙鷗于晴渚聽夜艣于行舟彼時豪盛此日
廢昔人功業今人愁嗟夫旦之心暮不可求
前之迹後不可再胡為寂寥之前古乃以興
亾而感慨雖物至盛者其存也宜久勢極大
者其亾也可驚方登臨而遠想豈獨予兮忘
情
涉淮後賦(有序)
余甲寅之秋自正陽涉淮作涉淮賦既至泗
之臨淮邑之東南皆淮也朝游夕濟凡淮之
驚畏風濤之變無不歴之矣今秋又以事之
東海至漣水入漣河舟人告余曰淮水自是
入海矣予生二十有二年吴楚秦蜀之國来
往殆徧竊悲其跡之不常作後涉淮賦以自
廣云
浩淮流之湯湯兮蕩余舟以沿洄嗟我居之
不常兮未朞歲而再来始進棹于正陽兮睨
下蔡之窮城界陳許之北壌兮望荆塗之两
山緬川原之廻複思萬功而慨然爰係舟于
徐邑兮浸淮隅之两壖駕長帆于朝風兮凌
星河于夜湍豈所覧之未周兮恨未窮其本
原忽行役而南去兮税吾檝于清漣指溟渤
于西北兮曰此淮流之所還彼百川之歸海
兮吾固知其必然惟循源而極末兮哀余迹
之未安當天時之晚秋兮風露慘其既至山
峭峭而瘦出兮水紺潔而無滓曳孤輪而忽
驚兮出游鱸于短葦白鷺飛而下来兮翩如
避世之君子酒芳香而盈盌兮吾陶陶而日
醉方頽然而遺形兮孰卑高而賤貴彼貴者
樂其府兮富者懷其資無二者之累余兮何
羈游之足悲窮天下之竒觀兮極覆載之所
藏膏吾車而勿反兮畢吾世而徜徉
而望賦
談海天之蒼茫觀驟雨之&KR3632;霈飄風擊而雲
奔曠萬里而一蔽卒然如百萬之卒赴敵驟
戰兮車旗崩騰而矢石亂至也已而餘飄既
定盛怒己泄雲逐逐而散歸縦横委乎天末
又如戰勝之兵整旗就隊徐驅而回歸兮杳
然惟見夫川平而野闊夫雲霞風月之客雷
雨電雹之變非巧力之能為益人間之絶觀
必也登雄楼杰閣之峥嶸憑高山巨海之空
曠徹除耳目之障蔽而後能窮極變化之竒
状嗟我居之卑湫兮束觀聽于尋丈頋所欲
之莫得兮徒臨風而惆悵
暮秋賦
嗟余志之莫就兮哀天時之不予謀歲冉冉
以將暮兮無以蕩吾之幽憂昔吾之既有知
兮獨信道而不頋鞭吾駒之不戒兮眇一世
而獨鶩&KR0770;章甫以自好兮安知越人之異容
恃所持之不欺兮謂彼此之情同夫何事物
之多故兮因少愚而老智彼善悪豈有常兮
固繋夫一世之賤貴或指礫以為玉兮人皆
知其不然衆既訛而莫返兮事隨信而名遷
偽言實干衆舌兮至寶賤于獨知正無助者
必危兮悪乘朋而或濟决大河而東奔兮挽
余舟而上沂嗟爾檝之幾何兮蛟龍欝其方
怒外既揆而度内兮考舊好之同異韜九襲
以深藏兮固可死而不可試卷杜蘅之幽佩
兮苞芳蘭之翠衣畏九畜之不揚兮時竊陳
以自戲怨所資之不售兮非逹人之宏規彼
廢興之有命兮何憂樂之足係奏吾琴之憤
怨兮酌吾酒之冽清攬芳桂與秋菊兮聊以
駐吾之頽齡吾又將之夫深山兮遂絶世而
遠去身九浴而後衣兮齒三滌而後咀納冰
霜于胸中兮蕩焦膈之宿汚求仙人之竒術
兮與彭咸乎爲伍彼君子之蹈道兮曷急世
之有知聊逍遥以卒歲兮樂天命而不疑
超然臺賦(有序)
(蘇子瞻守密作臺于囿命以超然命諸公賦之余在東海子瞻令劉)
(貢父来命)
或有疑于超然曰古之所謂至樂者安能自
名其所以然耶今夫鳥之能飛獸之能馳與
夫人之耳目手足視聽動作自外而觀之者
豈不以爲大樂乎然鳥獸與人未嘗自以爲
樂也古之有道者其樂亦然又安能自名其
所以然耶彼方自以為超然而樂之則是其
心未免夫有累也客有應之曰吾豈以子之
言非耶吾方有所較而後知超然者之賢也
予視甘之賤丈夫方奔走劳役守塵壌握垢
穢嗜之而不知厭而超然者方遠引絶去芥
視萬物視世之所樂不動其心則可不謂賢
耶今夫世之富人日玩其金玉而樂之是未
能富也忘其所有而安之是真能富矣夫惟
有之是以貴其能忘之使其無有則將何所
忘耶予以謂將忘超然為真超然則其初必
有樂乎超然而後忘可能也予以謂樂夫世
之樂者乎然則子亦安知夫名超然者果非
能至樂者也賦曰
登高臺之岌峩兮曠四頋而無窮環群仙于
左右兮瞰大海于其東棄塵壌之喧卑兮揖
天半之清風身飄颻而欲舉兮招飛鵠與翔
鴻莾丘原之茫茫兮弔韓侯之武功提千乘
之富強兮憑百勝而稱雄忽千年而何有兮
哀墟廟之榛蓬有物必歸于盡兮吾知此臺
之何恃惟廢興之相召兮要以必毁而後正
彼變化之無窮兮嗟其偶存之幾何聊徼樂
于吾世兮又安知夫其他或有疑夫超然者
兮豈其知道而未純曰彼天下之至樂兮又
安能自名其所以然惟樂而不知所以樂兮
此其所以為樂之全彼超然而獨得兮是猶
存物我于其間客有復之者曰子知至樂之
無名兮是未知世之所可悪世方奔走于物
外兮盖或至死而不頋眇如醯雞之舞甕兮
又似乎青蠅之集汙衆皆旁視而笑兮彼獨
守而不能去較此樂于超然兮謂孰賢而孰
愚何善悪之足較兮固天闊之異區道不可
以直至兮終冥合乎自然子又安知夫名超
然者果不能造至樂之淵乎
鳴蛙賦(有序)
余寓山陽學舍夏大雨屋四隅成塘聚蛙以
千計聲鳴不絶夜為不能寐客有献予以殺
蛙之術曰投余藥一丸蛙無遺類矣童子將
用之予曰不可復爲賦示之
夏而初止積潦過尺有蛙百千更跳五出幸
此新霽夜月清溢我劳其休歸偃于室于時
蛙鳴若嘯若啼若訴若歌若懼若悲若喜而
語若怒而話若&KR0938;而嘔若咽而嗽瘖者之呼
吃者之闘或急或緩或清或濁若羌絲野鼓
雜亂無節兮又似夫蠻歌野語詭怪之迭作
也爾其困于泥潦失其所處而悲又若夫旱
熯既久得其所處而樂也爰有童子持燭来
謁曰蛙群夜鳴君寝其聒考之周官洒灰驅
蛤君其教之余得盡殺余語童子爾無是酷
爾樂而歌而哀則哭哭則悲嗟樂有聲曲聚
語群争引吭而呼一日之間不寕湏臾蛙不
汝嫌汝奚蛙誅萬物一府誰好孰悪爾奚自
私己厚蛙薄參通彼己樂我自然弭爾怒心
置燭而眠夜半張子援枕而吁頋謂童子記
吾言欤前言未䆒請卒吾說物各有時夫誰
敢遏爾觀夫春露初靄朝華始敷文羽清喙
飛鳴自如若奏琴筝而和笙竽清耳悦心聽
者為娱及夫陽春既徂炎火將極悪草蕃遮
淫潦瀦積蛙于此時生飬蕃息跳梁號呼意
氣横逸子如之何時不可逆時乎時乎美悪
皆然當其盛時誰得而遷及其雪霜既降木
實草衰飛蠅聚蚊孽無所施于是此蛙歛吻
收足尫然土中一聲不出黨散巢破不可終
日盛不可常興衰迭乘子姑忍之奚以殺為
哉
齋居賦
仲夏之月隂氣始至陽既盛而初剥隂浸亨
而用事水伏畏涸火燎方熾其于人也心實
過炎而賢受其弊惟人之生受命在子推卦
曰坎于行為水微陽所潜元氣之始故火甚
烈則正氣或因而衰則水受害者君子之所
深畏于是屏事燕息滌慮齋居既静事以無
刑又遠眺而高居却紛華而弗陳與淡泊乎
為徒絶嗜窒慾爱精啬神聲色不御滋味弗
親冲然與和俱游湛兮以道合真故能體強
志寕愉樂壽考遠去疾癘保此難老嗚呼苟
能推此以盡道考此以察物則豈惟齋戒以
御時宜其顛沛而勿失且夫冰炭相乘利害
交至隕真盗知豈獨隂道心惟微易失難
常因干侵陵有知微陽則浣心滌慮以却外
垢虚中保和以全天君故能涉至變而不濡
更萬變而常存盖將窮年以齋居豈特飬生
而善身乎
蜘蛛賦
魚游假淵鳥棲求木而我所宅獨取諸腹巢
于墙屋人不取予朝蠅暮蚊食人所悪彼殘
物以飬而無益于世雖名人兮斯䖝是愧
得友賦荅子邕
余趨世之僻迂獨孑孑而無朋信所樂以直
前嘗媒仇而賈憎惟物態之多艱撫危心而
自驚甘默默以退藏包薄技而無成何吾迹
之不常旅成周之故京眷吾游之悠遠耿離
語兮吾情惟夫子之好修昔固聞乎德聲獨
頋我而忘勤握未暖而心傾發鍵鑰而不疑
奏金石之鏗鍠内端肅而粹温外炳煥而清
明嗟我鄙而子竒謂欲合而莫能援古義而
見交愧此意之何勝既两盡而莫疑亦交規
而共評驅昔&KR0629;之無餘撫新樂而生矜豈目
前之懽愉實未得乎平生惟清洛之名都窺
園沼之清澄語寒堂之夜燭醉春圃之朝英
徵逸事于古初亦窮微而造精投明珠之的
歴報舅璧之煌荧惟此樂之無窮使我爱日
而兢兢雖所歴之萬殊願勿疾兮兹誠
懷知賦
嗟余生之苦艱涉世故而多違坌群嘲而衆
侮獨孑孑其從誰嗟若人之好修外洵直而
中竒挈余手而指津謂予車之不迷遵常度
以夷行正六㘘而安馳嗟終日而無禽曰固
然而曷疑惟言動之合符若方圓于矩規振
高言于皇極流餘䴡于竒辭沃道德以相酬
心厭滿而忘飢爱日月而畏别卒悠遠而多
懷跂余望兮莫瞻將駕言其從之何出門之
多艱頓我馬以嗟咨山叢叢而造天車欲進
而畏摧臨江湖以浮舟蛟龍鬱其揚䰇路幽
迥而莫通心鬱塞而增悲贈瓊瑶以致情恐
所託之吾欺惟至技之難投或與世而莫知
倘一遇而見明盖至樂之無&KR1275;彼取舍之迷
方或骨肉而相遺苟我心之不察雖親爱而
何情故烈士之報知己或殺身而不辭豈以
生而易名誠内激而志思風蕭蕭以戒秋蝉
嘒嘒而鳴悲白露團兮夕凉庭木颯其先衰
羈我馬于東周盖三歲其于兹老駸駸而来
逼心鬱鬱而不夷頋所樂之莫從託宵寐兮
庶幾酌尊酒以忘憂寫我心兮陳詩
遣憂賦
居孑孑以無與兮出莫知其所之獨端居以
終日兮耿默默以長思古之人不可得而見
兮存者滅略之遺辭頋一世之異情兮余誰
者其從之惟我生之拙迂兮嗟所慕之名竒
挹廉清之遺風兮曰吾其進難而退易百驅
不加于跬步兮却轡疾返而莫追踐斯言之
不欺兮庶吾心之無愧日月忽其遷流兮老
忽忽而既来惟所蹈之日迷兮撫前心而自
非欲改故而圖新兮從靈亀而問疑兆改横
而上從兮史為余而告辭横為窒而善處兮
上從直逹其無巇豈外拘而中泰兮或者既
塞而將遂保爾守而無變兮神明于汝其遺
之相利害而為術兮彼鄕人其猶耻美靈龜
之告繇兮得我心之所止彼躚躚其安往聊
安安以自恃歲冉冉以將老兮草木颯其哀
哀玄蝉號乎高柳兮溢菡蓞于清池宵䖝悲
鳴以相語兮朔雨振迅而南窺嗟吾客于東
周兮周天星之三移寫我憂以命駕兮憑高
明以遠視覧平田以茫泱兮瞰清洛之東駛
山重複而南積兮萬嶺矗矗以鱗次微雲霮
䨴以忽布兮孤翼滅没而高逝熊耳高高而
西峙兮女几奮湧而南危東平川于两間兮
散佃漁于平地雞犬密其相聞兮溝塍布而
如棋牛羊閑以就牧兮烏鳥號呼以群嬉登
故國之餘墟兮望遺宫之頽基傷者来世而
無窮兮樂者昔人其既止惟逹觀其超忽兮
等廢興于一視考物變以自樂兮遺餘情于
酒醴大人無即而非樂兮淺夫係物以自治
彼方窘我以局促兮我則頋步而廣肆制憂
樂于在彼兮夫何貴乎明智忘吾憂以洋洋
兮將以語夫君子
張右史文集卷第二
