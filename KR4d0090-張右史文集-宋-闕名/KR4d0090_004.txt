張右史文集卷第四
古樂府歌詞
君家誠易知曲
君家誠易知易知獨難忘西風墙頭吹葉黃
蟲絲當戶理秋光翠屏碧簟生凉牀頭蟋
蟀見焚香蛟綃纈雙鳳凰上元綠鬢遮耳璫
来車去馬官道傍碧雲傳情何處郎相望玉
樹啼寒螿
于湖曲(有序)
蕪湖令寄示温庭筠湖隂曲其序乃云晉王
敦反屯于湖隂帝微行至其营敦梦日遶之
覺而追不及故樂府有湖隂曲按晉地志有
于湖而無湖隂本記云敦屯于湖又曰帝至
于湖隂察营壘而去頃予遊蕪湖問父老湖
隂所在皆莫之知也然則帝至于湖當斷為
句乃作于湖曲以遺之使正其是非云
武昌雲旗蔽天赤夜築于湖鋒洗謫巴滇騄
駿風作蹄去如滅没来不嘶日圍萬里纏孤
壁虜氣如霜己潜釋蛇矛賤士識天顔玉帳
髯奴落妖魄君不見銅駝陌上塵沙𧺫胡騎
春来飲瀍水浮江天馬是龍兒蹙踏楊州開
帝里王氣高遠五百秋弄兵老濞空白頭石
城戰骨卧秋草更欲君王分上流
㐮陽曲
西津折葦鳴策策蟾蜍光入芙蓉白山頭不
雨賈船稀日日門前江水窄將欲烜赫招行
人旋𧺫丹楼照長陌銀屏深蔽玉笙閒自擘
新橙飲北客倏離暫合心未果淚映雙眸為
誰墮
寄衣曲
秋風西来入樹庭攀條正念征人苦窗空自
織不敢任鳴機愁寂如鳴艣練成欲裁新絲
香抱持含愁叔姑堂别来不見衣覺窄試比
小郎身更長
江南曲
江蒲芽白江水綠江頭花開自幽淑人家晨
炊欲熟時旋去網魚惟所欲往来送租只用
船未省泥沙曾汙足有錢買酒醉隣畔終日
𢾗口常在目不學長安貴公卿每念離心寄
朱轂朝遊岩廊暮海島譴人未歸身自到
怨曲二首
白首南朝女愁聽異域歌收兵頡利國飲馬
胡盧河毳布腥羶久穹廬歲月多雕窠城上
宿吹笛淚滂沱
祖席駐征橈開帆復信潮隔筵桃葉泣吹管
杏花飄船去鷗飛閣人歸鹿上橋别離惆悵
淚紅鷺宿紅蕉
壽陽歌
壽陽楼前淮水碧壽陽美女如脂白李郎青
鬢照青衫曾在花前作狂客伯勞睡重花枝
晚時許蜻蜓一偷眼歡娱雖少恨己多纖手
紅箋揮翠管淮陽歸来春已暮夜夜梦魂淮
上去欲歌舊曲只添愁畫得雙蛾不能語有
客南来從壽春衆中笑問動精神自從柳别
章臺後攀折風光知已人已伴春衫辭側貌
不怕嬌啼隨意笑嗟君耿耿獨相思湏信多
情是年少
劳歌
暑天三月元無雨雲頭不合惟飛土深堂無
人午睡餘欲動身先汗如雨忽憐長街負重
民筋骸長彀十石弩半衲遮背是生涯以力
受金飽兒女人家牛馬繫高木惜恐牛軀犯
炎酷天工作民良久艱誰知不如牛馬福
春雨謠
晚雲欲著樹中夜一犂雨老農呼子孫力作
莫辭苦風吹潤土如炊香烹雞為黍餉南岡
我知聖人在明堂元年已是豐年祥
少年行三首
騂弓鵲角蒼鷹羽金錯旂竿畫貔虎長驅直
踏老上庭手拔干將斬狂虜歸来觧甲見天
子金印懸腰封萬戶自為大漢上將軍高揖
群公佐明主
人生豈合長貧賤師事黃公曾習戰英雄天
子北伐胡初拜將軍二十餘黃塵晝飛羽如
插身射單于碎弓甲從来書生輕武夫坐遣
揮毫寫勲業
少年賣珠登主門主家千家千金惜一身綠
韝請罪見天子尚得君王呼主人闘雞走狗
長安道豪傑驅来奉談笑漢庭碌碌公與侯
畏禍憂誅先白頭
古意
園中楊柳樹飛舞似含羞如何風静處盡放
眼中愁金鋪銀屈膝動處有人挨棋盤作十
字中心為子来橘犀如半月何日是圓時如
何一種味却有两人知
代贈
洞房飛香作春霧仙人勸酒香中語明眸第
二紫雲娘鸎學歌聲柳如舞蹙眉長歌澧有
蘭銀鈎請君春草篇繁絃高張燭燒夜玉壺
未盡参在天春泥雪消淮上路東風浪頭驚
客艫惱公舊事幾夢魂過眼相逄一風雨黃
流清洛上天漠吴山洞庭蔵水府謾題詩句
寄歸舟江口風狂那得渡
代嘲
過作抛人去非真我獨知如何立不定却有
獨来時
牧牛兒(應城道中)
牧牛兒遠陂牧遠陂牧牛芳草綠兒怒掉鞭
牛不觸澗邊古柳南風清麥深蔽日野田平
烏犍礪角逐春草老牸卧噍飢不鳴犢兒跳
梁没草去隔林應母時一聲老翁念兒自擕
餉出門先上崗頭望日斜風雨&KR0668;蓑衣拍手
唱歌尋伴歸遠村放牧風日薄近村牧牛泥
水悪珠璣燕趙兒不知兒生但知牛背樂
贈人三首(次韻道卿)
未必蝤蠐如素領故應新月學蛾眉引成密
約因言笑試得真情是别離罇酒且傾寒琥
珀淚粧更看薄臙脂北城月落烏啼後便是
孤舟腸斷時
醉裏紛紛散别筵醒来客枕一燈前黃茅野
岸三更月春水長亭十里船一點淚憑誰寄
與十年香在恨依然空疑窗外梅花發珠箔
青楼若箇邊
可是相逄意便深為郎巧笑不湏金門前一
尺春風髻城外三更夜雨衾别燕從教燈見
淚夜窗惟有月知心東西芳草渾相似欲望
高城何處尋
採蓮子
菡蓞香蓮十頃陂小姑貪戲採蓮池晚来弄
水船頭&KR0668;更脱新裙褁鴨兒
張右史文集卷第四
