張右史文集卷第四十五
文
皇太后謚冊文
維年月日孝子嗣皇帝臣御名再拜稽首言
曰窃惟詩人推本周文王之功德曰文王初
載天作之合自古帝王之興必有聖母以助
内治以施隂教表裏協濟王功以隆而能同
享太平之福嗚呼非文眷命于有邦其曷以
臻此惟我烈考聪明睿聖緝熙五聖之遺緒
興𧺫萬世之長利惟我聖母應期挺生粤自
潜邸作配宸極粛正中闈敦睦九族法度形
于燕閒恩惠逮于微眇俾我烈考之德孚于
朝廷丕冐海隅惟末小子幼被撫育頋復之
恩長受教誨勧導之益延入翼室用端命于
上天方圖内承東朝之訓外竭四海之飬而
否德薄祐天降罸于我家亟奪聖母煢煢在
疚日月于邁有司稽古將節惠以易名惟
小子曷足以仰窺淵懿敢祗述所知以詔後
世大行皇太后徽柔粛雍恭儉慈爱實我
咸平相臣文簡之曾孫惟時文簡輔我真祖
勤劳在官垂𥙿乃後是産淑哲與聖俱興志
在女工婦道已茂正位乎内三十餘年夙夜
儆戒靡有違德慈聖宣仁兩姑並尊承顔二
宫孝恭烝烝元符之末國統弗嗣相臣異以
大計杌&KR1150;中外震懼寒心拱手惟聖母稽謀
神祗憲章典禮力授眇躬大統以定惟平日
退託潜德弗耀而任大投艱克有餘𥙿片言
折理凶狡震服所謂坤善柔而動也剛雷殾
而淵默者欤惟宗社有奉神人有依實自我
聖母祗率故事恭請同政至于再三勉與聽
断蕩宥多辟淫滯昭蘇决去蒙蔽人材咸叙
華夏蠻貊戴白垂髫聞風歓呼喜氣横流休
功美利申固景命亦惟我聖母而乃夙夜兢
兢克自抑畏視事不臨于便坐私諱不及于
外庭不敢自同先后而復遠鍳前古期以泰
陵附廟退處房闥既又謙懼亟降璽書曾未
及期已復明辟友爱二弟恩恤篤至而憂其
挟貴諸外不許宫室噐服無所增廢不為浮
䴡可喜之観嗚呼為天下之母而躬賢哲難
能之節當太平盛世而謹古今易忽之戒可
謂明哲絶德鮮&KR1275;矣卜宅爰從因山既藏是
用咨于卿士受命祖宗惟道大不可形以名
言德厚不可盡以稱謂謹稽四謚之法略舉
衆善之端以慰臣民以示子孫謹遣攝太尉
具官臣某奉玉册玉寶上尊謚曰
欽聖憲粛皇后恭惟神靈在天休聞在下光
于宗社表于有宋億載萬世與國無極嗚呼
哀哉謹言
上梁文
太昊之墟風俗素厚長淮以北魚稲漸豐張
君少也執經常青衿庠序仕而多難遂白首
閭里輙于阮籍之窮途成此陶潜之環堵雖
風雨之僅庇亦簞瓢之屡空敬舉修梁先成
下舍
抛梁東淮陽三月牡丹風已將竒䴡誇天上
更有殾名&KR1062;洛中
抛梁西故祠千柱隐長堤廣殿杉松飜燕雀
修廊風雨暗旌旗
抛梁南艅艎萬里建雲帆淮蟹湖魚常入饌
三餐足慰老夫饞
抛梁北北望宸都官道直霜晴日暖碧天高
鬱䓤時見尭雲色
抛梁上却掃從今断還往里閭休嘆下澤車
登降湏扶靈夀杖
抛梁下詩書萬卷束高架今年兩足定豐登
更向城隅問田舍伏碩上梁之後人無疵癘
年屡豐登兒孫詩書之不忘妻孥麄糲之常
飽咨我有衆同受多祥
祭社文
耒受命于朝来守此土宣上之德以保有民
社惟神之功百世通祀幸得以時躬荐牲幣
徼福于民莅事之始敢敬致告惟神鍳之
祭稷文
惟神之功立我烝民有邦之君實興周室萬
世通祀光配無極耒受命天子来長斯民歲
時奉祭牲幣有秩莅事之始敢告有常神其
鍳之永錫斯土
祭文宣王文
惟吾聖師生于此又嘗仕于此盖自衛而刪
詩定楽既沒而葬皆在此也教之在魯深矣
耒受朝命来守此土意遺風逸禮必有在民
碩與諸生䆒観而講明之莅事之始敢不致
告非以為禮庶用致虔
祭聖帝文
貶逐積年窮無所愬而聖上哀其不辜復卑
之民社而来守此邦也則亦惟是旱乾水溢
之不時將有請于帝帝之仁民宜無或難莅
事之始敢以告姑以致虔禮則已略惟帝鍳
之
祭成都李龍圖文
嗚呼公擇其中退然如不勝衣而能為人所
不能為在熙寕初政有大議柄臣持之一&KR1062;
以勢公奮力争與相抵刺厥殾凛然卒擯于
外流落十年天子思之歸卿太常君子之喜
于穆聖后緝熙于學公侍讀誦以開以覺正
位地官幹邦盈虚持國風憲匪激匪紓嗚呼
孝友烝烝禄富族親妻孥無嬴死不能丧圖
書在籝施朋友孔燕豈弟曠無累心清有
遺味公去朝廷大旆高牙孰云来歸哭引丧
車旦夜死生不足嗟嘆善人存亾實繫邦家
叙哀一觴其飲之耶
代范樞密祭温公文
嗚呼有祚有邦畀之元龜篤生我公爲世父
師夷齊之清淵騫之德子産之惠叔向之直
人擅其一足以成名公兼衆德乾乾不寕九
流百家金匱石室鈎索沉隐裁其失得根柢
治亂經綸皇極作爲文章有書秩秩玄圭大
裘望之粛然冬暘夏冰赴者争先仁英兩朝
鍠鍠厥殾國有正人折姦于萌荏染者木求
直于䋲我公盡規君以則寕烈烈神考體㒵
有德公献其可岩岩翼翼言有未用不敢受
爵深衣幅巾歸休于洛公則休矣四方顒顒
君子野人洎于他邦聞懷歸于父于兄天
施不齊或怨寒暑公獨何施四海一譽元豐
末年國有大事穆穆文母宥我神嗣爰立作
相媚于神人我公在廷其重萬鈞士賀于朝
民歌于㕓農慶于野兵休于邊燠爾慄寒飬
其飢孱無痏于飢無禾于田培其本根枝葉
則茂豈曰我作憲章惟舊于赫聖考左右上
帝休公于家實遺聖子卷耳思賢夙夜周京
不惑不疑成此太平公之去来人之戚嬉人
之戚嬉帝之從違豈人事耶天實為之純仁
不才辱公知深人之相知貴相知心惟公我
知洞逹表裏采其所長謂或可使申結義好
丘山不移匪我則然公實取之泚泚清洛獨
楽之園嘉華春敷修竹夏寒清酌翛然我招
我從琅琅嘉言有銘在躬朝偶乏人偹位樞
機入與國論獲親風規六七年間為益不貲
私祈白首從公以歸憂劳傷生公既遘疾庶
幾有瘳卒相王室國祠既誓公以丧聞我心
之悲不獲至門入哭于室公既大歛終天之
情不一見面人生有死如旦夜耳曾子將沒
知免而喜公身既修公志既畢既夀令終無
有其失有如公者古今萬一任重道遠税駕
兹日庶幾念此以紓我悲猶有鬼神實聞我
辭
祭劉貢父文
嗚呼子之強學博敏超絶一世肇自載藉孔
墨百氏太史所錄俚問野記延及荒外隂陽
鬼神細大萬殊一載以身下至律令老吏所
疑故事舊章在廷不知有問于子歸如得師
直貫旁穿水决矢飛一時書林衆俊並馳滿
堂賢豪視子麈揮逸足竒毛不受絏羈擯守
列郡吏民畏思治盗宛胊不事誅斬他嚴見
欺子爱不犯中斤于南人憂子怡歸来白首
晚職訓詞子之来歸亦既疾病惟其精明猶
足以永誰云如子竟止斯耶國失君子善人
之嗟方其盛時弛不得張亦既有遭而蠱其
強誰與子仇敗子百方雖然今日竟何有亾
惟我與君同年進士申以婚媾兼恩與義平
生談笑樽席安喜其當此耶臨此酒胾
祭夏侍禁文
惟靈胄出豪貴服&KR0574;禮義恪守官次志于詩
書云何不淑奄至大故命有修短夫復何言
日吉時良安以即路奠觴為决己矣嗚呼尚
饗
祭蘇端明郡君文
嗚呼人生萬殊之死同科其間疾徐相去唯
阿作嬪大賢克宜厥家婦也有兹萬一則多
顯允夫人簡儉純明相其君子險夷屡更穆
穆愉愉何易何艱能俾君子即居而安象服
委蛇亦既輝光云何不淑及折于強蘇公執
丧盡禮致哀曰余德思匪覯之懷某等受學
師門義等族戚矢辭殯前侑此酒食
祭李深之文
嗚呼昔我先人剛介峭峙行于天下得友無
幾遇公兄弟則無間言惟屯田君則實同年
公時尚少多病癯然江淮之間相與周旋耒
之兄弟應舉姑蘇朝夕誦習託公學廬公晚
得官拜公宛丘後二十年遇公瓜州相從武
昌亦既謝仕杖屨逍遥旁有令子何圖未疾
百治不完殁不得歸即丘于焚幽宫之刻委
于不肖文不稱事矧能有耀身在罪藉動有
縶維無窮之别不獲往辭寓誠薄奠尚釂一
巵
祭秦少游文
嗚呼少游海淮之英自其少時文章有殾脱
略等軰論交老成衆譽歸之誰敢改評聿来
秘書亦既飛鳴脱身亟去事变隨生嗚呼官
不過正字年不登下夀間關憂患横得罵詬
竄身瘴海卒仆荒陋君孤奉丧歸葬廣陵拜
我于黃尚有典刑會葬撫孤我窮不能具此
菲薄聊致我誠隻雞斗酒懷想平昔嗟我少
游尚肯来食
哭下殤文
下殤者何吾兒也兒生慧淑父母有所戒輒
絶不為性仁不傷物處其曺恂恂也年七歲
得驚疾醫之不得其方而死作文以哭之曰
醫之不得其方耶抑其命有短長耶獨爾能
使吾悲若此耶抑爲父者皆爱其子耶蒼顱
夷顙秀眉清目今其存亾其猶有鬼也使無
物則吾復何思其尚有知也則夫荒屋野寺
風霜雨露食息誰汝視也
敬亭廣惠王求雨文四首
嗟乎吾民其困久矣去歲積雨大江横流两
圩既隳一境受弊𥙷復亾散實在今年死生
存亾間不容髮而自春及夏時澤未滋芃芃
四郊稲且不植吏術莫救必神之求神食斯
民忍視其疾惟王威靈功德烜赫在民指揮
蛟龍震作雲雨一瞬之力豈或難之
山川之神能出雲氣見变怪以司雨暘之権
以佐民衣食之用則是有職于民者故朝廷
隆以爵號表以廟貌有司歲時奉祀不絶自
四月至今以旱禱于王者于是三矣今事己
益急雖瀆神有罪而不敢避也惟王俯而聽
之悠然而雲沛然而澤以除民之病以紓吏
之責于王之神謦欬之力有職于民宜不爱
惜也
宣之為州被山帶江民耕于高無潅溉之利
而仰澤于天故閱月不雨則以旱告今兹季
夏之初時雨大至諸山之田既植且茂比日
乏雨積水且竭亦嘗雨矣然方作而止又不
遍也是以民心遑遑憂在歲事吏無以為術
知謁于神而己夫囷廩之有將入手而取之
稊稗之食將下咽而奪之抑又神之所不忍
也
南方之民以稲為命而稲非水不植神所知
也今兹四月且盡而原田稿乾待水種稲而
雨不降澗溪之流亦復淺涸民情惶惶如失
火之待水寒疾之待汗也失今不種則一歲
且食無其飢餓死亾流轉于溝&KR0676;可立而待
則其憂懼危迫之情盖可知矣乃兹月甲申
嘗率僚属有禱于神神如荅之翌日而雨然
施澤未渥雲日已霽豈神未念民之病姑以
塞其意而已耶審如是其繼有請雖十百其
未止也神雖欲罪其凟而降之罸亦末如之
何矣今事已甚迫敢盡布之惟立興風雨一
雨三尺其于農事乃克有濟某亦有不腆之
牲酒以報神之德惟王速圖之
廣惠王祈晴文
請雨未幾又復謁晴在人宜怒况神之靈沃
野茫茫歲將有秋誰爲之孽雨淫不收失望
垂成吁嗟憫憂不敢避凟冐昧有求神或哀
之疾尚可瘳
靈濟王求雨文(二首)
惟王昔以功德受國爵命衮服南面抗儀王
者可謂盛矣𢾗州之民奔走奉祀以時不懈
積有年矣受國爵命則如有位于朝食民奉
祀則如受禄于國然則其可不察民之利病
與之同憂楽哉今民之大憂王亦知之矣乃
自春末至今時雨不降仲夏而稲不得種一
方之民拱手而待饑饉甚可哀也而王之威
靈光烈烜赫甚著其于蛟龍以致雲雨且無
所難夫為所不難以觧民之大憂以是致禱
當在所荅今旱已甚非沛然大雨則于農事
猶無所𥙷也若夫苟施微澤姑以塞其意而
曰吾嘗雨矣則非某之所敢知也
水旱有數尚憂堯湯聖無如何矧此一方人
治其陽𢾗之所拘神造𢾗者可得卷舒戊戌
有請逮今未至神之威靈胡難其易旱野童
童塵生溝澮神其鍳之賜以滂沛自夏徂秋
謁雨于王者數矣豈惟厭之而不荅將怒其
凟而降之罸也某則謂之不然求者以不隐
為情施者以不&KR0786;為仁譬之君親求則謁之
何凟之嫌為之君親者視其所求可則與之
何&KR0786;于𢾗用是輒有請于王而不疑惟王威
德烜赫臨此一方吏民奉事歲時不懈則其
有請尤在所荅也
靈濟王祈晴文
徹救旱之奠曾未逾旬陳止雨之辭則己在
廟不修人事惟神之求罔忌威靈其凟已甚
罪不能脱誠或可通今兹多稼既成敗于將
穫積水且溢决則不支始幸倉廩之將盈俄
憂父子之不保盛德未竟大恩宜終夫呼而
為風雲吸而為開霽于神無費庶禱必從
景德寺祈晴文
伏以雨既若時歲將大熟而隂霖不止水潦
將增大懼提防之圮隳偃瀦之墊溺𣣔除民
病惟賴佛乘伏望消伏隂魔開通慧日拔幽
沉為明逹變苦惱為歓謠衆生之疾既除能
仁之碩亦滿
祭天齊仁聖帝并城隍祈雨文
比以旱故禱于一二神幸時雨之沛施免斯
民于饑饉而誠薄未格報至不時豈媚于神
者有未至耶抑在兹者或不舉也今旱既甚
矣民亦殆哉莫知所為惟有致禱謹遣僚属
徧詣祠宫於赫有神時賜甘沛惟民典吏皆
獲即安牲酒馨香將以為報
廣惠王謝雨文
禱旱壬寅雨既隨至匪亟匪徐澤此厚地旱
野千里稲如雲浮農人笑歌以楽易憂哀此
困窮神德之厚躬羞菲薄吏則何有我聞仁
者施不責償鍳其誠悃臨此一觴一歲荐禱
我顔則羞神乃哀之輒與所求問我農夫我
田既臧無有高卑均為豐穣父子相保鰥寡
有依守臣何功神則與之牲酒瘠酸報微施
豐維誠與潔庶以荐衷
靈濟王謝雨文(二首)
間者有禱實以亢陽神荅其誠翌日沛滂風
駕雲旗飛澤淋浪應龍翔嬉妖魅奔忙靄靄
中原萬畦齊秧父老相爱豐年有祥牲酒微
薄愧升廟堂抑神之仁豈責報償
頃以旱故遣吏致祈其慢宜罸神頋聽之獵
獵風雲来自東南協氣横流妖魃奔潜溝澮
畢通高卑具沾活此一方老稚舞歌守臣冐
功幸此時和牲酒不腆匪以報德光揚威靈
傳示無極
祭魯恭王文
惟王託體聖父奄宅龜蒙龍旂旄鉞天子之
容文物焜煌照臨東國十有八年荣寵之極
臨終上書以禮自克千載讀書猶懷感惻兹
惟舊封爰有廟食荒榛喬木薦享寂寂時有
農父来祈黍稷坎坎擊鼓刲豚布席雨暘疾
癘求無不獲爱人之心千古不息耒具舟檝
將寄穎尾漂泊五年未知攸止吾道非邪乃
底于是悠悠天道惑之久矣再拜祠下神鍳
其志行旅之荐不及酒胾
祭晁元咎文
惟我與公交游之義外雖朋遊情實兄弟公
生癸已我長一歲平生宦學何一非是念初
相遇盱眙逆旅一見如舊綢繆笑語契闊積
年俱職太學並試玉堂同升館閣讀書飲酒
兩各壮年意氣豪盛自以無前公之文章瑰
琦卓犖割裂錦綉揮磨矛槊石渠天禄典藉
之委過目輙誦不復再視我守丹陽公鎮于
齊行世之艱坎壈自兹建中之初同官于都
相對歎息蒼鬢斑鬚我出汝隂公守于蒲我
負重譴責居江湖知公金山藝圃葺廬最後
聞公乘太守車往刺于淮慶未及書嗚呼哀
哉月之庚寅聞訃于陳驚呼號天煩冤靡伸
年且六十非天之恨所甚痛者殱此善人子
素強健無戾于身何恙之速一仆不振嗚呼
哀哉平生膠&KR0238;永隔存亾弔不撫棺窆不哭
墳事也多違不敢爱勤聊陳菲薄侑此一樽
