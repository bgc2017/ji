張右史文集卷第三十五
七言絶句(附六言五言)
絶句二首
萱草開時燕引雛石盆雨滿長菖蒲但令甕
有賢人酒何用門迎長者車
門前山樹插雲青雨足山前稲水平桑柘半
殘蚕事了綠隂深處囀殘鶯
絶句
伏暑新除風露清五更山舍一雞鳴幽人枕
上朦朧睡卧看東岡次第明
衡門
衡門日晏晚雞鳴下舍人歸半掩扃邑犬亾
聲山郭静暮天寒月撥雲生
讀吳怡詩卷二首
羅田春動雪消初主簿清詩雪不如休學風
騷窮事業花前莫負古銅壺
疎梅半落雪中香想子孤吟對酒缸野水荒
山半猿鳥跨驢誰問賈長江
題趙楶所收趙令穣大年烟林二絶
江上孤烟蔽遠林秋原人静下鳴禽水鄕此
景常經眼誰信侯家画萬金
楓林荻港白晝静落鴈飛鷗盡日閒平遠𧺫
君千里恨清詩可要助
秋末圭竇齋前菊盛開賦得絶句時
秬出未歸
幽齋誰與破窮愁蜀錦當軒爛不收白帝属
車千萬乘玉輪金轂照清秋
秬移宛丘牡丹殖圭竇齋前作二絶
示秬秸和
客未辭家似旅人栽培莫怪倍殷勤明年太
昊城中色来作齊安江上春
千里相逄如故人故栽庭下要相親明年一
笑東風裏山杏江桃不當春
雨歇二首
雨歇山園竹引芽老禅睡𧺫日初斜今日却
憶香嚴老觧點潙山一椀茶
家童取酒衝泥至酒滿山瓶重莫携老子欣
然一笑𧺫開嘗洗盞對山妻
平生
平生壮節終難變投老浮名信所遭要路争
先寕遽福從来率野屈吾曺
題南頓光武祠
他日曾休羽葆車可憐宫寺己丘墟雲臺諸
將鏘冠劍却遣嚴光配坐隅
發金陵折柳亭五首(内五言絶二首五言律二首)
津亭折得綠楊枝更看春風向手吹建業城
邊春己老連天荒草燕雙飛
忽忽十日事回首亦凄凉何處無芳草行人
休断腸
瞿曇昔教我林下一宵行何事春江上依依
作俗情
綠衮溶溶日紅飛寂寂春青山今古事芳草
去来人歌吹酒家市帆樯賈客津誰云絶勝
地登眺更傷神
桃李蕃晴日江山秀晚春孤舟多病客長道
未歸人豪俗競行楽&KR0786;游慵問津南山還暮
雨疑有椘臺神
謁蔣帝祠過鍾山下二首
野塘春水綠迢迢上有東風弄柳條曉日己
穿東嶺出輕寒猶欲戰駝毛
溶溶野水戲鳬鷖壠麥初長午景遲盡日綠
楊閒照水臨風自爱好腰肢
和李二秀才
羡君年少盛游春頋我無聊似厄陳東市車
牛泥到領不勞舉𬒮障京塵
和蘇适春雪八首
春城北斗轉招搖寒御初還陣尚囂一夜雪
聲欺布被定知貧舍固相撩
寒陣湏憑酒觧圍閒官幸可典朝衣一杯冷
落憑誰勸却有飛花舞入帷
白帝隂兵嚴羽衛漢皇老傅振鬚眉撒鹽飛
絮渾麄俗盡撥塵言賦好詩
溪上泛舟成底事庵前夜立意如何争知萬
頃青青麥絶勝黃河一尺波
不死松篁劳借問未開桃李與催粧己饒豔
女纖腰舞偏犯貧儒百結裳
偏憎游騎往蹄汚最稱佳人素手團方丈老
翁容膝外出門四頋盡漫漫
山中景物最幽竒秪欠天君為賦詩長憶東
風吹女几瓊瑶交貫碧琉璃
寒窗凍坐成何事趣喚紅粧遣暖寒却把吟
腸盛美酒更令柔指撥清弹
宿盧村逆旅
夜宿村南貧主人入門桃李己殘春無人折
贈門前柳佇立東風獨愴神
紺碧
紺碧遥空秋意生深簷當午暑風清老翁睡
𧺫支頥坐初聽新蝉第一聲
真陽縣晝睡縣舍素絲堂
見君堂下小荷葉驚我客中春己空一覺西
堂亭午睡悠悠春夢逐春風
贈圓明老
一粥一齋年己老千經萬論不留心菩提本
自非言說默默知師得更深
方丈小山
窗外幽軒數步寬小山幽石對㠝岏說知老
子婆娑意且作僧房一衲看
登山望海四首(以下六言)
江闊風烟易晚山高草木先秋獨倚欄杆盡
日此身與世悠悠
仕宦此身謾爾功名己老茫然山鳥不湏驚
客相親此復窮年
西望揚州何處雲中雙塔㠝岏山外雲濤断
日夕陽應近長安
鳥去蒼烟古木人歸綠野孤舟信美雖非吾
土消夏且復登楼
書寺中所見三首
江市樵蘇早散山家燈火常昏紗帽榰笻獨
立龕中佛像無言
日出鄰僧乞食鐘鳴老叟關門誰見春宵净
境娟娟霽月當軒
扣戶誰驚午睡烹茶聽客論詩病裏雖成禁
酒興發何妨杖藜
讀潘郎文卷
霜鬢我猶謪宦蝟鬚子合封侯老拙何劳咄
咄疎慵且復悠悠
夜坐三首
門庭草草是客寝室冷冷似僧春寒猶湏篝
火夜書頗復明燈
靈通寺前老圃畦𬞞想見如雲謀拙嗟余飄
泊歸来與爾知聞
微寒騷屑窗竹淡月朦朧夜天路暗城頭傳
警漏稀更士高眠
贈廣靖上人
七十龐眉禅客曾見天衣老人旃檀林中香
氣悠然時有餘氤
六言
青春要去便去美酒得斟且斟莫問世間蹀
躞湏知老境侵尋
乾明院門望江山懷淮陽城南步二
首
危臺寺東野水春来柳色鵝黃江上滄波似
屋蛟龍作悪難量
憶昨淮陽把酒目前唯欠山林江上雲岑千
疊何為特地愁心
和子瞻西太一宫祠二首
太一儲祥世世祠宫歲事年年絳節霓旌何
處松庭玉坐䔥然
玉斝清晨薦酒天風静夜飄香鳳吹管截孤
竹琴絃奏曲瀟湘
白沙閘西&KR0712;舟亭下二首
&KR0786;客時時醉眼津亭日日春寒目極傷春懷
抱黃昏猶在闌干
客恨如雲冉冉風光似水迢迢回首十年舊
事令人淚盡魂消
秋園雜感二首
秋晚園林疎静天高風日明鮮中有榰笻病
客三杯卯酒醺然
世事我深暗委人生他自奔忙刻木牽絲作
技幾回弄罷凄凉
江上二首(以下五言)
相别亦何事相逄盡偶然愁腸貫綵筆離夢
紡朱絃
紛紛渾是夢黯黯只消魂江上浪無限舟中
酒一尊
暇日六詠
雙白鴨
己断鷹隼猜仍叨主人惠皎潔静天姿雙栖
莫相忌
蛙
越國未忘吴曾動君王意句踐自有心憑車
汝無恃
百舌
曉語月斜樹晝啼春霽天胸中自有激不是
故多言
柳絮
零亂委空風悠颺點芳草却為身最輕華堂
等閒到
亀
映日漾清淵沿沙曝玄甲爱爾千歲姿藏身
一蓮葉
槐庭
清隂滿我庭蒼蒼六槐老野性苦避人青苔
不湏掃
春日書事
禅宫門寂寂庭草無形迹東風自掃階疑是
開簾客
鹿邑道中
去歲秋時去今年秋又来浮名何所得歲月
苦相催
余元祐六年六月罷著作佐郎除秘
書丞是歲仲冬復除著作郎兼史院
檢討復至舊局題屏
庭樹應如我相逄益老蒼别来秋苦雨但覺
瓦松長
絶句
两麥渾漫壠風梅己退粧高鴻望燕塞飛疾
不成行
用劉夢得三題
春向晚斜日在高楼幽花愁脉脉輕絮去悠
悠冉冉三更雨䔥䔥通夜愁
春己暮把酒送春歸花落鳴禽散草長游客
稀去年堂上燕故故傍人飛
春竟去白髮感生平流水去不断夕陽猶有
情舊時桃李月悄悄向人明
昔蘇先生游廬山詩云平日懷真賞
神游杳靄間如今不是夢真箇有廬
山輙継一首
人生孰非夢夢裏見廬山若了元無夢何曾
有往還
蘇先生詩云&KR0621;鞵青竹杖自挂百錢
遊何事春山裏人人識故侯輙継其
後
齋心禮仙聖不是爱山游山中笑何等白髮
故諸侯
張右史文集卷第三十五
