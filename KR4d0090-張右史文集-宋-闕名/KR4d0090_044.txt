張右史文集卷第四十四
啟
答林學士啓
伏審光&KR0574;宸綍進直蘭臺荣命始行儒林增
重窃惟館閣之選盖待儒學之臣既非典領
之權幾于冗散又無議論之責少𥙷絲毫宜
非仕者之碩居而為一世之所尚盖學問為
君子之事職卑而待之非輕詩書非俗所
知禄薄而意則甚厚雖厭居寂寞夸者至謂
之病坊而脱略等夷赤尉均稱于宰相名既
如此人猶貴之而况將相之選踵武相尋祖
宗以来掄擇為重故本朝之寵儒者雖它官
必假此名伏惟某官文䴡而用長才周而學
富父子濟美兄弟有殾行實著于家庭強濟
冠于朝右冠豸弹擊風霜凛然攬轡按行疑
竇立觧己登進于卿棘復入直于道山豈專
是正之功實示超騰之漸某淮椘晚進場屋
後来辱登門墙嘗偹官属當趋風于末坐乃
首贄于長牋爲禮則勤循分而懼孔鸞同列
忘魯鈍之卑飛珠玉藏家驚輝光于貧屋永
爲好也何日忘之
代人謝及第啟
困瑕疵于指玉献已過三收奔敗以誓師戰
猶借一僅能無辱豈足言劳伏念某受才樗
疎趋世迂闊拙無他技幼刻意于藝文家有
遺風世知名于科級童子習雕蟲之技已屡
試于鄉邦專門尚經術之科嘗再遊于禮部
一行作吏終日坐曺几硯已積于埃塵詩書
錯陳于朱墨人耳人耳頗羞請鑄之金時哉
時哉思楽無求之雉属大明之継統仰衆正
之来同耻窮有道之邦碩列思皇之士隨衆
碌碌僅乃有成半世遑遑所得如此惟其無
似己合知荣兹盖伏遇某官左右太平設張
治具收才能于無間本選舉于至公刈椘旁
及于艾䔥濬川下通于溝澮羞愧平津之策
絶意上游庶幾毛遂之竒收功下客
潤州謝執政啟
此者伏奉告命除直龍圖閣知潤州軍州事
已于閠四月二十九日致仕交割訖伏以文
章為學者餘事故先王不以經世富貴非人
力所制故君子以為在天而况修辭蹇淺未
涉作者之流趋世闊迂每在衆人之後則其
投閒置散疐後䟦前在所當然夫復何恨伏
念某羈旅一介憔悴餘生困箠椘者十年逭
飢寒於斗禄仕己成于漫浪意何有于功名
始誤寘于成均復進升于儒館佐東観之論
著頗見舊聞紀先帝之事功遂游藏室擢升
右史密侍清光雖學儒之至荣豈草茅之素
望而疾病侵耗心力衰疲分敢自安義當引
去駕馬自竭驥歴塊而己超神仙在前風引
舟而忽遠尚叨便郡獲飬殘軀静循此恩盖
有所自兹盖伏遇某官曲成萬類噐使庶工
直鎛蒙鏐疾者未嘗遽廢大杗小桷施之各
以其宜致此枵虚未即捐棄獄訟希簡職事
不廢乎詩書山林幽深形骸頗為之清快庶
餘齡之可飬幸沉痼之有瘳仰報至恩將必
有在
賀錢内翰啟
伏承内翰侍讀四文罷直内閣升華禁林觧
天府之浩繁侍經帷之清燕雖衆望所属理
固當然而成命既行士以相賀伏以學士號
為職親要地實儒者之至荣訓辭𣣔其言近
指深必文人為充選設官雖專于書詔儲才
常用于鈞衡被選益艱因人增重雖從容入
侍獨高太白楽天之詞華而論議經邦復重
德𥙿敬輿之術業苟擅一長于此皆爲稱職
之才洪惟本朝継有碩望方當聖主之圖任
果見異人之来儀伏惟某官學搃百家才高
一世經守常平之學世登眺董之科無施不
長所治皆最批竇蹈窽在庖丁如無牛越國
過都于騏驥爲歴塊隐然公輔之望久矣中
外所期俄聞異恩大慰衆論謀謨黼座何慙
天子私人頋瞻玉堂應歎吾家舊物即&KR0574;大
拜用䆒遠圖某每愧庸虚素承知奬其為欣
快實倍等倫嘆白髮之侵陵望青雲于寥廓
歲事已晏德履多祥更冀保頥下副祝碩
宣州謝兩府啟
此者法當易地恩使造庭方奔命于半途遽
分符于便郡地未殊于南北舟楫相通憂方
窃于困窮廩禄有継雖徼幸出聖朝之厚而
曲成皆高位之仁已見吏民粗知風俗兹盖
伏遇某官受天間氣為國元臣道德致君議
論無世噐衆材而無棄慮一物之遐遺遂令
罔功每輙得所退観所領自昔有殾道德在
人有顔真卿之政事登高舊賦稱謝玄暉之
文章某素乏詞華不通吏道一無稱可全有
便安民清愁歎之殾自緣聖治家受飽暖之
福徒費君恩尺寸無施冐昧而已歲事云晏
幾政多閒伏乞俯為華夷精調寝味
賀錢都尉啟
伏承光膺綸綍雄領節旌遠俗知荣侯藩增
重其為僚属益倍歓愉伏以懿親建邦粤古
令典惟聖朝尚王姬之貴在一時皆妙選之
才既内奉朝請而為國華亦外假風殾而持
將鉞屈天&KR0666;之華貴尉南服之荒遐民社有
光江山增氣恭惟某官推朝令德世有美名
夙以才猷&KR0574;兹選擢忠孝著甲昔受大来之
王封簮笏滿門今為五世之卿族聞望卓爾
寵禄從之雖仰青雲之絶塵亦受靈河之餘
潤優游美望素欽武子之才豪留務不煩久
服征南之恩信歲事己晏賢履有休更冀保
調以綏戩榖
謝鮑承務啟
伏審光臨民社寅布教條德庇所臨愚陋知
免窃惟漢唐之盛惟以守令為艱或由郎而
出宰丘民或歴縣而入官華省謂將責之經
世莫若試之臨人恭惟聖朝亦重兹選凡&KR0574;
民社之寄莫非慈惠之師伏惟某官炳蔚多
文淵源博學行己信于鄕里名久播于縉紳
素懷製錦之良能方展割雞之利用略攄素
業均惠遠民牒訴雖繁敦本可使無訟鰥寡
未又有政為善飬人雖君子之徽猷盖高才
之餘事况復江山清遠民物阜安獄訟多餘
樽爼可楽莫陪談笑徒窃傾馳過此以還未
知所指
賀廣德知軍啟
伏以星回于天既發春而献歲帝出乎震方
去故而就新天時于是更端賢者受其介福
伏惟某官風猷強敏道義深純度越衆人獨
立一世烏臺弹擊彀千鈞之弩而發機山郡
鄟裁持屠牛之刀而破蝨惟其道用煥然日
新俯同世人仰受天福
謝建平知縣啟
兹者過沐殊私特貽盛禮一日之長託末契
之光華通家之歡傷前人之零落俛跪之際
惑喜之并伏惟某官文學承家吏能絶俗一
見許論于家世並游遂列于弟兄昔日桑弧
交慶兩家之生子相逄樽酒共驚五十之幾
年敢不傳義好于子孫謹銘藏于肺腑過此
以往未知所裁
賀太平知州啟
伏承輟講經帷剖符江國餘光所芘弱植知
安伏惟某官奥學造微高行絶衆赫奕家世
照臨遠方清净道心消鎮浮俗遥想公餘之
多暇未妨禅観之無為出入𧺫居輕利安稳
某夙懷問道幸託為鄰惟仁人志常在民自
今日請學為政雖相聞雞犬實一葦可航之
川而坐困簡書有其人甚遠之歎頋兹傾系
曷罄敷陳
上黃州郡守楊瓌寶啟
某愚暗觸禁懵不自知仁聖至明罰惟當罪
雖從黜責尚得依歸予平生京洛之遊交情
有素千里江山之别老境已侵豈知投竄之
余忽有笑談之便淋漓醉舞坐沉痼而少衰
慷慨悲歌撫壮心而猶在静言思咎亦既戒
行忽忘䟦履之勤喜遂瞻依之素伏惟某官
天資拔俗國噐冠時利刃吹毛長劍耿介倚
天外高摽絶衆野鶴昂藏在雞群擅風流獨
步之名有雍容甚都之観左挽繁若邁越石
之竒一割牛心兼武子之逸盖嘗奉使諸部
固已著迹本朝賦吳郡之溪山醉金陵之風
月遺爱猶在陳迹可尋屈臨方州實幸遠俗
某去國流浪多病變衰流水高山知者益寡
附輿執轡今也則亾雖無聊遠竄之可憐得
相逄一笑而何恨私用自賀夫復何言春序
正暄更祈保衛
賀潘奉議致仕啟
伏審親家致政奉議上還印綬退即里閭己
私知止之安將受永年之福凡居親舊實助
忻愉窃以人之多難在于儒者尤甚壮年講
學謂富貴利禄之可則小試多違信功名遇
合之有命加以歲月荏苒時不待人頋瞻簮
裳義則當止彼貪冐無耻者率皆優佚而老
惟進退頋義者不免飢寒之憂未餘漢庭之
賜金復休故社之喬木追計宦游之廩禄何
有一毫復與平生之簞瓢相從三徑莫非命
也謂之何哉伏惟某官奥學淵源懿行金玉
久栖遲于末路遂高退于明時清譽益隆多
祥有在某自憐罪戾久困泥途延企高風但
懷景仰
謝揚州司法謝薦啟
窃以才猷顯&KR0574;褒薦過敦謙德躬贄高文兢
懼靡遑殄藏為好窃以長吏荐士盖遵著令
之文小官求知將應有司之格然在下者常
艱于際可居上者亦歎于才難苟蒙特逹之
知亦謂非常之會伏惟某官温恭飾已道德
承家老成之典刑具存正始之風流猶在青
衫手版共歎棘棲之鵉命衮貂冠兹為鴻漸
之翼既深感愧又切頌祈
張右史文集卷第四十四
