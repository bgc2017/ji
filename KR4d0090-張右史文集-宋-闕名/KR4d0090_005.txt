張右史文集卷第五
古樂府歌詞
倚聲製曲三首(有序)
予自童時即好作文字每于他文雖不能工
然猶能措詞至于倚聲製曲力欲爲之不能
出一語傳稱禆諶謀于國則否謀于野則獲
杜南陽以謂性質之蔽夫詩曲類也善爲詩
不能製曲豈謀野蔽耶爲賦三首
春絲惹恨鬢雲無媚態愁容半在眉早是思
深難語别可堪肌瘦不勝衣眼前有恨景尤
速門外無情車載脂自笑不如天上月尊前
猶有見郎時
不恨因緣不恨天強持牙板向尊前陽關一
曲動山月别淚千行盈酒船薄命有情今已
矣傍人無意亦凄然願君學取梁間燕秋去
春来到妾邊
山未高兮海不深此情此意薄千金今朝酒
伴雙垂淚
桃源路絶無人到應許
劉郎再訪尋
獨處愁
高高花飛驚愁顔珠簾畫鎻春風閒少年金
鞍照秦地玉巵雙覆塵埃間花間蝴蝶雙飛
舞感觸深心心更苦昨夜隂雲𢾗尺許連宵
變作西窗雨
遠别離
遠别離入蜀去酒酣日
落客心驚起與僕夫先議路車在庭牛在
槽桐枝嫋嫋秋風豪别情惆悵氣不下酒觴
飜汚麒麟袍緩緩清歌慰幽獨不惜更長更
燒燭贈君髮上古搔頭莫易此心如此玉平
生每笑花飛片東家吹落西家怨但得歸時
似别時相如何必長相見
行路難
人生動與衣食關百年役役誰為閒四時睡
足鞍馬上去歲錢塘今長安車愁羊腸夜險
折船畏人鮓最驚湍九州一身恨自惜使我
顔色常鮮歡天地一氣成萬象融即是江結
是山再願洪罏䥱融結萬世更無行路難
白紵詞二首效鮑昭
摇輕裾曳長䄂爲楚舞千萬壽新詞白紵聲
按舊朔風&KR1032;地来峥嶸燕雁避霜飢不鳴高
堂酒多華燈明
回纖腰出素手髻墮鬢傾釵欲溜爲君歌舞
君飲酒歲云莫矣七澤空湯湯漢沔天北風
玉壺之酒樂未終
七夕歌
人間一葉梧桐飄蓐收行秋回斗杓神官召
集役靈鵲直渡銀河雲作橋河東美人天帝
子機杼年年劳玉指織成雲霧紫星衣辛苦
無歡容不理帝憐獨居無與娱河西嫁與牽
牛夫自從嫁得廢織絍綠鬢雲鬟朝暮梳貪
歡不歸天帝怒謫歸却理来時路但令一歲
一相見七月七日橋邊渡别長會少知奈何
却悔從来歡爱多忽忽萬事說不盡燭龍已
駕隨羲和河邊靈官催曉發令嚴不𬋩輕離
别空將淚作雨滂沱痕有盡愁無歇我言織
女君莫歎天地無窮會相見猶勝姮娥不嫁
人夜夜孤眠廣寒殿
琉璃瓶歌贈眺二
大維荒茫地軸傾下有積水潜鯤鯨鰲身飜
瀾山為崩金烏下啄獰龍騰狂鬚竒鬛萬族
朋巨神日月雙手擎夸娥愁思烏戢翎老魚
戰死風魚腥長彗下掃千里驚淺洲一席塊
為城蠻兒夷女竒弁纓大舶映天日百程怒
帆吼風戰飛鵬舟中之人怪眉睛獸肌鳥舌
髻翹撑萬金明珠絡如䋲白衣夜明非縞繒
以有易無百貨傾室中開槖光出楹非石非
玉色紺青昆吾寶鐵雕春冰表裏洞徹中虚
明宛然而深是為瓶𥙷陀真人一銖衣攀膝
燕坐花雨飛兜羅寶手親挈携楊枝取露救
渴飢海叩跪請顙有番禺寶市無光輝流
傳人間入吾手包以百襲吳綿厚擇人而歸
今子授爛然光輝子文章清明無垢君肺腸
比君之德君勿忘與君同升白玉堂
九江千歲龜歌贈无咎
靈龜千年口不食以背負牀飲其息吾家两
龜豈徒不食亦不息壽與萬古無終極濟南
眺君博物天地通夜窺牛斗頗似晉王宫指
我两龜有名字大龜為九江小龜號千歲老
龍洞庭怒蕩覆堯九州(謂半山老人)禹咄嗟水平
流(謂迂叟一作老客瘦客)九江無波拍天浮中有大靈
背如丘南風吹楚澤蓮葉清𣣔秀有物中作
巢一寸主介胄霞衣仙人鬢如霜飲以南極
之光&KR0621;丹顱老客不相飛渡東海巢(一作朝)
扶桑邇来蟠桃枝有子大如缶浮游輕于鳥
(一作我身輕若蓬)江海一回首青珊瑚柱碧瑶宫水
仙焚香吹作風朝戲蓮葉西暮遊蓮花東秋
風蓮子熟歸去清江小千歲大九江我久
不見之向君案前雙我謂眺二物
有似我與子國有守亀吾子是燦然天下之
寶噐黃金之縢紫玉匱天王端冕之再拜一
逆二從定大事我身百無頗似千歲
潜深淵不願人間貯金藉玉享富貴但願寄
身江上一葉之秋蓮萬物才不才
大雪歌
老農占田得吉卜一夜北風雪漫屋屋&KR1062;欲
折君勿悲隴頭新麥一尺泥泥深麥牢風莫
吹明年作餅大如箕野人食飽官事少莫畏
瑟縮寒侵肌高堂晨興何所門無馬跡人
更稀珠楼玉閣互飛動坐見貧屋生光輝無
功及物慚受禄豐穣幸頼天與之棄粮遺粒
待雞犬吾美何得長烹藜
孫彦古畫風雨山水詩
山深巗高堂壁青白日忽變天晦冥黑風驅
雲走不停驚電疾雨来如傾山前雨點大如
手山下水湧危槎横崩崕古樹老有靈吼怒
直與風雲争枝披葉偃闘不怯萬竅却𣣔藏
雷霆鞭驢疾驅者誰子石路嶮澁驢凌兢目
迷心懾愈不及来憩樹下如寒蝇蒼茫直與
鬼神接恍惚不保龍蛇驚平居此樂忽入眼
孫家古圖纔可辨奈何一幅一尺餘𣣔奪天
地之竒變我心爱之良有以昔苦山行親遇
此一生兩足不下堂輸爾朱家貴公子
歲暮歌
北風卷雪送暮冬重雲如山争寒空百年老
樹吼𣣔折塌翼不見南飛鴻堂下幽姿亦可
悦點綴小樹花玲瓏老人重裘不能煖永夜
惟守深爐紅啾啾寒雀飛不𧺫飢啄凍土藏
枯叢青春欲回水官怒摧拉未使陽和通天
時平分各司一興廢誰得專其雄杜門觧轡
聊有待行看馬脚春泥融
光山謠
艤舟淮南望新息天遣清淮限南北﨑嶇細
路入光山野色蒼凉秋日白八月穫稲田無
水蚱蜢群飛稲乾死危橋絶澗聞水殾喧喧
汲水争瓶罌昏昏落日銜遠山鳥啼車轍未
得閒縣公吳生我世舊為我烹羊酤斗酒燈
前醉飽紛就眠五更開門星滿天長年他鄕
心惘然遠途辛勤難具言
年年歌
年年西風白露天秋池原今年杜
門不復出為爱我庭風日寬東西相望两叢
竹正色森森立青玉朝烟暮雨恣陵奪翠鳳
文章終郁郁苦榴新栽果不實下有蕭條冐
霜菊人情雖𣣔薦我酒物意豈願嬴君匊東
欄黃葵色貴䴡氣&KR1062;滿欄香樸樕月桂凄凉
何足𢾗蛛網挂䖝窘如束安能卒歲不改芳
正自榮枯隨衆木陶陶吾意方有在瑣瑣眼
前安足錄朝来默坐有佳思病去身輕如脱
梏從来北客望江南何用登楼傷遠目
鵯鵊詞
樹頭玄衣郎神&KR1065;聲復清睡先萬目覺𧺫對
殘月星憫世耽睡昏體穢神不靈招使離袵
席啼呼每丁寕幽人最憐汝未旦𧺫坐聽荒
山多嘉樹春盡故園情
圍棋歌戲江瞻道兼呈蔡秘校
蔡子圍棋非我敵我謹事之如大國主盟召
會不敢辭近忽憑陵有驕色鄒人戰魯固非
宜于越入吴誰可測願君勿以大自驕知小
深謀戰湏克區區江子似邾娄我如強魯端
能役凌兢螳臂屡見拒我但憐子心難得近
来措置尤小獰何異穿窬時有獲可憐癡將
不知兵請視吾旂豈冥北飢魚貪餌不知鈎
口雖暫美身遭食雖然吾亦守彊場防患猶
湏謹蟊賊上攀蔡子雖已遼晉楚周旋終有
日下觀江子行逾遠進駸駸未知極嗟余
自謂敢忘謹事有其誠難掩抑為君聊發一
笑端𣣔問吾棋視斯檄
周氏行
亭亭美人舟上立周氏女兒年二十少時嫁
得刺船郎郎身如墨妾如霜嫁後妍媸誰復
比淚痕不及人前洗天寒守柂雨中立風順
張帆夜深𧺫百般辛苦心不惜妾意私悲鑑
中色不如江上兩鷺鷥飛去飛来一雙白長
淮杳杳接天浮八月搗衣南國秋謾說鯉魚
能託信祗應明月見人愁淮邊少年知妾名
船頭致酒邀妾傾賊兒悪少謾調笑妾意示
爾鴻毛輕白衫烏帽誰家子妾一見之心欲
死人間會合亦偶然灘下求船忽相值郎情
何似似春風靄靄吹人心自融河中逄還
成阻潮到蓬山信不通百里同船不同枕妾
夢郎時郎正寝山頭月落郎𧺫歸沙邊潮滿
妾船移郎似飛鴻不可留妾如斜日水東流
鴻飛水去兩不頋千古萬古情悠悠情悠悠
兮何處問倒瀉長淮洗難盡只應化成淮上
雲往来供作淮邊恨
啄木辭
紅錦長絛當背垂紫檀槽稳横朱絲美人亭
亭面如雪纖手當筵金桿撥弹成丁丁啄木
聲春林蔽日春晝晴徘徊深枝穿翠葉玉啄
劳時還暫歇深園断嶺人不知中有槎枒風
雨枝蠧多蟲老飽可樂山深花静終日啄雄
雌相求飛且鳴高枝礪嘴枝有聲無功忍使
飢腸飽有意却教枯樹青疾弹如歌細如語
曲欲終時情更駐一聲穿樹忽驚飛葉動枝
摇不知處
瓦噐易石鼓文歌
周綱既季宣王作提劍揮呵天地廓朝来吉
日差我馬夜視雲漢憂民瘼桓桓方召執弓
鉞藹藹申韓賜圭爵北驅獫狁走豺狼南伐
淮夷斬鯨鱷明堂車馬先清廟笙鏞尸
載樂岐陽大獵紀功伐石鼓巗巗萬夫鑿千
年兵火變朝市後世紙筆傳冥漠迹荒事遠
貴者寡嘆惜風霜日摧剥君誠嗜古更過我
易以瓦器尤竒卓滿盤蒼玉列我前制古形
竒異雕琢羲黃已亾巧偽𧺫綵土木消純
樸何為獲此上古噐經歴萬世遭搜掠寥寥
墨翟骨已朽尚有遺風傳隐約又疑晏子矯
齊俗陶土團泥從儉薄或云古者宗廟噐斥
棄金玉先誠確是時此物參鼎爼蕢桴土鼓
誠為樂嗚呼二物信竒絶頼有吾徒與提握
不然烏瓦與荒碑坐見塵埃就零落
片雪歌
瑶池一片孤飛雪風急身飛不歇誰將翠
䄂遮得歸十斛明珠換與誰金亀貴客迎將
去玉作輜軿載塵霧人間不觧桃李心獨與
琵琶自相語主人情不親朱楼夜鎖梨
花春願同花落寄秋水飄出朱門隨路塵長
恐此生空已矣從此失身輕薄子人生但楽
兩知心誰是瓊瑶孰泥滓鶯驚中弹花辭樹
蝶散蜂驚春日暮風光不断流水長不知片
雪今何處
梁父吟
豪俊昔未遇白日無光輝隆中卧龍客長嘯
視群兒九州英雄争着鞭黃星午夜照中原
君看慷慨有心者乃是山東高帝孫老瞞抱
壁抱馬走紫髯江左空回首世上男兒能幾
人眼看袁吕真何有永安受詔堪垂涕手挈
庸兒是天意渭上空張復漢旂蜀民已哭歸
師至堂堂八陣竟何為長安不見漢官儀鄧
艾老翁誇至計譙周鼠子辨興衰梁父吟君
聽取擊節高歌為君舞躬耕貧賤志功名功
名入手亾中路逄時兒女各稱雄運去英雄
非曆𢾗梁父吟悲復悲古今人事半如此所
以逹士觀如遺龐公可是無心者何事鹿門
招不歸
度關山
度關山意悠哉秦關路險行車摧秋雲沉沉
天未曉關吏正眠關未開孟嘗逃秦畏秦逐
一日歸齊未為速重扉當道可奈何搔首蒼
茫空駐轂主君無言客無計仰看天星俯相
視風鳴木響心自驚咄嗟謾飬三千士下客
趨前敢献誠為君試效晨雞鳴引聲未絶群
雞應乾乾重門俄徹馬嘶人語車輪轉斗
柄斜横夜初半奔風捷足欲何追虎口脱身
非素願孟嘗好士竟何為纔得雞鳴狗盗兒
可憐當日慇懃意輟食分衣竟為誰
張右史文集卷第五
