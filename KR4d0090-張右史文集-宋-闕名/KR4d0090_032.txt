張右史文集卷第三十二
七言絶句
屈原
楚國茫茫盡醉人獨醒惟有一靈均餔糟更
遣從流俗漁父由来亦不仁
觀音泉
巖松偃盖不知年寂寂秋燈寶供前清徹一
源傳萬古空山長伴白衣仙
宿慈氏院
楼上鳴鐘報五更朦朧深殿佛燈明更無幽
夢隨寒枕聽徹風松到曉聲
巫臣二首
萬古風情不易禁多言未似不言深楚王只
聽巫臣諫不道逃吴己有心
咫尺山河不易知無言莫謂即無思人間只
見枝頭繭不悟春蚕暗理絲
北風
北風卷地寒侵骨凍雪連山鳥不飛試問朱
門餘酒肉幾人廽首念無衣
洛岸春行二首
溪上映人楊柳黃滿溪流水碧泱泱憑君莫
向溪南望春草春風能断腸
南山晴翠入波光一派溪聲繞郭長最爱早
春沙岸暖衮風輕浪拍鴛鴦
漫成七首
應敵詩才慙古人牽情春色空閒身鋪排物
色雖甘拙消散閒愁亦有神
修竹娟娟一萬竿清渠引水正潺潺知時燕
子来相語任意鳬雛去不還
高槐無花亦有隂參天老枝逾十尋流鶯不
使人窺見故隔深條送好音
風吹桃花西復東雨打海棠零亂紅可是春
光即消歇牡丹音信未全通
江南梅花凌雪霜桃李開盡春無光誰知洛
陽三月暮千金一朵賣姚黃
溪水春来清蕩沙溪南溪北是人家依依陌
上多情柳簇簇原頭自在花
庭隂當午𧺫猶慵断送殘春醉夢中桑柘成
隂桃李盡一川零亂柳花風
和應之出城
路穿槐柳遶山斜長夏村墟對物華青玉一
尋披籜竹絳繒千片剪榴花
永寕赴眺應之見招賞花途中遇雨
行雲濃淡日無輝輕雨飄飄點客衣馬上漫
郎醒復醉一杯容易送春歸
依韻和眺十七落花二首
投老殷勤向物華風前猶𣣔拾餘花更將夢
逐殘紅去遍入長安百萬家
飛隨風雨落隨流更有餘紅亦己休杳杳天
涯春物蓋可憐鶯蝶不知愁
和端午
競渡深悲千載冤忠魂一去詎能還國亾身
殞今何有只有離騷在世間
偶成
湏知庖手有真如合遣輪人笑讀書擁褐蒲
團深閑目老人于此有工夫
雙廟
成敗功名付偶然男兒要是死生間故應城
破知肝膽飛矢何勞記賀蘭
株林
九寡奔亾一老姬白頭蠻叟嬖西施二公費
盡平生事深屋婵娟世得知
淮上阻風步入寶積山訪軫長老
少年飄泊歸淮東道人住庵何處峰知有招
提烟水外雪雲山路倒杉松
淮上觀冰下
寒淮千里群冰下古岸枯槎黃葦枝憶得天
津橋下見五門春動雪消時
春隂
驚鴻瞥過不容攀病眼淮邊椘望寒獨卧孤
舟對楊柳春風終日在樯竿
清明日舟中書事二首
清明不到旅人家乞火鄰船自試茶弄柳好
風低作舞夹船春浪細浮花
巢烏噪處綠楊村寒食人家盡掩門麥隴曉
風收宿潤烟林午日漲春昏
宫人斜
青蛾皓齒作埃塵玉匣珠衾地下身一曲壊
墙門不鎖林花開落墓前春
奉先寺
定知生不出長門禾黍䔥䔥寺後村松栢城
南萬丘塜傷心最說内人園
至後早赴館二首
紅蠟粧梅冷未粘柳條偷暖作纖纖高楼殘
白誰家雪盡日天寒不&KR1032;簾
城圍殘雪寒催曉宫近晴雲暖𣣔春誰覺風
光添一線玉壺漏水報雞人
眺二家有海棠去歲花開眺二呼杜
卿家小娃歌舞花下痛飲今春花開
復欲招客而杜己出守戲以詩調之
頗疑蜂蝶過鄰家知是東墙去歲花駿馬無
因迎小妾鴟夷何用強隨車
復荅迎郭侯犢車之句
玉壺春酒射朝霞只看纖腰不看花但遣舟
迎桃葉女仍湏恩賜短轅車
對菊花二首
官閒身世两悠悠種竹栽花一散愁黃菊叢
邊對疎雨一年懷抱此時秋
躬耕遇歲真吾事牛下齊兒婦妾歌招飲風
烟過閒日遶籬栽菊可如何
題海州懷仁令藏春亭
聞道山中賢長官種花不肯放春還故知車
馬紅塵地催促東風不得閒
題綠野亭
渺渺孤亭滄海東天連平野四無窮可湏戶
牖毫端上自攬山河眼界中
漫成三首
驅除牢愁湏酒聖狼藉春色要花紅定知春
来無一事苦教有情愁得儂
容易得愁即不去若教春物喚愁生遣愁飲
酒大拙計遣誰蹙眉為慢聲
閉門春風作往還誰家有花堪醉眠柳腰榆
荚争入眼江梅一枝遠如天
題榮子雍陋居二首
草舍隆中一幅巾閉門三致漢將軍紛紛自
献知何有終遣斯人了鼎分
一室荒蕪孺子貧知君四海入經綸殺身虎
口終何𥙷洒掃庭除自可人
秋日有作寓直散騎舍
黃省文書分道山静傳鐘鼓建章閒天邊玉
樹西風𧺫知有清秋到世間
曉雨
綠滿園林紅己稀&KR0668;烟和柳共霏微誰家油
壁春寒裏獨輾天街曉雨歸
送周六赴濠州戶曺二首
老顒有婦何妨道一室䔥然尚愧君但恐小
喬来丈室却湏射虎作將軍
從来悟道不由書覿面相呈己有餘麈尾花
飛終不近濠梁古鬼觧椰榆
趙弟
男兒何用立竒勲趙弟從軍初不聞但斬郁
城侯萬戶不湏猿臂老將軍
贊皇公
才高一世有竒功掩卷令人獨想風莫笑狄
祠遷武相致人從古是英雄
夜来
夜来風雨掠餘春晏𧺫䔥條一病身三月長
安泥浩浩懶隨車馬作游人
桓武公
北征談笑縳姚公静掃諸陵見洛嵩不用登
高笑夷甫正緣此&KR1200;使君雄
和天啟惠橘詩
十年不&KR0933;洞庭霜喜見新苞照眼黃但對典
刑休嗜味(天啟辭以橘酸)虎賁猶得作中郎
題画二首
敗蘆浸水凍灘沙朔雪隨風亂綴花&KR0668;翅老
鴻鳴未𧺫暮雲山色暗天涯
蒼蒼老石守寒叢雪洒林鳩美睡中鶉傍陳
根飢更啄雀栖高枿暝愁風
題庭木
枯條怪石坐寒禽玉軸高懸画萬金歲晚荒
畦真在眼寂寥方見此時心
有所歎
駢脅當車闟戟先相君冠盖照秦川六雄未
滅君無苦當念杜門公子虔
五更
歲事先教蟋蟀催暮雲楼闕隐輕雷五更庭
葉驚殘梦知有清秋犯雨来
下直
留住長安鬢己絲宫廊還見落槐飛暮雲疎
雨蒼龍闕不惜障泥策馬歸
題史院直舍魚鷺屏
鐘鼓聲稀下直遲秋暉初轉萬年枝寒廳盡
日誰相對慙愧屏風画鷺鷥
梅柳二首
便使柳肥終觧舞莫驚梅瘦為含酸因風自
裊還成態與雪争妍却要寒
天質自清非為瘦仙姿正白不施紅未開如
怨開如笑枉乞幽香與北風
探春
啾啾凍草群飛雀裊裊高林獨嘨猿忽憶淮
南春意動早梅池舘断鴻天
雙槐
老去相看終惨澹秋来無頼對婆娑任從葉
逐西風去要聽庭寬夜雨多
晏𧺫
晚𧺫翻書日𣣔西偶然乘興忘遨嬉好書自
癖非求利掘冡才湏𢾗句詩
和人二首
臘殘春近獨消魂殘雪長安千萬門青鳥何
曾寄音信碧雲剛觧報黃昏
曈曨曉日漏春光欄下萱叢尚卧霜認得君
家門上雪易知何事却難忘
天窗
鑿屋分將一尺明坐令隔幌見簾屏任從世
界傾盆雨只要䔥䔥𢾗點聲
失性
失性摧頽君子鶴忘羞跳擲沐猴冠湏知六
合梟鸞雜供與閒人静處看
夢至一園池藕花盛開水鳥飛鳴為
作二小詩記之
偶来乘興不湏疑一頃秋香𣣔發時老子婆
娑真為爾百回相見愧鸕鷀
平池秋水雨来深無𢾗紅粧出岸隂翠幕深
藏知有意白鷗相見本無心
讀王荆公詩
名實由来不可逃悠悠毁譽亦徒劳臧公己
死言終立不是軒裳世禄高
雨霽
豐隆故犯青冥上列缺應逄返照廻楼外細
蟾呈窈窕枝間少女故徘徊
蹇驢
驥伏塩車飢不行疲牛與爾飽平生子荆自
是佳公子亦向人前作汝聲
局中晚坐
高林晚葉漸疎明雨過長安萬屋青為問西
風来幾日夕陽宫殿亦秋聲
贈鐵牌道者
微官待旦亦朝天頼爾絶勝鐘鼓傳舉世昏
冥竟難警憐君常負五更眠
無題二首
風槐己疎遽如許夜蛩雖怨可若何出門蹄
道苔痕滿隐几書塵鼠跡多
晚𧺫清秋一枕凉四簷鳴雨下淋浪竹籠燒
薬時添火書榻焚香却閉房
張右史文集卷第三十二
