張右史文集卷第二十七
七言絶句
寄都下舊友二首
一别長安西復東琵琶舊地已應空當時風
景歸何處湏信人生是夢中
城西古地昔同遊望月思家相對愁明月秋
来應更好何人看月又悲秋
秋思
故人陳迹生蛛網古殿苔深叠綠繒簷雨晚
秋鳴槁葉窗風深夜觸孤燈
魚蝦相望
悲歡回首兩茫然幾别龍門又半年應是舊
時歌舞處和風開凍一層天
臘月殊有春意二首
一夜長風無片雲曉来風動似初春應知春
近催桃李更有輕寒不着人
拂檻垂楊雪後青誰家朱閣曉来晴拂簾動
幕無人觧先把春愁寄有情
送李十之陕府
断&KR0963;泛梗偶相依一别重逄又幾時人世悲
歡消遣盡為君流淚忽霑衣
送客愁
𢾗星點點間微河城上三更樹影蹉霜落夜
深風悄悄月明無限客愁多
夜坐
半消爐火夜三更欲滅青燈暗又明閉戶無
人瞑目坐此時一念悟浮生
余向集賢殿試罷寓居京師嘗遊西
岡錢昌武郎中之第時同會者河東
柳子文與錢氏三子夏中余出京今
纔半年而昔日所遊者或東或西有
不知所之者古人所謂俯仰之間己
為陳跡者欤夫求昨日之我于今日
終其身而不得而况偶然相值聚而
旋散者欤追記春睡詩一首乃寓錢
第所為者
東風冷峭著衣寒雲影隂沉美睡天青杏園
林花落盡晚風吹雨&KR0668;鞦韆
上元都下二首
淡薄晴雲放月華晚籹新暈臉邊霞管絃接
上争酤酒巧笑車頭旋買花
驕馬金鞭白面郎雙鬟小女坐車箱輪殾轆
轆歸何處留得紅籠絳臘香
&KR0878;軻
燕丹計盡問田生易水悲歌壮士行嗟爾有
心雖苦拙區區两死一無成
送聖民出城即事
東風堤上送行人漸出城来漸少塵柳色已
深花又落客来下馬獨傷春
西湖三首
沙鷺汀鷗盡日閒水邊風起萬荷翻客来莫
厭重楼望樹杪欄干直對山
水上亭臺凉氣多扣舷倚棹唱吳歌何人為
放青蓮出剪却翻翻一萬荷
一曲清池柳岸風長苗新稲短蒲茸功名由
命何湏問幸有滄浪作釣翁
别錢筠甫三首
&KR0786;客無眠聽曉鐘五更蠟燭淚銷紅城西古
寺来何處今日分携獨向東
春燈欲盡曉雞啼殘月影中征馬嘶爲語相
逄不消喜相逄終有道分離
原頭綠盡柳初芟落月滿川風滿山已過寺
西三十里爲君回首駐征銜
偶題
屋角纖纖挂断虹清蝉一噪𧺫高桐天涯雲
盡見殘日林下雨餘来好風
宿錢睦甫南齋
瀟洒南軒與病宜牀長簟碧紗幃三更月
上夢初覺竹影滿窗風入衣
夜
斗柄闌珊風瑟瑟銀河錯落露森森人殾静
後幽䖝急月色好時清夜深
田家二首
門外清流繋野船白楊紅槿短籬邊旱蝗千
里秋田净野秫䔥蕭八月天
新插茅簷紅槿籬秋深黃葉已飛飛灘頭水
闊孤舟去渡口風寒白鷺啼
謁僧不值
古寺人閒僧掩扉客来下馬觧塵衣雙松帶
月風蝉噪古閣鳴鐘夕鳥歸
中秋夜酌
一片秋天碧萬尋月華初上水沉沉遣愁不
用先愁醉更看清光到夜深
舟行六絶
獵獵西風秋水清野花寒草傍流生沙邊水
鶴待魚立石底暗蛩先夜鳴
船尾初回轉野湾波平天净惜投竿飛飛小
蝶秋花晚嘖嘖沙禽野水閒
落景秋雲晚不開天寒古岸野&KR0657;回初驚波
面微瀾𧺫已覺風前細雨来
渡頭風雨晚生寒蓑笠漁翁坐釣&KR0657;為問蓬
中有魚否一雙新鱖出籠鮮
天寒野店断人行晚繋孤舟浪未平半夜西
風驚客夢卧聽寒雨到天明
渡頭烟雨欲昏天灣畔枯桑繋客&KR0657;風打&KR0963;
窗秋浪急一杯寒酒夜深眠
書潁州皇甫秘教書室
閒来便是日侵階窗下棋枰林下杯曉觧扁
舟又南去百年還得幾回来
初離陳寄孫戶曹兄弟
三年流落寓于陳一命青衫淮水濱城北橋
邊長送别扁舟今自作行人
望淮山硖石寺予幼年過此今十載
矣
十年落泊竟何成人事紛紛幾廢興今日扁
舟淮上去青山似與客相迎
題壽陽楼二首
渺渺長淮去不休行人獨上壽陽楼一闋長
歌不湏唱山川都是舊時愁(闋事說于予友隴西于)
長淮不断水悠悠楼下行人淮上楼誰謂滿
前風景好古今供作别離愁
淮上曉望
酒醒窗明月半川怯將病齒漱寒泉楼西别
有清秋色一片淮山在曉烟
宿南山普濟院
閃閃青燈照薄帷幽人不寐自吟詩僧来邀
我更深坐待聽山風到樹枝(宋景瞻和云可憐萬里南飛翼)
(肯向霜林借一枝)
旱池
藕梢菱蔓綠纔深日射游魚聚岸隂呴沫已
知為計盡渚鷗沙鷺亦何心
檢屍詠太湖上成絶句呈劉伯殾四
首
湖北風来吹曉鐘湖邊漁客閉船&KR0963;波光不
動天光闊更在浮烟細雨中
風蕩雲容不成雪柳偷春色放衝寒湖邊艇
子衝烟去天畔青山隔兩看
野岸北風歸客愁浮烟不動雨圍成野
色萦紆岸點破湖光三四鷗
誰道原頭春未回柳梢黃軟凍齊開争驚臘
日峥嵘盡忽問田翁乞野梅
偃王城
蔓草悲風知幾秋黃桑晚葉野雲愁偃王城
下樵蘇盡猶有耕人指舊丘
自上元後閒作五首
閶闔楼南粉署西舊時種柳長應齊如今冷
落窮山縣卧聽春風百鳥啼
東風吹雨夜侵階楼角長烟曉未開何事舊
時愁意緒一翻春至一翻来
面冷春霜拂瓦乾曉風吹雨凍闌杆柳梢黃
弱梅苞破更放東君幾日寒
燈火人家夜不收三更明月過南楼風烟隨
處自能樂何事客心還獨愁
喧喧野縣自笙歌風卷高雲天似波誰謂楼
前明月好月明多處客愁多
寫情二首
墙外誰家桃李開何由花下一徘徊先教飛
絮傳愁去却遣游絲取蕊来
人閒漏水報春歸日過簷牙夢未回隔夜雨
飄梅蕊盡入簾風&KR1032;柳花来
題扇二首
越衫羅薄迎新凉扇剪青綃秋水光花前一
把羅敷手直到花殘衿䄂香
彎彎凉月帖淮天露濕蒲稍風墮蓮松盖草
茵迎不至南山桂子老秋烟
淮隂
蘆梢林葉雨䔥蕭獨卧孤舟聽椘謠生計飄
然一搔首西風沙上趁歸潮
宿銅陵寺題壁
僧房秋夜月明天下馬擁裘人悄然老僧何
事亦晨𧺫清磬一殾驚客眠
將之天長題新亭壁二首
新亭登眺觧征鞍飛鳥悠揚雲意閒誰為塵
埃無野興故乘風雨看秋山
雲&KR1032;山光到眼前滿川摇落早秋天客来繋
馬成何事風雨寒窗一覺眠
過漣水
城頭落日在旗竿城外長淮水浸天左海門
前燈火盡艣殾謳軋夜深船
春宫
團金袍䄂繍長靴寒食宸遊樂事奢風擺珠
簾紅幕潤滿宫春雨落梨花
效李商隐
夜深傳警報更籌霜桂月華寒未收昨夜雨
昏今日朗一番風雨一番愁
楚城曉望
鼓角凌虚雉堞牢晚天如鑑絶秋毫山川摇
落霜華重風日晴明雁字高
椘橋秋暮阻雨
水滿城西釣艇横雲豪風弱晚冥冥天寒小
店人愁雨燈暗孤舟客卧聽
遠思
裊裊霜風吹碧梧孤城殘角奏單于山川浩
蕩愁十里楼角黃昏月一梳
春詞二首
殘紅新綠間鞦韆寒食園林人意闌一陣春
寒花上𧺫画廊連夜雨珊珊
靄靄芳園誰氏家朱門横鎻夕陽斜鳩鳴鵲
噪閒庭舘盡日春風吹百花
遣興
百感摧傷強對春看花花畔獨沾巾祗應閉
目林中坐湏學無言壁下人
潮水二首
水滿春淮自在流落花吹盡浪悠悠搃將春
雨為春泪未比思君一半愁
近来消息愈堪猜飛鳥無情不肯廻惟有清
淮慰人意春流日日自東来
夏日池上三首
新蝉上樹空遺蜕野雀哺雛争小䖝粉沾衣
䄂竹枝雨香滿水亭荷葉風
落日鳴蝉夏木荒芙蓉半落柳成行何人紈
扇生新恨亭舘迎秋夜夜凉
拒霜灼灼欲破紅夜来雨落荒蘭叢空亭無
人日色午但聽桐葉驚秋風
秋日即事三首
支離卧病不知秋暑退初驚大火流蟋蟀知
時鳴近壁銀河照夜直當楼
䔥條歲晚搔雙鬢流落天涯念舊遊唯有醉
来心暫展無錢沽酒合長愁
䔥蕭衰草傍墙生中有寒䖝白日鳴秋物荒
凉禾稼熟悠悠驅馬水邊行
秋雨二首
南山雲𧺫滿庭隂簾幕初凉七月深桃子&KR1062;
枝桐葉老連綿風雨作愁霖
離披衰柳已無蝉黃葉閉門風雨天陶令無
錢難得醉竹窗過午枕書眠
秋夜寄遠
秋晚䔥條風露清星河耿耿漏丁丁祗應新
月頻相見長向玉楼東畔生
秋夜
微雲淡月夜朦朧幽草䖝鳴樹影中不待南
城吹鼓角桐殾長報五更風
張右史文集卷第二十七
