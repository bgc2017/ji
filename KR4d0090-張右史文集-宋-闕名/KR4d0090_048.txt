張右史文集卷第四十八
題䟦
書道士齊希莊事
道士齊希莊頗學飬生喜游名山至王屋山
楽之不忍去搆草堂居燕真人巖前王屋多
栗黃葉菁及諸果𬞞可食者以時採收給食
居三年自若也一日有猴入其室希莊初不
甚怪逐之不去視希莊坐𧺫百為從旁效之
希莊大怪念初居山時客有教希莊逐猴法
取猴矢懸而擊之試用猴為去希莊獨喜居
𢾗日有大猴如五六歲兒異甚垂毛至地熟
視希莊效其動作如前猴者希莊懼莫知所
為不敢復逐久之猴復去希莊意欲出山未
决一日有人呼希莊出視有人若兩髻童子
黃单衣綠帶目有光㒵不甚類人問麻籠山
安自往希莊指告之童子疾去如飛直度嶺
&KR0676;望視不及自是希莊夜聞舍傍百物有聲
一夕大雪晨出視門外人迹無𢾗希莊發悸
不能復居走山下得瘖疾𢾗歲方愈濮陽杜
毅言嘗主簿王屋縣有登王屋天壇峯得方
玉如鏡者毅讀道家書載黃帝嘗以八方玉
鏡懸壇八方祀上帝云余嘗以此事語洛人
楊國寶應之應之云其故人有居嵩高者言
凡天下名山有神主之非有道者不得居若
頑然無聞徒中夜咽唾山鬼笑汝齊希莊庸
道士僅聞飬生小術其不容于王屋之猴何
足怪哉
薬戒
張子病痞積于中者伏而不能下自外至者
捍而不得納從醫而問之曰非下之不可歸
而飲其薬既飲而暴下不終日而向之伏者
散而無餘向之捍者柔而不支焦膈導逹呼
吸開利快然若未始有疾者不𢾗日痞復作
投以故薬其快然也亦如初自是逾月而痞
五作五下每下輙愈然張子之氣一語而三
引體不劳而汗股不步而慓膚草無所耗于
外而其中薾然莫知其所来嗟夫痞非下不
可已余從而下之術未爽也而吾之薾然者
獨何欤聞楚之南有良醫焉往而問之醫嘆
曰子無嘆是薾然者也凡子之術固為是薾
然也坐吾語汝天下之理有甚快于予心者
其末必有傷求無傷于終者則初無望于快
吾心隂伏而陽畜氣與血不運而為痞横乎
子之胸中者其累大矣擊而去之不湏臾而
除甚大之累和平之氣不能為也必將擊搏
震撓而後可夫人之和氣冲然而甚微治乎
其易危擊搏震撓之功未成而子之和氣嘗
已病矣由是觀之則子之痞凡一快者子之
和一傷矣不終月而快者五則子之和平之
氣不既索乎故膚不劳而汗股不步而慄薾
然如不可終日也且將去子之痞而無害于
和乎子歸燕居三月而後予之薬可為也張
子歸燕居三月齋居而復請之醫曰子之氣
少完矣取薬而授之曰服之三月而疾少平
又三月而小康終年而復常且飲薬不得亟
進張子歸而行其說然其初使人懣然遲之
盖三投其薬而三反之也然日不見其所攻
久較則月異而時不同盖終歲而疾平張子
謁醫再拜而謝之坐而問其故醫曰是治國
之說也豈特醫之于疾哉子獨不見秦之治
民乎勅之以命捍而不聽令勤之以事放而
不畏法令不聽治之不變則秦之民嘗痞矣
商君見其痞也厲以刑法威以斬伐勁捍猛
鷙不貸毫髮痛剗而力鋤之于是秦之政如
建瓴流蕩四逹無敢或拒而秦之痞嘗一快
矣自孝公以至于二世凡幾痞而幾快矣頑
者已圮強者已柔而秦之民無歡心矣故猛
政一快者歡心一已積快而不已而秦之四
肢枵然徒有其物而已民心日離而君孤立
于上故匹夫大呼不終日而百疾皆𧺫秦𣣔
運其手足肩膂而漠然不我應矣故秦之亡
者是好為快者之過也昔者先王之民其初
亦嘗痞矣先王豈不知&KR1154;然擊去之之為速
也惟其有懼于終也故不敢求快于吾心優
柔而撫存之教以仁義導以禮楽隂觧其亂
而徐除其滯使其悠然自趨于平安而不自
知方其未也旁視而懣然者有之矣然月計
之歲察之則前歲之俗非今歲之俗也不擊
不搏無所忤逆是以日去其戾氣而不嬰其
歡心于是政成教逹安楽悠久而無後患矣
是以三代之治皆更𢾗聖人歴𢾗百年而後
善乎董生之爱其親陳𧺫居飲食之節導引
吐納之方以調其平居又考其方術試薬物
以防其疾痛務以強其身飬其夀而不知其
他嗚呼使誠身強而永年耶則雖樵漁以自
給飲水曲肱而枕之視天下所楽無以易之
矣反頋爵位車服飲食之奉果何物哉予讀
高堂延夀錄既自傷致飬之不逮而嘉生之
能爱其親而其書可以助孝子慈孫之飬也
反復讀之不厭董生今有母八十餘耳目聪
明飲食動作如壮人余知生之方既試矣于
是為書其末
書香山傳後
佛法自東漢明帝時始入中國而此傳天人
所稱莊王者以謂楚王則時未有佛所謂觀
世音者比丘之號無從而有與史載不合然
未可廢也予嘗讀宣律師傳其載天人語甚
多有一天人說周穆王時佛至中國與列子
所載西極化人之事略同不知子寓言耶抑
實事也佛自東漢明帝以来其書與教始大
行于震旦亦安知其不已嘗見神于中國乎
書之不見錄于史册者有何限其偶遺此或
以為怪而不錄不足怪也不然明帝夢金人
飛行于庭中當時何從知是為佛哉
書錢宣靖遺事後
世言宣靖嘗遇善相人言其相可以學道當
昇舉而未能决遂與之見華山陳圖南陳一
見曰是無仙骨但急流中能勇退耳宣靖後
事定陵以高退冠朝廷圖南言信矣夫能勇
退于富貴急流去得道不遠矣世無神仙則
已有則必此流爲之
書布衾銘後
司馬公之儉德盖望其眉宇聞其語言而使
奢逸之意消不必考其服器而後知也公薨
于東府某往哭之見覆尸以布衾上有銘焉
盖此銘也
書唐吐蕃傳後
自漢已来其能制四夷使不爲中國患者莫
若唐然獨一區區之吐蕃能困之豈其制之
未得其術耶自太宗以来固已屡失其術而
其尤可笑者平凉之盟也匹夫&KR0894;刀而殺人
則必從容伺察待其不偹而後發執刀而呼
曰束爾手吾將殺汝則雖賁育不敢施于三
尺之童何則人固不可易也不然則必待狂
疾者也使之束手而束之告之殺而不避也
則亦必狂疾者吐蕃之于唐固非有深誠篤
信之可以不虞也方德宗之時吾方疑之彼
曰必使多爾大臣而後盟惟杜希全李觀而
後可擇其地利則曰必黎木材而後可彼得
殺吾之大臣而劫二將以空泾原靈夏之偹
而擇險阻之地以為設伏之利此其必變之
迹特未曰吾將變耳彼乘吾疑而直行其謀
而求我成之其易我也甚矣而唐之將相大
臣晏然不之虞如接君子長者與之握手壇
上而不少偹此何以異于將殺之則告之束
手而偃然不拒而待死者哉彼渾瑊者忠有
餘而智不足者也古之善將者遠至于鄰國
之動静皆知之夫豈有他術哉測之以謀而
伺之以實爾夫縳其二將而不知三萬之卒
伏于肘腋而不覺也則安在其為智也嗚呼
平凉之盟所以大可嘆也彼為結贊之智何
足貴也是殺人而告之束手者之智也其為
智亦殆矣彼李晟之智不可與盟也是知人
殺之則避者之智也其可否之間亦明矣當
是時唐之臣如渾瑊馬燧者亦可謂善將矣
而猶如此况無二臣者哉
書趙令峙字說後
蘇公既謫嶺外其所厚善者往往得罪德麟
亦閒廢且十年其平生與公往還之迹宜其
深微而諱之矣而德麟不然寶藏其遺墨餘
藁無少棄舍此序其甲也余問其意德麟慨
然曰此文章之傳者也不可使後人致恨于
我予曰此其先生所為篤行而剛信于為道
者歟
記行色詩
冷於陂水淡於秋遠陌初窮到渡頭頼是丹
青不能盡畫成應遣一生愁右行色詩故待
制司馬公所作也公諱池以某年中嘗監安
豐酒税實作此詩距今若干年其孫宏知縣
事刻此詩于石属予記之惟公以文學風節
爲時名臣是生丞相温公以盛德名世以直
道立朝名聞華夷功施社稷其完節美行既
載在天下而著書立言皆足以師範来世盖
嘗評古今詩句著詩話一卷亦載此詩以其
甚工不敢以父子之嫌廢也梅聖俞以詩名
一時嘗言詩之工者寫難状之景如在目前
含不盡之意見于言外此詩有焉
東坡書卷
蘇公謫居黃州時為奉議郎潘公書一卷偹
正書行草𢾗體余再官于黃首尾且三年嘗
假此書于奉議之子大臨以為書法庚辰孟
秋蒙恩守魯將之官盡出所假潘氏諸書歸
之獨此一卷令男秬納之箧中余與邠老皆
蘇學士徒也舍潘歸張奚擇焉邠老懼後東
坡復徵此書疑于收視之不謹也使書此以
為據
書東坡先生贈孫君剛說後
春秋傳曰使勇而無剛者嘗寇而速去之夫
果敢不畏之謂勇無所屈撓之謂剛或謂申
棖為剛者夫子曰棖也慾焉得剛夫使不以
義屈于人而所邪𣣔以亂其中則其行已施
於事者為仁孰禦哉此剛者必仁之說也蘇
公行已可謂剛矣傲睨雄暴輕視憂患高視
千古氣盖一世當與孔北海並驅而猶稱孫
君之剛又言其救十二人之死為剛者必仁
之論則孫公可知矣其子思厲&KR0894;履文詞絶
人遠甚則来者未可量也余言其信
題賈長卿讀高彦休續白楽天事
高彦休作唐闕史辨白楽天無因母墜井作
賞花新井詩賈子又從而續辨之張子曰二
子謂之爱白公則可矣未可謂知白公也古
之聖賢誰能無謗何獨楽天也哉有謂舜囚
堯而奪之位伊尹放太甲而王世未嘗有辨
舜與伊尹之非簒者也其心誠知其不然則
辨無自而萌於心是其為說無待而自然人
之飽者人誣之以飢未有自疑而辨其非飢
者人知舜與伊尹之非簒如自信其飽雖或
從而誣之而不在辨之之域矣故凡世之辨
己與辨人其言雖工而察其心之始萌盖其
於信嘗有所不足而後不能無言彼雖不能
無疑於其初其考于理較于迹而後能消其
不信之心於是乎有辨故曰二子未可謂知
白公也嗚呼小人之害君子也亦多術矣謗
之于意外惑之于疑似世之君子傍視而不
平者𧺫而與之辨𧺫于知之所不足故縱言
極口而益召天下之多言多言繁興而是非
足以兩行于世夫惟真知而冺言者而後謗
止夫世之真知君子者纔幾人則小人之毁
賢敗善何時而止耶悲夫
䟦吕居仁所藏秦少游投卷
余見少游投卷多矣黃楼賦哀鎛鐘文卷卷
有之豈其得意之文欤少游平生爲文不多
而一二精好可傳在嶺外亦時爲文臨殁自
爲挽詩一章殊可悲也此卷是投正献公者
今藏居仁處居仁好其文出予覧之令人愴
恨大觀丁亥仲春張耒書
䟦范坦所藏高閒蘇才翁帖
余治平末嘗見大學直講楊襃家藏唐高閒
上人二帖石本歐陽文忠公書其末以謂高
閒之書如此則韓叙乃實錄矣後余官秘書
且十年凡秘府所藏與一時士大夫家所有
晉唐以来名書妙墨皆獲見之而高閒書絶
未嘗見豈閒自重其藝不妄為人書故後之
傳者少耶崇寕乙酉孟秋始見范伯履所藏
千文追想楊襃石本真出一手足知退之之
言不妄也
張右史文集卷第四十八
