張右史文集卷第三十三
七言絶句
吴江道中懷陸魯望
我亦扁舟一散人江湖為洗十年塵筆床茶
竈經過地風月相望亦有神
霅溪道至四安鎮
苕溪清秋水底天夜帆燈火客高眠江東可
但鱸魚美一看溪山直萬錢
喜雪走筆呈李宣城三首
殷勤寄語宣城宰公事何時是了時病守欣
然有嘉思亦湏對雪把空巵
聒聒庭中争曲直紛紛筆下判鞭笞坐曺决
事輸歸飲湏信薛宣稱吏師
萬夫餓腹待倉儲三戶窮民守破圩疲瘵不
禁鞭撻甚長官對酒且歡娱
游園
病来久不上層臺窗有蛛絲&KR0985;有苔為報園
花莫惆悵故教太守及春来
聞蛩二首
晚風庭竹已秋聲初聽空階蛩夜鳴流落天
涯聊自得今宵為爾感平生
二年江海轉萍蹤白髮蒼顔換舊容新月窺
簷風動竹宣城今夜又聞蛩
雨中題壁
去年此日泊瓜洲衰柳䔥䔥繫客舟白髮天
涯歎流落今年對雨古宣州
鵁鶄
敗荷枯葦一方池溪上鵁鶄坐得知何事月
寒風露下攣拳孤影在風枝
秋蚊
江城落木己窮秋病客初寒𣣔襲裘暗室飛
蚊猶撲面不知天上火西流
冬日
忽忽新冬無一旬自憐憔悴椘江濱滿前魑
魅何曾禦尚愧無功作逐臣
預作冬至
𬗋壇曾從奠琳琅親被天人玉冕光今日黃
州山下寺五更聞㕍滿林霜(耒元祐七年南郊曾與捧)
(皇帝禋席左見上冕玉簮白如雪為燭所照出光𢾗尺云)
九日登高
黃梨丹柿己催寒一月西風積雨乾紺滑秋
天稱行草却憑秋㕍作揮翰
試墨
金案冰窗净絶塵硯寒龍尾縠生文澄江清
淺汀洲静忽有蒼螭下吐雲
綵花
清寒帶雪未成春可得芳菲未向人湏遣豔
陽歸掌握故教桃李及芳辰
送窮
年年瀝酒拜清晨風俗新正競逐貧不用為
文送窮鬼直湏圖事祝錢神
寄陳州朱教授三首
殷勤寄語朱夫子僧舍花前亦舉觴學舍䔥
條官職冷不知誰與戴姚黃
欲曉山禽百種鳴最憐啞咤是雛鶯遥想西
湖烟柳色深春風露水邊聲
春雨江干不肯晴大江檪岸轉雷霆山頭方
丈渾無事掃地焚香看佛經
送春
二年江上見春歸(子年春在金陵江上)預想重来我未
廻淹速世間誰料得祗應相遇且銜杯
寓寺八首
門外清泉浸稲畦西南修竹作城埤川平林
断空明處却有遥山作翠眉
道人鐘𣑽久寂寞&KR0786;客弭車聊静便我亦雲
山閒衲子平生香火舊囙緣
病卧淮陽太昊城牡丹叢畔過清明那知春
暮長江上竹裏招提聽曉鶯
江城梅子青時節嫩𬗋夭紅掃地無修竹滿
山連草色却煩林鳥勸投壺
翠眉長好何曾損寄語啼禽漫不閒應為殘
春足愁恨長疑蹙破鏡中山(有鳥聲如呼翠眉損)
平曉春雲失半山濛濛小雨暗江干寺楼倚
遍消殘醉只有春愁伴薄寒
錯落星河沒半空江城悲角五更風幽人夢
断西窗雨背壁籠燈到曉紅
籠燈到曉只微明獨擁单衾聽雨聲葛幌竹
床清過暑䔥然未覺負平生
黃葵
黃葵貴䴡不妖嬈一朵新晴檻外高還似邇
英臨便坐曈曨朝日照天袍
聽鳴禽
流滯江邊鬢已霜又聞春鳥啅朝陽他時北
去懷陳迹寒竹疎梅黃土崗
曉雨
輕隂江上千峯秀小雨墙邊百草生惟有春
禽慰孤客曉啼渾似故園聲
黃州酒務税宿房北窗新種竹戲題
于壁
異時小杜高眠地幾向秋風聽椘江身世浮
雲那可計試留雙竹守寒窗
梅花
我爱梅花不忍&KR0933;清香却觧逐人来風露肌
膚隨處好不知人世有塵埃
分冬
莫驚人事浮雲變且作吾儕飽飯行白首分
冬聊自勸江城今夜一陽生
食薺糁
論斤上國何曾飽(高力士至黔中見薺云兩京論斤買五溪無人採)
旅食江城日至前常慕藜羹最清好故應不
糁愧吾原(原憲藜羹不糁)
戊寅正月八日早寒
濃淡春雲夜雨乾寂寥庭院裌衣寒無人為
發樽前笑但把梅花似舊看
正月七日雪晴
西窗融雪飄如雨故與新春作薄寒昨夜雁
聲渾向北夢魂隨去過關山(光蔡之間路名關山)
春𬞞
新春書劍滯江城又見南𬞞入旅羹關心太
昊祠前路小甲連畦帶雪青(余有𬞞圃在陳州太昊祠南)
讀秦紀二首
烹滅群雄力未疲赭山射海奮餘威誰知傳
與癡兒子祗得阿房似舊時
汲汲威刑継祖龍收功終在望夷宫未應家
國歸車府却有山東老沛公
偶成
許君踏月夜相過此語當時恨己多但願相
逄休怨老不妨白髮聽新歌
春日懷淮陽六首
西城門外古壕清太昊祠前春草生早晚粗
酬身計了長為閒客此間行
靈通禅刹古叢林永日惟聞鐘𣑽音閱世興
亾千室佛百年風雨古墙金(靈通院石晉末所創有千佛殿)
(壁繪用金)
最爱南城汲井園春来𬞞甲不勝繁人家断
處無雞犬遲日東風似古原
黃巣寨南琵琶溝古原芳草静春流大艑舸
艤何處客樯竿西北是神州
莾莾郊原帶古丘漸漸隴麥散羊牛杏花楊
柳春濃處一片青帘慰客愁
城中萬枝木芍薬姚黃一萼得春多日日踏
春渾坐此人間無醉奈渠何
上元三絶
清晨謁帝大明宫拜賜歸来夜過中(余在秘書近十)
(年每歲上元晨趨大慶迎駕近午駕回駐輦大慶門上賜茶酒拜謝退率一二同舍擇勝)
(縦觀至夜分必醉歸歲率為常)一夢十年身老矣山城風月
作過從
酤酒壚邊人若市算商亭下浪連天張君官
况今如此豈有工夫作醉眠
江邊燈火似秋萤哀怨山歌不可聽自怪今
春牢落甚禅房止酒讀黃庭
二絶句
風雪無事雨初晴山澤有容春向深何物東
風吹不散祗應多病謫官心
茒簷斜日曉雞號水滿陂塘薺麥高回首故
園空悵望東門歸路綠迢迢
正月二十五日以小疾在告作三絶
是日苦寒
黃土崗頭薺麥長春隂蔽日午風狂山前梅
落無人見只有幽禽啼暗香
春色三分有尚多且饒芳草占高坡門前柳
色如彭澤争奈陶君止酒何(余方以病止酒)
見說櫻桃己爛開坐愁風雨苦相催自憐華
髮傷春客兩見飛花未放回
所居有梅一株在堂東荒穢中正月
二十六日己謝矣二首
平生常恨逄梅少及對江梅無好詩寂寞荒
山少風味直湏雲鬢插斜枝
冷落疎枝寒草岡欲攀先怕踏榛荒異時折
處何堪說臨水高城倚女墙
堂前種二桃詩示秬秸
平昔殷勤向物華誰知憔悴客天涯雙桃栽
罷還惆悵憶得淮陽舊種花
春日書事
蟲飛絲墮两悠颺人意遲遲日共長春草滿
庭門寂寂𢾗&KR0905;窗日挂空堂
十月十日夕同文安君對月
林外霜風作夜聲入簷寒月似多情燈前爐
畔深杯暖更聽昭君出塞行
蘄水道中二首
蚕老麥枯田舍忙誰令四月雨浪浪未容烏
鳥私遺粒鳴蚓跳蛙欲滿場
綠野新晴風日凉肩輿細路轉重崗橋邊野
水侵官道旋喚漁舟渡夕陽
感遲莎
桃蹊李徑有塵埃初放青莎秀滿階想見芊
綿古城角有人嗟我未歸来
宿潘君草堂聞蛙聲二首
跳踉鼓怒任争雄何事鳴呼聒睡翁不用洒
灰煩魯老正湏兩股付吳儂
孤村足雨菰蒲合只有群蛙噪滿陂我亦閒
来無鼓吹不煩通夕短長吹
夢靈夀寺
客居有似鴻遵渚鴻渚相看豈有情何事春
来頻見夢老僧談笑𧺫相迎
聞鵯鵊
紙窗未白燭微明鵯鵊枝頭一兩聲却憶去
年桃李後淮陽旅舍聽殘更
寗子
寗子陽愚飽諳事賈生慟哭漫多愁無言天
道何湏問畢竟人間春復秋
&KR0933;芙蓉
今年古寺摘芙蓉憔悴真成澤畔翁聊把一
枝閒照酒明年何處對霜紅
呈宜君
江城風雨作朝昏愁殺壚邊賣酒人祗有醉
時差可喜不應醒坐作新春
齊安春謠五絶
江上魚肥春水生江頭花落草青青蒌蒿芽
長蘆笋大問君底事爱南烹
莫笑江城大如手桃花如燒酒如油人生無
病即為楽莫誦離騷澤畔愁
楊柳弄春藏不得雪絮點點吹人来輕清潔
白非塵物寄語桃杏莫相猜
赤壁磯前江急流周郎功業莾悠悠惆悵沙
邊雨中樹無言供作古今愁
江頭春泥妨踏春閉門守春春着人問春着
人作何味半酣美酒聽韶鈞
生日贈潘郎
春雨䔥䔥江上城論花與子酒同傾恨君未
到淮陽市一見姚黃慰此生
張右史文集卷第三十三
