張右史文集卷第一
譙郡張耒文潜譔
賦
大禮慶成賦
惟宋六世皇帝踐祚之七年所以和同天人
綏静中外乘鴻襲𥙿增高累厚以對于神祗
祖考者固己蒙被充塞光融翕赫六合一意
四海一口無得而言矣粤以壬申之仲冬將
有事于南郊乃詔列位恪職賦事而有司建
言惟我國家因時施郊丘之位天地咸在禮
牲幣並薦禮樂合舉而古者乃以隂陽之至
即南北之郊别位殊時薦獻異𢾗有司其何
從于是天子惕然深思祗畏敬慎曰兹大事
我其敢專群公卿士典禮之官竭思和會以
訂不易于是議者曰先王齊明以享帝而帝
之享否雖聖人末由知之惟受福者其享之
恭惟國家合祭天地于兹六世矣惟我太
祖躬&KR0574;駿命以遏亂略二儀拓落八極
以定萬世之業太宗威定宇内震蕩大鹵以
一九有定天下于一尊真宗熙洽富盛符瑞
委積南收之猘不戰請命威加北荒奏功岱
宗席安據厚不勤指頋孽獠猾羌含毒内向
吏士未頓藏竄屈伏終始太平垂五十年英
宗入纂百姓與能神考有為六服承德此可
謂受天地之福矣然則神祗之安吾享也其
久哉于是天子乃翳青雲之屋乘雕玉之輿
應龍受轡招摇翼輔建虹霓之修竿兮颺彗
星之飛斿太一執節以先驅兮二十八星拱
手布武經营而周游貔貅六師雷霆萬乘初
海沸而雲涌忽山峙而川静盖天子粹然玉
温健然天運望宫門而動色頋執策而命進
惟烜赫之靈源兮實鼻祖于神明覧光德而
来降兮館玉宇之嚴清張咸英之廣樂偹干
籥之盛舞景光交徹鸞鶴来下神嬉靈豫醉
爵飽爼翼翼清廟観德之宫七聖在天時降
于宗世有哲孫豈弟無彊惠我文人
瞻祖祜而念功兮頋禰室而感親聖孝油
然發中兮在位望而含辛霽賜告旦祥颷掠
塵從我髦士来祗精禋御史肅吏司馬飾兵
既逶逶遲遲雲流而日行兮又&KR0837;&KR0837;業業海
運而天聲靈旂洪順翕赫歘霍兮攫拏龍虎
而亂鯤鵬雄驁憺威而震伏兮柔良化禮而
肅清弛威弛戚天戈兮固己熄威蚩尤而折
攙搶執飛廉圉商羊属之有司兮羲和磨刮
披拂盡献其光明盖傾都空閭翹首跂足俯
窺履傍覘佩玉者忽焉不知手之加顙口之
成祝也于是皆都城望惟宫郊坰坦其迤邐
兮埸圃既寒而畢功頽青雲以連属粲虹霓
之經緯紫微下属于两觀勾陳錯施于萬雉
扶傾之神仰立而拱翔德之龍下視而曳疑
神變之歘成兮涌九地而出峙連廡干柱廣
殷萬杙飛甍闘桷洞牗屹壁酸股之隅眩目
之極唐洛執算而莫計班倕&KR0894;斤而自惑者
類非資材于斵墁而皆機杼之紡績也一室
之用足以温一家一宫之費何啻衣一國驚
霆之蹕既震&KR0837;&KR0676;之聲咸寂敞齋寝之静深
兮何清虚而邃密天子方端而虚&KR0770;一多儀
未舉精意己塞甲夜始悔嚴鼓再作飛飲走
伏神讋鬼愕望舒騰精以燭宵兮玄冥收威
而布德靈鼍五震軫車將中天子乃披衮執
玉兮齊明莊肅之誠動于進趨表于形容千
燎具揚萬炬畢融上揜熒惑旁燦燭龍近為
朝暘遠為融風赫赫曦曦煌煌輝列次之士
野屯之師巋如酌醇醪而御兼衣黃流汪洋
璧玉照徹祥祲衡布協氣下浃音爲樂和形
爲人悦白質之獸簫聲之鳥紛披雜沓應奏
而舞節陟降既周燎烟始升奔星走虹奉璧
荐牲豐隆奔馳而仰騖兮祝融焜煌而上征
開閶闔兮闢清都后帝燕兮百神愉圓錫盖
兮方献輿岳輸固兮溟效濡于是禮偹樂成
整車而旋萬類環極端門闢天賞出千庾恩
流百川北包大壌南盡島蠻西越流沙東窮
海壖令未脱口雷運風傳野無窮人獄無宿
愆破械觧縲負帛囊錢車反其舍士復其伍
效技呈才千鏡萬鼓天子舉酒以属群公咸
曰休哉天子之功
系曰於穆聖王建皇極兮嚴恭精禋帝来格
兮柔祗並位儼牲璧兮文祖在坐臨有赫兮
子惟祖宗有常則兮諱兵畏刑後貨食兮政
有損益兹不易兮帝則鍳之戩榖錫兮兢兢
業業日一日兮三載一祀年億萬兮
游東湖賦
紛不知吾之所如兮獨漫漫而若狂乘醉飽
之餘力兮遂陟巗而緣岡惟大冬之栗烈兮
莾川澤之茫茫農功休乎場圃兮平陸散夫
牛羊憫大木之百圍兮惨赤立而無裳鸛鶴
群鳴而下上兮雜黃竹之青黃忽平陸之既
窮兮漸積水之汪洋曰是為齊安之東湖兮
右派合乎濤江荒灣䕳寥而葭葦兮懸䟽&KR0699;
于夕陽為舉網而無獲兮嘉魚遊而洋洋弔
雙棠者文潜寓陳僧舍堂下手植两海棠也
始余以丙子秋寓居宛丘南門靈通禅刹之
西堂是歲季冬手植兩海棠于堂下至丁丑
之春時澤屡至棠茂悦也仲春且華矣余約
常所與飲者且致美酒將一醉于樹間是月
六日余被謫書治行之黃州俗事紛然余亦
遷居因不復省花到黃且周歲矣寺僧書来
言花自如也余因思兹棠之所植去余寝無
十步欲與鄰里親戚一飲而樂之宜可必得
無難也然垂至而失之事之不可知如此今
去棠且千里又身在罪藉其行止未能自期
其于棠未遽得見也然均于不可知則亦安
知此花不忽然在吾目前乎因賦問棠以自
廣云
寓舍之壤既膏且腴手植两棠于棠之隅風
来自東冰雪融液興視吾棠既葩而澤乃沽
我酒又命我人期一醉于樹間聊快酬于芳
春夹鐘之初謫書在門陸走千里止于江濱
天星一周穆然舊春想見吾棠粲然含姿俯
睨舊堂今居者誰婉如怨而有侍淡無言其
若思嗟乎始種自我其享將獲盈我旨酒會
我賓客一酌未舉俛仰而失事至而驚其初
孰測惟得與失相尋無極則亦安知夫此棠
不忽然一日復在余側也且夫棠得其居愈
久愈敷無有斧斤斷傷之虞我行世間浮雲
飛蓬惟所使之何有南東夫以不移俟彼靡
常久近從其志必償歌以訊之用著不忘
柯山賦
入東門而右回兮原迤靡以相属拔磅礴以
陸𧺫兮是爲柯山之麓其上蕭森而晻靄兮
冠萬竿之修竹下磽确而堅密兮拱高林與
喬木散雞犬于危阨兮雜茒茨與夏屋通樵
牧之蹊遂兮路從横而斷續狼土石列暗竇
谷虚鳴鳥上下伏獸號呼俯江流之蕩潏招
列山之蟠紆林巒作態而蔽虧兮風雲效技
而卷舒固可以開闔隂陽于一氣寅餞日月
于大衢爰有窮人癯然無歸曠四海無所投
其足兮后帝命我于山之隈庇蓬茅之𢾗椽
兮撫&KR1102;腹而常飢時醉飽而自得兮亦杖履
而遨嬉逾山而東席門草籓爰有君子于兹
考槃自種自食隣里莫于圖書滿家兒稚飢
寒相見輙喜有時不冠寄萬事于一笑兮不
知食糲而衣单吾不加物以一毫兮亦莫爱
人之燠寒悟紛華之多虞兮幸寂寞之至安
飲我薄酒&KR0794;有餘啜我豆羹甘而腴隐几而
休讀我書乃曳杖歌曰升柯之巔明遠眺兮
築柯之崦可以老兮終古不忒天之道兮于
于而行無喪吾寶兮
邜飲賦
張子晨𧺫落然四壁千林相曉四頋寒寂先
生惘然而不自得頋視壁間若有物焉短脰
魁腹兮長喙旁啄而椎髻上直也雖未知其
何祥而津津然有喜色矣于是童子趨而進
曰是有客曰麯生者碩奉先生于頃刻先生
欣然三揖而進之盖其氣盎盎冽而浮兮其
聲瀏瀏和而幽兮其質醇醇毅以柔兮先生
曰甚矣予之不敏也今日乃知從子之游于
是體之栗然寒者温心之鬱然結者散己夫
忘于寒暑尚何有于夜旦揖麯生而告之曰
吾將旦旦與君周旋既導君以良晨又餞君
以芳鮮而可乎麯生對曰斥子之泉吾泉出
兮&KR1102;吾之腹君腹實兮陋彼昏之献潮何啻
富子于一日
鳴雞賦
先生閒居樂道昧旦而興家畜一雞司晨而
鳴畜之既老語默有程氣意武毅被服鮮明
峩峩朱冠丹&KR1450;玄&KR0574;蒼距矯攖秀尾翹騰奉
職有恪徐步我庭啄粟飲水孔肅靡争山川
蒼蒼風霰宵凝黯幽窗之沉沉怳余夢之初
驚萬里一寂鐘鼓無聲聞振衣之腷膊忽孤
奏而冷冷委更籌之離亂和城角之凄清應
雲外之鳴鴻弔山巔之落星歌三終而復寂
夜五分而既更萬境皆作車運馬行先生杖
屨而出観大明之東生
暑雨賦
提北山于空虚忽並擊而俱裂壅百川于河
漢乃防隤而一决哀下土之微生何足供夫
摧折方朱鳥之宵中歲仲夏兮大熱雖惔焚
之一快俄鬱蒸之莫洩叢百指于環堵頋杖
屨之安設委熏風于九旬滛疾苦于百節付
六鑿于渾沌獨天游而神悦忽翛然而輕舉
固己窺寒門而蹈冰雪攬北斗而酌天酒覲
上帝于玄闕聊逍遥兮窮年俯故居兮螘垤
蘆籓賦
張子被謫客居齊安陋屋𢾗椽織蘆為籓疎
弱陋拙不能苟完晝風雨之不禦夜穿窬之
易干上雞栖之蕭瑟下狗竇之空寬先生家
貧一裘度寒曾胠箧之不䘏何籓籬之足言
鼓鐘於宫聲出于垣中空然而無有徒望意
而輙還故吾守此敗蘆其固比夫河山若夫
朝暘不出微霰既零聲如跳珠淅淅可聽及
夫衡門暮掩烏雀就栖挂荒山之落景絡衰
蔓之離離其下榛草樵蘇往来蝼蚓出入羊
牛覘窺先生跫然杖藜過之則望四隅憫然
歌之曰公宫侯第兼瓦連甍紫垣玉府十仞
塗青何嘗知淮夷之陋俗窮年卒歲乎柴荆
也哉
燔薪賦
歲暮芳寒烈風不休先生家貧衣無重裘讀
書夜闌爐炭己灰先生瑟縮凄然不怡頋謂
童子與薪偕来童子曰是薪也陳之壁間自
春徂冬風日所熯埃塵所荣固瀋液之乾竭
朽外槁而中空唯利促燔無所献功與火相
得赫然大烘堅稱劲節久而後燃後群枯而
效技又熒熒而不烟于是先生欣然環坐皆
喜或祼股出足或引手張臂窮谷蕭條薪炭
如土盖取之而不竭頋此樂之甚富又何必
琴材修直獸材攫搏漢壁之椒效緩魏宫之
舍辟寒誰知空山寒夜之叟敢傲温于狐貉
之前(今供上方炭率斵成琴材胡麻文鵓鴿色)
杞菊賦
予到官之明年以事之東海道漣水漣水令
盛僑以蘇子瞻先生後杞菊賦示余余不逹
世事自初得官即不𣣔仕而親老矣家苦貧
冀斗升之粟以紓其朝夕之急然到官歲餘
困于往来奔走之費而家之窘迫益甚向日
悲愁嘆嗟自以為無聊既讀後杞菊賦而後
洞然如先生者猶如是則余而後可以無歎
也有蓬四垣張子居官童子晨謁有駒在門
張子迎客平生故人予致其勤餽客以飱擷
露菊之清英剪霜杞之芳根芬敷滿前無有
馨羶客愠而作謂余曷然張子始歎終笑以
言陋雖爾棄分則余安子聞之乎膠西先生
為世逹者文章行義徧滿天下出守膠西曾
是不飽先生不愠賦以自笑先生哲人太守
尊官食若不厭况於余焉不稱是懼敢謀其
他請卒予說子無我嗟冥冥之中實有神物
主司下人不間毫髮夫德不稱享者殃劳不
稱費者罸予身甚微余事甚賤聊逍遥于枯
槁庶自遠于人患客謝而食如膏如飴兹山
林之所樂予與爾其焉之
張右史文集卷第一
