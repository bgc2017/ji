張右史文集卷第二十二
七言律詩
出都有感
来時雪盡花初發歸去柳隂蝉亂鳴四序風
光半為客百年颻泊一浮名春来多病思高
卧老去違時畏後生若有黃精換華髮敢隨
車馬到高城
贈别何道士
疎散多違久自知形骸况復病先衰全身幸
免誅三獻避世何劳賦五噫聞說永嘉饒水
石便思帆向天涯却嗟病翮傷摧甚孤鶴
高飛不得隨
北橋送客
橋上垂楊繋馬嘶橋頭船尾插細旗船来船
去知多少橋北橋南長别離亭上幾傾行客
酒遊人自唱少年辭百年回首皆陳迹浮世
飄零亦可悲
九日獨遊懷故人
故人分散在天涯九日登臨獨嘆嗟人世光
隂催日日鄕閭時節自家家風烟滿眼臨秋
盡鼓角荒城送日斜取醉憑誰正烏帽遣愁
猶強插黃花
夜
木落風高砧杵傷孤城更漏入秋長寒生疎
牖人無夢月過中庭樹有霜報落梧桐猶隕
葉知時蟋蟀觧親牀年年多病渾無寐静對
楞嚴一炷香
早春
輝輝暖日弄游絲風軟晴雲緩緩飛殘雪暗
隨冰筍滳新春偷向柳梢歸可憐鬢髮蹉跎
老每惜梅花取次稀何事都城輕薄子買懽
酤酒試春衣
上元日駕回登楼二首
紫霧氛霏閶闔開團團明月上天来香車百
兩天街晚清蹕一殾仙仗回燈隔画簾時閃
鑠風穿高幕故徘徊太平日久多閒暇簮笏
從容侍燕杯
長街十二遠相通閶闔峩峩彩霧紅天白華
燈交皓月楼寒朱幕蕩春風車頭笑語歸時
醉城下傳呼夜向中自古長安多樂事周南
留滯意何窮(子方寓陳)
探春有感二首
出城但怪風光老草色蒼茫柳色深烟樹遠
浮春縹緲風光不動日隂沉芳郊未厭萦紆
入美酒何妨取次斟羸馬青衫亦何事一生
空負野人心
柳萼蒙茸待放綿櫻桃新葉大如錢深春冷
落花殘後寒食朦朧月淡天獨坐每將詩作
伴遣愁安得酒如泉傷心千里休凝望城外
東風草滿船
暇日同孫畢二同舍游李氏園亭
蕩蕩東風散客心出門驅馬問園林花房待
煖徐徐放柳色隨春旋旋深城郭遠来無俗
客松篁深處有幽禽王公留壁題詩句應許
騷人盡日吟
暮春
夜雨輕寒拂曉晴牡丹開盡過清明庭前落
絮誰家柳葉裏新殾是處鶯白髮生来如有
信青春歸去更無情便當種秫長成酒遠學
陶潜過此生
秋興
薄雲閉日晚悠悠&KR0585;雨蕭蕭急未收佳樹已
彫今歲葉西風還是去年秋蹉跎不奈時驚
客牢落唯憑酒散愁多病支離欣得睡晚来
凉氣滿衾禂
秋雨二首
急雨凄風未肯晴墙隂先報侯䖝鳴掃除暑
氣驅三伏催促秋殾向五更美酒若能斟靖
節二毛偏觧著潘生醉来真有無窮意老去
何劳浪自驚
陋巷柴門揜寂寥一窗風雨晚䔥蕭清秋漸
冷尤宜懶閒日苦長無處消烏几青笻扶病
弱素琴黃卷伴逍遥交朋南北音書隔雖有
芳尊誰可招
壽陽楼下泊舟有感
夀陽楼下清淮水帆去帆来何日休浮世十
年多少事風烟依舊别離愁楼頭夜静行人
絶楼下影斜淮月秋不道孤吟不能寐一殾
羌笛怨誰
和柳郎中舒州潜菴二首
浪走塵埃竟未甘仙郎六十制潜菴門前山
色雲侵坐峰下秋光水滿潭野鶴避人巢古
木清猿乘月嘨寒岩從今不作軒裳客多買
烟霞未是貪
蒼顔華髮未能甘欲孳長年先創菴坐久烟
嵐開翠壁夢回雲雨𧺫寒潭松風夜掃鳴琴
榻溪溜晴分種藥岩不是仙翁有仙骨幽竒
争許世人貪
將至壽州初見淮山二首
浩蕩平波欲接天天光波色遠相連風鳴两
槳初離浦岸轉青山忽對船澤國秋高添氣
象人家南去好風烟步兵何必江東走自有
鱸魚不值錢
晚繋孤舟古岸隈蒹葭風定渚鷗回山兼野
色蒼茫去月向淮心晃蕩来秋色觧將愁並
至年華偏與客相催青衫手板徒劳爾富貴
功名安在哉
晚發壽春浮橋望壽陽楼懷古
烟水蒼茫古岸高危楼縹緲枕波濤山圍粉
堞青屏合橋跨長淮百艦牢争戰百年空故
國登臨行客嘆前朝青旗試問誰家酒風雨
蒹葭晚渡遥
夜泊
遠雁初歸楓葉乾孤舟晚繋岸邊灘淮殾夜
静凌風壮月色秋深照客寒疎拙功名甘闊
略飄零蹤跡但悲嘆不關酒薄難成醉自是
年来少所歡
將别普濟二首
老松疎竹寺門幽九月輕寒襲客裘漠漠淮
烟天際晚䔥蕭山雨坐中秋風前紅葉知時
落籬下黃花對客愁為語老僧無我笑此生
終待老林丘
孤城淮北晚鐘殘落日橋邊送客鞍物外楼
臺秋更豁山深松竹晚多寒窗風細細侵衣
冷&KR0585;雨䔥蕭到夜闌佳境欲留嗟不可塵埃
蹤跡但悲嘆
發泗州
萬艘獵獵戰風桅我亦孤舟别岸隈漠漠曉
雲生禾末䔥蕭飛雨送帆開消磨歲月書千
卷零落江湖酒一杯因病得州真漫爾功名
于我亦悠哉
病中得眺應之秋懷詩
西風堂下飛黃葉病卧空牀白日高疲薾扶
行孤竹杖䔥條隐几两霜毛散花有客談真
實燒藥無人過寂寥怪得晚来頭目快新詩
秋興苦飄飄
夏日雜興四首
隔墙泉下是東溪細溜涓涓入我池一部笙
簫寒竹響百年風雨古槐姿果懸幽檻朱初
熟蔓度空墙翠欲垂野趣轉深身愈老故應
寂寞畏人知
無地從容觧鬱陶寄懷林野散塵劳含風槐
柳参天合足雨桑麻映露高五斗得官迷簿
領一㕓何處&KR1263;蓬蒿致身富貴湏年少頋我
衰遲已二毛
墙下溪流清且長夹溪喬木雨蒼蒼裊風翠
果擎枝重照水圓荷舞葉凉蝸殼已枯黏粉
壁燕泥時落汚書牀南山野客閒相過贈我
能携藥滿筐
𬞞圃茅齋三𤱔餘溪光山影動浮虚病妻老
去唯尋藥稚子年来觧爱書中散無堪心放
蕩馮唐已老興䔥疎全真飬素安吾分敢謂
軒裳不我如
清明日卧病
鶯花零亂清明日巾褐䔥條老病翁烏鼎相
親勤煑藥素屏深坐怯當風爱花未免呼兒
&KR0933;畏雨還成對客慵自嘆年来怨青鏡衰顔
改盡少年紅
水南春望
洛岸東風送馬行橋横落日半川明天連觀
閣雲垂地春入山河秀滿城老去颻萍甘屏
跡興来懷古未忘情短歌一曲聊回首不待
悲秋白髮生
春日遣興
洛陽自古帝王都百戰&KR0878;榛只故墟零亂園
林遺物在嬉游人物古風餘草迷公子障泥
錦花近佳人油璧車漂泊強隨遊客轡不辭
塵土汚衣裾
送楊𥙷之赴鄂州支使
相逄顧我尚童兒二十年来鬢有絲涕淚两
家同患難光隂一半属分離扁舟又作江湖
别千里長懸夢寐思何日粗酬身世了卜隣
耕釣老追隨
送楊念行監簿侍行赴鄂渚
椘天南去水冥冥鄂渚悠悠到幾程京洛信
稀千里隔江湖春盡一帆輕莫辭送别青春
滿會是相逄白髮生飽讀詩書取卿相不應
如我老無成
送三姊之鄂州
兄弟分飛各一方老来分𬒮苦多傷两行别
淚江湖遠五月征車岐路長休嗟伯鸞甘寂
寞所欣楊惲好文章(克一甥苦為詩)北歸會有相逄
地只恐塵埃髮昜蒼
正月六日
楊柳梢頭臘雪消東風猶著晚寒驕新年花
柳傳芳信去臘星霜變斗杓来共春烟情冉
冉洒隨疎雨淚䔥蕭蛾眉一閉年華改縦有
遺魂可得招
遊李氏園
堂下新年見草芽驚心強𧺫探年華柳呈雪
後青蒼幹梅破風前一雨花綽約風光新物
態栽培園沼好生涯奔馳世路吾何有一到
林塘一嘆嗟
寄荣子雍
蒼茫臘雪欲成泥又見東風上柳枝萬事過
前渾是夢百年投老只添悲功名末路收常
晚節物驚心空自知千里故人猶念我書来
辛苦話相思
題朱氏園
東風邀客入芳菲夹徑吹香李萬枝啼鳥遠
聞知畫静好花相續得春遲連墙東去淮天
闊綠野南環椘澤卑客至會湏留醉墨主人
留榜待新詩
離宿州後寄兄弟
落日村橋涕泫然東風匹馬去翩翩两行綠
樹當隋岸一片春雲限椘天妄竟致身常許
國強顔得禄廢求田幅巾會作淮南叟白髮
相收一釣舡
寄荣子雍三首
東風三月洛陽城傾盖相逄氣倍增看盡園
花方信馬飲斜楼月更挑燈年光飄忽雙馳
轂心事䔥條一老僧酒病年来慵把筆新文
寄我苦憑陵
蒼蒼老栢古南禅嫋嫋修篁泮水湾此地笑
談惟我共百年交友得君難已甘心向詩書
老會與身圖雲水閒年少功名湏力致看君
朝旆日珊珊
家家新酒滴新醅殘歲峥嵘春欲回霜野寂
無新到雁雪林寒有欲開梅關河路永雙横
轍天地身閒一舉杯酬荅風光千點淚怯將
愁眼更登臺
陳履常惠詩有曾門一老之句不肖
二十五歲謁見南豐舍人于山陽始
一書而褒與過宜陽有同途至亳之
約耒以病不能如期後八年始遇公
于京師南豐門人唯君一人而已感
舊慨嘆因成鄙句願勿他示
南豐塜木已䔥蕭猶有門人守一瓢文彩自
應傳壼奥典刑猶可想風標紛紛但見侏儒
飽寂寂誰歌隐士招十載敝冠弹未得簮纓
知復為誰彯
泊舟候水
一水悠悠断復連卸帆終日小灘前青旂招
飲篙工醉五两歌風賈客眠樹色遠分芳草
路鳥行斜断夕陽天漁舟慣伴危樯宿饋我
霜鱗不用錢
同李十二醉飲王氏牡丹園二首
東風窮巷只埃塵誰見城南萬朵新不問主
人聊一飲為擕佳客送餘春比君意氣三年
老貸我疎狂一味真醉裏尚能馳馬去看君
倒著接籬巾
吹盡紛紛桃李塵天香國豔一翻新正過榖
雨初晴日分得西都大半春舊態似推新豔
好紅芳不似淡粧真嗟予久得丘園意何日
相逄一幅巾
同无咎遐叔文叔同遊凝祥(得遊字)
客子長安塵滿裘道人門舘自深幽東風拂
地千條柳春水平池𢾗點鷗俛首一官真底
事倒嚢三百更何求讀書挟策君知否失性
還同博塞游
晝卧懷陳三時陳三卧疾
睡如飲蜜入蜂房懶似游絲百尺長陋巷誰
過居士疾春風正作國人狂吟詩得瘦由無
性辟榖輕身合有方欲餉子桑歸問婦一瓢
過午尚懸墙
將至海州明山有作
望望孤城滄海邊好雲深處是人烟鳥飛山
静晴秋日水闊人閒熟稲天旂影遠摇沽酒
市棹歌歸去隔村船功名富貴非吾事誓&KR1263;
明山數𤱔田
秋日登海州乘槎亭
海上西風八月凉乘槎亭外水茫茫人家日
暖樵漁樂山路秋晴松栢香隔水飛来鴻陣
闊趁潮歸去艣殾忙蓬莱方丈知何處烟浪
参差在夕陽
屋東
蒼鳩呼雨屋東啼麥穗初長燕子飛竹裏人
家雞犬静水邊官舍吏民稀溪殾夜漲寒通
枕山色朝晴翠染衣賴有西隣好詩句𢋫酬
終日自忘飢
題齋壁
松庭日午聽啼鶯簾外人稀睡老鈴已嘆近
秋添白髮更因多病讀黃庭江魚未上烹難
致(江魚未上則不漁丹陽暑日絶無魚)吴酒空斟醉昜醒好住
安心莫惆悵此身天地一浮萍
次韵李德載見寄
頭顱幸獲免姦鋒甘分江湖老釣&KR0963;老得一
州聊自慰相望千里與誰同已欣臺省登群
俊猶𢾗湖湘卧病翁(謂二蘇公来書之及)詩就醉餘頻
走筆待觀雲海戲群鴻
讀孫巨源經緯集
等閒咳唾爛成文奏牘三千世共珍不向人
間調鼎鼐却歸天上作麒麟侍遊曲水歡何
在敷奏延英迹已陳四輔當時曾避柱熙寕
天子属辭臣
將赴上庠偶成
卷中課最詩成後枕上功名睡美餘弟子觧
疑常隐几輪人能笑久觀書山林沉痼時搔
首松菊耽滛自荷鋤千世可能尋一飽虀塩
未用食無魚
寄楊克一
吾甥頗似魏家舒新罷推囚却著書頋我獨
傾陶令酒思君同鱠李&KR0574;鱸荒凉雲物秋將
老寂寞山城誰與娱倏忽風光行老矣躊躇
不去欲何如
己邜十二月二十日感事二首
高楼乘興獨登臨搔首天涯歲暮心帶雪臘
風藏澤國犯寒春色著烟林山川極目風光
異歲月驚懷老境侵可是斯文天未丧椘囚
何事涕沾襟
蹉跎流落已華顛又見&KR0878;湖一歲遷人怯苦
寒愁日短天收殘臘放新年園林寂歴飄梅
後里巷經過爆竹前自料知非猶得在潜心
久學衛蘧先
冬節小不佳懷正叔老兄
老境光隂短景催新冬又復一年回焚香燕
坐衣僧衲煮藥高眠廢酒杯處處庖厨鳴甕
缶年年歌笑惨風埃孟公歌舞猶湏雪未放
愁眉取次開
耒將之臨淮旅泊泗上属病作迎侯
上官不敢求告比歸尤劇疎拙無以
自振但自憫歎耳
謀身不觧免飄蓬零落孤舟西復東雙鬢雖
青應早白病顔更醉不成紅﨑嶇避俗人難
合憔悴多愁疾昜攻蓴菜碧鱸秋正美步兵
終欲向江東
訪人汴上有感
萬尾鱗鱗汴岸舟汴流日夜去悠悠舟行水
去常如舊世事紛紛何日休落日昏昏沙際
晚白雲片片碧天秋(原缺二句)
望亀山二首
淮上風高寒日西亀山嶺下白雲歸游人苦
恨日已晚青山自與雲爲期輕舟漁子犯烟
去照水白鷗窺影飛人間不作逍遥客老又
塵埃空滿衣
日落眉山山更青原頭啼鳥已春殾可憐山
近不能到盡日與山相對行雲裏人家自来
往天邊楼閣遠分明白鷗不觧游客意驚𧺫
碧烟深處横
次韻荅存之
環堵䔥然汝水隈孤懷炯炯向誰開青春不
覺書邊過白髮無端鏡上来祭灶請隣聊復
爾賣刀買犢豈難哉故人休說封侯事歸釣
江天有舊臺
離天長寄周重實
相逄握手便忘形射策天門盡弟兄浮世有
誰尊道義青衫自笑為功名高談未盡胸中
意作别猶如夢後驚半夜扣門投野寺天寒
孤月更分明
秋宫
帳額闌班暗舊金玉猊香重暖沉沉秋風宫
殿梧桐老暮雨楼臺簾幕深銀箭漏遲雞唱
曉綺窗人睡晝生隂無眠慣滴班姬淚聽盡
長安夜夜砧
題堂下桐
零落當軒两樹桐秋来相伴一衰翁寒枝向
月空餘影隕葉知時不待風故國山川天黯
淡美人音信雁西東歲華節物俱寥落滿眼
牢愁賴酒攻
登海州城楼
城外滄𬈑日夜流城南山直對城楼溪田雨
足禾先熟海樹風高葉昜秋疎傳里閭詢故
老秦皇車甲想東游客心不待傷千里檻外
風烟盡是愁
秋日憶家
汨汩流光長遠客年年秋至是離家孤城入
夜寒更迥霜月滿天歸夢賖摵摵老桐風後
葉娟娟疎菊雨殘花茒簷布被猶無力長走
塵埃真可嗟
七言
飛鴻歸盡燕將還亭院深沉人倚欄斜搭鞦
韆寒食雨已黃楊柳暮春寒密裘杏萼紅如
糁半落梅花香未殘人世年年非舊事感時
惟有淚汎瀾
山下
山下疎鐘日夜催城頭画角五更哀流年忽
忽愁中過世事紛紛空裏来沮溺漫高輕世
節管商空盡濟時才古来優優今何有一熟
黃梁夢已廻
京師廢宅
當道朱門白畫扃高堂歌吹久無殾古窗積
雨昏殘盡朽樹經隂長寄生門下老人時洒
埽舊時来客嘆平生豔姬驕馬知何處獨有
庭花春正荣
送徐任
白髮青山困宦遊相逄不復話封侯少年壮
氣青雲上投老生涯一醉休献璞誰憐藏美
玉悪殾不至爲虚舟從来滿卷新詩句寫取
淮天萬里秋
登城楼
沙雨初乾巾褐輕獨披衰蔓步高城天晴海
上峰巒出野晴人家燈火明歸鳥各尋芳樹
去夕陽微照遠村耕登楼已恨&KR0878;州遠况復
安仁白髮生
寄陳鼎
懶著青衫泥醉眠近来酤酒困無錢常憂送
乏隣僧米何啻寒無坐客氊直道謾憑詹尹
卜浮生已付祖師禅祗應居士無醒日知有
淵明種秫田(陳新置九華田自號居士)
過泗州推官王永年致仕還鄕王年
四十而致仕士大夫所少也
爲憶田園便拂衣休官退勇似君稀塵埃擺
脱青衫去閭里驚嗟白髮稀南𤱔稲梁仍歲
熟舊山芝术入秋肥百年從此皆閒日寄語
人間浪是非
張右史文集卷第二十二
