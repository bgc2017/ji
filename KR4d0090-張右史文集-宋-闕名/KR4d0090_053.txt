張右史文集卷第五十三
論
論法上
古之善為天下者不患法不立而患不能為
法不患法不足而患法密而不勝舉然則天
下之治亂不係法之存亾欤夫亦有推本而
後知其至也夫法之所生不生于無事事𧺫
而不可理則法從而經之事日益多法日益
周事日益新政日益工並𧺫而相制則不勝
者受其患故法不勝事則天下之亂紛然而
𧺫故治天下者非無法之尚也為其無事之
可貴也非法偹之可制也為其事變之可慮
也昔者三代之治不若堯舜商周之治不如
夏后孔子曰後世有作者虞帝不可及已又
曰虞夏之道寡怨于民商周之道不勝其弊
尭舜之禮比于夏后之時則略矣商周之禮
比于夏后之時則偹矣夫四代之治否豈禮
不具之罪哉制度日多淳粹日衰矣天下之
勢譬如人之一身夫世之人有不畏寒暑不
治薬石恣口之所食肆體之所安夫如是者
問其年必壮者也深居奥處爱飬偹至薬石
百物毒烈並進而炙艾鍼砭遍體而無遺問
其年則必老者也夫虞夏之道壮者也其不
治可為也其不足可𥙷也壮者之疾易治也
其成質未虧而可以有為也商周之道老者
也其不治難為也以其嘗治之而不信故也
其不足難𥙷也以其嘗𥙷之而不滿故也以
彼之疾方来而吾之術己窮彼之变未休而
待之道已盡如是則死継之矣嗟夫天下之
不碩取辦于法也如此而世之君子撫事制
变而尤法之不足豈不悲哉夫法度之弊𧺫
于德不足而求勝其民而敗于啟民之邪心
而多怨夏之継舜也豈不知舜之為不可及
也商周之継夏也豈不知弊之將不勝也然
而明見其弊而為不已何也豈其世变日繁
而德有所不足故耶德不足以還民之初熟
視其亂而莫之禁則將以智加之故曰法𧺫
于德不足而求勝其民夫上以智勝其下則
下亦以智勝其上不絡馬首則毁銜窃轡之
馬終身而不知不立門戶則穿窬窃發之盗
終身而不為法之于民常制其一而開其一
制之者易見而開之者難防上下以智相勝
而姦邪詭偽不可勝䆒故天下之人始忘其
歓欣戴君之心而有怨怒忌上之仇故曰敗
于啟民之邪心而多怨嗚呼夏之後為商商
之後為周三代之变未甚相沿也其治亂之
迹未甚相遠也周亾而為秦天下大亂三王
之治掃滅而無餘治世之迹卒不能復先王
之絲毫而三代之俗遂以不見于後世何也
夫法未極則俗之变未足夏商之法嘗若極
矣然民未大厭也民有未厭之心則其淳氣
美質猶有存者周之法詳矣不可以復加其
俗之变已窮而民之姦心邪態靡不畢出其
智偹其質盡其悪足其美殚故周之亾而不
可復為矣此聖人所以深悲之而曰周人之
未凟神而賞爵刑罸窮矣此後所以為秦也
欤
論法下
古之有天下者必得于紛争放亂之後夫人
之情出于亂亾之後則其情苦而思安夫惟
其情苦而思安故其事簡而易教天下有易
教之俗則上無難立之法故有國家者其初
世常綏静而易治安平之日久而民之侈心
生嗜欲之動無窮而罪過繁故居其上者乃
始日夜𥙷完其缺敗而調伏其崛強曲爲之
防多爲之制法度繁興刑政畢舉文勝而質
不足名美而實不稱故大抵有國者中世以
後天下之事嘗多而國家之観益美生民之
過日滋而有司之文加偹而世之惑者以謂
能完上世之不足而務求前人之所未成以
爲成功而不知其不若使上世之質未散而
前人之樸常在也天下之物其势相激而後
变生焉覌美者實之所由亾文偹者偽之所
自𧺫盖尝以漢之事考之高祖取天下于秦
民出于百戰夷傷之餘父子兄弟僅相保聚
以安其生故其氣帖然静愿而少事而高祖
文景得以畫一之法羈縻而安輯之歴數世
而天下安妥内有大亂而豪傑不作此民淳
而法簡之效也至于武宣天下之势久習于
無事民意日縦豪佚盗賊稍𧺫于里閭而二
帝乃修明制度收納天下之才講政偹物以
與天下戰于才智之中才者奮而姦者隨之
強者勝而亂者因之紛紛藉藉以傳于不肖
之子孫而漢以大壊此則事衆而法偹之弊
也故天下之難治不在于創始鹵莾之初而
常在于積安大偹之後是故君子必観其兆
而審其宜觧其甚而不激其变使其势不為
周人之已甚而務使後世可以有加嗚呼其
本果安在哉盖天下之弊好極治者必召天
下之大亂務窮利者必貽天下之大害夫汙
尊而抔飲蕢桴而土鼓天下之人苟未厭其
為禮楽也則吾之禮楽雖足以偹天下之殾
容藏而勿陳可也曾巢营窟之居衣薪不封
之葬天下之人苟不失其為生死之所安則
吾之生死雖足以建九几之堂五稱之衣棄
而勿用可也不亂則已不必邀其敬不欺則
已不必盡其忠是謂不求偹于民矣可久之
道𧺫于不求偹而效于人不厭譬之萬金之
家責之千金其力亦足以供我之求然吾曰
取一金焉于是有不得已而取之百金彼猶
楽輸而不怨何則彼惟所有者未竭而不厭
故也故禮楽刑政之設于下使有未厭之意
則後世有作者得以復加焉故其弊也可以
有救而不至于術智竭盡而無継嗚呼惑者
徒見法度密而民不化文理具而功不立日
夜從而加之嗚呼亦失其本矣天下之勢不
可以激而民之智不可以窮激之以所𣣔者
必得其所不𣣔窮之以所能者必報之以其
所不能徐導其𣣔激之势而不扶其未用之
智則天下久安而無虞然則周人其未足以
知此欤彼惑者遭其會而有不得已焉故也
嗚呼治天下之難也其為物也大而難舉其
為情也雜而不類為之不得其要用之不中
其節用力劳而功不成是故聖人本諸道而
明于術凡吾所以為術者制物以使入于吾
之道也然則何其不直致吾之所欲而為是
委曲迂緩而使之從也夫人之情使之從我
而劫之以刑則成功難隂有以役其心使之
不得不從我則成功易今夫欲天下之畏也
而陳之以刀鋸欲天下之爱也而陳之以金
帛此直致其畏爱者也夫刑戮賞賜非不足
以立畏爱也使必陳其物設其具則刀鋸金
帛亦不給矣且天下固有不爱金玉之賞者
則賞之所不能悦也天下有不畏刀鋸之刑
者則刑之不能懼也故欲求吾欲而直遂焉
者其事繁其教粗吾與物以力相勝而物之
從之也内有不伏之心而吾力之所不周者
乱之所從𧺫今夫駟馬之于車也奔驟舒遲
至難齊也夫人之于馬必待夫躬臨之而後
如意耶則一車而四馭未能足也今以一御
而四馬之遲速惟十指之聽者以吾所執者
轡也以一轡之約制一馬之節者執馬之要
雖𣣔不我聽而不可得也是先王之所以後
天下者执天下之轡也今夫橋衡之舉水也
左仰則左俯右抑則右揚夫曷不欲俯則卑
之而仰者何與焉𣣔揚則舉之而抑者何與
焉夫惟卑者有不能使之卑而後仰者用也
舉者有不能使之舉而後抑者用也先王知
天下之卑高有不可以刑為也故其為所以
卑高者而不為其刑古之知是道者执天下
之所必從者如轡而制物理之必應者如衡
四凶天下之巨蠧也商容比干箕子商之望
也舜能使天下不犯于有司而度罪之不可
以盡刑也取天下之巨蠧者而擊之天下雖
有悍強不化者知所畏矣舜非徒能施刀鋸
也能沮其不畏之情也武王得商而善者未
可盡賞也取世之望者三人而尊礼之而商
之為善者悦矣夫武王非徒知尊賢能也能
動其悦我之心也故舜武王執天下之轡者
也昔梁惠王以利問孟子而孟子非之然其
終曰未有仁而遺其親者未有義而後其君
者也何必曰利夫使不遺其親不後其君利
之大者也梁王以為利而孟子非之何也孟
子者以謂不求不遺于民而後民守之不求
不後于民而後民先之彼以利而責望于民
則民散而惟利之從而卒不獲吾之所求梁
惠王之術疎而孟子之術精梁惠王之事拙
而孟子之事微老子之道絀術者也其言曰
將欲翕之必固張之將𣣔取之必固與之又
曰非以其無私耶故能成其私夫將翕而合
之將取而奪之行其私以成其私是以暑徵
暑以寒致寒隂陽之所不能為也天之將寒
也不以霜雪為之也金石烈土山焦者所以
為今日之霜雪也天之將暑也不以蒸鬱為
之也震風積雪者所以為今日之炎烈也故
邀其反物之功不能遠守其復物之情不能
伏故孟子之術低昂天下之衡者也夫術有
小大道有邪正天下之士徒見夫世之淺人
執小術踽邪徑而流入于譎詐之域而曰聖
人無術直道而已矣嗚呼亦惑矣聖人之所
謂直道非無術之言也過乎術者之言也故
其道平易而有成惑者之所謂直道不及乎
術者之言也故其道疎魯而多敗文王以仁
義而王宋㐮以仁義而亾均為仁義而存亾
異何也烏獲之力弛而不用遇盗而三揖之
則盗知服矣無烏獲之力遇盗而揖焉則死
矣文王過乎術者也宋㐮不及乎術者也而
况乎聖人之未必不出乎術也
知人論
甚矣用人之難也天下之實材常深伏而不
發非遇事焉則有終身不可窺者故其勇足
以暴三軍服四夷而其外如怯其節足以断
大事成大功而其外若不能有所為者方其
未発也其言語動作坦然無以異于常人卒
然即之而不知其噐是故非有深智英明之
君不得而用之而世之小人常有以自蔽其
不肖以惑世主之聽而卒敗天下之事可勝
嘆哉彼小人者其中實怯而視其外則發揚
振厲而若勇其中实庸而聽其言則辨給開
敏而若才卒然即之若真可與有為者是故
世主往往甘心而不辞至于謀窮計失而後
悔嗚呼用人之難也如此盖尝聞之古之求
人知者于人也不覌其形似而察其中于己
也不逆于耳目而逆于心察其中則見其所
窮逆于心則為慮也深彼小人之將欺我也
不過多為形似以動吾耳目之間而已彼安
能為实哉而吾應之也常出其所不意而後
小人之情見而天下之实才亦雖𣣔伏匿而
不得盖昔者霍光之所為固非有征伐攻取
之謀而文采緣餙之可喜也朴然庸人而已
耳非有武帝之聪明不足以知之故卒然用
之而不疑與之以兵尊之以権提孺子之天
下使之謀之而光果有以當之也盖當其初
朝廷之臣孰不以為過之而至其有所立則
有震惧而不敢與者然則光之平生之所為
豈可以占其後之所發者哉議者不知武帝
之用光盖其知人之明而遂以謂當時之臣
惟光可以勝其任彼徒見其成功而後知之
不知當時之人才足以治軍旅决成敗而書
生儒者之論孰非仗節死義之人安肯棄而
不求而授一木強之霍光哉唐之文宗昭宗
其憤乱也甚矣不爱高爵重禄以致天下之
士投其誠而與之此其志皆可與立功而其
取人無術故徒以益亂彼李訓張濬者其言
語動作如可以立功者也大言而不頋敢爲
而不惮故二君惑之雖有間焉不可得而入
其後卒然而發以區區之宦人不能少制其
亂提兵𢾗萬而不能取李克用之一鏃卒之
身滅國弱為天下笑彼二君惑于形似故也
李係好言兵而王鐸與之兵李元平好大言
而關播授之権卒于無成為天下笑嗚呼使
人之知人獨視其外而可以不疑則知人者
帝何其難之也
將論
天子之臣自公卿大夫雖或闕焉而不足以
為急其不可以一日闕者其為將乎大將之
所以為急者非以夫任之有以過夫公卿大
夫也為其事之不常有而人之能之者少也
今夫醫之為薬也金石草木之珍世之所共
有者未必藏也至于遠方之物山海之竒産
與夫人力之不可以常得者則必預蓄以待
其用今夫百姓之不安而財用之不登刑罸
之未平而礼義之不與其為患大矣然其為
事也天下之所習知故其為術也人人皆足
以措手足卒然求其人而易得也講其術而
易曉也譬之于金石草木之珍其所治者大
矣然人人之所知而有之雖不素有無害也
或一旦之急提百萬之卒以與人戰勝則生
敗則死天下之人無事則廢而不講有事則
避而不碩見者也故其為事不常有于天下
幸而千萬人之間而有一人焉學焉而知其
術用焉而見其利故人之習之者少非卒然
可以朝求而夕得苟取而驟用者也譬之有
疾于此而待遠方之竒薬豈不殆哉先王知
其然故雖隆仁義禮楽以化天下之俗消伏
悖戾好争之心而常隂求天下之竒才以待
不測之患盖尝寓其法于六鄉六遂之間使
卒乘車徒之制素具而朝廷之公卿大夫外
之諸侯之君朝聘燕享從容歓欣之際必陳
弓矢以講射而四時之隙則命有司以講武
以天子之尊而馳騁于草野親金鼓干戈之
劳以射取禽獸盖享宴者人情之所楽而弓
矢者威武之具田游者佚楽之事而殺獸者
征伐之容盖先王所以藏天下之所畏于人
情從容之際凡此者所以隂飬天下豪傑之
氣使之一旦習知其術安之而不懾也是故
先王之于將也非特能求之而又能飬以致
之至于後世秦漢以来其慮天下之变已不
能如先王之時而獨知求而用之而已飬之
有術以致其才求之有方而知其实此先王
之法也故其術無窮飬之無術而知求之愈
于不求焉可也此于先王之時則十己失其
九矣嗚呼先王之法後世既亾矣安坐而不
求求之而非道者未見其可也
本治論上
治天下之道有歴萬世而可知者有朝不可
以知夕者自三代以来至于今盖以𢾗千百
年事势之变雜出而不可期然而如是而為
仁如是而為義得之則安失之則危者未始
有改也此雖歴萬世而吾能知之者也雖然
仁與義者吾能知之其所以為仁義者吾不
能必也今天下之所謂仁義者有生之而為
仁亦有殺之而為仁有利之而為義亦有宥
之而為義彼聖人之治天下其可必者吾之
所為未有出于不仁不義者而已矣必將求
其所以致仁義之迹則雖聖智吾知其不能
前知夫天下之事未始一也循之則弊激之
則变反復相代而不可知今夫質之與文是
無以異于冰炭之不可同也然質之弊則文
必至是何也勢之所激故物有以極隂極不
生隂而生陽寒極不生寒而生暑故物有以
同相戾有以異相使此之謂激之而变者也
彼先王之治其初固未尝不善也而至于後
世而不能行何也循之故也譬之水也决之
而注于海則有所避有所就縦横委曲而不
可一而後海可至也有賤丈夫焉不知其為
如此以謂水出于西則决而西水出于東則
導而東當避而不知避當就而不知就則力
可竭而海不可至也夫聖人之法何為而立
也無乃出于此時去矣而法不改則雖聖人
之法有所不能為區區而循之堅守而不变
時日益異而吾方倀倀然抱已陳無用之物
而求施之則亦何施而可哉此所謂循之而
弊者也惟其循之而弊是故隨其所激而变
從之天下之事如此而不可一也而世之惑
者猶將舉腐餘已棄之空文而求為之無乃
已疎乎凡此者朝不可以知夕者也治天下
者必求至于仁義而無禍猶治身者必求至
于安楽而無疾也夫求安楽而無疾則必察
夫寒暑之動而爲之應故狐貉以御寒而絺
葛以去暑凡晦明燥&KR0668;之变吾皆有以制之
而吾初不能自必夫如是而後安楽可爲也
寒而爲裘暑而不易暑而御葛寒而不变如
是則疾而死耳尚何安逸之有哉嗚呼知此
而後可以語治天下也
本治論下
或曰三代以来天下之未大治豈非天下之
势有不便欤嗚呼是未逹夫變者之論也且
天下之势果何為而𧺫也方三代之時列而
為諸侯自王畿之外皆侯國也當其盛也藩
翰屏蔽而王室以之強及其衰也分裂四出
更為推彊而不可制而後天下之势合于一
而秦始為郡縣以收天下之権而其弊也天
子孤立于上匹夫横行而莫之禁至于漢而
天下之势遂離而不一裂為三國而合于晉
分南北而一于隋天下之势雖或不同然當
其改也必有所懲當其立也必有所利盖自
唐之末始有藩鎮之強而唐以之亾歴五代
而不能改至于今而藩鎮之禍遂大去而不
復今天下之势委于守令而分于監司總于
朝廷自三代以来至于今何其屡改而不一
耶其無乃出于有所激欤故堯舜之不得不
為諸侯猶今之不得不為郡縣也故兩出于
不得不為則势者固有所定而不可变故天
下之政有是非而天下之势無可否譬如人
之自少而之壮自壮而之老也夫三者固未
始同而各有所飬亦各有所楽苟不知所以
待老之具而必曰壮而後可則惑矣按今之
势而善爲之其誰曰不可而必曰唐虞三代
之勢而後可則天下卒不可得而治也然則
三代以来其難于治者其病果安在哉盖有
二說一曰尚虚名而忘实利二曰謹小過而
失大患何謂虚名好尭舜三代之名是也世
之學者圜坐而議政未有不曰唐虞三代者
也其言當時之病未有不曰不如唐虞三代
者也夫唐虞三代之法豈誠有所不足哉時
易而事遷世变而势異譬之鑄金琢玉以為
飲食雖美而無所用之矣有一人焉彊立而
不頋則必群笑而競排之以謂臆說而不學
而不知吾之于堯舜三代固相期于仁義之
地而吾何求其名哉盖昔者夏為貢法以取
其民至商而為助孟子曰莫善于助莫不善
于貢嗚呼使世之惑者必曰禹之法豈有不
善哉而不知夫末世之利聖人不能預為而
已去之時聖人不能彊至也嗚呼使尭舜三
代之聖人復出于今而反頋當時之所為余
知其必不復為之矣故夫天下之不治未始
不自好名始也昔者王莾之井田後周之周
官房琯之車戰嘗試之矣譬如病狂丧心之
人越行妄作而不頋是果何益哉此之謂好
虚名而忘實利者也何謂小過夫世之人有
好種植者一日種之一日溉之一日培之朝
俟其長夕伺其蕃一日百至而不&KR0786;是其爱
之一至矣然木不加盛而日稿又有一人焉
既植而去之行三年而反而木之大可拱矣
是何也凡物之性不優則楽而滋𢾗治則殘
而槁且秦之吏比漢之初則勤矣遠邦小都
之民其知秦之政令亦熟矣秦之命令布于
田野閭里之間者亦至矣而民亦怨苦而漢
初之吏雖不如秦之勤而民楽之何則秦之
所急者不過簿書文法之間謹嚴其細而劳
優之民固已不勝其弊矣此無以異于爱木
而日優也彼漢之初雖號為文闊而網疎然
不過少弛于簿書期會纖悉委曲之間而民
乃不至于劳優則何怪乎天下之治哉彼一
溉一培之失時于木之性未害也彼不求政
之所病而乃尤天下之势嗚呼其亦不知治
本哉
禮論一
禮之道仁義而已矣夫仁主于親親長幼之
際而義生于貴貴君臣之間知親親而貴貴
之義廢則蕩而不嚴知貴貴而親親之仁亾
則嚴而不和是故聖人為礼以兼統之使之
两立而兼善並行而互用而後仁義之道行
焉是故有鄕飲酒以見其仁而又制燕礼以
見其義故鄕飲之礼主人拜迎賓于庠門之
外至于燕則賓入中庭君揖降一等而已鄕
飲之礼主人尊賓故介猶坐于西南而主人
親酬之初不敢酬賓示尊也至于燕主人獨
升立席上西面特立而公卿以嫌而不得為
賓君舉旅于賓反所賜爵則自賓以降再拜
而後受夫庠門之外已遠矣而加拜焉賓至
中庭已近矣而降止于一等主人之于賓至
于不敢酬而酬介則主人之礼已卑君舉旅
賜爵而賓拜而後受則主人之禮已重是何
也盖鄕飲之礼所以正長幼之序故賓者衆
之所尊而以齒命其衆者也而主人者鄕之
大夫與夫黨正之属故方其率衆以明長幼
之序則使民尚齒而貴賤有所不行故一以
盡仁而燕礼所以明君臣之分君爲主人而
大夫爲之賓故將辨尊卑之分則使民尊尊
而知長幼之序有所不齒故一以盡義故礼
者節文仁義而行之者也夫仁義之道本于
心待礼而後見于外而君子之于仁義其行
之或過而衆人之于仁義往往不及非礼不
足以取中焉故鄕飲燕礼節文仁義而裁之
于中者也故礼也仁義也吾未見亾一而可
行也夫鄕飲酒之礼主人坐于東南而坐賓
于西北主人處仁而賓處義何也盖党正属
民飲酒于序則其主人之所與為賓者衆之
所尊矣有德者也夫將明長幼之道則衆之
所尊而賢有德者其于衆也有教誨之義焉
故五十者立侍以聽政役則幼之于長有奉
令承教之義也夫惟長有教誨之義則其道
主嚴而以齊衆出令為主夫齊衆出令而其
道主教者義之事也此賓之所以坐于西北
也故父道主義為其尊也古者諸侯之射必
先行燕礼鄕大夫士之射必先行鄕飲酒之
礼何也夫先王之為禮其升降之𢾗俯仰之
節為已詳矣然至于宗廟之中習之安而用
之便者何也為其有漸也故魯人將有事于
上帝必先有事于頖宫晉人將有事于河必
先有事于悪池齊人將有事于泰山必先有
事于配林將重其大必習其小將為其難必
爲其易故其心佚而不亂其骵安而不愕矣
諸侯之射以貍首爲節貍首者楽會時也夫
會時者謹朝覲修会盟勤燕享不敢失時者
也故其將射也必先習燕礼以明尊卑之序
而會時者明尊卑之序也卿大夫以采蘋爲
節而主于循法度士以采蘋爲節而主于不
失職夫循法度不失職則其道近在于一身
而鄕飲之禮主于明長幼而未及夫大者焉
故必先習鄕飲者其道當然也諸侯之道君
道也君道尊故其射也止于正尊卑而已卿
大夫士之道臣道也臣道衆故其射也有鄕
人長幼之序焉此其諸侯所以先燕礼而卿
大夫士所以先鄕飲欤
礼論二
昔者孔子以謂知禘之說則其于治天下也
如指掌盖尝求其說以謂禘者祭之一名而
籩豆之事則有司存而不能通之于治國盖
尝思之以謂天下之所以不治者何也夫乃
𧺫于貴賤之不明欤親爱之不篤欤噐用之
無制欤衣服之無别欤賢不肖之失叙欤五
者不至而其國欲治者未之有也今夫郊社
之于上帝也宗廟之于先君也則夫向之尊
卑親爱噐用衣服賢不肖之叙盖已並立而
修飾矣上自王公大人而下逹于里閭之際
貴者親其事而行之于身賤者承其風而被
之于政則治天下之能事畢矣此君子所重
禘之說而又以謂明乎郊社之義禘尝之礼
則治國其如示諸掌者也夫百神之祀自郊
丘而逹于七祀均為礼也而莫重于郊社宗
庙之祭自禘祫而逹于時荐均為祭也而莫
隆于禘尝故舉郊社禘尝則小者兼之矣夫
天子之于天下其礼無所降矣而于享帝也
有君臣之義焉故曰尊天而親地夫宗廟之
享水陸之産苟可荐者莫不咸在而為之宫
室之美車服之盛而至于享帝則三献爓一
献熟因地以為之丘陶匏以象其性元酒以
享大輅以載大裘以服此疑于略矣此其說
何也夫郊之享帝臣之于君非礼不敢見故
時至然後会非法不敢責也故合礼然後献
俯仰進退于朝廷之間者莫非礼也故尊而
不敢亵簡而不敢凟此享帝之所以疑于略
欤宗庙之際則子之于父也孫之于祖也夫
事親之道其見也無時其献也無節志于和
而無事于簡主于悦而不嫌于凟此宗庙之
祭所以雖降于上帝反疑于重欤盖尊尊之
道以簡而親親之礼以豐故享帝于郊而貴
賤之位别矣雖然别貴賤者非獨如此而已
也宗庙之中以爵為位而宗人受事以官尸
之餘君與卿餕之卿之餘大夫餕之大夫之
餘士餕之而後煇胞翟閽無不沾澤夫餕祭
之末也而尊卑之别如此此貴賤之所以别
也夫追遠之礼至于七庙而祭祀之典行于
四時以事死如事生事亾如事存割牲賤事
也行之于君执盎末役也而從之于夫人冕
而總干率其群臣以楽皇尸而不嫌于卑盖
其始也齋戒謹潔而庶幾見其殾音笑語之
容而其祭之也與尸酬酢而求象其平日飲
食之事此親爱之所由篤事帝之器不陳于
廟事死之礼不行于郊尊之用犧象也罍之
用山也鬱尊之用黃目也潅之用玉瓉大圭
也荐之用玉豆也歌者在上舞者在下先代
之楽陳于廷而四夷之楽陳于門此噐用之
别也大裘以祀上帝龍衮以祀宗廟元端以
朝日皮弁以視朝自天子至于士一衣之不
修不敢用于祭一噐之不法不敢行于庙此
衣服之别也古者天子將祭則必射田擇士
其容体中于礼其節中于楽而中多者乃得
預于祭而否者不與焉夫射者君子之所以
覌德也夫德先形也必有待以見于外射者
君子之所見其德者也故射中多之與于祭
也非射也所以辨德也此賢不肖之别也貴
賤明親爱厚噐用設衣服修賢不肖别而國
不治者未之有也道載于礼而礼藏于器不
知礼不足與言道不知噐不足與言礼考礼
者自噐而辨道者先礼明乎噐逹乎礼通乎
道而不通乎治國者吾未之聞也故古之君
佩玉束帶趋翔旋揖于宗庙之中而盡天下
之能事者如是而已矣
礼論三
先王之制祭祀自郊丘以逮夫七祀莫非祭
也而尤重于禘尝其說何也盖其道有三焉
曰政事之節也曰品物之盛也曰隂陽之消
長也夫禘夏祭也而夏者萬物之始蕃而于
時則陽用事之時也故先王之政凡所以順
陽之氣者禘而後頒焉故曰古者于禘也發
爵賜服順陽義也尝秋祭也而秋者萬物之
既成而于時則隂之始也故政之所以順隂
者尝而後行焉故曰于尝也出田邑發秋政
順隂義也盖先王之政一本于隂陽而禘尝
者謹隂陽之節而不敢違候時辨物以别天
地之氣者如此所以重欤然則春之初也冬
之蒸也而政不與焉何也盖春者物之始生
勾者始奮萌者始逹而平秩東作之時也夫
物始生則陽氣未盛而品物未偹而民方趋
于東作之際則趋功造事而未可以聽政役
故陽之政待夏而後行盖夏者物盛而厥民
因之時也冬則物之生窮实者已歛而成者
既收塞向墐戶而民率其婦子以入室偹寒
之時也夫物生已窮則非所以偹財用而民
既息則非所以聽政役故凡政之所以順隂
氣者方秋而行之矣而秋者萬物始成而厥
民夷之時也盖古者尝祭未行則未發秋政
未發政則民勿敢艾其謹之如此此所謂政
事之節也夫物之于春也始生而于夏也始
盛成于秋而窮于冬既盛則偹于初生而已
窮則闕于始成故禘也尝也萬物盛多之際
也萬物盛多則品物偹故禘尝之祭偹物之
享也此禘尝之所以爲重也夫先王之于祭
也誠而已何貴于品物之盛也祭之儉也非
先王之𣣔也夫玉瓉而大圭玉豆而雕爼齋
明以臨之盛服以行之水陸之品苟可荐者
無不咸在此先王之所以事宗庙也故天子
之特礿也而廢祫也為夫物之未成而礼不
偹故也礼不偹則不敢用祫則品物之重也
久矣盖物者誠之表誠者物之主物偹而誠
不至者有之矣未有誠至而物不偹者也夫
祀上帝之簡也非先王之圖也以謂無物可
稱而不敢近于亵是亦誠之盡于已矣所謂
蒸尝者品物之盛也夫先王之于隂陽也陽
慶其成而隂悪其盛禘夏也于時則陽之成
尝秋也于時則隂未至于盛礿之于春也則
陽方作而未成蒸之于冬也則隂已窮而既
盛故禘尝之祭陽之成也而隂之微也是以
先王重之此所謂隂陽之消長也有是二者
則先王之所以重慎而不敢易之于常祭也
不亦宜乎夫天子祫禘祫尝祫烝諸侯尝祫
烝祫何也夫祫丧畢之祭也而礿禘烝尝者
四時之祭也天子先祫而後時祭諸侯先時
祭而後祫丧畢之祭無常時而四時之祭有
定法無常時者近私有定制者近公天子制
法者也故先所私而後法則無嫌也諸侯從
上者也故先定法而後行其私此所謂君臣
之道也
礼論四
古之飬世子而教之學與夫凡學于國之學
何其有序而不乱也盖其學有常位其習有
常事其教有常職其礼有常度四者立而後
學之道偹盖所謂其學有常位者其别有四
曰東序也曰瞽宗也曰上庠也曰成均也所
謂東序者夏后氏之學而其事有九一曰學
干戈二曰學羽籥三曰飬老四曰合語五曰
授𢾗六曰論說七曰儐賓八曰釋奠于先老
九曰飬老幼所謂瞽宗者商之學也其事止
于學礼而己所謂上庠者有虞氏之學也其
事止于讀書而已所謂成均五帝學也其事
則郊人取爵于上尊而已夫偹三代之學而
夏后氏之學其事獨衆于有虞商人之學何
也盖凡學于東序者楽舞飬老之事也夫楽
舞飬老之事聖人之所貴而其道主仁東序
在王宫之左而其位則仁之方也此其比于
二代之學其事為衆欤夫書者観言以取訓
而習礼者勤事以正容夫観言以取訓遠道
也而三代之學莫遠于虞故讀書于上庠勤
事以正容近道也而商人于周為最近故習
礼于瞽宗盖成均者意其虞氏之前也夫時
遠則制略制略則事卑盖所謂郊人者既遠
之而在郊矣故不得與于上庠瞽宗東序之
事然獨至于天子飲酒于成均然後始得酌
于上尊此不亦時遠而制略制略而事卑乎
此所謂其學有常位也其習有常時者其别
有九一曰千二曰戈三曰羽四曰籥五曰南
六曰誦七曰弦八曰礼九曰書所謂學干者
小楽正主之而大胥贊之而大楽正授𢾗焉
至于學戈也籥師主之而籥師丞贊之至于
羽籥則其主之無官其贊之無助何也盖舞
羽近于學干則知舞羽之官亦楽正與大胥
而學戈之官固已能吹籥則知學籥之官是
亦籥師籥師丞而已矣夫南夷之楽也而陳
于學何也盖四夷之俗皆有安居和味宜服
利用偹器陳之學者學之所知博而不厭也
凡學之時施于春夏者四有通而習之者干
戈是也有别而習之者春誦夏絃是也施于
秋冬者四有通而習之者羽籥是也有别而
習之者秋學礼冬讀書是也春夏者物盛而
形顯之時也而干戈之舞形之盛也故春夏
習之誦與弦均為殾也而誦者人殾而弦資
于噐人殾者先王之所貴故先誦而器次之
焉秋冬者萬物𢾗窮形歛而體伏之時也羽
舞者主于振作而吹籥者羽殾而已故于秋
冬習之秋習禮而冬讀書均為事也而習礼
者俯仰折旋劳于外而後能習于冬則寒而
大苦故于秋冬者人入室以居而無事之時
也故使之讀書焉安于身合乎時中乎義習
焉而不困久焉而不墮者用此道也盖所謂
其習有常事者此也其教有常聀者其官有
十三曰太傅曰少傅曰保曰師曰大司成曰
大楽正曰小楽正曰大胥曰胥曰執礼者曰
典書者曰籥師曰籥師丞所謂太傅少傅與
夫師與保四者以道德爲聀者也而太傅之
職無所繫不以教率不以言喻故曰審父子
君臣之道以示之而已少傅則教以率之言
以告之故曰審喻之師也則教之以事而喻
諸德保也則慎其身以輔翼之而歸諸道則
二者其聀已劳矣其德有小大故官有劳佚
以心治者其官逸而以事䛇者其任劳此其
理然也至所謂大司成者論說在東序又曰
凡侍坐于大司成者遠近間三席可以問則
大司成者主學之教者也所謂大楽正者舞
干戚語說合語乞言皆大楽正授𢾗于大司
成之教而喻諸其下者也所謂小楽正者凡
祭與飬老乞言合語之礼而詔之于東序則
小楽正者授𢾗于大楽正而喻諸其下者也
所謂大胥者小楽正學干則大胥贊之盖輔
小楽正之事而為佐者也所謂胥者大胥之
佐也故教南盖其聀已卑矣主節夷楽而已
所謂執礼者典書者籥師與其丞其職雖不
偹見然考其事則皆供聀效役以承其上者
也此治學之常聀也所謂其礼有常法者其
别有十所謂立學而釋奠于先師一也春夏
秋冬而釋奠于先師二也天子視學而祭先
師三也釋奠先老于東序四也釋菜五也大
合楽六也飬老七也合語八也論說九也乞
言十也立學而奠示有祖也時而祭之示不
敢忘也天子視學而親祭示奠也釋奠于先
老示已所有事也大合楽而後飬老始立學
既具噐而後釋菜示告成而不敢尊也習而
後行礼也小楽正合語為未足故大司成論
說之以論說為未足故乞言于老者此所謂
其礼有常法凡此者先王教學之道也
敦俗論
所論人主之利势者惟其能供天下之所求
而我無所求于人故能奔走天下使其進退
取舍莫不在我而天下之人雖欲去之而不
得盖惟其能貴故天下之賤者尊之惟其能
富故天下之貧者宗之使之脱然捨去斯二
者則天下之人誰肯以區區之名而役之哉
故富與貴者人君&KR0894;之以用其下者也雖然
天下之利惟富貴而後可為則先王之治宜
其隆势利重権位使其民唯富貴之知而見
其已之尊嚴然其率天下也何其退約廉遜
教其民務為安貧楽賤之事而深抑好争務
勝之心者何也夫天下之人不可使求為利
也夫使天下之人惟利之為求則大者簒小
者判惟其得之而後已嗚呼使人皆𣣔得其
上之所楽則將日仇其上而奪之夫如是則
吾之立于天下之上不亦甚殆哉是故先王
思所以長享富貴之利求其安而無乱服而
無争是故為是廉耻冲退之道使之輕禄位
而賤権势而惟仁義之知公卿之爵人之所
𣣔也然三遜而後受萬鍾之禄人之所甚貪
也然無名而不敢當嗚呼使天下之人皆仁
義之人耶則吾捐國而與之有不受者矣三
代之歴年後世莫及而考其教化風俗之美
詩書之所載後世亦無有継之者然則其效
可知也余尝悲夫自聖人之亾後世之治天
下者不明乎此也開功名権利之門以誘天
下而使其民汲汲然惟利之知而幸其區區
之功利尚功而賤德貴才而廃道奬勝而羞
退進位而卑齒故天下始囂然皆有楽富好
貴之心而不安其分反頋其貧賤而悪之而
日思其所以去之之術夫惟人悪其貧賤而
求去之而天下之亂始𧺫矣故後世之所謂
利其國而自安者未始不亾其國而自危也
昔者秦之俗盖若此矣方其疾戰不頋以取
諸侯也使其人惟攻戰争奪之為求故秦之
民皆忘其上而利其身功成戰克而後天下
之人移其勝敵之志為仇君之心盖其平日
之所飬耳目之所習有以使之而無足怪也
嗚呼争之不可啟也如此飬虎之肉不敢全
而生委之惧其决裂以動其怒而况持争具
而授之欤夫先王之道其始若鈍而後能利
其始若迂而效最切老子曰非以其無私耶
故能成其私夫成其私而惟私之求則天下
去之夫惟公以得天下之情者天下之所歸
也天下之所歸而有不能得其所𣣔者乎盖
梁惠王問孟子以利而孟子對以仁義其說
以謂上下交征利而國危又曰未有仁而遺
其親未有義而後其君者其非危國而其極
至于國危仁義者若非所以自利也而其效
也使人不敢遺而後之則聖人之所以安其
身者豈匹夫匹婦之淺道欤嗚呼孟子可謂
知利之實矣
法制論
昔者聖人之立法告天下以其意而已故常
立其大防而其節目委曲所以施于事者聽
夫人之自為而不于其一切先立于我是故
法立而意行意行而利至盖天下之事繁細
瑣屑其情状变故不可以一致以吾一人區
區之聪明而先為之經畫于此而使之一從
于我則事將有格而不得成者夫其势不可
以有成而必求行焉則物有受其弊者矣天
下之法常壊于此而世之惑者未之或知也
今夫世之敢戰者其為行列什伍亦不過𢾗
者而已彼豈不𣣔盡欤势有所不可也何則
敵人之智百出而不可測而我安能委曲而
預測之耶必曰必如是而後勝如是而後敗
其委曲瑣屑一切先為之所使無頋于敵者
之何如而惟我之為聽夫如是則必敗而已
矣善教人者曉之以其道而不示以其事故
告天下使無違吾意則其委曲瑣屑雖小不
盡而吾之意猶在也嗚呼三代之聖人其聪
明睿智足以深見天下之賾隐然其制法也
亦何以異于此𣣔均天下之田而爲之井田
𣣔分天下之地而爲之諸侯九夫爲井人得
百𤱔而耕之使夫大之不得以兼小強之不
得以并弱而後又爲溝洫之制自一夫而積
之至于萬夫公之地方五百里而男之地方
百里使之大小有序而又列為九服之遠近
夫分田建國之法如是而已矣夫天下之地
高卑之不齊廣狭之不一水泉畎𤱔之差殊
與夫名山大川汙池薮澤之地常居十五則
亦安能較然如畫于一枰之上哉彼聖人之
法不為之纖委瑣屑以盡之而特設其大端
而已何也盖聖人之告天下者特其意而已
盖當是時公卿凡當其聀者皆得出其智以
盡天下之变因規而為之規因矩而為之矩
使之各稱其宜而不亂是以天子恭己優游
于上而所以均齊天下之理亦莫不如意而
天下安享其利人人皆得措手足于其中初
若莫可依據而吾之法卒立乎天下此先王
之所以有所動作而天下楽之雖天下之大
事而為之無難者也不善為法者則不然窮
析天下之理于一身之聪明恃區區目前之
智而断萬里未来之势故其法不患于不詳
而天下卒不能行而不知其患乃出于好詳
是故善用法者有違法無違意不善用者有
違意無違法法可違也意不可違也夫天下
之情常楽于有所爲而困于齟齬而不得放
夫使人人足以自致而其終不失吾之所𣣔
則亦足矣何必區區乎使之從我而後可也
用大論
能用大而後能治天下而用大之術爲最難
夫惟有所不治而後能用大矣何則治大者
莫若立法有所不治而後法立矣屦人之爲
屦也非量國人之足而爲之也度其中而爲
之夫一國之足雖不能盡合于吾屦而中者
居多故雖不知國人之足而吾不失鬻屦之
利必將人人而較之則吾之爲工不亦甚劳
而長短小大之差要之不可盡得嗚呼使吾
之爲屦足以半國之人足矣雖有所遺而何
害吾之大利哉通此說者其知用大乎夫立
法以治天下者而吾之法果足以盡天下之
理包羅籠絡使天下之智巧不足以用其奸
乎吾知其不能也夏后氏之為忠也使禹不
知後世之將野則禹不智也知而為之是禹
亦無如之何也商之質周之文亦猶是也夫
以聖人之知猶有所屈于事物之变則立法
以求盡天下之理吾知聖人有所不能故立
法于此足以通天下之情至于聪明之不及
思慮之所難測出于人情之外者吾有所不
治也而吾之法立矣且吾之法果何為而𧺫
欤無乃出于天下之大情萬物之常理耶嗜
膾炙者百人而悪之者一人膾炙之美未害
也使吾法足以當國人之十九則吾之利多
矣其所不及焉吾可以無䘏矣非不欲䘏也
勢不可也嗚呼自堯舜三代以来更𢾗聖人
其講天下之法亦詳矣然後世可考者如井
田封建車徒之制亦不過設為大法而已世
之惑者徒見其為法之略以謂不可施于事
而不知聖人示之大法不以臆度之區區而
預盡天下之委曲苟有不合亦付之人而已
一絲之不齊無害其為裘一粒之不精無害
其為食故曰有所不治而後法立矣傳曰小
有所治者大有所失近有所遺者遠有所包
此逹于治體之論也或曰量國人之足而為
屦不畏劳者能之盡天下之情以立法不厭
詳者能之吾未見其不可也應之曰非劳與
詳之避也國人之足可以盡量天下之情可
以盡得雖費于終身之力而為何惮焉吾知
决不可為也吾不若從其逸而擇夫為利者
為之也嗚呼何至屑屑然語治天下之劳哉
知所以立法而後知用大知用大而後能不
出戶而天下無遺慮矣
憫刑論上
昔者先王之時議事以制不可刑辟者何也
夫天下之情無穷而刑之所治有極使天下
之吏&KR0894;有限之法以治無窮之情而不得少
議于其中而惟法之知則天下之情無乃一
枉于法而失其實欤是以先王之時一権諸
人而不任法是故使法出于人而不使人出
于法至于後世其所以治天下之具不能如
先王之盛時淳厚之德衰而吏有率私以立
法恃其無法而放肆者故後始有刑法之書
以治天下然天下之弊雖不可以不救而天
下之情不可枉也是故法簡網疎而人與法
两立而不偏廢穆王之刑以謂輕重諸罸有
権夫五刑之属止于三千者法之所不可移
惟其輕重之間有所謂権者是故猶不廃行
法者之志方是時罪入于法之内則歸之法
罪出于法之外則歸之権雖不如先王之盛
時而天下猶未受其弊嗚呼奈何一歸之法
而不任人也自秦漢以来治天下之具苟且
滅裂務使天下爲不可欺而待天下之吏以
爲不可使少行其意也故一切任法而廃人
余尝悲夫後世任法之弊也盖其弊非獨法
不足以盡其情而其極乃至于变其情而合
諸法盖罪無必而易移法有限而難動故罪
輕而法重也不幸無輕刑以處之則有入之
重者矣罪重而刑輕不幸無重刑以當之則
有出之輕者矣变罪而附法失情而合文不
畏情之不盡而慮法之不合盖其間有所謂
疑慮而上諸有司者十不過一二而已嗚呼
任法以治天下而天下無正刑矣余尝推其
厚而後悲夫天下之事未始不自夫賢不肖
始也先王之時天下之事簡粛而精修其人
才皆足以過絶天下而上有聖哲之絶德故
堯舜之際與夫三代之盛時至于鳥獸之無
情隂陽之不可測而人之才智皆能為之故
其後有豢龍御龍之官而四時之官皆能候
天地之氣導馭其節而制其和由是言之則
人之所以深思極慮以治事赴功者何如哉
自聖人之亾其後世比于先王之盛固已少
减而天下之事日以煩亂詭偽生于其中而
信厚之德薄人之賢者不及于先王之時而
間之以不肖混亂而不可知天下之事日以
廢缺夫惟得如先王之時故可以舍法而不
任而賢不肖之相半也故人與法並行後世
非無賢而要以不可知故一歸之法推其原
求其本則法之弊盖出于人之弊也夫惟能
隆任人之術詳于擇人而後法可以少簡姑
無望其不爲刑辟人與法並行者可庶幾矣
憫刑論下
立法以糾天下之過者必𣣔天下行之而不
敢逆然而常至于沮而不行者何也是其立
法非人之情故也何謂非人之情夫天下之
所共悪者而時輕之天下之所共恕者而時
重之不當恕而彊為之仁不必悪而過為之
罰凡此者天下之情所不安者也今夫天下
之情有所謂狠悪而不逞舉措而悪之者幸
而入于刑而考于法則輕而不足以懲之則
夫行法者必有不平之心故必入而處之于
重夫如是則是好為輕者之有所不行也夫
人固有不幸而入于刑者有誠犯而其心無
他者不幸而遇刑而考于法則重則行法者
必有不忍之心焉是故有出而寘之輕夫如
是則好為重者之有所不行也昔者聖人之
于天下其言無不聽其令無不信然卒不可
变者天下之好悪也惟其然故天下之所悪
者聖人不彊恕以為仁天下之所哀者聖人
之不深治也故法立而天下安之傳之後世
久而不敢易夫犯天下之所悪當天下之所
恕而吾寬之以所𣣔則天下之吏雖不如吾
法之所為而人固已隂服之矣吾之法因彼
之情故也故𣣔吾之法立于天下者莫若原
天下之情而無所出入使天下無不楽之心
而後可也後之惑者不深求先王之意而求
夫恩威之名而不䆒其實以謂恩主于貸而
有罪者舍之以為恩思有所禁則小過者刑
之以威行之者不快而被之者不服則何怪
乎吾法之不立哉或曰吾之法過于威耶則
不惟行吾法者有不楽于其心而固取亂于
民使過于輕耶民將懷我彼行吾法者之不
快是何足怪也嗚呼是大不然也天下之情
自頋其所爲誠有拂于人而人不加怒彼固
以爲可欺而罔人之心至矣故人之不察其
過而知德者君子也尚何懷之有哉夫治天
下者何必苟爲惠以謟天下之情也殺之而
當其罪雖日殺而天下悦服矣
馭相論
天子能使天下之権在宰相而進退宰相之
権在天子夫如是者可謂知馭相矣夫天子
之所以必尊宰相者非以私宰相也而其
勢乃所以自尊今以天子之輔相左右朝夕
之所接以取謀而使天下之人有輕之之心
則天子之勢亦卑矣夫人之情涉江河而畏
險則終身不敢行海何則彼以為江河為可
畏而况于海乎彼且以為宰相為不可慢而
况其君乎嗚呼又非特如此也使天子之力
足以辦天下之事則何所俟于相以吾為不
能獨治也而後擇相而委之委人以事而奪
之権猶為不任而已矣故必使之可取可舍
可賞可罰舍吾疑之之心而使少行其意而
後彼得以有盡夫如是故不幸而有過吾有
以責之夫使宰相之勢無以異于羣有司
必使之一聽于我而後可則彼有罪而吾將
無以責之彼且有以藉其口矣故曰宰相不
可以無権夫與人以権者必使之其利在我
以為與爾以権者凡以為我也斯可矣使竊
吾権以據之久而不還以為己私利則吾將
折而受制此天下之大患也今夫世之畜犬
與鷹者方其逐禽于野則必觧羈弛禁縦之
而不制然至不順而害人則吾必能制其命
夫縱之而不足以收之則幾何其不為患也
誠得天下之至賢如伊尹周公霍光孔明之
徒不以天下易匹夫之命者而任之則何所
復求然天下之賢不可以常得而吾之任人
或以才而忘其汚或以功而舍其素未必皆
天下之至賢也夫使擅天下之権于掌握之
間而吾無以制之而望其不亂其庸可得乎
故古之待大臣者天子為之盡恭致礼而至
其有罪則不恕有殺而無罸夫惟君致礼則
宰相尊至有罪而不恕也此所以為天子之
権欤故曰必使進退之権在天子曺操司馬
懿父子初不過能窃天子之権攻伐出處放
意恣行而已而漢魏之主惟其無有以制之
是故飬其势固其身而卒盗其位若唐德宗
則疑宰相而不任德姦臣之弊而謂天下之
人舉不可信乃一切自用其聪明當時宰相
奉行文書而已故當是時藩臣有輕朝廷之
心彼一人之聪明而當天下之亹亹則𢾗見
其所窮而左右大臣皆有苟且之志而無出
力死難之意則宜其陵犯而無忌也嗚呼與
人以権而我不能收漢魏之主是也畏権之
去而我奪人之聀者唐德宗是也是二者皆
過矣嗚呼天下之事不可以無術也而馭臣
為最難或者不知其故以謂先王之時一本
于忠信而無術不亦繆乎夫坤之道臣道也
而象為馬吾未見馬之可以亾馭也馭之以
術何害于忠信耶
張右史文集卷第五十三
