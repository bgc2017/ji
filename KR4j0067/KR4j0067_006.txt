園林主
水龍吟(海棠)
東君直是多情好花一夜都開盡杏梢零落藥欄遟
暮不教寍静風度秋千日移簾幕翠紅交映正太真
浴罷西施濃抹都沈醉嬌相稱磨遍綠窗銅鏡挽
春衫不堪比並暮雲空谷佳人何處碧苔侵逕睡裏
相看酒邊凝想許多凮韻問因何却欠一些香味惹
傍人恨
臨江仙(上元)
人意舒閑春事到徐徐弄日微雲翠鬟飛繞閙蛾羣
烟横沽酒市風轉落梅村歲事一新人半舊相逢
際晚醺醺花間亭舘柳間門尅除風雨外排日醉紅
裙
月華清(憶别)
瑟瑟秋聲蕭蕭天籟滿庭搖落空翠數遍丹楓不見
葉間題字人何處千里婵娟愁不断一江流水遥睇
見征鴻幾點碧天無際悵望月中仙桂問竊藥佳
人誰與同歲把鏡當空照盡别離情意心裏恨莫結
丁香琴上曲休彈秋思怕裏又悲來老却蘭臺公子
賀聖朝(春遊)
遊人拾翠不知遠被子規呼轉紅樓倒影背斜陽墜
幾聲絃管荼䕷香透海棠紅淺恰平分春半花前
一笑不湏慳待花飛休怨
魚遊春水(怨别)
池塘生春草數盡歸鴻人未到天涯目断青鳥尚賖
音耗曉月頻窺白玉堂暮雨還濕青門道巢燕引雛
乳鶯空老庭際香紅倦掃乾鵲休來枝上噪前回
準擬同它翻成病了欲題紅葉憑誰寄獨抱孤桐無
心挑眉間翠攅鬢邊霜早
海棠春(春景)
柳腰暗怯花風弱紅映秋千院落歸逐燕兒飛斜撼
真珠箔滿林翠葉胭脂萼不忍頻頻覷着護取一
庭春莫弹花間鵲
鷓鴣天(閨思)
睡鴨裵回烟縷長日高春困不成粧步欹草色金蓮
潤撚断花鬢玉笋香輕洛浦笑巫陽錦紋親織寄
檀郎兒家閉戸藏春色戲蝶遊蜂不敢狂(末二句有)
(深意)
歸朝&KR0794;(春遊)
聽得提壺沽美酒人道杏花深處有杏花狼藉鳥啼
風十分春色今無九麝煤銷永晝青烟飛上庭前柳
画堂深不寒不煖正是好時候團團宝月憑纖手
暫借歌喉招舞䄂真珠滴破小槽紅香肌縮盡纖羅
瘦投分湏白首黃金散與親和舊且銜杯壯心未落
風月長相守
孤鵉(早春)
沙堤香軟正宿雨初收落梅飄滿可柰東風暗逐馬
蹄輕捲湖波又還漲綠粉墻隂日融烟煖驀地刺桐
枝上有一聲春喚任酒帘飛動画樓晚便指數燒
灯時節非遠陌上呌聲好是賣花行院玉梅對粧雪
衰草愁烟亂鴉送日風沙回旋平野拂雪金鞭欺寒
茸帽還記章臺走馬誰念漂零久謾嬴得幽懷難寫
故人清沔相逢小窗閑共情話長恨離多會少重
訪問竹西珠淚盈把鴈磧沙平漁汀人散老去不堪
遊冶無柰苕溪月又喚我扁舟東下甚日歸來梅花
亂零春夜
一萼紅(人日長沙登定王臺)
古城隂有官梅幾許紅萼未宜簮池面冰膠墻腰雪
老雲意還又沉沉翠藤共閑穿徑竹漸笑語驚起卧
沙禽野老林泉故王臺榭呼喚登臨南去北來何
事蕩湘雲楚水目極傷心朱戸黏雞金盤簇燕空嘆
時序侵尋記曾共西樓雅集想垂柳還裊萬絲金待
得歸鞍到時只怕春深
楊州慢(中吕宫淳熙丙申至日余過維楊夜)
(雪初霽薺夌弥望入其城則四頋䔥條寒水)
(自碧暮色漸起戍角悲吟予懷愴然感慨今)
(昔因自度此曲千岩老人以為有黍離之悲)
(也〇此後凡載宫調者並是自製曲)
惟左名都竹西佳處解鞍少駐初程過春風十里盡
薺麥青青自胡馬窺江去後廢池喬木猶厭言兵漸
黃昏清角吹寒都在空城杜郎俊賞算如今重到
湏驚縦荳䓻詞工青樓夢好難賦深情二十四橋仍
在波心蕩冷月無聲念橋邊紅藥年年知爲誰生
驀山溪(題錢氏溪月)
與鷗爲客綠野留吟屐兩行柳垂隂是當年仙翁手
植一亭寂寞烟外帶愁横荷苒苒展凉雲横卧虹千
尺才因老盡秀句君休覓萬綠正迷人更愁入山
陽夜笛百年心事惟有玉欄知吟未了放舡回月下
空相憶
點絳唇(丁未冬遇吴松)
燕鴈無心太湖西畔隨雲去數峯清苦商略黃昏雨
第四橋邊擬共天隨住今何許凭闌懷古殘柳參
差舞
暗香(仙吕宫辛亥之冬予載雪詣石湖止既)
(月授簡索句且徵新聲作此兩曲石湖把玩)
(不已使工妓隷習之音節諧婉乃命之曰暗)
(香疎影)
舊時月色算幾番照我梅邊吹笛喚起玉人不管清
寒與攀摘何遜而今漸老都忘却春風詞筆但怪得
竹外疎花香冷入瑶席江國正寂寂嘆寄與路遥
夜雪初積翠尊易泣紅萼無言耿相憶長記曾携手
處千樹壓西湖寒碧又片片吹盡也幾時見得
疎影(仙吕宫)
苔枝綴玉有翠禽小小枝上同宿客裏相逢籬角黃
昏無言自倚脩竹昭君不慣胡沙遠但暗憶江南江
北想珮環月夜歸來化作此花幽獨猶記深宫舊
事那人正睡裏飛近蛾綠莫佀春風不管盈盈早與
安排金屋還教一片隨波去又却怨玉龍哀曲等恁
時重覓幽香已入小窗横幅
長亭怨慢(中吕宫桓大司馬云昔年種柳依依)
(漢南今看搖落悽愴江潭樹猶如此人何以)
(堪此語予深爱之)
漸吹盡枝頭香絮是處人家綠深門戸遠浦縈回暮
帆零亂向何許閱人多矣誰得佀長亭樹樹若有情
時不會得青青如此日暮望高城不見只見亂山
無數韋郎去也怎忘得玉環分付第一是早早歸來
怕紅萼無人爲主算只有并刀難剪離愁千縷
齊天樂(蟋蟀中都呼為促織)
庾郎先自吟愁賦凄凄更聞私語露濕銅鋪苔侵石
井都是曾聽伊處哀音似訴正思婦無眠起尋機杼
曲曲屏山夜凉獨自甚情緒西窗又吹暗雨爲誰
頻断續相和砧杵候館吟秋離宫吊月别有傷心無
數豳詩謾與笑籬落呼灯世間兒女寫入琴絲一聲
聲更苦(宣政間有士大夫製蟋蟀吟)
小重山令(潭州紅梅)
人繞湘臯月墜時斜横花樹小浸愁漪一春幽事有
誰知東風冷香遠茜裙歸鷗去昔遊非遥憐花可
可夢依依九疑雲杳断䰟啼相思血都沁綠筠枝
鷓鴣天(元夕不出)
憶昨天街預賞時柳慳梅小未教知而今正是歡遊
夕却怕春寒自掩扉簾寂寂月低低舊情唯有絳
都詞芙蓉影暗三更後卧聽鄰娃笑語歸
鷓鴣天(苕溪記所見)
京洛風流絶代人因何風絮落溪津籠鞋淺出鴉頭
韈知是凌波縹緲身紅乍笑綠長嚬與誰同度可
憐春鴛鴦獨宿何曾慣化作西樓一縷雲
鷓鴣天(十六夜出)
輦路珠簾兩行垂千枝銀燭舞僛僛東風歴歴紅樓
下誰識三生杜牧之歡正好夜何其明朝春過小
桃枝鼓聲漸遠遊人散惆悵歸來有月知
憶王孫(番陽彭氏小樓)
冷紅葉葉下塘秋長與行雲共一舟零落江南不自
由兩綢繆料得吟鵉夜夜愁
湘月(双調即念奴嬌之鬲指聲也)
五湖舊約問經年底事長負清景暝入西山漸喚我
一葉夷猶乘興倦網都收歸禽時度月上汀洲冷中
流容與画橈不點淸鏡誰解喚起湘靈煙鬟霧鬢
理哀絃鴻陣玉麈談玄歎坐客多少風流名勝暗柳
蕭蕭飛星苒苒夜久知秋信魲魚應好舊家樂事誰
省
念奴嬌(吳㒷荷花)
閙紅一舸記來時長與鴛鴦爲侣三十六陂人未到
水佩風裳無數翠葉吹凉玉容銷酒更洒菰蒲雨嫣
然摇動冷香飛上詩句日暮青盖亭亭情人不見
争忍凌波去只恐舞衣寒易落愁入西風南浦高柳
垂隂老魚吹浪留我花間住田田多少幾回沙際歸
路
惜紅衣(吳㒷荷花無射宫)
簟枕邀凉琴書換日睡餘無力細洒冰泉并刀破甘
碧墻頭喚酒誰問訊城南詩客岑寂高樹晚蝉說西
風消息虹梁水陌魚浪吹香紅衣半狼藉維舟試
望故國渺天北可惜柳邊沙外不共美人遊歷問甚
時同賦三十六陂秋色
琵琶仙(吳㒷感遇)
雙槳來時有人佀舊曲桃根桃葉歌扇輕約飛花蛾
眉正竒絶春漸遠汀洲自綠更添了幾聲啼鴂十里
楊州三生杜牧前事休說又還是宫燭分煙奈愁
裏匆匆換時節都把一襟芳思與空階榆莢千萬縷
藏鴉細柳爲玉尊起舞回雪想見西出陽關故人初
别
秋宵吟(越調)
古簾空墜月皎坐久西窗人悄蛩吟苦漸漏永丁丁
箭壺催曉引凉颸動翠葆露脚斜飛雲表因嗟念佀
去國情懷暮晚煙草帶眼銷磨爲近日愁多頓老
衛娘何在宋玉歸來兩地暗縈繞搖落江楓早嫰約
無憑幽夢又杳但盈盈泪洒單衣今夕何夕恨未了
少年遊(戲張斗甫)
雙螺未合雙蛾先歛家在碧雲西别母情懷隨郎滋
味桃葉渡江時扁舟載了匆匆去今夜泊前溪楊
柳津頭梨花墻外心事兩人知
鬲溪梅令(仙吕調無錫歸寓意)
好花不與殢香人浪𥻘𥻘又恐春風歸去綠成隂玉
鈿何處尋木蘭雙槳夢中雲小横陳謾向孤山山
下覓盈盈翠禽啼一春
淒凉犯(仙吕調犯商調合肥秋夕)
綠楊巷陌西風起邊城一片離索馬嘶漸遠人歸甚
處戍樓吹角情懷正惡更衰草寒煙淡薄佀當時將
軍部曲迤邐度沙漠追念西湖上小舫携歌晚花
行樂舊遊在否想如今翠凋紅落謾寫羊裙等新鴈
來時繫着怕匆匆不肯寄與悞後約
翠樓吟(双調武昌安遠楼成)
月冷龍沙塵清虎落今年漢酺初賜新翻胡部曲聽
氊幕元戎歌吹層樓高峙看檻曲縈紅簷牙飛翠人
姝䴡粉香吹下夜寒風細此地宜有詞仙擁素雲
黃鶴與君遊戲玉梯凝望久歎芳草萋萋千里天涯
情味仗酒祓淸愁花嬌英氣西山外晚來還捲一簾
秋霽
清波引(梅)
冷雲迷浦倩誰喚玉妃起舞歲華如許野梅弄眉嫵
屐齒印蒼蘚漸爲尋花來去自隨秋鴈南來望江國
渺何處新詩謾與好風景長是暗度故人知否抱
幽恨難語何時共漁艇莫負滄浪煙雨况有清夜啼
猿怨人良苦
法曲獻仙音(張彦功官舍)
虚閣籠寒小簾通月暮色偏憐高處樹隔離宫水平
馳道湖山盡入尊爼柰楚客淹留久砧聲帶愁去屡
回頋過秋風未成歸計誰念我重見冷楓紅舞喚
起淡粧人問逋仙今在何許象筆鵉牋甚而今不道
秀句怕平生幽恨化作沙邊煙雨
玲瓏四犯(越中歲暮聞簫鼓感懷)
疊鼓夜寒垂灯春淺匆匆時事如許倦遊歡意少俛
仰悲今古江淹又吟恨賦記當時送君南浦萬里乾
坤百年身世惟有此情苦楊州柳垂官路有輕盈
喚馬端正窺戸酒醒明月下夢逐潮聲去文章信美
知何用謾嬴淂天涯羈旅教說與春來要尋花伴侣
淡黃柳(正平調近客合肥)
空城曉角吹入垂楊陌馬上單衣寒惻惻看盡鵝黃
嫰綠都是江南舊相識正岑寂明朝又寒食強携
酒小橋宅怕梨花落盡成秋色燕燕飛來問春何在
唯有池塘自碧
側犯(詠芍藥)
恨春易去甚春却向揚州住微雨正繭栗梢頭弄詩
句紅橋二十四揔是行雲處無語漸半脫宫衣笑相
頋金壺細葉千朵圍歌舞誰念我鬢成絲來此共
尊爼後日西園綠隂無數寂寞劉郎自修花譜
眉嫵(亦名百宜嬌戲張仲遠)
看垂楊連苑杜若吹沙愁損未歸眼信馬青樓去重
簾下娉婷人妙飛燕翠尊共欵聽豔歌郎意先感便
携手月地雲階裏愛良夜微煖無限風流疎散有
暗藏弓履偷寄香翰明日聞津鼓湘江上催人還解
春䌫亂紅萬點悵断䰟煙水遥遠又争佀相携乘一
舸鎮長見
石湖仙(越調壽石湖居士)
松江煙浦是千古三高遊衍佳處須信石湖仙佀䲭
夷翩然引去浮雲安在我自愛綠香紅舞容與看世
間幾度今古盧溝舊曾駐馬爲黃花閑吟秀句見
說胡兒也學綸巾欹雨玉友金蕉玉人金縷緩移筝
柱聞好語明年定在槐府
解連環
玉鞍重倚却沉吟未上又縈離思爲大喬能撥春風
小喬妙移筝鴈啼秋水柳怯雲鬆更何必十分梳洗
道郎携羽扇那日隔簾半面曾記西窗夜凉雨霽
歎幽歡未足何事輕弃問後約空指薔薇算如此溪
山甚時重至水驛灯昏又見在曲屏近(平聲)底念惟
有夜來皓月照伊自睡
玉梅令(高平調石湖畏寒不出作此戲之)
疎疎雪片散入溪南苑春寒鎻舊家亭館有玉梅幾
樹背立怨東風高花未吐暗香已遠公來領客梅
花能勸花長好願公更健便揉春爲酒剪雪作新詩
拚一日繞花千轉
踏莎行(金陵感夢)
燕燕輕盈鶯鶯嬌軟分明又向華胥見夜長爭淂薄
情知春初早被相思染别後書詞别時針線離䰟
暗逐郎行遠淮南皓月冷千山冥冥歸去無人管
八歸(湘中送胡德華)
芳蓮墜粉疎桐吹綠庭院暗雨乍歇無端抱影銷䰟
處還見篠墻螢暗蘚階蛩切送客重尋西去路問水
面琵琶誰撥最可惜一片江山揔付與啼鴂長恨
相從未欵而今何事又對西風離别渚寒烟淡棹移
人遠縹緲行丹如葉想文君望久倚竹愁生步羅韈
愁凝閑蕙帳猿鶴悲吟信沈沈故園歸計休更侵尋
喜遷鶯(秋懷)
凉雲歸去再約着晚來西樓風雨水静簾隂鷗閑菰
影秋到露汀煙浦試省喚回幽恨盡是愁邊新句倦
登眺動悲凉還在殘蝉吟處凄楚空見說香鎻霧
扄心似秋蓮苦宝瑟弹冰玉臺窺月淺黛可憐偷聚
幾時翠溝題葉無復綉簾吹絮鬢華晚念庾郎情在
風流誰與
玉樓春(春思)
多時不踏章臺路依舊東風芳草渡鶯聲喚起水邊
情日影灸開花上霧謝娘不信佳期誤認淂馬嘶
迎綉戸今宵翠被不春寒只恐香穠春又去
玉樓春(憶舊)
春煙澹澹生春水曾記芳洲蘭棹艤岸花香到舞衣
邊汀草色分歌扇底棹沈雲去情千里愁壓雙鴛
飛不起十年春事十年心怕說濺裙當日事
菩薩蛮(蘇堤芙蓉)
紅雲半壓秋波急豔粧泣露嬌啼色佳夢入仙城風
流石曼卿宫袍呼醉醒休捲西風錦明日粉香殘
六橋煙水寒
菩薩蛮(水晶膾)
玉鱗熬出香凝軟并刀断處冰絲顫紅縷間堆盤輕
明相映寒纖柔分勸處膩滑難停筯一洗醉䰟清
真成醒酒冰
菩薩蛮(春思)
春風吹綠湖邊草春光依舊湖邊道玉勒錦障泥少
年游冶時煙明花似綉且醉旗亭酒斜日照花西
歸鴉花外啼
杏花天(春愁)
霽煙消處寒猶嫰乍門巷愔愔晝永池塘夢草䰟初
醒秀句吟春未穩仙源阻春風瘦損又燕子來無
芳信小桃也自知人恨滿面羞紅難問
祝英臺近(閨思)
一牎閑孤烬冷獨自箇春睡綉被熏香不似舊風味
静聽滴滴簷聲驚愁攪夢更不管庾郎心醉念芳
意一併十日春寒梅花㬠憔悴懶做新詞春在可憐
裏幾時挑菜踏青雲沈雨断盡分付楚天之外
生查子(梅)
香驚楚驛寒瘦倚湘筠暮一笛巳黃昏片月尤淸楚
沉沉冰玉䰟漠漠煙雲浦酸淚不成弹又向春心
聚
永遇樂(次韻吊青楼)
淺暈脩蛾脆㾗紅粉猶記窺戸香断奩空塵生砌冷
誰喚青鵉舞春風花信秋宵月約歴歴此心曾許銜
芳恨千年怨結玉骨未應成土木蘭艇子莫愁何
在謾繫寒江烟樹事逐雲沈情隨佩冷短夢分今古
一杯遥夜孤光難曉多少碎人腸處空凄黯西風細
雨盡吹淚去
御街行(賦轎)
藤筠巧織花紋細稱穏步如流水踏青陌上雨初晴
嫌怕濕文鴛雙履要人送上逢花湏住才過處香風
起裙兒挂在簾兒底更不把牎兒閉紅紅白白簇
花枝恰稱淂尋春芳意歸來時晚紗籠引道扶下人
微醉
霜天曉角(春情)
春雲粉色春水和雲濕試間西湖楊柳東風外幾絲
碧望極連翠陌蘭橈雙槳急欲訪莫愁何處旗亭
在画橋側
卜算子(春晚)
屈指數春來弹指驚春去簷外蛛絲網落花也要留
春住幾日喜春晴幾夜愁春雨十二彫牎六曲屏
題遍傷春句
踏莎行(九日西山)
水减堤㾗秋生屐齒瘦笻喚起登高意翠微烟冷夢
凄凉黃花香晚人憔悴懷古風流悲秋情味𬗋萸
勸入旗亭醉玉人相見說新愁可憐又濕西風淚
風入松(春晴)
捲簾日日恨春隂寒食新晴馬蹄只向南山去長橋
愛花柳多情紅外風嬌日暖翠邊水秀山明杜郎
歌酒過平生到處蓬瀛醉䰟不入重城晚穠歡寄桃
葉桃根綉被嫰寒清曉鶯聲喚醒春醒
風入松(聞鄰女吹笛)
粉嬌曾隔翠簾看横玉聲寒夜深不管柔荑冷櫻朱
度香噴雲鬟霜月摇摇吹落梅花蔌蔌驚殘蕭郎
且放鳳簫閑何處驂鵉静聽三弄霓裳罷䰟飛断愁
裏關山三十六宫天近念奴却在人間
思佳客(秋扇)
入手西風意已秋不湏玉斧爲重修撲螢凉夜沉沉
月障面清歌澹澹秋休弃置且遟留可憐又向篋
中收莫教暗損乘鵉女漢殿凄凉萬古愁
聲聲慢(元夕)
壺天不夜宝炬生香光風蕩搖金碧月灔冰㾗花外
峭寒無力歌傳翠簾盡捲誤驚回瑶臺仙跡禁漏促
拚千金一刻未酬佳夕捲地香塵不断最淂意輸
它王陵狂客楚柳吳梅無限眼邊春色鮫綃暗中寄
與待重尋行雲消息乍醉醒怕南樓吹断曉笛
解連環(春水)
浪搖新綠浸芳洲翠渚雨㾗初足蕩霽色流入横塘
看風外漪漪皺紋如縠藻荇縈廻似留恋鴛飛鷗浴
愛嬌雲蘸色媚日挼藍遠迷心目仙源漾舟岸曲
照芳容幾樹香浮紅玉記那回西洛橋邊濺裙翠傳
情玉纖輕掬三十六陂錦鱗渺芳音難續隔垂楊故
人望断浸愁千斛
中興以來絶妙詞選卷之六
