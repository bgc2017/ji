惆悵柳烟何處目送落霞江浦明夜月當樓照人
愁
江城子(梅花)
十分雪意却成霜暮雲黃月微茫只有梅花依舊吐
幽芳還喜無邊春信漏疎影下覓浮香才清端是
𬗋薇郎别鵷行憶宫墻夜半胡爲人與月交相君合
召歸吾老矣月隨去照西廂
洞仙歌(荷花)
晚風收暑小池塘荷淨獨倚胡床酒初醒起徘徊時
有香氣吹來雲藻亂葉底游魚動影空擎承露盖
不見冰容惆悵明粧曉鵉鏡後夜月凉時月淡花低
幽夢斍欲憑誰省且應記臨流凭闌干便遥想江南
紅酣千頃
長相思(别意)
玉樽凉玉人凉若聽離歌須断腸休教成鬢霜画
橋西画橋東有淚分明清漲同如何留醉翁
水調歌頭(旅思)
客夢一回醒三度碧梧秋仰看今夕天上河漢又西
流早晚凉風過鴈驚落空階一葉急雨閙清溝歸計
休令暮宵露浥征裘古來今生老病許多愁郍堪
更說無限功業鏡中羞只有青山高致對此還論世
事舉白與君浮送我一杯酒誰起舞凉州
臨江仙(春思)
小院回廊春寂寂晚來獨自閑行画簾東畔碧雲生
也知無雨空滴枕邊聲一簇小桃開又落低頭拾
取紅英東風相送忘相迎棃花寒食到得錦宫城
臨江仙(自詠)
我似萬山千里外悠然一片歸雲宫銜猶自帶云云
誰知於進士已是故將軍閑坐閑行閑飲酒閑拈閑
字閑文諸公留我笑紛紛一枝簮宝髻六幅舞羅裙
須殢酒無柰愁深酒淺但寄興焦琴紈扇莫鼓琵琶
江上曲怕荻花楓葉俱悽怨雲萬疊寸心遠
賀新郎(遊西湖)
睡斍啼鶯曉醉西湖兩峰日日買花簮帽去盡酒徒
無人問惟有玉山自倒任拍手兒童争笑一騎乘風
翩然去避魚龍不見波聲悄歌韻遠喚蘇小神仙
路近蓬萊島𬗋雲深參差禁樹有烟花遶人世紅塵
西障日百計不如歸好付樂事與它年少費盡柳金
棃雪句問沉香亭北何時召心未愜鬢先老
賀新郎(贈張彦功)
曉印霜花步夢半醒扶上彫鞍馬嘶人去嵐濕青絲
雙轡冷緩鞚野梅江路聽画角吹殘更鼓悲壯寒聲
撩客恨甚貂裘重擁愁無數霜月白照離緒青樓
回首家何處早山遥水闊天低断腸烟樹誰念天涯
牢落况輕負暖雲濃雨記酒醒香銷時語客裏歸韀
須早發怕天寒風急相思苦應爲我翠眉聚
賀新郎
多病劉郎瘦最傷心天寒歲晚客它鄕久大舸翩翩
何許至元是高陽舊友便一笑相歡携手爲問武昌
城下月定何如楊子江頭柳追往事兩眉闘燭花
細剪明於晝喚青娥小紅樓上殷勤勸酒昵昵琵琶
恩怨語春笋輕攏翠䄂看舞徹金釵微溜若見故鄕
吾父老道長安市上狂如舊重會面幾時又
念奴嬌(自述)
知音者少算乾坤許大着身何處直待功成方肯退
何日可尋歸路多景樓前垂虹亭下一枕眠秋雨虚
名相誤十年枉費辛苦不是奏賦明光獻書北闕
無驚人之語我自匆忙天未許嬴淂衣裾塵土白璧
堆前黃金買笑付與君爲主蓴鱸江上浩然明日歸
去
糖多令(再過武昌)
蘆葉滿汀洲寒沙帶淺流二十年重度南樓柳下繫
船猶未穩能幾日又中秋黃鶴断磯頭故人曾到
不舊江山都是新愁欲買桂花重載酒終不似少年
遊
水調歌頭(春半)
春事能幾許密葉着青梅日高花困海棠風暖想都
開不惜春衣典盡只怕春光歸去片片點蒼苔能得
幾時好追賞莫徘徊雨飄紅風換翠苦相催人生
行樂且須痛飲莫辭杯坐則高談風月醉則恣眠芳
草醒後亦佳哉湖上新亭好何事不曾來
水調歌頭(自述)
弓劔出榆塞鉛槧上蓬山得之渾不費力失亦匹如
閑未必古人皆是未必今人俱錯世事沐猴冠老子
不分别内外與中間酒湏飲詩可作指休弹人生
行樂何自催得鬢毛斑達則牙旗金甲窮則蹇驢破
帽莫作兩般看世事只如此自有識鴞鵉
天仙子(初赴省别妾)
别酒醺醺渾易醉回過頭來三十里馬兒不住去如
飛牽一憩坐一憩断送殺人山共水是則青衫終
可喜不道恩情拚得未雪迷村店酒旗斜去則是住
則是煩惱自家煩惱你
沁園春(風雪中𣣔詣稼軒久寓湖上未能一往)
(因賦此詞以自解)
斗酒彘肩風雨渡江豈不快哉被香山居士與林和
靖約坡仙等勒駕予回坡謂西湖正如西子淡粧濃
抹臨照臺二公者皆掉頭不頋只恁傳杯白云天
竺去來看金璧崔嵬樓觀開况一澗縈迂東西水遶
兩山南北高下雲堆逋曰不然暗香浮動何似孤山
先放梅須晴去訪稼軒未晚且此徘徊
名仙倫廬陵人自號招山有詩集行于
世樂章尤爲人所膾灸吉州刊本多遺
落今以家蔵善本選集
賀新郎(壽王侍郎簡卿)
小停鉦鼓向沙邊柳下維舟慶公初度平盡羣蛮
方易鎮此事多應有數柰自古功成人妬君看樂羊
中山役任謗書盈篋終無據千載下竟誰與詩中
帶得西山雨指天台鴈蕩歸欤壽鄕深處緩急朝廷
須公出更作中流砥柱笑癡騃紛紛兒女多少人間
不平事有皇天老眼能區處揮玉斝聽金縷
賀新郎(題吳江)
重喚松江渡嘆垂虹亭下銷磨幾番今古依舊四橋
風景在爲問坡仙甚處但遺愛沙邊鷗鷺天水相連
蒼茫外更碧雲去盡山無數潮正落日還暮十年
到此長凝竚恨無人與共秋風鱠絲蓴縷小轉朱絃
弹九奏擬致湘妃伴侣俄皓月飛來烟渚恍若乘槎
河漢上怕客星犯斗蛟龍怒歌欸乃過江去
賀新郎(洪守席上詠牡丹)
翠盖籠嬌面記當年沈香亭北醉中曾見見了風流
傾國豔紅𬗋紛紛過眼算好處何嫌春晚誰把天香
和曉露倩東風特地勻芳臉千萬朵一時遍隔花
聽取提壺勸道此花過了春歸蝶愁鶯怨挽住東君
須醉倒花底不妨留恋待喚取笙歌一片最愛就中
紅一朵似狀元得意春風殿還惹起少年恨
賀新郎(贈建康鄭玉脫籍)
鄭玉非娼女嘆塵緣未了飄零被春留住腸断胭脂
坡下路成甚心情意緒生怕入棃園歌舞寂寞陽臺
雲雨散算人間誰是吹簫侶空買断兩眉聚新來
鏡裏驚如許暗傷懷鶯老花殘幾番春暮事逐孤鴻
都已往月落千山杜宇念脩竹天寒何處不念瑣窗
并綉戸妾從前命薄甘荆布誰爲作解絛主
念奴嬌(送張明之赴京西幕)
艅艎東下望西江千里蒼茫烟水試問襄州何處是
雉堞連雲天際叔子殘碑卧龍陳迹遺恨斜陽裏後
來人物如君瓌偉能幾其肯爲我來耶河陽下士
正自強人意勿謂時平無事也便以言兵爲諱眼底
山河樓頭鼓角都是英雄淚功名機會要湏閑暇先
備
念奴嬌(感懷呈洪守)
吳山青處悵長安路断黃塵如霧荆楚西來行塹遠
北過淮堧嚴扈九塞貔貅三關虎豹空作陪京固天
高難呌若爲得訢忠語追念江左英雄中興事業
枉被姦臣誤不見翠華移蹕處枉負吾皇神武擊楫
憑誰問籌無計何日寬憂頋倚笻長嘆滿懷清淚如
雨
念奴嬌(長沙趙帥席上作)
西風何事爲行人掃蕩煩襟如洗垂漲蒸瀾都卷盡
一片瀟湘清泚酒病驚秋詩愁入鬢對景人千里楚
宫故事一時分付流水江上買取扁舟排雲湧浪
直過金沙尾歸去江南丘壑處不用來尋月姊風露
杯深芙蓉裳冷笑傲烟霞裏草廬如舊卧龍知爲誰
起
滿江紅(題快閣和徐宰韻)
快閣東西鷗邊問晚晴可喜鷗解語旣盟之後兩翁
曾倚笛弄慣聽黃魯直履聲深識徐淵子添我來相
對兩忘機真相似也不種閑桃李也不翫佳山水
有新詩字字愛民而已一片心閑秋月外三年人在
春風裏漲一篙江水送歸鴻明朝是
滿江紅(春晚)
着意留春留不住春歸難恋最苦是梅天煙雨麥秋
庭院嫰竹隂濃鶯出谷柔桑采盡蚕成繭柰沈腰寬
盡有誰知難消遣幽閣恨雙眉歛香牋寄飛鴻遠
向風簾羞見一雙歸燕翠被閑將情做夢青樓賺得
恩成怨對尊前莫惜喚瓊姬持杯勸
木蘭花慢(秋日海棠)
漸秋空向晚被風雨䟎重陽正木落疎林海棠枝上
忽見紅粧料應妬它蘭菊甚年年獨自占秋光故把
春風嬌面向人逞豔呈芳看來畢竟此花強秪是
欠些香誚一似當年五陵公子却厭膏粱肯來水邊
竹下與幽人相對說凄凉只恐夜深花睡五更微有
清霜
霜天曉角(題蛾眉亭)
倚空絶壁直下江千尺天際兩蛾凝黛愁與恨幾時
極暮潮風正急酒醒聞塞笛試問謫仙何處青山
外遠烟碧
訴衷情(客中)
征衣薄薄不禁風長日雨絲中又是一年春事花信
到梧桐雲漠漠水溶溶去匆匆客懷今夜家在江
西身在江東
江神子(洪守出歌姬就席口占)
華堂深處出娉婷語聲輕笑聲清燕語鶯啼一一付
春情恰似洛陽花正發見花好不知名金甌盛酒
玉纖擎滿盈盈勸深深不怕主人教你十分斟只怕
酒闌歌罷後人不見暮山青
繫裙腰(愁别)
山兒矗矗水兒清船兒似葉兒輕風兒更没人情月
兒明厮合造送行人眼兒蔌蔌淚兒傾灯兒更冷
青青遭逢着鴈兒又没前程一聲聲怎生得夢兒成
(詞獧薄而意優柔)
永遇樂(春莫有懷)
青幄蔽林白氊鋪徑紅雨迷楚晝閣關愁風簾捲恨
盡日縈情緒陽臺雲去文園人病寂寞翠尊彫爼惜
韶容匆匆易失芳叢對眼如霧中欹潤裛衣寬凉
滲又斍漸回驕暑解籜吹香遺丸薦脆小芰浮鴛浦
画欄如舊依俙猶記佇立一鈎蓮步黯銷䰟那堪又
聽杜鵑更苦
菩薩蛮(怨别)
吹簫人去行雲杳杳篝翠被都閑了疊損縷金衣是
他渾不知冷烟寒食夜淡月棃花下猶自軟心腸
爲他燒夜香
無限意那得如椽彩筆但滿眼西風蕭瑟我所思兮
何處所在鐔津津上滄湾側誰氏子閬風客閬風
仙客才無敵賦悲秋抑揚頓挫流離沈鬱百賦千詩
朝復暮解道波濤春力憶共尔乘槎吹笛八表神遊
吾夢見渺洞庭青草烟波隔空悵望楚天碧
賀新郎(清浪軒送春)
碧浪搖春渚浸虚簷蒲萄滉漾翠綃掀舞委曲經過
臺下路載取落花東去問花亦漂流良苦花不能言
應有恨恨十分都被春風誤同此恨有飛絮人生
聚散元無據侭凭欄一尊相對蘋洲春莫嫉色冲冲
空悵望淚盡世間兒女君不見千金求賦飛燕婕妤
今何在看粘雲江影傷千古流不去断䰟處
賀新郎(送杜子野赴省)
說到城南杜侭風流至今人號去天尺五家世聮翩
蒼玉佩自有文章機杼看鵉鳳九霄軒翥文陣堂堂
新淂雋正少年壯氣虹蜺吐拈彩筆月城去出關
相送梅千樹雪連空馬蹄特特曉寒人度帝里春濃
花似海催入明光奏賦湏快展亨衢闊步隨世功名
真漫浪要平生所學期無負湏記得别時語
歸朝&KR0794;(南劔双溪樓)
五月人間揮汗雨離恨一襟何處去雙溪樓下碧千
尋雙溪樓上匏尊舉晚凉生綠樹漁灯幾點依洲渚
莫狂歌潭空月淨慘慘瘦蛟舞變化往來無定所
求劔刻舟應笑汝只今誰是晉司空斗牛奕奕紅光
吐我來空吊古與君同記凭欄語問滄波乘槎此去
流到天河否
歸朝&KR0794;(壽蕭禹平知縣)
雲表金莖珠璀璨當日投懷驚玉燕文章議論壓西
廱風流姓字翔東觀𬗋皇嗟見晚祥麟五色留金殿
大江西銅章墨綬暫尔煩君綰十二金釵扶玉盞
錦瑟摐摐隨急管獸爐烟動彩雲高秋聲拍碎紅牙
板趣君歸翰苑萊衣煥爛潘輿穩任方瞳從今看到
弱水波清淺
歸朝&KR0794;(别意)
朱戸綠窗深窈窕閃閃華旗紅幹小相逢斜柳絆輕
舟渚香不断蘋花老西風吹夢草題詩未了還驚斍
獨傷心凄凉故舘月過西樓悄樓外斜河低浸斗
夜已如何夜將曉心期欲寄赤鱗魚秋雲不動秋江
渺相思千里道多情直被無情惱玉臺前請君試看
華髮添多少
水龍吟(題連州翼然亭呈歐守)
翼然新榜高亭翰林鐡畫燕公手滁陽盛事何人重
継湟川太守太守謂誰文章的派醉翁賢胄對千峯
削翠雙溪注玉端不减琅琊秀坐歗清香画戟聽
丁丁滴花晴漏棠隂晝寂細賡賓客竹枝楊柳只恐
明朝綈封趣覲未容借宼侭江山識賞塩梅事業煥
青氊舊
水龍吟(題天風海濤呈潘料院)
颷車飛上蓬萊不湏更跨琴高鯉剨然長嘯天風&KR1043;
洞雲濤無際我欲乘桴從兹浮海約任公子辦虹竿
千丈犗鈎五十親點對連鰲餌誰榜佳名空翠𬗋
陽仙去騎箕尾銀鈎鐡畫龍拏鳳峙留人間世更憶
東山哀筝一曲洒沾襟淚到而今幸有高亭遺愛寓
甘棠意
水龍吟(題盱江偉觀)
城頭傑觀峥嶸重欄下瞰蒼龍脊鏤珉盤礎彫檀竦
楶玲瓏金碧華子岡頭麻源谷口神仙窟宅道至今
清夜月明風冷常隱隱聞笙笛翠壁煙霞縹緲更
寒泉飛空千尺數峯江上孤舟天際夕陽紅濕抖擻
征塵浩然長歗跨青鵉翼向鳳崗西望遥釃斗酒酹
文章伯(李泰伯墓在鳳皇山下)
水調歌頭(上韶州方檢詳時有節制之命)
慘淡望京闕慷慨夢天山引杯中夜看劔壯氣刷幽
燕鼉鼓滿天催曙画角連雲歗月吹断戍缾烟犀角
赤兔馬虎帳綠熊氈仗漢節伸大義伐可汗青冥
更下斧鉞赤子要君安鐡騎千羣觀獵宫樣十眉環
座礕礰聽鳴弦莫厭兜鍪冷歸去已貂蝉
木蘭花慢(社日有懷)
東風吹霧雨更吹起裌衣寒正莽莽叢林潭潭伐鼓
鬱鬱焚蘭闌干曲多少意看青烟如篆遶溪湾桑柘
綠隂猶薄杏桃紅雨初翻飛花片片走潺湲問何
日西還嘆優擾人生紛紛離合渺渺悲歡想雲軿何
處也對芳時應只在人間惆悵回紋錦字断腸斜日
雲山
蝶恋花(快閣)
傑閣青紅天半倚萬里歸舟更近闌干艤木落山寒
鳬鴈起一聲漁笛滄洲尾千古文章黃太史捫蝨
高風長照冰壺裏何以薦君秋菊蘂癯瓢爲酌西江
水
蝶恋花(春情)
院静日長花氣暖一簇嬌紅淂見春深淺風送生香
來近遠笑聲只在秋千畔目力未窮腸已断一寸
芳心更逐遊絲亂朱戸對開簾捲半日斜江上春風
晚
鷓鴣天(怨别)
一徑蕭條落葉深離腸凄断月明砧征鴻送恨連雲
起促織驚秋傍砌吟風悄悄夜沈沈鴛機坐冷曉
霜侵挑成錦字心相向未必君心似妾心
鷓鴣天(閨思)
多病春來事事慵偶因撲蝶到庭中落紅萬疊花經
雨斜碧千條柳因風深院宇小簾櫳幾年離别恰
相逢擎觴未飲心先醉爲有春愁似酒濃
鷓鴣天(别意)
行盡春山春事空别愁離恨滿江東三更鼓潤官樓
雨五夜灯殘客舍風寒淡淡曉朧朧黃雞催断丑
時鍾𬗋騮嚼勒金銜響衝破飛花一道紅
鷓鴣天(惜别)
一曲危絃断客腸津橋捩柂轉牙檣江心雲帶蒲帆
重樓上風吹粉淚香瑶草碧柳芽黃載將離恨過
瀟湘請君看取東流水方識人間别意長
鷓鴣天(春思)
病去那知春事深流鶯喚起惜春心桐舒碧葉慳三
寸柳引金絲可一尋憐綉閣對雲岑苦無多力懶
登臨翠羅衫底寒猶在弱骨離支瘦不禁
鷓鴣天(閨情)
高杏酣酣出短墻垂楊裊裊蘸池塘文鴛藉草眠春
晝金鯽吹波弄夕陽閑倚鏡理明粧自翻銀葉炷
衙香鳴鞭已過青樓曲不是劉郎定阮郎
鷓鴣天(閨情)
公子詩成着錦袍王家桃葉舊妖嬈檀槽摐急斜金
鴈綵䄂翩跹嚲翠翹沈水過懶重燒十分濃醉十
分嬌複羅帳裏春寒少只恐香酥拍漸消
玉樓春(春思)
春風只在園西畔薺菜花繁胡蝶亂冰池晴綠照還
空香徑落紅吹已断意長翻恨遊絲短盡日相思
羅帶緩宝奩如月不欺人明日歸來君試看
阮郎歸(春思)
鰓花輕拂𬗋綿香瓊杯初暖粧貪凭彫檻看鴛鴦無
心上綉床風絮亂恣輕狂惱人依舊忙夢隨殘雨
下高唐悠悠春夢長
婆羅門引(春情)
花明柳暗一天春色繞朱樓断鴻聲喚人愁欲問鴻
歸何處身世自悠悠正東風留滯楚尾吳頭追思
舊遊歎雙鬢颯驚秋可惜等閑孤了酒令花籌断絃
難續謾題詩分付水東流流不到蓬島瀛洲
醉桃源(春景)
拍堤春水蘸垂楊水流花片香弄花噆柳小鴛鴦一
雙隨一雙簾半捲露新粧春衫是柳黃倚欄看處
背斜陽風流暗断腸
好事近(舟行)
曉色未分明敲動月邊鼉鼓卯酒一杯徑醉又别君
南浦春江如席照晴空大舶夾雙櫓腸断斜陽渡
口正落紅如雨
訴衷情(章貢别懷)
一聲水調解蘭舟人門無此愁無情江水東流去與
我淚争流人已遠更回頭苦凝眸断䰟何處梅花
岸曲小小紅樓
多麗(記恨)
最無端官樓画角輕吹一聲來深閨深處把人好夢
驚回許多愁侭教奴受些箇事未必君知淚滴蘭衾
寒生珠幌翠雲撩亂枕頻欹窗兒上幾條殘月斜玉
界羅帷更堪聽霜摧敗葉静扣朱扉念别離千里
萬里問何日是歸期關情處魚來鴈往断腸是兔走
烏飛美景良辰賞心樂事風流孤負縷金衣謾嬴得
花顔玉骨瘦損爲相思歸須早劉郎雙鬢莫遣成絲
一落索(春懷)
清曉鶯啼紅樹又一雙飛去日高花氣撲人來獨自
價傷春無緒别後暗寬金縷倩誰傳語一春不忍
上高樓爲怕見分携處
南柯子
曰歸去來歸去來兮吾將安歸但有東籬菊有西園
桂有南溪月有北山薇蜂則有房魚還有穴蟻有樓
臺獸有衣吾應有雲中舊隱竹裏柴扉人間征路
熹微看處處丹楓白露晞况寒原衰草牛羊來下淡
煙秋水鱸鱖初肥自笑平生頽然骨相只合持竿坐
釣磯都休也對西風無詔落日斜暉
沁園春(題吳明仲竹坡)
竹焉美哉愛竹者誰曰君子欤向佳山水處築宫一
畒好風煙裏種玉千餘朝引輕霏夕延凉月此外塵
埃一點無湏知道有樂其樂者吾愛吾廬竹之清
也何如應料得詩人清矣乎况滿庭秀色對拈彩筆
半牎凉影伴讀殘書休說龍吟莫言鳳嘯且道高標
誰勝渠君試看正遶坡雲氣似渭川圖
中興以來絶妙詞選卷之五
