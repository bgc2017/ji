有晏叔原亦不得獨擅盖知言云
瑞鶴仙(上元應制)
瑞煙浮禁苑正絳闕春回新正方半冰輪桂華滿溢
花衢歌市芙蓉開遍龍樓兩觀見銀燭星毬有爛捲
珠簾盡日笙歌盛集宝釵金釧堪羡綺羅叢裏蘭
麝香中正宜遊翫風柔夜暖花影亂笑聲喧閙蛾兒
滿路成團打塊簇着冠兒闘轉喜皇都舊日風光太
平再見(按此詞進入太上皇帝極稱賞風柔夜煖)
(以下至於末章賜金甚厚)
瑞鶴仙(别恨)
薄寒羅䄂怯教小玉添香被翻宫襭蘭缸半明滅聽
幾聲歸鴈一簾微月情波恨葉索新詞猶自怨别夢
回時雪暖酥凝掠鬢宝鴛釵折凄切紋窗描綉舊
譜尋棋變成虚設同心對結重來是甚時節悵姑蘇
臺上征帆何許隱隱遥山萬疊䄂紅綃獨立無言偷
彈淚血
漢宫春(慈寕殿元夕被旨作)
雲海沉沉峭寒收建章雪殘鳷鵲華灯照夜萬井禁
城行樂春隨鬢影映參差柳絲梅萼丹禁杳鰲峰對
聳三山上通寥廓春衫綉羅香薄步金蓮影下三
千綽約冰輪桂滿皓色冷浸樓閣霓裳帝樂奏昇平
天風吹落留鳳輦通宵宴賞莫放漏聲閑却
喜迁鶯(丞相生日)
臘殘春早正簾幕護寒樓臺清曉宝運當千佳辰餘
五嵩岳誕生元老帝遣阜安宗社人仰雍容廊廟盡
揔道是文章孔孟勲庸周召師表方眷遇魚水君
臣須信從來少玉帶金魚朱顔綠鬢占斷世間榮耀
篆刻鼎彛將遍整頓乾坤都了願歲歲見柳梢青淺
梅英紅小(此詞雖佳惜皆媚竈之語盖爲檜相作耳)
喜迁鶯(秋夜聞鴈)
秋寒初勁看雲路鴈來碧天如鏡湘浦煙深衡陽沙
遠風外幾行斜陣回首塞門何處故國關河重省漢
使老認上林欲下裴回清影江南煙水暝聲過小
樓燭暗金猊冷送目鳴琴裁詩挑錦此恨此情無盡
夢想洞庭飛下散入雲濤千頃過盡也柰杜陵人遠
玉關無信
醜奴兒令(促養直赴雪夜溪堂之約)
馮夷翦碎澄溪練飛下同雲著地無㾗柳絮梅花處
處春山隂此夜明如晝月滿前村莫掩溪門恐有
扁舟興人
醜奴兒令(自嶺表還臨安作)
紅樓𬗋陌青春路柳色皇州月澹煙柔裊裊亭亭不
自由舊時扶上彫鞍處此地重遊揔是新愁柳自
輕盈水自流
訴衷情令(登欎孤臺與施德初同讀坡詩作)
欝孤臺上立多時煙晚暮雲低山川城郭良是回首
昔人非今古事秪堪悲此心知一樽芳酒慷慨悲
歌月墮人歸
訴衷情令(長安懷古)
阿房廢址漢荒坵狐兔又羣遊豪華盡成春夢留下
古今愁君莫上古原頭淚難收夕陽西下塞鴈南
飛渭水東流
菩薩蛮令(長安懷古)
秦時宫殿咸陽裏千門萬戸連雲起複道亘西東不
禁三月風漢唐乘王氣萬歲千秋計畢竟是荒丘
荆榛滿地愁
菩薩蛮令(金陵懷古)
龍蟠虎踞金陵郡古來六代豪華盛縹鳳不來遊臺
空江自流下臨全楚地包舉中原勢可惜草連天
晴郊狐兔眠
感皇恩(幽居)
一雨一番凉江南秋興門掩蒼苔鏁寒徑紅塵不到
盡日鳥啼人静綠荷風已過搖香柄澹隂未解園
林清潤一片飛花墮紅影殘書讀盡䄂手高吟清詠
任從車馬客勞方寸
洞仙歌令(荷花)
若耶溪路别岸花無數欲歛嬌紅向人語與綠荷相
倚恨回首西風波淼淼三十六陂煙雨新粧明照
水汀渚生香不嫁東風被誰誤遣踟蹰騷客意千里
緜緜仙浪遠何處凌波微步想南浦潮生画橈歸正
月暁風清斷腸凝佇
賣花聲(閨思)
蹙損遠山眉幽怨誰知羅衾滴盡淚烟脂夜過春寒
愁未起門外鵶啼惆悵阻佳期人在天涯東風頻
動小桃枝正是銷魂時候也撩亂花飛
賣花聲(閨思)
愁撚斷釵金遠信沉沉秦筝調怨不成音郎馬不知
何處也樓外春深好夢已難尋夜夜餘衾目窮千
里正傷心記得當初郎去路綠樹隂隂
江城子(越臺春遊作)
南溪二月雨初晴四郊明暖風輕一雨一風鋪地落
紅英枝上流鶯啼勸我春欲去且留春登臨行樂
慰閑情過長亭暮潮平四面青蕪中是越王城信馬
行吟歸路晚山簇簇柳隂隂
風入松(春晚)
一宵風雨送春歸綠暗紅稀画樓整日無人到與誰
同撚花枝門外薔薇開也枝頭梅子酸時玉人應
是數歸期翠歛愁眉塞鴻不到雙魚遠嘆樓前流水
難西新恨欲題紅葉東風滿院花飛
風入松(閨思)
碧苔滿地襯殘紅綠樹隂濃曉鶯啼破眉心事舊愁
新恨重重翠黛不忺重掃佳時每恨難同花開花
謝任東風此恨無窮夢魂擬逐楊花去殢人休下簾
櫳要見只憑清夢幾時真箇相逢
謁金門(暮春)
春又晚風勁落紅如剪睡起綉床飛絮滿日長門半
掩不管離腸欲斷聽盡梁間雙燕試上小樓還不
見樓前芳草遠
長相思(遊西湖)
南高峯北高峯一片湖光煙靄中春來愁殺儂郎
意濃妾意濃油壁車輕郎馬騘相逢九里松
應天長(閨思)
管絃綉陌灯火画橋塵香舊時歸路腸斷蕭娘舊日
風簾映朱戸鶯能舞花解語念後約頓成輕負緩彫
轡獨自歸來凭欄情緒楚岫在何處香夢悠悠花
月更誰主惆悵後期空有鱗鴻寄紈素枕前淚窗外
雨翠幕冷夜凉虚度未應信此度相思寸腸千縷
玉樓春令
青牋後約無憑據誤我碧桃花下語誰將消息問劉
郎悵望玉溪溪上路春來無限傷情緒擬欲題紅
憶昔午橋橋上飲坐中多是豪英長溝流月去無聲
杏花疎影裏吹笛到天明二十餘年成一夢此身
雖在堪驚閑登小閣看新晴古今多少事漁唱起三
更
臨江仙(端午)
高詠楚詞酬午日天涯節序匆匆榴花不似舞裙紅
無人知此意歌罷滿簾風萬事一身傷老矣戎葵
凝笑墻東酒杯深淺去年同試澆橋下水今夕到湘
中
虞美人(邢子友會上)
超然堂上閑賓主不受人間暑冰盤圍坐此間無却
有一瓶和露玉芙蕖亭亭風骨凉生牖更盡尊中
酒酒闌踏月轉城西照見幅巾蔾杖帶香歸
虞美人(祖席醉中)
張帆欲去仍搔首更醉君家酒吟詩日日待春風及
至祧花開後却匆匆歌聲頻爲行人咽記着樽前
雪明朝酒醒大江流滿載一船離恨向衡州
漁家傲(福建道中)
今日山頭雲欲舉青蛟素鳳移時舞行到石橋聞細
雨聽還住風吹却過溪西去我欲尋詩寬久旅桃
花落盡春無數渺渺藍輿穿翠楚悠然處高林忽送
黃鸝語
菩薩蛮(荷花)
南軒面對芙蓉浦宜風宜月還宜雨紅少綠多時簾
前光景竒繩床烏木几盡日繁香裏睡起一篇新
與花爲主人
南歌子(塔院僧閣)
矯矯千年鶴茫茫萬里風欄干三面看秋空背插浮
屠千尺冷煙中林塢村村暗溪流處處通此間何
似玉霄峰遥望蓬萊依約晚雲東
一團嬌軟是將春揉做撩亂隨風到何處自長亭人
去後烟草萋迷歸來了裝點離愁無數飄揚無箇
事剛被縈牽長是黃昏怕微雨記那回深院静簾幕
低垂花隂下霎時留住又只恐伊家忒疎狂驀地和
春帶將歸去
小冲山(立春)
誰勸東風臘裏來不知天待雪惱江梅東郊寒色尚
徘徊雙綵燕飛傍鬢雲堆玉冷暁粧臺宜春金縷
字拂香腮紅羅先綉踏青鞋春猶淺花信更須催
木蘭花(美人書字)
賀新郎(春晚)
睡起流鶯語掩蒼苔房櫳向暁亂紅無數飛盡殘花
無人見惟有垂楊自舞漸暖靄初回輕暑宝扇重尋
明月影暗塵侵尚有乘鵉女驚舊恨鎮如許江南
夢斷蘅臯渚浪黏天蒲萄漲綠半空煙雨無限樓前
滄波意誰采蘋花寄取但悵望蘭舟容與萬里雲帆
何時到送孤鴻目斷千山阻誰爲我唱金縷
江神子(湘虚鼓瑟)
銀濤無際卷蓬瀛落霞明暮雲平遥見青鵉𬗋鳳下
層城二十五絃彈不盡空感槩有餘情蒼梧雲水
斷歸程卷霓旌爲誰迎空有千行流淚寄幽貞舞罷
魚龍雲海冷千古恨入江聲
浣溪沙(重陽前一日)
小雨初回昨夜凉繞籬新菊巳催黃碧雲無際卷蒼
茫千里斷鴻供遠目十年芳草掛愁腸緩歌聊與
送清觴
念奴嬌(中秋燕客)
洞庭波冷望冰輪初轉滄海沉沉萬頃孤光雲陣卷
長笛吹破層隂洶湧三江銀濤無際遥帶五湖深酒
闌歌罷至今鼉怒龍吟回首江海平生漂流容易
散佳會難尋縹緲高城風露爽獨倚危檻重臨醉倒
清樽常娥應笑猶有向來心廣寒宫殿爲余聊借瓊
林
虞美人(雨後置酒林檎花下)
落花巳作風前舞又送黃昏雨暁來庭院半殘紅惟
有游絲千丈舞晴空殷勤花下重携手更盡樽中
酒美人不用歛歌眉我亦多情無柰酒闌時
醉蓬萊(上巳日有懷許下西湖)
問春風何事斷送繁紅便拚歸去牢落征途笑行人
羈旅一曲陽關斷雲殘靄做渭城朝雨欲寄離愁綠
後院短墻臨綠水春風急管繁絃問誰親按小嬋娟
玉堂眞學士琳館地行仙安得此身來此處依俙
一夢梨園江南刺史謾垂涎據鞍腸巳斷何况到尊
前
洞仙歌(感舊)
相如當日曾奏凌雲賦落筆縱横妙風雨記揚鞭輦
路同醉金明同勝賞不管重城巳暮舊游如夢斍
零落朋儕遺墨淋漓尚如故况神州北望今巳丘虚
傷白璧久埋黃土但一似靈光巋然存悵明月清風
更無玄度
玉砌空餘三十六離宫塞笳驚起暮天鴈寂寞東風
南柯子(元夜)
璧月窺紅粉金蓮映綵山東風絲管滿長安移下十
洲三島在人間兩兩人初散厭厭夜向闌倦粧殘
醉怯輕寒手撚玉梅無緒倚闌干
憶秦娥(邯郸道上望叢臺有感)
風蕭瑟邯鄲古道傷行客傷行客繁華一瞬不堪思
憶叢臺歌舞無消息金尊玉管空陳迹空陳迹連
天草樹暮雲凝碧
朝中措(維楊感懷)
雕車南陌碾香塵一夢尚如新回首舊游何在柳煙
花霧迷春如今霜鬢愁停短棹懶傍清尊二十四
橋風月尋思只有銷䰟
蝶恋花(惜春)
翠箔垂雲香噴霧年少疎狂載酒尋芳路多少惜花
春意緒勸人金盞歌金縷桃杏飄零風景暮只有
閑愁不逐流年去舊事而今誰共語画樓空指行雲
處
訴衷情(宫怨)
建章宫殿晚生寒飛雪點朱欄舞腰緩隨檀板輕絮
殢春閑愁思亂酒腸慳漏將殘玉人今夜滴粉搓
酥應歛眉山
感皇恩(重到臨安作)
依舊惜春心花枝常好只恐樽前被花笑少年青鬢
耐得幾番重到舊歡慵記省如天杳綺陌青門斜
陽芳草今古銷沈送人老帝城春事又是等閑來了
亂紅隨過雨鶯聲悄
眼兒媚(閨思)
花近清明晚風寒錦幄獸香殘醺醺醉裏匆匆相見
重聽哀彈春情入指鶯聲碎危柱不勝絃十分得
意一埸輕夢淡月闌干
南鄕子(别意)
霜月晚雲收蕭瑟西風滿院秋雅會難期嗟易散遲
留把酒聽歌且勸酬萬事拚悠悠只有情親未意
休後夜扁舟煙浪裏回頭葉葉丹楓總是愁
阮郎歸(上苑初夏侍宴池上双飛新燕掠水而去得旨賦之)
柳隂庭館占風光呢喃清晝長碧波新漲小池塘雙
雙蹴水忙萍散漫絮飄揚輕盈體態狂爲憐流去
落紅香銜將歸画梁
沁園春(初冬夜坐聞淮上捷音次韻)
更漏迢迢乍寒天氣画燭對床正井梧飄砌邊鴻度
月故人何處水遠山長老去功名年來情緒寬盡寒
衣銷舊香除非是仗蛮牋象管時伴吟窗詞章莫
話行藏且喜見捷書來帝鄕看銳師雲合妖氛電掃
隋堤官柳依舊成行夢繞它年青門𬗋陌對酒花前
歌正書空成恨柰潘郎兩鬢新點吳霜
菩薩蛮(次韻龍深甫春日即事)
杏花寒食佳期近一簾煙雨琴書潤砌下水潺潺玉
笙吹暮寒陽臺雲易散往事尋思懶花底醉相扶
當時人在無
念奴嬌(送淮漕錢處和)
繡衣直指問凌風一笑翩然何許詔出層霄持漢節
千里秋風淮浦鑑遠江山竹西歌吹曾被腥膻汚須
君椽筆爲渠一洗塵土休厭共倒金荷翠眉重爲
唱渭城朝雨看即揚鞭歸騎穩還指鬱葱深處宝帶
兼金華韀新綉直上雲宵去回頭莫忘玉霄今夜風
露
訴衷情(别意)
鄞江雲氣近蓬萊花柳滿城隈風流謝守相遇應覆
故人杯煙浪暖錦帆回莫徘徊玉霄亭下芍藥荼
昨夜江頭新雨過門前流水清如玉抱小橋回合柳
參天搖新綠疎籬下叢叢菊虚簷外蕭蕭竹歎古
今得失是非榮辱須信人生歸去好世間萬事何時
足問此春春釀酒何如今朝熟
採桑子(别情)
恨君不似江樓月南北東西南北東西只有相隨無
别離恨君却似江樓月暫滿還虧暫滿還虧待得
團圓是幾時
菩薩蛮(夜宴)
高樓只在斜陽裏春風淡蕩人都喜携客不嫌頻使
君如酒醇花光人不會月色須君醉月色與花光
共成今夜長
南歌子(旅思)
驛路侵斜月溪橋度曉霜短籬殘菊一枝黃正是亂
山深處過重陽旅枕元無夢寒更每自長只言江
左好風光不道中原歸思轉淒凉
減字木蘭花(憶舊)
去年今夜同醉月明花樹下今夜江邊月暗長堤柳
暗船故人何處帶我離愁江外去來歲花前還似
今年憶去年
長相思(閨詞)
要相忘不相忘玉樹郎君月豔娘幾回曾斷腸欲
下床却上床上得床來思舊鄕北風吹夢長
踏莎行(梅雪)
雪似梅花梅花似雪似和不似都竒絶惱人風味阿
誰知請君問取南樓月記得去年探梅時節老來
舊事無人說爲誰醉倒爲誰醒到今却怕輕離别
生查子(離思)
雙雙小鳳斜淡淡鴉兒穩一曲渭城歌柳色饒春恨
離觴洗别愁酒盡愁難盡宝瑟鴈縦横誰寄天涯
信
生查子(離思)
人分南浦春酒把陽關盞衣帶自無情頓爲離人緩
愁隨苦海深恨逐前峯遠更聽斷腸猿一似聞絃
鴈
蝶恋花(春詞)
巧語嬌鶯春未暮楊柳風流恰過池塘雨芳草滿庭
花滿樹無情胡蝶飛來去睡起小奩香一縷玉篆
回紋等箇人分付桃葉不言人不語眉尖一點君知
否
役於非望之福者
念奴嬌(梅詞)
見梅驚笑問經年何處收香藏白似語如愁却問我
何苦紅塵久客觀裏栽桃仙家種杏到處成疎隔千
林無伴淡然獨傲霜雪且與管領春回孤標爭肯
接雄蜂雌蝶豈是無情知受了多少凄凉風月寄驛
人遥和羹心在忍使芳塵歇東風寂寞可人誰爲攀
折
水龍吟(感事)
放船千里凌波去略爲吳山留頋雲屯水府濤隨神
女九江東注北客翩然壯心偏感年華將暮念伊嵩
舊隱巢由故友南柯夢遽如許回首妖氛未掃問
人間英雄何處竒謀報國可憐無用塵昏白羽鐵鎻
横江錦帆衝浪孫郎良苦但愁敲桂櫂悲吟梁甫淚
流如雨
採桑子(乱後作)
扁舟去作江南客旅鴈孤雲萬里烟塵回首中原泪
滿巾碧山相映汀洲冷楓葉蘆根日落波平愁損
辤鄕去國人
减字木蘭花(懷感)
古人誤我獨舞西風雙淚墮鶴去無蹤木落西陵返
照紅人間難住擲下酒杯何處去樓鎻鍾殘山北
山南兩點煙
相見懽(吳中)
東風吹盡江梅橘花開舊日吳王宫殿長青苔今
古事英雄淚老相催常恨夕陽西去晚潮回
西江月(警悟)
世事短如春夢人情薄似秋雲不須計較苦勞心萬
事元來有命幸遇三杯酒美况逢一朵花新片時
歡笑且相親明日隂晴未定
西江月(自樂)
日日深杯酒滿朝朝小圃花開自歌自舞自開懷且
喜無拘無礙青史幾番春夢紅塵多少竒才不須
計較與安排領取而今見在
卜筭子(除夕)
江上見新年年夜聽春雨有箇人人領略春粉淚紅
輕注深勸玉西東低唱黃金縷撚底梅花摠是愁
酒盡人歸去
鷓鴣天(自述)
我是清都山水郎天教分付與疎狂曾批給雨支風
臯碧雲冉冉横溪橋瓊車未至餘香飄餘香飄一
簾疎影月在花梢
好事近(梅)
春色爲誰來枝上半留殘雪恰近小園香徑對霜林
寒月危欄悽斷笛聲長吹到偏嗚咽最好短亭歸
路有行人先折
謁金門
春太早十二玉樓初暁半額試粧深院悄相逢何草
草臨水幽香縹緲彷彿淡粧窺照恰值日邊人未
到紛紛縈古道
賀新郎(寄李伯紀丞相)
曳杖危樓去斗垂天滄波萬頃月流煙渚掃盡浮雲
風不定未放扁舟夜渡宿鴈落寒蘆深處悵望關河
空吊影正人間鼻息鳴鼉鼓誰伴我醉中舞十年
一夢楊州路倚高寒愁生故國氣吞驕虜要斬樓蘭
三尺劔遺恨琵琶舊語謾暗澁銅花塵土喚取謫仙
平章看過苕溪尚許垂綸否風浩蕩欲輕舉
滿江紅(旅思)
春水連天挑花浪幾番風惡雲乍起遠山遮盡晚風
還作綠遍芳洲生杜若楚帆帶雨煙中落認向來沙
觜共停橈傷飄泊寒猶在衾偏薄腸欲斷愁難着
倚蓬窗無寐引杯孤酌寒食清明都過了可憐孤負
年時約想小樓日日望歸舟人如削
蘭陵王(春遊)
卷珠箔朝雨輕隂乍閣闌干外煙柳弄晴芳草侵階
映紅藥東風妬花惡吹落梢頭嫰萼屏山掩沈水倦
熏中酒心情怕杯勺尋思舊京洛正年少疎狂歌
笑迷著障泥油壁催梳掠曾馳道同載上林携手燈
夜初過早共約又爭信漂泊寂寞念行樂甚粉淡
衣襟音斷絃索瓊枝璧月春如昨悵别後華表那回
雙鶴相思除是向醉裏暫忘却
蘭陵王(春思)
綺霞散空碧留晴向晚東風裏天氣困人時節秋千
閉深院簾旌翠波颭窗影殘紅一線春光好花臉柳
腰勾引芳菲閙鶯燕閑愁費消遣想蛾綠輕顰鵉
鑑新怨單衣欲試寒猶淺羞衾鳳空展塞鴻難托誰
問潜寬舊帶眼念人似天遠迷恋画堂宴看最樂
王孫濃豔争勸蘭膏宝篆春宵短擁檀板低唱玉杯
重暖衆中先醉謾倚檻早夢見
念奴嬌(秋思)
江天雨霽正露荷擎翠風槐搖綠試問秦樓今夜裏
秋到闌干幾曲笑撚黃花重題紅葉無柰歸期促暮
雲千里桂華初綻寒玉有誰伴我凄凉除非分付
與杯中醽醁水本無情山又遠回首煙波雲木夢繞
西園魂飛南浦自古情難足舊遊何處落霞空映孤
鶩
石州慢(初春感舊)
寒水依㾗春意漸回沙際煙闊溪梅晴照生香冷蕊
數枝争發天涯舊恨試看幾許消魂長亭門外山重
疊不盡眼中青怕昏黃時節情切画樓深閉想見
東風暗消肌雪辜負枕前雲雨樽前花月心期切處
更有多少凄凉殷勤留與歸時說到得再相逢恰經
年離别
青玉案(憶舊)
華裾玉轡青絲鞚記年少金吾從花底朝回珠翠擁
曉鐘初斷宿酲猶帶綠瑣窗中夢天涯相遇鞭鵉
鳳老去空成更情重月轉簷牙雲遶棟凉吹香霧酒
迷歌扇春笋傳杯送
臨江仙(荼&KR1048;有感)
鶯喚屏山驚睡起嬌羞須索郎扶荼䕷斗帳罷熏爐
翠穿珠落索香泛玉流酥長記枕痕消醉色日高
猶倦粧梳一枝春瘦想如初夢迷芳草路望斷素鱗
書
浣溪沙(别意)
燕掠風簷欵欵飛豔桃穠李閙長堤騎鯨人去暁鶯
啼可意湖山留我住斷腸煙水送君歸三春不是
别離時
漁家傲
樓外天寒山欲暮溪邊雪後藏雲樹小艇風斜沙觜
露流年度春光巳向梅梢住短夢今宵還到否茟
村四望知何處客裏從來無意緒催歸去故園正要
鶯花主
謁金門(道山亭餞張椿老赴行在)
風露底石上岸巾愁起月到房心天似水亂峯清影
裏此去登瀛須記今夕道山同醉春殿明年人共
指玉皇香案吏
中興以來絶妙詞選卷之一
