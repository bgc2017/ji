雪竇顯和尚明覺大師頌古集序
昔雪峯以吾佛之道唱於閩雲門繼而和於
而降賡厥聲者夥矣然皆未甚燀赫於世也天禧中
雪竇始以是道宏其音高其調藹然鼓之于吳繇是
吳之學佛輩翕然魯變格于正始迨今洋洋焉不可
勝計大哉眞諦之爲言也視焉而無際徇焉而無朕
非夫至神洞照者雖復歷于世數勤以求之勞形骸
竭思慮曾莫得其髣髴焉必藉先覺爲之啓發不一
瞬間而妙圓巳極今雪竇應昌期以挺其粹嗣智門
以恢其宗軟語微言固巳盛行於世矣今又採古聖
機緣之妙者凡百則發言以爲頌由頌以宣義由義
以垂𥙿俾夫昧者明窒者通泥而不能致遠者咸有
所救焉且夫靜以虚其應動以利于物此先聖人之
能事也揭是事而行之于澆季循循而不怠愚未見
有如雪竇者矣門弟子遠塵旣繕錄之小子曇玉復
繼而序之歲攝提格月仲牡哉生魄
參學小師遠塵集
舉梁武帝問達磨大師如何是聖諦第一義達磨
云廓然無聖帝云對朕者誰達磨云不識帝不契
遂渡江至魏武帝舉問志公志公云陛下還識此
人否帝曰不識志公云此是觀音大士傳佛心印
帝悔遂遣使取志公云莫道陛下發使去取闔國
