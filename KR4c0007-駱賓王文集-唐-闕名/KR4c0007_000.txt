唐書列傳
駱賓王義烏人七歲能賦詩初爲道王府属嘗
使自言所能賓王不荅歷武功主簿武后時數
上䟽言事下除臨海丞鞅鞅不得志棄官去徐
敬業亂署賓王爲府属爲敬業傳檄天下斥武
后罪后讀但嘻笑至一柸之土未乾六尺之孤
安在矍然曰誰爲之或以賓王對后曰宰相安
得失此人敬業敗賓王亡命不知所之中宗詔
求其文得數百篇他日崔融與張說評勃等曰
勃文章宏放非常人所及烱照隣可以企之說
曰不然盈川文如縣河酌之不竭優於盧而不
减王恥居後信然媿在前謙也開元中說與徐
堅論近世文章說曰李嶠崔翮薛稷宋之問之
文如良金美玉無施不可富嘉謨如孤峯絶岸
壁立萬仞濃雲鬱興震雷俱發誠可畏也若施
於廊廟駭矣閻朝隱如麗服靚粧燕歌趙舞觀
者忘疲若類之風雅則罪人矣堅問今世柰何
說曰韓休之文如大羔元酒有典則薄滋味許
景先如豐肌膩理雖穠華可愛而乏風骨張九
齡如輕縑素練實濟時用而窘邊幅王翰如瓊
桮玉斝雖爛然可珍而多玷缺堅謂篤論云
列傳(畢)
駱賓王文集序
魯國郗雲卿
駱賓王婺州義烏人也年七歲能屬文高宗朝與盧
照隣楊烱王勃文詞齊名海内稱焉号爲四傑亦云
盧駱楊王四才子仕至侍御史後以天后即位頻貢
章䟽諷諫因斯得罪貶授臨海丞文明中與嗣業於
廣陵共謀起義兵事旣不捷因致逃遁遂致文集悉
皆散失後中宗朝降勑搜訪賓王詩筆令雲卿集焉
所載者即當時之遺漏凡十卷此集並是家藏者亦
足傳諸好事
