浣花集卷四唐韋莊撰
今體詩凡四十首
上元縣(淛西作)
南朝三十六英雄角逐興亡盡此中有國有家皆是夢
為龍為虎亦成空殘花舊宅悲江令落日青山弔謝公
止竟霸圖何物在石麟無主卧秋風
江上逢史館李學士
前年分袂陜城西醉凭征軒日欲低去浪指期魚必變
出門回首馬空嘶關河自此為征壘城闕於今陷戰&KR0911;
誰謂世途陵是谷燕來還識舊巢泥
金陵圖
誰謂傷心畫不成畫人心逐世人情君看六幅南朝事
老木寒雲滿故城
謁蔣帝廟
建業城邊蔣帝祠素髯清骨舊風姿江聲似激秦軍破
山勢如匡晉祚危殘雪嶺頭明組練晩霞簷外簇旌旗
金陵客路方流落空祝迴鑾奠酒巵
聞再幸梁洋
纔喜中原息戰&KR0911;又聞天子幸巴西延燒魏闕非關燕
大狩陳倉不為雞興慶玉龍寒自躍昭陵石馬夜空嘶
遙思萬里行宫夢太白山前月欲低
王道者
五雲遙指海中央金鼎曾傳肘後方三島路岐空有月
十洲花木不知霜因攜竹杖聞龍氣為使仙童帶橘香
應笑我曹身是夢白頭猶自學詩狂
陪金陵府相中堂夜宴
滿耳笙歌滿眼花滿樓珠翠勝吳娃因知海上神仙窟
只似人間富貴家繡戶夜攢紅燭市舞衣晴曳碧天霞
却愁宴罷青蛾散楊子江頭月半斜
和侯秀才同友生泛舟谿中相招之作
嵇阮相將棹酒船晩風侵浪水侵舷輕如控鯉初離岸
遠似乘槎欲上天雨外鳥歸吳苑樹鏡中人入洞庭烟
憑君不用迴舟疾今夜西江月正圓
贈野童
羡爾無知野性真亂搔蓬髮笑看人閒衝暮雨騎牛去
肯問中興社稷臣
代書寄馬
驅馳曾在五侯家見說初生自渥洼鬃白似披梁苑雪
頸肥如撲杏園花休嫌綠綬嘶貧舍好著紅纓入使衙
穏上雲衢千萬里年年長踏魏堤沙
題淮隂侯廟
滿挹椒漿奠楚祠碧幢黃鉞舊英威能扶漢代成王業
忍見唐民陷戰機雲夢去時高鳥盡淮隂歸日故人稀
如何不借平齊策空看長星落賊圍
送崔郎中往使西川行在
拜書辭玉帳萬里劍關長新馬杏花色綠袍春草香一
身朝玉陛幾日過銅梁莫戀爐邊醉仙宫待侍郎
潤州顯濟閣曉望
清曉水如鏡隔江人似鷗遠烟藏海島初日照揚州地
壯孫權氣雲凝庾信愁一篷何處客吟凭釣魚舟
觀淛西府相畋遊
十里旌旗十萬兵等閒遊獵出軍城紫袍日照金鵝鬭
紅旆風吹畫虎獰帶箭彩禽雲外落避鵰寒兔月中驚
歸來一路笙歌滿更有仙娥載酒迎
官莊(江南富民悉以犯酒没家産因以此詩諷之淛帥遂改酒法不入財産)
誰氏園林一簇烟路人遙指盡長歎桑田稻澤今無主
新犯香醪没入官
解維
又觧征帆落照中暮程還過秣陵東二年辛苦烟波裏
贏得風姿似釣翁
雨霽池上作呈侯學士
鹿巾藜杖葛衣輕雨歇池邊晩吹清正是如今江上好
白鱗紅稻紫蓴羹
寓言
為儒逢世亂吾道欲何之學劍已應晩歸山今又遲故
人三載别明月兩鄉悲惆悵滄江上星星鬢有絲
哭同舍崔員外
却到同遊地三年一電光池塘春草在風燭故人亡祭
罷泉聲急齋餘磬韻長碧天應有恨斜日弔松篁
題姑蘇凌處士莊
一簇林亭返照間門當官道不曾關花深遠岸黃鶯閙
雨急春塘白鷺閒載酒客尋吳苑寺倚樓僧看洞庭山
怪來話得仙中事新有人從物外還
過當塗縣
客過當塗縣停車訪舊遊謝公山有墅李白酒無樓采
石花空發烏江水自流夕陽誰共感寒鷺立汀洲
江亭酒醒却寄維揚餞客
别筵人散酒初醒江步黃昏雨雪零滿坐綺羅皆不見
覺來紅燭背銀屏
臺城
江雨霏霏江草齊六朝如夢鳥空啼無情最是臺城柳
依舊烟籠十里堤
贈漁翁
草衣荷笠鬢如霜自說家編楚水陽滿岸秋風吹枳橘
遶陂烟雨種菰蔣蘆刀夜鱠紅鱗膩木甑朝蒸紫芋香
曾向五湖期范蠡爾來空闊久相忘
過揚州
當年人未識兵戈處處青樓夜夜歌花發洞中春日永
月明衣上好風多淮王去後無雞犬煬帝歸來葬綺羅
二十四橋空寂寂綠楊摧折舊官河
寄右省李起居
已向鴛行接雁行便應雙拜紫薇郎纔聞闕下徵書急
已覺回朝草詔忙白馬似憐朱紱貴綵衣遙惹御爐香
多慙十載遊梁客未換青襟侍素王
鑷白
白髮太無情朝朝鑷又生始因絲一縷漸至雪千莖不
避佳人笑唯慙稚子驚新年過半百猶歎未休兵
漳亭驛小櫻桃
當年此樹正花開五馬仙郎載酒來李白巳亡工部死
何人堪伴玉山頽
酬吳秀才霅川相送
一葉南浮去似飛楚鄉雲水本無依離心不忍聞春鳥
病眼何堪送落暉摻袂客從花下散棹舟人向鏡中歸
夫君别我應惆悵十五年來識素衣
對雨獨酌
榴花新釀綠於苔對雨閒傾滿滿杯荷鍤醉翁真達者
卧雲逋客竟悠哉能詩豈是經時策愛酒元非命世才
門外綠蘿連洞口馬嘶應是步兵來
夏初與侯補闕江南有約同泛淮汴西赴行朝
莊自九驛路先至甬橋補闕由淮楚續至泗
上寢病旬日遽聞捐館迴首悲慟因成長句
四韻弔之(巳後自淛西遊汴宋路至陳倉迎駕却過昭義相州路歸金陵作)
本約同來謁帝閽忽隨川浪去東奔九重聖主方虛席
千里高堂尚倚門世德只應榮伯仲時名終自付兒孫
遙憐月落清淮上寂寞何人弔旅魂
汴堤行
欲上隋堤舉步遲隔雲烽燧叫非時纔聞破陣將休馬
又道征遼再出師朝見西來為過客莫看東去作浮屍
綠楊千里無飛鳥日落空投舊店基
旅次甬西見兒童以竹槍紙旗戲為陣列主人
叟曰斯子也三世没於陣思所襲祖父讐余
因感之
已聞三世没軍營又見兒孫學戰爭見爾此言堪慟哭
遣予何日望時平
自孟津舟西上雨中作
秋烟漠漠雨濛濛不卷征颿任晩風百口寄安滄海上
一身逃難綠林中來時楚岸楊花白去日隋堤蓼穗紅
却到故園翻似客歸心迢遞秣陵東
含山店夢覺作
曾為流離慣别家等閒揮袂客天涯燈前一覺江南夢
惆悵起來山月斜
題貂黃嶺官軍
散騎蕭蕭下太行遠從吳會去陳倉斜風細雨江亭上
盡日凭欄憶楚鄕
過内黃縣
相州吹角欲斜陽匹馬搖鞭宿内黃僻縣不容投刺客
野陂時遇射鵰郎雲中粉堞新城壘店後荒郊舊戰場
猶指去程千萬里秣陵烟樹在何鄉
雜感
莫悲建業荆榛滿昔日繁華是帝京莫愛廣陵臺榭好
也曾蕪没作荒城魚龍爵馬皆如夢風月烟花豈有情
行客不勞頻悵望古來朝市歎衰榮
垣縣山中尋李書記山居不遇留題河次店
白雲紅樹𡵻㟍東名鳥羣飛古畫中仙吏不知何處隠
山南山北雨濛濛
送人遊并汾
風雨蕭蕭欲莫秋獨攜孤劍塞垣遊如今虜騎方南牧
莫過隂關第一州
浣花集卷四
