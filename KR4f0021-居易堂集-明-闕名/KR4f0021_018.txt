居易堂集卷十八
今體詩
晤含光法師
支公揮麈地法席據高岑世界悲陵谷精藍無古今
論詩一夜月聽講十年心嗣響真無愧松枝豎義深
過宗子瞻明一雲山居
避世稱同志隱居真亢宗西山薇蕨在北谷水雲封
好客貧無減謀生老更慵多君高世意越陌喜相從
去螺菴同姜如須分韻
零落寒山路香林帶晚露藤垂翳日蔓菊吐故叢花
燈火山窗暗星河石竇斜踟蹰頻感舊中夜幾長嗟
二
老屋依巖底蓬門接水隈諸天花作雨五夜澗爲雷
乞飯舂新榖攢眉憶舊醅流光老我急節序巧相催
集舅氏吳明初先生鄧尉山齋
令節星霜改荒村物色移春溪平野闊山月出林遲
夜飲家醅盡風吹鄰笛悲梅花依舊白回首一淒其
試夾石泉
山根誰劈劃脉脉細泉翻决溜寒濤出淸泠太古存
已知同法雨渾欲注芳尊尚有罌瓢在提攜過野園
喜見季甥
空山多寂寞喜爾獨相尋故墅三年别孤舟千里心
煙塵迷海嶠風雨暗商參我亦無家者相看淚不禁
即事
何處欵柴荆空山暑氣清關河遊子意風雨渭陽情
宿草悲慈母高文啓後生三年重到此喜極淚先傾
風雨中素菴見過竟日
風雨枉相存來過澗上村亂雲連客座深竹暗柴門
笑語書千帙詩篇酒一尊言歸將日暮山路巴黃昏
憶别季甥有懷
會面無多日羈棲我獨愁關河雙别淚風雨一歸舟
啼鳥江村暮浮雲海國秋傷心渺天末那復更登樓
顧爾音招過得閒亭吃楊梅畱飲竟日即事
迎門待遊屐客到具盤餐丹果當窗落靑山入戶看
桮浮竹葉暖雲度石溪寒幽興晚來劇餘酣坐藥闌
梁谿張方來賣藥山中
吾聞張處士遯跡到東林白社空王業丹砂出世心
風塵全藥裹杖屨愜雲岑一入千峰裏孤蹤不可尋
山居抱病張方來以藥起之復見貽長生酒
渴疾經時劇雲林獨臥遊掩扉三徑雨伏枕五湖秋
病減黃精熟愁消綠醑浮長房如可教願得更淹畱
食園茄
園蔬生自好微物亦盤飱錦里芋相似靑門瓜共繁
嘗新霑夏寔垂露摘秋原遙憶霜風裏根株何處存
經月雨濕友人見遺名香喜而有作
嘉惠知君意薰爐然自今喜同鷄舌貴寧逐麝香尋
一氣消殘暑終朝清此心野人愧荀令也復滿衣襟
過明初上人華藏菴
初公開覺地門徑入雲蘿暑氣香林隔涼風竹院多
禪燈晝滿月蓮漏夜舒荷白社招尋遍明朝許更過
送笻在師越遊三首笻公爲余作澗上草堂賦
瓢笠容君老江山未定居行吟過越嶠作賦愛吾廬
澗上鶯花寂天涯鴈侣疎君行吾悵望且復寄雙魚
其二
花雨淹遊屐樵風送客舟江山猶故國耆舊盡荒丘
一往滄洲遠千春杜宇愁此行非避地乘興獨相求
其三
茫然爲送别聊復數歸期山館松花落江村榖雨時
採茶畱供客待爾共烹葵莫忘春深約浮沉歎路岐
梵林師賦詩見訪索和依韻酬之
相逢歎遲暮詩句幸先聞浮渡來高躅食薇思逸民
山林同至性魚鳥共情親夙契敦人外猶能話苦辛
贈别友人李君
愁如春草不須刪把酒寧能一破顔坐對鬢絲徒種
種悲看燭淚亦澘澘真人佩綬貽中水中聖風流讓
景山燈火寒江共岑寂布帆應怯渡潺湲
朱致一過山齋依韻答贈
五載漂搖笠澤隂偏因歌笑每霑襟遺民獨濺天南
淚歸鴈猶傳塞北音目極江湖淪故國意存松石賞
鳴琴艱難契闊人間世未許閒情别討尋
同胡其章給諫鄧尉看梅謁剖老和尚步韻
斷岸懸崖濟上宗却于語默見針鋒千年津路原無
筏萬樹花光何處鐘自有玄言袪五濁寧須神島問
三峰澄湖極目無多子入鉢終能馴老龍
春日寄居僧寮
此身漂泊竟如何一歲春光又半過滿地煙蕪寒食
近孤村風雨落花多賦詩茅屋添新淚回首溪堂廢
浩歌最是無家成久住蒼茫何處慰蹉跎
同陳言夏集徐次洲山樓看梅分得絲字
故人遙集五湖湄且喜山中共酒巵垂柳岸廻停去
楫落花風送罥遊絲五噫高調誰能和百罰深桮未
許辭最是登臨重惆悵樓頭新月復如眉
二
終歲幽愁兩鬢絲驚心物候向南枝花間東閣詩成
早夢裏羅浮月落遲徐邈嘗矝中聖醉陳遵豈爲尚
書期無家我已久如客飲罷蒼茫何所之
三
諸君詩酒重相期光景年年入夢思山色迎人斜炤
裏春風送客落花時次公醒去狂尤劇孺子歸來意
獨悲深掩柴門且高臥不堪舉目淚如絲
五月五日讌樂志堂
綺席芳尊同燕喜百年此日黯銷魂酒傾蒲葉知佳
節風動橊花憶故園江上齊歌哀郢曲山中猶有武
陵源愁看景物判酩酊身世蒼茫那可論
卜居
昔人百萬曾買鄰余何得居清澗濱鄧尉祠前看村
社西堰水畔尋漁人三閭大夫獨哀郢魯連先生寧
帝秦乾坤澒洞不可住空山聊復容吾身
西堰
風景百年歸勝地淹畱一向到花源橋連浦港蒹葭
水山入田原烟雨村亦有疎鐘來翠靄每看孤月動
黃昏此時身世雙愁絶且共漁樵盡酒尊
所思
十年兩鬢霜華催獨客懷人對酒桮東海尚畱一老
在南溟不見雙魚來天寒蕭寺共羈旅目斷中原半
草萊落日憑高千里望傷心更復一登臺
舟行堰中即事
回首春遊今再過江湖秋水又生波蒹葭岸岸風濤
闊楊柳枝枝煙雨多樓閣已看銜暮景汀洲何處起
漁歌此身直付輕鷗外一棹滄浪奈若何
有客
有客前從江上來乘風䟦浪去旋廻不隨漁父理煙
艇且動星文傍釣臺白水幾時懸日月滄𬈑揭地開
風雷秋高金行氣肅殺掃盡天宇無氛埃
悵望三首
中散平生多懶拙虞卿此日獨窮愁百年身世雙蓬
鬢萬里江關一釣舟未有眞人來白水敢言吾道付
滄洲乘槎已分無消息又復驚心八月秋
其二
西來山色滿晴空東望重溟霧靄濛碧水天邊低落
日白蘋江上動秋風垂綸不爲鱸魚美書帛難憑鴈
羽通人事年年多錯迕誰云吾道已終窮
其三
新秋疎雨晚蕭蕭歲月江河共寂寥悵望天南多戰
伐悲歌日暮起漁樵幾年未見參旗舉入曉猶看斗
柄招已罷東風乘汐汛那知吳市有吹簫
塞上二首
黃河萬里繞龍沙百二秦關道路賖夜入靑山霜似
月寒生白草雪爲花畱連閨怨聞羌笛淒斷邊聲雜
暮笳已分瓜時仍絶域男兒歲歲逐輕車
其二
五更乘障戍樓寒月傍關山不忍看刁斗嚴城星漢
墮羽書絶幕角聲殘塞門久斷雲中鴈秦地空孤鏡
裏鸞少壯從軍今白首幾時瀚海靖波瀾
湖中山寺
蒼茫獨上泛湖船每到登臨意惘然殿閣秋深涼似
水山林晝永靜如年僧同蓮社招元亮我愧潮州遇
大顛來日山幽攀桂樹又看萸菊藥闌前
壽周茂蘆六十
玉函寶笈著江東碧藕冰桃頌禱中懸榻曾聞徐孺
共安車喜與子陵同松筠晚歲淩霜色花藥長春摘
露叢誰似鹿門偕隱者君家不愧古人風
次韻題王氏鄧尉山居
山市喧卑仍避俗草堂安隱寄幽思門前種竹緣苔
徑檻外飛花點硯池南垞遊將裴廸共東皐醉與仲
長期春來好景知無限萬樹梅花壓短籬
贈張默全
泉石煙霞引興長知君隨意度年芳祗林長者黃金
地藥市壺公白玉堂靈草已能扶善病玄言却喜對
淸狂空山寂寂經過少爲探寒梅共采香
次韻贈笻公
濤江一去意翛然作賦名山去復旋瓢笠經行看鴈
侶關河寥落有魚箋談天玉麈原無語擲地金聲不
離禪今日山靈知俗甚巢由也要買山錢
壽家舅氏五十初度(時值中秋)
隱几蕭然秋水篇南山避世種芝田霞觴浮白三辭
祝桂樹花黃八月天髯自逸羣垂往策眉能徵壽喜
齊年鹿門在昔稱耆舊偕隱誰云讓昔賢
重過治平寺次先中丞公原韻
一葉蒼茫泛五湖登臨勝境屬浮圖靑山白社人空
老古寺閒房興不孤極目林巒隨杖屨會心煙水暎
菰蒲千秋手澤重瞻對丈室居然冠我吳(寺有先六世祖大中丞公所題)
(詩及先學士文靖公所築書屋故云)
壽華山蘗翁和尚七十初度四十韻
浩刦真乘際千秋象教辰現身知舊德夙世自能仁
蓽露開江漢山靈降甫申家聲長赫奕國步昔邅迍
折檻容明主持鈞憶老臣憂天先已墜覺地豈重淪
幸有身心在無忘塵刹尊埋名誰與耦出世復無倫
北斗推崇望南星見老人名山華藏界碩果法王身
杯渡原來楚蓮邦亦避秦逃禪同釣渭安隱是畊莘
舉目山河異揚眉法化新百城通問訊萬象屬陶甄
境外安心地豪端轉法輪已知身是幻不與世爲鄰
獨立危峰頂周行法海津雨花嘗繞座香草自重茵
樓閣層層出巖巒故故神峰顚畱鳥篆松老盡龍鱗
翠巘題名遍丹梯寫象眞喬柯風謖謖曲水磵𥻘𥻘
講席言詮盡齋厨草木珍苦心霑露蘂直節傲霜筠
雲懶渾歸岫風高廻絶塵靑蓮爲淨域白社愛遺民
耆舊風襟遠師資雅範親小生慚孔李先子辱雷陳
降分過從數忘年簡札頻草堂資待遺簞食惠無貧
東澗欣遺老西華憫負薪三登情繾綣萬仞壁嶙峋
佛藏瞻揮麈天章歎翦鶉金篦時刮眼玉椀共沾巾
景物橫今古滄桑近暮辰行行憑楖㯨采采問葵蓴
杖倚鳩還拙車安鹿易馴過溪寧獨笑浮笠會從嗔
西竺傳優鉢南華說大椿如來無量壽奚止八千春
贈葛瑞五五十初度兼稱雙壽三十韻
勾漏仙源遠綏山道系傳世家瞻斗岱奕葉富丹鉛
晉宋光朝著荆吳豔璧聯草堂聞逸老金匱秘鴻篇
玄業君能受丹砂子豈捐貞姿同玉雪雅量謝韋絃
典冊高班馬幽微探易玄棲真欣物外避世得人先
元甫辭交辟仙公偶應緣詞華才衮衮經術腹便便
寡過知蘧瑗爲儒比服虔有時歌一鳳空復集三鱣
平子愁難減維摩病可痊山叢招隱桂社結遠公蓮
龍杖投陂去鶴書赴隴還酒辭金谷飲醉愛竹林眠
山簡頻招手洪厓笑拍肩幽居遵澗壑處士動星躔
薇蕨山堪擷蓴菰水可搴賃舂鶴市隱採藥鹿門仙
偕老詩稱矣刑于德有焉鮑姑塵外侶萊婦室中賢
拔宅玉峰畔移家金澗邊婆娑私歲月吐納共雲煙
夙世羅浮客前身香阜禪千山花覆雪萬壑水鳴絃
茅屋賢人聚柴門逸興偏擁書開萬卷學易絶三編
巨擘推吾黨靈椿况大年慚余隨仲季賴子得陶甄
奉贈李侍御灌溪先生五十韻
一代龍門峻千秋虎觀尊虞廷觀祖德周史啟仙源
自是風流遠應知奕葉蕃天河羅象緯宿海出崑崙
國器瑚璉重家聲琬琰存韋平勲繼美卿長德彌敦
碧漢高翔鳳滄𬈑遠化鯤先公推畏友時論屬元昆
惠化霑遐甸淸風滿故園素絲終不染朱紱若爲煩
去莠炎天肅嘘枯寒谷暄霜威驚破柱風節動臨軒
宦寺辭休沐循良賴霽温許身同稷契致養比參騫
出處皆爲政升沉總勿諼方期夷國步誰謂塞天閽
九㝢風塵斥三辰歲月昏廻天矝獨力填海豈重冤
盲雨天心泣狂颷海氣吞秉威追細柳長嘯想劉琨
既已雙丸墮終愁四澨飜一軍皆化鶴萬里盡啼猿
夢鹿應維谷猶龍豈觸藩斯時捐紱冕吾道託丘樊
巖築兼磻釣顔坏更段垣爲農自錦里學圃亦靑門
蠲忿難憑酒忘憂空樹萱煙雲看變幻華萼任偏反
杜宇終啼血湘筠有淚痕攬茹還掩涕采蕨詎加飱
風景新亭異鶯花故國繁木門長謝衛土室竟同袁
商調哀金石秦聲聒缶盆杞天悲隕墜漢臘淚潺湲
帝醉愁難問陸沉寧可援朔風占夜氣東望起朝暾
天上憐窮髮人間愧盡髠吳山思故老湘水弔忠魂
感舊傷鄰笛懷人吹伯塤澘澘沾宿草黯黯泣荒原
但聽悲風咽寧聞相杵喧死生情繾綣書問意便蕃
愛我來蓬徑忘形臥石根空山嘗枉駕永夜更開樽
古道今無匹玄言誰與掄羣鷄容立鶴腐鼠豈棲鵷
紫氣瞻神瑞白衣酬國恩架開三萬卷書著五千言
舉爵推忠孝傳經重討論孤懷懸日月高義動乾坤
奉贈周儀部玉鳬先生五十韻
跡隱東岡畔人稱南國贒異才誠不世大雅振當年
風調江山助文章日月懸詞場推哲匠禁苑著先鞭
掞藻彤庭麗含香粉署妍雲衢開逸驥天路渺飛鳶
萬里風雲合千秋雅頌傳職司參典禮郎署應星躔
鶴立矝風度鵷行羡璧聯補天瞻鳳德華國賴鴻篇
榮問傾前輩名儒自列仙天心方晦塞國步忽迍邅
魏闕煙塵裏周京禾黍邊龍髯悲墮地鵬翼歛垂天
白首松筠矢紅顔紱冕捐後凋羣卉暮孑立衆峰巔
一室生虚白孤亭自草玄江南哀庾信幕北阻張騫
嘗絀智林麈同依慧遠蓮獨醒漁父忌高臥阿儂先
顧曲餘三爵羲書韻一編腹容卿數百掌故禮三千
倒薤書寧易晚菘秋正鮮幽棲傷伏臘逸興託林泉
雌霓還知賦高山獨賞絃忘年愧膠&KR0238;知已正陶甄
廿載存孤露三緘屬佩絃穉璆同下榻摛捨敢隨肩
喪亂過從數棲遲氣誼偏湖村風漠漠山墅月娟娟
薇蕨分同飽芝蘭每共搴傷時棲硯北懷舊泣尊前
墨瀋煙雲出詩歌涕淚漣荆扉支谷口蘭楫㴑江漩
八九吞雲夢沿洄憶澗瀍衡陽廻去鴈澧浦擥芳荃
投賦湘纍泣傳書社橘牽九歌聲轉咽三戶䜟仍然
嶺海悲歌入甌閩意緒煎十年悲蜃市一旅付蠻煙
道是乘槎去其如犯漢還滄桑同窹寐旦夕異山川
寧獨潯陽隱還同鍾阜禪淸風回鶴市麗藻染魚牋
掛劒情猶昔亾琴痛未蠲哀榮襄吉壤楚些泣荒阡
高誼空千古關情惠一椽紀羣齊齒遇孔禰早周旋
感激形骸盡蒼茫歲月遷明公真碩果避世恰華顛
懷友
細雨寒江路疎燈獨夜舟故山今寂寞爲訪玉峰秋
二
風雨送君行君行天復晴山村煙樹冷一片夕陽明
題畫
盡日澗潺湲白雲鳥道邊山中成獨往草木亦忘年
老人騎牛
天涯芳草滿平原踏盡芋綿碧浪痕聞說真人函谷
去阿誰乞取五千言
題畫即事
流水衡門隱者家石梁山徑逐溪斜仙癯自是甘肥
遯盡日松風吹落霞
二
荷裳芰帶舞衣寬之子循陔學采蘭偕隱時推同介
子養親應不愧周磐
題畫
欹樹寒崖空復春橫波天末炤閒身胸中會可吞雲
夢安得人間有片塵
題畫
瀑布每穿幽壑出石梁獨跨亂泉行探奇滿目飛寒
翠不覺浮雲屐底生
二
千春流水渺無津萬樹桃花好避秦高臥此中堪白
首不知人世有紅塵
三
山圍空翠撲人來松起寒濤去復廻盡日看山渾不
厭茅齋低傍白雲隈
四
高閣憑空俯碧流西山南浦望中收登樓不盡懷人
意猶有孤帆天際頭
五
絶巘嵳峩箭栝通飛泉一綫恰當中閒憑水閣堪遊
目更喜淩空臥石虹
六
翠岫靑林渾寂寂孤村流水故蕭蕭山中風景閒如
許盡日無人渡野橋
七
依然綠樹與靑山木落山空風物閒自是經秋露眞
骨不將麗景鬭塵寰
八
一水𥻘𥻘隔岸聞重嵐積翠此中分空山鳥道行人
斷葉落楓林亂白雲
題畫卷
靑嶂浮空綠樹垂江村初夏晚晴時數聲欸乃千山
靜萬頃煙波一釣絲
碓菴和尚繼席靈巖詩以贈之(字僧鑒名曉青)
現在靈山豈易逢法幢高踞碧芙蓉喜看南嶽朱陵
後更有參天第一峰
其二
片雲無意傍琴臺彈指聲中法苑開狂象馴龍俱聽
法溪聲山色盡西來
其三
支許襟期三十年同懷蘭雪意翛然時聽法語霑沙
界何啻仙音落梵天
贈曇應和尚住古堯峰(名文杲)
超然法象踞高峰丈室雲生苔徑封不是風標絶塵
題畫
山中樓閣銜空靄水面林巒隔翠微拊景懷人成獨
往登山臨水送將歸
題畫
千巖倚天蒼翠深遠山浮空遠水隂水村山墅參差
出白雲碧樹相侵尋
其二
高松修竹愛吾廬檻外閒雲自卷舒無限景光來眼
底仙山何必遠方輿
題畫
抱琴獨坐水雲間隔岸松風欲入絃不復登樓憑遠
望愁予渺渺屬江天
居易堂集卷十八終
