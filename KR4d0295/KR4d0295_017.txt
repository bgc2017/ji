漫塘集卷十七宋劉宰撰
四六劄
通鎮江趙守(范)
竊以孟秋謹月甘雨應期恭惟某官以天上星辰主江
邊風月山川改觀宗社發祥台候動止萬福某久矣卑
棲睠焉高仰飛沈異勢拜伏無階兹審錫命帝宸陞華
匠監大江之左正依玉節之光二浙以西更借金城之
衛豈但楚尾吳頭之故有煩召父杜母之来知已布於
教條敢敬陳於賀牘某官英姿霽月爽氣澄秋讀人間
未見之書為天下有用之學青油幕下正𢋫夜觀之吟
赤白囊中忽報夕烽之警一鼓作三軍之氣十乘代元
戎之行隂闔陽開孰測六竒之用風飛雷厲屢推千里
之鋒武夫悍將奉命以争先儒生學士動色以相賀陸
抗守邊之略信不愧於伯言孝文前席之思欲亟見於
賈誼内徧儀於華貫外洊領於蕃宣甫兹建臺又爾易
地蓋兵之可用古獨稱於京口而謀之未寢今猶慮於
淮南望公之来真以日而為歲聞令之下皆滌慮以洗
心貪夫骨寒黠吏膽落乖争侵暴足知屏息於閻閭風
采精神信可折衝於樽爼願益體古人愷悌慈祥之意
以一洗積年愁恨歎息之聲庶成保障之功即正樞機
之任某蚤以多病自棄明時再冒招延一無補報俛焉
耕鑿免於饑寒一㕓為氓幸遇滕君之仁政萬間庇士
敢祈杜老之歡顔謹勒此代其身致敬于庭下意陋辭
拙且不嫻彛式有乖事上之恭以度外處之幸甚
慰趙守冬至
微陽肇復庶彙潛通恭惟某官當南路之日初回望太
行之雲益遠一誠哀慕五内分摧然念大江之南正資
固圉長淮以北更藉折衝惟深抑於至情以導迎於和
氣某才非毛遂雖莫預平原之十九人頌擬奚斯惟遙
祝魯侯之萬千歲無由面控仰丐情原
回韓守(大倫)
專价鼎来華緘下墜細字識隆謙之過多儀欽厚意之
將四端出紅女之機應念授衣之候十壺遣從事之餉
尤憐把菊之情錦荔螺頭以慰其束苴采荼之勞彩箋
兔穎以寫其登山臨水之感記存良厚報稱謂何某官
家傳盟府之勲身服聖門之教方急符狎至常思田里
之寬雖畫戟森羅每想林泉之樂淮陽信汲黯所薄河
内願寇君之留惟酌民言勿專已計某少而落落老已
昏昏了無鄒谷回春之能徒有楚客悲秋之賦無衣而
何卒歲已幸紓豳俗之憂醉酒而歌太平尚復見周家
之盛頌言及此感歎兼之謹勒此代其身謝于庭下
回韓守請鹿鳴
以汝南月評之朝舉周官歲貢之禮不遺衰晚亦賜招
邀仰惟二千石之尊勸駕惟謹固應大七十之老扶杖
往觀竊以道同相謀詩歌必類方食苹之雅詠散入筦
絃正連茹之羣英進陪樽俎詎宜此處可著陳人用控
忱辭仰祈矜照辭齊王出東郭此心實異於孟軻從江
州游廬山他日儻同於元亮
回韓守減苗斛劄
軫念一邑九鄉無告之民盡革三㪷八勝並緣之弊二
斛頒下萬衆懽呼某列在受㕓同深戴德惟往事有當
懲創而細故尚須講明小民所輸僅止㪷勝則㪷勝亦
所宜更(更乞造㪷一二面發下則小戶受賜者尤多)黠吏所增常始勺合則
勺合亦所宜戒(乾道中太守陳天麟侍郎總計倉場諸色合用定為三㪷八勝許人戶自行斛)
(㮣後却更於三斛八勝上增加)竊乞明述旨意詳載文移(其說四斛三升逐項各色)
(將来不許更添)庶勒之堅珉可垂於永式而播之雅詠盡揜於
前聞某敢因下問之先輒忘上凟之罪仰祈宏度特貰
嚴誅
回韓總送賀新除禮
銅虎分符已最治平之課木牛給餉益專總督之權民
歌今袴而昔襦士喜投石而超距事關軍國懽動神人
某曾未貢於賀牋辱先頒於問餽矧惟衰晩允藉吹嘘
起之問館之中畀以容臺之屬實以抱病有負知音方
力控於忱辭詎敢當於厚意仰祈弘度俯諒愚衷
回韓總賀符請鄉舉
小兒末學濫隨場屋之後塵大比興能偶占州閭之前
列由子弟之教曾承於子産而禮樂之光尚賁於周原
致僥冒之若斯實夤緣之有自猶未伸於摧謝已先辱
於匪頒老深䑛犢之懷曷勝感佩書拜雙魚之賜更切
欣榮
回何守(處久)送賀七袠禮
恭惟二千石已寬愁恨歎息於民間更喜七十翁得遂
嬉戲遊遨於境内特頒盛禮以寵衰年錦心繡口之文
鐵畫銀鈎之字粲然二妙藏去足以為榮副以多儀並
受寧得無愧謹拜從事之辱餘授使者以還南窗容膝
之易安擬粗全於素守北面稽首而再拜尚曲諒於愚
忱(時郡守被旨逮遣)
回張平江(嗣古)送七袠禮
恭惟二千石方蘇愁恨歎息於東吳頗喜七十翁得遂
嬉戲遊遨於北渚(所居山名)爰因新歲遣貺盛儀使内得以
供魚菽之祭於家庭外得以侈雞黍之招於鄰曲更遣
文星下照老景增華意厚而勤感深以愧歌雖寡和未
能措巴人之詞夀欲作朋尚擬繼魯侯之頌其為臯緩
敢幸容寬
回吳守(淵)到任
竊以日怙晝長凉驚秋早恭惟某官當勞來還定之時
行平易近民之政百神呵護千里懽呼台候萬福某比
者鄉閭不幸戎伍挻災火盜相因家室莫保灞上將軍
之如戲固失防閑潢池赤子之無知亦幾扇動肆煩趣
駕以任撫綏之寄甫遂合符即收蕩定之功某官以世
真才膺時妙柬河南治平之最已光於前人浙右澄清
之功未忘於舊部故賞罰之行堅如金石而號令之布
疾若風雷曾不崇朝集此成績某雖再謝誨函之辱曾
未一修屬部之恭賜以風儀光之雲翰二千石為禮厚矣
七十翁何德堪之精縑非野服所宜厚幣非㕓甿敢受
用敢服歸于帑吏餘悉敬領于使人更有愚忱敬陳别
紙蓋必小懲乃可大戒而無遠慮必有近憂併祈高明
深賜識鑒
回吳守中秋送物
五馬人生貴方仰竊於餘輝明月今宵多忽鼎来於嘉
餉富哉臘釀美矣霜螯餅餌芬香果實羅列具形真染
皆鐵畫銀鈎敬誦好辭信金聲玉振自惟衰晚曷稱撫
綏袖漫刺而弗前愧禰衡之不敏舍正堂而安敢尚齊
相之矜原秋氣益高邊塵未靖身安而國可保尚謹節
宣内修而外自攘更祈翼贊伺頒召節即貢賀牋稟謝
不虔賜察是望
回溧陽徐百里(謂禮)
敬領長牋兼承真翰幣實於篚仰欽厚意之將經必有
權更感誨言之及顧惟衰朽曷副矜存某官粹然天姿
凜乎風節推傳家之學為作邑之方去惡如去草之農
夫何憂掣肘愛民若愛子之慈父孰不傾心佇觀三異
之成即聽九遷之寵某少焉不學老矣無能被毳荷氊身
敢專於衣帛膠柱調瑟理更昧於折衷張公大谷之梨
放翁東野之集敬已下拜其敢引辭文繡精縑琢雕燕
器既越人無用於章甫宜少陵捲還於錦衾兩地相違
曾不異犬牙之入尺書可寄尚無忘鴈足之傳感愧惟
深敷宣罔既
回邑官請送龍
龍無求於我古語有云貧者不以財禮經明甚况上戶
非關於下戶官居無預於私居若欲致之座隅吾則必
在汶上伏幸台察
回閩士惠啟
承舉玉趾賜以臨存且貺瑰詞加之賁飾有如衰晩何
克堪承某人紹龜山之傳鍾閩嶺之秀將鵬飛而直上
姑鵲遶以求安顧惟里社授館之家皆為場屋掘井之
計故鄉人似而喜謂可朋從雖君子至於斯未遑賓禮
况某老矣無能為矣雖言之誰為聽之恐厪行李之久
留謹憑尺楮以為謝尚惟寬假洞照誠忱
謝殷生惠詩
市㕓之隠緬想古人衣冠而来喜見吾子矧出新製罙
慰鄙懷某人豹隠霧斑蠒藏春緒兩端之叩悵莫登孔
氏之門萬丈之光尚有味韓公之句敢因厚意遂效寸
誠業在販繒功雖高於漢將學如斷織言當念於軻親
拙語不知剪裁高情幸略邊幅(家有綵帛鋪)
謝蔡親惠雪糕
半月之疾累與死隣數日以来漸有生路忽承雲染兼
貺雪糕味愈百牢光搖六出裹飯食子桑之病仰欽陳
義之甚高撒鹽誇謝氏之工却媿儗倫之未穏其為欣
忭罔既敷宣故因蒼頭之回謾致素書以謝率略知愧
照察是祈
答余兄惠詩
自遠来訪出銜袖之書以義見規俾彈冠而仕愧辱君
重悵未我知蓋鷦鷯巢於一枝足以自適而駑駘責以
千里豈其所長矧惟疾病之軀非曰高尚其事一痛哭
六太息君宜勉策於治安二不可七弗堪我已即安於
懶散不遑欵接併告矜原
回司馬提舉(述)
陽春布澤卉木生輝恭惟某官振揚風采聳動日畿羣
聽具孚百靈胥衛台候動止萬福某以昔登門之舊為
今受㕓之人越自建臺不勝賀厦顧以二十載不違遠
之拜八九年闕承候之恭不敢率然惟勤仰止敢祈義
㮣曾不遐遺親染誨函以垂下問某自惟衰惰何克堪
承展玩再三感藏千萬仰惟某官潛心正學濟美名門
布武周行彌屬縉紳之望分符江國即騰襦袴之謠九
陛簡知六條分察顧惟鄉郡兩邑之旱乃列城去歲所
無輟上幕以遠来知窮閻之有賴某幸托二天之庇敢
辭一日之勞顧疾疢之已深欲奔馳而不可有孤隆委
曷逭嚴誅尚丐寬明俯賜矜宥
婚啓
定諸葛氏
起草廬之顧赫奕家聲分藜杖之光寂寥世裔冒貢婚
姻之請亶由聲氣之同某人四德夙全允謂有齊之季
女而某人一經是訓自慚新學之小生敢期鳳卜之諧
式遂鸞膠之續禮嚴納采敬闡初儀詩詠宜家尚諧永
好
定周氏
令行細柳赫然先烈之傳光射青藜久矣斯文之墜許
聮姻婭祗佩謙勤某人姆訓是循卜方符於鳴鳳而某
人身修粗謹選偶預於乘龍敢云聲氣之同諒有夤緣
之自納吉納采愧未究於彌文宜室宜家尚克諧於永
好薄禮端遣别牋縷陳
聘張氏
二姓共學如管鮑交諸孫締姻直秦晉匹穀旦將偕於
佳禮蕪辭敢薦於愚誠某人婦德婦工見稱族黨而某
人儒言儒行未涉津涯所恃通家遂忘非偶實幣帛以
將意其敢虧五兩之儀欲男女之及時尚無爽百金之
諾
定倪氏
傳美意於伐柯久欽高義却煩言於采葛忽是定期敬
貢柔牋以將薄幣某人稟姿之正展也宜家姪某賦性
之剛勇於遷善况甚知丈人之厚必不為小人之歸鳴
鳳之占已幸式符於此日乘龍之喜更期不負於他時
定郭氏
曲阿故家舊連阡陌句金寓里近接閭閻既草木之味
略同且葭莩之契不一遂聯姻好實副心期某人毓德
柔嘉頗志女工之事而某人稟姿庸瑣粗知子職之供
尺素陳誠百金得諾涓吉之日敬修不腆之儀稱家之
宜尚逭求全之責菲然薄禮具于别牋
聘郭氏
樂男女之及時人情所共實幣帛以將意古義可稽方
君家簡求玉潤之良而妷子誤中金屏之選其已久矣
迨其吉兮宜其家而于歸不勝幸願之至送之門而必
戒尚祈訓飭之嚴不腆聘儀具陳别楮
定湯氏
合二姓之好荷不遐遺修六禮之初愧成臯緩涓辰得
諾齋宿貢誠某人毓秀閨門義多陳古某人授經庠序
學未知新許從甥館之游更願師資之益志同方學同
道適我願兮男有室女有家永為好也
聘湯氏
合二姓之好夙拜諾金陳七日之儀敬將薄幣深惟至
意頗略彌文顧惟猶子之愚未待先生之訓兹為幸矣
可遂符鳴鳳之占更賴教之使不負乘龍之選
定王氏
道義之交孰有踰於昆季鄉黨之議謂宜締於婚姻雖
君為竹林宦達之家而某乃蓮社棲遲之侣然同聲相
應外此奚求某人毓秀閨門夙全四德而某人從游家
塾粗守一經幾年傳似於好音今日得諧於成論肅陳
禮幣具列副緘謂此郎未有如兹實上欺於衡鑒曰孺
子可教矣尚幾曲賜於甄收
聘王氏
曩伸懇請婚欲及時既荷矜從禮應納聘自惟寒陋莫
稱寵綏某人許嫁以来益懋宜家之德而某人既冠之
後當為授室之圖辱原向平之心不靳季布之諾迨冰
之未泮及桃之始華當使御婦車以行親迎庶因留甥
館而便師承曰不汝違敢忘君賜儻其可教豈惟寬䑛
犢之懷幸而有成亦足副乘龍之望
定袁氏
幼孤兒弱冠方成曰未有室大丈夫以氣相許言就其
居雖云賦分之自天亦幸棲身之有地令女言容夙備
尤高詠柳之才姪孫伉儷欲諧喜遂附蘿之願可但二
姓之合庶幾五世其昌敢貢菲儀併伸下悃子壯而贅
已敬奉於成言親老而貧尚時容於及願
聘袁氏
既問名而納聘婚姻之常非受幣而不親聖賢所戒敬
稽往訓冒貢菲儀願方同氣相求夫豈以多為貴子之
出贅當謹奉於成言婦以事姑尚無忘於此義
聘潘氏
合婚古所重既已有期納聘禮之常其敢不敬某曩為
從姪孫而締姻議君亦以令姪女而惠好音既二姓之
好克諧豈五兩之儀可略實以箱篚深慚幣帛將意之
微宜其室家預有男女及時之喜
定孫氏
三十年篤叙於姻盟不為無舊一再世獲聫於親好信
亦有緣繇父兄當日之游從遂男女此時之配合某人
姆儀是則亶謂有齊季女之賢而某人師範方親寧免
新學小生之愧敢自謂秦晉之匹幸復繼朱陳之姻謹
飭柔牋肅陳薄幣懿氏卜妻敬仲已獲符鳴鳳之占李
監流詠少陵尚不負乘龍之選
代湯氏定趙氏
枌榆地近相望一舍之間草木味同遂締二家之好知
夤緣之有自願欣幸以何多伏承某人有德有容亶謂
天潢之秀而某人學詩學禮擬攀月窟之華荷采菲之
不違勤執柯之屢至實于箱篚雖有慚五兩之儀報以
瓊瑤尚不靳百金之諾
代張氏定丁氏
繆長宗盟弟子是為猶子為求嘉偶名家孰若外家冰
清矧若於婦翁桂香猶浮於仙籍方求婿可比温嶠而
問名乃許柯咸伏惟某人毓秀閨房可但吟於柳絮而
某人擷英藝苑方擬踏於槐花既同氣之相求故不疑
而何卜續舊姻於五世豈惟符鳴鳳之祥占喜色於大
門或可遂乘龍之近初儀不腆别箋具陳
回湯氏定禮
子也猶子已托舊姻親無失親更勤嘉命矧舒祺左師
之甚愛愧謝妷道韞之非才幣帛以將門闌有喜某人
公侯之别天將興之而某人閨閫之中禮無違者偶執
柯之不遠荷采菲之弗遺書惠雙魚已戢相先之誼占
符鳴鳳更開有永之祥
回蔡氏道日禮(時恭叔兄居朞制)
魚封委貺中有尺書鹿幣納成數踰五兩拜禮文之有
煒感契好之相先顧伯氏尚牽手足之私情俾小子代
布腹心於下執若稽古典莫重新婚七日為期雖敬承
於命戒再思後可幸更審於事宜
回蔣氏定禮
奉詔校秘書愧家聲之久墮脩史稱良筆欽祖德之有
傳雖相望十里之間曾未有一日之雅魚素忽傳於至
意鳳鳴亦恊於吉占天實為之念不及此伏承某人金
玉之質蚤自愛重而某人箕箒之事粗知服勤荷葑菲
之不遺喜絲蘿之有托實幣帛於箱篚已佩先施報桃
李於瓊瑤居慚往訓方崇永好願略彌文
回蔡氏定禮
傳中郎之業夙仰名門校東觀之書有慚末裔再四許
聯於姻好異同敢徇於人言某人蚤歲為儒師承不廢
而某人弱齡失父姆訓粗聞諒自欲進修之及時亦豈
待警戒之有道實之幣帛敬佩勤誠報以瓊瑤祗慙古
義
回洪氏定禮
男女婚姻亶為古義鄉里孝友無如公家非曰擇而取
之蓋有幸而得者不辭早計敬拜先施某人家庭之間
自得師資之益而某人閨門之内粗知姆訓之遵猥辱
魚封許諧燕婉端有夤緣之自敢云聲氣之同意以幣
將深有慙於報玖禮必親迎須少俟於及笄
回張氏定禮
作二京賦欽世業之有傳校東觀書愧家聲之弗紹幸
兩翁舊偕於里選而一㕓相望於邑居聲氣不殊游從
良厚宜超俗見遂締姻聮伏承某人開爽之資學如不
及而某人愚魯之質禮則無遺納采粲然拜嘉感甚丈
夫願為之有室寧敢後於于歸良人仰望而終身祈不
孤於所托
回黃氏定禮
一牛鳴之相近久欽聲氣之同雙魚素之鼎来忽奉婚
姻之請非望所及為喜可知某人東觀讀書不替家傳
之舊某人列女有傳敢忘先訓之貽荷采菲之弗遺介
執柯而非遠一言以為信已敬拜於嘉音八世莫與京
更願符於往卜
漫塘集卷十七
