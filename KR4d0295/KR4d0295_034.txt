漫塘集卷三十四宋劉宰撰
行狀
故昔將軍行述
昔氏之先為周大夫食采於昔遂以為氏漢有烏傷令
昔登唐有昔安人皆其裔也君諱横字飛卿曾祖義故
不仕祖友故御龍直父世新少從軍積戰多補修武郎
終高郵軍准備差遣由曾祖以上居郢開封隨駕南渡
君稟姿雄傑見義勇果負才尚氣不屑下人而臨財均
與士信士亦樂推先之少游兩淮具知形勢開禧改元
北伐詔下許忠義自效君奮然曰丈夫欲以功名自見
兹非其時乎仍傾家貲募士得數百人歸招撫司方召
募之初來則受之不覈其素逋寇亡卒或雜其間有司
以為言會進兵泗上君請率所部為顔行而令之曰非
功無以贖過爾曹勉之衆曰願效死亦會王師大集未
幾城下以功補進義校尉即所部為忠義軍以君為將
官繼從都統制畢再遇戰鳳凰山先登陷陣陞強勇軍
准備將同諸軍拒敵淮隂時敵先以銳卒五千騾馬二
千絶淮欲乘虚深入而以重兵躡其後君等夜至即遣
騎銜枚繞其營欲遂攻之顧敵勢難測莫為之先君請
行衆莫敢從乃挺身獨入既周視營壘出語衆曰敵易
與耳即分勇士百人篝火散伏而飭其餘摩厲以須令
曰聞號舉火見火入營後者斬衆曰諾君奮臂一呼火
明如晝營中騾馬盡驚士卒紛擾我師整隊而入勦殺
殆盡其幸而逸去亦為騎卒所掩無生還者時敵糧舟
徧艤淮岸悉就焚毁再遇上其功第一乞驟加官資仍
陞職任制曰可進授承節郎強勇軍統領移戍六合時
城被重圍君數出突陣敵莫能當乃十一月二十有八
日諜報敵以攻城不克且請濟師君慮新舊敵合益不
可制獨領所部欲扼其衝使不得合道馬鞍山卒與敵
遇而城下之敵亦應之腹背交攻衆寡不敵君曰吾得
死矣遂歿於陣時年三十三軍之士皆為流涕再遇痛
惜之事聞特贈訓武郎與兩資恩澤制曰功不忘報况
死節之可矜禄弗及身則愍書之可後爾材如貔虎威
震邊疆凜凜忠心竟捨生而效死巖巖英氣雖已歿以
猶存爰進以官俾延於世尚其精爽歆此寵褒再遇復
上奏曰國家自進兵中原禦敵淮甸將士立尺寸之功
者皆受不次之賞其有成績卓然死節明甚者儻非䘏
典優厚何以慰忠䰟而勸死士伏見故贈訓武郎昔横
紏合義旅隨臣出戰前後所立皆出等竒功又能率衆
迎敵力窮就死與其他一時没於王事者不同欲望朝
廷例外更賜推恩以為忘身徇國者之勸尋有旨更與
兩資恩澤淮人肖像祠之命曰紀忠君娶余氏一男汝
良奏授承信郎今監鎮江府金壇縣酒稅二女長適李
簡奏授承信郎季適張必達奏授進武校尉皆以君澤
汝良將上君名太史氏不鄙謂余昔狼瞫之死盖有為
為之君子猶喜稱樂道况先將軍循義而行見危致命
子名能文可無辭乎余家江南非若夏無且親見荆軻
事藉特書屢書史亦無所取證而汝良之請不可孤也
輒因其言論次如左
李通直行述
仁宗朝立舉子三十年推恩法當慶歷二年南唐李氏
孫有希甫者與焉授將仕郎守虔州長史因官而家為
州望族生旻亦四與貢旻生公鎮公鎮生彦贈承事郎
實君之考承事年十三從伯父部運抵金陵道阻數虧
傾裝囊不足償遂不克歸虔既冠來京口得遺橐於道
實以金帛念儻來非福遺忘者必且復求因端坐以伺
主者久之果至推而歸之主者大驚發槖示之曰惟所
取承事義弗取主者知不可強則委白金精縑各一於
地馳去一日問卜於市與土人王其姓者會卜者言是
當去鄉自立且將生令子以大其門王固異其相感卜
者言問所自來遂妻以女而資之立家閱三歲生君諱
紳字綬卿幼從鄰師學書過目輒成誦師以其敏而懼
已之軋其進也謝曰吾句讀師耳不足以成子吾友顧
公應文鄉先生也子其從之間又因顧公而登鄉先生
蔣公子雲之門顧粹於學而蔣工於文君探本於顧而
咀華於蔣故所試輒效乾道戊子淳熙丁酉庚子皆舉
於鄉辛丑禮部奏名既賜第授迪功郎監淮南轉運司
造船場時雙親在堂外祖母亦無恙稱夀之次追記疇
昔卜者之言以為笑樂未上丁承事公憂服闋監平江
府支鹽倉監使黃公灝以君職守不懈俾主計幕府郡
太守亦倚以自助通計在官之日攝承掾幕者三之一
薦書交上最後虞公儔去郡送别津亭求者旁午君固
無求至是却立於數十人之後虞忽左右顧揖君而進
之曰嗟乎今世之患舉者不知知者不舉余幸備位二
千石所舉吏多矣然余豈盡知其人哉若子則余知之
矣而曩之舉不及子余心恧焉願以奏牘累子即出之
袖中時皆賢虞之為而榮君之得秩滿關陞從政郎為
楚州山陽縣令刑罰輕而訟者息期會寬而輸者時役
者曰奚為後我尋以母憂去送者遮道雨泣先是朝廷
將北伐問計於守守以屬君君為城池相恃為險山陽
城雖固而池不深是向之守者知築城之難足以為功
不知浚池之易為功之大也詔浚濠如君策至開禧間
池恃以全再調太平州當塗丞太平江東道院當塗其
附邑丞在邑位高責輕而俸視他邑特厚佚老優賢於
是為宜假守王公田通守趙公師夏又雅相愛敬於君
意為適而君甫書再考即奮然曰吾官簿已七十將安
之吾其歸乎遂告老守貳力遏不可則俾同列追送及
於遠郊酒酣賦詩趙公師夏首章云投劾豈能需報可
放船殊不為人留蓋實錄也歸數月命乃下授通直郎
致仕再歲宗祀明堂贈典乃及親又二歲再值明堂恩
賜緋銀魚袋未幾得疾乃嘉定已夘二月六日卒享年
七十有八娶朱氏繼陳氏賜封皆孺人長男彬蚤卒次
瑀次琚女嫁進士丁億夫婦皆先君卒孫男女各一人
未名君人物偉岸意氣軒豁遇事慷慨不齷齪避就逢
人出肺肝不詭譎崖異故雖老將退卒見者傾心王公
貴人見者起敬建安游公九言以理學名世一見定交
或問之曰是闓爽非餘子比少游鄉校既居前列意有
所不樂即辭去誓不入人曰士方未遇時廩於學宜也
胡去之快君笑不荅京口故多名卿碩輔比年彫喪後
來者命蹇形拘莫能相尚幸而磊磊落落有如君者亦
僅止此山川寂寥可歎也已君葬朱夫人於金壇縣三
洞鄉白塔之原至是瑀等以治命合葬實其年某甲子
前葬君弟綸以書來俾述君行某與綸有學舍之舊又
蚤辱君知欲歸以女後雖弗遂而君意不可忘也故受
簡不辭
吳夫人行狀
夫人諱静貞故麗水開國中大夫守尚書吏部侍郎致
仕贈正議大夫諱季珌梁公之正室姓吳氏吳與梁皆
處望族夫人曾祖希故不仕祖方故贈朝請郎父翊故
宣教郎賜緋魚袋致仕世有隠德是生夫人以配君子
侍郎曾祖佐故不仕祖固故文林郎贈光禄大夫父汝
嘉故寳文閣學士宣奉大夫縉雲郡開國公贈少師少
師紹興名臣勲在王府是生令子以配於夫人夫人生
有淑質端靖而温柔致政公竒之不以與凡子以侍郎
少師鍾愛且志尚卓然不溺凢近以夫人歸之夫人之
歸梁氏也雖不逮事少師與公夫人而侍郎母趙氏太
令人固無恙夫人事之惟謹有疾輒不勝憂私損貲以
禱太令人之喪侍郎雖已為二千石家故貧奠饋無所
受微夫人傾裝嚢以助幾無以葬梁氏大家闔門不啻
千指夫人敬以承上和以接下人無間言有以乏告予
無所靳淳熙己亥侍郎官陞朝該封孺人自是凡五封
至碩人嘉定已夘仲子官上虞奉板輿以行明年冬終
於治所享年七十有五生三男鉞文林郎嚴州淳安縣
丞鑰宣教郎知紹興府上虞縣銖迪功郎監江州在城
都税院先夫人十年卒二女長適從政郎劉某以病棄
官次適奉議郎福建路提刑司幹辦公事雷洙二女皆
先夫人卒孫男四人渙澤沐汲渙迪功郎新監建寧府
合同場沐將任郎餘未官鉞等以夫人卒之明年得吉
卜於處城之西六十里社坑之原北距少師及魏國夫
人塋咫尺間將以其年十有二月壬申奉夫人之喪歸
窆以夫人之懿行不可無述而婦人無外事非子壻無
以知屬某緒次某維侍郎之持已有世人所難而尤難
於夫人侍郎蚤悟恬静養生之理年甫四十不居於内
歲時少長團欒夫婦相對如賓侍郎薄滋味且戒殺夫
人亦奉佛持齋嘉泰開禧間士大夫以聲色相尚侍郎
敭歷中外至為天子從臣夫人惟一婢奉盥洗中堂闃
然非饋膳無人聲蓋侍郎之清心寡欲非夫人疇克承
之侍郎再把州麾六持使節僅守常俸敵已之饋有不
可卻者雖縑幣家人所須亦儲之外就用以相酬荅不
煩公家有以縑幣之美言之夫人者夫人曰嘻吾恨不
及德耀荆釵布衣以奉君子烏用是為凡所去官籍内
外供帳歸有司絲粟不留其遷也率用故所携行者侍
郎之没也俸賜之餘咸掌于外或勸夫人飭子弟檢覈
夫人曰吾平生不以是自累安可以夫死而易吾素乎
卒不問俸賜猶爾他可類推故侍郎之沒也家無餘財
夫人槖中尤蕭然蓋侍郎之約已奉公非夫人疇克成
之上虞俸薄無以贍夫人誨之曰而父以清白傳家汝
曹所當世守且禄厚而廉人所可能禄薄而廉非賢者
不能也汝其勉之性尤慈恕聞施鞭扑食輒弗甘故鑰
之在官惟廉惟寬以稱夫人之志鉞將官淳安迂道覲
省留兩月不能去夫人之誨之也亦然鑰扶柩西歸上
虞之民老稚奔走雨泣載道以鑰之不貪不殘其教為
有自也侍郎之未使湖北也某往親迎越五年再見於
淮東自是十年間往還不絶故某之知夫人為尤詳謹
緒次之以俟後之司彤管者得焉
故湖北參議湯朝議行述
湯本殷姓宋有天下以諱易焉公家金壇諱宋彦字時
美蓋敏肅之孫故左司諫諱邦彦弟也少學於司諫凢
聞見所及輒手抄口誦既已則終身不忘尤善醫方及
隂陽卜筮之書為詩及長短句下筆輒成人服其敏用
敏肅蔭入仕銓試中上等授迪功郎湖州司戶參軍湖
劇郡戶冗曹公以妙年居之有裕錄重囚於獄得其冤
狀白請更訊未幾更獲正囚闔郡稱其明秩滿辟差提
領建康府戶部贍軍儲酒庫所准備差遣時使者趙公
汝誼清名蓋世不可干以私公之入幕也既受其辟而
關陞改秩復兩受其薦故公之幕畫雖相去時已遠不
可盡知而以其所主觀之知其廉善必有大過人者知
紹興府餘姚縣縣大事叢前政多不善去公為之凡三
歲有半推其誠意以遇民吏聞善輒從無固無我民感
其意而吏亦喜為盡力賦入常先諸邑通判慶元府兼
董舶務倅歲常與郡分其贏公不取攝郡久後守趙公
彦逾亦以清德著閱計簿咨其廉通判婺州以經總制
及額减磨勘二年擢知廣德漢陽軍皆惮遠次不赴改
浙東安撫司參議官再授湖北安撫司參議官議幕府
尊位高帥守所優禮多不事事公率雞鳴上府為同僚
先帥守以是愛而敬之迺嘉定壬申三月十四日卒於
治所享年六十有九公姿稟淳厚胷次坦夷世方以智
相籠以術相角而公之遇人一以誠雖時受人之欺終
不逆詐其孝友天至人所不可及司諫以使事得罪未
復用而卒公念之方兄弟析居獨益之以已分良田六
十畝初得任子恩即以官其孫幼女未行公之子甫聮
姻得俗所謂繫捉錢者即就回奩中取三之一授之將
行而家益貧公久閒無以為助為之折節稱貸隨鬻産
酬之次得任子恩以予長弟之子暹今官從事郎滁州
司理參軍又次以予季弟之子遇今官修職郎新平江
府崑山縣主簿世衰道微士大夫家以父祖遺澤相貿
易有同市道公獨以兄弟之子猶子擇未命者以義授
之可不謂難歟故公之沒鄉黨無貴賤少長皆曰善人
亡矣相與欷歔流涕公娶蔣氏故御史中丞繼周之女
克有令德以配君子先公十八年卒男逾文林郎新紹
興府司理參軍女三人長適宣教郎通判黃州軍州事
蔡廙次適保義郎曹隨次適進士周嵓老皆名家子公
喪過黃長女哭之慟未幾卒孫曰全孫尚幼公之没也
逾方注官中都家無侍子帥辛公克承數親臨其喪又
屬公所親厚經理内外以及歸塗靡密周悉費皆出公
帑人以是歎辛之賢且以為公平生盛德所召逾將以
其年十一月庚申葬公於縣之唐安鄉蔣夫人之兆衰
絰來告曰先公遺言俾逾從君圖不朽願丐所以發潜
德之光某以婦黨從公游良厚又感公遺言故不自揣
其不文既為之詳其行治如右復掇其略以銘壙云
故吉州王使君夫人蔡氏行狀
莆田蔡氏自忠惠公以諫顯仁宗朝世有偉人曰袤宣
德郎即忠惠公之弟生覲承務郎崇觀之際父子俱不
仕天下高之生樗朝奉大夫知梅州始徙居蘇常之間
曰望亭梅州紹興間佐使者行經界法民於今受其賜
是生夫人儷於君子九江王氏自襄敏公以功顯神宗
朝為樞密副使亦世有偉人曰寀朝奉大夫著作郎有
家集曰南陔世號南陔先生襄敏公之子生朝請大夫
直敷文閣淮南轉運判官彦融蚤著孝行後守山陽以
捍寇功擢本道使者始徙居潤之金壇是生吉州使君
萬樞以儀于夫人夫人生二十有六年而嫁夀七十而
沒蓋後使君之沒十有九年夫人之嫁也使君始以京
秩知滁之來安歷淮南運司幹官通判建康知興國軍
秩滿知吉州道卒階終奉直大夫贈中散大夫及吉州
無恙時封宜人後以子官陞朝再封太令人六男子曰
適曰逢迪功郎建康府溧水縣主簿曰遂承議郎知太
平州當塗縣曰遜文林郎前監建康府戸部贍軍南酒
庫曰近曰選舉進士四女長壻文林郎安慶府觀察推
官趙汝覬次壻承議郎監行在𣙜貨務都茶場許溪次
以為曾氏姑女又其次壻迪功郎嘉興府海鹽縣主簿
衛洵適逢及趙氏女前卒衛氏女來迎喪歸不勝哀亦
卒孫男六人文渙文郁文淵文虎文鳳文蟾孫女七人
長適侯伯仁餘皆幼夫人生而孝愛長而端靖六歲居
梅州喪哀泣如成人事母沈夫人動静必俱其歸王氏
也敷文及夫人曾氏皆已沒夫人悵不逮事遇諱日齋
戒奉薦奠戚容終日烝嘗之事雖細必親晚歲子婦滿
前或請授之夫人曰惟是不可以老故懈沈夫人訃聞
時夫人在蓐使君得書不以告置几間夫人忽心動張
目外視而書墮前人以為孝感平居無惰容無戱言坐
不傾側行不踰閫雖當燕私旁無媵侍未嘗離立獨處
自奉菲薄加以少探釋典樂於沖澹衣服稍侈異輙櫝
藏之終身不御至少所服玩則一念拳拳曰死必以附
我所便也方當塗大夫之在娠也乳醫視之曰夫人再
産皆女今亦女也吾有術可轉女為男夫人恚曰男女
定分豈人力所能為此言何為至我哉亟白使君斥去
且戒門以絶而夫人竟生男其見理明信道篤有如此
者惟夫人之於父母舅姑孝愛如此故推是心也於親
親之義無所不厚使君弟文學得官不調而卒有女未
行夫人實嫁遣之女兄適侯氏夫婦蚤世孤甥琦弱甚
使君留之家塾與諸子共學夫人撫之如子琦學成甫
貢於鄉而卒夫人復命教其子伯仁而以逢之女妻之
敷文伯父禮部待制禮部女老而寡待制曾孫女嫁而
貧使君皆取之歸以屬夫人禮部女於夫人為從祖姑
夫人躬執婦禮晚有目眚夫人常左右扶持之九江之
族近時顯且賢者曰撫州使君其同寓金壇者曰敷原
府君撫州子失所怙煢然無依夫人因遂校文南康俾
携以來教育連年中吏部選乃去敷原之子晚依使君
使君之亡夫人飭諸子待遇有加其孫自丱角而冠冠
而昏皆於我乎仰使君元配范氏夫人實為繼室先後
之間人情不能無嫌夫人奉范氏之祭惟謹長女及適
逢皆范出長女之歸趙氏也使君官未達所携皆夫人
奩中物逢卒其子文煥猶在襁褓而母去趙夫婦繼沒
其子崇巘亦幼而乳保不素具夫人皆躬自鞠育以迄
於成范舅不自愛至墳墓不保夫人喟然曰是何可使
他人有亟命贖歸而得者靳之至酬直三倍女為夫所
棄貧無依夫人以適在病而女寔中表俾為之婦而時
其起居適死又為之更嫁至一再不憚惟夫人持已端
靖故推是心也上以承其夫下以訓其子無一不歸於
正使君有畏友曰趙君善懌嘗為湖州錄事參軍清介
直諒夫人常以過從之疏數騐使君之德進否每二君
相與欵密夫人喜見顔色曰庶矣其納夫子於善而警
其失也使君之宰來安也嘗偕府計事而訛言兵至邑
人治裝訩訩或密以請夫人曰我婦人夫不在去將安
之飭毋妄言而言者果妄當是時微夫人來安幾擾淮
南漕幕代使者護客往反六七故事所歷州咸有餽使
君辭不受事聞使者命以臺餽致其家夫人曰我安知
外事亦辭不受使者咨其賢興國禱雨越四十日未應
夫人亦蔬食雖脯羞不入口官妓有故官家女因燕自
言夫人白其事給資裝嫁為士人妻諸子之幼也夫人
夜課誦讀苟未精熟夫人夜亦不寢稍長為文使君有
所稱奬夫人必曰汝未能之而父以誘汝也所取師友
必四方文學行義之士膳飲必親視具溧水主簿與大
夫俱上江東薦書時大夫年甫十四夫人無喜色既而
言者謬於風聞夫人亦不憂語二子汝宜自視能否誠
能耶久當自明否則祗為進德之地二子謹奉教不數
年相繼策名縉紳歆豔言者亦愧歎夫人曰未也决科
士之常繼是正應學耳及諸子志尚日高文字日工又
戒之曰毋近名毋弊精神於蹇淺又曰閱人多矣昔富
貴者今安在顧自立何如耳大夫從金陵帥黃公度幕
府夫人手書戒曰汝年少更事淺謹之謹之家事吾自
力不以累汝也真公德秀李公道傳振荒江東大夫及
南庫頗參其議夫人曰民命所繫何可忽諸大夫之宰
當塗也值歲大水夏六月三日夫人誕日是歲初登七
秩郡太守遣樂同僚相率升堂為夀夫人語大夫天變
如此汝有社有民毋以吾故樂飲大夫憂民之憂若疾
痛癢痾之切於已或者多歸德於夫人夫人性既淡薄
而氣復和平其於人無一毫億度猜沮之心邂逅不如
意亦無一毫忿懥不平之色闔門之内恂恂然侃侃然
和氣周流浹於上下用能使心廣體胖聽聰視明年高
而髮不白惟微有齒疾所由來久是歲以暑雨過度間
復作以大夫奔走郊坰視勞振飢汲汲如不及戒家人
勿以告大夫每歸侍夫人亦強自持示以無他然疾亦
随愈起居如常十二月旦忽呼子婦治後事家人始覺
其有異越七日猶親御盥櫛又三日與家人别既畢不
復言瞑目端卧人見其瞑也以為寢也夫人曰我未嘗
寐但欲静耳初夫人與其仲兄偕生兄生之時直壬午
死之歲亦壬午夫人生時直癸未故夫人自料必死癸
未其就養當塗也命以送終之服自隨方瞑卧時諸子
得美檟於黃池未白也夫人問黃池木至乎衆愕眙不
知所對夫人笑曰命也可奈何越二日而逝制置使余
公嶸親裹丹劑走送不及矣實嘉定癸未十二月壬午
時郡之官吏鄉之士民候問請禱者接武比没行道齎
咨流涕喪車所過治道者争先遮道上祭者相屬有老
姥持瓶花杯酒望柩慟哭鳴呼此豈智力所能及哉大
夫與諸季卜以明年三月庚申合葬夫人於金壇之西
五十里白水塘使君之兆以某嘗展升堂之敬俾緒次
夫人言行會某以疾敬後凡夫人所以為子為婦為母
之道皆足以不愧古人不朽於來世某受大夫昆季之
託已具述於前抑某得於所見又有大且難者歲辛巳
鄉人有游徽之婺源者以其俗所事神為足以駭愚民
歸而郵其說更相扇蕩為土木偶曾未閱月凡用器畢
備他欲有所興造費以千萬計以所寓叢祠在邑之偏
㳙日徙梵宫闔邑奔走請求不避官府儀衛率倣乘輿
大夫以鄉里風俗所繫不可不蚤正即具為書白縣及
府羣小竊知相與聚謀以為惟夫人能沮此意乃駕禍
福之說以相誑惑甚者欲潜入後園為幻怪以相撼動
夫人曰神聰明正直豈加禍非辜不然是淫昏之鬼斥
去宜矣大夫以是勇往不顧卒斧其像火其器榜笞其
人而土木竟不能神於是羣小退聽而向之惑者始豁
然大悟如醉醒夢覺其見理明信道篤又足以息邪說
正人心有烈丈夫所不能者兹非所謂大且難者歟故
表出之使後之秉彤管者有考
故公安范大夫及夫人張氏行述
建炎南渡士大夫流落中原日引領南望伺來歸之隙
者不可勝計而慮不能及遠智不足圖全往往謀奪氣
沮殞身覆宗或幸而濟亦未免骨肉乖隔惟范氏父子
夫婦獨全非其闔門忠義感通神明而智勇足以自衛
疇克爾公諱如山字南伯邢臺人曾祖諱存皇任朝奉
郎尚書虞部員外郎祖諱清臣父諱邦彦皇任左宣教
郎添差通判鎮江府通判宣政間入太學其後陷北母
老不能去既除喪而邊禁益嚴念惟仕可以行志乃舉
進士以蔡近邊求為新息令歲辛巳率豪傑開蔡城以
迎王師因盡室而南公幼力學亦再舉於鄉敵之法文臣
任子以武而公以通判廕入任本朝視本秩換授故公
墮右選非志也性至孝而恬於名利來南時道路多梗
通判領家人夜避土穴中公伏而護之為盜所及投戈
其上公不為動會其徒相與疾呼而前即收戈去人以
為孝感及通判試令湖之長興公以旁無兼侍就注添
差監湖州都酒務中間或仕或不仕惟親是依通判沒
太夫人年高須養復注監真州都酒務南軒先生張公
帥荆南志在經理中原以公北土故家知其豪傑熟其
形勢辟差辰州瀘溪令改攝江陵之公安實欲引以自
近公治官猶家拊民若子人思之至今在湖州有積俸
寄友人家時巨浸之餘鬻産者衆或勸以求田公笑曰
吾可乘人之急以自利耶會長興之士有舉於鄉而不
能自行者即白通判盡以所積俸分畀之女弟歸稼軒
先生辛公棄疾辛與公皆中州之豪相得甚辛詞有萬
里功名莫放休之句蓋以屬公公賦詩自見亦曰伊人
固可笑歷落復﨑&KR0706;略無資身策而有憂世心窮途每
為慟抱膝空長吟其志尚可想床頭常置淵明詩一編
開誦至傾壺無餘瀝窺竈不見烟輙拊卷曰是中自有
樂地惟此翁知之所居不蔽風雨或笑其陋曰天壤甚
寬公顧欲以七尺之軀自局於尋丈間耶既病戒其子
我死必以深衣斂蓋終始一以儒者自處夫人張氏家
鉅鹿少以同郡結姻稟資孝敬姑趙夫人皇叔士經女
貴重夫人事之惟謹甚暑不敢挾扇有以姑命至必拱
立而聽嘗得嚢珠於地謹視之以伺亡珠者久不獲一
日而姥持帛以售夫人察其貌悴而色憂試問之曰嘗
為鬻珠而遺之為主所訟傾家貲不足償名在有司未
釋也夫人問遺珠之日與珠之多寡囊之形色皆合即
以還之姥驚喜泣拜而去通判去新息之日以夫人親
在命之歸曰吾遣二婢送汝夫人曰婦人既嫁從夫捨
夫安之遂北向痛哭而行時服用盡棄獨取齎輕而易
售者以為資夫人請于舅姑夫無兄弟或挾貨而行恐
為身累願躬自懷握以從舅姑義之公歲晚居貧而好
客客至輒飭家人趣治具無則典衣繼之須盡乃白夫
人敬以承命未嘗以匱告二子長俾從師授每鬻裝具
以給束修與其子言必舉似當世長者使知敬慕其子
炎初主臨江之新喻簿常戒之曰日日消簿家家春風
我止聞之今汝為之可不勉乎退食必問今日消幾何
紙數溢則喜否則戒曰明必償之炎以禄養缺乏為忸
夫人曰汝能廉吾雖飯蔬飲水甘於鼎食矣故炎所居
官治其宰晉陵治平為天下最公以慶元二年五月七
日卒得年六十有七官終忠訓郎後二十四年當嘉定
辛巳正月十三日夫人亦卒得年九十有一紹熙間以
公陞朝封孺人二子炎為長今官宣教郎前知常州晉
陵縣次芻女四人壻辛助韓居仁趙善部李伯恭助官
朝奉郎新知荆門軍居仁官脩武郎善部今官通直郎
監鎮江府𣙜貨務伯恭今官承奉郎監潭州永豐倉及
夫人之喪芻與辛氏韓氏女孫蒼舒皆前卒孫女一人
尚幼初通判葬鎮江府丹徒縣崇德鄉石柱灣之原故
公遂為郡人及公之没晉陵以公侍親來南葬不欲相
遠奉喪以袝因地之隘遂乘其巔昭穆之序乖焉晉陵
用不慊于心因夫人喪改卜于建康府句容縣仁信鄉
之陳岡期以嘉定十有七年正月九日合葬謂劉范同
姓而某居又同郡采於鄉黨知公夫人之行為詳俾緒
次如前
故廣西經略司范經幹孺人趙氏行述
夫人諱悟真世東賀趙氏經幹諱克信世北洛范趙二
氏皆丹陽大族夫人之兄故江都主簿絳與經幹以儒
起家遂連姻夫人孝以事親順以從夫寬以接下皆本
之性真非由矯揉其尤能人所難者二婦人性多吝夫
人之嫁也貲裝良厚且以田自隨夫人一付之良人未
嘗計出入經幹再任皆在幕府俸入不薄夫人如不聞
婦人性多忌經幹文雅風流而好游間奉親以行常累
月不歸夫人飭内外惟謹未嘗有愠色媵侍有就乳者
常親護視惟恐失其宜有自外至者挾寵張甚人謂夫
人必不堪夫人懽然逆之罙久如一日卒能柔服其心
使知所敬且身任其家之勞而遺夫子以佚經幹尚義
而喜賓客或久留不去或去而求無厭夫人視經幹意
所尚曲成之無倦色經幹家居日少勉其子務學求師
多夫人力夫人素有痰厥之疾歲五六作以為常嘉定
甲申歲十有一月丙子疾既作而愈忽語其子趣庀喪
具諸子怪之果不及旬而卒蓋其知之審矣享年七十
有一子燮以明經三舉于鄉次霖亦業進士女長適忠
翊郎監潭州南嶽廟趙崇忠季適進士諸葛鉌孫男三
人曰庥曰璋其幼與一女未名經幹先夫人七年卒葬
北洛之東燮等奉治命以其年十有二月壬寅合葬前
葬俾某緒次夫人行事將以求銘于當世之文人故為
緒次如左
漫塘集卷三十四
