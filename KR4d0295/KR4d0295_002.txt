漫塘集卷二宋劉宰撰
五言八句
雲邊偶成二首
月下浮舟去雲邊曳杖行物華隨節換人意與秋清小
圃蔬逾潤荒叢菊向榮幽尋元自好底用絆浮名
地曠晩逾静山空月倍明銀河横灝氣石澗伴吟聲䬃
䬃迎風葉飛飛濕露螢歲華行晚矣為爾一凝情
發紹興
留滯青春晩經行此日初柔條桑著眼短穗麥生鬚竹
外雲埋屋花邊水遶渠箇中容我老肯遺子公書
天台道中
花重朝霏散鳥啼春意深風光自流轉行役負登臨澗
水流新綠山雲捲夕隂病容兼白鬢漂泊此時心
馮公嶺
地隘山逾峻人勤俗不奢時培石上土更種竹間茶接
畛田成篆連筒水濺花征塵如不到老我即東家
長林場海邊道上
海霧晚逾合海風春更寒衰顔欺薄酒老膽傲驚湍叢
竹人家近平沙客路寬明朝應更好山翠撲征鞍
松江道中
久作松江夢重來泛短篷淡雲飛急雪枯葉戰狂風煙
末三家市波心一釣翁鴟夷身計耳吳越等成空
同葉恭叔鄭節卿飲于趙子野官舍(分得壺字)
相望各千里相逢酒一壺交情貫金石詩思渺江湖夜
雨滋園菊秋風落井梧歸與吾有日聚散一長吁
偶成
木落山呈骨泉空水反源知時秋燕去負日午蜂喧玉
粒炊晨甑金英卧晩園歲華今已暮身世兩忘言
試郭生筆
金華山中僊委蛇霜雪明君於何處得束縛封管城大
白真若辱脫帽甘沉冥世有揚子雲猶堪草玄經
送傅守伯成歸(以林園窮勝事鐘鼓樂清時為韻)
煩暑斂清曉西風生遠林客懷感素秋歸夢越千岑祖
帳城南門藹藹萃華簪舉觴忽有贈去矣無遐心
堂堂司馬公獨樂五畝園歲月坐成晩花木亦已繁世
事尚可為石交有遺言歸來默無語拊石弄潺湲
令行肅權豪仁施先困窮適此饑饉餘喟彼杼軸空勞
來窮人謀祈禳與天通那得三百州落落皆此公
世念分五兵當使道戰勝昔别稽山隂風采臞而整重
逢驚少壮神光爍衰病一氣中夜存還丹嗤葛令
永日來清風黃堂少公事憑欄一長望千載幾興廢論
功赤壁多語士北府銳歸舟眇家具弔古足新製
金山故佳麗傑觀環孤峯對峙焦公廬林杪出疎鐘南
歸謝塵鞅北眺足從容應持濟川手一酹擊楫翁
辯士變初說勇士衰再鼓向來東海濱有士節獨苦歲
晩兒女戀頗亦類張禹堂堂裴晉公綠野能容與
仕至二千石富貴有足樂官為諫大夫亦足究所學蘭
階擢珠樹金閨聮棣萼何妨赤松遊不負黃石約
濯纓滄浪水為愛滄浪清明明中興主齋居方厲精疏
傅不自惜決去鴻毛輕濫觴爾何知咄哉檀長卿
北渚有狂士病卧忘四時綠暗知春晩葉落識秋期西
風日已高凝露方自滋獨有歲寒心不負流水知
送梁伯暘歸括蒼三首
怒風駕海潮錢塘天下壯岷山浚源委東下極奔放中
横吳淞江煙波渺四望歸與太史筆偃蹇九霄上
城關美少年三五事游冶明璫燭綺疏寳香籠舞榭一
朝黃金盡帷蓋羞狗馬短檠有真樂行矣遴取舍
西北天馬駒墮地志千里暴生執鞭轡邂逅渥洼水東
來薦郊廟聲名藹千祀咄爾駑駘輩局縮當愧死
雲邊偶成
樂歲饒嘉澤荒山徧有秋斷雲猶過雨平陸自交流香
飯炊紅軟嘉蔬薦綠柔蠅營竟何事老我即菟裘
即事有懷二首
千山收宿靄一氣藹金行爽吹舒澄碧晴暉麗太清徘
徊望前嶺徙倚步南榮為問蓴鱸客何須身後名
濟世無長策觀詩歎小明悠悠忘夜永淅淅聽秋聲困
躓鹽車驥飛騰腐草螢乖逢偶然爾造物兩何情
儀真雍生見和因再用韻兼懷儀真
北觀憑欄望西橋信馬行朋從有名勝風物正凄清亂
定人煙改春回草木榮遥憐舊游處壞壁暗題名(聞余梅園)
(題壁尚存)
久客憐之子寒窗幾晦明羈禽戀鄉國來雁尚邊聲事
去雲成狗時來草化螢未須論得失把酒謾忘情
和郡倅陳校書(模)祈雨韻
麥隴收黃槁秧田欠綠滋三時猶好在一雨未為遲精
意能先物神明敢後期邦人孚至意可但不能欺
和羅權丞(愚)至日雪韻
臺上五雲紀宫中一線添巧開三白瑞幻出六花鹽宿
麥猶期潤前山已見尖應憐貴公子索句久巡簷
送張端袤攝簿建平
吏道貴更事君行非為貧勾稽戾初意疾痛繫斯民一
日居須葺他年政若神放船秋水闊著眼看修鱗
戲呈南池同遊諸兄
方池帶南郭勝踐及西風多稼天連碧芳蓮水映紅漁
歌來席上鳥影度屏中想見垂楊裏詩成又暮鐘
山行阻雪呈同游諸友
幽尋本無急聊以會友生塵中妨劇談故作林下行僕
夫問歸路夜聞風雪聲何妨小遲留妙理細重評
和前韻呈李果州(道傳)
行樂非吾事朋從慰此生劇談忘夜永起立緩杯行黃
獨幽人供朱絃太古聲他年盛山集不假退之評
送張端袤主含山簿
計利無非利辭難枉作難驅車平路去高枕此心安縣
小勾稽易時危賦斂殫好禆千慮失可使百憂寬
寄寳應丘大夫(攽)
制閫今元帥男邦舊大夫受成無弊事直上有夷塗赤
縣圖新入蒼生喘欲蘇底須勞戰士城築守淮隅
丁亥冬感懷寄趙章泉(蕃)三首
楚塞仍多事章泉闕寄音由來使狙詐何意啟狼心國
勢時輕重江流自古今遥憐杜陵老對雪幾愁吟
報國知無術書空竟若何淮山雲慘淡鍾阜石嵯峨高
孝遺規在梁陳往鑒多癙憂徒爾爾遠浦聽漁歌
我屋方茅下君家閩楚交鹿門知得計燕幕未安巢澗
谷泉堪飲山田飯可抄應攜靈夀杖雪蘂嗅梅梢
寄同年朱景淵通判八首(以二人同心其利斷金為韻)
念昔從子游金陵佳麗地幕府盛賓僚東南稱兩尉子
才清而通我拙世無二櫟社雖輪囷靈根同晩歲
默數金陵友在者猶四人糾曹今别乘法官駕朱輪千
鍾已弗暨一念還酸辛况我病所纏漁樵寄此身輸子
曳朱紱斑衣奉慈親
當時最少年雪林紫芝翁詩名三十年正復坐此窮落
日澹平湖宿草鳴寒蛩何時一樽酒往酹與子同(謂趙紫芝)
(汝淳)
四海游夫子粹學洞古今聞善亟推輓常恐力不任時
危係長才白日已西沉拱木戰寒風凄其千載心(謂游默齋)
(九吉)
茂苑子周子慷慨憂時危斯文鼂董流炳炳日星垂言
深衆所驚用淺才不施穹窿山下笛懷人定誰其(謂周正字)
(南仲)
滕子嗜古學萬卷作生計孤燈耿夜闌盜畏不敢睨至
寳世不售虛名竟何利尚想古城隅幽花開繞砌(謂滕賢良)
(&KR0882;)
細柳真將軍勁氣可立懦向來拯時危功略天下半屢
詔不肯起出處懸自斷十載山澤游萬念春冰渙何當
求識面介子同里閈(謂周馬帥虎)
古人重結交一諾輕千金嗟我與夫子論交歲月深一
别三十年兩鬢霜雪侵願言益自強鴈來時寄音
題王荆公半山圖
歸來心事平蹇驢踏秋風舉鞭問髯奴何如浣花翁道
旁幾高松風來自相語桃李今何之歲寒予與汝
喜延陵從事(丙)還任
聞道古延邑歡迎舊尹歸鄰翁争掃舍學子競牽衣賸
喜陳編在還欣俗物稀樽前重懷想葵日映清暉
題戴氏稼庵
小泊尋前約周行得偉觀乾坤開玉宇日月走金丸高
岸城池固平田井牧寬京塵障遊日從子稅征鞍
題茅山潑墨池慶雲庵
路轉幾山腰地尋雙海眼澗咽吕公泉橋橫蜀道棧主
人去不歸山空春事晩何時具蔬筍開門延客飯
寄宜興趙大夫(與慈)二首
勝地古陽羡清才今長官能令三害遠坐使四民安(聞邑)
(境自公之來獄無重囚野無暴虎)勿謂時無幾(來書云去替只四月)仍防弊有端
做成循吏樣傳與世人看
去接鴛行侣猶憐鶴髮翁連翩致嘉實多旨薦清空(所惠)
(酒名)往見孤成約酬知有樸忠金張渠爾耳相閥自清風
(聞浙右頗有託后家占田者)
苦雨遣興
老去身何有時危念苦深朝陽方借煖宿靄又成隂梁
楚安巢少關河去鳥沉誰歌出塞曲慷慨百年心
答王虞卿邀遊山
墨池催勝遊虞卿枉真蹟我行浩無期君歸定何日非
憂年歲晩自嘆機會失空煩日卓午蔬飯滿香積
碧雲即事
唧唧秋蛩鳴耿耿秋夜長簡編負初心枕簟怯新涼朝
曦入疎牖宿雲散前岡歸與一葉舟浩歌聽滄浪
送黃竹磵
湘流不盡恨楚客賦離騷世已殊於古君奚罕所遭羈
懷便酒聖野興挾詩豪醉裏擡詩眼山空月色高
雲邊喜潘兄見訪
年衰病愈難學廢朋來少聞子剥啄聲慰我精廬悄高
談極今古遠識到微𦕈願君緘此言勿貽俗子誚
六言八句
題真州廣惠倉倉即故船場居南樓及天寧寺
後中有大池塔影浸其中
淅淅風搖叢葦霏霏雨弄新晴坐對江南山色往來無
限離情塔影參差波面歌聲宛轉樓頭已負少年行樂
更輸衲子清幽
送陳内機棄官還
一官已判歸休五斗何湏外求違己莫詢田父折腰免
見督郵身寄紅蓮綠幕夢餐翠栢丹霞歸去聊尋舊隱
功名盍付渠家
七言八句
代賦壽寧宗潜邸
聖學家傳自有師更羅英俊侍經帷治功尚論唐虞際
政體寧甘漢晉卑猥向梁園陪末坐敢憑堯歷記佳期
羞嚢已辦詩千首凖擬年年薦壽巵
和真州太守營屋新成之韻三首
長淮清晏久無虞官舍人煙已復初共喜輿圖方日闢
詎應卒伍尚星居四營分創因遺址百堵周圍列聚廬
武備既嚴軍氣壯豈專捍禦奠州閭
東南列將謹防虞尚記熙寧變法初一自邊兵渡江水
遂令卒伍雜民居炊煙不斷雲横壘清夜無譁月滿廬
妙用獨推賢太守征徭元不到鄉閭
經始南風詠有虞落成候筦報秋初連甍盡撤編茅舊
萬竈重新列屋居千里只今成保障一㕓誰復等蘧廬
何人袖出如椽筆為寫豐功揭里閭
和淮漕八月十四夜月詩二首
清涼景界限塵紛玉宇從容靜夜分欲滿尚慳今夜月
乍舒還斂北山雲孤光飜動枝頭鵲餘暈潛驅草際蚊
好處欲言人不觧湛然天宇印心君
長淮百穀慶西成萬里何妨共此晴霖雨尚關天下望
月華猶幸晚來明要看玉宇清光滿聞道銀河此去平
邂逅西風輕借力夜深桂影更敷榮
中秋月有雲翳再用韻
孤城急鼓轉嚴更步屧中庭午夜晴人世昏昏同夢寐
使星耿耿伴清明雲開霄漢光華遠望極關河眼界平
想見登臨無限意此身那復計浮榮
儀真和同官韻二首
先生文采似班揚俗子何能較短長顧我未知全璧否
期君聊復善刀藏壮懷欲寫湏更僕勝日能來對舉觴
青紫不湏分失得舊游多少困槐黃
簿書塵裏見清揚握手論心味更長何日山林共歸去
故園花竹可遊藏顏徒自樂一瓢飲漢殿爭陪萬壽觴
馬革裹屍成底事要湏高卧到羲皇
北固山望揚州懷古
北固城高萬象秋煙竿一縷認揚州試乘綠漲三篙水
要見朱簾十里樓淚濕宮衣朝霧重愁薰寒草夕陽浮
隋堤舊事無人問兩兩垂楊繫客舟
懷林維國二首
予學宦金陵得三山林維國邵武任伯厚吳門朱景
淵婺源葉潛仲為之友相得甚歡維國知我愛我視
他友為甚惟恐予有過差一夕四人相會扵潜仲廨
舍抵足達旦始各自誦所短而誦人所長終也自言
其長而誦人之短遞相規益其友愛如許維國去金
陵未二年終扵永嘉予亦離羣索居無復朋友之益
辛酉十月初五夜忽夢與維國遇如平生歡覺而悽
然成二詩
四海論交二十年知心一見似前緣情親尚記通宵語
忠告難忘送别篇夢入蓬壺重會面座看書史尚堆前
應憐廢學從農圃要使留心在簡編
尚記升堂拜母時滿前兒女競牽衣鳳雛想見今成立
鴈序遙聞已奮飛(維國弟成己巳發浙漕解)身後聲名終不朽家傳
詩禮足相輝傷心白下金陵道無復班荆話昨非
送友人赴省試
月滿千門夜未央憶陪多士湊文場露將寒透銀袍冷
興與秋來筆力剛十載轉頭成昨夢一身為客尚他鄉
為言桂苑聮鑣客要折高枝壓衆芳
送趙子野歸
秦淮契闊幾經春釣月臨風入夢頻萬竈無譁新號令
一樽相屬舊慇懃綠波南浦予回棹落日孤城子問津
聚散雲萍渾若此臨分一笑大江濱
送恭叔兄赴省二首
秋薦吳江北鴈來幾看文陣奪標回鴒飛鵲喜情何限
龍化鵬摶兆有開禮部定知當一得大廷端可壓羣才
春秋正學非阿世莫作公孫愧草萊
睎驥長慙馬不前著鞭何意在君先須懲牛後羞餘子
獨占鰲頭下九天上苑未須誇得意道山共擬便登仙
雖然富貴浮雲等要使功名在簡編
過蘭亭
茂林修竹翠參天一水西來尚折旋欲泛羽觴追往事
悵無嘉客繼前賢短章回寄二三友勝踐堪尋八百年
笑拂蒼崖題姓字為言曾此掬流泉
喜王節夫過訪
我方丱角子勝冠我老君猶鬢未斑可但孤生多疾疢
也輸華館富清閒交情敢忘鶯求友野性終便鹿在山
何日歸歟同里社杖藜來往翠微間
用韻寄陳仲思聞有詩它贈而不見及
之子才宜獬豸冠我纔童丱即窺斑溟鵬已擊三千里
天驥猶遺十二閑五字飽聞傳有位尺書枉用到窮山
春風得句能相寄待我猶存季孟間
再用韻戱答陳仲思
一讀新詩一觧顏天孫機杼錦斕斑致師自昔能無語
瞥眼君宜付等閑風定波濤收萬壑雲歸紫翠出千山
論交早歲今華髮少有猜疑愧兩間
賀陳子揚致仕追贈父母二首
一念平生在報親九原今日喜追榮鼎來天上維新渥
足慰人間罔極情康樂弟兄傳絶唱胡威父子擅清名
君家盛事人難及倦客聞風亦眼明
一笑相逄意自親别來庭樹幾枯榮流傳郢客陽春句
想見鴟夷萬里情賈傅才能通國體柳州文字占時名
何如一棹洮湖去獨泛滄波弄月明
代李居士謁王去非制幹三首
家山目斷古幽州百口來歸路阻脩丁字無端輕介胄
蟬冠却羨出兜鍪箕裘忍墜先人業甔石誰為客子謀
不惜飢寒同一死南來恐作北人羞
僑居無地寄生涯布襪青鞋著處家太乙虛舟想蓮葉
玄都活計問桃花不堪衆稚貧為累坐使孤生髮半華
儻許侏儒均賦粟不妨老子自餐霞
一來寒谷轉春風百萬喁喁說此翁坐見西州成俗阜
忍令北客尚途窮籌邊聞道無遺策幕府流傳已上功
便有細書催入覲早回生意一言中
寄潘子善上舍(時舉)
陳少陽率太學生伏闕上書六賊遂退天下快之少
陽猶以後書論李邦彦白時中等言不用拂衣去近
傳太學伏闕書是歟非歟非山間林下所得知獨怪
朝廷不用其言諸君猶苟安扵學豈以靖康時事視
今日緩急異耶為賦五十六字質之同志者
少陽一疏折羣姦拂袖歸來日月閒誤國小人(書中語)猶
法從叩閽諸子自賢關是非頗亦通千古義利那能立兩間
若向西湖浮畫舫好傾巵酒酹孤山
送邵監酒兼柬儀真趙法曹呈潘使君二首
儀真來往幾經秋風物淮南第一州山勢北來開壯觀
大江東下峙危樓沙頭縹緲千家市艫尾連翩萬斛舟
去去煩君問耆老幾人猶得守林丘
十萬流離仰二天淮民只說使君賢向來積貯知無有
此去規模要有傳幼學可能傳𣙜酤遠猷無惜助籌邊
公餘更向髯參問今賦梅花第幾篇
懷徐表兄
一笑相逢句曲天别來十五換流年忍思渭上瓊瑰詠
無復通泉寶劒篇(時余尉江寧先君猶無恙)北渚春回芳樹合西山
日暮碧雲連鴈來數寄平安信無限相思若箇邊
偶題雲邊
桃花山下水流長花不長開水自香此地正須招隐士
山菴聊復對崇岡屏幃繚繞竹干箇旌纛森嚴栢兩行
士會不生今已矣不妨閒處且徜徉
送友人
年來去客半西東須信勞生等轉蓬萬里相望成别恨
一聲何處逓冥鴻人情對景分憂樂月色於今豈異同
莫把壯懷成索寞舉杯聊與吸清風
毗陵邂逅京口同舍湯叔厚
雞犬相聞里社同琴書曾共客儒宮南樓夜醉三更月
北固秋吟萬里風去魯羨君勤采藻游吳愧我尚飄蓬
相逢便與論心曲莫笑依然舊阿蒙
和張寺丞謝惠河魨韻二首
先生盛德信光亨微物將誠愧晚生春岸正當餘雨過
寒江尚想小舟横一奩走送慙遲暮兩舍相望欠割烹
未必甘芹觧知味王公當諒野人情
鼎來佳句仰謙亨春入池塘草正生清夜擬陪簷雨酌
暮天應對碧雲横逍遙莊叟一枝稳富貴齊人五鼎烹
戟衛肅迎揮手去蘇州應愧此時情
和傅侍郎鹿鳴宴韻二首
向來北固萃羣英可但江山擅美名秀氣中間空畚築
斯文今日遇權衡歌成白雪傳新唱帆飽西風趣去程
會體使君珍重意不專車馬羨桓榮
先生讜論在延英早歲金甌已覆名自古正人羞枉尺
祗今公論有持衡九重聞道將飛詔一水何妨緩作程
莫笑田家去天遠春來野草亦敷榮
和湯叔永二首
魯人豈觧識東丘夫子猶懷去魯憂公論世間誰了了
德人心事本休休致身官路雖非遠回首家山盍少留
三徑未荒松菊在天涯多少望鄉愁
底須弹鋏嘆無家自有詩人賦子嗟平世豈應遺燭武
暮年安可傅長沙為隣幸賜千金諾進德相期一簣加
欲泛五湖觀浩渺興來還可共浮槎
送姜君玉赴省試
樽酒論文弱冠前交情老去只依然久荒三徑無來客
細撥青燈話昔年少日功名誰汗簡舊遊江海半華顚
君行試問都門柳幾送銀袍上九天
送彥與孫兄赴廷對
捷書夜到古朱方之子登名甲乙行偉行向來高月旦
(謂辭學職)遺經端合破天荒(前此未有春秋登科)公孫對策風雲會董
子留名日月光趨向一分燕越異贈言惟有用心剛
夢使高麗到東海口占
夢魂飛到碧霄東日出扶桑萬丈紅忩戸曈曚開曉色
園林淡蕩已春風時平正使車書混天遠那能玉帛通
萬事悠悠均夢爾一樽聊與故人同
代柬答合淝蘇刑曹兼呈淮西帥同年趙寳謨
(伸夫)二首
青衫擬掾襲芳塵短褐歸來理釣緍二紀期君紹先烈
一官投老祗參軍宦情自與秋光薄公論猶期歲晚伸
見說宗工好風鑒薦書何日到嚴宸
聞道中原百戰餘遺民億萬企來蘇浪言恢復真疎矣
絶意懷來亦可乎北望凄涼悲故土南來調劑待新符
祗今淝水山川改寄語元戎盍遠圖
送友人
凛凛霜臺起事功翛翛三徑任窮通幾因節物傷離别
無柰行藏苦異同白露感懷悲杜老黃樓得句憶坡翁
鴈行何日齊飛去岸幘相看酒一中
柬施上舍
萬里秋光酒一鍾别來木末幾西風懷人衮衮東流水
問訊冥冥北去鴻愧我形容難似舊喜君意氣尚摩空
相逢莫怪深相問一笑猶疑是夢中
代譚與可謝石大夫鄉飲酒
大夫舉酒屬青衿八十衰翁亦許臨要向席間明厚意
敢辭酒半效狂吟持身勿使虧名義學古還須探聖心
元日習鄉君解否須知齒髮易駸駸
勉王甥
莘野凄涼渭水遥事功無復在漁樵但令一第先餘子
自可清名動聖朝禁路家聲猶赫奕詞場筆勢已嫖姚
夜窗燈火秋來好莫歎辛勤髀肉消
送鍾元達赴餘杭
知音十九在巖廊姓字高懸日月旁視草秪今虛省署
種花聊復向河陽困窮已甚情當察富貴徐来味更長
梵宇仙宫最佳處詩成數寄水雲鄉
送王去非入餉幕
春歸花藥尚紅酣送子脂車馬在驂幕畫向來多實用
事機今可付常談學方用力須千百事或當仁勿二三
别後欲知漁釣處五湖天水共澄涵
雨後口占呈陳校書
下田已漫高田槁太守來遲歸苦早忽傳亞倅府中來
太守停驂尚精禱前日應禱五日期今朝好雨隨車歸
遲速有期君解否太守束裝留不久
送石令君
攀轅父老雜兒童十載重欣見此風可但三年方論定
亦由去日與初同一塵不染冰常瑩萬折難回水必東
正直自應神所介人心况有是非公
和羅權丞(愚)尊經閣元旦觀雪
億萬飢民久籲天天開上瑞豈徒然深潭龜拆寒莎底
淺土蝗遺宿麥邊厲氣已消除日後祥霙飛墮曉風前
醉吟樓上瀛洲客為記三登第一年
送衞汝積歸句曲
汝積歸路過獨樓岡入亭子谷二處相去里許岡下
瞰數百里丘陵川澤若錯綉然谷中&KR0777;紆峭險下有
流泉疑有幽人勝士嘗建樓岡上以極臨眺著亭谷
中以貯幽勝以其亭多而樓獨故相承曰獨樓柳子
厚所謂游之道二曠如也奥如也此蓋兩得之歲久
樓傾亭廢而名尚傳若鐡壚步然山居皆樵蘇之人
無能解其義者遂意獨樓為髑髏而以谷為孔是又
與小姑嫁彭郎同義吁可歎也因汝積路出其間為
辨證以刷是岡之恥
樓岡亭谷萬山西縹緲炊煙出翠微歸路正當清晝永
離懷莫悵白雲飛學醫要使人無費問道須知昨已非
好向庭闈商略此短章中或有玄機
送杜尉(範)秩滿還天台
眼看時事廢因循官路三年子獨勤袖有新詩頻教我
邑無長策可留君向來過計憂周隕此去何時靜楚氛
未必詩書盡虚語勉哉行矣張吾軍
送羅季能還延陵鎮
眼底紛紛利欲昏君心當與哲人論俗塵不染脩莖露
世味逾輕太古尊朞月此來當歲儉寒冬何地不春温
幡然不憚延陵去季子清風百世存
謝朱仲玉二首
君家只隔小橋西幾度占星望少微已向龍墀攄大對
不應鸞翼尚低飛(朱以特科為簿)杖藜喜逐先生後斂板誰知
故我非欲學丘江吟短句錦文試覓景陽機
夫子知名浙水西妙年奥學洞幾微一官簿領身如寄
萬里雲霄步若飛詩苦何妨同杜老說難終不羨韓非
擬酬白雪陽春句願借天孫織女機
仲玉和前詩見贈因再用韻
官倉出粟徧東西多謝朱公念隱微但覺閭閻猶菜色
不知園囿已花飛當年國論無同異此日民言有是非
天上鴛鴻方刷羽海邊鷗鷺已忘機
謝湯生惠酒和來韻
聞道吾猶及老成高秋離索不勝情朋緘已喜賢從事
二缶那堪對麯生多病吾今同退鷁壯懷君可掣長鯨
能來共醉西風否木落千山夕照明
奉酬友人登多景樓見懷
雲横不斷古神州縹緲河山總戍樓此地幾經人北顧
長江不住水東流兵戈幾處能安枕稻蟹三吳正得秋
人事天時多錯忤一杯聊復潤吟喉
代書答龔楚州(維蕃)
使君問政及郊扉病叟何能措一辭積粟鼂生真至計
屯田充國亦良規將權可與他人共德意須令舊壤知
聞說鹽城有真令相逢為說每相思
漫塘晩望
霽色催雲作晩霞小橋却立岸烏紗雨餘菱芡新抽葉
秋早菰蒲未著花燈影微茫行客艇鐘聲縹緲梵王家
沉吟索句輸公等我欲臨流理釣槎
寄陸大夫
寄語金淵陸大夫歸田相府竟何如提兵劫取已非矣
縱火燒殘豈義歟百口喪身端自爾千錢酬直殆欺余
放翁舊隱佳山水賸好歸歟理故書
送鍾元達倅濠
喜見弦歌近帝京又分風月向邊城時方急士國家計
事不辭難臣子情塞下規模鼂御史湟中勲業趙營平
君行試與重商略烏鵲南來數寄聲
送平江趙法曹
金科天上耿星辰丹筆年來有屈伸子去平反供母笑
民知寬大頌君仁祗今茂苑題輿客曾是瓊林合席人
若問殘生煩寄語扁舟長占五湖春
送黃子弘歸吳門
亡友周君南仲嘗為余道其里中黃子弘之賢又為
子弘道賤名南仲没且三年子弘始來訪予於漫塘
感今悼昔欣慨交心其行也賦五十六字且徵後會
玉樓工就故人仙宿草離離起暮煙曾說項斯誰復記
尚懷中散子真賢鼎來窮巷方今日勝讀殘編已十年
西望猶能話離索秋風來共釣魚船
代邑士上趙百里(善郢)
趙大夫十月甲子試補縣學諸生與潘少府謀以科
詔在近倍增生員以來承學明日乙丑市民將奉淫
祀鼓惑羣聽復檄少府榜笞其人毁其像而置諸河
夫教莫先於養士化莫大於明民而二日之間善政
兼舉可與文翁興學韓愈闢邪儷美匹休某等忝與
諸生謹成小詩以謝
美矣吾邦此大夫仁中有勇信今無治侔東里興鄉校
政壓西門送女巫謀廣生員來共學力排淫祀警羣愚
一陶風俗成醇厚千古聲名泰華俱
社日僧舍風雨
借蔬香積共晨炊客裏良辰總不知孺子從渠均胙肉
南翁無處聽巴詞神鴉得志飽終日巢燕有心來及時
風雨聒人聾轉甚半鍾濁酒可能治(平聲)
寄題戴氏别墅
聞君築室水雲鄉一榻翛然獨老龐近挹荷香供几案
遠邀山翠入軒窗自歌自笑遊魚樂時去時來白鳥雙
何日過門成夜泊一樽相與對銀缸
和趙龍圖鹿鳴宴韻二首
勸駕丁寧自漢興禮行郡國玉鏘鳴使君珍重新開宴
多士連翩喜策名月窟一枝傳好信風帆千里送脩程
主賓後會君知否紫橐青袍對寵榮
預宴當年記夙興笙歌堂上正和鳴别來幾送龍門客
去後空題雁塔名麋鹿羣中便野性蜩鳩飛處笑雲程
羞肴也到茅簷下磊塊堆盤里社榮
和趙章泉見寄二首
先生人物𦕈應劉千載詩亡獨泝流五字還堪薦郊廟
一官何事老林丘章泉樂處知何似南澗良朋亦健不
欲拜龐公何日是夢随飛鶴過山頭(一作午窗無語獨搔頭)
平生暗裏識曹劉眼底誰為第一流錦里正應推老杜
魯人亦解說東丘騎驢頗忘推敲否上馬還能矍鑠不
此去相思君會取菊黃梅蘂上枝頭
用韻煩蔣延陵寄前詩至章泉
之子交游柳與劉朅來聲聞水東流懸知此去居三館
可但當年記九丘滄海狎鷗猶好在紅塵没馬肯回不
短篇為寄章泉老莫聽浮沉付石頭
謝章泉再以前韻見寄三首
白社相從遠與劉可憐衲子溷儒流自嗟達巷知夫子
緬想諸荀從太丘書寄洪喬空爾耳詩編杜集可容不
前山底處堪長望我欲携笻上上頭
解印歸來白社劉風流靖節許同流詩來幾說鶯求友
老去自慙狐首丘會合由來天幸耳殷勤還識我心不
春回是處堪行樂能復携錢掛杖頭
書賢從事我非劉傑句君爭萬壑流擬學岑參酬杜甫
可能列子識壺丘倦游審已懸車矣問字猶多載酒不
無限相思梅發處手摧殘雪嗅枝頭
和邑大夫勸駕韻
自笑當年躍冶金老來文物見彬彬登名已喜多三邑
擢秀懸知敵萬人晴日琴堂開宴好春風瓊苑拜恩新
惟餘卧病江湖客坐看聮翩對玉宸
送張端衡尉句容二首
梅仙西上古仙鄉梅蘂先春特地香自是邾人聞魯柝
懸知晉盜避秦疆名山久合清蕪穢窮巷猶聞缺蓋藏
惠政由來要全美須君努力佐琴堂
去鄉喜見似鄉人君去家山祗比鄰令長垂髫同里社
交承握手記城闉絃歌堂上寧忘舊樽爼筵中必告新
若也從容問無恙為言魚鳥已情親
送王去非服除造朝
疾風吹雨洗塵寰北渚津頭水没灘千里送君黃鵠舉
一生笑我白鷗閒清名已至雲霄上逸氣還充宇宙間
此去西湖重回首淡煙疎柳認孤山
送張晉望倅湖州
風月平分古治中掛帆直指水晶宫祗今第宅多親貴
自昔閭閻有阨窮勿用彌縫乖直道毋煩歌舞競新功
舉頭見日長安近詔入元非藉子公
代東寄張端衡
句曲山頭白鶴飛遥憐綵棒正宣威仙家有喜迎仙吏
客路無塵點客衣月澹郊原從犬卧秋高籬落任雞肥
子真東野齊名在莫向西風苦念歸
為布金寺僧慧鑑作呈趙守(善湘)
老樹槎牙記佛廬露啼蛩弔百年餘鼎新堂殿誰為此
壯觀林泉我弗如身上無華惟布縷盂中䑛味秖山蔬
野僧勤瘁能如許罪或無多乞赦除
送高桂陽(不倚)之任二首
清才寧合駕緹車天上新分竹使符此去專城重摩撫
向來涉筆幾嗟吁南州想見歌何暮北府猶聞戒疾驅
更恐掖垣須敏手未應千騎出重湖
一笑相逢此道同别來木末幾青紅自憐老去北窗下
猶得身棲廣厦中良夜擬乘千里月神山竟隔一帆風
贈行更愧留行者遮道歌飜别駕功
和趙章泉寄詩韻
來詩有常爾孤高仰廬阜忽焉並命出容臺之句自
揣何敢當此謹次韻以謝
索居靈瑣久塵埃一讀新篇病眼開妄意嚴詩編杜集
敢陪郭隗上燕臺紆朱晚歲徒云爾養素平生壯矣哉
更許韓非書傳尾遺榮何止被雲來
次姜君玉韻且賀北固新居
車來流水馬如龍北上精藍西復東雅意只貪山在近
高標誰與子相同門開正好來三益文就何妨送五窮
擬向巖前分半席可能闢地著隣翁
門外青山跨伏龍山頭未曉日生東竹林已喜王戎近
蓮社還堪惠遠同盛事正應符地勝清才豈必坐詩窮
欲成善頌陪張老自笑尊前一秃翁
送張端袤赴潘葑
汲取人間第二泉釀成天上酌神仙渠儂得此良佳矣
我輩為之或未然職守近來成漫浪湖山佳處且回旋
向陽花木逢春易會取聲名動日邊
和柴監
之子通才不受拘妙年文史足三餘司征關市方共二
宴啟華堂正樂胥錦帳笙歌香霧繞禪房風月夜窗虚
後生取舍能如此問信寧非遠器歟
學門肇開為諸兄賀
幾年黌宇傍城隈禮樂文章蔽草萊逵道一朝隨地闢
宫牆數仞倚天開舉頭日月清光近入眼湖山秀氣來
寄語鄉邦頭角士龍門此去會風雷
和尤伯華廣德使君怡亭對雨
之子胸中不外營軒亭水到自渠成詞章妙處窺騷雅
師友平生祗弟兄元凱一門兼衆美夷齊千古擅雙清
新詩有贈不知報衰拙如余盍負荆
軒亭闓爽喜新營燕雀應來賀厦成樽酒兩忘賢與聖
韋編相對弟和兄詩如綉段從頭好人似冰壺徹底清
寄語金昆同石友(謂蔣魁)道逢何日許班荆
勉張兄立民作詩
翛然風骨一臞仙誤走紅塵逐世緣亦欲名同天壤夀
且須句與日星懸後湖廢沼生春草南郭遺墟起暮煙
聞道錦囊時有得故山花鳥亦欣然
趣劉聖與(用行)寓王甫桂墅
門外平湖百頃寬庭前翠竹繞欄干鳥啼花笑四時好
几淨窗明六月寒賸可琴書供晝永不妨絃管到更闌
留行莫為歌楊柳作計應須趁牡丹
送戴子家歸永嘉(埜)
君住柟溪第幾山我家北渚水雲間二千里遠來非易
三五朝留勿作難有子已知頭角異安心寧恤鬢毛斑
尺書頻寄問無恙共樂生前日月閒
癸未寄王甥
别時庭戸正秋清劃見園林翠織成吳下余思頻刮目
渭陽子豈遂忘情堤間飛蓋分垂柳水面浮舟約半萍
乘興時來共清話相望能隔幾牛鳴
贈尤丞季端
冠製殊常袖更寬風流王謝出長干筆端雲錦呈天巧
胸次冰壺挹露寒未許歸期占信宿想應喜色動門闌
賢昆自有長生術為覓仙家九轉丹
讀張氏義莊畫一寄持甫輅院(湜)
叔世誰憐族𣲖同高情真有古人風宗分大小稽周典
惠匝親疎比范公二頃開端能不吝一編垂訓可無窮
欲書盛事傳千載預愧衰孱語不工
再韻謝張持甫過訪二首
甕牖篝燈一笑同地爐燒火愧家風論(平聲)財以義輕浮
俗論道歸儒識至公行異於時方易沮理趨於數要深
窮老來狂斐君無誚他石猶堪付玉工
道自周衰說異同眼明伊洛振遺風過人高行非難事
入聖微言本大公道在鬼神常共在術窮天地本無窮
三才並處君知否不爾何禆造化工
賀趙居父(若琚)登第
詞場聞奪錦標歸好是斑衣映綠衣永日湖山供賞詠
好風宫殿正清微堂新六桂光宸翰庭秀雙芝煥彩闈
肯向長安誇得意妙年伯玉已知非
碧雲即事
塊坐經年不入山山僮拍手笑衰顔登高猶喜心期在
望遠還驚目力慳雲氣蒼茫自羈旅煙波飄蕩幾惸鰥
朝來舊雨添新雨誰識安危指顧間
秋闈後勉子姪
我生場屋慣周旋得失從知豈偶然天理先須盡人事
時文端的本塵編日烘甕牖朝先起雪壓茅齋夜不眠
萬里夷塗從此去著鞭寧怕祖生先
寄范黃中(炎)運管
鐡甕城中十萬家哀絃促管競繁華晝長獨有揚雄宅
天遠空浮博望槎讀罷離騷想芳草吟成梁父對菱花
客來莫問行藏事且共盧仝七椀茶
奉送諸兄謁府
男邦飬士擬侯邦師帥寧分彼一方明辨正須煩幕府
作成庶不異州庠紫金山迥連三島甘露樓高俯八荒
六代豪華猶在目停橈毋惜小徜徉
甲午至節後同諸兄入市歸有感
七十衰翁入市歸感今懷昔淚沾衣人稀舊識居猶是
俗競新華質已非九府泉慳誰改作五材兵去孰防微
西山不屬銀緋客只合高歌詠采薇
贈陳内機
學詩常擬邵堯夫問道曾謁楊慈湖堯夫之詩呈大樸
慈湖之學澄太虛羨君優游兩者間傲視軒冕如蘧廬
何時從我山中居絶勝泛綠依紅渠
送友人入京
郭内無田負郭居酒中有趣酒尊疎波間屢聽濯纓曲
架上時繙種樹書萬里長風摧岸柳一天清露屬園蔬
故人欲問平安信為說年來頗晏如
雜言
開禧紀事二首
泥滑滑僕姑姑喚晴喚雨無時無曉忩未曙聞啼呼更
勸沽酒提壺蘆年來貴無酒沽
婆餅焦車載板餅焦有味婆可食有板盈車死不晚君
不見比來翁姥盡飢死狐狸嘬骨烏啄眼
漫塘集卷二
