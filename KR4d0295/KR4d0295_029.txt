漫塘集卷二十九宋劉宰撰
墓誌銘
故翟文學母周氏墓誌銘
嘉定丁丑五月乙酉天子臨軒第進士金壇翟君起宗
以特恩一上居前列勑授廉州文學丁亥捷報至而君
之母周氏死二日矣里中無少長咸助之哀以母之能
成其子而不能少須臾毋死以遲其子之登榮也乃八
月既望起宗杖而起介友人以謁於余既又自力衰絰
扣門泣且言曰起宗不肖使吾母有終身之勤而不能
致三釡一日之養天地有窮此哀無窮惟吾母婦德母
儀不愧彤史或藉子有述焉其猶足以紓終天之痛余
辭不獲則問所宜述起宗遂言曰吾母故迪功郎逵之
女生而柔惠嫓德相攸歸于我先君翟氏故家濟州避
亂南徙長幼相失曾祖母最後至與朱氏女偕吾母奉
曾祖母意教育之及嫁資送取給焉先叔處中既孤將
流為釋老之役卒歸之使有家陳氏姑既寡諸子將離
散復聚之使有養雖先君之篤於親吾母有助焉先君
力學有聞竟不名薦書而死吾兄弟得不廢書遂賴筆
耕以養則惟吾母之教從兄朋及琪之夫婦先後死微
吾母鬻簮珥具衣衾幾無以斂手足形先君之喪以過
哀得疾自爾哀甚輒發方喪冢婦時已不勝羸至是又
喪介婦遂殆然神識了然飭後事甚悉且命速諸葛氏
女歸甫至而瞑享年七十有六三男子起宗其長次興
宗紹宗女四人其三前死適諸葛氏者其季孫男女六
人未名葬用十月辛酉地曰北渚南距縣五里盖合葬
云某惟君之父諱汝霖字祥夫與吾先公雲茅居士有
研席之舊至是聞君言又知其母之賢可述也謹緒次
之如前而係以銘銘曰
子而仕親之志且仕矣親不遲樹欲静風不停寄斯哀
銘幽扄
費進士墓誌銘
君諱元之字元善其先自常之無錫徙金壇之孝德鄉
大觀中復徙邑之丹鳳里以勤儉自業生之歲乾道乙
酉嘉定丁丑夏瘍生而卒有七十五歲之姥拊而哭曰
奪我良子又有八十之姥哭曰喪我嘉婿由其門者聞
二姥之哭而哀其無依也為之隕淚既而問其家則送
終之具咸飭盖君之盡心於此久矣嗚呼其知所用力
者哉娶王氏克相其夫以成其家子曰淵曰源上名太
學女適戴元忠葬用十月丙午曰官坊堰南距縣三里
淵介其友來謁銘且曰已屏俗尚惟藉是榮其親余重
孤其志乃為之銘銘曰
老送壯理之反銘幽扄悵莫挽惟勤惟儉篤於親以遺
其後人
丁澹齋墓誌銘
淳熙丁酉朝廷欲收人物之遺重成均之選始命舉場
於歲貢外三十取一為待補太學生是歲吾郡上名者
三十人丁君游與焉君時年少氣銳而待補法方新其
選又遴不但君以功名自期鄉黨固期之而卒不偶歲
嘉定己夘詔下君於是年六十有四且病矣或勸毋行
君曰子獨不見戰馬乎聞鼓&KR0911;聲雖老矣伏櫪猶踴躍
不自已吾猶是矣遂行歸而疾革乃九月乙巳卒于家
嗚呼以君之才又早聞於人卒不名薦書以死可哀也
君字國賓世金壇望族高祖圭朝議大夫曾祖炤有詩
名因後湖蘇君庠以烟霏名其亭號烟霏居士祖坦亦
以詩與後湖為忘年交父鉞蚤世君幼失怙委家務於
伯兄兄嗜酒生理坐廢君一無所問惟力學授徒以養
其母兄沒嫂嫁棄其女民家君訟而歸之嫁之如已出
其教人於意無不盡持論不視勢低昂晩名所居曰澹
齋盖飽更世味而後得之類書數篇藏于家娶劉氏繼
錢氏皆先君卒二子大醇大璋皆有聲場屋孫男遂良
二子將以十一月己酉葬君孫莊之原而徵銘於余君
余所哀也銘曰
由富而貧而業益豐由壮而衰而氣益充秋高鼓&KR0911;戰
馬忘老銍艾維時良苗就槁嗚呼國賓命乎時乎二子
軒然其在茲乎
故張氏孺人墓誌銘
嘉定己夘五月壬戌迪功郎蕭山縣尉孫君沂之母張
氏得疾乃六月戊戌疾革命侍者具常服整襟肅容危
坐而逝享年七十有八闔邑喧傳無貴賤少長咸會庭
下炷香稽首而言曰吾儕越人信禨事佛閱釋子衆矣
然其終也鮮克自持如夫人者所謂得佛三昧者非耶
自佛法入中國冠昏喪祭之禮聖人所以防範人心者
盡廢惟敬以直内一節於聖門為近似而夫人得之夫
人故朝散大夫主管西外睦宗院大允之姪修職郎諱
大用之女而府君諱大成之正室張氏家京口淥水橋
當四方舟車之會而孫居大港距城遠門可張羅夫人
不知有喧寂之間張氏以儒起家而輔以醫故生理裕
而孫氏中衰夫人不知有豐約之異城市目不覩蠶繅
夫人既嫁惟謹且飭媵侍事紡績不知有逸勞之殊府
君多姊妹未嫁者藉夫人以行已嫁而反者夫人善事
之府君好道術宅心事外夫人持之以嗇故不匱而祭
祀賓客無違禮三子長淵先卒次泳四上名太學一在
首選季則沂也四舉禮部擢辛未進士第女二人適特
奏名進士陳岫進士胡旦孫男天濟天民天澤孫女三
人尚幼夫人御家嚴以是成其子比諸子既立諸女有
歸諸孫滿前人曰可矣夫人不少弛盖其平生内心所
主一以敬故其臨大變如此殆未可與學佛者例論府
君之沒也葬所居東南五里黃公山之原泳沂將以其
年十一月庚申合葬屬某以銘泳妻余妹也其何辭銘
曰
釋異儒而敬同嗟夫人儼厥終刻堅珉賁幽宫後千載
唘玄風
故廣西經略司幹官范承事墓誌銘
嘉定丁丑十一月丙申廣西經略安撫司幹辦公事同
措置買馬范君克信卒於官得年六十有九明年七月
其子燮仲霖始克歸其柩于丹陽又明年乃得吉卜將
以閏三月丙午祔君練塘先塋之側前期變衰絰從其
伯父來稽顙泣血言曰燮不天天奪之怙日月不居將
葬矣而墓未有銘無以賁諸幽敢介伯父以請某幼入
鄉校視君為前輩其兄某母黨而先君之執友也垂八
十踞鞍遠來欲辭得乎遂緒次其事君字允誠唐相履
冰之後六世祖自河朔徙居遂為丹陽人曾祖邦彦祖
有常父逌皆有隱德淳熙紹熙間天子推錫類恩以君
常名薦書累封其父從政郎君少穎悟丱角游鄉校郡
博士竒之書于壁曰范生後進之冠甫冠舉于鄉慶元
己未特恩對策始授迪功郎潭州湘潭縣主簿未上許
浦水軍帥奏辟準備差遣將書再考以後帥不合罷更
化初叙前資居戎幕時部舟師伺敵儀真值我師之退
有奪甲止火之功循從事郎尋拜經幕之命在任以互
市勞循文林郎君雖舉進士而薄其科雅以功名自許
雖制行不瑣瑣徇䋲墨而孝于親弟於兄睦于族信于
友有人所難者而尤喜周人之急以從政公閔其族之
貧創義田贍塋斥其贏以給紹熙間親年八十集遠近
親賓擊鮮釃酒以相娱樂余先君與焉為大書其事以
勸人子少請于親委家務於伯兄而偕仲兄于學二兄
各如其意所欲經幕歲上邊市馬以所親自隨得賞比
戰多推恩者二人君首以及仲兄之子仲莘次女兄之
子趙圭次伯兄之子仲藺末乃及其子仲霖病作或告
以仲兄且至喜甚為一加餐尋知傳者妄抆涕累日屬
其子歸見吾兄以所以事我者事之勿懈也其篤於友
愛如此鄉人胡君緝性剛烈異甚獨與君為忘年交胡
從其故人守饒身死而無後其喪之歸也送故不以禮
胡夢於守之所親曰守以吾旅魂無依故薄我耶吾友
范允誠義士也行至矣既而君果贏糧迎其喪平江文
正范公之族有死于潤之逆旅者其子無以斂巷泣以
訴君聞之為庀喪具且致歸貲既歸其族曰彼非吾宗
也猶激於義吾能恝然乎皆厚為之禮舊館池帥劉公
震家劉死而貧喪寄淺土微君無以葬其佐戎幕也與
故四川茶馬司幹官王瓌為僚瓌死寄家于潤喪不能
舉君為買地而葬且封樹之其在廣西鄉人任君令邕
之宣化死不能歸會君至邕為買舟併其孥載至静江
授館致餼比病語燮曰我挈任至此心許偕歸或不幸
我死汝其識之燮曰不敢忘其憂人之憂雖死不替平
居喜從老校退卒語因得古車戰遺法益推廣之為連
弩輕車圖說上之朝謂陸可馳川可涉險可析而踰軍
行可以束部伍遇敵可以制衝突其說雖宿將莫能奪
朝廷下其制江上諸軍俾造車如其制復命君董役廬
和間會敵退止而搢紳間率以此知君薦者用為口實
廣帥以其書鋟木君弗止曰會有徵吾書者他所著籌
邊鑑往等說多切于時以非經進故略君之至廣右也
溪蠻作仇馬不時至君問其故以羈縻州岑汝弼者與
别種黃璨爭招馬之利誘致溪洞於唐興路城等處為
寇蠻得博馬銀錦而歸率為所掠故懲艾不出日圖所
以報復君既馳書諭蠻出馬仍戒諸洞凡馬所過咸開
門獻牛酒由是皆斂兵釋仇而岑黃方閧各駐兵五千
於買馬之左右君復挺身深入諭以禍福岑即退聽而
黃亦罷兵以故比君去三年馬至必時而數溢於舊帥
管公湛趙公崇憲前後上功是以有增秩之賞秩滿丐
歸今帥鄒公應龍表薦其能且力畱以俟代盖有以處
君矣而君下世故論者惜之屬纊前一日命吏具公牘
告老比葬命乃下授承事郎致仕君娶趙氏以淑德著
子燮鄉貢進士仲霖進勇副尉前權邕州宣化縣尉女
三人男曰珪女未名燮既奉君喪就道復以治命取任
宣化之喪偕歸過衡陽故潭州南嶽王監廟之冢在焉
旅櫬不歸累年矣燮以其居隣邑併攜以行所過以三
柩同舟孤弱咸萃見者皆䀌傷既問知其主者燮也又
尚其義君之死為不死矣銘曰
氣之充識之明言之文聽者傾用之晩隘厥成死不忘
後之承烱斯光賁幽扄
信菴老人墓誌銘
嘉定辛巳三月己酉金壇王君葬其妻于張巷之原越
四月戊寅君亦卒遂合葬實十二月癸酉君享年七十
有一惟王氏世儒擢高第者相望君之考諱康博學為
鄉先生廷對入等授咸寧主簿以卒君其長子諱洪字
國興晩自號信菴人物峻整志氣軒昂恥碌碌人後孝
于親友于弟篤于教人意有不可面折無所避聞人所
長亦亟稱之人以是畏且敬焉前葬其子某奉君仲弟
言之書謁銘于其友漫塘叟劉某叟以君能世其學似
賈嘉強直不撓似朱雲嚴威儀正冠佩使人望之不生
慢易似雋不疑再試天廷坎壈數竒又似李將軍不若
妄校尉之封侯可哀也乃為銘銘曰
嘉之學雲之直雋之抗李之抑訴蒼蒼杳無極淵有夷銘不泐
潘君墓誌銘
潘姬姓之别周文子畢公高之後食采於潘遂以為氏
世遠族分所在為著君諱擇師字希明八世祖仕南唐
為銀青光祿大夫始自湖徙昇居溧之陽曾祖由祖深
之皆晦德不仕父稹擢紹熙二年進士第授迪功郎宣
州司戸參軍尋卒時君甫十歲祖訓之學即自刻苦鄉
先達給事中錢公周才聞之曰吾友戶曹為不亡矣舉
進士一不中即棄去闔門讀古書時賦詩以自見祖父
既沒兄弟有以貧自列再析産不靳其不幸先死則拊
其孤獨君雅不飲然招之即往好面折人過然退無後
言秦丞相當國士有一日雅立可致身秦故善戸曹聞
君克自植立喜欲見之君曰往不過千名利耳然得不
以道胡以居之固不若仍吾素也族有易田者酬不當
直隣有侵疆者歲滋不已人為不平君皆安之曰族均
一家隣吾與也是區區者寧足計耶其處心類如此五
十而鰥即屏居一室牓曰靖齋人曰允矣其自名也因
號靖齋居士少掘地得古印章文曰夀命昌永果以夀
終盖慶元庚申十二月十有七日享年七十有八明年
嘉泰改元二月壬申合葬于興賢鄉屏風山寇夫人之
兆君元配吴氏寇其繼也子二人長曰珖以高年且子
為士封承務郎致仕次璘孫五人長曰彙征擢嘉定七
年進士第今官迪功郎鎮江府金壇縣尉次彙亨彙森
彙升彙進致仕公學行不愧其先晩猶自力言動皆有
法尉庀職三年公廉之操孚于上下又以警捕之餘修
庠序之教學者師尊之盖夀昌之應未艾某生晩性僻
嘗嘆比閭法廢而守助扶持之意失喪祭禮壊而竒邪
怪妄之俗成聞君平生獨卓然有見里有病疫者雖親
不往君常直造其室為視證詳藥俗以死者年月定某
日家當有異率盡室出避而使巫覡執雞操杖擊逐其
間君曰鄉人儺朝服而立於阼階謂有室神也可使死
者無依又以妖巫怛之乎斥其說不用卒亦無異某以
是起敬恨不及其時登君之門盡訂習俗之謬而致仕
公不鄙屬以銘文某謝不能而里中王君去非復助之
請王畏友而君之事又所喜稱樂道夫復何辭銘曰
心無競兹為靖世壊俗邪我獨此正昌而永侈厥應裕
乃身施其後人
故湖北安撫司參議湯朝議墓誌銘
湯氏世居金壇公諱宋彦字時美曾祖忱故贈太子少
師祖鵬舉故資政殿學士左太中大夫丹陽郡開國侯
累贈金紫光祿大夫諡敏肅父某故某官贈朝議大夫
公以敏肅郊恩補登仕郎銓試入上等授迪功郎湖州
司戸參軍階凡十四轉至朝議大夫官自戸掾辟差提
領建康府酒庫所準備差遣改秩知餘姚縣通判温州
未上丁母憂通判慶元府婺州擢知廣德漢陽軍不赴
改浙東安撫司參議官再授湖北安撫司參議官爵金
壇縣開國男乃嘉定壬午三月癸亥卒于治所享年六
十有九公平生忠信孝友無世俗機械聞善樂從人或
欺之已終不以是自創喜讀書雖醫巫卜筮雜家者流
無所不讀祇以自娱不眩其博自初歴官及倅明婺二
州俸入皆裕而公常貧兄邦彦嘗為右司諫有聲當世
既沒而女未行公為稱貸以遣隨鬻常産酬之三得任
子恩皆以與兄弟之子無德色娶蔣氏故御史中丞繼
周女先公十八年卒子逾文林郎新紹興府司理參軍
女三人婿曰蔡廙曹隨周岩老皆名家子廙官黃州公
喪過之長女不勝哀而卒孫曰全孫理掾將以其年十
一月庚申合葬公于縣之唐安鄉蔣夫人之兆以某與
公有連來速銘曰
平林蒼蒼平波茫茫有歸斯丘林端水陽樂與魚同機
與鷗忘嗚呼德人逝也不亡孫璧祖圭胙土吾鄉咨爾
邑人式敬烝嘗
故湖州通判朱朝奉墓誌銘
紹熙龍飛吳門同年進士居郡城者八人多與余善其
尤厚者周君南仲朱君景淵三十年来南仲與七人者
相繼淪謝獨景淵在乃嘉定辛巳二月既望亦以疾逝
余不勝悲而景淵之子棐裒乃翁行治命其弟木不遠
三百里來請銘銘非余能而知景淵莫余先銘可辭乎
君諱睎顔景淵字也世家吳門曾祖慶祖華皆終隱父
彦贈奉議郎母周氏封孺人君少力學入太學為諸生
陞内舍中上舍試比擢第不越三年初筮法入教官為
養急祿就建康府上元尉始至人以書生易之君即置
三帙几上一曰受委凡符移之下於臺府者籍焉二曰
受詞凡牒訴之關於職守者籍焉三曰追會凡引帖之
下於閭里者籍焉日視事已即手自勾校而覈其違吏
不能欺後數月余始尉江寧放而行之時人稱兩尉實
受成於君代還調揚州教授揚於時為北邊士習不競
君為之繕堂宇飭教法而旌其行能之異者俗以是勸
用舉者改秩知湖州歸安縣縣故事(此下疑有缺文)君為之立
類帖而催科簡勸義役而役使均置田以飯囚而絶瘐
死之冤為禮以勸分而得賑饑之實烏程禇氏女奴竊
藏以逃其父懼及迫之溺死而訟禇氏疑不能明郡以
是屬君君致女奴之弟一問得其情闔郡駭歎社稷壇
壝傾圮更以石累而闢其致敬之宇又按之禮典新其
什器神用休嘉物無疵癘倪公思一代名臣高其能為
紀之滿秩舉最差福建轉運司主管文字閩漕時久闕
長君提綱惟謹上下肅然受代踰年尚書徐君應龍應
詔舉君監司君時居艱又與徐無一日雅或問其故徐
道所聞於閩曰是足以為長矣服闋通判湖州湖經總
制額特重會前政多故吏滋為姦期會稽違督責日峻
君即與所部約截為期而除宿負度宜定數而減虚額
屬部欣然力省而事集罷為主管建昌軍仙都觀方屏
跡里門以奉親教子為樂而君病矣得年僅五十有九
官自迪功郎五遷終朝奉郎賜緋魚袋元配周氏贈孺
人繼衛氏故贈太師衛公季敏之女封孺人子棐榘木
棠棐當受君遺澤以疾遜榘女長適修職郎監常州糴
納倉章選亨季未行君賦性直亮不喜媕婀制行平實
不為沽激初吳門同年之士十餘年間皆有風木之感
惟君奉雙親更累任鄉黨榮之奉議府君之喪君年踰
五十而猶致毁丞郡於湖便親是為官不及代年不及
夀養不克終可悲也君之尉上元也同志以世道之薄
約不求舉惟君為能踐言歸安最聞人以前比期其驟
貴君惟就部注上元掌市芻茭歲收市例之贏君悉付
之吏俾籍以為公費歸自閩諸子可授室矣而居隘甚
故人前騎帥周侯虎以用器質千緡代之結屋丞郡之
歸索然無以償比疾革語諸子吾惟是為慊謹識之勿
使吾有負也棐等泣曰不敢忘乃瞑周侯聞之曰嘻是
區區者何足關故人之念如此哉即以為賻葬用明年
三月庚申其地實湖州長興縣至德鄉福來山太陽塢
之原蓋治命云銘曰
耕之地同彼穫則厚賈之肆同彼鬻則售貨寧彼珍力
則我勩嗚呼景淵而止於是有苾其香式敬烝嘗弁山
之陽庶我桐鄉
故宗氏安人墓誌銘
嘗聞故人有言非此母不生此子竊謂生之不能成之未
足為賢母也若宗安人者賢乎哉安人家廣德之建平
代為儒家曾祖藻祖實父奕皆隱德不耀安人柔惠之
質坦夷之性天得也年十七歸于同里今致政吳公景
吳氏亦起白屋至致政兄弟始銳於教子安人實輔成
之致政公以生理之艱多畱别墅夜忩燈火安人躬自
訓飭比諸子長禮致明師飲食必親嘗語諸子曰人生
不學即無繇知古今識理道吾以少事女工不及學用
為終身恨或他生可期吾志其伸乎凡一語一言意未
嘗不在諸子歲大比諸子試不偶率諉曰命安人無所
問伺其惰微靳之曰後可以命自諉乎諸子即痛自勉
勵嘉定辛未仲子應龍由鄉舉第太常名在丙科安人
喜舉酒屬之曰士方未仕志得一官以興家耳既仕則
當國爾忘家汝其勉之應龍之尉毗陵以官卑職冗為
憂安人曰苐毋憂惟飭身以正涖職以勤則免矣應龍
奉以周旋罔敢失墜會以事忤州將詰責踵至安人問
委折應龍具以告安人曰直在我庸何傷後竟無他又
嘗獲強盜應賞格人為之賀安人聞之蹙然曰是饑驅
而然用以干賞得乎應龍即謝不受毘陵之歸應龍奉
奏辟為湖廣總領所準備差遣庚辰八月到官湖廣合
四道數十州命使幕府事殷雞初鳴安人即趣應龍起
入幕曰寧汝伺人毋令人伺汝會集則戒以節飲謹言
時官守雖多惟應龍奉致政及安人就養遇節朔及生
朝同僚相率升堂以班為夀車馬塞閭巷闔府榮之明
年七月望新穀既升安人猶自力薦新翌日無疾而逝
享年七十有九使者何公炳知安人之賢且以應龍幕
畫有助賻䘏良厚其歸也浮江漢而下凡三千里波平
如席人以為積善之報三男子長晨待試國學次即應
龍其季應雷出繼叔父先卒女二人皆嫁為士人妻孫
男之順成大皆業進士二女未行晨等奉父命將以壬
午歲十月壬寅葬安人于縣之宋通鄉龍柱山前葬兩
月聚族而謀以安人順以承夫孝以事姑睦於娣姒篤
於族姻而成其子又如此婦道母儀兩極其至宜有述
以詔來裔不鄙謂某宜畀之銘方應龍之官毘陵迂道
過我漫塘上自爾雖遠書來無虛歲余兄恭叔尉建平
又得安人懿行於鄉評為詳是宜銘銘曰
孝事舅姑以順其夫斯婦之謨訓子學殖以茂其德斯
母之則龍山之旁峯回氣藏封之若堂終焉允臧
故仙都隱吏知縣洪朝散墓誌銘
慶元初奉詔選士余與洪君叔毅實會上饒君莊重寡
言余年少位下同列易之命題發策皆不及比試士質
所疑肩摩袂屬日旰不止同列或口呿不能對君獨為
之從容論辨使疑者釋難者窮皆謝非所及而去同列
始愧歎恨知君晩凡試之事與文之去取皆從君折衷
之余與君為同年逾厚故是歲聯事者七人而中程之
士得於吾二人者幾半事竟不忍别復相與浮舟道鄱
以歸别十有五年君為盱眙法曹幸過余余以病卧家
已再歲見君方自激昂以赴功名之會為之增氣迄于
今又十有五年意君且通顯矣嗣子寧祖書來知君由
清江宰病歸亦且十年而竟卒于家實嘉定甲申五月
既望卒之三月乃克葬實所居淳安縣梓桐鄉楊堨之
原宿草再矣余感念疇昔悲不自勝寧祖状公行治屬
余銘余實知君而幸後死敢不銘謹按洪氏系出豫章
徙嚴六世矣君諱琰字叔毅曾祖孜祖彦正皆有隱德
父師騫故漳州軍事判官累贈奉直大夫君學務自得
故言若不能出口而扣之不窮智不外暴故事若未始
經意而發無不中制行嚴而不崖異以絶物持論恕而
不唯阿以徇人故上官及同列率始易而終敬之與季
弟璞同游上庠復同登進士第初主寧國之南陵簿縣
介金陵池陽間民慣走臺府視令佐無有間三鄉至以
負租為能比歲不入會君攝事咸相率輸歲儉郡官行
視民有怨家互訐以訴灾不實聚衆挺刃夾橋欲鬭官
吏辟易趨避君顧左右取胡床坐橋上衆莫敢越良久
散去民相語微主簿流血矣再調南雄州錄事參軍折
獄以情雖旁郡亦請于部使者從君求直郡守以意為
獄君爭不聽後竟坐譴言者欲收商鹽以鬻于官公言
非便議亦中格守愧謝且論薦之盱眙兵荒之餘饑羸
仰哺而公廨悉蕩於劫灰外廣賑贍内新締建皆受成
於君青平山負險盜殺寨主據巢穴聲搖旁近君白郡
購獲二十有七人多其渠率郡欲繫治須報君謂賊勢
張甚且獄戸草創或乘間奪攘奈何即梟首以徇餘黨
駭散初應募多土人既獲憂其反噬至是盜去民無後
憂德君深為立生祠君嘗㳂檄旁郡值巨寇胡海將逼
天長郡不知所為環兵自守且艤舟為遁備市人亦束
檐伺之君得報馳歸白郡兵不亟出盜今至矣即為據
守要害賊聞引卻黃公度制置江淮欲檄公入幕守曰
北門之重所倚一賢其忍奪之敵熟其名謂榷商曰汝
盱眙好司法也用舉者改秩得邑清江時已屬疾猶以
民事自力兩造在庭必親引問懲其事之不涉己者而
告訐之訟息詰其詞之不出己者而指蹤之黨懼縣以
大治有士子以書言明府拘於末疾若無以起人觀聽
而問之邑人則上自士夫下至僻遠無告之民莫不舉
手加額今之作縣者皆步履便捷運筆如飛而几案之
外戶庭之間已有壅塞不行者明府塊坐琴堂乃能使
美意周浹如此則長民者寧病於心乎寧病於足乎人
以為知言方上下相安而歸意不可遏乃奉祠去家素
貧不以貧自累去官無贏貲或誚其拙君笑曰人之貪
冒無恥惟不能餓死爾伯夷叔齊何人哉其自信如此
祠請繼四上皆主管建昌軍仙都觀官終朝散郎享年
七十有一妻安人胡氏先卒子四人寧祖嘗請舉以君
遺澤補將仕郎次念祖承祖象祖女一人適黃準與念
祖同乙夘鄉舉孫男女九人曾孫一人銘曰
佌佌而屋䔩䔩而穀采采兮山之薇彼何人兮孤竹楊
堨之原馬鬛其封駕言同歸百世清風
又銘
謂為訥也而辨謂為怯也而果盖其當然者理而其退
然者我謂為豐也而約謂為達也而病盖廉於取者義
而嗇於予者命理也義也取數則多而故嗇之命也奈
何梓桐之鄉楊堨之原過我者式之君子之阡
通伯姪墓誌銘
君諱用辰字通伯家自丹陽徙祖嗣慶以詞賦舉于鄉
者再父桂嵒以春秋舉于鄉者五由廷對甲科入仕終
宣義郎君亦三以周禮舉比三世皆嘗在首選君孝於
親友於弟自力以成其家不以一毫私妻子其粹於文
盖其餘事嘉定甲申父母繼沒君方在病不勝哀亦卒
享年四十六子子勤子才同老女二人皆幼以其年十
有二月己未葬金壇縣東北隅西距郭門二十舉武距
所居什之同穴前室湯氏左其兄益之叔漫塘叟為之
銘銘曰
才推于鄉行成于家而年不遐茲命也耶宰木蒼然郭
門之偏過者式之君子之阡
故諸葛貢元墓誌銘
惟諸縣之葛别而為氏其居丹陽之大華者尤著君諱
鎡字大本曾祖暉故贈朝請郎祖材故左朝散大夫父
深故不仕淳熙丙午余時以弱冠與鄉舉人以為幸而
君之弟錤實少余三歲余更愧之問所以學曰錤不幸
蚤孤時其膳服之宜而不使饑寒迫其身置之師友之
間而不嬉戱亂其性以底于成則惟兄故余退從君族
黨質之信而又知君敬以奉先孝以事親兢兢然常若
不及故余雖未識君已竊敬愛之余後至君家君侍諸
父謹甚既坐拱而立彌久無倦少間余私問令弟安否
時錤在病君慘不能對輒泣數行下其誠篤如此余益
信舊所聞不妄余既卧痾不復與世接一日有縞衣扣
門者自言君之子填余喜出迎昉知君以歲癸未八月
寢疾斥遠左右整容端卧而逝享年六十有六配周氏
濂溪先生之裔將仕郎宗易之子婦德母儀不愧其先
後君一年亦卒享年六十有四填將奉二親之喪以乙
酉歲九月壬午葬大華東車莊之原來乞銘填矯末俗
緇黃之弊用古禮雖疾不飲酒食肉痿甚望之知為孝
子敢不銘銘曰
嗟大本惟純至天作合賢之裔修于身迪厥嗣率而行
之古之制銘以昭之後千歲
故陸文學墓誌銘
惟宋寳慶乙酉金壇復齋陸先生卒享年八十有五乃
丁亥二月壬寅合葬于游仙鄉其夫人張氏之塋先生
諱從龍字子雲復齋其自號甫里先生世居吳郡其裔
孫黻當嘉祐間以校書郎來丞邑因家焉曾祖兌祖淵
父輿皆不仕先生二歲而孤稍長務學精專雖字畫亦
不苟性亮直不能容人之過士友嚴憚鄉隣亦有所畏
而不為歲癸夘貢于鄉繼是五上春官上奉廷對皆不
偶曰命也可奈何由是忘情私祿自放于山巔水涯今
天子龍飛貴德尚齒先生遂以累舉恩與其子坦之同
授信州文學鄉里榮之次子漸之蚤世孫中行習進士
業銘曰
游仙之鄉鬱鬱佳城咨爾後來想見儀刑皓首龐眉商
山之侣詩酒平生甫里之雲仍
故分宜知縣于奉議墓誌銘
于氏姬姓之别至漢丞相定國始大代為東海著姓其
居毘陵者自盱眙徙盱眙地近東海豈定國之裔歟余
蚤游場屋聞毗陵之于兄弟踐世科有以經學魁南省
者恨不得從之游今老矣而里中修職郎前嘉興府海
鹽場支鹽官張君楩顧俾余銘其婦翁分宜大夫之墓
問其族于氏則向之有聲場屋者皆其伯仲也余其何
辭君諱瑨字伯玉曾祖溥故左朝奉郎汝州司錄累贈
金紫光祿大夫妣黃氏廣陵郡夫人祖霆故朝議大夫
知漢州爵文安縣開國男累贈金紫光祿大夫妣王氏
太原郡夫人父倣故朝奉大夫通判鄂州母徐氏宜人
君以父仕授平江府崑山尉信陽軍司理連丁大艱再
授光州定城尉為武安光山軍節推用薦者改秩授奉
議郎賜緋衣銀魚知袁州分宜縣以寳慶丙戌五月壬
午卒享年五十有九娶徐氏三子楙杲格皆好學二女
張君楩其長婿次適承議郎通判建寧府張君存存後
君四月卒楙等將以來年二月五日葬君武進縣懷德
鄉蔣渡之原前期介張君以請余雖企慕君家儒學之
盛願得以鄙文自託於不朽然實未詳君行治張君為
余言君賦性寬平臨事耿介内行甚飭久要不忘其尉
定城也以選攝郡博士者三年士服其教秩滿借畱者
衆郡上其事有旨中書籍記其在長沙也幕府事殷剖
析如流見謂撥煩吏浮光並邊會北兵入協力城守敵
去而仕者無固志君獨遲留者四載分宜始至積負餘
二萬緡君不以趣辦為能首以寬民力為請至不勝期
會之迫以俸代輸夫博士兼官非學不能中書籍記幕
府專決非才不可事不辭難之謂義斂不及民之謂仁
張君之言信也君其庶乎銘曰
尉以發擿為功而教以善之令以趣辦為能而寬以便
之詩書之言庶其踐之告後千載尚想見之
漫塘集卷二十九
