漫塘集卷十一宋劉宰撰
劄子
回福帥李大卿(駿)
秋届仲月物迓西成恭惟令肅七閩望高羣輔台候神
相動止萬福某屏跡山澤歷年已多無階登執事之門
為執事之御然而池泰拊麾之政江淮轉餉之功若揭
日月之行某猶具耳目寧不之知詩曰高山仰止某心
拳拳又曰景行行止愧未能也忽拜真翰以小令嗣稅
院銘文為諭某昨固有聞以為税院致遠之器必未止
此且道路之傳未審也而今審矣為之流涕竟日山谷
悼邢居實詩謂眼看白璧埋黃壤何况人間父子情誦
此更助悽惋執事以月卿之望作牧東南東閤之士載
文筆都儒林者何可勝計顧授簡於某豈以某介友人
胡伯量得納交於稅院故耶某深惟此意不敢不領厚
賜亦以敬拜恐亟遣税院喪歸銘文不可緩謹留来价
三日草具以往或未足稱歸来望思之情從大手筆徑
自更定可也姻家王穎叔冒當邵武之任亦惟帥府是
恃聞其去國時請於當國乞給黃榜許赦賊徒之降者
惟賊首不與却許徒中殺賊首以降而重其賞此意良
是或傳招漕諸司更欲許賊首之降庶幾其来以幸早
定度必以事力不及不得不爾但與黃榜初意相戾藉
其乞降誠否何可知台意以為如何秋氣日高場功既
畢恐此事尚勞區處寬財賦之誅求真弭盜長策税院
垂没之言大卿其忍忘之外此更乞於應酬之餘厚自
愛養以上副聖天子之隆眷内慰太夫人之慈懷某與
海内函生一飯必祝
二
孟秋謹月殘暑俶装恭惟某官任同分陜化浹全閩田
里阜安天人協相台候動止萬福某伏自去歲飭一箋
謝專貺之辱後此亦間有閩中便仰惟大卿以一身任
東南之責方若拯溺救焚豈應山野之人數以姓名上
溷以是不敢然斗南之仰斷不他屬捷足扣門重拜五
雲之翰情文爛然既勤且厚而箱篚之實又有以將之
某於分為卑於輩行為晩何足以當祇拜以還但有感
愧兩令嗣相繼淪謝聞者猶不堪而况所天雖然脩短
定命自宣聖不能留伯魚之死大卿宜知所處矣王邵
武歸誦大卿之德非一某與有感邵武始為此行某固
疑其未然中間盡心竭力為之亦既有緒而諸臺厄之
於上驕將梗之於下竟不克美成詠無將大車之詩使
人三歎大卿之於邵武事之可者翼而成之其僅有成
者誇張以激厲之至其有所未可亦從而覆護之所謂
其心休休然其如有容充之是心也足以相天下矣敬
歎敬歎淮土東作久廢百須皆仰之江南昇潤薪米雞
豚等物色色湧貴他州亦略相似今夏久雨下田多浸
冬春間必大闕糴恐事變或起於此聞大府所糴廣米
最多或更可招致客販不妨過用力也閩事幸少定而
蜀事方殷淮土積年所行皆非實政今其遺民祗如燕
巢幕上大卿恐未容斂惠一方竊乞對時自厚某鄉風
忱祝
回紹興帥汪大卿(綱)
四序將更六花呈瑞恭惟某官澤被八州威行百粤冕
旒注想宗社炳靈台候動止萬福某蚤歲以部從事道
蘭溪舊治見甘棠之愛拳拳於邑民言之有泣下者歸
為諸公誦之期有所申明而竟不果用為大恨一日讀
詩至靖共爾位好是正直神之聽之介爾景福作而曰
蘭溪之事其神乎旋聞召用中外踐揚聲聞隠如雷霆
績用昭如日月曰信矣吾聞不妄神理不吾欺矣雖未
嘗一登龍門為當世得人賀為賢者得時賀蓋未嘗不
手之舞足之蹈也越地遠連率與一介之士分殊忽枉
專介賜之手書重以臺餽此意甚厚此道甚古某不足
當但有感激會稽督府於今為古馮翊責重事繁以某
舊所知寬厚者必因循以廢事吏得容奸嚴明者必操
切以為功民不見德大卿開府六年吏悚然常若斧鑕
之臨民晏然若依慈父母又能以其餘閒興廢補弊使
百度維新山川改觀美矣善矣不可以有加矣今淮塵
未靖國步孔艱折衝固圉非大卿尚誰望哉以向来異
議為嫌某謂能料事於未然之前則必能制變於已然
之後萬有一廟議出此惟大卿勉之不然自楚氛以来
公卿大夫無一人敢出北關者非所以服盜賊小人之
心也高眀以為如何洪監鹽甚感特達之知其人内敏
而外不自暴鹽局歸十五六年絶不作仕進想連遇國
恩亦未嘗丐循轉居家孝友不愧古人非大卿誰能振
起之仙居孫尉乃書生中之通世務者一第亦近二十
年方成初任寒素無蜉蟻之援一路求關陞状者幾人
大卿乃首及之豈公道獨行於東州耶某嘗恃倉使慈
恩之舊更欲為求一削庶困躓之人到部有舉主兩員
易於入關惟大卿會次一言始終成就之某與孫亦同
鄉里僭言皇恐積隂沍寒正在此時而泰亨亦在近敢
乞茂對天時宣輔神眀以就功業某與海内有識一飯
必祝
回紹興汪侍郎(前人)
歲將更始寒事方殷恭惟某官鼎来一劄增重十連典
相自天台候動止萬福某丹陽下士久自放於山林平
生故人視若隔世侍郎之門素無一日之雅獨荷慨憐
特枉專書問遺於疇昔之歲感藏一念之死靡他一從
裁謝闕然嗣音隔弱水望蓬莱第勞引領日審策保釐
東郊之蹟正候對西清之班天聽自我雖曲徇借留之
請而衮衣以迎西歸亦有期矣仰惟歡慰竊觀世變日
下人物日卑侍郎智足以察仁足以行勇足以決静重
足以鎮之禮樂足以文之易曰動而不括是以出而有
獲侍郎有焉宜遂立本朝以伸主威以強國勢以慰人
心猶茲分陜故雖為十州賀未敢為天下賀也旴楚争
衡時事未一國步方艱誰其靖之鄊風長懷有言莫盡
謹上夀重之祝
回浙東帥汪大卿(統)
夏行季令風薦初涼恭惟某官當東南之奥區揔臺府
之劇任威聲震疊惠澤周流天棐忠勞台候動止萬福
某仰惟大卿令德雅望如日星麗天當世能言之士孰
不願紬秘思騁妍辭以備授簡而某獨幸以故舊為之
先十餘年間連得奉紀載之委故其講德為尤詳景行
為尤勤雖於舍人之門曾未供一朝之役而自視已與
出入東閤者等矣世道益降人才益難為守令則為天
子牧養小民將使指則為天子澄按所部政事則審所
先後財用則澄澈源流最後鎮越積年當倥偬不暇給
之時常從容治辦如平日凡事功之顯然著見者皆隠
然有深長之思若先長公侍郎信卓乎一代之竒才矣
大卿實繼之以某所聞學成行修而益尊所聞政成事
舉而益求其所未至士服其教人懷其素吏朝夕惴悚
常若斧鑕之臨則以後視前殆又過之無不及焉偉矣
南渡百年所恃東南人心之固年来江湖閩廣皆有竊
發之寇兩淮又有睥睨覘覬於其側者非巨才長德出
力扶持國將奚賴惟大卿念之書曰德日新日日新又
日新某敢於詠歎之餘誦此以伸愛助某一自王邵武
吏山隂時知大卿逢人說項斯繼親戚四明穿山張鹽
場書歸其說亦然某感辱知之深甚欲因二先生祠記
之成飭一箋以自通顧其屏居三十年惟與漁樵相爾
汝凡下事上之禮皆忘之或率爾而作冒然而遣恐無
益於執事者之聽而祗以為凟故輟弗果敢意謙光下
施專使鼎来賜以手書翰墨飛動重以珍餉箱篚横陳
增弊帚以千金大卿之為禮過矣某賤者也何敢引却
敬下拜嘉之拜感悚無涯王邵武已至治所人情幸相
孚但兵非所有城池非所具圖終實難所恃者至公血
誠上通于天又其臨行時嘗受教大卿奉而行之庶幾
其可耳庚伏極暑之候惟蓬莱閤敞軒檻於翠微間盡
納萬壑千巖之勝非復炎歊可以到伏惟寝食之暇澄
慮其間必益思所以為天下國家計者某恃在誤知敢
為世道有請
回江東帥陳侍郎(韡)
秋序方中甘霖繫望恭惟某官令肅留都望高羣辟華
夏仰德嶽瀆效祥台候動止萬福某猶記昔歲於外舅
梁緫侍書院中得一望履舄之光繼此鵬摶鯤化日摩
穹蒼而某蜩鷃之飛止於搶榆枋無階際會惟極傾瞻
江南佳麗地一朝盡入提封似造物曲為衰朽地使得
密托廣厦萬間之庇日借洪河九里之潤復厄於疾趨
進無由比者鄉邦不幸戍卒弄兵郡猶有守有將有吏
有兵而坐視莫敢孰何惟聽其肆某擇地假息儻非哀
告大府辱亟驅虎旅一洗梟巢則於今京口三邑之民
與凡巖栖谷飲之士猶未知宅生之所而其淪胥以亡
者又可勝計耶某疾甚既不得率先鄊之耆老跪謝階
庭復不克與鄉之能言之士作為聲歌磨崖深刻以詔
不朽以此負負敢覬五雲下覆真染墮前爛乎其詞之
文温乎其情之真且厚重以異書駢羅珍玩環列皆非
窶人子所宜稱祗拜感刻惟楮幣三百當論功行賞之
時不敢虛為有司費敢丐矜體自昔功名之士多與時
違或幸而逢歲亦晩矣惟某官以方剛之年任專征之
寄雖銘書已徧於旂常而看鏡不慙於少壯盖我祖宗
之所以屬意於侍郎者遠矣大矣願益勉之某與海内
函生一飯必祝
回衢州袁大著(甫)
孟冬之月凝霜護晴恭惟某官入覲有期借留滿道神
不徹衞台候動止萬福某一介疎賤世無比數一自先
侍郎過聽俾綴名薦士籍中始獲小自異於時人而某
學日落病日侵自度終無以自見惟有退安田里以樂
餘年猶不至為知己羞故一向遠跡以台座之名德猶
不敢介門牆之舊以自通則他可知若夫景星卿雲之
仰舉世所同某此心固未昧也專介遠臨賜以真染重
之以佳餉爛然盈前所以寵光寒陋者甚至某不足當
登拜以還但深愧荷某官舉進士為倫魁登臺省為先
達課治平為天下第一榮進信有定勲業信有緒豈拙
者所能贊頌唯今之士巧於進而拙於退知所以奉其
身而不知所以重其身則屹然為世砥柱非大著尚誰
望勉之一時之榮與千萬世之榮重輕固有間也妄發
有罪然非大著之謙牧亦何以来之或不斥去尚嗣有
以進壁立之室環視無一可將微意施而不報更重慚
忸寒事方來惟順時令謹齋戒以迓陽復以需泰亨某
忱請
通浙東余提舉(鑄)
歲序聿新青陽開動恭惟六轡載馳百靈胥衛台候動
止萬福某不侍見二十年不上記亦十五六年矣疾病
餘生於親舊間大率如此德尊道高有如年兄固未始
不一日引領南望也茲審錫節中宸建臺東道以起家
之驟知眷注之深以去天之近知召用之速凡忝游從
孰不效貢公喜年兄抱負如許一朝得展其學行其志
其所自慰者當何如敢問軺車以何日首塗何日到治
所某老且病無從陪幕府如向時此情惘惘趙昌父老
丈能時相見否宫祠似不必固辭不知得請否某晚末
叨承誤恩得附老先生後以榮以愧金陵舊游甚念一
到而賤疾已深不復可出骨寒命薄有負明時良用自
歎因里中某人便拜此六條之察方新想見應酬之多
公餘不忘自養以須柄用是祝
復嚴州陸守(子橘)
春序向晚景物暄妍恭惟祗奉召還入膺前席帝心傾
徯神聽具孚台候動止萬福某一介寒陋蚤幸出入江
州使君門牆江州既沒某以病屏處亦三十年矣蹤跡
沉下無由敢以姓名自通於名門然竊讀先待制放翁
先生詩至六經燄久伏百氏方縱横此責付學者相勉
在力行及外物不移方是學等句知斯文衣鉢之傳端
在執事高山仰止日勤此心敢謂隆謙特遣專介賜之
翰墨重以匪頒寵光煥然賁于衡宇區區慰荷曷勝此
情國家内治雖整而實力弗強外侮雖息而隠伏有不
可料者使賈太傅復生當不止流涕太息執事當此時
而奉韓侯之圭承宣室之問必有以闓切上心為宗社
生靈萬世無疆之計海内函生拳拳願望昔王駿經行
足世其家而材器弗逮劉歆論議有光其父而名節不
立若執事之所以脩之家庭施之治郡見之立朝似不
愧世德之傳矣更惟勉旃使放翁平生經國之謨制遠
之略不徒載之空言天下幸甚若夫由是而居言語侍
從之列由是而殫論思獻納之長此自公家舊物奚俟
多祝某以位分之殊不敢僭申崇閎仙集之問衰病不
任奔走亦不敢僣請驅役精縑足以備暑服珍羞足以
侑饑飡拜嘉之餘適有故人惠虎皮壹張其文炳然而
茅屋之下蒲團之上無所用之以復于執事凟尊勿罪
回太平王大卿(元春)
夏令將中南風日競恭惟某官坐嘯黃堂流澤千里穹
祗叶相台候動止萬福某至愚極陋蚤嘗妄意事功一
病家山口不談世事十有六年矣故歲過里中一士夫
家見舊邸報一沓借歸讀之其間一二䟽言事之利害
民之休戚皆切於實用可舉而行異乎其他剽竊牽課
者率是大卿在諫省時所上以此起敬恨不及識一日
王當塗之官踵門告别坐間有言大卿起家守姑孰者
某即起賀當塗之得所依當塗曰然吾固望之未幾還
書於某曰吾邑自今使君之来急者寬之苛者除之知
民之艱而拊善良如慈父母又虚心以待僚屬從善如
流誠試邑者之幸子嘗謂我得所依信矣某因當塗所
云雖頻以知音自喜然升沉異趣實不敢以姓名自通
忽奉專使貽以手書剥封莊誦情文粲然若施之敵已
而有素者某疎賤豈所宜得重之以二十萬錢之餉益
體至意昔顔闔居貧魯君知之遣使致幣闔跪辭以逃
其使世以為高顔延之為始安郡以二萬錢與陶淵明
淵明悉送酒家頗就取酒世以為達某不佞皆不謂然
夫幣以將意上所以待下而竟逃之則為不恭周之則
受下所以承上而䙝用之則為不智某既不敢不恭於
承命亦不敢䙝於受賜謹西面再拜稽首登受審思而
重用之以不孤大卿之盛心其為感激雖秃千毫安能
自殫寫比年以來邊遽未息士大夫身計雖工而公家
之務日益苟且設有一朝之警如壊堤蓄水將四面潰
決而不可支當是時求保障之功捨大卿而誰詩曰維
仲山甫舉之愛莫助之惟大卿盡心焉某惟是禀報世
俗書尾必效殷勤於起居膳服之間而以爵位致頌望
某惟自養在已而用舍天也人力不與存焉故於大卿
一切屏去伏惟幸察
通寧國陳宗卿(卓)
仲夏權輿南風日競恭惟坐嘯黃堂流澤千里聖心簡
在詔綍方来台候神相動止萬福某幸甚疇昔忝同升
之契顧以姓名碌碌方其時不得脩謁友人張敏則自
言於期集所得欵具以所聞於執事者為某誦之以此
起敬今三十有四年而升沉殊塗未有一日承接之便
意者天嗇其逢抑人事好乖固如此耶中間審聞直道
致身正色立朝以秩宗而兼潤色討論之寄眷注隆矣
使少紓徐斡化鈞而秉事樞當不在他人後而言論不
回亟自引去壯矣哉孟子所謂百世之下可廉頑立懦
者執事近之豈惟某輩有榜中得人之賀海内善類皆
因之吐氣甚盛甚盛宛陵巨鎮徒得君重卧而治之斂
大惠於一州詎足見能事然保障一方以為趙氏他日
地識者獨於執事有望焉某僭易太平符尉居相邇道
相若歲晚得一官更事深而遇事謹旌德趙尉庚戌乃
翁量試乃叔取應皆褎然為首乃叔遂擢丙科尉亦擢
第贍于文而敏於事二人皆得在僚吏之底丐一眄睞
以為榮知某為榜下士而不知其未得為門下客争来
求書為根柢之容廹於鄊里契舊勢不得辭或不以人
廢言使得自異于衆中曰我宗卿門下士也則某與有
榮焉惟是陸沉之跡不容不略禀似而又難於精言謹
以向所書印紙後數語錄呈以發一笑世降俗末士大
夫係世道輕重者有幾隆暑在候夀重至祝疎賤不敢
僭貢年家眷集之問山林之人亦不敢干委役併惟照
察
回司農張寺簿(霆)
夏令將中虞薰入奏恭惟某官祗承渙渥入佐大農望
實益孚台候神相動止萬福某違遠十有九年雖天上
星辰有目咸仰而蓬莱弱水之隔欲修辭薦誠厥路無
由郇雲爛然忽墮塵几剥封莊誦慰荷其何可言且審
妙簡上心聿新除目凡向来稽古之學華國之文濟時
之略皆將舉而措之事業某東鄉為天下賀豈特故舊
之情而已某頃歲墮在牢盆之役急于自脫丐祠而歸
旋叨堂審之命以駁疾浸淫面目可憎若天實黥之故
厄不敢前自放漁樵灰寒百念大眀當天羣龍作輔不
忍一夫不獲有如孱𤨏亦賜甄收斷壁丹青病駒芻秣
物之無知猶將動色某猶人也寧不知榮寺簿吹送之
力開導之先勸勉之勤既輓之使前又推之使不後物
之無情猶將不已于行某猶人爾寧不知勉但賤疾日
深形容變改加之少歴艱苦氣血蚤衰年甫六十而頭童
目昏手戰心忡已不啻如八九十者自度必不能補於
明時也已具情實控告公朝螻蟻之情恐不能自達更
望始終軫念為明述疾状於縉紳間使得轉而上聞尤
為受賜不勝真切之禱飛潛夐隔際會無階臨紙惘惘
然丈夫以意氣相與雖間霄壤同此襟期那能效兒女
語愛助未忘惟頓首上為世道壽重之祝
回盱眙劉帥(琸)
仲秋告朔金氣高明恭惟某官威行惠孚遠來近悦天
人恊相台候動止萬福某屏居二十年無由得友當世
士大夫里中王穎叔喜言世事又嘗捧檄行邊與論今
世守帥能得南北之心及如羊叔子者穎叔謂惟太尉
為然某繼採道路之傳而考淮東西近事之變故雖多
而國勢自若人心不搖者惟太尉是賴以是信穎叔之
說而於太尉起敬起慕恨執鞭之無從敢意謙光先枉郇
翰慰藉勤劬有踰舊識重之以腆貺若施之所親厚
者顧惟寒陋何克堪承齋釀謹以祗領庶幾乎陶靖節
拜王江州之賜折俎之饋辭曰為賀某方懇辭誤恩用
是不敢下登受之拜當沐矜照區區感悚非單辭可寫
别紙麗語敢幸過目綏邊一稔實太尉理民將略兩擅
其長兵民相安和氣所召更冀念居者之艱而有以厚
其生察來者之誠而有以窒其間通上下之情而無惑
於浮言以紊其常庶有機必乘無往不克某惟膳服視
宜則左右有常職不敢僭請
回周馬帥(虎)
孟冬之月清霜戒寒恭惟某官懇辭中詔高卧家山天
棐忠清台候動止萬福某恭以某官名擅倫魁位為大
將當開禧啓釁敵勢馮陵千里長淮岌如累卯執事在
和則敵屈於和在楚則敵屈於楚以一身為東西保障
迄底安全海内之人有耳皆聞有目咸覩矧惟不肖盖
嘗有聞於月旦之評有見於疇庸之典高山仰止何日
忘之尤自喜者蚤歲得官實與仙里周南仲朱景淵為
同年某賦性介僻與世寡合惟二君為厚而執事於里
中人亦惟與二君厚方南仲無恙時某以幹過吳門南
仲出一編於書院喜謂某曰吾平生為文多矣惟是為
無愧讀之則先國太夫人墓刻相與反覆之頌歎景淵
生理素薄歴州縣俸入無贏求一㕓以寧其親盖三十
年在懷而卒未遂執事捐舊宅與之景淵乃克經始于
今仰事俯育室處晏然豈惟景淵知德凡景淵之友盖
皆如身受惠也夫以執事盖世之聲名如許某又幸有
南仲往事可徵有景淵友契足為介紹而足跡獨未登
執事之門一紙薦誠亦未徹于侍御者之聽豈木石人
哉顧以蹤跡陸沉無繫世道輕重又疾病以来形容變
改如鬼如魅見者怪駭故一向自放山林與漁樵分席
絶意當世豈謂執事施盼睐於人眼不到之地謂青松
遠志氣味略相似然先枉論心之書諄諄溢幅文采爛
然而書法亦超絶近代發緘展玩因言而味其意固已
如升二高之亭沃吳井之泉而聽懸河飛屑之論也其
為慰快何可勝言況沉水可以滌塵慮吳牋可以寫滯
思而石鍾乳又足以起沉疴也哉敬佩此意一感字不
足盡某弱冠事科舉名不在甲乙壮歲仕州縣位不過
掾屬碌碌隨人無以自見四十以後稍欲自異而病不
可出今老矣夫復何云尚有一債未償時時為人驅役
從事筆硯所作記文銘誌可數十篇散在他處他時求
得墨本續當求教然小巫見大巫已神奪氣褫矣某於
月末得所賜書時在山間營葬亡婦中秋日訖事即以
疲憊得疾凡一月方愈私居不能專人具報因循迄今
疎慢無所逃罪然大將軍有揖客顧不重耶以是自恕
某妻兄陶藥局居嘉興之遠郊卜葬有日勢須一向回
塗當介景淵造屏下求一二刻欵或得從清游於山水
之間尤所願望因遣人過彼謹附此禀謝萬一寒事方
來惟為國為家為身自重某至禱
通緫領岳侍郎(珂)
歲功更始寒事解嚴恭惟某官以侍從近臣緫中外大
計軍民以足宗社以寧昊天孔昭台候動止萬福某蚤
歲聞侍郎筮仕鄊邦好學讀書知其為名家子中歲立
朝博聞彊記能知人所不能知比事屬辭能述人所不
能述事有是否能辨人所不敢辨知其為一代偉人其
後麾節洊更仁行如春威行如秋及建臺京口當試調
趣迫之時而持之寬當事幾轇轕之際而治辦從容如
平日又知有克亂之才制變之略欲一見未能也近者
入城之役乃得再見於今日之間雖侍席不果告别不
及若未之欵而侍郎不以法從自居不以道德文章自
高相予之意已藹然著見於承顔接辭之頃某幸甚詩
云未識想風采别去令人思某於侍郎亦然還舍已迫
歲亟營魚菽之祭甫竟而得寒疾又累日始愈乃克飾
其固陋之辭謝不敏於下執事竊惟南渡社稷之臣四
三家者既泯泯矣惟侍郎膺重寄開遠圖方若揭日月
而行甚盛甚盛今北警雖撤而楚氛未靖邦本雖固而
草竊未平惟侍郎益厲壮猷以紹前烈若夫茵鼎之祝
細人之愛人某敢略
回荆門守張寺簿(元簡)
春序平分景物眀媚恭惟政成楚甸望聳漢朝台候神
相動止萬福某去歲此時特勤迂道賜以臨存衰疾之
人久與漁樵争席脫帽露頂不復顧藉聞賢者之來強
整冠巾修賓主禮槃飡羞澁所不足計而峙康瓠於周
鼎之前鏗瓦釡於黃鍾之側今猶且忸也道中回便更
勤書賜好風送帆吳楚夐隔一箋莫寄仰止徒勤鵲噪
簷前家童出視有闖門而立者則來使也再拜受書三
復展誦知開府以來令嚴而疆宇寧謐政和而年穀順
成贊喜之極不知手足之鼓舞頃見圖經長林一縣主
客戶十有三萬八千口二十九萬皆有竒至慶元四年
主客戸僅於一萬六百口三萬五百不知何多寡懸殊
如此豈承平時入京便道固應爾耶不然恐地利有遺
試思之(當陽縣戸口比靖康中多寡懸絶亦類此)李全幸已誅其妻逃去則
猶有可疑二趙取山陽猶未奏捷自昔盜賊初起必未
能為大害向後乃可憂而謀國者與任事者皆狃於幸
勝有輕敵之心柰何王穎叔初至邵武經始郡事為寄
居朱寺丞者所間與漕倉弗咸朱君既過建昌漕倉方
覺其非而江東趙監軍者又從而間之雖化地力相主
盟未知竟能免否要之穎叔此行終欠商量曾未若高
飛遠引之為得也羅能父攝副帥此兄廉謹有餘臨事
尚欠斡旋不無賴教誨扶持之力韓監丞來鄊郡懇懇
為民所以明辨於繭絲保障之間甚至方羽書交馳大
使復移司於此征徭雜出軍期文字周匝鄊落供億不
前微韓使君則巷無居人矣但御吏稍寬待頑民與良
善不異恐政久則玩因書望有以警之某多病之人氣
血固應蚤衰而年來特甚未知猶及見衮衣之歸否寵
貺潭羅當染紫作衫用以送老尚有餘椒附併(闕)衰年
胃膈冷服此以扶老恐紫衫尚可襲藏未用耶可發數
千里外一笑台眷恭惟均燕繁祉山澤放浪委役所及
不敢以請某物漫以寄意天下之寳當為天下惜之惟
厚自珍愛
通徽州謝守(采伯)
孟夏之月暑令權輿恭惟某官坐鎮名藩奉行寬詔仁
聲遠被恊氣周流台候動止萬福某病不可仕學稼山
村二十有餘年矣猶記蚤歲注官中都嘗得一奉誨色
於王簡卿坐中後十餘年從浙東使者行縣又得望塵
道左自爾竊伏田間無由以賤姓名自通惟時於郵置
中知除目之新輒私自幸疇昔有先覩之快仰惟某官
毓德之粹燠若陽春制行之嚴凛如冰雪自其盛年以
大丞相元子出則徒步無車馬侍御之好游則就士無
游觀聲色之娛士無貴賤必與之齒無驕吝簡倨之習
充是心以往聖賢可及其出入中外望實具孚宜矣新
安行都輔郡又文公老先生鄉里前輩未遠則其教易
行帝城相近則治最易聞其於游刃乎何有朝暮報政
即奉詔歸某敬聽某杜門久無來客故歲之杪忽令親
新江陵倉曹惠然見過且袖出令嗣宜興大夫書倉曹
之見面盎背大夫之發於言筆於書其意之勤德之謙
禮之過皆足以使鄙夫寬薄夫厚豈但足以致直諒多
聞之益而已詩曰維其有之是以似之尤用歎仰某自
辱大夫委貺之先即念因萬金書附貢一箋正爾未能
適女夫為其乃翁歙尉張修職求書致公庇之懇義不
得辭就為拜此尚須嗣敬暑雨此其時切乞正高明之
居謹絺綌之御以毓天龢以對新渥某至叩
回季理卿(直柄)
孟夏之月晝永風清恭惟某官直館燕閒嚴宸簡在神
人具依台候動止萬福某去門牆之日雖久而去思之
情猶與邑人同之初不以地之遠分之殊為間也鼎來
珍染知賤姓名猶荷記存欣慰無限大卿俊逸之才足
繼賀白仁厚之德不愧于張回翔惟月之班未究補天
之術絲綸夜下海宇顒顒某區區之蹟自金陵之歸即
染駁病形容醜惡不可出人前年来加以氣體弗強耳
目昏瞶公朝過聽賜以招徠某實審於自量不敢冒進
朝夕懔懔恐干方命之誅有以覆護而存全之惟於門
牆有望願毋恝然令嗣小試警曹家門復托隣封之庇
殆有天幸辱書已别具報衰老不事彌文一水相望有
暇却當嗣記
漫塘集卷十一
