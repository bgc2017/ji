漫塘集卷二十四宋劉宰撰
題跋
書印紙後
余性疎拙初注官時鋪吏授一卷書曰謹視之是吏部
印紙仕之久速官之功過將於是乎考余曰唯既棄官
始不加愛重士之始仕與仕而再謁選者須保官人憚
保官之批印紙多靳不與以余之芻狗視之也因借去
自相郵以為保或累月不歸或迷不知所在友人自行
都歸習聞其事以余為非且言萬有一不實諉曰不知
可乎余是其言因索歸書卷尾以謝來者時嘉定辛巳
立夏日怪矣病容無食肉相介然褊性無容物量智淺
而慮不周才疎而用則曠不返初服而啓榮望豈但二
不可七必弗堪將見一不成萬有餘喪故俛焉而歸超
然自放衣敝袍可無三褫之辱飯蔬食何取八珍之餉
隠几覺來杖藜獨往或從田家瓦盆之飲或和漁父滄
浪之唱頋盼而花鳥呈技言笑而川谷傳響賓送日月
從容天壤道逢扁舟而去者詰之曰子非霸越之人歟
陶天下中須子致富宜亟去毋亂吾槳遇籃輿而來者
揖之曰君非不屑見督郵者歟宜亟歸有要於路者藉
得錢送酒家固不若高卧北窗日到羲皇之上也
跋三朝賜齊齋倪尚書宸翰
孝宗宸翰
臣於此卷見孝宗皇帝聖德三焉宰臣同時進擬學士
七人而六人在朝儲才之盛也於七人之中擢任倪公
而文章氣節皆可與日月爭光用才之審也郭師禹光
宗皇帝之舅以才受封非將内禪不授節鉞抑近戚重
名器也詩曰豐水有芭武王豈不仕詒厥孫謀以燕翼
子我孝宗皇帝有焉嗚呼聖矣哉
光宗宸翰
光宗皇帝受禪凡一話言一舉措必視太母慈顔稟夀
皇慈訓觀其以倪公草伯圭制為愜夀皇之意以繳吳
瑊除郎為契兩宫之心故驟自庶僚擢登禁從他可想
見異時小愆常度盖疾病則亂貴賤所同而近臣無如
韓魏公者小臣辱賜第龍飛之初嘗瞻日月之末光讀
此感涕不知所云
寧宗宸翰
尚書之鎮當塗泉南撫摩其民不啻慈父母之於子故
京口命下闔境欣然引領南望曰庶撫我乎而竟改命
天下三百餘州那得一時邦伯皆尚書者恭覩寧宗宸
翰重為鄉邦惜
題陳少陽畫像
陳公以布衣扣閽恨不手鋤姦佞今雖死垂紳正笏生
氣凛凛姦佞盍少避恐不減叚太尉無恙時
跋靈濟廟加封誥碑
石林葉君峴宰金壇之明年始刻嘉定戊辰戊寅加封
靈濟廟神孚惠靈佑王之誥於石既事父老相與言今
戊辰之封王啓於前大夫趙君師㦛迄今十有八年矣
戊寅之衍徽號為四則前太守丘侯夀雋實啓之亦八
年於今閱令數矣而誥命積藏來者弗之見邂逅守不
謹見者復玩易之甚非所以恭上命而昭神休今大夫
獨能輟費於補苴之餘奮然為之不其偉乎而姓氏不
列無以詔方來則為義有闕因合辭來請竊惟大夫一
念在民其刻是石也而豈徒哉夫昔之歲旱而禱禱而
應而上之所以錫命爾神者既如此則今之歲當如之
何夫下田甫種而高者乾近溪可灌而遠者涸守令之
望於爾神猶前日也然則仰空一吁使風雲會合雷電
皆至一雨霑足百榖用成神其得已乎其不得已乎語
曰夫子之求之也其諸異乎人之求之與於大夫亦云
大夫字某今官奉議郎寳慶改元六月朔邑人劉某書
跋羅樞密點薦士帖
前史有言一君子存羣小人雖衆必有所忌而不敢為
惟空國而無君子然後小人得肆志乃無所不為今觀
樞密羅公所薦八士皆極天下選又皆同時在朝盖幾
於空國而無小人矣可不謂盛歟然物盛則衰君子於
此固凜凜也
跋倪尚書思遺奏
范忠宣公疾革口占遺表命門生李之儀次第之其子
平正以公口占皆朝廷大事慮有後患即以其本繳申
穎昌府後果有疑遺表非公意者竟頼穎昌本以免然
則尚書倪公臨終必自草奏豈惟見其精識不亂其為
國家慮深矣
跋丘忠定崈與鄭檢法唱酬集
故樞密邱忠定公以盛年亞倫魁以直道結人主以臺
省第一流人物持節近甸其風采如太阿出匣宜其眼
高四海氣盖一世睨視同列無足當其意而其賓主之
間更唱迭和意味乃爾足以占邱公之所存且知鄭君
之得此非苟然者
跋晦菴書陶窗二大字
半山謝公墩詩云公去我來墩屬我不應墩姓尚隨公
晦菴先生匾故鄭君之室曰陶窗二公魂交千載如見
故先生有云倘九原可作某人必不作半山語邂逅神
游山間一笑第未知誰為賓主耳
跋孟侍郎猷詩
歲辛未八月四日孟二卿守婺賦前詩有豆籩學舍又
秋丁之句丁丑仲秋其從弟能父袖此詩過余於漫塘
時丁祭甫再宿計其日實貳卿賦詩之日也相距整七
年而貳卿既葬矣古詩云生存華屋處零落歸山丘覽
之浩歎孟侯貴戚之卿方和此詩時盖年踰耳順矣猶
拳拳師友之誨則少且賤者宜如何能父知寳此詩必
知佩此意孟侯不亡矣
跋楊文公書李義山詩刻後
文公書李義山詩數十篇盖當時習尚如此與坡谷諸
賢喜書杜少陵詩不異韓退之曰春秋謹嚴左氏浮夸
杜元凱好左氏夫豈浮夸者覽此當得之
跋楊文公書遺教經
文公晩悟佛理此經乃佛末後語意其書此必公垂沒
之年按公之沒年僅四十有七則氣血猶盛壯也嗚呼
豈不自知其當然者耶
跋吕子約與羅樞密書
觀吕子約文所與羅公書知二公之所以相求者如許
其諸異乎人之求之與
書周蠧齋孚集後
僕未冠遊鄉校以諸生謁故學正宋公見其高談雄辨
博學強記退而自喜曰吾猶及見古人也方將修弟子
禮會公與職教者弗合去後二年僕始得率同志師事
今吳興郡博士陳公陳之視宋其學識所到吾弗敢以
淺深喻而記問殆過之扣二公淵源所自皆曰故蠧齋
周公孚吾師友也今亡矣而遺文猶在子取而讀之其
有合乎僕時困舉子業謝未遑又數年僕去場屋宋公
客死西州而陳亦官旁郡時雖記二公語而蠧齋文不
可見又十有三年始於里中周舜卿處見所謂鉛刀編
者詩律嚴整且字字有來歴有杜少陵黃山谷之風擬
騷二篇亦勝乃俛然有懷二公曰魯無君子者斯焉取
斯
書碧嵓詩集後
唐詩人如戴叔倫權德輿張祜許渾軰多居吾鄉本朝
南郭先生陳公後湖先生蘇公近世紫薇舍人蔡公棘
寺亞卿譚公皆以詩顯紫薇與南郭同受知於王文公
後湖則受知於蘇文忠公後湖辭聘家居從其游者甚
衆如洮湖之陳煙霏之丁父子伯仲皆相與游策杖花
朝扣舷月夕盖不知幾來往公諱序字彦育於洮湖為
最知名初以詩受知於向薌林薌林以寇萊公家孫女
歸之會薌林入覲高廟問中原故家悵萊公之無後薌
林以一女漂流為士人陳某之妻對高廟惻然即命官
之命既下薌林為製冠裳遣介併勑命致之其家公始
知而拜賜當時以為盛事後立朝為勑令所刪定官改
秩簽書保寧軍節度判官聽公事而卒年來詩社久廢
山川寂寞後生束於科舉不復為詩間有切切從事其
間者父兄師友争尤之以為用意不專前軰風流盡矣
夫詩本於志而發於情有人焉志有所之而不得伸情
有所感而不得發凡胷中之是非好惡皆不得暴白則
聾聵人耳喑啞人耳勉而為文必齷齪腐爛尚何望其
發天地之藏斡神明之藴盡萬物之情也哉余嘗以是
隘今之為士者會公之孫俾書集後因併道余所欲言
者公家有菴在茅山之麓名碧嵓故號碧嵓居士集
書石湖詩卷後
余與蜀李季允同為紹熙庚戌進士慶元間季允由校
書郎還蜀舟未具小留儀真余時為郡掾無日不會因
問近時南士帥蜀誰賢季允以范石湖對余疑焉細問
之季允言蜀之俗大抵好文其後生往往知敬先達先
達之所是亦是之范公以文鳴其毫端之珠玉紙上之
雲烟蜀士大夫争寳之又其為政平易近民民有隠必
伸有謁必獲故其教易成其政不嚴而治余聞而私識
之今觀江君遂良所藏春日田園雜興詩卷其句律清
新字畫遒勁又熟習田家景物益信季允之言不妄
書沈少白詩藳後
詩貴乎工然非身更此境不能為此語杜子美久於羇
旅故語多凄切韓退之洊遊賓幕故語多嚴整陶元亮
志在田園故語多閒曠必熟此三者乃知黃川沈夫子
詩律之工
書李君梅花衲後
閩人李君寄示梅花衲余讀之如讀桃源記遐想武陵
漁人誤入桃源但見深紅淺紅後先相映雖有竒花異
卉間厠其間莫能辨其孰彼孰此也紹熙間余尉江寧
李魴伯鯉者實余鄉人年七十餘客授方山觀示余梅
花集句百首其所取上及晉宋下及蘇門諸君子雖句
篇可攷而意或牽強如兩服兩驂用生馬駒費盡御者
力終難妥貼今李君所取下及於近時諸作猶犧象尊
間雜以一二瓶罌雖雅俗不同然適用可喜也况後視
今未必如今視昔耶余故喜為之書
書尤季端遊山志後
尤季端風度閑雅被服褒博法古進賢冠製巾從一二
羽衣躡遊山屐上下巖谷出入煙雲間僅八九日盡得
三茅之勝哦而為詩筆而為志詩清而腴志微而顯當
與是山俱傳甚盛甚盛昔韓昌黎賦南山詩極其形容
筆力殆過子虚上林而論者謂曾不若杜少陵北征詩
為有補於世今觀是編首載劉混康之諡誥墓誌以見
跡涉誕謾則詞翰雖工不足以垂世中詳天聖觀池中
小蟲之形狀以見物非靈異則寵光雖被不足以惑人
末言虞劉張三人之進以見此曹之遇否特幸不幸非
真有聞於斯道者其有功於世教宏矣欲不傳得乎
書惲敬仲詩卷後
文章所以發天地鬼神之秘寫風雷電雹雨露雪霜寒
暑晦明之變使人物蟲魚鳥獸無所遁其情山川泉石
草木不得私其英華偉麗必其氣之清也故物不得而
汨之必其氣之直也故物不得而撓之必其氣之和且
平也故物不得而激之必其氣之果毅奮發也故物不
得而沮之汨之則昏撓之則屈激之則偏沮之則止猶
之牛山之木雖日夜之所息萌蘖生焉終濯濯耳故論
者謂文章以氣為主盖杜子美非能兒視嚴武則杜曲
一田舍翁李太白非能奴視高力士則長安市上一狂
人耳那能光燄萬丈與日月相為常久哉雖然此可與
老成長者道難與後生輕薄子說恐說夢癡人前更使
得狂易病柳塘惲敬仲其老成長者歟余於其姪文得
其詩文一編細讀之未識其人而其清明剛大之氣已
勃勃然見於文字間惜其屈於時而有未伸故猶時欠
自在予更欲其振衣千仞岡濯足萬里流使世之争能
角勝於翰墨場中者見之若紀渻子之木雞異雞那能
與鬭反走耳敬仲以為何如
書修江劉君詩後
大序曰詩者志之所之也由是而言詩以述志志外無
詩而近世作者求工於鍜鍊用力於模倣往往句愈工
而志愈失句愈似而志愈非如曹西士所奬修江劉君
之詩若淡然無味而思之未嘗不悠悠有得其庶乎
書黃葵艤艇記後
漫塘叟以一葉舟為生涯戊子夏旱舟艤岸者連月秋
水既至欲棹舟以夷猶江湖而舟漏矣盖久不運用之
故幸覺之早亟補苴之因頗怪黃叔向艤艇安居十年
而能使不漏因語叔向野水無人渡孤舟盡日横無人
渡而舟横野水漏而不漏勿問可也今江天薄晩歸人
争唤渡勿問可乎叔向曰然吾當歸而求之幸而不漏
猶當增葺庶乘長風而破巨浪叟曰唯哉識其語卷尾
書明秀軒米元暉詩後
李太白遊蘄之黃梅留詩烏牙山曰夜宿烏牙寺舉手
捫星辰不敢高聲語恐驚天上人句律峥嶸超越千古
寺僧不異委之梁間元豐中曾阜子山宰是邑得之驚
喜顧不能夀之石使太白書蹟與此山俱傳而私以遺
當路過者憾之趙似之得米元暉明秀軒詩來尉金壇
即斥俸餘刊置軒下亦異於曾子山矣似之名俙夫其
刊是詩也當某年某月日
書葉元老渠陽送行詩卷後
鄉人范寥信中初自蜀來即丐貸為資往從山谷道人
於宜州時防禁尚嚴山谷所與來者皆歸獨信中久留
不去山谷所與唱酬具見豫章集中若范君可謂勇於
為義矣又竇君從周字文卿生長田里衣食自給以是
深居簡出足不及城市年過知命客有為言建上朱文
公講席之盛者即裹糧從之其所與文公講學具見池
陽所刊文公語錄中若竇君可謂切於求道矣吳門葉
元老忘其年之長不憚地之遠且險往從鶴山魏侍郎
於渠陽其為義之勇不減范信中求道之切不減竇文
卿宜鶴山所以相與者如此紹定辛夘小至前十日謹
書於渠陽送行詩卷後
書秦氏名孫詩軸後
陽以二五為得中以隂居二陽居五為得正居得其中
則大本立矣而正以出之其君子之時中乎秦隠君以
中名孫首以正字之盖深於易者其孫子正雖非所識
鄉評如前不忝厥祖矣口占二十八字書於後卷舊聞
吕氏一千中十五名孫見此翁說與雲仍須會取是中
分付略相同
書陳兄治安策後
竊觀永嘉陳君條上十事如榖粟之療饑桑麻之禦寒
參术之已疾雖不若芻豢之悅口綺繡之奪目瞑眩藥
之速效循循而用之可以活民生夀國脈其功遠矣杜
少陵歎民生之疾苦恨不得如元結軰為邦伯使萬物
吐氣某觀此益信君所陳第三四條為知言且知君必
能以其所以告君者告邦伯吾邦幸甚
書衢州江氏小山祖墓記碑隂
始余讀韓昌黎衢州徐偃王廟碑歎曰徐氏其盛矣乎
百年之間而守土者相望皆能本其祖之所自出而修
崇廟貌以致其虔可不謂盛乎一日過新句容江大夫
見其出衢州小山祖墓記乃喟然曰衢固又有盛焉者
耶江徐皆衢之望余弗敢以輕重論然廟貌之存固不
若丘壟之如故凡徐氏佩太守章而來者皆曰祖廟固
不若江氏所傳之適也江氏世裔之盛已詳於大觀所
記兹不復登載淳熙中天子慮士大夫風俗頽靡擢直
臣以掌風憲開衆正杜羣枉天下稱之實江氏之裔孫
曰溥句容其子也名公亮字元弼肅而寬有父風江氏
之大盖未可量句容以墓廹開元縣治畛域易紊且大
觀之碑已仆後或不可攷復命固垣墉摹舊記而復刊
之以余與同寓里俾書於碑之隂
書夏肯父乃父誌銘後
水心葉先生之文如磵谷泉挹之愈深慈湖楊先生之
字如節制兵整而不亂是誌也水心經年方脫藳慈湖
見即落筆則肯父所以得此於二先生必有道矣記曰
幸哉有子如此僕於肯父之先君子亦云
題張端袤肯齋韡軒
故湖山堂張先生喜讀書儲書之富甲于吾里延太學
名士與其子游傾家貲不計家以是貧諸子祗承厥志
皆以書起家長之字曰端袤調含山簿萃所得書藏修
其間而徵名於余余名之肯齋又於所居之東偏為屋
三楹日與二季游焉余名之韡軒二字本於書若詩見
者可自得之齋言邃軒言明也夫處鮑肆而臭入蘭室
而香物理固然繼自今端袤座中客吾知其必孝友人
也不愧其親而無間言於兄弟者也不然於我心獨無
戚戚然者乎故併書所以命名之意俾揭於座右
跋聽雨圖
蔡天啓中書集中有跋畫一叚云余官京師十五年日
有藪澤之思偶得尺素作平崗老木以其餘地授伯時
請加遠水歸雁以扁舟載僕因題詩其左曰鴻雁歸時
水拍天平崗老木尚寒煙付君餘地安漁艇乞(去)我春
江聽雨眠伯時唯唯然懶不能竟他日彦舟取去以示
令戩即取筆點染如詩明年冬余補常倅歸過彦舟壁
間見頗有佳思初夏泛小舟至村舍歸泝珥瀆河至十
八里店遇雨宿横塘埭下閉卧篷中夜分不寐聞歸雁
聲因記曩時復作絶句云平野風煙入夢思殷勤作畫
更題詩扁舟卧聽横塘雨恰值江南歸雁時自作詩畫
至今六年而竟踐之念曠蕩之可樂悼歲月之不留於
是悵然者甚久舟過丹陽宿北山僧舍因書以遺令戩
且寄彦舟以跋前畫云李伯時風流文雅無所不學而
於畫尤工令戩宗枝之秀彦舟王氏涣之與兄漢之俱
為名侍從皆一時見推於蘇門者余里中友王君虎文
彦舟曾孫其家收古書畫甚多竊意蔡天啓所題畫軸
猶為家寳故書其事遺之亦綴小詩云我是江南把釣
翁横塘埭下幾經從開編喜見詩中畫太息難追物外
蹤
書鄉人公劄後
強民買田宅非蕭相國之本心無地起樓臺乃寇萊公
之盛事若時名德肯愧前修某官起場屋者幾年摶扶
搖者萬里深識細民之情偽獨推大手之文章扶日轂
上天衢論功居首若大旱作霖雨有識傾心胡為幸此
二千畝之田而乃冒夫數十家之怨其實高者多在磽
确或為馬鬛之封下者全仰隄防常憂蟻穴之潰積年
之工費既廣衆戶之契要亦明忽當萬寳告成之時而
為一網打盡之計黎老闔門而涕泣丁男當道而啼呼
果使聞而知之夫豈忍而為此加以憲臺遣吏使府差
官比年之文書不用而蔽以遠年衆口之呌號不聞而
决於一口凡犬牙之相入皆虎視而欲吞惡子追隨梟
鴟競噪里胥供億雞犬亦空更聞耳目之官相為唇齒
之勢左輔右弼方將齊上於政塗西陌東阡更欲相連
於别墅惜哉羣小誤此老翁繫雁足之書悵無從達尸
鼠輩於市盍自為謀豈惟洗汙俗於一朝亦可激清風
於萬代
書真曹德秀與建平尉兄書後
警曹官之卑晩科人所易而一道使者所以奬遇之者
如此非吾兄之賢何以受知非真公之賢驅馳原隰周
爰咨詢何以知之展卷令人三歎
書真西山漕江東日與建平尉兄往復救荒歷
後
鼔伯牙琴知音實稀運匠石斤郢質謂誰世雖相求而
巧相違嗚呼恭靖身老官微堂堂真公位高聽卑惻怛
視民端由已饑上令下行朝聞夕馳下請上從響與聲
隨使彼疲羸皆飽而嬉一卷之書子孫寳之豈曰私藏
百世之規
跋湯侍郎東野勤王錄
少師湯公能識范公寥於羈旅中從臾上變以弭亂萌
遂使江淮千里之民一時免墜塗炭又能辨明受偽命
於倉卒之頃詭宣舊赦以慰一時倖利之人而實不虧
於臣節使十萬勤王之師直前不詘非其見大義昭然
如日月之明臨大節屹然如山嶽之峙處大事恢恢然
如匠石之斤庖丁之刀刃游餘地疇克爾世降才難讀
其家所收記錄諸書令人浩歎紹定癸已陽復後十日
鄉後進劉某謹書於少師五世孫岠所示勤王錄之末
題得軒扁
予觀世間貴者役於名富者役於利貧賤者廹於饑寒
鮮有自得者予家年來屋可蔽風雨田可給伏臘嘗仕
矣無戶役擾嘗學矣無緇黃巫覡費兒孫長有書可讀
親朋至有酒可飲夏葛冬裘晝嬉夕息於予計得矣陶
詩聊復得此生取以名子軒云
書徐君家訓後
先正司馬温公用古喪祭禮屏去釋老行之洛中當時
士大夫化之者僅數家徐君申伯毅然不用釋老而以
古喪祭禮行之家其不見是於流俗宜矣釋老之不當
用固非一端今姑摭其近而易見者為徐君言之夫人
以家之不足而乞假於人必即諸有餘者以彼之有餘
故能濟我之不足今之為釋老者剪其鬚髮棄其族姓
忘父母之恩絶兄弟之義揆之三尺不孝不友罪無大
於此者而自其宗門中言之終身不犯戒律者有幾則
其罪盖不止於不孝不友彼自求以逃於人禍天刑之
不暇而吾輩反欲因以徼福於亡者得乎夫六經論孟
之書所以垂訓萬世不可冺滅者以習其句讀通其義
理推而行之可以致君澤民開物成務故也今之為釋
老之徒果皆能習其書之句讀通其書之義理否彼所
謂書誕者不足信要切者不過欲人自修耳於他人何
有焉藉有習而通之彼方自私其身不屑世故肯譊譊
然誦其書以乞食於人否况今之所謂法事僧道承舛
聽訛動輙可笑而謂此輩能為吾亡者徼福不幾於厚
誣亡者乎經曰望柩不歌又曰忌日不樂以哀樂之不
可並也今其徒所用螺鈸等乃俗樂耳所作道場又時
時附會歌曲抑揚其聲以取媚於俗不異俳優之為而
以施之喪祭得乎又始死肌膚欲潰尤惡震動故亡者
未殮或有雷聲必須用物鎮壓此其為慮甚遠今早夜
多張燈燭震金鼓於棺柩之前惟恐其徒之不衆器之
不具聲之不閎無乃太忍乎經曰祭之日思其所嗜又
曰思其居處孟子曰牲殺不備不可以祭而今也類棄
其嗜一用素饌亦有去其家庭而祭之釋老之居者是
所嗜與所居不必思而牲殺不必備也昔之人有行之
者梁武帝而武帝幽執而死宗廟果不血食放而行之
可乎而流俗之人方篤信固守真大可誚徐君不彼之
誚而反憂彼之誚我過矣
題桂山君與周西麓帖後
人倫大要在孝與慈桂山君垂沒拳拳為母求銘囑子
以學孝慈具矣此盖天命之性與生俱生釋氏反此而
曰能識心見性吾不信也紹定改元春
題桂山君王伯竒所書馬少游語
知子莫若父觀桂山君臨終書以遺其子辭意各異其
處之審矣昔陶靖節不察其子之所能而槩責之杜少
陵不察其子之所不能而槩譽之故二家子終於無成
桂山君得之雖然處者易出者難出者勞處者逸馬文
淵不信少游平生之言度少游必不慕伏波後日之事
故余敢為淵道賀紹定改元仲春朔
題桂山君所書和氣敬愛忍耐輸機八字後
和順之氣積於中而敬愛之情達於外盖兄弟之常而
妻子間之則臨事必將求勝臨財必將求多求勝則争
求多則奪忍耐以抑其求勝之心輸機以息其求多之
念桂山君之慮遠矣
題趙章泉所作桂山君祠堂記後
章泉先生頃歲為同年余子夀作蒹葭閣記屬某以書
今王深道復俾書此殆與先生意合桂山君深道之父
諱木字伯竒余嘗表其墓云紹定改元二月五日
書所題印紙語後
王深道將行語宰曰某之來也國子周先生與二三名
人以詩送之意皆屬子今歸矣子寧無言乎應之曰余
安敢忘言孤諸君子厚意抑余聞樵牧異趣農賈殊宜
故語樵者以牧之閑語市人以農之野意必不領顧宰
如鷦鷯尺鷃躍不過數仞巢不過一枝而諸君鵠立鸞
停方刷翮而游紫清宰如穴蚓井蛙惟時從草間引脰
一鳴而諸君如蛟龍得雲雨方掣電轟雷霆其不同如
此藉子郵吾言能不曰是不祥語胡為至於我乎深道
曰不然則為書頃年批印紙數語以遺之
題趙景夀詩後
王深道示趙景夀詩讀之甚似宰丙寅丁夘間在越上
所見亡友趙蹈中詩蹈中達而死其兄履常言獨不苟
世所取信其詩會當有傳景夀宦不達又不得年非其
故人為發揮之則銜冤地下矣深道勉之紹定改元
題王深道家晉塼誌之後
晉塼誌與保母帖同出於今代或者王氏復興之祥
漫塘集卷二十四
