長興集卷八宋沈括撰
與蔡内翰論樂書
史館内翰閤下昔周之盛也清廟大明之音作於上武
象南箾之樂興於庭魚麗鹿鳴關雎貍首之聲塞於天
地之間嘉祥美物備至而天下風教習俗皆寬舒廣裕
蔚然號為至平極治之時及其亡也樂師瞽矇抱其樂
器適楚適齊或散入於河海聖人喟然以謂禮樂云者
其關天下盛衰如此方其時朝廷士大夫天下諸侯羣
有司之人莫不皆賢才知能之士而無敢與周公並者
豈不在禮樂其尤乎為聖人之業也後世雖有欲治之
主操積安大定之勢有臣如漢之董仲舒賈誼唐之房
杜魏成而卒常以禮樂自愧士益薄不及古人尤以此
見也本朝百年康治已有其效而百姓未覩先王仁聲
德澤洋洋之高致故先皇帝夙夜留意雅樂而有司相
㳂故事未有一定可守之論獨閤下奮衣超然遠覽高
見納天下之議身任先王之大典斷之於心而不疑某
以謂於此之時天下之賢者宜各盡其所聞不肖者相
率而聽職乎執篁秉籊下士之列以發宣贊揚天子之
宏業盛事苟力之所能者不宜有所辭又况門下諸生
其望盛德之為光最親則身率而聽職者固當先羣士
以進也不幸有職於諸侯不得攝衣為諸生之先謹集
其所聞為樂論一篇以備有司一端之論
與張舍人論樂書
判班舍人閤下古之為政者未嘗不謀於人而人亦樂
有以告之而不自疑其僭易也衆人之思慮豈復能賢
於聖人上之人雖賢不敢不盡於人下之人雖不肖不
敢不盡於己故天下常相遇以至誠不知有四海之大
蠻貊之遠治之蓋常若一身焉後世之居上而賢明知
能則希復若古之能自抑黜其聰明以與四方從容切
磨而士亦承望進退不敢自信非大賢盛德之人不能
獨出百世之後𦕈然得其高風如古人者也某前年始
獲進於門下閤下不以其愚進而問之以聲音之所出
律吕之所本度量權衡之所生浩乎其聽而不知其涯
也茫乎其思而不知其對也大賢盛德之遇今雖得之
而失之不在乎不能謀於人而在乎不能有以合乎上
也雖然自堅其說不敢迎謂之不然以疑乎上之人謂
之誠者必出於此於是退而集其所聞為樂論一篇附
使者以獻有問焉而不敢不盡蓋小人之忠也
與孫侍講論樂書
侍講學士閤下古之公卿大夫非徒以任朝廷之職亦
將以師率天下使下之人知其德行術業可以蒙朝廷
之尊禮者則就之學焉上之人非徒有以告也而又將
自此而觀人之材可任以事者取之不肖者憐而教之
及其世衰道廢其責大臣不苟以其職而曰不用仁心
遺忘微賤不肯飲食教載之是古之卿大夫皆嘗教人
下之人就而學之不為僭也伏惟閤下德行術業四方
之所尊信而朝廷禮任之矣士之願就而學者苟知所
向某知其不之於四方而之京師不之於他門而渠然
來矣某嘗得古之樂說思其聲音之所出法度之所施
與夫先聖人作樂之意蓋嘗習焉而未有遇於其間也
竊不疑古人之說願將受教於門下然則閤下其將憐
而教之邪抑將以其微賤而拒之某不敢必苟進是說
以聽於執事伏惟少賜裁察
答陳闢秀才書
某再拜陳君足下伏承惠書教之以所不逮義理明白
讀而忘其不敏輝然也至其輕屈不貲之意猥加重禮
於不肖則宜若不欲其來而推拒之而又號而訕焉君
子進退於人豈如是赫然其暴宜不然也抑足下激於
有所獲茫然忘其人之可否有以過告者遂不加亮而
見謂乎此也足下文章汪濊洋溢畛域甚高其所期而
至者甚大某尚不能窺其文况有以知其實雖欲不使
足下之意委於草芥虚辱而不報且不知其道何所出
而可也某少時之於天下士大夫無所不願交然其為
吏則求完於一官其為家則求盡於一身過此未嘗敢
加毫未於其外至於鋒芒圭觚發見於人者過以取之
非素心敢願也不顧氣力有分而欲強自標置豈不嗔
悖流離以取戮笑耶審其如此方且求諸其人以盈其
虚尚安敢足下之告也直乃足下好學樂善所以自任
者當如是耳然不敢懸定足下之意而不盡其所謂伏
惟亮之不宣某再拜
荅徐秘校書
某再拜前日承書日思所以荅而愚者方病不能有所
以浮沉俯仰日入於不肖將自懲艾之不暇尚安仲車
之敢謀也雖然某嘗以謂今之為士無田畝以為之食
無桑枲以為之衣不可遂棄骨肉之養而死亡之是蹈
則有未免乎有求於人也未免乎有求於人擇於人之
可為者不出於仕禄則將何適而不枉蓋士有不得已
而勢必出於仕則無怪於上之人遇之不以道也士固
有時至於此故其上不潔察察之譽而下不嫌於為利
夫以進為近於利者其退不過謂之廉君子進退不居
於斯二者則庸不謂之非義耶某之所以自處者如此
固以為甚汙然不敢舍其所安而求高乎虚辭仲車亦
有以教之耶某再拜
答同人書
某再拜諸君以下以古人進退相處某素不敢望於人
足下所論非某之心也何事不可以為學一身所為尚
多可以為孟子者豈直須不見齊王然後為孟子哉孟
子曰是以論其世也彼此異時某亦安能拘拘效古人
起居也士固不以退為賢以退為賢者以利處之也君
子之退固有道又况其進也度於心而安者則為之不
安者而去之未必皆是也蓋可以進焉心則不安而身
行之雖幸中於義其為自賊則一也至於衣服米鹽一
日不得則無聊某何以異於人四年於兹豈心之所欲
蓋貧賤者固如是不敢不安耳大凡有為而為者其心
皆勞况天之賦才固皆有限不可以勉強某尚且不以
得先世之職為憂亦何暇捨此而改圖足下苟察之凡
此之學皆可知不然某之愚終不獲亮也某再拜
再回蘇州學士書
某再拜前者已有簡歸幣於諸君未蒙見亮敢復終其
說於左右所貴於幣者以為禮非以為貨也即未有去
之實而虚委之以幣是貨之也足下將太守之命以禮
見此幣之所以來也其以禮辭之則幣之所以去也禮
為之主而幣從之者也是幣不可以獨行獨行則貨也
今禮與意皆往矣而獨以幣留豈惟某取之無義亦足
下留之無名許其大而不許其小古人蓋嘗以為悔不
然此何足辭後車數十乘委之以千乘之國古人蓋有
所不辭而受者不孝之身恨不能副太守與諸君之美
意耳不謂幣之可懷也義至此盡矣嫌於利勝而詨詨
盡言之亦行之可恥者足下任使某至此不亮哉某再
拜
長興集卷八
