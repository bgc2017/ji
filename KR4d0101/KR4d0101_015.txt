長興集卷十五
宋沈括撰
虞部員外郎許君墓誌銘
君之先曰許姜國於荆鄙荆人墟其社去為許氏且千
年矣仕為常熟令家于吳曰延祚其子贈光祿卿曰仲
莊生君之考贈禮部尚書曰試禮部有高行名盛於雍
熙咸平間其族人多微至得任子弟禮部舍其子弗官
而官其族人者八九既而捐館第則子蓋正夫也朝祿
其孤補將作主部五遷比部員外郎更七官為州守以
卒嗚呼許君也君諱正字茂中夷暢謙仁人未嘗見其
愠信豐如臯再為縣主簿含山保昌襄陽三為縣令末
守横蒙二州為政寬不簡不為炳炳以市名所居人愛
之不忍其去踰嶺航江纜于湓浦得疾疽癈於指且病
呼吏卒而告之曰吾疾殆困汝可從此還無以吾家為
也衆為之泣是日卒於舟年五十有九初君之籍未應
補州而横州方擇吏吏多弗稱資君以往屬治平(闕)郎
政故事得自擇使入賀君以其子遘行其守蒙也又使
其子适賀熙寧由是君之二子皆補吏矣始禮部捐其
室子之稍以與族人逮君之身而二子之命來歸之豈
非天歟配馬氏先君卒五子遘江寧府溧陽尉喪踰年
以毁卒适舒州太和主簿曰遠與其二女皆稚某於君
諸舅之子也雅知君宜為之銘銘曰
有坂之墟兮可坎而宫靈將下之兮我占既從命之不
淑兮寧丁自躬子若孫兮於兹令終欽欽考材兮孔完
既攻萬世是圖兮匪威之逢
贈屯田員外郎葉君墓誌銘
處士葉君諱某字明遠其皇祖諱略自金陵徙家延平
其子曰仁昶君之考也君昆弟九人與居艱難困苦弊
衾糗食率其羣弟以事其親以至于有家其父母則曰
吾所以成吾家者以有是子也其弟則曰吾所以立吾
身者以有是兄也君之事父母惟其所求無不厭其欲
而兄弟樂愛之志于鄉人莫不以為有德蓋其天性誠
篤順悌有不學問而能者其為家嚴恪常若有所待族
人子弟有得于外雖飲食細物必問其從來與之交遊
皆一時端人至於行義不飭者雖勢不得不見以其去
必使取所坐榻滌之曰此非吾設榻之意也日晏坐於
門視鰥寡負版之不售者必使厚其直以取之鄉人之
貧嬴艱急嘗于君乎取贏而不以為厭也三男子曰棐
恭棐迪棐忱慶歷六年十一月甲子君以疾卒年五十
有五而棐恭以進士起家為都官員外郎四贈君屯田
員外郎夫人(闕)氏再封壽昌福清二縣太君後君幾年
卒三女子嫁士人黃昌齡管道梅州司理參軍陳臯謨
諸孫七人曰云云君之才學無所施當世然予與君之
子與孫遊其規模風蹟予有以知其才蓋不仕仕且有
所施而名隨之世之論士者必求之於事業與名嗚呼
是果可以知士乎否耶銘曰
仁其所親惠於令人惟克是圖匪暴匪聞頤丘有威松
栢之下無躒其藏後有大者
宋故桐廬縣尉杜君墓誌銘
某往時借居蘇州辰朝天靈甚有大夫入門徑升堂語
揖軒然儒者也蒼頭奴攜一樽酒置榻上出大杯引酌
淋漓滿前時起以杯屬予予不能酒默對之坐語落落
可聽俄醉爛然自引去莫知其誰後嘗以問人曰此必
杜君昌期也其後二十年某過蘇州外昆弟方竒袖出
一卷書竒之友杜桐廬有才不遇卒兄為我銘其墓使
不復悲其死死且有傳也某發卷識其名曰嘻吾故人
也持來與子銘君字信臣越州山隂人大理寺丞彙征
之曾孫太常奉禮郎克慧之孫於潜令虚巳之子少孤
無以養其母從祖父承相岐國正獻公表以為太廟齊
郎出補劒浦東陽烏江三縣尉或久或不久皆有能名
末為桐廬尉未行卒于家君自補吏益不飲酒敦節行
好賦詩未嘗娶妻而有子未仕有女未嫁君卒一年子
孝孫舉其考之喪葬於蘇州原曰射清鄉曰彭華縣曰
長洲日月熙寧四年二月甲子也銘曰
少也似不羈壯也能思去之二十年三仕而三歸延不
延命也嗚呼杜君可以無悲
萬年縣君許氏夫人墓誌銘
夫人吳郡許氏兵部郎中式之子歸職方員外郎孫君
淮卦萬年縣君職方卒夫人尸其家十有七年年七十
有二以卒兵部某之舅氏也每過高郵則拜夫人於其
廬比又過之則夫人之髮粲然老矣治其家鞠其子孫
人不忍其勞夫人處之甚安有親者至則出其婦子羅
拜其前擁嬰提稚升降勸勞莫不呴然有恩踧然有禮
嗚呼善人哉夫人之子五人皆非其出子愛之人之子
或不若也而又愛其母若與之為婦姒族人之貧者賴
夫人以食女子之孤者賴夫人以嫁用是至于甚貧鄉
人有為吏將罹于法夫人猶能出力以解其賕吏以是
得生夫人退而視其槖則枵然懸矣夫人雅好事佛有
所祈輒若有物告之其意其事怪邦人往往能言之其
行足以有所感且然歟子曰珙瓘皆早世珙嘗仕矣終
於真州之楊子尉今學於家者曰璹曰瑑孫六男子其
三名曰鉞鐸釿熙寧六年十一月甲子將葬夫人於揚
州江都之顔村使人走京師來求銘會某領使過高郵
臨夫人之喪吊其孤而為之銘銘曰
若子吾子若母吾婦其情則然初無去取曰東其居西
顧惟廬匪斯時之良萬歲是圖
宗室故贈同州觀察使馮翊侯墓誌銘奉勅撰
君諱叔藻字景文普州防禦使克繼之子武信軍節度
使循國公承慶之孫高密郡王德恭之曾孫景佑五年
以宗子補(闕)内率府副率歴右監門衛率右千牛衛將
軍右監門衛右武衛大將軍嘉州刺史右羽林大將軍
陵州團練使州廢更祈州團練使熙寧七年二月辛巳
以疾卒贈同州觀察使馮翊侯君柔友善與人居所居
必得英才通樂律喜為歌詩有集十卷傳其家陵州廢
君方疾喟然嘆曰吾弟叔蕃為集州州使廢而吾之弟
卒吾其死於是乎後數日果卒夫人向氏永樂縣君子
男四人曰動之葵之皆卒釋之右監門率府率祿之三
班奉職二女子未嫁以熙寧八年十月巳酉歸葬汝州
梁縣秦悼王之兆銘曰
謂宜壽考孰靳其與匪延斯延不既有子下宅維居汝
墳之祖炳銘幽墟萬世其初
宗室故深州防禦使饒陽侯克巳妻長寧縣君武
氏墓誌銘奉勅撰
夫人故宗室深州防禦使饒陽侯克己之妻姓武氏封
長寧縣君饒陽侯好學早卒于是夫人之齒尚少歛其
夫之遺藁櫜之以告其子曰此汝父以遺汝者使兒曹
為善人吾可以無憾矣久之子叔韶裒叔皆以經術詞
業試有司優第越遷環衛帥領宗室以為榮未幾諸子
相繼即世夫人皆老矣撫諸孫劬然有恩以熙寧八年
二月乙丑卒於家年七十有二冬十月巳酉歸葬於汝
州梁縣秦悼王之兆夫人性剛嚴其歸也其夫以為宜
而舅姑以為有禮子男四人曰叔韶贈鎮東軍節度觀
察留後會稽郡公叔曠贈右監門衛大將軍叔裒贈天
平君節度觀察留後東平郡公其一子早卒女五人其
婿曰右班殿直鄭從冀供備庫副使李應之右班殿直
白永清内殿承制王禹錫右侍禁王伯玉諸孫男子七
曰化之右内率府率命之贈右屯衛大將軍皆早卒檢
之右武衛大將軍賓州刺史深之右監門衛大將軍&KR0008;
之右千牛衛將軍致之右千牛衛將軍肅之右班殿直
曾孫男子六曰公卲右千牛衛將軍公餗右内率府副
率公卨右監門率府率公緬右内率府副率公著公彦
皆三班奉職銘曰
華曄曄者其本丸丸善於何觀觀子則然孰匪爾有既
臧以壽作於新宫以燕爾後
宗室故贈虔州觀察使南康侯墓誌銘奉勅撰
公諱克凝字希政熙寧八年閏四月公以疾聞甲午卒
詔以虔州觀察使南康侯告于第冬十月己酉歸公之喪
於汝州從秦悼王之兆以葬凡傳于葬者率命于有司
而詔侍臣以銘其藏臣某謹按南康侯故虔州觀察使
南康侯承睦之子廣陵郡德雍之孫秦悼王廷美之曾
孫景祐元年以宗室子補右班殿直久之歴諸衛率府
副率遷右監門衛將軍右領軍衛大將軍右驍衛大將
軍德州刺史右龍武軍大將軍保州團練使以卒公先
南康侯之子衆子其卒也贈子以其考之官與其邑爵
以寵榮之公謹約好禮能誦記多識朝廷官府之儀物
至于有事于宗廟朝廷必先衆人以往而身之所造者
未嘗以一日廢也故其昆弟戚屬莫不知愛之而嚴憚也
夫人安平縣君張氏子男二人曰叔澹右武衛大將軍
貴州刺史叔晰右監門衛大將軍女一人右班殿直李
山甫之妻壽安縣君先公以卒孫男子五人右監門率
府率下之右内率府副率隋之三班奉職明之德之其
一人與女子四人尚稚銘曰
克永紹緒孔令有譽我圖爾家作爾舊宇枌檟其旅子
孫伊祜匪斯時之良萬世之固
宗室右龍武軍大將軍萊州團練使克懋妻安壽
縣君武氏墓誌銘奉勅撰
夫人姓武氏宗室右龍武軍大將軍萊州團練使克懋
之妻封安壽縣君熙寧六年十月十五日卒年五十有
五以八年十月己酉歸葬於汝州梁縣秦悼王之兆夫
人慈順勤睦家人宜之子三人曰叔頗右羽林大將軍
蓬州團練使叔紇右武衛大將軍康州刺史叔邯右千
牛衛將軍女子二人嫁左侍禁焦公叔三班奉職胡天
常銘曰
甓塗固完兮靈將下此以安兮有衍斯原荆樲維藩兮
嗚呼有靈尚宅於兹
長興集卷十五
