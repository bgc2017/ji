長興集别集類二宋
提要
(臣)等謹案長興集十九卷宋沈括撰括有夢
溪筆談已著錄陳振孫書錄觧題載括集四
十一卷南宋高布嘗合沈遼沈遘二集刻於
括蒼題曰吳興三沈集此本卷末題從事郎
處州司理參軍高布重校一行蓋即括蒼所
刻本也括博聞強記一時罕有其匹所作筆
談於天文算數音律醫卜之術皆能發明考
證洞悉源流而在當時乃不甚以文章著然
學有根柢所作亦宏贍淹雅具有典則其四
六表啟尤凝重不佻有古作者之遺範惜流
傳既久篇帙脱佚闕卷一至卷十二又闕卷
三十一又闕卷三十三至四十一共二十二
卷勘騐諸本亦皆相同知斷爛蠧蝕已非一
日宋文鑑及侯鯖錄諸書載括詩什頗多而
集中乃無一首又史稱括為河北西路察訪
使條上三十一事皆報可其他建白甚衆而
集中亦無奏劄一門蓋皆在闕卷之中矣又
案三沈之中以括集列遘集之後實則行軰
括為長書錄觧題曰括於文通為叔(案文通沈遘之)
(字也)而年少於文通世傳文通常稱括叔今四
朝史本傳以為從弟者非也文通之父扶扶
之父同括之父周皆以進士起家官皆至太
常少卿王荆公誌周與文通墓及文通弟遼
誌其伯父振之墓可考云云其辨證甚明元
修宋史仍以括為遘之從弟殊為舛誤今據
陳氏之說附正其失用以見宋史疎舛不足
盡為典據焉乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
