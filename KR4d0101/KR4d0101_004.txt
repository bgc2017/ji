長興集卷四宋沈括撰
謝謫授秀州團練副使表
臣某言伏蒙告命授臣秀州團練副使本州安置不得
簽書本州公事勲賜如故者效官無狀國有常刑易地
便私恩出非望兢營自念感懼交深臣某中謝伏念臣
出自寒門苟循世緒虺隤白首無一畝以退耕黽勉清
時希斗食以自祿偶聖神之委照拔疵賤於片言技出
一而已殫才屢試而益屈志尚希於僥倖心愈昧於自
知先帝不忍加誅假之善地微臣未獲死所上孤至恩
心存溝壑之歸望絶雲章之潤敢謂大明之繼照曲念
先朝之舊臣不使遂棄於遐陬尚聽稍遷於便地惙然
有再生之意復收於垂盡之年此蓋皇帝陛下推好生
之仁敷上聖之惠大開天地之施不遺簮履之微致此
餘年獲霑渙渥永懷雨露之賜更盡螻蟻之心感極難
形惟知頓伏臣無任瞻天荷聖激切屏營之至謹奉表
稱謝以聞
又
臣某言伏蒙告命授臣秀州團練副使本州安置不得
簽書公事勲賜如故者自干政刑義當永棄重見閭里
特出異恩獲貰餘生實係再造臣某中謝伏念臣塵泥
常調江海孤生寧復自聊壯志催傷於晚路出逢盛際
片言偶合於聖知冒進踰涯積盈招覆顛沛已期於殘
滅存全曲荷於寬矜百口銜恩三年擢髮分永沉於散
地寧復望於内遷蓬蓽蕭條已退編於民籍姓名埃沒
忽復挂於命書敢圖漢域之遐上軫法宫之念精誠所
激感抃難名此蓋太皇太后陛下凝一德於至神齊萬
化於治古照均日月之廣施無雨露之偏罪出其身不
使廢松檟之奉恩歸比壤有以慰鄉井之懷荷大造之
至仁盡此生而難報臣某無任瞻天荷聖激切屏營之
至謹奉表稱謝以聞
秀州謝表
臣某言伏蒙聖恩授臣秀州團練副使本州安置不得
簽書公事勲賜如故臣已於今月日到秀州訖祇荷寬
恩曲矜舊物重見故里獲庇餘生臣某中謝伏念臣早
以庸才謬叨繁寄上負任使客際已决於此身下念孤
忠生還特出於聖造復覩江吳之路尚疑夢寐之遊感
極心驚屑然涕落此蓋皇帝陛下揚對天之大烈握盡
神之潜機丕圖庶工揔攬淳治造化至力肖翹亦荷於
昭蘇天地為心枯槁一均於化育使垂盡之朽骨與萬
化而同新雖奮竭之心難伸於己廢之日惟忠孝之志
敢罄於未死之前瞻望闕庭臣某無任感天荷聖激切
屏營之至謹奉表稱謝以聞
又
臣某言伏蒙聖恩授臣秀州團練副使本州安置不得
簽書公事勲封賜如故臣已於今月日到秀州訖未填
溝壑重見鄉閭聖恩如天死生難報臣某中謝伏念臣
資才素下幸遇最深勵苦節者歷年未中年而白首訖
無少效以酬至恩荷洪造之存全假餘生於晷刻三年
無半面之舊一日見平生之親正使自謀寧復過此幸
深為懼感極難名此蓋太皇太后陛下躬上聖之睿神
措大業於安永仁民愛物發於至誠率土普天感戴聖
德尚當捨難恕之責不忍絶自新之門使歸骨於舊廬
慰首丘之餘戀苟此生圖報之無路雖瞑目不忘於大
恩瞻望闕庭臣某無任感天荷聖激切屏營之至謹奉
表稱謝以聞
進守令圖表
臣某言臣先准熙寧九年八月八日中書劄子奉聖旨
編脩天下州縣圖准今年二月十八日尚書省批狀許
今投進者攬提封於堂上徒盡謏聞措方輿於日中愧
非良史臣某中謝竊以漢得關中之籍始盡天下之險
夷周建主方之官務同萬民之弊利文不備則不足資
實用事不核則無以待有為編探廣内之書參更四方
之論該備六體略稽前世之舊聞離合九州兼收古人
之餘意四海可以隃度率土聚於此書僅欲終篇適緣
罪去出守封疆者再閏流落江湖者七年每行抱於遺
編幸終塵於乙覽伏惟皇帝陛下道充八極恩悼萬邦
仁智信武之民翕歸於禹貢昧任侏離之樂並趍於舜
方掩躋聖之九圍惣雲師之二監使百世有所詢考豈
片言可以形容上愧金國之金城無裨廟略遠跡賈耽
之隴右粗紀方聞今畫守令圖並以二寸折百里其間
道路迃直山川隔礙處各隨事准折内廢置郡縣開拓
邊境移徙河渠並據臣在職日已到文案為定後未係
臣罷職别無圖籍修立大圖一軸高一丈二尺廣一丈
小圖一軸諸路圖一十八軸並用黃綾裝縹副本二十
軸用紫綾裝縹謹隨表上進以聞
又
籠絡簡編僅收駁技辨離星土蔑有異聞臣某中謝竊
以載籍以還圖牒猥具人秉異說制不相㳂務博洽者
廣著難考之要荒趨簡約者漫棄備存之縣道未盡奠
方之名實何補建邦之講求今考舊文參傳新意凡守
令之所職咸具討論在聲教所未加姑從疑闕稽經於
四庫之廣藏抵隙於九土之方言歲星一周抱殘編而
自力更書五易驚爛簡之復收伏惟太皇太后陛下德
被無疆化覃有截執玉帛之國跡已掩於塗山受大小
之球功並隆於商后互幽陵蟠木之境兼五戎九貉之
區挈國子來普天砥屬盡日月之所照豈縑素之可形
考古驗今徒效芻蕘之獻挂一漏萬無裨海嶽之藏
謝進守令圖賜絹表
臣某言伏蒙聖恩以臣投進守令圖了畢特支賜絹一
百疋仍許任便居住者討論疎略方在譴訶賙䘏重仍
遂兼榮幸欽承威詔涕汗交流臣某中謝竊念臣學不
逮人仕空有志早聞忠義之訓遂有奮竭之心然而品
不素高事難倚辦城役留屯於並塞軍興專職於守疆
效力無門上辜西顧之托垂恩貰死特寬軍候之刑百
口相隨七年念咎敢上希於寬詔(闕)還藜藿
苟安實蒙再造丘墦有幸併荷深恩此蓋皇帝陛下樂
堯舜之仁邁湯武之度如天之無不覆遂物之所以生
惜簮履之棄捐拯焦枯於溝壑全其骸骨賜以便安訪
遺老於故閭詠太平之舒日生負素志不能效力於當
年沒而有知尚期酬恩於瞑目瞻望天闕臣某無任感
恩荷聖激切屏營之至謹奉表稱謝以聞
又
臣某言伏蒙聖恩以臣投進守令圖了畢特支賜絹一
百疋仍許任便居住者缺簡程工方虞於速譴匪頒將
命遽被於過恩祇荷寬矜伏深震懼臣某中謝切念臣
材不濟務識後常倫頃緣誤恩謬職邊瑣興師忽生於
裨將護築旋隸於王人弱羽易摧一身甘俟於夷滅大
明委照萬死曲荷於存全更緣方域之小聞得返漁樵
之舊業屢阽死所豈班白之敢期垂老餘年皆朝廷之
所賜此蓋皇帝太皇太后陛下恩同天地施及芻莱出
處既原其本心功過亦容以相補愍繫匏之不食開生
路於已衰聽其釋佐吏之拘使親得庶民之事步歸故
里敢忘畎畝之心回望宸廷猶深犬馬之戀瞻望闕庭
臣某無任感天荷聖激切屏營之至謹奉表稱謝以聞
謝分南京表
臣某言今月十九日潤州差人送到官告一道伏蒙聖
恩授臣左朝散郎守光禄少卿分司南京許於外州軍
任便居住勲封賜如故臣已即日祇受訖生全之賜已
荷恩矜叙追之期出於望外目觀訓敕心尚驚疑臣某
中謝伏念臣出自寒門苟循世緒尫隤白首無一畝以
退耕黽勉清時希斗粟以自禄偶聖神之委照拔疵賤
於片言技一出而已殫才屢試而益屈使臨劇塞於義
不取辭難但謂平時常才亦可勉力更無異策唯信孤
忠比臣在任之時適當用兵之際始罷靈州之役誤蒙
手勑之褒逮邊議之再興鑒遠攻之非利請完近塞欲
以救屬寮客戰之輕孤論中移無以回王人專制之銳
由臣不職竟累偏師效力無門上辜西顧之託垂恩貰
死特寬軍候之刑敢圖垂盡之年重沐再生之賜洪造
興物難回霜霰之餘聖恩及臣更過天地之力怔營感
懼既隕而蘇此蓋皇帝陛下德施川流睿慈天廓薰陶
所至徧飛潜動植之微潤澤一均無高深遠近之異推
恕心以多道不盡人於一端進退必原其本心功過或
許以相補如臣之比尚且不遺雖奮竭之心難伸於己
廢之日惟忠孝之志敢忘於未死之前臣無任感天荷
聖激切屏營之至謹奉表稱謝以聞
長興集卷四
