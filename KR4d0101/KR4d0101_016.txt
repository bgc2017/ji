長興集卷十六
宋沈括撰
文思副使張君墓誌銘
君諱克儉字約之其先無棣人徙居京師者三世曾王
父贈左千牛衛大將軍寬王父贈張德軍節度使凝父
左藏庫使以君贈左羽林軍大將軍昭信軍以蔭補三
班奉職九遷為文思副使歴開封府陽武縣巡埽巡轄
環慶二州馬遞鋪并州天門關鳳翔府秦州滔山寨三
為兵馬監押秦用西路沿邊巡檢湟中諸羌擾邊君獨
摧鋒先登功居多擢知寧化永靜軍趙州歸卒於京師
君少拳勇善騎射知書薦之朝廷者多當世名卿大夫
君初得任子舍其子弗官而官其兄之孤其在永靜逢
河決且冒城郭君與縣令張頌出沒決間蒙大險排水
土以拯塾溺不火食者三日事平悉推其勞於頌頌用
是遷秩而君未嘗與人言也不䁥其所愛推己之善以
善人皆甚難之行則君之性術概可見矣晩節喜佛學
嘗端居燕坐蓋若無心於世者一日謂其孥曰我將逝
矣則莫之信也少日復謂其孥曰門有呼者趣往聽之
為誰其孥之乎門比反於室則君蓋卒矣年五十有七
卒之日熙寧六年三月丙午也夫人胡氏封安定縣君
後君之卒二年歲十有一月庚申夫人之齒五十有三
以疾捐其家明年正月辛酉合葬于祥符縣之八角原
子玠早世宿琰皆左班殿直宏蜜皆三班借職實完學
於其家女子之嫁者三人其婿曰潁州團練推官楊瓖
左侍禁姚舜舉太廟齊郎晏時一女子與孫元禮元賓
元老一女孫皆尚幼銘曰
裒其難善則推之夫也則仁兮孰靳其私位不顯其顯
顯惟義兮孰有能是而不吾憾兮
大理評事司農寺主簿賈君墓誌銘
君諱士彦字升之鄧州穰人御史中丞贈禮部侍郎黯
之子以蔭補祕書省正字三遷為大理評事始禮部疾
革自為奏論時政得失而卒不及其私天子哀之詔祿
其嗣子君按籍當遷而推以與其叔父&KR0008;&KR0008;以是拜官
而君免喪起監鄧州酒務大臣有薦君者君時已知名
代還留三司編理案籍會獄官缺君攝事治有能名擢
攝審刑詳議數月法有不能決者君為發明之義以見
為法之意囚坐流死得傳輕議者十餘輩方朝廷以義
制法令四方報讞其所開闔施舍皆關治體天下始知
法令政教相與為本末而學者無二道君謂其法當傳
後宜屬有司次集以為新格朝廷用其言為置官司領
之以親老求還山南改京西南路提點刑獄司檢法州
縣無淹獄官府無廢事久之司農召為主簿未領以疾
不幸君性博寬好學問強記無所疑於物其與人交柔
易人也至于操事論則凜然強者為之下惜其才未見
於用而遂卒卒之日熙寧八年十二月乙未明年某月
某甲子夫人吕氏攜其孤葬君于穰之(闕)軍原其孤曰
&KR0008;于是生五年矣予與君遊雅知君而又感君之不幸
為之耒而且著之銘銘曰
來之日未形逝之日未可求則夭詎非脩耶達匪我有
窮無傷其仁則屈詎非伸耶穰之山有喬斯宫穰之水
濫可游匪騫匪兢我龜是謀
尚書職方郎中通判西京留守司兼畿内監牧勸
農事專切提舉西京内園司園課等事上護軍
賜緋魚袋楊君墓誌銘
君諱構字起宗其先華隂人漢太尉楊震葬華隂其後
子孫傳其譜為最君之先在其籍中曾王父某贈刑部
員外郎郁始捷居鄭之滎陽至君乃復來居(闕)州王父
右諫議大夫贈禮部尚書覃父司農少卿贈司農卿文
友君始以蔭補官舉進士為永州推官權淮南節度掌
書記知杭州臨安縣事監在京翅院坐法誦監淄州酒
祕有司言其過薄不當治復起知衢州江山縣未行大
臣有薦君者留編樞密院文字出通判揚州以親喪去
復通判明州江寧河南府未之河南而卒其為臨安也
以著作佐郎六遷為職方郎中君好學善屬文日誦數
千言事繼母以孝聞所至其職以不廢民樂其政而利
其所興尤篤意於學者所至必興建學舍為事士以此
多從之遊在明州築錢湖儲水數千頃以救凶旱而名
不以為勞太守死家遠貧無以歸君與之俸租數百斛
不足則又發其囊禇以繼之族人之喪不能舉而君與
之襄事者十餘人君格當為州以母故江寧河南皆其
自請知本愛人厚於其親而不昵於貨利士至于此蓋
可以無憾矣熙寧六年十一月朢日君過故人僧法雲
與之論死生變故之情喟然有所感曰吾其死乎於座
為吾言請以自見意若知其有所往者人蓋未之信也
明日過州守飯暮歸拜其親召其子若孫而告之以疾
傴然若將降榻則蓋已逝矣年五十有八娶高氏封金
華縣君子男五人曰持楚州寶應縣主簿曰瓌潁州團
練推官知襄州中廬縣曰&KR0008;光州司理參軍瑁琛皆世
其學女子嫁封州軍事推官鄭夷甫二女子尚稚后某
年將葬君於蘇吳縣長洲鄉黃村善塢其孤使來謀銘
君之親某之姊也方哀君之不幸而又感君之有以成
其終也是以為銘銘曰
曷之夾兮則未始以往也為飄風為斷荄似寓而非寓
者歟曷之往兮則未始至也孰喪孰取似寤而非寤者
歟子既知其往矣抑又知夫或莫之往者歟是疆是畝
荆樲惟旅孔作既固子孫之祜
故信陽軍羅山縣令陳君墓誌銘
君諱經字公適其先平原厭次人曾王父堯王父象之
始徙居海州世治經為儒者君之考尚以家學進終駕
部員外郎君少好學能屬文以進士起家為蘄州廣濟
主簿民有犯法坐死者獄已上府屬君攝令以其情應
讞謁守為理其死州從之得減死論囚亦自不知所以
得免者人以此稱君恤親喪去喪除為真州六合主簿
真大邑多強宗挾吏勢市權養客令以下為其俯仰君
適到有吏慢詬於縣門之下君欲慘治之或以其過薄
君爭以為民敢懻忮視其長上職根吏以為姦今法不
行於吏而獨怪民不畏法無義于是繫治踰月刑而后
徇于市横&KR2069;為之縮氣會泗州盱眙令以疲不職廢本
部擇可任劇者以君行而盱眙以治聞獄有久不核者
君得其欺㰅以示之皆憚服無敢不情州部官長交薦
君稍遷信陽軍羅山令乃開館延四方學者與之講學
清談終日及殿課吏狀而羅山復在最格居無幾以疾
卒于其官享年四十君學人也于先王之業無所不說
其為人仁而才居家得鄉人之歡姻族益親仕于邦則
當劇處繁能以多為約人信賴之壽不中身位不出吏
部選方其無事亦無以發君之才且仁人之所以祈君
者于君也何憾焉夫人徐氏生四男子曰宷宇察宰皆
學于鄉先生察為宣德郎知湖州烏程縣事宰與賓興
鄉人賢之熙寧四年舉君之喪卜于朐山之隂以葬屬
余為之銘余方病彌旬不及君之成事於是徐夫人之
祔也乃卒銘焉某與烏程同年進士烏程允篤君子也
與余雅善得子如烏程宜且不朽余則銘夫藏耳乎銘
曰
有丘如廩有山如朐賦兹惠人作是吉居彼強而落曾
謂弗溝純莫予疵豈不令壽宅物惟夥宅卜伊祜匪騫
斯威信淑有後
定國軍節度觀察留後光祿大夫檢校工部尚書
使持節同州刺吏兼御史大夫知青州兼管内
堤堰橋道勸農使充京東東路安撫使兼本州
兵馬都總管上柱國河間郡開國食邑一千一
百戶食實封二百戶贈侍中向公墓誌銘
向為邑於夏商之世國于東方者太岳之後羣姜世為
諸侯踰濟而南邑于龍亢之墟别而宋遊者其子孫為
向氏公諱經字審理世居京師贈太師尚書令兼中書
令曹國公瑀之曾孫尚書左僕射兼門下侍郎同中書
門下評章事贈太師尚書令兼中書令唐國文簡公敏
中之孫駕員外郎贈尚書令傅亮之子而今皇后之之
父母晉國夫人吳氏燕國長公主之子景祐二年以晉
國請補試祕書省校書郎後八年魏國大長公主表授
祕書省正字八遷為虞部員外治平三年上在藩納后
於潁宫越遷莊宅使晉國夫人喪去官服除即舊官拜
嘉州團練使改光州遷濰州防禦使明州觀察使侍祠
南郊拜定國軍節度觀察留後累加光祿大夫上柱國
食河間侯千一百戶實封二百戶歴監在京都茶庫布
庫京南榷貨務知越川山隂青州千乘縣時晉國已老
青州負海霾雨凊濕變發不常而縣令常出按事不便
於養求還京師詔聽解千乘還歲餘復起勾當在京抽
税竹木務熙寧元年提舉集禧觀明年出知陳州始到
親閱繫囚察其間有冤者取其械着他囚曰此宜死而
吏乃欲慢謾殺無罪乎立改繫窮治冤者獲申而使者
自以為無恨未數月獄已具死得傳生議者三人西華
令掠囚死纍中後數更驗治皆信以為無他公一見得
其詐敇吏收令一府皆縮氣莫敢欺是時朝廷方新法
度以事責吏而吏或不稱公以謂京師法令之所出而
三輔肘腋相維持首宜行天下法不可以他郡自比率
其僚屬日夜攻講考論凡詔令至州者即推明施下民
便公之令而州以大治歲大雪公將弛公私僦錢以寬
貧民有司持文以為不可公曰是固吾責也然上使我
守陳陳之民窮且死獨非我責歟顧事有後先緩急守
自為之不爾累也故事方鎮别給庫錢饗軍不隸州府
自以親吏領之歲杪上計則入其餘公斥庫錢付之主
藏給州府之費有餘則歸之有司至還不持一錢歸罷
陳更蔡州又易河陽時旱蝗人多餓而州粟少不足徧
餉公乃自出奉田得其租數百斛以飴餓者於是民爭
出粟佐公施人不加歛而有餘之粟益出未幾移徐州
上以公久處外不欲復勞以事召還提舉景靈宫新習
里開大第以賜之人以公出入朝廷名譽貴重視天下
之事弃之其心不啻若毛毫之輕而公方且惕然自歉
曰方朝廷有為時大夫苟患無智能於此時不能有所
操任以報天子乃欲自寧耶連表請外會薛中有太獄
歲饑青齊間盜數發於是以公知青州辭對便殿賜坐
語甚久既行使尚宫燕遣有司供帳都東門三宫使者
皆在觀者牆立又發都坊車徒以給其行青人見公來
讙曰我識之矣是往千乘君今復將德吾州乎公亦以
州事自任考閱百職撫摩調柔鈎㰅剗革殆無餘力矣
于是且病寢食為廢或莫知䘏也久之而病且革尤力
起視事或謂之曰公病矣無以州事與人乎公曰上遇
我厚顧不能自力忍敢畏死他日病間趣召還闕乃始
以印授使者遂行熙寧九年二月乙未次淄州卧遂不
起年五十有四上聞震悼朝不御者三日命侍持詔迎
公之喪于淄中宫出哭于新昌第二月丙辰公之喪至
自淄天子遣使臨奠慶壽寶慈宫交遣謁者吊酸道中
鞭靮相望中宫親臨其喪于國門之外戊午以待中告
其第以右正言寶文閣待制常秩攝鴻臚卿入内内待
省副都知蘇利涉典護穿復給太常鹵簿以七月辛酉
襄事于開封府開封縣豐臺村即祖塋以葬夫人李氏
魏國公長主從子贈右領軍衛將軍文且之子封齊國
夫人繼室張氏兵部郎中中庸之子封商國夫人皆先
公捐其家女一人坤寧殿也子男五人宗愈早世宗回
宗良内殿崇班閣門祇候其子殤也女子未嫁者三卒
于室者二諸孫子男四公莊厚孝謹居晉國喪飦粥踰
月嘗刺血寫佛書菜食以終喪居處質約不以貴勢近
戚自異常奉祠太祖皇帝别廟坤寧殿召見行宫勉公
以忠恪盡節而公亦以善事三宫為勸卒皆不及其家
公以吏事自喜至於貴顯事無大小故自省決雖有司
出納課罰細事大吏常所藐者公必自為之以謂事或
藏於其間而變故之生常在於所忽故所至事以不廢
而民愛之行則遮門請留去而見思可謂有恩矣至其
壽夭報施凡所謂有命者豈公之所憾哉銘曰
大獄之羌昔荒東嵎支睽而南厥啟向墟僨邦族離氏
别為向中世有聞自宋而降或蹶或騫宅無常土肆生
唐公始大胄緒汸汸其原衍衍其流後誰申之公有令
猷暠暠其流其原驛驛帝嘉有子乃儷天極公仕之初
靡職不宜有兹士民益艱初時公之云來莫公瑕疵逮
其既去無時公思周流藩翰四旟有翩入侍帝宸都俞
燕言勞賢寵隆孰與比蕃公去青州先君之從樂儀具
將哀榮初終豐臺維宇浚丘在戶我裒其阻又山如舞
松栢&KR0034;&KR0034;頤丘之巋匪艱伊旗有燕孫子
長興集卷十六
