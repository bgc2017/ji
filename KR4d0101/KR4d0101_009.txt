長興集卷九宋沈括撰
萬春圩圖記
江南大都皆山也可耕之土皆下濕厭水瀕江規其地
以堤而蓺其中謂之圩蕪湖縣圩之大者唯荆山之北
土豪秦氏世擅其饒謂之秦家圩李氏據有江南置官
領之裂為荆山黃春黃池三曹調其租以給賜後宫本
朝以屬蕪湖縣租還大農太平興國中江南大水圩吏
歐陽某護圩不謹圩以廢廢且八十年其間數欲治之
轍為游說所格有司藏其議一車不能載嘉祐六年轉
運使武陵張顒判官南陽謝景温復會其議使宣州寧
國縣令沈披圖視其狀披還以謂前之以為不可興者
說皆可講也其一以謂秋夏之水非廣澤無所容排其
二十里以為墟則二十里之水將無所受溢則為害不
補所得夫丹陽石臼諸湖圩之北藩也其綿漫三四百
里當水發時環圩之壤皆湖也如丹陽者尚三四其西
則屬於大江而規其二十里以為圩豈遽能為水之消
長是說之無足患一也又曰圩之西南迎荆山為防江
出峽中則水壅以灌山東今其下荆山之西流皆不能
百步折其堤以違荆山之衝棄以與江二百步之廣則
水無所迫不幸而壅則其阻在荆山之西非圩之為禍
其東則播為枝流以分其委是說之無足患二也又曰
圩水之所赴皆有蛟龍伏其下而岸善崩向之敗未嘗
不以此蓋圩之水鑿(才到反)堤而出釃於堤外其下不得
不為淵淵深而岸隤其中非所當怪也今當鑿下為複
堤鄣水出於數十步之外注之江中則淵者在數十步
之外其淫愆漸隤不能數十步以為圩敗是說之無患
三也又曰自圩之廢納租而茭牧其簡者百餘家矣一
日皆罷遷其業勢迫必且為姦此尤不然夫圩成固與
人奪之人而與人雖力不足為圩害何所取於義昔之
茭牧者今使之得耕其中勢不以耕而易茭牧固茭牧
之所願非得使之為姦是說之無足患四也又曰圩之
東南濱於大澤風水之所排堤不能久堅也此其地非
有斬然崛起之勢陵遲而來者皆有餘步傳堤為柳百
行其下搴葦以列蓺之則水之所齒者在百步之外而
堤未嘗與水遇其為堤之址數丈以廣而末銳纔數尺
無與水忤使其勢不得與我争是說之無足患五也謝
君雅知其可為及是請之奏其詞上即報可賜作者粟
三萬斛使者持詔書徑發屬縣不復關白比司比司以
為望上書言其不利書三上果詔追罷前報轉運使可
者使判官上對以謂役且起所發已萬計業不可罷圩
且成歸罪所司即敗者重(平聲讀)坐之無敢辭乃遂興之
方是時歲饑百姓流冘縣官方議發粟因重其庸以募
窮民旬日得丁萬四千人分隸宣城寧國南陵當塗蕪
湖繁昌廣德建平八縣主簿宣子駿舜元澤瑾傑載分
部作治儀披摠五縣之丁授其方略轉運使移其治於
蕪湖比日一自臨觀於是發原决藪焚其菑翳五日而
野開表堤行水稱材賦工凡四十日而畢其為博六丈
崇丈有二尺八十四里以長夾堤之脊列植以桑為桑
若干萬圩中為田千二百七十頃取天地日月山川草
木雜字千二百七十名其頃方頃而溝之四溝澮之為
一區一家之澮可以舫舟矣隅落部伍直曲相望皆應
法度圩中為通途二十二里以長北與堤會其袤可以
兩(去聲讀)車列植以柳為水門五又四十日而成凡發縣
官粟三萬斛錢四萬歲出租二十而三總為粟三萬六
千斛菰蒲桑枲之利為錢五十餘萬圩既成天子賜其
名曰萬春其始格議者滋不快更造異說務危傷之後
四歲郡國十八大水江浙漢沔間所在泛人廬舍流徙
皆以萬計宣池之間圩之沉者千餘區而萬春獨屹然
藩其一方羣小圩皆恃以無毁先是萬春適就又過其
圩東十五里築圩曰百丈其工半萬春因其舊器材藁
委之郡邑使者不復親臨矣典議復非老習多少年喜
事易之弗為意方大水也百丈在沉中欲中傷有司者
漫言萬春亦沒御史以為言天子遣使者臨視之使者
新用事欲立威不肯直有司盛論百丈不當立劾奏轉
運使追其前對詔書無狀使判官皆坐謫而百丈會廢
或者以謂水害衡被天下如是數十年百年倘一有之
宣池之間圩之亡者以千數而百丈獨名使者義不直
雖然水之為禍不常而百丈適遇其不幸始時人固有
以為不可興興且復敗者百丈豈不既敗矣乎是欲使
聽者不惑不可得而又欲廷中懸决其是非得失於千
萬里之外置弗治有司晏然視其敗而不為意此固理
之難蘄者予獨悲夫作者之意嘗謂子言天下之財不
足以相養豈獨野人之憂在上者所當任也江南之斥
土如萬春者數百襄漢青徐之間人益希其過江南者
不貲異時有言其可耕者天下莫之應也予且使天下
信之故其治萬春甚力其排衆獨任犯患難而不顧者
意豈獨萬春而已也一萬春之成未足信於人而人固
已信百丈之敗矣始之欲以為唱者乃所以實天下之
毀者也予以謂天下之事其勢常若臨危之物衆人引
之不能進一人排之則譁然往矣蓋處順勢者易為力
矯衆違者難為功成功者常處於順勢至其不偶乃出
於異端固君子謂之有命也歟予觀萬春圩圖樂其成
功而又悲百丈之不幸乃輯其說而序其下
揚州重修平山堂記
揚州常節制淮南十一郡之地自淮南之西大江之東
南至五嶺蜀漢十一路百州之遷徙貿易之人往還皆
出其下舟車南北日夜灌輸京師者居天下十之七雖
選帥常用重人而四方賓客之至者語言面目不相誰
何終日還坐滿堂而太守應决一府之事自若往往亦
不暇盡舉其職不然大敗不可復支雖力足以自信始
皆不敢迎謂之可治卒亦必出於甚勞然後能善其職
故凡州之宴賞享勞太守之所遊處起居率皆有常處
不能以意有所揀擇以為賓客之懽前日今參政歐陽
公為揚州始為平山堂於比觀上之時引客過之皆天
下豪俊有名之士後之人樂慕而來者不在於堂榭之
間而以其為歐陽公之所為也由是平山之名盛聞天
下嘉祐八年直史館丹陽刁公自工部郎中領府事去
歐陽公之時纔十七年而平山僅若有存者皆朽爛剥
漫不可枝撑公至踰年之後悉徹而新之凡工駔廪餼
材藁之費調用若干皆公默計素定一日指受其處所
以為堂之壯麗者無一物不足又封其庭中以為行春
之臺昔之樂聞平山之名而來者今又將登此以博望
遐觀其清涼高爽有不可以語傳者也揚為天下四方
之衝旦至乎此者朝不知其往朝至乎此者夕不知其
往民視其上若通道大途相值偶語一不快其意則遠
近搔括謗諠紛不可解公於此時能使威令德澤洽於
人心政事大小無一物之失而寄樂於山川草木虚閒
曠快之地人知得此足以為樂而不知其致此之為難
也後人之登是堂思公之所以樂將有指碑以告者也
揚州九曲池新亭記
建隆元年太祖親討李重進之亂駐蹕於城北使石守
信破壁取重進重進以火死揚州既歸後因即其地以
為原廟天子歲五遣使獻詞以家人之禮進於廟下揚
州刺史率其官屬月再朝焉嘉祐八年詔以直史館丹
陽刁公守揚州當淮南大水之後民艱不支歲籍不入
公以惠和慈仁康集勞來直心正身修明百職文武賓
吏各率其業罔敢怠傲民卒用寧歲以太康乃以吉日
巡視宫廟按垣&KR0008;室曰此上聖所以眷錫我邦休有惠
烈實冒邦土祠事弗虔無以報稱廢徹無所神惠不歆
於是墁甃丹髤弊脫黯黦一新以為瓌麗宏絜而又治
其北垣蜀岡之淵廢宫之墳哆其故堂博而新之對峙
二亭臂張於前木茂泉清鳬雁與與光氣上下朝霏夕
隂浮動於檐櫨之間而不知其有故宫廢苑荒榛斷蔓
之可悲也治平二年二月之晦工徒告休公將勞成於
是屬其參軍事沈某考詞於碑而繼之以詩曰
昔在建隆天子有征環揚有師盜不敢膺體磔肩分孰
為肘肱推其中軍車裂馬騰截截疆埸炎不可薄既還
其吭附者益落士勵而奮高噪大躍車盤轂交有萬其
羣氣抑不揚投兵而奔我師蹙之潰其國門軍於其軍
持其大醜徇於淮人天子在師將以武克不驚不愆以
殞元慝有赫在天降則在廟孔威有神綏我億兆公在
朝廷崇事有嚴卒奠以出龍旂纖纖廢無燕松其福不
下公作新亭以御罇斝諸臣友朋孔燕俟俟我邦有休
公實來為不泯有考我公之思
邢州堯山縣令廳壁記
地方百里聽事於庭者萬家上不得專達於天子下不
得賓養國中之善士其官謂之縣令其秩不得齒於天
子之下士静牽動違勢如槁毛士能得志於斯亦可謂
賢矣其選既輕故民未嘗厚望於吏吏之自期亦以此
則因謂之治豈所謂治者耶吾王君聖美之為堯山不
以其輕者入於心而獨為其所難剥槌斷裂之政不得
行皎明察深矯厲之名不立而下皆有以相先不暴不
争肆耕而飽食事益不至縣令之庭縣既已空無事乃
治其所居之堂凡前後之共為此邑者不忍其人沒而
不章則又納其壁中以縣令之題名予客過趙魏之郊
問其故家舊族皆嘅然喜言三晉戰國之事自七國之
時趙數窘秦人於兩河之間秦方強天下所憚獨在趙
故趙常受兵為天下勁國其後四分以為代魏燕趙踣
漳南蹶上黨肩凥頓僨不能相支而邯鄲鉅鹿穿裂摧
壊獸驚鳥决獨當四方之鋒其人生而知有戰鬭攻掠
之備習聞而成風者已久而不可遷雖當積安無事之
日其天性固以異於他俗此宜治之甚難而聖美摩撫
調養之既成則又推之於前後之人若無心於得失者
宜乎民安之不難矣聖美以嘉祐六年得堯山於其將
去使來求記於予則治平元年也錢塘沈某記
蒼梧臺記
予始至海州入其境聞有朐羽之山書於經見於傳記
小說疑其為非常而未覩其為物也東望有山蔚然立
於大海洪波之中日月之光蔽映上下疑此為二山者
問之則二山顧在其西痺薄禿陋不充所望向予所覩
蔚然者乃獨在其海中故瑯琊贛榆之墟而今之東海
縣也予過海州登朐山而壯之其望大海若吾之左右
臂天地日月之遊動出沒可俯而窺也胊山昔予小之
而不顧者能尚可以如此况其瞠然意可以無胊山者
予得從而登焉豈不益壯吾觀耶於是有職不得往其
明年東海令以事去而予得攝其官其往也以歲之四
月方草木修茂山氣秀蔚下礸口帆海而渡以至邑之
九日登蒼梧之山望大海之津晨雞初鳴夜漏未極而
東方雲騫氣如渥朱旛懸幟羅烟炎四發久之溟波洞
赤鬱揚沸騰爚如洋金而朝日始放焉乍妥茫洋扶輿
光景仰射隙釃上指人動馬行影在霄漢反顧海之為
州僅在蒼烟晦霧杳藹之間藐然如一浮萍之不可分
此其卑者猶有大山焉曰由吾關山予雖得至其下竟
不果登而歸聞其多猛獸異物往嘗有死於遊者其言
未必信然而予固未可以與猛獸異物辨之也蒼梧之
為孤秀挺絶四游八騖仰高俯下日月之所徧耳目之
所接吾得而盡於此山矣蓋可以無求於彼而足也乃
謀築觀其上以與邑人歲時彷徉翺翔遊乎浩渺混茫
之中以忘吾憂勢不能遽成而予之不久於此也粗記
其一日之遊使後之人可以跡予言而為之猶足樂其
不廢也
長興集卷九
