長興集卷六宋沈括撰
謝運判啟
右某恩踰素分使以臨民歲未再成遽叨進秩惟陵陽
之屬郡據南楚之上游豈曰非才繼叨假守尚賴高明
之在部特優惷鄙之為邦擴金冶以能容棄玉瑕而不
指此蓋伏遇某官魁然以國器之重藐然忘師府之嚴
觀事功之際而唯責其成略文墨之近而不求其備餘
光所燭遂容冒分之安溢愛上聞兹辱過情之譽敢不
益嚴職守增勵寅誠上酬天地之私次答撫休之賜感
荷之至不任下懷
賀賈殿前啟
右某伏審上膺詔旨之嚴入護殿巖之秘伏惟歡慶恭
以某官器度宏遠材猷敏明謹重足以飭躬威惠足以
禦衆謂萬夫之望故外分節制之崇以四國是瞻故内
總腹心之寄側聞譽命簡自清衷屬分江國之麾阻從
賓宏之見歡抃之至但切下懷
回廣德葉職方啟
右某啟假守偏麾幸密仁人之境講聞善政具為拙者
之依長民竊愧於誤恩被命遽叨於易地方圖進記已
辱貺書辭意褒嘉禮問優過數河南之尺牘藏之為榮
若衛人之瓊琚永以為好
賀樞密李侍郎啟
右某伏審上被制書進登樞府明良協契遠邇均歡竊
以帷幄之嚴儀刑所寄幾微之會丞弼致隆兹屬光華
之辰進居宥密之地實席元哲共熙永圖恭惟某官學
懋庶幾德隆可久論追商誥之雅謀合皋謨之嘉迪康
兆民將明後覺名實並隆而含章屢晦語嘿惟義而處
已甚休况朝野具瞻之益深而廟堂虚位之兹久側聞
譽命蓋出清衷知柔知剛亶惟邦之舊老為仁為夀將
見世以太清某以守郡遠方不獲稱慶鈞屏瞻望台光
無任歡抃歸依之至
賀樞密薛侍郎啟
右某伏審膺受明詔秉持中樞自邇及遐率歡且慶恭
以某官識窮物理之妙才通世務之繁政聲為吏道之
師治行聳士林之望蓍蔡其智而情偽無不察權衡其
公而輕重不能欺榷六路之饒轉江淮之粟而用不屈
主大農之計佐邦國之人而力有餘嶷然文武之全才
簡在聖神之深注唯中山之重地控定武之絶邊玉帳
潜神懾外夷之泰志旃裘請命知中國之深仁道以時
行德宜位稱果疇績用入贊幾微說禮敦詩坐釐天縡
之柄經邦論道行正中台之符
賀趙龍圖啟
右某啟伏審進登延閣往殿雄藩慶人主之異知興士
倫之榮慕竊以圖書祕府號稱雲漢之居洮隴新封望
重邊防之寄入則論思獻納登蓬灜之遊出則控制綏
懷總將(闕)苟非器博之用孰分西顧之憂恭以某
官敏識通微懷才應務量涵方整德迪剛明妙策凌雲
擢起英豪之域亨衢振翼俄登直侍之聯賢臨一時名
軼近古自天子推為國器而大臣願備已知翺翔要津
談笑已成於殊最斡旋邊計富強尤賴於嘉謀注倚增
隆聲猷日茂式是西屏隠若長城近出禁中上固推於
頗牧威聞塞外氣已懾於羌氐豈容仗鉞以久留行有
秉鈞之殊拜
賀年啟
右某伏以杓見於寅會三元而為朔陽來於泰鼓萬物
以回春惟視履以考祥茂對時而介福恭以某官德容
師衆才賦坤輿雅意在於本朝威風𢥠於江介堰藩均
逸已觀慶績之成尊主芘民行有具瞻之拜屬假麾於
偏壤阻造見於賓閎祈頌之誠昕夕於是
元正賀鄰郡太守啟
右某伏以首祚於元已驗寅杓之建履端於始重當人
統之更茂惟德助之多翕有天和之受恭以某官貴名
得衆懿行直躬朱輪兩旛暫宣寬大之詔玉峰閎徹即
歸禁近之嚴屬分江國之麾阻從賓宏之見
元正賀鄰郡通判啟
右某伏以首祚於元已驗寅杓之建履端於始重當人
統之更恭惟某官德稟雄成才鍾特起候藩佐治教源
雖賴於同流禁苑需賢帝眷即膺於大任
謝建平張善贊啟
右某伏審上被詔嚴進陞官屬伏惟歡慶某官鍾才特
起稟德雄成聳士林之久傾惜俊僚之尚屈以有餘之
恢刃至則收功然不器之良能豈容近用未皇馳賀先
辱貺書悚荷之深敷陳奚既
與學官張節推啟
某再拜器之學官執事伏蒙示諭以州學說書事前時
已粗陳其梗槩冀當見察而執事以某辭之過拒之堅
不然也自仲尼聖人未嘗絶人如某不肖其可以拒人
耶某嘗讀論語陽貨遇孔子而勸之仕孔子曰諾吾將
仕矣說者謂孔子以順辭免某常以謂不然欲仕誠孔
子之心蓋諸侯未能用之孔子未嘗失時也先王之道
誠在於五經自漢始以言舉人而五經為學者一藝言
行分立而聖人之道始晦非特學者不至亦教人者之
罪也某愚鄙義行未有加於人諸君既過聽而見從雖
微執事之言某將悉其有無傾囷倒廩以效朋友之職
然孟子不受曹交之請以謂交苟不為雖孟子其如之
何哉此其所以不受也某不才獨安能為孟子之所不
能苟以謂講說為不然則不講未必能完可言而不言
與不可言而言其為失一也某亦何取於不言蓋力有
所不及則不敢恥於不能雖然以是遺諸君亦不可謂
無意也孔子曰吾叩其兩端而竭焉非必竭天下之道
也竭其教人之忠而已矣空言不度其所宜未見其能
忠也若某之淺陋雖為之不能有益於人徒不盡其誠
非所以待諸君也期必見察幸甚不宣某再拜
荅李解元啟
某再拜希古解元足下始某樂聞足下之名而又幸見
其顔色矣雖然未敢遂謂盡能識而知之就觀足下之
文辭卷舒抑揚馳騖浹洽雖然則謂之足矣未見其不
可也當其議論出沒之際猶曰未敢决然自信如某者
固可以自信耶足下不以其不肖而問焉况其取於天
下博學多識者也異時樂善篤義奮然而來者之先果
然必足下也某不幸少更艱難憂離轉側出入十餘年
之間平居所以朝夕託而生者一出於其身思慮幸而
不忘者皆非出於精明強力之心雖其氣耗而意索今
日得從諸君之遊不至於遂泯而已者於某計不為不
厚矣彼以庠序之教誨育諸生皆賢者之事非學於人
者所能為也辱書之重仰之畏之願謹學焉文編已傳
之謹奉歸左右不宣某再拜
長興集卷六
