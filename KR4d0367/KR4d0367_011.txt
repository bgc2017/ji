疊山集卷之十一里生潭䂖黃溥編
啓狀
聘啓
典刑猶在愧文定之嫡孫聲氣相從慕安昌之愛女
春生葮樹風有桃梅恭惟親家某人令愛小娘幼未
及䈂巳著德音之美某次學生童而佩韘粗知學問
之方龜筮告猶鸞鳳得偶子當嚴於擇婦我祖名言
女必謹於事人君家美意
聘定啓
親不失其親可隆親誼幼及人之幼得講幼婚幸出
自天恩歸有地髮方覆額巳勤采藻之儀角正垂髫
猶事弄梅之劇幸两小絶猜嫌之念故一言契姻好
之盟鴈幣肅將庸固早年之堅約鳳飛協卜庶諧晚
歲之和鳴
又
仰少府之名門曾諧舊眷襲文昌之末裔復訂新盟
况草木之味本同故柯斧之言易合五齡六歲幼而
嫁幼而婚寸帛尺書宜爾家宜爾室豈特效恭於子
婿盖將有望於父師如切磋如琢磨亦有仁義而已
矣胥教誨胥保惠母曰筐篚云乎哉
又
百世婚姻况早得魚嬉之隊一言成事盖亦由鳳吉
之占對偶信是有緣蹇脩易於為力誰謂司農之姪
締好劉墻敢圖法從之孫獲妻馮氏旣新盟之議定
宜巧樣之催妝尺楮寸縑兹遺行人之問信綠衫紅
䄂要看舞膝之娛前
又
門闌多喜同為耕鑿之民聲氣相求宜講姻㜕之好
媒言允契天幸何多令女鬢未成雲已婉容儀之謹
某男髮方總角幸寬襁褓之憂豈曰小哉姻不嫌於
及早會言近止喜即遂於于歸
回定啓
自蜀郡来五世託名門之好必齊姜娶一書寫非偶
之慙是誠因親而締親所藉以幼而及幼旣無嫌於
兩小暫時為摘花騎竹之娛宜偕老於百年指日奉
執櫛傳巾之事辱冰語致將忱之奠鴈欲歲寒成聚
戲之隊魚可不如期以堅永好舅姑即父母幸每推
錫類之仁童稚不婚姻何敢諉先儒之說
又
觀書月下喜聞得婦於幼年折花門前幸獲問郎於
同里况黃龔並高於地望宜朱陳亦締於世姻令男
己學吟龍茂著竒童之譽小女喜占鳴鳳愧無少女
之詞雖嫁娶以長大為期然男女之婚姻貴早荷不
棄長于鄰友之陋碩早諧盧郎年少之期好音速報
鳳樓人此正佳婿靑春早作蟾宫客當繼前脩
又
樂天示勧深虞生育之遲延壽訪婚欲見曾玄之早
盖一生之計惟在於少而萬世之嗣莫重於婚若两
小了無猜嫌宜二妙合於羈角况令孫淸徹已聞駒
齒之生而姪女無知方在鳩車之歲荷不遺於葑菲
喜獲締於葭莩雖云鵬鷃之不齊自是馬牛之相應
資財不論何未忘夷虜之懷他日有行正有頼舅姑
之教
又
謝安之姪生而敏頗關叔父之情庾公之女幼而孤
喜道姻盟之好惟因親致親相契之久故以幼及幼
得有所歸雖童心稚識之無知何劳違慮然男室女
家之早定式慰先懷
又
兩小無嫌久誦弄梅之句一言有契遽承采菲之盟
俱勿失赤子之心可卜見玄孫之慶弄璋載育巳呈
擊甕之奇拆線未能欠覓穿針之巧詎意孩提之戲
克承夫婦之緣兹辱魚緘復勤鴈幣報君靑玉案旣
巳深張生何以之羞遺子黃金籝碩冀守韋氏不如
之訓
七月請期啓
男女之生幸而得耦婚姻之道貴在及時禮有請期
義當修贄祖宗繼体重嚴親迎之辰父母有心尤重
于歸之日肅將嘉幣庸試新妝鳳鸞佇聽於祥占烏
鵲歡迎於巧夕手舞至切心罄奚殫
回啓
月燭雲軿行矣赴銀河之約吳牋蜀錦此其為蓬蓽
之光然愧無百兩之儀寧不泰三周之禮折蟾宫之
桂母富貴之相忘採南澗之蘋惟敬共之有恪
八月請期啓
始卜佳期幸爾秋期之叶再占吉月依然夜月之圓
諒由淑女之促裝足與素娥而為侣兹相配合可想
和鳴爛即覩於盈門敬可無於納幣貧者為禮非財
貨愧乏多儀之子于歸宜室家豈勝至碩
回啓
紅箋寵貺辱厚意之鼎来丹桂香浮喜佳期之漸近
旣有言歸之約當嚴往送之辭琴瑟和鳴行應曩時
之占鳳門闌多喜尚期他日之乘龍
九月請期啓
古者制禮婚姻非受幣不交今也從宜男女以及時
為貴况在黃華之候輙脩紅葉之緣占其吉於卜人
巳云允叶聽其成於媒氏冀必能從
回啓
瀼瀼湛露滋開黃菊之數枝拂拂好風吹送彩雲之
五朵因悟親朋之邇且承迎禮之隆御輪再舉於三
周行李愧無於百兩祗崇姻好冀略煩文宜其室宜
其家自今始矣俾爾昌俾爾熾勿替引之
十月請期啓
愧非韓樂幸因蹶里之相攸夙定文祥必講渭梁之
親迎言旣遂矣迨其吉兮預陳鳴鴈之期属届獻羔
之候言秣車言秣馬行詠于歸以采藻以采蘋庶無
失軄
回啓
好記橙黃正十月為良之景喜傳梅信占三星在戶
之期旣叶佳辰敢違嚴命女有行而餞于禰巳教其
謹蘋藻之供母命嫁而送之門當與之贄棗栗以見
十一月請期啓(納成迎人出贅)
曩諧占鳳巳欽季諾之承今漸登龍欲效秦貧之贅
况一陽来復之際正两家合好之時輙修鴈奠之儀
并致鸞装之禮菲然為敬固慙無百两之將行矣升
堂誓益殫半子之職
回啓
早憑月斧修成月鑑之圓今泛星槎来促星橋之駕
牋牘戾止圭幣輝如自顧菲然何以當此旣重厪於
委貺詎敢後於拜嘉禮重御輪適十月為良之候式
嚴施袵属一陽来復之時
十二月請期啓
天地之義旣諧卜吉之從婚姻以時敢後親期之請
預憑媒介以布腹心月取季冬日涓癸卯書先伸於
一紙好永結於千春
回啓
糓旦于差已叶蔡龜之卜瓊英是尚行觀堂著之容
弟虞装槖之空不作盈門之爛我則冰薄公其歲寒
探隴首之玉梅已傳春信聽城頭之畫角行促暁妝
回啓(未允)
龜卜叶從曩荷冰人之請魚牋下逮遽言星戶之期
然雖貴於及時奈偶迫於多事桃夭方春之候此固
良辰蘋采行潦之中尚容後歲永為好也姑少遲之
陂量容智燭是幸
疊山集卷之十一終
