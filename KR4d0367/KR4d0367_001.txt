疊山集卷之一里生潭石黃溥編
絕句
思親五首(壬午九月寄書老母)
九十萱親天下稀十年甘旨誤庭闈臨行有懇慈心
喜再覩衣冠兒便歸
九十萱親天下稀吾王何在子何之倚閭旦暮無他
念一片好心天得知
九十萱親天下稀人無容力荷天慈衣冠禮樂江東
聚此是癡兒奉母時
九十萱親天下稀平生教子欲何為楚王肯立韓公
子良也歸韓亦有辭
九十萱親天下稀教兒只誦白華詩溪冰山玉人無
愧百拜慈闈喜可知
代上杜按察三首
東南官吏欠淸風五十年来世道窮須信太平在今
日人間又有杜祁公
慶曆諸公開太平選賢按察救生靈當時只有一杜
𣏌豈若先生眞福星
萬物寧無吐氣時平生愛誦杜陵詩如今天下知元
結六百年間再見之
送程楚翁遠游
近日人傳庾嶺梅南枝落盡北枝開長安舊日元無
此盡是江南人送來
寄謝叔魯三首
紅葉飄搖霜露淸去年今日正同行夜来似與君相
見明月一窗梅影横
一歲思君君不来君来我去欠徘徊歸時只見留詩
在何日相逢暢好懷
平生結客知心少亂世逢人笑口難近日老天頻送
喜誰来對酒共淸歡
五星
五緯煌煌聚在秦項王稱覇沛公臣誰知四百年天
下巳属寬仁大度人
元旦阻雨二首
洪鈞一轉歲開端草木羣生亦喜懽安得明年此時
節江東重覩舊衣冠
莫道新年賀客遲晴天暖日却相期春風只被多情
苦紅嫩靑新總要詩
戲道士阮太虚
阮郞正好住天台玉女多情忍放回雨散雲收一天
碧薰風吹夢到瑶臺
春日聞杜宇
杜鵑日日勸人歸一片歸心誰得知望帝有神如可
問謂余何日是歸期
謝送夏衣
南州久客困炎歊汗浥春衫上白毛細葛含風常着
看此情猶勝舊祶袍
謝惠楮衾
吳宫金蹙鳳花綾春暖熏蘢換水沉那似冰橋楮夫
子滿床明月解微吟
贈儒醫陳西岩
猪苓桔梗■為竒藥蘢書囊用有時莫把眼前窮逹
論要知良相即良醫
桃
尋得桃源好避秦桃紅又見一年春花飛莫遣随流
水怕有漁郞来問津
覓茶
茂綠林中三五家短墻半露小桃花客行馬上多春
日特扣柴門覓一茶
贈畫士劉信可二首
毛穎摧鋒入墨池白雲窗下展烏絲乘君袖裏孤山
月寫盡橫斜竹外枝
譜係庭筠出管城&KR0909;中千畒盡秋清兒童不悞揮毫
意閑傍虚簷聽雨聲
竹
新篁娟娟如綠玉瀟然出塵澹無欲淸風明月誰主
張留得此君在空谷
扇
蒲葵也解歸掌握紈素未應捐篋中莫把暗塵涴明
月好驅大暑来淸風
菊
淵明豈但隱逸人淵明素懷諸葛志淸香不獨占秋
天菊潭一滴三千歲
賦松
喬松磊磊多竒節冬無霜雪夏無熱根頭更有千歲
苓知誰可語長生訣
與魏梅墅
義熙陶令書甲子春秋仲尼尊天王孔明漢賊不兩
立梁公寸念臣而皇
花影
重重疊疊上瑶臺幾度呼童掃不開剛被太陽收拾
去又教明月送將来
絶粒偶書二首
丹府金童善主家百神聽命靜無譁從今何必餐松
栢但吸日精吐月華
龜㗸甘露爭先到鳳吸醴泉随後来投在太淸仙酒
甕道人日飲兩三杯
疊山集卷之一
