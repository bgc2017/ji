疊山集卷之四里生潭石黃溥編
書
上程雪樓御史書
十月朔日丁憂人謝枋得稽顙再拜奉書于雪樓御
史中丞相公執事大元制世民物一新宋室孤臣只
欠一死某所以不死者以九十三歲之母在堂耳罪
大惡極獲譴于天天不勦厥命而奪其所恃以為命
先妣以今年二月二十六日考終於正寝某自今無
意人間事矣禮曰傷哉貧也生無以為養死無以為
葬某幼讀此書何知其苦乃今身履之而後痛楚不
能禁某三十一而入仕五十一而休官平生實歴不
滿八月俸祿無一毫歸家養親已不可言孝矣惟黽
勉送死或可以少贖前過親喪在淺土貧不能禮葬
苫塊餘息心死形存小兒傅到郡縣公文乃知
欲求至誠無偽以公滅私明逹治體可勝大任之才
執事薦士凡三十賤姓名亦玷其中執事將隆旨督
郡縣以禮聘召有願應詔者以資幣厚遣乘傳上京
弓旌招賢輪帛迎士此禮不見於天下久矣豈非淸
明一盛事乎有志經世者孰不興起惜乎求異才而
及某非其人非其人貽笑於天下取譏於後世非
夢卜求賢之初意也揚善者順天薦賢者報國執事
爲君謀亦忠矣自燕京至上饒五千里當執事薦士
時豈知某有毋之喪衰絰之服不可入公門草土之
銜不可徹殿陛姓名不祥者不可辱古靈薦藁也稽
之古禮子有父母之喪君命三年不過其門所以教
天下之孝也解官持服在大元制典尤嚴自伊尹傅
說之後三千年間山林匹夫辭烟霞而依日月者亦
多矣未聞有冒哀匿服而膺幣聘者傳曰求忠臣必
於孝子之門爲人臣不盡孝於家而能盡忠於國者
亦未之有也某親喪未克葬持服未三年若違禮背
法從郡縣之令順執事之意其為不孝莫大焉
以道德仁義治天下取士必忠孝人有不葬其親而
急於得君者人心何在天理何在非聖君賢相所忍
聞也且夫至誠無偽以公滅私明達治體可勝大任
三代而下真足當此選者惟諸葛孔明一人孔明居
隆中執事生古郢皆荆楚竒才也孔明未遇時立心
制行必有大過人者襄陽耆舊能言之此執事所熟
聞亦執事所碩學今天下果有人物髣髴孔明者乎
有斯人應斯詔固世道之福亦儒道之幸光岳之氣
久裂者未全六經之道久微者未昌置八紘羅六合
以求才老者怯而不可用壮者狂而不可信少者未
成才而不可得姑取吉人善士以和光同塵當饋可
無思拊髀可無歎野史記之曰甚哉上下之相蒙也
此豈所樂哉此豈執事所碩哉語曰人豈不自
知某自知不才久矣亡國之大夫不可以圖存李左
車猶能言之况稍知詩書頗識義理者乎某之至愚
極闇决不可以辱召命亦明矣當執事薦士時特不
知某有毋之喪耳倘知之必不以不祥姓名瀆旒冕
執事豈不聞前朝之事乎淳祐甲辰丞相史嵩之父
沒天子詔起復嵩之雖不来大學生呌閶闔而攻之
其詞曰天子當爲國家扶綱常為天地立人極奪情
非令典起復非美名朝臣惟徐忠公元杰上䟽主正
論力勸君父宜令嵩之終三年喪人心天理不可泯
滅此嵩之所以夀終吉宋之所以幸存三十年也咸
淳甲戌而後不復有禮法矣賈似道起復為平章文
天祥起復為帥閫徐直方起復為尚書陳宜中起復
為宰相劉黻起復為執政饒信斗筲穿窬之徒鑚刺
起復不可勝數三綱四維一旦斷絶此生靈所以為
肉為血宋之所以暴亡不可救也豈非後車之明鑒
乎忠臣論事必識大體君子取人先觀大節執事不
可稱匪其人而孤求才之意某不可進不以禮
而誤執事知人之明不待智者而知之矣為人子止
於孝為人臣止於忠某不能為忠臣猶碩為孝子傳
曰君子成人之美不成人之惡執事能亮某之心使
某幸而兔不孝之名是成我者之恩與生我者等也
某家在弋陽執事僑寓旴江相望二百餘里當徒跣
以謝門墻惟服色悽慘不可以謁達官貴人敢以書
白于侍御者語曰士屈於不知已而伸於知已執事
豈不聞某為江南一愚直人乎人無所不至惟天不
可欺某所以發露真情而不暇文飾其辭者亦恃執
事必知已也不備某稽顙再拜
上丞相劉忠齋書
七月吉日門生衰絰謝枋得謹齋沐裁書百拜託友
人吳直夫獻于内相尚書大丞相國公忠齋先生鈞
座惟天下之仁人能知天下之仁人惟天下之義士
能知天下之義士賢者不相知多矣能灼見三俊之
心者必聖人也某自壬戌以後小夫竿牘不至門墻
者二十七年孰不以為簡先生曰斯人也非簡我也
必愛我也今天下能知某之心者孰有過於先生乎
事有當言而不言則非所以酧知已某敢不避誅斥
而僣言之君子之所爲必非衆人之所識湯可就桀
亦可就必道義如伊尹者能之伯夷柳下惠不能也
佛肸召可往公山弗擾召可往必聖神如孔子者能
之曾顔閔不能也傳曰人各有能有不能先生之所
能某自知某必不能矣本無滅宋之心郝奉使
將命来南欲使南北百萬億蒼生同享太平之樂至
仁也只此一念自足以對越上帝賈似道執國命十
六年欺君罔上誤國殘民其惡不可一二數拘行人
負歲幣滿朝無一人敢言其非兵連禍結亡在旦夕
滿朝無一人敢聲其罪善類亦可自反矣天怒于上
人怨于下國滅主辱理固宜然天實為之人豈能救
之哉之禮三宫亦可謂厚矣保全亡國之
臣亦可謂有恩矣江南無人才未有如今日之可耻
春秋以下之人物本不足道今可求一人如瑕吕飴
甥程嬰杵臼厮飬卒亦不可得矣先生少年為倫魁
晚年作宰相功名富貴亦可以酧素志矣奔馳四千
里如大都拜見豈為一身計哉將以問三宫起
居使天下後世知君臣之義不可廢也先生此心某
知之天地鬼神知之十五廟祖宗之靈亦知之衆人
豈能盡知之乎師友之相知古今寧幾人哉事有可
效忠於淸朝者某不可不言先生亦不可不察近覩
路縣及道錄司備奉尚書省指揮江淮行省參知管
公將旨来南根尋好人根尋不覷面皮正當底人此
令一下人皆笑之何也江南無好人無正當人久矣
謂江南有好人有正當人者皆欺也何以言之
紂之亡也以八百國之精兵不敢抗二子之正論&KR1061;
王太公凜凛無所容急以繼滅興絶謝天下殷之後
遂與周並立使三監淮夷不叛則&KR1061;庚必不死殷命
必不黜殷之位號必不奪微子亦未必以宋代殷而
䧏爲上公也多士多方依依然不忘舊君者三十年
成王周公以忠厚之心消其不平之氣曰商王士曰
有殷多士曰殷逋播臣未敢以我周臣民例視之太
平君相待亡國臣民何如此其厚也豈非殷之舊國
故都猶有好人猶有正當人乎唐人哀六國之滅者
也妃嬪媵嬙王子皇孫辭樓下殿輦来干秦朝歌夜
絃爲秦宫人至今讀者猶惻楚六國臣子無一痛心
刻骨亦可謂無人矣楚懷王不過一至愚極闇之主
耳播弃忠直信任姦邪送死咸陽無足哀者楚人乃
憐之如悲其親戚豈不曰楚本無罪不過弱而不能
自立耳楚滅矣義陵一邑惓惓於舊君者惟一心扶
老携幼肥遯桃源後六百年兒孫尚不與外人相接
以秦皇帝之威靈蒙恬蒙毅之智勇豈不能䀆執楚
人而拘之天常民彛不可泯滅姑留此軰以勸吾忠
臣義士可也豈非楚之舊國故都猶有好人猶有正
當人乎女真之破汴京也劫二帝㩀中原土地人民
皆其有矣粘罕多智人也知地廣人稠未易心服一
讀馬伸秦檜議狀為之動心變色亟思一策處之爾
後南北戰者六七年女真之待二帝亦慘矣宋之臣
子不敢置兩宫扵度外也今年遣使祈請明年又遣
使祈請今年遣使問安明年又遣使問安一使死於
前一使繼於後王倫一市井無賴狎邪小人耳謂梓
宫可還太后可歸諸君子切齒怒罵終則二事皆符
其言行人洪忠宣拘留燕山開門授徒室燃敬其忠
信誠慤一日問之曰天下何時可太平忠宣曰息兵
飬民則太平又曰何如則可以息兵飬民忠宣讀孟
子齊宣王問諸侯救燕一章以對和聲琅誦曰天下
固畏齊之強也今又倍地而不行仁政是動天下之
兵也又讀孟子樂天畏天一章曰小國能畏天大國
能順天室燃曰善哉善哉吾計決矣曾幾何時密授
秦檜以江南稱藩國納歲幣之說而息兵飬民矣女
真自丁未以後安處中原享國百有八年而宋自戊
午至甲午偷安江南者九十七年非秦檜之功皆洪
忠宣讀孟子勸室燃之力也豈非江左臣子猶有好
人猶有正當人乎以某觀之江南無好人無正當人
久矣求好人正當人於今日尤難某江南一愚儒耳
自景定甲子以虚言賈實禍天下號為風漢先生之
所知也昔歲程御史將旨招賢亦在物色中旣披肝
瀝膽以謝之矣朋友自大都来乃謂先生以賤姓名
薦朝廷過聽遂煩旌招某乃丙辰禮闈一老門生也
先生誤以忠實二字褒之入仕二十一年居官不滿
八月斷不敢枉道随人以辱大君子知人之明今年
六十三矣學辟糓飬氣已二十載所欠惟一死耳豈
復有他志自先生過舉之後求得道高人者物色之
求好秀才者物色之求藝術人者物色之奔走逃遁
不勝其苦中書行省魏參政之言勒令福建有官不
仕人呈文憑根脚者又從而困辱之此非先生之賜
而何然先生豈有心於害某哉大抵朝廷一番求賢
不過為南人貪酷吏開一番騙局趁幾錠銀鈔欺君
誤國莫大焉今則道錄司備參政管公將隆旨根尋
好人不覷面皮正當人又物色及某矣某斷不可應
聘者其說有三一曰老母年九十三而終殯在淺土
貧不能備禮則不可大葬妻子㸑婢以某連累死於
獄者四人寄殯叢冡十一年矣旅魂飄飄豈不懷歸
弟姪死國者五人體魄不可尋遊魂亦不可不招也
凡此數事日夜關心某有何面目見先生乎此不可
應聘者一也二曰有天下英主必能容天下之介臣
微介臣不能彰英主之仁微英主不能成介臣之義
某在德祐時為監司為帥臣嘗握重兵當一面矣蒯
通對高祖曰彼時臣但知有齊王韓信不知有陛下
也滕公說高祖曰臣各為其主季布為項羽將而盡
力乃其職耳項氏臣可得而盡誅耶某自丙子以後
一解兵權棄官遠遁即不曾降附先生出入中書省
問之故府宋朝文臣降附表即無某姓名宋朝帥臣
監司寄居官員䧏附狀即無某姓名諸道路縣所申
歸附人戸即無某姓名如有一字䧏附天地神祗必
殛之十五廟祖宗神靈必殛之甲申歲䧏詔赦
過宥罪如有忠於所事者八年罪犯悉置不問某亦
在恩赦放罪一人之數夷齊雖不仕周食西山之薇
亦當知武王之恩四皓雖不仕漢茹商山之芝亦當
知高帝之恩况羹藜含糲於〇之土地乎〇〇之
赦某屢矣某受之恩亦厚矣若效魯仲連蹈東
海而死則不可今旣爲之游民也莊子曰呼我
為馬者應之以為馬呼我為牛應之以為牛世之人
有呼我為宋逋播臣者亦可呼我為大元游惰民者
亦可呼我為宋頑民者亦可呼我為逸民者亦
可為輪為彈與化往来䖝臂鼠肝随天付予若貪戀
官爵昩於一行縱仁恕天涵地容哀憐孤臣不
忍加戮某有何面目見乎此不可應聘者二也
某受太毋之恩亦厚矣諫不行言不聽而不去猶願
勉竭駑鈍以報上也太毋輕信二三執政之謀挈祖
宗三百年土地人民盡獻之無一字與封疆之
臣議可否君臣之義亦大削矣三宮北遷乃自大都
寄帛書曰吾已代監司帥臣具姓名歸附宗廟尚可
保全生靈尚可救護三尺童子知其必無是事矣不
過紿群臣以罷兵耳以宗社為可存以生靈為可救
陽紿臣民以歸附此太母之為人君自盡為君之仁
也知宗社不可存生靈不可救不從太母以歸附此
某為人臣自盡為臣之義也語曰君行令臣行志又
曰制命在君制行在臣大臣者以道事君不可則止
孔子嘗告我矣君臣以義合者也合則就不合則去
某前後累奉太毋詔書並不回奏惟有繳申二王乞
解兵權盡納出身以来文字生前致仕削籍為民遯
逃山林如殷之逋播臣耳聞太毋上仙久矣北向長
號恨不即死然不能寄一功德䟽如任元受故事今
日有何面目捧麥飯洒太毋之陵乎此不可應聘者
三也今朝廷欲根尋好人不覷面皮正當底人某决
不可當此選先生若以三十年老門生不背負師門
為念特賜仁言為某陳情於江淮行省參知管公碩
移關諸道路縣及道錄司不得縱容南人貪酷吏多
開騙局脅取銀鈔重傷國體大失人心俾某與太平
草木同沾聖朝之雨露生稱善士死表於道曰宋處
士謝某之基雖死之日猶生之年感恩報恩天實臨
之司馬子長有言人莫不有一死死或重於太山或
輕於鴻毛先民廣其說曰慷慨赴死易從容就義難
先生亦可以察某之心矣干冒鈞嚴不勝恐懼戰慄
之至
與參政魏容齋書
九月吉日前宋逋播臣游民謝某謹齋沐頓首
致書于大參政公閣下大元制世民物一新宋室逋
臣只欠一死上天䧏才其生也有日其死也有時某
碩一死全節久矣所恨時未至耳〇慈仁如天不
妄殺一忠臣義士雖曰文天祥被姦民誣告而枉死
後来冤狀明白姦民亦正典刑其待亡國之逋臣可
謂厚矣某雖至愚極蒙豈不知恩所以寧為民不爲
官者忠臣不仕二君烈女不事二夫此天地間常道
也有伊尹之道有伊尹之志則何事非君何使非民
若伯夷柳下惠則自知不能為伊尹决不敢學伊尹
矣自丙戌程御史號雪樓將隆旨宣喚之後今苐五
次蒙〇〇以禮招徠上有尭舜下有巢由上有成湯
下有随光上有周&KR1061;下有夷齊某所以效虞人之死
而不往碩學夷齊之死而不仕者正欲使天下萬世
知之量可與為堯舜可與為湯武能使謝某不
失臣節視死如歸也兹蒙大參相公拘管周先生道
院日夜劳動錄事司吏卒十餘人及坊正屋主監守
豈不憂某之逃走耶某是男兒死即死耳不可為不
義屈何必逃走大參相公憂慮亦大劳矣先民有言
慷慨赴死易從容就義難某兹蒙大參相公縲紲而
到大都以縗絰見留忠齊諸公且問諸公容一謝某
聽其為大元閑民於大元治道何損殺一謝某成其
為大宋死節於大元治道何益只恐前誤大宋後誤
大元上帝監觀必有報應諸公自無面目立於天地
間某毋喪未葬據禮經不可除服只當縗絰見公卿
凶服不可入君門有命當歴寫江南官吏貪酷
生靈愁苦之狀作萬年書獻陛下一聽進退忠臣不
事二君烈女不事二夫此某書中第一義也某自九
月十一日離嘉禾即不食煙火今則并勺水一果不
入口矣惟碩速死與周夷齊漢龔勝同垂靑史可以
愧天下萬世為臣不忠者兹蒙頒賜仰見禮士之盛
心某聞之食人之粟者當分人之憂衣人之衣者當
任人之劳乘人之車者當載人之難某旣以死自處
度此生不能報荅恩遇矣義不敢拜受所有鈞翰臺
餽事件盡交還来使回納使帑外郎又傳鈞旨云欲
訪問某何事某初志亦願效一得之愚今則决不敢
矣魯有公甫文伯死其毋敬姜不哭室老曰焉■有
子死而不哭者夫其毋曰孔子聖人也再逐於魯而
此子不能從今其死也未聞有長者来内人皆行哭
失聲閨中自殺者二此子也必於婦人厚而於長者
薄也吾所以不哭君子曰此言出於毋之口不害其
為賢毋也若出於婦人之口則不兔為妬婦矣言一
也所居之位異則人心變矣某義不出仕者也今雖
有忠謀竒計則人必以為妬婦矣恐徒為天下所笑
惟相度容之干冒鈞嚴不勝悚慄
與楊石溪書(名以成字習之石溪號也白石人)
枋得雲卧空山猶有雪夜思袁安者高誼今所無也
執事共學寧幾時問遺數至㒒亦可以愧矣施者猶
未厭君子固過於厚乎宋朝盛時文章家非一人歐
蘇起&KR1839;方僻壤以古道自任發為詞華經天緯地天
下學士皆知所宗隱然挈宋治於兩漢之上七十年
来文體卑陋極矣天運循環必有作者是不難亦為
之而巳矣枋得頗有興起斯文之意倡而無和言而
莫聽近來始得張伯大與習之兄弟能卓然自立不
從俗浮沉豈特時文當為天下雄今之同志即後之
同傳枋得深有望焉惜乎相聚之日淺所願切磋講
究者十未二三私懷如有欠執事乃以為德何邪
疊山集卷之四
