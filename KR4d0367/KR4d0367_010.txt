疊山集卷之十里生潭䂖黃溥編
啓
代宗臣正啓
恭審王春尊周人統用夏宗臣垂法一新正月之觀
同姓上封獨載内陽之泰受天靈貺必世英賢恭惟
某官仁意春生道心日麗天才俊逸合吟紅藥於東
風佛性淸高獨愛靑蓮之明月風飄飄而遠引麟振
振而誰知詩禮楚交加意穆生之醴英雄元德留心
康成之言知學問之無窮宜德業之可大想見斯時
之草木未忘故國之山川江曲新蒲動野老行吟之
志宫前嫩柳懷上皇攀折之恩碩消西北之嚴凝廣
布東南之温厚掃淸飈霧見舊日之官儀充滿乾坤
賀今春之喜氣某草心游子花淚逋臣嫋嫋秋風思
公子而遠望萋萋春色恨王孫之不歸愧無存趙之
忠空有依劉之幸詩懷雲樹淸樽即日而論文夢遶
烟花紫禁何時而獻頌後賀禮簡前期心長
代賀丞相正啓
鳳紀更端復對堯天之曆龍躔回次又新夏正之初
維時元勲坐膺純嘏恭惟某官勲高王室忠蕳帝心
以道德而位三公應千載明良之運理隂陽而遂萬
物成億年朞定之功宜誕受於春褀用永扶於皇極
某一違鈞範五見歲華身在西陲阻效椒觴之祝神
馳東閣輙輸竹簡之誠
又
天序更端人正啓旦寔四方之資始慶萬物之咸亨
伏惟某官道冒羣倫德隆間世服華夷之重望建社
稷之茂勲坐隆師席之儀刑益重聖朝之羽翼為國
碩艾四方咸聳於具瞻享時休嘉百福同資於康壽
某属臨獻歲跪觴仰企崇墉益飲
代干丞相免追筭功賞錢粮啓
出車還役方吟洗甲之詩計簿見疑乃有償金之責
此生此日惟公惟天切以黃䂖談兵無賞豈能得士
孔明治國散財斯可聚人任危事者異平時圖大功
者忘小費陳平用間盡捐四萬之黃釡季子合從豈
止一雙之白璧上不問其出入之數下得神其鼓無
之權故能離敵國骨鯁之臣終於滅楚連異姓兄弟
之國足以弱秦洪惟仁厚之朝善用英雄之士羣臣
分鎮州郡之粟可移百里皆兵府庫之藏不借昔我
寧考若公先王當輪臺悔用兵之餘以淮閫礪復讎
之志捐期征伐誓還萬里之封疆傳檄招徠盡致兩
河之豪傑雖仗義而有感豈吝財而可為想盛時不
計分榖之微故忠臣得為社稷之計孔明不死雖復
漢以何難召虎再生此興周之有望誰謂武皇虚耗
之日頗有秦季督責之風車轔馬蕭惟恨捐金之晩
弓弭矢箙即云上簿之欺始因一二事之可疑併與
千萬人而不信為父榷子寧不痛心以君使臣亦必
有禮伏念某承家忠義賦性狂愚參中原文獻之傳
頗知衣節得安定體用之學不事空談辛苦兩科棲
遲幾載流涕讀興元之詔血誠起雍丘之兵淸朝將
以勸忠宣幕因而假寵非有祖狄千人之廩又無張
巡百里之權用官劵能幾何得義士以萬計戍兵絶
餉間逢子敬之指囷大姓假錢多籍軍師之作保方
狂虜入淸江之境以孤軍守臨汝之城悍將武夫固
有坐而觀者監司太守幾欲委而去之乃以三州責
之一士賴元勳再整乾坤之力使内地不見師旅之
勞豈期全軀保妻子之臣皆譛人者不念援袍先士
卒之伍將属子乎謗言来自貪夫貝錦成於邇列胡
銓義旅似蒙騷動之疑宗澤精兵竟以飢羸而散猶
幸坤大臣之容物有如泰君子之包荒未投光範之
書已拜明綸之渥真為知已豈但感恩其奈右司無
宰相之公心有負裕陵之訓本朝廼胥吏之天下果
如同父之言忽傳拘索之甚嚴不曰會計之巳當千
金而慕徙木將取信於市人二卯而棄干城豈可聞
於鄰國况子文之家巳毁顔氏之瓢屢空慈母忍貧
久闕南陔之飬室人徧責何止北門之憂可憐平地
之無銅安得上天之雨玉強為師說誰資弟子以萬
鍾亦有誥身不直將軍之一醉興言及此撫巳知危
主爾忘身公爾忘私碩盡為臣之義寒不得衣飢不
得食亦為賢相之羞兹盖伏遇某官忠孝通乎神明
度量包乎宇宙平生學問惟韓范可以齊駈不世功
名雖伊周未能遠過不以春秋而䋲臣下每用皇極
以受人才使稼軒之帑屢空無辭于罰若師魯之錢
公使當辨其冤萬形有弊而惟理難磨一心合天則
何事不濟矧小人之有母尤君子之用情誰能憐措
大之窮賜之十萬不敢受北軍之賞還以五千特在
出爾反爾之間即為生我育我之造元金具在悔不
如莊子之明璞玉猶存或可效卞和之獻
代干執政薦舉啓
闢黃扉而熙萬類雖後陶甄掞華藻而被羣才敢希
題品具輸悃欵登徹崇嚴切以國家端出治之源宰
輔受舉能之責入則垂紳正笏日謁帝以進賢出則
濡牘剡章歲限員而薦士維中外之同體共推揚之
一心凡借齒牙立生羽翼曾謂駑駘之賤妄經臯樂
之前如某者才謭命竒地寒族替弓治淪箕裘之緒
鼎儀墜閥閱之傳顛躓窮途侵尋半世原念登門之
始凾蒙下榻之知時際秉鈞哀深陟岵適在幽隱之
地莫逢造化之功墻角殘𬞞自絶阿衡之鼎海隅斷
梗空瞻傅說之舟旣請字民庶諧將母逮甫戍期之
及會新遴選之嚴掃軌里㞐已更六載易階京秩尚
闕四章在行道巳猶怜矧趨風之有舊恭惟某官爽
邦碩輔命世真儒嗣洪烈於臯䕫綂正傳於洙泗建
牙藩翰暫均剖竹之勞推轂英豪罔替拔茅之志倘
矜鎻陋當辱記憐賜之顧盻之隆假以扶搖之便某
謹當鏤膺載德銘已知恩是日崇墉獲厠登龍之列
異時大治碩為附鳳之階
代干上司公庇啓
長榜書名誤玷掌徭之選遠方隨牒第深懷祿之情
豈不堪拜揖於上官將以受約束於下執切以難莫
難乎使之為宰能不能者皆自其人野王之請試長
安薛恭而僅理宋邑盤根然後别其噐朝歌有意於
除姦美稻不可為之虀袁甫惟求於治劇雖事之繁
簡或異亦材之大小不同某誤着青袍濫紆墨綬不
能操刀使之製錦未嘗登車何以獲禽僅若落山陽
以尹鼯猱焉可治都昌而化豺虎第綢繆以結果徒
奔走於抗塵河陽號一縣花潘安仁豈於微官而敢
陋彭澤為五斗米陶淵明或以小兒而見羞矧廢置
之際未免鄰城之嗤而退進之間或遭官長之罵誰
為之地碩出其門兹盖伏遇某官氣飬之浩然道識
其大者振鴛鵉之翼而騫翔路要垂虹電之光以熠
燿淸朝我馬之維駒維騏維駱維駰暫屈咨詢之問
甘棠之勿剪勿伐勿敗勿拜將形聽斷之思賜環行
𥙷於公卿推轂未忘於官属某敢不班揚明令敬服
常箴惟學道切慕於弦歌而奉法碩寬其轡策獻梅
花之賦敢期直指之稱誦木瓜之詩當盡厚報之意
其為欣抃曷旣敷陳
代干丞相遷除啓
丹衷激切夙懷知過之憂黃閣深嚴莫遂趨承之便
彌極遡風之慕敢稽脩敬之勤恭惟某官星斗垂文
乾坤廓量負五百年名世之傑展九萬里南溟之程
經綸四海而無所不長酬酢萬變而未嘗或屈大節
凛凛而可畏宏猷綽綽而有餘懷堯舜之道以致君
耻威文之事而在巳朝廷由之為輕重天下係之為
安危自登槐席之尊益注楓宸之眷謀王體而斷國
論熙帝載而代天工坐隆兵寢刑措之勲益致俗阜
民安之效羣才登用庶政脩明一陶晏粲之期永輔
盈成之業明良際遇載賡虞氏之歌聖賢相逢碩繼
王褒之頌切念某材猶樗櫟景迫桑榆一官奔走於
塵勞七任沈迷於簿領退有帝號之迫進無左右之
容栖栖嘆巳之未逢落落與世而難合高山流水覺
之知音白雪陽春終乖寡和幸遇大鈞之播物况開
東閣以招賢旣久託於帡幪當不忘於操履心同涸
轍碩歸滄海之波迹類寒荄覬沐陽春之澤
代干杜按察追索書板啓
布衣命薄忘繡梓之羣書絲轡威行還靑氊之舊物
誰誥季孫之賞盗親逢魯國之真儒吾有二天公如
十日切以萬形有弊長存道義之名千古在前難泯
詩書之澤微若書生之議論上關天運之文明秦火
無遺不焚御府之六籍蜀寇已慘尚留䂖室之九經
未聞孔孟之徒不勝跖蹻之熖造化必能為之主神
明亦自有其人伏念某才愧雕龍學幾刻鵠諸老文
章之印頗有傳成三代金䂖之碑亦嘗編集奈五窮
之難送慨萬卷之空蟠忍尋活計於錐刀寧問生涯
於梓匠簡無編竹似有益於國人書旣同文碩廣傳
之天下豈期狗鼠尤甚豺狼衆憐三篋之盡亡彼得
五車而自喜贖以金而不許毁於櫝則可憂凡為攘
竊之民恃有逋逃之主仲塗印昌黎之集自知不免
於貧唐僧失蘭亭之文恐抱無涯之戚不逢大造何
有餘生南山之判一傳符澤之姦大窘漢除廉吏盗
牛即日而来歸魯有素王竊玉踰時而書得兩載懷
亡弓之恨一朝喜去珠之還𬗟想西蜀之先賢起敬
捨遺之有道物皆吐氣恨無數十軰之使君士盡歡
顔碩見千萬間之廣厦當日未酬於素志老天必啓
其後人此盖伏遇某官草堂嫡孫闕里先覺襟懷洒
落光風霽月之無邊志慮淸明秋水長天之相映自
攬轡登車之後有遡川獨航之心正觀豈無謀謨孰
若如晦之善斷慶曆固多按察獨稱杜𣏌之長才不
惟山岳之動搖自覺乾坤之軒豁蠻夷不變吳當受
罰於春秋文獻足徵宋或可言於殷禮凡一予一奪
之際皆衆好衆惡之公治鑑可垂之無窮儒家各傳
之不杇幸斯文之未喪知我其天喜吾道之將行以
公為命感激辭短皈依心長
謝宋亦山惠米啓
右某啓伏蒙台慈餽白米十碩者言念瓊糜精潔豈
無騷客之粻玉粒馨香乃拜仁人之賜五升不糴一
飯知恩切以士必無求始能全於素節人言好施豈
盡出於誠心餽之儻或無辭受者不知何義萬鍾雖
富焉能凂於孟軻九百固多不可辭於孔子故簞食
惡其非道而壺飡可以得賢伏念某旅不齎粮師非
學稼菊飡蘭糗半生耻飫於肥甘矛淅劒炊十載俻
嘗於危苦亦羡粟有餘之農父甘為飯不足之廣文
少慕沂公何敢謀於温飽晚同無巳頗能忍於飢窮
豈無貸監河之書終不寫魯公之帖誰謂心腸之鐡
䂖尚憐氣味之金蘭靑精欲轉其好容白粲忽驚於
愁眼&KR1427;堪負米動慈母之歡顔不畏絶粮見門人之
愠色五斗無折腰之愧三鍾可攘臂而遊雖免炊沙
終慙不穡吾能報德敢忘重施之秦輸人或有言何
獨不辭於宋餽共惟某官膏梁味義菽粟飽仁士待
公秧何止閔憂於苗長民思我粒必能爕理而黍豐
爰命廩人無飢客子某敢不風歌授粲雅詠裹粮豪
傑襟期已見指囷之義功名志碩尚能倒廩而言辭
雖有窮意則難䀆
謝人惠紙衾啓
平生真實不為布被之欺雅志孤高亦有紙衾之惠
寢興知感寤寐難忘切以荃壁葯房薄塵寰之帷帳
蓉裳蘭佩笑濁世之綺羅觀騷人之淸脩乃志士之
法則獨無竒服如此寢衣服木質之氛埃真成玉楮
敷竹床而瑩潔無異瑶臺近而南浦之名儒遠則西
州之耆俊儉於奉已銘以示人某最厭黃紬之矜夸
未見靑綾之華煖雄心英氣尚有侵獸皮之言義膽
忠肝不听泣牛衣之語得此琪圃瓊林之物稱其玉
壺冰&KR0676;之懷何須柳絮以鋪氊恐有梅花之入夢精
神愈爽思慮無邪物外獨淸疑是卧袁安之雪室中
生白宛然宿杜老之雲共惟某人睡不抛書寝猶思
學喜留詩客醒常攜枕簟而遊静聽鍾聲卧不覺衣
裳之冷某共承珍貺碩廣德心因鉄衾而歌千間儻
遂庇寒之志得布裘而長萬丈必無不煖之民
謝惠醋啓
道心苦淡自知吸釅之難德意醇醲乃有作酸之惠
香浮頬舌感在衷肝切以設醴雖微庸見尊賢之意
饋漿亦末可觀敬老之誠物有薄而用宏禮若輕而
義重我聞周典官有醯人掌五齊之調和合七菹而
醖釀上則登于王所共者有嚴下而賜及賓筵禮之
亦厚使膳羞而無此恐滋味之缺然塩必有梅前聖
之望良弼鼻能吸醋後賢以取相才自非其物之可
珍何有斯人之善喻伏念某言無可口事不皺眉静
觀世味之噞喁堪憐聚蚋獨愛道真之嚅嚌又笑醯
鷄渴飢不足以害心飲饌何求於養體猶未安於微
分爰有請於淡交遂煩小奚專致巨甕乃烹雨韮頓
添春菜之光華以漬冬萍不厭朝虀之索漠鄰何待
乞客亦可供盡忘東野之酸或止相如之渴共惟某
官滿懷藴籍落筆森嚴行獨剛方不效微生高之直
量兼容忍真有范魯公之能遂令寒寠之庖頗知曲
直之味某嚥津佩德流歠懷仁碩子和羹當雨霖之
重任為吾發覆窺天地之大全既以心藏不須言謝
賀蔡芳源判鎮為道士啓
共審潔身汙世寄迹黃冠滿目氛埃儒術不勝其拘
賤遊神淸靜道家尚可以逍遥隱然千古之逸民或
是四明之狂客切以安期志大豈碩學於神仙莊子
才高何空談於道德聊以避秦梁之俗不忍聞楚漢
之争因思前哲微言亦羡後天不老秋夜發幽人之
嘆欲鍊形䰟凱風取王子之詞必存神氣果知此意
寧有幾人共惟某官光風洒落之襟懷白日淸明之
志操濂溪而下考亭而上徧參諸老之書西山之節
久軒之忠自得一家之學未展平治脩齊之藴肯為
淸虚恬淡之遊静觀世變之推遷忍見人生之辛苦
皇帝王伯之道一䧏如今衣冠禮樂之區大變至此
惟聖賢乃能避世惟明哲可以保身不嫌茅宇之凄
凉轉為道觀何必玉隆之嚴邃乃寄仙家上界喜聞
蔡真人之詞新宫不讓山元卿之筆廬山泉䂖再期
脩靜之留華岳烟霞幸有希夷之隱而恐聞十行之
丹詔終將擁一朵之紅雲某欲訪松花共尋瑶草靑
牛何往常占紫炁於凾關白鶴高飛或聽玉笙於碧
落
疊山集卷之十
