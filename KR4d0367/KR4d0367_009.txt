疊山集卷之九里生潭石黃溥編
說
秋旦說
元祐黨人之子孫能不忘其祖抗志礪行俾人知樵
陽上官氏有後如君者亦罕矣君以秋旦自號此意
豈易與今人言哉天地間一年之氣莫淸於秋一日
之氣莫淸於旦人與天地相似者血氣也有能反觀
吾所性所樂於此時者幸以藐然之軀與天地並立
為三極可無愧矣冬之閉者春之發晦之息者明之
見學之誠者動之神聖人合夜氣旦氣行啓我者昭
昭君固不必問予亦不必辨吾聞道家書有云太微
淸都不晝不夜其氣常如六月之淸旦是不是然不
然吾不敢臆决也姑以理測之氣之輕淸者浮而為
天必有真宰主乎其中日月運轉乎其下光芒輝彩
豈不呈露乎其上彼且不知雷電風雲霧雨霜雹為
何物俯而視之九萬里下浮埃之濛濛遊氣之冥冥
俗物之茫茫人心之膠膠曾不足獻吾一笑斯人也
斯志也不快不慕豈尚秋旦而巳哉嗟乎木蘭不常
有見其墜露則飲之秋菊不常有見其落榮則飡之
賢者不得見而見其象古之人不得見而見其似寧
能無虚空跫然之聲乎元祐黨人之子孫有文學有
才智有行義如君者豈易得哉惜乎吾道久與世人
相違吾言不足為子贈也人間之氣莫淸於秋旦儒
家所能言君家所巳知也天上之氣常如六月之淸
旦儒家所不言君亦未可忽也
江仲龍字說
陶靖節心與天一神遊天外俯視六合何物茫茫始
淵明而終元亮君子憐之菊豈碩為隱逸哉以靖節
而隱顯之者亦靖節也建安江君自名應隆自號曰
菊隱求字於予孔明長笑隆中時人皆以伏龍待之
宜以仲龍字大丈夫生於亂世消息盈虧惟天所命
窮則晉處士逹則漢丞相吾俯仰無愧怍矣孟子曰
易地則皆然顔子曰有為者亦若是或曰子言善矣
彼豈有此志乎噫不志者不志之必有志者志之矣
䟦
鷺洲書院記䟦
廬陵郡属邑泰和有龍洲前邑宰愛其勝壘䂖為基
創為書院大丞相文忠公周公記之或謂文忠公曰
邑有學矣非贅乎文忠曰三代盛時自王畿建於六
鄉六遂為學者二為序者十二為庠者三百諸侯三
鄉三遂庠序常半之家塾猶未論泰和子男邦也略
考圖籍浮屠之居百區老子之宫亦十五區而額存
屋廢者不與焉歐陽公著本論謂三代之民不從事
田畒則從事禮樂不在其家則在庠序是以王者之
政明聖人之教行雖有佛老無自而入今也昔之庠
序皆轉而為寺觀何不疑於彼而疑於此也是邦先
賢所以主張學校如此白鷺之於龍洲同一章貢水
也周文忠節即世四十有八年而有書院于此書院
之與郡庠相望一水設謂教化有不切能不以贅得
之雖然由文忠之說則吾邦雖復數書院猶以不為
足也
大學解義䟦
大學解義一篇臨川老儒徐公著述也朱文公平生
精神志碩悉在四書後進剽竊緒餘高可以取卿相
下亦投合有司而掇巍科天下家藏其書人尊其道
與六經論語孝經孟子並行惜乎知之者尚未致行
之者尚未力四書何負人人負四書亦多矣是編初
意豈欲發朱文公言意所未盡者邪抑尊信文公之
學誠求實踐自不能已於言者邪厥子以示某某覽
盡卷不能贊一辤所望於徐公之子者惟於力行二
字加意焉俾人知朱文公之學不徒議論要見樸實
則此編亦必為世所尚矣
蕭冰厓詩卷䟦
詩有江西派而文淸昌之傳至章泉澗泉二先生詩
與道俱隆自二先生沒中原文獻無足證江西氣脉
將間斷矣幸而二先生所敬者有澗谷羅公在巍巍
然穹壤間之魯靈光也冰厓乃澗谷所知詩家因取
其計二十六■刊以示余逃虚空而聞跫音也觀其
詩可以知其人歲在癸未淸明日龍虎山敬題卷後
疊山集卷之九
