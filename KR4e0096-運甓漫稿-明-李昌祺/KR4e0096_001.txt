運甓漫稿卷一
明李昌祺撰
五言古體
擬影贈形
太極生萬彙繄人最為靈云胡浪自苦馳騖跡靡寧化
機有恒運疾急弗暫停適見方紅顔髩髮忽已星人身
非金石終當歸沉冥不如學神仙服食煉爾形君我兩
無壞永共天地齡願君取吾語日進參與苓
形答影
有形斯有影物理固其常我行爾必偕我息爾乃藏豈
但相依附實此同存亡學仙非無術却老亦有方古稱
彭聃輩其壽邈難量於今竟安在孰是長生鄉多君為
余勸兹道終杳茫參苓且當止莫若啣杯觴
神釋
人生斯世間於物亦豈殊二儀妙參贊政由我中居與
子雖三名其實本一軀出處既弗異如何乖所趨老氏
貴不死長生出貪愚神仙果何物天地尚或渝飲酒固
所好悲愁賴其驅從古戒沈湎先王有遺書學仙非吾
事痛飲豈我圖但當委大運俟命寧憂虞既來諒必去
此理端不誣逍遥以乘化荷鍤徒區區
甲戌九日陪瀧岡先生暨諸友登高旌陽宫分
韻得影字
蛩鳴霜清候葉飛秋盡景萸菊方交秀琴册亦暫屏逡
巡出芹泮次第陟松嶺涉隘齒或亂升曠序還整登降
屢斷續賡酬互馳騁檉林逓陰森蘚逕極修永席地藉
山雲臨流潄石井欲投岩棲人拂衣世外境寄情園兼
綺洗心箕與潁縫掖既身被逸致只神領偶此諧一醉
已見夕月影
淵明酌酒圖
耕耨有餘暇蔭此榆柳陰燕坐對佳菊解襟獨長吟老
農得美酒負榼遠見尋呼兒滌塵爵相與聊共斟終觴
兀然醉富貴非所欽吾生詎能幾為樂當自今
洞章一首送彭道士
赤明肇無始玉京聳神霄真人遏死路五老御靈颷玄
梵超溟涬豁落開幽寥中有浩刦尊絳節諸天朝丹光
耀明景春華凌翠條欲結無窮遊飛神躡璇杓稽首拜
太上高舉同逍遥
題松菊堂卷
久矣厭流俗稍與世背馳癖性愛松菊並植當軒墀幽
居無他玩雅好良在兹清風忽然至天籟鳴參差凉露
曉厭浥衆蕊含華滋顧渠歲寒物自與靜者宜不形丁
生夢聊詠陶翁詩養拙茅簷下過此非所期
松石間意軒
夙有山水癖已忘天路遊屏跡衡門下愛此松石幽青
松蔭我屋白石臨溪流逍遥曳藜杖撫玩舒煩憂老農
解吾意負榼遠見投忻然笑相命且共飲數甌倦即憩
石坐時還撫松謳盡此一日樂明日非吾謀醉眠松下
石孰謂此生浮
送友人故鄉訪族
秋雨浹旬月積潦連平津慨然理舟楫訪我族中人相
去實緬邈悠悠隔冬春同源既分流萬世本一身駕言
遠相唁詎敢辭艱勤丘壟得灑掃尊酌且復親雖未獲
久處暫來亦所欣感此遲莫年再至恐無因各願愛體
素令德期日新
題晩香堂二首
弱志弗苟尚遂與世好殊性本愛閑逸種菊繞蓬廬時
當雪霜厲羣卉悴無餘斯花獨敷榮為我莫景娛掇英
泛美酒燕坐當前除菊可制頽齡酒能解饑劬陶然有
真樂此外奚所需俯仰天地間百年復何如寄語達生
者浮名豈能拘
靡靡秋日晏凄凄霜露零紛紛衆卉悴粲粲佳菊榮我
實幽居士適此隱遁情園林無來躅窗戶有餘清床前
一壺酒滿泛黃金英長歌散襟顔歌竟時自傾頽然既
就醉此樂將不勝微願良易足多技豈吾營余生後彭
澤千載仰德馨
送何教授奉母還臨川且省其父
秋日凄以白遊子念歸還奉母載官舫駕言還臨川王
門豈不樂所惜慈侍偏况兹嚴親在家居垂莫年温涼
謹問候子職媿久諐今我幸具慶而可各一天故山有
高堂二老心所便豈無一觴酒跪勸當几前敢謂美晝
繡庶用怡華顛依依戀膝下眷眷懷日邊重來勉盡瘁
移孝乃為賢
乘化室
素髮被秋髩筋力與昔殊人身非金石歲月苦易徂麟
原有青山眞宅預可圖穿雲斵隧穴密甃圓且虚石獸
既外列瓦棺亦中儲前立兩翁仲傍蹲一龜趺地靈暨
木伯呵護衞以驅四序自更迭大運誠須臾千秋百歲
後瞑目歸斯廬油然委蜕去此外復何虞
題愛日堂
逝景如奔流晝夜東向馳歲月諒難盡人生信有涯所
以孝子心惄焉抱深悲舉頭視慈顔已覺非昔時適見
雙髩玄于今成素絲念之益增感何由報恩私晨興啟
高堂甘旨具在兹奉觴祝親壽願共春暉遲以斯菽水
歡為彼衰莫怡去日莫能挽遐筭或可期庶幾崦嵫照
不異扶桑曦
題山水小景
野外少人躅值此佳日遲偶與二三友遊觀賦新詩青
松藹繁蔭碧草含華滋逍遥恣言笑童稚亦娛嬉濟濟
炫春服悠悠詠清沂兹歡恐難再興盡以為期
題湖山佳趣卷
宦遊愜深好乃在名勝區山水自足適况兹職文儒横
經有餘閑逍遥出通衢春服各已成遂與童冠俱徘徊
恣言笑登陟忘饑劬晴鳶戾層空弱藻翻文魚至理與
景會天機獨吾娛悠悠仰川上眷眷懷舞雩詠歌返黌
舍高興誰能諭
梁處士挽詩一首
涼颷振庭樹殞星當前除伊人此遐逝歛衽歸玄廬翩
翩丹旐揚祖行在須臾衣冠閟重泉體魄寄荒墟浮生
雖有盡令德諒不渝沒世苟無述百年復何如梁鴻凛
遺烈千載與之俱
容膝軒
一室厪如斗堆床置琴書耕讀得閑暇危坐心自娛天
光在甕牖席門掛繩樞已忘朝市榮聊依野人居環堵
本隘陋於我信有餘陶然俯仰間八荒在庭除豈但一
榻外六合真吾廬即此自寬裕廣厦空渠渠
春日與高逸人行秦淮河上作
端居苦無悰今旦得良契逍遥出近郭散策淮水際草
軟倦堪眠林香醉宜憩鳥哢晴始和川容晩逾媚篠深
風葦密沙没夕潮至野鷺渾忘機似識靜者意幽懷頗
得愜逝景苦難繫候卒晡欲還春城暝將閉因知市朝
隱兼有林壑致永言終此生涵泳太平世
金谿鄧處士挽詩
永夕少微墜伊人亦長捐蕭條薤露歌祖行出荒阡遺
骸寄空木逝魄歸窮泉有生諒必死自古莫不然矧兹
得高壽况乃歸其全瞑目可無憾苟生真足憐鄙哉學
仙子服食希遐年
具慶堂
高門多積慶父母喜俱完兄弟亦無故妻子復團欒况
兹值明時懷紱為縣官民淳衆務簡日夕閑且安命婦
出中房具彼飡與盤怡然一室内骨肉恒相看至養在
承順菽水有餘歡簡書諒足畏憂患何能干
徐道士安處軒
塵氛既屏絶氣宇亦澄鮮心恬境逾寂慮遣情自捐結
宇依層岩開軒俯重淵遥林含宿雨古樹帶秋烟落花
晩成積歸鳥夕知還習靜泯衆累守默息萬緣清虚固
其性聲利豈所便智黜道乃得朴返真斯全將隨鳳鸞
侣以引龜鶴年
淵明圖
閒居寡人事逍遥步里中風霜凋衆卉獨榮見孤松南
山忽在眼佳菊亦成叢欣然縱遊眺况兹年歲豐幸有
盈瓶酒酬勸偕老農醉來多竒趣豈必絲與桐
冶城懷古
趍朝退北闕弔古來西州忠貞結纓處松栢餘荒丘蕭
條伯氣歇慘澹寒雲浮嗟哉晉多士孰奮匡君謀壼也
眞丈夫毅然無匹儔父子著偉烈奸諛讋芳猷英姿儼
遺祠信史芬餘休疎鐘冶城晩落木秦淮秋我來事蒐
訪往迹猶可求如何忠孝名不在曠達流誠知清談高
寧執鄙吝優同朝江左賢顙泚徒懷羞徘徊凝望久日
落長烟收
題亡羊圖
澹無組紱累夙志愛林泉挾册驅羝羣箕踞叢篠邊玩
繹造芒芴超遥謝蹄筌微風延衆籟落日明長川心景
適相契物我遽兩捐爾羊本非(闕)我書亦空詮不寫穀
生博畫師無乃偏執業雖各途亡羊奚異旃固知東陵
愚豈及西山賢徇名與徇利均死何後先棄置且勿較
呼兒進杯棬
哀蕭教授引之
銜哀讀銘誄悲淚若河懸念我同門友于今在九泉契
闊雖云遠情好乃逾堅都門送别時何意遽長捐達宦
每在晚朝露竟溘先一夕成長往二胤仍各天枯骼委
烈熖餘燼藏墓田人生孰無死禮葬固所賢等為歸腐
朽終當隨化遷所以曠達士形骸豈復憐佳名苟不没
詎必分烏鳶
題王司直所藏米南宫畫
幽壑霽殘雨飛雲晝濛濛大江瀉練遥上與銀漢通村
墟極平壙島嶼迷西東長林隱空舍衆籟吟天風懸崖
忽焉斷浩蕩烟濤雄夕嵐落霞外把釣何老翁流水共
情性沙鳥知心胸浩然滄浪歌濯足清潭中始知簪紱
華不與漁樵同興適隨去留身閒忘達窮我生夲放浪
中年抗塵容觀圖思初服脱屣期息躬長揖鳳鸞侣永
投鷗鷺蹤自此卸銜勒郊原春草豐
題十八學士圖
慨觀瀛洲畫經濟懷羣公唐宫委蔓草寂寞昭陵空天
策舊多士猶餘圖卷中乘時翊昌運磊落皆豪雄論思
過丙夜魚水欣遭逢輝光驚時人文翰動九重粉繪勞
相臣褒詞煩褚翁白雲鶴笙遠即此真方蓬勛業豈弗
高聲華亦云崇終然太平治所媿乃國風謀謨匪無材
王佐自不同邈哉䕫契輩誰能寫其容
獨酌有述
沉憂如積痾紆鬱劇焚燎深在膏肓間異鏡諒難照往
聖垂方書萬病皆有療獨兹莫措手渾沌無朕兆嘗聞
達人言掃滌酒其要呼妻倒空罍數斟飲輙釂頓覺胸
次豁豈懷酗酣誚頽然百慮忘濁醪信為妙
秋日寄鄉中親愛
秋氣慘以慄涼露日凄其感時憶親愛惻愴增遐思迢
遞隔山澤悠悠各天涯念昔為舅甥于今成路岐逝者
間存殁生者傷違離奈何綢繆意中道失所期復兹邈
千里會合知幾時撫事但心折懷舊空神馳願言垂暮
景黃髮臻期頤
翠爽樓
幽居遠城邑山水有餘清層樓據其勝登臨怡我情曲
闌無人來卧起時獨凭空青襲琴書濕霧飄軒楹薰風
滌煩襟好鳥相和鳴景物能解顔濁酒聊一傾油然既
就醉意適心自平多財信為累達宦真虚名且盡今旦
樂明日非吾營願言在槃澗養素安餘齡
秋暑述懷
局促過長夏荏苒届秋期初謂火既流涼颷掃炎曦豈
料殘暑酷乃爾不可支我膺徽纆纏下共卒伍馳弱骨
苦汗漬弊衣歎塵淄一身方在公寧復顧爾私雖無案
牘勞莫任奔走疲幸兹城南厰頗與靜者宜時來解襟
坐偃仰暫得怡我家文江上先廬有遺基何當乞骸去
結茅樹桐椅期與世塵絶永隨樵牧嬉懷哉果何日浩
歎徒歔欷
甲午九日病中作
謫官久于役俯仰成陸沈豈顧歲時邁但憂才弗任如
何孱弱質兹復病見尋蕭條卧空宇四壁但蛩吟山妻
忽相謂重九今旦臨欲沽東隣酒垂嚢久無金而我聽
此語浪然淚沾襟婦云奚所為感慨亦何深拭淚向婦
道爾豈知余忱老親隔千里兩髩吳霜侵十年違菽水
慚彼返哺禽縱匪在憂患有酒寧獨斟妻亦重灑泣悲
感不自禁婦人亦人子豈獨丈夫心
秋日登雨花臺
兹臺創何代遺址對遠川雨花不復見蔓草空翳然今
晨逐徒侶偶爾凌其巔一眄周四顧梵宇相蟬聯黃金
佛鑄像玉麈僧談禪側聞身毒教本自哀顛連誰哉繼
虞愿浩嘆秋風前
遊朝天宫示同行道者
琳宫啟森爽蕩蕩寥陽天神君司雷霆見者皆肅然翊
衞儼六丁陟降來羣仙空歌發遥唱秘笈開洞玄鳳扶
五老駕龍驂列帝軿造化非形求道妙豈言傳希夷有
像外溟涬無始先願隨鬱羅翹稽首太上前
蔣節婦
蕭蕭斜日夕肅肅悲風寒涓涓苦淚滴寂寂孤燈殘昔
為比目魚今作獨宿鸞捐生下相從一死諒非難妾身
豈足惜老稚誰為看節義古所重貧寠敢不安庶幾泉
路魂瞑目少自寬泰山或可移海水亦有乾惟應天上
月長照妾心肝
謁卞忠貞祠
粉署得休暇偶登冶城巔令公有墓道灌莽浮荒烟遺
容儼鸞鵠盛服嚴貂蟬褒贈䘏典重報祀時薦蠲緬懷
臨難日力戰操戈鋋君臣義所重父子軀同捐豈伊一
門間卓爾忠孝全晉士輕節槩放曠尚虚玄宜含瓦石
者視死猶生年炳煥留盛名上與星日懸豈特式臣庶
端足扶坤乾嗟彼負國徒亦拜祠堂前後来建康倅允
矣希其賢
題靜觀堂卷
嘿處在林居沈冥遺世榮大哉靈臺妙止水湛澄凝括
嚢視羣動擾擾紛自營細草沿虚砌佳木蔭前庭慮空
念乃息欲淨理益明如何驅馳子終日沽其名清尊有
醇醪幽居無俗情醉來澹忘言養晦樂餘生
望方山有懷
兹山如匣印整特臨都門傍顧衆峯少遥依鍾阜尊烟
嵐結空翠泉石生清芬木秀澤時雨鶴歸投暝雲幽棲
絶俗士游衍皆仙羣不見謝康樂我懷誰與論
讀道書作
疎林過微雨綠葉當窗垂緬彼古仙者秘言良難窺晝
觀探其賾中夜夢見之玉色龍鳳質金章鸞鶴姿稱云
瑕丘仲亹亹示端倪玄理貫而徹素心欣以怡伊余烟
霞性早歲慕無為驚悟但虚室颷輪那可追
謁趙文節公祠堂
烈熖不容熄玉石俱凋傷宗社震蕩中大地多傍徨國
祚倏云移成命真靡常興替雖有數節槩焉可忘明公
倅大郡派系分天潢英氣凌雲霄高操横秋霜爼豆固
所聞軍旅非所長守土職攸重固當死封疆小君賢伉
儷秉志與頡頏豈伊粉黛姿乃有鐵石腸所以顛危際
賴之植三綱精忠嫓卞壼廟貎儼相望義比華嵩峻名
齊日月光英魂在帝傍時復臨舊鄉何代烈士無豈獨
張睢陽
曾氏三貞堂
客行蘭溪上有屋甚煒煌借問誰所居云是世節堂世
節果何為一門凛三孀三孀本一姓婉娩金玉相父兄
實佳士夫子各才良于歸期白首中道俱淪亡韶華豈
弗念夙昔佩禮章捐生以相從之死庸何傷此身寧足
顧老稚誰扶匡節義古所重焉敢違綱常無貽九京羞
旌表非所望一孀逝已久二孀政康強存者膺孝養没
者留芬芳而客聞此語流涕忽沾裳寄言觀風使采之
獻明光
經浯溪讀元結大唐中興頌
平生念浯溪鐫鑱有遺跡揚舲泝湘水登臨暫來即穹
崖倚層雲竒險自天闢漫叟詞既嚴顔公筆無敵鬼神
屢呵護風雨長洗滌忠㮣儼尚存冰䘖猶可識端容歛
襟讀感慨重心戚誰畫靈武謀大物取何亟唏嗟中興
業諒重君子惜逡巡解舟去回顧三歎息
曲江拜張文獻公祠
嶺海號多士開先始興公大名照宇宙信史書勲庸遂
令曲江重嫓美中州崇精誠日星貫爼豆春秋隆緬懷
廊廟上蹇蹇王臣躬指兹逆豎首碎此干將鋒天高聽
雖卑竟莫回九重薊野鼙鼔動蜀道埃塵蒙範金肖遺
像褒贈勞淵衷顧瞻祠堂間尚識風度雄白羽寓微意
金鏡懸孤忠先覺百世師景仰無終窮懷哉秉鈞者孰
與公心同
遊柳山書院
休政違炎方返棹及清湘考圖訪前跡懷古陟遠岡禮
殿丹堊陊雩亭棘榛荒既感時代異亦憐爼豆亡蘚深
碧侵階蘿密青蔓墻雉鵙有翔集衿佩無趨蹡陰菌依
座秀晴蕤沿澗芳豈伊誦絃地而為樵牧場撫俗思賢
哲繼軌念循良視廢余誠怍舉墜職所當南藩如重踐
庶或夙心償
張節婦
昔與君結髮綢繆百年期奈何届中道而有死别離相
從固云易九殞分所宜殘喘匪自惜&KR0561;呱誰抱持姆氏
夙有訓敢或違天彛明明夫子魂泉下諒有知少為張
家婦老作張家嫠先姑炳遺烈誓欲與等夷他年樹雙
表大字旌門楣
重涖汴藩示流民
汴藩控西北水陸咸此會太行如長城嶻嶪壯藩衞黃
流自天來蕩潏勢何銳土壤多肥美風俗寡浮偽云胡
遽凋弊徵調靡寧歲富者化貧窘窶者填溝澮十室數口
存一戶百徭萃婦人廢蠶績杼軸悉空匱丁男應夫匠累
載負租税偷生既難期逃竄非所畏嗟我忝旬宣重臨益
驚悸勞來固迺職夙夕思盡瘁庶幾解倒懸疲瘵少甦遂
矧兹聖明朝屢下寬䘏惠苦語示羣氓歸哉理荒穢
九日郟縣小蛾眉山拜二蘇先生墓
風厲羣木落菊萸涵露清令辰届重九促駕仍遐征逡
巡及僧舍整拂塵冠纓懷哉宋二蘇此地餘荒塋石人
俱摧仆壟土相將平趨祠拜遺像祇薦陳芳馨緬彼蛾
眉山西望千里程兹丘亦何謂云胡冒其名徘徊盻林
壑恍若聞金聲感彼詞垣仙托此舍衞城文章白日麗
忠槩秋霜明徒令後來士仰止生深情
蝻塜
七月月生魄蝻出溱洧傍始焉學躍跳倏忽羽翅長所
過赭郊埛矧復遺稻粱坐令飫飽腹立化饑餒腸督民
殄斯類晨夕紛遑遑隳突踐壟畆炬火明山岡燎焚弱
質燼撲擊微骸僵卒夫載朽胔絡繹持筥筐穿穴掩腥
穢作塜官道傍罪浮彼破鏡雖死安能償蝮蛇實搖毒
已疾傳醫方蜜蜂誠小物亦解奉其王畜蠶必吐縷世
賴充衣裳畏蚊恐噆體幬幕席與床青蠅奚足憎赤蠆
應可防編竹蟻知報勤誦螢聚光致雨&KR1340;蜴驗起痺全
蝎良原性殊善惡稼穡咸無傷惟兹口吻酷黍稷爭先
戕乾坤百虫夥去爾庸何妨吾將告宰造投畀魑魅鄉
從今樂耕鑿歲歲歌豐穰
崇福宫禱雨
清曉戒徒御禱雨謁道宫焚香古帝前拜跽肅以恭因
之感興亡華構久已空尚有勅賜碑狼藉蔓草中慨想
宋全盛鑾輿屢遊從名臣領祠職列辟儼睟容運往物
隨改偉觀難再逢登臨睇烟霞頗惬眺望悰遲回不能
去樹杪來長風
觀啟母石
夙負山水癖苦乏幽討緣幸兹崧與少秀色當眼前公
餘陟峻岡忽覩石一卷特立四無隣觚稜不相聯云是
啟母身化在郊墟壖呼之乃擘裂啟出仍完全幻語本
荒唐昉見淮南篇遐想覆載間滄桑屢更遷安知運代
移墜彼千仞巔厥理誠可推賢達固釋然矢詩正妖訛
昧者庶或悛後世有豪傑為我焚其篇
端午日遊少林寺
少林聳岧嶤有路達蔥嶺半生懷勝槩老乃賤真境緇
流遠見迓偏袒仍露頂升高縱遐觀頗覺癡緣屏蒲風
翻卷帙艾色侵衣領掇蔬僧具供飲騎童汲井自拈清
淨香作禮爇古鼎超超昔神師順寂同溟涬而於片石
上留此不滅影竺夏雖異轍皆貴能猛省寒岩許分坐
禪定畢餘景
題王生卷
王生事衆藝厥藝非庸常字格既超俗醫名將擅場揮
翰縉紳前懸壺闤闠傍時時拂華箋流麗兩三行勁健
束筋骨端圓歛鋒鋩硯池墨波翻藥闌杏陰凉家藏總
秘帖囊貯皆竒方勉力當師承蜚英期頡頏誠心見焚
劵清致歸文房八法右軍最諸科思邈良籠鵝與伏虎
萬古同垂芳
題雙燕圖寄表弟陳安行
君家唫溪北我家郡城西君家梁間燕我家梁間棲我
從出鎮來寒暑又三變不見故鄉春惟見故鄉燕挈家
吉城邊寓家汴河湄燕識主人心相隨不相離念君千
里隔見君幾時得欲令燕啣書飛歸到君側君能弗吾
棄為理白雲莊願言共君老看燕雙飛翔
雪中偶至相國僧舍
精藍創何朝規制極殊勝閻浮罹劫火無復莊嚴盛惟
餘白足僧短褐露兩脛我於大雪中獨立偶乘興難尋
金布地頗訝玉為徑娑婆絶塵翳似得天眼淨冷冷梵
唄音細雜鐃與磬欣然遂忘返宿留逮昏暝乃知向上
機無臺亦無鏡徒勞費辭說妙在悟自性世無毘耶翁
孰拯衆生病願言投空門跏趺事禪定
夢萱堂
憶昔種丹棘期以怡親衷親亡故物在徒使增悲悰朝
觀夕仍對詎料精誠通忽從枕上見宛與生存同欣然
載言笑睇彼階下叢森森鵠觜英相映慈顔紅芳莖挺
清脩嫩葉紛葱蘢斕斒五采服煜比花色濃宜男既非
望且遂忘憂忡驚寤忽無覩寥寥書室空想像抱沈痛
淚落如流淙起視北堂植青青凉露中
青城懷古
炎宋尚簡質郊丘布為墻九門謹闔闢萬卒嚴周防暫
置弗勞杵權施豈須隍綿延逮宣政驕盈更典章版築
易縷製墉壕固金湯衮龍狩沙磧泥馬奔錢塘奢侈諒
宜戒播辱尤所傷陶匏薦明水維馨仰前王
林亭遠眺卷
雙親久淪逝遺櫬空山藏歲月諒已遠撫昔增感傷儀
刑渺何之想像空徬徨悠悠人子心沈痛何時忘虛亭
縱遥覽竹樹森微茫輕雲歛還舒列岫紛低昂岩松布
清陰溪艇浮滄浪騁望極遐曠白首在異鄉邈兹九京
隔慨歎徒深長行行更回顧淚下沾衣裳
老大心易感鞠育恩難酬顧瞻青青山高塜山西頭憩
兹灌木陰盻睐馳雙眸含悲睇天末若見墳與丘茅亭
依水石屢至成淹留蕭蕭風樹枝欲靜不自由哀哀烏
鳥情纏綿終靡休焉用徒耳為顯揚愼所修移忠古攸
貴往哲有令猷
先壟違别久蔓草迷荒墟豈不念灑掃道路頻馳驅獨
懸一寸心怵惕霜露餘王門固可樂窈窕曳長裾旨甘
亦云足弗逮將何如孤懷倍惻愴引睇西城隅洪濤曷
能度疊嶂諒難踰歸飛乏羽翼注目空踟躇中和蓋代
英玉質神仙癯詩畫兩精妙風韻天然殊熙春富詞藻
字字皆璠璵允為世三絶勖爾當珍儲
重慶堂為錢儀賓賦
客行大梁道華屋枕道傍借問誰所止閥閱何煒煌居
人笑答言此謂重慶堂就中兩遺婺同志如雪霜賢孫
英俊姿遴選賓天潢膳調三鼎珍樂奏絲與簧笄珈儼
成列冠珮肅分行趍蹌二親側次第進杯觴百務弗相
干暮齒彌康強家和福乃臻四序來禎祥玩匪宜男花
心怡自憂忘姑耆婦仍壽鈞享百歲長客聞遽前拜重
是雙貞良豈徒垂閫則庶以敦綱常
送楊郎中催馬草還京
大梁據中土自昔風氣旺北邙殊蜿蜒太室極雄壯黃
河貫其間浩浩恣奔放四野開平衍桑柘綠相鄉丁男
事耕耨姑婦治絲纊菽麥盈倉庾醑醴溢盆盎近歲頗
凶屯旱暵觖農望念兹饑餒餘十室九鰥曠長貧負租
税遠役困夫匠督芻實賴公區畫咸適當深體堯舜心
推仁憫凋喪叱咤尚弗忍矧肯施鞭杖愧余謭劣才旬
宣乏善狀竭力奉寬條庶减疲癃恙贈别陳民囏冀君
徹卿相
擬古
玄穹惟湛寂元氣斗斡旋時序相禪續陰陽無忒愆乾
綱后攸則庶政相斯專明良職其職四海自熙然
吾觀日與月乃是陰陽精彼升此攸降循環有常經萬
方仰臨照元良則其明離躔遂晦蝕惟辟修德刑玄象
雖緬邈人當思戒懲
園綺遺世賢逍遥商顔巔安漢笑談頃視之何易然拂
袖謝隆準採芝茹芳鮮今復有斯士吾將為執鞭
黔婁貧賤士懷道棲衡門布被斜可殮曾西徒失言終
焉諡康子萬古播清芬云胡有千駟殁世寂無聞
吾觀古顔孟生民之先覺已克禮斯復陋巷亦云樂氣
由養而充浩然塞寥廓其歿餘千年載籍猶昭灼天爵
良可珍簞瓢未為惡
方寸湛明鑑賢愚罔弗然浸滛汨私欲沈溺䧟危顛善
性寧終昧清光應暫捐勉旃力磨治皎潔當如前
芙蕖開清池花葉相掩映粲然薰風中容色自娟靜瑩
同淑女姿直類君子性豈不念春華榮悴分攸定奈何
徒征馳竟日事奔競
蹁躚一黃鶴飛止弱水宫青鳥戴勝使側目不相容遂
遺瑶池跡遠寄滄海蹤無心隨鴻鵠任爾摩層穹
聞昔有逸民風標何峻拔超然凌雲霓遐視九垓狭跡
雖戾中道心則忘窮達其人諒可希前進脂吾牽
索居人事寡窮探墳與丘多謝東鄰客頻来為我謀乃
為儒冠誤富貴别可求首干中常侍次謁北平侯捷哉
仕宦徑貿貿不知由讀書果奚益辛苦被時羞我笑而
相答志殊各自求蕭條老布褐道在復何尤
憶昔中園裏樟楠柯葉深芳葵種其下幽鬱冒繁陰靡
瞻朝暾出鮮覿夕景沈縱昧昏旦候寧殊傾附忱小草
本非異懷忠性所任誰當抑蒙翳庶遂向陽心
森森鄧林木四序恒青蒼隨材就掄擇規矩因圓方其
中有孤檜膚理尤堅剛挺特寡附麗辛苦受雪霜含章
少外飾莫厠棟與梁美哉連抱姿而弗登明堂永惟松
楠侣恥在槐樗行志士不苟屈撫樹空徬徨
我本賤貧者棲棲在蓬茨蓬茨何所樂吾心自孳孳人
言青山巔玉髓閟在斯服食仙立成深慚禀凡姿何如
任其性雋味古文辭仰止曲肱叟舍此吾誰師
荒哉煬天子縱侈樂無涯彛紀胡可瀆同心賜宣華獨
孤雖云誤勇才亦非佳楊梅枯已久撫事令人嗟
題(闕)
先生篤行士小隱南麓邊芥視功與名遺棄如浮烟造
門非俗流問字皆英賢室空長物無匡床但青氊世受
靜春學潛心最精專所以絶外慕昕夕勞鑚研斯文誠
在兹樂矣卒歲年海㝢忽鼎沸羣氓弄戈鋋渠魁何狂
愚馳書敢相延奮袂拂然起仰首呼青天誰為奪我志
清白世所傳洒然擕琴劍樂道鍳魚鳶從此勿相逼清
風激寒泉當此喪亂際三綱賴公全磊落貞松姿霜雪
愈挺然九京不可作星日芳名懸因詩寄深衷歎息頽
陽前
題方方壺枯木竹石圖
空山百尺樹質性何貞堅夭矯修篁側寂寞磐石邊亭
亭任重姿屹立思擎天造化偶遺棄值彼蓬萊仙寫之
若憐才崢嶸老龍騫朔風振羣木節操欣獨全寄言玩
物者毋貴春花妍
顔用正挽詩
幽棲忘聲利抗志惟雲泉澄神以内照白首甘草玄既
混釣耕侣詎希冠蓋賢魄化名未泯塵凝榻尚懸服膺
先民訓委順安其天誄文太史述遺經門人傳息蔭樹
繞屋資生瓜在田掩棺諒靡憾况乃獲歸全孔曾皆一
轍此理豈今然
哭子
余齡及中歲有子生六年疾痛母心惴寒饑我懷煎鞠
育愛雖切薰陶教宜先數日近方解誦詩未能全賦齡
亦何短夭閼輙棄捐觸目恨山積沾衣淚河懸世澤懼
斯斬書香賴誰傳嗣續人所重念之增惕然修已安義
命昊穹諒無偏明喪笑商鄙情鍾慚衍賢螟蛉信么麽
在物亦堪憐
夏末偶尋洞惠道院
曉起涼月淡絺衣坐肩輿灑然塵慮豁遂即道者廬蕭
條殿廊存亭軒化荒墟山門憩樵農蘚砌鹿豕趍霤傾
有墮瓦樹伐無遺株仙家尚消沉况乃俗士居蓬萊屢
清淺此事諒弗虚吾聞至人言一氣運化樞莫窺機緘
微孰外定數拘通由饑亡命載以賄喪軀榮華豈久在
役智悲羣愚
洞章二首
縹緲大梵境玉京何寥寥空洞無色根泛兮若浮飄陽
精鎮朗耀豈復知昕宵熣燦丹霞中浩歌白雲謠一聽
衆緣息再聆羣累銷劫運自兹度稽首登神霄
浮黎始上青浩氣長空濛溟涬窈無朕端倪那可窮梵
川玉虛界不與諸天同羣仙時遨遊翳鳳駕赤龍年壽
罔有極莫能測其終泛詠黃雲裏肅侍彌羅宫
題翎毛畫贈葉太守
名郡太行北水陸當要衝舟車日旁午来往無停蹤民
貧困迎送矧值歲罕豐繿縷衣百結藜藿恒弗充前年
太守来遴選出聖衷下車亟摩撫昕夕勞其躬還珠及
渡虎有待臻全功我昔因入覲道經淇水東解鞍憩驛
舍桂樹空庭中有鳥鳴樹間其雌和其雄物既適至性
人猶含苦悰尚期盡生遂和輯比鳥同庶令盛明代再
見黃與龔托畫表深意寧論描寫工
丙寅端陽述懷
歲月易流邁佳辰届端陽閑居昧時序節日如平常空
園積雨霽蒿艾如人長蕭條掩關卧蝶夢方悠揚老妻
喚我起盤飣勸我嘗小孫頗慧黠學語聲琅琅舉目見
之喜欣然揮一觴儉約固予分泰侈非所望冥觀陰陽
運隆替乃其常吾生幸休退用舍安行藏前修有善訓
岐路多亡羊且復醉蒲醑毋將憂自戕
丙寅初度作
余生如稚松由寸望百尺既承雨露滋亦受霜雪積蹉
跎踰七十勤苦曾備歷誤蒙明聖知謬忝中外職顧已
慚菲薄於時乏禆益處盈虧必隨履泰否斯即至理諒
在兹昧者固弗識叩閽乞殘骸休退恩旨錫遂令犬馬
軀獲返田野跡長揖畫省僚重負從此釋今辰届初度
厨傳仍岑寂傍人競嗤笑窮約猶曩昔妻孥頗愧赧而
我固悦懌平生守儒素晚節敢變易回思永樂初歲月
類梭擲同年四百餘多已在鬼域存者纔十輩猶被利
名役迂疎獨何幸林下得偃息遺榮遂安閑養靜忘跛
躄游鱗泳清波羈鳥歛倦翼貧非吾所憂病豈吾所戚
寵辱與升沉寧復置胸臆忘機侣鷗鷺植杖隨沮溺浩
然天壤間俯仰惟意適長歌自為夀坐對遠山碧
亡友舒州通判張君哀挽詩
我昔遊禾州英俊森跌宕衆中昉識君彼此年盛壯定
交文字間傾倒已見諒推能實居先論齒仍在上既欣
氣味同復喜懷抱曠温温璞玉姿浩浩江海量豈惟邑
校雄允謂士林望及門師易菴卒業侍凾丈大哉四聖
經研究彖與象褎然西江魁足繼宋陳亮諸生老場屋
顙泚羞倔強詞垣七八年葭玉得倚傍編摩互論討疑
惑共咨訪但期荅君親未省謁卿相佞色從古鄙直躬
豈今尚始屈倅邦畿翻能拯民恙公平村有謠苦澹宦
無况何期寒窶家忽被仁惠貺云胡去郡亟遂使失保
障一官滯房山連歲董夫匠令名諸公推敏識多士譲
政須峻陞遷溘爾遽凋喪呼天邈不聞為善匪可仗縉
紳競悼傷輿隸亦惆悵而我忝深知肝膽兩相向切偲
失箴規磨琢廢鑪盪情捐骨肉親序缺兄弟行前修不
可作後進日流蕩哀哉若人亡士習趍謬妄紛紛夸毗
子翻覆千萬狀譬猶蟻附腥繚繞沿甕盎疇能遏頽波
奚忍鼔其浪孰知余心悲孤立誰我相令儀隔幽明清
夢勞想像作詩述初終老淚恣横放
春湖黃處士挽詩
富順山水好春湖更無雙波瀾勢浩蕩昕夕聲淙淙黃
公英特士竒氣未易降揭兹以自號傳呼遍鄉邦雅懷
樂幽勝臨流闢軒窗課兒夜讀書短檠燦銀缸六經窺
窔奥百氏刪紛哤魚龍每来聽出沒相舂撞有時岸綸
巾隴頭看飛龍有時狎鷗鷺沿洄棹輕艭彷彿盤谷李
依稀鹿門龐幾年厭世去高墳屹崆㟅苔蘚翳翁仲松
筠列旌幢芳名嫓九鼎千夫莫能扛遺澤豈終竭深長
配岷江伊人逝已久挽歌富新腔豐碑著潛耀尚待筆
如杠
題感螺詩卷
敘州富順縣孝孫有黃璿弱齡方及紀至性出自然祖
母久遘疾伏枕嗟沈綿絳宫鼎沸溢榮衞熱相煎飲藥
如飲水終劑弗少痊頗思泥淖螺煑食或可蠲時當十
月末凛如沍寒天陂澤各已凍此物求無緣孝孫默致
禱徑走南塘邊南塘路迢逓心急足不前匍匐至其處
解衣漉清漣果獲四十餘紺若佛髻圓持歸更滌濯爇
火烹甘泉調以醯與醬芬香絶腥羶病者見之喜飲啜
隨下咽燥煩遽脫體阽危遂安全乃知一念誠可以格
上玄造化宰報施錙銖寧使偏孫今陟顯位實秉郡守權
兹事諒非妄詞林鉅公傳矧伊職師帥表率宜身先永
言錫爾類詠歌繼朝賢
題張教授居易軒
行已素其位彰彰先訓明美哉留侯裔守分息營營執
經侍彤邸講讀傾忠誠一室無贏積四序有餘清孰云
禄秩薄豈受吏事嬰財豐真為累官達仍貽驚惟當樂
夫天優游心自寧永言慎終始俟命歌隆平
别子欽劉同年
廬陵漢名縣黌舍當城南粤從宋慶歷傑構何潭潭穹
碑泐學記歐子親題銜所以富才彦挺然皆梓杉游歌
我昔忝遺經事窮探英俊非不多畏敬踰四三子謨與
德讓奮起師易菴晨夕久薰炙化雨深濡涵王門職輔
𨗳胄監峩弁簪引之絶温潤欽止精研覃之宜暨仲舉
問學青於藍惜未及貴夀早終四子咸篤實若陳李磊
落俱竒男雄藩佐邦伯經筵進封函就中最傑特子欽
文不凡壁經世授受道腴恣沉酣聱牙古盤誥同異互
訂參他人悉窘步君獨行眈眈翰林俊聲著粉署刑名
諳冰蘗豈論苦澹泊夙能甘擿奸若風厲讞獄同春含
譬之龍泉劍光熖不可緘契闊五六載相思隔烟嵐追
懷舊遊地幾度聯歸驂兹焉幸一會壯志仍巖巖胸襟
豁湖海論議森戈錟藩臬諸鉅公招&KR0829;列罌壜肥牲刺
羊豕佳味羅蛤蚶鱠鮮旋烹鯽醢美細臠&KR0008;玉棋圓疊
蔗金丸滿堆柑蔬茹剪霜韭竹萌掘冬䈄酒渴潄茗飲
齒寒嚼葅蘫叨陪接几席答問吐鄉談清言霏玉雪傾
聽我所貪亹亹續弗絶有如吐絲蠶握手萬里外綢繆
樂且湛胡為又分袂行李僮僕擔于時一陽復兩鬢風
毶毶東坡昔䟦涉渡海再遷儋未久即見召還朝貌逾
傪寂寥數百載繼武惟子堪歲寒見松栢大厦待楩楠
賦詩寫繾綣空言只增慙情深覺詞贅此意諒余監
枇杷晚翠
江南有佳植名列果品中仙郎乃獨好官舍親培封亭
亭異衆卉秀茂當嚴冬深綠冷逾茂繁青寒更濃滿樹
葉葱蒨陰森密成叢歲晏不改色傲睨雪與風所以玩
物者愛比松柏同灌溉役輿隸賦詠勞羣公人物兩竒
特永言播無窮
即事
功名事恬退求志在雲泉性本寡諧俗遂此遺世緣瘠
壤百餘畆草屋數十椽耕耨有閒暇北窗高枕眠人生
慕富貴方寸徒憂煎百年諒能幾倏忽成華顚種秫釀
美酒庶以醉自全
題商山四皓圖為陳徵士致廣題
昵昵戚姬寵膠膠如意憐壯哉盤石基凛將殞而顚睿
志慝深惑嘉猷忌讜言輔臣謀已拙壼閾憂徒懸遐飛
四威鳳千仞來翩翩賴以為羽翼大本安且全翻然振
歸翮遥想商山還兹事已云遠高風圖畫傳
運甓漫稿卷一
