運甓漫稿卷七
明李昌祺撰
詩餘
柳梢青(題具慶堂)
素髮嚴親酡顔慈母眉夀雙全屋潤家肥兒恭婦順孫
更能賢夫妻快活團圓這想是前生福緣更積隂功
仍行好事長享耆年
天仙子(題趙仲穆圖)
憶昔維舟湘水曲露浥芳蕤飄遠馥褰裳徐步踏晴沙
東一簇西一簇盡日徘徊看不足嘆息光隂如轉轂
老去觀圖揩病目花絶俗葉絶俗想像王孫清似玉
公子才華偏藴藉九畹春光生筆下幻成花葉恰如真
他看罷咱看罷不信根苗原是畫醉眼摩挲驚復訝
端的人能移造化風不謝雨不謝一任卷將堂上掛
玉漏遲(慶表兄陳安行初度)
水風萍末起三庚乍退新涼堪喜玩竹吟翁此日瑞呈
弧矢阿母親來慶夀賜玉液清香滑美端的延年却疾
頥神健體快飲不敢推辭試跪啜纔吞六塵如洗換
骨更形只消數甌而已自是長生有分便可在地仙班
裏却說道人中再誰如你
歸朝歡(題送陳知府考滿)
灝氣漸消三伏暑商吹送涼侵白苧驛亭張宴餞邦侯
管絃低處聞金縷明月映鶴渚殷勤頻勸杯中醑這九
年用心撫䘏百姓似兒女青雲萬里期高舉第一功
名端的取曾覃惠澤及疲民仍將忠愛酬明主臨别聽
我語巖廊接武夔臯侣把仙瓢好教瀉盡天下望霖雨
臨江仙(題墨菊送陳知府行)
一段秋光新寫就盛開不待重陽枝梢花葉互低昂巧
將籬下豔幻作畫中芳為問淵明何獨愛愛他晚節
寒香從今移種上林旁時時承雨露歲歲傲風霜
摸魚兒(辛丑生朝自夀)
笑吾生為緣凡骨神仙親遇難度隨羣逐隊(一作倒來顛去)埃
塵裏年少遽成衰暮忙退步這鳳翼龍鱗老拙難攀附
况當末路亟納禄投閑養疴延夀隨意做詩賦懸弧
旦罔極親恩已負持身惟謹清素繁華易歇同朝露嘆
幾箇人能悟非義富非義貴石崇元載何須慕乘除有
數全晚節尤難粗衣淡飯天自管分付
沁園春(山莊即事)
山是何名族為甚姓地本荒涼水遠土磽田狹衆人棄
置天教與我卜築成莊嶺月為朋溪雲當客更有林風
時送涼養衰病惟靜窺周孔默契程張升沈寵辱都
忘且懵懵騰騰醉幾場到東門嘆犬華亭嘆鶴悔之晚
矣徒自悲傷幻夢軒裳生涯筆硯陵谷從他海復桑幽
閑處謝天留老眼坐閱興亡
玉漏遲(送費同知考滿之京)
螺川清徹底地靈人傑俗敦廉恥闔郡民家十有九家
詩禮幸得循良二守共撫字政平訟理多少貧窮感戴
章逢稱美倏忽樂及瓜期看課最天官上聞丹扆不
次超遷位聯六卿班裏此際同寅北望比别箇倍增歡
喜端的是人生似公有幾
滿庭芳(賀人生日四月年六十)
梅彈垂金柳綿飄雪綠隂清晝偏長畫堂初曉慶夀沸
笙簧花甲從頭再起任教他烏兔奔忙懸弧旦纔登耳
順痛飲又何妨年年逢此日新茶新筍件件堪嘗喜
子能幹蠱孫戰文場那更閑身自在且休論紫綬金章
人都道天留老眼安坐閱滄桑
玉燭新(夀舍弟昌明初度)
春光忙似箭又三月初三牡丹開遍卯君初度當今日
祝夀惟深繾綣八人同氣但只覩五人顔面我一箇分
外龍鍾難似四人強健如今骨肉無多但有興能來
且休辭倦更教兒姪願箇箇努力聖經賢傳空詞一闋
笑寫當袖中鵝麵期歲歲生朝持杯乾勸
摸魚兒(懷舊)
記昔年十分輕健秦淮白下遊遍結交盡是高懷侣多
伴舞衫歌扇心眷戀縱雨阻泥妨幽興何曾倦曲房小
院有鯽鱠銀絲蟻浮綠醖暢飲醉仍勸分離也恰似
雲鴻海燕音書特寄無便風流杜牧今憔悴謾想柳眉
花面江萬轉山萬疊怎生能勾重相見光隂似箭回首
是衰翁思量前事清淚落如霰
鵲橋仙(自述)
儒冠相誤虚名相誤衰病又還相誤自憐身世總無成
乾枉了青春虚度書生曾做京官曾做方面也曾親
做顛來倒去竟如何只落得一貧如故
長相思(春雨)
朝淋漓暮淋漓到處墻傾土屋欹放晴知幾時濕花
枝洗花枝平地瀰漫浸作池簔衣終日披
怕傾盆要傾盆傘笠都無強出門滿身泥水痕行厭
聞坐厭聞溜響從朝達夜分聒聾雙耳根
南鄉子(送人之京)
北上别家山韋布趨朝識聖顔水路七千端的遠艱難
了却公家事早還暑退夏初殘拜别紅雲虎豹關歸
日正逢秔稻熟加餐受用鄉園暮景閑
石州慢(詠青娥眉淡竹草)
異草從來花别另一般樣顔色藂間開遍既非紅紫又
非黃白閑園曠野多少黛嫩螺嬌冰盤帶露侵晨摘磁
鉢放輕研翠脂凝光澤竒特最風流處寳鏡臺前繡
香奩側想未惞勻面慵將填額懶施粉餙且付描扇描
圖底須去問倭夷國誰製與佳名也端然消得
水龍吟(題都帥馮侯乃子二樂堂)
豫章徐孺湖邊粉墻畫戟元戎第高閎晝靜疎簾風淡
博山香細椿樹長榮萱藂鎮茂荆花連蒂有珍殽脆滑
純綿輕暖凡奉養都加意先祖竭忠帝室到如令子
孫承繼將門有將非徒英勇仍能孝義百戰成功萬鍾
為養也知容易願斯堂八柱堅如鐵拄永留人世
木蘭花慢(慶夀)
過元宵五日燈山罷夀筵張喜盛集親朋爭喧鼓吹滿
泛壺觴八仙共教童子送蟠桃封寄與翁嘗甘比玉杯
雲液冷如金碗冰漿佳兒拜捧上高堂擘破散竒香
恰半枚入口身田温暖腑臟清涼管取延年却老轉顔
紅髮黑更瞳方此去纔周花甲從頭再數何妨
賀新郎(新婚)
冬暖天晴霽燦三星居然在戶煥輝庭砌照見堂前荆
花樹一朵忽成雙蒂聽花底笙歌聲沸傳道仙娥辭洞
府跨青鸞喜會文章壻態窈窕容端麗知郎早有凌
雲志小科場探花手段好教先試仍把風流京兆筆巧
畫翠眉纖細却慢慢大登科第况是妙年諧燕爾且親
前齊著斕斒戲衆喝采好兄弟
一半兒
長河新漲漫平沙古塚斷碑横曠野日晚牧童争望家
笑喧嘩一半兒騎牛一半兒馬
臨流農圃蔓瓜苗拍岸客船依葦篠月落五更風露饒
櫓雙搖一半兒猶昏一半兒曉
風流子(題周參政南峰)書舍卷
錢塘最勝處龍井畔此地是君家有垂柳引鶯古松巢
鶴石栽蒲草池種荷花客來訪綠衣鋪座席紅袖過湯
茶評史講經賦詩觀帖竹間棋局忩下琵琶况湖山
清雅僧房占不盡水竹烟霞贏得老辭畫省榮賜烏紗
便重尋舊隠歌當細聽酒當滿泛休問其他人道昔時
書屋今更光華
水龍吟(題鎸蘭亭石工陳福卷)
右軍真蹟蘭亭秘藏玉匣昭陵久驀然驚見夜光明月
煥輝忩牖穆穆誠齋濡毫臨出遠過顔柳把瓊鈎寳畫
比方古本此本斷應居首寫在金箋紙上競傳觀怎
禁磨揉故教鐵筆連圖入石要令難朽羨爾良工藝能
巧妙于今稀有細看來恰似生成喝采那雕鎸手
醉春風(書所見)
雅淡嫌華麗嬌容原自媚如何驀地忽相逢記記記眉
掃春山裙拖秋水柳腰纖細默逗文園意錦字憑誰
寄雨雲幽會甚時諧未未未知共何人翠幃深處鎮偎
鴛被
長相思(春日郊外)
桃未紅杏未紅近社郊原尚似冬連朝頻刮風麥茸
茸草茸茸菜吐黃花三兩藂春光何處濃
柳梢青(題秋塘圖)
落盡芙蓉收殘菱芡晚色凄迷斷荇隨流枯荷折柄秋
老蘇堤沙禽自在幽棲極浦外天連水低粉墜蓮房
波漂菰米煙暝湖西
點絳唇(新柳)
東面風來旋吹輕綠回梢上眼兒纔放便做嬌模樣
到得成隂早又花飄蕩隋堤望和煙搖颺人去愁相向
念奴嬌(寄致政朱紀善先生)
柳綿飛處政和風淡蕩輕飄晴雪憶殺故人千里外客
館怕聽啼鴂桂水危亭虞山古廟幾度同登謁君歸吾
去可憐辜負竒絶長是夢見風標晨鐘㪣醒無奈依
然别去歲魚箋蒙遠寄惟寫相思情切乞得閑身看山
玩水著甚酬風月只應詩酒興來還自怡悦
蘇幕遮(題清溪漁隠)
浦雲收山月放紅蓼灣頭秋水生新漲一箇輕舟雙槳
蕩蕭散江湖富貴非吾望擊空明浮滉瀁汀鷺渚鷗
處處長相傍馬首紅塵三百丈風吹不到蓑衣上
滿江紅(送陳僉事兄還鄉)
春滿梁園韶光媚盛開桃李清明過數他花信只今餘
幾有客携書還故里畫船且向沙頭艤問此行歸去甚
時來明年裏征帆挂離歌起杯易盡情難己羨君家
賢弟列官風紀更道翁能敦友愛連枝同氣稱雙美想
細君笑聽鵲聲喧門頻倚
一半兒
風高飛鴈斷還連野迥宿雲舒復卷箇箇綠楊堪繫船
水連天一半兒原深一半兒淺
天淨沙
藥竈時燒榾柮松庖日饌伊蒲寧用雕盤鏤俎天寒歲
暮村村風雪黃蘆
枯松倒挂懸崖寒梅正對空齋慣見山光水色不求身
外黃金任築高臺
滿庭芳(自述)
年衰病攻旬宣任重仕進心慵縱令勉強成何用齒豁
頭童急退步離他閙叢便隨意學做莊農辭官俸勤耕
苦種歲計不愁空
橋庵野夫文章本少事業全無半生苦被虚名誤早乞
微軀納印綬辭歸里閭買田園教繞村居忘形處麻衣
草屨放浪狎樵漁
閑中自憐人心不足世事難全算惟引退真長便過活
隨緣嘆老矣非徒此日賦歸歟且待明年思量遍心闌
意倦極品也徒然
榮枯吉凶都由自己不屬天公得時莾把聰明弄逞盡
英雄怎知道禍因惡積錯埋冤命與灾逢床頭甕香濃
味重引到醉鄉中
江南故鄉山青水綠竹翠松蒼年來旋把幽居創菜圃
禾場看花訪黃家四娘插秧倩許宅三郎忘官况狂吟
醉唱退老白雲莊
追思舊游芳年豈再勝事都休幾回暗數當時友半在
荒丘將馬上風霜弊裘換鷗邊野水輕舟天成就忘懷
宇宙無喜亦無憂
天涯自傷叨恩禄厚永恩心長故園遥在西江上幾度
斜陽好弟妹相抛殞亡老情懷只抱悽惶那堪望雲山
煙浪真是斷人腸
歸田興饒官登二品世閱三朝粉闈畫省皆清要誤玷
元僚愛隠逸煙霞海嶠戀恩榮雨露雲霄量才調休閑
最妙偃息伴鷦鷯
蹣跚病軀人憐顯宦我笑貧儒烏飛兔走何曾駐白盡
髭鬚有斷簡殘編可娛無贏金剰帛堪儲清幽趣爐香
一炷坐愛小忩虛
光隂易遒諸般勘破萬事宜休抗塵走俗乾生受著甚
來由賣了帶安排買牛綴成簔准備划舟招朋舊晴忩
永晝濁酒且淹留
盈虛往來亡身為色喪命因財乖的罷了愚的在莫笑
痴騃種地畝動薅草萊啓軒忩淨掃塵埃心無累逍遥
物外且放好懷開
金字經(喜舍弟昌明至)
雨意斑鳩喚春光杜宇催剛得相逢怎便回陪旋芻新
釀醅同歡會飲乾休厮催
門掩斜陽暝簾垂靜夜長兒女燈前笑捧觴嘗滿杯清
更香懷宜放醉呵能幾場
瓦釡芹羹美磁甌茗飲清垂老天倫喜合并聽兩三歸
鴈聲鳴相應感咱同氣情
白丁留跡少紅甲迸畦稠淡泊相看不強求休老身今
自由心無疚隨意度春秋
運甓漫稿卷七
