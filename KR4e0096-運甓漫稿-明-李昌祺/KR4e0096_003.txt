運甓漫稿卷三
明李昌祺撰
五言律詩
登天華觀
玉洞開仙館丹梯軼世氛天書餘鳥篆雲笈護龍文靈
境蕭臺近空歌下界聞俗人如可避不必問桃源
春日山中尋泉
春泉試獨尋度壑復穿林忽見流紅遠方知入翠深色
渾因悟雨聲淡只宜琴盥弄忘歸去窮源空有心
擬唐塞下曲八首
沙塵漲北天衛霍出居延苦霧埋沙磧窮荒乏水泉戰
酣鼙鼔壯戍久鐵衣穿試上長城望中原若箇邊
羽箭鴈翎刀風沙北地豪弓開關月滿鵰没陣雲高勁
騎三邊出匈奴一夕逃將軍方得意新拜璽書褒
鐵騎蹴交河銜枚半夜過雪花凝鎻甲月色冷雕戈小
醜俱亡命連營盡凱歌至今青塜骨猶恨與通和
十五去防秋于今已白頭一身猶是卒諸將久封侯部
伍嫌羸病親知識壯遊寒燈孤戍裏揮淚看吳鈎
久在邊城裏風霜不可論六親皆骨朽百戰偶身存烽
燧連天暗沙塵憚日昏征人家萬里誰弔國殤魂
犬戎窺近塞羽檄發精兵不識沙場苦焉知性命輕饑
鷹投古壘疲卒卧空營日暮轅門裏愁聽鼔角聲
塞馬嘯悲風旌旗惨澹中衛青持左鉞李廣在前鋒壯
士俱亡命朝廷重論功將軍承寵詔天子錫新封
秋霜劍在腰曾事霍嫖姚諸將威無敵全軍氣不驕弓
鳴驚過鴈砲響走棲貂敢憚窮邊苦天家雨露饒
大漠隂山外霜天氣候殊隂沙明遠燐寒日惨窮廬北
闕無來使中原少得書凱歌今未奏壯士誓捐軀
病起遣興
羸弱怯衣單徐行覺尚難平和欣脉復疎懶喜身閒古
硯從教洗孤琴久未彈朝衣如可解歸去卧秋山
送人南歸四首
離絃兼楚調忍向醉時聞連歲長爲客他鄉更别君鷗
波明夕照鴈字寫秋雲迢遞還鄉夢相隨過海門
百年同旅寓大半在殊方白髮羞明鏡青山問故鄉落
霞秋水闊新鴈暮天長安得隨君往溪南訪草堂
候館停杯處扁舟欲發時歸帆投遠浦斜日隠層陴暑
退秋來早潮生月上遲經行逢勝槩都付酒兼詩
年年長在客北薊復南京秋雨滄洲鴈春風采石鶯好
山環故里流水背孤城去住無拘繫閒身到處輕
夜坐彭贊禮竹塢二首
獨坐依修竹秋聲近戶多疎鍾清紫禁凉露濕銀河野
飯思薇蕨儒衣想芟荷小山招隠意藂桂有遺歌
静夜凉風動林疎宿鳥驚玉繩低萬戶銀漢轉三更露
重絺衣薄香浮茗碗清班姬紈扇曲此際最關情
送沈太守之雲南
滇陽南望迥五馬引雙旌鳥道雲邊斷猿聲月下清黔
江通遠海僰樹擁孤城已是諸侯貴毋論萬里行
送謝明府之桃源
楚地佳山水桃源境更幽汀蘭行處採湘水抱村流門
掩山城暮蟬鳴驛樹秋昔人遺洞在騎馬一來遊
紅葉
染樹初凝茜連林漸積丹露藂消黛色霜片妬朱顔菊
避重陽豔花羞二月殷娥眉争拾取題字寄人間
送周編修姪還文江
落景照離筵華音促别絃老親長日念遊子幾時還玉
雪中郎貴青春小阮賢重來拾瑶草遲爾五雲邊
送王僉事之湖廣
江漢維南紀星辰近太微地分方嶽重官到憲臺稀遠
水連秋闊輕帆徹夜飛人生驄馬貴好是繡爲衣
寄劉三髦五首
劉子窮經處柴門野水濱俗人那可到往哲自相親道
在寧論命家空不歎貧幽棲如可遂遲子結南隣
吾愛劉公子渾如漢士風古心真自得高操更誰同綠
水溪邊舫朱絃膝上桐我慚簪組累不得遠相從
濯足清潭裏移家碧澗邊非關傲軒冕自是愛林泉野
鶴閒同往溪雲静與還東山謝安石何日起高眠
才俊青雲早嗟君獨出遲寧甘身未達不與世相知霜
月隣僧磬凉風野客棋懷人在天末無地寫幽思
剡書多日下猶卧碧山隈只歎相如病空淹賈誼才窗
虛雲自宿門掩鶴初回好在禾川上應愁驛騎催
題世德樓
高樓無四隣闌檻逼秋旻創造懷先代登臨屬後人水
雲供遠眺山月共清貧羡爾丘中士雲霄寄此身
送王知州赴禄勸
行盡天涯路黔南尚幾州孤城藏萬壑殘月在扁舟劍
閣雲邊斷巴江樹杪流兩回經鳥道應記舊曾遊
送梁僉事還蜀二首
臘盡催行色天涯起别愁暮雲遮雨濕寒水帶冰流鳥
道青驄馬烏臺紫豸裘漢廷諸俊彦風裁范滂優
行人冒曉霜白簡繡衣裳復任辭三殿觀風動一方秋
林黃葉暗春水碧芹香杜子留遺跡煩君訪草堂
送劉教諭還沛縣
相望渾未遠相會竟難常交態貧如故離情醉暫忘淮
流通海近豐樹入雲長羡爾官非賤横經漢祖鄉
送人還永豐二首
迢遞京華道蕭條歲晏時江風寒釀雪淮水夜流澌遠
浦帆來小殘鍾烏去遲瀧岡天下重歐子有穹碑
臘盡促歸橈離魂黯欲消故園頻在望知己邈難招燈
火江村市梅花野岸橋行邊憐寂寞况值雨蕭蕭
送鄧宗經還永新訓導二首
相逢疑是夢乍見總堪憐良會來天上長貧在客邊青
雲違故舊華髮感流年明發征帆去依然各一天
十載留京國三年别故人賈生猶未達鄭老尚居貧燈
火黌宫夕菰蒲野水春誰知他域别凄斷更傷神
寄蕭教諭三首
見說崑山縣孤城在水鄉汐潮通海近雲樹接吳長夏
暑圩田&KR0827;秋隂學舍凉年年春色裏桃杏爛宫墻
縣齋蒲葦裏鷗鷺與相親衆水春環舍孤峰晚對人海
鮮便久客儒服稱閒身肯念同袍者緘書莫厭頻
身名俱未達朋舊故應疎多病惟高枕何人慰索居縱
鱗思曠野疲馬倦長途誰似儒官好優游翰與觚
耕樂亭二首
孤亭臨夐野空闊四無隣車馬來遊少農夫就餉頻晴
簷鳩喚雨社甕鳥啼春竊禄真何補投簪媿野人
苔痕臨水潤樹葉近秋稀細雨羣農集殘陽一鳥歸村
童收滯穗野老候空扉亦有躬耕意青莎擬製衣
送人還永豐三首
君家簪紱裔羣從玉連枝遊子龍頭貴中郎燕頷姿雙
尊論久别千里慰遐思六一遺風在懷哉百世師
行李歸期促山川去路遥疾風狂入夜淫雨晦連朝帆
逐孤飛鳥江通逆上潮憑將棲遁意鄉國寄漁樵
候館促離杯愁顔且強開砌蛩驚露泣巢燕避秋回菊
徑深黃葉衡門掩綠苔緬懷西漢士據地獨竒才
郊祀齋宿彭太常永年公署二首
寂歷容臺署高吟逸興生泉香春井溢鐘斷夜堂扄清
漏隨風度流雲傍月行暫來猶愛此住久轉忘情
竹静風停後瓶香茗熟時燈寒人未寢露冷鶴偏知頗
愛良宵静飜嫌白日遲年年此齋宿載誦我將詩
太廟孟秋時享同陸員外齋宿
槐露滴新秋齋房夜色幽罷琴期月上捲幔見星流池
冷菰蒲静窗寒竹樹稠清宵容易盡香茗且淹留
喜張進士叔豫見宿旅舍
窮巷寂無隣青燈共故人遠聲霜下磬孤影客邊身露
冷蛩相弔庭寒月自親殷勤一瓢酒更與話酸辛
碧峰寺慎公房
碧嶂屏風秀清流束帶圓烟霞醒醉夢鐘梵寤僧禪亂
葉當人落孤雲引鶴還聲聞如可契應此息塵緣
謝賜西洋布
異縷何纖細輕盈玉雪紑鮫宫初織罷海國遠輸來捧
拜榮恩賜紉縫稱體裁微軀增照耀被服媿非才
竹所二首
何地偏多竹翛翛庭院幽夜凉難得月雨過易成秋不
厭貧家看那妨好客留綠隂多處坐疑泛渭川舟
王子幽棲地蕭森修竹林好風催布席疎雨罷鳴琴天
籟醒塵夢凉隂伴醉吟幾竿渾不俗賴爾悦閒心
送曹判官蘇州治水二首
别駕之官日都城欲夏過一篷畿甸雨雙槳石湖波郭
外青山少城邊白水多三吳民墊久拯援術如何
聞道姑蘇郡東南近海潮圩田多夏潦場圃减秋苖平
易遵前訓煩苛革舊條更應持㓗慎玉帛此鄉饒
詠蝶
栩栩戲晴光留連媚露香舞隨花片白棲共柳絲黃樹
杪鶯捎急簾間扇樸忙南園芳草地撩亂逐蜂狂
寓舍梅一株翳榛莾中詩以唁之
篠蔓翳頽垣娟然玉雪痕寒香偏晩節春色自名園鳥
啄梢頭蕊苔沿砌下根猶能異桃李不在狄公門
席上贈妓
綰霧纖纖指凌波小小蓮春山銀燭下秋水玉尊前舞
袖鴛鴦錦歌珠玳瑁筵座間俱狎客惟屬杜樊川
送陳生歸吉水赤岸二首
清砧兼落葉總是别離情去路千程遠歸舟一葉輕秋
雲連樹暗寒日映川明亦有滄浪興何時共濯纓
歸心無日夜孤舫不停牽沙蠏寒緣草江豚暝觸船銀
河通赤岸翠壁瀉紅泉莫戀幽居好功名貴壯年
送周秀才遊長沙
迢遞長沙道蕭條晏歲遊亂山黃葉寺孤棹白蘋洲夕
鳥衝船過寒波背郭流毋論卑濕地賈傅昔曾留
送周布政還河南
出鎮名藩重來朝異眷隆殘年將欲盡知已忽相逢泥
淖梁園雨埃塵艮嶽風旬宣如有暇煩弔宋遺宫
靈谷寺
一徑入青松樓臺峙化宫雨深山果落雲去石床空樹
老多巢鶴潭清或見龍上方禪寂地暫得寄塵蹤
南溪書屋
松竹連村暗軒窗面水清蘚痕留屐齒灘響雜書聲行
藥因過寺輸租暫到城静觀簪紱累還喜布衣輕
周原幽居
山色蛾眉秀江流燕尾分亂蟬吟落葉獨鶴引歸雲黃
葉溪邊樹青帘雨外村興來留客坐隨意倒芳樽
送戴教授北行
别路三春雨行舟五两風花香隨路減柳色上衣濃共
是青雲客先成白髮翁離情如逝水萬折亦朝東
送張廵檢之雲南
弓劍廵荒徼衣冠别上林路經三峽險人到百蠻深枸
醬諳夷俗兒童解僰音點蒼山色古道便一登臨
送人之京
上已風光好新晴物色妍青山林下屋綠水鏡中船節
換榆烟火花殘穀雨天壯遊逢勝景况覲五雲邊
送陳郎中重使西域十首
九重辭鳳闕千騎度龍荒寶劍懸秋水珠袍照雪霜泉
源隨地少沙磧亘天長人羡皇華使誰知粉署郎
天使下邊州青絲控紫騮風雲隨節旆雨露到氊裘斜
日羌城晩微風塞草秋壯心知未已萬里快重遊
逐水安營晩鳴笳渡磧遲穹廬無舊館行卷有新詩駿
骨天生馬竒毛地産獅蕃酋迎候處一曲漢歌詞
疊鼔雜鳴笳天風送使槎内臣金鏤帶壯士鐵爲檛去
路緣青海行營駐白沙單于爭慕義不用李輕車
驪馬紫金環行行出玉關懸河三寸舌積雪萬重山旗
影連雲卷弓弦向月彎封侯儒者事天子待君還
大漠連川遠行人去國遥烏孫遺種在狼望舊名消夜
雪戎王帳秋風使者軺懸知專對好談笑欵天驕
寶帶懸魚服雕弧掛馬韀皇恩覃萬國兵氣静三邊瀚
海寒生月崖城暮鎻烟欲窮西域事班史有遺編
地勢三城遠河源二水分火山稀好雨鹽澤足寒雲鵰
没平沙外駝鳴古澗濆憑高時引睇何處是中原
出塞春乘傳投鞭晩下營旋風邊馬疾掣電皂鵰輕浩
蕩窮源志迢遥奉使程支機如得石持往問君平
行盡伊吾道遥天氣候殊神僧留白骨毒草隠玄蛛近
水多行帳窮荒絶遠書竚看歸覲日玉勒控宛駒
送李生還安城
北薊辭嚴父南京别故人一身勤遠道千里念慈親柳
暗江城曉萍香野岸春燈花先報喜應更倚門頻
南京送高教授赴選
卿家本同郡客路又離羣夜柝敲寒月霜鐘度暝雲征
袍迷草色古嶼帶潮痕寥落分携處秋鴻不可聞
共是浮萍跡偏憐髩易新江湖留滯久朋舊别離頻試
數中朝士應多故里親莫嫌氊獨冷年紀政青春
鷺渚輕鷗
芳洲白鷺名無數白鷗輕暖戲桃花水晴依柳絮萍飛
來兼早鴈散去避秋鷹何處忘機客時於此濯纓
寄劉孟熙隠者
嵓壑幽棲者閒情老不衰露葵緣客折晩稻約僧炊苔
徑林風掃松窗嶺月窺詩名兼逸興湖海萬人推
次衡州
征棹艤衡陽孤城堞雉荒流雲時翳日微雨暝生凉江
闊鷗波遠天空鴈字長採蘋無限興烟水晩蒼茫
已亥房山除夕營中作
殘臘中宵盡孤懷百感深已慚先哲訓徒抱古人心偃
息何由得勤勞敢不任寒燈照空榻擁褐謾愁吟
患難仍連歲蹉跎獨此身風塵雙短髩宇宙一窮人向
曙繁星没凝寒積雪新椒花今夕酒誰壽白頭親
稚子捐深愛酸辛痛莫支坐愁侵骨髓行樂負心期風
俗殊方異人情近老悲前程駑馬足敢不慎驅馳
風雪當除夕空營一榻孤天涯悲䑛犢地下憶童烏寧
復衰顔壯惟應淚眼枯大靈如不妄再拜謝玄夫
今夕猶常夕如何倍憶家二三千里道四十五年華貧
有文章在官無品秩加遥知妻共女愁坐卜燈花
警柝嚴廵邏寒更獨坐聽凄其孤影瘦邪許萬聲停敗
壁風穿葦空庖凌在缾茫茫天壤内么麽一螟蛉
五峰菴住上人房
住公棲遯處重到只空臺竹榻無僧掃松關有客來夕
陽寒鳥集凉露候䖝哀祗苑猶如此何方免劫灰
雨中桃花
霡霂過芳園枝枝積淚痕色憐開處淡香愛墜時聞採
倦蜂鬚濕銜多鳥咮芬東風解人意吹片到衡門
蕭芳桂挽詩四首
芳桂殞清秋無人不淚流通才今日少遺恨幾時休苔
蘚碑三尺楸梧土一坵鴈門前學士地下與嬉游
卜宅瀘江曲逢迎意最真竹軒觀奕倦花嶼放舟頻莫
究平生志先捐未老身最憐黃壤魄長夢綠窗人
豪傑空餘子尊賢眼倍青揮金資客醉闢館教兒經天
道幽難測親情痛不勝山陽懷舊笛幾度斷腸聽
有志惜無年香名遠近傳客情千斛酒歲計幾莊田吐
論常傾坐收書不吝錢善祥鍾令子酷似乃翁賢
庚戌三月三日服闋之京舟次吉水
漸老怯離鄉那堪道路長病身愁北去倦翮戀南翔旅
夢緣鐘斷憂懷藉酒忘低回愧江叟白首釣魚航
過清江
浦迥路迢迢汀花帶雨飄殘燈江上廟新水屋邊橋鷺
宿争投石鷗驚或避橈無因謝軒冕老作白雲樵
次洪都
春波拍岸平雙槳一舟輕燕麥偏傷雨鶯花已負晴荒
亭徐孺宅遺堞灌嬰城北去南來客都緣利與名
彭澤縣石崖僧房
窗戶俯澄潭龍宫似可探藤蘿棲鶻樹缻錫定僧岩斜
日疎疎磬長風去去帆只應輸野衲長此卧烟嵐
早發小孤山遇風
湖盡江逾闊舟行路若迷垂楊春寂寂芳草雨凄凄漩
水黿鼉窟平沙鴈鶩堤風波隨地有何處可幽棲
舟過南京
鍾阜白雲邊橋陵鎻暮烟聖謨真遠矣王氣故依然玉
帛諸番會金湯萬世傳誰陳根本計有力可回天
尉氏縣
縣舍隣溱洧門當綠野開禽巢階下樹蝸篆壁間苔俗
質稀絃誦田荒剰草萊宋金酣戰處武穆獨竒才
宿興國寺
人静鐘初斷肩輿到寺門風簷寒犬吠露井候蟲喧弱
蔓低垂樹枯蓬密覆垣蒲團分半席暫憩給孤園
宿端壁寺
遺構象王宫荒凉小邑東一燈秋殿閉孤榻夜窗空飢
嚙床頭鼠愁吟砌下蛩蕭蕭黃葉墜庭樹顫西風
長葛道中
郊原殊蒼莽禾黍未全收桑柘千村晩枌榆四野秋空
林投倦鳥枯草齕疲牛淡靄輕烟外微茫見許州
次襄城
晨鐸語西風衣單怯露濃豆苖遮地黑柿實照園紅曉
色蒼茫裏秋光惨淡中永懷東漢士風裁李膺雄
晩至葉縣
擾擾道途間埃塵两髩斑清風牛背笛斜日馬頭山荷
蓋擎殘綠榴房破嫩殷蘋花秋水岸空羡白鷗閒
王喬觀
王子飛鳬處仙遥跡尚存城荒生暮靄殿古鎻秋雲壊
壁燈烟暗閒階草氣薰古今爲縣者神異獨稱君
留魯山縣
黎庶凋殘甚惟餘樸儉風名因元子重地本魯王封撫
䘏無賢令流移有惰農誰將于蔿曲歌向五雲中
宿廢普濟寺
青山行欲盡深樹見僧房雲氣千峰暝秋聲一院凉長
藤懸破衲脱葉覆空廊龍象黃金地蕭蕭蔓草長
山中曉發
雲氣曉冥濛人行萬木中菊乾偏喜雨柳弱自愁風綠
髩流年改丹心往日同明時叨重寄無補愧諸公
懷黃州滕太守
昔在南宫日仙郎總俊髦分符榮出牧載筆憶聯曹身
已朱旛貴名猶粉署高公餘頻弔古艤棹訪臨臯
逢索員外話舊
相見仍青盻相悲總白顛功名憐蹭蹬患難喜生全小
市三楹屋荒村數畆田南交同宦者若箇在林泉
内鄉縣
巖邑千山裏荒村戶半逃曉飡炊橡栗寒火爇蓬蒿深
秀非盤谷凋零類石壕自傷無善政撫問敢辭勞
新野即景
村暗濛濛雨清流淺淺溪菊花長帶濕豆莢半沾泥野
迥居民少林昏去路迷自投新野界蒿草與人齊
雨中赴唐縣
冒雨趍唐縣蓬蒿已厭看長途泥滑滑平地水漫漫枵
腹流民餒單衣稚子寒撫廵兼勞徠衰病敢求安
宿泌陽縣田舍
民家深樹裏下馬點燈時風雨關門早衣裳拜客遲艱
難逢歉歲逼廹後租期說到傷心處澘然淚滿頥
過光州望馬中丞墓
元運方全盛公文擅大家謹嚴真有法悃愊信無華故
里祠堂廢荒阡墓碣斜欲羞蘋藻薦不敢駐行車
懷元進士龔友孚
世運滄桑改公名汗簡留六軍憐駭散四海竟横流徒
屈英雄策空遺社稷憂浮光垂白叟仍解說才猷
晩赴西平
晩涉西平境荒郊望欲迷暝烟村遠近寒樹塜高低驛
路通淮甸僧房隔汝溪栢亭何處是極目草萋萋
王侍讀汝嘉挽詩
識面嗟誠晩論交覺獨深麟經三世業蠧簡一生心諸
老憐將盡孤懷痛不禁遺絃空自絶無處覓知音
閥閱衣冠盛才名伯仲齊宫袍裁賜錦御酒拆封泥屢
握脩書筆頻分應制題只今文燄在猶自燭雲霓
少日邊庭戍曾馳草檄名談兵諸將屈較藝衆人驚已
並青城譽仍兼玉署榮九京那可作惻愴起深情
玉堂陪末議荏苒七年餘夜漏秋同聽春潮曉共趍仲
淹空有策和靖却無書垂老交游盡臨風淚滿裾
宿舞陽開元寺
驅車廵郡邑夜夜宿僧房窗掩芭焦雨鐘敲薜荔霜一
燈千慮集孤枕五更長無補惟宜退先塋有草堂
歸自南陽
去日猶秋暑歸時已冷霜江山非故里人物是他鄉老
態隨年出離愁共路長埃塵如見戀到處撲衣裳
經息縣
歲晏經新息晨征念路遥輕冰方盡合殘雪未全消行
客歸心切居民餒腹枵停車徒自感只合返漁樵
除日早飯田家
田家無節序除日亦尋常破釡初炊黍空槽旋壓漿甕
寒虀結凌窗濕紙粘霜遠役如堪免長貧不敢傷
除夕宿汝寧僧舍聞停止夫役喜而有作
除夕留僧寺焚香對老禪青燈伴今夜黃歷換明年宵
旰憂誠切瘡痍痛暫蠲明晨呼萬歲頓首玉階前
過殽陵關
春盡殽陵道千山萬木中水聲泉聒聒雲氣雨濛濛嫩
草溪邊石幽禽樹杪風抱關黃髮吏寧解識終童
永思堂三首
一自雙親逝孤懷每自傷恍疑聞謦欬猶似見羹墻厚
禄嗟何及遺言敢暫忘番湖東去水不似此情長
人子思親意悠悠鎮不窮常時瞻畫像每日想音容幽
顯雖云異精誠或可通哀悰真罔極長繫寸心中
憶昔承歡日沉思痛倍饒夢魂勞夜夜淚眼濕朝朝兒
髩霜頻積親塋樹幾凋山夷河可塞此恨未應銷
賦得驄馬送别
驄馬玉爲蹄行行過柳堤雲隨金絡轡花映錦障泥流
電雙瞳炯搖風一尾齊似知離别意欲去更頻嘶
題陳道士處静軒
素性便孤寂無營晝掩關卧聞清露墜坐見白雲還鶴
夢棋敲醒蝸墻蘚蝕殘仙瓢休掛樹風起厭喧煩
結宇汴城闉開門見市人輪蹄連旦暮烟火雜軍民向
閙尋閒處隨緣寄幻身凡心如未泯林壑亦埃塵
虛室原生白寥寥一榻清石壇雲影度金掌露光凝叩
齒宫神集齋心道氣澄三尸能斬却鉛汞自然成
軒車從擾擾窗戶自幽幽藥徑人蹤絶苔階鶴跡留平
生雙短屐浮世一虛舟即此堪棲隠何須物外遊
春草二首
苒苒復萋萋征袍映欲迷暖烟秦苑北寒食杜陵西綠
嫩羞鸚羽青柔襯馬蹄南園新雨過畦菜曉争齊
秀色遠相連柔香雨霽天嫩兼蒲葉細濃奪柳條鮮莫
把征輪碾留教醉客眠王孫行未返芳意自年年
晩登汴城
休騎上荒城斜陽萬感并歲憐頻有旱雷怪久無聲芳
樹鳩巢廢香泥燕壘成緬懷前宋士人豔道鄉名
郭外野寺
野寺遠人烟觚稜殿兀然瓦罏雙足折土偶半身全鳥
去階留篆蝸藏壁帶涎閻浮俱苦海何處可安禪
立春日作
殘歷惟餘晦殊鄉又遇春壯懷灰共冷衰髩雪争新頗
覺逢迎懶徒思引退頻自緣忘物我何用辨玒珉
聞舍弟昌復訃
聞訃心先折開緘淚若傾異鄉離别恨同氣死生情哽
咽悲何已呻吟痛曷平九京知有憾弱子尚孩嬰
曾共過庭前雙親獨爾憐亢宗徒齎志閱世竟慳年忍
割今生愛難期再世緣永懷諸弟妺三已在重泉
五十年相聚俄驚一夢餘酸辛身後事愁苦病中書苔
蘚沙場骨羅紈肉食軀何如終牖下隨分葬郊墟
未病猶躭飲方強遽解紳短脩元有定聚散本非真蘚
碣標荒壟桐棺掩幻身達人曾祼葬那用更傷神
春祭陪祀東書堂賜茶退歸作
香篆半成灰齋宫賜坐回苑花紅未拆階草綠先催棋
布星羅局茶傾雪泛杯非才叨岳牧明祀幾番陪
偶然作
謬忝藩維寄空慚老病身髩髭愁裏雪花柳客邊春直
道乖流俗餘生任化鈞時無鄒孟氏枉直向誰詢
三月四日即景
忽忽春將暮俄過三月三草誰憐益母花自媚宜男乍
到尋巢燕初眠上箔蚕新茶與新筍鄉味憶江南
合歡牡丹三首應教作
爛漫絢晴朝容華若賽嬌瓣多愁露浥幹弱怯風搖共
訝晨粧淡都緣宿酒消更期千歲壽歲歲賞妖嬈
花豔奪霞紅葩分嫵媚同鬭妍雲錦幄競秀綺羅藂淑
質俱傾國凡英盡歛容内庭和氣盛卉草最先鍾
曉露濕芳英駢開耻獨榮仙姿雙弄玉道韻两飛瓊人
羡長偎倚天令巧合并鵲巢風化美佳植固堪徵
合歡芍藥二首奉教作
名品擅維揚嫣然共頡頏總專傾國豔難辨是誰香窈
窕千般態娉婷一種粧螽斯端有兆宜爾預呈祥
樓子花王副根同蔕亦連固知皆雅淡孰敢别蚩妍繡
閣雲鬟並粧臺月貎聯暖風香霧裏向背總堪憐
題小景四首
南北两峰前逢春物物妍露桃臨水岸烟柳隔江船古
廟尋嘉澤幽亭訪冷泉遊人都載酒來往六橋邊
芳樹垂巖暗藂篁傍石低虹流雙澗遠笏卓數峰齊棋
許高人對琴教小豎携湖山皆秀麗無處不堪題
窈窕洞無門寥寥隔世氛板橋穿竹篠苔壁綴松根孤
嶂摩雲秀飛泉觸石喧不知何道士收露點玄文
積素晃溪山人家盡掩關客舟寒尚挽漁槳暝初還老
樹高低岸殘蘆曲折灣欲投峰頂寺冰滑路難攀
和友人韻
山暗雲霾樹潮生水到門野航乘一葦村釀醉孤尊夜
火燃松節晨餐煑芋根自諳棲遯志富貴不須論
荷衣蘭作佩葯檻席爲門淡泊幽情遠真淳古道尊花
飄仁在核葉落液歸根消息盈虛理當從達者論
地險過牛渚林幽類鹿門戀兹耕釣樂忘却縉紳尊掃
石安茶竈携書坐竹根衰榮相倚伏天道妙難論
寄南昌沈大尹
杖屨歸田日山林養病時缻無陶令粟笈有杜陵詩蒲
柳身空老松筠性不移何由重會面相與話襟期
終日惟枯坐衡門掩薜蘿自緣知已少謾道識人多往
事心徒赤浮生髩已皤久思飡杞菊作賦續東坡
昔出别鄉親今還少四隣天留雙眼在人笑一身貧勇
退慚先哲相知感故人平生堅白意未肯湼緇塵
題終慕堂
舊隠金鰲下榕蕉間橘林他鄉頻引睇先壟鎮縈心世
澤溪流遠哀情海水深楹間懸鉅榜一顧一沾襟
自憐成永感那得再晨昏掛壁遺容在紉衣密綫存秋
霜心易愴春雨恨難論一脉書香遠相傳子又孫
燎黃褒典重純素此生孤長抱窮天痛仍懷永世圖禄
豐親不逮泣盡眼將枯子職知能勉移忠仰聖謨
運甓漫稿卷三
