運甓漫稿卷二
明李昌祺撰
七言古體
郡庠古柏行
泮宫翠栢真奇特溜雨霜皮古銅色共傳賢守李侯栽
年數于今過三百幾經劫火幸仍存草木猶依聖教尊
清覆講堂閑永晝密籠禮殿翳香雲芳根長托絃歌地
壇杏庭槐共生意春風搖影漾宫墻午日流隂上庭砌
博士鳴鼙散學徒競來樹底縱歌呼喬柯寧集接輿鳳
細葉爭巢朱博烏却憐種者今何在留得青青表遺愛
文風化雨沾濡深從宋歷元逢盛代上摩北斗凌中台
時有佳氣相徘徊大哉宣尼後凋訓珍重明堂梁棟材
潢溪釣者逸閑軒
白髮潢溪釣游者半生浪迹棲林野已慣為農夜飯牛
寧能執策朝馳馬只知物外無喧囂飬花種樹東津橋
縱横坐席雜樵牧傾倒甕盎忘晡朝醉來就床且高卧
一枕從教日西墮蓋世功名逝水流薰天富貴飄風過
烟霞泉石聊徜徉青雲要路非所望乃知静處有真樂
却笑時人何太忙
陳上舍所藏蔡主事墨竹
粉署政閑聊自怡運毫濡墨寫竹枝宋時二子誰最好
今日諸公君獨奇露梢風葉新圖裏藂色翛翛紫鸞尾
郎官醉筆掃將成上舍高情得之喜明窗净几絶纖埃
嫋嫋長竿若可裁白晝閑將堂上掛丹山定有鳳飛來
高道士所畫山水
伊誰丹青擅能事畫出羣山與山似樹杪如聞雪瀑泉
林間疑有雲門寺杖藜橋上知何人抱琴可望不可親
高師指點笑相語我昨圖成殊逼真
賦得小孤絶壁送人還鄉
海門砥柱長江滸東南羣流皆下經蕩摩霄漢壓溟渤
鎮控吳楚資神靈百丈懸崖寔奇壯銀濤雪浪相舂撞
層顛俯視飛鳥背曲徑斜通白雲上中有重淵龍伯都
瓊宫貝樓如玉壺天晴蜃氣秋成市月冷鮫人夜泣珠
羨君歸去過其地政好登臨騁遐睇賈客爭祈天姥祠
妖巫謾設彭郎祭解纜開舟肯暫停乘風破浪如流星
明日思君不可即天涯惟見此山青
送周大尹復任清河
分陽令尹宜峻遷銅章墨綬却仍前東風上林白鼻馬
細雨韓橋畫鷁船桃源過來是花縣聞道吏民懷宓賤
別處城下草生初到時邑中柳舒遍奔流忽見濁清痕
岸上人家是郭門鬱葱王氣濠梁近迢逓官程淮汴分
羨君佳政人不如兩臨百里馳芳譽剩將此際循良蹟
留待他年史館書
送張教授改任鳳翔
客舍暄愛日旗亭冽霜風故人有遠宦策馬之關中識
君今餘十五載幾度思君夢華采别後音徽煩屢寄交
誼重逢不曾改似君才調世豈多手援徤筆如揮戈門
生問字每載酒道士寫經頻送鵝九年作官南海上文
與波瀾相浩蕩今為冷椽向鳳翔岐山渭水周故疆隴
雲秦樹真可畫絳帳横經復閑暇座上青氊自足娛眼
前白髮何須怕我本疎狂跡不羈與君情好最相知殷
勤不勸杯中酒寂寞徒吟卷裏詩
琴清軒
野客本冲素瑤琴何静淵層軒久絶俗士跡綠綺自上
朱絲絃初彈徵調聲古淡澤國葦寒鳴旅雁再彈宫音
如逆泉冰盤亂走珠璣圓斯須改調羽仍角灑灑明珠
相續落秋冷瀟湘見斷雲春和鸞鳳鳴阿閣吾聞伯牙
昔善琴後來不復傳遺音如何到處聽者少悠悠山水
空高深銀筝錦瑟人同喜流蕩娃淫悅俗耳衛國誰知
擊磬心齊門孰識吹竽恥三尺焦桐只獨怡希聲大雅
世豈知但令妙解徽絃趣不必黃金鑄子期
送劉博士從征交趾并貽梁御史鄧主簿
沛中才子容臺客半世經行遍南北去年隨駕獵長楊
今歲從征破殘賊從征還得侍青油中軍帳前參密謀
盾上頻看草文&KR0702;軍前屢見獲俘酋梁侯鄧簿皆同調
對酒筵開能謔笑綵筆宵成露布辭紫泥曉下班師詔
論功大將畫麒麟先數風流幕下賓豸冠行拜勞還寵
烏府仍稱獻納臣
湖山佳趣歌
半生甘作隠者流兩屐不到侯門遊老去高情付林壑
閑來樂事只漁舟春水泛花漾孤嶼杜衡蘼蕪滿脩渚
晴樹遠連江上村晩雲忽作溪南雨自憐身世兩悠悠
濯纓濯足忘吾憂萬鍾懸爵本非志一竿在手何所求
門前學種五株柳逸興雅懷到處有對客石床撫古琴
留客山瓢斟濁酒年年歲歲適閑情皞皞熙熙度此生
已無天上鵷鸞夢且結湖邊鷗鷺盟
蘭秀軒
聞種幽蘭在庭際爭秀競芳如謝砌客來談詩坐高堂
入簾飄席但聞香宣尼綠綺寄三弄屈子離騷歌九章
歲寒不凋復不悴夏芷冬蓀寧足貴此花芬馥淡且清
願爾諸郎同德馨善人比潔真無媿燕姞為祥良有徵
風輕露冷美閑夜更愛國香長遶舍軒中有蘭人好看
圖上看蘭空是畫
送缺生還鄉
羨子翩翩世莫測三十今猶隠鄉國陳平非是困長貧
賈誼終當射奇策于今應暫賦閑居釣水樵山心自娛
甘旨時供二親養燈窗夜對一床書昨日公車召尊府
青雲有官未曾補天涯豈但鞅掌勞膝下惟知别離苦
歲月蹉跎會面違回頭又復念重闈柴門落照迎歸客
童稚升堂競挽衣有才勿向山林老功名在人須及早
胡為寂寞環堵中窮巷年年長秋草
題徐太守所畫掀蓬梅花圖
紛紛卉木凋零早獨有江梅冬更好天寒歲晏風泠泠
野橋無人流斷冰南枝爛漫北枝少恍如玉貌千娉婷
酷憐隨月印沙影更愛臨崖近水形當塗太守今黃覇
名重華光補之亞酒酣自寫復自題餘子持縑終不畫
初開盛吐俱含態將飄乍落皆有情玲瓏輕霰簇鏤玉
蕩漾明珠疊碎瓊昨來盧君新卷裏寫得長梢冣妍美
疎蕊凌寒似得春暗香撲鼻疑生紙世間畫手多凡流
惟數徐君筆最優不必掀篷棹飛雪觀圖何異在扁舟
送周生還文江
周生磊落志不羣餘子紛紛那足論書香道國先賢裔
宦譜平園丞相孫少小聰明已堪惜烱烱䨇瞳剪秋碧
當代諸兄固罕儔往時嚴父真勍敵江鄉屈指擅聲稱
青雲步武宜相承致身要展胸中略閉戶宜窮窗下經
男兒猷為貴聞早萬事無如盛年好佇看唾手取功名
莫遣低頭嘆衰老兹行賦歸何時來元方遲爾黃金臺
勿隨斥鷃藩籬下枉却驊騮泛駕材
送陶給事陞閩憲僉事
江上草新綠都城春雪晴玉缸擕酒共君飲紅亭醉醒
空離情問君此行何慷慨攬轡超超渡閩海青瑣多年
舊有聲赤心一片終難改玉節觀風八郡傾人人同仰
范滂名陶潛解印身雖逸桓典乘騘衆所榮判袂相望
不知久渺渺青山重回首別後含情空憶君謾對蕭條
白門柳
賦得海門潮信送黎眘之還鄉
海門蕩潏深千丈潮去潮來如有期夕陽欲沒退偏早
晚月乍升生太遲退早生遲自無爽行人到處占消長
終年空打崩浪磯半夜遙通女兒港清淮不泛鴟革魂
潜來默去朝復昏汀洲但見沙禽跡島嶼惟餘石蘚痕
黎君晏歲乘潮去路指海門奇絶處覽勝應知造化工
吟清信得江山助觧䌫開帆舉畫橈泝流激浪隨風飈
回首行人不可見往來惟見海門潮
題施生吳山圖
伯鸞自安田野性季鷹謾有蓴鱸興何似施生住日邊
吳中山水壁間懸山水蒼蒼絶垢氛看圖不異在吳門
亭間一叟書長把樹杪飛流響不聞蒼苔白石菰蒲綠
溪上誰人補蘿屋數拳晴雪見棲鷗十畆凉隂翳高
木我昔巢棲五老顛松風桂月伴雲泉朅來委質事明
主敢念池魚思故淵瑤枰謾想溪邊奕碧草空懷洞裏
眠緘情劃爾發長笑清宵夢繞香爐烟
題意上人卷
意公優游樂禪寂獨鶴片雲比蹤跡半世辭家念已忘
諸方乞食人皆識水月觀心無减增曾參達磨禮盧能
手持解脫千年錫口誦楞伽萬變經風旛不動空緣業
深悟菩提賴言說慈性圓融任去留幻身聚散輕生滅
我欲歸投選佛場蒲團貝葉共禪床金螺山下尋蓮社
白鷺洲前結草堂
送張生遊金臺
幸遇太平日觀光快嬉敖春衣白鳩舞煖帽青貂袍都
城列雉森崇墉榮光喜氣何葱葱風雲觀闕異人世皞
熙自與華胥同張郎英年頻此遊憑高弔古窮冥搜盧
溝曉月帶冰渡昜水秋風終歲留豪來得意金不惜秦
樓楚館皆相識飛觴醉殺青蛾眉紅錦纏頭恣抛擲詞
垣鑾坡總鉅公古文奇字比揚雄填門請謁不輕予揮
灑淋漓盈卷中卷中題詠真奇絶珠貝晶熒玉重疊夜
郎誰數李青蓮湖海詩聲久消歇南來北去屢往還半
生多在江淮間經行到處且歌笑莫教辛苦愁朱顔愁
朱顔易蕭索大夫慎勿念功名紫馬䭾錢買歡樂
題三友卷
世人結友結貨利知君結友與人異半生締交只三物
對之不言心已契偃蹇虯龍當檻蟠冰魂翠袖静相看
因悲薄俗隨冷煖聊托幽芳共歲寒願君終身勿相棄
豈必彈冠復聯袂苦口雖無藥石言同心實有金蘭義
君不見紛紛輕薄流朝作刎頸暮作仇人情真似飜覆
手三友貞姿寧易求
朱紀善夢草軒(朱從軍伍間其弟遠省竟沒于彼)
夢春草春草滿池塘謝子空含淚王孫幾斷腸夢春草
春草池塘滿麗日友于情悲風死生感夢草轉堪哀繁
霜一夕來凋零餘片葉憔悴只枯荄他人夢草得好句
我夢草悲紫荆樹少年夢草已傷情老來夢草骨亦驚
幾回枕上睡初覺殘夜孤鴻不忍聽
栢室
楊家住在南山側不種棠梨惟種栢棠梨開落易衰榮
栢也亭亭色鎮青屈曲靈根蟠厚地崔嵬鉅榦拂高冥
天風乍起生竽籟撼屋驚濤忽澎湃雷霆白晝走蛟鼉
雲霧中宵見光怪良材自有神明扶下視凡木皆庸奴
狄門桃李敢争豔田氏荆花差可徒楊郎愛之如愛寶
四季俱宜夏尤好赤日行天暑不知清陰覆地凉偏早
孔明廟前根久枯御史臺中樹亦無何似君家書屋外
蕭蕭寒翠兩三株
羅郎生子歌
羅郎通家良子弟長在豪門偏意氣衣紉藕絲績縷輕
扇寫蠅頭字形細才華磊落識時宜早有芳名閭里知
不學寒酸腐儒輩肯隨浮薄市㕓兒仗義䟽財邁流俗
終年只把遺編讀問學淵源推豫章一脈書香要令續
昨日驚聞忽捧珠天上麒麟骨格殊美錦斕斒裁襁褓
高閎窈窕掛桑弧桑弧由來表奇瑞清尊綺席犀錢會
何人還解聽啼聲先卜異時兒富貴
胡子壯遊歌
識子壯遊日才華杜樊川揚眉吐英槩遠泛江湖船江
湖少俊非凡儔青羅束帶烏貂裘揮金買笑縱歡賞等
閑到處成淹留淹留從教秋復春身輕富貴若浮雲璚
簫度曲對花聽翠被籠香和醉薰家聲意氣誰可及喧
呼劇飲争豪逸飛觴百罰雙妖嬈豈惜纏頭錦盈匹光
隂悠悠逝水忙忽看玄鬢點吳霜嬌歌慢舞志終極長
揖相知歸故鄉歸來舊態都忘却貌得高情在林壑獨
行只挾琴書隨好境登臨有真樂風流一去散如萍天
涯無復尋芳盟鴈門學士妙文翰揮毫莫寫平生情平
生情良未足九京若更逢何戡重唱當年渭城曲
竹軒歌
挺挺餘萬竿亭亭最耐看四時不改青攢攢鳳凰翎綴
碧琅玕搖落窮冬木皆墜叢色依然獨蒼翠節上長留
六逸詩葉底猶懸七賢珮時人種花媚春暄鼓簫酣賞
集華軒高榦凌雲豈解識芳筒叶律詎曾聞憐生瀟灑
啚盈卷笑我參差種滿園莫謾學他桃與李開花着子
狄公門
寄定岩戒上人
鍾山老禪精律戒少小為僧今老大菩提非樹鏡非臺
比却盧能更超邁諸緣泯絶七情空萬念消磨一性融
澗水原同清淨想隴雲渾似去來蹤自言真能忘色相
壞帛紉衣枯竹杖飄如海鶴輕如萍遍遊五嶽稀定向
片月翛然物外懷行藏不許世人猜布金應隨長者園
持鉢或赴龍宫齋知師無求復無着眼前衲子那可學
浮生若未斷六根幻軀豈得揮五濁我時雖見宰官身
意馬心猿久已馴擬撥懶殘煨芋火蒲團分座話聲塵
鍾山樵隠歌為陳徵士致廣作
金鏞墜簴知何日化作圓峯翠堪挹就中聞有束薪人
絶似飄飄晉王質行歌伐木窺雲泉遇着圍棋世外仙
倚樹傍觀未終局斧柯腰下爛多年劃然更作蘇門嘯
竒響鏗轟生衆竅恍疑霜夜泊楓橋百八鯨音震岩嶠
不識人間利與名優游勝處樂餘生烟霞放浪忘情久
笑殺驕妻會稽守
題王母圖
御風八駿歸來後世上徒傳白雲調承華秘殿九光燈
茂陵五夜清齋候紫氣紅光爛燭天青鳥先將消息傳
層霄頃刻阿環降龍顔不及蛾眉鮮初人自與時人異
長生之術非難致金盤空食五枚桃笑殺劉郎匪仙器
題董生卷
董生行年過三八早攻醫術兼筆札扁倉遺緒屢探尋
晉唐妙蹟頻摹搨鬭雞走狗非爾宜難經書法稍通知
揮毫切胍名並馳抄方學帖少暇時潛心積久鎮臨池
池波染墨玄凝脂階前未作鐵門限圃中惟種仙靈脾
近來小楷甚遒媚一戈一畫不容易韻度微窺洛神蹤
規模剩得蘭亭意杏林子弟誰如汝四人請療三人愈
持箋覓劑争造庭真行丸散欣然與巙學士劉河間各
專一技未是難董生二者寔可取字攻藥效衆推許若
教更下苦功夫便足繼韓公茂并詹孟舉
題周參政所藏山水小景
天壤有異境描摹付良工佳山與秀水幻置軒窗中村
村陌陌皆勝處花竹園林饒雅趣過鳥疑飛却不飛行
人欲去何曾去松坡竹塢疊更重雪瀑倒瀉青芙蓉岡
巒島洞盡在眼樵牧耕釣俱可容九曲溪流漾清泚荒
渡斜陽見舟尾石上吟翁鎮日留欄前眺客經年倚我
觀風物似杭州樹木雲霞分外幽豈必西湖有奇勝展
圖高興亦悠悠
題嚴灘獨釣圖
桐江連天兮秋水長富春摩空兮烟樹蒼客星兮寒芒
漢宫兮苔荒彼争攀龍鱗兮銘勛旂常此寧着羊裘兮
垂綸滄浪以足加腹兮忱故態之猶狂廉貪立懦兮揭
世之防雲臺釣臺兮其高頡頏二十八人兮圖像已忘
先生萬古兮巋祠堂
題猗蘭圖
莽平原兮豐茸傷極目兮棘叢棘叢兮匪菅則蓬彼美
君子兮玉雪其容湘之水兮幽且雄騰蛟螭兮舞虬龍
晝黯黯兮雨溟濛渺音塵兮何由通徒結鬱兮寸衷川
迢遥兮路不窮些招魂兮托予悲攬芳菲以佩服兮聊
飾夫厥躬色之泛兮光風芬之播兮谷中微佳人兮我
誰從思重華兮莫逢羌獨懷古兮寄絲桐
題道士陳致静棲霞亭
黃冠棲霞若棲木朝與霞居暮霞宿閴無几榻只依霞
千頃霞光炫人目謂霞可棲仍可飡謳吟嚥𠻳霞中間
霞東煌鋩上初旭洞照肺腑如霞丹人疑爾真在霞上
爾托霞名聊自誑或疑或誑霞不知霞爾是非皆幻妄
嗟予久愛烟霞好擬衣霞綃拾瑤草還尋鍾吕躡飛霞
同飲霞漿後天老
題秋塘鶺鴒圖
秋風淅&KR0377;秋塘净菰米沈波荷折柄翻藻魚跳水氣腥
採菱人散歌聲定蓮莖嫋嫋綴枯房上有雍渠立晚凉
翠蓋裂殘渾改色紅衣落盡尚餘香圖中頗得周詩義
未論工拙先觀意不寫和鳴寫急難人間誰獨無兄弟
嗟我龍鍾命弗齊今年同氣委黃泥白頭徒重鴒原感
展卷他鄉忍淚題
題夏良醫復真卷
復真先生泯世緣耳聰目烱髮鬢玄熙恬淡泊得所養
元氣不耗精神全梁園曩歲始識面問荅喜聽吳音圓
醫師誰最擅高手只數夏氏尤攻專初疑傲兀態蕳抗
漸久漸覺逾恭虔夸毗縱恣逐物欲妄認&KR0915;偽戕其天
黏花綴葉厭靡麗獨尚質素操益堅我慙老至百念冷
但願古道今重還澆漓盡除淳朴返巧詐悉屏輕浮悛
先生謂與已意合屢接談論陪周旋去秋遘疾勢頗怠
喘息厪續加沉緜危如泛海駕鉅浪孰能力挽風中船
先生製藥親為煮服未終劑病已蠲體胖心廣真性復
坐卧自在行輕便觀形察色奪造化亶有起死回生權
梏之則夭保則壽具載文記非虚傳由茲致謹敢暫忽
夙夜兢惕如臨淵方知根本在握固觧使短促翻長延
先生頷首向我語復真此外無餘詮仙方奇秘諒難學
金丹辟穀皆徒然何如曠懷飲美酒麯蘖可引松椿年
瞢騰一枕醉眠裏夢到太古羲農前
石泉茅屋歌為致仕趙尚書作
艮嶽暮雲表夷山芳草邊河流浩蕩向東注緣樹遠近
皆平川梁園空曠萃森爽桑畦麥壟相接連那知城闉
别有最佳處泉甘石潤殊幽偏是誰心賞得真趣柴門
茇舍臨漪漣其中之人情高列仙坐對&KR0886;崒卧聽潺湲
聲疑珮環振勢若虎兕騫荆薪夜煮代粮糗椰甖曉汲
烹蘭荃初平徒勞牧紫烟此地亦復如羊眠或瀦或泛
長涓涓絶勝廬阜千丈懸拾遺偪側朴陋只數椽豈似
兹室花竹妍憶從垂紳正笏位八座經濟詎敢思歸田
功成掛冠抛世緣却尋舊隱蘿自牽一泓任教春雨漲
三重未怕秋風掀已欣懇玉皇案何妨笑拍洪崖肩展
公錦嚢卷寫我瑶華篇擬陪杖屨弄雲月洗耳清泠聞
舜絃
題夾竹桃花圖
修竹傲冬雪崇桃媚春陽剛柔既殊性豔冶寧聯芳畫
工未必知物理強寫清標伴妍美氣味原來自不同枝柯
詎肯輕相倚翛然鳳尾靜且幽下視靡蔓皆庸流貞姿豈
作俗花友直節終非凡卉儔回首韶華易枯槁雨折風
飄委泥潦憔悴空憐曩日榮妖嬈寧復前時好此君依
舊挺長竿四季皆宜夏更寒萬紫千紅零落盡青青還
與報平安
送朱逸樂還鄉
鵑啼燕乳催春色練萼飄香不堪摘豳岐駿馬越羅衫
汴碭遊人故園客君家前代多簪纓宋元詩禮留芳馨
約山煌煌郡倅貴架閣侃侃儒林英慶門積善天所祐
百年煒燁科名舊乘軒要路總豪雄考槃絶澗都耆壽
我朝泰運開隆平阿翁屢被賢書徵遺榮懇辭民社寄
養晦惟結鷗鷺盟承傳復得難兄弟就中逸樂尤瓌異
銅臺豈憚登眺勞梁園共詫歌詞麗蹇予垂老臨大籓
撫綏緝理稀曾閑薇花深署到者少幾回談笑生歡顔
况又相知且相契魚水親情篤高誼數載頻蒙慰藉勤
一旦寧云别離易君家奕世居烏江石潭孤塔街市長
雖無紅杏照顏色尚有青松環草堂鵬坊西行亦咫尺
竹林羣彥多能識會間倘或詢何如貧是為官好消息
題白海青圖
有鳥有鳥海東青羽儀戍削心性靈奮身晴滚半空雪
舉翮秋摩層漢星皇仁誕敷被冰壑物類隨應踰滄溟
九霄振翼逐流電千里轉瞬追奔霆飢來那暇闖林藪
宿處正欲投岩扃神恬意定色鮮潔麾之不去亦不驚
初疑稍廹必翔翥徐呼亟下尤安寧野夫耕耨豈庸此
時將奉餽親藩庭王雖甚愛弗敢蓄薦諸丹扆輸忱誠
想當胚腪潛孕秀氤氲翕聚川原精隂升陽降亭毒運
鉛旋汞轉英華凝山都護巢霧氣滃木怪守樹風威停
瓊丸迸裂皬然出月光灝采同晶熒銀河晃瀁濯奇質
玉露厭浥溥脩翎堅剛勁爪鐵銛利蒙茸淺毳霜輕盈
體排疎花墨痕淡目燦懸鏡金睛明皂鵰固當遜豪逸
蒼隼孰與争憑陵恥擒狐兔獵梁苑榮厠鸞鵠朝神京
絨絛縶足錦鞲臂韋籠冒首朱衣擎三司寅送擁冠蓋
百騎肅導揚旃旌嶽祇袪塵歛氛祲瀆鬼挽舫浮清泠
在途擾馴態閑暇入覲竦惕心屏營窺覘未許貴官覩
哺飼先得虞人矜至尊含笑錫盼顧詞臣獻頌歌祥禎
上稀游畋既罕用爾縱猛鷙何由呈惟叨豢養畢微命
更辱卷軸留遺形老拳謾誇潏水鶻真骨徒詫綿州鷹
作詩紀瑞拜且祝天子萬壽王千齡
昔年謠示七郡父老
昔年我來徵需重爾有田園何暇種今年我來民差好
諸般免却無煩惱昔年逃夫今不追昔年逋租今不陪
今年頻赦昔年罪昔年流移仍撫綏白頭父老來汝告
朝廷厚恩要補報便應差徭莫欠粮休賭錢鈔勿為盜
勿為盜休賭錢男子務稼穯女子治絲綿俗皆淳美人
晏然我亦思如召伯賢
陌上桑
曈曨曉日豔陽天此時秦家蠶正眠春深桑葉嫩芊緜
羅敷採摘出城邊東條西條相紏纏滿目淑景麗且妍
繁紅芳紫萬仍千煇煌宫錦絢晴川照見羅敷貌嬋娟
鬢雲倭墮鴉色玄步搖斜插釵鳳偏素姿何曾屑丹鉛
香齦皓齒疑貝編眉横青山黛綠填杏臉細膩霞暈鮮
項如蝤蠐搓玉圓額角斜貼翠花鈿寶璫耀耳瑪瑙懸
裙拖秋水籠步蓮月鈎窄小進難前盤囊錦帶綴珠璇
同心綰結一雙聯暖風披拂飄蘭荃從傍過者驚復憐
盡道羅敷是神仙使君駿馬來翩翩下馬揖贈黃金錢
欲同擕手共周旋羅敷低頭久默然逡廵微聽細聲傳
自陳未笄窺簡篇頗知禮訓守貞堅閨房節操雪霜蠲
瑩比明蟾照清淵夫君豪俠稱英賢才兼文武寔兩全
驊騮絲轡象牙鞭麒麟鎖甲劒龍泉揚麾分符領兵權
雕戈畫戟擁旌旃流蘇複帳駝絨氊博山亂噴沈水烟
侍兒濃粧森後先霞綃長裾舞褊&KR1862;左廽右轉何輕便
舞罷巧按鵾鷄絃烹羔刺豹開瓊筵蒲萄名酒滿觥船
犀筯不下飫腥羶夫君歡娛無與肩羅敷嘉言皆陳宣
陳竟歛袵擕筐還人生妃匹本定緣使君有妻諒盛年
丁寧疾驅歸去遄結髮義重勿棄捐
題西湖景畫
平生夢寐想西湖老大纔能閱畫圖繞村幽徑不堪步
横渡扁舟若可呼天竺鐘聲出雲裏雷峰塔影沉波底
花間緣綺蒼童抱柳下朱闌翠鬟倚汀鷺聯拳雪羽毛
淵魚撥剌金鱗尾遊人競泛總宜船三三兩兩六橋邊
細文輕絹新裁扇淺色香羅初換綿廻橈别自尋佳處
直向菱荷盡頭去風蒲烟葦接連洲露葉晴梢高下樹
曾聞此地最繁華試訪錢家與宋家故趾春深走麋鹿
古城秋暝啼鴟鴉事殊時改空陳跡射潮有箭留砂磧
墜井銀缻許世傳渡江泥馬知誰識葛嶺妖桃照眼紅
蘇堤芳草傷心碧華堂永日玩丹青逍遙絶似武林行
憑君莫說杭州景惹起登臨無限情
薛將軍具慶歌
薛將軍驍且雄鼻端出火耳生風身名挺特萬衆中守
邊從征西復東搴旗斬級頻立功曾掃勍敵平諸戎傾
心盡誠事太宗振威揚武比虎熊腰懸秋水雙芙蓉勇
字題盔明月弓擣虚敵堅當前鋒勳高報厚爵秩崇光
華富貴夫婦同十子英俊氣吐虹定省早暮齊婉容綵
衣新染鮮且濃膝傍笑嬉色和雍焚香酹酒拜上穹願
祝庭闈壽如嵩福祥競集二親躬共享祿養樂無窮蟠
桃結實屢春冬燦若暘谷曉日紅帝令栽在王母宫世
得食者升太空瀛洲羽客號赤松應能憫念將軍忠玉
手自摘丹霞封兩枚下賜媪與翁我聞此果不易逢味
纔入口顔還童具慶天長共始終
騶虞歌命補作
鈞州有獸馴且仁身如白虎性如麟雪月英華為骨格
陰陽秀淑作精神雙瞳每訝常懸鏡四足何曾暫躡塵
墨縷縈膚濃染黛霜茸剪毳巧絲銀絲銀鏤璧相鮮麗
禀性慈良不搏噬盼顧生草忍踐傷逢着生蟲恒引避
熊貙屏息既欽服獬犴聞風慚猛厲山融川結自應殊
鬼護靈呵疇敢易衛士窺覘敬啟王王言此物異尋常
命披爾雅深論討使閱周詩細考詳爾雅周詩同一義
名曰騶虞端的是皇家恩澤久涵濡海㝢休禎聿來至
來至爰從汴水隅清齋晨迓即郊墟藹藹芳花映冰質
瀼瀼繁露濕文軀文軀寔匪蒐田得純忠純孝能敷格
雖云地産壯親藩忱乃天教彰聖德隊仗戒嚴軒檻盛
軍校舁隨帳幕行窈窕腰間披繡芾玲瓏頷下繫珠纓
萬斛樓船連夜發千聲笳鼓一時鳴遙辭艮嶽梁園境
遠貢蓬萊建鄴城蓬萊咫尺五雲間王躬進獻悦龍顔
側身拜舞趍蹌巧垂首盤旋氣象閒垂首側身仍側耳
妥尾徐前復徐止夕卧香茵禁苑中朝濯甘泉御河裏
得侍金階兼玉墀屢啖黃流并紫芝廷臣稽顙盡稱慶
儒官伏闕競陳詩賜出京城民快覩老壯奔馳日旁午
擁道爭看雜女男填街隊仗喧簫鼓填街擁道共嗟稱
穹祇薦此瑞朝廷底須想象空摹影幸遇昇平真見形
共詫奇祥冠今昔誰知宵旰存謙抑所重年豐所寶賢
洛龜宛馬誠何益蕩蕩巍巍昌運開熙熙皡皡似春臺
永沐周南召南化為歌為頌愧非才
賞牡丹聽琵琶歌
槽圓項細中空洞翠索金環妥肩重泛商流徵斷仍連
愁怨歡娛雜悲痛彈來彈去音和平滿座回顔帶笑聽
轉到天香牡丹品玉笙寶瑟一時停小鶯學語泉出竇
湖面跳珠飛雨驟兩絃剛勁兩絃柔促急舒徐自先後
謾說開元賀老名梁園别有擅場聲花前衆樂纔收響
一匹纏頭錦先賞
梅隠歌為蕭醫士作
曾隨羅浮仙夜訪蕭史臺臺前幾株樹粲若瓊瑤開粉
面娉婷淡梳洗娟娟綠萼嬌相倚龍宫舞女白霓裳解
珮招邀明月裏須臾晴雪灑石闌長風不惜輕吹殘搴
芳忽遇蕭史裔幽情雅致真難攀筍皮裁冠紙裁帳惟
耽嘉遯無官况飲冰寄傲寒香中憂患何緣到心上廵
簷行歌貪看花尋常每至參横斜軒裳夢斷任身懶山
水情多從鬢華縱令對酒吟東閣争似扶笻探西郭第
能曾並濟川舟效用終慚活人藥活人應多功已深年
年着子滿高林陽回一氣得春信生生孰識堪輿心調
羹事非成契闊回思故園渺天未獨餘酸味今尚存謾
道能除世間渴
題祖來上人羅漢圖
佛法無外無中邊無起無滅無斜偏閻浮衆生泡影然
聚散倏忽非牢堅業風播蕩苦海掀流轉沉溺疇能援
大雄世尊興憫憐慈悲為棹波心船拯拔羣類出蓋纏
伊誰奉命司化權三六開士相蟬聯湼槃不入住大千
人人變幻神通全導迷誘昧息妄緣白雲枯木空岩前
蒲團宴坐禪宗禪金環杖錫樹杪懸有時羅齋入九淵
珠宫貝闕長周旋摩竭迎送惟擎拳有時松下談真詮
猿聽虎侍紛後先袈裟半着袒右肩有時赤脚臨奔川
所乘之筏汀蘆編萬頃徑度輕翩翩我曾夢訪石橋仙
賓頭盧與論三玄若飡沆瀣飲醴泉百花茶香親手煎
鉢盂水滿騰蜿蜒覺來一室空雲烟只今回首知幾年
虚名羈絆世事牽也知維摩疾未痊螺山上人絶葷羶
持畫請施羅漢篇展圖諦視峯巒巔十八尊内見兩賢
雙瞳深碧綠髮鬈項光閃爍頂相圓細民舉首仰視天
再拜求救甦顛連上人戒律確且蠲根塵識想俱泯捐
早成正覺坐青蓮梵釋圍繞龍象筵應真此時恭執鞭
我言豈異佛口宣亘億萬劫長流傳
禱雨中嶽有應賦此以答神貺
剖開洪蒙奠清濁匯為湖江峙為嶽四方環列獨崧尊
氣壓中州勢磅礴衆峯摩雲排玉筍曉翠夕霏紛錯落
儲祥藴秀産英賢捍患禦灾司善惡累朝褒崇載祀典
寶旛天香照林壑重門秘殿儼深邃孔蓋長旂下寥廓
憐斯縣小壤田瘠加以旱乾溝澮涸我齋致禱竭寸忱
詎意昭孚類期約飛廉霹靂咸聽命甘澍既傾炎暑郤
頓令凶荒轉豐稔復使愁憂成笑樂微衷曷以答神貺
跽薦溪泉羞杜若宇宙昇平廟貌新萬古千秋鎮伊洛
耕讀軒
男兒志氣固叵量恥學術藝羞為商屈指只今踰二十
廣額秀眉瞳子光生來本是愛閑者乍可騎牛懶騎馬
數畆腴田手自鋤幾聯佳句人争寫庸流豈能知丈夫
笑爾把耒仍讀書古之豪傑寧苟出富貴縦得徒區區
且適林泉隐居樂漢史何勞將掛角遠壟秋風稻穗齊
短檠夜雨燈花落不見南陽諸葛公油然高卧草廬中
殷勤不有三番顧磊落應無千載功
漢武帝將軍栢歌
茂陵求仙期得仙思驂玄龍飛上天密函祕檢事封禪
宛馬馳來崧嶽前崧前獨愛三樹栢錫以官名表殊特
至今猶說是將軍香葉屯雲凝翠色當時立心隘八埏
一舉欲息崑崙顛窮兵瀆武事遠略此豈解有冲昇緣
秋風辭哀萌晦早王母桃花幾回老金莖瑞露成清淚
珠襦玉匣埋荒草羨渠老壽在名山駐齡弗藉文成丹
詼諧獲聽方朔論侍從曾識枚皋顔秃枝銳榦如銅鐡
傲雨凌霜古皮裂地籟朝驚萬壑風精靈夜泣三更月
武皇不歸時代遷遺爾臃腫烟霞邊固疑孔檜頗相妬
且喜社櫟能忘年武侯廟廢摧千丈新甫之材聞斵喪
若論秦皇避雨松雨松亦是平交行
題並頭牡丹圖
誠齋天潢尊游藝妙通玄名花擅國色盡向毫端傳瑩
其冰玉潔粲若雲錦鮮朵重榦不弱蒂比葩相聯紅嫣
白嫩孰可擬二喬初嫁争芳妍娉婷窈窕俱有傾世貌
淺顰輕笑並立偎香肩含情含嬌深自憐絳杏緋桃總
麄俗掩面却走羞嬋娟始信摹寫精筆底造化全能令
欲拆未拆蕊頃刻爛漫軒窗前抽萌固弗藉雨露賦質
政爾煩丹鉛狂蜂窺圖屢往返痴蝶側目頻留連從爾
四序更迭開依然寫成便帶長生緣榮悴不許覆載專
伊誰承恩得之戚畹錢焚香正冠再拜展向素壁懸方
知運思巧直奪真宰權永為寶玩垂千年
題蘭蕙同芳圖
少年遨嬉楚山麓蘭蕙苗深密如簇推篷政愛江雨晴
沙觜崖根相映緣芒鞋苧服偶徐步隨處搴芳清興足
叢叢葉似剪春羅箇箇花疑刻寒玉新莖窈窕凝嫩紫
疎蕊參差飄遠馥燕姞曾徵夢裏祥宣尼屢操琴中曲
于今老作汴梁客採掇無由到空谷生綃忽覩精妙畫
况有珠璣動盈幅吳興王孫差可擬茂苑禪僧難並躅
狂塵曠野蕭艾繁驚見聯芳開病目蘚沿怪石傍荆棘
芣苡湘筠伴幽獨寶之不啻徑尺璧藏以髹函惟恐瀆
龍眠底用寫九歌掩郤離騷觀此軸
送嚴良醫回嘉興迎母
先生意氣凌青蒼兩臉渥潤雙瞳光無心求伏思邈虎
有術解叱初平羊門前種橘懶種杏橘葉墜井泉浮香
春餘着花雪羞白霜後結實金争黃嘉禾世業數誰最
公論共說先生良針茅屢試療鬼訣續柳每騐回骸方
經窺素難法岐扁科究内外兼劉張徵書一日賁林藪
布衣萬里覲帝鄉庸醫歎羨國醫駭妙奪造化通隂陽
仰瞻驟近日月表陟降不離參苓傍親藩授職喜閑逸
况乃仁厚逢賢王憐渠契闊曠定省代爾懇惻陳封章
宫臣走馬捧勅至特許謁告榮非常時當六月政三伏
敢憚觸熱川途長到家拜慶上塚畢魚軒亟奉登舟航
江湖闊深富蝦蠏嫩菱鮮藕俱堪嘗船寬物賤固可樂
縱遇好境休徜徉嗟予目昏牙齒豁富貴念冷功名忘
但存詩魔與傳癖惟此二豎留膏肓願言就君乞砭治
無使久別勞中腸汀洲鴈下寒水落階除菊綻秋風凉
河滣竚候木蘭棹壚頭爛醉茱萸觴
續海棠吟奉教作
覃懷之山内谽谺小徑逗入如縈蛇其間海棠迨千樹
屈曲枝榦相交加清明節近蕊將放澗壑照耀皆丹霞
曉風夜雨恣吹灑默無語言尤可嘉從春復秋迭秀悴
幾度空谷悲年華恣態娉婷孰憐惜詎解知爾為名花
白頭樵夫束成擔赤脚餉婦簮盈髽憑誰報與好事者
凌犯危險來幽遐竹籃帶土兩肩荷數里方上移春車
剔除莓苔細剪拂置彼樂善東平家地漿滋培養根本
轆轤灌溉樊籬遮逡廵青回舊着葉次第綠茁新生芽
綺窗朝玩霧露濕絳燭夜照星河斜臙脂濃染未盡吐
撩亂萬點紅鬖髿天孫織就機上錦仙人鍊出壚中砂
玳筵逐朝逓歡賞富貴素位非豪奢汝今邂逅得奇遇
名園列植蒙矜誇西川還有奇絶品無由自達淪泥沙
我因稽首問造化如何予奪令偏差蒼穹高遠莫予答
撫圖痛悼長咨嗟
續冬青行
冬青枝憶昔南渡昇平時瑤階左右兩行植信是閬苑
仙宫移亭亭碧玉作柯榦雨霧風晴總宜玩朝退旌旗
拂葉低細蘂輕飄雪零亂豈知事變大可哀湖山歌舞
盡荒苔王氣冰銷兵氣盛玄扃不固六陵開六陵隧中
龍鳳骼義士夜深偷拾得親製衾裯裹碎瓊恭題謚號
揮濃墨捧向幽閑僻静岡愁雲慘淡月微茫神靈翕歘
潜呵護竁穴深沉謹瘞藏復恐後人迷此處識以常朝
殿前樹翠蓋隂籠土一抔萬年枝在人亡遽屈指于今
二百秋盛衰暗逐水東流皇朝既監元朝失青史曾如
野史收空餘孤塔錢塘滸白髮遺民忍瞻覩天上威神
固儼然人間俯仰徒凄楚弗獨欷歔歎宋亡滄桑遞閱
俱堪傷阿瞞奸計為疑塚身死還將智力防浮世寧云
蓋棺定十二重瞳猶未瞑大招酹酒續悲歌唐公灑淚
應來聽
汴城閱武歌
南薰門外春光老絮雪晴飄教場草三衛精兵點得齊
練習今朝比常早長竿鉅旗懸將臺四面辟易行人開
前驅虎旅駿奔走太監乘馬當街來逡廵過去纔都督
侍郎參行轡聯属繡衣御史并三司冠蓋低昂密相簇
繩床列坐閱武亭城外擊鼓城中聽周遭柳圍地寬廣
陣勢任擺方圓形内分横直開長道火炮冲天隊初到
弰盡雕弓冰作弦通題勇字金塗帽急鼓争喧騎士馳
驍捷不數幽并兒掄鎗奪矟左右射互騁才藝誇神奇
一聲遙聽敲鉦響輸者鞭笞贏者賞荷戈束甲捲旌旃
沿路飛塵撲歸鞅風傳&KR1227;篥遠近鳴紛紜部伍各返營
太平方信從軍樂惟請衣粮不出征
江湖清遊歌
何郎落魄非頑癡氣豪志雄才不羈一從束髮厭雌伏
齷齪羞效東家兒躬耕把鋤既云苦閉門佔畢亦奚補
浩蕩大鵬希有心四方上下如鄉土長揖里閭親笑別
閨中人擬船待明發呼酒釃江神雙櫓齊鳴片帆掛脫
巾高眠篛篷下但聞佳境即停橈客裏尋常過冬夏屢
擕姑蘇娃數試宜興茶瓊花已枯槁玉樹空繁華鳳臺
鐡塔頻登眺只將樂事酬年少青山曾訪謝公墩綵筆
留題蔣侯廟懶向秦淮終歲留逡廵遙泛武昌舟寒波
赤壁三更月斜日黃岡萬頃秋鶴樓鸚鵡冥搜倦跨馬
着鞭仍適汴河嶽風雲豁壯懷宋金舊跡觀皆遍孔方
通靈衆所趍那知阿堵能亡軀爾雖好遊非利驅頗出
俗流情獨殊都抛蠅頭棄蝸角遊固可嘉居亦樂長歌
痛飲醉復醒慎勿閑分清與濁我今老矣雪鬢垂毿毿
奇勝負却窮幽探無緣行覧惟坐談吟成揮毫題冰銜
願子細讀精研覃
題竹為精微陳徵士作
郭侯寫竹真有名平生少寫風烟晴興來只愛春雨態
毫端幻出如生成一竿亭亭儼中立兩竿垂垂梢葉濕
月暗蒼梧鬼魅愁波驚渤澥蛟龍泣精微齋裏客來稀
坐對新圖静掩扉丁寧莫向青雲掛只恐隨梭破壁飛
送葛維彰人材還鄉兼寄聲精微陳徵士
銅龍水乾漏聲小魚鑰金寒霜月曉警蹕初鳴雉扇開
紅雲半露天人表布衣小臣衰朽餘來朝乞得垂老軀
龍鍾何以展報效但願擊壤歌康衢秦淮北風疾於箭
扁舟到早如乘傳天上人歸鵲預知甕頭酒熟孫能勸
忘機笑傲林泉間高情長與雲同閒時人莫訝鬢成雪
承恩兩度瞻龍顔蹇予久作詞垣客謾寫新題壯行色
同是青原白鷺人我獨胡為歸未得送君不盡思君情
臨分忍聽驪駒聲憑將千里故人意寄謝精微賢弟兄
題趙敬重遊錢塘卷
詔南有客三十強壯心銳欲窮遠方轡按追風俊叱撥
舟乘破浪輕艅艎絶倫帽頂猫睛嵌異樣絛環瑪瑙裝
資生有利隨時逐遇景無妨判醉償充盈貨貝傾同侣
磊落情懷超衆商半生浙水久留戀覧勝探奇渾未倦
楮塘芝塢幽尋數篁嶺蘇堤冶遊遍煮茶頻汲白公泉
沉沙屢訪錢王箭香羅細葛良工裁嫩藕鮮菱老翁獻
恨無磨勒盜紅綃喜有芳華侍紈扇段橋西畔總宜船
萬傾湖波綠浸天兩岸高峯擁禪刹四時妙樂沸歌絃
保叔塔存僧已去秦皇䌫朽石猶傳且向人間作財主
豈須世外為神仙莫辜汗漫江湖好千金買笑度流年
蟠桃歌壽辛太安人八十
吾聞蓬萊山其上玉為宫蟠桃九千丈特種瑤池東萬
年柯長翠累䙫花始紅夜守命列缺晝衛驅豐霳仍經
歷劫實乃熟爛然膚色丹硃紅龜臺阿母持啖漢武帝
此後曠世想像何曾逢辛侯前身疑赤松清宵神遊謁
真境拜乞擬駐慈親容不學方朔偷誠懇亦見從果蒙
仙賜遽驚悟起視已在高堂中鮮凝霞漿湛曉露新絢
雲彩輝晴虹焚香跪擎奉母食食之靈液流心胸形質
肉骨都换精華融髮如黑漆顔如童雙目烱兩耳聰徒
誇延齡九還七返功纔登八旬直至百歲壽未窮榮膺
恩命更進夫人封後天而老乘飛龍
壽朱君立則夫婦初度
蟠桃樹在瑤池東樹上之實丹砂濃雷霆守衛雲霧封
有得食者升太空朱家令子學泮宫祝親壽考感上穹
帝勅金母並木公兩枚下賜嘉孝恭清宵墜向高堂中
明晨捧獻媪與翁味纔入口腸已充白髮返黑增顔紅
耳聰目明肌肉豐循環花甲無終窮萬八千歲方孩童
題張憲副山水
何郎畫法咸稱工層巒複嶂生筆峰晝陰作寒雲霧密
樹色凝黛嵐烟濃千崖萬壑驟雨歇洗出重疊金芙蓉
超騰猶奔馬奮迅若蟄龍忽偃遽竦森嵸巃瑤簮瓊筍
杳靄磨高穹淋漓墨瀋奪天巧能令造化無全功恍驚
攝提初宇宙開洪濛結就仙岩之峻琵琶之雄玉氣夜
白丹光紅參苓芷术飄香風留侯奕葉遠孫子卜築講
學棲其中每將林泉芳潤嚥𠻳怡心胸辭家入仕三十
載舊隠蘿逕屐跡莓苔封地寬壤沃景寥閴絶勝海上
人罕得到蓬萊宫虚亭臨泓細路遶小橋横岸新流通
籜冠苧服物外叟尋幽覧勝棹輕舫兩眼飽看船頭峯
耆山鬼谷貴溪水秀淑代有賢才鍾嗟予本是釣耕者
宦途浪寄浮萍蹤老至百念都成空惟存傳癖兼詩窮
可憐觸處隨病翁寧思棗如瓜弗羨印似斗但願引退
休微躬廟堂長揖別卿相疃畦徐步偕樵農體倦蔭雙
松神閒撫孤桐窗間故笈父書在掩關坐讀歌時雍身
雖未行夢先往浩然興落盤洲東還君此軸匣琴劍懸
車不待今年冬
題嚴良醫山水小景
鰲簮聳滄海芙蓉飄紫烟畫工運思極精妙毫端巧奪
造化權連峯特巘各殊態一一幻出皆天然恍疑嶙峋
絶頂最高處參术錯落根如拳氣凡肉重莫能即何由
飛步凌其巔山中之人紉蘭佩荃濯足澗底振衣風前
晨興霞療饑宵寢雲伴眠遨遊不入五侯宅偃蹇只聽
雙崖泉清流曲折相洄沿種得杏成花滿川亂紅繽紛
墜漪漣鳥啼魚躍春景妍是誰閑泛溪上船盡日獨玩
芳樹邊豈若茅亭老叟抱膝坐語笑簡默精神全小奚
捧杖心静專新梳綠髮雙髽聯林收霧靄寺&KR0691;兀橋横
木石湍潺湲異哉世上有此境便思問舍仍求田酌君
橘葉井洗我腸胃羶聊依松栢歲寒社庶引桑榆衰暮
年
題山水
壯年飄飄意氣豪羞隨斥鷃飛蓬蒿蒼梧之山洞庭水
常覓勝處閑遊遨招邀知已二三友談笑每日乘輕艘
汀蘅渚杜俱逸興澧蘭沅芷皆離騷並櫳船頭恣吟眺
底用傲兀披宫袍鷗邊鶩畔往仍返下上湍瀨不憚勞
蓮房旋摘魚旋膾滿吸鉅斝持霜螯酒酣移船林外泊
脫葉亂墜驚猿猱細風吹樹響颯颯迸水觸石聲嘈嘈
狂歌縱飲儘放浪清醒却少多酕醄于今垂老尚遠宦
白首黽勉追英髦客窗因見畫中景恍若重泛湘江濤
贈宫監
王門内臣白且晳三十年齡承奉軄緋袍胸背粲鸚桃
小帶圍腰瑪瑙赤性資敏慧才俊良眉宇秀整言安詳
爰從散地初陞秩旋蒙委任嘉忠實應接區分諸務繁
四序何曾有閒日遭逢端的是前緣富貴榮華豈偶然
受用人間好快活服事世上真神仙仙境傳聞孰能至
蓬萊祖洲此間是底須雙翼恣飛翔且竭寸心謹隨侍
勤勞暮暮復朝朝靴帽衣衫頒賞饒豪鷹雄徤常令臂
生馬驍騰仍命調一般宫官百十輩惟爾衆中受知最
案邊不敢離須臾黃昏月上猶未退金龍蠟箋新墨光
冰紈象管描春芳畫既精奇詩麗美叩頭拜賜偏懽喜
巧匠裝潢錦與綾一時恭玩一回驚洛川花卉相争媚
不信丹青筆寫成筆寫成疑可摘妙奪造化渾莫測絳
羅重重包繡囊清夜丁寧要慎防神物由來鬼神惜只
愁取去洞天藏
題一榦三萼芍藥畫
菡蓞秀夏暑芙蓉傲秋霜炎凉各異趣習見皆尋常東
風別有花富貴孤榦高擎三萼綴窈窕含嬌却是嬌依
稀似醉元非醉嫣然開向繡閣前中純雅淡傍清妍陰
晴月露總足愛欹側偏正皆足憐鵲巢小星夲誠敬天
遣靈苗示嘉應豈特祥鍾草木蕃行看慶衍螽斯盛妙
哉妙筆妙通神貌出芳容巧奪真顔色長鮮態長好珍
圖寶算共千春
松菊堂為祝參議作
鉛山山間紫溪邊違松别菊幾十年只今解組賦歸去
載尋二物同周旋從教蘚蔓荒三徑喬木芳苗尚繁盛
盤桓樹底仰高標傲睨軒中諧逸興平生於爾頗有情
寓目便覺襟懷清根跑茯苓斸雪塊蘂茁蓓蕾攢金英
俗塵到少柴門閉密葉屯雲花繞砌翠聳端宜太白巢
黃舒最適淵明意非徒撫玩憂暫忘更憐也解凌冰霜
夢回半夜生秋籟節過重陽餘晚香朝觀夕對當窗牖
心交弗渝還耐久懶伴孤山處士梅惟依彭澤先生柳
鉅榦低藂總足怡時飄蒼雪墜東籬掄材不願為梁棟
介壽何妨泛酒巵
著存堂歌效樂天體
馮公子身是儀賓福如此福如此厚人罕儔只歎二親
成土丘成土丘頻聞風木徒凄惻重茵列鼎真謾榮調
膳稱觴難再得憶昔金閨中雀屏高堂具慶喜康寧侍
宴長思績懷橘朝回猶學鯉趨庭玄宫一閟經年歲想
像痛心幾揮淚升堂儼似覿形容入門宛訝瞻冠帨升
堂入門皆見之渾疑身在膝邊時白頭尚展遺編授素
手仍將慈線持授書持線如當日諦觀依舊惟空室入
夢精神或可期終天戀慕何由畢愁聽夜啼返哺烏雌
雄不逮竟先殂念爾微禽有至性嗟哉感此涕盈裙感
此奚須徒自苦但應蠲㓗奉蒸嘗一祭一回真若覩
傳奇美人才貎歌
俊儀美女名靈芝綠雲為鬢冰為肌心聰手巧性温婉
喜嗔語默皆相宜芙蓉娉婷海棠豔百媚千嬌一身占
非但天生絶世姿填詞和曲尤華贍或吹或拍或彈絃
般般自小都學全臂繫紅綃入彤邸應知命合夙因緣
牡丹作花三月半日日教來花側畔金縷悠揚歛笑謳
霓裳轉折低鬟按侍奉追陪不暫離逡廵又及暮秋時
安排閙熱濃粧扮演習新鮮妙傳奇府裏偏矜重九節
賞菊芳筵早鋪設淡掃蛾眉捧玉觴一時粉黛空羅列
二八年齡歡樂多好風好景酒消磨中和亭上清平調
會耍菴前宛轉歌通音曉律諳文墨納令聯麻俱解得
珍翰過蒙賜詠篇香紈更荷圖顔色蓮步輕移拜案傍
氣飄蘭麝啟鶯吭寵恩隆厚何由報惟祝綿延寶算長
崔徽徒聞擅才藝枉寫形容緘恨寄光榮詎敢比靈芝
佳章佳畫褒佳麗
題雪梅倚竹圖
旬宣曾過羅浮洞萬里藂深駐吟鞚馮夷剪水為飛霙
脩篁葉冷擎偏重撒鹽飄絮紛輕盈六出五出俱鮮明
空中樹上兩争白月下風前都賽清乾坤一色纖塵絶
雪喜遇花花喜雪險徑雖平少客行繁枝縱好無人折
冰姿綽約真自憐高情只倚蒼筤邊先開後落得春早
易積難晞因地偏憶從移節臨他壤良夜幾回勞夢想
世間奇絶在遐陬廣平去後知誰賞老眼觀圖重歎嗟
舊遊迢逓隔天涯瓊葩綠萼應如昨惟笑衰翁雙鬢華
題東坡遊赤壁圖
東坡先生人中龍才高屢被羣小攻遭讒近謫齊安東
漁樵混跡忘顯融豈以得喪留心胸弔古惟訪前代蹤
兩遊赤壁當秋冬扁舟泛泛波溶溶東山月出來清風
舉酒屬客談從容緬懷公瑾真英雄破敵於此成奇功
老瞞膽落摧兵鋒烟塵漲天烈火紅樓㯭灰滅須臾中
故壘回首生蒿蓬運去物改世不同沉沙遺戟埋榛藂
臨流但見雙崖穹崖根下俯馮夷宫滔滔江漢仍朝宗
孫曹意氣寧重逢千年往事付畫工興亡割據俱已空
惟有兩賦傳無窮
題鸂鶒圖為陳則裕賦
綠筠低映桃花紅金沙灘暖波溶溶一雙鸂鶒好毛羽
相依相顧雌隨雄却憐鸚鵡與鸜鵒鎖閉樊籠傷局促
飲啄雖云豢養豐何如自在林間宿褵褷錦翼文采新
照影且在清溪濱丁寧莫去春江上江上鴛鴦妬殺人
題梅圖
補之華光本同調王冕專門獨臻妙當時叔雅亦知名
瓌奇總讓吳興趙吳興兄弟宋王孫玉雪為骨冰為魂
只將翰墨自遊戲持縑請者空紛紜此圖先辨是誰畫
不寫霜晨寫寒夜片月疑明又未明殘英欲謝何曾謝
仙郎風度真獨雄乾坤氣象蟠心胸花開不用雪中探
坐對瓊姿幽興濃
葵軒
春光闌珊羣卉空別有佳植開庭中堪憐朵朵知向日
晨瞻夕仰隨西東從根著葉庇炎景逐節茁蕊承薰風
苞迎朝旭盞欹側萼媚夕照杯玲瓏大哉化工運亭毒
胚腪秀淑歸芳藂名雖不離庶草類性却解與純臣同
種之固已寓微意人心亦似傾陽恭非徒玩物實自勵
親當致孝君當忠一身兩盡家國事且復托此明深衷
為詢世上簪紱者若箇看花無愧容
題張僉憲琦公餘行樂卷
河東壤土鄰河南太行峻拔仍尖巉雄藩富盛說全晉
放勛萬古遺風覃棗榆連林晚卧犢桑柘繞屋春供蠶
素敦勤儉戒奢靡(闕)鄒與郯苗薅荑稗禾覆隴
塾列衿佩書盈函乾坤秀淑罕鍾物産士磊落皆奇男
張侯挺生古并郡蚤擅才學青於藍曩為御史跨驄馬
名山到處曾遊探晴雲出岫不作雨濕翠飄空都是嵐
前年秩滿拜特命持憲江右袪貪婪田間鰥煢失愁嘆
廬左桀黠增憂慚發奸擿伏振綱紀明比皎月澄寒潭
公餘問俗閑出郭屏退軒蓋穿松楠擕琴奚奴俊堪愛
髻綰兩髽餘髮毿豺狼望見驚破膽遯跡遠去藏深岩
喧啁鼓笛野翁社雜亂語話村農談民情習俗總詢遍
老鶴昂首迎歸驂栢庭稚子候門久喜笑競走牽衣衫
吾知侯心自有樂惟許點也真非凡咄哉畫手豈解此
我亦愧吐辭喃喃
聽鶴軒
皋禽清唳清無比不入尋常俗流耳虚窗夜讀浮丘經
展卷乍聞必為喜一聲兩聲落層霄石頭迸裂空山椒
三聲四聲風滿林邃岩幽壑留遺音夢醒松巢忽飛起
玄袂生寒露如洗引吭再作五六聲冰拆崖崩月明裏
媺哉雅懷逍遥兩間即物窮理遺榮尚閒所以惟愛戞然
仙驥之長鳴聆之弗厭危坐到更闌絶勝琴操寫入徽
絃彈
周孟璉六十壽詩
璉翁逍遙静養恬長身玉立仍脩髯平生雅好在泉石
標格灑落心清廉優閒惟許一人獨榮進却讓諸郎兼
鳩形刻杖圓類鐡鶴翎製氅輕於縑世上功名久無夢
但遇佳境頻留淹追隨老鹿最馴擾見者疑是白玉蟾
風杉雪檜隂蔽日滿袖翠濕晴嵐霑笑渠營營行路子
赤脚抗走徒趨炎歲周花甲值初度畫手戱取宣毫拈
逡廵忽見壽者相驚駭賀客争觀瞻椿齡桂算各三百
不須更問君平占看教弱水十回淺海屋方把籌重添
題石廉使所藏墨梅
飛雪送臘盡孤根得春先如何一圖裏見此雙清妍冰
資玉質神仙格誰運天機描貌得冉冉寒香似可聞疎
疎冷蕊疑堪摘封柯積榦凍未消五出六出皆瓊瑤傍
開正吐總絶似歷歲經時渾不凋何用廵簷索花笑横
幅高懸恣瞻眺酷好原欣節操同深藏頗惜臨摹妙道
傍人暍困塵埃畫就終非療渴材别有真梅着佳實明
年調鼎待公來
題會乩鄧宗經先生頥老莊
灊郊畮畮皆稻田大畦小疃相接連先生豫為休退計
剩買百畆荒城邊仍將數畆搆書屋扁以頥老争誇傳
罷官拂袖便居此骯髒肯受虚名纏桃冠芒鞋紫竹杖
手版納却軒車懸青衿問奇定載酒白足結社非逃禪
寧甘食力事耕耨敢厭誨人抛簡編乘閑偶出值野叟
稼穯話久因忘還向晚歸家窗戶暝酒漿旋設燈初燃
芹羹炊香雜薯芋絮被卧暖兼繒綿方知隨處有佳境
奚必鏡水稽山妍親朋凋零故鄉遠茲地卜築應前緣
相期與君慎終始恐是晚節稀能全叩門昏夜得富貴
吁嗟有若乞丐然但當益勵固窮志居易俟命從華顛
美人蹴圓圖
暑退凉初生秋容净如洗娉婷事蹋踘笑出深閨裏蹋
踘風流堪適情錦瑟瑤笙教暫停逡廵嚲袖側肩立低
昂進退都分明豈無落花泛流水亦有白打分輸贏龍
兒擺尾原曾學鳳子搖頭舊已精兩娃嬌並銀盤面傍
觀手弄鮫綃扇三娃正蹴小官場汗濕酥胸渾未倦圓
社從來非等閒作家取巧憑雙彎眼親步活轉移速解
數般般誰道難雕闌十二相繚繞日下芙蓉猶未了髮
亂青絲寶髻偏塵生羅襪金蓮小秀色誠可悅清時愼
勿辜桂枝香滿榴結子繁華况在神仙都冰紈何用空
描寫别有人間真畫圖
富溪八景
富溪八景何瓌奇王家住此知幾時自從開闢巧排列
每一出門皆見之南山雨餘翠䓗蒨黛髻烟鬟照人面
萬斛凝嵐結晝隂千尋懸瀑垂晴練西符聳拔如爭雄
落日倒掛金盆紅參差樹影互搖動倏忽暝色深遮籠
澄潭浸月凉波瑩恍似姮娥對粧鏡驪頷珠輝似可捫
鮫機杼響疑堪聽層巔怪石屹不欹上有雲氣長相依
晨霞迎旭或為伴曉霧飄空仍共飛三峯五嶺多佳態
松顫狂飈乍澎湃旁礡氤氲毓俊才鏦錚蕭颯生靈籟
文江暖泛綠半篙潜通墨沼添波濤游魚喜化金鱗鬛
浴鷺嫌緇雪羽毛閑居已喜專幽處况乃周遭皆雅趣
翰苑名公為著文經筵大老能留句先廬亦在折桂鄉
白頭未得還耕桑題詩謾重季鷹感鱸鱠秋風歸興長
題性靈空卷
靈師妙年慧且聰秀眉紺頂冰雪容僰山滇水歷幾重
禀法京刹春又冬有大開士幻覺公出世弘振臨濟宗
千(闕)楚楚皆象龍鉗錘惡辣加磨礲靈也上首才調豐
孤雲野鶴少定蹤遊方翩然西復東笠裁筍皮鞋織棕
石頭路滑莓苔封三衣濕透秋露濃行住坐卧伊誰同
笑擕明月邀清風寶坊到處多留蹤尊宿乍見驚罕逢
不發言句藏機鋒驀地一喝雙耳聾恍若刮翳開昏矇
精進幢竪高崇崇聲聞頓悟性地融安稳自在超凡庸
蒲團謾說禪定功輸爾根器僧中雄我慚白髮成衰慵
頗似示疾維摩翁勤勤問訊勞過從無座無飯文室空
逡廵告别還舊峯聊為說偈明深衷天涯目送南飛鴻
題山水小景
良工寫幽景運思頗不凡高崖掛懸瀑迥野生輕嵐林
昏日欲墜天暝雲初覃遠岸少去舫長途乏來驂摩挲
老眼着意看彷彿還似湖湘南憶曾之官屢經此孤舟
晚泊浯溪潭葉凋老樹曲偃蹇泉觸亂石森巉岩衆禽
歸飛宿且食雄鳴雌應相喃喃平沙鉅跡虎新過淺瀨
纖鱗鷗競銜荒村無人但猿鳥古嶠有樹皆楓柟空青
冥濛翳島嶼濕翠杳靄沾衣衫誰藏一匣在絶壁云是
諸葛兵書函雨催風撼只如故欲墮未墮何由探山川
奇勝怪仍險况我愛玩性所躭低回但恨弗學畫辜負
佳境心徒慚每逢好事輙為說恍若親覩非虚談于今
衰老返耕釣鬅鬙兩鬢霜毿毿觀圖忽起舊遊想浩然
清興莫可緘題詩卷軸坐歎息中宵夢逐滄江帆
題孟浩然踏雪尋梅圖
浩然先生生盛唐錦心秀口冰肝腸詞追風雅諧宫商
清如環珮鏘珩璜幼鄰摩詰相頡頏子美太白參翺翔
私入禁署逢明皇誦詩却誦南山章忤意拂袖還襄陽
嬉遊只在雲水鄉閑身到處頻徜徉溪山晏歲梅吐香
跨蹇獨出尋孤芳六花亂落紛悠揚老樹翯翯虬龍驤
癡童前引凍欲僵回顧似促歸去忙鹿門尚有十里強
先生驢背寒都忘吟哦未覺天昏黃開元治世文運昌
同時諸子皆俊良惟公製作尤擅場篇篇首首興趣長
字字句句金玉相明珠白璧争焜煌千載不朽垂休光
題貳守費翎毛圖
紫髯别駕才氣雄好詩好畫明且公何人運思寫動植
却使造化無全功琅玕欹斜竹交翠錦綺爛漫桃争紅
聯翩羽族競來集機忘意適雌兼雄不聞清香哢啁唽
惟見細毳紛蒙茸疾歸奮翅鬭輕快閑宿歛翮俱從容
豔葩可折禽可籠韶光都在圖畫中飛鳴宿食總人力
榮悴開落非天工方知世上有好手筆端所至生春風
諦觀此景似何處高峯南北湖西東買花載酒聽啼鳥
老矣未得來相從
悅親行
楊家矍鑠雙翁媪平生快活無煩惱中男頗解盡歡娛
拜跪膝邊顔色好開封百物價直低尋常剩有豚與鷄
鮮鱗嫩菜好柿栗販來都聚隅頭西買歸為具羅盤飣
藥室香凝春晝静滿斟政喜甕方深迭勸豈愁缾屢罄
况逢禾麥豐登年飯炊稻米衣裝綿頥老惟知足嬉笑
安居但願忘憂煎隨緣供養竭醫貲且樂清貧慎勿辭
不見巷南富豪子禍罪貽親異鄉死
贈某將軍
少日隨飛龍風雲際良會方今脩文治父子功勛遂惟
說先君驍且雄雁翎長刀角胎弓單車直驅沙漠外片
帆徑渡滄溟東東征西討無不預肯令敵騎留遺蹤馬
鞍壓雪耀金甲羽箭流星貫敵胸小河鏖戰河流赤將
軍身命那敢惜一死博得千年名象賢有兒承父職皇
家褒忠恩禮殊貔貅坐擁專城居將門出將傳奕葉此
語由來誠匪虚重珪疊組争照耀韜鈐更冀曾玄紹閑
暇投壺復雅歌高情祭老堪同調莫匣三尺劍還磨丈
二矛將軍壯氣死不休吾知燕頷當封侯他時倘建凌
烟閣畫像期公登上頭
再贈
下邳壯節伊誰如談兵早讀孫吳書夜廬母塜輙流血
曉陷敵陣隨捐軀西江都帥誇賢子為子為臣亦如此
承歡敵愾嗣前人豈直相傳襲金紫大廷寵贈祖父功
明威昭勇官資崇碑煩史筆製詞美誥錫奎章題字濃
怙恃九原嗟不作想像音容空淚落致養無由奉筍鮭
竭誠但願傾葵藿禆校同推智略深親恩國事兩關心
吾知燕頷封侯相漢代將軍重見今
題梅
吳山繞舍栽奇卉幾樹凌寒綻繁蕊同雲黯黯天茫茫
朝來素萼添粉粧繽紛六出亂飛舞似與五出争妍芳
水邊沙際失疎影野外風前飄暗香徐君想是羅浮客
慣貎花容染花色酒酣興適弗自珍貴士幽人皆覓得
兹圖所寫尤精神正開側吐俱逼真冰肌清瘦最耐冷
玉質輕盈不受塵費侯吾知聊托意展玩追懷舊遊地
遙憶逋仙莫可招雖逢驛使那堪寄眼中畫手多凡庸
八十之年老更工豈必西湖船裏看閑齋坐對勝推篷
題南溪蕭氏山水小景
西昌有士生名宗孤高格調冰雪容性惟愛山復愛畫
畫裏坐對青芙蓉乍觀尺素杳難辨野色川氣相溟濛初
疑為巫峽列此十二峯雨餘輕黛增鮮濃陽臺神女彷
彿精靈通楚襄之夢恍惚當誰窮沐猿澗鹿悄無跡千
岩萬壑烟霏籠又疑是匡廬五老排層穹乃在彭蠡之
北盆江之東凉影倒浸波溶溶飛英亂舞垂蘿風吾家
翰苑老供奉攬秀絶頂巢雲松錦袍騎鯨乘月徑返蓬
萊宫開元諸子莫追逐吐句盡如仙語真孤雄仍聞夙
昔讀書處氤氲竟日丹霞封胡君特來索我賦笑迎起
抑揩昏瞳便令掛壁着意看其間景象既弗類運思落
筆俱凡庸僧繇久逝范寬沒海岳亦往菴居空南溪别
有奇絶地春深綠與耶溪同傑構隠映蒼檜中二三好
客勞過從酒醅旋壓黃粱舂幽非桃花源邃異子午谷
土美俗朴堪耕農罕曾袖刺謁時貴屢嘗含哺歌年豐
我欲擕焦桐飄然謝塵蹤汲泉採蕨療飢渴净掃白石
彈秋鴻如何病兀縶雙足謾令清興蟠心胸揮毫寫罷
付君去殷勤寄示蘭陵翁
題吳山書舍
虎林勝槩聞天下城外城中總堪畫一峯最近是吳山
傳道渠家好臺榭其間非藏玉與珠剩有萬卷牙籖儲
短檠静夜樂諷詠小軒永日忘飢劬寸隂那肯輕抛擲
及此少年勤致力無暇豈窺董子園不貧寧鑿匡衡壁
逢疑必辨理必窮務使曲暢仍旁通知行兼該造成德
到此始克收全功古杭人物冠江浙况乃才華邁同列
五策風簷歷歷陳一枝月桂高高折守令為坊立宅邊
新題鉅扁筆如椽比隣多少連居者若箇生男似爾賢
題雪窗蘭為濟潤上人
雪窗前元住虎丘清致彷彿支遠流解將翰墨作遊戱
寫成蘭石人争求露花風葉含生色楚畹移來屏几側
乍見頻看若可紉初開半吐疑堪摘潤師戒行如秋霜
蒲團趺坐十笏房根塵識想已云泯色香聲味都宜忘
兹圖謾爾時時對外物豈能為已累畢竟閻浮世界空
直須悟逗真三昧寒灰心地槁木形妄緣幻質難纏縈
無蘭無石亦無畫此是菩提最上乘
送劉教諭裔關西考試採玉之行
往年採玉于闐東今年採玉崑山中近來苦難得白璧
荆珉燕石常相逢世無明眼非無玉水蒼玄英委空谷
何限瑰奇不見知豈獨驪珠混魚目君不見琥璜在璞
未琢磨云誰識之古卞和
運甓漫稿卷二
