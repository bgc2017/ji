運甓漫稿卷五
明李昌祺著
七言律詩
遐齡十景
遐齡仙境
西山秀矗碧芙蓉浩劫天真宅此中飛瀑倒懸清灑雪
層巒遠聳翠摩空珠林有樹皆棲鶴玉澗無泓不蟄龍
列缺蜚廉皆擁衛綵雲長繞萬株松
玉隆仙府
淨明宫觀軼浮埃紫氣丹光接上台地夐難尋茅落處
天空猶想錦飛來江湖孽去沈淪拯沙井源通障遏開
鍊質仙岩應在此不須東海訪蓬萊
石泉靈瀨
跨鳳仙人杖有靈卓開岩竇見清泠絶勝猛虎跑來潔
不帶潛蛟鎮處腥春漲暖添三日雨秋澄涼浸一天星
風瓢幾度穿雲汲坐愛潺湲洗耳聽
天寶雲深
洞天原自異人寰可惜梅生分太慳參杞熟來俱不食
神仙遇後竟空還靈呵鬼護金床隠電掣雷轟石室關
蒼狗白雲長靉靆恍疑移下玉京山
紅崖疊翠
曾聞千仞岧嶤頂上有仙翁隠碧雲蕉葉懶揮塵自遠
楓枝不悴景長温丹光迸井清宵煥霧氣埋山白晝昏
積黛凝嵐轇轕處藥爐茶臼至今存
緱嶺朝霞
晨暾乍出上榑桑散作竒文五色章暘谷影高爭煥爛
赤城標建遠微茫曾為燒佛禪師號復作修仙道士粮
若使有緣逢子晉便求嚥嗽上升方
蕭臺積雪
六出花飛尺許深吹笙臺榭盡瓊林長空鶴下巢難認
薄暮樵歸路莫尋玉壘更添仙境勝冰崖不受世塵侵
匏簧冷澁無遺韻贏得琴留折竹音
龍岡雨霽
何年神物此中蟠化作竒峰紫翠攅水落樹根猶半濕
泥沾花片未全乾天東初日一輪近隴上閑雲萬畝寬
最好連山皆白石霶𩃱洗出玉鱗寒
鸞岡秋月
銀盤端正掛瑶天灝氣寒光兩鬭妍白鶴儀鸞成恍惚
黃塵清水嘆更遷五行秀淑兹山聚百種禎祥此地全
應與三仙同不老坐看兔魄謾虧圓
鳳岡夕照
綵翮高飛去不留斜陽長自射岩幽織烏沈處晴霞斂
巢鵲歸時暮靄收翠鎖雲蘿千嶂暝紅堆霜樹一林秋
人間此是通天竅未必丹丘勝藥丘
送王處士益安之京
亭亭别舸艤江干緩唱離歌勸酒乾老驥尚馳千里足
冥鴻已鎩九霄翰江雲盡日低連水淮雨兼旬悄釀寒
多病子牟心獨苦遥瞻魏闕五雲端
蒲帆穏掛一舟輕珍重高年事遠征飛絮遊絲縈别恨
落花芳草黯離情山中暫輟幽人社輦下爭傳處士名
回望南雲鄉邑近秋風江上笑相迎
閒身應暫别林丘垂老觀光帝里遊地控幽并通絶漠
山連恒華拱中州辭家去日逢初夏買棹歸時及早秋
南北兩京饒故舊相過慰藉少淹留
自笑龍鍾雪鬢毿十年因病解朝衫清時引退憐身老
白日冲昇愧骨凡漠漠平蕪連薊北依依遠樹隔江南
經行定過淮陽郡歸計煩君促阿咸
送曾行人還京
專對多才列顯融十三藩翰有行蹤官寮盡識荀鳴鶴
郡邑爭看陸士龍江上曉霜凋杜若城邊秋水映芙蓉
經行處處饒佳景總入高情賦詠中
四牡騑騑聳衆觀梁園邂逅暫相歡襟懷磊落真佳士
職任清閑最好官楊柳不禁秋後折茱萸且向醉中看
懸知歸獻王褒頌三峽詞源在筆端
乍見何堪又别離蕭條况值暮秋時無才報國慚空老
有約歸田嘆已遲風悴井邊梧樹葉雨乾籬下菊花枝
空緘徒有寒温問不敢煩君寄故知
官亭且暫駐行装更盡臨分酒一觴同榜故人皆要路
離羣倦客尚他鄉涼風嫋嫋蘋花白夕露淒淒杏葉黃
後夜夷山高處望析津惟覩使星光
留别王教諭士敬
汴省分携又四年他鄉一見倍堪憐白頭納禄慚予晚
綘帳横經羡子賢燈影颭風臨水店櫓聲搖月下河船
匆匆會面匆匆别回首長淮一慨然
磊落才華邁後英鄉闈早占甲科名持衡西陜端無忝
分教中都倍有榮畫鼓升堂黌舍曉青山繞郭縣樓晴
丁寧勿嘆淹閑散早晚吳公薦賈生
黃河幾曲繞荆山楊柳隂中帶暝灣老子得歸全出處
故人相見雜悲歡從教健翮縱横上且喜閑身自在還
莫負明時勤造士坐聽絃誦到更闌
寄石潭劉先生并李鍊師
偶因衰病返丘園白首依然混俗氛寧復嬉遊來勝境
徒令夢寐想清芬秋山秀色終年對天路空歌每夜聞
宴坐萬松蒼雪裏不知塵世有囂喧
久不班荆話夙心遠勞封茗寄雲林殷勤諫議情偏厚
憔悴文園渴正深十載鄉音憐斷絶幾人交誼篤升沈
看雲倍切懷君意離恨悠悠可自禁
相鄉朋舊總英賢久乏鱗鴻寄尺箋令子俱為天上客
阿翁都作酒中仙堅持苦節共先訓順受微疴了宿緣
社櫟任他松柏笑支離却得保餘年
挽某孺人
婉娩雍和著令儀如賓相敬世應稀遺衣尚有親縫線
殘綜猶餘手斷機零落堂萱霜已悴蕭條園薤露初晞
兒孫拜掃蕭坊塜梧檟西風葉亂飛
題蕭于京卷
吾邦自昔産才英畫手如君藝更精柱國少師題舊隠
經筵學士表新塋優閑有興詩兼酒落魄無心利與名
猶記京華曾識面白頭回首故人情
寄龔廉使并虚谷僉憲
秋鴻春燕各西東回首天涯一病翁晚歲懸車應愧我
明時攬轡最推公才名未許張綱擅清德惟期趙抃同
從此雪山知更重羣賢風裁兩爭雄
雨中發洪都
豫章城下水如苔風雨官河一棹開山色遥連蕭寺暝
雁聲遥度楚雲哀霜凋遠樹寒燈見鳥背孤帆極浦回
畫棟朱簾遺閣廢荒基歲歲長蒿萊
訪鷺洲書院遺址
宋家書院但空名二水中分草樹平陵谷變來基亦廢
野人耕處草還生落花細雨文魚上殘柳西風白鴈鳴
臨眺不堪懷往事城頭畫角更淒清
舟次安慶
層層雉堞石崔嵬小市參差野岸隈賈客帆檣沙際落
人家樓閣水邊開英雄埋没成塵土墳塜荒凉翳草萊
莫上高城重弔古東風斜日使人哀
春坊黃學士索賦劉縉草堂二首
靜者茅堂近翠微蓽門松徑往還稀水生南垞鴈初下
月出西巖人未歸迸筍亂穿苔蘚破殘花故傍薜蘿飛
清泉繞屋雲林密縱有淄塵得染衣
石角藤枝似瀼西懸蘿引蔓覆簷低雲來高樹虚窗暗
春去深林好鳥啼蛛網靜粘飛絮雪燕巢新補落花泥
碧山學士能相過咫尺滄浪是浣溪
喜陳七表弟至
客舍蕭條忘却官愁顔暫解強為歡相逢尚憶兒時事
乍見渾疑夢裏看故國有田供歲計他鄉無絮耐冬寒
明朝又作天涯别且對青燈共夜闌
秋夜聞砧
萬遍千回擣未休疎星涼月夜悠悠酒醒空館聞偏苦
老厭他鄉聽更愁綃帳銀屏霜氣早黃雲白草塞垣秋
妾心已逐寒聲碎憑仗風吹到海頭
送孫吉士省親還浙
勞勞亭畔送將歸莫惜離尊醉落暉霜葉暝随淮水下
風帆晴向練湖飛還家只喜庭闈健到處仍憐故舊稀
綵服寧親兼晝繡人生得意似君希
賦落花
愁紅怨粉各依依樹下偏多樹上稀總為春光爭艷冶
却教夜雨妬芳菲數枝浸水魚吹去幾片縈林蝶趁飛
莫怪東風成薄倖猶能收拾點人衣
送同年曾侍講扈從北行二首
長樂疎鐘曙色催千官扈蹕出蓬萊香飄輦路鸞輿至
日射天袍雉扇開九域車書同盛典兩京詞賦屬雄才
從容得侍清閑宴更捧南山萬夀杯
天子宸遊幸北京從官誰是最知名青鸞紫鳳隨行在
玉碗金盤出内庭芳草細承宫珮軟飛花故落御衣輕
𢋫歌何限鄒枚匹獨說相如賦有聲
寄彭修撰李吉士二同年
千里迢迢隔兩都雁歸不寄半行書只緣久别交情薄
自是長貧行輩疎細雨落花朝退後游絲飛絮燕來初
故人寂寞芸忩裏遲爾封緘慰索居
書館即景二首
十里金河繞内城城邊闌檻逼人清池萍過雨馴鷗下
苑樹呈隂好鳥鳴入座水風翻帙亂隔忩簷日漾波明
萬年枝拂宫墻翠時見雙飛粉蝶輕
溝水斜通宫苑近回廊遥接禁垣長千層雉堞圍黃屋
百囀鶯聲在綠揚曉霧暖浮空翠色春流晴泛落紅香
無端景物皆佳興更愛鍾山樹欝蒼
車駕南還江東驛拜迎有作
鳴笳疊鼔震淮山共喜時巡大駕還畫戟雕戈羅萬騎
紫駝白象列諸蕃讙聲遠度旌旂外香霧長浮罕畢間
雜遝都人多似蟻一時拜舞望龍顔
送鮑琮之吉安教授
送别因君憶舊鄉郡城南面好徜徉青山秀落屛風裏
粉堞高環學舍傍佳句欲成仍對酒春衣初試更焚香
老親林下知相見華髮應添别後霜
元日早朝
熹微曙色半氤氲閶闔初開鹵簿陳雲表露凝仙掌重
仗前風細珮聲勻雪消鳷鵲千門曉花映鴛鴦合殿春
久侍朝班無寸補年年此日沐恩新
病中酬周吉士忱見贈二首
自嗟淺薄負明時更嘆長貧少故知書卷病來荒舊學
柴門客去重深思花容有態隨春老藥力無功得效遲
擬學無生消世念惟應禪寂共襟期
為客何堪倍憶家還悲伏枕度年華病魔不逐青春去
醒眼惟愁白日斜已覺尫羸疎酒盞更憐憔悴負鶯花
方書藥性偏多忌猶說逢人擬斷茶
送劉生還鄉
不辭千里問庭闈綵服如何又遠違新鴈近隨秋共至
故園遥喜客初歸空林向晚鴉爭集衰柳驚風葉亂飛
應愧殊方飄泊久看雲送别總沾衣
春日南宫對雪
退食南宫看雪飛塵埃頓覺一時稀千門曉色連青瑣
雙闕寒光照粉闈倦逐梨雲飄舞袖閑隨柳絮上朝衣
高才莫續梁園賦却憶盤洲獨釣歸
孝陵春日陪祀二首
鶴駕乘春謁寢園日華浮動(原闕)
黃鶴翩翩不可招玉棺夜墮葬王喬已知妙行書仙籍
又見褒封下聖朝俗眼謾揮蒿里淚清風閑却竹宫簫
真人道業憑誰傳虎觀鑾坡盡久要
送人之淮安税使
花雨消塵草色新金川門外是通津江雲片片低連水
穡燕飛飛近掠人畫燭牙籌官舍夕綠蒲翠柳郡城春
懸知公退多幽賞淮水淮山賦詠頻
南郊分獻禮成有作
鳳盖鸞旂下九關豐隆列缺護郊壇星臨行殿鐘初動
月射齋宫夜未闌佳氣直浮雙闕外祠光遥在萬松間
相如未覺才疎薄誰道明朝獻頌難
寄劉貢士孟恂二首
河橋雨過柳條新野岸冰消草色勻幾處秦樓春自好
一瓢顔巷客長貧流年不用悲明鏡高誼惟應愧故人
翹首石潭潭上路東風那得有車塵
竹屋無人靜掩扉病身坐愛暖風微悠揚甕底醯鷄舞
撩亂忩間野馬飛家在江南田地少年來海内友朋稀
登山臨水情何極惆悵高懷與願違
寄同年曾學士子棨
青春載酒立鰲峯兩扈宸遊看會同日暖雲旂翻白&KR3090;
月寒天闕倚蒼龍閑庭幽草芊綿綠别苑飛花淡蕩紅
侍從詞臣多似雨長卿作賦獨能工
早朝
金河秋早水生涼清漏沈沈夜未央闕對鍾山通御氣
露摶仙掌溢寒光天垂複道星辰近月隠重城睥睨長
粉署由來多俊彦獨慚題柱漢仙郎
孝陵秋日陪祀柬彭贊禮永年
鍾山欲曉色蒼蒼小輦輕輿出建章苑鹿不驚仙仗過
潭龍故噴御泉香重城隠霧留殘月高樹含風送早涼
惟有祠官最清貴時來導駕沐恩光
悼貴人
百戰功成初拜侯貂蟬雉尾換兜鍪丹青擬上麒麟閣
紅粉空餘燕子樓郿塢有金僧施得平津無客妓來遊
若教富貴兼難老江水應須北向流
太廟臘享同吏部王郎中吏部丁員外刑部蕭
員外陪祀有作
寶砌瑤階積雪稀齊開金鎖敞朱扉五雲光裏來華盖
萬樂聲中拜衮衣鳳輦乍移清廟闔龍旂輕拂上林飛
禮成冠珮參差出佳氣祥煙繞禁闈
秋日獨遊黃鹿山望𡺸策寺二首
梵宫遥對鳳凰臺此日乘閑偶獨來古墓石麟空蔓草
空祠土像翳塵埃溪光淡淡秋鴻下野色蒼蒼夕鳥回
不用咸陽原上望西風臨眺亦堪哀
青龍山下人煙少黃鹿庵前日影斜隔塢寒松遥見寺
平田晚稻正垂花芰荷蕭瑟鳬鷗水莎草棲迷雁鶩沙
弔古自應增感慨非關久客在天涯
挽張楫川處士二首
寂寞秋山落日邊草堂人去鎖寒煙移家北里無華館
供祭南山有薄田零落幽蘭餘澗底蕭條寒菊對門前
天涯莫致生芻奠灑淚西風一慨然
華屋山丘事已非先朝遺老近來稀徒令過客題新塜
猶有行人欵舊扉衰柳謾餘陶令宅荒苔空没子陵磯
故園朋好凋零盡暮雨寒雲弔鶴飛
挽集方陳處士
寂寂空林長薜蘿集芳園裏落花多幽堂有石銘先泐
舊宅無人客獨過海内生芻慚古道淮南藂桂想遺歌
山陽回首悲鄰笛欲賦招魂奈爾何
九日獨登雨花臺追用杜牧韻
客裏登高思欲飛乾坤但覺此生微關河迢遞親垂老
松菊荒涼人未歸六代空臺餘古塔幾家新塜對斜暉
寒煙蔓草西風外惟有秋荷好製衣
題求志山房卷
久忘軒蓋身將老高卧雲林事總抛酒熟只知留客醉
家貧惟喜借書抄雲迷高樹猿窺果葉墜空林鶴緝巢
試問白駒空谷裏幾人黃髮在衡茅
送劉僉事還浙兼寄陳御史
都門秋樹葉紛紛惆悵西風袂忍分頭戴鐵冠辭魏闕
手持玉斧過吳門孤村遠磬㪣殘月極浦歸帆没斷雲
為報霜臺驄馬使南宫倦客久離羣
送陽生之北京聽選
白下相逢政早秋異鄉還喜暫淹留關河遠道同為客
風雪殘年獨宦遊冒雨歸鴻投極浦經霜落葉在扁舟
尊前謾遣離情散醉後翻成别淚流
送錢秀才歸文江
勞歌一曲黯離憂酒盡人分不可留獨樹斜陽回夕鳥
孤舟殘雪泝寒流行臨湍水瀟瀧險家在圓塘别業幽
欲折疏麻採衡杜秋風零落滿滄洲
送李生赴會試
明時自笑離羣久中歲仍傷送别頻暮雪梅花殘臘酒
東風楊柳上京人仲容年少青雲早杜牧才衰白髮新
西抹東塗成昨夢天涯空憶杏園春
謫官後崇上人房話禪
下方無計避浮名且向空門話道情久廢琴書緣性懶
乍抛章綬覺身輕山僧臘共雙松古野客心同片月清
亦欲斷緣依法住經函茗椀了餘生
東溪釣隠
東溪不减浣溪名竹逕柴門事事清只與漁樵長混迹
自緣軒冕久忘情夕陽曬翅鸕鷀飽秋水浮灘舴艋輕
肯使身名入城府滄浪日日濯塵纓
送太學王生省親
送客行歌出鳳臺離情鄉思醉難裁故園舊友三年别
晏歲長淮一棹回鷺渚别來頻入夢鷗江歸去且銜杯
囊空無物堪持贈聊折寒香雪後梅
東華春望次周編修韻
濛濛香霧散輕寒翠瓦光凝漸欲乾乍暖鶯聲偏好聽
初晴樹色最宜看鍾山雲近浮雙闕金水波明照百官
猶記粉闈通籍日文華幾度候鳴鑾
西掖書懷次周編修韻
清禁遥當輦路開長廊斜抱御溝回鐘聲欲動龍樓啓
扇影初移鶴駕來十載中朝多制作一時東觀盛人才
掖垣梧竹凌霄漢盡是高皇舊日栽
左掖聞鶯次前人韻
萬年枝上雨新晴朝退初聞禁苑鶯隔葉好音偏入聽
傍花嬌語更多情悠揚巧入龜年笛縹緲清諧子晉笙
惟有詞臣最閑暇輕搖玉珮讓和鳴
寄胡學士光太二首
薊門五月似新秋易水金臺王氣浮行在星辰環帝座
故人霄漢扈宸遊林桑葉盡春蠶老庭樹條空夏果收
良會未期成闊别幾回飛夢到瀛洲
遠别悠悠各一方思君空有九回腸掖垣梧竹秋生草
官舍琴尊暑退涼白髮庭闈頻積念青雲故舊未相忘
灤京今夜雲霄月肯把清光照草堂
寄同安張忍庵通守
東風催雨過淮淝萬戶千門曙色微漸老只愁朋舊少
逢春不放酒杯稀長江繞郡商帆集遠火沿山獵騎歸
惟有忍庵忩外雪比君高操更清輝
感舊游二首
深戶長廊對面開東風楊柳舊章臺芳心暗托秋波訴
幽夢空成暮雨來燕娩鶯嬌徒有態花飛蝶駭只堪哀
風流想像高唐賦千載人憐宋玉才
長干東畔是秦淮葉自隨流信自乖花底玉纖崔護水
月中珠淚郭華鞋晚峰尚學青螺黛冰筯猶疑白燕釵
四海遨遊空有意忍彈歸鳳獨傷懷
送倪主事還北京二首
江亭夕鳥背人飛愁對芳尊話遠違霜後長林餘敗葉
道旁荒店掩空扉薊門草色青連野灤水春香綠染衣
我有離心何處寫寒雲遠樹共依依
秦淮晏歲見孤鴻疋馬蕭蕭趁朔風淺薄豈堪當路薦
光華難與故人同微茫遠見盧溝樹縹緲遥聞魏闕鐘
無補涓埃貧病久偏承雨露羨羣公
春日憶諸弟
不為長貧謾自悲年來鏡裏覺顔衰殊方失路逢今日
故國投簪定幾時池草謾成清夜夢庭花空見紫荆枝
凌雲壯氣消磨盡只有丹心似露葵
送龍生歲貢之北京
淡雲疎雨弄微和北去金臺路幾多地控中州連朔漠
天回北極拱星河陶山過雨青浮黛沂水驚風白湧波
年少未應憐遠别臨分不用唱離歌
送太常高贊禮考滿赴京
慣聽雲門大夏音兩京聲譽重南金天開行在關河壯
山隠長林樹木深遠戍數星寒夜火孤村一片夕陽砧
自慚無計陪簮紱千里空懸戀闕心
送劉生赴會試兼寄曾學士子棨
朝來朔鴈帶離聲臘盡洸河走濁冰飛舞雲山環近甸
微茫煙樹見長陵新傳虎榜題劉晏舊說龍門愧李膺
惟有相如才調美每將詞賦擅聲稱
送艾秀才還文江三首
楊柳隂隂虎踞關離亭把酒送君還到來建鄴春將盡
歸去文陽夏已殘客裏有書惟寄雁山中無樹可棲鸞
分携已自傷懷抱回首他鄉别更難
疎疎蘆葦野鷗飛遠水茫茫一掉歸雨過山田收早稻
涼生客舍感秋衣江村露冷蛩聲急楚澤天清鴈影微
白髮難兄如見問為言空憶故山薇
白門涼露滴官槐一葉扁舟候曉開家住秋山松桂老
門臨春水鷺鷗來夕陽蕭寺疎鐘斷晚月滄江旅棹回
到日高堂調膳罷平安先寄鳳凰臺
送周編修考滿赴北二首
勞歌一曲黯離情鄉夢中霄戀去程北闕故交成久别
南官倦客已除名山城奏角人初寢野岸維舟月乍生
良會幾時如可卜早憑歸鴈寄新聲
垂楊夾道晝隂長五兩南風送去航政羨諸公當要路
獨憐十口在他鄉風生平野春苗綠雨歇高林夏果黃
行在倘逢知已問别來潘鬢易滄浪
送胡御史遷評事考滿赴北
雪中歸鴈帶離聲且共清尊慰别情周室羣僚尊柱史
漢家多士重廷評洸河凍解流澌下薊野春回細草生
此去定應司獻納丹心長向北辰傾
大祀雪霽之作次周編修韻二首
羽林千騎擁旌旄六出飛花點繡袍玄武旂翻香霧暖
蒼龍闕倚卿雲高蓬萊御氣浮春樹泰畤祠光絢露桃
天陛兩曾分祼獻獨慚無頌擬王褒
月冷瑶階燭影微爐煙遥傍侍臣衣鍾山政對齋宫近
瑞雪先迎御輦飛環珮聲來天步近衣冠身到泰壇稀
何人屢得陪宣室賈誼承恩在禁闈
元夕觀燈次前人韻
解凍風輕暖尚微天街夜色散清輝香飄綺席回歌袖
燭射珠簾晃妓衣星斗漸隨華月落笙歌緩送醉人歸
仙郎自笑才情減謾憶傳柑出粉闈
陳處士挽詩
一枕翛然靜解神鶯花零落草堂春山中結社無遺老
地下埋銘有故人不向塵埃留半跡獨從丘壑寄閒身
蠨蛸在戶懸空榻徐孺重來淚滿襟
送人還安城
客裏那堪送客歸臨分相對各依依離亭酒盡人皆醉
故國書遥雁亦稀斜日驛樓秋樹暗孤村僧舍暝鐘微
武功秀色青如染只好閒看靜掩扉
送人還文江二首
客中寥落畏秋來况是逢秋送客回家在鄉園惟夢到
身兼貧病復年催衣沾殘雨衝寒去鳥背孤帆帶暝開
良會幾時仍話别臨岐分手重徘徊
帝城相見總相憐忘却飄蓬謫宦邊官舍蕭條秋雨裏
鄉音歷落夜燈前數株衰柳門常掩幾杵殘鐘客未眠
惟有多情天上月清光遲爾到家圓
送蕭知縣復任臨淮
石城臘盡覺寒微百里重臨願不違潮落斷冰隨水去
林疎敗葉著霜飛長江白浪帆來遠細雨黃蘆雁下稀
相見未幾還又别離情鄉思兩依依
復職再至南官舊署
三年流落别南宫舊事新來總不同清世未容辭組綬
病身寧想到方蓬趨朝又註金門籍待漏初聞紫禁鐘
自幸為郎叨載筆却憐執戟漢揚雄
舍弟客錢塘索家書寫此示之
故園書信久荒涼愁對西風見雁行身在京華依魏闕
夢隨潮信到錢塘乍添老態經憂患漸入中年易感傷
閒看白雲惆悵久不知清淚已沾裳
郭處士挽詩
嗟君久隠白雲間地下修文竟不還謾有琴書閑别墅
獨留墳墓在荒山春風自種陶莊柳暮雨誰紉楚苑蘭
忍向江鄉詢故舊百年遺老半凋殘
喜錢進士習禮除翰林檢討賦此寄之
清才玉署正相宜錦字華椷慰所思霄漢幾回勞夢想
酒杯何許共襟期小忩殘燭懷人夜斜月疎鐘聽漏時
知在詞垣吟更好便鴻莫遣寄來遲
寄曾學士子棨
白門離别已三秋閒對停雲憶唱酬心共星辰常北拱
夢隨江水亦東流千門曉色春初動萬瓦寒光雪未收
獨有龍頭金榜客解將詞賦扈宸遊
寄刑部李主事時勉周主事恂如
二妙翩翩最好辭拜官同在白雲司一身多難憑誰問
三載離羣獨爾思紫陌香塵聯轡處絳紗銀燭候朝時
才名獨數枚臯盛肯把新題寄所知
冬日與彭贊禮永年登冶亭
吳人冶處有遺亭與客尋幽暫一登東下江流通海白
南來山色入淮青疎鐘晚送歸巢鶴落葉寒敲近樹扃
最愛孤高闌檻好幾時更共故人憑
再用前韻柬前人二首
東南形勝壯兹亭閒共孤雲野鶴登淮水寒光天混碧
鍾山秀色樹浮青空林槭槭人初去落葉蕭蕭戶半扃
六代衣冠埋草莽由來富貴信難憑
金陵無數好臺亭臨眺偏宜此處登江滙海門諸水黑
天連秋浦九華青雲旂晝下瑶壇靜石髓春香玉洞扃
鳳想鸞情霄漢表不妨暫借赤欄憑
孫處士挽詩
彈冠不遣世相知明月清風每自怡山水半生資雅趣
江湖幾度滯歸期白雲長伴蘇門嘯宿草空餘薤露悲
何限丘園棲遯者誰人身後有銘碑
段處士挽詩
不將名姓達時賢長在蘭陵野水邊數畝薄田手自種
幾聯佳句客爭傳清談久廢圍棋局問字空回載酒船
惟有孤墳鄰季子東風無處薦芳荃
宋處士挽詩
漫浪江湖酒與詩玉簫明月好襟期老逢昭代承平日
生在元朝喪亂時健翮不隨黃鵠舉閑心惟有白鷗知
全歸地下如公少迢逓南州重我思
送人之北京
水綠蘋香鳥亂啼汀洲芳草更萋萋人分殘雨雪亭外
鴉背斜陽極浦西江柳受風偏舞困林花經社競開齊
天涯春色傷離思莫惜臨分醉似泥
柳
含煙裊霧自青青愛近官橋與驛亭春滿章臺偏婀娜
秋深隋岸最凋零長從蘇小門前折幾向龜年笛裏聽
絶勝東風桃李樹飛花猶解化浮萍
送陳郎中重使西域次曾學士子棨韻六首
纔持玉節出咸京策馬仍為絶塞行北闕風雲冲劍氣
西河將校仰威名懸崖古塞千尋險衰草荒原一望平
多少羌戎爭出迓使星昨夜到邊城
歸朝重看拜司封又出陽關第幾重路入伊吾沙(闕)
齋磬山鳥銜花落石床澗底風回喧地籟岩前日出散
天光俗塵不染祇園士坐學無生與世忘
駕幸朝天宫祭星之作
上帝蕭臺衛百靈儲皇拂曙醮羣星清都秘籙開雲篆
白晝神雷擲火鈴曉露未乾珠樹濕天風微動寶花零
叨恩久在南宫裏長從鑾輿幸冶亭
四月十八日鶴駕再幸鍾山余與大理寺丞鄒
公師顔戶部郎中林公和楊公端員外郎張公
賓暘石公堅聯騎從小徑行憩松隂候駕有作
萬畝松隂一徑開象王此地有樓臺春殘好樹驚花盡
風度和鑾識駕來香篆半銷僧定久鐘聲欲斷鶴飛回
空門景物多清賞未解朝衣愧不才
送彭贊禮之北京
五月驅車過薊門黃金臺下駐行轅千林果熟新經雨
雙闕疎鐘遠度雲星斗芒寒環北極山川形勢壯中原
情深不忍輕分别更上高樓一望君
送人還南康
梧桐葉落火西流楚客驚時問故丘百畝腴田環舊宅
幾人白髮在滄洲二賢祠下蟬聲晚五老峰前鴈影秋
見說匡廬多勝處何因來共赤松遊
送于生還鄉
紅槿花稀夜合殘行人千里問鄉關客情偏在初秋裏
旅夢頻生半醉間細雨帆檣投極浦孤村燈火隔前山
西風無限滄洲意欲採芙蓉愧未閑
送上舍之北京
官槐涼露曉來收之子含情解去舟閣道千門開北闕
關河萬里壯中州月低高樹重城曉風漾微波太液秋
此去彈冠問知己故人天上扈宸遊
送熊生還鄉
石頭城下柳蕭疎久客懷歸念遠途鄉夢每生鐘斷後
客愁政在酒醒初扁舟暮雨青衫薄折葦涼風白鳥孤
擬共丘園尋别業臨岐相送獨踟蹰
(原闕)
鴈憶鄉書
西風嫋嫋蘋花老欲續離騷賦卜居
酬曾學士子棨見贈復職之作
放逐仍居患難中三年執役梵王宫病來短髮逢秋白
老去衰顔借酒紅心似葵花傾曉日身同樹葉感霜風
杜陵花竹頻生夢但覺陽春處處融
讀元進士李祁雲陽集
神情秋水態春雲菽粟甘腴布帛温菊徑秋風陶栗里
柴門落日杜羌村鸞歌鳳吹排空遠蚓竅蠅聲到處喧
縱有黃金那可鑄寥寥騷雅向誰論
張舒州家觀元承旨危素畫像
虞揭凋零玉署空堂堂至正獨推公氣全河岳英靈秀
手抉雲霞制作工江總歸陳翻恨老賈生鳴漢早稱雄
丹青似有無窮意却寫南冠入畫中
擬唐宫人入道
笑著黃冠脱翠鈿改粧風韻更天然元君便授中階籙
阿母新留大洞篇雲雨已無當日夢煙霞或有夙生緣
清齋夜禮羣星罷學鍊丹砂繡閣前
詠燈花
羞向明開向暗開芳藂暖燄照銀臺須臾爛漫都成蕊
頃刻凋零半是煤綉幌不愁疎雨至紗忩只怕猛風來
歌闌舞罷人歸寢一寸丹心未肯灰
懷劉貢士孟恂
學館相逢意有餘青燈綠酒夜忩虛眼看世事宜高枕
身在他鄉念遠書落日暝歸投樹鳥清潭時見避鈎魚
秋山若有蘇樵地擬結茅堂傍隠居
春日遊池州梁昭明太子廟
池陽山水郭西雄華構蕭條一半空野蘚春沿香案綠
岩花晴照衮衣紅千年此地留遺跡六代何人有故宫
玄圃已荒文選在令人終古仰高風
登齊山翠微亭
傷春惜别總關心愁對鶯花思不禁外地逢人偏感慨
他鄉弔古強登臨天連秋浦帆穡遠日射晴波島嶼深
猶有翠微遺趾在樊川佳句重南金
遊揚州繁禧觀
廣陵城下暫維舟謾向繁禧觀裏遊春日長林啼好鳥
暖煙芳草載驊騮柳空隋樹堤仍在花落雷塘水自流
弔古不煩頻感慨瓊花芍藥總荒丘
濟寧州學觀漢碑
崔嵬雉堞啓重關學舍荒涼禮殿閑孔壁已傾塵半掩
漢碑猶在字將殘庭槐入夏當忩綠野蘚經春上砌斑
鎸泐至今餘古意摩挲竟日不知還
送林推官復任吉安二首
薊門秋早雨潺潺苧服涼生暑氣闌眼底貧交如我老
郡中廉吏似君難偶因論舊懷幽處何敢投閑戀故山
遥想軒車重下日芙蓉開遍菊開殘
黃金臺下見歸鴻送别因君思不窮白髮庭闈千里隔
青雲冠盖幾時同政憐出牧難為守猶喜平反獨得公
鄉郡近來非夙昔豈無凋弊待春風
召赴北京留别靈谷定岩戒上人
長憶煙霞水石邊高僧於我最忘年栴檀樹底焚香坐
優鉢花間掃榻眠了幻未能辭五濁觀空自可斷諸緣
無衣無帶堪留别林下分攜一慨然
送周知縣復任句容
月淡霜清禁漏殘朝回初退紫宸班來飛葉令雲中舄
歸看茅盈隠處山城邊棠樹應多種壁上蒲鞭只是閒
列宿垂輝皆拱北郎星獨近太微間
送王參政之江西
東南形勝大藩雄襟帶江湖百粤通紫氣虹光牛斗上
落霞秋水畫圖中幾年凋弊憐諸郡今日旬宣賴數公
送别因之重懷土浦雲山雨思無窮
讀元楊仲弘詩
才名卓犖四賢同進士詩人兩萃公周鼎殷彝推范古
天機雲錦讓虞工江湖汗漫遺編在風雅蕭條大筆空
玉樹瓊枝那可見閒花野草自青紅
送毛生還鄉
積雨初乾露欲霜儒衣秋半不禁涼離離墜蔓敦瓜秀
纂纂垂林小棗香薇省久抛邦伯印柴門最憶野人莊
盤洲水與環洲接投老歸來掉釣航
清明日憶先妻
客裏淒涼感慨頻禁煙時節更酸辛鶯花謾濺中年淚
燕麥空搖異縣春德耀獨憐成薄命黔婁誰與共長貧
難將杯酒澆荒塜腸斷東風倍愴神
庚子元日
旭日熹微散曙光忽逢元日倍沾裳久隨塵土房山卒
曾厠煙霄粉署郎蒲柳豈知渾易老屠蘇猶憶最先嘗
惟餘一寸丹心在絶似葵花只向陽
慶成侍燕(時署禮部事)
輕霞殘雪絢朝晴又慶南郊大禮成鶴禁弘開排列仗
鸞笙低奏度新聲金花只覺簮來重寶篆頻看裊處輕
立近紅雲清切地叨恩更比去年榮
二月二十六日欽頒天花祥雲瑞光圖至自北
京并秦中所獻玄兔余忝署禮部事陪百官致
辭稱賀退而有作
柳暗花明禁禦春寶圖頒瑞示廷臣雲霞燁煜天光近
河漢昭回御墨新秦甸已看來異兔周郊又見出祥麟
太平嘉應多如雨獻頌何人筆有神
送羅司訓考滿便道回家
嬌鶯百囀柳三眠忍向青春别客氊芳樹暖風來燕候
柔桑麗日浴蠶天路經山驛逢人少家住鐔津喜地偏
若向他鄉持教鐸封書好倩鯉魚傳
遊龍濟寺
暫息塵蹤泯世緣且留金地禮金仙三生石濕垂蘿雨
百衲衣薰煑茗煙猛虎跑泉松戶外馴猿投果石龕前
春深絶頂人稀到花落閑忩僧自禪
熊翁挽詩
看山釣水遠辭氛榮辱升沈寂不聞濁酒一瓢留客醉
芳花幾樹許人分竹林羣從多能賦芹泮諸儒每過門
膝下有兒今白髮猶將老淚灑孤墳
次儀真入廣陵
細草新蒲綠滿洲人家多住水邊頭淮雲過雨晴猶濕
江霧凝寒曉未收老樹數枝依野廟飛花幾片在漁舟
誰知客子思親苦謾道青霄萬里游
徐州
膴膴平原四望通周遭官樹覆崇墉浮橋小市東西岸
亂石奔流上下洪白鳥微茫疎雨外青山明滅斷雲中
黃樓制作皆名筆惟有灤城賦最工
德州
江上南風起浪花江頭新柳集鳴鴉長懸雙轂牛車穏
流水孤城雉堞斜沙燕穴巢穿斷岸汀鷗伺食立枯槎
平原更比青原好何事行人只憶家
四月二十七日拜廣西之除賦此志喜
紫殿沈沈禁漏稀金鋪齊啓掖垣扉已知側席求賢俊
詎料掄才到賤微選榜乍題香墨濕朝官初退軟塵飛
南藩此去中州遠敢憚驅馳駟牡騑
泊祁陽縣
峭壁懸崖百轉灘奔流砥石響潺湲驛征遥指天邊樹
詩境頻看雨後山香稻垂花當夏熟芰荷折柄近秋殘
自憐不及澄潭水靜照孤雲野鶴還
石期驛獨宿懷鄉
萬里驅馳負簡書桂花開遍雨晴初忩敲落葉空庭靜
門掩殘燈古驛虚露冷疎林驚宿鳥江清遠火見歸漁
天涯回首懷親舍欹枕無言意有餘
桂籓城樓
桂林繞郡皆竒觀勝槩登臨此更多五筦雲山連越巂
百蠻溪水滙牂牁籓垣愧乏涓埃補歲月真成漫浪過
只把新詩當遺愛他年留與野人歌
峽山寺
峽山竒處飛來寺門俯澄江落木邊猿解賦詩悲往事
松能托夢保餘年曇花貝葉高僧榻瘴雨蠻煙過客船
安得此身無繫累蒲團共坐閱空詮
庾嶺
筍輿度盡嶺西東不見梅花只見松華扁空堂丞相廟
寒泉枯木梵王宫雲連瘴影峰峰别水帶春聲澗澗同
無賴山桃并野杏芳菲到處競新紅
重過全州湘山寺
野殿荒涼戶半開昔人題字已侵苔却憐蘭若成塵土
那得閣浮免劫灰蜕骨龕中僧久寂留衣海上客重來
忘情不為耽禪悦貪看青山日落回
送人之廣西
雕甍畫省晝沈沈我昔旬宣此暫臨五嶺地連諸郡遠
兩江路入百蠻深薇花舊種應爭秀棠樹新栽未布隂
父老不嫌無惠愛逢人猶寄别來音
寄同寅周布政
名藩共說廣西東比却中州勢更雄署列三司尊省憲
疆連五筦壯提封承流宣化空慚我易俗移風政賴公
無限相思山水隔幾時冠盖可相從
解空寺
鷲嶺駝峰似削成下方雷雨上方晴傍岩高樹巢溪鶴
隔塢疎鐘震海鯨花氣濃薰僧衲潤茶香遥沁客懷清
幽尋未有重來日且挹風泉聽梵聲
贈商人
浩蕩江湖往復回春光秋月任徘徊翠眉歛笑歌金縷
紅袖籠香捧玉杯贏得閑身渾未老莫教歸思苦相催
人生行樂知能幾莫把芳心變冷灰
寄致政彭太常永年三首
長避時人友鶴羣秦淮明月蒋山雲欣逢有道辭簪紱
贏得無家念子孫湖海詩名今已著煙霞癖性老仍存
忘年不是朋游少知已惟應獨有君
久住天丘號羽人萬株松柏一吟身秋林掃葉安茶竈
雨逕留苔當坐茵仙境道心同寂靜詩情字體兩清新
相從擬學還丹訣尚恐緣應隔兩塵
未解天&KR0758;解世緣心情長寄海鷗邊松風石瀨輸孤聽
梅月山忩憶共眠未信留侯真辟穀也知郭子託遊仙
憑誰為起青牛老共究希夷象帝先
愛梅軒
兩株低亞小忩邊冷淡姿容夜更妍露挹清香來枕上
月分疎影到簾前郎官東閣應無夢處士西湖景有緣
偏是年年冰雪裏孤根長自得春先
寄高道士
髭鬚長黑髩長青椿比年齡鶴比形爇盡名香朝碧落
坐穿孤榻鍊黃寧松高却礙秋看月草軟偏宜夜禮星
難挹風標徒悵望海天空闊鴈冥冥
庚戌花朝
愛閑長日掩衡門懶步芳階惜蘚痕百歲光隂將大半
一年春色又平分梨花開到簷前蕊蒲草青回石上根
永樂初科逢此日三場正試禮闈文
晚春郊外七首
春雲春霧朝朝雨煙壟煙畬處處泥隨水落花千片去
隔林好鳥一雙啼筍穿苔蘚青痕破草混薰蕕翠色齊
安得更如年少日尋芳買酒郡城西
柳外輕風拂面來春忙半是杜鵑催多般野菜參差老
幾樣林花接續開竹為近階難迸筍松因臨水易生苔
追思往日嬉游伴聚散如雲倍可哀
九十光隂大半空減衣時候又相逢柳濃偏妬羅裙綠
花淡還欺茜袖紅酒興已隨詩興減老懷爭及壯懷雄
誰能不動傷春感况在千愁百病中
楝花將綻艻花稀蒲筍初生竹筍肥山鳥喚晴相對語
園蜂趁暖作羣飛羞將艷蕊簮烏帽笑指垂楊妬綠衣
兩兩牧童殘照裏齊吹短笛跨牛歸
青鞋布襪踏斜陽枳殼山樊撲鼻香宿草驚鷗相對白
採花蜂蝶欲爭黃圓浮水面荷錢小細裊波心荇帶長
猶記秦淮西畔路秋千競出柳隂墻
雨外林鳩不住啼落紅狼籍半沾泥秧苗帶穀根猶淺
麥榦垂花穗已齊鷗下只投荷葉嶼蝶飛多傍菜花畦
青水綠山饒詩景歸路扶筇醉懶題
筆硯圖書且暫停尋芳聊傍水邊行禁煙巷陌偏傷雨
修禊天時不厭晴堤柳折來憐色嫩野棠開處愛香清
南朝舊日歌鐘地煙草萋迷晚照明
雲溪清趣卷
層層片片舒還卷漾漾溶溶長復消濕掛松梢晴訝雪
曉漫沙際暖生潮孤飛出岫為霖早百折朝宗赴海遥
光影徘徊竒絶處徽絃時向靜中調
題楊子恭先生所蔵畫卷
懶尋捷徑問通津高卧南州樂隠淪姪可承祧勝有子
田堪供祭不干人江風山月諧清興野竹溪梅作近鄰
除却賦詩觀畫外更將何事累閑身
萬壑千岩路欲迷幽居更在亂峰西野人茅屋秋臨水
農父村舂夜隔溪霧雨山中同豹隠煙波海上共鷗棲
續貂忝厠先親後展卷風前灑淚題
辛亥七月廿日晚出汴城南門
高槐細柳晚生涼綠蔓青蒿密覆墻菶菶敦瓜長引蔓
離離新黍未登場千聲到耳蛩吟切幾陣横空鴈字長
衰憊若容辭享禄買牛歸去種山莊
夜趨尉氏縣倦憩新倉鋪
肩輿頓撼似乘車暫憩郵亭息病軀清露清風三伏末
殘星殘月五更初農家圃廢蓬科密野店燈明葦箔疎
縱是黃埃兼赫日尫羸何敢憚馳驅
雨中督民捕蝗
西風吹冷雨蕭蕭駭蝻驚蝗亂擲跳高壟低原泥没脛
長坡漫地草齊腰黧形餉婦鶉衣濕赤脚田翁鶴髮飄
安得縣官皆卓茂野無螟螣稼豐饒
洧川田家
榆繞村莊柳繞垣綠隂深處啓柴門平蕪滿野牛羊卧
落穗盈階鳥雀喧蓑笠雨晴當戶掛機梭夜靜隔鄰聞
餘年深覺為農好望斷南雲想故園
首山乾明寺
梵王樓殿首山隂布地銷殘劫後金香閣晝昏槐柏暗
衲衣秋冷薜蘿深浮雲靜似高僧意流水清同長者心
佳境獨憐難久駐暫停征騎一登臨
裕州山中即景
曉露凝寒未結霜農家禾黍喜登場千林紅葉兼黃葉
幾樹青楊間白楊疊嶂層峰雲氣密奔流亂石澗聲長
山深盡日行人少野菊花開著處香
光州道中
陂陀丘阜間平岡相望人家隴阪長野水陂塘來雁鶩
村莊籬落散牛羊茨菇葉爛冬前雨枸杞苗枯露後霜
行郡計程餘兩月冷風寒雨過浮光
途中有懷寄内
浪逐虛名鎮别離憑君莫怪乞身遲欲投組綬優游日
須及兒童長大時世事已知閒是好病軀况與懶相宜
黔婁已決歸田計白首耕鋤定可期
宿汝南田舍
荒原漠漠一茅茨野老相迎半白髭道上塵埃埋馬足
簷間忩牖翳蛛絲平坡莫辨袁安塜老樹空傳李愬祠
極目黃蒿兼白葦令人慷慨起遐思
光州公館
半消殘雪濕苔磚過客來稀路自偏木榻有塵皆鼠跡
土墻無篆不蝸涎隔年春意梅知早大地風光柳得先
欲訊山川與民俗圖經殘缺欠重編
辛亥花朝
平分春色恰相停處處秋千日日晴柳為迎風偏婀娜
花因臨水更分明尋芳已負嬉游興對景徒添感嘆情
猶記南官曾獻藝白頭無補負恩榮
滄洲程隠君挽詩
翛然萬事不關心日日尋僧傍竹林雨後幽泉隨鶴汲
座中芳醑對花斟秋風老圃千株橘夜月虛忩一曲琴
惆悵閩南空谷裏何人還解嗣遺音
題鳬繹歸耕卷
遺榮老去喜懸車鳬嶧山中問故廬數畝腴田皆種秫
一生清俸只收書露畦麥穗童爭拾煙壟瓜苗手自鋤
好共鄰翁濃作社不妨沈醉有孫扶
和秋景韻
秋風
刁騷淅颯驟添涼催得朝西綠橘黃萍藻約開渾有力
芙蓉吹綻竟無香未飄吳苑楓千樹先隕隋堤柳數行
送得漁舟湖面去釣絲撩亂颺波光
秋天
玉宇寥寥覆八垠琉璃滑處不生塵一痕新月梳浮黛
五色晴霞繡展茵靈鵲有橋横碧落仙槎無路泛青旻
夜深濃露多如雨洗出銀河一𣲖新
秋雲
纔逐商飇濕客襟又過蕭寺護松隂清江亂渡低連水
紅樹輕籠懶作霖掃葉僧驚迷去路倚樓人訝失遥岑
晚來忽起長天外頃刻濃遮日影沈
秋光
離離霜樹葉初乾野色川容總帶寒獵馬競嘶騰逸足
鞲鷹快奮展修翰黃蘆洲外斜陽渡紅蓼灣頭亂石灘
極目園林蕭瑟甚桂花飄盡菊花殘
秋峰
黛髻螺鬟聳晚涼層巔暑退似經霜金梯近倚丹霞影
玉洞長含紫霧香解夏林僧歸寺早趁晴樵叟入山忙
松巢擬結高高頂靜閱人間海與桑
秋意
庚金應候雨收初一葉飄飄墜井梧苧服不宜臨水坐
藤床已愛背風鋪衰容未入溪頭柳爽氣偏凝石眼蒲
頗覺今朝非昨日炎涼何苦自相驅
秋聲
只訝潮音海上來那知風雨在高槐號呼奮發悲兼怒
曲調低昂去復迴豈待胡笳清淚落寧須畫角壯心摧
北忩況有翛翛竹一夜聽殘白髮催
秋色
寒鴉候雁滿晴川點綴郊原罨畫天老葉著霜渾似染
殘荷出水不成錢纍纍橘柚斜陽裏嫋嫋芙蓉淺渚邊
門外晚晴詩景富吳歌一曲採菱船
秋氣
蘋末風來拂樹林砭人肌骨冷森森銀釭向夜侵燈影
玉塞連朝結野隂紈扇淒涼先入匣琵琶哀怨漫沾襟
何須慷慨悲搖落呼酒香橙樹下斟
秋懷
自憐詩酒半生耽痛飲狂吟老尚堪知己更誰如鮑叔
懷人惟我似羊曇菱花羞向燈前照菊蕊慵將客裏簮
強欲登高望丘壟白雲迢遞隔天南
秋波
茫茫淼淼渡無舟遠浸煙莎没盡頭綠葦叢邊拳一鷺
白蘋花外戲雙鷗斜陽曬翅鸕鷀飽新漲漫天舴艋浮
漁父不知魚不食尚乘涼月坐垂鈎
秋思
雙蛾長蹙怨離居不見銀箋寄到書清淚清愁孤枕上
殘鐘殘夢五更初已無佳句題紅葉謾有餘香在繡袽
怕近黃昏聽絡緯更堪雙杵動村墟
秋隂
拂地連天障翠微吹開渾不怕風威梧桐失影空金井
萸菊籠香艷綺闈清晝每疑涼雨至長時只訝濕雲飛
自從過却重陽節少見曈曈日色輝
秋雨
滴瀝空階不斷鳴淋漓徹夜到天明殘荷只送蕭蕭韻
落木仍兼颯颯聲竹榻寒驚僧夢醒松忩涼助客吟清
杜陵屋漏無乾處喜見晨霜早放晴
秋晴
九月江湖潦水清木綿花吐雪爭明寒來處處催砧響
社酒村村沸鼓聲禾黍郊原肥雉兔菰蒲洲渚聚鷗鶄
遥天似鏡無纖翳只有聯翩雁影横
秋月
白波浮出碧波晴上到天心覺倍明香霧雲鬟人搗練
涼風露榭客調笙劉琨塞外憑欄嘯張渭湖中載酒行
曾是廣寒攀桂手龍鍾猶想賦登瀛
秋涼
氣候蕭條漸欲霜家家整頓夾衣裳鷹爭刷翮超雲海
鳥怯浮波立石梁濃露一宵催茉莉長風幾日悴桄榔
吳儂只憶江南好紫蠏初肥白酒香
秋蟬
山蜩渾未覺涼生猶韻金風咽復鳴總為螳螂能愛惜
却教蟋蟀讓淒清難諧趙瑟秦箏調慣和樵歌牧笛聲
按盡宫商黃葉裏那能不遣客心驚
秋信
梧桐新月照空床紈扇西風淚數行好夢只隨鐘共斷
閒愁偏與夜爭長最憐牛女同今夕却恨參商各異方
薄命盻盻并小小料應不似我淒涼
秋鴈
幾陣參差度驛樓嗈嗈肅肅下滄洲涼波挽共鴛鴦浴
煙渚晴隨鵠鷺遊遠去解傳邊使信冥飛恐堕弋人謀
蓼花菰米瀟湘岸飽食何妨伴野鷗
運甓漫稿卷五
