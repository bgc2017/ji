清閟閣全集卷六
元倪瓚撰
七言律詩
屋漏
寂寞江天暮色懸重隂愁絶卷塵編走看破壁雨沉竈
思卧蘆花雪滿船風捲高(一作臯)堤沙(一作高)樹拔泉翻野
徑藥苗延青山天矯浮雲外自愛新秋爽氣鮮
贈惟寅(有引)
陳君惟寅天倪先生令子也天倪為黃清權高士之
甥清介孤峭甚似其舅讀書鼔琴不慕榮進澹泊無
欲以終其身惟寅能守其家法者也世故險巇安貧
自樂窮經學古教授鄉里色養得親之歡心友愛盡
弟妹之和樂綴葺詩文於以自娛余嘗愛其藻麗不
羣飄然有出塵之想聊摛鄙語用詠才華暮春之辰
忽過江渚出示新什相與披咏因成長句以歸美焉
不見元方已隔年暮春孤坐此江邊政憂浪闊多風雨
却喜君來共簡編諷咏新詩非偶爾艱虞遠别更凄然
看花相約重過此已放柳條維酒船
曲彦遠寄茗裹賦此道謝且求致梨栗木瓜
遶屋青山謝眺居木瓜梨栗種扶疎不妨暇日騎官馬
自喜清時少簿書九月授衣霜欲落百年回首雁飛初
猶憐踽踽空山落茗裹封題遠慰予
故吾
縹緲青山日欲晡瀰漫秋水興何孤鶴歸城郭生新夢
塵掩圖書尚故吾南畝藝苗傷碩鼠北窗臨磵聽啼烏
醉歸倘乞封侯地便復移家傍酒壚
三月二十二日雨懷荆溪舊遊寄原道
憶昔荆溪棹酒船綠波摇蕩女蘿烟春茶未放仙人掌
雨蕨先舒稚子拳巗間石上尋遺跡作賦題詩多昔賢
今日空齋獨對雨幽懷猶夢白雲邊
詶友生
泖水山光照屋廬每思潘令賦閒居客愁不解連三月
詩贈全勝枉尺書醉墨不妨拈秃筆狂吟時復近前除
亂離自歎摧頹甚晝寢毋嗔老宰予
二月晦日聽劉伯容彈琴
遠思翩翩屬五湖一杯濁酒咏唐虞清琴忽作金石弄
佳士今猶山澤臞飛絮遊絲颺風日瀑流松吹灑巾襦
羣龍汨溺淫哇久古樂蕭條古道迂
答元用
野水浮鷗不世情煙濤漂泊羽毛輕雲移短棹忘機久
雪點青山照眼明甫里宅邊逢酒熟吳松江上看潮生
夫君為話征途苦惆悵令人意不平
同通書記過鄭先生舊宅
女蘿垂綠翳衡門野水通池没舊痕有道忘情觀物化
清言如在想人存凄涼江海空茅宇慘淡煙埃委石尊
一奠山泉薦芹藻古心寂寞竟誰論
馬國瑞東臯軒
未羨勲名馬伏波優游鄉土樂婆娑輕舟陌上山堪數
細雨籬邊菊未過(一作娑)浩蕩五湖鷗夢遠蕭條萬里鶚
情多寒宵偶伴(一作廳時有)幽人宿月燭藜牀(一作高懷)幔綠蘿
次韻張榮祿追和楊别駕賦王番陽東湖勝遊四
首呈雲浦耕雲二君
秖今誰是番陽守别駕題詩凡幾春僚屬得才青瑣舊
兒童騎竹白頭新當筵意欲凌雲外今日人誰問水濱
陳迹寥寥風景切桃源何處覓遺民
賓客從来逸興多雨深春渚綠增波笙簫載月廻鸞鶴
雲錦飛裙織芰荷短世悠悠大槐國餘哀嫋嫋竹枝歌
湖山寥落行人老翠影蒼煙寒蕩磨
散亂鳬鷖發棹謳波明雲淨宛如秋酒杯青落垂楊影
麈尾風生杜若洲匣裏鳴琴俄復掩杯中覆水竟難收
白頭聞說開元盛雙淚滂沱似瀑流
湖上晚風明綺霞春雲覆竹影交加歌喉圓滑吟山鳥
舞袖低徊亂渚花綠淨碧虛寧敢唾星垂河注欲乘槎
玉堂坐想當時勝榮祿詩成謾自誇
贈王文靜
靜寄軒中酒一罇陶然醉裏别乾坤碧桃花已當窗發
翠竹隂須映戶繁荏苒春光逐風雨婆娑歲晚樂丘園
詵詵更祝螽斯羽若欲宜男賸種萱
知王子明韵
從容浮沉多厚顔醉筵舞袖作弓彎雉羅孰是逃三窟
豹管能窺見一斑縱酒已拚時共棄歌詩猶與世相關
采薇巗穴聊終隠林下閒雲自往還
送盛高霞
霜髮飄飄鶴上仙相逢遼海幾何年種桃遂有劉郎賦
鼔瑟寧知曾點賢華表不歸塵汨汨吹簫何處月娟娟
嗟余百歲強過半欲借玄關(一作窗)靜學禪
陸文玉見過時余初喪長子
荆溪二月春風惡燈火論交夜對牀白鶴遶壇初露下
碧梧滿地忽霜黃卜商失子人誰弔阮籍窮途只自傷
政使陸郎能慰藉賦詩懷舊更凄涼
贈道士李嘯虛
龍虎巖前李鍊師幾時飛鳥洞庭垂晴天白鶴興閒遠
秋水蒼龍光陸離山中杏熟從收穀階下芝生看奕棋
邂逅樓船海上便還應與爾道相期
送霞外師過磧沙寺因寄鄭博士毅長老
湖水東邊磧沙寺繙經室裏看爭棋食馴沙鳥巢當戶
坐愛汀雲影入帷惠遠向修為律縛康成終老只書癡
寄語山靈莫疑怪松隂好護中興碑
次韻贈林泉民張孟辰
三徑誰尋二仲蹤一丘木石紫溪翁思蓴張翰有清識
閉閤茂深多祖風午夢池塘春草綠輕隂窗戶落花紅
應懷錫谷林泉勝山色依微在望中
送葉道士東歸分得懸字用韻三首
愁心黯對夕陽懸忽見高標喜欲顛似與人民千歲隔
更詢耆舊一凄然青燈綠酒看成醉秘篋珍圖自滿船
歸去還臨劒池月定應歌此酌山泉
憶爾心如旌旆懸相逢泖渚欲華顛窮冬風景吾衰矣
落日煙濤思渺然八詠樓前思舊宅三高祠下覓歸船
棲幽定洗塵喧耳剩吸東陽一斛泉
君到茅簷雨溜懸采芝期我碧山顛掀髯一笑非徒爾
隔世重逢豈偶然沙渚屐聲歸泖客晚潮帆影下江船
為予一話艱危際雙淚沾衣似迸泉
贈别榮子仁
退食從容下玉除當年史館燦成書藝場馳騁答賓戲
筆陣縱横賦子虛山水娛情經亂後圖書連舸渡江初
君來愧我無供給一勺寒泉薦菊葅
雨中在林氏賦贈徐生
終朝風雨洗炎歊隠几無言思泬寥已絶鳴蟬咽衰柳
空吟翡翠集芳(一作蘭)苕嘉魚坊裏多名酒碧鳳橋邊欲
晚潮二子翩翩(一作林徐)有高致為陳筆墨遠相招
戲題嚴錄事所集書畫藪
雨餘晝逢嚴錄事手持書畫索題詩金題玉躞齊梁迹
墓刻厓鐫秦漢碑把玩始驚繁卷軸品量還愧拙言詞
古人冷淡今誰尚謾葺殘編慰所思
以龍尾硯寄錢徵士
龍尾誰磋古硯池庚庚玄璧隠風漪知君筆力能扛鼎
愛我雲腴欲産芝投贈寧論百金直咏懷更賦五言詩
唯應洗濯寒泉潔靜試松煤獨下帷
宿清流堂
衍慶院中無市聲清流堂上晚風清一𣲖濁涇從汚染
百灘白月見空明我性非澄本爾淨外塵徒擾元不驚
恒公宴坐清涼海還許遊人來濯纓
題畫送僧
用大機吳人也住宜興保安寺壬子九月十九日將
還山戲寫秋樹筠石并詩以贈之且以呈方厓禪伯
云
不到荆溪三十秋南津溪水亦東流用公近住金鵝嶺
魏族猶隣白虎丘楓葉斕斑霜落後竹枝蕭瑟渚邊頭
歸逢古德方厓叟為話談玄舊日遊
夜宿張判府環綠軒贈玄度
戊申十月十八夜環綠軒中借榻眠舞影霜筠風細細
縈窗素練月娟娟此生寄迹雁遵渚何處窮源漁刺船
染筆題詩更秉燭語深香冷思凄然
子章號夢庵走筆題
夢庵春夢幾時醒隠約江湖且寓形愁見亂離心忽忽
迹疎親友淚熒熒松陵遇我才經宿浙水歸舟且暫停
蕉鹿紛紛何得失霞明煙外數峰青
江上遇楊德朋
吳淞江上米家船邂逅龜蒙舊宅前政似燕鴻交泛泛
聊憑楮穎度年年糟牀滴雨誰沽酒破衲蒙頭獨坐禪
莫學山僧空載月主人情重更留連
題春山高士圖和韻
扁舟溪上數來過白髮殘春奈我何柳絮如煙迷曉浦
杏花飛雪點春波林扉有客圖丘壑石室何人帶女蘿
欲和華山高隠曲羇愁悽斷不成歌
過桐里
依微桐里接松陵綠玉青瑶繚復縈為咏江城秋草色
獨行煙渚暮鐘聲黃香宅裏留三宿甫里門前過幾程
借書市藥時來往未(一作不)許居人識(一作道)姓名
寄陳余二校書
吳松江水碧沄沄忽憶江城(一作陳余)兩隠君酒艇時搖夜
濤月書帷影亂晴窗雲一貧老我長為客二仲英賢已
著文何事雙魚俱寂寞玄(一作清)言經歲不相(一作況不使余)聞
宿普度僧舍
悲涼華屋總荒墟人事乖張已久如兩部草池蛙鼔吹
一襟桐露鶴階除狂遊且盡餘生酒宿習猶存半舸書
初日輕煙棹歌去江潭柳影亦蕭疎
贈姚掾史
相府共推三語掾卜居曾占九龍峰美髯不獨如靈運
佳句仍兼似鮑容我有茅齋當絶壁時看晴雪落長松
因君唤起故園夢仿彿三生石上逢
賦居延王孫德新小隠軒
志隠寧須分小大不論廛市與山林橘中之樂固不淺
壺裏有春藏更深奕戲自能忘世事酒尊聊用散沖襟
莘耕巗築苟無遇豈有朝堂論道心
次德機韻(一作賦德機荆南精舍圖)
溪上田園定有無愁將歸思畫成圖春林寂寂花開落
風牖泠泠鬼嘯呼尚有流泉悲夜雨已荒幽徑入寒蕪
何當一舉同黃鵠未覺山川路鬱紆
别彦貞
空齋風雨話連宵歸夢不知山水遥鶴遠城荒嗟寂寂
香霏髩影共蕭蕭市中乳虎人三語燈下寒葅酒一瓢
無念百年聊樂爾海甌飛去定難招
挽鶴溪張先生
子述孫承久熾昌薦饑多施活人方句金壇下良常洞
白鶴溪邊世夀堂孔壁遺書覘古學祗園法藏溢神光
乘雲笑謝人間世九秩逍遥返帝鄉
首夏即興呈貞居
鵝鴨如雲散碧漪來禽青李壓低枝深林汲澗常聞虎
清晝焚香獨下帷路出城東無十里燕來堂上不多時
可憐稚笋都成竹忽見春蠶已吐絲
寄盛高霞
不見情親踰一載素書到手淚滂沱仙人脫骨煩重瘞
去鶴思歸忍再過墓左碑隨煙燼冷手栽松斷斧斤多
知君欲話悲辛意慟哭爭如後會何
題畫貽王光大
荆南山色隠晴明暖翠當窗不用圖避世移家今十載
盛書連舸泊三吳可憐畫卷撩歸夢依舊香奩傍藥爐
珍重故人王架閣筆能扛鼎要人扶
寄白石
僦屋渝盟也任渠爭巢野鵲厭鳩居人情轉劇空懷土
家具無多莫借車踽踽獨行良不易紛紛薄俗竟何如
波瀾翻覆從千變道眼遐觀熱惱余
送杭州謝總管
南省迢遥阻北京張公開府任豪英守臣視爵等侯伯
僕射親民如父兄錢廟有碑刓夜雨岳墳無樹著秋聲
好將飲食濡饑渴何待三年報政成
丙午十一月十九日避泖上丁未十二月十六日
始去此至陳溪分湖間矣因寫喬柯竹石并題
泖渚淹留再燠寒移居何處卜林巒可憐産不能恒業
聊復心隨所遇安船底流澌微淅淅葦間初日已團團
故人存没應難訪愁裏題詩強自寬
寄錢伯行
春雨斑斑長菊苗坐憐依砌蕙花消此時行逕泉侵溼
閉戶哦詩江怒濤(一作動搖)政爾清虛忘世傲不妨貧賤使
人驕下帷寂寞錢徵士艇子看花許我邀
題本中峰觀蓮像
東南唱道據禪林諷咏蓮心契本心善矣不塵仍不染
美哉如玉復如金三周妙法耆闍崛十大開花玉井岑
今日仰師猶古佛風波回首一長吟
呈良常
無家已老復何歸碧樹團團尚夕暉清越風湍帝子瑟
縱横隴畝僧伽衣世波汨溺毋溷我節序炎涼且息機
白鳥汀前坐來久泉侵野徑暮依微
寄朱府判
明月娟娟夜二更挑燈孤坐不勝情尊前舊恨多年積
枕上新愁何處生已作閒雲孤鶴去不堪隨柳傍花行
使君為省春田出可念憂時老釣耕
清明
江雲籠雨白煙生愁眼看花淚濕纓可惜紅英滿芳草
又經上已復清明漂漂羈旅燕鴻迹眤眤愁思兒女情
老鶴莫教塵土涴碧巗松下紫芝榮
寄徐季明
海虞山下徐公宅脩竹長松左右栽陳榻待君時一下
顧園有客莫驅回至今清夢依依在欲寄新詩草草裁
自是漫郎嫌俗子也應魚石有蒼苔
學書
幾叢枸杞護藩籬一徑莓苔卧鹿麋獨許陶泓為密友
更呼毛穎伴幽棲野鶩家鷄成品第來禽青李入書題
臨池自嘆清狂甚真好還同鍛柳嵇
贈范壻
范公文杏園西宅喧寂一塵還(一作渾)異宜鼔琴深林調
清越讀書稚子聲唔吚簾旌不動香如霧硯席生涼雨
散絲欲飲寒泉錫麓洞暫違清賞一題詩
題鄧氏扇上
鄧家層軒留十日陸郎酒船來百回蓴羹鱸鱠亦已甚
冰甌雪碗何為哉江雲飄飄委坐席岸柳垂垂落酒杯
飲酣戲寫齊紈扇山河微影月徘徊
李文遠製墨次吳寅夫韻
潘衡墨法老坡傳承晏昆仍又幾年獨依山室燒桐子
贈與仙人寫内篇石竈霞光存活火夜帷雲影炫晴煙
要知文字遺不朽猶向詩中咏墨仙
贈墨生吳善
吳生製墨變潘法住近義興山郭中洗玉巧當前澗水
采花還覓古時桐照夜虹光燈隠壁拂雲鸞尾谷生風
長年圭璧富潤屋我善養生那有窮
贈墨生沈學翁
沈學翁隠居吳市燒墨以自給所謂不汲汲於富貴
不戚戚於貧賤者也煙細而膠清黑若點漆近世不
易得矣因賦贈焉
桐煙墨法後松煙妙賞坡翁已久傳麋角膠清瑩玄玉
龍文刀利淬寒泉山廨唯珍白鵝帖雲窗誰錄古苔篇
愛爾治生吳市隠收煤一室數燈然
四月二十八日篷屋題
江湖風雨夢頻驚舟楫沿洄莫計程不幸乃今成大幸
有生真亦似無生郄生自足賢賓主岑氏誰言好弟兄
世故愛憎從毁譽一杯聊復暢幽情
擬賦岳鄂王墓
耿耿忠名萬古留當時功業浩難收出師未久班師急
相國翻為敵國謀廢壘河山猶帶憤悲風蘭蕙總驚秋
異代行人一灑淚精爽依依雲氣浮(一作荒墳落日重回頭)
再二首
姦任忠誅轉謬悠鄂王固豈為身謀中興可望隳成業
南渡何心報敵讐廢壘山河猶帶憤悲風蘭蕙總驚秋
莫言當日民遮哭更使他年過客愁
丹楓落日隠荒祠蕭瑟清秋志士悲復國豈期讒賣國
出師何遽詔班師少康一旅應無計李牧多功徒爾為
汨汨江流寫餘恨可憐宋祚亦終移
盧公武甫當世衰道卷之際獨能學行偉然不但
賢於流俗而遂已不愠人之不知嗜古金石刻
辭汲汲若饑渴隠居婁江之鹿城澹泊無營若
將終其身焉命予賦鹿城隠居詩因賦
避俗龐公隠鹿門鹿門静亦絶塵喧釣緣水北菰蒲渚
窗俯江南桑柘邨書蠧字殘繙汗簡石魚名古刻窪尊
地偏舟檝稀來往獨有煙潮到岸痕
和甘白先生樂圃林居二首甲寅六月五日
關關幽鳥綠隂濃林塢陂池曲曲通荷雨逗涼侵北牖
汀雲度水迅南風清琴詠雅寧諧俗濁酒攻愁似有功
聞道秋來偏起蚤一簾晨露引高桐
竹裏齋厨柳下渠幽林風景自應殊家無甔石惟憂道
鄰斷炊煙急索租山水巍蕩聊足樂雨雲翻覆豈吾徒
蘧蘧栩栩天涯夢楚水湘雲呌鷓鴣
十六日夜聽甘白彈琴
漙漙夕露淨衣巾虛牖琴聲向夜分變雅變風由正始
江濤江雨洗炎氛煙中雉雊登春木石上猿吟隔嶺雲
山意寂寥知者少匣藏無使世人聞
二十八日又一首
白蘋風起日初沉露坐鳴琴望碧岑七月炎歊已流火
一聲冰玉落空林平沙幽結嬋娟恨飛佩空遺縹緲音
清景娛人羣動寂冷然真足洗予心
貞夀堂為吳縣尹楊彝作
貞夀堂前風日遲天夭寸草答春暉兒兮事育心無怍
母氏康寧志不違後日腰懸季子印只今身著老萊衣
熙然鶴髮照綠酒金鴨火温香靄微
因儒者董惟明至荆溪輒寫贈别士元鄉契一詩
以呈厓翁知己承數念及恐欲知近况何如耳
古德乖違已數年相逢吳苑話迍邅木魚晨粥同僧赴
仙掌春茶破悶煎採藥童歸隨貿市眠松老鶴伴棲禪
語離更問余何適思屬江雲浦月邊
兩往候見皆不得面賦此奉寄以寫我心須稍涼
再謁耳瓚上惟寅高士
兩到幽居不一逢青苔行徑白雲封敲門自看池上竹
悲嘯更倚風前松足疲塵土三伏日思屬雲屏九疊峰
解帶牆隂憩孤寂暮歸林下已鳴鐘
野舟西堂吾鄉之英才也辛酉冬仲邂逅於簡邨
蘭若為寫江山夕照圖并詩以贈野舟又號牧
菴故云耳
鵬摶鯤化未逍遥大吕黃鐘久寂寥燕處丘園真足樂
貪愚海賈定難招能禪豈復沉空寂善牧寧當犯稼苗
逢著吾鄉閒老子地爐連榻話連宵
題陳虛碧畫
虛碧真人物外遊尚餘遺跡雪鴻洲城荒鶴怨無窮恨
雨駭風驚滿眼愁紅樹青山棲石馬碧花翠蔓引牽牛
我來仿彿三千歲清淺蓬萊幾度秋
八月二日雨涼寄道翁親契
飄颻江雨沃秋陽戢翼幽禽葉底涼庭砌苔滋連竹淨
陂塘荷氣勝花香結茅何處足松水歸夢遠林餘磵岡
惆悵同心阻攜手掩扉山室聽鳴螿
留别道翁二首
一室蕭閒無市聲浦雲沙鳥到階庭朋來直諒惟三益
心醉離騷與六經曠世有懷頭已白經年不見眼猶青
江村又作思君夢睡起長吟月滿汀
綠雲幽思接飛猱與子乖邊更鬱陶門掩候蟲秋寂寂
窗明風柳夕騷騷滄江波外孤帆舉太華峰顛一凖高
歸去青苔黃葉落托鄰樵牧共遊遨
題顧定之為周正道寫篔簹圖
蕭蕭瑟瑟一林風寫與城東拙逸翁石室先生仙去遠
虎頭孫子獨稱雄霜毫淡墨隂晴外曙月寒窗夢寐中
對月懷人一悲慨雪泥蹤跡似飛鴻
和拙逸翁謝惠紙扇之作
楮箑輕於一葉桐凄凄懷袖灑溪風吟搖楊柳春煙綠
醉障荷花落日紅疑是片雲飛忽墮修成寶月樣偏同
美人半掩歌唇小翠黛清眸莫惱公
次拙逸叟立春韻
雪泥縱跡歎飛鴻逐逐馬牛千里風去日年光悲少壯
中星時節自西東園梅破臘花渾白詩老逢春語更工
獨有無家霜髩客寒廳咄咄坐書空
題周遜學天香深處卷
城柝啼烏風滿裳月明琪樹影侵牆霏微露下琴尊淨
鬱勃胸中書傳香山隔浦城迷去雁草荒吳苑泣寒螿
黃雲堆逕無行跡幽思迢迢夢故鄉
次遜學道經錫麓懷外家韻
九龍峰色葉蒼茫雲卧西溪夢洛陽鴻漸草堂泉石在
春申祠宇草苔荒千年仁術傳鄒孟萬里風煙壯帝鄉
欲覓外家成惆望船窗風雨灑微涼
一菴大士舊雖識未深相知庚子二月十四日復
訪之於夀明即留三宿挹其風標聽其言論始
知古德師也余恐其慈忍拯溺之心過甚未即
深僻幽閒之地乃寫竹稍并賦以撼之云爾十
六日懶瓚和南
夀明寺裏連宵話震澤汀前永日留雨葉風梢愁寂寂
陶泓毛穎思悠悠蓬萊莫道仙人遠兜率還同大士遊
乞子玉窗清鳳尾能從歸掃白雲不
壬子正月廿三日邂逅芝年講主於婁江朱氏之
芥舟軒中芝年熟天台三教旨嚴菩薩之戒儀
七遮既淨一乘斯悟與語久之歛袵敬歎因寫
圖賦詩以贈
優鉢曇花不世開道人定起北巖隈遠山迢遞窗中綠
垂柳低昂水次栽丈室淨名禪不二三生圜澤夢應廻
閒雲野鶴時相遇草草新詩為爾裁
七月六日雨宿雲岫幽居文伯賢郎以紙索畫因
寫秋亭嘉樹圖并詩以贈
風雨蕭條晚作涼兩株嘉樹近南窗結廬人境無來轍
寓跡醉鄉真樂邦南渚殘雲宿虛牖西山清影落秋江
臨流染翰摹幽意忽有衝煙白鶴雙
留别勝伯徵君
清修卓行虞徵士食粥三年致母喪詩法道園能入室
畫傳洪谷早升堂獨高落落松筠節不逐悠悠鵷鷺行
此日别君江海去波光鷗影思微茫
寄惟允
我别陳公才五霜未應髮白視茫茫句哦夜雨懷無己
冠著方山似季常夏沼己浮蓮蕊碧春衣猶怯樹隂涼
久知服食清虛甚更試山翁煮石方
題安處齋
湖上齋居外史家淡煙疎柳望中賒安時為善年年樂
處士謀身事事佳竹葉夜香缸面酒菊苗春點磨頭茶
幽棲不作紅塵客遮莫寒江捲浪花
送虞勝伯之雲間求先世遺書
虞勝伯徵君隠居行義家甫里垂二十年不以姓名
求知於時之聞人道園先生其從叔祖也先世雍公
遺文道園先生欲求而不可得勝伯必欲以意購取
之可謂有志而不忘其所自矣聞此書藏松江俞子
中推官宅推官没已久而子俊州尹其弟能假以歸
勝伯非仁人義士之存心乎州尹吾故人也因書以
為之請陶蓬大尹見之當有以教我也
州谷沄沄逝水波雍公勛業未消磨况當異代求文字
尚有聞孫校舛訛京國不聞收汗馬草萊終見没銅駝
誰陳聖主賢臣頌奈爾隂山勅勒歌
上平章班師
金章紫綬出南荒戎馬旌旗擁道傍奇計素聞陳曲逆
元勲今見郭汾陽國風自古周南盛天運由來漢道昌
妖賊己隨征戰盡早歸丹闕奉清光
次韻畣陳叔方早春見懷二首
隔江山翠晚依微隠映江邊白板扉事往依依驚歲改
老來念念覺前非己看庭草侵行徑漸有汀花拂釣磯
慚愧詩篇慰幽獨白頭從此莫乖違
清夜哦詩手自書也應把燭倩官奴瘦牛犖确荒田隴
肥馬蹣跚笑瓠壺且釀松花江水碧更分煎术嶺雲腴
人間誰覓玄真子春雨扁舟釣綠蒲
贈周校書
中元習靜松江渚回首塵埃多厚顔富貴不如長處賤
奔馳何似得心閒參天竹樹存真碧動地波瀾任往還
輸與金溪周處士避人探道掩松關
西神仙行(載錫山志)
昔在九龍雲霧中泉邊蠟屐遍行蹤南樓明月看時好
西澗故人行處逢亂後不聽驚鶴錫夢回猶憶下堂鐘
休兵即欲幽棲去見說禪房膝可容
送朱善良
之子才華足起予迥如明月麗清渠方誇道韞哦春雪
已見梁鴻挽鹿車榕葉擁厓山店遠海濤喧枕夜城虛
明年好鼔澄江柁歸奉江波雙鯉魚
老唐有詩見寄謂冷淡無錢覓即欲返棹豈知不
冷淡而冷淡中有温甘者存焉
春風春雨不勝寒江路無泥雨即乾千樹梅花明屋裏
一痕山翠出林端高情不許庸人識俗眼何從妙畫看
若對陶公談世利唐翁可謂沐猴冠
易尚賢赴鮑郎場司丞次王叔明韻
江山寥落白雲飛城郭煙濤獨鶴歸碧落輕帆來縹緲
夕陽遠樹見依微熬波霜雪良艱苦富國魚鹽果是非
猶歎蝸牛廬底客焜黃時節尚絺衣
白馬寺通長老修圓覺期化緣
惠遠深心白蓮社湯休麗句碧雲篇懴摩不懈香燈供
般若仍通文字禪雨後春池芹細細月明寒渚竹娟娟
東林門外聞鐘返惟有陶公妙入玄
至正九年八月十六日計籌山吕尊師訪予蕭閒
館為予言顧仲瑛徵君玉山隠居之勝輒想象
賦長句以寄他日尚同袁南宫攜琴嘯咏竹間
也
解道玉山佳絶處山中惟有吕尊師己招一鶴來庭樹
更養羣鵝戲墨池松風自奏無弦曲桐葉新題寄遠詩
若許王猷性狂僻徑來看竹到階墀
别章鍊師
方舟共濟春江闊訪我寒煙菰葦中鼔柁斜衝薲葉雨
鈎簾半怯杏花風仙人壇上芝應碧玉女窗前桃未紅
擬趁輕帆數來往縹壺不惜酒如空
送盛道士遊越
浙東山水隔層雲雪霽千峰曉不分蕭瑟松林疑鶴語
縱横苔石見羊羣昔聞陽洞啟神秘中有仙人留玉文
羨爾尋真不辭遠好隨煙霧挹飛裙
送元白上人住中竺
求法高僧何處去向中天竺最高峰飛鳶欲没天低樹
杖錫應投湖外鐘半席白雲臨碧澗四更落月掛長松
定回依約三千歲若見拈花紹遠宗
因吳國良過玉山草堂賦詩奉寄
玉山樹色隠朝陽更著魚莊近草堂何處唱歌聲欸乃
隔雲濯足向滄浪珍羞每送青絲絡佳句多投古錦囊
幾問掉船尋好事辟疆園圃定非常
昔張外史有古銅洗種小蕉白石上置洗中名之
曰蕉池積雪軒西園老人追和張劉二君詩書
掛軒中余亦為之次韻
雪中芭蕉見圖畫蕉池積雪終凋零風翻窗裏浪花白
雨壓牀頭雲葉青詩人超軼有遠思造物變幻難逃形
爾亦林居喜幽事曉浥石溜攜銅瓶
題良夫遂幽軒
來訪幽居秋滿林塵喧暫可散煩襟風迴研沼搖山影
夜靜寒蛩和客吟危磴白雲侵野屐高桐清露濕窗琴
蕭然不作人間夢老鶴眠松萬里心
贈茅山陳太虛
三茒山色隠晴空君住華陽第幾峰隂磵石梁懸螮蝀
曉窗雲氣結芙蓉南遊白拂凝塵久西去青牛何處逢
歲晚棲息足松水遲予飛屩往相從
題朱澤民為良夫作耕漁軒圖
寂寂溪山面碧湖輕舟煙雨釣菰蒲曉耕巗際看雲起
夕偃林間到日晡漢書自可掛牛角阮杖何妨挑酒壺
江稻西風鱸鱠美依依蓐食待樵蘇
和正道哭外孫張汶二首
幼能為學日劬書一病兼旬遂隕軀已怪飛來坐隅鵩
俄驚斃此渥洼駒窗閒夜雨青燈曉庭下微霜碧樹枮
谷鳥呼兒聲慘惻傷心慈母體為痡
富貴夀夭柄誰操造物無情偶自遭病葉辭柯驚宿雨
殘燈照室歛餘膏外翁攜幼情如失慈母思兒夢亦勞
忍聽風前泣幽咽城樓吹角月當壕
送賴善卿采詩
陳詩昔在周盛日刪詩已是衰周餘祖述孰能加四始
研窮我已後諸儒嗟子用意亦勤厚聽音知政非迂疎
願排閶闔獻采錄坐變四海如唐虞
題本立中上人雲山望松圖
西望雲山何處亭鶴歸松栝秋冥冥上人不廢蓼莪句
山室長書貝葉經未應佛法外孝弟定感仙手鐫碑銘
過家上冢世代隔慟哭亭前蘿月青
次孟辨見寄兼柬立中藴中二大士
江水空青好卜居會衝春雨過平湖雲山欲覓無聲句
花果誇傳没骨圖莫倚陸機曾入洛最憐張翰獨思吳
本瓊二士平安否應共清吟對酒壺
贈述首座
述也嘗為第一座袈裟曾染苾芻尼烏鳶翔舞隨施食
龍象森嚴聽白椎歸錫湖崩沙際路晨飡笋茁岸邊籬
何當就子西汀樹著我輕舟一暫維
九日田舍小酌
身世浮沉如漏舟師亡道喪獨悲秋蛩寒尚復吟秋草
狐死猶能正首丘強理篋書聊自慰急呼家釀與澆愁
不堪萸菊生佳色悵望雲山憶勝遊
和默菴遊林屋二首
聞道尋真林屋洞歸來笠澤路應賒未須勅賜鑑湖水
所憶傳經許掾家蒸术煙侵雲去逸歸樵路逼澗崩斜
只恐武陵迷去向移船處處遍桃花
君向山中餌絳霞行徑丘壑路忘賒仙公久住金庭館
秘訣應留玉斧家湖上帆將青影度煙中鳥趁夕陽斜
亦欲維舟候春水華林相約采松花
題竹
歎息真成汗漫遊經春歴夏又嗟秋林居已是能鳴士
顧我寧非不繫舟江渚出吟聊自適竹梢清淚浩難收
王孫莫道歸來好芳草天涯恨未休
三月廿日遊海雲蘭若寫竹石古槎
春盡湖濱偶獨來高僧煮茗話和諧鳥啼花落忽如夢
水影苔文渾上階坐咏遠遊悲世慮閒將曠達遣愁懷
竹林生筍還相别人事暌離亦易乖
十三日晚步良輔南園
晚步南園秋滿林蒼茫斜日一登臨清池風度搖山影
隂砌蛩悲和客吟窗下玉琴桐露濕竹間幽徑野泉侵
雲樓不作人間夢白鶴眠松萬里心
次薩天錫韻寄張外史
谷口路微山木合濕衣空翠不曾晴饑猿扳檻為人立
寒犬號林如豹聲小閣秋清聽雨卧長林日出採芝行
道心得失已無夢沐髮朝真候五更
附錄次韻闕名
梁溪歲莫若為情溪上梅花待雨晴徑雪曉埋山屐
齒簷冰夜墮石牀聲内篇持向松根讀如意攜將竹
裏行短晷何能理幽事南窗剪燭話寒更
寄鄭徵士
谷口子真今最賢久别鬱鬱夢相牽好營秫田多釀酒
欲買茅屋尚無錢兄病每書賒藥券客來唯候煮茶煙
闔閭城東有艇子憶爾青燈相對眠
附次韵鄭元祐
穴培薜荔根株懸倒架葡萄藤蔓牽非無洛下先生
屋須待卭州錄事錢鴻雁天高青不雨鶺鴒沙暖白
生煙松雲隠屋結構未何日書來解榻眠
又張天雨
衣桁常容蛛網懸石牀渾讓女蘿牽道術何煩孔郎
廟屋廬政用郄超錢泉崩澗底歸樵路雨壓厨頭蒸
术煙誰見西林拆書夜一枝風竹鵓鳩眠
和朱秉中三首
鳥啼花落水西潯幾日門前春水深避世何心歌白石
論交原不在黃金樗散餘年猶嗜酒夢回遠道獨驚心
桃源亦有秦人在落日漁舟何處尋
僦居茅屋碧江潯花落空階一尺深山簡由來狂愛酒
管寧不復顧鋤金長鯨吸浪成何事老鶴鳴臯見遠心
中歲畏從親友别自憐黃(一作華)髮已侵尋
白板扉開江水潯雨餘階下綠苔深愚人自寶應非石
同舍緣知不盜金天地瘡痍誰復憫江湖羈旅我同心
故山日月生歸夢翠竹青松自百尋
彦楨繼和復答二首
風生水國晝多隂錯莫遲回意自深鮑叔今封馬鬛塜
鍾期誰範褭蹄金一官政不為人役七字真能慰我心
乳燕鳴鳩更無賴片時春夢不堪尋
鳥啼花落水西潯春水侵門雨尚深丈室自寬千戶邑
一經已富滿籯金殘年樗散仍憂國短髮絲垂獨苦心
可似桃源潔身去漁舟何處得重尋
寄德朋
故人欲問梁鴻宅遺跡猶應杵臼存楓葉菊花秋瑟瑟
荒園廢圃雨昏昏農人掩舍春明墅縣吏催租夜打門
惟有德朋多遠思賦詩刻燭酒重温
贈楊大同
石魚峰下子危子出有楊羲陪勝遊斜日碧山梁苑暮
清風白拂冶亭秋松肪和飲三危露桂棹同乘萬里流
擬酌春醪相慰藉梅花欲發聽鳴騶
題枯木竹石
益公以道不見忽忽七改年矣辛亥七月余來自苕
溪偶遇松陵之桐里雙井院數日矣以道因過慧日
懴堂邂逅一見因寫竹樹小山并賦詩寄意云
一笑相逢豈有期因懷西崦話移時李公堂裏頻曾宿
(一作祠畔空餘月)陸子泉頭舊有詩旅思凄凄非中酒人情落
落似殘棋雲濤眼底三生夢鷗影秋汀又語離
以道因詠余舊時春日試筆一首今三十年矣併
書畫上(是日秋水性源二上人同集)
喜看新酒似鵝黃已有春風拂草堂二月江南初破柳
扁舟晚下獨鳴榔苔生不礙山人屐花發應連野老牆
世外寧辭(一作美酒己拚)千日醉未容人事惱年光(一作莫將時事攪愁)
(腸)
次韵叔勝先生七言一首錄呈伏冀賜教
朱弦流水寫徽音古意寥寥何處尋道力己消金礦淨
禪那曾住嶺雲深毁譽不礙逍遥樂懲窒應無忿欲心
說與先生惆悵恨牛山何日見成林
瓚比三兩月方為義士之賢子與二三名勝作
為文辭以頌述其德美且預為挽詩弔文之類
家傳而戶習或有每夜醉咏一過大笑而登牀
者獨先生不隨流俗哀哀耳如何如何故賦此
以發一笑云乞於韻會中檢尋&KR1256;字一觀明日
即納還也匆匆不具瓚啟上
重改次韻奉答
朱弦流水寫徽音古意蕭寥尚可尋道業已消金礦淨
禪那曾住嶺雲深猿猱騰攫初何怪風雨飄搖不動心
笑爾自戕成濯濯牛山何日見喬林
此間俊秀子弟習尚不佳為二三不孝義無廉
恥之徒誘引而喪其良心以不孝悌為當為以
講論是非毁謗輕薄為政事蘭蕙而尚化為茅
况中人之才者乎先生以為何如良心淪亡糞
壤何異是可哀也十三日瓚啟上
洪武甲寅中秋夜寓姻鄒氏病中咏懷
經旬卧病掩山扉巗穴潛神似伏龜身世浮雲度流水
生涯煮豆燃枯萁紅蠡捲碧應無分白髮悲秋不自支
莫負尊前今夜月長吟桂影一伸眉
壬子七月一日留昌言高尚書堂寫圖賦贈(下有陽文)
(雲林子印此畫藏項玄海家)
七月一日風雨集桐里湖邊吹夕涼柳葉顰烟籠翡翠
荷花濺淚濕鴛鴦却疑身在瀟湘渚且著舟停雲錦鄉
顧我自非徐孺子陳蕃下榻更銜觴
贈别宋君仲温(有序)
至正乙巳三月廿四日仲温高士與沈文舉共載訪
余笠澤東渚之蝸牛廬中相從過王明宅煮茶留坐
遂以永日吹笙鼔琴於水光林影間但恨吾子儀遠
在數十里外不得同此集也廿五日仲温别余他之
漫成長句以寫余懷
三月將闌春欲夏循簷共看辛夷花階前瀹茗香照色
坐上吹笙清不譁住杖偶過公子宅班荆宛似山人家
宋玉才情何可得肯抛塵土踏江沙
清閟閣全集卷六
