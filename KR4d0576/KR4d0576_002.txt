清閟閣全集卷二
元倪瓚撰
五言古詩
與全希賢
卧疴久不懌微瘳起行吟徑苔無來跡出門江水深懷
我平生友金蘭契同心欲共一尊酒道遠力不任有客
闖我戶晤言樂中林飄蕭綠髮僊亦見雪滿簪取琴與
子彈悠悠山水音能成伐木詩歌以慰所欽
酬友生
擁褐南軒(一作榮)下晨暾煖似春忽思王子晉醉着白綸
巾遊宴無冬夏清狂忘主賓能持麐鹿脯寄與不羈人
尋友人不遇
洲渚多落英泝流尋遠山輕舟載美酒搖蕩綠波間俯
詠拾瑶草遐思隘塵寰寅緣忽失遇悵望遂空還
次張仲舉韻
秧疇蒔已遍午饁休中林忽聞軺車至攬衣欣慨深遂
尋脩竹下共憩西澗隂汲泉以煮茗遐哉遺世心
薛常州讓田詩
延陵古吳地泰伯有遺風仁讓自家國士民知孝忠春
暉草心碧日暮荆花紅為感使君政嗟時誰與同
潘公鳴臯軒
白鶴稟靈質翩翩有竒姿海月比高潔巗雲共逶迤池
上菖蒲花春煙紫綏綏飛鳴聊飲啄乘風來下之我登
鳴臯軒遂賦鳴臯詩安得赤玉笙(一作舄)鶴上吹參差
為張來儀賦匡山讀書處
廬山鬱岧嶤上有香爐峰影落碧天外翠玉琢芙蓉牽
蘿讀書處雲磴無行蹤猶遺石巗苔花開紫丰茸愁心
飛春雪寶劒沈雙龍應化蘇躭鶴歸棲千歲松山巖採
芝叟久别倘相逢
瞻雲軒(有引)
(金君伯祥名其先君墓左之室曰瞻雲軒蓋以寓夫孝思油然之義也若夫父祖之魂氣精神)
(其脗合感通之妙齋思則如見敬祭則來格開牖而天光臨鑒池而泉脉動洋洋乎如在其上)
(如在其左右者雲豈足為喻哉於是廣其義而為之賦詩)
白雲起石上迅逸如迸泉汎演乎林莽飄颻乎山川飛
霞共聯絡凱風與周旋開軒滌遐想我思何緜緜顧瞻
忽在茲亦復停披焉卷舒無定理變幻徒縈纏興念松
下塵若承鶴上仙空花結浮翳百態交我前戚欣從妄
起心寂合自然當識太虚體勿隨形影遷
張鍊師祠醮感致瑞鶴賦贈
我識白雲君尚友赤松子仙署閟清嚴社公隨役使步
虛禮初日飛神謁鈞天時有五白鶴翩翩(一作飛飛)遶香煙
手栽千樹桃風吹劫灰盡避世星壇西深竹聞清磬倏
來密霧集忽逐泠風還窗裏遺瑶瑟空中鏘珮環
題趙若巖龍山精舍
我生倦馳騖無機如漢隂重遊古蘭若對山開我襟風
流李謫仙賞静諧夙心琅然哦新詩如聞大雅音回首
石林晚白雲花雨深
詠蓮
迴翔波間風的歴葉上露清池結素彩華月映微步雲
隂花房斂雨歇芳氣度欲去拾明璫踟蹰惜遲暮
送陳惟允之金陵
雪消江水綠花發冶城春白下烏衣處輕舟去問津指
日望京國行歌非隱淪好及三釜養歸來以榮親
徐氏南園對雨
櫻桃花欲落風雨暮淒迷忽憶郊園日竹林通磵西弱
蔓滋野援蘭葉長芳畦念我當時友蒿萊没舊蹊
春日有感
春岸生䕷蕪春風生蘭茝夢見平生歡美人今何在丹
槁玄以白忽忽容鬢改年邁誰能復憂來誰與解
七月廿四日風雨寂寥與玄度集宗道南窗具酒
肴宴談遂以永日因賦
蕭條風雨秋泬寂窗牖晚故人山中來杯酒意勤懇斂
眉念乖闊握手話情悃千載鶴怨悲九時蓬苯尊市脯
良不易枯魚雜乾脤(一作饌)浮雲幾翻覆人事非余忖得
時寧足誇失勢焉用憤荆溪丘壑多松水饒芝菌結茅
駕厓巔雲棲且安穩瑶草手堪摘(一作夏凊冬奥燠)何事鍤與
畚逐逐闤闠遊戚戚塵俗混張子邃古學林君業務本
達人解其會略近宜志遠鍾氏曷仇嵇司馬亦藉阮鹿
遊姑蘇臺鳥下長洲苑麻姑固狡獪蓬萊歎清淺七袠
吾已老一簣君宜勉後會未可期作詩陳繾綣
為方厓畫山就題
摩詰畫山時見山不見畫松雪自纏絡飛鳥亦閒暇我
初學揮染見物皆畫似郊行及城遊物物歸畫笥為問
方厓師孰假孰為真墨池挹涓滴寓我無邊春
題驪山圖
校獵上林苑洗馬昆明池霜威肅笳鼓雲氣畫車旗馬
班陳賦咏衛霍綏蠻夷王風既未遠文明方在茲逶迤
霄漢上鳳皇尚來儀
為徐有常畫葉湖别墅
葉湖水淪漣松陵在其西望見吳門山波上翠眉低白
蘋晚風起寒烟遠樹齊水蕉籠華檻(一作筆格)露柳罩金堤
居貞寧汲汲旅泊自棲棲屏處觀魚鳥風雨夜烏啼
題墨竹送顧克善府判之高郵
高郵古淮甸世産不乏賢顧君往佐郡才華當妙年歌
詩隱金石八音以相宣侈哉錦囊句雅甚朱絲絃而此
艱虞際撫事一愴然饑者易為食君能念顛連何以贈
子行墨君霜節堅
三月六日同李徵士遊禪悦僧舍禮上人出柯博
士所賦詩以示僕而博士君歿已二年展誦為
之悽斷因次其韻於後
佛生七佛後乃知青出藍寒月留孤光世人徒指談嗟
余墮狙網朝暮逐四三悲嘆明鏡塵何由息禪龕
題畫贈岳道士
義興岳道士野鶴如長身我知彌明徒不是侯喜倫結
喉吟肩聳鐵脊霜髯新手中石棋子頭上漉酒巾久居
離墨山自謂無懷民喪亂不經意松陵留十旬香雲作
輿衛長松為主賓既滋數畦菊復種二畝芹樂哉以忘
死道富寧憂貧為我具舟楫相期桃花春
題畫贈徐季明
梓樹隂當戶時聞好鳥鳴獨攜一壺酒展席坐前楹招
邀白鶴侣吹弄紫鸞笙杳杳日景晚紛紛飛絮輕風翻
竹影亂明月已東生
龍門茶屋圖
龍門秋月影茶屋白雲泉不與世人賞瑶草自年年上
有天池水松風舞淪漣何當躡飛鳬去采池中蓮
畫贈呂志學
江雲昏絶巘汀樹猶斜陽獨立霜柳下渺然懷故鄉歸
來茅屋底篝燈寫微茫
畫竹贈志學
綠竹飽霜雪歲寒無荏容風至夭然笑復愛夏隂濃寒
暑不能移德比柏與松豈若桃李榮春花但丰茸
畫竹寄友人
先春競桃李淩陽嘆蒲柳謝君静者徒種竹安所守亭
亭清淨心鬱鬱霜雪後賦詩寄遠懷此君真可久
西老圖
弔古嘆流俗高人陳太丘開窗玩蘭雪邀我畫瀛洲池
上哦(一作賦)清詠林間恣遠遊悠然遂永日下榻更淹留
題畫贈九成(有引)
(至正十二年三月八日冒風雨過九成荆溪舟中劉德方郎官放舟煙渚留宿談詩明日快晴)
(移舟綠水岸下相與嘯咏仰睇南山遙瞻飛雲夾岸桃柳相厠如散綺霞掇芳芹而薦潔瀉山)
(瓢而樂志九成出片紙命畫眼前景物紙惡筆凡固欲騁其逸思大乏騏驥康莊也歐陽公每)
(云筆硯精良人生一樂書畫同理余亦云焉時舟中章鍊師岳隱者對奕吳老生吹洞簫)
故人郯掾史邀我宿溪船把酒風雨至論詩煙渚前晨
興就清盥思逸愛春天復遇武陵守共尋花滿川
黃本中書齋為寫寄傲窗圖
庭樹綠交蔭時鳥語清綿春竹羅徑笋夏花敷沼蓮慨
然三季後契彼羲農前古井汲脩綆空齋縆素絃長歌
歸去來悟悦陶公賢終尋桃花崦息景窮幽玄
送賢良北上
吳山朝靄外閶門春雨餘超忽孤帆遠天末浮雲舒君
今北闕遊我棲南山廬荷鋤事耕作閉戶詠詩書高林
鳴禽曙青苔行跡疎還期茅簷下一枉故人車
惻惻行
(三月十五日陸玄素將從梁鴻山歸吳松之上是夕坐至夜分始别余入舟賦此追至梁鴻山)
(寄之以定及冬重來之約)
惻惻復惻惻憂思從中發感子遠來訪畏子遽言别不
有同心人何以慰孤寂矧茲春夏交蕭艾盈路側江水
亦浩漾風帆還飄突行將阻攜手轉覺意忽忽交好匪
在今高誼敦自昔人生寧無别所悲歲時易坐嘆辛夷
紫還傷蕙草碧僕夫竊相告怪我悲憤塞山中梁鴻棲
江上陸機宅井臼今蕪穢鶴唳亦寂寞余往經其壖徘
徊但陳迹天地真旅舍身世等行客汎汎何所損皎皎
奚自益脩短諒同歸數面聊歡懌
寄張外史
神鸞戲玄圃巨鱗偃溟渤爾亦碧巗中遁形修隱訣燒
香庭竹淨洗研池苔滑撫弄無絃琴招邀青天月跡高
行亦苦冰蘗忌芳潔何當往相尋拂石棲松雪
次韻别鄭明德
思君阻言笑三歲同一日既見令人怒不見令人憶揮
觴縱謔浪抗論殫今昔世方雜涇渭已乃忘得失饞涎
飫甘美醉眼亂朱碧少逢人眼青每遇俗眼白不隨世
混混自喜心得得講學日光輝盡性久循率不意吳市
門尚復有此客茅齋素壁上佳句手自摘楓林已搖落
梅蕊尚未折吁嗟歲云暮感歎終日夕殘生能幾面念
此氣填臆富貴真可羞功名竟何物世事蟹登籪危機
猩着屐翁乎善自守氣體保寧逸去去勿重陳且復混
玉石
贈張以中
吾友張以中少年如老翁因過脩竹裏邀我碧巗東琥
珀松醪釅玻璃茗椀紅子端今已矣千載事同風
答張鍊師
安居已度夏卧病乃經秋朝菌悲影短風萍歎波浮寸
田勤自治德宅可歸休慎勿與時競心境似虚舟
贈陸有恒
學行美德業孝弟為本根朝益以暮習夏凊而冬温無
逸勤稼穡幹蠱持戶門勿為習俗流必念古義敦謹身
尚節儉從善報蘭蓀堯舜雖有子朱均乃淫昏瞽鯀何
頑凶子也大聖尊蓮固生汚泥木可為犧樽簡編螙蟫
出各有至理存惟人異禽獸暴棄湮其源惟學必由本
根深見枝蕃於何繡鞶帨外飾奚足論安宅正路間爾
居行爾轅斯道邇且易至樂不可諼
次韻張伯琦
長嘆悲人寰彈琴想天際夏殷禮相因孰謂周可繼大
道久榛蕪高才日凌替遺書歎不泯授受豈有二鄒孟
道性善宅路喻仁義後生事言說慨彼涕沾袂允矣二
三子仰鑽互立志松柏受命獨歲寒鬱蒼翠誰歟無媿
怍夙駕尋吾契
贈友(一作律詩)
父子相師友周南義理門阿翁如玉潔賢嗣似春温舍
後自生笋堂隂亦樹萱西山近在望静默以忘言
吾友陸友仁甫舊得古銅印一鈕以示余辨之文
曰陸定之印以名其子而字之曰仲安友仁既
沒仲安求為賦焉
吾友伯仁甫覽古閔世盲示我古印章始得自幽并辨
文曰定之釋義為爾名既名字仲安勗哉在敬誠仁甫
今則亡緬懷涕沾纓繄昔黃太史結交漢米生手持玉
刻文螭鈕交縱橫上有元暉字印刓與弗輕殷勤字其
兒祖父冀可繩久矣學業懋繼述暉芳英書畫比二王
價重十連城高躅思仰止景行爾其行
韓伯休
韓康抱淵静匿影以逃名亦有梁伯鸞五噫出漢京諒
哉古賢達道與人俱貞不以身徇物物固莫之攖胡為
貴目前狗苟且蠅營粗計一時得不禍害乃生爾其繩
祖武景行尚勉行
略上人松月軒
虛牖宿閒雲長松掛眀月道人初定起淨境無炎熱手
持青鸞帚衣掃石上雪泠然滌心塵寂照光不滅
和拙逸先生閒居韻
芻豢非所悦甘我藜藿味無辱奚必榮知足方可慰客
行值炎天嘉木予來塈禁汝忿慾心養此浩然氣見義
思必為奮若泉觱沸學焉苟無成斯亦不足畏
寄良夫契友
昔者安豐董朝耕暮讀書親樂以妻順山樵而水漁徐
子慕古義林卧獨端居彈琴咏王風窅然觀化初月窗
淡疎竹跏趺當久如
附次韻徐達左
故人雲山表日事琴與書藹然重交義不肯忘樵漁
奚奴將錦囊來覓水竹居佳畫入幽趣雅句復古初
七襄不成報高風慕相如
答徐良夫
(八月七日偕耕雲叟訪耕漁隱者風雨寂寥中為留三日有圖書筆硯之樂九日耕漁賦詩見)
(贈次韻奉答)
雲卧雨聲集庭樹颯以秋身同孤飛鶴心若不繫舟燕
俎登松菌匏尊㪺磵流蘭芳日凋悴吾生行歸休不作
螻蟻夢遊神鳳麟洲青山澹相對白髮忽滿頭仙去雲
冉冉風鳴竹翛翛諒哉伐木詩鳥嚶尚相求居吳二十
載未及茲山遊君才如鮑謝摛詞亦云優歡然敬愛客
能不為爾留桑土夙所徹戶牖何綢繆地無車馬塵路
轉巖穴幽既晴引飛屩回望林間樓
附錄謝雲林處士畊雲照磨見訪
徐達左
凉風起幽壑蟋蟀鳴素秋之子從何來飄然駕輕舟
蕭散古冠帶乃若晉風流須眉既皓皓吟嘯方休休
永懷眉山學氣逸鸚鵡洲能書誇草聖善畫追虎頭
嗟哉市井人白眼看前脩鶴鳴溪渚隂自為同氣求
握手叙心素忘形誠舊遊為子下塵榻再宿情思優
雖無盤飡美蘋藻聊淹留開懷寫高興彼此情綢繆
况有王衍談臨清偕討幽期看丹桂月尊酒登高樓
附徐山人與雲林贈答詩韻高啟
昔遊紫藤塢空山鶴鳴秋相望隱人居興闌竟回舟
邇來獲晤賞玄談劇風流每欲開南軒招我共偃休
天寒鴻雁鳴芰荷落長洲豈無一釣船訪子溪水頭
終慚文墨牽咫尺成阻脩聽雨掩閣卧觀泉上巖遊
朝覽贈答篇詞藻誇兩優我本丘壑人猿鶴肯見留
擬結歲晏期壺觴展綢繆况聆西澗濱禪宮閟清幽
夜看太湖月遲我同登樓
倪元鎮山水圖為胡中書頤題次韻
李東陽
移尊向别圃展卷開清秋上有千仞峰下有一葉舟
蕭蕭虚籟響脉脉寒谿流時則當改序吾方賦歸休
鵷鴻謝高侶鸚鵡思芳洲種松少三徑栽橘無千頭
卜居擬南國仰止懷前脩松泖昔遁跡蘭陵多勝遊
往事勿復道遺蹤猶可求畫圖與詩卷天地長為留
辭榮獲高價所直亦已優生也諒云晚感之念綢繆
恨無雲霄翼暫此林亭幽眼中人老矣空憶仲宣樓
題高士圖
僵卧雪塞戶汝南袁邵公冠蓋洛陽令埽雪見高風冷
竈不生煙虛斝久塵蒙投謁非吾事舍君其誰從
道翁先生取余棄筆戲成五言因次韻
生與硯為隣誰知楮穎珍饑鳶雜吟嘯那用憂空囷夭
矯鍾王跡遒媚骨肉勻澄懷静臨寫時時見天真
吳淞山色圖(一作律詩)
吳淞春水綠搖蕩半江雲嵐翠窗前落松聲渚際聞潘
郎狂嗜古容我醉書裙鼓柁他年去相從遠俗氛
惟寅友兄雅志林壑遠寄佳紙命僕寫圖賦詩因
作此以寄歲己亥五月八日
齋居誰為友毛穎與陶泓有客附書至云是楮先生潔
白中含素柔滑表至精愛此風林意更起丘壑情寫圖
以閒咏不在象與聲
至正乙巳五月三日過開元精舍希遠首座為設
湯餅煮茗焚香相餉眀日將還穹窿寺因寫竹
枝賦詩贈别
僧夏已安居還山寺在郭初心了玄解自不為律縛度
水獨浮杯采苓時負钁余亦漫浪人枵然慚濩落
余自與庸叔别後不相見近十載矣今年冬邂逅
吳下班荆道舊殆若隔世因寫霜林遠岫圖并
賦詩以贈
賀公雅吳語嘗誦少陵詩遠孫有古風隱居淮水湄開
牖望青山尋真歌紫芝鏡湖似清淮煙濤春渺瀰何當
棹酒艇與爾相娛嬉永言以鼓瑟獻酬斟酌之伊昔龍
眠莊山水含清暉松桂蔚佳色田疇足耘耔結茅飯松
术忘年樂熙熙贈此以為好同心勿乖違
廿二日贈别耕雲
王君瑚璉器清鑒涵水鏡忍窮如鐵石居易安義命鳳
兮出非時不與凡鳥並勤勞世勲胄忠孝本天性白圭
絶微瑕朱絃駭羣聽任直唯疾讒亂雅猶惡鄭悄悄愠
迫隘咄咄恥奔競西壠松桂林白雲森相映巖僧同棲
止林叟畣嘯咏於時無美刺托物善比興藹然顔淵樂
陋彼原憲病瑗乎知非久慧也安心竟怡性夀而康克
戰道斯勝蕙草秋更綠松聲寒愈勁何當戲玄洲相期
適遐迥
廿三日聞耕雲至北村將來此
自余來南邨忽忽數日矣犬豕混人目烏鳶聒人耳不
見佳友生如逃空谷底足音聞跫然云胡而不喜
曹君達卿婁江西渚隱君子也自號古民息景燕
處以禮義悦心亦不求知於人今年七十三而
耳目聰明體力強健有三男子皆能愉婉其容
色以為養又信而智古之樂以悦生優游以佚
老者吾昔聞而今見之矣耕學叟命為之詩
隱處婁江渚逍遥古逸民苔石作牀坐青山為主賓商
巖黃綺輩北牖羲皇人漁郎問津去源上桃花春
蘧廬詩(并序子蘧廬子蔡質賢也)
(有逸人居長洲東荒寒寂寞之濱結茅以偃息其中名之曰蘧廬且曰人世等過客天地一蘧)
(廬耳吾觀昔之富貴利達者其綺衣玉食朱戶翠箔轉瞬化為荒煙蕩為冷風其骨未寒其子)
(若孫已號寒啼飢於塗矣生死窮達之境利害毁譽之場自其拘者觀之蓋有不勝悲者自其)
(達者觀之殆不直一笑也何則此身亦非吾之所有况身外事哉莊周氏之達生死齊物我是)
(遊乎物之外者豈以一芥蔕於胸中莊周我所師也寧為喜晝悲夜貪榮無衰哉予嘗友其人)
(而今聞其言如此蓋可嘉也庚戌歲冬予凡一宿蘧廬賦贈)
天地一蘧廬生死猶旦暮奈何世中人逐逐不返顧此
身非我有易晞等朝露世短謀則長嗟哉勞調度彼云
財斯聚我以道為富坐知天下曠視我不出戶榮公且
行歌帶索何必惡
寄叔方
乖阻方徂秋忽然已改年樓前櫻桃花開落春風顚米
船到家日雨砌溜涓涓綠酒仍滿眼素琴久無絃呼我
共斟酌歡劇更惘然處窮則已固言達誰當先俯仰歎
鳶魚浮沉各天淵慎勿傷本性木雕而土埏鸞翔安可
挽青雲氣翩翩猶羡羲皇人清風北窗眠
癸丑八月訪耕雲高士於西巗因寫耕雲軒圖又
為之詩
芝田耒耜閒石廩山雲滿渚際荷衣翻巖前蘿帶緩垂
露藹輕帷芳池沃清盥霞飡非腥腐物化自脩短空囷
未足憂服食滋楨幹
宿王耕雲山居
城市厭煩燠江山玩清遠盥濯臨石湖吟嘯望雲巘范
公遊集地登陟塵情遣悽悽靡遺構鬱鬱猶荒苑仙人
王子晉抱道雲舒卷鳳吹翔河汾鶴巢來棲偃涼風縱
逸棹溪水清涴涴何當采靈芝忘年從嵇阮
周遜學辭親秋暑將事于役因寫幽磵寒松圖并
詩以遺之亦若招隱之意云
秋暑多病暍征夫怨行路瑟瑟幽澗松清隂滿庭戶風
聲雜湍激古音奏韶濩張幄儼停雲垂帷粲繁露諒哉
如金玉周子美無度息景無狂馳笑言以胥晤
附次韻周南老
泠泠澗底泉迢迢溪上路隂壑生松風好山當牖戶
睠茲幽貞居歸來已遲莫應門幸有子兹行迫王度
願言早還家衰年慰言晤
拙逸先生賦古意見招次韻奉答
楚狂昔悲歌鳳兮何德衰行邁心搖搖薺青麥離離雨
雲歎輕薄交道傷嶮巇鴻鵠志自遠燕雀棲其卑風吹
枳棘藂月照琅玕枝姦慝與賢智邪正亦易推忠本由
恕立義豈為利移瞳子分瞭眊履蹈知醇疵折柳以樊
圃狂夫尚睢睢不以禮自防言動輕乖宜友焉不以道
異端固紛披君看枯魚泣魴鯉慎所之
題吳仲圭詩畫次韻
(元初真士嘗居嘉禾紫虚觀好與吳仲圭隱君遊故得其詩畫為多今年十月余始識元初即)
(出示此幀命僕賦詩因走筆次吳隱君詩韻題於上隱君自號梅花道人云至正廿一年辛丑)
鴛湖在嘉禾湖水春浩湯家住梅花邨夢遶白雲鄉弄
(一作染)翰自清逸歌詩更悠長緬懷圖中人看雲杖桄榔
附梅花道人原韻
平林方漠漠野水正湯湯蒼莽日欲暮辛苦客異鄉
草店月迴合村路迂更長渡頭人散後漁父正鳴榔
清閟閣全集卷二
