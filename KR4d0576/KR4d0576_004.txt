清閟閣全集卷四
元倪瓚撰
七言古詩
送徐君玉
閩江之水清漣漪隔江名園多荔枝閩中女兒天下白
越波飛槳逐鳬鷖棹歌清綿洲渚闊蕩槳落日令人悲
蠻煙怪雨忽冥密蔣芽蒲葉相參差此中勝事不為少
徐郎遠遊牽我思
寄張徐二秀才
東膠山麓繚修阻春水鳴渠竹滿園玄真棲遁樂耕釣
徐穉風流存子孫適我騎犢詣其處荷爾作黍留清言
夜闌把燭竟歸卧煙草蝶飛勞夢魂
十二月七日岳季堅夜坐走筆贈之
僧扉共卧風雨夕岳生清真何太顛持家有弟足自慰
無錢沽酒殊可憐梅蕊衝寒欲破白(一作愁欲破)燈花惱人
故生姸孰知旅枕作孤夢周處廟前行買船
古意一首荅曹德昭
齊王好竽客鼓瑟操瑟何以干齊門古人結交多豪傑
況爾封君之子孫王國陳詩終大雅楚俗尚鬼悲招魂
相思日暮不可見鴻飛冥冥目力昏
劉君元暉八月十四日邀余玩月快雪齋中對月
理詠因賦長句二首
捲簾見月形神清疑是山隂夜雪明長歌欲覓剡溪戴
悵然停杯遠恨生爾營茅齋名快雪邀我吹笙弄明月
明星如銀浮翳消垂露成帷桂花發酒波蕩漾天河傾
笙聲嫋嫋秋風咽古人與我不並世鶴思鷗情迥愁絶
涼月紛紛疑積雪凝暉散彩白於銀此時獨酌開軒坐
便欲剡溪尋隱淪爾營茅齋名快雪我醉行吟踏秋月
河漢無聲風露寒心境冷然同一潔
餘不溪詠(并序)
開玄館在餘不溪濱距溪無百步上清王真人所居
溪流冬夏盈演玉光澄映與他水特異故為名焉庚
午歲春因市藥過浙江趣便道將歸梅里俯斯水而
悅之泝流閒咏盥濯平津顧瞻壇宇近在東麓遂舍
舟造其下真人為出酒脯燕嘯巖洞竟日乃返悠悠
徂歲忽已十有七寒暑矣余既為農畎畝身依稼穡
復爾政繁奔走州里欲為昔遊其可得乎鍊師超然
物表閒情夷朗周覽宇内將還玄館余因彷像疇昔
之所覩追賦短章以餞斯别若夫超蹤溷濁逍遥玄
邁蓋深志於是矣覽而咏言能無動悲慨乎
餘不溪水綠生薲放舟演漾當青春舟隨鶴影忽行遠
洞口桃花飛接人雲松蔽虧煙蘿席儼在溪東之石壁
羽人垂衣坐鼓簧饋我晨餐芝菌香從兹更發洞庭渚
濯髮咸池臨故鄉
餘不溪水涵綠薲微風吹波蹙龍鱗看山蕩槳不知遠
花間白鹿來迎(一作兩岸桃花飛接)人溪迴路轉松風急竹林華
房霞氣濕忽逢道士頎而長疑是韓國張子房相期飄
拂紫煙裏下攬滄溟浮玉觴
醉題許生壁
生有破屋山西邨風雨不出卧衡門藂書其間讀且温
客來輟書就琴尊寂寞古道安可論
醉歌行次韻酬李徵君春日過草堂賦贈(一本小異附後)
昔聞杜陵之茅屋汀花冥冥汀樹綠舊題新詠荅年華
種术行椒繞山麓石牀丹竈青琅玕春渠流水夜潺湲
當年寳劍淪黃土空餘山月照波間今我不樂懷往古
短世紛紛誰比數花下欣逢李白來山鳥溪童亦歌舞
酒酣長嘯五情熱軒冕何榮築巖說邈然抗節餓首陽
何異佯狂抱貞潔君歌已竟歌我詩賢愚榮顇百年期
少文豈愛壁間畫老疾俱來難命駕仰視翕忽浮雲馳
安得乘螭與雲化楊花縈夢滿晴天迸壑春雷驚醉眠
李侯神清色不動手敲茶雪落輕煙相逢為樂誠草草
竟欲攜君卧煙島城郭秋風白鶴飛海上飡霞不知老
杜陵昔年有茅屋浣花溪邊錦江曲古人不見春風來
桃李無言自山麓石牀蘚澀青泥乾決渠流水夜潺湲
可憐寳劒埋黃土空餘山月照波間今我不樂空懷古
短世長年誰比數花下那知李白來山鳥恣歌童亦舞
酒酣大笑五情熱作相形求築巖說夷齊相逝居首陽
逍遥采薇飽芳潔勿歌虞夏神農詩賢愚等是百年期
魯連恥秦亦蹈海笑爾局促商山芝少文壁間對圖畫
莫待老來誰命駕仰看翕忽浮雲馳安得乘螭與之化
漠漠楊花縈遠天迸壑晴雷驚醉眠李侯神爽色不動
手中茶雪落輕煙逢君此樂誠草草便欲攜君卧煙島
海上千年白鶴飛世人何為而自老
江南春
汀洲夜雨生蘆筍日出曈曨簾幕靜驚禽蹴破杏花煙
陌上東風吹鬢影遠江遥曙劒光寒轆轤水咽青苔井
落紅飛燕觸衣巾沈香火微縈紛塵春風顛春雨急
清泪泓泓江水濕落花辭枝悔何及絲桐哀鳴亂朱碧
嗟胡為客去鄉邑相如家徒四壁立柳花入水化綠萍
江波摇蕩心怔營
江南春詞二闋和倪雲林韻周履靖
春林夜雨朝迸筍桃李芳菲門徑靜主人寂寂對疎
櫺簾外交飛雙燕影峭寒風雨羅衣冷幾樹梨花開
近井社酒歸來倒角巾欹斜醉步動輕塵蝶飛忙
花信急杜鵑聲裏春衫濕韶光撚指嗟何及倚樓芳
草連天碧幾處笙歌滿城邑垂楊繫馬風前立請看
綠水汎青萍堪笑隨波空自營
邨前萬樹桃花盛綠柳垂絲間紅杏呼朋拉友玩芳
春歷遍韶華三月景雕鞍金勒相馳騁青樓柳巷追
佳興吳姬嫋娜笑歡迎握手殷勤話更親入蘭房
檀麝集銀燈翠管延嘉客冰盤玉饌陳芳席金尊㶑
灔浮琥珀玉指纖纖調錦瑟牙牀繡帳娛此夕金雞
三唱促登程惆悵相看不盡情
賦許君震杏林小隱
江上春雨歇喬柯散繁花開尊藉莓苔共醉仙人家霽
景麗華彩微波摇絳霞東風夜来急吹雪滿江沙明朝
杏熟虎為守郊原綠遍聞鳴蛙
贈顧定之
輕薄紛紛新少年論詩作賦如湧泉為雲為雨手翻覆
背面傾擠當面憐阿翁七十仍踰四與我同心生並世
高卧白雲飡絳霞草堂門對靈巖寺
贈康素子
道德五千言玄之而又玄谷神不死曰玄牝用之不勤
以綿綿太原道士康素子口講此書手畫指猶龍之後
有蒙莊迴薄宇宙有根柢蝴蝶栩栩觀物化濠魚洋洋
樂何似壺丘弟子御風遊遊仍有待曷足恃凥輪神馬
鴻濛外恍惚杳冥隨所止化人之居鄰太清十二重樓
臨五城千劫謂如一食頃不起於座空飛行王喬鶴上
吹玉笙食棗東海安期生雲車霓靷到平地渴飲懸河
天為傾大茅登雲二弟迎紫虚永和傳玉經楊曦以授
許長史玉斧清映道初成貞白子微如日炯千巖萬壑
春冥冥葛玄登鍊匡廬頂淵雷一聲眠鶴醒道陵章奏
陽平治子孫繩繩祖武繼重陽晚出金末裔全真爾名
欽世世仰瞻在昔老莊列近比肝膽遠秦越要知道不
出智勇疾似秋空鷹一撇素乎素乎爾鄰乎道德而不
孤凡夫皆具仙真體一扇仁風病即蘇
寄徐元度
二月苦雨晝如晦閉戶獨眠無所為黃鳥翻飛乍依竹
櫻桃爛漫開滿枝起覓杜康欲自慰坐無徐穉令人悲
春帆早晚江西去東湖宅前舟可維
陸隱者禱雪獲應
紇干山頭黃草枯年年雪花大如掌春風草綠牛羊蕃
誰為祈禳復誰賞南雪由來到地消今年冬暖知為妖
民間禱雪誠希有旱禱桑林聞昔謠
鄭有道隱居梁鴻山
伯鸞近在東山陲室無孟光唯兩兒草堂資煩王錄事
蓮社緣依遠法師迎我掃除松下雪因君起寫壁間詩
便思從子遂真隱深谷紫芝堪療饑
賦耕雲贈友
大茅峰前萬頃雲煙耕雨溉曉絪緼也知神物無根蒂
誰種空山誰與耘愛君茅屋當南面閒看隂晴玩其變
白鶴眠松夜夜歸朝逐孤雲如匹練
贈季丙卿
季子蕭條千古心斷碑荒冢在江隂行人過客寧知此
春雨年年江水深君家(一作家□)正近延陵郭世遠義風猶
未薄誰識寥寥末裔(一作派)孫種杏成林惟賣藥
延陵道
延陵道去國千有餘里民風質直昔季子攸居義興其
屬邑過百里而遠麗於南隅民當西晉有周處肆勇鬭
狠於鄉閭人皆以為患父老揚言其非一朝發憤易行
忠孝俱其殁已千載民今仰而祠我幸生居在鄰邑春
服始成來游而來娛式逢劉公揚鑣踟蹰酌山之泉&KR0008;
渚之蒲相率奠拜步趨襜如歎咏而去方舟載塗錫山
之陽其水舒舒山氣磅礴而敷腴上升為雲雨彌滿乎
九區厥土沃若君子於以田漁公度中流揚揚其旗載
挹載注原兹古初睠此平墟泰伯所都夫子所謂至德
也已矣吁嗟遡流百世下聞其風者尚敦乎薄夫
送潘生適越
鏡湖春水綠沄沄兩岸楊花飛白雲落日繫舟微雨歇
一壺濁酒飯香芹嘉爾盛名年少得筆精墨妙比羊欣
日長高卧無餘事應有人書白練裙
贈陸子華
為愛&KR0873;西春水綠三年不來今乃復如來不三宿桑下
子華留我經旬宿東鄰唯有沈休文文字詩篇與討論
時時亦復具雞黍未能厭飫嘉盤飱為君吐出無味句
歎爾網魚共濡煦不作卑卑兒女情仰天大笑飄然去
宿薩判官家聽琴
薩公能琴賢且文城闉一遇何懽欣高齋(一作堂)掃榻新
雨霽為鼓瀟湘之水雲竹林蕭瑟風嫋嫋山日掩靄波
沄沄曲終推琴意逾妙(一作淡)高山流水餘音聞(一作忍即别去)
(隨飛蚊)
送錢成大赴淮南
桐柏山高淮水闊道途悠悠心忽忽大藩作鎮據兩淮
公侯干城孰子越帶雨春潮送櫓聲淮山千里青相迎
隱居行義今寥落到邑煩君訪董生
李徵君將還揚州因言沈郎官吳中賦此以寄
二月桃始華淮南客還家階前疎雨落堂上春衣薄為
言沈約在吳中玉壺青絲酒如空春風相過蕙草綠芳
菲滿堂樂未終
姚節婦詩
節婦復節婦處心良獨苦苟不義以生寧從義而死荆
南流水石齒齒寇辱形虧涴清泚妾可死不可辱夫從
父生死攜女婦兮婦兮死所安使我感激涕汍瀾古今
出處多射利委身事國為貪奸嬴王易主意未殫身没
令名生美官嗚呼史臣直筆古來少孤臣直節今尤艱
奉寄沈理問
紫霞虚皇之上清迢迢十二樓五城煙霧窗扉鳥為使
霞綃衣裳翠織成雲旂芝蓋(一作翠□)集真侣清露如鉛籠
玉宇回看人世方蚍蜉擾擾泥塗困雲雨騏驥縶足鳴
何饑黃鵠截翮不得飛杜鵑哀號鷓鴣泣苦竹嶺頭無
月輝可憐仙凡一塵隔哀樂紛綸殊不極人間亦有學
仙人神巫僛僛舞瑶席精靈翕忽虹影長觴湛桂酒羞
楓香雲情蜷局難為駐世味膻腥不足嘗仙人舊亦人
間住乘雲往列仙曹署願從帝所話悲辛明良留心乃
竒遇我聞天道自循環福善殃淫帝所關令威亦成歸
來願豈遂忘情出兩間
贈丁醫士
泊舟風雨芙蓉城江上君山雲錦屏我來已是千年後
舘主子孫猶姓丁丁君手煉不死藥芙蓉仙人久相約
孤鰥七十老無家種杏春來(一作林)看落花
詠鶴
丹鳳葳𬎼何處藏翳兹天孫雲錦裳嘎然長鳴引圓吭
晨飛峨峨(一作岷峨)暮良常玉笙寥寥珮琅琅千年仙驥時
歸翔步苔飲泉下趨蹌忽然不返歲月長爾居雞羣獨
彷徨羽衣猶白未老蒼清都霄臺應已忘啄腥吞腐塵
土鄉乘軒豈復思華陽樊籠未離勿張皇
螮蝀
歲已亥春仲月之六日自寅迄酉震雷且雪甲辰暮冬
日癸夘螮蝀見於震陬飛龍挾雷電落景皎出月老夫
頻年熟灾異夏凄其風冬乃熱晝霧暝如夜淫雨十旬
浹疲農不使憩殘喘志士不得安巖穴國之祅沴古亦
有十月雷電天或隕石或雨血人君修德灾可弭桑生
於朝赫王業方今滔滔天下墊鋒鏑四起羣豪傑孰能
拯亂以為治嗜仁而不虐吁嗟斯民命矣夫荼毒殘傷
亦何辜
秋鶴軒
開軒北郭名秋鶴鶴影翩翩向寥廓不見千年丁令威
悲嗟城郭是耶非紛紛霜葉飄庭樹苔色荒隂翳煙霧
草逕逶迤深樹中時有山僧自來去
賦翠濤硯
岳翁嘗寳翠濤石今我還珍翠濤硯翠濤沄沄生縠紋
雲章龍文發奇變元章硯山徒自惜此硯顛應未曾見
我初避亂失神物玉蟾滴淚空悽戀珠還合浦乃有時
洗滌摩挲冰玉姿書舟輕迅逐鳬鷖喜出火宅臨清漪
松雲磨香淬毛錐天影江波映碧滋一咏新詩開我眉
題王元用秋水軒
秋水如玉涵綠蒲玉壺美酒清若無佳人倚窗調錦瑟
文君勸飲坐當壚昔年種柳繞漢南樹今摇落人何堪
唯有年年秋水至翠煙石黛漾晴嵐開軒清映臨秋水
斜日荷花澹相倚凌波微步襪生塵交甫凝情佩還委
送顧生歸四明
江上買舟歸四明楓林摇落(一作竹枝嫋嫋)秋風生好營三釡
為養親此去千里飛雲情禾稼登場候雁至霧雨如晦
晨雞鳴舒王舊日宰邑處苔石縱橫湮姓名
贈陶得和製墨
麋膠萬杵搗玄霜螺製初成龍井莊悟得廷珪張遇法
古松煙細色蒼蒼桐花煙出潘衡後依舊升龍柳枝瘦
請看陶法妙非常一點濃雲瓊楮透
郭文顯推人禍福神驗賦贈
昔者馬季主賣卜如有神郭君言禍福奇中乃其倫顧
我年衰野而戅尚復紛紛嬰世網為卜明年春水生欲
問桃源刺漁榜
題陳氏齋壁
愛爾茅齋寡塵鞅(一作雜)時來下帷清晝眠風流任(一作政)
使書裙去嬾慢惟知坦腹便林間病鶴尚俯啄池上山
雞徒自憐何為當年種桃者移家偶脫區中緣
題曹雲西畫松石
雲西老人子曹子畫手遠師韋與李衡門晝掩春長閒
彩毫動處雄風起葉藏戈法枝如籀蒼石庚庚橫玉理
庭前明月滿長松影落吳淞半江水
對梓樹花
去年梓樹花開時美人明璫坐羅帷今年梓樹花如雪
美人死别已七月梓花如雪不忍看沈吟懷思淚闌干
鳴鳩乳燕共悲咽柳綿風急煙漫漫
題趙榮禄馬圖
嘗聞唐開元時畫馬曹將軍妙合變化神紛紜少陵為
作歌其詞藹如雲又聞宋元祐之中李龍眠畫法奄出
將軍前蘇黃二子誇神駿險語驚飛蛟蟄淵國朝天馬
來西極振鬛駑駘為辟易玉堂學士寫真龍筆陣長驅
萬人敵學士歌詩清且腴當時作者數楊虞畫成題就
兩奇絶價擬(一作比)連城明月珠吁嗟天馬天一隅寶繪於
今亡矣夫學士多師内廏馬得法豈在曹李下俗工未
解知神妙此日罷駑遍華(一作區)夏好事流傳亦苦心誰
為幽賞伯牙琴獨悲蘭亭繭紙隨零雨轉覺臨寫紛紛
費豪楮
為曹僉事畫溪山春曉圖因題
荆溪之水清漣漪溪上晴嵐紫翠圍連舸載書煙渚泊
提壺入林春蕨肥身遠雲霄作幽夢手栽花竹映山扉
磯頭雪影多鷗鷺也著狂夫一浣衣
畫寄王雲浦
吳松江水漾春波江上歸舟發棹歌邀我江亭醉三日
鳳笙鸞吹拂雲和紛紜省署縻官職老我澄懷倦遊歴
看君骨相自有仙故作長松掛青壁
題畫
橘窗春夜雨潺潺翦燭裁詩畫碧山迸水定侵林下路
蕙花委砌石苔斑夢乘艇子清江闊坐聽橈聲暗相撥
未必漁翁似我閒棹歌不待鳴鳩聒
畫竹贈王允剛
子猷借地種脩筠何可一日無此君葉籠書席摇翠雨
隂結香爐屯綠雲聞孫住近吳江渚二仲遨遊如蔣詡
置酒邀余寫竹枝隔竹庖人夜深語
題畫竹
吾友王翁字元舉喚我濡豪畫縑楮喬柯脩竹蒼蘚石
霜葉風梢碧滋雨湖州仙去三百禩坡翁高絶孰與侣
黃華父子亦間出氣粗惜産旃裘所本朝高趙妙一世
蔑視子端少稱許薊丘黃巖筆墨間瑞鶴神鸞競翔翥
二公去後無復有谷鳥林烏誰指數奎章博士丹丘生
未若員嶠能濡呴道園歌咏譽丹丘坡曉畫法難為語
常形常理要玄解品藻固已英靈聚少陵歌詩雄百代
知畫曉書真謾與坡深書畫詩更妙味永甘香試躭咀
嗟余生後愛詩畫所恨遨遊不從汝王翁好古已成癖
說史談詩身欲羽吳江遇我意慷慨(一作涕縱橫)飯我羹芹
一炊黍晚持此卷索塗抹醜婦為顰走鄰女此詩此畫
君勿笑焚棄筆硯當樽俎
題畫贈吕彦貞
江上秋雨晴泊舟煙水汀孤吟誰和予悠悠蟪蛄鳴故
人邀我留三宿豆畦蘿徑居幽獨松醪陸續酌山瓢燈
影縱橫寫風竹水光雲氣共悠悠鶴思鷗情樂此留無
褐無衣悲骯髒三沐三釁歎伊優君自息機江上住我
且沿洄從此去圖訖新詩草草裁眼底流光水東注
至正十三年三月四日同章鍊師過張先生山齋
壁間見柯敬仲墨竹因懷其人其詩文書畫鑒
賞古跡皆自許為當代所少狂逸有高海岳之
風但目力稍恕耳今日乃可得耶
柯公鑒書奎章閣吟詩作畫亦不惡圖書寳玉尊鼎觶
文彩珊瑚光錯落自許才名今獨步身後遺名將誰託
蕭蕭煙雨一枝寒呼爾同遊如可作
送潭州魯總管
翽翽文鵷飛渡淮葳蕤五采下天階西疇昨夜雨初遍
田父謳歌有好懷湘潭山色隨輕轂談笑來為此州牧
隔岸桐林散綺霞三月洞庭春水綠
十一月廿三日率性德原共載過林下而余適不
在遂返棹還家明日詩來因次韻重邀之
雲林風雪德不孤指顧可求塗豈迂兩忘主賓政自好
一以禮法何其拘我方飄忽念歲月君乃疎豁笑人奴
再為理棹急相就放筆看寫狂遊圖
題文貞公墓道奉先亭子
奉先亭子山之隂雲氣低廻何處尋烏啼隧道風林静
蘚剝龜趺雨溜深故老猶言前日事鮿生謾感二毛侵
河山流峙英靈在世事紛紛一短吟
恒德堂
虚林閒居養黃寧隱几逍遥遊玉京怡然樂康息天鯨
良醫良相仙道并厥施同仁而異名没身身存故長生
龍虎佩符鳳皇翎出戲玄洲入紫清一念不已三千齡
子能神視廬幽貞觀恒斯見天地情氣專志一德乃恒
賦清隱閣
爾營草閣名清隱著在輕鷗遠水邊春池覓句正思爾
拄杖敲門忽繫船共賞奇文哦庾信更誇草聖法張顛
到此自忘歸興逸硏雲歸寫古苔篇
寫墨竹贈顧友善
顧伯末派隱君子林居江濆古東里澡身潔行讀書史
思友天下之善士綠竹猗猗蔚材美獨立不懼羣不倚
長吟揮豪為君起寫其形模惟肖似諒哉直清可以比
贈丘氏兄弟及周生
岑參兄弟皆好奇二丘那復論東西欵門看竹我初到
置酒投轄烏欲棲掃壁寫圖觀落墨瀹茗留坐綴新題
東風甚與周郎便桃李隂隂晝滿蹊
題柯敬仲竹
誰能寫竹復盡善高趙之後文與蘇檢韻蕭蕭人品係
篆籀渾渾書法俱奎章博士生最晚躭詩愛畫同所趨
興來揮灑出新意孰謂高趙先乎吾
古劒行
雍公孫子氣甚清示我楊顛古劒行劒鋒詩律兩奇絶
秋蓮光彩玉庚庚楊顛健筆老縱橫是亦鐵中之錚錚
吐詞鬱嵂鳴不平鳳皇來為盛世鳴一代惟數虞翁生
余也學書學劒既老何由而成名
富貴咏
富貴詘於人曷若貧肆志何從得此言聞之魯連子鴻
飛冥冥天為低下視俯啄何卑微去去煙蘿碧巖裏瀑
流千尺洗塵衣
食無肉
食無肉兮出無車旅無依兮歸無家秋風嫋嫋江漢槎
遠波落日明荷花枳棘戔戔道云賒飛蓬蕭蕭雙鬢華
夜有吟蛩晨有鳴蛙玉琴在匣但聞淫哇龍劒掛勝幽
遐吾生有涯知無涯世迫隘兮紛浮華思從句漏求丹
砂忍食安期棗如瓜高卧白雲餐絳霞
趙善長氏妙於繪事以荆關法為遜學周君畫天
香深處圖復賦此篇
周君洵美玉色温有宋尚書之子孫尚書第宅古閩國
秋風老桂蒼雲屯有子五人總攀桂孝友才華稟忠義
周君今住讓王城澤流綿延俄八世載懷先世發咏歌
月明珠樹粲交柯白榆歴歴不可數手援北斗酌天河
尚書父及子騎箕入霄漢逝波逐回風翕忽驚世換清
芬沾灑後人多翠靄金葩影零亂鳳歌我亦楚狂人吳
市經遊幾度春泛泛去來舟不繫狎鷗决去忽難親天
香深處留茶屋為愛珍圖思超俗好繩祖武揚德馨公
侯之始爾其復
次遜學廣文舟出金焦山韻
眼前金芙蓉一朵迎人青焦山岌嶪蒼石稜長江無波
素練平蛟鼉出沒魚龍變化翕忽徙南溟絳霞晴虹映
朝日光彩激射雲錦屏指點齊州瞰吳楚欬唾萬里吞
為吐江水潺湲橫淚流古人去我今幾秋有子仲謀才
不世多情庾亮晚登樓遡流轉柁鳴津鼓歴亂沙鷗起
檣櫓當時行樂恣經過舉酒觀魚登網罟海若决水不
滿酌任公釣鼇且脀俎棹謳清綿斷復續瑶草琅玕動
盈掬豈意一朝憂患生夫君處南予處北江流東去不
西迴爾亦胡為乎嗟哉寒蟬長吟送落景砌蛩悲切助
予哀仙人王子喬吹笙駕風雲招邀女媧補天手鍊石
看作五色文
和周正道拔時髦韻
何處林間搭鳳毛鳳兮葳𬎼潛九苞空林春風露梢梢
雉雊不聞鶴鳴臯雲中金枝紛翠翹龍鸞夭矯羣仙翺
網羅張弛野喧囂羣飛畢命罔遁逃隕身析翮隨所遭
毋啄我鷇傾我巢鳳兮麟兮遠莫招腥風血毛灑林郊
隼鶻飛繫當絳霄西飛鷓鴣東伯勞旭日鳴雁聲嗷嗷
鬼車鵂鶹鵩鴟鴞風雨如晦聞呶號時乎時乎孰如嘲
吁嗟清濁寧混淆拔乎其萃皆時髦
春草堂(是日袁君子英同集軒中壬子正月五日也)
春草軒中隱几坐中有袁髥閒似我欲浮清海狎羣鷗
擬向鴟夷借輕舸二月水暖河豚肥子苦留我我懷歸
半鐺雪浪薰香茗掃榻蕭條共掩扉麝煤繭紙齊梁筆
寳繪珍題品神逸洗滌古玉龍眠池臨榻奇蹤淨名室
紅蠡捲碧春將酣檳榔蔞葉嚼香甘夜闌更鼓湘妃瑟
笙磬同音詠雅南别君此去何草草山為迴旋海為倒
令威白鶴會重來世人胡為易衰老
至正丁酉十一月五日余友陳兄惟允過余旅寓
鼓楚詞一再行因寫墨君并走筆賦長句以贈
時漏下二刻矣筆硯荒落自愧草草惟允當有
(闕)
題趙千里扇上畫山
誰見解衣作盤礴卷懷雲煙歸掌握春雨冥冥江水深
(一作波)竹間日暮衣裳薄零落王孫翰墨餘越王臺殿久
荒蕪要知人好畫亦好愛比當年屋上烏
附錄次韻張伯雨
翠竹丹山氣旁礴幾叠香痕經手握何年破鏡飛下
天吳淞水翦并刀薄江南寳繪多遺餘王孫不歸恨
䕷蕪蘼蕪消歇秋風起班班為我歌烏烏
又鄭元祐
宋諸王孫妙盤礴萬里江山歸一握卷藏袖中舒在
手清風徐來縠衣薄文采於今淪落餘雕闌玉砌凄
蘼蕪至寳不隨黃土化門上空啼頭白烏
又陳方
苧衣春暖初盤礴點綴溪山不盈握白雲隔浦見桃
花坐使涼風起叢薄故物凋零百歲餘王孫有恨迷
平蕪衡門今日看真蹟始與人辨雌雄烏
苦雨行
孟秋苦雨稻禾死天地晦冥龍怒嗔南隣老翁卧不起
漏屋濕薪愁殺人自云今年八十剩力農一生兹始病
兩逢赤旱三遇水租稅何曾應王命吾今寧免身為魚
死當其時良可吁
汎滄浪
滄浪可濯纓春雨看潮生斵得木蘭槳欲向桃源行桃
花源裏秦人住花發綺霞明處處何用文章寄武陵時
有漁郎自來去
至正乙巳五月廿三日畫雅宜山齋圖幷題
靈巖對直雅宜山穹林巨石臨(一作憶)蒼灣若翁遁迹在
其麓有子讀書常閉關松根茯苓煮可握(一作拙)林下慈
烏去復還寫圖愛此錦步障白雲紅杏春闌斑
戲贈東方生
國士腰間玉鹿盧猛將手中金僕姑英雄往往出屠釣
輕薄紛紛能諂諛寳劒生塵無所用黃流明月若為汚
揚雄枉儗相如賦今日論兵重武夫
送友之紹興
賀監宅前路荷花今亦無空餘湖上月照見水中蒲送
爾作官幽絶處錢唐江頭飛柳絮聽事(一作署)臨堤滿夕
嵐惟有沙鷗自來去
題張外史翦韭亭
外史詞華耿霜月劒花秋瑩鸊鵜膏皎然光燄照綠水
不假雕琢慚鉛刀雅音自出性情正庸工徒為血汗勞
若人逝矣不復作稂莠雨深那可薅
壬子九月十九為潘翁仲暉畫并賦詩右方(此畫在長)
(安中)
阿翁好讀閒居賦桃李春風滿庭戸時與華陽道士行
還鄰甪里先生住寳淨僧居共齋粥已看富貴如風霧
我來三宿夜連牀行路荆榛歲將暮
泉州兩義士行(孫天富陳寳生皆泉州人)
泉州兩義士異姓乃同心同心而同居利矣能斷金不
見橫海虹夢見海畔路夢隨春雪舞迴風思逐奔湍向
東注婁江之水沄沄其波方舟容與遄歸以歌落葉不
息飄揚無蹤大風雲飛嗟彼斷蓬人生乖離式與此同
翩翩者鴻飛鳴相隨睠彼憸人我心實悲兄弟戕賊室
家瘡痍背義競利曾弗之思兩士相讓以義其誰似之
清閟閣全集卷四
