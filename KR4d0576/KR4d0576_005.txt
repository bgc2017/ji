清閟閣全集卷五
元倪瓚撰
七言律詩
送倪中愷入都
酌酒送君遊上京風帆回首闔閭城煙消南國梅花發
冰泮長河春水生太史奏雲龍五色伶倫吹律鳳雙鳴
仰觀禮樂䕫龍盛好播聲詩頌治平
送張外史還山
道士朝乘白鶴還樓臺金碧鎖空山半天花雨飛幢節
萬壑松風雜佩環丹井夜寒光剡剡石壇春靜蘚斑斑
飄然便擬從君隱分我玄洲一半閒
别姚子章都事
不見高人十五年相看兩鬢各皤然酒温鶯語煩三請
椹熟蠶筐已四眠舞袖醉僛明月下歸心飛度白鷗前
練溪倘見韓徵士好示新圖竹色娟
送徐子素
山館留君才一月梅花無數倚霜晴垂簾幽閣團雲影
貯火茶爐作雨聲深竹每容馴鹿卧青山時與道人行
歸舟載得梁溪雪惆悵鄰雞月四更
送張鍊師遊七閩
高士不羈如野鶴忽思閩海重經過舟前春水他鄉遠
雪後晴山何處多觳觫卧雲芳草細鈎輈啼樹野煙和
武陵九曲最清絶落日采蘋聞棹歌
聽秋軒
聽秋軒裏聽秋雨定起山僧坐翠微隱隱煙濤摇夜席
濛濛花雨著人衣驟如崖瀑衝雲落婉似湘靈鼓瑟希
六用根塵今已淨松篁隂下共香霏
晨起一首寄丹丘
竹窗晨起聞幽鳥深巷絶無車馬喧多病相如(一作馬卿)非
不遇歸田靖節(一作陶令)自忘言牆隂薯蕷苗方茁雨裏櫻
桃花正繁二月冥寒少晴日漸(一作坐)看春水上柴門
次錢思復見貽韻
文章傳法似傳燈治病宜求三折肱退食君休大槐國
安居我學小乘僧業勤已有朋來樂步闊能無祖武繩
欲挈一壺相慰藉春船月色待君乘
東林隱所寄陸徵士
巖扉桃李晝隂隂耕鑿居人有遠心一夜池塘春草綠
孤邨風雨落花深不嗔野老羣爭席時有遊魚出聽琴
白髮多情陸徵士松間石上續幽吟
失鶴
啄粟巢松泰華峰直將天地作樊籠不聞丁令歸華表
應馭王喬入太空行跡縱橫苔石上寒棲依舊竹林中
清齋我亦厭腥腐遐舉(一作長歎)思乘萬里風
北里
舍北舍南來往少自無人覓野夫家鳩鳴桑上還催種
人語煙中始焙茶池水雲龍芳草氣井牀露淨碧桐花
練(一作綀)衣掛石生幽夢睡起行吟到日斜
山園
春水鳬鷖野外堂山園細路橘花香棲棲身世書盈篋
漠漠風煙酒一觴豈謂任真無禮法也須從俗著冠裳
不營産業人應笑竹木栽培(一作竹本桃栽)已就行
林下遣興
眼見藤稍已過牆手拈書卷復堆牀閒臨水檻親魚鳥
欲出柴門畏虎狼冠製不嫌龜殼小衣裾新翦鶴翎長
從來任拙唯疎懶一月秋隂不下堂
春日
閉門積雨生幽草歎息櫻桃爛漫開春淺不知寒食近
水深唯有白鷗來即看垂柳侵磯石已有飛花拂酒杯
今日新晴見山色還須拄杖踏蒼苔
林下
林深何處尋行徑披草時過野老家練練澄波晴偃月
蜿蜿小塢曲藏蛇孤帆賣藥來勾曲獨木為橋似若耶
高卧閉門成懶癖蒼苔從滿石樽窪
二月十日玄文館聽雨
卧聽夜雨鳴高屋忽憶陂塘春水生何意遠林饑獨鶴
若為幽谷滯流鶯成叢枸杞還堪采滿樹櫻桃空復情
二月江頭風浪急無機鷗鳥亦頻驚
對雨寄張伯雨
把酒獨臨溪上雨林深地僻少相過忽興天際真人想
欲乞山隂道士鵝坐久苔花(一作研苔)侵袖碧書成簷溜没
階多悠然靜寄東軒下日暮徘徊聊短歌
次陳子貞見示韻
漠漠寒煙墟落際猶餘凍雪鎖荒榛行隨雲谷采樵者
飯供松龕學道人未必杜陵渾懶慢可憐逸少轉清真
酒船好繫(一作纜)溪頭石花鳥相娛行及春
次韻荅郯九成見寄
郭外青山舊結廬微茫野逕望中無殘生竟抱煙霞癖
好事猶傳海岳圖夜壁松風懸雅樂秋池菊水酌商觚
倘從世外求玄賞好趁輕舟看釣鱸(一作浴鳬)
和虞學士寄張外史韻
華陽上館誰曾到知有高人避世深當戶春雲團紫蓋
洗空花雨散青林丹臺篆迹龍蛇動經閣松聲鸞鶴吟
念子離居消息遠幾將書札寄遥岑
再用韻
外史棲真何處尋桐花源上草苔深星壇醮後雲封徑
仙驥歸來風滿林丹竈石幢遺往迹寒松流水續幽吟
虞君傳世琅玕句千古清標寄石岑(一作虞書傳寳人間世為有清詩寄)
(璧岑)
贈張景昭
君能不負白綸巾(一作張卿自道古遺民)世外尋真狎隱淪虚閣
松聲荅笙磬小山桂樹絶風塵晨朝絳闕存三景夜掃
青壇禮七真每御天風自來去凌虛好是鶴為身(一作末俗)
(頑仙非所取清年如子不多人)
送章鍊師入京
五鶴翩翩朝帝京青童遥侍玉宸(一作皇)君倚天樓觀金
銀氣蔽日旌旗錦繡文夜禮洞庭薦明水春陪遊輦望
祥雲何人得似愚溪子高舉凌風思不羣
與伯雨登溪山勝概樓
樓下清溪夏亦寒溪頭箇箇白鷗閒風迴綠卷平堤水
林缺青分隔岸山若士振衣千仞表何人汎宅五湖間
絶憐與子同清賞擬向雲霄共往還
送張貞居遊靈常洞兼簡王晉齋
荆溪山水閟靈宫子晉笙鸞駐碧峰午夜月明風滿帳
千崖人靜鶴眠松緣知瑶草春來長應有仙人洞口逢
莫為青螺翁久住歸時騎取葛陂龍
過許生茅屋看竹
舟過山西已夕曛許生茅屋遠人羣鑿池數尺通野水
開牖一規留白雲煮藥煙輕衝竈出碓茶聲遠隔溪聞
可憐也有王猷興階下新移共此君
荅王彝齋
客居北渚靜窺臨霜藻蕭蕭雪滿簪玉石在山聊混璞
金蘭惟子久同心每懷往事悲今事莫棄分隂惜寸隂
自笑蝸廬無長物窗前陶器與單衾
長至後十日蓋十一月十日也獲與德機伯昂
二高尚書堇伯兖二賢良共咏彝齋有道先生
見貽佳製絶歎敦厚優柔得唐人句法宋諸老
性情也張高尚命即次韻奉和書紙尾所謂以
狗尾續貂多見其不知量也恕之幸甚是歲乙
巳倪瓚再拜
八月廿三日留南宫岳山人飲明日岳山人過玉
山南宫老矣不知復幾聚首觀花聽琴情不能
堪因賦兼柬玉山
芙蓉著花已爛漫濁酒彈琴聊少停數聲别鵠隔江渚
一醉秋風空玉瓶況當賓客欲行邁忍使風雨即飄零
攀條掇英重惆悵但願花下長不醒
在同里懷元用
一水東西雲窈窕幾家楊柳木芙蓉齋居幽閴無人到
屐齒經行破蘚封密竹窗虛秋半雨叢(一作楓)林寺遠日
沈鐘寄詩為道長相憶欲話離愁何日逢(一作想亦依依念去蹤)
寄王成夫
茂深閉閣獨焚香那識窮愁客異鄉坐拂朱絃彈綠水
狂攜紅袖浹清觴春池雨後泉應滿庭樹雲移影更長
月燭露帷非予樂五湖煙景屬漁郎
乙未歲余年適五十幼志於學皓首無成因誦昔
人知非之言慨然永歎賦此
隂風二月柳依依隱映湖南白板扉旅泊無成還自笑
吾生如寄欲何歸美人竟與春鴻遠短髮忽如霜草(一作)
(藻)稀五十知非良有以重嗟學與寸心違
三月廿二日雨懷荆溪勝遊寄原道
我昔繫舟尋杜牧荆溪流水落山(一作川)光春茶已放仙
人掌露蘚渾侵玉女牀酒闌更踏花間月舞罷猶彈陌
上桑此日狂遊忘旦暮十年回首意茫茫
贈張玄度時方喪内
吳松江水似荆溪九點煙嵐落日西寂寂郊園寒食過
蕭蕭風雨竹雞啼蕙花委砌心應折芳草歸途意轉迷
曾得魯連消息否春潮隨雨到長堤
上巳
石梁破屋路欹斜僻似華陽道士家漠漠春雲飛别鶴
潺潺夜雨雜鳴蛙閒看稚子翻書葉時有隣翁汲井花
日暮傷心江水綠共舟人已躡飛霞
題張以中野亭
人境曠無車馬雜軒楹只在第三橋開門草色侵書幌
隔水松聲和玉簫一榻雲山供夏簟滿江煙雨看春潮
君能擷取飛霞佩天際真人近可招
送德常同知
聞道之官嘉定去載書連舸泊江濆城樓近瞰吳松月
候館微霑滄海雲宓子風流常宰邑張翰識達更能文
亦欲東觀釣鯨手棹歌秋趁白鷗羣
贈君震
遠愛尋山復好仙鶴歸城郭幾何年靈芝每掇巖前秀
秘訣還從肘後懸松月半空垂羽蓋風湍一壑寫鵾絃
擬開精舍當飛瀑(一作懸溜)與爾棲遲日論玄(一作唯爾丹陽許叔玄)
江上作(一作贈友生)
江頭二月雨垂垂起濯塵纓水滿池賀監宅前重載酒
辟疆園裏更題詩川途幽邈鴻歸遠窗戶虛寒燕到遲
忽見故人王架閣夜闌秉燭話余思
燕吳氏樓居
雲松之樓高入雲風起松濤(一作松頂松聲)十里聞瓊杯綺食
行春雨翠幔朱簾捲夕曛宴遊適當山擁榻醉卧莫遣
人書裙西飛白鶴東歸去回首巢居謝俗氛
九日
自歎不能孤九日一壺濁酒對西山遥憐玉樹秋風裏
靜看冥鴻落照間草木蕭蕭雲更碧山川漠漠鳥飛還
長途誰是陶彭澤被褐行吟意自閒
懷歸(載都玄敬先生詩話)
久客懷歸思惘然松間茆屋女蘿牽三杯桃李春風酒
一榻菰蒲夜雨船鴻迹偶曾留雪渚鶴情原只在芝田
他鄉未若還家樂綠樹年年叫杜鵑
雪後過陳子貞隱居
陶公卜宅南邨裏快雪初晴思一遊樹辨微茫來獨鶴
櫓摇欹側散輕鷗墨池繞溜春冰滿塵榻繙書夕照收
相見惘然如有失棹頭吟咏出林丘
贈友
開元道士來相訪索寫雲林春霽圖别我梁溪已二載
去濯滄浪遍五湖滿目波容醮山黛撩人柳眼亂花鬚
避喧正欲尋耕釣源上桃花無處無
荆溪即事
銅官之山溪水南周處廟前多夕嵐看卷雲帆歌白紵
勸嘗春酒破黃柑長林獨往誰能覓幽事相關性所躭
苦欲避喧那畏虎倘從地主結松龕
顧仲䞇過訪聞徐生病瘥
室裏維摩病已瘳竹爐藥鼎雨聲秋一畦杞菊為供具
滿壁江山入卧遊舟外鷗波情浩蕩窗間蝶夢思綢繆
虎頭癡絶從談謔煮茗聊為半日留
雨後
雨後階(一作循)除泉亂流落花時節綠隂稠石尊貯酒供
杯飲素壁圖書入卧遊翳日長林藏伏虎際天春水浴
輕鷗幽居四月饒櫻笋醉裏題詩一散愁
次柯博士寺壁題韻
初月五日春意動遠水蕩漾情如何鏡中羞見白髮短
柳上愁看青眼多起拂綠琴歌楚調為留明月掛松蘿
弭棹溪南一杯酒他年浪迹倘重過
吳門賦謝陸繼之黃柑紫蟹之貺
闔閭城外皆春水斜日維舟方醉眠攜手故人驚夢裏
送書飛雁落樽前黃柑開裹煩相贈紫蟹傾筐也可憐
憶爾獨居湖上宅晴窗奇石翠生煙
送甘允從
來尋墨沼雲林下共愛女蘿懸石牀喚人鸚鵡語猶澀
當戸枇杷子半黃霜(一作奉)橘定應題百顆籠鵝即欲寫
千行蘭亭書法人間少好去山隂覓野航
鶴溪為張天民賦
西溪松影高千尺白鶴時時眠上頭風雨不驚鷗鷺宿
雲霄應與鳳鸞遊明窗筆格珊瑚樹新釀松花瑪瑙甌
露下鳴臯聲徹遠幽人空谷獨相求
悼頂山清上人
杯渡前溪見水源偶來佩芷服蘭蓀香臺猶帶山窗影
經卷長依松樹根雲起晴峰還有觸雪消春野不留痕
翛然我已忘言說翠竹黃花自滿園
送貞居還山
日暮書傳青鳥使華林瑶草待君歸挾舟婉婉雙龍出
背雨寥寥一鶴飛秋水琢成蒼玉佩朝霞補作紫綃(一作)
(煙)衣山中長史來相覓應借窗間白羽揮
寄貞居及柳太常鄭有道次前韻
華陽外史從幽討谷口高人亦賦歸遥憶愚溪對山坐
何時菌閣看鴻飛荒荒旭日晞玄髮潏潏流泉浣素衣
寂寞松窗懸榻處塵生麈尾不堪揮
寄王叔明
幾夢山隂王右軍筆精墨妙最能文每將竹影撫秋月
更愛巖(一作山)居寫白雲祕笈封題饒古迹幽襟(一作雅懷)蕭
散逸人羣今年七夕聞多事曝畫繙書到夕曛
薩仲明為丞相府掾時僦居京師名其軒曰半野
後買宅延陵亦揭是名於軒因信宿軒中賦此
贈之
何意開軒名半野身存魏闕思江湖斜侵瓜圃通花藥
稍傍薇垣近竹梧千里秋風催斫鱠九霄晨露浥飛鳬
如今别買荒城宅自掃楓林候野夫
送寳南琛往住荆溪碧雲寺兼柬方厓
碧雲林壑杳重重此去風流似簡公舂藥碓閒湍激下
空山蛩響月明中結茆擬候芝三秀眠鹿應遺地一弓
聞道重居開竹牖待予艇子過溪東
八月三日與劉道益連牀夜話風雨凄然五日開
霽道益賦詩見貽次韻一首
扁舟小泊菰蒲雨玄論都消身意塵空寂室中無侍者
蕭條雲外不羈人酒杯畏病不復舉燈火新涼差可親
嫋嫋秋風振庭樹綠波芳草似初春
别張玄度
歸去荆溪丘壑多松陵浦口復來過清風明月許玄度
泛宅浮家張志和夜雨燈檠歌陸續秋林樹子落桫欏
相逢相别嗟遲莫人事多乖奈若何
送張以中由宜興歸金壇
亂後歸來事事非子長遊歴壯心違陶公館裏懷仙友
杜牧堤邊戀落暉松下白雲初起石草間夕露已沾衣
君今尚有歸耕地顧我將從何處歸
甘允從來過溪上將還汝寧賦此奉送
野夫住近青山郭左右雲林無市聲忽有故人騎馬至
即呼稚子出門迎虛窗圖史少開笈細雨滄浪同濯纓
乍别林居無所賴裁詩相憶字欹傾
奉和虞學士賦上清劉真人畫像二首
君向積金峰頂住長年高卧聽松風蓬萊雲近瞻天闕
劒佩春明下漢宫歸去長謠紫芝曲翩然遠挹黃眉翁
標名合在諸天上何事置身巖壑中
焚香坐石孤峰月飛珮朝天萬壑風邈爾空歌傳碧落
飄然流響振金宫神君教服玄霜劑聖主能延綠髮翁
共道乘鸞去無迹祥雲繚繞畫圖中
寄養正
得君佳句清如玉秋色驚人換物華老境侵尋真有感
故園隔絶更興嗟女蘿綠遍縈(一作牽)茅屋烏桕紅明映
落霞欲酌一樽澆磊塊幾時邀子過田家
送僧遊天台
四明山水名天下師去那知客路遥雪霽驚麕騰宿莽
月明寒鵲集疎條坐尋雲頂千峰石歸趁江頭八月潮
寄語(一作說與)山中光老子送賓也合過溪橋
送諸從事之越中
郡廳草色映青衫從事風流雪滿簪最愛長官能化俗
因知僚佐願停驂右軍宅裏尋苔石賀監湖邊咏夕嵐
他日從君覓佳果來禽青李不須函
贈岳松澗
曾訪神仙五粒松澗泉流潤白雲封林間蘿蔦交青蔓
(一作影)水畔(一作石上)菖蒲開紫茸煮石有方留祕訣采芝何
處覓行蹤岳君别我三千歲晚戲滄洲得再(一作又汝)逢
荅邵生
已從鷗鳥狎雲深老我無機似漢隂采采菊花猶滿地
蕭蕭霜髮不勝簪南遊阻絶傷多壘北望艱危折寸心
好在吳松江水上青猿啼處有楓林
逢張玄度
一年不見張玄度秋夜吳城忽爾逢清似石湖梅上月
瘦於廬埠瀑邊松白冠緇布前朝服短髮長齋舊日容
昔者交朋淪落盡及時(一作埋憂)為樂且相從
寄熙本明二首
在山無事入城中每問歸樵得信通松室夜燈禪影瘦
石潭秋水道心空幽扉獨掩林間雨疎磬遥傳谷口風
幾度行吟欲相覓亂流深澗隔西東
白首遥知得道餘不聞詩思近何如高齋夜雪同誰話
古木寒山獨自居夢裏只尋行去路愁時聊讀寄來書
夕陽溪上多飛鳥若箇能看影是虚
寄錢伯行
斑斑苔砌蕙花消忽憶美人山水遥夢得池塘春草句
望殘煙日晚江潮汀雲沙鳥時同宿野飯芹羹或見招
灑掃南湖石上月為留清影醉吹簫
居竹軒
翠竹如雲江水春結茅依竹住江濱階前迸笋從侵徑
雨後垂隂欲覆鄰映葉黃鸝還自語傍人白鶴亦能馴
遥知靜者忘聲色滿屋清風未覺貧
送祖芳二上人參禮育王寺光公
四明之山林麓幽育王塔前神光浮(一作流)湯休賦詩歎
寂寞遠公結社憶風流貝葉經文白業進曇花樓閣青
春幽易屨上堂禮足已香煙雲霧共悠悠
寄張天民
清溪演漾綠生蘋溪上軒楹發興新只欠竹隂垂北牖
儘多山色近南津湖魚入饌長留客沙鳥緣階不畏人
媿我萍蹤此淹泊片雲回首一傷神
送簡禪師易道
蓮花峰下簡禪師半醉狂吟索賦詩榻上諸僧禪定後
水邊高閣暮鐘時不堪雨柳縈春夢更惜燈花對酒巵
(一作且看書燈照夜碁)深羨雲棲松頂鶴吾生飄泊竟何之
寄陸靜遠
積雨雲林生薜蘿墨池新漲浴羣鵝每懷笠澤從漁釣
更擬滄浪聽棹歌蓮葉滿湖雲掩冉橘花垂戶雪婆娑
布帆十幅秋風裏即買湖船載酒過
雲泉小隱為張德機賦
昕(一作朝)夕輕鷗傍釣磯幽情(一作好山)自不與人違琴樽花
圃春酣後童冠風雩晚詠歸雲(一作清)卧半閒僧入定苔
(一作流)侵三徑客來稀却憐服食清虛甚黃獨松花煮療
饑
送盧錄判之建寧
清溪九曲遊人少想見官河一水分理楫初辭季子邑
到州好訪考亭文簿書閒暇對春雨齋舍蕭條棲白雲
洗我明年塵土足扁舟會覓武夷君
寄曹德昭
遥(一作苦)憶建溪君獨豪(一作人姓曹)五湖春水雲山高丹厓
青林紫步障蜀錦越羅金錯刀已知雅頌播廟瑟無復
謳吟悲楚騷伏生衰朽見鵬化願同斥鷃巢蓬蒿
賦王真人胎仙樓
紫閣岧嶤閟玉文攝衣迎日禮神君河汾鳳吹來未泯
城郭鶴歸今復聞貪看飛裠舞綷縩遥憐風馭散繽紛
世人政若塵眯目指點虚無疑白雲
過蘭陵宿蔣達善家
蔣翊初開竹下逕野夫聊乘溪上舟珍簟敷牀夏冰薄
湘簾受風春浪浮圍棋終日對急雨解帶六月如高秋
可憐相過便傾倒就宿為君少淹留
寄張貞居
不但入城蹤跡少南鄰野老見猶稀狂歌鳴鳳聊自慰
舊學屠龍良已非蒼蘚渾封麋鹿徑白雲新補薜蘿衣
羊君筆札誰能寄欲讀靈文一扣扉
送徐元度
荷鍤空林春雨餘&KR0712;舟江岸燕飛初去尋天上仙人佩
肯顧山中隱者居霜月四更提劒舞田園二頃帶經鋤
蘭榮柳密南簷下佇子雲間枉尺書
奉懷張外史
隂壑慘慘綠苔生碧雲亭亭多遠情松杉鶴去轉蕭瑟
洲渚花落自縱橫從君下榻住十日看我鼓枻出層城
洞口舊巢無恙否定應閉閣著書成
寄郯九成
芙蓉洲渚暎江波落日維舟發棹歌坐久不知初月墮
居謀何處白雲多糠粃富貴知吾否簿領風埃奈子何
几格香材倘持寄熏罏茶鼎樂漁蓑
初書記以詩來别且諄諄開諭深見方外之情因
次韻奉謝併期面别
從知四大皆假合順境逆途非樂憂夢中妄想驚得鹿
海上忘機思狎鷗舉世何人到彼岸獨君知我是虛舟
詩來說法能開諭頑礦無情也點頭
鄭德明新居
僦居吳市仍栽竹掛榻高齋獨待余風引香煙金鵲尾
雨添書水玉蟾蜍仲舉未應治一室更生何用博羣書
繞牀阿堵那嫌俗每罄金錢一飯餘
送浙憲掾劉彦文并簡張貞居
落日采薲溪水綠目追帆影先飛鴻寄書為覓仙人隱
種杏今居丹井東遠道悠悠宵入夢晴波洶洶晝多風
鳴珂使者清無事爾得優游羣掾中
寄吳子併懷貞居
江海風流吳孟思十年不見鬢成絲舊同野老松花供
今寄仙君石室碑秋日滿船初曬藥晴雲浮水獨臨池
南山樹裏孤棲鶴爾去何當一問之
謝伯理東還訪之不遇走筆奉寄
謝朓宅前山黛濃山雲飛墮墨池中攜家又作他鄉夢
歸棹還隨落葉風鶴入暝煙愁浩渺鷗浮遠水思清空
尋君不遇成惆悵江草青青岸蓼紅
寄盧士行
闔閭浦口路依微笠澤汀邊白版扉照夜風燈人獨宿
打窗江雨鶴相依畏途豈有新知樂老境空思故里歸
擬問桃花泛春水船頭浪暖鱖魚肥
詶曹德昭
荆溪山水最清遠結屋溪邊住幾年磵底松棲何處鶴
邨中茶焙隔林煙清譚況有王戎勝閉戶仍多(一作聞)孫
敬賢詩出奚囊(一作卷何當)時寄我琅玕色潤薛濤箋(一作長篇)
(短句使人傳)
張貞居有詩柬梁鴻山楊君次韻和之
鴻山東面受朝暾戶牖嵐光晝吐吞梁婦終甘隱吳市
戴琴原不適(一作遂不過)王門弦歌寂寂虛千載井臼依依
自一村踏(一作掃)雪獨尋楊處士蕭條古道與誰論
杭人有傳余死者貞居聞之愴然因賦以寄之
果園橘熟誰分餉茅屋詩成懶寄將衰謝皆傳余已死
迂疎真與世相忘夜分風雨雞鳴急天闊江湖雁影長
寥落百年能幾面論文猶及重銜觴
霧隱空山秋色(一作已)深茅齋酒熟向誰斟菊花楓葉愁
相並澗水松風伴獨吟洗耳不堪聞俗語醉眠且復罷
清琴遥知對月深予憶忍不題詩慰子心
寄張德常
身世蕭蕭一羽輕白螺杯裏酌滄瀛逍遥自足忘鵬鷃
漫浪何須記姓名石鼎煮雲聽澗雨玉笙吹見和松聲
憑君為問張公子曾到良常夢亦清
十二月二十四日馮高士訪予笠澤旅寓相與
遊從累日其操行孤削居處簡易有古高逸之
風從容話及德常明公學行之美與僕交誼之
篤因言欲以書札枉問以僕深相怪恨遂不復
作計此無他聽雙鳬讒謗之過也雙鳬以十年
前博易之物翻悔不遂竟嗔恨而去知其動興
讒於所識非特執事也鼠輩小計僕固不恤但
可笑耳王半山面有黑䵟人教用園荽煎湯洗
面半山曰天生黑於予園荽其如予何但執事
不明之愆則不可逃一人譽之從而敬之一人
毁之從而怒之可乎執事以為何如謹以奉問
千萬還示數字幸甚尊君鶴溪先生侍間道瓚
懷仰之私也瓚再拜
寄陸明本索酒
楊柳低昂蕙草青西莊風物(一作景)似華亭日修長史登
真訣夜誦虚王内景經玉册(一作牒)初標紫臺籍石苔應
長新宫銘自慚服食清虚甚為覓松肪釀百瓶
蕭從善集其師外史張君詩賦贈
葛翁臺上繙經處陸子泉頭試茗時石記只留金菌閣
宫銘猶樹玉津池晚探風雅還心醉謾說曹劉是我師
麟角鳳毛勤採拾却愁雷電取無遺
贈張楨
憶昨州民饋餫初兵戈阻絶飽艱虞忽驚歸路千荆棘
莫致南溪雙鯉魚别浦秋蓮明泛泛寒廳夜雨落疎疎
青衫從事將軍幕已覺門多長者車
荅德常别駕初夏見懷
隔浦鼉鳴似打衙雲濤城郭夕陽斜汀前露冷魚鱗屋
窗裏煙輕蟬翥(一作&KR2181;)紗沛澤風雷時遶几談空衣裓不
沾花欲分香飯能來否早晚門前望鹿車(一作菩薩如今只在家)
苦雨
冥冥秋雨溺田禾日日奔雷吼怒鼉十里荒涼黃犢草
五湖浩蕩白鷗波直應天地移龍穴未覺階除失蟻窠
君子憂民重興感吁嗟天意欲如何
春日送别余一秀才
翼翼高帆開遠天綠波芳草隨煙綿春林風雨集憂思
茅屋琴書移晝眠文采由來庾信少草聖近誇張旭顛
百年聚散如落葉行客居人俱可憐
西野對雨有懷明本彦凖并呈道益
怪雨顛風裂芰荷鷗飛歴亂水驚波便須掃地焚香坐
豈有高人載酒過笠澤至今能養鴨山隂何處覓籠鵝
重隂忽霽猶斜日惆悵思君奈若何
贈葛子熙
打碑直入長安道養母還歸白馬峰聞說隂厓留積雪
將尋隱地看長松晴窗弄翰山僧對寒澗行樵野鹿逢
為問山中危太朴到州應與子相從
留别王叔明
秋蛩唧唧雨瀟瀟楮穎陶泓半泬寥此去那能期後會
清言聊以永今朝濕雲窗裏初温酒白鳥汀前又晚潮
故國何人賦招隱桂花零落更停橈
十二月四日和德原率性賦雪韻
海宇希微隱一豪行舟冰泜夕停篙愁看寂寂雙峰並
細數林林亂石高豈有風塵勞白羽謾思文采照宫袍
雪融二月溪流合洞口誰尋千樹桃
題孫氏雪林小隱
天地飄颻一短篷小窗虚白地爐紅翛然忽起梨雲夢
不定仍因柳絮風鶴影䙰褷簷上下鹿迒散漫屋西東
杜門我自無干請閒寫芭蕉入畫中
喜謝仲野見過
階下櫻桃已著花窗前野客獨思家故人攜手踏江路
柱杖敲門驚夢華藉草悲歌聲激烈停杯寫竹影欹斜
新蒲細柳依依綠西北浮雲望眼遮
述感
桑柘蕭條半草萊百年人事哽悲摧沙丘漂母寧復有
故國王孫誰見哀歌吹凄涼銅雀妓世途荏苒霸城災
遥知敕勒穹廬野日夕牛羊欲下來
張德常明公舊有良常草堂在金壇之華陽洞天
揭曼碩張仲舉諸學士嘗賦詩紀勝其後德常
宦遊無定居政績顯著今為松江府判因潘以
仁之便輒賦七言一首奉寄
樗散張侯意久疎齋厨服食轉清虛童初府署標名後
碧落仙官校籙餘海上空濛歸化鶴庭前寂寞有懸魚
(一作人間繁劇臭如鴽)吳松江水浮青玉聊此飱霞駐羽車
寓齋秋懷次韻三首
渚蒲岸柳望秋零桂樹懸香月影清埜水浮舟歸未得
羽觴泛螘(一作酒杯到手)句還成雲松眠鶴夢方遠露草寒螿
鳴不平南郭先生玄默久猶將諷詠寄閒情
思歸江漢濯塵纓旅況蕭條秋氣清(一作況乃秋高氣澟清)滿壁
山圖初睡起一簾風雨助詩成遠樹芊芊煙鶴唳飛鳶
跕跕暮潮平蒼巒九疊淙松瀑擬畢餘生棲遁情
問我歸期未有程秋光羇思共凄清雪留鴻迹應如幻
氊仰龜毛豈有成破屋逃亡寒燐起故宫基構綠蕪平
試聽嗚咽長溝水水本無情似有情
綠波軒二首
綠波佳思復如何階下清陰芳草多爛醉哦詩絃寳瑟
閒眠欹枕幔煙蘿莫將華髮臨明鏡還寫黃庭換白鵝
翦取吳松雲錦麗天孫機杼隔明河
旅況沿洄似夢中孤舟江上白蘋風蕭條病起二家墅
憔悴天涯一秃翁藋底鷦鷯歎鵬&KR2181;雷鳴瓦缶棄黃鍾
憂來直欲窮牛渚河漢迢迢萬里(一作碧漢)通
三月一日自松陵過華亭
竹西鶯語太丁寧斜日山光澹翠屏春與繁花俱欲謝
愁(一作病)如中酒不能醒鷗鳴野水孤帆影鶻没長天遠
樹青舟楫何堪久留滯更窮幽賞過華亭
病中懷故友華陽外史次韻
憶昔時雍四海寧華陽外史住南屛春愁黯黯懷仙卧
幽鳥關關喚夢醒塞雁歸時鶯出谷園花落盡柳縈青
傷心南北數千里無復沙墩長短亭
呈錢復思用前韻
霞飡雲卧養黃寧玉笈幽文護石屏一榻松濤金石弄
半鐺茶雪夢魂醒玲瓏泰室生虚白縹緲空歌自始青
不見仙風雲上過羽車芝蓋曉亭亭
呈諸友人再用前韻
北窗高卧自清寧煙霧衣裳雲錦屏舉世無知心自得
衆人皆醉我何醒黃熊號野兵埃黑白骨生苔鬼燐青
舊宅荒蕪時入夢墨池誰訪子雲亭
歸錫麓
未訪西巖墨沼泉東家兒女笑相牽莫話艱難長旅食
敢忘蕭散送餘年䆉稏雲黃秋雨後芙蓉霜落渚鷗邊
歸來何異遼東鶴荒塚纍纍思惘然
二月二十日大風
南渚春風二月狂停橈濯足聽鳴榔煙邊去鳥暮山碧
衣上飛花春雨香高柳拂雲依古渡驚鷗衝浪起横塘
遠懷不作悠悠語忍躡飛鳬返故鄉
寄陳庶子
高行昔聞陳太丘浮雲蹤跡長(一作雲行好在思)遠遊丹砂擬
訪葛洪井湖水堪乘范蠡舟爐銀欲變頭先白田秫可
釀行歸休且排憂憤澄神慮奏刀已覺無全牛
俊仲明以詩見示次韻謾詶
南湖流水綠泱泱野鶴同栖秋夜長短世應須幾兩屐
懷人可但九迴腸驚風零亂芭蕉影冷雨凄迷菡萏香
高尚劉君此肥遁優游物外久韜光(一作寧知百世有餘光)
送柳道傳東歸
賦詩南澗寫烏絲靄靄停雲去後思鄉國動成經歲别
江湖復與故人辭溪船斫鱠雲生柁松室聞猿月滿枝
他日重尋言子宅咏歌應在(一作唯許)暮春時
寄開元長老兼呈鄭明德
遠公令我詩興生堂下綠苔無俗情天女試散寳花墜
曲生相逢青眼橫布金已住長老宅乞食應憐王舍城
何當慧筏(一作棹歌)一來過同載唯許鄭康成
呈良常安遇伯仲
松陵竟失五車書梅里燒焚舊屋廬衰季悲吟歎羅隱
盛時作賦羨相如伊優骯髒復何似臃腫支離聊與居
日日秋風白蘋老門前江水接空虚
送梁生讀書沈莊
上蔡梁君譜系蕃凌煙勳業舊諸孫廬山傍斗可攬秀
大江自岷初發源夜誦庭柯雜琴響春羹汀藻帶潮痕
休文舊宅宜終隱歸近南湖祇樹園
題王敬之壁
我來陸莊如故鄉故鄉風景日凄涼解憂幸有盈樽酒
慰眼新栽百畆秧蒲葉清波閒濯足荷花斜日起鳴榔
當年李白成何事白髮緣愁萬丈長
寄周履道
兼旬不見周徵士落月空梁夢見之久狎海鷗聊避世
虚言市虎竟成疑尊前節序梅將玉鏡裏形容鬢已絲
日暮煙濤隔城郭蕭條南渚一吟詩
寄顧仲瑛
江海秋風日夜涼蟲鳴絡緯促寒(一作尚練)裳民生惴惴瘡
痍甚旅泛依依道路長衰柳半欹湖水碧濁醪猶趁菊
花黃知君習靜觀諸妄林下清齋理藥囊
寄王明卿
不見孝廉踰十年高人風節自居然數間茅屋無人補
一榻寒雲只獨眠酒榼時須栗里菊茶煙還煮惠山泉
衡門不出棲遲久坐有孫登彈一絃
題荆南精舍圖
誰畫荆南精舍圖煙霏嵐翠墨糢糊林間野鹿時相逐
洞口山猿不受呼尚有流泉悲夜雨已迷幽徑入寒蕪
癡人莫彈西飛鶴雲外仙君恐姓蘇
題米南宫石刻遺像
千秋遺貌(一作米公遺像)刻堅珉却在荒煙野水濱絶歎莓苔
迷慘淡細看風骨尚嶙峋山中仙塜芝應長海内清詩
語最新地僻無人打碑賣緬懷英爽一傷神
題畫貽王光大
荆南山色青如染卜築正當溪水南浪舞漁舟鷗泛泛
雪消沙渚柳毶毶涼軒楓葉晴雲綴秋浦荷花落日酣
舊宅不歸幽夢遠吳松聊結小禪龕
用王叔明韻題畫
王郎筆力追前輩海岳新圖入卧遊獨鶴眠松猶警露
孤猿掛樹忽驚秋陶潛宅畔五株柳范蠡湖中一葉舟
同煮茯苓期歲暮殘生此外更何求
題趙榮墨竹
緣江脩竹巧臨模慘淡松煙忽若無亂葉寫空分向背
寒流篆石共縈紆春渚雲迷思鼓瑟青厓月落聽啼烏
誰憐文采風流意謾賞丹青没骨圖
辛亥六月三日寓實性源禪房為寫竹梢因賦三
首
禪關分榻(一作開門便肻)留人宿不夜長燃禮佛燈君已風流
如惠遠我聊吟嘯答孫登來依結夏安居者莫厭無家
有髮僧清夜哦詩江月白琅玕節下影鬅鬙
此身已悟幻泡影淨性元如日月燈衣裏繫珠非外(一作)
(不)得波間有筏引(一作要)人登狂馳尚覓安心法玄解寧
爲縛律僧曲几蒲團無病惱松蘿垂戶綠鬅鬙
殘生已薄崦嵫景猶護餘光似曉燈玄(一作縣)圃雨雲元
不隔華嚴樓閣也湏登夢歸金菌山前路飯仰白雲窗
裏僧獨鶴步庭閒顧影西風吹鬢雪鬅鬙
寫畫贈潘仁仲醫士
屋角東風多杏花小軒容膝度年華金梭躍水池魚戱
彩鳳棲林澗竹斜亹亹清談霏玉屑蕭蕭白髮岸烏紗
於今不二韓康價市上懸壺未足誇
貞居君在餘杭北郭結樓居之號茅嶺行窩予久
欲往觀而未能也兹貞居適有來此之約因寄
一首
已向雲林開别墅更聞茅嶺有行窩提魚就煮興不淺
看竹頻來意復多梅隖雪晴紅綴萼墨池水暖綠生波
懸知潘令閒居賦不比陰山勅勒歌
再用韻呈張伯雨潘子素
團團桂樹覆巖阿茅屋歸來雪一窩高卧故園竒氣在
倦遊江海故人多楚山白雁遵寒渚練水長魚出素波
去去南州書問少寂寥誰和紫芝歌
附次韻闕名
扣舷溪子發陽阿落葉霜林見鳥窠清閟閣前春意
早蕭梁臺上月明多顧瞻鳴雁嵇中散仰視飛鳬馬
伏波對酒忍思千古事潘郎刺促為誰歌
東友
幽窗談笑話生平屈指年華(一作三十年前)幾變更白髮滿頭
今已老青山排闥故多情桃花灼灼應無語春雨蕭蕭
尚未晴明日扁舟期載酒南山笋蕨正堪烹
曹伯高為曹尚書之子以卜居詩卷索題走筆漫
應
清貧我早識尚書身没韓公為結廬可但家聲今不替
猶趨禁直未全疎窗臨墨沼揚雄宅郭映雲林謝眺居
共愛諸郎遊息地風雩閒咏暮春初
陽春堂
陽春堂下春波綠臘雪初消蕙草青未覺避喧離世俗
也知習靜愛郊坰欲為野逕孤琴約盡醉華筵雙玉瓶
見說陶朱有遠趣長松傾蓋碧亭亭
風雨
風雨蕭條歌慨慷忽思往事已微茫山人酒勸花間月
秦女箏彈陌上桑燈影半窗千里夢泥途一日九回腸
此生傳舍無非寓謾認他鄉是故鄉
附次韻張羽
看畫哦詩重慨慷百年翰墨付微茫已憐揮灑如摩
詰可忍悲歌似子桑名世幾人稱妙手舊遊隨處擾
愁腸雲林故事惟文藻遺跡偏多在遠鄉
清閟閣全集卷五
