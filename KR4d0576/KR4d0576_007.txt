清閟閣全集卷七
元倪瓉撰
七言絶句
吴中
望中烟草古長洲不見當時麋鹿遊滿目越來溪上水
流將春夢過杭州
九日登華氏溪亭
茱萸黃菊稍斑斑野水蒼烟草莽間送客歸來逢九日
華家亭上獨看山
六月五日偶成
坐看青苔欲上衣一池春水靄餘暉荒村盡日無車馬
時有殘雲伴鶴歸
竹枝詞
(會稽楊廉夫邀余同賦西湖竹枝詞余嘗暮春登瀕湖諸山而眺覽見其浦溆沿洄雲氣出沒)
(慨然有感於中欲托之音調以聲其悲歎久未能成章因覩廉夫之作為之心動言宣詞凡八)
(首皆述眼前不求工也)
錢王墓田松柏稀岳王祠堂在湖西西泠橋邊草春綠
飛來峰頭烏夜啼
湖邊兒女十五餘烏紗約髮淺妝梳却怪爹娘作蠻語
能唱新聲獨當壚
湖邊女兒紅粉妝不學羅敷春采桑學成飛燕春風舞
嫁與燕山遊冶郎
心許嫁郎郎不歸不及江潮不失期踏盡白蓮根無藕
打破蜘蛛網費絲
阿翁聞說國興亡記得錢王與岳王日暮狂風吹柳折
滿湖烟雨綠茫茫
春愁如雪不能消又見清眀插柳條傷心玉照堂前月
空照錢唐夜夜潮
嗈嗈歸雁度春江明月清波雁影雙化作斜行筝上字
長彈幽恨隔紗窗
辮髮女兒住湖邊能唱羌歌舞踏筵羅綺薰香回紇語
白㲲蒙頭如白烟
二月十九夜風雨凄然南渚旅寓篝燈與端叔共
坐因念兵戈滿地深動故山之思遂賦一絶
春雨春風滿眼花夢中千里客還家白鷗飛去江波綠
誰採西園穀雨茶
答陳參軍
世故紛紜自糾纏南山修竹老風烟陳公懷抱政如此
清影蕭蕭月滿川
偶成
紫燕低飛不動塵黃鸝嬌小未勝春東風綠遍門前草
暮雨寒烟愁殺人
贈馮文仲
知君近住西湖曲湖水淪漣似輞川窗下青松高百尺
時時落雪滿琴絃
春日
鶯啼花落罷琴樽山郭鳴鐘靄已昏莫嗔野鹿當蘿徑
只有春風到蓽門
青林微雨見東臯桑柘隂隂飛百勞可憐柳絮浮春水
無復縈空百尺高
黯黯春雲映戸輕綠蕪斜日忽開晴依微野徑泉聲静
風落桐花遠思生
水仙花
曉夢盈盈湘水春翠虬白鳳照江濱香魂莫逐冷風散
擬學黃初賦洛神
絶句
醉喚吴姬舞踏筵風欄花陣亦迴旋愁生細雨寒烟外
詩在青蘋白鳥邊
寄友
二月江水青接天楊柳隔江搖綠烟一夜愁心似春雪
随風舞影落君前
正月廿六日漫題
泖雲汀樹晚離離飲罷人歸野渡遲睡起香銷金鵲尾
獨聽疎雨打窗時
宿玄文館
玄館清虚五月秋疎簾珍簟看瀛洲窗前種得青桐樹
時有鳳凰栖上頭
答范徵君見懷
想見雨池春溜滿唯應閒院綠苔生落盡櫻桃杏花發
輕舟歸去看春耕
別潘先輩
君來烟草正凄迷君去溪頭柳葉齊掛席中流竟東上
莫重回首向荆溪
宜遠樓
宜遠樓前春可憐數峰依約亂流邊若為倚劒崆峒外
回望齊州九點烟
次曹都水韻
水品茶經手自箋夜燒綠竹煮山泉莫留樵客看棋局
持斧歸來幾歲年
蕭閒(一作夜寒)館裏挑燈宿山罽重敷六尺牀隠几蕭條聽
夜(一作塢)雨竹林烟幕煮茶香
慧麓小隠
錫麓洞前開竹扉孟公舊築草堂基已倩王維圖別業
更從裴迪賦新詩
題玄會菴壁間
風雨縈窗(一作愁)夢不醒紫薇花發渚南亭望中迢遞孤
烟起白鳥飛來菰蒋青
追和戎昱寄許鍊師
雲霧軒窗倚半空少霞銘處識新宫遥看一片秋山色
鶴影徘徊明月中
至正十四年二月廿五日雨郯君九成留宿高齋
篝燈為寫春林遠岫圖併次其韻
我別故人無十日衝烟艇子又重來門前積雨生幽草
墻上春雲覆綠苔
斷送一生棋局裏破除萬事酒杯中清虚事業無人解
聽雨移時又聽風
没徑春泥不出門山烟江霧晝長昏糟牀聲雜茅簷雨
破却隂寒酒自温
郯子論詩冀北空晤言千里意常同待晴紫陌堪縈手
行咏山光水影中
附錄郯九成原韻四首
杏花簾幕看春雨深巷無人騎馬來獨有倪寬能憶
我黃昏躡屐到蒼苔
春色三分都有幾二分已在雨聲中墻東兩箇桃花
樹恨殺朝來一陣風
十日春寒早閉門風風雨雨怕黃昏小齋坐對黃金
鴨寂寞沉香火自温
春寒時節病頭風惆悵年華逝水同世事總如春夢
裏雨聲渾在杏花中
村居
疎疎梅雨橘花香寂寂桐隂枕簟(一作研席)凉怪底林間金
彈子枇杷都熟不知嘗
雙井院前小立
山色微茫好放船秋蕖野水夕陽邊西風更灑菰蒲雨
羡爾沙鷗自在眠
舟過梁谿
蕩槳清溪欲盡頭亂山出沒暮雲稠便當濯足聊停棹
何處飛來雙白鷗
宿義興先太初上人房
初公樓上雨蕭蕭楊柳垂烟隔岸搖何處舟人棹歌發
山長水遠望蘭橈
周將軍祠隔水近岳鄂王廟亦東隣百年故事誰記憶
風雨清明愁殺人
雪中折枇杷花寄吴寅夫
雪中自折枇杷花走寄城南處士家明日雪晴定相過
兩株松下煮春茶
雪不止重寄
清夜焚香生遠心空齋對雪獨鳴琴數日雪消寒已過
一壺花裏聽春禽
三月廿日題所寓屋壁
梓樹花開破屋東隣墻花信幾番風閉門睡起兼旬雨
春事依依是夢中
隣墻桂花盛開
扶疎桂樹隔隣墻時有飛花到石牀起近南園看月色
不須更炷水沉香
題靈巖寺壁
我到靈巖古寺中雲烟樓閣鬱重重今朝醉倒山前石
留取綸巾掛偃松
寄陸鍊師
忽憶南湖陸鍊師若為湖上住多時明朝擬望仙帆至
好買松鱸作膾絲
贈曹德昭
谷口桐林落絳霞仙帆初泊野人家蕭閒館裏青苔合
看到階前芍藥花
客舍詠牽牛花
小盤承露淨鉛華玉雪依稀染碧霞弱質幽姿娛老眼
傍人籬落蔓秋花
江上
石侵春雨林間蘚竹帶沙汀日暮烟江上清隂随月落
船頭白鳥傍人眠
晚照軒偶題
南湖春水碧於天夢作沙鷗狎釣船綠樹拂簷風雨急
覺來依舊北窗眠
簷前幽鳥自相呼池上紅蕖映綠蒲五月夜凉如八月
一窗風雨夢南湖
寄友人
周君讀書離墨山山中卧看白雲閒翻然遂逐雲歸去
松下草堂深閉關
烟雨
烟雨空濛遠樹齊人家樹底自成蹊只應三月吴松尾
渚際維舟聽竹雞
聞竹枝歌因效其聲
澱山湖影接松江橘葉青青柿葉黃要寫新詩寄音信
西風斷雁不成行
江流不住楚山青船到潯陽幾日程不忍寄將雙淚去
門前潮落又潮生
雨後
雨後空林生白烟山中處處有流泉因尋陸羽幽棲處
獨聽鐘聲思惘然
四月七日雨
水宿風行冬復春汀花汀草思紛紛泊舟無頼終宵雨
夢入蒼梧萬里雲
六月十一日題吉菴壁
僧夏安居我息機清風日為掃柴扉身形已似松梢鶴
還有悲歌續令威
随宜喧寂了殘生飯飽悠悠曳履行日落吴淞半江影
莫將欣厭惱閒情
乙巳三月七日清明風雨憒憒賦此
春多風雨少曾晴愁眼看花淚欲傾亂離漂泊竟終老
去住彼此難為情
雅宜山舊名娜如山蓋虞道園所更然未若娜如
之名近古也施君宜之先隴在其處索余賦詩
因為竹枝歌二首遺之以復其舊焉
娜如山頭松柏青闔閭城外短長亭到山未久入城去
駐馬回看雲錦屏
娜如山頭日欲西採香徑裏竹雞啼南朝千古繁華地
麋鹿蒿萊望眼迷
二月十五日雨作
風軒紅杏散餘霞堤草青青桃欲花寒食清明看又近
滿川烟雨亂鳴蛙
寄曹都水
溪南山影碧叢叢水閣風林處處同周處廟前新漲闊
數聲柔舫月明中
送初上人參禮光公二首
西崦欣逢初上人妙年藻思如春雲育王墖前禮佛竟
應修白業益精勤
阿育王塔舍利存山氣無雪春冬温蓮花臺近多羅樹
中有人談不二門
對雨遣懷
數日枇杷花落盡可憐春事到櫻桃聽風聽雨眠三日
排遣新愁付濁醪
懷都水曹君
荆蠻野褐最清癡怕與高人話別離記得解携雙樹下
風帆目斷淚垂垂
贈墨生吴善
銅官山下白雲亭澗底長松長茯苓傳得潘生燒墨法
墨成持贈寫丹經
寄德常別駕二首
長洲東去有僧居狂士來遊密雪初欲覓故人張別駕
清貧猶苦出無車
愛爾作官清海濱海濤嶺雪白如銀已占麥隴雙岐秀
(一作麰麥明年喜)漸有衣襦富昔民
松陵
松陵原上望長洲綠玉平鋪江水流好取釀為千日酒
大瓢酌月散煩憂
秋容軒
乍見芙蓉開滿樹更憐楊柳綠含風秋容好處無人會
都在溟濛烟雨中
碧花翠蔓引牽牛藂竹黃葵意更幽不用田疇三日雨
已輸䆉稏十分秋
靈壁欹危四五峯枇杷細弱未成叢槿籬西面雲千畝
牛背時聞一笛風
雜賦五首
恢公妙得華光理月影縱横白尚玄留取禪門三昧法
松滋楮穎過年年
空江水冷佩珊珊去國千年始一還身似吹笙王子晉
夜騎白鶴過緱山
一色清江四面同樓居如在畫圖中主人欲刻皆山記
須得環滁老醉翁
曾傍江流築釣磯朱門華屋事都非身如王謝堂前燕
歲歲猶過白板扉
痛飲酣歌未是狂多岐何處覓亡羊芹羹术煎茅君酒
更醉人間一萬場
贈通上人二首
慧遠深心白蓮社湯休麗句碧雲篇懴摩不懈香燈供
般若仍通文字禪
雨後春池芹細細月明寒渚竹娟娟東林門外聞鐘返
只有陶公妙入玄
烟鶴軒
(林宗道新闢小軒南望平蕪烟樹眇然有千里之思因名之曰烟鶴蓋取韋刺史遠水烟鶴唳)
(詩語為賦二絶句著軒中)
烟鶴軒前枕石眠一聲清唳落江烟攬衣起望行雲急
遠思憑虚忽欲仙
楓落吴江雲雨空戛然鳴鶴紫烟中坐看雪影横江去
明滅寒流夕照紅
寄友
無室無家老更顛草衣木食度年年開春若問桃花宿
先到俞君舊宅前
與錢伯行宿棲雲堂
小龍江上棲雲室望見石湖湖盡山來與幽人(一作錢翁)住
三日白雲妍㬉滿中間
贈金嬾翁製笊篱
聞君有漏與無漏木杓笊篱都一般欲覓嬾翁安樂法
無生話子說團欒
寄人
楊柳春風未放黃晴天孤雁不成行忽思小謝生幽夢
芳草池塘路亦荒
調玄度
江渚荷花落日紅畫檐欄檻納凉風何人得似張公子
詩在烟波眺望中
六月九日過以中野亭賦
荳苗引蔓已過簷荇葉團團菱葉尖兀坐野亭忘日暮
(一作野亭中間坐至晚)窗前竹影月纖纖
墨梅
幽蘭芳蕙相伯仲江梅山礬難弟兄室裏上人初定起
静看明月寫敷榮
贈玄容
枯柳疎條栖鳥稀歸人稚子候簷扉政如十月江南岸
落日西山翠影微
林亭晚岫
八月江南未隕霜青楓欲赤碧梧黃停橈坐對西山晚
新雁題詩已著行
王都事家聽周子竒吹笙
隔水吹笙引鳳鳴十三聲外柳風清風流自有王子晉
留取清樽吸月明
聞鵯鵊
林影曨曨鵯鵊聲歐陽詩句最關情畫簷宫燭朝儀早
欹枕船窗憶太平
答王長史
經年不見王内史秋夜有懷如此何澄不為清撓不濁
汪汪萬頃玉湖波
寄雪林隠君索折芍藥花
階前紅藥無人摘彩翠籠烟溪水南為折一枝和瑞露
小窗巵酒咏春酣
春雨
春雨蕭條獨掩扉庭柯逕篠綠依依莫思南渚停舟處
烟柳垂隂滿釣磯
寄王叔明
野飯魚羹何處無不將身作係官奴陶朱范蠡逃名姓
那似烟波一釣徒
題張元播扇
聽雨樓中暑亦(一作也自)凉閒亭筆硯静焚香君來為煮嵇
山茗自洗冰甌仔細嘗
贈原上人
上人住近西山麓左右泉聲喬木深拄杖逍遥扣門去
臨池濡墨寫春隂
調張德機
空折花枝插滿盆清吟清坐想盤飱主人欲出(一作勸)松
肪釀謾道糟牀尚苦渾
贈張德常二首
老疾吟哦張判官僦居江海覺心寬好乘黃鵠風埃表
萬里雲霄一羽翰
齷齪疲駑飲齕餘鞭笞喘汗駕鹽車麒麟已老終超逸
不受金羈去玉除
又寄
聞道淮安之任去尊君今住叔兮家來城又鼓吴淞柁
好過苔磯弄釣車
(比聞從者來吴城旦夕之官淮安復往吴淞迎尊君矣舟經笠澤能一枉顧否兹因令弟德機徵君)
(之便輙成小詩以寄倪瓉再拜良常府判明公執事)
題墨竹
燈下蕭蕭玉一枝吴松欲雪暮寒時憑君為把青鸞尾
大掃隂雲息怨咨
題李光禄墨竹
雲氣翛翛青鳳翎湘江鼓瑟倩湘靈壁張此畫驚竒絶
醉倒茅君雙玉瓶
題宋仲温竹枝
畫竹清脩數宋君春風春雨洗黃塵小窗夜月留清影
想見虚心不俗人
寄王主簿
客愁最似未招魂老去情懷孰與論詩寄句容王主簿
憶從白璧達天門
寄張處士
江邊楊柳綠搖(一作絲)烟影落清波萬里天處士時時驚
夢起(一作曉夢)門前槌鼓發鹽船
人我二首
人以秋毫軒輊我我心澹然如碧淵何期失脚墮塵網
談笑區中飽世緣
醉中了了夢中醒好語狂言不用聽莫起黑風飄鬼國
長教明月照中庭
因盧山甫便寄曹德昭
使者停車溪水西借栽綠竹僦幽棲玉川野客尋津去
悵望孤帆意轉迷
船中
野水荒寒(一作烟)寂寞濱萋萋芳草也知春五湖雪浪浮
天白好遣輕鷗狎隠淪
答王長史
蕭蕭短髮不須冠何處繫舟雲水寬西塞山前夕陽裏
青芙蓉墮水精盤
秋日
芙蓉花下坐鳴琴疑在瀟湘斑竹林翠節霓旌煙雨溼
秋来江水不知深
秋水清空(一作虚)似汎槎此生汩没似無涯蕭閒堂上收
書坐八月芙蓉始著花
贈岳子
岳生孫子最清顛坐石彈琴和澗泉一簣松肪初釀得
賸將醉爾竹林前
寄安遇
隣家借得酒盈罌薄飯留君午不羹僧夏安居餘半月
重來相與說無生
雨晴
江上白薲風起波冷紋縈碧暮烟和織成一幅鴛鴦錦
零落紅衣遠恨多
七月二十八日過丘氏林居秋風騷騷然至暮大
作終夜不息因成小詩
西風楊柳暮騷騷零落江雲起怒濤坐看荷花都落盡
倚窗孤咏楚天高
詠鵝三首
泛雪翻雲未足佳栖萍唼荇戱江沙舉羣此日籠歸去
識得能書内史家
草青莎軟暮烟和點綴春江愛白鵝不似貪饕誇厭飫
萬錢日食未嫌多
真迹黃庭世所珍當時聊復送鵝羣寧知雪後攻城者
使亂軍聲用進軍
二月六日南園四首
正月已闌烟雨寒泊舟東渚聽風湍山長水遠鳥飛急
不是離人也鼻酸
雨裏櫻桃兩樹開北風吹盡臘前梅荒筠隅隩無多柳
細草汀洲併是苔
春月寒逾臘月寒盲風怪雨泊江干天工自不為人料
一種春光有幾般
有子政如無子同異居邈若馬牛風人間何物為真實
身世悠悠泡影中
贈僧
清流堂上無塵事竒石修篁映梵書長日粥魚齋鼓罷
竹窗虚寂坐如如
絶句
七月三日快哉風野亭不厭酒杯空况有尊前沈腰瘦
何妨醉倒田家翁
題高房山畫卷
屋邊昨夜春風起蔣芽荇葉生春水睡醒獨坐無人聲
歴歴青山水光裏
吴仲圭山水
道人家住梅花村窗下松醪滿石尊醉後揮毫寫山色
嵐霏雲氣淡無痕
題秋江圖
長江秋色渺無邊(一作際)鴻雁來時水拍天七十二灣明
月夜荻花楓葉覆漁船
畫竹贈申彦學
吴淞江水似清湘烟雨孤篷道路長寫出無聲斷腸句
鷓鴣啼處竹蒼蒼
阿儂渡江畏風波聽渠聲唱竹枝歌淇園青青淇水綠
不似瀟湘烟雨多
雲林小景圖
赤城霞㬉神芝秀洞裏桃花不記春何事却將山水脚
鍾陵市上踏紅塵
後數年復用前韻
憶昔舟歸雪浦濱松林瑶草欲生春閒拈逸筆圖清思
今日披圖似隔塵
題畫十二首
南望銅官曉色新三株松下一茅亭何當濯足臨前澗
坐石閒書相鶴經
落落長松生夏寒莓苔樗散共盤桓王謝家庭多玉樹
依然猶是晉衣冠
舟過松陵甫里邊幽篁古木尚蒼然何人得似王徵士
静看輕鷗渚際眠
坦腹江亭枕束書澄清江水自空虚修篁古木悠悠思
何處青山可卜居
松瀑飛流到枕邊道人清坐不須絃青山點點白雲外
用意何曾讓鄭虔
新柳春柯未著鴉短籬茅屋野僧家放舟不怕歸來晚
白水田畦已有蛙
湖水清空好放船青山依約白鷗邊忽思周處祠前路
古木荒烟一惘然
笠澤依稀雪意寒澄懷軒裏酒杯乾篝燈染筆三更後
遠岫疎林亦耐看
嘉樹幽篁澗石隈當年曾此好懷開如今寂寞空山裏
誰復緘情折野梅
樓閣參差霞綺開峰巒重複水縈迴赤欄橋外垂楊下
步月吹笙向此來
青山矗矗水舒舒相見郊原霽雨初絶似三高亭上望
人家依約樹扶疎
右臨青嶂左澄江未覺羲皇遠北窗安得茅君酒斟酌
幽人許致玉瓶雙
為吴溥泉畫窠石平遠圖漫題
地僻林深無過客松門元自不曾關展將一幅溪藤滑
寫得湖隂數點山
題畫贈原道
二月東風溪水綠幽林修竹影參差杖藜日日溪西路
魚鳥相娛只自知
題張以中畫
密雪初晴僧舍深地爐活火酒時斟張家公子清狂甚
冒冷看山意不禁
題吴采鸞像
誰見文簫逐采鸞碧山蘿月五更寒猶遺寫韻軒中跡
留得風流後世看
為吴處士畫喬林磵石
山家日出無行蹤雪樹烟蘿遠且重不見&KR0951;眠磐石上
提壺自掛一長松
題趙榮禄揩癢馬圖
韓幹真龍下筆肥銀鞍羅帕絡青絲春風碧野和烟放
誰見林間揩癢時
題幽禽筠石圖送高霞還玄元館
烟雨蕭蕭墨未乾幽禽枝上語春寒玄元館裏多筠石
飯飽臨池自在看
題陳仲美畫次張貞居韻
杜老茅堂倚石根往來西瀼與東屯一庭秋雨青苔色
自起鈎簾盡綠尊
斜日西風吹髩絲披圖弄翰學兒嬉釣竿拂著珊瑚樹
張祜題詩我所師
為蹇原道題竹木圖
疎篁古木都成老石澗莓苔亦有花排悶不須千日酒
聊將小筆畫龍蛇
題寂照蔣君遺像(併引)
(君諱圓明字寂照暨陽人也年二十一歸於我勤儉睦雍里稱孝敬歲癸巳奉姑挈家避地江)
(渚不事膏沐游心恬淡時年四十有七矣如是者十一年癸夘九月十五日微示疾十八日翛)
(然而逝題像甲辰正月廿四日也)
幻形夢境是耶非縹緲風鬟雲霧衣一片松間秋月色
夜深惟有鶴來歸
梅花夜月耿冰魂江竹秋風灑淚痕天外飛鸞惟見影
忍教埋玉在荒村
題曹雲西畫
吴淞江水碧於藍怪石喬柯在渚南鼓柁長吟採蘋去
新晴風日更清酣
題畫與強仲端
日暮移舟何處泊強家亭子水西頭惠山只在湘簾外
雨後幽泉想亂流
題畫贈崔子文之金陵
性癖居幽每起遲一來溪口意凄迷林亭曉色蒼茫裏
目送風帆過水西
拜石圖
米章愛硯復愛石探瑰抉竒久為癖石兄足拜自寫圖
乃知顛名不虚得
題畫
疎林小筆聊娛戱畫與金華張隠君好為林間横玉篴
秋風吹度碧山雲
我識幽人顔仲逸藥欄竹逕近前除不將世事經心耳
濁酒盈樽讀漢書
題竹樹圖二首
海中鐵網珊瑚樹石上銀鈎翡翠梢烏夜亂啼江月白
檀欒飛影下窗坳
江邊樹影墨糢糊江上青山日欲晡野思悵然無晤語
時來臨水照眉鬚
為德常寫竹
張公宅裏挑燈話對影依依夢寐同坐到夜深喧境寂
庭前疎竹起秋風
題畫竹贈張元實
髯翁中歲得麟兒漆點雙瞳玉作頤可惜空齋無楮穎
為拈秃筆掃風枝
次張外史韻題商學士畫
獨棹扁舟引興長疎林遠岫見微茫商侯畫筆張仙句
可比豐城寳劒光
柯丹丘梅竹
竹裏梅花淡泊香暎空流水斷人腸春風夜月無蹤跡
化鶴誰教返故鄉
古木竹石圖
古木幽篁春淡淡斜風細雨石蒼蒼何人識得黃花老
弄翰同歸粉墨囊
題畫贈王允同
湛湛綠波春雨裏娟娟翠竹曉風前此中著得玄真子
一棹夷猶獨醉眠
桐露軒前月滿窗竹聲樹影落春江青苔石逕無人跡
坐待歸來白鶴雙
二王遊騎圖
每憶開元全盛時二王遊騎日追随鶺鴒原上雙兄弟
挾彈荒郊想鳳池
看花士女圖
畫圖常識春風面雲霧衣裳楚楚裁為問人間春幾許
石欄西畔牡丹開
士女剖瓜圖
月彎削破翠團團六月人間風露寒誰覓東陵故侯去
但知華屋薦金盤
趙魏公蘭
天上宣和落墨花彛齋松雪擅名家遥看苕霅山如玉
雪後春風自茁芽
管夫人竹
夫人香骨為黃土紙上蕭蕭墨色新悽斷鷗波亭子上
鏡臺鸞影暗凝塵
柯丹丘梅竹
山川搖落夜漫漫老木幽篁巧耐寒畫裏陳侯有佳句
皎如明月映琅玕
題陳惟允畫
韓公曾聽穎師琴山水蕭條太古音不作王門操瑟立
溪山高隠竟何心
題趙承旨墨竹
籊籊生綃寫竹竿愁看春雨溼(一作滿)空壇風流誰識當
年意萬里鷗波烟景寒
題木石贈丘志
古木幽篁丘氏宅江波落日妙蓮莊泊舟風雨留三宿
(一作月)卧看鳬鷖十里塘
荆溪秋色圖為卜震亨題
罨畫溪頭秋水明上人逸筆思縱横雲山多少玄暉句
不道毫端畫得成
為潘仁仲寫梧竹草亭
翠竹蕭蕭倚碧梧一亭聊以賦閒居浮杯樂飲思潘岳
藻思春江濯錦如
韋羌草堂圖
韋羌山中草堂静白日讀書還打眠買船欲歸不可去
飛鴻渺渺碧雲邊
宿禪悦僧舍題趙榮禄馬圖
小僧院裏無塵事夜雨燈前興不孤寥寥說竟無生話
更覽王孫駿馬圖
畫贈王生
白沙岸下幽人宅翠竹林中賣酒家好事江干王處士
客來為黍酒仍賒
松澗圖
青松澗底結凄隂老大還無用世心張洞西邊煮藥竈
山靈虚閉白雲深
題墨水仙花
宋諸王孫釋大雲清詩多為雪精神誰言一點金壺墨
解寄湘江萬里春
仲穆馬圖
花門舊進青驄馬天水王孫貌得真溪上猶遺光禄宅
海寧何以久風塵
題幽篁古木圖贈文静徵君
環慶堂前翠竹多雨苔侵石樹交柯不遊罨畫溪頭路
柰此春宵月色何
題畫竹
嫋嫋風枝墨未乾美人湘水逐笙鸞恍然一枕遊仙夢
清影縱横山月寒
怪石足當米老拜修竹定是王猷栽磊落瓊瑰雨洗出
團欒清影月移來
怪石雨餘苔蘚滋月明鸞尾影參差春風忽過庭前樹
會見清隂覆墨池
斑斑石上蘚紋新隂落先生烏角巾貌得兩枝初雨後
可憐清興屬幽人
為寫新梢十丈長空庭落月影蒼蒼王君胸次冰霜凛
剪燭談詩夜未央
琅玕節下起秋風寒葉蕭蕭烟雨中贈子仙壇翠鸞帚
杏林春掃落花紅
逸筆縱横意到成燒香弄翰了餘生窗前竹樹依苔石
寒雨蕭條待晚晴
題畫
白雲孤鶴暮知還船泊錢塘看越山珍重今朝重展卷
吟詩作賦北窗間
小坡曾寫雞棲石猶在荆溪山寺中幾欲規摹渾忘却
可憐零落墜秋風
庭樹霜黃尚有隂午窗危坐自鳴琴問誰得似沈夫子
北牖羲皇見此心
荷葉田田柳弄隂菰蒲短短徑苔深鳥飛魚躍皆天趣
静裏游觀一賞心
中州人物獨黃華父子詩畫逸出青雲之表為可
尚也觀澹游此卷筆意蕭然有蔡天啟之風流
蓋高尚書之所祖述而能冰寒於水與卷後有
歐陽承旨所賦詩不揆因次其韻時丙午六月
晦日
羲獻才情似水清暑窗葵扇與桃笙中州父子黃華老
信是前賢畏後生
後二十三年為戊申歲元度張君得此持以示僕
披卷如夢寐間也因援筆次外史韻詩己為之
泫然外史已仙去張榮禄鑑禪師不見數十年
存亡不能知尤令人悽斷也九月十日題
偶寓姚城江上村木如蛟舞石如黿清風明月許元度
為余傾倒綠波軒
清閟閣全集卷七
