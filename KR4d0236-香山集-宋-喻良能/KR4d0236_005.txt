香山集卷五宋喻良能撰
五言律詩
題三洞
千古巢仙地嵌空本自然一看三嘆息十步九留連似
入華陽洞疑通小有天何時洗塵垢來作枕流眠
三月六日宴李家園亭
林園過元巳流水遶芳藂略彴半尋影酴醿一扇風杯
盤花氣裏枕簟鳥聲中公子敬愛客月明樽未空
郊行
散策林塘路秋深别有光晦明雲聚散濃淡樹青黃晩
覺衣襟冷風吹橘柚香菊花何處有聊欲試重陽
次韻季野弟蠟梅
媚色全勝柳孤標半似梅蘂寒金粉膩香重麝臍開徐
筆那能畫并刀未易裁扶頭中酒味安得一枝來
讀書
傍砌看黃妳臨池誦子虚顧慚雖耗忘聊復惜居諸屋
上兩鸜鵒波間雙鯉魚疑他不識字何事也聽書(柳子厚答)
(許京兆書神志荒耗前後遺忘)
讀玉局集
曉讀蘇僊集披翻未覺勞衙官視宋玉奴僕命離騷赤
壁清風遠黃樓逸興高獨嗟生苦晩不得侍揮毫
留别伯夀兄
相過不憚遠相迎慰所思須知對床處絶勝陟岡時夜
雨論疇昔秋風惜别離明年楚東景凖擬共題詩
之官桐川道中口占
登道重逢驛離家再及晨雲輕山色曉寒淺鳥聲春碧
澗梅花老銀杯竹葉新前途風日好持用悦慈親
戲綵堂有作
捧檄及偏親斑衣聊效顰旨甘貧有味温清静無塵北
戶足萱草南風宜棘薪版輿多喜色庶不愧安仁(堂之前有)
(棘一樹)
次韻趙景明呈許明府
卜晝開英集瑶林映珷玞顧慚梅隠吏繆接范萊蕪官
柳春猶淺江梅韻亦孤他年想風味應有汭川圖
對鏡芙蓉二嶺相望僅三十里高不知幾百尺
十步九折殆不啻蜀道之難也己卯孟秋沿檄
過之僕夫告痡已亦罷極因成小詩
石鏡寧堪對芙蓉不是花險中多虎跡平處少人家曲
六蛇行迥欹危鳥道斜白雲宜入望不怕亂山遮
九日同尤司戶舟行遊梅山
令節逢重九相攜鑑上遊扁舟浮舴艋左手把蝤蛑紅
葉明青眼黃花重白頭晩來風色好歸棹得夷猶
題聽雨軒
小軒在官舍不與囂塵并清池浸窗檻修篁礙簷楹幾
當迢迢夜聽此瀟瀟聲懷哉對床約輾轉難為情
晩行竹山道中
山瘦溪如練丹青見亦稀亂鴉將影過孤鶩帶霞飛秋
色此時老故園何日歸西風吹獨立搔首怯征衣
始生之日黎明以職事出郊
征鞍隨曉色重露濕衣巾誰謂懸弧日翻為執轡辰野
花工笑客啼鳥故窺人呼酒澆孤悶何心作好春
朝爽之前瑞竹忽生
好竹逾千箇數莖忽發生月明連理影風細合歡聲矯
矯雙鴛舉翛翛兩鳳鳴秪應三昧手綵筆畫難成
端午至太平寺
客裏逢端午僧廊雨氣涼篔簹千箇碧簷蔔六花香魯
頖程尤遠潘輿興自長糝蒲傾美酒笑入醉中鄉
題九華山用太白聯句韻
千古池陽郡九峰應最華明珠絢晨露麗綺粲晴霞嶺
頭過子晉巖腹憩洪崖謫仙無復見空想夏侯家
題建德驛用經略張舍人壁問韻
殘暑塗山去涼風至德來吟餘秋色老客裏菊花開傳
舍全依石中庭半是苔張公有佳句三復興悠哉
新安遇雪
寒色今朝異屯雲萬里同定知花翦水不是絮因風薄
宦翻成旅愁吟未易工白頭親八十留滯楚江東
次韻謝子良詠雪
晩來寒氣重景物故撩人不厭詩雕腎寧辭酒入唇恍
驚殘夜月疑夢故園春欲倩何人畫紛紛飛玉塵
青巖道中
寒食江村路東風野渡航一篙春水碧兩岸落花香飛
絮匆匆遠青山故故長兹遊自竒絶底用更尋芳
周少府由姑熟送余同宿于玩鞭亭
相别古桃郡相逢南豫州五年勞望眼一笑失離愁碧
水溪橋暮西風野店秋追隨成夜宿不為玩鞭留
寄陳孟容二首
先生湖海士餘子詎能班正始清談近黃初美句還相
望半舍外契闊數年間何日衡茅底匏樽一破顔
細草還堪藉柔荆亦可班馭風如肯過踏月不妨還種
藥臨花畔分流遶竹間眼邊無俗物頗似一瓢顔
廣信道中
昔日題詩處重來續勝遊綠隂初入夏蒼鬢幾經秋細
雨渡頭市孤煙汀際舟溪山雖信美翻恨不淹留
次韻侍御晩宿三叉口
故里頻懷梓新堤未築沙文章真吏部吟詠許劉义酒
醆孤風物詩筒隔歲華相思江路遠煙雨茁芳葭
書大洞僧壁
招提閟林麓魚鼓白雲邊地僻疑無路山深别有天幽
花充佛供好鳥伴僧禪何日征鞭暇重來借榻眠
寒食遊香山
杖藜隨所適花柳自村村野岸桃臨水人家竹映門香
泥飛燕子芳草思王孫著處堪沈醉春醪正滿樽
被郡檄禱雨丹井山徐真君祠登山拜畢即獲
&KR1480;霈追用韓文公郴州祈雨韻
欲解驕陽厄寧辭祀禮繁純誠殫毣毣英烈仰言言雲
陣千屯合雷聲萬馬奔晩來歸路好飄灑勢騰軒
紫霄宫
間關穿木杪詰屈轉山腰自昔形清夢于今到紫霄容
儀粲冰雪環珮響瓊瑶安得顧吳手憑渠圖素綃
攝邑獄空
番邑於今劇民風自古雄琴堂慚久攝劍獄喜新空纏
索塵埃裏桁楊片段中使君端不擾顧我百無功
石井
山右最佳處有泉生石傍虚明秋後月清冷雪前霜鰻
井真牛後龍湫可鴈行濯纓仍潄齒政爾不能忘
游西源
萬里西源路秋風屐齒鳴嶙峋千障碧窈窕一川清天
柱雲霄迥香爐霧靄輕何當攜翠袖重遣酒壺傾
奉和趙大本教授何處春深好二首
何處春深好春深泮水家不妨頻折角寧復誤隨車已
見傾三峽行看判五花日邊催覲速芝檢紫泥斜
何處春深好春深倅貳家雨低簷外柳風度牖間花有
意揮吟筆無心顧麴車慈顔一笑粲戱舞綵衣斜
景德道中口占
捧檄東方日芳春未及歸路花紅掩映溪樹綠因依鳥
語催寒食人煙接翠微尋詩忘遠近細雨濕征衣
由安仁回宿大木寺
御史題詩處山深草木雄一番青燒雨十里錦帆風婆
餅林間語山茶葉上紅明朝入於越吟詠與誰同
奉酬王宗丞用宿大木寺韻見贈
譽處千鈞重文章一世雄詩工穿月脇檄好愈頭風北
嶽關山碧南州荔子紅使君今北海還許一樽同
送侍御帥䕫府
湖海番君國江山白帝城凝香餘坐嘯飛詔趣遄征譽
處千鈞重輜車一羽輕攀轅雪眉老送目逐雙旌
千古楚東郡風流今在兹魯公元直道文正不妨詩鉗
吏似束濕麾龍如使兒甘棠足遺愛會有去思碑
西風動行色詩景繞征鞍赤甲懸危壁黃牛瀉急湍猿
聲雲背落山勢馬頭盤天險須人守毋辭蜀道難
諸葛仍祠廟公孫只故基棟梁酣夕照雉堞蔓秋葵耿
耿登臨意悠悠今古思烹鮮不勞力餘事杜陵詩
四海猶多事中原未版圖皇心思啟沃赤子望霑濡八
陣難留滯三階拱進趨茂弘寧有意江左待夷吾
被檄之上饒言還未幾又復往焉至小渡遇雨
遣興一首
檄至方云急吾行敢滯留朔風經小渡細雨過中洲(小渡)
(中流有洲名中洲)冉冉新斑鬢飄飄敝黑裘欲知來往久三見
月如鈎
九月五日周少府衛秀才會飲吳波亭周有詩
因次韻
碧水初微落黃花亦未簪三人千里客尊酒五年心我
獨年齊白(樂天云不覺身年四十七余今年與之齊矣)君皆句似隂不妨鐺
脚坐聊作夜深吟
次韻王侍御夜宿高牙
相别三時久相望萬里賖攜書期過雁徙倚至昏鴉風
雨番君國雲煙䕫子家何時趣歸覲重許拜高牙
至日見梅
漸老身仍健多愁鬢易華異鄉逢至節細雨見梅花酒
薄那能醉詩成敢自誇何時故園裏徙倚看横斜
次韻俞尉春日遣興
漸欣長晝煖欲解短爐圍春色已如此故園猶未歸韋
編今日事回首去年非鏡裏衰遲色多慚壮志違
留别趙明府
綵棒漫分部牛刀新發硎花城方竊蔭瓜戌巳餘蓂生
計雙蓬鬢歸心幾驛亭他時重會面應是眼俱青
初離鄱陽
三年勞簿領今日進歸程意與長途遠身兼薄縠輕板
輿頻送喜山驛屢逢晴道上人争指霜髭綵戱榮
衢右道中
投曉行衢右經旬别楚東侵衣梅溽雨吹面麥秋風壠
畝凝煙外峰巒滴翠中懸知鄉井近漸喜語音同
漸喜家居近相望六驛間脱身江左役洗眼浙東山鄉
味初充饌慈闈亦破顔經過縠溪水應笑鬢毛斑
村居夜坐讀王右丞山中與裴迪書愛其清婉
有魏晉風味因集其語作詩一首亦老坡哨遍
之義也
景氣既和暢故園殊可依遠山映清月曲水涵淪漪寒
犬吠如豹村舂聞自機因思曩昔友攜手同賦詩
獨善堂
賞心并四者文史足三餘不作簪紳念唯便水竹居佳
名元籍籍真樂每如如月旦遺評在今經幾建除
靈山寺
松竹聲中寺山深人迹稀石從林背出雲向屋頭飛野
鹿寒仍聚棲禽暮自歸怪來襟袖冷濃翠濕征衣
買舟至九里松遊三天竺
解維凌皺玉輟棹理孤笻遊遍三天竺行窮九里松泉
聲依石細山色共秋濃佳處吾能識幽巖倚秀峰
