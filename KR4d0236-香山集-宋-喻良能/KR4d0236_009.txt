香山集卷九宋喻良能撰
七言律詩
東歸
無邊春意正冲融十幅歸帆到淛東照水杏花紅翦翦
弄晴楊柳綠茸茸風光併入吟毫裏山色都歸醉眼中
說與林間子規道丁寧不必向東風
東歸見梅
老大無堪鬢似銀虛名猶復玷簪紳久為碌碌趨朝士
暫作棲棲去國人行李衝寒歸故里江梅偷煖報新春
萬鍾於我何加益三釡新來喜及親
草堂成即事二首
三年留滯江之南歸來故園寢亦甘經理草堂唐寶應
耘耡荒徑晉陶潛寸心自昔似南八雙鬢只今如謝三
手栽楊柳既合抱木尚如此人何堪
燕雀桑麻五畮勻香爐峰下磬湖濱青衫不礙兩居士
白髮真成六老人(兄弟五人皆二毛與老母而六也)子美浣花元不惡
淵明栗里總宜貧作詩飲酒真吾事回首江湖懶問津
亦好園即事
誰將春色到山家湖綠平堤草滿沙細刻真酥水仙蘂
勻搓絳蠟海紅花芳林得日鶯還囀香徑無風蝶自斜
聊與後生修故事未妨詩酒作生涯
亦好園春晩再用前韻
境淨山明别一家幾多垂柳裊平沙閒中牽夢一池草
空裏愁人萬點花細雨朝朝兼暮暮淡烟整整復斜斜
綠隂青子真堪畫滿意春風磬水涯
經理西山同二客二弟姪輩侍太孺人游觀聯
句
西山仍復踞西臺(叔竒)石逕&KR0706;﨑此日開(虞卿)竹杖相邀七
八客(季直)芳樽時釂兩三杯(仲文)瀑懸巖腹如飛雨(伯宗)石轉
山腰若隠雷(仲文)敬侍慈顔供一笑(興之)陂陀坐穏興悠哉
(季直)
春興
日日春泥妨杖藜一聲何處子規啼紅將滿地花空委
綠盡前山草正萋已辦篇章書側理可無杯斝捧柔荑
清明過後芳菲少桃李清隂欲滿蹊
侍太夫人拜掃先塋季直弟有詩因次其韻
東郊雲氣曉疎疎十里相擕霽色初林幄盡頭聞杜宇
荇絲深處見王餘提壺相勸仍沽酒扶杖來觀或荷鋤
不向如臯閒射雉真成一笑粲潘輿(是日荆婦不同行唯奉板輿爾)
次韻伯夀兄中秋翫月
中秋自古月華好何况浮雲掃碧天不比尋常三五夕
須知瀲灔十分圓畫簷影轉猶宜飲銀漢輝斜未忍眠
却憶年時今夜裏獨將醒眼對嬋娟
東軒即事
嘯傲東軒得此生平章物理憶淵明晴塘灔灔起萍浪
夏木隂隂求友聲聊欲庶幾三不惑誰能復較四難并
旋燒蟹眼烹鷹爪啜罷呼兒課二京
寄程教授士廓
去年同宴小重陽香霧霏霏橘半黃楚尾吳頭雙妙麗
茱枝菊蘂總芬芳十分滿釂白衣酒兩袖濃擕燕寢香
回首只今如夢寐暮雲烟浪正微茫
重陽遣興
秋高身老少陵悲不獨雲飛鴈亦飛紅葉色深偏照酒
黃花香重欲沾衣絶知落帽歡娛好最奈登山伴侶稀
強插茱萸修故事未妨醉眼送斜暉
亦好園江梅變紅仲文季直二弟有詩因次韻
蕭蕭亦好耐寒枝天與風流一段竒刻玉不惟工傲雪
施朱端欲妙凝脂佳人赬頰今纔見公子酡顔頃未知
便好作軒名頓有二難連璧賦清詩
雪中賞横枝梅花
横枝梅花最先開影着清淺無纖埃夀陽粧額依然在
姑射冰肌何處來無數雪花新點綴幾番霜鬢獨徘徊
想見懷安官道側十里㓗白如瓊瑰(懷安道中梅林綿亘十里)
戊子除夕追和陳簡齋除夜一首
世事年來已飽更百年今夕兩分平窗間蠟炬偎人煖
缾裏梅花照眼明瓦屋三間聊足喜鬢霜千丈總堪驚
明朝同上西山望應有江湖春水生
次韻季直弟春日雪
休驚雙鬢二毛加且喜東君發物華未向林梢開嫩葉
先於簷際舞飛花鼠鬚正好書春帖蟹眼偏宜試露芽
便欲扁舟訪安道不堪山驛水程賖
次韻和夷仲節推陪府公游北山
紅蓮猶得愛青山翠木蒼蘿處處攀雲水窟中聊假日
簿書叢裏暫偷閒幨帷車乘春同到燈火城門夜未關
我亦林泉曾俯仰只今雙屨又塵寰
題祥符寺靈山閣
一倚危欄已快哉俯看屛障掌中開江間碧浪循城去
天外青山入座來隔岸幾聲聞鼓角傍林千簇見樓臺
白雲只在孤飛處西望關心首重廻
武夷山
冲佑觀前水紺色昇真洞北山笋攢羣峯不斷四時翠
萬壑長留九月寒溪上桃花引漁子雲間仙犬逐劉安
平生飽識佳山水直作東南第一看
天申節望闕口號
日永凉生殿閣風需雲宴衎慶流虹明良叶德千齡遇
臣妾傾心萬國同葵影緩隨羲馭轉榴花高映御袍紅
西踰蔥嶺東遼海長屬堯封禹貢中
試院次韻馬駒父見寄
華髮蕭蕭知更稀回頭五十四年非花添病眼正臨卷
春滿故園猶未歸止酒獨醒陶靖節寄詩相憶謝元暉
若為比得新篇美西蜀江頭錦一機
試院七夕
過雨秋風灑客裳長廊廣厦更清凉不看雲際癡牛女
細讀文中古戰場病骨未輕聊把酒(時苦臂疼以酒服藥)詩情欲
適旋焚香敢辭秉燭分清夜猶記槐黃昔日忙
陳知府體仁和予七夕試院詩併以龍涎數十
餅為餉次韻奉酬陳每講會甚盛
八郡經生滿鱣堂那能斗酒博西凉晩年刻意玄虚講
蚤歲留心翰墨場憐我無氊寒坐客分公燕寢舊清香
相逢一笑寧多得歸去匆匆有底忙
司戶李巖詹和予廬山詩二十一篇作詩為謝
東野龍鍾誇白首巖詹矍鑠事清修胷中似有九雲夢
筆下倒傾三峽流和我七言清有味能令三伏凛生秋
當年廬阜賞心處恨不擕公九日游
題馮家洞
空巖寒氣凛兢兢入戶神清思亦澂似應如非聲澒洞
已垂未落石崚嶒深於豳俗藏冰室險過文王避雨陵
刮蘚磨崖書淡墨勝游聊復記吾曾
校官廳新栽巖桂
不將官舍等逆旅故把霜根栽繞牆他日花開暎秋色
何人手折惹天香丁寧護取森森碧想像勻排粟粟黃
顧我疎慵百無取未應人錯比甘棠
參議李郎中見和次韻奉酬
頃歲題名曲江院及肩曾許亞宮牆胷中闊貯雲夢澤
筆下濃薰班馬香省直舊霑衾半白除書行見紙新黃
和篇如出少陵手誰謂無心賦海棠
再用前韻呈參議李郎中
獨冷官曹有底忙經旬不得造門牆雨添垂柳絲絲碧
風攪飛花片片香顧我摧頽如病顙羡公騰踏勝飛黃
新詩迥出南豐右不是無香似海棠
寄張君玉
橘亭一别五回冬寤寐何曾置此翁二十五聲秋後點
八千里外月明中夫君不寄平安信而我方棲簿領叢
三峽江高天共遠側身西望興何窮
次韻周希稷詠芭蕉
經年不接故人書開戶逢渠了不殊誰運七輪風裏扇
時跳千斛雨中珠退之有意吟山石摩詰無心作畫圖
為愛青青無俗韻故教移植傍庭隅
次韻葉省幹重九樓上言懷
水落魚龍已退藏小樓蕭爽裌衣凉山雲雨過無窮態
巖桂風來不斷香已分文章成白豕擬將富貴等黃粱
嵇康潦倒渾無取豈復眉開一點黃
送洪右史赴召三首
胸蟠補衮五色絲筆驅波濤三峽詞上追班馬真輩行
下視燕許如兒嬉拙工廢繩那足道巧匠縮手今當施
前途着鞭政須急玉堂獨步非公誰
長公前日辭揆塗少公今日被鋒車路人共指拜内相
天子久欲登鴻儒黃麻端擬似經訓金蓮不獨榮傳呼
如聞書詔正填委北轅疾驅公勿徐
月宿南斗窮何遣爬沙脚手鈍可咍一生冰清但糠粃
兩鬢雪白猶塵埃逹人疑劔未免按夷途薦轂誰當推
公乎行矣斷國論能忘料理忍窮枚
由建寧回三山道中重陽
征鞍初自富沙還亂葉殷紅點碧山客裏黃花驚度節
鏡中白髮巧摧顔三休磴道惟頻嘆一飯茆簷得暫閒
為想成均新榜帖阿奴才力勝黃間
通判孫宗丞分餉温柑次馬撫幹詠橘韻作詩
為謝
珍果分柑不作疎李衡千顆直堪奴初嘗蔌蔌泉流齒
未摘青青香滿株可是騷人憐楚樹只應仙種自蓬壺
龍城當日親封殖還有霜苞似此無
園中口占
舂鉏野鳬疑水鄉湖隂山色仍蒼蒼西風三徑有佳致
朔雪横枝多暗香長統遊戲自足樂少游贏餘非所望
開林貼石興未已瓜時逼人須趣裝
聞交代將至喜而成篇
三年泮水冷無氊贏得蕭蕭雪滿顛晩景不妨供綵戲
他鄉安敢廢詩篇賸將杯酒澆行色速賃雙童擔近編
任是身歸落鴈後鄉心先抵磬湖邊
府學職事置酒九仙以餞予行
玉友金朋三十三擕尊相屬向晴嵐含毫共賦黃初句
揮麈仍追正始談再用清烟噴白澤更霏香霧噀黃柑
俊游勝事真堪畫華髮飄蕭只自慚
鉛山
三月春風暖更飄滿山嫩綠正嬌嬈幾聲勸我脱破袴
何處撩人婆餅焦甘旨僅能供素髮涓埃未有荅皇朝
吾廬漸近亦堪喜試把白醪傾綠瓢
中秋終日霧雨予還自都下宿分水嶺夜漏約
七八刻月出烏飯草薦山之東徘徊窗牖間欣
然把酒對之因賦長句
烏飯山邊白玉團瑞光千丈溢清寒斜穿逆旅茒茨室
正照先生苜蓿盤聊向青天思太白却吟飛鵲憶曹瞞
今宵不擬逢明月更向尊前仔細看
重陽詠菊
年年自赴重陽約不待陶家詩句催便欲急呼歡伯賞
未知誰遣白衣來紅萸有韻岳連湛素蘂無香賜望回
何事杜陵嗔竹葉却教從此不須開
送伯夀兄之官上虞
平生藝苑筆同耕兄弟須知似友生三載方尋夜雨約
六旬又作越中行舉杯不學銷魂别側耳惟聽報政聲
從此西岡數登眺白雲飛處總關情(時迎侍太孺人同行)
賢良馬叔度和周内翰送予倅越詩見貽次韻
奉酬
一鳴一息幾千秋風翼端宜汗漫游筆底珠璣誰得似
胷中雲夢復何求談餘正始人加勝詩比黃初語更遒
西笑定應參儤直東游聊復伴遨頭
叔度賢良再用游字韻見貽復次韻謝之
夕郎分閫鎮東秋幕下揮毫秦少游一代風流今不冺
百年文物尚堪求交情莫逆人誰似吟事方殷歲又遒
他日約君為伯仲三間瓦屋住東頭
次韻馬叔度再用前韻見寄
善奕從來數奕秋勝游今作子長游才多已覺懸河似
詩妙無勞入海求畫月裁雲寧底巧奔泉抉石一何遒
誰知傾盖成膠漆笑殺如新到白頭
過嚴瀨寄陸守務觀
翰墨場中老伏波揮毫快馬下晴坡三年睿主思獻納
千里疲民賴撫摩瀟灑郡齋方在望飄搖征棹未能過
擬求墨妙輝衡宇應有黃庭換白鵝
齋宿净明寺小飲易安齋口占
净明齋宿近初庚西蜀東吳一世英行徑九盤山犖确
流泉百折玉琮琤頻飛兕斝顔俱渥細聽犀談座為傾
觴詠直多幽興足未應不飲似公榮
挽縣尉陳元圭
平生自負氣雄豪落筆文詞湧怒濤蚤歲賢關幾雁塔
暮年花縣未牛刀凛然風義誰能並偉甚衣冠衆所高
我欲臨風新執紼忍於繪事看青袍
