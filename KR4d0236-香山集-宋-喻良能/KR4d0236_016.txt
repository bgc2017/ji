香山集卷十六宋喻良能撰
七言絶句
次韻鄭季遠國錄賢良題余廬山詩記
青鞋憶昔到廬山回首清游夢寐間忽見廣文竒絶句
十年風雨喚仍還
天姥夢魂勞太白赤城想像賦興公匡廬縹緲煙雲境
總在新篇妙句中
次韻王待制題予廬山記後二絶
曾到匡君住處山始知身在五雲間吟毫揮盡無佳句
空遣奚囊捆載還
山阿詩刻照雲松到處逢人問我公白傅蘇仙名不滅
公名今在兩賢中
荷花
花落波間生纈紋香飄風外似爐薰六郎顔色應慚汝
八子風流定似君
八月十八日觀潮
萬疊銀山出海門百川渺渺不勞吞晴江斗起黏天浪
一洗忠胥憤屈魂
誰遣羣兒把綵旛翩翩驚浪怒濤間不知岸上人皆愕
但覺波心意自閒
次韻郭刪定觀潮四絶
白浪初看雲出門驚濤旋見大江奔不因江海雷霆鬭
安識蛟龍窟宅尊
天池潮汐渺難推何事多盈亦有虧生長濤淵頭縱白
問之消息莫能知
憶昔初為總角兒年年秋後厭旌旗只今廓廓渾無事
樽酒何妨樂聖時
身到錢塘江上初端如碧海掛新圖不知洗眼觀潮日
豁得平生俊氣無
讀侍御去國集次韻卷首赴召
先生一飯不忘主詩句端如杜少陵敬讀新編二百首
凛然風采照隆興
張持荷以二詩見貽不敢虚辱次韻奉酬
南湖騎馬似知章熟醉清吟錦瑟傍不分鶩行遮電眼
偷閒檢校水雲鄉
南湖一似錦江園秀句端宜入杜編想得公餘時步屧
清風明月不論錢
張持荷以詩見約同沈無隠賞梅因得絶句奉
謝
結齋風味如和靖况有凌風百尺臺雪霽春新多辦酒
兩翁乘興欲尋梅
自題端溪硯
吳興青石今無聞歙郡刷絲端可焚儒生誰是喜書者
安得一逢王右軍
謝監丞子長雪中四絶
水花翦翦墜同雲萬里横陳似畫坤不見銀杯兼縞帶
知誰肯訪席為門
國子先生老宦游十年學省一狐裘飢雷有意鳴蟬腹
寒粟無端起玉樓
江邊釣雪翁荷苙道上行人馬度橋說與兒童須愛惜
莫貪瓊屑撼長條
萬玉妃來遣目迷縞裙練帨顫鸞篦令人却憶桐川路
粉蘂垂垂照玉谿
喜雪次侯宰韻
凍筆難成授簡章寒光先到讀書堂亂飄撲面如平叔
幾點侵眉似馬良
高國正約飯素淨慈遂至劉寺酌茗于鳳凰泉
同遊者蘇太博計撫揮公禪師請公道者蘇計
與予同庚
三亥並遊真盛矣二禪入社亦佳哉鳳池一段風流事
不欠支郎與辯才
春晩
春及瓜期夏景生鳴蟬漸欲替啼鶯蜂臣飛急衝殘絮
蟻子行忙礙落英
荷葉商量貼水開亂紅無數點蒼苔穿簾雙燕復雙燕
把酒一杯還一杯
喜雨
九重午刻命精禱四海中宵同出雲溽暑已隨飛雨散
清聲還並曉風聞
次韻李同年誠之見貽之什
兄弟同登年亦同羨君墨妙更文工我慙潦倒頭仍白
擬學韓豪一送窮
筆端灑落謫仙人况復曾同桂苑春一笑相逢端莫逆
門前洲渚正横陳(李時寓居西湖)
丁未二月十三日廷和輪對
六年不獲面虞皇重對彤墀晝漏長玉色粹温天一笑
歸來滿袖有濃香
送樓大防倅丹丘
我以疎慵匄外遷公乎何事亦翩然兩家俱有親庭樂
且結斑衣自在緣
匄外得括蒼東歸侍次
一家滿載扁舟裏兩槳春風去似飛漸識路人鄉樹出
世間樂事莫如歸
十年長客帝王都五畆田園半欲蕪乞得此身猶未老
自搖小艇釣平湖
永祐陵
乘騎導從朝陵日漫山桃李花如織好風吹散半空雲
麗日放將新霽色
森然一徑趨高爽鬱葱佳氣遥相望松聲萬壑奏笙竽
山形千疊開屏障
小臣生長宣和初深仁浹髓淪肌膚只今白首馮唐似
何幸清齋拜鼎湖
誓節馬驛讀龍溪詩
博山一穗爇沉薰寄傲胡牀笑此身馬隊也知非講肆
聊從開府乞清新
塗中讀周希稷所示詩卷以詩代簡
周郎詩句故驚人爾許清新思不羣不是并刀工翦水
定知瓊尺巧裁雲
州宅
勢壓江巒棟宇雄使君如在廣寒宫微之政以江山助
千首詩成咳唾中
淳熙己酉上巳前一日蚤與遂昌縣尉葉禾晩
與弟良弼姪得之金華監酒何震飲于月山之
曲水覽節物之方新欣湖山之如畫率爾成篇
曲溝流水綠蜿蜒正值春風上巳天不是永和東道主
一觴亦復會羣賢
少微閣
臨空瞰闊俯清溪閣占黃堂西復西我昔曾攀郎宿近
只今人指二星齊
簡張子温運使
宗丞矻矻不離口右司時時說解頥豈獨當今三昧手
故應勝古四愁詩
少陵子厚妙鑪錘力不能追心自期杯水平時猶不直
試求印可老宗師
椿桂堂
昔時共說竇家椿今見清門五桂新我亦鄉閭誇盛事
比君家尚少三人
題吳先生祠
先生高義薄層穹解使池庭化泮宫應笑蘭亭舊豪逸
溪山千古寂寥中
題挹僊亭
鶴駕鸞驂入杳冥望中遺跡照人清只今縹緲煙雲裏
應有僊家犬吠聲
送王節推夷仲秩滿赴闕
紫禁臚傳第四人錦腸貝齒凛長身三年來作諸侯客
千里江山隂受春
胷中深蟠萬卷餘筆端倒傾蛟室珠掖垣政要舍人樣
致主澤民推宿儒
戰和未定議紛紜草茅有忠天莫聞公乎行矣陪國論
毋媿新亭千載人
中年謝傅良多感欲别能忘作惡無今日與公休惜别
須知元不隔江湖
寄洪舍人二絶
人物中朝第一人胷蟠萬卷筆如神調元要倚經綸手
黃屋虚心待舊臣
仲氏昔嘗司宥密長公元已轉洪鈞紫微豈久承流地
黃閤終須報主身
平遠臺
平遠臺高俯翠微海天煙雨正霏霏登臨何處明人眼
烏石山前白鳥飛
吳越王廟
五季流民去不還賴君撫有此江山嫌名舉世猶知避
何况來瞻廟貌閒
次韻丁端叔舟中值雪三絶
輕舞謝衣端不惡斜侵潘鬢總堪驚偶思功業聊看鏡
自怪年來太瘦生
但知才出吳公右孰識詩堪子建親不惜剰吟黃竹句
何妨傳示白頭人
延和初奏三千牘畿甸旋移尺五天風格出塵誰可並
争看遼鶴一千年
二月二十八日周提宫葉致政樓司理過訪錦
園
錦園春色滿西東一笑相歡四老翁八秩總開三百歲
樂天風味此時同
錦園不減商山樂四皓中間著此翁今日可無千字作
何人似此一樽同(千字作謂百韻詩昔樂天與劉夢得裴賓客王尚書飲作詩云四個老人)
(三百歲今得用以為故事)
磬湖偶成
只欠退之盤谷序已成摩詰輞川圖暮年寧復須西子
不用扁舟向五湖
次韻黃三以詩分送筍
此君稚子别經年忽到茅齋意豁然自媿清貧饞太守
嘗新翻在小春前
醉題艇齋
平生飽識江湖趣今日歸來鬢似絲閉戶松風驚醉耳
恰如魚浦聽潮時
送竹枕與勾希載太博
誰人彩斵渭川村有節輪囷秋竹根割我便便春晝睡
乞君栩栩夢中魂
次韻何茂恭詠玉簪三絶
金谷墜樓人已遠樓前首飾尚堪尋誰家玉面雪肌女
淡掃蛾眉方稱簪
未開黃鈿紫冠小誰與幽人作好秋一笑相看兩不厭
翠雲堆裏玉搔頭
月露洗沐秋容淨姑山初逢冰雪仙風流水部與藻飾
從此梅花應並傳
題湖上月林
月林風物最湖山十里煙綃映霧鬟欲識丹青難貌處
渚鷗汀鷺有無間
亦好園菊花盛開為賦二絶
風厲霜嚴了不知晩來幽獨更多姿綸巾細漉柴桑酒
坐對疎籬却始宜
窮秋籬落日蕭蕭淺笑臨風畫亦勞徹骨清寒香未了
落英猶更入離騷
亦好園海紅黃香梅著子戲成小詩
一枝濃艷倚東風千葉輕黃點翠叢占得娉婷仍結子
故應花果譜兼通
磬湖小山激水作小溪
平湖激水轉山流石澗縈紆走碧虬料得丹青無貌處
白蘋紅蓼滿汀州
連理枝
紫荆斜倚磬湖隈並幹連枝錦作堆猶記太虚壇上木
舞風雙影並徘徊
送李深卿赴省試
事業平生在管城策勲今日向神京區區一第慁子耳
要聽臚傳第一聲
曲江深院題名處應有春風得意詩為想杏花三十里
却思三五少年時
秋日有懷仲文季直二弟(案此詩據南宋名賢小集增入)
微雲初月澹層城絡緯聲連促織清北雁不來千里信
西風還起故園情
