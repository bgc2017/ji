香山集卷十二宋喻良能撰
五言排律
桐汭
東汭波吞岸西桐水見沙祠山千古盛州宅四時嘉前
直三峰峻旁連大洞呀黃南清港曲織女小橋斜野店
籬為戶春山繭作花烏羊難入饌青菓頗宜茶(土人謂猪為烏)
(羊橄欖為青菓)綳錦饒新筍槍旗富嫩芽靈山古佛地丹井列
仙家鐵冶名猶壯金牛跡尚窪滯留三載久詩板滿煙
霞
試院中秋效諸進士作月湧大江流
團月臨清夜平分一半秋輪侵斜漢迥色湧大江流皎
皎驚飛鵲亭亭喘卧牛一川寒練静十頃素光浮碎彩
通袁渚餘輝謝庾樓翻思杜陵老岸草泊檣舟
由上饒之貴溪舟中書事
日月三秋杪江山萬象殊小舟浮舴艋廣信出闉闍(是日)
(由廣信門登舟)草木關詩律雲煙入畫圖水清沙可數景好句
難摹汀際寒鳴鴈檣端晩噪烏樵村人語静商櫂夜燈
孤冷水尋宵泊焦灘就曉餔(冷水焦石皆灘名)霧銷分浦溆風
定少帆蒲愛日生篷背竒峯湧坐隅芙蓉多落蔕楊柳
有枯株楓葉紅綃翦蘆花白雪鋪翩翩兩行鷺泛泛一
雙鳬斷岸幾千尺誅茅間一區鷀巖清港急龍瀨碧濤
麤(鸕鷀巖黃龍灘)斷己憑三老那能貴一壺酒壚勞問訊漁艇
費招呼鮮鯽還堪買香醪亦任沽不妨成酩酊聊復免
馳驅汭口真蕭鎮錢倉豈舊爐(錢倉巖名)藂篁驚外褁怪石
覺中刳漸喜三吳近寧辭十里紆(三吳廟名)波平如瀉鏡罡
密似連珠(連珠灘名)嘯咏知誰和欹眠只自娛市聲喧弋邑
山雨鬧蓮湖(弋陽有蓮湖灘)擬傍桃花宿(桃花臺有小寺)容繙貝葉無
鳥棲方艤檝鯨吼又乘桴野菊新收豔官梅未吐鬚貴
溪端爽灑賤子小踟蹰王事三旬外舟程六驛逾(八月二十)
(八日離番陽十月二日回至貴溪蓋三十五日舟行凡三百六十里也)更判弦月上應得
綵衣趨
為柴懷叔殿院題世綵堂
慶積門闌久祥鍾家世醲乘騘驚創見戱綵覺重逢鮐
耋頻三喜孫曾見八龍年齡開九秩孫子享千鍾奕葉
今榮耀蟬聯舊素封家風追萬石眉壽擬三松畫棟侵
銀漢平池浸碧峯同心木芍藥並蔕水芙蓉委曲顔常
悅騫騰色愈恭會須陶謝手覓句細形容
題東林寺
江湖大蘭若廬阜一東林砌遶琮琤水門羅翠碧岑煙
雲千古色松檜四時隂岸幘銷塵慮凭欄净客心殿成
神運力泉出虎跑音溪在思元亮堂荒憶醉吟圖傳三
笑粲閣擁五杉森貝葉應難訪經臺已莫尋僧袈何代
朽佛影幾時沉晉輦黃埃久殷碑蒼蘚深不妨閒弔古
誰復為沾襟香火惟蓮社傳流直至今
送參議李器之
人間今北海天上謫仙人雄論堪醫國新詩可泣神搖
毫雲落紙揮麈坐生春芸閣登吟慣綾衾入直頻三千
辭故里二載宦全閩婉畫禆南閫英名動北辰惠風吹
别思細草碾征輪行矣躋華要聲猷日日新
釋奠禮成上安撫大觀文十四韻
鉅宋中興日全閩極治年保釐須碩德鎮撫賴真賢燕
寢何曾逸儒宫最所先上丁將蕆事仲月乃修虔鉶鼎
參罍洗犧尊間豆籩低昂衮繡服拜起冕旒前庭燎明
如晝爐薰滃似煙曏風人引領觀禮士填咽闔郡讙聲
沸熙朝盛事傳僖公甘避路常相敢差肩宜有新詩播
庸昭美化宣陋儒何幸會典禮獲周旋南紀非工部(子美)
(題衡山文宣王廟南紀收波瀾西河共風味)中和豈子淵斐然形頌述深媿
采芹篇
夜宿浮石山崇福寺上方題壁
窈窕尋支徑縈紆度密林岸回溪更駛峯轉塢逾深僧
梵雲邊寺鐘魚竹裏音觧鞍生妙興倚檻淨煩襟永夜
凉颷動初秋爽氣侵巖空寒溜滴壁静候蟲吟香篆窺
孤宿燈花伴獨斟不諳塵外趣誰識此時心
湖上用王茂材同年韻
木落長空淨秋深爽氣多澹煙浮遠樹晶日泊平蓑小
艇浮深碧孤笻曳慢坡菊花簮雪鬢桑落灔金荷妙興
追潘岳清游軼永和何當命菱角唱我醉時歌
過分水嶺初出建寕界
辛夘踰閩嶠淳熙出建關瀰漫第五渡(自崇安至楊家莊有第一至第)
(五渡)險絶百重山近夏凉風發新晴麗景還翠烟飛縹緲
好鳥語綿蠻密樹青羅幄連峯碧玉環野英紛熌熌巖
溜碎潺潺小艇横清泚飛橋截碧灣機舂流水激架厂
石崖慳紫笋和泥采青梅帶葉攀未能供旨味聊得悅
慈顔取醉三杯適欹眠一餉閒自憐霜鬢白人羡綵衣
斑物色揮毫裏家山隐几間狂歌聊爾耳同志儻吾刪
送江充之郎中知温州
巖廊拱神聖岳牧用才良委寄晉藩鎮飛騰漢省郎縑
推非矯激綿蕝豈尋常花粲揮毫玉風生漱齒霜兒童
騎截竹父老候甘棠五馬晴薰細雙旌曉月凉清香凝
燕寢春草夢池塘乳哺蘇民瘼生薪束吏行謝樓山色
净孤嶼海天長信美毋多戀遄歸覲建章
送趙逹明太社知江州
天上佳公子人間少吏師文華紳笏服名字冕旒知剸
决監州日舂容栗社時未成持從槖聊復把州麾京邑
期蒙福湓城望寵綏朱轓臨境土竹馬走童兒去獸同
均軰蠲逋繼濬之政成遄入覲獻納日論思(李渤字濬之為九江)
(守奏放逃逋四千餘貫)
東宫生辰
寳歷天重啓皇圖日寖昌九重資燕翼萬國仰元良玉
律秋初杪金飈歲正穰前星輝采盛少海慶源長甲觀
祥煙滃春宫協氣翔千秋佳節勝四莢瑞蓂芳瓜棗欣
初獻蟠桃慶乍嘗庭羅六佾舞天薦九霞觴銀榜彌生
耀銅扉粲有光讙聲連紫極喜氣溢穹蒼冊錫雕珉焕
旗頒青輅揚衣惟珍黻冕音不嗜宫商問寢同周發隆
師過漢莊猷為規禹啓翰墨掩鍾王化被賓詹属恩沾
左右坊善三今獨冠明兩古難方陸贄言猶采宣尼訓
敢忘本支綿百世羽翼貳巖廊宿忝宫僚舊曾霑兊澤
滂願斟滄海酒歲祝壽無疆
留别王狀元二十四韻
才大文章伯忠純社稷臣七州鍾秀異孤嶼賦精神德
藴圭璋潤胷涵海嶽春麟經頻得雋槐市早稱珍宿弊
時方革皇綱上正親大廷清問降空臆讜言陳力補嚴
宸衮深攖睿主鱗一元追董相多詐恥平津文擅無雙
價臚傳第一人聲華飛宇宙風采聳簮紳貴紙寧堪數
回天僅足倫施行均令甲奬諭見絲綸未覆金甌墨聊
為綠水賓愛民如赤子束吏似生薪鑑水書題徧稽山
賦詠頻却梅清節著(見幕府清風不受梅詩)誣狗滯冤伸(見論魯六傷犬)
(劄子)賤子嗟何幸同年蓋宿因糟糠聊攝局山水獲聯茵
醇酎容霑醉新詩許效顰獨蒙青眼舊端異白頭新酬
倡幾千首從游殆十旬笑談將契闊肝胆政輪囷帝夢
方思說天民竚起莘不才雖苦窳終始願陶鈞
六言詩
亦好園羣花盛開戲成
小圃初乾曉雨雜花爭試新粧揉色似觀濯錦吹香如
過河陽
三歲無諸國裏青春不是花時今日小園春半百般紅
紫芳菲(福唐桃李臘中皆開紫笑茉莉五月始盛)
題李通判斷橋圖
平生心地夷坦一旦足跟嶮巇不是籃輿安稳只應神
物護持
橋上笋輿岌岌橋下浪波沄沄但覺往來無惱不知觀
者傷神
書趙德莊詞後
老眼看書成霧介菴墨妙金篦波底斜陽紅濕絶勝彩
筆新題
訪何茂恭於南湖作三絶句
十里相望烟樹旬月不絶籃輿潄石枕流戲綵浮家泛
宅南湖
南湖綠髮居士恰少磬湖八年掀雷抉電傑句出月穿
天大篇
啼飢妻子眼底厚禄故人日邊一錢不直誰念五十無
聞自憐
茂恭見和再用前韻奉酬
朗朗百間羊肸森森千丈長輿一身宜着臺閣半生流
落江湖
憶昔永新番水俱吏江左三年不作載苡馬援聊為留
犢苗篇
少陵時時醉裏子山日日愁邊白髮新來滿鏡故人萬
一能憐
磬湖居士得片石于斗坡山其長五尺其廣一
尺有咫聳拔孤秀縝密温潤絶不類此間石疑
自他山飛來因目之曰飛來石
六丁驅石日本墮落斗坡山中一片蒼珪紫玉幾回秋
雨春風不假鐫鑱刻削自然巧妙嵌空居士置之朝爽
是謂飛來小峯
五言絶句
題齊山翠微亭
山深雲氣多撥雲尋徑入但覺襟袖寒不知濃翠濕
賦竹
冥搜高出月幽思渺裁雲擬遣窮愁去那能無此君
海棠塢
晴塢夕陽媚煖梢春意留詎須呑絳蘂方觧解人愁
七峯亭獨坐
嶼岫新亭好悠然見七峯凭欄吟不盡春色與秋容
水樂洞
近聽千絲急遥聞一磬清恐傷詩肺腑不作斷腸聲
曲水
不是山隂畫清流曲更方欲知三面景絶勝九回腸
方池
四角朱弦直雙橋小霓欹寒星夜稀密冷浸一枰碁
弄月亭
掬水弄漣漪清輝碎更随人間無太白欲捉可憑誰
紫君林
此君仍佩紫直節自來孤欲倩文夫子招邀入畫圖
小山
峯秀因拳石溪清見髮魚(陶隐居注本草云䱉魚是人髮所化)毫釐辨喬
梓咫尺有匡廬
石洞
此秘昔未覩斵雲今始開蒼松臨怪石宜號小飛來
竹巖
怪石誰雕斵蒼蘿翠木斜幽巖畫屏倚却憶柳州誇
石塘
野色知何處松邊竹外塘雨餘紅菡淨風起白蘋香
飲茶
清風生兩腋雪乳啜雲團便擬乘風去翻嫌縛小官
懷東嘉先生因誦老坡今誰主文字公合把旌
旄作十小詩奉寄
文章無正體源浚流乃深能者主宰之古來非獨今
大雅久不作淳風日澆漓挽回既狂瀾此道非公誰
三賦成會稽四集始東楚一洗凡馬空斯文有宗主
對策婉而切奏䟽忠且純風行水自波至哉天下文
退之在元和昌言主文字揚鑣踵芳塵公乎得無意
作詩必坡老作文必歐公欲知鳴道心端與二公同
直道蓋中朝雄名横六合吾道其非邪胡為未舟楫
三讓始循墻一麾嘗屢把䕫門德政碑深鑱仍大寫
不見我公久搖搖動心旌敢以一瓣香為公罄精誠
蘇公亦有言公合把旌旄庶使湛軰名亦與峴山高
曝書
秋陽千里曬聊復曝吾書自笑年來事昏眸眩魯魚
池邊樹
磔索池邊樹疎花照淺清雖無却月觀且有一枝横
汲水
山泉盈石坎抱罋每相從不敢傷蝌蚪疑能化小龍
賞月
雲盡天容静冰輪故故圓廣寒宫闕裏今夕是何年
弈棋
睡餘無俗役信手一枰間勝負何須較神情政欲閒
掃室
凝塵晝滿室燕處亦超然掃罷掩關卧從嘲邊孝先
澆花
花木蒙霑潤根堅枝亦驕懸知如舌本端藉酒杯澆
採菊
采采黃金蘂盈盈白玉觴露蘭何足飲自覺肺肝香
策杖
田園依峻嶺牽興每須登却得臺郎力扶持借赤藤
題徑山一覽亭
歴覽衆峯頂下視飛鳥背一身凌紫霞迥出塵寰外
題錢清江
不受百錢餽從兹號錢清至今千載後猶得仰佳名
亦好園初春次韻
梅開羣玉府柳試縷金衣過臘山逾瘦迎風水漸肥
初日宜征轡輕寒怯裌衣蟹黃經雨潤鴨綠得春肥
讀書
一飽無餘事平生萬卷書短檠頭雪白端為惜居諸
覽鏡
平生壯夫志老去未消磨其奈青銅裏蕭蕭雙鬢何
次王狀元晩菊二絶
雖晩亦既好花中無此香誰能識真趣高隠在潯陽
併與杞同賦舊嘗聞雪堂先生澹無欲亦復愛清香
彦禮提宫寄似黃芙蓉詩次韻奉酬二絶
紅粉雖云妙鵝黃亦大竒欲知堪畫處絶勝採江時
幽圃知何處青山東復東芙蓉黃玉蘂還與海榴同(惠山)
(黃芙蓉錦園黃石榴風味略相似)
亦好園四詠
亦好亭
亦好新亭小登臨意緒長清流依檻曲明月逐簷方
磬湖
未用他山錯寧須泗水浮衝風時激浪清韻亂鳴球
釣磯
只為貪赬鯉還應愛碧流風來花落餌雲破月沈鉤
菊徑
小徑三秋好西風百本黃但令頻泛酒日日是重陽
黃石榴吾里所未有僕始携自中都植之二年
方着花明潔可愛異於他榴
但見蹙紅巾未聞衣黃裏一試縷金裳世職真西子
細染麴塵英稀着鵝黃蘂雖無蠟梅香風味絶相似
磬湖即事
十畝煙波闊平開一畫圖已添無數景喚作小西湖
題亦好亭集句
從士力難任(退之)何其掛懷抱(子美)不及在家貧(樂天客中守歲)在
家貧亦好(戎昱)
園中即事二絶
錦園無十畝緩步足登臨弄月波濤細愛山花木深
風勁木初落霜輕花更幽晴香山苦馬冷豔水牽牛(有花)
(生曲水中似牽牛而小葉生水下花出水上其榦類鵝翎箭桿仍長一尺四五寸無枝余為名之曰水牽牛)
愛山堂
棟宇還依石窗扉不碍山丹青寧辦此烟雨飽孱顔
