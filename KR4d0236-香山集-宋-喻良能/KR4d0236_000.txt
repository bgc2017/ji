提要
香山集十六卷别集類三(宋)
(臣)等謹案香山集十六卷宋喻良能撰良能
字叔竒義烏人登紹興二十七年進士補廣
德尉遷國子監主簿復以國子監博士召兼
工部郎中除太常寺丞兼舊職出知處州尋
以朝請大夫致仕宋史不為立傳惟金華先
民傳載其仕履頗詳其兄良倚弟良弼亦俱
以古文詞有聲于時集中所稱伯夀兄季直
弟者是也良能所著忠義傳二十卷諸經講
義五卷家帚編十五卷俱久佚不存其集義
烏志作三十四卷焦竑國史經籍志作十七
卷世亦無傳獨永樂大典中所錄古今體詩
尚多核其格律大都抒寫如志不屑屑為絺
章繪句之詞楊萬里朝天集有送喻叔竒知
處州云括蒼山水名天下工部風烟入筆端
頗相推許而良能集内亦多與萬里酬唱之
作故其詩格約略相近特不及萬里之博大
耳又陳亮龍川集題喻季直文編一篇云喻
叔竒于人煦煦有恩意能使人别去三日念
之輙不釋其為文精深簡雅讀之愈久而意
若新是良能之文亦有可自成一家者惜其
詩僅存而文已湮沒不傳矣今從永樂大典
採掇裒次而以南宋名賢小集所載參校補
入釐為十六卷庶猶得攷見其大略其集稱
香山者案律中次韻李大著春日雜詩中有
清夢到香山句自注曰余所居山名蓋以地
名其集云乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
