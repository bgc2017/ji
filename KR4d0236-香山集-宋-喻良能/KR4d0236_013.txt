香山集卷十三宋喻良能撰
七言絶句
錦園小春
細雨將春上曉枝東風吹綠到漣漪長溝繞檻多佳處
小逕穿花無盡時
春雨
晚風吹雨過西疇惻惻輕寒似早秋燕乳鳩鳴春又老
可堪芳草喚人愁
春隂不斷怒鳩聲日日溪雲帶雨行試挂西窗看霽色
一川煙草畫難成
春日偶成
煙霏初散曉寒收花氣烘晴草色浮一片風光吟不盡
青春池上海棠洲
戲詠書案上江梅水仙
偷將行雨瑶姬佩招得凌波仙子魂幽韻清香兩竒絶
小窗斜月伴黃昏
夀星泉
水邊豈無清江使石上自有黃冠仙更須喚取遼東鶴
便是人間不老泉
次韻楊廷秀郎中游西湖十絶
湖波萬頃瀉鎔銀妙句誰能敵李紳橈影緩隨紅蓼岸
荷香細著白綸巾
蕭蕭竹徑細通幽小憩明窗瀹茗甌夏木隂隂可人處
黃鸝飛上碧枝頭
裴園亭榭水之濱草樹雲煙滿目横盡日對山仍把酒
兹游絶勝若耶行
與世從來最闊疎年來况復味潜虚漆園不嗜濠梁樂
人自人兮魚自魚
憶昔孤山和靖家光風霽月總輸他幾多水草連煙草
無限蘋花雜藕花
誰云騎馬似乘船搖曳中流即水仙香繡幾屛波底影
煙綃千幅望中天
湖堤樓閣劇蜂房樓上争看湖上航萬柄芙蓉清冉冉
臨風新拆麝臍香
一時談笑總名流十里西湖恣意游熟醉側身窺翡翠
狂歌左手把蝤蛑
袢暑渾如深甑炊涼颸一餉最先知憑誰為覓丹青手
畫我談詩剥芡時
湖邊幽勝滿青蓮到處時時泊畫船竟日漣漪吟不足
欲歸重看水中天
九日無酒
年年把酒對黃花一任西風醉帽斜今日無錢還對菊
不知何處酒堪賖
雪
翦水輕花著地消弱肌無力倚風飄欲知回旋空中舞
恰似楊家静婉腰
曉行
樹頭鳥語落虛簷清夢驚回睡未厭笑跨紫騮穿綠徑
晴雲凉月正纖纖
道上口占
隴北麥苖初覆塊舍南梅蕊已含鬚小春似有芳菲意
憑仗何人為寫圖
詠梅
竹外江頭帶雪看花中清絶畫應難玉肌瑩骨冰姿瘦
單著生綃怯暮寒
三月十四日陪同年十有六人游淨慈遂飲於
水月居坐中即事
車馳卒奔風雨過粉白黛綠春事妍裙腰政佳酒仍美
那復有路到愁邊
崇桃穠李亦不惡一笑海棠尤可人徐熙趙昌俱骨朽
翠䄂捲綃誰寫真
美酒未盡雙玉缾更聽提壺鳴不停斜陽可飲徑須飲
趁得城門打鼔聲
凝香閣
渠渠夏屋翠隂稠沉水香濃瑞靄浮媿我無才吟五字
未妨燕寢似蘇州
上巳郡宴即事
細雨輕隂修禊天海棠睡足柳初眠凝香簾幕東風煖
小醉清吟錦瑟邊
次韻葉宰植竹四絶
檀欒節目瘦長枝晴既蕭騷雨亦竒誰道此君惟澹泊
細看頻賞自多姿
蒼煙翠霧兩冥迷秋雨叢深不作泥冷葉寒枝須管領
亭亭會見拂雲齊
誰云青士太無情偏結騷人冷淡盟不假遥岑分寸碧
故應雙目自增明
木本曾看煙雨梢臨窗依砌韻偏高可憐不入繁華眼
秪稱清談王馬曹
偶成
祠山東畔古桐西垂柳隂隂映短扉誰道官居太蕭瑟
香粳甜輭鱖魚肥
至德
至德春山紫翠堆楚東征吏又重來是中正好覓佳句
捫腹自憐無此才
齊山
龕巖宜號祕密藏翠微應呼清淨身欲憑妙句發佳境
安得揮毫我輩人
池陽報恩寺新成輪藏應公出示鮑仲山詩因
贈
招提雄冠浦邊州寶藏琅函眩電眸更出故人竒絶句
相看知是贊公流
遊青山當塗王使君命供張甚適
雨映青山訪謫仙公厨分釀割肥鮮酣歌一曲西風裏
頓失羈愁向酒邊
放姑惡
為憐心折骨仍驚四十方兄博汝生從此直須防巧中
著身未穏莫先鳴
春日道中絶句
繚繞孤村一逕斜綠楊深處有人家翠眉紅頰墻頭出
淡淡春山淺淺霞
次韻何茂宏見寄
牧之俯首隨繮鎻元亮高情樂里閭樽酒未能供一笑
尺書多謝附雙魚
登寺後峰絶頂
杳杳扶笻上翠岑松風蕭颯五雲深不知直自登臨處
下至平川幾百尋
洄溪閣
十尋傑閣倚雲隈淡靄輕煙照眼來山色不隨天際遠
溪流長為水深回
蓬萊閣
絶知蓬島異塵寰弱水相望萬里間争似卧龍雲際閣
不勞跨海即鼇山
自入新安境中鴨脚千樹羅生道傍秋實離離
低拂行客顧之欣然因成絶句
離離秋實壓枝柔帶露含煙爛不收須信新安生鴨脚
大勝霅水熟鷄頭(今歲鴨脚盛生)
任公釣臺
任公垂釣古來稱千載危臺尚可登尺澤只今無處覓
懸知深谷解為陵
好溪堂
好溪無復怒濤麤繚綠縈青秀色腴更著華堂臨絶境
風流長與峴山俱
凝霜閣
巋然飛閣榜凝霜雪散冰丸却暑方治郡風流無處覓
只應棟宇是甘棠
題靈源洞
細數峰巒到石門緩移屐齒步雲根一樽濁酒林間坐
古木蒼蘿日月昏
鬼鑿神鑱巧更紆直疑有路到華胥坐來濃翠沾衣冷
恰似飛來秋意初
昌園賞梅(園一作原)
十年不踏淮安路今日昌原得縱游千樹撩人詩興動
恰如何遜在揚州
縣齋夜坐
鶩行散盡室如冰數卷殘書一穗燈尚有茹葷兼飲酒
不然全似打包僧
余禱雨龍湫翼日響應兒子興之有詩紀實仲
文季直弟亦既同賦老子久不作詩因得絶句
龜齡昔禱五龍廟曰雨而雨若有期我無能為此云役
雲螭何事不相違(龜齡王公昔守鄱陽禱雨龍祠不旋踵而應事見五龍廟碑)
餘干資福寺巖桂盛開因折一枝戲成絶句
綠玉枝頭金粟團可人風味勝紅蘭一枝擕向金溪去
袖裏誰知有廣寒
雲錦閣
巖花亂落隨春水萬丈輕紅遶驛樓不是江流似雲錦
政應雲錦似江流
上清
積雨新晴翠靄浮好風掖我上清遊白頭捧檄真聊爾
那忍深文學杜周
七月晦日聞鶯
憶得東風汎蕙蘭曉窗紅樹聽綿蠻如何却到深秋節
盡日猶啼修竹間
九月八日次韻沈虞卿一首
白髮蒼顔會帝鄉微雲淡雨小重陽一樽相屬非無意
欲攪胷中書傳香
次韻朱昂仲見寄一絶
使君詩酒日娛嬉燕寝新來一段竒政是夢熊佳節裏
釋迦抱送寧馨兒
九日鞫獄茶山廣教院遣興一絶
牧之秋浦峰頭飲王勃南昌閣上吟千古勝遊誰復繼
只今重九欠登臨
鵝湖雙松亭
白壁長廊數十間峩峩佩劍兩蒼官艷陽滿目皆桃李
晩節如公可歲寒
石扶山(弋陽界中)
玲瓏怪石巧相扶竒絶無人作畫圖要是飛來嫡孫行
恨君生不近西湖
松源山
征途未盡弋陽西且過松源九節溪煙雨濛濛山色好
鷓鴣更與盡情啼
懷愛山
空陂流水淡泠泠小立舂鉏點遠汀煙雨半收山更好
知誰不喚作丹青
仙隠觀費長房故宅舊名靈陽宫觀後有葛陂
盖竹杖化龍處也
松風百步到靈陽千古風流憶長房竹杖化龍無處覓
空餘陂水繞堤長
題谷簾泉
此水名傳自昔賢味甘誰敢鬭芳鮮一甌雪乳初嘗罷
知是人間第一泉
月臺
青林闕處綠隂開十里長風送月來妬雨玩雲都淨盡
素華清影巧裴徊
琵琶亭
琵琶人去幾經秋司馬青衫亦故丘唯有當時亭下水
無情依舊更東流
次韻梅花絶句
玉裙練帨清無塵一笑喚回幽谷春天寒日暮故相惱
不怕近前丞相嗔
次槐卿舅詠梅二絶
玉肌冰骨不多枝半映清池半近籬寒雪尚遲新月早
横斜分影到漣漪
朔風寒日澹孤芳冰雪相看有暗香但得横枝臨却月
不須斗酒博西涼
石鐘山
坡翁文字妙來今仙去遺蹤杳莫尋惟有石鐘還好在
未須霜降自清音
題煑泉亭
甘香曾飲谷簾前擕茗仍來試煑泉更覺清風生兩腋
始知鴻漸是茶仙
