香山集卷八宋喻良能撰
七言律詩
春水
磬湖春水夜來生曉起雷聲逗雨聲去馬來牛心莫辨
鸕鷀鸂鶒眼俱明飄零花片有底急搖曳柳絲如許輕
旬月烟村半風雨榆錢好為買春晴
次韻送季直弟入越
積雨新晴耳目醒長階柳色静閒庭已看桃萼臙脂濕
未有楊花雪片零客路汝應懷稚子家居吾亦念樵青
須知兩地無百里不用陽關腸斷聽
一室
隂陽一室冷兢兢燕坐何曾病欝蒸只擬綸巾持羽扇
未須赤脚踏層冰滿盤碧玉初投箸一榻清風更曲肱
掃地焚香凉到骨疎簾何處欲揮蠅
記夢
小窗幽閣睡初勻夢到鈞天侍紫宸盤號搯桃真異器
果名黃棗豈常珍殊恩併浹鴒原弟美味初嘗鶴髮親
願竭精忠圖報稱覺來肝膽已輪囷
次韻伯夀兄宿華藏有感
水净溪空峰更青目雖未到已先明棟浮萬縷晴雲細
軒擁千重夏木清幽興入門應自適殘樽下馬與誰傾
老僧齋罷唯須睡不信人間有月評
曉霽
夜來細雨暗冥冥曉起秋容入畫屛水色淨涵天影碧
林梢微露遠峰青嫩黃稼卧衡從畝老翠柳拖長短亭
一晌西風醒睡眼端如痛飲讀騷經
題繡川驛揖秀亭次張明府韻
一色蒼波百頃煙直楣横檻覆華椽從來好景無今日
何限清詩似昔賢把醆有山來酒面凭欄無路到愁邊
我來政值雨新足芳草芊芊綠滿川
次韻趙禹平春日書懷
草色青青二月時物華雖是我廬非日明院宇燕相語
花發園林鶯亂飛無數小桃初掩暎幾多垂柳自因依
春風十里歸吟筆未用羅幃繡幕圍
八月十四日亦好亭遲月不至分韻得秋字
亦好登臨似庾樓是中風月最宜秋素娥欲赴經年約
行雨潛分一段愁聊復飛觴追勝賞何妨秉燭事清游
明年此夕看明月千里相思楚水頭
次韻衛知機秀才梅花
東君調護亦多情瘦比夷齊徹骨清有韻綠毛時倒掛
無塵白鷺可同盟未應桃葉能稱姊若齒山樊定是兄
何事故園頻入夢疎枝新賞玉谿晴(桐川有玉溪梅郡中施之圖畫)
謝張使君惠簟
瘦玉敲風翠幹長織成漪浪瑩滄浪封題尚帶鄱江潤
卷贈猶餘燕寝香竹笛當年同秀質桃笙何處避寒光
微軀詎足當珍賜持奉親闈枕扇凉
送張使君
桐川風物最三吳刺史循良繼兩都但見賣刀還買犢
誰知有袴本無襦來時竹馬迎兒輩去日棠隂遶舍隅
攀斷車轅留不止他年應作祖張圖
寄題梅山
平生滿耳說梅山十里荷花繚繞間宫女三千顔綽約
繡衣十萬綵斕斑瀕江景好圖難盡飛鷺詩工語莫刪
定約後期窮勝賞不辭和月棹船還
寧川
平生滿耳說宣城入境雲煙照眼明過雨偏濃千嶂碧
未秋先冷數溪清細看菡蓞波間色時聽綿蠻竹裏聲
不是多才謝公子江山猶解發吟情
再用前韻
晩驅羸馬背重城曉度層巒淡月明醉與别愁相喚醒
秋兼詩思一齊清舞風繁蓼堤邊影泣露寒蛩草際聲
欲駐征鞍聊小憩敢將王事徇私情
秋浦試院奉和馬駒父見寄
也知融帳多餘暇欲往論文偶未遑棄置亡何投轄飲
經營俱下讀書行子雲但覺玄猶白元亮應欣菊已黃
辱贈清詩不知報剩親燈火趁新涼
由當塗回宿齊山用杜牧之韻
一望雲煙興欲飛晴光聊復步熹微幾年想像空懷古
今日登臨自送歸寒菊有花宜靖節澄江如練憶元暉
夜深静坐清人骨巖影侵階月滿衣
九日青陽道中呈張主簿
重陽時候在青陽野店山肴對舉觴菊蘂半開簪鬢好
橘包初破噀人香西風有意吹紗帽細雨無情濕錦障
但得一樽相對飲不須更問是他鄉
謁太平興國宫
平生耳滿太平名今日身親謁太平道子畫圖形未冺
廬君山水眼初明雨餘翠滴千峰色秋半寒生萬壑聲
扣石當年開洞府儻容凡骨到蓬瀛(觀門之左有劉越石乃康俗遇僊處)
(也)
八月十五日夜試院翫月呈葉判官徐教授蔡
主簿
西風細逐桂枝生秋月圓從屋角明歡伯向人端有意
素娥於客亦多情試吟飛鵲南枝句更聽春蠶食葉聲
從此塗山添勝事四翁相遇四難并
亦好園梅花
一别經年見未曾衝寒相值意凌兢肌膚姑射仙人雪
品格中山孺子冰清淺池塘春未動黃昏籬落月初棱
從來自倚心如鐵被惱如今似少陵
次韻茂恭元日大雪
逗曉褰幃著綵衣忽驚庭戶有光輝緩將栢葉隨觴舉
細看梅花伴雪飛阿堵無心來潤屋詩仙有句到柴扉
酒酣笑共兒曹說去歲如今歸未歸(予去歲元日猶攝邑婺源未還侍傍)
(也)
柳季修知丞以詩見貽次韻為謝
古木隂隂繞屋廬官居端的似田居詩清子厚龍城句
字瘦誠懸殿壁書那復有心追四至只應無事富三餘
一樽閒論金罍事為笑紛紛竭澤漁(仲修嘗與予論及前此縣僚以為笑)
送交代李丞元舉
藍田松下日棲遲不比韓公作記時鷁首千行攀别淚
牛腰幾軸送行詩我無楚尾歌來暮君有齊民頌去思
自是中年多作惡可堪烟雨話分離
春盡偶書
溪流如帶碧縈紆滿地閒花雜野蔬濃淡柘隂三月暮
淺深山色晩晴初頗驚井落家徒壁却喜盤飱食有魚
蜀魄健啼春又老揮鞭吾亦憶吾廬
題顔范祠堂
聖宋神唐兩鉅人高風勁節許誰倫闉闍自昔宜雙廟
輪奐于今始一新破敵威名優魏國偃藩功業過張巡
後先來作江城守俱障西風避庾塵
宴餞逢寺丞口號
一扇清風自楚臺公堂葱鬱玳筵開旌幢映座千峰日
鼓吹喧天萬壑雷秋水幾行揮玉箸春葱千指送金杯
甘棠不獨留遺愛會見翻為調鼎梅
捕盜至栗洪嶺下道人庵滯留數日遣興
亂山深處小溪隈夏木隂隂水半回風岸欹斜對青竹
雨枝低重弄黃梅濃愁難辦新詩語吉耗聊傾濁酒杯
戲綵老人須強飯玉鈎纔吐即歸來
題開先寺
少年魂夢到廬山今日親遊鬢已斑聊復揮毫吟紫翠
未妨拄頰對孱顔遥看飛瀑三千丈近去青天咫尺間
不為白雲頻屬念應遊此地不知還
壮觀端宜冠九州未應萬壑敢争流盡將銀漢為懸瀑
一洗紅塵變凛秋白雨廉纖飛迥野玉龍夭矯下靈湫
廬山處處雖竒絶不到開先未是游
鵝湖寺(在鉛山縣舊名仁夀院以鵝湖山得名)
長松夾道搖蒼煙十里絶如靈隠前不見素鵝青嶂裏
空餘碧水白雲邊氛埃斗脱三千界瀟洒疑通十九泉
五月人間正炎熱清凉一覺北窗眠
水鳥飛來一問津璧宫珠塔便紅塵開基古佛留遺像
直日竒峰列衆賓芋火擁殘知永夜霜鐘遞起嚮初晨
川徒渺渺驅塵駕回首林前愧野人
游西源于白雲峰下煙霏霧靄間逢一女子縞
裙翠袂玉雪可念同遊十有二人遂共酌酒于
大石屏季直弟有詩因用其韻
相攜攝履響層巒翠蔓蒼蘿著處攀身在天台秋色裏
路經巫峽暮雲間欲飛還住一仙子似淡如濃雙遠山
笑盡一樽無處覓斷腸霧鬢與風鬟
西禪寺
脩廊千柱壓城隂山並廬山勝二林六月簷楹無暑氣
四時山水有清音鳥飛不盡上方遠鯨吼希聞别院深
更欲題詩發佳境泮林講說總關心
予卧病數日意思殊昏昏中秋強起陪老人把
酒對月不敢濡唇吻思去歲在當塗試院與諸
公飲酒賦詩又一載矣因成長句
楚水塗山各一涯今年還是去年時古來明月皆如此
我試停杯一問之丹桂飄香知有子飛烏遶樹似無枝
直須看到冰輪昃忍負姮娥隔歲期
次韻戲綵老人重陽懷故園作
瀟灑秋容雨後天丹青端似倩龍眠故園綠竹應今日
異縣黃花又一年微祿秖堪供菽水菲材安敢擬淵騫
日來王事欣多暇聊向樽前一粲然
送閻紫微歸蜀
曲江分袂十年中一笑相逢楚水東西掖判花知思湧
南墻哦竹坐詩窮秋風但覺艅艎駛晝繡何妨畫戟雄
道過䕫門王内史為言雙鬢已如蓬
寄周彦禮知丞樓文舉司理
從容里閈待時須二老風流孰與俱遷善節香如故否
望雲迎月更佳無醲寒凛凛侵衣袂薄雪斑斑入畫圖
欲把一杯論舊事五年魂夢隔江湖
次韻伯夀兄見寄
江國疎梅吐玉英故園想見木欣榮二年鴻鴈碧雲闊
千里江湖春水生冉冉池塘應入夢瀟瀟風雨若為情
行看戲綵青萱發凖擬芳樽相對傾
二月十五日陪府公出郊勸農
雨過郊原草色勻元戎小隊出城闉聊穿阡陌溝塍路
徧勸耡耰襏襫人紅杏梢頭春意好綠楊深處鳥聲新
此行端為劭農設肯學醺酣吐錦茵
陪曹使君牧馬寺勸農
朱轓小隊出郊坰風捲濃隂作快晴夾道老人迎五馬
囀枝黃鳥避雙旌參差麥壠雲屯重零亂梅花雪片輕
勸課定知非小補扶犁擕餉趁春耕
次韻木藴之状元見寄之作
水遶星山木遶廬江城孤絶政愁予鳥言為吏居篁竹
烏鬼得魚歡里閭照眼梅花寒皎皎關心煙雨晚疎疎
真山多謝遥相憶長句新詩細字書
登五峰亭望廬山
平生廬阜去無因咫尺于今不得親顧我塵勞四十九
羨他蕭散二仙人(太白四十九游廬山東坡四十九游廬山予今四十九矣)會當拄
頰看山色更欲題詩滿澗濱為報草堂蓮社友掃雲開
戶待游輪
詠月
何年玉斧巧修成半似明生半魄生易使飛烏來匝繞
難將老蚌較虧盈(吳都賦蚌蛤珠胎與月虧全)桂枝不逐秋風老水
影長隨夜氣清曾是廣寒宫裏客舊遊重訪更含情
陪通守李丈出郊
出郭旌旗及曉晴朔風凛凛水泠泠堵墻野老瞻泥軾
冠劍長松拂屛星破臘梅花強半白先春草色未多青
經行肯為遊觀美王事馳驅不敢寧
曉行霜重如雪
霜重寒威一夜加曉來人迹板橋斜已看白鴈來千里
想見青州滿百花何處菊枝猶復耐故園菊味定堪嘉
慈顔正念征裘薄歸去萱堂笑語譁
挽施州使君鍾公
弱冠為儒世所推中年事業更瓌竒才名屢致諸公薦
讜論深蒙睿主知郡政堅強同薤水行囊蕭瑟似琴龜
只今惟有清江路父老相逢說去思
