香山集卷一宋喻良能撰
賦
喜賦(并序)
昔江文通為恨賦備盡古今之情致予謂恨
既有之喜亦宜然因擬之而作喜賦焉
逖攬竹素往躅具存喜緒爰集喜氣滋殷予為畸人未
嘗有喜想像古者喜而不寐粤若劉項争雄太公留楚
視以必殺置諸鼎俎侯生壹說脱之虓虎徒馭既備上
馬徑去革羈思為歸心變孤囚為大父又若虢為上公
震為長子沈痾既嬰溘然以死衆醫環視袖手莫施有
扁斯鵲曰猶可治療以刀圭起僵行尸沈玄夜而復反
遊岱宗而還歸四體和平天地清夷子卿在外十有九
年始末一節嶮囏萬端去草實而食鼠仰雪花而餐氊
分為死節寧冀生還忽虎節之來臨知雁書之既逹狼
心易慮許歸漢闕李陵置酒而高會九人相隨而進發
行復行兮紫塞春遠復遠兮邊地月又如安石督軍前
臨大敵重將帥之指授懼人馬之辟易俄北騎兮宵遁
致淮淝兮尸積捷布聿至圍碁方適雖攝書而置床亦
過戶而折屐别有都尉風流王姬嬋娟人既離而復合
鏡已缺而重圓恨昔鳳兮影隻慶今枝兮理連掖亭麗
姝京都俊雅藉紅葉兮為媒鞭紫鸞兮同跨恍魂夢之
遊仙說衾稠之蘭麝若乃脱身輓輅奮迹新豐朝奏暮
召言聽計從如巨魚兮縱壑猶鴻毛兮遇風暢積祀之
湮鬱豁平生之心胸嗟乎喜雖一名事有萬族魯侯終
燕於夀母文公乍聞於子玉陶朱縱棹兮五湖季倫暢
飲兮金谷虞卿賜白璧兮一雙吏部浮酒船兮百斛莫
不發莞粲於笑貌見紅黃於眉目故夫喜既首於七情
蓋亦先民之所欲
古甕賦
甕得於紹興丙辰今二十有八年矣愛其古
甚故賦之其辭曰
丙辰中春積雨新霽令僕夫以駕牛治南村之廢地耕
未竟畝洞然有聲躑躅不進人牛俱驚下有物兮混然
天成象田家之瓦盆肖茅茨之土鉶薄言扣之其聲鏗
鏗款識不存莫知其年四耳附離一蓋孤圓口緘六寸
之璧腹受三斗之黍不窕不槬不苦不窳團團焉欒欒
焉何其肌理之堅而形模之古也固藏甚密宜有所盛
發而視之枵而不盈噫嘻悲夫豈秋草朔風閨人愁心
思寄征衣欲擣寒碪藉爾清響振其遠音歲久俱廢塊
然獨瘖者歟豈天高氣清落月横生幽人妙興將調素
琴假爾逸韻相其悲吟人琴云亡草蔓見侵者歟又豈
白刃縱横竄伏長林埋金韜玉規人莫尋至寶忽逝獨
留幽深者歟抑豈却立鍊形鶴駕鸞驂窖其丹砂靈泥
是緘五色羽化此焉墆滛者歟夫物無隠而不彰器無
幽而不闡美陽得尸臣之鼎太康獲汲書之簡皆所以
秘之於古者發之於久遠顧此甕之誰藏必因余而後
顯喻子於是濯以清泉藉以香荃貯濁醪之渾渾充皤
腹之便便謝漢隂之低抱伴吏部之高眠旅滑稽之鴟
夷拍浮丘之酒船每傾倒而一醉益足以攀七賢而追
八仙矣
菊賦(并序)
喻子有園二畝畦菊百本日遊其間乃為之
賦其辭曰
西風兮東籬金英兮紫枝著嘉名兮既遠豈衆卉兮等
夷標黃華兮月令寓落英兮楚辭生高岡兮蠋原隰吟
鮑昭兮賦潘尼互松兮偕杞徑淵明兮宅天隨秋日兮
凄凄秋露兮離離萬木槁兮既下一雁鳴兮初飛送孟嘉
兮帽落逆王弘兮白衣其操兮箕山之潔其韻兮竹林
之絶瀏兮禦寇之御風慄兮馬曹之泛雪臨清流兮子
陵之居瀨含夕霏兮真長之望月孤叢兮特秀幽香兮
微透紫蝶兮黃蜂凛既寒兮猶湊聘芙蓉以為妃兮命
秋蘭以為友官槐斂迹以杳逝兮巖桂容沮而色黝揖
江梅以先發兮曰子之茂兮其庸可後邀黃葵以旅處
兮曰珠玉其在側予豈不知予之陋一束既多兮魏帝
之賜少者百年兮甘谷之夀枝葉老硬兮飽予腹於五
月葩華丰好兮悦予目於重九歲植百本日遶百匝兮
抑臨風而三齅
辭
和歸去來辭(并序)
何秘監道夫蜀人也賦歸去來辭歸守潼川
出其辭以示予因次韻以送之
歸去來兮樂莫樂於公之歸欣故里之可還何去國之
足悲悵習俗之方溺景先民而是追等窮通於夢幻孰
為是而孰非思江山之娛情厭京塵之染衣占東蜀之
分野粲藩星與少微嗟彼士人乃競乃奔修容飾詞伺
候權門長裾日曳成性莫存何如先生癭杯匏樽醉羣
經以嘯傲潮紅臉於酡顔泯鳬鶴之短長知天命而自
安涉巇塗以干榮笑七貴與八關肯多慾以外慕每反
照而内觀洗俚儒之哫訾挽淳風而使還琴一曲以嫓
嵇笛三弄而追桓歸去來兮知公欲與造物游眎一已
以邈然故不忮而不求冥此心於得喪復何懼以何憂
惟五馬兮行春聊放目乎平疇行者争塗渡者争舟寄
高情於阡陌眇一壑而一丘消田里之愁歎霶政化而
日流歌袴襦於梓潼藹譽處而滋休已矣乎如公盛德
能幾人行胡無人為王留飄然任公之所之漫說效龔
遂誠心慕安期或公田而種秫或私力以耘耔斥三入
之巧宦陋四愁之俗詩流英風於千載公真淵明復何
疑
五言古詩
詠懷
一䕫方佐舜二公還相周三傑從高祖四皓屈留侯五
龍翔日邊六逸嘯溪頭七賢傲竹林八仙隠糟丘九老
山中卧十友方外遊百鍊竟不變千載存風流名節良
足貴萬事真悠悠
豪士
東海一豪士西山兩逸民涕唾棄周粟談笑無秦軍餓
死骨仍香辭封名益芬至今千載下不敢輕隠淪
雨後曉行(并序)
曉景未炎宿雨新霽山容水色如在屏障間
喻子以巾漉酒履不借手竹根如意從以樵
青攜淵明子厚詩篇臨清流坐白石上蔭翠
樾下數游鯈詠南山之篇歌清池之章好風
為我吹衣好雲為我娛目於是心恬形適抵
掌頓足而起舞曰人生為樂亦有過於此者
乎樂而無詩如此景物何乃作五言一篇書
之木葉云
宿雨曉初收長天澹如洗解帶臨清流泉聲細娛耳有
如到愚溪還似遊栗里人生若此少貧賤非所恥
新浴
新浴換輕縠披襟臨榧臺好風知人意為我東南來晩
池雨草青庶足充徘徊呼兒具綠樽聊進納涼杯一酌
暑氣消再酌愁懷開三爵竟酩酊浩歌臨蒼苔
苦熱不寐獨起對月
暑氣推不去涼風挽不來中庭月色淨攬衣起徘徊夜
久萬籟寂秋近孤蛩哀月墮玉繩低此興真悠哉
秋暑熾甚忍飢偶作書季直弟以詩見嘲因次
韻
老夏雨既少穉秋雲亦無枯池罷桔橰蔫花委芙蕖不
糝漫藜藿不㸑空樵蘇蘇州亦有言家人笑著書
中秋望月偶誦唐歐陽詹翫月詩追和一首
雲淨天既碧境幽月逾光未數鈷鉧潭不羨桂子堂霏
霏香霧横藹藹明輝揚冥搜興乍酣徙倚夜未央走兔
望圓魄飛鳥喜新涼但知整綸巾何用翻霓裳芳尊聊
自傾玉盤欲誰將美人何時來渺渺天一方
望所居西山瀑布
山居尠歡悰理策事遨嬉嶔岑屬初霽眺覽得所宜懸
崖有飛瀑注壑從涼颸濛濛噴霧雨冉冉含煙曦清泠
詎可汰駛激疇能陂會心欣有得徙倚不知疲雁蕩境
千里香爐天一涯平生未能曯昏旦矧欲窺何如兹山
溜若與幽人期他年營菟裘舍是將安之
月山諸峯
平生固寡好嗜石如竒章家無千金産舁致窮澗岡夀
星來金華衣冠何昂藏屈肘據膝坐風雨須眉蒼松石
産花溪竒詭頗異常鼻祖乃赤松素質侔白羊舞袖出
煙霞(洞名)渾脫類大娘想當虞韶成率獸雜鳳蹌觥觥石
柱峯孤峭仍軒昂長不滿五尺勢欲摩穹蒼獅子來何
許俯首未騰驤何時一噴薄百獸走且僵鴟尾由天成
略不假斧斨端宜侈繪事詎止工厭禳東坡小仇池大
筆流芬芳康公醉道士名篇粲煌煌矧我此數峯價重
百琳琅願締金石交出處永不忘
近結茒屋數椽以可賦軒揭取子美可以賦新
詩之義用沈約體賦詩一首
安仁偃息處之問讀書室茒軒規昔人聊可容吾膝幽
芳秀垣曲翠篠蓊簷隙松窗炯虚明荆籬互疎密淡月
曉窺几候蟲夕鳴壁詩書後前陳圖史左右秩遐覽到
三五旁搜及堅白一語偶有得寸心欣自適輪奐非所
慕兹焉頗放逸淵明儻來過真趣會能識
古風一首謝張漕子温惠示詩卷
前輩久零落老成驚創見平生恥問津如今真北面胷
中五色絲織此錦繡段見之心孔開照眼光爛爛我亦
好吟詠忍飢說芻豢辛勤三十年功效無一綫偶兹得
大嚼味永不忍嚥嘉惠詎敢忘仁風敬揚扇
伏日陪府公侍御登四望亭分韻得四字
危亭壓層城是中有佳致面面看江山水雲自相媚使
君暇日登火老金正穉杯盤瑩無塵笑語清有味快風
千里來暑氣三舍避賦詩紅蓮幕煎茶白衣吏詼諧想
割肉搖扇笑疼臂(程曉伏日詩搖扇臂中疼)樂事古云少能并今有
四茲游峴山同千古知姓字吾輩亦何為雖駑猶附驥
葉自強讀書堂
退之宰陽山暇隙唯讀書同年大雅姿文史以為娛治
劇逾整暇日與竹素俱頫首繙漢晉高聲誦唐虞不善
吾所鑒善者吾所摹撑腸仍拄腹何翅五千餘似聞書
帶草已復生庭除願言飽經濟舒之彌八區
獄空
公庭日將夕吏報空獄岸雖無春草鞠已有蛛絲蔓歡
樂見鳥烏呻吟絶鵝雁諒非片言折聊發一笑粲
同從兄季弟游香山追和東坡端午游諸寺韻
前車惟伯氏後乘載阿連相攜青蓮界共開白社筵黃
梅雨初歇紅榴花正妍淨境聊莞爾妙興真悠然偈言
溢四方經卷餘五千長廊含清風古潭搖蒼天幅巾既
蕭散青鞋亦輕便登臨自晨曦談笑窮暮烟衡宇開卷
坐僧房借榻眠却憶蘇州語喧静兩皆禪
題張漕子温貴希齋
新營老先生喜好一何異端能友造物直欲騎元氣古
貨今難賣太羹元少味陽春誰肯和玄白人争議知己
如晨星一笑聊自慰先民不云乎有以少為貴
由下梅至資福估賣官産
曉發下梅寺霽色浮壠麥﨑嶇白楊岸詰屈黃牛軛野
芳吐丰茸山羽鳴格磔驅車復前途聊欲徧阡陌
龍池寺
發軔資福山弭轡龍池寺杪春新雨足老紅圍穉翠溪
流素縠寒山色青羅膩拄頰坐移晷此意誰能會
觀田家宴集
村落秋氣高涼颷泛林莽田家刈穫間斗酒勞良苦甕
甌間竹箸殺雞仍具黍昏昏燈火照草草杯盤舉初喧
鵝雁聲中静兒女語醉來或田歌散去亦社舞不信五
侯家軟盤薦肥羜
次韻周敏卿秋興三首
炎暑墮何許涼風忽吹衣野水映荒岸寒叢秀疎籬蕭
蕭林影薄杳杳鴻聲悲秋禾亦既穫聊足充吾飢
團團巖中桂移根籬舍間秋風一披拂嫋嫋天香寒對
此徑須飲把酒酬西山浩歌何窮已寧必素與蠻
悠悠草根蟲鳴聲近我牀皎皎林間月亦已照我牆感
此動萬慮聊復舉一觴何以侑我酒清嘯聞疎篁
星源縣齋書事
冬仲弭征轡歘焉及新春飽喫番陽飯細治星源民星
源故自佳民俗良易馴不嫌聾丞愚翻愛假令真相與
不忍欺見謂無淄磷牒訟日以簡賦輸日以臻遺我以
暇隙使得窺典墳短檠一窗燈孤諷至夜分平明坐廳
事簾影清無塵閭里頗熙熙孰云民不淳顧謂汝父老
辱愛亦已勤為我理歸櫂吾久思吾親
題圓通寺至樂亭次待制王公韻
地偏境自佳煙雲遶孤屋寒聲渺疎松翠影澹脩竹林
深桂花晩微風度餘馥特用永歲年聊足媚幽獨
次韻侍御五月二十日閔雨
使君慕丘禱用志端不分天高聽甚卑深知使君勤立
致楚東雨如開衡岳雲賴此苖盡活不然尫可焚
鵝湖寺
鵝王牧羣鵝濁世肯下遊積水近天關有時戲沈浮老
禪天人師領略傾九州初開選佛場坐斷諸峯頭當時
江東西海納吞衆流歲晩徙山麓華堂跨龍樓至今韋
公碑照曜蒼崖幽陳迹記往昔登臨縱冥搜重來歲月
疾俯仰五十秋撫事一太息何從問人牛惟餘拱把木
百尺環道周成壞各有時干戈今少休空懷三宿戀為
爾半日留鐘聲遠送客霧雨昏林休
七峯亭獨坐
雨霽失炎燠新亭境清淑層波綠奫泫疊嶂青陸續風
篁韻絲桐煙柳開畫軸澹然塵慮銷庶足永曛旭
侍御王公去饒饒之士民數千萬人遮道攀轅
又相與斷城北橋以留之公不得已乃回城從
間道遁去餘干主簿翁君畫斷橋圖作詩二十
韻寄侍御求和侍御以和篇見示因次韻一首
東嘉老先生文字繼坡谷治饒如京兆三王豈其族政
成無一事澹若處幽獨追蹤古循吏清淨非碌碌每以
坐嘯餘時出陽春曲風流化邦人吟詠成國俗乙酉秋
七月天地正炎燠有詔帥䕫門引道不淹宿境内聞公
行倉皇守牙纛攀轅人填咽遮道車擊轂已去復挽回
出入成重複橋斷蜂腰分巷擁魚鱗矗竟從間道去復
許誰追逐子母若弟昆相顧皆嚬蹙吾父既往矣疇能
繼英躅(公既行民皆相謂曰侍御往矣吾屬何所倚賴乎此予親聞之於和衆坊)孟嘗附商
船千古垂簡牘偷席廣文氊使者為標目去思聞九重
(公乘教授小轎從間道去提點何公詩云朱轓偷席廣文氊公行之後饒民有錄此詩以狀聞於朝者)盛
事傳西蜀先生美無度推誠置人腹畫圖照人間斯民
記恩育
