青山續集卷七
宋郭祥正撰
律詩
中秋
月滿光尢好秋殷氣更清頻年苦隂雨此夜獨晴明後
閣羅甥妺前堂合弟兄團圓最相稱盡飲至深更
和韻送行至密州
一覽鳳凰句况當鴻雁秋雲山回倦首烟雨上扁舟土
俗京東陋官居學舍幽蓬萊醉中夢尋我海邊州
次韻和弟發越州
北堂相送出城西忍見臨分獨自歸日暮荒村一回首
秋風吹涕各沾衣水通鑑曲行將盡山似稽隂認却非
薄宦牽攣不得已此心何以報春暉
渡淛江未得
辭家已四日三日雨兼風海水飛天上江雲入坐中愁
腸寒更結歸夢濕難通未有淹留恨封圻尚淛東
西興
舟行頗濡滯累日驛前溪大雨翻盆盎狂風作鼓鼙兩
潮空早晚一水限東西憶昔游湖棹新晴傍會稽
懷越
城隍壓高峻樓觀抱青蒼東磴迎風細西池引步長蓬
萊山刻畫清白水甘凉海内行幾半兹游最不忘
次韻和常父渡江寄經父
江風初息浪花低軋軋扁舟犯曉雞想得蓬萊秋睡覺
煖寒方索玉東西
新開湖
湖應與海接歲暮水猶多净色平蒼野餘香積敗荷舟
行依累石鳬起散圓波誰似漁翁樂鳴榔作楚謌
題清斯堂
河流與淮接於此一堂成水色已可愛主人心更清魚
潛晚日静柳落秋空明本自無塵土何須歌濯纓
發山陽
黃昏飲官酒半夜解扁舟鈎簾得清景風月滿淮流天
垂與波接野静更烟浮深有乘槎興銀河或可求
送登州太守出城馬上作
匆匆送客出城闉霜意方高日漸曛青嶂倚空先有雪
黃沙匝地半和雲旌旗明滅隨車遠鼓角悲凉隔水聞
正是無聊一回首兩行白馬映紅裙
呈夢鍚節推林思永察推
﨑嶇寒苦遠騰裝喜得高才共此方當以清談銷日月
更將和氣敵冰霜堂前絳帳慙容迹幕下紅蓮幸借香
閒夕肯來相伴否小窗殘燭厭更長
適值劉從道供奉往信陽鎮用前韻送之
君馬匆匆赴信陽雖云同郡似它方村沙卷盡黃昏日
海水吹成半夜霜别恨不須青草色歸期當及小桃香
閒官冷局遙相望兩覺迢迢歲月長(君約春中還城下)
夢錫同遊賀園題詩云誰知清淡者冬月亦登臨
寒景峥嶸歲已深誰知清淡亦登臨雨吹廢館苔添暈
霜落空城樹减隂向曉旋留題葉句隔年先有探花心
相期紅藥濃開日一醉東風費萬金
新作書室夢錫示詩羡其清坐
新闢西垣小室城開編静得古人情峥嶸老柏寒尤徤
窈窕幽窗雪更明我愧濫巾居此地君能傾蓋似平生
篇詩何必深相羡渌水芙蓉豈不清
呈幕客
夜雨曉未歇清寒侵客顔雲昏天帶海風闊地無山蓮
幕君籌畫茅齋我閉關新書正多事何幸擁爐閒
寄從道
相逢苦不早相别又匆匆祖席侵華燭征車傍北風車
斜酬唱闕爾汝笑談空遙想支頥處孤村海霧中
晚晴見雪呈夢錫
東北風聲急西南日景斜斷雲方散錦飛雪忽成花見
落初猶少量深久漸加遠天明映玉晴地濕團沙浩蕩
隨隂氣須臾變月華清輝迷粉蝶寒色帶昏鴉又是流
年暮同居滄海涯寂寥求自遣小詠寄詩家
立春
春風不擇地亦到海邊城衮衮衣冠會喧喧鼓吹迎為
牛一何苦舉世盡相争有客心偏静停杯想耦耕
春雪
纔喜春風昨夜歸凌晨又見雪飄衣綴林似惜梅花落
撲地争先柳絮飛寒氣却迴侵暖律隂雲徐上蔽晴暉
近來四序都無主欲向東皇問是非
正月十四日夜
都人行正樂天氣忽微隂盡恐明朝雪如何此夕心輪
蹄迷道遠鼓吹亂更深我獨甘幽静青燈照苦吟
十五夜
今霄好元夕去歲大豐年委巷通車馬高臺奏管絃燈
光照人煖月色為時圓此樂真難得無辭酒滿船
十六夜
明夜更無今夜燈都人為此不勝情皆云隔歲期猶遠
共約追歡直到明君飲露臺春易醉我眠書館月同清
東風亦有相撩意夢覺猶傳絃管聲
春陽
春陽已出地冰雪尚峥嶸半作泥塗濕尤妨車馬行溪
流成小派海氣亂新晴湮鬱須披豁誰同上古城
古來
古來豪傑起大半在山東甚矣承平久蕭然武備空封
疆瀕北狄士卒戍西戎器械悟兒戲城隍駭土功朝廷
急掃敝草莽許輸忠自恨天門遠無由半策通
次韻和常父二首
卧龍當日醉吟身吟落天涯一旅人早夕思親增悵望
嘯歌懷古更愁辛角吹海上千山月草入江南萬里春
欲去尚留心未决夢魂長在越谿濱
赴官並出江湖上講學聯居海岱中會合尤嗟别離促
音書何似笑言同黃鸎度曲争催曉紅杏薰香半倚風
景物佳時憶相見恨無雙翅逐飛鴻
寄常父
歷城未到已常聞文綵魚鹽市不貧千里山川齊故地
百年風俗舜遺民泉聲滑滑常如雨海氣昏昏說得春
北渚環波皆好景為兄詩筆長精神
春色最佳呈夢錫三首
小雨初收物象新日華徐上氣氤氲欲知春色最佳處
萬里青山無片雲
探遍名園花未紅高臺極目興何窮欲知春色最佳處
盡在綠楊深淺中
紅日遲遲晝未央北窗高枕傲羲皇欲知春色最佳處
啼鳥一聲幽夢長
春閨六言二首
夢迴紅玉孤枕日上真珠半簾雲影隂晴不定柳梢濃
淡相兼雁柱怨憑曲寄獸爐愁逐香添更倚危樓目斷
却訴東風淚沾
燕子舞開烟綠杜鵑啼破花紅滿地夕陽芳草有時細
雨斜風錦帳尚寒夢短彩牋雖遠情通淚痕染在襟上
愁緒織向機中
登資聖閣
平時嘗仰望今日一登臨海岱封疆小乾坤氣象深廢
城增古意疊嶂起詩心遠目方馳騁春雲還自隂
上已
上已陪游騎城南俯落暉溪山俱可愛花木自相依佳
節雖行樂它邦未得歸蘭亭應禊飲回首白雲飛
八日
花下飲餘留晚轡溪邊行處把春衫東風作惡波微起
不得移舟滴水巖
寄常父
繚繞龍山半府隂春來漂泊阻登臨蓬萊閣下花多少
清曠亭前水淺深暮靄漫天迷望目東風絶海送歸心
新詩亦有思家意應記當年共醉吟
行香
枕上杜鵑啼怱怱早起時出行天未曉月在杏花枝
次韻和昌齡落梅
玉摧繁艷蕙消香漸見園林綠葉光莫誚春風少情思
為君開徧萬紅芳
登賀園高亭
東武名園數賀家更於高處望春華深紅淺白知多少
直到南山盡是花
戲促二幕客
寄語紅蓮幕當歌金縷衣探春曾有約今日已春歸
晝眠呈夢錫
百忙之際一閒身更有高眠可詫君春入四支濃似酒
風吹孤夢亂如雲諸生弦誦何妨静滿席圖書不廢勤
向晚欠伸徐出戸落花簾外自紛紛
初食䍧牱菜
九仙山中䍧牱菜幾日春風長綠苖有客提擕到深巷
自言采掇下青霄口嘗異味雖珍美目斷孤雲却寂寥
千里思親不獨飽慨然食罷一長謠
呈王子高殿丞
天上人間事不同相思何日却相逢芙蓉城在蓬萊外
海闊波深千萬重
接通判于邸氏園園人獻牡丹太守不收余私取
其絶好者以歸
薄暮歸來何所携牡丹初翦半開時濃香盛色俱堪愛
占得春風第一枝
兄長寄五詩依韻和寄詩各有所懷
憶昔西尋山下園芙蓉香裏醉頽然幽篁送筍無餘地
老木交隂不計年徹幕旋迎秦望雨汛杯旁引鑑湖泉
舊游寂寞今誰到應有秋苔長綠錢(懷西園)
昔同訪客到山隂馬上相隨不廢吟平視溪流綠煙遠
回看府宅白雲深紛紛落麈陪高會艷艷浮蛆勸滿斟
賓主如今各分散詩成長詠作吳音(懷山隂館謂沈司封)
蓬萊彼此一閒身把酒臨風送晚春城邑萬家供氣象
湖山千里助精神深林鳥語留連客野徑花香着莫人
今日天涯共怊悵歸心夜夜轉車輪(懷蓬萊閣)
憶昔幽尋到井儀繁花落盡綠隂時雲迷步武多相失
風入襟懷只自知金斗倒垂交勸飲玉蟾分面各題詩
淋浪醉墨留西壁好事於今刻作碑(懷井儀堂)
昔尋小隠到王家早出歸時逼晚衙勝奕高亭弄紋局
擷芳深徑採新茶竹邊雲過隂相得蓮外風來氣益嘉
夜坐西堂有餘興解酲更進一銀瓜(懷王家小隠莊莊有勝奕亭擷芳徑)
郡聚
幕府多閒暇城臺避鬱蒸金杯揮落日銀椀嚼寒冰老
婦歌猶好雙鬟舞最能深宵紅燭短坐客醉忘興
正月七夜飲節之廨舍
草草杯盤具喧喧笑語親浩歌回白雪醉眼失青春梨
栗無遺顆肴羞屢乞隣頽然極樂際心迹兩俱冺
六月五日
灑汗通宵已廢眠起來猶覺眼生烟黃埃衮衮人行地
赤氣騰騰日出天紈扇急揮風亦熱銀瓶空掛井無泉
狂心於此思霜雪安得師文扣羽絃
喜雨上太守
曾佩金章禱象龍滂沱飛雨出無窮泰山吐霧連朝暗
東海驅波半夜空爽壓炎蒸民少病潤流枯涸歲將豐
黃堂下視相歡意助以袁宏一扇風
晚霽
夜雨百泉響晚晴風報秋雲歸青山去水入平川流疫
癘且不作稻梁行亦稠吾徒今則喜向者為民憂
雙門
崔嵬城闕倚雲端萬里天風襟袖間更有清凉無限意
坐看飛雨出南山
送蔡充道赴密院召
彈劍常為猛虎吟掃清夷虜丈夫心迹留海上煙花老
夢入塞垣冰雪深千里樞庭馳召節幾年家府探歸音
此行儻未封侯貴一策猶能綰萬金
寄常父二首
六月凉泉聲似雨千家修竹勢凌雲齊州瀟灑共閒暇
洗耳清流對此君
紅蓼最宜秋雨濕綠槐無奈晚風吹向來不用憂煩暑
庭戸清凉自有詩
七月二十六日
蘄州小簟琴光枕學館無人日午時睡去沈酣本避暑
夢來展轉却添詩倏忽雲雷出天意清凉風雨報秋思
世間此味宜無比只說羲皇已自卑
謝夢錫見臨
雪月交光夜正寒何人相伴語更闌惟君枉駕時能慰
顧我幽居意解歡小僕旋來營火燭病妻無力治杯盤
清談已勌還觀史冷淡相看不厭難
送張通判
清若冰壺斷若金孜孜長見恤民深三年佐郡神明政
一旦歸朝父老心遺愛海波無斷處去思秋色有餘隂
臨行曲為留旬日少慰攀轅淚滿襟
西行
繚繞西行入亂山白雲深處據征鞍蕎花著雨相争秀
棗頰迎陽一半丹鞅掌未能逃物役乾坤何處託身安
莒臺東嚮情無恨那更秋風作暮寒
荆林館
古木森然滿驛庭繁隂凌亂月分明千枝萬葉誰拘管
攪作秋風一片聲
馬上
秋山剥棗熟野水漚麻香鳥倦投空木蟬悲送夕陽去
程猶未幾歸興一何長應為西齋睡疎慵意不忘
近兖
龜蒙山上泉如湧白石河邊雨已流喬木煙深迷故國
黃蘆風急戰高秋新科一變人方銳舊學都忘我可羞
驅馬遠來徒自苦敢將衡鑑定三州
毛陽
客路方投轡郵亭獨掩門無人共燈火秋雨更黃昏
次韻和張道濟長官立秋後作
萬里悄然若有霜南山秋色雨蒼蒼已經晚雨驅除熱
更得西風斷送凉瀚海天空雲弄白吳江波闊葉吹黃
知君昨夜書帷夢半在親亭半在鄉(君蘇人親帥秦)
飲夢錫官舍出文君西子小小畫真
西施蘇小卓文君畫筆相傳窈窕真雖有金珠并粉黛
恨無笑語與精神一尊美酒留連客千載香魂著莫人
醉眼怳然迷不覺自慚心地尚埃塵
走筆三首
霽雪如泉滴荒城作阜遮買猴裝野景插柳待春華終
日開黃卷諸生望絳紗王官勌奔走何幸獨安家
種竹禁當雪栽花凖擬春詩書最閒局寢食自由身淛
外音題數齊州問訊頻郵筒煩郡縣此外不干人
觸目方多事栖身獨此堂窗迎先得日簷送曉留霜散
漫皆書帙逍遥或道裝墻東雖可隠林下未能忘
寄常父二首
欲和來詩詩未就恍然心在歷山陽寒燈一點静相照
風雪打窗冬夜長
不得家書又幾朝思親夢斷不堪招欲歸每恨川途遠
久客空驚歲月消雪意尚濃雲黯淡角聲吹絶晚蕭條
相知惟有兄相近回首誰能慰寂寥
送董少卿
莊重邦之望疏明衆所欽守符頻握虎使節屢頒金天
子東州幸時蒙皂蓋臨名鄉鎮以静循吏見于今豈弟
民無擾廉隅俗不侵清樽但談宴和氣入謳吟盛德推
先進高懷在直尋兩忘兼寵辱一笑寄浮沉積雪留行
色朱輪挽去音夢回雙闕表愛結小棠隂賤子非良器
經年託泮林清暉瞻畫戟諄誨俯華簮與進恩尤厚臨
分戀最深送公無外飾終始古人心
哦亭
點檢花芽撥草根深春終日在東園烟筠冉冉隂相亂
燕雀啾啾語自繁倚伏萬端寧有定是非一致亦何言
誰能伴我哦亭上爛漫同斟濁酒樽
中和節
二月中和節海邊猶積隂風雷失春信霜雪損花心挾
纊誰能禦圍爐興愈深寒暄地氣異故國想如今
晨興
清閒薄體不成眠起步庭除思悄然正是雨晴寒食夜
杏花枝上月嬋娟
以事往齊州初發密
怱怱行色犯晨雞起見荒坡落月低多謝使君相送厚
已將歌舞出城西
折柳亭
楊柳已藏鴉高亭望物華平時常送客此日自離家别
酒杯何滿征途日欲斜醉行三十里春思滿鸎花
里伏驛
去家一日已思家浩渺歸期未有涯滿眼春風最多恨
無言似笑小桃花
將至青州
磅礴西南萬疊山屈盤飛舞意相關天形地勢俱雄壯
人指青州在此間
青州席上
笙歌相引入東園二月青州花正繁銀幕四圍香獸煖
繡茵十幅舞靴翻游人見此心應樂野客頽然思已煩
向晚凭欄得瀟灑狂風吹雨出雲門
馬上小睡
夾路桃花眼自醉昏昏不覺據鞍眠覺來已失初時景
流水青山忽滿前
王舍人莊
西出齊州似不遠晚留逆旅尚徘徊泰山一夜興雲雨
洗出流泉待我來
上曾子固
海邦窮僻想知音疋馬春風入岱隂千里山川忘道遠
一門兄弟辱恩深發揚底滯先生德振拔﨑嶇長者心
更以詩篇壯行色東歸勝挾萬黃金
和常父見寄
濟南風物稱閒官兄弟偕遊意益歡幽圃水聲從地涌
畫橋山色逼人寒别來夢想猶相接它處塵埃不足觀
寂寞東齋又經夏落花新葉共誰看
呈夢錫
結綬本何意浩謌今欲歸從君卧病去使我出門希燕
領新雛出鴟盤落景飛何時起相見一笑兩忘機
銀河詠
江湖有客卧孤城每見銀河眼亦明萬里長風吹不斷
一番微雨洗尤清星辰白石參差亂雲氣飛梁倏忽生
織女東西波浪隔夜寒天闊不勝情
學舍
簿領如棼處處忙日華偏向此中長吟餘林表孤雲改
夢覺窗間小雨凉珮玉上趨承斗極棹歌深入釣滄浪
何如瀟灑詩書局不在山林不廟堂
風雨有秋色率然成小詩呈道濟長官
學館人歸静若山久隂海濕上衣冠酣酣雨意牽愁遠
颯颯秋聲吹夢寒竹笋解苞堆屋角蓼花抽穗出墻端
此時最憶吳江上千頃烟波一釣竿
游田氏池亭
磅礴青山入望長古城東下見回塘雲隂更雜梧桐影
野氣仍連菡蓞香久處塵埃思浣濯忽逢虚曠自清凉
主人華髮能談笑猶撫歸鞍恨夕陽
雨中戲夢錫
雲横金嶺迷驅轍水溢沂河卷斷梁預祝愁霖貫秋序
留君行色到重陽
寄常父
秋風又搖落歷下意何如學館人歸後山城月上初東
西各引領咫尺但通書難共重陽醉黃花日向疎
白日
白日無所適况兹秋夜深青燈可自照缺月強相侵糺
纏觀時事﨑嶇見俗心退藏無乃幸矍起捧吾襟
錢夢錫於折柳亭醉中倚柱
折柳亭邊柳已衰送行猶拗最高枝西風黃葉蕭蕭地
多少傷心為别離
楊慎之著作孫正甫推官毆陽甫長官隨詔使東
來併會齋中
故人得會合况復有鄉閭静失秋天幕幽忘海上居留
連且徹曉分散即如初笑語同燈火還思遠寄書
經社
經社無甘雨深秋已肅霜鋤犁心最切牟麥事尤妨比
屋何緣飽天時固不常自吾來此土連歲見豐穰
熙寧口號五首
日坐明堂講太平時聞深詔下青冥數重遣使詢新法
四面興師剪不庭
萬戸康寧五糓豐江淮相接至山東須知錫福由京邑
天子新成太一宫
袛因羌落久紛紛砥礪廉隅自聖君能使普天無賄賂
此風曠古未嘗聞
近聞寇盜理戈殳萬戸輸金入大爐百鍊剛刀斫西夏
萬鈞強弩射單于
百姓命懸三尺法千秋誰恤兩端情近聞崇尚刑名學
陛下之心乃好生
大風
不雨今已久北風還起埃聲搴海嶽動寒挾雪霜來落
羽高千丈修筠折幾枚未應由虎嘯吾欲訟春雷
新霜
皎皎寒月白清晨霜滿林萌芽至今日肅殺爾何心入
水成冰暈迷天作雪隂自兹開火閣却坐小窗深
寄常父
海上窮秋白日隂霜飈獵獵稍相侵手持黃菊江南意
目送征鴻萬里心每想清談真麗矚欲彈流水少知音
東山兄弟非難繼誰敢先為招隠吟
十月旦懷夢錫
去歲圍爐郡中起芙蓉幕下醉相邀今年兩事俱蕭索
白石孤城轉寂寥緣飾新茶烹小鳳咨嗟名畫展蒼鵰
長篇高出依然在千里思君不可招
知郡桃駕部十月三日生日
冰為清潔玉為淳籍籍名家第一人皂蓋已頒東郡政
綵衣猶侍北堂親遐年此去隨長景和氣生來得少春
何以獻公今日壽仙山不朽海無津
寄板橋卞進之主簿
以才牽挽自由身歲暮無家寄海濱擾擾滿前人一把
紛紛趨事抱千鈞風掀駝島波聲壯雲倚蓬山雪意新
回首高城已搖落菊花羞逼小陽春
步日
步日問吾影汝何為此留天寒歲云暮地僻海之陬涉
世心彌壯逢人語或收蛟龍得雲雨千丈拔靈湫
寄蕭虚中
平川摻袂屢星霜楚尾畿東各一鄉安得便風傳訊問
只應明月共輝光茅齋夜出猶能記古觀秋吟最不忘
近日詩成無和者思君才俊似青陽
蜀夜
徘徊相思夜夜長猶未眠出門還復入無語月空圓
晨雨
經秋久不雨既雨只紛紛氣入書帷暖聲從紙尾聞問
人凝落霰出戸見行雲亭午全開霽青山遠可分
訪道濟
出門已晚鼔訪客傍西城無事詩書局相過寮友情風
來稍塵暗日落更寒生歸路逢燈火喧喧馬屢驚
月夜
出戸憐清景循除擁敝裘霜寒方年夜月色似中秋丹
桂何常有蟾娥為我留竹隂如壁畫更助眼前幽
寄常父
台州與京邑中有泰山隂誰謂三隅遠長分一寸心南
陔戒已舊棠棣興更深思作團圓計囊無買舍金
再用前意
台州雲海闊梁苑雪天低地隔書來少心分夢去迷惟
兄最憐近同路隔東西常欲投簮笏相招傍虎溪
雨中
江南梅已熟塞北杏初黃颯颯連朝雨蕭蕭滿眼凉海
山隂不斷節物意何長生想蕭灘景烟波對渺茫
試墨
長夏人雖厭兹晨物所遭鳴蜩抱枝急新燕出巢高衣
葛寧嫌薄驅蚊亦憚勞時時得一雨蒸濕地生毛
有感時夢錫尋醫而思求免官
去歲城門坐徹晚前年火閤飯連宵當時已是嫌羈束
今日那堪轉寂寥綠水紅蓮非舊客清風明月想同寮
不知比我離高密誰向長亭拗柳條
久雨
一日三日雨雨中有青天未能舒靉靆何苦弄潺湲卷
海長風裏傾湖白日邊泥鳴萬丸躍瓦破百繩穿烏雀
深依舍蛟龍痛着鞭醉隂昏翠巘走濁亂青川急灑隨
奔電餘霏倚斷烟興居愁濕熱行步阻流泉憫僕衣為
障看兒板作船稍移茶近火更且帶添緜僻陋無人迹
幽閒足晝眠夢回聞點滴垂晚興蕭然
訓聶察推
昔年隨宦在筠陽總角頻趨數仞墻綠水近經王儉府
錦衣今見買臣鄉能談舊事情何厚忽枉新詩味更長
里閭優游正多暇幸君時訪讀書堂
食冰
又見頒冰出曾看帶雪收清輝分積玉爽氣忽高秋盡
室雖同享吾親獨異州淮南地卑濕安得代蘭羞
郡聚
促坐留賓醉傳呼放晚衙門庭少公事節物正秋華齋
釀新篘美官奴遠興佳歸時雖落月銀蠟照紅紗
陳宗聖縣丞往登州問有所幹以此託之
北望登州馬匹馳駝裘孤扇任風吹才聞使者方相委
事屬公家不敢辭聚落蕭條宿山縣波濤浩蕩瞰天池
煩君一上蓬萊閣歸說扶桑日出時
郡集
旋徹銀杯泛海螺故人相遇樂如何東西合作雙雙舞
工拙分為一一謌吹角共驚冬晷短添爐更覺晚寒多
不須苦鍊登州語大抵東音唯與阿
送段從道司戸
擾擾東來又西去風霜驅薄勝賢勞請君飲馬沂河上
徐看家山萬疊高
早隂
青女隨明月來時夜已深霜花結不就散作海天隂
寓目
倏此年華晚蕭然學館幽常閒心却悶極静景多愁葉
走堂階響雲依殿吻浮黃茅日西下戲犬在城頭
初雪即霽
紛紛千里暗雪下海邊城方與冬為瑞如何晚即晴竹
枝微覺重瓦口未能平深夜庭前看尤添月色明
夜觀殘雪
墻隂留得雪爛斑小閣更深獨自看江上落梅人不掃
山頭明月夜初寒清心直與神仙比好景只應圖畫難
宇宙之中無一物碧天如水静漫漫
青山續集卷七
