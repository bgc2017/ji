東洲初稿卷四
眀夏良勝撰
書
答王時芳給舍論治盜書
公移之皆而嚴使有人心宜於是焉變警集之餘戰氣
自倍矣奏疏又允於時議其間婉而激懇而不疎最得
古人臣告君之體所謂儒者作用自别誠然也但字字
敲琢必步先轍容或有意隣於晦而詞弗遂要之别是
一家文字眀白簡要而昌大之氣為主相知責備之論
當不以洗垢索瘢為訝也幸念幸念盜源之窒更期深
究僕亦嘗苦思一二未敢以聞於人以吾兄當事而不以聞
則亦胡爾思也今人心之思盜者十之二三而免罪免
税之令猶下人孰不曰吾不盜也試為之盜不吾仇也
急則來歸焉可必生矣復吾三年官府居隣不得擾吾
以安枕也資益殖自非有恒心者未信其不樂於盜也
今但二三已乎賞格之行在邊徼三顆一級其恒也覈
之者謂甲折之而乙功之則有也其徼外形狀自是可
驗保無他矣行於治盜盜亦民也覈之愈嚴飭之愈巧
啟人多殺夫民者或坐是也況古者命將不從中復而
賞罰上下皆專制之是足以驅人也彼偏禆將卒冐而
忍者伺其便而殘取吾民焉積盈其數吾可以籍于上
而賞之固有也初若非將為之也故曰重賞之下有勇
夫是固將之賞也今若是欲將令之行也難矣夫驅民
於盜者若此誘人以殘民者若此而制將之不足以有
為又若此盜之平未有日也又況功成而後議賞皆制
馭之微權也如開國成家小人勿用雖欲不用小人得
乎曹彬不拜使相雖欲不拜得乎王言敷布一有不孚
非所以示信於將來若必於信按籍累官不知何所紀
極禄食之濫又足以貧吾國國之貧民有裕者乎是又
一大盜源也體國之懷不厭覼縷轉移之機尚有可致
力者否也深惟吾兄平生舉動在此一着微所見則已
如有之則當自效不敢諉於愛莫助也幸鑑幸鑑日來
憂瑣縈牽文思就荒隨意錄幾首孤帳中可發一笑破
寥落且以慰遠懷庶知同輩尚未日委於吏俗也演之
憲副素以知兵能文名家不知在事何如僕向吴中拜
風采不能通問者屢年洽論之餘幸一及之并以就質
必將有以可否其間又因吾兄以教我也蜀中風氣日
異宜加意調攝為朝廷自重知與之私不暇論也
答圭峯先生
宗社之計方投而鄉國之念又種種司馬主之鵝湖先
生翊之成謀必矣真後世之利也承喻歸老最為高致
以某之見或以時未可去亦非可去之人耳古之欲去
者必曰知幾幾者動之微也今如去也得謂之知幾云
乎其得去者必曰今而後足為淵眀也然淵眀既去文
仲之變幾移晉祚一令之去固無大係輕重也使宰執
盡淵眀也如國事何戴頭來者某固知事有窮慼非奮
激不足以動聽然而大臣宰相之言自有雍容一堂氣
象狄公祔姑於廟非不知廬陵王立而武氏亦無祔廟
之宜典錢惟演恨不於黃紙押班何如人也王曾太子
安則劉氏安之言或假之為道使二公之所為者盡非
也某則不敢云爾也然某亦非欲苟祿而軟美以諧人
者但先生舉動天下後世視以為則必天下後世無絲
髮可議而後安也某知先生事浮於言者故先意輒效
狂直如此
奉德洲老先生
比年獲禮門下更辱藻飾拙製而額字大書借重足以
昭遠感激無任亦不能自喻也嗣是百爾追逐人後負
教負望赧於馳報繼以降割孔殷連遭喪事苫居毁瘠
外事盡廢又恐心憂種種輒發於詞益瀆長者之聽坐
此深罹于咎萬萬也初官西署故步遺矩式昭積案徒
能即事興思欲踵一迹而未能前近得調命鼎足故折
餗殆覆矣遺辱邦家尚勉以圖湔洗深惟長城倚重荆
襄巴蜀不知去後横潰如何臺端獨坐延目以作風紀
而鄉人來者恒云欲老西湖之上故久不促裝聞之莫不
曲距皆踊不但三百而已蓋聞隨時顯晦固一大議論
而愛身存道者君子所予獨不曰屯難之時君子以經
綸乎以存道為名為已則然也以經綸為責者為天下
也天下之士則固以天下為心也一己利害或不甚計
如使梁公憤時先退則廬陵王之演唐祚誰其任之昔
召公欲老周公留之有周既受命我不敢知曰厥基永
孚于休若天棐忱我不敢知曰其終出于不祥識者
曰天命吉凶之决實主於召公之留不留某亦敢曰主
於閣下之來不來也夫古今之為人臣者孰不曰周召
云哉是所深望於閣下而宗工師讓攸存又不敢盡疑
於夫人也若夫有所師法伊邇則真鄉後進之望不特
良勝而已謬言縷覼惟容而采之甚幸甚幸
奉圭峯先生
遠惟歸席向暖脱世累人自是怡曠垣弟日侍課益光
前聞人蘭茁又孫可弄必預知能世其家樂事種種修
復磁龜勝槩以俟讀佳製者按圖本索真迹無嗛于懷
也向謂瘡痂土炭之嗜其然哉迺珍奇大嚼令垂涎者
求故鼎而染指弗得也時事日見就下北敵睜目欲舉
雲中鴈門而吞之江右孽種隣封未足為壑而奔潰四
溢尚恐舊防無用而棄之蜀盜勢孤弱當日報殱外寧
内憂誰復敢昌言之哉先生天下之慮恒耿耿詎曰在
家不知乎巡按李道長趨向甚近古最知尊仰相見間
可與言也良勝弗類逐逐行隊中苟禄而已家人弗解
初志草草就道使歸計欲遂而已奈何奈何追思昔所
云者竟付虚談甚愧甚愧敬所先生日侍左右鵝湖先
生間一見焉喻以動履之迪為寒温耳併報
柬舜弼太史
喪禮之廢久矣自吾舜弼迺克復古初孺子哭面墨不
及一外事即奔不限百里吾所見者如是次不離位寡
相見歸則倚廬如初喪不作浮屠事吾近所聞又如是
故相知往來道吾舜弼事者吾甚樂之夫言喪而樂豈
人情也哉哀之極乃生樂也吾每哀夫夫喪也或致則
生或致則死嘉容飾事委巷所不為者夫安得不有吾
舜弼樂也然亦因是追咎吾喪吾父母也未能若吾舜
弼也是樂也亦以生吾哀也祥琴方戒讀禮之外無餘
事禮經之失序古今學者每有遺憾是則有望於吾舜
弼也其他世故俗累種種有懷非可瀆時也幸鑒幸鑒
答吳都憲論邊務書
邊警日靖孤帳中尚思理會故物示之休暇亦將體宜
爾故澶淵飲博而上下恃以無恐非執事素茹經濟安
得有是作用昔沛國謂眀道於行師戰陣之法無所不
講敵國情狀山川道路之險易邊鄙防戍城寨斥堠控
帶之要靡不究知是謂通儒執事素號師程氏學茲特
見其末時也邇者承諭兵弱糧匱勢有可憂誠巧婦不
能以徒手炊也但勢窮則變變則通雖天地隂陽理數
亦必有是機軸而後通可久久之道必使之不倦而人
宜之故變而通之存乎其人方今如執事人也疇曰變
通非其能事也耶生末學何所容喙然居常論議亦謂
天下事無一不當留意執事鄉曲丈人素不鄙夷有忠
之責況朝廷方倚重若長城百爾經略又扼吭拊背心
腹之衞也使有寸長可以效忠於執事迺所以忠朝廷
也敢不盡乎然為今之說者莫切於強兵兵本土着必
募之募之必練練之必養養之資惟芻糧迺峙其裕也
轉輸之有度召買之有方耳然聞昔之輸者納之弊非
一也昔之買者出之弊非一也狡猾恣高下之奸權貴
擅公私之利積習其訧而效之上下交困由是虚外事
内者有焉奪彼與此者有焉節下縮上者有焉僅僅支
撑聊且自蔽若懸磬之室坐一窘人不克完衣飫食敢
望其波及乎是固養之無具將有募之而不應者孰有
斬木益兵而練者乎所幸部落凋殘弗震驚吾師疆吏
日安則弛然卧矣淟涊卒歲旦夕自計累資及代則曰
莫予毒也已轉盻事若於已無與是亦我躬不閱遑卹
其後也君子以身任國計如是哉如是哉故愚謂失今
不為之所他日之憂未歇也是在執事通其變也變者
常之反法之初則常也中而弊則變變之極亦常也以
其變於常而變之故亦謂之變是變也迺所以為常也
常固反其初而是已則謂之通通則人宜之趨之且不
倦久之道也兵弱粮匱足為執事憂也哉前輩有論充
國遠圖方略必魏相内主之迺克建立執事之所遭又
然也此愚所以厚有望也古制云五大不在邊今不盡
然吾君與吾相之憂亦隠矣執事其將有以釋此也哉
若夫地里遠近夷險之狀種類強弱之勢其出没之蹤
跡鬼秘不能遙度竊願有所聞也執事幸毋曰是非爾
書生所知者
答李空同書
方今以文行名世足為海内人物低昂者秉鈞則若䆳
翁在告則若泉齋退休則圭峯其人也圭峯鄉丈人也
良勝少侍焉因語次及往年抗疏申救甚切知有空同
慕之已已既而罷去旋而復董江右學政為鄉人私慶
曰有師嘗以慰圭峯也筮仕刑曹吾師泉齋召入為司
徒親教如初出品士亭翫竹之什命同游士和之良勝
序之又自慶曰得附于空同後時聞若虚之構泉齋矍
然失席曰何以有是於吾空同也繼以汝華以獻臣紛
釁連禍䆳翁以良勝在屬或進與言曰若官臣也若苦
節人也若天下士也何以有是也卒之議者如蝟聞輒
異附和之未厭也良勝益懼海内之士疑吾空同於三
老也與天秀輩諭及則太息不能人置一喙以辨之可
若何幾欲作書訊爾所以因憶邢潞不通書問謂往來
不熟不可先意結納是亦先賢守已一段法度迺已日
者自仕鳴惠及洞志并得讀答友朋書劄意空同亦或
以良勝可與聞是退而圖以復於事理之顛末曲直較
然眀甚可無及也然性不習佞敢以聞於師友者瀆吾
空同亦不自知其可空同謂之何哉夫天下士之所以
自立曰德懲忿窒慾德之修也忿者恨也必不平也若
慾豈必是貪欲有不平則忿忿心熾則欲上人忿慾行
而德罔滋美哉空同一念猶未忘乎忿之甚則怒怒如
以類焉已亂也故曰君子如怒亂庶遄沮空同怒也或
避或囚或棄欲遁去皆廢其官常而角知巧亂其少豸
乎曰敢於任怨曰能與御史鬭自夫人言皆難事也自
空同言似有英氣在先儒謂英氣害事固不願空同以
是右人也若曰憸邪曰假手此政不須辨亦不待辨也
假之云者議自正詩始以汝華發之牢未可破久則定
憸邪柔媚之尤剛毅如空同誰謂似之傳曰高者有崩
道也是宜空同有是也汝華未有故也得之泉齋謂其
下獄時贊畫周司徒有救狀於廣於江右持憲得允名
獻臣剛廉犯強禦屢折不回圭峯友之䆳翁論薦之必
可人也以若虚故自空同敗名是或以重空同議也獻
臣疏至不辨而請去是則所以為空同也不知汝華空
同宜何以處之也吾江右守臣重足久矣至是横潰不
為之所則人不曰空同直也汝華麗於法也彼有為為
之也今而後百易守臣難乎其為立也雖曰汝華積怨
觀釁而動者非朝夕故也不意釁迺自空同作今之議
謂空同假之祇恐後之議謂有假於空同也是故有望
於空同者不淺也道夫勤甫出京時舉相為謀者所見
略相似必先得於空同矣信也則何辨也已昔程子在
當時不曰惡其奸邪不假詞色乎不曰遍謁貴臣騰口
倡亂以償恩讐目為五鬼之魁乎載籍中不知有辨詞
否恐寡陋未及見也關中之學本程氏空同之故步也
近與德温極論謂空同母求是毋求勝惟引咎而已略
小嫌存大節足以崇國體而忤邪心為正士之所歸也
德温曰文璧敢謂勇於受言無若空同者雖在文璧不
遺也願以告子實來又曰空同有曰崛強如桂華終身
敬之良勝冀桂生之見容故效饒生以有言也斯言也
固非與空同異也質之䆳翁曰可俟别錄於圭峯泉齋
左右未必以良勝為異於空同也空同以為異也乎
答鳴殷掌科
别久地迥慕益真切屢疏在牘時取而縦觀之沃爾心
目躍然亦與之俱而游也不類備員劇曹以疎御繁殊
覺冗擾幾欲裁問竟以是奪辱不夷且咎諭以情實領
略維虔而當事諸公皆人子也極欲成之然有令兄在
故條格限之也大端議者有二今兹之正之厲負直氣
者晷漏之不保全之是也留都重地匪一二正氣以先
之倫脊之言若罔聞也是故斷國是者之微意也惟執
事念之
答胡憲副
良勝迂拙自居未獲遂四方之志於天下奇士每以不
及多識為歉歉然於執事則心賞而神交久矣比年德
成同署刑曹甚悉心曲忝側銓司而總戎之寄有歸一
時同采以得人為慶良勝為鄉土私念若恃防之制水
可以無恐也春來饒德温桂子實共話移夕則尤悉規
制動為遠略而恢度進人於善有未之前聞者敬仰無
任然卒不敢以牘自通恐干憲度之貞固非敢簡略以
自外也日聞追逐叛民生我邦士茇舍起懷報德無已
適使者至云癙憂以病連椷俱下不能終讀走告䆳翁
雅諒高志重以圭峯决非率意言者但曰一人病何如
一路病耶語塞而退要之惜才終欲全之當軸大意但
借寇之私良勝與仕鳴鈞有責焉惟執事念之則邦人
之澤日以沃矣歸徒亟草草布復不盡欲言
與丹徒令桂子實書
吏俗擾擾性復簡拙寡相知知亦不獲頻相見見則或
開口論事於當意處惜不使吾子實聞也否則曰子實
在不若論也子實於吾亦若是否舟次奉歡太孺人尚
有餘力子朴德温難兄益友論議當益精確吏土去二
泉先生所且邇舊有師程故於理人術極切當節用愛
民四字可以無愧昔時連床夜語鑿鑿行之儒者作用
政如是相知責善之心良用慰藉第曰有所聞恐道言
不足信據之友道知必言言必盡足信與否不暇計吾
敢以是望於子實知子實亦以是望於吾也故就所聞
相與論之言者曰事上之亢遇賓之略而已以吾意料
子實非亢且略人也以濓溪吏合州趙公以威臨之至
守虔迺寤執其手曰幾失君矣知已之難遇信也若王
貺受拜及論大畜方欲納拜時謝用休問當受不當受
伊川曰分已定不受迺是受不受在君貺更不復言濓
溪當拜不當拜必有說也眀道令扶溝巡閱使者虐甚
諸邑競華鮮供張眀道獨以青帳備之使青帳亦不備
亦或不是眀道意也子實居常論議欲闚周程門戸似
此小節目處必嘗理會得矣疇曰有是哉然反而思之
富文忠何如人也議者謂其處事未免有心慮子實於
有心處未能克去兩端交惑憒憒數日尋復折之以理
先正有曰言禮必及分言分必及禮易以成天下之務
終始是箇時字故緣人情可以興禮樂若賓至而關尹
以告候人為導具徒詰奸積薪監灌展車陳芻賓如歸
也故上下莫不懷愛如使周禮秩官之制可廢是周公
不足法也以吾寡學不知事素避子實三舍矣持是說
未能自信質諸仕鳴仕鳴愛吾猶子實也其欲有言於
子實亦猶吾也不知子實然吾言否然之而改之可以
相期友道之近古矣若曰持之既久未可率易非吾所
望於子實也禮曰可繼也可傳也惟子實味之所聞失
真并所論有可商量毋吝往復若吾骯&KR1507;不諧子實當
孔道所聞必不止如吾之聞子實者雅不夷吾必有所
示真切真切道迥懷多恨不及面話之是用臨書惘惘
柬韓太守
良勝稔聞執事以文武才略號于人人每讀薦稿將謂
其描畫有未盡也曰者郡章失人䆳翁先生以良勝在
屬吏必為邦人祈良牧迺簡授之執事千里寄命其恒
也若重罰坐困之民烈熖中思一勺之潤邑無完堞黠
盜歲且至驅馳以虚挈所有如寄鋒鏑之餘暴骨在野
百爾癙憂徒抱膝以吁今恃有執事而同采諸君子分
職惟恪趙先生清雅而文又必有所濟相與以有成也
計視篆未久猾胥豪隸必已削迹而善政日舉又繼有
聞則將謂邦人自慶矣䆳翁先生亦以有光奏剡為望
也故不諒淺深言輒及此亦任重而期之必副不在深
罪良勝以簡拙寡諧家人或弗緝于度凡可相益毋吝
數示尤感尤感
答余德輝論皇極書
辱教始終數例凡十二三十乘之加倍還元一布筭而
得誠直截可領略亦是數家要訣恐有卦理尚費商量
夫卦始於乾數始於一乾一變夬再變大有三變大壯
四變小畜五變需六變大畜七變泰為元之元卦一乘
十二再乘三百六十三乘四千三百二十四乘一十二
萬九千六百五乘一百五十五萬五千二百六乘四千
六百六十五萬七乘五萬五千九百八十七萬為元之
元數乾初變夬是生兑故會之元為兑兑初變不自兑
變祖乾也故曰履七變至臨而兑之爻變盡運之元曰
同人乾之離也七變至眀夷而離之爻盡世之元曰無
妄乾之震也至復而震之爻盡歲之元曰姤乾之巽也
至升而巽之爻盡月之元曰訟乾之坎也至師而坎之
爻盡日之元曰遯乾之艮也至謙而艮之爻盡辰之元
曰否乾之坤也至坤而卦終凡乾七變七變相因又七
變故七卦之變皆乾變也此八卦相盪方圓圖所以作
若七乘之數又七乘而各自為元故元會運世歲月日
辰之元其實不離乎元之元也據所論次若卦自為變
數自相乘恐亦未得天地妙處若元之元七變以十二
乘大畜得泰至會之元為履非履别立一卦頭要皆自
泰中來履又該十二乘之中間又脱一三十乘之之數
天數三地數兩天乘乎地地乘乎天天地相乘故十二
三十反覆相乘缺一不可愚意泰之五萬五千九百八
十七萬數仍以三十乘之得一百六十七萬九千六百
一十萬為履然後以十二乘履它凡一元放是庶見一
元之氣周流天地循環無窮迺盡萬物之數若夫易本
隂陽二畫迺布八卦皇極五數却以四成之曰元會運
世日月星辰之類皆四數也然四加一倍亦為八故既
曰元之元又曰元之元之元之元也似此連類未能縷
數獨以數起卦若一為乾十二為夬無疑矣至三百六
十為大有則自有難會意處吾兄覃思之力深矣必有
獨得幸毋吝教我
再與德輝書
因余子究極數理草草作書復無益萬分於余意亦非
書所盡也故有後語知余子必求于是不厭娓瑣人或
曰履必自泰數乘之迺足然則會之元數却以十二為
祖何不於泰履數上更加於無已也余且取譬之卦者
天地之氣也數者歲也歲盡復有歲天地豈有斷處氣
一息非天地矣若歲則去歲名春夏秋冬今歲亦名春
夏秋冬不聞有更名者春夏秋冬以生長收藏萬物而
名也所以生長收藏萬物者非歲也天地之氣也天地
之氣亦非以去歲生長收蔵者能作今歲用也如人口
中吐氣晝夜不息非是已出之氣復入人身來更出為
氣也然則何以不息呼吸者氣之元也故天地之氣所
以生長收藏亦呼吸之候耳候有節生則不息不息則
久若人則呼吸自有失節是故夭折使有呌號盡日不
休能浹旬者蔑矣故氣之生長收蔵一卦之吉凶也氣
不能名以歲之春夏秋冬名之卦不可測以數之筭測
之歲可再運而氣不可再用數可中起而卦不可中斷
也是知數者取卦之芻狗也卦有吉凶數之吉凶何如
也故邵氏之學主乎卦所以為理也學邵氏者迺主乎
數是數而已矣雖然履亦應乎十二數者是十二數一
也既於元之元為夬又於會之元為履豈一數而二卦
乎曰然此正所謂天地交泰處乾初變夬澤在天上一
反之而天在澤上為履二卦總只是箇乾兑上下耳故
十二數可以得夬亦可以得履也他如三百六十數在
乾之變為火天大有在離之變為天火同人雷天大壯
即為天雷無妄風天小畜即為天風姤水天需即為天
水訟山天大畜即為天山遯地天泰即為天地否數固
有相通而不悖焉者也是數可分為八卦須合為一迺
見太極道理俗拙無狀偶及輒欲劇論然亦擊缶以待
金石之鳴和而成聲耳於高眀意見有所違戾毋吝往
返
再答德輝
細讀來教剖析微眇使&KR0008;埴人遽可得坦途感甚感甚
答云非有高見一悟至此又云非果有所見而無疑尤
是謙益大好意思疑則無疑之地也顧蒯菅弗力于學
失親師友於所疑處一莫能辨辨則又生疑也敢曰益
之云乎然此等講學友道僅見不可虚負更綴前說以
畢取正河圖之數天一地六地二天七天三地八地四
天九天五地十天數五地數五五五相成積為五十有
五其實只是箇五數洛書戴九履一左三右七二四為
肩六八為足八卦定位而虚五居中曰數從中起是固
數在卦先然尚隂陽無定位吉凶無定名使數便有吉
凶則卦亦可以無作故聖人畫卦因圖書有感而象之
耳夫卦以數生故可以數測非謂卦可有數可無但欲
歸重於卦迺見皇極與易為一也邵子曰一分二二分
四四分八八分十六十六分三十二三十二分六十四
此正所謂加倍法七變復貫之宗也故云數可分為八
卦須合為一泰之下補足三十乘之一數以生履祝氏
書太極圖數後亦嘗發此一段說話極取之謂其偶有
獨見至此不可以數少之所教判然别有條理而其實
未嘗不混然而圓融得之矣主乾之說自方圓圖中来
乾兑離震變至坤而順曰已生之卦數往順也坤艮坎
巽則為知來而逆非謂自坤逆變之也蓋未生之卦也
曰未生而逆則生之固自順也如以乾為卦母左旋自
震而止於坤右旋自巽而合於坤巽之生也始乎姤姤
依於乾者也圓圖折而方之卦横生者乾位東南隅而
東方之卦乾以上曰履曰同人曰无妄曰姤曰訟曰遯
曰否聯屬為生卦皆自乾而變者也本義曰一卦可變
為六十四卦以定吉凶則六十四卦可變為四千三百
九十六卦故曰元會運世歲月日辰所隸六十四卦皆
乾一卦之變也是故乾為卦數之本而皇極天數冬至
起泰地數驚蟄起泰人數大寒起泰物數春分起泰不
起乾而起泰非背乾也尊乾而避之也乾對坤言則曰
兩儀配兑離等言則曰八卦而圖書一數乾應之固太
極也皇極元會運世其卦均也至於推演則置元而不
用政亦為是在易之筮謂去一象太極是也乾不用泰
亦乾之變何以為數始泰所以生履為兑用交也皇極
用交謂天地相配如隂陽交遇父母化生而後育萬物
以有吉凶故立既濟圖謂之天地交泰上交乎下下交
乎上故曰交若曰天中地地中天隂中陽陽中隂謂之
藏則可謂之交恐未可也彼以無形之理言此以有象
之位言地在天上曰天地交此眀徵也不然若兑離震
亦有隂爻何均謂之天卦巽坎艮亦有陽爻何均謂之
地卦乎至謂邵氏之數以取卦自一至八上下貞悔反
覆為用信然矣但朱子又曰其位在乾一兑二離三震
四巽五坎六艮七坤八在河圖則乾坤坎離分居四實
兊震巽艮分居四虛在洛書則乾坤離坎分居四方兑震
巽艮分居四隅則自一至八又若卦次之位非卦之數
也是誠有不可知者而云若不用筭數以卦測之雖顔
子聰眀亦無下手處此良工苦心之言然皇極未布數
之先未聞許多細數春秋戰國間為卜筮瞽史學者亦
指可掬豈盡顔子以上人乎祝泌亦云康節之書悟者
又於置筭之次易差今附卦在逐年之上不必布筭而
得之泌豈有甚大聰眀亦知其要領焉耳觀物吟云上
下十二萬九千餘六百其間三十年皆如身所歴邵子
亦不須筭到滅没處而後知但推極之有此數名而已
然而後之學者論及則苦於數至諉於絶學是亦有自
歌曰用卦不用卦須向卦中作及至用卦時用卦還是
錯此蓋輕卦重數之原然其本意蓋變卦變爻以取既
濟而歸掛一之說非謂卦不可用而役人顓顓於數為
也弗類擾擾吏俗殊無定向更乏主静工夫輒摭陳言
以塞厚責有罪有罪惟有道君子致力根柢凡有得焉
不惜涉筆以須定論良勝何敢云爾
别䆳翁老先生致語
良勝哀瘠無狀待死而已然以犬馬之心尚未即泯滅
敢布數語以報知遇國本定議惟長惟賢不世之功在
此一舉緣江諸郡以達留都典兵司牧尚須方嚴統馭
之才足以迕邪心也良勝伏避草野首領獲全不勝瞻
企祈願之至
奉報泉齋先生
良勝不肖每有不耕之穫菑自宜及而每延于先人兹
聞毋赴扶服奔歸方見星而行而舍非敢進謁尊者期
也亦以先生所以教不肖者在是輒敢自信通刺門下
而已種種多懷哀楚梗塞不能遂于詞幸左右垂察
答圭峯先生
良勝才薄食浮望輕責重而任情以速怨與謗惟天降
割及于先人而罪躬尚能事饘粥豈云能禮第夙負所
教不足稱官常而師程即邇益懼益愧圖稍稍刑家表
閭以塞厚責以蔽往愆又以浮言胥動不自審度輕於
一出追悔無己巳然不肖初念為知己者死以自眀有
之豈敢自愛迺爾哉律以憲度則淺淺夫也昨辱吊言
借重可辭感且愧不能再讀矣遠懷如縷旬日後待罪
門下悉所私布先具謝啟幸垂鑒亮
與田勤甫書
比歲論别行者無葆其力居者無忘其初猶在耳也繼
自元承得條教自仲默得近稿力若機張方愧懷安敗
名無藉手以相見者隨坐才不任食天降盈罰遺憂先
人赴及即奔奔則見星而行而舍罪躬頑朴不即死及
廬尚任衰能事饘粥自分棄絶諸所來往越境訊問一
就簡略草土言尤於公所有宜避忌辱荷高誼遠致唁
語故者不失故登木歌者復見貸哀感何己巳繼以思
也勤甫官先迺事肆其餘驅逐藝苑未歇也若學廟記
若正經諸銘時取一讀未能與業俱廢而同游士得政
而言者日至比邑至旁郡亦至因時就事損益以歸于
善是有友誼與責固願聞者又未敢以羣立旅行一委
之外事弗致思也邇聞自吉回杓將指敝邦堅木就攻
期於鐘應又慮禁嚴事孔棘突弗黔而改轍弗敢親親
亦弗久故思先致羣疑以俟考辨而家譜方脱稿首簡
尚虚敢以為累若於例類大有出入焉者竊意當世士
大夫言作譜必曰歐蘇法二公並生于時學相友文相
師聞見知識每相濟譜之作不先後出相示而法異焉
故歐公曰是不可使獨吾二人為之將天下舉不可無
也是二公人自為法未能通于一恐亦未可自信通於
天下而況後世乎故敢曰譜無法法其可法者法自我
人亦有足法之者亦譜法也惟吾勤甫力追古先眀若
觀火百爾商量毋吝往復計相見有日弁語構思梓既
具操削者食而待譜成櫝而告諸廟以弗墜何可忘也
吾邦士預有慶人惟獲與有道者游邦之衞也獨昌其
宗已哉是又祈以得教之意也臨文縷覼哀次未能修
詞統惟垂察垂察
奉巡撫孫先生
良勝伴食材館與聞掄次每得真奇輒錄唘事咸喻之
曰是隋和也光彩不獨耀前後車人人珍之珍之思得
之據為己有有而葆之俾弗能奪迺已顧良勝繯櫝而
守者幾年若食指頻動竟染黿羹之鼎以掌鑰諸公握
力如虎其欲據而有之猶人人也臨剡愧恨力薄不能
?奪爾已除目每下相與諠慶曰是一路福星何日次
舍當吾野耳今亦既然意今掌鑰猶諸公也邸報之及
踊距無筭百爾癙憂冀可解歇屬者星軺賁如敝境窮
厓洞谷舊荷生成耳熟口滑思扶攜塞道再識相公面
為快矧布衣知遇連采承讙教深而别久若良勝者固
敢蔽匿不圖為道左輅謁祈以自布也哉然以衰服斬
焉自知避忌日所施罷滿副夙懷吾邦侯以更練稱牧
司理以英妙祥刑祇承宣達故良勝煢煢郊坰犬馬之
性未即毁滅益得聞所未聞輟哀心頌尚圖無已先布
孚詞無任悚息悚息
答孫先生論地方事宜
改觀易聽之餘市巷語習習若有生氣自結髮從事聞
兒童頌見素公者如是今思駕逸其上矣北望瞻拜造
化代工於陋邦若為惠斯溥也顧谿壑之欲補塞無厭
而藴蓄之懷宣洩有待雖圖難於易為大於細通儒作
用自以序行而強弩之末或堅魯縞將有過慮焉者惟
體國之念詢及芻蕘而良勝自計於知己報稱此外復
何事事若曰或假以濟私請誓如河墜命踣家有所不
避然而懇懇於斯莫敢遺慮亦以士大夫所學為國與
民於民或先於鄉土於國豈必於自為方今以地限用
人縱使鎮周將無庸力有志之士托之寓言而已言之
者期以聞于人而人之遇者亦難矣良勝默度平生知
遇如閣下者幾脱有之得侍言待問於左右如今日者
又幾於此而不以利害為心越秦肥瘠何忍相視山川
炳靈實是虚生愧死無藉手以相見一涉誣誕相負閣
下罪又何言罪又何言良勝頓首頓首啓復
再謝巡撫為民留守書
良勝嘗聞憤世者言人之相與曰勢利交人之任事曰
口頭語初謂其然近瞻舉動更讀諭劄益信衞公克勤
小物入相基本足有眀徵若貴而下賤直示肺腑出境
後驛使致唁語感激之餘重悼言者限人於古今已甚
也因締思之凡為禮不數不䟽數則類於謟䟽則類於
倨故郊迎導疆不敢與懼數也去益遠思益深又圖以
言報亦懼䟽也雖然言敢及私乎為邦人言之也邦人
天子之民也良勝何敢私之以其命寄于守守又天子
之吏也良勝又何敢私之然而為民得守之難良勝之
心獨苦矣初報缺時僚長張元承以擇令告比逮事䆳
翁所進而教曰擇人而任恒重進士科亦隘矣某也擇
守若而人舉于鄉者也某也擇令若而人國子生也使
人曉然知某也當選部自擇其守若令迺爾所以風天
下而信之也吾邦之得守也以此其所建立期不相負
良勝雖疚居逾年時與來往然未嘗以私干之故勉副
忠告之益亦懼連坐之羞知之故舉之投剡閣下之門
不忌也詎意黠吏有兹敗露正本之論守何逃罪若奸
蠧在眉目不以告于守以先祛之罪與之均獨怪小人
媒勢利若鬼蜮不可測識旁觀者或略之守當局豐蔀
益厚又以病故一以付之居常論議以不邇貨利為守
官訣故狐之虎也彼則假之而人畏之者則虎矣閣下
摘伏猶神君也復何容辨第日來守坐蒺藜若不安于
民上故邦之長老或詣廬言士夫又速與言邦人繯廬
倚門而號而逼有言意以守自良勝得亦自良勝久之
河内借寇君之遺也欒子曰不可當吾世而失諸侯是
則良勝之隠念也冀閣下垂仁而聽之幸甚幸甚
答勤甫提學
方舟抗流高懷雅詠故人之遇異時當作一場好事為
道路人口實顧閔凶人羣立旅行過矣過矣又放情忘
返罪何能云平旦氣稍清真性迺見愧不能為别又荷
遠致高作情誼溢詞表清古逼杜家法哦誦數四不敢
拈筆追步且讀禮經偶至卜氏除喪和之而不和愧發
頸赤益不能檢韻語如何如何譜叙脱稿幸付從父某
附歸就刻俾成完牒以光吾門先河後海其能忘乎經
世全書已付所司旬日後可到目前先寄二冊内附一
得之愚幸潛玩有所批教友道相益之望也叙之年兄
乞少轉致几案併副懇祈何幸何幸
與田勤甫書
情之狎而可責望者莫若友情之迫而可控訴者莫若
師師有愛之道存焉友有辨之道存焉愛之莫大於安
其心辨之莫先於已其惑諸士子積憂之懷所以必達
于臺下而良勝假手以塞厚責能已于言乎夫孔殿之仍
佛宫近以震易懷吾水南臨檄數語力衛正道迺克有
濟學舍之欲就爽挹秀連類在䟽漸次舉治所司維難
維慎時詘爾也隂陽家言少也蒙甚惑之憑高指畫不
但十數往返背墉可乘而衢交焉面矗矗鱗屋弗整突
頂連右臂而擊射之堪輿法大忌一時背項謂可唾手
燕雲而吞雲夢八九者歲無虚訃訃而驚驚而怛怛而
惴惴焉懼其及故逐逐隨隊謁達官長者汲汲焉圖遷
以冀幸免如脱虎口東萊云中流之遇風波舟中之人
未之懼而夾岸之人喪膽矣良勝登岸人也謂舟中人
曰吾向之懼惑也今不必然可乎哉且圭峯達者嘗言
之兩山繼言之二泉翁與叙之年望先後降觀如出一
軌諸執事籌之熟而可之盡謂其惑也可乎哉就謂其
惑也杯中蛇影豈能致疾疑斯懼懼斯憂憂斯惑惑固
有惑疾使人聞人以是疾也謂之曰去弓影可以已疾
或者曰疾不緣是而弗去又可乎哉一舉手之勞而可
以已惑疾全其生而安衆心也仁人君子知不惜也何
貳守羅推府協恭胥治毅然興文學略址而不奪于民
程物而不浮于素諸士之懇懇亦相時而動之機也知
水南之愛士欲盡天下不獨為師時也良勝自惑且甚
知不能己友之惑而祈以逭其責焉不知水南之責于
良勝者又何如也又何如也
與何東軒貳守
夜者梓人傳示指揮深情厚愛非木石云胡不咸因顧
思之綽楔之舉昉古表閭之義殊典也必在殊才而後
云稱若良勝者豈不自知將逃名遁迹尚恐不容於時
議顧敢期於自表著乎竊方之比屋然弗飾弗改作隣
弗異也路人弗異也遠方而道而寓者弗省其居者為
商也工也農圃醫卜也其人之賢之不肖皆弗之問也
一朝而棟宇作華揭具其不異而問之者蔑矣起問之
者見情實也其於底裏虚實不指摘而議之又蔑矣是
良勝所大懼也傳曰服之不衷身之灾也良勝將灾務
是去敢冐寵乎在東軒則曰厚施者每於不報良勝亦
曰善施者在扵不苟苟施之亦類於比比之匪人東軒
知人之眀亦懼其傷也况夫今日在事羨餘之積無有也旁
出之令無有也而學校之經營郡書之楮墨懷吾東軒
急於為義每節縮約已而應之然亦窘矣復以身謀貽
知己累豈情也哉此又良勝之私念也有懷如縷俟面
陳惟亮察
奉巡撫孫先生
良勝力綿任重若持葦以舉鼎者然蝜蝂傳不能終讀
矣焚草閣筆且數四又懼失此則受教終無地淟涊錄
成呈上輪囷思就繩削庶不與棄材同腐也不然後之
并狀而觀者將謂不肖若而人而閣下有厚之託有賢
之與而兩負之知人之眀或大有累若蒙齋先生懿德
當自有名家表著此不足以掩之也第徐凝惡書他日
有賴識者投澗泉以洗之良勝之辱云何云何閣下成
人素施與其救之於末幸亦藥之於初西望瞻拜懇祈
無已無已有以副之萬感萬感近得邸報南贑軍務一
勞永逸當在此舉以閣下訏謨鎮重而陽眀先生並美
而相濟師和而克必也必也然竊聞之君子除戎器以
戒不虞是故取之萃萃者聚也聚以正期假有廟得
衆之道也若曰不富以隣侵伐罔不利是故居尊位者
用謙與順之恒吉顧方今旱熯為虐雲漢之詩且復作
老翁云生百年矣才遇茲變土脈癉息而膏弗動雷不
震泉竇亦枯竭早稻以收十之二三為上晩稻稿秸死
且盡蝗蠡復生已絶望矣若良勝家中人産也計無終
歲之儲又其下者可知也以敝郡在省稱樂土今且然
在旁郡可知也所謂加之以師旅因之以饑饉如之何
哉如之何哉至於南贑奔逸建其淵藪又敝郡之最先
憂者故議者謂驅民以殄盜之孽固上策也裕民以止
盜之從獨非先務可豫定者乎或曰得衆之道在兹也
又曰隣之富建其比也如何如何坐視塊物浸有時憂
泛言及之多罪莫飾閣下暨諸君子有事坐運成筭狂
瞽者幸置之良勝惶恐百拜
奉圭峯先生
良勝逌逌忨愒釋禫再逾蓂朔然而中心盤桓若繫于
柅以往歲在仕同志聚首已欲賦北門之詠矣復縻素
絲委蛇恐委肉于机上無及已且邵子云出處須自謀
豈直謂進止由已非所咨敢人者竊恐亦謂當自量度
省德相時云爾菲才自顧若轅下駒蹄漏脊穿食且不
飽欲強見才美以荷重載騁躍長途豈獨取敗轅之辱而
已哉況夫值數在奇恒得轗軻再遭子戚姪繼夭隣弗戒
火延及于廬禮稱焚先人之宫者三日哭哭則情之隠也
豈為自喪其貲涼德致譴實墜先業重以為懼為辱所幸
廟存神主未易初之為謀略遠所居預有斯備愚慮一得
在此而已億先作時每隠度之爰紀斯成須賢而有文章
者然方今海内孰若公密邇硯席而朝夕得繼請孰若良
勝又先大夫獲承交誼數十年然以未獲公一言為闕典
斯廟之作大夫志也蓋家世在仕恒不稱才至大夫方離
寢祭公或念之則所以發幽光者又在兹也是以始之從
謀而今之幸免意有默相以待公也幽眀協志公幸俯聽
之廟制如榭存三廟體禮云大夫奪宗故設主自大夫而
上通列四世惟清眀至日會祀則自始祖如廟制若祫祭
然實昉冬至祭始祖立春祭先祖之意東西兩序連以屋
八楹為義倉皆推大夫之遺以仁于族俟積累以議他
復又外為儀門庖湢惟備要之寡學莫有探究師授意
會義起為多耳宗匠手筆自有化工爭妙聊模具其架
構之略具如此展拜有期先此布悃不具
復周汝和書
賜教頻頻其間樂於有後而預計速之非人骨肉之愛
未逾也感荷感荷又憑折二議甚出意見於是迺幸友
道之復古矣但愚意謂主帥之不專制正有激之云也
使有如韓范者則何云爾而前日奏功率曰仇曰劉之
出死力愚之言又似獲一驗泉議云行於國初而遂格
故曰勢之難也大抵勢之順順之者宜其易勢之逆逆
之者宜其難必趨其易而苦其難殆亦非救時者之志
也凡天下之事極則窮窮必有變變固所以通之也故
曰存乎其人雖然今之立言者必以救時之弊救時之
言不得已也不得已而言則固有隨事遷就之機括在
初不可以經常之論泥之體國在念不厭往復直而勿
有則相知質難之素懷也故兹瑣瑣
東洲初稿卷四
