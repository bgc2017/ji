東洲初稿卷一
明夏良勝撰
雜著
砥柱賦
稽古先生方與中州君論砥柱為天下竒勝東觀子西
遊子挾所見而造焉稽古先生謂中州君曰夫二子以
遊觀名何大觀乎何遠遊乎試叩其素於砥柱何如東
觀子曰予嘗慕渤海之勝也而往觀之刳桂為舟剡蘭
為楫放乎中流與風疾徐隨波上下惟適所如四顧無
垠萬象入目水蒸釀魄天光倒浸蛟妖蜃怪鰲側鯨駭
為洞為崖為樓為臺若鈞天王都宛然在眉睫而不可
以階雖膽掉神瘅瞑目尸坐中望隠隠蟻浮杯停梗泛
槎休一楫可到是曰三島方丈瀛洲蓬萊未掃曰井曰
竈丹汞未老琪樹交花䠞爾瑶草有鹿斯迎有猿斯導
玉簫寳瑟惟鳴所好童服清爽鵠侍有道鬚髮如畫顔
渥如赭羽衣霓裳燕越黛冶鳬舄鳳騎雲車鶴駕安期
羡門王喬赤松不約而來錯雜廡下於是知神仙果出
於塵想而秦皇漢武所以慕而求之也西遊子曰子之
觀其盡是也蹈危犯險以究荒忽茫昧吾弗為者而敢
望於砥柱也耶吾嘗以山自西來天地有判恣一蹇之
力一僕之幹是陟大華而俯視於長安終南為表牛首
在冠控桃林扼藍田漆經于東沮纏于西千里沃野陸
海奚疑周卜恊吉鎬都曰宜歴秦與漢自唐及隋相禪
于兹獸壙鳥棲惟智攸塈狂或舍之廟曰既黍社曰既
屋搖搖遠思動罔不觸而遺構故築遺風餘俗紛華競
奢猶有存者有蘭其臯有椒其丘披香蕙草噴氣芷洲
明庭深宫别殿離寢翼亭崇階楩柟其材丹堊其顔紋
縠䟽綺金玉其班曲閣迴廊飛甍雕闌周遭其間絶壁
粉光殘流膩香荷屋葯房繚以芬芳朝可遏日夕可延
明冬毳爾温夏浴其冰因人之勝而奪天之靈彼甘泉
建章長樂未央翠微大明阿房華清與夫石渠金馬天
祿麒麟之名入煙光而麗繁星每怪夫班生未辯張子
短才相如杜牧不足以盡上林之竒哉吾思得周遊其
間將置海島於度外矣中州君曰神仙有無愚者惑焉
富貴餘粕知者不道二子將不能上下矣顧予不翺遊
不騁觀舉目而望真意在䫙是砥柱之壯將吞二子所
見於胷中而不妄二子曰有是哉中州君曰藐躬之降
在洛之陽天地所會隂陽所藏嵩丘隆居伊纏中貫百
爾鳩孕莫之具狀試舉巨麗之殊絶者而與子講夫柱
之在中流也廣非逾渤高不逮華以為金耶火不可冶
以為石耶溜不可瀉惟孤撑於寰穹而混碧於長空想
像其巔摩天之連繽錯其趾奠河之底岍岐犄之太行
比之雷首壺口析城王屋以輔以翼以引以縮若振業
驅馳御主於僕遠應近瞻頥氣使虜可怒可訾而莫違
其所至若揮雲遯雨擥霧㭕霞宿月落星風飈號下晴
空濛濛帷幕可架朝隮未斷削出嵯岈欺雪山𦕈冰谷
下視巫峽之非險而鐵崖之在陸其所足多尤據黃河
駕山轟豗翻海蕩波躍躍金璧澄澄綺羅擊射撼震齦
嚙伊那欲究其源之出也亦不知其幾何吐蕃有泉殆
百餘泓火敦腦兒水母乃生是星宿海自天而受隴西
出塞弱不負芥悶磨黎屺崑崙突起中高四下東北潰
邐而與積石相比葱嶺于闐菖蒲海徙潛行地中濁流
伊始龍門湮淪流沙孟津華隂洛汭涇渭並濟九河分
合綿亘萬億而柱之屹然適要其會亦有巖崖傾欹磵
硲逶迤崚&KR1828;呀欱隨所附麗然而望之不可登濟之不
可繫故禽獸是厇萬翼千蹄射彈奚驚而畢羅不至又
安得供三豆而獮薙以至浮鷗浴鷸濯鵁吐鸕落鴈漂
鳬輸芒有蠏孕珠有蠃文身跛足毒螭靈鼉鱮鰥&KR2087;魴
鮪鱧鱔蝦之類一有負固則若水府所畜天吳所妬大
罟絶網麗罣鈎鉺亦何所措釣徒榜人垂涎朵頥安能
致之膏舄鹵就臠切而厭飫於口脂若夫夏木蔽光殆
不可章苟命以延若倚若眠若犇若騫根絞枝壓若龍
虎之鬭風霆之顛帝王屈力匠氏黜巧終不得以斧斤
而尋焉是所託也猶然固宜歷古今窮造化無尺寸之
推遷是故大人君子忠臣義士振爾頽波奮激陳義不
知刀鋸鼎鑊之在前而任天下之重足以扶危而持顛
將舉是而名旃爾二子之所見者視此為何如焉稽古
先生喟然嘆曰予東西南北人也固知中州君探禹宂
者言大而非夸夫二子真不逮也耶嗚呼噫嘻流俗滔
滔莫知所裁擬斯柱者幾何人哉中州君無較也無較
也益以傷予之懷
求放心論
或曰心之放也欲誘之於外也放而求之也理存於内
也其然乎曰皆内也盖其放也未見其出也而求之也
未見其入也非無出也馳千里以彌六合皆其外也非
無入也斂一掬以至毫髮之不可破皆其内也出而無
外非可見之外也入而無内非可見之内也凡可見者
内亦外也而不可見者外亦内也欲也理也皆不得而
見之也故心之放也與求之也皆内也如視也聽也言
也動也外也而所以視所以聽所以言所以動者内也
視聽言動一於欲焉心之放也非視聽言動之有欲也
以心之欲加之於彼也因其欲而易以理焉求吾心也
則固非視聽言動之理加於我也是理也欲也出入之
無時内外之無迹也如其迹焉一器也槌鑿之失不缺
則裂心之放也猶缺裂也反而求之則固若初為完器
矣故是心也亘古今而獨存者也放為剥剥之極而碩
果之生未息也求之而復復其見天地之心乎天地之
心人心也聖賢之心也學之道為聖賢以配天地而已
皆人心也然而心之求也自敬始敬豈在外也哉
講官論
粹夫何先生以講官出倅開州良勝過而唁之相語懽
如也粹夫曰子知吾有樂於去乎吾無樂乎講官樂講
之有道也吾今而後知講道也失官以得道得既多矣
樂烏可已乎良勝曰講之道何如曰講之儀也恭其辭
也融顧吾貌之癯吾鬢之芃吾面之垢吾目之若朦吾
冠之若岸吾衣之若敝吾聲之若咭又吾於詞也質而
弗遂直而有緣故習以深文隠義中含諷切志於示後
而未必宜於今皆非講之道也吾今而後知也曰儀之
無飭履其素也何害於道曰無飭以為已而盡飭以事
君曾參子貢固嘗脩容以動魯君也過位而色勃足躩
豈必以素為道乎此吾所以非也然則詞以納忠伊川
之講賢哉回也亦不可歟曰伊川之可迺吾之不可也
且如與友居知其有未盡處正言以相責猶或受也若
以譏議動之則此心已不相孚自非上知不以為訕則
以為辱見之日且疏矣欲相益以成得乎在友不可而
况於君乎竊意伊川之講博矣而聞者止此其詞曰顔
回王佐之才而簞食瓢飲季氏魯國之蠧也而富於周
公魯君用舍如此非後世之鑒乎斯言也初若於神宗
無預而入之深聽之不厭矣若吾則必云陛下用舍如
何此吾所以非也又况講官之職輔養君德而已輔若
有所依也養則無所拂也使吾儀之恭知有可觀敬之
心形焉言之融知有可聽愛之心形焉知吾賢士大夫
之可親親而樂與之近任之心生焉然後講之說得以
日進焉今日進一說明日進一說聖賢語意真切簡當
心術治道各有攸寓不必别立一段議論而薰陶漸漬
入乎此必出乎彼逸欲邪僻之念潛消而默奪之若其
有違臺諫之職固可舉也且人君講學豈必欲博古今
明性命但知學之必講知講官之可與居自有相得處
而後治可言矣此吾所以益知吾之非也伊川晩年語
宰執曰范純夫宜在講筵謂其色温而氣和也是或所
見亦異於前時矣吾之非也何疑焉曰粹夫於講道誠
得矣得而去豈但已乎同志君子皆得焉則固粹夫之
講也是知粹夫樂於去也曰吾子何樂之有曰藥石遠
矣憂未歇也然以粹夫之去而知講道之行也君德之
成吾其有大樂乎粹夫起曰臣罪當誅兮天王聖明政
吾所以樂也而吾子發之
議淮贈王水部汝直
凡經理天下曰賦與兵議者必倚江淮為重而淮又江
之蔽也自少室宗望至桐栢蜿蜒歷巢湖接射陽老鸛
京口彭城互有腹背廣陵瓜步淝水潁泗與河會流經
其壖而為之表也壯哉英雄用武之地南北之限輕重
係之矣古初帝王代興西北淮漢以南若羈縻外服舜
肇十二州淮北居九周公九州居七漢十三部如舜時
晉武平吳籍戶才五十萬隋文平陳如晉時李唐一家
淮南漸盛宋置十三路而淮南遂當其八天下戶止千
有六百五十萬而淮南千有百餘萬勝國起沙漠中國
之地如宋時然漢以前兵争止於隣壤淮無恙也貢道
則自禹始入渭亂河輸幣九貢趨於冀粟止四百里米
五百里總百里銍秸服二三百里周畿千里故無遠賦
漢運巴蜀取足敖倉時漕山東數十萬鄭莊始議漕渠
尚未及淮而武帝徙灌夫淮陽則曰天下勁兵處也後
用兵者迺以淮為意魏與吳晉與符堅宋齊梁與拓拔
戰争尺寸謝安祖逖諸豪亦每每恃為要害淮是以兵
為虛莫之賦也唐鎮不預度支而漕賦始辦於江淮劉
晏輩轉運自江入淮自淮入汴入河入渭各以便習成
國計而憲宗中興惟裴度淮蔡之績可紀宋漕四路自
三門白波自惠民河自廣濟河而大農仰給惟江淮六
百萬石末造棄淮北世忠死戰卒不能遏戎馬以重江
之險我祖宗開基淮甸以一區宇北都既奠民賦給中
都官而漕粟之重於江淮如唐宋時江以南運於淮淮
以南於徐於清河以北於平原於潞以達都會漕卒更
番支兌計道里式師禹意特不以五百里為限耳制因
時利與晏相出入而文武重臣總其成戶曹郎以董正
刑曹郎以治獄工曹郎以視河渠以疏泉以職提舉事
漕渠著令未止如鄭莊時而弛張法吏獨詳於淮則以
淮南之盛視古數倍而成賦之會不特為勁兵處也日
者大農歲計京師無纍積而漕粟至者恒不及初南北
兵荒之故亦多矣負經世之志者重有責也而况當其
事者乎又况居其地而悼三國六朝且以吊望祖謝裴
韓之靈而增感慨者乎嗚呼淮重鎮也有事則倚以重
兵無事則倚以重賦信也吾友王君汝直筮仕水部之
淮莅提舉事人曰散秩吾曰劇司人曰樂所吾曰非安
流也人曰具賦吾曰兵之本也汝直知乎哉汝直知乎
哉
原友
此有人焉取而友之其所有者予弗若也人謂予友益
者也予亦曰益也彼有人焉取而友之其所有者弗予
若也予曰損友也人亦曰損也友非損予也予以其弗
若予也易天下之人皆弗若予也予自損也使友也以
予友之視弗若予也意天下之人皆予也而思以友之
也予之損也非友之益乎然則益亦非友益也予以弗
若之也意天下之人皆予弗若也益自我也使友以予
弗若之也易天下之人皆予也不足友也友之損亦多
也而何以益予乎予之益也人之損也予之損也人之
益也友在人者也予益益也因以損人亦損予也予弗
損弗損也因以益人亦益予也友在我者也友也者以
成德也德以成已亦成人也皆在我者也故曰雖有絲
麻無棄蒯菅何人而不可友也又曰他山之石可以攻
玉何友而無益也雖然絲以桑可帛也麻以草可布也
初亦蒯菅類也玉則石之出也石亦可器者也族之同
而用之須也故有取友也而有所益也下此而糞壤俱
是不幸而遇惡必曰毋庸將自屏矣環觀某所有者無
一若人也每為人取而友也亦每不自避而不為人取
也其取也果以某為蒯耶菅耶石耶顧某果不可棄為
糞壤者耶某不知也作原友以問
原譽上
古之士譽於天下也曰道德曰功名皆盛譽也今之士
則亦有然者也若之何未之聞也有譽若人於人人曰
是志於道德人也志於功名人也駭而疑者參之一也
反唇而訾之曰欺世曰矯俗者過半焉確然信之而和
之者殆無矣又其甚焉者道德自負鄙功名曰詭隨為
通耳功名自立目道德曰迂曲為固耳是故道德功名
之士不有聞於今也雖然古之所謂道德云者可施之
功名也非今所謂道德者也所謂功名云者必本之道
德也非今所謂功名者也古之士也一今之士也二二
則角一則貞貞者譽之來也角者議之招也是宜道德
功名之士不有聞於今也而譽獨盛於古也嗚呼欲今
之士有譽於天下如古者耶則亦當何修而擬於古也
耶惟不咎於今之世而師於古之人其可也若曰違道
以干百姓之譽在君人者猶可戒也在君人者猶可戒
也而况為之下者乎
原譽下
譽可有乎曰可有也譽可無乎曰可無也可必有乎曰
不必有也可必無乎曰不必無也是何也譽者過實之
名也虛之近也進於真而趨於偽也惟其人耳故譽初
加於人也有曰是過情也是過情也吾耻焉知事事而
已有曰我未能是而稱者迺如是猶可為也思所以如
是而後已何愧焉有曰惟我有之是以譽之喜沾沾自
足矣復何為哉夫譽一也而譽之人有三焉上焉者無
名者也次焉者好名而成之者也矜其名而敗者斯下
矣無名者謙以益也譽何能有無也好名者成也譽其
可必無乎矜名者敗也譽其可必有乎噫無名者吾不
得而見之矣得見好名者斯可矣秪恐矜名者日有也
彼譽人也其欲成人而進於真也耶抑欲敗人而趨於
偽也耶亦惟其人也耶
初作原譽指令譽盖原毁之反也同志謂過情為譽
予思未及也然譽亦有二義兼之乃備惜無子厚筆
力不改作也更補未盡為原譽下云
石淙私志
良勝弗類獲事石淙翁逾二稔矣迺辱示以石淙集皆
名家為翁言石淙也何言乎石淙翁石淙人也故寓則
以名名固宜有言也言有志志自作者良勝雅不能言
言之亦未可載集也故逆作者之志私志之云徵名者
曰東山曰濓溪曰東萊以地也曰東坡曰武夷以人也
尚象者確而止清洌而鳴德也業也又翁之微也是言
石淙迺言翁也謂若謝之雅而曠進之蘇則文矣吕似
聞道周啟其秘而朱要其成也然而藏諸德顯諸業體
用惟一又若匪淙石罔以滋匪石淙罔以聲固非石與
淙自能為勝也夫然後兼數子而以孔氏為歸也孔氏
封先人墓而曰吾東西南北人也不可以弗識也夫墓
猶慮有弗主也而何愛於廬是非弗樂所自生四方之
志非魯封千里能專而有之也翁師孔氏者非石淙所
得有翁亦安得據石淙而有之也石淙不有翁天下有
翁矣翁不有石淙天下有石淙矣獨巴陵京口云哉若
曰孔氏慮忘之而卒老翁也固有之而弗終則亦莫知
為誰有矣是盖臣子之義母以有已孔氏之訓也翁之
志也詩曰他人有心予忖度之其此之謂耶
演邃
有邃之為邃者矣有弗邃之為邃者矣然則君子何居
乎曰居乎弗邃者也邃之釋文為深遠為窮隠之類也
費而隠曰道徒隠不足以言道君子非居邃也居道也
是故非弗邃之邃弗居也今夫天地道之宗也孰不見
其有是日月寒暑山川草木之數若隂陽斡運形色化
生之妙則不可窮已六經載道不類深文曲義而幽玄
要玅探之愈力而即之愈遠百揆亮采伊吕去就狄公
周旋其間若無意國事而顯設拳衡微婉意向皆所以
行道也若是而曰邃也是故難乎其人也而見乎翁也
翁以童子被薦登甲科歷今太宰進兼師保或出或入
或仆或起或右以文或填以武或司禮樂錢榖進退人
物以均四海舉從彛彛迺奮庸言從惠惠迺底蹟而恢
張永麗於世其隂翊潛孚功在社稷沈幾遠慮威在夷
庭追古名臣而先後之若發六經之緒為文章疏議矢
口如注頃刻可萬言覆視之不易幾字皆光明正雅畢
見底藴然欲繼之雖數十易稿每似一人作者窮而變
變而通莫䆒其所以終也嗚呼翁故天地之邃者也弗
邃之邃居思肖之矣不然翁之庵猶在非果為邃也而
何以邃名於人人也
立齋先生像贊
冠則巍曷佩委如貌則癯有内而腴噫翁為誰經之師
與人之師與
養素庵贊
嗚呼五方之物水火木土而金最利也利故易四者而
有餘五物之色青黃赤黑而白最樸也樸故施四者而
無迹利則銳銳必養而後威樸則受受必養而後大養
金以礪養白以涅大致然也素白之素也白金之質也
子以養素自名必處吉凶悔吝而一者也亦知命之士
耶(北人善星學故云)
月堂像贊
此真寫月堂者名墨也居墨也官與服亦墨也若其心
儒也行儒也詩與畫又儒也墨可寫也儒不可寫也嗚
呼月堂墨而儒者耶儒而墨者耶
清白流芳圖贊
贊曰太平之仁丹穴之智大蒙之信空桐之武地之為
域何限人於今於古鄭刀宋斤魯削吳劍氣則使然互
而遷之莫適為善清白之吏為世之彦昔也關西今則
東陲計階以升於縣於州於郡於燕於晉於吳楚之旴
易爾易於爾於果以地而限諸遷之而罔不善與川澤
訐訏是之取象於魚噫魚化物也將附風雲於天之衢
沛爾澤尚思餘潤於茇止之墟
沐齋道人小傳
沐齋道人汝川饒惠徵也汝旴之下流為密邇邑故予
聞道人之故甚熟孤子佐請余傳其事不能以不知辭
道人諱溥其先有以童子起家為文人故族右於汝為
最父石泉翁號有學士道人少席其教頗欲向理道中
以閔凶學不克卒業亦能通曉典故以饒智略嘗曰計
然之策吾弗能效於國亦足以治吾家擇人任時嬴得
過瘉於&KR1021;嗇童畝牧樹䆮與封君埒舊居塘坑地無遺
力䙴大源迺利為依依漸至數百戶恒尊事之若鄉有
秩鄉人亦待以舉火歲屢儉貸者若取諸寄無抱劵返
者然亦以可恃而生而又可繼無敢逸去而折劵者孔
道每置所行旅至亦優主之士夫或税駕館榖數日迺
得去公府勸貸舉廢拯乏輒先往無幾微難色故咸見
禮重弘治壬子詔下賑恤輸粟授千戶正德戊辰詔下
備邊輸粟授指揮使是亦急義非徒以賈譽且榮也作
祠堂再修譜牒雅知重本而芘之教諸子孫以經義於
京師作待舉所期以竟成詳李少傅徐宗伯張栢崖羅
圭峯諸公有譔次可傳信也然而氣足於體貌任其心
頗以魁岸雄桀號於時沐齋自命亦晩年洗濯幾以老
而不倦惜乎尋以病卒云
贊曰夫子之家事治所以為政也富怨之賈也亦所以
周其義者也允矣伯玉年五十而知四十九年之非所
以為君子沐齋亦知所向往而未巳也與
郭公甎
郭公甎世傳為郭公窽墓石也故名予始見於好事家
異而珍之顧視不已乃驗其迹面廣尺有贏背似之旁
博尺之半首似之引五於面而十於旁四方一之外文
而理焉中虚而硿焉投之而通焉受之而容焉擊之而
有聲焉拊之若應焉乘以几焉薦以䄄而覆之以罽焉
謂主人曰竒石也琴之友也請歸而試之置静室焚香
默坐理絲修翎援琴而操其上冰玉瑲琅風雪灑淅鶴
鳴鴈唳清越雋永脱然忘累飄然出塵凌虛厲空真有
神思隣之聞者皆為易聽扶服走吾室問曰易故琴乎
藝益精乎指而示之予素不嗜玩於兹亦不减愛隣乃
助予易之曰洗爾心而清吾耳也惻然有感謂吾隣曰
一陶也一坯也一水與火也他則塊然形樸然重以之
墉以之堞以之甃以之衢以之溷蹂躪之而已馳驟之
而已穢汚之而已皆賤用也雖斷缺毁裂十百千萬無
失聲者磈焉礧焉錯雜堂廡下僮必糞除焉恐後惟兹
得以友琴琴雅樂也上而帝王下而卿相文學清修之
士咸珍之珍琴者未有不珍兹甎者也甎匪琴不友則
匪帝王卿相文學清修之士不近惟近於帝王卿相文
學清修之士則恨不能多致於堂飾為美觀直雖萬倍
於賤用者不惜也脱有毁坼其不頩然怒者乎隣人曰
果造物之有怪耶予曰不然其廣其慱其隠其質也皆
可為也外之文猶可為也惟中之虚虛則容容則通而
以聲應於琴者妙焉工之巧也巧固工之業主之巧者
何如人哉兹甎之工予不得而知也主之者必郭公也
郭公墓志在古梁邇齊魯必齊桓問其何故亡者亡人
之墓宜其窟而也然聞其上下伏羲文王墓尚在隆然
如厦廊然而堂鬛然如封守衛嚴焉祀事明焉而郭公
墓石已為人用用之如求其故是一戒石也豈徒示人
以妙而已哉隣人謖足以進曰聞命矣移之政可乎曰
可古之令有以琴治者也今邑侯楊君師獻肖之外文
而中虚士夫樂與之近政通未稔而民就和大琴友也
而妙自天成又非工與主者能為之秪恐懸重價以思
易之者其亟奪予與子有乎侯啟行述職遂書以贈而
題其目曰郭公甎傳
一樂堂銘(有序)
從兄文瑞差榖旦即新宅廟則翼翼厦則渠渠寢則孔
安時太儒人耄康於堂甫希順母氏李斑白䕫䕫執子
婦禮兄文蔚弟某相次稱觴展慶燕譽之際自以一樂
名堂盖取孟氏所謂父母俱存兄弟無故為樂之義而
兄則有祖母在樂尤宜也名尤宜也孤方斬然在疚不
敢預事而亦預聞自恨凉德罹酷罰獨不能得此於天
而族中美事亟欲成之於人也故銘之曰
人以父母俱存為樂也天也然亦有不相見者天也至
於父子争國虎狼有不為者則世固有不樂此者乎天
耶人耶人以兄弟無故為樂也天也然亦有離散者天
也至於兄弟䦧墻葛藟之不如者則世固有不樂此者
乎天耶人耶是則以父母為樂君子則爾小人則否有
此樂者天而以慈孝樂此樂者人也以兄弟為樂君子
則爾小人則否有此樂者天而以友恭樂此樂者人也
陟降斯堂紬繹斯義其以得於天者自頌乎抑以全於
人者自規乎
鴝鵒硯銘
嗚呼爾硯鑿質以樸而逃名以頑胡假以一目而增重
於兩間惟爾輔德亦爾文奸爾莫知擇而事也負斯目
也何顔
一舫齋詩集後䟦
水陸二也齋於陸迺以舫名舫水具也本以利濟使藏
於陸而濟之具固在也齋以居而倦水遊者恒思陸有
齋焉斯適之矣名齋居者巖溪先生懷濟具而未忘者
也欲發其義而粹以集者仲子天錫方大有濟而不溺
於浮沉侍齋之教在耳也將不持思適而已然則仕與
隠亦二也孰謂隠者無仕之心乎仕者無隠之心乎吾
於斯集也知王氏父子一之矣
平海錄後䟦
先君伏枕至革無亂言但慷慨誦詩曰抱璞孤忠還悟
楚先鋒銳氣竟平吳聲色俱厲烈如臨敵乃瞑目嗚呼
痛哉此先君倅蘇郡時平海作也比孤方寸既亂不能
多思纍纍在疚迨今歸骨于壙追思往事裂潰心腑盖
平海一節先君平生精神心術所寓而榮辱進退繫焉
故終事之訣更不及他而責於孤者有在乃搜篋中遺
稿幸存自叙功次本末頗詳展誦之餘如見親歷百艱
挫辱之狀哀毁絶聲蘇而自言曰先君可以不死而孤
之責亦可塞矣遂繕寫成帙以士夫之言閭巷之謠公
移成案略舉其切要者徵之若孤書狀暨鄉哲銘誄比
次而附亦其迹相關而事定後之言可備攷也統作平
海錄嗚呼忠魂釁鼓義氣膏鋒使非燕然峴首之勒誰
則知之先君全勝之功建於腹心之地視戰克以弭邊
陲肘腋之患大有烈焉惜紀其成者亦匠石之工之論
也故兹錄藏以示後之人庶不敢忘先人之艱難若夫
野史君子則非孤之敢俟
緝籬說
夏子居東洲規洲之隟為圃衍曠可蔬果自給旦具接
賓者以濱於水不可堵雉乃籬之或因其故或革而新
榦之以木横之以竹編之以棘攟縳之以藤而蒙之以
蔓自為密矣踰旬月而蕘牧童日耗之或欹焉或缺焉
或穴焉或踣焉馬牛得而場焉往來得而蹊焉冥行者
得而代燎焉舉火者得而代薪焉未終歲而更治者三
圃人以病告夏子怫然曰惡用是耶勞吾慮費吾貲鞠
茂草具財用適資馬牛與路人吾將通撤之而不圃焉
若我何有僮跪而進曰誠費矣然朝夕而饔飱堂奥而
賓友蔬果必有其直計歲出幾何殆恐費甚也壞而修
之功亦過半而撤之則天地不盡利而蓄吾僮者何為
請再治之保無慮也夏子曰唯僮乃窮日併力以治榦
則益以深横則益以高棘則益以厚而藤蔓周遭若其
素植視昔甚密鈎衣破面人不得而近也刮毛掛角馬
牛不得而衝也置析木以警蕘牧童不得入而居行者
不得取也既旬而定圃人得以利矣夏子往觀之進僮
而勞之曰誠爾治之密也爾志之定也人思藩衛其身
心者顧不若僮於圃也哉僮有言亦可受也哉
觀騎射說
中州豪俠士來佐隣邑曰鄭璟氏盖先君平海時禆將
也官既失以此復之故有善騎射名往來於余且稔恐
其忘皮之虎也迺試之偕登於曠苑授之馬與策弓與
矢定氣審顧䘏勿之莝秣之視其纕且密絡且壯吻且
堅左指决右指拾既佌連弭箙據鞍上馬得所馭欲騁
逸且按轡徐行三五匝服習故道振策一奮方瞳如懸
肉鬛如封鐡蹄連錢真白羲綠耳之逐奔星先飄風挽
弓彀率發一矢中的而遂休藂觀者能之請繼焉曰技
止此耳歸而與之語曰子真善騎射也耶馬之性未馴
氣未定飭未備卒然而馳則外強中乾馬之病也折肱
傷胷人之災也一發一中巧也繼之屢發而否則其巧
者適也子之不疾驅不矜能善不獨可騎射也嗚呼世
有輕儇驟進必盡其技以取高位卒以壞天下而自損
者使得登場而觀子之騎與射也亦當重有感也夫
求贈孫大參文引
孫君名燧字德成浙之姚江人其先自秦漢間濟美聞
人至宋號燭湖先生者舉淳熙進士以道學與晦翁善
光聲奕簡宗益衍以亢迨德成曾大夫曰原彛教諭山
隂祖兄泓舉永樂進士稱才御史祖溥耆逸成化間受
詔冠帶以老督弟珩學應貢為太倉教授父新暨弟彬
初業舉子數竒弗值而德成方弱冠岐嶷可畏迺曰吾
以長任家惟力視養惟弟時懋惟吾兒時望後彬卒業
成均典輝學教德成邃易學嶄然頭角為行輩推重時
鄉之選而逹者若木齋謝公海日王公咸器之曰孫氏
之仕者弗稱能隠者必種德宜有後後其昌昌惟德成亦
以光吾邦弘治壬子果以所學魁浙省士明年癸丑舉
進士例得歸省素宗其學者強委業時出為名士越三
年丙辰授官刑部貴州司主事司職考屬最殿大司寇
白公率命列其繇稱量銖縷不遺隠曲又三年陞陜西
司員外郎大司寇閔公尤異其精覈入竱章奏凡三年
言惠可績無上下累陞郎中明允益勵而濟以恕故刑
罔得貸亦罔怨廷中無噬膚腊之議今天子改元年錄
天下獄時以江右每為當事者先意刻成厖黠難為辨
必德成是克服命以行弭節即按令曰今日之事於法
於情以秪承生意匪構爾是匪矜予能故多平反積案
如蝟倉卒數語析之若洗湔可脱去雖狹愎自護俟隟
以肆辨而遂其執者卒降心嘆服曰老法家也其可宥
可贖可肆赦者具疏周詳麗恩典以出意見行為天下
使者式計江右得全釋者千計天下可知也時少司寇
白洲李公在告家食每有聞必賞曰不茹不吐不辱吾
法吏文以華之明年竣事方擬超擢尋以外艱赴及歸
既免喪入闕仍官於湖廣司是為辛未歲同列論事輒
先輸氣條格素為頥者質之矢口如按字也今司寇張
公每與决疑議目迎而送之邇者寇滋東土蔓於甸議
按守臣之弗詰者簡部郎偕給舍往張公特進德成而
諭屬曰法之練也惟汝賢事之理而期無圮也惟汝賢
往哉疏名以應詔僉曰人哉會以翦雪未殄請緩期而
選部按籍資望微上之者擢以閩藩參政使督賦事同
官猶謂不副所期而德成曰非所望也懼弗任於所厚
善必諮之曰天下之政厥刑與賦以弊民然刑而驅以
窮且盗者什一賦以驅之者什九也矧職賦者益上下
惟其咨益下上惟其訧今窮與盗遍天下豈有全閩也
哉刑嘗有事願以處諸君獨燧籍於浙素不預司徒事
凡則壤以正庶土實未之聞也諸君其禆予職贈斯言
也哉嗚呼德成之欲言者非獨閩也將以為天下也天
下之言必信於天下者言之而後信也今先生以言信
天下久矣德成又在所拔士類必先意言之俾歸道其
鄉以質於王謝二公俟閩賦之成於中邦又必有耆舊
如白洲者言之必以德成不負先生之言為稱德成將
持以信天下及後世是先生之言亦非為德成為天下
後世言也若夫草草交遊贈行之作夫豈敢瀆耶良勝
又德成所知布衣士也幸官同采得教伊邇且以少供
長役序其履歷以俟采焉
雲根九節詩引
天下之頑物人之所喻必曰石天下之弱物人之所喻
必曰蒲然石山也雲出焉膚寸之合天下之澤物也蒲
附石以生秋其零也其本固在有上品焉天下之藥物
也曰雲根九節蒲石之喻也曰蒲石人之喻也人獨喻
於物已哉凡物之頑必鈍鈍弗銳弗銳弗動弗動斯静
矣弱必柔柔維順維順維存維存斯永矣唐子西云静
者壽昌黎謂醫師以昌陽引年若其然善於觀物者矣
推而進之愚思明柔思強有中道焉斯無疆也老友吳
懷英氏好生術居常以蒲石自喻兹屆夀也同好為作
雲根九節詩祝之予懼其溺於術而思示以道也故為
之引語如此
仁壽軒解
刑部小吏夏良勝以次提督獄事時在盛夏宴休於堂
之背曰仁壽軒仰思名義若不喻其意者既而若聞其
槩而未竟也積思以浹旬躍然而見未必以為有也因
作解曰獄者古之圜土以居刑也其死其不人疾不盡
降年之數亦多矣奚以仁亦奚以夀然仁理也刑亦理
之也喜怒乘焉好惡參焉偏聽獨任焉疑焉滯焉沽不
省焉有其一理之病也刑為仁病去是而明以允則無
刑之刑理也仁弗病死惟是生亦惟是生者吾良也良
者夀弗良而夭死益以夀良也哉是固乘除於數而足
之名軒之義懿矣然獄非聽所奚取而名於是凡刑會
於是也務之劇而聞益博責之深而思益廣思之熟義
斯得矣得之而有之仁在左右舉之而聽於刑夀良必
矣其行遠乎哉使假以煦濡而徼天之報以苟年斯惑
也然則仁以刑迺濟以愛夀於民奚必於身况刑以天
討君之仁也良之壽國之壽也專之不可假之而可乎
若夫明允以承無刑之仁亦將諉曰不專與假也則非
矣
刑戒贈汝信推寧國
若曰嗟邦士爾來聽余曰念厥初余與爾生均天子師
兹余蒞爾實天子明命惟牧爾司生爾戮爾惟䦧實爾
詞爾稼穡余食爾桑余衣余弗宅爾若余嗣爾亦有咨
天子勅罰余何辭惟皇天降才於余匪通迺亦有衷罔
怠罔忽罔威罔貨罔反罔來爾惟無盖庶麗於中嗚呼
戒哉爾邦士咸受厥中有淪胥以兇訟鞶非祐惟府庶
訧爾貌弗匿于聽爾詞弗匿於稽爾故弗故爾親弗親
余實相爾孚輸上備疇克爾私嗚呼戒哉惟刑若火爾
克避若水爾溺爾尚率自迪予弗敢易易復於天子曰
余罔有績嗚呼戒哉戒哉
循良私籍
郡置而守以易侯今之守古之侯也古侯以瑞輯今籍
代之自方岳朝儀不舉而中丞繡衣使者代巡轍歲一
參酌監司籍列郡郡籍屬邑統而上之吏部加臧否核
實俟出入展覲餘而黜陟幽明攸繫也若吾郡侯華亭
宋公其循良偉績果籍之能盡乎籍自侯置而撝謙風
味又知其不自盡也按籍者不能盡自籍者不肯盡盡
所未盡匪邦人之責何居良勝無似識侯自布衣時尤
宜盡也侯來吾郡方二稔贏其於學校興舉幾何師弟
子所承也訟獄剖决幾何案牘吏所執也倉庫儲峙幾
何攢典輩所司也戶口之增收養之密供億之便戎伍
之清又分帖貳車委責丞佐得而紀之也所謂籍者籍
乎是侯豈盡是也哉兹故得而私籍之也必欲盡侯須
苞并旁午搜揚剪截成書傳又非所能特疏其大且竒
者侯初以郡隸藩封連案輒經歲月守名益大而民亦
告勞故謹事賢王謙處左右事相犯輒關白各繩以法
輯之而已侯之和也籍之去年春夏交旱魃藴隆十室
九虛張口待餔羣聚村市剸敚褫劫相魚肉枕籍盈途
侯則治以重典貸以公粟禱於方社探激龍穴祁祁如
注豕白蹢矣不廢秋事今年再旱再禱如之侯之仁也
籍之邇以屬邑廣昌地脰閩粤嘯聚蛇豕枹鼓震驚衆
若攸攸恤恤侯視事如故戰守之具亦不弛隠然雅歌
投壺風度果幕有烏不敢深犯盖其胷中成算無遺侯
之知也籍之嗚呼所謂守者守吾民也惟侯以和以仁
以智而吾民不敢攘臂當轍則狐狸螻螾之不膢臘也
侯濟之者博矣陳守之職此其大且竒者而侯之籍有
是哉然亦侯每自抑不欲為谹谹聲價故邦人不得以
上聞而監司不及知如知之則必上之使者而奬之旌
之亦得而籍之何以私為哉夫大羹玄酒體節之薦味
之至者而雜進以竒異小蟲水草辛酸苦醎雖蜇吻縮
舌人有篤好之者亦其情也侯兹行若登天厨上供其
得兼味者耶則旗常之下尚有執孫吳之筆者在欲有
所徵而後兹籍也不為私矣
讀洪範
洪範謂帝錫九疇於禹而震怒不畀於鯀歸於治水成
敗之績嗚呼聖賢傳道之際其授受微矣若謂天所以
畀所以不畀其然哉夫道初無也以有天地而有有於
天地天地則付於物物以呈文而道益著聖人成而應
之矣其著與微固有其時而著必有其人也盖有有其
人而不遇其時者未有有其時而無人以應之者也故
先天而天弗違道在人而應之天也後天而奉天時道
在天而應之人也應以天者惟其人應以人者惟其時
彼龍馬負圖八卦迺畫是道寓於圖伏羲生當其時以
應之然非伏羲不足以應也故曰圖為伏羲出也然為
八卦而出雖曰不為伏羲而出亦可也至於韶作而鳳
儀春秋成而麟至則道在人而著於韶與春秋故天應
之以瑞以昭其道也鳳與麟固非道也然則龜負文而
九疇叙亦龍負圖而八卦畫謂禹當其時足以應之而
敘彛倫則固也謂其專應治水功成而出某不知何如
也又謂以鯀績弗成而震怒不畀某益不知為何如也
夫功以人成道以時顯若鯀誠足震怒然當其時有堯
在矣有舜在矣天果為震怒鯀而不畀獨不錫堯舜而
畀之乎是知道以物而著者故自有其時當其時必有
人也故某曰龜書為九疇而出非為禹也非為禹而出
則固非為怒鯀而不出矣况夫天本無心而有象若謂
怒是人而不畀錫是人而畀之是亦市井小丈夫任情
而予奪者之所為殆恐天不若是之小也是道之所係
固自有理數又不若感應災祥之論也傳曰治水功成
洛龜呈瑞龜水族也固以類應之則河圖為伏羲何功
而出者乎然則箕子何為云爾允執厥中堯之道傳於
舜必曰四海困窮天禄永終是君臣之間其授受之際
警戒如是禮樂為邦孔子之道傳之顔淵必曰鄭聲滛
佞人殆是師弟子之間授受之際警戒如是若箕子武
王之授受後堯舜而先孔顔者雖箕子不得而臣而武
王盖以道之所在訪之若弟子矣故其云爾者亦警戒
之意也惟鯀匪人則不畀惟禹其人則畀之是天之意
也箕子惟其人故得道之傳武王惟其人故箕子以道
傳之也亦天之意也然則道之所在天之所在非其人
而傳則為逆天惟其人而不傳亦為逆天逆天者廢道
也此箕子所以不死所以不臣而必傳其道而不避者
亦天也則武王所以得傳其道於箕子亦天也其所以
示付託之重而欲武王承天之意有在矣然則箕子何
若是隠也當其時君臣之名未正而師弟子之分亦未
安也故不得如堯舜孔顔之名言警戒迺托天之付畀
微示其意如此也故曰聖賢傳道之際其授受微也若
夫聖賢之言固非淺陋所能窺亦非敢有所致疑於其
間也
讀康齋日錄有感
細玩此册康齋自是見道分明的人多於處困上做工
夫漸漸有進盡其志則以顔子貧而樂者自任但顔子
當時只有樂人知其貧而顔子不知也若康齋不免數
數以貧為言是未能真忘貧者也
紀行
正德七年三月九日皇帝遣官時祀陵下良勝以刑部
小吏法得從出郊行里許土崖若削甕延亘無紀元氏
故城也適野耕者方舉耜與耦有老有壯有童子老嫗
往飼載耜耦以牛以驢或代以馬畮中有表木者叢塜
累累子若婦孫若族屬藴崇宿莽而培之有哭有笑祝
畢迺享雜以妓侑嘆敝俗久之按轡索詩得五言律五
首同行者至雜話遂已至二十餘里曰沙河河故有魚
人競為名味時方涸未見也又十里至玄福觀下馬少
息一道士迎入甚禮言亦文供茶㗖數糗及脯而去十
里至清河村市輳集石橋五甕有碑樹其旁曰安濟岸
石半亂去年為澤水所激未葺又數里橋四甕曰朝宗
橋下水流如帶自玉泉黃花口出抵通州合潞而入海
意即郭守敬欲歲省僦車錢六萬緡而開者薄晩至昌
平縣城卒甚嚴警入館榖於范姓者問竇氏宅曰今墟
矣裔亦弱焉詣劉蕡祠拜之申夙懷也夜舉燭與同館
三四人劇談古今人事勞且困就卧甚適次日起靧食
行數里近見山趾影影黃屋耀日光知陵在矣近神道
交蔭松栢夾植而序及門門三甕不時闢至者必下馬
從垣左耳門以入更不敢就道避尊也又里許亭翼入
雲四面虛禁以朱闌可登級不可入内立文皇功德碑
高仰近首字細密不能讀又里許至櫺星門門六棖璧
以琉璃砌門之前樹石柱二高與門並天柱也門之後
道左右列石獅子麒麟角端象馬驝駝伏立各一對毳
徤齒鬛峯肉如生武將文臣各四對服飭器具如朝儀
復限以門三甕如常制又里許至七甕橋又里許至五
甕橋河非故流以洩潦水久無雨可通人馬行故自橋
下登岸及小坡横袤如伏城抱入下則樹壓在道馬背
伏過尚欲鈎衣帽又數里復上下小坡如前延望若數
十里即山麓西見垣屋一區曰回龍殿梓宫待日所也
東一區曰神功監凡營造肆也又一區曰東朝房處有
事者西如之至則少憩命僕從備膳訖與同官吳子敬
夫孫子世其張子振之輩步履望中隴而上是為長陵
規制獨偉示有尊也緣衢而登有臺而砥有道如矢左
屋一區治牲所也右一區文皇省工坐其處志寓也臺
之旁有怪松一葉密可蔽雨枝欲墜扶以他木上為門
三甕惟祀則闢以迎神耳門二通守視者掌鑰甚固自
隙窺之殿陛如朝制少殺以上為明樓樓聳絶額以金
字可望而識之又内為靈所閟亦土封也然環以城可
仰不可近循城而登欲窮其岵而陡峻不可攀視其土
脉隆隆融融蜿蜒磅礴王氣所鍾信也左曰景陵右曰
獻陵裕陵茂陵泰陵各據一手足而拱護又東陵一西
陵一貴人所藏分列旁隴示有别也凡山川之名勝可
志可按因周視而模其形與勢若扆可負而立若座可
據而安若案可對而食若裀若褥可偃然而卧其上也
千峯萬巒矗砌如城如郭如環如玦撐突崩騫嵯岈欹
傾若虎豹之蹲熊貙之馴幽怪瑰琦雜然而陳者且無
名也紓徐衍夷若鳶鶴之棲鸞鳳之儀淵魚泳游而鈎
餌不擾其適也其源流畢會于于沄沄蒸而為雲瀉而
為瀑濺而為湲組練䭿越波潏洞射若雪厓冰谷之積
來莫知去去莫知來進止起伏舉若同舟遇風而胡越
之並濟至若草木依麗竒態怪狀不以斤斧牛羊損其
真性皆非恒見者信其得所托而然也於山川之勝亦
良有益也哉日色既薄不能遠究具冠服坐樹下待夜
欲分趨班而入畢祀事月影在地歸騎如雲若不得其
所出因嘆曰今而後可以已吾之觀矣是觀也自生未
有也竒也大也他尚何觀焉朱子曰冀州有大風水此
其類耶次日歸而紀之是為十有一日
擇葬
擇葬何術有二家說巒頭主五行天星合四垣金而窩
木而節水而垣曲火而觜土而角胥爾形勢則扶輿蜿
蜒&KR3934;激呀欱而盖粘倚撞穴之壬亥直紫微艮丙直天
市兌丁直少微巽辛直太微二主定脉審氣而納干配
卦䫙耳腰臍受之就其異而會於一天行隸地静極取
其動動極取其静地氣應天乾坤坎离為亢極震兑艮
巽為中正本乎隂陽生氣而乘其機畢竟歸吾儒避五
患之說也惜夫各業其一不通如枘鑿呌嗷詆訾不能
容室而處食予為解之天星書最古多奫窈幽𦕈匪
人不行巒頭術簡便惟憑眼力人可為也譬之易筮聖
賢大道理大議論莫窮其際驗之事亦或不副其占如
今之知易者幾至如梅花枝數稍知字義亦能推測一
二知數之多初不可以病易而數固原於易天星易也
巒頭數也二家本相善而不相能者業者罪也非術罪
也噫天下本無術予非為術者辨術之行顧非顓顓於
寓知巧博衣食而於名教無關係世有齪齪人於父母
或小故間隙相視秦越沒而營葬則美棺卜兆延術更
歲月不厭不吝其志固以徼福而先人死骨亦妥而蔭
借使微此術有委溝壑而不睨者第其間妄意希天必
期淫福暴櫬浹旬紀而未能就土又大可哀也是作人
子之孝者此術累人子之孝者此術予安得無辨人亦
安得不擇雖然惟學有術惟學擇之泥於術必非學者
而今之術者問其書則句讀未了析何有於義理驗其
扞法亦或可觀猶市兒不識丁字而登場傀儡詼諧百
樣歌曲按調嘲謔竒中有儒生未能者是可怪也尤當
慎所擇也李生逹貫以世術通儒家故遠致為先君卜
城與其知學而欲兼術也作擇葬歸之以廣其志云
祈雨告文
正德十二年夏四月廿五日良勝謹齋沐具疏躬告於
名山大川暨英烈正神曰盖聞古者肇州必封山濬川
山曰鎮謂可依而安也川曰浸謂其畜而澤也率職效
靈是用康乂以歆常事屬者旱魃作祟禱請益驕雲合
飈迴雨鳴虹止良勝實不德不能導帥宗黨祇行以媚
於上下致奸和氣又不能贊翊吏治蠲㓗以格於神明
迺速盈罰仰企山川鳩靈徒生無藉手以相見是懼是
辱噤不能詞伏竊計之地荒穢不治士之辱也山童澤
涸國之憂也又冀天地至仁終無絶物父母於逆子雖
怒詬而可回也神斯聽之今兹旱傷未止千里絶流斷
渠瘠焚膏坼吏徧羣祀禮詞告虔民空四郊跣匐滋病
用敢齋祓致詞歸誠徼惠幸神顧而哀之宥愆納悃沛
而甘澤以大休命若繼今以往五日不雨枯槁之苖既
死粒食之望必虛民無以為生吏何以致理若良勝者
雖百死不足惜也但晏子有云山以石為身草木為髮
天苟不雨髮焦身然河神以水為國以魚鱉為民天苟
不雨國亡而民滅矣神果無意於吏若民也將不圖所
以自庇乎又聞名山多烈神闔闢造化雨暘攸柄迺餘
事耳又多靈湫神龍居之有巫沈鐡臭其宫隨獲㴻足
竊謂或然而不敢施者龍果神其威靈與其奮而劫於
術孰若順而應於人并兹請命以俟應響百爾司靈果
終棄絶亦念聖祖定國報祀有章山川暨英烈正神各
食於土亦以維神加貺以奠外服世世享祀昭荅在兹
而天子致郊百神受職若兹澤既不流安無足恃神職
云負大禮嗣行神執何詞以往幽明黜陟當為一理幸
神諭之庶其沃澤以綏吏若民以篤承天子之休良勝
亟黷叢愆惟屏罄室以需殛命謹告
謝雨文
惟天隂隲下民當旱暵而賜之雨祁祁入土以徐而裕
豕白蹢矣桑栖于距我疆我里既耒既耜偃者可樹秀
者可耔秋成之望庶其可預小人釋憂君子燕處隂陽
停蓄化機迺爾惟澤通氣惟山出雲惟忠烈奮其英蛟
龍神其羣爰集厥靈以啟玄冥江南一夜富莫與京矧
兹沃澤功何能名貪天之功刑曰無上詎云禱祀格於
肹蠁雖然有誠斯神祭則受福昭訓具在敢不祇肅良
勝方陳齋次情鬱弗措夢械梏人比膝而訴攬衣迺興
漢流繁星呼我同人罔憂以驚夢語瀆告協應嘉榖是
謂咸陟毋問大卜迺登崇岡迺臨淵谷羞文告哀待命
越宿屠獪觸禁囊頭乞貲宛然夢時逡巡避辭曰是在
有司惻我心思霡霂以滋豈神致期示若以私顧孤弱
菲薄冥頑罔覺神遐不遺囿于大廓矧若守吏烝民精
白師穆罔術弗施罔力弗戮天惟忱斯契感在夙神若
江河羣飲自足豈以焦沃而云我獨祈則有報勿暴勿
浩龡豳雅頌田畯以勞而方息斯老刲羊擊鮮終祈弗
愆昭荅神休永惠萬年
乞收誥勅事略奉贄南屏先生
先大夫諱泉席父兄之訓以能文飭行為鄉人先比舉
有司春秋經義第一試南宫不利者五勉就選次通判
蘇州府事廉而惠毅而有忠因革宜於上下者以時敘
直海孽弗靖守臣請命治之曰撫曰捕贊决惟畢所見
卒之取必帥臣董竒兵秘策夜歷海澨縛渠魁而人莫
之知也議者以擬入蔡之功時尚功者欲就屠之迺抗
言脅從罔治得以活者萬餘人暨功上方議賞格而請
老疏下太宰許公主奏剡謂積日未及考而捷書有錄
者三且曰引疾求退恬静可尚為請進階奉訓大夫加
五品服以章有功誠異數也歸則日伍山水為樂逾年
而卒先母王有懿行治家以儉約二宗女師之而大夫
罔内顧故能肆力事事年二十四卒良勝方二歲大夫
以未及一日同公食為痛甚繼母王類如吾母若字良
勝輩則不知吾母也先大夫數月而卒先妻趙足嗣二
母音良勝蹇劣弗肖大夫多矣方資以助而客殯於邸
尤可痛也繼妻黃柔順亦可備箕箒良勝苟祿且三年
幸避殿罰得請
東洲初稿卷一
