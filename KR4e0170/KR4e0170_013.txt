東洲初稿卷十三
明夏良勝撰
仕止隨錄
謝益殿下啓
謹啓為禮儀事伏念良勝猥以疎愚之質幸列聖治之
朝西曹視案素乏明允之聲東部連銜大失否臧之職
每捫心而愧臣節期碎首以答君恩屬者感時觸事拔
茹連章迹有涉於狂誣詞或犯於忌諱荷聖明曲宥斧
鉞之惟寬首領獲全編氓之次列艱危取道蒸暑兼程
攜骨肉以生還遂丘首之死所仰叨庥庇頻致問於先
期更辱多儀懼拜恩於後至顧以負譴深重卧病衰憊
安敢進列班行尚未能出門戶伏枕萬慮勉削牘冀以
陳情望庭百拜雖曳裾何以塞責有懷縷覼無任懇祈
奉陽明先生書
良勝少且賤又不肖特辱知遇汲引進之于學使知向
往感恩知己誠亦兼之以坐叔向之嫌僅能一削牘致
問左右而於汝信教紙更見齒及然時已在罪脩敬無
階嚴衢聞變取道入閩併日及廬期赴大舉尋得駿功
報矣計軍門休暇請益有地而狂愚樗散知無庸效尺
寸命僕旋止者數四不承顔色真懷古人敢布深衷以
祈曲宥而牽連時務幸俯聽焉方其逆賊肆兇偵臣塞
道非義檄交馳則觀望進止未可知也君門奔奏未達
非以義制命則坐失幾會未可知也故曰凡此駿功惟
權迺成夫道至於能權斯用大矣非閣下其孰當之然
而治亂興壊誠非偶然朱子謂於亂也必生能弭亂之
人以擬其後天生之君用之故人望之向閣下有南贑
功道次侍楓山翁教謂天其有意於斯乎他鎮或當一
面斯則居高御下而連三省他則或權璫制馭或副屬
參焉斯則進退在握懋功方結主知已若逆謀待發豫
處在殿以殱之者近歸復謁又謂是在閣下當無過憂
因及夏忠靖公在文皇時仁宗在儲同漢府獵公知有
不測機矯制召還蓋一僅見用權之難可知也已今去
君遠親寵如靖公未可知則在閣下之用權尤所難也
今則若易為之矣所謂弭亂之人天亦啓之閣下其能
以守謙而先避之與抑惟君用是承人望是副與蓋亂
之克治之機也治之本是在儲貳知閣下面有敷陳斯
載首簡但聞先時士大夫於此段事極欲標致題目固
大議論然竟付虚談而已如宋時賢君既燭先幾並育
宫中簡慧亦定如范如司馬相得為深主張國是又何
如人立論正名其難若是以今視昔數者相去何如也
况夫立草禪詔泫然下涕遽屬太子猶或改容父子間
且然固通情也嘗與二三同志漫議及此謂須默奪潜
定意可幸中敢盡布之蓋自逆瑾首亂祖制使司香日
侍親王並遣就國強藩謀逆或基於此瑾誅此制竟未
議復識者有遺憾焉前幾既失已知閣下當必使後日
無今日再失憾也然此亦非欲詭遇為獲且冀長賢與
選使彼利於昏幼者之為隠然自喪無啓亂階長治久
安庶其在此又聞往者邃翁東川既已成謀而今當柄
一二委之於卜謂得鳥焚其巢竟以中沮故又曰凡此
隠功惟斷迺成嗚呼草野罪人何敢僭妄輙及大議亶
始以楓山深望而慶閣下以必副天下功也繼以邃翁
東川之未為而期閣下以必成萬世功也閣下其亦諒
良勝所以圖報知已復何事哉不然則真棄物之先草
木甘腐閣下其初知而教者並負之矣雖死何贖大戾
干冒昌威無任悚息
柬謝士潔道長
鄭村荀里地以人名廬陵故名邑而陽明公暨吾兄先
後宰治政望蔚然兹又巧值義旅並懋殊勲他日名王
謝邑未為不可避罪草莽全郡荷生成雖若子桑歌不
任聲求貧我而未得然力疾加額默有頌謝而已側聞
獻俘在即慫慂兼程事關宗社專制在閫河陽下勞之
迹或所當避而六師在道志在罪人彤弓燕饗須回馭
迺成禮節江南百萬隠功視今日為多矣甚願甚願逆
賊生致反噬肆言是在不聽昔時曹欽伏誅李文達裹
瘡投疏請釋交從人謂有見蓋安反側故事也謀深交
廣舉目皆是能一網盡之乎邪正自辨以漸驅逐國體
與法或為兩盡况夫功高難居命使後期從軍罔績忌
争相承先備維密成勞在陽明籍勞在吾兄紀驗稽覈
其難其慎大段誰實迺是吹彈不破往者固多張大亦
或蔽蓋或濫或冒然以内有同事外無異言彼此相欺
塗抹人口今則光明俊偉事業使後人反覆索視更莫
得而瑕疵將與胤征同策以傳光奕波及何限操豚蹄
以祝所欲逾奢誠取道人笑亶情愈深者謀愈密高明
其亮之
柬伍汝真道長
布衣言好亦多建立宦績可觀若吾兄秉大義奮是駿
功殿此鄉國誠不讓鎮周風力則一䕫足矣敬服敬頌
罪累深重暑毒兼程入杭聞變攜家數口未敢徑投虎
吻取道入閩幸爾及舍忍辱偷生甚懼知已擯斥近叔
脩進士極道垂念故不失故有如此者感荷感荷陽明
生我邦士百世永賴家主戶祀宜也宜也鄙見謂宜少
待公車離省而後可峻功重望真世之瑞物凡有血氣
莫不保愛愛人以德此其深念如何如何逆賊所畜不
減淮南瘡痍郡邑待哺定痛奏牘轉移以代上供蠲租
之令或時請下推恩有序先其近者仁人君子寘念恒
切必蚤為之所使北軍至搜括入内竟亦莫見實用如
逆瑾所有或不下此今果安在往事明徵可嘅也已可
嘅也已陽明知周天下而不窮者吾兄言之宜無不濟
聖眷方隆並疏宜無不允顒望顒望草野待盡雖甘腐
木石仰澤汪濊亦生腴潤恃愛漫及幸鑒亮萬萬
平江右序(詩附)
皇帝秉剛德肅將主威既外靖北庭爰議舉狩禮欲内
振汛南服敝治幾先炳若有童牛待梏制而未發良勝
輩並懵機要輙有論奏帝曰吁是咎浮蹇氏薄苐于誡
雖然罔使後有拒臣言尋罷議既而有中令搜逐諸藩
使朝議洶甚咸測聖威有遏亂略告變踵至曰是在寧
藩濠故有潛圖朋仇罔悛用底于天罰帝曰嗚呼惟我
祖宗本支周厚弗替有隆穆命大吏諭以維新未達變
己大作撫治孫公憲副許公義烈處命不渝陽明先生
專閫用鉞方取道治閩獄案幾及難變服詭行左次吉
臆決倡聲御史謝君伍君按廣還信附和一詞吉守伍
君相義方力奏檄上下徵誓屬邦君曰通於天地君臣
允義勖哉君子用懋集于大勲濠逆著状天討必誅咸
有弗力厥均罪亦弗于貲顧謭弱不足視師惟左右君
子事事若治爾私維是曰贑曰臨曰袁咸守擇屬從會
兵先期赴幕義聲克振申誓曰惟辟迺威何敢義制亶
幾有會間在絲髮失不復得兹賴迪果毅其登于辟惟
天惟帝是憲惟宗社是重曷其有于家于身鼓勇夜薄
南昌城城潰步伐止齊咸律克奔罔迓曰建曰信兵至
曰專為犄其戍是曰撫曰饒兵至曰兹参而角其戍是
麾用先登追賊江湖間諜者至曰賊濠越謀越交越偽
官屬敗潰安慶且遁至出數十里迎擊一合擒縳之以
專為未盡銳也克乂南康郡俾復而宇以參為未均勞
也往撫九江郡俾正而部江右大平尋聞帝命六軍交
至祇用俘獻藉勞惟備惟慎若聚財論工制器選士政
教服習遍知機數之節遌嘬鋒蔡踣剜之利鏺掀撇掇
之狀筴&KR1868;披拔之機斬標&KR1932;捁之漸摶力勾卒嬴越之
法獨比參伍烈火隊官曲部校禆之制誅畀曹五抽推
十一之數裒益畢陳羣能著職明堂御治封錫待及先
生方覿文匿武志戢色温若不居焉嗚呼司馬氏以不
與登封制作為有遺恨深罪膚詞明庭萬里草野致頌
亦云幸矣詩曰帝右區夏奕奕本支武穆文昭其永有
祉驕孽弗良敢犯于將天憲祖訓其刑無上主愛克威
臣威克愛不返兵刃毅爾敵愾檄以義形命以權制敷
奏駿功克讓允濟凡師無善於古則然師善之善于今
有焉行時聲律為本為宫味色云雜還質攸同西山峩
峩西江有沱深鑱大書隠功則多于夷于襄弗蓋弗張
是屏是翰載戢用光明堂賚賜玄衮待次願以致之天
子之史
祭一川孫先生文
曰公死而氣生于兹土也義無愧於君臣公生而志死
于兹土也恩有深於父子烈士名臣垂傳信史偉績豊
報廟食永祀斯為全歸更復何俟但德公如見仰公維
思儀圖實深欲擬公似羣飲自足楚江之涘初公保釐
有渥其顔垂及易稔鬢匪其斑心在帝室憂在逆藩郤
慮義色彙征于閑汲直云卧有沮于安信畀孔融操亦
寢奸剪若所忌眠食于難撤備九江謀夫匪臧公有抗
議宵適于航弱僕是將迺達斯章有嗌容梗而水制防
客歲憂疑公生如屍公鎮于都周星不移人惟公恃公
握有機書問致私獨壮公為公屢乞休疏詞日增亦有
簡書獨發奸萌謂活我恩與生我等斯為何言有出公
焉知言者流孔疚癙憂方側功曹與聞覆草帝心簡留
鄉國攸燾比公遂歸若水蚤閑公今即爾常山文山就
是二者孰重孰輕孰易孰難公亦何擇維耕斯穫翊運
為力式昭臣則人固知公慷慨就死是所難為良勝欲
表公從容瀕死為不易得也嗚呼公死公生大係斯世
有知者人孰不哀致豈以罪累而云義廢東望致椷誄
詞從質公神如生其或自謂良慰知已良慰知已
再答德温
不見顔色真懷越世端人詩教遠及又厭一望前律謙
沖有若無氣象後力行為勝可謂兩字符矣逡巡岐路
迺不肖病根直指為藥友道近古此足占之然此兩岐
或均以適國借使陸非積學見象山集亦備許多體裁
朱非心静或未能燭理剖析幾微如目前事也故敢斷
斷然曰二者不可偏廢且如為春為夏為秋為冬氣候
不同生長收藏為歲功又不同謂此天也彼非天也可
乎哉可乎哉竊意二公在當時已多此一段辨論是以
滋後人之惑殆恐辨愈煩則惑滋甚矣山齋懸榻何期
為高士下之面有指陳布席函丈許矣
答余子積憲長書
讀性書者可以知本矣更資大訓以適於用君子之學
之教斯其博哉曩歲京師面領諄誨心亦會之上下其
議猶在耳兹得全本每一展誦有餘師焉固不在相與
周旋而後可瞻企也往者聞陽明論學於大根本上有
所見良勝嘗面析其故邵子四片朱子對待若知行體
用人己而二之時或參焉陽明則每每欲混為一爾斯
於一貫處為省力為大得力若以資談而踐履未到處
郤只是一場話說而已勦其說者又欲并闢朱說此大
害事非本意也定論之訂聞之矣然此本之篁墩嘗於
心經附註見之末簡特其不肯拈出作一冊子便不駭
人甚也大段道理儘是廣大極可細認譬若京師四方
八路俱可到但其主意要到而後已若入蹊徑終歲悠
悠不可到斯害已青田亦無陸子静建安亦無朱晦翁
是則二公定論後語自覺穏稱而宏大若必欲執一說
為不可易者恐是紫陽先生於萬世道理豈能一切說
盡程氏作易傳紫陽先生作本義固不以背其師說為
議也若必以定論與朱為仇恐讀性書者又將以程為
敵己吏俗擾擾奉謝言不既惟便不吝教旨萬幸萬幸
再奉陽明先生書
日者不自分量謬有所陳荷休休與善不以為大不可
自吾邦君得面命也已既而汝信儀部使至惟濬太常
使至教亦云然顧蹇劣莫似何脩至此山谷云心親而
千里晤語大幸大幸廣昌令介拙稿一首信羣飲于河
各止于量欲名言而莫罄也塊守山齋偶聞諸帥抵省
作威駭聽雖未必盡然而鴟張矯虔機械畢露挾主威
以争能期必得而後已隠度閣下功高天下守之以謙
而濬渾艾會之隙必有隠然消阻儒家作用所謂潜孚
者若此但俘獲在道進止維谷必遂初志是本敵愾獻
功常典也既云龍馭度江而西莫有所歸尼而旋歸迹
涉拘忌左右惟其適意先幾定見必有處之裕如而癙
憂過計竊亦思以自效而未敢蓋天下之寳當為天下
惜之况嘗側足先後乘而被其餘照者哉故與邦君商
略盡瘁直達記室不識以為可否初舉義時宗社大計
專制閫外意也今既有命帥而閣下得撫治固守臣也
始可矯制以興師兹必得請而離任大抵權之一字固
人臣之盛美亦人臣之大忌當變則可不得已也亂既
靖斯守經時矣戒嚴屬從待于境上以避河陽坐致之
迹理道宜然六師左途還而歸之若既越境自開化自
嚴取道自徽州皆可至省形迹俱泯獻俘紀績俱屬軍
門事體憲節暫守信州且以撫循為常職俟巡轍且至
迎覲如右方岳之禮使天下復見唐虞盛典别有一段
開物成務意象古今冠絶事也彤弓宴錫其何之哉是
謂不矜莫與爭能閤下雅量然也公論昭灼萬世炳然
但彼席威以厭谿壑之欲荼戮之慘或未可知嘗聞閣
下有云甘九族之誅救一方之命不肖耿耿之懷誠亦
在此若稽覈功次諸統兵官獲送審單具在勿與成籍
維實迺是窺測不破更復何事東望拜椷無任懇惻悚
懼悚懼
謝益殿下第二啓
啓為謝恩事是月十日重荷睿慈特隆眷問顧以草衣
木食僅存喘息之餘而仰德懷恩並借鼎彛之重百拜
登受方寸維兢珍味用薦于先清貺襲藏于後載觀未
已致贊無詞磨蘚認文心畫既端於古跡賚弼惟肖丹
青分妙于化工於聖世真不可謂無全人在賢明誠足
慶為有令子良勝待罪草野莫遂禮儀遙望清光不勝
瞻戀
祭許年兄汝登文
嗚呼同年之誼易世講之則當其身而有不繫之情者
非誼也是以有進退焉憂樂係之有榮辱焉好惡繫之
又不幸而有死喪焉則哀傷繫之情之同誼之正也然
而亦有弗及知者有知而弗能致哀者迺若吾許君汝
登之死則無弗知者矣無弗致哀者矣汝登為社稷死
為綱常死死於一時而生於萬世則夫知而哀者不特
在當時同年之好己也先是一月同年有陸君汝亨者
以直諫死其知而哀者猶汝登也一時清議以吾同年
得人為重載閱年錄凡三百又五十人今僅一紀進退
榮辱不知幾何而死喪者近十人而二先汝亨汝登而
以城守死者惟郁君亮之則求所謂若而人者百人而
一耳嗚呼若是乎正氣之難回而正人之不易得也若
是乎養士之功深而得人之難為盛也是故人有死焉
斯哀之矣哀而樂焉有不死者也人有生焉斯樂之矣
樂而哀焉不得其死者也夫有異事亦有異情吾殆同
汝亨之死而幸生者故於汝登之奠也重有樂也亦重
有哀也誼之變也又不獨以同年之情而已也尚饗
少岷東軒以公務至省詩以叙别
趨省應兼舍離憂動幾秋蒹葭方恊律風浪任虚舟李
郭驅豪聖賓僚信好仇柴荆江草夢歸訊勿淹留
名兒菊生
頑軀才脱死副館見兒生籬菊故遲放清寒稱晩名驚
人朋友望食我野夫情紙筆陶仍重惷愚坡未輕顛危
痛亦定潦倒醉方成家笥無文選基堂莫爾傾
祭圭峯先生文
君子所以不朽于死者出於言為文章見於行為氣節
然而兼之者罕矣文而可傳有正焉有奇焉各名其家
者為難而兼之者又罕矣節而可仰有甘焉有苦焉各
持其末者為難而兼之者又罕矣世之論圭峯以文者
有曰是其可知者有曰不能句讀者焉是蓋所畜者懿
而奇正並行者也以節者有曰是其可繼有曰不能測
識者焉是則所遇不同而甘苦時出者也嗚呼此世之
所以多一節自全而全人之所以難免於今之世也雖
然疊石為嵓非不崛然奇也疏泉為池非不瑩然潔也
然而有山焉莫不有也雖惡木無擇焉而不害其為高
有海焉莫不委也雖汙流不拒焉而不害其為深此圭
峯所以曠一世而以文章氣節名者信其能兼之而不
朽也於死又何憾焉顧天子將待以為賢輔相而莫究
于用縉紳倚為善類而僅足以自全海内以為名儒而
未淪于教鄉曲後進經師人師奉遺言以周旋而莫知
所之也是則憾之憾者也
别孫明甫
江城春意動童叟擁君行水鏡推先得桑麻慰後生船
迎青入好鉶發劍爭鳴佳麗雄今古應諧吏隠盟
萱堂祝夀卷夀懷英母八十
夀母安輿坐擁籃菊泉新釀舞兒甘百年五分今過四
一念終從信有三南國汎舟風自遠北堂樹草夢方酣
祝詞歲歲追流輩婺女星高雪滿簮
明處士樂芸方先生墓誌銘
歙之方為黟侯裔姓由東鄉徙潜口凡十一世有樂芸
處士處士諱思憲字廷儀大父怡庵公仕官至湖廣按
察僉事進階亞中大夫曾大父永進公以怡庵貴贈如
其秩父中和公承志任家遺二弟以逸趾美在仕處士
業舉子且成又欲任中和公勞公難之然而服賈行止
與之俱諸勞無避遊吳越歷青齊徐魯入廣經粤必挾
冊以隨旅次瑣瑣不廢業物與景會時發詠歌有詞人
風致染濡益深出語言必根據章章可聽履道擇地端
雅道人翼翼起敬移𥚹性日就平曠倜儻檢束冠裳類
儒素依彷古義事必力為之不遺也若嘗為主家兒盜
金二百餘亡主不自容處士慰諭之兒獲費已十二不
復究遇貧有喪則施施亦不苟去居里許甃石橋以利
病涉人德之題於楣曰種德里里中有張睢陽祠處士
以為是稱祭法範金為爐以示崇祀於道得遺必待亡
者至一少婦也歸之婦哭謝曰非公則恐致私人疑為
姑棄必死公生妾也無以報籲天而祝曰願君之後如
君之先處士娶歙之許惟嗣孔艱娶濟之李連館並育
許生紀通紀迪李生紀齡為通長紀達為迪幼孫男四
曰復登復升復庸復(闕)孫女三詵詵荐祉未艾也紀齡
輩克任子職處士安于家築樓儲書以樂芸自命示不
忘于初紀達能終斯志登丁丑舒芬榜進士凡誨他兒
輩曰惟勤惟儉惟世斯家吾席先君之遺終以義勝不
克有餘獲僅僅淡泊自足而已紀達初官南豐令命之
曰慎爾官惟承先大夫休紀達周旋惟謹蒞官三月政
成民頌之以聞公赴解官去余卧病山中介狀至祈以
銘石余方以鄰邑得治為喜而遽以奪去為憂哀惻不
已次狀如前云者則知南豐之政有所受處士誠讀書
者志斯有徵也烏可辭公生正統辛酉八月九日没正
德己夘冬十二月六日享年七十有九歲葬于(闕)所是
為某年月日銘曰人曰讀書或不識字芸齋膏馥句句
是事莫匪克學而匪克仕售不主獲義爾孔肆如琳如
琅在簴在笥琢而璞而惟適所自有待封君有徵處士
亨之弗盡以貽于嗣
五谿訪余山中用朱陸鵝湖韻識别一首
野袍翻起路人欽會處慇懃别處心景入彀中休杖舄
道存眼底見雲岑榻懸齋閣蛛蟢合舟並滄浪鷗鷺沉
謾說鵝湖成竗境直留蹤跡到于今
用前韻柬竹亭一首
入山高仰若為欽觀物眼眶求道心未信青藜真到海
直看黃鳥止于岑白生虚室月仍好霜落寒江水漸沉
契誼十年三日别孤村烟雨似非今
五無隠巖卷
人生一氣化役物俱紛紜胸中故大虚過者如浮雲既
隠亦既夀終焉蔚聲聞巖高溪流深獨甘溪上芹
奉和陽明别詠一首
孔孟已不作障柱迴波翻遺簡秘魯殿搦筆窺文園老
虚天竺寂訓詁紛多門韓歐伎倆資佔畢濂洛尊下學
莫有擇漓俗何由敦大哉孰嫡傳小子無前聞愚頑亦
稟性天地匪喪文緣蕝攀華巔斷港窮河源汨没二十
載刈葵傷迺根潰忞恍有覺易簡思避繁陽明闡道教
心慕足已奔馬黃歷塊影舟葉兼朝昏展拜臯比温直
是洙泗原與人無棄瑕衛道若守藩格物開衆訬良知
翕獨存大同異自息魚躍鳶斯騫度内亦廖廓眼底忘
輊軒來遲莫自咎去亟莫自云得師更得友立德斯立
言矢心循周行蹐駒無僨轅登舟順逆風居行如共論
南郊
十日再出郭秋清風氣凉遠山凝帽碧晩稻拂衣香謝
病留蟢裹閒遊問蠧囊野人幽惻久來往意蒼茫
望軍峯
軍峯峯高旴江鎮天立封界南豐州此時開幕迎相識
他日看雲恨懶遊四度經行今放蕩百年吾道幾滄洲
垂隂積雪秋空暮白鶴飛來最上頭
夜懷少岷
明府幾殊衆如公絶代人梧高入標格眼孔隔風塵籍
占科名並年來道義親劍光共清夢悲壮任吾真
懷汸泉
少府論才輩風枝上出林連驂瞻日近細話幾更深遠
道知全力荒村得好音浪尋安樂地未信打乖吟
南豐喜遇朱少府
别駕留參郡權符百里勞詩豪如水部賢館適江臯致
治須君輩閑行任我曹歸來尋舊約走馬没蓬蒿
過平西謝余宗器
跨邑三百里兼程兩日行瘴氛晨起靖更漏夜分明戚
里隨兒稚交游問友生何當賢令尹披豁幾多情
夜至寧都
天空鴈影過遠遊信所之﨑嶇歷世路久近成交期封
井亦萬家越境迺於兹導從似嚴警列炬焚高脂蔚豹
幾經變招鷹如待飢放轍適所往痛哭庸何追懷人坐
雲涯且寘盈筐思反側不成寐翻引兒曹嗤
問十八灘
千金戒垂堂胡為冐險絶葦航抗急流深黑渡沉鐵横江露
齒齦破谷驚坼裂前招與後掉迎風度層雪漢封亦丘
荒韓王峙岡列豪傑古則然壮心胡為折天弧信可彎
旄頭近微滅莫問皇恐灘掩淚肝腸熱
至虔見陽明先生
道教推先覺朋簮半舊知經營心在帝俎豆化行兒懸
鏡分秦士醇醪醉習池根蟠只方寸生意萬千枝
喜見東郭太史
遠别意每惻應知會面難冥鴻脩翮徤書札墨㾗乾朝
籍我初謝山盟君未寒道門推老將何意並登壇
喜竹亭同館
短榻懸頻下柴荆信有光摘蔬供小案沽酒過低牆入
眼饒秋色填胸賦雪堂道腴津液滿分潤到枯腸
懷五谿
孤節人爭識高名世不羣也知舒醉眼猶自愛溪雲對
月真千里今秋又一分書郵隨地得客枕鴈聲聞
謁濂溪祠
營道巖通月虔州夜告天相知惟久好鑒識至今傳遺
像欝孤嶺中分章貢泉何當賣書籍移屋住東邊
登清獻堂
聞道西安老知君不有家官衙惟飲水世事等摶沙保
愛留棠樹侯王學種瓜雙江流不盡空拜浪頭花
登欝孤山
摩頂瞻天碧穿鞋没草繁崑崙接雲氣几席認河源煙
屋家家火風林處處村買山錢辦未許放小蓬門
謁江東祠
幽人欲灑泣何地著新亭石氏江東古文山天外青樽前
師奏凱(王總戎主席故云)史占德門星行路每如此閑雲高卧坰
登通天巖
誰持天斧使破此杳冥間安得六丁士移當萬里關霞
飡頻到足雲卧懶知還借我蒲團地心齋見孔顔
坐忘歸巖
人寰亦可闥適意每忘歸許大開胷次艱關入翠微林
霏風雨暝石磧馬牛稀為問桃源奕何人是解圍
問欝孤臺
臺前遺構古臺上零草多地與撑孤柱天分鎮兩河碑
文春蘚蝕酒甕晩煙駝(對酒甕山故云)怪我瞢騰眼衰遲亦浪
過
東郭夜宴言别
斯遊非草草吾道正寥寥惜别歸何處留連似此宵春
風壇潤雨野色水分橋夢裏山隂興文江信未遙
别宴投壺
宴射古為樂還輸老將家劍垂腰欲重花插帽初斜枉
哨謙謙語觥籌處處譁忽傳南過鴈蕭瑟淚胡笳
坐臨江寺
徙倚方亭午那知是别時山花迎坐咲江鳥喚船遲物
色元無主鑪錘信有私掃開荒寺壁待我為留詩
少岷令兄還瀘江作岷峨行贈之
吾聞古梁州岷峨天下壯險阨絶未奇丹青詎能状磅
礴斡運無常期更迭霸氣誰爭王磈礧異物未足當殊
才輩出神迺&KR1113;峨眉秀發嘉州雄蘇門趾美萬夫望老
翁秃筆如杠長小者近質大者放文章氣節蓋世稱峩
山童童岷山抗氣化有疾徐鈞陶自消長岷山故號青
城山神仙窟宅迷罔兩曾君兄弟岷山人填胷拍塞岷
山上少岷長安同看花我以罪廢君麾仗大岷南來幾
月許醇醪一醉迂疎喪歸寧老翁瀘江濱翁亦放歌驚
佚蕩老泉軾轍信足方岷山峨山適背項近聞峩山又
蔚葱氣蒸迺發胡爾誑安子清雅識面蚤程子敏達光
吾榜徐子抱節迹偶似三高堂肖三峨象山川有僻契
誼深便當附君尋火長青城山幾萬丈仙人今有亡蹤
跡亦恍恍憑君借取飛空杖大張眼目開溟蒙莫問岷
峨更童莽
九日以園橘薦少岷少岷遺以栢釀侑以詩歌
和而答之
丹入楓初下青傳橘蚤來蘇家奴更長楚客頌幽懷供
給酸辛共勻圓刀尺裁野人芹意久先到習池隈
又青橘行
荒郊風氣日瑟瑟長有青梧短有橘梧子落落威鳳來
剖橘欲擬天台窟天台仙子鋤青冥題封鳥獸難為匹
牽裾濡露穿絲鞋不辭筋力供盤實使君清格出郊島
騰驤每縱追風逸洛中未信獨樂名笋青蔗白還堪劈
襄陽霞綺添秋容禽鳥得意何啾唧也知老圃不足學
獨守黃花莫相失願分滴潤起枯槁花外來車有餘苾
題南山巷
達人幽意足何處大觀分秋色樓頭好南山朝暮雲
名二兒蓮生
青青池中蓮既花亦既實芳時嫡冢生喜走狂落筆文
山名道佛䐁犬安足匹神骨豈無種抱送那有術陶令
且嗤五汾陽應顯七我亦何所遺篋書園芋栗登堂試
兒啼云是家英物
饒行齋訪余斗湖再宿而别有詩和以贈之
君久欲忘世我行方晦時已能絶矰繳附翮冥鴻飛種
秫亦可釀幸赴同襟期山隂罕公事胡爾薄兒癡
費子和太史寓臨川望南城有所思以詩見問
和答一首
好鳥拂高樹野鹿便林埛走鋌失阻險食蒿維故坪巡
狩古則然黃澤道已清𦕈余顓蒙資輔和口舌騰南風
吹江蘋北斗依春城保兹首領歸安避骯&KR1507;名故人不
遐遺伐木懷同聲眷言夙好敦别意春花冥日暮望天
際雲影蒼蒼生
五老蟠桃圖詩叙
正德庚辰陽月九日吾友陶子沔暨清率從子相明輩
為母太孺人八十夀先是有遺五老蟠桃圖者兹展于
堂而縣之宗黨若隣若婣若友若門下士若諸所來往
咸登拜夀母既旅以陳載笑以觴善禱以頌有歌者曰
惟天生人有欲斯窒惟人葆靈夀斯無易若斯五老蟠
斯渥斯瞳烱以碧人而僊而世兹多歷聖善如母嗣之
無斁又曰粤海有桃有爛其霞孰懷其核孰見其華既
實爾蕡式薦式祉樂綏以無涯聖善如毋樹斯于家於
是倚而和者未已也東洲子發焉後至聞之繼以文曰
夫有異數亦有異徵其是也夫吾聞廬山之陽有五老
峯者山也兹則肖之人已又聞瑤池之上致蟠桃者王
母也兹則移之老己夫山夀物也高岸陵卑岸谷也人
亦先天之始後天終焉山乎若斯夀歟桃僊實也陽木
之精也制斯隂姣其遇老乎從類也嗚呼若是哉固以
夀男徵也而夀母焉故或以為異也而非也母亦有丈
夫若陶孺人者乎方大理公守官時相無瑕公綜家政
外有承志無瑕視諸季如己或避嬴也内不聞逆言教
諸子克學沂官訓導不及禄而蚤以文名洙没而遺詩
可誦沔以靖恭滋殖而懋清負竒器期取上第待所適
而用也婦而孝而順嫠而善教是可繼而傳者丈夫懷
内愧也容肅髮僅垂領齒自固味嗜酸苦夜能紉針綴
日勞紡絡有壯婦不任而安安也重禆隂訓稟陽剛也
有敬姜之遺教己乎敬姜方績文伯退朝請逸而戒之
曰朝夕處事猶恐忘先人之業是以保祀家之夀也推
而大夫朝以考職晝以講政夕以序業國之夀也諸侯
朝脩業命晝考國職夕省典刑天下之夀也夀母之庭
有邁文伯之志者敬姜之教其行遠乎哉斯之為夀山
若耶斯老若耶見斯桃之花實已耶兹圖固有未盡言
也兹言固有未盡意也或曰陽德方亨之徵也嗚呼陶
子其將有所遇乎所以夀母者又在斯乎
明故舒野江先生墓志銘
正德十五年己夘冬十月良勝執友舒殿譔芬使從虔
整迎尊翁野江先生就養于今官福建市舶蓋謫居也
道次旴江滸良勝謁于舟強致館穀欵語温温而容肅
止循而幅尺良勝輩與殿譔偕以言罪則手額曰慶朝
家有若而臣吾家不意復以芬為子也式壯兹履以考
于祥則曰生乙亥三月二十有一日齒與先大夫若䀌
然涕下一似重有戚也先生留崇朝去去益顧思與殿
譔官京師每有資勵則欲推本而宗先河後海而今斯
慰矣殿譔汲汲以忠直遂于天下利于友而不有于家
于身必曰嚴君之教則然而今斯徵矣明年庚辰冬十
月殿譔見星而奔舍則聞先生以又八月十二日終矣
良勝弔于行慟夫涕之有從也殿譔哀不任聲跽指狀
授則稽制以十一月(闕)日葬于某所志之役也嗚呼禮
有微情未之能也以故興物則有與焉其能己乎先生
世胄華而遠國以為姓隋唐間自東陽四遷而居今進
賢梓谿之壖凡三世有聞士曰澹然翁生梅坡學名通
儒不易仕生東臯治經明農屹樹鄉望生霜筠孝節著
稱而施溥先生霜筠子也席世風教浚之蠲潔以葆于
懿植之茂朴以脩若能搜逖探抉離龐導滯宿工老師
下氣會事私有易名咸稱曰野江云然自蔚勿施而盡
於殿譔焉是授以迪以厲時逸而維字畫攻苦動罔非
彛克敷于受出其緒與良勝同丁夘舉丁丑擢進士第
一官翰林脩譔忠鯁駿發明年諫北征極陳天理人欲
之辨良勝方釋禫至諭及者猶懍懍危之暨西征良勝
諫之繯守待罪浹旬不報又明年南巡有詔清道殿譔
與良勝輩爰度會諫疏涉激犯機禍不測約以後死者
傳殿譔因出先生手書拜且誦則首曰身許于國不必
念家嗚呼訓言藥石聽者忘痗荷聖明曲宥殿譔調提
舉福建市舶良勝除名並舟而南濟值姦變途梗殿譔
不獲省視匿跡之官踰時難靖迺獲迎先生就旬日禄
養良勝瀕死家食獲侍教以寸晷詢問來往咸以為越
世事俛仰幾何遽罹斯戚戚斯痛痛莫為詞愛斯錄錄
舉其要若兹以德世家惟孝之終况以遺於後無已事
君維忠之難况不有其子故凡喪而有備祭而有敬宗
仁而有叙孝之推也急于病讓于夷圖人而忘已衆和
而辨友信而益順而服役以無負上忠之餘也穆宣連
類允憲于時涉筆應銘法所逸多矣先生名法字本制
配聶氏内則稱理生子芬生長女適何珍次適李浙舉
庚辰進士芬子泰質亦不凡而學聘王氏孫女二長適
徐曰敬次許樊某銘曰粤也無鎛人則為鎛秦也無廬
人則為盧七世之胤可以觀舒德而華胄有與無與壯
哉斯邑爰名進賢受魏其大兆斯名焉邑而責實舒氏
以旃玄成小同議禮于紛再世其逢並為德門齊侯嗜
味易子迺至吳亦有鈎兒靈絶技委子事君曷如野江
隠忠之至曷如野江生于世世
明故吳立齋先生墓表
撫之隠君吳立齋先生以正德己夘七月朔日卒于莪
原里居逾月孤子漢淳輩葬于里之楊公塘循士制也
逾年庚辰冬十一月南城夏某迺克脩詞以表于墓誠
後期已某少事先生是何敢後顧嘗讀先生垂絶作志
氣格若壯夫當盛時語歷歷素履不出幾百言曲中節
度蓋美而自張任勞而若晦歉歉以孝弟大節未厭于
心約為銘詞嗚呼孝弟堯舜之道也聖賢之所以為學
為教在是自天子以至公卿大夫所以為治本在是中
國人類與夷狄禽獸别者在是先生所以師表于鄉而
某所以圖表先生之墓者舍是何以哉是故有難言也
言之難得無後乎雖然天下不可一日無若而人則不
可一日無若而言也惟其不可無固有欲專而有者執
塗之人而議之曰非孝人也非弟人也其不咈然去以
怒者幾人也對家之人而譽之曰若孝人也若弟人也
其不懽然受以順者幾人也是孝弟要道又顯名也獨
避而不居人之性端使然哉先生之學必有以深知極
驗夫性分之真盡人力之能為而終不以為天倫之絶
德是以恒不滿假氣微澌盡而耿耿未忘有如是者或
曰先生素任師道閔夫蒙養弗端彛倫攸斁故考終之
名自居不&KR0146;將以屍教如史魚之意歟若然則先生非
獨一世師也將有若成人之衰於子臯者知所以學而
教也中國居人倫叙堯舜之治其有望乎故曰蒙以養
正聖功也先生之墓不有思弔望而表之者乎雖越世
猶今也而何以後云
擬遊青原山詩和惕庵用陽明韻
軀殼亦云重疇能委飛埃少壮走絶險一日還幾迴昔
聞青原山高宿寒雲隈没跡蓁蕪合異境菲林開扶輿
衍淑氣森蔚多名材鍾物亦冥合造化良餘哀懷人志
丘壑整履凌岑崖披豁如有私騰突緣無階穹窿樹棟
極收拾次桶榱杖屨虚丈席老大悲沉埋霜寒肅孔道
清風來遠垓穏抱麋鹿資勿啓猿鶴猜馬頭分滴潤枯
槁回根荄生涯厭谿谷足願供盂杯衰頽即荷鍤汝爾
無分骸草弱忌先翦栢勁知難摧山隂不盡興雪舫終
相陪矢心華衮衣輔頰空喧豗嚴君故近瀨於陵安足
畦每勞綈袍念而與前人偕山犬不吠聲曲徑無人來
酒債未可了文逋真避催雲樹日杳杳撫膺更徘徊
秋興八首和惕庵用少陵韻
朱夏才驅羽扇功綸巾高岸此窩中枕移竹外疎零雨
步向江邊御好風天入釣蓑來並去地開蓉悵白連紅
窮簷匹馬勞知舊何處鹿門尋老翁
鳳鶱時下覽清暉多病衰遲氣息微滿屋月光人未見
入雲高樹鳥驚飛杯乾鄰近還堪借菊落籬荒肯暫違
過眼勲名試看鏡一人柴骨幾人肥
疎影依稀獨自斜敢云野服亦多華閑行收拾惟青史
遠眺依稀見使槎悵望燕臺連北極也知蔡女弄胡笳
于今茅屋堪供老細雨疎林晩戴花
鐃兒隨地是長林壯士分髯倒戟森拔劍舞筵饒索笑
荷鋤澆菜補層隂水洲瘦薄才收粟鷗鷺浮沉忌有心
擬欲破愁愁又積一聲殘角幾聲砧
曲中人在畫中山千里丰神杳夢間平路幾何知退步
畏途應笑問艱關若教神物能移檄相對溪山自厚顔
採藥問童何處路莫疑曾鑷鬢初斑
失着從前是局棋倒奩國手轉增悲征鼙未厭瓊花觀
仙仗初旋止輦時去國路長歸欲蚤懷居懶僻起多遲
何當小坐巡簷笑半夜月明千古思
茅庵移傍瀼西頭梧葉先機動蚤秋為活賣文長乞米
不須登閣迥生愁徑開草色喧眠犬地到泉聲盡起鷗
蕭瑟鄰家吹笛恨錯傳丹極是揚州
獨上山城更逶迤曾驚風浪入山陂四郊青燐隂房火
九月黃花故國枝絺薄耐風思蚤換床低對月好頻移
邯鄲忽見連城返方信迴谿趐未垂
蓮峯林居詩和答惕庵并寄蓮峯
買山欲峩峩乞湖清淺波村深過客避林下故人多秋
嘯月盈把寒憎雨透蓑有時尋舊約相對一高歌
浮朴山居静真焚學士魚石開斜雨逕藤蓋負暄廬扶
病須憑藥安貧却富書閉門風味别脩吉正威如
慣狎稚兒語而聞長老風摘蔬供夜客掃葉破煙籠望
重斗之北力迴川又東柴荆圖久住物色已非儂
僻地開幽勝荒郊遠鼓鼙霧深知豹隠冰薄認狐疑調
合時聞曲窮來更拙詩所交無賦客不待好風吹
拂衣頻掃石處處為留雲舊結蓮峯社移名鄭子村夜
深還對案日午未開門何處山隂舫搖搖破夢魂
神聖真當御車書統一家狂奴憂未歇田父欲逾賖白
石煑縻爛桃源流飯麻市兒驚帽折爭送插簷花
易拔深更燭開椷遠使詩兒童聞候語顔色慰相知鶴
病能隨主鷄殘可畏犧長安消息好局面幾番棋
廣昌縣城記
建治郡也所隸廣昌則巖邑也邑巖而民負保力而汰
施客作日繁奇技業如趨市盜之誨也童子時聞廣昌
令死于盜建守以累謫去及壮聞盜縳令質而要利以
歸既仕而聞盜歲再至或再歲至凡七歲六至如歸也
令或遁或敗衂或憤怖死輙寢報為常官民居蕩析斯
燼掠藏如囊破囚械蹂躪故案籍盡燔之是故民旦夕
毋忘備至失寢處羈僕于隘若烽堠然賃舟輿艤息岸
谷諜有警則舉屬梱載翩而下已盜故驅而墟也民咸
胥怨莫適居故凡令受符則邇盜區懷紱不離寢瑣瑣
迹若寄旅不終日去郡亦視他屬少解督令巡閱使者
每寘之外境十不一至若為安之而矯虔用滋朘削甚
民用以困輕徙以避役鬻業如恐不售貸倍子母甘之
若是而謂廣昌於建為難治邑可也皇帝御天下之七
年副使胡公永清專符靖盜迺蒞治爰咨士庶以兹故
咸曰邑莫城非守資也日碟民于市歲易令有固志哉
銳志城之郡選于倅之良曰趙子鴻逵董治勸相期集
而竣亟雨潦至壊道孔殷崩陊罕完雉順德張子景川
調至恃民固故弗治盜窺而動警嚴景川以家徇民不
易守盜果弗至民有曰是弗勞勞亦安止婺源余子宗
器繼之政既通民有孚若巡堞而惻迺曰因敝以葺費
省且半恃民久懼亦有玩請于撫治暨諸路復完城之
盜斯息民用是輯保于業以尺寸計持貸券者愧不能
出手逋而乞歸者幾百戶有曰若忘勞勞以逸只君子
曰先民有言令若流水以喻順也民初城勞疲矣繼督
而治懼弗堪也故若景川弗城也曰良民稍裕依而固
矣因之而城克有濟也故若宗器城之曰良是若鄭國
以寬曰治以猛曰治順故也聖人作易重門擊柝有取
諸豫豫順以動也天地如之况城邑乎是完城之謂也
王公設險守國有取諸坎殘邑之守非重險乎是初城
之謂也易有贊卦凡十一時義首豫時用首坎皆曰大
矣哉則廣昌之城而圮圮而完自七年經始歷今十有
五年工迺訖工非細故也馬學諭光具功状介黃生選
揭生琛走謁東洲夏子記之贊之遺也亦曰廣昌繼今
而民益裕盜益遠翕然稱治邑吾建斯為全治郡矣
賀饒君克明五十嘉慶序
夏子曰年非君子所尚也而有不容易視者焉君子斯
尚之已言非君子所重也而有不容易立者焉君子斯
重之已故夫柳氏子跖舉藏如毛以夀稱也五朝更事
榮名備焉長樂馮生老矣猶夫盜也若是永年斯蔓戾
也而盡謂其年足尚乎談天如衍雕龍如奭炙轂輠如
髠若是夫游言斯禍賈也而盡謂其言足重乎然則君
子之年而奚若孔氏有訓曰志學曰立曰不惑曰知天
命曰耳順曰從欲不踰矩視諸履者詣諸理也曰幼學
曰弱冠曰壮有室曰強而仕曰艾服官政曰耆指使曰
老而傳曰耄曰悼曰期頥辨於識者御于氣也然必以
十年為節考于大成也夫如是而年有不尚者乎君子
之言而奚若曰若臧孫氏之言立上以德德維其懋次
以功功維其豐視諸為陶唐氏御龍氏豕韋氏唐杜氏
以保姓守祊者為不朽已夫如是而言有不重者乎吾
友饒君克明聞孔氏之訓舊矣年五十而蔚然有聞鄉
之彦而名立言者若兩山張子言之曰季也擇而隣而
婣也徵其愛也曰允哉惇乎信可依已依以立國而况
家乎白忩鄭子繼言之曰其先方伯公有嘉政流其澤
也曰美哉渢渢乎有所本也本厚而滋其益有植乎石
泉陶子又言之其外氏有所知其内有所相其子有所
承也曰思深哉善斯備矣不贏于躬貽其後以豐未可
量也吾復何言哉惟曰三子重言者也克明其因以考
于成也哉聞益遠矣其在並生而識者將祝之曰天憗
遺老成式是典刑其永有生未及識者將於言是徵想
見斯人若將施揖遜於班荆者矣因同以不朽也嗚呼
若克明之年斯其可言也夫斯其可尚也夫
贈廣昌令余君宗器考最叙
鄉先正南豐先生謂今之守令有道而聞四方者不過
數人過此數人有千里者相接而無一賢守有百里者
相繯而無一賢令豈惟古之世為然哉余邦守以賢祠
者自國初歷今纔四人列邑多賢令而有道以聞見名
人著稱者於椒丘得南豐令衡君岳於一峯得新城令
陳君員韜而已若是乎天下得人之為難而君子知人
之欲盡也若是乎守令近民易知而難能也况夫守賢
矣而令之相承者不相直也令賢矣而守之相成者不
相直也幸而直之而名人言立而信以傳者不相直也
是故澤有滯而不究守以為病志有壅而不行令以為
病言有嗇晦而近誣知人得人恒以為病而守令以有
道聞者益罕也余每有憾于是而近則私致慶焉邦守
少岷曾公以有道聞者也蒞郡凡三年而列邑之令以
賢而相承並濟于成若廣昌令余君宗器其可徵也已
居常於民事有所可否少岷輙稱之曰無尚同焉及與
之恊襄大憝無所於避少岷又稱之曰無鈞異焉兹已
及考期例以最書少岷櫽括贊與若不能盡詞殆欲引
而同歸焉是以監司信之宣使信之撫巡院又信之功
状上天官可必信之宗器翕然有聞于四方也已嗚呼
維蠶有績蠏亦有匡維范有冠蟬亦有緌維守則賢而
令多有聞宗器于是信有真也顧余言未足信傳若椒
丘一峯者人將有惜夫宗器猶未真也雖然方今儒雅
彙征思以得人知人將無若南豐者乎數人之列其可
居也宗器之真者有在也四方相聞而興則守令之能
於官而知者益衆余之言自宗器立斯其慶獨私於郡
邑乎哉
建昌府儒學明倫堂記
先帝御極五年分殿益封卜惟建食周廣如制府儒學
在縣内于時孔殿遷佛宫明倫堂遺構樹于殿西先撫
治見素林公提學二泉邵公嘗降觀而嘅息曰使堂于
東於西為勝以工頻重弗果庚正德乙亥殿以震壊新
之越三年戊寅貳守何君先推官羅君繼請于撫治一
川孫公提學水南田公新作明倫堂如往哲議郡守曾
君至雅重文學時萃士舊堂以講因以易名通守陳君
朱君推官危君並相于堂暨齋序以次成面峙鱗屋齒
齒且近購地數武廣基而高屏之是為庚辰十月南城
夏良勝舊學士也與觀厥成堂負阜窿然而高若扆斬
椔燔翳嘉樹蔚發若有異氣隂而相之前以布翼以俯
居則以奥視曠如也端屏屹立無傾無仰若蔽履舄撓
棟敗垣冗雜遁去列坐而縱目羣峯畢至而前引類相
向廣大高明足以象夫士之所欲造焉迺進博士弟子
役良勝載以訓詞夫建山水勝郡也郡之勝斯又最與
然而山水依天地有也天靡有秘地靡有移人靡有所
避而沉埋於佛氏徒灌莽蔬畦迨幾百年幸而學宫當
之又以倉卒弗審莫要其會興念經營而寢阨者又十
餘年震以易殿遂庚斯堂堂成又再逾年而後屏删刈
尨欹疣贅諸忌而會于勝是固天有所啓地有所待人
有所法而足遺豈偶然哉楊子謂通於天地人之道曰
儒堂以居儒也三才會貞善學者必有直之况夫勝出
于佛入于孔學之闢邪崇正其如是者于東則勝西則
否學之去惡遷善其如是者勝而累弗有也屏斯全已
學之汰雜而歸純其如是者嗚呼道參三才而一也一
則純純則善善則正正則王王則孔氏之道也否則雜
雜則伯伯則邪邪則惡惡則佛氏之道也故學之始也
離而二於堂得之斯可已學之終也歸于一于屏得之
斯可已君子之教躍如也善學而直斯會者知所從已
則吾邦先儒往轍可追夫豈遠乎哉
辛巳歲首謝益殿下啓
為禮儀事竊惟歲事聿新元氣更始仰聖德深厚曲賜
生全荷宗正仁賢特殊賚錫良勝譴重有徵報稱無地
質方蒲柳自今更衰一年靈望海山效祝再呼千歲(是日)
(為千秋節故云)為此具啓稱謝以知
和巽厓記遊詩十首
送梓谿舒太史同宿舟次
信宿占星史浮槎替午橋夜深三昧語人在幾層霄去
住元無繫漁樵信有招侵晨南北路送眼去遙遙
石門别梓溪
野寺懸厓古行舟過鴈清見時真夢蝶别恨欲調鸎錫
類能忘我思君可輟羹滄州何許路蚤晩有人行
拜金潭墓
擔重道且遠多君足自支璧完奮垂翅龍卧近天池乘
雪興復淺置芻人自知潭深月色静孤釣短蓑披
留宿巽厓
迂徑碧迴澗高楓丹雨花吾廬非抵鵲君袖認青蛇白
雪調應合畦蔬味自賖兒童識衣帽驚笑惱田家
楊源卜築
楊子一世士談經半畆開籬荒初爛菊牆缺可舒梅佳
兆習初卜高軒此後來命童頻掃石深勒破殘苔
登潭山
大觀凌絶嶠起敬酌芳泉毛骨爭奇異扶輿自亘緜重
登疑白眼萬選入青錢淳朴真吾適孤懷别在川
宿西林寺
跡異便孤嶼心閑入妙香村深雲與宿月小夜分涼名
姓愁多識文章覬後藏坐闌相對語誰與問穹蒼
自女冠山麓過福源
大麓經重嶺長溪通曲池青鞋扶短杖白㲲稱疎籬村
落農談老牛羊牧笛兒只緣幽興遠相向欲追隨
宿郭仙峯
磴滑長疑雨山高不礙雲破愁桑落酒重念鶴移文短
燭話方細賡詩夜已分羽流矜重錫天語尚紛紛
坐七星泉
石竇飛泉雨星光問夜何山靈愁我到異境逐人多竹
月隨留迹松風起浩歌洗心應更約一歲幾相過
訪梓溪太史夜叙出埜江卷見石江歐陽太守
之作次韻二首
江迥遲孤棹天涯問故人榻先高士夢門候小僮親會
面真看鏡論心幾岸巾抱琴重訂約莫厭往來頻
花雨欲迷逕溪雲爭逐人分尊千里約坐竹十年親雪
調高瑤瑟風儀並角巾沉沉春漏下燭跋已更頻
登西山桃花嶺謁埜江先生墓次明水韻一首
我昔佩名劍于今高掛墳白牛千古夢青草一丘雲眼
底江山異尊前主客分賣書移屋住猿鶴省移文
歸訪五谿宿台峯書屋志别三首
坐我台峯下時登會景樓春深即吾境雨暝失虚舟餖
飣諧初約追隨識舊遊山隂有餘興風雪未教休
别台峯憲副
玅選南金士留當北塞關霜笳懷簡在月笛老騘閑兵
甲龍圖少烽煙朔漠間一行鳴鴈唳詩共故人刪
别林二山僉憲
江奔隨夜漲山壁倚秋晴老稚迎車雨交親候法星宦
情忘馬耳劍氣逼豐城會面頻書札滄洲虚草亭
贈何少府獻最詩
聖朝優吏治少府次名流綜覈才歸漢棠梨已蔽周雲
舍江湖夢(汸泉母夫人垂白于堂得便省之)月巖琴鶴遊(巖在道元公居之元公佐)
(清獻于虔晩益相孚汸泉闕得無興於少岷郡公亦有然者歸游邇斯巖思已乎)望中丹極
近風荻入行舟
楊氏緝義序
夏子以罪歸斗湖每有道黎川楊自謙氏繼其先樵拙
君為義事者昉社倉之遺度存鄉學之名也夏子每信
之義之或曰矯也夏子曰夫矯非俗也矯以厚俗其可
也或曰專也夏子曰專非義也專以成義其可也繼而
吾友巽厓子手一卷為自謙作者於制為詳於言為益
信也夏子矍然曰夫黎自其鄉有所謂楊氏倉者無窮
餓以居者已自其鄉有所謂楊氏學者無怫戾以迷者
已使郡邑盡夫黎也使夫人而盡欲為楊氏也則天下
無弗養者已無弗教者已政化之成之漸也自謙其圖
以終之而又期于後以永其先也故併題其端曰緝義
云
陳蘭坡先生墓志銘
正德丁丑五月十有六日新城陳蘭坡先生卒于廬時
在迺翁梅軒府君憂次繯絰未嘗釋也邑之人至易肆
會弔之檢其畜僅僅為歛具以某年月日葬于仙居劍
閣後山之麓亦從儉制時東洲夏子當郡書館特筆書
之曰孝廉吏也每哭之然不及臨之為歉于懷也戊寅
復官京師己夘以言罪罷歸當寧藩逆變取道閩嶠次
新城警方嚴望墓而拜之弗成弔也嗣子楠杖跣以趨
跽以請先人幽石尚虚亦有遺言必立言如君子迺知
知而言以信倉卒可之然未有以應也又再逾年楠請
不已夏子亦自愧念於先生為知且久斯其言亦後已
而可隠乎先生諱衮字廷章生天順辛巳二月八日至
成化丙午與先大夫同舉時年尚少而器局若老大動
必以古道律令大夫亟許而契之形聲相倚若出一人
南北來往輙與俱同大學試亦往往聯名上等歷事内
庫中官有欲延賓塾不就大夫是之屢厄于部試進業
不休至危疾不易志壬戌歲上選部考拜天台令清泊
自甘政務省費息民台故僻以驛雇直恊濟寧海今台
日通孔道輸若故奏請省歲幾千斛歲饑則緩賦以粥
飼無告者俗賤女生輙不舉以將迎侈故痛治之得以
禮制俗漸易里胥籍記女活千餘咸曰陳母生也楊氏
婦節行久逸則表之追祀宋令鄭公有遺惠示吏師也
當道以才可繁薦調青田縣治故弊公理如發蒙然民
有號陳一刻喻敏才也幾閱月以母王宜人憂去再起
定海定濱海田日廣鹵率民治之以阜利俗火葬則置
義塜先之治行益著擢知儋州儋淪夷也先生一以禮
教為治先立社學擇師儒聚鄉子弟而教之維敕維篤
新文廟立東坡祠風以動焉出俸餘贖戍卒鬻婦償公
廩者夷亦感革漸知有方因展覲成禮懇乞以解官終
養銓司重違之會以望擢汀州府同知得便省為安職
恒為當道選治他郡邑汀之民每恨不得專而有也所
治獄牒如蝟其大者汀有窮饑衆發富民粟官以盜論
先生曰彼饑迫爾豈真盜乎出之漳有訴婦以毆姑當
大逆承劄訊獨疑之廉姑有中篝辱忌婦不能同者状
卒辨之人方期先生嚮用以享生人愛人者報竟以梅
軒喪毁而弗起已新城令蕭兩湖惇古吏治動必度考
志載收于成績以先亡者又酌民言歸士議請于巡院
以鄉賢祀之是則先生所以終也先生曾祖文義以鄉
行高人謚曰廉静於今云稱祖木齋與梅軒俱隠德若
祖父配余氏内則維恪生子楠楠生煥以某年月日納
銘于墓銘曰士有文也行或違焉者矣行也政或滯焉
者矣政也終或異焉者矣終也久或泯焉者矣先生於
是其亦有所遇矣其亦有所本矣
聚德堂記
同年執友曾君少岷奉尊翁朴夫先生暨太夫人于合
江故廬以奥為安安斯樂樂自生也壮而遊宦四方而
親之思日以遐遐斯逸逸斯遊遊斯曠已曠惟瀘之汶
水西壖為適然不當欲以其所也會少岷以京朝官領
吾建昌郡寄懇疏便省因得徙居而新作之中為堂名
曰聚德是謂承志孝之上焉養固下矣左右序以居昆
弟無異宫也以居羣子姓有同業也以會友朋日以磨
厲以輔于未逮也堂以後為閣以讀以燕休也東洲夏
子曰君子居也成其身以成其親不過乎其物也君子
居也求弗固弗固於午情則微矣作弗累弗累於矯情
則微矣名弗外弗外於過情則微矣且聞瀘之無方民
曰欲居我而親歡心焉可以興孝也欲居我而昆弟翕
焉可以興弟也欲居我而子姓仁焉可以興慈也欲居
我而朋來以麗澤焉可以興學也學則聚之所也聚則
類之歸也易曰物相遇而聚故受之以萃於是有方士
者彙至咸曰人亦有言惟萃爾德達于政將以身人之
身親人之親長人之長幼人之幼友人之友也夏子建
人也諗少岷之政於建有然者愾乎天下可沾也是故
孝者德之本也政所以達教之所生也相在爾居式昭
于則彼懸衡而奚若欺以輕重者為難陳繩墨而奚若
枉以曲直者為難設規矩而奚若汨以方員者為難君
子審德而聚誣以色莊者為難固有登堂而教可知也
詩曰孝子不匱永錫爾類此之謂與
尤溪縣儒學田記
石江歐陽子守延平郡逾年郡無遺便部院才之奏調
福州郡東洲夏子觀善友也每於所善入閩則欲聞石
江所以政者善於石江自閩出則必能致所欲聞者或
曰家并植治於賦平已或曰爾官爾反爾内爾來弗疵
也於獄良已或曰鴟義矯奸今以其師於戎法已或曰
翼嚴祭法淫則毁於祀正己或曰生生以庸無牿牛馬
於野殷已或曰闢塗以𨗳氣折閱寖損於市和已政之
凡也既而尤溪令曾確甫列疏徵詞祈以表石江建置
為學田若干畆他邑稱是郡學倍焉其議則上于巡使
下咨令其出則汰諸佛徒之羨之良其規畫度支則義
田之遺制也夏子曰有是哉立教也政之本也而議者
恒弗及也夫政者正也教者效也效於天地而同於山
川而異於人情而易從也守令勸學而益公餼以田亦
本之人情已乎延平於閩壤為衍而尤溪為沃壤沃則
多産多産則厚殖厚殖則居逸居逸則教弛教弛則學
落落而歛歛而畜畜而久久而復華故君子當其會乘
其氣振其動而有所教也殖于公將以奪其所私從于
欲將以反而求理貨惡其非所入也不必出于已澤欲
其流于遠也不徒徼于近學欲其因心而感也不責以
易其能是故君子之政猶家也定賦以為之端折獄以
為之柄治戎以為之紀脩祀以為之器治農以為之徒
通商以為之畜然必立教以為之田也故曰人情者聖
王之田也獨郡邑稱治云哉
元年二月之望余北舟次龍山梓谿太史方舟
叙别歷鄔子晚泊牛山理屐登之各賦一律用
昉古人處贈之義
晚飫湖山望夜連詩畫船風隨客子便月共故人圓煑
茗真忘味(梓谿出鄔子茶亦名品也)開尊欲尚玄(余亦出姑泉也)會難愁别
易來往鴈聲傳
再辱梓谿贈言和答一首
君南我北此江干兩鷁開頭只恁難出處無心時破格
經綸有仗會當關魚羹久負非温飽鳳竹虚垣直夜寒
屈指于今一年強長安生菜共盤飡(計明年此際梓谿亦當就道故云)
舟行晚興
風景春來好晴江深自流放船鷗戀狎過眼霧全收疎
懶長家僻行藏付道周村醪添醉臉愁對晚山羞
過餘干送陳伯度僉憲之任廣右
南嶺宜人地相傳只桂林雲高萬里外雪下幾分深(嶺南)
(少雪獨桂林有觀雪樓)江路尚羣醜朝家望好音春明門自近未
信白頭吟
安仁道中
暝色依依暮長溪舟自行草汀迎迥碧桃岸照殘明散
帙忘吾事題囊仗此生北山如在望春夢更多情
弋陽道中寄謝玉巖僉憲
聖詔還遺直君應最選人澄清舊標格道路拜風塵詩
律窮添細心期遠自親柴扄勞訊約孤劍倚春晴
桃花灘
午上桃花灘不見桃花瓣春藏塢轉深波惡石交濺削
岸恐隨流倚壁當垂練畏途傳好聲倦鳥安枝戀
名三兒桂生久未有作弋陽舟中式汪氏諸賢
之廬因有所感補書之
山齋移桂來才高三尺強九月涼風深金粟爛秋爽入
門驚異香物瑞誇里黨三郎生及時竒骨漸以長吳生
已畜刃斫桂手須放故物未足多聊以慰時望有子更
多賢懷抱終為暢
登叫巖寺
天斧為誰琢骨奇故教靈秘待明時巖花向我憎饒笑
何處登高浪賦詩
又次甯庵韻一首
野寺饒春江閣迥鶴驚飛錫總人間天遺好境若為主
地借時名可是山丹極頻煩歸老相白雲留住付僧閒
小駒也信非空谷何日懸車更往還
惜花
何事愁翻蝶垂牆萬朵花東皇開翠幄仙女試丹霞縱
酒探深甕行邊問小車擔頭挑未盡春色亦搏沙
傷柳
去家十日許看柳幾分新别惜懷居好傷多逆旅春病
貧妨召命棲迹敢全身惆悵官河上殘枝蚤送人
草坪驛次後峯壁間韻
破帷疲馬冒風塵山色依然不世情郵卒殷勤供館穀
只緣曾識幾番人
又次一川孫中丞一首
年來舞䄂任郎當萬頃波濤一葉航豈謂色絲忘衮闕
秪應狂態笑人忙也知拱日窮朝暮何處遊雲辨白蒼
前輩風流今未遠是誰籩豆許同堂(一川以節死廟食于江右故云)
黃鵠山同薛尚謙論學
殊方何地着幽思黃鵠山堂習静資石壁相輪還說㙮
柳枝春蠒各名絲論心有幾逢高士舉目應知自得師
更上層樓迎送目鳶魚飛躍本無私
己夘秋余以罪罷歸又聞逆變途梗與筠溪黃
子執别三衢悵如也兹余赴召命而黃子方視
學相見歡甚感賦一律聊以寓情
昔年此地别今日此地逢君教及委巷我行如轉篷寄
迹本為異論心何大同幾别更幾逢相向驚老翁
蘭谿同筠溪拜楓山老先生之柩歸而哭之
旄頭歲晚犯奎星可是斯文失法程瀔水往年尋杖屨
楓山今日拜銘旌
朝廷有典方隆道天地於儒豈妬名幾尺衣兒藏稿未
桐江煙雨見湘衡
筠溪文學贈詩和答一首
别遠道路長無由見尺素殊方各孤迹一地為再晤(始别)
(於衢今會扵衢也)絶學追聖賢冥搜入典故人生愁别離轉轂
成朝暮吾皇坐明堂登韶下武護胷中抱幽奇前席何
時吐
錫山追和二泉先生見贈詩韻
才脱朝簮旋製巾不須折角也驚人一朝風采當全盛
萬乘驅馳敢惜身山水有懷應借重滄洲吾道本來真
衢尊江使通吳楚分到麻姑一味春
潤州丁卯橋庄
善養樓
細雨潤山閣浮煙隠古城江湖自憂樂俯仰答承明尺
五須先輩丹青付後生白雲留不住蚤晩赤霄行
見山
避俗陶翁好門深逐逕斜青山如隠岫當戶入人家幔
卷風移柳籬疎霜戴花夜深嵩祝望北斗是京華
看竹
問訊渭濱竹移來旋補林吟風清瘦詠欺雪本虚心得
養遺時宰頻過見逸賓傳經亦心事餘幌度流螢
迎暉
戶牖通暘谷時來炙背暄朴忠歸尚赤大老隠逾尊風
落潮聲盡月孤燈影存歡顔動寒士處處有陽春
觀稼
豳風歌晷漏王業幾艱難大命符真主先農對穆顔江
南春雨足省北畫圖班鰕菜忘歸老羹醪看藥闌
䆳翁拜存問之恩志感有作即席和之
舊相新恩雪半顛主懷投老亦多年江南物色歸時望
極北勲名正尚賢帝顧草廬應紀後人知司馬更無前
丁寧節使還歸命百拜登嘉咫尺天
東洲初稿卷十三
