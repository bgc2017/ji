澗泉集卷十九宋韓淲撰
七言絶句
山中
屋前流水水邊山山水中間十載閒一旦塵埃撲雙鬢
薰風吹雨鳥關關
廟山竚舟閒賦
烟雨錢塘江上山客懷舟楫往來間誰云朝市無清致
除却利名渾可閒
南豅步入北豅
一塘春水野花閒田缺溝流轉草間正是冷煙寒食後
蝶飛飛去鳥關關
春山
春風今已到春山花動春林縹緲間畫出詩篇在其表
惜春心事幾分閒
初二日南豅
八年趁得梅花發忽到窗前把一杯歲晚心情吾醉矣
人應問我數能來
書南豅壁間
晴日顛風落早霜雲隨嵐影暮蒼蒼梅梢吹下滿庭蘂
安得一花横處香
三巖
渡水尋山到碧巖不知身尚在人間霜天晴日青松下
借問誰能伴我閒
青巖
山儘深時氣儘清雨雲收晚做秋晴荒尋有寺通前境
分外身輕放脚行
紫巖
年年醉倒春風前一片花光雜管絃今日經行亂山裏
且尋僧話看茶煙
西巖
石逕却思烏石寺寺巖不數赭亭山一望遠村霜日白
酒隨吟句入高寒
望廬山
雲谷依然十二峯遯翁曾在此山中滿川風月今誰主
猿鶴哀鳴蕙帳空
一坐廬山近十年經行空對此峯前古書讀罷古心足
想見當年到聖賢
望雲峯
白雲堆裏見靈山秋竹竿頭雨未乾老眼不知閒景色
只疑人把畫圖看
樓西遠山數疊如屏障
寒煙淡木逼晴空山外之山又不窮倚遍高樓坐而立
心隨眼力付杯中
西窗望北高峯清甚
破曉輕寒忽滿樓高峯雲亦未能收蕭蕭便有風前葉
湖海谿山日夜流
去年間在北高峯下邂逅示我竹枝歌(案此所云示竹)
(枝者不知為誰題上當有脱誤今無可考)
方家谷裏劉家寺書記忽云寧少耘吳人莫唱楚人曲
腸斷竹枝誰忍聞
謝昌甫到九峯
二父知翁二十年莫論上世往來賢寓邦更到村庵遠
不信翁心不黯然
靈井曾煩翁記文至今流水對荒墳孤兒自掃松間祭
人隔九泉聞不聞
二十日往九峯
九峯庵上懶翁泉鑿井已經三十年猶記翁來自扶杖
草根撥剔見涓涓
翁已仙去十七年樹林水鳥鳴風煙此泉以翁得名字
山蒼蒼而翁依然
泉上樹皆翁手種泉下池皆翁所遷遶池倚樹看泉水
泉邊池影樹清圓
雨中過春山
春風春雨滿春山桃李梨花草樹間時有片煙收不起
淡隨飛鳥去而還
教授推官把酒篬筤同登横碧
不待他年說舊遊相逄杯酒懶回頭夜來脚踏溪橋路
正是山林一片秋
人已知予苦愛閒更邀遺佚對南山尋常城市官忙者
肯有心情到此間
夜同處晦霞山(案此詩三首其一首見五律一見七律)
道家山頂中秋月照我溪南野外心莫把蕭閒作兒戲
為君清汎酒杯深
回步五嶺
五嶺經行敢憚勞從前此邑産賢豪幾年始見新香火
占得青天白日高
過祝老南山
章泉佳處試徘徊日照松根石上苔見說南山有幽隱
詩翁邀我過山來
登税亭賦江天
推窗閒為寫江天水色浮晴澹薄煙嗟我與君皆老矣
櫓聲帆影眼茫然
春江
半隂天氣近清明柳色花光畫不成行到遠村山盡處
一江春水縠紋平
春浦(正月二日)
日曛晴色斂霜華路入疎籬北客家一笑春情付杯酒
亂香飄蕩落梅花
綠葉隂隂啼杜鵑人家春浦野泉邊東風不忍羣芳歇
猶有殘紅墮酒船
山頭望江上
山外漲沙江氣黃天低雲日半浮光閒來已是多歸思
更見江蒲過遠檣
潮落
萬疊流波一箭風幾多人在蕩摇中頃刻過來無别水
依前平地閤船蓬
初二日午後乘潮而上
一帆風已過桐江鷗鷺飛來不作雙回首長安在何許
亂雲吹雨滿蓬窗
水際
浪連風影浸垂雲冷氣吹林樹色分正是山中春夏接
老身時看白鷗羣
榴葉深青花驟紅疎疎籬上小亭東微蟲忽化飛蝴蝶
時鬭朝陽復趁風
青林收雨乍鳴蟬流水聲隨燕語(原缺)寂寂浮橋尚堆纜
蕪城横處繫篷船
鷓翼斑紅雜亂飛雲吹雨脚樹枝低開軒未午無風日
淡薄陰中理硯池
收卷殘書拂案塵花瓶初浸玉梔新呼童問我煎茶椀
飯了人來一具陳
雪溪
馮凌泉石負春山更着清灘下一灣喚作雪溪殊不惡
只愁興盡我空還
南泉
白雲洞邊流水聲春風桃李鳥和鳴客來掃塔無餘事
一宿僧房詩思生
瓢泉
鑿石為瓢意若何泉聲流出又風波我來石上弄泉水
祗道希顔情味多
寺中石下泉池可掬
碧嶂清泉占上方小留連久更相羊市聲只隔門前水
付與烏飛帶夕陽
雨後池上
屋外山圍逼晚蒼步隨閒意老身凉雨收猶自吹殘點
濕起池荷一陣香
澗上
久晴何地不塵沙崦靄清深只數家横著短橋籬落外
一溝秋水浸槐花
新凉吹得鬢斑斑老去身誰似我閒盡日微吟吟忽斷
但隨秋水看秋山
雨後蟬聲占夕陽樹疎林隙見雲光棲遲轉覺秋來好
山裏西風分外凉
晨起步過澗左
微酲未解凌晨起木影澗流風差差新蟬數聲過短壑
鄰家淨軒坐移時
小立澗上
上郭山前野路長一溝流漾入蒼茫春風細雨疎籬晩
近眼梅花傍水香
望南高峯竒甚龍井正在其處
雲收寒日兩高峯窣堵波連翠崦重南北之間有龍井
十年前事一枝笻
龍井
龍井寒深碧水流辯才詩已在山丘蕭蕭石上風篁嶺
曾遇蘇仙秦少游
石井
碧山嵓底水長流要與騷人勝士遊霜氣吹寒浮落葉
為扶藜杖看清幽
白龍洞
西湖浪宕我能知却賦龍巖老古錐便做詩家元不惡
華亭舉棹是因誰
飛泉洞
飛泉洞邊人意閒白雲流影山空寒角巾野服曳笻杖
誰着此身天地間
斷橋
湖山春靜子規啼草滿汀州樹葉低一陣暖風吹絮亂
又扶輿度柳橋西
梅陂
疏剔灘沙水面陂四邊山木雨絲絲既非朝市非城市
更著交朋來和詩
㳂澗觀流
積潦奔湍響澗隂風回隱隱更沉沉如今又識臨流樂
未信濠梁有是心
扁舟放流而下
小舟回柁下彎碕煙草雲山風雨時莫夜歸來全似夢
石橋燈火見疎籬
山橋看水
破碧㳂青翻紫苔浪聲風約去還來老身兩耳多塵土
立盡山橋不忍回
陪昌甫成甫尋泉看鶴而歸
魚計亭前放鶴歸晩風吹葉正飛飛策扶老徤徐行後
傍水穿雲入翠微
曾甥同遊溪園
亂峯高下抹晴雲眼力都無遠近分綠葉亭臯新竹外
一巾華髮更斜曛
笑花香裏綠荷風暑氣初回日未中老去酒杯隨處好
戎葵尤占水邊紅
月下泊石湖橋
月明深夜越來溪撑得船回泊短堤一片柳隂隨水綠
山風吹起杜鵑啼(來音離)
十月十六日同噐遠晩步童遊橋
濯錦江頭水自清行人多少望橋行橋中不識橋邊景
橋下莫知橋上情
濯錦江頭小佛廬二三良友亦同居僧敲暮鼓朝鐘處
舒卷一編賢聖書
過吳市
一尉西都梅子真歸來豈是總忘身棲棲吳市門前卒
便道神仙乃若人
十一日自湖團歸
冬日雷鳴雨又多田間流水最奔波民無稻食甚閒事
遲納苗時將奈何
二十六日過新田
春風吹我過新田往者從容已數年歴歴幽花伴芳草
故交情味倍依然
瑞雲堂
堆逕殘花落豔陽通幽何處覓禪房留連盡日南溪上
熱惱都忘眼界凉
昏昏煙暖帶蕪城畫出僧坊一岸清誰過橋來共幽討
碧羅紋裏小溪平
禪月臺邊洗墨池春晴風裏看詩碑同來不是紅塵客
香拂茶煙兩鬢吹
碧梧堂
枝榦亭亭葉葉疎午隂收後晩凉初客懷茗酒從容地
一色侵簷眼更虛
兩峯堂
兩峯堂上兩峯寒不許他人俗眼看我覺秋晴林路穏
步回幽處葉聲乾
德生堂為趙侍郎題
長夏湖邊何處凉相君親寫德生堂幾多魚鳥升沉去
留得風蓮十里香
泊舟碧瀾堂即白蘋洲也
碧瀾堂下白蘋洲鳥影翩翩魚陣遊想見太湖湖更好
西風吹浪一天秋
題向子山耐軒
相臣名德聖君稱子子孫孫合敬承百世衣冠如一日
堂堂心事待傳燈
同成季過余應卿竹軒
水源沙地日穿籬破午清風動蕩之不是輕隂過樽酒
故教行色到吾詩
晚過野趣軒
老來情緒惜春華常在隂隂雨脚斜鶗鴂聲中三月暮
園林何處覓殘花
判斷風光與物華淋漓筆墨字横斜草分支逕通幽沼
竹外人閒度柳花
夜過野趣軒小酌
十年燈火醉秋窗君過閩山我淛江今日持杯聽凉雨
依然簷溜夜淙淙
好山佳月近中秋不信風光在小樓倚盡危欄臨靜夜
一杯消得許多愁
小軒
春正濃時花已開啼禽飛過綠隂來小軒不是多情思
華髮尋芳懶獨回
題尹諫議西軒
此軒勝事有誰論霜夜相從共一樽歎息摩挲舊詩句
只今猶喜有曾孫
題趙鈐轄水閣
東南都會水晶宫髣髴西湖醉眼中楚尾寓㕓同一笑
蒲萄新漲藕花風
濯纓閣
平生詩思弗浪與一旦園池來寄題得名當復主人勝
孺子之歌疇不知
風生微瀾湛蘋芷欲潔吾纓應為此吾纓已潔可奈何
只恐塵埃汚斯水
聞溪上喧然
半隂半雨半晴天老覺身閒盡願眠見說軍民做端午
競沽官酒鬭村船
題有山亭
胷中丘壑本無塵眼底青山意愈真亭占林園最高許
一杯風味景長新
又題浮丘亭
凌風高挹浮丘袂城郭山川正晚春不為小亭清坐久
老來隨處著閒身
文叔移築瑞石山上亭子
海氣漫漫江上風潮聲時度越山中且看移得新亭好
一任知名誰勇功
塵埃無地可乘風更落都城隘屋中天以江山振衣袂
小亭休沐見新功
歸鴈亭觀東坡詩
歸鴈亭前坐久之晴雲吹散碧參差江湖秋水已如許
慚愧仇池徙倚時
江祖石太白釣臺
平步飄然上玉堂也來江祖釣滄浪一生不得文章力
猶有虛名萬古光
南臺(案此詩二首其一見五言絶句)
春登臺處溪山好煖靄時吹淡淡風試以閒身供酒琖
也知人與我能同
九日登南臺
臺高戱馬風吹帽笑口開時插菊歸却憶東山擕妓飲
試呼紅袖著仙衣
殷勤餉酒山中客獨酌遥知懶獨登一片閒雲如可愛
清時誰曰味無能
禪月臺
貫休一去二百載猶得靈山照玉溪不是臺高可留客
秋來人要覓詩題
尋得殘僧上月臺雨雲清薄未全開茶甌坐久酒杯舉
桂樹落香黃菊來
凉風吹雨過城頭不近重陽不是秋斷送清樽欺老病
吹臺供得幾多愁
蛩動一臺秋氣深酒浮燈影喚微吟不禁騷雅多悲興
且與枯禪話息心
齋餘洗鉢施生臺此路閒通一線開笑殺淵明沽酒遠
推將誰去挽誰來
致虛齋有葉少藴曾公衮曾吉甫題句
我作高齋老石林題詩無復舊知音空青何在茶山遠
滿徑秋風生夕隂
重午溪廬
不能角黍泛菖蒲且攝閒心自讀書誰信騷經未終卷
又行山外到溪廬
懷人何處章泉水更復可憐潘永豐仕路屈身還政拙
山林養志得詩窮
臞庵
吳淞煙水是臞庵從昔行人入美談小艇延緣葦間過
市聲依舊隔橋南
珪瑩中借庵
水明山月更閒身筆底風塵事事新賓主歴然應絶倒
鎮常輸與住庵人
山居
絶愛青山恨隔城每登樓處動吟情老身一出京城後
却被山迷句不成
餘杭訪趙蹈中郊居(九月二十八日)
新霜晴日見郊居草樹如斯亦有餘聞道又從湖外去
峯前回鴈記傳書
史德脩所泊湖園正對嘯臺坐久荷香四起凉
甚
菱葉荷枝貼水香誰知五月此追涼一簾之外孤山寺
身在他鄉若故鄉
武林旅中小樓
西風蕭索雨聲愁長夜漫漫人倚樓莫上竹簾空悵望
綠楊煙暝水中流
二十日趙園(案詩二首一見六言)
水南下郭是南齋春雨閒情喚客來梅片柳條無藉在
晚香晴色醉深杯
十四日下郭趙園
老圃堂前看晚晴近溪時聽鬭船聲不知遠境干戈意
但覺憑軒筆硯情
永豐燈市
不分春晴雪乍銷等閒騎馬看元宵人言山縣無燈火
試與籠街過市橋
竹林七賢
西普風流付竹林山王嵇阮本何心便饒江左夷吾在
回首紅塵河洛深
桐君祠用壁間韻
雨洗風梳萬木蒼山容水色灔晴光清明寒食春將晚
為覓桐君竚野航
春隂寂寂萬花中花外聲傳古寺鐘幾度潮生見潮落
尚餘情思在雲峯
臨安縣觀錢氏廟
浙水東西擁數州錦衣玉食是王侯如今石鏡荒荒白
廟屋欹斜草沒頭
衣錦軍前上冢時當年意氣懾吳兒中原休問今何主
隨分笙歌燕樂嬉
五帝三王只為民幾曾欲貴自家身英雄𫝑去死即已
尚肯貪生事别人
王伯規模有事功偏方乘間得爭雄彼時應笑人成敗
覆轍爭知箇箇同
故宫渾不管興亡雜遝青山萬木蒼人遠何從追往事
吳歌聲斷下牛羊
麒麟石笋尚縱横配食諸臣不得名辛苦覇圖無别策
倉皇進奉怕天兵
霜入溪風過大橋寺前來往遠迢迢幾多二百年前事
只有蕭條樹葉飄
我是承平汝潁家南來吳越在天涯錢王故里驚如此
不忍思鄉老眼華
桃源山道者小庵(案此詩二首其一見五絶)
空山落葉響流泉窈窕﨑嶇一徑邊借問桃花今在否
秦人元不愛山川
晚過無為寺寺前溪有鵝脾石
幾年欲到無為寺今日春風試一行啼鳥數聲花裏老
鵝脾波上夕陽明
崇福庵
一會靈山本宛然因師又見别逢禪吾庵鐘鼓原無恙
共看爐前一炷煙
崇福庵邊安靜泉往來漸次四十年道人只在山深處
手種青松已拂天
秋晴行到水晶山山近嵐光起滅間應有幽禪在其寺
避人甘占一生閒
翠寒雲鎻雨聲虛眼力無多意有餘忽過淺村横落港
秋來惟恐負樵漁
夜長風雨撼空山老意幽懷儘自閒更是一庵人不到
紙屏藤枕竹爐間
雁聲初掠晚山秋一片煙寒雨未收水落空江楓葉墮
岸明沙磧見虛舟
百法庵次載叔韻
雲落山根蔽遠江漸迷高樹到幽窗須臾細雨風收處
畫出蒼洲白鳥雙
日遲無處着詩狂寄傲僧窗小小房一陣楊花風澹蕩
試回清夢到池塘
春晩楊花撩亂開推窗情味興裴裒風生但覺堂堂去
日照還看欵欵來
脚底樓臺盡管絃長安人物信駢闐夜深秖有疎更在
滿地月明光皎然
城都花賣已逢梅不覺光隂日夜來淺白深紅知幾許
薰風又見渚蓮開
從昔韶華不負人軟紅塵裏帝城春平高一望多楊柳
殢雨霑風處處新
潮上錢塘海舶行片帆欹側度空明顛風駭浪時常事
三老長年未必驚
翠潑春窗山數重回坡複領更高叢一聲啼鳥破幽夢
撫檻露華清曉中
地占高明因指顧萬人如蟻正卑喧江聲忽起晩風急
一片斜陽過眼前
日中為市晝昏昏萬代交馳不但今江浙之南數吳會
九天宫殿五雲深
夜凉河漢粲熒熒燈火天街更不停十里珠簾真昨夢
杜郎霜鬢已如星
登虎丘西庵
來訪西庵三畏堂山林草樹只青蒼劔池不洗行人恨
石上春風白日長
遊超果寺
春風山路散晴光柳欲青青梅正香試上籃輿載壺酒
也教人道去尋芳
岝㠋山寺
振衣岝㠋山頭寺煙抹平林眼欲迷我老不知身到此
依依渾似武陵谿
古城寺
柳隂花氣弄晴絲村北村南總見之人意不驚春動蕩
小來山寺一篇詩
應僊寺
山田渴雨民艱食國重農功遣吏來要使輕徭仍薄斂
坐令寒谷得春回
覺安寺
寒夜蕭蕭一枕清小窗夢破竹風聲不知身在紅塵裏
何處知今有宦情
過德清石壁故居二首
經行修竹小窗軒閉戶看書記昔年薄宦縈人塵眯目
空餘棲遁此心堅
世事身心水一杯是非膠擾付□雷吾生只合閒蕭散
多少年光節物摧
元要以半屋名來索句
西湖隨寓數椽下又與閒人作小詩便做心情嫌廣厦
我生如此儘相宜
青山寺
擾擾紛紛滿眼塵可憐光景逐時新數聲啼鳥亂雲暮
竹外一枝梅小春
常安寺
乍暖隂隂欲雨天滿陂春水浸山田蛙聲一夜無人管
斷送閒愁到枕邊
廣平寺午炊
歲熟行田禾稻香斷陂截港轉平崗荒鷄遠近聲鳴午
疎雨微雲山短長
午炊祖教寺
青田白水插秧時行盡山坡路轉低初日漏雲時漲潤
踏歌聲裏子規啼
過草衣寺
莫聽秋階促織兒吟風嘲雨也如嬉尋思老睡何曾熟
祗合凄凉為作詩
覆雨翻雲轉手間隂晴都付與秋山老年心緒偏宜醉
長日工夫只為閒
過金仙寺
陟逕㳂岡上玉田穿墟涉港遇金仙黃雲割盡桑重綠
風撼輿籃但兀然
鵝湖僧房
青筍初成宿雨晴並簷啼鳥兩三聲鵝湖峰下僧窗晩
一枕誰知夢亦清
僧房
炷香小閣聽山雨木葉風摇萬壑聲更與野僧供茗事
是知身外有閒僧
僧牀午睡夢初成展轉輕安分外清掻首起來神觀定
一窗山影正虛明
辯才塔院次致道韻
蘇趙從前說辯才後人塵土不須猜風篁嶺下青春晚
寂寂應知我獨來
子陵墓
閒來信脚到乾封千古清名一夢中却憶桐江客星閣
可憐田壠對秋風
觀李參政墓
石壁雲泉四十秋兒時來往見風流可堪松栢衣冠地
世事深沉懶轉頭
謁尹諫議墓
髣髴兒時拜德容中州江左事難同高泉宰木隂隂綠
白髮人來酹曉風
拜王處士墓
不見先生已六年湖團只是舊山川我擕茗酒奠荒草
寒雨吹風淚濕煙
拜吕舍人墓
生晚常嗟南北分故家文獻少知聞襄陽耆舊無龐老
獨對高墳看白雲
過南豅有懷成季之亡
西風原上脊令寒零落交遊我獨難不信人間有生死
菊花還作去年看
紛紛人物古猶今夭夀衰榮共此生秋冷南豅半溝水
翛然唯見二難兄
紅葉初翻秋已深暮雲凝亂薄寒侵排空忽斷飛鴻影
誰識江湖萬里心
徐子顔挽章
信城多士固多才鄉老凋零安在哉自哭湖團王處士
每逢人逝有餘哀
被褐紗巾醉後歌尋常還往記婆娑遯翁九日同登處
殘照吹紅玉水波
堅坐山頭十數年後來卜築轉蕭然古梅風折籬傾倒
朱橘空垂屋角邊
門外曾聽刺史車也令鄉國重貧儒傷心又賵君之葬
此事應須近日無(去冬孟守訪之今冬賵之甚至)
人營家室因妻子二者何能一一賢到底伶俜反無累
反乎真宅總如然
霜風漠漠葉闌斑積水陂池映淺山氣盡斂形隂野土
一生心事白雲閒
覆雨翻雲以利名漢庭無日不公卿試言行志今誰是
却羡長貧過此生
宗人相送入山阿誰挽誰扶誰作歌既老無家且無子
不知君者謂如何(學錄徐大有送終甚勞)
常與交朋奉杖藜放懷擕手動移時蒼茫溪北溪南路
忍對交朋只自知
談天談佛共談仙靜裏光隂不計年幾度過家扶醉去
豈知今日見沉泉
