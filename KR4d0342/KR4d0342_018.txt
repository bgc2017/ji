澗泉集卷十八宋韓淲撰
七言絶句
玩易
剛決柔爻是五陽一年春數此方強希夷只把臨分畫
龍見于田意最長
太玄準易裝為旅歴氣推詳陽夏時親寡且從人事說
艮離山火去何之
讀歸去來詞
彭澤非緣懶折腰便如蓮社也蕭條經邱尋壑歸來事
醉眼興亡日月飄
讀唐韓文公和皇甫持正陸渾山火詩
神焦鬼爛陸渾山皇甫與韓吟其間曲突徙薪城市事
可憐焦土是咸關
題武夷所校丹經後
武夷山翁今已僊此書留與學長年丹砂夜就龍虎鼎
後之讀者心應然
題昌甫所錄郭文諸人傳後
獸鹿如斯為慨然使君猶入野人船游山失道今誰問
孤姥翻知長史賢
昌甫示所藏淮海謫處州稅官時詩草
雪雲苔竹寒爐伴細展横看淮海詩靜坐溪庵寫經罷
魚豚收稅更何為(用詩中語也)
昌甫詩編
昌甫詩編成甫題放翁文物海山知交情生死人誰識
千古絶絃鍾子期
讀成季近詩慨然有懷諸人
近來詩句無人道猶得章泉與栗齋寂寂南豅霜雪裏
一枝梅蕊又能佳
因君却數舊過從南北東西路亦通孟達宣城何澹泊
樟丘斯遠更丰融
梅山已謝小山老律調不同情不殊九日一尊潘德久
相思相與是西湖
讀昌甫詩
玉山高竝兩峰寒向背稀稠畫亦難一味清新無我愛
遥看直北是長安
讀半山詩
鍾山投老漫尋詩幽草閑花水滿陂步轉暖風還盡日
坐因凉雨獨移時
青陽龍池僧索詩
老僧口邊生白醭坐斷諸方占幽獨池中應有龍去來
好為朝昏打齋粥
抄詩
更把詩來子細抄虛空界盡一絲毫楚人已往應劉遠
難倩麻姑癢處&KR0946;
同昌甫觀趙將所錄龐白蘋與其諸父兄詩
蕭條壯客見王孫誰說中原舊相門今日行間為惆悵
白蘋洲上有吟魂
余伯皐持鞏仲至三山詩卷來因借錄之
不見睡翁恰六年郭文山下正鳴弦欲求一句無因耳
且錄舊詩殊恍然
敝衣舊絮依冬日作墨親傳仲至詩我有斯人容老矣
何將鳬舄共參差
雅懷好事伯臯子遊到三山又游江收得鞏郎詩一卷
歸來杯酒話吟窗
趙昌甫寫寄江西道中詩卷
眼底誰無一卷詩詩能如此亦何為縱言光景留連者
春在人間有幾知
仲至近詩戲題卷末
三年不見栗齋翁滿卷新詩是國風野趣軒前梅蕊白
故人應在醉吟中
仲可出劉武子行卷因題
綺窗春思入鍾山日日江雲草樹間不覺東風吹酒醒
寳香猶煖玉笙寒
趙清江几間見劉小山詩卷
錦翻香字彩牋輕折盡青青柳下亭半夜隔江風月冷
碧雲深處是詩星
題劉叔驥詩卷
春風一曲唱離歌樓外玉溪流細波詩酒尚能如此在
豈知白髮我偏多
黃仲明所藏鞏詩小卷次上饒韻
天壤無能着此翁空令千古想其風摩娑詩字尤堪憶
愁切水心名志中
趙主奉得易帥所書敬齋二字
閑身八桂復清湘邂逅猶於敬不忘寫作齋名君記取
他時拈出話尤長
次韻昌甫所題唐宋諸賢畫像石刻
法雲寳月自空山相業都歸雙鬢斑便得人傳圖畫好
百年何有斷碑間(法雲在天寳月便水陸農師所夢介父語)
誰云詩好不言寒隱隱長身擁鼻端塵世出門眞有閡
強歌聲裏且求安(孟郊)
不見高人王輞川興來獨往句能傳短衣袖手看雲起
賀監何須水底眠(王維)
唐人楷法今人少筆數當年虞與歐想見臨池池水黑
恨無身世與同遊(王羲之)
放翁所刻章泉賦雅道誰能見一斑却怪我來居澗谷
摩挲墨妙得詩閒(陸游)
喻郎中墨刻寄昌甫
散庵常喜沙隨字更莫說他湍石翁忽得行書難獨享
急將回施散庵中
淨名石刻
淨名居士本天人冷坐毗耶百病身華髮蒼顔只如此
便多言說也全眞
黃帳幹琴一張云澄心堂舊物也因以次韻
江南書院初圖霸乃斵清琴爾許精却憶焦桐裁爨下
要知徽外是眞情
當年五柳先生手白日無絃撫此琴中散飛鴻有天眼
廣陵一曲亦何心
草衣塔院聽鳴絃妙悟分明恰似禪愧我初非子期耳
但知聲和醉吟邊
小衞鉛山結課
鉛湖鵝岫春風煖放步擁書明遠樓彈指兩年同唱第
要知能賦古詩流
新亭圖
新亭地望是神州夷甫諸人話轉愁又見江南描畫出
古今容易得悠悠
張果老小刻
袖手風前散白鬚長安道上且騎驢蒼黃失脚君門裏
贏得他人作畫圖
李白泛舟圖
采石磯頭捉月僊脫靴意氣尚飄然沈香亭北驚塵世
且惜閒身棹酒船
孟襄陽灞橋風雪
玉堂伴直我何如想見歸來不作詩今日秦川灞橋語
蹇驢吹帽也相宜
次韻林德久所賦東坡海外三適圖
玉堂學士何清眞惠州儋州猶若人豈是故作排遣計
却疑畫師筆有神
胸羅星斗明是非旁人誰知杜德機濯足理髮兩眼睡
千載寂寥吾與歸
一犁春雨圖次趙正字韻題之
莫問今人與古人漢家紅腐本陳陳年來饑饉因師旅
何計歸田了此身
村舂茅屋動炊煙負郭收他二頃田便做丹青也堪賦
誰云不必萬人傳
題山水曲屏
空山蕙帳眠清熟一箇漁舟墮枕邊却憶年時江上路
丹青濃淡是雲煙
陳紹之作山水於臥屏
一夜雲山落枕邊布衾清煖得安眠五更門外聞朝馬
始覺清風遠澗泉
霜天思田間穫稻之樂書贈犁春圖卷
霜晴稻熟上場時雞黍人間任所之誰念塵埃自纏縛
耳昏眼悖復奚宜
除了催租吏打門洗鉏犁後便醺醺常年春雨多春事
待把心情付與君
題墦間圖孫季仲丈創意為之殊可玩也
妻妾能羞亦可嘉而今那有此人家買臣見棄蘇秦逐
却悔施施尚爾誇
戰國縱横得幾年當時情態已如然滔滔天下平常慣
要底丹青入畫傳
題煙月竹石
和月依風遠弄明細看密密更亭亭文湖州去坡仙已
詩眼逢君亦為青
題水石松梅
絶壑移隂上壁間潺潺猶聽瀉狂瀾亂梅香噴青松起
但覺庵中六月寒
老仙釣臺觀了思所作蘭松梅竹
帶得西湖一樹清却因松竹並蘭生如今收拾歸横卷
冷坐釣臺非有情
南唐畫有宣和題
南唐三主御屏風流轉宣和畫苑中今日江南談舊話
遺黎無泪濕清紅
馬圖
朔風鬃尾自蕭騷却喜丹青眼力高君欲案圖來索駿
人間誰復九方臯
宣和畫猿
宣和殿上退朝時萬歲山中猿挂枝今日江南無塞北
不禁毫素尚淋漓
雪霜繁處是隂山八駿周遊更不還猶有遺黎抱弓劒
猿聲依舊嘯林間
梨花蟻蝶圖昌甫伯臯約同賦
暖煙晴靄月明微一種生香只自知春動飛行有情性
為渠花下立移時
題草蟲扇
粉翼纔成便鬭飛微蟲氣化豈先知草間更看跳梁者
物物春風信有時
雨晴風細兩翩翩一枕莊周莫悵然野落春光驚欲老
深情都付草蟲邊
施倅留飲題進帆(六年正月二日)
千里雲濤十幅蒲仙家吹夢入方壺嫩香破蕊横枝處
鏤雪敲冰畫得無
題扇
老木埋雲水浸沙常言山盡是天涯誰知却在天涯外
髣髴青山似舊家
又
漁艇悠揚杳渺寬茅茨突兀有無間晴風便面回輕暑
更覺青山似我閒
一山晴日一林風僧舍人家杳靄中行自章泉過懷德
依稀圖畫略相同
希之小扇
野水寒煙洗岸沙蕭蕭風葦淨霜華無人獨立飛來鷺
冷落心情一倍加
自吳中持陳紹之墨梅歸置屋壁
西湖貌得一枝來長夏風軒盡日開老眼暗中時摸索
便知玉雪不能猜
題墨梅
只在山林不見花誰將水墨試横斜與君一笑風霜裏
從此留詩到酒家
楊補之梅花小軸
臘前到處見梅蕊影落寒窗只自知珍重西江三昧手
玉谿西隱看横披
畫竹
萬葉扶疎落畫簷清風吹影上疎簾人間翰墨閒遊戲
一筆揮成不用添
伯臯所藏名妓墨竹逼令題之可謂戲劇
夜寒窗靜密還開翠袖移將影下來只是風前猶愛惜
更教月底共徘徊
瑩中自餘杭送蘭笋
青璧蘭花帶土來極知禪老為移栽斬新葉底含風露
滿眼塵埃亦暫開
常記林間燒笋時飽餐香飯浪吟詩如今白髮王城裏
甜苦堆盤只自知
何文蔚以瑞蓮新篘見餉因以雙井茶報之
青山碧澗秋前立蓮酒和詩字字香飲盡却愁君共醉
更將雙井洗肝腸
謝昌甫芋藥
山翁不管膏粱味道士常從芝术餐想見散庵高潔地
竹罏深火對瓢簞
八年置散荒墟境數月無祠迫暮冬芋藥五斤誰饋我
甑塵無用歎溪舂
胡教授送一壺
急雨吹風送隱雷瓦溝煙起往還來北窗一枕竹牀夢
便把詩翁酒汎杯
次韻周倅送郡醖且聞郡燕有佳客
誰將雙柱兵廚酒留與閒民尚有餘珍重平分風月手
又將新句擘牋書
送文叔同晦之宿鵝湖午間坐松下塊石煎茶
鵝湖十丈古松下喫得一杯茶味甘却坐僧窗撥寒火
滿編新句又同參
仲至寄蔣阜茶與昌甫且錄大監賦來
鞏為伊人句苦錐宜乎趙有蔣茶詩獻芹微意隨拈出
紫笋石花同譜之
興言此語竹林悲寂寞泉溪近親知猶有晏齋能賞味
一篇温實舊人詞
絶世吟須屬二公休言桑苧玉川翁清流潔士能同嗜
鬱滯昏蒙定耳聾
烹煮清風兩腋生槍旗空復擷其英如今共把春風椀
莫道須端與研泓
方齋子潛留瀹茗(案此詩四首其一見五古其二見七律)
雨聲滴碎窗前樹不是詩人作許愁夜靜岸花吹浪遠
酒闌山氣與雲浮
施寺山茶
山茶天竺記能紅江浙雖非景則同笑到堂中老禪伯
青春吹得幾般風
社日無酒戲作
世事紛紛不擬知縱聾何必苦醫治旁觀未會醒然意
更道為豬無太癡
從洪子野覓酒
兵廚不作鳴鞭送市酤多懷飲濕憂可念囁嚅空燥吻
要須傾倒付新篘
簡林敏夫覓酒
今日復霜江上寒病軀於此最知難所須杯酒相料理
市酤不堪甜且酸
簡人求酒二首
兒曹昨過故人家歸說渠儂酒味佳聞道得之王錄事
題詩聊代夜能賒
無客猶須酒解憂客來寧免為之謀白衣走送君家事
莫問東籬菊未秋
成父攜酒過余作二絶
今雨能來定可憐一壺仍與遂初泉故人風味成疎闊
且向杯中別聖賢(事見遂初泉詩)
曉甑無炊從婦嗔也須料理甕頭春殷勤遺我非無意
應笑茅柴但濕唇
酒闌
酒闌天地與同流懊惱吟成不那愁渭北江東春樹遠
古今波蕩白浮鷗
趙清江擕臨安酒來飲
一壺猶帶武林春細拂湖邊陌上塵此去清江八百里
秋深蓬底是行人
上已留晉仙飲
隔江煙霧是山隂一夜風寒忽轉晴我有一杯相就飲
喚回昏夢杜鵑聲
胡教授留飲
出山閒度過橋風留我持觴兩頰紅座對臘梅花著蕊
南窗斜日角聲中
昌甫斯遠步過澗園小坐梅下一杯
落梅春風一杯酒薄晩小園寒色時章泉章丘亦何事
能閒過我容追隨
十詩說得梅能好我欲和之無此情一塢暗香浮澗水
君來猶覺句難成
十日秋風記相別經年常憶樹頭章水南春事一月矣
杖藜猶有落梅香
上南豅春伯家雨後絶溪小酌酒肆
行轉山腰喚小舟更尋荒店酒家遊一溪雨後灘聲急
小醉虛簷翠竹秋
趙簿溪亭張饒縣約共飲有懷睡翁
歲晩相從說睡翁擁爐吹燭酒杯同九原不作泉溪冷
空以殘編著眼中
衝風被褐過橋來水淨孤城沒點埃只是老懷猶自可
懷人驚世復何哉
泊舟垂虹亭下沽酒舉杯
晴林眇邈曉波平紅日埋雲只漏明少駐一篙微步去
試沽官酒句須成
秋香欲開小醉而歸
桂樹水南香是花高山還許着詩家旋沽村酒乘秋思
一道冰溪浸兩涯
送趙撫州至坎石共飯勝不如索賦
坎石溪頭同早炊清霜楓樹葉飛飛班荆一笑又何許
珍重雲山布衲衣
小飲
玉梅吹雪亂香雲簫鼔聲中萬室春誰信長安有閒地
嘯吟風物兩三人
春雲梳月照通衢燈火摇紅入醉呼拍手兒童唱楊柳
江頭人道十分無
南庵聽琴
霜晴隨意到南庵近有溪流遠看山小醉情懷聽別鶴
數聲清弄入幽閒
弈棋
綠葉初新暑尚輕林疎明處見流鶯茗盂過手棋聲起
睡眼挼挲句又成
與成季着棋
一樹寒梅秋未花日邊終是影横斜開軒戲把紋楸對
綠葉清聲亦自嘉
野趣軒弈棋
山雨吹涼醉不成棋聲閒與寫吟情老來但覺相羊地
不盡煙雲筆底生
仲明還自杭戲與弈棋
人自西湖南蕩歸定無塵土染征衣山間醉把紋楸戲
還共清暉對落暉
十七日過譚守聽松(案詩二首其一見五言絶句)
溪堂不到又三日忽有松聲來賦詩誤喜新涼風雨過
懶收窗下着殘棋
謝送石松
大滌洞頭雙逕間望窮天目但槃跚如今覓得雲根樹
景氣祥飇溢翠寒
故人知我老生埃天目春松亦茂哉從此澗清山愈邃
移來不待著詩催
松花
松花千樹發輕黃乍暖風來細細香但是遊蜂喧過午
不知飛鳥下斜陽
春山竹間
薰風常坐竹間亭不為前山滿眼青行遍溪南來下郭
主人休問草堂靈
戲問丞廨荷花
露荷吹滿小池風想見公餘採摘空正是新秋明月夜
隔溪還許野人同
同施教授東濠看荷花和韻二首
行雲吹盡沒纖痕湧月浮空到碧瀾濠上更看荷花發
夜凉無計凭欄干
醉醒絺衣尚酒痕空思清論捲濤瀾一詩又得圓前夢
依約風花十二欄
桃花
秦外市塵吹不到獨看流水種桃花春紅片片飛時候
動影垂光是落霞
桃花飄零滿澗(二十七日)
細水收晴露淺沙葉新枝上綠交加春風誤得劉郎老
猶有心情數落花
澗上桃花
桃花風裏鬢成絲老眼青山百不宜猶有中原舊家在
相尋呼酒和新詩
飲趙池詠海棠
池閣新晴見海棠試將杯酒問春光主賓可是風流殺
一片紅雲過夕陽
胡教授來因酌海棠下見和前韻復答賦
輕隂催雨濕汀沙山崦寒生一倍加好事肯同杯酒咏
綠嬌紅小是誰花
乘雨尋梅
衝風衝雨看梅花却喜今年得在家拌却一冬常是醉
遠香孤豔正無涯
自章泉泊施寺雨中見梅蓋秋嘗宿此
秋風秋雨又冬霜山路山溪任短長邂逅留連隨地飲
崢嶸竹外見梅芳
澗梅一枝盛開
澗頭一樹小春梅每歲何曾抵死開亂點香鬚乃如許
有花無句為徘徊
武林買蠟梅栽在園
移得西湖一種來小園已是十年栽輸香淺色霜風晩
合與幽人子細開
戲問梅花
本是山中向臘開如何亦入帝城來插向甆瓶疑有語
大家都莫管塵埃
放步山根梅梢一花奇甚
老去情懷觸景移意行何地不吾詩小園雨後將飛雪
探得梅花第一枝
次韻五叔梅花
衡門終日掩荒苔歲晚寒梅取次開斜入倒窺霜雪後
嘉平臘近有春來
漠漠繁香為倚風一枝藏白更舒紅稀疎固喜山容淡
零落惟愁澗影通
行歌時與發天和摸寫工夫苦未多忽到酒邊聊賈勇
衰顔如許亦紅酡
不須回夢入池塘對雪逢花且醉香縱御鉛華那可擬
塗黃空說舊家粧
千里民熙歲熟時使君應為把芳巵浮香亭上詩成處
一片官梅意已知
花僊依約豔輕腮幽爽何由染世埃只道雲階連霧牖
豈知月觀與風臺
江頭千樹白茫茫空谷佳人未洗粧一曲霓裳舞初破
夀陽春色到宫嬙
細酌微吟苦未休氣酣名酒思方抽一年心事梅花白
留落江南第幾州
皂蓋難忘近所稀晚香初落少人知訟庭既簡無過酒
官路何嫌不到詩
孤靜清新纔半樹香凝兵衞獨來時十詩說盡花間句
未必黃昏淺月知
次韻子似梅花
梅開詩就適相逢一樣精神別樣容只恐芬芳花易謝
詩人情性却無窮
詩與梅花不易逢憑誰能賦水邊容澗聲清淺流香去
筆力應須子細窮
雪裏何如月下逢一般景色一般容分明天地之尤物
便只枝梢畫莫窮
時時覓句與香逢看見春風上玉容興熟歸來眠紙帳
夢魂何處有詩窮
正月初三日丁使君送三絶句梅詩
浮香亭下幾株梅曾是宗英太守栽賓主兩魁黃閣老
發揮全待後賢來(趙子直丞相送梁叔子丞相和建寧亭間柱上詞)
敝廬幽澗自横斜千騎行春見此花留與他年作佳話
公應猶記野人家
軒前淡泊總生春絶豔吹香更着人因古諷今宣德化
要令觀聽俗還新
十九日散步春浦因看山池梅花繽紛而酌
晚香梅落小池春老意閒隨歲事新山靄乍收斜日澹
一軒恰醉兩三人
朱卿有絶句看梅之約次韻謝之
當代儒魁不數人紛紛膠膠孰知春詩來話起梅花約
一段風流意更眞
雨雪連隂惱殺人梅花空度玉溪春何當遲日暄風底
挈榼從遊醉乃眞
約次公看梅
春風春雨春山裏一盞清燈對簡編澗水東邊有梅蕊
且呼杯酒醉新年
雪後看梅
雪殘山潤眩朝晴澗溜融澌漸有聲最是梅花先後發
倚風乘日艷精明
看梅
竹籬圍着一株梅不道青春昨夜回繁蘂嫩條花萼底
也須知我有詩來
次公山中有綠萼梅
問訊春山綠萼梅今年還有幾枝開主人曳履花香底
誰是漁樵可往來
我亦籬前見野梅殊非綠萼未全開稀疎紅顆多纖瘦
啼徹幽禽撲下來
萼綠花仙作爾梅肯隨塵態向人開是中只可添風月
興熟遥知得句來
水仙花
清浸數枝香動人待吟詩句與花新洞庭風度湘靈瑟
月冷波寒誰寫眞
冬深猶有水仙花雪打霜催更好葩歲歲山間連檻種
數枝亦足傲塵沙
山礬映山紅買置窗間甚思上饒閒適
春風亦到我窗軒潔白殷紅日正暄桃李人間已無數
且看躑躅與山礬
月嵓雲洞向春時石上旁開最好枝日落風生啼鳥喚
幾回容我醉行遲
西關東郭轉平岡常是春遊滿路香沿路兒童拾殘蘂
更尋高樹折歸忙
金來禽
紅濕華滋葉護花金來禽映海棠斜珊瑚聲裏飛山鷓
雲氣吹晴落紫霞
御仙花
山間亦有御仙花瓶插幽窗意自嘉笑殺黃塵吹鬢客
只圖横帶把金誇
牽牛花
露氣浮風入短籬蔓延高下復參差輕清不作妖紅艷
漠漠秋隂分外宜
大笑花
磊落簷前大笑花肯同凡木強爭華日光玉潔薰風裏
穠郁香傳自一家
瓶間薝蔔
碧葉瑶光發淨香薰風吹我小書房日長飲罷支頥坐
忘却浮生鬢髮蒼
梅天薝蔔花開
梅潤愔愔雨脚斜海天長夜一甌茶巴牋試罷卷書坐
靜看小叢薝蔔花
軒窗薝蔔瓶浸佳甚
瑟瑟風聲去復還薄煙輕日小窗閒銅壺更浸新薝蔔
香撲書簾筆格間
次韻趙永興梅花蠟梅水仙
南枝北枝香最清詩邊酒邊如許情不應領略無妙語
喚取里中諸父兄
絳紗中單發幽芳不肯祗作脂粉粧取蠟為花付禪老
護寒却有麝臍香
肯同桃李強爭妍山礬江梅可忘年霜雪時候金玉質
持花合為西湖仙
落花
滿地春風醉不知漢臯金谷任他吹落花回雪眞何有
宛轉如雲點綴遲
曉露看花
乘露看花過小園海棠明潤轉芳鮮無人伴我尋詩立
時有雙雙戲蝶翩
苦益菜
宜油宜醬復宜葱熟炒堆盤放筯空應怪辛勤營一飽
幽人元自有家風
南烹蛙黽頗腥臊北食羔豚亦太豪老覺閒身便野蔌
口頭雖苦意殊高
薺甘荼苦本難齊苦盡甘回信不迷日日曉凉和露採
山間尋得便提擕
山空鳥鳴可喜
數疊高山擁畫屏一聲啼鳥喚春心有詩更在斜陽外
歸棹綠波煙浪深
聞鶯
拓落閑身着澗邊地偏猶幸可回旋青桐已長隂敷嫩
黃鳥初飛語轉圓
曉凉聞鶯
茂樹無風曉自凉數聲黃鳥囀圓吭老身曳屣穿林去
一片荷香是小塘
山禽
勢路權門不負人林亭花竹且藏身山禽地瘴嘲啾呌
又使無明動一塵
午睡醒聞鳩
鳴鳩亭午喚春隂不記凉風氣候深殘酒醒來吟筆在
小山叢桂得芳尋
乘曉汲聞蛙鳴
起來片月尚朦朧汲井開門露滴空隱隱霧横山澹薄
蛙聲猶在小池東
桃花魚
小市春晴魚上來桃花休數鱖魚肥江湖不見玄眞子
蓑笠風前事事稀
蚊
有時坐起到天明剔盡殘缸數盡更冬煖號寒猶可事
生憎蚊脚鬢邊聲
