澗泉集卷十一宋韓淲撰
七言律詩
徑山(二十一日比年寺火獨遺國一和尚塔院及明月池耳他皆再建者)
明月池頭國一禪殘僧依舊占三椽薰風正綠門前樹
積水都清澗下川坐斷千峯因底事身輕百劫本何緣箯
輿有客登臨久齋罷茗盂香散烟
平山
章泉粥罷上松關野逕田塍直復彎迫晩詩翁來欵曲
同時坐客亦躋攀誰云身外無窮事自是人間有許閑
夢兀箯輿忘遠近午風晴日已平山
山静
山靜不嫌雞犬聲閒身隨意了隂晴柴扉終日其誰問
梅逕有時還自行一曲澗流雖淺澹數株花蘂甚分明
牀頭周易初無恙酒困茶醒底用情
山林
山林終日掩柴門近聽風聲遠對雲粗有稻粱供伏臘
尚憑雞犬報朝曛氣非身外無存想書在眼前多見聞
客至不勞閑酒食一甌茶炷一爐熏
葛洪川
葛洪川畔試尋詩圓澤精魂世孰知但見野僧相指點
獨憐游子轉傷悲湍流澗水侵苔蘚磊落山嵓拂樹枝
我亦賞吟風月爾人間今古信如斯
二十八日宋家泉頭
每逢泉石必從容閒過吾廬絶澗東簸弄泓澄看硌确
盤旋窈窕喜蒙籠近村欲雨無斜日遠岫歸雲有陣風
白酒釀成誰酌我濯纓洗耳不湏同
春泉
幽伴無人話采樵老身何處可逍遥閒當曉徑誰争席
間或春泉自一瓢煖靄欲銷遲日在輕風徐起亂雲飃
才情今古能多少未必巢由不見堯
山行
家住疎疎短短籬並山支徑自登躋寒雲四垂天慘慘
老木環鎻風凄凄身從荒園叩古寺眼暗孤城帶清溪
尋僧與客少談勝興罷歸來烏夜啼
初八日登前山獨坐久之
隂隂秋與白雲浮山近林深上上頭千里纔成萬家邑
百川分繞一方州其間雞犬微茫處此外鵾鵬莽曠遊
明日黃花是重九更尋橋月看溪流
夜同處晦霞山(案詩三首一見五律一見七言絶句)
春來不道梅花好古觀荒林並晩晴一一枝間見生意
重重影外落寒聲酒因人勝舒徐飲詩待客吟蕭散成
扶盡墟煙横野水暗涵深綠起疎明
次韻晁仲二同倉使遊靈巖
使華春入梵王宫仿彿工顰在眼中邂逅五湖應自適
縱横七國漫爭雄一時賓從歡無極千古興亡恨莫窮
空鎖靈巖舊蹤跡畫船贏得滿篙風
同昌甫遊瑞應峯一宿次韻
十載嘗同望此山雅懷幽意頗相關豈期苔竹隨公去
應笑錢塘見我還洗夢唐人詩句裏驚霄前哲石碑間
秋風古寺一杯酒老覺心情只欲閒
過南豅
艤舟溪岸入山居步穏秋原木影疎盡日極知無市井
此身終是樂樵漁鳥聲自占庭前樹嵐氣時侵案上書
尊酒故人情味别留連應喜到門初
自永豐玉山回宿南豅
章泉風日來時路烟雨南豅歸去時已過重陽猶菊蘂
又將十月忽梅枝周遊放浪家家酒展轉流連處處詩
信道山間深更好儘閒尤與老相宜
初六日歸汎南豅已三鼓矣
乍凉天氣翠煙霏多少林花露未晞十里幽香秋醉去
一溪新月夜吟歸豈無僧舍居高遠定有人家在𨼆微
夜半鶴鳴猿嘯冷灘聲嗚遶釣魚磯
二十六日送曾守遇伯輝於南豅
周瑜𨼆地春曾住秋以為期玉斗遊只道參差無此適
要知拓落有何謀經行二姓忽相聚輾轉一身終自由
四樹木樨花正𤼵幽香隨處且忘憂
晦日衝雨過同官趙大小樓眺望江山
一樓煙雨更横江吳越蒼山入混茫霽色未分無遠樹
潮聲初過有歸艎檐楹高處閒登眺市井中間任廹忙
日日癡兒了官事暫時相賞試持觴
登一杯亭
當年丞相一登臨酒畔峥嶸萬古心重整乾坤歸廟社
却留歲月在山林荒尋野閣甘棠蔽名占高臺峴首深
見說治中新築就肯堂三歎有遺音
旄麾誰不典方州何事邦人記昔遊時令縱非名轉盛
靈山如畫水西流吾儕只得詩模倣爾輩焉知酒拍浮
却憶環滁最佳處醉翁亭子至今留
飯後乘日過東家
霜晴已是探梅時野趣軒茶更合詩才出門來唯獨往
不看山去亦何知試聽石瀨無塵滓如覺林梢有好枝
心與眼明知興熟朗吟惟老轉相宜
十三夜擕杯浮橋看月
一輪秋月到天心此夜全無雲片侵雅静每於閒後見
孤高難向閙中尋漸圓漸好形神正愈大愈明精氣深
最是溪間波影裡金光摇動玉沉沉
十一日郡守飯靈山閣夜坐新浮橋月中
使君襟抱中秋月閒飲賓僚醉野人倒載去尋高閣古
落成未試一橋新山城明歲當回首雲路兹時好𤼵身
喚起嫦娥駕輪玉不知何處著纖塵
十三日方齋
麥秋蠶月雨收晴城郭山林到處行不是惜春尋小醉
忍教投老轉多情啼鵑渺渺翻梁燕夢蝶蘧蘧出谷鶯
記取招邀一杯酒與君宜戲也宜驚
捉得春風住三日明年依舊百花香酒杯滿後同誰飲
詩句成時只自狂金縷聲銷非幻景玉華煙散任仙鄉
靈山翠滳冰溪水只這閒情話更長
上乘寺
禾黍登場秋已深暮天寒日起層隂不論世路有夷險
但覺此心無古今黃帽青鞵聊自適高山流水付知音
解鞍野寺黃昏後犬吠疎籬鴉滿林
上富春灘
喚得扁舟一葉輕釣臺波上夕陽明固宜煙鳥知人意
只為雲山識我情篷日午前雖較熱帆風晩後却尤清
吾廬更在楚溪口歸卧北窗聽竹聲
十六日至章泉水
山愈深時地愈高春尋積李散崇桃林廬但覺無塵話
田里那知有載醪華髮蒼顔俱老大清泉白石更周遭
常年每厭居城郭時復從翁敢憚勞
溪行
突兀荒荒漫挈瓶泓澄窈窈且揚舲隔山鷄犬三家聚
近水魚蝦一岸腥說夢休誇巫峽賦移文何愧草堂靈
交遊少得親相識臨眺多為舊所經
擕秉垓千散步
濕雲收動碧山空松葉桐花日影中開盡一軒無曲折
掃除三徑有幽通耘耔不厭農田雨流憩居多野水風
解斷浮航塵跡少葦間何地覓漁翁
月夜間自東樓溪遊甚適寄吳推趙將
滿船載得高溪月吹落東樓萬里風岸上未收燈火處
城頭初動角聲中撫懷定自閒相覓抵掌還知醉亦同
三百年來無此作謫仙飛過水晶宫
過冠秋
來年要作冠秋詩今日花時合自知我覺為吟真老醜
人疑取酒若兒嬉收香宿雨初浮蘂弄色晴風定滿枝
莫道空山漫遺句傳家垂後有深規
同世昌尋春
春風清曉尚微霜近午寒收日漸長步穏路平山滌靄
眼明溪淨水生光珍禽啼鳥猶能樂野草閑花亦自香
回首紅塵是城市林間詩酒試平章
晩寒散步澗上
支吾老態懶成言勃窣蹣跚試出門脚底路回籬外屋
眼前梅𤼵澗邊村雪霜欲下天回互煙霧不收山吐吞
歸到寒窗卷書坐地爐深火過黃昏
晩立澗旁
水邊獨立看黃昏梅蘂能銷客子魂淡靄清鐘知隔寺
微風幽笛是前村牛羊徑路生寒色鵝鴨陂池裂凍痕
一種清懷幾多景鴉棲密木更翩翻
溪上行至傳庵蹊間崩石險澁幾踣
無酒無詩只意行水邊林下偶然晴緩移野步微欹側
細比凡心儘曠平白髮去來同遯跡青春交往定蜚英
小庵供佛安禪地只合僧家一味清
納凉濠上
夕陽偏占綠荷風夏氣浮凉酒滿鍾人勝不譏吾拓落
身閒何恨爾從容喚回今古風騷體消得乾坤運化功
只是靈山照冰水莫教憂樂係窮通
同吳永伯行田宿小寺
冉冉春煙山半昏遠林荒草際斜曛人家幾點望中見
雞犬數聲何處聞不奈客愁驚晩歲空餘詩思入行雲
青松影下歸來路野寺對牀還醉醺
昌甫同汎舟歸宿澗房
山隂溪曲古何年今日南豅棹復旋夾岸暖風吹麥秀
釣竿清浪出魚鮮諸兒挈飲能迎勞耆舊談圍信解懸
放溜歸來月初夜林間應獨與翁便
九日登跨鶴臺有懷
山頭跨鶴舊登臺今日那知我獨來憶昨儒先追杖屨
因嘗鄉老共尊罍呼兒且伴閑身徤好客何由笑口開
落魄使君王道甫幾回和月醉崔嵬
西風吹我上危臺鶴駕仙人跨海來雖少菊花猶破帽
既多楓落合傾罍玉溪争瀉秋容淡靈岫森羅夕照開
老去悲傷易如許人心何若自崔嵬
倚樓
湖山咫尺懶追遊獨倚危樓已白頭初夏風光還荏苒
乍晴雲物正飛浮長吟自可千篇在小醉誰能萬事休
轂擊肩摩争輦路不知虛度幾春秋
鋤治山椒可置胡牀遠覧
荒穢誅鋤山徑開更於高爽敞平臺眼明庶以閑登眺
步穏因之數往來載斸坡陁曾樹蕙緣通茂密待移梅
城南自是多幽處一曲今藏古澗隈
小泊橋南書院(時入吳就試注官)
欲浮一舸過東吳小泊橋南興有餘盡道久懸高士榻
豈知重見故人車詩家情味從來别書院言談分外舒
蓮實藕花秋露滴坐多題句轉清虛
新闢小室自適
掃除閑室置書琴偃仰之間萬古心飯了欠伸因小憩
睡餘消散得孤斟輝輝白日回初暑拂拂清風動晩隂
門巷喜無車馬至傍簷時自聽鳴禽
暑中思澗上之適
野趣池頭蓮正香潩泉亭上水生凉有時並舍閑題句
盡日荒園浪舉觴隘巷泥塗誰下榻一樓風雨自移牀
青衫白髮今何事苦戀明時在帝鄉(張乖崖與傅逸人詩當年失脚下漁)
(磯苦戀明時未得歸)
玉田道中得詩二句因足之
秋晩晴原上玉田水邊林下過金仙寺鐘欲動黃昏月
野鳥時横碧落天萸糝人家皆取醉菊花籬檻亦争妍
三义路入孤村去九日閒投物外緣
何山有蘇滄浪蘇玉局詩乃唐何楷書堂也
亭上清詩得兩蘇空留精舍作僧廬地因人勝合題句
山以姓知緣讀書一徑虛明連别嶼小溪清淺過平湖
笋輿少憩烹茶去轉覺秋來興有餘
龜峯
繫船散策到龜峯人意從容景不窮點檢形容多變態
縱觀面勢更穹崇並邊幽草叢叢碧絶頂殘楓樹樹紅
山翠着人寒更早嵐光明滅鳥聲中
悠然堂
公堂柱笏文書省日月青山在眼前吟到有詩端自肯
醉中因酒亦天全霜高遠樹參差外風落孤鴻滅沒邊
却笑柴桑窮處士籬根把菊始知然
趙十重整山堂南北蒼翠在望
水南常只見靈山城市誰曾顧此間空占巃嵸成晻靄
安能嵽嵲盡廻環高堂知整軒窗静曲徑應多草木閒
眼界一親心更遠屬聯佳句不當慳
同孟守出溪亭視漲和嚴觧元韻
滚滚溪亭雨未休偶陪小隊得來遊蠶桑時候將何望
燕麥風前信隠憂民力已殫誠易與天心非遠不難籌
果然香火開晴色從此年登定有秋
周倅以詩來索翠微堂題因周韻為末後句
翠微分得閒風月再葺斯堂若畫圖舊觀豈專希白有
新題還擬汗青無隔林聞杼情何寄與客携壺景不殊
山上羣仙司下土蓬萊歸路莫踟蹰
草堂為柴丈參議題
衝風衝雨傍孤城旋借籃輿上岸行零落交遊難屈指
崢嶸耆舊可尋盟共披莊列心何妙更話曹劉眼倍明
但願先生博長徤笑看犬吠與鷄鳴
桃花臺(案此詩二首其一見五律)
倚棹捫蘿步古堤井邊池上訪招提荒荒草滿平原外
寂寂洲横流水西一葉小舟漁自樂數行高樹鳥頻啼
人間俯仰仙凡隔丹竈空留占葛溪
禪月臺
山路難嫌脚力登儘高高處又憑陵豈無道院燒仙藥
定有僧龕供佛燈一任薦紳多習熟都緣書册易因仍
屋頭巷尾誰連壁涼冷秋來老莫勝
跨鶴臺(按詩二首其一見五言絶句)
臺占溪南最上峯政成民樂得從容彼時高李情如許
此地蘇丁事偶逢可是吾身羨輕舉肯令人眼溷塵蹤
昂昂紫府飛來處一片笙簫酒滿鍾
次韻邱簿對碧軒
淡烟晴景鳥關關香淨茶甘宴坐間竹碧便宜終日對
僧清輸與一生閑此時薄宦經行地萬里思鄉夢處山
心寄飛鴻在雲𦕈數聲零落下滄灣
題笑軒
伸眉為作笑軒詩胡廣中庸天下知展轉此身俱老矣
紛拏何事不兒嬉從教流俗千般巧莫受榮華一點欺
幾度歸來撫空案清風明月緫相宜
貧樂軒
林深自愛玉溪濱肯問嚢空甑有塵但掃軒窗置書册
時將樽爼醉詩人幽尋靈運登山屐靜寄淵明漉酒巾
南渡百年青社遠如君終不負閒身
題司馬寺丞約汪倅趙倅携酒相過澗亭
溪山前後簇雙旌暇日城南取次行因到小園尋勝事
更於野寺暢幽情聯翩别乘同歌吹落拓閒民亦兕觥
元祐相家文物在喚回洛社舊昇平
茅齋
鷺鷥林下得周旋回首凄凉十五年豈謂交遊尋舊約
不堪朋友話新編翠連山色高還聳綠滿湖波散復圓
小酌更多今古意薰風吹樹聽鳴蟬
題山光亭
晩春天氣綠園林小上危亭酒未深紫燕歸來知倦翼
黃鸝飛去有清音水煙望望山明滅風雨時時景晦隂
莫問癡兒了官事尊前容我短長吟
抗雲亭
淡煙晴日近重陽整屐荒山野路長世事是非同膠擾
人生今古一悲凉望窮千里乾坤外清絶小園松菊香
此日此時真可惜西風催釀滿林霜
成趣小𨼆
今年春色在山家到處尋梅看落花成趣園中乘日往
最高臺上受風斜棋聲與我詩無盡酒力因君興未涯
拓落不知天蚤暮更呼急管度芳華
成趣
春到名園花下門畫梁迎燕落泥芹海棠徑暖紅爭艷
魚藻波肥綠颭文興逸自憐真野老醉歸誰問故將軍
一時觴咏留連處更得清酬信不羣
寄題鄧噐先北窗
古寺虛廊石壁隂幽人高卧一窗深絶勝移病聽朝鼓
大似歸田理素琴棋酒定知交有味軒裳得路可無心
何時下榻容吾語共挹清風抵萬金
題溪堂栢閣
循除㶁㶁水長鳴栢閣溪堂静處深出處清朝為得路
卷舒黃卷足知音雞豚里社高人酒風月山林野客吟
好在秋殘一樽後直湏懷玉伴幽尋
徐和卿所居潘閬巷
知道逍遥巷裏居彼時此地復何如豈無草木稀人跡
那有塵埃汚我書將鶴清狂應望海騎驢顛倒想臨湖
他年好事流傳去又說徐公舊隠廬(王元之贈潘詩將鶴賣藥嘗將鶴倒)
(騎驢舊有華山圖借湖字)
池上
池上松龍長子孫池東佳氣抱天逥争高蟻垤峻不已
強聒蚊雷去復來白笈囊空嫌薏苡碧雲舊路足蒼苔
清溪無限春桃種豈是劉即一手栽
題新居
泉石堂前四十秋青山横北水西流蕭蕭木葉下高樹
寂寂河梁浮小舟喜有詩人尋勝跡可無閒客共清遊
翛然更占南屏曲應待我來盟白鷗
寄題廬陵曾氏新居
孝哉有子作斯堂孺慕終身信不忘橘熟可能懷陸績
枕凉無復扇黃香庭闈深處空萱盛門戶高時合桂芳
退傳之詩人所敬從今名字表江鄉
次韻鄭盱眙郊居
年来有味是琴書喜見新園更結廬萬事從教無造物
一身終是在寰區賢愚衮衮多前古富貴紛紛滿後車
倒着接䍦扶杖去從公秋水看清渠
一邱一壑本同然老去心情嬾問禪野外江山天轉大
秋深風露月還圓栽花種柳無餘日問舍求田有盡年
只恐功名相逼逐未容着意到閒邊
晁十□舊居新闢種竹
舊家庭院新栽竹却憶本閑南渡初生聚百年推甲族
流傳四世尚同居清風不負堂前燕長日猶堆案上書
根本既深枝葉在時時培土莫輕鋤
寄題玉真高隠
楚山突兀起危亭消得登臨醉復醒雲錦地連無俗客
玉真天與集仙靈煙霞明滅心逾遠松竹回環眼自青
何日主人同勝賞小舟波上待重經
瑞竹寺
白雲夜伴巖扉宿虛籟幽幽意自春回首驅馳因薄宦
平生蕭散本閒人風摧老木嵐光静霜逼早梅天氣新
眼底明朝更清絶便成西去也逡巡
秋晚同德久湖寺晩望
雲薄湖山入暮天近看容淡遠蒼然秋生曠暮時藏日
野外荒寒更起烟柳下不知多少屋葦間惟聽往來船
今年情味詩全减只合靈虛唤水仙
宿廣教寺
平生蕭散喜登臨秋入溪山處處清訪古人傳裴相國
尋詩我憶謝宣城風回萬木新霜净雲薄長空夕照明
更向僧窗閒徙倚一樽談笑為君傾
廣修寺
石磴隂隂長薜蘿斷崖飛練瀉鳴波雨收林麓翠光合
雲净峰巒爽氣多萬事身心毋固必此時詩句欲如何
蕭然便合歸林去已辨犁鉏著釣簔
舜山寺
風沙䟦馬度平原眼底光隂幾换年霜氣挾寒涵落日
雲容薄暮帶孤烟經行野寺尋詩和邂逅殘僧把茗煎
束縛一官真自笑可無清興解鞍眠
水西寺
水西佳處為停車不待丹青寫作圖高下是山非甚遠
回還隨路未嫌迂留連把盞歡纔洽迤邐支卭句不無
天地之間是閒客也湏容我醉歌呼
訪古寺
一代文鳴能幾人要湏終古景長新我來磐礴古洲晚
君亦為開三徑春山遠地平知得句林疎花近有閒身
兹遊頗快生雙眼相賞暫時情轉親
四月旦小池新荷
輕圓初泛水池荷承露翻風不厭多平旦氣清舞蝶葉
午天人静戱魚波采蓮他日當尋曲夢草前時亦可歌
安得鏡湖三百里酒船回棹謫仙過
鄭一長塘摘蓮
驅驢拽馬趁初凉棹了南齊上近莊稚子偶携寧有謂
經生相謔最難量酒因蓮藕醉言瀉鷄配黃秈饁彼忙
多少壯心收不起又撑小艇入長塘
巖桂盛開因游步久之
行到東家巖桂鄉花房濃密樹身長風行黃落留雲影
雨出青空漏日光已分角巾欹處折未饒藜杖靜中忙
山林寂寂歸高隠水石迢迢出遠荒
咏海棠
撩亂蒙籠黯淡中海棠收葉尚藏紅燕支肯負勻粧淺
翡翠何貪剪刻工酒病未甦還懊惱春愁纔解易怔仲
流芳催得年華老又見啼鶯轉小叢
春山看紅梅
年年常得醉君家今日紅梅正看花點注初非桃有艷
横斜寧與李争華依然竹外居林下况復山顛與水涯
步遶孤根香更在高懷無惜共流霞
次韻紅梅
暗香疎影入深杯人怪新粧不是梅祇恐冰清驚俗眼
故移酒暈入花腮蘭生林處元同臭杏滿園時肯亂陪
遲日艷陽天氣裏有歡贏得倒金罍
澗東臨水飲梅花尚未全放一樹獨佳
殘雪餘寒二月來澗東猶是欲開梅夕陽影澹初尋句
流水聲清更把杯取友喚鄰相領略破荒擇勝獨徘徊
誰能折向南枝醉一陣繁香撲麝煤
梅下
雖只霜濃春自濃野梅無處不為容半依古渡迷芳草
獨與荒山對老松綽約花房宜戲蝶崔嵬枝幹若游龍
角巾一幅支笻久不覺烟中有寺鐘
梅
雨邊烟際總凄凄已對靈山更玉溪盡日凝情臨野渡
幾回乘興步荒蹊點紅嫩蘂休攀折帶白新花費品題
多少歲寒孤絶處空齋終夜聽猿啼
今年全未作梅詩與向花邊浪品題不分雪霜摧剥盡
尚湏天日照臨之静看冷蘂無人會閒遶孤根只自知
猶有幽禽解鳴舞為予酬酢殆移時
肯同桃李強攙春自占空山野水濱老氣却因高樹得
清姿不待數花新本來澹泊難從俗縱入紛華亦絶塵
最愛夜深霜重處冷風吹起月精神
山間梅已十分開只欠襟懷與酒杯細玩芳條珠錯落
遠迷高樹雪培堆喧迎曉日艷争發寒度晩風香自來
安得幽人同一醉長吟花底重徘徊
繁花高樹最宜晴細雨横枝亦奈隂色薄半開都有態
香濃初謝轉傷情水邊却恨無多子山觜尤憐太瘦生
驛使折來春信早單于吹罷角聲清
臘後春歸草木初誰知芳樹遶吾廬風前有恨香仍遠
月下無人影自虛可是酒杯能慰藉尚湏詩句與消除
西湖東閣今何似愁絶飛花過眼疎
有懷山中梅花
踏雪尋梅淺淺山酒醺詩惱肯從還推敲忽在人煙外
酬酢更逢籬落間廹晩昏寒乘野逸愛香凌亂任寬閒
素衣塵土今如許花底空窺豹一斑
看梅
小園春早喜梅開煙斂風回月色來香細静知宜竹樹
影孤清與散莓苔幽幽山觜疎鐘韻耿耿樓頭畫角哀
自笑年年被花惱十分情味為䘖杯
雨中看梅一二家小酌
春雨梅花濕小園斷橋流影動黃昏人家節近多留話
故舊閒中或置樽落落鴈飛知隔浦荒荒犬吠是前村
市㕓只在煙林外但恐溪添野水渾
二十七日朱上饒招看梅王幹吳推不至
澗谷閒人與探梅小樓紅蘂萬枝開臨風便合尋吟筆
盡夜翻勞置酒杯郡將倅車將欲至治臺蓮幕不能來
官忙自是無窮事且對弦歌言偃哉
禪月臺看梅
晴日禪臺一樹梅似愁非怨向人開地銷臘雪扶疎起
天近春雲婀娜來立盡竹根空浩蕩坐移山頂更徘徊
凌風却月詩何在全藉清香發酒杯
探梅
探梅山路一杯亭日澹風微遠靄生莫問古來尋古話
只知春近賞春情幾枝冷蘃吟方見一點疎花畫不成
我挾兩兒同二友老年酒外更何營
點檢山前梅蘃痕花雖未放已銷魂縱饒老幹摧幽谷
也勝繁華倚市門冷落不成欺歲晩陽和且可待春温
清香一噴紅梢滿却月凌風未易論
探梅天氣極思山中之時也
霜餘晴後探梅天村岸山蹊接野田時見樵夫能指點
旋尋僧子或留連所携酒榼無多爾其就詩篇亦偶然
一兩枝横三四蘃最風情處帶輕煙
澗上蠟梅香甚
照眼花枝是蠟梅香傳小樹為誰開弄隂欲雪山長暝
破曉終風水漫洄鳥語春聲喧復静鴻飛寒影去還來
數間敗屋浮橋外何故無吟不舉杯
木樨有懷趙十
桂樹叢生花𤼵時雨垂風約更相宜休將睡眼尋常看
漫說吟情未易知我豈東西思領會君應彼此較襟期
冠秋軒與山堂近紅玉香消翡翠巵
野趣軒夜坐煑茶栗瓶中木樨香甚
窗靜明燈看木樨秋聲吹雨欲凄凄餘凉倍覺花撩亂
盡夜尤宜葉整齊瓶浸冷香書案小座圍幽艷屋山低
從容茶果歸來處橋踏澗雲迷斷蹊
二十八日野趣軒
雨濕芙蓉綠映紅池塘秋净晩濛濛水痕已下歸蘋淺
嵐氣初寒入樹空僧寺半依山路外人家多在郡城中
一橋隔斷溪南景天以閑窗付秃翁
瑞香
花如素馨微較密葉似楊梅團且長石竹染成魚尾色
辛夷吹得麝臍香移根雅入芝蘭室得種迥非桃李場
小檻平林暗芳草一軒輕露濕朝陽
冬日玉色木芍藥
便覺風和滿縣新一枝欺雪長精神東皇不肯羣芳謝
南國先回百里春簷外早梅猶隠約籬邊殘菊已紛綸
河陽善政催花𤼵如見霓裳舞太真
舒彦升運管以詩送來禽次韻
老眼相望肯作疎来禽仍與好詩俱清新更覺珠璣滿
甘脆還知草木區此道在公誰復有一官希世我如無
兩峰趙叟尤堪笑絶曰輕肥只自癯
金來禽(案此詩二首其一見七言絶句)
手種來禽已可嘉紛然凡木正芳華人間那有黃金蘂
天上生成紅玉花却怪風流迷野路也如富貴在山家
病餘杯酒渾無緒空撚吟髭到日斜
竹院摘橘
郴陽猶記蘇耽井書後空題應物詩屋角數枝垂熟日
人家同飲過來時清霜尤美還經眼噀霧微酸不上眉
竹院未饒仙老勝洞庭何似玉溪湄
笋出可愛
雨收餘潤散晴臯岸曲籬前首重掻不恨孤花春後少
最憐疎筍夜來高市聲隔水銷塵滓鳥影空山落羽毛
物外幽人元未减自量閒品頗清豪
雪天窗前寒鴉
寒窗曙色聽鳴鴉簷外梅梢苦未花冉冉青山風落木
凄凄碧澗水流沙相逢客子兩三輩指點比鄰四五家
自是幽棲有餘味又憑濁酒興無涯
