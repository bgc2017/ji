澗泉集卷二十宋韓淲撰
詞
點絳唇(尋瑶草)
山囿春生探梅只道今年早暗香迎曉人與花能好
歲歲持杯天地同難老須吟嘯放開懷抱更約尋瑶草
又(王園)
南陌柔桑粉牆低見誰家女燕飛鶯語依約提籃去
老覺多情夢也無分付君知否楚襄何處一段陽臺雨
又(五月二日和昌甫所寄併簡叔通)
竹𨼆高深夏凉日有清風度苧衣繩屨鶴髮空相顧
翠撲流烟又向溪翁去青山路要當同住長占無塵處
又(席間和昌甫)
銀筆金花斷腸有句閒揮掃又還各了梅片陽春小
古往今来風味須才調山林少這些襟袍輸與江東老
浣溪沙
寳鴨香銷酒未醒錦衾春暖夢初驚鬢雲掩亂玉釵横
半怯夜寒褰綉幌尚餘嬌困剔銀燈粉痕微褪臉霞
生
又(十四日)
百花叢裏試新粧不許巫山枉斷腸牡丹風颺曲聲長
寒日清明閒節序綺窗朱戸少年場燕泥香潤落空
梁
又(澗上昌甫有詞)
閒裏相看兩鬢秋酒能沾醉雨能幽吾廬何幸得翁留
世路儘教終易與山林佳話恐難酬人来人去亦知
不
又(徐倅生朝)
留得菖蒲酒一杯與公今日夀筵開靈山排闥送青来
須信南州高士後持荷持節照蘇臺瑞雲深處是三
台
又(夀晁元默)
湖海相逢更日邊槐風蓮雨夀杯前琴書圖畫水沉煙
共指金鑾當儤直不應彭澤尚回旋今年初度想超
然
又(生朝和昌甫韻)
老覺空生易得年閒居那復問旌㫋一邱春靜自回旋
翁善於人真美矣我行於世轉乖然清詞俾夀喜言
傳
又(寄文叔生朝)
江上新凉入酒杯瑞芝堂祝夀筵開五樓百雉更崔嵬
勞来流離施菽麥作成豐稔到田萊便朝天去也裴
&KR0966;
又(至日帶湖)
愛日回春一線長氛氲誰憶御爐香孤城歲晚卧滄江
花底千官迎淑氣湖隂十里寫晴光賸拚華髮醉為
鄉
又(野色軒看玉色木犀)
月角珠庭映伏犀扶摇當上鳳凰池廣寒曾折最高枝
壯志還同諸葛膝清名還似紫芝眉梅花春夀酒行
遲
又(醉木犀)
一曲西風醉木犀天香吹夢入瑶池釵横猶記未開枝
花重嫩舒紅笑臉葉稀輕拂翠顰眉酒醒殘月雁聲
遲
又(試香羅)
風軟湖光遠蕩磨春衫初試薄香羅踏青無計奈君何
莫笑老来多歲月肯教閒去少詩歌長安陌上有銅
駞
又(同昌甫飲南池詞)
屋上青山列晚雲水邊紅袂映斜曛柳隂荷氣簟湘紋
酒以歌長誰樂事詩成杯艷我離羣香銷凉意有南
薰
又(元夕)
分付心情作上元不知投老在林泉誰將村酒勸觥船
月影靜摇風柳外霜華寒浸雪梅邊醉歌烏帽忽醒
然
又(清和風)
買得船兒去下湖這些天氣近来無清和風裏綠楊初
酒不為渠閒放蕩詩應嫌我太麄疎酒徒詩社復何
如
又(霜菊黃)
霜後黃花向日開老年情緒為何哉株株渾是手親栽
秋際有言揮玉麈冬来無夢遶金釵相思一夜𤼵窗
梅
又(題美人畫卷)
一曲霓裳舞未終玉釵垂頷髻雲濃夢回金殿月華東
燕子鶯兒情脉脉柳枝桃葉恨匆匆羅襟空惹御香
風
又(夜飲中明小軒)
一曲青山映小池林疎人靜月明時相逢杯酒也相宜
醉眼不知春事少歡情猶得漏聲遅神仙何處夢魂
飛
又(小飲)
一抹青山拍岸溪麥雲將過笋初齊不知何處水流西
小閣路頭吾欲醉短篷船尾客同㩦酒邊華髮更題
詩
又(夜飲潘舍人家有客㩦家妓来歌)
小雨收晴作社寒月橋花院篆香殘杏腮桃臉黛眉彎
歌拂燕梁牽客恨醉臨鸞鏡怕人看良宵春夢遶屏
山
又(過盧申之)
梅葉隂隂占晚春博山香盡玉嶙珣茶甌酒椀試濡唇
閒裏常愁無伴侣老来不是有情人牡丹天氣惜芳
辰
菩薩蠻(和昌甫見招)
歸来又喜山中約菊枝桂樹真宜酌興盡只觀山秋深
方閉關會須追雅步策蹇或肩輿少待必能治膏肓
泉石醫
又(酒半戱成)
秋林只共秋風老秋山却笑秋吟少恰恨有秋香清巖
秋夜凉清秋須是酒結客秋知否醉筆寫成秋一秋
無復愁
又(同仲明飲)
雪雲收盡晴風軟小山春浪晴波遠梅片巳飛香海棠
紅試粧人言詩易與酒琖誰分付不是没心情夕陽
啼鳥聲
又(晚雲烘日)
晚雲烘日南枝北一杯未盡梅花曲城郭小春回暗香
開未開留連吾欲醉醉眼紅塵外多少老心情景清
人亦清
又(趙昌甫折黃巖梅来且寄菩薩蠻次韻賦之)
隴頭無驛奚為朵巖前有折宜來堕風急雪雲溪詩清
滿意㩦竹爐良夜飲飲竟煎僧茗梅以句深長得花
情未忘
又(十五夜昌甫約賦寄劉簿)
聚星亭下書堂水冬来欲問梅花使圭撮是祠官人閒
有底難章泉詞和去交道元如故轉眼歲將窮溪頭
鶴髮翁
又(野趣觀梅)
平生常為梅花醉數枝滴滴香沾袂雪後月華明膽瓶
無限清夜深燈影瘦飲盡杯中酒明日景尤新人間
都是春
又(胡教生朝)
南枝已見春消息今年為夀方知得㑭爾熾而昌流霞
浮暗香蓬壺清淺水笑指雲階喜高論有規模平戎
賦兩都
又(夀昌甫生朝)
今年是處梅花早分明開到章泉好兄弟夀杯同暗香
明月風風流文物舊春意枝枝透兒妷定飛軒衣冠
與世傳
又(次韻昌甫見貽生朝)
春来晴雨常相半水光風力花撩亂山北與山南行歌
或再三誦君詩過日才大真盤屈夀我敢言酬相望
亦飲不
采桑子(梅詞)
華林自是年年好月淡煙空依舊東風簫鼓吹香醉臉
融謝他詩侣還相覓雨雲跡蹤不分情濃柳淺梅深
鬢影鬆
卜筭子(初十日海棠春宋十一□家飲)
煙雨海棠花春夜沉沉酌寒食清明數日間人也須行
樂不怕笛聲長只怕兒家惡燭影紅酣寳篆香樓上
黃昏角
又(生朝次坐客韻呈四叔)
花底醉東風好景宜同夀海角天涯今幾春解后新豐
酒内集記高陽南渡閒回首但願長年飽飯休一笑
風塵表
謁金門(和昌甫)
花肅肅楊柳三眼未足一棹溪山新漲綠舊歡無夢續
莫問杜鶻啼蜀只有江南水竹北客凄凉無伴獨春
山生草木
又
幽意熟吟盡春風自足麥氣初生晴未燠相逢休問卜
畫出高山盤谷岩上飛雲相逐他日江東思渭北斷
絃誰為續
又(湖山春早)
春尚早春入湖山漸好人去人来雖未老酒徒猶恨少
梅落桃開煙島日日更吹香草一片芳心空醉倒冷
雲藏落照
清平樂(次韻)
蕭然在澗景色秋来冠幾縷明霞紅未斷矯首時時遐
觀回思五馬清遊分明前輩風流留作山間佳話更
誰愁上眉頭
又(夀潘文叔)
常思高致又見凉風起歡喜年時為夀意快寫山歌重
寄願公好德康寧青雲收取功名莫道而今官小吾
儒正要仁民
醉桃源(和昌甫)
固窮齋裏話吾生言之必可行扶疎夏木既啼鶯更逢
漁計成多雅尚少時情滄浪漁父纓高歌寧與俗爭
鳴朱絃疏越聲
又(昌甫有曲名之濯纓因和)
殘春風雨遶簷聲山空分外鳴閒来落珮倒冠纓尚餘
親舊情故人不見句還成又聽求友鶯濯纓一曲可
流行何須觀我生
又(和吳尉)
柳嬌花妬燕鶯喧斷腸空眼穿一春風雨夜厭厭不聞
鐘鼓傳香冷曲屏羅帳掩園林誰與上秋千憶得年時
鳳枕日高猶醉眠
好事近(鄭倅生朝)
臘雪映江梅冰玉更分風月衮衮紫樞家世慶誕彌時
節烘堂贏得戱萊衣春酒寳杯凸籍籍鄭莊人物要
漢庭勲業
又(同仲至和探梅)
湖上有孤山合把探梅詞刻清淺黃昏時候冷疎枝寒
色窗前忽到又如何一夜是相憶信道收香藏白報
春風消息
醉花春(書屏春)
人已醉溪北溪南春意擊鼔吹簫花落未杏梅桃共李
水底魚龍驚起推枕月明千里伊吕衰翁徒爾耳我
懷猶不是
芙蓉曲(述舊)
霓裳霞佩淡丰容雲冷露華濃喚起石丁歸去冥冥仙
仗崆峒秋老花饒笑清映小簾櫳記取五城深處
鳳簫吹下天風
朝中措(寄元立)
薰風雨節照稽山三百里湖間鏡上誰為賀老棹船能
伴官閒今年夀日不妨吟嘯還上清班為寄長生新
曲齊眉想見酡顔
又(和吴子似)
春濃人靜倦遊嬉烟雨戰棠梨翠徑亂紅無數頻啼枝
上黃鸝小園流水濺濺處綠遍謝家池怨月恨花滋
味泪痕猶染羅衣
又(梅月圓詞)
為兹春酒夀詩翁我輩一尊同香動梅梢圓月年年先
得東風冰溪清淺流懷玉蓮步謾從容但願人生長
久揮絃目送飛鴻
又(約和卿敬持醪為文叔生朝)
山林鐘鼎似無同舒卷有窮通洗出壺中三峡帝城贏
得從容黃流亂注狂瀾既倒砥柱能東此際誕彌杯
酒宜歌風虎雲龍
眼兒媚(風寒)
東風拂檻露猶寒花重濕闌干淡雲殢日晨光微透簾
幕香殘隂晴不定瑶階潤新恨覺心闌憑高望斷綠
楊南陌無限關山
又(下郭趙園詞)
西溪迴合小青蒼梅雨弄殘陽意行隴畝景分亭院乳
燕春長酒深不用人歌嘯鉏圃試商量細稀菜甲旋
尋蔬笋一夢黃粱
攤破浣溪沙(楊梅)
生與真妃姓字同家隨西子苧蘿東誰道玉肌寒起粟
酒能紅火齊燒空来上苑冰漿凝露在西宫不似荔
枝生處遠恨薰風
太常引第二體(臘前梅)
小春時候臘前梅還知道為誰開應繞百千回夜色轉
參横斗魁十分孤靜替伊愁絶片月共徘徊一陣暗
香来便覺得詩情有涯
西江月(晚春)
聞道晚春時候暖風是處花飄遊人爭渡水南橋多少
池塘春草約馬誰聫玉勒釣魚應泛蘭&KR0657;韶光何限
不逍遥輸與溪鷗野鳥
又(四叔生朝)
梅蘂小春天氣橘林良月風光五雲邊近九霞觴美景
初無盡藏老矣相逢湖海年来遊遍瀟湘詩情滿眼
興何長贏得煙霄直上
少年遊第四體(玉蠟梅枝)
閒尋杯酒清翻曲語相與送殘冬天地推移古今興替
斯道豈雷同明窗玉蠟梅枝好映情淡物華濃箇樣
風光别般滋味無夢聽飛鴻
探春令第二體(景龍燈)
暗塵明月小桃枝舊家時情味問而今風轉蛾兒底有
誰把春衫試景龍燈火昇平世動長安歌吹這山城
不道人能記甚村酒偏教醉
鷓鴣天(離歌一疊)
只唱離歌一疊休玉溪浮動木蘭舟如何又對雲煙晚
不道難禁草樹秋空脉脉忍悠悠綢繆終是轉綢繆
相思相見知何處記取新歡說舊遊
又(次韻趙路分生朝所賦)
便把山林寄此身也須詩酒屬吾人仙家舊是金堂士
吏𨼆新收玉局名惟自樂不憂貧淵明談笑更清真
年年眉夀登高後醉帽常留菊滿簪
又(昌甫同明叔飲趙崇公家)
莫道龐公不入州為誰歌酒也遲留襟期别乘真難事
領略同遊豈易謀他擾擾自悠悠香浮茉莉笑花頭
一簾雲影催詩雨喚起佳人無限愁
又(看瑞香)
看了香梅看瑞香月橋風檻更雲窗不知是有春多少
玉水靈山醉幾場閒蝶夢褪蜂黃儘温柔處儘端相
珠簾十里揚州路贏得潘郎兩鬢霜
又(十二月二十二日)
雪到飛春若素期柳條吹送落梅枝冰壺表裏誰能賦
玉鑑圓明且屈巵村舍北郡樓西治中風調只心知
不堪野老關門醉想見山公倒載時
小重山
雲影收晴雨外明碧溪春灔灔落花平鶯聲催我過橋
行人何在詩酒淡心情閒裏興還生錦鱗題尺素有
誰能草邊芳柳邊城歸来也清夢遶山屏
虞美人(代兒夀黃靖州)
曉来一陣催花雨正桃李横塘處笙歌簾幕燕鶯喧春
在人間不老穀城僊瀟湘圖畫迎千騎襦袴歡聲起
功名風虎慶雲龍更看萬釘横帶繫金狨
又(趙倅酌别靈山閣)
送君報最登朝路初整曹裝處又因杯酒見餘情凉雨
靈山閣上月初晴醺然領客襟懷底消得闌干倚風
流别乘我依歸清譽冰溪棠蔭綠漪漪
鵲橋仙(七夕詞)
雨意生凉雲容催暮畫樓人倚闌干處柳邊新月已微
明銀潢𨼆𨼆疎星渡今古佳期漫傳牛女一杯試與
尋新句幽懷冷眼是青山舊懽往恨渾無據
又(閒舉金風玉露相逢之曲因賦)
詩非漫與酒非無筭都是悲秋興在與君觴詠欲如何
畫不就新凉境界微雲抹月斜河迴斗隠隠竒竒怪
怪剛風九萬舞瑶林甚些少人間利害
又(紅梅已謝)
紅梅已謝杏花開也一片海棠猶未春風吹我帶湖煙
甚恰限新晴天氣黃昏樓上燭花影裏拚得那回滋
味暗塵絃索拂纖纖夢留取巫山十二
一剪梅(蠟梅)
一朵梅花百和香淺色春風别樣官粧西湖衣鉢更難
忘雪意江天渾斷人腸清夜横斜燭影窗贏得相思
魂夢悠揚玉溪山外水雲鄉茅舍疎籬不換金章
又(送馮德英)
說著相思夢亦愁芳草斜陽春滿秦樓樓前新綠水西
流一曲陽關分付眉頭多少風流事已休粉薄香濃
怕見綢繆淡雲籠月小庭幽明日山長清恨悠悠
又(醉中)
醉倒城中不過谿谿外無塵惟掩柴扉水浮橋漾翠煙
霏一片閒情能幾人知留飲君家絮帽欹爆竹聲中
萬事如斯梅催春動已熹微爾既能来我亦何疑
蝶戀花(次尹一韻)
未就丹砂須九轉誰把新詞歌遶梁塵遍拍拍韶華春
意滿揆予初度文何健恰是山花汀草遠獨樂園林
不夢笙簫殿靈氣仙才非小見霞杯謾道蟠桃獻
又
千葉香梅春在手日薄簾櫳花影遮前後小立徐行還
易久微吟莫厭傷多酒拾翠流紅絃管透望斷青青
休問行人柳往事如雲如夢否連天芳草驚依舊
又(野趣軒看玉色木犀)
斜日清霜山薄暮行到橋東林竹疑無路小院横&KR1084;香
噀霧膽瓶曲几花如雨細酌心情因少駐九萬剛風
寒影吹瓊素不是月宫那有許霓裳舞徹凌波步
又(細雨吹池沼)
盡道今年春較早梅與人情覺得梅偏好一樹南豅香
未老春風已自生芳草来自城中猶帶曉行到君家
細雨吹池沼悵望沙坑須會到玉溪此意年時少
海月謠(送趙永興宰)
晚秋煙渚更舟倚蕭蕭雨水痕清汜迤邐漸整雲帆西
去三疊陽關留下别離緒溪南一塢風月誰為主酒
徒詩社自此冷落胷懷塵土目送鴻飛莫聽數聲柔櫓
臨江仙(閨怨)
脆管繁絃無覓處小樓空掩遥山柳絲直下曲欄干海
棠紅欲褪玉釧怯春衫殢酒不成芳信斷社寒新燕
呢喃雕盤慵整寳香殘綺疏明薄暮簾外雨潺潺
又(書屏春)
羅帳畫屏新夢悄綠窗慵起香殘重簾生怕倚欄干春
風吹玉水春雪滿靈山梁燕未来歸鴈動海棠纔帶
紅酣酒愁花恨霎時間煙雲催薄暮煙雨濕輕寒
又(和荅昌甫見寄生朝)
滿眼春生梅柳意山居清聽風泉又因初度說今年華
顛相望處新曲忽来前自笑一周閒甲子何為佞佛
貪仙如翁輩行敢隨肩徒知言語妙懽喜向誰傳
又(為顧致堯生日)
難老一杯春酒美主人玉鑑清秋九華山下共追遊朝
来多爽氣都向筆端收臺閣功名歸去好便應衮衮
公侯未妨含笑看吳鈎當年佳夢日和氣瑞光浮
又(周國正生朝)
寒食清明春事好公家霽月光風年時猶記雨聲中州
侯陳樂舞法從酒杯同坐上王楊雖自散&KR1616;醿依舊
香濃待將詩易夀無窮鳶飛魚躍矣風虎更雲龍
江城子(德久同醉子似出新置佐酒和德久詞)
天孫應為織雲裳試宫粧問劉郎湖上波寒依舊遠山
蒼自是老来心事嬾空落拓少年場揮毫閒與細端
相記嚴揚陋蘇張興到一杯微醉亦成章回首片帆西
去也何日更共清狂
又(村意遠)
雪銷霜入小溪舟試浮游上山頭薄薄寒烟依舊未全
收問道梅花開也未吟不盡一生愁襟懷如此老還
休懶凝眸轉深幽詩罷一眉新月又如鈎臘後春前村
意遠回棹穏水西流
洞仙歌第二體(次韻斯遠所賦清溪一曲)
溪山好處贏得題新曲待足人生甚時足問臨流清味
倚遍斜暉應似畫小景生綃一幅漁舟聲欸乃巖上
雲飛杳杳歸鴉去鴻逐任當年伊吕談笑興王爭敢恁
閒眠野宿待雪天月夜我還来醉瀟洒清幽那些兒屋
滿江紅(和趙公明)
五老峯前九江上曾生仙客相邂逅貴池亭上定交金
石我輩風流宜嘯咏官曹塵冗從煎逼且簿書叢裏舉
清觴偷閒日同一笑當今夕梅正好香浮白相忘爾
汝醉巾沾濕已向瓊樓誇意態似聞金殿傳消息想君
今歸去際風雲應相憶
又(陳玉局生朝)
歸錦堂成雲漢上天垂新畫有朱顔綠鬢禁林仙客玉
局暫從香火社金龜未報文章力看彤庭賜第别承恩
居君側斑衣戱蟠桃摘翠袖倚歌檀拍正祥開初度
頌聲千百又是臘前梅態度幾多春近花消息想明年
今日醉西湖尤輝赫
滿庭芳(王寺簿生朝)
點點淮山迢迢江水分明别是風光地靈人傑星斗爛
文章初度充閭佳氣當年瑞應弄珪璋薰絃奏凉宵寳
月玉井藕花香清真如逸少蘭亭修竹曲水流觴想
醉鄉日永地久天長小駐屏星懷玉飛鳬舄元在鴛行
功名事雲龍風虎行矣佩金章
水調歌頭(坐間有傷仲至且懷昌甫因呈張宰)
新月巳如許我問帶湖梅人間題句贏得浮㶑酒盈杯
拓落豪英滿坐爛漫風騷連紙天外鳳凰来只怕輕辜
負莫待巧安排空翠滴寒爽矣晚佳哉為君絶倒折
盡千樹玉蓓堆眇眇章泉好在寂寂盧泉仙去今古付
樽罍拍手見花木放眼記莓苔
又(和石倅夀湯守)
玉水靈山地燕寢亦書功邦人耆老誕彌佳節以詞通
爾豈知吾豈弟我乃因君譚笑祝夀酒杯同簫鼓少人
會歌舞為誰容觀坐客驚野老筆如風箇般醻唱詔
回應上玉華東多少家傳經濟留與孫謀持守出處信
何窮喚起千年調分付一車公
又(清明嚴瀨)
今古釣臺下行客繫扁舟何似雲山千疊亦東遊我欲
停橈一醉與寫平生幽憤横管更清謳小上客星閣短
鬢獨搔頭風乍起煙未斂雨初收一年花事數聲鶗
鴂欲春休弔古懷賢情味只有浮名如故誰復識羊裘
賴得玄英隠相望此溪流
又(晁子應三十八丈見過因張德廣對木犀小飲次德廣韻)
明月到花影把酒對香紅此情飄灑但覺清景滿簾櫳
人被好花相惱花亦知人韻勝佳處本同風揮手謝塵
網舉袂步蟾宫秋已半幽澗側亂山中故人過我終
夕乘興可千鍾賴有曲江才子坐上平章花月不管老
英雄心事將何事醉語又匆匆
水龍吟(七月二十六日信守生朝)
從来江左夷吾大名迥出諸公右金堂玉室瑶林瓊樹
龍麟蟠走志在神臯氣雄雲夢十吞八九問三槐盛事
當年初度人應羡青氊舊說與文章太守慶千秋好
為親夀冰桃碧藕霞裾月珮鶯鸞歌奏雨熟西疇星躔
南極寳香凝晝趁新凉便約乘雲繞日飲天漿酒
冰玉風月(上太守)
慶文章太守燕寢凝香誕彌佳節庾嶺歸来又經年梅
𤼵棋酒心情笙歌滋味便合朝天闕玉作山前冰為水
際幾多風月綠鬢朱顔浩然相對自是中原舊家人
物鵷鷺班回尚記陪清切好把胷蟠萬卷談笑了濟時
勲業錦幄初温寳杯深勸舞迴香雪
賀新郎(十三日小園梅枝微紅點綴便覺可句)
梅蘂依稀矣歲華深翛然但把杖藜閒倚山遶荒林紅
葉下落日孤城煙水意興寄云何則是底事疎枝横絶
峭未吹香便與花相似不忍折為之喜寒鴉萬點霜
風起正人家園收芋栗小槽初美欲醉可誰因一飲擬
賦纔成又止老態度渾侵髮齒摸索孤根春在否任紅
紅白白皆桃李空爛漫豈能爾
雜文
故右武衛大將軍代州刺史世肱可贈安州觀
察使追封陸安侯制
勅朕承祖宗之訓序骨肉之親生以官列于朝所以綴恩
也沒以爵告于第所以申哀也具官某被服忠厚造次儒
雅在幼而有立志居佚而無流心禀生不融聞訃增悼兹予
贈爾以廉車之職侯印之重尚冀褒渥足慰塋魂可
昌甫銅雀塼研銘之七言
鄴臺奏妓曹劉迹猶把殘塼裁研式匪金斯金𨼆乎星
匪陶斯陶潤於石一泓一置漳泉深月明烏飛恍如昔
求志齋銘
予友王德修築室于其鄉前臨清溪背背長林羣峯駢
羅風氣佳甚又為一齋以待賓朋之晤語予過而愛之
曰是齋得無名乎德修曰吾老矣惟是頃遊和靖先生
之門見其以三畏名其堂者嘗欲榜於吾之舍以無忘
先生之訓是齋尚何名子盍為我言之予曰我之不才
盖亦蚤聞先生之緒餘也吾子實從之稽山之下且送
其終焉聞益廣矣歸𨼆于田間獨善其身以自誨于子
弟而予濫官于朝尚竊閒散之禄視子為甚愧其又奚
言雖然昔吾夫子有云𨼆居以求其志者吾子殆庶幾
乎請以求志名則何如德修曰古之為友者伯牙能琴
子期善聽也故知其志在高山與流水子知吾之志安
在今將何求予曰然非此之謂也吾夫子固嘗俾弟子
各言其志而子路亦聞夫子之志矣皆道其所欲為也
惟𨼆居而求志夫子乃謂未見其人意盖有所深歎繼
言行義以達其道則志之所求者非道也歟夫道者果
何事也夫子嘗言曰士志于道而耻惡衣惡食者未足
與議也又曰志于道據于德依于仁游于藝逮其自謂
則曰我非生而知之好古敏以求之者而孟子亦謂求
則得之抑在兹乎自道之失其傳也聖人正其心至于
平天下者岐以為二死生動靜莫識其源天地萬物莫
明其理舉天下溺于虛無莽沆以為道况于富貴貧賤
之間喜怒哀樂之際孰知所謂不可須臾離者千歲而
下思夫子未見之人道其有在吾徒其可忘之後學之
士期以語之則吾先生之教也(案此文是銘之序據題目當别有銘今闕)
