澗泉集卷九宋韓淲撰
五言律詩
過沙坑留遺余子任
約我沙坑外南豅共說詩山林已黃葉籬菊尚青枝良
晤真難事相期若舊知翩翩乘果下想像入城時
次韻斯遠喜予見過
無地尋明月因人且出遊猖狂疑有謂拓落信何求山
水知回薄杯觴得獻酬秋情吾卜夜垂老未為羞
望望公超市烟雲滿眼過經時不相見此地復如何物
色真難識情懷敢自多喜君詩在手吟諷亦婆娑
同鄭處晦尹子潛過趙十
老去吟何味分明水一杯目前輕過節身外待尋梅尚
以同盟至寧云不速來此時心寸折猶幸小徘徊
十一日過景瑜
下郭山盤屋軒亭景晏如淺斟留把酒細字見抄書河
洛無由返江湖已定居子孫皆土着魚米我還疎
子似見過
門外梅枝曉人來乃是君衝風迎臘日欲雪動寒雲禹
穴山隂道西湖處士墳我懷何用寄搔鬢白紛紛
邢大聲廣聲于去非携酒約解元衡畢叔文及
蕃過陳叔尹值叔尹之出成四十字
松竹連花樹田園帶隱廬青衫寧累我黃卷不孤渠載
酒期問字經邱逄命車龐公雖浪出且慰故人疎(蕃留此兩)
(月矣才與去非把酒于此)
添倅至因謁之來訪乃故相郡侯之子也
相國推前輩通家復勝游人知新别駕我嘆舊州侯世
數推遷遠時情展轉休衡山雲冉冉玉水日悠悠
過王仲如林隱
莫把閑情醉空留野老詩雷聲梅雨過日影竹風吹林
隱訪前話華陽非近知相過二三友比客更邀誰
昌甫携兒姪載酒來送分韻得房字
春寺不尋芳詩翁作醉鄉花香空夾徑草細恰通房僧
固枯禪寂人非好句忙出城惟怕晚冉冉趁斜陽
二十七日周七載酒且懷春伯
十載梅陂酒青巖始共游香傳高樹晚涼映小塘秋飲
亦何勞醉吟成苦未休補陀山下客能為此回頭
黃仁卿見過留之而無酒因要宋衡携酒以至
得以欵語已又酌仁卿携行之茶成四十字
雨重烏臼樹風微萱草花重携萬安酒再瀹建州茶邂
逅年何晚情親日自加兩君真玉立而我愧無瑕
施重益留夜飲
秋閒得幽討竹澗欵門時絶壑通流水横橋壅斷陂嵓
花已芬郁山木未凋披靜夜持杯酒人清更說詩
蹈中見過山間
貴賤曾何在悲歡孰使然如君真絶足奈我已華顛勲
業誰彝鼎文章自簡編中原有前輩吾憶范忠宣
三月多風雨門前澗水侵岸花無一片園柳忽成隂有
客因留飲呼兒取次斟橋南春郭外珍重肯幽尋
小飲春山
細雨初冬夜溪山書院燈閑來四五輩留飲雨三升久
坐形神定高談意氣增我歸眠蕙帳誰信在家僧
初十日黃仲明見過留飯却同至野趣飲茶
風力催雲雪比鄰往復還穿林踏黃葉沿澗看青山共
飯因而欵煎茶益以閒歲寒如此過他事肯相關
山空吹雪意草樹晚天寒烟抹忽收起風行時坐看鷄
聲村店遠雁落市橋寬儘道閑多病老身還自安
同昌甫陪朱虞卿約尹鄭二士飲食艮堂
到處逄春酌閑吟過此生落花亭上飲芳草岸邊行我
亦非無興人應不負情風光共流轉樓外遠山明
朱虞卿以詩送家釀和韻
絶嘆交遊落何論比與周座開今日酒門欵昔年秋濯
錦江頭杜元都觀裏劉相望風雅在天地一虛舟
王校以詩送筍及一壺
磵道迷蓬藿山空且熟眠雨多從蔽日風横任吹烟歡
喜收牋翰提携到酒泉更逢初斸筍急急和新篇
坐客競置殽核因賦示尹子潛
魚蟹人人饌柑橙盞盞詩醪芳隣所借情分客能知城
外溪山在門前巷陌卑寒雖欺木葉春已報梅枝
雪寒錢
加賜雪寒錢歡聲禁旅傳妻孥應盻盻兒女定躚躚醉
熟千家酒炊香萬竈烟何須談挾纊王道本通天
次韻昌甫分遺烏石茶
茶經空爛讀讀罷出溪頭竹杖雖流憩藜牀復倦投尋
思煎以喫展轉卧而遊烏石瓶能好甌犧底用憂
昌甫送艾葉餅
我愛郊居者春芽艾葉長雲舂和豆實霧摘帶麻香杞
菊天隨舊蓬蒿仲蔚常近來關膈病且得煖枯腸
十三日至草衣院因上靈山閣
塔院横塘草階梯大谷林風聲迷近渚兩氣暗遥岑索
麵僧回鉢持醪客屢斟依歸從早出靜寄得幽尋
謝乙翁上人
雨後晚窗日方杯燎竹爐二茶勞見餉一記又能摹看
了信何有啜來昏更無阿師莫作劇我悔不逃儒
訪杰上人
澗道濕凍雨林扉藏斷雲寒聲肅肅起暝色杳杳分齋
餘隨動息禪外失知聞坐久催煎茗爐深亦炷熏
初二日大雪訪杰上人
山中知我老雪裏見僧清物色添幽意年華近俗情樹
遥風共晚岸窄水初生一榻茶烟熟更聞寒雀聲
王通叟自温之贛過門因得五字
菴高一宿覺不是二乘禪露柱燈籠裡貍奴白牯邊前
資欽戒臘參學待機緣吸盡西江水從將此話傳
建陽連周賓幼入佛學近祝髮江東真運副請
住信鵝湖不出
不住鵝湖寺惟甘小隱堂老來纔祝髮靜處久燒香妙
喜機緣峻竹源滋味長建陽橋下水夢見亦清涼
寄天目僧文禮滅翁
生怕人饒舌詩吟不着題飄零驚已晚依約夢還迷但
願乘風去何言立雪齊萬緣誰百計谷隱自巖棲
柬宿之藏主
雪觀碧雲合簷花帶女蘿磬清收梵唄香淨入禪那粥
飯門房少經齋城市多幽人隣近住取次一相過
乙上人來過
恰自山嵓轉又逢瓶錫過風軒灑飛雨雲壑漾迴波且
喫廬山飯休論擊壤歌塵勞空恁麽禪悦竟如何
雨中過春山
溪南上下郭得得過春山自嘆欲何往相從非等閑波
深魚潑潑竹靜鳥關關若箇漁舟晩延緣見葦間
十六日過萬頃新田
别墅能懷謝開軒既有雲大田還築室小醉話知聞葉
縣仙非俗蘭亭字不羣吾儕今老矣隨意度朝曛
山崦
山崦昏濛雨溪流冷落風隔城須會友閉戶獨衰翁交
氣遊譚外存神燕息中可容諸念起應與此心同
晩步東庵
薄晩登山屐霜林脫葉飛中間看月上低處覺姻霏鷄
犬近相接人家遠獨稀故園應好在凝望客思歸
二十一日晴過山園
飯了小園間乘晴享此閑因行掃黃葉隨意看青山取
逕嫌林密為基惜地慳繩牀坐來久一飲又徐還
飲亦微微醉歸來睡思濃身形方放脚鼻息自填胸熟
美可嫌老輕安只益慵分明醒復寢不覺到昏鐘
幽豔
幽豔人誰識孤標我豈堪水烟春淡淡山日晩酣酣縱
以詩隨看其如把酒參子游清興𤼵半道記輿籃
十二月入城因步城東
霧暖南溪路日斜東郭門老身愁近俗閑步喜前村訪
舊尋詩話同來取酒尊幾多山樹外梅動影黃昏
二十日雪中入城
不須深巷卧懶學剡溪回破轎身閑出衡門手亟開山
林遽如許人物豈他哉橋過城東宅朋從三兩來
一曲
一曲寒城外青山四五家庭空鳴敗葉樓迥起清笳市
遠興逾逸人來話亦佳夜深殘月澹還有未棲鴉
靈溪道中
但覺村深好青山分外多連延俄聳拔回復又坡陁風
冷平沙鴈天空上水鵝晩時見魚艇吾欲借其簔
靈鷲道中(案詩二首其一見五言古)
歴歴山川舊輿籃我為遲偶同三友去又作一篇詩懷
德樟丘遠閶門玉片思僧窗欹夢枕休問夜何其
過吴淞(按此詩二首其一見五古)
敢有懷君意人生任所從千山纔越楚一水又吳淞白
髮居頭亂青春入眼濃乾坤隨處好詩酒自能供
震澤
春風吹震澤欲雪未多晴轉柁何忙去停篙且緩行柳
摇田漠漠草軟岸平平四十年前夢心驚熱眼生
秋閑因小舟上南豅
老自轉便靜閑誰不奈貧山林無長物天地有忙人玉
水時時急靈山日日新涼風吹四壁吾憶坐忘真
野意不堪老秋懷無用悲更容書作祟猶藉酒能醫去
去孤雲片垂垂小雨絲人生偶然爾天地也如斯
暑退涼生處新秋月滿軒僧坊從解夏符籙競中元桂
菊花將動禾苖穟正繁世間多俗節投老且清言
澗谷慙真隱溪山欲浪遊流長宜逸槳灘淺可移舟秋
淨雲初薄時豐雨未休短篷吾自喜知識有浮鷗
除夕前一日溪岸晩步
春動高溪水交遊獨有君人情雖澹澹物色已欣欣香
轉梅梢日光分嶺外雲林亭同眺久竟把一杯醺
午步溪邊路誰家小築幽敲門問亭榭迎我具觥籌意
適春光動晴曛野色浮一株梅更好香艷𤼵梢頭
小醉歸來處陶然度夕陽一溪波汎汎半嶺樹蒼蒼歲
晩身何用春新意欲狂只宜同判斷柳外百花光
雪晴南圃放步
臘閏春為早梅花處處多不知千樹暗無奈一枝何雪
後風初峭霜前日已和老人山澗曲不飲亦婆娑
過野趣
春澗涓涓水山雲放晚晴捧身推戸出夷步過橋行細
草梅英嫩崇桃柳線輕人忻得芳事禽鳥亦飛鳴
晚步溪山堂下
曉園經雨潤飲罷過溪邊燈火三家市檣竿獨客船傍
崖支徑去設席得茶煎寄語同來者兹游亦自便
香積寺閑步
瀹茗幽窗下圍棋小檻旁同來一尋勝散坐共追涼水
竹元深茂巖花已再香長安塵土裏城外喜行藏
十三日自趙十家同諸友步至浮梁
渌淨偏浮月清虛正得秋半酣元有興投老却無愁露
氣遠猶見煙光泠不收孤城對蕭寺新鴈便滄洲
同黃靖州閑步
秋淨晴原日因行過屋東歸來三載後猶得五人同問
訊荒園外周遊並舍中留連一杯酒還我舊家風
夜同處晦霞山(案詩三首一見七律一見七言絶句)
燈影山窗淡杯寒道院深世塵心力弱時俗鬢毛侵煙
莽開幽逕霜枝墮遠林地偏愁獨往鄰近喜相尋
晚過靈室
溪淺寒光合山横夜氣深擁爐詩觸撥舉白醉侵尋話
久銷塵慮情忘見道心斷霞明别渚霏霧鎖遥岑
報昌甫青嵒之遊
秋到青嵒寺山深眼為新尋思曾宿客笑我再來人欲
住苦違俗便歸愁染塵爭如兩峯底苔竹養吾真
黃仲明同看池上菊一酌因出溪橋久之
飲菊明山日行林挟岸風近霜雖落木得雨自成叢小
醉情懷外微吟步武中幽閑有如我邂逅復心同
雨倅約過南臺
别乘偷閒裏南臺避暑初招邀到班邴宦達付嚴徐賢
相規尤遠靈山畫不如荆淮多戰鼓煑餅少躊躇
聞昌甫斯遠成季下瓦窯灘又與伯臯回塗小
集成季書院
八月南豅夜遥知聚德星航溪不用楫解榻卧長瓶上
下知何往違離憶屢經前簷撲山翠梅葉映窗櫺
六月二日晨起
雨足風尤潤嵐深日未開一山涼有樹四壁淨無埃雞
唱遠仍密鳥飛低復回寧憂身已老尚喜客能來
曉起
曉起百無營山空一澗清林霜知爽甚簷日覺寒輕靜
整遺編讀閑循古道行囂塵不到眼禽鳥亦忘情
聽琴
以彼𤼵此意因此知彼聲山川既閑遠天地亦清寧獨
撫曲空奏相宣調易成何由俗子愛宜是老夫驚
靈芝寺清坐聽潘德久弄琴久之小酌而散
秋晩靈芝寺隂雲闔復開荷枯半倚草栢老徧生苔興
到容吾賦閑知與客來琴邊更三叠莫放酒船回
晝困
困來四壁雨睡覺一窗晴頃刻寒猶煖移時暗復明揚
揚柳絮起矗矗竹萌生芳檻鳥啼濕小池魚隊平
南窗日午困坐
困頓南窗日衰頽畏隙風酒因寒得策茶與睡書功不
比馮唐老渾如阮籍窮驚心還嗣歲隨意過殘冬
雪中圍棋
樓外千山雪年年只欠詩杯停常欲速棋負不容遲玉
振光回合冰清氣𦕈彌咸言聊自惜世路易磷淄
夜坐
冷夜灰堆坐尋詩細撥燈心懷為宛轉語句得憑凌歲
晩愁多飲冬來煖未冰俄聽荒犬吠村靜遠相仍
鄰家夜坐
燈影摇初夜寒聲落近山酒隨人意淺詩寫我身閒莫
忿流年速空搔短髮斑然而醒復醉盖謂往仍還
好仁齋夜雨與子似對牀
湖上歸來晚空齋夜雨聲對牀驚昨夢隱几話平生燈
淨書還讀香銷句忽成他年相望處吾亦用吾情
杰上人房午睡
喧卑無睡處猶得到僧牀凉潤新蒲雨清熏老栢香不
嫌茶作祟何待醉為鄉事事俱離眼其功接混茫
次公招飲余子壽同坐
老覺過從少斯文恐不然參天兩玉樹忽墮一杯前意
象心非石談鋒思湧泉冰霜凍梅蘂滿眼是新年
縱酒
縱酒非能飲長言未是詩年華除夜逼心事故人為君
欲醉須醉我還歸便歸南豅到南澗官柳野梅知
示病
示病原非病愛閑方始閑水邊寧欠水山外更多山我
豈要人拙人應嫌我頑臘窮春又立梅雪共斑斑
感風𤼵汗卧病數日推枕翛然叙事為十詩
病起窗前坐哦詩一解顔人生祗恁麽世事未如閑朝
路誰知舊田廬自往還從今無别計風月老溪山
病起香初炷蓬蓬噴玉煙絲頭方過眼穗脚忽成拳垢
盡心無染塵銷意欲僊吾生太癡絶臭味乃如然
病起思新茗催煎蠏眼湯分來香細膩啜處味偏長日
永門庭靜風輕院宇涼更尋雙井試甌面乳如霜
病起支頤久形神稍稍安豈堪誇壯健只怕已衰殘希
聖心無倦求官意漸闌不為君子棄何恨對瓢簞
病起水邊行風回柳弄晴岸虛微坼土澗淺細無聲寂
寂心逾靜飄飄神轉清衣襟帶波影掻首又詩成
病起呼童語門前客不來無人理花草為我掃莓苔只
欲尋書帙何心泥酒杯樹隂横澗水鷗下莫相猜
病起尋藜杖閑情孰可論騰身上危徑着眼已高軒城
堞看州宅沙汀識遠村幸無衰老相逸興且丘園
病起加餐飯隨宜且菜蔬何須尊有酒豈歎食無魚絶
不關人事多慙得自如從他志温飽我愧腹空虛
病起看兒戲階庭閙不休覓錢何所用得果更無求轉
覺童心好翻令老態羞年光正如電愁入鬢邊秋
病起何思慮空齋讀易時沉潛三畫象研究六爻詞孔
繫誠難識揚玄恐易知乾乾且修業學處在觀頤
中歲
中歲百事懶頗覺山林深體適解巾屨情安弄書琴流
年度寒暑盡日看晴隂窮達苟不委何以全素襟
白髭一莖欣然為賦
髮已經年白今朝又到鬚形容真易改心事合全無曉
室開青鏡晴窗據槁梧門前誰送酒不恨老東吳
燈火
燈火水邊城閭閻月始明舊年行樂事新歲合歡聲雪
後猶含凍風前未喜晴崇朝雨如瀉溝澮又皆盈
寒燈
撥剔寒燈燄消停煖酒杯醉從愁畔過夢自覺中迴幽
興故為熟衰顔底用催小園荒草外山意數枝梅
短吟
高看復下看長吟時短吟人寧常適意世或盡知音靈
運穿高屐淵明理素琴海隅風渺渺山窟雪森森
即事
蒲葉亂隂雨藤花開煖風澗流欹岸遠山逼小亭空躍
黽疎叢外啼鶯密樹中望隨橋上下行過屋西東
春情
結綺尋芳去春光處處多鶯花遲日麗燕麥惠風和翠
滴烟林石紅摇晴浪波餘情約重醉歸路聽行歌
偶懷
已過中秋月木犀猶少開固嘗同客飲終是欠朋來烈
士志何在幽人喚不回淒風亂紅葉零雨濕荒苔
偶成
酒亦逢人飲詩須任我吟短長徒有興醒醉蓋無心爛
漫歡中趣幽微得處尋佳時思共賞良夜忍孤斟
惜氣思仙伎因心理佛書心安何所覺氣積本乘虛造
化融成後神明主宰初縱疑摩詰贅未信洞賓疎
出處升沉地中年付短歌世情時轉變人事日銷磨盪
寇聲雖在平戎意尚多山空流水急啼鳥下烟蘿
偶興(按此詩四首其一見七律其二見五言古)
老喜交親熟貧嫌故舊真山林無長物天地有垂綸胡
蝶身中葉銅駞世上塵江南要梅雨耕稼一番新
轉覺
轉覺親知少旁觀事緒多百年從汩没一句待吟哦小
雨催新桂連隂養晚禾山深秋澗水清溜亦盤渦
隱遯禪參
索隱安肥遯安禪豈飽參有緣皆可到無悶悉能甘野
飯耕而美村酤醉以酣因思前後際不與話三三
三月下旬藥局書滿
賣藥居吳市人猶識姓名自驚無遯志誰信有浮榮野
迥林須密泉深水更清春帆送歸棹天地一身輕
初五日聞遣戍
摇落秋風急蕭條易水寒悲歌誰激烈宵雅自平寬本
道尊中國何庸伐可汗山居聞備塞莫厭腐儒餐
游宦
遊宦家何似兒啼婢僕寒敝衣無服飾薄飯少杯盤原
憲貧非病龐公遺以安江山冬自好梅已𤼵林端
歛膝
歛膝貪窗日抽身避隙風深藏破屋底困處小樓中舊
雪積猶在新霜凍未空壺漿無剰綠爐炭尚微紅
書懷
古來憎命達今亦歎才難我自厭時暑人誰耐歲寒升
沉空早計中外試徐看莫為多窮困而懷常晏安
有懷
晏齋風雨夜門掩是深山絶俗詩編淨懷人書尺閑兒
孫今滿眼鷄犬久怡顔萬籟定俱寂高標不可攀
獨行風雨夜家事復身謀推枕茅簷起停驂麥隴收親
情離聚矣故舊往還不撫著時文笑榮塗遍九州
山臺風雨夜一點是青燈獨把麟經究誰知驥志憑隔
溪常過客近寺不聞僧梅夏清清裏翻愁易鬱蒸
山庵風雨夜莫惜細論文友直惟家學僧清豈世氛隨
宜粥飯好奚止搢紳云磬歇香燈上詞場自策勳
山居風雨夜吾亦老侵尋掻屑蕭蕭髮收平耿耿心更
初殊不寐人靜尚孤斟盡屏閑書帙猶餘一破琴
泠齋風雨夜兄弟笑言温燈火萊衣戲文書馬帳尊更
聲傳杳杳簷溜落紛紛茶果團欒坐都無官舍喧
宋監倉挽詞(吕居仁作其祖志先人作其父志有三子兩人通詩春秋)
祖禰碑銘在階庭經術長宦塗欽撫字祠館歎行藏北
客多先契中原隔故鄉交遊真破夢哀挽不成章
太尉武泰節度夀昌侯挽詞
漢數當時盛唐知餘慶家至今猶相衮從昔建高牙隂
鄧何勞擬崔盧亦漫誇南來方再世閥閱本京華
乾道風雲際公持繡斧初既為澄獄戶常憶使穹廬主
聖元無隱官邪可痛鋤閩山江浙水屈指事堪書
晩節齋壇拜勳名已四朝開邊屢銅虎告弟僅金貂壯
志自難已英魂孰得招中原諸老盡江海聽吹簫
江西趙漕送丞相行狀索挽詩
歎息經邦志恢洪發大魁兩宫傳眷賞諸老競招徠雨
露銓衡際風雲史館開宗英圖一相盛事却生哀
全蜀欽隆委閩山兩帥華中權收節制入告罄忠嘉宣
輦猶持柄垂簾竟報麻奮身扶日手國爾信忘家
任道崇儒素虛謙不近名門庭規以睦塗路畏夫清世
固推源委人今孰統盟皇明酬䘏典四表亦歡聲
李信州挽詩
一自南臺酒公今成古人方期千載事豈料百年身從
俗心良苦安時志欲伸稽山歸旐颭我淚亦沾巾
家世既如此為邦可謂賢廉名前後少儉德始終全時
喜政平矣吏嫌民晏然下車雖未久遺愛玉溪邊
吳雷州挽詩
睦信推潛德饒封代有成海康開郡紱淮甸入廷評進
劄誠良遇蠲輸惜重征誠齋廉茂薦尤足動簪纓
冰壺時泛玉水宿更雲莊捐館嗟何憾移庵得所藏開
田期族衆濬港見流長普濟名陂意南中保衛方
耿和州挽詩
歎息餘光舊吾翁識此公後來持帥閫勇退有高風示
疾帶湖上真祠崇道中傷心華山路松栢窆幽宫
右學騰高第掄才閤策尊一心依日月無力正乾坤插
帶環宫陛蕃宣復塞垣遺芳餘慶在猶記笑言温
何信州挽詩
憶昔絃歌盛臨歸送以詩恰如前日事又作百年悲蒼
嶺新阡遠靈溪舊治思悼亡猶未殯丹旐忍參差(内子猶未)
(卒哭)
家族開王社婣親滿帝京紫樞推玉友青瑣本冰清勳
業持荷近才名折桂榮從兹纔得路胡獨止專城
趙吏部挽詩(餘干丞相子李敬子作行狀)
克保家聲大脩明國論難退閑聊激懦辭召豈圖安入
館纔郎省高科合世官同門名士筆留狀後人看
潘太博端叔挽詩
歎息詞場舊凄其三十年訓言猶在耳輩行敢隨肩師
友真凋落交親僅接聯何因置芻束東望只澘然
竹院晁學士挽詩
主客文風在家仍竹院名有孫宜世禄廼父今公卿事
至不如意人應為失聲傷哉蒿里去書劔竟何成
歎息通家舊姻連豈異鄉江南流寓久濟北老成亡健
筆餘牋翰高歌付酒觴鵝湖玉溪路無復見徜徉
挽吳九伯豐縣丞詩
往者靈溪路君嘗過我廬相期千載事竟欠一行書論
定終何有生平合自如九原不可作宰木夜臺虛
養志年方盛持身德已明一官雖未達百歲豈銷聲師
友嗟零落賓親自送迎翩翩丹旐遠老泪亦須傾
挽江浦縣丞鄭公詩
寂寞同州守衣冠葬玉山國家遭禍變臣子不生還異
域城應在中原路尚艱有孫纔九品本擬上朝班
䘏典勸天下諸公譽更多傷心立門戸遺恨滿山阿猶
記交情舊時將詩句哦浮生如意少薤露忍成歌
魏知府挽詩(邦建侍郎之子)
先正聲猷在諸賢競挽推蚤年知振厲中道惜裴回論
建何老識文詞豈小才近來耆舊盡徒與士生哀
歴歴親言話長懷逸老堂典刑杯酒外氣象簡編旁有
子真源委何人更𤼵揚宣風覺庵地霜露鬱乎蒼
都漕陳侍郎挽詩(思誠)
赫赫相門舊龜峯照玉溪豈云名宦達殆欲古人齊文
物禁林上光華使節西黃金横帶處新築乃幽棲
尊酒游行地凄凉僅隔年傳聞當勿藥却報卜新阡哀
挽嗟無及忠言孰為宣彼何兵弗戢去國記翻然
吳德夫侍郎挽詩
葵軒鑪韛大成鑄幾英才絶歎長沙久常欽蜀道回豸
冠千仗聳鳬舄九關開持漕西江日深慙過我來
不為盆盎淺直欲挽狂瀾下士謙何假崇師歉未安只
今那復有從昔信為難見說清閑甚無錢可蓋棺
徐文子侍郎挽詩
分教隨為大公能過我廬縉雲嘗和句湓浦近收書天
府人間仰甘泉帝所除無高情復見官路竟何如
承華推舊學鴻翼本高飛次對恩空在還官事已違雙
元今孰並高士古猶稀應有交朋老泉溪泪濕衣
挽胡團王先生詩
在昔從諸老于今失此翁貌莊知德性身退仰高風制
宅規何遠藏書意轉隆雖非官可貴自與道無窮
著述欽成說叮嚀憶緒言不期捐几杖無復賁邱園行
旐村前路豐碑屋外原形容慙識淺相挽只聲吞
舒彦升監簿挽詩
不作驕浮態還同謹厚為决科將顯大脱選復逶遲漕
幕雖論薦朝班僅取知相看豸冠聳忽聽薤歌悲
起家榮宦路紀墓重鄉閭忍見交親語應求耆彦書成
名常自美遺範久何如東阜田園在西山縣郭虛
陳宣撫待制挽詩
百尺樓高卧宜乎造物遊衞青開幕府李廣不封侯世
界乾坤在邦家歲月流遥知水心老歴歴志諸幽
到眼交朋少前頭師友多膠庠一騰達臺閣合婆娑混
迹談諧爾成名字畫何隆興乾道舊零落幾山阿
李正之丈提刑挽詞
猶記登龍日分明捉月仙精神超物表才術本天然符
節多遺愛璽書行九遷豈期歸蜀道乃爾閟重泉
耆舊今零落風流近所無歌詩到元白字畫逼歐虞為
約言猶在收書德不孤階庭知有子慶澤自相符(公作墳約)
(先公跋之公在蜀收書將為義學)
余寺丞挽詩
仁宅居郊秀儒科載世清致君纔列寺教子亦專城寵
數垂車佚恩封進秩榮逢辰俱動色厚夜失吞聲
恪素安時論謙洪陟宦塗飛鳬應縹緲峩豸乃踟蹰玉
水流深𣲖靈山擁壯圖豐碑看隴首大隧錫龜趺
俞麻溪挽詩
哀挽麻溪上人皆說此翁平生多義事終古盛儒風湍
石推名族清湖想舊功瑞雲松桂滿寒露濕碑豐
黃都幹挽詩
歎息凋零舊江城北客稀宦塗誰衮衮里社獨依依曾
決文闈勝纔從將幕歸清霜吹夾路老涕亦須揮
東陽郭德誼挽詞(吕祖儉志朱熹銘徐元德述狀)
赫奕汾陽後才華冠里中一官難未偶五福合無窮賓
接師儒意興揚禮義風不亡知有子嘉譽發諸公
閭里應哀挽佳城閟九泉素車行靡靡丹旐去翩翩腸
斷西沉日淚流東逝川空餘書劔在石洞貯風煙
哭趙子夷縣丞二首
海内宗盟盛振振乃好修傷心終契闊回首近從遊才
學年方壯聲猷志未休人琴遽如許歌罷玉溪流
病阻躬臨穴慇懃寄此哀嚴霜著松栢寒日轉蒿萊千
雨應俱集一詩慙匪才致芻徐趙在(彦章昌甫)亦足慰泉臺
宋和仲挽詩
舊話無人說南遊事益暌田園落吳楚鄉社失青齊道
院松風在佳城薤露悽衣冠典刑地遺恨滿霅溪
宋柳州挽詩
清德鄉閭冠嘗思宋柳州故家猶有後季子更無求世
業終能守生涯僅足收傷心往來地翩旐土岡頭
余四一隱君挽詩(伯□之父伯臯云已求文叙於葉正則侍郎)
委蜕竟觀化忘機豈馮生閑亭非故步佳叙是修名有
子庶緜遠無官底重輕遥憐小水寺松路鬱深清
哭方伯謨(士繇)
平昔意翛然閑吟肯自賢貧應聞苦節學亦得心傳路
滑籍溪上草深雲谷前何時奠鷄酒為滴到重泉
哭潘恭叔宣幹
憐我山之澗高軒昔再過人生倏長往天意竟如何德
學知能紹儒言信不磨春風青宿草宰上想坡陀
哭吕三
東南駐驆地近歲少狂言誰謂長江上又招遷客魂歸
由徐穉舍葬附阮孚墦寒日松風起妻兒獨泪㾗(喪從洪井)
(歸墳在明招山阮孚墓側)
哭斯遠
彤庭將賜第疾病已纏之藥裹自無及朝衣誰為披識
高空宛轉意廣竟參差只有章泉叟與渠收舊詩
南豐宋郎中夫人曾氏挽詩
奕奕南豐氏新碑見母儀相夫郎省日從子法曹時懿
美人皆仰隆恩世所推流芳當益大雙鳳印纍纍
俞夫人楊氏挽詩
往歲登門日庭闈見淑稱從夫期鼎貴有子定登瀛鸞
誥恩榮在魚軒夢幻驚誰歌蒿里挽寒雨和松聲
江尉挽詩
有子承家美能書已薦賢葛塘成别墅嚴瀨亦同川意
本功名遠身猶爵命遷臨終言不亂雲繞寳華天
陳太平挽詩
相業冰溪望明公實妙年方看回舊觀乃復閟新阡才
學時爭美聲華士更傳發揚文正諡尤動九重天
歌酒追隨地名園記昔游升沉嗟潦倒哀挽為悲愁自
出推王社友于纔郡侯聯翩期禁近何意遽浮休
德源訪乳泉問吕紫薇墓
我記乳泉路古橋歸德源寺何知雅俗僧僅可寒溫砌
斷蘚痕澁崖枯塵迹昏紫薇青嶂合秋樹葉初翻
監倉趙十忠訓挽詩
先契俄三世新交僅七年於中雖斷落方始要周旋志
勇科名換身勞疾病纏壽藏留石窆耆彦定銘鐫
經史閒常說詩文喜或編見賢知尚友憂國問籌邊宗
室多名世莊家喜有年崇公元盛大郡從已騰騫
五言長律
尋詩按酒
拔卒尋詩將同朋按酒兵巢由空自洗沮溺向誰耕城
市時來往鄉村日送迎任之多論秀分矣只編甿上郭
如拳大南溪指掌平醉隨吟力去歸𨼆紫雲生
贈趙倅
老去懷玄英冠塵已滿纓宦遊雖降志棲遯實留情幸
以此身在何由得眼明相家逢别駕仕路合專城敢謂
融尊滿而同孔蓋傾不嫌林竹迥却愛石泉清舉扇風
襟豁停杯月面輕銀潢瀉天𣲖詩就玉繩横
送鄭盱眙
羊陸規模遠龔黃政事多剖符欣委寄視篆欲如何秋
入江湖道寒生淮泗波提封新保障對境舊山河吏蠧
應銓擇民窮藉撫摩蕃宣歸爼豆盟好戢干戈才大知
誰識詩成想自哦風雲嘗負劒雨露憶鳴珂緩帶從簪
履凝香接綺羅雅懷今鄭谷壯略古廉頗(按此下疑有闕文)
張禮書帥隆興
國是古難定公胡亦帥藩勞懷雖禁路雅志已邱園在
昔從諸老于今盛一門便藩方異渥勇退復明恩家學
資經緯儒科得本原等閒為出處何必較騰騫致主丹
心在憂時素髮繁紛紜誠蟣虱變化任鵬鵾華閣猶前
席洪都漫左轓建牙儀甚偉分屏望還尊持槖嘉謀略
横經妙討論皂嚢懷直節青瑣務忠言紬史知無隱明
刑信不冤治纔和上下力可正乾坤收斂當侯閫迢遥
遠帝閽九遷由簡拔三入匪趨奔落落終難合悠悠實
易昏歸應思賀監到日記陳蕃自歎驅馳困誰能顧盻
溫春風動行李只有夢隨軒
