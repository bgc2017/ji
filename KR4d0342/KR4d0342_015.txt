澗泉集卷十五宋韓淲撰
五言絶句
明皇攬鏡而言吾雖瘠天下肥矣
引鏡吾雖瘠韓休諫疏多君心在天下歡樂竟如何
高祖令李密迎見秦王李密不敢仰視
甲馬幽州路英雄不自量凱歌迎勞處方識小秦王
霍光夜召符璽郎
擁昭初輔政漢室大將軍符璽郎能爾丹青見不羣
王景略對桓温捫蝨而談當世之務
本謂温猶好而能北伐功自從捫蝨後絶意過江東
馮媛當熊
檻外當熊立人情見亦驚翩翩後宫女馮媛獨馳聲
楊妃剪髮
剪髮能留寵君王不自持當年無入奏寧到馬嵬時
南山
霏霏南山來此意足怡悦昏旦氣候間櫺疎互明滅
思潁堂
鄉廬暗邊塵時移而事變結屋漫逍遥可想不可見
情話堂
趙記發舊觀俞孫新作堂是豈無他人親戚意差長
有竹堂
坡翁一轉語不但為竹設俗子塵汚人夏簟落蒼雪
跨鶴臺(案詩二首其一見七言律)
道人白鶴庵絶頂似仙家尋幽得臺城杳杳入青霞
南臺(案此詩二首其一見七言絶句)
木老地平静直北萬家城小立興懷處憑高眼更明
禪月臺
此臺已蕪没禪月彼一時得句僧忩下空留洗耳思
題朱直學竹軒
裂石作翠竹秋風生晚凉政須人嘯詠應記我行蔵
横碧軒
文清來此地留下横碧軒寂寂今無主空山起夕煙
題貫時軒
柯葉貫四時不為寒暑變理事俱到處因之亦可見
無盡蔵
善繼人之志肯堂思其艱此意自無盡風月敬亭山
小集清暉閣因喚渡把酒昌甫倏至
小醉清暉閣横江更一杯遠山寒日晚詩老忽然來
樗亭
築亭以樗名平生無宦情寥寥千載人感慨聞風聲
如庵
静深堂奥間真如公所庵誰謂平生心可以禪境參
山簡習池遊詩
拍手兒童笑山公倒接䍦舉鞭無限意今古少人知
題華嚴境
游目貝葉書究竟華嚴境當年寓名心觀者要深省
桃源山道者小庵(案此詩二首其一見七絶)
天寒山氣黃日暮竹色碧住庵人勿驚此景有此客
葛溪
流傳葛仙翁此溪嘗化龍抱朴今何在閒來問古蹤
南坡
空青老仙伯有子愛溪山誰信南坡路依依泉石間
蒙泉
一泓泉水古依舊浸巖邊太史晁鷄肋遺吟尚可傳
舟入靈巖山下訪古
燕麥摇晴日青山兩岸横吳其為沼矣傾酒任船行
十七日過潭守聽松(案詩二首其一見七言絶)
推窗萬松林雜沓且修整何須撫盤桓姑以集幽聽
四月二日
簷淺侵林綠忩虛賸蘂紅試茶催鼎實縱酒失杯空
易覺春風老偏知夏日長四山新笋出一澗野花香
晝永卷書困時閒挈杖清草蟲空躑躅巢燕費經營
間或僧人到閒常羽客過啟玄疑恍惚談妙欲云何
樵斧通深密漁竿接混茫風波非地險荆棘乃天荒
爆竹
爆竹燒殘歲家家把一杯西湖元自好只是欠徘徊
倚瑟
倚瑟從嬪御人生實少歡南山空斮絮此道是邯鄲
夜坐
連窗風撼山引酒燈照坐逍遥入莊吟憔悴失楚些
王丞留飲
尋梅閑喚酒邀友漫題詩酒美君方醉詩成我未竒
鐘聲來遠寺暝色起前溪霜夜斷鴻急風庭落葉知
訪滕賢良邂逅周察推同飲池上
春風雜花池賓主兩相視落日忽已晴洗盞可無醉
招余子任過成季家
只道沙坑近招之阿那邊不知風雨夕能過小溪船
次韻周倅送郡醖
聞道菖蒲節龍舟一一修雨凉雖少憩郡圃不妨遊
坐有嚴陵守新持使節長真成三學士意象好持觴
題隆中圖
何意求聞逹偶逢劉豫州隆中三顧處抱膝也風流
次韻潘舍人畫軸
風霜歸老榦歲月長枝柯矗矗荒村外人人占落坡
尋詩小醉時不許老農知葉葉泛輕舠試渡野水陂
突兀是茅屋摇兀是土橋看山看水去忘饑付木瓢
荒虛成莽蕩幽遠似模糊便做山中客能題一字無
次韻子顔
樂道匪時趨山間得自如老來情味别冬日且閑居
冬日且閑居誰停五馬車從容見真意鉏盡世驕虛
鉏盡世驕虛宜乎愛隠廬高風照千古此道卷還舒
次韻德久丈
經旬無客至今日得公來園柳綠巳密渚蓮紅始開
談諧意方接蕭散詩自生寫成澹泊句洗盡滛哇聲
雲驅風浩浩日永雨垂垂狡兔笑三窟鷦鷯思一枝
白日偶無客青山長對門(案原本無題以此十字為韻)
雲低樹頭青風急葉背白一塢無來人鳥語鬭格磔
枕流飯脱粟長夏以終日曳屣行歌商風軒時弄筆
身心既巳閑吟風興亦偶山東打茶聲睡思忽抖擻
人生等戲劇衮衮徒區區老身其回頭今有古非無
朝市無遺音丘園有絶迹蓬茅晏不開才開待迎客
澗淺山四合冷泠浸青青略彴度前林更有泉上亭
不見屋外溪但見屋上山雲月復風雨展轉朝暮間
崦靄得廣茂虛明失深長一曲冬月暖數家夏日凉
何由芰製衣豈必蘭為佩一笠一簔輕田漁且相對
牽牛槿花底欹拄破籬門旋買深村酒因傾老瓦盆
十三日誦水生桃菜渚煙濕落梅村之句成詩
十首
夜來微雨過澗谷生春水土脉肥薺苗煙㾗帶梅蘂
元宵天氣好梅謝薺還生野水浮煙雨孤村帶鳥聲
柱杖牆隂潤閑尋薺菜桃不禁芳草外初日下梅梢
踏青何處去春事歸野菜便覺與時新閒身尤可愛
水國春巳生微波漾洲渚時見挑菜人臨風自凝佇
晴村多暖靄花處是輕煙梅片紛紛下迎人到酒邊
婀娜煙中梅花飛有底急蜂觸香車來煙凝為誰濕
雨後乍晴時春意滿村落香處是梅花青煙動林薄
一年春好處都在水邊梅似雪因風起和煙帶月來
潦倒春無藉山深不出門籬根尋野菜花外見煙村
絶句
一年春好處東望是皇州柳色梅花外數聲羌笛浮
送昌甫至十里分韻得四首
霜重花未多風回香自若荒店野水深枯枝墮寒雀
相送五年前把酒常在兹夾路梅花開歲晏將何為
老懶問花事尚與梅相看蒼然暮色至只恐空吹殘
瑞峯高入雲又見君歸去坐輿無怱忙逄梅見容與
十一日道林同譚元輔賀州奕棋
山林欣晚對細和一篇詩欲醉那因酒妄言却為棋
題汪玉山送仲上人遊六祖㙮詩次韻
玉山四句偈看了百千回不是為送僧不是為尋梅
六言詩
六言
弈棋聊醒午醉煑餅更逭夕餐一任長年三老扁舟載
我江干
寒泉亭午暑喜雨
風箭急吹疎雨雲峰時轉輕雷修竹小亭山下乘凉猶
記初回
夜凉雷電
明電夜凉催雨不知冰水為秋滌研酒酣尋句賸拚蟻
夢扶頭
雪中見山松曉起澗橋見霜尤竒
梅雪何嫌松雪橋霜未抵林霜睡起樵蘇欲斷竹爐尋
火裝香
次韻昌甫
㶚橋何苦乃爾剡溪似是欺予任彼梁園所賦但此孫
窗之書
梅可空百榼酒雪不待一筆詩天地與人太好山林有
我亦竒
晩步野趣
竹樹西風庭院溪山落日人家掻首從他華髮角巾欹
我烏紗
踏雪登前山
躡屐穿林歸寺持香裹茗尋僧磴道巳三尺雪巖居惟
一枝藤
題扇
山近不嫌暖靄溪回更帶寒泉水淨沙頭有此嵐縈水
末疑然
二十日趙園(案詩二首其一首見七言絶句)
綠樹秋千紅索白雲春靜青山人醉忽焉兀兀鳥啼何
以關關
横山堂小酌
酒澆磈礧不下詩用陶寫亦難折取荼䕷芍藥醉於綠
水青山
連日暖甚(案此詩五首其一首見七律)
日暖甚宜蠶月夏寒還是麥秋冷漠蜜蜂蝴蝶喧闐乳
燕鳴鳩
不道夏衣是輕且云春服既成乍雨乍晴時候宜閑宜
睡心情
只覺寒來暑往何知隂長陽消膠膠莊生擾擾申申孔
氏天天
苦苦安心見性勞勞息氣養神向後有些斵喪依前無
限沉淪
聞喧然縱龍舟
旋自山間殢酒更誰溪外划船過眼殊非偶爾放情均
是陶然
次韻景瑜
梅花既黃而白梅萼仍綠且紅與其凌霜駕雪争如避
日藏風
兀坐本緣習懶苦吟終是乾忙老去宜抛筆硯興闌徒
近杯觴
慶元庚申二月藥局書滿七月還澗上嘉泰元
年秋入吳試罷冬暮得闕而歸今五年矣
歸哉忽爾五年江空鷗鷺翩翩有詩多且漫興有酒無
過醉眠
田事旱乾薄飯歲計不給何求春園葉落窮冬夏畦菜
盡澟秋
翻經諷咏釋種齊物試看莊生功名到底餘事儒者說
性說誠
日日公侯衮衮年年人士紛紛伊尹周公孔子殷勤留
得斯文
貪生不憂老至徇名却忘行卑一日又復一日遑遑自
欲何之
兒女長須婚嫁朋友來須應酬應酬重費青眼婚嫁未
了白頭
平心好處平世深居合在深山山林荒園一畝世事敝
廬數間
戲贈成季(案詩二首其一首見七律)
拂拂溪煙横暮絲絲小雨吹凉酒盡更呼載酒一觴一
咏行藏
與成季奕棋(按此詩二首其一見七言絶句)
明月水聲湍激涼風山氣高華棋罷不知時世酒行無
奈詩家
題竹
有酒不妨醉倚有詩不妨自題聲以清風何遠影於殘
月都迷
山水小壁
點出雲山千里寫成霜樹半坡眼前非筆墨少興來覺
風景多
書閣
仙人樓居何處青豅黃嵓之間風回山氣巃嵸月明水
聲潺湲收斂平生出處倚欄贏取清閑
崙溪和昌甫韻
崙溪玉水之上閒身何負一歸眼耳鼻舌無恙鷄豚狗
彘是依得酒飲不必果有吟詩不可譏人事大抵如此
今日是明日非
