月洞吟别集類三(宋)
提要
(臣)等謹案月洞吟一卷宋王鎡撰鎡字介翁
括蒼人嘗官縣尉宋亡之後棄印綬歸隠湖
山扁所居為月洞因以名所著之詩此本為
嘉靖壬子其族孫養端所刊僅詩七十餘首
前有養端序又有嘉靖辛丑湯顯祖序摘舉
集中佳句併稱其七言絶句有閒逸之趣今
觀其詩七言律詩格力稍弱不及七言絶句
其七言絶句如春風無力晴絲軟絆住楊花
不肯飛繡簾不隔荼䕷月香影無人自入樓
涼風&KR1201;落梧桐葉片片飛來盡是秋又多近
於小詞不為高調惟五言律詩如蟬聲秋岸
樹鴈影夕陽樓馬嘶經戰地鵰認打圍山櫓
聲荷葉浦螢火豆花田斜陽曬魚網疎竹露
人家晴雪添崖瀑春雲雜曉烟皆綽有九僧
之意蓋宋末詩人有江湖一派有晩唐一派
鎡蓋沿晚唐派者故往往有佳句而乏高韻
亦絶無一篇作古體然較之江湖末流寒酸
纖𤨏則固勝之矣乾隆四十六年十月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
月洞吟序
端族自宋祥符婺州牧隆天聖括蒼府屬譚迄今傳世
二十為年六百中間雖無竒名大烈班照史冊然類能
清修不辱故家文獻之傳幾葉有介翁鎡者文章爾雅
造履峻潔仕宋官縣尉當帝昺播遷勢入夷元即憣然
棄印綬歸隠湖山與尹綠坡虞君集葉柘山諸人結社
賦詩扁所居為月洞意以孤炯絶塵顓澒自亢庶幾乎
有桃源栗里之致焉每對時忿懣輒形於詩所謂山河
隔今古天地老英雄局敗碁難著愁多酒易中之句往
往聞者恨不得一見其人與之言衣冠禮樂之盛聲明
文物之華有如今日者嗚呼馮道五朝管仲再霸後世
羞之若介翁不亦超然隠君子哉苟以縣尉小官則梅
福上書挂冠神武又何心耶端少習聞其事壯而流落
江湖不能為之告太史立傳如子美元亮焉者亦天也
懼久而益無聞乃刻遺詩一卷庶乎後人能論其世知
吾王在平昌代有高行清才不獨蓁蓁狉狉為深山草
木鹿豕也時嘉靖壬子上元族孫飬端茂成序
月洞吟序
予在平昌見黃兆山人詩文浸尋晉魏人語而復得其
先人宋月洞先生詩七十餘首殆宛然晩唐人語宋之
季亦唐之季也觀黃兆山人所叙月洞意操孤炯獨絶
如律中青松秦世事黃菊晉人心局敗碁難著愁多酒
易中沙漲浙江龍去遠天寬北闕鳳歸遲豪傑危中成
事易規模狹處濟時難悲歌當泣憾不作司空文明山
中草檄爾悲乎長絶句如落花依草略約妍積咏荆卿
者乃賦閒情耶往往達官貴人不能言其祖如月洞先
生可謂有孫茂成矣(茂成即黃兆山人字)歲辛丑夷則朔臨川清
遠道人湯顯祖義仍題
