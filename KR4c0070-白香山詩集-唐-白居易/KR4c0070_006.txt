白香山詩集卷六歙縣汪立名編
長慶集六(閑適古調詩四十五首)
自題寫真(時為翰林學士)
我貌不自識李放寫我真静觀神與骨合是山中人蒲
柳質易朽麋鹿心難馴何事赤墀上五年為侍臣况多
剛狷性難與世同塵不惟非貴相但恐生禍因宜當早
罷去收取雲泉身
(立名按公此詩内五年為侍臣及宜當早罷去之句當作於元和五年蓋是年歲滿當改官也以公年計)
(之為三十九歲而公後題舊寫真圖乃曰我年三十六寫貌在丹青豈别有圖非李放所寫邪)
遣懷(自此後詩在渭村作)
寓心身體中寓性方寸内此身是外物何足苦憂愛况
有假飾者華簪及高蓋此又疎於身復在外物外操之
多惴慄失之又悲悔乃知名與利得喪俱為害頽然環
堵客蘿蕙為巾帶自得此道來身窮心甚泰
渭上偶釣
渭水如鏡色中有鯉與魴偶持一竿竹懸釣在(一作至)其
傍微風吹釣絲嫋嫋十尺長身雖(一作誰知)對魚坐心在無
何鄉昔有白頭人亦釣此渭陽釣人不釣魚七十得文
王况我垂釣意人魚义兼亡無機兩不得但弄秋水光
興盡釣亦罷歸來飲我觴
隠几
身適忘四支心適忘是非既適又忘適不知吾是誰百
體如槁木兀然無所知方寸如死灰寂然無所思今日
復明日身心忽兩遺行年三十九歲暮日斜時四十心
不動吾今其庶幾
春眠
新浴肢體暢獨寢神魂安况因夜深坐遂成日高眠春
被薄亦暖朝窗深更閑却忘人間事似得枕上仙至適
無夢想大和難名言全勝彭澤醉欲敵曹溪禪何物呼
我覺伯勞聲關關起來妻子笑生計春茫然
閑居
腹空一盞粥飢食有餘味南簷半床日暖卧因成睡綿
袍擁兩膝竹几支雙臂從旦直至昏身心一無事心足
即為富身閑乃當貴富貴在此中何必居高位君看裴
相國金紫光照地心苦頭盡白纔年四十四乃知高蓋
車乘者多憂畏
夏日
東窗晚無熱比戶凉有風盡日坐復卧不離一室中中
心本無繫亦與出門同
適意二首
十年為旅客常有飢寒愁三年作諫官復多尸素羞有
酒不暇飲有山不得遊豈無平生志拘牽不自由一朝
歸渭上泛如不繫舟置心世事外無喜亦無憂終日一
蔬食終年一布裘寒來彌嬾放數日一梳頭朝睡足始
起夜酌醉即休人心不過適適外復何求
早歲從旅遊頗諳時俗意中年忝班列備見朝廷事作
客誠已難為臣尤不易况余方且介舉動多忤累直道
速我尤詭遇非吾志胷中十年内消盡浩然氣自從返
田畝頓覺無憂愧蟠木用難施浮雲心易遂悠悠身與
世從此兩相棄
首夏病間
我生來幾時萬有四千日自省於其間非憂即有疾老
去慮漸息年來病初愈忽喜身與心泰然兩無苦况兹
孟夏月清和好時節微風吹裌衣不寒復不熱移榻樹
隂下竟日何所為或飲一甌茗或吟兩句詩内無憂患
廹外無職役羈此日不自適何時是適時
晚春沽酒
百花落如雪兩鬢垂作絲春去有來日我老無少時人
生待富貴為樂常苦遲不如貧賤日隨分開愁眉賣我
所乘馬典我舊朝衣盡將沽酒飲酩酊步行歸名姓日
隠晦形骸日變衰醉卧黃公肆人知我是誰
蘭若寓居
名宦老慵求退身安草野家園病嬾歸寄居在蘭若薜
衣換簪組藜杖代車馬行止輙自由甚覺身瀟灑晨遊
南塢上夜息東菴下人間千萬事無有關心者
麴生訪宿
西齋寂巳暮叩門聲樀樀知是君宿來自拂塵埃席邨
家何所有茶果迎來客貧静似僧居竹林依四壁厨燈
斜影出簷雨餘聲滴不是愛閑人肯來同此夕
聞庾七左降因詠所懷
我病卧渭北君老謫巴東相悲一長歎薄命與君同既
歎還自哂哂歎兩未終後心誚前意所見何迷蒙人生
大塊間如鴻毛在風或飄青雲上或落泥途中衮服相
天下儻來非我通布衣委草莽偶去非吾窮外物不可
必中懷須自空無令怏怏氣留滯在心胷
答卜者
病眼昏似夜衰鬢䬃如秋除却須衣食平生百事休知
君善易者問我决疑不不卜非他故人間無所求
歸田三首
人生何所欲所欲惟兩端中人愛富貴高士慕神仙神
仙須有籍富貴亦在天莫戀長安道莫尋方丈山西京
塵浩浩東海浪漫漫金門不可入琪樹何由攀不如歸
山下如法種春田
種田意已决决意復何如賣馬買犢使徒步歸田廬迎
春治耒耜候雨闢菑畬策杖田頭立躬親課僕夫吾聞
老農言為稼慎在初所施不鹵莽其報必有餘上求奉
王稅下望備家儲安得放慵惰拱手而曳裾學農未為
鄙親友勿笑余更待明年後自擬執犁鋤
三十為近臣腰間鳴佩玉四十為野夫田中學鋤榖何
言十年内變化如此速此理固是常窮通相倚伏為魚
有深水為鳥有高木何必守一方窘然自牽束化吾足
為馬吾因以行陸化吾手為彈吾因以求肉形骸為異
物委順心猶足幸得且歸農安知不為福况吾行欲老
瞥若風前燭孰能俄頃間將心繫榮辱
秋遊原上
七月行巳半早凉天氣清清晨起巾櫛徐步出柴荆露
杖笻竹冷風襟越蕉輕閑攜弟姪輩同上秋原行新棗
未全赤晚瓜有餘馨依依田家叟設此相逄迎自我到
此邨往往白髮生邨中相識久老幼皆有情留連向暮
歸樹樹風蟬鳴(一作聲)是時新雨足禾黍夾道青見此令
人飽何必待西成
九日登西原宴望(同諸兄弟作)
病愛枕席凉日高眠未輟弟兄呼我起今日重陽節起
登西原望懷抱同一豁移座就菊叢餻酒前羅列雖無
絲與管歌笑隨情發白日未及傾顔酡耳已熱酒酣四
向望六合何空闊天地自久長斯人幾時活請看原下
邨邨人死不歇一邨四十家哭葬無虚月指此各相勉
良辰且歡悦
寄同病者
三十生二毛早衰為沉疴四十官七品拙宦非由他面
(一作年)顔日枯槁時命日蹉跎豈獨我如此聖賢無奈何
回觀親舊中舉目尤可嗟或有終老者沉賤如泥沙或
有始壯者飄忽如風花窮卧與天促不如我者多以此
反自慰常得心平和寄言同病者㢠廻歎且為歌
遊藍田山卜居
脫置腰下組擺落心中塵行歌望山去意似歸鄉人朝
蹋玉峰下暮尋藍水濱擬求幽僻地安置疎慵身本性
便山寺應須旁悟真
村雪夜坐
南窗背燈坐風霰暗紛紛寂寞深邨夜殘鴈雪中聞
東園翫菊
少年昨已去芳歲今又闌如何寂寞意復此荒凉園園
中獨立久日淡風露寒秋蔬盡蕪没好樹亦凋殘唯有
數叢菊新開籬落間攜觴聊就(一作自)酌為爾一留連憶
我少小日易為興所牽見酒無時節未飲已欣然近從
年長來漸覺取樂難常恐更衰老強飲亦無歡顧謂爾
菊花後時何獨鮮誠知不為我借爾暫開顔
觀稼
世役不我牽身心常自若晚出看田畝閑行旁村落纍
纍繞場稼嘖嘖羣飛雀年豐豈獨人禽鳥聲亦樂田翁
逢我喜默起具杯杓歛手笑相延社酒有殘酌媿兹勤
且敬藜杖為淹泊言動任天真未覺農人惡停杯問生
事夫種妻兒穫筋力苦疲勞衣食常單薄自慙禄位者
曾不營農作飽食無所勞何殊衛人鶴
聞哭者
昨日南鄰哭哭聲一何苦云是妻哭夫夫年二十五今
朝北里哭哭聲又何切云是母哭兒兒年十七八四鄰
尚如此天下多夭折乃知浮世人少得垂白髮余今過
四十念彼聊自悦從此明鏡中不嫌頭似雪
新構亭臺示諸弟姪
平臺高數尺臺上結茅茨東西疏二牖南北開兩扉蘆
簾前後卷竹簟當中施清冷白石枕疏凉黃葛衣開衿
向風坐夏日如秋時嘯傲頗有趣窺臨不知疲東窗對
華山三峰碧參差南簷當渭水卧見雲帆飛仰摘枝上
果俯折畦中葵足以充飢渴何必慕甘肥况有好羣從
旦夕相追隨
(立名按韻語陽秋樂天所至必築居在渭上有蔡渡居在江州有草堂在長安有新昌居在洛中有履道)
(居皆有詩紀勝故其自謂云予自幼迨老若白屋若朱門凡所止雖一日二日輙覆簣土為臺聚卷石為)
(山環斗水為池所謂君子之居一日必葺者耶)
自吟拙什因有所懷
嬾病每多暇暇來何所為未能抛筆硯時作一篇詩詩
成淡無味多被衆人嗤上怪落聲韻下嫌拙言詞時時
自吟詠吟罷有所思蘇州及彭澤與我不同時此外復
誰愛唯有元微之謫向江陵府三年作判司相去二千
里詩成遠不知
東坡(一作陂)秋意寄元八
寥落野陂畔獨行思有餘秋荷病葉上白露大如珠忽
憶同賞地曲江東北隅秋步少遊客唯我與君俱啼蛩
隠紅蓼瘦馬蹋青蕪當時與今日俱是暮秋初節物苦
相似時景亦無餘唯有人分散經年不得書
閑居
深閉竹間扉静掃松下地獨嘯晚風前何人知此意看
山盡日坐枕帙移時睡誰能從我遊使君心無事
詠拙
所禀有巧拙不可改者性所賦有厚薄不可移者命我
性拙且惷我命薄且屯問我何以知所知良有因亦曾
舉兩足學人蹋紅塵從兹知性拙不解轉如輪亦曾奮
六翮高飛到青雲從兹知命薄摧落不逡廵慕貴而厭
賤樂富而惡貧同此(一作出)天地間我豈異於人性命苟
如此反則成苦辛以此自安分雖窮每欣欣葺茅為我
廬編蓬為我門縫布作袍被種榖充盤飱静讀古人書
閑釣清渭濱優哉復游哉聊以終吾身
詠慵
有官慵不選有田慵不農屋穿慵不葺衣裂慵不縫有
酒慵不酌無異尊長空有琴慵不彈亦與無絃同家人
告飯盡欲炊慵不舂親朋寄書至欲讀慵開封嘗聞嵇
叔夜一生在慵中彈琴復鍛鐵比我未為慵
冬夜
家貧親愛散身病交遊罷眼前無一人獨掩村齋卧冷
落燈火暗離披簾幕破策策窗戶前又聞新雪下長年
漸省睡夜半起端坐不學坐忘心寂寞安可過兀然身
寄世浩然心委化如此來四年一千三百夜
村中留李三固言宿
平生早遊宦不道無親故如我與君心相知應有數春
明門前别金氏陂中遇村酒兩三杯相留寒日暮勿嫌
村酒薄聊酌論心素請君少踟蹰繫馬門前樹明年身
若健便擬江湖去他日縱相思知君無覓處後會既茫
茫今宵君且住
友人夜訪
簷前清風簟松下明月杯幽意正如此况乃故人來
遊悟真寺詩(一百三十韻)
元和九年秋八月月上弦我遊悟真寺寺在王順山去
山四五里先聞水潺湲自兹捨車馬始涉藍溪灣手拄
青竹杖足蹋白石灘漸怪耳目曠不聞人世喧山下望
山上初疑不可攀誰知中有路盤折通巖巔一息幡竿
下再休石龕邊龕間長丈餘門戶無扃關俯窺不見人
石髮垂若鬟驚出白蝙蝠雙飛如雪翻回首寺門望青
崖夾朱軒如擘山腹開置寺於其間入門無平地地窄
虛空寬房廊與臺殿高下隨峰巒巖萼無撮土樹木
多瘦堅根株抱石長屈曲蟲蛇蟠松桂亂無行四時鬱
芊芊枝梢嫋清吹(一作青翠)韻若風中絃日月光不透綠隂
相交延幽鳥時一聲聞之似寒蟬首憩賓位亭就坐未
及安須臾開北戶萬里明豁然拂簷虹霏微遶棟雲回
旋赤日間白雨隂晴同一川野綠蔟草樹眼界吞秦原
渭水細不見漢陵小於拳却顧來時路縈紆映朱闌歴
歴上山人一一遥可觀前對多寶塔風鐸鳴四端欒櫨
與戶牖恰恰金碧繁云昔伽葉佛此地坐涅槃至今鐵
鉢在當底手跡穿西開玉像殿白佛森比肩斗藪塵埃
衣禮拜冰雪顔曡霜為袈裟貫雹為華鬘逼觀疑鬼
功其跡非雕鐫次登觀音堂未到聞旃檀上階脫雙履
歛足升瑤筵六楹排玉鏡四座敷金鈿黑白自光明不
待燈燭燃衆寶互低昂碧珮珊瑚幡風來似天樂相觸
聲珊珊白珠垂露凝赤珠滴血殷點綴佛髻上合為七
寶冠雙瓶白琉璃色若秋水寒隔瓶見舍利圓轉如金
丹玉笛何代物天人施祗園吹如秋鶴聲可以降靈仙
是時秋方中三五月正圓寶堂豁三門金魄當其前月
與寶相射晶光爭鮮妍照人心骨冷竟夕不欲眠曉尋
南塔路亂竹低嬋娟幽林不逢人寒蝶飛翾翾山果不
識名離離夾道蕃足以療飢乏摘嘗味甘酸道南藍谷
神紫繖白紙錢若歲有水旱詔使修蘋蘩以地清淨故
獻奠無葷羶危石疊四五&KR1041;嵬欹且刓造物者何意堆
在巖東偏冷滑無人跡苔點如花牋我來登上頭下臨
不測淵目眩手足掉不敢低頭看風從石下生薄人而
上摶衣服似羽翮開張欲飛騫&KR1128;&KR1128;三面峰峰尖刀劍
攢往往白雲過决開露青天西北日落時夕暉紅團團
千里翠屏外走下丹砂丸東南月上時夜氣青漫漫百
丈碧潭底寫出黃金盤藍水色似藍日夜長潺潺周廻
繞山轉下視如青環或鋪為慢流或激為奔湍泓澄最
深處浮出蛟龍涎側身入其中懸磴尤險難捫蘿踏樛
木下逐飲澗猨雪迸起白鷺錦跳驚紅鱣歇定方盥潄
濯去支體煩淺深皆洞徹可照腦與肝但愛清見底欲
尋不知源東崖饒怪石積甃蒼琅玕温潤發於外其間
韞璵璠卞和死已久良玉多棄捐或時洩光彩夜與星
月連中頂最高峰拄天青玉竿&KR2794;&KR2332;上不得豈我能攀
援上有白蓮池素葩覆清瀾聞名不可到處所非人寰
又有一片石大如方尺甎插在半壁上其下萬仞懸云
有過去師坐得無生禪號為定心石長老世相傳却上
謁仙祠蔓草生綿綿昔聞王氏子羽化升上玄其西曬
藥臺猶對芝术田時復明月夜上間黃鶴言廻尋畫龍
堂二叟鬚髮斑想見聽法時歡喜禮印壇復歸泉窟下
化作龍蜿蜒階前石孔在欲雨生白煙往有寫經僧身
静心精專感彼雲外鴿羣飛千翩翩來添硯中水去吸
巖下泉一日三往復時節長不愆經成號聖僧弟子名
楊難誦此蓮花偈數滿百億千身壊口不壊舌根如紅
蓮顱骨今不見石函尚存焉粉壁有吳畫筆彩依舊鮮
素屏有禇書墨色如新乾名(一作靈)境與異跡周覽無不
殫一遊五晝夜欲返仍盤桓我本山中人誤為時網牽
牽率使讀書推挽令效官既登文字科又添諫諍員拙
直不合時無益同素飱以此自慙惕戚戚常寡歡無成
心力盡未老形骸殘今來脫簪組始覺離憂患及為山
水遊彌得縱疎頑野麋斷羈絆行走無拘攣池魚放入
海一往何時還身著居士衣手把南華篇終來此山住
永謝區中緣我今四十餘從此終身閑若以七十期猶
得三十年
酬張十八訪宿見贈(自此後詩為贊善大夫時作)
昔我為近臣君常稀到門今我官職冷唯君來往頻我
受狷介性立為頑拙身平生雖寡合合即無緇磷况君
秉高義富貴視如雲五侯三相家眼冷不見君問其所
與遊獨言韓舍人其次即及我我媿非其倫胡為謬相
愛歲晚逾勤勤落然頽簷下一話夜達晨床單食味薄
亦不嫌我貧日高上馬去相顧猶逡廵長安久無雨日
赤風昏昏憐君將病眼為我犯埃塵遠從延康里來訪
曲江濱所重君子道不獨媿相親
(立名按歲寒堂詩話元白張藉詩皆自淘浣中出專以道得人心中事為工又云張思深而語精元體輕)
(而詞躁白則才多而意切蘇子曕喜之獨甚良有由然)
朝歸書寄元八
進入閣前拜退就廊下餐歸來昭國里人卧馬歇鞍却
睡至日午起坐心浩然况當好時節雨後清和天柿樹
綠隂合王家庭院寬瓶中鄠縣酒墻上終南山獨眠仍
獨坐開襟當風前禪僧與詩客次第來相看要語連夜
語須眠終日眠除非奉朝謁此外無别牽年長身且健
官貧心甚安幸無急病痛不至苦飢寒以此聊自適外
緣不能干唯為静者信難為動者言臺中元侍御早晚
作郎官未作郎官際無人相伴閒
酬吳七見寄
曲江有病客尋常多掩關又聞馬死來不出身更閒聞
有送書者自起出門看素緘署丹字中有瓊瑶篇口吟
耳自聽當暑忽翛然似漱寒玉水如聞商風絃首章歎
時節末句思笑言嬾慢不相訪隔街如隔山常聞陶潛
語心遠地自偏君住安邑里左右車徒喧竹藥閉深院
琴尊開小軒誰知市南地轉作壺中天君本上清人名
在石堂間不知有何過謫作人間仙常恐歲月滿飄然
歸紫煙莫忘蜉蝣内進士有同年
昭國閒居
貧閒日高起門巷晝寂寂時暑放朝參天隂少人客槐
花滿田地僅絶人行跡獨在一床眠清涼風雨夕勿嫌
坊曲遠近即多牽役勿嫌禄俸薄厚即多憂責平生尚
恬曠老大宜安適何以養吾真官閒居處僻
喜陳兄至
黃鳥啼欲歇青梅結半成坐憐春物盡起入東園行攜
觴嬾獨酌忽聞叩門聲閒人猶喜至何况是陳兄從容
盡日語稠疊長年情勿輕一杯酒可以話平生
贈杓直
世路重禄位栖栖者孔宣人情愛年夀夭死者顔淵二
人如何人不奈命與天我今信多幸撫已媿前賢己年
四十四又為五品官况兹知足外别有所安焉早年以
身代直赴逍遥篇近歲將心地廻向南宗禪外順世間
法内脫區中緣進不厭朝市退不戀人寰自吾得此心
投足無不安體非導引適意無江湖閑有興或飲酒無
事多掩關寂静夜深坐安穩日高眠秋不苦長夜春不
惜流年委形老小外忘懷生死間昨日共君語與余心
膂然此道不可道因君聊強言
(立名按容齋五筆白樂天為人誠實洞達故作詩述懷好紀年歲)
寄張十八
飢止一簞食渴止一壺漿出入止一馬寝興止一牀此
外無長物於我有若亡胡然不知足名利心遑遑念兹
彌嬾放積習遂為常經旬不出門竟日不下堂同病者
張生貧僻住延康慵中每相憶此意未能忘迢迢青槐
街相去八九坊秋來未相見應有新詩章早晚來同宿
天氣轉清涼
題玉泉寺
湛湛玉泉色悠悠浮雲身閒心對定水清淨兩無塵手
把青笻杖頭戴白綸巾興盡下山去知我是誰人
朝回遊城南
朝退馬未困秋初日猶長回轡城南去郊野正清涼水
竹夾小徑縈廻繞川岡仰看晚山色俯弄秋泉光青松
繫我馬白石為我牀常時簪組累此日和身忘旦隨鵷
鷺末暮遊鷗鶴旁機心一以盡兩處不亂行誰辨心與
跡非行亦非藏
白香山詩集卷六
