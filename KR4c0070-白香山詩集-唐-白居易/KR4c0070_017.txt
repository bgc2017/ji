白香山詩集卷十七歙縣汪立名編
長慶集十七(律詩五言七言凡一百首)
江南謫居十韻
自哂沈冥客曾為獻納臣壯心徒許國薄命不如人纔
展凌雲翅俄成失水鱗葵枯猶向日蓬斷欲(一作即)辭春
澤畔長愁地天邊欲老身蕭條殘活計冷落舊交親草
合門無徑煙銷甑有塵憂方知酒聖貧始覺錢神虎尾
難容足羊腸易覆輪行藏與通塞一切任陶鈞
江樓夜吟元九律詩成三十韻
昨夜江樓上吟君數十篇詞飄朱檻底韻墮渌江前清
楚音諧律精微思入玄收將白雪麗奪盡碧雲妍寸截
金為句雙雕玉作聯八風淒間發五彩爛相宣冰扣聲
聲冷珠排字字圓文頭交比繡筋骨輭於綿澒湧同波
浪錚鏦過管絃醴泉流出地鈞樂下從天神鬼聞如泣
魚龍聽似禪星廻疑聚集月落為留連鴈感無鳴者猿
愁亦悄然交流遷客淚停住賈人船闇被歌姬乞潛聞
思婦傳斜行題粉壁短卷寫紅箋肉味經時忘頭風當
日痊老張知定伏短李愛應顛(張十八籍李二十紳皆工律詩故云)道屈
才方振身閒業始專天教聲烜赫理合命迍邅顧我文
章劣知他氣力全功夫雖共到巧拙尚相懸各有詩千
首俱抛海一邊白頭吟處變青眼望中穿酬答朝妨食
披尋夜廢眠老償文債負宿結字因緣每歎陳夫子(陳子)
(昂著感興詩稱於世)常嗟李謫仙(賀知章謂李白為謫仙)名高折人爵思苦
減天年(陳竟無官李亦早夭)不得當時遇空令後代憐相悲今若
此湓浦與通川
潯陽歲晩寄元八郎中庾三十二員外
閱水年將暮燒金道未成丹砂不肯死白髮自須生病
肺慙杯滿衰顔忌鏡明春深舊鄉夢歲晩故交情一别
浮雲散雙瞻列宿榮螭頭階下立龍尾道前行封事頻
聞奏除書數見名虚懷事僚友平步取公卿漏盡雞人
報朝回幼女迎可憐白司馬老大在湓城
元九以綠絲布白輕容見寄製成衣服以詩報
知
綠絲文布素輕容珍重京華手自封貧友遠勞君寄附
病妻親為我裁縫袴花白似秋雲薄衫色青於春艸濃
欲著却休知不稱折腰無復舊形容
(立名按齊東野語元微之寄白輕容樂天製而為衣而詩中容字乃為流俗妄改為庸又作&KR0008;褣蓋不知)
(其所出也唐類苑輕容無花薄紗也王建宫詞嫌羅不著愛輕容周賀詩蜀煙飛重錦峽雨潤輕容按容)
(字之改蓋以末句有容字耳不知唐人用字異義不嫌重押也)
清明日送韋侍御貶虔州
寂寞清明日蕭條司馬家留餳和冷粥出火煑新茶欲
别能無酒相留亦有花南遷更何處此地已天涯
九江春望
淼茫積水非吾土飄泊浮萍是我身身外信緣為活計
眼前隨事覓交親爐煙豈異終南色湓草寧殊渭北春
此地何妨便終老匹如元是九江人(香爐峰上多煙湓水岸邊足草因而)
(記之)
(立名按韻語陽秋云樂天鑪煙湓草二句蓋不忘蔡渡舊居也老杜偶題云故山迷白閣秋水憶黃陂不)
(忘秦中舊居也東坡横翠閣詩已見西湖懷濯錦更看横翠隱峨眉亦此意)
晩題東林寺雙池
向晩雙池好初晴百物新裊枝翻翠羽濺水躍紅鱗萍
泛同遊子蓮開當麗人臨流一惆悵還憶曲江春
贈内子
白髮方興歎青蛾亦伴愁寒衣補燈下小女戲床頭闇
澹屏幃故淒凉枕席秋貧中有等級猶勝嫁黔婁
送客春遊嶺南二十韻(因序嶺南方物以贈之并擬微之送崔二十二)
(之作)
已訝遊何遠仍嗟别太頻離容君蹙促贈語我殷勤迢
遞天南面蒼茫海北漘訶陵國分界交趾郡為鄰蓊鬱
三光晦温暾四氣勻隂晴變寒暑昏曉錯星辰瘴地難
為老蠻陬不易馴土民稀白首洞主盡黃巾戰艦猶驚
浪戎軍未息塵(時黃家賊方動)紅旗圍卉服紫綬裹文身麫苦
桄榔裛漿酸橄欖新牙檣迎海舶銅鼓賽江神不凍貪
泉暖無霜毒草春雲煙蟒蛇氣刀劒鱷魚鱗路足羇棲
客官多謫逐臣天黃生颶母(颶母如斷虹欲大風即見)雨黑長楓人
(楓人因夜雷雨輒闇長數丈)廻使先傳語征軒早返輪須防杯裏蠱
(南方蠱毒多置酒中)莫愛槖中珍北與南殊俗身將貨孰親嘗聞
君子誡憂道不憂貧
(立名按輟耕錄南人方言曰溫暾者得懷暖也王建宮詞新晴草色暖温暾瀛奎律髓大抵中唐人多善)
(言風土如西北風沙酪漿氊幄之區東南水國蠻島彝洞之外無不曲盡其妙樂天送人遊嶺南詩亦可)
(謂曲盡南中之俗矣)
自題
功名宿昔人多許寵辱斯須自不知一旦失恩先左降
三年隨例未量移馬頭覓角生何日石火敲光住幾時
前事是身俱若此空門不去欲何之
自悲
火宅煎熬地霜松摧折身因知羣動内易死不過人
尋郭道士不遇
郡中乞假來相訪洞裏朝元去不逢看院祇留雙白鶴
入門惟見一青松藥爐有火丹應伏雲碓無人水自舂
(廬山中雲母多故以水碓擣練俗呼為雲碓)欲問參同契中事更期何日得
從容
潯陽春三首(元和十二年作)
春生
春生何處闇周遊海角天涯徧始休先遣和風報消息
續教啼鳥說來由展張草色長河畔點綴花房小樹頭
若到故園應覓我為傳淪落在江州
春來
春來觸動故鄉情忽見風光憶兩京金谷蹋花香騎入
曲江碾草鈿車行誰家綠酒歡連夜何處紅樓睡失明
獨有不眠不醉客經春冷坐古湓城
春去
一從澤畔為遷客兩度江頭送暮春白髮更添今日鬢
青衫不改去年身百川未有回流水一老終無却少人
四十六時三月盡送春爭得不殷勤
夢微之(十二年八月二十日夜)
晨起臨風一惆悵通川湓水斷相聞不知憶我因何事
昨夜三更夢見君
贈韋鍊師
潯陽遷客為居士身似浮雲心似灰上界女仙無嗜慾
何因相顧兩徘徊共疑過去人間世曾作誰家夫婦來
問劉十九
綠螘新醅酒紅泥小火爐晚來天欲雪能飲一杯無
得行簡書聞欲下峽先以此寄
朝來又得東川信欲取春初發梓州書報九江聞暫喜
路經三峽想還愁瀟湘瘴霧加餐飯灎澦驚波穩泊舟
欲寄兩行迎爾淚長江不肯向西流
南湖早春
風廻雲斷雨初晴返照湖邊暖復明亂點碎紅山杏發
平鋪新綠水蘋生翅低白鴈飛仍重舌澀黃鸝語未成
不道江南春不好年年衰病減心情
元十八從事南海欲出廬山臨别舊居有戀泉
聲之什因以投和兼伸别情
賢侯辟士禮從容莫戀泉聲問所從雨露初承黃紙詔
煙霞欲别紫霄峰傷弓未息新驚鳥得水難留久卧龍
我正退藏君變化一杯可易得相逢
題韋家泉池
泉落青山出白雲縈邨繞郭幾家分自從引作池中水
深淺方圓一任君
醉中對紅葉
臨風杪秋樹對酒長年人醉貌如霜葉雖紅不是春
遣懷
羲和走馭趁年光不許人間日月長遂使四時都似電
爭教兩鬢不成霜榮銷枯去無非命壯盡衰來亦是常
已共身心要約定窮通生死不驚忙
點額魚
龍門點額意何如紅尾青鬐却返初見說在天行雨苦
為龍未必勝為魚
聞龜兒詠詩
憐渠已解詠詩章搖膝支頤學二郎莫學二郎吟太苦
纔年四十鬢如霜
對酒
未濟卦中休卜命參同契裏莫勞心無如飲此銷愁物
一餉愁銷直萬金
東牆夜合樹去秋為風雨所摧今年花時悵然
有感
碧荑紅縷今何在風雨飄將去不回惆悵去年牆下地
今春惟有薺花開
病起
病不出門無限時今朝強出與誰期經年不上江樓醉
勞動春風颺酒旗
夢亡友劉太白同遊彰敬寺
三千里外卧江州十五年前哭老劉昨夜夢中彰敬寺
死生魂魄暫同遊
與果上人殁時題此訣别兼簡二林僧社
本(一作願)結菩提香火社為嫌煩惱電泡身不須惆悵從
師去先請西方作主人
贈寫真者
子騁丹青日予當醜老時無勞役神思更畫病容儀迢
遞麒麟閣圖功未有期區區尺素上焉用寫真為
劉十九同宿(時淮寇初破)
紅旗破賊非吾事黃紙除書無我名惟共嵩陽劉處士
圍棋賭酒到天明
十二年冬江西温暖喜元八寄金石稜(一作凌)到
因題此詩
今冬臘候不嚴凝暖霧温風氣上騰山脚崦中纔有雪
江流慢處亦無冰欲將何藥防春瘴只有元家金石稜
閒意
不爭榮耀任沈淪日與時疏共道親北省朋僚音信斷
東林長老往還頻病停夜食閒如社慵擁朝裘暖似春
漸老漸諳閒氣味終身不擬作忙人
送友人上峽赴東川辟命
見說瞿塘峽斜銜(一作横)灎澦根難於尋鳥道險過上龍
門羊角風頭急桃花水色渾山廻若鼇轉舟入似鯨吞
岸合愁天斷波跳恐地翻憐君經此去為感主人恩
夜送孟司功
潯陽白司馬夜送孟功曹江闇管絃急樓明燈火高湖
波翻似箭霜草殺如刀且莫開征棹隂風正怒號
衰病
老辭遊冶尋花伴病别荒狂舊酒徒更恐五年三歲後
些些談笑亦應無
題詩屏風絶句(并序)
十二年冬微之猶滯通州予亦未離湓上相去萬里
不見三年鬱鬱相念多以吟詠自解前後辱微之寄
示之什殆數百篇雖藏篋中永以為好不若置之座
右如見所思繇是掇律句中短小麗絶者凡一百首
題錄合為一屏風舉目會心參若其人在於前矣前
輩作事多出偶然則安知此屏不為好事者所傳異
日作九江一故事爾因題絶句聊以奬之
相憶采君詩作障自書自勘不辭勞障成定被人爭寫
從此南中紙價高
答微之(微之於閬州西寺手題予詩予又以微之百篇題此屏上各以絶句相報答之)
君寫我詩盈寺壁我題君句滿屏風與君相遇知何處
兩葉浮萍大海中
偶宴有懷
遇興尋文客因歡命酒徒春遊憶親故夜會似京都詩
思閒仍在鄉愁醉暫無狂來欲起舞慙見白髭鬚
山中酬江州崔使君見寄
眷眄情無限優容禮有餘三年為郡吏一半許山居酒
熟心相待詩來手自書庾樓春好醉明日且回車
山枇杷
深山老去惜年華況對東溪野枇杷火樹風來翻絳燄
瓊枝日出曬紅紗回看桃李都無色映得芙蓉不是花
爭奈結根深石底無因移得到人家
聞李尚書拜相因以長句寄賀微之
憐君不久在通川知己新提造化權䕫卨定求才濟世
張雷應辨氣衝天那知淪落天涯日正是陶鈞海内年
肯向泥中抛折劒不收重鑄作龍泉
歲暮
窮隂急景坐相催壯齒韶顔去不回舊病重因年老發
新愁多是夜長來膏明自爇緣多事鴈默先烹為不才
禍福細尋無會處不如且進手中杯
雨中赴劉十九二林之期及到寺劉已先去因
以四韻寄之
雲中臺殿泥中路既阻同遊嬾却還將謂獨愁猶對雨
不知多興已尋山纔應行到千峰裏只校來遲半日間
最惜杜鵑花爛漫春風吹盡不同攀
薔薇正開春酒初熟因招劉十九張大夫崔二
十四同飲
甕頭竹葉經春熟階底薔薇入夏開似火淺深紅壓架
如餳氣味綠粘臺試將詩句相招去倘有風情或可來
明日早花應更好心期同醉卯時杯
李白墓
采石江邊李白墳繞田無限草連雲可憐荒隴窮泉骨
曾有驚天動地文但是詩人多薄命就中淪落不過君
對酒
漫把參同契難燒伏火砂有時成白首無處問黃芽幻
世如泡影浮生抵眼花惟將綠醅酒且替紫河車
戲答諸少年
顧我長年頭似雪饒君壯歲氣如雲朱顔今日雖欺我
白髮他時不放君
風雨晩泊
苦竹林邊蘆葦叢停舟一望思無窮青苔撲地連春雨
白浪掀天盡日風忽忽百年行欲半茫茫萬事坐成空
此生飄蕩何時定一縷鴻毛天地中
題崔使君新樓
憂人何處可銷憂碧甃紅闌湓水頭從此潯陽風月夜
崔公樓替庾公樓
山中戲問韋侍御
我抱棲雲志君懷濟世才常吟反招隱那得入山來
贈曇禪師(夢中作)
五年不入慈恩寺今日尋師始一來欲知火宅焚燒苦
方寸如今化作灰
寄微之
帝城行樂日紛紛天畔窮愁我與君秦女笑歌春不見
巴猿啼哭夜嘗聞何處琵琶絃似語誰家卨墮髻如雲
人生多少歡娛事那獨千分無一分
醉吟二首
空王百法學未得姹女丹砂燒即飛事事無成身老也
醉鄉不去欲何歸
兩鬢千莖新似雪十分一琖欲如泥酒狂又引詩魔發
日午悲吟到日西
曉寢
轉枕重安寢回頭一欠伸紙窗明覺曉布被煖知春莫
強疎慵性須安老大身雞鳴猶獨睡不博早朝人
答元八郎中楊十二博士
身覺(一作學)浮雲無所著心同止水有何情但知瀟灑疎
朝市不要﨑嶇隱姓名盡日觀魚臨澗坐有時隨鹿上
山行誰能抛得人間事來共騰騰過此生
湖亭與行簡宿
潯陽少有風情客招宿湖亭盡却回水檻虚凉風月好
夜深惟共阿怜來(按阿怜行簡小字也)
八月十五日夜湓亭望月
昔年八月十五夜曲江池畔杏園邊今年八月十五夜
湓浦沙頭水館前西北望鄉何處是東南見月幾回圓
臨風一嘆無人會今夜清光似往年
贈江客
江柳影寒新雨地塞鴻聲急欲霜天愁君獨向沙頭宿
水繞蘆花月滿船
殘暑招客
雲截山腰斷風驅雨脚回早隂江上散殘暑日中來却
取生衣著重拈小簟開誰能淘晩熱閒飲兩三杯
潯陽秋懷贈許明府
霜紅二林葉風白九江波暝色投煙鳥秋聲帶雨荷馬
閒無處出門冷少人過鹵莽還鄉夢依稀望闕歌共思
除醉外無計奈愁何試問陶家酒新篘得幾多
九日醉吟
有恨頭還白無情菊自黃一為州司馬三見歲重陽劒
匣塵埃滿籠禽日月長身從漁父笑門任雀羅張問疾
因留客聽吟偶置觴歎時論倚伏懷舊數存亡奈老應
無計治愁或有方無過學王績惟以醉為鄉
(立名按老學菴筆記白詩四十著緋軍司馬及一為州司馬此音司字作入聲讀又芥隱筆談白詩燕姬)
(酌蒲桃金屑琵琶槽蒲琵字皆從仄聲)
問韋山人山甫
身名身事兩蹉跎試就先生問若何從此神仙學得否
白鬚雖有未為多
送蕭鍊師步虚詞十首卷後以二絶繼之
欲上瀛州臨别時贈君十首步虚詞天仙若愛應相問
向道江州司馬詩
花紙瑶緘松墨字把將天上共誰開試呈王母如堪唱
發遣雙成更取來
贈李兵馬使
身得貳師餘氣槩家藏都尉舊詩章江南别有樓船將
燕頷虯鬚不姓楊
題遺愛寺前溪松
偃亞長松樹侵臨小石溪靜將流水對高共遠峰齊翠
蓋煙籠密花幢雪壓低與僧清影坐借鶴穩枝棲筆寫
形難似琴偷韻易迷暑天風摵摵(一作瑟瑟)晴夜露凄凄獨
憩依為舍閒行繞作蹊棟梁君莫採留著伴幽棲
廬山草堂夜雨獨宿寄牛二李七庾三十二員
外
丹霄攜手三君子白髮垂頭一病翁蘭省花時錦帳下
廬山雨夜草菴中終身膠漆心應在半路雲泥迹不同
惟有無生三昧觀榮枯一照兩成空
聞揚十二新拜省郎遥以詩賀
文昌新入有光輝紫界宮牆白粉圍曉日雞人傳漏箭
春風侍女護朝衣雪飄歌句高難和鶴拂煙霄老慣飛
官職聲名俱入手近來詩客似君稀(頃曾有贈楊詩落句云不用更教詩)
(過好折君官職是詩名今故云俱入手)
三月三日懷微之
良時光景長虚擲壯歲風情已闇銷忽憶同為校書日
每年同醉是今朝
贈韋八
辭君歲久見君初白髮驚嗟兩有餘容鬢别來今至此
心情料取合何如曾同曲水花亭醉亦共華陽竹院居
豈料天南相見夜哀猿瘴霧宿匡廬
春江閒步贈張山人
江景又妍和牽愁發浩歌晴沙金屑色春水麴塵波紅
簇交枝杏青含卷葉荷藉莎憐輭暖憩樹愛婆娑書信
朝賢斷知音野老多相逢不閒語爭奈日長何
春聽琵琶兼簡長孫司戶
四絃不似琵琶聲亂寫真珠細撼鈴指底商風悲颯颯
舌頭胡語苦醒醒如言都尉思京國似訴明妃厭虜庭
遷客共君相勸諫春腸易斷不須聽
吳宮詞
一入吳王殿無人覩翠蛾樓高時見舞宮靜夜聞歌半
露胷如雪斜廻臉似波妍媸各有分誰敢妒恩多
送韋侍御量移金州司馬(時予官獨未出)
春歡雨露同霑澤冬歎風霜獨滿衣留滯多時如我少
遷移好處似君稀卧龍雲到須先起蟄燕雷驚尚未飛
莫恨東西溝水别滄溟長短擬同歸
自到潯陽生三女子因詮真理用遣妄懷
宧途本自安身拙世累由來向老多遠謫四年徒已矣
晚生三女擬如何預愁嫁娶真成患細念因緣盡是魔
賴學空王治苦法須抛煩惱入頭陀
江西裴常侍以優禮見待又蒙贈詩輒敘鄙誠
用伸感謝
一從簪笏事金貂每借温顔放折腰長覺身輕離泥滓
忽驚手重捧瓊瑶馬因回顧雖增價桐遇知音已半焦
他日秉鈞如見念壯心直氣未全銷
自江州司馬授忠州刺史仰荷聖澤聊書鄙誠
炎瘴抛身遠泥塗索脚難網初鱗撥刺籠久翅摧殘雷
電頒時令陽和變歲寒遺簪承舊念剖竹授新官鄉覺
前程近心隨外事寬生還應有分西笑問長安
除忠州寄謝崔相公
提拔出泥知力竭吹嘘生翅見情深劒鋒缺折難衝斗
桐尾燒焦豈望琴感舊兩行年老淚酬恩一寸歲寒心
忠州好惡何須問鳥得辭籠不擇林
初除官蒙裴常侍贈鶻銜瑞草緋袍魚袋因謝
惠貺兼抒離情
新授銅符未著緋因君裝束始光輝惠深范叔綈袍贈
榮過蘇秦佩印歸魚綴白金隨步躍鶻銜紅綬繞身飛
明朝戀别朱門淚不敢多垂恐汙衣
洪州逢熊孺登
靖安院裏辛夷下醉笑狂吟氣最粗莫問别來多少苦
低頭看取白髭鬚
初著刺史緋答友人見贈
故人安慰善為辭五十專城道未遲徒使花袍紅似火
其如蓬鬢白成絲且貪薄俸君應惜不稱衰容我自知
銀印可憐將底用只堪歸舍嚇妻兒
又答賀客
銀章暫假為專城賀客來多嬾起迎似挂緋衫衣架上
朽株枯竹有何榮
别草堂三絶句
正聽山鳥向陽眠黃紙除書落枕前為感君恩須暫起
爐峰不擬住多年
久眠褐被為居士忽挂緋袍作使君身出草堂心不出
廬山未要動(一作勒)移文
三間茅舍向山開一帶山泉繞舍廻山色泉聲莫惆悵
三年官滿却歸來
鍾陵餞送
翠幕紅筵高在雲歌鐘一曲萬家聞路人指點滕王閣
看送忠州白使君
潯陽宴别(此後忠州路上作)
鞍馬軍城外笙歌祖帳間乘潮發湓口帶雪别廬山暮
景牽行色春寒散醉顔共嗟炎瘴地盡室得生還
戲贈戶部李廵官
好語(一作去)民曹李判官少貪公事且謀歡男兒未死爭
能料莫作忠州刺史看
行次夏口先寄李大夫
連山斷處大江流紅旆逶迤鎮上遊幕下翺翔秦御史
軍前奔走漢諸侯曾陪劒履升鸞殿欲謁旌幢入鶴樓
假著緋袍君莫笑恩深始得向忠州
重贈李大夫
早接清班登玉陛同承别詔直金鑾鳳巢閣上容身穩
鶴鏁籠中展翅難流落多年應是命量移遠郡未成官
慙君獨不欺顦顇猶作銀臺舊眼看
對鏡吟
閒看明鏡坐清晨多病姿容半老身誰論情性乖時事
自想形骸非貴人三殿失恩宜放棄九宮推命合漂淪
如今所得須甘分腰佩銀龜朱兩輪
江州赴忠州至江陵以來舟中示舍弟五十韻
昔作咸秦客常思江海行今來仍盡室此去又專城典
午猶為幸分憂固是榮簈篂州乘送艛艓驛船迎共載
皆妻子同遊即弟兄寧辭浪迹遠且貴賞心并雲展帆
高掛飈馳櫂迅征泝流從漢浦循路轉荆衡山逐時移
色江隨地改名風光近東早水木向南清夏口煙孤起
湘川雨半晴日煎紅浪沸月射白砂明北渚寒留雁南
枝暖待鶯駢朱桃露萼點翠柳含萌亥市魚鹽聚神林
鼓笛鳴壺漿椒葉氣歌曲竹枝聲繫纜憐沙靜垂綸愛
岸平水餐紅粒稻野茹紫花菁甌泛茶如乳臺粘酒似
餳膾長抽錦縷藕脆削瓊英容易來千里斯須進一程
未曾勞氣力漸覺有心情卧穩添春睡行遲帶酒醒忽
愁牽世網便欲濯塵纓早接文場戰曾爭翰苑盟掉頭
稱俊造翹足取公卿且昧隨時義徒輸報國誠衆排恩
易失偏壓勢先傾虎尾憂危切鴻毛性命輕燭蛾誰救
護蠶繭自纏縈斂手辭雙闕回眸望兩京長沙抛賈誼
漳浦卧劉楨鶗鴂鳴還歇蟾蜍破又盈年光同激箭鄉
思極搖旌潦倒親知笑衰羸舊識驚烏頭因感白魚尾
為勞赬劒學將何用丹燒竟不成孤舟萍一葉雙鬢雪
千莖老見人情盡閒思物理精如湯探冷熱似博鬭輸
贏險路應須避迷途莫共爭此心知止足何物要經營
玉向泥中潔松經雪後貞無妨隱朝市不必謝寰瀛但
在前非悞期無後患嬰多知非景福少語是元亨晦即
全身藥明為伐性兵昏昏隨世俗蠢蠢學黎甿鳥以能
言&KR0008;龜緣入夢烹知之一何晩猶足保餘生
題岳陽樓
岳陽城下水漫漫獨上危樓凭曲闌春岸綠時連夢澤
夕波(一作陽)紅處近長安猿攀樹立啼何苦鴈點湖飛渡
亦難此地惟堪畫圖障華堂張與貴人看
入峽次巴東
不知遠郡何時到猶喜全家此去同萬里王程三峽外
百年生計一舟中巫山暮足霑花雨隴水春多逆浪風
兩片紅旌數聲鼓使君艛艓上巴東
(立名按容齋隨筆杜子美詩夜足霑沙雨春多逆水風樂天巫山隴水二句全用之)
十年三月三十日别微之於灃上十四年三月
十一日夜遇微之於峽中停舟夷陵三宿而
别言不盡者以詩終之因賦七言十七韻以
贈且欲記所遇之地與相見之時為他年會
話張本也
(附三遊洞序平淮西之明年冬予自江州司馬授忠州刺史微之自通州司馬授虢州長)
(史又明年春各祇命之郡與知退偕行三月十日參會於夷陵翌日微之反櫂送予至下)
(牢戍又翌日將别未忍引舟上下者久之酒酣聞石間泉聲因舍櫂進策步入缺岸初見)
(石如疊如削其怪者如引臂如垂幢次見泉如瀉如灑其竒者如懸練如不絶綫遂相與)
(維舟巖下率僕夫芟蕪刈翳梯危縋滑休而復上者凡四焉仰睇俯察絶無人迹但水石)
(相薄磷磷鑿鑿跳珠濺玉驚動耳目自未訖戍愛不能去俄而峡山昏黑雲破月出光氣)
(含吐互相明滅晶熒玲瓏象生其中雖有敏口不能名狀既而夕不寐迨旦將去憐竒惜)
(别且歎且言知退曰斯境勝絶天地間其有幾乎如之何俯通津緜歲代寂寥委置䍐有)
(到者予曰借此喻彼可為長太息豈獨是哉豈獨是哉微之曰誠哉是言矧吾人難相逢)
(斯境不易得今兩偶於是得無述乎請各賦古調詩二十韻書於石壁仍命予序而紀之)
(又以吾三人始遊故因為三遊洞洞在峽州上二十里北峰下兩崖相廞間欲將來好事)
(者知故備書其事)
灃水店頭春盡日送君上馬謫通川夷陵峽口明月夜
此處逢君是偶然一别五年方見面相攜三宿未廻船
坐從日暮惟長歎語到天明竟未眠齒髮蹉跎將五十
關河迢遞過三千生涯共寄滄江上鄉國俱抛白日邊
往事渺茫都似夢舊遊零落半歸泉醉悲灑淚春杯裏
吟苦支頤曉燭前莫問龍鍾惡官職且聽清脆好詩篇
(微之别來有新詩數百篇麗絶可愛)别來只是成詩癖老去何曾更酒顛
各限王程須去住重開離宴貴留連黃牛渡北移征櫂
白狗崖東卷别筵(黃牛白狗皆峽中地名即與微之遇别之所也)神女臺雲閒
繚繞使君灘水急潺湲風淒暝色愁楊柳月弔宵聲哭
杜鵑萬丈赤幢潭底日一條白練峽中天君還秦地辭
炎徼我向忠州入瘴煙未死會應相見在又知何地復
何年
(立名按集中但載此序而其詩已缺焉即元集亦無此詩可見元白詩亡失者多矣因其與十七韻同時)
(故附存原序備考)
題峽中石上
巫女廟花紅似粉昭君邨柳翠於眉誠知老去風情少
見此爭無一句詩
(立名按雲溪友議樂天除忠州刺史自峽沿流赴郡時秭歸縣繁知一聞樂天將過巫山先于神女祠粉)
(壁大書曰忠州刺史今才子行到巫山必有詩為報高唐神女道速排雲雨候清詞白公覩題悵然邀知)
(一至曰歷山劉郎中禹錫三年理白帝欲作一詩於此怯而不為罷郡經過悉去千餘詩但留四章而巳)
(此四章者乃古今之絶唱也而人造次不合為之沈佺期詩巫山高不極合沓狀竒新闇谷疑風雨幽崖)
(若鬼神月明三峽曙潮滿九江春為問陽臺客應知入夢人王無競詩神女向高唐巫山下夕陽徘徊)
(作行雨婉孌逐荆王電影江前落雷聲峽外長霽雲無處所臺館曉蒼蒼皇甫冉詩巫峽見巴東迢迢)
(出半空雲藏坤女館雨到楚王宮朝暮泉聲落寒暄樹色同清猿不可聽偏在九秋中李端詩巫山十)
(二重皆在碧巖中㢠廻合雲藏日霏微雨帶風猿聲寒度水樹色暮連空悲向高唐去千秋見楚宮白公但)
(吟此四篇與繁生同濟卒不賦詩)
白香山詩集卷十七
