白香山詩集卷二十九歙縣汪立名編
後集九(律詩凡一百七首)
太和戊申歲大有年詔賜百寮出城觀稼謹書
盛事以俟采詩
清晨承詔命豐歲閱田閭膏雨抽苗足涼風吐穗初早
禾黃錯落晩稻綠扶疎好入詩家詠宜令史館書散為
萬姓食堆作九年儲莫道如雲稼今秋雲不如
贈悼懷太子輓歌辭二首(奉詔撰進)
竹馬書薨歲銅龍表葬時永言窀穸事全用少陽儀壽
夭由天命哀榮出聖慈恭聞褒贈詔軫念在與夷
剪葉藩封早承華冊命尊笙歌辭洛苑風雪蔽梁園鹵
簿凌霜宿銘旌向月翻宫寮不逮事哭送出都門
雨中招張司業宿
過夏衣香潤迎秋簟色鮮斜支花石枕臥詠蘂珠篇泥
濘非遊日隂沈好睡天能來同宿否聽雨對牀眠
和集賢劉學士早朝作
吟君昨日早朝詩金御爐前喚仗時煙吐白龍頭宛轉
扇開青雉尾參差暫畱春(一作書)殿多稱屈合入綸闈即
可知從此摩霄去非晩鬢間(一作邊)未有一莖絲
送陜州王司馬建赴任(建善詩者)
陜州司馬去何如養靜(一作癖)資貧兩有餘公事閒忙同
少尹料錢多少敵尚書祗攜美酒為行伴唯(一作獨)作新
詩趁下車自有(一作得)鐵牛無詠者料君投刃必應虚
對琴待月
竹院新晴夜松窗未臥時共琴為老伴與月有秋期玉
軫臨風久金波出霧遲幽音待清景唯是我心知
楊家南亭
小亭門向月斜開滿地涼風滿地苔此(一作北)院好彈秋
思處終須一夜抱琴來
早寒
黃葉聚牆角青苔圍柱根被經霜後薄鏡遇雨來昏半
卷寒檐幕斜開暖閣門迎冬兼送老只仰酒盈尊
齋月靜居
病來心靜一無思老去身閒百不為忽忽眼塵猶愛睡
些些口業尚誇詩葷腥每斷齋居月香火常親宴坐時
萬慮消停百神泰唯應寂寞殺三尸
宿裴相公興化池亭(兼蒙借船舫遊汎)
林亭一出宿風塵忘却平津是要津松閣晴看山色近
石渠秋放水聲新孫宏閣鬧無閒客傅說舟忙不借人
何似掄才濟川外别開池館待交親
和劉郎中望終南山秋雪
徧覽古今集都無秋雪詩陽春先唱後隂嶺未消時草
訝霜凝重松疑鶴散遲清光莫獨占亦(一作還)對白雲司
廣府胡尚書頻寄詩因荅絶句
尚書清白臨南海雖飲貪泉心不回唯向詩中得珠玉
時時寄到帝鄉來
送鶴與裴相臨别贈詩
司空愛爾爾須知不信聽吟乞鶴詩羽翮勢高寧惜别
稻粱恩重(一作厚)莫愁飢夜棲少(一作莫)共雞爭樹曉浴先
饒鳳占池穏上青雲勿回顧的應勝在白家時
令狐相公拜尚書後有喜從(一作罷)鎮歸朝之作
劉郎中先和因以繼之
車騎從新梁苑回履聲珮響入中臺鳳池望在終重去
龍節功成且納來金勒最宜乘雪出玉觴何必待花開
尚書首唱郎中和不計官資只計才
送河南尹馮學士赴任
石渠金谷中間路軒騎翩翩十日程清洛飲冰添苦節
碧嵩看雪助高情謾誇河北操旄鉞莫羨江西擁旆旌
(時新除二鎮節度)何似府寮京令外别教三十六峰迎
讀鄂公傳
高臥深居不見人功名斗藪似灰塵惟留一部清商樂
月下風前伴老身
烏夜啼
城上歸時晩庭前宿處危月明無葉樹霜滑有風枝啼
澀飢喉咽飛低凍翅垂畫堂鸚鵡鳥冷暖不相知
鏡換杯
欲將珠(一作朱)匣青銅鏡換取金尊白玉巵鏡裏老來無
避處尊前愁至有消時茶能散悶為功淺萱縦忘憂得
力遲不似杜康神用速十分一盞便開眉
冬夜聞蟲
蟲聲冬思苦於秋不解愁人聞亦愁我是老翁聽不畏
少年莫聽白君頭
雙鸚鵡
綠衣整頓雙棲起紅觜分明對語時始覺琵琶絃莽鹵
方知吉了舌參差鄭牛識字吾常歎(諺云鄭元家牛觸牆成八字)丁
鶴能歌爾亦知若稱白家鸚鵡鳥籠中兼合解吟詩
贈朱道士
儀容白晳上仙郎方寸清虚内道場兩翼化生因服藥
三尸餓死為休糧醮壇北向宵占斗寢室東開早納陽
盡日窗間更無事惟燒一炷降眞香
昨以拙詩十首寄西川杜相公相公亦以新作
十首惠然報示首數雖等工拙不倫重以一
章用伸答謝
詩家律手在成都權與尋常將相殊剪截五言兼用鉞
陶鈞六義别開鑪驚人卷軸須知有隨事文章不道無
篇數雖同光價異十魚目換十驪珠
和汴州令狐相公新於郡内栽竹百竿拆壁開
軒旦夕對翫偶題七言五韻
梁園修竹舊傳名園廢年深竹不生千畝荒涼尋未得
百竿青翠種新成牆開乍見重添興窗靜時聞别有情
煙葉蒙籠侵夜色風枝蕭颯欲秋聲更登樓望尤堪重
千萬人家無一莖(汴州人家並無竹)
重荅汝州李六使君見和憶吳中舊遊五首
為憶娃宫與虎邱翫君新作不能休蜀牋寫出篇篇好
吳調吟時句句愁洛下林園終共住江南風月會重遊
(先與李六有此二句之約)由來事過多堪惜何況蘇州勝汝州(李前刺蘇)
(州故有是句)
見殷堯藩侍御憶江南詩三十首詩中多敘蘇
杭勝事余嘗典二郡因繼和之
江南名郡數蘇杭寫在(一作題寫)殷家三十章君是旅人猶
苦憶我為刺史更難忘境牽吟詠眞詩國興入笙歌好
醉鄉為念舊遊終一去扁舟直擬到滄浪
聞新蟬贈劉二十八
蟬發一聲時槐花帶兩枝只應催我老兼遣報君知白
髮生頭速青雲入手遲無過一杯酒相勸數開眉
贈王山人
玉芝觀裏王居士服氣餐霞善養身夜後不聞龜喘息
秋來唯長鶴精神容顔盡怪長如故名姓多疑不是真
貴重榮華輕壽命知君悶見世間人
和劉郎中學士題集賢閣
朱閣青山高庳齊與君才子作詩題傍聞大内笙歌近
下視諸司屋舍低萬卷圖書天禄上一條風景月華西
欲知丞相優賢意百步新廊不蹋泥
觀幻
有起皆因滅無暌不暫同從歡終作慼轉苦又成空次
第花生眼須臾燭過風更無尋覓處鳥迹印空中
病假中龐少尹攜魚酒相過
宦情牢落年將暮病假聯緜日漸深被老相催雖白首
與春無分未甘心閒停茶椀從容語醉把花枝取次吟
勞動故人龐閣老提魚攜酒遠相尋
聽田順兒歌
戛玉敲冰聲未停嫌雲不遏入青冥争得黃金滿衫袖
一時抛與斷年聽
聽曹剛琵琶兼示重蓮
撥撥絃絃意不同胡啼番語兩玲瓏誰能截得曹剛手
插向重蓮衣袖中
(立名按韻語陽秋彈絲之法妙在左手脫右優而左劣亦何足論乎嘗觀琵琶錄云元和中曹保有子善)
(才善才有子剛皆能琵琶又有裴興奴長於攏撚時人謂剛有右手興奴有左手盖攏撚在左手也剛劣)
(扵左手則琵琶之妙處逝矣惜乎樂天未知裴興奴手之妙也)
酬令狐相公春日尋花見寄六韻
病卧帝王州花時不得遊老應隨日至春肯為人畱粉
壞杏將謝火緐桃尚稠白飄僧院地紅落酒家樓空裏
雪相似晩來風不休吟君悵望句如到曲江頭
和劉郎中曲江春望見示
芳景多遊客衰翁獨在家肺傷妨飲酒眼痛忌看花寺
路隨江曲官牆夾樹斜羨君猶壯健不枉度年華
送東都畱守令狐尚書赴任
翠華黃屋未東巡碧洛青嵩付大臣地稱高情多水竹
山宜閑望少風塵龍門即擬為遊客金谷先憑作主人
歌酒家家花處處莫空管領上陽春
(立名按寶歴二年敬宗欲幸東都諫者皆不聽巳使按修宫闕賴裴度婉言而罷明年為文宗太和元年)
(令狐楚以三年春留守東都故公首句及此盖文宗方勵精圖治盡反敬宗弊政未東巡之語有微辭焉)
自題新昌居止因招楊郎中小飲
地偏坊遠巷仍斜最近東頭是白家宿雨長齊鄰舍柳
晴光照出夾城花春風小榼三升酒寒食深爐一椀茶
能到南園同醉否笙歌隨分有些些
南園試小樂
小園斑駮花初發新樂錚鏦(一作摐)教欲成紅萼紫房皆
手植蒼頭碧玉盡家生高調管色吹銀字慢拽歌詞唱
渭城不飲一杯聽一曲將何安慰老心情
和微之春日投簡陽明洞天五十韻
青陽行巳半白日坐將徂越國強仍大稽城高且孤利
饒鹽煑海名勝水澄湖牛斗天垂象台明地展圖(天台四明)
(二山)瓌竒填市井佳麗溢闉闍句踐遺風霸西施舊俗姝
船頭龍夭矯橋脚獸睢盱鄉味珍蟛蚏時鮮貴鷓鴣語
言諸夏異衣服一方殊擣練蛾眉婢鳴桹蛙角奴江清
敵伊洛山翠勝荆巫華表雙棲鶴聯檣幾點烏煙波分
渡口雲樹接城隅澗遠松如畫洲平水似鋪綠科秧早
稻紫筍折新蘆暖蹋泥中藕香尋石上蒲雨來萌盡達
雷後蟄全蘇柳眼黃絲纇花房絳蠟珠林風新竹折野
燒老桑枯帶嚲長枝蕙錢穿短貫榆暄和生野菜卑溼
長街蕪女浣紗相伴兒烹鯉一呼山魈啼穉子林狖挂
山都産業論蠶蟻孳生計鴨雛泉巖雪飄灑苔壁錦漫
糊堰限舟航路堤通車馬途耶溪岸回合禹廟徑盤紆
洞穴何因鑿星槎誰與刳石凹仙藥臼峰峭佛香爐去
為投金簡來因挈玉壺貴仍招客宿健未要人扶聞望
賢丞相儀形美丈夫前驅駐旌旆偏坐列笙竽刺史旟
翻隼尚書履曳鳬學禪超後有觀妙造虚無髻裏傳僧
寶環中得道樞登樓詩八詠置研賦三都捧擁羅將綺
趨蹌紫與朱廟謨藏稷卨兵略貯孫吳令下三軍整風
高四海趨千家得慈母六郡事嚴姑重士過三哺輕財
抵一銖送觥歌宛轉嘲妓笑盧胡佐飲時炮鼈蠲酲數
膾鱸醉鄉雖咫尺樂事亦須臾若不中賢聖何由外智
愚伊予一生志我爾百年軀江上三千里城中十二衢
出多無伴侣歸只對妻孥白首青山約抽身去得無
酬鄭侍御多雨春空過詩三十韻(次用本韻)
南雨來多滯東風動即狂月行離畢急龍走召雲忙鬼
轉雷車響蛇騰電策光浸滛天似漏沮洳地成瘡慘澹
隂煙白空濛宿霧黃闇遮千里目悶結九回腸寂寞羈
臣館深沈思婦房鏡昏鸞滅影衣潤麝消香蘭溼難紉
珮花凋易落妝霑黃鶯翅重滋綠草心長紫陌皆泥濘
黃汚共淼茫恐霖成怪沴望霽劇禎祥楚柳腰肢嚲湘
筠涕淚滂晝昏疑是夜隂盛勝扵陽居士巾皆墊行人
蓋盡張跳蛙還屢出移蟻欲深藏端坐交游廢閒行去
步妨愁生垂白叟惱殺蹋青娘變海常須慮為魚慎勿
㤀此時方共懼何處可相將(此以下叙浙東政事)巳望東溟禱仍
封北戶禳却思逢旱魃誰喜見商羊預怕為蠶病先憂
作麥傷惠施應浹洽政豈假揄揚祀典修咸秩農書振
滿牀丹誠期懇苦白日會昭彰賑廩賙飢戶苫城備壞
牆且當營歲事寧暇惜年芳德勝令災弭人安在吏良
尚書心若此不枉繫金章
和春深二十首(按此亦和微之作見劉賓客詩小序)
何處春深好春深富貴家馬為中路鳥妓作後庭花羅
綺驅論隊金銀用斷車眼前何所苦惟苦日西斜
何處春深好春深貧賤家荒涼三徑草冷落四隣花奴
困歸傭力妻愁出賃車途窮平路險舉足劇褒斜
何處春深好春深執政家鳳池添硏水雞樹落衣花詔
借當衢宅恩容上殿車延英開對久門與日西斜
何處春深好春深方鎮家通犀排帶胯瑞鶴(一作鶻)勘袍
花飛絮衝毬馬垂楊拂妓車戎裝拜春設左握寶刀斜
何處春深好春深刺史家隂緐棠布葉岐秀麥分花五
匹鳴珂馬雙輪畫軾車和風引行樂葉葉隼旟斜
何處春深好春深學士家鳳書裁五色馬鬛剪三花蠟
炬開明火銀臺賜物車相逢不敢揖彼此帽低斜
何處春深好春深女學家慣看温室樹飽識浴堂花御
印提隨仗香牋把下車宋家宫樣髻一片綠雲斜
何處春深好春深御史家絮縈驄馬尾蝶繞繡衣花破
柱行持斧埋輪立駐車入班遥認得魚貫一行斜
何處春深好春深遷客家一杯寒食酒萬里故園花炎
瘴蒸如火光隂走似車為憂鵩鳥至只恐日光斜
何處春深好春深經業家唯求太常第不管曲江花折
桂名慙郄收螢志慕車官場泥補處最怕寸隂斜
何處春深好春深隠士家野衣裁薜葉山飯曬松花蘭
索紉幽珮蒲輪駐軟車林間箕踞坐白眼向人斜
何處春深好春深漁父家松灣隨櫂月桃浦落船花投
餌移輕楫牽輪轉小車蕭蕭蘆葉裏風起釣絲斜
何處春深好春深潮戶家濤翻三月雪浪噴四時花曳
練馳千馬驚雷走萬車餘波落何處江轉富陽斜
何處春深好春深痛飲家十分杯裏物五色眼前花餔
歠眠糟甕流涎見麴車中山一沈醉千度日西斜
何處春深好春深上已家蘭亭席上酒曲洛岸邊花弄
水遊童棹湔裾小婦車齊橈争渡處一匹錦標斜
何處春深好春深寒食家玲瓏鏤雞子宛轉綵毬花碧
草追遊騎紅塵拜埽車鞦韆細腰女搖曳逐風斜
何處春深好春深博奕家一先争破眼六聚鬭成花鼓
應投壺馬兵衝象戲車彈棋局上事最妙是長斜
何處春深好春深嫁女家紫排襦上雉黃帖鬢邊花轉
燭初移障鳴環欲上車青衣傳氊褥錦繡一條斜
何處春深好春深娶婦家兩行籠裏燭一樹扇間花賓
拜登華席親迎障幰車催妝詩未了星斗漸傾斜
何處春深好春深妓女家眉欺楊柳葉裙妬石榴花蘭
麝熏行被金銅釘坐車杭州蘇小小人道最夭(伊耶切)斜
詠家醖十韻
&KR0870;醒從古笑靈均長醉如今斆伯倫舊法依稀傳自杜
(杜康)新方要妙得扵陳(陳郎中岵傳受此法)井泉王相資重九麴糵
精靈用上寅(水用九月九日麴用七月上寅)釀糯豈勞炊范黍撇篘何
假漉陶巾常嫌竹葉猶凡濁始覺榴花不正真甕揭開
時香酷烈缾封貯後味甘辛捧疑明水從空化飲似陽
和滿腹春色洞玉壺無表裏光搖金盞有精神能銷忙
事成閑事轉得憂人作樂人應是世間賢聖物與君還
往擬終身
池鶴二首
高竹籠前無伴侣亂雞羣裏有風標低頭乍恐丹砂落
曬翅常疑白雪消轉覺鸕鷀毛色下苦嫌鸚鵡語聲嬌
臨風一唳思何事悵望青田雲水遥
池中此鶴鶴中稀恐是遼東老令威帶雪松枝翹膝脛
放花菱片綴毛衣低迴且向林(一作籠)間宿奮迅終須天
外飛若問故巢知處在主人相戀未能歸
對酒五首
巧拙賢愚相是非何如一醉盡㤀機君知天地中寬窄
鵰鶚鸞皇各自飛
蝸牛角上争何事石火光中寄此身隨富隨貧且歡樂
不開口笑是癡人
丹砂見火去無迹白髮泥人來不休賴有酒仙相暖熱
松喬醉即到前頭
百歲無多時壯健一春能幾日晴眀相逢且莫推辭醉
聽唱陽關第四聲(第四聲勸君更盡一杯酒西出陽關無故人)
昨日低眉問疾來今朝收淚弔人回眼前流例君看取
且遣琵琶送一杯
(立名按東坡志林舊傳陽關三疊然今世歌者每句再疊而巳若通一首言之又是四疊皆非是或每句)
(三唱巳應三疊之說則叢然無復節奏余在密州有文勛長官以事至密自云得古本陽關其聲宛轉淒)
(斷不類乃知唐本三疊盖如此及在黃州得樂天對酒云相逢且莫推辭醉聽唱陽關第四聲注云第四)
(聲勸君更盡一杯酒以此驗之若一句再疊則此句為第五聲今為第四聲則一句不疊審矣)
僧院花
欲悟色空為佛事故栽芳樹在僧家細看便是華嚴偈
方便風開智慧花
老戒
我有白頭戒聞於韓侍郎老多憂活計病更戀班行矍
鑠誇身健周遮說話長不知吾免否兩鬢巳成霜
戊申歲暮詠懷三首
窮冬月末兩三日半百年過六七時龍尾趁朝無氣力
牛頭參道有心期榮華外物終須悟老病傍人豈得知
猶被妻兒教漸退莫求致仕且分司
唯生一女才十二祗欠三年未六旬㛰嫁累輕何怕老
飢寒心慣不憂貧紫泥丹筆皆經手赤紱金章盡到身
更擬踟蹰覓何事不歸嵩洛作閑人
(立名按韻語陽秋樂天以長慶三年自中書舍人為杭州刺史仍服緋故遊恩德寺詩序云俯視朱紱及)
(自歎詩云實事漸消虚事在銀魚金帶繞身光戊申詠懷詩赤紱金章盡到身以今觀之金帶不應用銀)
(魚金章不應用赤紱人皆以為疑而不知唐制紫為三品服緋為四品服淺緋為五品服各服金帶又制)
(衣紫者魚袋以金飾衣緋者魚袋以銀飾樂天時為五品淺緋金帶佩銀魚宜矣)
七年囚閉作籠禽但願開籠便入林幸得展張今日翅
不能辜負昔時心人間禍福愚難料世上風波老不禁
萬一差池似前事又應追悔不抽簪
贈夢得
心中萬事不思量坐倚屏風臥向陽漸覺詠詩猶老醜
豈宜憑酒更麄狂頭垂白髮我思退脚蹋青雲君欲忙
只有今春相伴在花前賸醉兩三場
(附劉白倡和集解彭城劉夢得詩豪者也其鋒森然少敢當者予不量力往往犯之夫合)
(應者聲同交争者力敵一往一復欲罷不能繇是每制一篇先相視草視竟則興作興作)
(則文成一二年來日尋筆研同和贈荅不覺滋多至太和三年春以前紙墨所存者凡一)
(百三十八首其餘乘興扶醉率然口號者不在此數因命小姪龜兒編錄勒成兩卷仍寫)
(二本一付龜兒一授夢得小兒崙郎各令收藏附兩家集予頃以元微之唱和頗多或在)
(人口常戲微之云僕與足下二十年來為文友詩敵幸也亦不幸也吟詠性情播揚名聲)
(其適遺形其樂忘老幸也然江南士女語步才子者多云元白以子之故使僕不得獨)
(於吳越間亦不幸也今垂老復遇夢得得非重不幸耶夢得夢得文之神妙莫先扵詩若)
(妙與神則吾豈敢如夢得雪裏高山頭白早海中仙果子生遲沈舟側畔千帆過病樹前)
(頭萬木春之句之類真謂神妙在在處處應當有靈物護之豈惟兩家子姪祕藏而已巳)
(酉歲三月五日樂天解)
想東遊五十韻(并序)
太和三年春予病免官後憶遊浙右數郡兼思到越
一訪微之故兩浙之間一物已上想皆在目吟且成
篇不能自休盈五百字亦猶孫興公想天台山而賦
之也
海内時無事江南歲有秋生民皆樂業地主盡賢侯郊
靜銷戎馬城高逼斗牛平河七百里沃壤二三州(自常及杭)
(凡三百里)坐有湖山趣行無風浪憂食寧妨解纜寢不廢乘
流泉石諳天竺煙霞識虎邱(天竺虎邱寺皆領郡時舊遊最熟處)餘芳認
蘭澤遺詠思蘋洲(古詩云蘭澤多芳草又柳惲詩云汀州采白蘋)菡萏紅塗粉
菰蒲綠潑油鱗(一作鮮)差漁戶舍綺錯稻田溝紫洞藏仙
窟玄泉貯怪湫精神昂老鶴姿彩媚潛虯(大謝詩云潛虯媚幽姿)
靜閱天工妙閑窺物狀幽投竿出比目擲果下獼猴味
苦蓮心小漿甜蔗節稠橘苞從自結藕孔是誰鎪逐日
移潮信隨風變櫂謳逓夫交烈火候吏次鳴騶梵墖形
疑踊(重玄閣)閶門勢欲浮(吳閶)客迎攜酒榼僧待置茶甌小
宴閑談笑初筵雅獻酬稍催朱蠟炬徐動碧牙籌圓琖
飛蓮子長裾曳石榴柘枝隨畫鼓調笑從香毬幕颺雲
飄檻簾褰月露鉤舞䋣紅袖凝(去聲)歌切翠眉愁絃管寧
容歇杯盤未許收良辰宜酩酊卒歲好優游膾縷鮮仍
細蓴絲滑且柔飽餐為日計穏睡是身謀名媿空虚得
官知止足休自嫌猶屑屑衆笑太悠悠物表疎形役人
寰足悔尤蛾須遠燈燭兔勿近罝罘幻世春來夢浮生
水上漚百憂中莫入一醉外何求未死癡王湛無兒老
鄧攸蜀琴安膝上周易在牀頭去去無程客行行不繫
舟勞君頻問訊勸我少淹畱(自此後並屬微之)雲雨多分散關
山苦阻修一吟江月别七見日星周(昔在杭州别微之微之留詩云明朝)
(又向江頭别月落潮平是去時)珠玉傳新什鵷鸞念故儔懸旌心宛轉
束楚意綢繆驛舫粧青雀官槽秣紫騮鏡湖期遠泛禹
穴約冥搜預埽題詩壁先開望海樓飲思親履舄宿憶
並衾裯志氣吾衰也風情子在不應須相見後别作一
家遊(吾衰子在並出家語)
病免後喜除賓客
臥在漳濱滿十旬起為商皓伴三人從今且莫嫌身病
不病何由索得身
長樂亭留别
灞滻風煙函谷路曾經幾度别長安昔時蹙促為遷客
今日從容自去官優詔幸分四皓秩祖筵慚繼二疏歡
塵纓世網重重縛迴顧方知出得難
陜府王大夫相迎偶贈
紫微閣老自多情白首園公豈要迎伴我綠槐隂下歇
向君紅旆影前行綸巾髮少渾攲仄籃轝肩齊甚穏平
但問主人留幾日分司賓客去無程
别陜州王司馬
笙歌惆悵欲為别風景闌珊初過春争得遣君詩不苦
黃河岸上白頭人
將至東都先寄令狐畱守
黃鳥無聲葉滿枝閒吟想到洛城時惜逢金谷三春盡
恨拜銅樓一月遲詩境忽來還自得醉鄉潛去與誰期
東都添箇狂賓客先報壺觴風月知
荅崔十八見寄
眀朝欲見琴尊伴洗拭金杯拂玉徽君乞曹州刺史替
我抛刑部侍郎歸倚瘡老馬收蹄立避箭高鴻盡翅飛
豈料洛陽風月夜故人垂老得相依
贈皇甫賓客
輕衣穏馬槐隂路漸近東來漸少塵耳鬧久憎聞俗事
眼明初喜見閒人昔曾對作承華相今復連為博望賓
始信澹交宜久遠與君轉老轉相親
歸履道宅
驛吏引藤轝家童開竹扉往時多暫住今日是長歸眼
下有衣食耳邊無是非不論貧與富飲水亦應肥
問江南物
歸來未及問生涯先問江南物在耶引手摩挲青石筍
回頭點檢白蓮花蘇州舫故龍頭暗王尹橋傾雁齒斜
别有夜深惆悵事月明雙鶴在裴家
蕭庶子相過
半日停車馬何人在白家殷懃蕭庶子愛酒不嫌茶
荅尉遲少尹問所須
乍到頻勞問所須所須非玉亦非珠愛君水閣宜閑詠
每有詩成許去無
詠閑
但有閑銷日都無事繫懷朝眠因客起午飯伴僧齋樹
合隂交戶池分水夾階就中今夜好風月似江淮
同崔十八寄元浙東王陜州
未能同隠雲林下且復相招禄仕間隨月有錢勝賣藥
終年無事抵歸山鏡湖水遠何由泛棠樹枝高不易攀
惆悵八科殘四在兩人榮鬧兩人閒
荅蘇庶子月夜聞家僮奏樂見贈
牆西明月水東亭一曲霓裳按小伶不敢邀君無别意
絃生管澀未堪聽
偶吟
里巷多通水林園盡不扃松身為外戶池面是中庭元
氏詩三帙陳家酒一缾醉來狂發詠鄰女映籬聽
白蓮池汎舟
白藕新花照水開紅窗小舫信風迴誰教一片江南興
逐我慇懃萬里來
池上即事
行尋甃石引新泉坐看修橋補釣船綠竹挂衣涼處歇
清風展簟困時眠身閒當貴真天爵官散無憂即地仙
林下水邊無厭日便堪終老豈論年
酬裴相公見寄二絶
習靜心方泰勞生事漸稀可憐安穏地舍此欲何歸
一雙垂翅鶴數首解嘲文總是迂閒物争堪伴相君
荅夢得聞蟬見寄
開緘思浩然獨詠晩風前人貌非前日蟬聲似去年槐
花新雨後柳影欲秋天聽罷無他計相思又一篇
令狐尚書許過敝居先贈長句
不矜軒冕愛林泉許到池頭一醉眠巳遣平治行藥徑
兼教埽拂釣魚船應將筆研隨詩主定有笙歌伴酒仙
祗候高情無别物蒼苔石筍白花蓮
自題
老宜官冷靜貧賴俸優饒熱月無堆案寒天不趁朝傍
看應寂莫自覺甚逍遥徒對盈尊酒兼無愁可銷
答崔十八
勞將白叟比黃公今古由來事不同我有商山君未見
清泉白石在胸中
偶詠
禦熱蕉衣健扶羸竹杖輕誦經凭檻立散藥繞廊行暝
槿無風落秋蟲欲雨鳴身閒當將息病亦有心情
荅蘇六
但喜暑隨三伏去不知秋送二毛來更無别計相寬慰
故遣陽關勸一杯
秋遊
下馬閑行伊水頭涼風清景勝春遊何事古今詩句裏
不多說著洛陽秋
偶作
張翰一杯酒榮期三樂歌聰明傷混沌煩惱汚頭陀簟
冷秋生早階閒日上多近來門更靜無雀可張羅
遊平泉贈晦叔
照水容雖老登山力未衰欲眠先命酒暫歇亦吟詩且
喜身無縳終慙鬢有絲回頭語閒伴閒較十年遲
不出門
不出門來又數旬將何銷日與誰親鶴籠開處見君子
書卷展時逢古人自靜其心延壽命無求於物長精神
能行便是真修道何必降魔調伏身
歎鶴病
右翅低垂左脛傷可憐風貌甚昂藏亦知白日青天好
未要高飛且養瘡
臨都驛送崔十八
勿言臨都五六里扶病出城相送來莫道長安一步地
馬頭西去幾時迴與君後會知何處為我今朝盡一杯
對鏡
三分鬢髮二分絲曉鏡秋容相對時去作忙官應太老
退為閒叟未全遲靜中得味何須道穏處安身更莫疑
若使至今黃綺在聞吾此語亦分司
白香山詩集卷二十九
