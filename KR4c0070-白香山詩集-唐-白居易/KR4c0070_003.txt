白香山詩集卷三歙縣汪立名編
長慶集三(諷諭新樂府上二十首)
新樂府(并序元和四年為左拾遺時作)
(立名按元稹集有和李校書新題樂府上陽白髮人華原磬等十二首序云予友李公垂)
(貺予樂府新題二十首雅有所謂不虚為文予取其病時之尤急者列而和之蓋十二而)
(已云云語未嘗及白而此序中又不言和李作當是因李作而推廣者爰于題下間采元)
(李注以實原注所未備)
序曰凡九千二百五十二言斷為五十篇篇無定句
句無定字繫於意不繫於文首句標其目卒章顯其
志詩三百之義也其辭質而徑欲見之者易諭也其
言直而切欲聞之者深誡也其事覈而實使采之者
傳信(一作有徵)也其體順而肆可以播於樂章歌曲也總
而言之為君為臣為民為物為事而作不為文而作
也
七德舞美撥亂陳王業也(武德中天子始作秦王破陳樂)
(以歌太宗之功業貞觀初太宗重制破陳樂舞圖詔魏徵虞世南等為之歌詞名七)
(德舞自龍朔已後詔郊廟享宴皆先奏之)
七德舞七德歌傳自武德至元和元和小臣白居易觀
舞聽歌知樂意樂終稽首陳其事太宗十八舉義兵白
旄黃鉞定兩京擒充戮竇四海清二十有四功業成二
十有九即帝位三十有五致太平功成理定何神速速
在推心置人腹亡卒遺骸散帛收(貞觀初詔收天下陳死骸骨致祭而瘞埋)
(之尋又散帛以求之也)飢人賣子分金贖(貞觀二年大飢人有鬻男女者詔出御府金帛盡贖)
(之還其父母)魏徵夢見天子(一作子夜)泣(魏徵疾亟太宗夢與徵別既寤流涕是夕徵卒)
(故御製碑文云昔殷宗得良弼於夢中今朕失賢臣於覺後)張謹哀聞辰日哭(張公謹卒)
(太宗為之舉哀有司奏日在辰隂陽所忌不可哭上曰君臣義重父子之情也情發於中安知辰日遂哭之慟)
怨女三千放出宮(太宗嘗謂侍臣曰婦人幽閉深宫情實可愍今將出之任求伉儷於是令)
(左丞戴胄給事中杜正倫於掖庭宮西門揀出數千人盡放歸)死囚四百來歸獄(貞觀六年)
(親錄囚徒死罪者三百九十人放出歸家令明年秋來就刑應期畢至詔悉原之)剪鬚燒藥賜
功臣李勣嗚咽思殺身(李勣常疾醫云得龍鬚燒灰方可療之太宗自剪鬚燒灰賜之)
(服訖而愈勣叩頭泣涕而謝)含血吮瘡撫戰士思摩奮呼乞效死(李思)
(摩嘗中矢太宗親為吮血)不獨(一作則知不獨)善戰善乘時以心感人人心
歸爾來一百九十載天下至今歌舞之歌七德舞七德
聖人有作垂無極豈徒耀神武豈徒誇聖文太宗意在
陳王業王業艱難示子孫
法曲美列聖正華聲也(元宗雜彜歌不能無所刺焉)
法曲法曲歌大定積德重熙有餘慶永徽之人舞而詠
(永徽之時有貞觀遺風故高宗制一戎大定樂曲)法曲法曲舞霓裳政和世理
音洋洋開元之人樂且康(霓裳羽衣曲起於開元盛於天寶也)法曲法曲
歌堂堂堂堂之慶垂無疆中宗肅宗復鴻業唐祚中興
萬萬葉(永隆元年太常丞李嗣貞善審音律能知興衰云近者樂府有堂堂之曲再言之者唐祚再興)
(之兆也)法曲法曲襍(一作合)夷歌夷聲邪亂華聲和以亂干
和天寶末明年胡塵犯宮闕(法曲雖似失雅音盖諸夏之聲也故歴朝行焉明皇)
(雖雅好度曲然未嘗使蕃漢雜奏天寶十三載始詔諸道調法曲與胡部新聲合作識者深異之明年冬而安)
(祿山反)乃知法曲本華風苟能審音與政通一從胡曲相
參錯不辨興衰與哀樂願求牙曠正華音不令夷夏相
交侵
二王後明祖宗之意也
二王後彼何人介公酅公為國賓周武隋文之子孫古
人有言天下者非是一人之天下周亡天下傳于隋隋
人失之唐得之唐興十葉歲二百介公酅公世為客明
堂太廟朝享時引居賓位備威儀備威儀助郊祭高祖
太宗之遺制不獨興滅國不獨繼絶世欲令嗣位守文
君亡國子孫取為戒
海漫漫戒求仙也
海漫漫直下無底旁無邊雲濤煙浪最深處人傳中有
三神山山上多生不死藥服之羽化為天仙秦皇漢武
信此語方士年年采藥去蓬莱今古但聞名煙水茫茫
無覓處海漫漫風浩浩眼穿不見蓬萊島不見蓬萊不
敢歸童男丱女舟中老徐福文成多誑誕上元太一虚
祈禱君看驪山頂上茂陵頭畢竟悲風吹蔓草何况玄
元聖祖五千言不言藥不言仙不言白日昇青天
立部伎刺雅樂之替也(太常選坐部伎無性識者退入立部)
(伎又選立部伎絶無性識者退入雅樂部則雅樂之聲可知矣)
立部伎鼓笛諠雙舞劎跳七丸嫋巨索掉長竿太常部
伎有等級堂上者坐堂下立堂上坐部笙歌清堂下立
部鼓笛鳴笙歌一曲(一作聲)衆側耳鼓笛萬曲無人聽立
部賤坐部貴坐部退為立部伎擊鼓吹笛和雜戲立部
又退何所任始就樂懸操雅音雅音替壞一至此長令
爾輩調宫徵圜丘后土郊祀時言將此樂感神祇欲望
鳳來百獸舞何異北轅將適楚工師愚賤安足云太常
三卿爾何人
華原磬刺樂工非其人也(天寶中始廢泗濱磬用華原石)
(代之詢諸磬人則曰故老云泗濱磬下調之不能和得華原石考之乃和由是不改)
華原磬華原磬古人不聽今人聽泗濱石泗濱石今人
不擊古人擊今人古人何不同用之捨之由樂工樂工
雖在耳如壁不分清濁即為聾梨園弟子調律呂知有
新聲不如古古稱浮磬出泗濱立辨致死聲感人宫懸
一聽華原石君心遂亡封疆臣果然胡寇從燕起武臣
少肯封疆死始知樂與時政通豈聽鏗鏘而已矣磬襄
入海去不歸長安市兒為樂師華原磬與泗濱石清濁
兩音誰得知
上陽白髮人愍怨曠也(天寶五載已後楊貴妃專寵後宫人)
(無復進幸矣六宫有美色者輒置别所上陽是其一也貞元中尚存焉)
上陽人上陽人紅顔暗老白髮新綠衣監使守宫門一
閉上陽多少春玄宗末歲初選入入時十六今六十同
時采擇百餘人零落年深殘此身憶昔呑悲别親族扶
入車中不教哭皆云入内便承恩臉似芙蓉胷似玉未
容君王得見面已被楊妃遥側目妬令潛配上陽宫一
生遂向空房宿宿空房(舊本皆作床)秋夜長夜長無寐天不
明耿耿殘燈背壁影蕭蕭暗雨打窗聲春日遲日遲獨
坐天難暮宮鶯百囀愁厭聞梁燕雙栖老休妬鶯歸燕
去長悄然春往秋來不記年唯向深宮望明月東西四
五百迴圓今日宮中年最老大家遥賜尚書號小頭鞵
履窄衣裳青黛點眉眉細長外人不見見應笑天寶末
年時世(一作樣)籹上陽人苦最多少亦苦老亦苦少苦老
苦兩如何君不見昔時呂向美人賦(天寶末有密采豔色者當時號花鳥)
(使呂向獻美人賦以諷之)又不見今日上陽宫人白髮歌
胡旋女戒近習也(天寶末康居國獻之)
胡旋女胡旋女心應絃手應鼓絃鼓一聲雙袖舉迴雪
飄颻(一作風飄飄)轉蓬舞左旋右轉不知疲千帀萬周無已
時人間物類無可比奔車輪緩旋風遲曲終再拜謝天
子天子為之微啟齒胡旋女出康居徒勞東來萬里餘
中原自有胡旋者鬭妙爭能爾不如天寶季年時欲變
臣妾人人學圓轉中有太真外祿山二人最道能胡旋
梨花園中冊作妃金雞障下養為兒祿山胡旋迷君眼
兵過黃河疑未反貴妃胡旋惑君心死棄馬嵬念更深
從兹地軸天維轉五十年來制不禁胡旋女莫空舞數
唱此歌悟明主
新豐折臂翁戒邊功也
新豐老翁八十八頭鬢眉鬚皆似雪玄孫扶向店前行
左(一作右)臂憑肩右(一作左)臂折問翁臂折來幾年兼問致
折何因緣翁云貫屬新豐縣生逢聖代無征戰慣聽棃
園歌管聲(一作唯聽驪宫歌吹聲)不識旗槍與弓箭無何天寶大
徵兵尸有三丁點一丁點得驅將何處去五月萬里雲
南行聞道雲南有瀘水椒花落時瘴煙起大軍徒涉水
如湯未過(一作戰)十人二三死邨南邨北哭聲哀(一作悲)兒
別爺孃夫別妻皆云前後征蠻者千萬人行無一回是
時翁年二十四兵部牒中有名字夜深不敢使人知偷
將(一作自把)大石槌折臂張弓簸旗俱不堪從兹使免征雲
南骨碎筋傷非不苦且圖揀退歸鄉土此臂折來六十
年一肢雖廢一身全至今風雨隂寒夜直到天明痛不
眠痛不眠終不悔且喜老身今獨在不然當時瀘水頭
身死魂孤骨不收應作雲南望鄉鬼萬人冢上哭呦呦
(雲南有萬人冢即鮮于仲通李密曾覆軍之所今冢猶存)老人言君聽取君(一作何)不
聞開元宰相宋開府不賞邊功防黷武(開元初突厥數犯邊時天武軍)
(牙將郝靈筌出使因引特勒回鶻部落斬突厥默啜獻首于闕下自謂有不世之功時宋璟為相以天子年少)
(好武恐徼功者生心痛抑其黨逾年始授郎將靈筌遂慟哭嘔血而死)又不聞天寶宰相
楊國忠欲求恩幸立邊功邊功未立生人怨請問新豐
折臂翁(天寶末楊國忠為相重搆閣羅鳳之役募人討之前後發二十餘萬衆去無返者又捉人連枷)
(赴役天下怨哭人不聊生故祿山得乘人心而盗天下元和初而折臂翁猶存因備歌之)
太行路借夫婦以諷君臣之不終也
太行之路能摧車若比君心(一作人心下同)是坦途巫峽之水
能覆舟若比君心是安流君心好惡苦不常好生毛羽
惡生瘡與君結髮未五載豈期牛女為參商古稱色衰
相棄背當時美人猶怨悔何况如今鸞鏡中妾顔未改
君心改為君薰衣裳君聞蘭麝不馨香為君盛容飾君
看珠翠無顔色行路難難重陳人生莫作婦人身百年
苦樂由他人行路難難於山險於水不獨人家夫與妻
近代君臣亦如此君不見左納言右納史朝承恩暮賜
死行路難不在水不在山只在人情反覆間
司天臺引古以儆今也
司天臺仰觀俯察天人際羲和死來職事廢官不求賢
空取藝昔聞西漢元成間下陵上替謫見天北辰微暗
少光色四星煌煌如火赤耀芒動角射三台上台半滅
中台坼是時非無太史官眼見心知不敢言明朝趨入
明光殿唯奏慶雲壽星見天文時變兩如斯九重天子
不得知不得知安用臺高百尺為
捕蝗刺長吏也
捕蝗捕蝗誰家子天熱日長飢欲死興元兵久(一作革)傷
隂陽和氣蠱蠧化為蝗始自兩河及三輔荐食如蠶飛
似雨雨飛蠶食千里間不見青苗空赤土河南長吏言
憂農課人晝夜捕蝗蟲是時粟斗錢三百蝗蟲之價與
粟同捕蝗捕蝗竟何利徒使飢人重勞費一蝗雖死百
蝗來豈將人力競天災我聞古之良吏有善政以政駈
蝗蝗出境又聞貞觀之初道欲昌文皇仰天呑一蝗一
人有慶兆民賴是歲雖蝗不為害(貞觀二年太宗呑蝗蟲事具貞觀實錄)
昆明春思王澤之廣被也(貞元中始漲之)
昆明春昆明春春池岸古春流新影浸南山青滉瀁波
沉西日紅奫淪往年因旱靈池竭龜尾曳塗魚喣沬詔
開八水注恩波千介萬鱗同日活今來淨淥水照天游
魚鱍鱍蓮田田洲香杜若抽心短沙暖鴛鴦鋪翅眠動
植飛沉性皆遂皇澤如春無不被漁者仍豐網罟資貧
人又獲菰蒲利詔以昆明近帝城官家不得收其征菰
蒲無租魚無税近水之人感君惠感君惠獨何人吾聞
率土皆王民遠民何疎近何親願推此惠及天下無遠
無近同(一作皆)忻忻吳興山中罷搉茗鄱陽坑裏休税銀
天涯地角無禁利熙熙同似昆明春
城鹽州美聖謨而誚邊將也(貞元壬申歲特詔城之)
城鹽州城鹽州城在五原原上頭蕃東節度鉢闡布忽
見新城當要路金鳥飛傳贊普聞建牙傳箭集羣臣君
臣赭面有憂色皆言勿謂唐無人自築鹽州十餘載左
衽氊裘不犯塞晝牧牛羊夜捉生長去新城百里外諸
邊急警勞戍人唯此一道無煙塵靈夏潛安誰復辨秦
原暗通何處見鄜州驛路好馬來長安藥肆黃蓍賤城
鹽州鹽州未城天子憂德宗按圖自定計非關將略與
廟謀吾聞高宗中宗世北虜猖狂最難制韓公創築受
降城三城鼎峙屯漢兵東西亘絶數千里耳冷不聞胡
馬聲如今邊將非無策心笑韓公築城壁相看養寇為
身謀各握強兵固恩澤願分今日邊將恩褒贈韓公封
子孫誰能將此鹽州曲翻作歌詞聞至尊
道州民美臣遇主也
道州民多侏儒長者不過三尺餘市作矮奴年進奉號
為道州任土貢任土貢寕若斯不聞使人生别離老翁
哭孫母哭兒一自陽城來守郡不進矮奴頻詔問城云
臣按六典書任土貢有不貢無道州水土所生者只有
矮民無矮奴吾君感悟璽書下歲貢矮奴宜悉罷道州
民老者幼者何欣欣父兄子弟始相保從此得作良人
身道州民民到于今受其賜欲說使君先下淚仍恐兒
孫忘使君生男多以陽為字
馴犀感為政之難終也(貞元丙戌歲南海進馴犀詔納苑中)
(至十三年冬大寒馴犀死矣立名按李紳傳作貞元丙子且貞元至甲申乙酉而止)
(無丙戌年此注當屬傳寫之誤也)
馴犀馴犀通天犀軀貌駭人角駭雞海蠻聞有明天子
驅犀乘傳來萬里一朝得謁大眀宫歡呼拜舞自論功
五年馴養始堪獻六譯語言方得通上嘉人獸俱來遠
蠻館四方犀入苑䬴以瑶芻鏁以金故鄉迢逓君門深
海鳥不知鐘鼓樂池魚空結江湖心馴犀生處南方熱
秋無白露冬無雪一入上林三四年又逢今歲苦寒月
飲冰臥霰苦踡跼角骨凍傷鱗甲縮(犀有回紋毛如鱗身項有肉甲增)
馴犀死蠻兒啼向闕再拜顔色低奏乞生歸本國去恐
身凍死似馴犀君不見建中初馴象生還放林邑(建中元年)
(詔盡出苑中馴象放歸南方也)君不見貞元末馴犀凍死蠻兒泣所嗟
建中異貞元象生犀死何足言
五絃彈惡鄭之奪雅也
五絃彈五絃彈聽者傾耳心寥寥趙璧知君入骨愛五
絃一一為君調第一第二絃索索秋風拂松疎韻落第
三第四絃泠泠夜鶴憶子籠中鳴第五絃聲最掩抑隴
水凍咽流不得五絃並奏君試聽凄凄切切復錚錚鐵
擊珊瑚一兩曲冰寫玉盤千萬聲鐵聲殺冰聲寒(今本遺此)
(六字不聯貫矣)殺聲入耳膚血憯寒氣中人肌骨酸曲終聲盡
欲半日四座相對愁無言座中有一遠方士唧唧咨咨
聲不已自歎今朝初得聞始知孤負平生耳唯憂趙璧
白髮生老死人間無此聲遠方士耳(一作爾)聽五絃信為
美吾聞正始之音不如是正始之音其若何朱絃疏越
清廟歌一彈一唱再三歎曲淡節稀聲不多融融曳曳
召元氣聽之不覺心平和人情重今多賤古古琴有絃
人不撫更從趙璧藝成來二十五絃不如五
蠻子朝刺將驕而相備位也(增李傳云貞元末蜀中始)
(通蠻酋)
蠻子朝汎皮船兮渡繩橋來自巂州道路遥入界先經
蜀川(一作道)過蜀將收功先表賀臣聞雲南六詔蠻東連
䍧牱西接蕃六詔星居初瑣碎合為一詔漸強大開元
皇帝雖聖神唯蠻倔強不來賓鮮于仲通六萬卒征蠻
一陳全軍沒至今西洱河岸邊箭孔刀痕滿枯骨(天寶十三)
(載鮮于仲通統兵六萬討雲南王閤羅鳳于西洱河全軍覆没也)誰知今日慕華風不
勞一人蠻自通誠由陛下休明德亦賴微臣誘諭功德
宗省表知如此笑令中使迎蠻子蠻子導從者誰何摩
挲俗羽雙隈伽清平官持赤藤杖大將軍繫金呿嗟(皮帶)
(也增)異牟尋男尋閤勸特敇召對延英殿上心貴在懷遠
蠻引臨玉座近天顔冕旒不垂親勞倈賜衣賜食移時
對移時對不可得大臣相看有羡色可憐宰相拖紫佩
金章朝日唯聞對一刻
驃國樂欲王化之先邇後遠也(貞元十七年來獻之)
驃國樂驃國樂出自大海西南角雍羌之子舒難陁來
獻南音奉正朔德宗立仗御紫庭黈纊不塞為爾聽玉
螺一吹椎髻聳銅鼓一擊文身踊珠纓炫轉星宿搖花
鬘斗藪龍蛇動曲終王子啓聖人臣父願為唐外臣左
右歡呼何翕習至尊德廣之所及須臾百辟詣閤門俯
伏拜表賀至尊伏見驃人獻新樂請書國史傳子孫時
有擊壤老農父暗測君心閑獨語聞君政化甚聖明欲
感人心致太平感人在近不在遠太平由實非由聲觀
身理國國可濟君如心兮民如體體生疾苦心憯悽民
得和平君愷悌貞元之民若未安驃樂雖聞君不歡貞
元之民苟無病驃樂不來君亦聖驃樂驃樂徒喧喧不
如聞此芻蕘言
縳戎人逹窮民之情也(元云近制西邊每擒蕃酋例皆傳置)
(南方不加勦戮)
縛戎人縛戎人耳穿面破驅入秦天子矜憐不忍殺詔
徙東南吳與越黃衣小使錄姓名領出長安乘遞行身
被金瘡面多瘠扶病徒行日一驛朝飡飢渴費杯盤夜
臥腥臊汚牀席忽逢江水憶交河垂手齊聲(一作唱)嗚咽
歌其中一虜語諸虜爾苦非多我苦多同伴行人因借
問欲說喉中氣憤憤自云鄉管(一作貫)本涼原大歴年中
没落蕃一落蕃中四十載身(一作遣)著皮裘繫毛帶唯許
正朝(一作朔)服漢儀歛衣整巾潛(一作雙)淚垂誓心密定歸
鄉計不使蕃中妻子知(有李如暹者蓬子將軍之子也嘗沒蕃中自云蕃法唯正歲一)
(日許唐人之没蕃者服唐衣冠由是悲不自勝遂密定歸計也)暗思幸有殘筋骨(一作力)
更恐年衰歸不得蕃候嚴兵鳥不飛脫身冒死奔逃歸
晝伏宵行經大漠雲隂月黑風沙惡驚藏青冢寒草疎
偷度黃河夜冰薄忽聞漢軍鼙鼓聲路旁走出再拜迎
游騎不聽能漢語將軍遂縳作蕃生配向江南卑濕地
定無存䘏空防備念此吞聲仰訴天若為辛苦度殘年
涼原鄉井不得見胡地妻兒虚棄捐没蕃被囚思漢土
歸漢被劫為蕃虜早知如此悔歸來兩地寧如一處苦
縛戎人戎人之中我苦辛自古此冤應未有漢心漢語
吐蕃身
白香山詩集卷三
