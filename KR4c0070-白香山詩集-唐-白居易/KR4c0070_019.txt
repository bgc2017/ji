白香山詩集卷十九歙縣汪立名編
長慶集十九(律詩五言七言凡九十八首)
吟元郎中白鬚詩兼飲雪水茶因題壁上
吟詠霜毛句閒嘗雪水茶城中展眉處只是有元家
吳七郎中山人待制班中偶贈絶句
金馬東門隻日開漢庭待詔重仙才第三松樹非華表
那得遼東鶴下來
和張十八祕書謝裴相公寄馬
齒齊臕(一作膘)足毛頭膩祕閣張郎叱撥駒洗了頷花翻
假錦走將蹄汗蹋真珠青山乍見曾驚否紅粟難賖得
飽無丞相寄來應有意遣君騎去上雲衢
答山侣
頷下髭鬚半是絲光隂向後幾多時非無解挂簪纓意
未有支持伏臘資冒熱衝寒徒自取隨行逐隊欲何為
更慙山侣頻傳語五十歸來道未遲
早朝思退居
霜嚴月苦欲明天忽憶閒居思浩然自問寒燈夜半起
何如暖被日高眠惟慙老病披朝服莫慮飢寒計俸錢
隨有隨無且歸去擬求豐足是何年
曲江亭晩望
曲江岸北凭闌干水面陰生日脚殘塵路行多綠袍故
風亭立久白鬚寒詩成闇著閒心記山好遥偷病眼看
不被馬前提省印何人信道是郎官
初除主客郎中知制誥與王十一李七元九三
舍人中書同宿話舊感懷
閒宵靜話喜還悲聚散窮通不自知巳分雲泥行異路
忽驚雞鶴宿同枝紫垣曹署榮華地白髮郎官老醜時
莫怪不如君氣味此中來校十年遲
西省對花憶忠州東坡新花樹因寄題東樓
每看闕下丹青樹不忘天邊錦繡林西掖垣中今日眼
南賓樓上去年心花含春意無分别物感人情有淺深
最憶東坡紅爛漫野桃山杏水林檎
寄題忠州小樓桃花
再遊巫峽知何日總是秦人說向誰長憶小樓風月夜
紅闌干上(一作外)兩三枝
中書連直寒食不歸因憶元九
去歲清明日南巴古郡樓今年寒食夜西省鳳池頭并
上新人直難隨舊伴遊誠知視草貴未免對花愁鬢髮
莖莖白光陰寸寸流經春不同宿何異在忠州
春憶二林寺舊遊因寄朗滿晦三上人
一别東林三度春每春常似憶情親頭陀會裏為逋客
供奉班中作老臣清淨久辭香火伴塵勞難索幻泡身
最慙僧社題牆(一作名)處十八人名(一作中)空(去聲)一人
和元少尹新授官
官穩身應泰春風信馬行縱忙無苦事雖病有心情厚
禄兒孫飽前驅道路榮花時八十直無暇賀元兄
朝回和元少尹絶句
朝客朝回回望好盡紆朱紫佩金銀此時獨與君為伴
馬上青袍惟兩人
重和元少尹
鳳閣舍人京亞尹白頭俱未著緋衫南宮起請無消息
朝散何時得入銜
中書夜直夢忠州
閣下燈前夢巴南城裏(一作底)遊覓花來渡口尋寺到山
頭江色分明綠猿聲依舊愁禁鐘驚睡覺惟不上東樓
醉後
酒後高歌且放狂門前閒事莫思量猶嫌小戶長先醒
不得多時住醉鄉
待漏入閣書事奉贈元九學士閣老
衙排宣政仗門啓紫宸關彩筆停書命花甎趁立班稀
星點銀礫殘月墮金鐶暗漏猶傳水明河漸下山從東
分地色向北仰天顔碧縷爐煙直紅垂旆尾閒綸闈慙
並入翰苑忝先攀笑我青袍故饒君茜綬殷詩仙歸洞
裏酒病滯人間好去鴛鸞侶沖天便不還
(立名按李肇國史補宰相相呼為元老或曰堂老兩省相呼為閣老六典云中書舍人在省以年深一人)
(為閣老)
晩春重到集賢院
官曹清切非人境風日鮮明是洞天滿砌荆花鋪紫毯
隔牆榆莢撒青錢前時謫去三千里此地辭來十四年
虚薄至今慙舊職院(一作殿)名擡舉號為賢
紫薇花
絲綸閣下文章靜鐘鼓樓中刻漏長獨坐黃昏誰是伴
紫薇花對紫微郎
卜居
遊宦京都二十春貧中無處可安貧長羨蝸牛猶有舍
不如碩鼠解藏身且求容立錐頭地免似漂流木偶人
但道吾廬心便足敢辭湫隘與嚻塵
題新居寄元八
青龍岡北近西邊移入新居便泰然冷巷閉門無客到
暖檐移榻向陽眠階墀(一作庭)寬窄纔容足牆壁高低粗
及肩莫羨昇平元八宅自思買用幾多錢
登龍尾道南望憶廬山舊隱
龍尾道邊來一望香爐峰下去無因青山舉眼三千里
白髮平頭五十人自笑形骸紆組綬將何言語掌絲綸
君恩壯健猶難報況被年年老逼身
馮閣老處見與嚴郎中酬和詩因戲贈絶句
乍來天上宜清淨不用回頭望故山縱有舊遊君莫憶
塵心起即墮人間
見于給事暇日上直寄南省諸郎官詩因以戲
贈
倚作天仙弄地仙誇張一日抵千年黃麻敕勝長生籙
白紵詞嫌内景篇雲彩誤居青𤨏地(一作雪貌莫居青𤨏地)風流
合在紫微天東曹漸去西垣近鶴駕無妨更著鞭
題新昌所居
宅小人煩悶泥深馬鈍頑街東閒處住日午熱時還院
窄難栽竹牆高不見山惟應方寸内此地覓寬閒
西省北院新構小亭種竹開窗東通騎省與李
常侍隔窗小飲因題四韻
結託白鬚伴因依青竹叢題詩新壁上過酒小窗中深
院晩無日虚檐涼有風金貂醉看好回首紫垣東
酬元郎中同制加朝散大夫書懷見贈
命服雖同黃紙上官班不共紫垣前青衫脫早差三日
白髮生遲校九年曩者定交非勢利老來同病是詩篇
終身擬作卧雲伴逐月須收燒藥錢五品足為婚嫁主
緋袍著了好歸田
初著緋戲贈元九
晩遇緣才拙先衰被病牽那知垂白日始是著緋年身
外名徒爾人間事偶然我朱君紫綬猶未得差肩
和韓侍郎苦雨
潤氣凝柱礎䋣聲注瓦溝闇留窗不曉涼引簟先秋葉
溼蠶應病泥稀燕亦愁仍聞放朝夜誤出到街頭
連雨
風雨暗蕭蕭雞鳴暮復朝碎聲籠苦竹冷翠落芭蕉水
鳥投檐宿泥蛙入戶跳仍聞蕃客見明日欲追朝
初加朝散大夫又轉上柱國
紫微今日煙霄地赤嶺前年泥土身得水魚還動鱗鬛
乘軒鶴亦長精神且慙身忝官階貴未敢家嫌活計貧
柱國勲成私自問有何功德及生人
行簡初授拾遺同早朝入閤因示十二韻
夜色尚蒼蒼槐隂夾路長聽鐘出長樂傳鼓到新昌宿
雨沙隄潤秋風樺燭香馬驕欺地輭人健得天涼待漏
排閶闔停珂擁建章爾隨黃閣老吾次紫微郎並入連
稱籍齊趨對折方鬭班花接萼綽立雁分行近職誠為
美微才豈合當綸言難下筆諫紙易盈箱老去何僥倖
時來不料量惟求致身地相誓答恩光
(立名按困學紀聞給事中屬門下省開元曰黃門省故曰黃閣左拾遺亦東省之屬故曰爾隨黃閣老近)
(世用為宰輔事則又出漢舊儀丞相聽事門曰黃閣義也)
立秋日登樂遊園
獨行獨語曲江頭回馬遲遲上樂遊蕭颯涼風與衰鬢
誰教計會一時秋
新秋早起有懷元少尹
秋來轉覺此身衰晨起臨階盥潄時漆匣鏡明頭盡白
銅缾水冷齒先知光陰縱惜留難住官職雖榮得已遲
老去相逢無别計強開笑口展愁眉
夜箏
紫袖紅絃明月中自彈自感闇低容絃凝指咽聲停處
别有深情一萬重
妻初授邑號告身
弘農舊縣授新封鈿軸金泥誥一通我轉官階常自媿
君加邑號有何功花牋印了排窠溼錦幖裝來耀手紅
倚得身名便慵墮日高猶睡綠窗中
送客南遷
我說南中事君應不願聽曾經身困苦不覺語丁寧燒
處愁雲夢波時憶洞庭春畬煙勃勃秋瘴露冥冥蚊蚋
經冬活魚龍欲雨腥水蟲能射影山鬼解藏形穴掉巴
蛇尾林飄鴆鳥翎颶風千里黑䕭(徐廉切山菜也)草四時青客
似驚絃雁舟如委浪萍誰人勸言笑何計慰漂零慎勿
琴離膝長須酒滿缾大都從此去宜醉不宜醒
暮歸
不覺百年半何曾一日閒朝隨燭影出暮趁鼓聲還甕
裏非無酒牆頭亦有山歸來長困卧早晩得開顔
寄遠
欲忘忘未得欲去去無由兩腋不生翅二毛空滿頭坐
看新落葉行上最高樓暝色無邊際茫茫盡眼愁
舊房
遠壁秋聲蟲絡絲入檐新影月低眉牀帷半故簾旌斷
仍是初寒欲夜時
錢侍郎使君以題廬山草堂詩見寄因酬之
殷勤江郡守悵望掖垣郎慙見新瓊什思歸舊草堂事
隨心未得名與道相妨若不休官去人間到老忙
寄山僧(時年五十)
眼看過半百早晚埽巖扉白首誰留(一作能)住青山自不
歸百千萬劫障四十九年非會擬抽身去當風抖擻衣
慈恩寺有感(時杓直初逝居敬方病)
自問有何惆悵事寺門臨入却遲㢠廻李家哭泣元家病
柿葉紅時獨自來
酬嚴十八郎中見示
口厭含香握厭蘭紫微青𤨏舉頭看忽驚鬢後蒼浪髮
未得心中本分官夜酌滿容花色暖秋吟切骨玉聲寒
承明長短君應入莫憶家江七里灘
寄王祕書
霜菊花萎日風梧葉碎時怪來秋思苦緣詠祕書詩
中書寓直
繚繞宮牆圍禁林(一作苑)半開閶闔曉沉沉天晴更覺南
山近月出方知西掖深病對詞頭慙彩筆老看鏡面媿
華簪自嫌野物將何用土木形骸麋鹿心
自問
黑花滿眼絲滿頭早衰因病病因愁宦途氣味巳諳盡
五十不休何日休
曲江獨行招張十八
曲江新歲後冰與水相和南岸猶殘雪東風未有波偶
遊身獨自相憶意如何莫待春深去花時鞍馬多
新居早春二首
靜巷無來客深居不出門鋪沙蓋苔面埽雪擁松根漸
暖宜閒步初晴愛小園覓花都未有唯覺樹枝緐
地潤東風暖閒行蹋草穿呼童遣移竹留客伴嘗茶霤
滴檐冰盡塵浮隟日斜新居未曾到鄰里是誰家
新昌新居書事四十韻因寄元郎中張博士
冒寵已三遷歸朝始二年囊中貯餘俸郭外買閒田狐
兔同三徑蒿萊共一壥新園聊剗穢舊屋且扶顛檐漏
移傾瓦梁攲換蠧椽平治繞臺路整頓近階甎巷狹開
容駕牆低壘過肩門閭堪駐蓋堂室可鋪筵丹鳳樓當
後青龍寺在前市街塵不到官樹影相連省吏嫌坊遠
豪家笑地偏敢勞賓客訪或望子孫傳不覓他人愛惟
將自性便等閒栽樹木隨分占風煙逸致因心得幽期
遇境牽松聲疑澗底草色勝河邊虚澗冰銷地晴和日
出天苔行滑如簟莎坐軟於緜簾每當山卷帷多待月
褰籬東花掩映窗北竹嬋娟迹慕青門隱名慙紫禁仙
假歸思晩沐朝去戀春眠拙薄才無取疎慵職不專題
牆書命筆酤酒率分錢柏杵舂靈藥銅瓶潄暖泉鑪香
穿蓋散籠燭隔紗然陳室何曾埽陶琴不要絃屏除俗
事盡養活道情全尚有妻孥累猶為組綬纏終須抛爵
禄漸擬斷腥羶大抵宗莊叟私心事竺乾浮榮水劃字
真諦火生蓮梵部經十二玄書字五千是非都付夢語
默不妨禪博士官猶冷中郎病巳痊多同僻處住久結
靜中緣緩步㩦卭杖徐吟展蜀箋老宜閒語話悶憶好
詩篇蠻榼來方瀉蒙茶到始煎無辭數相見鬢髮各蒼
然
喜敏中及第偶示所懷
自知羣從為儒少豈料詞場中第頻桂折一枝先許我
楊穿三葉盡驚人(予進士及第行簡次之敏中又次之)轉於文墨須留意
貴向煙霄早致身莫學爾兄年五十蹉跎始得掌絲綸
(立名按唐摭言王起長慶中再主文柄意欲以第一人處敏中恨其與賀拔惎為友惎有文而落魄因密)
(令親知述意俾敏中與惎絶而惎造門敏中悉以實告乃曰一第何門不致奈何輕負至交相與歡醉或)
(語起起曰我比只得敏中今當更取惎矣遂以第一人處惎而敏中居二焉)
久不見韓侍郎戲題四韻以寄之
近來韓閣老疎我我心知戶大嫌甜酒才高笑小詩靜
吟乖月夜閒醉曠花時還有愁同處春風滿鬢絲
寄白頭陀
近見頭陀伴云師老更慵性靈閒似鶴顔狀古於松山
裏猶難覓人間豈易逢仍聞移住處太白最高峰
和韓侍郎題楊舍人林池見寄
渠水暗流春凍解風吹日炙不成凝鳳池冷暖君諳在
二月因何更有冰
勤政樓西老柳
半朽臨風樹多情立馬人開元一株柳長慶二年春
偶題閣下廳
靜愛青苔院深宜白髮翁貌將松共瘦心與竹俱空暖
有低檐日春多颺幕風平生閒境界盡在五言中
余與故刑部李侍郎早結道友以藥術為事與
故京兆元尹晩為詩侣有林泉之期周歲之
間二君長逝李住曲江北元居昇平西追感
舊遊因貽同志
從哭李來傷道氣自亡元後減詩情金丹同學都無益
水竹鄰居竟不成月夜若為遊曲水花時那忍到昇平
如年七十身猶在但恐傷心無處行
送馮舍人閣老往襄陽
紫微閣底送君回第二廳簾下不開莫戀漢南風景好
峴山花盡早歸來
莫走柳條詞送别
南陌傷心别東風滿把春莫欺楊柳弱勸酒勝於人
酬韓侍郎張博士雨後遊曲江見寄
小園新種紅櫻樹閒繞花行便當遊何必更隨鞍馬隊
衝泥蹋雨曲江頭
元家花
今日元家宅櫻桃發幾枝稀稠與顔色一似去年時失
却東園主春風可得知
代人贈王員外
好在王員外平生記得不共賖黃叟酒同上莫愁樓靜
接殷勤語狂隨爛漫遊那知今日眼相見冷於秋
惜小園花
曉來紅萼凋零盡但見空枝四五株前日狂風昨夜雨
殘芳更合得存無
蕭相公宅遇自遠禪師有感而贈
宦途堪笑不勝悲昨日榮華今日衰轉似秋蓬無定處
長於春夢幾多時半頭白髮慙蕭相滿面紅塵問遠師
應是世間緣未盡欲抛官去尚遲疑
草詞畢遇芍藥初開因詠小謝紅藥當階翻詩
以為一句未盡其狀偶成十六韻
罷草紫泥詔起吟紅藥詩詞頭封送後花口坼開時坐
對鈎簾久行觀步履遲兩三叢爛漫十二葉參差背日
房微斂當階朵旋攲釵葶抽碧股粉蘂撲黃絲動蕩情
無限低斜力不支周廻看未足比諭語難為勾漏丹砂
裹僬僥火燄旗彤雲賸根蔕絳幘欠纓緌況有晴風度
仍兼宿露垂疑香熏罨畫似淚著燕脂有意留連我無
言怨思誰應愁明月落如恨隔年期菡萏泥連萼玫瑰
刺繞枝等量無勝者惟眼與心知
喜張十八博士除水部員外郎
老何殁後吟聲絶雖有郎官不愛詩無復篇章傳道路
空留風月在曹司長嗟博士官猶屈亦恐騷人道漸衰
今日聞君除水部喜於身得省郎時
與沈楊二舍人閣老同食敕賜櫻桃翫物感恩
因成十四韻
清曉趨丹禁紅櫻降紫宸驅禽養得熟和葉摘來新圓
轉盤傾玉鮮明籠透銀内園題兩字西掖賜三臣熒惑
晶華赤醍醐氣味真如珠未穿孔似火不燒人杏俗難
為對桃頑詎可倫肉嫌盧橘厚皮笑茘枝皴瓊液酸甜
足金丸大小勻偷須防曼倩惜莫擲安仁手擘纔離核
匙抄半是津甘為舌上露煖作腹中春已懼長尸禄仍
驚數食珍最慙恩未報飽餵不才身
送嚴大夫赴桂州
地壓坤方重官兼憲府雄桂林無瘴氣柏署有清風山
水衙門外旌旗艛艓中大夫應絶席詩酒與誰同
春夜宿直
三月十四夜西垣東北廊碧梧葉重疊紅藥樹低昂月
砌漏幽影風簾飄闇香禁中無宿客誰伴紫微郎
夏州宿直
人少庭宇曠夜涼風露清槐花滿院氣松子落階聲寂
寞(一作默)挑燈坐沈吟蹋月行年衰自無趣不是厭承明
七言十二句贈駕部吳郎中七兄(時早夏朝歸閉齋獨處偶)
(題此什)
四月天氣和且清綠槐陰合沙堤平獨騎善馬銜鐙穩
初著單衣支體輕退朝下直少徒侣歸舍閉門無送迎
風生竹夜窗間卧月照松時臺上行春酒冷嘗三數盞
曉琴閒弄十餘聲幽懷靜境何人别惟有南宮老駕兄
玉真張觀主下小女冠阿容
綽約小天仙生來十六年姑山半峰雪瑶水一枝蓮晩
院花留立春窗月伴眠廻眸雖欲語阿母在傍邊
龍花寺主家小尼(郭代公愛姬薛氏幼嘗為尼小名仙人子)
頭青眉眼細十四女沙彌夜靜雙林怕春深一食飢步
慵行道困起晩誦經遲應似仙人子花宮未嫁時
訪陳二
曉垂朱綬帶晚著白綸巾出去為朝客歸來是野人兩
餐聊過日一榻足容身此外皆閒事時時訪老陳
晩亭逐涼
送客出門後移牀下砌初趁涼行繞竹引睡卧看書老
更為官拙慵多向事疎松窗倚藤杖人道似僧居
曲江憶李十一
李君殁後共誰遊柳岸荷亭兩度秋獨繞曲江行一匝
依前還立水邊愁
江亭翫春
江亭乘曉閱衆芳春妍景麗草樹光日消石桂綠嵐氣
風墜木蘭紅露漿水蒲漸展書帶葉山榴半含琴軫房
何物春風吹不變愁人依舊鬢蒼蒼
聞夜砧
誰家思婦秋擣帛月苦風淒砧杵悲八月九月正長夜
千聲萬聲無了時應到天明頭盡白一聲添得一莖絲
板橋路
梁苑城西二十里一渠春水柳千條若為此地今重過
十五年前舊板橋曾共玉顔橋上别不知消息到今朝
青門柳
青青一樹傷心色曾入幾人離恨中為近都門多送别
長條折盡減春風
棃園弟子
白頭垂淚話棃園五十年前雨露恩莫問華清今日事
滿山紅葉鏁宮門
暮江吟
一道殘陽鋪水中半江瑟瑟半江紅可憐九月初三夜
露似真珠月似弓
思婦眉
春風搖蕩自東來折盡櫻桃綻盡梅惟餘思婦愁眉結
無限春風吹不開
怨詞
奪寵心那慣尋思倚殿門不知移舊愛何處作新恩
寒閨怨
寒月沈沈洞房靜真珠簾外梧桐影秋霜欲下手先知
燈底裁縫剪刀冷
秋房夜
雲露青天月漏光中庭立久却歸房水窗席冷未能卧
挑盡殘燈秋夜長
采蓮曲
菱葉縈波荷颭風荷花深處小船通逢郎欲語低頭笑
碧玉搔頭落水中
鄰女
娉婷十五勝天仙白日姮娥旱地蓮何處閒教鸚鵡語
碧紗窗下繡牀前
閨婦
斜凭繡牀愁不動紅綃帶緩綠鬟低遼陽春盡無消息
夜合花前日又西
移牡丹栽
金錢買得牡丹栽何處辭叢别主來紅芳堪惜還堪恨
百處移將百處開
(立名按容齋隨筆歐陽公牡丹釋名云牡丹初不載文字唐人如沈宋元白之流皆善詠花當時有一花)
(之異者彼必形於篇什而寂寞無傳焉惟劉夢得有詠魚朝恩宅牡丹詩但云一叢千朵而已亦不云其)
(美且異也予按白公集有白牡丹一篇十四韻秦中吟買花一章凡百言樂府牡丹芳一篇三百四十七)
(字絶道花之妖艷又寄微之百韻云唐昌玉蘂會崇敬牡丹期又醉歸盩厔詩云數日非關王事緊牡丹)
(花盡始歸來元微之有入永壽寺看牡丹八韻和樂天秋題牡丹叢三韻然則元白未嘗無詩唐人未嘗)
(不重此花也按歐公不應為此無稽語必妄人偽託如宋人東坡事實朱文公云閩中鄭昂偽為之者也)
聽夜箏有感
江州去日聽箏夜白髮新生不願聞如今格是頭成雪
彈到天明亦任君
(立名按容齋隨筆樂天詩云如今格是頭成雪彈到天明亦任君微之詩隔是身如夢頻來不為名格與)
(隔二字義同格是猶言巳是也今本以不解格字遂改作況是頭成雪不成語矣古人文集多為妄人改)
(盡可歎)
琵琶
絃清撥刺語錚錚背却殘燈就月明賴是心無惆悵事
不然爭奈子絃聲
和殷協律琴思
秋水蓮冠春草裙依稀風調似文君煩君玉指分明語
知是琴心佯不聞
後宮詞
雨露由來一點恩爭能徧布及千門三千宫女臙脂面
幾箇春來無淚痕
聽彈湘妃怨
玉軫朱絃瑟瑟徽吳娃徵調奏湘妃分明曲裏愁雲雨
似道蕭蕭郎不歸(江南新詞有云暮雨蕭蕭郎不歸)
閒坐
煖擁紅爐火閒搔白髮頭百年慵裏過萬事醉中休有
室同摩詰無兒比鄧攸莫論身在日身後亦無憂
不睡
燄短寒缸盡聲長曉漏遲年衰自無睡不是守三尸
白香山詩集卷十九
