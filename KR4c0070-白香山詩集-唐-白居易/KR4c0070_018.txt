白香山詩集卷十八歙縣汪立名編
長慶集十八(律詩五言七言凡九十四首)
夜入瞿唐峽
瞿唐天下險夜上信難(一作艱)哉岸似雙屏合天如匹練
(一作帛)開逆風驚浪起拔&KR1850;暗船來欲識愁多少高於灧
澦堆
初到忠州贈李六
好在天涯李使君江頭相見日黃昏吏人生梗都如鹿
市井蕭疎(一作疎蕪)只抵邨一隻蘭船(一作葉船)當驛路(一作步)百
層石磴上州門更無平地堪行處虚受朱輪五馬恩
郡齋暇日憶廬山草堂兼寄二林僧社三十韻
皆敘貶官以來出處之意
諫諍知無補遷移分所當不堪匡聖主只合事空王龍
象投新社鵷鸞失故行沈吟辭北闕誘引向西方便住
雙林寺仍開一草堂平治行道路(一作地)安置坐禪牀手
版支為枕頭巾閣在牆先生烏几舄居士白衣裳竟歲
何曾悶終身不擬忙滅除殘夢想換盡舊心腸世界多
煩惱形神久損傷正從風鼓浪轉作日銷霜(佛經云生死無休巳)
(如風鼓海浪又云煩惱如霜露慧日能消除)吾道尋知止君恩偶未忘忽蒙
頒鳳詔兼謝剖魚章蓮靜方依水葵枯重仰陽三車猶
夕會五馬已晨裝去似尋前世來如别故鄉眉低出鷲
嶺脚重下蛇岡(廬山岡名)漸望廬山遠彌愁峽路長香爐峰
隱隱巴字水茫茫瓢挂留庭樹經收在屋梁春抛紅藥
圃夏憶白蓮塘惟擬捐塵事將何答寵光有期追永遠
(晉時永遠二法師同隱廬山二林)無政繼龔黃南國秋猶熱西齋夜暫
涼閒吟四句偈靜對一爐香身老同邱井心空是道場
覓僧為去伴留俸作歸糧為報山中侣憑看竹下房會
應歸去在松菊莫教荒
贈康叟
八十秦翁老不歸南賓太守乞寒衣再三憐汝非他意
天寶遺民見漸稀
鸚鵡
竟日語還默中宵棲復驚身囚緣彩翠心苦為分明暮
起歸巢思春多憶侣聲誰能拆籠破從放快飛鳴
京使回累得南省諸公書因以長句詩寄謝蕭
五劉二元八吳十一韋大陸郎中崔二十二
牛二李七庾三十二李六李十楊三樊大楊
十二員外
雪壓泥埋未死身每勞存問媿交親浮萍漂泊三千里
列宿參差十五人禁月落時君待漏畬煙深處我行春
瘴鄉得老猶為幸豈敢傷嗟白髮新
東城春意
風輭雲不動郡城東北隅晩來春澹澹天氣似京都絃
管隨宜有杯觴不道無其如親故遠無可共歡娛
木蓮樹圖(并序)
木蓮樹生巴峽山谷間巴民亦呼為黃心樹大者高
五丈涉冬不凋身如青楊有白文葉如桂厚大無脊
花如蓮香色豔膩皆同獨房蘂有異四月初始開自
開迨謝僅二十日忠州西北十里有鳴玉谿生者穠
茂尤異元和十四年夏命道士毋邱元志寫惜其遐僻
因題三絶句云
如折芙容栽旱地似抛芍藥挂高枝雲埋水隔無人識
惟有南賓太守知
紅似燕支膩如粉傷心好物不須臾山中風起無時節
明日重來得在無
已愁花落荒巖底復恨根生亂石間幾度欲移移不得
天教抛擲在深山
(立名按太平寰宇記鳴玉溪在忠州西十里上有懸巖瀑布高五十餘丈潭洞幽邃古木蒼然)
種桃杏
無論海角與天涯大抵心安即是家路遠誰能念鄉曲
年深兼欲忘京華忠州且作三年計種杏栽桃擬待花
新秋
二毛生鏡日一葉落庭時老去爭由我愁來欲泥誰空
銷閒歲月不見舊親知惟弄扶牀女時時強展眉
龍昌寺荷池
冷碧新秋水殘紅半破蓮從來寥落意不似此池邊
聽竹枝贈李侍御
巴童巫女竹枝歌懊惱何人怨咽多暫聽遣君猶悵望
長聞教我復如何
寄胡餅與楊萬州
胡麻餅樣學京都麫脆油香新出爐寄與飢饞楊大使
嘗看得似輔興無
感櫻桃花因招飲客
櫻桃昨夜開如雪鬢髮今年白似霜漸覺花前成老醜
何曾酒後更顛狂誰能聞此來相勸共泥春風醉一場
東亭閒望(按英華作閒坐)
東亭盡日坐誰伴寂寥身綠桂(一作樹)為佳客紅蕉當美
人笑言雖不接情狀似相親不作悠悠想如何度晩春
畫木蓮花圖寄元郎中
花房膩似紅蓮朵豔色鮮如紫牡丹惟有詩人應解愛
丹青寫出與君看
和李澧州題韋開州經藏詩
既悟蓮花藏須遺貝葉書菩提無處所文字本空虚觀
指非知月忘筌是得魚聞君登彼岸舍筏復何如
九日題塗溪
蕃(一作萫)草席鋪楓葉岸竹枝歌送菊花杯明年尚作南
賓守或可重陽更一來
即事寄微之
畬田澀米不耕鉏旱地荒園少菜蔬想念土風今若此
料看生計合何如衣縫紕纇黃絲絹飯下腥鹹白小魚
飽暖飢寒何足道此身長短是空虛
題郡中茘枝詩十八韻兼寄萬州楊八使君
(附茘枝圖序茘枝生巴峽間樹形團團如帷蓋葉如桂冬青花如橘春榮實如丹夏熟紫)
(如蒲萄核如枇杷殼如紅繒膜如紫綃瓤肉瑩白如冰雪漿液甘酸如醴酪大略如彼其)
(實過之若離本枝一日而色變二日而香變三日而味變四五日外色香味盡去矣元和)
(十五年夏南賓守樂天命工史圖而書之蓋為不識者與識而不及一二三日者云)
竒果標南土芳林對北堂素華春漠漠丹實夏煌煌葉
捧低垂戶枝擎重壓牆始因風弄色漸與日爭光夕訝
條懸火朝驚樹點粧深於紅躑躅大校白檳榔星綴連
心朵珠排耀眼房紫羅裁襯殼白玉裹填瓤早歲曾聞
說今朝始摘嘗嚼疑天上味齅異世間香潤勝蓮生水
鮮逾橘得霜燕支掌中顆甘露舌頭漿物少尤珍重天
高苦渺茫巳教生暑月又使阻遐方粹液靈難駐妍姿
嫩易傷近南光景熱向北道途長不得充王賦無由寄
帝鄉惟君堪擲贈面白似潘郎
留北客
峽外相逢遠尊前一會難即今分手别且強展眉歡楚
袖蕭條舞巴絃趣(從速反)數彈笙歌隨分有莫作帝鄉看
重寄茘枝與楊使君時聞楊使君欲種植故有
落句之戲
摘來正帶凌晨露寄去須憑下水船映我緋衫渾不見
對公銀印最相鮮香連翠葉真堪畫紅透青籠實可憐
聞道萬州方欲種愁君得喫是何年
和萬州楊使君四絶句
競渡
競渡相傳為汨羅不能止遏意無他自經放逐來憔悴
能校靈均死幾多
江邊草
聞君澤畔傷春草憶在天門街裏時漠漠淒淒愁(一作秋)
滿眼就中惆悵是江蘺
嘉慶李
東都綠李萬州栽君手封題我手開把得欲嘗先悵望
與渠同别故鄉來
白槿花
秋蕣晩英無豔色何因栽種在人家使君只别羅敷面
爭解回頭愛白花
和行簡望郡南山
反照前山雲樹明從君苦道似華清試聽腸斷巴猿叫
早晩驪山有此聲
望郡南山白行簡
臨江一嶂白雲間紅綠層層錦繡斑不作巴南天外
意何如昭應望驪山(按此詩本行簡作今本誤作望郡南山寄行簡)
種茘枝
紅顆珍(一作真)珠誠可愛白鬚太守亦何癡十年結子知
誰在自向庭中種茘枝
陰雨
嵐霧今朝重江山此地深灘聲秋更急峽氣曉多陰望
闕雲遮眼思鄉雨(一作淚)滴心將何慰幽獨賴此北窗琴
送客歸京
水陸四千里何時歸到秦舟辭三峽雨馬入九衢塵有
酒留行客無書寄貴人惟聞遠傳語好在曲江春
送蕭處士遊黔南
能文好飲老蕭郎身似浮雲鬢似霜生計抛來詩是業
家園忘却酒為鄉江從巴峽初成字猿過巫陽始斷腸
不醉黔中爭去得磨圍山月正蒼蒼
東樓醉
天涯深峽無人地歲暮窮陰欲夜天不向東樓時一醉
如何擬過二三年
寄微之(時微之為虢州司馬)
高天默默物茫茫各有來由致損傷鸚為能言長翦翅
龜緣難死久搘牀莫嫌冷落抛閒地猶勝炎蒸卧瘴鄉
外物竟關身底事謾排門戟繫腰章
東樓招客夜飲
莫辭數數醉東樓除醉無因破得愁惟有綠尊紅燭下
暫時不似在忠州
醉後戲題
自知清冷似冬凌每被人呼作律僧今夜酒醺羅綺煖
被君融盡玉壺冰
冬至夜
老去襟懷常濩落病來鬚髮轉蒼浪心灰不及爐中火
鬢雪多於砌下霜三峽南賓城最遠一年冬至夜偏長
今宵始覺房櫳冷坐索寒衣䛏孟光
竹枝詞四首
瞿塘峽口水煙低白帝城頭月向西唱到竹枝聲咽處
寒猿闇鳥一時啼
竹枝苦怨怨何人夜靜山空歇又聞蠻兒巴女齊聲唱
愁殺江南(一作樓)病使君
巴東船舫上巴西波面風生雨脚齊水蓼冷花紅簇簇
江蘺溼葉碧淒淒
江畔誰人唱竹枝前聲斷咽後聲遲怪來調古緣詞苦
多是通州司馬詩
酬嚴中丞晩眺黔江見寄
江水三廻曲愁人兩地情磨圍山下色明月峽中聲晩
後連天碧秋來徹底清臨流有新恨照見白鬚生
寄題楊萬州四望樓
江上新樓名四望東西南北水茫茫無由得與君攜手
同凭闌干一望鄉
答楊使君登樓見憶
忠萬樓中南北望南州煙水北州雲兩州何事偏相憶
各是籠禽作使君
除夜
歲暮紛多思天涯渺未歸老添新甲子病減舊容輝鄉
國仍留念功名已息機明朝四十九應轉悟前非
聞雷
瘴地風霜早温天氣候催窮冬不見雪正月巳聞雷震
蟄蟲蛇出驚枯草木開空餘客方寸依舊似寒灰
春至
若為南國春還至爭向東流日又長白片落梅浮澗水
黃梢新柳出城牆閒拈蕉葉題詩詠悶取藤枝引酒嘗
樂事漸無身漸老從今始擬負風光
感春
巫峽中心郡巴城四面春草青臨水地頭白見花人憂
喜皆心火榮枯是眼塵除非一杯酒何物更關身
春江
炎涼昏曉苦推遷不覺忠州已二年閉閣只聽朝暮鼓
上樓空望往來船鶯聲誘引來花下草色勾留坐水邊
惟有春江看未厭縈砂繞石綠潺湲
題東樓前李使君所種櫻桃花
身入青雲無見日手栽紅樹又逢春惟留花向樓前看
故故抛愁與後人
巴水
城下巴江水春來似麴塵軟沙如渭曲斜岸憶天津影
蘸新黃柳香浮小白蘋臨流搔首坐惆悵為何人
野行
草潤衫襟重沙乾屐齒輕仰頭聽鳥立信脚望花行暇
日無公事衰年有道情浮生短於夢夢裏莫營營
送高侍御使廻因寄楊八
明月峽邊逢刺史黃茅岸上是忠州到城莫說忠州惡
無益虚教楊八愁
奉酬李相公見示絶句(時初聞國哀)
碧油幢下捧新詩榮賤雖殊共一悲涕淚滿襟君莫怪
甘泉侍從最多時
(立名按憲宗元和十五年正月服柳泌金丹多躁怒左右宦官往往獲罪有死者人人自危至是暴崩於)
(中和殿時皆言内侍陳弘志弑逆也公是年冬自忠州召還拜司門員外郎)
戲贈蕭處士清禪師
三杯嵬峨忘機客百衲頭陀任運僧又有放慵巴郡守
不營一事共騰騰
錢虢州以三堂絶句見寄因以本韻和之
同事空王歲月深相思遠寄定中吟遥知清淨中和化
祇用金剛三昧心(予早歲與錢君同習讀金剛三昧經故云)
(立名按昌黎和劉虢州山堂新題二十一詠序云&KR0593;州刺史宅連水池竹林往往為亭臺島渚目其處為)
(三堂劉兄自給事出刺此州在任逾歲職修人治州中稱無事頗復增飾從子弟而遊其間又作二十一)
(詩以詠其事流行京師文士爭和之劉伯篘字素芝洺州廣平人元和八年出刺虢州制詞即公所撰)
(山堂詩題有新亭流水竹洞月臺渚亭竹溪北湖花島柳溪西山竹徑荷池稻畦柳巷花源北樓鏡潭孤)
(嶼方橋梯橋月池凡二十一首)
三月三日
暮春風景初三日流世光陰半百年欲作閒遊無好伴
半江惆悵却廻船
寒食夜
四十九年身老日一百五夜月明天抱膝思量何事在
癡男騃(一作癡)女喚鞦韆
代州民問
龍昌寺底開山路巴子臺前種柳林官職家鄉都忘却
誰人會得使君心
答州民
宦情斗擻隨塵去鄉思銷磨逐日無惟擬騰騰作閒事
遮渠不道使君愚
茘枝樓對酒
茘枝新熟雞冠色燒酒初開琥珀香欲摘一枝傾一盞
西樓無客共誰嘗
(立名按方輿勝覽茘枝樓在南賓郡西南隅白公置)
房家夜宴喜雪戱贈主人
風頭向夜利如刀賴此温爐輭錦袍桑落氣熏珠翠煖
柘枝聲引管絃高酒鉤送盞推蓮子燭淚粘盤壘蒲萄
不醉遣儂爭散得門前雪片似鵝毛
(立名按陸放翁云忠州在陜路與萬州最號窮陋不復有為郡之樂那得如樂天詩所詠光景當是不堪)
(司馬閒冷驟易刺史故易見其樂爾)
醉後贈人
香毬趁拍回環匼花琖抛廵取次飛自入春來未同醉
那能夜去獨先歸
初除尚書郎脫刺史緋
親賓相賀問何如服色恩光盡反初頭白喜抛黃草峽
眼明驚拆紫泥書便留朱紱還鈴閣却著青袍侍玉除
無奈嬌癡三歲女繞腰啼哭覓金魚
留題開元寺上方
東寺臺閣好上方風景清數來猶未厭長别豈無情戀
水多臨坐辭花賸繞行最憐新岸柳手種未全成
别種東坡花樹兩絶
三年留滯在江城草樹禽魚盡有情何處殷勤重回首
東坡桃李種新成
花林好住莫顦顇春至但知依舊春樓上明年新太守
不妨還是愛花人
别橋上竹
穿橋迸竹不依行恐礙行人被損傷我去自慙遺愛少
不教君得似甘棠
發白狗峽次黃牛峽登高寺却望忠州
白狗次黃牛灘如竹節稠路穿天地險人續古今愁忽
見千花墖因停一葉舟畏途常廹促靜境暫淹留巴曲
春全盡巫陽雨半收北歸雖引領南望亦回頭昔去悲
殊俗今來念舊遊别僧山北寺抛竹水西樓郡樹花如
雪軍厨酒似油時時大開口自笑憶忠州
棣華驛見楊八題夢兄弟詩
遥聞旅宿夢兄弟應為郵亭名棣華名作棣華來早晩
自題詩後屬楊家
商山路有感
萬里路長在六年身始歸所經多舊館大半主人非
商山路驛桐樹昔與微之前後題名處
與君前後多遷謫五度經過此路隅笑問中庭老桐樹
這回歸去免來無
德宗皇帝挽歌四首(按此以下皆貞元末元和初之作誤簡忠州詩後姑)
(仍之)
執象宗玄祖貽謀啓孝孫文高柏梁殿禮薄灞陵原宮
仗辭天闕朝儀出國門生成不可報二十七年春
虞帝南廵後殷宗諒闇中初辭鑄鼎地已閉望仙宮曉
落當陵月秋生滿旆風前星承帝座不使北辰空
業大承宗祖功成付子孫睿文詩播樂遺訓史標言節
表中和德方垂廣利恩懸知千載後理代數貞元
夢減三齡壽哀延七月期寢園愁望遠宮仗哭行遲雲
日添寒慘笳簫向晩悲因山有遺詔如葬漢文時
昭德王皇后挽歌詞
仙去逍遥境詩留窈窕章春歸金屋少夜入壽宮長鳳
引曾辭輦蠶休昔采桑隂靈何處感沙麓月無光
(立名按新唐書貞元二年十一月皇后崩而不書氏蓋淑妃王氏久疾帝念之立為后冊畢而没綱目以)
(此病德宗謂不當立危病為母儀)
太平樂詞二首(巳下七首在翰林時奉敕撰進)
歲豐仍節儉時泰更銷兵聖念長如此何憂不太平
湛露浮堯酒熏風起舜歌願同堯舜意所樂在人和
小曲新詞二首
霽色鮮宮殿秋聲脆管絃聖明千歲樂歲歲似今年
紅裾明月夜碧簟早秋時好向昭陽宿天涼玉漏遲
閨怨詞三首
朝憎鶯百囀夜妒燕雙棲不慣經春别惟知到曉啼
珠箔籠寒月紗窗背曉燈夜來巾上淚一半是春冰
關山征戍遠閨閤别離難苦戰應顦顇寒衣不要寬
殘春曲(禁中口號)
禁苑殘鶯三四聲景遲風慢暮春情日西無事牆陰下
閒蹋宮花獨自行(一作吟)
長安春
青門柳枝輭無力東風吹作黃金色街東酒薄醉易醒
滿眼春愁消不得
長樂坡送人賦得愁
行人南北分征路流水東西接御溝終日坡前恨離别
漫名長樂是長愁
長洲苑
春入長洲草又生鷓鴣飛起少人行年深不辨娃宮處
夜夜蘇臺空月明
憶江柳
曾栽楊柳江南岸一别江南兩度春遥憶青青江岸上
不知攀折是何人
南浦别
南浦淒淒别西風嫋嫋秋一看腸一斷好去莫回頭
三年别
悠悠一别已三年相望相思明月天腸斷青天望明月
别來三十六回圓
傷春曲
深淺檐花千萬枝碧紗窗外囀黃鸝殘妝含淚下簾坐
盡日傷春春不知
後宮詞
淚盡(一作溼)羅巾夢不成夜深前殿按歌聲紅顔未老恩
先斷斜倚熏籠坐到明
(立名按此詩舊作王建宮詞惟紀事作白詩)
白香山詩集卷十八
