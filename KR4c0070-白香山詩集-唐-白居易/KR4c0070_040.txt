白香山詩集卷四十歙縣汪立名編
補遺下(雜體聯句凡三十首)
七老會詩
刑部尚書致仕太原白居易(年七十四并序)
(胡吉劉鄭盧張等六賢皆多年夀余亦次焉偶於東都敝居履道坊合成尚齒之會七老)
(相顧既醉且歡靜而思之此會希有因各賦七言六韻詩一章以紀之或傳諸好事者會)
(昌五年三月二十四日於白家履道宅同宴宴罷賦詩時祕書監狄兼謩河南尹盧貞以)
(年未七十雖與會而不及列)
七人五百八十四(今本作七人五百七十歲)拖紫紆朱垂白鬚手裏
無金莫嗟歎尊中有酒且歡娛吟成六韻神還壯飲到
三杯氣尚麄嵬峨狂歌教婢拍婆娑醉舞遣孫扶天年
高過二疏傳人數多於四皓圖除却三山五天竺(三仙山五)
(天竺國多老夀者)人間此會更應無
前懷州司馬安定胡杲(年八十九)
閒居同會在三春大抵愚年最出羣霜鬢不嫌杯酒
興白頭仍愛玉爐熏徘徊玩柳心猶健老大看花意
却勤鑿落滿斟判酩酊香囊高挂任氤氲搜神得句
題紅葉望景長吟對白雲今日交情何不替齊年同
事聖明君
衞尉卿致仕馮翊吉皎(年八十八)
休官罷任已閑居林苑園亭興有餘對酒最宜花藻
發邀歡不厭柳條初低腰醉舞垂緋袖擊筑謳歌任
褐裾寧用管絃來合雜自親松竹且清虚飛觥酒到
須先酌賦詠成詩不住書借問商山賢四皓不知此
後更何如
前磁州刺史廣平劉真(年八十七)
垂絲今日幸同筵朱紫居身是大年賞景尚知心未
退吟詩猶覺力完全閑庭飲酒當三月在席揮毫象
七賢山茗煮時秋露碧玉杯斟處彩霞鮮臨階花笑
如歌妓傍竹松聲當管絃雖未學窮生死訣人間豈
不是神仙
前右龍武軍長史滎陽鄭據(年八十五)
東洛幽閑日暮春邀歡多是白頭賓官班朱紫多相
似年紀高低次第勻聯句每言松竹意停杯多說古
今人更無外事來心肺空有清虚入思神醉舞兩回
迎勸酒狂歌一曲會娛身今朝何事偏情重同作明
時列任臣
前侍御史内供奉范陽盧真(年八十三)
三春已盡洛陽宫天氣初晴景象中千朵嫩桃迎曉
日萬株垂柳逐和風非論官位皆相似及至年高亦
共同對酒歌聲猶覺妙玩花詩思豈能窮先時共作
三朝貴今日猶逢七老翁但願醁醽常滿酌煙霞萬
里會應通
前永州刺史清河張渾(年七十七)
幽亭春盡共為歡印綬居身是大官遁迹豈勞登遠
岫垂絲何必坐谿磻詩聯六韻猶應易酒飲三杯未
覺難每況襟懷同宴會共將心事比波瀾風吹野柳
垂羅帶日照庭花落綺紈此席不煩鋪錦帳斯筵堪
作畫圖看
九老圖詩(并序)
(會昌五年三月胡吉劉鄭盧張等六賢於東都敝居履道坊合尚齒之會其年夏又有二)
(老年貌絶倫同歸故鄉亦來斯會續命書姓名年齒寫其形貌附於圖右與前七老題為)
(九老圖仍以一絶贈之)
洛中遺老李元爽(年一百三十六)
歸洛僧如滿(年九十五)
雪作鬚眉雲作衣遼東華表鶴雙歸當時一鶴猶希有
何況今逢兩令威
(新唐書本傳白居易居東都履道里疏沼種樹搆石樓香山鑿八節灘經月不食葷自號香山居士與胡)
(杲吉皎劉真盧真張渾狄兼謩盧貞輩燕集皆高年不事者人慕之繪為九老圖立名按新書多約略意)
(會之誤紀述頗失實如遺却李元爽及如滿僧而以狄盧為九老謬矣白集今本雖遺九老圖一絶句然)
(而狄盧年未七十雖與會而不及列及詩中七人七賢等語具在則狄盧自不與九老之數明矣此香山)
(千古佳話乃集中僅存公詩因從各本蒐考六老詩及後題絶句一首以歸補遺集)
一字至七字詩
(唐詩紀事樂天分司東洛朝賢悉會興化池亭送别酒酣各請一字至七字詩以題為韻)
白居易賦詩
詩綺美瓌竒明月夜落花時能助歡笑亦傷別離調清
金石怨吟苦鬼神悲天下只應我愛世間唯有君知自
從都尉別蘇句便到司空送白辭
王起賦花
花點綴分葩露初裛月未斜一枝曲水千樹山家戲
蝶未成夢嬌鶯語更誇既見東園成徑何殊西子同
車漸覺風飄輕似雪能令醉者亂如麻
李紳賦月
月光輝皎潔耀乾坤靜空闊圓滿中秋翫爭詩哲玉
兔鏑難穿桂枝人共折萬象照乃無私瓊臺豈遮君
謁抱琴對彈別鶴聲不得知音聲不切
令狐楚賦山
山聳峻回環滄海上白雲間商老深尋謝公遠攀古
巖泉滴滴幽谷鳥關關樹島西連隴塞猿聲南徹荆
蠻世人只向簪裾老芳草空餘麋鹿閑
元稹賦茶
茶香葉嫩芽慕詩客愛僧家碾雕白玉羅織紅紗銚
煎黃橤色盌轉麴塵花夜後邀陪明月晨前命對朝
霞洗盡古今人不倦將知醉亂豈堪誇
魏扶賦愁
愁迥野深秋生枕上起眉頭閨閣危坐風塵遠遊巴
猿啼不住谷水咽還流送客泊舟入浦思鄉望月登
樓煙波早晩長羇旅絃管終年樂五侯
韋式郎中賦竹
竹臨池似玉裛露靜和煙綠抱節寧改貞心自束渭
曲種偏多王家看不足仙杖正驚龍化美實當從鳳
熟唯愁吹作別離聲回首駕驂舞陣速
張籍司業賦花
花落早開賖對酒客興詩家能迴遊騎每駐行車宛
宛清風起茸茸麗日斜且願相留歡洽惟愁虚棄光
華明年攀折知不遠對此誰能更歎嗟
范堯佐道士賦書
書憑雁寄魚出王屋入匡廬文生益智道著清虚葛
洪一萬卷惠子五車餘銀鉤屈曲索靖題橋司馬相
如别後莫睽千里信數封緘送到閑居
宴興化池亭送白二十二東歸聯句
東洛言歸去西園告别來白頭青眼客池上手中杯
度離瑟殷勤奏仙舟委曲回征輪今欲動賓閣為誰
開禹錫坐弄琉璃水行登綠褥苔花低妝照影萍散
酒吹醅居易岸蔭新抽竹亭香欲變梅隨游多笑傲
遇勝且徘徊籍澄澈連天鏡潺湲出地雷林塘難共
賞鞍馬莫相催度信及魚還樂機忘鳥不猜晩晴槐
起露新暑石添苔禹錫擬作雲泥别猶思頃刻陪歌
亭珠貫斷飲罷玉峰頽居易雖有消搖志其如磊落
才會當重入用此去肯悠哉籍
首夏猶清和聯句
記得謝家詩清和即此時居易餘花數種在密葉幾
重垂度芳謝人人惜隂成處處宜禹錫水萍爭點綴
梁燕共追隨行式亂蝶憐疎蘂殘鶯戀好枝籍草香
殊未歇雲勢漸多竒居易單服初寧體新篁巳出籬
度與春為别近覺日轉行遲禹錫繞樹風光少侵階
苔蘚滋行式唯思奉歡樂長得在西池籍
薔薇花聯句
似錦如霞色連春接夏開禹錫波紅分影入風好帶
香來度得地依東閣當階奉上台行式淺深皆有態
次第暗相催禹錫滿地愁英落緣堤惜櫂回度芳濃
濡雨露明麗隔塵埃行式似著胭脂染如經巧婦裁
居易柰花無别計只有酒殘杯藉
西池落泉聯句
東閣聽泉落能令夜興多行式散時猶帶沫淙處却
跳波度偏洗磷磷石還驚泛泛鵝籍色青塵不染光
白月相和居易噴雪縈松竹攢珠濺芰荷禹錫對吟
時合響觸樹更搖柯籍照圃紅分藥侵階綠浸莎居
易日斜車馬散餘韻逐鳴珂禹錫
杏園聯句
杏園千畞欲隨風一醉同人此暫同(醉上司空)老態忽忘
絲鬢裏衰顔宜解酒杯中(絳上白二十二)曲江日暮殘紅盡
翰苑年深舊事空(居易上主客)二十四年流落者故人相
引到花叢禹錫
花下醉中聯句
共醉風光地花飛落酒杯(絳送二十八)殘春猶可賞晩景
莫相催(禹錫送白侍郎)酒幸年年有花應歲歲開(居易送兵部相公)
且當金韻擲莫遣玉山頽(絳送庾閣長)高會彌堪惜良時
不易陪(承宣送主客)誰能拉花住爭換得春回(禹錫送吏部)我
輩尋常有佳人早晚來(嗣復送兵部)寄言三相府欲散且
徘徊(居易時戶部相公同會)
喜遇劉二十八偶書兩韻聯句
病來佳興少老去舊遊稀笑語縱横作杯觴絡繹飛
度清談如冰玉逸韻貫珠璣高位當金鉉虚懷似布
衣禹錫已榮狂取樂仍任醉忘機捨眷將何適留歡
便是歸居易風儀常欲附蛟力自知微願假尊罍末
膺門自此依紳
劉二十八自汝赴左馮翊
不歸丹掖去銅竹漫云云唯喜因過我須知未賀君
度詩聞安石詠香見令公熏欲首函關路來披緱嶺
雲居易貂蟬公獨步鴛鷺我同羣插羽先飛酒交鋒
便戰文紳鎮嵩知表德定鼎為銘勲顧鄙容商洛徵
歡候汝墳禹錫頻年多謔浪此夕任喧紛故態猶應
在行期未要聞度游藩榮已久捧袂惜將分詎厭杯
行疾唯愁日向曛居易窮陰初莽蒼離思漸氤氲殘
雪午橋岸斜陽伊水濆紳上謨尊右掖全略靜東軍
萬頃徒稱量滄溟詎有垠禹錫
予自到洛中與樂天為文酒之會時時搆詠
樂不可支則慨然共憶夢得而夢得亦分
司至止歡惬可知因為聯句
成周文酒會吾友勝鄒枚唯憶劉夫子而今又到来度
欲迎先倒屣一座便傾杯飲許伯倫石詩推公幹才(並以)
(本事)居易久曾聆郢唱重喜上燕臺晝話牆隂轉宵歡斗
柄迴禹錫新聲還共聽故態復相咍遇物皆先賞從花
半未開度起時烏帽側散處玉山頽墨客喧東閣文星
犯上台居易詠吟君稱首疎放我為魁憶戴何勞訪(時夢)
(得分司而来)留髠不用猜(宴席上老夫暫起樂天密坐不動足)夢得奉觴承麴
糵落筆捧瓊瑰醉弁無妨側詞鋒不可推(此兩韻美令公也)居
易水軒看翡翠石徑踐莓苔童子能騎竹佳人解詠梅
(陪遊南宅之境)禹錫洛中三可矣鄴下七悠哉自向風光急不
須絃管催度樂觀魚踴躍閒愛鶴徘徊煙柳青凝黛波
萍綠撥醅居易春榆初改火律管又飛灰紅藥多遲發
碧松宜亂栽禹錫馬嘶駞陌上鷁泛鳳城隈色色時堪
借些些病莫推度涸流尋軋軋餘刃轉恢恢從此知心
伏無因敢自媒禹錫室隨親客入席許舊寮陪逸興嵇
將阮交情陳與雷(此二句屬夢得也)居易洪爐思哲匠大厦
要羣材他日登龍路應知免曝顋禹錫
秋霖即事聯句三十韻
蕭索窮秋月蒼茫苦雨天泄雲生棟上行潦入庭前(居易)
(送上僕射)苔色侵三徑波聲想五絃井蛙爭入戶轍鮒亂歸
泉(起送上中丞太監)高響愁晨坐空階警夜眠鶴鳴猶未巳蟻
穴亦頻遷(禹錫送上少傅侍郎)散漫疎還密空濛斷復連竹霑青
玉潤荷滴白珠圓居易地溼灰蛾滅池添水馬憐有苖
霑霢霂無月弄潺湲起籬菊潛開秀園蔬已罷鮮斷行
隨雁翅孤嘯聳鳶肩禹錫橋柱黏黃菌牆衣點綠錢草
荒行藥路沙泛釣魚船居易長者車猶阻高人榻且懸
(此思劉台之來也)金烏何日見玉爵幾時傳起近井桐先落當
檐石欲穿趨風誠有戀披霧邈無緣(禹錫以荅懸懸之召)廩米陳
生醭庖薪溼起煙鳴雞潛報曉急景暗彫年居易蓋灑高
松上絲緐細柳邊拂叢時起蝶墮葉乍驚蟬起巾角皆
爭墊帬裾别似湔人多蒙翠被馬盡著連乾禹錫好客
無來者貧家但悄然溼泥印鶴迹漏壁絡蝸涎蚊聚雷
侵室鷗翻浪滿川上樓愁羃羃繞舍厭濺濺起律候今
秋矣歡娛久曠焉但令高興在晴後奉周旋禹錫
喜晴聯句
苦雨晴何喜喜多於雨時氣收雲物變聲樂鳥烏知(居易)
(送上僕射)蕙泛光風圃蘭開皎月池千峰分遠近九陌好追
隨(起送上尚書)白日開天路玄陰卷地維餘清在林薄新照
入漣漪禹錫碧樹涼先落青蕪溼更滋曬毛經浴鶴曳
尾出泥龜居易舞去商羊速飛來野馬遲柱邊無潤礎
臺上有游絲起橋淨行塵息堤長禁柳垂宫城開睥睨
觀闕麗罘罳禹錫洛水澄清鎮嵩煙展翠帷梁成虹乍
見市散蜃初移居易藉草風猶暖攀條露已晞屋穿添
碧瓦牆缺召金鎚起迴徹來雙目昏煩去四支霞文晩
煥爛星影夕參差禹錫爽助門庭肅寒摧草木衰黃乾
向陽菊紅洗得霜棃居易假蓋閒誰惜彈絃燥更悲散
蹄良馬穩炙背野人宜起洞戶晨暉入空庭宿霧披推
林出書目傾笥上衣椸禹錫道路行非阻軒車望可期
無辭訪圭竇且願見瓊枝居易山閣蓬萊客(古以秘書喩蓬萊)
儲宫羽翼師(此言少傅)每優陪麗句何暇覿英姿(起以酬圭竇之言)
翫景方搔首懷人尚歛眉因吟仲文什高興盡於斯禹
錫
會昌春連宴即事
元年寒食日上已暮春天雞黍三家會鶯花二節連居
易光風初澹蕩美景漸暄妍簪組蘭亭上車輿曲水邊
禹錫松聲添奏樂草色助鋪筵雀舫宜閒泛螺杯任漫
傳起園蔬香帶露厨柳暗藏煙麗句輕珠玉清談勝管
絃居易陌喧金距鬭樹動綵繩懸姹女妝梳豔遊童衣
服鮮禹錫圃香知種蕙池暖憶開蓮怪石雲疑觸夭桃
火欲然起正歡唯恐散雖醉未思眠嘯傲人間世追隨
地上仙居易燕來雙涏涏雁去累翩翩行樂真吾事尋
芳獨我先禹錫滯周慙太史(太史公留滯周南今榮示慙古人矣)入洛繼
先賢(此言劉白聲價與二陸爭長矣)昔恨多分手今歡謬比肩起病猶
陪讌飲老更奉周旋望重青雲客情深白首年居易徧
嘗珍饌後許入畫堂前舞袖翻紅炬歌鬟插寶蟬禹錫
斷金多感激倚玉貴遷延說史吞顔注論詩笑鄭箋起
松筠寒不變膠漆冷彌堅興伴王尋戴(謂隨僕射過尚書也)榮同
隗在燕(居易自謂)擲盧誇使氣刻燭鬭成篇實藝皆三捷虚
名媿六聯禹錫興闌猶舉白話靜每思玄更記歸時好
亭亭月正圓起
僕射(王起)來示有三春向晩四者難并之說誠哉
是言輒引起題重為聯句疲兵再戰勍敵難降
下筆之時辴然自哂走呈僕射兼簡尚書劉禹錫
三春今向晩四者昔難并借問低眉坐何如攜手行居
易舊遊多過隙新宴且尋盟鸚鵡林須樂麒麟閣未成
起分陰當愛惜遲景好逢迎林野薰風起樓臺穀雨晴
禹錫牆低山半出池廣水初平橋轉長虹曲舟回小鷁
輕居易殘花猶布繡密竹自聞笙欲過芳菲節難忘宴
慰情起月輪行似箭時物始如傾見雁隨兄去聽鶯求
友聲禹錫蕙長書帶展菰嫩剪刀生坐密衣裳煖堂虛
絲管清居易峰巒侵碧落草木近朱明與點非沂水陪
膺是洛城(白為三川守故云)起撥醅爭綠醑飲酪侍朱櫻幾處
能留客何人喚解酲禹錫舊儀尊右相新命寵春卿有
喜鵲頻語無機鷗不驚居易青林思小隠白雪仰芳名
訪舊殊千里登高賴九城起酇侯司管鑰疏傅傲簪纓
綸綍曾同掌煙霄即上征禹錫冊庭嘗接武書殿忝連
衡蘭室春彌馥松心晚更貞居易琴招翠羽下鈎掣紫
鱗呈只願回烏景誰能避兕觥居易方知醉兀兀應是
走營營鳳閣鸞臺路從他年少爭(居易更呈二公)
樂天是月長齋鄙夫此時愁臥里閭非遠雲
霧難披因以寄懷遂為聯句所期解悶焉
敢驚襌
五月長齋月文心苦行心蘭蔥不入戶薝蔔自成林
夢得護戒先辭酒嫌喧亦徹琴塵埃賓位靜香火道
場深樂天我靜馴狂象餐餘施衆禽定知於佛佞豈
復向書滛夢得闌藥凋紅豔庭槐换綠隂風光徒滿
目雲霧未披襟樂天樹為清涼倚池因盥潄臨蘋芳
遭燕拂&KR1567;坼待蠭尋夢得舍下環流水窗中列遠岑
苔斑錢剥落石怪玉嶔崟樂天鵲頂迎秋秃鶯喉入
夏瘖綠楊垂嫩色綖棘露長鍼夢得散秩身猶幸趨
朝力不任官將方共拙年與病交侵樂天徇樂非時
選忘機似陸沈鑒容稱四皓捫腹有三壬夢得攜手
慙連璧同心許斷金紫芝雖繼唱(前後各在賓客)白雪少知
音樂天憶罷吳門守相逢楚水潯舟中頻曲宴夜後
各加斟夢得濁酒銷殘漏絃聲間遠砧酡顔舞長袖
密坐接華簪樂天持論峰巒峻戰文矛戟森笑言誠
莫逆造次必相箴夢得往事應如昨餘歡迄至今迎
君常倒屣訪我輒携衾樂天隂魄初離畢(將有雨)陽光
正在參(五月之節)待公休一食縦飲共狂吟夢得
白香山詩集卷四十
