白香山詩集卷四歙縣汪立名編
長慶集四(諷諭新樂府下三十首)
驪宫高美天子重惜人之財力也
高高驪山上有宫朱樓紫殿三四重遲遲兮春日玉甃
煖兮溫泉溢嫋嫋兮秋風山蟬鳴兮宫樹紅翠華不來
兮歲月久牆有衣兮瓦有松吾君在位已五載何不一
幸於(一作乎)其中西去都門幾多地吾君不遊有深意一
人出兮不容易六宫從兮百司備八十一車千萬騎朝有
宴飫暮有賜中人之産數百家未足充君一日費吾君
修已人不知不自逸兮不自嬉吾君愛人人不識不傷
財兮不傷(一作奪)力驪宫高兮高入雲君之來兮為一身
君之不來兮為(一本有千字)萬人
百鍊鏡辨皇王鑒也
百鍊鏡鎔範非常規日辰置處靈且竒江心波上舟中
鑄五月五日日午時瓊粉金膏磨瑩已化為一片秋潭
水鏡成將獻蓬萊宫揚州長吏手自封(一作鈿函金匣鏁幾重)人
間臣妾不合照(一作用)背有九五飛天龍人人呼為天子
鏡我有一言聞太宗太宗常以人為鏡鑒古鑒今不鑒
容四海安危居掌内百王治亂懸心中乃知天子別有
鏡不是揚州百鍊銅
青石激忠烈也
青石出自藍田山兼車運載來長安工人磨琢欲何用
石不能言我代言不願作人家墓前神道碣墳土未乾
名已滅不願作官家道傍德政碑不鐫實錄鐫虚辭願
為段氏顔氏碑雕鏤太尉與太師刻此兩片堅貞質状
彼二人忠烈姿義心如石屹不轉死節如石確不移如
觀奮擊朱泚日似見叱呵希烈時各於其上題名諡一
置高山一沉水陵谷雖遷碑獨存骨化為塵名不死長
使不忠不烈臣觀碑改節慕為人慕為人勸事君
兩朱閣刺佛寺漸多也
兩朱閣南北相對起借問何人家貞元雙帝子帝子吹
簫雙得仙五雲飄颻飛上天第宅亭臺不將去化為佛
寺在人間妝閣妓樓何寂靜柳似舞腰池似鏡花落黃
昏悄悄時不聞歌吹聞鐘磬寺門勅榜金字書尼院佛
庭寬有餘青苔明月多閑地比屋齊人無處居憶昨平
陽宅初置呑并平人幾家地仙去雙雙作梵宫漸恐人
家盡為寺
西涼伎刺封疆之臣也
西涼伎假面胡人假獅子刻木為頭絲作尾金鍍眼睛
銀帖齒奮迅毛衣擺雙耳如從流沙來萬里紫髯深目
兩胡兒鼔舞跳梁前致辭應似涼州未陷日安西都護
進來時須臾云得新消息安西路絶歸不得泣向獅子
涕雙垂涼州陷没知不知獅子回頭向西望哀吼一聲
觀者悲貞元邊將愛此曲醉坐笑看看不足享(一作娛)賓犒
士宴監軍獅子胡兒長在目有一征夫年七十見弄涼
州低面泣泣罷歛手白將軍主憂臣辱昔所聞自從天
寳兵戈起犬戎日夜呑西鄙涼州陷來四十年河隴侵
將七千里平時安西萬里疆今日邊防在鳳翔(平時開遠門外)
(立堠云去安西九千九百里以示戍人不為萬里行其實就盈數也今蕃漢使往來悉在隴州交易)緣邊
空屯十萬卒飽食温衣閒過日遺民腸斷在涼州將卒
相看無意收天子每思常痛惜將軍欲說合慙羞奈何
仍看西涼伎取笑資歡無所媿縱無智力未能收忍取
西涼弄為戲
八駿圖戒竒物懲佚游也
穆王八駿天馬駒後人愛之寫為圖背如龍兮頸如象
(一作鳥)骨竦筋高脂月壯(一作少)日行萬里疾如飛穆王獨
乘何所之四荒八極踏欲遍三十二蹄無歇時屬車軸
折趁不及黃屋草生棄若遺瑶池西赴王母宴七廟經
年不親薦璧臺南與盛姬遊明堂不復朝諸侯白雲黃
竹(王母瑶池宴穆天子所歌之曲也增)歌聲動一人荒樂萬人愁周從后
稷至文武積德累功世勤苦豈知纔及五代孫心輕王
業如灰土由來尤物不在大能蕩君心即為害文帝却
之不肯乘千里馬去漢道興穆王得之不為戒八駿駒
來周室壞至今此物世稱珍不知房星之精下為怪八
駿圖君莫愛
澗底松念寒雋也
有松百尺大十圍生在澗底寒且卑澗深山險人路絶
老死不逢工度之天子明堂欠梁木此求彼有兩不知
誰諭蒼蒼造物意但與之材不與地金張世祿黃憲賢
牛衣寒賤貂蟬貴貂蟬與牛衣高下雖有殊高者未必
賢下者未必愚君不見沈沈海底生珊瑚歴歴天上種
白榆(按英華辨證白居易澗底松金張世祿黃憲賢黃憲本牛醫兒而集本作原憲貧詳上下句黃憲賢)
(是)
牡丹芳美天子憂農也
牡丹芳牡丹芳黃金蘂綻紅玉房千片赤英霞爛爛百
枝絳焰燈煌煌照地初開錦繡段當風不結蘭麝囊仙
人琪樹白無色王母桃花小不香宿露輕盈汎紫豔朝
陽照耀生紅光紅紫二色間深淺向背萬態隨低昂映
葉多情隱羞面臥叢無力含醉妝低嬌笑容疑掩口凝
思怨人如斷腸穠姿貴彩信竒絶雜卉亂花無比方石
竹金錢何細碎芙蓉芍藥苦尋常遂使王公與卿相遊
花冠蓋日相望庳車軟轝貴公子香衫細馬豪家郎衞
公宅靜閉東院西明寺深開北廊戲蝶雙舞看人久殘
鶯一聲春(一作嬌)日長共愁日照芳難駐仍張帷幕垂隂
涼花開花落二十日一城之人皆若狂三代以還文勝
質人心重華不重實重華直至牡丹芳其來有漸非今
日元和天子憂農桑䘏下動天天降祥去歲嘉禾生九
穗田中寂莫無人至今年瑞麥分兩岐君心獨喜無人
知無人知可歎息我願暫求造化力減却牡丹妖豔色
少廻卿士愛花心同似吾君憂稼穡
紅線毯憂蠶桑之費也
紅線毯擇繭繰絲清水煮揀絲練線紅藍染染為紅線
紅於藍織作披香殿上毯披香殿廣十丈餘紅線織成
可殿鋪綵絲茸茸香拂拂線軟花虚不勝物美人蹋上
歌舞來羅韤繡鞵隨步没太原毯澀毳縷硬蜀都褥薄
錦花冷不如此毯温且柔年年十月來宣州宣州太守
加樣織自謂為臣能竭力百夫同擔進宫中線厚絲多
卷不得宣州太守知不知一丈毯用(一本無用字)千兩絲地
不知寒人要煖少奪人衣作地衣(貞元中宣州進開樣加絲毯)
杜陵叟傷農夫之困也
杜陵叟杜陵居歲種薄田一頃餘三月無雨旱風起麥
苗不秀多黃死九月降霜秋早寒禾穗未熟皆青乾長
吏明知不申破急歛暴徵求考課典桑賣地納官租明
年衣食將何如剝我身上帛奪我口中粟虐人害物即
豺狼何必鈎爪鋸牙食人肉不知何人奏皇帝帝心惻
隱知人弊白麻紙上書德音京畿盡放今年稅昨日里
胥方到門手持尺牒牓鄉邨十家租稅九家畢虚受吾
君蠲免恩
繚綾念女工之勞也
繚綾繚綾何所似不似羅綃與紈綺應似天台山上明
月(一作月明)前四十五尺瀑布泉中有文章又竒絶地鋪白
煙花簇雪織者何人衣者誰越溪寒女漢宫姬去年中
使宣口勅天上取樣人間織織為雲外秋鴈行染作江
南春水色廣裁衫袖長製裙金斗熨波刀剪紋異彩竒
文相隱映轉側看花花不定昭陽舞人恩正深春衣一
對直千金汗沾粉汙不再著曳土蹋泥無惜心繚綾織
成費功績莫比尋常繒與帛絲細繰多女手疼扎扎千
聲不盈尺昭陽殿裏歌舞人若見織時應也(一作合)惜
賣炭翁苦宫市也
賣炭翁伐薪燒炭南山中滿面塵灰煙火色兩鬢蒼蒼
十指黑賣炭得錢何所營身上衣裳口中食可憐身上
衣正單心憂炭賤願天寒夜來城上一尺雪曉駕炭車
輾冰轍牛困人飢日已高市南門外泥中歇兩騎翩翩
來是誰黃衣使者白衫兒手把文書口稱勅㢠廻車叱牛
牽向北一車炭重(一本無重字)千餘斤宫使驅將惜不得半
匹紅紗一丈綾繫向牛頭充炭直
母別子刺新間舊也
母別子子別母白日無光哭聲苦關西驃騎大將軍去
年破虜新策勲勅賜金錢二百萬洛陽迎得如花人新
人迎來舊人棄掌上蓮花眼中刺迎新棄舊未足悲悲
在君家留兩兒一始扶行一初坐坐啼行哭牽人衣以
汝夫婦新嬿婉使我母子生別離不如林中烏與鵲母
不失雛雄伴雌應似園中桃李樹花落隨風子住(一作在)
枝新人新人聽我語洛陽無限紅樓女但願將軍重立
功更有新人勝於汝
隂山道疾貪虜也(按李傳云元和二年有詔悉以金銀酬回鶻馬價)
隂山道隂山道紇邏敦肥水泉好每至戎人送馬時道
傍千里無纖草草盡泉枯馬病羸飛龍但印骨與皮五
十匹縑易一匹縑去馬來無了日養無所用去非宜每
歲死傷十六七縑絲不足女工苦疎織短截充匹數藕
絲蛛網三丈餘回鶻訴稱無用處咸安公主號可(胡賈反)
敦遠為可(音克)汗頻奏論元和二年下新勅内出金帛酬
馬直仍詔江淮馬價縑從此不令疎短織合羅將軍呼
萬歲捧授金銀與縑綵誰知黠虜啟貪心明年馬多來
一倍縑漸好馬漸多隂山虜奈爾何
時世妝儆戎也
時世妝時世妝出自城中傳四方時世流行無遠近顋
不施朱面無粉鳥膏注脣脣似泥雙眉畫作八字低妍
蚩黑白失本態妝成盡似含悲啼圓鬟無鬢椎髻樣斜
紅不暈赭面状昔聞被髮伊川中辛有見之知有戎元
和妝梳君記取髻椎面赭非華風
李夫人鑒嬖惑也
漢武帝初喪李夫人夫人病時不肯別死後留得生前
恩君恩不盡念未已甘泉殿裏令寫真丹青寫出竟何
益不言不笑愁殺人又令方士合靈藥玉釡煎鍊金爐
焚九華帳深夜悄悄反魂香降夫人魂夫人之魂在何
許香煙引到焚香處既來何苦不須臾縹緲悠揚還滅
去去何速兮來何遲是邪非邪兩不知翠蛾髣髴平生
貌不似昭陽寝疾時魂之不來君心苦魂之來兮君亦
悲背燈隔帳不得語安用暫來還見違傷心不獨漢武
帝自古及今皆若斯君不見穆王三日哭重璧臺前傷
盛姬又不見太陵一掬淚馬嵬坡下念楊妃縱令妍姿
豔質化為土此恨長在無銷期生亦惑死亦惑尤物惑
人忘不得人非木石皆有情不如不遇傾城色
陵園妾憐幽閉也
陵園妾顔色如花命如葉命如葉薄將奈何一奉寝宫
年月多年月多時光換春愁秋思知何限青絲髮落叢
鬢疎紅玉膚銷繫裙縵憶昔宫中被妬猜因讒得罪配
陵來老母啼呼趁車別中官監送鏁門廻山宫一閉無
開日未死此身不令出松門到曉月徘徊柏城盡日風
蕭瑟松門柏城幽閉深聞蟬聽燕感光隂眼看菊蕊重
陽淚手把梨花寒食心把花掩淚無人見綠蕪牆遶青
苔院四季徒支妝粉錢三朝不識君王面遥想六宫奉
至尊宣徽雪夜浴堂春雨露之恩不及者猶聞不啻三
千人我爾君恩何厚薄願令輪轉直陵園三歲一來均
苦樂
鹽商婦惡幸人也
鹽商婦多金帛不事田農與蠶績南北東西不失家風
水為鄉船作宅本是揚州小家女嫁得西江大商客綠
鬟溜去金釵多皓腕肥來銀釧窄前呼蒼頭後叱婢問
爾因何得如此壻作鹽商十五年不屬州縣屬天子每
年鹽利入官時少入官家多入私官家利薄私家厚鹽
鐵尚書遠不知何况江頭魚米賤紅鱠黃橙香稻飯飽
食濃妝倚柂樓兩朵紅顋花欲綻鹽商婦有幸嫁鹽商
終朝美飯食終歲好衣裳好衣美食來何處(一作有來)亦須
慚媿桑弘羊桑弘羊死已久不獨漢時今亦有
杏為梁刺居處僣也
杏為梁桂為柱何人堂室李開府碧砌紅軒色未乾去
年身没今移主高其牆大其門誰家第宅盧將軍素泥
朱板光未滅今歲官收賜別人開府之堂將軍宅造未
成時頭已白逆旅重居逆旅中心是主人身是客更有
愚夫念身後心雖甚長計非久窮奢極麗越規模付子
傳孫令保守莫教門外過客聞撫掌回頭笑殺君君不
見馬家宅尚猶存宅門題作奉誠園君不見魏家宅屬
他人詔贖賜還五代孫(元和四年詔特以官錢贖魏徵勝業坊中舊宅以還其孫用奬)
(忠儉)儉存奢失今在目安用高牆圍大屋
井底引銀瓶止淫奔也
井底引銀瓶銀瓶欲上絲繩絶石上磨玉簪玉簪欲成
中央折瓶沉簪折知奈何似妾今朝與君別憶昔在家
為女時人言舉動有殊姿嬋娟兩鬢秋蟬翼宛轉雙蛾
遠山色笑隨女伴後園中此時與君未相識妾弄青梅
倚短牆君騎白馬傍垂楊牆頭馬上遥相顧一見知君
即斷腸知君斷腸共君語君指南山松柏樹感君松柏
化為心暗合雙鬟逐君去到君家舍五六年君家大人
頻有言聘則為妻奔是妾不堪主祀奉蘋蘩終知君家
不可住其奈出門無去處豈無父母在高堂亦有親情
滿故鄉潛來更不通消息今日悲羞歸不得為君一日
恩誤妾百年身寄言癡小人家女慎勿將身輕許人
官牛諷執政也
官牛官牛駕官車滻水岸邊驅載沙一石沙幾斤重朝
載暮載將何用載向五門官道西綠槐隂下鋪沙隄昨
來新拜右丞相恐怕泥塗汙馬蹄右丞相馬蹄蹋沙雖
淨潔牛領牽車欲流血右丞相但能濟人治國調隂陽
官牛領穿亦無妨
紫毫筆誡失職也
紫毫筆尖(一作纖)如錐兮利如刀江南石上有老兔喫竹
飲泉生紫毫宣城工人采為筆千萬毛中選(一作揀)一毫
毫雖輕功甚重管勒工名充歲貢君兮臣兮勿輕用勿
輕用將何如願賜東西府御史願頒左右臺起居搦(一作)
(握)管趨入黃金闕抽毫立在白玉墀(一作除)臣有奸邪正
衙奏君有動言直筆書起居郎侍御史爾知紫毫不易
致每歲宣城進筆時紫毫之價如金貴慎勿空將彈失
儀慎勿空將錄制詞
隋堤柳憫亡國也
隋堤柳歲久年深盡衰朽風飄飄兮雨蕭蕭三株兩株
汴河口老枝病葉愁殺人曾經大業年中春大業年中
煬天子種柳成行夾流水西至黃河東至淮綠影一千
三百里大業末年春暮月柳色如煙絮如雪南幸江都
恣佚遊應將此柳繋龍舟紫髥郎將護錦纜青蛾御史
直迷樓海内財力此時竭舟中歌笑何日休上荒下困
勢不久宗社之危如綴旒煬天子自言福祚長(一作垂)無
窮豈知皇子封&KR0566;公龍舟未過彭城閤義旗已入長安
宫蕭牆禍生人事變晏駕不得歸秦中土墳數尺何處
葬吳公臺下多悲風二百年來汴河路沙草和煙朝復
暮後王何以鑒前王請看隋堤亡國樹(一本綴旒下多煬天子自言歡)
(樂殊無極豈知明年正朔歸武德)
草茫茫懲厚葬也
草茫茫土蒼蒼蒼蒼茫茫在何處驪山脚下秦皇墓墓
中下涸二重泉當時自以為深固下流水銀象江海上
綴珠光作烏兔別為天地於其間擬將富貴隨身去一
朝盜掘墳陵破龍椁神堂三月火可憐寶玉歸人間暫
借泉中買身禍奢者狼藉儉者安一凶一吉在眼前憑
君回首向南望漢文葬在灞陵原
古冢狐戒豔色也
古冢狐妖且老化為婦人顔色好頭變雲鬟面變妝大
尾曳作長紅裳徐徐行傍荒邨路日欲暮時人靜處或
歌或舞或悲啼翠眉不舉花鈿(一作顔)低忽然一笑千萬
態見者十人八九迷假色迷人猶若是真色迷人應過
此彼真此假俱迷人人心惡假貴重真狐假女妖害猶
淺一朝一夕迷人眼女為狐媚害則(一作却)深日增月長
溺人心何况褒妲之色善蠱惑能喪人家覆人國君看
為害淺深間豈將假色同真色
黑潭龍疾貪吏也
黑潭水深色如墨傳有神龍人不識潭上架屋官立祠
龍不能神人神(一作異)之豐凶水旱與疾疫鄉里皆言龍
所為家家養豚漉清酒朝祈暮賽依巫口神之來兮風
飄飄紙錢動兮錦繖摇神之去兮風亦靜香火滅兮杯
盤冷肉堆潭岸石酒潑廟前草不知龍神享幾多林鼠
山狐長醉飽狐何幸豚何辜年年殺豚將餧狐狐假龍
神食豚盡九重泉底龍知無
天可度惡詐人也
天可度地可量唯有人心不可防但見丹誠赤如血誰
知偽言巧似簧勸君掩鼻君莫掩使君夫婦為參商勸
君掇蜂君莫掇使君父子成豺狼海底魚兮天上鳥高
可射兮深可釣唯有人心相對時咫尺之間不能料君
不見李義府之輩笑欣欣笑中有刀潛殺人隂陽神變
皆可測不測人間笑是嗔
秦吉了哀冤民也
秦吉了出南中彩毛青黑花頸紅耳聰心慧舌端巧鳥
語人言無不通昨日長爪鳶今朝大觜烏鳶捎乳燕一
窠覆烏啄母雞雙眼枯雞號墮地燕驚去然後拾卵攫
其雛豈無鵰與鶚嗉中肉飽不肯搏亦有鸞鶴羣閑立
高颺如不聞秦吉了人云爾是能言鳥豈不見雞燕之
冤苦吾聞鳳凰百鳥主爾竟不為鳳凰之前致一言安
用噪噪(一作嗏嗏)閑言語
鵶九劒思决壅也
歐冶子死千年後精靈暗授張鵶九鵶九鑄劒吳山中
天與日時神借功金鐵騰精火翻燄踴躍求為鏌鋣劒
劒成未試十餘年有客持金買一觀誰知閉匣長思用
三尺青蛇不肯蟠客有心劒無口客代劒言告鵶九君
勿矜我玉可切君勿誇我鍾可刜不如持我决浮雲無
令漫漫蔽白日為君使無私之光及萬物蟄蟲昭蘇萌
草出
采詩官監前王亂亡之由也
采詩官采詩聽謌導人言言者無罪聞者誡下流上通
上下泰周滅秦興至隋氏十代采詩官不置郊廟登歌
讚君美樂府豔詞悅君意若求興諭規刺言萬句千章
無一字不是章句無規刺漸恐朝廷絶諷議諍臣杜口
為冗員諫鼓高懸作虚器一人負扆常端默百辟入門
皆自媚夕郎所賀皆德音春官每奏唯祥瑞君之堂兮
千里遠君之門兮九重閟君耳唯聞堂上言君眼不見
門前事貪吏害民無所忌奸臣蔽君無所畏君不見厲
王胡亥(一作煬帝)之末年群臣有利君無利君兮君兮願聽
此欲開壅蔽(一本作君兮君兮若要除貪害開壅蔽)逹人情先向歌詩求
諷刺
(立名按郭茂倩云新樂府者皆唐世之新歌也以其辭寔樂府而未盡被於聲故曰新樂府又云新樂府)
(五十篇白居易元和四年作也大抵皆以諷諭為體欲以播於樂章歌曲焉)
白香山詩集卷四
