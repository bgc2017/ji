白香山詩集卷九歙縣汪立名編
長慶集九(感傷古調詩五十五首)
西明寺牡丹花時憶元九
前年題名處今日看花來一作芸香吏三見牡丹開豈
獨花堪惜方知老暗催何況尋花伴東都去未回詎知
紅芳側春盡思悠哉
(立名按李肇國史補京城貴遊尚牡丹三十餘年矣每春暮車馬若狂以不耽玩為耻執金吾鋪官圍外)
(寺觀種以求利一本有直數萬者元和末韓令始至長安居第有之命斸去曰吾豈效兒女子邪)
傷楊弘貞
顔子昔短(一作知)命仲尼惜其賢楊生亦好學不幸復徒
然(一作今復然)誰識天地意獨與龜鶴(一作蛇)年
權攝昭應早秋書事寄元拾遺兼呈李司錄
夏閏秋候早七月風騷騷渭川煙景晚驪山宫殿高丹
殿子司諫赤縣我徒勞相去半日程不得同遊遨到官
來十日覽鏡生二毛可憐趨走吏塵土滿青袍郵傳擁
兩驛簿書堆六曹為問綱紀掾何必使鉛刀
新栽竹
佐邑意不適閉門秋草生何以娛野性種竹百餘莖見
此溪上色憶得山中情有時公事暇盡日遶欄行勿言
根未固勿言隂未成已覺庭宇内稍稍有餘清最愛近
窗卧秋風枝有聲
秋霖中過(一作遇)尹縱之仙遊山居
慘慘八月暮連連三日霖邑居尚愁寂況乃在山林林
下有志士苦學惜光隂歲晚千萬慮併入方寸心巖鳥
共旅宿草蟲伴愁吟秋天床席冷雨夜燈火深憐君寂
寞意攜酒一相尋
寄江南兄弟
分散骨肉戀趨馳名利牽一奔塵埃馬一汎風波船忽
憶分手時憫默秋風前别來朝復夕積日成七年花落
城中池春深江上天登樓東南望鳥滅煙蒼然相去復
幾許道里近三千平地猶難見况乃隔山川
曲江早秋(二年作)
秋波紅蓼水夕照青蕪岸獨信馬蹄行曲江池四畔早
凉晴後至殘暑暝來散方喜炎燠銷復嗟時節換我年
三十六冉冉昏復旦人夀七十稀七十新過半且當對
酒笑勿起臨風歎
寄題盭厔廳前雙松(兩松自仙遊山移植縣廳)
憶昨為吏日折腰多苦辛歸家不自適無計慰心神手
栽兩樹松聊以當(去聲)嘉賓乘春日一溉生意漸欣欣清
韻度秋在綠茸隨日新始憐澗底色不憶城中春有時
晝掩關雙影對一身盡日不寂寞意中如三人忽奉宣
室詔徵為文苑臣閑來一惆悵恰似别交親(一作情)早知
煙翠前攀翫不逡廵悔從白雲裏移爾落囂塵
翰林院中感秋懷王質夫(王居仙遊山)
何處感時節新蟬禁中聞宫槐有秋意風夕花紛紛寄
跡鵷鷺行歸心鷗鶴羣唯有王居士知予憶白雲何日
仙遊寺潭前秋見君
禁中月
海上明月出禁中清(一作秋)夜長東南樓殿白稍稍上宫
墻淨落金塘水明浮玉砌霜不比人間見塵土汚清光
贈賣松者
一束蒼蒼色知從澗底來斸掘經幾日枝葉滿塵埃不
買非他意城中無地栽
初見白髮
白髮生一莖朝來明鏡裏勿言一莖少滿頭從此始青
山方遠别黃綬初從仕未料容鬢間蹉跎忽如此
别元九後詠所懷
零落桐葉雨蕭條槿花風悠悠早秋意生此幽澗中况
與故人别中懷正無悰勿云不相送心到青門東相知
豈在多但問同不同同心一人去坐覺長安空
禁中秋宿
風翻朱(一作來)裏幕雨冷通中枕耿耿背斜燈秋牀一人
寢
早秋曲江感懷
離離暑雲散嫋嫋凉風起池上秋又來荷花半成子朱
顔自銷歇白日無窮已人夀不如山年光急於水青蕪
與紅蓼歲歲秋相似去歲此悲秋今秋復來此
寄元九
身為近密拘心為名檢縛月夜與花時少逢杯酒樂唯
有元夫子閒來同一酌把手或酣歌展眉時笑謔今春
除御史前月之東洛别來未開顔塵埃滿尊杓蕙風晚
香盡槐雨餘花落秋意一蕭條離容兩寂寞况隨白日
老共負青山約誰識相念心鞲鷹與籠鶴
春暮寄元九
梨花結成實燕卵化為雛時物又若此道情復何如但
覺日月促不嗟年歲徂浮生都是夢老小亦何殊唯與
故人别江陵初謫居時時一相見此意未全除
早梳頭
夜沐早梳頭窗明秋鏡曉颯然握中髮一沐知一少年
事漸蹉跎世緣方繳繞不學空門法老病何由了未得
無生心白頭亦為夭
出關路
山川函谷路塵土游子顔蕭條去國意秋風生故關
别舍弟後月夜
悄悄初别夜去住兩盤桓行子孤燈店居人明月軒平
生共貧苦未必日成歡及此暫為别懷抱已憂煩况是
庭葉盡復思山路寒如何為不念馬瘦衣裳單
新豐路逢故人
塵土長路晚風煙廢宫秋相逢立馬語盡日此橋頭知
君不得意鬱鬱來西遊惆悵新豐店何人識馬周
金鑾子晬日(晬將遂切子生一歲曰晬)
行年欲四十有女曰金鑾生來始周歲學坐未能言慙
非達者懷未免俗情憐從此累身外徒云慰目前若無
夭折患則有婚嫁牽使我歸山計應遲十五年
(立名按雲仙襍記樂天女金鑾十歲忽書北山移文示家人樂天方買終南紫石欲開文士傳遂輟以勒)
(之)
青龍寺早夏
塵埃經小雨地高倚長坡日西寺門外景氣含清和閒
有老僧立静無凡客過殘鶯意思盡新葉隂涼多春去
來幾日夏雲忽嵳峩朝朝感時節年鬢暗蹉跎胡為戀
朝市不去歸煙蘿青山寸步地自問心如何
秋題牡丹叢
晩叢白露夕衰葉凉風朝紅豔久已歇碧芳今亦銷幽
人坐相對心事共蕭條
勸酒寄元九
薤葉有朝露槿枝無宿花君今亦如此促促生有涯既
不逐禪僧林下學楞伽又不隨道士山中煉丹砂百年
夜分半一歲春無多何不飲美酒胡然自悲嗟俗號消
愁藥神速無以加一杯驅世慮兩杯反天和三杯即酩
酊或笑任狂歌陶陶復兀兀吾孰知其他况在名利途
平生有風波深心蔵䧟穽巧言織網羅舉目非不見不
醉欲如何
曲江感秋(五年作)
沙草新雨地岸柳凉風枝三年感秋思併在曲江池早
蟬已嘹唳晚荷復離披前秋去秋思一一生此時昔人
三十二秋興已云悲我今欲四十秋懷亦可知歲月不
虚設此身隨日衰暗老不自覺直到鬢成絲
酬張太祝晚秋卧病見寄
高才淹禮寺短羽翔禁林西街居處遠北闕官曹深君
病不來訪我忙難往尋差池終日别寥落經年心露濕
綠蕪地月寒紅樹隂况兹獨愁夕聞彼相思吟上歎言
(一作言歡)笑阻下嗟時歲侵容衰曉窗鏡思苦秋絃琴一章
錦繡段八韻瓊瑶音何以報珍重慚無䨇南金
立秋日曲江憶元九
下馬柳隂下獨上隄上行故人千萬里新蟬三兩聲城
中曲江水江上江陵城兩地新秋思應同此日情
早朝賀雪寄陳山人
長安盈尺雪早朝賀君喜將赴銀臺門始出新昌里上
堤馬蹄滑中路䗶燭死十里向北行寒風吹破耳待漏
午門外候對三殿裏鬚鬢凍生冰衣裳冷如水忽思仙
遊谷暗謝陳居士暖覆褐裘眠日高應未起
初與元九别後忽夢見之及寤而書適至兼寄
桐花詩悵然感懷因以此寄(元九初謫江陵)
永夀寺中語新昌坊北分歸來數行淚悲事不悲君悠
悠藍田路自去無消息計君食宿程已過商山北昨夜
雲四散千里同月色曉來夢見君應是君相憶夢中握
君手問君意何如君言苦相憶無人可寄書覺來未及
說叩門聲冬冬言是商州使送君書一封枕上忽驚起
顛倒著衣裳開緘見手扎一紙十三行上論遷謫心下
說離别腸心腸都未盡不暇叙炎凉云作此書夜夜宿
商州東獨對孤燈坐陽城山館中夜深作書畢山月向
西斜月下何所有一樹紫桐花桐花半落時復道正相
思殷勤書背後兼寄桐花詩桐花詩八韻思緒一何深
以我今朝意想君此夜心一章三遍讀一句十回吟珍
重八十字字字化為金
和元九悼往(感舊蚊㡡作)
美人别君去自去無處尋舊物零落盡此情安可任唯
有襭紗幌塵埃日夜侵馨香與顔色不似舊時深透影
燈耿耿籠光月沉沉中有孤眠客秋凉生夜衾舊宅牡
丹院新墳松柏林夢中咸陽淚覺後江陵心含此隔年
恨發為中夜吟無論君自感聞者欲沾襟
重到渭上舊居
舊居清渭曲開門當蔡渡十年方一還幾欲迷歸路追
思昔日行感傷故游處插柳作高林種桃成老樹因驚
成人者盡是舊童孺試問舊老人半為遶村墓浮生同
過客前後遞來去白日如弄珠出沒光不住人物日改
變舉目悲所遇回念念我身安得不衰暮朱顔銷不歇
白髮生無數唯有山門外三峰色如故
白髮
白髮知時節暗與我有期今朝日陽裏梳落數莖絲家
人不慣見憫默為我悲我云何足怪此意爾不知凡人
年三十外壯中已衰但思寢食味已减二十時况我今
四十本來形貌羸書魔昏兩眼酒病沉四肢親愛日零
落在者仍别離身心久如此白髮生已遲由來生老死
三病長相隨除却念無生人間無藥治
秋日
池殘寥落水窗下悠揚日嫋嫋秋風多槐花半成實下
有獨立人年來四十一
將之饒州江浦夜泊
明月滿深浦愁人卧孤舟煩冤寢不得夏夜長於秋苦
乏衣食資遠為江海游光隂坐遲暮鄉國行阻修身病
向鄱陽家貧寄徐州前事與後事豈堪心併憂憂來起
長望但見江水流雲樹藹蒼蒼煙波淡悠悠故園迷處
所一念堪白頭
思歸(時初為校書郎)
養無晨昏膳隠無伏臘資遂求及親禄僶俛來京師薄
俸未及親别家已經時冬積温席戀春違采蘭期夏至
一隂生稍稍夕漏遲塊然抱愁者長夜獨先知悠悠鄉
關路夢去身不隨坐惜時節變蟬鳴槐花枝
冀城北原作
野色何莽蒼(去聲)秋聲亦蕭疎風吹黃埃起落日驅征車
何代此開國封疆百里餘古今不相待朝市無常居昔
人城邑中今變為丘墟昔人墓田中今化為里閭廢興
相催迫日月互居諸世變無遺風焉能知其初行人千
載後懷古空踟蹰
客路感秋寄明凖上人
日暮天地冷雨霽山河清長風從西來草木凝秋聲已
感歲倏忽復傷物凋零孰能不憯悽天時牽人情借問
空門子何法易修行使我忘得心不教煩惱生
游襄陽懷孟浩然
楚山碧岩岩漢水碧湯湯秀氣結成象孟氏之文章今
我諷遺文思人至其鄉清風無人繼日暮空襄陽南望
鹿門山藹若有餘芳舊隠不知處雲深樹蒼蒼
秋暮西歸途中書情
耿耿旅燈下愁多常少眠思鄉貴早發發在雞鳴前九
月草木落平蕪連遠山秋隂和曙色萬木蒼蒼然去秋
偶東游今秋始西旋馬瘦衣裳破别家來二年憶歸復
愁歸歸無一囊錢心雖非蘭膏安得不自燃
秋懷
月出照北堂光華滿階墀凉風從西至草木日夜衰桐
柳減綠隂蕙蘭消碧滋感物私自念我心亦如之安得
長少壯盛衰迫天時人生如石火為樂長苦遲
别楊穎士盧克柔殷堯藩
倦鳥暮歸林浮雲晴歸山獨有行路子悠悠不知還人
生苦營營終日羣動間所務雖不同同歸於不閒扁舟
來楚鄉疋馬往秦關離憂繞心曲宛轉如循環且持一
杯酒聊以開愁顔
題贈定光上人
二十身出家四十心離塵得徑入大道乘此不退輪一
坐十五年林下秋復春春花與秋氣不感無情人我來
如有悟潛以心照身誤落聞見中憂喜傷形神安得遺
耳目冥然反天真
祇役駱口驛喜蕭侍御書至兼覩新詩吟諷通
宵因寄八韻(時為盭厔尉)
日暮心無憀吏役正營營忽驚芳信至復與新詩并是
時天無雲山館有月明月下讀數遍風前吟一聲一吟
三四歎聲盡有餘清雅哉君子文詠性不詠情使我靈
府中鄙恡不得生始知聽韶濩可使心和平
酬李少府曹長官舍見贈
低腰復歛手心體不遑安一落風塵下始(一作方)知為吏
難公事與日長宦情隨歲闌惆悵青袍袖芸香無半殘
賴有李夫子此懷聊自寬兩心如止水彼此無波瀾往
往簿書暇相勸強為歡白馬晚蹋雪綠觴春煖寒戀
月夜同宿愛山晴共看野性自相近不是為同官
留别
秋凉卷朝簟春煖撤夜衾雖是無情物欲别尚沉吟况
與有情别别隨情淺深二年歡笑意一旦東西心獨留
誠可念同行力不任前事詎能料後期諒難尋唯有潺
湲淚不惜共沾襟
曉别
曉鼓聲已半離筵坐難久請君斷腸歌送我和淚酒月
落欲明前馬嘶初别後浩浩暗塵中何由見回首
北園
北園東風起雜花次第開心知須臾落一日三四來花
下豈無酒欲酌復遲迴所思眇千里誰勸我一杯
惜栯李花(花細而繁色豔而黯亦花中之有思者速衰易落故惜之耳)
樹小花鮮妍香繁條軟弱高低二三尺重疊千萬萼朝
豔藹霏霏夕凋紛漠漠辭枝朱粉細覆地紅綃薄由來
好顔色常苦易銷爍不見莨蕩花狂風吹不落
照鏡
皎皎青銅鏡斑斑白絲鬢豈復更蔵年實年君不信
新秋
西風飄一葉庭前颯巳涼風池明月水衰蓮白露房其
奈江南夜緜緜自此長
夜雨
早蛩啼復歇殘燈滅又明隔窗知夜雨芭蕉先有聲
秋江送客
秋鴻次第過哀猿朝夕聞是日孤舟客此地亦離羣濛
濛潤衣雨漠漠冐帆雲不醉潯陽酒煙波愁殺人
感逝寄遠(寄通州元侍御果州崔員外澧州李舍人鳳州李郎中)
昨日聞甲死今朝聞乙死知識三分中二分化為鬼逝
者不復見悲者長已矣存者今如何去我皆萬里平生
知心者屈指能有幾通果澧鳳州眇然四君子相思俱
老大浮世如流水應歎舊交遊凋零日如此何當一杯
酒開眼笑相視
秋月
夜初色蒼然夜深光浩然稍轉西廊下漸滿南窗前况
是綠蕪地復兹清露天落葉聲策策驚鳥影翩翩棲禽
尚不穩愁人安可眠
白香山詩集卷九
