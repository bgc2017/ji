白香山詩集卷二十一歙縣汪立名編
後集一(格詩凡八十九首)
(立名按唐人詩集中無號格詩者即大歷以還有齊梁格元白格元和格葫蘆轆轤進退諸格多兼律詩)
(而言不專主古體也顧格詩之義雖亡考而見諸公之文章者可證元少尹集序宗簡河南人自舉進士)
(歷御史府尚書郎訖京亞尹二十年著格詩若干首律詩若干首賦述銘記等若干首合三十卷由是觀)
(之格者但别於律詩之謂公前集既分古調樂府歌行以類各次於諷諭閒適感傷之卷後集不復分類)
(别卷遂統稱之曰格詩耳時本於十一卷之首格詩下復繫歌行雜體字是以格詩另為古詩之一體矣)
(豈元少尹生平獨不為歌行雜體乎况公後序但曰邇来復有格律詩洛中集記亦曰分司東都及兹十)
(二年其間賦格律詩凡八百首初未嘗及歌行雜體者固以格字該舉之也又時本三十六卷首作半格)
(詩附律詩半者本謂卷内半是格詩而附以律詩云爾乃直標半格詩而注附律詩於其旁是又將以半)
(格詩另為一體矣其誤不幾於眇者之捫燭揣籥以為日乎今後集既别格律詩次卷卷首但標格詩律)
(詩不復承譌以留疑案後集凡十七卷首卷即各各本之二十一卷也胡氏丁籖自此卷以下皆作後集)
(本雖卷第相次而並列後序於此卷且編例與前集二十卷判然不同既格律分卷復前後互間不可据)
(依今編一卷至五卷並格詩六卷至十七卷並律詩而略為詮訂其失次者按後集起長慶三年春即到)
(杭州之明年故杭州詩半在律卷獨古詩則首蘇州旬假命宴一首不及杭州作此蓋删并時誤簡前集)
(卷尾也今並歸入或曰元序成於長慶四年十月而公自序乃曰訖二年冬似相牴牾不知古人詩文必)
(反覆勘定然後成集豈朝脱槀而夕就編者耶况公以四年夏自杭州召還除庶子分司東都使長慶集)
(訖於四年冬則除官赴闕留别西湖諸律詩何以舊編後集而不入前集乎公自記有續後集五卷讀)
(書志云亡失三卷書錄解題云亡失四卷要皆兼詩文而言則所闕之卷其為詩為文並不可考鹽官胡)
(氏直謂續後集詩止一卷近於宋本錄附各體後然續後集者公晩年最後之詩若胡氏所錄如送劉郎)
(中刺蘇州在太和五年不盡是續集詩而會昌末年諸作又巳收後集蓋卷次刪并其舊自不可復尋姑)
(以集中逸詩錄諸補遺而未敢据疑似之說以分之也)
郡齋暇日辱常州陳郎中使君早春晩坐水西
館書事詩十六韻見寄亦以十六韻酬之
新年多暇日晏起褰簾坐睡足心更慵日高頭未裹徐
傾下藥酒稍爇煎茶火誰伴寂寥身無絃琴在左遥思
毘陵館春深物嫋娜波拂黃柳梢風搖白梅朵衙門排
曉戟鈴閣開朝鎻太守水西来朱衣垂素舸良辰不易
得佳會無由果五馬正相望雙魚忽前墮魚中獲瑰寳
持玩何磊砢一百六十言字字靈珠顆上申心欵曲下
叙時轗軻才富不如君道孤還似我敢辭官遠慢且貴
身安妥勿復問榮枯冥心無不可
官舍
高樹換新葉隂隂覆地隅何言太守宅有似幽人居太
守卧其下閑慵兩有餘起嘗一甌茗行讀一卷書早梅
結青實殘櫻落紅珠穉女弄庭果嬉戲牽人裾是日晩
彌静巢禽下相呼嘖嘖護兒鵲啞啞母子烏豈惟云鳥
爾吾亦引吾雛
吾雛
吾雛字阿羅阿羅纔七齡嗟吾不才子憐爾無弟兄撫
養雖驕騃性識頗聰明學母畫眉樣效吾詠詩聲我齒
今欲墮汝齒昨始生我頭髮盡落汝頂髻初成老幼不
相待父衰汝孩嬰緬想古人心慈愛亦不輕蔡邕念文
姬于公歎緹縈敢求得汝力但未忘父情
題小橋前新竹招客
鴈齒小紅橋垂檐低白屋橋前何所有苒苒新生竹皮
開坼褐錦節露抽青玉筠翠如可餐粉霜不忍觸閑吟
聲未巳幽翫心難足管領好風煙輕欺凡草木誰能有
月夜伴我林中宿為君傾一杯狂歌竹枝曲
病中逢秋招客夜酌
不見詩酒客卧来半月餘合和新藥草尋檢舊方書晩
霽煙景度早凉窗戶虚雪生衰鬢久秋入病心初卧簟
蘄竹冷風襟邛葛疎夜来身較健小飲復何如
醉歌(示妓人商玲瓏)
罷胡琴掩秦瑟玲瓏再拜歌初畢誰道使君不解歌聽
唱黃雞與白日黃雞催曉丑時鳴白日催年酉時沒腰
間紅綬繫未穩鏡裏朱顔看巳失玲瓏玲瓏柰老何使
君歌了汝更歌
(立名按堯山堂外紀云玲瓏餘杭歌者樂天作郡日賦歌與之時微之在越州聞之厚幣邀去月餘始遣)
(還贈之詩兼寄樂天云休遣玲瓏唱我詞我詞多是寄君詩明朝又向江頭别月落潮平是去時按公)
(霓裳羽衣歌云移領錢唐第二年始有心情問絲竹玲瓏箜篌謝好筝陳寵觱栗沈平笙是此詩亦作於)
(長慶三年各本誤入前集今改正)
席上答微之
我住浙江西君去浙江東勿言一水隔便與千里同富
貴無人勸君酒今宵為我盡杯中
蘇州李中丞以元日郡齋感懷詩寄微之及予
輙依來篇七言八韻走筆奉答兼呈微之
白首餘杭白太守落魄抛名來巳久一辭渭北故園春
再把江南新歲酒杯前笑歌徒勉強鏡裏形容漸衰朽
領郡慙當潦倒年鄰州喜得平生友長洲草接松江岸
曲水花連鏡湖口老去還能痛飲無春來曾作閒遊否
憑鶯傳語報李六倩鴈將書與元九莫嗟一日日催人
且貴一年年入手
食飽
食飽拂枕卧睡足起閒吟淺酌一杯酒緩彈數聲(一作弄)
琴既可暢情性亦足傲光隂誰知名利盡無復長安心
嚴十八郎中在郡日改制東南樓因名清輝未
立標榜徵歸郎署予既到郡性愛樓居宴遊其
間頗有幽致聊成十韻兼戲寄嚴
嚴郎制兹樓立名曰清輝未及署花榜遽徵還粉闈去
來三四年塵土登者稀今春新太守灑埽施簾幃院柳
煙婀娜檐花雪霏微看山倚前戶待月闢東扉碧窗戞
瑶瑟朱欄飄舞衣燒香卷幕坐風燕雙雙飛君作不得
住我來幸因依始知天地間靈境有所歸
南亭對酒送春
含桃實已落紅薇花尚薰冉冉三月盡晩鶯城上聞獨
持一杯酒南亭送殘春半酣忽長歌歌中何所云云我
五十餘未是苦老人刺史二千石亦不為賤貧天下三
品官多老於我身同年登第者零落無一分親故半為
鬼僮僕多見孫念此聊自解逢酒且歡欣
翫新庭樹因詠所懷
靄靄四月初新樹葉成隂動搖風景麗蓋覆庭院深下
有無事人竟日此幽尋豈惟翫時物亦可開煩襟時與
道人語或聽詩客吟度春足芳色入夜多鳴禽偶得幽
閒境遂忘塵俗心始知真隱者不必在山林
仲夏齋戒月
仲夏齋戒月三旬斷腥羶自覺心骨爽行起身翩翩始
知絶粒人四體更輕便初能脱病患久必成神仙禦寇
馭冷風赤松游紫煙常疑此說謬今乃知其然我年過
半百氣衰神不全已垂兩鬢絲難補三丹田但減葷血
味稍結清淨緣脱巾且修養聊以終天年
除官去未間
除官去未間半月恣遊討朝尋霞外寺暮宿波上島新
樹少於松平湖半連草躋攀有次第賞翫無昏早有時
騎馬醉兀兀冥天造窮通與生死其柰吾懷抱江山信
為美齒髮行將老在郡誠未厭歸鄉去亦好
三年為刺史二首
三年為刺史無政在人口惟向郡城中題詩十餘首慙
非甘棠詠豈有思人不
三年為刺史飲冰復食檗惟向天竺山取得兩片石此
抵有千金無乃傷清白
别萱桂
使君竟不住萱桂徒栽種桂有留人名萱無忘憂用不
如江畔月步步來相送
自餘杭歸宿淮口作
為郡已多暇猶少勤吏職罷郡更安閒無所勞心力舟
行明月下夜泊清淮北豈止吾一身舉家同燕息三年
請禄俸頗有餘衣食乃至僮僕間皆無凍餒色行行弄
雲水步步近鄉國妻子在我前琴書在我側此外吾不
知於焉心自得
舟中李山人訪宿
日暮舟悄悄煙生水沈沈何以延宿客夜酒與秋琴來
客道門子來自嵩高岑軒軒舉雲貌豁豁開清襟得意
言語斷入玄滋味深默然相顧哂心適而忘心
洛下卜居
三年典郡歸所得非金帛天竺石兩片華亭鶴一隻飲
啄供稻粱包裹用茵席誠知是勞費其柰心愛惜遠從
餘杭郭同到洛陽陌下擔拂雲根開籠展霜翮貞姿不
可雜高性宜其適遂就無塵坊仍求有水宅東南得幽
境樹老寒泉碧池畔多竹隂門前少人迹未請中庶禄
且脱雙驂易(買履道宅價不足因以兩馬償之)豈獨為身謀安吾鶴與
石
洛中偶作(自此後在東都作)
五年職翰林四年涖潯陽一年巴郡守半年南宮郎二
年直綸閣三年刺史堂凡此十五載有詩千餘章境興
周萬象土風備四方獨無洛中作能不心悢悢今為春
官長始來遊此鄉徘徊伊澗上睥睨嵩少旁遇物輙一
詠一詠傾一觴筆下成釋憾卷中同補亡往往顧自哂
眼昏鬢蒼蒼不知老將至猶自放詩狂
贈蘇少府
籍甚二十年今日方欵顔相送嵩洛下論心杯酒間何
為(一作河亞)嬾出入府寮多閉關蒼髮彼此老白日尋常閒
朝欲擕手出暮思聯騎還何當挈一榼同宿龍門山
移家入新宅
移家入新宅罷郡有餘貲既可避燥濕復免憂寒飢疾
平未還假官閒得分司幸有禄俸在而無職役羈清旦
盥漱畢開軒卷簾幃家人及雞犬隨我亦熙熙取興不
過(一作或寄)酒放情或作(一作不過)詩何必苦修道此即是無為
外累信已遣中懷時有思有思一何遠默坐低雙眉十
載囚竄客萬里征戍兒春朝鏁籠鳥冬夜支牀龜驛馬
走四蹄痛酸無歇期磑牛封兩目昏閉何人知誰能脫
放去四散任所之各得適其性如吾今日時
琴
置琴曲几上慵坐但含情何煩故揮弄風絃自有聲
鶴
人各有所好物固無常宜誰謂爾能舞不如閑立時
自詠
夜鏡隱白髮朝酒發紅顔可憐假年少自笑湏臾間朱
砂賤如土不解燒為丹玄鬢化為雪未聞休得官咄哉
箇丈夫心性何墮頑但遇詩與酒便忘寢與餐高聲發
一吟似得詩中仙引滿飲一琖盡忘身外緣昔有醉先
生席地而幕天于今居處在許我當中眠眠罷又一酌
酌罷又一篇回面顧妻子生計方落然誠知此事非又
過知非年豈不欲自改改即心不安且向安處去其餘
皆老閒
林下閒步寄皇甫庶子
扶杖起病初策馬力未任既嬾出門去亦無客來尋以
此遂成閒閒步繞園林天曉煙景澹樹寒鳥雀深一酌
池上酒數聲竹間吟寄言東曹長當知幽獨心
晏起
鳥鳴庭樹上日照屋檐時老去慵轉極寒來起尤遲厚
薄被適性高低枕得宜神安體穩暖此味何人知睡足
仰頭坐兀然無所思如未鑿七竅若都遺四肢緬想長
安客早朝霜滿衣彼此各自適不知誰是非
池畔二首
結構池西廊疏理池東樹此意人不知欲為待月處
持刀&KR1833;密竹竹少風來多此意人不會欲令池有波
春葺新居
江州司馬日忠州刺史時栽松滿後院種柳蔭前墀彼
皆非吾土栽種尚忘疲况兹是我宅葺藝固其宜平旦
領僕使乘春親指揮移花夾暖室徙竹覆寒池池水變
綠色池芳動清輝尋芳弄水坐盡日心熙熙一物苟可
適萬緣都若遺設如宅門外有事吾不知
贈言
捧籯獻千金彼金何足道臨觴贈一言此言真可寳流
光我巳晩適意君不早况君春風面柔促如芳草二十
方長成三十向衰老鏡中桃李色不得十年好胡為坐
脈脈不肯傾懷抱
泛春池
白蘋湘渚曲綠篠剡溪口各在天一涯信美非吾有如
何此庭内水竹交左右霜竹百千竿煙波六七畆泓澄
動階砌澹泞映戶牖蛇皮細有紋鏡面清無垢主人過
橋來雙童扶一叟恐汚清泠波塵纓先抖擻波上一葉
舟舟中一尊酒酒開舟不繫去去隨所偶或繞蒲浦前
或泊桃島後未撥落杯花低衝拂面柳半酣迷所在倚
榜兀回首不知此何處復是人寰否誰知始疏鑿幾主
相傳受楊家去云遠田氏將非久天與愛水人終焉落
吾手(此池始楊常侍開鑿中間田氏為主予今有之蒲浦桃島皆池上所有)
郡齋旬假始命宴呈座客示郡寮(自此後在蘇州作)
公門日兩衙公假月三旬衙用決簿領旬以會親賓公
多及私少勞逸常不均况為劇郡長安得閒宴頻下車
巳二月開筵始今晨初黔軍廚突一拂郡榻塵既備獻
酬禮亦具水陸珍萍醅箬溪醑水膾松江鱗侑食樂懸
動佐歡妓席陳風流吳中客佳麗江南人歌節點隨袂
舞香遺在茵清奏凝未闋酡顔氣已春(一作朱顔酡巳春)衆賓
勿遽起郡寮且逡廵無輕一日醉用犒九日勤微彼九
日勤何以治吾民微此一日醉何以樂吾身
(附吳郡詩石記貞元初韋應物為蘇州牧房孺復為杭州牧皆豪人也韋嗜酒每與賓友)
(一醉一詠其風流雅韻多播於吳中或目韋房為詩酒仙時予始年十四五旅二郡以幼)
(賤不得與遊宴尤覺其才調高而郡守尊以當時心言異日蘇杭苟獲一郡足矣及今自)
(中書舍人間領二州去年脱杭印今年佩蘇印既醉於彼又吟於此酣歌狂什亦往往在)
(人口中則蘇杭之風景韋房之詩酒兼有之矣豈始願及此哉然二郡之物狀人情與曩)
(時不異前後相去三十七年江山是而齒髮非又可嗟矣韋在此州歌詩甚多有郡宴詩)
(云兵衛森畫戟燕寢凝清香最為警策今刻此篇於石傳貽將來因以予旬宴一章亦附)
(於後雖雅俗不類各詠一時之志偶書石背且償其初心焉寳歷元年七月二十日蘇州)
(刺史白居易題)
題西亭
朝亦視簿書暮亦視簿書簿書視未竟蟋蟀鳴坐隅始
覺芳歲晩復嗟塵務拘西園景多暇可以少躊躇池鳥
澹容與橋柳高扶疎煙蔓嫋青薜水花披白蕖何人造
兹亭華敞綽有餘四檐軒鳥翅複屋羅蜘蛛直廊扺曲
房&KR0772;窱深且虚修竹夾左右清風來徐徐此宜宴嘉賓
鼓瑟吹笙竽荒滛即不可廢曠將何如幸有酒與樂及
時歡且娱忽其解郡印他人來此居
郡中西園
閒園多芳草春夏香靡靡深樹足佳禽旦暮鳴不巳院
門閉松竹庭徑穿蘭芷愛彼池上橋獨來聊徙倚魚依
藻長樂鷗見人暫起有時舟隨風盡日蓮照水誰知郡
府内景物閑如此始悟諠静緣何嘗繫遠邇
北亭卧
樹綠晩隂合池凉朝氣清蓮開有佳色鶴唳無凡聲惟
此閒寂境愜我幽獨情病假十五日十日卧兹亭明朝
吏呼起還復視黎甿
一葉落
煩暑欎未退涼飇潛已起寒温與盛衰遞相為表裏蕭
蕭秋林下一葉忽先委勿言一葉微搖落從此始
崔湖州贈紅石琴薦煥如錦文無以答之以詩
酬謝
赬錦支綠綺韻同相感深千年古澗石八月秋堂琴引
出山水思助我金玉音人間無可比比我與君心
九日宴集醉題郡樓兼呈周殷二判官
前年九日在餘杭(今本作餘杭郡)呼賓命宴虚白堂去年九日
到東洛今年九日來吳鄉兩邊蓬鬢一時白三處菊花
同色黃一日日知添老病(一作態)一年年覺惜重陽江南
九月未搖落柳青蒲綠稻穟香姑蘇臺榭倚蒼靄太湖
山水含清光可憐假日好天色公門吏静風景涼榜舟
鞭馬取賓客掃樓拂席排壺觴胡琴錚鏦指撥刺吳娃
美麗(一作吳娃細麗)眉眼長笙歌一曲思凝絶金鈿再拜光低
昂日脚欲落備燈燭風頭漸高加酒漿觥琖艷翻菡萏
葉舞鬟擺落茱萸房半酣憑檻起四顧七堰八門六十
坊遠近高低寺間出東西南北橋相望水道脈分棹鱗
次里閭棋布城冊方人煙樹色無隙罅十里一片青茫
茫自問有何才與政高廳大館居中央銅魚今乃澤國
節刺史是古吳都王郊無戎馬郡無事門有棨戟腰有
章盛時儻來合慙媿壯歲忽去還感傷從事醒歸應不
可使君醉倒亦何妨請君停杯聽我語此語真實非虛
狂五旬已過不為夭七十為期蓋是常須知菊酒登高
會從此多無二十場
同微之贈别郭虚舟鍊師五十韻
我為江司馬君為荆判司俱當愁悴日始識虚舟師師
年三十餘白晳好容儀專心在鉛汞餘力工琴棋静彈
絃數聲閒飲酒一巵因指塵土下蜉蝣良可悲不聞姑
射上千歲冰雪肌不見遼城外古今冡纍纍嗟我天地
間有術人莫知得可逃死籍不唯走三尸授我參同契
其辭妙且微六一閟扄鐍子午守雄雌我讀隨日悟心
中了無疑黃芽與紫車謂其坐致之自負因自歎人生
號男兒若不佩金印即合翳玉芝高謝人間世深結山
中期泥壇方合矩鑄鼎員中規鑪槖一以動瑞氣紅輝
輝齋心獨歎拜中夜偷一窺二物正訢合厥狀何怪奇
綢繆夫婦體狎獵魚龍姿簡寂館鐘後紫霄峯曉時心
塵未淨潔火候遂參差萬壽覬刀圭千功失毫釐先生
彈指起姹女隨煙飛始知緣會間隂隲不可移藥竈今
夕罷詔書明日追追我復追君次第承恩私官雖小大
殊同立白玉墀我直紫微闥手進賞罰詞君侍玉皇座
口含生殺機直躬易媒孽浮俗多瑕疵轉徙今安在越
嶠吳江湄一提支郡印一建連帥旗何言四百里不見
如天涯秋風旦夕來白日西南馳雪霜各滿鬢朱紫徒
為衣師從廬山洞訪舊來於斯尋君又覓我風馭紛逶
迤帔裾曳黃絹鬚髮垂青絲逢人但斂手問道亦頷頤
孤雲難久留十日告將歸欵曲話平昔殷勤勉衰羸後
會杳何許前心日磷緇俗家無異物何以充别資素牋
一百句題附元家詩朱頂鶴一隻與師雲間騎雲間鶴
背上故情若相思時時摘一句唱作步虚詞
霓裳羽衣舞歌(和微之按今本無舞字)
我昔元和侍憲皇曾陪内宴宴昭陽千歌萬舞(一作百武)不
可數就中最愛霓裳舞舞時寒食春風天玉鈎欄下香
案前案前舞者顔如玉不著人家俗衣服虹裳霞帔步
搖冠鈿瓔纍纍佩珊珊娉婷似不任羅綺顧聽樂懸行
復止磬簫筝笛遞相攙擊擫彈吹聲邐迤(凡法曲之初衆樂不齊惟)
(金石絲竹次第發聲霓裳序初亦復如此)散序六奏未動衣陽臺宿雲慵不
飛(散序六徧無拍故不舞也)中序擘騞初入拍秋竹竿裂春冰圻(中序)
(始有拍亦名拍序)飄然轉旋迴雪輕嫣然縱送游龍驚小垂手
後柳無力斜曳裾時雲欲生(四句皆霓裳舞之初態)煙蛾斂略不
勝態風袖低昂如有情上元點鬟招萼綠王母揮袂别
飛瓊(許飛瓊萼綠華皆女仙也)繁音急節十二徧跳珠撼玉何鏗錚
(霓裳曲十二徧而終)翔鸞舞了却收翅唳鶴曲終長引聲(凡曲將畢皆聲)
(拍促速唯霓裳之末長引一聲也)當時乍見驚心目凝視諦聽殊未足
一落人間八九年耳冷不曾聞此曲湓城但聽山魈語
巴峽惟聞杜鵑哭(予自江州司馬轉忠州刺史)移領錢唐第二年始
有心情問絲竹玲瓏箜篌謝好筝陳寵觱栗沈平笙清
絃脆管纖纖手教得霓裳一曲成(自玲瓏已下皆杭之妓名)虚白亭
前湖水畔前後祇應三度按便除庶子抛却來聞道如
今各星散今年五月至蘇州朝鐘暮角催白頭貪看案
牘常侵夜不聽笙歌直到秋秋來無事多閒悶忽憶霓
裳無處問聞君部内多樂徒問有霓裳舞者無答云七
縣十萬戶無人知有霓裳舞唯寄長歌與我來題作霓
裳羽衣譜四幅花牋碧間紅霓裳實錄在其中千姿萬
狀分明見恰與昭陽舞者同眼前髣髴覩形質昔日今
朝想如一疑從魂夢呼召來似著丹青圖寫出我愛霓
裳君合知發於歌詠形於詩君不見我歌云驚破霓裳
羽衣曲(長恨歌云)又不見我詩云曲愛霓裳未拍時(錢塘詩云)由
來能事皆有主楊氏創聲君造譜(開元中西涼府節度楊敬述造)君言
此舞難得人須是傾城可憐女吳妖小玉飛作煙(夫差女小)
(玉死後形見於王其母抱之霏微若煙霧散空)越豔西施化為土嬌花巧笑久
寂寥娃館苧蘿空處所如君所言誠有是君試從容聽
我語若求國色始翻傳但恐人間廢此舞妍蚩優劣寧
相遠大都只在人擡舉李娟張態君莫嫌亦擬隨宜且
教取(娟態蘇妓之名)
(立名按夢溪筆談葉法善引明皇入月宮聞仙樂及上歸但記其半遂於笛中寫之會西涼府都督楊敬)
(述進婆羅門曲與其聲調相符遂以月中所聞為散序用敬述所進為其腔而名霓裳羽衣曲其說出鄭)
(嵎津陽門詩注與公自注不同又蒲州逍遥樓楯上有唐人横書類梵字相傳是霓裳譜字訓不通莫知)
(是非或謂今燕部有獻仙音曲乃其遺聲然霓裳本謂之道調法曲今獻仙音乃小石調耳未知孰是韻)
(語陽秋霓裳羽衣舞始於開元盛於天寳今寂不傳矣賴有白詩可見一二爾虹裳二句言所飾之服也)
(散序二句及繁音二句言所奏之曲也而唐會要謂破陣樂赤白桃李花望瀛霓裳羽衣總名法曲今世)
(所傳望瀛亦十二徧散序無拍曲終亦長引聲若樂奏望瀛亦可髣髴其遺意云)
小童薛陽陶吹觱栗歌(和浙西李大夫作)
剪削乾蘆插寒竹九孔漏聲五音足近來吹者誰得名
關璀老死李衮生衮今又老誰其嗣薛氏樂童年十二
指點之下師授聲含嚼之間天與氣潤州城高霜月明
吟霜思月欲發聲山頭江(一作水)底何悄悄猿聲不喘魚
龍聽翕然聲作疑管裂詘然聲盡疑刀截有時婉(一作脆)
軟無筋骨有時頓挫生稜節急聲員轉促不斷轢轢轔
轔似珠貫緩聲展引長有條有條直直如筆描下聲乍
墜石沈重高聲忽舉雲飄蕭明旦公堂陳宴席主人命
樂娛賓客(一作僚)碎絲細竹徒紛紛宫調一聲雄出羣衆
音覼縷不落道有如部伍隨將軍嗟爾陽陶方穉齒下
手發聲巳如此若教頭白吹不休但恐聲名壓關李
(立名按李德裕有霜夜對月聽小童陽陶吹觱栗歌羅隱詩平泉上相東征日曾為陽陶吹觱栗吳江太)
(守會稽侯相次三篇皆俊逸太守謂公會稽侯謂元也然元相集中巳失此詩桂苑叢談云咸通中姑藏)
(公自梁移鎮淮海郡寡勝遊之地且風亭月觀既巳荒凉於戲馬臺連玉鈎道開剏池沼建亭臺既畢號)
(曰賞心有浙右小校薛陽陶監押度支運米入城公喜其姓名試詢之果是舊人及問往日蘆管之事有)
(朱崖陸暢元白所撰歌篇一軸公益喜之以蘆管奏於兹亭其管絶微每一觱栗管中常容三管聲聲如)
(天際自然來云)
啄木曲(按才調集文苑英華並作四不如酒)
莫買寳剪刀虚費千金直我有心中愁知君剪不得莫
磨解結錐虚勞人氣力我有腸中結知君解不得莫染
紅絲線徒誇好顔色我有雙淚珠知君穿不得莫近紅
爐火炎氣徒相逼我有兩鬢霜知君消不得刀不能剪
心愁錐不能解腸結線不能穿淚珠火不能消鬢雪不
如飲此神聖杯萬念千憂一時歇
題靈巖寺(寺即吳館娃宫鳴屧廊硯池采香徑遺迹在焉)
娃宫屧廊尋已傾硯池香徑又欲平二三月時但草綠
幾百年來空月明使君雖老頗多思攜觴領妓處處行
今愁古恨入絲竹一曲涼州無限情直自當時到今日
中間歌吹更無聲
雙石
蒼然兩片石厥狀怪且醜俗用無所堪時人嫌不取結
從胚渾始得自洞庭口萬古遺水濱一朝入吾手擔舁
來郡内洗刷去泥垢孔黑煙痕深罅青苔色厚老蛟蟠
作足古劍插為首忽疑天上落不似人間有一可支吾
琴一可貯吾酒峭絕高數尺坳泓容一斗五絃倚其左
一杯置其右窪樽酌未空玉山頽巳久人皆有所好物
各求其偶漸恐少年場不容垂白叟迴頭問雙石能伴
老夫否石雖不能言許我為三友
宿東亭曉興
温温土爐火耿耿紗籠燭獨抱一張琴夜入東齋宿窗
聲度殘漏簾影浮初旭頭癢曉梳多眼昏春睡足負暄
檐宇下散步池塘曲南鴈去未逥東風來何速雪依瓦
溝白草繞牆根綠何言萬戶州太守常幽獨
日漸長贈周殷二判官
日漸長春尚早牆頭半露紅萼枝池岸新鋪綠芽草蹋
草攀枝仰頭歎何人知此春懷抱年顔盛壯名未成官
職欲高身巳老萬莖白髮真堪恨一片緋衫何足道賴
得君来勸一杯愁開悶破心頭好
花前歎
前歲花前五十二今年花前五十五歲課年功頭髮知
從霜成雪君看取(五年前在杭州有詩云五十二人頭似霜)幾人得老莫自
嫌樊李吳韋盡成土(樊絳州宗師李諫議景儉吳饒州丹韋侍郎顗皆舊往還相次喪逝)
南州桃李北州梅且喜年年作花主花前置酒誰相勸
容坐唱歌滿起舞(容滿皆妓名也)欲散重拈花細看争知明日
無風雨
自詠五首
朝亦隨羣動暮亦隨羣動榮華瞬息間求得將何用形
骸與冠蓋假合相戲弄何異睡著人不知夢是夢
一家五十口一郡十萬戶出為差科頭入為衣食主水
旱合心憂饑寒須手撫何異食蓼蟲不知苦是苦
公私頗多事衰憊殊少歡迎送賓客嬾鞭笞黎庶難老
耳倦聲樂病口厭杯盤既無可戀者何以不休官
一日復一日自問何留滯為貪逐日俸擬作歸田計亦
須隨豐約可得無限劑若待足始休休官在何歲
官舍非我廬官園非我樹洛中有小宅渭上有别墅既
無婚嫁累幸有歸休處歸去誠已遲猶勝不歸去
和微之聽妻彈别鶴操因為解釋其義依韻加
四句
義重莫若妻生離不如死誓將死同穴其柰生無子商
陵廹禮教婦出不能止舅姑明旦辭夫妻中夜起起聞
雙鶴别若與人相似聽其悲唳聲亦如不得巳青田八
九月遼城一萬里徘徊去住雲嗚咽東西水寫之在琴
曲聽者酸心髓况當秋月彈先入憂人耳怨抑掩朱絃
沈吟停玉指一聞無兒歎相念兩如此無兒雖薄命有
妻偕老矣幸免生别離猶勝商陵氏
題故元少尹集後二首
黃壤詎知我白頭徒憶君惟將老年淚一灑故人文
遺文三十軸軸軸金玉聲龍門原上土埋骨不埋名
和微之四月一日作
四月一日天花稀葉隂薄泥新燕影忙蜜熟蜂聲樂麥
風低冉冉稻水平漠漠芳節或蹉跎遊心稍牢落春華
信為美夏景亦未惡颭浪嫩青荷重欄晩紅藥吳宫好
風月越郡多樓閣兩地誠可憐其奈久離索
吳中好風景二首
吳中好風景八月如三月水荇葉仍香木蓮花未歇海
天微雨散江郭纖埃滅暑退衣服乾潮生船舫活兩衙
漸多暇亭午初無熱騎吏語使君正是遊時節
吳中好風景風景無朝暮曉色萬家煙秋聲八月樹舟
移管絃動橋擁旌旗駐改號齊雲樓重開虎邱路况當
豐歲熟好是歡遊處州民勸使君且莫抛官去
答劉禹錫白太守行
吏滿六百石昔賢輙去之秩登二千石今我方罷歸我
秩訝巳多我歸慙已遲猶勝塵土下終老無休期卧乞
百日告起吟五篇詩(謂將罷官自詠五首)朝與府吏别暮與州民
辭去年到郡時麥穗黃離離今年去郡日稻花白霏霏
為郡巳周歲半歲罹旱饑襦袴無一片甘棠無一枝何
乃老與幼泣别盡霑衣下慙蘇人淚上媿劉君辭
白太守行劉禹錫
聞有白太守抛官歸舊谿蘇州十萬戶盡作嬰兒啼
太守駐行舟閶門草萋萋揮袂謝啼者依然兩眉低
朱戶非不崇我心如重狴華池非不清意在寥廓栖
夸者竊所怪賢者默思齊我為太守行題在隱起珪
别蘇州
浩浩姑蘇民欎欎長洲城來慙荷寵命去媿無能名青
紫行將吏班白列黎甿一時臨水拜十里隨舟行餞筵
猶未收征櫂不可停稍隔煙樹色尚聞絲竹聲悵望武
邱路沈吟滸水亭還鄉信有興去郡能無情
夘時酒
佛法贊醍醐仙方誇沆瀣未如夘時酒神速功力倍一
杯置掌上三咽入腹内煦若春貫腸暄如日炙背豈獨
肢體暢仍加志氣大當時遺形骸竟日忘冠帶似遊華
胥國疑反混元代一性既完全萬機皆破碎半醒思往
來往來吁可怪寵辱憂喜間惶惶二十載前年辭紫闥
今歲抛皂蓋去矣魚返泉超然蟬離蜕是非莫分别行
止無疑礙浩氣貯胷中青雲委身外捫心私自語自語
誰能會五十年來心未如今日泰况兹杯中物行坐長
相對
自問行何遲
前月發京口今辰次淮涯二旬四百里自問行何遲還
鄉無他計罷郡有餘資進不慕富貴退未憂寒飢以此
易過日騰騰何所為逢山輙倚櫂遇寺多題詩酒醒夜
深後睡足日高時眼底一無事心中百不知想到京國
日嬾放亦如斯何必冐風水促促赴程歸
除日答夢得同發楚州
共作千里伴俱為一郡逥歲隂中路盡鄉思先春來山
雪晩猶在淮冰晴欲開歸歟吟可作休戀主人杯
問楊瓊
古人唱歌兼唱情今人唱歌惟唱聲欲說向君君不會
試將此語問楊瓊
(立名按元微之和樂天示楊瓊詩注楊瓊本名播少為江陵酒妓去年姑蘇遇瓊叙舊及今見樂天此篇)
(然則此詩亦蘇州作也)
有感三首
鬢毛巳斑白衣綬方朱紫窮賤當壯年富榮臨暮齒車
輿紅塵合第宅青煙起彼來此須去品物之常理第宅
非吾廬逆旅暫留止子孫非我有委蜕而巳矣有如蠶
造繭又似花生子子結花暗凋繭成蠶老死悲哉可柰
何舉世皆如此
莫養瘦馬駒莫教小妓女後事在目前不信君看取馬
肥快行走妓長能歌舞三年五歲間巳聞換一主借問
新舊主誰樂誰辛苦請君大帶上把筆書此語
往事勿追思追思多悲愴來事勿相迎相迎亦惆悵不
如兀然坐不如塌然卧食來即開口睡來即合眼二事
最關身安寢加餐飯忘懷任行止委命隨修短更若有
興來狂歌酒一盞
宿滎陽
生長在滎陽少小辭鄉曲迢迢四十載復到滎陽宿去
時十一二今年五十六追思兒戲時宛然猶在目舊去
失處所故里無宗族豈惟變市朝兼亦遷陵谷獨有溱
洧水無情依舊綠
經溱洧
落日駐行騎沈吟懷古情鄭風變巳盡溱洧至今清不
見士與女亦無芍藥名
就花枝
就花枝移酒海今朝不醉明朝悔且算歡娱逐日來任
他容鬢隨年改醉翻衫袖抛小令笑擲骰盤呼大采自
量氣力與心情三五年間猶得在
喜雨
圃旱憂葵堇農旱憂禾菽人各有所私我旱憂松竹松
乾竹焦死眷眷在心目灑葉溉其根汲水勞僮僕油雲
忽東起涼雨淒相續似面洗垢塵如頭得膏沭千柯習
習潤萬葉欣欣綠十日澆灌功不如一霢霂方知宰生
靈何異活草木所以聖與賢同心調玉燭
題道宗上人十韻(并序)
普濟寺律大德宗上人法堂中有故相國鄭司徒歸
尚書陸刑部元少尹及今吏部鄭相中書韋相錢左
丞詩覽其題皆與上人唱酬閱其人皆朝賢省其文
皆義語予始知上人之文為義作為法作為方便智
作為解脱性作不為詩而作也知上人者云爾恐不
知上人者謂為護國法振靈一皎然之徒與故予題
二十句以解之
如來說偈贊菩薩著論議是故宗律師以詩為佛事一
音無差别四句有詮次欲使第一流皆知不二義精潔
霑戒體閒澹藏禪味從容恣語言縹緲離文字旁延邦
國彦上達王公貴先以詩句牽後令入佛智人多愛師
句我獨知師意不似休上人空多碧雲思
寄皇甫賓客
名利既兩忘形體方自遂卧掩羅雀門無人驚我睡睡
足抖擻衣閒步中庭地食飽摩挲腹心頭無一事除却
玄晏翁何人知此味
寄庾侍郎
一雙華亭鶴數片太湖石巉巉蒼玉峯矯矯青雲翮是
時歲云暮澹薄煙景夕庭霜封石稜池雪印鶴迹幽致
竟誰别閒静聊自適懷哉庾順之好是今宵客
寄崔少監
微微西風生稍稍東方明入秋神骨爽琴曉絲桐清彈
為古宫調玉水寒泠泠自覺絃指下不是尋常聲須臾
羣動息掩琴坐空庭直至日出後猶得心和平惜哉意
未已不使崔君聽
醉題沈子明壁
不愛君池東十叢菊不愛君池南萬竿竹愛君簾下唱
歌人色似芙蓉聲似玉我有陽關君未聞若聞亦應愁
煞君
勸酒
勸君一杯君莫辭勸君兩杯君莫疑勸君三杯君始知
面上今日老昨日心中醉時勝醒時天地迢迢自長久
白兔赤烏相趁走身後堆金拄北斗不如生前一尊酒
君不見春明門外天欲明喧喧歌哭半死生遊人駐馬
出不得白轝紫車争路行歸去來頭已白典錢將用買
酒喫
落花
留春春不住春歸人寂莫厭風風不定風起花蕭索既
興風前歎重命花下酌勸君賞綠醅教人拾紅萼桃飄
紅燄燄梨墮雪漠漠獨有病眼花春風吹不落
對鏡吟
白頭老人照鏡時掩鏡沈吟吟舊詩二十年前一莖白
如今變作滿頭絲(余二十年前嘗有詩云白髮生一莖朝來明鏡裏勿言一莖少滿頭從此)
(始今則滿頭矣)吟罷廻頭索杯酒醉來屈指數親知老於我者
多窮賤設使身存寒且飢少於我者半為土墓樹已抽
三五枝我今幸得見頭白禄俸不薄官不卑眼前有酒
心無苦只合歡娛不合悲
耳順吟寄敦詩夢得
三十四十五慾牽七十八十百病纏五十六十卻不惡
恬澹清静心安然已過愛貪聲利後猶在病羸昏耄前
未無筋力尋山水尚有心情聽管絃閒開新酒嘗數盞
醉憶舊詩吟一篇敦詩夢得且相勸不用嫌他耳順年
别氊帳火爐
憶昨臘月天北風三尺雪年老不禁寒夜長安可徹賴
有青氊帳風前自張設復此紅火爐雪中相暖熱如魚
入淵水似免藏深穴婉軟蟄鱗蘇温燉凍肌活方安隂
慘夕遽變陽和節無柰時候遷豈是恩情絶毳䈴逐日
卷香燎隨灰滅離恨屬三春佳期在十月但令此身健
不作多時别
六年春贈分司東都諸公(時為河南尹)
我為同州牧内媿無才術忝擢恩已多遭逢幸非一偶
當榖賤歲適值民安日郡縣獄空虚鄉閭盗奔逸其間
最幸者朝客多分秩行接鴛鷺羣坐成芝蘭室時聯拜
表騎間動題詩筆夜雪秉燭遊春風攜榼出花教鶯點
檢柳付風排比法酒澹清漿含桃嫋紅實洛童調(去聲)金
管盧女鏗瑶瑟黛慘歌思深腰凝舞拍密每因同醉樂
自覺忘衰疾始悟肘後方不如杯中物生涯隨日過世
事何時畢老子苦乖慵希君數牽率
九日代羅樊二妓招舒著作(齊梁格)
羅敷斂雙袂樊姬獻一杯不見舒員外秋菊為誰開
憶舊遊(寄劉蘇州)
憶舊遊舊遊安在哉舊遊之人半白首舊遊之地多蒼
苔江南舊遊凡幾處就中最憶吳江隈長洲苑綠柳萬
樹齊雲樓春酒一杯閶門曉嚴旗鼓出皋橋夕鬧船舫
逥修蛾慢臉燈下醉急管繁絃頭上催六七年前狂爛
熳三千里外思徘徊李娟張態一春夢周五殷三歸夜
臺虎邱月色為誰好娃宫花枝應自開賴得劉郎解吟
詠江山氣色合歸來(娟態蘇州妓名周殷蘇州從事)
答崔賓客晦叔十二月四日見寄(來篇云共相呼喚醉歸來)
今歲日餘二十六來歲年登六十二尚不能憂眼下身
因何更算人間事居士忘筌默默坐先生枕麴昏昏睡
早晩相從歸醉鄉醉鄉去此無多地
勸我酒
勸我酒我不辭請君歌歌莫遲歌聲長辭亦切此辭聽
者堪愁絶洛陽女兒面似花河南大尹頭如雪
贈韋處士六年夏大熱旱
驕陽連毒暑動植皆枯槁旱日乾密雲炎煙焦茂草少
壯猶困苦况予病且老既無白栴檀何以除熱惱(華嚴經云)
(以白栴檀塗身能除一切熱惱而得清凉也)汗巾束頭鬢羶食熏襟抱始覺
韋山人休糧散髮好
除官赴闕留贈微之
去年十月半君來過浙東今年五月盡我發向關中兩
鄉默默心相别一水盈盈路不通從此津人應省事寂
寥無復遞詩筒
(立名按此詩乃長慶四年公去杭州留别微之作各本誤入律詩卷内既編後摘出因附後集一卷之末)
(雜言不可入律詩說見第三卷)
白香山詩集卷二十一
