重刊荆川先生文集卷之二
詩
庚子歲海印寺再舉同年會紀事四首
(此下係春坊時作)
伐木張新燕攀鱗憶往時重來散花處更是聚星期
玉佩皆鵷侣金河即鳳池獨憐丘壑質還復接芳儀
淨院早凉生佳賓四座傾花間重識面塔裏舊題名
對酒憐萍跡聞歌想鹿鳴十年還此會那得更無情
故遊經繡陌初地入松屝可那看花伴年年漸覺稀
一鐘收宿雨雙樹帶餘暉若問龍池劫誰能不醉歸
𣑽宫鄰帝苑長此集儒紳檻外諸天界尊前四海人
星霜别後鬢花月向來春且共攄籌策雲臺早致身
得薛君所寄三游紀興刻中有楊方洲見懷之
作蓋别去已十餘年矣撫卷慨然用韻奉答
昔抗萬言䟽還歸四壁居誼才應共惜黯戅更無如
顧爾猶巖壑慚予濫石渠
聖明思直諫早晚下徵書
送黃翠巖赴松江推官任
君本儒家子新詩更出竒自宜金馬署暫拜爽鳩司
海國收魚稻桑田賦繭絲南州饒土物勉爾一無私
送沈君守寧波
五馬去䟃𧽼孤城積水含地收蚶蛤稅人與龍蛇參
夷貢珠頻入僊書穴可探清貧君已慣海味不湏甘
送陸舍人調遼府長史
十載紫薇郎長隨玉輦傍忽辭漢天子去謁諸侯王
夢渚陪游獵蘭臺佐羽觴子虚今在楚作賦有輝光
送王舍人往崑山爲顧相公營墓
明主敦耆老藏山借寵恩使臣出左掖秘噐給東園
舊路吳中樹新碑海上原平津衆賓客試問幾人存
聞石屋彭君置生棺有感爲賦四詩
青山結净因回首跡俱陳司馬四壁宅榮期百歲身
文犧幸知免行蟻待相親試料還真後誰爲倚戶人
隱几嗒然安疑君是鶡冠道書肘後繋人世鏡中看
家本無千橘生常卧一棺不因兹下淚任爾雍門彈
苦欲辭簮紱歸來掩故園無過六百石只對五千言
倚樹看蜩化逢人笑舌存老龍且莫去爲我發狂論
吾與爾皆夢相看一笑時拘拘亦何惡役役尚如斯
藂桂山中約枯槎海上期胡爲更羈緤有愧故八知
寺中訪後渠崔侍郎不遇次韻
為訪高人舘聮鑣出近坰並從金地入不見玉山形
榻尚留僊麈雲疑隔使星無人問竒字載酒只空亭
濟上别錢副使
木落村逾迥洲廻水更包亂泉舂急峽短日漾寒郊
問俗非吾土逢君似舊交笑談方此始何事又相抛
點蒼山歌贈雪屏趙考功
點蒼山十九峯峯峯巧削玉芙蓉炎天赤日雪不融
峯頂湧出十九泉一峯一泉相縈纏流到峯前共一
川雪花亂落綠波裏疊島連洲鏡中起是爲巨海名
西洱蒙舍當年控百蠻山水中間鑿兩關一夫守此
百不攀聖代垂裳九夷附此地千秋罷烽戍洱海行
人日夜渡剪除蓬藋䟽街衢歌鍾綺衣盈路隅昔日
不毛今雄都山中雞犬散不取山下烏蠻種禾黍况
乃儒風似鄒魯紛紛犀象走王庭怪石亦具山水形
盡輦中州作畫屏羡君結廬山之窟窗裏諸峯互出
沒夜夜讀書常映雪十年簮笏繋朝班位高官要身
不閒惟有清夢到故山余亦平生好竒者一說名山
心若洒何時與君共坐雪峯下
李中麓文選藏書歌
中麓子最好竒平生苦心只自知破塚將尋姬氏籍
鑿山欲出禹王碑鳥篆蚪文焚後字白雲黃竹刪前
詩藏在隂厓及海窟神物守護誰得窺自從掇取歸
君屋但聞胡山鬼夜哭汗牛詎止盈五車插駕應知
滿萬軸開凾几席生雲烟五色紛紛耀人目家中綾
綺割截盡更剪朝衣作装束中麓子幾歲讀書長閉
門自信中郎能一目還輕左氏識三墳邇來下筆作
詞賦絶似先年石鼓文却憶射策來京國此時才士
紛如雲雕龍白馬争先後一日逢君皆閉口試問䶂
鼠君已知解對黃熊誰更有共看飛騰邁等倫早排
閶闔上麒麟遂令紈袴生嘆息公卿元是讀書人老
大無聞予自憐論交多愧十年前可道壮心猶未已
時復從君乞一編
詹府讌集奉和上宰松臯公三首
祥光虹渚應玄蒼喜溢仙曹薦羽觴匙鬯萬年徵子
聖股肱一德見臣良䄂携香霧東華上履曳星辰北
斗旁共說疑丞歸大老競將禮樂贊靈昌
御苑先春萬木蒼宫雲裊裊度瓊觴鵷班並引金貂
貴鴻羽全收玉署良分日傳經清禁裏罷朝起草紫
宸旁恩波忝竊安能報願祝千秋寶曆昌
玉津晴望鬱蒼蒼環珮初臨試紫觴並向鳳池開勝
會早從麟角識元良衣冠迥出商巖上雨露偏承幼
海旁自愧承華箴未就謬將彤管奉明昌
送王翰林浙江兵備副使
同時詞客不如君一劍還將静海濆雞舌舊從香署
吏虎符新領伏波軍帆檣萬里輸鮫織樓閣三秋吐
蜃雲自笑馮郎將白首欲從幕下策竒勲
送鄒東郭掌南院
最憐江左風流地暫作周南太史公通籍總稱鸞掖
吏分曹獨向鳳臺東香携漢署沾新綬花近秦淮瞰
故宫此去談經門下客幾人相對坐春風
贈吳山人歸自京師
山人不解機心事早歲藏珍學鹿門住傍巖崖惟四
壁賦成金石幾千言偶遊卿相多懸榻歸去蓬蒿正
滿園京洛豈無知已在看君終是厭煩喧
贈許太宰
卿家勲貴似諸袁兩世三登八座尊接席貂蟬開甲
第成隂桃李在公門身延白屋頻推哺官借青宫獨
拜恩
天子行將問黃髮老臣何以贊嘉言
宿雙塔寺林東城羅念菴誤扵郭外相尋不遇
有作見寄用韻奉答
謾向金門學隱淪獨遊花院散凉氛諸天只在人間
世並馬誰尋野外雲白日金輪臨戸映香街笙管隔
墻分化城本是迷來路莫訝幽人好避群
次韻贈湯將軍(將軍故中山侯之孫也)
將軍妙筭古人同料敵常如在目中銕騎連營寒映
月樓船跨海夜乘風玉門烽火今猶急桂嶺珠璣久
未通却笑封侯應有種看君百戰立竒功
自述(此下係後家居時作)
秪爲抽簮早歸來已四春本非食肉相猶是飯牛身
負郭無新業灌園有舊鄰磯邊獨釣客隴上偶耕人
相見一相笑吾今罷問津
宿游塘書懷二首
脉脉常多病睢睢竟寡諧鷽鳩知分量稿木任形骸
虫語喧清夜藤花媚小齋逃虚何足嘆心迹幸無乖
雨過草木好夜來池舘清露虫疑燭影風樹答書聲
似瓠甘無用爲羶厭有名且師河上叟毋使慮營營
題陳渡莊
經時不到此花落徧庭蕪開舘猶如客憑軒忽喪吾
蝶飛看栩栩鳥喚聽烏烏便欲題丘壑扵今總姓愚
㞯亭遇盗次韻
枕書覺已倦挺劒忽相求驚起游仙夢虚疑賈客舟
齎糧十日少載槖一身浮澹泊堪爲笑將何謝爾偷
病中試新茶
久不窺園圃多應徧落花生涯只本草歲月又新茶
婚嫁身多債詩書眼尚遮病來都忘却恰似老僧伽
泊舟郭外有感(時旱灾甚)
愁多番夜短村郭又雞鳴更聽鄰舟語行看海日生
新秋河漢影竟夕桔橰聲誰能訟風伯一使甘霖傾
同禇生滔徐生大復夜過城濠水榭作二首
出郭即山家孤亭更水涯人開池上酌蓮吐月中花
清籟微微至明河漸漸斜坐疑塵世隔雞犬亦無譁
祗堪成獨往詎意得同群柳色秋將近烏啼夜欲分
細吟西澗草閒誦北山文縱然逢醉尉不是故將軍
(時居人有訶問者)
游永慶寺示諸友
村墟正三月春服領春風飛鳥機心外青天佛眼中
觀心猶是障齊物亦非同何處參真訣顔生昔屢空
題金山寺付僧惠傑四首
何處尋龍藏停橈聽𣑽音中流一塔影遠樹萬家隂
僧定潮來去月明江淺深試將空水相堪比慧公心
隱隱帆檣外分明見法幢川光孤斷石井脉割寒江
折葦僧歸渡觀潮客倚窗一窺龍女偈坐使戰心降
憑虚聊騁望面面荻蘆秋坐據三生石心隨萬里流
黿鼉爭出沒樓舘定沉浮向夕烟氛歛珠光似可求
法界元無着寥寥空水雲鐘聲潮外住佛相鏡中分
經爲魚龍說人將鸛鶴群慈航如可借不厭往來勤
宿荆溪上塘菴述懷余向曾游此匆匆十年矣
園令還多病東方更少徒尋山只獨往到寺即吾廬
酬答慙居士衣冠謝鄙儒冥心偶有會木榻小跏趺
禪棲吾所好來往亦隨緣信宿還今夕支離又十年
病身寧禮束懶性已書捐興到成開口逢人更默然
海上倭方急雲中虜又侵纓冠本非分抱膝復何心
樹冷秋前寺篁齊雨後林此鄕非楚澤濯足亦成吟
委形堪落魄任性絶安排得失浮生夢閒忙造物差
平湖疎野樹微雨寂山齋欲證空王偈猶嫌落幾階
家園只百里幾月不知歸飯合山僧竈眠分漁父磯
貌衰非示病才拙似忘機雖然斷葷酒不惹獨醒譏
山房夜雨歇簷溜響空階叔夜惟貪睡榮趎又孰偕
廢梳同祝髮厭肉類持齋轉覺人情隔岩僧却可儕
登常山山亭次壁間韻二首
關通百粤會地帶上游雄車馬年年客塵埃滚滚中
憂時譏喪狗逃世托冥鴻出處將誰是徒令懷古風
平生好竒士撫景氣還雄棧度盤蛇際灘行磨蟻中
客心南北水世事去來鴻聞說仙山近冷然欲馭風
過清溪莊值主人不在
岸岸夾叢竹清溪幾許深君從城市隱余向碧山尋
翳翳孤村景刁刁衆木吟還看題壁字想見閉關心
題清溪莊三首贈顧副使
阮生常避俗平子正歸田種秫供生事爲樓佇列仙
沙行隨鷺跡湖泛趁漁船月下聞高咏應多感興篇
城郭往來久獨憐湖上居素封千樹橘白首一牀書
山客秋分蜜溪甿夜捕魚横金豈不貴此樂復何如
地即梁鴻宅溪連范蠡湖霜天榮橘柚秋水戲鷗鳬
從宦元非巧名丘亦是愚欣君遂始願遶屋樹枌榆
答陳澄江僉事村居韻八首
番嫌結社閙獨往築秋場已謝二千石何湏八百桑
站站夕時鳥欣欣雨後秧感時聊一適不是阮生狂
昔歲理人術今朝種樹書太恩番是累非種亦湏鋤
身老兼栽藥家貧待畜魚求羊還愧我肯許叩精廬
酒隠君能慣青天白眼寬貌肥占道勝禄去易身安
鳥跡携書對藤花倚樹看枋榆非不樂何用羡扶摶
君往惬幽意吾留厭市聲園廬本相接諠寂不同情
𥚹心違請謁病骨廢耘耕出處兩無着空慚大隠名
城市終當徙開軒向綠疇老知學稼好窮帶著書愁
野燕登蚕箔山雞雊麥秋村甿無曲調出口自成謳
南國頻饑後飡麩勝酪酥比閭雖麥穗盗賊尚&KR0841;蒲
闔室供繅繭分溝競轆轤田家莫厭苦試看荷戈夫
樗散甘爲笑逢迎已覺迷漸能諳豕牧寧復舞雞啼
村居隣北郭野語學東齊此是潜夫宅吾將爲子題
葺屋纔支漏新茅不用添風清田叟鼓雨應社神籖
野蔭炎還冷村醪酸亦甜高人方對卷晒麥也能兼
贈王山人
自笑久磷緇還真已是遟偶尋赤松子更結白雲期
短褐身將老微言世莫知吾生同智北從此問無爲
贈山隂陳千戸病卧毘陵三首(陳故毘陵人也)
問子來何處云從剡水隂越吟多病客吳語故鄉心
尺牘人争羡一言余所欽由來絶絃意今日爲知音
到處能驚座知君是姓陳小言工作賦大隱不違親
倒篋酬寒士投書絶貴人吾將從汝去共醉若耶春
高牙將門子何事老蓬蒿坦蕩從吾好浮沉任所遭
行窮五名岳家住一漁舠尚覺雄心在逢人脫寶刀
周蓮渠以詩問病次韻
詩書能作祟齒髮自多愁且效&KR0238;園放還同蓮社投
樗材非世用藥石拙身謀脉脉淹時序空貽知已憂
載疊前韻二首贈蓮渠
十年不入市一飲復何愁秘籙時堪展華簮久已投
只有歸田賦曾無問舍謀營營憐俗子得失盡成憂
字許門生問詩從海上求養真人伴鶴寄傲屋如舟
得喪驚蕉夢榮華覺梗浮邑中有耆舊應使俗回偷
憲副饒湖田見過陳渡草堂賦此爲贈
皂帽棲遲日掩扉方灌園豈知繡斧客還過雀羅門
絲繭東南急羽書邊徼繁憂時在君軰野老復何言
贈郡倅綱運
之子從王事秋江曉問津泛舟千里役行篋一官貧
淮海雄畿服瑶琨貢國珍
聖明如有問正可繪流民(時江南早甚)
送人赴真定幕
幕下繡鞍來滹沱冰未開股肱稱大郡帷幄選名才
鴈起分秦塞雀棲辨魏臺雲山自可樂况得庾公陪
贈馮午山提學
吳俗今應變楚材昔共聞試看鑄人術豈尚雕虫文
驄馬廻江樹絃歌散海雲史書徵德化更是一馮君
(漢史大馮君小馮君政如魯衛德化均)
贈吳賓湖
幽棲謝俗客相對只清湖野服裁芳芰時𬞞剪綠蒲
行吟向漁父著論比潜夫前洲雙白鳥識得主人無
題徐君淵泉號
磊磊長髯客人間久避名獨因南澗賞遂與北山盟
流處玉琴響繞來茅屋清風流堪此地今古一徐生
贈王思東號王君祖爲中舍
以兹百年感東望一欷歔氏族王孫後弓裘世澤餘
時攀臯上樹獨對齋中書尚說傳竒字知君辯魯魚
贈熊南沙郡倅入賀
萬壽節三首
去去朝元使先年漢署郎遥將華封祝再惹御爐香
近侍陳鴻寶仙人捧御床試看舊朋軰多在弭貂行
畫省何年别頻驚江上楓因兹萬國會還向五雲宫
恩承天語潤班許近臣同自信真心在羞言藉子公
一朝辭寵辱終歲事沉冥只可群麋鹿那能出戸庭
北胡頻候月南紀正占星(時火守斗)長策湏君軰將何獻
帝庭
壬子陸生南陽禇生滔赴試與之叙别不覺坐
至夜分因作二首
齒長愧一日經傳在兩生攝衣常共席連茹亦同征
夜露澄杯氣秋河澹月明忘言吾已久欵欵見深情
汨沒嗟來久前儒與後生争矜腐鼠得誰逐冥鴻征
默坐蛩秋語窺書螢夜明舊游看籍湜應悉此時情
(韓子云籍湜軰屢指教能不叛去否)
常山懷羅念菴
本爲窮幽賞非因避世氛鄉心吳水盡客路粤山分
名姓休相問漁樵久作群忽思鸞掖侣日暮倚停雲
壽詩
早謝浮名絆生涯常宴如春來江上棹老去枕中書
東郭閒居慣南榮世慮疎看君足道貌自與俗人殊
董進齊壽詩
自愛懸車早經今十歲餘薄遊滄海客大隱市城居
坐閱人間世時翻肘後書里中問耆舊羡爾更誰如
蔡南村壽詩(蔡泰伯里人瀛之父)
我識南村叟臞然一逸民卜居三讓里擊壤百年身
城府入來少桑麻樂處眞一經今有子環堵豈嫌貧
壽王生革母
之子門生秀傳經契獨深還因飲冰志更識和丸心
貧供江水饌詩獻柏舟吟古來推善養尹母復如今
法慕菴六十暟之父
家世法眞餘清名人不如高年推亥字大隱寄㕓居
逸客閒相過機心老更疎多君能教子餘慶在詩書
贈徐學琴六十大復之父
改歲周正月推年綘老人山田新刈秫茅屋久藏珍
白雪絃中意青衫物外身贏金亦何羡有子不爲貧
題孤山林隱居祠二首
孤山春欲半猶及見梅花笑踏王孫草言尋處士家
塵心瑩水鏡野服映山霞岩壑長如此榮名豈足誇
碧水年年色幽人復此遊不因同所好那得獨相求
山鳥矜春語湖烟淡夕流思君忽自笑信矣一生浮
岳將軍墓二首
國耻猶未雪身危亦自甘九原人不返萬壑氣長寒
豈恨藏弓早終知借劍難吾生非壮士於此髮衝冠
誰將三字獄墮此萬里城北望真堪淚南枝空自榮
國随身共殞相與虜俱生落日松風起猶聞劍戟鳴
吳江三忠祠(祠在太湖東畔三忠伍太宰張睢陽岳武穆也)
廟枕洞庭波招魂薦楚歌靈風鼠雀避落日鹿麋過
東國終爲沼南兵不渡河江淮形勝地保障近如何
墓檟幾經秋興亡一鐲樓死應爲厲鬼生肯共金酋
吳越車書混江淮戰伐休幸逢全盛世此地弄扁舟
松關(蠡南雜詩爲吳頥山副使作)
月出照松關松隂正滿地恐有山僧歸終夜不湏閉
梅塢
層冰結平川積雪埋高樹無處寄幽情但到梅花塢
筠徑
面面隔深竹茅齋在何處遥聞犬吠聲試從此路去
石丈
自是太古人一身衣百草年年只在山憐爾亦枯槁
蒼翠亭
風來松濤生風去松濤罷雖非參禪客暫此學觀化
會遠樓
層樓對廻溪溪邊草新綠不是傷春人聊騁千里目
元陽洞
混沌遇儵忽誤被鑿一竅寄語談玄人此中可觀妙
小虹橋
採花與汲澗幽事俱在山朝向橋上去暮向橋上還
迎仙舘
空齋寂無人草木自森蔚不因羽客遊安得有雲氣
禮星臺
昔在明光宫日侍北斗傍此時卧空谷頻望北斗光
靈芬精舍
山人愛長生辟榖亦云久何以濟朝饑紫芝大如手
山田
從横亂峯裡忽此見平田不湏抱甕汲自有峯頂泉
山池
百泉自奔注更不費䟽鑿雨歇天氣清臨池看洗鶴
茅亭
孤亭簇群岫宴坐增悄然主人何所作多應草太玄
良友軒(竹)
里中耆舊多談笑每相聚日暮各自歸此君獨不去
聽鶯閣
春催金谷曉一望百花齊不作遼西夢從渠着意啼
賀陳吏部父母榮贈二首
歲月生涯短詩書世澤長今看墓木拱猶自被恩光
翠鸐裁新服丹沙駐舊容爲問天書寵何如石窌封
己酉八月十八日觀潮作
秋空忽爾色黯黲萬竅怒號山震盪冥冥混沌一氣
來游人共指潮頭上初時映海色尚微及至摧山力
漸壮&KR1043;洞吳越懼一壑幻戲人獸驚殊状滿空烟霧
走玉龍萬里川源豗白象雷鼓鞺鞳馮夷舞日車出
沒鮫綃漾海神珍寶不自惜歲與江妃一相餉湏臾
漲盡勢稍歇依然宇宙回清亮昔人說此已愈疾何
况臨流恣疎放
賀金翁夫婦雙壽詩翁舉人子韶庠生子聲之
父也
金家兄弟早空群倚馬便作萬言文玉樹輝輝照前
後弱冠英名在人口黌舍同遊愧我先相見每稱吾
小友曾說而翁好避諠隱身西郭如鄉村一生愛誦
遠公偈累歲不識縣令門夫婦齊年人共羡九月開
筵對歸鴈請看二子接翅飛好將文繡作斑衣
題贈喬僉事兼爲乃翁封君壽
使君昂藏關西客弱冠聲名已籍籍著書每欲凖盤
誥作賦時能擲金石爲郎幾歲歴金華還聞建節度
褒斜錦水秋霜看避馬杜陵春草正思家君家住近
谷口東而翁亦有子眞風游宦勿言親舍遠金牛元
自接秦中
希周兄八十
三十年前事未遥兄時鄉杖我垂髫豈識負剱從長
者惟解戲雞逐馬誇輕蹻三十年後事已更驚看鏡
裡白髭生問兄何爲却少壮應是黃金鑄已成
石湖王傅辱觀拙集見贈長句二十三韻奉答
一首
少年文苑恣搜集每得異書心喜懌或時一日來束
閣輙覺無聊少顔色偶熟草木鳥獸經充貢王廷叨
簡廸眉目可醜非世用依然歸來事藿食荒廬四壁
豈嫌陋敝帚千金徒自嚇不能屈蠖事深藏尚爾雕
蟲餘故習苦思疾書寒燈伴微吟骨立長松側言語
能工詫鸚鵡心田耳穢驚狐蜮已知壮夫决不爲況
有良朋相羽翼㫪陵無極只一語此是尼山真血脉
汙背幾枉過一生焚棄筆硯甘守黑回頭可笑瓿堪
覆後生謬謂玄非白秪合篋笥掩瑕垢誰寫竹帛露
狂易雲間長史有古風三江五湖襟期隔下里因風
忽傳去幸逢知音寬我責謂余朋舊往復書惷戅頗
比他山石百卅餘言拜嘉句坐令枯槁生潤澤夫君
清標遠俗姿矯矯忽向我前立轉覺側身感四愁何
時開徑延三益東海此日多君子有如塤箎逓戞擊
寄聲林莫兩楊君努力與世掃蘙塞
題偶耕書屋送謝右溪西歸兼東左溪
長君昔挂西曹冠青風漠漠滄江寒少君復謝薇省
吏身世飄颻忽如棄歸來對坐四壁居篋中一卷種
樹書誰言丘壑足枯稿折腰昔日今何如五月黃梅
雨茅屋麥苗滿田蠶上族童稚欣欣笑相語但免饑
寒百事足吳國樗生少好游三仕無成感四休巳道
栖栖非我事將從沮溺問良謀
題夏中書畫竹
古來畫竹多少人葉葉枝枝輳成幅獨有中書似老
文解道胸中有成竹辛苦欲得此君意屢歲清齋斷
葷肉偶然興到始一灑萬壑寒聲忽滿屋秋殺春生
併一時幾株抽葉幾株秃披紛蛇蠖爭屈伸數寸巳
覺千尋足中書醉墨滿人間此幅風神更不俗勸君
風雨好收拾葛陂恐與蛟龍逐
卓小仙草書歌
莆守寄我卓仙書北窗閒佇時玩展吳人本慣見龍
蛇對此真形驚走轉瓌譎東海黃公符蒼古太廟姬
王瑑曲處素娥欹舞腰勁來壮夫摐狼銑藤纏老樹
千尺挂鷹攫寒厓百鳥愞巳覺人間出草聖却訝空
中墮雲篆古來草書誰擅場酒旭僧素頗中還漏痕
釵股那足竒脫帽露頂空漫衍雖然奔放不可羈筆
墨蹊徑未盡遣傳聞卓仙形貌異蓬頭闊口足爪跣
胸中光怪秘不得漏洩機緘在此卷軒轅道士罵俗
書寫出靈文世不辨卓仙作字不用手唐生識字亦
非眼說到手眼兩忘處作者識者俱一莞幾時杖策
入武夷試問仙郎叩金簡
楊教師鎗歌
老楊自是關東客短衣長軀棗紅面千里隨身丈八
矛到處尋人闘輕徤謂余儒生頗好武一揖滚滚發
美人昔日開匣時兩面含嬌自矜戲一朝委世抛珠
玉獨殉此物不忍離埋沒土中幾何年大塊爲工再
鑪鞴砂精永火日夜蒸噴作丹朱滿身痣中凝一點
秋露珠宿世銅胎盡銷棄有如鍊骨老臞仙血肉都
捐秪靈氣神物安能久藏匿化作白蜺躍出地銀鏤
細細髲髢縈瓜皮津津流水漬山人何處得此寶王
孫遠自夷門寄良工爲我重開闢一鈎剖出千齡閟
初時混沌蟠玄黃倏忽晦明分面背清輝逼人心髓
寒驚詫蟾蜍墮簷際却憶朝朝鏡裡人巳謂衰容止
如是今朝覽鏡咄自驚短髮絲絲見凋敝濕灰餘色
轉分明皺縠新紋大髣髴雲臺勲業巳如夢名山著
書安可冀本欣始識真面目回首壮心一憔悴照罷
還如未照時好醜依然都不記
峩嵋道人拳歌
浮屠善幻多技能少林拳法世希有道人更自出新
竒乃是深山白猿授是日茆堂秋氣高霜薄風微静
枯柳忽然竪髮一頓足崖石迸裂驚砂走去來星女
擲靈梭夭矯天魔飜翠䄂舑舕含沙鬼戲人髬䰄磨
牙贙捕獸形人自詫我無形或將跟絓示之肘險中
呈巧衆盡驚拙裡藏機人莫究漢京尋撞未趫捷海
國眩人空抖擻番身直指日車停縮首斜鑚鍼眼透
百折連腰盡無骨一撒通身皆是手猶言技癢試賈
勇低蹲更作獅子吼興闌顧影却自惜肯使天機俱
洩漏餘竒未竟已收埸鼻息無聲神氣守道人變化
固不測跳上蒲團如木耦
日本刀歌
有客贈我日本刀魚鬚作靶青絲綆重重碧海浮渡
來身上龍文雜藻荇悵然提刀起四顧白日高高天
冏冏毛髮凛冽生雞皮坐失炎蒸日方永聞道倭夷
初鑄成幾歲埋藏擲深井日淘月煉火氣盡一片凝
冰闘清冷持此月中斫桂樹顧兔應知避光景倭夷
塗刀用人血至今班點誰能整精靈長與刀相隨清
宵恍見夷鬼影邇來韃靼頗驕黠昨夜三關又聞警
誰能將此向龍沙奔騰一斬單于頸古來神物用有
時且向囊中試韜穎
劒井行時有白氣属天
仙人擲劒不記年至今光怪猶未歇薄蝕日月騰金
晶青天倒挂雙白蜺曾斬妖蛟帶腥氣寒泉滿甃誰
敢汲只恐仙人求故物但看水底飛露靂
爲謝參政與槐題青白蓮畫
紛紛滿眼盡紅粧忽然見此青白色並挺孤標出倫
類豈特中通并外直不緣太㓗遭染汗自爾天然去
雕飾西山賊夫斷煙火南州高士力稼穡對花疑是
此二人良工託物象其德寫貞直欲空諸相詎肯輕
着一點墨世人只將肉眼看道是紅粧正堪翫金陵
謝兄善識花每對此花再三嘆謝兄卓犖不俗状已
有聲名動藩翰願言永保金石心不負此花長作伴
悼僕鈕才
昨日装書書滿箱恰如鳥盡良弓藏臼中餘藥正在
搗猶似平生事未了幻泡本是無常期咄哉一病不
週時游塘風冷白楊樹堪記年年課租處
重刊荆川先生文集卷之二
