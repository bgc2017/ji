重刊荆川先生文集卷之三
詩
病中秋思八首
閒對江楓誦楚騷病容秋色偶相遭一身萎薾同衰
葉雙鬢稀疎似毨毛衣冠巳禠甘牛馬文字終捐是
粕糟但使盡空諸所有不妨一醉笑如陶
宿生軰血病來消掃室焚香意自超坐與蜻蜓俱歇
午吟隨蟋蟀共鳴宵看雲种放終疎散嗜酒楊雄只
寂寥巳覺閉關成僻性公車何處欲相招
法宫侍從昔承恩班列貂璫近至尊字辨豕魚繙
帝典(曾校寶訓實錄)筆廻星漢注詞源獻書開閣三公第校
射分朋七貴園俟罪江潭今幾歲清秋回首泰階垣
塞垣萬里事防秋選將分兵出帝州白馬幽并游俠
客金兜肺腑冠軍侯請纓曾抱迂儒志借筯誰當幃
幄謀巳酉年來堪竊憤翩翩胡騎入關游
液池梧月冷金沙戸綰天河織女家蘭麝氖氲知賜
浴芙蓉撩亂覺分花龍舟習戰鐃中曲虎旅傳更馬
上笳老去張鶱皮骨在秋來猶憶舊時槎
學仙曾欲訪王喬中夜頻將一氣調杳杳洞房開禁
鑰微微面目上清潮色濕灰時人莫識夢鈞天處語
難描悵望新秋蒲柳思塵緣猶絆鬢先凋
何年海上入妖氛滿地樓臺盡一焚刃露雪霜驚壮
士陣翻蛺蝶掃疲軍(倭夷有蛺蝶陣)星河避影宵烽逼砧杵
停聲哭巷聞野老無能效籌策空彈長鋏對秋雲
遠游當日意何如楚越風烟一棹餘湖斬鯨鯢先
帝跡山圍龍虎異人居閒坐清谿談劍術深探古穴
訪仙書試問同行相憶否一秋多病閉茅廬
病中秋日作四首
藥褁牽纏歲半徂秋風先自到江湖榮枯草色占鶗
鴂深淺潮頭候荻蘆吳地連年盡豺虎野人何處覓
蓴鱸亦知不是獨醒客與世浮沉糟可酺
扁舟繋䌫且休徂秋旱川流未灌湖衰齒病多諸品
藥貧家薪少半圩蘆稍能鄙事催孳豕偶戲仙方看
釣鱸自署醉侯常是醉君王不待賜恩酺
一身之外不知謀若道謀身病未瘳居並野僧方結
夏身隨稿葉又經秋肥猶似鬼臞何状少不如人老
合休忽報吳門兵燹盡古來佳麗說南州
愚公本自拙于謀癖在烟霞况未瘳蟬響蛩鳴分晝
夜寒灰稿木混春秋毉方百試增身病藿食終年與
世休責守一無聊自慰且忘倭寇過蘇州
有感
百步飛刀賊勢雄連城刮地泣途窮誰供秋稅畊農
盡將授寒衣杼柚空星孛仲尼書北斗兵交師曠訝
南風六州節制憑元老會剪兇渠早奏功
道家人說道中語開口便是先天後天無極太極
兵亂中人說兵亂中語開口便是干戈搶攘之狀
盖亦各會其所遭也使兵亂中人讀道人之詩則
雞狗殺戮之憤躍馬除兇之氣便當一笑灰冷使
道人讀兵亂中人之詩其亦有愀(然而攢眉勃然而扼腕者否耶)
陳渡草堂二首
皂衣非復漢庭郎蔽緼深冬卧草堂貧薄不羞畜牸
計沉浮也逐闘雞行殘書閣盡經旬病異味嘗來百
草香獨愧頑心猶未化十年學道幾亡羊
近市偏逢食有魚閉門不問出無車牛衣聊自對妻
子蜡酒時將洽里閭世網幸疎如野馬微名猶在愧
山樗亦知農圃真吾事春至頻翻種樹書
小樓宴坐二首
不入名山不世間㗳然隱几置遺編身名瓦礫宜居
後人事蚊䖟任過前抱樹蛻蟬司化運隔窗風竹發
真詮未登道域終難罷微管還湏學測天
涉世已如入夢蝶居身未作脫鞲鷹自疑戾契(戾契見韓)
(文俗呼捩及)終爲病欲學墨杘(墨杘見列子俗呼眉西)又不能金老
相逢知法噐慈公頗訝似禪僧牛乎馬也從人喚惟
一迂儒是本稱
嘉興金道士三十年不下牀亦三十年不開口冬
夏一絮被自擁余叩之以指畫卓許余入道慈舟
者蘇之名僧也余見之不告以姓名渠深嘆異以
余爲頭陀相也
又疊前韻二首
到處迷陽不記年村中曆本逐時編寒烏滿野成禾
後社燕辭人落木前戒酒劉伶終酒性遣言摩詰亦
言詮青天自是無逃處何事靈均更問天
混合高低齊鷃鳳經過老少變鳩鷹屈伸禽戲憑何
訣篆刻蟲雕誤謂能盡日閉關非酒聖(文中子稱劉伶古閉關人)
廿年猜謎是番僧(余與翠峯僧往來酬對者廿年)此身本自無觔兩
月旦先生若麽稱
莊中作
帶郭頃田屋一尋歸畊自許力能任浮沉袁盎嗤驅
狗廉侈王陽訝化金貯麥舊庾將易榖行鞭新竹漸
成林計然七策皆無用小試經綸底似今
自述
避人不敢厭高深逃影何如學息隂楚客又成蕉鹿
夢&KR0238;園未了是非心紛紛世事看花發默默天機聽
鳥吟可笑維摩真病在無言說處是金鍼
有相士謂余四十六歲且死者詩以自笑古人
云死生亦大矣此謂趁日力以進道者言之
也苟不進道總是虚生修短何辨焉苟干道
有見處夕死可矣然則死生詎足爲大哉
本是癯然山澤士衰年況自不勝衣色常帶墨緣辭
肉形或如灰似杜機睢于久謝偕來衆蹇拙何心知
我希世人莫詫方皋眼相馬由來失瘦肥
殤子彭聃誰夭壽百骸九竅孰疎親若過顔氏十四
歲便了王孫一祼身三載濫叨金馬客幾人共坐綘
紗春即今已似前生事何待他年跡始陳
人情世事古猶今寂寞空林寄此心賢聖不分聊中
酒虧成忘盡一開琴有書終日只掩卷無病長年亦
擁衿即使癃然似桑戸未逢點也是知音
學道曾窺天壌意寒儒又是膝攣人只言蔡澤有限
壽誰見壺丘不定身賁客懶迎長謝病薄田可飽敢
稱貧後來不用問修短已占溪山四十春
囊癰卧病作三首
節候經春日日隂寒衿獨擁閉門深終朝鍊液非仙
氣幾歲懸疣是雨滛焦火凝冰鐫瘦骨兒痴女長試
灰心總緣病裏悲歌意不爲離鄉也越吟
春半忽驚狗馬疾年來似是龍蛇辰謝醫少錢長郤
藥煖骨累䄄聊借人味爲𥙷虚一試肉事求如意屢
生嗔正愁未了形骸外生老病苦只此身(余平生無厚褥止一)
(褥旣薄且敝病骨覺冷硬不堪也乃從親人家借一褥襯之平生有厚褥與重褥自今始而余素戒肉養)
(病乃肉食)
頻年喪我几堪隱到處逢人席任爭疣贅勿嫌能侈
性支離番笑足全生野𬞞入口勝甘脆病骨先時卜
雨晴苦訝道人長好懶如今懶病果相成(濕入病骨覺爽然則)
(晴覺痛楚則隂雨至矣)
瘧病作
跰躃柳肘盡欣然深隱烏皮也自便金冶由他不由
我狼胡是病亦是天身先辭宦猶中熱衣未經秋已
着綿炎凉反覆湏臾事一疾番令悟世緣
小集爲人所刻
文學從來本不長隱居辭說半猖狂徒令後世能疑
孟秪覺前身似姓莊玄白何分終覆瓿榖臧奚事總
亡羊從今巳息掞天口只著農桑一兩章
靈芝寺同童元功宴坐
湖上高樓縱遠心復沿湖岸過東林身閒似帶烟霞
氣地冷兼無鐘磬音衣裏寶珠應自信苑中靈草試
相尋坐來忽散千峰雪對爾無言意轉深
登屠翰林仍臺作二首
太史仙臺多勝槩正臨擕李古城東五色雲生知海
近四圍山遠覺天空閒居作賦青春後幾歲鳴絃明
月中不是掖垣同宦侣閉關那許得相逢
一上高臺興不孤望中總總入虚無烟霏春變隂晴
氣草樹天輸海岳圖對酒笑將花是伴銷憂誰問土
非吾知君苦厭文園卧此地能令肺病蘇(時屠久卧疾)
次人憂旱作
歲歲吳儂事水耕朝朝占雨愁雲輕澤中不聞鳩語
合田際但見龜文生野老䑛糠猶自得書生炊桂亦
何情東南生計巳如此聞道山西又點兵
再遊清溪莊值主人不在次韻
桃樹臨溪思不禁扁舟重問草堂隂西湖水落黿鼉
石南國霜清橘柚林壟際流泉宜稻性窗前過鹿解
人心憶君剪徑相迎處今日蓬蒿又已侵
至常熟陳中丞白訓導邀登福山看海二首
春早湖山雨半晴有客邀我觀滄瀛澤國冥冥蒸海
氣石灘淺淺闘江聲日月廽旋一島小金銀色相十
洲明微風向夕送清響應是仙人吹玉笙
久緣迫陿悲時俗海嶠春臨思若何地湧龍蛇爭起
陸天投星斗橫翻波封疆坐覺華夷并氣候常看霧
雨多才謝枚生能作賦觀潮恰對曲江阿
金澤寺中寄松江友人
澄湖昨夜雨初霽驟覺春衫寒意多遠浦草青送歸
鴈夕陽潮上生微波戲窺佛偈翻金字静卧巖扉掩
綠蘿伊人只在蒹葭外獨對清尊柰爾何
松江金澤寺四首
東南巨浸五湖深古寺維舟正夕隂客到山僧罷清
磬雀諠晴日下高林夾洲烟火三家市滿目蒹葭萬
里心徙倚不知餘興盡月明還擬聽龍吟
三江抱處勢如環野客探竒住不還一望樓臺疑海
上稍聞雞犬覺人間幸無漁父知名姓且與山僧共
閉關自笑歸來張季子春時蓴葉未堪攀
何年此地開金刹宋代流傳直到今聽法石將山竹
幻護經龍與水增深爐烟裊裊知塵性栢樹青青見
佛心可是攀緣渾未盡天花猶自惹衣襟
水國餘寒芳草稀偶隨烟艇問山扉窗中怪石如人
立天際孤帆伴鳥飛高齋盡日逢僧語短褐經春換
客衣吳江亦是垂綸地笑指星文愧少微
天寧寺塵外樓四首
瞰郭樓臺誰共登偶携仙客對山僧林烟渺渺人家
盡階日微微花氣蒸浮世閒看飛鳥過機心不遣白
猿騰平生自笑支離甚散髮行歌此又曾
名山不用遠攀登暫借繩牀我亦僧幾樹鳴禽助禪
寂一藂修竹散炎蒸捻花不盡心傳妙對塔空將口
說騰俛仰百年成滚滚乹坤隻眼更誰曾
金門十載笑重登歸去仍依白社僧虚舘静聽宵蟻
戰遠山時見夏雲蒸巳甘散櫟終年計耻逐冥鴻萬
里騰爲問洛城冠盖侶鬢毛銷盡得閒曾
閒裏香臺盡日登嘿然一笑又逢僧衣裁野薜緇塵
淨飯試山精石鼎蒸大士西方談實相仙人東海說
飛騰人間多少亡羊路一一行來也未曾
題湖上廢寺二首
禪宮舊枕清湖曲與客尋幽試共登獨樹春深初著
蕊空山行遍不逢僧臺荒曾與施烏食城化徒聞駐
鹿乘惟有松房明月影年年長似爲然燈
古寺無人盡日開隂廊寂寂長莓苔何年飛錫老僧
云此度折梅狂客來迸水乍如聞梵樂疎松猶自繞
香臺人間俛仰成今古何必昆明有劫灰
題龍池菴三首相傳伏虎禪僧開山處山頂有
龍井&KR1340;蝪見則雨
遠遊爲訪白雲巖轉盡孤峰路更南龍見小身時出
井虎馴大士舊開菴襌心客思俱潭水古佛寒松共
石龕坐對老僧無一事夜深相與說楞嚴
精廬原寄北山巖新築高齋過嶺南谷窈窕間還密
樹石孤危處更虚菴聽經野鹿頻窺戸宴坐山僧不
出龕客欲逃禪無可醉遠公於酒禁方嚴
霽後嵐光散曉巖望中佳麗盡東南三春蘭蕙堪成
畹千里湖山併在菴馴鴿下時呈佛性飛鷹宿處見
僧龕維摩今日還多病酬答誰將䆒妙嚴
贈菴中老僧僧解相人術少嘗遊歴江南晚歸
菴中
早從祝髮事棲巖爲禮名師每向南(用華嚴事)業淨六根
成慧眼身無一物寄苑菴厨邊引澗寧湏汲松下翻
經幾到龕若使焚香能證道前身應說是香嚴
嘉靖丁未春余以病客荆溪遂同杭子宣登龍池
僧居嵌巖中如鳥巢梯其門以登值二老僧相對
煨笋遂以笋供余二人因留宿與老僧坐至夜分
談說楞嚴因緣事老僧意甚朴野可愛也明日曉
起嵐氣滿山乹坤如混沌狀階前竹栢亦在摩蕩
中咫尺不可物色日且午始開霽則諸峰歴歴澄
湖隱映樓觀草樹百里之外若在几前盖宇宙間
晦明不常若此既午出往石屑石屑兩山夾澗山
高百餘仞而澗道僅闊四五十步人家緣澗以居
惟亭午則見日色盖其勝又與龍池異觀矣既午
飯遂從西霞步入舟意興悠然如有得也嗚呼此
豈可與沉酣聲利者道哉遂書以貽子宣使藏之
游宜興海會寺作
逕路緣溪不知遠忽然身已入峯腰深山怪石如懷
寶暗谷懸泉訝聽潮僧比封君千頃竹人稀農畆萬
家樵遠公不厭疎狂客試結茅廬共寂寥
贈黃子晦(故黃教授子)
黌舍相逢憶聚星予慚入室爾趨庭子長能繼先人
業王吉曾承博士經萬里風烟還命駕廿年蹤跡已
如萍衰顔重感青衿日一笑尊前喜媿并
寄周臺官二首(時余將往南都)
南臺分署沐恩初官是疇人世業餘龍吐珠璣天地
轉星塗黃赤石甘書泰階平處瞻雲闕玉漏清時直
禁廬應有道人扣關者試看紫氣近何如
文史元隨供奉間南都祕省更清嚴沙書暗譯西蕃
曆草奏多陳南極占日下有雲朝紀瑞臺中無事畫
垂簾倘覩少微思處士漁樵已判此生淹
家居喜袁芳洲相過賦此爲贈三首
相逢京國最情深休沐歸來每共尋異品對飡呈海
味道衣便坐解朝簮迂疎北闕上書日寂寞江潭俟
罪心已分與君成契闊一杯還此幸同斟
憶昔曾同念菴子歲寒訪汝深雪邊别開閒舘屏人
語不解朝衣藉草眠琴意相傳中散後玄言每到漆
園前正是江東暮雲處再逢携手一悽然
四十支離一老夫衰顔恰比列仙臞鑄金不驗身多
病種樹無能圃半蕪長日閉關聊嘿嘿短衣迎客笑
拘拘知君昔日探玄意定有真詮肯示予
次韻贈薛仲常
山林鍾鼎性俱安官舍寧非在澗槃此日心情真似
水平生臭味本如蘭閱世方皋誰牝牡認真桑戸且
衣冠秪應黃馬(春泉溪田)頻來往春日江楓共倚欄
歲暮有懷諸子
歲暮蕭條只自如南州高士久無書(逹夫)樗材在野大
何用種髮經年短不梳剡水驚心溪雪後(汝中)隴山飛
夢嶺梅初(景仁)祠郎消息憑誰問萬里昆明是謫居(叔仁)
贈張贑州致仕還吳次逹夫韻
田園舊在海東頭海上新歸張翰舟種菊不辭三徑
晚採蓴將及五湖秋人情歷盡惟看奕世事忘來獨
好樓剰有著書心尚在知君原不爲窮愁
贈宜興王丞次韻(王蒲州人)
官粟還能五斗無年來只是憶樵漁道知戰勝臞猶
在詩爲身窮思獨殊耕稼吾非徐孺子才華爾亦阮
元瑜他年更向龍門隱爲念江皋一腐儒
答朱刑部士南見寄
清齋偃息灌園餘囀盡春禽又夏初對客不湏妨蠟
屐占年常自檢農書六經註脚吾焉敢五岳行蹤或
可知宣室正湏公等在野人只合掩荒廬
同萬鹿園宿工文菴次韻有贈
何處尋山不厭深淡烟歸鳥暮鐘音去家百里訝如
客别爾經年尚此心宴坐清香滋夜氣閉門殘雪映
寒林相從一宿應堪覺機事何湏問漢隂
次葉師與諸生講書鐘樓寺聞鐘作
早歲傳經髮已斑寄身精舍渺人寰苔邊屨跡堪盈
戸花外鐘聲正掩關驟覺海潮生静夜却隨仙𣑽響
空山先生嘿嘿隱几坐試問諸生醒夢間
養病道院忽張君見訪不值奉寄
生涯歲歲藥囊間已息交游亦未閒土木形骸真覺
稿蓬蒿庭院只常關偶隨道侶學禽戲忽枉高人題
鳳還此夕知君向何處多應弄月卧江灣
答贈胡栢泉
赤囊前日奏邊書皂帽何時掩故廬鳴劍豈知孤憤
切請纓爭笑少年疎自甘淡泊看松菊耻學浮沉逐
里閭春日黃鸝西澗草憶君歸去灌園初
送郭無錫擢南曹主事
郭侯齊魯推名士暫屈清才綰縣符折獄一言驚老
吏洗心終歲比冰壺南曹已應郎官宿東國常懷仙
令鳬野老殷勤何以贈益崇明德永嘉譽
贈督府張半洲兼柬周中丞石崖四首
威名昔日動南荒斧鉞重分定海疆八鎮大臣承節
制六千君子備戎行若營内險無如海但練沙兵略
用狼師老寇深爲日久佇看石畫一更張
壮猷元老舊文儒羽戚雍容禮樂餘吳起援抱休進
劔韋卿對壘只肩輿撫士嚴冬挾重纊屏人半夜草
隂符復道降人爲我用三吳深雪正擒俘
無知醜虜恣炰虓誰識元戎廟略饒七策謀臣陪後
乘三鏢蠻騎護前茅計藏處女深堅壁勢激驚雷迅
擣巢民夷連結禍未已上計由來是伐交
插羽飛書入建章帝親推轂任才良東南大略輸公
墐尊爼竒謀仗子房人家半是焚焼後禾黍又成荆
棘場爲將先湏固根本諸公深計在民瘡
尹洞山祭酒枉顧草堂有作見贈次韻二首
相思幾度夢中迷却望金門隔石谿騏驥合馳千里
足鷦鷯分老一枝棲門纔通水勞移棹篋尚藏書借
照黎更羡君如遠祖喜談玄一派自關西
獨持鳴鐸啓群昏南北諸儒盡在門身繋蒼生人望
久道行世子國師尊過憂治世常如病冥契真詮不
着言别後知公心事在每占台斗坐孤村
又疊二首
感時愁見海氛迷抱拙空知卧一谿秋盡龍蛇還起
陸月明烏鵲正驚棲儒冠本不閑軍旅肉食誰能念
藿藜對子𣏌憂方一寫明朝車馬又東西
樗散無能任醉昏蕭然帶索掩衡門荒庭久已無綦
履上客何期共酒尊籌國賴君三寸舌著書強我五
千言擁衾相對渾忘寢弦月微微上遠村
贈都督萬鹿園四首次思節韻
幾年枯寂學全真一握兵機運鬼神驕養義兒皆判
死灰心禪客亦投身獨承利鏃生如剰徧散黃金家
益貧直欲填橋跨滄海先聲萬里走波臣
暫脫荷衣事鼓鼙從軍亦復有新詩犯難甘爲智士
笑還山肯顧道人期申胥自信知天定李廣何心計
數竒尊爼運籌今巳就潢池跳躍欲奚爲
許國誰能似爾真每憂時變幾傷神試看養亂偷生
將共是腰金拖玉身杼軸千家愁命盡轉輸萬里嘆
師貧饑饉干戈今並急謨謀全仰二三臣
寒宵清嘯雜征鼙撫劒劉琨本善詩開幕待降收死
力隔江遣諜刻還期功湏因敗番成巧筭恰當機不
見竒長子帥師今在爾道傍築室莫輕爲
詠俞虚江參將四首
將軍意氣夐無倫感激寕辭血戰頻手摶鬼夷嘗百
種身懸鯨海歴三春掃空巢穴多深夜奪得艅艎秪
數人此日渠魁當授首策勲早見上麒麟
知君兵計原儒術儒術深明計轉工洞識天符非候
氣妙窮火力不因風巨魚射處波神遁雄劒鳴時水
怪空却笑賊徒能負險幾人&KR3950;&KR2970;劫灰中
昔破交夷尚少年秘經曾自白猿傳一軍盡署滄溟
裡百戰常居士卒先龍爲求群窺劒匣蜃因吐氣護
樓船尋常嚙齒非無爲不盪三韓誓不旋
絶鳥諸蠻次第芟中宵蓐食理征衫艙通木井三年
水檣轉銅烏萬里帆軍斗稀鳴人莫犯身衣常解士
争銜功成他日誰能頌海上磨厓大字嵌
送曹子泰自大理出守漳郡
兵戈南徼方多事佩印特煩良牧來于公治獄元無
枉孟綽持廉也有才山稅積荒勞撫字海甿負險費
招徠要使經營收異績未宜拘謭按常裁
萬思節以集中無名作詩見貽二首
學道頻年慕屢空支離猶墮語言中不是班生表人
物徒然楊子戲雕蟲書字書名吾豈敢得皮得髓子
應同他年郊畤傳中說倘借名卿孰過公
臯北三載愧儀刑學術那堪立戸庭顧我自知太玄
白如君本是出藍青老去門徒多謝遣病來意緒轉
沉冥高賢豈訝無名藉十哲由來是俗稱
萬思節工於詩而近又學射次韻答之
衣鉢寂寥吾且老文章鍜鍊子能工一源已謂出天
稷六義還湏繼國風深窮别趣元關理力造竒言不
露鋒便是詩家射雕手何湏射藝又兼通
勉和原韻稍復着意亦竟不工豈造物者欲讓子
出一頭地耶一笑往往來來多值婚嫁牙檣錦纜
蒼頭廬兒照耀河衢而吾内人與令愛乘一葉之
舟可謂蕭然雖然若使吾與思節肯借力於有司
及親戚富人奚啻與傭兒較一冷煖哉易所謂不
如其姊之𬒮良轉覺彼爲俗吾爲雅也雖然此猶
有計量心在也各歸其家則路中冷煖雅俗俱渡
川之栰矣俱忘之矣要之有求之便宜會盡而不
求之志常在也世間大事小事一切何以異此然
不知者其無謂我爲觧嘲戲語乎書此以奉思節
知思節之意與吾同也
次萬思節韻蕭芝田二首
屠龍老巳知無用一遇時艱見術精焠就戈矛皆吐
火幻成獅象總疑兵空中墮語人無跡地底藏雷賊
不驚戰勝何心邀重賞由來只欲賭聲名
共說火攻爲上策秘方誰復似君能石飛陡使晴鳴
雹機轉真疑夏造冰魯國雲梯猶自拙楚人燧象未
湏驚么麽倭鬼那堪筭破虜横行記昔曾
題王世新一枝窩三首
蕭然環堵傍湖㘭半瓦參差半覆茅鍾鼎相傳精古
字戸庭不出玩初爻紛華燕雀窺金屋空曠鶢鶋占
海郊榮寂兩忘非所事一枝聊爾寄吾巢
自笑名場久脫羈敝廬歲歲理新茨試看繞樹空三
匝何似巢林寄一枝閒行蓬藋孤飛處晏坐榆枋歛
翼時寂寞&KR0238;園千載後心期應只許君知
希世從來謝不能虚閒每與道心增交游息處孤松
對今昔忘來一几憑夜讀隂符羞說劍醉過白社偶
同僧如君自以鷦鷯比借問何人是大鵬
夜歸陳渡草堂時新與諸子别去有懷二首
野夫也復到城市日暮還尋四壁廬蛩響露餘將入
戸人歸月裏又離居坐憑烏几都忘我起對流螢且
廢書正憶青衿同舍子别來秋興各何如
自擬身名如鄭圃宫環半畆日長扄褐衣頗笑非懷
玉茆屋何因却聚星樹底蟬聲希鼓瑟燈前鳥字一
談經試言吾易將東去未識何人是姓丁
癸卯送仲弟正之赴試
偶因今日送行處尚憶當年聽鹿鳴馬氏白眉占仲
子吳門霜鬢愧難兄秋來一雁寒江影天外三山古
帝城此去騫騰非所羡期無温飽負平生
己酉送兩弟正之立之赴試
秋水芙蓉映綠杉殷勤送爾到江潭人能鳴世慙三
鳳家有遺經是二南文入妙來無過熟書從疑處更
湏參遠游他日看之子下澤欵叚吾巳堪
送諸從游應試二首
一壑謀身世所疎幾人相伴此閒居月懸山舘談經
處雪壓林皋宴坐餘向來衣鉢吾將付先軰文章子
孰如亦知雅志輕青紫好及明時早上書
幾年山澤共淹留今日公車且見求楊柳扁舟吳苑
夕梧桐雙闕漢京秋清時元不棄寒士白璧誰將笑
暗投都下逢人說論語莫言師授是張侯
送馮子聲赴試
與君硯席辱周旋義理蠶絲每共研穎悟最居德祖
後聲名愧出照鄰前身同槁木甘吾隱賦就凌雲羡
爾賢莫道孫弘曾不遇漢庭推轂在兹年
送禇生滔赴試
久撤臯比絶來往偖生時復欵柴門文有波瀾堪得
髓座無笙管只清言客心落葉秋江繞别思平蕪夕
鳥翻此去期君戰勝後歸來正對菊花尊
鄱陽别方道人
戸庭不出巳多年千里隨君意豁然飲醉或歌還或
泣鬢蓬疑鬼又疑仙詎知衰鳳堪爲笑且學塗龜得
自全今日别離何足恨終期共住白雲巔
中秋夜同陳澄江張夢麟城壕泛月
森爽秋逢三五中霜天雲物坐來空河灌百川還小
艇寺藏荒野亦疎鐘客嘯忽聞清唳鴈月圓真訝吐
珠龍疑君輿我皆仙骨身世何湏更挂胸
和張尚書甬川新修池亭奉母登憩作
聖朝耆舊位登三綵服公餘樂更堪東洛撫師雙玉
節西園奉母一茅菴春暉映處花侵戸冬笋成時竹
上簷聞道閒居新作賦承歡養性此能兼
贈蔣璞山封君(主事宗魯之父)
早游鄕校巳知名曾與賓興聽鹿鳴修行明經爲博
士夏弦春誦課諸生官無鼎食千鍾願老有鄕園十
畆情更笑嬴金何所用仙郎作吏比冰清
贈張通政
五湖舟楫是家居篋裡惟携老氏書幾日陸沉門下
省一生心跡海東漁賓常滿座嫌猶少行不齎糧任
所如陽羡山靈相望久獨能無意命巾車
用韻自述
南村北郭仕吾居懶散何心更著書小酌或能稱酒
隱直鈎聊復事溪漁童時篆刻堪爲笑病後形骸漸
不如若道猖狂今又甚窮途猶自未廻車
壽張通政
蚤躭玄寂謝塵氛身隱猶嫌名可聞自着道衣辭漢
闕因尋仙籙禮茅君行隨勝跡曾無住藏向名山更
有文南國夜來占氣色少微渺渺動江雲
壽陸師慎齋七十
廿年不向市城行閒看桑麻自長成道貌肥來知戰
勝儒冠挂後覺身輕北窗意味人千古西序聲名子
一經髫齓門生今白首稱觴還聽後堂笙
曹霜崖六十(曹生恬之父舊官御史)
道人容色自臞然幾歲江皋躡紫烟謝氏家兒如玉
樹周時柱史是神仙鼎成靈藥方皆驗書貯名山世
未傳懶散自憐蒲柳質相從擬欲學長年
司訓殷龍巖壽詩(文東之父)
白頭博士早懸車鳩杖扶身八十餘甲子暗占綘老
歲今文口授伏生書清尊只許通門客隱几何心出
里閭應笑嬴金無所用仙郎才藻更誰如
楊醫士六十
衣裁鶴氅鶡爲冠數卷方書一草菴綘縣老人知幾
歲太倉仙令却多男不爲避人居郭外每因採藥到
山南年來頗訝嬰兒色道術從知宿所探
禇怡閒六十(滔之父)
古來仙客說長髯今日髯翁亦是仙家近縣門不識
令身居城郭亦耕田鳩形正可供扶杖亥字還看紀
歲年共羡高門將有待賢郎文藻更翩翩
贈宜興閔翁八十壽詩
古貌翛然山澤臞力田還是漢人餘久諳汜勝齊民
術閒讀周侯風土書桑榆曖曖隨行徑弟子訢訢與
燕居駟馬從來足憂患羡君身世更何如(周子隱有陽羡風土)
(記)
贈天寧寺僧八十
化城東畔駐三乘祝髮從師記昔曾頻着袈裟迎上
客自分齋飯與遊僧談經幾夜窗飛雨削杖先年手
種藤因笑馬嗚身巳老欲憑弟子爲傳燈
懷竹叔壽詩(叔善畫傳自乃翁)
門傍清溪長自扄隂隂藂竹繞幽庭地偏南郭人堪
隱秋盡東籬菊正馨笑傲百年惟稼圃風流兩世擅
丹青不湏海上求靈藥元是江邊老歲星
楊醫士壽詩
東亭先生富道術隱居城郭似江湖隨身長挾雙白
鹿入市只懸一玉壺社中漸覺推前軰門外從教滿
病夫予亦文園高卧客年來肺氣爲君蘇
贈丹陽湯孺人壽詩
少年爲婦舅姑前及見黃門正拜官喬木門前經幾
世曾孫膝下且勝冠中厨列鼎堪調膳永夜真心憶
和丸聞道仙郎拜嘉慶沾恩新自五雲端
謁文敏楊太師墓次江提學韻
野狐三度扈王師諸將從公受指麾賜解御裘冬
學煖詔裁密旨夜常隨前籌不數貔貅力末命仍歸
喉舌司萬里回鑾驚駕晏軍中未有一人知
北郭謁宋鄒道鄉文忠公墓
宋代巳經三易世忠公遺墓尚嶙峋敢言有志成慈
母(公母張𣣔公爲諫官報國)逮罪何期及故人(公謫故友王田軰以祖公被罪)黃
閣十年終賣主瘴烟萬里合投身已分此生堪客死
魂歸猶是故鄉春
讀東坡詩戲作東坡卒於武進顧塘橋去余
家數十步
公詩句句寫胸臆一滴水成大海飜方皋牝牡無定
相曼倩滑稽有至言掃除李杜芻狗語出入鬼神傀
儡門異代或疑後身在告終此地招其魂
喇嘛翠峰老僧輓詩三首
枯木寒岩亦未真走盤珠子自精神三飡煑籺一生
事(翠峰每食糠餅)屢歲齋僧幾萬人鑄冶金容瞻氣象圓通
天眼悟根因(翠峯得師傳天眼訣)欲上伏牛心未了了心應待
再來身
不事钁頭不坐禪揚眉瞬目見雄談净體髮鬚元不
碍(翠峰不去頭髮)煉心妻妾宿曾參(翠峯爲僧後入俗曾有妻妾者三年)殿壓
滄溟功九仞爐開色相佛千龕(翠峯一生鑄佛造無粱殿于浦陀未成也)
年年航海精誠在垂沒魂還到海南
自愧迂儒厭俗葷每游香室藉思薰别來常似一臂
失(用莊子)話久寧容六耳聞人去忽驚凾谷履錫飛無
復海東雲憐君鑄佛經千億欲借餘銅一鑄君
錢心漁輓詩
心漁先生不可見尚憶吹簫卧草堂垂綸老作江潭
客得姓元從吳越王貧病一生心自足雲山千里興
難忘更聞治命真堪紀人世空矜石槨藏
雪詩和蘇韻十首
隂風吹隴麥芽纖歲盡玄冥令更嚴園圃未春先綴
蕊乹坤如海欲生鹽不妨積處堪高卧預想晴來好
曝簷縱是未能堅作玉漸看冰柱巳垂尖
大地文章散縞纖小堂風物倍清嚴灑來竹裡迷人
徑積向巖前訝虎鹽但使曉寒欺短褐獨宜夕影泛
虚簷瓊花柳絮皆無用誰擬新詞一闘尖
寒江我亦弄纖纖豈是羊裘人姓嚴履處幸不露足
趾嚙餘真覺厭酸鹽紫雲黃竹千年調白屋朱門一
樣簷高岫儘教遮盖盡物情元自碍孤尖
寒臯白草尚餘纖墐戸村村似戒嚴飛舞千峰山吐
練粧成幾樹木蒸鹽(填蜀有木鹽)病多消渴宜調茗老巳
捐書莫映簷強欲摛毫追小謝(謝惠連有雪賦)詞鋒久避六
朝尖
宛轉素娥腰帶纖廻颷似應舞節嚴三冬怪事警粤
客(古語粤人不見雪)一夜凄風結解鹽(解地鹽遇風則結)厭就包羔
歡錦帳思分挾纊到窮簷擒胡此日堪乘便誰奪祈
連萬仞尖(李靖因雪擒頡利)
蕭蕭凍樹晚諠鵶門外誰來長者車入夜俄驚千里
月開簾相對滿空花東郭先生猶敝履西關遷客正
思家最憐漁父滄江畔閒倚孤舟獨挺义
一片寒原滿樹鵶幽人掩戸罷柴車聊憑濁酒延春
色試向疎梅問臘花草閣映來書幾卷江城積處月
千家此時忽憶荆溪道雲際雙峯聳玉义
初看朝采颺金鵶倏見玄雲隱日車恰似幻師能作
霧却驚翳眼驟生花緗編暫借簷前影銀閣常思夢
裏家笑道非鹽亦非白禪機一指爲君义
空城無粟噪饑鴉陌上紛紛正滿車積磵暗隨泉並
滴入簾應與筆争花芻米驟高新歲價柴扉旋掃野
人家客來此日湏沽酒梁上青錢那得义
巢風欲動始占鴉空裏悡翻百寶車葱嶺未消阿耨
水珠林忽散鬘陀花故氊猶在能禁冷好客相尋懶
卧家且似瞿曇逃世網雪山跏坐足爲义
家僮自野田携黃菊二株至軒中感而有作三
首
曠野隂隂萬木霜誰携數蕊到苑堂冷質本非堪競
秀閑情敢謂愛孤芳在野寧辭衆草掩入簾聊作滿
庭香自笑吾生花興少欣然對爾亦相忘(余素不好花見此不)
(覺有喜意豈真所謂花之隱逸者耶)
巳拚寒谷不湏媒譲寵何嫌並朵開花意幽閒當豔
麗天心霜霰是栽培潯陽逸客瞢騰醉姑射仙人綽
約來寂寞於人誠少用試將服食制齡頽
不沾春色也穠纖小院疎籬秘靚嚴人比孤花清入
聖天然真味淡非鹽未湏採摘供調藥爲嗅馨香置
近簷落英好護餘根在來歲還看茁玉尖(此首用坡公雪詩韻)
漂布架二首
皎皎亦知塵易染置身特在半虚空素娥罷浴仍餘
濕靚女憑高欲御風潮翻净練江樓上霧捲輕綃海
市中不向太陽蒙一暴剪裁誰使得成功
娟娟素質寄孤標出浴仙娥濕未銷弄影自知迎日
早憑虚特覺去塵遥將乘灝氣晞冰骨一任輕颸颺
舞腰移向海傍堪望處錯疑鮫室挂寒綃
韈架二首
氄毛水打初成韈餘濕還應待日消禦冷何辭居下
體負暄早巳託高標似隨仙舄乘雲近未蹍芳塵去
地遥却訝緣橦諸侲子倒投絶足試輕趫
韈材温厚剪羔群絨袎初勻濕未熏就日且湏緣峻
木凌波將不讓羅紋色迷玉磬齊懸簴影伴仙鳬半
入雲終属美人施錦系畫簷風起暫&KR0813;紛
病中食江魚作自海寇亂此魚不至者六年矣
腥風暫說静鮫潭石首新嘗到草菴常味番令食指
動病身未覺水鮮甘試和芹子心仍在欲薦椿庭恨
豈堪莫謂有無關口腹安危消息繋江南
弟兒次江魚詩韻深不稱意偶坐水榭無事再
疊前韻教之
罟舶夷舟逓占潭凌人忽爲啓冰菴百船十死衆争
利一尾半金人買甘偶嘗貧士已知足數飽豪家亦
未堪遥憶金盤充貢處九重當食念江南
次韻題王孟端春流出峽圖
錦江一派自天開誰寫春流映翠臺萬木深中疑欲
斷千崖裂處訝還來蒸成暖浪魚翻尺繞向仙家客
渡杯瀑挂玉龍如起蟄沫飛野馬似吹埃探源詎識
臨河意乘木誰堪涉險才近水人家巢鸛鶴遠山天
際落莓苔趁流蜀賈回輕舸燒野巴僮墾廢萊萬里
風烟真縮地丹青枝盖至此哉
滿屋春流訝眼開丹青彷彿見章臺曉經神女和雲
度寒盡天山帶雪來合勢兩涯誰辨馬潜行一線僅
勝杯戲暖魚龍恰不夜潄川花竹總無埃沿洄欲問
幽人住險絶堪矜蹈水才荆巫信有四時雨灔澦全
銷一點苔祠識黃牛多古木城迷白帝半荒萊吾生
本是東吳客萬里西遊亦壮哉(孔明送蜀使故事)
山居
槍榆徙海鵬鳩笑續短截長鳬鶴悲山翁未解稽生
癖垢面蓬頭也自宜
讀王遵巖所爲拙集序文自嘲四首
嘐嘐妄意空千載没没安能盖一鄉江東若問如卿
比車載還應更斗量
文章未出風土外人品猶纏習氣中只可清狂慣吳
語却令識字笑吳蒙
札也能輕千乘國蹈道無能早見譏(公羊氏曰札可謂輕千乘之國)
(蹈道則未也)三十年來持戒意於今四十已知非
力希顔氏何能望竊比言游未敢安老大漸知親灑
掃試將妙用此中參
紀夢
萬里歸心促曉鷄滿巖寒月正街西道人久謝天台
夢也學劉郎一度迷
有司查脚色二首
道士原無鑑湖賜山人敢署醉侯封猶查脚色煩官
府陳渡橋邊一老農
逃名最喜稱無姓抱病還應厭有身說着宦游如一
夢不知猶是籍中人
游塘候廵公四首
公門幾歲罷趦趄俯仰衡茅每晏如豈謂鬢毛蕭瑟
久尚隨疆吏路傍趨
沙堤月色曉朦朧曾向朱門候相公逢迎不意猶能
慣回首當年似夢中
樗散空知慕鑿坏柴關終歲更慵開今日偶成蝴蝶
夢也隨花氣過墻來
禰生狂態復如何一刺懷中半滅磨縱令罄折謁官
長猶勝詩人詠荷戈
海上凱歌九首贈湯將軍
湯侯猿臂猛虎鬚少小曾窺玄女符明主親頒手
中劒直交跨海斬天吳
紛紛盗竊爾何知岸上斫人水上嬉自咤一身都是
膽欲將巨海作潢池
偃旗休角寂無猜百丈樓船泊不開夜半賊營流矢
滿纔驚漢將是飛來
水軍隊隊黃頭郎迎潮直上凌扶桑巳知海若先清
道萬里滄波定不揚
海上秋高朝氣清營中賈勇競先鳴疊嶼亂翻旌幟
影驚濤盡作鼓鼙聲
沉船斬馘海爲羶潭底潜蛟噴血涎髑髏帶箭逐波
去可道孫恩是水仙
錦紈愛子亦從軍長鬛蒼頭總策勲誰奪強王萬金
首帳前齊說小郎君
五千長戟下淮邳自是沙洲命盡時將軍欲置平戎
鼓湏借鯨鯢腹下皮(湯侯以渠賊玉艮皮製鼓)
捷上彤庭寵數優詔分玉帶與名裘麾下偏禆盡稽
首貂蟬笑看出兜牟
南征歌十二首
五嶺烽烟久未平君王習戰幸昆明却說將軍多勝
算不湏文士請長纓
詔錫&KR0686;弓出禁城良家六郡總從行將軍舊佩平蠻
印校尉新開横海營
漢皇有道伏羌胡南粤何知擅一隅萬里出師將問
罪不因大海富明珠
獨承節鉞控南州親寵由來冠列侯昨夜輕寒生幕
府賜衣初着紫貂裘
晴原羽騎簇油幢繡帽争先蹋鞠埸不惜千金收猛
士欲將尺組繋名王
月明吹笛武陵川馬上行人望跕鳶莫怕炎洲饒毒
癘一冬飛雪似胡天
軍書插羽速星奔卭𤏡夷王盡欵門殺氣三秋清瘴
海輕兵一夜襲崑崙
草木干山鼓角風將軍牧馬夜郎東靈臺向夕占星
色巳報攙搶墮海中
圍合孤城海氣昏紛紛失木泣窮猿何如銜璧歸天
闕幸荷明王不死恩
牂牁南去亂峰連滇海藤江一帶懸縱謂蠻封堪畫
地不知漢將若從天
奏凱歸來拜冕旒霍家襁褓更封侯因風爲報單于
道漢闕方梟越尉頭
千群椎髻競來王聲教南流盡越裳但使文犀通貢
獻不將銅柱隔封疆
塞下曲贈翁東厓侍郎總制十八首
四月旌旂出白狼千山晴雪照油幢預知水草軍無
乏試辨風雲虜欲降
三晉連年苦被兵九重拊髀憶豪英詔書更不從中
御萬里長城一委卿
詩書禮樂古人風開闔機鈐又不窮得一胡兒如愛
子用三敗將立竒功
山前山後兵馬雄斧鉞衣裳在掌中狹士獻刀承賜
酒貴侯免胄爲趨風
赤氣氤氲夜指天旄頭落地如火然曉來西山一鏖
戰奪得牛羊歸滿川
千金買士却何爲一間過扵十萬師黠虜欲逃頭可
購名王未獵客先知
太師昔日定南荒親把長纓繋莫王寄語老胡湏自
愛射飛休得近邊墻(虜中謂大官爲太師)
梯懸半綆哨臺高胡漢鄰家隔一壕數日虜中無動
静吉囊東去戰黃毛
虎翼龍蟠大將旗逆驅流電走妖魑陣前捉得胡王
女賜與營中厮養兒
灅川冰盡水泱泱堡堡人家喚蒔秧田中每得鳥獸
骨云是胡王舊獵埸
馬邑邊胡數被胡王黃叛漢更通胡帷中妙算能先
發奪得黃旗與繡𥜗
徤兒白馬紫金鞦不向沙埸便酒樓夜來一賭青錢
盡尚有囊中血髑髏
邊人大半能胡語胡騎年來亦漢装誰向青紅氊帳
裏單身縳得不花王
少年意氣王千斤鐡棒曾穿萬虜群壮士從來不病
死孤兒今屬羽林軍
君侯生長在炎洲塞外層冰草木愁祗憐軍士猶寒
色臘盡轅門不御裘
畫戟森森清晝閒指揮只是笑談間收將漢地教耕
去捕得蕃酋命縱還
營平謀國最深忠每與公卿見不同但使湟中無寇
盗不湏麾下有邊功
青青塞草羽書稀士女鼾眠畜牧肥戲看侍兒呈舞
馬醉邀幕客對彈碁
偶感十一首
盖屋曾無一把茅姑蘇城外盡荒郊行人欲識郵亭
處問是軍燒是賊燒
賊來窺戸正臨粧虜得吳娃似孟姜簫鼓滿船催送
酒大王今夜作新郎
毒藥本能攻毒病病瘳藥發更堪論借問苗兵誰駕
御遠觀元季近桃源
勝敗於今自可明不調琴瑟也湏更滿地髑髏多祝
髮紛紛猶尚說僧兵
詎道狼兵能賈勇渾身褁鐡怯如何不似江東輕俊
子袒衣黃帽去揮戈
袒衣黃帽去揮戈一潰奔騰湧血河滿目更無刀箭
孔背心攅簇似蜂窠
諸城連接控吳中群賊無知枉見攻誰識主人多勝
算關門閉得不通風
匹夫亦足關輕重好共軍門仔細論吳楚不知收劇
孟夏人還解
欲騐藏錢用水澆挖開錢谷地無毛首插片旂紅的
的鄉人一一去挑包
眉目粗頑髮指冠鄉人權作大王看銕燒醋灌俱嘗
盡笑殺無鬚是宦官
奸細紛紛徧群國丹陽奸細獲偏多舟人魚子應廻
避賈客胡商孰敢過
觀道士祈雨二首
星壇步處雲隨合里邑喧呼道士功四海正需霖雨
急卧龍何日起隆中
巫舞商陽古有之神靈風雨灌壇時隂陽爕理輸誰
力秪遣兒童頌法師
歸自金陵宿白土
長路緇塵欲上衣暫投客舘亦如歸不因野老來争
席豈解山人久息機
酬徐養齋尚書見懷之作亦以少頌盛德并爲
扣關先容云耳二首
卜居秪爲謝塵緣三尺䋲床亦穏眠縱是炎天非雪
夜終湏乘興到前川
柴門長日閉青山薜荔衣裳冰雪顔愧我未能分半
榻藥囊書卷共消閒
送楊訓導擢曹州掌教二首
傳魁之世久知名君作師儒更有聲巳道江東桃李
徧春風還被魯諸生
臯比幾歲卧江城綘帳談經復此行廣文不厭青氊
冷京兆猶傳白雪聲(君先人尚書公嘗爲京兆尹有清名爲奄瑾所禍)
贈徐愛杏山人詩有序
壬寅秋七月余偶識山人于錫山山人善醫尤精
金瘡以爲其父傳之異人也山人治病投一匙于
垂絶無不應手愈余因思南史所載一人因斫蛇
而獲靈藥自是出入行陣金創被體以藥塗之盡
效相傳以爲竒雖然使其人當時得遇如山人者
又何假于孽蛇之餘也哉邇者戎馬蹂&KR1011;鳴鏑徧
野邊人之横罹于毒者何可勝數向使致山人於
塞垣軍旅之間人且争忍死而趨之以丐命焉者
如織矣而乃漠然自老於江南無事百年不見兵
革之墟則抱其技而寂寂焉固其理也諺云士視
其所遇苟不在中流雖五石之瓠奚所用之嘻豈
獨醫哉會山人來求余詩而吾友静思武陵二君
皆介爲之請率爾賦此且序以見余意而詩次句
用南史事云
一卷禁方誰與傳雙童擣藥經幾年園中種杏今多
少疑爾前身是董仙
題贈叚紫峰
仙人宿處紫烟孤一片峰隂散玉湖今日隱身城郭
裏閉門常寫廬山圖
秋日書客童君見過賦此爲贈
有客扁舟問草廬窗前梧葉正蕭疎山人巳得忘筌
意不復從君乞異書
題陳推官羅江號二首
高卧曾分白鷺沙清谿深處採三花總爲徵書出空
谷衣裳猶自染雲霞
三山江畔入雲齊紫氣千年鎻石堤便欲學仙從此
去與君同聽夜猿啼
題寶華和尚卷
幻目由來見幻華飲光何事又拈華兩華舉似知華
客爲有别差無别差
贈王和尚住善卷
偃栢垂蘿古洞春上人飛錫此何因非關福地尋仙
侶自向青山認法身
自述贈寫真毛君
津黑尚餘山澤氣委蛇又似列仙臞他年太史徵圖
畫爲識乹坤一腐儒
贈曹星士一江號
春雨蘭陵江草生江流恰與道心清門前車馬日來
往閒坐江城說子乎
自述并贈曹君
少讀隂符耻未工青山偃仰漸成翁人間炎冷都忘
盡聽話流年一笑中
曉起觀猫捕鼠
起來隱几坐朝暾深謝當關早閉門簷角偶欣猫捕
鼠反觀尚覺殺心存
題畫
山空夜静猿一鳴磴轉雲深鳥不度幽人何事長獨
棲只爲此中有佳處
廉使廖東雩喪後開所惠地黃酒臨觴慘然
尺書滿篋故人情想像荒丘宿草生秪餘此日開尊
意堪作山陽聽笛聲
贈儀眞沙君
葭菼蒼蒼水國秋高樓明月古楊州二十四橋雲霧
裏看君騎鶴上天遊
贈史君漁沙號
問君何處挂漁蓑予亦垂綸坐綠波他日相逢應一
笑不知若箇得魚多
華𥙷菴三度惠酒而此番所惠參酒者絶清冽
可人雖味甚濃厚而置之杯中淡若無色可
謂嘉品因劇飲至醉遂成口號奉謝三首
磁杯寫盡只疑空秋月寒潭意頗同隱几偶然成獨
酌夜凉白露滿庭中
每甘樗散惟湏酒欲𥙷虚贏却藉參瘵疾陶生兼好
飲舉杯深見故人心(淵明素瘵疾)
絶無色相傾明水只有馨香藉白茅此夕飲醇拚一
醉恰如把臂與公交
食石首魚又得鯧勒二魚喜作口號向時石首
每至郡鯧勒亦不至也非海氛漸息何以有
此
昔年食首又成羹鯧勒相隨亦就烹應是鯨鯢先授
首紛紛水族盡亡生
兇狀腹前排劍戟(勒)兇謀腹裡漲彭亨(鯧二魚狀亦最可惡)罟
師自有截江網性命惟堪一筯輕
重刊荆川先生文集卷之三
