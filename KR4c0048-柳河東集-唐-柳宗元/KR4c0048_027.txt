柳河東集卷二十七
唐柳宗元撰
記六首
潭州東池戴氏堂記(弘農公楊憑也憑刺潭州在貞元十九年間記云刺潭三)
(年當永貞元年也是年公謫永州司馬過潭而作據集有與楊誨之書誨之憑之子也書云及)
(至潭州乃見足下是憑永貞元年尚在潭而公過之作是記明矣)
弘農公刺潭三年因東泉為池環之九里(一作三里)丘陵林
麓距其涯坘島渚洲交其中(坘音遲水中高地一曰小渚)其岸之突
而出者水縈之若玦焉(玦古穴切)池之勝於是為最公曰是
非離世樂道者不宜有此卒授賓客之選者譙國戴氏
曰簡為堂而居之堂成而勝益竒望之若連艫縻艦(戸黯)
(切戰船)與波上下就之顛倒萬物遼廓眇忽樹之松栢杉
櫧(音諸木名似柃葉冬不落)被之菱芡芙蕖鬱然而隂粲然而榮凡
觀望浮游之美專於戴氏矣戴氏嘗以文行累為連率
所賓禮貢之澤宫而志不願仕與人交取其退讓受諸
侯之寵不以自大其離世歟好孔氏書旁及莊文莫不
總統以至虛為極得受益之道其樂道歟賢者之舉也
必以類當弘農公之選而專兹地之勝豈易而得哉地
雖勝得人焉而居之則山若增其高水若闢而廣堂不
待飾而已奐矣戴氏以泉池為宅居以雲物為朋徒攄
幽發粹日與之娛則行宜益高文宜益峻道宜益懋交
相贊者也既碩其内又揚于時吾懼其離世之志不果
矣君子謂弘農公刺潭得其政為東池得其勝授之得
其人豈非動而時中者歟於戴氏堂也見公之德不可
以不記之
桂州訾家洲亭記(裴公行立也本傳威聲風行徙桂管觀察使記云當天子平淮)
(夷定河朔告于諸侯據史元和十二年冬蔡州平詔至嶺表在元和十三年矣記是時作公時)
(刺柳州)
大凡以觀游名於代者不過視於一方其或傍達左右
則以為特異至若不騖遠(騖音務馳也)不陵危環山洄江四
出如一夸竒競秀咸不相讓徧行天下者唯是得之桂
州多靈山發地峭竪林立四野署之左曰灕水(灕音離灕水出)
(零陵)水之中曰訾氏之洲(訾音紫又即移切)凡嶠南之山川(嶠渠廟切)
達于海上於是畢出而古今莫能知元和十二年御史
中丞裴公來蒞兹邦都督二十七州諸軍州事盗遁姦
革德惠敷施朞年政成而當天子平淮夷定河朔告于
諸侯公既施慶于下乃合僚吏登兹以嬉觀望悠長(悠一)
(作攸)悼前之遺於是厚貨居甿移于閒壤伐惡木刜奥草
(刜扶弗切)前指後畫心舒目行忽焉若飄浮上騰以臨雲氣
萬山面内重江束隘(烏懈切亦作阨)聯嵐含輝旋視具宜常所
未覩倏然㸦見(倏音叔走也㸦與互同)以為飛舞奔走與遊者偕
來乃經工庀材考極相方南為燕亭延宇垂阿步簷更
衣周若一舍北有崇軒以臨千里左浮飛閣右列閒館
比舟為梁與波升降苞灕山涵龍宫昔之所大蓄在亭
内(亭一作庭)日出扶桑雲飛蒼梧海霞島霧來助游物其隙
則抗月檻於迴谿出風榭於篁中晝極其美又益以夜
列星下布顥氣迴合(顥音浩)䆳然萬變若與安期羨門(安期)
(羨門古仙人也)接於物外則凡名觀游於天下者有不屈伏退
讓以推高是亭者乎既成以燕歡極而賀咸曰昔之遺
勝槩者必於深山窮谷人罕能至而好事者後得以為
已功未有直治城挾闤闠(上音環下音潰)車輿步騎朝過夕視
訖千百年莫或異顧一旦得之遂出於他邦雖博物辯
口莫能舉其上者然則人之心目其果有遼絶特殊而
不可至者耶蓋非桂山之靈不足以環觀非是州之曠
不足以極視非公之鑒不能以獨得噫造物者之設是
久矣而盡之於今余其可以無藉乎
邕州馬退山茅亭記(邕州公名寬字存諒公嘗誌其墓又有祭文云從事諸侯)
(假于郡藩即記所謂以方牧之命試于是邦者也記云歲在辛卯蓋元和六年而墓誌載其是)
(年八月卒豈此記在前作歟)
冬十月作新亭于馬退山之陽因高丘之阻以面勢無
欂櫨節梲之華(欂音薄柱也櫨音盧柱上跗也語山節藻梲注梲音拙節者栭刻鏤為山梲者)
(梁上楹畫為藻文)不斵椽(斵音卓)不剪茨不列墻以白雲為藩籬
碧山為屏風昭其儉也是山崒然起於莽蒼之中(崒慈恤切)
(突出也)馳奔雲矗(初六切)亘數十百里尾蟠荒陬首注大溪
諸山來朝勢若星拱蒼翠詭狀綺綰繡錯蓋天鍾秀於
是不限於遐裔也然以壤接荒服俗參夷徼(音呌)周王之
馬跡不至(謂周穆王駕八駿之乘肆意遠遊宿於崑崙之阿賓于西王母觴于瑶池之上而不至此)
(也)謝公之屐齒不及(謂謝安放情丘壑而不及此也謝安傳聞謝玄已破苻堅不覺屐齒)
(之折)巖徑蕭條登探者以為嘆歲在辛夘我仲兄以方牧
之命試于是邦其德及故信孚信孚故人和人和故政
多暇由是嘗徘徊此山以寄勝槩廼塈廼塗(塈音洎)作我
攸宇於是不崇朝而木工告成每風止雨收煙霞澄鮮
輙角巾鹿裘率昆弟友生冠者五六人步山椒而登焉
於是手揮絲桐目送還雲西山爽氣在我襟袖以極萬
類攬不盈掌夫美不自美因人而彰蘭亭也不遭右軍
則清湍脩竹蕪沒於空山矣(王羲之嘗與同志宴集於會稽山隂之蘭亭羲之自)
(為之序有云此地有崇山峻嶺茂林脩竹又有清流激湍映帶左右引以為流觴曲水)是亭也僻
介閩嶺佳境罕到不書所作使盛跡鬱堙是貽林澗之
媿故志之
永州新堂記(公元和元年貶永州在永凡十年其州刺史見本集者六元和元年刺史)
(韋公見賀改元表二三年刺史馮公見修淨土院記元和五年以前刺史崔君敏見南池讌集)
(序及墓誌後又有崔簡者未上以罪去見簡墓誌等文元和十年刺史崔能見湘源二妃廟碑)
(萬石亭此記所謂韋公者蓋在七年八年者也見集上嶺南鄭相公啓及黃溪祈雨詩記在七)
(年作)
將為穹谷嵁巖(嵁五男五咸二切)淵池於郊邑之中則必輦山
石溝澗壑凌絶險阻疲極人力乃可以有為也然而求
天作地生之狀咸無得焉逸其人因其地全其天昔之
所難今於是乎在永州實惟九疑之麓其始度土者環
山為城有石焉翳乎奥草有泉焉伏于土塗蛇虺之所
蟠狸鼠之所游茂樹惡木嘉葩毒卉亂雜而争植號為
穢墟韋公之來既逾月理甚無事望其地且異之始命
芟其蕪行其塗積之丘如蠲之瀏如(瀏力救切)旣焚旣釃(山宜)
(切)竒勢迭出清濁辨質美惡異位視其植則青秀敷舒
視其蓄則溶漾紆餘怪石森然周于四隅或列或跪或
立或仆竅穴逶䆳堆阜突怒乃作棟宇以為觀游凡其
物類無不合形輔勢效伎於堂廡之下外之連山高原
林麓之崖間厠隱顯邇延野綠遠混天碧咸會于譙門
之外(陳勝傳與守丞獨戰譙門中顔師古曰譙門於門上為高樓以望耳樓一名譙故謂美麗之樓為麗)
(譙譙亦呼為巢所謂巢居者亦於兵車之上為樓以望敵也譙巢聲相近本一物也)已乃延客入
觀繼以宴娛或贊且賀曰見公之作知公之志公之因
土而得勝豈不欲因俗以成化公之擇惡而取美豈不
欲除殘而佑仁公之蠲濁而流清豈不欲廢貪而立廉
公之居高以望遠豈不欲家撫而戶曉夫然則是堂也
豈獨草木土石水泉之適歟山原林麓之觀歟將使繼
公之理者視其細知其大也宗元請志諸石措諸屋漏
(一作壁編)以為二千石楷法
永州萬石亭記(崔公名能新史有傳公集中湘源二妃廟碑亦云州刺史御史中丞)
(崔公能即此也作之年月記具載)
御史中丞清河男崔公來蒞永州間日(一作百日)登城北墉
臨于荒野藂翳之隙(藂與叢同翳一計切)見怪石特出度其下必
有殊勝步自西門以求其墟代竹披奥欹側以入緜谷跨谿
皆大石林立渙若奔雲錯若置碁怒者虎鬭企者鳥厲
抉其穴則鼻口相呀搜其根則蹄股交峙(股一作肱)環行卒
愕(一作愕目卒倉没切愕音諤)疑若搏噬於是刳闢朽壤翦焚榛薉
(於廢切荒蕪也)決澮溝導伏流散為疎林洄為清池寥廓泓渟
(上烏宏切下音亭)若造物者始判清濁效竒於兹地非人力也
乃立游亭以宅厥中直亭之西石若掖分可以眺望其
上青壁斗絶沉于淵源若究其極自下而望則合乎攅
巒與山無窮明日州邑耋老雜然而至曰吾儕生是州
蓺是野眉尨齒齯(音倪)未嘗知此豈天墜地出設兹神物
以彰我公之德歟旣賀而請名公曰是石之數不可知
也以其多而命之曰萬石亭耋老又言曰懿夫公之名
亭也豈專狀物而已哉公嘗六為二千石旣盈其數然
而有道之士咸恨公之嘉績未洽于人敢頌休聲祝于
明神漢之三公秩號萬石(西漢表顔師古曰漢制三公號稱萬石其俸月各三百五)
(十斛穀)我公之德宜受兹錫漢有禮臣惟萬石君(萬石君石奮也)
(孝景時以奮為諸侯相奮長子建次甲次乙次慶皆以馴行孝謹官至二千石於是景帝曰石君及四子皆二)
(千石人臣尊寵廼舉集其門乃號奮為萬石君)我公之化始于閨門道合于古
祐之自天野夫獻辭公夀萬年宗元嘗以牋奏隷尚書
敢專筆削以附零陵故事時元和十年正月五日記
零陵三亭記(零陵湘源皆永州縣也薛存義自湘源來令零陵凡二年公集有送薛存)
(義之任序云假令零陵二年矣然月日不可考要皆在永州時作)
邑之有觀游或者以為非政是大不然夫氣煩則慮亂
視壅則志滯君子必有游息之物高明之具使之清寧
平夷恒若有餘然後理達而事成零陵縣東有山麓泉
出石中沮洳汚塗(沮將豫切洳音茹陷濕地也詩彼汾沮洳)羣畜食焉牆藩
以蔽之為縣者積數十人莫知發視河東薛存義以吏
能聞荆楚間潭部舉之假湘源令會零陵政尨賦擾民
訟于牧推能濟弊來蒞兹邑遁逃復還愁痛笑歌逋租
匿役朞年辯理宿蠹藏姦披露首服(首音狩)民旣卒稅相
與歡歸道塗迎賀里閭門不施胥吏之席耳不聞鼛鼓
之召(鼛音皋土鼓也)雞豚糗醑(上兵救切下司吕切)得及宗族州牧尚焉
傍邑倣焉然而未嘗以劇自撓山水鳥魚之樂澹然自
若也(澹音淡)乃發墻藩驅羣畜決䟽沮洳搜剔山麓萬石
如林積坳為池(坳居爻切)爰有嘉木美卉垂水藂峯瓏&KR0785;蕭
條(瓏音籠&KR0785;音零)清風自生翠烟自留不植而遂魚樂廣閒鳥
慕静深别孕巢穴沉浮嘯萃不畜而富伐木墜江流于
邑門陶土以埴亦在署側人無勞力工得以利乃作三
亭陟降晦明高者冠山巔下者俯清池更衣膳饔(於恭切熟)
(食也)列置備具賓以燕好旅以館舍高明遊息之道具於
是邑由薛為首在昔禆諶謀野而獲(禆諶鄭大夫也謀於野則獲於國則)
(否鄭國將有諸侯之事則必使乘車以適野謀作盟會之辭諶音忱)宓子彈琴而理(宓子賤為)
(單父宰鳴琴不下堂而單父治巫馬期為單父戴星而入以身親之單父亦治子賤曰彼任力我任人任力者)
(勞任人者逸宓音伏)亂慮滯志無所容入則夫觀游者果為政之
具歟薛之志其果出於是歟及其弊也則以玩替政以
荒去理使繼是者咸有薛之志則邑民之福其可旣乎
余愛其始而欲久其道乃撰其事以書于石薛拜首曰
吾志也遂刻之
柳河東集卷二十七
