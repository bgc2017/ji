柳河東新編外集
唐柳宗元撰
墓誌
故連州員外司馬凌君墓後誌(凌君諱準元和元年與公同貶員外)
(司馬凌得連州至三年卒公正集中嘗為凌君權厝誌即此也至是元和四年立太子寧肆赦)
(乃得返葬而公為後誌以志其時云此誌當附權厝誌後今詁訓蓋用胥山沈公所定劉連州)
(四十五卷本故又從其說以諸本所餘作外集此誌與下四誌皆沈本未有者用别錄於此)
某年月日立太子赦下嘗有非其罪柩得返葬凌氏孤
夷仲求仲自連桂陽舉其先人之柩龜筮吉利某年月
歸於杭之新城祔於其墓刻前志志其行益以後志志
其時立碣於墳東南隅申志於外噫亦勤矣以其先人
之行宜克大於後以其孤之志宜克承於初艱其躬以
延於無窮承而大宜哉
萬年縣丞柳君墓誌(并序)(誌云系自周魯後得柳姓七代祖虬後魏)
(中書令封美陽公蓋柳氏自魯士師展禽食采柳下得姓至後魏有諱僧習者為方輿公有五)
(子曰鷟曰慶曰虬曰檜曰鸑公裔出於慶而萬年公出於虬此系所自别也史表載虬後周中)
(書侍郎美陽孝公與誌稍戾豈史誤耶萬年公貞元十二年卒是年葬誌是時作)
惟貞元十二年龍集丙子三月日前萬年縣丞柳君終
於長安升平里之私第享年五十長子弘禮承家當位
次曰傳禮幼曰好禮奉夫人洎中父之命考時定制動
合古道三日而殯三月而葬粤五月十九日甲子克開
長安縣高陽原祔於先塋禮也先時撰辰酌禮稱義備
物外姻畢至宗人來會從弟宗元受族屬之教泣涕濡
翰書辭紀行曰君諱元方字某解人也系自周魯後得
柳姓七代祖虬後魏中書令封美陽公四葉至皇考惇
皇朝散大夫資陽令祖延州司馬考頤宣州寧國丞濟
德克紹厥類藏聰晦明粹為淑和少孤季父建撫字訓
道通左氏春秋貫歴代史指畫羅列接在視聽嗜為文
章辭富理精以門廕出身調補宣州溧水尉綱簿貢賦
入於天府特授同州馮翊尉改京兆府雲陽主簿轉長
安主簿遷萬年丞端靖守貞處劇不撓秩滿居養素食
貧常好竺乾之道自搌塵昏之外(搌音展極也外一作表)泊如也
旣而嬰被沈疾不克永壽姻戚動懷朋友道傷僉曰天
之報施善人何如哉君前娶河南獨孤氏左司郎中緬
之女無子早世繼室以裴夫人諫議大夫虬之女隂教
内則著於閨闈有女三人焉嗚呼銘誌之來古矣是不
可闕遂刊勒玄石措於隂堂銘曰
振振吾宗德之宅耶惟君之德至其賾耶德而不壽命
旣厄耶松栢蒼耶不朽石耶
處士段弘古墓誌(御史中丞崔公能也時為永州刺史公元和九年尚佐永州故)
(薦弘古於崔迨其死崔猶為經紀其喪可謂賢矣公正集有祭弘古文當其喪過永州時作誌)
(亦作於是時也隴西李景儉東平吕温化光山中劉禹錫夢得暨公及崔永州皆弘古所與游)
(者可以知其人矣吕化光集亦有與段秀才詩即弘古也)
段處士弘古讀縱横書剛峭少合尤濩落不事産人或
交之度非義輒去以故年五十不就禄嘗以法家言扺
御史大夫何士幹延以上座將用之會士幹死聞襄陽
節度使于頔愛人大言遂干以兵畫一見喜甚居月餘
視頔終不可與立功又遁去隴西李景儉東平吕溫高
氣節尚道義聞其名求見大懽留門下或一歲或半歲
夜與言不知日出温卒景儉逐前右拾遺張宿(一作道)與
然諾南見中山劉禹錫河東柳宗元二人者言於御史
中丞崔公公時降治永州知其信賢徼其去(徼與邀通遮也)又
南扺好義容州扶風竇羣途過桂桂守舊知君拒不為
禮君憤怒發病不肯治曰平生見大人未嘗相下今窮
於此年加老接接無所容入也益困於俗笑吾安用生
為埋道邊耳居六月死逆旅中崔公為出涕命特贈賻
致其喪來永州哭為祭之與喪具道里費歸葬澧州安
鄉縣黃山南麓上君之死元和九年後八月十六日後
某月日葬祖某官父某官妻彭城劉氏子知微知章皆
未冠銘曰
廉不貪直不倚困者吾之通者不以不懲其躓卒以亢
死觀游非類有賤非鄙何以葬之黃山南趾
潞州兵曹柳君墓誌(誌云貞元二十一年七月葬誌是時作)
柳氏子某為平陸丞王父母之喪寓於外貞元二十一
年始葬於虢之閿鄉窆墨遇食乃貽書其族尚書禮部
員外郎宗元使為其誌且曰吾之先自魏已來為宰相
者累世我高祖諱萬齒為伊闕令襲其先河間郡公曾
祖諱某浙州刺史咸有懿德洎於兵曹府君諱某勤身
惠志好義能讓而同故交者固直而敬故親者睦凡舉
明經者四皆獲美仕初為陸渾主簿次吳縣尉次上黨
丞次潞州兵曹參軍其勾稽摘發毗贊關決無不勝職
加朝散大夫某年月日終於官次殯於州若干里會世
多難家又貧窶故不及大事嗚呼我曾祖王父葬於潁
陽我伯祖叔祖洎伯父皆葬閿鄉皇天原望壽里潁陽
北臨間其地隂狹岸又數壊大懼不克久安神居是以
從他兆於兹卜用七月六日甲子將以具於玄堂之下
固故有望乎爾也於是刪其書為文置於郵中俾移於
石上
永州司功參軍譚隨亡母毛氏誌文(年月誌皆不載據題云永)
(州公在永時作)
毛氏夫人父曰儀禹豐州别駕祖弘義濟州戶曹夫人
歸譚氏曰損為鄧州司倉參軍損父昌為常州錄事參
軍祖曰元愛為左羽林大將軍弘農男惟譚洎毛氏於
周咸為諸侯譚入於莒毛及魏為后族千歲復合夫人
生丈夫子曰隨隨謹愿好禮始克於裴柳為姻隨娶裴
氏今中書舍人次元之族弟也女子嫁柳氏曰從肇曰
余族兄也余早承族兄之教聞夫人之德且曰隨之所
以能立洎吾嫂之所以令皆夫人之訓則宜有以文其
聲詩刻而措諸墓夫人諱某壽若干某年月日終某月
日祔於此志曰
周之列國譚子毛伯合是二姓終其匹敵夫人有訓乃
策厥族惟時善良不享豐福懿厥子姓追號憲德内言
不出孰表貞節願垂休銘永誌幽谷
世所傳昌黎文公文雖屢經名儒手余昔校以家集
其舛誤尚多有之用為之訓詁柳柳州文胥山沈公
謂其參考互證是正漫乙若無遺者余紬繹旣久稽
之史籍蓋亦有所未盡南嶽律和尚碑以廣德先乾
元御史周君碣以開元為天寶則時日差矣竇羣除
左拾遺而表賀為右拾遺連山復乳穴而記以為零
陵郡則名稱差矣代令公舉裴冕狀時柳州尚未生
賀册尊號表時已刺柳而云禮部作其他舛誤類是
不一用各疏其說於篇視文公集益詳諸本所餘復
編為一卷附於外集之末如胥山之識云淳熙丁酉
秋八月中瀚臨邛韓醇記
柳河東新編外集
