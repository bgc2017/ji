柳河東集卷三十二
唐柳宗元撰
書論政論服餌四首
答元饒州論政理書(前有與元饒州論春秋書今復與之論政理且曰辱示政)
(理之說及劉夢得書往復甚善求之劉夢得集亦有答饒州論政理書大率其意皆同韓宣英)
(曄也亦以坐王叔文黨貶饒州司馬饒州舉宣英以代已以前書考之此亦在元和六年後作)
奉書辱示以政理之說及劉夢得書往復甚善類非今
之長人者之志(長展兩切)不唯充賦税養禄秩足巳而已獨
以庶富且教為大任甚盛甚盛孔子曰吾與回言終日
不違如愚然則蒙者固難曉必勞申諭乃得悦服用是
尚有一疑焉兄所言免貧病者而不益富者税此誠當
也(一本無貧字)乘理亂之後固非若此不可不幸乘弊政之
後其可爾耶夫弊政之大莫若賄賂行而征賦亂苟然
則貧者無貲(即移切)以求於吏所謂有貧之實而不得貧
之名富者撡其贏(音盈)以市於吏則無富之名而有富之
實貧者愈困餓死亡而莫之省富者愈恣横侈泰而無
所忌(横去聲)兄若所遇如是則將信其故乎是不可懼撓
人而終不問也固必問其實問其實則貧者固免而富
者固增賦矣安得持一定之論哉若曰止免貧者而富
者不問則僥倖者衆皆挾重利以邀貧者猶若不免焉
若曰檢富者懼不得實而不可增焉則貧者亦不得實
不可免矣若皆得實而故縱以為不均何哉孔子曰不
患寡而患不均不患貧而患不安今富者税益少貧者
不免於捃拾(捃音窘)以輸縣官其為不均大矣非唯此而
已必將服役而奴使之多與之田而取半或乃出其一
而收其二三主上思人勞苦或减除其税則富者以戶
獨免而貧者以受役率輸其二三與半焉是澤不下流
而人無所告訴其為不安亦大矣夫如是不一定經界
覈名實而姑重改作其可理乎夫富室貧之母也誠不
可破壊然使其太倖而役於下則又不可兄云懼富人
流為工商浮窳(以主切)蓋甚急而不均則有此爾若富者
雖益賦而其實輸當其十一猶足安其堵雖驅之不肯
易也檢之愈精則下逾巧誠如兄之言管子亦不欲以
民産為征故有殺畜伐木之說今若非市井之征則捨
其産而唯丁田之問推以誠質示以恩惠嚴責吏以法
如所陳一社一村之制逓以信相考安有不得實不得
其實則一社一村之制亦不可行矣是故乘弊政必須
一定制而後兄之說乃得行焉蒙之所見及此而已永
州以僻隅少知人事兄之所代者誰耶理歟弊歟理則
其說行矣若其弊也蒙之說其在可用之數乎因南人
來重曉之其他皆善愚不足以議願同夢得之云者兄
通春秋取聖人大中之法以為理饒之理小也不足費
其慮無所論刺故獨舉均賦之事以求往復而除其惑
焉不習吏職而強言之宜為長者所笑弄然不如是則
無以來至當之言蓋明而教之君子所以開後學也又
聞兄之蒞政三日舉韓宣英以代已宣英達識多聞而
習於事宜當賢者類舉今負罪屏棄凡人不敢稱道其
善又况聞於大君以二千石薦之哉是乃希世拔俗果
於直道斯古人之所難而兄行之宗元與宣英同罪皆
世所背馳者也兄一舉而德皆及焉祁大夫不見叔向
今而預知斯舉下走之過大矣書雖多言不足導意故
止於此不宣宗元再拜
與崔饒州論石鐘乳書(饒州諱簡字子敬先刺連州後移永未上而被罪卒)
(於元和七年公嘗為作權厝誌集又有祭簡文云悍石是餌元精以渝是簡卒以鐘乳致敗也)
(書多作於元和七年以前云)
宗元白前以所致石鐘乳非良聞子敬所餌與此類又
聞子敬時憒悶(憒古對切心亂也)動作宜以為未得其粹美而
為麄礦慘悍所中(礦古猛切說文銅鐵樸石也慘七感切據文言鐘乳麄礦慘悍慘疑當作)
(燥)懼傷子敬醇懿仍習謬誤故勤勤以云也再獲書辭
辱徵引地理證驗多過數百言以為土之所出乃良無
不可者是將不然夫言土之出者故多良而少不可不
謂其咸無不可也草木之生也依於土然即其類也而
有居山之隂陽或近水或附石其性移焉又況鐘乳直
産於石石之精麄疎密尋尺特異而穴土之上下其土
之厚薄石之高下不可知則其依而産者固不一性然
由其精密而出者則油然而清烱然而輝其竅滑以夷
其肌廉以微食之使人榮華温柔其氣宣流生胃通腸
夀善康寧心平意舒其樂愉愉由其麄疎而下者則奔突
結澁乍大乍小色如枯骨或類死灰淹顇不發(顇音卒)叢
齒積纇重濁頑璞食之使人偃蹇壅鬱泄火生風戟喉
癢肺幽關不聰心煩喜怒肝舉氣剛不能和平故君子
慎焉取其色之美而不必惟土之信以求其至精凡為
此也幸子敬餌之近不至於是故可止禦也必若土之
出無不可者則東南之竹箭(爾雅東南之美有會稽之竹箭焉)雖旁岐
揉曲皆可以貫犀革北山之木雖離奇液䐽(奇音羈䐽謨官切莊)
(子以為門戶則液䐽從木謨奔切)空中立枯者皆可以梁百尺之觀(古玩)
(切)航千仞之淵冀之北土馬之所生凡其大耳短脰拘
孿踠跌(脰音豆踠於遠切跌徒結切)薄蹄而曳者皆可以勝百鈞馳
千里(馬生於冀州之地也)雍之塊璞皆可以備砥礪(黑水西河為雍州厥貢球)
(琳琅玕注球玉名琅玕石而似珠砥礪即砥礪砮丹)徐之糞壤皆可以封太社(尚書)
(海岱及淮惟徐州厥貢惟土五色注王者封五色土為社建諸侯則各割其方色與之使立社燾以黃土苴以)
(白茅)荆之茅皆可以縮酒(荆及衡陽為荆州包匭菁茅注茅以縮酒)九江之元
龜皆可以卜(九江納錫大龜九江荆州地也)泗濱之石皆可以擊(泗濱浮磬)
(泗水名徐州地也)考若是而不大謬者少矣其在人也則魯之
晨飲其羊關轂而輠輪者皆可以為師儒(家語魯之販羊有沈猶氏)
(者常朝飲其羊以詐市人)盧之沽名者皆可以為太醫(楊子扁鵲盧人也而毉多)
(盧)西子之里惡而矉者(矉音賓)皆可以當侯王(莊子西施病心而矉)
(其里之醜人見而美之歸亦捧心而病其里之富人見之堅閉門而不出貧人見之挈妻子去之走)山西
之冐没輕儳沓貪而忍者皆可以鑿凶門制閫外山東
之稚騃樸鄙(騃語駭切)力農桑啖棗栗者皆可以謀謨於廟
堂之上(謂山西出將山東出相也語見趙充國贊)若是則反倫悖道甚矣何
以異於是物哉是故經中言丹砂者以類芙蓉而有光
言當歸者以類馬尾蠶首言人參者以人形黃芩以腐
腸附子八角甘遂赤膚類不可悉數若果土宜乃善則
云生某所不當又云某者良也又經注曰始興為上次
乃廣連則(一有連)不必服正為始興也今再三為言者唯
欲得其英精以固子敬之夀非以知藥石角技能也若
以服餌不必利已姑務勝人而誇辯博素不望此於子
敬其不然明矣故畢其說宗元再拜
答周君巢書(書月日而不年然觀其書辭謂罪大擯廢盖在永州時作)
奉二月九日書所以撫教甚具無以加焉丈人用文雅
從知已日以惇大府之政甚適東西來者皆曰海上多
君子周為倡焉敢再拜稱賀宗元以罪大擯廢(擯必仞切)居
小州與囚徒為朋行則若帶纆索(纆音墨一作若帶徽纆)處則若
關桎梏彳亍而無所趋(彳丑亦切小步也亍丑玉切步止也)拳拘而不能
肆槁焉若枿(音孽伐木餘也)隤焉若璞(隤徒回切)其形固若是則其
中者可得矣然猶未嘗肯道鬼神等事今丈人乃盛譽
山澤之臞者(臞權俱切瘠也)以為夀且神其道若與堯舜孔子
似不相類焉何哉又乃曰餌藥可以久壽將分以見與
固小子之所不欲得也嘗以君子之道處焉則外愚而
内益智外訥而内益辯外柔而内益剛出焉則内外若
一而時動以取其宜當而生人之性得以安聖人之道
得以光獲是而中雖不至耉老其道夀矣今夫山澤之
臞於我無有焉視世之亂若理視人之害若利視道之
悖若義我夀而生彼夭而死固無能動其肺肝焉昧昧
而趨屯屯而居(屯音諄)浩然若有餘掘草烹石(掘其月切)以私
其筋骨而日以益愚他人莫利已獨以愉若是者愈千
百年滋所謂夭也又何以為高明之圖哉宗元始者講
道不篤以蒙世顯利動獲大僇用是奔竄禁錮為世之
所詬病(詬古候切)凡所設施皆以為戾從而吠者成羣已不
能明而況人乎然苟守先聖之道由大中以出雖萬受
擯棄不更乎其内大都類往時京城西與丈人言者愚
不能改亦欲丈人固往時所執推而大之不為方士所
惑仕雖未逹無忘生人之患則聖人之道幸甚其必有
陳矣不宣宗元再拜
與李睦州服氣書(愚溪作於元和之五年吳武陵謫來永州在元和之三年今云)
(愚溪之遊且及間一日吳武陵先作書云云則此書當在五年後作集又有同吳武陵送李睦)
(州詩序睦州亦永之遷客也)
二十六日宗元再拜前四五日與邑中可與遊者遊愚
溪上池西小丘坐柳下酒行甚歡坐者咸望兄不能俱
以為兄由服氣以來貌加老而心少歡愉不若前去年
時既言皆沮然眄睞(上莫見切下洛代切眄睞斜視也)思有以已兄用
斯術而未得路間一日濮陽吳武陵最輕健先作書道
天地日月黃帝等下及列仙方士皆死狀出千餘字頗
甚快辯伏覩兄貌笑口順而神不偕來及食時竊睨和
糅燥濕(糅女救切雜也)與啖飲多寡猶自若是兄陽德其言而
隂黜其忠也若古之強大諸侯然負固怙力敵至則諾
去則肆是不可變之尤者也攻之不得則宜濟師今吳
子之師已遭諾而退矣愚敢礪銳擐堅(擐音患)鳴鐘鼓以
進決於城下惟兄明聽之凡服氣之大不可者吳子
已悉陳矣悉陳而不變者無他以服氣書多美言以為
得恒久大利則又安能棄吾美言大利而從他人之苦
言哉今愚甚呐(訥字亦從口)不能多言大凡服氣之可不死
與不可歟夀歟夭歟康寧歟疾厲歟若是者愚皆不言
但以世之兩事已所經見者類之以明兄所信書必無可
用愚幼特嘗嗜音見有學操琴者不能得碩師而偶傳
其譜讀其聲以布其爪指蚤起則嘐嘐譊譊(嘐大苞切譊馨么切)
以逮夜又增以脂燭燭不足則諷而鼓諸席如是十年
以為極工出至大都邑操於衆人之座則皆大笑曰嘻
何清濁之亂而疾舒之乖歟卒大慙而歸及年少長則
嗜書又見有學書者亦不能得碩師獨得國故書伏而
攻之其勤若向之為琴者而年又倍焉出曰吾書之工
能為若是知書者又大笑曰是形縱而理逆卒為天下
棄又大慙而歸是二者皆極工而反棄者何哉無所師
而徒状其文也其所不能傳者卒不可得故雖窮日夜
弊歲紀踰遠而不近也今兄之所以為服氣者果誰師
耶始者獨見兄傳得氣書於盧遵所伏讀三兩日遂用
之次得氣訣於李計所又參取大施行焉是書是訣遵
與計皆不能知然則兄之所以學者無碩師矣是與向
之兩事者無毫末差矣宋人有得遺契者密數其齒曰
吾富可待矣兄之術或者其類是歟兄之不信今使號
於天下曰孰為李睦州友者今欲巳睦州氣術者左袒
不欲者右袒則凡兄之友皆左袒矣則又號曰孰為李
睦州客者今欲已睦州氣術者左袒不欲者右袒則凡
兄之客皆左袒矣則又以是號於兄之宗族皆左袒矣
號姻婭則左袒矣入而號之閨門之内子姓親昵則子
姓親眤皆左袒矣下之號於臧獲僕妾則臧獲僕妾皆
左袒矣出而號於素為將率胥吏者則將率胥吏皆左
袒矣則又之天下號曰孰為李睦州讎者今欲已睦州
氣術者左袒不欲者右袒則兄之讎者皆右袒矣然則
利害之源不可知也(一無不字)友者欲久存其道客者欲久
存其利宗族姻婭欲久存其戚閨門之内子姓親昵欲久
存其恩臧獲僕妾欲久存其生將率胥吏欲久存其勢
讎欲速去其害兄之為是術凡今天下欲兄久存者皆
懼而欲兄速去者獨喜兄而為不巳則是背親而與讎
夫背親而與讎不及中人者皆知其為大戾而兄安焉
固小子之所懔懍也(懍音廩)兄其有意乎卓然自(一有更字)使
讐者失望而懔親者得欲而忭則愚願椎肥牛擊大豕
刲羣羊以為兄餼(許既切)窮隴西之麥殫江南之稻以為
兄夀鹽東海之水以為鹹䤈敖倉之粟以為酸(䤈呼蹄切酸味)
(也)極五味之適致五藏之安心恬而志逸貌美而身胖
(蒲潘切)醉飽謳歌愉懌訢歡流聲譽於無窮垂功烈而不
刊不亦旨哉孰與去味以即淡去樂以即愁悴悴焉膚
日皺肌日虛(皺側救切)守無所師之術尊不可傳之書悲所
愛而慶所憎徒曰我能堅壁拒境以為強大是豈所謂
強而大也哉無任疑懼之甚某再拜
柳河東集卷三十二
