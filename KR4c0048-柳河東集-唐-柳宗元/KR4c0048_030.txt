柳河東集卷三十
唐柳宗元撰
書明責躬六首
寄許京兆孟容書(許孟容字公範元和初再遷尚書右丞京兆尹公謫永州已五)
(年與京兆書望其與之為地一除罪籍時當在元和四年云)
五丈座前伏蒙賜書誨諭微悉重厚欣躍恍惚疑若蒙
寐捧書叩頭悸不自定伏念得罪來五年未嘗有故舊
大臣肯以書見及者何則罪謗交積羣疑當道誠可怪
而畏也以是兀兀忘行尤負重憂殘骸餘魂百病所集
痞結伏積(痞部鄙切腹中結痛)不食自飽或時寒熱水火互至内
消肌骨非獨瘴厲為也(瘴音障)忽捧教命乃知幸為大君
子所宥欲使膏肓沉没復起為人(肓音荒)夫何素望敢以
及此宗元早歲與負罪者親善始奇其能謂可以共立
仁義裨教化過不自料懃懃勉勵唯以中正信義為志
以興堯舜孔子之道利安元元為務不知愚陋不可力
彊其素意如此也末路孤危阨塞臲&KR1142;(一作末路陒塞臲&KR1142;臲五結切)
(&KR1142;音兀不安也)凡事壅隔(一作事既壅隔)很忤貴近狂疎繆戾蹈不測
之辜羣言沸騰鬼神交怒加以素卑賤暴起領事人所
不信射利求進者填門排戶百不一得一旦快意更造
怨讟(音讀)以此大罪之外&KR0008;訶萬端(&KR0008;音詆)旁午搆扇盡為
敵讎(一作便為敵讎)協心同攻外連強暴失職者以致其事此
皆丈人所聞見不敢為他人道說懷不能已復載簡牘
此人雖萬被誅戮不足塞責而豈有賞哉今其黨與幸
獲寬貸各得善地無分毫事(一作無公亊)坐食俸禄明德至
渥也尚何敢更思除弃癈痼(一無更字)以希望外之澤哉年
少氣銳不識幾微不知當否但欲一心直遂果䧟刑法
皆自所求取得之(一無得之二字)又何怪也宗元於衆黨人中
罪狀最甚神理降罰又不能即死(元和元年五月十七日公母盧氏卒)猶
對人言語求食自活迷不知恥日復一日然亦有大故
自以得姓來二千五百年代為冡嗣今抱非常之罪居
夷獠之鄉(獠夷名音潦)卑濕昏霧恐一日填委溝壑曠墜先
緒以是怛然痛恨(怛當各切)心腸(一作骨)沸熱煢煢孤立未有
子息荒陬中(一作荒隅中)少士人女子無與為婚世亦不肯
與罪大者親昵(一作罪人親昵)以是嗣續之重不絶如縷每當
春秋時饗孑立捧奠顧眄無後繼者惸惸然(一作慄慄然或作懍)
(懍然)欷㱆惴惕恐此事便已摧心傷骨若受鋒刃此誠丈
人所共憫惜也先墓所在城南(一無所字)無異子弟為主獨
託村鄰自譴逐來消息存亡不一至鄉閭主守者固以
益怠晝夜哀憤懼便毁傷松柏芻牧不禁以成大戾近
世禮重拜掃今已闕者四年矣每遇寒食則北向長號
以首䪺地想田野道路士女遍滿皂隸傭丐皆得上父
毋丘墓馬醫夏畦之鬼(列子云路遇乞兒馬醫弗敢辱也必下車而揖之孟子脅肩謟)
(笑病於夏畦夏畦夏月治畦之人畦音擕)無不受子孫追飬者然此已息望
又何以云哉城西有數頃田樹果數百株多先人手自
封植今已荒穢恐便斬伐無復愛惜家有賜書三千卷
尚在善和里舊宅宅今已三易主書存亡不可知皆付
受所重常繫心腑然無可為者立身一敗萬事瓦裂身
殘家破為世大僇(音戳)復何敢更望大君子撫慰收恤尚
置人數中耶是以當食不知辛鹹節適洗沐盥潄(盥音管又)
(古玩切)動逾歲時一搔皮膚塵垢滿爪誠憂恐悲傷無所告
愬以至此也自古賢人才士秉志遵分被謗議(晏本作被謗無)
(議字)不能自明者僅以百數故有無兄盜嫂(漢書人或毁直不疑曰不)
(疑狀貌甚美然將毋奈其善盜嫂何也不疑聞曰我乃無兄終不能自明)娶孤女云撾婦翁
者(後漢第五倫建武二十九年從懷陽王朝京師帝戲謂倫曰聞卿為吏篣婦翁寧有之耶倫曰臣三娶妻)
(皆無父撾陟瓜切)然頼當世豪傑分明辯别卒光史籍(一作冊)管
仲遇盜升為功臣(禮記管敬子遇盜取二人焉上以為公臣曰其所遊僻也可人也敬子管)
(仲之謚)匡章被不孝之名孟子禮之(孟子公都子曰匡章通國皆稱不孝焉夫)
(子與之遊又從而禮貌之敢問何也孟子曰世俗所謂不孝者五云云章子有一於是乎)今已無古
人之實(一冇為字)而有其詬欲望世人之明已不可得也直
不疑買金以償同舍(漢書直不疑為郎事文帝其同舍有告歸誤持其同舍郎金去已而)
(同舍郎覺亡意不疑不疑謝有之買金償後告歸者至而歸金亡金郎大慙)劉寬下車歸牛
鄉人(東漢劉寬字文饒嘗行有人失牛者乃就寬車中認之寬無所言下駕步歸有頃認牛者愧而送還)
此真知疑似之不可辯非口舌所能勝也鄭詹束縛於
晉終以無死(國語文公伐鄭欲得詹而師還鄭人以詹與晉晉人將烹之詹据鼎耳而疾號公乃)
(命弗殺厚為禮而歸之)鍾儀南音卒獲反國(成九年左氏晉侯觀於軍府見鍾儀與之)
(琴操南音晉侯乃重為之禮使歸求成南音楚聲)叔向囚虜自期必免(襄二十一年左)
(氏欒盈出奔楚范文子囚叔向樂王鮒見叔向曰吾為子請叔向弗應其人皆咎叔向叔向曰必祁大夫)范
痤騎危(痤才戈切騎音奇)以生易死(史記魏世家趙使人謂魏王為我殺范座吾獻地王)
(使捕之痤因上屋騎危謂使者曰與其以死痤市不如以生痤市有如痤死趙不與王地則奈何王出之)蒯
通據鼎耳(蒯苦&KR0988;切)為齊上客(高帝誅韓信信曰悔不用蒯通之言帝召通欲烹之通曰)
(犬各吠非其主云云上乃舍之據鼎耳言將烹也至齊悼惠王時曹參為相請通為客)張蒼韓信
伏斧鑕(鑕鐡鍖也音質)終取將相(西漢張蒼從沛公攻南陽當斬解衣伏質王陵乃言沛公)
(赦勿斬後至孝文時為相韓信亡椘歸漢為連敖坐法當斬適見滕公公奇其言釋勿斬其後拜大將)鄒
陽獄中以書自活(西漢鄒陽從梁孝王遊羊勝公孫&KR0008;等疾陽惡之孝王怒下陽吏將殺之)
(陽從獄中上書奏王出之)賈生斥逐復召宣室(西漢賈誼洛陽人絳灌之屬害之出為長)
(沙玉傅歲餘文帝思誼徵之入見宣室)倪寬擯死後至御史大夫(西漢倪寬補廷)
(尉文學卒史以儒生不習事不署曹除為從使之北地視畜其後以議封禪事拜御史)董仲舒劉
向下獄當誅為漢儒宗(西漢董仲舒廣川人先是遼東高廟長陵高園殿灾仲舒居家)
(推說其意未上主父偃竊其書奏焉於是下仲舒吏當死詔赦之劉向字子政事宣帝為諫大夫獻言黃金可)
(成上令典尚方鑄作事後不驗下吏當死上奇其才得踰冬以减死論)此皆瓌偉博辯奇
壯之士能自解脱今以恇怯淟涊(說文恇怯也淟涊垢濁也椘詞切典涊之)
(流俗恇音匡淟涊音典忍)下才末技又嬰恐懼痼病(一作恐懼病痼)雖欲慷
慨攘臂自同昔人愈疎闊矣賢者不得志於今必取貴
於後古之著書者皆是也宗元近欲務此然力薄才劣
(一作力薄志劣)無異能解雖欲秉筆覼縷(覼縷說文好視也一曰委曲上力禾切下)
(音吕覼當從&KR1798;俗作爾非)神志荒耗前後遺忘(無放切)終不能成章往
時讀書自以不至抵滯今皆頑然無復省錄每讀古人
一傳數紙以後則再三伸卷復觀姓氏旋又廢失假令
萬一除刑部囚籍復為士列亦不堪當世用矣伏帷興
哀於無用之地垂德於不報之所但以存通家宗祀為
念有可動心者操之勿失雖不敢望歸掃塋域退託先
人之廬以盡餘齒姑遂少北益輕瘴癘就婚娶求後嗣
有可付託即冥然長辭如得甘寢無復恨矣書辭繁委
無以自道然即文以求其志君子固得其肺肝焉無任
懇戀(一作懇懇)之至不宣宗元再拜
與楊京兆憑書(楊憑傳拜京兆尹與李夷簡素有隙因劾憑江西姦贜憲宗以憑治)
(京兆有績但貶臨賀尉時元和四年也誨之即憑之子公嘗遺誨之書云今日有北人來示將)
(籍田勑是舉數十年之墜典必有大恩澤丈人之冤聞於朝今是舉也必復大任此書亦云丈)
(人旦夕歸朝廷復為大僚考憲宗紀元和五年詔以來歲正月籍田則此書當在五年冬作)
月日宗元再拜獻書丈人座前役人胡要返命奉教誨
壯厲感發(壯一作㽵)鋪陳廣大上言推延賢雋之道(雋音俊)難
於今之世次及文章末以愚蒙剥喪頓悴無以守宗族
復田畝為念憂憫備極不唯其親密故舊是與復有(一作)
(是乃為若)公言顯賞許(一作取)其素尚而激其忠(一作中)誠者用
是踊躍敬懼類嚮時所被簡牘萬萬有加焉故敢悉其
愚以獻左右大凡薦舉之道古人之所謂難者其難非
苟一而已也知之難言之難聽信之難夫人有有之而
恥言之者有有之而樂言之者有無之而工言之者有
無之而不言似有之者有之而恥言之者上也雖舜猶
難於知之孔子亦曰失之子羽(家語子羽有君子之容而行不勝其貌孔子曰)
(以容取人則失之子羽子羽姓澹臺名滅明)下斯而言知而不失者妄矣有
之而言之者次也德如漢光武馮衍不用(馮衍字敬通京兆杜陵人)
(世祖即位論功當封且將召見之為令狐略等讒之竟不獲用)才如王景略以尹緯為
令史(晉史載記尹緯字景亮天水人先為秦吏部令史及姚萇奔馬收緯與尹詳龐演扇動羣豪推萇為)
(盟主遂為佐命元功萇既敗苻堅遣緯說堅求禪代之事堅問緯曰卿於朕何官緯曰尚書令史堅歎曰卿宰)
(相才也王景略之儔而朕不知卿亡也不亦宜乎景略王猛之字云)是皆終日號鳴大咤
而卒莫之省無之而工言者賊也趙括得以代廉頗(史記)
(趙奢傳趙孝成王七年秦與趙相拒長平趙使廉頗將攻秦秦數敗趙軍趙王乃以括為將代廉頗藺相如及)
(括之母諫趙王以括徒能讀父書而父子異心王不聽遂將其後果敗)馬謖得以惑孔明
(蜀志馬謖字幼常才器過人好論軍計諸葛亮深加器異先主臨薨謂亮曰馬謖言過其實不可大用君其察)
(之亮猶謂不然以謖為參軍建興六年又令統大衆與張郃戰於街亭為郃所破謖音縮起也)今之若
此類者不乏於世將相大臣聞其言而必能辨之者亦
妄矣無之而不言者土木類也周仁以重臣為二千石
(西漢周仁其先任城人武帝立為先帝臣重之仁乃病免以二千石禄歸老)許靖以人譽而
致位三公(蜀志許靖字文休少與從弟劭俱知名建安十九年先主為漢中王以靖為太傅)近
世尤好此類以為長者最得薦寵夫言朴愚無害者其
於田野鄉閭為匹夫雖稱為長者可也自抱關擊柝以
往則必敬其事愈上則及物者愈大何事無用之朴哉
今之言曰某子長者可以為大官類非古之所謂長者
也則必土木而已矣夫捧土揭木而致之巖廊之上蒙
以紱冕翼以徒隸而(一無而字)趋走其左右豈有補於萬民
之勞苦哉聖人之道不益於世用凡以此也故曰知之
難孔子曰仁者其言也訒孟子病未同而言然則彼未
吾信而吾告之以士必有三間是將曰彼知士歟知文
歟疑之而未重一間也又曰彼無乃私好歟交以利歟
二間也又曰彼不足我而其心我哉兹咈吾事三間也
畏是而不言故曰言之難言而有是患故曰聽信之難唯
明者為能得其所以薦得其所以言得其所以聽一不
至則不可冀矣然而君子不以言聽之難而不務取士
士理之本也苟有司之不吾信吾知之不捨其必有信
吾者矣苟知之難無有司而士可以顕則吾一旦操用
人之柄其必有施矣故公卿之大任莫若索士士不預
備而熟講之卒焉君有問焉宰相有咨焉有司有求焉
其無所以應之則大臣之道或闕故不可憚煩今之世
言士者先文章文章士之末也然立言存乎其中即末
而操其本可十七八未易忽也自古文士之多莫如今
今之後生為文希屈馬者可得數人希王褒劉向之徒
者又可得十人至陸機潘岳之比纍纍相望(累倫追切)若皆
為之不已則文章之大盛古未有也後代乃可知之今
之俗耳庸目無所取信傑然特異者乃見此耳丈人以
文律通流當世叔仲鼎列天下號為文章家今又生敬
之敬之希屈馬者之一也天下方理平今之文士咸能
先理理不一斷於古書老生直趨堯舜之道(之一作大)孔氏
之志明而出之又古之所難有也然則文章未必為士
之末獨采取何如耳宗元自少學為文章中間幸聯得
甲乙科第至尚書郎專百官章奏然未能究知為文之
道自貶官來無事讀百家書上下馳騁乃少得知文章
利病去年吳武陵來美其齒少才氣壯健可以興西漢
之文章日與之言因為之出數十篇書庶幾鏗鏘陶冶
時時得見古人情状然彼古人亦人耳夫何遠哉凡人
可以言古不可以言今桓譚亦云親見揚子雲容貌不
能動人安肯傳其書誠使博如莊周哀如屈原奥如孟
軻壯如李斯峻如馬遷富如相如明如賈誼專如揚雄
猶為今之人笑則世之高者至少矣由此觀之古之人
未始不薄於當世而榮於後世也若吳子之文非丈人
無以知之獨恐世人之高才者不肯久學無以盡訓詁
風雅之道以為一世甚盛若宗元者才力缺敗不能遠
騁高厲與諸生摩九霄撫四海夸耀於後之人矣何也凡
為文以神志為主自遭責逐繼以大故荒亂耗竭又常
積憂恐神志少矣所讀書隨又遺忘一二年來痞氣尤
甚加以衆疾動作不常眊眊然(眊音冐目少精)騷擾内生霾霧
填擁慘沮(霾音埋說文風雨土也詩終風且霾)雖有意窮文章而病奪其
志矣每聞人大言則蹶氣震怖撫心按膽不能自止又
(一無又字)永州多火灾五年之間四為天火所迫徒跣走出
壞墻穴牖僅免燔灼書籍散亂毁不知所往一遇火恐
累日茫洋不能出言又安能盡意於筆硯矻矻自苦(矻丘)
(八切與硈同說文堅也石狀)以危傷敗之䰟哉中心之悃幅&KR1273;結具
載所獻許京兆丈人書不能重煩於陳列凡人之黜棄
皆望望思得效用而宗元獨以無有是念自以罪大不
可解才質無所入苟焉以叙憂慄為幸敢有他志伏以
先君稟孝德秉直道高於天下仕再登朝至六品官宗
元無似亦嘗再豋朝至六品矣何以堪此且柳氏號為
大族五六從以來無為朝士者豈愚蒙獨出數百人右
哉以是自忖官已過矣寵已厚矣夫知足與知止異宗
元知足矣若便止不受禄位亦所未能今復得好官猶
不辭讓何也以人望人尚足自進如其至至則故無憾
進取之志息矣身世孑然無可以為家雖甚崇寵之孰
與為榮獨恨不幸獲託姻好而早凋落寡居十餘年嘗
有一男子然無一日之命至今無以託嗣續恨痛常在
心目孟子稱不孝有三無後為大今之汲汲於世者唯
懼此而已矣天若不棄先君之德使有世祀或者猶望
延壽命以及大宥得歸鄉閭立家室則子道畢矣過是
而猶競於寵利者天厭之天厭之丈人旦夕歸朝廷復
為大僚伏惟以此為念流涕頓顙(寫囊切)布之座右(一作下)
不任感激之至宗元再拜
與裴塤書(裴塤字行此書皆具惟不詳其爵位公時謫在永其書曰河北之師當已平奚)
(虜聞吉語矣考其時蓋當吐突承璀誅鎮冀王承宗之時事在元和四年書必是年作鎮冀自)
(李寶臣本范陽内屬奚承宗之先亦契丹人故書云奚虜也)
應叔十四兄足下比得書示勤勤不以僕罪過為大故
有動止相憫者僕望已矣世所共弃唯應叔軰一二公
獨未耳(一作獨未下耳)僕之罪在年少好事進而不能止儔輩
恨怒以先得官又不幸早嘗與遊者居權衡之地十薦
賢幸乃一售(音授賣也)不得者譸張排恨(譸音輈詶也周書無或譸張為幻)
僕可出而辨之哉性又倨野不能摧折以故名益惡勢
益險有喙有耳者相郵傳作醜語耳不知其卒云何中
心之愆尤若此而已既受禁錮而不能即死者以為久
當自明今亦已矣而嗔罵者尚不能已堅然相白者無
數人聖上日興太平之理不貢不王者悉已誅討而制
度大立長使僕輩為匪人耶其終無以見明而不得擊
壤鼓腹樂堯舜之道耶且天下熙熙而獨呻吟者四五
人何其優裕者博而局束者寡其為不一徵也何哉太
和蒸物燕谷不披其煦一鄒子尚能恥之今若應叔輩
知我豈下鄒子哉(劉向別錄鄒衍在燕燕有谷地寒不生五榖衍乃吹律而温氣至堪植黍)
(今謂之黍谷)然而不恥者何也河北之師當已平奚虜聞吉
語矣然若僕者承大慶之後必有殊澤流言飛文之罪
或者其可以已乎幸致數百里之北使天下之人不謂
僕為明時異物死不恨矣金川考績已久獨蔑然不遷
者何耶十二兄宜當更轉右職十四兄嘗得(一無二字)數書
無恙兄顧惟僕之窮途得無意乎比當大寒人愈平和
惟椘南極海玄冥所不統炎昏多疾氣力益劣昧昧然
人事百不記一捨憂慄則怠而睡耳偶書如此不宣宗
元再拜
與蕭翰林俛書(據蕭俛本傳貞元中及進士第又以賢良方正對策異等拜右拾遺)
(元和六年召為翰林學士凡三年進知制詰公在永州此書當是俛為翰林時作其末云倘因)
(賊平慶賞之際得以見白使受天澤蓋有望於俛者如此是時吐突氶璀討王承宗之叛至元)
(和五年七月赦王承宗正有望於賊平慶宥可及罪謫耳)
思謙兄足下昨祁縣王師範過永州為僕言得張左司
書道思謙蹇然有當官之心乃誠助太平者也僕聞之
喜甚然微王生之說僕豈不素知耶所喜者耳與心叶
果於不謬焉爾僕不幸向者進當臲&KR1142;不安之勢平居
閉門口舌無數況又有久與遊者乃岌岌而造其間哉
(一作造其門)其求進而退者皆聚為仇怨造作粉飾蔓延益
肆非的然昭晰自斷於内則孰能了僕於冥冥之間哉
然僕當時年三十三甚少自御史裏行得禮部員外郎
超取顕美欲免世之求進者怪怒媢嫉(媢音冐妬也)其可得
乎凡人皆欲自逹僕先得顕處才不能踰同列聲不能
壓當世世之怒僕宜也與罪人交十年官又以是進辱
在附會聖朝宏大貶黜甚薄不能塞衆人之怒謗語轉
侈囂囂嗷嗷漸成怪民飾智求仕者更詈(一作言)僕以悦
讐人之心日為新奇務相喜可自以速援引之路而僕
輩坐益困辱萬罪横生不知其端伏自思念過大恩甚
乃以致此悲夫人生少得六七十者今已三十七矣長
來覺日月益促歲歲更甚大都不過數十寒暑則無此
身矣非是榮辱又何足道云云不已祗益為罪兄知之
勿為他人言也居蠻夷中久慣習炎毒昏眊重膇(重上聲膇)
(他偽切釋足腫也)意以為常忽遇北風晨起薄寒中體則肌革
瘮懍毛髮蕭條瞿然注視怵惕以為異候意緒殆非中
國人楚越間聲音特異鴂舌啅譟(鴂音决孟子南蠻鳺舌啅音卓)今聽
之怡然不怪已與為類矣家生小童皆自然嘵嘵(馨么切)
晝夜滿耳聞北人言則啼呼走匿雖病夫亦怛然駭之
出門見適州閭市井者其十有八九杖而後興自料居
此尚復幾何豈可更不知止言說長短重為一世非笑
哉讀周易困卦至有言不信尚口乃窮也往復益喜曰
嗟乎余雖家置一喙以自稱道詬益甚耳用是更樂瘖
默(瘖音隂說文不能言)思與木石為徒不復致意今天子興教化
定邪正海内皆欣欣怡愉而僕與四五子者獨淪陷如
此豈非命歟命乃天也非云云者所制余又何恨獨喜
思謙之徒遭時言道道之行物得其利僕誠有罪然豈
不在一物之數耶身被之目覩之足矣何必攘袂用力
而矜自我出耶果矜之又非道也事誠如此然居理平
之世終身為頑人之類猶有少恥未能盡㤀倘因賊平
慶賞之際得以見白使受天澤餘潤雖朽株敗腐(株一作枿)
(牙割切伐木餘也)不能生植猶足蒸出芝菌以為瑞物一釋廢
錮移數縣之地則世必曰罪稍解矣然後召收魂魄買
土一㕓為耕甿朝夕謌謠使成文章庶木鐸者采取獻
之法宫增聖唐大雅之什雖不得位亦不虛為太平之
人矣此在望外然終欲為兄一言焉宗元再拜
與李翰林建書(建本傳貞元中補校書郎德宗思得文學者或以建聞帝問左右宰)
(相鄭珣瑜曰臣為吏部時當補校書者八人他皆藉貴勢以請建獨無有帝喜擢左拾遺翰林)
(學士此書在永時作也書云前過三十七年與瞬息無異以其年考之當在元和四年作建與)
(崔羣敦詩最厚集中有送羣序嘗及之故此書末及裴應叔蕭思謙且及敦詩云)
杓直足下州傳遽至(傳音篆傳驛也)得足下書又於夢得處得
足下前一次書意皆勤厚莊周言逃篷藋者(藋徒吊切)聞人
足音則跫然喜(跫巨恭切)僕在蠻夷中比得足下二書及致
藥餌喜復何言僕自去年八月來痞疾稍已往時間一
二日作今一月乃二三作用南人㯽榔餘甘破决壅隔
(一作塞)大過隂邪雖敗已傷正氣行則膝顫坐則髀痺(顫音)
(戰髀音陛痺必至切濕病也)所欲者補氣豐血彊筋骨輔心力有與
此宜者更致數物得良方偕至益善永州於楚為最
南状與越相類僕悶即出遊遊復多恐涉野則有蝮虺
大蜂(蝮芳六切說文虫也爾雅謂之蝝)仰空視地寸步勞倦近水即畏
射工沙蝨含怒竊發中人形影動成瘡疣(一作痏羽軌切疻痏也)時
到幽樹好石暫得一笑已復不樂何者譬如囚拘圜土
一遇和景出負墻搔摩伸展支體當此之時亦以為適
然顧地窺天不過尋丈終不得出豈復能久為舒暢哉
明時百姓皆獲歡樂僕士人頗識古今理道獨愴愴如
此誠不足為理世下執事至比愚夫愚婦又不可得竊
自悼也僕曩時所犯足下適在禁中備觀本末不復一
一言之今僕癃殘頑鄙不死幸甚苟為堯人不必立事
程功唯欲為量移官差輕罪累使便耕田藝麻娶老農
女為妻生男育孫以供力役時時作文以詠太平摧傷
之餘氣力可想假令病盡已身復壯悠悠人世越不過
為四十年客耳前過三十七年與瞬息無異復所得者
其不足把玩亦已審矣杓直以為誠然乎僕近求得經
史諸子數百卷常候戰悸稍定時即伏讀頗見聖人用
心賢士君子立志之分著書亦數十篇心病言少次第
不足遠寄但用自釋貧者士之常今僕雖羸餒亦甘如
飴矣足下言已白常州煦僕(煦吁句切又況羽切吹也)僕豈敢衆人
待常州耶若衆人即不復煦僕矣然常州未嘗有遺僕
僕安敢先焉裴應叔蕭思謙僕各有書足下求取觀之相
戒勿示人敦詩在近地簡人事今不能致書足下默以
此書見之勉盡誠慮輔成一王之法以宥罪戾不悉宗
元白
與顧十一郎書(觀集中送苑論叙謂初與論同薦於京師是歲小司徒顧公守春官)
(之缺而權擇士之柄明年春同趍權衡之下並就輕重之試顧公蓋少連也今以門下具官致)
(書於顧君意者必少連子也少連傳卒年六十三贈尚書左僕射謚曰敬而此書云中山劉禹)
(錫等遑遑憂惕無日不在信臣之門以務白大德順宗時顯贈榮謚揚於天官敷於天下以為)
(親戚門生光寵則贈謚之榮亦諸門生之力歟傳又云始少連携少子師閔奔行在有詔同止)
(翰林院則顧氏子豈師閔耶公時尚謫永州故懇懇猶有酬德之意云一作十一郎)
四月五日門生守永州司馬員外置同正員柳宗元謹
致書十一郎執事凡號門生而不知恩之所自者非人
也纓冠束衽而趨以進者咸曰我知恩知恩則惡乎辨
然而辨之亦非難也大抵當隆赫柄用而蜂附蟻合煦
煦趄趄(煦吁句切吹也趄千余切赼趄也)便辟匍匐以非乎人而售乎
已若是者一旦勢異則電滅颷遊(颷卑遥切)不為門下用矣
其或少知恥懼恐世之人非已也則矯於中以貌於外
其實亦莫能至焉然則當其時而確固自守蓄力秉志
不為向者之態則於勢之異也固有望焉大凡以文出
門下由庶士而登司徒者七十有九人執事試追狀其
態則果能效用者出矣然而中間招衆口飛語譁然譸
張者豈他人耶夫固出自門下頼中山劉禹錫等皇皇
憂惕無日不在信臣之門以務白大德順宗時顕贈榮
謚揚於天官敷於天下以為親戚門生光寵不意璅璅
者(璅音鎻碎也晉書習鑿齒傳璅璅常流碌碌凡士)復以病執事此誠私心痛
之堙鬱洶湧不知所發常以自恨在朝不能有奇節宏
議以立於當世卒就廢逐居窮厄又不能著書斷往古
明聖法以致無窮之名進退無以異於衆人不克顯明
門下得士之大今抱德厚蓄憤悱思有以效於前者則
既乖謬於時離散擯抑(擯必刃切弃也)而無所施用長為孤囚
不能自明恐執事終以不知其始偃蹇退匿者將以有
為也猶流於向時求進者之言而下情無以通盛德無
以酬用為大恨固常不欲言之今懼老死瘴土而他人
無以辨其志故為執事一出之古之人恥躬之不逮倘
或萬萬有一可冀復得處人間則斯言幾乎踐矣因言
感激浪然出涕(浪音郎流貌)書不能既宗元謹再拜
柳河東集卷三十
