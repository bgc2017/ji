柳河東集卷九
唐柳宗元撰
表銘碣誄一十首
唐相國房公德銘之隂(相國房公琯也玄宗時嘗以坐善李適之韋堅斥為)
(宜春太守今刺史太原王涯蓋涯以左拾遺為翰林學士進起居舍人元和初會其甥皇甫湜)
(以賢良方正對策異等忤宰相坐不避嫌罷學士再貶虢州司馬徙為袁州刺史宜春即袁州)
(也涯刺袁州在元和三年間此碑當是時作)
天子之三公稱公王者之後稱公諸侯之入為王卿士
亦曰公有土封其臣稱之曰公尊其道而師之稱曰公
楚之僣凡為(一作與)縣者皆曰公古之人通謂年之長老
曰公故言三公若周公召公王者之後若宋公(史記微子開者)
(商帝乙之首子而紂之庶兄也周公既承成王命誅武庚殺管叔放蔡叔乃命微子開代商後作微子之命以)
(申之國于宋微子開卒立其弟衍是為微仲微仲卒宋公稽立)為卿士若衛武公虢文
公鄭桓公(史記衛世家周公以成王命以商餘民封康叔為衛君八傳至於釐侯釐侯卒太子共伯)
(餘立為君其弟和初有寵於釐侯多予之賂和以其賂賂士以襲攻共伯於墓上共伯入釐侯羨自殺衛人因)
(葬之而立和為衛侯是為武公鄭世家鄭桓公友者周厲王少子而宣王庶弟宣王立二十二年友初封于鄭)
(是為桓公晉世家晉假道於虞以伐虢虞大夫宫之奇諫虞君曰虢仲虢叔王季之子也為文王卿士其記勲)
(在王室藏於盟府)其臣稱之則列國皆然師之尊若太公楚之
為縣者(為一作與)若葉公白公(史記楚世家楚昭王卒立越女之子章是為惠王王二年)
(平王之庶弟子西召故平王太子建之子勝於吳以為巢大夫號曰白公服虔曰白邑名楚邑大夫皆稱公葉)
(公公子高也葉失涉切楚邑名)年之長老若毛公申公涪公(西漢儒林傳毛公趙)
(人也治詩為河間獻王博士申公魯人也少與楚元王交俱事齊人浮丘伯受詩武帝即位使使束帛加璧安)
(車以蒲裹輪駕駟迎申公申公時年已八十餘涪音浮)而大臣罕能以姓配公者
雖近有之然不能著也唐之大臣以姓配公最著者曰
房公房公相玄宗有勞于蜀人咸服其節相肅宗作訓
於歧人咸遵其道惟正直慈愛以成於德用是進退所
居而事理辦所去而人哀號理遠人遠(與上遠字一並作袁)人不
勝其懷為文士趙郡李華銘公之德亂故不克立今刺
史太原王涯嘉公之道猶在乎人人不忘公之道為之
刻石且曰州之南有亭曰需宴亭公之為也人之思也
乃增飾棟宇即而立焉州人大悦咸會隕涕言曰昔公
以周召之德微子之仁有土封以為卿士道為三公德
為國師年為元老嘗為縣縣懷其化至于州州濡其澤
(濡音儒說文霑濕也)凡我子孫罔不載慕盛德之詞文而不刻更
刺史數十莫克興起乃率歸於王公王公嘗以機密匡
天子于禁中遵(一作承)公之道刺於我邦承(一作由又作序)公之
理又能尊公之德起遺文以昭前烈則其入為卿士三
公也孰曰不宜吾懼其去我也遽願書于銘之隂用永
表於邦之良政
國子司業陽城遺愛碣(陽公史列之於卓行傳既及進士第乃去隱中條山)
(時陜虢觀察使李泌欲辟致之府不起乃薦諸朝以著作郎召并賜緋魚城自稱多病封還泌)
(不敢強及為宰相又言於德宗於是召拜諫議大夫碣謂四年五月即貞元四年又云後七年)
(者貞元十一年也又云四年九月者當在貞元十五年九月然考城貶在十四年則所謂又四)
(年者當云三年字之誤矣公集又與太學諸生書論此亦甚悉公貞元十四年時為集賢殿正)
(字碣蓋是時作)
四年五月皇帝以銀印赤紱即隱所起陽公為諫議大
夫後七年廷諍懇至累日不解帝尤嘉異遷為國子司
業(城本傳德宗召拜諫議大夫居位八年人不能窺其際及裴延齡誣逐陸贄張滂李充等帝怒甚無敢言)
(者城聞之約拾遺王仲舒守延英閣上疏極論延齡罪慷慨累曰不止聞者寒懼帝意不巳欲遂相延齡城顯)
(語曰延齡為相吾當取白麻壊之哭于廷帝不相延齡城力也坐是下遷國子司業)旌直優賢道
光師儒又四年九月己已出拜道州刺史太學生魯郡
季償廬江何蕃等百六十人投業奔走稽首闕下呌閽
籲天(籲音裕說文呼也)願乞復舊朝廷重更其事如己巳詔翌
曰會徒北嚮如初行至延喜門公使追奪其章遮道願
罷遂不果獻生徒嗷嗷顧眄徘徊(眄音沔說文邪視也)昔公之來
仁風扇揚暴慠革面柔懦(一作輭)有立聽聞嘉言樂甚鐘
鼓瞻仰德宇高逾嵩岱及公當職施政示人準程良士
勇善偽夫去飾惰者益勤誕者益恭沉酗腆酒(酗吁句切說文)
(酒醟也腆它典切說文多也)斥逐郊遂違親三歲罷退鄉黨令未及
下乞歸就養者二十餘人禮順克彰孝悌以興則又講
貫經籍俾達奧義簡習孝秀俾極儒業冠屨裳衣由公
而嚴進退揖讓由公而儀公征甚遐吾黨誰師遂相與
咨度署吏布告諸儒願立貞珉侔高狀明乃訪于學古
之士紀公名字垂憲于後公名城字元宗家于北平隱
于條山惟公端粹沖和高嶷懿醇(嶷魚其切又魚力切)道德仁明
孝愛友悌薰襲里閈布聞天下守節貞固患難不能遷
其心怡性坦厚榮位不足動其神為司諫議震于周行
為司業愛加于生徒宜乎立名俾後是憲其辭曰
惟兹陽公履道葆醇爰初隱聲覆蕢基仁(覆孚救切蕢音匱語雖覆)
(一蕢進吾往也注蕢土籠也)德充而形乃作諫臣抗志勵義直道是
陳帝求師儒貳我成均開朗蒙滯宣明德教大和潛布
玄機密照羣生聞禮後學知孝進退作則動言是俲匪
公之軌人用爰蹈麤(倉胡切)厲貪凌待公順之欺偽譎詐
待公信之少年申申咸適其宜榎檚廢弛尊嚴而威公
褒其良俾升于堂癯者既肥(癯音衢)榮如袞衣公棄不用
懲咎内訟既訟于内猶公之誨匪仁孰親匪德孰尊今
公于征孰表儒門生徒上言稽首帝閽謂天蓋高曾莫
我聞青衿涕濡填街盈衢遠送于南望慕踟蹰(上音馳下音厨)
(說文行不進也)立石書德用揚懿則嗚呼斯文遺愛罔極
唐故給事中皇太子侍讀陸文通先生墓表(陸質新舊)
(史有傳本名淳字元冲學深於春秋少師事趙匡匡師啖助助匡皆為奧儒頗傳其學時陳少)
(游鎮淮南表在幕府薦諸朝授左拾遺累遷左司郎中歷信台二州刺史素與韋執誼善方執)
(誼附叔文竊威柄用其力召為給事中皇太子侍讀避憲宗名遂改賜名質卒於貞元二十一)
(年又有類禮二十卷君臣圖翼二十五卷行於世其曰是歲嗣天子踐阼而理蓋貞元二十一年八月憲宗)
(立改元元和也公集有答元饒州論春秋書云宗元出邵州不克卒業於陸先生之門書末又謂始至是)
(州作陸文通先生墓表今以奉獻與宣英讀之此表蓋作於元和元年九月出為邵州刺史後)
孔子作春秋千五百年以名為傳者五家(前漢藝文志春秋分為五)
(注謂左氏公羊穀梁鄒氏夾氏)今用其三焉(左氏公羊穀梁也)秉觚牘(上音孤下音讀)
焦思慮以為論注疏說者百千人矣攻訐很怒(訐居謁切說文)
(相斥罪相告訐也很下懇切說文不聽從一曰盭也)以辭氣相擊排冐沒者其為
書處則充棟宇出則汗牛馬或合而隱或乖而顯後之
學者窮老盡氣左睍右顧莫得而本則專其所學以訾
其所異(訾將支切又音紫說文毁也)黨枯竹護朽骨以至於父子傷
夷君臣詆悖者前世多有之甚矣聖人之難知也有吳
郡人陸先生質與其師友天水啖助(啖音淡)洎趙匡能知
聖人之旨故春秋之言及是而光明使庸人小童皆可
積學以入聖人之道傳聖人之教是其德豈不侈大矣
哉先生字某既讀書得制作之本而獲其師友於是合
古今散同異聮之以言累之以文蓋講道者二十年而
志之者又十餘年其事大備為春秋集注十篇辯疑七
篇微指二篇明章大中發露公器其道以聖人為主以
堯舜為的苞羅旁魄(步角切封禪書云旁魄四塞魄字唯此音步角切唐韻除匹陌切外)
(别音托注史記落托貧無家集韻又作薄音白各切注云聲也歐陽尚書火流于王屋為鴉其聲魄韻中音義)
(於此不通今依封禪書云音步角切)膠轕上下而不出於正(膠或作轇音膠轕音葛說)
(文長遠貌一曰車馬喧雜)其法以文武為首以周公為翼揖讓升降
好惡喜怒而不過乎物既成以授世之聰明之士使陳
而明之故其書出焉而先生為巨儒用是為天子争臣
尚書郎國子博士給事中皇太子侍讀皆得其道刺二
州守人知仁永貞年侍東宮言其所學為古君臣圖以
獻而道達乎上是歲嗣天子踐阼而理尊優師儒先生
以疾聞臨問加禮某月日終于京師某月日葬于某郡
某里嗚呼先生道之存也以書不及施於政道之行也
以言不及覩其理門人世儒是以增慟將葬以先生為
能文聖人之書通于後世遂相與諡曰文通先生後若
干祀有學其書者過其墓哀其道之所由乃作石以表
碣(一無碣字)
唐故兵部郎中楊君墓碣(貞元十九年癸未為御史時作新史楊凝傳一)
(如公碣惟不載其以校書郎為書記耳凝初為宣武軍節度判官時蓋汴州節度李萬榮疾甚)
(其子有不軌之謀朝廷以董晉為檢校左僕射兼汴州刺史宣武軍節度度支營田汴宋觀察)
(使晉辟之於幕府也其守亳州亦晉之力焉)
貞元十九年正月某日守尚書兵部郎中楊君卒某月
日葬于奉先縣某原既葬其子姪洎家老謀立石以表
于墓葬令曰凡五品以上為碑龜趺螭首(趺音膚說文足也螭抽知)
(切說文似龍而黃)降五品為碣方趺圓首(圓一作圭)其高四尺按郎
中品第五以其秩不克偕降而從碣之制其世系則紀
于大墓君諱凝字懋功與季弟凌生同日不周月而孤
伯兄憑翦髮為童家居于吳太夫人母道尊愛教飭謹
備君之昆弟孝敬出於其性禮範奉于其舊克有成德
輯其休光(輯音集歛也書曰輯五瑞)東薄海岱南極衡巫文學者皆
知誦其詞而以為模準進修者率用歌其行而有所矜
式君既舉進士以校書郎為書記毗贊元侯于漢之隂
式徙荆州由協律郎三轉御史元戎出師用顯厥謀遂
入王庭為起居郎書事不回著垂國典又為尚書司封
員外郎革正封邑申明嫡媵(上丁歴切下以證切)事連權右斥退
勿憚直聲彰聞仍參選部以馭羣吏姦臣席勢威福自
巳他人求附離而不可得者(離音麗)公則却之私以胥史
求署一皆罷遣曰吾不以三尺法為已利害居喪致哀
内盡其志外盡其物而無有不得其心者服除為右司
郎中危言直已以致其誠然卒中於詖辭(詖彼義切孟子詖辭知其)
(所蔽)不得朝請以檢校吏部郎中為宣武軍節度判官亳
人缺守往蒞其政孤老撫安強猾戮死墾鑿嶢鹵(上丘交切)
(說文磽也下音魯說文鹹也)芟艾榛荒(芟音衫刈草也)作爰田以贍人食濬
決潢汙築復堤防為落渠以定水禍理不半歲利垂千
祀會朝復命次于汴郊帥喪卒亂(帥一作師據凝傳凝為董晉幕府時孟叔)
(度横縱撓軍治而凝亦荒湎晉卒亂作凝走還京師則作師喪者字之誤矣)不可以入遂西
走闕下璽書迎門勞徠甚備以疾居家三年復登于朝
遐邇咏歌仍遇痼疾天子致問逾三月不賜告幸其愈
而用之遂卒天下文行之士為之悲哀嗚呼君有深淳
之行有強毅之志内以和於親戚正於族屬外以信於
朋友施於政事故身之進退人之喜戚繫焉凡其昆弟
申明(一作命)于朝制書成曰孝友君子謂楊氏其仁義之
府君之文若干什皆可以傳於世若某者以姻舊獲愛
不腆之文君實知之惟車馬幣玉無可以稱其德用君
之所以知者酬焉(子厚憑之婿見弘農楊氏誌故曰某以姻舊獲愛云)
故御史周君碣(御史周君周子諒也新舊史明皇開元二十有四年冬張九齡等罷)
(知政事遂以牛仙客為工部尚書同中書門下三品仍知門下事二十五年夏監察御史周子)
(諒竊言於御史大夫李適之謂仙客不才濫登相位大夫國之懿親何得坐觀其事適之遽以)
(子諒之言奏明皇大怒廷詰之子諒辭窮㩧之殿庭朝廷决杖死之公謂在天寶年與史若不)
(相合耳作之年月碣首紀之)
有唐貞臣汝南周氏諱某字某以諫死葬于某貞元十
二年柳宗元立碣于其墓左在天寶年有以諂䛕至相
位(諂丑琰切諛音腴)賢臣放退公為御史抗言以白其事得死
于墀下(墀陳尼切釋云塗地也以丹漆地故稱丹墀)史臣書之公之死而佞
者始畏公議於虖古之不得其死者衆矣若公之死志
匡王國氣震姦佞動獲其所斯蓋得其死者歟公之德
之才洽於傳聞卒以不試而獨申其節猶能奮百代之上
以為世軌者也(一無者也字)第令生於定哀之間則孔子不
曰未見剛者出於秦楚之後則漢祖不曰安得猛士而
存不及興王之用没不遭聖人之歎誠立志者之所悼
也故為之銘銘曰
忠為美道是履諫而死佞者止史之志石以紀為臣軌
兮(一本無兮字)
唐故衡州刺史東平吕君誄(吕衡州名温字和叔一字化光德宗貞元)
(末自集賢殿校書郎擢為左拾遺二十年回紇請和上問能使絶域者君以奇表有專對材膺)
(選轉殿内史還拜尚書戶部員外郎轉司封遷刑部郎中兼御史副治書之職會以誣奏李吉)
(甫貶道州刺史以政聞遂改衡州初從陸質治春秋又從梁肅為文章藻翰精富一時流軰推)
(尚公集又有與吕道州書正與温論非國語也劉夢得集有衡州刺史吕君集紀亦以文字亟)
(稱之公謂至于化光爰燿其特信矣元和六年永州作)
維唐元和六年八月日衡州刺史東平吕君卒爰用十
月二十四日藁葬于江陵之野(藁音杲)嗚呼君有智勇孝
仁惟其能可用康天下惟其志可用經百世不克而死
世亦無由知焉君由道州以陟為衡州君之卒二州之
人哭者逾月湖南人重社飲酒是月上戊不酒去樂會
哭于神所而歸余居永州在二州中間其哀聲交于北
南舟船之下上必呱呱然(呱音孤書啓呱呱而泣)蓋嘗聞于古而
覩于今也君之志與能不施于生人知之者又不過十
人世徒讀君之文章歌君之理行不知二者之於君其
末也嗚呼君之文章宜端於百世今其存者非君之極
言也獨其詞耳君之理行宜及於天下今其聞者非君
之盡力也獨其跡耳萬不試而一出焉猶為當世甚重
若使幸得出其什二三則巍然為偉人與世無窮其可
涯也君所居官為第三品宜得諡于太常余懼州吏(一作)
(刺史)之逸其辭也私為之誄以志其行其辭曰
麟死魯郊其靈不施濯濯夫子故潔其儀冠仁服義干
櫓書詩(櫓音魯說文大盾也)忠貞繼佩智勇承綦(音其)跨騰商周堯
舜是師道不勝禍天固余欺鬼神齊(一作不)怒妖㜸咸疑
(㜸魚列切)何付之德而奪其時嗚呼哀哉命姓為吕勤唐以
力輔寧萬邦受胙爾國(胙音祚)維師元聖周以降德世征
五侯伊祖之則嗣濟厥武前書是式至于化光爰耀其
特春秋之元儒者咸惑君達其道卓然孔直聖人有心
由我而得敷施變化動無不克推理惟工舒文以翼宣
于事業與古同極道不苟用資仕乃揚進于禮司奮藻
含章决科聮中休問用張署讎百氏錯綜逾光超都諫
列屢皂其囊(後漢蔡邕靈帝時為諫議大夫上以邕經學深奧故密特稽問宜披露得失指陳政)
(要勿有依違自生疑諱具對經術以皂囊封上)帝殊爾能人服其智戎悔厥禍
欵邊求侍盛選邦良難乎始使君登御史贊命承事風
動海壖(而宣切說文城下田也)皇威以致來總征賦甲兹郎吏制
用經邦時推重器諸臣之復周官匪易漢課牋奏鮮云
能備(後漢順帝陽嘉元年尚書令左雄上言孔子曰四十不惑禮稱強仕請自今孝廉年不滿四十不得)
(察舉皆先詣公府諸生試家法文吏課牋奏)君自他曹載出於(一作其)技筆削
自任羣儒革議正郎司刑邦憲為貳糾佞肅邪諂䛕具
畏遷理于道民服休嘉恩疎若昵惕邇如遐實閉其閤
而撫于家載其愉樂申以舞歌賦無吏迫威不刑加浩
然順風從令無譁繇蠶外邑我繭盈車雜耕隣邦我黍
之華既字其畜亦藝其麻鼛鼓斯屏(鼛音臯說文大鼓也)人喜則
多始富中教興良廢邪考績既成王用興嗟陟于嶽瀆
言進其律號呼南竭謳謠北溢欺吏悍民先聲如失逋
租匿役歸誠自出兼并既息罷羸乃逸惟昔舉善盜奔
于隣(左傳宣公十六年晉士會帥師滅赤狄甲氏及留吁鐸辰三月獻狄俘晉侯請于王戊申以黻冕命)
(士會將中軍且為大傅於是晉國之盜逃奔于秦羊氏職曰吾聞之禹稱善人不善人遠此之謂也)今我
興仁化為齊人惟昔富人或賑之粟(左傳文公十六年宋公子鮑禮於國)
(人宋饑竭其粟而貸之年自七十以上無不饋詒也又襄公二十九年鄭饑而未及麥民病子皮以子展之命)
(餼國人粟戶一鍾是以得鄭國之民故罕氏常掌國政)今我厚生不竭而足邦思
其弼人戴惟父善胡召災仁胡罹咎俾民伊祜而君不
壽矯矯貪凌乃康乃茂嗚呼哀哉廪不餘食藏無積帛
内厚族姻外賙賓客恒是懸磬(左傳室如懸磬野無青草何恃而不恐)逮
兹易簀(易音亦簀音責禮記曾子寢疾病樂正子春坐於牀下曾元曾申坐於足童子隅坐而執燭童)
(子曰華而睆大夫之簀歟子春曰止曾子聞之瞿然曰呼曰華而睆大夫之簀歟曾子曰然斯季孫之賜也我)
(未之能易也元起易簀曾元曰夫子之病革矣幸而至於旦請敬易之曾子曰吾何求哉吾得正而斃焉斯巳)
(矣舉扶而易之反席未安而歿)僮無凶服葬非舊陌嗚呼哀哉君昔與
余講德討儒時中之奧希聖為徒志存致君笑詠唐虞
揭兹日月以耀羣愚疑生所怪怒起特殊齒舌嗷嗷(嗷牛)
(刀切說文衆口愁也)雷動風驅良辰不偶卒與禍俱直道莫試嘉
言罔敷佐玉之器窮以郡符秩在三品宜謚王都諸生
羣吏尚擁良圖故友咨懷累行陳謩是旌是告永永不
渝嗚呼哀哉
唐故尚書戶部郎中魏府君墓誌(作之年月具本篇魏府君弘簡)
(新舊史皆無傳公謂宗元聞其道而翫某文也久居又同閈故哀而銘之按柳公世系其先蓋)
(河東人從曾祖奭為中書令得罪武后死高宗時父鎮天寶末遇亂奉母隱王屋山常間行求)
(養後徙於吳則府君亦吳人矣)
魏氏世墓于某縣某原唐興有聞士諱之逷者(逷它歷切)與
子及孫咸舉進士嗣為儒家綿州涪城尉諱全珤(與寶同)
魏州臨黃主簿諱欽慈太常主簿諱緄(音衮)尚書膳部員
外郎兼江陵少尹諱萬成凡五代名高而不浮於行才
具而不得其禄江陵府君益之以閎達之量經緯之謀
故豪士賢大夫痛慕加厚生郎中府君諱弘簡字曰裕
之以文行知名既冠而德禮聞於鄉黨既仕而法制立
於官政温柔發乎外見而人莫不親直方存乎内久而
人莫不敬由進士策賢良連居科首授太子校書歷桂
管江西福建宣歙四府為判官副使累授協律郎大理
評事御史賜緋魚袋在州六年而人樂之廉使崔衍曰
吾敢專天下之士獨惠兹人乎遂獻于天子拜度支員
外郎轉戶部郎中邦賦克舉人望逾重年四十七貞元
二十年九月三十日不疾而殁震悼之聲遐邇一辭(一作)
(一同一作同辭)且曰斯人也而不得為善之利中人其怠乎君
嘗三娶而卒無主婦庭無倚廬(戰國策齊王孫賈之母謂賈曰汝朝出而晚來)
(則吾倚門而望暮出而不還則吾倚廬而望)堂無抱孤有令兄弟以主其喪
有孝女以守其祀故哭于客位吊于殯東者咸加哀焉
凡為部從事府喪而當其位者三州缺而居其守者二
皆得其理君之先再世貧不得葬故以禄仕遊於諸侯
薄衣食損車馬凡十有餘祀卒獲于厥心其族屬之無
主後者皆位於墓娣姪之無歸從者咸會於家由是虛
約以終其世既歛冡宰庀其政(庀普弭切說文治也具也)視廪唯釡
鍾視藏唯束帛無餘積焉十有一月遣車歸于洛師(遣喆)
(戰切周禮大喪飾遣車遂廞之行之說文遣祖奠也)某日祔于墓監察御史柳宗
元聞其道而翫其文也久居又同閈(音翰里門也)故哀而銘
之其辭曰
郎中之道惟直是保淳泊坦厚温恭孝友郎中之文惟
孝是宣溥暢周流炳蔚紛綸為周賢能為漢賢良(周禮卿大)
(夫之職三年則大比攷其德行道藝而興賢者能者漢書武帝詔丞相御史列侯中二千石二千石諸侯相舉)
(賢良方正直言極諫之士)始任讎校篇籍有光仍授使檄訏謨用揚
二居郎位征賦以理休聲載起顯命伊始生而不壽孰
知其止殁而不嗣孰濟其美有翩其旗爰舉裳帷行道
遲遲望墓而歸象物是宜卜筮孔時里人作銘不愧于
辭
故朝散大夫永州刺史崔公墓誌(公集又有祭崔史君敏文即永)
(州公也文謂某咸以罪戾謫兹炎方誌云以某年某月日歸葬于某縣某原則此誌當在永州)
(時作)
維元和五年九月十五日壬子永州刺史崔公薨于位
享年六十八乙未殯于路寢丙寅遷神于舟以某年月
日歸葬于某縣某原祔于皇考吏部侍郎贈戶部尚書
府君之墓尚書諱猗玄宗南巡内禪聖嗣府君以謀畫
定命起一旅以復天下厥功茂焉(猗於宜切禪音擅按史玄宗天寶十四載)
(禄山反玄宗乃謀幸蜀時肅宗在東宫亦親摠諸軍討之既至平涼郡會朔方留後杜鴻漸魏少游崔猗等奉)
(牋迎上及至靈武遂從容進曰今寇逆亂常毒流函洛主上倦勤移幸川蜀江山阻脩奏請路絶宗社神器須)
(有所歸萬姓顒顒思崇明聖天意人事不可固違伏願殿下順其樂推以安社稷王者之大孝也凡六上牋詞)
(情激切上不得巳遂即皇帝位即日奏其事於上皇乃大赦天下以朔方支度副使大理司直杜鴻漸為兵部)
(郎中朔方節度判官崔猗為吏部郎中並知中書舍人事)尚書之先曰貴鄉丞贈太
常少卿府君諱子美太常之先曰揚州江都丞府君諱
道禎(知盈切)行高位卑華冠士族公諱某字某承世德之
清源浚之以蠲潔(蠲圭淵切)以端其志采羣言之枝葉植之
以茂實以循其能始由右千牛備身佐環衛(唐百官志左右千牛)
(衛上將軍各一人掌侍衛及供御兵仗以千牛備身左右執弓箭宿衛以主仗又云千牛備身備身左右各十)
(二人掌執御刀)更盩厔三原藍田尉(盩厔隸鳳翔三原藍田隸京兆盩音輈厔音窒)仍
有大故三徙同位繼授許州臨潁汝州龍興令推以直
道二邑齊風哥舒曜尹河南鯨寇猾驁(鯨巨京切驁音敖)黎人
播越表公尉河南糗糧芻茭(糗去久切又丘救切)戎備畢給版圖
田洫民事時乂遷揚州錄事參軍實吳楚之大都會也
政令煩拏(女加切)責奉叢沓一日不蓇(字當作葺諸韻皆無此字唯吳本楚)
(辭中葺字有如此書且文云一日不葺鑴譙四至當是葺字明矣)鑴譙四至(鑴遵全切譙才笑切)
(言鑴秩誚謫之也)公為之優優有裕長史司徒杜公與之揖讓
異(一作夷)於賓僚入為太子司議郎拜歸州刺史巖險湍
悍人類鳥獸古號難理公克有聲遷永州刺史朝散大
夫惟是南楚風浮俗鬼戸為胥徒家有禳&KR2105;(音梗)大者虐
鰥孤以盜邦賦敺愚蒙以神訛言悖于政經莫有禁御
公于是修整部吏黜侵凌牟漁者數百人以付信于下
而征貢用集擒戮妖帥毁焄蒿淫昏者千餘室(焄音薰說文臭)
(菜也)以舉正羣枉而田閭克和寬以容物直以率下邦人
方安其里搢紳猶鬱其望體魄遽降哀何有窮嗚呼公
前夫人徐州參軍滎陽鄭鉅女有子曰義和早夭後夫
人萬年尉范陽盧彤女嘉淑之德繼聞宗族有子曰貽
哲貽儉克承于家洎公之兄子曰勵曰禮誠願志于墓
無㤀公之德銘曰
孰為德門清河濬源其流沄沄世有顯懿揚其清芬煥
炳增華昭于後昆惟魴與鯉(魴音防)舊史是尊孰為茂功
尚書清風藹其有融勃然而興披草從龍布令諸夏敷
和六戎赫矣大陽克昇于中孰為惠政公嗣餘慶形于
謠咏小程其功大遂其性黠吏是省(黠下八切)妖風以正于
邑于邦克揚休命孰為遺愛公去昭代邦人斯痗(音每又音)
(妹病也)始焉是賴今也何戴孰葬我公于洛之會何以銘
之徽音不昧
故永州刺史崔君權厝誌(崔氏出自齊丁公吕伋食采於崔因以為氏後)
(分清河博陵二望據誌君諱簡字敬守其曰葬湘澨即永州也元和七年壬辰作)
博陵崔君由進士入山南西道節度府始掌書記至府
留後凡五徙職六增官至刑部員外郎出刺連永兩州
未至永而連之人愬君(愬音訴)御史按章具獄坐流驩州
幼弟訟諸朝天子黜連帥罷御史小吏咸死投之荒外
而君不克復元和七年正月二十六日卒孤處道洎守
訥奉君之喪踰海水不幸遇暴風二孤溺死七月某日
柩至于永州八月甲子藳葬于社之北四百步崔氏世
嗣文章君又益攻博知古今事給數敏辯善謀畫南敗
蜀虜西遏戎師其慮皆君之自出後餌五石病瘍且亂
(瘍音陽說文瘡癰也又音易一本作易非是)故不承于初今尚有五丈夫子
夫人河東柳氏德碩行淑先崔君十年卒其葬在長安
東南少陵北君以竄没家又有海禍力不克袝三年將
復故葬也徒志其一二大者云
鯢為祖曄為父世文儒積彌厚簡其名字敬守年五十
增以二葬湘澨(音筮說文水涯也)非其地後三年辭當備
故萬年令裴府君墓碣(公集有梓人傳其首曰裴封叔之弟在光德里當即)
(聞喜也史傳裴光庭之子&KR0876;則刑部員外郎府君諱稹甚明一作植非是司空杜公黃裳也德)
(宗葬崇陵順宗葬豐陵集又有裴君豐崇二陵集禮後序即此所謂蔵之南閣者也葬在元和)
(十三年碣蓋是時作)
公諱墐字封叔河東聞喜人太尉公諱行儉實高祖侍
中公諱光庭實曾祖刑部員外郎府君諱稹實祖大理
卿府君諱儆實父公由進士上第校書崇文館飭館事
修整左春坊由是立署局後參京兆軍事按覆校巡大
尹恒得以取直為太常主簿搜逖疑玄(逖他歷切)探抉遯隠
(抉音決遯音鈍)宿工老師不得伏匿皆來會堂下耆股肱(耆渠伊切)
(詩耆定爾功)役喉喙以集樂事(喙訏濊切說文口也)作坐立二部伎圖
卿奇其績奏超以為丞司空杜公聮奉崇陵豐陵禮儀
再以為佐離紛尨導滯塞關百執事條直顯遂司空拱
手以成自開元制禮諱去國恤章累聖陵寢皆因事擥綴
(擥音覽綴林衛切)取一切乃已有司卒無所徵公乃撰二陵集禮
藏之南閣轉殿中侍御史仍拜尚書比部員外郎會校成
要朞月畢具刺金州決高㢮隟(㢮賞是切說文弓觧也隟去逆切說文阸塞也)去
人水禍渚茭原茅闢成稻梁陟萬年令叢劇辨肅談晏終
日人視之若居冗官然會金州猾吏來揚言恐喝以煩凟
事曰不得三十萬吾能為禍公大怒召罵之恣所為吏巧
以聞御史按章具獄再謫道州循州為佐掾會赦量移吉
州長史元和十二年七月曰病痁泄卒(泄音薛)始公以唯諾
聞長安中奔人危急輕出財力如索水火性開蕩進交大
官不視齒類挾同列收下輩細大畢歡喜博奕知聲音飲酒
甚少而工於糺謫謠舞擊咢(五各切)纖屑促密皆曲中節度
而終身不以酒氣加人晝接人事夜讀書考禮收捃策
牘(捃俱運切說文拾也)未嘗釋手以是重諸公間初娶范陽盧氏無
子後夫人柳氏德為九族冠生三男子喪其二焉貞元十
六年某月日卒柎于長安御㝛之北原冢子銑(銑蘇典切一添洎永)
(字)奉柩以明年月日克葬于墓銑以文書來柳州告其
叔舅宗元願碣于墓左則涕為之銘其辭曰
有鬱其馨惟裴之卿世服大僚仍耀烈名封叔申之實
惟其英讎書宫闈佐職于京太常命吏以能增秩相儀
考禮大弁斯畢鳩工展伎爰備聲律或圖或書藏之府
室史于柱下(史記老子傳周守藏室之史也索隱曰藏室史乃周藏書室之史又張湯傳老子為)
(柱下史即藏室之柱下因以為官名)郎于會司(周禮司會之職以參互考日成以月要攷月成以歲)
(會攷歲成以周知四國之治以詔王及冡宰廢置謂裴府君為比部員外郎會校成要也)徼循以周
大比是宜作牧于金金人允懷溝防漢滸墊沃卒移(墊都)
(念切書下民昏墊)增我歲食易其芋魁游手閒民相顧聚來徵
為萬年治劇于都百務敘成談晏以娛誰恤誰恃不忍
悍吏胡巧其辭按章以遂由道斥循施施三年(施余支切改易)
(也)更赦進資廬陵是遷人曰世德宜慶于延又曰良能
宜力之宣朝有大賚期賜其還鬼神不享命殞在前長
原有墓高曾祖父淑靈是祔封叔爰歸左右惟具孤銑
磨石祈辭海陬遂升其趺于道之周
柳河東集卷九
