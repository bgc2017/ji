柳河東集卷二十八
唐柳宗元撰
記九首
零陵郡復乳穴記(題曰零陵字之誤也據地理志零陵乃永州郡名今言石鍾乳)
(連之人告盡者五年而題以零陵何也唐地理志載連州連山郡土貢鍾乳本草唐注亦載其)
(次出連州未嘗言永州出以年考之元和四年永州刺史崔簡連州刺史乃崔君敏二太守之)
(姓同故題亦從而差耳題以連山郡復乳穴記則於文為合)
石鍾乳餌之最良者也楚越之山多産焉于連于韶者
獨名於世連之人告盡焉者五載矣以貢則買諸他部
今刺史崔公至逾月穴人來以乳復告邦人悅是祥也
雜然謠曰甿之熙熙崔公之來公化所徹土石蒙烈以
為不信起視乳穴穴人笑之曰是惡知所謂祥耶嚮吾
以刺史之貪戾嗜利徒吾役而不吾貨也吾是以病而
紿焉(紿徒亥切欺也)今吾刺史令明而志潔先賴而後力欺誣
屛息信順休洽吾是以誠告焉且夫乳穴必在深山窮
林冰雪之所儲豺虎之所廬由而入者觸昏霧扞龍蛇
束火以知其物縻䋲以志其返其勤若是出又不得吾
直吾用是安得不以盡告今而誠吾告故也何祥之為
士聞之曰謠者之祥也乃其所謂怪者也笑者之非祥
也乃其所謂真祥者也君子之祥也以政不以怪誠乎
物而信乎道人樂用命熙熙然以效其有斯其為政也
而獨非祥也歟
道州毁鼻亭神記(孟子曰象至不仁封之有庳有庳之人奚罪焉又曰象不得有)
(為於其國天子使吏治其國而納其貢稅焉此序所謂君有鼻而天子之吏實理之意也庳音)
(鼻史記作鼻河東薛公伯高也然集道州文宣王廟記伯高始以十年二月用牲幣子廟而此)
(云九年來刺道州又云既底于理似非初至之事公以明年正月召其曰某時謫永州記必將)
(召時作)
鼻亭神象祠也不知何自始立因而勿除完而恒新相
傳且千歲元和九年河東薛公由刑部郎中刺道州除
穢革邪敷和於下州之罷人(罷音疲)去亂即位變呻為謠
若痿而起(痿於危切)若矇而瞭(矇音蒙瞭力小切)騰踴相視(踴音勇)讙
愛克順既底于理公乃考民風披地圖得是祠駭曰象
之道以為子則傲以為弟則賊君有鼻而天子之吏實
理以惡德而專世祠殆非化吾人之意哉命亟去之於
是撤其屋墟其地沉其主於江公又懼楚俗之尚鬼而
難諭也乃徧告于人曰吾聞鬼神不歆非類又曰滛祀
無福凡天子命刺史于下非以專土疆督貨賄而已也
蓋將教孝悌(教一作崇)去竒邪(竒居宜切)俾斯人敦忠睦友悌祇
肅信讓以順於道吾之斥是祠以明教也苟離于正雖
千載之違吾得而更之況今兹乎苟有不善雖異代之
鬼吾得而攘之況斯人乎州民既諭相與歌曰我有耉
老公燠其肌(燠於六切)我有病癃(音隆)公起其羸髫童之嚚(髫音)
(苕)公實智之鰥孤孔艱公實遂之孰尊惡德遠矣自古
孰羨滛昏(羨一作恣)俾我斯瞽千歲之冥公闢其戶我子洎
孫延世有慕宗元時謫永州邇公之邦聞其歌詩以為
古道罕用賴公而存斥一祠而二教興焉明罰行乎鬼
神(一無明字)愷悌逹于蠻夷(一無悌字)不唯禁淫祀黜非類而巳
願為記以刻山石俾知教之首
永州龍興寺息壤記(史記天官書載水澹澤竭地長西漢天文志所載亦同寔)
(不原其說甘茂傳秦王遷甘茂於息壤索隠曰山海經啓筮云鮌竊帝之息壤以湮洪水或是)
(此也此記息壤之說皆取此以為疑公時在永州作)
永州龍興寺東北陬有堂堂之地隆然負塼甓而起者
(甓蒲歴切)廣四步高一尺五寸始之為堂也夷之而又高凡
持鍤者盡死(鍤測洽切)永州居楚越間其人鬼且禨(音幾祥也)由
是寺之人皆神之人莫敢夷史記天官書及漢志有地
長之占而亡其說甘茂盟息壤蓋其地有是類也昔之
異書有記洪水滔天鮌竊帝之息壤以湮洪水帝乃令
祝融殺鮌于羽郊其言不經見今是土者夷之者不幸
而死豈帝之所愛耶南方多疫勞者先死則彼持鍤者
其死於勞且疫也土烏能神余恐學者之至於斯徵是
言而唯異書之信故記于堂上
永州龍興寺東丘記(公謫永州凡十年凡為記序其年月有不考而得者此其)
(一也)
游之適大率有二曠如也奥如也如斯而已其地之凌
阻峭出幽鬱寥廓悠長則於曠宜抵丘垤伏灌莽廹遽
迴合則於奥宜因其曠雖增以崇臺延閣迴環日星臨
瞰風雨(瞰苦濫切)不可病其敞也因其奥雖增以茂樹藂石
(藂與叢同)穹若洞谷蓊若林麓(蓊烏孔切)不可病其䆳也今所謂
東丘者奥之宜者也其始龕之外棄地余得而名焉(龕音)
(堪)以屬於堂之北垂凡坳窪坻岸之狀(坳於交切窪烏瓜切說文清水)
(也坻直尼切說文小渚)無廢其故屏以密竹聯以曲梁桂檜松杉
楩柟之植(楩毗連切木似豫章)幾三百本嘉卉美石又經緯之俛
入綠縟幽蔭薈蔚(薈音檜)步武錯迕(阮古切過也)不知所出温
風不爍(式灼切)清氣自至水亭陿室(陿胡夾切隘也)曲有奥趣然
而至焉者往往以䆳為病噫龍興永之佳寺也登高殿
可以望南極闢大門可以瞰湘流若是其曠也而於是
小丘又將披而攘之則吾所謂游有二者無乃闕焉而
喪其地之宜乎丘之幽幽可以處休丘之窅窅可以觀
妙(窅伊鳥切)溽暑遁去兹丘之下大和不遷兹丘之巔奥乎
兹丘孰從我游余無召公之德懼剪伐之及也故書以
祈後之君子
永州法華寺新作西亭記(集中始得西山宴遊記云因坐法華西亭時元)
(和四年九月則此亭記又當作於前)
法華寺居永州地最高有僧曰覺照照居寺西廡下廡
之外有大竹數萬又其外山形下絶然而薪蒸篠簜(篠音)
(小簜音蕩)蒙雜擁蔽吾意伐而除之必將有見焉照謂余曰
是其上有陂池芙蕖申以湘水之流衆山之會果去是
其見遠矣遂命僕人持刀斧羣而翦焉叢莽下頽萬類
皆出曠焉茫焉天為之益高地為之加闢丘陵山谷之
峻江湖池澤之大咸若有增廣之者夫其地之竒必以
遺乎後不可曠也余時謫為州司馬官外乎常員而心
得無事(一無乎字)乃取官之禄秩以為其亭其高且廣蓋方
丈者二焉或異照之居於斯而不蚤為是也余謂昔之
上人者不起宴坐足以觀於空色之實而游乎物之終
始其照也逾寂其覺也逾有然則嚮之礙之者為果礙
耶今之闢之者為果闢耶彼所謂覺而照者吾詎知其
不由是道也豈若吾族之挈挈於通塞(一有乎字)有無之方
以自狹耶或曰然則宜書之乃書于石
永州龍興寺西軒記(據記云余名在黨人云云記當作於到永之初元和改元)
(時也)
永貞年余名在黨人不容於尚書省出為邵州道貶永
州司馬至則無以為居居龍興寺西序之下余知釋氏
之道且久固所願也然余所庇之屋甚隱蔽其戶向居
昧昧也寺之居於是州為高西序之西屬當大江之流
江之外山谷林麓甚衆於是鑿西墉以為戶戶之外為
軒以臨羣木之杪無所不矚焉不徙席不運几而得大
觀夫室嚮者之室也席與几嚮者之處也嚮也昧而今
也顯豈異物耶因悟夫佛之道可以轉惑見為真智即
羣迷為正覺捨大闇為光明夫性豈異物耶孰能為余
鑿大昏之牖闢靈照之戶廣應物之軒者吾將與為徒
遂書為二其一志諸戶外其一以貽巽上人焉
柳州復大雲寺記(據記云元和十年刺史柳宗元始至後二年十月某日寺皆就)
(記當作於元和十二年云)
越人信祥而易殺傲化而偭仁(偭彌兖切)病且憂則聚巫師
用雞卜始則殺小牲不可則殺中牲又不可則殺大牲
而又不可則訣親戚飭死事曰神不直我矣因不食蔽
面死以故戶易耗田易荒而畜字不孳董之禮則頑束
之刑則逃唯浮圖事神而語大可因而入焉有以佐教
化柳州始以邦命置四寺其三在水北而大雲寺在水
南水北環治城六百室水南三百室俄而水南火大雲
寺焚而不復且百年三百室之人失其所依歸復立神
而殺焉元和十年刺史柳宗元始至逐神于隱遠而取
其地其傍有小僧舍闢之廣大逵逹横術(音遂月令曰審端徑術)
北屬之江告于大府取寺之故名作大門以字揭之立
東西序崇佛廟為學者居會其徒而委之食使擊磬鼓
鍾以嚴其道而傳其言而人始復去鬼息殺而務趣於
仁愛病且憂其有告焉而順之庶乎教夷之宜也凡立
屋屋大小若干楹凡闢地南北東西若干畆凡樹木若
干本竹三萬竿圃百畦田若干塍(食稜切塍畦也)治事僧曰退
思曰令寰曰道堅後二年十月某日寺皆復就
永州龍興寺修淨土院記(序云今刺史馮公作大門以表其位馮公刺永)
(州在元和二三年記當在是時作)
中州之西數百里有國曰身毒釋迦牟尼如來示現之
地彼佛言曰西方過十萬億佛土有世界曰極樂佛號
無量夀如來其國無有三惡八難(乃旦切)衆寶以為飾其
人無有十纏九惱羣聖以為友有能誠心大願歸心是
土者苟念力具足則往生彼國然後出三界之外其於
佛道無退轉者其言無所欺也晉時廬山遠法師作念
佛三昧詠大勸于時其後天台顗大師(顗語豈切)著釋淨土
十疑論弘宣其教周密微妙迷者咸賴焉蓋其留異跡
而去者甚衆永州龍興寺刺史李承晊(音質大也明也)曾及僧
法林置淨土堂于寺之東偏常奉斯事逮今餘二十年
廉隅毁頓圖像崩墜會巽上人居其宇下始復理焉上
人者修最上乘解第一義無體空折色之跡而造乎真
源通假有借無之名而入於實相境與智合事與理并
故雖往生之因亦相用不捨誓葺兹宇以開後學有信
士圖為佛像法相甚具焉今刺史馮公作大門以表其
位余遂周延四阿環以廊廡繢二大士之像(繢胡對切)繒蓋
幢幡以成就之(繒疾陵切)嗚呼有能求無生之生者知舟筏
之存乎是(筏音伐)遂以天台十疑論書于牆宇使觀者起
信焉
永州鐵爐步志(吳人呼水際曰步韓昌黎羅池廟碑云步有新船即此旨也志云余)
(乘舟來居九年此當作於元和八年云)
江之滸凡舟可縻而上下者曰步永州北郭有步曰鐵
爐步余乘舟來居九年往來求其所以為鐵爐者無有
問之人曰蓋嘗有鍛者居其人去而爐毁者不知年矣
獨有其號冒而存者曰嘻世固有事去名存而冒焉若
是耶步之人曰子獨何怪是今世有負其姓而立於天
下者曰吾門大他不我敵也問其位與德曰久矣其先
也然而彼猶曰我大世亦曰某氏大其冒於號有以異
於兹步者乎向使有聞兹步之號而不足釡錡錢鎛刀
鈇者(錡魚倚切左氏筐筥錡釡之器注有足曰錡無足曰釡錢音翦鏄音博詩臣庤乃錢鎛周禮鍜氏為)
(鎛器注錢鎛田器刀鈇亦兵器也鈇音膚)懷價而來能有得其欲乎則求位
與德於彼其不可得亦猶是也位存焉而德無有猶不
足大其門然世且樂為之下子胡不怪彼而獨怪於是
大者桀冒禹紂冒湯幽厲冒文武以傲天下天下由不
知推其本而姑大其故號以至於敗為世笑僇(音戮)斯可
以甚懼若求兹步之實而不得釡錡錢鎛刀鈇者則去
而之他又何害乎子之驚於是末矣余以為古有太史
觀民風采民言(禮記王制命太史陳詩以觀民風又漢分八使周適四方巡行風俗觀采方言)
若是者則有得矣嘉其言可采書以為志
柳河東集卷二十八
