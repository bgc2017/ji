柳河東集卷四十一
唐柳宗元撰
祭文十五首
舜廟祈睛文(按史舜葬於九疑實惟零陵零陵永州治也文謂勤事南巡祀典以躋此)
(焉告終宜福遺黎此必在永代其州刺史作其時日則不可得而考)
年月日某官某敢用牲牢之奠昭祭於虞帝之神帝入
大麓雷雨不迷帝在璿璣七政以齊九澤既陂錫禹玄
圭至德神化後王與稽勤事南巡祀典以躋此焉告終
宜福遺黎廟貌如在精誠不暌今陽德愆候有渰淒淒
降是水潦混為塗泥岸有善崩流或斷堤泛濫疇壠坡
陁圃畦(陁唐何切)恒雨獲戾循咎增悽忍茲嘉生均彼蓬藜
敢望誅黑蜧(音戾淮南子曰黑蜧神虬潜泉中而居天將雨則躍)抶隂蜺(抶音秩擊也春)
(秋元命包云虹蜺者隂陽之精又月令章句云隂陽不和即生此氣虹見有青赤色常依隂雲而晝見於日衝)
式乾后土以廓天倪粢盛不害餘糧可棲或簸或溲為
酒為䤈鎗鎗笙鏞坎坎鼔鼙百代祀德甿心不攜豈獨
蘋藻徵諸澗溪帝其聽之無作神羞
雷塘禱雨文(元和十年作或載之韓文公集非是蓋公嘗志其從父弟宗直之殯謂元)
(和十年召為柳州七月南來宗直嘗從謁雨雷塘則此文為公之作蓋非文公之文明也)
惟神之居為坎為雷專此二象(一作狀)宅于巖隈風馬(一作)
(輧)雷車肅焉(一作然)徘徊能澤(一作宅)地産以祛(一作抶)人災
欽茲有靈爰以廟饗(一作享)神惟智知(一作誠為致敬)我(一作敬)以
誠往苟失其應人將(一作神)安仰歲既旱暵(音䍐又音漢乾也)&KR0675;
茲生長敢用昭告期于肸蠁(肸黑乙切又許訖切說文蠁布也蠁音響)某自
朝(一作從)受命臨茲裔壤莅政方初(一作一方)庶無淫枉潔廉
自持忠信是(一作猶)仗苟有獲戾神其可罔(一作誷)擢擢嘉
生惟天之養豈使粢盛夷於草莽騰波通氣出地奮響
欽若成(一作神)功惟神是奬
祭纛文(纛音導又音毒以旄牛尾為之在左騑馬首故文謂澧有大特化為巨梓秦人憑神)
(乃建茸頭正謂此也元和十四年代裴中丞行立討黃賊時作)
維年月日某官以牲牢之奠祭于纛神惟昔澧有大特
化為巨梓秦人憑神乃建茸頭是為兵主用以行師(史記)
(秦襄公二十七年伐南山大梓豐大特徐廣曰今武都故道有怒特祠圖大牛上生樹本有牛從木中出後見)
(於豐水之中)漢宗蚩尤亦作靈旗(漢高祖立為沛公祠黃帝祭蚩尤於沛庭而釁鼔旗)
(幟皆赤應劭曰蚩尤古天子好五兵故祠祭之求福祥也)既類既禡指于有罪(禡音罵類)
(禡皆師祭也)北面詔盟抗侯以射雖有古典今棄不用惟茲
之制神實守祀有蠢黃孽保固虐人俾茲太平猶用戎
律天子有命施威于下惟守臣某董正撫師秉羽先刃
出用茲日敢修外事爰薦求牛庶無留行以殄有罪國
有祀典屬于神明傷夷大命無敢私顧惟克勝敵以全
天兵去茲蟊蠈(上音矛下音賊並食苗䖝)達我涵育收厥隷圉役于
校人海隅黎獻永底于理無或頓刃以為神恥急急如
律令
禡牙文(周官典瑞掌牙璋以起軍旅以治兵守注云牙璋瑑以為牙牙齒兵象故以牙璋發)
(兵又兵書曰牙旗者將軍之精凡始豎牙必以剛日剛日者謂上剋也兵牙之日吉氣來應大)
(勝之徵與前文同時作)
維年月日某官某以清酌少牢之奠禡于軍牙之神秦
定百越(秦始皇幷天下分為三十六郡平百粤又置閩中南海桂林象郡四郡粤與越同)漢開
九郡(漢地里志黃帝畫野分州堯遭洪水分絶為十二州禹制九州周克商改禹徐梁二州合之於雍青)
(分冀州之地為幽幷漢興至武帝攘却胡越開地斥境南置交趾北置朔方之州兼徐梁幽幷夏周之制改雍)
(曰涼改梁曰益凡十三部置刺史)自茲編列同于諸華天寶兆亂北方
荐役惟是南方久稽討伐藩蠻怙險乳字生聚悖傲威
命虐夷齊人黃姓陋㜸(魚列切)實恣盜暴僮壯殺老掠敓
使臣(敓音奪)梟視洞窟以逃大戮今皇帝受天景命敷于
有仁凡百凶毒㒺不震伐齊魯(一作青)誼殄趙魏顯化溥
天之下咸順帝理唯是瑣眇尚恣昏頑致天震怒命底
于罰官臣某欽率邦典統戎于征惟爾有神懋揚廼職
敢告無縦詭類無劉我徒(劉音流釋云剋也殺也)鏃刃鋒鍔畢集
于兇躬鎧甲干盾(鎧口代切甲也)咸完于義軀焚煬蕩沃往如
行虚俾人懷于安以靖離之隅(離南方之卦也)在是舉也往欽
哉無作神羞急急如律令
祭井文(公集有井銘在元和十一年三月此文同時作)
致祭于水土之神惟神蓄是玄德演為人用不窮之養
功齊乳湩(覩勇切又多貢切乳汁也)惟古有制八家所共是邦闕焉
官守斯恐蘊利滋久閟靈則深爰告有神惟惻我心卜
茲利兆于彼城隂神斯有仁是鑒是臨惟昔善崩今則
堅好惟昔逓(一作匝)石今則順道終古所無聿從心禱非
神是與人力焉保發自玄冥成于富媪克長厥靈不愛
其寶敬修報禮式薦蘋藻
禜門文(周禮鬯人之職榮門用瓢齎注云榮謂營鄼所祭門國門也春秋傳曰日月星辰之)
(神則雪霜風雨之不時于是乎榮之山川之神則水旱厲疫之不時于是乎榮之禮記曰雩榮)
(祭水旱也據文云榮于城門之神又云淫雨斯降害于麰麥豈次前篇在柳州作歟禜音詠)
禜于城門之神惟神配隂含德司其翕闢能收水沴以
佑成績淫雨斯降害于麰麥野夫興憂官守增惕諸隂
既閉休徵未獲敬用瓢齎(瓢婢遥切齎音齊謂取甘瓠割去柢以齊為尊)以展
周索納其雲氣復我川澤惟神是依式佇來格
叔父祭六伯母文(公之叔父有四纁居其次焉)
維貞元十七年歲次辛巳二月癸巳朔二十五日丁巳
姪男華州華隂縣主簿纁謹以清酌庶羞之奠敬祭于
六伯母之靈伏惟天錫夀考神資淑德高明而和柔惠
且直敬長慈幼宗姻仰則不偕貴位孰不悽惻嗚呼哀
哉移天夙喪丁此閔凶主器繼夭莫承于宗懿彼賢女
孝誠自中溫温良人竟揚德風承順必敬滑甘則豐致
養有榮其道克終天禍弊族遠承哀訃纏牽官仕(一作事)
奔哭無路亦既請告聿來京師以號以呼祇拜堂帷子
姓彫落宗門日衰託于外姻陳此靈儀幼女號戀誓言
固之仁賢見容曲遂其私内顧孱眇秖益摧悲誠愧于
人豈曰得宜今歲調選獲參士林主其簿書于華之隂
受禄雖微莫遂曩心夙駕東征祖軷將臨(軷音跋道祭也)朔望
是違哀懷豈任嗚呼哀哉
祭獨孤氏丈母文(夫人獨孤申叔之母也申叔字子重少有間稱年二十七而卒)
(故云克生賢子未壯而死又云曩與子重道契義均也其云自罹禍讁逾紀漂淪蓋公自永貞)
(元年乙酉謫官至元和十一年丙申為一紀耳)
維年月日某以清酌之奠祭于獨孤氏丈母之靈惟靈
育德涵仁克生賢子生而不淑未壯而死名播九圍望
高羣士雖微禄位人羨其美在抱無孫承家乏祀孝女
良婿適遵燕喜某曩與子重道契義均知心為貴實在
斯人奉養宜繼將致其勤竟罹禍謫逾紀漂淪夙志斯
阻微衷莫申冀榮末路私願獲陳遽此承訃天乎不仁
嗚呼哀哉昔也高堂世悲其獨今茲元室孝道當復神
感昭融不疾而速靈識逾濬承歡載穆式致其安寧寘
其毒願言有知以慰幽躅
祭從兄文(據文云銘墓有詞發我狂言以集考之公嘗為大理評事柳君墓誌即公之從)
(兄也諱寬字存諒文又云假守郡藩蓋寬嘗為邕州見集之馬退山茅亭記文又云歲首去我)
(將濱海壖與誌所謂挺于海壖者皆合當即寬無疑也)
嗚呼我姓嬋嫣(嬋音蟬嫣於虔切長貌)由古而蕃鐘鼎世紹圭茅
並分至于有國爵列加尊聯事尚書十有八人中遭諸
武抑壓讐冤踣弊不振(踣蒲比切)數逾百年近者紛紛稍出
能賢族屬旍曜(旍音旌與旌同旌旗也曜戈笑切與耀同照曜光也)期復于前君
修其辭楚越猶傳從事諸侯假守郡藩人謠吏畏威惠
咸宣神乎我欺命返不延興起之望是越是愆歲首去
我將濱海壖留遊歡娱涉月彌旬夜爇膏炬晝凌風烟
理策嶇&KR0706;(嶇音區&KR0706;音欽高險貌)縻舟潺湲(潺鉏山切湲于權切流水貌)將辭
又醉既往而旋今者之來徒御悽然垂帷襜襜(蚩占切衣蔽前)
(也)飛旐翻翻升拜無形洽(一作合)哭誰聞逝歸從祔于鄧
之原銘墓有辭發我狂言秖陳其悲匪暇于文觴有旨
酒豆有㹠肩伊奠之菲而誠孔繁靈耶㒺耶有涕漣漣
祭弟宗直文(集有志宗直殯云元和十年七月卒文亦是時作也)
維年月日八哥以清酌之奠祭于亡弟十郎之靈吾門
彫喪歲月自(一作已)久但見禍謫未聞昌延使爾有志不
得存立延陵已上四房子姓各有單緒(一作各為單孑)慥慥早
夭(慥七到切)汝又繼終兩房祭祀今已無主吾又未有男子
爾曹則雖有如無一門嗣續不絶如綫仁義正直天竟
不知理極道乖無所告訴汝生有志氣好善嫉邪勤學
成癖攻文致病年纔三十不禄命盡(一作年過三十不掛命書)蒼天
蒼天豈有真宰如汝德業尚早合出身由吾被謗年深
使汝負才自棄志願不就罪非他人死喪之中益復為
媿汝墨法絶代知音尚稀及所著文不令沈沒吾皆收
錄以授知音文類之功更亦廣布使傳於世人以慰汝
靈知在永州私有孕婦吾專優恤以俟其期男為小宗
女亦當愛延子長大必使有歸撫育教示使如己子吾
身未死如汝存焉炎荒萬里毒瘴允塞汝已久病來此
伴吾到未數日自云小差雷塘靈泉言笑如故一寐不
覺便為古人茫茫上天豈知此痛郡城之隅佛寺之北
飾以殯紖(注見祭吕敬叔文)寄於高原死生同歸誓不相棄庶
幾有靈知我哀懇
祭姊夫崔使君簡文(公集有永州刺史流驩州崔君權厝誌即簡也誌云元和)
(七年正月卒八月柩至永遂藁葬於社之北文是時作)
永州刺史博陵崔公之靈天之生人或哲或愚君取其
英爰曜于初譽動京邑施于方隅密勿書奏元侯是俞
蜀寇内侮禍聯羌髳(音矛)君出顯畫披攘其徒南平劍門
西獲戎俘超受刑曹留總南都移刺連部下民其蘇道
不可常病惑中途悍石是餌元精以渝雷謗爰興按驗
增誣始雖進律終以論辜溟海浩浩而君是踰嵩山茫
茫而君是居厥弟抗憤叫於康衢天子閔焉訊以文書
御史既斥連帥是除期復中壤遽淪别區喪還大浸又
溺二孤痛毒荐仍振古所無何謫于天降此翦屠柩不
及歸寓葬荒墟將葺將就誓還里閭嗚呼哀哉君之子
姓惟自我出母儀先虧父訓又失煢煢相視(煢與惸同憂也)撫
悼增恤咸冀其才以大家室惟昔與君年殊志匹晝咨
夕計期正文律實契師友豈伊親昵誰謂斯人變易成
疾良志莫踐乖離永訣嗚呼哀哉永山之西湘水之東
殯紖以出(見祭吕敬叔文)斧屋爰封(見祭崔少卿文)神非久留息駕于
中書石為誌世德斯崇手㪺以酹(㪺音拘挹也酌也)涕出焉窮
又祭崔簡文(一本作祭神柩歸上都文據簡元和七年既藁葬于永公謂三年將復故)
(葬且云後三年辭當備蓋自七年至十年為三年公元和十年正月已召至京師而此文謂君)
(死而還我生而留則當是元和九年作矣)
嘻乎崔公之柩嘻乎崔公楚之南其土不可以室或坋
而頽(坋房吻切)或确而萃(确音慤多大石也崒昨沒切又昨律切)隂流泄漏瀐
沒渝溢(瀐思廉切爾雅泉一見一否為瀐)碩鼠大蟻傍穿側出虧疎脆
薄久乃自窒不如君之鄉式堅且密嘻乎崔公楚之南
其鬼不可與友躁戾佻險(佻音迢)睒眒欺苟(睒音閃暫視也眒試刃切)
(張目也)脞賤暗䀜(脞坐果切䀜音忽)輕嚚妄走(嚚音銀)不思己類好
是羣醜不如君之鄉式和且偶日月甚良子姓甚勤具
是舟轝寧君之神去爾夷方返爾故鄰奕奕其歸宜樂
且欣君死而還我生而留遠矣殊世曷從之遊酹觴于
座與涕俱流
祭崔氏外甥文(即簡之子曰處道曰守訥以奉簡之喪踰海不幸暴風溺死此必喪)
(至永後次前祭崔使君文作一本云崔君筵側祭二甥文篇首有年月日八舅十舅以酒肉之)
(奠敬祭外甥韋六小卿之魂字)
嗚呼生有孝姿淑且茂兮謂吉其終道克就兮胡典而
喪離厥咎兮蹈道而違死誰佑兮豈汝之昧不能究兮
將奪之鑒使昏霿兮(霿與霧同)反復攪予哀何救兮骨肉無
從魂焉覯兮庶幾來歸餕以侑兮(餕音俊熟食也)酒實于觴肉
盈豆兮豈伊異人余所授兮來耶否耶歆氣臭兮
祭崔氏外甥女文(崔氏即簡之女諱瑗嫁朗州員外司戶河東薛巽元和十二年)
(六月卒公時在柳也誌曰某月日遷柩于洛某月日祔于墓在北邙山南洛水東故曰邙阜有)
(位云)
叔舅宗元祭于二十六娘子之靈凡我諸甥惟爾為首
甥於我氏恩顧彌厚惠明貞淑仁愛孝友女德之全素
風斯守播于族屬芬(一作棻)馨自久恭惟伯姊道茂行高
上承下訓克敬能勞夙有儀則刑于汝曹雖云性善抑
自良陶汝之先君以文誨我周流辨論有疑必果恒革
其非以成其可孰云具美易以生禍汝及諸弟流離莫
從幸獲我依以慰困窮歸之令族有蔚其容方冀榮夀
遽罹災凶嗚呼哀哉汝自艱酷二弟繼終海門之哀今
古罕同駢也英文敷暢洽通實期振耀宏我儒風又茲
夭閼神理何蒙盛德餘慶宜福其豐胡然降戾惟禍之
逢嗚呼哀哉前歲詔追廷授遠牧武陵便道往來信宿
幸茲再見緩我心曲猶且輕别瞻程務速孰知自此遂
間幽躅(除玉切)臨視無路遡風慟哭怛然自中如刃之觸
邙阜有位青烏載卜(相冢書曰青烏子稱山三重相連名連&KR0987;山葬之二千石)道途
尚艱歲月逾蹙方俟歸紖再期奠沃寄哀斯文心焉往
復嗚呼哀哉
祭外甥崔騈文(駢當是處道守訥之昆弟也文謂我自得罪無望還都此在永時作)
祭于卿郎之魂嗚呼天恡靈竒(恡音吝)取不可貪既睿又
力神誰以堪汝不是思而縦其志盜其管籥褰其篋匱
抽深抉密襜重揭貴(襜蚩占切衣蔽前也重傳容切揭丘傑切舉也又巨列切負也)守
吏失職訴帝行事果殄爾躬以寧其位豈不信耶不然
無鬼誅之行而中道夭死有拔類之才而三見廢委仁
充其軀毒中骨髓其何以為累也兄弟逾十我出惟八
既孤數祀中分存沒我為汝舅汝為我甥求仁具得為
藝繼成天下莫倫古罕並行人而思之幾不欲生嗚呼
既致其愛秖極其哀秦越萬里心魂徘徊念與汝别桓
公之臺顧余猶壯視爾如孩戲抽佛筴(與策同)前次沲隈
(沲徒何切隈烏曰切水曲也)笑頷即路鳴鞘不迴(鞘音非又音笑鞭也)豈云古
今自此而乖孰為鬼神忍是隂誅得疾之日兄弟莫在
謁醫問巫卒以幽昧葬之東野誰賵誰會既虞以奠誰
主誰酹(虞虞祭也禮記曰豈若速反而虞乎疏曰葬既已竟神靈須安豈若速反虞祭安神乎)孤
魂冥冥何託何逝嗚呼哀哉刑曹繼之以病告余銜憂
驅使裹藥操書雖驚狀劇猶恃神扶豈知所賴終以誤
吾我自得罪無望還都想爾新墓少陵之隅何時歸祔
圮土下呼(圯彼美切毁也)漬淚徹壙(漬疾智切漚也)以沾以塗此心未
慊秖益摧紆累見于夢寧知有無寄之哀辭惟俎及壺
嗚呼哀哉
柳河東集卷四十一
