柳河東外集卷下
唐柳宗元撰
表啓十八首
為文武百官請復尊號(六首)(公正集中有為京兆府請復尊號表)
(三又有為耆老請復尊號表二皆在貞元十九年間盖為德宗復聖神文武之號作也其事巳)
(詳於正集之注今又有表六盖在正集之表前作其上三表在貞元四年第一表云謂掩全功)
(五年於兹盖自興元元年甲子德宗去聖神文武號至貞元四年戊辰為五年也後三表在貞)
(元五年其第四表云去年九月三度詣闕上表即上前三表之明年為五年矣公時年十七初)
(舉進士云)
臣等言臣竊觀前代之盛列辟之英咸保鴻名而崇明
號或配其德或昭其功盖所以揚耿光彰淳懿而示遠
也其有暗然不耀後嗣何觀蔽而不揚羣臣之罪伏惟
皇帝陛下由正統而臨祚承聖緒而受圖稟高明之姿
於天侔博厚之德於地端教化之本制刑禮之中聲震
八區威加六合運玄造之化靡有不通成隂隲之功莫
之能測是用光膺聖神文武之號其後雖逢阨運今睹
昌期誠我武之掃清猶自咎而抑損同罪已之義明愛
人之仁羣臣等上順聖心以成恭德而退懷大懼謂掩
全功五年於兹若墜冰谷方今百職皆理庶績其凝人
用咸和俗惟丕變陳師鞠旅無犯塞之虞畫界封疆無
專地之患四海寧一萬類蕃滋薄刑溢不冤之聲通賦
蒙勿收之惠西成有穰歲之報南極見壽星之祥靈貺
屢加天恩允答豈宜固為菲薄以掩盛明尊號之崇願
復如舊况臣等親奉平明之理久蒙覆露之恩恥德美
之不彰憂罪戾之將及伏惟陛下復循舊典俯徇羣情
誠天地神祗内外臣庶之所望也臣等無任屏營悃懇
之至
第二表
臣等言臣等前詣朝堂上表伏請復加尊號奉被還旨
未遂懇誠拳拳顒顒不勝大願臣等伏以崇明號昭盛
德爰自中古實為上儀以至於我祖宗莫不膺兹典禮
伏惟皇帝陛下有廣運之德弘照微之仁燭幽以明威
遠以武惠澤之被誠浹洽於八方英聲之揚宜越軼於
千古(浹即協切軼徒結切)而乃久為抑損以守謙恭事有曠而不
遵禮有缺而未備臣等又以為不私與已是謂至公有
美之而莫敢辭有非之而莫敢隱必推於物而順於人
既以徇於羣心又思叶於中典此皆聖人之事也且夫
虚而失實則誇耀而誣質而不華則朴略而固所以王
度資於潤飾帝者務於恢崇將以法日月之昭明配天
地之廣大聳遠方之觀聽兼前代之軌模然後表其全
功謂之盡善不可以方當陛下臨位羣臣在廷而使鴻
名不彰盛典猶闕既無以光昭衆美又無以丕承舊儀
則臣等蒙恥於今獲罪於後實為大懼敢忘盡規尊號
之崇願從羣議伏惟陛下俯迴宸睠察納愚誠不惟臣
等受恩天下幸甚無任區區懇迫之至謹昧死重詣朝
堂奉表固請以聞臣等誠懇誠勤頓首頓首謹言
第三表
臣等言前再上表請加尊號實以功德俱茂典禮宜崇
然而不能鋪陳無以動寤愚誠雖竭天鍳未迴臣某等
誠恐誠懼頓首頓首臣等謹按白虎通曰號者功之表
也神農有教田事之勤燧人有興火食之利伏羲正五
始祝融績三皇人為之名以美其事其後帝王之盛洎
我祖宗之明咸因人心而順古道雖損益或異而表功
明德一也臣等是以遵有國之令典採上古之遺文察
人心於謳謠(謳鳥侯切)觀天意於符瑞敢以為請累表陳誠
曩者運丁艱難時或順動陛下思成湯之罪巳念周宣
之側身去徽號而不稱垂炯戒而自儆(炯古迥切)應天以德
示人以恭聞於蠻貊戎夷告於天地宗廟是故咸知陛
下之志慕義而歸仁潜感陛下之誠通靈而助順今者
君臣同德上下叶心百職畢修庶官以序禮法明具教
化流行方内歡康天下寧一四人遵業萬類樂生嘉應
休徵神物靈貺形於草木著於星辰而辭之以仁壽未
臻至化猶鬱遂使德誠可紀名號未崇不告於明神不
示於殊俗將何以知陛下之戡難將何以表陛下之致
平下無以威於四方上無以報於九廟其不可一也淳
古之至化邈而不足烈祖之盛儀廢而不績其不可二
也庶正羣官宗室友屬西土耆長太學諸生黃冠之倫
緇衣之侶萬衆伏闕彌旬織路而乃不從人心以違公
議其不可三也守謙恭卑讓之志忽光大弘遠之圖臣
等誠雖至愚以為大謬伏以常久之德貞夫一也元始
之義善之長也并包覆露天之大也清淨玄默道之妙
也睿智之周物不可以不稱夫聖也妙算之無方不可
以不稱夫神也行仁義修典法歌詩頌考文章不可以
不稱夫文也却戎狄翦暴逆邊兵之整禁衞以嚴不可
以不稱夫武也而合於唐堯乃聖乃神乃武乃文之德
臣等謹稽之乾符叶於古典侔德澤之廣配功業之崇
昧冒萬死伏請上尊號曰貞元大道聖神文武皇帝臣
等竭其精誠發於交感無以迴日其能動天無任屏營
悃懇之至謹復詣朝堂奉表固請以聞臣某等誠惶誠
恐頓首頓首
第四表
臣等言去年九月三度詣闕上表請復上尊號悃懇雖
竭精誠莫通又懼於累塵聖聽是用中輟大願未畢羣
心靡寧臣某等誠勤誠懇頓首頓首臣等生逢昌運早
列清朝獲覩文明繼跡聖俊亦嘗考前載於史氏訪遺
儀於禮官至於保鴻名尊號之榮昭茂功盛德之美皆
烈祖之垂法為累代之成規子孫之所宜丕承臣下之
所宜崇奉陛下纂聖緒而臨下遵令典以制中則亦俯
從公卿大夫之請光膺聖神文武之號間者陛下以禍
亂之故特貶損以自儆以從一時之宜信為恭也今乃
欲遂變更而不復以廢先祖之典則若專焉豈陛下或
未之思然臣等實以為懼雖欲行陛下之志奈先祖之
典法何伏惟陛下因於憂勞深自咎責命祝史告於天
地陳圭幣祠於祖宗布於羣臣聞於兆庶固能降開祐
之福致感悅之誠咸和以叶心盡瘁而畢力弼成神造
康濟艱難寇逆掃除暴彊擾順侯衞奉守屏之職夷狄
為來庭之賓兵戎不興邊鄙不聳文軌同於四海貢賦
修於九州至若時候將愆必惟思而内省皇情微軫遂
交感而潜通隂陽和而風雨時年穀熟而財用足休祥
數見福應屢臻此皆天地祖宗垂靈錫祉以成陛下之
志明無不答不享之咎也陛下宜承天意以悅神心增
修盛儀再加明號崇昭報之禮表恢復之功而辭以仁
壽未臻至化猶鬱則若尚懷不足以要天地祖宗雖有
固讓之勤而非重請之義且夫號者其來尚矣燧人神
農各旌其事湯以其武而曰武王迨我祖宗崇尚古道
垂著新法陛下獨為辭讓以守謙冲則皇王將有愧於
前祖宗將不悅於後而帝德是非之辨固有所歸國典
異同之文後難以守且陛下本為炯誡(炯古迥切一作鑑)以示
敬恭誠謙德也今以先王之道而不敢不法烈祖之訓
而不敢不承又謙德之大也若乃守獨善而遺公議執
小讓而忽宏規違臣庶之心廢祖宗之典乃所以失陛
下之恭德又徒以掩陛下之全功臣等雖誠至愚竊所
不取輒敢徵之國典酌於經義取夫貞者事之幹元者
善之長以配聖謨神化之盛文德武功之宗叶紀年之
嘉名遵舊號之美稱以如開元故事謹冒萬死請上尊
號曰貞元聖神文武皇帝伏惟陛下沛然迴慮俯徇羣
情然後聖德之光昭玄功之茂著後代得揚盛美而鑑
至清是羣臣之願也不勝懇迫之至謹奉表詣闕固請
以聞臣等誠勤誠懇頓首頓首
第五表
臣頎等言臣等伏以尊號未復累具陳請伏奉詔旨固
守謙恭臣等上授天地神靈次奉祖宗典法列經義而
順古因人心以從時詞繁而不能陳明誠竭而未蒙察
納德美盛而猶蔽憲度缺而莫修罪戾是憂冰炭交集
臣某等誠惶誠恐頓首頓首臣某等伏以先王之道由
大中而可久近古之化以彌文而益彰然則守謹而為
恭不如立中而垂法表樸而略禮不如文明而化光况
於文質異時而國家自有制度豈直為一王之法固以
遇三代之文其於規模信為弘遠陛下嗣訓先祖貽謀
後聖當踐修以纂承寧變更而廢墜臣等又伏讀詔書
曰遐想哲王則自燧人神農殷湯之時有其事也又曰
欽若典訓則自代宗肅宗玄宗而上有其儀也又曰所
誡者滿所尚者謙守之以誠期於終始臣等以為去鴻
名而貶損謙之始也遵舊典而奉承謙之終也造次而
未嘗違於禮守之以誠也敬恭而無陷於專所誡者滿
也又曰虛美崇飾所不敢當伏惟皇帝陛下恤人之心
動天之德致理之文教戡難之武功著於頌聲光於史
氏上有其實無虛美之嫌下盡其誠非崇飾之偽又曰
勉一乃心共康庶政曩者公卿大夫侍御攜僕或從扞
牧圉或備持戈矛盖有同力之誠而無離德之間今者
四岳羣后九土庶邦外自藩維内及宗室黃髮耆老青
衿諸儒或僉以同辭或遠而抗疏一心之效也羣材序
進百職交修烽燧不驚兵戎以息鑚鑿不用獄訟以衰
六氣和而風雨時五穀昌而倉廩實庶政之康也誠由
教化以致雍熙自當冠於皇王寧復謝於堯禹宜加明
號以表成功陛下雖以為辭臣等未知其說又伏奉詔
旨令臣等斷表伏以君親一致臣子一例而春秋之義
不以父命辭王父命臣某等得遵先帝之典以(闕)陛下之
詔謹昧冐萬死伏請復上尊號如前不勝惶懼懇迫之
至
第六表
臣頎等言臣等今月七日所上表昨十五日下詔旨加
辭讓愈固臣等感謙冲於盛德而私有舊典隳廢之憂
懼煩瀆於聖聽而内懷微誠懇迫之切進退兢惕不知
所措臣某等誠惶誠恐頓首頓首臣某等伏以事貴舉
其中名惡浮於實得其中不宜變之而失正有其實不
必避之以為恭况於祖宗之矩儀國家之典制陛下教
尊道備德博化光辭取於貶損而自卑朴略而大簡者
也昔漢宣帝謂元帝曰我漢家亦自有制度諸葛孔明
誡其主曰不宜妄自菲薄前史載之詳矣幸陛下思之
臣等又以為執小讓之賢不足以方得宜合度之善去
鴻名之敬不足以補變法改作之專陛下行之將何所
守伏以高祖受其明命歴代承以聖德至陛下又有下
武繼文重熙累盛之美不可謂德之不嗣也躬上聖之
姿合至神之化有(一無有字)戡禍亂制夷狄之武修禮樂垂
憲度之文不可謂實之不孚也比年以來俗化斯厚人
少犯法吏無舞文獄犴將空梏拲不用可謂人皆遷善
豈曰俗未勝殘然若辭之所未寤也况於尊號之美陛
下巳受於初去之即由於艱虞復之宜因於康靖徒示
其罰不旌其功何以知區宇之削平何以知宗廟之復
似非陛下之本意但自欲改先祖之遺儀耳内之臣庶
跋履山川思報主恩誓雪國恥亦欲攄其宿憤表其成
勞陛下猶掩鴻名罔窮其事則此等如有未盡不以為
歡儻陛下以自咎責之心尚或未弭則羣臣不能匡(一作)
(莊)輔之罪亦當未除將何以蒙陛下之恩私將何以受
陛下之爵賞君猶含垢臣以偷榮上下之情必深反側
又無以示於萬古無以威於四夷皆非遠圖且乖大體
臣等懷此數者恨恨而不能自安謹昧冐萬死重違詔
旨伏請復上尊號以如前表伏惟皇帝陛下思聿修無
忝之言顧屈己從人之義再膺大典俯徇羣心因來月
謁太清宫太廟郊祀上帝遂以告祠實臣等之至誠實
臣等之厚幸不勝惶懼懇迫之至謹復詣朝堂奉表固
請以聞
及大會議戸部尚書班宏又請改所上尊號加奉
道字故其文如後表(與下韓洄請歴數近日徵應祥瑞表次前表皆在貞)
(元五年作據宏本傳竇參當國兼度支使進宏尚書副參參當國在貞元五年八年貶又洄本)
(傳云貞元十年終國子祭酒盖洄前五年巳為祭酒表在六年作)
伏以睿智之周物而靡不通不可以不稱夫聖也妙算
之無方而莫能測不可以不稱夫神也行仁義修典法
歌詩頌考文章不可以不稱夫文也攘却戎夷戡翦暴
逆邊兵以整禁衞以嚴不可以不稱夫武也而合於唐
堯乃聖乃神乃武乃文之德博施不息而萬物以生推
功不宰而萬化以成合於書之奉若天道之義臣等謹
稽之乾符叶於古典侔德澤之廣配功業之崇昧冐萬
死伏請上尊號曰神聖文武奉道皇帝
及大會議國子祭酒韓洄請歴數近日徵應祥瑞
故又改其文如後表
又伏見陛下以今年四月以來方當雩祭之修而有旱
備之請纔愆期而未害於物深軫念而將卹其人氣潜
通而交感以和澤旋流而滂霈思遠由是風雨時而霜
雹不降稼穡茂而蝗螟不生農功以成年穀大熟休祥
數見福應屢臻仁木連理而垂隂嘉禾同穎而挺秀壽
星舒景炎之盛芝草布葩英之重白麞凝彩而雪暉蒼
烏取象於天色將徧於郡國相繼於歲時右具如表
為崔中丞賀平李懷光表(李懷光德宗建中初為朔方節度使時馬燧李)
(抱真討田悅未克詔懷光以朔方兵并力進討為賊所敗會朱泚反德宗狩奉天被圍急懷光)
(率所部奔命遂敗賊泚解圍去進加副元帥後誦言天下亂皆由宰相度支京兆尹等或以告)
(盧杞杞聞之不得朝頗恚恨去屯咸陽遂隂連朱泚謀反貞元元年為其部將牛名俊斬首以)
(獻公之表當是時作也然公時年十三其為崔中丞者不詳其人矣文又闕不全云)
臣某言伏奉某月日勅逆賊李懷光輿臺末人奚虜遺
醜備聞兇險之行頗有殘暴之名陛下略其細微假以
符節盡委朔方之地猶分禁衞之兵不感殊私乃懷異
望間者饋貢不入王師問罪尋令舉軍赴敵而乃終歲
無功洎駕幸近郊勅還舊鎮將掃猾夏之盜因解奉天
之圍豈伊人謀蓋是天意陛下但嘉其排難不省其由
列為上公命作元帥及躡寇滑汭頓軍咸陽
為裴令公舉裴冕表(裴冕明皇時為河西節度行軍司馬時明皇狩蜀冕自河)
(西還道遇太子平凉遂從至靈武與杜鴻漸崔漪同辭請太子宜正位號及肅宗即位進冕中)
(書侍郎同中書門下平章事後以舉劉烜為判官坐降施州刺史徙灃州傳云大歴中郭子儀)
(言於代宗曰冕首佐先帝驅馳靈武有社稷勲程元振忌其賢遂加誣罔海内冤之與此表合)
(然此表當為郭令公作其云裴令公非也又傳云時元載秉政冕早所甄引載德之又貪其衰)
(瘵且下巳遂拜左僕射同中書門下平章事不踰月卒據元載之誅在大歴十二年而柳生於)
(大歴八年是時方五歲而此表又當在載未誅之前時公未生或謂公集先侍御府君神道表)
(云汾陽王居朔方備禮延望恐此表乃其先人之作然亦不可得而考此决非公之文也明矣)
臣某言聞忠邪不可以並立善惡不可以同道吳任宰
噽而伍胥誅夷(吳王夫差元年以大夫伯噽為大宰嘗以報越為志二年悉精兵以伐越之夫)
(椒越王勾踐使大夫種因大宰而行成吳王將許之伍子胥諫不聽遂自殺吳王以鴟鴺盛其尸投之於江)
楚任靳尚而屈平放逐(屈原名平事楚懷王為三閭大夫同列上官靳尚共毁譛之王)
(乃疎原原既放逐遂投汨羅江而死)遠惟前事孰不痛心伏見灃州刺史
裴冕忠肅道高德厚匪躬無怠有蹇諤之風道佐先帝
驅馳靈武贊雲雷之業成社稷之勲程元振忌其直方
遂加誣搆投荒謫裔天下稱冤空懷醖正之悲莫雪增
嫌之恥今姦邪屏退聖政大明大度惟貞四門以穆寰
海之内元元之人莫不延首德音思聞至化願特令追
冕列在天朝俾之端揆庶寮平章百姓處詢謀之任當
燮理之權必能協和萬邦致君堯舜臣位兼將相職忝
股肱思進賢傑共熙帝載臣無任懇願之至
為武中丞謝賜新茶表(中丞武元衡也貞元二十年遷御史中丞公時為監)
(察御史乃其屬也正集有為武中丞謝賜櫻桃表此當次其後)
臣某言中使竇某至奉宣旨賜臣新茶一斤者天睠忽
臨時珍俯及捧戴驚抃以喜以惶(中謝)臣以無能謬司
邦憲大明首出得親仰於雲霄渥澤遂行忽先霑於草
木况兹靈味成自遐方照臨而甲拆惟新煦嫗而芬芳可
襲調六氣而成美扶萬夀以效珍豈可賤微膺此殊錫銜
恩敢同於嘗酒滌慮方切於飲冰(莊子曰朝受命而夕飲冰我其内熱歟)
撫事循涯隕越無地臣不任感戴欣抃之至
為裴中丞賀破東平表(裴中丞行立也公正集中有為裴中丞賀克東平赦)
(表事詳見注此表當次之元和十四年作)
臣某言月日得進奏官狀報逆賊李師道以某月日克
就梟戮率土臣子慶抃無涯(中謝)臣聞負恩干紀者鬼
得而誅(莊子不為善乎幽閒之中者鬼得而誅之)犯順窮凶者天奪其魄(左氏)
(襄公二十九年鄭伯有使公孫黑如楚辭曰楚鄭方惡而使予往是殺予也伯有強使之子晳怒將伐伯有氏)
(大夫和之十二月鄭大夫盟於伯有氏禆諶曰善之代不善天命也其焉辟子產舉不踰等則位班也擇善而)
(舉則世隆也天又除之奪伯有魄)不自妖孽曷彰聖功伏惟陛下先天
不違與神合契掩周宣中興之業陋漢光再造之勲靈
旗四臨氛沴皆散凡在臣庶盡覩升平伏以師道席父
祖以作威苞海岳而專禄恃東秦十二之險(李師道即淄青之地)
(有州十二傳五世)誘臨淄三七之兵竊據一方歲踰五紀朝宗
之地曠若外區(禹貢海岱惟青州青州東北據海西南距岱也又云海岱及淮惟徐州東至海)
(北至岱南至淮也以其淮海之所在故曰朝宗)封祀之山隔成異域(謂東封泰山也在兖)
(州)累聖垂德曾未悛心餘孽滔天果聞折首遂使云亭
有主知玉牒之將封(封禪書炎帝封泰山禪云云黃帝封泰山禪亭亭後漢志曰云云亭)
(亭皆泰山下小山也風俗通云封泰山封廣二丈高九尺下有玉牒書)遼海無虞見石砮
之巳至(國語武王克商通道於九夷八蠻使各以其方賄來貢使無忘職業於是肅謹氏貢楛矢石砮)
(長尺有咫砮矢鏃也以石為之砮音奴)此皆陛下神籌(一作算)獨得廟略無
遺授任推盡力之誠縱捨有感心之化金石可貫龜筮
必從克成不戰之功遂洽無為之理臣謬司戎旅遠守
方隅愧無横草之功(漢終軍當發使匈奴軍自請曰軍無横草之功師古曰言行草中使)
(草偃卧故曰横草也)坐見覆盂之泰(東方朔客難連四海之外以為帶安如覆盂)抃蹈
歡慶倍萬恒情
賀赦表(表云况乃順時布政乘春導和此謂元和改元赦也又云謬當任用職在藩維此必)
(代桂廣帥臣作)
臣某伏奉某月日恩制大赦天下一人有慶百度維新
戴天履土罔不欣抃(中謝)某聞天地成功施雨露而育
物帝王繼統昇日月以垂曜羣品資始萬方文明伏惟
陛下嗣守鴻業光膺駿命淳化均於四序大德合於二
儀保寧社稷光宅區宇弘孝慈以御下崇恭儉以垂休
恩覃溪洞事冠千古况乃順時布政乘春導和敷作解
之澤宣在宥之典九族既睦四門廣闢而又洗滌幽縶
雷雨之施也歸還流竄羅網之釋也移叙貶黜覆載之
仁也蠲除逋債政理之源也褒寵勲賢激勸之方也廢
金寶之貢有以彰儉德搜遺逸之士有以表至公元勲
宿將賞延子孫庶尹卿士榮周存殁廣直言之路啓進
善之門德超虞夏道掩軒頊必將平一殊俗發揮大猷
億萬斯年永荷天緒臣謬當任用守職藩維不獲奔赴
闕庭親覩盛禮感悅歡抃倍萬恒情
賀皇太子牋(憲宗元和十四年羣臣上尊號曰元和聖神文武法天應道皇帝公時在)
(柳州故云忝守遐方獲聞盛禮皇太子乃元和七年所立遂王宥者公是年十月卒於柳云)
宗元惶恐言伏奉六月七日制元和聖文神武法天應
道皇帝光受徽號率土臣子歡抃無涯伏惟皇太子殿
下麗正居中輔成昌運消伏沴孽贊揚輝光鴻名允升
大慶周洽表文武之經緯著天道之運行瑞景照臨示
重輪之發耀(崔豹古今注曰漢明帝為太子樂人作四歌贊德其二日月重輪)恩波下
濟見少海之增瀾(山海經曰無臯之山南望幼涿郭璞注曰即少海也昔天子比大海太子)
(為少海)宗元忝守遐方獲聞盛禮踴躍之至倍萬恒情謹
附牋賀宗元惶恐死罪死罪
賀裴桂州啓(裴桂州即前中丞公行立也行立為桂管觀察使在元和十三四年間時)
(淮西巳平公前有為賀淮西平赦表此豈赦後有所封贈故公以啓賀之歟)
宗元啓伏承天恩榮加寵贈伏惟增感抃慶罔極某聞
揚名以顯孔聖於是作經大孝所尊曾子以之垂訓雨
露敷澤日月垂光盛德果騐於達人積善必徵於餘慶
天下人子羨慕無階某特承恩眷倍百恒品限以守官
不獲奔走拜賀無任展轉惶灼之至
與衛淮南石琴薦啓(衛淮南次公也以檢校工部尚書為淮南節度使在元和)
(十二年淮蔡平後傳云次公本善琴方未顯時京兆尹李齊運使子與之遊請授之法次公拒)
(絶因終身不復鼓而公此文在柳州作則衛時尚鼓琴也史傳之載過乎實矣)
疊石琴薦一(出當州龍壁灘下)右件琴薦躬往採獲稍以珍竒
特表殊形自然古色伏惟閣下稟夔旦之至德藴牙曠
之玄蹤人文合宫徵之深國器專瑚璉之重藝深攫醳
將成玉燭之調(爾雅四時和謂之玉燭攫厥縛切醳音液醇酒也攫醳一本作擢澤)思叶
歌謠足助薰風之化(舜作五絃之琴以歌南風曰南風之薰兮可以解吾民之愠兮)願
以頑璞上奉徽音增響亮於五弦應鏗鏘於六律沉淪
雖久提拂未忘儻垂不徹之恩敢效彌堅之用
答鄭員外賀啓(與以下啓皆在元和十四年淄青平後作)
李師道三代受恩四兇負德聖朝含育務在安人不知
覆載之寬弘更縱豺狼之奸蠧王師一發兇首巳來萬
姓稱歡四方無事
答諸州賀啓
李師道累代負恩不起悛革餘孽怙亂更肆猖狂王師
暫勞巳致梟戮率土歡抃慶賀難勝太平之功自此而
畢
學古文必自韓柳始兩家文字剥落柳為尤甚國初
文章承唐末五代弊卑弱不振至天聖間穆修鄭條
之徒唱之歐陽文忠尹師魯和之格力始回天下乃
知有韓柳韓文屢經名士手頃余又為讎勘頗完悉
唯柳文簡古雅奥不易刊削年大來試為紬繹兩閱
歲然後畢見凡四本大字四十五卷所傳最遠初出
穆修家云是劉夢得本小字三十三卷元符間京師
開行顛倒章什補易句讀訛正相半曰曾丞相家本
篇數不多於二本而有邢郎中楊常侍二行狀冬日
可愛平權衡二賦共四首有其目而亡其文曰晏元
獻家本次序多與諸家不同無非國語四本中晏本
最為精密柳文出自穆家文是劉連州舊物今以四
十五卷本為正而以諸本所餘作外集參考互證用
私意補其闕如皇室主宜加黃字馮翊王公宜去王
字&KR0034;當作掔&KR0008;當作羾鮑勲當作鮑信改規當作叚
規疥瘧宜為痎瘧很倖宜為很悻吳武陵初貶永州
貞符中宜如唐書去量移字韓曄時猶未死答元饒
州書中宜於韓宣英上去亡友字以唐書孝友傳校
復讎議以楚辭天問校天對以左傳國語校非國語
以唐宋類書唐人牋表校天論等篇其見於唐書者
悉改從宋景文凡漫乙是正二千處而贏又釐革京
兆請復尊號表增入請聽政第二表賀皇太子牋省
試慶雲圖詩摠六百七十四篇鋟木流行購逸拾遺
猶俟後日政和四年十二月望胥山沈晦記
柳河東外集卷下
