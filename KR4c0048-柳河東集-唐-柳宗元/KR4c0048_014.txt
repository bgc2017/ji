柳河東集卷十四
唐柳宗元撰
對五首
設漁者對智伯(按史記世家及考之通鑑晉自昭公以後六卿強公室卑六卿韓趙)
(魏范中行及知氏是也頃公六年周景王崩王子争立晉六卿平王室亂立教王十二年晉之)
(宗家祁傒孫叔嚮於相惡於君六卿欲弱公室乃遂以法盡滅其族而分其邑晉益弱定公十)
(一年范中行反晉君擊之范中行走朝歌出公十七年智伯與趙韓魏共分范中行地以為邑)
(出公怒告齊魯欲伐之四卿遂反攻出公奔齊智伯乃立哀公晉國政皆决智伯晉公不得有)
(所制智伯遂有范中行地最強周威烈王二十三年智宣子卒智襄子為政請地於韓康子致)
(萬家之邑又求地於魏桓子復與萬家邑又求蔡皐狼之地於趙襄子襄子不與智伯怒帥韓)
(魏之甲以攻趙氏圍而灌之城不沒者三版智伯曰吾乃今知水之可以亡人國也趙襄子使)
(張孟談潜出見韓魏曰脣亡則齒寒今智伯帥韓魏而攻趙趙亡韓魏為之次矣二子乃隂與)
(張孟談約為之期日而遣之襄子夜使人殺守隄之吏而使水灌智伯軍智伯軍救水而亂韓)
(魏翼而擊之襄子將卒犯其前大敗智伯之衆遂殺智伯盡滅智氏之族而分其地迹其事而)
(觀之智伯貪而無饜卒抵於敗公之設為漁者之對其切指一時之事情也至矣)
智氏既沒范中行志益大合韓魏圍趙水(一作於)晉陽智
伯瑶(音搖智伯名號襄子)乘舟以臨趙且又往來觀水之所自務
速取焉羣漁者有一人坐漁智伯怪之問焉曰若漁幾
何曰臣始漁於河中今漁於海今主大兹水臣是以来
曰若之漁何如曰臣幼而好漁始臣之漁於河有鯊鱮
鱣鰋者(鯋音沙小魚也鱮音叙大魚似魴而鱗弱鱣知連切音氈鯉也江東呼為黃魚鰋音偃說文鮀)
(魚也)不能自食以好臣之餌日收者百焉臣以為小去而
之龍門之下(龍門山名在絳州同州二州之界)伺大鮪焉(鮪音洧鮥也似鱣大者名)
(鮪小者曰叔)夫鮪之来也其魴鯉數萬(魴音房赤尾魚詩魴魚赬尾)垂涎
流沫後者得食焉然其飢也亦返吞其後愈肆其力逆
流而上慕為螭龍(螭丑知切似龍而無角者)及夫抵大石亂飛濤折
鰭秃翼(鰭音耆魚脊上骨)㒹倒頓踣(音匐)順流而下宛委冐懵(牟孔)
(切心迷也)環坻溆而不能出(坻音墀水中高地一曰小渚也溆音叙小浦也)嚮之從
魚之大者幸而啄食之臣亦徒手得焉猶以為小聞古
之漁有任公子者其得益大(莊子外物篇任公子為大鈎巨緇五寸搳以為餌蹲)
(乎會稽投竿東海期年不得魚巳而大魚食之牽巨鈎䤾沒而下任公子得若魚離而腊之)於是去
而之海上北浮於碣石(碣音竭山名在平州盧龍縣碣然而立在海旁故名)求大
鯨焉(海大魚也雄曰鯨雌曰鯢)臣之具未及施見大鯨驅羣鮫(音交海魚)
(也)逐肥魚於渤澥之尾(渤音勃澥胡買切說文海之別也)震動大海簸
掉巨島(簸補過切掉徒了切島都皓切水中有山曰島)一啜而食若舟者數十
(啜姝悅切說文嘗也)勇而未巳貪而不能止北蹙於碣石槁焉嚮
之以為食者反相與食之臣亦徒手得焉猶以為小聞
古之漁有太公者其得益大釣而得文王(史記太公望吕尚者以漁)
(釣奸周西伯西伯出獵遇太公於渭之陽與語大悅載與俱歸立為師)於是舍而来智伯
曰今若遇我也如何漁者曰嚮者臣已言其端矣始晉
之侈家若欒氏祁氏郤氏羊舌氏以十數不能自保以
貪晉國之利而不見其害主之家與三卿嘗裂而食之
矣(按史記趙世家晉頃公之十二年六卿以法誅公族祁氏羊舌氏分其邑為十縣各令其族為之大夫)
是無異鯋鱮鱣鰋也腦流骨腐於主之故鼎可以懲矣
然而猶不肯悟又有大者焉若范氏中行氏貪人之土
田侵人之勢力慕為諸侯而不見其害主與三卿又裂
而食之矣脫其鱗鱠其肉(鱠音檜細切肉也)刳其腸(刳音枯)斷其
首而弃之鯤鮞(上音昆下音而)遺胤(羊晉切)莫不備爼豆是無異
夫大鮪也可以懲矣然而猶不肯悟又有大者焉吞范
中行以益其肥猶以為不足力愈大而求食愈無饜(於鹽)
(切又於豔切)驅韓魏以為羣鮫以逐趙之肥魚而不見其害
貪肥之勢將不止於趙臣見韓魏懼其將及也亦幸主
之蹙於晉陽其目動矣而主乃慠然(慠魚到切倨也亦作傲)以為
咸在机俎之上方磨其舌抑臣有恐焉今輔(一作韓)果舍
族而退不肯同禍(初智宣子將以瑶為後智果曰不如宵也云云若果立瑶也智宗必滅弗)
(聽智果遂别族於太史為輔氏後韓趙魏滅智氏之族唯輔果在)段規深怨而造謀(初智)
(襄子為政與韓康子魏桓子宴於藍臺智伯戲康子而侮段規及智伯圍趙氏桓子康子遂與趙襄子使人殺)
(守隄之吏而决水灌智伯軍大敗智伯之衆遂殺智伯段規康子之相也)主之不悟臣恐主
為大鯨首解於邯鄲(上音寒下音單趙之所都也)鬛摧於安邑(鬛音獵安)
(邑晉地即今之絳州夏縣也)胷披於上黨(趙之地也)尾斷於中山之外(中山)
(其後為趙所并)而腸流於大陸(澤名在深趙二州界而濱河)為鱻薧(上音鮮下音槁)
(二字並出周禮)以充三家子孫之腹臣所以大懼不然主之勇
力強大於文王何有智伯不悅然終以不悟於是韓魏
與趙合滅智氏其地三分
愚溪對(觀公與楊誨之書云方築愚溪東南為室時元和五年也對雖不紀年月其在永州)
(作明矣)
柳子名愚溪而居五日溪之神夜見夢曰子何辱予使
予為愚耶有其實者名固從之今予固若是耶予聞閩
有水生毒霧厲氣中之者温屯嘔泄(屯徒渾切聚也嘔音歐又於口切泄)
(音薛)藏石走瀨(音頼水流沙上也)連艫糜解(艫音盧舡頭也)有魚焉鋸齒
鋒尾而獸蹄是食人必斷而躍之乃仰噬(音筮)焉故其名
曰惡溪西海有水散渙而無力不能負芥投之則委靡
墊沒及底而後止故其名曰弱水(出甘州東坡云自州北西至肅州)秦
有水掎汩泥淖(掎舉綺切偏引也汩音骨淖女教切泥也)撓混沙礫視之分
寸眙若睨壁(眙丑吏切直視也睨音詣邪視也)淺澤險易(以豉切)昧昧不
覿乃合清渭以自彰穢跡故其名曰濁涇(出原州高平縣笄頭山一)
(名崆峒山至同州界入渭)雍之西有水幽險若漆不知其所出故名
曰黑水(通典出甘州張掖縣雞山)夫惡弱六極也濁黑賤名也彼得
之而不辭窮萬世而不變者有其實也今予甚清與美
為子所喜而又功可以及圃畦力可以載方(一作萬)舟朝
夕者濟焉子幸擇而居予而辱以無實之名以為愚卒
不見德而肆其誣豈終不可革耶柳子對曰汝誠無其
實然以吾之愚而獨好汝汝惡得避是名耶且汝不見
貪泉乎有飲而南者見交趾寶貨之多光溢於目思以
兩手左右攫而懷之豈泉之實耶過而往貪焉猶以為
名(廣州二十里地名石門有水曰貪泉飲者懷無厭曰之欲晉吴隠之為廣州刺史乃至泉所酌而賦詩)
(古人云此水一飲懷千金試使夷齊飲終當不易心)今汝獨招愚者居焉久留而
不去雖欲革其名不可得矣夫明王之時智者用愚者
伏用者宜邇伏者宜遠今汝之託也遠王都三千餘里
側僻廻隠蒸鬱之與曺螺蚌之與居(螺盧戈切蚌屬大者如斗出日南漲)
(海中蚌步項切蜃屬釋文蛤也)唯觸罪擯辱愚陋黜伏者日侵侵以遊
汝闖闖以守汝(闖丑禁切馬出門皃)汝欲為智乎胡不呼今之聦
明皎厲握天子有司之柄以生育天下者使一經於汝
而唯我獨處汝既不能得彼而見獲於我是則汝之實
也當汝為愚而猶以為誣寧有說耶曰是則然矣敢問
子之愚何如而可以及我柳子曰汝欲窮我之愚說耶
雖極吾之所往不足以申吾喙涸汝之所流不足以濡
吾翰姑示子其略吾茫洋乎無知冰雪之交衆裘我絺
溽暑之鑠(式灼切)衆從之風而我從之火吾盪而趨不知
太行之異乎九衢以敗吾車吾放而遊不知吕梁之異
乎安流以沒吾舟吾足蹈坎井頭抵木石衝冐榛棘僵
仆虺蝪(音易蜥蝪也釋文似蛇四足去足真蛇也)而不知怵惕何喪何得進
不為盈退不為抑荒凉昏默卒不自克此其大凡者也
願以是汙汝可乎於是溪神深思而歎曰嘻有餘矣是
及我也因俯而羞仰而吁涕泣交流舉手而辭一晦一
明覺而莫知所之遂書其對(晁太史無咎取以附變騷其係曰宗元之所作亦對)
(襄王問客難之義而託之神也宗元以謂我愚而谿有得於我谿亦當愚故言已愚可以累神者而神受之然)
(補之嘗論宗元固不愚夫安能使谿愚哉竭其智以近利而不獲既困矣而始曰我愚柳宗元之困豈愚罪邪)
(夫古之人臣正言為國犯難得死惟晁錯為愚哉故後世咸曰錯為一身謀則愚為天下謀則智惡夫士之喜)
(權者幸而進則曰智無以過我不幸而退則曰愚無以過我是進不失利退不失名故錄宗元此對極智愚之)
(辯以俟後之君子)
對賀者(永貞元年九月公自禮部員外郎貶邵州刺史十一月又貶永州司馬既至永州後)
(作)
柳子以罪貶永州有自京師来者既見曰余聞子坐事
斥逐余適將唁子(唁宜箭切榖梁傳云弔失國曰唁)今余視子之貎浩
浩然也能是逹矣余無以唁矣敢更以為賀柳子曰子
誠以貎乎則可也然吾豈若是而無志者耶姑以戚戚
為無益乎道故若是而巳耳吾之罪大會主上方以寬
理人用和天下故吾得在此凡吾之貶斥幸矣而又戚
戚焉何哉夫為天子尚書郎謀畫無所陳而羣比以為
名蒙耻遇僇以待不測之誅苟人爾有不汗栗危厲偲
偲然者哉(偲音思相切責也又七才切)吾嘗静處以思獨行以求自
以上不得自列於聖朝下無以奉宗祀近丘墓徒欲苟
生幸存庶幾嗣續之不廢是以儻蕩其心倡佯其形(倡音)
(昌佯音羊)茫乎若升高以望潰乎若乘海而無所往故其容
貎如是子誠以浩浩而賀我其孰承之乎嘻笑之怒甚
乎裂眥(疾智切又才詣切目眥也)長歌之哀過乎慟哭庸巨知吾之
浩浩非戚戚之尤者乎子休矣
杜兼對(新史杜兼傳書其為濠州刺史豪侈横恣僚官韋賞陸楚皆聞家子有美譽論事忤)
(兼誣劾以罪殺之二人無罪死衆莫不冤之此或人之問有及於枉殺無罪士二人者即史之)
(所書也公乃取其能辨鍾離令之䜛且諛使無罪之僚咸得自逹則史之所不書者也韓昌黎)
(銘杜兼墓而二事皆不書特著其世緒為詳豈以其善不足以揜其惡故並二事而略之吾嘗)
(疑焉惜乎公之對缺而不全無以見公終有以去取微顯之意矣)
或問曰朝廷以公且明進善退不肖未嘗不當然吾有
一疑焉願有聞於子以釋予也何哉曰杜兼為濠州幸
兵之亂殺無罪士二人蓄貨足慾吾以為唐檮杌饕餮
者亡以異(檮音濤杌音兀饕音叨餮音鐵古之四凶之二者春秋注檮杌頑凶無疇匹之貌貪財為)
(饕貪食為餮)然而卒入為郎中給事中出由商至河南尹乃
死夫何取於兼者若是幸也曰若子之言兼之罪吾雖
不覩乎目然聞之&KR0836;宜廢而不用久矣然而吾有一取
焉吾聞兼在濠州有鍾離令盧某者宰相戚也而讒且
諛日狀其僚之過愆以致於兼且曰是過是愆我獨無
有其僚因惴恐(惴之瑞切憂懼也)以俟謫怒於上令日施施自負
曰州君將我陟也兼得之乃大怒罰令使僚也咸得自
逹以進乎善因擯令終不得面焉人由是不苟免而讒
諛之道大息朝廷進兼於内則給事中於外則至河南
尹蓋知兼有是善也歟誠然不為公且明邪或者曰兼
凶狡人也恣殺以充巳其為過章章者凡天下兒童(後)
(闕)
天對(天對非徒作也屈原有天問公以對也原事楚懷王為三閭大夫同列大夫上官靳尚妬)
(害其能共譖毁之王乃逐之原彷徨山澤經歴陵陸見楚有先王之廟及公卿祠堂圖畫天地)
(山川神靈竒瑋僪佹及古賢聖怪物行事因書其壁呵而問之然其文義不次叙讀之茫然王)
(逸為之叙有曰自太史公口論道之多所不逮至於劉向揚雄援引傳記以解說之亦不能詳)
(悉今則稽之舊章合之經傳以相發明此逸之語也至公乃為之對間斥王逸之失始讀之亦)
(莫曉其義以天問之意參而求之章决句斷問答之意昭然義見用䟽公天對之言而附天問)
(之語於下兼乎衆說以昭其義公之所以斥王逸之失者兼存之庶易以考焉若夫文義之不)
(叙則漢諸儒所不敢易也)
曰本始之茫誕者傳焉(此對天問遂古之初誰傳道之謂太始之元初無傳也)鴻
靈幽紛曷可言焉(此對天問上下未形何由考之謂天地未形本無言也)曶黑晰
眇往来屯屯尨昧革化惟元氣存而何為焉(此以對天問冥昭瞢)
(闇誰能極之馮翼惟像何以識之明明闇闇惟時何為謂日月晝夜隂陽明晦惟元氣存也馮翼惟像淮南子曰)
(天地未形馮馮翼翼言未形也曶音忽晰音析屯株倫切)合焉者三一以統同吁炎
吹泠交錯而功(此對天問隂陽三合何本何化蓋取穀梁子所謂獨隂不生獨陽不生獨天不)
(生三合然後生之意王逸以謂天地人非也泠音零)無營以成沓陽而九轉輠(一作)
(運輠一作轉轘)渾淪蒙以圜號(此對天問圜則九重孰營度之謂天圜九重取陽數也輠胡果)
(切)冥疑玄釐無功無作(此對天問惟兹何功孰初作之)烏傒繫維乃縻
身位無極之極漭彌非垠或形之加孰取大焉(此對天問斡維)
(焉繫天極焉加謂斗極居中央如太玄所謂天圓地方斗謂植中央也王逸以謂極際恐未然漭莫浪切)皇
熙亹亹胡棟胡宇宏(一作完)離不屬焉恃夫八柱(此對天問八柱)
(何當東南何虧謂天維以八山為柱非所恃也亹音尾)無青無黃無赤無黑無中
無旁烏際乎天則巧欺滛誑幽陽以别(此對天問九天之際安放安屬)
(謂九天者雖東方曰皥天東南方陽天南方赤天西南方朱天西方成天西北方幽天北方玄天東北方變天)
(中央鈞天其别雖九而對以為不然也)無隈無隅曷懵厥列(此對天問隅隈多有誰知)
(其數謂天地方隅不可以數窮也隈烏回切懵牟孔切)折(一作坼)篿剡筳午施旁豎
鞠明究曛自取十二非余之為焉以告汝(此對天問天何所沓十二)
(焉分篿音專楚人折竹以卜謂之篿筳音廷葦莖也意謂巧歴不能計天地之晦明一歲日月十二會固自若)
(也沓合也言天地合也)規燬魄淵太虛是屬棋施萬熒咸是焉託
(此對天問日月安屬列星安陳謂日圓而明月生而静星若棋熒無所託也燬音毁)輻旋南畫軸
奠於北孰彼有出次惟汝方之仄平施旁運惡有谷汜
(此對天問出自湯谷次於蒙汜謂日猶輻旋軸奠烏可窮其出次日晨出東方湯谷之中暮入西極蒙水之汜)
(也汜音凡又音祀又音泛汜水涯也)當焉為明不逮為晦度引久窮不可
以里(此對天問自明及晦所行幾里謂日之明晦不可以里計也)燬炎莫儷淵廹而
魄遐違乃專何以死育(此對天問夜光何德死則又育謂日之炎光莫並惟月明既極)
(則餽哉生不可以死育測也儷音麗)玄隂多缺爰感厥兔不形之形惟神
是類(此對天問厥利惟何而顧兔在腹謂月中有兔玄隂之所感也)陽徤隂滛降施蒸
摩岐靈而子焉以夫為(此對天問女岐無合夫焉取九子王逸云神女也無夫而生九)
(子漢成帝紀應劭注畫室畫九子母或云即女岐也)怪瀰冥更伯強乃陽順和調
度惠氣出行時届時縮何有處鄕(此對天問伯強何處惠氣安在伯強疫鬼)
(也謂氣乖則致癘氣和則致祥鬼非有定處也瀰綿婢切水流貎)明焉非闢晦焉非藏
(此對天問何闔而晦何開而明)孰旦孰幽繆躔於經蒼龍之寓而迋尉
角亢(此對天問角宿未旦曜靈安藏謂東方蒼龍亢之宿雖日出之方而其晦明固自有經度也晉志云)
(左角為天曰主刑亢㧾攝天下奏事聽訟理獄錄功者也繆音虯躔澄延切)惟鮌譊譊隣聖
而孽恒師厖蒙乃尚其圯(此對天問不任汩鴻師何以尚之謂鮌之不任治洪水衆)
(論不明不察其方命圯族而舉之也鮌音衮譊女交切圯部鄙切)后惟師之難矉頞使
試(此對天問僉曰何憂何不課而行之謂四岳舉鮌堯曰吁咈哉僉曰試可乃巳非樂於用之也課試也矉)
(音賓恨張目也頞阿葛切鼻莖也蹙頞也)盗堙息壤招帝震怒賦刑在下投
弃於羽方陟元子以胤功定地胡離厥考而䲻龜肆喙
氣孽宜害而嗣續得聖汙塗而蕖夫固不可以類(此對天問)
(䲻龜曳銜鮌何聽焉順欲成功帝何刑焉永遏在羽山夫何三年不施伯禹腹鮌夫何以變化謂鮌既殛於羽)
(山䖝鳥之所曳銜而其子有禹之聖蓮生泥中自不類也息壤史記索隠曰山海經啓筮云鮌竊帝之息壤以)
(湮洪水招音翹舉也漢書以招人過䲻與鴟同)胝躬躄步橋楯勩路(一作踣)厥十
有三載乃蓋考醜宜儀刑九疇(一無宜儀刑三字)受是玄寶昏
成厥孽昭生於德惟氏之繼夫孰謀之式(此對天問纂就前緒遂成)
(考功何續初繼業而厥謀不同謂禹腁手胝足勤勞底績以蓋覆其久之惡敷九疇錫玄圭惟繼鯀之氏而不)
(法其謀也胝張尼切說文腄也一曰繭也躄蒲結切跛也勩羊至切勞也)行鴻下隤厥丘乃
降焉填絶淵然後夷於土從民之宜乃九於野墳厥貢
藝而有上中下(此對天問洪泉極深何以寘之地方九州何以墳之謂禹行洪水既平降丘宅)
(土不待寘塞從民之所宜咸則三壤而成賦中邦也隤徒回切填音田)胡聖為不足反謀
龍智畚鍤究勤而欺畫厥尾(此對天問應龍何畫河海何歴蓋王逸注或曰禹治)
(水時有神龍以尾畫導水徑從而治之對以為不然也畚音夲鍤測洽切)圜燾廓大厥立不
植地之東南亦巳西北彼回小子胡㒹隕爾力夫誰駭
汝為此而以慁天極(此對天問鮌何所營禹何所成康回馮怒地何故以東南傾康回共)
(工名也准南子謂共工與顓頊争怒觸不周之山天維絶地柱折故東南傾對以謂非康回可得而傾也圜與)
(圓同又音旋)州錯富嫗(一作媪)爰定於趾躁川静谷形有高庳
東窮歸墟又環西盈脈宂土區而濁濁清清墳壚慘䟽
滲渴而升充融有餘泄漏復行器運浟浟又何溢為(此對)
(天問九州何錯川谷何洿東流不溢孰知其故謂九州川谷錯洿各有其勢水之東流回環其理自不溢也慘)
(音燥滲所禁切浟音攸水流貎又音由)東西南北其極無方夫何澒洞而
課(一有校字)脩長茫忽不凖孰衍孰窮(此對天問東西南北其脩孰多南北順㯐)
(其衍幾何謂不可計其脩衍也澒音汞又胡動切㯐音羞)積高於乾崑崙攸居蓬首
虎齒爰宂爰都(此對天問崑崙縣圃其凥安在謂崑崙之㒹曰縣圃元氣所出上通于天非人)
(迹可至也崑音昆崙音論凥丘刀切)增城之里萬有三千(一作千)清温燠寒
迭出於時時之丕革由是而門辟啟以通兹氣之元(此對)
(天問增城九重其高幾里四方之門其誰從焉西北辟啓何氣通焉淮南子謂崑崙之山九重其高萬五千里)
(故一寒一暑氣所從出西北天門又氣之所通也增讀作層)脩龍口燎爰北其首九
隂極冥厥朔以炳(此對天問日安不到燭龍何照王逸注云天之西北有幽隂無日之國脩)
(龍銜燭而留照之)惟若之華禀羲以曜(此對天問羲和之未揚若華何光謂羲和日御)
(也若木依日而光耀耳)狂山凝凝冰於北至爰有炎洲司寒不得
試(此對天問何所冬暖何所夏寒凝音薿)石胡不林往視西極獸言嘐嘐
人名是逹有虬蜲蛇不角不鱗嬉夫玄熊相待以神(此對)
(天問焉有石林何獸能言焉有虬龍負熊以遊王逸云天下何所有石木之林林中有獸能言語者對言石胡)
(不林往視西極則石林在西然吴都賦有注云石林在南二義不同虬龍王逸云焉有無角之龍而負熊以遊)
(戲者嘐古包切蛇音移蜲戸危切虬音紏)南有怪虺羅首以噬倏忽之居帝
南北海(此對天問雄虺九首儵忽焉在王逸云雄虺一身九首速及電光儵忽電光也柳先生云非是)
(義在莊子甚明然招魂云雄虺九首儵忽往来吞人)員丘之國身民後死封嵎之
守其横九里(此對天問何所不死長人何守王逸注括地象云有不死之國長人防風氏也禹會)
(諸侯彼後至使守封嵎之山嵎音虞)有萍九岐厥圖以詭浮山孰産赤華
伊枲(此對天問靡萍九衢枲華安居柳先生云衢岐也山海經多言其岐五衢王逸以謂生九交之道恐)
(誤又浮山有草其葉如麻赤華即枲華也枲想里切)巴蛇腹象足觀(一作覿)厥大三
歲遺骨其脩巳號黑水滛滛窮於不姜玄趾則北三危
則南(此對天問一蛇吞象厥大何如黑水玄趾三危安在山海經言南方有靈蛇吞象三年然後出其骨)
(黑水出崑崙山玄趾三危皆山名在西方)僊者幽幽夀焉孰慕短長不齊咸
各有止胡紛華汗漫而潛謂不死(此對天問延年不死夀何所止漫汗並平)
(聲)鯪魚人皃邇列姑射鬿雀峙北號惟人是食(此對天問鯪魚)
(何所鬿堆焉處山海經六鯪魚在海中近列姑射山鬿堆當為雀鬿雀在北號山如雞虎瓜食人王逸以為竒)
(獸誤鬿音祈鯪音凌)焉有十日其火百物羿(一作早)宜炭赫厥體胡
庸以枝屈大澤千里羣鳥是觧(此對天問羿焉彈日烏焉觧羽淮南子云堯時)
(十日並出草木焦枯羿射十日中其九日日中烏皆死墮其羽翼柳曰山海經云大凙千里羣鳥之所觧問作)
(烏字當為鳥後人不知因配上句改為烏也)禹懲於續嵞婦亟合胈離厥膚
三門以不胝呱呱之不䀌而孰圖味卒燥於野民攸宇
(一作字)攸暨(此對天問禹之力獻功降省下土四方焉得彼嵞山女而通之於台桑閔妃匹合厥身是)
(繼胡為嗜慾而不同味而快鼂飽謂禹娶嵞山氏之女雖念繼嗣之重而勤勞不顧家非徒欲飽快一朝之情)
(蓋欲民安其居也嵞與塗同呱音孤衋傷也迄力切眡與眎同)彼呱克藏俾姒作夏獻
后益於帝諄諄以不命復為叟耆曷戚曷孽(此對天問啟代益作)
(后卒然離蠥謂孟避啟於箕山之陽此天意也初何憂焉離遭也蠥與孽同憂也)呱勤於德民
以乳活扈仇厥正帝授柄以撻兇窮聖庸夫孰克害(此對)
(天問何啟惟憂而能拘是逹皆歸射□而無害厥躬謂啟之賢民頼以生誅有扈氏之叛而無敢害者)益
革民艱咸粲厥粒惟禹授以土爰稼萬億違溺踐垍休
居以康倉枯不失聖天(一本無聖天)胡往不道(此對天問何后益作革而)
(禹播降即書所謂禹曰予乘四載暨益奏庶鮮食暨稷奏庶艱食鮮食蒸民乃粒之意垍臣至切堅土也)啓
逹厥聲堪輿以呻辯同容之緒帝以貿嬪禹母産聖何
疈厥旅彼滛言亂噣聦聝以不處(此對天問啟棘賓商九辯九歌何勤子屠)
(母而死分竟地據王逸注棘陳也賓列也九辯九歌益所作樂也陳列宫商之音對云帝以貿嬪義之不同如)
(此何勤子屠母王逸云禹腷剥母背而生其母之身分散地何以能有聖德憂勞天下乎對謂無此理堪輿天)
(地也呻音申貿音茂疈拍逼切噣音燭又陟救切聝古獲切)夷羿滔荒割更后相夫
孰作厥孽而誣帝以降(此對天問帝降夷羿革孽夏氏謂夷羿弑夏后相非天意也)
震皜厥鱗集矢於皖肆叫帝不諶失位滋嫚有洛之嫮
焉娶于姣(此對天問胡羿射夫河伯而妻彼洛嬪王逸曰洛濱宓妃也傳曰河伯化為白龍遊於水)
(旁羿見射其左目河伯上訴天帝云云羿又夢與洛水神宓妃交接也皜音果皖戶版切明星也嫚音慢嫮音)
(護)夸夫快殺鼎豨以慮飽馨膏腴帝叛德姿力胡肥台
舌喉而濫厥福(此對天問馮珧利决封豨是射何獻蒸肉之膏而后帝不若謂羿獵射神豨蒸)
(祭天地而天意不順也馮挟也珧弓名也豨音希)寒讒婦謀后夷卒戕荒弃於
野俾&KR0008;民是臧舉土作仇徒怙身弧(此對天問浞娶純狐眩妻爰謀何羿)
(之射革而交吞揆之謂寒浞羿相也浞娶純狐氏女浞謀殺羿而羿徒恃其弧矢而不悟也)鮌殛羽
巖化黃而淵(此對天問阻窮西征巖何越焉化而為黃熊巫何活焉謂鮌既殛死化為黃熊入於)
(羽山淵也)于(一作予)宜播殖穉於丘於川維莞維蒲維菰維蘆
丕徹以圖民以讙以都堯酷厥父厥子徼(一作激)以功克
碩厥祀後世是郊(此對天問咸播秬黍蒲藿是營何由并投而鮌疾修盈謂鮌既不能平水)
(土使民得播種鮌既殛死禹乃嗣興以永厥祀也菰音酤菅音官蘆音芦徼音澆)王子怪駭蜺
形茀裳文禠操戈猶懵夫藥良終鳥號以遊奮厥篚筐
曶漠莫謀形胡在胡亡(此對天問白蜺嬰茀胡為此堂安得夫良藥不能固臧天式縱)
(横陽離爰死大鳥何鳴夫焉喪厥體此又屈原記其祠堂之所見故曰胡為此堂王逸云崔文子學仙於王子)
(僑子僑化而為白蜺嬰茀持藥與崔文子文子驚怪引戈擊蜺中之因墮其藥俯而視之王子僑之尸也文子)
(覆之以弊筐須臾化為大鳥而鳴此對所謂形胡在胡亡也蜺雲之似龍者茀雲之若蛇者蜺音霓茀音佛禠)
(丑豸切奪衣也)幽陽潜爨隂蒸而雨萍馮以興厥號爰所(此對天問)
(萍號起雨何以興之王逸云萍雨師之名爨取亂切)氣怪以神爰有竒軀脇屬支
偶尸帝之隅(此對天問撰體恊鹿何以膺之王逸注云天撰十二神鹿一身八足兩頭云)宅
靈之丘掉焉不危鼇厥首而常以恬夷要釋而陵殆或
謫之龍伯負骨帝尚窄之(此對天問鼇戴山抃何以安之釋舟陵行何以遷之列仙)
(傳曰有巨靈之鼇背負蓬莱之山而忭戲滄海之中窄測格切)澆嫪以力兄麀聚之(此對)
(天問維澆在戶何求於嫂澆音梟嫪郎到切麀音憂)康假於田肆克宇之既裳(一無)
(此二字)既舍宜咸墜厥首(此對天問何少康逐犬而㒹隕厥首女岐縫裳而舘同爰止何)
(㒹易厥首而親以逢殆王逸注謂少康因田獵襲殺澆而斷其頭女岐澆嫂也與澆滛佚共舍宿止少康夜襲)
(之得其頭以為澆因斷之故此對謂咸墜厥首者)湯奮癸旅爰以傴拊載厥德
於葛以詰仇餉(此對天問湯謀易旅何以厚之謂湯伐罪弔民征自葛始傳曰葛伯仇餉此之)
(謂也傴委羽切)康復舊物尋焉保之覆舟喻易尚或艱之(此對天問)
(覆舟斟尋何道取之言少康復舊物滅斟尋氏如覆舟之易也)惟桀嗜色戎得蒙妹滛
處暴娱以大啓厥伐(此對天問桀伐蒙山何所得焉妹嬉何肆湯何殛焉謂桀伐蒙山之)
(國而得妹嬉民弃不保馴致南巢之伐也)瞽父仇舜鰥以不儷堯專以女兹
俾胤厥世惟蒸蒸翼翼於媯之汭(此對天問舜閔在家父何以鰥堯不姚告)
(二女何親謂瞽叟仇舜而鰥在下堯以二女娶之也儷音䴡媯俱為切汭音芮姚舜姓也)紂臺於璜
箕克兆之惟德登帝帥以首之媧軀虺號古(一作占)以類
之胡日化七十工獲詭之(此對天問厥萌在初何所意焉璜臺十成誰所極焉登立為帝)
(孰道尚之女媧有體孰制匠之謂紂為玉臺十重而箕子知其必亡伏羲以德而民登以為帝女媧蛇身人頭)
(一曰七十化對以為詭也璜音黃媧公蛙切)舜帝眡厥仇畢屠水火夫固優
游以聖而孰殆厥禍犬齗於德終不克以噬昆庸致愛
邑鼻以賦富(此對天問舜服厥弟終然為害何肆犬豕而厥身不危敗謂象欲殺舜而舜弟之雖)
(欲肆其犬豕之心而終不能害舜且封之有庳而富貴之也眡讀同視齗魚斤切富一作當)嗟伯之
仁遜季旅嶽雍同度厥義以嘉吴國(此對天問吴獲迄古南嶽是止孰期)
(去斯得兩男子謂吴國得賢者如太伯讓王季而居南嶽之下仲雍亦去而之吳而文王立二子為可嘉也)
空桑鼎殷謟羹厥鵠惟軻知言瞷焉以為不(此對天問緣鵠飾玉后帝)
(是饗謂人謂伊尹因緣烹鵠鳥之羹修飾玉鼎以事湯唯孟子謂其以堯舜之道要湯未聞以割烹也瞷居莧)
(切視也)仁易愚危夫曷揆曷謀咸逃叢淵虐后以劉降厥
觀於下匪摯孰承(此對天問何承謀夏桀終以滅喪帝乃降觀下逄伊摯謂以仁格愚人將)
(不謀而從如叢雀淵魚焉相&KR2266;以成功者非伊尹孰承之也摯音至伊尹名也)條伐巢放民用
潰厥疣以夷於膚夫曷不謠(此對天問何條放致罰而而黎服大說謂鳴條之伐)
(南巢之放如民之癰疽决而膚苹平安無不說者疣音尤)嚳狄禱禖契形於胞胡乙
鷇之食而怪焉以嘉(此對天問簡狄在臺嚳何宜玄鳥致貽女何嘉謂簡狄帝嚳之妃也)
(待嚳於臺上有飛燕遺其卵喜而吞之因生契也嚳音告禖音梅天子求子之神曰禖禮祀高禖是也胞音泡)
(鷇苦候切)該德胤孝(一作考)蓐收於西爪虎手鉞尸刑以司慝
(此對天問該秉季德厥父是盛王逸云該包也父契也柳云該為蓐收王逸注誤按禮記注䟽蓐收少皥氏之)
(子曰該為金官國語虢公夢在廟有神人面白毛虎爪執鉞立於西河公覺召史嚚占之史嚚對曰如君之言)
(則蓐收也天之刑神也所取者本此)收正矜矜澆扈爰踣(此對天問胡終弊於有扈牧夫)
(牛羊謂少康終能滅澆祀夏配天也有扈澆國名)階干以娱苗革而格不廹以
死夫胡狃厥賊(此對天問干恊時舞何以懷之王逸注云干求也舞務也言夏能求協時務柳)
(對之義不與王說同)辛后駭狂無憂以肥肆蕩㢮厥體而充膏於
肌嗇寶被躬焚以旗之(此對天問平脅曼膚何以肥之謂紂為無道天下乖離當懷憂)
(懼癯廋而反形體曼澤平脅肥盛宜其不免於蹈火而死也騃五駭切)扈釋於牧力使后
之(此對天問有扈牧豎云何而逢謂有扈氏釋牧豎而為諸侯也)民仇焉㝢(一作寓)啟牀
以斮(此對天問擊牀先出其命何從謂有扈氏不安於民故啟擊之於牀而殺之也斮側略切斬也)殷
武踵德爰獲牛之朴夫惟陋民是冐而丕號以瑞(此對天問)
(恒秉季德焉得夫朴牛王逸云湯能踵啟之德天嘉其志田獵而獲大牛之瑞公以謂非湯之德不能致是也)
卒營而班民心是市(此對天問何往營班禄不但還来謂湯往營班禄所以市民心也王)
(逸云營得也班遍也言遍施禄惠於百姓也)解父荒滛遭慤以𧹞彼中之不
目而徒以色視(此對天問昏微循迹有狄不寧何繁鳥萃棘負子肆情王逸云人有循昏微之)
(性為禽獸聚麀之行而不能安其身謂晉大夫解居父也居父聘於吴過陳之墓門見婦人負其子欲與滛佚)
(肆其情婦人則引詩而刺之曰墓門有棘有鴞萃止故曰繁烏萃棘也墓門有棘雖無人棘上猶有鴞汝獨不)
(媿也公對之意蓋取諸此謂遭怨慤之婦寕得不𧹞也墓門有棘見之詩)象不兄龔而肆以謀
蓋聖孰凶怒嗣用紹厥愛(此對天問眩弟並滛危害厥兄何變化以作詐而後嗣逢)
(長謂象雖浚井全廩肆害舜之謀而舜不藏怒又封之有庳以紹厥後也)莘有玉女湯廵爰
獲既内克厥合而外弼於德伊知非妃伊之知臣曷以
不識(此對天問成湯東廵有莘爰極何迄彼小臣而吉妃是得王逸注以為小臣伊尹也湯東廵狩從有)
(莘氏乞丐伊尹因得有莘氏之女以為妃對之意以為湯東廵得有莘氏之女則有之乞彼小臣而吉妃是得)
(為不然也妃音霏又音配)胡木化於母以蝎厥聖喙鳴不良謾以詭
正盡邑以墊孰譯彼夢(此對天問水濱之木得彼小子夫何惡之媵有莘之婦王逸注)
(小子謂伊尹媵送也言伊尹母妊身夢神女告之曰臼竈生鼃亟去無反居無幾何臼竈中有生鼃母去東走)
(顧視其邑盡為大水母因溺死化為空桑之林水乾之後有小兒啼水涯人取養之既長大有殊才有莘惡伊)
(尹從木中出因以送女也對之意以謂不然謂為是說者是蠧亂厥聖詭說害正未有盡邑以墊而伊可生也)
(蝎音曷木中䖝又許揭切蠆虫也譯音亦墊你念切書下民昏墊)湯行不類重泉是囚
(此對天問湯出重泉夫何罪尤謂湯之行與桀異故囚之重泉重泉者地名也)違虐立辟罪德
之由師憑怒割癸挑而讎(此對天問不勝心伐帝夫誰使挑之謂湯之德與桀異從)
(衆欲以割正有夏桀寔有以啟之非湯之所忍為也挑音桃)膠鬲比漦雨行踐期捧
盎救灼仁興以畢隨鷹之咸同得使萃之(此對天問會鼂争盟何踐)
(吾期蒼鳥羣飛孰使萃之此言武王將伐紂紂使膠鬲視武王師膠鬲問曰欲以何日至殷武王曰以甲子日)
(膠鬲還報紂會天大雨道難武王晝夜行或諫曰雨甚軍士苦之請且休息武王曰吾許膠鬲以甲子日至殷)
(今報紂矣以甲子日不到紂必殺之吾故不敢休息欲救賢者之死也遂以甲子朝誅紂不失期也此對之意)
(以謂武王不失期而行猶以水救火人無不從如鷹鳥之羣飛無不集者詩云惟時尚父時惟鷹揚漦與釐同)
(凌之切福也)頸紂黃鉞旦孰喜之民父有釐嗟以美之(此對天問)
(到擊紂躬叔旦不嘉何親揆發定周之命以咨嗟謂武王孟津之師秉黃鉞以誅紂八百諸侯不朝而會羣臣)
(咸謂休哉周公曰雖休勿休初不以為喜也雖幸武王順天應人歛福錫民而咨嗟之詞雖美之而寔戒之也)
(考之周書其詳可得而推矣)位庸庇民仁克蒞之紂滛以害師殛圮
之(此對天問授殷天下其位安施反成乃亡其罪伊何謂武王之仁足以庇民而紂之不道衆所共弃也)
咸逭厥死争徂器之翼鼓㒹禦讙舞靡之(此對天問争遣伐器何以)
(行之並驅擊翼何以將之謂天下咸避虐政而干戈攻伐之器皆争先而行前歌後舞鳬藻讙呼奮擊其翼而)
(不自知也)水濱翫昭荆陷弑之繆迓越裳疇肯雉之(此對天問昭后)
(成遊南土爰底厥利維何逄彼白雉謂昭王背成王之制而出遊南至於楚楚人沉之而不復還傳曰君其問)
(諸水濱是也昭王之南遊也為越裳氏獻白雉王之德不能致故親往迎之初豈有是理也哉)穆懵祈
招猖洋以遊輪行九野惟怪之謀胡紿娱載(一作戴)勝之
獸觴瑶池以迭謠(此對天問穆王巧梅夫何為周流環理天下夫何索求據列子載周穆王)
(肆意遠遊命駕八駿之乘馳駈千里至於巨蒐氏之國巨蒐氏乃獻白鵠之血以飲王其牛馬之湩以洗王之)
(足遂宿於崑崙之阿觀黃帝之宮遂賓於西王母觴於瑶池之上西王母為王謠王和之其詞哀焉此對問之)
(所交譏也)儒(一作孺)賊厥詵爰檿其弧幽禍挐以夸憚襃以漁
滛嗜薎殺諫尸謗屠孰鱗漦以徵而化黿是辜(此對天問妖夫)
(曳衒何號於市周幽誰誅焉得夫褒姒蓋周幽王前世有童謠曰檿弧箕服寔亡周國後有夫婦賣是器者以)
(為妖而曳戮之於市此禍之所從始也褒姒周幽王后也昔夏后氏之衰也有二神龍止於夏庭而告曰余褒)
(之二君也夏后布幣精而告之龍亡而漦在櫝而藏之夏亡傳商至周不敢發也至厲王發而觀之漦流於庭)
(化為玄黿入王後宫後宫處妾遇之而孕無夫而生子懼而弃之時被戮夫婦夜亡聞啼聲哀而收之遂奔褒)
(褒人後有罪幽王欲誅之遂入此女以贖罪是為褒姒幽王竟為犬戎所殺此對問之意盖罪幽王滛刑嗜殺)
(以自取滅亡未可盡歸妖夫化黿之徵也檿於琰切山桑也蔑莫結切漦凌之切黿魚衮切似鼈而大)天
邈以蒙人么以離胡克合厥道而詰彼尤違(此對天問天命反側)
(何罰何祐)桓號其大任屬以傲幸良以九合逮孽而壊(此對天問)
(齊桓九會卒然見殺謂齊桓九合諸侯震而矜之叛者九國卒至見殺非天道之無常亦其自取然也)紂
無誰使惑惟志為首逆圖倒視輔讒以寵干異召死雷
濟克后(此對天問彼王紂之躬孰使亂惑何惡輔弼讒謟是服比干何逆而抑沈之雷開阿順而賜封)
(之金謂紂自惑亂弃賢用讒比干諫而死雷開佞而用也)文德邁以被芮鞠順道(此對)
(天問何聖人之一德卒其異方謂文王之德純一虞芮質厥成而天下無異志鞠音匊)醢梅奴箕
忠咸喪以醜厚(此對天問梅伯受醢箕子佯狂謂梅伯紂之諸侯數諫而紂殺之葅醢其身箕)
(子被髮佯狂不願仕也此兩語疑當與前紂讒謟是服事文理相屬對亦隨問意耳)弃靈而功篤
胡爽焉翼冰以炎盍崇長焉既岐既嶷宜庸將焉(此對天問)
(稷維元子帝何篤之投之於冰上鳥何燠之何馮弓挟矢殊能將之謂稷生而神靈天寔厚之后稷之母姜嫄)
(氏見大人之迹履之遂有娠弃之冰上有鳥以翼覆温之詩曰誕置之寒冰鳥覆翼之可以見天之厚於稷者)
(如此故其生也馮弓挟矢皆為隐隐護之也嶷魚岌切)紂凶以啟武紹尚焉伯鞭
於西化江漢滸易岐社以大國之命以祚武(此對天問既驚帝切)
(激何逄長之伯昌號衰秉鞭作牧何令徹彼岐社命有殷之國謂紂有凶德武王能紹后稷之業文王之秉政)
(化於江漢之國易岐社以正天命也)踰梁槖囊羶仁蟻萃(此對天問遷藏就岐何能依謂)
(文王始與百姓遷於岐山之下民皆歸之如蟻慕羶也)妲滅淫商痡民以亟去(此對)
(天問殷有惑婦何所譏謂紂為妲己所惑流毒於民民皆去也妲當割切痡音逋)肉梅以頒烏
不台訴孰盈癸惡兵躬殄祀(此對天問受賜兹醢西伯上告何親就上帝罰殷之)
(命以不救謂紂醢梅伯以賜諸侯西伯所以訴於天此天所以親致紂之罰故殷之命至於絶而不續也殄與)
(&KR0008;同)牙伏牛魚積内以外萌岐目厥心瞭眡顯光(此對天問師望)
(在肆昌何志謂太公望姓姜名牙隠於屠牛漁於渭濱有諸中而形諸外惟文王以文識之)奮刀屠
國以髀髖厥商(此對天問鼓刀揚聲后何喜謂呂望鼓刀在肆文王親往問之望對曰下屠屠)
(牛上屠屠國文王喜載與俱歸也髀音陛髖音寬賈誼傳曰至於髖髀之所非斤則斧師古曰言其骨大故須)
(斤斧也)發殺曷逞寒民於烹惟栗厥文考而虔子以徂征
(此對天問武發殺商何所悒載尸集戰何所急謂武王戎殷欲救民於虐熖中在文王則栗栗危懼有所不敢)
(在武王則不敢不敬承文謨卒武功也故載文王木主以討紂有不得巳焉)中譛不列恭君
以雉胡螾訟蟯賊而以變天地(此對天問伯林雉經維其何故何感天抑地夫)
(誰畏懼王逸云伯長也林君也謂晉太子申生為後母驪姬所譛遂雉經以自殺而敬君也豈讒說可以變天)
(地哉雉如字禮記正義云雉牛鼻繩或曰雉遇獲多自死演弋尹切蟲名說文云側行者蟯音堯說文蟲在人)
(腹者以二蟲譬驪姬之譖耳)天集厥命惟德受之胤怠以棄夫又祐之
(此對天問皇天集命惟何戒之受禮天下又使至代之謂皇天惟相有德以集厥命後世子孫不能恐懼以自)
(弃則將祐下民而作之君所不免也)湯摯之合祚以久食昧始以昭末克
庸成績(此對天問初湯臣摯後兹承輔何卒官湯尊食宗緒謂進用伊尹禮樂祭祀緒業流於子孫使)
(昧其經始之難不自昭其明德卒終無以成其功也)光徵夢祖憾離以厲彷徨激
覆而勇益德邁(此對天問勲闔夢生少離散亡何壯武厲能流厥嚴謂吴王闔廬也闔廬名光)
(夀夢之孫也言闔廬少小被放於外不得立及其壯大終能厲其武勇以大吴國也傍音旁徨音皇)鏗羹
於帝聖孰嗜味夫死自暮而誰饗以俾夀(此對天問彭鏗斟雉帝何)
(饗受夀永多夫何久長王逸注謂彭祖進雉於堯堯饗食之以夀考至夀八百猶自悔不夀謂高枕而唾遠也)
(對之意以謂無是理焉)螝齧已毒不以外肆細腰羣螫夫何足病
(此對天問中央共牧后何怒蠭蟻微命力何固王逸注云中央之州有岐首之蛇共食牧草之實自相啄嚙蠭)
(蟻有&KR2862;毒之蟲負力堅固屈原以喻夷狄自相攻毒固其常獨當憂秦吳爾此對之意亦然故取二蟲以為喻)
(螝胡對切說文蚕蛹也螫施隻切細腰蜂也博物志細腰無雌雄之類取桑虫及阜螽子抱而為巳子云)萃
回禍偶昌鹿曷祐以女(此對天問驚女采薇鹿何祐北至回水萃何喜言昔有女子采)
(薇菜有所驚而走北走至於回水之上而得鹿其家以昌對以為避禍而得鹿亦偶然耳)鍼欲兄愛
以快侈富愈多厥車卒逐以旅(此對天問兄有噬犬弟何欲易之以百兩卒無禄謂)
(秦伯之弟鍼也言秦伯有噬犬弟鍼欲以百兩車易之不聽因逐鍼而奪其爵禄王逸以百兩為金非也鍼說)
(文通作針)咨吟於野胡若之佷嚴墜誼殄丁厥任(此對天問薄暮雷電)
(歸何憂厥嚴不奉帝何求此以下天問之言皆屈原自道者言其放逐於野書壁所問略訖日暮欲去天大雨)
(雷電自解曰歸何憂乎對亦憫其當此禮義消亡之時也佷戶懇切佷戾也)合行違匿固若
所咿嚘忿毒意誰與(此對天問伏匿宂處爰何云謂屈原伏匿革野尚興詞怨憤欲何為)
(也咿音尹嚘音憂)醜齊徂秦啗厥詐讒登狡庸咈以施(此對天問荆勲)
(作師夫何長先謂楚懷王之時秦欲代齊齊與楚從親惠王患之乃令張儀厚幣事楚使楚絶齊願獻商於之地)
(六百里楚懷王貪而信張儀遂絶齊使使如秦受地張秦儀詐之曰儀與王約六里不聞六百里懷王怒舉兵伐)
(大敗於丹陽明年秦割漢中地與楚以和時秦昭王欲與懷王會王欲行屈原諫之曰秦虎狼之國不可信不)
(如無行懷王信子蘭言竟行遂死於秦此對之意所以詳言原當日諫之不聽以至於斯云爾)甘恬禍
凶亟鋤夷愎不可化徒若罷(此對天問悔過改更我又何言謂原雖若諫而楚王不聽)
(剛愎不化以及於敗亡而不救也愎蒲逼切佷也)闔綽厥武滋以侈頽(此對天問吴光)
(争國久余是勝謂吴闔廬與楚相伐吴兵入郢都昭王出奔楚之不信用賢人以至於敗者非一也)於菟
不可以作怠焉庸歸(此對天問何環穿自閭社丘陵爰出子文鬭穀於菟楚令尹子文也)
(問對皆哀今無此賢者但任子蘭之徒也於音烏菟音徒)欵吾敖之閼以旅尸(此對天問)
(吾告堵敖以不長柳自注云楚人謂未成君而死曰敖堵敖文王兄也今哀懷王將如堵敖不長而死以此告)
(之王逸注以謂堵敖不長楚賢人大謬然考之左氏莊公十四年楚子如息以息媯歸生堵敖及成王焉則堵)
(敖成王之兄而非文王之兄也公之注亦誤矣)誠若名不尚曷極而辭(此對天問何試)
(上自予忠名彌張謂原苟無尚名之心則天問曷拯其辭如此一本作食姑不失聖人胡不道又晁太史)
(無咎嘗取以續楚詞其系云宗元博學無不窺又如妙於辭頗愛離騷之幽獨能高尋遠抉其有所得)
(墜雲出淵於原之辭無廋焉此唐以來離騷之雄也盖屈原作離騷經揚雄為反離騷補之嘗曰非反也)
(合也而宗元為天對以嫓天問雖問對非反其於發揚則同離騷因反而始明天問因對而益彰凡設疑以稽)
(合則遠者邇昧者曉恍惚者連屬而義於是焉白則反與對皆以明原者也非反者獨異也是雄與宗元之意)
(同也又太史公曰天道無親常與善人若伯夷叔齊可謂善人者非邪積仁潔行如此而餓死盗跖聚黨數千)
(人横行天下竞以夀終是遵何德哉此亦昔人天問之意也書曰天畏棐忱又曰天難諶命靡常夫既以謂天)
(輔信則宜常矣而又以謂天難信而不可常何哉天未始不信而以民之作德者不常故天之吉凶或反倫而)
(要其終天常輔信則靡常者每常昔申包胥曰人衆者勝天天定亦能勝人故論天者必於其定則天可以不)
(問而誠著抑屈原雖不忍濁世而自沈苟以意逆志亦必不肯以其身葅醢故離騷之際未免於憂患而辭皆)
(微天問雖假怪物行事揆理之不合者以寓其疑而凡天之所以不合而原疑者孰愈於人事之吉凶哉此原)
(所欲問而難斥者也故因天對頗推本之以廣原之意云)
柳河東集卷十四
