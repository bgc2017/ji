柳河東集卷十七
唐柳宗元撰
傳八首
宋清傳(觀其文當作於謫永州後傳曰今之交有能望報如清之遠者乎幸而庶幾則天下)
(之窮困廢辱得不死亡者衆矣豈非有怨于當時交遊者不為之汲引附炎弃寒有愧于清之)
(為者託是以諷焉)
宋清長安西部藥市人也居善藥有自山澤來者必歸
宋清氏清優主之長安醫工得清藥輔其方輙易讎(上以)
(豉切下音售賣也)咸譽清信能療病故病者(一作咸譽清疾病疕瘍者疕卑履切)
亦皆樂就清求藥冀速已清皆樂然響應雖不持錢者
皆與善藥積劵如山未嘗詣取直或不識遥與劵清不
為辭歲終度不能報輙焚劵終不復言市人以其異皆
笑之曰清蚩妄人也或曰清其有道者歟清聞之曰清
逐利以活妻子耳非有道也然謂我蚩妄者亦謬清居
藥四十年所焚劵者百數十人或至大官或連數州受
俸博其餽遺清者相屬於戶雖不能立報而以賖死(賖一)
(作賤)者千百不害清之為富也清之取利遠遠故大豈若
小市人哉一不得直則怫然怒(怫音佛)再則罵而仇耳彼
之為利不亦剪剪乎(剪子踐切)吾見蚩之有在也清誠以是
得大利又不為妄執其道不廢卒以富求者益衆其應
益廣或斥弃沉廢親與交視之落然者清不以怠遇其
人必與善藥如故一旦復柄用益厚報清其遠取利皆
類此吾觀今之交乎人者炎而附寒而弃鮮有能類清
之為者世之言徒曰市道交嗚呼清市人也今之交有
能望報如遠之清者乎幸而庶幾則天下之窮困廢辱
得不死亡者衆矣市道交豈可少耶或曰清非市道人
也柳先生曰清居市不為市之道然而居朝廷居官府
居庠塾鄕黨以士大夫自名者反爭為之不巳悲夫然
則清非獨異于市人也
種樹郭槖駞傳(據傳曰其鄉曰豐樂在長安西當在貞元末年為藍田尉前後作其)
(曰問養樹得養人其益于為政者豈獨當時然哉取其道而移之官則民得安其全矣槖音託)
(駞徒何切)
郭槖駞不知始何名病瘻(隴主切尫廔釋文傴疾)隆然伏行有類
槖駞者故鄕人號之駞駞聞之曰甚善名我固當因捨
其名亦自謂槖駞云其鄉曰豐樂鄉在長安西駞業種
樹凡長安豪(一有人字)富人為觀遊及賣果者皆爭迎取養
視駞所種樹或移徙無不活且碩茂蚤實以蕃他植者
雖窺伺傚慕莫能如也有問之對曰槖駞非能使木壽
且孳也(孳音字乳化曰孳又津之切)以能順木之天以致其性焉爾
凡植木之性其本欲舒其培欲平其土欲固其築欲密
既然已勿動勿慮去(一作亦)不復顧其蒔也若子(蒔音侍種也)
其置也若棄則其天者全而其性得矣故吾不害其長
而已非有能碩茂之也不抑耗其實而已非有能蚤而
蕃之也他植者則不然根拳而土易其培之也若不過
則不及(一有焉字)苟有能反是者則又愛之太恩憂之太勤
旦視而暮撫已去而復顧甚者爪其膚以騐其生枯搖
其本以觀其疎密而木之性日以離矣雖曰愛之其實
害之雖曰憂之其實讎之故不我若也吾又何能為哉問
者曰以子之道移之官理可乎駞曰我知種樹而已理
非吾業也然吾居鄉見長者好煩其令若甚憐焉而卒
以禍旦暮吏來而呼曰官命促爾耕勗而植(勖呼玉切勉也)督
爾穫蚤繅而緒(繅蘇曹切繹繭為絲)蚤織而縷字而幼孩遂而雞
豚鳴鼓而聚之繫木而召之吾小人輟飱饔以勞吏者
且不得暇又何以蕃吾生而安吾性耶故病且怠若是
則與吾業者其亦有類乎問者嘻(一作喜)曰不亦善夫
吾問養樹得養人術焉傳其事以為官戒
童區寄傳(詳其文當在柳州時作其曰桂部從事為余言之則非謫永時文也)
柳先生曰越人少恩生男女必貨視之(必一作以)自毁齒以
上父兄鬻賣(上音育)以覬其利不足則盗取他室束縛鉗
牿之(鉗其廉切牿姑沃切)至有鬚鬛者(鬛音獵)力不勝皆屈為僮當
道相賊殺以為俗幸得壯大則縛取么弱者漢官因為
已利苟得僮恣所為不問以是越中戶口滋耗少得自
脱惟童區寄以十一歲勝亦竒矣桂部從事杜周士為
余言之童寄者柳州蕘牧兒也行牧且蕘二豪賊劫持
反接布囊其口去逾四十里之虛所賣之(南越中謂野市曰虛)寄
偽兒啼恐慄為兒恒狀賊易之對飲酒一人去為市一
人臥植刃道上童微伺其睡以縛背刃力下上得絶因
取刃殺之逃未及遠市者還得童大駭將殺僮遽曰為
兩郎僮孰若為一郎僮耶彼不我恩也郎誠見完與恩
無所不可市者良久計曰與其殺是僮孰若賣之與其
賣而分孰若吾得專焉(一有然字)幸而殺彼甚善即藏其尸
持童抵主人所愈束縛牢甚夜半童自轉以縛即爐火
燒絶之雖瘡手勿憚復取刃殺市者因大號一虛皆驚
童曰我區氏兒也不當為僮賊二人得我我幸皆殺之
矣願以聞於官虛吏白州州白大府大府召視兒幼愿
耳刺史顔証竒之(証音正又之盛切)留為小吏不肯與衣裳吏
護還之鄉鄉之行劫縛者側目莫敢過其門皆曰是兒
少秦武陽二歲而討殺二豪豈可近耶(戰國策燕太子丹欲以匕首刺)
(秦王燕國有勇士秦武陽年十三殺人人不敢悟視乃令為荆軻副而往之史記作舞陽)
梓人傳(傳盖託物以寓意端為佐天子相天下進退人才設也其曰裴封叔之第在光德里)
(又云其後京兆尹將飾官舍余往過焉此文當作於貞元十七年後調藍田尉及將拜監察御)
(史時作封叔終萬年令公誌其墓見别卷)
裴封叔之第在光德里有梓人款其門願傭隟宇而處
焉(隟去逆切說文阸塞也)所職尋引規矩䋲墨家不居礱斵之器
(礱音籠斵音卓)問其能曰吾善度材視棟宇之制高深圓方短
長之宜吾指使而羣工役焉捨我衆莫能就一宇故食
於官府吾受禄三倍作於私家吾收其直大半焉他日
入其室其牀闕足而不能理曰將求他工余甚笑之謂
其無能而貪禄嗜貨者其後京兆尹將飾官署余往過
焉委羣材會衆工或執斧斤或執刀鋸皆環立嚮之梓
人左持引右執杖而中處焉量棟宇之任視木之能舉
揮其杖曰斧彼執斧者奔而右顧而指曰鋸彼執鋸者趍
而左俄而斤者斵刀者削皆視其色俟其言莫敢自斷
者其不勝任者怒而退之亦莫愠焉畫宮于堵盈尺而
曲盡其制計其毫釐而構大厦無進退焉既成書于上
棟曰某年某月某日某建則其姓氏凡執用之工不在
列余圜視大駭然後知其術之工大矣繼而歎曰彼將
捨其手藝專其心智而能知體要者歟吾聞勞心者役
人勞力者役于人彼其勞心者歟能者用而智者謀彼
其智者歟是足為佐天子相天下法矣物莫近乎此也
彼為天下者本於人其執役者為徒隸為鄉師里胥其
上為下士又其上為中士為上士又其上為大夫為卿
為公離而為六職判而為百役外薄四海有方伯連率
郡有守邑有宰皆有佐政其下有胥吏又其下皆有嗇
夫版尹以就役焉猶衆工之各有執伎以食力也彼佐天
子相天下者舉而加焉指而使焉條其綱紀而盈縮焉
齊其法制而整頓焉猶梓人之有規矩繩墨以定制也
擇天下之士使稱其職居天下之人使安其業視都知
野視野知國視國知天下其遠邇細大可手據其圖而
究焉猶梓人畫宫于堵而績於成也能者進而由之使無
所德不能者退而休之亦莫敢愠不衒能(衒音縣行且賣也)不
矜名不親小勞不侵衆官日與天下之英才討論其大
經猶梓人之善運衆工而不伐藝也夫然後相道得而
萬國理矣相道既得萬國既理天下舉首而望曰吾相
之功也後之人循跡而慕曰彼相之才也士或談殷周
之理者曰伊傅周召其百執事之勤勞而不得紀焉猶
梓人自名其功而執用者不列也大哉相乎通是道者
所謂相而已矣其不知體要者反此以恪勤為公以簿
書為尊衒能矜名親小勞侵衆官竊取六職百役之事
听听於府廷(听魚隠切听然笑也)而遺其大者遠者焉所謂不通
是道者也猶梓人而不知繩異之曲直規矩之方圓尋
引之短長姑奪衆工之斧斤刀鋸以佐其藝又不能備
其工以至敗績用而無所成也不亦繆歟或曰彼主為
室者儻或發其私智牽制梓人之慮奪其世守而道謀
是用雖不能成功豈其罪耶亦在任之而已余曰不然夫䋲
墨誠陳規矩誠設高者不可抑而下也狹者不可張而
廣也由我則固不由我則圮(部鄙切毁也)彼將樂去故而就
圮也則卷其術默其智悠爾而去不屈吾道是誠良梓
人耳其或嗜其貨利忍而不能捨也喪其制量屈而不
能守也棟橈屋壞則曰非我罪也可乎哉可乎哉余謂
梓人之道類於相故書而藏之梓人盖古之審曲面勢
者今謂之都料匠云余所遇者楊氏潛其名
李赤傳(自謂歌詩類李白而赤其名狂士也其所養可知矣傳所載當不誣其曰今世皆知)
(笑赤之惑也反修而身無以欲利好惡遷其神而不返則幸耳誠有旨哉其曰赤之名聞江湖)
(間亦永州時作)
李赤江湖浪人也嘗曰吾善為歌詩詩類李白故自號
曰李赤遊宣州州人舘之其友與俱遊者有姻焉間累
日乃從之館赤方與婦人言其友戱之赤曰是媒我也
吾將娶乎是友大駭曰足下妻固無恙太夫人在堂安
得有是豈狂易病惑耶(易音亦)取絳雪餌之赤不肯有間
婦人至又與赤言即取巾經其脰赤兩手助之舌盡出
其友號而救之婦人解其巾走去赤怒曰汝無道吾將
從吾妻汝何為者赤乃就牖間為書輾而圓封之(輾音展又)
(足展女箭二切卧不闔口曰輾)又為書博封之訖如厠久(一有而字)其友從
之見赤軒厠抱甕詭笑而側視勢且下入乃倒曳得之
又大怒曰吾已外堂面吾妻之容世固無有堂之飾宏
大富麗椒蘭之氣油然而起顧視汝之世猶溷厠也(溷胡)
(園切)而吾妻之居與帝居鈞天清都無以異若何苦余至
此哉然後其友知赤之所遭乃厠鬼也聚僕謀曰亟去
是厠遂行宿三十里夜赤又如厠久從之且復入矣持
出洗其汚衆環之以至旦去抵他縣縣之吏方宴赤拜
揖跪起無異者酒行友未及言已飲而顧赤則已去矣
走從之赤入厠舉其牀捍門門堅不可入其友叫且言
之衆發牆以入赤之面䧟不潔者半矣又出洗之縣之
吏更召師巫善呪術者守赤赤自若也夜半守者怠皆
睡及覺呼而求之見其足於厠外赤死久矣獨得尸歸
其家取其所為書讀之盖與其妻母訣其言辭猶人也
柳先生曰李赤之傳不誣矣是其病心而為是耶抑固
有厠鬼耶赤之名聞江湖間其始為士無以異於人也
一惑於怪而所為若是乃反以世為溷溷為帝居清都
其属意明白今世皆知笑赤之惑也及至是是非取與
向背决不為赤者幾何人耶反修而身無以欲利好惡
遷其神而不返則幸矣(一作耳)又何暇赤之笑哉
蝜蝂傳(作之年月無見焉然傳之所言盖指當時用事貧取滋甚者必元和後既棄黜而作)
(蝜音負蝂音版)
蝜蝂者善負小蟲也行遇物輙持取卬其首(卬音昂亦作仰)負
之背愈重雖困劇不止也其背甚澀物積固不散(固一作因)
卒躓仆(上知利切下音赴又音匐)不能起人或憐之為去其負苟能
行又持取如故又好上高極其力不已至墜地死今世
之嗜取者遇貨不避以厚其室不知為已累也唯恐其
不積及其怠而躓也黜弃之遷徙之亦以病矣苟能起
又不艾日思高其位大其禄而貪取滋甚以近於危墜
觀前之死亡者曾不知戒雖其形魁然大者也其名人
也而智則小蟲也亦足哀(一作悲)夫
曹文洽韋道安傳(元闕)
(傳諸本皆闕然集中有韋道安詩言其事甚詳觀其詩則傳之意可見矣題云曹文洽韋道安)
(傳則事必相關豈詩所謂自言故刺史者耶或與道安同救刺史之急者也)
柳河東集卷十七
