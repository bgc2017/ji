柳河東集卷三十九
唐柳宗元撰
奏狀二十一首
為廣南鄭相公奏百姓産三男狀(鄭相公即前鄭絪也元和五年)
(出為廣南九年五月史載以前廣南節度使鄭絪為工部尚書則此狀當在元和六七年作)
右臣所部貞節坊百姓某妻産三男者臣詳究往例寔
為休徵已量事給絹三十疋充其乳養者伏以陛下勤
䘏黎元感通天地靈心昭答景福已興方使億兆繁滋
區夏充牣(音仞)故表祥於字育是啓運於昇平事杳化源
慶延邦本鱗羽之瑞曾何足云臣幸列藩維嘗叨樞近
私賀之至
為薛中丞浙東奏五色雲狀(薛中丞戎也韓文公嘗誌其墓云元和十)
(二年拜越州刺史兼御史中丞浙東觀察使此狀當在柳州作然两地相去遼絶况五色雲事)
(亦便當敷奏而公自柳州為作奏狀亦可疑云)
右臣得管内台州奏月日五色雲見者一州官吏僧道
耆老悉皆瞻覩已奏聞并寫圖奉進者伏以景雲上瑞
王者祉符煥彩彰之在天知聖德之昭感伏維陛下化
孚有截道洽無垠承天地之貞明導陰陽之和氣遂使
紛紛郁郁自東而徂西若烟非烟一旬而再至徵諸古
諜(音牒)事罕前聞伏乞宣付史館以昭簡冊
為裴中丞奏邕管黃家賊事宜狀(公嘗代裴中丞謝討黃賊表在)
(元和十四年狀當次表後作)
右今月四日邕管奏事官嚴訓過稱押衙譚叔向等與
黃家賊五千餘人謀為翻動雖已誅斬猶未清寧當時
差本道同十將某至邕管界首賓州以來迎探事宜兼
為聲援昨得十四日狀并嚴訓狀報同其黃家賊並已
退散各歸洞穴訖伏以鼠竊狗偷非足為患陛下威靈
遠被神化旁行遂使姦猾之謀先期而自露回邪之黨
不戮而盡夷伏恐飛章已達吉語未聞尚軫天心猶煩
廟算臣謬居方鎮忝接疆界所得事宜不敢不奏
讓監察御史狀(公拜監察御史裏行在貞元十九年閏十月諸集皆載且狀首有名)
(銜云承奉郎新除監察御耳史當云裏行後人妄削之)
右臣伏准名例律諸官與父祖諱同者不合冒榮居之
臣祖名察躬今臣蒙恩授前件官以幼年逮事王父禮
律之制所不敢踰臣不勝進退惶恐之至謹詣光順門
奉狀以聞伏聽勑旨
勑新除監察御史柳宗元祖名察躬准禮二名不偏
諱不合辭讓年月日檢校司空同中書門下平章事
杜佑宣
為京兆府昭應等九縣訴夏苖旱損狀(貞元十九年自正月)
(不雨至於七月時京兆尹李寔也韓文公嘗上寔書云今年以來不雨者百有餘日未有赤心)
(事上憂國如閣下者此狀正訴旱而欲蠲輸則寔仁人之心亦可槩見矣然史傳謂關中大歉)
(而寔為政猛方務聚斂進奉以固恩顧百姓所訴一不介意繼以是坐貶其說互相背戾如此)
右臣謬領京畿已踰兩月政術無取誠懇莫伸遂使雨
澤愆時田苖微損夙夜兢懼寢食靡遑今長安一十四
縣皆准常年例全徵(皆一作並)其昭應等九縣臣各得狀並
令詳審各絶隠欺謹具别狀封進臣當府夏稅通計約
二十九萬石已上據所損矜免秪當三萬石有餘恤人
則深減數非廣伏以聖慈弘貸憫念蒸黎臣忝職司不
敢不奏無任慚懼之至
為南承嗣請從軍狀(承嗣南霽雲之子七歲為婺州别駕歴刺施涪二州元和)
(元年劉闢叛以無備自涪謫永集有送南涪州量移澧州序云始由施州為涪州捍蜀道勍寇)
(敵畏不敢犯然而筆削之吏以簿書校計盈縮受譴兹郡凡二歲當是元和三年赦後自永移)
(澧矣王承宗負恩干紀命將徂征在元和四年十月此狀公至永後作也所謂亡父死節睢陽)
(公嘗有南公睢陽廟碑云)
故某官贈某官某乙男某官某乙
右臣亡父至德之歲死節睢陽陛下每降鴻恩必加褒
寵臣自七歲即忝班榮垂五十年常居祿秩再守遐郡
績用無成終貽官謗甘就嚴譴無以負荷先志報效殊
私以慚以懼隕越無地伏見某月日勑以王承宗負恩
干紀命將徂征雷霆所加殄滅在近臣竊不自揆思竭
忠誠願預一卒之任以答百生之幸庶得摧鋒觸刃摩
壘搴旗冀獲盡於微誠倘不墜於遺烈踊躍之至夙夜
不寧敢希皇明俯鑒丹懇臣聞周官考藝國子置車甲
之司(周禮夏官司馬有司甲之職其文闕焉)漢道推恩孤兒備羽林之用
(事詳南府君睢陽廟碑及送南涪州量移澧州序)千秋思奮於事越(漢南粤傳高后時粤)
(頗為患文景繼立乃委心歸順至武帝時獨其相呂嘉不欲附從武帝使莊參以二千人往參辭不可故濟北)
(相韓千秋奮曰以區區粤又有王應獨相嘉為害願得勇士三百人必斬嘉以報於是遣千秋入粤)仲儒
期死於奔吳(西漢灌夫字仲孺吳楚反時潁陰侯灌嬰為將軍屬太尉請夫之父孟為校尉夫以)
(千人與父俱時孟年老潁陰侯強請之欎欎不得意故戰常陷堅遂死吳軍中漢法父子俱有死事得與喪歸)
(夫不肯隨喪歸奮曰願取吳王若將軍頭以報父讎)義激君親名高竹帛臣雖無
似有慕昔人雖身塗草野死而不朽披肝瀝血昧死上
陳無任懇迫忠憤之至謹錄奏聞伏候勑旨
進農書狀(貞元五年正月乙夘詔曰四序佳辰歴代增置漢崇上已晉紀重陽或說禳除)
(雖因舊俗與衆共樂誠洽歷時朕以春方發生候及仲月勾萌畢達天地和同俾其昭蘇宜助)
(暢茂自今宜以二月一日為中和節以代正月晦日備三令節數内外官司休假一日宰臣李)
(泌遂請中和節日令百官進農書司農獻穜稑之種上從之此狀謂奉某月日勑宜以二月一日)
(為中和節所司進農書永以為常式者當即貞元五年二月作所進農書諸本皆作三卷公時)
(蓋未第云)
右伏奉某月日勑宜以二月一日為中和節所司進農
書永以為恒式者臣伏以平秩東作虞書立制俶載南
畝周雅垂文此皆奉天時以授人盡地力於農食(一作而豐)
(食)自陛下維新令節益勵農功既立典於可傳每陳書
而作則耕鑿之利敷帝力於嘉謨稼穡之難動天心於
睿覽勤勞率下超邁古先凡在率土不勝幸甚前件農
書謹函封進謹奏
代人進甆器狀(公集有元饒州二書在元和八年饒州當進甆器此必為元作也)
右件甆器等(一上有甆器若干事字)並藝精埏埴制合規模禀至
德之陶蒸自無苦窳合太和以融結克保堅貞且無瓦
釡之鳴(選黃鐘毁棄瓦釡雷鳴注瓦釡喻庸下之人也)是稱土鉶之德(漢司馬遷傳堯)
(舜堂高三尺茅茨不翦飯上簋歠土鉶音刑以盛羹也)器慙瑚璉(力展切)貢異砮丹
(砮音奴)既尚質而為先亦當無而有用謹遣某官某乙隨
狀封進謹奏
柳州舉監察御史柳漢自代狀(公元和十年三月出為柳州六月二)
(十七日到任此狀在柳州作也赦文在元和六年詳下上中書門下舉李漢狀)
右狀准從前赦文常參官上後舉一人自代者伏見前
件官頗有才行長於政術久歴嶺南使職臣之所知敢
舉自代無任懇迫之至
上戶部狀(元注云左降官員外置同正員俸料舊用戶部省員闕官錢充今請改授正官)
(占闕不用上件錢每年約計數萬貫此在柳州作)
右伏以左降官是受責之人都不釐務戶部錢是准勑
收貯不合别支又所授員外官亦非舊制宗元在永州
日見百姓庄宅公驗有司戶李邕判給處足明皆是正
官今請悉依故事為准並廢員外所置凡在貶黜授以
正員責其成功俾無虚授貯錢既免支用加數足應軍
須寔冀貨不濫分官無曠職謹狀
柳州上本府狀(元注云救兄蕩以竹刺莫果右臂經十二日身死其莫誠禁在龍城)
(縣准律以他物歐傷二十日辜内死者各依殺人論本府謂桂管也)
右奉牒准律文處分者巳帖縣准牒待秋分後舉處分訖
伏以慈惠化人孝悌成俗屬吏所見皆許申明至公之
下敢竭愚慮竊以莫誠赴急而動事出一時解難為心
豈思他物救兄有急難之戚中臂非必死之瘡不幸致
殂揣非本意按文固當恭守撫事亦可哀矜斷手方迫
於深哀周身不遑於遠慮律宜無赦使司明至當之心
情或未安守吏切惟輕之願况俟期尚遠禀命不遥伏
乞俯賜興哀特從屈法幸全微命以慰遠黎則必闔境
荷慈育之恩豈惟一夫受生成之賜倘以律文難變使
牒已行則伏望此狀便令廢格輕賜塵凟惶戰交深謹錄
狀上奉聽處分
為裴中丞伐黃賊轉牒(次前謝黃少卿賊表作孔大夫即嶺南節度使孔戣)
(陽中丞即容管經略使陽旻李中丞即安南都護李象古也)
當管奉詔與諸管齊進誅討邕管草賊黃少卿漢軍馬
步等若干人各具兵馬數及軍將若干前牒奉處分竊
以天啓昌期大功畢集神開興運微惡盡除黃少卿等
歴稔逋誅舉宗肆暴恃狡兔之穴跧伏偷安憑孽狐之
丘跳踉見怪(跳音迢踉音良走也)以為威弧不射天網可逃侵逼
使臣隳犯王略恣其毒虐速我誅鋤敵國盡在於舟中
(史記吳起謂武侯曰君不修德舟中之人皆敵國也)還師已期於席上(史記蔡澤謂應侯曰)
(君相秦計不下席謀不出廊廟坐制諸侯利施也四海此謂當時席上之謀蓋可以約還師之期)謂宜投
戈頓顙面縛乞身歸郡邑於王宫效黎獻於天吏而乃
繕兵補卒增壘閑途(閑一作閉)正當天討之辰(書天討有罪五刑五用哉)
更積鬼誅之罪(莊子為不善乎幽間之中者鬼得而誅之)衆輕鬭蟻(晉殷仲堪父嘗)
(患耳聰聞牀下蟻動謂之牛鬭)勇劣怒蛙(韓非子曰越王伐吳欲人之輕死也出見怒蛙乃為之式)
(從者曰奚敬於此王曰為其有氣故也)纖縞當強弩之初(史強弩之末力不能以入魯縞)
孤豚僨肥牛之下(僨弗問切)事同拾芥力易摧枮杪忽蜂腰
虚見辱於齊斧(齊側皆切)突梯鼠首濫欲寄於旄頭𠞰絶有
時不索何獲某拱稽致命執銳忘生車甲既備於小戎
(詩小戎美襄公也備其車甲以討西戎)鯨鯢豈逃於誅戮(左傳宣公十二年武非吾功也)
(古者明王伐不敬取其鯨鯢而封之以為大戮於是乎有京觀以懲淫慝)竊觀上略總帥中
權戰士義激於身心列校勢成於臂指蹶張之技盡出
於山林(漢申屠嘉傳申屠嘉以材官蹶張從高祖擊項籍如淳曰材官之多力能脚踏強弩張之故曰)
(蹶張)拔距之材徧徵於川洞(漢甘延夀傳投石拔距絶於等倫顔師古曰拔距者有人)
(連坐相把據地距以為堅而能拔取之皆言其有手掣之力)賞懸香餌令布疾雷莫
不鼔舞戎行虔恭師律投軀不愆於羽檄(漢高祖曰吾以羽檄徵天)
(下兵未有至者注檄木長三尺用徵召急則插以鳥羽示急也)跂足惟俟於牙璋(周官典瑞)
(掌牙璋以起軍旅以治兵守注云牙璋琢以為牙牙齒兵象故以牙璋發兵也)今月某日奏事
官米蘭廻捧受詔命神飛首勇足蹈心馳歡聲洽於萬
夫勝氣横於千里國容不入履且及于寢門(漢胡建傳制曰國容)
(不入軍軍容不入國左傳宣公十四年楚子使申舟聘于齊無假道于宋及宋宋人止之華元曰過我而不假)
(道鄙我也鄙我亡也殺其使者必伐我伐我亦亡也亡一也乃殺之楚子聞之投袂而起屨及于窒皇劍及于)
(寢門之外車及于蒲胥之市注云窒皇寢門闕也)家事勿聞土巳填于左闔(國語)
(吳語越王句踐將伐吳乃入命夫人王背屏而立夫人向屏王曰自今日以後内政無出外政無入内有辱是子)
(也外有辱是我也吾見子于此止矣王遂出夫人送王不出屏乃闔左闔填之以土去筓側席而坐不掃其命)
(大夫亦然)即以月日全軍出次分道並進所期戮力敢告同
心孔大夫貞直冠時清明格物全體許國一心在公兵
精食浮為日固久容府陽中丞以義烈為已任勲襲太
常安南李中丞以英武為家風業傳彝器並膺邦寄克
達皇威南則浮海濟師共集堂堂之陣(孫子勿擊堂堂之陣)東則
横海誓衆用成善善之功(詩緇衣以明有國善善之功焉)以此鼔行坐
觀盡敵刑惟勿喜誅有可哀徵側之勇冠一方竟就伏
波之戮(馬援傳交趾女子徵側及女弟徵貳反於是璽書拜援伏波將軍南擊之軍至浪泊上與賊戰)
(遂大破援追徵側等斬其首傳洛陽)呂嘉之威行五嶺終摧下瀨之師(吕嘉)
(南粤相也武帝時粤王願欲内附獨呂嘉建德反朝廷於是命路博德為伏波將軍楊僕為樓船將軍及歸義)
(粤侯二人為下瀨將軍共討之嘉遂與其屬數百人亡入海尋復追降之南粤乃平事見南粤傳)嗟此
陋微自貽擒滅勉成良畫速致殊勳雖荒徼之地固不
勞於有征而昇平之年將自此而何事書之竹帛寔謂
揚名事須移牒隣管以成掎角舉牒者(孤豚事見左傳昭公十三年牛)
(雖瘠僨于䐁上)
賀中書門下誅淄青逆賊李師道狀(元和十四年次前柳州賀)
(破東平表作)
右今月三日得知進奏官某報前件賊以前月九日克
就梟戮者伏以天啓聖期神資良弼必有懲討以致昇
平蠢爾凶渠敢行悖亂締交於雷霆之下效逆於化育
之辰逞豺聲以欺天恣狼心而犯上嘉謀充叶威命旁
行破竹寧比其發機走丸未喻於乘勝(杜預云用兵如破竹數節之後)
(迎刃而解孫子序如丸之走盤)濁河清濟曾無溝洫之虞大峴琅邪不
聞涯岸之阻(峴胡典切河濟大峴琅邪皆淄青間山水名也)天兵四合賊衆屢
摧然後赦劫脅之辜許其歸復寬詿誤之典期以撫循
(詿音邽)外怛皇威中感聖德雖在梟鏡豈不知歸(郊祀志古者天)
(子祠黃帝用一梟破鏡孟康曰梟鳥名食母破鏡獸名食父黃帝欲絶其類使百吏祠皆用之方士虚誕云以)
(歲始祓除凶災令神仙之帝食惡逆之物使為逆者竟無有遺育也梟堅堯切)是以未極誅鋤
遽聞内潰鯨鯢已戮見東海之無波氛沴盡銷仰太陽
之普照功格於天地化合於陰陽一德方繼於商書(書咸)
(有一德克享天心)降神自同於周雅(詩維岳降神生甫及申)遂使垂白遺
老再逢天寶之安搢紳諸生遠期貞觀之理某特承朝
奬謬列藩臣常以突刃觸鋒未為效節膏原潤草豈足
酬恩寤寐撫心不遑寧處今則削平之際慙無尺寸之
功開泰方初徒受丘山之寵無任憤激屏營之至忭舞
歡慶倍百恆情
賀中書門下平淄青後肆赦表(元和十四年次前賀克東平赦表作)
右伏奉二月日德音以淄青削平慶賜大洽率土之内
忭躍無窮伏以周滅三監但明誅放之罪(事詳見書)漢平七
國更嚴斬殺之科(景帝紀七國舉兵皆反乃大赦天下遣太尉周亞夫將軍竇嬰將兵擊破)
(之斬首十餘萬級追斬吳王濞於丹徒膠西王等皆自殺夏六月詔曰迺者吳王濞等為逆起兵相脅詿誤吏民)
(今濞等已滅吏民當坐濞等及逋逃亡軍者皆赦之楚元王子藝等與濞等為逆朕不忍加法除其籍毋令汙)
(宗室)未有翦覆凶渠撫存疑類威暫行而德洽誅纔及而
恩加操兵者悉獲歸休秉耒者更聞優復與之種食豐
以貨財疾苦盡除鰥孤咸育葬戰死之骨增以賞延憐
刃傷之肌存其廪給滌山川之舊汚申節義之餘冤功
多受三事之榮(詩三事大夫莫肯夙夜注云三事謂三公也)節著有十連之
寵(禮記十國以為連連有帥)較然逆順益以彰明和氣遠周罷七旬
之干羽(書舜舞干羽於两階七旬有苗格)仁風溥暢收六月之車徒(詩六)
(月宣王北伐也)寰海永康夷夏均慶某忝司戎旅獲奉昇平當
伊尹無恥之辰(書伊尹曰予弗克俾厥后為堯舜其心愧恥若撻于市)見咎繇惟
輕之德(書罪疑惟輕)忭躍之至倍萬恒情無任慶賀之至
賀中書門下分淄青諸州為三道節度狀(元和十四年次)
(前代裴中丞賀分淄青為三道節度表作)
右某伏見某月日制分淄青諸州為三道節度都團練
觀察等使者害氣盡除和風遠溥(一作溥暢)裂壤既分其形
勝經野必正其提封河濟異宜海岱殊服八命作牧無
聞威福之源十國為連已肅澄清之政鼠無夜動鴞變
好音惠澤豈俟於崇朝仁化寧期於必代遂使琅邪即
墨田生無慮其異謀(史記齊湣王時田單為臨淄市掾會燕使樂毅伐破齊湣王出奔巳)
(而保莒城燕師長驅平齊而田單走安平燕軍尋復攻安平城壊單遂東保即墨時燕既盡降齊城獨莒即墨)
(不下俄燕昭王卒惠王與樂毅有隙單乃縱反間於燕數出詭計而燕果陷其術中單乃縱火牛且進軍擊之)
(燕軍大敗所過城邑皆畔燕而歸單齊故七十餘城皆歸舊)聊攝姑尤晏子但聞其
善祝(晏子嬰也事齊景公會公病期月不瘳諸侯之賓問疾者多在時梁丘據與裔欵言於公曰吾事鬼)
(神豐於先君有加矣今君疾病為諸侯憂是祝史之罪也盍誅之以辭賓晏子曰聊攝以東姑尤以西其為人)
(也多矣雖其善祝豈能勝億兆之詛君若誅於祝史修德而後可聊攝齊西界也平原聊城縣東北有攝城姑)
(尤齊東界也姑水尤水皆在城陽郡東南入海)恭以相公謨參禹績制出蕭規
光輔聖神永康黎獻某獲逢開泰忝守方隅抃躍之誠
倍百恒品
為裴中丞上裴相賀破東平狀(次柳州賀破東平表作裴相公度也)
右伏以逆賊李師道克就梟擒已具中書門下狀賀訖
某忝居末屬特受深恩踊躍不寧輒復披露竊以自古
中興之主必有命代之臣一德同功以叶休運故申甫
方召成宣王復古之勳(謂申伯尹吉甫方叔召伯也)吳鄧宼耿致光
武配天之業(謂吳漢鄧禹寇恂耿弇也)此皆上下齊志中外悉心雖
成功則多而陳力甚易豈若閣下挺拔英氣邁越常流
獨契聖謨以昌鴻業廟略初定異議紛然詆訕盈庭萋
斐成市(萋音妻盛貌斐妃尾切分别文也)閣下秉心不惑定命彌堅討
淮右之凶則下車而授首服恆陽之虜則馳使而革心
(淮右謂討吳元濟度既平蔡乃遣華州刺史鄭權為横海節度使統德棣滄景等州而王承宗不敢為亂也)
况師道惡稔禍盈鬼怨神怒恣行悖慢敢肆欺誣天兵
四臨所至皆捷次又捨其將校許以歸還罪止一夫恩
加百姓豺狼感化梟鏡懷仁自致誅夷以成開泰萬方
有慶四海無虞遂令率土之人盡識太平之理盛德大
業振古莫儔然則布政明堂勒功東嶽光垂後祀輝映
前王神化允屬於聖君崇勳寔歸於宗衮慶賀之至倍
萬恆情
為裴中丞上裴相乞討黃賊狀(次前謝討黃少卿賊表作)
某材質無堪授任非次當有事之日忠懇莫施遇成功
之辰慙憤空積陳力之志誓死不渝伏惟仁恩終賜展
效今者中華寧謐異類服從唯此南方尚餘寇孽伏以
黃少卿等憑培塿以自固(培薄口切塿朗口切小冢也又小阜也)合莝脆
以為強(莝寸卧切脆此芮切易斷也)劫脅使臣侵暴列郡雖狐鼠之
陋無足示威而蜂蠆之微猶能害物必資翦伐方致和
平庶盡駑蹇之勞以答恩榮之重撫心踊躍夙夜不寧
私布丹誠敢期明鑒無任感激屏營之至
為桂州崔中丞上中書門下乞朝覲狀(次前卷請朝覲表作)
(中丞崔泳也)
右某幸遇文明叨承委寄理戎典郡十有四年瞻戀闕
庭神魂飛越項在邕州屢陳誠懇謬施進律之寵(禮記有功)
(德於民者加地進律)未遂執圭之願(左傳朝聘有圭周禮大宗伯之職曰公執鎮圭侯執信)
(伯執躬圭)相公膺賢輔聖大叙彝倫中外之臣出入更踐某
自領桂管又逾再周企鸞鷺於紫霄獨無羽翼仰星辰
於黃道徒竭丹誠(渾天圖天有黃赤二道禮記注疏日月四時遊于黃道其方不同)况
正月會朝遠夷皆至(周官春見曰朝)六歲來見要服有期(書六年五)
(服一朝國語要服者貢注云要服六歲一見)豈使班超之望長懸(東漢班超傳超以久)
(在絶域年老思歸十二年上疏曰臣聞太公封齊五世葬周狐死首丘代馬依風夫周齊同在中土千里之)
(間况於遠處絶域小臣能無首丘依風之思哉云云)子牟之戀空積(莊子魏公子牟身居江湖)
(之上心馳乎魏闕之間)伏乞特申微願錄授冗員徵故事而不遺
揆夙志而斯畢入天子之國願附禮於小侯拜丞相之
車敢希榮於下客(一更有無任懇禱屏營之至輕凟威重戰汗伏深謹狀)
為南承嗣上中書門下乞兩河效用狀(次前請從軍狀作)
右伏以越敗夫差多會稽納官之子(事詳南府君睢陽廟碑及送南涪州)
(量移澧州序)趙摧栗腹即長平死事之孤(史記趙奢傳趙成王時秦與趙兵相)
(距長平時奢巳死趙以其子括代之已而軍敗數十萬之衆遂降秦秦悉阬之燕用栗腹之謀曰趙壯者盡於)
(長平其孤未壯舉兵擊趙趙使廉頗將大破燕軍于鄗殺栗腹遂圍燕燕割五城請和乃聽之)何者義
烈之餘色氣猛厲上將效於國用下欲濟其家聲所以
憤激悽愴常思致命者也某先父死難睢陽事存簡冊
屢降優詔榮及子孫爰自繦緥超陞品秩肉食廪給未
嘗暫停頃守涪州屬西蜀遘逆將致死命以盡夙心寢
戈嘗膽志願未究會刀筆之吏寘以深文首級之差今
復誰辯薏苡之謗不能自明(馬援傳援初在交趾常服薏苡欲以為種軍還載之)
(車中時人以為南土珍怪權貴皆望之援時方有寵故莫以聞及卒有上書譛之者以為前所載還皆明珠文)
(犀帝怒援妻孥懼不敢以喪還舊塋葬)猶賴舊勳謫居樂土食人力之粟
守無事之官拳拳血誠無所陳露伏見明制興師討伐
恒冀蔑爾小醜尚欲逋誅某才非古人志慕前烈願得
身當一隊效死戎行竭平生之忠懇申幽明之冤痛撫
劔心往發言涕零嘗聞漢法有奮擊匈奴者諸侯不得
擁遏又况丞相總軍國之重定廊廟之謀固當宏奬無
所棄捐伏乞哀憫收撫以成其心無任懇迫惶恐之至
柳州上中書門下舉柳漢自代狀(次前柳州舉監察御史柳漢自)
(代表作)
右伏准元和六年十月十七日勑常參官授上後三日
内舉一人以自代便具所舉人兼狀上中書門下者今
奏請前件官自代謹連狀
為長安等縣耆夀詣相府乞奏復尊號狀(已具三十七卷)
(為京北府請復尊號表注)
右某等(一上更有長安縣耆夀某乙若干人字)伏以生長明時游泳皇澤
鼔腹且知於帝力食毛敢忘於君恩竊見近者祥瑞所
呈周於百郡豐稔之報均於四方有以知上玄降靈誕
告嘉應彰我君文明之化仁育之恩大道既行鴻名未
舉是以殷勤昭著如斯而不巳者也某皆陶煦純仁成
此耇老(煦火羽切烝也)生既無補死而何求唯願上聞帝閽復
建尊號用彰聖德以報皇慈披露血誠伏守天闕麋軀
碎骨猶生之年謹以今日詣光順門輒進奏訖(奏一作表)伏
惟相公贊翊明主共致太平而使名號尚鬱天人失望
草野愚鄙竊有惑焉伏望敷奏之際開陳其要俾下情
允達大願克從退就泉壤樂而無恨輕黷國相伏待典
刑謹狀
為京畿父老上府尹乞奏復尊號狀(狀謂今請詣光順門進表)
(當在前狀之前作)
右某等幸以羸老獲覩昇平蹈舞薰風謳歌夀域譬之
草木何以報天寤寐焦勞不知所措伏見聖君臨御玄
化升聞瑞應匝於萬方(匝作答切與帀同)豐報窮於四海神祗
注意天地傾心覺悟生人必有為者蓋以挹損徽號近
二十年盛德益光大名未復致遠邇積慮幽明憤懷故
自古以來嘉瑞之至未有如今歲之盛也斯乃上玄深
旨下人懇誠勤勤相符正在於此某等眷戀明時朝夕
是切唯願早復大號以契天心庶得聖政益光鴻化彌
遠少遂踴躍之甚今請詣光順門進表昩死上陳伏以
侍郎道合君臣惠敷黎庶倘遂收採愚慮致貢大庭俾
草萊微誠得達萬乘非所敢望惶懼伏深謹狀
柳河東集卷三十九
