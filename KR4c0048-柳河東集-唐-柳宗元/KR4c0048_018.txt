柳河東集卷十八
唐柳宗元撰
騷一十首
乞巧文(荆楚歲時記七夕婦人以綵縷穿七孔針陳几筵酒脯瓜果於庭中以乞巧或云見)
(天漢中奕奕白氣有光五色以為徵應見者得福此乞巧之所自也然公假是以自見其拙於)
(謀已耳文曰貶名絶命不負所知此文當作於貶謫之後皆元和以後作晁無咎取此文以變)
(離騷系之曰周鼎鑄倕而使吃其指先玉以見大巧之不可為也故子貢教抱甕者為桔橰用)
(力少而見功多而抱者羞之夫鳩不巢拙莫比焉而屈原乃曰雄鳩之鳴逝兮吾獨惡其佻巧)
(原誠傷世澆偽因詆拙以為巧意昔之不然者今皆然矣甚之者宗元之作雖亦閔時奔騖耍)
(歸諸原然宗元愧拙矣云)
柳子夜歸自外庭有設祠者&KR0673;餌馨香(&KR0673;諸延切厚粥也餌仍吏切)
蔬果皆羅搯竹垂綏剖瓜犬牙且拜且祈怪而問焉女
隸進曰今兹秋孟七夕天女之孫將嬪於河鼔(吴均齊記云七)
(月七日織女當渡河暫詣牽牛爾雅曰河鼓謂之牽牛)邀而祠者幸而與之巧驅
去蹇拙手目開利組紝縫製將無滯於心焉為是禱也
柳子曰苟然歟吾亦有所大拙儻可因是以求去之乃
纓弁束祍促武縮氣旁趨曲折傴僂將事再拜稽首稱
臣而進曰下土之臣竊聞天孫專巧于天轇轕(上音交下音葛)
琁璣經緯星辰能成文章黼黻帝躬以臨下民欽聖靈
仰光耀之日久矣今聞天孫不樂其獨得貞卜於玄龜
將蹈石梁欵天津儷於神夫于漢之濱兩旗開張中星
耀芒(晉天文志左旗九星在天河鼓左旁右旗亦如之而河鼓居其中)靈氣翕歘(呼勿切)
兹辰之良幸而弭節薄遊民閒臨臣之庭曲聽臣言臣
有大拙智所不化醫所不攻威不能遷寬不能容乾坤
之量包含海岳臣身甚微無所投足蟻適于垤蝸休于
殼龜黿螺蜯(上音蠃下音蚌)皆有所服臣物之靈進退唯辱仿
佯為狂局束為謟吁吁為詐坦坦為忝他人有身動必
得宜周旋獲笑顛倒逢嘻已所尊昵人或怒之變情徇
勢射利抵巇(音羲山險也)中心甚憎為彼所奇忍仇佯喜悦
譽遷隨胡執臣心常使不移反人是巳曾不惕疑貶名
絶命不負所知抃嘲似傲貴者啓齒臣旁震驚彼且不
恥叩稽匍匐言語譎詭令臣縮恧(女六切慙也)彼則大喜臣
若效之瞋怒叢已彼誠大巧臣拙無比王侯之門狂吠
狴犴(上音陛又邊迷切下音岸)臣到百步喉喘顛汗睢盱逆走魄遁
神叛欣欣巧夫徐入縱誕毛羣掉尾百怒一散世途昏
險擬步如漆左低右昂鬭冒衝突鬼神恐悸聖智危慄
冺焉直透所至如一是獨何工縱横不恤非天所假彼
智焉出獨嗇於臣恒使玷黜沓沓騫騫咨口所言迎知
喜惡默則憎憐搖唇一發徑心中原膠如鉗夾誓死無
遷探心扼膽踊躍拘牽彼雖佯退胡可得旃獨結臣舌
喑抑銜冤(喑音隂)擘背流血一辭莫宣胡為賦授有此竒
偏眩耀為文瑣碎排偶抽黃對白啽哢飛走(啽音弇哢音弄鳥聲)
駢四儷六錦心綉口宮沈羽振笙篁觸手觀者舞悦誇
談雷吼獨溺臣心使甘老醜嚚昏莽鹵樸鈍枯朽不期
一時以俟悠久旁羅萬金不鬻弊帚跪呈豪傑投棄不
有眉矉頞蹙(矉音賓目恨張也頞音遏)喙唾胷歐(音嘔)大𧹞而歸(𧹞乃版切)
填恨低首天孫司巧而窮臣若是卒不余畀獨何酷歟
敢願聖靈悔禍矜臣獨艱付與姿媚易臣頑顔鑿臣方
心規以大圓拔去呐舌(呐與訥同)納以工言文詞婉軟步武
輕便(平聲)齒牙饒美眉睫增妍突梯卷臠(上音拳下音攣)為世所
賢公侯卿士五屬十連(王制五國以為屬屬有長十國以為連連有帥屬音注)彼
獨何人多享終天言訖又再拜稽首俯伏以俟至夜半
不得命疲極而睡見有青褏朱裳(褏音袖衣袂也)手持絳節而
來告曰天孫告汝汝詞良苦凡汝之言吾所極知汝擇
而行嫉彼不為汝之所欲汝自可期胡不為之而誑我
為汝唯知恥謟貌淫詞寧辱不貴自適其宜中心已定
胡妄而祈堅汝之心密汝所持得之為大失不汙卑凡
吾所有不安汝施致命而昇汝慎勿疑嗚呼天之所命
不可中革泣拜欣受初悲後懌抱拙終身以死誰惕(不安)
(一作不敢)
罵尸蟲文(酉陽雜俎載人有三尸上尸清姑伐人眼中尸白姑伐人五藏下尸血姑伐人)
(胃命凡庚申日三尸言人過於帝古語云三守庚申三尸伏七守庚申三尸滅公之此文非曰)
(誠然盖有所寓焉耳公自貞元十九年以御史裏行善王叔文韋執誼二人者竒其才及得政)
(引内禁近與計事擢禮部員外郎俄而叔文敗公貶卲州刺史不半道貶永州司馬然宰相哀)
(才且困將澡濯用之會程异復起領運務乃詔補袁州刺史而武元衡方執政諫官頗言不可)
(用遂罷當時之讒公者衆矣假尸蟲以嫉其惡端有所指也當在元和謫永後作)
有道士言人皆有尸蟲三處腹中伺人隠微失誤輒籍
記日庚申幸其人之昏睡出讒于帝以求饗以是人多
謫過疾癘夭死柳子特不信(一無特字)曰吾聞聰明正直者
為神帝神之尤者(一無者字)其為聰明正直宜大也安有下
比隂穢小蟲縱其狙詭延其變詐以害于物而又悦之
以饗其為不宜也殊甚吾意斯蟲若果為是則帝必將
怒而戮之投于下土以殄其類俾夫人咸得安其性命
而苛慝不作然後為帝也余既處卑不得質之于帝而
嫉斯蟲之說為文而罵之
來尸蟲汝曷不自刑(一作形)其形隂幽跪側而寓乎人(跪一)
(作詭)以賊厥靈膏肓是處兮不擇穢卑潜窺默聽兮(窺一作覷)
(比居七據二切)導人為非冥持札牘兮搖動禍機卑陬拳縮兮
宅體險微以曲為形以邪為質以仁為凶以僣為吉以
淫䛕謟誣為族類以中正和平為罪疾以通行直遂為
顛蹶以逆施反鬭為安佚譛下謾下(謾音官切欺也)恒其心術
妬人之能幸人之失利昏伺睡旁睨竊出(睨五計反)走讒于
帝遽入自屈羃然無聲(羃音覓)其意乃畢求味已口胡人
之恤彼修蛕恙心(蛕胡恢切人腹中長虫也)短蟯穴胃(蟯如消去消二切腹中虫)
(也)外搜疥癘(疥瘙痒也癘疫氣也)下索瘻痔(瘻力鬭切瘡也痔治里切後病也)侵
人肌膚為已得味世皆禍之則惟汝類良醫刮殺聚毒
攻餌旋死無餘乃行正氣汝雖巧能未必為利帝之聰
明宜好正直寧懸嘉饗荅汝讒慝以付九關貽虎豹食
(楚辭宋玉招魂詞虎豹九關啄害下人言天門九重使神虎豹執其關閉主啄齧天下欲上之人而殺之)下
民舞躍荷帝之力是則宜然何利之得速收汝之生速
滅汝之精蓐收震怒(蓐收天之刑神禮記孟秋之月其神蓐收)將勑雷霆擊
汝酆都(酆音豐)麋爛縱横俟帝之命乃施于刑羣邪殄夷
大道顯明害氣永革厚人之生豈不聖且神歟祝曰尸
蟲逐禍無所伏下民百禄惟帝之功以受景福尸蟲誅
禍無所廬下民其蘇惟帝之德萬福來符臣拜稽首敢
告于玄都
斬曲几文(觀其文盖指當時以謟曲獲用者其言或因先容以售其蟠則必有所指明矣)
(繼之以病夫甘焉乃喜兹物以為巳適則又以見用者不明棄直而用曲則不才者進其指微矣皆)
(貶謫後作與前篇相後先云)
后皇植物(楚辭九章后皇嘉樹橘徠服兮注后后土也皇皇天也)所貴乎直聖主
取焉(主一作王)以建家國亘為棟楹(上音凍下音盈)齊為閫閾(上苦本切)
(下音域)外隅平端中堂謹飭(一作飾)度焉以几(度時洛切)維量之
則君子馮之以輔有德(一作其德)末代淫巧不師古式斷兹
楺木(楺屈伸木也)以限肘腋欹形詭狀曲程詐力制類竒邪
(上音畸下音衺)用絶繩墨勾身陋狹危足僻側支不得舒脅不
遑息余胡斯蓄以亂人極追咎厥始惟物之殘稟氣失
中遭生不完託地墝垤(上口交切何休注曰墝埇不生五糓曰不毛垤徒結切塏冢也)
反時燠寒欎悶(一作閉)結澀癃蹇(一作塞)艱難不可以遂遂
虧其端離竒詰屈縮恧㠝𡵻(上音攅下五官切銳上也高也)&KR0877;蝎孕蠹
(蝎胡葛切木中蠹虫也蠹音妬)外邪中乾(音干)或因先容以售其蟠(售音壽蟠)
(音盤鄒陽書蟠木根抵輪囷離竒而為萬乘器者以左右為之先容也)病夫甘焉制器以
安彼風毒敗形隂沴遷魄(沴閭計切相傷為之沴)禍氣侵骨淫神
化脉體仄筯倦榮乖衛逆乃喜兹物以為已適器之不
祥莫是為敵烏可昵近以招禍癖(音僻)且人道甚惡惟曲
為先在心為賊在口為愆在肩為僂在膝為攣戚施踦
跂(上舉綺切曲也下丘弭切有跂踵國其人行脚䠆不着地)匍匐拘拳古皆斥遠莫
致於前問誰其類惡木盗泉(選陸士衡猛虎行渴不飲盗泉水熱不息惡木隂)
朝歌回車(鄒陽書邑號朝歌墨子回車晉灼曰紂作朝歌之音朝歌者不時也)簡牘載焉
昭王市骨樂毅歸燕(燕昭王厚幣以招賢者郭隗曰古之人君有以千金使涓人求千里)
(馬者馬已死買其首五百金而返君大怒涓人曰死馬且賣况生者乎不期年千里之馬至者三今王致士先)
(從隗始况賢於隗者哉昭王為隗改築宮而師事之於是士爭趨燕樂毅自魏往以為亞卿)今我斬
此以希古賢謟䛕宜惕正直宜宣道焉是逹法焉是專
咨爾君子曷不乾乾(音虔易君子終日乾乾)既和且平獲祐于天
去惡在微慎保其傳
宥蝮蛇文(并序)(與前文先後永州作晁無咎取罵尸蟲憎王孫并此宥蝮蛇文以附)
(變騷系之曰離騷以虬龍鸞鳳託君子以惡禽臭物指讒佞王孫尸蟲毒蛇小人讒佞之類也其憎)
(之也罵之也投畀有北之意也其宥之也以遠小人不惡而嚴之意也盖離騷備此義而宗元)
(放之焉)
家有僮善執蛇晨持一蛇來謁曰是謂蝮蛇(蝮音覆毒蛇也)犯
於人死不活又善伺人聞人咳喘步驟輙不勝其毒捷
取巧噬(音誓)肆其害然或慊(苦簞切恨也)不得於人則愈怒反
齧草木草木立死後人來觸死莖猶墮指攣腕腫足(攣閭)
(緣切腕烏貫切腫時勇切)為癈病必殺之是不可留余曰汝惡得之
曰得之榛中曰榛中若是者可既乎曰不可其類甚博
余謂僮曰彼居榛中汝居宫内彼不汝即而汝即彼犯
而鬭死以執而謁者汝實健且險以輕近是物然而殺
之汝益暴矣彼耕穫者求薪蘇者皆土其鄕知防而入
焉執耒操鞭持芟朴以遠其害汝今非有求於榛者也
密汝居易汝庭不凌奥不步闇是惡能得而害汝且彼
非樂為此態也造物者賦之形隂與陽命之氣形甚怪
僻氣甚禍賊雖欲不為是不可得也是獨可悲憐者又
孰能罪而加怒焉汝勿殺也余悲其不得已而所為若
是叩其脊諭而宥之其辭曰
吾悲乎(一作夫)天形汝軀絶翼去足無以自扶曲膂屈脇
惟行之紆目兼蜂蠆(上音峯下田邁切)色混泥塗其頭(一作頸)蹙
恧其腹次且(上七私切下七余切)褰鼻鈎牙穴出榛居蓄怒而蟠
銜毒而趨志蘄害物隂妬潜狙(子余切)汝之禀受若是雖
欲為鼃為螾(鼃音蛙蝦蟇也螾弋忍切螼螾也螼螾反行即寒蚓也)焉可得已凡
汝之為惡非樂乎此緣形役性不可自止草搖風動百
毒齊起首拳脊努呥舌搖尾(呥音冉噍也)不逞其凶若病乎
已世皆寒心我獨悲爾吾將薙吾庭(薙他計切除草)葺吾楹窒
(一作窖)吾垣嚴吾扃俾奥草不植而穴隟不萌(隟去逆切義與隙同)
與汝異途不相交爭雖汝之惡焉得而行嘻造物者胡
甚不仁而巧成汝質既稟乎此能無危物賊害無辜惟
汝之實隂陽為戾假汝忿疾余胡汝尤是戮是抶(音迭)宥
汝于野自求終吉彼樵豎持芟農夫執耒不幸而遇將
除其害餘力一揮應手糜碎我雖汝活其惠實大他人
異心誰釋汝罪形既不化中焉能悔嗚呼悲乎汝必死
乎毒而不知反訟其内今雖寬焉後則誰賚(一作賴)隂陽
爾造化爾道烏乎在可不悲歟
憎王孫文(與前文先後永州作後漢王延壽嘗為王孫賦有云顔狀類乎老公軀體似乎)
(小兒則猴之類而小者也)
猨王孫居異山德異性不能相容猨之德靜以恒類仁
讓孝慈居相愛食相先行有列飲有序不幸乖離則其
鳴哀有難(乃旦切)則内其柔弱者不踐稼蔬木實未熟相
與視之謹既熟嘯呼羣萃然後食衎衎焉山之小草木
必環而行遂其植故猿之居山恒鬱然王孫之德躁以
囂(虛驕切又牛刀切)勃諍號呶(上音豪下尼交切)唶唶疆疆(唶子夜切又則伯切)
雖羣不相善也食相噬齧(倪吉切)行無列飲無序乖離而
不思有難推其柔弱者以免好踐稼蔬所過狼藉披攘
木實未熟輙齕齩(上下結切下五狡切)投注竊取人食皆知自實
其嗛(音歉以頰聚食曰嗛)山之小草木必凌挫折挽使之瘁然後
已故王孫之居山恒蒿然以是猨羣衆則逐王孫王孫
羣衆亦齚猿(上仁革切齧也一作齕)猨棄去終不與抗然則物之
甚可憎莫王孫若也余棄山間久見其趍如是作憎王
孫云
湘水之浟浟兮(湘水出零陵郡)其上羣山胡兹鬱其彼瘁兮善
惡異居其間惡者王孫兮善者猨環行遂植兮止暴殘
王孫兮甚可憎噫山之靈兮胡不賊旃跳踉(上徒彫切下呂唐切)
叫囂兮衝目宣齗(魚斤切齒根肉)外以敗物兮内以爭羣排鬭
善類兮譁駭披紛(譁音華駭下揩切)盗取民食兮私已不分充
嗛果腹兮(莊子腹猶果然音如字又苦火反)驕傲驩欣嘉華美木兮碩
而繁羣披競齧兮枯株根毁成敗實兮更怒喧居民怨
苦兮號穹旻(號音豪旻音珉)王孫兮甚可憎噫山之靈兮胡獨
不聞猨之仁兮受逐不校退優游兮惟德是傚廉來同
兮聖囚(蜚廉惡來紂之臣紂囚西伯羑里)禹稷合兮凶誅(謂舜用禹稷去四凶也)
羣小人(一無人字)遂兮君子違大人聚兮孽無餘善與惡不
同鄉兮否泰既兆其盈虛(否備鄙切)伊細大之固然兮乃禍
福之攸趍王孫兮甚可憎噫山之靈兮胡逸而居
逐畢方文(并序)(元和七八年公尚為永州司馬至十年方召至京師當在八年夏作)
永州元和七年夏多火災日夜數十發少尚五六發過
三月乃止八年夏又如之咸無安處老弱燔死(燔音煩)晨
不爨(取亂切)夜不燭皆列坐屋上左右視罷不得休(罷音疲)
蓋類物為之者訛言相驚云有怪鳥莫實其狀山海經
云章莪之山有鳥如鸖一足赤文白喙其名曰畢方見
則其邑有譌火(上五戈切妖言曰譌)若今火者其可謂譌歟而又
有鳥傳者其畢方歟遂邑中狀而圖之&KR1241;而磔之(磔列也張)
(格切)為之文而逐之
后皇庇人兮敬救羣材大施棟宇兮小蔽草萊各有攸
宅兮時闔而開火炎為用兮化食生財胡今兹之怪戾
兮日十爇而窮災(爇如劣切)朝儲清以聯䆳兮夕蕩覆而為
灰焚傷羸老兮炭死童孩叫號隳突兮戸駭人哀袒夫
狂走兮倏忽往來鬱攸孽暴兮(暴音剥)混合恢臺(騷云收恢炱之)
(孟夏兮)民氣不舒兮僵踣顛頽(僵音薑踣蒲北切)休炊息燎兮側
伏煨煤門甍晦黑兮啟伺姦回若墜(一作墮)之天兮若生
之鬼令行不訛兮國恐盍已問之禹書(山海經乃禹所撰故云)畢
方是祟(音䆳)嗟爾畢方兮胡肆其志皇亶聰明兮念此下
地災皇所愛兮僇死無貳幽形扇毒兮隂險詭異汝今
不懲兮衆愬咸至(愬音訴)皇斯震怒兮殄絶汝類祝融悔
禍兮(祝融火神晉語黎為高辛氏火正光照四海命之曰祝融注祝始也融明也)回禄屏氣
(回禄火神也)大隂施威兮玄冥行事(楚辭九歎考玄冥於空桑注玄冥大隂之神)
汝雖赤其文隻其趾逞工衒巧莫救汝死黠知亟去兮
(黠下八切)愚乃止此高飛兮翺翔遠伏兮無傷海之南兮天
之裔汝優游兮可卒歲皇不怒兮永汝世日之良兮今
速逝急急如律令
辨伏神文(并序)(據集元和四年與李建書云僕自去年八月末痞疾稍巳又與楊憑)
(書云一二年來痞氣尤甚又云每人大言則蹶氣震怖撫心而按膽不能自止此文自言病痞)
(且悸作於永州時也)
余病痞且悸(痞部鄙切)謁醫視之曰唯伏神為宜明日買諸
市烹而餌之病加甚召醫而尤其故醫求觀其滓(壯士切澱)
(也)曰吁盡老芋也彼鬻藥者(鬻音育)欺子而獲售子之懵
也而反尤於余不以過乎余戍然慙愾然憂(愾口溉切)推是
類也以往則世之以芋自售而病乎人者衆矣又誰辨
焉申以詞云
伏神之神兮惟餌之良愉心舒肝兮魂平志康敺開滯
結兮(敺音區)調護柔剛和寧悦懌兮復彼恒常休嘉宜訢
兮(訢音忻)邪怪遁藏君子食之兮其樂揚揚余殆於理兮
榮衛蹇極伏杯積塊兮悸不得息有醫導余兮求是以
食往沽之市兮欣焉有得條濯爨烹兮專恃爾力反增
予疾兮昏憒馮塞(憒胡對切)余駭其狀兮往尤于醫徵滓以
觀兮既笑而嘻曰子胡昧愚兮兹謂蹲鴟(上音存下處脂切蹲鴟芋)
(魁也)處身猥大兮善植汙卑受氣頑昏兮隂僻欹危(欹丘竒切)
(亦作&KR0008;)累積星紀兮以老為竒潜苞水土兮混雜蝝蚳(上惟)
(船切蝗子也下丈饑切蟻卵也)不幸充腹兮唯痼之宜野夫忮害兮(忮音)
(寘狠也)假是以欺刮肌刻貌兮觀者勿疑中虛以脆兮外
澤而夷誤而為餌兮命或殆而今無以追兮後慎觀之
嗚呼物固多偽兮知者蓋寡考之不良兮求福得禍書
而為詞兮願寤來者
愬螭文(并序)(零陵永州郡名文作于元和未召之時)
零陵城西有螭室于江(螭丑知切)法曹史唐登浴其涯(音沂)螭牽
以入一夕(一作昔)浮水上吾聞凡山川必有神司之抑有
是耶於是作愬螭投之江曰天明地幽孰主之兮(莊子天其)
(運乎地其處乎孰主張是)壽善夭殤終何為兮堆山釃江(釃山宜所綺二切)
司者誰兮突然為人使有知兮畏危慮害趍走祗兮父
母孔愛妻子嘻兮出入公門不獲非兮浟浟湘流(浟音攸水)
(流貌)清且微兮隂幽洞石蓄怪螭兮胡濯兹熱卒無歸兮
親戚叫號閭里思兮魂其安游覲湘纍兮(揚雄反離騷因江潭而&KR1081;)
(記兮欽弔楚之湘纍注纍力追切諸不以犯罪死曰纍屈原赴湘死故曰湘纍也)嗟爾怪螭害
江湄兮(湄音眉)涎泳重淵(涎徐連切淵一作瀾)物莫威兮蟉形泱目
(蟉力幽巨紏二切)潜伺窺兮膏血是利私自肥兮歲既大旱澤
莫施兮妖猾下民使顛危兮充心飽腹肆敖嬉兮洋洋
往復流逶迤兮(上於危切下音移)惟神高明胡縱斯兮蔑棄無
辜逞怪姿兮胡不降罰肅川坁兮舟者欣欣游者熙兮
蒲魚侵用吉無疑兮牲牷玉帛人是依兮匪神之愬將
安期兮神之有亡於是推兮投之北流心孔悲兮
哀溺文(并序零陵永州郡名文盖指事以寓意其曰得不有大貨之溺大氓者乎盖端)
(指貪利以捐生者文意皆指是非哀夫永之溺者而哀夫世之溺者云耳與招海賈之意同)
永之氓(永一作零陵)咸善游一日水暴甚有五六氓乘小船
絶湘水中濟船破皆浮游其一氓盡力而不能尋常其
侶曰汝善游最也今何後為曰吾腰干錢重是以後曰
何不去之不應搖其首有頃益怠已濟者立岸上呼且
號曰汝愚之甚蔽之甚身且死何以貨為又搖其首遂
溺死吾哀之且若是得不有大貨之溺大氓者乎於是
作哀溺
吾哀溺者之死貨兮惟大氓之為憂洪濤鼓以風涌兮
浩滉蕩而無舟(滉戸廣切)不譲禄以辭冨兮又旁窺而詭求
手足亂而無如兮負重踰乎崇丘既搖頭(一作浮頥)而滅膂
兮不忍(一作欲)釋利而離尤(離騷經進不入以離尤兮退將復修吾初服注離尤邅禍)
(也)呼號者之莫救兮愈搖首以沉流髮披鬤以舞瀾兮
(楚詞大招豕首縱目披髮鬤只鬤如陽切亂髮也)魂倀倀而焉游(倀丑良切又音棖)龜
黿互進以爭食兮魚鮪族而為&KR0008;始貪贏以嗇厚兮終
負禍而懷讎前既没而後不知懲兮更攬取而無時休
哀兹氓之蔽愚兮反賊已而從仇不量多以自諫兮姑
指幸者而為謀夫人固靈於鳥魚兮胡昧罻而蒙鈎(罻音)
(熨網也)大者死大兮小者死小善游雖最兮卒以道夭與
害偕行兮以死自繞推今而鑒古兮鮮克以保其生衣
寶焚紂兮專利滅榮(紂衣寶玉焚於鹿臺榮夷公專利見周紀)豺狼死而猶
餓兮牛腹尸而不盈民既貿貿而無知兮(一無民字貿音茂)故
與彼咸謚為氓死者不足哀兮冀中人之為余再更噫
招海賈文(據文意亦永州作晁無晷取以續楚辭系之曰昔屈原不遇於楚傍偟無所依)
(欲乘雲騎龍遨遊八極以從已志而不可猶怛然念其故國至于將死精神離散四方上下無)
(所不往又有衆鬼虎豹怪物之害故大招其魂而復言之皆不若楚國之樂者招海賈文雖變)
(其義盖取諸此也言賈尚不可為而又浮于海大泊奫淪八方易位魚龍神怪其禍不測孰與)
(上黨易野出入無虞而可樂哉上黨亦晉地宗元以謂﨑嶇冒利遠而不復不如已故鄕常産)
(之樂亦以諷世之士行險以僥倖不如居易以俟命云)
咨海賈兮君胡以利易生而卒離其形大海盪泊兮(盪音)
(蕩泊一作汩)㒹倒日月龍魚傾側兮神怪隳突(隳翾規切突陁没切)滄
茫無形兮往來遽卒隂陽開闔兮氛霧溺渤(上烏孔切下蒲没切)
君不返兮逝怳惚(一無遊字怳與恍同)舟航軒昂兮下上飄鼓騰
趠嶢嵲兮(趠敕角切嶢午么切嵲午結切)萬里一覩崒入泓坳兮(崒才律切)
(峯巉嵒也泓鳥宏切拗於交切)視天若畞(說文與畮同)奔螭出抃兮翔鵬振
舞天吴九首兮更笑迭怒(山海經朝陽之谷神曰天吴是為水伯其為獸也八首人)
(面此為九首恐誤)垂涎閃舌兮揮霍旁午君不返兮終為虜黑
齒&KR2605;齴鱗文肌(木玄虚海賦或汎汎悠悠於黑齒之邦注黑齒海外國名&KR2605;士眼切齒不正齴)
(魚蹇切齒露)三角駢列耳離披(山海經鯪魚背腹皆有刺如三角蓤鯪音陵)反齗
义牙踔嶔崖(齗魚斤切齒根肉踔敕教敕角二切踶也嶔音欽山高險)蛇首狶鬛虎
豹皮(沈懷遠南越志鯪魚鯉也形如蛇而四尺沈瑩臨海水異物志虎䱜長五尺黃黑斑文耳目齒牙有)
(似虎形或變乃成虎狶音希豕也)羣没互出讙遨嬉臭腥百里霧雨瀰
君不返兮以充飢弱水蓄縮(一作溺水張衡思玄賦亂溺水之潺湲兮注引山海)
(經曰崑崙之丘其下有溺水之川環之楚詞大招東有大海溺水浟浟只注東海其水淖溺死没萬物也)其
下不極投之必沉負羽無力鯨鯢疑畏(鯨其京切鯢音倪)滛滛
嶷嶷(魚力魚其二切)君不返兮卒自賊怪石森立涵重淵(涵音含)
高下迾置滔危顛崩濤搜䟽剡戈鋋(時連切小矛)君不返兮
&KR1154;沉顛其外大泊泙奫淪(泙音平水名谷也奫於淪切水深廣兒)終古廻
薄旋天垠八方易位更錯陳君不返兮亂星辰東極傾
海流不屬泯泯超忽紛盪沃殆而一跌兮(跌徒結切)沸入湯
谷(離騷遠遊朝濯髮於湯谷注湯谷在東方少陽之位淮南言日出湯谷入虞淵也)舳艫霏解
梢若术(舳音軸艫音盧若木楚辭注在崑崙西極其華照下地)君不返兮魂焉薄
海若嗇貨號風雷(海神名曰海若)巨鼇頷首丘山頽(列子渤海之東有大)
(壑焉其中有五谷一曰岱輿二曰員嶠三曰方壼四曰瀛洲五曰蓬萊而山根無所着随波上下不得暫峙先)
(聖訴於帝使巨鼇十五舉首而戴之迭為三番六萬歲一交焉鼇音敖頷戶感切)猖狂震虩翻
九垓(虩許逆切)君不返兮糜以摧咨海賈兮君胡樂出幽險
而疾平夷恟駭愁苦而以忘其歸(恟音匈)上黨易野恬以
舒(上黨潞州也言天下平陸之地足以為賈而無虞也)蹈蹂厚土堅無虞(蹂忍久切踐也)
歧路脉布彌九區出無入有百貨俱周游傲睨神自如
撞鐘擊鮮恣歡娱君不反兮欲誰須膠鬲得聖捐䀋魚
(孟子膠鬲舉於魚䀋之中)范子去相安陶朱(范蠡乘扁舟浮江湖變姓名適齊為䲭夷子之)
(陶為朱公治産積居與時逐言冨者皆稱陶朱公)呂氏行賈南面孤(呂不韋陽翟大賈人)
(也往來販賤賣貴累千金後事秦莊襄王以為丞相封文信侯)弘羊心計登謀謨煮鹽
大冶九卿居禄秩山委收國租(桑弘羊以心計言利事析秋毫領大司農盡管)
(天下鹽鐵作平凖之法異時商賈所轉販者為賦而相權輪置平凖于京師盡籠天下之貨使商賈無所牟利)
(於是民不益賦而天下用饒賜弘羊爵左庶長)賢智走諾爭下車逍遥縱傲世
所趍君不返兮謚為愚咨海賈兮賈尚不可為而又海
是圖死為險魄兮生為貪夫亦獨何樂哉歸來兮寧君
軀
柳河東集卷十八
