柳河東集卷四十二
唐柳宗元撰
古今詩七十六首
同劉二十八院長述舊言懷感時書事奉寄澧州
張員外使君五十二韻之作因其韻增至八十
通贈二君子(劉二十八禹錫也初與公同為監察御史故曰院長張員外署也貞)
(元十九年與韓吏部李方叔三人為幸臣所讒俱為縣令南方韓集中有與張貶謫時道途唱)
(和詩十三章張後為澧州刺史韓誌其墓公此詩蓋貞元二十一年貶永州司馬後作)
弱歲遊玄圃先容幸棄瑕(東方朔十洲記崑崙山有三角一角正西北名玄圃臺西)
(漢鄒陽傳以左右先為之容也禮記瑜不揜瑕)名勞長者記文許後生誇(陳平門多)
(長者車語云後生可畏)鷃翼嘗披隼蓬心賴倚麻(傳云鷃披隼翼荀子蓬生麻中)
(不扶自直莊子夫子猶有蓬之心也夫謂不直也鷃音晏莊子斥鷃小鳥也隼音笋)繼酬天禄署
俱尉甸侯家(漢揚雄校讐天禄閣甸侯書甸服侯服是也上四聯盖謂與張同以進士舉博學宏)
(詞交遊相依張為校書郎武功尉公為集賢殿正字藍田尉之意)憲府初收跡丹墀共
拜嘉(謝靈運晉書漢官尚書為中臺御史為憲臺謁者為外臺是為三臺又御史所居之署漢謂之御史)
(府張衡西京賦青瑣丹墀注丹墀階也以丹墀塗之公貞元十九年與張同為監察御史故此對巳下皆言其)
(御史時相從於朝之意)分行參瑞獸傳點亂宫鵶執簡寧循枉持
書每去邪(沈約為御史中丞彈奏王源文云源官品應黃紙臣輒奉白簡以聞任昉為中丞彈曹景)
(宗亦云謹奉白簡文崔篆御史箴曰簡上霜凝筆端風轉起蓋御史刻奏以簡也後漢蔡邕舉高第補侍御史又)
(持書御史遷尚書持書亦御史銜也)鸞凰標魏闕熊武負崇牙(周禮乃縣治象之灋)
(於象魏鄭司農云象魏闕也莊子身在江湖之上心游魏闕之下周官熊虎為旂熊武即熊虎也牙謂牙旗也)
(宋鄭鮮祭牙文崇牙既建義鋒增厲)辨色宜相顧傾心自不譁金爐仄流
月紫殿啟晨赮(赮音遐赤色也謂曉起日光射殿宇也漢紀云神光降集紫殿)未竟遷
喬樂俄成失路嗟(此已下言張與韓李皆謫為縣令南方之意遷喬字見孟子)還如
渡遼水更似謫長沙(李白詩屈平顦顇滯江潭亭伯流離放遼海賈誼事漢文帝為絳灌)
(馮敬之屬妬害之謫為長沙王太傅)别怨秦城暮途窮越嶺斜訟庭閒枳
棘候吏逐麋䴥(麋音眉䴥音加牡鹿也)三載皇恩暢千年聖歴遐
(張自貞元十九年癸未至元和元年乙酉憲宗即位為三年矣故云三載)朝宗延架海師役
罷梁溠(溠音槎水名梁溠作橋於溠水上也朝宗字見禹貢)京邑搜貞幹(謂張憲宗立拜)
(京兆府司錄也)南宫步渥洼(張繼為禮刑二部員外郎也洼音蛙渥洼水名武帝紀馬生渥洼水)
(中)世推材是梓(一作杼)人仰驥中驊歘刺苖人地仍踰贑
石崖(謂張出為虔州刺史也虔屬江南道三苖之國在焉故曰苖人地贑音紺虔州縣名又音貢水名出)
(豫章)禮容乘㻫琫戍備響錏鍜(㻫音必一作㻂補鼎切玉也琫邊孔切佩刀下飾詩)
(鞞琫容刀錏音鴉鍜音霞說文錏鍜頸鎧也)寵即郎官舊威從太守加(張仍以刑)
(曹刺澧州也)建旟翻鷙鳥負弩繞文蛇(周官鳥隼為旟龜蛇為旐又云州里建旟)
(旟音余剥鳥皮毛置之竿頭為之隼鷙鳥也故云翻鷙鳥繞文蛇謂旐也司馬相如傳縣令負弩矢先驅)册
府榮八命(周禮宗伯以九儀正邦國八命作牧注謂侯伯有功者加命得專征伐於諸侯鄭司農云)
(一州之牧王之三公亦八命)中闈盛六珈(闈一作闌詩君子偕老副笄六珈珈音加婦人首飾)
(之盛者韓吏部作張公墓誌云公娶河東柳氏子則公與張為親故言及中闈也)肯隨胡質矯
(胡質仕魏太祖時性沈實内察不以節撿物所在見思旣卒詔書褒述質清行賜其家錢榖)方惡馬
融奢(後漢馬融為南郡太守居宇器服多存侈飾常坐高堂前授生徒後列女樂)褒德符新
換(漢文帝紀初與郡守為銅虎符竹使符張晏曰符以代古之珪璋從簡易也師古曰與郡守為符者謂各)
(分其半右留京師左以與之今郡守多用分符合符事謂此也張自虔州改澧州故曰符新换)懷仁道
併遮(寇恂嘗為潁川太守後從車駕擊隗囂至潁川百姓遮道曰願從陛下復借寇君一年乃留寇)俗
嫌龍節晚(周禮掌節凡邦國之使節山國用虎節土國用人節澤國用龍節注云使節使卿大夫聘)
(於天子諸侯行道所執之信也)朝訝介圭賖(詩錫爾介圭以作爾珤箋云圭長尺二寸謂之介非)
(諸侯之圭故以為珤賖音奢)禹貢輸苞匭(禹貢苞匭菁茅苞橘柚也匭匣也荆州所貢澧屬山)
(南道即古荆州之地云)周官賦秉秅(周官秋官掌客掌四方賓客之牢禮餼獻飲食之等數與)
(其政治凡諸侯之禮上公車米眩生牢牢十車車秉有五籔車禾眩死牢牢十車車三杔注引聘禮四十斗曰)
(斛十六斗曰籔十籔曰秉秉有五籔則二十四斛也四秉曰筥十筥曰稯十稯曰秅每車秅則三十稯稯猶束)
(也秅文加反稯一作緫)雄風吞七澤(司馬相如子虛賦楚有七澤嘗見其一未覩其餘也臣所)
(見者曰雲夢)異產控三巴(華陽國志曰武王克商封其子宗姬於巴故漢末益州牧劉璋以墊)
(江以上為巴郡江州至臨江為永寧郡昫忍至魚腹為固陵郡巴遂分矣璋復改永寧為巴郡以固陵為巴東)
(徙龐義為巴西太守是為三巴又樂史寰宇記於渝州記云閬自二水東西流三曲如巴字是謂三巴其說又)
(不同然公詩意謂張所治澧州屬山南東道而劉璋所分三巴之地屬山南西道及劍南道山南劍南二道相)
(接故曰控三巴也)即事觀農稼因時展物華秋原被蘭葉春渚
漲桃花令肅軍無擾程懸市禁貰(貫音奢貫買也)不應漁竭澤
寧復歎棲苴(今為蒩字苴鋤加切水中浮草也)蹀躞騶先駕(蹀音牒躞音燮蹀躞)
(行貌騶音鄒廐御也)籠銅鼔報衙染毫東國素(韋誕非紈素不下筆素紙也)濡
印錦溪砂(砂丹砂也本草丹砂多出蠻洞錦州界)貨積舟難泊人歸山倍
畬(音奢火種田也)吳歈工折柳(梁元帝纂要曰齊歌曰謳吳歌曰歈宋玉招魂云吳歈蔡謳秦)
(大吕古樂府有折楊柳曲桓伊善笛撰折楊柳尢為竒妙後人不能盡其指訣也歈音俞)楚舞舊傳
芭(文選越豔楚舞後漢傅毅舞賦云宋玉曰臣聞激楚結風陽阿之舞材人之窮觀天下之至藝晉禮樂志)
(巴郡善歌舞高祖愛其舞詔樂府習之今巴渝舞是也巴舞疑是此而諸本作芭未詳)隠几松為
曲傾樽石作汙(今為窊字音哇汙樽字見禮記隠几而卧見孟子)寒初榮橘柚
夏首薦枇杷祀變荆巫禱風移魯婦髽(史記封禪書荆巫祠堂下巠先)
(司命施縻之屬蓋荆楚之俗好巫故曰荆巫檀弓魯婦人之髽而弔也自敗於臺鮐始也盖魯襄公四年臧文)
(仲與邾戰於臺鮐魯人迎喪者髽髽側瓜反喪髻也)已聞施愷悌還覩正竒衺(衺音)
(斜周禮比長各掌其比之治親有罪竒衺則相及注衺猶惡也)慕友慚連璧(晉潘岳夏侯湛並美)
(姿容每止同輿接茵京都謂之連璧)言姻喜附葭(漠書中山靖王傳今羣臣非有葭莩之親顔師)
(古曰葭蘆也莩者其筩中白皮至薄者也前言中闈盛六珈此又云附葭蓋張壻於柳氏則與公為親矣此以)
(下皆自叙其貶黜之意)沈埋全死地流落半生涯入郡腰常折(陶潛)
(曰吾不能為五斗米折腰拳拳事鄉里小人耶)逢人手盡义(馬援傳豈有知其無成而但萎腇咋)
(舌义手從俗乎)敢辭親恥汙唯恐長疵瘕善幻迷冰火(列子窮數達變)
(因形移易者謂之化謂之幻音胡辦切)齊諧笑柏塗(莊子齊諧者志怪者也東方朔傳時有幸)
(倡郭舍人滑稽不窮因曰臣願復問朔隠語不知亦當榜即妄為諧語曰今壺齟老柏塗伊優啞狋吽牙何謂)
(也朔曰令者命也壺者所以盛也齟者齒不正也老者人所敬也柏者鬼之庭也塗漸沮徑也伊優啞者辭未)
(定也狋牛牙者兩犬爭也舍人所問朔應聲對無能窮者師古曰柏者言鬼神尚幽暗故以松柏之樹為庭府)
(漸洳浸濕也塗丈加切)東門牛屢飯(淮南子曰甯戚欲干齊桓公困窮無以自達於是為商旅)
(將車以適於齊暮宿於郭門飯牛車下望見桓公乃擊牛角而商歌桓公聞之曰異哉歌者命後車載之)中
散蝨空爬(晉嵇康為中散大夫山濤為吏部郎舉康自代康為濤絶交書有云危坐一時痺不能搖)
(性復好蝨爬搔無已)逸戲看猴鬭殊音辯馬檛(檛張瓜切箠也)渚行狐作
㜸林宿鳥為&KR2489;(㜸魚列切與㜸同說文魚獸虫蝗之怪謂之㜸&KR2489;音嗟病也)同病憂
能老新聲麗似姱豈知千仞墜祇為一毫差守道甘長
絶明心欲自&KR2319;(&KR2319;音鴉頸也)貯愁聽夜雨隔淚數殘葩梟族
音長聒豺羣啄競呀(梟堅堯切不孝鳥也呀虚牙切張口貌啄一作喙)岸蘆翻
毒蜃磎竹鬭狂犘(磎音溪犘音麻牛也)野鶩行看弋江魚或共扠
瘴氛恒積潤訛火亟生煆(訛火野火也煆虚加切火氣也)耳靜煩喧蟻
(晉殷仲堪傳父師皆患耳聦聞牀下蟻動謂之牛鬭)魂驚怯怒蛙(韓非子越王伐吳欲人之輕死)
(也出見怒蛙乃為之式從者曰奚欽於此王曰為其有氣故也)風枝散陳葉霜蔓綖寒
瓜(綖一作縋)霧密前山桂冰枯曲沼蕸(蕸音遐爾雅芙蕖其葉蕸)思鄉比
莊舄(史記越人莊舄仕楚執珪有頃而病楚王曰舄越之細鄙人也今仕楚執珪貴富矣亦思越不中謝)
(對曰凡人之思故在其病也彼思越則越聲使人往聽之尚猶越聲也)遯世慕眭夸(慕一作遇)
(北史胿夸高尚不仕寄情丘壑崔浩奏徵為中郎將辭疾不赴州郡逼遣不得已旣入京郡遂遯去)漁舍
茨荒草村橋卧古槎御寒衾用罽(罽音計織毛也)挹水勺仍椰
(椰音耶木名樹如椶櫚子殼可以為器交州記椰子中有漿飲之得醉故後人取其殼為酒器如酒中有毒則)
(酒沸起但今皆漆其裏則全失椰子之意矣)窗蠧惟全蝎甍涎競綴蝸引泉
開故竇護藥插新笆(笆音巴竹之有刺者)樹怪花因槲(槲胡谷切花中有木)
(槲花多生於古樹朽瓖中)蟲憐目待蝦(嶺表錄異海鏡蟹為腹水母蝦為目水母者閩人謂之䖳)
(渾然凝潔大如覆帽腹如懸絮有口而無目常有蝦隨之食其涎浮涎水上人或取之則歘然而没乃蝦有所)
(見耳)驟歌喉易嗄(嗄於邁所嫁二切聲敗也老子曰號而不嗄)饒醉鼻成&KR0008;(&KR0008;音)
(查鼻上皰也)曳捶牽羸馬垂蓑牧艾猳(猳音加壯豕也)巳看能類鼈
(能囊來切爾雅鼈三足能)猶訝雉為鷨(鷨音華山雉名也)誰采中原菽(詩中原有)
(菽庶民采之)徒巾下澤車(馬援曰吾從弟少游常哀吾多大志曰士生一世但取衣食裁足乘)
(下澤車馭欵段馬鄉里稱善人斯可矣注云車人為車行澤者欲短轂短轂則利也)俚兒供苦筍
傖父饋酸樝(傖士衡切吳人謂楚人為傖樝音查果也)勸策扶危杖邀持當
酒茶道流徵短褐禪客會袈裟香飯舂菰米(菰音孤草名廣雅蔣)
(菰其米謂之凋胡可炊以為飯)珍蔬折五茄(茄音茄本草五茄葉可作蔬菜食)方期飲
甘露(宋錄曰新安王子鸞豫章王子尚諸曇濟道人於八公山濟設茶茗尚味之曰此甘露也何言茶茗)
更欲吸流霞(抱朴子項曼都修道山中忽遊紫府飲流霞一杯酒忽思家為上帝所斥河東呼為)
(斥仙人)屋鼠從穿穴林狙任玃拏春衫裁白紵朝帽挂烏
紗屢歎恢恢網(老子天網恢恢)頻搖肅肅罝(詩肅肅兔罝)衰榮因蓂
莢(帝王代紀堯時有草夾階而生每月朔日生一莢至望則日落一莢月小則餘一莢王者以是占歴名之)
(蓂莢)盈缺幾蝦蟇路識溝邊柳城聞隴上笳共思捐珮處
千騎擁青緺(楚詞捐余玦兮江中遺余珮兮澧浦王逸云屈原既放逐常思念君設欲遠去猶捐)
(玦珮置於水涯冀君求巳示有還意東郭先生拜二千石佩青緺出宮門行謝主人緺古華切綬也)
弘農公以碩德偉材屈於誣枉左官三歲復為大
僚天監昭明人心感悅宗元竄伏湘浦拜賀末
由獻詩五十韻以畢微志(弘農公楊憑也憑本傳御史中丞李夷簡)
(與憑有隙劾奏憑不法由京兆尹貶臨賀尉俄徙為杭州長史以太子詹事卒據憑貶在元和)
(四年而詩序云三歲復為大僚蓋自元和四年已丑至七年壬辰為三歲矣是歲立遂王宥為)
(皇太子肆赦故詩有重眀昭萬方之語詩蓋是時作也但詩又云高居遷鼎邑遥傅好書王此)
(公集祭憑文中所謂入傅王國嘉聲聿興者也當是憑自杭州後遷諸王傅分司東都在未為)
(詹事時而史不載是事耳此詩之獻豈憑在東都時耶)
知命儒為貴時中聖所臧處心齊寵辱遇物任行藏關
識新安地(新安縣名隸河南府)封傳臨晉鄉(臨晉縣屬河中府)挺生推豹
蔚(易君子豹變其文蔚也)高步仰龍驤(魏書陳琳曰今將軍龍驤虎步高下在心)幹有
千尋竦精聞百鍊剛茂功期舜禹高韻狀羲黃(狀一作上又作)
(扶)足逸詩書囿鋒搖翰墨場雅歌張仲德(詩小雅侯誰在矣張仲孝)
(友注張仲賢臣)頌祝魯侯昌(魯頌四篇皆頌僖公也其閟宮篇云俾爾熾而昌俾爾昌而熾俾爾)
(昌而大)憲府初騰價(憑嘗為監察御史故云憲府)神州轉耀鋩(音芒)右言
盈簡策(謂憑嘗為起居舍人也起居舍人一曰右史即古所謂言則右史書之者也唐制起居郎掌錄天)
(子起居法度天子御正殿則郎居左舍人居右有命俯陛以聽退而居之季終以授史官)左轄備條
綱(謂憑嘗為左司員外郎也唐左丞掌管轄諸司糾正省内通判都省事左司員外掌副左丞所管諸司事)
(者也故亦稱左轄)響切晨趨珮煙濃近侍香司儀六禮洽論將
七兵揚(謂憑嘗為禮部兵部二郎中也周禮司徒修六禮以節民性謂冠一昏二喪三祭四鄉五相見)
(六也七兵本始於周禮司徒掌五兵者也至魏置五兵尚書謂中兵外兵騎兵别兵都兵為五晉太康中乃分)
(中兵外兵各為左右與舊五兵為七曹後魏遂為七兵尚書而七兵之名自此立矣)合樂來儀鳳
尊祠重餼羊(謂憑嘗為太常少卿也書簫韶九成鳳凰來儀論語子貢欲去告朔之餼羊)
卿材優柱石公器擅巖廊峻節臨衡嶠和風滿豫章(謂憑)
(嘗為湖南江西觀察使也江西道理洪州即豫章郡也衡山南岳也在衡州屬湖南道云)人歸父母
育郡得股肱艮細故誰留念煩言肯過防璧非真盗客
(張儀游說諸國嘗從楚相飲已而楚相亡璧門下意張儀曰儀貧無行必此盗君相之璧共執張儀掠笞數百)
(不服釋之)金有誤持郎(直不疑為郎事文帝其同舍有告歸誤持其同舍郎金去巳而同舍郎覺)
(亡意不疑不疑謝有之買金償後告歸者至而歸金亡金郎大慙)龜虎休前寄貂蟬冠
舊行(謂憑自江西觀察使入為左散騎常侍也龜印也衛宏漢舊儀列侯丞相將軍皆黃金印龜鈕中二)
(千石亦銀印龜鈕虎符也漢文帝初與郡守為銅虎符貂蟬冠也晉太始中通直散騎常侍亦虎冠右貂金蟬)
(貂丁聊切)訓刑方命吕(謂憑自散騎為刑部侍郎也周書呂命穆王訓夏贖刑作吕刑孔穎達曰)
(吕侯見命為天子司寇以穆王命作書訓暢夏命贖刑之法以訓告天下也)理劇復推張(謂憑)
(自刑部為京兆尹也漢書張敞為膠東相自請治劇郡非賞罰無以勸善懲惡後守京兆尹京兆典京師長安)
(中浩穰於三輔尤為劇入守者輒以罪過罷唯趙廣漢及敞為久任)直用明銷惡還將道
勝剛敬逾齊國社(漢石慶為齊相齊國慕其家行大治為立石相祠)恩比召南
棠(詩甘棠美召伯也詩云蔽芾甘棠勿剪勿伐召伯所茇蓋國人被其德故敬其樹也)希怨猶逢
怒(不念舊惡怨是用希見論語)多容競忤強火炎侵琬琰鷹擊謬鸞
凰刻木終難對(路溫舒傳刻木為吏期不對顔師古曰畫獄木吏尚不入對况真實乎司馬遷)
(報任少卿書曰士有畫地為牢誓不入削木為吏議不對定計於鮮也)焚芝未改芳(抱朴子曰)
(慮巫山之失火恐芝艾之并焚)遠遷逾桂嶺(謂憑自京兆貶臨賀尉也臨賀屬賀州隸廣南道桂)
(嶺賀州名山)中徙滯餘杭(謂憑繼徙杭州長史也杭州餘杭郡)顧土雖懷趙知
天詎畏匡(子畏於匡曰天之未喪斯文也匡人其如予何)論嫌齊物誕(莊子有齊物篇)
騷愛遠遊傷(離騷有遠遊章)麗澤周羣品重明照萬方斗間收
紫氣(晉書斗牛之間有紫氣雷焕曰寶劍之精上徹於天在豫章鄷城令掘獄果得雙劍)臺上挂
清光(元和七年立皇太子肆赦也)福為深仁集妖從盛德穰秦民啼
畎畆周士舞康莊(爾雅四達謂之衢五達謂之康六達謂之莊)采綬還垂艾
(焦貢易林曰二千石官白艾綬也)華簮更截肪(魏文帝與鍾繇書曰竊見玉書稱玉白如截肪)
(肪音方)高居遷鼎邑遥傅好書王(當是憑自杭州召回遷諸王傅分司東都也周)
(成王時遷九鼎於洛邑洛邑即唐東都史記賈誼為梁懷王太傅梁懷王文帝之少子愛而好書故令賈生傅)
(之又淮南王安為人好書鼓琴)碧樹還金谷丹霞映上陽畱歡唱容與
要醉對清涼故友仍同里常僚每合堂淵龍過許劭冰
鯉弔王祥(自注云許侍郎尹河南許司業分司東都王舍人居憂在洛皆弘農公平生親友許侍郎)
(孟容也三舍人仲舒也東漢許劭汝南平輿人兄虔亦知名汝南人稱平輿淵有二龍焉晉王祥性至孝母嘗)
(欲生魚時天寒冰凍祥解衣將剖冰求之冰忽自解雙鯉躍出持之而歸)玉漏天門靜(張衡漏水)
(轉渾天儀制曰以銅為器再疊差置實以清水下各開孔以玉虬吐漏水入兩壺左為晝右為夜)銅駝
御路荒(華延雋洛陽記曰兩銅駝在宮之南街東西相向高九尺洛陽謂之銅駝陌)澗瀍秋
㶑灔(書曰我乃卜澗水東瀍水西惟洛食㶑力驗切灔音豔水動貌也)嵩少步微茫(戴延)
(之西京記嵩山其東謂太室西謂少室嵩其揔名即中岳也在洛中)遵渚徒云樂(詩九罭美周公)
(也周大夫刺朝廷之不知也詩云鴻飛遵渚公歸無所言鴻大烏也不宜同鳬鷖之屬循渚也)冲天自
不遑(淳于髠說齊威王曰國中有大鳥三年不蜚又不鳴王知此鳥何也王曰此鳥不飛則已一飛冲天)
降神終入輔(維嶽降神生甫及申見小雅崧高篇)種德會明敭(臯陶邁種德見書)
獨棄傖人國(傖音士衡切注見前詩矣)難窺夫子牆(夫子之牆數仞見論語)通
家殊孔李(後漢孔融孔子二十世孫也時河南尹李膺以簡重自居非當時名人及與通家者皆不)
(得見融欲觀其人語門者曰我是李君通家子弟膺請融曰高明祖父嘗與僕有舊恩乎融曰然先君孔子與)
(君先人李老君同德比義而相師友則融與君累世通家衆生莫不歎息)舊好即潘楊(潘楊世為)
(婚姻潘岳作楊仲武誄曰潘楊之睦有自來者公為楊憑之壻故及之)世議排張摯(史記張釋)
(之子曰張摯字長公官至大夫免以不能取容當世故終身不仕)時情棄仲翔(吳志虞翻字仲)
(翔孫權以為騎都尉翻數犯顔諫爭權不能悦又性不恊俗多見謗毁坐徙丹陽尉)不言縲紲枉
徒恨墨徽長(徽一作牽)賈賦愁單閼(賈誼貶長沙有鵩入其舍乃作賦云單閼之歲)
(鵩集余舍閼烏葛切單閼太歲在夘也)鄒書怯大梁(鄒陽上書梁孝王王怒欲殺之陽乃在獄)
(中上書梁王立出之)炯心那自是昭世嬾佯狂(世一作代箕子懼紂佯狂為奴)鳴
玉機全息懷沙事不忘(屈原既放逐作懷沙之賦自投汨羅而死)戀恩何敢
死垂淚對清湘
酬韶州裴曹長使君寄道州吕八大使因以見示
二十韻一首(并序)(吕道州温也刺道州當元和四五年間裴韶州名字)
(未詳題云曹長必嘗與公同在禮部者詩在永州作)
韶州幸以詩見及往復竒麗邈不可慕用韻尤為高絶
余因拾其餘韻酬焉凡為韶州所用者置不取其聲律
言數如之
金馬嘗齊入(公孫弘傳待詔金馬門)銅魚或共頒(隋制京官五品以上佩銅魚符)
(唐武德改太守為刺史號為使持節諸軍事而實無節但頒銅魚符而已)疑山看積翠(九疑山在)
(零陵)湞水想澄灣(湞陟盈切水名)標榜同驚俗清明兩照姦乘軺
參孔僅(自注云韶州嘗隨潘戸部出征賦潘戶部孟陽也傳亦不載韶州名字孔僅漢武帝時為大農)
(丞舉行天下塩鐵見貨殖傳)按節服侯㹪(自注云道州昔使絶域遂無猾夏之虞侯㹪匈奴名)
(見漠匈奴傳)賈傅辭寧切(賈誼謫為長沙王太傅過湘水作文以弔屈原)虞童髮未
䰉(指虞翻也虞翻年十二客有候其兄不過翻翻追與之書客竒之䰉音班)秉心方的的騰
口任㘖㘖(㘖音顔爭貌韓子云其鬭㘖㘖)聖理高懸象爰書降罸鍰德
風流海外和氣滿人寰御魅恩猶貸(左氏投諸四裔以禦魑魅)思賢
淚自潸(潸所班切出涕貌)存亡均寂寞寥落間惸鰥夙志隨憂
盡殘肌觸瘴&KR0857;(五還切痺也)月光搖淺瀨風韻碎枯菅海俗
衣猶卉(書島夷卉服注南海島夷草服葛越卉草也葛越南方布名)山夷髻不鬟泥
沙潛虺蜮(蜮射工蟲也見下嶺南江行注)榛莽鬭犲獌(音蠻犲類也)循省誠
知懼安排祇自&KR0832;(音閑說文愉也)食貧甘莽鹵被葛謝斕斒(斕音)
(闌斒音逋閑切斕斒色不純也)遠物裁青罽(音計織毛也)時珍饌白鷴長捐
楚客珮(注見前詩矣)未賜大夫環(荀子召人以瑗絶人以玦反絶以環注云古者臣有)
(罪待放於璄三年不敢去與之環則還與之玦則絶)異政徒云仰高蹤不可攀空
勞慰憔悴妍唱劇妖㛠(音閑說文雅也)
酬婁秀才將之淮南見贈之作(婁秀才圖南也集有送之淮南序在)
(元和五六年間二詩皆當同是時作)
遠棄甘幽獨誰言述故人好音憐鎩羽(詩載好其音鎩所介山戛二切)
(選鎩翮由時至鎩殘也)濡沫慰窮鱗(莊子泉涸魚相與處於陸相煦以濕相濡以沫)困志
情惟舊(困一作同)相知樂更新浪遊輕費日醉舞詎傷春風
月歡寧間星霜分益親已將名是患還用道為隣機事
齊飄瓦(莊子雖有忮心者不怨飄瓦)嫌猜比拾塵(孔子窮於陳蔡之間亡日不嘗粒食)
(顔回得米而㸑之孔子望見回攫其甑中飯而食之飯熟及進於孔子孔子曰今夢見先君食潔欲饋回曰不)
(可向者炱煤入甑中棄食不祥回因攫而食之孔子嘆曰所信者目所恃者心今心目不足信而恃矣弟子識)
(之矣煤烟塵因拾烟塵孔子於是疑惑)高冠余肯賦長鋏子忘貧(史記馮讙聞孟)
(嘗君好士躡屩而見之孟嘗君置傳舍十日問傳舍長曰客何為答曰馮先生甚貧猶有一劍耳又蒯緱彈其)
(劍而歌曰長鋏歸來乎食無魚鋏吉協切)晼晚驚移律暌攜忽此辰開顔時
不再絆足去何因海上銷魂别天邊弔影身祇應西澗
水寂寞但垂綸
酬婁秀才寓居開元寺早秋夜月病中見寄
客有故園思瀟湘生夜愁病依居士室(維摩居士丈室也)夢繞
羽人丘(楚詞仍羽人於丹丘注云山海經曰有羽人之國不死之民或曰人得道身生羽毛也丹丘晝)
(夜常明也)味道憐知止遺名得自求壁空殘月曙門掩候蟲
秋謬委雙金重(選佳人遺我綠綺琴何以贈之雙南金)難徵雜珮酬(詩知子之)
(好之雜珮以報之注雜珮者珩璜琚瑀衝牙之屬)碧霄無枉路徒此助離憂
初秋夜坐贈吳武陵(吳武陵永州流人也來永州在元和三年公下有簡武陵)
(詩當四年秋此詩亦同時作)
稍稍雨侵竹翻翻鵲驚叢美人隔湘浦一夕生秋風積
霧杳難極滄波浩無窮相思豈云遠即席莫與同若人
抱竒音朱絃縆枯桐(縆古鄧切急張也)清商激西顥泛灔凌長
空自得本無作天成諒非功希聲閟大樸聾俗何由聰
晨詣超師院讀蓮經(亦在永州也)
汲井潄寒齒清心拂塵服間持貝葉書(西域經多以貝多葉書之)步
出東齋讀真源了無取妄跡世所逐遺言冀可冥(遺一作遣)
繕性何由熟道人庭宇静苔色連深竹日出霧露餘青
松如膏沐澹言離言說悟悅心自足
贈江華長老(江華道州縣名也道州即古之舂陵自道㳂流亦可至永故詩謂去歲别)
(舂陵㳂流此投跡也)
老僧道機熟默語心皆寂去歲别舂陵㳂流此投跡室
空無侍者巾屨唯挂壁一飯不願餘跏趺便終夕(跏音加屈)
(足也趺音膚足也)風窗疎竹響露井寒松滴偶地即安居滿庭
芳草積
巽上人以竹間自採新茶見贈酬之以詩(巽上人重巽也)
(巽時居永州龍興寺此在永州作也)
芳叢翳湘竹零落凝清華復此雪山客晨朝掇靈芽(掇都)
(活切拾取也)蒸烟俯石瀨(音賴水流沙上也)咫尺凌丹崖圓方麗竒
色圭璧(一作玉)無纖瑕呼兒爨金鼎餘馥延幽遐滌慮發
真照還源蕩昏邪猶同甘露飯佛事薰毗耶(維摩詰經畤化菩薩)
(以滿鉢香飯與維摩詰飯香普薰毗耶離城及三千大千世界時維摩詰語舍利佛等諸大聲聞仁者可食如)
(來甘露味飯大悲所薰無以限意食之使不消也)咄此蓬瀛侣無乃貴流霞(見第)
(一詩注)
零陵贈李卿元侍御簡吳武陵(零陵永州郡名吳武陵公前有初秋)
(夜贈之詩集中又有小丘記云李深源元克已時同遊深源克巳即李卿元侍御也時在元和)
(四年九月此詩云朔風吐雲寒寂歴窮秋時亦是時作)
理世固輕士棄捐湘之湄陽光競四溟敲石安所施鎩
羽集枯幹低昂互鳴悲朔雲吐風寒寂歴窮秋時君子
尚容與小人守兢危慘悽日相視離憂坐自滋樽酒聊
可酌放歌諒徒為惜無協律者窈眇弦吾詩
界圍巖水簾(詩云今我始北旋蓋公自元和元年貶永至是十年春召還經巖下而作)
(也)
界圍匯湘曲青壁環澄流(選琴賦丹崖嶮巇青壁萬尋)懸泉粲成簾
羅注無時休韻磬叩凝碧鏘鏘徹巖幽丹霞冠其顛想
像凌虚游靈境不可狀鬼工諒難求怱如朝玉皇天冕
垂前旒楚臣昔南逐有意仍丹丘(楚詞屈原遠游章仍羽人於丹丘)今
我始北旋新詔釋縲囚采真誠眷戀許國無淹留再來
寄幽夢遺貯催行舟
古東門行(鮑明遠樂府詩嘗有東門行東門謂長安城門也觀公詩意蓋託以諷當時盜)
(殺武元衡事先是王承宗以朝廷析鎮拒命上怒削官爵遣吐突承瓘討之宿師久無功會淄)
(青盧龍數表請赦乃詔浣雪畀以故地及吳元濟反承宗與李師道上書請宥使人白事中書)
(悖慢不恭武元衡叱去承宗怨乃與李師道謀殺元衡故此詩首句引七國事謂承宗之變亦)
(起於削地也其曰赤丸夜語飛電光徼廵司隸眠如羊謂元衡入朝出靖安里第夜漏未盡賊)
(乘暗呼曰滅燭射殺元衡而邏司傳譟莫知主名也其曰當街一叱百吏走馮敬胷中函匕首)
(謂賊始一呼而徒御格鬭不勝皆駭走遂害元衡也其曰魏王卧内藏兵符子西掩袂真無辜)
(蓋盜殺宰相朝堂不知也其曰安陵誰辯削礪工韓國詎明深井里絶䑋斷骨郍下補萬金寵)
(贈不如土蓋是時初不知主名而吏卒不敢窮捕後下詔積錢束西市以募告者而王士則王)
(士平始以賊聞也時當元和十年六月公是年正月自永州召回三月十四日復出為柳州此)
(詩當是聞變後作)
漠家三十六將軍東方靁動横陣雲(吳王濞傳孝景帝前二年七國反書)
(聞天子乃遣太尉條侯周亞夫將三十六將軍往擊吳楚)雞鳴函谷客如霧貌同心
異不可數(秦西有壠關東有函谷關史記孟嘗君去齊變姓名以出關夜半至函谷關法鷄鳴而出)
(客孟嘗君恐追至客有能為鷄鳴而鷄盡鳴遂發傳出)赤丸夜語飛電光(前漢尹賞傳長)
(安中姦滑浸多閭里少年羣輩殺吏受賕報仇相與探丸為彈得赤丸者斫武吏得黑者斫文吏白者主治喪)
(城中薄暮塵起勡劫行者死傷横道枹鼔不絶)徼廵司隸如眠羊(周官以掌徒隸而廵察故)
(云司隸校尉漢以京師為司隸校尉部置京兆尹中興以洛陽為司隸校尉部置河南尹蓋司隸乃廵察之職)
(而眠如羊是不知有變矣眠一作很一作眼非是四皓謂太子將兵無異以羊將狼蓋弱不能以敵強而况又)
(眠耶)當街一叱百吏走馮敬胸中函匕首(賈誼傳陛下之臣雖悍如馮敬)
(者適啟其口七首已䧟其胸矣注云敬為御史大夫奏淮南厲王誅之又云始欲發言節制諸侯王則為刺客)
(所殺)兇徒側耳潛愜心悍臣破膽皆杜口魏王卧内藏兵
符(史記秦圍趙邯鄲魏公子无忌姉為平原君夫人數遺魏王及公子書請救魏王使晉鄙將兵十萬衆救)
(之秦使使告魏敢救者必移兵先擊之魏王恐使人止晉鄙侯生曰嬴聞晉鄙之兵符常在王卧内而如姬最)
(幸力能竊之如姬果盜晉鄙兵符與公子公子與朱亥俱行至鄴矯魏王令代晉鄙軍遂將其軍進擊秦軍秦)
(軍解去)子西掩袂真無辜(左傳哀十六年楚太子子木暴虐於其私邑鄭人殺之其子曰)
(勝在吳子西欲召之葉公曰吾聞勝也詐而亂無乃害乎子必悔之弗從召之使處吳境為白公請伐鄭子西)
(曰鄭未節也他日又請許之未起師晉人伐鄭楚救之與之盟勝怒曰鄭人在此讐不遠矣勝自厲劍子期之)
(子平見之曰王孫何自厲也曰將以殺爾父平以告子西子西曰勝如卵余翼而長之楚國第我死令尹司馬)
(非勝而誰勝聞之曰令尹之狂也得死乃非我吳人伐慎白公敗之請以戰備獻許之遂作亂秋七月殺子西)
(子期於朝而劫惠王子西以袂掩面而死)羌胡轂下一朝起敵國舟中非所
擬(吳起謂魏武侯曰君若不修德舟中之人皆敵國也)安陵誰辯削礪功(當作工史記袁)
(盎列傳盎病免居家景帝時使人問籌策梁孝王欲求為嗣袁盎進說其後語塞梁王以此怨盎曾使人刺盎)
(安陵國門外梁孝王世家太史公曰刺者置其劍劍着身視其劍新治問長安中削礪工工曰梁郎某子來治)
(此劍以此知而發覺之發使者捕逐之)韓國詎明深井里(史記聶政軹深井里人濮陽嚴)
(仲子與韓相俠累有隙仲子聞軹人聶政之勇乃使政刺俠累俠累方坐府上兵衛甚衆聶政直入上階刺殺)
(俠累因自皮面決眼自屠出腸韓人暴其尸於市購問莫能識其姉嫈聞而往哭之曰是軹深井里聶政也以)
(妾在重自刑以絶從妾奈何畏殁身之誅終滅賢弟之名遂死於尸旁)絶䑋斷骨郍下補
(下一作可)萬金寵贈不如土(䑋音穰秦晉謂肥曰䑋)
寄韋珩(公元和十年自永召還再出刺柳州六月過嶺故有炎烟咽口鼻之語又云今年噬)
(毒得霍疾當元和十二年也是年王師討淮蔡故云神兵廟略頻破虜四溟不日清風濤此詩)
(即其年作珩正卿之子也集中有答其書云)
初拜柳州出東郊道旁相送皆賢豪迴眸炫晃别羣玉
獨赴異域穿蓬蒿炎烟六月咽口鼻胸鳴肩舉不可逃
桂州西南又千里灕水鬭石麻蘭高(灕水出零陵)隂森野葛
交蔽日懸蛇結虺如蒲萄到官數宿賊滿野縛壯殺老
啼且號飢行夜坐設方略籠銅枹鼔手所操(枹音膚擊鼔杖也)
竒瘡釘骨狀如箭鬼手脱命争纖毫今年噬毒得霍疾
支心攪腹戟與刀爾來氣少筋骨露蒼白瀄汩盈顛毛
(瀄側瑟切汩越筆切)君今矻矻又竄逐辭賦已復窮詩騷神兵廟
略頻破虜四溟不日清風濤聖恩倘忽念行葦十年踐
踏久已勞幸因解網入禽獸畢命江海終遊遨願言未
果身益老起望東北心滔滔
奉和楊尚書郴州追和故李中書夏日登北樓十
韻之作依本詩韻次用(楊尚書於陵也據傳元和十一年以罪貶郴州)
(此詩當在柳作)
郡樓有遺唱新和敵南金(南金注在前酬婁秀才早秋詩中)境以道情
得人期幽夢尋層軒隔炎暑迥野恣窺臨鳳去徽音續
芝焚芳意深(見上獻弘農公詩注)游鱗出陷浦唳鶴繞仙岑風起
三湘浪雲生萬里隂宏規齊德宇麗藻競詞林靜契分
憂術閒同遲客心(遲音值待客也)驊騮當遠步鶗鴂莫相侵(鶗音)
(題鴂古穴切鶗鴂鳥名春三月鳴則草木雕傷張平子思玄賦恃已知而華予兮鶗鴂鳴而不芳謂恃已之華)
(盛冀時知我而鶗鴂之鳴使衆草不芳猶讒邪所閉不得進也)今日登高處還聞梁父
吟(陸士衡雜擬詩齊僮梁父吟秦娥張女彈注梁父吟樂府曲名也諸葛亮躬耕隴畆好為梁父吟)
楊尚書寄郴筆知是小生本樣令更商㩁使盡其
功輒獻長句(公謫永州時永與郴接故題云知是小生本漾蓋公在永時有所製)
(也與前詩同時作)
截玉銛錐作妙形(銛音纖利也)貯雲含霧到南溟尚書舊用
裁天詔(漢以尚書作詔文)内史新將寫道經(王羲之傳山隂有道士養好鵝羲之)
(固求市之道士云為寫道德經當舉羣相贈耳羲之欣然寫畢籠鵝而歸右軍帖中云右將會稽内史琅琊王)
(羲之)曲藝豈能禆損益微辭祇欲播芳馨桂陽卿月光輝
徧(書卿士惟月)毫末應傳顧免靈(楚詞夜光何德死則又育厥利維何而顧兔在腹言)
(月中有兔居月之腹顧朢也)
南省轉牒欲具注國圖令盡通風俗故事(詩有海壖狼荒)
(之句當在柳州作)
聖代提封盡海壖狼荒猶得紀山川華夷圖上應初錄
風土記中殊未傳椎髻老人難借問(椎直追反西漢西南夷傳自滇以北)
(此皆椎髻注謂髻如椎之形也)黃茒深洞敢留連(下有柳州峒氓詩蓋柳州之民多有居嵓)
(峒間者矣)南宫有意求遺俗試撿周書王會篇(周武王時遠國歸欵周史)
(集其事為王會篇見今汲冢周書第五十九篇)
與浩初上人同看山寄京華親故(浩初即龍安海禪師弟子也下)
(又有浩初上人欲登仙人山詩蓋在柳州時元和十一年作)
海畔尖山似劍鋩秋來處處割愁腸若為化得身千億
散上峰頭望故鄉(蘇舜卿子美詩話云韓退之詩水作青羅帶山為碧玉簮柳子厚詩云海)
(上尖山似劍鋩秋來處處割愁腸陸道士云二公當時不相計會如做成一屬對子美為之對曰繫懣豈無羅)
(帶水割愁還有劍鋩山又云僕自東武適文登並海行數日道傍諸峰真若劍鋩誦柳子厚詩知海山多爾耶)
(每風自四山而下振動大木掩冉衆草紛紅駭綠翁勃香氣)
再至界圍巖水簾宿巖下(公元和十年春正月自永召還過巖下嘗有詩)
(在前此詩所謂發春念長違者也是年三月出刺柳州五月復經從故有中夏欣再覩之句)
發春念長違中夏欣再覩是時值物秀杳若臨玄圃(東方)
(朔十洲記崑崙山有三角一角正西北名玄圃臺)敲陽訝垂冰白日驚雷雨笙
簧潭際起鸛鶴雲間舞古苔凝青枝隂草濕翠羽蔽空
素彩列激浪寒光聚的皪沉珠淵(班孟堅東都賦賤竒麗而不珍捐金於山)
(沉珠於淵)鏘鳴捐珮浦(楚詞九歌遺余珮乎澧浦)幽巖畫屏倚新月玉鉤
吐夜涼星滿川忽疑眠洞府(一作愰惚眠洞府)
詔追赴都回寄零陵親故(元和十年北還道中作下至灞亭上詩皆同)
每憶纖鱗遊尺澤翻愁弱羽上丹霄岸旁古堠應無數
次第行看别路遙
過衡山見新花開却寄弟
故國名園久别離今朝楚樹發南枝晴天歸路兩相逐
正是峯前回雁時
汨羅遇風
南來不作楚臣悲(屈原投汨羅而死公方召回故云不作楚臣悲也)重入修門
自有期(宋玉招魂云魂兮歸來入修門注修門郢城門也)為報春風汨羅道莫
將波浪枉明時
朗州竇常員外寄劉二十八詩見促行驛走筆酬
贈(劉二十八禹錫也公初與劉同貶今例召至京師詩云投荒垂一紀蓋自永貞元年至元)
(和十年為十一年也)
投荒垂一紀新詔下荆扉疑比莊周夢(莊子昔者莊周夢為胡蝶栩栩)
(然胡蝶也自喻適志與不知周也)情知蘇武歸(蘇武使匈奴為匈奴留者十九年始以強壯出)
(及還鬚髮盡白)賜環留逸響(見上酬裴韶州詩)五馬助征騑(墨客揮犀云世謂太)
(守為五馬或云詩曰孑孑干旟在浚之都素絲組之良馬五之鄭注謂周禮州長建旟漠太守比州長法御五)
(馬故云或曰古乘駟馬車至漢太守出則增一馬事見漢官儀也又古今風俗通曰王逸少出守永嘉庭列五)
(馬繡鞍金勒出則鞚之故永嘉有五馬坊焉)不羡衡陽雁春來前後飛
離觴不醉至驛却寄相送諸公
無限居人送獨醒(屈原曰衆人皆醉惟我獨醒)可憐寂寞到長亭(庾子)
(山江南賦十里五里長亭短亭五里一短亭十里一長亭也)荆州不遇南陽侣一夜
春寒滿下廳
北還登漢陽北原題臨川驛(漢陽鄂州縣也)
驅車方向闕迴首一臨川多壘非余恥(禮記四郊多壘此卿大夫之辱)
(也)無謀終自憐亂松知野寺餘雪記山田惆悵樵漁事
今還又落然
善謔驛和劉夢得酧淳于先生(倦游錄云襄州南有驛名善謔蓋唐)
(之善謔驛乃淳于髠放鵠處也按髠傳髠滑稽多辯數使諸侯未嘗屈辱齊威王時楚發兵加)
(齊齊王使淳于髠之趙請救兵趙王與之精兵十萬革車千乘楚王聞之夜引兵而去詩所用)
(事本此元和十年北還過襄州作)
水上鵠巳去庭中鳥又鳴辭因使楚重名為救齊成荒
壠遽千古羽觴難再傾(宋玉招魂瑤漿密酌實羽觴注觴酒器也插羽於其上)劉
伶今日意異代是同聲
詔追赴都二月至㶚亭上(㶚音覇水名在京城之左此將入京時作也)
十一年前南渡客四千里外北歸人詔書許逐陽和至
驛路開花處處新
李西川薦琴石(不詳其作年月)
遠師騶忌鼔鳴琴(史記田敬仲世家騶忌子以鼔琴見威王)去和南風愜舜
心(家語舜作五弦之琴以歌南風文中子曰子驟而鼔南風釣者曰嘻非今日事也其有虞氏之心乎)從
此他山千古重殷勤曾是奉徽音
同劉二十八哭吕衡州兼寄江陵李元二侍御(李元)
(二侍御即前李深源元克已也劉夢得集亦有哭吕衡州詩據公作吕衡州誄云温以元和六)
(年九月卒詩是時作)
衡岳新摧天柱峯(衡山南岳也天柱乃衡山諸峯之一公意借以喻衡州耳)士林顦
顇泣相逢祇令文字傳青簡(後漢吳祐傳祐父恢欲殺青簡以寫經書注云殺青)
(者以火炎簡令汗蓋取其易書復不蠧謂之殺青亦謂之汗簡)不使功名上景鐘(周禮鳬氏)
(為鐘鐘帶謂之篆篆間謂之枚枚謂之景)三畆空流懸磬室(左氏室如懸磬野無青草)九
原猶寄若堂封(檀弓文子曰武也得全要領以從先大夫於九原注晉卿大夫之墓地在九原)
(又夫子曰吾見封之若堂者矣注封築土為壠堂形四方而高)遥想荆州人物論幾回
中夜惜元龍(魏志陳登字元龍在廣陵有威名年三十九卒後許汜與劉表並在荆州牧劉表坐)
(表與備共論天下人汜曰陳元龍湖海之士備因言曰若元龍文武膽志當求之於古耳造次難得比也)
奉酬楊侍郎丈因送八叔拾遺戲贈詔追南來諸
賓二首(楊侍郎於陵也元和十年到京後未除官時作)
貞一來時送綵牋一行歸雁慰驚弦翰林寂寞誰為主
鳴鳳應須早上天
六言
一生判却歸休謂著南冠到頭冶長雖解縲紲無由得
見東周
商山臨路有孤松往來斫以為明好事者憐之編
竹成援遂其生植感而賦詩(元和十年三月後赴柳州道中作詩)
(蓋有自况之意)
孤松停翠蓋託根臨廣路不以險自防遂為明所誤幸
逢仁惠意重此藩籬護猶有半心存時將承雨露
衡陽與夢得分路贈别(劉夢得集有重至衡陽傷柳儀曹詩並引云元和乙)
(未歲與故人柳子厚臨湘水為别柳浮舟適柳州余登陸赴連州後五年余從故道出桂嶺至)
(前别處而君殁於南中因賦詩以投弔詩云憶昨與故人湘江岸頭别我馬映林嘶君帆轉山)
(滅馬嘶循故道帆滅如流電千里江蘺春故人今不見元和乙未即十年也是時公與劉例召)
(至京師又皆出為刺史至衡陽分路云)
十年顦顇到秦京誰料翻為嶺外行伏波故道風烟在
(漠武帝紀南越王相吕嘉反遣伏波將軍路博德出桂波陽下湟水公如柳劉如連皆過桂嶺而去故所經乃伏)
(故道歟)翁仲遺墟草樹平(魏志明帝鑄銅人二號曰翁仲又水經注鄗南千秋亭璮廟之)
(東枕道有兩石翁仲南北相對)直以慵疎招物議休將文字占時名今
朝不用臨河别垂淚千行便濯纓
再上湘江(次前篇)
好在湘江水今朝又上來不知從此去更遣幾時回
清水驛叢竹天水趙云余手種一十二莖(别本附次善謔)
(驛詩後元和十年北還道中作襄陽從事即趙公也名字不詳)
簷下疎篁十二莖襄陽從事寄幽情祇應更使伶倫見
寫盡雌雄雙鳳鳴(伶倫樂師也黃帝使伶倫取嶰谷之竹斷兩節而吹之為黃鍾之宫)
長沙驛前南樓感舊(自注云昔與德公别於此元和十年赴柳州道中作)
海鶴一為别存亡三十秋今來數行淚獨上驛南樓
桂州北望秦驛手開竹逕至釣磯留待徐容州(舊史)
(元和十年以長安令徐俊為容管經略使徐容州即俊也公是年三月出為柳州而徐之除在)
(公之後故公先至桂州留詩以待之)
幽逕為誰開美人城北來王程倘餘暇一上子陵臺(後漢)
(嚴光字子陵隠於釣後人名其釣處為嚴陵瀨焉)
登柳州城樓寄漳汀封連四州(永貞元年公與轉泰韓曄劉禹錫陳)
(諫凌凖程异韋執誼皆以附王叔文貶號八司馬凌凖執誼皆卒貶所异先用餘四人元和十)
(年與公皆例召至京師又皆出為刺史公為柳州泰為漳州曄為汀州禹錫為連州諫為封州)
(公六月到柳此詩是年夏所寄也)
城上高樓接大荒海天愁思正茫茫驚風亂颭芙蓉水
(颭職琰切)密雨斜侵薜荔墻(楚詞貫薜荔之落蘂王逸云薜荔香草也緣木而生薜蒲計切)
嶺樹重遮千里目江流曲似九迴腸(司馬遷報任少卿書云腸一夕而九)
(迴)共來百越文身地(越世家文身斷髮被草萊而邑焉)猶自音書滯一
鄉
柳州寄丈人周韶州(與下登峨山詩寄盧衡州詩一云秋水一云秋日一云秋)
(霧皆元和十一年秋也)
越絶孤城千萬峰空齋不語坐高舂印文生綠經旬合
硯匣留塵盡日封梅嶺寒烟藏翡翠桂江秋水露鰅鱅
(鰅愚容切鱅音庸魚名)丈人本自忘機事為想年來顦顇容
登柳州峨山(一作岷山)
荒山秋日午獨步意悠悠如何望鄉處西北是融州(柳州)
(北接融州也)
得盧衡州書因以詩寄
臨蒸且莫歎炎方為報秋來雁幾行林邑東廻山似戟
牂柯南下水如湯(林邑牂柯皆西南蠻夷地)蒹葭浙瀝含秋霧橘柚
玲瓏透夕陽非是白蘋洲畔客還將遠意問瀟湘(南史柳渾)
(為吳興太守嘗為江南曲云汀洲采白蘋日落江南春)
答劉連州邦字(詩猶紀其經途之意蓋初到柳州時作)
連璧本難雙(連璧注於此卷第一詩中矣)分符刺小邦(分符亦見上注)崩雲
下灕水(灕水出零陵)劈箭上潯江(柳州州治在潯江北)負弩啼寒狖鳴
桴警夜狵(桴音膚擊鼔杖也狵音尨犬多毛也)遥憐郡山好謝守但臨窗
(指謝安石也謝安石嘗為吳興太守)
嶺南江行(元和十年秋作)
瘴江南去入雲烟望盡黃茒是海邊山腹雨晴添象跡
潭心日暖長蛟涎射工巧伺遊人影(博物志江南有射工蟲長一二寸口)
(中有弩形氣射人不治則殺人毛詩為鬼為蜮陸機疏云蜮一名射影南人將入水先以瓦石投水中令水濁)
(然後入又春秋莊公十八年有蜮疏云含沙射人影也)颶母偏驚旅客船(嶺表志云南海)
(秋風雲物有暈如虹者謂之颶母必有颶風嶺南錄異記云嶺嶠夏秋雄風曰颶發日午至夜半止仆屋僵樹)
(颺屋瓦若飛蝶累年一發或一歲再三颶音貝又其遇切)從此憂來無一事豈容華
髮待流年
柳州峒氓(元和十二年正月作)
郡城南下接通津異服殊音不可親青箬裹鹽歸峒客
(箬而灼反說文楚人謂竹皮曰箬峒音洞山穴也)綠荷包飯趁虛人(嶺南謂村市為虚蓋)
(市之在有人則滿無人則虛而嶺南村市滿時少虚時多故謂之虛不亦宜乎出青箱紀錄)鵝毛禦
臘逢山罽(音計織毛也)雞骨占年拜水神(漢書郊祀志粤祠雞卜自此始李竒)
(曰持雞骨卜如鼠卜)愁向公庭問重譯欲投章甫作文身(前漢紀越裳氏)
(重譯獻白雉儒行孔子居魯冠章甫之冠莊子宋人資章甫而適越越人斷髮文身無所用之)
詶徐二中丞普寧郡内池舘即事見寄(徐中丞即前望秦驔)
(詩云徐容州者也按地里志容州普寕郡防禦經略而徐改為容管經略當是俊無疑然此題)
(云中丞考之史不載也)
鵷鴻念舊行虛舘對芳塘落日明朱檻繁花照羽觴泉
歸滄海近樹入楚山長榮賤俱為累相期在故鄉
詶賈鵬山人郡内新栽松寓興見贈二首(柳州作元和十)
(年冬也)
芳朽自為别無心乃元功夭夭日放花榮耀將安窮青
松遺澗底擢蒔兹庭中(蒔時吏切别種也)積雪表明秀寒花助
䓗蘢幽貞夙有慕(顔延之詩幼壯困孤介末暮謝幽貞謂幽静貞吉之道也)持以延
清風
無能常閉閤偶以靜得名竒姿來遠山忽似人家生勁
色不改芳舊心與誰榮喧卑豈所安任物非我情清韻
動竽瑟諧此風中聲
種柳戱題
柳州柳刺史種柳柳江邊談笑為故事推移成昔年垂
隂當覆地聳榦會參天好作思人樹慙無惠化傳
柳州二月榕葉落盡偶題(元和十一年二月也)
宦情羈思共棲棲春半如秋意轉迷山城遇雨百花盡
榕葉滿庭鶯亂啼
浩初上人見貽絶句欲登仙人山因以酬之(仙人山在)
(柳州前有與浩初同看山詩此當次其後)
珠樹玲瓏隔翠微(珠樹見下海石榴詩注)病來方外事多違仙山
不屬分符客(分符見上第一首詩注)一任凌空錫杖飛
雨中贈仙人山賈山人(即前賈鵬也元和十一年冬作)
寒江夜雨聲潺潺曉雲遮盡仙人山遥知玄豹在深處
(南山有玄豹隠霧雨而十日不下食)下笑羈絆泥塗間
别舍弟宗一(公之從兄弟見於集者有宗一宗玄宗直其世系皆不可詳詩云萬死投)
(荒十二年自永貞元年乙酉至元和十一年丙申也詩是年春作)
零落殘魂倍黯然雙垂别淚越江邊一身去國六千里
萬死投荒十二年桂嶺瘴來雲似墨洞庭春盡水如天
欲知此後相思夢長在荆門郢樹烟
奉和周二十二丈酬郴州侍郎衡江夜泊得韶州
書并附當州生黃茶一封率然成篇代意之作
(郴州侍郎楊於陵也韶州疑即周韶州詩名字亦不詳據於陵貶在元和十一年此詩當十二)
(年夏秋作也)
丘山仰德耀天路下征騑夢喜三刀近(王濬為廣漢太守夜夢三刀懸)
(於卧室梁上李毅曰三刀為州字)書嫌五載違凝情江月落屬思嶺雲
飛會入司徒府還邀周掾歸
殷賢戱批書後寄劉連州并示孟崙二童(自注云吾家有)
(右軍書每紙背庾翼題云王會稽六紙二月三十日嘗觀因話錄云柳柳州書後生多師效就)
(中尤長於章草為時所寶湖湘以南童穉悉學其書頗有能者以此詩觀之蓋有之矣公與夢)
(得聞問最數殷賢戲題其書後故舉庾翼之事為寄蓋劉家子弟當有學其書者孟崙二童必)
(夢得之子殷賢不詳當亦夢得家子弟耶下有相酬贈七詩皆當繼此篇在元和十一年作)
書成欲寄庾安西紙背應勞手自題聞道近來諸子弟
臨池尋巳厭家雞(張芝臨池學書池水盡墨南齊王僧虔論書云庾征西翼書少時與右軍)
(齊名復庾猶不分在荆州與都下書云小兒軰乃賤家雞皆學逸少書須吾還叱之首尾皆用庾翼王羲之事)
(劉家子弟必有學其書者矣)
銅魚使赴都寄親友(自注云嶺南支郡無綱官考典帳典等悉附都府至京在)
(柳時作也)
行盡關山萬里餘到時閭里是荒墟附庸惟有銅魚使
(禮記王制注附庸小城也附庸者以國事附於大國唐武德初改太守為刺史加號為使持節而實無節但頒)
(銅魚符而巳)此後無因寄遠書
韓漳州書報徹上人亡因寄二絶(漳州韓曄也徹靈徹也字元澄)
(劉夢得嘗為其文集序紀其行迹甚詳元和十一年終於宣州詩是時作)
早歲京華聽越吟(史記莊舄越人也為楚執珪病而尚越吟劉夢得序靈徹會稽人好篇章)
(從越客維學為詩)聞君江海分逾深他時若寫蘭亭會莫畫高
僧支道林(王羲之嘗與桑門支遁游蘭亭修禊遁亦與焉故後人寫修禊圖遁亦在其列道林遁之)
(字也)
頻把瓊書出䄂中獨吟遺句立秋風桂江日夜流千里
揮淚何時到甬東(甬東地名在越)
詶家雞之贈(劉禹錫)
日日臨池弄小雛還思寫論付官奴(禇遂良撰王右軍書目正書五卷第)
(一樂毅論四十四行書賜官奴又行書五十八卷其第十九有與官奴小女書官奴蓋羲之女也是時柳未有)
(子故夢得以此戲之)柳家新樣元和脚(指柳公權也公權在元和間書有名)且盡薑
芽歛手徒
重贈二首(此公答前劉禹錫所詶也)
聞說將雛向墨池劉家還有異同詞如今試遣隈墻問
已道世人郍得知(謝安問王獻之曰君書何如君家尊答曰人郍得知)
世人悠悠不識真薑芽盡是捧心人(莊子西施病心而矉其里其里之醜)
(見而美之歸亦捧心而矉其里里之富人見之堅閉門而不出)若道柳家無子弟往年
何事乞西賓
答前篇(此夢得答公前詩也)
小兒弄筆不能嗔涴壁書窗且賞懃(羲之為會稽子敬七八歲羲之從後)
(掣其筆不脱歎曰此兒書後當有大名子敬出戲見北舘新白土壁白净子敬取箒沾泥汁書方丈一字觀者)
(如堵涴壁事本此)聞彼夢熊猶未兆女中誰是衞夫人(詩云吉夢維何)
(維熊維羆男子之祥衛夫人名鑠字茂猗隸書尤善右軍少嘗師之在法書入妙品按柳子厚墓誌云子厚有)
(子男二人長曰周六始四歲蓋生於元和十一年詩作於周六未生時柳未有子故夢得又戲之以衞夫人也)
答後篇
昔日慵工記姓名(項籍少時學書不成季父梁怒之籍曰書足以記姓名而巳)遠勞
辛苦寫西京近來漸有臨池興為報元常欲抗行(王右軍云)
(吾書比之鍾張當抗行或謂過之元常鍾繇字也臨池見上注)
疊前(公又答夢得前所答二詩也)
小學新翻墨沼波羡君瓊樹散枝柯左家弄玉惟嬌女
空覺庭前鳥跡多(蒼頡觀鳥跡因而遂滋則謂之字詩謂小女學書其紙散落庭中覺鳥跡)
(之多也)
疊後
事業無成恥藝成(禮記德成而上藝成而下)南宫起草舊連名(公與夢得)
(嘗同為禮部員外郎)勸君火急添功用趁取當時二妙聲(晉衞瓘字伯玉)
(索靖幼安俱能書為尚書郎時號一臺二妙)
柳州城西北隅種甘樹(詩云春來新葉遍城隅當元和十三年春也)
手種黃甘二百株春來新葉遍城隅方同楚客憐皇樹
(楚詞惜往日章后皇嘉樹橘來服兮王逸云言皇天后土生美橘樹異於衆木來服習南土便其性也屈原自)
(喻才德如橘樹亦異於衆也)不學荆州利木奴(襄陽記曰李叔平臨終勅其子曰龍陽洲)
(裏有千頭木奴及甘橘歲得絹數千匹)幾歲開花聞噴雪何人摘實見垂
珠若教坐待成名日滋味還堪養老夫
聞徹上人亡寄侍郎楊丈(楊侍郎於陵也時在郴州前有韓漳州報徹上)
(人亡詩當次其後)
東越高僧還姓湯(宋桑門惠休姓湯氏善於為詩嘗與謝靈運鮑昭之徒游靈徹亦姓湯故)
(云)幾時瓊佩觸鳴鐺空花一散不知處誰采金英與侍
郎
段九秀才處見亡友吕衡州書迹(吕衡州温也集有吕衡州誄云)
(元和六年八月卒段九秀才弘古也吕衡州集亦有贈段九秀才詩公集又有祭段宏古文及)
(墓誌亦云與吕温游然弘古亦卒於元和九年則詩之作當元和七八年間也公時在永州)
交侣平生意最親衡陽往事似分身䄂中忽見三行字
拭淚相看是故人
柳州寄京中親故(元和十三年秋作龍城柳州郡名)
林邑山聯瘴海秋䍧柯水向郡前流勞君遠問龍城地
正北三千到錦州
再授連州至衡陽詶贈别(夢得)(公前有衡陽與夢得分路贈别)
(詩此夢得詶之也下贈答四詩皆同時)
去國十年同赴召渡湘千里又分岐重臨事異黃丞相
(黃覇為潁川太守後徵守京兆尹又以罪貶秩復為潁川太守夢得初貶連州司馬此又出刺連州故曰重臨)
三黜名慙柳士師(柳下惠為魯士師三黜見論語)歸目併隨回雁盡愁
腸正遇斷猿時桂江東過連山下相望長吟有所思
重别夢得
二十年來萬事同今朝岐路忽西東皇恩若許歸田去
晚歲當為鄰舍翁
答(夢得)
弱冠同懷長者憂臨岐回想盡悠悠耦耕若便遺身世
黃髮相看萬事休
三贈
信書成自誤經事漸知非今日臨岐别何年待汝歸
答(夢得)
年方伯玉早恨比四愁多(張衡出為河間相鬱鬱不得志為四愁詩)會待休
車騎相隨出罻羅
種木槲花(龍城柳州郡名在柳作也)
上苑年年占物華飄零今日在天涯祇應長作龍城寺
剰種庭前木槲花
摘櫻桃贈元居士時在望仙亭南樓與朱道士同
處
海上朱櫻贈所思樓居况是望仙時蓬萊羽客如相訪
不是偷桃一小兒(漢武帝内傳帝好長生七夕西王母降其宮有頃索七桃以四枚與帝自)
(食三枚云此桃三千年一實時東方朔從殿東箱朱烏牖中窺母母謂帝曰此窺牖兒嘗三來偷吾此桃者)
詶曹侍郎過象縣見寄(象縣柳州縣也曹侍郎不詳其名元和十四年春作)
破額山前碧玉流騷人遥駐木蘭舟春風無限瀟湘憶
欲採蘋花不自由
柳河東集卷四十二
