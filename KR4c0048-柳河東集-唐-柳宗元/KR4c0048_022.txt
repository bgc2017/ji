柳河東集卷二十二
唐柳宗元撰
序十三首
送楊凝郎中使還汴宋詩後序(楊凝初以吏部郎中為宣武軍判官)
(與韓昌黎同董晉幕下凝自汴朝正于京昌黎嘗作大星詩以送之時貞元十二年此云使還)
(即凝自京還汴也汴州自大歴後多兵劉元佐死子士寧代之無度其將李萬榮逐而代之德)
(宗命董晉領其軍晉一時幕府皆望人如韓昌黎劉宗經韋洪景等皆從之凝後亦預焉此序)
(所以言聖上於是撫以表臣贊以藝人而贊其來朝之美也其曰禮部郎中許公即許孟容工)
(部郎中崔公即崔羣皆一時預餞者)
談者謂大梁多悍將勁卒(悍音旱)亟就猾亂(猾音滑)而未嘗
底寧控制之術難乎中道盖以將驕卒暴則近憂且至
非所以和衆而乂民也將誅卒削則外虞實生非所以
扞城而固圉也是宜慰薦喣諭(喣吁句切)納為腹心然後威
懷之道備聖上於是撫以表臣贊以藝人参剛柔而兩
用化逆順而同道既去大憝(徒對切)遂安有衆故楊公以
謀議之隙對揚王庭不踰時而承詔復命示信于外(示一)
(作出)諸侯時當朝之羽儀凡同官之僚属皆餞焉容受童
孺使在末位禮部郎中許公以宏才奥學已任文字顧
倡在席咸斷章而賦焉謂工部郎中崔公文為時雄允
宜首序謂小子預離觴之餘瀝俾撰後序編以繼之大
凡軍旅之制贊佐之重崔公序之備矣膺命受簡欲默
不敢故書談者之辭拜手以獻用充餘篇云
送崔羣序(崔羣字敦詩史有傳擢甲科舉賢良方正祕書省校書郎累遷右補闕翰林學)
(士中書舍人數陳讜言憲宗嘉納與韓昌黎友善韓集有與羣詩在元和初作與羣書在貞元)
(十九年此序亦貞元末年柳未謫時文也)
貞松産於巗嶺高直聳秀條暢碩茂粹然立於千仞之
表和氣之發也禀和氣之至者必合以正性於是有貞
心勁質用固其本禦攘冰霜以貫歲寒故君子儀之清
河崔敦詩有柔儒温文之道以和其氣近仁復禮物議
歸厚其有禀者歟有雅厚直方之誠以正其性慤論忠
告交道甚直其有合者歟是故日章之聲振于京師常
與隴西李杓直(名建杓卑遥切)南陽韓安平(名泰)洎予交友杓直
敦柔深明冲曠坦夷慕崔君之和安平厲莊端毅高朗
振邁說崔君之正余以剛柔不常造次爽宜求正於韓
襲和於李就崔君而考其中焉忘言相視默與道合今
將寧覲東周振策於邁且餞於野或命為之序予於崔
君有通家之舊外黨之睦然吾不以是合之崔君以文
學登于儀曹敭於王庭(敭音楊)甲俊造之選首讎校之列
然吾不以是視之於其序也載之其末云
送邠寧獨孤書記赴辟命序(今戎帥楊大夫朝晟也朝晟傳嘗為邠寧)
(韓游瓌都虞候游瓌御士寬軍驕張獻甫來代軍遂亂衆脇堅軍請以范希朝為節度使朝晟)
(斬首惡者一百餘人獻甫遂入朝晟加御史大夫貞元九年獻甫卒遂代為邠州請城方渠合)
(道木坡以遏吐蕃路云云與序所言揚朝晟軍政之嚴及備虞西戎之意皆合辟賓佐必其初)
(年序作此時云)
僕間歲驟遊邠疆(驟鉏救切邠音彬)今戎帥楊大夫時為候奄
盡護羣校用笞法箠令不吐強禦下莫有逼撓淩暴而
犯令者沉斷壯勇專志武力出麾下取主公之節鉞而
代之位鶡冠者(鶡音曷)仰而榮之今又能旁貴文雅以符
召文士之秀者河南獨孤密署為記室俾職文翰翕然
致得士之稱於談者之口盖朝廷以勇爵論將帥豈濫
也哉獨孤生與仲兄實連舉進士並時管記於漢中新
平二連帥府俱以筆硯承荷休德位未逹而榮如貴仕
其難乎哉噫自犬戎陷河右逼西鄙積兵備虞縣道告
勞内匱中府太倉之蓄僅而獲饜投石而賈(音古)勇者思
所以奮力論者以為天子且復河壖故疆(壖而宣切)拓逹西
戎(拓音託)而罷諸侯之兵則曳裾戎幕之下專弄文墨為
壯夫捧腹甚未可也吾子歴覽古今之變而通其得失
是將植密畫於借筯之宴發羣謀於章奏之筆上為明
天子論列熟計而道揚威命然後談笑罇俎賦從軍之
樂移書飛文諭告西土劫脇之伍俾其簞食壺漿犒迎
王師在吾子而已往慎辭令使諭蜀之書燕然之文炳
列於漢史真可慕也(漢武帝時唐蒙通夜郎發巴蜀吏卒民大驚恐上使司馬相如責唐)
(蒙因以檄告巴蜀民以非上意和帝時竇憲破北單于登燕然山命中護軍班固刻石勒功紀漢威德)不
然是瑣瑣者烏足置齒牙間而榮吾子哉
同吴武陵送前桂州杜留後詩序(公既謫永州而吴武陵亦坐事)
(謫於此武陵至永在元和三年序當在後作)
觀室者觀其隅隅之巍然直方以固則其中必端莊宏
逹可居也人孰異夫是今若杜君之隅可觀而中可居
居之者德也贊南方之理理是以大總留府之政政是
以光其道不撓好古書百家言洋洋滿車行則與俱止
則相對積為義府溢為高文慤而和肆而信豈詩所謂
抑抑威儀惟德之隅者耶今往也有以其道聞於天子
天子唯士之求為急杜君欲辭争臣侍從之位其可得
乎濮陽吴武陵直而甚文樂杜君之道作詩以言余猶
吴也故於是乎序焉
送寧國范明府詩序(范傳真新舊史皆無傳序云其季弟為殿中侍御史以舊)
(史考之乃范傳正也傳正有傳言自渭南尉拜監察殿中侍御史即與序合且曰以其言也告)
(于其僚公為監察御史與之為僚乃貞元二十年云)
近制凡得仕於王者歲登名於吏部兵部必参其等列
分而合之率三十人以為曹謂之甲名書為三其一藏
之有司其二藏之中書洎門下每大選置大考績必關
決會驗而視其成有不合者下有司罷去甚衆由是吏
得為姦以立威賊智以弄權詭竊竄易而莫示其實(詭古)
(委切竄取亂切)必求端慤而習於事辯逹而勤其務者命之官
而掌之居三年則又益其官而後去其職有范氏傳真
者始來京師近臣多言其美宰相聞之用以為是職在
門下甚獲休問初命京兆武功尉既有成績復於有司
為宣州寧國令人咸曰由邦畿而調者命東西部尉以
為美仕范生曰不然夫仕之為美利乎人之謂也與其
給於供備孰若安於化導故求發吾所學者施於物而
已矣夫為吏者人役也役於人而食其力可無報耶今
吾將致其慈愛禮節而去其欺偽凌暴以惠斯人而後
有其禄庶可平吾心而不愧於色苟獲是焉足矣季弟
為殿中侍御史以是言也告於其僚咸悦而尚之故為
詩以重其去而使余為序
送幸南容歸使聯句詩序(序曰膺邯鄲之名北會元戎直道自逹邯鄲趙)
(地時在魏博節度府魏博田弘正自貞元十年入朝南容豈其來聘之使耶其曰朝右禮備歸)
(於轅門則公尚在京師必貞元二十年前也)
昔漢室方盛文章之徒合於京師亦既充金馬石渠(公孫)
(弘傳待詔金馬門揚雄傳歷金門上玉堂顔師古曰金門金馬門也施讎傳與五經諸儒雜論同異於石渠閣)
(顔師古曰石渠在未央殿北以此藏秘書也)則又溢於諸侯求逹其道故枚
乘客於吴相如遊於梁(枚乘為吴王濞郎中吳王之謀為逆也乘奏書諫之司馬相如既)
(奏大人賦天子大悦相如既病免居茂陵天子曰相如病甚可悉取其書而相如已死家無遺書妻對曰未死)
(時為一卷書曰有使來求書奏之其書言封禪事天子異之云)其或致書匡主用極其
志節之大者也適時觀變以成其性道之茂者也渤海
幸君既登於太常之籍又膺邯鄲之召北會元戎直道
自逹吾儕噐其略南聘天朝相禮述職公卿多其儀合
度於易于之間(檀弓曰諸侯之來辱敝邑者易則易于則于易于雜者未之有也注易謂臣禮)
(于謂君禮)雖枚生之節長卿之道無以尚也冬十有二月朝
右禮備復於轅門我同升之友是用榮其趣舍惜其離
曠卜兹良辰詠嘆其美比詞聮韻竒藻遞發爛若編貝
粲如貫珠琅琅清響(琅音郎)交動左右羣公以侍御之往
也予闕其述命繫而序焉
送李判官往桂州序(此文元和五年永州作序言至于是州謂永州也言以府)
(喪罷去謂刺史崔君敏卒集有墓誌云卒於位是也李不詳其名)
士之習為吏者恒病於少文故給而不肆飾於華者恒
病於無斷故放而不制今李生學於詩有年矣吟詠風
賦頗聞乎人至於是州惟州之牧咨焉以贊戎事而糾
羣吏其直且武豈所謂吏而華者耶以府喪罷去擇而
之乎有禮之邦推是道也以往然而不際於禮則吾不
知也
送苑論登第後歸覲詩序(公與苑論皆貞元八年同貢于京師明年即九)
(年公與論同登第其曰顧公守春官之缺謂顧少連也序此于九年九月云苑音宛齊大夫苑)
(何忌)
八年冬余與馬邑苑言揚聯貢於京師自時而後車必
挂轊(音衛車軸也)席必交祍量其志知其逹於昭代究其文
辨其勝於太常探而討之則明韜於朴厚之質行浮於
休顯之問遊公卿之間質直而不犯恪謹而不懾交同
列之羣以誠信聞余拜而兄之以為執誼而固臨節不
奪在兄而已是歲小司徒顧公守春官之缺而權擇士
之柄明年春同趨權衡之下並就重輕之試觀其掉鞅
於術藝之場遊刃乎文翰之林風雨生於筆札雲霞發
於簡牘左右圜視朋儕拱手甚可壯也二月丙子有司
題甲乙之科揭于南宫余與兄又聯登焉余不厚顔懷
愧而陪其遊久矣夏四月告歸荆衡拜手行邁輪移都
門之轍轅指秦嶺之路方將高堂稱慶里閈更賀曳裾
峨冠榮南諸侯之邦遐登王粲之棲高視劉表之榻(魏志)
(王粲字仲宣避難荆州依劉表遂登江陵城樓作登樓賦)桂枝片玉光生於家是宜
砥商雒之阻艱帶江漢之浩蕩以談笑顧盼超越千里
而無倦極也然而景熾氣燠往即南方乘陵炎雲呼吸
温風可無敬乎慎進藥石保安其躬是亦兄之所宜私
也羣公追餞於霸陵列筵而觴送遠之賦圭璋交映或
授首簡於余曰子非知言揚者乎安得而默耶余受而
書之編於羣玉之右非不知讓貴傳信焉爾
送蕭鍊登第後南歸序(序雖不記其年月然觀其交遊之自而繼之曰亦既)
(升名天官告余東歸皆貞元九年登第後文)
始余幼時拜兄於九江郡(九江在唐屬淮南道書注江分為九道也)覩其樂
嗜經書慕山藪凝和抱質氣象甚茂雖在綺紈而私心
慕焉厥後竊理文字先禮而冠遇兄於澤宫之中(禮祀射義)
(天子將祭必習射于澤宫澤者所以澤士也注澤宫名也士謂諸侯朝者諸臣及所貢士也)觀其德
如九江之拜盖世俗所不能移也自是戰藝三北左次
陋巷余亟會於其居視其道如澤宫之遇亦挫抑所不
能居也逾時而名擢太常(太常禮部也)聲動京國士輩仰慕
顧眄有耀余獲賀於蔡通儒氏窺其志如陋巷之會又
得意所不能遷也君子志正而氣一誠純而分定未嘗
摽出處為二道判屈伸於異門也固其本養其正如斯
而已矣吾兄先覺而守道獨立而全和貞確端懿(確克角切)
雅不羈俗君子之素也亦既升名天官告余東遊是將
乘商於浮漢池歷郢城下武昌復於我始見之地則朋
舊之徒含喜來迎宗姻之列加禮以待舟輿所略賀聲
盈耳離羣之思行益少矣僕不腆見邀為序狂夫之言
非所以志君子也自逹而已
送班孝廉擢第歸東川覲省序(辛殆庶公亦嘗有序以送之其曰班)
(之外王父相國馮翊功在社稷者謂嚴震也震本傳德宗幸奉天進封馮翊郡王進中書門下)
(貞元十三年卒班方往省序當作於此前也)
隴西辛殆庶猥稱吾文宜叙事晨持縑素以班孝廉之
行為請且曰夫人殆所謂吉士也愿而信執而禮言不
黷慢(黷音讀)行不進越其先兩漢間繼修文儒世其家業
其風流後胤耽學篤志之士(耽都含切)往往出於其門今夫
人研精典墳不告劬勩(上音渠下與制切勞也)屬者舉鄉里登春
官獲居其甲焉家於蜀之東道其嚴君以客卿之位贊
是方岳為大夫良今將拜慶寧覲光耀族屬是其可歌
也道出於南鄭外王父以將相之重九命赤社為諸侯
師今又將亟駕省謁從容燕喜是又可歌也故我與河
南獨孤申叔趙郡李行純行敏等若干人皆歌之矣若
乃序者固吾子宜之柳子曰吾嘗讀王命論及漢書嘉
其立言彼生彪固之胄歟相國馮翊王公功在社稷德
在生人其門子弟遊文章之府者吾嘗與之齒彼生嚴
氏之出歟承世家之儒風沐外族之休光彼生專聖人
之書而趍君子之林宜矣哉遂如辛氏之談濡翰於素
因寓於辭曰為我謝子之舅氏珠玉將至得無修容乎
送獨孤申叔侍親往河東序(申叔字子重此序當在貞元十六七年間)
(作盖申叔繼歿於貞元十八年公嘗書其墓碣云十八年居父喪未練而殁也)
河東故吾土也家世遷徙莫能就緒聞其間有大河條
山氣盖關左文士往往仿佯臨望(仿音旁佯音羊徘徊也)坐得勝
槩焉吾固翹翹褰裳奮懷舊都日以滋甚獨孤生周人
也往而先我且又愛慕文雅甚逹經要才與身長(上聲)志
益力強挾是而東夫豈徒往乎温凊奉引之隟(與隙同)必
有美製儻飛以示我我將易觀而待所不敢忽古之序
者期以申導志義不為富厚而今也反是生至於晉出
吾斯文於筆硯之伍其有評我太簡者慎勿以知文許
之
送豆盧膺秀才南遊詩序(序不記其年月其曰余無禄食於世盖謫在永)
(州時作也)
君子病無乎内而飾乎外有乎内而不飾乎外者無乎
内而飾乎外則是設覆為穽也禍孰大焉有乎内而不
飾乎外則是焚梓毁璞也詬孰甚焉(詬古候切)於是切磋琢
磨鏃礪括羽之道(磋蒼何切鏃作木切礪音厲)聖人以為重豆盧生
内之有者也余是以好而欲其遂焉而恒以幼孤羸餒
為懼恤恤焉遊諸侯求給乎是是固所以有乎内者也
然而不克專志於學飾乎外者未大吾願子以詩禮為
冠屨以春秋為襟帶以圖史為佩服琅乎璆璜衝牙之
響發焉(璆渠幽切玉名也)煌乎山龍華蟲之采列焉則揖讓周
旋乎宗廟朝廷斯可也惜乎余無禄食於世不克稱其
欲成其志而姑欲速其反也故詩而序云
送趙大秀才往江陵謁趙尚書序(趙不詳其名序云吾竄永州四)
(年即元和三年作新史趙宗儒傳元和初撿校禮部尚書充東都留守三遷至撿挍吏部尚書)
(為荆南節度使所謂宗人尚書者指宗儒也其子御史傳不載焉)
士之知感激許與嘗以有報為志者則凡志乎道者咸
願為之如趙生庶乎哉來謂余曰宗人尚書以碩德崇
功由交廣臨荆州仁我若子姓恩禮備厚有賢子為御
史好學而甚文友我若同生歡欣交通我誠樂為之用
甚不辭也不幸遭重痼六旬而後知人方其急也大懼
不克報尚書公之恩又懼無以當御史君之心以沒每
念於是未嘗不䀌然内傷(䀌迄力切)若受鋒刃自是而後調
藥石時飲食生血補氣強筋植骨榮衛之和膂力之剛
迨今兹始全然為人舒幹抗首文翰端麗其材足以用
敢辭而往以效於戲下(戲音羲又許為切)其言云爾自吾竄永
州四年(一作三年)趙生亟見視其狀恭謹愿慤觀其迹温密
簡靖聞其言徑直端誠自尚書之為荆州異政日至至
則趙生震抃起立伸目四顧不啻若自已而為之者誠
宜有報知己之道又誠宜有大賢而為之知也是行也
趙生其將奮六翮翔千里以為轅門大府之重增羽儀
之盛其道美矣故余繼之以辭
柳河東集卷二十二
