柳河東集卷四十三
唐柳宗元撰
古今詩七十五首
法華寺石門精舍三十韻(集有永州法華寺新作西亭記云寺居永州地)
(最高次後篇在元和四年夏作)
拘情病憂鬱曠志寄高爽願言懷名緇東峯旦夕仰始
欣雲雨霽尤悅草木長道同有愛弟披拂恣心賞松谿
䆗窱入(䆗伊鳥切窱吐了切深遠也)石棧寅緣上蘿蔦綿層甍(詩蔦與女)
(蘿施於松栢蔦音鳥一本作葛甍謨耕切屋棟也)莓苔侵摽牓密林互對聳絶
壁儼雙敞壍峭出蒙蘢墟嶮臨滉瀁稍疑地脉斷悠若
天梯往結搆罩羣崖迴環驅萬象小劫不踰瞬(維摩經或有衆)
(生樂久住世而可度者菩薩即演七日為一劫又云世尊世界名大莊嚴劫曰莊嚴佛夀二十小劫)大千
若在掌(維摩經云菩薩斷取三千大千世界如陶家輪著右掌中擲過洹河沙世界之外)體空
得化元觀有遺細想喧煩困蠛蠓(蠛音蔑蠓音蒙小蟲也)跼蹐疲
魍魎(音罔兩)寸進諒何榮尋直非所枉探竒極遥矚窮妙
閟清響理會方在今神開庶殊曩兹游苟不嗣浩氣竟
誰養道異誠所希名賓非余仗超攄藉外奬俛默有内
朗鑑爾揖古風終焉乃吾黨潜軀委韁鎻高步謝塵坱
(倚朗切塵也)蓄志徒為勞追蹤將焉倣淹留值頽暮眷戀睇
遐壤映日雁聯軒翻雲波泱漭(泱倚郎切水大貌)殊風紛已萃
鄉路悠且廣羈木畏漂浮離旌倦搖蕩昔人歎遺志出
處今已兩何用期所歸浮圖有遺像幽蹊不盈尺虚室
有函丈(禮記席間函丈注函容也講問宜相對容丈足以指畫也)微言信可傳申旦
稽吾顙
遊朝陽巖遂宿西亭二十韻(㩀集袁家渴記由朝陽巖東南水行至蕪)
(江可取者三莫若袁家渴朝陽巖盖在永州也西亭即法華西亭㩀亭記云新作西亭當元和)
(四年又始得西山宴游記云元和四年九月二十八日登法華西亭詩是時作)
謫棄殊隠淪(桓譚新論曰天下神人五一曰神仙一曰隠淪)登陟非遠郊所懷
緩伊鬱豈欲肩夷巢(伯夷巢父皆遯世者)高巖瞰清江幽窟潜神
蛟開曠延陽景迴薄攅林梢西亭構其巔反宇臨呀哮
(呀虚加切張口貌庨虚交切宫室高貎)背瞻星辰興下見雲雨交惜非吾
鄉土得以蔭菁茒羈貫去江介(貫與丱同榖梁子云羈貫成童不就師父母之)
(罪也西都賦與江介之湫湄江介江之左也)世仕尚函崤(西都賦左㩀函谷二崤之間函谷谷)
(名崤山名)故墅即灃川數畝均肥磽臺館集荒土池塘疎沈
㘭會有圭組戀遂貽山林嘲薄軀信無庸瑣屑劇斗筲
囚居固其宜厚羞久巳包庭除植蓬艾隟牖懸蠨蛸(上音)
(蕭下音梢東山詩注云蠨蛸長踦也疏云河内人謂之喜母俗云喜子是也)所頼山水客扁
舟枉長梢挹流敵清觴掇野代嘉肴適道有高言取樂
非絃匏逍遥屏幽昧澹泊辭喧呶(女交切)晨雞不余欺風
雨聞嘐嘐(音膠詩雞鳴嘐嘐)再期永日閒提挈移中庖
湘口館瀟湘二水所會(九域志瀟水在零陵湘水在祈陽皆永州縣此館當)
(在永州也次前後篇元和四年秋作)
九疑濬傾奔臨源委縈逥會合屬空曠泓澄停風雷高
館軒霞表危樓臨山隈兹晨始澄霽纖雲盡褰開天秋
日正中水碧無塵埃杳杳漁父吟叫叫羈鴻哀境勝豈
不豫慮分固難裁升高欲自舒彌使遠念來歸流駛且
廣(駛音史水疾也)汎舟絶㳂洄
登蒲州石磯望横江口潭島深迥斜對香零山(香零)
(山在永州與前詩同時作)
隠憂倦永夜凌霧臨江津猿鳴稍已疎登山娱清淪日
出洲渚静澄明晶無垠浮輝翻高禽沈景照文鱗雙江
匯西奔詭怪潜坤珍孤山乃北峙森爽棲靈神洄潭或
動容島嶼疑搖振陶埴兹擇土蒲魚相與鄰信美非所
安羈心屢逡廵糺結良可解紆鬱亦以伸高歌反故室
自誷非所欣
南磵中題(公永州諸記自朝陽巖東南水行至袁家渴自渴西南行不能百步得石渠石)
(渠既窮為石澗石澗在南即此詩所題者也公嘗為石澗記在元和七年春此詩盖其年秋作)
秋氣集南磵獨游亭午時迴風一蕭索林影久參差始
至若有得稍深遂忘疲羈禽響幽谷寒藻舞淪漪去國
魂巳遊懷人淚空垂孤生易為感失路少所宜索寞竟
何事徘徊祗自知誰為後來者當與此心期(近世蘇舜欽子美嘗)
(題此詩後云柳子厚南遷後詩清勁紆徐大率類此又云柳儀曹南磵詩憂中有樂樂中有憂盖妙絶古今矣)
(然老杜云王侯與螻蟻同盡隨丘墟儀曹何憂之深也)
遊石角過小嶺至長烏村(詩云竄逐官湘浦此在永州也次前篇)
志適不自期道存貴偷生久忘上封事(漢光武紀詔百僚並上封事注)
(云宣帝始令羣臣得奏封事以知下情)復笑昇天行(古樂府有昇天行謂學仙也)竄逐
官湘浦搖心劇懸旌始驚陷世議終欲逃天刑歲月殺
憂慄慵疎寡將迎追遊疑所愛且復舒吾情石角恣幽
步長烏遂遐征磴逥茂樹斷(磴丁鄧切磴道也)景晏寒川明曠
望少行人時聞田鸛鳴風篁冒水遠霜稻侵山平稍與
人事間益知身世輕為農信可樂居寵真虚榮喬木餘
故國願言果丹誠四支反田畝釋志東皋耕(隋末王勣字无功至)
(唐貞觀中為大樂丞挂冠歸田葛巾聯牛躬耕東皋每著書自稱東皋子見吕才東皋子集序)
與崔策登西山(崔策字子符公集有送崔九序即此人也序云廢居八年崔子幸來)
(覿余盖在元和七年也詩云秋江即其年秋與又云吾子幸淹留盖崔子將别之時與序相先)
(後作耳)
鶴鳴楚山静露白秋江曉連袂度危橋縈逥出林抄西
岑極遠目毫末皆可了重疊九疑高微茫洞庭小迥窮
兩儀際高出萬象表馳景泛頽波遥風遞寒篠謫居安
所習稍厭從紛擾生同胥靡遺(書說築𫝊巖之野注虞虢之界有澗水壊道常)
(使胥靡刑人築護此道說賢而隠代胥靡築之以供食疏云胥相靡隨也賈誼傳𫝊說胥靡乃相武丁)夀
等彭鏗夭(彭祖姓籛名鏗夀至八百)蹇連困顛踣愚蒙怯幽眇非令
親愛疎誰使心神悄偶兹遁山水得以觀魚鳥吾子幸
淹留緩我愁腸繞
構法華寺西亭(集有永州法華寺新作西亭記在元和四年觀詩意在其年夏作)
竄身楚南極山水窮險艱步登最高寺蕭散任疎頑西
垂下斗絶欲似窺人寰反如在幽谷榛翳不可攀命童
恣披翦葺宇横斷山割如判清濁飃若昇雲間遠岫攅
衆頂澄江抱清灣夕照臨軒墮棲鳥當我還菡蓞溢嘉
色(爾雅荷芙蕖其華菡萏其實蓮其根藕其中的的中薏)篔簹遺清班(清一作漬篔簹竹也)
(異物志曰篔簹生於水邊長數丈圍一尺五六寸一節相去六七尺或相去一丈廬陵界有之始興以南又多)
(篔音云簹音當)神舒屏羈鎻志適㤀憂潺棄逐久枯槁迨今始
開顔賞心難久留離念來相關北望間親愛南瞻雜夷
蠻置之勿復道且寄須臾間
夏夜苦熱登西樓
苦熱中夜起登樓獨褰衣山澤凝暑氣星漢湛光輝火
晶燥露滋野静停風威探湯汲隂井煬竈開重扉憑欄
久傍徨流汗不可揮莫辯亭毒意仰訴璇與璣諒非姑
射子静勝安能希(列子云姑射山在海河洲中山上有神人焉吸風飲露不食五榖射音夜)
覺衰(詩意尚未刺柳時也當在永州作)
久知老會至不謂便見侵今年宜未衰稍已來相尋齒
疎髮就種(左氏盧蒲嫳曰余髮如此種種余奚能為種上聲髮短也)奔走力不任咄
此可奈何未必傷我心彭聃安在哉周孔亦已沈古稱
夀聖人曾不留至今但願得美酒朋友嘗共斟是時春
向暮桃李生繁隂日照天正綠杳杳歸鴻吟出門呼所
親枎杖登西林高歌足自快商頌有遺音
遊南亭夜還叙志七十韻(詩云岷凶既云捕元和元年擒西川劉闢也又)
(云吴虜亦已鏖謂元和二年誅浙西李錡也浙西平在二年十一月而此詩有秋月高明之語)
(其二年秋與)
夙抱丘壑尚率性恣遊遨中為吏役牽十祀空悁勞外
曲徇塵轍私心寄英髦進乏廊廟器退非鄉曲豪天命
斯不易鬼責將安逃屯艱果見凌剥喪宜所遭神期固
浩浩衆口徒嗷嗷投跡山水地放情詠離騷(屈原離騷也賈誼傳)
(注云離遭也憂動曰騷遭憂而作是辭)再懷曩歲期容與馳輕舠(音刀小船也)
虚館背山郭前軒面江臯重疊開浦溆(音溆水浦也)迤邐驅
巖㟼(㟼音敖山多小石也)積翠浮澹灔始疑負靈鼇叢林留衝飈
石礫迎飛濤曠朗天景霽樵蘇遠相號(樵取薪也蘇取草也漢書樵蘇)
(後爨師不宿飽左太冲魏都賦樵蘇往而無忌)澄潭湧沈鷗半壁跳懸猱鹿鳴
騐食野(詩呦呦鹿鳴食野之苹)魚樂知觀濠(莊子與惠子游扵濠梁之上莊子曰鯈魚)
(出游從容是魚樂也惠子曰子非魚安知魚之樂莊子曰子非我安知我不知魚之樂惠子曰子非我固不知)
(子矣子固非魚也子之不知魚之樂全矣莊子曰請循其本惠子曰汝安知魚樂云者既巳知吾知之而問我)
(我知之濠上也莊子此一節在知字一字公摘出使之大有意矣)孤賞誠所悼暫欣良
足褒留連俯櫺檻注我壺中醪朵頥集芰實(易觀我朵頤朵頤嚼)
(也芰竒寄切菱也)擢手持蟹螯(畢卓曰得酒滿數百斛船四時甘味置兩頭右手持酒杯左手)
(持蟹螯拍浮酒船中便足了一生矣)炊稻視爨鼎鱠鮮閔操刀野蔬盈傾
筐(詩采采卷耳不盈傾筐傾筐畚屬易盈之物)頗雜池沼芼(左氏澗谿沼沚之毛毛草也)
緬慕鼓枻翁嘯咏餔其糟(椘辭漁父章屈原既放游扵江潭漁父曰衆人皆醉何不)
(餔其糟而歠其醨屈原曰又安能以皎皎之白而蒙世俗之塵埃乎漁父莞爾而笑鼓枻而去枻音曳楫也)
退想於陵子三咽資李螬(孟子陳仲子豈不誠廉士哉居於陵三日不食耳無聞目)
(無見也井上有李螬食實者過半矣匍匐往將食之三咽然後耳有聞目有見咽音宴螬音曹)斯道難
為偕沈憂安所韜曲渚怨鴻鵠環洲彫蘭&KR0034;暮景迴西
岑北流逝滔滔徘徊遂昏黑遠火明連艘木落寒山淨
江空秋月高歛袂戒還徒善游矜所操趣淺戢長枻乘
深屏輕篙曠望援深竿哀歌扣鳴艚(音曹船也)中川恣超忽
謾若翔且翶淹泊遂所止野風自颾颾(音騷)澗急驚鱗奔
蹊荒饑獸嘷入門守拘縶悽戚增鬱陶慕士情未忘懷
人首徒搔内顧乃無有德輶甚鴻毛名竊久自欺食浮
固云叨問牛悲釁鐘(事見孟子盖取其若無罪而就死地之意)說彘驚臨牢
(莊子祝宗人玄端以臨牢䇲說彘曰汝奚惡死吾將三月&KR0008;汝十日戒三日齋藉白茅加汝肩尻乎彫俎之上)
(則汝為之乎為彘謀曰不如食以糟糠而錯之牢䇲之中說音稅)永遁刀筆吏(曹参傳蕭何曹)
(參皆起秦刀筆吏顔師古曰刀所以削書古者用簡牒故吏皆以刀筆自隨)寕期簿書曹中
興遂羣物裂壤分鞬櫜岷凶既云捕吴虜亦巳鏖(鏖意曹反)
(霍去病傳合短兵鏖蘭臯下顔師古曰鏖謂苦擊而多殺也)扞禦盛方虎(謂方叔召虎也)謨
明富伊咎(謂伊尹臯陶也)披山窮木禾(穆天子傳東征至黑水之阿有野麥笭莖西膜)
(所謂木禾粟類也)駕海踰蟠桃(東海有山名曰度索山有大桃樹屈蟠三千里曰蟠桃)重
來越裳雉(前漢越裳氏重譯獻白雉)再返西旅獒(西旅獻獒見書)左右抗槐
棘(秋官朝士掌建邦外朝之法左九棘孤卿大夫位焉羣士在其後右九棘公侯伯子男位焉羣吏在其後)
(面三槐三公位焉州長衆庶在其後注樹棘以為位者取以赤心而外刺象以赤心三刺也槐之言懷也懷來)
(人於此使與之謀)縱横羅雁羔(春官大宗伯以禽作六摯以等諸臣卿執羔大夫執雁注羔小)
(羊取其羣而不失其類雁取其候時而行)三辟咸肆宥衆生均覆燾安得奉
皇靈在宥解矢弢(音叨弓衣也)歸誠慰松梓陳力開蓬蒿卜
室有鄠杜(鄠音戸京兆屬縣)名田占灃澇(灃水出鄠南澇水出鄠北公與許孟容書)
(云先墓在城南又城西有數頃田樹其此耶)磻溪近餘基阿城連故壕螟蛑
願親燎荼堇甘自薅(呼豪切除草也)饑食期農耕寒衣俟蠶繰
及骭足為温(寗戚曰短布單衣纔至骭骭音岸脛骨也)滿腹寕復饕(莊子曰偃鼠飲)
(河不過滿腹饕音叨貪財也)安將蒯及管(蒯苦怪切菅音姦)誰慕梁與膏弋
林敺雀鷃漁澤從鰌魛(上音囚下音刀魚也)觀象嘉素履(易素履往无咎)
陳詩謝干旄(詩干旄美好善也)方託麋鹿羣敢同騏驥槽處賤
無溷濁固窮非淫慆踉蹌辭束縛悅懌換煎熬登年徒
負版(論語式負版者注負版者執邦國之圖籍)興役趨伐鼛(周禮鼛鼓役事鼛音皋大鼓也)
目眩絶渾渾耳喧息嘈嘈兹焉畢餘命富貴非吾曹長
沙哀糺纏(賈誼為長沙王太傅有鸝入室作賦以自廣有云福之與禍兮何以糾纏)漢隂嗤
桔橰(莊子子貢南游扵楚反扵晉見一丈人方將為圃畦鑿隧而入井抱甕而出灌搰搰然用力多而見)
(功寡子貢曰有械於此用力甚寡而見功多其名為橰為圃者忿然而笑曰吾非不知羞而不為也)苟伸
擊壤情機事息秋毫海霧多蓊鬱越風饒腥臊寕惟廹
魑魅所懼齊焄藨(焄音勲藨普刀切焄藨悽愴見禮記)知罃懷褚中(晉景公三)
(年楚圍鄭鄭告急晉楚與晉軍大戰鄭附楚反助楚攻晉虜晉將知罃以歸罃之在楚也鄭賈人有將置諸褚)
(中而出既謀之未行而楚人歸之賈人如晉荀罃善視之如出諸已)范叔戀綈袍(范雎欲事魏家)
(貧無以自資乃先事魏中大夫須賈須賈為魏使於齊范雎受齊之金須賈怒雎以告魏魏笞擊睢睢佯死後)
(入秦為相號曰張禄而魏不知使須賈於秦范雎聞之微行敝衣見須賈賈曰范叔一寒至此哉乃取其一綈)
(袍賜之及見張相乃即范雎也須請罪雎數其罪三曰公之所以得無死者以綈袍戀戀有故人之意故釋公)
伊人不可期慷慨徒忉忉
韋道安(公嘗為韋道安傳集載其題而亡其文今觀此詩則公所以為之傳者亦必指是事)
(無疑也詩云慷慨張徐州即張建封又云君侯既即世立孤抗王命謂貞元十六年建封死軍)
(亂立其子愔為留後也觀詩意道安嘗佐張於徐州及軍亂而道安自殺故詩有顧義誰顧形)
(之句)
道安本儒士頗擅弓劔名二十遊太行暮聞號哭聲疾
驅前致問有叟垂華纓言我故刺史失職還西京偶為
羣盗得毫縷無餘贏貨財足非恡二女皆娉婷蒼黃見
驅逐誰識死與生便當此殞命休復事晨征一聞激高
義眥裂肝膽横挂弓問所往趫捷超峥嶸見盗寒澗隂
羅列方忿爭一矢斃酋帥餘黨號且驚麾令逓束縛纆
索相拄撑彼姝久禠魄(張平子東京賦朝疲夕倦奪氣禠魄之為者也禠音雉驚也)
刃下俟誅刑却立不親受諭以從父行捃收自擔肩轉
道趨前程夜發敲石火山林如晝明父子更抱持涕血
紛交零頓首願歸貨納女稱舅甥道安奮衣去義重利
固輕師婚古所病(左氏桓公六年齊侯欲以文姜妻鄭太子忽太子忽辭及其敗戎師也齊)
(請娶之固辭曰無事于齊吾猶不敢今以君命奔齊之急而受室以歸是以師昏也民其謂我何遂辭諸鄭伯)
合姓非用兵朅來事儒術十載所能逞慷慨張徐州朱
邸揚前旌投軀獲所願前馬出王城轅門立竒士(項籍傳羽)
(見諸侯將入轅門張晏曰軍行以車為陳轅相向為門顔師古曰周禮掌舍王行則設車宫轅門也)淮水
秋風生君侯既即世麾下相欹傾(項籍傳戲下騎從者八百餘人顔師古曰)
(戲大將之旗也音許宜又音許為漢書通以戲為旌麾指麾字)立孤抗王命鐘鼓四野
鳴横潰非所壅逆節非所嬰舉頭自引刃顧義不顧形
烈士不忘死所死在忠貞咄嗟徇權子翕習猶趨榮我
歌非悼死所悼時世情
哭連州凌員外司馬(凌員外凖也嘗考其卒之年月當元和三年注詳於誌矣)
(詩是時作)
廢逐人所棄遂為鬼神欺才難不其然卒與大患期淩
人古受氏(周官淩人為掌冰之官因以為氏)吳世夸雄姿(三國時吴有凌統者)寂
寞富春水(凌君富春人也)英氣方在斯六學誠一貫精義窮發
揮著書逾十年幽賾靡不推(誌云著後漢春秋二十餘萬言又著六經解圍人文)
(集)天庭掞高文萬字若波馳(誌云年二十以書干丞相丞相以聞試其文日萬言)
(擢為崇文舘校書郎)記室征西府宏謀耀其竒(誌云凖以金吾兵曹為邠寕節度掌)
(書記)輶軒下東越列郡蘇疲羸(輶音游輕車也誌云凖遷侍御史為浙東廉使判官)
(撫循疲人按騐汙吏吏人敬愛)宛宛凌江羽來棲翰林枝(誌云自浙東判官召為翰)
(林學士)孝文留弓劔中外方危疑抗聲促遺詔定命由陳
辭徒隸肅曹官征賦參有司(誌云德宗崩邇臣秘議三日乃下遺詔君獨抗危辭)
(以語同列王伾畫其不可者十六七乃以旦日發喪六師萬姓安其分遂入為尚書郎仍以文章侍從由本官)
(參度支調發出納姦吏衰止)出守烏江滸老遷湟水湄(烏江在和州湟水在連州)
(誌云凖以連累出和州降連州)高堂傾故國葬祭限囚羈仲叔繼幽淪
狂叫惟童兒(誌云凖在連居母喪不得歸而二弟繼死)一門既無主焉用徒
生為舉聲但呼天孰知神者誰泣盡目無見腎傷足不
持溘死委炎荒臧獲守靈幃平生負國譴骸骨非敢私
盖棺未塞責(劉毅云丈夫兒蹤跡不可尋常使混羣小中盖棺事方定矣)孤旐凝寒
颸念昔始相遇腑腸為君知進身齊選擇尖路同瑕疵
本期濟仁義今為衆所嗤滅名竟不試世義安可支恬
死百憂盡苟生萬慮滋顧余九逝魂與子各何之我歌
誠自慟非獨為君悲
旦㩦謝山人至愚池(愚溪詩序溪有愚池即此也愚溪之作在元和五年此詩)
(當十八年間秋時作與已下詩皆在永州也)
新沐換巾幘(楚辭漁父篇新沐者必彈冠)曉池風霧清自諧塵外意
况與幽人行霞散衆山迥天高數雁鳴機心付當路聊
適羲皇情(陶潜高卧北窗自號羲皇上人)
獨覺
覺來窗牖空寥落雨聲曉良游怨遲暮末事驚紛擾為
問經世人古人誰盡了
首春逢耕者
南楚春候早餘寒已滋榮土膏釋原野百蟄競所營綴
景未及郊穡人先耦耕園林幽鳥囀渚澤新泉清農事
誠素務羈囚阻平生故池想蕪没遺畝當榛荆慕隠既
有繋圖功遂無成聊從田父言欵曲陳此情眷然撫耒
耜逥首烟雲横
溪居
久為簮組累幸此南夷謫閒依農圃鄰偶似山林客曉
耕翻露草夜塝響溪石(塝蒲浪切池畔也)來往不逢人長歌楚
天碧
夏初雨後尋愚溪
悠悠雨初霽獨繞清溪曲引杖試荒泉解帶圍新竹沈
吟亦何事寂寞固所欲幸此息營營嘯歌盡炎燠
入黃溪聞猿(黃溪在永州集有記在元和八年十月作下篇韋使君黃溪祈雨亦在八)
(年此詩豈公從韋君入溪時作耶)
溪路千里曲哀猿何處鳴孤臣淚已盡虛作斷腸聲
韋使君黃溪祈雨見召從行至祠下口號(黃溪記云溪拒)
(州治七十里由東南行六百步至黃神祠即此也祠之從來記具之矣公在永時嘗事二韋太)
(守一在元和元年見賀改元表一在元和七年八年見集之新堂記詩當八年作)
驕陽愆歲事良牧念菑畬列騎低殘月鳴笳度碧虚稍
窮樵客路遥駐野人居谷口寒流淨叢祠古木疎焚香
秋霧濕奠玉曉光初肹蠁巫言報(肹思乙切又許訖切說文蠁布也蠁音響)
精神禮物餘惠風仍偃草靈雨會隨車(後漢鄭巨君為淮隂太守政不)
(煩苛天旱行春隨車致雨)俟罪非真吏(賈誼謫長沙王太傅為賦弔屈原其辭曰恭承嘉惠兮竢)
(罪長沙公為永州員外司馬故曰非真吏)翻慙奉簡書(詩畏此簡書注簡書戒命也)
郊居歲首
屏居負山郭歲暮驚離索野迥樵唱來庭空燒燼落世
紛因事遠心賞隨年薄默默諒何為徒成今與昨
秋曉行南谷經荒村
杪秋霜露重晨起行幽谷黃葉覆溪橋荒村惟古木寒
花疎寂歷幽泉微斷續機心久已忘何事驚麋鹿
雨後曉行獨至愚溪北池
宿雲散洲渚曉日鳴村塢高樹臨清池風驚夜來雨予
心適無事偶此成賓主
中夜起望西園值月上
覺聞繁露墜開戸臨西園寒月上東嶺泠泠疎竹根石
泉遠逾響山鳥時一喧倚楹遂至旦寂寞將何言
零陵春望(零陵永州郡名)
平野春草綠晚鶯啼遠林日晴瀟湘渚雲斷岣嶁岑(岣古)
(右切又音矩嶁九后切又音縷山名在衡州)仙駕不可望世途非所任凝情
空景慕萬里蒼梧隂(舜葬蒼梧之野扵江南九疑是為零陵)
從崔中丞過盧少府郊居(永之刺史當元和九年十年者為中丞崔公然)
(公十年正月已召此詩當九年也)
寓居湘岸四無鄰世網難嬰每自珍(文選世網嬰我身)蒔藥閒
庭延國老(本草甘草名國老謂也其於諸藥物中為君)開樽虚席值賢人(魏志徐邈)
(傳鮮于輔云醉客謂酒清為聖人酒濁為賢人)泉迴淺石依高柳徑轉垂藤間
綠筠聞道偏為五禽戱(華佗曰古之仙者為道引之事熊經鴟顧引挽腰軆動諸關節)
(以求難老吾有一術名五禽之戲一曰虎二曰鹿三曰熊四曰猨五曰鳥亦以除疾兼利蹏足以當道引體有)
(不快起作一禽之戲怡而汗出因以著粉身體輕便而欲食)出門鷗鳥更相親
夏書偶作
南州溽暑醉如酒隠机熟眠開北牖日午獨覺無餘聲
山童隔竹敲茶臼
雨晴至江渡
江雨初晴思遠步日西獨向愚溪渡渡頭水落村徑成
撩亂浮槎在高樹
江雪
千山鳥飛絶萬徑人蹤滅孤舟蓑笠翁獨釣寒江雪
冉溪(冉溪即愚溪也元和五年公始易其名為愚詩云願卜湘西冉溪地此初作愚溪時也)
少時陳力希公侯許國不復為身謀風波一跌逝萬里
壮心瓦解空縲囚縲囚終老無餘事願卜湘西冉溪地
却學夀張樊敬侯種漆南園待成器(樊重字君雲嘗欲作器物先種梓漆)
(積以歲月皆得其用光武建武十八年南祠章陵過湖陽祠重墓追爵謚為夀張敬侯)
法華寺西亭夜飲(得酒字賦集有法華寺西亭夜飲詩序此其詩也)
秪樹夕陽亭(秪樹取諸經中秪樹給孤獨園者也)共傾三昧酒霧暗水連
階月明花覆牖莫厭罇前醉相看未白首
戲題石門長老東軒(前有法華寺石門精室詩又法華寺西亭記云有僧曰覺)
(照豈即此長老耶詩當元和四五年間作)
石門長老身如夢旃檀成林手所種坐來念念非昔人
萬徧蓮花為誰用(誦妙法蓮華經也)如今七十自忘機貪愛都
㤀筋力微莫向東軒春野望花開日出雉皆飛(古樂府有雉朝)
(飛操吴兢古題觧云舊說齊宣王牧犢子所作也年七十無妻出採薪於野見雉雄雌相隨意動心怨乃仰天)
(歎曰聖王在上恩及草木鳥獸而我獨不獲因援琴而歌以自傷其聲中絶長老年亦七十矣故公以是戲之)
茅簷下始栽竹(次前篇當元和五六年夏時方築愚溪溪居也)
瘴茅葺為宇溽暑常侵肌適有重膇疾蒸鬱寧所宜東
鄰幸導我樹竹邀凉颸欣然惬吾志荷鍤西巖垂楚壤
多怪石墾鑿力已疲江風忽云暮輿曳還相追蕭瑟過
極浦旖旎附幽墀貞根期永固貽爾寒泉滋夜窗遂不
掩羽扇寧復持(諸葛亮乘素輿葛巾持白羽扇)清冷集濃露枕簟凄已
知網蟲依密葉(文選沈休文詩網蟲垂戸織夕鳥傍簷飛網一作細)曉禽棲迥枝
豈伊紛囂間重以心慮怡嘉爾亭亭質自遠棄幽期不
見野蔓草蓊蔚有華姿諒無凌寒色豈與青山辭
種仙靈毗(本草淫羊藿即仙靈毗也詩云湘西原即在永州)
窮陋闕自養癘氣劇囂煩隆冬乏霜霰日夕南風温杖
藜下庭際曳踵不及門門有野田吏慰我飄零魂及言
有靈藥近在湘西原服之不盈旬蹩&KR0887;皆騰騫(莊子蹩&KR0887;為仁)
(踶跂為義蹩蒲結切&KR0887;音薛說文蹩&KR0887;旋行貌)笑抃前即吏為我擢其根蔚蔚
遂充庭英翹忽已繁晨起自採曝杵臼通夜喧靈和理
内藏攻疾貴自源擁覆逃積霧伸舒委餘暄竒功苟可
徵寧復資蘭蓀(息昆切香草也)我聞畸人術(莊子子貢問孔子曰敢問畸人曰畸)
(人者略於人而詳扵天畸謂不耦扵人闕扵禮教也又云竒異也音居宜反)一氣中夜存能
令深深息呼吸還歸跟疎放固難效且以藥餌論痿者
不忘起窮者寧復言神哉輔吾足幸及兒女奔
種术
守閒事服餌採术東山阿東山幽且阻疲薾煩經過戒
徒斸靈根(斸朱玉切斫也)封植閟天温違爾澗底石徹我庭中
莎土膏滋元液松露墜繁柯南東自成畝繚繞紛相羅
晨步佳色媚夜眠幽氣多離憂苟可怡孰能知其他爨
竹茹芳葉寧慮瘵與瘥(瘵側介切瘥蒼何切病也)留連樹蕙辭(楚辭屈原)
(離騷經余既滋蘭之九畹兮又樹蕙之百畝)婉娩採薇歌(伯夷叔齊隠扵首陽山采薇而食之)
(及餓且死作歌曰登彼西山兮采其薇矣以暴易暴兮不知其非矣神農虞夏忽然沒兮我安適歸矣于嗟徂)
(兮命之衰矣遂餓死於首陽山)悟拙甘自足激清貴同波單豹且理内
高門復如何(莊子魯有單豹者巖居而水飲不與民共利行年七十而有嬰兒之色不幸遇餓虎)
(餓虎殺而食之有張毅者高門縣薄無不走也行年四十而有内熱之病以死豹養其内而虎食其外毅養其)
(外而病攻其内此二子者皆不鞭其後者也單音善)
種白蘘荷(本草白蘘荷葉似初生甘蕉根似薑芽性好隂在木下生者尤美中蠱者服之)
(亦主諸溪毒沙蟲輩人家種之亦云壁蛇)
血蟲化為癘夷俗多所神銜猜每腊毒謀富不為仁蔬
果自遠至杯酒盈肆陳言甘中必苦何用知其真華潔
事外飾尤病中州人錢刀恐賈害(食貨志故貨利於刀流於泉如淳曰名錢)
(為刀者以其利扵民也泉者流行如泉也賈音古)饑至益逡廵竄伏常戰慄懷
故逾悲辛庶民有嘉草(民一作氏)攻禬事久泯炎帝垂靈編
言此殊足珍﨑嶇乃有得託以全余身紛敷碧樹隂眄
睞心所親
新植海石榴
弱植不盈尺遠意駐蓬瀛月寒空階曙幽夢綵雲生糞
壤擢珠樹(列子渤海之東有大壑焉其中有玉山珠玕之樹叢生博物志三珠樹生赤水之上)莓
苔插瓊英芳根閟顔色徂歲為誰榮
戲題階前芍藥
凡卉與時謝妍華麗兹晨欹紅醉濃露窈窕留餘春孤
賞白日暮暄風動搖頻夜窗靄芳氣幽卧知相親願致
溱洧贈悠悠南國人
始見白髮題所植海石榴
幾年封植愛芳叢韶豔朱顔竟不同從此休論上春事
看成古木對衰翁
植靈夀木(孔光漢明帝時為太師賜靈夀杖孟康曰扶老杖也服虔曰靈夀木名師古曰)
(木似竹有枝節長不過八九尺圍三四寸自合杖制不須削治也此與前數詩皆永州作)
白華照寒水怡我適野情前趨問長老重復欣嘉名蹇
連易衰朽方剛謝經營敢期齒杖賜(見題注)聊且移孤莖
叢萼中競秀分房外舒英柔條乍反植勁節常對生循
翫足忘疲稍覺步武輕安能事剪伐持用資徒行
自衡陽移桂十餘本植零陵所住精舍(與下木芙蓉詩皆同)
(時作蓋龍興寺在永而公初至永時即居此寺後四五年則居愚溪此元和三年間也)
謫官去南裔清湘遶靈岳晨登蒹葭岸霜景霽紛濁離
披得幽桂芳本欣盈握火耕困烟燼(漢武紀江南之地火耕水耨應劭曰)
(燒草下水種稻草與稻並生高七八寸因芟去復下水灌草死獨稻長所謂火耕水耨)薪採久摧
剥道旁且不顧岑嶺况悠邈傾筐擁故壤棲息期鸞鷟
路遠清凉宫一雨悟無學(月中名廣寒清虚之府清凉宫指月而言也謂月中有仙)
(桂而清凉此桂樹得一雨而霑澤之則亦敷榮矣何用學月中耶)南人始珍重微我誰
先覺芳意不可得丹心徒自渥
湘岸移木芙蓉植龍興精舍(蓮花亦謂之芙蓉楚辭所謂集芙蓉以為)
(裳是也此詩之所謂木芙蓉則今之所謂拒霜花生於岸際者也故云芰荷諒難雜反此生高)
(原)
有美不自蔽安能守孤根盈盈湘西岸秋至風露繁麗
影别寒水穠芳委前軒芰荷諒難雜反此生高原
早梅
早梅發高樹迥映楚天碧朔吹飄夜香繁霜滋曉白欲
為萬里贈(贈字本陸凱詩江南無所有聊贈一枝春者也)杳杳山水隔寒英坐
銷落何用慰遠客
南中榮橘柚(楚辭惜往日章后皇嘉樹橘徠服兮受命不遷生南國兮王逸曰南國謂)
(江南也橘受命扵江南不可移徙種扵北地則化而為枳故江南最多橘柚詩云受命此炎方)
(謂此也永州唐屬江南道)
橘柚懷貞質受命此炎方密林耀朱綠晚歲有餘芳殊
風限清漢飛雪滯故鄉攀條何所歎北望熊與湘
紅蕉
晚英值窮節綠潤含朱光以兹正陽色窈窕凌清霜遠
物世所重旅人心獨傷迴輝眺林際戚戚無遺芳(戚戚一作)
(槭槭)
巽公院五詠(巽公重巽也居永州龍興寺集有送巽上人序在元和六年間此詩當在)
(前也)
淨土堂
結習自無始淪溺窮苦源流形及兹世始悟三空門華
堂開淨域圖像煥且繁清泠焚衆香微妙歌法言稽首
愧導師超遙謝塵昏
曲講堂
寂滅本無斷文字安可離曲堂何為設高士方在斯聖
默寄言宣分别乃無知趣中即空假名相誰與期願言
絶聞得忘意聊思維
禪室
發地結菁茒團團抱虛白山花落幽戸中有忘機客涉
有本非取照空不待析萬籟俱緣生窅然喧中寂(窅音杳深)
(也)心境本同如鳥飛無遺跡
芙蓉亭
新亭俯朱檻嘉木開芙蓉清香晨風遠溽彩寒露濃蕭
灑出人世低昂多異容嘗聞色空喻(多心經云色即是空空即是色)造
物誰為工留連秋月夜迢遞來山鐘
苦竹橋
危橋屬幽徑繚繞穿疎林迸籜分苦節輕筠抱虚心俯
瞰涓涓流仰聆蕭蕭吟差池下烟日嘲哳鳴山禽諒無
要津用棲息有餘隂
梅雨(梅熟而雨曰梅雨江東呼為黃梅雨)
梅實迎時雨蒼茫值晚春愁深楚猿夜夢斷越雞晨海
霧連南極江雲暗北津素衣今盡化非為帝京塵
零陵早春
問春從此去幾日到秦原憑寄還鄉夢殷勤入故園
田家三首(以詩意觀之亦在永州也)
蓐食徇所務(左成公十六年傳云蓐食申禱蓐音辱)驅牛向東阡雞鳴村
巷白夜色歸暮田札札耒耜聲飛飛來烏鳶竭兹筋力
事持用窮歲年盡輸助徭役聊就空自眠子孫日以長
世世還復然
籬落隔烟火農談四鄰夕庭際秋蟲鳴疎麻方寂歴蠶
絲盡輸稅機杼空倚壁里胥夜經過雞黍事筵席各言
官長峻文字多督責東鄉後租期車轂陷泥澤公門少
推恕鞭扑恣狼藉努力慎經營肌膚真可惜迎新在此
歲惟恐踵前跡
古道饒蒺藜縈迴古城曲蓼花被堤岸陂水寒更渌是
時收穫竟落日多樵牧風高榆柳疎霜重梨棗熟行人
迷去住野鳥競棲宿田翁笑相念昏黑慎原陸今年幸
少豐無厭饘與粥
行路難三首(三詩意皆有所諷上篇謂志大如夸父者竟不免渴死反不若北方之短)
(人亦足以終天年盖自謂也中篇謂人才衆多之時則國家不能愛養逮天下多事則皆狼顧)
(而無可用之才盖言同輩諸公一時貶黜之意也下篇謂物適其時則無有不貴及時異事遷)
(則貴者反賤猶冰雪寒凛則侯家熾炭無不貴矣春陽發而雙燕來則死灰棄置無所用之蓋)
(言其前日居朝而今日貶黜之意也當是貶永州後作)
君不見夸父逐日窺虞淵跳踉北海超崑崙披霄決漢
出沆漭瞥裂左右遺星辰須臾力盡道渴死狐鼠蜂蟻
争噬吞(列子夸父不量力欲追日景逐之於隅谷之際渴欲得飲赴飲河渭河渭不足將走北飲大澤)
(未至道渴而死棄其杖尸膏肉所浸生鄧林隅谷虞淵也日所入之處沆下黨切漭毋黨切瞥匹滅切)北
方竫人長九寸開口抵掌更笑喧啾啾飲食滴與粒生
死亦足終天年(列子東北極有人名曰竫人長九寸竫音爭)睢盱大志少成
遂坐使兒女相悲憐
虞衡斤斧羅千山工命採斫杙與椽(周禮山虞掌山澤之政令仲冬斬陽)
(木仲夏斬隂木凡服耜斬季材以時入之凡邦工入山林而掄材不禁林衡掌巡林麓之禁令若斬木材則受)
(法扵山虞而掌其政令&KR0891;余力切橜也)深林土剪十取一百牛連鞅摧雙
轅萬圍千尋妨道路東西蹶倒山火焚遺余毫末不見
保躪躒磵壑何當存(躪音吝躒音歴磵音澗)羣材未成質已夭突
兀&KR1895;豁空嵒巒(&KR1895;許交切諸韻無從山旁者集韻有庨字云庨豁宫室高貌)栢梁天
災武庫火(漢武帝太初元年栢梁臺災二月起建章宫注云越巫名勇謂帝曰越國有大災即復大)
(起宫室以厭勝之故帝作建章宫晉惠帝元康五年武庫火累代異寶一時蕩盡左氏人火曰火天火曰災)
匠石狼顧相愁冤君不見南山棟梁益稀少愛材養育
誰復論
飛雪斷道冰成梁侯家熾炭雕玉房蟠龍吐耀虎喙張
熊蹲豹躑爭低昂攅巒叢崿射朱光(古者屑炭和作獸形蟠龍虎喙熊蹲)
(豹躑皆言炭之形也蹲言存切躑直炙切)丹霞翠霧飄竒香美人四向迴明
璫雪山冰谷睎太陽星纏奔走不得止奄忽雙燕棲虹
梁風臺露榭生光飾死灰棄置參與商(莊子心若死灰韓安國坐抵法)
(獄吏辱之安國曰死灰獨不然乎左氏辰為商星參為晉星參商相去之遠也揚子曰吾不觀參辰之相比也)
(王志長雜詩曰王事離我志殊隔過參商)盛時一去貴反賤桃笙葵扇安可
當(左太冲吳都賦桃笙象簟韜于筒中注云桃笙桃枝簟也吴人謂簟為笙蘇子美詩話亦云常不知桃笙)
(為何物偶閱方言簟宋魏之間謂之笙乃悟桃笙以桃竹為簟也梁簡文帝答南安王餉簟書云五離九折出)
(桃枝之翠筍乃謂桃枝竹簟也桃竹出巴渝間杜子美有桃竹拄杖歌晉謝安少有盛名時多愛慕鄉人有罷)
(中宿縣者還詣安安問其歸資答曰有蒲葵扇五萬安乃取其中者捉之京師士庶競市價增數倍)
聞籍田有感(元和五年有詔来歲籍田然是年十一月公與楊誨之書云有北人来將)
(籍田敕云云而此詩云歲又除盖聞敕在十一月末矣詩是時作)
天田不日降皇輿(張衡東京賦躬三推扵天田修帝籍于千畆)留滯長沙歲
又除宣室無由問釐事(賈誼貶長沙王太傅後歲餘文帝思誼徵之至入見帝方受釐)
(坐宣室上因感鬼神事而問鬼神之本誼具道所以然之故至夜文帝前席釐音禧祭餘肉也)周南何
處託成書(詩周頌載芟春籍田而祈社稷也)
跂鳥詞(與下籠鷹放鷓鴣詞意皆以自况盖初謫永州後有感而云也跂音竒緩走也)
城上日出羣烏飛鵶鵶爭赴朝陽枝(詩梧桐生矣于彼朝陽)刷毛
伸翼和且樂爾獨落魄今何為(魄音託落魄不檢也又旁各切不得志也)無
乃慕高競白日三足妬爾令爾疾(春秋元命包云日中有三足烏)無乃
饑啼走路旁貪鮮攫肉人所傷翹肖獨足下叢薄口銜
低枝始能躍還顧泥塗備螻蟻仰看棟梁防燕雀(陳涉曰燕)
(雀安知鴻鵠之志哉公暗用此意矣)左右六翮利如刀踊身失勢不得高
支離無趾猶自免努力低飛逃後患(莊子曰支離疏者上有大役則支離)
(以有常疾不受功上與病者粟則受三鍾與十束薪夫支離其形者猶足以養生而况扵支離其德者乎又魯)
(有兀者叔山無趾見仲尼仲尼曰子不謹前既犯患若是矣雖今來何及矣無趾曰吾惟不知務而輕用吾身)
(吾是以無足今來也猶有尊足者存吾是以務全之也)
籠鷹詞
凄風浙瀝飛嚴霜(秋風曰凄風)蒼鷹上擊翻曙光雲披霧裂
虹蜺斷霹靂掣電捎平岡(傅玄蜀都賦曰鷹則流星曜景奔電飛光掣尺裂切挽也)
&KR1154;然勁翮剪荆棘(莊子&KR1154;然響然音呼鵙反又音畫又呼歴反皮骨相離聲)下攫狐
兔騰蒼茫爪毛吻血百鳥逝獨立四顧時激昂炎風溽
暑忽然至(月令季夏之月土潤溽暑)羽翼脱落自摧藏草中狸鼠足
為患一夕十顧驚且傷但願清商復為假拔去萬累雲
間翔(累一作里孟秋之月凉風至則鷹乃祭鳥也)
放鷓鴣詞
楚越有鳥甘且腴嘲嘲自名為鷓鴣(鷓鴣出南越其鳴自呼嘗南飛不北)
徇媒得食不復慮機械潜發罹罝罦(罝音嗟□音孚網也)羽毛摧
折觸籠籞(音語)烟火煽赫驚庖厨鼎前勺藥調五味(子虛賦勺)
(藥之和具而後御之勺藥調和也)膳夫攘腕左右視齊王不忍觳觫牛
(事見孟子)簡子亦放邯鄲鳩(孔叢子曰元日有人獻鳩于簡子簡子厚賞之而放其鳩人問)
(其故曰元日放鳩也邯鄲趙地)二子得意猶念此(二子一作二君又作二臣)况我萬
里為孤囚破籠展翅當遠去同類相呼莫相顧
龜背戱(其製不可詳觀詩意乃亦博碁之類新出於宫掖中者也作之時日無所考焉)
長安新技出宫掖喧喧初徧王侯宅玉盤滴瀝黃金錢
皎如文龜麗秋天八方定位開神卦六甲離離齊上下
投變轉動元機卑星流霞破相參差四分五裂勢未已
出無入有誰能知乍驚散漫無處所須臾羅列已如故
徒言萬事有盈虛終朝一擲知勝負(劉毅家無擔石之儲樗蒲一擲百萬)
脩門象碁不復貴(宋玉招魂云魂兮歸來入脩門些菎蔽象碁有六博些分曹並進猶相廹)
(些成梟而牟呼五白些脩門郢城門也一作循門非是)魏宫籹奩世所棄(世說彈碁起扵)
(魏宫籹奩之戱)豈如瑞質耀竒文願持千歲夀吾君廟堂巾笥
非余慕錢刀兒女徒紛紛(錢刀見上白蘘荷詩注)
聞黃鸝(觀詩意盖其久在永州也)
倦聞子規朝暮聲不意忽有黃鸝鳴一聲夢斷楚江曲
滿眼故園春意生目極千里無山河麥芒際天搖青波
王畿優本少賦役務閒酒熟饒經過此時晴烟最深處
舍南巷北遥相語翻日迥度昆明飛凌風斜看細柳翥
我今誤落千萬山身同傖人不思還(傖鋤耕切吴人罵楚人曰傖)鄊
禽何事亦來此令我生心憶桑梓(詩維桑與梓必恭敬止)閉聲逥
翅歸務速西林紫椹行當熟(椹匙荏切說文桑實也詩食我桑椹懷我好音)
渾鴻臚宅聞歌效白紵(白紵歌名吳孫皓時渾鴻臚不詳其何人也)
翠帷雙卷出傾城(李延年侍漢武帝歌曰北方有佳人絶世而獨立一顧傾人城再顧傾人)
(國)龍劒破匣雙月明(龍泉太阿皆劒名也龍藻亦劒彩也又晉雷煥得寶劒入水化為龍)
(而去)朱唇掩抑悄無聲金簧玉磬宫中生(笙有十三簧象鳳之身吕氏春)
(秋曰堯命夔拊石擊石象上帝玉磬之音以舞百獸)下沈秋水激太清天高地迥
凝日晶羽觴蕩漾何事傾(宋玉招魂瑶觴密勺實羽觴)
楊白花(觀詩意亦謫永後作詩云風吹渡江水又云摇蕩春光千萬里亦自况也)
楊白花風吹渡江水坐令宫樹無顔色搖蕩春光千萬
里茫茫曉日下長秋哀歌未斷城鵶起
漁翁(集中有西山宴游記詩云西嵓即西山也亦在永作)
漁翁夜傍西巖宿曉汲清湘燃楚竹烟銷日出不見人
欸乃一聲山水渌(欵音襖乃音靄一作□靄非是黃魯直嘗為林夫人欸乃歌云欸乃湖南)
(歌也冷齋夜話洪駒父曰世俗合欸乃二字為一誤矣又云欸乃三老相呼聲也)迴看天際下
中流巖上無心雲相逐(陶淵明歸去來辭雲無心以出岫)
飲酒(集中有與楊誨之書云吾待子郭南亭上而詩云靄靄南郭門此亦在永州也)
今旦少愉樂起坐開清罇舉觴酹先酒(自注云始為酒者也酧音耒先)
(息見切)為我驅憂煩須臾心自殊頓覺天地暄連山變幽
晦渌水函晏温藹藹南郭門樹木一何繁清隂可自庇
竟夕聞佳言盡醉無復辭偃卧有芳蓀彼哉晉楚富此
道未嘗存(孟子曾子曰晉楚之富不可及也彼以其富我以吾仁彼以其爵我以吾義吾何慊乎哉)
讀書(集與許京兆書在元和四年云往時讀書自以不至底滯今皆頑然無復省錄每讀古人)
(一傳數紙已後則再三伸卷復觀姓氏旋又廢失即此詩所謂臨文乍了了徹卷兀若無者也)
(觀詩意亦永州作)
幽沈謝世事俛默窺唐虞上下觀古今起伏千萬途遇
欣或自笑感戚亦以吁縹帙各舒散(縹苦紹切)前後互相逾
瘴痾擾靈府日與往昔殊臨文乍了了徹卷兀若無竟
夕誰與言但與竹素俱(文選張景陽雜詩游思竹素園寄辭翰墨場注竹素皆古人所)
(用書文言游思古人典籍也)倦極更倒卧熟寐乃一蘇欠伸展肢體
(禮記君子欠伸撰杖屨)吟咏心自愉得意適其適非願為世儒道
盡即閉口蕭散捐囚拘巧者為我拙智者為我愚書史
足自悅安用勤與劬貴爾六尺軀勿為名所驅
感遇二首(永州作)
西陸動凉氣驚烏號北林栖息豈殊性榮枯安可任鴻
鵠去不返勾昊阻且深(月令孟春之月其帝太昊其神勾芒昊一作吴)徒嗟日
沈湎丸鼓鶩竒音(漢史丹傳天子自臨軒隤銅丸以㰅鼓聲中嚴鼓之節)東海久
搖蕩南風已駸駸坐使青天暮小星愁太隂衆情嗜姦
利居貨捐千金危根一以振齊斧來相尋(齊側皆切)攬衣中
夜起感物涕盈襟微霜衆所踐誰念歲寒心
旭日照寒野鸒斯起蒿萊(詩弁彼鸒斯歸飛提提鸒音豫雅烏也)啁啾有
餘樂飛舞西陵隈回風旦夕至(爾雅回風曰飄)零葉委陳荄所
棲不足恃鷹隼縱横來
詠史(與下二詩皆不詳其作之時日當附次讀書後燕昭王于齊破燕之後即位謂郭隗曰誠)
(得賢士以共國以雪先王之耻孤之願也隗曰王必欲致士先從隗始于是昭王改築宫而師)
(事之又置千金扵臺上以延天下士謂之黃金臺扵是樂毅自魏往二十八年樂毅為上將軍)
(與秦楚三晉合謀以伐齊下齊七十餘城惟莒即墨未下燕王封樂毅使留徇齊城之未下者)
(昭王卒惠王立與樂毅有隙使騎劫代將樂毅亡走趙趙封于觀津號望諸君後齊與騎劫戰)
(果破劫于即墨下盡復齊城惠王後悔使人讓樂毅毅報遺燕王書燕復以毅子間為昌國君)
(毅往來復通燕)
燕有黃金臺遠致望諸君嗛嗛事強怨(嗛音歉)三歲有竒
勲悠哉闢疆理東海漫浮雲寧知世情異嘉榖坐熇焚
致令委金石誰顧蠢蠕羣(蠢尺尹切蠕而尹切蟲動貌)風波歘潜構
遺恨意紛紜豈不善圖後交私非所聞為忠不内顧晏
子亦垂文
詠三良(左氏文公六年秦伯任好卒以子車氏之三子奄息仲行鍼虎為徇皆秦之良也國)
(人哀之為之賦黃鳥詩黃鳥哀三良也國人刺穆公以人從死而作是詩䟽云秦本紀云穆公)
(卒葬于雍從死者百七十人然則死者多矣主傷善人故曰哀三良也後人以徇葬當是後君)
(為之此不刺康公而刺穆公者是穆公命從已死此臣自殺從之非後主之過然公末句云從)
(邪䧟厥父吾欲討彼康則責在康公矣)
束帶值明后顧盼流輝光一心在陳列鼎烈夸四方欵
欵效忠信恩義皎如霜生時亮同體死沒寧分張壮軀
閉幽隧猛志填黃腸(霍光傳賜以便房黃腸題湊各一具蘇林曰以栢木黃心致棺外曰)
(黃腸)殉死禮所非况乃用其良覇基弊不振晉楚更張皇
疾病命固亂魏氏言有章從邪䧟厥父吾欲討彼康(一作)
(狂)
詠荆軻(燕太子丹見秦且滅六國兵以臨易水恐太其禍至謂其太傅鞠武曰燕秦不兩立願)
(𫝊圖之鞠武乃薦田光于太子使與之謀田光乃言荆軻可用太子既見荆軻曰誠得劫秦王)
(使悉反諸侯之侵地若曹沫之於齊桓公則善矣不可因而刺殺之唯荆卿留意軻曰今樊將)
(軍秦王購之金千斤邑萬家誠得樊將軍首與燕督亢之地圖獻秦王臣乃得有以報太子軻)
(乃私見樊於期扵期遂自刎軻乃盛於期之首函封之求天下七首以藥淬試人無不立死又)
(得勇士秦舞陽為副頃之未發太子疑其改悔乃復請之荆軻怒叱太子曰今日往不反者竪)
(子也遂發太子及賓客皆送至易水上既祖遂就車而去至秦持千金之資厚遺秦王寵臣蒙)
(嘉為先秦王大喜乃朝服設九賓見燕使者咸陽宫荆軻奉樊於期頭函而秦武陽奉地圖匣)
(以進秦王發圖圖窮而七首見荆軻因左手把其袖而右手持七首椹之秦王驚自引起軻逐)
(秦王是時侍醫夏無且以其所奉藥囊提荆軻秦王拔劍擊之斷其左股扵是左右前斬軻秦)
(王由是大怒益發兵伐燕燕王乃使使斬太子丹頭獻之秦復遣兵攻之後五年秦遂滅燕)
燕秦不兩立太子已為虞千金奉短計七首荆卿趍窮
年徇所欲兵勢且見屠微言激幽憤怒目辭燕都朔風
動易水揮爵前長驅函首致宿怨獻田開版圖炯然耀
電光掌握罔正夫造端何其銳臨事竟趦趄長虹吐白
日蒼卒反受誅按劒赫憑怒風雷助號呼慈父斷子首
狂走無容軀夷滅芟七族臺觀皆焚汙始期憂患弭卒
動災禍樞秦皇本詐力事與桓公殊奈何效曹子實謂
勇且愚(曹沬事注於佩韋賦中矣)世傳固多謬太史徵無且(太史公曰世言)
(荆軻傷秦王皆非也始公孫季功董生與夏無且遊具知其事為余道之如是)
掩役夫張進骸(詩云及物非吾事此貶永後作)
生死悠悠爾一氣聚散之偶來分喜怒奄忽已復辭為
役孰賤辱為貴非神竒一朝纊息定枯朽無妍媸生平
勤皂櫪剉秣不告疲既死給槥櫝葬之東山基奈何值
崩湍(高祖紀士卒從軍死者為槥服虔曰音衛應劭曰小棺也)蕩析臨路垂髐然暴百體
(髐虚交切髑髏也)散亂不復支從者幸告余睠之涓然悲猫虎獲迎祭(禮記)
(古之君子使之必報之迎猫為其食田鼠也迎虎為其食田豕也)犬馬有蓋帷(禮記仲尼之畜)
(狗死使子貢埋之曰吾聞之弊帷不棄謂埋馬也弊盖不棄為埋狗也)佇立唁爾魂豈復
識此為畚鍤載埋瘞溝瀆護其危我心得所安不謂爾
有知掩骼著春令(月令孟春之月掩骼埋胔骼各百反注死氣逆生也骨格曰骼)兹焉
適其時及物非吾輩(一作事)聊且顧爾私
省試觀慶雲圖詩(晏元獻家本有此詩今附扵此公貞元五年舉進士九年及第)
(此詩九年作)
設色初成象卿雲示國都(慶雲一曰卿雲見西京雜記)九天開秘祉
百辟贊嘉謨抱日依龍衮非烟近御爐高標連汗漫迥
望接虛無裂素榮光發舒華瑞色敷恒將配堯德垂慶
代河圖(史記堯就之如日望之如雲)
春懷故園
九扈鳴已晚(左氏郯子曰九扈為九農正杜預曰扈有九種也春扈鳻鶞夏扈竊玄秋扈竊藍冬)
(扈竊黃棘扈竊丹行扈唶唶桑扈竊脂宵扈嘖嘖老扈晏晏以九扈為九農之號各隨其時以教人事者也)
楚鄕農事春悠悠故池水空待灌園人(於陵子辭卿相而桔橰灌園戴)
(宏為河間相自免歸而灌蔬以經教授向秀與吕安灌園山陽收餘利以供酒食之費范丹學通三經常自賃)
(灌園)
柳河東集卷四十三
