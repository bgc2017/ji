柳河東集卷十二
唐柳宗元撰
表誌六首
先侍御史府君神道表(公永貞元年八月謫永州司馬明年元和改元先夫)
(人卒于永州明年歸祔於侍御之墓表當作于是時其曰叔父殿中君即公為作墓表及墓版)
(文所謂叔父殿中侍御史者是也墓表及版文皆不載殿中君諱唐宰相年表亦止載曰某朔)
(方營田副使殿中侍御史故其名不得考焉公所作殿中墓版文曰紀廣大之志叙正直之節)
(不嫌於親作元兄侍御史墓誌雖其名不可考而知其誌侍御之墓明矣公表以諱奭者為侍)
(御曾伯祖則奭當為公高伯祖而新史公傳及韓文公為公作墓誌皆云曾伯祖若有誤焉)
嗚呼先君之墓仲父殿中君誌焉孤宗元不敢稱道先
德然而無以昭于外者用敢悉取仲父之所陳而繫其
辭刻石表先君諱鎮字某六代祖諱慶後魏侍中平齊
公五代祖諱旦周中書侍郎濟陰公高祖諱楷隋刺濟
房蘭廓四州曾伯祖諱奭(施隻切)字子燕唐中書令曾祖
諱子夏徐州長史祖諱從裕滄州清池令皇考諱察躬
湖州德清令世德廉孝颺于河滸(颺音陽)士之稱家風者
歸焉先君之道得詩之羣書之政易之直方大春秋之
懲勸以植于内而文于外垂聲當時天寶末經術高第
遇亂奉德清君夫人載家書隠王屋山間行以求食深
處以修業作避暑賦合羣從弟子姓講春秋左氏易王
氏衎衎無倦(衎空旱切又虛旱切)以忘其憂德清君喜曰兹謂遯
世無悶矣亂有間舉族如吳無以為食先君獨乘驢無
僮御以出求仁者冀以給食嘗經山澗水卒至流抵大
壑得以無苦被濡塗以行無愠容觀者哀悼而致禮加
焉季王父六合君忤貴臣死於吏舍(忤音誤)猶鞠其狀先
君改服徒行逾四千里告于上由是貸其問既而以為
天子平大難發大號且致太平人罹兵戎農去耒耜宜
以時興太學勸耦耕作三老五更議籍田書齋沐以獻
道不果用授左衛率府兵曹參軍尚父汾陽王居朔方
(謂郭子儀也)備禮延望授左金吾衛倉曹參軍為節度推官
專掌書奏進大理評事以為刑法者軍旅之楨幹(楨音貞)
斥候者邊鄙之視聽不可以不具作晉文公三罪議守
邊論議事確直世不能容表為晉州錄事參軍晉之守
故將也少文而悍酣嗜殺戮吏莫敢與之争先君獨抗
以理無辜將死常以身扞笞箠拒不受命守大怒投几
折簀而無以奪焉(簀音責)以為自下繩上其勢將殆作泉
竭木摧詩終秉直以免於恥調長安主簿居德清君之
喪哀有過而禮不逾為士者咸服服既除常吏部命為
太常博士先君固曰有尊老孤弱在吳願為宣城令三
辭而後獲徙為宣城四年作閿鄉令(閿音聞又音民珉弘農鄉名)考
績皆最吏人懷思立石頌德遷殿中侍御史為鄂岳沔
都團練判官元戎大攘狡虜增地進律作夏口破虜頌
後數年登朝為真會宰相與憲府比周誣謟(一作䧟)正士
以校私讎有擊登聞鼓以聞于上上命先君揔三司以
聽理至則平反之為相者不敢恃威以濟欲為長者不
敢懷私以請間羣冤獲宥邪黨側目封章密獻歸命天
子遂莫敢言逾年卒中以他事貶夔州司馬(中丁仲切)作鷹
鸇詩居三年醜類就殛拜侍御史制書曰守正為心疾
惡不懼先君捧以流涕曰吾唯一子愛甚方謫去至藍
田訣曰吾目無涕今而不知衣之濡也抑有當我哉作
喜霽之歌副職持憲以正經紀貞元九年宗元得進士
第上問有司曰得無以朝士子冐進者乎有司以聞上
曰是故抗姦臣竇參者耶吾知其不為子求舉矣是歲
五月十七日終于親仁里第享年五十五七月某日葬
于萬年縣棲鳳原後十一年宗元由御史為尚書郎天
子行慶于下申命崇贈而有司草創頗緩會宗元得罪
遂寢不行太夫人范陽盧氏某官某之女實有全德為
九族宗師用柔明勤儉以行其志用圖史箴誡以施其
教故二女之歸他姓咸為表式太夫人既授封河東縣
太君會冊太上皇后于興慶宫既及(一作乃)宗元貶秩為
永州司馬奉侍温清未嘗見憂元和元年五月十五日
終于州之佛寺享年六十八嗚呼宗元不謹先君之教
以陷大禍幸而緩於死既不克成先君之寵贈又無以
寧太夫人之飲食天殛荐酷名在刑書不得手開玄堂
以奉安祔罪惡益大世無所容尚顧嗣續不敢即死支
綴氣息以嚴邦刑大懼祭祀之無主以忝盛德敢用特
牲昭告神道號叫萬里以畢其辭云
先君石表陰先友記(考其次第當與前表同時作其見於記者凡六十八人嘗)
(以史傳及年表考之其可見者三十有七人信乎皆天下之善士矣)
袁高河南人以給事中敢諫争貞直忠蹇舉無與比能
使所居官大再贈至禮部尚書(見袁怒巳傳)
姜公輔為内學士以竒策取相位好諫諍免後以罪貶
復為刺史卒(有傳)
齊映南陽人為相以文敏顯用(有傳)
嚴郢河南人剛厲好殺號忠能為京兆河南尹御史大
夫善舉職為邪險構扇以貶死
元全柔河南人氣象甚偉好以德報怨恢然者也為大
官有土地入為太子賓客
杜黃裳京兆人弘大人也善言體要為相有牆仞不佞
以謀克蜀加河中節度(有傳一作加司空出為河中節度)
劉公濟河間人厚寬碩大與物無忤為渭北節度入為
工部尚書卒
楊氏兄弟者弘農人皆友孝有文章憑由江南西道
入為散騎常侍凝以兵部郎中卒(附楊憑傳)凌以大
理評事卒最善文
穆氏兄弟者河南人皆強毅仁孝贊為御史中丞捍
佞倖得貶至宣池歙處置使卒質為尚書郎以侍
御史内供奉卒最善文(附穆寧傳)
皇甫政河南人有威儀由浙東廉使為太子賓客
裴樞同郡人為御史天子以隠罪誅吏樞頓首願白其
狀以故貶後為尚書郎(附裴遵慶傳)
李舟隴西人有文學俊辯高志氣以尚書郎使危疑反
側者再不辱命其道大顯被讒妬出為刺史廢痼卒
李鄘江夏人果撿自負嶷然善為官為御史中丞京兆
尹鳳翔節度(有傳)
梁肅安定人最能為文以補闕修史侍皇太子卒贈禮
部郎中(有傳)
陳京泗上人始為諫官數諫諍有内行文多詁訓為給
事中上方以為相會感疾自刃廢痼卒(見宰相表感一作惑)
韓會昌黎人善清言有文章名最高然以故多謗至起
居郎貶官卒弟愈文益竒(愈有傳會見宰相表)
許孟容吳人讀書為文口辯為給事中嘗論事由太常
少卿為刑部侍郎(有傳)
李覿隴西人行義甚修至刑部郎中卒故與先君為三
司者也其大理者曰楊瑀瑀無可言猶以獄直為御史
宇文邈河南人有文謹慤人也為御史中丞齪齪自守
然以直免官復為刺史卒(見宰相表)
袁滋陳郡人善篆書文敏不競為相出使辱命貶刺史
復為義成軍節度卒(有傳)
盧羣范陽人雜博多所許與使反側之地天子以為任
事為義成軍節度卒(有傳)
崔損清河人畏慎為相無所發明然不害物天子獨愛
幸以損為長者(有傳)
鄭餘慶滎陽人再為相始天下皆以為長者及為大官
名益少今為尚書河南尹無恙(有傳)
鄭利用餘慶從父兄也真長者由大理少卿為御史中
丞復由中丞為大理少卿
李益隴西姑臧人風流有文詞少有僻疾以故不得用
年老常望仕非其志復為尚書郎
王紓其弟紹太原人紹得幸德宗為尚書在宰相之
右今為徐泗節度紓有學術魯直為尚書郎
路泌河南人以尚書郎使西戎留戎中度今巳年八十
餘既和戎十五年不得歸無為言者(舊史附路隋傳)
虞當會稽人為郭尚父從事終沔州刺史以信聞
賈弇長樂人善士也為校書郎卒
賈全至御史中丞
趙需天水人&KR1168;&KR1168;(况羽切意與姁姁和樂之義同)儒士也有名至兵部
郎中卒
張式南陽人
張莒常山人
張惟儉宣城當塗人皆善言謔式至河南尹莒鄧州刺
史惟儉和州刺史
奚陟江都人柔敏至吏部侍郎世謂陟善宦然其智足
自處也
盧景亮涿人有志義多所激發為諫官奏書如水赴壑
坐貶廢棄甚久至順宗時為尚書郎升中書舍人卒
楊於陵弘農人善吏敏秀者也為中書舍人京兆尹
張因某人舉詔策為長安尉願去官為道士甚有名以
其弟回降封州曰吾老矣必死回也哭而行遂死封
州
高郢渤海人有文章規矩自立者不干貴幸以太常為
相罷居尚書
唐次北海人有文章學行義甚高以尚書郎出為刺史
屏棄永貞中召以為中書舍人道病去長安七十里
死傳舍
苖拯上黨人有學術峭直以諫議大夫漏泄省中語貶
萬州卒
柳氏兄弟者先君族兄弟也最大并字百存為文學至
御史病瞽遂廢次中庸中行皆名有文咸為官早死
柳登柳冕者族子也自其父芳善文史與冕並居集賢
書府冕文學益健頗躁自吏部郎中出為刺史至福
建廉使卒登晚仕至尚書郎秘書少監(附柳芳傳)
薛丹同郡人至尚書郎
吕牧東平人由尚書郎刺澤州卒
崔稹清河人至檢校郎官子羣為右補闕贈給事中
(有傳)
房啓河南人善清言由萬年令為容州經略
于申河南人至尚書郎
常仲孺河南人今為諫議大夫(見宰相表)
蘇弁武功人好聚書至三萬卷與先君通書以戶部侍
郎貶復為刺史(附蘇世長傳)
崔芃(蒲紅切)博陵人善言名理為御史尚書郎
鄭元均滎陽人強抗少所推讓然以此多怨困不得位
辛惲(紆憤切)隴西人有史學
韓衡昌黎人善士
陳衆甫梓潼人高志氣
薛伯高東郡人好讀書號為長者後至尚書卒(見宰相表)
張宣力清河人儒善後表其名去力但為宣自元均至
宣力皆没没無顯仕者
孤宗元曰先君之所與友凡天下善士舉集焉信讓而
大顯道博而無雜今之世言交者以為端敢悉書所
尤厚者附兹石以銘于背如右
故殿中侍御史柳公墓表(即公之叔父嘗銘先侍御者貞元十二年公為)
(集賢正字時作集注云為會葬人作豈以其備書本道節度張公乃遣殿中監李輔忠致賵侍)
(御史韋重規等救助汝南周公巢等琢石書德以見其一時窆禮之盛耶)
唐貞元十二年二月庚寅葬我殿中侍御史河東柳公
於萬年縣之少陵原公諱某字某邑居於虞鄉曾王父
某官王父某官皇考某官奕世餘慶叢而未稔濟德流
祉其後宜大秀而不實為善者惑嗚呼哀哉惟公敦柔
峻清恪慎端莊進止威儀動有恒常英風超倫孤厲貞
方居室孝悌與人信譲當職強毅游刃立斷自少耽學
頗工為文既窮日力又繼以夜鄉里推擇敦廹上道乃
與計偕來游京師觀藝靈臺貢文有司射策合程遂冠
首科休有令問羣士羡慕居數年授河南府文學教勵
生徒撰擇貢士(撰息轉切周禮大司馬羣吏撰車徒注撰謂擇之也)儒黨相賀庶
人觀禮秩滿渭北節度使延為參佐總齊軍政甚獲能
稱加太常寺協律郎既喪主帥罷歸私室方將脱遺紛
埃退與道俱沖漠保神優柔隸儒四方聞風交馳鵠書
載筆乘軺(音姚使者所乘又曰小車)乃作參謀出入朔方陪佐戎車
遷大理評事又加章綬朱裳銀印宗黨有耀權略密勿
潜機埋照完彼亭堡時其講教實從我謀隣國是傚改
度支判官轉大理司直出納府庫頒給軍食下無讎斂
(力騐切讎一作儲)黔首休息月校歲會(古外切)莫不如畫庫豐財
羡(延面切餘也庫一作軍)制成計得又遷殿中侍御史度支營田
副使分閫之寄參制其半(閫苦本切)柔以仁撫剛以義斷戎
臣坐嘯公堂無事朝端延首方待以位既而禄不及伐
冰(禮記伐冰之家不畜牛羊謂卿大夫以上以其喪祭得賜冰故言伐冰也)政不獲專達(周禮)
(天官其屬六十掌邦治大事則從其長小事則專達)以其年正月九日遇疾終於
私館享年五十嗚呼哀哉奔驥騁力中塗踠足(上於阮切曲脚)
(也)高鴻輕舉在雲墜翼凡我所知哀慟無極本道節度
尚書郎寧王張公震悼涕慕不任于懷臨遣牙將試殿
中監李輔忠賵賻甚厚(上撫鳳切下符遇切贈死曰賵賻助也)行軍司馬
侍御史韋重規等匍匐救助事用無闕丹旐素車歸于
上京撰期定宅(撰息轉切)莫有愆素(上音愆)故友諸生宗人外
姻號慟會葬哀禮咸申克窆玄堂(窆音砭悲騐切葬下棺)掩坎廣
輪(上古曠切禮記既葬而封廣輪掩坎其高可隐也)顧眄無依徘徊增哀願勒
休聲延垂後賢於是汝南周公巢等相與琢石書德用
圖不朽文曰
抱元淳禀粹和既強毅又柔嘉登儀曹耀文章司學徒
儒風揚自渭北來朔方戎政閑黔首康冠惠文垂朱裳
才不施天茫茫刊樂石篆遺德(一作芳)延休烈垂憲則於
萬年長無極
故叔父殿中侍御史府君墓版文(公既表殿中君墓版又加詳焉)
(殿中君諱不可考見先侍御墓表注)
柳氏之先自黃帝歷周魯其著者無駭以字為展氏禽
氏以食采為柳姓厥後昌大世家河東嗚呼公諱某字
某曾王父朝請大夫徐州長史諱某遺貞白之操表儀
宗門王父朝請大夫滄州清池令諱某垂博裕之道啓
佑後胤皇考湖州德清令諱某弘孝悌之德振揚家聲
惟公端莊無謟徽柔有裕峻而能容介而能羣其在閨
門也動合大和皆由順正愷悌雍睦莫有間言故宗黨
歌之其在公門也釋回措枉造次秉直事不失當舉無
秕政(上音匕)故官府誦之用冲退徑盡之志以弘正友道
信稱於外焉用柔和博愛之道以視遇孤弱仁著於内
焉此公修巳之大經也自進士登高第調受河南府文
學秩滿渭北節度使論惟明辟為從事受太常寺協律
郎元戎即世罷職家食無何朔方節度使張獻甫辟署
參謀受大理評事賜緋魚袋改度支判官轉大理司直
遷殿中侍御史加度支營田副使此公從政之大略也
既佐戎事實司中府匪頒有制會計明白嗚呼分閫委
政繄公而成務朝右虚位待公而周事宗門期公而光
大姻黨仰公而振耀貞元十二年歲在丙子正月九日
壬寅遇暴疾終于私館享年五十痛矣夫人吳郡陸氏
洎仲弟綜季弟續冡姪某等抱孤即位牽率備禮祇奉
裳帷歸于京師以某年二月二十八日庚寅安厝(音措)於
萬年縣之少陵原禮也公有男一人始六年矣在髫知
孝(髫音迢小兒垂髻也)呱呱涕洟(呱音孤)凡我宗戚撫視增慟嗚呼
哀哉初公元兄以純深之行端直之德名聞於天下官
至侍御史持斧登朝憲章肅清常以先公之神未克遷
祔不正席不甘味及撰日定期而昊天不弔志奪禮廢
公實敬承遺志行有日矣而閔凶荐及不克終事則我
宗族之痛恨其有既乎惟公盡敬於孝養致毁於居憂
表正宗姓觀示他族故宗人咸曰孝如方輿公(此下四事皆舉)
(抑氏之先文行之著者方輿公諱僧習當後魏時為揚州大中正尚書右丞方輿公)修詞以藻德
振文而導志以為理化之始莫尊乎堯作堯祠頌以為
述德之作不㤀於祖作始祖碑以為紀廣大之志叙正
直之節不嫌於親作元兄侍御史府君墓誌其餘諷詠
比興(上音鼻下許應切)皆合於古故宗人咸曰文如吳興守(南史)
(柳惲字文暢好學善尺牘少工篇什有亭臯木葉下壠首秋雲飛之句仕宋為吳興太守)當官貞固
確乎不拔持議端方直而不苛故宗人咸曰正如衛太
史(舊本云太史諱莊按禮記檀弓下衛有太史曰柳莊寝疾公曰若疾革雖當祭必告公再拜稽首請於尸)
(曰有臣柳莊也者非寡人之臣社稷之臣也聞之死請往不釋服而往遂以檖之)率性廉介懷
正抱潔嗣家風之清白紹遺訓於儒素故宗人咸曰清
如魯士師(柳氏出自姬姓魯孝公子夷伯展孫無駭生禽字季為魯士師謚曰惠食采於柳下遂姓)
(柳氏是為柳下惠)兼備四德具體而微公之謂矣小子常以無
兄弟移其睦於朋友少孤移其孝於叔父天將窮我而
奪其志故㒺極之痛仍集焉朴魯甚騃不能文字敢用
書宗人之辭以致其直故質而俚輟哭紀事哀不能文
故叙而終焉
故弘農令柳府君墳前石表辭(令君及其夫人卒于大歷建中間葬)
(于貞元十九年公時為監察御史唯辭不載令君之名求之年表亦無可考焉)
少陵原柳氏之大墓唐貞元十九年某月日孤某奉其
先府君洎夫人之喪袝于其位由新墓而南若干步曰
高祖王父蘭州府君諱某字某之墓又東若干步曰曾
祖王父邠州府君諱某之墓西若干步曰祖王父司議
郎府君諱某之墓咸異兆而相望昭穆之有位序壤樹
之有豐殺(所介切)皆如律令府君諱某字某由父任為太
廟齋郎更許昌陽武伊闕華原尉王屋丞汝陰令為弘
農二年推其誠心裕于其人闢土生糓若有天相之道
衣食給足故人不札夭教厲明具故俗不争奪遂以洽
于太和事理克彰刺史盧杞加禮褒旌考績絶尤推君
之政風于下邑命為吏部尚書郎庾河南受命黜陟狀
君理績殊異宜升天朝帝有歎焉方圖優昇命用不長
年五十五建中二年某月日卒於官以其素廉家之蓄
不足以充凶事遂殯于是邑仍會危難至于今乃克返
葬孤某嘗為黔州錄事參軍今無禄仕而志不敢緩初
君娶司農少卿京兆韋山之孫涇陽主簿回知之女德
容温良大歷二年某月日卒于越而假葬焉孤某徒行
自越舉夫人之喪至于虢舉弘農君之喪咸至于墓窆
焉既窆立石表于墳前示後之人以無㤀孝敬嗚呼世
有難仕于外而葬其族者希矣孝子之心有待駟馬五
鼎而卒不至者焉若今之殺衣黜食(殺所介切)寒妻子饑僕
御終身由之而志益不懈為旅人徒跣(音鮮)萬里以厄困
終事孝之難者歟五十而慕者舜也禄千鍾而悲者曾
子也聖且賢難之若是今之人有由其道者得不立於
世乎
志從父弟宗直殯(公自永貞元年九月自禮部員外郎謫邵州刺史十一月又移)
(永州司馬至元和十年正月召至京繼出為柳州刺史宗直與公俱故死于柳韓昌黎集中有)
(雷塘祭雨文觀此志則知非昌黎之作明矣)
從父弟宗直生剛健好氣自字曰正夫聞人善立以為
已師聞惡若已讎見佞色謟笑者不忍與坐語善操觚
牘(上音孤下音讀)得師法甚備融液屈折竒峭博麗知之者以
為工作文辭淡泊尚古謹聲律切事類譔漢書文章為
四十卷歌謠言議纖悉備具連累貫統好文者以為工
讀書不廢蚤夜以專故得上氣病臚脹(上音閭皮也一曰傳也下知亮)
(切腹大也廣韻腹前曰臚)奔逆每作害寢食難俯仰時少間又執業
以興呻痛咏言雜莫能知兄宗元得謗於朝力能累兄
弟為進士凡業成十一年年三十三不舉藝益工病益
牢元和十年宗元始得召為柳州刺史七月南來從予
道加瘧寒數日良已又從謁雨雷塘神所還戲靈泉上
洋洋而(一作也)歸卧至旦呼之無聞就視形神離矣嗚呼
天實析余之形殘余之生使是子也能(一作既)無成是月
二十四日出殯城西北若干尺死七日矣俟吾歸與之
俱志其殯
柳河東集卷十二
