柳河東集卷二十三
唐柳宗元撰
序十二首
同吴武陵贈李睦州詩序(舊史憲宗紀元和二年十月浙西節度使李錡)
(據潤州叛殺判官王澹詐請入朝遂令蘇常杭湖睦五州戍將殺刺史修石頭故城謀欲僣逆)
(未幾潤州大將張文良等執李錡以獻李睦州得罪當在此時考之新史李錡傳亦不載睦州)
(事元和三年吴武陵亦以事貶永州序云睦州既更大赦始移永州大赦在元和三年睦州亦)
(是時至永詩序當在是後作)
潤之盜錡(魚倚切又音竒)竊貨財聚徒黨為反謀十年今天子
即位三年大立制度於是盜恐且奮將遂其不善視部
中良守不為巳用者誣陷去之睦州由是得罪天子使
御史按問館于睦自門及堂皆其私卒為衛天子之衛
不得搖手辭卒致具有間盜遂作而庭臣猶用其文斥
睦州南海上既上道盜以徒百人遮於楚越之郊戰且
走乃得完為左官吏無幾盜就擒斬之於社垣之外論
者謂宜還睦州以明其誣既更大赦始移永州去長安
尚四千里睦州未嘗自言吴武陵剛健士也懷不能忍
於是踴躍其誠鏗鏘其聲(鏗丘耕切鏘千羊切)出而為之詩然後
慊於内(慊苦簟切愜也)余固知睦州之道也熟銜匿而未發且
久聞吴之先焉者激於心(焉一作言)若鐘鼓之考不知聲之
發也遂繫之而重以序
送南涪州量移澧州序(涪州即南承嗣也霽雲之子故序言先中丞與夫忠)
(烈之胤皆指霽雲而言傳載承嗣為涪州刺史劉闢叛以無備謫永州闢叛在元和元年此序)
(云涪州受譴兹郡凡二歲為元和三年赦後作云)
越有納官之令以勝大敵(國語越王句踐棲于會稽之上乃號令于三軍曰有能助)
(寡人謀而退吴者吾與之共知越國之政乃致其父母昆弟而誓之曰孤子寡婦疾疚貧病者納官其子所以)
(結人心終果報吴)漢有羽林之制以威四夷(漢武帝太初元年初置名曰建章營)
(騎後改名曰羽林騎凡從軍死事之子孫飬羽林官教以五兵號曰羽林孤兒)國家寵先中丞
邁古人之烈故君自未成童品常第四人猶曰於古為
薄漢北地都尉卬(音昂)以不勝任陷匃奴而子單侯于缾
(西漢功臣表缾侯孫單以其父卬為北地都尉匈奴入力戰死事子單封缾侯)濟北相韓千秋
以匹夫之諒奮觸南越而子延年侯于成安(西漢功臣表韓延年)
(以其父千秋為挍尉擊南越死事延年封成安侯)君之土田之錫猶挫于有司
之手始由施州為涪州(涪音浮)扞蜀道勍寇(勍其京切)晝不釋
刃夜不觧甲曰我忠烈胤也期死待敵敵亦曰彼忠烈
胤也盡力致命是不可犯然而筆削之吏以簿書校計
贏縮受譴兹郡凡二歲朝廷建大本貞萬邦慶澤之濡
洗濯生植又况涪州家聲之大裕蠱之志(蠱音古易幹父之蠱用裕)
宜尤被顯寵者也自漢而南州之美者十七八莫若澧
澧之佐理莫踰於長史以是進秩人猶曰且有後命永
州多謫吏而君侯惠和温良故其歡愉異於他部優詔
既至而君適讎於文(讎是周&KR0704;校讎也)其往也獨故凡羡慕之
辭無不加等噫以君承荷之重恭肅之美四方之求忠
壮義烈者將於君是觀凡君子之志欲其優柔而益固
憤悱而不忘以增太史世家之籍用是為貺則拱璧大
鼎烏可以言重乎
送薛存義序(零陵永州邑也薛為令而去公序以送之且曰吾賤且辱不得與於考績)
(幽明之說則序在永時作也)
河東薛存義將行柳子載肉于俎崇酒于觴追而送之
江之滸(音虎詩在江之滸)飲食之(飲音蔭食音嗣)且告曰凡吏于土者
若知其職乎盖民之役非以役民而已也凡民之食于
土者出其十一傭乎吏使司平于我也今我受其直怠
其事者天下皆然豈惟怠之又從而盜之向使傭一夫
於家受若直怠若事又盜若貨器則必甚怒而黜罸之
矣以今天下多類此而民莫敢肆其怒與黜罸何哉勢
不同也勢不同而理同如吾民何有逹於理者得不恐
而畏乎存義假令零陵二年矣蚤作而夜思勤力而勞
心訟者平賦者均老弱無懷詐暴憎其為不虛取直也
的矣其知恐而畏也審矣吾賤且辱不得與考績幽明
之說於其往也故賞以酒肉而重之以辭
送薛判官量移序(薛不詳其名序云薛去連而吏於鼎永與連相接又鼎之經塗)
(序當作於永州時)
仕於世有勞而見罪凡人處是鮮不怨懟忿憤(懟音隊憤房吻)
(切)列於上愬於下此恒状也異於恒者其道宜顯薛生
司貨賄於軍興之際兵亂不去然得以不犯由太行以
東皆傳道之可以為勞矣而竟連大獄以至於放不戚
於貌不悱於心樂以自肥而未嘗尤於物其有異于恒
矣哉朝廷施恩澤大凡受謫者罪得而未薄(未一作末)乃命
以近壤薛君去連而吏於朗(朗今鼎州)是其漸於顯歟君子
學以植其基信以篤其道有異于恒者充而大之苟推
是以往雖欲辭顯難矣
送李渭赴京師序(渭唐宗室子也序曰余斥刺柳至于桂君又在焉公元和十年)
(既召而復謫于柳此在柳州時作)
過洞庭上湘江非有罪左遷者罕至又况踰臨源嶺下
灕水(灕力支切灕水出零陵)出荔浦(荔音戾)名不在刑部而来吏者
其加少也固宜前余出居永州李君至固怪其棄美仕
就醜地無所束縛自取瘴癘後余斥刺柳州至于桂君
又在焉方屑屑為吏噫何自苦如是耶明時宗室屬子
當尉畿縣今王師連征不貢二府方汲汲求士李君讀
書為詩有幹局久遊燕魏趙代間知人情識地利能言
其故以是入都干丞相益國事不求獲乎已而已以有
獲予嫉其不為是久矣而曰將行請余以言行哉行哉
言止是而已
送嚴公貺下第歸興元覲省詩序(公貺震之子也所謂相國馮翊)
(公殿邦坤隅柄是文武者即震也本傳德宗幸奉天震進封馮翊公久之進中書門下平章事)
(貞元十五年卒序當作于震未卒之前)
嚴氏之子有公貺者退自有司踵門而告柳子曰吾獻
藝不售於儀曹之賈貨不中度敢逃其咎詰朝將行願
聞所以去我者其可乎哉余諭之曰吾子以沖退之志
端其趣嚮以淬礪之誠(淬音倅礪音厲)修其文雅行當承教戒
於獨立之下濬發清源(濬作浚)激掦洪音沛哉鏗鏘乎充
于四體之不暇吾何敢去子恭惟相國馮翊公有大勲
力盈於旂常極人臣之尊分天子之憂殿邦坤隅柄是
文武若子者生而有黼繢梁肉之美不知耕農之勤勞
物役之艱難趍其庭有魏絳之金石焉(晉侯以樂賜魏絳曰子教寡人)
(和諸戎狄以正諸華夏八年之中九合諸侯如樂之和請與子樂之辭曰和戎狄國之福也臣何力之有夫賞)
(國之典也子其受之魏絳始有金石之樂)候其門有亞夫之棨戟焉(漢制假棨戟以)
(代斧鉞棨前驅之器以木為之王公以下通用以前驅也)中人處之不能無傲而子
之伯仲皆脱略貴美服勤儒素退託於布衣韋帶之任
如少習然故繼登上科以及於子是可舉嚴氏之教誦
乎他門使有矜式也而吾子又引慝内訟撝謙如此(撝音)
(揮)其何患乎賈之不售而自薄哉於是文行之逹(一有者字)
若高陽齊據者偕賦命余序引余朴不曉文故書嚴子
之嘉言編於右簡竊褒貶之義以贈
送元秀才下第東歸序(元秀才公瑾也公集有荅貢士元公瑾耆謂其有文)
(行而不能薦於有司其末曰其余去就之說則足下觀時而已今為序送言退家殷墟修志增)
(藝故贈言以勉之也序當在書後皆貞元十八九年京師時作)
周乎志者窮躓不能變其操(躓音致說文跲也操音慥)周乎藝者屈
抑不能貶其名其或處心定氣居斯二者雖有窮屈之
患則君子不患矣元氏之子其殆庶周乎言恭而信(言一)
(作貌)行端而靜勇於講學急於進業既遊京師寓居側陋
無使令之童闕交易之財可謂窮躓矣而操逾厲志之
周也才濬而清詞簡而備工於言理長於應卒從計京
師受丙科之薦獻藝春卿當三黜之辱可謂屈抑矣而
名益茂藝之周也苟非處心定氣則曷能如此哉余聞
其欲退家殷墟修志增藝懼其沉鬱傷氣懷憤而不能
逹乃往送而諭焉夫有湛盧豪曹之器者(越王勾踐有寶劒五純鉤)
(湛盧鏌鎁豪曹巨闕)患不得犀兕而剸之(剸旨遠切細剖也)不患其不利
也今子有其器宣其利乘其時夫何患焉磨礪而坐待
之可也遂欣欣而去
送辛殆庶下第遊南鄭序(此貞元十三年作盖公自貞元五年来京師求)
(進士其在序曰余在京師九年則十三年未為集賢正字時也)
朝廷用文字求士每歲布衣束帶偕計吏而造有司者
僅半孔徒之數(謂半孔門弟子三千之數)春官上大夫擢甲乙而升
司徒者於孔氏高弟亦再倍焉僕在京師凡九年于今
其間得意者二百有六十人其果以文克者十不能一
二嘗從俊造之後頗涉藝文之事四貢鄉里而後獲焉
方之於釣者絲綸不屬鈎喙甚直懷(一作嗜)有美餌而觖
望獲魚之暮(觖古穴切又窺瑞切怨望也)則善取者皆指而笑之今
辛生固窮而未逹遲久而不試褎衣之徒視子而捧腹
者盖不之知焉辛生嘗南依蠻楚專志於學為文無謬
悠迂誣之談鍛鍊翦截動可觀采故相國齊公(齊映也映以貞)
(元二年正月拜相至是盖已死矣)接禮加等常為右客且佐其策名之
願遂笈典墳(笈音及又極瞱切)袖文章北来王都笑揖羣伍文
昌下大夫上士之列見而器異爭為鼓譽由是為聞人
戰術藝之場莫與爭鋒然而遷延三北躑躅不振(躑直摭切)
(躅廚玉切)豈其直鈎而釣懷美餌而羡魚者耶若辛生者有
司抑之則已不然身都甲乙之籍其果以文克歟今則
囊如懸磬傭室寓食方將適千里求仁人被冐畏景陟
降棧道吾欲抑而不歎其若心胷何然吾聞焚舟而克
(秦穆公伐晉濟河焚舟)手劒而盟者(周赧王五十七年秦攻邯鄲趙王使平原君合從于楚平)
(原君約其門下客二十人與之俱得十九人餘無可取者毛遂自薦于平原君平原君至楚與謀合從不決毛)
(遂遂按劒歴階而上曰合從者為楚非為趙也遂左手持盤血右手招十九人㰱血於堂下曰公等碌碌因人)
(成事者也定從而歸)皆敗北之餘也子之厄困而往覇心勇氣無
乃發於是行乎成拜賜之信刷壓境之耻無乃果於是
舉乎往慎所履如志遄返(遄淳緣切)勉自固植以遂子之欲
姑使談者謂我言而中(而一作兩)不猶愈乎
送崔子符罷舉詩序(崔九名策字子符其序云居草野八年崔子幸来而親余)
(此序在永州作明甚集文又有與策登西山詩有云吾子幸淹留緩我愁腸繞則詩當在前而)
(序當在後云)
世有病進士科者思易以孝悌經術兵農曰庶幾厚於
俗而國得以為理乎柳子曰否以今世尚進士故凡天
下家推其良公卿大夫之名子弟國之秀民舉歸之且
而更其科以為得異人乎無也唯其所尚文學(一作又舉)移
而從之尚之以孝悌孝悌猶是人也尚之以經術經術
猶是人也雖兵與農皆然曰然則宜如之何曰即其辭
觀其行考其智以為可化人及物者隆之文勝行無觀
智無考者下之俗其以厚國其以理科不俟易也今有
博陵崔策子符者少讀經書為文辭本於孝悌理道多
容以善别時剛以知柔進於有司六選而不獲家有冤
連伏闕下者累月不觧仕將晚矣而戚其孤幼往復不
憚萬里再歲不就選世皆曰孝悌人也(孝一作仁)如是且不
見隆雖百易其科其可厚而理乎今夫天下已理民風
已厚欲繼之於無窮其在慎是而已朝廷未命有司既
命而果得有道者則是術也宜用崔子之仕又何晚乎
僕智不足而獨為文故始見進而卒以廢居草野八年
麗澤之益鏃礪之事空於耳而荒於心崔子幸来而親
余(親亦作覿)讀其書聽其言發余始志若寤而言夢醒而問
醉未及悉而告余以行余懼其悼時之往而不得於内
也獻之酒賦之詩而歌之坐者從而和之既和而叙之
送蔡秀才下第歸覲序(蔡君不詳其名貞元末在京師時作)
僕之始貢於京師蓍者卦之曰是所謂望而(一作之)未覩
隱而未見曭乎遠而有榮者也(曭他囊切日無光也)今兹歲在鶉
首若合於壽星其果合乎(公貞元五年已已進士七年辛未在京師歲在未曰鶉首)
(故曰歲在鶉首壽星属辰酉與辰合故至九年癸酉登第故曰若合於壽星其果合乎)僕時悒然
遲之謂其誕慢怪迂是將不然然而僅寘於懷耳未克
決而忘之也後果依違遷就四進而獲卒如其言云噫
彼莫莫者其有宰於人乎不然何其應前定若是之章
明也今蔡君馳聲耀譽聞於公卿戰藝之徒推為先登
而五就鄉舉往而見罷意者前定之期殆未及歟故君
子之居易俟命樂天不憂者(一本無上五字)果於自是也君其
勵文學焉丈人牧人南邦君展覲承顔婆娑愉樂之暇
則充其經笥茂是文苑時焉逃哉遲速之事則瞽史之
任吾不及知
送韋七秀才序(一云送韋七秀才下第序一本云送韋七秀才下第求益友序據集)
(中有與韋中立論師道書有曰僕自謫居南中九年盖元和八年間也此序當後書而作)
所謂先聲後實者豈惟兵用之然雖士亦然若今由州
郡抵有司求進士者歲數百人咸多為文辭道今語古
角夸麗務富厚有司一朝而受者幾千萬言讀不能十
一即偃仰疲耗目眩而不欲視心廢而不欲營如此而
曰吾能不遺士者偽也唯聲先焉者讀至其文辭心目
必專(目一作耳)以故少不勝京兆韋中立其文懿且高其行
愿以恒試其藝益工久與居益見其賢然而進三年連
不勝是豈拙於為聲者歟或以韋生之不勝為有司罪
余曰非也榖梁子曰心志既通而名譽不聞友之過也
名譽既聞而有司不以告者有司之過也人之視聽有
所止神志有所不及古之道名譽未至不以罪有司而
况今乎今韋生樂植乎内而不欲掦乎外其志非也孔
子不避名譽以致其道今韋生仗其文簡其友思自得
於有司抑非古人之道歟將行也余為之言既以遷其
人又以移其友且使惑者知釋有司也
送辛生下第序略(辛生不詳其名其曰中書高舍人備位於禮部攘袂矯枉辛以)
(是再歲連黜考之於史中書高郢也郢本傳貞元中遷中書舍人進禮部侍郎時四方士務朋)
(比更相薦譽以動有司徇名亡實郢患之乃謝絶請謁專行藝司貢部凡三歲甄幽獨抑浮華)
(流競之俗為衰與序所言皆合序當在京師作)
自命鄉論士之制壊而不復士莫有就緒故叢於京師
京兆尹歲貢秀才常與百郡相抗登賢能之書或半天
下取其殊尤以為舉首者仍歲皆上第過而就黜時謂
怪事有司或不問能否而成就之中書高舍人備位於
禮部攘袂矯枉(袂彌蔽切袖也)痛抑華耀首京師之貢者(首一作會)
再歲連黜辛生以是不在議甲乙伍中其沉沒困厄之
士闔戶塞竇而得榮名者連畛而起談者果以至公稱
焉其能否也世莫知也若辛生其文簡而有制其行直
而無犯嚮使不聞於公卿不掦於交游又不為京師貢
首則其甲乙可曲肱而有也嗚呼名之果為不祥也有
是夫既受退告歸長沙以辛生之文行八年無就如其
初而退返(一無退字)吾甚憤焉孟子曰位卑而言高者罪也
於辛生又不能已故略
柳河東集卷二十三
