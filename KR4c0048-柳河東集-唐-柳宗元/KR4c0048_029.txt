柳河東集卷二十九
唐柳宗元撰
記山水十一首
游黃溪記(作之年月具於記漢書王莽傳自謂黃虞之後姚媯陳田王氏凡五姓者皆黃)
(虞苗裔其令天下尚此五姓名籍於秩宗以為宗室記所言黃神王姓蓋取諸此)
北之晉西適豳東極吳南至楚越之交其間名山水而
州者以百數永最善環永之治百里北至於浯溪(浯音吾水名)
西至於湘之源南至於瀧泉(瀧閭江切水名)東至於黃溪東屯
其間名山水而村者以百數黃溪最善黃溪距州治七
十里由東屯南行六百步至黃神祠祠之上(或無神祠)兩山
牆立如丹碧之華葉駢植與山升降其缺者為崖峭巖
窟水之中皆小石平布黃神之上揭水八十步(揭音憩一丘列)
(切論語深則厲淺則揭注以衣涉水為厲揭揭衣也)至初潭最竒麗殆不可狀其
略若剖大甕側立千尺溪水積焉(積一作即)黛蓄膏渟來若
白虹沉沉無聲有魚數百尾方來會石下(楚越之人數魚以尾不以)
(頭)南去又行百步至第二潭石皆巍然臨浚流若頦頷
斷齶(頦胡來切頥下也頷戶感切莊子千金之珠必在九重之淵而驪龍頷下斷魚斤切齒根肉齶三各)
(切)其下大石雜列可坐飲食有鳥赤首烏翼大如鵠方
東向立自是南數里地皆一狀樹益壯石益瘦水鳴皆
鏘然(鏘七羊切)又南一里至大冥之川山舒水緩有土田始
黃神為人時居其地傳者曰黃神王姓莽之世也莽既
死神更號黃氏逃來擇其深峭者潛焉始莽嘗曰余黃
虞之後也故號其女曰黃皇室主黃與王聲相近而又
有本其所以傳言者益騐神既居是民咸安焉以為有
道死乃俎豆之為立祠後稍徙近乎民今祠在山隂溪
水上元和八年五月十六日既歸為記以啓後之好游
者
始得西山宴游記(自游黃溪至小石城山為記凡九皆永州山水之勝年月或記)
(或不記然皆次第而作此作於元和四年記所載也)
自余為僇人(僇音戮)居是州恒惴慄其隙也則施施而行
漫漫而游日與其徒上高山入深林窮迴溪幽泉怪石
無遠不到到則披草而坐傾壺而醉醉則更相枕以卧
卧而夢意有所極夢亦同趣覺而起起而歸以為凡是
州之山水有異態者皆我有也而未始知西山之怪特
今年九月二十八日因坐法華西亭望西山始抵異之
(抵一作指)遂命僕人過湘江緣染溪(染一作冉)斫榛莽焚茅茷窮
山之高而止攀援而登箕踞而遨則凡數州之土壤皆
在衽席之下其高下之勢岈然洼然(岈火加切㟏岈山深之貎洼烏瓜切)
(水也汙也)若垤若穴尺寸千里攅蹙累積莫得遯隱縈青繚
白外與天際四望如一然後知山之特出不與培塿為
類(培薄回切又薄口切方言冡或謂之培塿力狗切自關而東小冡謂之塿)悠悠乎與顥氣
俱(顥音浩)而莫得其涯洋洋乎與造物者游而不知其所
窮引觴滿酌頽然就醉不知日之入蒼然暮色自遠而
至至無所見而猶不欲歸心凝形釋與萬化冥合然後
知吾嚮之未始游游於是乎始故為之文以志是歲元
和四年也
鈷鉧潭記(據潭西小丘記云得西山後八日又得鈷鉧潭則此記在前記後作亦元和四)
(年文云下二記當繼此也)
鈷鉧潭在西山西(鈷音古鉧字諸韻皆無從母字唐韻作䥈下注云鈷䥈也鉧疑是䥈莫浦)
(切又莫朗切并注云鈷䥈也鈷䥈乃鼎具)其始蓋冉水自南奔注抵小石屈
折東流其顛委勢峻盪擊益暴齧其涯故旁廣而中深
畢至石乃止流沫成輪(沬莫貝切水名)然後徐行其清而平者
且十畆餘有樹環焉有泉懸焉其下有居者以予之亟
游也一旦欵門來告曰不勝官租私劵之委積既芟山
而更居願以潭上田貿財以緩禍(貿音茂)予樂而如其言
則崇其臺延其檻行其泉於高者而墜之潭有聲潨然
(潨在公切水會也)尤與中秋觀月為宜於以見天之高氣之迥
孰使予樂居夷而忘故土者非兹潭也歟
鈷鉧潭西小丘記
得西山後八日尋山口西北道二百步又得鈷鉧潭西
二十五步當湍而浚者為魚梁梁之上有丘焉生竹樹
其石之突怒偃蹇負土而出争為竒狀者殆不可數其
嶔然相累而下者(嶔音欽)若牛馬之飲於溪其衝然角列
而上者若熊羆之登於山丘之小不能一畆可以籠而
有之問其主曰唐氏之棄地貨而不售問其價曰止四
百余憐而售之李深源元克已時同游皆大喜出自意
外即更取器用剷刈穢草(剷音産)伐去惡木烈火而焚之
嘉木立美竹露竒石顯由其中以望則山之高雲之浮
溪之流鳥獸之遨遊舉熙熙然迴巧獻技以效兹丘之
下枕席而卧則清泠之狀與目謀瀯瀯之聲與耳謀(瀯音)
(營水回也)悠然而虛者與神謀淵然而静者與心謀不匝旬
而得異地者二雖古好事之士或未能至焉噫以兹丘
之勝致之灃鎬鄠杜(灃音豐鎬下老切鄠音戶)則貴游之士(一無之士)争
買者日增千金而愈不可得今棄是州也農夫漁父過
而陋之賈四百連歲不能售而我與深源克已獨喜得
之是其果有遭乎書於石所以賀兹丘之遭也
至小丘西石潭記
從小丘西行百二十步隔篁竹聞水聲如鳴珮環心樂
之伐竹取道下見小潭水尤清冽金石以為底近岸卷
石底以出為坻為嶼為堪為巖(嵁五男苦男五感三切)青樹翠蔓
蒙絡搖綴參差披拂潭中魚可百許頭皆若空游無所
依(一云披拂潭中俯視游魚類若乘空)日光下澈(音徹)影布石上怡然不動
俶爾遠逝(俶昌六切)往來翕忽似與遊者相樂潭西南而望
斗折蛇行明滅可見其岸勢犬牙差互不可知其源坐
潭上四面竹樹環合寂寥無人凄神寒骨悄愴幽䆳以
其境過清不可久居乃記之而去同遊者吳武陵龔古
(龔一作襲)余弟宗玄欵而從者崔氏二小生曰恕已曰奉壹
(崔氏二小生即簡之子也)
袁家渴記(自袁家渴至石渠石澗小石城山四記皆同時作石渠記所謂惜其未始有傳)
(焉故累記其所屬遺之其人者也石渠記云元和七年十月十九日云云則四記可以類推矣)
由冉溪西南水行十里山水之可取者五莫若鈷鉧潭
由溪口而西陸行可取者八九莫若西山由朝陽巖東
南水行至蕪江可取者三莫若袁家渴皆永中幽麗竒
處也楚越之間方言謂水之支流者為渴音若衣褐之褐
渴上與南館高嶂合下與百家瀨合(嶂音障瀨音賴)其中重洲
小溪澄潭淺渚間厠曲折平者深黑峻者沸白舟行若
窮忽又無際有小山出水中山皆美石石上生青叢冬
夏常蔚然其旁多巖洞其下多白礫(音歴)其樹多楓枿石
楠楩櫧樟柚(余救切)草則蘭芷又有異卉類合歡而蔓生
轇轕水石(轇音膠轕音葛)每風自四山而下振動大水掩苒衆
草紛紅駭綠蓊葧香氣(蓊烏孔切葧音勃)衝濤旋瀨退貯溪谷
搖颺葳蕤與時推移其大都如此余無以窮其狀永之
人未嘗遊焉余得之不敢專也出而傳於世其地世主
袁氏故以名焉
石渠記
自渴西南行不能百步得石渠民橋其上有泉幽幽然
其泉乍大乍細渠之廣或咫尺或倍尺其長可十許步
其流抵大石伏出其上踰石而往有石泓昌蒲被之青
鮮環周又折西行旁陷巖石下北墮小潭潭幅員減百
尺清深多鯈魚(鯈徒堯切白鯈魚也似雞赤尾六足四目又直流切)又北曲行紆
餘睨若無窮然卒入於渴其側皆詭石怪木竒卉美箭
可列坐而庥焉風搖其巔韻動崖谷視之既静其聽始
遠予從州牧得之攬去翳朽決疏土石既崇而焚既釃
而盈(釃山宜切)惜其未始有傳焉者故累記其所屬遺之其
人書之其陽俾後好事者求之得以易元和七年正月
八日蠲渠至大石十月十九日踰石得石泓小潭渠之
美於是始窮也
石澗記
石渠之事既窮上由橋西北下土山之隂民又橋焉其
水之大倍石渠三之一石為底達於兩涯若牀若堂若
陳筵席若限閫奥水平布其上流若織文響若撡琴揭
跣而往折竹箭掃陳葉排腐木可羅胡牀十八九居之
交絡之流觸激之音皆在牀下翠羽之木龍鱗之石均
蔭其上古之人其有樂乎此耶後之來者其能追余之
踐履耶得意之日(一無意字)與石渠同由渴而來者先石渠
後石澗由百家瀨而來者先石澗後石渠澗之可窮
者皆出石城村東南其間可樂者數焉其上深山幽林
逾峭險道狹不可窮也
小石城山記
自西山道口徑北踰黃茅嶺而下有二道其一西出尋
之無所得其一少北而東不過四十丈土斷而川分有
積石横當其垠其上為睥睨梁欐之形(欐力計切梁棟名)其旁
出堡塢有若門焉窺之正黑投以小石洞然有水聲其
響之激越良久乃已環之可上望甚遠無土壤而生嘉
樹美箭益竒而堅其疏數偃仰類智者所設施也噫吾
疑造物者之有無久矣及是愈以為誠有又怪其不為
之於中州而列是夷狄更千百年不得一售其伎是固
勞而無用神者倘不宜如是則其果無乎或曰以慰夫
賢而辱於此者或曰其氣之靈不為偉人而獨為是物故
楚之南少人而多石是二者余未信之
柳州東亭記(公以元和十年正月自永州召至京師是年三月復出刺柳州故記云元)
(和十二年十月某日記)
出州南譙門左行二十六步有棄地在道南南值江西
際垂楊傳置東曰東館其内草木猥奥有崖谷傾亞缺
圯(部鄙切)豕得以為囿蛇得以為藪人莫能居至是始命
披刜蠲疏(刜扶弗切疏音疎)樹以竹箭松檉桂檜栢杉(檉丑成切)易
為堂亭(易以是切)峭為杠梁(杠音江說文林前横木一云旌旗竿)下上徊翔前
出兩翼憑空拒江江化為湖衆山横環嶛闊瀴灣(嶛音聊亦)
(作崦瀴伊盈切灣烏還切)當邑居之劇而忘乎人間斯亦竒矣乃取
館之北宇右闢之以為夕室取傳置之東宇左闢之以
為朝室又北闢之以為隂室作屋於北牖下以為陽室
作斯亭於中以為中室朝室以夕居之夕室以朝居之
中室日中而居之隂室以違温風焉陽室以違淒風焉
若無寒暑也則朝夕復其號既成作石於中室書以告
後之人庶勿壊元和十二年九月某日柳宗元記
柳州山水近治可遊者記(記不書其年月然當與前記先後作公刺柳凡)
(五年卒於元和十四年之十月云)
古之州治在潯水南山石間今徙在水北直平四十里
南北東西皆水滙(戶對胡對二切)北有雙山夾道嶄然(嶄顛咸切高貎)
曰背石山有支川東流入於潯水潯水因是北而東盡
大壁下其壁曰龍壁其下多秀石可硯南絶水有山無
麓廣百尋高五丈下上若一曰甑山(甑子孕切)山之南皆大
山多竒又南且西曰駕鶴山壯聳環立古州治負焉有
泉在坎下恒盈而不流南有山正方而崇類屏者曰屏
山其西曰四姥山(姥莫古切)皆獨立不倚北沉潯水瀨下又
西曰仙奕之山山之西可上其上有穴穴有屏有室有
宇其宇下有流石成形如肺肝如茹房(一作茄房)或積於下
如人如禽如器物甚衆東西九十尺南北少半東登入
小穴常有四尺則廓然甚大無竅正黑燭之高僅見其
宇皆流石怪狀由屏南室中入小穴倍常而上始黑已
而大明為上室由上室而上有穴北出之乃臨大野飛
鳥皆視其背其始登者得石枰於上(枰蒲明切博局)黑肌而赤
脉十有八道可奕故以云其山多檉多櫧多篔簹之竹
(篔音員簹音當竹名)多櫜吾其鳥多秭歸(秭咨李切)石魚之山全石無
大草木山小而高其形如立魚在多秭歸西有穴類仙
人奕入其穴東出其西北靈泉在東趾下有麓環之泉
大類轂雷鳴西奔二十尺有洄在石澗因伏無所見多
綠青之魚多石鯽多鯈雷山兩崖皆東西雷水出焉蓄
崖中曰雷塘能出雲氣作雷雨變見有光禱用俎魚豆
彘脩形糈&KR0008;(糈音所又音胥&KR0008;諸韻皆從禾徒土切沛國呼稻為稌)隂酒虔則應
(公嘗有雷塘禱雨文有云維神之居為坎為雷又云欽兹有靈爰以廟享是必有神以司其風雷而禱無不應)
(矣)在立魚南其間多美山無名而深峨山在野中無麓
峨水出焉東流入於潯水
柳河東集卷二十九
