柳河東集卷四十五
唐柳宗元撰
非國語下(三十六篇)
狐偃
里克既殺卓子使屠岸夷告重耳曰子盍入舅犯曰不
可(云云屠岸夷晉大夫也)秦穆公使公子縶弔重耳曰時不可
失舅犯曰不可(云云)
非曰狐偃之為重耳謀者亦迂矣國虛而不知入以
縱夷吾之昏殆而社稷幾喪徒為多言無足采者且
重耳兄也夷吾弟也重耳賢也夷吾昧也弟而昧入
猶可終也兄而賢者又何慄焉(慄一作怯)使晉國不順而
多敗百姓之不蒙福兄弟為豺狼以相避於天下由
偃之策失而重耳乃始倀倀焉遊諸侯(倀丑良切)隂蓄重
利以幸其弟死獨何心歟僅能入而國以覇斯福偶
然爾(偶一作禍)非計之得也若重耳早從里克秦伯之言
而入則國可以無嚮者之禍而兄弟之愛可全而有
分定焉故也夫如是以為諸侯之孝又何戮笑於天
下哉(初里克及秦穆公既告重耳又使告公子夷吾于梁重耳以舅犯之言不入夷吾以冀芮之言)
(而入是為惠公惠公之惡後篇可見矣)
輿人誦
惠公入而背内外之賂輿人誦之曰(云云)得之而狃(女九)
(切)終逢其咎喪田不懲禍亂其興既里㔻死(一有禍字㔻音丕)
公隕於韓郭偃曰善哉夫衆口禍福之門也
非曰惠公里㔻之為也則宜咎禍及之矣又何以神
衆口哉其曰禍福之門則愈陋矣
葬恭世子
惠公出恭世子而改葬之臰達於外(臰與臭同)國人頌之曰
(云云)歲之二七其靡有徵兮若翟公子吾是之依兮安
撫國家為王妃兮郭偃曰十四年君之冡嗣其替乎其
數告於人矣公子重耳其入乎其魄兆於人矣若入必
覇於諸侯其耿光於民矣(恭世子申生也翟公子重耳也翟與狄同耿古迥切與炯)
(同)
非曰衆人者言政之善惡則有可采者以其利害也
又何以知君嗣二七之數與重耳之伯是好事者追
而為之未必偃能徵之也况以是(一作臭)故發耶
殺里克
惠公既殺里克而悔之曰芮也使寡人過殺社稷之鎮
(芮冀芮也鎮者重也)郭偃聞之曰不謀而諫不忠不圖而殺不祥
不忠受君之罰不祥離天之禍受君之罰死戮罹天之
禍無後(文公殺懷公于高梁殺冀芮而施之)
非曰芮之陷殺克也其不祥宜大於惠公而異其辭
以配君罰天禍皆所謂遷就而附益之者也
獲晉侯
秦穆公歸至於王城(晉惠公五年秦帥師侵晉獲晉侯以歸)合大夫而謀
曰殺晉君與逐出之與以歸與復之孰利公子縶曰殺
之利公孫枝曰不可公子縶曰吾將以重耳代之晉之
君無道莫不聞重耳之仁莫不知殺無道立有道仁也
公孫枝曰恥一國之士又曰余納有道以臨汝無乃不
可乎不若以歸要晉國之成復其君而質其適子(質脂利切)
使子代父處秦國可以無害
非曰秦伯之不覇天下也以枝之言也且曰納有道
以臨汝何故不可縶之言殺之也則果而不仁其言
立重耳則義而順當是時天下之人君莫能宗周而
能宗周者則大國之覇基也向使穆公既執晉侯以
告於王曰晉夷吾之無道莫不聞重耳之仁莫不知
且又不順既討而執之矣於是以王命黜夷吾而立
重耳咸告於諸侯曰吾討惡而進仁既得命於天子
矣吾將達公道於天下諸侯無道者畏有德者莫不
(莫不一作慕字)皆知嚴恭欣戴而覇秦矣周室雖卑猶是王
命命穆公以為侯伯則誰敢不服夫如是秦之所恥
者(恥一作集)亦大矣棄至公之道(一作至公大同之道)而不知求姑
欲離人父子而要河東之賂(是役也秦取晉河東之地而置官司)其舍
大務小違義從利也甚矣覇之不能也以是夫
慶鄭
丁丑斬慶鄭乃入絳(初秦侵晉晉師潰惠公號慶鄭曰載我慶鄭曰忘善而背德又廢去)
(卜何我之載君遂止於秦秦既歸惠公惠公故斬之止獲也)
非曰慶鄭誤止公罪死可也而其志有可用者坐以
待刑而能舍之(惠公未至蛾晳謂慶鄭曰君之止子之罪也今君將來子何俟慶鄭曰君)
(若來將待刑以快君志及惠公入蛾晳欲舍之惠公不可)則獲其用亦大矣晉君
不能由是道也悲夫若夷吾者又何誅焉
乞食於野人
文公在狄十二年將適齊行過五鹿(五鹿衛地)野人舉塊以
與之公子怒欲鞭之子犯曰天賜也人以土服又何求
焉十有二年必獲此土有此其以戊申云乎(人國語作民)
非曰是非子犯之言也後之好事者為之若五鹿之
人獻塊十二年已有衛土則涓人疇枕楚子以塊後
十二年其復得楚子何沒而不云也而獨載乎是戊
申之云尤足怪乎
懷嬴
秦伯歸女五人懷嬴與焉(晉文公重耳過秦而秦歸之女也懷嬴故子圉妻子圉惠)
(公夷吾子也質於秦逃歸而立為懷公故曰懷嬴)
非曰重耳之受懷嬴不得已也其志將以守宗廟社
稷阻焉則懼其不克也其取者大故容為權可也秦伯
以大國行仁義交諸侯而乃行非禮以強乎人豈習
西戎之遺風歟
筮
公子親筮之曰尚有晉國得貞屯悔豫皆八筮史占之
曰皆不吉司空季子曰吉(云云)
非曰重耳雖在外晉國固戴而君焉又况夷吾死圉
也童昏以守内秦楚之大以翼之大夫之強族皆啓
之而又筮焉是問則末矣季子博而多言皆不及道
者也又何載焉
董因
董因迎公於河公問焉曰吾其濟乎對曰歲在大梁(云)
(云)
非曰晉侯之入取於人事備矣因之云可略也大火
實沉之說贅矣(大梁大火實沉皆星名)
命官
胥籍狐箕欒郄栢先羊舌董韓實掌近官(十一族晉之舊姓近官朝)
(廷者)諸姬之良掌其中官(諸姬同姓中官内官)異姓之能掌其遠官
(遠官縣鄙)
非曰官之命宜以材耶抑以姓乎文公將行霸而不
知變是弊俗以登天下之士而舉族以命乎遠近則
陋矣若將軍大夫必出舊族或無可焉猶用之耶必
不出乎異族或有可焉猶棄之耶則晉國之政可見
矣
倉葛
周襄王避貽叔之難居於鄭地汜晉文公迎王入于成
周遂定之于郟王賜公南陽陽樊温原州絺組攅茅之
田陽人不服公圍之將殘其民倉葛呼曰君補王闕以
順禮也陽人未狎君德而未敢承命君將殘之無乃非
禮乎公曰是君子之言也乃出陽人(自周襄王至之田自君補以下新附)
非曰於周語既言之矣又辱再告而異其文抑有異
旨耶其無乎則耄者乎
觀狀
文公誅觀狀以伐鄭鄭人以名寶行成公弗許鄭人以
詹與晉晉人將烹之詹曰天降禍鄭使滛觀狀棄禮違
親(云云初晉文公過曺曺共公不禮焉聞其駢脅欲觀其狀則觀狀是曺非是鄭也而注云鄭復效曺)
(觀公駢脅之狀故伐之是又從而為之辭此公所以非之也)
非曰觀晉侯之狀者曺也今於鄭胡言之則是多為
誣者且耄故以至乎是其說者云鄭效曺也是乃私
為之辭不足以蓋其誤
救饑
晉饑公問於箕鄭曰救饑何以對曰信公曰安信對曰
信於君心信於名信於令信於事
非曰信政之常不可須臾去之也奚獨救饑耶其言
則遠矣夫人之困在朝夕之内而信之行在歲月之
外大道之常非知變之權也其曰藏出如入則可矣
(鄭又云於是乎民知君心貧而不懼藏出如入何匱之有)而鄭之言若是遠焉何
哉或曰時之信未洽故云以激之也信之速於置郵
子何遠之耶曰夫大信去令故曰信如四時恒也恒
固在久若為一切之信則所謂未孚者也彼有激乎
則可也而以為救饑之道則未盡乎術
趙宣子
趙宣子言韓獻子(獻諸本皆誤作宣)於靈公以為司馬河曲之
役趙孟使人以其乘車干行獻子執而戮之(宣子趙衰之子宣孟)
(盾也韓獻子韓厥也干行犯其軍列也趙孟即宣子)
非曰趙宣子不怒韓獻子而又褒其能也誠當然而
使人以其乘車干行陷而至於戮是輕人之死甚矣
彼何罪而獲是討也孟子曰殺一不辜而得天下君
子不為是所謂無辜也歟或曰戮辱也非必為死曰
雖就為辱猶不可以為君子之道舍是其無以觀乎
吾懼司馬之以死討也
伐宋
宋人殺昭公趙宣子請師以伐宋(云云)曰是反天地而
逆民則也天必誅焉晉為盟主而不修天罰將懼及焉
非曰盟主之討殺君也宜矣若乃天者則吾焉知其
好惡而暇徵之耶古之殺奪有大於宋人者而夀考
佚樂不可勝道天之誅何如也宣子之事則是矣而
其言無可用者
鉏麑(舊本於此篇賢可書乎之後有今左氏多為文辭一節嘗怪其意不相屬以别本考之乃)
(脱祈死長魚矯二篇而左氏多為文辭者乃公非長魚矯後辭也益此二篇然後公六十七篇)
(之文足矣)
靈公虐趙宣子驟諫公患之使鉏麑賊之(鉏牀魚切麑音倪鉏麑力)
(士也賊殺也)晨往則寢門辟矣盛服將朝早而假寐麑退而
歎曰趙孟敬哉夫不忘恭敬社稷之鎮也賊國之鎮不
忠受命而廢之不信觸庭之槐而死
非曰麑之死善矣然而趙宣子為政之良諫君之直其
為社稷之衛也久矣麑胡不聞之乃以假寐為賢耶
不知其大而賢其小耶使不及其假寐也則固以殺
之矣是宣子大德不見赦而以小敬免也麑固賊之
悔過者賢可書乎
祈死
反自鄢范文子謂其宗祝曰君驕而有烈吾恐及焉凡
吾宗祝為我祈死先難為免七年夏范文子卒(自君驕而下新)
(附范文子范燮也鄢之役晉伐鄭楚救之大夫欲戰文子不欲欒武子不聽遂與戰大勝之此文子自鄢歸懼)
(難而祈其死也)
非曰死之長短而在宗祝則誰不擇良宗祝而祈夀
焉文子祈死而得亦妄之大者
長魚矯
長魚矯既殺三郤乃脅欒中行(云云)公曰一旦而尸三
卿不可益也對曰亂在内為宄在外為姦御宄以德御
姦以刑今治政而内亂不可謂德除鯁而避強不可謂
刑德刑不立姦宄並至臣脆弱不能忍俟也乃奔狄三
月殺(自對曰至不忍俟也新附三郤郤至郤錡郤犨也欒欒書中行中行偃也)
非曰厲公亂君也矯亂臣也假如殺欒書中行偃則
厲公之敵益衆其尤可盡乎今左氏多為文辭以著
其言而徵其效若曰矯知幾者然則惑甚也夫
戮僕
晉悼公四年會諸侯於雞丘魏絳為中軍司馬公子揚
干亂行於曲梁魏絳斬其僕(自晉悼至司馬新附揚干悼公弟也)
非曰僕禀命者也亂行之罪在公子公子貴(一無貴字一無)
(公子貴三字而作兩貴字非是)不能討而禀命者死非能刑也使後
世多為是以害無罪問之則曰魏絳故事不亦甚乎
然則絳宜奈何止公子以請君之命(止一作正非是當作止止執也)
叔魚生
叔魚生其母視之曰(云云)必以賄死楊食我生(食音異我音俄)
叔向之母聞其號也曰終滅羊舌氏之宗
非曰君子之於人也聽其言而觀其行猶不足以言
其禍福以其有幸有不幸也今取赤子之形聲以命
其死亡則何也或者以其鬼事知之乎則知之未必
賢也是不足書以示後世耳
逐欒盈
平公六年箕遺及黃淵嘉父作亂不克而死公遂逐羣
賊(云云)陽畢曰君掄賢人之後有常位於國者而立之
亦掄逞志虧君以亂國者之後而去之(云云)使祁午陽
畢適曲沃逐欒盈(箕遺黃淵嘉父皆晉大夫欒盈之黨欒盈黶之子書之孫也欒書厲公七)
(年弑厲公即立悼公故陽畢以盈為亂國者之後而去之畢晉大夫也掄擇也)
非曰當其時不能討後之人何罪盈之始良大夫也
有功焉而無所獲其罪陽畢以其父弑君而罪其宗
一朝而逐之激而使至乎亂也且君將懼禍懲亂耶
則增其德而修其政賊斯順矣反是順斯賊矣况其
胤之無罪乎
新聲
平公說新聲師曠曰公室其將卑乎君之眀兆於衰矣
非曰耳之於聲也猶口之於味也苟說新味亦將卑
乎樂之說吾於無射既言之矣
射鷃
平公射鷃不死使豎襄搏之失公怒拘將殺之叔向曰
君必殺之昔吾先君唐叔射兕於徒林殪以為大甲今
君嗣吾先君射鷃不死搏之不得是揚吾君之恥者也
君其必速殺之勿令遠聞君忸怩(忸女六切怩音尼愧顔也)乃趣舍
之(自昔吾先君至殺之新附叔向羊舌肸也)
非曰羊舌子以其君眀暗何如哉若果暗也則從其
言斯殺人矣眀者固可以理諭胡乃反徵先君以恥
之耶是使平公滋不欲人諫已也
趙文子
秦后子來奔趙文子曰公子辱於敝邑必避不道也對
曰有焉文子曰猶可以久乎對曰國無道而年穀龢熟
鮮不五稔文子視日曰朝不及夕誰能俟五后子曰趙
孟將死矣怠偷甚矣非死逮之必有大咎(自秦后子至五稔新附)
非曰死與大咎非偷之能必乎爾也偷者自偷死者
自死若夫大咎者非有罪惡則不幸及之偷不與也
左氏於内傳曰人主偷必死亦陋矣
醫和
平公有疾秦景公使醫和視之趙文子曰醫及國家乎
對曰上醫醫國其次疾人固醫官也文子曰君其幾何
對曰若諸侯服不過三年不服不過十年過是晉之殃
也(自平公至視之自文子曰君其幾何巳下新附)
非曰和妄人也非診視攻熨之專而苟及國家去其
守以施大言誠不足聞也其言晉君曰諸侯服不過
三年不服不過十年凡醫之所取在榮衛合脉理也
然則諸侯服則榮衛離脉理亂以速其死不服則榮
衛和脉理平以延其年耶
黃熊
晉侯夢黃熊入於寢門子產曰鮌殛于羽山化為黃熊
以入于羽淵實為夏郊(云云)
非曰鮌之為夏郊也禹之父也非為熊也熊之說好事
者為之凡人之疾魄動而氣蕩視聽離散於是寐而
有怪夢罔不為也夫何神奇之有
韓宣子憂貧
韓宣子憂貧叔向賀之曰欒武子無一卒之田(云云)行
刑不疚以免於難及桓子驕泰奢侈(云云)宜及於難而
頼武子之德以沒其身及懷子改桓之行修武子之德
而離桓子之罪以亡于楚(云云)
非曰叔向言貧之安則誠然其言欒書之德則悖而
不信以下逆上亦可謂行刑耶(謂欒書弑厲公也)前之言曰
欒書殺厲公以厚其家今而曰無一卒之田前之言
曰欒氏之誣晉國久矣用書之罪以逐盈今而曰離
桓之罪以亡於楚則吾惡乎信且人之善惡咸繫其
先人已無可力者以是存乎簡策是替教也
圍鼓
中行穆子帥師伐翟圍鼓鼓人或請以城畔穆子不受
曰夫以城來者必將求利於我夫守而二心姦之大者
也(自以城來已下新附鼓白翟别邑)
非曰城之畔而歸已者有三有逃暴而附德者有力
屈而愛死者有反常以求利者逃暴而附德者庥之
曰德能致之也力屈而愛死者與之以不死曰力能
加之也皆受之反常以求利者德力無及焉君子不
受也穆子曰夫以城來者必將求利於我是焉知非
向之二者耶
具敖
范獻子聘于魯問具山敖山魯人以其鄙對曰不為具
敖乎曰先君獻武之諱也(獻公名具武公名敖)獻子歸曰人不可
以不學吾適魯而名其二諱為笑矣唯不學也
非曰諸侯之諱國有數十焉尚不行於其國他國之
大夫名之無慙焉可也魯有大夫公孫敖魯之君臣
莫罪而更也又何鄙野之不云具敖
董安于
下邑之役董安于多簡子賞之辭曰(云云)今一旦為狂
疾而曰必賞汝是以狂疾賞也不如亡趣而出乃釋之
(多功多也戰功曰多安于趙簡子家臣狂疾言戰為凶事猶人有狂疾相殺也)
非曰功之受賞也可傳繼之道也君子雖不欲亦必
將受之今乃逃遁以自潔也則受賞者必恥受賞者
恥則立功者怠國斯弱矣君子之為也動以謀國吾
固不說董子之潔也其言若懟焉則滋不可(懟徒對杜罪二)
(切)
祝融(此以下鄭語)
史伯曰夫黎為高辛氏火正以淳燿敦大天眀地德光
照四海故命之曰祝融其功大矣夫成天地之大功者
其子孫未嘗不彰虞夏商周是也其後皆為王公侯伯
祝融亦能昭顯天地之光眀以生柔嘉者也其後八姓
於周未有侯伯佐制物於前代者昆吾為夏伯矣(昆吾祝融)
(之孫陸終第一子名樊為已姓於昆吾昆吾衛也夏衷昆吾為夏伯)大彭豕韋為商伯矣
(大彭陸終第三子曰籛為彭姓封於大彭謂之彭祖豕韋彭姓之别封豕韋彭者也商衷二國相繼為商伯)
當周未有融之興者其在芉姓乎(芉音弭楚姓也史伯周太史也自黎為高)
(辛至功大矣自虞夏商周已下新附)
非曰以虞舜之至也又重之以幕能聽協風以成樂
物生而其後卒以殄滅武王繼之以陳覆墜之不暇
堯之後祝融無聞焉祝融之後昆吾大彭豕韋世伯
夏商今史伯又曰於周未有侯伯必在楚也則堯舜
反不足祐耶故凡言盛之及後嗣者皆勿取
褒神
桓公曰周其弊乎史伯對曰殆于必弊者也今王棄高
眀昭顯而好纔慝暗昧惡角犀豐盈而近頑童窮固(云)
(云)訓語有之曰夏之衰也褒人之神化為二龍以同於
王庭(云云)天之生此久矣其為毒也大矣申繒西戎方
彊王欲殺太子以成伯服必求之申申人弗畀必伐之
若伐申而繒與西戎會以伐周周不守矣(申姜姓太子宜臼之舅也)
(繒姒姓繒慈陵切申之與國也西戎亦黨於申王幽王也自今王巳下新附)
非曰史伯以幽王棄高明顯昭而好讒慝暗昧近
頑嚚窮固黜太子以怒西戎申繒于彼以取其必弊
焉可也而言褒神之流禍是好怪者之為焉非君子
之所宜言也
嗜芰(已下楚語)
屈到嗜芰將死戒其宗老曰苟祭我必以芰及祥宗老
將薦芰屈建命去之曰國君有牛享大夫有羊饋士有
豚犬之奠庶人有魚炙之薦籩豆脯醢則上下共之不
羞珍異不陳庶侈夫子其以私欲干國之典遂不用(屈到)
(楚卿屈建到之子芰菱也一作艾非是自國君已下新附)
非曰門内之理恩掩義父子恩之至也而芰之薦不
為愆義屈子以禮之末忍絶其父將死之言吾未敢
賢乎爾也苟薦其羊饋而進芰於籩是固不為非禮
之言齋也曰思其所嗜屈建曾無思乎且曰違而道
吾以為逆也
祀
王曰祀不可已乎對曰祀所以昭孝息民撫國家定百
姓不可以已夫民氣縱則底底則滯滯久不振生乃不
殖(王楚昭王對楚平王之子子期之對也)
非曰夫祀先王所以佐教也未必神之今其曰昭孝
焉則可也自息民以下咸無足取焉爾
左史倚相
王孫圉聘於晉定公饗之趙簡子鳴玉以相問於王孫
圉曰楚之白珩猶在乎其為寶也幾何矣對曰未嘗為
寶楚之所寶者曰觀射父又有左史倚相能使上下說
於鬼神順道其欲惡使神無有怨痛於楚國(自聘於晉至觀射父)
(新附)
非曰圉之言楚國之寶使知君子之貴於白珩可矣
而其言倚相之德者則何如哉誠倚相之道若此則
覡之妄者又何以為寶非可以夸於敵國
五員(吳語)
五員伏劒而死(五員五奢之子子胥也名員事吳王夫差夫差起師伐越王勾踐起師逆之夫)
(差將許越成申胥諫之不聽夫差乃大戒師伐齊申胥又諫曰昔天以越授吳而王弗受今伐齊越人恐來襲)
(我不聽遂伐齊敗齊師于艾陵既勝乃訊申胥申胥釋劒而對曰員不忍稱疾辟易以見王之親為越擒也員)
(請先死遂自殺其後越果滅吳員音云)
非曰五子胥者非吳之暱親也其始交闔閭以道故
由其謀今於嗣君已不合言見進則讒者勝國無可
救者於是焉去之可也出則以孥累於人而又入以
即死是固非吾之所知也然則員者果很人也歟
柳先生曰宋衛秦皆諸侯之豪傑也左氏忽棄不錄其
語其謬耶吳越之事無他焉舉一國足以盡之而反分
為二篇務以相乘凡其煩蕪曼衍者甚衆背理去道以
務富其語凡讀吾書者可以類取之也越之下篇尤竒
峻而其事多雜蓋非出於左氏吾乃今知文之可以行
於遠也以彼庸蔽竒怪之語而黼黻之金石之用震耀
後世之耳目而讀者莫之或非反謂之近經則知文者
可不慎耶嗚呼余黜其不臧以救世之謬凡六十七篇
柳河東集卷四十五
