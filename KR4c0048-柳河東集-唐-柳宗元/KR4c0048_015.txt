柳河東集卷十五
唐柳宗元撰
問荅一十首
晉問(平陽堯之所都即晉州之地唐蟋蟀詩曰此晉也而謂之唐本其風俗憂深思遠儉而用)
(禮乃有堯之遺風焉其風俗淳厚可知矣公晉人實以堯之故都為重故設武陵之問而悉以)
(晉之名物對一曰晉之山河表裏而險固二曰晉之金鐵甲堅而刃利三曰晉之名馬其強可)
(恃四曰晉之北山其材足取五曰晉之河魚可為偉觀六曰晉之塩寶可以利民七又極言文)
(公覇業之盛猶未免乎假仁義以用天下其末也以堯之遺風而終焉吳子離席拱手非特無)
(以難且敬拜以受賜玩其意而觀其辭其為文可謂工矣)
吳子問於柳先生曰先生晉人也晉之故(一有封字)宜知之
曰然然則吾願聞之可乎曰可晉之故封太行掎之(太行)
(在澤州晉城縣南又云在懷州修武縣西北則此山當在二州之界也掎舉綺切偏引也)首陽起之
(首陽山名在河東蒲坂縣華山之北河曲之中)黃河迤之(黃河之源出自崑崙循雍州北徼逹華隂)
(至於德州而入于海晉地蓋當河之曲也迤移爾切邪行也)大陸靡之(按通典在趙州昭慶縣即)
(隋大陸縣地有大陸澤又云深州有陸澤縣大陸亦在此則此澤當在二州之界也靡釋云靡曼也)或巍
而高或呀而淵(呀虚牙切張口也)景霍汾澮(上音焚下音檜)以經其壖
(而宣切說文城下田也汾澮即汾水耳)若化若遷鈎嬰蟬聯然後融為平
川而侯之都居大夫之邑建焉其高壯則騰突撐拒(上抽)
(庚切衺柱也下音巨捍也)聱岈鬱怒焉(聱玉交切語不入也岈許加切㟏岈山深皃一本無焉字)
若熊羆之咆(熊音雄羆音碑咆音庖嘷也)虎豹之嘷(音豪)終古而不去
攫秦搏齊(攫厥縛切持也)當者失據燕狄惴怯若卵就(一作甎)壓
振振業業覷關蹀戶(覷七慮切伺視也蹀逹協切蹈也)惕若僕妾其按
衍則平盈旋緣紆徐夷延若飛䳒之翔舞(䳒余專切與鳶同)洄
水之容與(洄音回&KR1140;洄也釋文逆流而上)以稼則碩以植則茂以牧則
蕃以畜則庶而人用是富而邦以之阜其河則濬源崑
崙入于天淵(黃河見上注)出乎無門行乎無垠自匃奴而南
以界西鄙(匈奴單于在晉之西)衝奔太華(太華即華岳也在晉之西)運肘東指
混潰后土(潰胡對切釋云散也)濆濁糜沸(濆音汾又房吻切濆湧也)黿鼉詭怪
(黿音元似鼈而大鼉徒河切水蟲力至猛能攻䧟河岸)于于汩汩騰倒軼越(軼音佚侵)
(軼也)委泊涯涘(音俟水厓)呀呷欱納(呀虛加切張口呷迄甲切吸呷也欱呼合切歠也)
摧雜失墜其所盪激則連山參差廣野壞裂轟雷努
風(轟呼宏切)撼&KR1984;于&KR2164;(撼戸感切摇也&KR1984;諸韻無一本作&KR1984;音憾釋云頤下也&KR2164;音戞)崩石
之所轉躍大木之所擢拔漰泙洞踏者(漰披朋切水激有聲泙白明切)
(水聲與洴通踏音沓)彌數千里若萬夫之斬伐而其軸轤之所負
(軸音逐轤音盧轤舡前次擢處軸舡後施柂處又漢律名舡方長為軸轤二字皆當從舟)橦檣之所
御(橦傳江切檣音牆船桅也)鱗川林壑隳雲遁雨瞬目而下者(瞬音舜摇)
(目)榛榛沄沄(榛一本作溱並音蓁沄音云)百舍一赴若是何如吳子
曰先生之言豐厚險固誠晉之美矣然晉人之言表裏山河
者備敗而已非以為榮觀顯大也(左氏僖公二十八年子犯曰晉表裏山河必無害也)
吳起所謂在德不在險皆晉人之藉也願聞其他
先生曰大鹵之金(鹵音魯太原晉陽縣)棠谿之工(棠谿属蔡州)火
化水淬(取内切滅火)器備以充為棘為矛為鎩為鈎為鏑為
鏃為(晏本少一字别本無為鏃為字)為鍭出太白徵蓐收召招搖伏蚩
尤(太白招搖蚩尤皆星名漢志太白兵象也晉志招搖主胡兵隋志旋星散為蚩尤旗見則王者征伐四方)
(蓐收天之刑神)肅肅褷褷(山宜切一作祁祁)合衆靈而成之博者狹者
曲者直者歧者勁者長者短者攅之如星奮之如霆運
之如縈浩浩弈弈淋淋滌滌(淋音林以水沃也滌音廸洒也)熒熒的的
(熒音螢)若雪山冰谷之積觀者膽掉(音調)目出寒液當空發
耀英精互繞晃蕩洞射天氣盡白日規為小鑠(式酌切)雲
破霄跕墜飛鳥(跕的協切漢書飛鳶跕跕墮水中釋又跕跕墮落也)弓人之弓函
人之甲膠角百選犀兕七屬(音注周禮考工記函人犀甲七屬)乃使跟
超(跟音根足踵)掖夾之倫(夾音挾)服而持之南瞰諸華(瞰苦濫切遠視)
(也)北讋羣夷(讋質涉切失氣言也)技擊節制聞於天下是為善師
延目而望之固以拳拘喘汗免胄肉袒進不敢降退不
敢竄若是何如吳子曰夫兵之用由德則吉由暴則凶
是又不可為美觀也先軫曰師直為壯曲為老况徒以堅
甲利刃之為上哉(左傳僖公二十八年晉侯侵曹伐衛楚人救曹子犯曰師直為壯曲為老)
(豈在久乎此為先軫之言恐誤)
先生曰晉國多馬屈焉是産(左氏僖公二年晉荀息請以屈産之乘假道於虞以)
(伐虢杜預注屈地生良馬故以為名)土寒氣勁崖坼谷裂草木短縮鳥獸
墜匿而馬蕃焉師師兟兟(音詵進也)溶溶(音容)紜紜轠轠轔轔
(轠音雷轔音隣)或赤或黃或玄或蒼或醇或駹(莫江切雜也)黭然而
隂(黭音掩)炳然而陽若旌旃旗幟之煌煌(幟音侈)乍進乍止
乍伏乍起乍奔乍躓(音致跲也)若江漢之水疾風驅濤擊山
盪壑(盪音蕩他浪切)雲沸而不止羣飲源槁廻食野赭(音者赤色)
浴川蹙浪噴震播灑(噴普悶切鼓鼻也灑音洒)潰潰焉若海神駕雪
而來下觀其四散惝怳(上齒两切本作僘下許往切惝怳狂貌)開合萬狀
喜者鵲厲怒者人搏决然坌躍(坌蒲悶切)千里相角風騣霧
鬛(騣祖紅切鬛音獵)斸山抉壑(斸音燭斫也)耳搖層雲腹捎衆木寂
寥遠遊不夕而復攫地跳梁堅骨蘭筋交頸互齧(倪結切)
鬭目相馴聚溲更嘘昂首張齗其小者則連牽繳繞(上古)
(了切下爾紹切)仰乳俯齕(下没切齧也)蟻雜螽集(上音終蝗也)啾啾潗潗
(七立切上林賦潗湁鼎沸啾即由切聲也)旅走叢立其材之可者收斂攻教
掉手飛縻指毛命物百步就羈牽以荀息(見上注)御以王
良(王良晉之善御者)超以范鞅(范鞅士匄之子即獻子也)軒以欒鍼(欒鍼欒黶之弟)
(已上四公皆晉之臣也欒音鸞鍼音鈐又諸侵切)以佃以戎獸獲敵摧若是何
如吳子曰恃險與馬者子不聞乎故曰冀之北土馬之
所生是不一姓(左傳昭公四年楚使椒舉求盟于晉晉侯弗許公曰晉有三不殆其何敵之有)
(國險而多馬齊楚多難有是三者何鄕而不濟司馬侯對曰恃險與馬而虞鄰國之難是三殆也九州之險是)
(不一姓冀之北土馬之所生無興國焉恃險與馬不可以為固也冀北即冀州之北)請置此而新
其說
先生曰晉之北山有異材梓匠工師之為宫室求大木
者天下皆歸焉仲冬既至寒氣凝成外凋内貞瀋液不
行(瀋昌枕切汁也液音亦津液)乃堅乃良萬工舉斧以入必求諸巖
崖之欹傾磵壑之紆縈凌㠝岏之杪顚(㠝徂丸切岏吾官切㠝岏山銳)
(貌杪音眇釋文木標末也即枝上端)潄泉源之淦瀯(上古南切沈也下音營水回貌)根絞
怪石不土而植千尋百圍與石同色羅列而伐者頭抗
河漢刃披虹霓聲振連巒柹填層谿(柹音胏削木札撲也陳楚謂櫝為柹)
丁丁(中莖切詩伐木丁丁)登登硠硠稜稜(上吕唐切說文石聲一曰硠硠堅也下盧登切)
(說丈四方木也)若兵車之乘凌其響之所應則潰潰漰漰洶洶
薨薨(上許拱切說文湧也一曰洶湧水聲也下呼肱切)若騫若崩若螭龍之鬭
風霆相騰其殊而下者札&KR2164;捎殺(&KR2164;音戞)摧崪坱圠(崪昨没切)
(又昨律切山峻貌坱於浪倚黨二切塵也圠音軋山曲)霞披電裂又似共工觸不
周而天柱折(列子湯問篇共工氏與顓頊爭為帝怒而觸不周之山折天柱絶地維張湛注不周)
(山在西北之極)鵾鸛鶖鶬(鵾音昆爾雅鷄三尺為鵾鸛音灌似鵲而巢樹者為白鸛曲頸為黑鸛鶖)
(音秋說文秃鳩也鶬音倉說文糜鴰也關西呼為鴰山東通謂之鶬)號鳴飛翔貙豻虎兕
(貙勅俱切釋文貙劉也似貍能捕獸祭天豻音岸胡地犬也)奔觸讋慓伏無所入遯
無所脱然後斷度收羅捎危顚芟繁柯乘水潦之波以
入于河而流焉盪突硉兀(上郎兀切硉兀危石也)轉騰冐没類秦
神驅石以梁大海抵曲鱗蹙匯流雷解(匯音潰又戶賄切水合流)前
者汩越後者廹隘乃下龍門之懸水摺拉頽踏(摺質涉切敗也)
(拉落合切摧也亦通作摺)捽首軒尾(捽昨没切說文持頭髮也漢貢禹捽草把土)澒入重
淵(澒胡動切水大濛澒也)不知其幾百里也濤波之旋滔山觸天
既渟既平彌望悠焉良久乃始昂屹涌溢挺拔而出
林立峯崪穿雲蔽日渙然自撓復就行列渾渾而去以
至其所唯良工之指顧叢臺阿房(張平子東京賦楚建叢臺於後注趙武靈)
(王起阿房秦宫名房音旁)長樂未央建章昭陽(並西漢宫殿名)之隆麗詭特
皆是之自出若是何如吳子曰吾聞君子患無德不患
無土患無土不患無人患無人不患無宫室患無宫室
不患材之不巳有先生之所陳四累之下也且褫祁既
成諸侯叛之(左傳昭公八年晉侯方築褫祁之宫至昭十三年晉成褫祁諸侯朝而歸者皆有二)
(心杜預注褫祁地名在絳西四十里臨汾水褫音斯又作虒祁巨之切)
先生曰河魚之大(河當是黃河也)上迎濤波羅壅津涯千里雷
馳重馬輕車遂以君命矢而縱觀焉(矢陳也春秋隱公公矢魚于棠)大
罟斷流脩網亘山罩罶罣䍡(罩都教切罶立九切罣唐韻古賣切又胡卦切集韻)
(官韻並作罫見去聲十五卦罫礙也䍡音鹿罩罶罣䍡皆魚罟也)織紝其間巨舟軒昂
仡仡迴環水師更呼聲裂商顔(商山名在商州)於是鼓譟沓集
而從之扼龍吭拔鯨鰭(上巨巾切大魚也下音耆魚脊上骨)戮白黿(音元似鼈)
(而大)逐毒螭(抽知切無角如龍而黃)叱馮夷(清泠傳曰馮夷華陽潼鄕隄首人也服八石得)
(水仙是為河伯)立水湄搜攪流離(攪古巧切)掬縮推移梁會網蹙騰
天彌圍掉躃擁踴(躃音壁人不能行也踴音勇跳也)以登夫歴山之垂
(歷山在河東)如川之歸如山之摧(一作崔)如雲之披其有乘化
會神振拔漣淪(上音連水成文曰漣下音倫小波為淪)摛竒文(摛丑知切)出怪
鱗騰飛濤而上逸生電雷於龍門者猶仰綸飛繳(音灼生絲)
(縷亦作&KR0034;)頓踏(一作踣)而取之莫不脱角裂翼呀嚇匍匐(呀虚牙切)
(張口嚇音赫又虛訝切怒也亦云口拒人)復就臠切(上力兖切)莫保龍籍具(一作甘)
糅五味(糅女救切雜也)布列雕俎風雲失勢沮散遠去若夫鯋
鱨鮪鯉鰋鱧魴鱮之𤨏屑蔑裂者(鯋音沙鱨音嘗鮪音洧鰋音偃鱧音禮魴)
(音防鱮音叙義並見設漁者對注鱨一作鯔音緇)夫固不足悉數漏脱紘目養
之水府而三河之人則巳填溢饜飫腥膏舄鹵聞鱠炙
之美則掩鼻蹙頞(阿葛切)賤甚糞土而莫顧者也若是何
如吳子曰一時之觀不足以夸後世口舌之味不足以
利百姓姑欲聞其上者
先生曰猗氏之鹽晉寶之大也(猗氏猗頓也史記猗頓用塩鹽起與王者埓冨)
(猗於宜切)人之頼之與榖同化若神造非人力之功也但至
其所則見溝堘畦畹之交錯輪囷(堘神稜切稻中畦也畹於阮切田三十畝)
(曰畹)若稼若圃敞兮勻勻渙兮鱗鱗邐瀰紛屬(邐力紙切瀰音彌)
不知其垠俄然决源釃流(上山宜切又所寄切)交灌互澍(上音護差互也)
(下音樹說文澍生萬物互一作牙)若枝若股委屈(一作曲)延布脉寫膏浸
潗濕滑汩(潗即入切湁潗水皃滑戸入切利也汩音骨又越筆切)彌高掩庳(與卑通)
漫壠冐塊(漫平聲壠音隴田中高處)决决没没遠近混會抵值堤防
瀴灜霈濊(瀴伊盈切瀴溟水絶遠皃霈普盖切濊呼栝切礙流也)偃然成淵漭然
成川(漭音莽沆漭大水貌)觀之者徒見浩浩之水而莫知其以及
神液隂漉(音鹿)甘鹵密起孕靈冨媪(烏皓切女老稱)不愛其美無
聲無形熛結迅詭(熛卑遙切說文大飛也)回眸一瞬積雪百里皛
皛幕幕(皛胡了切顯也幕音覓一作羃羃)奮僨離析(僨方問切僵也)鍛圭椎璧
(鍜丁貫切小冶椎音槌)眩轉的皪(眩音縣)乍似殞星及地明滅(一作激)
相射冰裂雹碎巃嵸增益(上音籠又洛孔切下祖紅切又作孔切山貌)大者
印纍小者珠剖涌者如坻(音墀水渚也又典禮切)坳者如缶日晶
熠&KR0008;(晶音精熠羊入切煜音育燿也)螢駭電走亘步盈車方尺數斗於
是裒斂合集(裒薄侯切)舉而堆之皓皓乎懸圃之巍巍(音危)皦
乎溔乎狂山太白之淋灕(皦古了切白也溔弋沼切浩溔大水貌)駭化變
之神竒卒不可推也然後驢驘牛馬之運(驘與騾同)西出秦
隴南過樊鄧(樊即樊城縣今㐮州臨漢縣也鄧即鄧州也)北極燕伐東逾周
宋家獲作鹹之利人被六氣之用和鈞兵食以征以貢
其賚天下也與海分功可謂有濟矣若是何如吳子曰
魏絳之言曰近寶則公室乃貧豈謂是耶雖然此可以
利民矣而未為民利也先生曰願聞民利吳子曰安其
常而得所欲服其教而便於巳百貨通行而不知所自
來老幼親戚相保而無德之者不苦兵刑不疾賦力所
謂民利民自利者是也
先生曰文公之覇也援秦破楚囊括齊宋曹衛觧裂魯
鄭震恐定周于温奉冊受賜夾輔糾逖以為侯伯齊盟
踐土低昂玉帛(史記晉世家文公二年三月晉乃發兵至陽樊圍温入㐮王于周五年四月晉)
(敗楚師作王宫于踐土五月天子使王子虎命晉侯為伯賜大輅彤弓矢百兹弓矢千秬鬯一卣珪瓉作晉文)
(侯命逖他歴切齊側皆切踐土鄭之地也)天子恃焉以有諸侯諸侯恃焉以
有其國百姓恃焉以有其妻子而食其力叛者力取附
者仁撫推德義立信讓示必行明所嚮逹禁止一好尚
春秋之事公侯大夫策文馬馳軒車出入環連貫於國
都則有五筵之堂九几之室大小定位左右有秩禽牢
餼饋交錯文質饗有嘉樂宴有庭寔登降好賦犧象畢
出(犠素何切犧𧰼皆樽名)犒勞贈賄(勞郎到切释文賞勩勸功曰勞賄呼罪切貨賄)率禮無
失六卿理兵大戎小戎鐘鼓丁寧以討不恭車埒萬乘
(埒音劣卑垣也)卒半天下鼓之則震旆之則畏其號令之動若
水之源若輪之旋莫不如志當此之時咸能驩娱以奉其
上故其民至於今好義而任力此以民力自固假仁義而
用天下其遺風尚有存者若是可以為民利也乎吳子
曰近之矣然猶未也彼覇者之為心也引大利以自嚮
而摟他人之力以自為固(摟音婁)而民乃後焉非不知而
化不令而一異乎吾嚮之陳者故曰近之矣猶未也
先生曰三河古帝王之更都焉而平陽堯之所理也(三河)
(河東河南河北道也盖河東道之河中府蒲版縣舜之所都絳州夏縣禹之所都河南道之陳郡伏羲神農之)
(所都一云伏羲又都于曲阜黃帝都于鄭州而少昊都于窮桑即今之兖州曲阜縣則又皆隸河南道也而河)
(北道之涿鹿山則黃帝之都耳平陽盖今之晉州焉)有茅茨采椽土型之度(型音刑鑄)
(器之法以上為法曰型也)故其人至於今儉嗇有温恭克譲之德故
其人至于今善讓有師錫僉曰疇咨之道故其人至于
今好謀而深有百獸率舞鳳凰來儀於變時雍之美(於音)
(烏)故其人至于今和而不怒有昌言儆戒之訓(儆居引切)故
其人至于今憂思而畏祸有無為不言垂衣裳之化故
其人至于今恬以愉此堯之遺風願以聞於子何如吳
子離席而立拱而言曰美矣善矣其蔑有加矣此固吾
之所欲聞也凡夫儉則人用足而不淫讓則遵分而進
善其道不鬭(分扶問切分守也)謀則通於遠而周於事和則仁
之質戒則義之實恬以愉則安而久於其道也至乎哉
今主上方致太平動以堯為準先生之言道之奥者若
果有貢於上則吾知其易易焉也舉晉國之風以一諸
天下如斯而已矣敬再拜受賜(晁太史無咎取之以附續楚辭其係有曰)
(昔屈原作九章九陽數言已所陳與天合度自宋玉九辯以下皆依以立義至枚乘七發意亦㳂此蓋以微諷)
(吴王濞毋反班固稱原有古詩惻隱之風謂乘已下沒其諷諭之稱意是不然觀乘七發既設客說太子久執)
(不廢大命乃傾為陳王之可嗜悅者七末乃言孟子持籌而筭之萬不失一以言吴計謬其意深矣晉問亦七)
(蓋效七發以諷時君薄事役而隆道實云)
荅問(公永貞元年九月自監察御史坐王叔文之黨黜為邵州刺史十一月改永州司馬據問)
(云先生遭有道不能奮厥志獨被罪伏匿則荅問之作當在到永州後)
有問柳先生者曰先生貌類學古者然遭有道不能奮
厥志獨被罪辜廢斥伏匿交遊解散(解音邂散也)羞與為戚
生平嚮慕毁書滅跡他人有惡指誘增益身居下流為
謗藪澤罵先生者不忌陵先生者無謫遇揖目動聞言
心惕時行草野不知何適獨何劣耶觀今之賢智莫不
舒翹揚英推類援朋疊足天庭魁礨恢張羣驅連行竒
謀高論左右抗聲出入翕忽擁門填扄一言出口流光
垂榮豈非偉耶先生雖讀古人書自謂知理道識事機
而其施為若是其悖也狼狽擯僇(狼音郎狽音貝)何以自表於
今之世乎先生荅曰敬聞命然客言僕知理道識事機
過矣僕懵夫屈伸去就(懵母亘切不明也又莫紅目揔二切)觸罪受辱幸
得聯支體完肌膚猶食人之食衣人之衣(上衣字於既切下衣字音)
(依)用人之貨無耕織居販然而活給羞愧恐慄之不暇
今客又推當世賢智以深致誚責(上才肖切)吾縲囚也(縲倫追切)
(按何晏注論語云黑索也)逃山林入江海無路其何以容吾軀乎願
客少假聲氣使得詳其心次其論客曰何取先生曰僕
少嘗學問不根師說心信古書以為凡事皆易不折之
以當世急務徒知開口而言閉目而息挺而行躓而伏
(躓音至跲也與㚄同)不窮喜怒不䆒曲直衝羅陷穽不知顛踣(蒲北)
(切)愚憃狂悖若是甚矣又何以恭客之教而承厚德哉
今之世工拙不欺賢不肖明白其顯進者語其德則皆
茫洋深閎端貞鯁亮苞并涵養與道俱往而僕乃蹇淺
窄僻跳浮嚄唶(上集韻胡陌切大呼也又嚄唶多言也唐韻嚄唶大喚也下子夜切嘆聲也又)
(仄伯切大聲也)抵瑕陷厄固不足以趑趄批捩而追其跡(趑干咨切)
(趄千余切趑趄趍不進也批步結切捩力結切)舉其理則皆謀明淵沉剖微窮
深(剖普后切)劈析是非(劈匹歷切)校度古今而僕乃緘鉗塞默(鉗其)
(廉切)耗眊窒惑(耗虚到切眊音冐目少精也)抉異探怪(抉一决切挑也探音貪)起
幽作匿攸攸恤恤卒自旤賊(旤與禍同)固不足以睢盱(上翾規切)
(仰目也下匈于切張目也)激昂而效其則言其學則皆揔攬羅絡横
豎雜博(豎音樹立也)天旋地縮鬼神交錯而僕乃單庸撇莩
(撇匹蔑切字正作撆擊也)離䟽空虚竊聽道塗顓嚚蒙愚(顓與專同)不知
所如固不足以抗顔搖舌而與之俱稱其文則皆汗漫
輝煌呼嘘隂陽(嘘一作噏)轇轕三光(轇音交轕音葛轇轕長遠貌一曰雜亂也)陶
鎔帝皇而僕乃朴鄙艱澁培塿潗湁(培薄口切或作㟝塿郎口切博雅培)
(塿冡也左氏㐮二十四年部婁無松栢字不從土潗子入七立二切湁丑入切說文潗湁水貌)毫聮縷
緝塵出坱入固不足以攄摛踊躍而涉其級兹四者懸
判雖庸童小女皆知其不及而又裹以罪惡纏以羈縶
(上居宜下切陟立切)客從而擠之(上牋西切又子計切排也)不亦忍乎且夫白
義騄耳之得康莊也(羲一作蟻白羲騄耳馬名騄音綠)逐奔星先飄風
而跛驢不出泥滓黃鐘元間之登清廟也鏗天地動神
祗而嗚嗚咬哇不入里耳(咬五巧切哇於佳烏爪二切)西子毛嬙之
蹈後宫也皦朝日煥浮雲而無塩逐於鄕里蛟龍之騰
於天淵也彌六合澤萬物而蝦與蛭不離尺水(蛭音質水蟲)
卓詭倜儻之士之遇明世也用智能顯功烈而麽眇連
蹇顛頓披靡固其所也(麽目果切說文細也)客又何怪哉且夫一
陟險阨懲而不再者烈士之志也知其不可而速巳者
君子之事也吾將竊取之以沒吾世不亦可乎乃歌曰
堯舜之修兮禹益之憂兮能者任而愚者休兮蹮蹮蓬
藋(蹮音仙蹁蹮旋行貌藋徒弔切釋云堇草)樂吾囚兮文墨之彬彬(音邠)足以
舒吾愁兮已乎巳乎曷之求乎客乃笑而去
起廢荅(公自永貞元年十一月自邵州刺史改永州司馬明年即改元元和留永既久至元)
(和十年正月方召至京此文云先生來吾州亦十年則起廢荅當在九年作)
柳先生既會州刺史即治事還遊于愚溪之上溪上聚
黧老壯齒十有一人(黧音黎黑而黃色)謖足以進(謖山六切起也)列植
以慶卒事相頋加進而言曰今兹是州起廢者二焉先
生其聞而知之歟荅曰誰也曰東祠躄浮圖(躄於益切亦書作躃)
(說文人不能行也)中廐病顙之駒(廐音究馬舍也顙寫曩切)曰若是何哉曰
凢為浮圖道者都邑之會必有師師善為律以勑戒始
學者與女釋者甚尊嚴且優游躄浮圖有師道少而病躄
日愈以劇居東祠十年扶服輿曳未嘗及人側匿愧恐
甚今年他有師道者悉以故去始學者與女釋者倀倀
無所師遂相與出躄浮圖以為師盥濯之(盥古緩古玩二切澡也)
扶持之壯者執輿幼者前驅被以其衣導以其旗怵愓
疾視引且翼之躄浮圖不得巳凢師數百人(一作生一云數百人)
(生)日饋飲食時獻巾帨洋洋也舉莫敢踰其制中廐病
顙之駒顙之病亦且十年色玄不厖無異技硿然大耳
(硿苦東切又戸宋切)然以其病不得齒他馬食斥棄異皂恒少食
屏立擯辱掣頓異甚(掣尺制尺列二切)垂首披耳懸涎屬地凢
廐之馬無肯為伍會今刺史以御史中丞來&KR0681;吾邦屏
棄羣駟舟以泝江將至無以為乘廐人咸曰病顙駒大
而不厖可秣餙焉他馬巴僰痺狹(僰蒲墨切)無可當吾刺史
者於是衆牽駒上燥土大廡下(廡音武堂下周屋)薦之蓆縻之
絲浴剔蚤鬋(剔他歷切蚤音瓜鬋子淺切莊子為天子之諸御不瓜鬋)刮惡除洟(刮古)
(刹切)莝以雕胡(莝音挫斫芻也)秣以香萁(秣音末萁音基)錯貝鱗纕(錯七各切)
(纕音襄佩帶)鑿金文羈絡以和鈴纓以朱緌(纓音嬰緌儒佳切緌纓也)或
膏其鬛或劘其脽(鬛音獵劘音磨平聲削也脽視佳切尻也)御夫盡飾然後
敢持除道履石立之水涯幢旟前羅(幢傳江切說文旌旗之属旟音輿周)
(禮鳥隼為旟)杠蓋後随(杠音江旗竿)千夫翼衛當道上馳抗首出
臆(音億)震奮遨嬉(上音敖)當是時若有知我豈不曰宜乎先
生曰是則然矣叟將何以教也黧老進曰今先生來吾
州亦十年矣足軼疾風(軼徒結切車相過也又音逸)鼻知膻香(膻尸連切)
(與羶同)腹溢儒書口盈憲章苞今統古進退齊良然而一
廢不復曾不若躄足涎顙之猶有遭也(涎夕連切口涎也)朽人
不識敢以其惑願質之先生先生笑且荅曰叟過矣彼
之病病乎足與顙也吾之病病乎德也又彼之遭遭其
無耳今朝廷洎四方豪傑林立謀猷川行羣談角智列
坐爭英披華發輝揮喝雷電老者育德少者馳聲丱角
羈貫(丱古愚切束髮也)排厠鱗征一位暫缺百事交并駢倚懸
足(駢蒲眠切)曾不得逞不若是州之乏釋師大馬也而吾以
德病伏焉豈躄足涎顙之可望哉叟之言過昭昭矣無
重吾罪於是黧老壯齒相視以喜且吁曰諭之矣拱揖
而旋為先生病焉
柳河東集卷十五
