柳河東集卷四十
唐柳宗元撰
祭文哭辭一十五首
祭楊憑詹事文(元和十二年柳州作公集有亡妻弘農楊氏墓誌云貞元十五年卒)
(此文謂某以通家承德夙奉良姻莫成子姓早喪淑人迨今挈然十有八祀蓋自貞元十五年)
(已夘至元和十二年丁酉為十八年也據憑傳元和四年為京兆尹以御史中丞李夷簡素與)
(憑有隙乃劾奏其贜罪及不法事天子以憑自尹京兆人頗懷之遂詔出守賀州臨賀尉公謂)
(京兆之難下多怨怒顛沛三載蓋謂此耳)
年月子壻謹以清酌庶羞之奠昭祭於丈人之靈卿雲
輪囷天漢昭回(西京雜記慶雲或曰卿雲詩倬彼雲漢為章于天)自然物外寧
雜塵埃公禀間氣(間居莧切)心靈洞開翺翔自得誰屑羣猜
孝友忠信聞於九垓摛華發藻(摛抽知切又音離說文張也)其動如
雷世榮甲科亦務顯處公之俊德有而不顧御史之選
朝之所注公勤於養投劾引去時任方隅威刑是務公
施其惠亦莫有&KR1541;(五故切與迕同)京兆之難下多怨怒或由以
黜瓦石盈路公捍其強仁及童孺左遷而出擁道牽慕
道峻多謗德優見憎煩言既詆倚法斯繩南過九疑東
逾秣陵顛沛三載天書乃徵入傅王國嘉聲聿興詹事
東宫致政是膺年唯始至道則彌勵頡頏今古(頡奚結切頏音)
(抗人音岡飛而上曰頡飛而下曰頏)優游德藝寔期濬發再光文陛誰謂
昊天遽兹降厲嗚呼哀哉某以通家承德夙奉良姻莫
成子姓早喪淑人恩禮斯重眷撫惟新綢繆其志寔敬
寔勤迨今挈然十有八祀家缺主婦身遷萬里謗言未
明黜伏逾紀德輝間絶音塵莫俟歲首發函視遠如邇
雖當沉痼心術猶治撫膺頓首流泣瞪視(瞪澄應切直視貌)既
斂而還莫傳音旨嚮風長慟於兹已矣嗚呼哀哉承訃
之始卜兆既逾載馳斯文出拜路隅哀從海澨(視裔切)禮
致皇都寸誠相續終歲不渝天道悠遠人世多虞寄心
雙表長恨囚拘嗚呼哀哉
祭穆質給事文(一作祭穆撫州文據傳質舉賢良方正累擢至給事中元和四年坐)
(與揚憑善出為開州刺史卒然此文謂黜刺南方義言盈口又云王命南下郡符東剖留滯湮)
(淪殱此遐夀必是自開移撫未行而卒也公謂欲遡海風以窮洛涘文蓋柳州作豈質元和十)
(二三年間方自開遷撫故耶所謂公之伯仲信為先執蓋穆贊穆質穆員穆賞皆見于先友碑)
(陰記云)
昭祭於給事五丈之靈自古直道鮮不顛危禍之重輕
則繫盛衰矯矯明靈克丁聖時形軀獲宥三黜無虧賢
良發策始振其儀天子動容敬我直辭載之冊府命以
諫司抗姦替否與正為期奏書百上知無不為誰謂劉
賈英風莫追給事黃門奉職樞機封還付外動獲其宜
無曠爾位惟公在斯達道之行寔惟交友患難相死其
廢自久公寔毅然誓均悔咎挺身立氣不改其守黜刺
南荒義言盈口封章致命志期隕首邈矣高標誰嗣於
後王命南下郡符東剖留滯湮淪殱比遐夀嗚呼哀哉
公之伯仲信為先執感激之風道同義立中司守直姦
權是襲致之徽纆(音墨索也易係用徽纆)誣以賄入瑣瑣其徒搒
訊愈急(搒音彭笞擊也瑣瑣其徒謂楊瑗胡珣韋顗用意推鞫之)詔下三司議於洛
邑噫我先君邦憲是輯平反羣枉大忤三揖危法旋加
譖言俄及左宦夔國義夫掩泣邪臣既黜乃進其級端
於庶寮直聲允集虔虔小子夙奉遺則公在郎位再罹
擯抑(擯必刃切斤也)時忝憲司竊分枉直抗辭犯長有志無力
惟韓洎劉同憤霑臆(謂韓泰劉禹錫也)道之不行銜媿罔極公
在左掖議登秋官先定於志將發其難决白無狀以申
禍端秉心撰詞義不可干會逢友累曾莫自安感於禇
中有涕汎濫(禇展呂切絮裝衣也)嗚呼哀哉夀宫久翳狼荒萬里
禮不可違誠不可弭抽哀洩忿舒文致美願遡海風
以窮洛涘清明如在神鑒何已嗚呼格思以慰勤止
祭呂衡州溫文(作之年月具本篇溫之生平公嘗為衡州刺史東平呂君誄極所稱)
(道蓋不獨於此文見之也)
維元和六年歲次辛夘九月癸巳朔某日友人守永州
司馬員外置同正員柳宗元謹遣書吏同曹家人襄兒
奉清酌庶羞之奠敬祭於呂八兄化光之靈嗚呼天乎
君子何厲天寔仇之生人何罪天寔讎之聰明正直行
為君子天則必速其死道德仁義志存生人天則必夭
其身吾固知蒼蒼之無信莫莫之無神今於化光之殁
怨逾深而毒逾甚故復呼天以云云天乎痛哉堯舜之
道至大以簡仲尼之文至幽以默千載紛争或失或得
倬乎吾兄獨取其直貫於化始與道咸極推而下之法
度不忒旁而肆之中和允塞道大藝備斯為全德而官
止刺一州年不逾四十佐王之志没而不立豈非修正
直以召灾好仁義以速咎者耶宗元幼雖好學晚未聞
道洎乎獲友君子乃知適於中庸削去邪雜顯陳直正
而為道不謬兄寔使然嗚呼積乎中不必施於外裕乎
古不必諧於今二事相期從古至少至於化光最為太
甚理行第一尚非所長文章過人略而不有夙志所蓄
巍然可知貪愚皆貴險很皆老則化光之夭厄反不榮
歟所慟者志不得行功不得施蚩蚩之民不被化光之
德庸庸之俗不知化光之心斯言一出内若焚裂海内
甚廣知音幾人自友朋彫喪志業殆絶唯望化光神
其宏略震耀昌大興行於時使斯人知我所立今復往
矣吾道息矣雖其存者志亦死矣臨江大哭萬事已矣
窮天之英貫古之識一朝去此終復何適嗚呼化光今
復何為乎止乎行乎昧乎明乎豈蕩而為太空與化無
窮乎將結而為光耀以助臨照乎豈為雨為露以澤下
土乎將為雷為霆以泄怨怒乎豈為鳳為麟為景星為
卿雲以寓其神乎將為金為錫為圭為璧以栖其魄乎
豈復為賢人以續其志乎將奮為明神以遂其義乎不
然是昭昭者其得已乎其不得已乎抑有知乎其無知
乎彼且有知其可使吾知之乎幽明茫然一慟腸絶嗚
呼化光庶或聽之
祭李中丞文(中丞名字未詳文謂始終七載不忘祇勤當是貞元十四年已拜御史中)
(丞也作之年月具本篇)
維貞元二十年歲次甲申五月某朔二十二日故吏儒
林郎守侍御史王播將仕郎守殿中侍御史穆質奉議
郎行殿中侍御史馮邈承奉郎守監察御史韓泰宣德
郎行監察御史范傳正文林郎守監察御史劉禹錫承
務郎監察御史裏行柳宗元承務郎監察御史裏行李
程等謹以清酌之奠致敬於故中丞贈刑部侍郎李公
之靈惟公堅貞守道潔廉成德當官秉彝卓爾孤直高
節外峻純誠内植臨事不回執心無惑矯矯峻節擢於
天枝式是邦族粲其羽儀發跡内史參其軍事自下劘
上直詞屢至于後受邑歴撫疲人公去逾久人滋咏呻
復從京邑辟署司錄振其綱條端我甸服黠吏屏氣貪
官窒慾赫赫有命登於王庭邦賦以修國用是經寔抗
其長以奉准程校其簿書無失奇贏(奇音羈與畸同說文殘田也贏音盈)
(說文有餘賈利也)進為正郎勾會是專(會古外切總合也)乃刺於商虎
節登山化塉為沃(周官小行人建天子之六節山國用虎節塉音籍薄土也)致夷於
艱道途謳歌有詔徵還丞我御史執其憲矩糾逖之志
(逖音廸)直清是舉慎擇寮吏必薪之楚終始七載不忘祗
勤事無觀瞻道有屈伸皂囊密啟(見上屢皂其囊注)忠懇屢陳
令望逾重名卿是屬拖紳遽聞(拖徒我切論語疾君視之東首加朝服拖紳)
卷衣已復(復招魂復魂也朝服大夫以玄赭世婦以襢衣士爵弁士妻以稅衣皆升自東榮中屋履)
(危北面三號卷衣投于前)禮備贈賵恩加命服窀穸有時(窀株倫切穸音夕)
歲月逾蹙播等猥備官屬况當薦延承其規模奉以周
旋近或逾月遠則累年咸承至公官守獲全故事盡在
遺風藹然俯仰庭際顧慕潺湲(潺鉏山切湲胡鰥切)致誠一觴拜
訣堂筵嗚呼哀哉
為韋京兆祭杜河中文(杜河中確也德宗貞元十四年九月以太常卿為同)
(州刺史十五年十二月自同州為河中尹河中絳州節度使十八年三月以河中尹行軍司馬)
(鄭元代之夏卿之為京兆尹在十七年十二月而十九年三月李寔已為京兆則杜公之死當)
(在十八年矣文是時作)
維年月日甲子京兆尹韋夏卿謹以清酌之奠致敬于
故河中節度贈禮部尚書杜公之靈自古謀帥恒在諸
儒晉登郄縠亦以詩書(左傳僖公二十七年晉作三軍謀元帥趙衰曰郤縠可臣亟聞)
(其言矣說禮樂而敦詩書)爰及近代二柄殊途授鉞之臣率由武夫
時惟明靈道冠學徒天子有命總其戎車何以邦之維
絳及蒲有山有河殿此大都焜燿昌時(焜音混燿音耀)振宣
後學命服之盛光於列岳謂保豐福永縻王爵夀如何
期神不可度嗚呼哀哉大歴之歲詔徵茂才時忝同道
(一作利)俱起草萊懷策既陳綸言煥開考第居甲自天昭
回分命邦畿步武獲陪同志為友星霜屢廻長我十年
禮宜兄事周遊歡洽莫不如志於後多幸謬列周行又
同制書並命文昌及余稍遷吏部為郎公屬中兵此焉
分行再獲聯事東西相望(音忘)出處同道樂惟其常後余
出刺九載南服公自左輔遂膺推轂我勤魏闕爰總九
流誰謂河廣願言莫由烹魚之問往復相醻(音酬)惠好斯
厚惟以綢繆(綢音由切繆莫彪切)余弟宗卿獲庇仁宇命佐廉問
忘其愚魯假以羽翼俾之騫翥(翥章恕切飛舉也)惠文峩峩(惠文)
(冠也漢張敞傳秦時獄法吏冠柱後惠文)赤紱在股榮映斯極從容何補承
慶唯深報恩無所嗚呼哀哉天子震悼哀我良臣密
印追贈尚書禮殷四方興嗟况此故人循念平昔徘徊
悲辛卜葬斯及禮儀畢陳敬薦行潦洩哀兹辰嗚呼哀
哉
為韋京兆祭太常崔少卿文(崔少卿考之史傳未詳惟摭諸表系有崔)
(隠甫之孫溉者一人為太常少卿當即此也文謂夙歲同道從容洛師又云洛中十人談者榮)
(之惟鄭洎齊各登鼎司據夏卿傳始在東都傾心辟士頗得才彦其後多至卿相世謂之知人)
(其以此耶貞元十八年作)
維年月日甲子京兆尹韋夏卿謹以清酌庶羞之奠敬
祭於亡友故太常少卿崔公之靈惟靈率是良志蹈其
吉德炳蔚文彩周流學殖孔氏之訓專其傳釋黃老之
言探乎幽賾六書奥秘是究是索叩爾玄關保其真宅
藝成行備披雲騁跡康莊未窮(康莊道路也說文五達謂之康六達謂之莊)
濛汜已極(楚辭天問出自湯谷次于濛汜注云汜水涯也言日出東方湯谷之中暮入西極濛水之)
(涯也)嗚呼哀哉夙歲同道從容洛師接袂交襟以遨以嬉
策駕嵩少(嵩山少室山在河南府登封縣)泝舟瀍伊(瀍水伊水在河南府河南縣皆本洛)
(州也)笑咏周星其樂熙熙丹霄可望青雲可期洛中十友
談者榮之惟鄭洎齊各登鼎司或喪或存山川是違繄
我夫子宜相清時命之不遐孰不悽悲嗚呼哀哉往佐
居守及爾同寮笑遨交歡匪夕則朝入同其室出聯其
鑣(悲嬌切說文馬銜也)投文報章既歌且謠及我為郎優游吏部
公為御史持憲天路文陛徐趨眷戀相顧歡愛之分有加
於素自我于邁歷刺東吳離憂十年復會名都余為侍郎
銓總攸居實得茂彦奉其規模聯事合情又倍其初我尹
京兆君亞奉常步武相望佩玉以鏘謂保愉樂長此翺翔
抱疾幾何忽焉其亡嗚呼痛哉原念往昔愛均骨肉我有
書笥盈君尺牘寤言在耳古今何速失涕興哀匍匐往哭
撫筵一呼心焉摧剥(普木切)日月逾邁佳城遽卜素車千里
逶迤山谷(逶於危切迤音移委曲也)晦爾精靈藏之斧屋(禮記孔子之喪有自燕來觀者)
(子夏曰聖人之葬人與人之葬聖人也子何觀焉昔者夫子言之曰吾見封之若堂者矣見若坊者矣見若覆夏屋者矣)
(見若斧者矣注云覆謂茨瓦也夏屋今之門廡也其形旁廣而卑斧形旁殺刃土而長)嗚呼哀哉丹旌
即路祖奠在庭去此昭昭就爾冥冥敬陳泂酌以告明
靈臨觴永慟庶寫哀誠嗚呼哀哉伏惟尚饗
為李京兆祭楊凝郎中文(李京兆寔也貞元十九年四月公時為藍田尉作)
維貞元十九年歲次癸未四月辛未朔某日檢校工部
尚書京兆尹司農卿李寔謹以清酌庶羞之奠敬祭於
故兵部郎中楊公之靈惟靈清標霜潔馨德蘭薰沖和
茂著孝友彰聞濬發洪緒激揚清芬思侔德祖學紹子
雲瑩彼靈府彬其英文吐論冠時舒華軼羣百氏之奥
一言可分旁貫釋老豈伊典墳謂躡公相(躡尼輒切)贊揚聖
君高山安仰逝水沄沄嗚呼哀哉惟是伯仲並為士則
連擢首科迭居顯職公之懿美發自朋僚播于四方令
問克昭炯然獨識卓爾孤標翼翼其容羽儀清朝載筆
東掖動無不紀起草南宫時論增美大梁有艱天子是
使密勿之謀唯道是履復歸(一云歸服)郎署職兹中兵簡稽
無撓以考其成英風未攄沉痾遽嬰孰云積善降以促
齡昔歲江表獲同宴語謬為好仁不我遐阻公之元兄
復惠德音優游多暇眷盼逾深情言盈耳尺素相尋冀
兹競爽焜燿儒林及此凋落秪摧我心嗚呼哀哉遣車
就引(遣詰戰切見戶部郎中魏府君墓誌銘注)哀挽先路迅風淒悲頽景幽
暮傾都殄瘁揮涕相顧矧兹故人誰任痛慕潢汙一觴
詎寫平素尚饗
為安南楊侍御祭張都護文(楊侍御未詳其名或即楊憑之弟凌然唐)
(史雖謂凌終於侍御史而先友記云凌以大理評事卒則與史所載異矣豈憑别一從父弟為)
(侍御史故史云凌耶張都護公嘗為之誌所載與此皆合今悉随文附之)
維年月日故吏某職官某敬祭於故都護御史中丞張
公之靈交州之大南極天際禹績無施強秦莫制或賓
或叛越自漢世聖唐宣風初鮮寧歲稍臣卉服漸化椎
髻卒為華人流我愷悌士燮之理惟公克繼(士燮晉范文子也此)
(謂安南都護府治交趾云)勤勞遠圖敷贊嘉惠銅柱南表前功載修
(謂公復銅柱為正制也事詳見誌注)空道北出式遏蠻陬梯航連連旌旆
悠悠輻湊都會(輻音福湊干候切說文會也)皇威以流方荷天寵宜
公宜侯聲馳帝鄉魄降炎州嗚呼哀哉公昔試吏時推
清能(謂公為蘄州蘄春主簿時也)公昔乘軺人知凖繩鰥嫠以安征
賦用登(謂公以左領軍衞兵曹為安南經略廵管也)柱史稍遷郎曹繼昇(謂公)
(檢校尚書禮部員外郎也)程功佐理海裔斯澄(謂公為安南副都護也)乃紀南
方專任是憑(謂公遷檢校太子右庶子兼安南都護兼御史中丞充本管經略招討處置等使也)
禮分五玉(書修五禮五玉注云修吉凶賓軍嘉之禮五等諸侯執其玉)恩錫百朋(詩錫)
(我百朋箋云古者貨貝五也貝為朋百朋言得祿之多)開府辟掾羣英攸屬顧兹陋
微敢厠甄錄既受筐篚載加命服賜有楚冠用慙豸角
(應劭漢官儀曰獬豸獸主觸不直故執憲者以其角形為冠豸大蟹切)星言赴命注望帷
幄視險如夷瞻程非邈伯氏左官爰滯中途流連隠憂
言念涕濡子姓莫在使命頓殊(命一作令)兢魂弔影敢廢斯
須情留江徼(音呌)夢結天隅恩切有裕義乖從役顧慕長
慟展轉增惕膂力猶在中腸屢激方俟銷憂永期投跡
謙德不福法星降灾庭懸遽徹(禮記大夫無故不徹懸注云懸樂器鐘磬之屬)
(正義曰無灾變則不去樂也)馹訃爰來(馹音日)撫躬益恨循顧增哀瞻
容莫及報德何階輤車北轅(輤音茜喪車也)申奠克諧望拜徒
至音塵永乖南州斗酒庶寫幽懷
祭萬年裴令文(萬年令裴瑾也公嘗為瑾墓碣云元和十二年七月卒文必是時作)
(又云後夫人柳氏即此所謂追惟淑德嬪于君室者也)
惟靈孝友之性寔惟天與飾以儒書洽其譽處枵然不
量(枵虛嬌切虚大貌)廓爾其宇人以義來我以身許褰裳赴急
不避寒暑交半域中多容鮮拒賢於博奕媚兹讌語或
泛或沉兩得其所考禮成文墜章克舉(謂公撰二陵集禮也)展樂
承職音官式序既聯奏復亦圖筍簴播在奉常永傳儀
矩(謂公為太常主簿集樂事作坐立二部伎圖也)脱略細謹慠忽煩言坦然自
居無顧仇怨卒成官謗莫究禍源坐黜中徙再期騰騫
孰云蓄憤遽此歸魂(謂公為萬年令為金川猾吏所誣奏再謫道循二州佐掾會赦量移)
(吉州長史而卒也)嗚呼哀哉世稱姻黨鮮克終吉唯我與君久
而逾密追惟淑德嬪於君室上順尊卑下歡儔匹致其
孝敬式是仁恤爰及童孩處心勿失君之仲季茂於文
術游藝相從操觚散帙顧余蹇劣厠跡奔逸二紀於今
情交若一屢聞凋缺互見遷黜契闊伶□分形間質方
期末路稍追曩日時不我謀於焉斯畢營營衞尉獨守
邦秩想其永哀淮海蕭瑟嗚呼哀哉聞疾馳簡其命未
返翩其訃書來自番禺(番音潘禺魚容切番禺二山名在南海今廣州與循為近故云)
塊守窮荒山䕫與居(山䕫獸名也如龍而一足)有眉不伸有志不舒
况逢零悴當此囚拘拊膺長慟長慟何如菲禮無取沉
哀有餘嗚呼哀哉
祭呂敬叔文(吕敬叔恭也公嘗為呂侍御恭墓誌卒以元和八年六月年止三十有七)
(此公所以重惜之也其曰惟子之兄志同義比官刺一州四十而死盖言吕衡州温云)
維年月日朔友人從内兄守永州司馬員外置同正員
柳宗元謹以酒肉之奠致祭於亡友呂敬叔之魂嗚呼
鞠躬歴聘或以不答(謂孔子也)屠魚乖離夫何克合(謂呂尚也)大
或不容小或見遺往來逢迎今古參差惟子之中忠勇
充之以誠與物退受其疵智謀宏長辯論恢奇巖峩博
大(巖一作巍)與世異資何付之器而躓於時(躓知利切跲也)嘗曰余
武王功是期誓耆其力(耆渠伊切詩耆定爾功)以達皇威邊鄙不
靖俾供輿師諸侯順道戎貊咸宜今其没矣哀志之違
知之無補世又罕知嗚呼哀哉昔與子游尚疑其志及
觀其長誠任其事日異其能歲增其智進如川行浩浩
而遂天乎有亡中道是棄余慎取友惟心之虔周遊人
間餘二十年擯辱非恥升揚非賢一貫於道無四五焉
子之知我不以事遷言而見信貌阻心傳我黜終世子
夭於前徒稱子志誰信我言與子俱已孰云後先惟子
之兄志同義比官刺一州四十而死子仕方初百年有
幾如何默默去我遄已(遄淳㳂切說文往來數也)有穉之妻有弱之
子海壖東周(壖而先切)號哭萬里葬紖之行獲出於此(紖大刃切)
(與絼同說文牛系也周禮封人置其絼公時在永吕殁廣州其孤爽等以其柩如洛陽祔葬于大墓故云獲出)
(于此也)爰陳酒肉式嘉且旨讀兹哀辭以奠而誄嗚呼敬
叔吾道已矣尚饗
祭崔君敏文(崔君敏即朝散大夫永州刺史崔公也公嘗為之誌所載甚詳元和五年)
(九月在永州卒文蓋是時作)
夫産崑崙者難為玉植鄧林者難為木公以令望顯於
華族藝䆳六書(周官保氏掌教國子以六藝五曰六書注象形會意轉注處事假借諧聲也)
學該十錄躭此黃老(躭都含切)恬於寵辱入補黑衣(謂公以千牛備)
(身佐環衛也戰國策左師觸龍言於趙太后曰老臣賤息舒祺最少不肖願令得補黑衣之數以衛王宫)出參
甸服(謂公為盩厔三原藍田尉也)紀綱淮海政令惟肅(謂公為揚州錄事參軍也)宰
制岳濱周於仁育(謂公為許州臨潁汝州龍興令也)儲闈典議直清攸
屬(謂公為太子司議郎也)久次推能二州繼牧(謂公為歸州刺史遷永州也)至
於是州率由舊俗和易勿亟優游自足既有少吏勤於
庶獄妖誣殄除淫祠翦覆(謂公擒戮妖帥毁焄蒿淫昏者千餘室也事詳見誌)出
令三歲人無怨讟進律未行歸神何速某咸以罪戾謫
兹炎方公垂惠和枯槁以光鳴鑾適野泛鷁沿湘(鷁倪歴切)
廣筵命樂華燭飛觴高歌屢舞終以無荒紛慮斯併憂
懷暫忘良時不再斯樂難常今其奈何顧慕感傷嗚呼
室有迭去川無息流追懷曩辰怳若夢遊奠徹中寢魂
遷乘舟邦人永思匍匐隠憂况我懷德心焉若抽潔誠
可鑒蘋藻非羞
祭段弘古文(段弘古公嘗為之誌此本不載已别列之外集觀其以直遊諸公間而卒)
(不克用惜哉元和九年卒於桂州永州刺史崔公能以公及劉禹錫之薦知之及致其喪來永)
(為具費歸葬於澧公之文當其喪之過永而祭之也)
世病乎直人悦其和行而不容雖聖奈何提其信義誰
與同波硜硜以終(硜丘耕切)堅不可磨(論語不曰堅乎磨而不磷)游得其
仁友擇其益始於可進終會於厄精誠介然將貫金石
追恩懷舊興詞憤激君昔來辱備聞嘉言宵會北堂晝
宴南軒去適於越不日其旋載除我居望爾北轅今者
之來丹旐有翩閟兹英志限此中年嗚呼哀哉君寔斯
貧有子而幼孰云履信惟天所祐道途之費敢廢於舊
志君之行銘石斯授有潔其觴有楚其豆庶鑒於誠臨
兹饗侑
哭張後餘辭(作之年月未詳惟辭謂既得進士明年疽發髀卒當在京師時作也附次)
(貞元十八年丈)
後餘常山張氏孝其家忠其友為經術甚䆳而文少余
七年頗弟畜之與之居終日冲然忘其有人與之言鏗
然而厲(鏗丘耕切)辯而歸乎中凡人有道而不顯於世則曰
非其世也(一無則曰字)道而得乎世然而(一作猶)不顯則曰命
命之微不可知知而索乎外者曰性與貌後餘之性可
謂良矣其貌可謂肅矣博實宏裕宜為大官耇老求其
所以夭賤無可得焉既得進士明年疽發髀卒(疽子余切髀音)
(陛)後餘之死人咸痛之曰天之佑善人而殺是子何也
激者曰天之殺恒在善人而佑不肖莊周之說以為人
之君子天之小人張君豈天所謂小人者耶是二者又
非論之適也吾謂善與惡夭與夀貴與賤異道而出者
也無取喜怒於其中道之出者多其合焉者固少是以
君子之難貴且夀也後餘母老而喪良子東西行者助
之哭焉况其知者耶然後餘不與諂冒者同貴不與悖
亂者同夀歸潔乎身聞道而死雖勿哭焉可也嗚呼向
更使既聞道而且貴且夀則其顯庸也遠矣又烏能勿
痛乎遂哭之以辭
嗟嗟張君善不必夀惟道之聞一日為老人皆反是百
稔猶幼子之優游是亦黃耇嗟嗟張君寵不必貴尊嚴
為人早服高位淫諛肆慾銀艾淪棄子之崇高無媿三
事吾見皤皤而童(皤音婆老人白也)赫赫而辱進襦袴于几杖
負泥塗于冕服已雖有餘人視不足子之跡不混乎其
間者幸也宜賀而弔宜歌而哭吾其過乎與其寵而加
貴善而加夀道施于人慶及其母從容邦家樂我朋友
豈不光裕顯大歟而不克也則弔而哭者其無過乎嗚
呼
祭李中明文(公嘗答韋中立書云來南六七年二年冬幸大雪文謂水之綿綿山萬層兮)
(又云淫以雨雪紆委碅磳兮此必在永時作也)
致祭於亡友中明之靈夫子之道邈以恒兮夫子之志
勵以兢兮求中慊末若履冰兮敦仁以孝寔烝烝兮唯
毁死虧禮其他莫懲兮(一云誰毁無虧禮莫徵兮)秉端守一信厥明
兮月踰歲長行若登兮外溫其顔内類直繩兮謾言來
加不遽陵兮舉世羣非自視弘兮庶優游於道大賚是
承兮掩冤舒抑與類升兮胡茫茫其不信卒以禍仍兮
豈韜忠裒信鬼所憎兮(裒一作裏裒信一作履誼一作履信)將教言吾欺
終不可徵兮吾方期子於暮冀有興兮今而棄余志若
崩兮若將援而上喪厥肱兮怛其殞心交背膺兮水之
綿綿山萬層兮又淫以雨雪紆委碅磳兮(碅期矜切磳士冰切又音)
(增石貌)&KR0008;鵂夜啼羣瞑凝兮(&KR0008;音鴟鵂音休)魂鬼以行中道㱥殑兮
(㱥音陵殑音兢鬼出貌)魑魅撝呵曷可憑兮(魑抽知切魅音媚)聊致吾慎
斯言孰稱兮
楊氏子承之哀辭(并序)(考之表系楊憑之子妷皆以之字為名曰渾之)
(曰後之曰敬之是也獨不詳承之所自然必憑之水妷盖詞謂世父孔悲兮湘水滔滔世父伯父也據)
(經馮水出臨賀下注湘水此必元和四五年間憑謫臨賀時作)
楊氏子承之既冠有成人之道其明年四月不幸而夭
其外姻解人柳宗元為之慟且出涕噫是子也氣淳以
愿志專以勤確然而直方吾未知其止也作辭賦書論
其言甚偉余方愛之謂可以為器者故不知慟且出涕
况其親戚者乎凡天之生物也不類精粗紛厖(一作厖亂)賢
愚混同或遠而合或親而殊然則雖人親戚亦將有不
克知其美者若楊氏子者其親戚皆賢咸得知之者也
使知之徒以增其悲愁怨號之聲無為也用是為之辭
以相其哀焉
葆醇熙兮承貞則懿文章兮好循直誠耿介兮又綽寬
學之勤兮行彌專質圭璋兮文虎豹超凌厲兮馳聖道
力未具兮志求通道之遠兮足先窮有母噭噭兮有弟
哀號(噭音呌)世父孔悲兮湘水滔滔去昭曠兮沉幽寞魂
冥冥兮竟難託死者靜兮生者愁子之淑兮徒增憂志
甚良兮命甚蹙子之生兮又何欲悲吾耳兮動吾神誰
使子兮淑且仁嗚呼巳乎不可追終怨苦兮獨何為
柳河東集卷四十
