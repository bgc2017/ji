西村詩集卷上明朱朴撰
賦詠
題陽明公書扇後
落木秋風裏空庭夕照邊草玄人不見滿目是雲烟
小景
木葉涼初下江波靜自流日長天地闊閒殺釣魚舟
畫玉簪花
誰將白玉簪棄擲瑤階下疑是綺窗人綠髮朝來把
漁父
漁父裁蘆管吹成竹笛聲嗚嗚雲外調不帶玉關情
葉兩槐畫扇
秋水高數尋石壁落千丈時有蕩舟人閒來坐天上
小景
夕陽明極浦高木下天風水調無人和長歌倚釣篷
雲水僧
行雲無定蹤流水向何處中有得道人無來亦無去
雨竹
寂寞古牆根蒼苔半掩門幽人獨未寢疎雨滴黃昏
夕
出門望南山日夕山光冷山月出未高棲鴉動林影
再吟
林空落葉乾石瘦苔花冷嘿行觀道心碧澗流雲影
閒坐
偶來看青山因對白雲坐此意同一閒青山白雲我
獨步
無樹不秋色有時聞鳥聲村深山路迮人在磵邊行
小莊
莫謂村莊小田園豈在多平泉與金谷生事近如何
秋色
秋水可鑒貌晩山宜放船絶憐江浦上好景夕陽邊
影月陂
誰將白玉盤掇入波心裏虚堂生白光山童夜驚起
奇觀閣
孤峯嵌高閣千里縱奇觀海闊雲濤迥山荒隴樹寒
畫牛
朝耕上隴田暮畊下隴田年饑徵歛急賣爾了官錢
畫犬
胥吏夜催租嗷呶鳴不絶安得長官清開門卧明月
蘭二首
九畹邈已廢三湘流至今空吟楚臣句不識楚臣心
二
入佩既茫昧援琴何寂寥悵然荆棘下白石共蕭蕭
和西臯送春三首
來日流鶯至去日落花深青春自來去鶯花傷客心
二
南浦送春去綠波江可憐萋萋三百里愁共草連天
三
春歸人送春春去亦催人眼見辛夷發飄為陌上塵
俞江村出二景為題
一間兩間茆屋三樹五樹桃花借問先生何處錢塘江
上人家
二
千頃黃雲未割數峯殘雨初收白雁度江南去丹楓隨
水東流
西湖竹枝詞五首
湖頭春水綠於苔滉漾綠酒浮金杯瞰湖樓子知多少
扇扇紅簾影倒開
二
誰家女兒金縷衣銀瓶廟裏插香歸素羅團扇纖纖手
笑指鴛鴦作對飛
三
麥嶺風吹小麥花古藤喬木路三义千年玉骨湘纍墓
萬里堅城少保家
四
阿儂家住湖水傍菰米蓴絲野飯香猫頭紫笋尺圍大
沙角紅菱三寸長
五
郎從湖上打魚鰕妾在湖邊只浣紗生長不離湖水上
湧金門外是儂家
鵪鶉
木葉蕭蕭禾黍稀寒原日晩只卑飛九苞靈鳳多文繡
誰顧秋風百結衣
紫白雙燕
飛來别却烏衣國夢裏猶思白玉樓零落舊巢人不見
一簾疎雨話春愁
午夢
竹閣涼風午夢遲起來扶杖欲尋詩梧桐葉落芙蓉老
閒寫秋山寄所思
鳴琴圖
撫罷陽春意萬重餘音猶似和松風高雲不度層峯頂
閒看飛流掛玉虹
漁笛圖
晩峯隔樹畱殘照秋水連天映落霞長笛數聲人不見
一行聯雁起平沙
東汀
柳色烟光杳不分鵁鶄鸂鶒動成羣洞庭春水東來闊
吞盡蘼蕪百頃雲
梅䰟
玉貌凝香軃畫衣烟籠月色是邪非夜深只恐吹瓊琯
化作行雲何處飛
鳴琴
幽谷香風吹紫蘭月明泉上發哀彈猿猱不語魍魎避
一夜空山孤鶴寒
東濱園觀黃菊
餘春園裏小春時紅白葳𬎼剰故枝惟有一叢金寶相
風霜不改歲寒姿
夢竹
湘臯地濕草萋萋春渚相牽思欲迷零落殘魂何處斷
半林斜日鷓鴣啼
題水仙花四首
碧池粧鏡曉寒消不染鉛華意自嬌惱殺江南趙公子
却將金粉浣生綃
二
碧露盈盈點翠苖香風冉冉月中飄遺芳不入騷人佩
泣對秋蘭恨未消
三
粉額塗黃軃翠翹練裙和露束纖腰猶疑漢武長門夜
寂寞春寒鎖阿嬌
四
月冷秦樓罷玉簫水邊飛步倚蘭苕幽花剪刻無人識
零落釵頭白鳳翹
習齋
磵道春風動絳帷海門山色到柴扉滿腔幽思無人論
故壘新篁看燕飛
東麓山居
家在千山欲盡頭長林絶壁寺門幽定回殘日下西嶺
虚閣磬聲黃葉秋
漁笛
短笛輕舟水滿汀白雲青草樹冥冥秋風一曲滄浪調
不是關山月下聽
雪窗畫蘭四絶
雪窗學蘭如學禪墨君生意自天然百年紙上看圖畫
彷彿幽香起麝烟
二
蒼苔白石蔽芳叢湛露幽香濕翠蓬自古佳人老空谷
不須零落怨春風
三
一從尼父罷絃琴寂寞哀音直至今留得杏花壇上譜
後人傳指不傳心
四
白雲黃葉滿山家又見光風轉蕙花不用薰鑪爇沈水
一簾香靄讀楞伽
冬曉
布被寒多夜更長南榮早起愛朝陽教兒莫埽階前葉
留與蒼苔護曉霜
題東濱畫扇兼柬伯兄豐厓
漢水湯湯蜀道難彭城風雨隔江關爭如共結青山社
萬壑千峰日往還
明妃
笑拂蛾眉出鏡中君王遣妾為和戎後宫粉黛三千輩
誰有長城尺寸功
托鉢僧
無事經旬不出山偶因乞米到人間斜陽滿地松隂轉
閒向西林托鉢還
為僧畫扇
山中面壁已多年澗草嵓花總入禪日暮涼風何處起
却吹松子落僧前
僧半筠
山僧寂寞老無伴把玩脩竹情何長夜深禪定萬籟息
僧邪竹邪俱兩忘
秋山
碧樹經霜葉半殷岩雲不雨自飛還瑤琴曲盡無人聽
獨上高臺看晩山
姑蘇臺
夕陽芳草故宫春糜鹿荒臺不見人七十二峯南望遠
翠娥猶學捧心顰
鳳凰臺
試上高臺問昔遊鳳凰飛去幾千秋漁翁暗指前朝事
白鷺洲邊楚水流
歌風臺
酒闌歌徹大風詞不是鴻門舞劔時萬里中原皆漢土
高王猶有故鄉思
巫陽臺
濕翠浮嵐埽不開亂峯深處是陽臺無情最是巫山女
不待襄王覺後来
凌歊臺
見說凌歊宋祖臺黃山曾繞翠華來千金一刻笙歌夜
化作猿聲向月哀
畫鹿
聞道吳王國已亡姑蘇麋鹿草茫茫春深廢苑無人鎖
銜取宫花出禁牆
為西臯畫山水
天上歸來鬢未秋杜陵幽興付滄洲叢篁絶壁空山晩
獨撫寒松看水流
題梅花送南溪張公
春風未結和羹子臘月先開帶雪花折贈一枝隨馬去
餘香猶在野人家
水仙花
白玉搔頭金鳳翹翠裙裊裊束纖腰紫簫吹斷瑤池夢
飛落寒塘寄寂寥
白菊
白石蕭蕭碧蘚荒一枝秋色抱餘芳開簾不見階前影
月滿空庭夜有霜
畫
霽雨湖天散曉霞綠蕪烟水漾金沙行人已渡長橋外
沒脛春泥帶落花
河梁别
白草黃雲虜塞秋廿年辛苦雪盈頭河梁泣别千行淚
洒向西風各自流
武原雜題八首
宣慰樓
羅綺香消鏡匣收碧山空對晩粧樓樓前昨夜新秋月
猶學蛾眉翠黛愁
紫雲村
紫雲山下紫雲村山水盤旋草樹蕃桃李春風二三月
人家疑在武陵源
月色軒(舊志有徐一夔作記)
蝶老花殘燕不歸酒闌香盡客來稀多情只有黃昏月
依舊清光照瑣闈
金粟山(有南宋勑書故云)
金粟如來此現身偶來方丈說云云山僧不識開山事
指點前朝玉篆文
碧雲寺
塔影蕭蕭夕照間碧雲黃葉滿秋山空堂夜冷無燈火
惟有殘僧乞米還
聞琴臺
晉代相傳直至今子期曾聽伯牙琴高山流水依然在
寂寞荒臺蔓草青
烏夜村
玉貌曾沾帝子恩故鄉環珮葬歸魂千年廢寢無尋處
夜月啼烏尚有村
讀書堆
蘭若雙峯碧樹隈逋翁傳有讀書堆數聲秋磬孤烟外
想見高吟待月來
僧寮卧雪
風定雲凝數峰雪凍木無聲澗流絶道人不寐夜方央
何處寒鐘打山月
采蓮曲
湖南采蓮子湖北采芙蓉蓮子心猶苦芙蓉花自紅日
暮高歌下烟渚鴛鴦飛過湖東去
董兩湖扇圖
南湖春水平北湖春草綠中有擊楫人解唱滄浪曲殘
陽在山曲未終萬壑天風振林木
西麓
一軒含萬景西麓道人家花事春常晩夕陽山更佳捲
簾飛宿鷺鳴磬集歸鴉記得看秋雨焚香啜茗芽
放宫人
玉貌委深宫宫花幾度紅忽聞開鎖鑰相喚出簾櫳省
得歸人世猶疑是夢中半生憔悴眼拭淚見春風
新嫁娘
三日新嫁娘上堂拜姑嫜含羞理珠翠纖手整衣裳侍
婢潛窺覬鄰娥竊較量它時論婦道應不在容粧
採菱詞
采菱南塘下水深菱葉稀菱花比粧鏡菱葉比羅衣輕
風漾楫去落日唱歌歸無情兩白鳥來往趁船飛
澄心
卧病諸緣絶澄心萬慮空閉門移白日高樹落清風晩
節青藜杖家資綠酒筩懷人不可見吟斷寂寥中
歸舟
榆柳綠隂成菰蒲野水生好風催掛席遲日衍歸程麥
熟吳蠶老桑稀布穀鳴南山横一抹漸覺近人明
東濱小隱卷
見說東濱隠滄溟向小堂蛟龍時變化雲鳥淡相忘月
出青天杳潮迴赤岸長南風鰣正美樽酒共誰嘗
次石門暮春言懷二首
懷君春欲暮花落滿西林卧病白日永開門青嶂深脩
竹無乃道與世若為心惟有談碁客時來松梓隂
二
逢迎無奈嬾枕簟有餘安急雨送花事涼風吹竹竿白
雲閒埽地黃鳥獨憑闌不解干榮禄何曾媿素飡
和西臯刈稻吟三首
刈稻西疇上愁隂鬱未開病禾含綠死寒草借青回黃
紙幾時即皂衣旁午來鄰翁傷歲歉相語共徘徊
二
刈稻西疇上猶含問俗情榛蕪能盡闢坎壈若為情田
水涓涓落江雲片片輕吾鄉多網弋饑鴈欲何征
三
刈稻西疇上看山野樹根輟耕憐犢瘦投餌笑魚吞奄
忽歲年暮凄其霜露繁田園莽秋色松菊幾家存
壬寅除夜
歲歲逢除夜家家辦酒觴留窮殊不惡卻老更無方夕
漏餘寒滴春燈候曙光靜聽童稚喜猶憶少年狂
元日
剪燭消殘臘開門候早春獨憐皇正月重見白頭人病
骨梅花瘦山盤菜甲珍東園桃李樹着眼看鮮新
扶杖
扶杖東臯望遠山物華消息與情關楝花風過蠶蛾老
麥秀城深雉子斑誰氏墓田荆棘底斬新亭館畫圖間
道傍惟有寒松樹吹盡春風只舊顔
出門
扶杖出門行路難雨深泥淖幾時乾空腸藜藿三年歉
病骨衣裳六月寒天子又聞頒鳳詔野人何敢負漁竿
故園桃李俱消歇欲就隣家借竹看
立秋日
井上初聞一葉秋蕭然涼月滿西樓玉關遠信悲戎馬
銀漢佳期望女牛草木變衰時又晩山川搖落水還流
不知鏡裏星星髮消得潘郎幾許愁
奉和豐厓東濱二君子詠紅白梅花
可是東君特地招兩情相倚度春宵西園侍女霓裳舞
上界仙人絳節朝遠信懷人誰與寄鄉愁亂眼若為消
高樓昨夜吹雙管聲在寒空散碧寥
立春日
早起城中擊土牛頃聞屋角語春鳩人言水旱患無雪
我道隂晴知有秋經雨麥苗穿土綠含風沙水帶冰流
白頭漸減青春興若謂看花尚未休
元夕後值雪登西樓
西崦樓前枯木堂堂前山木寒蒼蒼看雪捲簾開畫障
賦詩啜茗倚繩牀城邊宿麥有生意江上野梅吹暗香
可是東君惜花柳故教殘凍遲春陽
春夜過寧海寺
斜日流輝散夕隂繫舟垂柳一鸎吟數峯春翠寺門迥
三月落花溪水深浮世夢中仍作夢出家心了更何心
道人解得嘗茶癖乞與清風一灑襟
東林别業
屋下流泉度竹低屋頭高木與雲齊人疑束縛同鳩拙
自剪蒙茸對鶴棲花隱石稜多結子草妨門徑别成蹊
平生著我忘形地相送何煩一過溪
秋興用杜韻
西風木葉下空山天入烟霏蒼莽間微月朧朧隱雲漢
大星睒睒動河關寒砧易落征人淚曉鏡偏凋壯士顔
誰是東華驄馬客西巖麋鹿早聯班
題范隱君山水
寒松歴歴倚雲蒼碧澗泠泠轉壑長此地只疑盤谷口
行人指點義田莊春深玉洞桃花發雨過青丘麝草香
中有隱君飡白石暮年顔貌轉清揚
吳江道中
江上芙蓉著晩花故人書畫汎輕槎廿年往事今重省
雙鬢逢秋各有華水落湖田漁網集天低澤國鴈行斜
垂虹橋下堪停棹碧樹紅簾賣酒家
遊虎丘
千頃雲邊木杪亭蕭蕭風日客魂醒雁來關塞暮天碧
龍起江湖秋水腥松骨半枯僧耐老澗腴新汲地鍾靈
吳王劔氣消沈盡烟雨滿池萍葉青
楚江秋曉三首
星河淡淡水悠悠落木寒雲萬里秋亂葦風多聯雁起
青楓月白斷猿愁何人獨向南中老有客將從嶺外遊
欲采蘭芳弔湘魄野烟蕭颯冷空洲
二
練淨澄江露未晞苦吟猶憶謝玄暉六朝往事青山在
三楚空城白鷺飛霜落水村菰米熟石高沙岸柳條稀
重華一去無消息目極蒼梧淚滿衣
三
卧聞津吏數江程白鳥清莎岸岸明秋色遠連湓浦樹
人家多繞漢陽城殘燈野寺鐘初動瘦馬河橋客早行
三國廢興何處問荻花風起又潮生
虎丘懷古
行盡山塘是虎丘題詩曾記昔年遊千人石在雲長護
洗劒池空水自流衰柳故宫閶闔晩遠峯斜日洞庭秋
江山不盡東歸興千頃雲邊更倚樓
天寧寺天風海月樓
水竹西林臺殿隈平地湧出高崔嵬南山蒼翠可攬結
下方城郭相縈迴天風垂簾白雲散海月到枕寒潮來
倚闌中夜發清嘯聲入亂峯嵓谷摧
立秋夜
雲歛晴峯翠黛乾露擎荷葉水晶團病翁自喜得秋早
遊子欲悲行路難月白關山砧杵動天高河漢斗牛寒
明朝自有涼風至且向梧桐井上看
上天竺用韻
層巒疊嶂擁崔嵬嵐翠浮春埽不開竺國樓臺從地起
空王龍象自天來重巖過雨飛花盡古木叢烟細路迴
有髮道人今學佛山靈不用更相猜
秋思
池上荷花落又開水邊楊柳暮蟬哀西飛白日無繩繫
北望青冥有雁來往事關心空擊節餘年到手且銜杯
貧家禦冷重裘在砧杵丁丁莫浪催
友人以西湖靈隱寺舊韻索和
南宋繁華去已遙西湖花柳為誰嬌自聞玉井沈香骨
無復龍舟載舞腰雲裏磬聲黃葉寺水心虹影赤闌橋
太平歌管多遊賞人物于今仰聖朝
春日登西樓
&KR0034;&KR0034;麥秀依城盡短短桃花隔水開江上風波何日定
寺前行樂幾人來青山半落滄溟遠白鷺羣飛碧漢迴
記取重陽此登眺不須攜酒覓荒臺
勝果寺用壁間韻
春深再卧西巖雨依舊江聲枕上聞誰說浮生閒半日
直將身世等孤雲黃金浪買丹砂藥廏馬寧隨野鹿羣
便欲移家老空谷不教猿鶴動移文
西崦樓冬夜看月
村莊野人空白頭慣從賓客事尋幽東城月出不歸去
西崦樓高堪散愁半夜鐘聲霜欲下千峯玉氣地俱浮
雪堂詞賦誰能續赤壁磯前好泛舟
巫山女
夙昔鍾情擬薦君片時衾枕托殷勤早知宋玉能詞賦
誰向襄王說雨雲巫峽曉峯髽短髻楚江秋水練長裙
斷魂忽逐春風散惆悵陽臺幾夕曛
寺樓用韻
杖几松杉迴絶磴衣裳雲霧動高窗山圍野色迷秦駐
海送潮頭上浙江碧樹帆檣移箇箇青冥鵝鸛下雙雙
詩狂難挽天河水付與山僧入酒缸
登塔用杜韻是歲北虜寇邊南海水溢龍鬭
巖谷天清落木哀曲闌凝睇首頻回南州地坼羣龍鬭
北塞秋高萬馬來舍利有靈藏寶地丹梯無路上瑤臺
長歌未盡登臨興欲挽滄溟入酒杯
雲溪羽士山房看杏花
雲溪溪上杏花開白髮山翁手自栽香雪不融丹竈火
彩霞長護老君臺月明有客吹簫坐仙境無人問酒來
我欲與師連夜醉莫教風雨徧蒼苔
題畫
有美人兮山中被素髮兮顔童衣薜茘兮冠芙蓉飲碧
澗兮撫長松陟高岡兮舒嘯振林谷兮天風
畫林谷圖
山寂寂兮出雲石潏潏兮泉流有美人兮山中遠紛龐
兮焉求歌白石兮蔭碧松侣樵牧兮麋鹿與遊霹靂魍
魎兮風颼颼耳無聞兮目無見處窮谷兮心無憂
山中懷遠人
空山閴寂兮無人麋鹿猿狖兮成羣風瑟瑟兮自起泉
潏潏兮相聞晨光發兮(闕)日夕色暝兮歸雲獨怊悵兮
登陟渺予懷兮思君
畫
花落兮鶯啼水流兮清溪王孫不歸兮日暮芳草碧色
兮萋萋感良辰之遄往終巖壑而卑棲求大藥之可得
望蓬山之高兮不可以躋
秋夜吟四章
更漏長枕簟涼佳人思清夜遊子悲故鄉東方未明河
半落北斗正掛天中央誰家和淚搗衣裳
二
城上角城下柝獨宿夢魂驚罷吟懷抱惡江上秋風鴻
雁來芙蓉楊柳俱蕭索誰家吹笛梅花落
三
風披披露凄凄草蟲互相語林鳥無定栖人來不来關
塞隔月出未出天河低誰家屋頭烏夜啼
四
燈的的蟲唧唧香鑪餘死灰漏殘咽寒滴孤螢入屋穿
北牖缺月流光隱東壁誰家機杼當忩織
拙庵
隴西鸚鵡能人言林下鳲鳩拙如我鳲鳩飲啄田野閒
鸚鵡雕籠怨人鎖舉世悠悠機事深豈有機事無機心
徒令乞巧向天女未若灌畦從漢隂
戴文進風雨歸漁圖
長風吹林羣木亞雨脚如麻水如瀉前山咫尺隔杳冥
江黑雲昏日將夜老翁捲網歸去休有魚無魚何足憂
危檣十丈貲貨重愁殺三江估客舟
睡鶴圖
有鳥有鳥巢蓬萊玄裳縞袂非凡胎仙人豢之馭為駕
萬里一息仍歸来歸來容與瓊瑤窟飲靈泉兮餐藥物
圓吭無聲風露清倦翼低垂雪霜白紫芝香煖棲丹霞
夢魂去繞天之涯舟中赤壁三更夜月下青田千里家
洞口鸞聲吹夢醒滿地蒼苔白雲冷人間可望不可攀
極目烟霄微有影
鐵硯歌
我家有墨硯乃是歙溪石歲久磨不穿膩若馬肝色厓
翁為題銘謂可百金直吾師鐵硯如我墨硯圓圈子中
間藏太極當時出冶後入土千載猶存火痕赤得非𬎼
賓青無乃鬼國黑磨墨鏗有聲蘸筆潤無迹銅雀足瑕
疵臨洮多媚質吾師得此殊可惜經卷香鑪同几席師
能學帖懷素書千箇芭蕉為渠摘師能臨摹貫休畫五
百聖僧從此出麝煤散入五戒香水影流成八功德嗚
呼我家墨硯空有材老嬾無成每枯澀何如吾師鐵硯
堅且竒喜動騷人與豪客明忩淨榻日日臨池來洗翰
直欲百世相傳鎮重維摩室
趙千里畫夏景
積雨新晴漲溪水黃鸝交交啼不已南風微動水晶簾
百合花開綠隂裏重樓疊閣俯層臺臺下碧樹參差迴
瓊軒倒影入溪水十二雕闌相對開幽蘭藥草香澗谷
曲徑莓苔隨意綠遲遲白石茶臼鳴應有人家隔深麓
博山烟斷香未消玉鈎素箔懸冰綃牀頭古書忽在手
只有爽氣無炎歊長安街頭困行旅滿面黃塵汗如雨
不知有客方晏然展席臨流坐清暑當時畫史非常徒
含朱舐綠精臨摹四百餘年落人世至今名家稱伯駒
南州火雲光崒嵂淨埽華堂掛長日對之不覺融心神
疑有寒泉落虚壁
次戴雙湖子陵高長句
子陵高高於山深於水竿頭一絲縷力能回挽兩漢之
清風羊裘蒙茸不為賤麟閣嵳峩安足崇君臣義分本
魚水朋友意氣猶雲龍富春之田可以飽我腹桐江之
水可以潔我衷客星入座犯天子物色想像由良工古
人有至論仕者乃為通唐堯世遠榮祿馳剰見此老巢
由同吾聞七里灘前利名路紛紛冠蓋時相逢低頭頓
足不敢躡崖岸上有子陵先生一畝烟霞宫光華高出
日月上氣節直與乾坤終君不見漢家宫闕蕪已盡寒
雲蔓草迷秋宫子陵釣臺至今在偉哉萬古真英雄嗚
呼偉哉萬古真英雄
讌會
東濱南園看花二首
玉杯錦席坐春風笑看桃花映酒紅為問主人今日醉
幾迴能在百年中
二
南園三月百花紅十客壺觴一笑同勝事欲題題不盡
但將沈醉答春風
餘春園夜宴
何處春光好襄陽刺史家池香新漲雨林密暗藏花杖
屨通三徑圖書散幾車幽人美良夜河漢忽西斜
孫朴居攜酒東林翫月二首
勝境緣人絶高情與世違攜來習池酒兼得少陵詩美
在渾無度狂多不覺疲盤中雜蓮藕擘玉縷冰絲
二
露冷殘螢墮天清早雁來月隨潮汛滿花傍酒尊開萬
里瞻牛渚三山憶鳳臺天寶君王樂而今安在哉
元夕石門邀社飲因雨次韻
寺前雙井汲銅瓶自煮茶杯與客傾剰取山林閒歲月
從教雲物變隂晴烟籠火樹春如夢月隱星橋雨滿城
笑折梅花對觴詠不須檀板按歌聲
西湖宴集
玉壺香醑送金虀船在雷峰塔影西風定白波猶起縠
雨晴秋草不分蹊故宫山水餘金粉當代詞章富品題
欲訪林逋舊巢閣月明應有鶴孤棲
花朝豐厓草堂社飲得遲字
五柳宅前春日遲霜紅亭上客來時誰供筍蕨豐盤飣
自賣文章剰酒貲塘水旋添魚亦喜杏花將破蝶先知
江湖歲晩田園在琴奕壺觴到處宜
春日湯賓陽攜酒偕數君子訪草堂次答
燕頷將軍氣欲飛鶡冠朝士謝輕肥新年共載新豐酒
舊雨來尋舊釣磯芹菜摘芳修午饌柳花飛雪點春衣
柴門野水清江曲暫住扁舟待月歸
霜降日得西臯詩中有速諸公社飲意予亦以
此訂約
九月降霜寒草衰三秋落木塞鴻來鬢絲可綰年華住
花事聊蘇病眼開杜老長貧淹酒債何郎新興動官梅
便須擬看東樓雪莫待緘書再四催
立夏日海村社集
天氣清和月過辰營門細柳集嘉賓尊前芍藥猶含笑
葉底櫻桃已薦新復有琴書延白日謾勞詞賦惜餘春
主人醉拔龍泉舞不忝皇朝舊虎臣
七夕飲西樓
七夕高樓七秩翁老年心跡少年同人間妙境形骸外
天上佳期笑語中酒盡玉壺明月墮歌殘金縷綵雲空
青春昨日花前醉禁得梧桐一葉風
三月五日燕沈紫峽池亭
何處尋遊花正開紫微巖下小池臺青山不負新年約
白髮重添舊雨來三月暮寒催熟食兩峰春興引深杯
臨流却憶蘭亭事便欲劖詩埽石苔
早夏日東濱攜酒肴拉予輩過西臯草堂聚飲
西郭先生開草堂南州高士載壺觴春回羣木秀而野
樂任主人情未央蠶月雨晴方播種麥秋風起正條桑
相過半是懸車客更覺田園興味長
中秋前一夕會飲西樓
月明何處宴良宵佛國樓臺倚泬寥砧杵遠村聞搗練
綺羅深院度吹簫銀河接地繁星隱玉氣横空瘴霧消
影轉迴闌夜方半天風忽送海門潮
徐春塘席上同陳勾溪陶簡松分得車字
南州草堂千卷書五侯門前百兩車舞裙歌扇固為樂
行酒賦詩應自如落花時節已寒食流水陂塘還祓除
欲繪蘭亭繼陳迹永和人物暮春初
濱翁南園宴集
曾躡金鰲海上回袖中攜得小蓬萊蘭芳桂樹各生意
月戶雲窗相向開魚蹙浪花穿藻去鳥銜春色過牆來
玉壺未罄人皆醉擊節南山歌有臺
八月十有八日石門社飲
老桂吹香花滿闌故人相約把杯看潮隨月滿濤聲壮
露應秋高木葉寒誰遣歲華遮白髮且憑幽事答清驩
同遊忽念鵷鴻侣五嶺三江各羽翰
十月望日張西野小樓宴集
城中有高樓十二紅闌干丹梯下平地飛甍入雲端一
朝異時事榛莽生凄寒小樓可丈許亦足羅杯盤佳客
不在多八九相盤桓置身固言窄置心有餘寬孟冬風
日温會合盡所歡寒山拂烟翠霜葉流朱丹冥飛見高
鴻長嘯驚白鸞徘徊不能去落日光團團
豐厓社飲席上聞前星之喜分韻得國字
列聖垂大統吾皇紹華國心同天地仁陽春育羣物元
卿立中朝壯士守疆埸臣伏來四裔恩化被蠻貊峩峩
蓬萊殿亹亹詩書窟熙熙十五載過眼猶頃刻所懷惟
春宫脩省慎厥德聖祖在天靈上帝相感格今兹歲丙
申孟冬戊子吉煌煌前星耀太子降坤閾玉皇親抱送
大寶非偶得雛鳳下高岡潛蛟起溟渤流虹燭宫闈異
香散庭掖日月分重瞳山河秀骨骼天子開龍顔聖母
悦慈色玉音中使傳羣臣正袍笏萬方集朝賀箋奏來
玉帛金雞忽翺翔丹詔方烜爀大哉寰宇内和氣藹邊
域遷謫返遐陬蠲除遍阡陌野夫田間農懽忭釋愚惑
再拜祈千秋千秋永無厄滔滔黃河流鬱鬱南山栢
穀日宴答孫朴居得湖字
人日不作隂是歲終無虞今辰穀日晴百穀美而腴吾
民賴生成安能不懽娛軒軒廟堂客溷我畊樵徒騎馬
衣繡衣烹鮮提玉壺向榮木欣欣鳴禽亦喧呼條風東
北來暢然紓鬱紆高歌豳風詩音聲間吳歈樂矣非無
憂後樂在江湖
丙戌中秋劉海村席上得魚字
將軍遣使昨致書拉客玩月枉及余金閨三彦鍾與徐
早來税駕乘籃輿朱陳二老巾柴車雪翁石師如滿如
王郎氣骨真璠璵吾家阿咸老於漁同來賓從異襟裾
緇黃素白隘林廬相逢一笑臨前除以齒列坐青籧篨
情親道合禮法疎中有勤敬無虚譽浮雲散盡涼雨餘
皓魄飛上青冥虛廣寒樓閣仙人居沆瀣氣逼逍遙墟
桂花飄風流綺疏碧池尚有紅芙蕖縷切羞脯羅冰蔬
紫蒓紅芡香可茹玉壺傾酒浮玉蛆彷彿吞却生蟾蜍
波光入吻胸臆紓開口不覺虹蜺嘘秀句落紙嗚瓊琚
豈惟談謔文字歟重城漏下夜半且東方睒睒明星初
奄忽僧舍撞鯨魚
九月西臯席上得海字
去年宴重陽對酒作狂態今年復登高狂態猶未改尊
中酒盡須再買枝上茱萸正堪采君不見彭澤歸來忽
千載藍田舊客今安在人生行樂貴及時白髮衰顔鎮
相待莫辭爛漫倒接䍦亂插黃花歌慷慨白雲杳杳去
南山明月離離出東海
宜晩社成長句叙事
石門尊者僧中仙浪跡江海參詩禪虚亭道人今旭顛
青鐵鑄硯磨已穿南野有術將補天一經守道畊畬田
勾溪讀書溪水邊不義富貴浮雲然木溪自棹溪上船
但釣縮頸槎頭鯿西野種禾廬市㕓耳目塵土心林泉
井南阿戎只好眠半生坐破吾家氊老子蹇拙百不便
當筵列坐常叨先違時取適何因緣道義頗合性所偏
願足牀頭沽酒錢樂夫天命終殘年
西村詩集卷上
