西村詩集卷下明朱朴撰
投贈
畫梧竹寄友人
石上雙梧碧玉枝露寒叢篠共華滋清商古意無人解
掇取冰紈寄所知
寄顧子重
兩年聞道更移家雞犬圖書載幾車寄語春風湖上酒
一尊重醉木蘭花
邵主政藕湖
荷花荷葉錦成團人在風亭倚畫闌收盡碧房秋水闊
玉龍無數學泥蟠
送春日仍送東川二首
春來不見故人來及至來時春又回花事旋隨風信了
獨留紅藥待君開
二
明日送春江水邊送君同上木蘭船相思只擬頻相見
莫學春風動隔年
寄張南溪方伯
太行西去萬重山望斷南轅尚未還却恨紫薇堂上月
獨將秋色照秦關
題沈石田畫
獨自吟詩數落花野橋沙竹到君家杖頭一帶春山色
不是天平是麓華
天平寺别山隂秦楷
浙水東西路幾重白頭鄉曲此相逢明朝兩地看山夢
月落天平寺裏鐘
畫小卷送人還吳江
春江草綠春風起送客江頭酌江水安得吳箋百尺長
寫盡離愁數千里
寄贈沈龍山鄞江令尹
才華不愧沈休文政事真如范史雲惆悵望窮三百里
越山如畫隔江濆
贈鄭進道
白髮蒙茸已滿顛風流不惜杖頭錢浮生盡說黃金好
不與人間買少年
朱可延往池州省少泉叔為贈二絶
千里遙承從父顔暮年獨上九華山知君攬結羣峯秀
綴作珠璣滿卷還
二
去時稚柳未萌芽歸路江梅已落花想得一尊除夜酒
阿戎今在少陵家
石湖放棹送僧平野遊吳門
君去欲尋何處山石湖千頃水雲間湖邊閱盡羣峰秀
割取金鼇左股還
許雲村舟過勾溪欲訪溪翁為帆急不相見而
去寄詩致其情溪翁和答有見嘲意予為作二
絶句解之
結交頭白總忘年相見無因事偶然絶勝當時風雪夜
到門空返剡溪船
二
紫雲山下别三年兩地音書各杳然為報澉湖春水動
放歌相約上漁船
逢虎跑寺僧
虎跑泉上月曾憶潄清酣秋樹落紅果晩峰生翠嵐樓
臺連竺國鐘鼓應苔龕十五年來夢逢師得再談
答湯廷擇見寄
清言猶在耳良會更無期歲月頻消息江湖有夢思病
餘秋草變天遠雁書遲自笑疎慵甚惟應愛爾詩
次雲村見寄
避地入嵓谷高居生事幽紫雲迴絶嶂蒼壁瀉寒流山
水謝靈運文章秦少游可能陪杖屨尋壑復經丘
奉題司馬太守西虹
自謂偃長虹人疑伏卧龍水鍾淮海秀山據石城雄駟
馬何年度星槎此路通遙知鄉國夢月白景陽鐘
宿集慶寺浩公房
野寺摧殘後山僧起廢初草生龍甃涸花落雁堂虚碧
殿棲金像香齋報木魚看春重借榻猶得飯園蔬
答俞怡山
越客蘭亭彦南來自上虞東巖細雨夜相逢談道腴手
抉天機錦口吐明月珠却愛諸童冠春風在舞雩
僧月泉結廬悟空寺山麓
滄海浩無邊青山斷復連水吞湖面月風度石梁泉我
昔狂遊地師今幻住年看花瀹春茗猶記竹林前
與沈東川夜話
賣藥到春城相逢歲又更會難疑作夢癡絶轉多情把
酒為鯨飲吹簫學鳳鳴不知江海上白髮為誰生
送朱葑溪
别駕通州牧新年仗節行地輿分海甸山水帶蕪城晩
市魚鹽集春潮蠣蛤生才賢易遷擢聖主有餘情
重陽獨酌懷社中諸友
登高忽見塞鴻飛九月川原木葉稀宋玉有才堪作賦
沈郎多病不勝衣黃花細雨年芳在白髮秋風故舊非
笑把茱萸成獨酌一年佳節忍相違
顧子重過海上同宿東林用杜韻為别
海上秋風吹客衣清觴猶記送君時兩年為别音書杳
千里相逢鬢髮稀春草路長嗟獨往冥鴻天闊羨高飛
他時會合元無定莫道分攜是暫違
答石門翁見寄夀詞
與君交友是何年恰算春風四紀前楚石鉢存常共食
棠陵衣在每更穿情非水淡疇能爾義屬金多恐未然
惟有山間好風月時時分我不論錢
用韻寄勾溪
青春猶記卜居年回首溪山白髮前吟與竹笻形共瘦
坐當書榻膝皆穿傳心合祖陳無已履道應師孟浩然
歉歲持家賣文字近來聊免税官錢
豐厓雨中有懷奉答
春雨作風風作雨城南閒却望春臺人曾有約漫相失
老不待招還自來酒興詩狂難料理黃鶯紫燕莫疑猜
倦飛亭上晴堪賞分付桃花緩緩開
許雲村給事崔石洲總戎同遊覺林寺投予以
詩次韻用答
欲從何處洗塵氛來借青山看白雲石壁題詩緣寺下
嵒花繫馬落溪濆將軍偉望丁都護給事高風鄭廣文
却笑無因共尊俎綠隂寒澗坐沈醺
和東濱謝詹少府惠酒之作
花鳥西園夢亦安一樽兼得助餘懽絶憐少府松花瓮
尤稱先生苜蓿盤秀句已酬青玉案朱顔何必紫金丹
及今正好看紅藥莫待春風作晩寒
送吳南溪憲副之任山東兵備
聖恩千載念邊疆重遣儒臣守四方交割山川揚使節
指揮雲鳥閱戎行香凝燕寢濃花發雪盡營門細柳長
舊日彭城兵甲地即看原野徧耕桑
雲居寺用石門韻二首書正公房
平生幾到雲居寺直欲題詩滿石房千頃翠濤欹短幘
兩峰斜日據匡牀未經霜樹多黃落不出山僧更老蒼
西閣夜涼清事足一燈疎雨漏俱長
二
落木清秋三日雨故人鄉曲白雲房病多自感雙蓬鬢
根鈍休論四大牀亂石寒花栖暗壁重林夕氣莽烟蒼
扁舟未盡湖山興一夜無端歸夢長
陶千兵簡松解職作詩見寄和贈
太平安敢負君恩無奈秋霜入鬢根我欲低頭拜東野
君須騎馬到西村黃鸎濁酒同幽事春草寒篇與細論
莫謂貧家只辛苦枕書長日閉閒門
西臯以陽春書院詩見寄奉和
渺渺清江映白沙依依殘柳帶棲雅襄王暮雨今安在
望帝春魂不到家聖祖洪恩甘自負謀臣短策竟誰差
陽春院裏秋風起客散梨園更可嗟
友人誦許雲村獨往詩甚有山林風致因和
西麓興來因獨往客懷秋色兩娟娟白雲出岫淡如埽
紅藕作花香可憐風落晩涼巾不整草侵危石坐常偏
無因此夜湖邊月共聽松隂萬壑泉
酬方棠陵見寄
逋吏巢邊柳色新野棠月下白綸巾百篇秀句勞相憶
千里高風耐可親社鼓不驚青瑣夢宫袍長對白頭人
題緘目斷南征鳥烟樹蒼茫隔海津
答紫峽山人過訪
溪上寒梅已露春溪邊艇子繫柴門沈郎病後緣詩瘦
朱老家貧只破村夢裏幾迴虚悵望尊前一笑竟忘言
十年兩度真嘉會更上西樓看白雲
董蘿石七十詩
道骨稜層氣褎然一竿垂老暮江邊三千已出同遊類
七十纔經下夀年不愛揚州騎鶴去常過禹穴抱龍眠
陽明洞裏真消息都在先生杖屨前
寄棠陵次西臯韻
清論十年嗟未聽夢魂千里數相通尋常想像烟霞表
即欲置之圖畫中海内詞宗僵湜籍湖南歸興薄衡嵩
朝端尚有同時髦白髮猶騎御史驄
次石林韻書西齋閣
不見西齋老萬回舊堂今許石林開無心乞米城中去
有客談碁竹下來梁燕定巢依卧榻壁蘿垂蔓護經臺
常時供佛教童子折取山花奠茗杯
和林榕江遊武夷
月明蒼壁繫仙舫風細幔亭流白雲安得寄書青鳥使
直須相訪玉宸君溪廻九曲疑無路地擁千峰秀作羣
惆悵半生子長興空餘詞賦挹竒芬
和陽明王公入楚韻
鄂渚烟波接素秋仙人黃鶴有高樓亂山明月停征騎
落木寒江倚客舟紅袖不沾司馬淚清篇唯帶杜陵愁
炎方自古無霜雪莫遣閒絲上黑頭
寄文衡山先生
天上紫薇郎年高鬢未霜官辭翰林院家在浣花莊獨
鶴秋空杳寒花晩節香太湖三萬頃風水渙文章
雲村以雜題見示奉贈二首
遥天垂曠野遠海入平川北崦通漁浦南垞遶秫田名
山茶磨轉細瀑水簾懸自設雲中榻常時借鶴眠
二
隱德非逃世懷材不濟川家貧無厚産經訓是腴田合
澗泉交響重崖樹倒懸羡君函谷去高詠看雲眠
岑寂中有懷勾溪翁
苦憶勾溪溪上翁暮年多病少過逢盤飡不乏憐牙徤
世事無聞愛耳聾誰共青燈分半榻自梳白髮對孤峰
滄洲寂寞鷗鳬散目送征鴻意萬重
和曾尹
千里鄉心去鳥邊九江春色暮帆前陶潛解綬纔三月
劉寵行囊但一錢風散竹堂教鶴舞雨晴桑塢看蠶眠
南豐舊業依然在萬卷經書二頃田
九日僧虚堂寄詩次答
夜雨蕭蕭晝不休病懷岑寂草堂幽可堪夢裏黃花節
又負山中綠酒甌紫塞暮雲鴻北度澄江落木水東流
翻思十載登高伴淚洒西風兩鬢秋
僧東岡圖
深山窮谷蹊徑微草樹蓊鬱行人稀中有道者脩白業
飯蔬飲水雲蘿衣經年何曾下平地白日黃昏寺門閉
夜深明月上東岡松影隔林山犬吠
以畫寄雲村
朝望南山雲暮望南山雲雲山朝暮望一望一思君
僧有號可山者
平壤無真山見畫尚云可况茲水木間積累羣玉垜初
疑片雲孤忽若落星墮蜿蜒蛟龍形割裂芙蓉朵泉聲
滴幽隙月影穿細瑣吟餘可高眠禪定可跌坐可山殊
可人山亦能可我何當僦嵒穴焚香聽因果
談東石用李白寄遠古調韻見寄次答
迢迢女牛星淼淼河漢水東西咫尺間相去若萬里終
焉靈鵲渡奈爾陽烏催君心諒未怠妾肝寧不摧安得
雙玉簫駕鳳登瑤臺
送沈秦川壻之任江西憲副
豫章城上大江西臺憲恩書拜紫泥豸繡乍圍金帶重
宫花猶壓帽簷低九天霖雨隨車轂三楚風雲入馬蹄
魏闕朝班遙想像高堂禄養喜扶攜滕王閣據江山勝
五老峰攢翠黛齊官舍晝閒書滿案訟庭人静草生蹊
青雲壮志方馳驟白首離懷易慘悽他日相思聞過鴈
莫辭書札重緘題
畫登高望遠圖寄棠陵子
潮落兮江空木脱兮丹楓霜露既降兮物換鴻雁南飛
兮秋風望美人兮不見耿予懷兮焉竆
贈張惟愛秀才
有美人兮山之隂我欲放舟何處尋幾時射策蓬萊殿
猶自讀書松桂林神交千里夢已接詩社百年情獨深
芙蓉可折不可寄江水浩浩傷人心
吳汝望兄弟梧竹圖
溪水清且漣白石秀而竒上有梧桐樹下有脩竹枝截
堅可以簧斵良可以絲奏之鈞天樂鳳凰亦來儀寄言
同聲子和好勿復疑
贈雲峯長老
雲峰大禪師佛日現真相長耳深眸青圓頂毫光放得
非惠遠流無乃湯休行了心嵒壑中寄跡雲水上若人
問所處無住無來往兹夏忽相逢石門古方丈翩翩山
雲衣繫以孤錫杖天龍為護持泉石作供養時焚戒定
香徧閱華嚴藏從游諸弟子一一大小朗我本塵蒙徒
心目稍清暢此意良有因累日得閒講行當謝不敏作
禮合吾掌普濟在衆生功德不可量
為西山欽上人畫扇圖
道人愛西山結屋西山嶼朝看西山雲暮看西山雨西
山契道心相對默無語
蘿石山人惠松花餅
山風吹林時雨歇雲邊埽落黃金屑并刀割蜜香在手
和作銅盤百規月老夫肺病方作殃一片入口心胸涼
舌根猶含兔絲冷腸腑已透龍髯香蘿翁蘿翁最知我
白紙奚囊封一褁金莖沆瀣常恐詫玉碗駝酥聊許可
山中老松三百株崖蜂醖液流醍醐春來更裂數十斛
乞與一斗知能無
夜讀圖為張横溪
春以良夜短夏以火日行讀書如力稼辛苦望秋成
蘿石吟
蘿乃文石其質中有貞堅外無飾石乃質蘿其文外有
矜式中無聞中無聞外無飾棄深山人莫識君不見鄧
林荆山楩楠璞玉天上材斧斤鎚鑿難免工師菑何如
寒藤瘦骨蛟蟠虎伏老無用千年風雨生莓苔
寄向海西畫史
南山美人清且豪種田讀書霜二毛有才不解取爵祿
無辱只願居蓬蒿尋常手持快刀子剪斷鵝溪千尺水
中山兔穎利如錐碧綠殷黃口中䑛松醪半酣詩興發
淨几高忩恣揮搨千山萬山心法竒大幅小幅目光割
金瓶牡丹世所宜爾畫恅愺無人知君不見大癡水墨
近為寶鐵網珊瑚須有時
湖東野人歌
湖東野人秀而雅禮法迂疎氣瀟洒小堂結構湖上頭
白葦黃茅雜陶瓦門前野水鷗出没屋後平林樹低亞
少年不肯謁官長讀書學醫兼學稼買藥濟病不射利
富家得錢貧即舍扁舟一葉輕如萍蹤跡常時徧吳下
傍人不識雲水仙錯認烟波釣魚者
茶谷為約上人題
不是春風野草花山深依舊自年華新烟未改青楓火
細雨先烹粟粒芽喜有酪奴脩客供幸無錢税惱官家
道人不解機鋒語日日相過且喫茶(用趙州和尚語)
感寓
挽陳墨山二首
人言李太白醉月沈江津如何汨羅水能死獨醒人
二
摹寫溪山苦嘲吟風月愁斷腸今絶筆烟雨墨山秋
過劉木溪故居
不見故人劉木溪溪邊喬木冷凄凄一間不廢藏書屋
三畝全荒種藥畦
春夜宿石門舊館志感二首
詩社于今已寂寥舊遊山水益蕭條憂来欲共精魂語
月冷燈昏不可招
二
踏翻船子是何時靈爽升沈杳莫知惟有門人緝香火
影堂風雨夜論詩
再宿石門志感
清尊見月焚香待拄杖敲門踏雪過孤館夜寒春夢短
落花風急雨聲多
寒夜
往事真成夢憂來不暇忘老年終少睡寒夜故多長漏
屋窺殘月重衾壓曙霜鳴雞知有為嗷雁欲何翔
過許東山永州故居
瀟洒湖南倅丹成骨已仙常來談信宿永别又三年竹
墅緣溪水沙村入野田東山舊時月還到酒杯前
楊公祠
敬誦楊公傳其如嘅歎何行求前代少恩感後人多翠
琰非無刻甘棠未足歌儀刑空想像涕泗欲滂沱直節
曾誰橈精靈信不磨願焉賓陸相千載食嘉禾
乙酉歲除書事
去年我病淹殘臘今日荆妻卧歲除欲向春風問消息
不知真宰意何如留窮且免揶揄笑徇俗聊為漸耳書
強把一尊酬節序齒牙搖動鬢毛疎
弔岳武穆王
淮隂死謗功成日武穆罹奸志未酬骨肉虎狼甘就戮
烟塵龍衮可忘仇泉香古甃銀瓶冷樹老新祠碧殿秋
猶有行人拜遺像宋家陵墓總荒丘
友人長思卷
秋風吹折連理樹寶鏡跌碎菱花銅離鸞不返孤鳳老
緱山寂寞瑤臺空心折腸枯獨無語夢裏猶聞弄機杼
錦字迴文織不成夜夜清燈照寒雨
哭張西野善士
一春我病君憐我今日秋風我哭君千古道緣傷永訣
百年知已痛離羣蓬門野屋將誰欵木榻雲堂可再分
欲寫衷情作哀些老懷悽絶不成文
秀碧峯禪僧坐化
碧峰禪僧坐化死閉目含笑生懽喜外人爭看活彌陀
累日門前閙如市平生不聚一文錢死後能結千人緣
若道脩行無證果何得此有僧中仙
閨婦怨
三年索居貧且苦顔色凄涼心獨古機中錦字織不成
鏡裏青鸞為誰舞夫壻天涯消息稀洞房泪濕蛟綃衣
人傳蕩子底心性别戀紅樓終不歸共惜芳菲令再嫁
翠眉羞向他人畫閉門落花風雨寒低頭忍餓蓬蒿下
苦哉行
年荒莫蠲糧蠲糧民益荒歲歉莫賑濟賑濟民益傷虚
名及小戶米入官家倉僅為公門需那得充饑腸苦哉
復苦哉淫雨天降殃但聞流水聲不見白日光菜甲短
棲畝麥苗已委黃濕薪及爛槎其價十倍強二月春已
半桃李無豔陽出門泥淖深况復多虎狼苦哉難重陳
泪下沾衣裳
紀事
弘治歲乙丑秋月已踰仲重陽後第四夜半天宇空月
落斗指寅譙笛將四弄老我貪睡漢布被寒獨擁忽然
牀席振彳亍驚我夢起坐急披衣身仆心愈恐鏗然墮
屋瓦戛爾摇柱棟燈底翻膏油壁下倒虀瓮老妻呼難
言稚子亦號慟始惑稍方悟乃知是地動傳聞心膽寒
目擊毛骨悚夫惟地静物奚廼健而踊或云氣紓縮隂
結濁且重或云鼇背負是否鱗甲聳知者既云寡言者
徒爾衆得非世運關妖孽先發縱為語當路人脩省勿
懞慬諄諄二蘇詩我語安足用
懷節篇
吾家老祖母吳姓里中女洪武乙丑生既長歸吾祖行
年二十九吾祖遽作古上侍老曾姑下撫吾幼父父始
年六朞從父方學乳饑寒更死喪煢獨事嫁娶雖有薄
田廬未足輸官府恒産及性命持護弗失所秋蓬斷孤
根九鼎懸一縷哀哀十五年父稍立門戶覬覦豈無人
决冽中有主其間少差失一墜不可舉我父尚莫保我
輩安足數細故天莫知不得伸傴僂但能獲微祉強健
力辛苦卒成化己丑世夀七十五嗚呼我生晩耳及熱
腸腑抱此感激恩徒切一無補惟恐後來人日遠誰與
語不見溝洫水源塞流乃阻不見草與木本敝枝即腐
因為懷節篇揭之舊茅宇
哭姊丈沈宏度
公昔婣我家我髮未受束公今去人世我髮亦已秃周
親能幾何斷我殘手足平生數見面一歲難五六况茲
永訣絶長往不可復我姊苟存活短熖然寸燭歲月坐
成暮誰來慰幽獨芒棘刺我腸冰炭置我腹添我頭上
霜銷我骨中肉鍾情與愁激飲淚不成哭仰天天為高
俯地地難縮却恨海門山青青長在目
巢鵲篇
野鵲共林樾安巢異枝柯口銜寒木樵纏綿緝藤蘿物
情溺便利奈此欺罔何心懷用力少意謂成功多瞰亡
乃相竊往來逓經過東巢不得成西鵲徒奔波辛苦旬
日餘兩樹無完窠觸物感我情嘆息成蹉跎世人好攘
奪利欲爭紛拏滅公以私心自足靡有他楚漢割鴻溝
詎能息干戈三國定鼎足未必安山河終焉一抔土蔓
草埋巖阿何如順事天勿傷同類和
沈列女(名雲年十七未嫁父母將有别議女聞即投河而死)
君不見桃李花隨風飄宕落誰家又不見君子竹葉葉
冰霜守寒綠忠臣許身能殉國列女許身心不惑沈家
有女子未嫁夫已死自言生為夫家人死作夫家鬼有
眼不識夫君面妾心如石不可轉有足不及夫家門妾
身安得如車輪東流之水來胥溪萬年不復流向西妾
身願隨水流去直到黃泉葬夫處嗟哉陸家女死餘千
年(吾邑史載三國時陸績女死烈迨今始有此女故云)今得此女心同然後恐太
史遺青編援筆特書貞女篇
向烈婦歌
王家淑女向氏郎年少結髮從爺娘紅絲牽幕歸洞房
春風一見桃李芳良人賦命尺寸長奄忽棄妾成淪亡
繡幃割裂雙鴛鴦秦樓鳳去遺孤凰願隨良人死不妨
夫柩在室姑在堂糟糠素食麻衣裳重門一閉嚴風霜
門外荆棘多豺狼妾身安得如㹠羊口欲絶食姑乃防
截足斷臂肢體傷此身未死憂未忘此志一决願已償
袖中白練夫所將脱手繫頸懸空梁精靈飄逐雲飛揚
含笑已在良人旁天寒月黑夜未央白日杲杲生晝光
嗚呼世有男子行馳逐富貴聲利場一朝事勢逢更張
隨流逐溷墮渺茫賢哉一女千男強菊枯蘭槁根蒂香
金鐫玉刻懿德彰特立衰世扶綱常
寒食行
寒食清明天氣晴家家上墳齊出城小家叢塚不栽樹
雖有紙錢無掛處大家新墳松栢多羅城石柱高嵳峩
兒孫跪拜女婦笑杜鵑啼血黃鸝歌誰家古墳生荒草
滿地落花人不埽當時從葬極繁華碑碣猶書鳳鸞誥
鑿地聚土作玄宫術人指點來三公三公不來術人去
只有石獸嘶秋風子孫流落無可奈翻道此墳風水害
又疑棺槨有金銀掘作平田向人賣嗚呼世間萬事空
紛紜貴賤變化皆浮雲生前但有一杯酒身後何須三
尺墳
細腰蜂為羣兒所傷有感而作
蜾蠃蜾蠃草下青蟲銜一箇飛去飛來繞戶庭嗚嗚有
聲祝類我孩兒害物何不仁驅逐頓令巢穴破當時遠
計為兒孫遠計無憑近成禍因之令人三嘆息黃蜂采
花勞羽翼辛苦功成不得食割作他人口中蜜春風三
月桃李時不如就使花狼藉
大麥謠
穀中之粗惟大麥老農歲饑如玉粒何意天將絶人食
十畝不得收一石陳紅無錢充貴糴三日不飯無氣力
母妻嗷嗷兒女泣旱苗不雨生蟊螣君不見城中官長
不憂畊不憂織日日公堂命筵席肉羹魚脯嗔變色怒
把里翁鞭四十
賣婦謠
東家少婦價萬錢西家大婦五六千痴兒肚腸鐵石堅
婦人性命徒苟延不關恩愛無因緣又非兩情相棄捐
竈前數日無火烟腹中餓病何由痊官家賑貸解倒懸
予奪已屬豪民權初來寫券涕泗漣放手慟哭聲徹天
肢體割裂心連牽恨不死别歸黃泉明朝捉落江南船
只有去日無歸年懷中弱息&KR0561;&KR0561;然抛擲竟墮蛟螭涎
風吹落花江水邊蓬漂梗斷不復聯婦人去家何足憐
風俗所係誰之愆我今歌此賣婦篇倩誰寫入筝琶絃
官家早晩開玳筵一彈一唱公堂前
東家篇
東家起高樓易主了官債西家營墓壙於制頗有礙遷
移蟻封垤棄置如土塊長繩拽石柱柱折割爾愛君不
聞樓臺未起鬼先瞰造物乘除宛然在自得還自失誰
成復誰敗花開花謝由春風免使他年子孫賣
天寧寺前隄岸四十丈許王本仁者捨百金築
成官道董實夫作記余為歌之
寺前古隄四百尺水激沙崩地卑濕年深日遠坍近牆
人馬交馳路欹側王君克家餘百金病涉似有憂民心
麾金買石砌長岸坦道如砥功何深行人佇立驚且嘆
中有富兒邪目看有錢何不遺子孫却與他人作閒幹
不知積金遺子孫子孫為金翻悞身逋租役占犯刑獄
奢侈蕩費隨風塵王君石堤堅不壊百年千年鎮長在
不須更道求福緣仗義散財心獨快耳傍豈無懊惱詞
慷慨勇决真男兒世人讀書空達理此道寥寥誰得知
集句
古意
千里佳期一夕休鳥啼花落水空流請看石上藤蘿月
曾照張家燕子樓碧落有情空悵望春山無伴獨相求
黃金用盡教歌舞不及盧家有莫愁
上巳日紫峡山人席上
三月三日天氣新杏花飛簾散餘春但將酩酊酬佳節
何用浮名絆此身城外青山如屋裏東家蝴蝶過西鄰
一年好景君須記能解閒行有幾人
擬少陵秋興八首
一片閒雲萬里心數峰殘照半嵒隂驚風亂颭芙蓉水
玉露凋傷楓樹林永夜角聲悲自語西山寇盜莫相侵
步蟾倚杖看牛斗天上星惟玉壘深
二
江涵秋影鴈初飛家在千峯獨掩扉棋局動隨幽磵竹
白雲應長故山薇越裳翡翠無消息蜀道干戈有是非
多少朱門鎖空宅五陵衣馬自輕肥
三
秋日野亭千橘香滿城風雨近重陽林深老桂寒無子
水國蒹葭夜有霜信宿漁人還汎汎海天愁思正茫茫
西風白髮三千丈自笑狂夫老更狂
四
上盡重城更上樓烟波江上使人愁九天閶闔開宫殿
萬里風烟接素秋啼鳥歇時山寂寂寒鴉飛盡水悠悠
城中車馬應無數來往風塵共白頭
五
海燕西飛白日斜城頭落日起悲笳歸鴻欲度千門雪
奉使虚隨八月槎鐘鼎山林各天性鳳笙龍管是誰家
芙蓉生在秋江上莫怨東風當自嗟
六
紅樹青山水急流浴鳬飛鷺晩悠悠溪雲初起日沈閣
長笛一聲人倚樓織女機絲虚夜月芙蓉小苑入邊愁
魚龍寂寞秋江冷欲采蘋花不自由
七
一片孤城萬仞山愁看直北是長安天空絶塞聞邊鴈
日繞龍鱗識聖顔嶺樹重遮千里目玉山高並兩峯寒
武皇没後巡遊少宫殿參差落照間
八
教兒且覆掌中杯尊酒家貧只舊醅白髮不辭今日醉
黃花深映棘叢開青楓江上秋天遠舊國霜前白鴈來
關塞極天惟鳥道臨岐終日獨徘徊
仲春望日予為社主諸公有不赴者是日無詩
且散去雨中悶懷因取杜句繼以唐宋人句集
詩九律各志所感奉寄詩皆人所習聞者姓名
故不列載
蘿石隱翁時在禹穴
為人性癖躭佳句方駕曹劉不啻過南去北來人自老
浮雲流水竟如何山中習靜觀朝槿洞口經春長薜蘿
今夜月明何處宿稽山烟霧鬱嵳峩
石門秀師
山僧獨在山中老來往風塵共白頭關塞極天惟鳥道
石門斜日到林丘花枝滿院空啼鳥夜思千重戀舊遊
棋局動隨幽澗竹微軀此外復何求
朴居柱史
秋來何處堪消日多在青松白石間一卧滄江驚歲晩
獨騎驄馬入深山人生有酒須當醉世上浮名好是閒
此地由來可乘興白雲長在水潺潺
南野上舍
客有可人期不來蓬門今始為君開不嫌野外無供給
且盡生前有限杯草色全經細雨濕榆烟將變舊鑪灰
白沙翠竹江村路到老相過得幾迴
勾溪外史
舍南舍北皆春水芳草和烟煖更青幾樹好花閒白晝
一方明月可中庭笋根稚子無人見江上流鶯獨坐聽
寂寂柴門村落裏何人道有少微星
西臯太守
洞口春晴花正開無人不道看花回山妻早報蒸藜熟
村巷傳呼宰相來白晝放歌須縱酒百年多病獨登臺
明朝别後門還掩風雨惟知長綠苔
海村麾使
自笑鄙夫多野興謾勞車馬駐江干雙雙瓦雀行書案
片片輕鷗下急湍杏酪漸香鄰舍粥花枝欲動春風寒
且看欲盡花經眼明月明年何處看
紫峽隱士居峽川
諸公衮衮登臺省東老雖貧樂有餘嶺樹重遮千里目
故人那惜一行書藤花委地香猶在穀雨乾時手自鋤
聞說小齋多野意白雲閒釣五溪魚
石林上人
石林精舍虎溪東盡日門前獨看松年老身閒無外事
眼看春盡不相逢月明古寺客初到睡覺東窗日已紅
今日鬢絲禪榻畔一番清話又成空
詩餘
風入松次宋人題西湖
武陵春酒不論錢紅杏竹籬邊畫橋一帶青青柳蘭舟
繫瑪瑙坡前隔樹數聲鸚鵡誰家一簇鞦韆朱唇玉
板鷓鴣天歌罷鬢雲偏杜鵑啼歇清明雨樓臺鎖幾處
新烟沈醉折花歸去路傍拾得遺鈿
念奴嬌(雨中)
荼䕷初謝又山丹開過薔薇零落二十四番花信了清
暑綠隂簾幕五月陂塘熟梅風雨病怯春衫薄重門靜
掩客懷無奈蕭索惆悵綠綺絃空紫簫聲斷好事翻
成惡睡起無聊還欲睡夢繞白雲丹壑怨别傷離新愁
舊恨一醉都抛却數聲山鳥醒來人在西閣
西村詩集卷下
