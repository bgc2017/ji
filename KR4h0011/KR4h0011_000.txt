御覽詩總集𩔖
提要
(臣)等謹案御覽詩一卷一名唐歌詩一名選
進集一名元和御覽唐令狐楚編楚字榖士
宜州華原人貞元七年登進士第桂管觀察
使王拱辟入幕後歷辟太原節度判官召授
右拾遺官至吏部尚書檢校尚書左僕射出
為山南西道節度使卒於官事迹具唐書本
傳是書乃憲宗時奉勅編進其結銜題翰林
學士朝議郎守中書舍人考楚本傳稱皇甫
鎛與楚厚善薦為翰林學士進中書舍人元
和十二年裴度以宰相領彰義節度使楚草
制其詞有所不合停楚學士但為中書舍人
則此書之進在元和十二年以前也陸游渭
南文集有是書跋曰右唐御覽詩一卷凡三
十人二百八十九首元和學士令狐楚所集
也按盧綸墓碑云元和中章武皇帝命侍臣
採詩第名家得三百一十篇公之章句奏御
者居十之一今御覽所載綸詩正三十二篇
所謂居十之一者也據此則御覽為唐舊本
不疑然碑云三百十一篇而此纔二百八十
九首蓋散佚多矣云云此本人數詩數均與游
所跋相合蓋猶古本所錄惟韋應物為天寶
舊人其餘李端司空曙等皆大歷以下人張
籍楊巨源並及於同時之人去取凡例不甚
可解其詩惟取近體無一古體即巫山高等
之用樂府題亦皆律詩蓋中唐以後世務以
聲病諧婉相尚其奮起而追古調者不過韓
愈等數人楚亦限於風氣不能自異也本傳
稱楚於牋奏制令尤善每一篇成人皆傳諷
舊唐書李商隠傳亦稱楚能章奏以其道授
商隠均不稱其詩劉禹錫集和楚詩雖有風
情不似四登壇句而今所傳詩一卷惟宫中
樂五首從軍詞五首年少行四首差為可觀
氣格色澤皆與此集相同蓋取其性之所近
其他如郡齋詠懷詩之何時羾閶闔九日言
懷詩之二九即重陽立秋日悲懷詩之泉終
閉不開秋懷寄錢侍郎詩之燕鴻一聲叫和
嚴司空落帽臺宴詩之馬奔流電妓奔車郡
齋栽竹詩之退公閒坐對嬋娟青雲干吕詩
之瑞容驚不散譏劉白賞春不及之下馬貪
趨廣運門皆時作鄙句而贈毛仙翁一首尤
拙鈍蓋不甚避俚句者故此集所錄如盧綸
送道士詩駙馬花燭詩鄭鏦邯鄲俠少年詩
楊凌閣前雙槿詩皆頗涉俗格亦其素習然
也然大致雍容諧婉不失風格上比篋中集
則不足下方才調集則有餘亦不以一二疵
累棄其全書矣乾隆四十六年四月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
