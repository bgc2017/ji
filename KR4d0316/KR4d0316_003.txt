東澗集卷三宋許應龍撰
批答
中大夫參知政事李宗勉上表再辭免特授通
奉大夫左丞相兼樞密使不允批答
立政立事既資參預之司善斷善謀密效彌縫之力疇
若予采無以踰卿擢居冡揆之尊仍總洪樞之寄明廷
孚號寰宇均懽謂公而無私必能開衆正而杜羣枉仁
而有勇豈難撫百姓而鎮四夷已允穆於師言盍亟攄
於遠略謙以自牧竟荐陳遜避之章予欲汝為宜仰體
眷知之意令行弗反卿毋固辭
端明殿學士通議大夫簽書樞密院事余天錫
上表再辭免除參知政事不允批答
善謀善斷既密運於洪樞允武允文宜晉參於大政以
昭隆委式副具瞻胡未體於至懷乃荐形於巽牘予欲
汝翼令出惟行當協恭而和衷共圖遠略庶理内而御
外亟底丕平兹乃序遷毋庸多遜
中奉大夫游似上表再辭免端明殿學士簽書
樞密院事不允仍斷来章批答
朕勵精思治立政惟人敬老尊賢既畀當軸處中之任
運籌决勝尚資随機應變之才以卿持銓衡則僉謂清
通居𤨏闥則屢嘗駁正至於進讀尤切納忠以若所為
可當大任肆予命汝俾贊洪樞胡守一謙至形再牘其
體眷知之意亟圖康濟之勲
余天錫上表再辭免除同簽書樞密院事恩命
不允仍斷来章批答
安邊境以立功方思長策任舊人而共政俾贊廟謨何
明命之載頒乃固辭而未已雖欲表謙冲之意然當明
緩急之宜顧今何時正圖共濟勉出乃力庶能有成毋
曲徇於小廉盍亟祇於新渥其殫忠藎以副倚毗所辭
宜不允仍斷来章者
觀文殿大學士金紫光禄大夫醴泉觀使兼侍
讀喬行簡辭免特進左丞相兼樞密使進封肅
國公加食邑食實封恩命不允批答
進退不失其正雖欲全名節之高輔弼以成厥功當盡
展經綸之藴比莫回於雅志姑屈侍於經帷咸欣大老
之来歸傾徯真儒之復用亟揚渙號晉陟元台天日為
之開明中外聞而呼舞既上下之叶應豈勲業之難為
進英俊則可以彊本朝擇將帥則可以安邊境總庶職
則無苟且之弊開衆正則絶僥倖之私况善斷而善謀
復同心而同德從欲以治永孚于休毋固執於謙辭盍
勉徇於大義所辭宜不允
宰執赴經筵聽講三朝寳訓終篇奏謝宣答詞
聖緒紹休求多聞而建事皇祖有訓已勸誦以終篇實
自弼諧奚勞稱謝
侍讀官進讀終篇奏賀謝宣答詞
祖訓昭垂莫非懿範邇英進讀已遂終篇有喜啟沃之
勤猶賴發揮之廣
宰執率侍讀侍講說書侍立官奏賀訖宣答詞
誦祖訓以徹章端自贊㐮之力率儒臣而稱慶足知懇
欵之忱方思洪業之遵尚冀朕心之沃
文武百僚宰臣喬行簡等三上表奏請皇帝御
正殿復膳聽樂宜允批答
朕自御便朝倏更累月日不遑食期咸和於萬民予欲
納言奚暇聞於六律務側身而修行將以實而應天比
覽封章冀復彛典雖不惟不敢愈殫抑畏之思然至再
至三重咈虔拳之請勉循衆志深惕予懷尚資協恭而
和衷勿憚格王而正事庶蒙孚佑亟底輯寕所請宜允
文武百僚宰臣喬行簡等詣文德殿三上表奏
請皇帝御正殿復膳宜允批答
省表具知寅畏嚴恭冀獲帝心之眷起居飲食敢從已
欲之私俟咎證之寢銷復常儀而未晚然抗章以請既
勤至再以至三而承天所為當不以文而以實苟務盡
忠而補過必能轉妖而為祥勉循所陳益思加謹所請
宜允
文武百僚宰臣喬行簡等三上表奏請皇帝上
夀宜允批答
理内御外方圖再安而再寕勞思焦心幾至不寢而不
食雖當誕節亦輟彛儀一札賜頒俾免效華封之祝三
章来上猶欲同嵩嶽之呼意則彌勤理難固拒然歸美
報上豈惟稱萬夀之觴而補過盡忠尤冀獻千秋之鑑
資政殿學士朝奉大夫前知紹興府李鳴復上
表再辭免新除參知政事恩命不允仍斷来章
批答
賁然来思己體眷知之意亦既見止獲聞經濟之言宜
益罄於精忠以輔成於台德比因遜牘嘗諭至懷胡云
就列以不能尚欲辭榮而避寵卿言雖力朕志弗移圖
任舊人正欲贊萬幾之務欽予時命當共凝庶績之熙
毋徇小廉以辜衆望所辭宜不允仍斷来章
文武百僚參知政事鄭性之等上表奏請皇帝
御正殿不允批答
省表具知翼翼小心方嚴蕆祀&KR1433;&KR1433;震電倏爾動威既
垂警戒之機敢替寅恭之念側身修行下詔求賢圖所
以銷弭而感格者不遑寕處避正殿減膳羞徹音樂益
加貶損以示夙夜畏威之忱乃若指陳時弊啟沃朕心
以輔其不逮者實惟公卿百執是賴庶形聲和而天地
應以永孚于休便坐疇咨治固無壅若御正宁誠非所
安所請宜不允
文武百僚宰臣喬行簡等奏請皇帝御正殿復
膳聽樂不允批答
遇災而懼盍圖銷弭之方思德以承當盡寅恭之實悉
從貶損冀補過愆尚虞民瘼之未蘇莫致天心之昭格
曷遽陳於奏牘欲亟復於舊章意則彌勤義難曲徇嗟
爾有衆方謀爰處以爰居其在朕躬詎可求安而求飽
未暇聽聲音之奏將期致枹鼓之和其體至懷毋庸固
請所請宜不允
再請御正殿復膳聽樂不允批答
比以鬱攸為沴怵惕興思謂經德秉哲以畏天斯盡感
通之實非避殿減膳而撤樂曷昭抑損之忱雖舉彛章
尚多闕政輔予不逮賴爾交修胡未喻於至懷猶洊陳
於奏牘勞來安集俟舊觀之悉還飲食起居庶常儀之
可復卿言雖力朕意不移所請宜不允
文武百僚宰臣喬行簡等詣文德殿拜表奏請皇
帝御正殿復膳不允批答
省表具知以日星而為紀每虞帝度之差非夙夜以畏
威曷格皇穹之眷比太史預占於薄蝕而朕心益致於
嚴恭下詔而發德音避殿而減常膳冀圖銷弭用集休
祥雲滃而興倏廣垂於覆冒日中至昃竟莫見於盈虧
敢云有感以必通尤賴交修其不逮曷遽陳於奏牘祈
即復於彛章意則雖勤義難曲徇所請宜不允
文武百僚宰臣喬行簡等詣文德殿再拜表奏
請皇帝御正殿復膳不允批答
省表具知朕側身修行以實應天其在燕閒尚軫不睹
不聞之懼矧當變異敢懷求安求飽之心爰御便朝仍
減常膳胡甫踰於半浹荐冀復於舊章雖太陽交蝕之
時已因雲而弗見然上天難諶之意當靡日以不恭其
體至懷母勞固請所請宜不允
文武百僚宰臣喬行簡等再上表奏請皇帝上
夀不允批答
載震載夙式臨誕日之期是究是圖方急安邊之務將
運籌而决勝猶暇食以不遑難徇彛章舉行慶禮頒十
行之札已諭至懷上萬夀之觴曷形再牘雖備悉虔拳
之意然恐非宴樂之時宜略繁文共成偉績所請宜不允
文武百僚宰臣喬行簡等上表奏請皇帝御正
殿復膳聽樂不允批答
風雨震凌既垂儆戒夙夜祇懼詎敢康寕將正事建中
以承天當避殿減膳而撤樂冀消咎證以召至和雖轉
隂為晴幸免浸淫之患然側身修行盍堅終始之誠曾
未越於數旬乃祈復於常典倘求安求飽遽欲聞六律
之音是弗慮弗圖何以格兩閒之佑勉思修輔毋洊控
陳
文武百僚宰臣喬行簡等再上表奏請皇帝御
正殿復膳聽樂不允批答
仁愛人君既示譴告扶持之意恪謹天戒敢求起居飲
食之安矧未致形氣之和又奚暇聲音之聽已嘗諭意
曷荐抗章苟徇卿之所陳是重吾之不德小心翼翼方
勤政事以飭躬百僚師師當務盡忠而補過惟交修其
不逮庶有感以必通俟休證之若時復常儀而未晚毋
勞固請其體至懷
左丞相喬行簡再上表辭免特授少傅平章軍
國重事進封益國公不允仍斷来章批答
朕參稽成憲褒寵耆英晉陞亞傅之尊獨冠台司之任
予欲汝翼正資經濟之遠圖復閔其勞特命平章於重
事庶朕不失典刑之助而卿亦獲泮奐之休既揆義以
兩全曷抗章而三遜期予于治益殫元老之壯猷時乃
之功罔俾前賢之專美
參知政事李宗勉再上表辭免特授通奉大夫
左丞相兼樞密使不允仍斷来章批答
奮庸熙載實歸端揆之司為官擇人莫若真儒之用肆
班渙號以副具瞻况邊事未寕正賴是圖而是究何需
章来上猶勤至再以至三亟服厥官期予于治不特卿
有無窮之聞抑使邦其永孚于休
端明殿學士朝請大夫同簽書樞密院事李宗
勉再辭免依舊端明殿學士簽書樞密院恩命
不允仍斷来章批答
宥密之司其任至重由同而正兹實彛章渙號甫頒師
言允穆比騰免牘毋乃過謙已導至懷胡猶未喻况事
權之惟舊非等級之&KR1509;殊勿庸固辭亟祇成命所辭宜
不允
皇叔新除保康軍節度使希邐辭免前官恩命
不允仍斷来章批答
卿屬近行尊所當優禮承流授鉞盖有舊章成命誕敷
僉言惟允荐陳㢲牘足見謙冲雖慶賞固待有功然藩
屏莫如同姓初非濫授宜即欽承况令出惟行義無反
汗已嘗諭旨勿庸固辭
少傅保寧軍節度使判大宗正事嗣秀王師彌
再辭免特授少師加食邑食實封恩命不允批
答
朕立愛惟親以德詔爵矧卿以宗盟之長董屬籍之司
比及三年悉陶善教遂多彬彬文學之彦有如振振信
厚之時載念難兄嘗膺褒渥兹有成績盍舉舊章晉陟
亞師僉言惟允宜欽成命勿庸固辭所辭宜不允
少傅保寧軍節度使判大宗正事嗣秀王師彌
三辭免特授少師加食邑食實封恩命不允仍
斷来章批答
董正宗盟已更三禩率循舊典盍進一階遂揚渙號之
新俾陟亞師之位朕非私予人無間言胡為謙遜之深
乃至再三之凟雖辭榮避寵固欲全風節之高然敬老
尊賢當仰體眷懷之篤亟祇成命毋復重陳所辭宜不
允仍斷来章者
金紫光禄大夫喬行簡辭免觀文殿大學士醴泉
觀使兼侍讀恩命不允批答
卿善謀善斷同德同心老成而有典刑惓惓憂國論諫
而本仁義炳炳如丹暨秉鈞衡愈宣忠力方喜獲贊襄
之益與共圖康濟之功曷因變異之臨屢上退休之請
莫回雅志姑佚祠庭冠書殿以通班侍邇英而進讀豈
惟納誨以輔德盖將論道以經邦謂亟欽承乃堅遜避盍
念十二年之久相得益彰胡為再三凟之煩恝然求去
不獨卿有報國未遂之歎亦使朕獲用賢不終之譏其
體至懷以全大節
德音
兩淮荆襄四川州縣被寇寬卹德音
勅門下朕更化勵精視民如子固封守而康四海期臻
保定之功修文德以來遠人每切綏懷之念然内治之
尚缺致外患之未平荆襄既被於創殘淮蜀重遭於侵
擾道路流離之衆惨不聊生室廬焚燬之餘茫無所托
骨肉罹於荼毒丁壯困於轉輸常産僅存者莫供征斂
之須舊業乍還者又乏耕犁之具肆夙宵之軫慮如冰
炭之交懷嗟汝何辜由吾不德幸天人猶助於信順而
將帥悉力於捍防雖烽燧之甫停奈瘡痍之未復肆頒
渙號用慰羣情發粟以賑貧蠲租而布惠血戰之士當
議優恩死事之家盍加卹典或乘時而嘯聚或失律以
逋逃咸與維新同歸於治於戱各得其所既推還定勞
來之恩遹觀厥成永底安静和平之福咨爾藩宣之吏
奉予寬大之書毋事虚文俾沾實惠
嘉平月朔日蝕星聚德音
勅門下朕纂紹丕基躬親庶政無日不惕每思是究以
是圖畏天之威安敢自暇而自逸適衆星之交聚而靈
曜之復虧端由朕德之愆莫副皇穹之眷遇災而懼可
無消弭之方承意以從當盡寵綏之念肆頒渙號誕告
多方薄斂寬租俾沾實惠赦過宥罪咸與惟新輯寧蹂
踐之區勞來流離之衆勝捷者厚加於恩賞亡殁者亟
錄其子孫使無愁嘆怨恨之聲用集安静和平之福庶
蒙孚估永絶艱虞於戱風翔而和氣游盍廣德澤流行
之施人說而天意解佇開日星明潤之祥尚期藩屛之
臣各盡布宣之職勿為文具以副朕心主者施行
誥詞
權禮部尚書游似陞兼侍讀誥
入侍經帷俱資賢德然勸講則苐分章而析句進讀則
可因事以納言以次而遷盖優兹選具官某講明正理
博極羣書日就月將期廣緝熙之學朝聽夕訪每殫啓
沃之忠既升常伯之尊宜進邇英之讀雖循故事益峻
新班援古證今當盡責難之義引君當道庶成善治之
功往服厥官以副朕意
資政殿大學士葛洪特授提舉萬夀觀兼侍讀
誥
建道德以為師冀獲多聞之益命朝夕而納誨莫如良
弼之求趨造昕庭肆頒渙渥具官某學該百氏文倡諸
儒彊而義簡而廉澄不清撓不濁擢參機政屢進忠嘉
自勇退於急流久養恬於真館學于古訓當圖任於舊
人侍我經帷庶輔成於台德不遠伊邇盍歸乎來其體
眷懷益殫啟沃
翰林學士洪咨䕫除端明殿學士提舉萬夀觀
兼侍讀誥
翰苑辭榮爰畀祠庭之佚邇英進讀仍升秘殿之華庸
示異恩肆頒成命具官某才周世用譽冠時髦激濁揚
清蹇蹇厲匪躬之節閑邪陳善拳拳懷憂國之忠掖垣
推潤色之工銓部著清通之譽甫升𤨏闥復上玉堂不
進不休方圖柄任至三至再乃以疾辭盍隆禮以尊賢
使清心而省事峻陟延恩之職時游廣厦之間既俾躬
而處休當勿藥而有喜精加葆嗇用副朕懷
起居郎曺豳除權禮部侍郎誥
知無不言允謂正直端方之士德以詔爵盍居論思獻
納之班爰錫明綸庸昭隆眷具官某天資和粹德宇恢
洪出駕軺車每務揚清而激濁入登言路尤思補過以
盡忠勸講經筵輔成台德遂擢從於柱史俾晉貳於儀
曹往服厥官豈但惟寅於夙夜以報其上益殫入告之
謀猷茂對殊休以階顯用
宗正少卿兼權禮部侍郎游似除權禮部侍郎
誥
修禮明樂盖有司存為官擇人當繇試可已著直清之
譽盍申褒擢之恩具官某器局恢洪風規秀整和不流
而中不倚言有物而行有常勸講經帷輔成君德儀曹
兼攝尤夙夜以惟寅舊典聿新豈禮文之猶闕既能勝
任何以假為爰正位於貳卿俾升華於法從益修厥職
用副予知
資政殿學士知紹興府李鳴復除參知政事誥
理内御外將期庶政之交修選賢與能莫若舊人之圖
任肆頒渙號以穆師言具官某間世真儒斯民先覺介
然有守未嘗揚已以取名知無不言莫匪愛君而憂國
人無異議朕所深知允為直諒之臣遂畀樞機之任彌
縫藏用處置得宜遽收斂於經綸出鎮臨於屏翰報政
未久胡東欲留而西欲歸有德可尊故彼無惡而此無
斁宜錫趣還之命擢陞參預之司爰進爵封并增圭食
噫竭股肱之力本忠正以輔一人庶道德之威成安彊
以清四海祇服朕命益展壯猷
宗正少卿兼檢正兼權戶部侍郎趙與權除戶
部侍郎誥
司民部之權既能稱職渙昕庭之號就使為真允謂殊
休式昭隆眷具官某稟資信厚律己公清登文學法理
之科有俊敏疏通之識出則任侯藩之寄入而膺宰掾
之司随所設施藹然聲譽暨副地官之職尤知邦計之
源遂令綽綽以有餘足見多多而益辦宜正貳卿之秩
仍參省闥之華茂封寵榮益思獻納
林略除宗正少卿誥
宗寺典司屬籍事簡職清實論思獻納之階也儻匪名
儒盖不輕授以爾聞多學廣心正氣和詞章諧韶濩之
聲聞望藹珪璋之粹繇此致身於通顯曷嘗枉道以求
人衆皆曰賢盍復歸於清著德以定位宜進貳於司宗
益懋遠猷嗣膺異渥
趙以夫除直煥章閣樞密副都承旨誥
右府本兵之地事機貴密宣納之任要在得人以爾才
周世用望重宗英使節州麾所至可紀郎省卿寺無施
不宜况荐更宰掾之司尤善贊廟謨之運升華邃閣導
旨樞庭益究遠猶以需顯用
江萬里趙發除校書誥
校讎東觀漢以碩學名儒任其職唐則以為文士起家
之良選肆我國家益加崇重非儒科前列黌宇名流殆
不輕畀以爾萬里蜚英舍選直諒多聞以爾發得雋鼎
魁安恬有守俱假塗於學省遂給札於玉堂敷陳讜言
切中時病或畀校讎之職或居是正之官茂對寵榮益
加韜養
徐元杰除校書郎誥
魁倫之英榮進素定擢陞秘府猶以序遷盖所以養其
望而碩其用也以爾文諧韶濩行粹珪璋姓名獨冠於
儒科器識遠參於前輩兹由是正晉典校讎豈但讀平
生未見之書抑以成賢人可久之業往服厥職以俟柬
求
范鍾除國子祭酒誥
成俗化民必由乎學傳道授業當立之師然非博習修
潔之儒曷任教養作成之寄以爾稟資恬淡履行粹純
列職郎闈靖共爾位談經秘殿啓沃朕心擢由冊府之
中進陟儒宫之長成均以治學政精勤而誨諸生汝所
素明奚勞多訓
林略除太府少卿誥
朕思治勵精任人共政思得吉士以重列卿以爾心地
坦夷性資寬厚學問得先賢之旨趣詞章為後進之宗
師中外荐更聲稱藹著粤自祠庭之佚屢興宣室之思
資爾名儒貳予外府豈但攷受藏之數盖將為進用之
階尚克欽承以永終譽
顔頤仲除太府少卿誥
京兆素號難治非明敏長材恢恢游刃者曷勝其任克
稱厥職可後褒遷以爾通練而勤寬猛相濟明於聽訟
枉直立分惠以恤民絲毫無優寇攘相弭閭里相安予
嘉乃勲擢寘月卿之列渙汗其號以為天府之光益著
休聲嗣膺異渥
陳康照除司封郎中誥
貪位慕禄相率成風其来非一日矣朕勵精思治崇奬
恬退寘之班列將以新舊染而激末俗以爾學富詞麗
棣萼交輝宰邑佐州公明廉介恥阿時好十載居閒衆
正路開屈守邊郡累召不至風節凜然晉陞郎省非為
爾榮式遄其行以副朕側席待賢之意
起居郎丁伯桂除中書舍人誥
西掖演綸既云試可中宸出綍遂畀真除以穆師言式
昭隆眷具官某量吞雲夢秀挹湖山接物待人上不謟
下不瀆修身端行簡而廉直而温居烏府則務激濁以
揚清立螭坳則屢直前而奏事晉兼詞掖賁飾皇猷必
也正名庶示寵褒之意肆予命汝俾登侍從之班茂對
殊休以階大任
袁甫除中書舍人誥
渙汗其號方膺輔郡之除式遄其歸亟正掖垣之任復
青氊之舊物登紫橐之穹班具官某氣節剛方風規峻
整有是父有是子詞源學海之淵深難為弟難為兄卿
月朗星之輝映獨掇魁倫之選荐更麾節之華秉史筆
於螭坳代王言於鳳閣兼司銓綜僉謂清通暫均佚於
祠庭每興思於宣室趣還表著重掌絲綸盖疇已試之
庸徑錫為真之命不但討論而潤色尚資獻納以論思
益茂遠猷以階大任
起居舍人吳泳除起居郎誥
記動記言各分所掌在右在左以次而遷雖姑徇於彛
章實寖階於大用以爾言傳伊洛秀挹岷峨伯仲並立
於要津議論一循於直道典銓守法端如繩墨之誠陳
視草演綸編之詩書而無愧久參法從行畀真除暫資
鴻漸之儀增重螭坳之左益宏遠業庸副深知
國子祭酒王與權除起居郎誥
君舉必書正資直筆位定以德當用真儒以爾稟性温
恭禔身端謹踐更久矣聲譽藹然自趨覲於楓宸姑假
塗於棘寺雖晉陟成均之長猶未昭簡眷之隆徑立左
坳俾陪法從既不違於咫尺當益罄於忠嘉茂對殊休
以稱朕意
應繇除著作郎誥
著庭清選也矧由小至大步武寖高儻匪名儒曷稱厥
職以爾學粹而精詞麗以則禮闈校藝卓冠羣英由璧
水而登蓬山陟郎曹而直翰苑休聲綽著遠業未涯兹
除特寄徑耳益加韜養以俟柬求
衛洙除著作郎誥
由祕郎而佐著庭盖舊典也越次而升允為異渥以爾
學粹詞麗得雋儒科策足周行靖共正直由棘庭而躋
祕府步武寖清晉名論撰之司仍兼郎省乃顯用之階
也茂對殊休益宏遠業
袁甫除著作佐郎誥
蘭臺東觀專司論撰非兼才學識之三長曷膺是選以
爾氣剛以直識敏而明得父兄經術之淵源為學校諸
儒之領袖早居冊府休譽彌隆擢寘著庭師言允穆益
宏遠業茂對殊休
余元廙除著作佐郎誥
著庭之選素號清華名公鉅卿多由此而進以爾舍選
蜚英謙和通練踐更中外所居見稱擢寘蓬山師言允
穆復提史筆仍攝郎闈步武寖高式昭隆眷益宏遠業
茂對殊休
方大琮除祕書郎誥
蓬莱道山儲才之地也華塗要津皆繇此而進故於擢
用必選名流以爾禮闈前列久著懋庸策足周行安恬
有守為丞外府通練而勤晉秩書林以階顯用益加涵
養庸副予知
余元廙江萬里同除祕書郎誥
圖書祕府天下之清選也或遷或擢罔匪名流以爾元
廙心醇氣和年高德劭迭丞寺監一意靖共既茂著於
休聲宜晉登於冊府以爾萬里早升黌舍屢冠文闈校
讎道山敷陳讜論欲養成於遠器姑序進於典書茂對
寵榮以需柬拔
衛洙除祕書郎誥
圖書之府星應東壁地號西崑居其間者率以登瀛目
之苟匪名流曷稱兹選以爾擢秀名家蜚聲儒級踐更
滋久所居見稱策足周行晉丞理寺惟明克允不激不
隨擢寘蓬山師言允穆益宏遠業以俟柬求
王埜除軍器監誥
毋以日月為功實試賢能為上此用人良法也以爾學
問詞章世濟其美施之政事綽綽有餘晉總除戎仍兼
導旨允為異擢益展壯猷
蔣峴除軍器監誥
除戎器以戒不虞國家急務也雖分職以任其責而置
監立長實總其凡焉苟匪通才曷稱兹選以爾學博詞
麗節勁氣和校文如水鑑之明典選若權衡之審談經
秘殿啟沃朕心至於器械之微亦底繕治之績善於其
職就使長之毋曰序遷實階殊擢
鄧若水除武學博士誥
學分左右教育則均凡分職於其間必擇人而後授以
爾西蜀之英質直好義比司胄學咸稱糾錄之公兹寘
武庠俾任博通之職其新矩矱以廸生徒
