東澗集卷十二宋許應龍撰
啟
通安撫葉尚書啟
校藝文闈荐出鴻造甄陶之下效官泮水獲居虎節按
臨之中輙斂版以趨庭敬齋心而奏記恭惟某官英姿
山立奥學海涵倒三峽之詞源經天緯地散一襟之和
氣與物為春巍科密邇於鼇頭闊步徑登於鴛列久居
言路凜著直聲搏擊何心聳横秋之鵰鶚姦邪褫魄無
當道之豺狼九重深念其孤忠八座遂膺於峻擢上星
辰而聽履獨高紫橐之班作舟檝以濟川實切蒼生之
望暫分制閫殊鬱壯猷然觀施設之間已寓經綸之業
謙和下士平易近民薄賦輕徭春生田里發姦摘伏影
滅寇攘軍戎懷畏愛之心胥吏絶欺謾之弊提封一道
謠頌同聲朝廷深知弱翁行將大用天子不見賈誼佇
即召還某燈火寒生簮纓末緒託身黌舍偶叨再薦之
書射策彤墀濫厠七人之列拊已每慙於樸學疲精妄
習於詞科方虞刻楮之未成忽報戍瓜之已及欲使國
人皆有式深慮未能大庇寒士俱歡顔敢祈垂軫
通楊帥啟
恭審渙膺宸綍榮鎮帥藩十國為連孰不仰郎官之宿
五月報政已頓回閩嶠之春睿眷彌隆輿情胥懌恭惟
某官家傳奥學天賦異才見義必為不吐茹於剛柔之
勢秉心無兢寧諂瀆乎上下之交氣節見於立朝聲名
長於治郡迨臨方面益著恩威雖召節沓來乃欲急流
而勇退然凝旒圖任未容袖手以旁觀始借重於郎闈
復升華於帥閫發姦摘伏影滅寇攘已責寬租川流惠
澤禁戢刻木之擾杜絶珥筆之風蒐練惰兵尊禮賢士
雖一方之幸甚如四海之望何毋以我公歸兮方切民
心之愛會有為王言者即觀禁路之登某雖忝㕓氓屬
拘職守燕賀僅憑於尺牘魚封忽拜於瑰詞清德凜然
豈待奉一盂之水休聲藉甚但當賡五袴之謠
通鄒守啟
分符剖竹久宣千里之威聲在泮采芹幸託二天之巨
庇將趨庭而伏謁先削牘以投誠恭惟某官忠烈名家
清朝偉器詞章甚麗要皆原本於六經風致雖高不廢
應酬於庶務自摘髭於上第旋振跡於亨衢錯節盤根
牛刀荐試題輿别駕驥足難淹果由奏課之優徑任牧
民之寄從臣交薦合登紫闥以通班宸命渙頒復擁朱
轓而出守兩朞報政一意為民薄斂省刑春生田里深
溝固壘影滅寇攘為善無近名之嫌律已藹真清之譽
類非俗吏為也佇膺丹詔之褒其以我公歸兮即聽黃
麻之拜某三山末緒六稔上庠季攷月書荐玷文闈之
首寸量銖較將幾舍選之陞遇連預於薦書獲浪登於
甲第式遵銓格猥注儒官適瓜戍之及期奉萱闈而祗
役青青子佩冀悉為鄭校之遊噦噦鸞聲尤願覩魯侯
之戾
到任通運使啟
建臺分閫總司一道之權剖竹分符幸託二天之庇已
諧視篆敢後通名恭惟經略運使賀白才華間平風度
英姿山立望之儼即之温厚德天成簡而廉寬而栗方
入登於朝路旋出駕於題輿報政侯藩休聲藉甚提綱
蠻舶清節凜然遂膺簡注之隆晉任將輸之寄六轡如
組方賴咨諏十國為連復兼鎮撫内振揚於風采外銷
弭於寇攘遵海而南難久淹於英傑自天而下即榮拜
於宸綸某再入修門六叨清選職閒事簡慙廩稍之空
糜幼學壯行曾分毫之莫展荐求外補期效微勞式遄
其行濫忝熊轓之駕未知攸濟深虞鼠技之窮所幸逢
膚使之賢必不替昔時之眷奉法循理詎敢恃於私恩
激濁揚清願曲垂於精鑒瞻依深切敷述奚殫
通交代李教授啟
漢庭射策濫踵英名魯泮采芹復承高躅亶謂夤緣之
幸倍深欣躍之私望履非遙馳書敢後恭惟交代某官
清標絶俗勁氣邁倫文富波瀾瀉灧澦瞿塘於筆下學
該流略吞石渠東觀於胷中粤自妙齡寖騰雋譽奠而
後發期收功於一戰之間巍乎有成果擢第於七人之
列將升華於鼇禁姑寄徑於鱣堂崇雅黜浮詞章復古
修舊起廢矩矱鼎新既休譽之藹聞宜諸公之交薦躚
躚媚學豈容挽而留之衮衮登臺斯可拱而俟耳令學
者有所統一深愧非才儻舊政必以告新願安承教
回交代王寺丞啟
入登朝列久叨附驥之榮出守侯藩復忝續貂之幸方
僣修於菲削迺荐辱於華緘荷意勤拳拊躬悚惕恭惟
交代知郡寺丞意誠心正學廣聞多言則成文得典雅
渾深之體施之有政藹慈祥豈弟之聲自奏最於花城
即近光於楓禁迨丞外府實階清切之班勇退急流翻
任藩宣之寄以儒術而飾吏有善教以得民使無訟乎
祇有片言之折築斯城也嚴為外患之防遂令蠻煙瘴
雨之鄉如在和氣春風之域盍膺選表胡遽丐閑無以
我公歸兮咸起攀轅之意會有為王言者即膺持橐之
除某久玷郎闈濫叨郡寄雖有上冢過家之便慙無承
流宣化之能瞻之在前幸成規之可繼瞠乎其後恐高
躅之難追然雅眷之素隆諒舊政之必告會言近止豈
惟交賓主之歡竊有請焉願永篤子孫之契中丹所懇
子墨奚殫
通徐判官啟
依綠水以泛蓮久勤瞻遡在泮宫而采藻行託帡幪望
履非遙馳書敢後恭惟某官風規高秀德宇粹夷紬繹
六經推明上世之絶學度越兩漢追還先秦之古文遂
登天梯如拾地芥胡久淹於雋軌尚叶贊於侯藩藹然
謠頌之交騰皆謂廉明而有守空馬羣於冀北雖足為
幕下之光飛鳳詔於日邊行即奉席前之對某三山末
緒六稔上庠偶進預於薦書獲濫塵於甲第式循銓格
猥注儒官不知慮此反教人恐未免先生之笑必有師
焉擇其善何幸從賢者之游
回判官啟
泛紅依綠將資妙畫之長配白嫓青首辱長牋之貺輝
煌溢目悚感交懷恭惟判官從橐名門鄉評重望寬而
有制用為蒞事之方直哉惟清益厲律身之操自參上
幕藹著休聲空冀北之羣難久淹於逸駕飛日邊之詔
當直上於華塗某久玷郎闈濫叨郡寄如是利如是害
固欲周知將有為將有行尚祈恊贊傾依彌切敷述奚
殫
代通郭帥啟
一行作吏濫叨三尺之司十國為連行托二天之庇敢
馳牘尺敬掣齋鈴恭惟某官勁氣横秋精忠貫日夷夏
畏慕載宣元振之威聲神明扶持獨著汾陽之高節久
司戎閫進陟殿巖叶將相以交懽為國家而定策機謀
密運煥五龍夾日之光宗社再安壯一柱擎天之力暨
論勲而肆賞恨無官之可酬王言大哉顯奉制麻之寵
相尊等耳榮參台鼎之間不專寵利成功之居乃徇明
哲保身之道懇辭兵柄出鎮邊陲眷維揚之雄藩實難
兄之故部甘棠勿剪尚餘去後之思華萼相輝復見光
前之政會有為王言者其以我公歸兮申以丹書冠一
十八侯之位次光於皇祖校二十四考之中書某斥鷃
卑棲蠹魚末學叨塵一第荏冉歴年甘心曹掾之卑屈
指戍期之及著為律疏為令敢萌出入之思矜其短庇
其愚尚賴帡幪之賜
丐外啟
猥以駑庸濫塵鴛列侵尋一紀絶無毫髮之功僥冒九
遷盡出甄陶之賜入館已幾於六稔攝郎將及於五朞
静言思之實踰所望不啻足矣尚復何求第慙未報於
恩門遂欲少親于民事非為私計期效微勞雖大造曲
成尚閟允俞之命然周行久玷恐乖進退之宜矧屈指
於同寅悉接踵而補外獨留於此豈能免希覬之疑苟
居之安是自速顛隮之咎所合力求於更迭詎容久戀
於寵榮竊有請焉不憚至三而至再與其退也庶幾成
始以成終
代上憲使啟
合浮圖之尖欲借一舉手之力仰使者之節輒伸三上
書之誠願霽霜威少垂電矚竊以進身之路實資改秩
之章求則得之寧免俛眉而伸睫多為貴者庶幾積土
以成山至若職司之員又非他削之比儻或未遂猶小
車無軏何以行之既獲所圖是掘井及泉不為棄也矧
迫垂成之際敢嫌冒進之求伏念某褊智淺能薄才綿
力幼而有志若稽田既勤敷菑長也無庸懼析薪不克
負荷雖玷名於薦墨莫繼踵於詞科庀職尉曹充員郡
幕小大之獄不能察猥叨糾掾之司東西之命惟所之
敢憚遐陬之阻實歴已更於六考剡章僅獲於數員因
而成之正賴中流一檝之助無可棲者不勝遶木三匝
之思幸遇大賢主盟善類雖菲葑而亦采植桃李於無
言苟不投誠殆幾自棄恭惟提刑人物冠冕朝廷羽儀
極翰墨之工粹然得作者之體屏膏粱之習瀟然有高
士之風方參宥府之編摩翻任專城之委割嘉乃丕績
錫以使軺頓令蠻煙瘴雨之鄉盡在和氣春風之域詔
且至矣公少須之將使萬物各遂其宜豈有一夫不被
其澤生我者成我者已遂依歸求之與與之與願希坱
圠
代上諫坡啟
程能較藝曩嘗叨藻鑑之知嘘枯吹生今願借洪鈞之
轉士固伸于知已書不足以盡言仰瀆威尊俯深震悸
竊觀昔人之所薦類多平日之素知非求之故吏之中
則取之門生之列盖聽其言觀其行已極精詳故浚其
源溉其根力加成就此實大賢之高見豈期嘉會之適
逢倘不布其心腹之誠是自棄於爐錘之外伏念某衣
常短褐家本衡門退而學詩敬佩鯉庭之訓幸而獲選
遂隨鶚薦之飛科偶玷於奉常職濫陪于漕屬盡瘁雖
更於初考剡薦未獲於一章静言思之當賴先容之助
病不求耳孰為借譽之階幸遇正人進登言路雖菲葑
而亦采植桃李于無言矧是散材曾蒙大冶載色載笑
每勤眄睞之私成始成終諒軫提撕之念暖律倘吹於
寒谷弊帚亦享于千金恭惟某官直節冰清英姿玉立
散一襟之和氣與物為春倒三峽之詞源决科發策巍
亞鼇頭之選晉升騎省之華直筆正繩震肅百僚之上
引裾及霤激昂萬乘之前將大庇天下之寒儒豈獨遺
恩閎之舊物月華先得幸依近水之樓臺雲厦不棲更
傍誰家之門戶
代同舍上趙臨安啟
侍坐於先生長者夙有夤緣借勢於王公大人不無覬
望敢憑尺素少布寸丹恭惟某官毓秀金枝凝祥寳祐
與時酬酢萬變不窮遇事精明百蠹俱剔出則任鎮撫
澄清之職入則居論思獻納之班帝曰識公上星辰而
聽履人期柄國作舟楫以濟川胡為丹詔之新頒尚襲
青氊之舊物蓋以輦轂之下難乎師帥之良前有趙張
後有三王未見可傳而可繼遠者年歲近者數月誰能
至再以至三倘非明公孰任兹寄不惟豪猾屏迹于秋
霜烈日之下抑使善良被化于春風和氣之中雖云善
政之藹聞其如公論之尚鬱佇膺爰立式副具瞻伏念
某少也畸人長而獨學抱遺經而究終始僉謂拘儒摶
扶搖而溘風埃未酬壯志濫登黌舍竊慕英流患不精
弗患不明敢替春誦夏絃之業有所譽必有所試冀躋
月書季考之優每願事大夫之賢庶幾就有道而正曩
恃伯氏文昌之契荐瞻泰山北斗之光姑蘇辱設醴之
勤京邑沐還贄之寵感德至矣揣分茫然裁書敬控于
謝悰惠顧尚期於大造矧方庇天下之士豈獨拒互鄉
之童暖律倘吹敝帚增重口將言足將進三及門而惴
焉力可為器可使一舉手之勞耳
代陳情啟
掃門擁篲過蒙三吐哺三握髮之勤奏記陳篇願效一舉
手一投足之力俯慙僣躐倍切凌兢竊惟大臣之事君
每以薦賢而為念廣萬間而庇寒士俱使懽顔適千里
者喜似人尤勤推轂故嚴助則有邑子之薦而祐甫則
多故人之除盖維桑與梓猶貴必恭豈連茹拔茅或忘
引類幸此風之復見撫小已以自欣伏念某少也畸人
長而獨學碌碌恨無於竒節兀兀敢替於窮年誦詩三
百奚以為荐綴横秋之鶚得水尺寸僅自致免為點額
之魚注選銓曹備員漕屬視事已更於初考剡章未獲
於一員搖尾乞憐素昧獻諛之態炙手可熱恨無借勢
之階兹逢節鉞之重臣喜接枌榆之後進成小成大默
運洪鈞為桷為杗舉無棄物有此夤緣之幸敢伸悃愊
之私倘借重言俾沐繡衣之薦庶幾陋質頓增華衮之
榮恭惟某官識洞幾深資兼文武澄不清撓不濁望之
儼即之温當征鴻横海之秋嘗陪羽翼及飛龍在天之
日復會風雲殫上閣之忠勤肅清朝之班列厥績用懋
其報伊何王言大哉亟畀植纛建旄之寵相尊等耳行
膺分茅裂土之封將使萬物各遂其宜豈有一夫不被
其澤月華先得幸依近水之樓臺雲厦不栖更傍誰家
之門戶
上丞相啟
十載居中愧久妨於賢路三章丐外期少效於民庸尚
閟俞音敢伸前悃伏念某才疎識淺援寡勢孤侯泮終
更初蔑片言之薦相門晉謁遽蒙大造之知故府奉常
成均中祕凡九叨於清職復兩攝於銓曹退省其私奚
功至此欲報之德何日忘之遂興更迭之思荐瀆威尊
之聽冀殫駑技仰答鴻恩有命自天未蒙從欲玩歲愒
日深切汗顔苟不明進退之宜是自取顛隮之悔可以
去矣敢復戀於寵榮竊有請焉願亟垂於矜允恭惟某
官忠貫日月勲塞乾坤熙載奮庸輔贊彌縫而藏諸用
量能授職乂負偃植各安所施矧久沐於陶成輒僣求
於器使多多益辦雖無撥煩治劇之才碌碌亡竒第守
學道愛民之訓倘辱取長而舍短或能趨事以赴功不
達時宜肯效俗儒之癖具宣德意當希循吏之風以此
存心用酬知已
回知縣啟
維桑與梓久矣親仁剖竹分符兹焉聮事方欲馳於竿
牘乃先辱於華緘恭惟知縣雅量恢洪英標峻整仁必
有勇既險阻之備嘗賞以酬勞盍軒騰而直上胡淹雲
翼小試雷封翕然謠頌之交騰皆謂公勤而不擾佇膺
芝檢入覲楓宸某久玷郎闈濫膺郡寄奉法循理固欲
令田里之安學道愛人尤願廣絃歌之化
回教授啟
采芹泮水暫屈名流剖竹偏城幸聮王事方欲馳於竿
牘迺先辱於緘縢恭惟教授掉鞅文闈蜚聲舍選胸中
根葉高凌鐵幹之百圍筆下波瀾倒瀉銀河之千丈遂
題名於鴈塔即分教於鱣堂媚學躚躚方賴範模之正
諸公衮衮佇陪臺閣之登某久玷郎闈濫叨郡寄化民
成俗必由學敢後崇儒温故知新可為師願安承教
回學職啟
論秀而升諸學久聆令譽之馳思泮而采其芹行獲英
游之奉方圖修敬遽辱貽緘恭惟某官博古通今弸中
彪外友一國之善士切磋琢磨倒三峽之詞源泓涵演
迤豹斑略露鶚薦已登矧益精素學之修豈難復青氊
之舊槐花届候雖暫隨舉子之忙桂籍書名當不在羣
英之後某瞻依伊邇欣躍彌深範不範模不模深負好
為之愧聞未聞見未見尚資忠告之規
又
一鄉之善雖久服於英名千里而遙恨未瞻於丰範敢
期承乏獲遂從游恭惟某官行著月評文窺天巧窮經
學古淵源極深造之功藏器待時學校豈久淹之地矧
槐花之候應而楊葉之藝精有司豈枉我哉更期賈勇
一第特溷子耳佇聽成名某濫典芹宫適當瓜戍恨修
辭之不敏荷惠問之相先温故知新可為師自愧見聞
之陋入學鼓篋孫其業正資劘切之規
又
矯首鄭公之鄉久欽令聞分教魯侯之泮獲奉英游慙
羾記之未遑荷飛緘之先辱恭惟某官風規高秀德宇
粹夷學博而宏衮衮湧泉之思賦麗以則鏗鏗擲地之
聲雖身居庠序之間而志在雲霄之上學者審是而已
既精楊葉之穿有司豈枉我哉佇見桂闈之擢某才無
所取冗不見治論弗詭於聖人雖知自勉師不賢於弟
子預切懷慙尚資胥訓胥誨之誠以廣寡見寡聞之陋
回寄居官啟
千里而來方快景星之覩三揖而進遽蒙明月之投荷
意殊勤拊顔有靦恭惟某官英才天賦盛德日新溢為
筆下之詞章出自胸中之機軸學優而仕預知遠業之
難量名昭于師會見亨衢之直上某自慙疎陋過辱褒
稱受言藏之當辦瓊瑤之報非敢後也實因朱墨之紛
回司法啟
宿聞高誼未諧覿德之私假守偏城行有同寅之幸貽
書甚寵荷意殊勤恭惟司法學地淵深性天渾厚扶搖
九萬里雖未迅於鵬圖才名三十年嘗奮飛於鶚薦巍
中銓闈之選遂膺法掾之司公以無私當務三章之確
守鈍而後利庶觀大器之晩成某久玷郎闈濫叨郡寄
推儒術以飾吏深慮迂疎以法令而為師正資明允
回任探花啟
冠帶億萬共推舍選之英聲禮樂三千果擢鼎魁之高
第臚音甫唱輿議交孚恭惟某官天與雋才家傳奥學
自出胸中之機軸溢為筆下之波瀾才華俱掇於儒科
殆同五竇梓里雖多於文士莫齒諸任學校已馳二十
年之聲議論宜出五百人之右指陳時政既仰勤乙夜
之觀喜動天顔遂擢寘三英之列盛名已震大用何疑
某久矣從游兹焉快覩榮進素定固莫容頌禱之私事
業相期願益厲端方之節輒因報貺少效贈言
回縣丞啟
鼓篋上庠曾覘犀表分符南土首辱魚封雖修問之尚
稽喜同寅之伊邇恭惟縣丞蜚聲黌舍發藻儒林氣大
以剛夙負摩雲之志賦麗以則載敭擲地之聲胡久鬱
於長才尚為丞於兹邑先鈍後利當知大器之晚成右
挈左提會見公車之交薦某猥叨試郡行遂盍簮以臨
其民欲尚廉平之政樂告以善更祈佽助之私
