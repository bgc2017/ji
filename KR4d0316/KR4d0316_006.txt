東澗集卷六宋許應龍撰
制
吳淵除寶章閣直學士知太平州制
載惟當塗夙稱道院其在今日實為要衝匪頼隨機應
變之才曷盡思患預防之計具官某疏通無滯剛毅有
謀隨所至以有聲蓋無施而不可剖符巨鎮善政以得
民心持節行臺給餉不絶糧道擢從次對正陟貳卿念
南徐既著於勲庸而采石尤資於備禦疏恩北闕改司
藩屏之權寓直西清庸示褒遷之寵益懋乃績以副予
知
吳淵除戸部侍郎淮東總領知鎮江府制
給餉不絶既騰辦治之聲有功見知可後褒遷之寵肆
頒渙號以穆師言具官某識敏而明氣剛以直藹然譽
望既表表以出羣措諸施為尤多多而益辦入則為羽
儀於班列出則著勲績於節旄戢吏愛民允稱宣化承
流之職理兵足食務為折衝強本之謀予嘉乃勲用錫
爾祉俾為真於民部庸增重於餉臺仍兼藩屏之司益
壯安強之勢徒得君重冀寬憂顧之懷益圖爾庸嗣沐
便蕃之渥
趙以夫除右文殿修撰樞密副都承旨知慶元
府主管沿海制置使制
朕惟鄞城巨鎮海道要衝匪資隨機應變之才曷任御
衆牧人之寄以爾佩服儒術標的宗盟使節州麾隨試
輙效卿寺省闥所居見稱暨恊贊於樞庭益潜攄於妙
略屬兹謀帥無以踰卿躋導旨之穹班仍陞華於祕殿
徒得君重以寬憂顧之懷勉為朕行亟底拊綏之績課
最來上恩渥何涯
李大同除寶謨閣直學士知平江府制
載惟姑蘇甲於西浙人稠地廣夙稱富庶之鄉事簡俗
淳當尚中和之化欲使十萬戶之蒙福必資二千石之
惟良具官某老成典刑剛方直諒自登表著徧歴清華
由言路而至文昌杜私情而執公法遽循更迭出任藩
宣爰進職於西清俾分符於左翊以儒術而飾吏蓋所
優為推善教以得民佇聞治最欽承予命益展壯猶
史宅之除待制知寧國府制
剖竹分符方畀藩宣之任疏恩易鎮式昭委寄之隆具
官某稟性謙和禔身端謹世濟其美徑躋持橐之班父
教之忠備識蒞官之法欲詳試近臣之政遂令佩太守
之章改畀潜藩俾膺近次其勉圖於治最庶益振於家
聲
余天錫知福州制
均佚祠庭已屢更於歲籥興思宣室肆擢鎮於帥垣式
渙明綸庸昭隆眷具官某謙和而忠厚信敏而疏通七
載立朝徧歴清華之選八命作牧載宣彈壓之威自辭
常伯之班久戢壯猶之展今予命汝往司屏翰之權祇
服厥官茂著撫綏之績佇聞善最嗣有異恩
李曾伯知岳州制
岳陽為郡當上流之要衝思患預防非通敏長才曷勝
其任以爾究心謀略有志事功久歴邊陲備嘗險阻列
屬戎監贊畫帥垣善應變以隨機可牧人而御衆爰畀
藩宣之職仍兼節制之權勉著勲庸以寬憂顧
俞垓知安吉州制
廉吏民之表也承流千里苟得人而用之則其身正不
令而行矣以爾議論識見蔚有父風和粹靖共根於天
性總司舶市人服其清遂迭畀於郡符旋擢陞於朝列
由司匭而至郎皆稱厥官載惟輔藩當擇良吏肆以命
汝孰不謂宜節用愛人興利革弊蓋爾所素明者課最
來上恩渥何涯
趙汝柄知嚴州制
嚴陵密邇京都素號望郡非朝紳之有聲績者不畀也
由别駕而升允為異擢以爾強敏疏通優於吏治例條
關决綽著聲稱晉秉州麾仍兼泉監其委寄蓋不輕矣
正身帥下薄斂省刑檢察吏姦使無病吾民則予汝嘉
往究乃心以圖報稱
劉煒叔知泉州制
溫陵大藩民繁事夥蠻舶萃聚財貨浩穰苟非公廉練
達之才曷著牧養阜通之績以爾美由世濟學本家傳
踐更百為精勤一意廬陵善政靡人不稱晉陟郎闈庸
示褒寵載念南土寖不逮前整頓一新正資敏手疇咨
輿論咸曰汝宜往服厥官以稱朕意
劉震孫改知安吉州制
霅川去天尺五湖山清秀人物阜蕃為浙右佳郡非廷
紳之有資望者不畀也以爾毓德名家敏明直諒立朝
以來屢進忠嘉省闥彌綸寖階顯用欲奉親而丐外爰
錫命以分符戢吏愛民省刑薄斂使田里相安而無愁
歎怨恨之聲則予汝懌課最來上嗣有異恩
韓休卿知融州制
朕篤近舉遠一視同仁至於嶺嶠之遥亦遴循良之選
以爾元勲之裔四紀官塗三佐侯藩晉參議幕調兵禦
寇贊畫宣勞擢守玉融庸示褒寵布宣德意使遐陬之
氓如在畿甸則予汝嘉往究乃心以須選表
陳滌知宜州制
宜山去天遼邈廹近蠻獠民弱而貧非循良之守鎮以
清靜曷安其生以爾毓秀名家疏通詳練踐更滋久所
居見稱肆觀爾能擢守南土布宣德意使斯民受賜如
在畿甸則為稱職課最來上朕不汝遺
魏了翁知紹興府制
不見賈誼方興宣室之思爰命君陳往任東郊之尹益
隆委寄庸示眷知具官某間世真儒斯民先覺以學問
淵源之邃為黼黻河漢之文惓惓憂國之忠無言不盡
蹇蹇匪躬之節所守彌堅甫晉陟於樞庭即宏開于督
府趣還廊廟莫遂挽留旋畀藩宣復堅遜避然大賢之
去就係四海之觀曕載念會稽密邇王室徒得君重庶
帥閫之增輝勉為朕行冀京師之蒙福雖暫勞于鎮撫
行大展于經綸尚體至懷亟祗成命
王遂知平江府制
用之則行方叱西征之馭引以自近復分左翊之符宣
王化以承流庶京師之蒙潤具官某定而能應直哉惟
清惓惓懷憂國之忠蹇蹇厲匪躬之節施無不可豈惟
振職于憲臺事豈辭難尤欲宣威于制閫遐不謂矣朕
深念之與其勞十乘以啟行孰若易一麾而出守使見
日覺長安之近無登天嗟蜀道之難茂對殊休勉圖治
最
王琮知常德府制
武陵巨鎮兼四郡甲兵之事其責匪輕必長於牧御者
始堪其選以爾究心謀略有志事功仕於邊陲諳歴已
久雖列屬戎監贊畫帥垣然未盡于長才復擢司於名
郡其思報稱勉著勲庸
袁申儒知寧國府制
宣城巨鎮民物浩穰非明敏長才踐敭滋久者莫勝其
任以爾通今博古下筆成章尤决勝于漕闈竟收功于
儒級奏使節州麾之最贊樞庭督府之籌雖陟列卿阻
還清著載念藩宣之寄盍資通練之儒爰錫綸恩俾宣
德意勉圖善最嗣有殊榮
趙希塈改知嘉興府制
霅川之政方以最聞避寵引嫌毅然求去勉從雅志爰
錫明綸以爾公族之英安恬有守甫登朝列出典輔藩
節用愛人正身率下絲毫無擾田里相安剡奏丐閑已
嘗諭旨俾令終秩云胡不留需次嘉禾以全高節益培
遠業庸副予知
吳潜改知平江府制
渙汗其號正陞法從之穹班我圖爾居無若姑蘇之巨
屏欲示優賢之意肆疏易鎮之恩具官某名冠羣英身
兼數器總餉則不加賦而足用典藩則有善政以得民
振戎事于兵曹贊廟謨於省闥方罄朝夕論思之益姑
循内外更迭之規以寵其行俾即真於起部不遠伊邇
庶蒙潤于京師矧屢試以有功當不勞而自治佇聞善
最嗣沐殊休
賈子諟知成都府制
巴蜀去天遼邈將欲宣德意而抒下情實頼賢守其於
選擇尤不敢輕以爾學本家傳美由世濟宰邑佐郡俱
著休稱暨典邊城究心捍禦安于靜退均佚琳宫載惟
潜藩方資牧養疇咨已試咸曰汝宜往服厥官勉圖政
績善最來上恩渥何涯
劉端友知遂寧府制
武信乃西蜀之巨鎮重臣法從多均佚于此繇麾節而
除者蓋異渥也以爾祖父世篤忠正思其人猶愛其木
况子孫乎幸有象賢挺挺風烈擢分帥閫庸示寵嘉瓜
期尚賖慮淹遠業復頒渙渥易鎮名藩推善政以得民
以儒術而飾吏蓋爾所已試者宜疾其驅以寬憂顧
韓括知肇慶府制
端溪潜邸也實嶺南之望郡比遭寇攘近甫安集拊摩
惠養正頼循良以爾名臣之孫踐更滋久倅貳潮陽寬
慈平易今守兹郡密邇舊封閭里戚休知之審矣遏絶
嚚訟檢察姦胥俾母病吾民則為稱職課最來上朕不
汝遺
高定子除軍器監依舊江東轉運副使制
有功見知則說此四牡勞使臣之詩也朕嘗三復斯言
謂將指于外苟有勞績而無以旌别之則何以作其趨
事赴功之心乎以爾擢秀儒科杕華輝映侯藩郎省所
居見稱久典將輸公勤廉介不加賦而用足真有用之
才也課最登聞趣頒召節咸願借留勉令因任擢長戎
監俾遠而有光焉益究乃心以須茂渥
奚概除軍器監丞兼權淮西提刑兼都督府隨
軍轉運制
領内職而攝外臺蓋異渥也以爾疏通無壅沉靜有謀
倅貳齊安恊力捍禦寵以戎監勾稽之職俾綰郡符復
轉為丞兼持使節仍飛輓於芻粟以贍給於兵戎其展
壯猷以須異擢
曾穎茂直寶章閣知隆興府兼江西運判制
麾節之任其事俱繁兼而領之允為重寄以爾望隆喬
木光映棣華性資則温乎其和才具則施無不可出奏
使節州麾之最入騰郎闈省闥之聲難久鬱於遠猷俾
再恢於游刃特升邃閣擢鎮帥藩兼司將漕之權庸展
澄清之志其思報稱以俟褒遷
兵部員外郎成都運判楊履正除軍器監兼四
川宣撫判官成都府路轉運判官制
宣威總四道之權責專任重必立其貳庶相與恊贊以
成制勝之功儻匪宏才曷膺兹寄以爾忠烈名家熟知
兵略昨任綿守適值擾攘應變隨機卒安反側領計臺
而參幕府益展壯猷肆升武監之華仍贊元戎之職并
謀合智禦侮折衝益勉勲庸以寬憂顧
虞普除直寶章閣知䕫州主管安撫司公事兼
運判制
䕫門當荆蜀之衝任分閫之寄者其責尤重非才高通
變長於綏馭者曷稱其職以爾量宏識遠心正氣和見
諸歴試之間蔚有可稱之實六轡如組方頼咨諏十國
為連尤資鎮撫肆陞邃閣兼領漕臺整師以修我戎給
餉不絶糧道皆汝所優為者勉圖偉績嗣有異恩
朱鑑依舊將作監丞淮西制參兼運判制
朕理内御外為官擇人計畫轉輸皆為重寄兼斯二者
必頼通才以爾人門兼美内外俱宜班行綽著於聲稱
藩屏復宣於勞績載念西淮之境實當要路之衝禆贊
制垣斡旋漕計采之公論咸曰汝宜以匠丞而兼領之
其委任蓋不輕矣勉圖來效以副予知
趙以夫除兩浙轉運判官制
畿漕兼道之權事叢責重非詳練通敏隨試輒效者曷
勝其任以爾學粹詞麗心醇氣和治郡則惠愛及民持
節則公清振職郎闈樞屬俱著聲稱敷奏詳明尤稱朕
意寓直邃閣晉陟計臺庸昭簡眷之隆盍展澄清之志
尚觀來效嗣有褒遷
姚珍除福建轉運判官制
建守閩漕例多更迭蓋以閭閻利病財計盈虛知之詳
而講之熟矣矧奏藩宣之最宜陞飛輓之司以爾望亞
倫魁才高經濟和不流中不倚強而義簡而廉樞筦機
謀正資叶贊輔藩經理勉為朕行殫一心於勞來之間
措千里於奠安之域民受其賜悉懷愛戴之私予嘉乃
勲晉陟將輸之寄仍兼舊治終惠編氓益觀爾能嗣頒
異渥
孟點除湖北轉運判官制
湖右諸郡困於供億財殫民匱欲稱將輸之任必資明
敏之才以爾毓秀名門究心吏事侯藩底績制閫贊謀
既所至之有聲信無施而不可漕臺兼攝休譽益彰宜
畀真除庸昭隆委揚清激濁正已理財使民不加賦而
吏皆奉法則予汝嘉往究乃心以稱朕意
錢雷震起復修職郎差充淮南運司凖遣制
起復任職蓋以才選故常法不拘也爾嘗預薦墨因護
鄉井而得官鹺息日虧又能措畫外臺辟舉遂奪情而
充漕屬允為間見其恩報稱移孝為忠
彭大雅出疆籌略多合事宜補從事郎淮西准
備差遣制
制垣任重而責專有請必行庶英豪樂為之用以爾名
中賢書智周兵略出疆踰歲洞察敵情戎閫薦敭特賜
真命文階幕屬倂為爾榮尚克欽承毋忘報稱
陳一薦除司農寺丞兼荆湖制置司參議官制
贊畫制垣必兼内職所以重其遷也爾自掇儒科荐更
邊任典藩將漕所至見稱俾晉丞於大農仍復參於議
幕隨機應變爾所素明益展壯猷以須顯用
趙師楷除直秘閣依舊都大提點坑冶鑄錢公
事制
中秘圖書之府寓直其間號為清選非聲望顯著者不
畀也以爾被服儒雅標的宗英治郡則惠澤及民持節
則廉明振職攝承帥閫捍禦有方遂擢寘於班聯旋出
司於泉布肆加爾職俾分潜邸之符恐勤于行復任使
華之寄式昭簡眷嗣有褒遷
陳登除江淮等路都大提點坑冶鑄錢公事制
泉司總十一道之權其任匪輕欲稱厥職必惟其人以
爾蘭省上游聞多學廣入登清選出倅侯藩備殫帥垣
禆贊之勞遂進外府勾稽之職剖符名郡治最藹聞肆
疏寵以褒遷俾提綱於鼔鑄往服厥職益究乃心
黃辰顯督戰收復山城轉一官制
儒者知兵真有用之才也况立勲績褒賞可忘以爾作
邑邊陲稟命制閫督兵鏖戰奮不顧身險阻備嘗卒復
城壁進官一秩以旌其勞祗服寵榮益思報稱
韓亮朱虎陳廣轉官制
惟賞無常視功輕重則人無倖心而皆有激勵之意爾
亮捕巨寇復淮安則峻躋遥刺爾虎取盱眙則特遷三
秩爾廣有張山之捷則序進一階皆量其功而褒賞之
亦可謂公矣其思報稱毋忝朕命
朱揄祖解罷閤職轉一官制
服勤賓閤六閱歲華揆之彝章盍加恩渥爾早游胄監
蔚有休稱兩預薦書三從戎幕擢陞贊謁備著勞能兹
易畀於兵鈐宜晉躋於勇爵勿云序進嗣有恩榮
黃師參轉一官制
蠢爾凶徒嘯聚山谷侵掠郡邑民不奠居帥閫蒞師威
聲震疊執訊獲醜殱厥渠魁爾在幕中實參籌畫進官
一等用奬賢勞
孟珙轉八官以三官轉横行五官轉遥郡制
功多有厚賞所以厲將士而為緩急之用也苟有其人
褒揚可後以爾性資明甚氣節偉然出自將門熟知兵
略北兵為梗疆埸靡寧奮不顧身鏖戰獲捷厥績甚茂
朕甚嘉之遥刺横行併以命汝勉圖來效以稱異恩
朱子肅宋詡備禦有勞各轉一官制
凶徒倡亂侵擾郡邑突至五羊闔境震驚爾子肅定而
能應爾詡敏而有謀密贊帥垣厲兵勦捕迄臻寧靜褒
渥可忘各進一官尚思報稱
王埜知邵武日先事弭變轉一官制
先事弭變易危而安非善謀善斷者疇克能爾舍而不
錄何以示勸爾昨守樵溪凶徒兆亂機籌密運殱厥渠
魁民獲堵安兵無血刃疏恩增秩庸示褒嘉列屬樞庭
益觀妙畫
盧壯父前任泰寧丞經理有勞特進兩資制
寇攘為梗民不奠居爾以邑丞勞來安集百廢具舉舊
觀復還緬思爾勞盍膺褒寵疏恩進秩尚克欽承
朱揚祖昨任荆門軍日守城有勞轉一官制
賞罰軍國之綱紀也當緩急之際畔官離次者既加譴
責保障宣勞者盍示寵褒爾文武兼資艱難備歴昨守
邊郡適值繹騷捍禦有方保全城壁晉陞一秩用酬爾
庸
趙汝騰昨任權通判光州日同議調遣勦退敵
兵轉一官制
蠢兹不靖侵擾邊陲爾攝倅浮光恊謀捍禦旋底寧謐
盍示寵褒進陟文階其思報稱
辛起宗等轉官制
朕親閱近班程其射藝孔武有力咸精其能悉繇訓練
之功可後褒揚之典以爾稟資通敏閑習朝儀庀司端
闈靖共有恪訓齊殿直勇力倍增宜進一階以旌振軄
李昴英前任廣東機宜說諭叛卒有勞轉一官
制
凶徒倡亂聲勢鴟張直抵廣城闔郡震恐爾忠於體國
勇不顧身徑造賊營諭以逆順繼居機幕復贊籌謀遣
兵捍防迄臻平定厥績甚茂盍進一階以示褒寵
張旺勦除同寇轉兩官制
賞不踰時所以勸有功也捷奏上聞褒揚可後爾驍雄
無敵沉鷙有謀躬率兵戎驅除寇賊執訊獲醜亟奏膚
功晉陟兩階庸示激勸勉圖偉績嗣有異恩
王恕用昔日功賞轉一官制
當多事之秋苟有勞績不拘久近悉加恩渥所以厲世
磨鈍也爾服勤邊鄙密效籌謀歴歲已深比方陳述戎
帥既謂有所據依則賞典豈容吝也特畀一階其思報
稱
高稼殁于王事轉官予職制
惟賞無常視功輕重矧著死節盍錫異恩以爾公爾忘
私忠以衛上自把麾而持節每加意於練兵適當強敵
之憑陵堅守孤城而捍禦見危致命允謂精忠崇德報
功當隆䘏典畀以文階之峻升之學士之聯仍錄後昆
俾膺廟食英魂如在茂渥其承
黃辰顯轉一官除軍器監簿今再任制
鹽息以佐國用其利甚溥任是責而能究心措辦者悉
加恩賞爾曩贊倉幕增羡課額暨倅通川興修亭竈允
謂宣勞宜陞一秩勾稽戎監因任佐州庸示寵褒勉圖
後效
孟點任湖北運判日應辦糧草轉一官制
在昔不庭侵犯邊境調兵給餉凡服勞者悉加旌賞矧
爾軄專將漕應辦究心十萬師徒頼以宿飽克成偉績
盍陟一階祗服恩榮益思報稱
丘岳轉一官制
敵騎侵擾民不奠居非資勞來之恩曷免流移之患爾
存心惻隠極力拊摩捐公帑以貸農民俾皆復業又節
浮費以償宿逋允謂區處得宜矣制垣剡薦可後褒嘉
晉陟文階以示激勸
許堪轉兩官制
作屛邊城究心戎事浚濠塹而備器械百役具興而不
至擾下可謂措辦有方矣畀以兩階庸示褒寵勉圖後
效以稱所蒙
史宅之賞轉一官制
理財給餉不擾而辦疏恩遷秩庸旌爾能具官某秀出
相門進登從橐比分符於輔郡藹報政之休稱省事清
心愛人節用雖不加賦自有餘財既區處以得宜豈褒
揚之可後宜進文階之陟以旌歲課之優茂對寵光以
需異擢
魏了翁昨遇慶典應轉官制
庭闈七袠肆頒慶壽之恩文武百寮悉沐遷官之寵矧
久躋於邇列胡未被於徽章特渙明綸俾霑舊渥具官
某斯民先覺當代正人進思盡忠憂國家而如渴退不
失正付軒冕於儻來至慶霈之當陞亦辭榮而弗受今
予命汝初非濫予之私式克欽承庶合已行之典
陳天澤通判招信軍轉一官制
敵情叵測疆埸未寧爾遠守邊城諳練戎事究心備禦
已遂終更因任遷官以示勸奬
劉煒叔前任吉州應辦捕寇錢糧轉一官制
凶徒為梗鄰境繹騷爾守廬陵同心體國應辦兵食為
費不貲既奏膚功可無茂賞晉陞一秩尚克欽承
陶木茶鹽增羡轉一官制
昔劉晏斡山海操贏貲以供餉饋故斂不及民而用度
足史臣稱之今日養兵之費仰給茗鹺苟區處得宜則
下不益賦而上無乏用課最登聞褒揚可後以爾望重
時髦才優宰掾紀綱省務井井有條至於煮摘之利一
經提振亦暴如山倍於常歲宜加一秩以旌其能往究
乃心益修厥職
任䣘交引循一官制
物貨如山簿書盈几典者不能徧睹此姦弊所由生也
鈎攷無術其失滋多爾毓秀名門性資明敏精於綜核
欺謾莫容進陟一資尚圖報稱
楊白充修奉司部役官結局轉一官制
朕追遠謹終孝思罔極寢園修奉益致其虔督役鳩工
悉加酬賞爾預其事宜進一階
張溥昨任同安縣置陂圳轉一官制
興修水利悉有恩賞蓋以為農也爾明敏疏通勤於政
事比宰名邑增浚陂渠灌溉菑畬其惠溥矣庾臺剡奏
可後褒嘉晉陟一階其祇成命
陳均通判江州轉一官再任制
江面要衝正資防捍克勤厥職可後寵褒以爾毓秀名
門公勤明敏兩宰劇邑俱著休聲暨倅九江三攝郡政
究心備禦闔境堵安帥閫薦敭盍加旌别特令因任晉
陟一階益懋壯猷以須異渥
張毅然轉一官制
邊事方殷廣求謀略不吝爵賞以勸來者爾倅貳淮壖
熟諳備禦願密陳於籌畫洵有志於事功先進一階以為
爾寵益圖來效嗣沐殊榮
李劉昨任成都運判日起發會紙及五綱轉一
官制
造券以佐用度必資蜀楮設官以司其局凡宣勞者悉
該賞典矧爾曩任計臺實董其事既及五綱之數盍陞
一秩之榮雖率舊章式昭新渥
顔頥仲修三殿畢工轉一官制
朕自臨御以來示端樸為天下先未嘗興木土之功也
然正衙便殿乃視朝聽治之所不修不飾曷聳觀瞻爾
治劇剸煩恢恢游刃程督營繕不日而成私弗擾民公
無重費進官一秩庸旌爾能雖率舊章式昭新渥
厲模昨任成都運判起發會紙及五綱轉一官
制
鈔楮造券以佐國用司其局者苟振厥職悉加恩渥矧
爾持節計臺實總其事綱發應格允謂究心進秩一階
庸示信賞
曹豳前任浙西提舉和糴轉一官制
積貯天下之大命也矧今邊事未寧調度百出而豐歉
之不常廣糴以備緩急非心於體國者疇克如此爾司
庾西淛斂散有方賑饑恤貧民懷其德被命收糴復能
革科斂戢侵尅增價而平槩之人皆樂趨不日而辦進
官一秩以旌其能豈無異恩觀汝來效
曹豳再以和糴轉一官制
以仁存心視饑由已兩載收糴所種甚豐既陟一階再
加華秩更圖後效嗣有異恩
趙崇齊措置糴買轉一官制
西蜀餉臺專仰糴買以給軍須而供兵食爾區畫得宜
多多益辦可無懋賞以旌其勞進秩一階益思報稱
