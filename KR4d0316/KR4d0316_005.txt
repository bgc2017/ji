東澗集卷五宋許應龍撰
制
皇叔祖奉國軍節度使提舉萬壽觀主奉吳王
祭祀天水郡開國公多謨加食邑食實封制
朕虔修祀事㳙選吉辛天施地生丕展精禋之報祖功
宗德並嚴升侑之容維時公族之英實相躬祠之禮宜
敷惠術誕告昕庭具官某大雅不羣為善最樂制節謹
度榮膺茸纛之華思孝奉先均佚琳宫之邃屬當大享
克贊盛儀爰加多邑之封仍錫真畬之食於戱莫如同
姓既先祭澤之頒綏我思成並衍蕃釐之介毋替厥命
永孚于休
皇叔祖檢校少保安德軍節度使提舉萬壽觀
會稽郡開國公師潞加食邑食實封制
朕㳙吉杪秋乘上辛之正氣肇禋重屋修邃古之盛儀
惟時公族之英實相躬祠之禮爰均惠術敷告明庭具
官某履行靖莊秉姿和粹度德定位已登亞保之班植
纛建旄久處祠庭之佚肅雝顯相扈從彌勤爰加多邑
之封仍衍真畬之食於戱賜齊侯之胙既加一級之隆
揚召虎之休當繼萬年之頌往服成命踐修厥猷
皇叔祖少傅保寧軍節度使充萬壽觀使師貢
加食邑食實封制
朕肇禋重屋茂舉盛儀見泰元之尊幸潜孚於鴻造眷
宗室之老宜先被於龍光錫以命書告于列位具官某
器宏識敏心正氣和植纛建旄均佚祠庭之邃貳公洪
化峻升亞傅之尊允為公族之表儀多閱天下之義理
兹講合漠之禮實殫參酌之功爰廣舊封併加真賦於
戱相予肆祀既綽著於賢勞立愛惟親當首頒於祭澤
其祗成命益衍蕃禧
少傅保寧軍節度使判大宗正事嗣秀王師彌
特授少師加食邑食實封制
朕思治勵精以賢制爵明德以親九族久資董正之司
洪化以弼一人盍畀褒遷之寵肆頒顯冊敷告羣工具
官某典麗才華舂容氣度議論冠諸宗室聲名重於朝廷
非劉氏不王已襲胙土分茅之貴於諸姬為近尤增建
旄植纛之輝惟夙全信厚之資故特授訓齊之任屬當
三載因考績以陟明晉拜亞師示尊賢而隆禮實踵棣
華之舊典益高孤棘之新班申錫爰田仍加真賦於戱
善於其職已隆公族麟趾之風時乃之休愈壯磐石犬
牙之勢毋斁朕命勉迪令猷
太傅保寧軍節度使充萬壽觀使永寧郡王楊
石加食邑食實封制
朕載涓剛日祗見明堂天地祖宗潔牲牢而合饗煇胞
閽翟徹祭俎以均頒矧予戚畹之英入護禁庭之重可
無茂賞以奬賢勞具官某温厚而謙恭疏通而樂易輝
華節鉞登三公一品之班聞望圭璋為四姓小侯之冠
動必循於法度習盡屏於膏粱屬届季秋相予肆祀宸
居密扈既殫雝肅之忱熙事告成盍舉褒崇之典爰加
多邑庸篤懿親於戱錫申伯之田已沐湛恩之溥修廣
國之行益延多福之綏兹謂爾榮毋替朕命
金紫光禄大夫右相兼樞密使喬行簡加食邑
食實封制
朕載涓剛日祇見合宫天施地生丕展精禋之報祖功
宗德並嚴升侑之儀惟時耆英實陪毖祀爰渙揚庭之
號俾均拜胙之釐具官某謨明弼諧年高德劭期予于
治每思補過以盡忠克壯其猷首務安民而和衆内銷
姦慝外固封疆致宗祀之熙成獲神歆之嘉况肅雝顯
相端由左右之勤茀禄爾康宜錫褒崇之寵進封多邑
申衍真畬於戱式典而靖四方益謹儀刑之念享天而
有一德咸膺孚佑之休尚克欽承以永終譽
資政殿學士太中大夫提舉臨安府洞霄宫崔
與之特授正議大夫右丞相兼樞密使加食邑
食實封制
朕作新政化總攬權綱思德以承天心欲盡和同之妙
奮庸而熙帝載當資輔弼之良肆選任於耆英俾協圖
於極治誕敭明命敷告羣工具官某天為時生才不世
出年彌高德彌劭挺然松柏之後凋事能應物能名炳
若蓍龜之先見荐臨屏翰綽著恩威久安綠野之遊實
係蒼生之望比少施於方略即潜弭於寇攘予嘉乃勲
亟圖重任胡屢陳於遜牘殊未體於至懷載惟國事之
多虞正頼真儒之無敵内綏諸夏外撫四夷克壯其猷
信無踰於元老爰立作相期共濟於巨川廣井邑之提
封增賦租之奠食仍兼樞筦峻陟文階於戱道德之威
成安強予欲振中興之業股肱之寄在忠力爾其殫叶
贊之勤庶幾和氣之致祥永使萬邦之作乂勉思康濟
庸副眷知
保康軍節度使提舉萬壽觀臨海郡開國侯謝
燮禮加食邑食實封制
我將我享既祇見於合宫來下來崇宜永膺於多福敢
私專鄉期與咸休矧予戚畹之英可後徽章之寵誕揚
渙號敷告羣工具官某行歸于周世濟其美致身通顯
雖聯肺腑之親行已謙恭盡屏膏粱之習陞華茸纛均
佚琳庭兹因相事之勤盍侈受釐之錫爰加多邑仍衍
真畬於戱福自已求已獲時歆之况施由親始當先祭
澤之頒永孚于休毋替厥命
賜安南國陳日煚特授靜海軍節度觀察處置
等使特進檢校太尉兼御史大夫上柱國特封
安南國王食邑三千戸食實封一千戶特賜效
忠順化功臣仍賜襲衣金銀帶制
朕更新庶政奄有四方來獻其琛既展稱藩之禮渙汗
其號盍加進律之褒庸侈湛恩以光要服安南國王陳
日煚制節謹度和衆安民處黎氏之故封纘隴西之舊
緒同文同軌夙慕華風來享來王久懷忠節不憚航海
梯山之阻欲申望雲就日之忱附奏囊封底貢方物有
嘉恭順可後褒崇植纛建旄陞陟公台之貴分茅胙土
便蕃使命之華畀井邑之提封衍賦租之奠食併加勲
號益渙寵章於戱修德以來遠人既廣暨南之教率典
而藩王室其堅拱北之心永孚于休毋替厥命
史彌忠除寶謨閣待制特賜金帶一條制
引年謝事每嘉靜退之風敬老尊賢特畀便蕃之寵以
光晩節式渙明綸具官某心醇氣和量宏識遠弟昆擢
第允同竇氏之聯芳中外交輝咸嘆西平之有子典藩
則光宣於惠澤持節則潜弭於寇攘正資立事以建功
乃遽辭榮而避寵久處祠庭之佚屢興宣室之思勉徇
雅懷已遂掛冠之請晉升次對復疏錫帶之恩茂對殊
休益綏壽祉
俞建除祕閣修撰致仕制
引年謝事必加優禮國家常典也矧中外踐更材德昭
著可無寵渥以示褒崇爾譽冠時髦學通世務入居班
列正直靖共出秉節麾公勤精練盍趣還於清著乃求
佚於祠庭方興側席之思倏覽掛冠之奏勉從雅志晉
陞論撰之華爰錫明綸庸表始終之眷祇服朕命益介
壽祺
吕殊特授朝奉郎致仕制
量材而授固宜策足於要津厥疾弗瘳遽欲掛冠於神
武勉從雅志爰錫湛恩以爾學問淵深詞章泉湧聲早
蜚於黌舍魁屢奪於文闈宜捷出而横翔乃數奇而不
偶甫入登於學省旋出贊於輔藩胡困沉疴力求謝事
憫莫攄於遠業特晉陟於文階茂對時休益綏壽祉
曾從龍致仕制
運籌制勝方十乘之啟行引疾丐休忽一封之來上閔
勞以事勉徇所陳具官某道德宗工倫魁重望早負經
綸之志峻登丞弼之司進思盡忠善彌縫而藏用退不
失正肯俯仰以隨時適更化以厲精圖任人而共治復
登兩地密贊洪鈞被命視師威欲宣於沙漠憂邊思職
疾倏在於膏盲既莫殫叱馭之忠姑許遂掛冠之請何
恙不已佇膺勿藥之祥俾壽而昌尚介如茨之祉
資政殿大學士光禄大夫提舉洞霄宫宣繒除
觀文殿學士依所乞守本官致仕制
尊賢敬老已申進職之褒引疾抗章乃上掛冠之請勉
從雅志爰錫殊恩具官某名擅兩優道包衆有定而能
應中不倚和不流公矣無私德可尊事可法晉登樞筦
參預政機同寅協恭善彌縫而藏用備内禦外每處置
以得宜罔以寵利而居成功故能進退而不失正真祠
久佚全節愈高圖任舊人冀獲老成之助洊陳奏牘胡
為遜避之堅兹偶爽於攝調乃力求於休致噫予嘉乃
德爰晉陟於延恩俾壽而昌其永綏於嘉祉以光終始
式表眷懷
端明殿學士提舉萬壽觀兼侍讀洪咨䕫轉四
官致仕制
憫勞以事姑令横帙于邇英惟疾之憂遽欲掛冠於神
武勉從雅志爰錫徽章具官某特立無朋至剛以直十
年去國嗟大道之莫容一旦登臺喜真儒之復用聳横
秋之鵰鶚無當道之豺狼掖垣銓曹𤨏闥翰苑徧歴清
華之選藹騰聲譽之休方資納誨以輔台倏爾抗章而
謝事猶切憂國愛君之念力陳祈天永命之言允謂忠
誠益深嘉歎特陟四階之峻庸旌一節之堅茂對寵榮
以光終始
鄭寅除直寶章閣致仕制
大夫七十而致仕年未及而以疾自陳當憫其勞勉從
所請俾遂掛冠之願爰疏錫命之恩以爾學廣聞多意
誠心正厲特立獨行之操有難進易退之風屬當政瑟
之調首被鋒車之召持衡銓選平允無私贊畫鈞樞剛
方不屈暨司藩屏尤號循良胡染沉疴力求謝事肆加
爾職以賁其歸勉護生經益綏休祉
余嶸致仕制
明綸荐播已躋聽履之班奏牘前陳遽有掛冠之請式
遵彝典爰錫徽章具官某公爾忘私定而能應入持從
橐屢殫告后之嘉猷出鎮帥垣蔚有得民之善政久處
祠庭之佚每興宣室之思圖任舊人雖疊頒於召節晉
升常伯竟莫造於明庭遂疏北闕之恩俾進西清之職
胡為抗疏乃欲引年勉徇雅懷盍示尊賢之意以光晩
節俾膺增秩之榮尚克欽承毋忘忠告
李&KR0811;轉一官守同知致仕制
追鋒迅召方側席以待賢剡奏上騰欲掛冠而謝事勉
從雅志爰錫徽章具官某學為儒宗才周世用始終一
節中不倚和不流敭歴兩朝年彌高德彌劭比以樞庭
之重載宣蜀道之威突如其來適值陸梁之寇定而能
應力圖捍禦之方正有頼於壯猷乃屢陳於遜牘閔勞
以事遂疏趣覲之恩盍歸乎來庶獲嘉猷之告豈期嬰
疾遽致為臣隆禮尊賢晉陟文階之峻考祥視履益延
壽祉之綏
賓州錄參陳震降一資制
刑者侀也一成而不可易故君子盡心焉爾為糾曺實
司臬事不思審克苐欲奉承致使非辜莫伸冤抑劾章
來上法豈可逃宜鐫一資俾知循省
前知蘄州宋逢丑降一官制
留州送使自有成式用踰其數法所必繩爾得雋右科
踐歴滋久比繇賓閣出守蘄春雖殫備守之勞盍著廉
平之譽胡因妄費致速煩言鐫爾一階昭吾公憲勉思
清謹以蓋往愆
李虎特降三官落刺史罷帶御器械制
賞罰軍國之紀綱也苟非信必曷示勸懲爾屢著戰多
遂膺隆委胡提兵而救援乃激變以紛争劾奏上聞合
加鐫黜當圖後效以蓋前愆
鄒應龍加恩制
天施地生丕展精禋之報祖功宗德並嚴升侑之儀惟
時文昌實陪祀事既均敷於惠術盍寵畀於褒章具官
某才擅無雙名推第一出藩入從已登常伯之尊避寵
辭榮久處祠庭之逸然蒼生願起於謝傅而宣室興思
於賈生屢膺召節之頒晉陟儀曹之長甫登清著即侍
親祠迨熙事之告成廣湛恩而敷錫載加多邑以奬賢
勞其益懋於遠猷用對揚於休命
趙彦悈加恩制
具官某風度嚴凝才華肆應不改其操挺然松柏之後
凋自明而誠炳若蓍龜之先見經帷横帙銓部持衡屬
蕆祀於九筵實參華於五使迄成熙事敷錫湛恩晉陞
封爵之榮仍衍爰田之食莫如同姓既先祭澤之頒綏
我思成益衍蕃釐之介往服朕命踐修厥猷
李宗勉加恩制
具官某學問邃深風規峻整持論若權衡之正不激不
隨履節如金石之堅可尊可法徧歴諫諍抨彈之職峻
登言語侍從之班立以執綏相予蕆祀暨迄成於熙事
爰廣錫於神釐欲奬賢勞肆封名邑其體寵光之渥益
殫獻納之忠
資政殿學士李&KR0811;加恩制
敬老尊賢既進升於華職以德詔爵盍申錫於殊恩式
渙明綸庸昭隆眷具官某量吞溟渤秀挹岷峨詞章後
學之宗師德望清朝之標凖材何施而不可名弗求而
自高國十為連屢宣威於戎閫王三錫命遂正位於天
官洊躋書殿之穹班仍比樞庭之優禮進封公爵增衍
圭田噫名位不同朕既加於異數謀猷入告爾盍罄於
精忠茂對寵光以永終譽
魏了翁加恩制
具官某氣塞兩間學希百聖蹇蹇匪躬之節公爾忘私
惓惓憂國之忠言無不盡晉躋右府大展壯猷式遄其
行已宣威於督府渙汗其號俾入覲於昕庭胡洊騰遜
避之章竟莫遂挽留之意暫處真祠之佚實勤宣室之
思兹以受釐可忘錫祉肆進加於封爵仍申衍於爰田
噫來下來崇豈朕躬之專鄉俾昌俾熾當與國以咸休
茂對寵光益圖經濟
授内官韓申範等加恩制
榮居近要密總重難君上之恩渥則殊而人臣之敬思
尤切其有端靜無失進退可稱而復以幹能彰於官業
名隨位進行與才兼者不有異遷何示奬勸宣徽小馬
坊使某絜矩操心温潤成器剛而不暴柔而不回宣徽
含光使某本於誠明文以禮讓止而不滯行而不流起
宣徽南院副使某明見事情智通微妙光而不耀晦而
不幽皆調金玉之聲並秀松筠之色至於績效實謂著
明嗚呼守職奉公爾既盡其節矣崇階厚禄吾豈刓於
印哉可依前件茂對寵休
鄭性之除資政殿大學士知紹興府浙東安撫
使制
善斷善謀入任樞庭之寄維藩維屏出司帥閫之權中
外雖殊眷懷則一具官某忱恂而直諒寬大而高明聲
名滿四海之間德望冠羣公之表周旋兩地終始一心
知無不言每務庇民而尊主粹然出正未嘗揚已以取
名方資協恭而和衷乃力辭榮而避寵晉躋書殿庸昭
體貎之隆渙發名綸俾鎮股肱之郡雖便大臣之均佚
實令一道以蒙休噫勉為朕行當使會稽之增重不遠
伊爾抑寬宣室之興思尚克欽承益攄經濟
黎伯登除直煥章閣主管潼州路安撫制
蜀道去天遼邈帥垣之寄責任匪輕非踐敭滋久望實
素孚者曷稱其職以爾安恬不競詳練有謀入造班行
咸推賢德出更麾節荐著休聲載惟瀘南素號重鎮矧
值繹騷之警正資牧御之才采之僉言無以易汝肆遷
邃閣俾任藩宣勉圖爾庸以寬憂顧
資政殿大學士李&KR0811;除同知樞密院事四川宣
撫使制
克壯其猶宜任元戎之寄渙汗其號晉陞右府之崇增
重事權式符人望具官某年高德劭節勁氣和聲名滿
四海之間文武為萬邦之憲載惟全蜀重遭彊敵之憑
陵雖建制垣復命大臣而撫諭兹置宣威之任益恢御
外之規庸陟副樞以昭隆委既恩信之素著必處置以
得宜噫屬老臣勿以為憂當有萬全之計用真儒而焉
得削佇收無敵之功永底敉寧以寬憂顧
權工部侍郎徐清叟除集英殿修撰知靜江府
廣西經略安撫使制
荷囊持橐方入造於從班宣化承流姑出分於戎閫肆
加爾職以寵其行具官某學造淵深氣全剛大有是父
有是子俱著聲名難為弟難為兄交輝中外已振激揚
清濁之職晉登論思獻納之司力避寵榮暫循更迭然
興思於宣室尋趣侍於甘泉胡復懷勇退之心竟莫遂
挽留之意陞華秘殿作屏帥垣知無不言既善盡忠而
補過施於有政必能以道而得民勉務拊綏以寬憂顧
李華直徽猷閣湖南安撫使制
自湖以南地邇蠻徼鎮撫之任必頼長才以爾質秉剛
方資兼文武隨機應變屢奏膚公奉使典州藹騰休譽
肆陞邃閣擢鎮帥垣理民馭軍備内禦外使寇攘影滅
而郡邑堵安皆爾所已試者益圖來效以副深知
趙師楷直寳章閣廣東經略安撫制
自廣以東凡十四郡悉隸帥垣事權至重欲稱維藩之
任必資已試之才以爾標的宗盟被服儒雅踐更中外
所居見稱昨將漕於五羊嘗攝承於戎閫内給餉餽外
弭寇攘一道堵安厥績甚茂今兹謀帥無以易汝爰陞
邃閣以寵其行威望素孚當不勞而治矣往服厥職嗣
有異恩
陳韡轉兩官除閣學依舊建康府江東安撫使
兼沿江制置使兼淮西制置使行宫留守制
護長江之險未究壯圖兼邊面之權式昭隆委肆加恩
渥庸示眷懷具官某勁氣横秋精忠貫日識微見遠至
能應來能名整師修戎攖者摧觸者滅自司留鑰屢奏
膚功已殱京口之逆儔復抗敵兵而鏖戰論功行賞遂
疏北闕之恩進職遷官并總西淮之寄既事權之增重
而威望之素孚立致安彊以寬憂顧
趙善湘依舊資政殿大學士知紹興府浙東安
撫使制
大邦維屏甫資綏御之方十國為連易畀藩宣之寄事
權增重簡眷彌隆具官某善斷善謀允文允武施無不
可真所為王佐之才卓爾不羣豈特藹宗英之譽曩司
制閫久閱歲華出六計之竒指授將帥决千里之勝勦
滅渠魁肆陞書殿之華仍視樞庭之秩真祠均佚宣室
興思雖蜀道之行不憚於王尊而渤海之安莫如於龔
遂暫煩鎮撫復命保釐噫式遄其行庸壯維城之勢不
遠伊邇實同衣錦之榮盍展壯猷以稱朕意
袁甫依舊寶章閣待制知福州福建安撫使制
求禮樂詩書之帥方切疇咨非言語侍從之臣曷當隆
委克稱厥職宜莫如卿具官某學深道原才周世用褎
然為首聲名滿四海之間知無不言氣槩出羣公之表
清華徧歴進退兩高宣化承流雖屢頒於成命辭榮避
寵廼荐奏於封囊載惟全閩素號樂土八命作牧正需
綏馭之才十國為連俾任藩宣之寄况嘗兼於漕節已
備悉於民風諒善推其所為當不勞而自治其祗茂渥
庸副至懷
王遂除四川制置使制
戎閫係於安危當求禮樂詩書之帥朕心為之憂顧特
輟言語侍從之臣爰錫徽章晉陞次對具官某身兼數
器望重羣公有能定能應之才負至大至剛之氣峻登
言路力振朝綱擊搏何心縱横秋之鵰鶚姦邪禠魄無
當路之豺狼擢寘貳卿正圖大任屬坤維未臻於奠枕
而制垣正藉於協謀暫煩王尊叱馭之勞期底諸葛理
民之績能勝其任豈嫌蜀道之難式遄其行當使雪山
之重其思康濟用副眷懷
趙葵除端明殿學士淮東制置大使制
整旅伐戎喜見敷功之奏揚庭孚號荐頒異數之榮以
穆僉言式昭隆眷具官某忠誠貫日氣節横秋善哉充
國之知兵信矣西平之有子久司制閫綽著威聲屬安
豐遭黠寇之侵凛然難保迨幕府遣精兵之援莫或敢
攖亟收三捷之功即賜十行之札雖已躋於常伯未足
報於殊勲端殿陞華使名加大俾復青氊之舊仰振家
聲佇清紫塞之氛益強國勢欽承予命嗣有異恩
杜杲除兵部侍郎淮西制置使制
整師修戎已殄陸梁之寇論功行賞可無優異之恩宸
命誕敭師言允穆具官某忠於謀國勇不顧身昨守邊
城屢排鋒而挫銳暨分制閫復先事以預防鑿斯池築
斯城敿乃干&KR1600;乃胄惟内治之既固豈外敵之能侵突
如其來意謂摧枯而拉朽凝然不動乃能應變而隨機
雖相持至閱於數旬而鏖戰竟收於三捷大築鯨鯢之
觀大肆貔虎之威予嘉乃勲晉陟貳卿之職爵以勵世
復加峻秩之榮仍正任於使華俾專司於戎閫益圖偉
績嗣有殊恩
趙彦訥除煥章閣學士依舊四川安撫制置使
制
制閫疇庸已正貳卿之位昕庭渙號復陞學士之班增
重藩宣益隆眷倚具官某詩書元帥禮樂宗英至能應
來能名潜攄妙算排其鋒挫其銳屢奏膚功屬邊境之
繹騷提孤軍而捍禦灰飛強寇枕奠坤輿予嘉乃勲遂
真除於武部徒得君重仍因任於制垣載疏北闕之恩
申錫西川之職惟聖人能無外患孰與圖功而元老克
壯其猶正資協力勉思康濟以寬顧憂
史嵩之除淮西制置使沿江制置副使兼知鄂
州制
扶風馮翊方資藩翰之功邊境要衝尢頼捍防之力蓋
理内當嚴於御外而制難惟在於得賢具官某望聳萬
夫身兼數器能定能應規摹自得於胷中惟幾惟深韜
略不專於紙上矧十載勤勞於疆埸而三軍思慕於恩
威載念西淮密鄰敵境瞻言鄂渚實控上流非制閫之
得兼恐事權之難一徒得君重勉為朕行師克在和尤
貴并謀而合智事難預度要當應變以隨機皆爾優為
奚煩多訓
鄧泳除太府丞兼知鄂州制
鄂渚控扼江面實為要衝儻非智略之長曷稱藩宣之
寄以爾清修儒雅詳練精明文武兼資無施不可邊陲
十載備歴艱勤制幕疇庸荐疏渙渥大邦維翰咸曰汝
宜肆陞外府之丞爰錫左符之命仍參籌於督府庶益
壯於長城勉立殊勲以稱朕意
杜杲除太府卿兼淮西制置兼知廬州制
載惟西淮實繫衝要必威名之夙著庶處置之得宜以
爾允武允文善謀善斷久宣勞於疆埸每有志於事功
比鎮安豐適當強敵厲兵備禦極力勦除城壁頼以安
全強鄰為之震攝雖亟加於褒律未足報於殊勲疏寵
而畀制垣遷秩而長外府庸示便蕃之渥其殫牧御之
方勞來流移謹固封守以恩威而相濟俾兵民之俱安
蓋爾所素明者益圖偉績嗣有異恩
李華除江西提刑兼知贛州制
節麾兼任其責匪輕非才周世用隨試隨效者曷膺兹
選以爾允文允武善斷善謀作屏鄞江民安盗弭觀風
東廣吏戢兵懷惟爾之能無施不可易畀西江之節仍
分章貢之符思患預防恩威兼濟使姦宄不作而田里
相安皆汝所素明也勉圖來效嗣有異恩
楊恢除太府少卿兼潼川利路制置副使兼利
路運判兼知利州制
一身而兼數職最號劇煩非才周世用屢試有功者蓋
不輕畀以爾資兼文武識炳眇綿應變隨機恢乎餘刃
欲求禮樂詩書之帥往鎮西陲采之公言無以易汝肆
升卿月晉貳制垣郡寄計臺併以命汝其任固不輕矣
備内禦外理民馭軍使調度不乏而暴亂潜銷則予汝
懌其祇成命益展壯猷
楊恢除寶章閣待制四川制置使兼知利州制
惟爾之能宜副元戎之職其猶克壯盍專制閫之權復
錫明綸以昭隆委具官某資兼文武識炳眇綿思患預
防益固黃岡之勢隨機應變潜銷紫塞之塵晉陟列卿
肅將使指屬三路重遭於紛擾非一賢孰任於驅攘特
陞次對之華盡總西維之寄外禦其侮當為折衝強本
之謀遹觀厥成庶底和衆安民之績勉思經濟以寬顧
憂
陳晐除沿海制置使兼知慶元府制
尚書喉舌之官夙資出納河東股肱之郡今頼藩宣允
穆師言肆頒渙號具官某才周世用譽冠時髦久宣制
閫之威潜攄妙算隱若長城之衛坐折遐衡遂膺召節
之頒晉陟文昌之位暫從均佚殊鬱壯猶念四明實控
於要衝在三輔夙稱於巨鎮徒得君重庶幾善政以得
民勉為朕行冀使京師之蒙潤亟圖治最以副予知
史巖之除太府卿兼知臨安府制
外府任貨財之職京兆司彈壓之權於二者而得兼非
大才而曷可以爾靖共而和粹精敏而疏通外則馳計
臺帥閫之聲内則稱銓部蓬山之職宜晉升於卿月俾
兼鎮於神臯然受藏出納之司不難鈎考而衆大浩穰
之地尤頼藩宣必勤敏以無私而寬嚴之相濟庶豪猾
不容於私撓而兵民各遂於相安爾所優為奚勞多訓
李壽朋直顯謨閣知太平州制
當塗素稱道院事簡民淳法從重臣多均佚於此然控
扼江面實為要衝思患預防誠不容緩能勝其任必頼
通才以爾禀資雋敏臨事激昂分閫典藩究心兵略厥
有成績所居見稱久鬱壯猶興思宣室晉升邃閣俾任
藩宣以昔日之規摹為此時之捍禦佇觀來效嗣有異
恩
李昴英直秘閣知贛州制
章貢素號雄藩比年以來綠林屢警殊費捍防必資隨
機應變之才庶底和衆安民之績以爾鼎魁重望實德
醇儒再入周行荐膺清選雖禁闥當用於汲生而渤海
尤資于龔遂晉陞邃閣出鎮大邦昨贊畫于帥垣克平
羣醜今往膺於郡寄必有壯猶勉務拊綏以寬憂顧
陳塏直寶文閣江西安撫制置使知江州制
國十為連允謂重任王三錫命遂畀兹除以爾直哉惟
清定而能應運籌决勝盗息民安宣化承流刑清訟簡
随試輒效所居見稱載念帥垣實任撫綏之寄至于江
面尤關要害之衝非爾長才曷稱兹職爰陞華於邃閣
俾克展于壯猶茂對殊休勉圖偉績
