康齋集卷六
明吳與弼撰
詩
元生陪往寶塘小憩路口鋪(己卯)
晴山聯轡日遲遲(立春五日)小憩郵亭啜茗時少長森嚴環
侍好舊鄉細誦帝鄉詩
宿下城丘孔曼
先朝心事共春秋此日投裝話白頭莫把光隂牽俗態
勉教孫子繼前修
賜金墾田
濫向文華辱賜金側身北望五雲深都將至渥歸南畝
瓜瓞綿綿萬古心
親農歸途中次舊放水詩韻
迎恩橋畔獨經過課僕西疇事早禾却憶去年今夜興
淮隂去棹好風多
坐沼上有懷京師冠蓋
倦抛鉛槧暫揮鋤浴罷觀魚聽鳥呼乘興不知吟坐久
無端秋思繞皇都
憶去年今日(八月初四)
去年今日侍文華天語諄諄過寵嘉二度丁寧歸去後
好書多做貢皇家
憶去年今日(八月初七)
去年今日拜彤墀天語温淳賜勅歸中使傳宣天使道
好生看顧荷皇威
憶城東寄餞行十友
聯鑣接軫憶城東綺席珍盤别醑濃南北雲泥懸隔久
高情常在夢魂中
奉寄夏官羣彦
司馬羣英嘉惠深聯名錦軸重南金當時愧失摳趨禮
别後難勝悵望心
寄王經歴劉都事
外氏零丁一轉蓬欲從何處問孤蹤盍簪得遂平生願
總屬王劉雨露功
奉題懷寧伯雙驥圖
汗血俱曾成大功丹青凛凛著英風人間自有男兒事
傑出方名世上雄
競功雙驥大功成造父王良總擅名設使當年無伯樂
何由千古著雄聲
奉寄忠國公令郎君
僑居幾欲拜蘭階多病因循愧夙懷翠竹碧梧霄漢迥
五雲深處望三台
奉寄廣寧侯二郎君
曾接親庭花萼輝亭亭玉樹映金芝聖明文教超千古
萬軸牙籖好及時
寄太常高博士
傑作鋪張天地心大音寥闊國之琛清風明月停雲處
不信人間有古今
寄太學鄭助教
自古文章貴作家夫君當代富才華案頭夜夜增光豔
留與兒孫仔細誇
寄湯教諭
麗句流傳衆所欽稱揚太過實難任雖云甚矣吾衰也
餘齒猶宜座右箴
奉寄南康郡侯
一接沙頭金玉相時從舟子話龔黃幾時一鼓滄浪棹
細和匡山白鹿章
沼上芙蓉花開
去年花盛客天涯今歲花開人在家萬事只應隨分好
不須憔悴對年華
作遠書罷卧自得亭
羣緘裁罷一身輕又向高秋卧此亭遥想故人天上夢
可知衰病日伶俜
拜表歸途中作
記得重陽拜表歸乾坤清氣映晴暉紅黃山果驚新候
又喜題詩野水湄
青雲亭
欲得靈臺拔俗氛特將亭子倚青雲朝朝剰汲寒泉潤
細點明時輔世文
遊塔山
去歲兹晨發望江風帆夜泊小姑傍來遊此地懷萍梗
紅樹新晴候欲霜
遊天使峯
天使峯頭境絶竒重游恰近小春時晴明風景堯天媚
安得情懷不賦詩
遊綵雲山
選勝歸時興未闌微吟更坐綵雲山出塵亭子休孤負
湏把遺經日此攤
寄郡庠陳廣文
郡庠司訓陳先生兩辱枉顧山中有懷成詩敬
以奉寄笑覽幸幸
濫竊時名負愧多勞君兩辱碧山阿墨池泮水宵來夢
紅樹西風寄短歌
寄邑庠陳廣文
不肖將赴金臺時承判簿戴侯邑庠廣文陳君
枉顧衡門不肖贈詩有滿賴餘光燭草萊之句
别後辱陳君兩垂青眼久稽奉荅有懷成詩敬
以呈上笑覽幸幸
薦辱餘光燭草萊瓊瑶久矣負高懷孤吟幾對黃洲月
芹水清風不易裁
至日
歲華又值一陽生豫汛庭堂賀太平萬壑金雞天欲曙
四簷霜月雨初晴學隨年長嗟衰邁道與時亨荷聖明
間傍溪梅尋嫩蕊新詩興緒繞虞庭
遊三峯尖
晴明又喜躡雲烟舊跡來游興浩然心事滿懷題不盡
長吟回首五雲邊
賀吴營元氏駐節亭成
積李崇桃燭令辰雙溪雄峙一亭新百年勝事光先躅
千載清芬激後人
題新齋壁
莫懷端合惜年華莫枉閒工事筭沙收斂寸心歸寂寞
芸編堆裡是生涯
同邱孔曼游勝覽亭
積雨初收遠岫明盈眸生意黍苖青偶乘佳興良朋共
細詠新詩向此亭
遊霓旌亭
一歴青雲眼倍明羣峰聯絡自天成遲回磐石忘歸去
誰共斜暉俯仰情
憶前年今日(五月十六)
前年今日拜宸旒天語親承錫命優幾度忸怩疎薄質
洪鈞浩蕩若為酬
憶前年今日(五月十七)
前年今日拜文華疎薄慙叨過寵嘉謝病曾無一字補
可勝衰眼日添花
憶前年今日(五月二十二)
前年今日說中庸内閣羣英眷注濃分惠御桃嘗主客
歸鞭姜米步從容
七月二十六日作
流光一飛電夙志良堪羞末契何所託塵編日遮眸
窗得竹林幽亭有荷池勝淺薄諒何為於焉託餘命
車泰使歸喜而作
山暝風高雨打衣敲門知自玉墀歸椿萱綵服千重慶
臺閣雲牋萬丈輝
敬梅軒為楊侍講題
雲塢瓊枝處士栽玉堂詩卷映三台肅焉敬止哦吟處
難寫孤芳萬古懷
憶前年今日(八月十九)
前年今日急郵程時向街頭慨武城此際獨吟仍獨卧
滿懷秋思向誰傾
憶前年今日(九月初七)
前年今日達龍灣人在滄江杳靄間夜傍石頭城繫纜
舊游觸目是鄉關
憶去年今日(九月初九)
去年今日五更興旌旆翩翩度野亭精白一心懸北極
肅恭拜表進虞庭
覽戊寅日錄作
竹窗時止亦時行誰共清風明月情忽憶前年今日興
登高人在石頭城
沼上亭玩芙蓉花
今歲花開幸粗康雖貧却乃士之常秋亭玩罷歸來好
竹影扶疎旭日涼
憶前年今日(戊寅十月十二日行李自金臺抵家天使及郡侯臨川崇仁二縣官郡縣)
(師生皆會於此)
前年今日荷皇恩冠蓋盈庭客滿門霜鬢薦驚新歲月
涓埃未荅志空存
遊山詩
小春風景日清妍游衍鄉園又一年身幸平康心寡繫
杖藜隨處詠堯天
後遊山詩
昨日登臨興未窮重游喜得數生同峯頭徙倚忘歸處
詩在雲烟杳靄中
寄萬叔璨
赤磵松楸跡久荒薦勞青眼意何長瓊瑶未報身衰邁
幾向南雲夢北堂(北堂蓋指叔璨母先生妻之姑也)
至日講堂朝賀
金雞催曙鼓聲雄濟濟班行院肅雍迎福共瞻剛長日
堯天歡舞萬方同
即事
偶傍溪頭詠落暉烟村清眺意遲遲低回細憶前年興
逐一閒歌驛道詩
書鄭伉卷子畢偶成
殘經講罷慨虞唐步月歸來興未央詩卷寫闌吟更好
又揮餘墨兩三行
德政歌(并序)
桐廬吕侯廷和宰洪之進賢期年矣甚得其民
有儒一生相厥耆老顧予請頌歸率其子弟詠
歌舞蹈於和風甘雨之中以服侯清化美事也
重以吾邑令君李侯之命遂走筆以復焉陳子
憲朱文貫吴志廣陳子寧者四老也傅海者諸
生也歌曰
我憶絃歌武城宰流風餘韻今安在(懷古)卓哉吕侯英妙
年碧梧翠竹何娟娟(念今)却金海隅光使節寒露玉壺浸
霜月(形容清節)牛刀小試鳴南州長天雕鶚横高秋丹誠烱
烱慈仁父反風滅火并伏虎(德政)琴堂有教肅簪裾犴獄
雖設期空虚(省刑)南隣北里童與冠含哺鼓腹相泮渙(民安)
春郊桑柘漲叢叢秋原禾黍迷西東(物阜)隣封野人拜佳
政樂與輿人共涵泳(結上)桃李隂隂清晝長牙籖玉軸森
琳琅(書籍)列聖羣賢屹相向蓍龜指南如視掌(聖賢示人之意無弗)
(在衷)河海何曾擇細流泰山固不辭土壤(不自滿假)百尺竿頭
事若何濯纓一曲滄浪歌(務造其極朱子云百尺竿頭更進一步自求多福)
贈四老歸進賢
花縣仁風日念兹黃眉衝雪到茅茨予攸好德何能爾
信是人人共此彛
重庵歌為陳子憲題
借問仁者何樂山巍峩屹立天地間以木巽火是曰鼎
君子正位以凝命浮生歲月疾於飛庵中心事其奚為
去斯二者將安歸蕭蕭華髮映黃眉不遠百里求新詩
詠歌付與孫與兒奕葉仰止庵之楣
除夜感懷
曾賦山房一味清(永樂壬辰除夜詩云誰家除夜無杯酒我獨山房一味清)沉吟舊
夢轉多情千山萬水迷歸路羞照秋霜鬢數莖
同胡冕陳鳳宿路口鋪(辛巳)
鄉情詩思共悠悠燭盡宵闌立未休記得丁寧簷際語
好來芸舘話春秋
晚坐自得亭
春田課僕暫親農亭子閒來坐晚風幸得微軀能勿藥
崇桃又見一年紅
題程僉憲驄馬行春詩卷
行行無用避桓驄霜雪何妨雨露功緣道生靈迎望處
鐵冠遥在萬花叢
題全歸詩卷(為應公憲文題)
遍歴儒冠四十年榮膺上壽際堯天跬步敢忘曾氏教
臨深履薄日乾乾
送原憲使考蹟赴天官
清笳急管擁崇臺萬里風雲接泰階花柳漫村春似海
伊誰一訪少陵才
重宿吕坊龍歸寺
曾為松楸此寓居二旬風月體舒舒天上歸來重宿處
青燈細看舊時書
宿楊溪
疾風飛雨宿楊溪虚室孤吟憶舊時不是本原深且厚
雲仍何幸至於斯
楊溪晩眺
一水逶迤抱竹居羣峰稠疊映天衢遲回獨散平橋步
二百年前是我廬
拜山泉先生墓
長從家集慨窮經述作尤深感至情巴岡遺隴低回處
飽挹山泉一味清
立秋(十七歲立秋詩丈夫壯志須高遠燈火辛勤貴自強)
茅屋秋風已滿林老懷却憶少年吟丈夫壯志今何似
空感平生燈火心
寄傅裘
洗墨池邊佳問來月窗重感故人懷幾時池上翬飛好
佇見新碑向竹開(裘立墨池記碑覆以亭焉)
送傅裘北歸
扶疾秋山百里來桑榆細寫别離懷式微歌罷情如海
共喜新碑吉日開
游羅原岡諸族姪咸在
上下羅原岡上路西風斜日共躋攀新詩付與吾兒道
奕葉當思繼述難
重宿經舍寺
重宿招提覓舊游百年心事在松楸江村送客歸來好
明月清風詠素秋
自楊溪過葛藤科
港下歸鞭問葛藤名科山水總含情朋遊迎送秋江晚
古渡寒流月影清
曉枕偶成
戊寅此日吟淮水辛巳今朝病故園時序暗隨生紀換
寸心依舊五雲邊
枕上偶成
萬事隨緣不用憂好將行止範前脩當兹歲晩尤宜惜
獨對黃花咏未休
戊寅此日(九月初五)
戊寅此日度真州壩上閒書幾字留薄暮喜投揚子宿
青山近接石城秋
西遊藳
辭家口占授諸生
我去尋師適楚邦歸期應在日初長殘書破硯須深護
跬步分隂好自強(先生擬拜舊師楊弘濟之墓)
狹原道中
小春風雨路初乾又向名原話考槃却憶十年前勝事
門前驥子蹤游觀
宿北澤
雲塢濛濛濕不開長途行李後先催前山寓宿詢名姓
曾向龍潭問學來
北澤道中
濛濛宿雨又開晴僮御奔忙四體輕紅樹青山溪曲屈
勝遊隨處是詩情
湓源道中
度㘭躡嶺一徐行回首雙峰獨注清更出前村舒病眼
時從牧竪得源名
重宿墨池傅氏
洗墨池邊正己堂問舟西去又投裝兒孫總解隆先執
更把前題續兩行
宿桂林
冒雨衝泥宿桂林卑尊奔走事師心一壺春酒談經罷
獨詠青燈坐夜深
次前韻寄示兒
到處虚名動士林平生孤負秉彛心過情却更憂吾子
新造從兹冀日深
贈進賢吕茂宰(二首)
薄劣何勞誼薄雲野橋迎候度朝暾綿綿却憶宵來雨
誰道荒村擁令君
西去尋師學士家遠勞旌旆駐晴沙分岐細話男兒事
珍重清芬百世誇
題正心齋
涵養工夫敬是宜鑑空之體本如斯須知道理平鋪在
順應何容一點私
宿三江口
雨脚朝來又似麻問舟並午踏晴沙平林繫䌫推篷處
星月交輝雜綵霞
舟中獨坐次邵詩韻
一棹初逢積雨晴客邊贏得寸心清地偏時喜北風軟
天迥獨看西日明懷古正貪詩逸響可人更聽艣柔聲
尋常自有無窮妙争奈浮生識未精
舟中即事
蓬戶青燈照夜長觀星玩月水雲鄉候當小雪寒猶淺
十月初旬始降霜
風勁天高夜已霜孤蓬閒倚面朝陽移灣細憶曾遊處
静聽吾伊晝滿航
萬石渡舟中
抄書曾作豫章行記得扁舟夜此停異日重來頭盡雪
不堪惆悵憶平生
舟近豫章
雙艣和鳴莫景横相將喜見豫章城病軀粗健何妨老
隨處高歌頌太平
寄家書
鄉人逢處話鄉心明發西歸送好音我在客邊安所遇
家庭只管惜分隂
船頭曉立
檣頭曉對豫章城南浦西山是舊盟俯仰古今雲聚散
新題何處獨凝情
奉柬大司成先生令嗣
未遂生芻一束忱白楊幾感老懷深金昆玉季停雲處
攀折江東渭北情
柬伍伯遜
擬向高軒一日留碧梧翠竹共綢繆覺來懶慢休相訝
老病人扶不自由
寫家書後作寄璿子(二首)
今日慈顔值令辰滿門和氣想氤氲江山到處逢迎好
不必多情憶遠人
晏子傳書久達家諸孫親果任喧譁慇懃寄語青燈伴
逐日新功好倍加
又柬伯遜
聞道高軒遲我過别離偏感老懷多片帆豈不相思切
其奈餘魂逆旅何
不寐
輾轉寒更夢不成細思時止與時行蹉跎徒有男兒志
枉向塵寰老此生
發豫章
掛席西歸孺子亭小春陽煦快輿情滿懷今古憑誰問
獨對寒山一帶青
昌邑山舟中
紅日銜山莫景明揚舲共喜夜風生中天月好長湖稳
五六雲帆作伴行
船頭對月偶成
篤斯懿德任吾真寧計朝晡苦與辛黃卷兩行歌一曲
陶然日作葛天民
夜讀
聽罷吾伊宵向殘月明清興正相關近貪黃卷多新益
獨對韓檠又一攤
不寐
清夜迢迢境閴然百年心事在韋編可堪夙志渾孤負
空得浮生雪滿顛
宿珠璣湖
閒從火伴問名湖愧乏珠璣媚此都一水浮空帆暝漠
孤烟帶野樹糢糊
琴罷歌邵子詩
羈思鄉心近若何吾伊聲罷聽雲和美兹明月清風夜
細唱陽春白雪歌
夜枕作
辭家已是一旬餘試把新詩訊起居待足求安元有誡
日憑青簡味真腴
舟近潯陽郭追次辛丑歲游此詩韻
霜日融融晝夢餘身閒隨處是安居萬緣有分無勞計
頻向麟經玩特書
讀春秋
塵網那勝久陸沉青燈遥夜照孤吟化工妙契何由得
慷慨平生盡筆心
舟中閒眺
巑岏翠壁倚雲端紅樹人家帶碧湍偶爾會心為客處
只疑身在夢中看
次磐塘
整履聊為澤畔吟前村獨往事幽尋衡茅細接窮閻話
又感平生生物心
旅夜次工部落日平臺韻
旅棹無眠夜寒衾獨咏詩江湖今日興宇宙昔人詩蠛
蠓身如夢蜉蝤鬢久絲冬來多雨雪驥子念瓜期
黃磉舟中
好山竒絶自天開道上誰人入壯懷我惜桑榆難再賦
只應圖畫共徘徊
漁陽口追次辛丑歲詩韻
琴書又泛楚江舟年少題詩今白頭綠水青山新唱和
雪泥鴻爪舊朋游
宿散花軒鄉人索詩
野水荒洲宿散花鄉心羈思共天涯明朝再得東風便
去住留詩屬及瓜
夜說中庸
舊學荒涼偶一燖悠悠空志百年心慇懃誰向吾兒道
聖者猶聞惜寸隂
次未起程時枕上所作韻
少日深惟道是憂老來愈覺德難脩幾於名教徘徊處
剔盡殘燈未忍休
聽誦孟子三樂章
一聽鄒書三樂辭肅容斂袵起遐思係天人處猶能得
自致云何不念兹
寄進賢吕茂宰
臺皂勞覘久車輿出餞隆趨承慚有道觀感激頽風白
髮人何補青雲氣正雄題詩江漢上翹首豫章東
寄李晏諸生
湖海扁舟遠園林數子勞丹誠憐爾軰玉案愧吾曹昨
夜金沙目何時汝水舠綵雲連集慶細酌盍簪醪
金沙雜詩(十四首)
淹泊依沙岸棲遲枕碧湍遥空風勢遠竟夜雨聲寒幸
免蓬窗慮欣投棟宇寬明朝重汛掃筆硯共平安
獨撥寒更火頻挑旅次燈懷人方有賦觀我澹忘形變
態能相好鄉心不用縈情知旋旆日定在一陽生
湖上風威盛雲邊夜氣清晚來收細雨更盡見孤星久
客休相念明朝定放晴興闌眠未得次第覓詩成
深夜仍飛雨詰朝未放晴疾風吹地轉高浪蹴雲平翰
墨充人事琴書理性情為知萍梗跡日詠此郊坰
病後新功減閒來舊夢清閉門終日坐撫景百年情道
大詩書重身恬去就輕寸心何所繫潦止霽斯行
雨雪時驚戶風濤益撼空殘杯初泛綠衰火却添紅玉
軫調應罷塵編興未窮化工何處覓江漢正朝宗
平野風收怒高天日露華懷人阻石首作客且金沙店
黍聊供飯園蔬可當茶擬乘明發興訪舊遍隣家
偶踏新晴好寧教逸興慳悠悠江夏水隠隠漢陽山野
趣方延佇柴扄未擬還薇垣來舊侣携手重鄉關
孤潔瞻新月高明仰列星隂霾知幾日此去想多情寡
欲存神妙忘機養性靈殘編寒漏永至教在麟經
月淡天如水霞明露已霜畦蔬舒晚翠籬菊傲孤芳琴
劍仍文事江山且武昌閒窗宜養病未用說吾鄉
誰道心如面今人即古人公卿能下士觀感盡興仁寓
跡金沙上新亭野水濱題詩漸鹵莽孤負秉彛真
共詫金沙勝衣冠日日來高情知好德薄分愧非才綠
水春光動青山霽景開檣頭賓不顧端似舞雩回
綵筆晴揮罷澄江晩眺時生涯從作客物態盡歸詩鄉
侣新情密柴關獨返遲經過多愛惜次第見民彛
鐘鼓候和鳴衣冠遲夙興鈞天萬壽日大地一陽生禮
樂霑清化車書荷聖情金沙留勝跡曾此賀昇平
晝夢覺作
時光已是陽生後歸計應當晝夢餘天外琴書雖樂土
山中松竹乃吾廬
周長史崇德堂
棘垣拔秀亦云終花萼聯輝誼正隆不是德馨寧致此
百千似續固宜崇
邱布政公餘十詠
冉冉晴雲漾楚天滔滔新漲下岷川欲知退食委蛇妙
聽唱陽春白雪篇
劉僉憲挹清軒
載籍餘芳潄有年臺臨麗澤更泠然天光雲影徘徊處
擬共何人賦此軒
廖教授求箴語
興戎出好片辭間利害分明欲順難從此書紳宜痛省
擴充四勿日希顔
歸興
覓得江頭汝水船朝來歸興已翩翩鄉山故舊逢迎處
細說名邦舘榖賢
别武昌
羈懷竊幸一身強又喜琴書别武昌借問同舟人客姓
新晴作伴好還鄉
曉發蘭溪
共訝宵來雨打篷深憂舴艋困途窮詰朝忽喜東方好
大地曈曈青滿空
卦口(二首)
流光又值大寒時清夜閒吟卦口詩薄暮江頭疎雨歇
雲開莫怪月來遲
青山日日數歸期江上扁舟去尚遲夜半疾風雷雨作
孤衾卦口夢醒時
宿南湖觜
共喜西風好何嫌夜柁勞更闌雨脚斷雲薄月華高慰
勞頻分果丁寧穏着篙隣舟燈火近杙纜向江皋
康山
北風條暢一帆輕西日紅明又報晴翹望鄉園程尚遠
康山新興共誰乘
蔗林
已喜歸帆逗蔗林新晴尤惬客邊心雲箋揮罷如椽筆
又向平沙事短吟
發桂林
浮空瑞色曉皚皚半掛雲帆帶雪開夜夢家庭勤汛掃
亦知早晩客歸來
鑿石潭懷廖廣文
青氊已辱温存厚花被何當過愛多微吟鑿石潭邊枕
細憶金沙洲上歌
宿黃城艾氏
借得銀鞍冒雨行投裝仍訪舊門生時逢相識綿綿話
總是鄉關故國情
黃家原道中
出得黃城望故山皇華近在翠微間回頭舊友遥追逐
細酌芸窗慰客顔
歸來
歸來松菊總平安墻角梅花雪後看新錦堂中(武昌友人惠錦)
春晝永清談日接故人歡
元旦(壬午)
履端莫怪起來遲老病身衰只自知俯仰鄉關多暇日
萬方鐘鼓樂清時
人日承李賈二縣侯下顧
湖海歸來百慮輕梅花仍結歲寒盟聯翩更辱賢侯趾
錦繡重增白屋榮
適閩藳
辭家口占授小兒及諸生
適楚歸來又適閩桃溪柳澗踏清晨服膺素有前賢命
流水行雲任我真
孫坊道中
桃李漫村麥隴肥吟邊春思轉霏微未了平生山水債
寸心遥向七閩飛
南原道中
出得平田問地名望中時見舊山青(楊溪隔山水)林頭忽喜
詩情好深樹紅芳在杳冥
宿楊溪
衣冠先後辱遥迎一笑春風故里情生意望迷平野迥
老年人在夢中行
晝夢覺作
冥冥細雨滯行裝且復高眠向北窗識得靜中滋味别
始知禪客最為忙
題彭原李氏門扉(諸子弟不在家)
宿雨初收踏好晴匆匆行李促嚴程東風吹我彭原袂
何限先師執友情
小憩游頓寺
偶從花下一閒吟窗戶玲瓏竹樹深習習條風知客意
特來清我出塵心
宿太原寺
午詠招提游頓花太原更宿老禪家病軀偏爱幽棲好
高枕虚堂皓月華
宿太平寺
春風一宿太平禪桃李芳菲霽月圓明發青山懷雪爪
筍輿人在白雲邊
宿白雲庵感懷
曾服前賢孤立辭空山獨夜感於斯何由得拜龍門道
一寫平生慨慕私
杉關道中
行裝已出杉關道閩水閩山愜素心身幸平康僮御樂
春風桃李可無吟
邵武道中
到處濺濺小澗通回頭頻憶白雲蹤每逢佳境凝眸久
細數春山遠近峯
邵武即事
東家昨日問為誰西舍今朝走馬追孤負滿城冠蓋念
只緣衰邁倦參隨
官原道中
村村桃李謝芳菲處處山棃雪滿枝和氣薰人春欲莫
東風淡蕩任吹衣
茅包錦
偶然見說茅包錦此語端為知者辭慎勿妄將茅作錦
免令堪鄙又堪嗤
歇雨鶴山廟
北落村原冒雨過籃輿暫駐鶴山坡呼童啓鑰供鉛槧
旋寫新詩且共歌
歇雨太白橋
一上籃輿雨又來前程有定莫關懷棲身喜遇長橋好
坐待高山雲霧開
宿太白店中
泥途不必歎凄其順應當隨逆旅時但令努力加餐飯
毋惜琴書歸去遲
獨樹桃花
家家桃李謝芳菲此樹夭紅何獨遲莫是東風欺不得
濃粧留與客題詩
近建陽
考亭已近素懷開不負籃輿千里來明日青山歸興好
草堂應念遠人回
别考亭書院
考亭拜罷賦歸與昨夜青山夢舊閭沿道若逢相識問
慇懃細說建陽居
發建陽
行裝曉發建溪陽共喜平康返舊鄉想見篳門迎迓處
桐花時候詠新秧
贈文公先生令孫伯升
百里郎君躍馬來恭承家命顧非才南雲拜罷春如海
剩賦新詩寫永懷
去年楚地賦家雞今歲閩邦話本支一一聞孫煩寄語
超羣拔俗是男兒
界牌舖道中
前途急急意遲遲寧忍名邦别所思記得嶺頭惆悵處
濛濛細雨濕征衣
武夷道中
細數前程歸興濃停輿更戀武夷峰棹歌九曲今猶昔
誰和千秋萬古風
贈崇安于茂宰
見說金臺一盍簪偶經花縣更論心要知禮下誠吾事
須識勞謙是乃箴
發崇安
清明雨歇曙光妍祖道衣冠謝别筵晴塢每貪花簇簇
春流慣聽澗濺濺
宿分水嶺
躡盡﨑嶇山復山白雲堆裏宿閩關蕭蕭風雨清明候
千里琴書此地還
鉛山道中
亂石叢中一轎過水源窮處感人多高蹤邈矣乾坤古
白雪陽春奈若何
平生迂拙寸心孤何幸身親往哲途借問山川羣草木
當年曾識晦翁無
雲開雨歇放新晴處處春風佩玉鳴忽喜舊游峰在目
細將心事惜平生
赤土亭前日欲沉客程趁宿競分隂筍輿傲兀歡聲動
指日行裝到故岑
寄贈金太守
拜罷滄洲返薜蘿道經貴郡好懷多本圖遍覽鵝湖勝
無奈晴春歸興何
安仁道中
日麗風暄三月三安仁登陸望龍潭路經舊識猶能憶
不必逢人問指南
宿三山陳氏茅店
遠客寧家已刻期山妻稚子正相思疎星預報朝來喜
茅店新詩夢覺時
宿大嶺舖
蕩石亭前風雨來敲門大嶺夜深開家人想見懸思久
沿道歸期日日催(適閩稿畢)
載進賢吕茂宰所贈采石春慰勞後坊塘土功之
衆
花縣郎君采石春何由得及寂寥村土功沾惠交歡處
共說流傳子更孫
贈别于凖通判
惜别問官居宜思位莫虚有為兼有守庶以答除書
迎恩橋口占授于凖
玉壺春酒别情深滿向迎恩橋上斟惆悵為君歌一曲
拳拳報國愛民心
載宋憲侯所贈佳醖勞黃栢土功之衆
霜臺春色到荒山共沐清風醉碧湍碣石水留三伏跡
新詩細寫萬人歡
倦寐偶成
衰齡精力有限塵慮幸莫相干日味二三青簡黑甜半
枕平安
偶成
殘書破硯貧中樂虛閣明窗静裡心送客偶看溪上綠
還家時息竹邊隂
隆孫誕日四周歲矣漸解人事可愛詩以志焉
祖德多年種孫謀奕葉貽夢蘭游宦日(戊寅歲安庭九月二十日夢蘭)
(花高哉一樹)奉勅到家時(到家坐十日)美質衆所念佳晨四見之
學詩兼學禮早作好男兒
寄饒景德
分沗絲蘿辱愛多可勝近况抱微疴樂天知命嘗聞教
晩節尤宜養太和
賀聖節
茅屋雞聲夢覺時倉皇扶病着朝衣恍思承詔明光日
咫尺天威拜玉墀
曉枕偶成絶句奉贈吕中良父子指示羅原岡先
隴
四顧荒山總閴然忽開雲霧覩青天伊誰施(去聲)此回生
力細寫荆溪父子賢
諸生助移大門詩以勞焉
貽厥雲仍百世謀青山綠水興悠悠寒泉細汲芸窗硯
各賦新章答勝游
除夜
正愧道迷前聖統何期朋誤遠方來(朱子門對云道迷前聖統朋誤遠方)
(來)小陂風雪當深夜細勸虚堂守歲杯
元日(癸未)
虚度流年七十三強顔北望又朝參空憐蘧瑗知非晩
欲共何人話指南
教諸孫誦詩
日親黃卷坐忘疲夜撥寒爐卧更遲淡淡生涯隨分足
諸孫同唱老夫詩
小陂東橋成詩以勞衆力云
伐木年年結構勞常懷良法在甄陶忽看勝跡留千載
十日辛勤賴爾曹
東游藳
余李二生來訪文昌庵(七月)
江湖總别四三秋偶向文昌話舊游好記行雲流水趣
各期努力紹前脩
午㸑平塘
停午平塘㸑森森竹樹居欲馴僮御禮旋戒飭襟裾
長林道中
歇轎來磐石支頥面好峰道傍秋水淨嶺背夕陽紅
宿横路
暝色迷周道高天久露星塤箎相和處燈火後先迎
午㸑玉灣
曾承縞紵賁荒山欲報瓊瑶久未閒賤跡何堪符吉夢
蔥蔥春色藹門闌
宿崖山(貴溪地)
問姓為劉族題名是塔橋投裝人總喜星象爛青霄
新安道中見紅樹
晴轎疾於飛平橋寓目時忽驚新節序紅樹又催詩
宿漁樁(弋陽地)
草屩投安夜繩牀卧穏時一枝聊暫寄明日不須期
石弄晨炊
客路晨炊好幽哉石弄居一軒瀟洒處淨几展吾書
午㸑響石(鉛山地)
籃輿午暫停幽事愜詩情彩筆閒揮罷悠然對翠屏
宿安定里
昨日無所期今宵獲安定但教靈府虚隨處江山勝
齊原道中
偶逢澗石坐繁隂愜我平生習靜心風露不知勞遠役
蜻蜓無數伴清吟
題齊原嶺涼亭
齊原嶺上架虹梁來往令人感意長嗣續更期諸好事
好將名姓共流芳
宿鵝湖寺
疲軀暫息贊公房山雨蕭蕭午夢涼榮辱不驚清夜枕
四更雲月吐寒光
宿福生觀(廣信城)
山郭逢時雨花軒納晩涼芙蓉隔秋水客子急行裝
板橋道中(玉山地)
遮眼避長風虛心省厥躬百年須為道萬事貴乎中
草萍道中
晨促行裝度草萍夜來微雨喜新晴望中總是雲山色
吟處時聞野鳥聲
白石道中
白石當年曾有賦清秋此日更停輿回頭火伴閒相語
琴劍何時返故居
蔣蓮舖
當年曾此課兒詩擾擾臺輿渴飲時物候幾經新節序
布衣猶是舊心期
重宿徐氏村居
曾此賦村居重來十載餘玉樓人久化蘭砌事堪書
宿鄭氏村居
依稀餘墨象湖傍(堂扁拙筆存焉)鶴去山空事渺茫嗣續喜看
仁愛重燈前聯跪告新章
宿毛村(衢州上流三十里)
扁舟旅泊暫天涯一夜歸心又夢家行李但教西路穏
東籬計日詠黃花
舟子索詩(蘭溪地)
欵欵鳴橈話會溪好留餘跡向新詩正貪綠水青山勝
恰值風恬浪靜時
贈嚴州張太守(二首)
天順壬午十月十五日夜夢嚴子釣臺春色明
媚一人軸一詩既覺只記結句賦詩頻三字明
年七月晝寢書閣有懷金臺舊游因記主客張
公誤加過奬之言惕然慚忸悵怏久之時張久
知嚴陵雖佳問常聞而良覿靡由乃發興江東
之行拜我文公婺源祖居遂一相求八月丙申
果盍簪焉情見乎辭仍用夢中賦詩頻三字云
江山隨處賦詩頻况此論心共故人遥傳尚友軒中譽
為德兼誇更為民
昔年曾託霜松趣(戊寅為前劉太守寫霜松)此日重為雪柏吟桃李
任教春似錦高標依舊歲寒心
宿資福寺步月謁思范亭
亭子何年沒荆榛老衲開羣公不日復諸傑四時來景
行秋乘月吟詩夜步苔會心香妙處(晉簡文帝在華林園曰會心處不必)
(在遠翳然林木便自有濠濮間趣不覺魚鳥親人杜詩心清聞妙香)何必泥銜杯
鍾潭舖(建德地)
不必勞歸夢琴書已離東忽驚秋槿盛人在萬花叢
鍾潭嶺
東游舊友論心好西返新詩得趣頻又喜野花緣道涌
嫩紅滿眼似迎賓
下崖舖
細攪羣峰秀閒吟一水清當街跪亭長新句幸留名
蛇嶺
頻坐羊腸坂仍思蛇嶺詩畏途看漸減歸計莫嫌遲
分路舖
午㸑來分路青山四面圍憑詩記幽絶千里此中歸
宿紫蓋峯法照寺(淳安地)
出嶺望竒蹤遥知刹在峯月階秋皎潔花砌夜玲瓏
合橋舖(二首)
俄辭紫蓋峰行邁從迤邐尚懷棲鳳堂清風洒蘭砌(為寫)
(紫蓋峯栖鳳堂清風亭額)
日日賦詩頻吟邊興有神秋花隨地好疑是夢中春
懷張太守(二首)
寄語文章守遊人去已遥新詩吟不徹春興一何饒
一見尋歌歸去來寧能兩地不徘徊從今遇有東飛鴈
剩寫新詩慰爾懷
十二夜淳安邑庠彭羅二廣文對月
良時已喜中秋近勝會難逢此夜清極口細談先聖道
開顔共寫故鄉情
贈淳安鄧茂宰
山川迢逓行人倦舘穀慇懃茂宰賢借問琴堂深淺興
雪中修竹正蒼然(號雪竹)
宿向果寺
一宿招提境歸心樂意濃東流碧沼靜西照夕陽紅
此日留新墨他年憶舊蹤塵龕誰是伴明月與清風
喜晴
昨日雲生雨今朝月照人山川雖險阻徒御少酸辛
黃栢道中
細雨微沾處危橋穏步時平安人自慶回首詠漣漪
五城道中
曲澗泉孤溜高山雲四垂逢人承問訊長者是為誰
磨石道中
晴色催詩興歸期慰客懷朱鄉看漸近襟抱共誰開
宿璜川
細雨朔風寒揮毫墨未乾中宵頻出戶微月露雲端
塔坑
莫道歸心切其如度嶺難萊衣勞夢想行李此看山
樟木舖
偶從樟木詢歸路亭長諒諄為指南他日有時懷勝覽
筍輿曾此駐晴嵐
喜晴
漠漠秋雲合濛濛曉雨來正愁山脚滑俄喜日華開
宿曉湖
旋浸霜毫寫曉湖金尊美酒夜相娱綿綿細接隣封話
明日青山指故都
古坑
擾擾征途客無非利是心嗟予何事者端為好賢深
宿白石
出原喜近故園疆度石來投逆旅裝夫婦俱能崇禮義
弟兄總解重文章
宿楗頭村茅屋
烟汀一曲淡涵秋獨詠餘暉坐粟州東客倦時西路近
度㘭歴坂不須愁
寄安仁李茂宰
游子歸時詩滿囊晨風吹動桂花香可知懷古登高處
雲白山青東路長(緣道多助夫力)
宿李章氏觀拙墨卷子
老去仍遊越歸來偶合歡卷從燈下展墨在夢中看(東游)
(稿畢)
游園
為客他鄉遠游園新興長畦蔬盈嫩翠林橘吐微黃
題林茂宰橋東書屋
幽棲籬落野橋東多種芸香與桂叢童冠沂雩春杳靄
吾伊燈火夜玲瓏一從黃榜蜚聲遠幾度青山入夢濃
幼學壯行男子事留傳冰蘗滿花封
寒夜偶成示諸生
塵窗寒夜正遲遲寂對殘燈獨詠詩小子學詩方避席
諸生讀易俟摳衣飫聞玄聖從吾好須信文王是我師
流俗汨人非一日昂藏莫負好男兒
癸未除夜
歲月如流又一年長更念舊轉悽然老懷欲共何人寫
吟對燈花未忍眠
吟對燈花未忍眠丁寧明日早朝天老懷有賦何多幸
四海車書正晏然
康齋集卷六
