康齋集卷九
明吳與弼撰
序
臨川陳氏家譜序
臨川陳君正言以其高祖王田推官及祖蘭雪聘君所
筆其先世次事蹟倣歐陽氏法為之譜命厥妹壻吳與
弼序焉昔嘗聞諸先子談在元茶陵陳氏之學之賢及
寓甥舘手澤具在益深起敬其居臨川則由玉田推官
於撫幼子隨侍既致政阻於元鼎之沸遂家五峯賢孫
叔恭不失其家學仲氏叔華繩武而起於是臨川之陳
不異茶陵之陳矣嗣其世者能不思所以奮拔而可甘
同於流俗哉
大塘胡氏族譜序
學者胡昪率其族人子璋孔明春暘鳳儀應塤等奉其
族之譜來告曰吾始祖諱諒居成都濯錦橋二世諱讓
仕於撫因家大塘七子德信誠義居寂貴其後族繁地
逼各卜其家於是有厚郭之派焉則寂其祖也有田東
上郊之派焉則德其祖也蘿谿之派則義之後而鳳儀
其胤也東陂之派則璋也其胤薪坪之派則明也暘也
其&KR1015;昪也塤也世居大塘而同為居之派焉信誠貴嗣
已無續昪等懼原遠而末益分或遺本初而遂亡之也
將礱石刻三代祖於上而小註於其下奠厥大塘之舊
址庶幾各系世得以申其追遠之誠然而未知所以孝
也幸先生有以訓予幼侍親京師且熟先君子稱誦吾
里大塘文物之盛至今長老往往尚能道其槩覩遺文
經故地未嘗不歛衽而徘徊也苟無請吾猶勖以振其
族況二三子之懇懇乎吾聞應塤之先君子文易簀命
子之辭曰某爾來前吾與爾訣雖貿爾田必教爾子以
詩書博哉言乎詩書之道大矣讀而知之可以養情性
尊德行可以措事業而垂無窮豈特一家一人所當服
也昪也其倡而宗之為父兄者廣乃先兄之遺言毋膠
於流俗毋攪於利誘毋以貧賤而懾富貴而驕必卓乎
其不撓而毅然久且裕而養羣子弟而俟其化率而宗
之為子弟者奉若諸父兄之教命必正其志敏其力弘
其德期底於成功吾見族之多賢矣由是慕義懷仁者
聞其風而仰其族過其里而式其閭莫不咨嗟以歎曰
曰幸哉胡氏之有後也豈不可謂孝也乎哉昪等拜曰
敢不祇承以省厥躬以進我後人求無負先生之辱於
是乎書
蘿谿胡氏族譜序
菊軒胡公嘗命其子執中族孫世衡錄其世系緘致先
子求序既許矣未就而殁與弼間齊書帙輙覩舊題為
之悵然以語世衡公之子鳳儀遂跪而前曰噫先志也
先生其終惠乎予小子退而緝修之以請夫道人之善
以示來者固君子之心而況父師之分者乎胡氏自宋
已前世居大塘再徙蘿谿由蘿谿以來百數十載菑畬
經訓如一日也或出或處聯芳競秀於兩宋之間者雖
譜牒闊疎而可互見於李徐二公之序亦云盛矣咸淳
之際如清伯梅村小村至元以後如省堂蘿谿國初如
青山倣古輩皆一時之穎出其宗而手澤存焉者其他
沐過庭之餘潤以縫掖其衣者前後纍纍也後昆之往
來於予者方進而未止焉其經史百家古今碑刻及當
時交游翰墨雖荐罹兵燹存十一於千百然猶大櫃小
箧長箋短幅炳然而相輝也故嘗以謂談吾鄉詩書家
必曰胡氏語胡氏又必歸之蘿谿嗟乎盛衰靡常惟德
是視未暇遠稽姑驗以近里之某家岡某家園聞之長
老其盛時戶多者百餘少者不下五七十三五十經其
地名則是事已非矣高甍百桷為他姓之室者有焉荒
墟野蔓為狸鼯之藪者有焉訪其嗣不一聞也當其快
意時或貴耀鄉閭或富誇阡陌挾其所有孰不欲傳其
子孫以百千其世而一旦如彼何哉禮義不循而惟知
利以為利故也胡氏亦嘗盛於蘿谿而子孫乃猶絃誦
於其地愈久而新者豈非世有以遵夫周孔之名教而
然耶德之淑慝戚休以之豈不較然哉後之覽者亦將
有激於斯歟
豐城于氏族譜序
于族舊譜既多已逸彦實氏乃旁求密訪掇拾於殘廢
之餘徵諸銘刻之文復譜之以請序於予其先山東之
益都人漢廷尉定國之裔曰元素字季友者宋通判吉
安子孫因家南昌之豐城曰華字去非者號竹圃與晦
庵朱子同時朱子嘗贈以詩有折節慕前修之句及至
房州守盡力兵間甚有功忠曰友信字盛卿者仕元為
都昌尹以賑荒績進秩集賢提舉再遷龍興治中兼知
路事子汝能以蔭仕廣東宣慰使都事父子俱有存筆
率温厚和平藹然仁慈孝友之意是代以善相承者也
今其胤散居鄉邑及乎旁郡彦實以其尊府贅諸孫是
居敷山於分最長聯屬其宗尊卑情文不異聚居者焉
竹圃墓在邑之興能坊為人屋之者數十年彦實累訟
經歲未決一日奮然歎曰與其理於訟孰若白於我耶
於是齋戒沐浴十日率其族之父兄子弟躬畚鍤者積
日而壙以暴誌以見撤諸屋凡若干楹乃敬修而封之
以復其初人咸謂于氏譜既微而復著墓既晦而復顯
莫不慶其先君而賢其後人予亦以驗夫福善之機為
不爽又以嘉夫于氏中興之有兆焉蓋耳目一新之時
正激昂蹈厲之日思昔聖賢不世之遇而有以勸於學
思昔仕以敬其事而有以進於行思昔篤於家而所厚
者不敢以有薄豈不愈賢矣哉而將來之慶吾知其汨
汨乎川之方至也雖然幾不可玩志無容貳彦實既分
尊於族而協於其衆盍黽勉其往以無失諸事會也歟
豐安程氏族譜序
昔四明時原貞浦城章士言三衢徐希仁教郡庠時予
適寓外氏往來墨池良密一時俊士若傅綱輩相與甚
善後周譚陳萬諸公繼學事予又主於墨池者數若梁
節輩相與不減傅綱諸人故予於郡庠非一日之雅近
以省墓之故僑寓種湖若周觀周圻十餘士聯翩而來
程庸李章者嘗一宿於其家而承其父祖之歡庸族父
志宏嘗述其世系一通尊公希善倣歐陽法復為之譜
命庸以請序程氏世居洛中至駐泊公仕宋為太醫令
高宗南渡改臨川令因家臨川之豐安市紹興中割穎
秀惠安二鄉隸崇仁而豐安屬崇仁即今之西舘市其
後諱畿者徙侯原諱淵者徙劉仙岡諱平者徙銅山諱
才者徙大嶺諱利者徙金谿庸之曾祖幼亨教諭徙五
峰仍豐安居者僅二三家夫族分若此苟無法以聯之
不幾於汗漫無統而遂忘其先耶是則志宏之系希善
之譜不大有功於名教哉雖然又有大者焉程自得氏
以來莫盛於河南夫子所謂三代而下一人而已者予
年十八九時嘗讀子朱子孟子集註至無有乎爾之章
掩卷太息以為盡人也惟夫子接不傳之緒於千載之
下每誦其詩讀其書想像其為人恨不生於其時又嘗
適楚遥起敬於夫子所生之境而極其瞻望咨嗟之意
嗟乎高山仰止誰無是心庸也講夫子之道於予矣況
為之鄉人又同姓宜何如
五峯李氏族譜序
郡庠生李章游於寓舘之二載以交之厚也承乃父祖
之命請題其家乘焉李氏世居吉州谷口諱讓者字遜
夫豋宋淳化進士第仕信州貴溪令讓生傑字孟才贅
於撫之臨川幕原因以為家傑生華實實無子華徙五
峯生益順静谷口之譜亡於益益順無子静生恕恕生
原祥原祥生敏章予宿五峯而知其家庭所屬豈不以
謂世所貴於名宗著姓者代有聞人德業修而聲猷遠
也然則門戸重輕不在於章乎詩云無競惟人章其似
之
五峯余氏族譜序
自予居種湖郡庠生來游寓舘者十數士予為題其家
乘者三人余忠氏亦繼來請譜牒之書本為不忘其初
而作於以傳信將來而世之作者或失其實甚至於借
重他人而遂迷其所出何其惑歟然則譜牒徒為誇耀
之具哉余氏所譜雖可知五六世然皆實也且族之顯
晦在人如忠者年方殷可以積學而有待惟篤其志以
不懈安知余氏之族不由忠以重乎奚其借
韓家嶺周氏族譜序
郡庠生周邦大氏曩承府主命聘予小陂已而予徙種
湖裒然與其朋十數士來講學於寓舘而邦大桑梓尤
近故游從之好問學之功為尤篤每相與談復古矯俗
等事未始不慨然增氣恒誓以詩書世其家業又思以
強其宗乃刪修其族兄民熙縣丞公所述族譜徵予言
以為序且以為勸周氏自九一府君由郡城水西門贅
於南鄉杜家坑杜氏杜無後而周益繁今稱韓家嶺周
焉予獲接其族之父兄子姓而嘉邦大志於敦其本序
而諗之曰族之興在夫尚德者衆則觀感者深而尤在
夫兆之者之厚其躬也
五峯余氏族譜序
祖者生民之所自而族者祖之支是以祖雖遠而氣脉
貫焉族雖衆而本原同焉此君子所以貴於尊祖而收
族歟然非藉於譜則遠者有時而或忘衆者有時而或
離譜所以追遠而統衆也不其重哉而世鮮克舉之者
弗思耳矣蓋有祖非其祖族非其族而譜者弗思之甚
也是故人不可以無譜為譜貴於無所苟焉耳五峯余
生奉譜致迺父祖之命以請題予嘉是譜之善而喜生
方勵志於問學也故樂與言之生謂誰郡庠弟子規從
予游於種湖云
樟溪王氏家譜序
王氏世居臨川之樟溪郡庠生常徵於諸父譜其可知
之世來以請益於予自予居種湖郡庠來游之士各修
其譜予皆不辭而序焉然奚足輕重其譜哉常事予最
久誠能尊其所聞以自新而不已焉必有以淑於家以
及於其族夫譜有不重者彼徒文焉耳雖百序其何益
吉塘張氏族譜序
正統壬戌春予攜兒子諸生抄書豫章胡先生李恪張
循亦繼諸生至既而循偕兄實侍予劍江承祖景常父
嘉謨命禮予其家二生誠足念兒輩恪重贊遂一游焉
因以訪名山於樟木之鎮二三勝友壺觴勞中道俱至
鎮之靈峯而止張氏少長追逐後先益懽明日復於始
游之地倚樓賦詩而别甲子仲冬張修族譜成二生復
以父祖命來請題噫吉塘予舊游而張氏予故人也其
可以辭哉張之先三十六府君由撫州打鼔嶺徙居清
江之官塘二世熙三世欣四世徹徹三子韜簡超簡三
子一子徙下塘一子徙漁塘超三子中子載徙西塘季
子建徙吉塘建而下亡其世次今譜自可知而已昔族
分各盛其地號五塘張氏而官塘為最韜七世洽考亭
門人著作公尤其特然也景常祖子孫咸歎思著作之
為人而篤循等於學夫著作之賢人當企傚況族胤乎
然流俗滔滔志紹其世者幾則張氏不其賢矣哉嗚呼
廓是心用宏於德曷量其至耶張氏勉乎哉烏知他日
之吉塘不猶昔日之官塘乎又烏知諸塘不相觀而起
乎張氏勉乎哉
五峯朱氏族譜序
五峯朱生邦政邦憲師友於予久故得其族之詳五世
祖諱天瑞字國祥家豐城之杭橋後於姑因姓龔氏二
生謀於同門周邦大咨於其尊據祖筆宗派事實作譜
以復其姓而附先正草廬吳公邵庵虞公諸賢詩文於
後國祥仕元鹽運司都目其從政也所在著聲草廬稱
其為有用之器焉因官而家於撫子孫克世其美二生
志皆存乎祖德者族之衍蓋未艾也予獲覩杭橋譜其
先本孫氏而嗣於朱竊惜其並列二族而未暇斷以大
義如南軒所記又聞此特入嗣一派耳其舊族固衆也
國祥其入嗣之末歟抑舊族之末耶
湖莽李氏族譜序
劍江之北曰湖莽李氏世居之按說文莽文從四屮衆
草也湖地草衆固然或改作茫失之矣李之先來自臨
川可見之世曰勝曰䚸曰孜代承於善孜次子從字伯
順生五代晉天福丁酉卒宋天聖乙丑當是時居湖莾
蓋七八世矣伯順於兄弟敦遜讓於衆務施德寬厚人
也三子珪琮珝琮析小塘珝析大陂琮子秉珝子襄珪
孫冕皆以儒術登仕籍秉與司馬公范蜀公為同年冕
於晏元獻為甥舅於蔡君謨王荆公為寮屬率際當時
名賢以薰德而厲行自是衣冠接武族益著矣譜續於
紹定間應龍士華再續於晦可刻梓於燾元季亡於兵
訪得故刻於煨燼之餘訛其大陂之派與故老考補於
甲午歲者鑑也刻直圖於國朝洪武甲戌者鑑與德扶
及進也正統丁夘旭佐杲光輩命其子弟奎恪遵歐陽
法重為譜先文之僅存者正其訛誤闕其疑以附於圖
而續增事蹟繼焉游從之暇致諸父祖之懇示予請題
而旭等繼至蓋拳拳乎爾祖者而恪也五七載始克遂
迺志云
潭江潘氏家譜序
吳興潘君宏道訓導臨川郡庠訪予種湖之上而遣子
學焉再訪予小陂風雪中又聯鑣石井先隴而豋金石
之臺以其故頗及其先之槩潘氏世居烏程之潭江宏
道尊府君祥卿洪武辛未始婿苕溪某莊而家焉既而
潭江之族悉厄於疫祥卿且弗永年故宏道近欲追世
譜訊先塋有不可得之歎予為賦潭江先址詩以述其
情意謂雖無以髣髴吾先矣然即桑梓之地以顧瞻烟
雲竹樹而徘徊焉亦足暢孝思之萬一云耳抑使後之
人知潭江嘗為潘氏居也宏道未之惬馳書以咨鄉之
耆舊尚冀聞其大較焉既不可得矣則譜其可知命使
來告曰丐君要之一言仁矣哉君子之用心且曰不敢
輙有附益惟傳信是尚尤得作者之體云宏道考績伊
邇便道東歸拜潭江之涘時有新製宜飛以示我
種湖高街韓氏族譜序
韓為種湖舊姓尚矣予復居故里於韓為同社韓之彦
曰永春愛敬於我三載如一日季父孟暄猶永春也二
公懼丘壠之或蕪以湮也率衆修治而封樹焉懼昭穆
日遠而日忘也謹祀田以勤拜掃焉懼族屬日繁而日
疎也合少長以篤其倫焉復作譜以為紀載之本而屬
予為序予以二公相與之厚也故不辭而為之書
高畬吳氏族譜序
吳氏由鄱陽馬鞍山徙進賢軍山湖之梭渚是為諱蟾
府君三子昇燦晃昇析黃源晃析楓林燦生梅坡梅坡
生九一九一生長一長一生大一大一生仲二仲二三
子其季庚三由梭渚徙南昌鍾陵鄉之高畬庚三生祥
卿祥卿生伯亨伯亨生嗣賢嗣賢娶宫氏生貞貞早失
怙曠於學問既長恒感慨欲從師食貧養親未暇也年
四十始游吾門同儕久益敬愛之予嘗贈以覲親之詞
而題其柏舟之堂兹復序其族之譜云
棠溪黃氏族譜序
嚮予拜掃於紫石之坑識地主黃君克從吳君旭高今
年秋克從以其所作族譜屬旭高將其中子亢宗來謁
黃本姓金其先處州人當宋高宗南渡時金氏以武臣
鎮臨川居城西隅子孫因家焉莫詳何代以逃難易今
姓孝宗隆興間有細二府君者徙崇仁穎秀鄉之棠溪
是為棠溪黃氏克從之先大父遠山公懼忘其本初也
克從生即名以金少長且屬譜焉其用心厚矣與其表
姓於名孰若復其姓之為愈哉克從既繼作譜之志矣
推命名之意以復姓惟在一斷云爾
彭原李氏族譜序
昔先子學邑庠時受詩於困學李先生繼受春秋於先
生尊府中山君子小子與弼於聞孫子儼族孫公迪皆
辱愛焉而公迪數來講於學去年秋公迪致子儼君之
命以其族之譜來屬序按李氏系出南唐當南唐之二
世以大弟景達為撫州大都督封齊王居郡城曹家巷
之慶延坊則齊王固始遷之祖而舊譜以宜春王從謙
為第一世者誤矣譜創於六世孫翠蘿居士自是代有
譜焉十二世孫叔權十四世孫志道十五世孫義安咸
增修之而叔權謂舊譜往往簡略遂推源尋派訪求悉
紀善矣志道以書官書名寓勸懲為尚史例時之序引
者同聲相和以為真得史氏法夫譜牒不為尊祖敬宗
收族而作徒為予奪之書耶其間固有非勸非懲而著
之若法院李等抑又何歟設子孫不幸大義當絶如包
孝肅公所戒之類自當不繫諸譜又奚名為乎哉義安
又謂丁元季兵燹器物圖籍無寸遺偶得先譜於兵士
之手遂加葺理干戈搶攘之秋拳拳譜牒而先緒賴以
不墜者義安之功也其義例法歐陽氏則自子儼二君
始族雖散處而情誼相屬者世守祀田子儼君歲一舉
祀而會族之禮行焉故也欵洽之際盍益相勖於無忝
爾祖哉
務東周氏家譜序
周吾母家也世居務東有文五府君者娶裴氏府君殁
二子皆幼鞠於舅氏遂因舅姓而家於裴坊今四世矣
周君顔仲與其從子元昂作譜以復其姓而偕周氏婿
傅君汝恭往詢其世務東則族之耆舊皆已物故子孫
多散處於外文五府君而上莫得而考惟鄉隣尚能談
周氏之盛皆曰樓下周焉嗚呼與弼十歲别母京師游
又十歲歸母卒七寒暑踣地號天墓側欲絶不能今又
四十年矣每瞻望裴坊雲物與經是山川心輙如割尚
忍題斯譜耶尚忍題斯譜耶
裴氏族譜序
裴氏其先閩之全州人宋季以游宦流止撫之崇仁先
譜亡逸已久近彦文君偕弟彦信君慨世系寥闊諸塋
無所紀錄迺命與弼為之序與弼周出也周之先以幼
孤鞠於舅氏裴府君與弼幼來外氏辱府君家惠愛厚
故不敢以不敏辭夫裴君伯仲譜牒已謹先壠可以不
忘如魏公矣若其立身立德如傳所云則尤裴君之素
願而後人所當盡心也
豐城戈氏族譜序
戈氏世居臨川西鄉之七里原國朝洪武初由七里原
析豐城之玉溪者諱純字祥重也宣德中祥重諸孫瑛
游予小陂於時戈氏豐裕矣瑛孟氏敏義相慈親主其
家指甚衆而家肅雍也予間適水邊林下而瑛從焉因
語之宜及是時以勉於學云今年夏敏義以其賢尊某
所刻族系為譜譜成命瑛復有請焉子何言哉亦惟向
所勉者以勉之耳然學豈直詞章誦說為哉俾稱戈氏
族者不徒曰士人焉又曰君子焉為之子孫者不徒曰
學為士人焉又曰學為君子焉不亦善乎苟惟措其心
於言語文字之末而不免於猩猩鸚鵡之誚君子奚取
焉抑豈予之所望而亦夫人所當戒也
吕氏族譜序
劍池之南曰塘下有吕族焉居有先後而派各不同也
其一曰吕王廟者唐時派也其一曰成公之弟祖儉謫
吉州罷官寓劍池之木瓜林子世隆由木瓜林而來裔
子傑之居舘下也嘗致其尊公開先先施之辱於予乃
六月丁丑肅將其族姓之書不遠百里冒暑謁告曰惟
世代之念敢踵門而陳懇又曰先譜流落叔世紅巾之
變雖幸存於某氏而購未得也故祠有碑勒臨江孔氏
之文兵燹殘闕無足徵自寺丞而上據家蔵謄錄系圖
而書自寺丞而下據家世授受而書蓋其族有德玉翁
者元季寓鍾陵洪武中來往故里當此時年八十餘約
其生當在元中葉前耳目所接去宋未遠凡世代遷徙
之由經履之槩歴歴能道而國初鄉隣遺老往往知其
世者亦多傳至於開先始紀諸冊非開先之留心不日
遠而日徽哉大矣子繼述之勤也三復之餘掩卷而歎
曰嗚呼秦漢而後繼孔孟絶學者程朱氏而已而申公
父子際程成公兄弟際朱千載一時之慶重萃吕氏一
門何其盛哉予小子猥以不腆之辭厠名芳籍之末又
何幸歟而子孫能不興起其仰止之心而激昂其修德
之志也耶
吳營橋元氏族譜序
元氏其先河南人字子晳者唐永泰中由進士令崇仁
子孫世居衙後之米倉卷今則官易其地以為縣治之
公宇而元氏亦家禮賢鄉之吳營橋矣邑志載縣南五
步有令君遺愛碑刺史顔真卿為之書久亡令君之十
五世孫宋咸淳進士凱字仲和號梅屋嘗續修其世譜
既逸十八世孫璵字伯禹母黃氏讀書知史能記先系
以傳自令君之二世至十二世則益盛矣十九世孫德
高命諸子貴淵貴沂貴源依舊系倣歐陽氏以譜焉予
幼侍親京師聞先子每樂道元氏子孫來謁必喜曰二
元之後蓋二元者伯禹伯常為邵庵文靖公之高第弟
子也家蔵遺墨既遭元兵復罹水患殘編斷簡寶於諸
孫貴澄氏竊溉芳潤未始不慨然起我高山之想而伯
常贈雪樓之子之詩註云文憲嘗序先世文集則儒術
固盛於二元之前矣又嘗親德於德高翁藹然故家文
獻之裔間以譜序見屬既聞命矣而貴淵金玉三人者
躍拜庭下蓋篤其先澤之心勝而忘予之淺薄也未幾
翁暨冡嗣先後淪喪予亦久淹於疾近貴源率諸子姓
以譜來授則貴沂亦已逝矣感歎存殁之餘謹識而歸
之
長湖章氏族譜序
章生獻嘗示以先文而知其為尚儒之族也獻弟朴從
予拜胡先生於豫章其還也朴與從兄文英迓於南浦
明日識賢尊定夫於嵩山而文英尊公清夫羣從競欲
賓致長湖俊夫躍馬隔溪追莫及矣今年夏文英奉諸
父之命來告以其族之世曰章氏世居臨川之白城派
分南樓北店譜牒燬於兵不可追其代序矣吾祖諱震
者由南樓婿豐城方岳洲之朱冐厥氏而家焉震生亨
可亨可生原永徙南昌之長湖號桑洲白城檢校公於
桑洲為族叔父而同為南樓派也檢校公元季平賊立
功北店與檢校公之後無嗣已久而白城無復章氏之
胄長湖一系僅存如綫惟負荷之弗任而無以永其家
也謹因修譜復姓之初敢乞言焉吾聞章氏世讀書尚
質而桑洲之規其胤曰勉為士毋淪於技又曰欽乃祖
考篤爾同姓乃堂以隆祀而序族焉懿哉所垂之遠也
桑洲逝而法如昨可嘉矣然流俗難祛而故步易失為
之綱維防範者代可乏人哉此清夫章所為懼而有請
也夫且所貴乎士者豈徒伊吾佔畢之謂必文行相資
禮樂兼善然後無忝士之名苟華而不實豈君子所當
勉哉嗚呼敦祖法崇實學章氏無疆之休其不在兹乎
其不在兹乎
狹源洪氏族譜序
景泰庚午孟冬予游秋山之頭有立馬拱道側者問而
知為洪生也後二日游其里因以訪之而識其族焉明
日作朋走風雪來謝詢其世宋忠宣公之裔云未幾洪
生奉先子伯朋所作族譜謁告曰先世居餘千嘗結昏
豐城玕溪陳氏元有陳仲益者講授洪都高祖伯仲游
焉虞文靖公以女弟歸於我遂因玕溪以居而伸祖復
餘千再世由玕溪析臨川之狹源先君著譜藁具即物
故小子禎偕諸父作朋諸兄祥重相與掇拾遺墨就正
有道願借重一詞於夫子九原為不忘矣嗚呼忠宣父
子文學節義稱天下所謂曠百世而相感者歟接胤嗣
披珠玉能不勃如歛容哉雖然譜輕重係乎人人賢否
徵諸德勖哉爾父兄子姓悉其心以象賢焉俾他日臨
川之譜與餘干相交映而俱重則足慰作者心而奚假
於予言
周氏族譜序
周君子瓛偕其族人公輔隠南及外氏子黃子良三人
者以隠南尊公所修收族之譜相與刪訂而重修之以
請序於予周氏世居邑南之文家橋静軒處士徙桑溪
周君静軒之六世孫而公輔為七世孫隠南今徙沙堤
云嗚呼世之於譜率多浮詞溢美以相高甚矣好誇之
敝也夫惟犖落之士振其宗於德義詩書之懿以不怠
焉為足以顯其親於無窮而著其譜於不朽奚事乎馳
其心於外哉周君其有感於斯歟族人子姓抑知勉矣
夫
鄉塘周氏族譜序
豐城周順閒從游山間步月溪上因以及其家世焉其
先臨川之戰平里人今居豐城縣西之鄉塘鄉塘之先
由山塘而來舊譜火於洪武間不可知其遷徙之由矣
僅存一圖於族人伯敬贅居之澳源按圖重為譜者伯
張大猷也因是譜而加䆳密焉者尊公士肅仲父士倫
也回禄災餘前蹟寥闊近代以來尚義而嗜學者累累
有之而胡烈婦事尤壯偉皆著之譜矣傳謂先祖有善
而弗知不明知而弗傳不仁嗚呼知而傳者固善擴充
之以世其美者不尤善乎順也其倡而宗以力於世其
美哉
西廨彭氏族譜序
五峯之西西廨之濱有彭氏焉其先都昌人不詳何時
徙五峯字從善者樂施人也為橋凡八十由五峯之支
出徙今地舊有譜流落田西曾氏久近彭君九璋命其
子回從子俊咨於族人九經九鼎合族之長幼卑尊僉
謀請於曾既逸矣輙次第其可見之世勒諸石且屋之
為族譜之亭以展禮焉族之興也勃然矣嗚呼孰謂升
降之幾而不繫於人哉予嘉彭君輩之銳於首義而族
之樂於隨也於是乎言
興國汪氏族譜序
興國汪氏鴻潛二子之學於予也其州牧樊侯不知予
之無似徒以虚聲誤其辱鴻父兄宗族由侯故益激其
尚德之心焉而侯之與汪多矣鴻歸之九年潛復領其
合族之歡心以諸兄從魁等所著世譜請於不德之文
汪氏世居興國之牌港仲敬府君由牌港徙樂平里之
同步牌港之東有祖墓曰蔣三府君子孫世祭掃之豈
興國始遷之祖與譜亡於兵無所徵必欲為之傅會是
誣也今譜自可見之世而闕其疑得之矣潛之來鴻以
親喪沮潛與吾兒讀春秋凡兩月而歸家慶禮畢為我
謝諸父兄而語諸鴻樊侯奬勵之重得不服膺書紳勉
為令族以光爾祖而答賢侯耶事會難逢而時無再至
其念之哉侯名繼金陵人去官久而民益思之云
同安李氏家譜序
李氏諱露奮者由鄱陽界田丞同安之同城子孫因家
懷寧望城岡之檀冲中徙同安城北之南莊嶺永樂丙
申予省覲太學次同安傳舍聞孫思誠招致南莊之上
以教其二子性之宜之而季子尚在孩提也後三十有
七年重訪舊游則思誠與冡嗣久物故宜之與季崇之
克隆先訓博交當世縉紳以充其才性而以詩書華其
戶庭褒然為同安著姓可嘉也適成其族氏之編而請
文焉予感夫逝者之不可作而重其後之有徵足為李
氏慶也於是乎書
述溪方氏族譜序
方氏其先安陸人鎮國君文仕元為江西福建等處征
蠻統制都元帥兼招討使封鎮國公子明威將軍仕撫
州萬戶府總管授世襲五世總管君伏節大明洪武初
子孫家臨川之述溪與崇仁之郭墟予種湖故址於述
溪桑梓連故得與方生文照游且嘗屬其世德不可以
無述也既而生以書經領薦教同安景泰癸酉七月壬
午訪予同安城北南莊李氏之寓欣然以族氏書成告
夫事患後時幾貴早斷世澤將斬之餘紀載少稽不逾
遠莫究而遂忘其先耶懇乎生之用心也廓是心以念
鎮國明威著功於其始而慨總管以節善其終追逸駕
而貽嘉謀家法當如是矣
同安黃氏家譜序
子寓桐城何家圩嘗見禮於黃氏翠屏翁與仲子永常
為論其世系之記述而知其族孫金之有志於斯也已
而會金於秣陵欵洽連日夜乃記憶尊公菊忩所授次
第之以請且曰十五載之心事云黃氏其先由鄱陽徙
桐城之鹿兒城譜以兵燹而亡原仲府君國朝初徙近
地之蔡家坂今同高曾之親聚處一地指逾三千食禄
者日重而業儒者日多夫先積之徵如此而金也復倡
其宗益隆於善方來之慶可量哉金為禮闈乙榜進士
復會多士就試神京蓋將推其家族以達於邦宜愈自
克矣
同安丘氏族譜序
予以尋醫問藥之故息肩桐城何家圩丘氏之里國子
上舍生丘士安承其尊公志原之命賓致鯉庭以家譜
請為序丘氏世居同安小南門同安坊元季之變志原
大父濟民挈家逃難流寓同城考君仲華贅於邑南何
家圩周氏因以為家志原君躬勤瘁以立其門戶豐裕
矣遣子學邑庠既升胄監仍隆師别墅以淑諸孫年過
八十而篤勵之志不少懈古人云廣積不如教子丘氏
有焉子孫其勿替引之哉
上饒婁氏家譜序
昔上饒周文婁諒承其父兄之命來游小陂未幾諒得
疾歸行祖之贈有麗澤何時重起予之句後五年予自
金陵經貴郡暫留賓舘接諸父兄子姓而觀厥世譜焉
婁氏其先信陽人元季有韓子福者與其鄉人逃難南
奔因家信城之盈濟坊在信陽故大家今上饒為著姓
撫卷之餘病催歸志起予之云徒成虚語豈惟生有不
豫而予亦焉能恝然哉雖然學之方凡目視耳聽口誦
心惟善者從而否者改皆足以發吾聰明而崇吾德業
此古人所以貴於能自得師也況生也觀光禮闈俊游
曰富樗散如予雖日同堂而共席奚能以資麗澤之萬
一哉厠名芳籍愈以自歉耳
上饒周氏族譜序
周氏世居上饒古梁之周村譜亡於兵昭穆世次與其
遺蹟子孫皆不能追憶矣惟傳聞宋有堂名天恩御為
記亦不存焉近茂傑審理公嘗命族子文譜其可見之
世正統戊辰文與其友婁諒游舘下以語予後五年予
自金陵經貴郡青燈話舊婁氏之堂昔者之來䟦涉晨
昏忘其飢渴蓋當是時惟懿德是尚而不知疎薄之無
足與徒虚譽是信而不知實德則病是以誤生之辱也
雖然予覆轍宜戒而生夙志不可以不篤世德不可以
不求堅金蘭之誼增華譜之重顧自力何如耳
黃氏族譜序
金谿黃衎黃衍氏一而族殊也近各著其世系以為之
譜皆莫詳其所自來相承衎之先由南豐雙井徙臨川
之厂下由厂下徙金谿之嵩湖衍之先由崇仁古塘徙
金谿之程坊程坊與嵩湖桑梓連而衎衍締交密故誼
同兄弟焉然平仲世希而善終者難是以歲寒然後知
松栢也豈惟交哉先正謂今之學者如登山麓方其迤
邐莫不闊步及到峻處便逡巡苟能遇難而益堅何遠
弗至也二生並學吾門有年矣慎斯言也以往輝黃氏
之宗而生邑里之光也何有交云乎哉
五峯黎氏家譜序
嘗與故人黃季恒論五峯舊族因及其子婿黎淳家世
淳亦間語焉黎氏浙人也再世仕臨川子孫遂家五峯
三世諱益葬南鄉孟婆峯號尚書墳四世號月樓讀書
尚書墳所葬十八里鋪號學士墳皆莫究其履歴之實
月樓當宋末罷官復於尚書墳所搆日新書院以教授
元累徵不起號南隠所居後名黎家坑五世諱謙六世
諱友直中元鄉貢進士赴春官道卒七世字伯中是為
淳曾祖故有譜近燬於其族人之手淳所譜特舊蔵神
位及粗聞家世所傳耳其詳不可得而考矣惜哉使譜
修於伯中時先譜固無恙而記憶為猶近今去伯中三
十年矣更三二十年代序異而人事殊欲為之譜者不
尤難乎淳也其於是舉良足嘉哉是為序
舉林車氏族譜序
車氏莫詳其所始世居臨川長寧鄉之稠源五府君者
徙金谿歸德鄉之舉林譜倡於十世孫用烈而贊襄於
用正用彰用徹也五峯李公迪賓其西塾久予知車氏
由公迪焉近進用烈嗣子泰業舘下復為請大書其堂
曰尚義樓曰讀書既而予歸自金陵經車氏與公迪論
文尚義之堂而顧瞻讀書之樓以歎曰車日大而舉林
其日重乎蓋義者天爵之貴書乃聖言所在雍容是堂
登降是樓者能不奮思以有作哉姓隨事顯地以人勝
用昭師友之誼而壯厥孫謀族氏之光孰大焉因譜乞
言序以勖之
金谿南山傅氏族譜序
金谿未縣時為臨川之上幕鎮傅氏其先有伯仲曰行
廂行唐者由上幕之五岡析永奉鄉之硤口莊行唐居
城上行廂居東岸東岸尋更名曰鱔行廂生師璵師瓊
師瓊徙西山師璵季子曰某徙掩坑掩坑之四世曰商
佐徙鶴溪鶴溪之六世曰公世徙南山師璵白鱔之五
世曰安潛宋建炎初幕民應詔為社兵累功荐進秩授
世襲勅云父子兄弟將權世世之相傳族黨比閭軍士
人人之素習蓋西山之後曰安道及商佐安潛子根皆
恊力濟功者白鱔之九世曰子雲鶴溪之五世曰陸俱
事陸文安公南山之四世曰景賢從陸氏之後俊游文
丞相開府江西辟玉山令以率義兵五世曰德華漱陸
餘潤於外氏即陸廢基建學舍堂以事三陸贖義莊以
養士六世曰籌師草廬吳文正仕元中書省檢校使閩
浙革命後歸休田里十二世曰芳因内兄車泰業舘下
既而奉父祖命復屬泰以請序其族之譜譜始於祐續
於籌雅晟其易歐氏法則自今日焉予嘗客歸自浙經
芳里假宿連洋是為諸陸之鄉詢其遺蹤與其苖裔瞻
盼其山川雲物而遲遲吾行者非以夫人之賢哉誠厥
心以希賢焉安知曠百世而相感者不猶今之視昔也
耶有懷往躅用策芳云
荆溪吕氏族譜序
寶塘之北汝水之西曰荆溪吕氏世居之厥初蓋由浮
梁而來也其隣生吳曾氏致尊公子通之命告予以吕
氏邦翰公翰兄弟者既納粟受旌矣而日駸駸於義事
焉乃咨於其族之長本誠從父中良僉謀於族之長幼
卑尊構奉先之堂修收族之譜屬里生陳達以譜請序
嗚呼是舉也不其重矣乎程子之不忘本魏公之孝之
大真知言哉然流俗滔滔知而信者恒少因吕請著之
以諗來者云
西汀鄧氏家譜序
鄧氏其先由建昌而來也世居崇仁惠安鄉之西汀予
嘗游止其地者數接其祖父子孫四世驩如也前之開
業者事乎先子後之繩武者辱於不肖焉東平吳生世
光近來小陂雪忩話舊嘉鄧氏既有田以供其祀復為
譜以謹其世予時契闊西汀一十載矣聞善相喜嗟歎
久之創譜者廣淵徵予言者騏與長而贊襄者吳生也
譜無夸事文略浮辭貴傳信焉耳
唐山戴氏族譜序
景泰丙子唐山戴君子穎倡義作祀先之堂天順戊寅
春仲氏子顒偕其族孫亨慶正同修其世譜來屬題系
出唐刺史叔倫幼子芮舊圖世次有疑今斷以南唐始
遷之祖諱英字邦彦葬本里之百畆阡者為第一世予
以王程星火未暇詳覽耳目所接則元有字元叔號元
齋者富而重儒六子皆承家學字懋純號山雪者為第
五洪武初教諭邑庠先子所事也字仲本號務本者為
諸孫訓導西齋經業尤邃山雪冡嗣仲暘君豪烈尚義
子會君者為元齋曾孫敦厚莊重邑士侯孟恒稱為鄉
里人物之冠數君子者前後輝映而唐山之名四馳增
重鄉邑矣子穎君居族之長而長幼服其德子顒君建
讀書之閣而子孫無敢慢堂之成通族之力譜之修二
三子之志云
荆溪華氏族譜序
華氏少一府君者由南豐徙居崇仁惠安鄉之荆溪至
五世曰顯宗者析本里之清塘昔友人黃季恒嘗從予
省墓紫石坑經荆溪指華氏伯良之居曰是蓋素仰先
生者盍一訪諸予辭未遑也後十載重經焉質諸其隣
友吳子通氏而黃君之言為信時黃君物故久而平時
誤嚮往予者率晨星矣惟伯良年過七十而迎候康強
適華庭新構境物春明暄妍之至童稚咸欣而嗣子廣
告予以疇昔之夜實夢夫子染翰於斯宛然今日也予
既答以紀夢之詩而伯良相好無已也復偕其族人正
倫屬門人王忠彭回來請序其族氏之書云
孫坊孫氏族譜序
天順戊寅春予將有北京之行遍省先塋經孫坊孫紹
先氏得暫叙世好既而紹先以其世譜請予不腆之文
蓋令祖清所翁先友也先子寄詩有藕花溪畔竹林幽
步屧西風記昔游之句予兒時拜儀表於先子官舍翁
既歸鄉辱為忘年之交鄙詞致奠有云抱衾裯以共宿
語達旦而不寐又云當春暮之趨庭辱縞紵之深意且
祖妣寔惟孫氏為志廣之親派而與恭者念予尤厚夫
既叨友朋之誼重以親戚之好安敢吝於紹先之勤哉
孫氏派析豐城奠居種坊後裔蕃衍著孫坊之名焉世
有祀田族歲一合僉欲作祠而未遂也祠成他日歸田
又當為之記云
種湖章氏家譜序
章氏祥四府君由五峯壻南鄉之官員嶺中二府君由
官員嶺壻種湖因以為家季子軫以去族日遠迺考譜
於五峯故里藹然孝敬之心惜遺老凋謝無所於咨僅
詳曾祖而止然能不謬所從以免崇韜之誕又以見軫
之賢也謂予有里閈之好師友之誼請為序焉
胡氏族譜序
友人胡子貞持其族譜一通見示且曰昔國初宗老子
為公之修譜也一以祖宗視之而收其族不以族之貧
富異其心故吾一派獨以貧而見系於全譜者公之力
也予聞而嘉子為公之仁族子貞之知感皆非淺之為
丈夫者矣為子貞者其率夫同派之親漸摩乎禮樂涵
泳乎詩書日新又新上可追前代聲華之美下可貽子
孫無窮之謀又何貧富之足論哉若夫齊家之要睦族
之方具有聖賢成法可攷而知褒然而倡在子貞固宜
勉翕然而和又衆人所當踴躍也
豐城胡氏族譜序
豐城胡清雖未識而問遺嘗相及情固通也清卒之五
年弟源以其族譜來請序胡氏世居成都濯錦橋諱諒
者與韓昌黎同年進士仕汀州守長子讓仕撫州幕屬
因家臨川之大塘撫州之孫可朋由大塘徙豐城厚郭
之富塘富塘之十四世曉峯居士徙銅湖曉峯子庭瑞
徙渼港庭瑞孫宗玉徙邑南是為清祖也清近以市之
隘也卜宅同造而源仍在邑家世遷徙不常易迷所自
為兄弟憂故著譜謹本支而未暇旁及勢然也譜成其
族人九韶友人于彦實與有力焉
長山晏氏族譜序
昔者長山晏海氏謁予小陂從游近地之覆船岡大同
峽詠歸甚歡也繼學於種湖率弟漳與其羣從淵源連
厥外姻纍纍而來海方悉其力於蚤夜而得病歸矣予
寄詩有頡頏多少金蘭友日日賢關遲早來之句海竟
抱伯道之悲以謝於世不相聞問者十載洧溟紹其家
學於小陂之三年漳復攜其子彦相與切磋之而涇亦
繼至豈獨慰予之思抑以快九泉之志焉既而漳等奉
諸父宗衡宗敬之命以所修族譜請序又悔平生所願
而未遂者固予所樂道也晏氏其世次顯晦遷徙不常
諱墉者唐咸通中舉進士卒官江西始著籍高安墉生
延昌自高安徙臨川長樂鄉之沙河延昌生郜郜生旦
固諫清亮聰貞漸固生殊是為元獻公旦以子貴累贈
少保濟南郡公旦生洵以兄殊薦主洪州豐城簿累官
至某官贈光禄大夫開國侯劉沆雅所推重洵生奕蔭
授大理評事徙長山奕生承承生紹休知道州江化縣
紹休生光元免各以經學顯號稱三晏元常州司法嘗
尉淮隂治劇有聲元生澈秘書校勘澈生紱績績字伯
庸嘗續修其世譜黃義剛善之紱生執中執中生慧老
慧老生安民安民生霆霆生夢洙夢洙生天祐天祐生
繼殊繼殊生璉琦琰璿璣自洵以下雖粗見歴官而事
功多無所稽通其旁支可知大歸者穎洵輩凡十餘人
嗚呼晏氏可謂多才矣任繼序之重者能無高山景行
之心哉
樂安草堂易氏族譜序
天順戊寅春將有北京之行樂安易生祐為使永豐還
且别矣復留止焉語及先世遷徙之由既而與其族兄
純以譜見屬蓋諱柬者兄弟三人自建昌南昌竹由市
而來宋靖康乙巳柬主崇仁簿子孫家天授鄉齊城里
之杭橋字仲謀者家齊城里之草堂今屬崇仁字仲裔
者家臨川惠安鄉之西舘今屬崇仁仲謀生煥臣煥臣
生光明光明生文貴文貴生處仁處仁生仕勝仕勝生
以仁為純祐之曾祖代以耕學相承嗚呼予素慕樂安
山水之秀而未獲游荷邑彦之過知於我而多未識因
易譜而厠不腆之文豈不大汚於名山勝水而重辱我
知己也哉
㯊溪饒氏家譜序
昔予復居種湖時隣翁饒志堅氏遣諸孫燁來學燁乃
予所命之名而字之曰子光也天順戊寅正月辛未燁
偕其同里生曾正范拱衝雪小陂問訊京師之行而正
也告予以一承諸父兄之意屬序其家之譜饒氏其先
由南豐社背徙臨川南鄉之種湖素以淳謹稱於鄉而
燁者予蓋假名與字勖以輝華其身於其家於其族而
不知燁之用心為何如也日月逝邁感念今昔悵然書
以復之
餘姚楊氏族譜序
餘姚楊侯文琳參政江西之三年奉勅以軍務臨敝郡
束書遣使命僕曰吾先河南汴州人諱僖府君者宋高
宗時扈從南渡遂家越之餘姚世系荐罹兵燹乃者譜
自六世祖辛三府君而下生娶卒葬行諱官歴粗具願
序于君焉豈惟感存殁於一門且頼永光斯譜矣噫此
楊侯之謙德知我之過誤也昔楊侯初遷秩畫省時適
僕叨聘寓金臺興道致治之誠溢於承顔接辭之頃尋
徵輿論夙著蘭臺夫以瀟洒出塵之資藴瑰瑋奮拔之
志篤兹以往名門華譜安得不益大而益重矧族之後
人觀感而興起者固不可量𤨏𤨏瞽說徒為贅焉耳
豐城曲江熊氏族譜序
豐城之北曲江之濱有熊氏焉曰松澗先生字子超者
為第一世松澗而上及松澗而下其遷徙之由與夫官
歴隠德之跡代遭兵燹無可徵矣惟世傳一系於十七
世孫豫章之家亦不免於殘闕焉十六世孫崇夀嘗以
所聞見生娶卒葬述諸簡牘十七世孫婉因系與述倣
歐陽氏圖而譜之貴箎從弟用端樂於鋟梓婉承親命
屬所知張循戴禄徵予文予以病辭婉懇請之必欲得
而後已先正云人之所以與天地日月相為長久者元
不在此則文之有無何關得喪矧不佞如予者奚文之
足云嗚呼流俗滔滔知德者鮮安得起雲谷於九泉以
咨所謂長久者哉
上饒祝氏族譜序
祝氏世居上饒其鄉靈峯佐溪之鳳凰墩故儒家諱高
字維東者贅某鄉渭川姜啓詵氏遂冐其姓啓詵年老
無子維東力勸圖後啓詵固辭且曰暮境尚冀息耶維
東扳諸姻戚固以請遂得妾生子維東屬纊之日顧諸
子鼎新付新等曰姜氏似續幸有人矣爾其復吾姓修
家乘丐文作者季子永新近以諸兄命從其鄉先生婁
克貞謁予小陂致先子之屬文詞非予所長縱強為之
空言何補然則其學道乎道凝厥躬是謂有德道德之
懿為世禎祥以顯父母貽孫謀君子能事孰大於此詩
曰無競維人祝生勉乎哉
送按察使原侯序
江西提刑按察使陽城原侯初由正統乙丑進士歴浙
江廣西二道監察御史嘗巡按江西及審刑撫安北直
隸諸州遷今官三載矣報政伊邇霜臺諸賢最乃績曰
所在著廉能之譽以僉憲同安程侯嘗辱於崇仁吳與
弼也授之簡而命以文夫廉者德之符能者才之施德
一而才二才施於所宜施也其在已為吉人端士其示
人如青天白日人之仰之如景星慶雲其及物如和風
甘雨焉然學有純疵志分淑慝從古以來負聪明卓犖
之資而枉其才者多矣若吾原侯者善於用其才也歟
揚休光動羣寮豈偶然而已哉抑聞儒者逢時生靈之
慶聖明在上正豪俊有為之秋功高社稷名重丘山又
僕之私於吾原侯者焉
送進賢邑宰吕廷和序
竊嘗論邑宰之美必以武城單父晉城為巨擘焉一則
絃歌播聞一則不下堂而治一則學者風靡三邑生靈
何幸際於斯日也有民社之責者聞風能無興起桐廬
吕侯廷和之宰進賢也名其退食之所曰正心治之左
曰善教右曰善政社學曰㴠養良心非志於希賢者乎
三載考績將赴天官願攀轅者衆口一辭亦可以見秉
彛之在人心固無古今之異矣職其邑之教者蔡貴沈
經凃瓚三君子具書命使請言以為贈夫言宓二子親
炙聖人之化程伯子亦學聖人之學者學固當以聖人
為依歸去聖雖遠微言尚存玩其言以得其心何遠之
不可到哉日知其所無月無忘其所能吾於吕侯是屬
臨川岡上李氏族譜序
鄉者予以家難滯五峯諸生車泰車亨輩相與周旋僑
寓旬時李希者由泰而來也且欲以成其族氏之書而
請文為序以慰通族尊祖敬宗之心屬者四三子講學
小陂復申前懇李氏其先由南豐雙井遷臨川積善鄉
之嘉村五世諱發由嘉村遷湖東七世諱安祥諱榘諱
立極遷近地之岡上諱祀諱榮仍湖東代為淳謹之族
夫謹家牒而不忘乎先塋固孝之大而立身揚名尤先
務之急豈惟族黨之光抑一方風俗所繫古語云富貴
易得名節難保可不念哉
臨川鳳棲原周氏族譜序
周氏其先世居建康句容之鄢家巷號梅忩者徙南康
蓮花峯下梅忩生定式宦游建昌之南豐因家焉定式
生純仁贅五峯黃知軍氏遂家郡城之仁孝坊純仁生
文明仕元兩淛鹽運司提舉文明生立禮鹽運司丞立
禮生彦海達海達海主饒之樂平簿嘗修其世譜虞文
靖公為之序七子曰伯莊者生仲謙贅窑前胡氏曰伯
宗者主南昌進賢簿生仲彬由五峯贅鳳棲原許伯高
氏遂家於樓前四子叔烱叔煥叔燦叔熺予往旴江兩
經其地皆假宿叔煥叔熺氏伯仲不知予之無似而過
於崇重焉留周之詩有但得主人能好客幾時無事又
重來之句許詹二生嘗從宿者偶論疇昔則伯氏久物
故而家庭之誤愛我者猶昨也未幾叔烱嗣子麟咨於
季父叔熺偕從弟茂輝介詹生來請題其續修之譜噫
予老且衰兼北京之行在邇重來既不可擬而離别之
思方殷惟周氏充誤愛不德之心以益培其所秉之彛
則豈直光周氏之族抑以快予之私云天順戊寅閏貳
月辛巳同郡康齋吳與弼書於小陂東忩時宿雨初霽
韶華滿目佳興與人同也外孫寧夀給紙墨雖秃筆無
鋒刃然情思則暢云
康齋集卷九
