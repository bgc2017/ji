康齋集卷一
明吳與弼撰
詩
即事(永樂庚寅年十九)
吟斷難成調塵編重繹尋興亡今古事精一聖賢心新
月何時滿寒蛩無數吟夜深雙過鳥猶自戀高林
感懷
人歲恒難百光隂苦易過身心須點檢事業莫蹉跎豪
俊今寧少庸凡古亦多要知賢不肖擇術在如何
自警(辛卯)
讀書悟至言反躬屢紬繹頗謂無他岐立可超凡域云
胡心自戕作事潛乖昔俯仰一長歎慚惶竟何極乃知
真切功不可弛頃刻發憤矢自茲羣邪當遠迹聖途雖
渺茫敢吝駑駘力誠當通鬼神志當貫金石
族叔父仲學先生春月承訪弼時賃房方定茲别
數月矣有懷寄詩(壬辰)
憶昨烟花暖正繁遠勞玉趾到山間寓居蹤跡應方定
入道工夫總未閒囊裏有書供月眼樽前無酒醉春顔
别來新趣知多少透徹靈臺第幾關
臘月望日作
欲到大賢地須循下學工文章深講貫道德細磨礱
春夜(癸巳)
十年蹤跡寓神州故國歸來更百憂事業有期空仰古
浮沉無計却隨流誰憐白日難停馭自覺秋霜易到頭
多少慇懃孤負也欲從何處覓同游
宿白梅洲
道傍茅屋是誰家薄暮東來一税車敗壁不堪題姓字
時從籬槿看秋花
題柏(己未)
潤色還因帶雨榮柔枝未許拂雲横風霜莫厭多經歷
自古良材老始成
過南康(丙申)
迢遞見危樓家家枕碧流山高雲氣近江闊浪聲浮事
業懷先哲英雄慨昔遊幾多今古興斜日滿芳洲
寄梁訓導
未到都昌縣相思先計程連綿官舍飲浩蕩故鄉情柳
色雨來長梅香霽後清極知期待遠别語細叮嚀
聞笳
扁舟晴泊枉渚沙葦苖滿目稀人家夜江漠漠星横斜
東風吹鬢憐春華隔江誰舫寂無譁數聲悲響空中笳
響徹碧霄哀更加悠悠綠水天一涯
元日(丁酉)
淑氣已回春晴光遍八垠學湏年共長德必日俱新自
得顔淵樂寧論原憲貧兩間期不愧敢負百年身
贈别王上舍
旅舘相逢日春風二月初看花杯共把對月榻同鋪禮
樂沾清化風雲快壯圖願公多令譽綱紀在人扶
與友人夜話
話盡情難極中宵眠更興古人俱已逝後進竟何成世
路應皆醉吾儕豈獨醒幾回靜想遍無以答平生
夢洗馬先生
先生天下士遇我獨情親剪燭論心夜焚香讀易晨已
私須盡克天理必全純惆恨春宵夢分明笑語温
雙燕春日營巢
憶昨初開桃李花銜泥飛傍小忩斜春風一去無消息
何處歸來更作家
山中歌次王右丞韻
地寥夐兮山深聊棲遲兮林木欲寡過兮身輕日往來
兮幽谷行愧今兮交疎心悲古兮趣獨理桔橰兮灌園
更搴蘿兮補屋晨光澹兮觀魚夕陽收兮飲犢居從靜
兮積塵歲願豐兮登榖戒迂學兮徇名嫌荒志兮干禄
惟造道兮是期何富貴兮可卜
山行
野水荒村僻雲林細路斜晴松張翠蓋秋果熟丹砂悵
望淹鄉曲蹉跎改歲華西風吹薄袂興緒繞天涯
訪胡徵君舘所
行客林邊至高人籬外迎遠乘今日興細話舊時情涼
夜一樽酒清秋半壁燈相看驚老大蹤跡共浮萍
雨中漫述
違侍親庭遠遷居此地新往來多故舊問勞總比隣屋
破長防雨天寒早閉門卑棲聊自慰圖史共朝昏
松下
倦來更向山中憩滿逕松隂白晝長藉地不知孤坐久
遺編又誦兩三行
感興(戊戌)
月到芭蕉影半斜好天良夜興無涯金風聲滿千竿竹
玉露光生一砌花
寫懷
悠悠萬古愁瞑坐無一語志須自強持仁擬誰相輔蕭
然環堵間沉吟寸心苦荒村秋思多斷續芭蕉雨
登擬峴臺
城據東南勝臺分襄楚名人烟縈近市竹樹雜長汀愁
逐登臨散神因眺望清窮通看萬物未易達浮生
贈戴錦舟先生
尊酒黃城夜交期是偶然文章元共賞談笑劇忘年近
臘梅初放凌寒菊正鮮同衾坐無寐高興兩綿綿
題四景畫
草樹風暄翠欲浮洞門深處野花幽素琴不許閑人聽
山自巍巍水自流
瀑洗層崖淨世塵隂隂苔徑足南薰日長誰是山中伴
袖手前溪立白雲
西風紅葉繞苔磯水冷烟寒鴈正飛浮慮盡消身寂寞
得魚無意起竿遲
村雪寒凝夜色浮清江如玉着扁舟風流自得天然妙
心跡何曾泥去留
墨梅寄同安李宜之
學疎才薄諒何為牢落塵蹤閱歲時秪有梅花共心事
便風吹向故人知
曉(己亥)
曉夢初驚覺春禽已亂鳴北風半夜雨東旭一忩晴道
在心偏逸詩成氣轉清行藏信隨遇庶以達吾生
題歙雲詩卷
歙雲南望迥親舍孝思深川陸幾年客晨昏千里心春
風隨使節夜月照行襟養志古來重功名好自任
送饒提舉之官廣東
奉節承深寵之官過舊鄉親闈春廣大宦路日舒長嶺
樹連雲合江流過雨涼倚門應有望鴈信好頻將
讀罷
隠几初收卷廵簷更出行晩雲隨雨散霽月近人明客
久無違性身閒獨稱情榮枯何足問清白是家聲
睡覺
午枕睡熟餘情神喜宣朗忩含白日靜座納微風爽俯
披聖賢書遺言如指掌至理諒易求良心貴有養安得
同志人輔我加勉強
送嚴府判考滿
柳綠繞江頭薰風快壯遊萬山辭楚徼一水接皇州郡
劇民俱化銓明課最優垂衣圖至治清問有嘉猷
簡戴錦舟先生
筆硯長為伍思深趣轉清看雲閒隠几聽雨獨挑燈俯
仰求無愧窮通不繫情客邊微恙在襟抱貴和平
山中即事
水自幽偏山自深竹忩花牖晝沉沉逢人若問浮生事
半是閒眠半是吟
曉出
際曉出柴扉清涼過雨時落花香滿徑芳樹綠成帷鳥
哢有餘暇水流無盡期值予道心長歸咏正相宜
遊廣壽寺後園
新竹多垂籜高花正滿林雲蘿穿屈曲苔徑入幽深翠
積叢茅暗青交雜樹隂劇便新結構端稱讀書心
秋曉
風來夜枕寒雲生曉忩雨旅思共秋清遥思故山侣
夢友
園林到何日羈旅念離羣擾擾一旬内依依兩夢君秋
風黃葉下晴色白雲屯應有詩三百心期欲細論
柬陳進士
獨凭吟凡坐清朝閒看行雲面碧霄忽憶故人秋寺裏
西風琪樹雨瀟瀟
彛公房
入院先看竹逢僧不說經白雲方丈室清晝一孤燈積
雨勻秋色殘陽報晚晴去留無定跡香盡拂衣行
寄湖西族叔父仲學先生
茅屋石橋西相親記舊時青燈近人早明月上忩遲物
理推今古人情較是非笑談如昨日寒暑幾推移
贈别友人
惆悵一年别慇懃百里來冰霜苦節在宇宙壯懷開白
雪傳新卷青春逓客杯紛紛楓葉下獨伴野人回
閱九韶吟稿
高枕微吟罷西齋獨坐時閒澄病中思細看别來詩點
竄非吾事漸磨貴自期靈臺宜有養孟子浩然師
别湖西
送送長村外新詩詠不休浮雲日色薄隨地露華稠曲
徑緣林轉深溝帶葉流家山應暫住更得話綢繆
同鎖秀才道中即事
桑梓常留念蹉蛇今始還行行減客路望望近家山膠
漆故人誼風霜游子顔何能謝塵鞅高卧白雲閒
題庸軒
物理本平常人心自渺茫細袪今古惑多漱聖賢芳風
月清江曲園林古縣傍悠悠百年興良與此軒長
禪嶺即事
傍險躋攀倦臨高眺望賒天連蒼野闊樹帶小村斜晴
靄山何處寒烟屋數家躊躇懷往事容易改年華
與鍾生同宿東陂
日落辭蓮塘東陂到已暝烟霧村徑微燈花茅齋靜細
語夜卧遲月華發清興黃卷試一開琅然共歌詠
夜訪九韶
有客夜扣門微吟帶星立主人久青燈欣然肅而入勝
境失追攀高堂更歡集丈夫襟抱開塵絆嗟何及
贈九韶
我與生契家懇懇常告戒退而省其私立志能匪懈相
逢索居後新知頗超邁深培仁義根勢利無芥蔕
山居
偶坐柴門下得與衆山友雨後已芳潤雲開更竒秀澹
然忘我形不覺沉吟久却憶平昔居於茲幾翹首
别九韶叔姪
我心日悠悠喜與故人遇相隨更過村同遊讀書處研
墨倩兒童頗得臨池趣青山一分手山留白雲去
即事
身外機事閒心地何優游晴行山水曲步遲境彌幽歷
亂高鳥過散漫輕烟浮遺編幸在手微意仍相侔
遊南坑岡
松邊涉幽徑天青雨新霽矯首立崇岡疊嶂羅迢逓塵
慮都淡然二儀足清氣妙趣匪言傳飄飄離人世
夜坐
青燈夜已分遺編味方永一唱而三歎轉覺寸心烱麗
水金最精藍田玉偏瑩云胡苦茅塞久未臻斯境
即事
風威遍野號雪花滿空墜誰謂惜苦寒正喜兆豐歲紅
爐坐終日黃卷靜相對至哉聖賢言妙契心自醉
感懷
孤燈讀已倦就牀聊偃仰平生所踐履歷歷時在想中
道立苦難學問少勉強古人豈易期中宵獨惝怳
讀孟子
夜氣向虚朗剪燭更已深大哉仁義言沃我萌蘖心才
質各高下性命無古今聖賢懇垂訓而我何陸沉
睡起(庚子)
久客逢寒食芳年損病心幾時鳴雨歇終日落花深親
夢凝官舍鄉魂繞故林晝長春睡起寂寂寫孤吟
閒述
靜裏生詩思閒中長道心自應尊櫝玉不省說籯金芳
樹流春色空庭落午隂日和風更澹此樂有誰尋
承葉别駕見訪奉柬二首
忩下書生報門前使客臨形容驚喜定情話别離深風
月江山趣冰霜松柏心平生覓同調幾處得知音
白雪陽春調長吟莫厭多功夫既積累律吕自諧和江
海猶疏鑿圭璋藉琢磨人生誰不學志向各如何
憶榮上舍
江舘春相遇鄉心晚益知青雲持節日短褐省親時高
誼能分禄空囊只贈詩别來消息斷幾欲到分宜
買藥
生涯惟病絆人事與心違歲月一身晚江湖孤夢飛憂
深多為道貧慣任無衣抱布街頭去新晴買藥歸
即事
欲識陽和景四時惟有春風光三月半霽色獨吟頻露
葉渾如醉烟花不擇貧人心長自小寧解化工仁
感懷
易白顔回髮難升孔子堂常時思寡過終歲未成章萬
物人皆偹一心誰不良如何空潦倒甘讓昔賢芳
絶句
新詩盡日恣冥&KR0679;塵世悠悠任去留興到江山隨處覽
不知身外有閒愁
楊柳
嬋娟楊柳枝烟雨涵芳姿託根近孤松蒼翠相因依頗
謂顔色好可同歲寒期豈知霜未墜素葉先紛飛
圃内
長夏日已晚歸鳥皆投林幽獨悦茲圃把書行且吟花
竹流芳淨蔬果生意深兩間有妙趣長契靜者心
四月四日
客牀起復眠中心悵遐慕嗟我庭中親茲旦惟初度豈
獨别離深鬢髮久垂素形留空役神迢迢滯江路
宿章廣文舘
虚齋罷清話拂牀事枕席青燈滅餘燼斜月流素壁弟
子富書聲感之增歎息沉痾久纏綿那由共茲夕
贈章廣文
俗情素寡合獨往欲無言伊誰寫湮鬱喜得章澹然絲
蘿託世好金蘭契忘年青眼饒故意白雲多新篇顧茲
蹉跎志懷古共勉旃
茂樹
古垣有茂樹婆娑廣成帷霜雪根本固雨露枝葉肥蒙
密自昏曉靜愛衆鳥歸此物尚有容吾心諒何為
月夜憶友人
階除境向寂客思渺無依美茲風月夕正是懷人時欲
叙平生心相見各未期百年若流水如何長别離
題畫馬
有客遣弟子持示雙馬圖丹青固妙筆所擬皆龍駒一
龍嘶青雲一龍困鹽車逸氣含變態病骨森清癯既遭
伯樂顧絶足迺得紓未遇善自保飽秣青山芻
遊北禪寺
入門聞花香傍砌看花色花香細而清花色潔以白薰
風院深沉亭午人閒寂悠哉羲皇上着此忘機客
棲鳳竹
庭宇肅深沉蒼翠交梧竹衆鳥從紛飛時看鳳來宿
送人赴春闈
畫省身先達春闈氣正豪功名方自負關塞豈辭勞黃
道中天近青雲北極高臚傳知得意端笏繼䕫臯
柬朱學正先生
伊昔起予深相逢久别心老成欣德重薄劣愧年侵夜
雨添新思秋風憶舊吟正期談笑密還念欲分襟
不寐
寒鼓三更後孤衾未睡時無窮身外事逐一靜中思聖
域何由入靈臺久自私疎櫺霜月白愁况漫裁詩
覽舊遊
高樹春風花正開芒鞋曾記屢徘徊如今花落年光莫
寒色斜陽又獨來
山中見梅花
茅庵深處路縈斜老樹遥看近臘花何事幽人吟未到
遊蜂先已得春華
述懷(辛丑)
風雨春天曉江山客夢醒浮沉誰共慰出處獨含情得
善慚顔氏傳經憶伏生經過人事略何意釣時名
春夜
千古興懷洙泗濱無由一接杏壇春自憐弱質生來晚
空作紛紛世上人
曉立
靈臺清曉玉無瑕獨立東風玩物華春氣夜來深幾許
小桃又發兩三花
憶九韶
春泥滑滑隂連朝出門跬步難逍遥陽和黯然舒藹藹
風雨倏忽來蕭蕭客懷思見故人面雲山阻絶誰相招
故人隠居蘿谿曲殘書破硯甘寂寥奉親常懼歲月速
學古不使子弟驕躬耕低頭秋榖熟擊壤皥皥歌唐堯
平生於我誼不薄松柏寧向秋風凋愧我﨑嶇昧生理
託身在處雲飄飄何時歸來葺茅屋與子共種黃精苖
出城
行行共吾姪誦詩出城郭白日皎青天風光勝於昨嶺
外更峯巒村邊總花萼擾擾行路人誰識予心樂
新莊渡
渡頭舟已發隨意坐芳洲白石聊為硯題詩蘸碧流
道中作九首
臨渠愛流水試硯涉還歇起看碎米花疑殘去年雪
眺望覺日遲經過忘前後牧唱兒童閒黃牛滿丘阜
叢竹夾桃花清池映高下世上有丹青筆底誰能畫
愛景時迴立烟村澹相對惆悵百年人此心幾人會
呼童汲清泚怡然坐臨池誰能知我懷細雨來催詩
人生得丈夫萬一幸為儒寸心含宇宙不樂復何如
紙筆不暫離琴書恒自隨欲憂身外事何日是閒時
得詩萬事輕性達頻爵躍翹首吟未迴松風度寥廓
微雨已滑途行客未堪住遥問讀書齋正在花深處
友人至
獨繞烟村來共茲玩雲月細雨夜已闌深意殊未歇
曉起即事(二首)
夜思經世務神倦方熟眠晨朝氣清爽良心還烱然
條風暖雨來晨烟村冥漠北牖時獨開紛紛李花落
錄詩稿
晴日鳥相喚輕風花亂飛紅塵休入戶次第正抄詩
客玩夜月
靜來悟道機窔奥難言說但得此心安從處堪乘月
縱步
幽花發清香芳林漲新綠閒聽山中禽更倚籬邊竹
友人至(二首)
整屨欲有往故人忽西來盎然陽春懷共向東風開
平生慕克己茫然靡所獲今日欣語君至樂頗洋溢
覺後
覺來氣宇澄開牖東林下缺月五更頭寒光皎清夜
村中即事
春光被四野行欣物華茂寂寂竹林邊幽禽語清晝
胡十見訪客舘值予暫出承候迎村外遂相與叙
舊同宿得詩六首
歸步夕陽遲和風滿襟袖矯首清溪傍芳畦故人候
梅花殘臘時訪予五峯上詎知萍梗蹤春光此同賞
我歸驚十年回首如信宿惆悵謫仙吟人生鳥過目
憶子有立年曾與論耿介吾今越斯境事業憐安在
既罷溪上遊復向籬邊坐夜景良可人誰能即高卧
交期相惠好青燈共斯閣話言雜今昔心事兼悲樂
晝寢覺
日淨風暄清晝遲綠隂啼鳥夢醒時間忩筆硯無塵雜
幽事宜人又得詩
讀中庸
一理存乎靜萬事著於微是以君子心戰兢恒自持
彈琴
寂寥春夜間几閣孤燈照邈爾形役忘絲桐正清妙
琴罷
琴罷詩興來殘燈獨揮筆因識聖人心澹然何意必
别鎖秀才
覓渡臨清流故人更同舟細語昨日詩别懷總悠悠送
送山之麓春花多躑躅長揖東風前浮生兩相勖
夢嚴親
江山久離居薄養那得及髣髴何處庭承顔夢中立天
性良固有深愛成長泣涕淚泫莫收曉起衾猶濕
牛氏東軒
名花散竒香幽苔多淨綠清晝軒中人琴書自相續
感舊遊
石橋門巷落花深晴日光風鳥亂吟人事暗隨春夢换
綠楊還似舊時隂
柬徐廣文
學問無少長立志夫何如勉強柔即強惰慢明亦愚光
景勿云盛容易垂桑榆年侵勿自畫為仁果誰歟一私
誠自窒蕩蕩斯廣居深切累日月聖賢途豈殊勉旃黌
宫彦勇往毋踟蹰莫嫌𤨏𤨏言素心不能諛
上頓渡舟中
驅馳年少未應勞萬事無心任所遭收拾琴書辭故郡
江山隨處是詩豪
夜坐
雨滴空階響燈懸淨壁明掩書人獨坐性達正惺惺
蘄春采芹亭同羅黃二廣文登
名亭極虚敞英友携登臨石池湛寒水茂樹圍幽隂久
坐得勝趣劇談延賞心薄遊慶佳遇因以書狂吟
題一丘軒
予以客遊因訪故人傅秉彛于驛溪地甚幽僻
林木森蔚翛然有塵外之趣予極樂之秉彛亦
陶然有以適其居也翼日相與翺翔村外既浴
而歸指其居之東曰平生種田此一丘耳予笑
曰一丘固美宜以名軒秉彛亦笑而然之且請
文以申其說鄙才不足以文聊賦小詩以復焉
種此一丘田朝夕恒精虔衆草不敢穢瓜瓞斯綿綿
寄胡九韶
去家已十日作客無盡期悟道達浮生浩蕩隨所之榮
枯藐毫忽得失輕銖錙聞味聖賢道謾吟今古詩勝境
多獨得佳興良自知寄言故鄉友身心善矜持
謁濓溪晦菴二先生祠二首
孔孟微言幾欲絶先生千載續真傳偶經靈宇增新感
遺緒寥寥苦簡編
平生慨慕古人深道味先生更所欽長恨無緣趨末席
靈祠一拜儼如臨
夢親
欲寫離腸苦無言下筆難奉歡何日遂夢裏暫承顔
登舟入楚
步出湓城吊古餘前程又復即舟居客身到處無榮辱
隨分蕭條兩篋書
夢慈闈
昊天罔極裂心肝遺塚荒涼不忍看魂夢豈知生死隔
承顔浪喜得真歡
即事
吟覺多情坐不眠月光涵水水浮天艣聲細與歌聲協
又有西來夜泊船
觀濓洛關閩諸君子遺像
平生習迂僻人物常懷古自從堯舜來歷歷固可數降
茲秦漢下無才繼鄒魯偉哉宋德隆夫子生四五日月
麗中天遠近曷不睹人心一返正斯道朗以溥嗟我小
子愚私淑豈小補偶從黃卷中瞻像慰渴慕因像以求
心益自陶莽鹵不及猶恐失誰知此心苦會當寫斯圖
頃刻恒敬負
讀易
夏日舒以長齋内深更靜正襟新浴餘肅容湛天性悠
哉四聖心玩味頻起敬好風生坐隅竹色鮮相映澹爾
絶外牽伊誰共佳興
枕上絶句
賢聖微言玩愈精夜分無寐獨惺惺十年醉夢迷南北
一點寒山雪後青
即事
環堵蕭然隔世塵日長惟有簡編親青衿髦士時能訪
出處諄諄話古人
曉起即事
人心秉至靈胡為自狼狽十年磨一鏡漸覺塵埃退清
曉旭日升竹樹欣相對欲記丹青圖斯意恐難會
黃廣文為僕趣裝
客子去莫留故人情不淺離合焉足論事業宜加勉恒
令此志存會見長材展賢聖以為師任重而道遠
黃廣文城外送别
迢遞步暑來高情重為别匆匆話莫窮努力男兒節
宿漸嶺
漠漠暮林横綠野澄澄秋水映紅雲遠來客舸依沙岸
獨犬一聲何處村
先生跋云此辛丑歲歸自武昌詩也閱藁見之因
感此景何處無之然必心中無事乃能見也
赤壁懷古
今日題詩處明朝迹又塵不知江漢水流盡幾多人
大冶山中
客路逢人問前程去已迷喚回琴劍侣斜度小橋西
重訪盛山人
舍舘曾留宿園林今更過米嫌秋熟少苖歎雨傷多寄
遠書應達移居事若何秋風涼冷後有待碧山阿
謝家埠舟中即事
憶昔扁舟久寓居客中風景自能摹重來幾换人間節
佳興如今却勝初
次梅根
風色蕭蕭生暮寒月明催棹下奔湍孤舟繫穏更相勞
又得長江一日安
舟中即事
緗帙收來霜夜分月中猶見打魚人始知各有平生分
勤苦方能立此身
荻港舟中
寒蘆漠漠夜澄澄雲盡霜天月倍明欲問箇中深淺興
青燈孤映讀書聲
舟次蕪湖寄友
地迥天清蘆鴈呼西風殘照泊蕪湖遠書不盡悠悠意
努力人間大丈夫
述懷
平生蹤跡慣飄蓬短棹從教西復東借問鄉園從别後
一旬清思屬中庸
偶述
十年勤苦學求仁品彙紛紜未識真惟有一般堪自笑
行藏酷過古人貧
舟中觀書憶諸生
燈火夜常半工夫日又新濫追先進躅頻憶故山人凍
竹那妨雪寒梅自有春此生何處達天地即吾仁
别史儀部
清譽聞來熟高情交更深青燈連夜話黃卷百年心斯
道何難入深功貴自任匆匆慚贈紵惆悵託狂吟
别李鳳儀
途逢渾似夢驚定始開襟萬里又分袂幾時重盍簮詩
書仍努力窮達莫殊心邈爾雲山外頻頻憶舊吟
訪葉别駕
消息猶難得逢迎更敢期寧知為客際重悉久要辭剪
燭嫌更短連牀願别遲欲投迂闊分捨此復何之
贈丁太常
别駕僑居處頻過不覺疲喜通儀部好更辱太常知賤
子慚何算明公貴有為聖途如指掌努力妙年時
宿黃茅潭隔港
日夕北風起停橈未有涯横江欣得伴和月宿蘆花
偶述
欲遵君子業名教貴昭融能事參天地元基慎獨功
板橋客夜
達得浮生去住輕江樓遇夜旅魂清遠書作罷孤燈靜
霜月淒涼鴈數聲
除日書懷
一歲生涯不離書明年行止更何如男兒挺拔今猶古
百倍工夫正屬渠
除夜次唐人詩韻
青燈幽戶照無眠高興吟哦正浩然一歲平安私自幸
進脩踴躍入新年
西軒即事(壬寅)
凍消殘雪早春回幽戶條風任往來黃卷玩餘閒卧後
滿忩春色數枝梅
觀梅
梅花滿眼感懷新正月俄驚十日春花落更開開更落
小忩忙殺讀書人
柬友人
物物由來根太極等閒那得識其真浮生三十端虚度
擾擾俱為夢裏人
貧居盡日掩柴關黃卷青燈不敢閒克己轉知前日妄
希賢愈覺古人難
感興
浮生歲月易蹉跎交誼知心苦不多幾欲開懷難覓伴
只應懷古獨高歌
贈黃經歷先生
竹屋長無鴈花封偶盍簮雨忩宵並榻雪案晝同吟往
事渾如夢清歡暫稱心明朝踏晴色歸思各雲林
題琴樂軒
花縣東南里巷深高軒清樂屬瑶琴綠隂簾幕閒中世
明月階除靜裏心松韻正幽孤鶴唳海濤初定老龍吟
山中亦有無絃趣茅屋何時肯一尋
夢親(癸卯)
夜夜春天夢依依只在親山中有茅屋何日泝歸津
題三友圖
桃李春晴錦萬堆蕭然誰數竹松梅不因處士開新畫
雪裏何從表異材
嚴親寄家譜至
門外歡聲送喜來天邊家譜到山開音塵已隔半年後
樂極猶疑是夢回
南軒夜坐
庭前詩已成雲間月未没入戶啓南軒無拘轉真率草
木發天香遥夜清人骨
奉寄黃浩中先生
十年兩度侍西軒細語傾心夜不眠浮世别離疲野馬
幾回懷古獨雲天
月夜
迢迢良夜月澄秋萬象清嚴風露幽安得人心亦如此
廓然慾盡理周流
題梅竹軒
蓮塘南畔碧山連梅竹幽深着小軒接席好風晴滿徑
隔簾香雪夜浮天題詩興繞賡歌際讀易心遊未畫前
佳致幾時期我共為君細和白雲篇
暫宿新居
青山白雲裏曠然露平陸峯巒森遠近澗溪羅屈曲辛
丑杪秋中相基蒙吉卜明年閏月冬於焉結新屋癸卯
建未初移居遂所欲藩籬雖未稠斗室聊自足露坐天
宇涼語笑偕僮僕共想古昔來誰人此曾宿
東軒即事
公事纏彌旬寸心靡敢放豈惟學古難人欲誠易蕩昨
宵擬見官風雨不成往偶此東忩下暫然閒俯仰徧閱
舊時吟靜思新志向疑似寔自蒙伊誰一指掌洙泗跡
既陳洛閩且絶響安得同志人靈臺期共養
十一月朔旦枕上作
立志成人自稚年中間鹵莾實堪憐如今轉覺人須學
截日嚴程造白堅
除夕
慷慨臨除夕蹉跎又見春一年非不學何日是成人經
事才還廣潛心理漸真微吟增感激名教定書紳
傷農家(甲辰)
秋榖應多減春炊固轉艱頻聞寒雨裏採蕨滿深山
十二月十四日絶句
弊廬風雨何曾蔽衣食田園給更慳積病寒忩塵滿眼
始知無怨實為難
始知無怨實為難至樂誰如孔與顔誤把古人輕昜看
精脩從此可容閒
精脩從此可容閒勘破當年義利關隨處動心兼忍性
何憂不到古人班
何憂不到古人班只把遺經子細看學久自然查滓化
心斯廣矣體斯胖
懼衰
少壯空纏疾病過光隂况復迅如梭蹉跎容易入衰境
此德此身將奈何
寒疾未醒兼困於瘡廢書默詠朱子及陸象山兄
弟鵝湖倡和詩僭次其韻
先哲高風悉所欽考亭朱子益留心滄溟浩浩吞諸水
泰華巍巍失萬岑理極研精無窔奥形純踐履更深沉
微軀每恨生來晩空慕聲容隔古今
除夜
一年程課更如何輕薄還因感慨多明日又逢新歲月
幾時能出舊巢窠
元日(乙巳)
回首流年一夢間靜思身世立應難工夫百倍須深勉
莫把光隂當等閒
正月十九夜枕上作
自歎生來後聖賢下流入道苦難前何由養得中和性
樂以忘憂理渾然
樂以忘憂理渾然後生豈易造斯言歛然下學無他法
一味深功克性偏
書所得
荆棘場中二十年中間回首實堪憐欲從何處求心性
日用由來總是天
舟宿陶婆灣
夜半扁舟夢不成細將心緒繹平生人倫有道何能盡
展轉無端感慨情
贈九韶
綠蘿溪上舊儒家脩竹喬松去市賒南畝秋風多熟黍
東園夜雨總肥瓜聖賢指示方應密師友相期路不差
孝友一門斯是政讀書聲裏老生涯
夜讀康節先生詩後作
田圃工夫日破除小忩燈火夜詩書月華皎潔雲輕後
夏景清涼雨霽餘百體無拘知氣泰一塵不累識心虚
從今莫惜慇懃學好古方能屢起予
夢傅秉彛
一别那勝歲月深浮沉世務阻相尋分隂痛惜平生志
夢裡猶懸悵怏心
午枕
枕簟清凉午夢濃覺來鳩語太從容寸心似水無纖浪
認取鄒書夜氣功
夏夜
月色嬋娟夜正涼偶然徐步稻花傍籬多竹樹饒清蔭
池滿芙蕖有暗香
寄九韶
幽忩遺籍自朝昏盡日紅塵不到門頑鈍淬磨還有益
新功頻欲故人聞
月夜
涼月清襟抱閒吟氣正和熟思剛暴性旦晝梏亡多
夜讀後對月
青燈讀倦閣遺編見月多情又不眠欲識此心虚妙處
沉沉戶牖嫩涼天
省己
希賢事業愧庸才煆煉磋磨志愈乖世澤厚深流慶遠
道心連日得悠哉
月夜
雲盡天心月正圓可人清景屬南軒滿懷今古那能寐
緩拭枯桐理舜絃
變化氣質消磨習俗
由來氣質已偏枯俗染彌深愈失初於此不加鏖戰勇
却從何處着工夫
觀舊稿
十載飄零無定棲兩年幸隠此山扉詩書漸覺添新得
心性還應勝舊時
寄題戴氏水竹居
勝日來良朋相招出茅屋壯觀窮名山所歷清心目山
人白雲端蒼翠羅脩竹鶴髮笑相逢坐談此君熟苔徑
逓幽隂軒楹淨如玉塵慮蟬已蛻道心露新沐主賓偶
一契題詩愜素欲徘徊話别遲夤緣看未足歸卧梅忩
雲餘興猶可掬何當載酒來重尋詠淇澳
有悟
困窮拂亂力難勝天意分明增不能思到此心收歛處
聰明睿知自然生
除夜
不惑無聞大聖辭如今秪有五年期譬猶萬里關山路
駑足應須日夜馳
駑足應須日夜馳丁寧莫枉一男兒工夫徹後開眉看
萬里青天月出時
康齋集卷一
