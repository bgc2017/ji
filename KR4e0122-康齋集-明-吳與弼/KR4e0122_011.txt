康齋集卷十一
明吴與弼撰
日錄
夢孔子文王二聖人在南京崇禮街舊居官舍之東廂
二聖人在中間與弼在西間見孔聖容貎為詳欲問
二聖人生知安行之心如何又彷彿將文王書一册
在案披翫似文王世系(乙巳)
夢侍晦庵先生側先生顔色藹然而禮甚恭肅焉起敬
起仰也
夜枕思宋太宗燭影事深為太宗惜之人須有行一不
義殺一不辜而得天下不為之心方做得堯舜事業
不然鮮有不為外物所移者學者湏當隨事痛懲此
心剗割盡利欲根苖純乎天理方可語王道果如此
心中幾多脱洒伶俐可謂出世竒男子矣
與隣人處一事㴠容不熟既已容訖彼猶未悟不免說
破此間氣為患尋自悔之因思為君子當常受虧於
人方做得蓋受虧即有容也
食後坐東忩四體舒泰神氣清朗讀書愈有進益數日
趣同此必又透一關矣
聖賢所言無非存天理去人欲聖賢所行亦然學聖賢
者舍是何以哉
文公先生與學者論躬行云若易時天下無數聖賢了
噫實用其力者方知其難可勝歎哉
日夜痛自點檢且不暇豈有工夫點檢他人耶責人密
自治疎矣可不戒哉明德新民雖無二致然已德未
明遽欲新民不惟失本末先後之序豈能有新民之
效乎徒爾勞攘成私意也
貧困中事務紛至兼以病瘡不免時有憤躁徐整衣冠
讀書便覺意思通暢古人云不遇盤根錯節無以别
利器又云若要熟也須從這裏過然誠難能難能只
得小心寧耐做將去朱子云終不成處不去便放下
旨哉言也
文公先生謂延平先生終日無疾言遽色與弼常歎何
脩而至此又自分雖終身不能學也文公先生又云
李先生初間也是豪邁底人後來也是琢磨之功觀
此則李先生豈是生來便如此蓋學力所致也然下
愚末學苦不能克去血氣之剛平居則慕心平氣和
與物皆春少不如意躁急之態形焉因思延平先生
所與處者豈皆聖賢而能無疾言遽色者豈非成湯
與人不求備檢身若不及之功效歟而今而後吾知
聖賢之必可學而學之必可至人性之本善而氣質
之可化也的然矣下學之功此去何如哉
夜病卧思家務不免有所計慮心緒便亂氣即不清徐
思可以力致者德而已此外非所知也吾何求哉求
厚吾德耳心於是乎定氣於是乎清明日書以自勉
南軒讀孟子甚樂湛然虚明平旦之氣略無所撓綠隂
清晝薰風徐來而山林閴寂天地自闊日月自長邵
子所謂心静方能知白日眼明始可識青天於斯可
驗
與弼氣質偏於剛忿永樂庚寅年二十從洗馬楊先生
學方始覺之春季歸自先生官舍紆道訪故人李原
道於秦淮客舘相與擕手淮畔共談日新與弼深以
剛忿為言始欲下克之之功原道尋以告吾父母二
親為之大喜原道吉安廬陵人吾母姨夫中允公從
子也厥後克之之功雖時有之其如鹵莽滅裂何十
五六年之間猖狂自恣良心一發憤恨無所容身去
冬今春用功甚力而日用之間覺得愈加辛苦疑下
愚終不可以希聖賢之萬一而小人之歸無由可免
矣五六月來覺氣象漸好於是益加苦功逐日有進
心氣稍稍和平雖時當逆境不免少動於中尋即排
遣而終無大害也二十日又一逆事排遣不下心愈
不悦蓋平日但制而不行未有拔去病根之意反復
觀之而後知吾近日之病在於欲得心氣和平而惡
夫外物之逆以害吾中此非也心本太虚七情不可
有所千物之相接甘辛醎苦萬有不齊而吾惡其逆我
者可乎但當於萬有不齊之中詳審其理以應之則
善矣於是中心洒然此殆克已復禮之一端乎蓋制
而不行者硬苦以理處之則順暢因思心氣和平非
絶無於往日但未如此八九日之無間斷又往日家
和平多無事之時今乃能於逆境擺脱懼學之不繼
也故特書於册冀日新又新讀書窮理從事於敬恕
之間漸進於克已復禮之地此吾志也效之遲速非
所敢知洪熙元年乙巳七月二十一日與弼識於南
軒
南軒柱帖云幽静無非安分處清閒便是讀書時
知止自當除妄想安貧須是禁奢心
淡如秋水貧中味和似春風静後功
壁間大書云力除閒氣固守清貧
病體衰憊家務相纏不得專心致志於聖經賢傳中心
益以鄙詐而無以致其知外貎益以暴慢而何以力
於行乎歲月如流豈勝痛悼如何如何七月二十六
日近暮書於南軒
數日家務相因憂親不置書程間斷胸次鄙吝甚可愧
恥竊思聖賢吉凶禍福一聽於天必不少動於中吾
之所以不能如聖賢而未免動搖於區區利害之間
者察理不精躬行不熟故也吾之所為者惠廸而已
吉凶禍福吾安得與於其間哉大凡處順不可喜喜
心之生驕侈之所由起也處逆不可厭厭心之生怨
尤之所由起也一喜一厭皆為動其中也其中不可
動也聖賢之心如止水或順或逆處以理耳豈以自
外至者為憂樂哉嗟乎吾安得而臻兹也勉旃勉旃
毋忽七月初二日書於南軒
處家少寬裕氣象
屢有逆境皆順而處
理家務後讀書南軒甚樂於此可識本心
枕上思在京時晝夜讀書不間而精神無恙後十餘年
疾病相因少能如昔精進不勝痛悼然無如之何兼
貧乏無藥調護只得放寬懷抱毋使剛氣得撓愛養
精神以圖少長噫世之年壯氣盛者豈少不過悠悠
度日誠可惜哉
晝寢起四體甚暢中心洒然安貧樂道何所求哉
當念歲月晩而學無成可懼也然既往亦不得而追矣
繼今隨精力所到而進毋怠其志而已視古人自少
至老始終一致者不勝其慨愧矣
一事少含容蓋一事差則當痛加克已復禮之功務使
此心湛然虚明則應事可以無失静時㴠養動時省
察不可須臾忘也苟本心為事物所撓無澄清之功
則心愈亂氣愈濁梏之反覆失愈遠矣
觀分門近思錄聞所未聞熟所未熟甚有益於身心性
情足感朋友之有是書以相益也
觀近思錄覺得精神收歛身心檢束有歉然不敢少忘
之意有悚然奮拔向前之意
二月二十八日晴色甚佳寫詩外南軒嵐光日色曨映
花木而和禽上下情甚暢也值此暮春想昔舞雩千
載之樂此心同符(丙午)
夜讀論語深感子思之說於目下用功最切亟當服膺
夜觀童子照魚静聽流水自悟川上之歎及朱子安行
體用之旨
夜立庭間静思踐履篤實純粹君子不可得也誠難能
也心所深慕而無由臻斯境可勝歎哉
觀農因瘡藉芳閒卧塍間静極如無人世今日雖未看
書然静中思繹事理每有所得
峽口看水途中甚適人苟得本心隨處皆樂窮達一致
此心外馳則膠擾不暇何能樂也
晁公武謂康節先生隠居博學尤精於易世謂其能窮
作易之本原前知來物其始學之時睡不施枕者三
十年嗟乎先哲苦心如此吾軰將何如哉
觀花木與自家意思一般
看田至青石橋遊觀甚適歸焚香讀書外南軒風日和
煦攬景樂甚讀書理亦明著心神清爽
一日以事暴怒即止數日事不順未免胸次時生磊嵬
然此氣稟之偏學問之疵頓無亦難只得漸次消磨
之終日無疾言遽色豈朝夕之力耶勉之毋怠
枕上思近來心中閒思甚少此亦一進也
寢起讀書柳隂及東忩皆有妙趣晚二次事逆雖動於
中隨即消釋怒意未形逐漸如此揩磨則善矣
親農歸以眼痛廢書閒閱舊稿十六七年之間歲月如
流而學行難進俯仰今昔為之悵然又感吾親日老
益自悽愴不勝
大抵學者踐履工夫從至難至危處試驗過方始無往
不利若舍至難至危其他踐履不足道也
蒔蔬園中雖暫廢書亦貧賤所當然往親農途中讀孟
子與野花相值幽草自生而水聲琅然延佇久之意
思蕭洒
小童失鴨略暴怒較之去年失鴨减多矣未能不動心
者學未力耳
觀草廬文集序諸族多尚功名富貴恐吾晦庵先生不
如是也惜未覩先生全集
外南軒讀孟子一卷容貌肅然午後眼痛四體俱倦就
寝心無所用思歸鄕十五年歷艱實多不堪回首
坐外南軒滌硯書課綠隂清晝佳境可人心虛氣爽疑
此似躡賢境惜讀書不博耳
枕上默誦中庸至大德必受命惕然而思舜有大德既
受命矣夫子之德雖未受命却為萬世帝王師是亦
同矣嗟乎知有德者之應則宜知無德者之應矣何
脩而可厚吾德哉
夜徐行田間默誦中庸字字句句從容詠歎體於心驗
於事所得頗多
上不怨天下不尤人君子居易以俟命小人行險以僥
倖燈下讀中庸書此不肖恒服有效之藥也
與一鄰人談及不肖稍能負重私心稍悦
每日勞苦力農自是本分事何愠之有素貧賤行乎貧
賤
小女瘡疾相纏不得專心讀書一時躁急不勝雖知素
患難行乎患難然歲月不待人學問之功不進不得
不憂也其實亦因早年蹉跎過了好時節以致今日
理會不徹三十年前好用工何可得耶
緩步途間省察四端身心自然約束此又静時敬也
知弗致已弗克何以學為(丁未)
因暴怒徐思之以責人無恕故也欲責須思吾吾能此
事否苟能之又思曰吾學聖賢方能此安可遽責彼
未嘗用功與用功未深者乎况責人此理吾未必皆
能乎此也以此度之平生責人謬妄多矣戒之戒之
信哉躬自厚而薄責於人則遠怨以責人之心責已
則盡道也
因事知貧難處思之不得付之無奈孔子曰志士不忘
在溝壑未易能也又曰貧而樂未易及也然古人恐
未必如吾軰之貧夜讀子思子素位不願乎外及游
吕之言微有得游氏居易未必不得窮通皆好行險
未必常得窮通皆醜非實經歷不知此味誠吾百世
之師也又曰要當篤信之而已從今安敢不篤信之
也
觀文章正宗感學德無進四十向逼終於小人之歸豈
勝悲痛
以事難處夜與九韶論到極處須是力消閒氣純乎道
德可也倘常情一動則去道遠矣
枕上熟思出處進退惟學聖賢為無弊若夫窮通得喪
付之天命可也然此心必半毫無愧自處必盡其分
方可歸之於天欲大書何者為聖賢何者為小人以
自警
自今須純然粹然卑以自牧和順道德方可庶幾嗟乎
人生苟得至此雖寒饑死刑戮死何害為大丈夫哉
苟不能然雖極富貴極夀考不免為小人可不思以
自處乎
與學者授論語讀至年四十而見惡焉其終也已不覺
惕然與弼年近四十矣見惡者何限安得不深自警
省少見惡焉斯可耳
燈下外南軒觀年二十時所作論三篇不勝悲歎何者
昔時志向的然以古聖賢為可學可至今逡廵苟且
二十年多病侵陵血氣漸衰非惟不能至聖賢欲求
一寡過人且不可得奈何奈何安得好學茂年痛傾
此意
學德無成而年光空老平生之志不得遂矣感恨何窮
無容此身傷哉
凡事誠有所不堪君子處之無所不可以此知君子之
難能也
胡生談及人生立世難作好人僕深味之嗟夫見人之
善惡無不反諸已可也(戊申)
讀易倦觀晦菴先生年譜慨先哲之精勤愧駑軰之滅
裂惘然自失奈之何哉據今地位努力向前
途間與九韶談及立身處世向時自分不敢希及中庸
數日熟思須是以中庸自任方可無忝此生只是難
能然不可畏難而苟安直下承當可也
讀罷思債負難還生理蹇澁未免起計較之心徐覺計
較之心起則為學之志不能專一矣平生經營今日
不過如此况血氣日衰一日若再苟且因循則學何
可向上此生將何堪於是大書随分讀書於壁以自
警窮通得喪生死憂樂一聽於天此心須澹然一毫
無動於中可也
倦寢夢寐中時時驚恐為過時不能學也
與九韶痛言為學不可不勇而此公自無奮發激昂拔
俗出羣之志予歸深為之太息徐思方自悼不暇安
有工夫於他人耶嗚呼日進無疆屬之已乎屬之人
乎勉之又勉勿為外物所困
近晚往鄰倉借榖因思舊債未還新債又重此生將何
如也徐又思之須素位而行不必計較富貴不淫貧
賤樂男兒到此是毫雄然此心極難不敢不勉貧賤
能樂則富貴不淫矣貧賤富貴樂與不淫宜常加警
策古今幾人臻斯境也
早枕思處世不活須以天地之量為量聖人之德為德
方得恰好嗟乎安得同志共勉此事
處大事不能盡善意甚怏怏兼以寒疾時作風足攻人
讀書工夫間斷昏昏竟日痛感何由得入聖賢境界
也
早枕思當以天地聖人為之凖則因悟子思作中庸論
其極致亦舉天地之道以聖人配之蓋如此也嗟夫
未至於天道未至於聖人不可謂之成人此古昔英
豪所以孜孜翼翼以終身也
食後處事暴彼雖十分不是然我應之自當從容徐思
雖切責之彼固當得然不是相業
人生但能不負神明則窮通死生皆不足惜矣欲求如
是其惟慎獨乎董子云人之所為其美惡之極乃與
天地流通往来相應噫天人相與之際可畏哉
人須整理心下使教瑩淨常惺惺地方好此敬以直内
工夫也嗟夫不敬則不直不直便昏昏倒了萬事從
此隳可不懼哉
與友人夜别徐家山歸思一日數事頗當
凡事須斷以義計較利害便非
貧病相因讀書不前何以為力行之資
人須於貧賤患難上立得脚住克治粗暴使心性純然
上不怨天下不尤人物我兩忘惟知有理而已
觀晉史成帝見王導必拜及幸其宅拜其妻反覆詳其
始末為之掩卷太息丈夫際遇如此而功烈不過若
是其付託之重不減伊周而致主澤民視伊周何如
哉雖其志安於小成亦學力有所不逮耳信知人生
須自幼力學期於踐形必臻其極然後為無愧也孔
子曰居則曰不吾知也如或知爾則何以哉又曰用
之則行嗚呼安得反西飛之日而痛加學歟
今日覺得貧困上稍有益看來人不於貧困上着力終
不濟事終是脆懦
教人湏是循循善誘
玩中庸深悟心學之要而歎此心之不易存也
克已逡廵無所成就四十而見惡焉其終也已
熟思平生歷試不堪回首間閱舊藁深恨學不向前身
心荒怠可憂可愧今日所當為者夙興盥櫛家廟禮
畢正襟端坐讀聖賢書收歛此心不為外物所汨夜
倦而寢此外非所當計窮通夀夭自有命焉宜篤信
之
數日守屯困工夫稍有次第須使此心泰然超乎貧富
之外方好
觀史時見古人卓卓之行不勝感激益思自奮
當學之難進乃見希賢之不易也
心是活物㴠養不熟不免搖動只常常安頓在書上庶
不為外物所勝
看乙巳年日新簿惕然於心繼讀論語觀聖賢教人丁
寧之意益思自奮須用刻苦
以事暴怒即悔之須持其志毋暴其氣
應事後即須看書不使此心頃刻走作
數日養得精神差好須節節接續去莫令間斷
上無師下無友自己工夫又怠此生將何堪耶
細觀近思錄乃知聖賢教人之法備在方策而自己學
力未至以致齷齪無量安得良朋共執此文細細講
明以為持已處事之資也
斬截日新
精白一心對越神明
經旬學德廢怠夢寐中亦屢悵歎為小女授論語感聖
人之微言悚然思奮安得良朋輔我此志
途逢故人兩鬢已斑不覺愴然問其年方四十頃之此
公熟視予髸亦已斑矣益為悽惻久之方别既而思
平生碌碌只此衰謝少壯不努力老大徒悲傷豈不
信哉夜歸書此於東忩噫書又終可得而讀耶君子
果不可得而成耶
新居栽竹夜歸吾妻語予曰昨夜夢一老人攜二從者
相過止於門令一從者入問與弼在家否答云不在
家從者曰孔夫子到此相訪教進學也與弼聞之為
之惕然而懼躍然而喜感天地而起敬者再三脊背
為之寒慄自此以往敢不放平心氣專志於學德乎
敢吝駑駘之力乎
往新居授書甚喜學有新益
聞友人所為顛倒益自警省實下工夫
看禮記倦寢思平生經歷之艱益歎古人之不易學
看語略惕然憂念學德不進何以立世(己酉)
苟一毫不盡其道即是自絶於天
坐門外圖書滿案子弟環侍乘綠隂納清風羣物生意
滿前而好山相賓主覽兹勝趣胸次悠然
早枕細思學德無進歲月忽晩回首平生恍然一夢可
勝悼哉繼今分隂須用痛惜毋蹈前非也
看近思錄甚有所得鄙吝之懷為之豁然
夜大雨屋漏無乾處吾意泰然(庚戌)
夜默坐思學不能進朋友义無向前者此道日孤意思
忽忽無聊者久之
㴠養本源工夫日用間大得力
青石橋刈稻往回村外與物皆春
晚榖不收夜枕思家用窘甚不得專意於書展轉反側
良久因念困窮拂鬱能堅人之志而熟人之仁敢不
自勉
夜觀晦庵文集累夜乏油貧婦燒薪為光誦讀甚好為
諸生授孟子卒章不勝感激臨寢猶諷詠明道先生
行狀久之頑鈍之資為之惕然
途中看言行錄歸及隔溪藉草臨流觀書甚樂杳然塵
外之趣
中堂讀倦遊後園歸絲桐三弄心地悠然日明風静天
壌之間不知復有何樂
早枕痛悔剛惡偶得二句豈伊人之難化信吾德之不
競
所得為者不敢不盡分若夫利鈍成敗非我所計也此
心須常教洒然
時時痛加持志之功務消氣質之偏
游園萬物生意最好觀
安貧樂道斯為君子
遇逆境暴怒再三以理遣蓋平日自己無德難於專一
責人況化人亦當以漸又一時過差人所不免嗚呼
難矣哉中庸之道也
近來愈覺為人之難學不向前而歲月不待人奈何奈
何
枕上思晦庵文集及中庸皆反諸身心性情頗有意味
昨日欲書戒語云温厚和平之氣有以勝夫暴戾逼
窄之心則吾學庶幾少有進耳今日續之云欲進乎
此舍持敬窮理之功則吾不知其方矣蓋日來甚覺
此二節工夫之切而於文集中玩此話頭益有意味
也
夜思承父師付託之重士友期望之深竦然增懼思有
以自拔於人欲而未知其方也
日來處困稍覺有力六月初一日早枕念歲月如流事
業不立豈勝慨歎
七月五日日臨鍾帖明忩淨几意思甚佳平生但親筆
硯及聖賢圖籍則不知貧賤患難之在身也
人之遇患難須平心易氣以處之厭心一生必至於怨
天尤人此乃見學力不可不勉
貧困中事事纏人雖則如此然不可不勉一邊處困一
邊進學
七月十二夜枕上思家計窘甚不堪其處反覆思之不
得其方日晏未處久方得之蓋亦别無巧法只隨分
節用安貧而已誓雖寒餓死不敢易初心也於是欣
然而起又悟若要熟也須從這裏過
中夜思日月逝矣事業無進輾轉不寐以達於旦
凡百皆當責已
夜誦明道先生行狀不勝感激會心處不知手之舞足
之蹈也
日來正心工夫稍有意思
昨晚以貧病交攻不得專一於書未免心中不寧熟思
之須於此處做工夫教心中泰然一味隨分進學方
是不然則有打不過處矣君子無入而不自得然是
難事於此可以見聖愚之分可不勉哉凡怨天尤人
皆是此關不透耳
夜說朱子感興詩因告戒諸生語意抑揚彼此皆極感
激
先哲云身心須有安頓處蓋身心無安頓處則日間擾
擾於利害之中而已此亦非言可盡默而識之可也
暮春遊園心廣體胖豈虛語哉(壬子)
窮厄已極不可支撑兼病益困然亦安分不敢起怨尤
之念而所以益進吾之學益堅吾之志者不敢不勉
也
卧看康節詩遂熟睡方醒意思佳甚不啻封侯賜金也
雖極貧窶此命也不害其樂
於近思錄中所得比向日大有逕庭中心洒然如沉疴
去體
觀百卉生意可愛
晴忩親筆硯心下清涼之甚忘却一身如是之窘也康
節云雖貧無害日高眠
窮通夀夭一聽於天行吾義而已
月下詠詩獨步綠隂時倚修竹好風徐來人境寂然心
甚平淡無康節所謂攻心之事
倦後暫寢起書先哲格言明窗淨几清風徐來不知天
壤之間復有何樂此身何幸至此也
昨日於文集中又得處困之方夜枕細思不從這裏過
真也做人不得增益其所不能豈虛語哉
日來甚悟中字之好只是工夫難也然不可不勉康節
詩云拔山蓋世穪才力到此分毫強得乎
正月初一日夜來心氣和平繼今學德宜加勉也(癸丑)
有困極詩云困固平生甘不意如此極前程一聽天多
憂諒何益义云本心所主渾由已外物之來一聽天
早觀花草生意甚佳食後意思稍不快以窘極故也尋
開解之所得為者厚吾德耳窮通非我所能也
山中獨行甚樂萬物生意盎然時陟岡頂四望不勝之
喜欲賦山椒一覽詩
處困之時所得為者言忠信行篤敬而已
早觀生意可樂殘月尚在露華滿眼箇中妙趣非言語
所能形容東齋柱帖云窗前花草宜人意几上詩書
悦道心
寄身於從容無競之境遊心於恬澹不撓之鄕日以聖
賢嘉言善行沃潤之則庶幾其有進乎
不怨天不尤人下學而上達非聖人其孰知此味也哉
人之病痛不知則已知而克治不勇使其勢日甚可乎
哉志之不立古人之深戒也
勿忘勿助近日稍知此味天假以年尚宜少進窮通得
喪可付度外也
患難中好做工夫所謂生於憂患死於安樂也然學力
淺者鮮不為所困耳嗟乎梁棟之具非禁風耐冰雪
安能勝其重哉
男兒須挺然生世間
三月二十日食後授書宿雨初霽生意充滿甚可樂也
看春秋近午霽景可人日甚舒長天地闊遠但病體
全乏精神不免寒饑亦隨分耳眼前隨分好光隂誰
道人生多不足
夜枕深念不得益精神以進乎學也
夜坐思一身一家苟得平安深以為幸雖貧窶太甚亦
得隨分耳夫子曰不知命無以為君子也
東齋對月花竹參差清景可愛聽諸生誦聲甚樂時遊
於外綠隂清夜真趣悠然
昨夜思舊時歲月事蹟為之慨然今日時復在懷嗟乎
德業不立而時駸駸晩矣
先儒云道理平鋪在信乎斯言也急不得慢不得平鋪
之云豈不是如此近來時時見得如此是以此心較
之往年亦稍稍向定但眼痛廢書一年餘為可歎耳
(甲寅)
處大事者須深沈詳審
早枕思平生踐履愧於聖賢者多矣至今不能自持欲
大書不敢尤人四字以自勵也
眼痛不敢看書暫誦詩經甚覺意味深長但不敢久讀
為之悵歎者久之(乙夘)
暫閱舊藁二十八年前事恍如一夢豈勝感慨
讀韓子與李翺書大有感於吾心
看韓文倦睡夢中恍思少年日月不勝感愴而醒聰明
不及於前時道德日負扵初心信哉
五月初一日看韓文晴色滿簾清風透戶花草盈欄幽
景可愛
時出門外卧綠隂納涼甚樂
七月二十一日對野講誦近晚曳杖逍遥野外甚適
看晦庵文集大有感激
十二月二十九日祀先一日多憂學者既少而有志者
尤少大為世道慮也
朱子云從容深宴養旨哉言也(丙辰)
看言行錄龜山論東坡云君子之所養要令暴慢邪僻
之氣不設於身體大有所省然志不能帥氣工夫間
斷甚矣聖賢之難能也
累日看遺書甚好因思二程先生之言真得聖人之傳
也何也以其說道理不高不低不急不緩温乎其夫
子之言也讀之自然令人心平氣和萬慮俱消
倦睡覺來坐東齋看朱子文集天晴日永竹樹扶疎清
景可人意思甚樂也
觀晦庵先生語錄慨然慮斯道不自知其年之邁氣之
衰而病之多也
㴠飬此心不為事物所勝甚切日用工夫
中夜夢中痛恨平生不曾進學即今空老痛哭而寤
出遊陂畔遂於澗底坐久向日甚適省察身心幸有少
進
村外閒行遺書在手徐步自後坊坑過大同源觀山玩
水而歸於峽裏憩久枕石藉草而卧暖日烘衣鳴泉
清耳有浴沂佳致
夜枕省已稍有益欲大書多言害道吉人之辭寡躁人
之辭多思無邪康節四妄吟於東西齋
枕上思平生學德不進輾轉不安鷄鳴方寐
看朱子六十後長進不多之語恍然自失嗚呼日月逝
矣不可得而追矣
觀伊洛關閩言行錄惕然大感于懷益思奮勵以往不
知其氣之衰病之憊也
十一月單衾徹夜寒甚腹痛以夏布悵加覆略無厭貧
之意
閒遊門外而歸程子云和樂只是心中無事誠哉是言
也
近來身心稍静又似進一步
暫閱舊藁偶得胡文定公蓋有名蓋天下致位廟堂得
行所學一叚不勝感慨
枕上細思從今須進步不敢自絶于天窮通得喪聽乎
天命雖餓死溝壑不可喪此德矣
近日多四五更夢醒痛省身心精察物理
世間可喜可怒之事自家着一分陪奉他可謂勞矣誠
哉是言也
先哲云大輅與柴車較逐鸞鳳與䲭梟争食連城與瓦
礫相觸君子與小人鬭力不惟不能勝兼亦不可勝
也
正月十七夜夢玉生花如蘭滿地(己巳)
所憑者天所信者命(辛未)
八月初二夜夢日有食之既與弼從旁吹之火焰即熾
尋復其明
四日早寫藁紅日當窗秋花映日清風綠隂意豁如也
(壬申)
涵養吾一(癸酉)
沼上看自警編三二條甚好益知人當以聖賢自任也
學易稍有進但恨精力減而歲月無多矣只得隨分用
工以畢餘齡焉耳
山千形萬狀觀者自得之可也文千形萬狀作者自得
之可也
讀奏議一篇令人竦然噫清議不可犯也(甲戌)
今日思得隨遇而安之理一息尚存此志不容少懈豈
以老大之故而厭於事也
累日思平生架空過了時日
與學者話久大槩勉以栽培自己根本一毫利心不可
萌也
晩知書史真有益却恨歲月來無多(乙亥)
江西伍恒有書知程庸奉府主王侯命去大司成先生
家借朱子語類抄對欲刊板以揚絶學惠後來喜不
自勝恨不即覩盛事之成也
東窗親筆硯好學至於不尤人學之至也
浴罷坐東窗親筆硯竹風拂几綠隂滿地
看彈章令人竦然付學者抄寫
午前治圃貧賤之理當然不敢辭勞
獨游隔溪數步而回無可與者
仁之至義之盡
見人之善惡無不反諸已
二月初一日云昨夜夢同三人觀漲擬同訪朱子不勝
悵歎而覺有詩云曠百千秋相感深依依不識是何
心金鷄忽報春窗曙惆悵殘䰟帶病吟(丙子)
吉人為善惟日不足凶人為不善亦惟日不足
得便宜是失便宜失便宜是得便宜
康節詩閒窗一覺從容睡願當封侯與賜金亦不必如
此說朱子從容深宴養好
傳羹送麵貧士克已為義者
萬事付之無心可也
三綱五常天下元氣家亦然一身亦然(丁丑)
一日未死一日要是當
偶擷芳水尾悵然舊游得二句偶爾舊游行樂處擷芳
溪曲玩春流
動静語默無非自己工夫
游隔溪擷芳暮春天氣一團清樂
看漚田晚歸大雨中途雨止月白衣服皆濕貧賤之分
當然也
静坐獨處不難居廣居應天下為難
事往往急便壊了
不學則老而衰
五月二十五夜夢孔子孫相訪云承孔子命來兩相感
泣而覺至今猶記其形容
胡文定公云世事當如行雲流水隨所遇而安可也
卧看自警編惕然自省持已不可不嚴也
毋以妄想戕真心客氣傷元氣
夜坐門屋梧桐月照清風徐來
料得人生皆素定空多計較竟何如
天意順時為善計人情安處是良圖
請看風急天寒夜誰是當門定脚人
十二月初十夜夢云萬家喬木動清風
凡事不可用心太過人生自有定分行已則不可不慎
(庚辰)
看史數日愈覺收斂為至要
不失人亦不失言
打點平生日錄感慨係之矣
人生須自重
不怨天不尤人下學而上達當佩以終餘齒
夢云自畫者德不進又云自知不足者可大受而遠到
日行吾義吉凶榮辱非所計也聽天所命
食後高卧東窗羲皇上人乎
夢誦詩云丁寧莫伐簷前樹聽我高堂紅杏歌
又夢云矯矯高樓卧白雲
食後倦寢夢朱子父子來枉顧(辛巳)
趨炎者衆人所同尚德者君子所獨
夢云等閒識得東風意便是橋邊鳥鵲春
高卧閒窗綠隂清晝天地何其闊遠也
游後坊登山椒坐磐石意甚適也欲構覽秀亭于此無
陟降之勞莫歸新月一鈎矣
閒卧新齋西日明窗意思好道理平鋪在着些意不得
彼以慳吝狡偽之心待我吾以正大光明之體待之
看前去年日錄倦寢細思平生學力止於此精神日向
衰憊俯仰悵然空生世間也(壬午)
詩云戰戰兢兢如臨深淵如履薄冰七十二歲方知此
味信乎希賢之不易也
夜静卧閣上深悟静虛動直之旨但動時工夫尤不昜
云
程子云五倫多少不盡分處至哉言也
學至于不尤人學之至也吾聞其語矣未見其人也
看儀禮圖閱舊日錄倦寢程子七十歲化犬馬之年七
十二矣何如何如
夜來枕上静思一味聖學帖然終此餘喘已而(癸未)
觀遺書數條西照明窗玩夫子之言如飲醇醪不覺心
醉也
徐步墻内看秧生塍静中春意可樂也(甲申)
静中觀物理隨處有得
看乙巳丙午日錄感發多矣(乙酉)
閱近數年日錄萬事不必計較徒勞心耳廓然而大公
物來而順應大公仁也順應義也
曉窗自誦云欲成美績須究良圖非夢也忽自然如此
耶誦豈鬼神有以警我耶當大書于壁日求少進
當事之危疑見人之措置邵子之教也(丙戌)
遺書云人當審已如何不必恤浮議志在浮議則心不
在内不可應卒遽事
玩聖賢之言自然心醉不知手之舞足之蹈也(丁亥)
曉枕誦易看去年日錄惕然興感不敢不以聖賢自任
日思奮勵庶不負友朋之誼也
夜看語類不忍釋卷但虛病不敢久也
德性學問不敢少怠但恨歲月來無多
學聖人無他法求諸已而已吉凶榮辱一聽於天
君子顧自處何如耳豈以自外至者為榮辱哉
天道福善禍淫君子但當謹守先聖賢名教居易以俟
命而已
昨夜夢誦云豈能存養此心之一豈鬼神教我哉
午後看陸宣公集及遺書易一親聖賢之言則心便一
但得此身粗安頃刻不可離也
倦寢得句云逐日從容深燕養憧憧慎勿役私心
閱舊跡偶見先友羅得昌先生手帖為不肖困於官糧
事嗚呼噫嘻若要熟也須從這裏過
聖賢氣象須臾不敢不勉
觀壁間帖故友孔諤繡衣巡按江西時與先子書有云
前與與弼契兄接談時頃探其中蓋有威武貧富之
所不能屈移者今雖蹇滯異日當為令器不必慮也
惕然重書以警惰孔後任河南參議戊寅歲僕在金
臺時聞久亡矣(戊子)
隨處惟歎聖人難學
雨後生意可愛將這身來放在萬物中一例看大小大
快活
日夜惟知聖人好但庸資實難企也
憩亭子看收菜卧久見静中意思此涵養工夫也
程子云天地間可謂孤立
憩亭玩語類三兩條不勝痛快
朱子云此道日孤
早夜思餘齡一味學聖人克其不似聖人者
夜卧閣思朱子云閒散不是真樂因悟程子云人於天
地間並無窒礙處大小大快活乃真樂也勉旃勉旃
張思叔詬罵僕夫程子曰何不動心忍性朱子云不哭
底孩兒誰不會抱又云處順不如常處逆動心忍性
始成功
午憩亭静中胸次澹然
午後看日錄天晴仰思物理
今日觀書感慨多矣但精神短不敢久可惜少年日月
也
恰别處一近事薄哉風俗嗟乎自己德不可不厚也戒
之戒之
看晦菴文集倦卧仰思至理有契不覺拊席
寫文集一紙曠百世而相感者抑不知何心也
觀晦菴文集親先生之教令人超然於世萬慮俱消竊
思當時立於其門者宜何如哉
家事時嬰懷亦當順理而行情順萬物而無情可也
倦卧仰思古今國家治亂得失及人家盛衰得失為之
&KR1006;然
無時無處不是工夫
暫遊大門之外桃李爛然日麗風暄先王以茂對時育
萬物
日親聖賢嘉謨何幸如之但恨讀之晩矣
早憩自得亭親筆硯水氣連村游魚滿沼畦蔬生意皆
足樂也
施為欲似千鈞弩磨礪當如百鍊金
年老厭煩非理也(朱子云)一日未死一日要是當
歲月如流而學德有退無進有志之士其興感乎無感
乎
玩遺書意不知所向安知斯人之為功聖人之責人也
常緩便見只欲事正無顯人過惡之意
觀五峯舊稿感慨係之矣
夜思平生經歴五更方寐聖人未嘗忘天下果哉末之
難矣
逐日親聖賢名教甚幸但漸期寡過而未能也
玩易默而繹之不勝痛快但恨歲月來無多
早盥櫛後東軒親簡編竹日明窗意初回鄉時石泉柱
帖云欲到大賢地須循下學功回首近六十年矣大
賢地何日到耶
於事厭倦皆是無誠
天下之至賾而不可惡天下之至動而不可亂廓然而
大公物來而順應倦卧養病思已往踐履及聖賢名
教卧起天向暝矣
雖萬變之紛紜而應之各有定理
康齋集卷十一
