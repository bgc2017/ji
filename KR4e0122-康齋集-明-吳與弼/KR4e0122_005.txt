康齋集卷五
明吳與弼撰
詩
新正重沐縣侯賁臨茅舍敬裁二十八字充一笑
耳(戊寅)
誤辱明時降玉音賢勞吾宰歲寒心前溪遇雨春流駛
試問恩波深幾深
贈太守林侯
匪才焉敢厠儒流光寵頻煩誤我侯從昔斗筲何足筭
願均慈造遍林丘
迎恩橋詩(并序)
天順丁丑十有二月甲午郴陽曹侯奉詔枉聘
與弼辱經青石橋門生吕邦翰屋以表焉與弼
名曰迎恩之橋而詠歌以詩云
青石流傳亦有年迎恩於此慶堯天山呼北闕晴雲表
玉燭祥光正煜然
皇華亭(并序)
天使郴陽曹侯辱臨神嶺閭閻老稚莫不交慶
門生金谿車用式表亭其上僕名曰皇華之亭
嶺曰皇華之嶺恭裁小詩以紀盛事云
皇華勝嶺舊名神使節遙臨雨露新草木從今皆可敬
一亭晴映萬山春
天使亭詩(并序)
天使郴陽曹侯辱臨聶家尖門生金谿車用正
表亭其上僕名曰天使之亭尖曰天使之峯恭
裁小詩以紀盛事云
伊昔竒尖號聶家名峯今喜屬皇華誰人領得峯頭趣
舜日霓旌拂曉霞
集慶亭(并序)
天使郴陽曹侯大參山東譚侯僉憲同安程侯
旌節暫駐於大園之上門生陳庸李章亦侍語
次庸作亭以表其遇僕名曰集慶之亭而詩以
詠歌焉
拜罷天書使節歸徽音暫此駐旌麾閭閻荷慶何多也
共仰文光焕璧奎
綵雲亭(并序)
天使郴陽曹侯辱臨馬鞍山門生陳子球表亭
其上僕名曰綵雲之亭山曰綵雲之山恭裁小
詩以紀盛事云
旌旆騰輝鼓吹雄青山盡屬綵雲紅羣黎奔走矜竒遇
滿路謳歌日正中
奉陪天使重遊皇華亭
前日風雲擁護多兹晨氣色倍清和遙空一矚春無涘
共聽重歌勝嶺歌
天使臨胡氏族譜亭喜添勝蹟詩以紀焉
華亭雄構野塘濱天秩昭昭篤大倫品彙一經時雨化
山川出色境增新
天使游山歸旌旆暫停戴祿氏
喧天笳鼓踏新晴踏遍春山幾處亭旌節暫停歸興好
梅花溪上問諸生
天使歸五峯綵旗聮句
綸綍夙傳丹闕表旌麾遙賁翠微中四民瞻仰乾坤大
萬竈歌謠雨露濃競託皇華人似玉頓令白屋氣如虹
祖筵簫鼓騰三市驛道風雲壯五峯
徐廖二友承天使命來(戊寅)
車輿燈火遞相譁互認前村處士家欵欵細傳天使語
春風早約上京華
題饒氏祖德亭(并序)
饒安用中者予故人也僉憲陜西有聲諸孫循
者予子壻也嘉乃祖之才重循能仁其先故樂
為書之
男兒能不負儒冠贏得功名萬古看幾度懷人吟不寐
梅梢殘月五更寒
棠溪道中
細雨新泥江路長忙衝暝色急投裝筍輿非忍長鬚困
爭奈先塋不敢忘
南原道中
茅屋石橋西行行日未低地名時問訊春興入新題
吕中良引拜羅源岡李氏夫人墓
馬鬛巍巍久已平狀元空憶舊時名若無故老慇懃意
徒有慈孫繾綣情
葛藤科先隴
蓬科不見當時葛馬鬛猶傳舊日名星火程期京國夢
春風花柳故鄉情
經方昇氏
難兄客邸共鄉心令弟高居辱愛深問訊若逢南鴈使
春風早寄白頭吟
贈石井黃徐二生
愛爾黃徐二秀才重逢故意倍悠哉他日松楸勞夢寐
頻期魚鴈到金臺
天使曹侯枉顧金石臺
一上名臺百慮消況承使節在青霄黃徐預擬忘憂物
程李同歌擊壤謠
羅原岡詩(并序)
上下羅原岡先塋所記蕪没已久得復舊物者
周氏孔文吕氏本誠中良邦翰數公之力也欣
幸之至情見乎辭
冷派衰宗各渺茫荒山寒溆久淒涼東風為我回春色
衣被羅原幾處岡
贈廖良齋崇傑行人歸樂安
馬嘶芳草正清明高下風花遠近亭他日金臺談舊雨
青山總是故鄉情
贈鰲溪茂宰林侯
秋月窗前天似水春花縣裏日如年民謠若達觀風使
處處流傳茂宰賢
寄張璧
雙塜遙依鳳水傍朝烟暮靄久荒涼維持曾荷尊公愛
重喜如今得令郎
次白旰李大章贈行韻
髣髴當年暫接顔忽勤縞紵辱柴關何曾實行出人上
空惹虚名在世間樗散豈宜私雨露駑慵只合老雲山
誤蒙明詔乘春去嫩蘃濃花滿目斑
同程庸諸生游集慶亭
皇華嶺畔又竒峰峯上新亭結構雄亭子主人良得意
來游多侣共春風
承判簿戴侯掌教陳君下顧
聮轡儒冠顧匪才春風揖别話金臺殘書數卷青山曲
滿賴餘光燭草萊
承天使遣胥余二生枉顧茅舍
暫坐清溪暢病身又瞻聮轡兩儒紳行裝自促無勞迓
定在旬餘躡後塵
奉别鄉鄰親友
流傳遐邇盡虚聲君子從來耻過情惜别誤蒙鄉里敬
匪才何以答昇平
贈李晏諸生
我承明詔遠觀光付爾琴書與雪窗好篤男兒燈火志
莫隨浮俗一般忙
外孫瑞康索詩
明日朝天去今宵索我詩莫添離别感喜有盍簮期
金臺往復藁
西津舟中口占授同宿諸生
停舟西日四三生共宿津頭風雨情須信萬緣皆有命
肯將行止問君平
發張家石
黃昏西北浮雲歛清曉東南霽月明紅日滿窗春睡穏
拍天新漲棹歌聲
貴溪道中
懶慢宜閒不得閒衰齡却事道途間曉程匆遽嚴牽路
晝夢依稀在故山
奉寄臨川傅貳令
令聞宜民夙所欽琅玕欲報愧微吟更煩細問南來鴈
日夜天涯念萬金
周文婁諒徐綖棹舟遠迓
暫親鉛槧向清流忽遇波心蕩漾舟老去久於浮世淡
重逢端似夢相求
草萍驛
暫息草萍驛心安即我廬萬山新雨霽半枕黑甜餘
白石鋪道中
早稻青青小麥黃杜鵑聲裏野花香好山遞送程程秀
咫尺雲帆是浙江
寄龍游洪茂宰
沙頭傾蓋重青年别後重歆單父賢好看歲寒冰雪表
管教松栢轉巍然
贈梁布政(尊公諱潛與先君同官翰林)
曾陪崇禮(南京衛名)少年游一隔江湖五十秋碌碌那堪今
日會空憐歲月白人頭
寄嚴州劉太守
我愛霜松託趣深慇懃特表歲寒心(贈霜松二大字)當年縞紵
休相訝(還所贐)遙寄新詩詠斷金
贈伍御史
與君共飲西江水却向錢塘話舊鄉拙筆(正直二大字)漫持
雖偶爾男兒從古貴流芳
王憲副順德堂
錢塘江上接珠璣顧我何堪順德題思遍古人無健筆
斷雲殘照畫橋西
楊太守雪艇
同郡楊彦魁以名御史知姑蘇之明年予往京
過貴邦辱扶疾兩顧驛館蓋誤知我之過者也
一艇寒凝雪滿窗棹歌聲裡鐵為腸把君詩卷摩挲久
人在冰壺月似霜
次楊太守見贈韻
承家曾讀魯春秋多病因循漫白頭野性只應木石侣
道心深愧聖賢儔萬緣久分同春夢束帛何期賁晩丘
畫舫濫為偕計客偶陪高興一登樓
贈畢王二進士
丹桂亭亭兩妙齡相逢江上話詩情冰霜自是男兒志
稳步青雲萬里程
姑蘇驛館即事(驛官置酒鳴琴)
尊酒為歡偶共斟江清地迥夜沈沈感君流水高山意
暢我光風霽月心
桐鄉舟中
兩日勞勞晝夢長斜風細雨度桐鄉卧薪自是男兒志
何事寥寥數越王
贈鄭御史
江上相逢話舊知(與故人徐希仁同學兼姻)姻門蘭雪(予所贈徐二大字)共
心期行春大展經綸手碌碌何煩索小詩
陸主事紫微庵先隴所在
一庵遙託紫微坡馬鬛巍巍事若何惆悵孝思維則處
始終名教為君歌
皇華館即事
沈沈臺館綠隂濃一榻高眠詠午風時止時行皆樂地
夢魂依舊白雲中
陸大參宅
成均高誼古人儔江右仁風播更優今日德門恭一拜
白雲埋玉幾春秋
滸墅鋪舟中
一席中流快好風平疇時喜看吳農推篷細話園林趣
總在乾坤生意中
白鶴溪鋪舟中
我愛佳名白鶴溪客情舒處又題詩分明畫得無懷世
楊柳家家賣酒旗
次羅憲副見贈韻
蹉跎夙志久隨流到處逢人愧白頭濫奉天書趨魏闕
猥蒙春酒醉常州聖門道遠良難進賢轍風高不易儔
安得魯戈回白日重將舊業共君修
邗城
丹陽古渡接瓜洲萬傾黃雲麥正秋一榻午風清夢覺
又題新句過揚州
高郵湖
圖經旋展認邗州童稚傳聞老始游一曲倚樓懷古調
烟空漠漠水悠悠
渡黃河次唐人昨夜微霜初渡河韻
平生蹤蹟半樵歌歲晚昏眸始識河名姓誤叨天上薦
琴書端似夢中過洲連碧水浮埃少(自瓜州來水穢濁之甚至清河口清)
(矣)席滿薰風逸興多却憶青山同學侣可勝名教兩蹉
跎
憶家
獨吟沂泗向黃昏漠漠雲天遠近村前月小陂今夜思
細分詩帖與諸孫
杜主事榮壽堂(乃尊受封贈)
堂上嚴親八十強天恩厚處錦袍香多才令子方騰踏
百福如川日正長
徐州
前月兹晨别小陂通宵風雨泊西陲看山問水何鄉客
帆指彭城薄暮時
贈宋知州(蘄水人名誠字彦實)
沙頭載酒話蘄州勝水名亭悵舊游聞道彭城多善政
盤根正屬有為秋
即事
一灣未盡一灣連處處垂楊蔭道邊高纜勢寬夫力緩
行行喜帶夕風牽
王錦衣望雲思親詩卷
使節馳驅南復南高堂華髮夢毿毿一杯春酒歸心切
指日雲邊落錦帆
曹天使重慶堂
餘慶重重見老萊斑衣華髮映春罍青山門巷時時掃
待領天邊紫誥回
平野望鄒魯次少陵韻(問士人此去魯城九十里)
古意千秋上孤蹤九夏初高山方仰魯洪道已過徐慈
教三遷外雄韜百戰餘堪輿頻悵望風日共躊蹰
望魯山
閘水仍相阻河堧又獨行兹山含萬態於我故多情
夢家
百體衰慵兩眼花雲山久已隔紛華宵來魯水橋邊榻
一片離魂只在家
濟寧道中(時阻淺登陸)
一逢勝地憶平江(夾河楊柳隂隂皆平江伯遺愛)緣道薰風滿綠楊豈
獨隂涼人共惜助予詩興更無疆
濟寧南城驛(庭前多種椿與白楊)
庭樹隂隂轉嫩涼琴書喜博濟寧航短歌不盡悠悠興
泰岳峯前送夕陽
夏至
晝雨聊城逢夏至暮雲江右憶儂家東林新籜知成蔭
南畝香粳想俵花
錄詩後作
無事偏宜白晝長薰風多送午窗涼思家恐有南飛鴈
預寫新詩待寄將
王錦衣贈梅聖兪集
早自歐編慕聖兪晩從汶水得明珠慇懃欲表將軍愛
又向思親錦卷書
端午前一日作
端午明朝是鄉園此際思南歸人未上北去日隨時道
遠諸孫弱家貧老母慈榮枯自有分無使淚空垂
寫詩後又題
新詩寫就即封題只候河邊鴈字飛消息定於何日達
夢魂夜夜大江西
臨清端午王錦衣饋糭
且食將軍糭休論故國情離家從兩月挈榼任諸生碧
艾仍懸戶香蒲可泛觥稚孫嬉作隊誰念日邊行
盜名
實若虚兮有若無如斯方表聖門徒盜名似我真堪鄙
愧爾昂藏一丈夫
武城對月
一鈎清照故園心獨倚薰風又一吟惆悵麥秋今夜宿
諸生共聽玉山琴
泊武城
長年捩柁棹謳停淡月疎星泊武城若使九原人可作
絃歌聲裡拜先生
陪天使及王錦衣登陸閒眺取徑徐步坐滕家鋪
綠隂候舟小兒陪二使習射
見說行逢對摺灣相招取徑縱遐觀河山指罷仍留射
好似雩壇春服還
登德州梁家莊驛樓
一賞薰風瞰水樓樓頭清興暫相留明朝知隔幾程驛
綠樹人家記德州
題德州梁家莊驛館粉壁四牡聘賢二圖
左是皇華右聘賢苦心於此豈徒然中原萬里能無孕
不在商巖即渭邊
書姜米巷壁
雲山萬里去吾廬萍梗那知此寓居晝夢每便風帳靜
夜懷幾共月窗虚樂天知命憂何在安土敦仁愛有餘
他日多情時北望慇懃却憶壁間書
客夜即事
庭戶沈沈夜未央碧天如水月如霜一星為幸何多也
獨許寒芒伴耿光
得小陂消息
辭家三見月團圓幾望南雲路渺漫忽報遙臨桑梓客
曉窗倒屣問平安
移寓宗人建一
素佩行雲流水詞一枝何處不堪依慇懃況有吾宗子
小閣虚窗懶正宜
題南薰閣
玲瓏傑閣面南城滿座薰風解我情玉軫朱絲秋月夕
幾回清興繞虞庭
題南薰坊寓居
一柏亭亭傑閣西婆娑厚蓋未經題他日哦吟南斗外
時時夢想與雲齊
贈王醫士
杏林春色滿窗紗好是當年董奉家我借餘光輝客邸
神功特向衆人誇
奉呈忠國公
翠柏蒼松幾歲寒菊窗竹牖共平安百年勲業寰中滿
萬古聲名鼎上看
奉别文安伯
彤墀執手話綢繆雙硯慇懃誼更優明發青山白雲裏
龍樓鳳閣夢神州
奉别李尚書學士
神交尺牘比南金況復雄文重盍簮錦繡欲酬何所禱
和羹慰滿四民心
奉别彭吕二學士
幾陪鴛鷺肆愚言玉趾頻煩坐客氊歸夢已隨秋興遠
寸心猶在五雲邊
奉别主客諸公
聖賢事業細曾論别語諄諄問所存尚友軒中銘座處
紛紛慎勿惑多門
奉别孫黃二姻舊
客裏情親孫與黃夜來歸夢繞秋江西風黃菊青山曲
細把平安報舊鄉
孫氏叢桂堂
莫說當年竇十郎君家叢桂互流芳靈臺更有天然妙
不待秋風也自香
孫氏更造八里橋(改名通濟)
八里新更通濟名乃知仁者用心宏誰人更續生生德
好共千秋萬載馨
十友餞别城東五里
曹天使孫郎中秦員外倪員外張主事陳主事
孫主事黃員外劉都事王進士
疎頑無以答昇平況辱羣英遠餞情明日青山回首處
五雲遙憶讀書聲
重宿通州驛館
五月蓬窗觸熱多清涼臺館此調和故人重進杯中物
獨酌燈花一放歌
細數燈花事短歌南歸魂夢白雲窩獨憐葵藿微私切
惆悵何心製芰荷
别二孫生
客裏過從喜二生雲和夜夜玉壺冰長河寄得臨分語
莫把靈臺泥俗情
中秋新橋驛次去年詩韻
何處中秋對月圓新橋旅泊近人烟西江皓彩阻千里
北闕清光隔九天畫舫獨吟河水曲銀燈高照驛樓前
時逢鄉友談萍梗華髮添明又一年
登陸偶成
曠望晴蕪外聊為曹濮吟靜觀浮世事端合付無心
奉謝都水車主事
爭奈舟人貪利涉寧知見險却當需指麾非仗仁人力
顛沛洪濤尾盡濡
崇武即事
一舸秋風晝枕清樓臺時見博平城思家欵欵南歸夢
戀闕依依北望情獨倚滄浪懷古調細論輿地閱圖經
明朝放犢晴嵐塢遍憶琴書水上萍
古城舟中
朔風微雨艣和鳴已度鍾吾問古城北路漸遙南路近
伊誰一寫箇中情
贈金通判
名鎬字孟周尊公名砥國子典籍與先君官舍
隔壁而甚相得於不肖過蒙與進孟周在官亦
有聲予為大書冰壺二字以貽之
少小為隣今老夫淮隂重喜話冰壺男兒肯負平生志
正好明時展壯圖
經蚌殼湖
前月兹晨濫寵嘉恭承天語侍文華片帆容易幾千里
獨詠西風野水涯
高郵湖
長空漠漠水雲平北極風高一舸輕菊有黃花歸夢切
青山日計撫州程
孟城驛
高柳收帆處平蕪縱目餘都將今古興盡向驛樓書
即事
船頭船尾富歡聲高掛雲帆四體平(免牽纜之勞)時見南陲
山隠約明朝定擬到金陵
發儀真
埧上停篙立柁樓江邊解纜别真州滿懷秋思無心寫
獨看岷峨萬古流
舟中見紅樹
船頭時作望鄉吟難寫浮生去住心忽忽不知為客久
誰家紅樹報秋深
白螺磯
柔艣和鳴人力齊急流競渡肯遲遲試將衆理依斯看
萬事心同不足為
牽路宿上元地
江北郵程晝夜貪寒蘆已喜屬江南青山門巷無勞夢
消得東風幾日帆
題淡然卷子
東風紅紫競芳菲萬葉千葩恐後時誰道太羹玄酒味
却能醫得兆民彛
發石頭城
舊游歴遍問歸程晴色東風一舸輕楊柳堤邊吟望處
青山猶是石頭城
板石磯
紅葉黃花歸興濃青山夜夜夢巴峯磯頭記得蕃昌路
西日一帆蘆荻風
次荻港
漠漠寒蘆一港通衣冠迎候禮從容已陪徐步鳳凰嶺
更與遙談獅子峯
晴蕪眺罷事霜毫點染秋雲散海濤餘興歸來眠未得
蘆花寒月滿江臯
十里青山(與廬山相對)
羣岡聮絡接銅陵何代流傳十里名隔岸翠屏相映好
片帆歸詠正秋清
銅陵舟中
歸心日日數郵程楚水吳山次第迎安樂有窩時有限
只憐無計荅昇平
梅根次辛丑歲詩韻
輕風疎雨送微寒淡月疎雲泝急湍年少舊題今白髮
浮生猶幸一身安
重修余忠宣公墓堂詩(并序)
劉清廉文之參政四川也經同安付白金於懷
寧丞胡詮助修余忠宣公之墓并敘禮之堂詮
以訟之麗乎罪者役焉民不勞而事集云詩曰
薇垣參輔隆風教花縣郎官尚典刑顧我疎頑何似者
敢將名姓汚丹青
胡貳令索詩題尊府方伯公一曲軒
畫省高車久已懸花封才子正青年鑑湖一曲幽棲處
明月清風水拍天
同安即事
幾日扁舟繫淺沙獨吟夜夜夢燈花青山賸有平安侣
頻說天邊客到家
鄱陽舟中
詩卷書來興轉佳好風應念客天涯明朝再假一帆力
指日琴書可達家
進賢道中
詩思鄉心共落霞連村紅樹勝春花少年髣髴曾遊處
獨立蒼茫兩鬢華
蔗林
夢回夜半候鷄聲時聽舟人問水程明發揚舲過百里
好山却看故鄉青
謝家埠
連檣金鼓氣飛揚共喜郵程近武陽詩興無端吟不徹
霜林處處奠紅芳
奉陪天使金陵王侯游山十首
皇華亭
皇華曾喜見名亭使節重臨勝倍增愧乏長才歌盛美
漫將下里頌昇平
集慶亭
集慶當年衆所誇四民重喜拜皇華一壺春酒供多興
歸從如雲擁鼓笳
天使亭
簫鼓喧騰日正融烝黎滿路慶時雍旌麾隠映紅雲表
天使重臨天使峰
綵雲亭
綵雲亭子碧雲岑舜日重霑雨露深紅樹溪橋春似錦
高吟細寫北來心
駐節亭
遥傳天語下青霄使節榮瞻駐此橋燕喜有筵供勝會
舊家文物話唐朝
塔山
窮鄉誰道塔山名惟是樵歌牧笛聲豈意遠承天上使
翩然下此駐霓旌
石溪先隴
石溪橋畔蔚松楸疊鼓清笳導勝游好是丹青難狀處
百年心事共春秋
石原
清明風日小春天旌旆翩翩會石原借問皇華輝映處
昇平文采萬人傳
蘿溪重慶亭
雪窗螢案飽儲書兩沐旌旗奉使車請賦新亭留勝蹟
畫簷高映綠蘿居
赤岡
赤岡斜抱小陂南鄉邑流傳富美談紅葉清霜風日媚
送迎天使此停驂
送天使王侯回朝綵旗聯句
九重雨露堯天大萬國衣冠舜日明草木光華南服重
風雲慶會北歸榮
康齋集卷五
