康齋集卷三
明吴與弼撰
詩
元旦枕上作(壬戌)
升沉榮悴信由天莫以私心攪自然人事盡時須委命
春風隨處詠新年
奉寄家兄
客裏屠蘇歲又周詩成無使悵悠悠春風偶得家山鴈
漫託鄉心達故丘
寒夜有懷九韶同不肖奔喪金陵
昨夜寒忩寐不成荒迷却憶舊遊情孤舟反側天涯夢
千里勞君兩眼青
洪都抄書藁
發新莊渡
雲天雨歇亂山青新綠添江一棹輕前後衣冠催上道
春風共作寫書行
船頭與璿慶閒眺
江天冥漠艣吚啞雲樹烟村野鳥斜船頭驥子時同坐
久話令人忘算沙
宿萬石渡示璿慶及諸生
枉渚平林烟雨昏一篙春漲泊柴門吾伊莫使新功緩
共擬青燈入夜分
舟中小立
晴色微開遠近山倚篷閒看鳥回還數聲柔艣蒼茫外
又載吾伊過别灣
鍾陵城南江畔
江城終日雨如麻病骨侵陵暖尚賒晴色忽驚春似錦
偶從此地看桃花
九蓮寺即事
竹樹深深隔世機野人心事幸無違簡編隨意閒舒卷
盡日春山獨掩扉
承大司成先生惠豫章文集抄錄已完偶成鄙句
閩學淵源夙所欽遺編伏讀更沉吟餘生苟得分毫益
總是先生嘉惠心
南浦登舟
漫託城南十日居禪窗松竹共清癯桃花晴漲移歸纜
載得新抄幾卷書
發南浦
杳靄江山遠近樓桃花晴映綠楊洲滿船盡是青衿客
誰道春風非勝遊
豐城史郎中宅
桃李春風訪郄林青燈猶記舊時吟圖書滿目人何在
萬里淒涼瘴海心(史以參謀軍事殁于交趾)
宿龍潭
微雨沾鞍風滿襟長途無使客愁侵天光雲影投裝處
流水高山是我心
宿吉塘
令弟遥迎自豫章難兄緣道候行裝春風共喜新晴好
問水看山到吉塘
宿樟鎮靈峯寺
遥攜稚子訪名山多謝朋游伴往還幽意更便良夜宿
光風霽月滿禪關
别吉塘
數家春樹鳥關關幾處青青雨後山勝槩倚樓人欲别
詩情多在有無間
經天井
晴指家山路時詢天井名春風迎馬首投轄二生情
重訪傳秉彛
日明風淡艣柔和紅樹村村逐望多笑指竹林曾宿處
遥攜愛子抱琴過
宿沙溪
紅葉西風遠盍簪高堂清夜共瑶琴長歌不覺詩狂甚
一寫平生慷慨心
宿龍溪
燈火歡迎不憚勞夜深輿馬度江臯虚忩一榻平安夢
人在春風醉碧桃
宿金雞城前
紅葉歸心剛似飛相逢尊酒别遲遲衣冠淳雅江山勝
到處何妨一賦詩
宿五峯
歇鞍遥自客游歸寶篆蘭膏處處宜促席細聆眉壽話
和風甘雨共忘饑
重經彭源(李原成先生之居)
舊德鄉邦夙所推爭誇玉葉映金枝風流雲散客來晩
立馬平橋獨步遲
自赤磵先隴後嶺循北原豐稔坑以出偶成絶句
童冠嬉諧歸去遲山風淡淡日斜暉登臨自愜平生樂
杖策摳衣忘渴饑
游東山(原成先生老年久教授于此)
貪看形勝不知疲徐步東山話昔時流水高山人已遠
尚餘清韻起遐思
别湖田
際曉晴開一葉舟故人高誼共悠悠回頭却憶沙頭别
寒菽糢糊烟樹稠
宿山家
隔嶺望叢筠方塘宿白雲客心清不寐絃誦夜深聞
雲峯寺即事
松竹禪房深復深雲和夜度玉泉音泠然共得惺惺法
記取銀燈不寐心
宿曰讓宅
杖策歡迎荷老親候門稚子總欣欣獨憐霽月光風夜
白雪陽春憶遠人
訪楊德全致政歸
罷郡歸時已白頭杖藜日看橘林洲客來若問浮生事
明月清風酒一甌
宿厚郭胡氏
烟外微聞欵語聲馬前徐問二生名回頭喜接平生友
擁道難勝盛族情綠酒歌酣霜夜月青燈人在玉壺冰
巡簷更數高居好勝水佳山眼倍明
留别樟溪王大邦
桑梓連隂三百春重來謝别訪高門白頭相眷無他屬
剰買詩書教子孫
宿城南慈慧寺
尋梅問竹繞城南喜得幽棲寄此龕詩罷杳無塵土念
怡然清夢入春酣
城南識别
滿寺衣冠霽色開青春華髮映蓬萊鴻爪雪泥他日夢
江雲渭樹總悠哉
題臨江寺
霜蹄輕捷快晴光古寺時耽野趣長乘興不知沙徑永
題詩人在水雲鄉
石井山家
清溪詰屈逗雲蘿白屋青烟綠樹多散馬平岡人待㸑
閒教稚子度雲和
夢中題畫龍
混闢乾坤動搖山嶽霧雨幾千年雲雷看一躍
冬日拜五六府君墓(二首)
斷續崇岡野渡傍朔雲寒日共荒涼劫灰容易成今古
文獻凋零事渺茫
郭五名存事已非斷畦荒塹一凄其黃成雖有衡茅在
欲問前因總不知(郭五前時吾家牧羊者黃成係近来看山者)
奉别族里
舊鄉三載頼周旋歸興朝來已浩然莫怪迂疎臨别語
人間萬事讀書先
宿櫟原
移居又喜入青山跋涉惟憐僕御難風雨凍途蓑笠憊
茅齋烟火暫開顔
復居小陂
省墓歸來二載餘青山綠水復相娛兩鄉故舊皆青眼
何處人烟不可居
元日感懷
山川依舊歲華新又見紛紛拜節人昨日兒童今皓首
蹉跎羞看故園春
偶成
病軀倦長晝出門俯清湍倚笻坐濃樾支頥不勝冠遥
峯餘竒觀綌袖長飊寒呼兒授新句孤懷渺雲端
遊羅山
流水濺濺石峭稜天風嫋嫋景和平慇懃不惜躋攀力
絶嶺須教一共登
宿石橋宗人家
遥遥西蜀出長垣(具宣公居西蜀唐長垣縣男吳競之後)奕葉青雲(鄉名)幾
百年今日石橋樓閣話青燈綠酒悵前緣
示兒
病多自愈憊夙志竟成空所屬惟吾子云何不着功
次任教授見寄詩韻
獨憐樗散濫時名何意珠璣落玉京側喜滿城新教化
男兒端不負平生
奉寄族里
琴劍南來接孟隣四橋桑梓託情親三年舘榖春風裏
誰道今人乏古人
贈别周圻
欲寫離情久倦吟一尊聊向菊花斟懸知南北天涯夢
總是平生舊好心
次任教授倡義哀賻葬余忠母子詩韻兼輓生焉
泮水横經屬老蒼餘波重被困窮喪位卑正憶兼山艮
河廣俄驚一葦航白屋伊威從壁立浮名蠛蠓任天荒
我歌漫答仁人利勉爾遺孤勿太傷
除日祀先
病骨支離不自任強將清酌共兒斟恍然今古淒其處
老淚難勝罔極心
除夜獨坐
久坐寒爐頻自撥倦來歲酒不成斟細看萬事無能處
空憶平生慷慨心
牧歸途中作(乙丑)
夕陽歸馬正從容出峽時迎入峽風無數好峯羅遠近
朗吟身在翠屏中
贈王九鼎丹成還郡兼柬任郡博(任以御史教授職)
歸騎翩翩大藥成野花啼鳥踏新晴繡衣時問衡門舊
老鬢蕭疎學養生
又贈九鼎
離坎功成恊太和微軀偏幸得春多何由廣假回生手
徧起羣生遠近疴
雨後神嶺晚眺
烟收雲歛夕陽殘高下青松遠近山白鳥自飛人自度
箇中真意憺忘還
贈鄒丘王三生
送送城西道踟蹰故意深一杯西廨酒聊贈白頭吟
題牛氏慈侍堂(予昔假舘牛氏皆未有子今子且冠矣)
高堂綵戲壽如山簾幕春風燕語閒今日老萊頭復雪
庭前依舊舞斑斕
重宿寶應寺彛公房
玩水看山偶獨來西風重歷舊樓臺光隂一紀如旋轂
又聽晨鐘動老懷
留贈胥經歷(與先君向厚小子交亦深)
連礬錦里偶經過華髮青燈叙舊多更欲細聆先子夢
何時飛旆碧山阿
贈牛昇
昨日追尋今又來好懷端為故人開慇懃更有平生念
羣從何時訪翠崖
徐陂道中
作客秋風百里歸重岡歇馬步逶迤觀生恰喜心無事
緩數雲峯獨詠詩
送陳庸從軍江浦
慈母新成遊子衣離歌欲唱意遲遲四方總是男兒事
忠孝惟應兩勗之
遊西京赤岡故郡遺跡
羣峯崒嵂走銅陵疊嶂蜿蜒落故城人去山空年自换
十朝興廢一棋枰
同王九鼎省石井先隴
故郡城頭話幾朝飄然石井又聯鑣高吟共得清秋興
斜日不知歸路遥
九月壬午承王九鼎同省石井先隴罷宿惠民藥
局丙丁夜虚堂隠几偶思及之因成此句
江山隨處倚高秋一榻時從藥局留明月滿城更向寂
緩攜兒子語街頭
樟溪即事
一上層軒味自涼虚明更得讀書忩泠然睡起閒開卷
白雪陽春四五章
重宿白楊寺
策馬平橋又問禪萋萋春草月娟娟蕭然一榻平安夢
夜半溪聲落枕邊
宿旴江郡庠
迢迢去鄉井長途日可畏朝辭白楊阪莫歷旴江涘一
枝失所託行邁更靡靡挹此泮宫賓傾蓋良偶爾舉觴
叙前緣剪燭開新製古人誠我師匪難固匪易誦言曰
惟熟析理尤宜細仁哉後獲心正誼寧謀利俛焉日孳
孳汨汨川自至
自慈明寺東遊龍安鎮
面面春山涌翠華灣灣流水漲晴沙客懷却喜東游好
高下樓臺遠近花
慈明寺即事
倦客懷歸歸路難禪房起坐養衰殘忽驚青嶂嬋娟月
拄頰微吟獨倚闌
宿南城邑庠
風雨長途倦歸懷日浩然息肩芹水上端為廣文賢
寄題程氏春風亭
獨對寒檠事短吟有懷偏向故人深却因華扁生新感
惆悵春風萬古心
東忩獨坐有懷先友秦莊仲綸
舊遊久矣悵晨星溪上梅花歲又更寂寞柴門多病際
平生雙眼為誰青
擬錢塘懷古
朔漠心旌日夜懸義旗遥駐此山川只疑春物芳菲處
莫是人間别有天
恩隆義重是君親忍着南冠一水濱頓首無衣誰氏子
卧薪嘗膽迺何人
題芸閣示小兒璿慶
幽偏特啓芸香閣閣上工夫忙未忙從古共憂時易失
前程誰進日無疆光風霽月濓溪上瑞日祥雲洛水陽
戶牖盤楹思有戒拳拳餘意託新章
題雪忩示璿慶
篤志宜師古深功貴自今弄丸元是熟添火戒非欽歷
歷聖賢對昭昭上帝臨老懷何所禱細寫雪忩吟
題立雪齋
總總誰無無極真可勝師道日淪湮民生三事元如一
何訝當年立雪人
題樟溪書屋
桑梓隂隂接種湖湖邊心事寄俞都(從予授書)風流雲散春
光莫幾對溪頭夜月孤
題烏岡别墅
烏岡元與柘岡連卜得幽棲慨昔賢棟宇漫題新歲月
烟霞仍是舊林泉高山仰止從吾好明德惟馨自古然
勿藥會須乘興去為君細和武夷篇
題耕樂軒
風景依稀似有莘東臯榖雨滿春田箇中樂事人誰會
日用由來總是天
足成夢中絶句(夢中成詩忘前聮)
放犢長村月正明歸來暫喜病魂清(足成)一衾幽夢春風
裏又度良宵三四更(夢)
牧江家坑
殘經掛角日來遊邃谷青山處處幽積雨草肥黃犢飽
吾伊聲裏一晴鳩
江家坑偶成
羣芳深處綠隂涼童冠相呼受講忙又與山靈添故事
曾從此地說匡章
遊山(自二峯尖黃家坪至連珠嶺)
盤盤樵徑入雲叢選勝尋幽到碧空不意羽翰生病骨
翩翩歸袂又乘風
東坑幽谷(山翁去日下搆亭為牧者避暑之所)
崖傾谷轉水濺濺物外乾坤自杳然待得嶺頭幽搆畢
時時來伴白雲眠
東坑幽谷
東坑有幽谷邈爾浮雲端隂林白日靜石溜寒潺潺蒼
苔人跡罕好鳥時綿蠻我遊日心醉閒謠澹忘還
大畬岡望撫州城奉懷任潘諸廣文及五峯親舊
亭亭古木轉繁隂拂面清風晝滿襟坐接水雲城郭近
新詩聊為故人吟
題潘氏潭江先址
時從官舍夢家鄉先址依稀事渺茫欲託孝思知有在
潭江烟雨樹蒼蒼
奉寄族叔父仲學先生
遊子歸時親倚閭斑衣華髮近何如生涯隨分田園好
日課諸孫讀父書
懷晏黎二生(予居種湖時晏海黎普為使金谿今亡七年矣)
風雨淒其客路賒君心無事我心嗟玉樓人去春寥落
幾對青燈念子華
寄黃錦章教授(同安人江夏教授初識同安再會江夏)
同安烟柳雜晴川江夏清風十丈蓮(城中雨蓮池)此日相思
頭總白幾時重泛剡溪船
悼少傅先生
少小親仁長事師講帷無復再趨期不眠此夜相思處
敢忘平生刻骨辭
贈吳生歸覲鍾陵
白髮慈顔日倚閭青燈遊子正劬書朝來黃色眉端動
乾鵲聲中慶有餘
郡庠潘梁二廣文辱載酒偕往石井先隴小酌金
石臺而還
石井朝聯二妙來提壺兼歴古名臺長空溟漠收新雨
含笑江山暢一杯
除夜書懷兼柬子貞九韶
溪上尋梅歸去遲虚堂剪燭坐題詩精神已是龍鍾後
涉歴翻思少小時幸得簡編常滿眼敢辭塵土暫侵衣
家山舊有良朋約試向東風一問之
戊辰元日
溪上尋梅雪乍晴溪頭流水已春聲呼兒旋滌芸忩硯
凖擬新詩頌太平
訪子貞九韶同話胡二宅
簾戶沉沉午夢餘新晴天氣景舒舒和風細拂家山袂
半日清談故友廬
追次少傅先生夀日詩韻
花盛春城錦萬枝九天化日正遲遲運符聖德超千古
身幸儒冠際此時晨捧絲綸歸玉署夕陪鴛鷺泛金巵
宿齊預擬明朝值又悉丹誠向赤墀
輓盛山人
當年卜築鎮關心綠水青山幾訪尋不有高人符往古
何由勝槩見于今圖書映帶供多趣松竹週遭已茂林
却念驛溪雲黯淡芒鞋何處覓登臨
贈婁諒歸上饒(并序)
上饒郡庠生周文婁諒承其府主命來學諒得
寒疾先歸裁此且贈其行云
稚志諄諄在廣居賢侯盛德遠吹嘘獨憐樗散空衰邁
麗澤何時重起予
壁沼以禦獺諸生咸用力焉詩以紀其成
躬事腁胝少長同忽於平地見崇墉溶溶春碧歌於牣
不日還應懋爾功
贈周文東歸
日講殘經味正竒告歸情急忽依依人生萬事無不有
細誦前賢素位辭
程庸以種湖所書拙字及鄙句見示悵然有作
陳迹依稀慨昔游寒忩遥夜意悠悠他年萍水重相念
何處西風獨倚樓
贈王九鼎還五峯
四年三度款柴荆更篤良朋永夜情(每度九韶皆在會)别恨又
添他日夢生涯何處一浮萍
溪上偶成
偶爾閒行繞碧溪梅花開處詠多時固知道理平鋪在
方寸何容半點私
元日懷感(己巳)
長風半夜卷頑雲霽色曈曨映雪分又感一元新惠澤
微吟隨處詠洪鈞
哭黃季恒
高誼真情三十年老懷何忍訣終天茫茫石馬江頭路
凍雨寒雲倍黯然
石泉開田
風雨瀟瀟小滿天四山蓑笠事新田箇中會得艱難意
細和豳風七月篇
病中有懷子貞九韶
老病懷思只故人故人疾病總酸辛如何得似平康步
選勝尋幽處處親
訪表兄鎻秉端伯仲(九韶同飲二人皆辛未生)
同里同年齋更同半生多故各西東清談偶得三人共
兩鬢蕭疎總是翁
訪表兄章二伯仲
長憶先君念母家慚予小子近如遐幸陪花萼相輝好
更喜螽斯世澤賒
小兒鳴琴
竹樹交加轉午隂衣冠秩秩夜沉沉雪泥鴻爪他年夢
記得從容抱此琴
贈李生歸覲(并序)
正統辛酉予自鍾陵假道湖莽歸種湖瞻坡陀
之麓有族居焉後七年李生勗來請序其族之
譜乃知其為大陂也回思舊遊隠約如夢明年
李生游學歸覲裁此以贈云
曾於道上瞻喬木他日遺文話大陂弔古未遑重策馬
西風先唱覲親詞
牧歸馬上口號
掛角殘經一解頤秋風淅淅日斜暉會心偶爾微吟好
又向清流飲馬歸
九日同九韶飲子貞宅
平生佳節嗜狂吟中歲方知學養心不問菊花開與未
無端新興為君深
寄李宜之
城北南莊入夢頻歲華偏感老懷新孤吟輾轉寒忩雨
尊酒何時共若人
客夜述懷
輾轉纔安枕屢驚金雞忽送五更聲江楓細雨斜風夢
總是衰齡悼古情
大同原牧歸後坊道中口占授小兒及曾正
斜穿香稻度秋山細講殘經午始還幸際時雍身少恙
明朝依舊此開顔
題小塘茅屋(并序)
予昔侍親太學識李君元凱於上舍稠人中李
君罷官歸劍江先施以朱子感興之詩而致其
綢繆願交之意繼以族譜之故來訪小陂時年
幾七十矣虚心進善每見益親晉伯可愛豈欺
我哉近與其族孫恪談迺悉李君平生誤愛且
請賦其小塘茅屋焉嘗觀其世譜知諱琮侍郎
府君為小塘始遷之祖又觀其先文知府君為
有德之士所垂既裕嗣之者賢宜乎詩書其族
愈久彌彰也詩曰
茅屋何年占小塘宋元甲子幾星霜清門種德高徵士
紫誥推恩秩侍郎快睹雲來䋲步武能令山水益輝光
一經從此尤珍重日向蘭階迓百祥
遊禪峯(庚午)
孟春時物泰條風應新律良辰豈重來嘉會那可忽膏
車飭謝屐小子伊疇匹(四人為疇兩人為匹)幽賞歷嶇嶔勝覽窮
崷崒慕陶得自然鄙殷怪空咄詠歸歡未央重遊更何
日
遊南岡及下陂山水
朝出蘿谿阪夕返蓮塘曲烟樹眺參差岡巒媚重復道
泰物本小慮澹意自足山人留酌斟舊侣論心腹歸來
美清夜雲和暢寒玉
小憩覺溪徐氏
昔誦前賢傳今即高人居奉親賢子孫努力躬三餘
登黃柏最高峯(由聶家峯李家山而下小兒及亨慶烈生從)
局促倦埃氛游衍稀儔侣驥子能娛人慕韓躭岣嶁青
天卷片雲春山霽寒雨杖策不知疲魚貫何容與遂躋
凌霄峯徘徊以延佇長空極遐矚松隂相欵語日昃憺
忘歸清風助高舉
牧黃嵐坑
朝來抱微疴殘編減新課出門悵何之言歸無所作忽
乘谷口興偶此崇岡坐契彼造化微覺我頽齡惰振衣
發嘯歌烟村夕陽墮
遊黃嵐坑
桃李薰太和晴光爛如許寧知明日花不有宵來雨芳
原縱游衍呼童供笑語徘徊綠蘿峯悵望清溪溆皥皥
固同胞熙熙盡吾與悟彼靜者心樂此動時趣烟村歸
去遲瞑色迷雲墅
遊黃嵐坑
微雨霽芳原散步春溪曲歡呼及童豎策馬驅黃犢入
崦竹翛翛面岡杉簇簇展我懷中書坐向林間讀不有
巢許心那知箕潁躅但得風日佳朝朝來此牧
牧轉岡頭
搴裳陟崔嵬沉吟不知去塵襟頓蕭散逸興迷雲樹梅
殘誰氏花麥漲朝來雨隣牧左右來往事更相語預期
明日晴重作青山侣
遊龍門七寶寺
病軀愜初景動息頗自由不息風雨倦來貪山水幽穿
雲路窈窕摶空行遭週危峯傑筆卓疊嶂翠屏稠契我
遺世想遂此物外遊
素菴題
正統辛酉冬予歸自鍾陵息肩湖莽李氏南溟
飭其宗以迓禮于從子世熙之堂崔氏文瓛翁
古服來臨酒數行懽然賦詩而别後七年南溟
脩世譜話舊小陂索素菴大書以歸又二年持
以求賦詩曰
一點虚靈天地參忍將至貴墮春酣請看天澤初爻旨
是我蓍龜與指南
題厲齋(并序)
予寓種湖時將拜頤菴胡先生於豫章李生恪
在舘下屬兒軰致其尊府世熙及其外祖默菴
崔翁願識之勤歸途乃遂其請明年二公冐風
雨復予劍水至則予去矣屢有期於小陂而翁
向髦近世熙過我翁則物故俯仰疇昔不能不
為悵然也茲賦世熙厲齋之詞雖以勖李氏尚
亦有激於崔云
韋弦何用佩諸身矯枉扶偏各有因細向堪輿觀萬物
反躬皆足熟吾仁
不寐
愁來不成夢夢回心耿耿定力嗟學微長夜誰予警
同熊生渤牧後坊因登絶嶺
節候適清和田家雨新足芳林牧馬來露草萋以綠乃
有儒一生吾伊蔭脩竹暢我仁知心躋攀散遐躅一覽
長天雲真趣良可掬
同諸生遊隂源
山水夙所歆朋游固其好風雨雖滯淫窮源竟須到幽
意蔚沉沉歸懷晴浩浩良辰不可常更擬山隂棹
新堂即事
平生山水心於焉得休卜一堂雖甚卑素意良自足坐
看風雨來已喜無霑漉賦詩紀吾成古人有芳躅
題凝翠字後
游衍趁良時歡心慕浴沂飽眈山水趣書罷更留詩
登連珠峯
閣中罷鳴琴芳筵謝斟酌捫蘿一褰裳竒峯酬素約天
風起蕭條山雨來溟漠時馳千里目四際雲烟薄會當
斯結亭勝覽翔寥廓
同諸生遊倒桐塍
東臯霽甘澤我心日悠悠出門玩時物因之白雲丘行
行不知遠遂歷羣峯頭浩歌酣萬態斜景風颼颼眷言
顧諸子去矣仍夷猶渺然出塵想竒功歸一游
沼上編茅為亭取程子秋日之詩名曰自得夜坐
其中因成此句
幽懷不能寐攬衣造新亭曲池湛華月芳樹還冥冥羣
峯遠映帶一水近回縈坐久歡未竟夜迥氣逾澄寂感
玄化微伊洛歆餘馨
夏日偶成
卧疴止衡門何以娛長日卷舒架上書游戲閒忩筆南
畝課農餘東園薙蔬畢務我分宜然無勞知難必道泰
身自亨作德心斯逸長歌書座隅庶用箴吾失
遊石牛埠
時止時行任自然離離香稻小春天微蹤何足符佳夢
自是民彛篤好賢
贈别熊崇義
不憚風霜跋涉遥翩然來訪白雲橋嘉賓盛處歸懷好
茂對良辰話久要
題李章勉學齋
浮生事業易蹉跎百歲光隂定幾何不覺秋霜空滿鬢
玩君華扁謾高歌
擕小兒方家坪拜先隴(曾祖妣顔氏祖妣章氏)
方家坪側接連塘二代銘旌託此藏孱薄每慚荒世德
閫儀空感孝思長
寄朱孟真教諭
青春桃李憶成均兩造高門劍水濱聞說軒車能我顧
無端舊夢欲書紳
楊溪故居
童稚長懷故里居顧瞻茂草向桑榆溪頭細接雲仍話
勉爾重新教子書
曲岡道中
疋馬寒村偶獨過壯懷莫景悵如何梅花滿眼無人問
謾對虬枝一放歌
狹原洪氏
芒鞋又作葛天民童冠追隨五六人綠樹池塘投轄處
梅花如雪晝如春
雪夜偶成
四簷風雪夜漫漫獨擁殘爐對歲寒細憶晏庭詩思切
是知仁者敢偷安
中原橋黃氏
憶年童稚飽經過半百光隂奈若何萬事悠悠空白髮
一懷慷慨為君歌
溪上偶成
萬緣由命不須嗟遮莫飛騰莫景斜偶度小橋流水曲
緩從梅下玩孤花
康齋集卷三
