中州壬集第九
白先生賁(一首)王内翰樞(一首)晦軒先生趙晦(一首)
浚水王先生世賞(四首)南湖靖先生天民(一首)東皐桑先生之維(一首)
步元舉(一首)馮文叔(一首)張庭玉(一首)
宗道(一首)鮮于溥(三首)史士舉(二首)
王敏夫(二首)王利賓(一首)孫益(一首)
郝先生天挺(一首)孫邦傑(一首)張瓛(一首)
徐好問(一首)吕六鵬(一首)高永(一首)
曹用之(一首)趙達夫(二首)邢安國(二首)
張温(一首)馬舜卿(一首)劉曹王䂊(七首)
杜丞相充(一首)虞令公仲文(一首)張丞相孝純(一首)
張左相汝霖(一首)劉右相長言(一首)右相文献公耶律履(一首)
張平章萬公(一首)董右丞師中(一首)孫太師鐸(一首)
梁參政&KR1723;(一首)賈左丞益謙(一首)丞相壽國高公汝勵(一首)
胥莘公鼎(一首)張左丞行中(一首)楊戸部慥(二首)
鄭内翰子聃(一首)孟内翰宗獻(六首)趙内翰攄(一首)
趙文學承元(一首)張太保行簡(三首)張内翰楫(四首)
閻治中長言(八首)李治中著(一首)擬栩先生王中立(六首)
王先生予可(七首)照了居士王彧(三首)無事道人董文甫(七首)
薛継先(四首)
白先生賁
賁汴人自號决壽老自上世以來至其孫淵俱以經學顯
客有求觀予孝經傳者感而賦詩
古人文瑩理後人但工文文工理愈暗紙扎何紛紛君看六藝學天葩吐
竒芬詩書分體製禮樂造乾坤千岐更萬轍要以一理存如何臻至理當
從踐履論茇涉經險阻鑚研閱寒温孝第作選鋒道德嚴中軍仰觀及俯
察萬象入見聞不勞施斧鑿筆下生煙雲高以君唐虞下以覺斯民君如
不我鄙時來對爐熏
王内翰樞
樞字子愼良鄕人遼日登科仕國朝直史館
三河道中
十載歸來對故山山光依舊白雲閑不須更讀元通偈始信人間是夢閒
睡軒先生趙晦
晦字光道管城人宋末代州法曹秀容主簿汴京破後不復仕自號睡軒
居士子洵子都大定二十年進士真定路緫管判官孫綱三赴廷試以蔭
𥙷官終于永壽令曾孫居禮之讓今在燕中
暮春
壓枝梅子半靑黃葉底残紅雨褪香翠鈿舞風榆落莢綠鍼浮水稻抽秧
酒濃猶覺春酲困睡美方便午夢長苦被啼鸎訴花老揮毫聊作送春忙
浚水王先生世賞
世賞字彦功汴人與尹無忌王逸賓趙文孺相周旋明昌中保舉才能德
行賜出身釋褐鞏州教授終于鹿邑簿有浚水老人集傳于世
立春後十日登樓
今日登樓眼風煙倍覺新溪梅初破萼屋雪半融銀鴈外天逾碧鷗邊水
自春兒曹應見笑吟望獨傷神
春雪
只謂春天暖寧知雪霰飛龍蛇且深蟄花柳不勝威糝糝凌風細紛紛帶
雨稀誰當問穹昊生殺果何機
探梅
候得南枝破玉腮心顔今日爲君開細看苔逕無行跡先賞應輸我獨來
稱善齋
宮途馳逐只堪羞何意須封萬戶侯平日少游真可念絶勝辛苦駐壷頭
南湖靖先生天民
天民字達卿滏陽人其父國初官原武因而家焉少日嘗兩魁鄕試自望
者不碌碌所與交如龐才卿楊茂才劉之昂王逸賓皆一時名士晚年買
田南湖葺亭圃植竹樹以詩酒爲事自號南湖老人年七十九卒子文煒
德昭從孫顒子昂
西子放瓢圖
髻鬟蕭颯苧羅秋千古香溪水自流吴越兵争竟何得風流輸與五湖舟
東皐桑先生之維
之維字之才恩州人蔡丞相伯堅之子婿也以樂府著稱有東皐集傳于
世
白髮
白髮近年見十中三兩莖半因愁儧出多爲病添成梳裏有時落鑷餘還
又生老知無可避何處是功名
步元舉
元舉關中人
下弟過榆次
栖遟零落未歸人巳坐無成更坐貧意氣散論題柱客晨昏多負倚門親
囊空漸覺錢餘貫衣敝翻饒虱滿身遥望秦關獨惆悵一天風雨落花春
馮文叔
文叔遼東人
客舍
秃襟紬褐破書囊十五年來客異鄕生事穽中搖虎尾窮途天上轉羊腸
三朝不遇馮唐老半夜悲歌寗戚狂獨倚牛車望遼海西風塵土鬢蒼蒼
張庭玉
庭玉字子榮易縣人能日賦百篇有集行于世
即事
烏鳶繞樹山棃熟胡蝶穿花木槿開赤脚城中借書去蒼頭原上負薪來
宗道
道字雲叟山隂人以足疾不仕有詩云家藏千卷冨身得一生閑茅屋經年
補柴門盡日關其自處可見
寶嵓僧舍
寂寂鍾魚栢滿軒午風輕颺煑茶煙西堂竟日無人到只許山人借榻眠
鮮于溥
溥字彦仁宋文臣子駿之後高祖淳淳之子孝標標之子壽吉壽吉之子
坦皆擢進士弟而仕亦達彦仁坦之子以門資仕終于櫟陽令濟源盤谷
天壤佳處坦父子居其間飲酒賦詩翛然塵垢之外至今人以高士目之
弟彦魯子忠厚今居鄕里
魯村道中
小橋沙路巳堪圖更着衰翁跨蹇驢暮靄似催寒日短秋容仍帶遠林疎
鵰盤平野黃榆落兔走横岡白草枯漸喜閑身遠朝市一年強半在村墟
春日倣舊詩體
年老逢春莫等閑逢春能得幾回看插花儘要花枝滿把酒休辝酒琖乾
好向酒邊留舞袖不妨花外駐吟鞍聞身徤在須行樂燕語鸎啼春又残
早發
燈前夢断家千里馬上詩成月一痕晨粥未烹官路遠隔林煙火是漁村
史士舉
士舉字仲升滎澤人漢功臣弘肇之後高祖所賜鐵劵故在其大父官濟
源樂其山水因家焉父神山令激石琚牓進士仲升以蔭補官歷銅鞮三
川兩縣令初任京兆錄事以歲旱擅開倉賑貧身往太一湫禱雨尋獲嘉
澍用是得名爲人雅重知義理褒衣緩帶消搖山水閒宛然一老書生也
貞祐之亂避于太行保聚失守老幼皆出降仲升義不受辱投絶㵎而死
年七十九孫庭玉宇德秀今居山陽
超化
石根寒溜迸珠璣尋丈驚看雪浪飛我是玉川煙水客暫來盤礴亦忘歸
晉祠
小橋流水竹蕭森竹裏人家一徑深只欠東風小籬落梅華疎淡月籠隂
王敏夫
敏夫五臺人作詩工於賦物甚爲趙宜之所稱鴈門前輩中有許蛻子遷
以武皇廟詩著名又酒渴後四句云眼底恨無雲夢澤胷中疑有沃焦山
南䆫花影三竿日指點銀瓶照病顔有集傳河東往往稱此倪民望字具
瞻屏山所謂倪侯頭如筆其鋒不可當者有種松詩云種松莫種柳種柳
莫種松堅脆非所計雅俗寧與同可是種松無隙地却教憔悴柳隂中張
韶九成寄朔州苟輔臣云陳雷膠漆輕餘子楚漢風雲属少年李忠直卿
賦雪云不將柳絮春風比好作梨花月夜看至于蘇吉莘老李鵬翼冲霄
與具瞻之子仲儀詩文多可傳喪亂之後惜不能記憶之矣
同東嵓元先生論詩
林逋仙去幾來年驚見梅花弟二篇千歲冰霜松骨瘦九秋風露鶴聲圓
騰輝定出連城上得趣知從太古前邂逅茅齋話終夕只疑人世改桑田
李氏友雲樓
霧幕煙迷十二欄壷觴招我一躋攀黃簾卷起湘川竹分得西州數點山
王利賓
利賓字茂實襄城人朴直純素作詩有古意似其爲人然亦未嘗以示人
也家與衞昌叔隣居而不相往來計平生所交唯不肖而巳予一日過襄
城知茂實病就卧内候之乃見壁閒所黏五言古詩十數首竄改重疊往
往可傳然後知茂實所以交予者特以詩故耳渠旣不言予亦無從知之
惜登時不謄寫今忘之矣
題扇頭
輕紗畫竹雀柄短不盈握暑氣正憑陵清風一何邈
孫益
益字德𥙿秀容人嘗從先大夫學詩
送張安中還雲中(名保極雲朔名士)
相送還相送臨分手重分驊騮欣得路鴻鴈惜離羣木落黃華露城伭紫
塞雲中秋月正好千里謾思君
郝先生天挺
天挺字晉卿陵川人家世儒素伯父子颺有詩名號東軒老人先生少日
有賦聲早衰多疾厭於名場遂不復就舉貞祐之兵避于河南往來其衞
閒爲人有崖岸耿耿自信寧落薄而死終不一傍冨兒之門年五十七卒
於舞陽臨終浩歌自得不以死生爲意其平生自處爲可見矣好問十四
五先人令陵川時從先生學舉業先生教之曰今人賦學以速售爲功六
經百氏分磔綴緝外或篇題句讀之不知幸而得之不免爲庸人况一敗
塗地者乎又曰讀書不爲藝文選官不爲利養唯通人能之又曰今世仕
官多用貪墨敗官皆苦于飢凍不能自堅者耳男子生世不耐飢寒則雖
小事不能成子試以吾言求之先生工于詩時命好問属和或言令之子
欲就科舉詩非所急將無徒費日力耶先生曰君自不知所以教之作詩
正欲渠不爲舉子耳子思温字和之孫經字伯常今居順天
送門生赴省闈
靑出於藍靑愈靑小年埸屋便馳聲未饒徐淑早求舉却笑陸機遟得名
嗟我再衰空眊矂喜君初筮巳崢嶸此行占取鰲頭稳平地煙霄属後生
孫邦傑
邦傑字伯英雄州容城人曾祖堅國初有功官至隴州刺史伯英少日住
太學有時名所與游皆名士興定初知世將亂棄家爲黃冠師
燒笋
煨茁舊聞山谷語勸耕還憶大蘇詩傳將火候無多訣留得天真又一竒
未放錦䙀開束縳巳看玉版證荼毗白麻初拜驚燒尾見此應慚冨貴癡
張瓛
瓛字君玉大名朝城人嗜作詩年巳老而刻苦殊未减爲人謹愿有禮見
稱諸公閒卒年六十八子鏞鎮今居鄕里
送侯道士
十年走南北黃塵汙人衣翩翩夜啼烏一枝無可依問君何所如鳬舄東
南飛恨我不得往失脚穽與機從君知不能一笑人閒非何水無蒲魚何
山無蕨薇終當拂衣去往叩雲山扉
徐好問
好問字𥙿之永寧人
龍門
䟽鑿而來道路通行人萬古翠微中南山山寺題詩滿一字何曾到禹功
吕大鵬
大鵬字鵬舉密縣人自言宋名相申公之裔宣宗頻歲南伐鵬舉作詩欲
以撼主兵者云縫掖無由挂鐵衣劒花生澁馬空肥燈前草就平南策一
夜江神泣涕歸其以氣岸自許皆此類也
夏日(北渡後作)
旋移石枕拂藤床細洒槐隂趁晩凉大地嗷嗷困爐鼎老天不肯下残陽
高永
永字信卿出于盤陽大族父元字善長教信卿作舉子讀書略通即棄之
去爲人不顧細謹有幽并豪俠之風賓客入門則盡家所有者爲具不爲
明日計人以此愛之貞祐初避兵太原與李長源居于廣平寺有盗穴墻
而入長源性恇怯聞騷窣聲噤不敢語盗盡挈信卿所有而去長源徐曰
綠林之子至矣於是信卿生理大狼狽南渡居嵩州出入屏山之門其學
遂進初名䕫字舜卿又名揆屏山改焉真定王之竒士衡攻雜學屏山目
爲怪魁王從之内翰爲賦善哭詩奉聖馬餌升公敢爲大言著書十萬言
號北新子大略以談兵爲主且曰古人兵法非不盡但未有北新子五十
里火雨耳信卿皆與之游故其詩豪宕譎怪不爲法度所窘有冰柱雪車
風調觀咀龍篇及大雨後見寄可槩見矣正大壬辰病没於京師年四十六
跋賈天升所藏叚志寧山水
蒼壁雲氣湧長松風雨寒湍流擘山出玉虹飲溪灣胷中無雲夢筆底無
江山想見破墨初布袖蛟龍蟠壯觀駭心魄萬象本自閑寒齋静相對遠
意空追攀
曹用之
用之歸德人幼有賦聲屢中甲乙詩亦有功嘗戲作鬼仙語云瀏瀏竹閒
雨熒熒牎下燈相逢不相顧含淚過巴陵詩有本事中山楊正卿能道所
以然真人作鬼語也
憶舊
花鳥廵簷喚曉晴喚來和氣滿春城春風二十年前客煑酒靑梅也後生
趙達夫
達夫太原人性嗜讀書而不事科舉南渡後居緱氏山中安貧守分故終
世窮悴壬辰之兵遇害
紅梅
西湖句好巳成塵蠟點都能幾許春乞與瓊兒薄梳洗才情留待月中人
柳
楊柳攙春不耐秋十分憔悴儘風流水邊沙際風煙冷收拾殘陽合暮愁
邢安國
安國字仲祥沁州武鄕人少日有賦聲四十歲後即不應科舉以詩酒自
娱避亂客泌陽十餘年後北歸俻極艱苦其見於詩者如此往時李長源
傳仲祥柳花一詩渠甚愛之今以丹崖集校之與傳者不同當是長源曾
與商略之耶
楊花
細點輕團轉復飄隋家堤岸覇陵橋非綿非絮寒無用如雪如霜暖不消
狂惹客衣知有恨巧尋禅榻故相撩陂塘回首浮萍滿依舊春風擺翠條
過唐州西李口
白沙翠竹溪上村漁家賣魚喚行人西風吹皺一溪水水光日影金鱗鱗
張温
温字元佐上黨人祖仲容字才翁宋末登科仕至屯田員外郎以好士名
天下致仕後有詩云病身衰退謝明朝北洞閑眠晝寂寥十畝晚禾煙冉
冉一林脩竹雨瀟瀟黑花遮眼秋不落白雪撲頭春未消世事悠悠吾老
矣一壷濁酒且逍遥至今爲鄕里所傳元佐泰和六年李演牓乙科登弟
詩樂府俱有名于時
感懷一首
彌月不出門出門沙漲東風昏老樹擺撼轟雷奔鬼物叫嘯山前村僑居
客子驚心魂歸來遶屋尋蘭蓀蘭蓀落索靈苗髠主人醉倒老瓦盆衣䄂
半帶淋漓痕芸芸蕭艾同歸根天生天殺何怨恩糟床與翁共淸渾絶勝
被髮叫帝閽
馬舜卿
舜卿名肩龍以字行宛平人先世遼大族有知興中府者故又號興中馬
氏祖大中國初登科節度全錦兩州父成誼字宜之張楫牓登科京兆路
統軍司判官舜卿在太學有賦聲宣宗初人有告宗室從坦殺人從坦字
履道一時賢將帥處猜嫌之地人以爲必死而不敢言其冤舜卿以太學
生上書大略謂從坦有將帥材方今人物無有出其右者臣一介書生無
用於世願代從坦死留爲天子將兵書奏詔問汝與從坦交分厚耶舜卿
對臣知有從坦而從坦未嘗識臣從坦冤人不敢言臣以死保之宣宗感
悟赦從坦授舜卿東平錄事委行臺試驗宰相侯莘公與之語不契留數
月罷歸將渡河與排岸官紛競筐中搜得軍馬糧料名數及利害事目疑
其姦人之偵伺者繫歸德獄根勘適從坦至立命出之正大四年冬薄游
鳳翔德順州將愛申以書招舜卿舜卿欲往鳳翔緫管以敵兵勢甚張吾
城可恃德順不可守勸勿往舜卿曰愛申平生未嘗識我一見爲知巳我
知德順不可守我往必死然以知巳故不得不死也乃舉行橐付族父明
之爲死别冐險而去旣至不數日受圍城中義兵七八千而巳州將假舜
卿鳳翔緫管判官守禦一以委之凡受攻百日食盡乃䧟軍中募生致之
不知所終時年五十三詔贈某官配食褒忠廟舜卿年少時過襄垣題詩
酒家壁辤氣縱横時輩少有及者如云玉鞭再過長安道人面依前似花
好殷勤勸我梨花春要看尊前玉山倒他語類此
會州道中
山腰薄雪眩朝&KR1680;未放陽和入燒痕一片長安世情月梨花院落幾黃昏
諸相
劉曹王豫
豫字彦由阜城人仕宋知濟南府事汴京下立張邦昌爲大楚皇帝宋滅
楚更立彦由國號齊建元阜昌八年廢爲蜀王遷黃龍府改封曹有集十
卷行于世二子麟猊孫通海陵朝參知政事四世孫瑛今在太原
雜詩(六首)
竹塢人家瀕小溪數枝紅杏出疎籬門前山色帶煙重幽鳥一聲春日遟
風荷柄柄弄淸香輕薄沙禽落又翔紅日轉西漁艇散一川山影暮天凉
古渡停驂日向沉凄凉歸思梗淸吟碧山幾點塞天闊紅葉一林秋意深
倚嵓蕭寺據危崖丈室軒䆫面水開雪霽暮寒山月上數竿脩竹一枝梅
晝色晴明着色圖山光凝翠接平湖煙嵐自古人難畫遠即深深近却無
寒林煙重暝棲鴉遠寺疎鍾送落霞無限嶺雲遮不断數聲和月到山家
客館
雪消北嶺安排暖寒入東風阻節春絶塞亂山圍古驛他時說着也愁人
杜丞相充
充字公美相州人仕宋知滄州歸國拜尚書右丞相領中山行臺以壽終
塵
汨汨勞生爲爾忙只除不到白雲鄕步回洛浦生羅韈歌断秦樓蔌杏梁
閑撲衣襟迷遠望静穿䆫隙鎻斜陽帝城別有風流在輦路春風十里香
虞令公仲文
仲文字質夫世南之裔武州寧遠人仕爲遼相歸朝授樞密使平章政事
封秦國公四歲作詩賦煎餅有魚目蟬聲之句人以神童目之
雪花四歲作
瓊英與玉蘂片片落前池問着花來處東君也不知
張承相孝純
孝純字永錫滕陽人宣和末知太原國兵圍守踰年人相食幾盡乃下朝
廷怜其忠換相職後以相齊致仕汴京建行臺起爲左承相踰年得請歸
鄕里二兄尚安徤鄕人爲作三老圖薨謚安簡子公藥字元石昌武軍節
度副使致仕孫觀字彦國世爲文章家曾孫厚之字茂弘承安二年進士
中運使寄酒淸明日到以詩謝之
芳樽到日恰淸明似與嘉辰默計程擬助林園延勝賞肯容桃李落繁英
老來官爵渾無味閑裏柸盤却有情見說使車臨岱麓儻能相過共飛觥
張左相汝霖
汝霖字仲澤遼陽人家世貴顯父浩字浩然以門資仕揚歷中外遂升端
揆進拜太師封南陽郡王五子仲澤平章政事莘國公汝爲字仲宣河北
東路轉運使汝翼仕不達皆進士也汝方字仲賢自號丹華老人汝猷宇
仲謀俱至宣徽使父子兄弟各有詩傳于世王子端内翰太師之外孫其
淵源有自云
春溪一首
黯黯春愁底處消小桃無語半含嬌東風不管前溪水暖綠溶溶拍畫橋
劉右相長言
長言字宣叔東平人宋相莘老之孫而學易先生斯立之猶子也父蹟年
三十五終於儀真令工詩能文有南榮集傳東州今獨予家有之宣叔正
隆宰相詩文能世其家今不復見矣
通叔以詩送古鏡爲長言生日之壽次韻謝之
綵衣禄隱非臞仙猶有向來文字緣都城一別兩歲晩寄聲勞苦常相先
人間始生俗禮重而我永感方頽然遠憑詩句致竒物欲挽暮景廻虞淵
規摹九寸函大方古製不作菱花妍開奩拂拭愧陋質但喜虹氣浮晴天
夫君久要心不遷期與鐵杖論清堅保身賴此孤月圓明年上印歸行田
右相文獻公耶律履
履字履道東丹王之七世孫學通易太玄至於隂陽歷數無不精究嘗以
鄕賦一試有司以露索爲恥遂不就舉蔭𥙷國史掾興陵朝累遷薊州刺
史入翰林爲修撰歷直學士待制禮部尚書特賜孟宗獻牓進士弟俄預
淄王定冊功拜參知政事明昌元年進右丞薨年六十一興陵嘗問宋名
臣孰爲優履道以蘇端明軾對上曰吾聞軾與王詵交甚欵至作歌曲戲
及姬侍非禮之甚尚何足道耶履道進曰小說傳聞未必可信就使有之
戲笑之間亦何得深責世徒知軾之詩文人不可及臣觀其論天下事實
經濟之良才求之古人陸贄而下未見其比陛下無信小說傳聞而忽賢
臣之言明日錄軾奏議上之詔國子監刊行自號忘言居士有集傳于世
三子辨才武廟署令善才工部尚書楚才中書令四孫鈞鉉鏞鑄
史完從事日感懷
不學知章乞鑑湖不隨老阮醉黃壚試從麟閣諸賢問肯屑蘭臺小史無
一戰得侯輸妄尉長身奉粟媿侏儒禁城鍾定燈花落坐拊塵編惜壯圖
張平章萬公
萬公字良輔東阿人正隆二年進士仕長山令有惠政人爲立祠入爲右
司員外郎太師淄王愛之許以宰相器明昌初累遷御史中丞以言事忤
旨除彰國軍節度使召爲大興尹拜參知政事以母老丐歸養出判東平
河中濟南丁内艱起復擢平章政事封壽國公爲相知大體有敦厖耆艾
之目旣致政而眷顧未衰復起判濟南安撫山東便宜行事未幾得請薨
於家謚文貞繪像衍慶宫配享章宗廟廷
戊戌二月中旬登稷山清榭
問囚推案朝還暮危坐不知春淺深今日簷閒看風色一株紅杏暗驚心
董右丞師中
師中字紹祖邯郸人後徙洺州皇統九年進士承安中入政府直道自立
而以通材濟之泰和初元妃李氏方寵幸兄喜兒爲宣徽使有楊國忠之
權一日德州教授田庭方上書言事云大臣持禄近臣怙寵此言路之所
以塞也道陵顧謂紹祖言大臣持禄當謂公等近臣怙寵者爲誰時喜兒
侍立殿上紹祖倒笏指之曰莫非謂李喜兒之屬否上頷之紹祖嘗言作
宰相不難但一心正兩眼明足矣少日以詼諧得名及在相位亦未嘗廢
談笑然不害其爲國朝名相也俄致政賜弟京師後三年薨有燕賜邊部
詩傳於世紹祖師王内翰彦潜而與之同牓登科彦潜没後待其子恩禮
殷重不减骨肉論者謂孫鐸振之事其兄明之張彀伯英愛其弟伯玉舉
世無與爲比至於紹祖之待其師之子則古所未有也有漳川集傳于家
自臨洮還
臨潭仍是漢家城(漢家城在臨潭羌人所稱)積石相望十驛程西略河源東竝海此身
何地不經行(紹祖之孫濟剛記此詩末句又作塵埃風雨嘆劳生)
孫太師鐸
鐸字振之恩州人大定十三年進士明昌中擢戸部尚書時巳有相望及
考滿以戸曹繁重且未有可代者特旨進一官再任而同列二人俱以入
相矣振之賀席中戲舉青州老栢院布衣張在詩云南隣北里牡丹開公
子王孫去不回惟有庭前老栢樹春風來似不曾來爲御史所劾降授同
知河南府事有以詩送之者云想到洛陽春正好南隣北里牡丹開聞者
皆大笑振之後入政府遷尚書右丞薨贈太子太師作詩甚多其賦玉簮
有披拂秋風如有待裴回凉月更多情之句甚爲詩家所稱
癸亥清明日
翛然一室暗塵凝兀兀端如打坐僧習氣未除私自笑短檠還對讀書燈
梁參政&KR1723;
&KR1723;字國寳別字瑩中范陽人大定十六年進士歷州縣稍遷警廵使治尚
嚴肅權貴歛迹朝廷知其才累試繁劇由中都路轉運使拜戶部尚書俄
參知政事資方正敢言大事北兵動立和議人有笑其懦者卒如其言未
幾薨于位虎賊咤曰梁&KR1723;在族矣其爲人可知
留題長平驛
秦趙均爲失覇圖起何残忍括何愚殺降未見無禍者累將其能有種乎
日暮悲風噎丹水夜深寒月照頭顱(山名也)快心千載杜郵劒人所誅耶鬼
所誅
賈左丞益謙
益謙字亨甫本名守謙避哀宗諱改焉宣宗朝參知政事出知濟南移鎮
河中南渡後召拜左丞尋致仕居鄭州哀宗即位史官乞因宣廟實錄遂
及衞紹王初虎賊旣弑逆乃立宣宗宣宗之人至謂衞王失道天命絶之
虎實無罪且於主上有推戴之功獨張信甫上章言虎賊大逆不道當用
宋文帝誅傳亮徐羡之故事章奏不報爾後舉朝以大安崇慶之事爲諱
及是謂亨甫大安中嘗拜御史中丞宜知衞王事乃差編修官一人就訪
之亨甫知其旨謂來者言知衞王莫如我然我聞海陵被弑而世宗皇帝
立大定三十年禁近能暴海陵蟄惡者得美仕史官修實錄誣其淫毒狼
鷔遺臭無窮自今觀之百可一信耶衞王勤儉慎惜名器較其行事中材
不能及者多矣吾知此而巳設欲飾吾言以實其罪吾亦何惜餘年朝議
偉之正大三年年八十薨子賢卿頥卿翔卿皆以門資仕今一孫仲明在
東平
贈荅史院從事
見說才名自妙年多慙政府舊妨賢物華天寶無今古鳳閣鸞臺孰後先
鄭圃道尊何敢望濟南書在子當傳莫言老眼昏花滿及見風鵬上九天
丞相壽國高公汝礪
汝礪字嵓甫應州金城人大定中進士揚歷中外居戸曹三司爲最久相
宣宗十年小心畏愼夙夜匪懈篤于古人造膝詭辤之義謀謨周密人莫
得而聞元光末宣宗上仙公亦薨于位君臣之契義均同體者於斯見之
平生嗜讀書南渡之後機務倥偬未嘗一日廢書不觀臨終留詩有寄謝
東門千樹柳安排青眼送行人之句時年七十一謚■配享宣宗廟庭至
今士論謂公才量渾厚足爲守成之良相恨所遭不時耳
雨後
時雨雨三日田家家萬金有年天子慶憂國老臣心
胥莘公鼎
鼎字和之代州繁畤人父持國大定中爲太子司藏有功母后家章宗即
位擢拜尚書右丞和之大定二十八年進士至寧初都城受兵由戸部尚
書參知政事宣宗即位除泰定軍節度使不赴改判大興貞祐二年拜尚
書右丞車駕南渡出爲汾陽軍節度使移知平陽權河東南路宣撫使四
年授樞密副使權右丞兼職如故五年正月朝京師進平章政事封莘國
公行臺關中未幾兼左副元帥明年以温國公致政進封英行臺衛州以
病薨於位雷希顔爲作神道碑云黃覇爲良吏稱首及爲丞相與張敞論
列功名大减王允當漢祀之衰計誅董卓近古社稷臣然不赦凉州人旋
致傕汜之禍蕭俛之淸介崔植之論議皆足爲唐名臣而俛議銷兵植餓
朱克融輩不卑一官遂再亂河朔彼或量不足或才略有所窮權不足以
濟事智不足以知時故也以姚崇之賢惟其不知道未免爲捄時之相其
他可知也國家有通明相曰英國胥公尚兼數公之長予謂希顔此論似
涉過差至于爲國朝名相以度量雄天下則在公爲無媿矣在長安日乞
致仕表云興造功業方聖主有爲之時表裏山河豈愚臣養病之地送弟
有之云世事正須高着眼官途休厭少伭頭他文類此弟恒常之子嗣祖
今在燕中
送弟恒作州
男子四方志人生五馬榮君恩何以報民政不宜輕御物當存恕存心要
盡誠勿矜新號令姑守舊章程歛暴單貧困囚淹狡僞萌慈柔難禁暴苛
急必傷生東郡吾將老西陲敵未平一生能幾别四事果難并方此對床
樂愴然分𬒮驚荒詩何足記聊寫弟兄情
張左丞行中
行中字信甫莒州日照人祖莘鎮西軍節度副使父暐御史大夫以武安
軍節度致仕兄行簡易無體牓弟一人信甫大定二十八年進士衞紹王
朝虎賊巳除名爲民賂遺權貴得復用信甫言其必反及弑逆自爲太師
尚書令澤王信甫時爲禮部尚書人謂必爲所殺甚危之一日虎下禮部
鑄監國寶信甫持不可虎雖怒然亦竟不能殺也宣宗即位授參知政事
丞相高琪專權用事聲勢熖熖人莫敢仰視議論之際唯信甫與之抗朝
廷稱焉所居拙軒有爲作銘者其引云發凶豎未形之謀則先識者以爲
明犯強臣不測之威則疾惡者以爲剛蓋實錄云元光末出爲静難軍節
度使哀宗即位首命召之遷尚書左丞後二年致政卒於崧山之崇福宮
信甫家世儒素雖位宰相而奉養如寒士日書經史五百字爲課寒暑不
廢者四五十年故於書無所不讀詩殊有古意也
右丞文獻公所畫張果像
古來人物畫爲難驚見仙公樹石間莫把丹靑名右相太平勲業在人寰
楊戸部慥
慥字叔玉代州五臺人承安五年進士歷州縣入爲尚書省令史拜監察
御史侍御史京西大農司丞京南司農卿戸部侍郎權尚書自入戸曹即
有相望資雅重事無巨細處之皆有法至於知朝廷大體則又非他人所
能及也京城受兵權參知政事明年卒於河平叔玉文工於詩而人不以
能文稱特未見其文耳
過司竹監有懷王監正之
不見崧丘跨鶴仙才名留得萬人傳春郊漬酒傷今日夜雨論文記昔年
宰樹謾懸公子劒高山巳絶伯牙絃故居脩竹靑靑在寂寞終南落照邊
乾陵
牝雞一啄血波流天下何緣不姓周今日阿婆心力盡乾陵秃似老僧頭
狀元
鄭内翰子聃
子聃字景純大定人少日有賦聲時輩莫與爲敵天德三年弟三人登科
士論仍以爲屈而海陵不之許也正隆二年詔景純再試擇能賦者八人
先以題付之以困景純且將視其中與否罪賞之(御題天賜勇智正萬邦海陵謂侍臣漢高祖諱)
(不避之可乎乃改作萬國)及開卷景純果弟一人楊伯仁張汝霖中選劉幾綦戩李師
顔輩皆被黜海陵終不以景純爲工與被黜者兩罷之趙獻之賀啓云丹
桂一枝不失舊物靑錢萬選無媿古人其爲名流所稱道如此累官吏部
侍郎改侍講學士卒其賦酴醿有玉斧無人解修月珠裙有意欲留仙之
句甚爲詩家所稱
即事
一錢不直程衞尉五斗解酲劉伯倫讀罷離騷解衣卧門前花柳自争春
孟内翰宗獻
宗獻字友之開封人大定三年鄕府省御四試皆弟一供奉翰林曹王府
文學兼記室參軍以疾尋醫久之授同知單州軍州事丁母憂哀毀致卒
劉無黨題其詩卷後云簮紱忘情累山林閱歲隂選官堂印手說法老婆
心(友之深於内典)世路嗟前却人生變古今公乎真不死名姓斗之南相人孔嗣訓
挽云二十年閒事才名一夢新衰羸驚喪母哀毀竟亡身魂返愁楓夜情
留淚草春黃公酒壚在此去只悲辛汴人高公振特夫云見說平生夢前
途盡目前(友之未弟時夢中預見前途所至于今皆驗)乘除雖有數凶禍竟何緣禮樂三千字
才名二十年仁人遽如許無路問蒼天又云誰謂詩成䜟淸冰果自焚(友之)
(雪燭詩固知劫火終無盡誰謂淸冰也自焚未幾下世)人嗟埋玉樹天爲落文星(友之隣舍李生言六月中連二明星)
(隕于友之所居虚靜軒前)數詩雖不盡工姑并記之有以見先生於出處之際死生之
變造物者皆使之前知其以天下重名卑之者爲不偶然云
龔平甫森玉軒
古人借宅亦種竹大是饕竒心未足高齋聞有萬琅玕坐對懷山飲秋綠
官閑勝日無一事尊酒不空仍有肉他時剥啄叩君門高枕矮床容我宿
舊畜一琴弃置者久之李君仲通爲張絃料理仍鼓數曲以詩
贈之
我家筝奴憂樂同塵埃滿面鬢髮蓬徽絃不具挂墻壁似慙無以娱衰翁
夫君一見爲披拂坐使寒谷回春融中含太古意味足雜以新態來無窮
繁聲流水不可喻直與造化相冥通形神久巳坐灰槁一旦抉剔驅盲聾
寂然反聽杳難詰但覺萬竅俱玲瓏千金不得和扁力誰謂起廢由枯桐
曲終玄旨竟誰會非絃非指仍非空拂衣欲往君且止爲我乘興彈悲風
張仲山枝巢
達人孤高與世疎百年直寄猶須臾歸來掩關聊自如人之不足等有餘
樂哉下視濠梁魚逍遥自契莊蒙書異時馭氣游太虚我知枝巢亦蘧廬
柳塘
搖搖風影漾寒塘静裏亭臺日月長不似隋家堤岸上亂鴉殘照管興亡
蘇門花塢
繞舍雲山慰眼新看花差後洛陽塵從君小築繁香塢不負長腰玉粒春
閏月九日
南崖烘暖貯秋光勝處相㳂嚼一觴俚諺難逢兩寒食閏餘今值小重陽
頭風比似常年愈菊面渾如去歲黃老矣歡遊定能幾佳時此樂最難忘
趙内翰攄
攄字子充宛平人自號醉全老人
早赴北宫
蒼龍雙闕鬱層雲湖水鱗鱗柳色新絕似江行看淸曉不知身是趁朝人
趙文學承元
承元字善長先世汴人兵火閒寓旅河閒遂占籍焉大定十三年詞賦弟
一人除應奉翰林文字兼曹王府文學以疎俊少檢得罪王府貶廢久之
遇赦量敘卒於臨洮
探春
冰底流泉匹練飛麹塵着柳不禁吹杖蔾恰到春生處巳有人家插酒旗
張太保行簡
行簡字敬甫大定十九年詞賦弟一人家世儒臣備於禮文之學典貢舉
三十年門生徧天下南渡後遷禮部尚書太子太保䎐林學士承旨薨謚
文正楊内翰之美銘其墓稱敬甫天性孝友太夫人疾不解衣者數月居
喪哀毀過禮事其父御史大夫自幼至終未嘗少違顔色與諸弟居三十
餘年家門肅睦人無閒言率勵子弟不知爲驕侈雖處冨貴與素士無異
平生無泛交無私謁慎勤周密動循禮法居無怠容口無俚言身無徑行
雖古君子無以加故天下言家法者唯張氏爲弟一言禮學言文章言德
行之純俻者亦唯張氏之歸有集三十卷傳於家(敬甫賦燕云王氏烏农巷盧家白玉堂寒食云)
(餳粥雞毬留故事風花鸎柳閙春城中秋云露凝灝氣霑瑶席雲近淸光護桂宫此類甚多也)
六月二十九日北官朝回
疎柳衰荷又一時淸波飛葉夢靈芝年年踏盡溪邊路不覺吴霜點鬢絲
酬郭光秀才
疇昔君來事巳暌豈知今我又羈栖波臣儻不辤升斗鵠卵終當遇魯雞
題子端雪溪小隱圖
出處皆天豈自由仙摽終合冠鰲頭不妨貌取黃華景時向鈴齋作卧游
張内翰檝
檝字巨濟先世泰州長春人有官於山隂者遂占籍焉曾祖頥宗銀靑榮
禄大夫祖惠懷遠大將軍父天白&KR0593;縣簿巨濟明昌五年詞賦弟一人仕
至鎮戎州刺史爲人有藴藉善談論文賦詩筆截然有律度時人甚愛重
之陜州詩云駭浪奔生馬荒山卧病駞永寧劉氏園亭云菊老芙蓉衰棃
柿葉争絳叩門人不譍一犬吠深巷此類甚多
秋興
飄零千里道牢落半生愁残月如新月今秋似去秋露濃花氣重風細竹
聲幽何日清溪上煙蓑一釣舟
客中
絳脣花不語靑眼柳初眠塵去尋芳馬香來載酒船歸期仍鴈後野興巳
鷗邊惆悵無家客春風又一年
蓮實
水妃擎出紺珠囊玉笋彫槃喜乍嘗膚白巳攙新藕嫰心青猶帶小荷香
闘餘翠鳥零珍羽飛盡黃蜂露蜜房口腹累人良可笑此身便欲老江鄕
初夏
小園綠笋閒朱櫻點綴年華似有情露浥葛巾晨氣潤風隨竹簟晩凉生
閑窺黠鼠潜身處静厭飛蚊遶鬢聲安得冷泉幽石畔解衣盤礴樹隂淸
閻治中長言
長言字子秀濟南長淸人客居兖州之嵫陽祖俊行臺南牓父時昇任忠
傑牓曾高以來登科者六世矣子秀少日慕張忠定之爲人故名詠避衞紹
王諱改焉幼孤養於從祖能自振厲好學工詞賦閒有前人句法性本豪
俊使酒任氣及游京師乃更折節遂以謹厚見稱酒酣耳熱故態稍出嘗
以弟一流自負屏山獨深知之不以爲過也平生多竒夢果魁天下士論
厭服在翰苑十年出爲河南府治中被召以道梗不得前卒於亳州子魯
瞻魯安今一孫在洺州
北齊行
天保大人襲世貴未待齊成巳無魏䜟裏方傳近水羊夢中先兆攻城蝟
六君三世都能幾二十八年翻手裏細思孝静靈運詩天道好還非妄矣
應制中秋
璧月當秋夜未闌漢宫高會浹宸歡塊蘇塵世三千界珠翠瑶光十二欄
桂實飄香浮壽斝露華零潤溢仙槃都人側聽雲韶奏共指天家是廣寒
婆速道中書事
此地先經戰人生苦未聊泉源䟽地脉田壠上山腰敗石平危徑枯柴𥙷
短橋曉煙明遠爨暮雪暗歸樵履滑心頻悸梯危骨欲銷解鞍空倒卧無
夢訖通宵
送麗酒麗橙與秀實御史
騘馬朝回畫閤深遥知春意領梅心麗橙嬌軟麗尊小聊助風流對淺斟
閻立本職貢圖
諤諤昌周此一書形容熬貢寫成圖寧知右相無深意莫指丹靑便厚誣
盤山招隱圖
畫出中盤望隱歸鳴珂朝馬尚遟遟賦詩未敢輕相誚却恐吾山也勒移
三門集津圖
津門未爲天下險勿作駭相觀兹圖偃月堂中李林甫有人能寫此心無
丁氏思祖亭
鶴野三千里鳬函五百年人閒仍舊德龜筮得新阡族屬東州望衣冠鼻
祖傳異時誰式墓應識子孫賢
李治中著
著字彦明真定人高才博學詩文得前人體工於字畫頗尚玄言承安二
年經義弟一人在翰林七年出副定州召爲戸部員外郎坐大中黨事謫
臨洮府判官量移西京路按察司判官遷彰德府治中城再䧟避于塔上
兵人招降大罵不從掘塔倒而死
觀音院書閣
門巷蓬蒿一尺深小軒岑寂似山林鳥聲落枕有高下山色閱人無古今
客裏三年侵老境床頭一易浣塵襟晩凉癡坐忘言裏滿地西風白玉簪
異人
擬栩先生王中立
中立字湯臣岢嵐人博學強記問無不知少日治易有聲埸屋間家豪於
財賓客日滿門所以待之者備極豐腆其自奉則日食淡湯餅一杯而巳
年四十喪妻遂不更娶亦不就舉選齋居一室枯淡如衲僧如是三四年
乃出時人覺其談吐高闊詩筆字畫皆超絶若有物附之者問之不言也
閑閑趙公知平定先生往謁之與之詩云寄語閑閑傲浪仙枉將詩酒汚
天全黃塵遮断來時路不到蓬山五百年因言唐世士大夫五百人皆仙
人謫降中有爲世味所著迷而不反者如公與我皆是也一日來都下館
於閑閑公家中秋夜飲酒賦詩且就公索墨水一槃公如言與之明旦不
告而去壁間留龜鶴二字廣長一丈而墨水具在不知以何物書之也朝
士來觀者車馬填咽都下競傳王先生仙去矣久之先生從外至問二字
以何物書之不荅題詩其旁云天地之閒一古儒醒來不記醉中書旁人
錯比神仙字只恐神仙字不如先生平生詩甚多有醉袖舞嫌天地窄詩
情狂壓海山平之句他亦稱此人有問世外事者亦一二言之好作擘窠
大字往往瞑目爲之筆意縱放勢若飛動閑閑公甚愛之屏山嘗見先生
商略前代人物引先儒論議數十條在目前如人人自相詰難然後以巳
意断之以爲辨博中弟一流人也臨終預尅死期如言而逝州將石倫葬
之忻州時年五十六予嘗從先生學問作詩究竟當如何先生舉秦少游
春雨詩云有情芍藥含春淚無力薔薇卧晚枝此詩非不工若以退之芭
蕉葉大梔子肥之句校之則春雨爲婦人語矣破却工夫何至學婦人先
生晚年易名雲鶴自號擬栩云
中秋
素丸東溟來飛上玻璃盆聊揮五輪手撥去萬里隂印透山河影照開天
地心人世有昏曉我未嘗古今(屏山所傳作素紈靑溟來聊舒五輪指)
雜詩四首
華山宫殿白雲封不見當年打睡翁貪看終南山色好不知紅日下前峯
獨跨蒼虬下太清春風萬里月華明因君感激爲君說鑿破天機我也驚
雲葉𥻘𥻘皺碧空笙簫逓響入天風忽驚風浪耳邊急不覺形神來世中
此生休更問浮名名利區區不暫停我有一丸天上藥用時還解濟蒼生
題𥙿之樂府後
常恨小山無後身元郎樂府更淸新紅裙婢子那能曉送與凌煙閣上人
王先生予可
予可字南雲吉州人父本軍校南雲亦嘗隷籍年三十許大病後忽發狂
久之能把筆作詩文及說世外恍惚事南渡後居上蔡遂平郾城之閒在
郾城爲最久遇文士則稱大成將軍於佛前則諦摩龍什於道則騶天玄
俊於貴游則威錦堂主人爲人軀幹雄偉皃亦竒古戴靑葛巾項後垂雙
帶狀若牛耳一金鏤環在頂額之閒兩頰以靑湼之指爲翠靨衣長不能
掩脛故時人有哨腿王之目落魄嗜酒每入城市人爭以酒食遺之夜宿
土室中夏月或尸穢在旁蛆虫狼藉不卹也人與之紙落紙數百言或詩
或文散漫碎雜無句讀無首尾多六經中語及韻學家古文竒字字畫峭
勁遇宋諱亦時避之人或問以故事其應如響諸所引書皆世所未見談
說之際稍若有條貫則又以誕幻語亂之麻知幾張伯玉與之游最狎說
其所詩以百分爲率可曉者才二三耳題崧山石淙云石裂雯華漬月秋
蓋石淙之石皆狀若湖玉其高有五六十尺者石之文如䖝蝕木如太古
篆籕竒峭秀潤一一在潭水中親到其處知詩爲工也蔡州北懸壷觀仙
榆云壷樹苔波月漬皴醉後云一壷天地醒眠小宫體云萬疊雲山飛小
鴈射虎首句云風色偃貂裘即閣筆自戲云此虎來矣樂府云唾尖絨舌
淡紅甜又自戲云欲下犁舌獄耶和太白宫詞云金盆水不暖翠雀啄晴
苔又云鳳蹴瑶華散龍銜桂子香西瓜云一片冷截潭底月六彎斜卷隴
頭雲烹茶云簾捲綠隂花外月玉山冰雪醉扶翁凌霄花云啼鳥倒銜金
羽舞驚蛇斜傍玉簾飛威錦堂樂府云鳳環捧席帶香屏鯨杯倚伎和雲
捲(屏疑作憑)此類尚多人亦多贈南雲詩者李子遷云石鼎夜聮詩筆徤布囊
春醉酒錢麁真南雲傳神詩也壬辰兵亂爲順天軍將領所得知其名竊
議欲挈之北歸館於州之瑞雲觀南雲明日見將領自言云我不能住君
家瑞雲觀也不數日病卒後復有見之淮上者
宫詞
水曲朱門漪漾漫一簾花雨月波寒金閨背襯鴛鴦冷春困秋千立畫干
南園湖石
翠雀銜雲墮翠蕪砥峰倒影卧平湖飛花不到穿簾月高倚晴天一劒孤
馴鶴圖(張伯玉家畫幀宫人徐行以手整釵一鶴後随謂之馴鶴圖伯玉請賦詩欽叔常苦其作詩多不用韻限以釵來苔三字)
寢處粧鉛未捲釵孤雲花帶月邊來六宫簾幕金鸞冷露濕晨煙啄翠苔
雜詩二首
白露沙灘浸綠湄小舟艤岸尚依希山回屏曲江連樹春鎻人家深處歸
暗悲秋色素團團一雨飄零飈霽寒天淨長空煙歛處彩虹金挂樹頭山
宫體二首
紅葉鋪霜撼御階繡蓮塵蹴襯羅鞋袖沾鸎翅調簧語墮却銜翹入鬢釵
驕馬金籠藉草歸翠鸞屏曲染紅霏凭欄山色春風裏喚得鸎兒燕子飛
照了居士王彧
彧字子文洺州人承安中進士資剛决不可犯爲尚書省掾知管差除與
郎官相可否即弃官去往來登封盧氏山中改名知非字無咎自號照了
居士居山中二十年布衣𬞞食井&KR0875;自親時人哀苦之而知非處之自若
也少日爲文工於四六詩亦有功(和二宋落花韻四首云曾見嬌窺宋玉墻忽驚遺夢到延凉聚塵非分侵凌玉)
(流水無情葬送香錦韈謾抛終隔面綵灰雖吐若爲腸蒼苔碧草無窮恨木石癡兒亦自傷可人未厭出鄰墻回首空殘翠幕凉好事只傳懷夢草)
(殊鄕誰致返魂香塵凝燕子慵䦕眼煙暗馬嵬空断腸穠李絳桃俱異物爲歌薤露寫餘傷綠影浮空只自傷賞心死着未能忘瓊枝不解留春色)
(銀燭空曾照夜粧肺腹巳傳蜂蜜盡肌膏仍與燕泥香情知靑帝回車日合有祥風老退房韶華終竟合彫傷献笑縈懷忍遽忘露壓不禁昏淚臉)
(風披無柰醉愁粧芳菲頓减林園趣狼籍空餘陌路香却憶班姬浪辛苦一生都得幾專房)旣學佛作决定歌禅家以
爲證道新豐之後無有及者初出京有詩云親疎俱穩人倫了㛰嫁齊成
俗意周一筆盡鉤塵債断都無虧欠大家休休休休愛著何時是徹頭風
息浪平人巳渡笑携明月下孤舟崧山中云撒手寧論萬丈崖脚跟未肯
點塵埃東君也自魔君數故着青紅眼底來來何遟去何早二五不多十
不少一聲柄木徧虚空誰識堂堂真照了又贈安居士國寶云不招措大
嗔不喚王子文不惹禅和笑不名王照了他人怕人嫌照了要人嫌人人
有面樹有皮努力方便勤粧嚴粧嚴也田賢不然也由賢鼻孔莫遣他
人穿又荅國寶云幻人誰拙復誰能游戲何妨傀儡棚凡事不堪君莫怪
儂家面目得人憎又云忽然識破虚空我六合縱横更有誰正大壬辰參
知政事宗室思烈行臺洛陽以知非有重名力致之使參議臺事城䧟不
知所終子升卿有賦聲早卒
禅頌三首
昧巳全抛大事憂爲渠剛攬等閑愁乘榆晩景無多子針芥人身豈易投
閑日搆來忙日用此生迷却再生休鼻頭捩轉從今始看作回程火裏牛
吾身非我底爲情說着塵勞特地驚五九盡時山更好澗泉雲鳥自春聲
放下情懷觸處安生涯取取没多般褐衣襤䄛聊遮赤短髮鬅鬙底用冠
一榻省緣資困歇二匙隨分了飢飡也知苦澁人人笑烈日初心不敢謾
(貞祐末行臺都尉南征獲武經進士李申之于盱眙左右司郎中劉光謙逹卿潤文官李献能欽叔愛其才辯欲活之以避嫌不敢也乃託以問事)
(機令軍中羈管之申之作詩贈主囚者云一飯感君無地報寸心許國只天知明朝定作長準鬼馬革仍煩爲褁尸又云胷中萬古撗鐘阜一死鴻)
(毛断不移又献書都尉云金國歲歲南侵計所得不能一二州而軍力折耗殆盡今歲此舉亦曾慮人有議其後何以禦之乎爲公計者不若此南)
(軍大舉斂兵而退雖屢出無功得全師而返猶可自救不然師老食殚困頓于堅城之下讒間一行則公受禍不久矣某軍敗而死固其所也乞于)
(盱眙城下責以不降之罪以一死見處使人人知之則都尉亦于名教有功書上之明日申之謀遁歸不果乃殺之欽叔說其臨刑回面南向欣然)
(就戮甚嗟惜之予謂申之胸中萬古撗鍾阜與王知非烈日初心不敢謾皆列丈夫語故附見于此)
無事道人董文甫
文甫字國華潞人承安中進士爲人淳質恬于世味於心學有所得人知
尊敬之而不知其所以得也子安仁亦學道父子嘗閑居寶豐閉戶不出
以習靜爲業朝夕不継晏如也國華歷金昌府判官禮部員外郎昌武軍
節度副使正大中以公事至𣏌縣自知死期作書與家人及同官又作詩
貽𣏌縣令佐詩畢擲筆于地以扇障面而逝有和太白山明和尚牧牛圖
詩刻石於洛陽其引云夫人有等差教分頓漸上根之人一聞千悟不落
階級中智而下必由漸進此人牛次弟不得不立心性動静徼妙有無學
者所宜諦觀也以人牧牛是動而有制從有以觀其徼者也進進而不巳
則漸至於回首馴伏從無以觀其妙者也有入于無徼及于妙固善矣又
不如靜而無礙之爲愈也靜而無礙又不如兩忘雙泯之入神也若夫人
牛兩忘明月獨照恍然俱失所在當是時也吾將離形去智神亦無功同
于大通與道爲一則向之人牛亦筌蹄中一微塵耳吾儒所謂盡心盡性
者無外於是因借明和尚韻再下一轉語會心者必能知之詩不錄
秋夜
見即如無爐上雪淡而有味水中塩齊行定惠千燈熖淨識乾坤一鏡奩
晝眠
莊周先我復天眞化蝶飛來管領春我亦莊周周亦蝶不知若箇是真身
審是堂
按劒人人駭夜光蜀鷄合道勝鸞凰飛蛾可是無分别直道油燈是太陽
文中子續經
紛紛述作史才雄聽似秋來百草蟲不是春雷轟蟄窟蚓蛇會得化成龍
(予嘗以王氏六經爲問先生云王氏六經是權道設教雖孔子亦然但後人不能知之耳因以此詩見示)
臨終詩四首
無情喪主没錢僧送上城南無事人撿盡傳燈無盡錄更無公案遮番新
生有地死有處萬牛不能移一步一輪明月印天心此是渠儂住處住
白髮三千丈紅塵六十年只今無見在虚費草鞋錢
今古一輪月分明印碧霄門門蟾影到處處桂香飃不起眼中暈何勞指
上標真空渾照破歸去杖頭挑
隱德
薛継先
継先字曼卿猗氏人少日三赴廷試南渡後隱居洛西山中課童子學事
母孝與人交謙遜和雅所居人化之子純孝字方叔有父風客有詐爲曼
卿書就方叔取物者曼卿年已老狀皃如少壯人客不知其爲曼卿而以
爲方叔也而與之書曼卿如書所取物付之雖其家人亦不以語之也監
察御史石玠子堅行部過曼卿曼卿避不之見或言君何無鄕曲情耶曼
卿曰君未之思耳凡今時政未必皆善石御史一有所劾則必謂自我發
之同惡相庇他日并鄰里有受禍者其畏愼類此正大未司農卿楊慥叔
王丞康錫伯禄薦曼卿與汴人高仲振武陟宋可武淸張潛磁陽曹珏大
名王汝梅隱操不减古人朝廷議授以官以兵亂不果曼卿喜作詩工于
賦物如松化石云瘦見千年傲霜骨鍊成一片𥙷天心時人稱焉壬辰之
亂病没於宜陽仲振字正之系出遼東其兄領開封鎮兵正之幼就舉選
年四十後即以家業付其兄挈妻子居嵩山於書無不讀而以易皇極書
爲業安貧樂道不入城市山野小人亦知敬之王汝梅張潛從之學三人
行山谷閒人望正之風袖翩然如欲仙而未舉也張王說正之嘗遇異人
教之養生呼吸吐納日以爲常靈氣時至安坐不動而骨節戞戞有聲恍
惚中時與真靈接對所談皆世外事旣不以語人故無得而傳潜字仲升
有志節慕荆軻聶政之爲人三十歲後乃折節讀書太學諸人高其行義
有張古人之目客崧山從正之學易五十歲始娶妻妻魯山孫氏亦有賢
行夫婦相敬如賓負薪拾穗行歌自得大用與之同業而生理優贍怜高
張之貧時有餽餉皆謝不受鄕里爲仲升斸瓜田瓜熟仲升約中分之以
償其勤衆不忍但小摘而去仲升亦弃瓜不收衆如約然後取食之嘗行
道中拾得一斧夫婦計度移時乃持歸就訪其主歸之所居寺㽵有兄弟
分財致諍者其弟指仲升所居曰我家如此獨不畏張先生笑人耶天興
之兵避於少室絶頂時世已亂寇&KR1987;暴撗無復人理仲升不甘與之處閉
口不食七日而死婦隨亦投絶澗中汝梅字大用律學出身伊陽簿秩滿
遂不出性嗜讀書動有禮法生徒以法理就學者兼以經學授之後生輩
服其教無敢爲非義者可字予之貞祐之兵其姑嫁大姓槀氏夫與子皆
兵死而貲産獨在姑以白金五十笏遺予之予之受不辤一日姑得槀之
疎屬立爲後挈之省外家予之置酒會鄕鄰且謂姑言姑往時遺可以金
可以槀氏無子故受之姑今有子矣此金槀氏物非姑物也我何名取之
因呼妻子舁金出歸之槀氏鄕里用是重之大兵再駐山陽軍中有聞予
之之名者問知所在質其子使人招之曰肯從我者禍福與公共之不然
公之子死矣親舊競勸之往予之不從曰吾有子無子與吾兒之死與生
皆有命焉豈以一子故併平生所守者而亡之乎其後予之竟以無子死
與字子玉早歲有賦聲誠實樂易世俗機械事皆所不知喜賓客欵於接
物無書生氣習從之游者樂之而不厭也六人者喪亂後惟子玉居弘州
十二年乃終
九日感懷曼卿
衰年易感我今知無訝騷人動楚悲故國久抛兵劫後佳辰多負菊華期
一時蘭艾同凋落兩鬢雪霜仍别離高世輸他陶靖節悠然高興滿東籬
過洛陽予之
西來東去洛陽城千尺浮圖了送迎十日酒旗歌板地白頭孤客可怜生
寄人宰縣仲升
縣務無難易人才自異同割雞良暫屈製錦要專工積弊姦贓後遺黎喘
汗中不存憂世志底用讀書功嫉惡看平日知君有古風莫教循吏傳獨
載魯山翁(載方言作上聲呼)
白髮感懷子玉
少年豪舉氣如虹今日蕭然一病翁曉鏡秪添頭上雪春風不綠鬢邊蓬
文章那作一錢直燈火空勞半世功擬築糟丘便歸老醉鄕何者是窮通
中州壬集卷終
