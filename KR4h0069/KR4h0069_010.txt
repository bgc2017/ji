中州癸集第十
溪南詩老辛愿(二十首)李講議汾(二十五首)李戸部獻用(一十三首)
司馬侍郎朴(一首)滕奉使茂實(八首)通理先生何宏中(一首)
醉軒姚先生孝錫(三十六首)朱奉使弁(三十八首)籧然子趙滋(一首)
先大夫詩(四十四首)敏之兄詩(五首)
三知巳
溪南詩老辛愿
愿字敬之福昌人其大父自鳳翔來居縣西南女几山下以力田爲業敬
之自號女几野人年二十五始知讀書取白氏諷諫集自試一日便能背
誦乃聚書環堵中讀之書至伊訓詩至河廣頗若有所省欲罷不能因更
致力焉音義有不通者搜訪百至必通而後巳有一事闕十年者由是博
極羣書於三傳爲尤精至于内典亦稱該洽杜詩韓筆未常一日去其手
作文有綱目不亂詩律深嚴而有自得之趣性野逸不修威儀貴人延客
敬之麻衣草屨足脛赤露坦然於其閒劇談豪飲旁若無人高獻臣爲河
南治中聞其名引爲上客及獻臣爲府尹所誣敬之亦被訊掠幾預一網
之禍自是人以敬之之名爲諱絶不與交不二三年日事大狼狽田五六
十畝歲入不足一牛屢爲追胥所奪竟賣之以爲食衆雛嗷嗷張口待哺
雅負高氣不能從俗俯仰迫以飢凍又不得不與世接其枯槁憔悴流離
頓踣往往見之于詩元光初予與李欽叔在孟津敬之自女几來爲之留
數日其行也欽叔爲設饌備極豐腆敬之放筯而嘆曰平生飽食有數每
見吾二弟必得美食明日道路中又當與老飢相抗去矣會有一日辛老
子僵仆柳泉韓城之閒以天地爲棺椁日月爲含穟狐狸亦可螻蟻亦可
耳予二人爲之惻然敬之佳句極多如自怜心似魯連子人道面如裴晉
公萬事直須稱好好百年端欲付休休院靜寬留月䆫虚細度雲浪翻魚
出浦花動鳥移枝之類恨不能悉記耳(木栖云吟䆫醉几秋風晚只許幽人箇裏知三鄕光武廟云万山青遶一川斜到其處)
(知爲工也)予嘗論敬之士之有所立必藉國家教養父兄淵源師友講習三者
備而後可喻如世之美婦多出於膏腴甲族薰醲含浸之下閭閻閒非無
名色一旦作公夫人則舉步羞澁曾大家婢不如其理然也故作新人材
言教育也獨學無友言講習也生長見聞言父兄也至於傳記所載西子
乃苧蘿山采薪氏之女越君臣教之容止七日而納之王遂能惑夫差傾
吴國豈常理也哉敬之落落自拔耿耿自信百窮而不憫百辱而不沮任
重道遠若將死而後巳者三十年亦可謂難矣南渡以來詩學爲盛後生
輩一弄筆墨岸然以風雅自名高自摽置轉相販賣少遭指擿終死爲敵
一時主文盟者又皆汎愛多可坐受愚弄不爲裁抑且以激昂張大之語
從臾之至比爲曹劉沈謝者肩摩而踵接李杜而下不論也敬之業專而
心通敢以是非白黑自任每讀劉趙雷李張杜王麻諸人之詩必爲之探源
委發凡例解絡脉審音節辨清濁權輕重片善不掩微纇必指如老吏断
獄文峻網密絲毫不相貸如衲僧得正法眼徵詰開示幾於截断衆流人
有難之者則曰我雖不解書曉書莫如我故始則人怒之駡之中而疑之
巳而信服之至論朋輩中有公鍳而無姑息者必以敬之爲稱首蓋不本
於教育不階於講習不出於父兄而卓然成就如此然則若吾敬之者真
特立之士哉(劉景玄趙宜之雷希顔李欽叔張仲經杜仲梁王仲澤麻知幾)
亂後
兵去人歸日花開雪霽天川原荒宿草墟落動新煙困鼠鳴虚壁飢烏啄
廢田似聞人語亂縣吏巳催錢
贈趙仲常(名憲宜之從弟詩有黃塵衮衮塵隨脚華髮蕭蕭老壓頭之句)
趙子年雖小論詩樂最深秋風凡幾首冬日更多吟老大吾無力文章爾
用心荒山松竹底莫厭數相尋
過崧山
催老年光衮衮來好懷知欲向誰開箕山潁水春風裏呼起巢由共一柸
隆德故宫
蛇分鹿死巳無秦五十年來漢苑春問着流鸎無一語柳條依舊拂墻新
同趙長水汎舟
洛水秦山晚自澄孤洲煙樹綠相仍波搖朗月浮金鏡嶺隔華星断玉䋲
但覺轉船驚白鳥豈煩揮翣怒青蠅風塵浩蕩飄蓬裏愧似林宗陪李膺
山寒
山寒春靜早關門新月微光照短垣可恨暮雲欺落景却將殘靄助黃昏
陋室
陋室何妨似燕窠暮年終得返魚蓑壷中日月時常好枕上功名不足多
往古來今真夜旦高天厚地一罝羅鹿門幸有龐公樂牛角徒爲寗戚歌
亂後還三首
兵戈爲客苦思鄕春暮還鄕却自傷典籍散亡山閣冷松筠憔悴野園荒
鸎銜晩色啼深樹燕掠春隂入短墻鄰里也知歸自遠競將言語慰凄凉
亂後還家春事空樹頭無處覓殘紅棠梨妥雪霑新雨楊柳飃綿颺晚風
談笑取官驚小子艱難爲客愧衰翁殘年得見休兵了收拾閑身守桂叢
春來漂泊心情减老去艱危氣力微芳草際天愁思遠干戈滿地故人稀
懷金躍馬時何有問舍求田事巳違糲食弊衣聊自足白頭甘息漢隂機
題游彦明林園三首
先生未老厭儒冠築屋栽籬守歲寒經史日長常滿桉魚蝦溪近得供盤
幽花入室無多種瘦竹關情只數竿蕭洒遠辤車馬跡求官何必近長安
城郭繁華断往還林園幽&KR1940;養高閑花伭煖蘂斜窺水竹亞晴梢巧避山
尊俎歲時君得意風埃南北我何顔丹房藥鏡游心久不惜哀矜洗病孱
不礙遥看冷翠微儘教叢竹映䆫扉籬根傍水知魚樂屋角隣花鳥自歸
濁酒野芹安巳久華軒高馬到從稀人間回首皆堪鄙羡汝幽棲得所依
贈劉庵主劉遼貴族
蚤薄軒裳貴高尋綺皓蹤一囊閭里藥六尺水雲笻午枕眠芳景晴簷望
遠峯柴門常不掩應得野夫從
函關
雙峯高聳大河旁自古函關一戰埸紫氣久無傳道叟黃塵那有弃繻郎
煙迷短草秋還綠露浥寒花晚更香共說河山雄百二不堪屈指筭興亡
贈趙宜之二首
夫子今詞伯胡爲遠帝京靑雲無轍迹白髮有柴荆鬼戲多年病人高四
海名麟經方有缺無惜継丘明
轉徙家無地逢迎客有樽光隂連病枕天地一愚軒霜雪靑松古風塵白
璧温從渠投隙者衮衮向金門
送𥙿之往許州酒間有請予歌渭城煙雨者因及之
白酒留分袂靑燈約對床言詩真漫許知巳重難忘爽氣虚韓岳文星照
許昌休歌渭城柳衰老易悲傷
寄𥙿之
靑雲一别阮家郎甚欲題詩遠寄將好句眼前常蹉過佳人心上不曾忘
誰家秋月茅亭底何處春風錦瑟旁昌谷煙霞久寂寞歡游還肯到三鄕
山園
歲暮山園懶再行蘭衰菊悴頗關情靑靑多少無名草爭向残陽暖處生
李講議汾
汾字長源平晉人系出鴈門曠達不羈好以竒節自許避亂入關京兆尹子
容愛其才招致門下留二年去之涇州謁張公信甫一見即以上客禮之自
是游道日廣然關中無一人敢與相軒輊者元光末用薦書得從事史館
舊例史院有監修宰相爲之同修翰長至直學士兼之編修官專纂述之事若
從事則職名謂之書寫特抄書小史耳凡編修官得日錄分受之纂述旣定以
藁授從事從事錄㓗本呈翰長平居無事則翰長及從事或列坐飲酒賦
詩一預史事則有官長掾属之别長源素高亢不肯一世乃今以斗食故人
以府史畜之殊不自聊高張諸人率以新進入館史家凡例或未能盡知就
其所長且不滿長源一笑故刊修之際長源在旁則蓄縮慘沮握筆不能下
長源正襟危坐讀太史公左丘明一篇或數百言音吐洪暢旁若無人旣畢
顧四坐漫爲一語云看秉筆諸人積不平而雷李尤所切齒乃以嫚罵官長
訟干有司然時論亦有不直雷李者故證左相半踰年不能决右丞師公以
傷風化爲嫌遣東曹掾置酒和解之不得巳乃罷尋入關明年駈數馬來京
師日以馬價佐歡道逢怨家則畫地大數而去又明年恒山公仙在鄧之西
山長源往說之署行尚書省講議官旣而恒山與參知政事思烈相異同頗
謀自安懼長源言論欲除之遁之泌陽竟爲所害長源孝友廉介過人者甚
多寧寒餓而死終不作寒乞聲向人人亦以此愛之平生以詩爲專門之學
其所得爲尤多如洛陽才子懷三策長樂鍾聲又一年清鏡功名兩行泪浮
雲親舊一囊錢煙波蒼蒼孟津渡旌旗歷歷河陽城長河不洗中原恨趙
括元非上將才三輔樓臺失歸燕上林花木怨啼鵑空餘一掬傷時淚暗
墮昭陵石馬前同輩作七言詩者皆不及也辛卯秋遇予襄城杯酒間誦
關中往來詩十數首道其流離世故妻子彫喪道塗萬里奔走狼狽之意
雖辤旨危苦而耿耿自信者故在鬱鬱不平者不能揜淸壯磊落有幽并
豪俠歌謠慷慨之氣此詩兵火中散亡今就其少作予所能記憶者錄之
陜州
黃河城下水澄澄送别秋風似洞庭李白形骸雖放浪并州豪傑未凋零
十年道路雙蓬鬢萬里乾坤一草亭八月崤陵霜樹老傷心休折柳條青
州北
州北光風豔綺羅南來扈從北人多棃園法曲懷奴舞月窟新聲倩女歌
紫禁衣冠出金馬青樓阡陌瞰銅駞薄游却憶開元日常逐春風醉兩坡
再過長安
細柳斜連長樂坡故宫今日重經過一時人物存公論萬里雲山入浩歌
白髮歸來幾人在青門依舊少年多自怜季子貂裘敝辛苦燈前讀揣摩
汴梁雜詩(四首)
天津橋上晩凉天鬱鬱皇州動紫煙長樂觚稜青似染建章馳道直于絃
犬牙磐石三千國聖子神孫億萬年一策治安經濟了漢庭誰識賈生賢
琪樹明霞五鳳樓夷門自古帝王州衣冠繁會文昌府旌戟森羅部曲侯
美酒名謳陳廣座凝笳咽鼓送華輈秦川王粲何爲者憔悴囂塵坐白頭
樓外風煙隔紫垣樓頭客子動歸魂飄蕭蓬鬢驚秋色狼藉麻衣涴酒痕
天塹波光搖落日太行山色照中原誰知滄海横流意獨倚牛車哭孝孫
寥落關山對月明客䆫遥夜夢魂驚二年歧下音書絶八月河南風露清
苒苒暮愁生草色迢迢秋思入蟲聲誰知廣武英雄嘆老却窮途阮步兵
上清宫三首
憶昔秋風從茂陵詞臣忝預漢公卿瑶池宴罷西王母翠輦歸來北斗城
石馬嘶殘人事改劫灰飛盡海山平唯餘太一池邊月伴我驂鸞上玉京
蒼梧雲氣赤城霞綿絡鈞天帝子家仙掌高承九霄露霓旌遥駐五雲車
昆明火劫驚人世瀛海風濤撼客槎醉裏忽逢王子晉玉笙吹上碧桃花
千劫塵緣謝吏曹道山仙闕事遊遨樓臺縹緲滄溟闊宫殿森羅紫極高
幾代雲孫接仙李千年王母醉蟠桃詩成便欲還山去猶待君王賜錦袍
避亂陳倉南山回望三秦追懷淮隂侯信漫賦長句
憑高四顧戰塵昏鶉野山川自吐吞渭水波濤喧隴阪散關形勢軋興元
旌旗日落黃雲戍弓劒霜寒白草原一飯悠悠從漂母誰怜國士未酬恩
雪中過虎牢
蕭蕭行李戞弓刀踏雪行人過虎牢廣武山川哀阮籍黃河襟帶控成皐
身經戎馬心逾壯天入風霜氣更豪横槊賦詩男子事征西誰爲謝諸曹
清明
鳴珂振轂滿重城春日綿綿老燕鸎人在碧雞坊外住澹隨流水過清明
下弟
學劒攻書謾自竒回頭三十六年非春風萬里衡門下依舊并州一布衣
磻溪
封侯輸與曲如鉤冷坐磻溪到白頭老婦厨中莫彈鋏白魚留待躍王舟
感寓述史雜詩五十首并引
正大庚寅予行年三十有九獻賦明廷爲有司所病遂有不遇時之嘆皂
衣斗食從事史館以素非所好愈鬱鬱不得志臥病中僻居蕭條盡日無
來人緬維先哲凡所以進退出處之際窮達榮辱之分立身行道建功立
事關諸人事者竊有所感焉於是始自騷人屈平以來下逮漢晉隨唐諸
公終之以遠祖鴈門武皇作爲述史詩五十首以自慰其羈旅流落之懷
述近代則恐涉時事故断自唐以下不論嗚呼三百篇大抵皆聖賢感憤
之所爲作也余以愚忠謬信獲譏于斯世久矣非敢示諸作者庶幾後世
有楊子雲者出或能亮予之宿心是歲秋七月旣望并州人李汾引
蘇客卿秦
游說諸侯獲上卿賈人唇舌事縱撗可怜一世癡兒女爭羡腰間六印榮
韓淮隂信
杖劒淮隂去復還舉頭西望識龍顔堂堂竟握眞王印未害男兒辱胯閒
叔孫奉常通
秦時博士魯諸生漏網驪山百丈阬邂逅劉郎習綿蕝便能弹壓漢公卿
馬中令周
脚踏長安陌上塵布衣西上欲誰親君王不省常何策憔悴新豐一旅人
遠祖鴈門武皇
死心唐室正諸侯鐵馬南來隘九州當日三垂岡上意諸孫空抱腐儒羞
擬張水部行路難
洛陽行人心欲折半年西州信音絶弹箏峽口兵塵高半夜心懸隴山月
君不見嗷嗷失羣鳥泪盡眼流血潼關晝閉漢使稀安得慰我生離别
雲溪曉泛圖
曉景淡明月落影潭西丘晴川挂煙樹光拂雲河流楓林入行色關山生
白頭羡羡畫中人憶我秦川游君帆渺何許儻下滄浪洲滄浪吾有約寄
謝同盟鷗
古月一篇爲𥙿之賦
古月天不收敵君三萬秋天孫弄明鏡光湧雲間流憶昔放逐江南州金
陵女兒歌櫂謳草褁烏紗巾散着紫綺裘酒酣把玉笛直欲捫參歷井騎
斗牛醉中呼兒搖雙舟吾欲乘流下石頭起來茫茫視八極萬里只有元
丹丘丹丘子游人間風塵何爲往復還玉華山人近招我九日朝帝蒼梧
山
西歸
擾擾王城足是非不堪多病决然歸只因有口談時事幾被無心觸禍機
日暮豺狼當路立天寒鵰鶚傍人飛終南山色明如畫何限春風笋蕨肥
避亂西山作
三月都門晝不開兵塵一夕捲風回也知周室三川在誰復秦庭七日哀
鴉啄腥風下陽翟草銜冤血上琴臺夷門一把平安火定逐恒山候騎來
李戶部獻甫
獻甫字欽用欽叔從弟也兄欽止欽若皆中朝名勝家故將種而同時四
進士人門之秀照映一時欽用博通書傳於左氏及地理之學爲精爲人
有幹局心所到則絶人遠甚故時人有精神滿腹之目歷咸陽簿辟行臺
掾属正大初夏人請和朝廷以馮子駿往議欽用預行夏使有口辯馮善
人無以折之往復之際至以歲幣爲言欽用不能平從旁進曰夏國與敝
邑和好百年今雖易君臣之名而爲兄弟之國使兄而輸幣寧有據耶曰
兄弟且不論宋日曾與吾家二十五萬疋典故具在君獨不知耶金朝必
欲修舊好非此例不可欽用作色曰使者尚忍言耶宋以歲幣餌君家而
賜之姓岸然以君父自居夏國君臣無一悟者誠謂使者當以爲諱乃今
公言之使者果能主此議以從賜姓之例敝邑雖歲捐五十萬某請以身
任之夏使語塞和議乃定使還朝廷錄其功授慶陽緫帥府經歷官尋辟
長安令京兆行臺所在供須之繁急于星火欽用所以處之者常若有餘
縣民頼之以安入爲尚書省掾壬辰之兵奏充行六部員外郎守備之策
時相倚任之以功遷鎮南軍節度副使兼右警廵使車駕東廵死于蔡州
之難時年四十所著詩書文號天倪集者留京師欽用死其家亦破非同
年華隂王元禮購得之幾有人琴俱亡之恨然則文字言語之傳與否亦
有數存於其間耶
夏夜
銀潢淡淡没疎星一陣凉從雨後生仰看浮雲成獨卧數圍蛛網絡中庭
九龍池春望
五年外地看清明袖手伭回過客亭謝絮楚萍無定着春光如我更飄零
興慶池書所見
短短蒲菰刺水青翠萍開處鑑波明畫船轉過垂楊外水面風來聞樂聲
題黃華幽居圖
層層佛屋貼山腰山下幽居勝午橋物外人家無稅役閑中生理足漁樵
鴈踰遠障凌虚迥人與高秋共寂寥何處人閒景如此便應歸隱不須招
長安行
長安道無人行黃塵不起生榛荆高山有峯不復險大河有浪亦巳平向
來百二秦之形秪今百二秦之名我聞人固物乃固人不爲力物乃傾將
軍誓守不誓戰戰士避死不避生殺人飽厭敵自去長安有道誰當行黃
塵漫漫愁殺人但見蔽野雞羣鳴河東游子淚如雨眼花落日迷秦城長
安道無人行長安城中若爲情
别春辝
東皇按轡來何遟人閒二月才芳菲六十日春能幾時不如意事常相隨
一聲啼鴂花片飛把酒却與春别離春緩歸聽我歌滔滔歲月如流波貴
憂孰與賤樂多吾寧不欲列華鼎馳鳴珂香屏倚妓薦綺羅人生賦分有
定在誰能買愁費天和長安市上酒如海跨驢徑上烟脂坡酒酣醉舞雙
婆娑春自來去如予何
秋風怨
疎星耿耿明天河夜凉翠幕生微波碧梧委葉傅金井一夕秋風將奈何
春風令人和秋風感人悲妾愁自與秋風期秋風爭管人别離燈灺垂紅
粉泥暗龜甲屏風雲影亂絡緯弔月啼不断蓮漏壓荷夜未半凉飃蕭蕭
入疎竹枕底寒聲碎瓊玉敲愁撼睡睡不明花露盈盈泫魚目秋風且莫
吹念妾守空閨嫁狗隨走雞隨飛九死莫作蕩子妻郎薄倖妾薄命花自
無言絮無定碧雲暮合郎未歸幾度粧成掩明鏡
河上之役(三首)
河堤一决豈天窮失在當年固白公誰與麻岡開故道暫教版籍見山東
新築河堤要策勲萬人採淨北壖薪青青好借曹州柳舊是中原一叚春
(曹䧟没巳久)
萬夫卷土障橫流負土成山水未收明日落成真盛事誰能作賦擬黃樓
圍城
碧樹蒼煙起暮雲長安陌上断行人百年王氣餘飛觀萬里神州隔戰塵
身與孤雲向雙闕愁隨落日到咸秦山河大地分明在莫爲時危苦愴神
驟雨
龍戰雲鏖擁日囚鞭驅雷電走蛟虬望中雨脚横天落觸處湍聲卷地流
梁苑樓臺失炎暑漢家城闕動高秋若爲借得天瓢去倒瀉明河淨九州
資聖閣登眺同麻杜諸人賦
高閣凌雲眼界寬野煙碧樹有無閒天邊孤鳥飛不盡陌上行人殊未還
魏國幾回時事改汴堤千古夕陽閑愁來重倚欄干望崧少西頭是故山
南冠五人
司馬侍郎朴
朴字文季温公之猶子宋兵部侍郎以奉使見留居于祁陽授以官託疾
不拜遨遊王公之門以壽終文季工書翰有晉人筆意興陵萬機之暇嘗
購其遺墨學之有雪霽同韓公度登圓福寺閣和李效之詩今略載于此
積雪日出杲雪飛梅巳殘朋游要及時閣鄰有遐觀乘此蕪穢平快覧天
宇寬霽色混銀界矌望連江干山如白毫相滉溢清楊端一氣轉浩渺萬
里皆瀰漫優哉賦梁苑想像排廣寒此下不可讀當俟善本考之
無餘居士齋壁有沈傳師游道山岳麓詩石刻穆仲等和之因
亦次韻
湘西勝景豈易論群山騰闖萬馬奔鶴泉一麓騫鵬噣松風十里藏祗園
當時侍御偶題寫筆力孰敢爭雄尊東京少年妙詞藻南陽舊族齊隂樊
天心月脇出竒語使我展讀忘朝昏差差戈劒隠一敵落落旗鼓嚴千屯
無餘居士厲幽志細研六藝方專門凍骭嬌兒慣腸莧啼飢瘦婦餘淚痕
帷君德義允相愜每窮道妙角與根他人勸酒驚逐魂二子頻酌勤空樽
醉中詩成渺江海風外幡影徒飛翻卷藏篋笥巳戢戢風生襟䄂何軒軒
嗟乎我亦有餘腐陋哉羊政囚華元
滕奉使荗實
荗實字秀穎姑蘇人初名祼徽宗改賜焉以太學正兼明堂司令與樞密
路允迪翰林修撰宋彦通奉使割三鎮太原尋奉密詔據城不下國相怒
囚使人於雲中欽宗北遷秀穎謁見涕泣請從行主者不之許放允迪彦
通南歸荗實留鴈門與兄宗正丞福(字伯壽)淮南發運使䄎共居久之家人至
自汴梁秀穎往來并代之閒布衣終身臨終令黃幡褁尸而葬仍大刻九
字云宋使者東陽滕荗實墓士大夫哀其忠爲之起墳於鴈門歲時致祭
好問兒時先大夫教誦秀穎臨終詩然亦僅能記末章數語而巳庚子春
自山東還鄕里值鄕先生鴈門李鍾秀(挺)求秀穎詩文鍾秀云喪亂以來
家所藏書焚蕩都盡避兵山中民家偶於破箱中得秀穎詩一編紙巳敗
爛前序秀穎自作可辨者百餘字大略言能安於死生之分而不能忘感
槩不平之氣又曰蘇属國牧羊海上而五言之作自此始予敢援以爲例
後敘是筆吏林泉野老彦古(彦古不著姓)年七十八手錄三滕始末號東陽滕秀
穎鳳山思遠記者詩數百首可讀者什六七臨終一詩缺三五字而巳非
筆吏此集則秀穎之事無以見於世予意先生名節凛然不愧古人其文
字言語宜有神物護持雖埋没之久而光明發見决有不可揜焉者因備
述于此亦使彦古之名託之而不腐云(椅字恐悮當作祹見南申高濟叔碑)
哀隆德守臣張確確浮休張舜民之弟嘗爲烏延帥幕獨不廷
謁童貫作詩吊之
睢陽萬古一張廵忠義傳家有世臣顔子伏膺當入室潘郎望拜肯同塵
圍城巳䧟天猶晦仗劒臨危氣益振餘子鄰邦盡曹李偷生端作九泉人
天寧節有感
節臨重十慶天寧古殿焚香祝帝齡身在北方金佛刹眼看南極老人星
千官花覆常陪燕萬里雲遥阻在廷松栢滿山聊獻壽小臣孤操亦青青
(汴梁故老云徽宗本以五月五日生以俗忌移之十月十日故此詩有重十之句)
雨後𬞞盤可喜偶成
過雨盤𬞞日日新從今休嘆庾郎貧寒虀安取咄嗟辦火食不憂生死隣
野莧何施雖可鄙美芹欲獻去無因干戈萬里風塵晦慙媿平生肉食人
五日
節物驚心動遠思薰風又見浴蘭時空尋好句書紈扇無復佳人繫綵絲
酒注菖蒲唯欲醉筒包菰黍不勝悲明年此日當何處風裏孤蓬自不知
喜雨
旱暵雨霑渥豐穰都不疑商羊應屢舞布糓強多知龍見寧非數雲行自
有時當年班夏令曾得近丹墀
偶成
纖雲卷盡見秋容古木交隂一掃空雪壓羣山曉來雨葉侵缺甃幾番風
欲歸未得人將老屢送還來鬼亦窮賴得子卿佳傳在整冠時讀慰飄蓬
立春
東皇布政物皆春山色禽聲便可人滿谷和風消積雪半䆫晴日動游塵
宫花插帽枝枝秀菜甲堆槃種種新拘窘經時成土俗聊從一醉適天真
臨終詩并序
厶奉使亡狀不復反父母之邦猶當請從主行以全臣節或怒而與之死
幸以所杖節幡褁其尸及有篆字九爲刊之石埋於臺山寺下不必封樹
蓋昔年大病夢遊清凉境界覺而失病所在恐于此有緣如死窮徼則乞
骸骨歸悉如前禱預作哀詞幾于不逹方之淵明則不可亦庶幾少游之
遺風也
虀塩老書生謬列王都官索米了無𥙷從事敢辤難殊隣復盟好杖節來
榆關城守久不下川涂望漫漫儉軰果不惜一往何當還牧羊困蘇武假
道拘張騫流離念窘束坐閱四序遷同來悉言歸我獨留塞垣形影自相
吊國破家亦殘呼天竟不聞痛甚傷肺肝相逢老兄弟悼歎安得驩波瀾
卷大厦一木難求安就不違我心渠不汗我顔昔燕破齊王群臣望風犇
王蠋猶守節燕人有甘言經首自絶脰感槩今昔聞未嘗食齊禄徒以世
爲民况我禄數世一死何足論遠或死江海近或死朝昏歛我不須衣褁
尸以黃幡題作宋臣墓篆字當深刊我室尚少艾兒女皆童頑四海無置
錐飄流倍悲酸誰當給衣食使不厄飢寒歲時一酹我猶足慰我魂我魂
亦悠悠異鄕寄沉冤它時風雨夜草木號空山
通理何先生宏中
宏中字定遠先世居鴈門叔祖青出武弁任忻州兵馬使因家焉祖行宣
西遊遇仙不返行宣之子子竒子霖政和中中武舉高科子竒秉義郎武
州宣寧尉子霖忠翊郎守豐州安豐砦皆没王事定遠子竒子也幼倜儻
儀觀秀整雅以竒節自許宣和末方賊擾江浙定遠以太學武舉進士陳
破賊三策徽宗褒諭謂非近日言事者所可比巳而破賊如定遠策遂知
名宣和元年集英殿試策中弟二調滑州韋城尉汴京被圍州郡多避走
獨韋不下兵退統制武漢英奏辟欽宗御札召赴軍前以路塞不果因請
兵真定宣撫司時副帥种師中兵巳潰宣撫司檄定遠副漢英守銀冶路
旣而太原破西路無完城定遠等提兵竝山而東將赴援京師俄漢英戰
死定遠收合散亡立山棚七十四所號令所及千里而遠艱食數月人不
敢相食詔以爲武節大夫河東河北兩路統制接應使是後國朝兵日盛
所守唯銀冶一城而巳帥府募人生致定遠天會五年二月粮盡被擒大
帥昭刺憐其忠解縳授以官定遠投牒於地曰我常以此物誘人出死力
若軰乃欲以此嚇我耶帥嘉其不降屈又問欲還鄕否定遠謀南奔陽以
願歸爲言會監送使臣有先與定遠相攻劫者愬之囚西京府君廟二年
帥一日召之授以官又不拜使之充軍亦不從取家属填城黃龍府益偃
蹇不行帥怒裭衣欲斬之定遠欣然就戮曰得死所矣擁之行巳數十步
帥終不忍召還問爾授官不願充軍又不行填城又不行斬又不懼畢竟
欲如何定遠徐曰生死在公奚問爲帥怒解繫之西京獄得州人保任者
數十族乃放歸請爲黃冠時神霄宫廢道士舊以徽宗爲東華君將毀其
像定遠爲起紫微殿遷像事之年六十三正隆四年病殁自號通理先生
所著成真通理二集藏于家州將傅慎微幾先贈詩云故人何定遠造物
不虚生骨骼稜稜瘦詩篇字字清世皆尊道藝我獨見忠誠尊酒分携後
何時蓋復傾其餘與朱少章輩唱酬甚多皆爲所推重載之墓碣之隂
述懷
馬革盛尸每恨遟西山餓踣更何辤姓名不到中興曆付與皇天后土知
醉軒姚先生孝錫
孝錫字仲純豐縣人政和四年登科調代州兵曹國朝兵入鴈門州將議
以城降官属恇怯投死無所仲純投床大鼾略不以爲意帥府就注五臺
簿未幾移疾去因家五臺善治生亭榭場圃富扵遊觀賓客日盈其門州
境歲飢出家所藏粟萬石振貧乏多所全濟鄕人德之中年之後以家事
付諸子放浪山水閒詩酒自娱醉軒其自號也資稟簡重喜怒不形于色
弃官時年二十九至八十三乃終名士大夫爲詩以吊者數十人先生長
于尺牘所著雞肋集喪亂以來止存律詩五卷而巳今略載於此次冠卿
韻云節物後先南北異人情冷暖古今同次趙獻之韻云紅纈退風花着
子綠鍼浮水稻抽秧溪墅早春云久客交情諳冷暖衰年病骨識隂晴春
日和德充云煙染綠絲迷别浦雨催紅糝綴長條新詩云愁邊日晷偏疑
短夢裏江鄕未當歸盤無兼味慙留客夢厭多岐不到鄕賦雪云酒敵餘
威翻索寞詩含幽思倍清新雨云岸漲魚吹沫山空石轉雷雪云舞風初
學絮帶雨不成花峯山寺云谷虚繁地籟境寂散天香雲生古木千章秀
山抱晴川一掌平懷士會云詩忙疎酒醆俸薄减厨煙感懷云玄晏暮年
常抱病子山終日苦思歸古詩尤有高趣恨不復見之矣(挽詞今載丁此掌飲令胥持國)
(云山東夫子老河東誰與先生嗅味同早歲遽辭名宦裏百年常樂聖賢中醉軒風月千秋恨蝸室樽罍一夢空白玉樓成人不見空餘鄕淚託東)
(風司經劉迎云百年陸變蒼茫曉向山林得老蒼孤幹鬱生陳栢樹故基巋立魯靈光謀生有道田園樂閱世無心壽命長何日車聲過通德拜公)
(一炷影前香高平李仲略云蚤歲才猷著﨑嶇步世艱非嫌食周粟甘學抱吳關高義追東漢移文謝北山孤風激貪懦凛凛莫容攀平水毛麾)
(云蓋世清芬五十年直疑湖海水雲仙不矜江夏無雙譽便造南華弟一篇松菊就荒堪笑晚蓴鱸託興果誰賢佳城鬱鬱高名在應與臺山萬古)
(傳西京都轉運使丹元子田彦臯云淋浪風月三千首游戲塵凡八十秋三徑尚存元亮菊五湖空負子皮舟王元老云夫子人之傑魁終道)
(最純鄕閭連沛邑族系出虞賓清節冰壷瑩孤標玉樹新妙齡探桂窟雅志傲蒲輪事業傳衣鉢風流表縉紳斗南唯此老月旦復誰人忍死哭亡)
(社偷安笑具臣斯文雖未喪吾道竟難伸彭澤不書宋東陵無負秦直從強徤日收得自由身把臂言猶在迴頭跡巳陳發書占賈鵩絶筆惑商麟)
(去矣騎箕尾嗟哉厄巳辰終天從此别窮壤向誰親墮椁逢王果留燈待沈彬彭湯俱逝水丘跖共荒榛書帶緣新壠笛聲起舊隣絶絃雙墮淚撫)
(劒一傷神冢樹悲長夜山花作好春龜趺平木杪誰爲寫光塵丞旨党世傑云望西山以馳吊兮其下維德人抱明月以螭盤兮寧終屈而不伸)
(天昏廓以西闢兮群飛紛其上翥將搏拏以並征兮惜衝風之落羽蘭爲佩兮桂爲帷誰招余者兮余從與歸青雲豈難振跡兮顧犍結之不素玄)
(豹自媚其文兮亦何嫌于隱霧詩書與友兮琴尊與游適意自安兮樂閒自休出吾餘以研桑兮猶足以比素封之侯惟清閒爲秘福兮非有力能)
(兼取雖神仙猶可畏兮曾莫樂于下土數與數相乘除兮常此奪而彼與陋巖栖之下槩兮心實往而跡藏出非徼而處非隱兮吾獨蹈古人之所)
(常隨時委順以終老兮噫先生爲不士)
睡起
生涯甘分寄耕桑山色圍門水遶墻困病久懲耽酒癖愛閑猶有和詩忙
簷冰滴砌春猶冷野馬浮川日漸長舊事老年多記憶故園歸夢正悠颺
枊溪别墅
安車隨意飽甘肥晩食徐行理亦齊山市日高人未集柴門客至鳥先啼
溪橋散望携笻渡野寺牽吟信筆題容膝易安聊自適瓮天閑看舞醯雞
歲晩懷二弟
少易成歡老易傷壯遊垂白未還鄕煙塵無復音書到魂夢猶疲道路長
爆竹又驚新薦歲屠蘇空憶舊傳觴年年此日遥相憶鴻鴈何時續断行
睡起
睡起日侵牖開軒遥見山曉風吹臘盡芳草惹春還煙暖鸎遷谷雲低鴈
渡關衰年人事减遇酒得開顔
次李平子登臺有感韻
落日孤雲帶遠岡戍樓煙瘴舊邊埸疲民卒歲方懷土遠客憑高自憶鄕
漢使一朝延四皓秦詩千古吊三良行藏此意無人解聊借青山送酒觴
九日題峰山
不須歌吹上叢臺千里晴川入座來世事難憑休挂口生涯見在且銜杯
無情趁暖花先老有信迎寒鴈巳迴遥想故園親種菊霜枝露蘂向誰開
次韻王無競見寄
客懷重倚仲宣樓白草黃雲塞上秋山色不隨塵世改水聲還抱故城流
隙中畏景那堪玩鏡裏衰顔秪自羞多愧詩人苦相憶遠傳佳句吊清愁
閑居
無客訪衰殘柴門盡日關躭書真是癖惜酒近成慳苔徑行搜句茅簷臥
看山却嫌明鏡裏偏照鬢毛班
和成冠卿見寄
别恨頻添鬢雪深百年懷抱鬱沉沉摽名不挂金銀牓涉世空堅鐵石心
俗物何勞供一醉殘僧正欲伴孤吟朱絃三弄虚簷寂唯有清風是賞音
次韻秋興
老畏年光速愁添旅夢多西風著梧竹歸思入煙波夜永憑詩遣顔衰得
酒和故溪千樹柳誰復曬漁蓑
感白髮
彈鋏憑誰聽客歌震雷那復化魚梭梳頭白雪驚新有障眼玄花比舊多
鄕問阻兵猶断絶羈懷憑酒暫消磨不須更問今朝客門外元無雀可羅
曉霽
一夜雲峯卷迅雷殘紅狼藉點蒼苔鸎聲豈解留春住燕語虚勞喚夢迴
愁寂頓疑詩思减衰殘偏感歲華催柳溪魚鳥應相識乘興無嫌日日來
重九偶成
天邊今日又重陽隴樹紅飛鴈信霜且插茱莄慰衰鬢莫將詩句撓回腸
歌勤皓齒人俱醉舞戀晴暉蝶也忙來日預期扶宿酒未應籬菊减秋香
溪橋早春
輕黃未染柳梢勻連日溪風卷塞塵乍暖乍寒花信晚相呼相應鳥聲頻
少勤謾挾經綸策老懶空餘病患身追憶故園桃李樹年年紅紫爲誰新
東軒琴示兒子沂
古人無復見但有東軒琴一鼔高山操因窺古人心正聲久沉埋俚耳喧
哇淫正可自怡悅不須求賞音
花前獨酌二絶句
老將花酒作知音起就花前酒自斟莫便興來先酩酊却妨真賞廢搜吟
移得名花手自栽花知不爲老人開興來誰是樽前客唯有提壷送酒杯
題柳溪别墅
雨霽風和不動塵柳邊携酒賞晴春頻來溪鳥渾相識渡水穿花不避人
芍薬
綠萼披風瘦紅苞浥露肥只愁春夢断化作彩雲飛
次韻李相公偶成
簾鳥喚歸夢竹風追夕凉感時空有淚却老分無方流水依山白孤雲帶
日黃無人共樽酒散髮卧蔾床
村居偶成
靜愛柴門野興幽杖蔾徐步到岩丘深林有獸爲先噪廢圃無人泉自流
土瘠稅租隨力辦年豐禾黍過時收客來不慮無供給白酒黃雞亦易求
用峯山舊韻
舊步西風寺窮幽未覺賖松根纏石瘦雲磴出岩斜思爽餘三唱詩成自
一家空餘幾兩屐不踏渡溪槎
春水上堤沙春晴散望賖衰年花近眼久客夢還家映日孤鴻没迎風双
燕斜平生江海意早晩送浮槎
題佛先寺
臧糓雖殊竟兩亡倚欄終日念行藏巳忻境寂洗塵慮更覺心清聞妙香
孤鳥帶煙來遠樹断雲收雨下斜陽人間未卜蝸牛舍遠目橫秋益自傷
芭蕉
鳳翅搖寒碧虚庭暑不侵何因有恨事常抱未舒心
蜀葵
傾心知向日布葉解承隂空側黃金盞誰人與對斟
次韻公才對菊見懷
髮蓬新感二毛侵尚阻清樽對菊斟久擬芝蘭同臭味莫疑魚鳥自高深
食貧豈復甘秦灸客病空懷奏楚音挂席無由上牛斗漫憑流水送歸心
寄田朝散善輔
粉署標名舊山城識面新青雲摧勁翮空谷滯幽人世路謀身拙心田育
德醇久要知可卜傾蓋巳情親
春日書懷
雲散交情薄棋飜世態新山容猶帶臘鳥語巳回春節物驚心遽丘園入
夢頻東風如解語端笑未歸人
春日溪橋
留戀春光慰病顔無情風雨卷春還隂隂密綠籠溪暗細細疎紅點徑斑
老去益怜詩思澁懽來聊破酒腸慳不嫌門外無車轍得遂衰慵一味閒
登樓有懷
老愧凭欄目力昏百年懷抱向誰論晴空鴈起雲邊塞夕照人歸郭外村
因記昔遊驚迅晷暫將離恨付清樽誰人肯似邊居士遠駕朱輪過雀門
題滕奉使祠
本期蘇鄭共揚鑣不意芝蘭失後凋遺老秖今猶涕泪後生無復識風標
西陘鴈度霜前塞滹水撨爭日暮橋追想生平英偉魄凌雲一笑豈能招
朱奉使弁
弁字少章宋吉州團練使天會六年以通問見留命以官託目疾固辤猝
然以錐刺之而不爲瞬用是得歸凡居雲朔二十年自號觀如居士有曲
洧風月堂詩話行於世
蘇子翼送黃精酒
仙經何物堪却老較功無如太陽草龍銜雞銜名雖異菟公羊公事可考
蘇君真是神仙裔橘井隂功貫穹昊雲笈書成數萬言銀關珠宫用心早
獨知此物有竒效福地名山爲儲寳不惮林泉新斸掘斥去杵&KR0875;謝飾擣
况從高士論麹糜更課公田收秫稻一朝靈液浮瓮盎三冬浩氣生襟抱
且欣軟飽得澆腸漫說逆流工𥙷腦眼碧那憂散黑花髮白故應還翠葆
賈傳只嫌松醥陋劉墮敢誇桑落好直須五斗論解酲寧待三柸乃通道
誰知萬里落旄人亦許匏尊自傾倒爲君喚迴雪窖春八載羈愁供一掃
曼倩宜分此日桃安期莫詫他年棗何煩更採石斛花巳覺容顔不枯槁
根連石室喜入夢句擬桐溪媿摛藻平生我亦愛書扎朱髓綠腸勤探討
幸君汲引成此志鶴駕駸駸望仙島吞腥啄腐非夙心歲晩兹言良可保
初春以蔓菁作虀因憶往年避難大隗山采蘋澗中爲虀虀成
汁爲粉紅色而香美特異乃信鄭人所言爲不誣矣今食新虀
因成長韻
藏𬞞飽三冬媚盤無靃靡陳虀解束縛冰雹散刀几春畦蕪菁苗入眼漸可
喜青黃含風露採摘從此始持歸作新虀一飽競鮮美芬香溢肺肝甘脆響
牙齒捫腹幽䆫下芻豢詎能比憶昔避難初竄身重嵓裏雲煙昏具茨老稚
且棲止燕兵大搜索焚蕩石牛底脫命擉虎山野哭紛四起暮投山前店茅
棟例燒毀潜伏窟室中衣敝不蓋體妻孥坐相對生意薄於紙晨朝行澗中
采芹澗邊洗鄭人誇此虀他菜非所擬氤氲投瓦盎觸鼻似蘭芷一杯紅粉
羹析酲勝仙醴乃知野人獻涼薄未宜鄙今來滯殊鄕白首家萬里猶能
對葷羶咀嚼出宫徵回思十年夢爭奪殊未巳飽食但謀身吾顙良有泚
北人以松皮爲菜予初不知味虞侍郎分餉一小把因飯素授
厨人與薗𬞞雜進珍美可喜因作一詩
吾老似出家晚悟愧根鈍滋旨却羶葷禅蛻要親近偉哉十八公兹道亦
精進舍身奉刀几割體絶嗔恨鱗皴老龍皮鳴齒溢芳潤流膏爲伏龜千
歲未須問便堪奴笋蕨詎肯友芝&KR0818;跏趺得一飽萬事皆可擯侍郎文懿
後落落衆推俊澹然世味薄内典得所信香厨留淨供頻食不言頓晏然
默不語草木雷音震得法於此公骨髓傳心印應怜持節人餉此爲問訊
欲將無上味爲我洗塵坌食之不敢餘感激在方寸
予以年事漸高氣海不能熟生煖冷旅中又無藥物遂用火攻
之策灼艾凡二百壯吟呻之際得詩二十韻
不作漳濱卧年侵血氣衰據鞍思少壯攬鏡嘆清羸有病方求艾無營莫
問蓍心知出下策理勝遇中醫陽燧神逾速銅仙術盡施論功鄙炮製取
穴辨毫釐火帝恩光異炎官績用竒書螢比差似珠蟻迫方知忖物嗟炮
鱉觀形笑灼龜煙微初炙手氣烈漸鑚皮閉目書徒展支頭枕屢移發狂
還自哂賈勇僅能支宋鷁追風日吴牛喘月時忠言勞緩頰善謔爲開眉
服氣工夫遠燒丹歲月遟衞生防後患伐性釋前疑展轉那成夢呻吟且
當詩因心念民瘼出位嘆身卑欲巳七年病當從百世師保身將保國未
可廢箴規
元夕有感
朔雪餘千里東風徧九州關河中土異燈火上元愁綠蟻嘗新釀青貂戀
故裘紫姑無用卜世事正悠悠
憶鍾離濬
浚都同聚讀書螢楚岸春風憶送行三十年前初識面四千里外更關情
出疆我亦徒勞爾入仕君今何似生旅鴈相逢須一問要從郵上得新聲
炕寢三十韻
風土南北殊習尚非一躅出疆雖仗節入國暫同俗淹留歲再残朔雪滿
崖谷禦冬貂裘弊一炕且跧伏西山石爲薪&KR0627;色驚射目方熾絶可邇將
盡還自續飛飛湧玄雲𦦨𦦨積紅玉稍疑雷出地又似風薄木誰容鼠棲
冰信是龍銜燭陽曦助喘息未害搖空腹惠氣生袴𥜗仍工展拳足豈惟
脫膚鱗兼復平體粟負暄那用詫執熱定思沃收功在歲寒較德比時燠
雖餘炙手熖寧有爛額酷矧當凝泫辰炎帝獨回轂玄冥真退聽祝融端
可錄嗟予亦何者萬里歌黃鵠偃仰對䆫扉妍煖謝衾褥壯懷羞竈媚晩
悟笑突曲因思墮指人暴露苦皸瘃頻年未解甲蹈此鋒刃毒遥知革輅中
旰食安豆粥陪臣將命來意懇誠亦篤有竒不能吐何術止南牧君心想
更切臣罪何由贖此身雖自温此志轉煩促論武貴止戈天必從人欲安
得四海春永作蒼生福聊擬少陵翁秋風賦茅屋
秋泉次韻
新醅滃滃溢瓶盆漱石秋泉帶雨渾翡翠杯深雲液凝鸕鷀杓滿月波翻
照人光入樽罍瑩流齒香隨語笑噴巳拚扶頭日三丈朝酲未解任昏昏
夜雨枕上
淅淅風聲止凄凄雨氣凉愁工縈客思夢故遶江鄕書䟽親朋少干戈歲
月長平城弭節地可復見秋霜
客懷
兵氣常時見客懷何日開形骸病自瘦鬢髮老相催巳負秦庭哭終期漢
節回風雷識意我一雨洗氛埃
歲序
歲序忽將晏節旄嗟未還伭雲慘衆木寒雨失群山喪亂關詩思謳謠發
病顔夢魂識舊隱時到碧溪灣
白髮
白髮使車前煙波思渺然霜清穫稻日風急授衣天客館但愁坐釣舟誰
醉眠乘槎會有便真到斗牛邊
有感
容貌與年改鬢毛隨意斑鴈邊雲度塞鳥外日銜山仗節功奚在捐軀志
未閑不知垂老眼何日覩龍顔
劉善長出示李伯時畫馬圖
俯首舉尾拳一蹄掣韁欲嗅驕不嘶奚官聳肩兩足垂意皃自與造父齊
雞目麟鬐鳳皇臆玉山禾遠未容食籋雲追雹有餘地置之畫圖人豈識
精神權竒孰可班當在白兔青龍閒君知此馬從何來龍眠匈中十二閑
謝崔致君餉天花
三年北饌飽羶葷佳𬞞頗憶南州味地菜方爲九夏珍天花忽從五臺至
崔侯匈中散千卷金甌名相傳雲裔愛山亦如謝康樂得此携歸豈容易
應怜使館久寂寥分餉明明見深意堆槃初見瑶草瘦鳴齒稍覺瓊枝脆
樹雞濕爛慚扣門桑蛾青黃謾趨市赤城菌子立萬釘今日因君不知貴
乖龍耳僅兔一割沙門業巳通三世偃戈息民未有術雖復加飡秖增媿
雲山去此縱不遠口腹何容更相累報君此詩永爲好捧腹一笑萬事置
戰伐
戰伐何年定悲愁是處同黃雲縈晩塞白露下秋空魚躍深波月烏啼落
葉風誰知渡江夢一夜繞行宫
龍福寺煑東坡羹戲作
山寺解塵鞅溪邊有微行手摘諸葛菜自煑東坡羹雖無錦繡腸亦飽風
露清鉤簾坐捫腹落日千峯明
丙申中秋不見月
中秋萬里月何處駕冰輪底事隔年會不憐今夕人兔疑停杵&KR0875;蟾豈避
風塵默識常娥意氶平賞更新
十七夜對月
病骨怯風露愁懷厭甲兵人居絶域久月向此宵明輪仄初經漢光分半
隱城遟遟不肯下應識異鄕情(人謂少章此詩似微外古塞外而末章尤爲凄絶必有能辨之者)
睡軒爲趙光道作
深炷爐香睡息勻蕭然一覺得天真生涯聊示人閒世緣境都忘藥褁身
窺牖屢來從汝喚叩門空去任渠嗔更須滿壁圖雲水卧想江湖渺莾春
南齋即事
頻年行役夢庭闈陟岵常嗟脚力疲每訴酒廵嫌客惡力營官事笑兒癡
雲山幸不持錢買花竹何妨帶雨移此味責人元未識恐緣詩好被渠知
餞和父之并州
有北何堪說如南未是歸并門子徑往漢節我方鞿筆硯論心久干戈會
面稀新程相憶處路入嶺雲微
獨坐
草凍慵抽碧桃癡懶暈紅黃雲猶漢野紫塞漫春風使節空留滯侯圭未
會同階除雪不掃獨立數歸鴻
寒食
絶域年華久衰顔淚點新每逢寒食節頻夢故鄕春草綠唯供恨花紅只
笑人南轅定何日無地不風塵
上巳
行行春向暮猶未見花枝晦朔中原隔風煙上巳疑常令漢節在莫作楚
囚悲早晩鸞旗發吾歸敢恨遟
送春
風煙節物眼中稀三月人猶戀褚衣結就客愁雲片叚喚回鄕夢雨霏微
小桃山下花初見弱柳沙頭絮禾飛把酒送春無别語羡君纔到便成歸
天問絶句
穴邊酣戰君臣蟻波上群嬉婢妾魚苦樂不同同一宇問天此理竟何如
客夜
城月四更上䆫風一室幽纖雲縈鴈塞重霧逼貂裘兵革何年息乾坤此
夜愁殊鄕兩行淚騷屑洒清秋
攄抱
客滯殊方久山圍絶塞深秋風入撗笛夜月傍沾襟造膝他時語捐軀此
日心飛霜滿明鏡髮短不勝簪
重九
九日今何地寒深紫塞霜敢嫌蘆酒濁且對菊花嘗歲月雙蓬鬢乾坤百
戰埸賜萸知未舉夢自識鴛行
次韻劉太師苦吟之什
長城五字屹逶迤可笑偏師敢出竒句補推敲未安處韻更瘀絮益難時
癡迷竟作禽填海辛苦真成蟻度絲却羡彌明攻具速劉侯漫說也能詩
善長命作歲除日立春
土牛巳着勸農鞭葦索仍專捕鬼權且喜春盤兼守歲莫嗟臘酒易經年
東風漸入江梅夢朔雪猶迷塞柳天元會明朝定何處羈臣揮淚節旄前
次韻子文秋興
逸興常時有逢秋一倍多山長含楚雨天遠接吴波尋壑同元亮浮家伴
志和釣竿行入手還着向來蓑
冬雨
冬雨不成雪北風寒未深山藏千壘秀雲結四垂隂迥洒凌朝閣残聲入
夜衾端能洗兵甲足慰此時心
寒食感懷次韻吴英叔
疾風甚雨老難禁嶺外無餳誰解吟雙鬢客塵諳世變兩眉鄕思儘愁侵
榆錢何處迎新火杏粥頻年繫此心落日高城魂易断天臨牛斗五湖深
春隂
關河迢逓繞黃沙慘慘隂風塞柳斜花帶露寒無戲蝶草連雲暗有藏鴉
詩窮莫寫愁如海酒薄難將夢到家絶域東風竟何事秖應催我鬢邊華
寒食
清明六到客愁邊雙鬢星星只自憐兵氣尚纏巢鳳閣節旄巳落牧羊天
紙錢灰入松楸夢餳粥香隨榆柳煙北向鴈來寒霧隔音書不比上林傳
李任道編錄濟陽公文章與僕鄙製合爲一集且以雲館二星
名之僕何人也乃使與公抗衡獨不慮公是非者紛紜於異日
乎因作詩題於集後俾知吾心者不吾過也庚申六月丙辰江
東朱弁書
絶域山川飽所經客蓬歲晩任飄零詞源未得窺三峽使節何容比二星
蘿蔦施松慙弱質蒹葭倚玉怪殊形齊名李杜吾安敢千載公言有汗青
(濟陽公謂宇文叔通叔通受官而少章以死自守恥用叔通見比故此詩以不敢齊名自託至于書年爲庚申與稱江東朱弁者蓋亦有深意云)
秋夜
秋夜雖漸永未抵客愁長秋月雖巳圓不照寸心方將心貯此愁莫作萬
斛量爲月憐此夜誰共千里光空令還家夢欲趁征鴻翔
附見
籧然子趙滋
滋字濟甫夲出馮翊其祖貞元閒來爲南京漕司戶籍判官卒官下妻子
不能歸遂爲汴人濟甫少日出閭里閒其曉音律善談笑得之宣政故家
遺俗者爲多及長厭于游蕩乃更折節取古人書讀之學書學畫學詩學
論文立志旣堅力到便有所得爲人強記默識不遺微隱唐以來名人詩
文往往成誦如目前考論文義解析絡脉殆若夙昔在文字間者畫入能
品詩學亦有功如黃石廟等作今代秉筆者或亦未可輕議閑閑趙公書
法爲今代弟一手學者多倣之但得其形似而巳濟甫筆勢飛動頗得公
不傳之妙宗室胙公文采風流照映一時而濟甫以布衣從之游商略法
書名畫胙公亦以真賞稱焉隆德太一故宫樓觀臺沼門戸道路花木水
石悉能歷數之聽者曉然如親到其處至於宋名賢所居弟宅坊曲與其
家行輩群從孫息姻婭排比前後雖生長鄰里者不加詳也嘗過長清一
禅寺與僧談僧言五派傳授圖大不易作濟甫笑曰易與耳因索筆作圖
坐中他日以舊本證之不毫末差也丁酉歲殁於東平時年五十九
黃石廟
狂豪擊車代無人神石一砭志乃信吹嘘風雲遮楚秦炎精熾然四百春
一縮尚悋續後塵江山有待終此身望望久愁撗目民朝陽凄凄霜未休
江燕竟來江北游山回鼎移海横流天風何時清九州草泥自古跧王侯
神弃不卹誰當羞割牲釃酒空千秋
先大夫詩
鄕先生權參知政事代郡楊公叔玉譔先人墓銘今略載於此先生姓元
氏字德明秀容人唐禮部侍郎次山之後自幼讀書世俗鄙事終其身不
挂口爲人誠實樂易洞見肺腑雖童子以言欺之亦以爲誠然也先大夫
殁遺産無幾先生布衣𬞞食處之自若家人不敢以生理累之僮奴有竊
拾東家之棗者立命還之貧人負債則往往令折劵以貸之也累舉不弟
放浪山水閒未嘗一日不飲酒賦詩春秋四十有八終于家先生作詩不
事彫飾清美圓熟無山林枯槁之氣居東山福田精舍首尾十五年東嵓
其自號也有集三卷藏于家銘曰貪夫徇財智士死名宇宙古今萬轍混
并我機弗張我戸弗扄天宇泰然物莫敢攖飲芳食菲岩岫杳冥玉佩瓊
琚御風泠泠魯山之醇次山之清閱世幾傳猶有典刑邈哉先生明昌承
安閒科舉之學盛大夫士非賦不談人知先人有聲埸屋閒其以詩文爲
業則不知也先人捐館後十年好問避兵南渡遊道日廣世始知有元東
岩之詩楊尚書之美云彼美元夫子學道知觀瀾孔孟澤有餘曾顔膏未
残林觀察顯卿云文章變古名新體孝弟傳家守舊規雷内翰希顔云詩
句妙九州孝友化一川王右司仲澤云讀書楓樹林曳杖白石灣至今文
彩餘虎子仍班班李長源云衣冠巢許自高雅岩壑䕫龍非棄捐餘人不
能悉紀家集亂離以來凡三失之今所存者特吾益之兄及門生輩所記
憶者耳小子不肖暗於事機不能高蹈遠引戀嫪升斗徼倖萬一以取縶
維之禍殘息奄奄朝夕待盡誠懼微言將絶謹以古律詩四十首附之中
州集之癸冊庶幾來者知百餘年閒作詩如先人而人或未之見其餘抱
一槩之操泯泯默默終老而無聞者豈勝計哉是又可爲嘆也
桃源行
山中三月山桃開紅霞爛漫無邊涯(音崖)山家藏春藏不得落花流水人閒
來憶昔携家竄岩谷秦人半向長城哭回頭塵土失咸陽繒弋徒勞羡鴻
鵠冬裘夏葛存大朴小國寡民皆樂俗晝永垣籬雞犬閑春晴門巷桑榆
綠漁郎偶到本無心仙境何緣得重尋今日武陵圖上看唯見雲林深復
深
送德温同舍赴簾試
太常侍祠水蒼珮内相夜下金蓮燭皇家結網未曾疎亦有佳人在空谷
一從唐賦變遼律仰視折楊猶雅曲雲臺勲業一青衫被髮操戈踵相属
筋疲力涸僅乃得墨水一升凡幾辱英雄俛首入彀中舉世悉然非子獨
子家口衆親又老歲月旨甘須寸禄薦書聞說過南宫冷煖人情到僮僕
我初與子偕計吏人後人前隨碌碌不慚齊客售鼓瑟頗爲荆人悲獻玉一
詩今日送君行萬里秋風看鴻鵠功名前路知不免雞黍後期良未卜錦
標無用咤龍頭帛書且當傳鴈足
雨後
十日山中雨今朝見夕陽乾坤覺清曠草棘有輝光竹影搖殘滴松聲送
晚凉南䆫聊自適無用說羲皇
覧鏡
四十宜未老年年添鬢絲直教隨牒去也是挂冠時臺閣多新賦山林有
逸詩悠然一樽酒滿酌不須辝
室人生朝
新酒清渾共糟床洗盞嘗平時唯欲醉此日重難忘容服慙王覇山林得
孟光白頭翁與媪萬事聽諸郎
太原古城惠明寺塔秋望
西山萬古壯陪京一日汾流入廢城浩浩市聲爭曉集畇畇原隰但秋耕
晉公老去詩仍在(晉公晉陽官舍春日詩云白頭官舍裏今日又春風)越石亡來恨未平千尺浮圖暮
煙底瓦盆濁酒爲誰傾
薄遊同郝漕子玉賦
全晉山河百戰埸登臨歷歷見興亡夷居狵雜尤堪嘆覇氣沉雄亦未量
石瓮煙霞詩秀潤駘祠風月酒淋浪書生不是功名具慚愧山翁問葛強
山中秋夕
黃卷有餘習青燈共晚凉只知書味永不覺鬢絲長老檜千年物幽蘭一
國香平生陶靖節此夕邈相望
寄宗人彦達(交城人)
杯酒無緣接舊歡空將書尺問平安要君知我詩成處落日西風正倚欄
榴華
山茶赤黃桃絳白戎葵米囊不入格庭中忽見安石榴嘆息花中有真色
生紅一撮掌中看模寫雖工更覺難詩到黃州隔千里畫家辛苦費鉛丹
過鳳凰山(在鴈門)
鳳凰聞說似天壇北去南來馬上看想得松聲滿嵓谷秋風無際海波寒
瓶形嶺早發(在繁畤界)
海雲蕭瑟雪花乾人在羊腸百八盤閑客不知名利苦見時應作畫中看
寒食再遊福田寺
春山寂寂掩禅扉複嶺盤盤入翠微布韈青鞋供勝踐粥魚齋鼓薦玄機
日烘幽徑綠煙暖風定曉枝紅雨稀曾是西堂讀書客不應啼鳥也催歸
家園假山
八尺飛來峰蒼然立於獨細看甲乙字疑是平泉族山非一草石見石山
亦足便恐東岫雲來我簷下宿今朝鑿盆池明朝種松菊自笑住山人何
時返嵓谷
同侯子晉賦鴈
沉沉江浦雲浩浩朔漠雪微生幾寒暑翅老飛欲折樓中見新過夕照送
明滅欹枕數聲來疎䆫耿残月悲鳴或天性南北隨所愜誰念孤旅人年
年爲愁絶
寒林圖爲侯子晉賦
川光茫茫風景暮一雪無情天地素長安閉門千萬家亦有行人踏長路
新豐煙火㶚橋水畫史工作荒寒趣雪中故事知幾何偏識詩翁忍寒處
君不見淮西城下鵝鸛鳴官軍夜斫吴家營只如党家麁俗亦不惡銀燭
金荷天未明拈出雪詩三十韻蹇驢席帽可憐生雪詩三十韻見坡集
贈答彦文相過之什程太原人
剥啄誰叩門開門得吾友握手一大笑慰我離群久之子富才具事業可
力取瞻望青松姿衰遟愧蒲柳金閨滿鵷鷺什伯自爲偶寂寞林野人過
從但隣叟盤飡無兼味笋蕨才適口窮達俱偶然相逢且柸酒
枕上
往時見白髮談笑輕歲月誰謂明鏡裏蕭蕭不勝鑷山林蹉跎久世慮初
未絕觸物重興懷忽忽不自愜遭逢有竒耦才用隨巧拙如何杜陵叟自
比稷與契茫茫拊塵編何時卒吾業
秋暮王氏園亭
細徑雲林底危亭澗水湄秋先殞黃葉寒未老紅葵嚼句幽禽荅尋花晩
蝶隨無人共幽興思與野僧期
六言
北闕三臺五省東山萬壑千岩琴書中有真味風月外無多談
山園梨葉有青紅相半者戲作一詩
霜輕霜重偶然中一葉雖殊萬葉同不信世閒閑草木解隨兒女作青紅
詩
少有吟詩癖吟來欲白頭科名不肯換家事幾曾憂含咀將誰語研磨若
自讎百年閑伎倆直到死時休
尊酒
土灰論遠計木石笑浮生但有一尊酒何須千載名
憶山中二絶句
東寺留連飲張園爛漫遊兒童望歸路一日幾登樓
秋色山中好山翁醉不廻不知籬下菊霜後幾叢開
山中雨後
遶屋湍聲轉臨崖老樹摧雷轟一雨去雲擘兩山開
遣興
張翰一杯酒林逋千首詩性唯便自適材敢論時施狡兔從三窟鷦鷯分
一枝青山有佳色只似往年時
發冀州留别恩禅師
詩拙非同社情親本故鄕共知成遠别且復暫相將池古蓮花淨䆫深檜
葉香何時重携酒來宿贊公房
貴公子詠
高堂紅燭鼓聲齊舞徧纖腰月未西一曲纏頭一雙錦驊騮空自惜障泥
蓮葉觀音恩禅師所藏同路宣叔賦
瑞相分明一葉中華嚴性海共圓通補陀自有丹青變畫史區區可得工
謝張使君夢弼餽春肉
牙豬肋厚一尺玉塩花入深蒸脫骨韭芽蓼甲春滿盤走送茅齋慰幽獨
山人食貧才一粥幾被艾生嘲首蓿食前方丈非素懷頗憶懸貆繞高屋
呼來鄰叟共一飽爲說使君方継肉飢民待哺今幾家無策贊君慚此腹
區區一肉見歌詠說食書生良未足却愁今夕夢寐閒有物踏破園𬞞綠
仙雞詩并序
繁畤義興鎮酒家韓氏子畜一雞以善鬪雄其鄕一日敵家以藥飼雞使
不知痛求與韓雞對韓雞闘久果被傷口下頷不收垂死矣一賣藥道人
過其門曰我能活此韓欣然使療之里中諸兒隨看者一二十軰皆使向
壁立道人以雞置籠中探手良久若摩拊然者巳而取瓢水噀之置瓢籠
上即出門兒曹怪其久不還竊視之雞喙巳復生矣道人布袍草冠腋下
懸青囊落魄嗜酒夜宿寺閣上韓氏子與里中人奔走求之并所卧草薦
不在矣是時明昌七年仲規弟爲此鎮酒官予亦在焉作仙雞詩以記之
老雄徤闘夸擅埸韓郎抱歸神色揚豈知黠兒出徼倖毒手一發不得妨
毳毛散灑尚可養利觜一哆何由張青囊道人何許來自言捄藥吾有方
垂髯噀水濯殘血半喙隨手生新黃筠籠半開聞腷膊草冠巳往徒驚忙
神仙世有寧虚荒惜哉詭激不可量世人鷙勇天且劓况於物也資強梁
敷策枯枿變金石未若與世鍼膏盲何須變化示狡獪知君辦作淮南王
蓬萊東望雲茫茫愛而不見心爲狂刀圭不願換凡骨且欲共醉無何鄕
燈下讀林和靖詩
落葉落復落淸霜今幾番疎燈照茅屋山月入頽垣老愛寒花淡幽嫌宿
鳥喧卷中林處士相對兩忘言
觀西岩張永淳畫鴈
慘淡經營下筆難畫成不似卷中看知君連夜江湖夢折葦蕭蕭沙水寒
從趙敷道覓石榴
仙人囊中五色露得種昔與蒲桃俱猩猩染花開五月巳覺秋實懸庭除
張園一酸齒欲裂君家兩株蜜不如竹馬兒童厭梨栗綠囊聊爲剥紅珠
雪行
五更驢背滿靴霜残雪離離草樹荒身在景中無句寫錯教人比孟襄陽
龍眠畫馬
驪黃求馬世皆然滅没存亡自一天當日塩車人不識只今空向畫中傳
歲暮
蔌蔌霜力勁沉沉山氣冥北風半夜起吹動一天星
送張冀州致政還都狀(元行簡之父)
一扎恩書下紫宸東門祖道畫圖新路人也解賢疎傅河内猶思借寇恂
父子文章千載事田園松菊自由身玉京才過梨花節靈沼行春莫厭頻
(用宋退傅張公閑)遊靈沼探春回故事
春雪
幾日韶華雪更侵龍公試手本無心寒留整整斜斜態暖入融融洩洩隂
著柳直疑香絮重擁階還似落花深前頭桃李應無恙剰破相如買賦金
楸樹
道邊楸樹老龍形社酒澆來漸有靈只恐等閑風雨夜怒隨雷電上青冥
七夕
天河唯有鵲橋通萬劫懽緣一瞬中惆悵五更仙馭遠寂寥雲幄掩秋風
觀柘枝伎
腰鼓聲乾揭畫梁綵雲擎出柘枝娘簾閒飛燕時窺影鑑裏驚鸞易断腸
輕細不妨重暈錦廻旋還恐碎明璫杖頭白雨催花急拂散春風兩袖香
敏之兄詩
敏之諱好古性識穎悟讀書能強記務爲無所不闚年二十就科舉時先
東岩君巳捐館太夫人年在喜懼望其立門戸爲甚切及再上不中意
殊不自聊又娶婦不諧日致惡語遂以狷介得疾嘗作望月詩有莫怪更
深仍坐待密雲或有暫開時之句人或言詩境不開廣非佳語也嘆曰吾
得年不永境趣能開廣否未幾没于北兵之禍年三十一
中秋無月
佳辰無物慰相思先賞空吟昨夜詩莫怪更深仍坐待密雲或有暫開時
讀裕之弟詩藁有鸎聲柳巷深之句漫題三詩其後
阿翁醉語戲兒癡說着蝉詩也道竒吳下阿蒙非向日新篇爭遣九泉知
鸎藏深樹只聞聲不着詩家畫不成慚愧阿兄無好語五言城下把降旌
傳家詩學在諸郎剖腹留書死敢忘(先人臨終有剖腹留書之語)背上錦囊三
箭在直須千古說穿楊
題江村風雨圖
渡口舟横水拍空墨雲傾雨樹號風江山不到紅塵眼半幅煙綃想像中
中州癸集卷終
