可閒老人集别集類四(元)
提要
(臣)等謹案可閒老人集四卷元張昱撰昱字
光弼自號一笑居士廬陵人元末左丞楊旺
扎勒(原作楊完者今改正)鎮浙江昱參謀軍府官至左
右司員外郎行樞密院判官元末棄官不仕
張士誠招禮之不屈明太祖徵之至京召見
憫其老曰可閒矣厚賜遣歸更號可閒老人
放浪山水年八十三乃卒明史文苑傳附見
趙撝謙傳中瞿宗吉歸田詩話記其在楊旺
扎勒幕中諸作又記其酒酣自誦歌風臺詩
以界尺擊案淵淵作金石聲曰我死葬骨湖
上題曰詩人張員外墓足矣其風調可以想
見也其詩學出於虞集故具有典型舊稿散
佚正統元年楊士竒始得殘帙於給事中夏
時以授浮梁縣丞時昌刻之此本即從正統
刻本傳寫者士竒原序尚載於卷端其詩才
氣縱逸往往隨筆酬答或不免於頽唐然如
五王行春圖歌風臺諸作皆蒼莽雄肆有沈
鬱悲凉之概天寶宫詞輦下曲宫中詞諸作
不獨詠古之工且足備史乘所未載顧嗣立
元詩選嘗錄其詩於辛集中其小傳引楊士
竒序云云所見盖即此本舊板久佚流傳漸
寡
國朝金侃得毛晉家所藏别本改題曰廬陵集
侃復為校正間附案語于下方然其本亦從
此本傳錄非兩書也乾隆四十六年十月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
可閒老人集原序
廬陵張光弼先生少事虞文靖公集得詩法文靖才高
識廣其詩浩博而不肆變化而不窮而一宿於正先生
之詩氣宇閎壯節制老成而從容雅則稱其傳焉張潞
公翥最先知之而一時學者皆傾慕之其平生之作散
亡多矣予近從給事中夏時得其五七言古近體一帙
以授其外孫浮梁縣丞時昌俾刻之鄒孟氏有言誦其
詩讀其書不知其人可乎先生名昱仕元累陞至行樞
密院判常贊忠謨于戎幕元末政壞遂棄官不仕張士
誠據有浙西禮致之不屈而與周伯温楊廉夫交游相
得號一笑居士我太祖皇帝混一天下訪求前元故臣
之賢者常被徵至京深見温接已而憫其老曰可閒矣
厚賜遣歸遂採天語更號可閒老人徜徉浙西湖山之
間詩酒自適春秋八十有三而終噫觀其詩而考其處
出可以知其為人焉正統元年夏四月既望楊士竒叙
可閒老人集原序
