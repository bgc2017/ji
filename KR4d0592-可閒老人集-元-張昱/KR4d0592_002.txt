可閒老人集卷二
明張昱撰
五言絶句
梅花十絶
種梅如昨日樹已過人長粉白東鄰女爭窺出院牆
小玉探春回褰簾笑語來今朝庭樹上忽有數花開
黃鐘纔應律英萼已舒芽不笑黃金柳先開白玉花
漢主黃金屋盧家白玉堂暗香浮動處愁思月昏黃
一枝憐似玉日暮正愁新寂寞珍珠珮天寒翠袖人
數點飄香雪非關畫角吹驚心調鼎事細雨綠隂時
雪落紗忩外寒梅正著花不同桃李樹爭艷五侯家
新月回宫簷梅妝艷於雪誰為五出花能加天下白
姑射有處子雪色而内視肌粟寒不生香篝熏素被
樹老苔衣厚花稀春事遲為緣生驛路都是折殘枝
題畫
筆墨生幽思山居春日長獨謠橋上路亦自惜年芳
夜坐
夜長春酒醒敧枕何曾睡時見燭花中餘光吐金穗
題竹
落墨生幽思風來自有香九天皆雨露容易拂雲長
題西湖大佛頭寺
佛身滿法界金色從地起若人加莊嚴其福亦如是
題枯木竹石圖
石氏珊瑚樹楊家翡翠鈎千年風雨後遺影海中洲
青山白雲圖
俗駕真難到滿山都是雲雲中有樓觀鸞鶴日相聞
題畫山水
溪迴岸影深山迥溪聲響獨有溪上人扁舟自來往
題諸葛孔明像
一笑出隆中黃星掩日紅妖氛不敢作白羽起西風
詠雞
鳳凰有五色雞亦有五德鼓翼不妄啼一聲天下白
七言絶句
題孔明抱膝圖
抱膝長吟彼一時卧龍消息有誰知能聽天下三分計
賴有劉家大耳兒
題羲之寫扇圖
蒲扇新題墨未乾也應技癢要人看阿婆莫謾提籃去
明日街頭寫便難
訪舊三竺次泐禪師雜興韻
但教懷抱能傾倒莫向樽罍計有無不為訪僧三竺寺
肯乘煙艇過西湖
酒館湖船盡有名玉杯時得肆閒情至今人說張員外
不是看花不出城
為桐峯講主題風煙梅二畫
長林春早玉煙新未許風光殿後塵留得維摩方丈在
碧紗遮護散花人
高坐天人白玉牀袈裟都是素毫光東風也自知消息
箇箇吹香入道場
題墨梅
一點嬌飛傍鏡臺曾隨笑靨貼宫腮如今莫說顔如玉
何限風煙馬上來
白描杏花
小樓春雨賣花時盡說京城好女兒有筆何應描不就
況兼紅粉不曾施
白描水仙花
月下歸來看未真烏絲幾縷欲生春莫教縞帶隨風遠
留綰明珠贈洛神
荔枝畫
一勺瓊漿貯絳霞好招鸚鵡過西家若為解得相如渴
免向金莖泣露華
題十八學士奕棋圖
瀛州風景最清真一代人材盡鳳麟莫道深山更深處
旁觀都是下碁人
五陵游俠圖
白雪肌膚白玉鞍渾身俊氣許人看若知稼穡艱難處
肯把黃金鑄彈丸
題桂花仙子
黃金碎搗作微塵露染秋和色未勻回首瓊林休悵望
素娥元是月中人
秋雲幾片作衣裳吹盡西風骨亦香明月若教生洛浦
可勝才思惱陳王
題徽廟螃蠏圖
閱盡蟲魚爾雅篇閒將藤素染蒼煙不知畫得招潮後
艮嶽從教變海田
長白山前謾拔都清華小殿試操觚含毫應笑滕王拙
不寫秋沙郭索圖
題畫梅
年年長與柳爭春數點風前更可人待得綠隂成子後
暗香疎影總隨身
題明皇擊毬圖
管籥聲隨萬乘游開元毬馬最風流九齡老去無人諫
不破中原不肯休
題黃花白蝶扇面
一枝秋露染初勻曾伴淵明漉酒巾若道夢中能化蝶
飛來應是白衣人
題大慈寺僧房
老禪相見具袈裟旋汲新泉自煮茶笑問世間春幾許
東風開遍石巖花
題紙缾留别育王寺長老照大千
朝市山林自一家要知逢掖即袈裟青蘋波上涼風起
定到禪房看蕙花
題剡溪夜雪圖
雪月相邀過剡川芙蓉遠近玉生煙戴家亭館多風致
只好到門迴酒船
題二馬圖
卸却銀鞍得自由偶因鬉癢一回頭青絲幾尺無拘束
曾控風雲遍九州
春明仰首一長嘶莫說河冰迸玉蹄曾與將軍同患難
等閒平步到檀溪
江南曲
阿姊却從何處來芙蓉有露濕香腮相呼相應棹船去
知是隣家鬭鴨回
一束蓮莖學細腰塗金艇子木蘭橈東家姊妹西家去
更約明朝去看潮
贈琴士
萬樹流鶯御苑西朝回騎馬醉如泥如今都向山堂宿
聽得琴中烏夜啼
小遊僊次韻四首
漢武求仙未絶情枉將心力事金莖靈王太子因無欲
吹得琅玕作鳳鳴
桂閤金銀不甚高仙山幾許隔波濤信回青鳥無尋處
一色春風是絳桃
小娃莫說臉如蓮自牧羊龍向葑田笑指清泠橋下水
此中元是碧瑤天
青蛇昨夜付書回只許麻姑自拆開說道蓬萊山下路
莫因清淺不歸來
題鸚鵡仕女圖
美人應自惜年華庭院沈沈鎖暮霞只有舊時鸚鵡見
春衫曾似石榴花
題露荷風柳扇面
猶恐丹砂染未勻波中影是鏡中身長眉畫向春風裏
不許人間更效顰
此扇當年定賜誰淚痕猶自舊胭脂班姬莫用閒相詠
次第涼風到汝吹
秋夕
紫藤滿架月華明一片涼風絡緯聲猶有西江未歸客
倚船因爾動離情
過泖湖
泖湖有路接天津萬頃銀花小浪勻安得滿船都是酒
船中更載浣紗人
過金粟寺看東坡竹
東坡仙去三百載海上猶存丹鳳巢醉裏自將衫袖下
拂開塵壁看煙梢
題凝思士女
蘐艸花開一兩枝薰風更是斷腸時自家團扇無心把
想得迴文織錦詩
題盧媪家
誰似禇莊盧媪家開門繞屋是荷花收來麥把雲成垜
繅動蠶絲雪滿車
船坊小小柳依依田舍人家儘自肥溪水受隂魚出躍
薰風吹暑燕交飛
過蕭山縣
原野蕭條井邑虚居人都是劫灰餘橋邊猶有江淹寺
不為題詩駐使車
題吳綵鸞寫韻圖
小點紅鸞欲下遲遠山渾是畫來眉如何一念人間事
上界仙曹便得知
同徐大章溪上看芙蓉
日暮歸來雨濕衣涼風千樹綵雲飛渚宫只在秋江上
何事襄王夢到稀
宫詞次周員外韻
時樣宫眉不甚長再三笑語問同房内園有約看花去
稱得春衫繡鳳凰
題左司壁
省中莫說文書簡開遍杏花渾不知今日樹邊騎馬過
滿衣春雨立多時
題毛女
一钁長隨玉雪身女中還有爛柯人相逢好向麻姑說
東海千年又化塵
題東坡竹
三百餘年屈指過猶於遺墨見東坡雖然數尺黃州竹
寫出參天直節多
題蘇小小像
湖上行雲逐步移手攜團扇欲何之髩邊莫笑閒花艸
也是當時第一枝
題蜻蜓蛺蝶畫扇
點水穿花不自疑輕盈滿扇欲何之柳塘一覺風流夢
又是秋香欲老時
觀奕圖為楊左丞題(楊完者都)
局中勝負幾回新畫在丹青亦損神莫把等閒消歲月
旁觀都是下棋人
求仙辭
漢皇承露鑄金莖别道雲間有玉京萬乘旌旗不隨去
此身何用獨長生
不見王喬馭鶴還秖應憔悴老空山何如修取金仙法
滅盡空花出世間
荷花詞次韻周伯温參政
朝霞染得好衣裳吹遍湖頭風露香身分可憐年紀小
纖腰一束鬱金黃
少年慣服白硃砂養得容顔故似霞生長六橋楊柳岸
不知湖水是儂家
莫訝吳儂說靚妝紅綃貼體肉生香夜來相伴綠荷葉
受用滿湖風露涼
一種西湖與若耶鴛鴦宿處便為家秋房結得新蓮子
便是當時藕上花
上元夫人詞
阿母親曾與製衣手攀雲錦下天機自從宴罷茅君後
寂寞龜壇會更稀
瘦馬
少盡其力老棄之此豈有意埋敝帷不如汗血陣前死
以革就裹將軍屍
柳枝詞
尊前不奈小腰身爭欲攙先上舞茵多謝東風好擡舉
盡情分付畫眉人
春光領略不勝嬌搖蕩東風千萬條悔盡江州白司馬
一生空詠小蠻腰
折柳枝
愁向尊前唱渭城柳枝折盡贈人行早知世路多離别
移在郵亭遠處生
唐天寶宫詞十五首
壽王妃子在青春賜與黃冠號太真不是白頭高力士
翠華那得遠蒙塵
徹夜宫中按羽衣明朝冊拜太真妃鳳凰閣裏承恩後
從此君王出内稀
興慶池頭芍藥開貴妃步輦看花來可憐三首清平調
不博西涼酒一杯
清源小殿合涼州羯鼓琵琶響未休為是阿瞞供樂籍
八姨多費錦纏頭
蓬萊前殿摘黃柑一色金盤賜内官揀得枝頭合歡實
畫圖傳與大家看
玉笛當年是賜誰可教妃子得偷吹還家剪下青絲髮
持謝君王意可知
天子樓前百戲陳大娘竿舞最驚人貴妃獨賞劉郎詠
牙笏羅袍色色新
舁上兒綳滿翠容黃裙高髻一叢叢君王入内聞歡笑
賜與金錢滿六宫
四海承平倦萬幾只將彩戲悦真妃不平最是弹雙陸
骰子公然得賜緋
小部梨園出教坊曲名新賜荔枝香霓裳按舞長生殿
擊碎梧桐夜未央
共指雙星出殿遲並肩私語有誰知君王未出長安日
肯信人間有别離
香囊遺下佛堂階不使君王不愴懷想著當年雪衣女
羽衣猶得苑中埋
勤政樓中夜正長上皇西望轉淒涼侍兒惟有紅桃在
一曲涼州淚萬行
龍女殷勤道姓名淩波池上乞新聲周公不入君王夢
誰與蒼生致太平
天寶年間寵賈昌黃衫年少滿雞坊絳冠鬭罷羅纏項
又得君王笑一場
趨府
燕子梁間漸有聲碧油忩外未天明長街官樹留殘月
滿馬好風吹宿酲
小寒
花外東風作小寒輕紅淡白滿闌干春光不與人憐惜
留得清明伴牡丹
涼思
朝來風雨怯輕羅便覺涼秋意思多一夜不眠聯翠被
餘香消盡滿池荷
覺來
好風吹雨覺來遲開遍荼蘼總不知團扇晚涼人似玉
也須消瘦暮春時
春光
湖上偏多楊柳風桃花吹盡雨前紅等閒却被東君笑
大半春光在醉中
柳花詞
望窮河水是隋家風落長堤御柳斜春盡花飛留不住
白頭啼遍後栖鴉
欄馬牆西欲暮春花飛不復過中旬倚天樓閣晴光裏
爭撲珠簾不避人
章華臺下路西東走馬歸來滿袖風吹起萬條枝上雪
等閒迷却細腰宫
滿院長條散綠隂誰家門戶碧沈沈地衣不許重簾隔
雪白花鋪一寸深
揚州寺前楊柳多柳枝能舞更能歌夜來吹入維摩室
化作天花可奈何
孟院判宅辭飲
病來酒力未能加易覺衰容染絳霞團扇涼風吾欲睡
不勞頻看石榴花(酒名)
輦下曲(有序)
昱備員宣政院判官以僧省事簡搜索舊文藁於囊
中曩在京師時有所聞見輒賦詩有宫中詞塞上謠
共若干首合而目之曰輦下曲其據事直書辭句鄙
近雖不足以上繼風雅然一代之典禮存焉
黃金大殿萬斯年十二丹楹日月邊傘蓋威蕤當御榻
珠光照耀九重天
五垓千陛立朝廷檻首銅雕一丈翎不待來儀威鳳至
日聞韶濩在青冥
州橋拜伏兩珉龍向下天潢一派通四海仰瞻天子氣
日行黃道貫當中
方朝猶是未明天玉戚輪竿已儼然百獸蹲威繪旛下
萬臣效職内門前
東樓緋服唱雞人擊到朱鼙第幾聲楠寐奉常先告備
駕行三叩紫鞘鳴
至元典禮當朝會宗戚前將祖訓開聖子神孫千萬世
俾知大業此中來
二九行分正從班盡將牙笏注名單簟鋪獸鎮丹墀内
鵠立千官繞畫闌
國戚來朝總盛容左班翹鶡右王封功臣帶礪河山誓
萬歲千秋樂未終
靜瓜約閙殿西東頒宴宗王禮數隆酋長巡觴宣上旨
儘教滿飲大金鍾
萬方表馬賀生辰班首師臣與相臣喝贊禮行天樂動
九重宫闕一時新
三司侍宴皇情洽對御吹螺大禮終寶扇合鞘催放仗
馬蹄哄散萬花中
授時歷進當冬至太史舁官近御前御用粉牋題國字
帕黃封上榻西邊
泥金歴水順飄揚掌扇香吹殿角涼不是内官親執御
太平無用鎮非常
只孫官樣青紅錦裹肚圓文寶相珠羽仗執金班控鶴
千人魚貫振嵩呼
全裝節仗冒金錢振竦高擎玉陛前軃袖行交太平字
回鑾猶是步蹁蹮
黃金酒海贏千石龍杓梯聲給大筵殿上千官多取醉
君臣胥樂太平年
西天法曲曼聲長瓔珞垂衣稱艷妝大宴殿中歌舞上
華嚴海會慶君王
職貢蠻夷通海徼筦衣毳帽步逡巡翠華閣下頒繒幣
聖主留恩柔遠人
竹扛金鑄百尋餘頂版高鐫萬國書禁得下方雷與電
聲光不敢近皇居
崇天門下聽宣赦萬姓歡呼萬歲聲豈獨罪人蒙大宥
普天率土盡關情
戶外班齊大禮行小臣鳴贊立朝廷八風不動丹墀靜
聽得宫袍舞蹈聲
墀左朱闌艸滿叢世皇封植意尤濃艱難大業從兹起
莫忘龍沙汗血功
國初海運自朱張百萬樓船渡大洋有訓不教忘險阻
御厨先飯進黃粱
旂常萬乘綴旒旓玉瓘升壇藉白茅前月太常班鹵簿
安排法駕事南郊
清廟上尊元不罩爵呈三獻禮當終巫臣馬湩望空灑
國語辭神妥法宫
遼東羞貢入神厨祭鮪專車一丈魚寢廟歲行春薦禮
有加鉶豆雜鮮腒(禽鳥之肉)
國俗祠神主中霤氊車氊俑挂宮燈神來鼓盞自飛動
妖自人興如有憑
狼髖且抛何且呪女巫憑此卜妖祥手持樸&KR0554;揮三祀
蠲潔祈神受命長
當年大駕幸灤京象背前䭾幄殿行國老手爐先引導
白頭聯騎出都城
皇輿清暑出灤京三日當番見大臣夜半暗中偷摸箭
隂教右姓主朋巡
請號關牌趨鼓閣弓刀千騎領兵符例差右姓巡倉庫
哄唱穹廬賜大酺
祖宗詐馬宴灤都挏酒啍啍載憨車向晚大安高閣上
紅竿雉帚掃珍珠
駕起京官聚草棚諸司誰敢不從公官錢例與供堂食
馬上風吹酒面紅
千門萬戸嚴扃鑰留守司官莫自閒仰候秋風駝被等
郊迎大駕向南還
駝裝序入日精門銅鼓牙旗作隊喧一聽巡階鈴鈸振
滿宫俱喜出迎恩
月華門裏西角屋六纛幽藏神所居大駕起行先戒路
鼓鉦次第出儲胥
華纓孔帽諸番隊前導伶官戲竹高白&KR0987;葳蕤避馳道
帝師輦下進葡萄
守内番僧日念吽御厨酒肉按時供組鈴扇鼓諸天樂
知在龍宫第幾重
皇輿行在闢人門羣牧分屯散綵雲習馭每朝供進馬
近移毳幕盡宗勲
御前親拜中書令恩賜東宫設内筵手署勅黃唯一道
任誰祗受付雙遷
雞人唱罷内門開千騎前頭丞相來衛士金瓜雙引導
百司擁醉早朝回
端本堂深繡榻高滿前學士盡風騷星河騎士知唯馬
慣識金牋玉兔毫
旌旗千騎從儲皇詐柳行春出震方祖宗馬上得天下
弓矢斯張何可忘
和寧沙中樸&KR0554;筆史臣以代鉛槧事百司譯寫高昌書
龍蛇復見古文字
儀臺鐵表冠龍尺上刻橫文晷度真中國失傳求遠裔
猶於回紇見斯文
儒臣奉詔修三史丞相銜兼領總裁學士院官傳賜宴
黃羊湩酒滿車來
經筵進講天人喜宣索金繒賜講臣已覺聖躬忘所倦
教將古訓更前陳
文明天子念孤寒科舉人材兩榜寬别殿下簾親策試
唱名纔了便除官
冑監諸生盛國容大官羊膳兩厨供六經盡是君臣事
卿相才多在辟雍
爐香夾道湧祥風梵輦遊城女樂從望拜綵樓呼萬歲
柘黃袍在半天中
放教貴赤一齊行平地風生有翅身未解刻期爭拜下
御前成箇賞金銀
國子題名金僕姑樹籬比射盡腰符分明百步中侯的
踴躍宗王舞袖呼
對朋角飲目相招黃鼠生燒入地椒馬湩飲輪金鐸刺
頂寧割髮不相饒
柳林密遣弄臣回封印黃金盒一枚天語直將西内去
便教知是草芽來
直從海子望蓬萊青雀傳言日幾回為造龍舟載天姆
院家催造畫圖來
西方舞女即天人玉手曇花滿把青舞唱天魔供奉曲
君王常在月宫聽
鴨綠江波勝鴨頭魚龍變化滿中州分來一派天潢水
到得烏桓便不流
昭君遺下漢琵琶拗軫誰彈狽獲沙春色不關青塚上
只今芳艸滿天涯
玉竇橋邊日月明金棋界脈直如繩世皇存此為殷鑒
上刻宣和示廢興
金計傾遼至可哀為車為馬枉豗隤豈知萬歲山中土
載得龍沙王氣來
大都周遭十一門草苫土築那吒城䜟言若以磚石裹
長似天王衣甲兵
帕克斯巴釋之雄字出天人慙妙工龍沙彷彿鬼夜哭
蒙古盡歸文法中
學貫天人劉太保卜年卜世際昌期帝王真命自神武
魚水君臣今見之
許衡天遣至軍前未喪斯文賴此傳大學一編堯舜事
致君中統至元年
運際昌期不偶然外臣豪傑得神仙一言不殺感天聽
教主長春億萬年
宋亡死節文丞相不受宣封信國公祠廟至今松栢在
世皇盛德及孤忠
太祖雄姿自聖神一時睿斷出天真要將儒釋同尊奉
宣諭黃金鑄聖人
龍虎山中有道家上清劍履絢晴霞依時進謁棕毛殿
坐賜金瓶數十茶
相官馬湩盛渾脱騎士題封抱送來傳與内厨供上用
有時直到御前開
西番僧果依時供小籠黃旗帶露裝滿馬塵沙兼日夜
平坡紅艷露猶香
黃公壚榜大金書門外長停右姓車請教宫繒來換酒
悲歌始是醉之餘
圜殿儀天十六楹向前黃道不教行帳房左右懸弓角
盡是君王宿衛兵
玉德殿當清灝西蹲龍碧瓦接榱題衛兵學得高麗語
連臂低歌井即梨
棕毛四面擁龍牀殿角涼生紫霧香上位勵精求治切
不曾朝退不擡湯
斜街木局盡閒房御史微行自不妨從立憲臺曾有旨
代天耳目付賢良
上都半道次榆林是處鴛鴦野濼深不比使君桑下問
自媒年少覓黃金
少年馬後抱熊羆便佞相傾結所知一日搭名幇艸料
好官多屬跨驢兒
閒家日逐小公侯藍棒相隨覓打毬向晚醉嫌歸路遠
金鞭梢過御街頭
鬭鵪初罷艸初黃錦袋牙牌日自將閙市閒坊尋搭對
紅塵走殺少年狂
教坊女樂順時秀豈獨歌傳天下名意態由來看不足
揭簾半面已傾城
爭抱荆筐拾馬留貧兒朝夕候鳴騶不知金印為何物
肯要人間萬戶侯
北方九眼大黑殺幻影梵名紇刺麻頭戴髑髏踏魔女
用人以祭惑中華
高昌之神戴羖首仗劍騎羊氣猛烈十月十三彼國人
蘿蔔麵餅賀神節
十宇寺神呼韓王身騎白馬衣戎裝手彈箜篌仰天日
空中來儀百鳳凰
旃檀佛像身丈六三十二相俱完全流傳釋家親受記
止於大國來西天
西番燈盞重百斤刻銘供佛題大臣黃楢萬甕照無盡
上祝皇釐下己身
花門齊侯月生眉白日不食夜飢之纏頭向西禮圈戸
出浴升高呌阿彌
西天呪師首蜷髮不澡不頮身亦殷倒垂瓔珞披紅罽
膜拜螭坳識聖顔
肩垂綠髮事康禪淡掃蛾眉自可憐出入内門裝飾盛
滿宫爭迓女神仙
紅城萬戶拱皇居宿衛親兵飽有餘苑鹿與人分食慣
朝朝羣聚候麋車
樞密院家家賜宴金符三品事奔趨教坊白馬䭾身後
光祿紅簫送酒車
四面朱闌當午門百年榆柳是將軍昌期遭際風雲會
草木猶封定國勲
鴐鵝風起白毰毸秋夏跟隨駕往回聖主己開三面網
登盤玉食自天來
守宫妃子住東頭供御衣糧不外求牙仗穹廬護闌盾
禮遵估服侍宸游
三宫除夜例驅儺徧灑巫臣馬湩多組燭小兒相哄出
衛兵環視莫如何
緋國宫人直女工衾禂載得内門中當番女伴能包袱
要學高麗頂入宫
壁衣面面紫貂為更繞腰闌挂虎皮大雪外頭深一尺
殿中風力豈曾知
天朝習俗樂從禽為按名鷹出柳隂立馬萬夫齊指望
半空鵝影雪沈沈
大安閣是延春閣峻宇雕牆古有之四面珠簾煙樹裏
駕臨長在夏初時
萬歲山中瓊島居廣寒宫殿畫難如迴鑾風過黃金鐙
飄下爐香十里餘
欄馬牆臨海子邊紅葵高柳碧參天過人不敢論量數
雨露相將近百年
宫中詞
宮中詞唯唐陜西司馬王建一百首為得體蓋從内
臣出入宫闥所賦俱實見其事厥後蜀主花蕊夫人
效其體賦詩一百首亦其身親見之宋王安國校官
書見其本序而置之内閣元初奉天楊興錄宋宫人
語五言詩十八首頗得其情足次二家後大抵宫中
詞論富有天下貴為天子不可以文章工拙稱必非
想像必親見皆非閭巷之士可擬而賦者後學廬陵
張昱光弼誌
紅光滿室産皇儲天下千秋與祝釐侍女后妃頒剩綵
天顔有喜内臣知
裹頭保母性溫存不敢移身出内門尋得描金龍鳳紙
學摹國字教皇孫
頒賜三宫端午節金絲纏扇繡紅紗謝恩都作男兒跪
拜起深深鶡尾斜
内人哄動各盈腮談自西宫撒雪回報與内司當有宴
羊車今晚蚤將來
網軒涼思蚤相催紅葉生時雁又來不用題情付流水
已從步輦過宫迴
櫻桃紅熟覆黃巾分賜三宫遺内臣拜跪酬恩歸院後
金盤酪粉試嘗新
徽儀殿裏不通風火者添香殿閣中榻上重重鋪設好
君王今夜定移宫
宫衣新尚高麗樣方領過腰半臂裁連夜内家爭借看
為曾著過御前來
和好風光四月天百花飛盡感流年宫中無以消長日
自擘龍頭十二絃
鴛鴦鸂鶒滿池嬌綵繡金茸日幾條早晚君王天壽節
要將著御大明朝
宫羅支請銀霜褐徹夜房中自剪裁明日看花西内去
牡丹臺畔木瓜開
延華閣下日如年除是當番到御前尋出塗金香墜子
安排衣線撚春綿
頻把香羅拭汗腮綠雲背綰未曾開相扶相曳還宫去
笑說秋千架下來
上苑新波小海分綠香溢岸好湔裙故將禁指監官見
放出天河洗絳雲
紙繩未把祝爐香自覺紅生兩臉傍為蹬為輪俱有喜
莫將縆結作羊腸
飲到更深無厭時並肩侍女與扶持醉來不問腰肢小
照影燈前舞柘枝
填金臂失戲分明贏得珍珠三兩升便去房中還賭賽
黃封銀榼酒如澠
殘却花間一局棋為因宣喚賜春衣近前火者催何急
惟恐君王怪到遲
從行火者笑相招步輦相將過釣橋鹿頂殿開天樂動
西宫今日賽花朝
彤雲捧起黃金殿十二丹楹七戶開南面君臨朝萬歲
來儀應共鳳歸來
櫺星門與州橋近黃道中間御氣高拜伏龍眠金水上
鎮安四海息波濤
塞上謠
砂磧大風吹土屋馬上行人紗罩目貂裘荆筐拾馬矢
野帳炊煙煮羊肉
玉貌當壚坐酒坊黃金飲器索人嘗蠻奴叠騎唱歌去
不管柳花飛過牆
漭然路失龍沙西挏酒中人軟似泥馬上毳衣歌刺刺
往還都是射鵰兒
馬上黃鬚惡酒徒搭肩把手醉相扶見人強作漢家語
哄著村童唱塞姑
野蠶作繭絲玉玉乳雞浴沙聲谷谷駱駝嬭子多醉人
氊帳雪寒留客宿
燕姬二八面如花留宿不問東西家醉來拍手趁人舞
口中合唱阿刺刺
雖說灤京是帝鄉三時閒静一時忙駕來滿眼吹花柳
駕起連天降雪霜
親王捧寶送回京五色祥雲抱日明錫宴大開興聖殿
盡呼萬歲駕中興
同賈守玄副官顧存玄老監曹空隠上座龔翛然
吳逢原二監齋遊洞霄宫得遍覽洞天福地
諸勝跡各紀一詩刻諸崖石以紀斯行之概云爾
岫雲隠居
岫雲深護列仙儒心與天倪共卷舒詩境偶生吟思外
青苔黃葉滿山居
昇王壇
大滌潛通句曲山列仙到處有遺壇千年落葉無行迹
時見郭文騎虎還
無骨蒻(許遠遊臨化囑弟子曰丹在無骨蒻下)
緣合詩逢無首羈此身便有上天時無端許遠留遺囑
勾引閒人到處疑
大滌棲真二洞題名石
身到名山骨亦清洞中不枉為題名高車駟馬人間世
幾度浮雲石上生
九鎖峯
青山九曲鎖煙霞隔斷塵寰百萬家洞裏有春藏不得
春風春雨汎桃花
唐碑
百尺穹碑當道安蛟龍蟠攫蘚花乾火燒雨洗殘文字
留得前王舊散官
漢祈靈壇
漢武祈靈築此壇願同日月駐龍顔神仙豈有君王福
萬國臣隣指顧間
馴虎巖(郭文醫虎處)
世往人非事不同巖前無復舊行蹤空山落遍千林樹
夜夜如同虎嘯風
藏書石室
曾於唐史讀遺文此日來遊似見君石室自藏真誥後
等閒人世幾浮雲
仙人影
形影能離己異常指揩猶作桂花香偶然狡獪留山石
未覺人間歲月忙
丹泉
百年能得幾回來更酌丹泉飲一杯莫送魚龍歸大海
海中波浪是塵埃
搗藥禽
因曾搗藥事幽棲羽化千年長未齊得似杵聲相繼散
月明猶繞故山啼
題海昌仙蹤
故老相傳語不空至今石井有仙蹤行人莫向井邊唾
一勺水中藏卧龍
追次薛濤詩二首
不教周昉畫丹青却把風流付蚤鶯錦水滔滔流不盡
斷腸詩句可憐情
知爾迴文織未成為因顔色擅才名傷春傷别尋常事
莫唱陽關第四聲
學仙曲
仙人好乘白鹿轓更剪明霞作飛帶醉來濯髮向銀灣
龍劍直倚青天外
徐卿有子抱才賢天上麒麟正妙年書案囊螢勤自勉
吟窗臨草頗堪憐
題桐栢宫
吹笙太子慕餐霞一鶴空山總是家桐栢幾回清露重
人間容易日西斜
題畫梅花
鉛華學作内家妝畫出宫眉歲月長不與東風共搖落
人間天上儘吹香
送春
送春何事典春衣銷得楊花幾度飛掌上玉杯成慣見
年年長是送春歸
巾子峯
青冥天上碧迢迢仙客遺巾竟寂寥猶有白雲閒似鶴
與人相伴夜吹簫
題孔主奉宅畫菊
朝陽下照東籬菊影落前庭亦有香好伴容安齋内客
玉盤承露對秋光
題三香圖(山礬水仙梅花)
離騷比興諸香艸不見三香入楚詞莫是歲寒將自異
衆芳蕪穢不同時
雪夜寄史左丞
白雪相將一尺深碧油窗合夜沈沈党家更有人如玉
猶道春寒入繡衾
題漁村晚照
在在村灣盡曬罾暮天秋水碧澄澄幾家漁舍雲深處
紅樹寒山路慣登
丹溪别業圖為周昉賦
文光萬丈照丹溪愛爾慈烏夜夜啼父有遺經能教子
草堂猶在此溪西
題夏圭孤舟風雨圖
此船載得許多愁使我樽前感舊遊惆悵揚州十年夢
滿江風雨泊瓜州
題歸釣圖
雨笠風蓑日往迴桃花流水碧山隈潭中漁釣何能盡
收却綸竿歸去來
題溪居圖
朝市塵埃若我何幽棲好處是松蘿前溪若與天河接
夜夜水中星斗多
紹興客中除夕
今歲今朝是歲除旅人況復在離居從來牛女成惆悵
烏鵲橋邊莫寄書
翫月圖
天地有情俱是感兔蟾應自念嬋娟分明照見山河影
一歲無如此月圓
家人輩開螯侑杯即事
東牀敧枕未成眠玉手開螯自可憐得似甕頭狂吏部
江頭風味落樽前
題讀碑圖
未瞻魯廟三緘口且讀曹娥八字碑較智只爭三十里
楊修誰說是男兒
題枯木竹石
風雪禁持百歲過真成生鐵鑄枝柯天寒翠袖能相倚
免得春來纏女蘿
一勺水中藏白蜃一毫端上畫青蛇世人只道韓湘子
藥術能開頃刻花
熱
南州大暑何可當雪冰不解三伏涼夜深明月在天上
白露滿湖荷葉香
題畫雨竹
江上數聲湘女瑟煙中一曲竹枝歌葉間有恨俱成淚
只為曾承雨露多
題桶底圖
不向粟中藏世界却來桶底畫樓臺分明記得麻姑語
清淺蓬萊水一杯
題漁樵閒話圖
漁樵本自不同科何事停橈話更多說與别人都不信
夜來風雨濕青蓑
題徽廟畫鵪鶉
長白山前馬似龍相將風火入深宫君王苦好丹青筆
猶恐鵪鶉畫未工
題茆堂雪景圖
草堂有客何為者應愛山川雪未消牀上一壺堪獨酌
風流不減霸陵橋
閒居春盡
幾日春殘不在家階前開遍粉團花再看又是明年事
酒滴東風惜歲華
題淵明像
典午功名等羽毛區區州縣亦徒勞折腰五斗無人識
只有歸來最是高
升仙壇
壇上春風長紫苔當時仙駕此徘徊山中老盡千年樹
化鶴何因一再來
題王若水畫翎毛
喔喔雄雞趁曉光豈同雌雉在山梁雲中鷹隼無虚爪
羽翼低飛好自防
東風吹水碧漪漪不放桃花自在飛莫怪野鳬驚不定
溪頭弋者未忘機
題道士王東甫圖畫
金銀樓閣在三山東甫何妨屢往還信是神仙在平地
鶴飛元不離人間
寄報國寺渭清遠上人(時張氏築城)
誰設嚴關一兩重直教隔斷白雲蹤城中何限蕭家寺
不把三間事遠公
桂花仙子圖
秋雲幾片剪衣裳吹盡西風骨更香明月不應生洛浦
又添情思惱陳王
船過臨平湖
船過臨平欲住難藕花紅白水雲閒只因一霎溟濛雨
不得分明看好山
寄三塔寺寬虚海
望見寺前三塔近老夫指擬駐行舟無端一陣東風雨
吹過湖南不自由
淩霄花
天女天花一樣嬌淩霄挽下最長條生愁化作空山雨
滿臉春紅恨未銷
題新亭壁
為愛庭前金鳳花風吹滿地散殘霞清尊團扇能相伴
飲到海天秋日斜
題修竹士女圖
袖卷香羅日又曛寸心都作錦迴文莫教吹動參差玉
驚斷陽臺一段雲
題左司壁
春日團團日未斜東風滿地散青霞曉鶯啼過落花雨
獨立淮南宰相家
題王若水畫
萱艸花開日又西太湖石畔鷓鴣啼竹枝不是江南曲
唱得樽前思欲迷
題唐十八學士圖
堯舜之道載方策人存政舉又何疑肅容斂手慚色者
知是當年封德彛
題趙子昂浴馬圖
真是房星夜降精雙瞳下照水波明浴回有翼應飛去
萬里風雲是一程
風馬
時清天地息煙塵騰躍乘看自有神遊牝委龍求作種
任渠風合向天津
嘉禾湖上為謝參軍題扇
鸚鵡杯中紅麯酒鴛鴦湖上黑油船南風吹入荷花蕩
借與閒人一醉眠
明皇對奕圖
漏盡宫壺日晷移君王猶是戀殘棋馬嵬一著無人算
只有楊妃自得知
題楊妃橫玉圖
天寶年間好太平華清小殿稱人情如何玉笛纔拈起
便作風吹别調聲
春日遊湖
神仙不死今何在富貴能全古亦難賸買蘇公堤上酒
莫教容易度春寒
題白玉蟾像
白玉如蟾俱是妄青天指月亦非真武夷洞裏曾相見
却是尋常劈篾人
詠何立事
宋押衙官何立秦太師差往東南第一峯恍惚引至
隂司見太師對岳飛事令歸告夫人東窗事犯矣復
命後即棄官學道蜕骨今在蘇州玄妙觀為蓑衣仙
舊作衙官身姓何隂司歸後記仙魔視身己是閒軀殼
一領蓑衣也是多
謝太傅
謝安德望重南朝妓女東山未寂寥若論漢家勲業事
何如笳鼓霍嫖姚
四菓畫(石榴桃實枇杷櫻桃)
照眼紅綃未十旬西風又折錦苞新石家金谷如長在
儘有明珠換美人
漢帝求仙不自知祗憑青鳥使瑤池矮人不見東方朔
肯信三偷是此兒
葉底纍纍黃漸深煖風四月熟幽林記曾摘徧西園樹
好似文君取酒金
廊廟嘗新出上闌内厨酪粉賜金盤白頭見畫成惆悵
滿朵春紅不厭看
效唐僧無則詠物詩四首(百舌鸕鷀木筆花金錢花)
巧作春禽百樣聲似矜觜舌有餘輕若為賸有閒心性
何不雲中學鳳鳴
䙰褷羽翼作羣飛殘害溪魚欲自肥滿嗉腥涎吞不下
為人長忍一生飢
木筆花含曉露濃似將才思擬春風若還開在江淹宅
夜夜題詩入夢中
小小紅絲叠絳霞釵頭玉燕共年華果然買得青春在
儘把名園種此花
紫菊花
應為揚州舊使君雞冠顔色染歌裙陶家九日東籬下
誰肯花前問紫雲
唐太宗遣御史蕭翼賺禊帖圖
君臣詭遇一獃僧禊帖雖來事可懲誰料萬年歸葬後
却將繭紙累昭陵
宫廊雪霽圖馬遠畫
畫在丹青事已非碧山猶自繞朱旗分明黃屋宸遊處
千步宫廊雪霽時
東坡笠屐圖
從來涇渭不同波得貶黎中幸己多莫把丹青論笠屐
文章千載一東坡
杜宵畫圍棋圖
何事今朝嬾畫眉深宫又是日長時閒愁不用量紅線
看取新添幾著棋
雨晴
薔薇正開雨弄晴狂風觸處亂紅英韓憑莫作雙飛蝶
泊在其中畫不成
曉起
杏子花開桃萼紅夜來疎雨過簾櫳風光雖是好時節
春在誰家絃管中
松瀑圖
石間激浪雪無迹松下瀑流雷有聲百折狂瀾非是險
人心方寸最難平
寒食
錢塘江上逢寒食遠客今朝轉念鄕幾樹落花春寂寂
數行回雁草茫茫
孫鍾設瓜圖
三士憑空化鶴羣己將旗蓋兆三分劉家門外樓桑樹
豈是荒唐䜟所云
岳林寺題兜率内院為玘石心上人賦
兜率天宫内院開錦衣彌勒笑盈腮因緣未了兒孫債
此是重來第幾回
聞夜潮
潮到江樓月到遲百年心事有誰知牀頭尋得劉琨劍
舞向春風惜舊時
張橫塘畫竹枝萱草
幾宵明月竹枝好一夜東風萱草長悵望美人煙水闊
不勝清思繞橫塘
茘枝畫為福建僉憲張惟遠題(濟南人)
樽前人出玉芙蓉纖手親分茘子紅歸得大明湖上宴
也應看畫說閩中
茜羅輕裹玉肌寒吹盡南風露未乾一寸丹心無與寄
為憑圖畫入長安
紅塵一騎露華香不管盧龍道路長誰信御前供玉食
不呈妃子不先嘗
六月南風茘子丹皺紅小碧滿銀盤水晶細嚼甜於蜜
滿口生香玉露漙
剪花士女
咫尺芳叢艷色深蜂情蝶思兩難禁看來莫用閒惆悵
剪下春風一寸心
題趙仲穆人馬圖
廏吏牽呈御苑迴開元求馬盡龍媒趙家富有曹韓樣
摹出承平氣象來
劉曜卿畫折花宫女
柳風草露欲沾衣又是宫中上直時好把桃花都折盡
免教吹作落紅飛
錢舜舉畫芙蓉
木葉芙蓉最耐寒等閒不許世人看蛾眉淡掃朝天去
自採花頭製道冠
梅花水月仙子畫
游魂非鬼亦非仙憑附梅花度歲年欲向姮娥訴孤另
浪中亦自少團圓
招周德新員外觀菊
明朝莫問晴和雨騎馬能來看菊花豈是省郎無酒對
不知此處似陶家
題扇士女
轉深文字轉多情侍女常將筆硯行思得玉臺新樣句
為題團扇贈卿卿
湖中即事
湖柳湖波盡可憐不知春在阿誰邊滿頭翡翠雙鬟女
細雨吳歌濕畫船
挾彈遊騎圖趙仲穆畫
玉臂雙楦據綺鞍渾身俊氣要人看若知稼穡艱難事
肯把黃金鑄彈丸
李白應制圖
明主憐才赦酒狂不知力士賤文章當其醉艸清平調
肯信長安是夜郎
杜甫上謁圖
出當天寶艱難日歸拜拾遺行在時入蜀還秦底心性
一篇長拜杜鵑詩
寄遠詞
夢裏關山覺後非憂深别淚在羅衣堂前種得宜男艸
正及春香人未歸
臨安訪古十首
石鏡
臨安山中古石鏡曾照錢王冕服來天遣紫苔封裹後
等閒不許别人開
婆留井(錢王初生時將棄井中婆奪留之故乳名婆留旣貴以鏐代留字)
舊日婆留井未堙石欄苔蘚上龍鱗而今率土皆臣妾
莫願皇天産異人
功臣塔
峯頭石塔表功臣五百年前是佛身莫問蓬萊水清淺
野藤猶蔓劫餘春
錦溪
錢王功業與天齊百里旌旗照此溪彼此波中鋪錦後
至今光景淨無泥
化城寺(錢王第十九子出家為僧賜號普照大師)
王子能以身施佛何異生居淨飯宫敝屣視他閒富貴
男兒到此是英雄
衣錦山(今縣治主山是王故居即九龍堂)
還鄉滿山都覆錦冨貴應須白晝歸設宴九龍堂上日
沛中歌後似王稀
將軍樹(王平時率羣隊狂戲此樹下還鄕以錦幪之號錦樹將軍)
將軍官重執金吾不比秦朝列大夫王為錦衣歸故里
遂令老樹有稱呼
環翠閣(謝安遊處今為寺)
東山尚存環翠閣謝傅來遊經幾年可是舊時攜妓到
粉香猶在畫闌邊
淨土寺(東坡作杭倅行部過於潜回至此)
祥符賜額海會寺四百年來彈指過試問竹林橋下路
往還曾見幾東坡
九仙山(王謝舊遊東坡有詩)
仙子何年化鶴羣至今名姓只空聞我來欲訪前朝事
悵望九仙惟白雲
鴻溝
天命何曾分楚漢自將南北限鴻溝當時應恨烏江水
不與君王照白頭
李白小像
承制摛毫玉殿頭清平樂府擅風流名花傾國能相妬
得寵翻遺失寵憂
桃源圖
幾樹桃花認未真又何分晉與分秦漁郎不悟避秦者
便把興亡說與人
蘇小小墳上作(在嘉興縣前晉名妓錢塘人有詞行於世今為人家占矣)
香骨沈埋縣治前西陵魂夢隔風煙好花好月年年在
潮落潮生更可憐
宋贊善以笻竹一枝并詩贈玘太朴次其韻
庸蜀之西一竹笻年來蜕骨己如龍扶登春殿談經後
風雨時生掌握中
題臧祥卿畫
露桃風柳兩依依畫在丹青亦自竒若在牆頭并驛畔
過春都是折殘枝
問蕳夷道索冬笋
僧家嗜笋如嗜肉滿腹生香貯寒玉肯信湖州太守饞
飢來煮徧千林竹
徐一䕫以自己小影代送壎上人回龍門寺為題
其上
總是三生夢幻身又何分别假和真總饒送到龍門寺
也是丹青畫裏人
邵庵虞先生為張伯雨賦四詩開元宫道士章心
遠求追次其韻
伯雨畫像(號句曲外史)
此畫茅山第幾真翛然白氅鶴翎新百年身世歸歌詠
一代交游在縉紳
懷舊
憶誦清江空舊魚流光如赴隙中駒雲沈華蓋星沈海
思絶狂張與老虞
丹井(今在佑聖觀東圃)
張仙於此煉丹砂夜夜丹光照井華猶有石闌遺刻在
將軍移置羽人家
澗阿碑
邵庵文字在堅珉摹刻中郎筆畫真在日得錢除買酒
餘資都付打碑人
贈人遊湖南
世途無處不通津惟爾栖栖志未伸莫過沅湘唾江水
此中曾有汨羅人
趙子昂畫花鳥
綺紈舊習信難移得意青春正好時直下玉廬無所事
試臨花鳥學徐熙
春日
一陣東風一陣寒芭蕉長過石闌干只銷幾箇瞢騰醉
看得春光到牡丹(瞿宗吉云此詩刺淮張用事諸人也)
六言絶句
題青山白雲
一箇茅廬何處小橋古木溪灣但見山青雲白不知天
上人間
四言詩
題鍾馗
夢以自見正以辟邪賜之袍笏人耶鬼耶
長短句
巫山高
巫山高望不及際天微茫十二峯彩雲上蒸靈雨集中
有瓊臺承翠館曼態修容相出入君王荒淫進神女直
以夢中為白日洛汭無聞五子歌宋玉微辭諷何及巫
山高望不及不比堯階土三尺
君馬黃
君馬黃我馬白十月風高塞草枯鐵衣夜浸盧龍月深
入單于臣敢辭邊城土是征人血
翹搖花
翹搖花清明時節遍天涯東阡南陌畫輪車樂遊踐之
同泥沙城中多少富豪家去年不見今年花慎勿輕賤
翹搖花
擬古秋夜長
雲中鴻雁過門前朔風起梧桐葉落金井頭月照烏啼
天似水誰家機上織迴文夜聽啼烏如不聞明朝為遣
安西使細意緘題持贈君
古意
頭上鳳凰釵是郎手中物床上鴛鴦衾是妾手自織將
釵與衾寄郎去願郎長見長相憶
拙逸齋
羣峰兮立立衆流兮湜湜大木千章兮丘陵是植桑麻
百頃兮蔽於原隰翁居是間兮以作以息階庭五子兮
蘭玉其質教以一經兮是訓是式富春之渚兮漫而不
激有魚可釣兮鳬雁可弋翁居於是兮天之所隲鑿井
而飲兮耕田而食仰事俯育兮不知不識窪樽兮噏噏
土鼓兮秩秩優游卒歲兮皆仰蒙乎帝力高車駟馬兮
非予心之所及
五言律詩
暑中招客二首
長夜不可度鬱陶自難開衣冠嫌褦襶樓觀想蓬萊赤
日天中過涼風湖上來非君一命駕誰與共傳杯
江山猶故國風月自閒人老至謀生拙時更盛化新花
疑春似夢酒與道為鄰柱史猶龍者何嫌有此身
五言排律
虀館詩(有序)
省掾李仲常儒者也喜蔬菜每年以時治百餘品候
開歲正月人日會郡中諸儒士為虀館之㞧時予為
左右司員外郎以斯得忝座右索賦其事
虀館常年會辛盤此日傳鷁飛慚落羽鯨吸感流年白
髮干戈裏青雲談笑邊晤言寧解后接席亦因緣列爼
餘珍味登筵總俊賢玉壺延淑景綵筆詠春天上客歡
先醉狂朋喜欲顛梅懸金勝小燭照錦袍鮮起舞交為
壽疑年各自憐主人情更重屢賦鹿鳴篇
送天使僧
釋子承天語儒臣撰寺碑萬間靈谷建一切布金為寶
界山河大璇題雨露垂丹青人所仰壯麗古無之鈔幣
勤中賜恩榮拜曲施文章尊典誥億兆頌皇基鶱舉鸞
迴筆光華鳳吐辭繡幢天上遣金錫日邊移赫赫瞻行
邁遙遙賦再馳在公無候謁於禮有嫌疑道路承傾蓋
言辭見誦詩斯須如久要造次亦委蛇宗廟觀罍洗雲
霄式羽儀乃知修白業動徹守清規空谷行春律餘生
共聖時頂祈摩佛手目願覩堯眉慶讃諸天會觀光夙
世期叩頭雲陛遠舞袖草堂卑枝繞貪生鵲池支服氣
龜暌違難折柳嚮仰只傾葵復命蒼龍闕覃恩白玉墀
握蘭前席對視草近臣知仙樂停宫扇天花散殿帷一
人膺大慶萬宇受繁禧立雪時將至拈花事未遲有緣
皆弟子無念不慈悲軟語敷甘露清齋却紫芝頻煩尊
者問慚愧老夫衰在德寧忘報惟心不可欺朝宗江漢
水日夜注懷思
可閒老人集卷二
