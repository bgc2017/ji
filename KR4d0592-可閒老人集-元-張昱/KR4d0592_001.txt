可閒老人集卷一
明張昱撰
古風五言
飲馬長城窟行
飲馬長城窟飲多泉脈枯嘶咆不肯行思若畏前途驅
之尚不忍惻然駐征車朔風當面吹墮指裂肌膚豈念
衣裳單顧已猶亡夫功名登天然何時執金吾隂陽無
停機百年諒須臾常恐隨物化奄忽委路隅此懷當告
誰策馬自長吁
古意
白露積瑤階明月生羅幃流光劇奔電窈窕閉空閨黃
金奉桑間毋乃禮義虧安得廉恥士再詠關雎詩
雜詩
高樓抗浮雲南盡洞庭野涼風䬃然至槁葉凄以下登
臨極四顧莫我所思者憂來欲奮飛羽翼不予假昭質
匪金石流年劇奔馬日暮湘水隂幽蘭謾盈把
日月交互行四時亦云易去時柳未黃又見楓葉赤人
生範圍内生死難固必别離將訴誰訴之又何益昨宵
夢相見嬿婉如平昔覺來但虚幔衾枕有餘憶
行路難
鴻雁及秋來玄鳥先社去俱生亭毒内羽翼乃不遇翔
者不知水泳者不知山世事每如此人生行路難
少年行
看取木槿花朝榮夕已萎芳容有凋謝膩澤何所施壽
命如可長僊人今何之高堂有歌舞及此年少時
古别離
陽關古别離對面折楊柳旋踵委道傍焉得長在手丈
夫四方志竭力車馬走慷慨平生懷不在然諾後傾貲
鑄寶劍性命同所有去去勿復陳黃金印如斗
古瑟
錦瑟古之樂造自軒轅間朱絲五十絃柱列鵷鷺班中
有洞庭水白日興波瀾人文際昌期出應清廟彈洋洋
雅頌音一唱而三嘆神人旣以和鳳鳥翔其翰聖明御
天下百靈咸仰攀
讀離騷經
三閭楚同姓怨生於所愛讒人在君側繩墨日偭背虞
兹宗社隕繁辭冀收採反覆三致忠九死猶未悔靈修
終不察遂投汨羅内斯文幸未喪風雅接三代豈惟南
國士汲汲仰霑漑
讀秦記
登高望遠海中有三神山秦皇惑方士采藥駐容顔如
求不死藥何必波濤間玄牝氣孔神日夜相循環若人
善保之入聖而超凡所以廣成子度世安泥丸
言志
少小誦六經中歲始聞道乃知三百篇不貴辭娟好發
言將自宣猶若未深造嘗恐歲年晚白露先芳艸覃恩
時竄易舉筆如振槁庶或諧雅音詠歌以終老
相逢行
京師衆大區鞍馬俱俊游相逢念輕薄解贈雙吳鈎性
命付然諾妻子托綢繆朝過狹斜道暮宿娼家樓五侯
與之談七貴為之謀心膂誓百年羽翼期九州當其勢
合時喝倒黃河流一朝貲用盡門戶無鳴騶鄕關恥獨
歸京邑難久留慨念平生懷徘徊顧河丘浮雲詎終朝
失意將焉尤
古詩
壯哉沛中歌命世之雄者帝王有大度不在論風雅綿
蕝禮樂修採詩固無暇蘇李離别辭亦自關教化文章
與政通斯豈雜王霸
漢詩十九首不復辨名字蘇李及枚乘伯仲之間耳當
時尚詞賦六義誰作意雖非大雅言頗有風人致篇章
何在多自足傳於世所嗟黃初後作者莫與企
曹公英雄姿吐詞自天成橫槊鞍馬間慷慨念平生汝
潁諸文學斂袵奉明廷對酒惜時邁載歌伸鹿嗚風雲
入壯懷河山助威靈至今鄴下唱猶擅文章名銅雀有
遺憾哀哉短歌行
鄴中盛文詞七子相掎角雖膺丞相辟未免傷流落世
胄相友善宴好以酬酢出納結腹心庶僚仰殊渥願因
雲雨會戢翼永栖托貴賤俱黃土徒存建安作
魏文在世子嗣領五官將國事旣有閒經術尤所尚讌
游集文學詞藻咸宗仰五星垂光彩兩曜分氣象風流
積二世況復人君量快樂芙蓉池乘輦一何壯寧同汝
潁士戚戚冀所望
東阿帝室親復乃貴介弟降志詞翰間國事罔所冀思
深而文典光彩照當世切切陳自劾捐軀以明志淫情
洛神賦所願以自棄
禰衡輕狡人況以才自負將赴漁陽撾侮人還自侮曹
公豈容物嫁惡與黃祖值兹劻勷際焉用鸚鵡賦所以
賢達士貴在識時務
三謝國親臣世家金閨彦玄談雖時尚好爵尤所羨出
各領名郡而不拘履踐能忘永嘉樂山水事游宴摛章
固自美雅音從此變餘波及齊梁纖穠入哀怨
嗣宗絶臧否善若處時晦詠懷數十篇卓爾追漢魏駕
車哭而返此豈無所謂嘯登廣武臺神氣偶相會從來
倜儻心土苴視富貴惟有步兵厨可用時一醉
淵明君子儒心事甚夷曠醉來得佳眠自謂羲皇上文
章固可誦節概尤所仰且無州縣拘安得言不放託志
聖賢錄千載成絶響
高人王右丞輞川亦有樂位居尚書省志不異丘壑誰
言肉食鄙而不事淡泊辭擅大雅名集多應制作唐音
得所宗夫子實先覺
工部行在官飢寒莫與比奔走盜賊中朝夕命如寄一
飯不忘君危言以鳴世親蒙萬乘知不救妻子累文章
天地間風雅可無愧賦者謾接迹此作竟誰繼
襄陽孟浩然五言擅時譽迹放羇旅間氣藉江山助感
懷峴山作託興洞庭賦九重獲見知一語乃上忤敝廬
南山歸亦足蔽風雨篇章如可傳論何遇不遇
蘇州韋刺史早事武皇帝旣蒙南宫錄復膺符竹寄折
節就繩墨檢身勤治理賦詩長日靜鈴閤餘香至晚逢
楊開府感激道所以宜爾金玉音風雅存遺製
鴛鴦篇
鴛鴦水中禽居常有定偶行則共洲渚栖不異淵藪交
頸情所私和鳴氣相友白頭不自嫌彩翼戢左右雄雌
或失配霜霰甘獨守嗟哉羽毛類賦性乃何厚願獻金
閨女繡作君子綬人或違天常翻為此禽醜
幽蘭篇
幽蘭不自媚叢雜生溪澗寂寞空林色過者誰復玩及
時或見收不與衆芳亂夢協天使與握勤郎官盼顧兹
馨香德庶以同歲晏
閨思篇
連日洲渚上香風吹杜若閨人念離别遠思生帷薄去
年執手時記省采蘭約如何雁鴻迹遽爾成綿邈將憑
夢中見反側睡難著起視東西廂衆星已寥落晨雞方
再鳴曙色已東作安得攜手人歸來共春酌
丹華篇
修莖冒丹華碧葉相掩暎晨露發其枝舉世莫與並微
風波上來綽約有餘韻相看咫尺地人遠河漢近綠房
多苦心竚立秋塘暝
美女篇
燕趙有美女紅蓮映綠荷珮環彫夜玉團扇畫春羅流
盼星光動曳裾雲氣多回車南陌上誰不駐鳴珂
松濤軒
松聲學海濤洶洶不可息如驅萬山泉迸落千丈石浩
然入清聽心與境為一焉知咸陽道車馬走赤日大哉
利名事靜者夢不及
三良詩
百歲誰免死貴足留其名三良殉秦穆慷慨平生情一
諾奉明主千秋共哀榮從容就長夜斯人豈偏生所以
黃鳥詩至今頌遺聲
班婕妤
婕妤辭輦時風誼動宫闕後來紈扇詠詞氣何凄屑婦
人何所恃所恃惟姿色過時而色衰枕席成棄物不見
長信宫苔生玉階側
一脈泉銘為中一元禪師作
天地不自私至寶發山川誰於黃金巖得此一脈泉涓
涓成不息曹溪寧後先造化亦有待於師亦前緣旣供
香積厨復灌富陽田譬彼釋氏法一燈遍三千泉流願
無竭燈光永相傳日居而月諸於億萬斯年
送薛山人歸富春
舊識談天叟挑囊又賦歸性諧麋鹿友身老薜蘿衣高
步雲同舉潜形鶴自飛清醪香潑甕黃絹織成機生事
有繩準清言無是非勿矜絃上操若聽古人稀
贈孫雷師祈雨有應
天人本無二萬物備吾身一誠苟無妄呼吸皆鬼神南
邦五六月熯陽如火燉法師念民食升壇肆怒嗔符召
五雷伏龍起三江濱風雲隨指顧沛澤來逡巡豈惟盈
溝澮更且溢河津道路接歌頌田家具倉囷茫茫大鈞
内造化豈不仁安得法師輩飛行徧八垠以兹雲霓心
慰彼大旱民
拙逸詩
守拙中乃逸用智機或生所以抱真士泯焉黜聰明賣
藥不二價懸壺無姓名逍遥城市間心與造物并鶴長
斷則悲鳬短續則驚萬物有常性巧偽非人情乘黃一
翦拂千里無留行賢哉拙逸翁可以為世程
從軍行
一身旣從軍寧復顧家室日食官倉糧惟知事行役昨
朝號令下負弩趨大磧驅車出城去旌麾耀白日男兒
重横行萬乘假羽翼意氣從中來性命何所惜鵰鳴沙
塞雨四面無馬跡不有封侯貴班超肯投筆
晚春辭
暄風日夜起春到亦已久清晨捲簾坐惆悵閨中婦聞
鶯暗垂淚對花嬾擡手昨宵夢夫婿白馬章臺走結成
合歡帶自置妾懷袖覺來風張幔啼鳥在高柳空織錦
迴文佳期竟何有
採蓮詞
采蓮復采蓮采花莫采葉葉上多朝露花開盛顔色同
舟二姝女流盼軼明月鬭溜荷上珠將逞肌膚白岸上
騎馬郎調笑五陵客豈不念所歡淇水不可越
捕魚詞
漁家無别業衣食惟罟網生長風波中舟楫慣來往江
平風波靜天靜榔板響得魚固所欲忖心輒内怏羣生
各有命吾寧受其養敢恣口實求而絶生意盎遐思放
麑翁乃屬中山相
贈吳琰代宣州
天風吹孤蓬一去無留蹤或與迴颷遇猶希返故叢同
飲南陵水況是親骨肉相見無别辭縷縷訴衷曲衷曲
猶未伸征車動行塵屏營高堂上尊酒聊具陳紉蘭以
為贈此志良不薄冀藏懷袖間時用慰綿邈
題簡掾辨誣卷後
種蘭襍荆棘棘長傷蘭根結交或匪良中道生謗言所
以明喆士慎之非一門美玉累卞和明珠誣馬援終焉
各有辨暫屈寧為冤
自警二首
愚者昧其識沈冥生死中一為利欲染罔測吉與凶轢
轆前後聲覆轍無不同遑遑駟馬車騶從行趨風惡影
不息蔭世路焉愧躬
兩足與之翼去齒存其角乾坤負冥頑造化迺忖度恃
此以為勇能無遭束縛衝冠與裂眦未信盡堪託毋為
萬物先内省有先覺
飲酒詩示壻時伯庸四首
連日春風暖面容為之鮮仰看樹上花荑萼亦復然中
有和鳴鳥羽翼相向肩胡能不命觴酌此花鳥前飲之
豈不醉所貴乃其天頽乎麯糵間南牀得佳眠如何靖
節翁乃賦止酒篇
青陽時至矣萱艸滿堂階柔葉刷翠羽對之憂思裁室
中無長物所蓄惟酒杯客至即與飲旣醉從先回平生
曠達懷何曾計尊罍得錢即付酒酒盡錢復來百年能
幾何笑口時自開
光隂劇奔電金石難與期仙人浮丘公此日竟何之看
取古聖賢丘塚亦纍纍死而不朽者六經豈余欺酒中
有妙趣俗士不可醫及時不作樂事過徒傷悲年華駟
馬車日夜勞驅馳
旣老憐餘生放情在麯糵每到花開時一飲輒累月何
曾校尊罍酒量盈與竭二儀蘧蒢舍百年羇旅客劉伶
乃放達注意頌酒德不見昨日花今朝謝顔色賢愚俱
有歸修短隨造物
卧病寄孟天暐郎中
數會誠不辭暫離還相憶雖無膏肓慮伏枕已旬日雨
雪高樓上隂沈病增劇不知湖中水晴後添幾尺日照
花枝明風吹柳條碧感此春事深攜壺想無及
孝感詩為吕運使題(宋學士作序)
天地無私恩日月無私照信哉太史筆區别造化妙禎
祥靡有常孝感斯乃兆金魚章服貴三事惟克肖使君
實啓之後嗣有餘耀
題唐李昭道畫摘瓜圖(即小李將軍思訓子)
中舍唐宗室丹青煥雲漢適當天后朝家國生屯難所
願執藝事婉焉而上諫製為摘瓜圖忠恪非鄙慢冀或
電覽餘骨肉釋冰炭章懷恭順子盡室赴憂患回首橫
門道苦淚落餘棧路見接瓜者恧然興永嘆悲哉黃臺
辭四摘乃抱蔓神器有天命侈心暫惑亂梁公社稷臣
直刦四廟算煌煌萬方業復得返貞觀
上巳日杭州府學教授徐一䕫四齋訓導拉遊智
果寺訪東坡題參寥泉
佳遊在上已屬此清明前春景已云宴風光猶未暄往
尋智果寺竟得參寥泉雲物豈殊昔人世自更遷邈哉
長公詠風流想當年我輩復登臨花界何因緣古佛儼
香閣真詮積華軒境超萬念空道勝諸妄捐緬懷此會
難徘徊未云還申章續芳藻冀或來者傳
此君軒為周昉賦
種竹不在多竹多翻自俗周生達此意忩戶惟數竹涼
颷集雅吹炎景消煩燠精神穆如詠興寄淇園綠誰云
翡翠枝不有鳳凰宿苔階近相對色淨尊中醁雖非沈
湎事庶以忘寵辱何可一日無此君美如玉
棲鶴軒(張天師行館在佑聖觀丁虚一提點方丈)
鶴馭從天來雪光照雲闕戛然九皋唳散落三山側乃
知羽人師近作金門客玉女見投壺后羿從奔月令威
古仙子竟使枉其轍不言三清事但叙千年别至今棲
鶴處光怪常不滅有時玉笙歌雲氣猶下接欲賦遊仙
詞作者不可得斗酒誰為呼吾將招李白
陳孔碩回泰和柬寄其丈人羅楚翁處士
昔别翁未婚翁今已抱孫俊哉東牀婿玉樹照名門知
我丈人行再拜情誼敦惠顧每持酒坐語移朝昏離居
獲軫念殊慰羇旅魂我自京城回安分守丘樊家事復
儒業寧同東掖垣尚賴稽古力似若吾道存終焉營菟
裘兩翁老青原
嘯軒
開軒出平湖四望惟青天嘯聲靜中起萬象俱回旋雲
霞未改色水波為之先白日每少光長風亦蕭然沈吟
阮公詠興懷廣武邊寂寞千載後慷慨千載前斯人竟
何人託志在空言
雪巖
夏雲多竒峯洞照赤日下玲瓏萬雪巖突如臨大野南
風有時來素色欲飄洒體物而賦之誰為漢司馬持以
遺所思丹青莫圖寫
北山堂
築堂太湖北堂上何所見好峰七十二終日如對面其
中盡白雲且是難持贈鶴鳴露氣升魚躍波光泛唯爾
禪居人天機兩相羨
李息齋平章畫著色竹御屏
此君有逸韻翠珮而長裾遭彼列仙人授以鴻爪書把
翫猶未解倏焉淩空虚化為九鳳雛其聲襍笙竽煌煌
薊丘公描寫登畫圖丹青照屏帷如對古丈夫乃知廟
堂上一日不可無至今伶倫氏見之為踟蹰
題天平寺楨上人房
每過屢不逢出寺乃一見巖回樹色瞑日轉霞光絢邀
留復入寺禮待良繾綣欣同靜者室坐久殊未厭寂然
禅榻外爐煙落經卷境靜累自遣情忘道非遠方丈如
或容吾將老貧賤
訪仁一初尊師
願聞清淨法往謁富春僧妙論聽不厭道心中自增如
此醍醐味使我嘗未曾豈無夙世因坐對古佛燈庶幾
一言下彼此證三乘
雪齋(東坡命名少游作記)
萬有從妄作庸辨偽與真假山復假雪空色自相因東
坡古維摩出語驚天人彈指為說法一息乃萬旬舊時
言所說幾見湖水春染習或未除示此前後身題詩附
齋壁庶與坡詩隣
思雲軒為羅從事賦(福州人四川省掾)
山川望三山相去幾萬里親舍白雲下懷思曷云已朝
思歌陟岵暮思歌陟屺如之何勿思禄不及甘旨哀哉
天壌間此思孰終始舉目皆白雲寧論此與彼但移思
雲心夙夜勤治理委質旣在心忠孝同一軌
題郭文醫虎圖
利忘九重淵珠從龍頷得仁忘千金軀手探虎口骨獸
或復其性其禍不可測馴擾亦何術貴在道與德
天茁亭為柳膺賦
侯門臭酒肉窮居厭藜藿賦分各有定天胡為厚薄荒
園灌數畝亦足代耕穫折葵助鼎爼剪韭供春酌雖非
八珍饌其味良不惡三牲安可常一瓢易為樂古之志
道者糲食甘淡泊造物茁此徒於世寧妄作賢哉宋宇
嘆美矣樊遲學勿嫌食肉鄙儒家貴儉約
妙高院大方垕上人
碧岑日在望雨雪阻登臨二客從事者杖藜長松隂緣
雲及上方步履皆黃金佛香出寶閣一息契初心心如
白蓮花塵垢何由侵攅眉入社後此會還可尋廬山得
遠公法侣滿東林虎溪偶然事傳笑直至今我輩仍避
俗垕師誠可欽
壽光宫訪道士不遇留題
高阜臨大溪激流喧衆石中藏壽光宫年深翳金碧儼
然天人尊羽衛何赫奕回廊蔭古木苔蘚少行跡傳昔
丹霞士於斯鍊金液丹井雖尚存鸞鶴無一隻徘徊長
松下瞻望雲氣白不見種桃人惆悵還理策
宜晚堂送江架閤還奉化
隆替理之常仕進難固必在事寡尤悔於心孰欣慼從
來黃甘里先廬頗完葺雖非大哉居亦異環堵室歸來
宜晚歲懷抱得所適謳吟及芳辰言笑共佳夕赤城有
霞氣光照五色筆門前有大路而無車馬跡幸焉返初
服素願於此畢冥冥江上鷗矯首羨歸翼
過清逸處士盧公墓上作
處士古豪傑在衆不自異平昔鄕曲間隨時以軒輊聚
書千餘卷將遺子孫計醖酒百餘石將虞賓客至甚慕
魯仲連於人無所媚辟書下臺省踰垣而趨避遂隠清
平山居然事高致地隣萬松嶺日夕聞鶴唳朝論美其
風錫以清逸諡煌煌楊宣慰深情托姻契豈期七十年
遽棄人間世遂使倜儻懷消盡虹蜺氣高墳蔓宿莽寧
不為長喟子常仕今朝宗廟瑚璉器自唐譜系存簮纓
舊門地賢哉郭有道毋忝蔡邕誌
無憂子詩為揚州湯仲銘處士賦
安分以達生所適皆天游恂恂里巷間何忮復何求簞
瓢自終日冬夏惟一裘旣不願名爵寧對狐貉羞忘機
鷗與親浪跡雲中儔中區本混沌愚者昧雕鎪樂哉湯
處士宜爾名無憂
奉聽玘法師講楞伽經留别
玘公註經回於世無所慕結壇在南塢心與道為務行
苦緇素歸律嚴鬼神護吾從挹清芬肺腑久皈附仰聆
楞伽旨灌頂發甘露四衆瞻禮間繞牀天花雨古無雪
山子我願黃金鑄兹行匪漫遊實以聞經故初地誰不
明末法自迷悞不謂攴道林猶識許玄度忻然酬宿願
言笑亦已屢出寺且復留徘徊川光暮還當理輕楫時
到茅家步師旣不忘予予忘南塢路
南塢釋如玘次韻附
吾佛主世間赴彼羣機慕說法歴五時華嚴最先務
聲聞若聾啞慈悲善調護脱除著敝衣令伊可親附
彈斥淘汰餘一乘方顯露所以鷲峰頭四華繽紛雨
頑銅及頓鐵大罏盡鎔鑄後五百世來誰復知其故
居士佛會人聞說知幾度自吾得為友歲月幾成屢
復此話無生於焉慰遲暮東林雖云遠玄蹤可追步
鑿池種藕花共超真歸路
訪巢雲子不值留題
桃源不可覓結屋以巢雲只此方丈内便覺超人羣秋
晚籬槿秀雨餘塘水渾安知巢雲子不是雲中君又值
荷蓑出無從書綀裙
聽松軒為朗上人題
微風吹幽松近聽聲愈好師非寒山子安得此懷抱天
機内相會百體同浩浩如適清涼境大地絶熱惱每從
畫省歸騎馬必一造妙趣須自知難與别人道
舟行即事
舟行如虚空上下天光裏中宵撤前幔繁星在清泚天
河橫未落北斗當面指涼風波上來吹皺青文綺蘆洲
集夜禽聒聒鳴不已惡聲雖擾眠清景則可喜却思車
馬塵此時動城市
題隠居圖(處州王啓明)
隠居萬山中日夕有佳色時於巖上石蒸起雲氣白桑
麻鬱相望雞犬識巷陌中林芳艸地不有車馬轍為與
城市遠似覺囂塵絶原田旣膏腴且是宜稼穡溪流旣
清駛且是利舟楫耕漁鄙夫事富貴要不得但見桃花
開不知何歲月寄謝丹青人吾將安蹇劣
種德堂為岳醫士題
種德不在淺種藥不在深雖有千畝地不如方寸心種
之百年後所得非尺尋忠信乃佳實慈愛為繁隂如有
仙人杏一核延千林以此惠後嗣安用多黃金
百馬圖
畫師畫馬時心與馬為一精神各自分萃此馬百匹起
卧適馬性踶齧通馬力逸如龍在水馳若虎而翼遊牝
得羣聚風騰各相及或滚塵沙黃或嘶艸芽碧豈無騏
驎骨松下鹽車泣誰將朔漠大圖畫歸咫尺曹韓不並
世按圖為爾惜
木槿花
誰謂木槿花朝榮夕已萎容顔逐電光老大行相隨高
堂有歌舞及取少年時壽命信可長仙人竟何之
浮雲一首别高士敏
人生如浮雲聚散何可必倏忽萬里餘求之渺無跡有
時天上見若我舊相識飄摇玉雪姿可望不可即羨此
淩風翰與彼得共適
田家詞
為農謹天時四體務勤力日夕耘耔罷植杖聊假息兒
童原上牧婦女機中織田家無别事俯仰惟衣食黽勉
共百年辛苦何所惜世有五侯貴農人夢不及但願風
雨好一穗千萬粒卒歲無徵科庶免憂儋石
六月三日雨
日車當空行雷聲從地起長風吹行雲萬籟若有喜田
夫念稼穡望雲如望米甘澤始沛然三日不可止吁嗟
乎蒼生何以荅天地
田家
田家無所具客至惟雞黍厨下作新炊門前備清醑涼
風吹戶牖高柳蔭塗路還家旣不遠送上采菱渡
蘭雪軒
幽蘭不自芳君子以貽好白雪不自潔君子用嫓操與
彼蘭與雪聊付爾懷抱人生幼而學壯則行其道青春
未晼晚白日正杲杲何乃七尺軀迷邦以懷寶時哉不
可失功名貴及早
古風七言
河漢篇
河漢亘天幾萬里鶉火西行入箕尾金氣浮空漾白波
任是雄風吹不起一河之水皆空青往還惟此烏鵲翎
太史不識漢使者却奏張騫為客星載回織女支機石
牽牛隔河來不及二十八宿有常經七夕胡能會靈匹
西牛東女長相望女則織紝牛服箱人間兒女謾愁思
河影不滅秋夜長
唐太宗駿馬圖
昭陵石刻今無有絹素乃能存不朽當時竒骨濟時艱
駕馭盡入天人手隋家再世俱凡庸不知肘腋生英雄
晉陽奮起六駿馬蹴踏人海波濤紅帝王一出萬邦定
干戈四指羣小空淩煙勲臣盡圖畫一旦肯遺汗血功
嗚呼何從得此樣規模却與石刻同乃知帝王所駿乃
龍種豈可求之凡馬中唐家開基三百載展卷尚覺來
英風
張建封擊毬圖
唐家風流尚毬馬中外靡然為之化徐州節度張建封
坐領東藩示閒暇長簫短吹行相隨以此慢遊為日夜
玉山滿馬扶醉歸正及樓頭望春罷孔雀屏圍次第開
黃金買得春無價不教白日向西馳只許黃河向東瀉
使君死後誰登臨燕子不來風雨深綠珠甘守珊瑚樹
文君獨宿鴛鴦衾當其意氣傾朝野肯信人無百年者
萬言猶在從事書一幅空遺後人畫
五王行春圖
開元天子達四聰羽旄管籥行相從當時從駕驪山者
宰相猶是璟與崇華萼樓中雲氣裏兄弟同眠復同起
玉環一旦入深宫大枕長衾冷如水興慶池頭花樹邊
梨園小部俱嬋娟楊家姊妹夜遊處銀燭萬條生紫煙
寧知樂極哀方始羯鼔未終鼙鼔起褒斜西幸雨淋鈴
回首長安幾千里
贈河南衛畢將軍歌
壯哉將軍八尺軀陣前奪騎生馬駒有力每輕弓兩石
據鞍手橫丈二殳小敵如怯大敵勇生平氣與忠義俱
逢時受命從大將勢合風雲興海隅奉辭東下尉陀國
回兵北擊無單于望風襁負至者衆將軍為駐南征車
歸來九重賜顔色蹈舞恩光生步趨團花戰袍出内府
大官羊膳來公厨洛陽關東古重鎮授以斧鉞專城居
綠槐高暎使者節黃金新鑄兵家符握刀負盾走壯士
擁蓋吹笳喧道塗盡知勲名在忠義千騎萬騎先傳呼
祈連亦有霍去病細柳豈無周亞夫只今將軍與之並
人馬相輝古即無君恩廣大法天地將軍報答將何如
丹青或接萬億載忠義莫虞無畫圖
送程希道回河南
銀鞍白馬郎自是平臺客海水桑田不自知朅來二紀
異南北他鄕忽然顧我笑有如清風灑蘭雪開心寫意
慰離居别時童孺今有鬚知從馬援在軍旅不謂陳琳
工檄書我於程家最知舊大宅修椽曾置酒玉瓚紫笙
吹鳳凰羅袖春衫舞楊柳因之感念二紀前躍馬射麛
江水邊煌煌賓從散秋葉叠叠樓臺成野煙程生程生
旣會面疏麻瑶華莫持贈但存此日會面情地北天南
有相見丈夫有志豈陸沈使者不憚巖穴深他時或有
公車召嗣我雲間金玉音
贈製筆生許文珤
許生精藝誰可及材用剛柔以製筆水盆洗出紫兔毫
便覺文章生羽翼蒙恬將軍為動色為是秦皇舊時物
丞相斯曾從駕行載此篆書封禪碣從秦至今幾千載
兔尚存皮竹可采利濟天下功不有入手千人萬人愛
我昔為郎居粉署用筆惟於許生取輕衫日對紫薇花
寫遍江淹夢中句
夢雲樓為佑聖道士王景丹賦
阿母妊娠曾夢雲道人見雲如母存高天悠悠不可聞
虎豹守關深九門丹青樓館雲中起翠幕銀屏按雲氣
縹緲時聞子晉笙蹉跎日集王喬履蟠桃千年花又開
雲中不見阿母迴丁令白鶴有再至漢宫青鳥無復來
但願無風亦無雨桃花開遍夢雲處花氣騰空結紫雲
拔宅乘雲上昇去
玉局生引
龍翔住持毛起宗參隨鶴駕謁九重沖虚教主許器之
名以玉局高其風贈言五十有六字盡說大羅天上事
老君出現成都時地神湧局亦如此空歌黎羅還上清
再三祝付玉局生吾徒被服老君教毋忝玉局之所名
名非可名局非局心田種熟藍田玉入水不濡火不焚
一氣孔神無斷續況聞古有毛仙翁是身雖異性則同
華表白鶴猶未歸函關青牛今則逢道家宫闕連雲起
日食仙曹千萬指誰其主者玉局生宴坐無為觀太始
白翎雀歌
烏桓城下白翎雀雄鳴䳄隨求飲啄有時決起天上飛
告訴生來羽毛弱西河伶人火倪赤能以絲聲代禽臆
象牙指撥十三弦宛轉繁音哀且急女真處子舞進觴
團衫鞶帶分兩傍玉纖羅袖柘枝體要與雀聲相頡頏
朝彈暮彈白翎雀貴人聽之以為樂變化春光指顧間
萬蕊千花動絃索只今蕭條河水邊宫庭毁盡沙依然
傷哉不聞白翎雀但見落日生寒烟
捕虎行
碧油幢下曹司兵見義有勇身為輕平生每得貴人喜
有似花卿知姓名一朝共聽將軍令鎮市臨平虎尤甚
汝司其兵往捕之食肉寢皮須要盡司兵受令即出城
怒氣填膺風火生揚言大明聖人旣御世爾虎何物猶
縱橫大刀長戟屯村堡前期釘牌後斷道村堡喜得司
兵來萬夫鼔勇千夫譟半月捕獲十三枚大檻小車推
載回自言此乃將軍令豈是小人之力哉將軍索酒指
其虎此虎不死司兵死在官食禄忘其軀亦是人間好
男子
資壽堂
為之醫藥以資壽古人存心子能有治生若然天必與
衣禄何憂不豐厚潘彛世籍富豪家金珠斗量錢載車
百年風雨換門戶甘守儉薄為生涯法依本艸為炮制
修合肯教違矩矱日月回旋碾上輪虎龍交媾爐中藥
服之一劑神氣全百齡壽等金石堅洪範五福壽居首
有金無壽真徒然彛也性秉芝蘭秀湖海香名喧衆口
修文坊南當大街如斗之字出高牌貴人長者共祗重
每日門前車馬來
望雲詩為翼城常盤賦
風吹白雲天上來游子望雲心眼開小時見雲在親側
安得親同雲往回世家翼城桐葉里雲自往回親在彼
昔年捧檄為榮親得官拜親雲亦喜所憐得祿遠莫分
委質為臣命在君青袍駿奔各有事斑衣兒啼更勿云
我知爾家廣田宅小弟朝朝縱圍獵暮歸雉兔滿馬鞍
不使高堂甘旨缺望中有使頻寄書夫人堂上哭羅襦
願爾長辭楊震金願爾長懸羊續魚親之念子無不至
子思其親雲即是紅顔蚤受縣君封莫計同餐太倉米
桐葉之里非一家如爾兄弟誰不誇牆頭風吹紫荆樹
堂前露浥萱艸花莫言親遠翼城縣萬里關河如對面
一官九考今八年指日雲中又相見
雲林歌
李侯雲林心所仰旣見雲林副心賞欣然為我出圖畫
索我題詩畫圖上我自别侯二紀餘不得半紙廬江書
乃知已膺廟堂聘梁棟之材寧不如雲林乃是君所植
雨露蟠根同鐵石直榦憑淩御史霜青雲照耀郎官筆
即今英發當盛年上林玉樹幕府蓮東閣梅花時自詠
南郡官曹誰更賢從知侯家積隂德鳳雛七枚毛五色
覽輝已出丹穴中來儀定集虞廷側安棲不用求梧桐
雲林氣接扶桑紅結巢日邊長羽翼好音惠我雙飛鴻
玉簫引為沈仲德賦
洞簫宫前有狂客雙眼直嫌天地窄甕中釀熟葡萄漿
養得身輕好顔色興來為我吹玉簫縹緲一聲生泬寥
驚鸞跱鵠不自定游絲落絮隨風飄高情遠思遊碧海
此豈肯受黃門招笑言學簫二十載家業凋零心不悔
要須吹上鳳凰臺白日羽儀生五彩
王無偽仙翁見訪為賦此詩
神仙之術本無作當面無緣尋不著但能寡欲自長年
愚者昧之求海嶽此術不許凡俗知道成由來非大藥
仙翁高風何所喻天垣月暎王喬鶴等閒瓦礫變黃金
候爾相從步寥廓
寄河南衛鎮撫趙克家叙舊
程生河南來始得河南信雨散雲飛二十年萍蹤梗跡
今纔定却思小孤洲渚邊大江大浪拍戰船將軍鬚髯
勁如戟白石酣歌便醉眠我從别來贊畫省芙蓉幕與
風塵遠洪武初年自日邊詔許還家老貧賤池館盡付
當時人惟存筆硯伴閒身劉伶斗内葡萄酒西子湖頭
楊柳春見人斵輪只袖手聽人談天只箝口年過七十
髮未斑路塗不辭牛馬走知爾出鎮在洛陽宫袍健馬
日煌煌前騎大旗畫羆虎後騎長戟横雪霜我於此事
别已久富貴浮雲更何有鴻雁得便時附書但問老人
平安否
題醉墨堂為桐江俞子中賦
世稱艸聖惟張旭氣在神先從所欲醉來捉筆走風雷
電掣長雲夜相逐健於大野戰蛟龍媚似輕波浴鴻鵠
由唐至今幾百年筆法竟爾失其傳芝翁乃若神所授
亦以醉墨題堂前晴絲罥空王逸少生蛇絆樹黃庭堅
筆法不必問高閑筆勢不必詢懷素縱橫遲疾心自知
曾見公孫大娘舞
雲門山房為青州曹伯起賦
雲門山房何所指知爾不忘桑梓意山在城南百里間
沃衍膏腴宜樹藝中有一村俱姓曹列戟高門是鄉里
青州舊入齊封疆相國猶傳漢家世曹彬為宋下江南
史冊能書其門第四世之祖在元初遭際風雲致爵位
亦參丞相下豫章腰插金符位元帥但知報國守忠貞
不肯隨人事軒輊用也綽有乃祖風一簣不止山可崇
碧梧枝老自棲鳳綠竹根深須化龍昔時未到山房裏
每望雲門候佳氣却緣亦是豫章人客舍并州如有喜
雲門之山青接天鴻濛旣判知何年山房去天不咫尺
名與雲門當共傳
贈狄鳴善捧檄迎母往金蘭州就養
人子能不念其母烏鳥啞啞猶返哺十月懷娠乳抱勞
亦期仰事慰遲暮那知中道母子分南望親舍唯白雲
伯也執殳在軍旅堂上消息空傳聞將軍命許迎就養
拜捧檄文喜無量杭州萬里到蘭州母見子如墮天上
膝間乍見歡復悲天河水流有合時宜男艸是别時艸
老萊衣是别時衣只今四海車書一人間萬事真難必
十年戎馬行陳間子母團圞有今日
題湖州何生售書養母詩卷
衙散到家無與適領客壺觴以終日何生忽從湖州來
當筵不語惟長揖古貌存心行孝道袖出舊書三兩帙
進言售此偹甘旨有母行年將八十吾聞此語為太息
傷哉貧乎乏朝夕龍蛇蟄藏天地閉宜爾之賢身不立
莫說家無田可耕縱有田耕那得食不如歸棹湖州船
有魚可釣鳬可弋君不見賣刀與賣戟朝持出門暮得
直文章本是太平具以此干人復何益軍人或有錫類
人傾産酬書吾可必
東圃詩為道士王景丹賦
東圃軒在玄武宫海日欲上煙霏紅若人餐之百體充
養得面貌如嬰童上清有法授有宗靈章祕咒存心胸
一氣孔神天與通右衛白虎左青龍擲火萬里行老翁
欲雨即雨風即風燮理造化代天工事親則孝君則忠
神人執鞭須相從
題王朋梅界畫大都池館圖樣(元朝人)
國初以來好時節冶綠妖紅蓋阡陌樂遊盡是勲貴家
人閙馬嘶聽不得細漆闌干輦子車同載女子如蕣花
車中馬上目相許蝴蝶夢滿東西家牡丹臺畔夜如晝
花炤銀燈大於斗正月飲到三月中樂地歡天古無有
一朝花謝春復歸門鎖池園空綠苔簾前塵覆珊瑚樹
案上蝶棲鸚鵡杯豪華盡逐東流往百年丹青化草莽
當時命酒徵歌人此日題詩畫圖上
題番使進呈三馬
殿中得名畫番馬筆力不在陳閎下方其番使引進時
詔許當軒對描寫近前一匹白鼻騧咫尺天威生懼怕
第二匹馬青連錢矯首嘶鳴意閒暇向後赭白馬最雄
霧鬛風鬃勞握把三馬旣出澣海空天廏真龍此其亞
畫師貌此良苦心慘淡精神入夷夏冥冥雷雨晦大河
漠漠風沙連巨野諸番服飾本華靡不獨丹青侈圖畫
百年絹素霜雪新拂拭徒為發悲咤莫言世有真乘黃
只此按圖誰識者
天馬歌(天歷間貢)
天馬來自茀郎國足下風雲生倏忽司天上奏失房星
海邊産得蛟龍骨軒然卓立八尺高衆馬俛首羞徒勞
色應北方鍾水德滿身日彩烏翎黑縱行不受羲和轡
肯使王良馭輗軏黃絲絡頭兩馬牽金鐙雙垂玉作鞭
寵榮日賜三品禄不比衛鶴空乘軒大國懷柔小國貢
君王一顧輕為重學士前陳天馬歌詞人遠獻河清頌
鸞旂屬車相後先受之却之俱可傳普天率土盡臣妾
聖主同符千萬年
贈楊彦臣使還(宋楊通寅祭酒十四世孫元武岡總管外孫)
使節何煌煌騎從造我門自陳世有通家舊武岡太守
之外孫俊哉舒侯賢宅相執禮愈恭辭愈降老夫已是
閉關人甚厭傳呼到閭巷須臾驚定還復悲挽生近牀
為抱持爾外大父強健否此來殊慰我所思黔陽到浙
七千里相問相看疑夢寐祥符年貶祭酒公安江之陽
無乃是自從隔却蒼梧雲隻字片言無得聞車書旣同
四海一逢人每問舊參軍立談知生具才美金鐘大鏞
莫與比池上曾聞咏鳳毛詩中又見歌麟趾當今聖德
及海隅龍馬出圖龜負書直言治安容賈誼喻蜀父老
煩相如心存忠孝在年少縣官勸駕能應詔得時舉步
即青雲瑚璉從來在宗廟
織錦詞
行家織錦成染别牡丹花紅杏花白作雙紫燕對銜春
一疋錦成過半月持來畫堂捲復開佳人細意為剪裁
銀燈連夜照針黹平明設宴章華臺為君著衣舞垂手
看得風光滿楊柳蝶使蜂媒無定栖萬蕊千花動衣袖
回回舞罷換新衣新衣未縫錦下機憐新棄舊人所悲
百年歡樂唯片時
贈趙希哲還河南仍寄其父太醫
趙生幼小辭鄉里長成却自河南至風流藉甚芝蘭室
文采粲然瑚璉器懋遷不憚萬里遙魚鹽歲逐商人利
杭州舊是繁華地輕薄相逢增意氣愛生不登酒家樓
重生不遊花柳市秋風八月柳條黃束裝别我還洛陽
樓船大帆高十丈順風一日到高堂高堂雙親應自喜
寶貨旣豐兒亦至定呼斗酒出屏帷膝下相歡復相慰
自來隂隲富人家廬山董奉非徒誇拜罷而翁煩問訊
好種門前仙杏花
蓮塘曲
青蘋風起柳塘水波聲夜聒鴛鴦睡一點芳心不自持
露荷又作&KR1748;珠碎藕絲織錦香滿機裁成衣裳將遺誰
只愁賤妾夢魂短不恨蕩子歸來遲花間鶗鴂依芳艸
等閒綠遍邯鄲道還應憶念蕩舟人滿架芙蓉鏡中老
過歌風臺
世間快意寧有此亭長還鄉作天子沛宫不樂復何為
諸母父兄知舊事酒酣起舞和兒歌眼中盡是漢山河
韓彭受誅黥布戮且喜壯士今無多縱酒極歡留十日
感慨傷懷涕沾臆萬乘旌旗不自尊魂魄猶為故鄕惜
從來樂極自生哀泗水東流不再回萬歲千秋誰不念
古之帝王安在哉莓苔石刻今如許幾度秋風灞陵雨
漢家社稷四百年荒臺猶是開基處
讀易處為俞文輔賦
易經四聖人之事潔靜精微惟此書夫子五十以學易
爾今讀易年何如易之為書廣大而悉備不以一言一
事拘君子觀象玩辭處近取諸身而論諸按文責義而
有得斯乃萬方之一隅履德之基謙德之柄復德之本
恒德之固損德之修益德之裕困德之辨井德之地巽
德之制於此九卦能體騐可無大過為德符讀易於斯
而自勉仰觀俯察非吾徒羲文周孔雖旣没天人其不
在兹乎
風木歌為褚本中賦并寄徐一䕫記
褚孝子感風木樹猶如此親安在歲月去人何迅速陟
岵陟屺望不及入室升堂成宿昔劬勞未報棄諸孤號
泣旻天涕沾臆走獸聞之失其羣飛鳥聞之墮其翼物
之感也有如此宜爾諸孤哀罔極始豐先生辭餘力文
章今擅歐蘇筆記成不忍再三讀未及終篇語嗚咽乃
知人皆有父母天性油然非染習孝思不匱永錫類草
偃風移而俗易三復始豐記擊節為太息往求二木之
所在果然拔地俱千尺孝子之父見手植造物於斯有
隂隲君不見東坡所記三槐堂魏公德符在他日
送馮以清知事赴成都右衛幕府
李白苦歌行路難以喻世途之難有如是莫言難於上
青天時至青天是平地五等之爵國所司萬鍾之禄人
所冀為臣忠實而不欺畫像式接咸可至石樓先生舊
簪纓出宰三綬郎官貴即今任政成都幕萬事只應咨
伯起葵藿常存向日心鵾鵬會展垂雲翅玉陛承恩咫
尺天官船給驛八千里三峽盤渦轉殷雷萬壑啼猿響
空翠相如擁傳喻蜀時縣官負弩爭趨避況爾旌旗出
入間丈夫足展平生志
讀杜拾遺百憂集行有感
余生行年將八十不知何者為憂戚富貴不驕貧賤安
以此存心度朝夕往來承乏佐中書大官羊膳供堂食
只今賜老作編氓衣食信天無固必陋巷簞瓢如素居
不管茅茨春雨濕門前載酒求賦詩錦軸牙籖日堆積
在官不置負郭田旣老翻得稽古力毁譽都忘月旦評
姓名不上春秋筆朝米不煩隣僧送暮米不煩太倉糴
我亦一飯不忘君文人相輕所不及傷哉白首杜拾遺
入蜀還秦勞轍迹文章蓋世亦何為妻子相看百憂集
西溪柳送人赴京
西溪柳自是風流樹受用春風好眉憮長條折盡還復
生如何免得人來去千樹萬樹接郵亭到官五見楊柳
青百年行路有離别三月飛花惟送迎知君母留彭澤
縣門前五柳都哉遍密葉能藏反哺烏柔條不礙雙飛
燕膝下長懷萬里心風光滿眼瞻上林請羹遺母應有
賜咫尺龍墀恩露深
題華光梅
墨梅之作盛衡湘始作俑者惟華光此僧平生十萬紙
筆力所到花為香是誰好事憐清苦三二百年存絹素
和靖多情縱有詩廣平得意還能賦東坡先生昔倅杭
萬松嶺見一枝長我今見畫如昨夢都在君家白玉堂
題劉松年畫張志和辭聘圖
長安城中晨鼓響馬後紅塵高十丈吳儂為爾去烟波
卧聽樵青閒蕩槳醉來即唱滄浪歌平生志願今無多
鷦鷯不巢上林樹鸒斯不啄玉山禾是身渺焉寓天地
何殊太倉之稊米野人本乏濟時策孰謂要君徵不起
所以漢光武不強嚴子陵放歸江湖從所志千年萬年
呼客星聖人在位麟鳳在野洛旣出圖河復出馬普天
率土遂其生四靈咸集依至化唐堯垂拱而在上禹稷
憂勤而在下當時天下所不臣亦有臨流棄瓢者
題三友圖
劉文學如冠玉平生所性在擇友友此梅花與松竹後
凋莫問歲寒心眼中且得無塵俗顧兹鬱鬱在徂徠瞻
彼猗猗在淇澳更有江南萬玉妃暗香吹遍湖山曲三
友地遠莫致之收拾畫圖歸一幅竹為君子松大夫梅
則佳人在空谷從他坐客寒無氊只此可以伴幽獨君
不見玄都觀裏千樹桃盡是人間閒草木
貞婦詩
諸曁縣有吳氏女十五嫁作蔡家婦十六生兒夫即亡
日抱呱呱為乳哺情知身是未亡人善事尊嫜猶父母
盡抛妝具洗鉛華盡棄羅襦服荆布蓬首婺居八十年
孤子有孫孫作父采蘋采藻供祭祀嗃嗃家人無閒語
婦人言行止閨門懿德何由出庭戶憐我弱孫蔡光祖
再拜請求鄕曲譽魯恭治縣車馴雉劉昆作郡河渡虎
承流宣化物為感況乃觀風行繡斧母今行年九十六
人壽百年餘幾許門前滄海變成田屋後白楊堪作柱
寒鴉猶帶朝陽日銅人亦沾未央露古傳生女作門楣
貞節之褒誰不慕聖恩浩浩如江河母息厭厭迫朝暮
蚤將封事謁天閽為母一擊登聞鼓
送蔡孝廉回侍母
暨陽有蔡宗盟甫能以力耕侍其母懷橘之名早已傳
分椹之心壯如故我嘗使驛至其家有花有柳當門戶
雖非郭泰可榆柳且有茅容具雞黍暨陽之邑臨上虞
大舜遺風尚千古蔡乎蔡乎清川旣東不再西白日過
時不再午揚雄愛日著新訓甘旨温凊不厭斁人皆有
母我獨無西望同安心更苦汝歸何以獻高堂遺汝瑶
華慰遲暮
軍中樂送征南掾史張毅赴京
我嘗軍中行從知軍中樂高牙大纛啓征途風雲隨護
中軍幕千乘萬騎指顧間環而居之迺城郭五更觱篥
吹一聲旄頭驚向天邊落捷書日夜報天子親筆勅書
加寵渥刲羊宰牛餉壯士萬歲歡呼震山嶽大旆悠揚
錦萬里從伶窈窕花千萼男兒墮地志四方蓬矢桑弧
為有托遭逢主聖得臣賢風順鴻毛易寥廓只今詔檄
登大府鷙鳥之中瞻一鶚渭城且莫唱陽關舉杯為賦
軍中樂
李龍眠畫飲中八仙歌
龍眠白描誰不賞胸次含空生萬象筆下猶存小篆文
落紙烏絲幾千丈小時讀歌心愈竒此日按圖神始壯
浣花草堂老拾遺詠彼八仙將自放天寶年來萬事非
得醉如逃三面網鳳鳥鳴歧縱德輝麒麟見魯辭羈鞅
丈夫骯髒迹每同孰謂龍眠成技痒眼中未見獨醒人
未免開函為撫掌
義株行
廬陵江西古名郡四忠一節之故鄕豈惟英賢間世鍾
造化亦有義株連理呈禎祥豐塘三山兩株樹托生離
立不數武高莖擎天一蓋張深根走地羣蛟怒曾氏世
居株樹邊詩禮傳家三百年尚書旣為連理詠丞相復
入郡志編二公真蹟今猶在文光照耀無年載李囦諸
孫尚有傳桑田誰謂成滄海五世孫亦一老翁欲以此
事徵盲聾豐塘之株無乃豐城劍變化偃蹇雙蛟龍不
然安得保風雨專與三山為始終
懷遠亭詩為東甌鎮撫譚濟翁作(譚世績之後宋史有傳)
譚將軍勇而禮宋之端明學士七世孫蚤年身逐兵塵
起鼻尖出火耳生風馬上飛塵虎添翅出門志願定遠
侯果然持節鎮東甌上宣德意化海俗鯨鯢滅跡波為
收古來鎮將還如此緩帶輕裘接賢士襄陽沈却峴山
碑水底魚龍猶識字國家承平千萬年軍中之樂何可
言太牢五鼎飡壯士從伶百戲陳廣筵山川不隨人事
改端明丘壠今猶在亭名懷遠乃在兹地下幽魂有光
采普天之下皆皇家故鄕何必懷長沙人臣受命無遠
近河源曾泛張騫槎食君之禄治軍旅咫尺轅門誰敢
去私情丘壠豈不懷日夜沅湘水東注
學仙曲
二八女人貌嬋娟杏花隂裏競鞦韆同心錦帶刺石蓮
逢人學縳剪刀錢却妬鴛鴦沙上眠
五言絶句
古辭
歡樂自歡樂苦辛長苦辛城中十萬戶誰是種田人
風雨牧牛圖
牧牛值風雨牧具幾脱手不自風雨前不自風雨後
石友
蒼然柱石姿風雨莓苔久幸同貞固心相看即吾友
竹居
百年駒過隙萬事成鞅掌自顧非此君誰與共清賞
花徑
繁花作高樹狹徑不數曲醉來扶杖行幽興亦自足
蕉林
愁懷常把酒愛此滿林玉風迴舞袖翻欲近紗忩綠
芳屏
衆芳結為屏左右暎紅藥問訊園中人何如金孔雀
蔬畦
學圃纔兩畦佳蔬欲幾品露葵不厭烹及我春酒醒
梨花折枝
已過清明節猶依玉鏡臺一枝如折得幾誤蝶飛來
水殿納涼圖
别殿紅綃女無風亦自涼闌邊是湖水夜夜宿鴛鴦
七夕
乞與人間巧全憑此夜秋如何鍼線月容易下西樓
别劉博士
秖為情如雨從教醉似泥免看楊柳色相送出城西
王昭君二首
漢地非無雪邊城不見花琵琶一萬里馬上盡風沙
巾幗猶知辱裙釵可即戎單于如有問教妾若為容
銅雀臺
自古誰無死英雄豈不知望陵歌舞歇還有夢來時
邊思
萬里盡風沙征人念歲華角聲悲自語誰見落梅花
赤壁
赤壁不改色漢江依舊流二龍爭戰後風月屬扁舟
峽川
石與青天近浮雲向客低自然堪下淚不是有猿啼
題揚州史左丞畫扇
后土祠前路金鞍憶舊游春風雙燕子渾似在揚州
塞上
朔風西北來驚沙對面起人馬暗相失咫尺已千里
題商山觀奕圖
縱橫十九路一著一回新如此深山許旁觀亦有人
題村廟
禍福憑誰降雞豚合有災年年當社日簫鼓賽神來
飛來峰
峯在西天竺青蓮千葉開佛應無妄說或恐是飛來
呼猿洞
洞閟煙霞古巖迴藤蔓叢誰能將劍術往問白猿公
題名石
東坡龍井回題名塔磚上豈期後百年過者為瞻仰
合澗橋
兩澗何年合一橋終日閒桃花逐流水未覺是人間
龍公洞
龍或藏其用跡與蛇何異慚愧耕稼人猶來候雲氣
飯猿臺
僧旣非昔年猿亦異往日唯有飯猿臺猶是當時石
連巖棧
連巖有棧道重叠架古木勿輕縱步險平地折車軸
客兒亭
客兒謝家子明師夢相待斯人骨亦朽斯亭尚千載
坐禪石
法師禅定時萬象付冥漠至今巖前石每每天花落
鄰牆梅花
臘後春纔到寒香襲素袍梅花如有意不在粉牆高
聞鐘
朝撞亦悤悤暮撞亦悤悤銷磨浮世事都在數聲中
墨萱草
種得宜男艸忘憂度歲華墨池憐照影朵朵鳳頭花
葛仙溪
葛仙浴丹溪飲溪骨自蛻試問歸來鶴何人壽千歲
濟川圖
平地有摧輈慎者或不免奈何千金軀涉此風濤險
菊花
萬夫起銅盤拔地一千丈寧知白露華暗滿菊花上
臧祥卿畫竹枝白頭禽扇面
片月出幽林閒情欲不禁天寒憐翠袖為賦白頭吟
西施洞
館娃宫前洞西施舊來往自載扁舟後歲歲春蘿長
履跡
西施往行處好事作履跡幾寸莓苔深見者為憐惜
問梅
一種隴頭樹東風都合吹未應造物者偏在向南枝
喜新晴
五色雲間鵲今朝忽放聲繞簷飛不去亦是喜新晴
泉月軒為開元宫張道士賦
為貪真境好每到即忘歸叩齒潄明月清光生羽衣
題餐霞洞
愚者昧其覺貪生還一夢不見餐霞人唯見古時洞
李息齋平章畫生色竹
一代風流盡丹青付此君忍將湘浦淚更灑九疑雲
題牧溪畫飛鳴二雁
秋風幾萬里一色是青雲誰信天山路無書可寄君
倦飛憐羽翼引領一長鳴紫塞秋何似今宵月正明
新宫訪袁真人知已羽化留題
仙客己塵土桃花依舊春後來看花者不是種桃人
惜花
昨夜一花開今朝一花落春事能幾何奈此風雨惡
僧華光畫梅
誰與一毫端示此無垢相迦葉不可招始悟色空妄
柳莊
種柳連莊屋春來色更嬌不同殘臘見封雪落長條
桂林
不用歌叢桂誰能更出山若無妄世事來共此中閒
蘭渚
幽蘭滿洲渚紉之可為佩欲遺心所親涔陽何處在
竹坡
城中寸金地種竹不可多風前值杖看奈此綠隂何
瓜田
仲夏生意繁延蔓若野葛結實田畝中庶慰行者渴
荷港
門前東西道下是荷花港越女不避人唱歌來蕩槳
鶴亭
有時命童子亭前按舞鶴雖無賓客歡對此亦云樂
魚池
放魚池中央池水深尺許勿謂江河遠時來足風雨
題市學堂
喧聒從終日跳梁欲上街要令心目靜除是掩空齋
贈歐陽尚禮還播州
人生豈無别咫尺異言笑況復萬里遙風煙接蠻徼
觀拆白塔有賦
白塔誰所營又復為平地猶有百年人閒來說興廢
題章叔厚所畫投竿圖
大魚不可得小魚釣何益不如投竿坐臨流以終日
上清方方壺作墨畫贈毛起宗提點
風火鍊仙骨雲雷鑄鼎文壺公探造化圖寄大毛君
趙清獻小像
當時仰望公畫筆開生面之官惟琴鶴千載趙清獻
别故人
未别欲千言臨别無一語惟此舊時心隨君渡江去
别鄕友
共是他鄉客從遊又隔年老人偏惜别把臂一茫然
贈縣令任滿
一勺清泉水三年共此心不堪彈别鵠惟是邑中琴
磐石吹簫圖
宰相五更朝金鞍拂柳條何如磐石上散髮坐吹簫
白頭翁
疎蔓短於蓬卑栖怯晚風祇緣頭白早無處入芳叢
落梅花
含章人正卧幾片下空牆春雪調鉛粉相和一處香
題宋子障太守畫
老樹含青雨平林澹白煙隔溪茅屋在好泊米家船
題趙子昂畫梨花畫眉圖
鳴春如有意誰與畫眉長若訴梨園事開元夢一場
惱啼鴉
朝啼人盡睡暮啼人厭聞非關毛羽惡不入鳳凰羣
代毛延壽
豈謂黃金少除襃君未知古來因好色滅國是龍漦
高房山畫扇
結屋清溪上仙凡此路分終朝看不厭惟是滿山雲
捕魚圖
畫出溪邊景渾家在捕魚筆頭餘興在幾點暮鴉疎
晚望東村
開門見東村晨光尚蒙昧白雲何處來適與予心會
題王大年畫
舟楫為生計沙鷗識此情百年浮世事九鼎一絲輕
林子山畫為鄭宗表題
尊前可忘世綸竿聊伴身樂然溪水上魚鳥與相親
雙蝶
相逐雙飛蝶風前不自持有生皆有感微物豈無知
白練帶禽
一雙白練帶繞樹效于飛宜爾閨房喜圖形上繡衣
秋棠晚思圖
兩雀晚相依棠梨葉漸稀連枝有深思未可便辭飛
可閒老人集卷一
