可閒老人集卷三
眀張昱撰
七言律詩
投贈潞國公承旨學士張仲舉
漢家舊德有桓榮赤舄登朝羽翼成三晉鳳鳴千載會
兩河龍現五雲迎獨於社稷多難日復使君臣大義眀
自念昔曾親几杖頌聲慚後魯諸生
投上中書右丞相托克托
履舄從容自九重相王忠孝更誰同千年帶礪猶初誓
萬國臣鄰盡下風星貫紫垣朝佩劍月臨黃道夜傳弓
漢家若論安劉策四皓難書第一功
五府驛代楊左丞留題(後有楊維禎次韻)
免胄日趨丞相府觧鞍夜宿五侯家玉杯行酒聽春雨
銀燭照人如晚霞受命敢忘軍旅事撫時又過掖垣花
漢家未可輕韓信尚要生擒李左車
束髮從戎十五年戰回平地血成川英雄生世有如此
忠孝報君當慨然俶擾弄兵俱赤子中興有道自皇天
猖狂暫假姑蘇息繫頸終須拜馬前
湖山堂宴贈天使還京
畫旗風裏繡筵開竟日歌鐘樂未回柳拂玉鞍秋繫馬
酒淹羅袖醉傳杯杭城近自月前復使者適從天上來
歸對大廷真得實眼中諸將盡竒才
岳鄂王墳上作
朔雪炎風共此年中原父老亦堪憐䜿儒屢遣祈求使
大將空持殺伐權忠誼有碑書大節奸邪無面見重泉
至今宰木猶南拱遺憾西陵是墓田
陪宴相府得芍藥花有賦
醉吐車茵愧不才馬前蝴蝶趁花回玉瓶盛露扶春起
錦帳圍燈照夜開垂白敢思溱洧贈欹紅還是廟廊栽
揚州何遜空才思惟對高寒詠閣梅
退居湖上投贈楊左丞四首
樓外湖光白渺茫樓中少婦試新妝行年將近半百歲
大醉豈能千萬場織錦繡裙飛蛺蝶白描歌扇睡鴛鴦
垂楊滿院無人到芍藥花開日正長
信馬蘇公堤上行水邊鷗鷺不曾驚春波滿眼湖光細
花片飛來雨點輕天上碧雲如有詠樓中紅袖謾多情
牧之老去狂心歇總把風流付後生
宿酒猶多睡未忺好風何處散香匳可教春日閒瑶瑟
而使楊花撲繡簾削跡不煩三顧重息機將廢六壬占
今朝畫省無公事又得從容少避嫌
且觀神女為行雨莫問郎官應列星芳草到門無俗駕
好山終日在湖亭白鷗共戲荷葉小黃鳥亂啼楊柳青
肯信曲闌干外立晚凉吹得酒初醒
宴犒將士酒酣命健兒舞劍為樂浙省平章泣下
不禁感事有賦
平陸龍蛇起殺機旄頭又自照金微兩階干羽知何似
二典君臣豈盡非劍舞樽前廻夜電燭眀帳下接晨輝
可憐司馬江州淚濕盡團花舊戰衣
陪宴後堂觀牡丹回有作
風光偏惱掖垣人銀甕連車載酒頻寒食新烟萬家樹
洛陽花擅一年春㨂好任從天女散近前不嫌丞相嗔
壓帽紅香歸路晚幾多瞻望馬前塵
至普陀洛伽山寺作佛事七晝夜祈見海岸觀世
音及善財巖七日之間随心應現大衆瞻仰無不
慶讃
丞相函香致此誠願深海水救羣生慈悲謂可消諸惡
征伐容將息大兵金色圓光開寶髻玉毫妙相絡珠瓔
手中示現楊枝露願洗干戈作太平
戊戌題(海上作)
華表仙人舊姓丁羽毛今日惜飄零海中又見蓬萊淺
門外空傳楊柳青暮雨朝雲翻覆手落花飛絮短長亭
如何未熟黃粱飯說道英雄夢已醒
楊忠愍公墓上作
夢覺邯鄲萬有空邦人猶自說英雄道家論將忌三世
臣子報君惟一忠淺土何堪封馬鬛迷魂猶自恨秋風
死綏固是將軍事國史旂常畫雋功
惆悵
交游蚤歲在幽燕費用黃金買少年闕下朝回瞻馬首
酒間俊發抱龍泉劇談寧顧日西落倒載不知天左
旋惆悵近來纔解事先生五柳種門前
三山夢斷綵雲空幾把長牋賦惱公畫閣小杯鸚鵡綠
玉盤纖手荔枝紅春衫汗裛薔薇露夜帳香回茉莉風
惆悵近來江海上却將鞍馬學從戎
畫船湖上載春行日日花香扇底生蘇小樓前看洗馬
水仙祠畔坐聞鶯碧桃紅杏渾相識紫燕黃蜂俱有情
惆悵繁華成逝水盡歸江海作潮聲
惆悵當年使酒來娼樓紅粉夜相催可憐眀月二分在
不見瓊花半朵開誰復醉翁堂下柳更堪從事閣中梅
揚州一片青青草誰信春來無雁回
惆悵雄藩海上游武昌佳氣接神州東風歸思王孫草
北渚愁生帝子洲楚國江山真可惜劉家豚犬亦何羞
不須更問中原事官柳新栽過戟樓
至今惆悵在東城結伴看花取次行輦道駐車招飲妓
宫牆回馬聽流鶯星河織女從離别海水蓬萊見淺清
不有酒船三萬斛此生懷抱向誰傾
過楊忠愍公軍府留題
總是田家門下客誰於軍府若為情林花滿樹鶯都散
雨水平池草自生街上相逢驚故吏馬前迎拜泣殘兵
能言樓上題詩處猶有將軍舊姓名
睡覺
滿院楊花風力輕牡丹時節好晴眀簾垂不知白日晚
睡覺忽聞黃鳥鳴萬斛春光金盞酒百年心事玉人箏
劉伶未到忘形處枉自閒將畚鍤行
湖亭納凉
奈爾湖光月色何不知此境為誰多忽驚墜露翻荷葉
想見微風生水波炎景只消清夜飲老懷都付小鬟歌
家中未必凉如此且待樓西轉絳河
燈前有賦
雨夜湖樓錦帳垂有人為爾故眠遅春衫照影看歌舞
寶合薰烟學畫眉何處絶纓憐楚客為誰掩袂泣樊姬
思量暗室無窮事留到天眀不忍欺
湖舫勸曹德昭僉院酒
倩得名姬唱慢歌梁塵直欲下輕波西風八月芰荷老
落日滿湖鳬雁多到手莫辭雙盞飲轉頭又是一年過
光隂只在槐柯上奈此浮生樂事何
宿中書左司呈上太尉丞相
天上誰開白玉堂東垣列宿共輝光畫屏雪映蓬山雀
錦帳雲凝漢署香嚴尹世交憐杜老揚州詩興屬何郎
連雲騎省乘風露月過秋河夜色凉
别春次揚州成廷珪韻
燕語鶯啼盡可哀更無馬跡到青苔自從玉樹成歌後
曾見銅仙下淚來為晉為秦花幾度行雲行雨日千廻
若教蝴蝶知春夢儘把黃金付酒杯
省垣梅花
官梅過臘花開遍何遜楊州興未闌疎映粉闈疑是畫
香飄羅袖欲生寒公餘不厭廵檐笑夜後還思把酒看
只恐眀朝零落盡枉教人恨角聲殘
安慶南城寄賀守帥余廷心郡守韓公懋余家留
是郡故句中及之
壯哉淮邑冠荆舒新築堅城鐡不如完美皆吾大夫力
奠安與爾庶民居歸心江漢朝宗水滯跡周南太史書
莫說髩毛成種種近來吾亦愛吾廬
丞相委入姑蘇索各官俸米留别幕府諸公
不比常年載酒遊杏花時節出杭州粉闈未覺為郎貴
萱草難忘此日憂沙漠帛書空見雁江湖春水莫容鷗
何時折盡垂楊柳留取他年繫别愁
至姑蘇呈太尉
相君求米若求雨員外得船如得仙職忝下僚班可耻
情通鄰好亦堪憐山中棋局迷樵客溪上桃花誤釣船
醉把玉杯無所計不勝惆悵晚春前
城南武威樓成守帥余廷心自安慶使人索詩
自來名將出名儒暫駐襜帷向上居城繞朱闌連百雉
門排畫戟壯羣烏雲開五老招何及秋對五峰清有餘
樓上記成鐫琬琰廬陵須得蔡襄書
辭荅張太尉見招
中年頓覺壯心去涉世頗知前事非若使范增能少用
肯教劉表失相依風雲天上渾無定麟鳳人間不受鞿
殘夢己随舟楫遠五湖春水一鷗飛
秋興
一夜凉風便覺秋楚人多感易生愁金盤露水何曾見
紈扇恩情未肯休零落梧桐金井上稀疎楊柳御街頭
近來收得麻姑信說道蓬萊更可憂
夜登天童寺觀海日
登臨何事獨關情北斗闌干對面横漢使猶空河畔影
霓裳如在月中聲魚龍水闊星辰動鴻雁風高鈴鐸鳴
不待下方雞唱罷衲僧東指海雲平
桃花園招烏雅廉訪使飲
桃花好是未全開人世花開醉幾回一片嬌随歌扇去
滿園紅待使君來尊罍有興皆清事風雨眀朝又綠苔
誰見朔兒千歲實銜巾青鳥莫相猜
武夷山
南郡名山說武夷幔亭尚想是秦時空中簫管何曾絶
洞裏曾孫自不知石室尚遺仙蜕骨棹歌猶唱宋人辭
山前毛竹如龍籜笑與壺公作杖騎
冷泉亭觀猿
舊從巫峽看猿挂此日山中復見之黠與樵蘇爭堕果
捷於風雨下高枝月沉夜澗魂先斷風攪霜空叫轉悲
應記往年梅嶺事玉環付與老僧持
觀潮次貝廷琚韻
世代銷沉在此聲幾回東下復西傾翻騰日月迷朝夕
簸蕩魚龍定死生銜石每憐精衛小投醪未見濁河清
眼前波浪猶如此莫說蓬山頂上行
題後堂壁
兵權去手志何伸恥是随班入省頻京國蹉跎空在夢
蓬萊清淺已生塵繞朝謾贈秦人策孔子將書魯國麟
散騎得辭丞相後五湖安往不閒人
春閨詞
白日高堂欲暮難鳴鳩乳燕靜相干銀瓶行酒雙鬟綠
玉管調笙十指寒蝴蝶每因飛處見牡丹多是折來看
眀朝為遣安西使錦字紅燈織夜闌
春懷
幾涴先生漉酒巾眼中猶是落花頻春來祗與醉為伴
睡起翻疑夢是真翠羽棲香秦隴鳥玉釵墜髩洛陽人
風光已逐流年去此事那容更問津
湖上謾興
百鎰黃金一笑輕少年買得是狂名樽中酒釀湖波綠
席上人歌鳳語清蛺蝶畫羅宫樣扇珊瑚小柱教坊箏
南朝舊俗憐輕薄每到花時别有情
爛漫風光在酒家狂蜂冶蝶趁繁華人來人往如趨市
樓上樓前盡屬花波面畫船雙蕩槳堤邊黃犢小游車
目成眉語知何限消盡柔魂在狹斜
湖上新泥雪漸融門前溝水暗相通裙欺萱草輕盈綠
粉學櫻桃淺淡紅暮雨欲來銀燭上春寒猶在酒樽空
青綾被薄不成夢又是一番花信風
樂事杭州奈爾何人間富貴易消磨畫船湖水年年在
紅粉娼樓處處多歌引行雲來綺席舞翻廻雪下春波
東坡往日留詩後更有何人載酒過
聞鶯
風花時節又清眀迸淚何緣聽曉鶯咫尺故鄉天近遠
幾家春草路縦横英雄轉眼俱為鬼造物於人豈絶情
自是晚生堯舜世不關天地不昇平
同趙郎竹園夜飲
塵土無由得見侵粉牆高護碧雲深日行南陸暑不到
月度天河龍自吟沉飲何妨同阮籍幽情亦或過山隂
夜凉庭院羅衣薄吹徹參差思不禁
游雲門寺同寶林别峰尊師賦
東游好是雲門寺况在若耶溪水邊茶會詩𫝊唐舊刻
松壇名重晉諸賢行雲欲傍支郎馬垂柳能維賀老船
也當一場風月夢為題名姓法堂前
凝香閣聽雪
陡然寒重紫貂輕便覺高檐瓦有聲欹枕欲同蟬殼蜕
開門唯恐鶴巢傾數杯酒力春容轉滿盞茶香夜思清
小玉近牀推不醒袖籠檀板失天眀
桐栢宫留題
甚慕天台馬子微後千年始到幽棲江湖歲月憐新夢
泉石烟霞感舊題阿母信𫝊青鳥後玉笙人遠絳河低
當時不盡風流興付與山鶯盡日啼
繡毬花次烏雅廉使韻
繡毬春晚欲生寒滿樹玲瓏雪未乾落遍楊花渾不覺
飛來蝴蝶忽成團釵頭懶帶應嫌重手裏閒抛却好看
天女夜凉乘月到羽輪偷駐碧闌干
竹居為張行中題
南渡循王之子孫文采風流今獨存既有綠筠為别業
何須畫戟在高門小堂翡翠横釵影曲徑莓苔散屐痕
侍婢牽蘿相補葺幾回風雨送黃昏
菊隱齋為金子才賦
蒔菊家園作隱淪要於晚節伴閒身從來東晉多名士
豈獨南陽有老人色綻黃華知應候香浮綠酒可過旬
蘇耽橘井桐君籙從古良醫盡逸民
初月
薄暮蛾眉臨水出照人猶自未分眀初升遠岫如無意
欲下西樓却有情離别幾多長在望團圓三五未能成
豈知少婦階前拜羅䄂纔揎恨己盈
湖樓
樓前芳樹碧盈盈付與幽禽自在鳴堤上馬䭾紅粉過
湖中人載畫船行日長燕子語偏好風暖楊花體更輕
何限才情被花惱獨教書記得狂名
碧梧軒為賈彦仁彦德二貢士賦
賈家種玉能成樹上有結巢雙鳳凰隂連深井暮雲碧
花落大樽春酒香孔雀羽毛歌扇小石榴顔色舞裙長
莫教擊墜軒前綠留與吹笙共晚凉
東堂梨花
為爾東堂雪滿株花時長是憶吾廬風前恐化莊周蝶
月下還迷衛玠車老至逢春成感慨興來把酒為躊躇
尋常一樣清眀節說似當年總不如
問月亭
何事流年逐逝波試將此意問姮娥到頭白髮幾人在
愛此清光今夜多直欲仰空援北斗便須儘量酌天河
此懷此處不傾倒禁得宋郎秋思何
題清心堂詩卷後為相院判賦
曾把桐鄉作故鄉衙回繫馬入斯堂竇家五子榮丹桂
謝氏諸郎焚紫囊乞得異花曾見種釀成名酒許先嘗
潜然掩卷垂殘淚不獨題詩媿老蒼
贈謝肅東還
風塵如此送君行莫惜離觴與再傾執手且聽楊柳曲
過江便是越州城龍駒堕地即千里鳳鳥及時纔一鳴
年少有才終大用賈生曾擅洛陽名
春暉堂為謝肅題
謝傅風流在越鄉至今文彩見諸郎百年喬木慈烏聚
幾日東風萱草長江上鯉魚朝入饌枕前紈扇晚生凉
詩成便欲煩青鳥銜致君家白玉堂
次林叔大都事韻
春來長是誤佳期鴆鳥雄鳴不可私錯認櫻桃懸蟢子
悔將衫䄂染鵝兒燒殘蠟燭渾成淚折斷蓮莖却是絲
辜負綠窗閒歲月只教楊柳妬腰肢
何處銀鞍白鼻騧忘將錦瑟數年華渡頭水急憐桃業
陌上春狂信柳花那得芳心對鸚鵡泣將殘淚付琵琶
一身已自成惆悵况是平陽十萬家
莫謾題情在粉牆藕絲終日繫柔腸不知漢主黃金屋
何似盧家白玉堂好夢自抛桃葉後閒愁似過柳條長
無端收得番羅帕徹夜薔薇露水香
陳王當日賦凌波寫得風流也太多掌上玉鸞看教舞
雲中青鳥使傳歌情緘尺素魚中字恨織廻文錦上梭
休信雙星是牛女年年波浪隔天河
白菊
雪羽毿然欲滿叢秋香吹遍畫闌東今宵白露今宵月
昨夜清霜昨夜風朝灌尚於青蕊見夕餐將與素霞同
數莖白髮閒相對誰識柴桑畤苧翁
驚秋
城上高風散鼓鼙樓頭獨客不勝悲老嬰世故嗟流落
病念鄉關厭别離仰面絳霄猶昨日驚心黃葉又當時
所悲騎省空名累不是潘郎愛賦詩
昔游
春到名園総是花都城無處不繁華冠翹鶡尾朱袍盛
馬頓金羈玉面斜騎吏去忙官索酒侯門散晚妓留車
党家賤妾粗豪慣輕易銀瓶雪水茶
小王孫
貂帽貂裘美少年圓牌通籍内門前新分草地緣游獵
舊賜彤弓未控弦銀甕蒲萄春共載玉鞍驕馬日随牽
穹廬一夜迷深雪忘却朝天是醉眠
漢未央宫榱題硯
雕牆峻宇幾浮雲金石雖堅亦鮮存秦宫三月已灰燼
漢瓦千年猶隸文改用尚能為硯器得名何異在君門
咸陽土盡英雄骨誰是榱題記主恩
匏瓜道人為徐子貞賦
吾豈匏瓜繫此生道人玩世以為名百年雨露司榮悴
一日江湖見老成濩落情懷莊子瓠浮沉蹤跡楚王萍
壺公借與龍為杖拚着青鞋到處行
秋聲
自從大火西流後漸覺凉風到竹林李白已無當世志
宋郎又動少年心羣隂得勢夜聲合萬物將窮殺氣沉
謾索雅琴彈一曲徽絃繞指是商音
七夕
天上何因有别離人間謾自指佳期果如女嫁男婚事
何限風清月白時銀漢幾曾横鵲影花盤空復罥蛛絲
今朝少婦心中事只有廻文錦字知
寄淮安夏掖齋
為感風花懶出門每於時事鮮知聞江湖信遠春空雁
僚佐情深日暮雲詩句好於何水部官資高過杜司勲
海波不隔淮揚路遥指蓬萊憶使君
有餘清堂
連雲騎省與之鄰可是高堂履舄頻湖水過雲天似玉
山風吹酒月留人紅綃貼肉扶歌板翠羽妝頭出舞茵
禮法豈為吾軰設直須樂死百年身
柬示二姪女
連宵骨肉夢相牽二女洪都有信傳聞說長成渾屋喜
寄來針線得人憐阿婆近日身差健老嬸經年病未痊
爾叔治兵淮水上使回懷抱覺凄然
寄内臺侍御史韓克莊
雜花猶記雨諸天共禮㫋檀古佛前塔院施僧猶昨日
齋房聽雨憶當年抄書不許支官紙買酒從教用俸錢
老盡尚書舊賓客至今慚愧杜樊川
夜泊牛渚磯同韓克莊僉事李五峰先軰登蛾眉
亭
牛渚磯頭青雀舫蛾眉亭上紫鸞笙月中只可賦秋興
酒後不宜留步兵萬里長河何處盡百年遺恨此中生
水波総是英雄淚剗却青山氣未平
浙省感恩榮言懷述事
仰拜宣黃萃一門更煩使者枉南轅寵榮已過愚民分
存没俱蒙聖主恩列爵稱男分五等封君有縣亦通尊
區區戎馬驅馳後日月餘光照覆盆
眀皇妃子擊丸圖
畫柱相當馳道開黃旗風裡試龍媒天廻日馭戎衣起
電繞星樞綵棒催供奉嬪嬙皆令色近前便佞是于思
九齡猶是開元日何事都無諫疏來
重過育王寺眀月堂同照大千尊師賦
又擕二客過斯堂慚愧當年塔院香染習未除塵土念
奔馳猶作馬牛忙漸添白髮頭顱上轉覺青雲道路長
儘醉堂前舊時月莫將閒話及齊梁
贈士人軍中售筆
古來文字用鉛槧筆至蒙恬始得名每日諸軍傳檄到
何人横槊賦詩成管裁鳴鳳巢邊節毫運饑蚕葉上聲
莫鄙毛錐無所用要知韓范盡書生
廉都事海道失風自丹羅至浙右還閩省
指南針下失風帆雪浪連天不見山惟爾不懷和氏璧
彼蒼竟賜大夫環皇天未厭生戎馬國步何能斷阻難
此去驛程三百里海棠花底度閩關
侍御周伯溫以行臺羈留姑蘇柬寄之
白頭歲月付流波何物虚名在諫坡屬國莫嫌持節久
子陽猶謂見天多強梁不見圖銷印䟦扈如聞欲倒戈
一樹紅梨春事晚宣文閣下欲如何
殘牡丹
繞闌莫惜酒行頻開到姚黃已暮春瓊樹今朝歌正好
彩雲昨夜夢非真園林雖不異前日車馬可憐非舊人
欲倩東風問蝴蝶花前誰是百年身
贈吳世顯宣使代張氏捧謝表請命朝廷寄仲舉
此去風波萬里長使人指日覲清光雲開雉尾當霄漢
龍抱金函出表章羌服從來尊正朔包茅次第貢眀堂
浯溪有石高千丈謾叟重煩頌大唐
題御史孟昉野服畫像
好似當年賀季真乞身歸老鏡湖春銅章不綰御史印
練布能裁處士衣麟閣雲臺千載後鳥啼花落幾回新
浮雲過眼尋常事且作齊東一野人
王自牧冷起敬諸文士遊西湖南山記題其後
近聞甚得湖山樂惜不與之同一遊莫問石城來艇子
却思簫管在揚州枕邊蝴蝶高樓夢扇底芙蓉小院秋
今覺司勲非往日酒間無復舊風流
得朱垣編修海道之音
命酒徵歌記往年玉堂遂有夢相牽魚緘尺素雖云密
事載空言始可憐季世人材思管樂盛時戎馬說幽燕
張騫慣識天河路俯仰乾坤一慨然
高房山畫廬山圖貢雲林待制有詩在上為其子
戶部尚書貢師泰賦盖其家物也
萬壑匡廬紙滿張好詩好畫兩相當十年物色偶然得
二老風流何可忘還見虹光生靜夜却驚雲氣濕高堂
尚書座上多遊客獨有張翰憶故鄉
謝左丞自軍中至同宴周德新員外别業
坐來清聽滿風前頓覺煩襟為灑然馬上功名真是夢
杯中歲月莫非仙浮雲對嶺張圖畫鳴鳥藏花雜管絃
莫訝周郎賓客盛雄資英發正當年
兩山亭留題
馬頭曾為使君回北望新亭道路開於越地形緣海盡
勾吳山色過江來英雄有恨餘湖水天地忘懷入酒杯
珍重謝家林下客玉山何待倩人催
三月三日湖上作
此日誰人肯在家傾城滿意事繁華時非上已不為節
春到牡丹纔是花霧髩風鬟湖上女畫輪繡轂道傍車
兒童儘唱銅鞮曲未覺人間日易斜
此日西湖似曲江湔裙流水碧淙淙誰家婦女不紅粉
是處水亭皆綠窗白髮看花春可數畫船扶醉玉成雙
邦人何哂狂居士老至關情尚未降
汴河懷古
家國承平厭萬機輕乘黃屋出京畿三年廵狩前王有
千里看花亘古稀河畔柳條春自長苑中螢火夜還飛
當時九廟躬辭日肯信龍舟更不歸
涵虛閣(靈巖寺舊為館娃宫)
靈巖寺是館娃宫霸國風流夢已空楚客智窮三諫後
越師戍合五湖中佳人已化朝雲白高閣猶涵夕照紅
誰料後千年過此却憑闌檻數飛鴻
叢玉軒在淨慈寺方丈後有鹽運使李員嶠畫墨
竹一林儒學提舉趙松雪題名叢玉參政姚江翁
作記憲副鄧善之書版刻在楣間
河東使君竹成癖落墨滿林烟雨新雪壁自期留後日
碧紗誰與護輕塵百年聚散同殘夢一代風流不數人
賴是主僧知敬客不辭騎馬到來頻
遊天台山回别省院諸公
眀時無日不從容三月清遊在醉中晚岫遠當雲際碧
野花爭近馬前紅雖非奉使河源上猶及題詩浙水東
甚覺淹留煩從者靦顔何以荅諸公
送馬編修還眀州
當年文采動京城盡說江南馬長卿青史可憐成絶筆
白頭相見重關情内湖柳色春仍好小院斜陽晚更眀
門外畫船堪載酒玉杯儘向故人傾
題張叔芳參謀南澗草堂
狂客構堂南澗濱澗中濯足任魚嗔日容二仲共三徑
家與萬松為四鄰石角鈎衣歸騎晚花枝妨帽小園春
此來不敢歌叢桂知是淮王座上人
歲除日同廖如川至太尉丞相府留坐說周易因
賜酒并官歷賦此上謝
歲晚謬為趨府客深慚欵接異他人說經每笑匡君老
賜酒何容畢卓真眀日千官瞻魏闕幾時萬國共陽春
家鄉似覺無歸處難擬酬恩致此身
贈太史子玄還閩中子玄侍其師貢秘卿由海道
遂赴京師至浙西秘卿死
險阻蛟龍又則那只緣有路接天河少年謾動乘桴興
中道俄聞曳杖歌司馬北游空歲月杜陵歸夢隔山河
憑君莫下窮途淚何處深山無薜蘿
右丞周伯温出示前為宣文閣授經郎代祀孔子
廟次韻
萬世斯文有耿光端然龍衮閟宫牆春秋不獨尊周室
金石如聞奏廟堂碑樹丹楹皇帝詔盒封黃帕内庭香
至今仰賴遺經在師表前王惠後王
送徐大章建寧路學教授
經籍傳家二百年河汾今在路西偏文雄虎豹豈徒作
名動京師非偶然教領七閩勝作郡受知八座合稱賢
佇看召入承眀署禮樂遺書在簡編
寄我軒為唐主敬貢士賦
人世有生皆我寄看來造物亦兒戲身為蝴蝶何關夢
飯熟黃粱自有時形影不煩相贈荅死生同是一希夷
濁醪到手能成醉此趣陶潜或可知
送貢師泰尚書入閩發鹽粮供北軍
尚書奉詔趨閩省天子深為餉運憂使者頻來大眀殿
親軍猶駐武安州浮烟壓地朝添竈眀月籠沙夜唱籌
驛路海棠迎馬首春光難為使君留
送杜時中副使
南方風土要相宜小盒㯽榔好自随蜑戶負魚朝入市
囝娘把燭夜題詩三年舊俗猶前日八郡良家異昔時
若問蒼生蘇息否使車除是一驅馳
夜潮
禁得錢塘江上潮惱人偏在可憐宵頭顱如許更能白
魂魄幾何仍欲消濁浪漸高河影没雄風未盡雪山遥
西流力盡還東下月滿空江共寂寥
自遣
每每樽前惜歲華牡丹開後似無花山中謾說秦為晉
海上難逢棗似瓜妄想既空無得夢神仙所至即為家
不須更問升沉事看取西樓月又斜
秋閨詞
一曲哀箏感素秋梧桐落盡碧溪頭御溝葉上誰題怨
錦字機中自織愁紈扇恩情空望望鯉魚書信更悠悠
雙星不到銀河近風浪遥於隔十洲
無題
及時無物不倀倀燕語鶯啼總斷腸洛浦輕塵憐故步
揚州舊夢惜餘香玉和獺髄寧無藥絃續鸞膠信有方
便把漢江都作酒飲時猶恐負春光
辨謗詩宣徽院司議李榮貴以使事至眀州飛語
獲謗拘留二年乞詩白其事司徒方公命還京師
司議因乘海上槎河源歸路未應賖市中徒爾疑成虎
杯内何曾影似蛇官事吉凶占鵲語閨房消息卜燈花
南風乞得樓船便六月中旬便到家
縦飲
外湖裏湖花正開風情滿意看花來白銀大甕貯名酒
翠羽小姬歌落梅身外功名真土苴古来賢聖盡塵埃
韶光如此不一醉百歲好懷能幾回
松筠軒為湖州沈叔方賦
軒居好在松筠裏門外清溪繞屋廬文物曾陪諸老後
故家似是百年餘客來與酌茯苓酒月出共看科斗書
若見漁郎煩借問桃花清思近何如
謝吳起宗寫神
紫綬空慚老病身每於時事與經綸不呼賀監為狂客
却謂張良如婦人潦倒形容何用似荒唐言語半非真
凌烟畫像今誰在更與丹青寫此神
送劉庸道侍老父入閩就養
此别為生一愴然福州遠在海南邊白頭病叟年八十
紅樹寒山路幾千負米既供為子職賃車不仰故人錢
起居莫與㯽榔遠風土他鄉氣候偏
棲霞嶺訪姚子章
買得湖船為訪君望中都是北山雲風前楊柳驚秋晚
波面芰荷愁日曛青史縦能傳後世白頭休更說從軍
棲霞有酒能留客縦飲何妨到夜分
送張伯雅架閣入閩省
聞道連年瘴氣收城中風氣稱清遊參天榕樹快人意
似雪梅花當馬頭海客朝盤送珧柱囝娘春咏寫銀鈎
毋嫌習俗閩中利儘勝吳船唱莫愁
題貫酸齋蘆花被詩後
學士才名半滑稽滄浪歌裏得新知靜思金馬門前直
那似蘆花被底時夢與朝雲行處近醉從江月到來遲
風流滿紙龍蛇字傳遍梁山是此詩
劉生侍貢尚書入閩卒業
藉甚劉生尚古文師資貢禹卒前聞從公未覺山程遠
到日須知土俗分紅嚼㯽榔霞滿口白飛鸚鵡雪成羣
七閩自昔稱文物莫說三山盡瘴雲
感事
雨過湖樓作晚寒此心時暫酒邊寬杞人惟恐青天墜
精衛難期碧海亁鴻雁信從天上過山河影在月中看
洛陽橋上聞鵑處誰識當時獨倚闌
老至翻遭世慮牽何曾一覺得安眠家鄉尚遠潯陽郡
世事猶如天寶年朝服唯瞻遼海上羽書不斷省門前
長星正在天西北白水寒沙盡可憐
雨香堂為晦岡李介夫賦
雷電冥冥起晦岡百年靈氣會斯堂友人李愿在盤谷
高士嚴陵是故鄉薄有資囊供一老盡將文采付諸郎
酒坊新斫松杉架每日風來雨氣香
題桃源州知州李尚志母暨陽縣君蔣氏墓誌後
(承旨學士榮祿大夫晉寧張翥撰)
小龍岡上有高墳石表新題蔣院君五品官榮清代爵
一封誥織紫鸞文生兒何愧孫征虜作誌可無揚子雲
歸去帛焚人事畢大夫原是舊將軍
題原善張府史具慶堂
張子構堂題具慶此生捧檄為榮親府中年少固可數
幕下英才惟此人尚褧錦衣加吉服忘憂萱草共陽春
移忠錫類從茲起何患風雲不要津
題推官贈行卷
聖主搜賢及海隅王褒歘起應時須澧蘭處處歌公子
楚國人人頌大夫藉甚姓名登制命沛然霖雨下雲衢
力田孝悌興巖穴何異福王遺畫圖
西湖漫興
玉局當年為寫真西施宜笑復宜顰朝雲暮雨空前夢
桃葉柳枝如故人露電光隂千劫外魚龍波浪一番新
傷心最是林逋宅半畆殘梅共晚春
清槩隱居
門向東吳好處開柳花風裏白鷗來青山對榻容欹枕
黃鳥啼春索舉杯賓客偶擕紅袖至庖厨新得素鱗回
滿前清槩誰能領消得曹公八斗才
贈仙都生
括蒼仙都十二城中有異人毛骨清淩風振佩片霞舉
乘月吹笙雙鳳鳴山上羊眠知石化洞中桃熟騐丹成
長鑱采藥或能見不識此生真姓名
聽雪軒
化機潛運本無聲學士情多睡未成隱几欲同蟬殼蜕
開門惟恐鶴巢傾花飛翠袖寒光動茶煮銀瓶夜氣清
小閣下簾人似玉舞衣製得五銖輕
慧具庵自灤京回
慧師新自上京回壊色袈裟染劫灰河漢路遥難載石
蓬萊水淺不勝杯已知道骨鶴同瘦無復機心鷗可猜
去把西江都吸盡却從馬祖問如來
仙姑泉次劉郎中韻
誰把丹崖手擘開巨靈還向此中來青冥風露銀河近
白日雷霆碣石催神女有時成暮雨胡麻何處是天台
劉郎舊不通仙籍能得題詩在紫苔
浙江省理問朱文選為冀院君求輓詩
鏡鸞莫更惜孤鶱白玉臺前已抱孫冀院君今題鳳誥
婦人貴已載魚軒何須出涕悲同穴政可長歌為鼓盆
夫壻白頭無所憾只求文采賦招魂
湖山堂觀牡丹
穠香偏惹宦遊人銀甕連車載酒頻乍雨乍晴三月節
傾城傾國一年春却勝飛燕為皇后謾把驚鴻比洛神
若問風流誰可賦只應宋玉是東鄰
和三脚雞士壁上韻
河上仙翁有洞房几篷雖小勝舟航徑花妨帽青霞近
檻竹侵衣白露香盤内釣魚供過客牀頭剪月照抄方
平生養得雞三脚幾向人間唱曉光
素君詩為山隂王思敬賦
養素衡門歲已深坐看喬木幾成隂青雲不到幽人夢
白髮能知閱世心負郭無田遺稚子傳家有集是黃金
絳霞盈頰先生醉詠徧堯夫擊壤吟
送宋倬還南康
及此青春還故鄉順風幾日到南康峰連五老出空闊
水接二孤來渺茫徐福樓船能共載劉安雞犬亦相將
山桃子落都成樹花裏應迷舊草堂
荅仁一初禪師次韻
冨春江頭風浪稀冨春山裏薜蘿垂滿前眀月為誰好
中有高僧勞我思意適定同魚躍處神清都在鶴鳴時
仰承山偈難酬荅不是張衡嬾賦詩
過峽石山張同知墓上作
平生好友說張侯紫峽雲深暮木稠朱紱尚能光世澤
黃金元不為孫謀衣冠南郡成前軰風月西湖總舊游
過此豈勝存殁感恨無孤劒挂山頭
題若水臨周昉畫用虞先生韻
一片行雲出畫簷東風吹恨滿眉尖凌波鵠峙塵生步
舞鏡鸞廻月照奩楊柳綠肥羞嬝娜櫻桃紅熟妬香甜
風流更有驚人處呼下丹青語未淹
贈王法師祈雨感應
名銜知久達天關可是風雷指顧間禹步祝香纔一息
雷聲送雨已千山公私盡有倉箱望壠畆都忘稼穡艱
下土不知蒙帝力滿城簫鼓送龍還
蘭窗圖為戴掾賦
舊家文獻石屏翁楚國高情世所工捐佩憶曾過澧上
浩歌今望在雲中色欺翡翠滋清露香澹薔薇送好風
可是郎君玉窗裏肯將幽興出蘭叢
謾興
浮世浮名一羽輕百年何用校衰榮滿壺好酒供春酌
幾尺遊絲共晚晴眀月半遮盧女扇飛鴻斜引謝家箏
揚州杜牧無拘束每到花時最有情
送戴檢校入閩
叨忝眀時已自分往還惟是舊斯文西窗夜雨同聽處
左掖官曹獨有君茉莉御香騰玉氣荔芰顔色染羅紋
風流東閣應多咏肯與幽蘭寄暮雲
雙清館(蔡參政立名)
廬陵兩生來作掾虀甕長年冰雪寒中書八座共相許
華衮一字誠為難丰神左右映白璧文彩上下翔青鸞
况聞客館更清爽秋色南山相對看
送湯僉書還京
天上城開白玉京仙曹列職侍金庭行人半是從龍氣
載筆都憑躡鳳翎鳷鵲西飛雲渺渺蓬萊東望海冥冥
道家自古無離别唯誦空歌送使星
園隱為方員外賦
省郎别業苕溪上抱甕日遊溪水邊花徑春晴蝴蝶到
菜畦雨過桔橰懸兒童慣識題詩客鷗鳥常随載酒船
更說陳琳工筆札獨將文采從戎旃
佑客
不用誇雄盖世勲不須考證六經文孰為詩史杜工部
誰是玄經揚子雲馬上牛頭高一尺酒邊豪氣壓三軍
鹽錢買得娼樓宿鴉鵲鴛鴦醉莫分
題前赤壁賦圖
黃州故事今何在漢水東流尚未窮一世英雄爭赤壁
百年風月属坡翁吹簫俊發龍吟後作賦才豪鶴夢中
二客從遊雪堂夜丹青猶與昔時同
題曹伯起雲門山房
相國傳來幾世孫山堂随處見雲門侯家畫戟固無有
舊物青氊俱尚存清譽在人瑚璉器高情終日鳳凰羣
芝蘭玉樹階庭秀已是新承雨露恩
送布政司周照磨赴京聽除
沿檄回京喜可知青雲毋謂著鞭遲供為臣職乃常事
簡在帝心惟所司宗廟豈遺瑚璉器羽儀當會鳳凰池
仙郎戀闕情應切不為河梁住少時
忠養堂為張府掾賦
張氏構堂情已著毛生捧檄事方新府中才俊固多士
幕下孝廉惟此人返哺老烏憐白首宜男芳草擅青春
莫論日用三牲養一面歡顔足奉親
筠忩圖為荆南曹以章賦豫章徐文珍畫
此君何可一日無徐君為繪筠忩圖深居碧雲憐日暮
展卷清風生座隅漆簡舊來銷翡翠漁竿釣罷拂珊瑚
荆南不近周王獵晚節猶能宿鳳雛
秋水軒為惟真賦
鏡湖一曲越城邊溢岸秋波若可憐雪點荷塘看鷺下
煙銷沙渚見鷗眠賦成騎省從斑髩酒在稽山信畫船
何在望洋奔海若軒中自足管流年
題大隱菴開士殊無别遠翠樓
坐來未覺西山遠紫翠千重隔畫闌此地豈容擕酒到
任誰只許捲簾看佛爐香共朝雲散客椀茶分雪乳寒
一自得陪清論後此心不用倩師安
醉漁為錢思復賦
江湖猶自有狂夫白髮蕭然負壯圖睡著任船随月走
醉歸臨水索花扶要知吕望真漁者可惜酈生非酒徒
澤畔獨醒誠可詠春風能到雪肌膚
次韻處士和壎上人詩
每到爐頭憶懶殘十年戎馬雪忩寒亂來亦謂功名易
老去纔知世路難醉把茱萸應自感狂題鸚鵡欲誰看
相逢白髮秋風裏何惜銀燈照夜闌
司馬温公九世孫碏持公自書獨樂園記并東坡
詩刻今將二百餘年紙不盈尺手澤猶存感而賦
詩
浮雲聚散豈堪論富貴何如道德尊幾見蓬萊成淺水
可堪風雨換高門紙圖價匪千金重手澤傳能九世存
眼見寢園成茂草却知司馬有兒孫
留别寶林同别峰講主
酒船漫爾到山隂賴有高僧在寶林不信孤鸞臨寶鏡
更無流水入瑶琴閒吟蝴蝶過鄰近醉擊珊瑚坐竹深
此去浙江纔百里興來命駕即相尋
留題滴翠軒
城中買地論黃金種得琅玕欲千尺月臨閒砌白烟生
霧入空林翠光滴長房騎杖龍一枝子晉吹笙鳳雙翼
曾過門外廻酒船洞庭水深楚山碧
贈李學究
裒然縫掖更垂紳見客何曾有怒嗔講道誰為木鐸者
摛詞真似玉堂人舊書幾帙俱先集修竹千竿是比鄰
每向百花時節到長裾自曳小園春
重陽日寄洞霄宫賈道士
天官侍郎曾寄音因循秋晚始相尋張良中歲頗好道
賈島一生成苦吟敢學游山随猛虎要聽搗藥試微禽
丹泉况說紅如酒好與茱萸一處斟
田園居
早歲歸田古所稀豈同蘧瑗晚知非臘醅儘醉鸕鷀杓
春服仍如薜荔衣一畆園居皆樂土百年冨貴儘危機
沙頭幾動鱸魚興每到花時與願違
眀州倪師園觀猿
捷於風雨過喬枝乍鎖名園亦自疑幾萬里來都是恨
第三聲後最堪悲月沉夜澗魂先去露滴春梢淚對垂
冨貴豈能長汝役綠珠還有堕樓時
晚歸
左掖歸時日未斜小園檢點舊生涯染裙萱草纔抽葉
破雪櫻桃又著花玉斝試斟官給酒銀煎重瀹貢餘茶
西湖水色春來好說道風光似謝家
雪溪船為李勛賦
玉山自倒雪溪船何似長安酒肆眠良夜竹聲偏到耳
舊時月色不論錢佳兒出見詩能誦好客來頻榻懶懸
更有落梅歌小妾儘堪陶寫盡餘年
徑山興聖萬歲禪寺之廣福庵乃曇芳忠公道場
其徒統上人居焉菴前舊有海棠樹洪武三年結
實大如木瓜五色有香
常謂海棠春一夢却成因果結天葩有同仙客誇桃實
不待詩人賦木瓜龍頷珠今歸汝手錦衣囊合在誰家
眀年燕子來時候更與維摩作散花
鄰園海棠
自家池館久荒凉却過鄰園看海棠日色未嫣紅錦被
露華猶濕紫羅囊掌中飛燕還能舞夢裏朝雲自有香
銀燭莫辭深夜照幾多佳麗負春光
題王維賢東里草堂
週遭多是及肩牆馬過猶知舊草堂苔徑雨晴蝴蝶亂
藥闌風暖牡丹香篇詩未覺為時重杯酒能留共日長
豈是輞川無作者却同裴廸賦山莊
慕雲庵
此菴長與此雲期大孝終身有慕之桮棬更無重飲日
板輿安有再乘時行天雨絶皆為淚落日烏啼總是悲
誰刻會稽山下石悠悠千載白雲詞
題秋江送别圖
故人寫出陽關意都付丹青半幅中霄漢正當鳴鳳日
帆檣好趁大鵬風酒斟鸚鵡偏能綠花贈芙蓉可奈紅
對此題詩無所属百年補報是深衷
寄戴山人
近水齋房自掩扉若耶溪路客來稀沉浮里閈時將隱
俯仰人生事已非小妾謾歌楊柳曲高年渾稱薜蘿衣
誰能冨與封君等千畆湖田紫芋肥
醉題
二月鶯聲最好聽風光終日在湖亭清宵酒壓楊花夢
細雨燈深孔雀屏情在綢繆歌白苧心同慷慨贈青萍
方平自得麻姑信從此人間見客星
贈朝元宫道士邢本初
朝元宫中邢道士神采照人如玉山壺中日月付談笑
天上風雲從往還虎守杏林丹已熟龍眠秋水劔長閒
共傳紫氣如車盖往往相随出近關
觀雪
銀燭高燒錦瑟停酒杯如對六花傾清寒未覺貂裘重
小舞偏憐翠袖輕金谷綠珠紛有態鴻門玉斗碎無聲
九天散漫随風處莫是天人欬唾成
筠深軒
幽居只在平湖上萬竹冥冥不可尋龍化每因風雨過
鳳巢都在碧雲深人皆到此失炎暑風忽過之如瑟琴
能有此君相晤對故家何必積黃金
晏居有懷徐一䕫教授
逝者如斯繼者誰遺經獨抱可深悲心忘爵禄身方逸
道載文章老始知乳燕試飛華屋靜桐隂初合畫簾垂
古音最愛朱絃瑟彈向高堂念别離
題孝義詩卷
可將言行以書紳淮海維揚見若人慷慨分金存乃叔
艱難返骨葬其親刺詩杕杜於今廢高塜麒麟自此新
俯仰即今無愧怍平生張掾厚彝倫
補賦征雲南掾史凱還詩
大侯秉鉞行天討戎幕論兵職匪輕勢若摧枯狂虜滅
文無加點捷書成日随赤舄紆高步身附青雲致盛名
入奏定功應賜爵班超元是魯書生
水竹居為諸葛伯安賦
諸葛南陽有草廬何如於越此幽居門前修竹畫不就
湖上好山青有餘日暮碧雲生悵望天寒翠袖若愁予
鯉魚遺我平安信盡向琅玕節下書
七夕
七夕佳期自古今雙星有爛夜沉沉可憐乞巧樓前月
曾照長生殿裏心鵲引凡情瞻繡戸蝶随秋夢入羅衾
斜河已没東方白露濕幽蘭思不禁
題徐浦墓銘後肯堂處士吾故人常過其家今其
子温以戴良墓銘見示愴然有作
百年人事漫紛紜覺却南柯夢自分名節不虧惟獨行
墓碑無愧是斯文器中瑚璉非虛譽天上麒麟竟失羣
高義有誰如季札願同留劍挂徐墳
送都司邵德章之京師
還記樽前會往年又看沿檄上朝天青雲自此而升矣
白首何堪為黯然劍佩東華深雨露文章西府盛才賢
鳳凰池上應多暇為賦停雲慰老顛(張旭也)
題岳王祠
落日西湖土一墟黃泉赤血恨難除開邊衆許儕韓信
舉國渾憐喪子胥廊廟錦文忘版籍京師黔首望鑾輿
即今五夜梅花角吹作南來問信書
過湖山堂舊基見杏花
飲賜黃封未幾時丹青池舘盡荒基何人富貴可長在
自古衰榮更共之樂事恰如春夢覺狂情惟有杏花知
醉翁莫說當時醉團扇題詩忘與誰
紫薇樓感事
太尉當年宴此樓長䋲直欲繫清秋隔欄畫舫是湖水
捲幔青山見越州叠鼓夜催諸將舞高燈春照美人愁
大夫司馬今頭白不獨登臨感舊游
自貽
近年頗覺志倥侗不復行雲入夢中聽曲任教絃有悞
賦詩何必句能工豈惟走卒知司馬還有滁人識醉翁
樊素小蠻俱未遣幾曾虛度百花風
東林
之子青年獨老成布袍寬博稱其名李膺謾自知文舉
楊意無能薦長卿每到草堂成酩酊偶過花徑亦逢迎
卜鄰自覺頭加白轉信前賢畏後生
虎丘寺留題
莓苔欲徧盤陀石知是梁朝古道場陳迹謾驚成俯仰
空門元不與興亡白漫天上俱兵氣赤伏池中是劍光
如會生公重說法勸教東海莫栽桑
送張丞之湯隂
試官知在兩河間此别車轅未可攀萬樹秋風古臺路
數峰晴雪太行山甕頭黃酒封春色葉底紅梨染醉顔
儘觧腰纏供一醉揚州誰見鶴飛還
山中夏日
禍福無門祗自尋始知眀哲願山林誰能白首儒衣敝
吟對黃鸝夏木深賴有故書堪寓目已無官事可嬰心
凉風滿扇清樽在只此人生直萬金
錄家人語
鏡裏霜毛已上顛五千言以退為先到家訪舊俱為鬼
有地投閒即是仙夜雨滿樽儀狄酒春風小幅薛濤牋
謝家諸婢猶前日八翼無煩更夢天
感事
憶昔銀燈鼓瑟琴屏開孔雀畫堂深頭顱謾有新添雪
囊槖都無舊賜金好夢未成春漏盡殘星猶在曉河沉
郎君自上班騅從露滿銅盤淚不禁
題蘇西坡編修自撰墓誌後
笑傲中吳豈問津風流自擬雪堂人白頭已了浮生事
黃土真埋不死身江上鶴飛前日夢門前花散去年春
漢家政爾論封禪知有遺書獻紫宸
鷊籠
軒然羽翼更何之每見雲霄憶舊時鳴候露華生玉樹
舞憐雪影散瑶池垂頭就食誠何報側目随人祗自悲
恩重主家看養别不教鵝鴨混階墀
囊琴
鍾期何在鑄黃金膠漆相投日以深妙製偶經雷氏手
虛名已說蔡家琴千年流水高山趣一旦離鸞别鶴吟塵
滿敝絃雖未試不彈還自有知音
京城得家書題示兒子同同
蘇郎不是飲中仙只好長齋繡佛前蝶到枕邊身是夢
花随春去日如年芙蓉别館還依舊鸚鵡小窗殊可憐
縦得歸来城郭在銅駝露冷濕荒烟
寄松江楊維禎儒司
畫蛇飲酒合誰先塵土東華四十年海上豈無詩可和
雲間還有事相牽牡丹開後春無力燕子歸來事可憐
欲倩鐵龍吹一曲滿湖風浪又廻船
夢梅花處為董師程賦
江南枕上見梅花一片寒光接素霞蝶化夢魂雲縹緲
香生肝肺雪槎枒乃知姑射仙人宅即是林逋處士家
白玉堂深簾幕靜畫成疎影在窗紗
中酒
連日醉頭扶不起記曾有說酒能醫知傷肺氣終為患
不典春衣亦是癡小閣留僧看鬭茗矮牀對雨教彈棋
餘年有甚唐人癖稍得閒情便賦詩
寄紹州知府金鑑
自君領郡韶州去鴻雁天涯兩送秋盛氣不題鸚鵡賦
高懷應倚仲宣樓蹇予滯跡猶江海之子勞形欲白頭
鍾乳囊封能遠寄暮年此外更何求
碧筩飲次胡丞韻
小刺攢攢綠滿莖看揎羅袖護輕盈分司御史心先醉
多病相如渴又生銀浦流雲雖有態銅盤清露寂無聲
當年欲博千金笑故作風荷帶雨傾
花外風來香滿湖折荷舉酒笑相呼自來四眀有狂客
除却高陽非酒徒飲處有情絲不斷折時多刺手難扶
豪家玉斗雖云貴有此尊前風致無
送丁道士還澧陵
丁令還家骨已仙更無城郭有山川未添白髮三千丈
又見銅駝五百年荒草茫茫連故國孤雲冉冉下寥天
澧蘭歌送潺湲水極望涔陽思惘然
題古禪上人房
一染曇花百念空淨香吹遍古禪風鈎簾燕雨時時過
洗鉢魚波處處通雞有佛緣曾聽法檜因寶界漸成龍
三生誰識蘇居士惟是鹽官北寺鐘
寄孟昉郎中
孟子能文自老成早於國語亦留情省中醉墨題猶在
闕下新知誰與行紈扇晚凉詩自寫翠鬟情重酒同傾
接輿莫更閒歌鳳只可佯狂了此生
寄周昉處士
為爾停驂幾叩門每於清事得相論山中載酒梅花過
湖上放船春水渾閒到竹齋為觧帶坐深苔徑與開樽
當年醉墨留題處風雨新添屋漏痕
題福源編後
福緣山作魏家墳知是唐朝宰相孫石首令前官有考
咸通年内碣猶存太湖渺渺連精舍喬木隂隂拱墓門
千載凌烟勲業在可無遺澤及諸昆
謾遊
甚矣吾衰百念慵花間時一復支笻邦人幸爾不予鄙
兒子樂然為我從載酒有時尋古寺看雲終日對孤峰
林家湖上都能說二十餘年老醉翁
月桂堂為集慶講主
佛國山中古道場月中桂子散天香一枝得共人如郗
雙井能來客姓黃誰咏碧雲題樹葉自收清露染衣裳
南峰不與清光礙好放餘隂及四方
九日過長安鎮王山人
因過王生忘坐久階前花有白雞冠草堂出酒生新敬
雪壁題詩寄此觀肯謂陶潜逢九日却如李白醉長安
老夫徧賞東籬菊搖落羣芳正耐看
歸隱圖為張别駕賦
難得歸来賦考槃高情都付畫圖看可能白首更干禄
縦有黃金難買閒酒舫載春擕二客巾車乘醉從雙鬟
陶山地接東西眺謝傅風流或可攀
可閒老人集卷三
