可閒老人集卷四
眀張昱撰
宗陽宫次楊仲弘老君臺觀月詩韻
當時諸老宗陽會月與浮雲幾變更丁令豈知為鶴事
道人猶作賣花聲天溥露色開蟾境秋送商聲入鳳笙
誰信紫薇垣内客今宵又復到蓬瀛
送康穆庵赴福州能仁寺席
佛運興隆此一機尊師何負七條衣講經春殿人天衛
咒鉢夜堂風雨歸花為散來春冉冉柳從攀後思依依
幽蘭荔子南方物籠護函封寄莫稀
病起
花事能消幾夜風櫻桃葉底又深紅豈無金縷湖波上
閒却玉杯春雨中枕上楚雲元是夢鏡中潘髩惜成翁
莫言輕薄揚州事著意題詩也未工
題雲林隱居圖為崔彦暉賦
崔郎志趣在雲林筆底遥岑自淺深欹枕不忘圖畫事
開函又動隱居心粉痕白白生雲氣黛色沉沉覆樹隂
幽思不教忘夢寐耳邊長似有猿吟
留題費山人舊館
舊館經過不用期掃門常恐鶴來遲但知重客唯司馬
不顧狂言有牧之秋雨石枰看對奕夜堂銀燭照題詩
佳人底用千金産只此高閒可不知
經鋤齋
誰似談翁樂有餘百年生計秖林廬甫田種熟門前稻
暇日抄成架上書睡起謾憐衰甚矣客來唯問近何如
相過里社尋常事只把柴車當酒車
謝寶林寺别峰法師惠僧履
也知鰻井猶龍井合有交游似二蘇起舞謾憐成短袖
徒行始覺是窮途書從堂上出雙鯉舄向雲中墮匹鳬
無復舊時公府步君門望絶没階趨
宿郭子振雪洞
月光一色杳難分不見丹青藻梲文蝴蝶飛來疑是夢
梅花開後却思君都忘長日將紈扇猶恐餘寒到練裙
宿酒覺來看不厭滿牀秋思白如雲
荅韓介石提舉
偶持尊酒對花傾有客能來道姓名佳句纔探出懷袖
故人知是不公卿平生學劍心都嬾此日歸田計可成
彼此頭顱俱種種題詩那得不關情
冬日白牡丹
律琯催春到牡丹行雲欲墮碧闌千似嫌脂粉能相汙
故逞肌膚獨耐寒雪艷最宜金縷盖天香合是玉雕盤
趙昌花鳥新馳譽畫作屏風後面看
老圃堂
不謂斯時有此翁無能田畆累其窮異蔬自灌欲百品
老圃官量無十弓草閣曉梳秋髮白玉杯春醉夕陽紅
餘生儘可忘榮辱事與樊遲請學同
鄒將軍輓詩
為臣豈欲國傾危莫把天戈挽落暉一死得埋元氏土
寸心無愧首陽薇安居食禄當時貴守節酬恩此日稀
老我常從大夫後題詩為爾淚沾衣
同貢有初觀潮賦
舊時八月潮生日士女傾城出看潮秋唾似從天上落
晴歡宜向酒中消氣爭鳥道為森爽勢合龍宫亦動搖
今度可憐成獨往海門斜日共蕭條
自賦
陽酒徒今老生早年擊筑和秦聲許人不負一諾重
買笑惟恐千金輕花間駿馬銅鑄出枕上愛姬雲化成
誰信青門種瓜者自梳白髮向秋晴
僧惠炬有悼黃溍太史偈次韻(保叔塔)
日鼓西沉逝水東他生還有此生同蓮花社豈知元亮
茅屋詩曾詠已公夢幻已空身外蝶文章猶鏤蠧間蟲
閒情最是山前塔日夜風鈴語未窮
寫易軒為方以愚賦
不於闕下寫文星天與冥鴻惜羽翎人世誰為雙髩白
家山自是亂峰青霞分曉色留書几斗轉寒光落研屏
觀象玩辭從寫徧方干何忝舊眀經
挈家圖為尤仲斌賦
葛洪挈家赴勾漏何異龐公歸鹿門擔頭何有琴書累
牛背未覺妻兒村千古清名不易得一斛丹砂何足論
大勝齊侯馬千駟令德曾無遺子孫
悼王自牧
貴賤交遊二十年忍將老淚灑新阡盖棺不必論身後
入室猶如在眼前一首詩今為爾惜數行志在得人編
錢塘吟士長相望潘閬林逋孰後先
思橘軒為悟空叟長老賦
侍書遺墨函封在思橘名軒示不忘往事百年同逝水
斯文一語有餘光風流大抵輸前軰臭味還應是故鄉
嘉樹未知培植後只今百果許誰嘗
遠翠樓為殊無别上人賦
坐來未覺西山遠紫翠千峰隔畫闌此處豈容擕酒到
任誰只得捲簾看雪晴黛拂蛾眉綠雨過螺堆佛髻寒
分得半櫺閒拄笏牀頭寧復更彈冠
早行
涼風滿棹賀湖邊越上諸山盡可憐遠漢片雲承落月
長林疋練曳輕烟忩間織女燈猶在井畔啼烏客正眠
何處閒愁隨夢覺一聲菱唱發前川
次韻周昉
大尊堂上幾曾空客有登門道未窮吟髩肯因愁裏白
舞衫偏愛酒邊紅百年喔喔雞聲月萬事悠悠馬耳風
及此舊游情分在儘將春付笑談中
贈沈生還江州
鄉心正爾怯高樓况復樓中賦遠游客裏登臨俱是感
人間送别不宜秋風前落葉隨車滿日下浮雲共水流
知汝琵琶亭畔去白頭司馬憶江州
贈寓客還瓜州
把酒臨風聽棹聲河邊官柳綠相迎幾潮路到瓜州渡
隔岸山連鐡甕城月色夜留江叟笛花枝春覆寺樓箏
贈行不用歌楊柳此日還家足太平
無題
灼灼庭花露未收樂然雙燕語綢繆新粉滿面猶看鏡
殘夢關心懶下樓春到自憐人似玉困來誰問酒扶頭
狂蹤已作風丝斷敢怨流年似水流
與白範論詩
白家少傅諸孫在坐語都忘日晷移不用入吳求季札
有如過晉得鍾儀高情欲共遊絲遠倦跡猶嫌過鳥遲
莫道古今風雅異總于衰晚始相知
冬至日次張太守韻
喜色輕黃未上眉且將心事付游絲嵇康取醉非關酒
杜甫長吟不為詩一綫日長宫女覺五方雲應史官知
人間梅柳關春事次第從教律琯吹
對雨
好是西湖醉後聽打窗驚柳隔堂屏鶯花又送春光老
鳬藻偏涵雨氣腥曲按銀箏何太急杯行玉手不須停
尊前便是巫山夢莫道行雲事未醒
趙松雪畫苕溪清道圖
吳興元是水晶宫樓閣溪山罨畫中酒舫載歌寒食節
舞衫吹徧鯉魚風當時樂事誰能見此日王孫自不同
亭下鷗波如有感行雲猶在玉尊空
寄胡侍御
後市街頭相見稀此翁真是早知機浮沉里閈陶彭澤
輕易官資白紫微小妾畫堂楊柳曲高年白髮薜蘿衣
風流莫負持螯事越上湖田蠏正肥
次韻張都事
老却樊川杜牧之風流誰賦柳絲絲不關請告來歸早
惟恐尋春去較遲畫舫行時長載酒粉牆到處即題詩
至今留得狂名在唯有纖腰弟子知
謝僧惠蒲履
大夫此日可徒行蒲履深煩寄遠情除是高僧求易
得自非巧手織難成春來見客身差健老去看花步覺
輕他日袈裟如過我定須著此出門迎
寄羅博士
莫說文星與酒星已同傖父泣新亭夢中此日頭能白
海内何人眼更青鵑化羽毛猶姓杜鶴歸華表尚名丁
縱然記得前朝事彈向銀箏只自聽
荆溪漁者為義興道士賦
千尺荆溪徹底清水中無復見蛟行要同雲鶴閒蹤跡
自放烟波隱姓名濁酒忘形浮世内青山到眼綠蓑輕
醉來放棹回船去撫掌風前詠濯纓
留題徐子方客樓
仙游到處即淹留雖是孤村境却幽松下野雲閒似鶴
門前溪水淺宜舟琅玕夏簟兒能設琥珀春酷婦可謀
連日小樓忘客況放翁凢事頗清修
周元亮夏景安同過夀安堂提舉乃翁墓上作
盖棺事了若堂封起伏諸山接過龍解劍會曾心自許
脱驂非惡涕無從每分藥餌扶吾老竊誦文章笑道窮
朱紱在身忘宦況前朝猶有古人風
題眀心海上人别弟詩後
弟兄天性本同符遠涉能無一慟乎浮世有身真大患
回車無日始窮途秋巢不宿烏衣燕夜屋偏憐白項烏
切莫臨風揮老淚血痕能染紫荆枯
次韻雪鶴生惠紅米詩
相望只在片雲中自昔神交意已通書枉鯉魚烹後素
粒分鸚鵡啄殘紅回車三徑豈無日放棹五湖須便風
知汝有期林處士尚留殘雪待春叢
雨中過蕭山誼上人别院
雨棹茫然出鏡湖客行偏爾畏泥途僧中果得竒男子
我軰真成賤丈夫重席自能為我設大尊不用問人沽
從容暖閣得佳睡此意支郎世有無
送上虞馬訓導赴昌化縣學
遠赴弓旌未闊迂道行何憚路﨑嶇横經不異郡博士
繼粟豈無卿大夫空使飯盤堆苜蓿已將齋帳染芙蕖
馬融家法風流在女樂從今不用呼
寄湯隂張丞
萬古銷況入望中悠悠往事付征鴻湯隂風俗今何似
鄴下文辭誰最工爭得不教雙髩白别來屢見小桃紅
貴游年少輕鄉曲不賦停雲寄老翁
無題四首
幾夢郎君引碧幢微波難與寄沅江青春每念青丝騎
白日長閒白玉窗菡蓞結房雖有異鴛鴦織錦不成雙
潮來好是兒家恨流過門前氣未降
萋萋芳草被江臯好是王孫去日袍幾許春魂迷蛺蝶
近來酒量減葡萄音書已似題黃絹蹤跡何因夢大刀
可惜百花時節到伯勞燕子不相遭
咫尺香閨步懶移搔頭誰理玉蟠螭不聽小管吹銀字
只數廻文織錦詩得伴有時惟鬭草遣懷無日不彈棋
鳴鳩乳燕青春晚謝却繁花幾萬枝
水心亭館迥無隣好與郎君寫洛神不見鯉魚烹後素
空憐蝴蝶夢中身萋萋誰信南園草渺渺予懷北渚春
雲氣長連峰十二此中消息未能真
雪庭為龍華閣康上人賦
請教雪庭誰是雪雪消應始我初心問知達摩來東土
唯有神光在少林清淨觀空三昩見吉祥風軟六花深
半空挂在羚羊角蹤跡無因向下尋
與金冕言詩
天然秋水出芙蓉造物何言與用工風雅遺音自鳴鳳
齊梁餘習盡雕蟲性情敦厚思方到句法雍容律始同
沈宋後來俱作者幾何人辨四聲中
桑梓圖為徐復初參政賦
望中烟樹是黃州城繞江波総舊游桑梓能忘丘壠念
䕫龍分屬廟堂留牛山雲樹依然在魚水家聲尚可求
他日賜環當有勢題詩却寄鳳池頭
寄陳允中僉事
得放還家休便休更無褒貶到春秋景公死日有千駟
晏子相齊惟一裘朱紱既能從爾去黃金不必為孫謀
何人得似歸來鶴見彼纍纍土幾丘
樵雲詩為李文彬參政賦
赤手樵雲直至今此雲已獻九重深萬方允副從龍望
五&KR0694;長懷捧日心上接爐烟通御氣淡籠宫樹合春隂
自調玉燭歸玄造非霧非烟何處尋
題崔純一處士遺像
處士於今舊勿論通家三世見甥孫鍾情更為何人慟
出涕方驚老眼昏南塢高墳深宿草東牀佳婿見清門
丹青有筆開生面底用名香為返魂
耕樂詩為許起宗大父高士賦
人生不仕即歸田夏屋渠渠艮渚邊僮指計傭將五百
牆桑成樹過三千食前甘旨惟孫子門外軒車総俊賢
隱去更無城府跡鹿門高致後千年
采藥逕為方德遠醫士賦
藥徑香風作陣來日扶長钁為徘徊綠憐地錦經春在
紅覺山丹冒雨開本草有名俱用識仙巖可采不須栽
尋常踏破蒼苔處多是門生種杏回
送張經歴之叙州
别酒無嫌醉似泥叙州又過洞庭西雲濤浩渺連三峽
井邑凋殘接五溪雪嶺侵天無雁到楓林蔽日有猿啼
憑誰喚醒王褒夢除是陳蒼碧野雞
題奎方舟講師影堂
火風假合作天親垂老空門哭故人四句偈留辭世法
一龕燈照坐禪身收來舍利藏生玉散到天花照爛銀
銘塔祗應徐博士備知僧行刻堅珉
命酒徵歌送余壻時伯庸酒間賦贈董景眀董彦
禎諸親還遂昌
高堂儘意樂今宵未可樽前自寂寥錦瑟年華青冉冉
銀河秋思碧迢迢紅於燈下看偏好黃向眉間喜未銷
眀日早潮隨去棹到家應及鵲成橋
次韻張郎過大眀湖詩
湖上荷花五月涼水心亭館晝收香狂來借手傳鸚鵡
俊發教人唱鳳凰零落翠盤風雨後凄凉歌扇水雲傍
凋殘(闕)下休惆悵看取咸陽與洛陽
題莫景行茅道士棣華碑賦
茅家兄弟學仙遲不見春風長紫芝桃熟海山還有日
鶴歸人世更無期游魂渺渺知何在荒塜壘壘盡可疑
惟有夕陽如舊日照人來讀棣華碑
寄張來儀徵士(九江人)
湖州寓客張徵士珍重風前詠落梅錦瑟可容彈别調
白頭只合付深杯安期棗在神人去曼倩桃空阿母回
看取漢家汾水上年年惟有雁飛來
杏軒為倪伯溫賦
别屋軒窗絢綵霞董仙曾以杏為家邦人為種幾多樹
春雨每開千萬花門外清隂遺世澤酒邊丹實賞年華
煩君愛惜題詩壁莫遣輕塵上碧紗
琴鶴幽居圖
幽居琴鶴以怡情童子何知預我清羽翼如傳兩階舞
徽絃為和九臯鳴山林在昔多迂士畫史何人有重名
好托丹青留後日莫忘清獻舊家聲
林泉讀書圖(王叔明畫)
高情自愛樂林泉華屋藏修度歲年書簡韋編曾幾絶
硯盤鐡造亦磨穿牙籖插架封芸葉銀燭臨窗散蠟烟
黃鶴山樵如得意丹青為作畫圖傳
大雪留飲沈晉卿家
有客相知感嘆頻白頭似與雪相親鍾情好語既莫逆
快意深杯忘幾廵老至欲求餐玉法病來不厭散花人
從他柳絮因風起簾幕輕寒不似春
春夢軒為江西按察司書吏張永年贈别
百年妄引幾曾停看取池塘草又生蝶戲落花真自適
鶯啼深院欲誰驚盧郎此去應如願宋玉從來最有情
一枕好風吹酒覺不愁春夢不分眀
戲贈楊維禎儒司常自稱楊夫子故云
懶散情懷是索居非關故草絶交書空謀赤壁一斗酒
不寄雲間雙鯉魚近日西河疑子夏幾時漢武問相如
文章固是雕蟲事請教何人力有餘
題端古堂為陸敏賦
女媧鍊餘五色石藏在端溪成紫霞天遣六丁神琢硯
夢中一夜筆生花品題猶是宣和刻文具今歸陸敏家
未覺曲江居士老尚能記事墨塗鴉
題僧超然林石灘水圖
公事賦詩紀行役超然著筆良苦心匡廬哀湍走大壑
洞庭橘葉辭空林品題六印文章在流落三朝歲月深
博雅不煩為鑒定人間過目盡知音
題渌繞軒(海濱)
綿邈人家海上村潮頭過處與開門遠山對面如小畫
渌水繞軒清不渾天闊烟雲迷去鶴時來風雨起游鯤
槎廻定泊闌干外坐挹雄風倒大尊
次韻吳子立湖州船中詩
一種湖州罨畫船碧波倒浸晚霞天故人總是三生後
風景何如十載前遠樹白雲横暮嶺淡烟黃菊滿秋
田吳郎似為才情惱費却銀鈎幾幅牋
謝張别駕惠雪牋
承惠薛濤三百幅甚慚何以報瓊瑶開緘只恐為雲去
入手生愁向日消難用侯門裁刺帖秪應仙洞寫雲謠
知君觧綬初歸隱叢桂辭成未敢招
百丈泉為及以中長老賦
道人手挽銀河水瀉作空山百丈餘當畫大聲喧醉枕
長年倒影浸禪居玉虹挂石看不滅紅葉乘流畫却如
陸羽茶經知此味可能日給到吾廬
題天龍寺叢桂樓
天龍樓閣迥無隣玉斧修成月滿輪受質豈無如郄者
觸機還有姓黃人香通三昧惟心印花散諸天盡法身
誰把碧雲題樹葉惠休詩句本清新
芳林農舍為朱孝先賦
投老歸休只此心渾家農事在芳林蒲生曲渚魚苗上
蛆泛窪樽酒力深應候微蟲窠作甕啼春幽鳥語如琴
眼前物色皆天趣底用城居積萬金
務勤堂為儁宜之賦
民生在勤則不匱爾以務勤為此堂百畆田苖終歲望
一春蠶事舉家忙課兒雪夜溫書冊會客花時列酒漿
黃絹下機倉廪實任從懶卧北窗凉
灌園生為潘時雍賦
却惡喧囂遠市㕓自耕荒僻浙河邊時非蘇子投書日
髩是潘郎作賦年飯客夜舂鸚鵡粒灌園春引桔橰泉
塌然鼾睡茆茨下榮辱何因到爾前
送趙惟一貢京師會試
過却龍門總是雲凡魚回首盡離羣風雷忽起三層浪
毛骨都成五色文螢火幾憐車胤聚桂枝獨許郄詵分
臨軒策試當條對毋以虚文負聖君
請復朱娥廟詩
上虞朱回有孝女十歲過於烈丈夫義感皇天存祖母
身輕白刃禦強徒朝廷既已載宋史民德從之厚海隅
事上太常須有議肯教無廟薦潢汙
奉萱堂為陳彦廉
綦履鳴環左右間佳兒佳婦及承歡天回白日臨瑤席
風約紅萱壓畫闌小管注春情婉婉長裙曳翠佩珊珊
孺人貞儉存家訓不使屏帷繡孔鸞
十二月白牡丹為吕經歴賦(章貢瑞金人前奉禮郎)
濠泗蒙恩得放回牡丹猶寄舊亭臺忽驚花向臘前發
却是春從天上來歡動山城傳好語兆徵幕府得良才
靈根自是南方種只合移歸上苑栽
與胡奎言詩
詠歌終日莫予違可與言詩竟日稀風雅不刪真妙製
性情所得是天機盡知金翠塗屏雀未見丹青畫衮衣
杜甫當年評衆作鯨魚碧海敢云非
題白雲丈室
空門真足了吾生一到翛然萬慮輕下榻偶然清話久
推窗唯見白雲横銀煎瀹茗沙彌黠宿火添香侍者清
甚媿主僧知我軰碧紗新染待題名
留題天目尊師并題蒼古詩卷
蒼古仰聞君一語當時巖壑頓生春承恩屢入九重殿
出對常先十七人中使飯傳諸寶器内庭坐賜襍花茵
自天沛澤誠稀遇拜舞還山洗幻塵
元日大雪
東風吹雪逐年新洗盡街頭萬馬塵桃板謾題新得句
椒觴偏醉少年人江山未覺非前日老大猶憐有此身
稚子老妻能慰藉辛盤聊復賀青春
搜索舊稿有感
抖擻蓬塵紙一窠束之高閣又何多百年公論竟無定
千古文章將奈何大雅未應終絶響離騷可謂極頽波
仲尼刪後詩三百誰與升堂取瑟歌
癸亥立春在壬戌十二月二十五日
一歲兩春應是閏自題春帖自相憐苟全性命君之賜
痛念文章兒不傳随俗辛盤惟赤手省思舊物只青氊
土牛雖送餘寒在未可重裘換薄綿
元旦試筆
鳴玉趨朝已不堪白頭早賜老江南從心所欲過八十
屈指可談無二三獻歲屠蘇增甲子發春萱草願宜男
兒扶拜答鄉人處只誦猶龍惟老聃
金山寺
六鰲捧出法王宫樓閣居然積浪中門外鷗眠春水碧
堂前僧散夕陽紅揚州城郭高低樹瓜步帆檣上下風
人世幾回江上夢不堪垂老送飛鴻
過周昉草庭有感
深青淺碧自盈盈一片光風共晚晴意思不殊周茂叔
品題何藉鄭康成郎君東閣詩曾詠蝴蝶南園夢又驚
轍跡到門憐草色白頭扶下小車行
郭將軍妻李氏輓詩
夫能以義徇孤忠家國綱常事則同中閫不踰貞婦節
大家何啻古人風機絲已斷塵燈在木主新題繐帳空
博士已銘墳上石九泉深慰若堂封
送徐生還台州
徐氏樓船且莫催當筵有酒更徘徊山留倒景日未晚
雪滿大江潮正來黃葉盡時尋雁蕩丹霞起處望天台
楚人自覺多秋思懷抱今因作賦開
安晚堂
有酒如澠不用謀阿翁只合賦三休鄉閭可杖容稱老
晚節能安自不憂絲竹閒情信陶寫起居惟適是溫柔
百年耆舊今誰在且醉官窑大白甌
飲吳令家
膠漆相投古亦難酒間何事慘無歡苦愁海底量深淺
痛哭燈前出肺肝白首既辭當世事朱絃何必向人彈
醉來渴甚思吞海無復天家小鳳團
舟中寄謝别峯南翁二尊師
為師傾倒盡雙瓶船過柯亭酒始醒索笑始知高士去
題詩猶愛越山青交情舊雨同新雨世事長亭復短亭
恨是柳遮樓上笛只教向秀隔烟聽
寄馬孝常(時新得妾)
好是吳門馬孝常百年俱是夢中忙謾憑青鳥往相問
說道白眉今更長陽羡故人俱契闊鯨湖歸棹又相將
重來定及先春雨要試陶家雪水香
獻歲旦日同芳谿吳理問訪許處士
月旦泛舟從許劭蓮湖溪水白生烟到門好雨過雲去
說劍雄風生酒邊閒話紫衣成昨夢醉看烏帽惜餘年
懵騰不省臨流别想是行雲扶上船
留别姻家吳子道理問(時側室失歡)
記得湖船醉夜深交情何啻斷黃金通家叙舊猶前日
把臂迎歡共此心秦女鳳簫移别調楚人芳草動微吟
眀年不待梧桐雨來聽高堂鼓瑟琴
題韓處士墓銘家譜後
處士本嵊縣竺氏子繼韓為魏公九世孫受業莊節
韓眀善先生竺韓俱世姻
處士連姻俱相門學傳莊節道彌尊幾編家集文章在
十世宗支譜系存猶喜繼韓能有子尚憐承祭見諸孫
頃原瞑目知無憾手錄清規付後昆
輓崔彦暉母趙夫人
趙文敏公之孫女情忝通家見嫁時環珮盛儀猶内院
波瀾餘澤自天池佳兒裕蠱承先志淑女宜家副夙期
已託文章題琬琰百年墓木照豐碑
初至芳谿(義興)
罨畫溪頭雪水渾是誰酒舫過溪村故人見我即握手
步雪看花直到門倉卒傾銀開内閣從容移玉出諸孫
餘生媿忝通家舊委曲文情可盡論
吳子道同兄軰嘗子鵝
張旭何嘗是酒徒深煩為我作春酤酒行天降盤中露
鵝割囊封塞上酥迹遠五湖身既隱醉歸三徑子能扶
南山遠對東籬菊除却陶家别處無
梓軒為湖州曹生賦
當軒雙梓碧沉沉直幹凌空過十尋客到不妨為少憩
風來或可助長吟百年大用充梁棟一日希聲中瑟琴
宜子毋忘角弓賦將期奕世共清隂
同韓介玉過月溪上人玉雪軒
高僧習聽之所在繞院竹梧生晝隂此境應居玉堂側
是誰移置雪山深銅瓶薝蔔不自供碧椀醍醐為我斟
老得一閒君所賜小車随處有山林
次雪鶴生詩韻(詠海上歸俗僧新安失節婦)
北窗晝眠驚叩門詩筒遠寄願所聞太學鄭虔固三絶
小字李潮仍八分湖上好懷非往日枕邊殘夢是行雲
兩年屢有清遊約幾似空言以属文
雄鳩鳴雁即天涯未覺藍橋去路賒夜枕不迷蝴蝶夢
春衫深染石榴花千鍾縦意伯倫酒七椀清心諫議茶
錯向牆頭窺宋玉風光元在魯東家
贈湖州楊均顯製筆
當年馮陸擅吳興曾許楊生繼盛名三館每蒙諸老重
萬鈞不博一毫輕歸來未覺江湖遠落拓寧知歲月更
穎也此時須自薦國家用爾頌昇平
柘軒詩為教授凌彦翀賦
滿軒桑柘共生成坐愛春風向日榮五畆宅思鄒孟子
百年心慕李延平葉供蠶事誠何損衣被民生獨用情
中有如綸絲五色願從衮職補昇平
武陵嚴子英家世善製筆
嚴應始以筆治生至今孫子大其名用世雖云四寶具
傳家貴在一藝精東郭之㕙即毛穎南山有竹俱管城
器利天下功不有慎守其業毋自輕
昌化縣學訓導章琛抄錄武林郡志還鄉
唐相郇公尚有孫不將家世忝斯文高堂别席事抄錄
小帳停燈校紏紛脱稿近知將觧局疏麻擬折遺離羣
武陵郡志多竒事歸對諸生誦所聞
示山中白雪牛
耕田世界絶纖塵白玉毫光照爛銀蘆葉膝邊穿得過
天花背上落來勻狂蹤未定難眀性妄想俱空始見身
驀直絡頭如不錯也須慚愧執鞭人
過上虞仙姑巖觀瀑布泉作
誰把高崖手劈開巨靈還到此中來青冥風露銀河近
白日雷霆碣石摧潭上龍漦溥絳雪廟前馬跡過蒼苔
猶勝漢使經年别載得河邊片石廻
深雪齋為金西白長老賦
道人宴坐維摩室積得天花似雪深眀月有輝同大地
白蓮無影到東林抽毫司馬應難賦斷臂神光或可尋
落絮游絲紛滿眼從教門外作春隂
書藥舟為湖州沈玉泉架閣賦
溪上香吹白藕花沈郎舟楫自為家雙鬟蕩漿乘流去
小榼留人易日斜采得錄荷成野服博來紅米是丹砂
綵鸞韻寫松烟墨不與青蛇道士賒
西湖晚春
憶昔東坡為寫真至今詩句在遊人朝雲猶是當時夢
桃葉渾非舊日身鶯燕情懷千語少魚龍波浪幾回新
傷心誰問林逋宅零落殘梅共晚春
留峽石朱山人家
桃熟許同朱老喫却先桃熟為開樽白魚入饌溪鱗足
紫茁堆盤野味存詩和淵眀為我誦酒沽若下勸人溫
迂疎且作須臾樂從者何嫌久候門
海昌雙廟同張太守次壁上題韻
孤城請援待王師保障真成纍卵危作厲誓將擒賊去
分羹何惜愛姬為忠臣盡命以報主信史大書無異辭
三十六人同日死獨呼南八作男兒
趙松雪墨蘭
玉廬墨妙世無同九畹高情更所工捐佩昔曾過澧上浩
歌今望在雲中娟娟奕葉承家澤淡淡幽香媚國風莫
把騷詞煩宋玉賦成還到楚王宫
松隱軒
誰拜青松作大夫蒼然離立自迂疎風聲白日廽幽夢
雲氣長年到隱居剪葉浸泉春釀酒截肪點火夜抄書
歲寒卉木俱零落一杖人間不願餘
剪韭軒為韓叔賢賦(魏公七世孫)
故家不貴味能真率爾蔬醪自可人既向畫堂題剪韭
更將玉斗出娛賓青青葉綰指環小白白頭攅乳管勻
還是相門風致在食前誰謂庾郎貧
南坡書室圖為竺郎中題(竺為朱文公外家)
南坡書室未能還一夕情生夢寐間職任握蘭居紫禁
心随畫筆到青山一經教子今何忝九世為儒古亦難
家集河汾來學盛豈無房杜出朝班
天香室為定水寺復見心長老賦
宋楊誠齋與定水僧璘公有鄉里之好璘以桂作餉
誠齋荅以七言詩刻寺中
雙峰桂樹今無似說道璘公有後身金粟如來能作主
碧山學士願為鄰天香入餉清可食秋露染花黃未勻
何惜一題方丈室與師同是豫章人
送星翁甘碧泉挈家歸彭澤縣
睽離心事正忡忡執手何能别此翁葭菼戰秋江雨白
鷓鴣啼曙嶺霞紅貪狼斗柄纔加戊織女雲車又向東
我憶陶潜舊鄉里到家休負菊花叢
蛟門春色圖為定海王宣使題
風景蛟門春更佳晴來滿海是雲霞鯤鯨已入任公釣
波浪長随漢使槎天上星辰歸畫省人間歲月屬桃花
仙人自有雙鳬舄弱水蓬萊路未賒
暘谷軒為王知事賦
地入青徐眺望賒雲中鷄犬有人家金烏五夜出暘谷
玉燭萬方瞻日華李泌成仙還作相劉安得道只餐霞
軒前儘種扶桑樹不比玄都觀裏花
寄贊禮郎趙惟一
六年讀禮足艱危知爾朝天副所期宗廟正需瑚璉器
羽儀今集鳳凰池見辭舍舘情俱惡憶上河梁步自遅
能慰老人思望切停雲還有寄來詩
靜菴為陳令賦
潘岳賢能邑大夫老成諳練實難如治心有術惟清靜
臨政從公絶毁譽情寄堂琴民自化樂同時物雉随車
循良在昔多徵拜信史班班不誑予
雪庭上人惠藥資是經錢賦此以謝
牝廬居然欲半年甚於水火觀中禪死生有命固無懼
老病他鄉始可憐家食舊非鄰院米藥資今受施僧錢
數間破屋叢書裏誰問洛城盧玉川
問牛軒為海昌北寺訥無言書記賦
犀牛不逐扇俱破奈有人來問此軒資福無端添註脚
石霜何事未忘言大千無迹身俱化一點通眀角尚存
拈起家風随手應莫言無可付兒孫
春草堂為陳生賦
可教遊子不關心白髮高堂日已深憂對宜男雖可忘
情同烏鳥若為禁詩書養志勤三省甘旨承顔抵萬金
執荅春暉憐寸草孟郊詩句不堪吟
蓬萊道院
雲近蓬萊蜃氣銷數峰晴照遠相招梁間燕子都歸去
觀裏桃花自寂寥盂飰化人忘戀戀院牆篁竹謾蕭蕭
雲中何處劉安宅猶有鷄聲報午朝
演法師惠紙帳
銀燈夜照白紛紛四面光搖白縠文隔枕不聞巫峽雨
繞牀惟走剡溪雲風和柳絮何因到月與梅花竟不分
塞北江南風景别却思氊帳舊從軍
題天鏡方丈為能仁淨秋江長老賦
大宗大𣲖接秋江砥柱中流露法幢照世萬緣俱是妄
行天一鏡迥無雙當家誰道非臨濟說法還須在老龐
驀地繞牀三振錫更無言句兩心降
寄東山寺長老宅區中索畫梅
同是多生無垢身孤芳歲晏轉精神濡毫應覺香先到
寫影無如月最真庾嶺近來還有信花光以後更何人
情知此事難描畫驛使空回可不嗔
冬青軒為天印上人賦
冬青樹老法王家得與維摩共歲華枝上蠟封經夏雪
階前雨積過春花詞人有興從題壁童子何知但煮茶
不下禪牀迎送拙大千同是一袈裟
寄題松風海月方丈為普慈寺林清遠賦
普慈寺主㞧當年畫省雙鳴赴法筵風過忽聞松上雨
月行不離海中天三生身性何曾改一念聲聞總是緣
先軰往還成故事玉圍曾觧寺門前
集雲軒
妙嚴院主斷聲聞密室圓光覆樹雲牀下虎心俱化善
階前鳥跡自成文池窺片月遺空相樹接諸天散異芬
傳誦六時行道處至今軒戶集氤氲
西疇為陳生賦
負郭有田何所憂每年春事在西疇畊回收犢繫牆角
客至呼雞下樹頭織女機邊祈杼柚天田星下祝甌窶
豳風七月詩歌罷土鼓窪樽樂未休
題寶林方丈留别伯舉法師
金相浮圖千級開雜花如雨在莓苔要看彈指成樓閣
未許胡僧話刦灰法器即如廊廟具寶林自是棟梁材
雖然一片袈裟地不是兒孫不可來
寄報國寺東堂止菴祥尊師
覓船直欲横塘去船去横塘為訪誰白首正慙玄度老
碧雲曾與惠休期山林此日多高士風雨連牀可論詩
入社既能容載酒陶潜無復更攅眉
玉岑舊隱為林叔平賦
齋館枵然題玉岑老生時作越人吟曰妻曰子留他土
維梓維桑念故林豈謂青雲天上遠漫憐白髮鏡中深
古來儒士多遺憾為此文章竟陸沉
古邨為曹廸賦(宋曹利用之後人)
魏國南來有子孫至今人物古而村松根曲處安琴枕
山石窪中注酒樽汲冡文章遺竹簡秦人風俗尚桃源
海波不接天河水要得仙槎逕造門
思雲圖為羅從事賦
抽毫據爾賦思雲為感羅含以孝聞職任紫垣親不逮
粟支紅腐禄無分終身有慕誰非子此日移忠正在君
郎署丹青稱高步須求名筆記斯文
贈寫神朱大年
筆頭何在覓人知鏡裏相看不自疑麟閣盡能圖燕頷
龍沙誰復恨蛾眉千年名姓毛延夀一代丹青顧愷之
夢感九重終見召藝精寧患不逢時
送别唐克讓還家
家山遠在白雲邊膝下相違又隔年萬里壯游司馬氏
數函書畫米家船裁成綵服歡無已遺却瑶華思惘然
海内故人零落盡别離多付酒尊前
寄表兄蕭文索處士
七十餘年親弟兄書來堪喜復堪驚杯中酩酊無虚日
枕上邯鄲過此生老至音書宜有數别來骨肉若為情
遭逢洪武開新運又十三年見太平
克讓許寄酒詩以趣之
春至遣懷惟恃酒莫教花發酒來遅文章每與年俱進
世事還於老始知海嶽幾時吟雪夢岑陽有約采蘭期
古音最愛朱絃曲彈到高堂念别離
月軒為張令賦
思親對月清宵坐了却公家事可知白髮已無重見日
清光還有再圓時葉間零露皆成淚忩外栖烏総是悲
大孝終身俱有慕不辭為賦蓼莪詩
寄湯水嚴仲原處士
情忝姻家亦是緣人來無不問湯泉間常采菊東籬下
每望長安西日邊素業魚鹽滄海上綵衣孫子畫堂前
高車况是京畿内受用高年五福全
孝友堂為姚氏彦名彦昌昆弟賦
兩生孝友誰不知左轄題堂固所宜豈獨聲名從此大
要教風俗與之移棣華煜煜照春日烏鳥啞啞啼樹枝
林植羽棲俱有感過門賓客可無詩
瀼東耕者為社友黃成章賦
鹿門不道似烏谿榆柳連隂覆大堤常日墟船潮上下
每年春事瀼東西勸農随例拜車馬觀稼依稀從杖藜
牛角挂書吾道在古來力食盡男兒
寄王元吉楊東叟二處士
華亭猶有古人存風景依稀似鹿門一曲晴湖通畫舫
萬株古木出烏林卜鄰王翰俱文物識字揚雄足酒樽
有約重來訪東叟徵歌同樂最閒園(席帽山人所居)
寶古齋
曹昭寶古以名齋韞櫝非時不一開圖畫丹青半人物
尊彝文藻盡雲雷流傳竟自何人得玩賞知經幾手來
世故浮雲眼前事題詩投筆為興懷
雙桂堂為俞子成賦
雙桂團欒對兩楹碧雲無數共生成㕁生片玉曾馳譽
竇氏五枝俱向榮奕葉至今傳世澤靈根既老際文眀
會須滿袖天香裏載酒高堂說姓名
送廖思誠知安肅縣
新恩領縣之安肅便道寧家孝使然親舍戀深雲白白
官程期速馬翩翩人民社稷上所倚期㞧簿書勤是先
政考有成俱大用到官知爾又春前
聽泉軒為龍井智法師賦
山僧聽得泉聲好每夜坐忘清夜深松上落來驚鶴夢
潭中瀉下雜龍吟觀心已淨平生垢到耳能空見在心
此去涓流如不息沛然誰禦海鯨音
聽律令鄉飲回贈劉復齋馬弘道
晚步河橋念此身餘生猶幸齒編民府城無迹非為賤
松菊猶存未是貧官府才聽新降律酒壚先問有錢人
衢歌仰詠唐虞化鄉飲俱前老縉紳
梅竹軒
古梅修竹兩相親坐對高堂如大賓空谷有人憐翠袖
雒陽無夢染緇塵歲寒清白能同趣日暮平安是此身
三友若能同此隱門前楊柳任芳春
晚出西湖畔會葉舜臣自運司中出
武林耆舊似公稀未覺文章與世違節序去人驚逝水
柳隂當面轉斜暉羣鷗晚戲呈天趣孤鶴宵鳴自道機
早作餘寒宜晏出為嫌多露濕荷衣
悼孔英夫提舉(孔子五十五代孫)
老淚何堪哭寢門斯人况復是斯文六經政爾傳家集
曲阜蒼然掩暮雲鬱鬱澗松看得地昂昂野鶴又離羣
賢郎無忝家聲舊能以文章繼世芬
修淨慈寺成賀簡以道長老
古佛毘耶願海深萬間彈指變黃金分明兜率諸天境
慶讃閻浮施主心堂上鼓鐘聲大地域中龍象盡知音
自應雪夜傳衣處不獨神光在少林
送沈敬止赴胄監
老態頽然厭世氛喜看賢者步青雲事君如得行其志
出對還當罄所聞列宿九霄餘氣象靈芝五采絢人文
滿朝侍從皆英俊始是文章可策勛
鄭竹隱處士墓上作
何慚南渡舊名臣奕世居然保縉紳五福備身宜爾夀
一經教子異他人蛟螭贔屭碑文古松栢隂森墓道新
彈指浮雲今古事幾家荒草卧麒麟
宋高宗御題李唐畫唐香山九老二律詩
兩疏誰是見機還終始君臣似此難宸翰昭回雲漢上
衣冠彷彿畫圖間當時諸老琴尊會盡是同朝鴛鷺班
風采拜辭雲陛下白雲千載在香山
中秋望月(甲辰年賦)
月裏分眀見九州浮雲西北是璚樓歌鐘未厭今宵酒
砧杵那禁此夜愁若使有情須痛哭不知何物是風流
霓裳不向當時罷戎馬中原未肯休
學舟為崔檢校賦
髯崔家寓市河頭齋館臨河題學舟不為乘桴浮大海
應期擊檝逝中流風波浮世何能濟駟馬高車更有憂
何事外郎居騎省却將魂夢記滄洲
題燕山萬里圖為江左葛元毳編修子賦
翰林藁葬古幽州萬里游魂土一丘父子有情終自苦
丹青得趣豈知愁風沙日日黃龍塞雨雪年年青海頭
狐死首丘誰不念莫將遺憾在遐陬
送單尚書致仕還鄉
風塵澒洞識龍顔便觧兵符拜諫間天上已扶真主出
榻前尚乞故鄉還黃金優老車增重紫禁朝天夢可閒
世受淮田知所賜幾人得似單家山
題國清寺三隱堂(豐干寒山拾得)
莫與閒人說舊遊這些風采儘風流只因當日機曾露
直到而今笑未休虎跡已無深院閉藤花猶盖兩巗幽
相逢総是知音者莫叫蒼天惱趙州
眀巖寺
疊嶂重巖出半天芙蓉幽洞下相連浮雲富貴二三子
放浪人天五百年飯後風松為伴侣春來花鳥作因緣
村堂野墅俱題徧句句天機合自然
寒巖寺(寒山隱身處)
一片浮雲去不還龍吟虎嘯出人間豊干往日成饒舌
太守當時亦厚顔秋至候蟲還唧唧春來鳴鳥自關關
烟蘿古洞依然在要問寒山即此山
送郭子程湖州收父骨還廬陵
事親盡禮誰非孝豈願遭逢世道艱千里風塵音問隔
十年父子夢魂間首丘自負終天痛函骨寧期此日還
地下老翁應自慰免將遺憾在他山
同謝别駕過澱山湖登普光寺閣次壁間馬郎中
詩韻
浮雲終日作輕隂寺下龍潭百丈深古刻尚存邢女記
好詩今與謝公吟風行澱水搖深碧雨過松花落細金
怕見南湖春草色每來高閣倦登臨
陪月中丞訪寶林寺别峰尊師有詩因次其韻
傳呼載道不知遥驄馬乘秋氣益驕佛運已知當末刦
寺碑猶及見前朝升堂鐘鼓聞三界聽法魚龍趁兩朝
不有斯文為世重東坡何以慕參寥
客至
潦倒無能因不才樂然笑口有時開呼猿洞邊采藥到
浴鵠灣頭載酒廻對客且容談玉麈題詩何必寄銀臺
甕中聽取春漿熟便買鱸魚煮四腮
題東臯隱居為范思賢賦
海水桑田幾變遷桃花依舊郡城邊蔬園百畆充官税
藥價一生供酒錢詩句興來題綵筆道心悟後付朱絃
院曹誰信同僚後談笑交游十五年
留題天台香積寺為鄉僧印秋海賦
花界追尋一榻凉破除煩惱是禪房慢揮大扇消長日
共倒深杯說故鄉萬事到頭成畫虎百年束手共亡羊
眀朝馬首勞瞻望此别人間更渺茫
歸來堂詩為雲間青龍鎮章吉甫太守題(時年七旬)
使君致仕歸來日九十慈親猶在堂秋水鱸魚朝入饌
薰風紈扇晚生凉孝廉早已稱高士名德今宜重一鄉
花底板輿喧笑語白鬚風動綵衣裳
送雋侍者還永樂寺闡大猷尊師
記乘官舫過眀州永樂寺中曾一遊繞逕凉雲修竹曉
滿池香露小荷秋松花酒貯山瓶送雀舌茶煩蒻籠收
爾雋到家煩問詢舊題還刻在詩樓
黃岡寺贈朱質夫(貢尚書門生)
尚書賓客唯予在門下諸生獨爾存終有黃鍾求賈鐸
肯於清廟少犧尊茶瓜留客岡頭寺風雨題詩海上村
莫問幾時回馬首也須迎候出衡門
環隱(有序)
龍翔宫實宋理宗潛邸有十齋環隱其一也後賜為
道觀高士毛起宗居環隱就以自號瞻仰畫像賦詩
一首
大化循環不可窮至哉樞始得環中漆園化蝶有今日
柱史猶龍非此翁齋舘前朝存舊制丹青遺像仰高
風百年文獻凋零盡川上空嗟逝水東
夢梅花處
帳底梅花覺有香不由鐡石作肝腸宫妝何處紅綃女
春色誰家白玉堂枕上翠禽棲正稳夢中蝴蝶引初長
城樓畫角復吹覺任有文章惱宋郎
看劍亭為曹將軍賦
此劍名家已數傳為曾與國淨風烟聞雞起舞非今日
對酒閒看憶往年三尺神光遺電影一函寶氣閟星躔
章江曰夜東流去亭下題詩重惘然
紙被
閒眠受用剡藤香不比行雲惱宋郎月裏楊花終夜落
雲中蝴蝶過春狂象牀繡枕知難稱道館僧房或可當
還是夢中風景别東華塵土久相忘
贈醫士潘氏中和齋
心天一氣貫中和孺子膏肓若我何内景金花今證道
上池玉液不生波獻方龍每乘雲至收杏人曾倩虎䭾
十世醫傳方胍妙門前無奈杏花多
寄謝伯昭伯理二昆仲
話别南堂二十年江湖魚雁兩茫然車書此日同天下
濠泗而今是日邊架上遺書宜教子老來樂事是歸田
謝家子姪應相念每到池塘憶惠連
過林和靖墓
西湖處士林和靖兩句梅詩直到今此事豈容同末俗
當時還亦有知音高車大旆知何往剰水殘山尚可吟
三尺孤墳埋宿莽過君誰不願抽簪
尚絅齋為洞霄郎可道賦
衣錦能懷尚絅心闇然師道重山林玉因韞櫝知無價
琴到希聲是大音蝶化夢魂高枕後鶴鳴秋水萬山深
青苔黃葉空巖畔俗駕何由得一尋
瓊花
幾枝雪艷向風斜未許吹香上髩鴉誰取根來廣陵郡
却留春在后皇家懿公滅衛雖云鶴煬帝亡隋豈獨花
自是錦帆迷故國恨連芳草滿天涯
寄題清暉樓
謝公履跡徧巖扉似覺高情與世違昔日文章歸麗句
至今山水發清暉神仙滅跡虚金露塵俗何緣别翠微
尚憶詠詩同水部山林有待薜蘿衣
寄梁太醫
髯翁邂逅海西邊風采何曾異往年談客過門從取醉
貧家問疾不論錢送方龍每乘雲去種杏人曾見虎眠
此等希竒何足怪古來醫術盡通仙
移居夀安里二仙卷
移居所籍應官期奈此黃梅五月時牆竹翻風搖鳳翥
堂萱卧雨帶羅披夏隂正盛衣還濕日晷無移事可知
此景自憐張仲蔚蓬蒿三徑共棲遅
王敬仲知府自臨江回
九鼎勲勞一羽輕幾何歲月俟河清盧生覺後惟空枕
丁令歸來秪故城宛馬老懷沙苑闊賓鴻春憶塞雲平
天恩既許投閒後莫向除書問姓名
次韻鄞孟文經歴留别詩
總是邯鄲夢裏身區區鞍馬九衢塵賢才俱進惟新命
幕府從交舊日人天上星辰光覺近寒巗松栢色還新
從來氣候關時事鴻雁來賓已過春
幕府深居得所親好看車馬動行塵身歸絳縣將遺老
詩忝河梁别故人行李往來誰不舊疏林折贈意能新
都城路有襄陵使欲托微波寄洛神
夢梅花處
丹青庭院欲黃昏蝴蝶遽遽化夢魂姑射肌膚如處子
兒家消息在重門香薰繡被過殘臘影落畫闌連大尊
可是玉川無覓處窗前春色勝張琨
秋水軒
鏡水當軒景最新翔鷗棲鷺総比鄰風驚幃箔螢流扇
露濕闌干月近人深院暑收聞搗練前溪波小見垂綸
莫言蕭瑟秋光裏還見文章賦楚臣
次韻慈利縣王孝廉過洞庭思親之作
洞庭波浪接青天渺渺帆檣上計船萬里客程何日盡
一宵江月向人圓橋題駟馬名先至風遇鴻毛勢沛然
之子澧蘭歌最好有人雲夢澤南邊
奉天門早朝次韻
千官趣謁武樓間盡是洪鐘帝鑄顔咫尺天威臨御座
太平風景出朝班握蘭鳳閣舍人貴視草鸞坡學士閒
騎馬共談雙闕下期將萬夀祝南山
次韻偶成
雜然異味出賓盤老覺樽前更有歡清夜可人歌板倦
小樓細雨燭花寒狂情肯為諸公吝酒量方知到處寬
醉後玉山從倒却試將時果擲潘安
程家兄弟合情親霽月光風滿座生樂事笙簫相間發
酒懷江海欲同傾自憐綠髮朱顔改尚覺千金一笑輕
夜半酒醒孤枕上不將歸思憶江城
梅鶴軒
梅福高軒得所親皎然潔白離風塵九臯唳徹雲間鶴
萬玉香先天下春門外自應廻俗駕尊前猶得伴吟身
綠隂窗戶研朱者莫是青溪點易人
讀府教授徐大章為岐陽王客白以中賦西塘八
景詠夜卧有懷不寐
若使蔡邕今日讀應題八字刻西塘大音如奏古琴瑟
衆羽不瞻孤鳳凰百世可傳惟述作一辭難措是文章
老夫為此喜無寐卧誦不知秋夜長
壬戌朔旦試筆
斯文天與樂餘年中有黃金取酒錢絳老又添新甲子
王家惟守舊青氊將春梅蕊茱萸小透雪萱芽翡翠鮮
賓客到門無别話履端相慶畫堂前
題梧桐宫六逸堂
龍化青林水滿溪昔人曾此寄幽棲高情不負杯中物
爛醉何妨日似泥富貴到頭蕉下鹿光隂過眼甕中雞
當時不盡風流興付與山鶯儘意啼
題夢焦軒
道人内視已超然一息薰香徧大千駭鹿始知身似夢
覆蕉曾悟佛中禪袈裟萬朵天花裏世界千重梵網邊
重見毘那峰頂上手開樓閣說因緣
姑蘇懷古
十里河堤踏暖塵老懷忽憶故鄉春泥金孔雀裁歌扇
刻玉麒麟壓舞裀翠袖錦箏邀上客畫船銀燭照歸人
而今白髮東風裏疑是前身與後身
題諸葛孔眀
身為中山漢子孫西南别立舊乾坤君才十倍曹丕上
位列三台蜀相尊布陣有圖靈尚在出師遺表恨猶存
休將巾幗羞司馬五丈原頭日已昏
題嚴子陵
赤圖神運復炎劉白水真人憶舊遊一代位尊眠鳳榻
千年名重著羊裘山林孰謂無伊尹廊廟何曾棄許
由惟有富春山下月清光常繞石灘流
題張天爵父通守公張侯之墓
平生好友念張侯紫峽雲深墓木稠赤紱既能承世澤
黃金奚用為孫謀衣冠南郡成前軰風月西湖總舊游
過此豈勝存没感觧鞍一奠古墳頭
附錄
伏承員外先生奉楊公之命函香補陀洛伽山
瑞相示現使節今還輒成長律四章少寓餞忱
南陽廼賢上
瀛洲東望海茫茫紫竹林中殿閣凉夜半潮來紅日上
巖頭雨過白花香褰裳珮玦聯珠網束髻冠纓湧寶光
大士神通天廣博盡將願力固封疆
江左長城有鐡星赤心憂國禱滄溟經翻海藏函猶濕
兵洗天河刃不腥屢出賜金分將帥終圖全璧奉朝廷
幕中司馬才無敵執筆磨崖早勒銘(北史楊津鎮定州威望赫然軍中謠)
(曰不怕利□堅城但怕楊公鐡星)
天上張公玉雪妍競傳官府有神仙功名早建平南策
詩句今随過海船夜汲澄潭瓶貯月曉登磐石珮凌烟
知君喜得禎祥兆一目高懸古樹邊(宋史彌遠禱海上見一目挂樹邊復)
(果拜相)
狎鷗亭上望吳山春水無邊壓畫闌一樹飛花羅幕靜
滿湖眀月玉簫寒往時京國交游舊今日江城執馭難
後夜西湖鴻雁過好將書信寄平安
楊維禎次韻楊左丞五府壁詩
皇元正朔承千載天下車書共一家一柱東南擎日月
五城西北護烟霞寶刀雷煥蒼精傑天馬郭家獅子花
收拾全吳還聖主將軍須用李輕車
席帽山人王逢見貽詩
畫省委蛇退食遲倒衣相見即相知風流不減張京兆
心跡無慚柳士師枕上燕鶯鳴曙日道傍花柳罥游絲
天機人事都觀遍有約山中賸采芝
可閒老人集卷四
