青陽先生文集卷之三
記
含章亭記
坤者天下之至文而世謂坤為含章者美而含之六三之
事非盡坤之道也嘗觀扵地山川之流峙至文也風霆之
流形至文也鳥獸草木之彙生至文也故夫子贊之以為
光大又以為化光又以為美在其中暢扵四肢天下之文
孰加焉而三獨含章何謂也夫乾尊道也坤卑道也故乾
主扵五而坤主扵二若三四者爻之無位者也乾之四近
扵尊故曰或躍或可以進也坤之三近乎卑故曰含章可
貞可悔而可用也夫子釋含章可貞以為以時發者相時
而動之意故曰可者僅詞也若四近扵尊而括囊矣上儗
扵尊則龍戰矣是故龍君象也若六五者可謂至尊而非
㩀矣自非中德何以能吉故曰黃裳黃中之色裳下之服
夫惟有是中德故不失其體也無棣徐君子謙博古而通
今自監察御史郎宫署為諸道肅政廉訪使者政理蔚然
俱可謂之文矣惟坤之六二可以當之非六三之事而其
名亭謂之含章者人不知其所云也余與君處江夏凡期
年知君之為人冲然賢者也曾子稱顔子以為以能問扵
不能以多問扵寡有若無實若虛君嘗慕而師之羣居相
與不言不知其有緼也然則君所謂含章者其必以此豈
世所謂斷章取義者欤君曰予之言然雖(然子)論含章先儒
所去請求諸通經者而質之
穣縣學記
學校之教聖人所以盡人性者也夫人之性天命也天命
者諸生徧予者也其理仁義禮智其噐君臣父子夫婦長
幼朋友其文昏喪冠祭朝覲會同射飲軍蒐此性之體然
也若夫忠信也而流為殘賊禮譲也而流為争奪文理也
而流為淫慝此性之失而非其本然者也聖人人之隆綦
也是故為之學校之教師法之化禮義之道所以正人性
而定天命也而世儒之言有曰殘賊爭奪淫慝者性也必
頼聖人為之教然後忠信禮譲文理興而生人之道立是
不知性者之言也今夫鳥之鷇也飛而逐其雌獸之生也
走而軼其羣然止扵飛走而已也惟人之性具天命者也
是故充其知可以通晝夜之道而知死生之說推其才可
以參天地而贊化育何也所性而有故也今曰性無善也
必聖人為之教而後善則敺鳥獸以由于學校之教師法
之化禮義之道亦可以為忠信禮譲之理也其可乎是故
桮棬棟宇聖人所以盡本之性也引重致遠聖人所以盡
馬牛之性也學校之教師法之化禮義之道聖人所以盡
人之性也其教已立其化以行其道以成之後扵是忠信
立而殘賊息禮譲著而爭奪寡文理明而淫慝平其動之
也神其漸之也深則夫民之心可與為善可與為悪可與
為治可與為亂夫豈奪之以悪而與之以善易之以乱而
誘之以治使其民至扵如是哉亦盡其性而巳矣有弗若
扵吾化弗迪扵吾道者然後為之刑政以齊之則刑政者
先王所以輔治而未嘗以為先也是故教成而王政成而
覇咸無焉而亡其道有大小而其教有淺深如此自先王
之迹息而天下之治皆苟且由其知治而不知教而其甚
者遂至亂亡相尋終莫能勝民之棼棼者皆不考乎此大
元之興百有餘年列聖丕承日務興學以為教黨庠塾序
徧扵中國雖成周之盛將不是過夫穣大縣也自入職方
以距于今吏猶未能為民立學蒙古月魯不花君來監縣
乃曰學校之教先王為治本也遂出其田禄以為民倡民
歡樂之乃買地扵州治之西攻其正位肖孔子及顔子以
下十四人之像扵殿餘七十二子以及諸儒之從祀者悉
繪之扵两序後為學舍廩厝以安㞐其師弟子前闢門道
属扵大衢立表而題其上曰穣縣之學學甫成會天子以
學校考吏課君方樂有學校教民也而乃以憂去其同年
友成君遵寔家扵穣入朝為禮部郎中言君所以待穣之
民甚厚而篤扵救思如此故既去而民至今思之而恐後
之耒知所以教而民未知所以學也為予誦其所聞以告
之君操行廉白為政以愛民為本日常偲偲然若已傷之
是可謂良有司也况予扵君亦同年也故為記之
湘隂州鎮湘橋記
湘水出零陵北至湘隂入洞庭而湘隂諸山谷之水則會
扵城南為東湖以入湘方春夏時水潦降而洞庭漲則湘
水不能入湖因以湠漫為大浸州為湖南北孔道凢行者
之陸出與夫鄕民之有事扵阻者每涉湖則有風濤之虞
否則又為舟乂邀阻之患宋之時州有鄧氏媪率其田人
作大堤絶湖以属之州為二木橋以釃湖水行者德之謂
之鄧婆橋當德祐末橋毁官為復之至大德中旋敝州乂
黃仲規乃以私財命其子惟敬率衆爲石橋南北楗石爲
崖中纍石爲高柱布木面石其上爲屋九楹覆之以與民
爲㕓易其名曰鎮湘橋歴四十餘年至元初覆木又敝屋
且壊惟敬之弟惟賢惟德德彂其帑得錢萬貫以告州人
將卒其先之功州乂樂爲相之又得錢二萬五千貫乃撤
覆木施石梁更作大屋中爲道左右爲市肆橋廣若干尺
袤若干尺上可以任大車下可以通千斛舟飾以綵繪遠
而望之爛若隂虹之飲湖中行者之&KR0616;來與州人之市扵
此者若由康莊而履堂奥不知其有湖之阻也夫水天下
之至險聖人爲之舟楫以濟民而舟楫需人之力人之力
有限而涉者之無窮也不湏人而能濟有無窮之利者惟
橋爲然夫橋之利大故其費亦大非若一舟楫之可易具
非有司與大家之力所不能為黃氏非有大作業大廪蔵
而為有司大家之事力有不足至父子相承乃克成此夫
亦難能也惟德之子天禧有才藻通經術屢領鄕薦余校
藝鄂百時得其文以置前列其擢苐也將亦易然黃氏有
子如此必多益扵人如是橋類也故為記之
漢陽府大成樂記
禮樂出扵天而備扵人卑高以陳者禮也絪緼而化者樂
也故禮者天地之大節樂者天地之大和其体極乎天蟠
乎地其用行乎隂陽而通乎鬼神夫人者天地隂陽鬼神
之會而禮樂者觀會通以行其道也其君臣上下賓主之
有其文升降揖譲綴兆清濁之有其度禮以著節樂以為
和節以别同和以合異是皆天之所卑而非人之所為也
然心天命也𣣔心生也𣣔熾而無以治之則心梏亡矣礼
樂者先王用之以迪民心而定天命者也是故朝覲會同
禮樂以接郊社廟享禮樂以成軍旅賓客礼樂以治用之
扵天神格用之扵人鬼享用之扵民而民事治故習俗美
而侵侮傷淫之心無自而生天下之大政豈有出扵此者
哉洪荒之道邈矣尭舜以還歴夏商周礼樂始備而天下
稱為極治成康之後浸以就弛至春秋而壊爛極矣漢之
時禮雖粗具扵經而亡散者亦已甚樂之道蕩然雅頌所
存特其文而已耳是故其礼失者其俗汙其樂濫者其教
衰天下之治所以不及扵三代者禮樂不足之故也皇元
之興諸事未遑即定著孔子廟祀之礼既又令天下廟祀
用大成樂令雖具而吏亦觧能應詔制春秋奠薦類以鼓
吹行事夫礼樂者以之習民使之飽聞而飫見之然後入
人深而成功大孔子廟者鄕大夫属民敷教之地而民幸
有礼可以略見先王之道而樂又不俻由吏之為政不知
本末與所先後也如此漢陽府孔子廟祀旧亦循用俗樂
河東譚君知府事乃率其同寅相與出奉金作雅樂噐教
授余時獻以其事来請宰臣是之為遣一封傳作之平江
數月而樂至為琴瑟笙笛塤箎各二特鍾特磬祝敔鞉鼓
各一簫八編鍾磬各十六擇諸生肄習之八月丁丑有事
扵學宫人聲在上樂奏在下翕如純如疾舒以度禮儀既
舉觀者咸作而歎曰礼樂之用大矣若夫子監扵四代樂
取韶舞其治所先在放鄭聲欽若彛教以迪民性夫礼樂
之存有如餼羊薦于明靈永永是享扵是州之士相與樂
譚君之政而喜民復見先王之樂也咸願刻石樹之廟廷
余爲之書而使歸刻焉
新修大寕宫記
華西神川原大寕宫者華人以爲古后土之祠也宫故並
嶽祠宋真宗幸華山賜今額以華山道士武元亨主之其
後元亨以祠隘請拎朝改作之扵神川之上宫初甚侈大
至靖康時兵燬里中人嘗修復之然&KR0763;隘不能如舊觀金
正大中乃加增拓下距扵今二百有餘年故屋皆壊無能
修葺之者里人張某𣣔以私力加繕治之未及爲而殁其
子某乃追成先志以錢二萬五千貫具材木瓴甓會工藝
自門至寝爲屋若干楹凢期月而成左氏曰共工氏之子
曰勾龍能平水土爲后土之官故祀以爲后土盧植諸儒
從之遂以為后土勾龍也蔡雍則曰勾龍社神也堯祠之
稷之神柱與棄也漢后土祠在國壬地社稷之位在未地
為王肅之說者又曰社與稷皆土神但生育之功異故有
二名耳史記武帝初郊雍太史祠官言當祀后土扵方澤
丘為五壇壇一黃犢太牢具天子從之乃東立后土祠扵
汾隂睢上親望拜之如郊則漢以下地祗有社又有后土
后土之說紛紛莫能統一以余考之皆失也鄭司農曰后
土社神也盖社以地言后土以神言社之有后土猶郊之
有上帝也曰帝曰后皆能宰之稱天子之社神曰后土諸
侯而下之社神亦曰后土者猶郊之神曰上帝而五方主
氣者亦謂之帝不以嫌也五土之神吐生萬物而稷者五
糓之長也人非土不生非糓不飬是以先王尊而祀之勾
龍有功扵水土柱與棄有功扵稼穡故以配食其神曰祀
勾龍以為后土者猶所謂帝嚳而郊稷是也又周礼以血
祭祭社稷五嶽其以血祭則非人鬼且其祀先五嶽則不
得為勾龍亦明也古之制天子祭天地諸侯祭山川庶人
祭五祀位有貴賤故祀有大小而后土之祀自天子達扵
庶人所以生者一也王者為群姓立社曰大社自立社曰
王社諸侯為百姓立社曰國社自立社曰侯社大夫以下
成群而社曰置社大社國社為民祈報也王社侯社自為
祈報也大夫以下無民乂莫為立社又不得自立社故與
民族㞐百姓之上乃立社以祈報之今國都至扵郡縣皆
有社獨置社亡耳民春秋雖有社祭然無壇㙺主位牲齊
儀章皆不應扵礼其事所以生者盡甚莫為之禁夫不祀
其所得祀非義也祀其所不得祀非礼也后土者民之所
得祀者也今雖不能應扵礼能修而祀之其賢扵失礼而
犯義者也余之同年光禄主事虎理翰君家扵華義張氏
之斯舉也而属記扵余焉
梯雲庄記
晉地土厚而氣深田凢一歲三藝而三熟少施以糞力恒
可以不竭引汾水而溉歲可以無旱其地之上者畒可以
食一人民又勤生力業當耕之時虚里無閒人野樹禾墙
下樹桑庭有隙地即以樹菜茹麻枲無尺寸廢者故其民
皆足扵衣食無甚貧乏家皆安扵田里無外慕之好間有
豪傑𣣔出而仕由他岐皆所以得官爵故其為俗特不尚
儒周行郡邑之間環數百里數百家之聚無有一人儒衣
冠者獨楊黃許氏以儒稱扵鄕三時力田一時為學褒衣
博帶出入里巷之間其族數十家化之皆敦扵礼每歲時
上塜族人各具酒饌群至墓下推長者一人主祀以次奠
薦既㛖長者坐少者以序羅拜之然後皆坐相與行獻酬
之禮子弟有為小不善者則長者進而諸譲之衆皆進曰
長者言然請改是乃已至扵再至扵三而終不能改也則
衆相與擯絀之不與同祭祀如是者已三世矣嘗詢其族
人許氏之祖有義甫君者攻詞賦有聲扵時其弟恒甫君
治經義通周易號松谿先生然皆隱不仕恒甫之仲子克
敬始以教官歴太常奉禮翰林國史院編脩官而孫寅字
可賓與余同登元統元年進士苐擢翰林國史院檢閱官
中書掾中書照磨名聲益顯楊黃之許遂為其鄕著姓郡
守為表其邑中之㞐曰梯雲坊其後河東僉憲楊君士傑
行郡至是曰楊黃者可賓之所生長其田廬丘墓皆在扵
是又命有司易其庄為今名以風厲其鄕又使知儒之為
可貴也夫儒之所以為可貴以先王之道之所在也是以
古者少使㞐學老使㞐塾不如是者不列扵王官不可以
長民故時不貴儒而儒貴後世之用人不必盡出扵儒者
也則民何由知其可貴而貴之比年朝廷設科以待天下
之士民始稍稍知所趨向獨晉俗堅強不輕而變今賢使
者殊其宅里明其貴賤示其好惡其意豈為許氏計哉昔
常衮為福建觀察礼貌其士俗以丕變而况上有用儒之
君下有風厲之使吾見晉之乂父詒其子兄訓其弟其必
相謂曰弗若許氏不可以同祀弗若可賓不得以為秀民
耒耜以業詩書以語民之彬彬將若鄒魯矣然余嘗聞之
民可以身化難以利誘可賓爲人侃侃䔍扵孝誼有位扵
朝行顯貴矣乃以親老棄其官而飬人皆賢之以賢者而
化民如草尚之以風也其有不從者乎故余爲記其表閭
之始且以觀其成焉
合淝修城記
至正十一年寇起淮南自浙西江東西湖南北以及閩蜀之
地凢城所不完者皆䧟合淝之城久圯且夷倉卒爲木柵
以守栅成(賊大)至民賴柵以完其後僉憲馬君至頋而曰以
柵完民幸也非所以固廼白皇孫宣譲王及其憲使高昌
公議修其城遂發公私錢十萬貫召冨人之爲千夫長百
夫長者傭小民相故所圯夷盡築之冨人得官發錢無甚
費咸喜助所不足小民方飢得傭錢奔来執事鼕鼔不設
鞭朴不施捧柴荷畚&KR0874;至競作自十三年二月朔戒事九
月畢城四千七百有六又六門環為睥睨設周廬廬具飾
噐門皆起樓櫓(樹盗)所必攻者甓之計用木若干甓四百四
十八萬用人之力七十七萬八千城成(而盗)不至者今期月
矣余生長合淝知其俗之美與夫所不從亂而可與守者
有三焉其民質直而無二心其俗勤生而無外慕之好其
材強悍而無孱弱可秉之氣當王師之取江南所至諸郡
望風降附獨合淝終始為其主守至國亡乃出降天下旣
定南人争出仕而少不逹則怨議其上而不可止吾合淝
之民布衣育秀者治詩書朴者服農賈昏喪社飲合坐教
百人無一顯者無怒不平之色驅牛秉耒鷄鳴而耕
朝而息日&KR0628;而耕莫而息不合耦而終十畝負二石之米
日中趍百里而無德容惟其質直而無二心(故盗)不能欺勤
生而兼外慕之好故利不能誘強悍而無孱弱可乘之氣
故兵不能訹昔者木柵猶足以力戰禦(寇而)無肯失身扵不
義者今而得賢使君脩其垣墉救其疾苦擕持撫摩以與
民守之而民之與君又歌舞爱戴與君守如子弟之扵父
兄手足之與頭目然自今至扵後日是雖無(盗有)亦不足憂
也君前爲庸田僉事城姑蘇今憲淮南又城合淝一人之
身而二郡之民頼之以有無窮之固儒者之利不其博哉
君名世德字元臣也里可温國人由進士弟歴官應奉翰
林文字樞密都事中書檢校庸田僉事爲今官與余前後
爲史氏城又余之所志而未成者也義爲紀之其敦事與
凢供役之人則載之碑隂
大節堂記
皇帝御天下之十五年念德之不宣民生之未遂乃詔丞
相更守令之法著考課之令歴東朝臣以爲郡縣親御便
殿賜之酒而喻遣之於是天下之吏人人奮厲以治所謂
六事者以成功名稱上意宗正郎中韓君建之守安慶也
獨鮮所有事其政清淨而巳在官三年穎六(之盗)起所在竒
睘之民群起從之殺守令㩀城邑時天下久平民生長不
識兵革而郡縣無城郭無兵備卒然有變吏往往盗未至先
去而城䧟有不去者(盗去)而民不與之守城亦䧟明年十一
月盗入宿松破太湖潜山吏多徙家江中爲去計君獨無
所徒而治城隍計軍實以示民必守不去越明年春盗入
桐城以桐人来攻城君縦民出擊之盗敗去自二月至於
九月盗之来攻者十有一大小百餘戰皆敗之盗大忿乃
悉衆而東舳艫數百里鉦鼔之聲動天地王師敗績小孤
山十月癸卯盗逐北至城下城南郛久隳為民居而聮群
艦為城盗縦火舟燒聮艦艦潰火入南門焼民居諸守將
亦潰民恐甚走来視君君方部署寮吏為戰守如恒曰民
乃無恐且戰且撲火甲辰盗傳西郛戰却之明日傳東郛
又戰却之相火所經撤民屋村夜柵之旦具甲寅盗力攻
無所得利諸潰者聞城完且相率来援盗望見之乃夜引
去余来成郡道間城䧟矣比至乃完問故父老皆曰韓君
完我君時亦去則民無與為守民無與為守則城之完不
完盖未可知矣方朝廷更化時吏皆黼藻其政以角一日
之能君若無能然者及臨大變其所能者乃若人之所未
易能君誠不可以小知也予觀扵今南方之國不頻扵(盜非)
其所力攻有能守者矣而頻扵(盗者)為難頻(於盗)&KR1522;幸扵一勝
有能守者矣而屢勝者為難民屢勝矣至扵敗且危扵是
不去而上效死以保其下下效死以衞其上卒能因敗為
功以危為安如君之為者盖千百之十一此人之所難能
也曾子所謂臨大節而不可奪者君其人欤郡所治属縣
六西至扵懷寕又西至扵潜山又西至扵太湖武夫義民
列柴相望百戰杭盗頼君以為根本而無叛意東至扵池
又東至扵姑孰數郡之民賴君以為藩屏而無死傷之禍
君之所完不旣大矣哉余抵郡十日盗復大至與君率衆
纖之盗不至者今再朞矣十四年春三月朝廷錄十月功
特加君中奉大夫秩從二品幕官以下各升秩有差余因
名其聽事曰大節之堂所以掦君之懿扵無窮也雖然治
之有亂猶旦之有夜也後之人坐其堂而思其人思其人
而懼其時有不恊扵其行不完扵其民者獨不欿然扵君
者乎余之名堂又所以觀扵無窮也時與君守者逹魯花
赤西夏阿尔長普照磨楊恒錄事司逹魯花赤莫倫赤錄
事黃啚倫台錄判&KR1858;理桀錫權懷寕縣逹魯花赤禹蘇福
安慶萬戶府經歴郝瑞千戶李思礼邵永堅王國英許元
琰賈伯英也先帖木兒立卺咬住洪保張彬路忠金嗣元
葛延齡百戶盧顯宗邵文質韋与權齊世英■宗逹周文
謝茂陳士逹楊買兒朱傑李玉祝茂夏興侯興祖吕重禄
朱臣孫朱惠龍弹壓嚴継祖伍予雲張宏晁關保揚州弩
軍翼千戶賈禧百戶王孫兒别列怯不華㳂海翼百戶毛
偉牽連書之使與有聞扵不朽君字公懋遼西人
青陽先生文集卷之三
