6卜居
屈原既放，三年不得復見。
竭知盡忠，
而蔽鄣於讒。
心煩慮亂，
不知所從。
往見太卜鄭詹尹曰：
「余有所疑，
願因先生決之。」
詹尹乃端策拂龜，
曰：「君將何以教之？」
屈原曰：
「吾寧悃悃款款
朴以忠乎？
將送往勞來斯無窮乎？
寧誅鋤草茅
以力耕乎？
將游大人
以成名乎？
寧正言不諱
以危身乎？
將從俗富貴
以媮生乎？
寧超然高舉
以保真乎？
將哫訾栗斯，
喔咿儒兒
以事婦人乎？
寧廉潔正直
以自清乎？
將突梯滑稽，
如脂如韋，
以潔楹乎？
寧昂昂若千里之駒乎？
將氾氾若水中之鳧乎，
與波上下，
偷以全吾軀乎？
寧與騏驥亢軛乎？
將隨駑馬之迹乎？
寧與黃鵠比翼乎？
將與雞鶩爭食乎？
此孰吉孰凶？
何去何從？」
「世溷濁而不清，
蟬翼為重，
千鈞為輕；
黃鍾毀棄，
瓦釜雷鳴；
讒人高張，
賢士無名。
吁嗟默默兮，
誰知吾之廉貞！」
詹尹乃釋策而謝，曰：
「夫尺有所短，
寸有所長，
物有所不足，
智有所不明，
數有所不逮，
神有所不通。
用君之心，
行君之意，
龜策誠不能知事。」
