西漢文紀總集類
提要
(臣)等謹案西漢文紀二十四卷明梅鼎祚編
鼎祚作皇霸文紀真偽糅雜頗有炫博之譏
其作是編則一以史記漢書為主而雜采他
書附益之所據為根本者視諸子雜言較為
典實故所收於班馬二史之外者亦可藉以
參校是非不至如皇霸文紀之濫如飛燕奏
牋成帝答詔張良四皓往返書孔臧與子弟
書東方朔寶甕銘李陵蘇武往返書劉向上
關尹子子華子於陵子奏揚雄潤州牧箴卓
文君司馬相如誄諸篇依託顯然者皆能辨
之其他如西京雜記東方朔別傳搜神記博
物志佛藏辨正論所載諸篇及孔安國尚書
序孔衍家語序等文雖未能一一釐正要其
所漏不過百中之一矣惟新書節錄數篇則
新語春秋繁露之類以例推之何不並載列
女傳及揚雄諸賦並節錄其序以例推之其
他亦將多不勝收殊無義例其於詔制既以
各帝分編又往往隨事附各篇前後端緒厖
雜於編次之體亦乖然三代以下文章莫盛
於西漢西漢莫備於此編含英咀華固著作
之驪淵也乾隆四十二年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
