古今詩刪卷三十二
明李攀龍編
明七言排律
金隄同張明府肖甫賦(謝榛)
金隄重到感西風瓠子猶思漢武功雉堞遙連千樹暝
龍珠不見二潭空芰荷老盡飛霜後簫管寒催落照中
白髮滄洲幽事在黃花綠酒故人同謝安此日遊山劇
潘岳當年作賦工無數峯巒秋色裏高歌相對欲争雄
于鱗郡齋(王世貞)
春草胡騮出帝京何如握手又孤城主恩司馬郎仍在
客禮元龍座盡驚稍為清尊驅黯澹漸携孤抱鬭峥嶸
朱絃曉並漳河瑟白羽秋閒漢塞兵聞道太行兼郡事
始知嚴助厭承明新詩直已藏機甚怪爾猶存海内名
黃河道中别吳生(徐中行)
賦别河梁思不禁愀然斜日變春隂艱危未盡秦庭哭
放逐仍同楚澤吟風雨北来三輔暗雲霞南入九江深
窮途豈礙垂天翼散地偏增玩世心知己千秋高白雪
論交四海失黃金相期後會從藜杖祇恐名山也陸沈
賦得貞石贈雲間吳比部十二韻(徐中行)
何来片石挺孤標閱盡滄桑不動搖五嶽寰中争嶻嶪
九峯江上讓岧嶤補天已就千秋色障海曾回萬里潮
碁置星辰分碧落鏡懸日月遞青霄甘嬰楚刖明投璧
恥受秦鞭幻作橋古冶自堪成鐵劍它山猶可治瓊瑤
芙蓉獨秀誰争麗松栢相依也後凋潄齒清風高百代
觸膚霖雨徧崇朝論交萬變心難轉比介三公勢不撓
承柱明堂綿玉歷支機青漢挂冰綃竒聲賦擲天台動
王氣書探禹穴遙審樂正逢吳季札并將擊拊和虞韶
鄂渚送别尊師天目先生之雲南參議(汪時元)
分藩益部氣䧺哉萬里風雲建節開鄂渚向傳青翰舫
滇池誰似碧雞才星随方嶽臨南紀天轉微垣敞外臺
散帙月華金馬出揮毫霞彩點蒼来秋深桂樹搖詩案
春滿山茶映酒杯却似相如重諭蜀飄飄六傳日南迴
明五言絶句
懊儂歌(劉基)
白鵶養雛時夜夜啼達曙如何羽翼成各自東西去
玉階怨劉基
長門燈下淚滴作玉階苔年年傍春雨一上苑牆来
長門怨(劉基)
白露下玉除風清月如練坐看池上螢飛入昭陽殿
閨詞(劉基)
剔却燈花蕊從教汚翠鈿幾回虚報喜誤却不成眠
薤露歌(劉基)
人生無百歲百歲復如何古来英雄士俱已歸山阿
瑯琊王歌(劉基)
駿馬須好鞍彊弓須勁箭將軍不知兵健兒空自健
吳鈎行(高啓)
吳鈎若霜雪吳人重游俠樽前含笑看上有仇家血
碧玉歌(高啓)
碧玉小家女初無珠翠妝感郎相顧重朽質自生光
呵那瓌(高啓)
牛羊草漫野大帳天山下十萬控弦兒聞笳齊上馬
刀(高啓)
大食購千金妖精泣太隂燈前開匣看無限許君心
花開(楊基)
花開醉不休花謝莫深愁縱使花常在東風也白頭
京師得家書(劉崧)
江水三千里家書十五行行行無别語只道早還鄉
無題(袁凱)
門外青青草今年更覺深前時玉釵墮侍婢不能尋
結客行(劉績)
結客千金盡酧恩一劍存羞為狗盜伍不傍孟嘗門
婕妤恕(王誼)
玉簟夜凉新秋娥暗裏顰如何天上月獨照掌中人
商隠(許廷慎)
無心成避世有跡類遊仙自入烟霞窟悠悠不計年
紅白二梅花落(薛瑄)
簷外雙梅樹庭前昨夜風不知何處笛併起一聲中
武口守風(薛瑄)
江濤拍岸鳴高枕念王程湖與歸心闊秋因客思清
山居(劉球)
水抱孤村遠山通一徑斜不知深樹裏還住幾人家
雲林書屋(高壁)
漠漠山中雲藹藹雲中樹不聞絃誦聲那知有人住
洛陽陌(姚綬)
馬上相逢處春風在洛陽陌頭楊柳色一一斷人腸
莫愁樂(張寧)
金雀玉搔頭生来喚莫愁自從歡去後不出石城遊
古江南曲(錢百川)
小姑未成人不慣見郎君蕩舟入新荷牽壊紫羅裙
海棠(張琦)
微紅初上頰便覺春多夢窗外有人無鳥踏花枝動
結客少年場行(李夢陽)
燈如列宿行月似九秋霜各携萬金劍結客少年場
豔曲(李夢陽)
父母愛小女女是聰明子生不識鴛鴦繡出鴛鴦是
開先寺(李夢陽)
瀑布半天上飛響落人間莫言此潭小搖動匡廬山
江行雜詩(李夢陽)
日出青蘋濕江渾路不分昨宵驅雨至知是海南雲
長安(何景明)
白雲望不盡高樓空倚欄中霄鴻鴈過来處是長安
晚出左掖簡薛君采(何景明)
露重芙蓉館雲輕翡翠城文園病司馬消渴望金莖
擬古(徐禎卿)
上馬入皇城嫖姚典禁兵猶言恩寵薄下馬坐團營
隴頭水(徐禎卿)
磨刀隴水頭刀澁指爪柔將刀割斷水那用東西流
江南樂(徐禎卿)
人言江南樂江南信自樂採桑作蠶絲羅綺任儂着
雜詩二首(邊貢)
月色沙上澹山雲天際浮春江萬里闊獨見一漁舟
其二
江静無飛鳥亭空有落花主人何所在沽酒向漁家
送劉約中之金陵(邊貢)
君到石城邊應看石城樹樹杪百尺臺是儂行樂處
西園二首(邊貢)
朝看長白山暮看長白山山色有朝暮吾心常自閒
其二
庭際何所有有萱復有芋自聞秋雨聲不種芭蕉樹
上陵道中(邊貢)
蒼蒼土門口日出逢樵叟問爾何事来山中苦無酒
常山卧雪亭(方豪)
卧雪常山館孤吟氣轉雄若逢洛陽令閉戶不相通
相見(孫一元)
相見不作語天風吹長鬚探取虎鞶囊留贈崑崙圖
絶句(王廷相)
侯嬴大梁豪白首仍抱關平生酬知劍曾未借人看
初見白髮(王廷相)
日月風塵色勞勞簿領身不知清鏡裏已作二毛人
漢上歌(王廷相)
宜城出美醖載入習家池山公去已久醉殺襄陽兒
宫怨(王廷相)
夜輦昭陽月春筵上苑花不成供奉日枉自學琵琶
江南曲(王廷相)
江上楊柳花裊裊不肯住随燕入簾櫳因風復飛去
芳樹(王廷相)
芳樹不自惜與藤相縈繫歲久藤枝繁見藤不見樹
閬中歌(王廷相)
天闊浮烟迥沙平落照低春江同在眼只覺異巴西
春草謠(王廷相)
塘上草菲菲照妾春羅衣待君君不来滿庭螢火飛
秦川雜興二首(王廷相)
古陵在蒿下啼鳥在蒿上陵中人不聞行客自惆悵
其二
客行不束書大半是俠氣寶劍值千金上有飛龍字
遊南山(唐順之)
洞口石縱横流泉不住聲柴門何處入雞犬自相迎
竹徑(唐順之)
面面隔深竹茅齋在何處遙聞犬吠聲試從此路去
遷居簡友人(蔡汝楠)
岡南開館舍湖上閱風花不用山隂棹東隣是戴家
下第還鄉(許邦才)
鶯花愁旅客風雨逼清明向晚擔空笈蕭然出鳳城
下第(許邦才)
雖負傾城姿無媒豈自悲詎知館娃内勝似浣沙時
初至永寧(許邦才)
風塵難自料花鳥故相猜問是山東客何由萬里来
客中元日(許邦才)
客中逢改歲不解是何鄉時見懸門帖春風動夜郎
漢江驛(許邦才)
山雪照庭除冰霜滯簡書不因作遷客得食漢江魚
少年行(許邦才)
楊柳散青絲驊騮白玉羈有錢不作人是底遊俠兒
明君曲(李先芳)
彈来塞上曲本是漢宫詞胡女無華色娥眉處處疑
于鱗郡齋(王世貞)
腰間轆轤劍錯莫無精光不是芙蓉淺純鉤北斗傍
活水池(徐中行)
池分襄漢水岸夾武陵花但得高陽侣寧須問習家
詠顧汝和舍人種桃(徐中行)
不言温室樹却種武陵花豈是金門客偷桃出漢家
題顧汝和石鼎寮(徐中行)
雲英烹石鼎月色照冰壺何必金莖露能令肺病蘇
卭竹杖(徐中行)
仙人方竹杖遠道出臨卭挂壁風雲動還應欲化龍
贈李于鱗(宗臣)
聞君有瑤琴言自崑崙得雖未聽其聲時時白雲色
聞鴈憶弟子培(宗臣)
秋雨千峯散寒雲萬里開不知天際鴈幾日故園来
郊行(宗臣)
並馬出春城搖鞭一相語楊柳遍西湖應從何處去
九日舟中(汪時元)
秋風葉正飛江上逢重九人世幾登高寂寞黃花酒
古今詩刪卷三十二
