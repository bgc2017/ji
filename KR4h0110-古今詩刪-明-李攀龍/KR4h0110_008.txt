古今詩删卷八
明李攀龍編
宋詩
直東宫答鄭尚書(顔延之)
皇居體環極設險祗天工兩闈阻通軌對禁限清風跂
予旅東館徒歌屬南墉寢興鬱無已起觀辰漢中流雲
藹青闕皓月鑒丹宫踟蹰清防密徙倚悼漏窮君子吐
芳訊感物惻余衷惜無丘園秀景行彼高松知言有誠
實美價難克充何以銘嘉貺言樹絲與桐
車駕幸京口侍遊蒜山作(顔延之)
元天高北列日觀臨東溟入河起陽峽踐華因削成巖
險去漢宇襟衛徙吳京流池自化造山關固神營園縣
極方望邑社總地靈宅道炳星緯誕曜應辰明睿思纏
故里巡駕帀舊坰陟峰騰輦路尋雲抗瑶甍春江壯風
濤蘭野茂荑英宣遊弘下濟窮遠凝聖情嶽濱有和會
祥習在卜征周南悲昔老留滯感遺氓空食疲廊肆反
稅事巖耕
始安郡還都與張湘州登巴陵城樓作(顔延之)
江漢分楚望衡巫奠南服三湘淪洞庭七澤藹荆牧經
塗延舊軌登闉訪川陸水國周地險河山信重複却倚
雲夢林前瞻京臺囿清雰霽岳陽曾暉薄瀾澳悽矣自
遠風傷哉千里目萬古陳往還百代勞起伏存沒竟何
人炯介在明淑請從上世人歸來藝桑竹
五君詠二首(顔延之)
阮步兵
阮公雖淪跡識密鑒亦洞沉醉似埋照寓辭類託諷長
嘯若懷人越禮自驚衆物故不可論途窮能無慟
嵇中散
中散不偶世本自餐霞人形解驗默仙吐論知凝神立
俗迕流議尋山洽隠淪鸞翮有時鎩龍性誰能馴
北宅祕園(謝莊)
夕天霽晚氣輕霞澄暮隂微風清幽幌餘日照青林收
光漸忩歇窮園自荒深綠池翻素景秋槐響寒音伊人
儻同愛絃酒共棲尋
述祖德詩二首(謝靈運)
逹人貴自我高情屬天雲兼抱濟物性而不纓垢氛霞
生蕃魏國展季救魯人弦高犒晉師仲連卻秦軍臨組
乍不緤對珪寧肯分惠物辭所賞勵志故絶人苕苕歴
千載遥遥播清塵清塵竟誰嗣明哲垂經綸委講綴道
論改服康世屯屯難既云康尊主隆斯民
其二
中原昔喪亂喪亂豈解已崩騰永嘉末逼迫太元始河
外無反正江介有䠞圯萬邦咸震懾横流賴君子拯溺
由道情龕暴資神理秦趙欣来蘇燕魏遲文□賢相謝
世運遠圖因事止高揖七州外拂衣五湖裏隨山疏濬
潭傍巖藝枌梓遺情捨塵物貞觀丘壑美
從遊京口北固應詔(謝靈運)
玉璽戒誠信黃屋示崇高事為名教用道以神理超昔
聞汾水游今見塵外鏕鳴笳發春渚稅鑾登山椒張組
眺倒景列筵矚歸潮遠巖映蘭薄白日麗江臯原隰荑
綠柳墟囿散紅桃皇心美陽澤萬象咸光昭顧已枉維
縶撫志慙場苖工拙各所宜終以反林巢曾是榮舊想
覽物奏長謠
鄰里相送至方山(謝靈運)
祗役出皇邑相期憩甌越解纜及流潮懷舊不能發析
析就衰林皎皎明秋月含情易為盈遇物難可歇積痾
謝生慮寡欲罕所闕資此永幽棲豈伊年歲别各勉日
新志音塵慰寂蔑
過始寧墅(謝靈運)
束髮懷耿介逐物遂推遷違志似如昨二紀及兹年緇
磷謝清曠疲薾慙貞堅拙疾相倚薄還得静者便剖竹
守滄海枉帆過舊山山行窮登頓水涉盡洄㳂巖峭嶺
稠疊洲縈渚連綿白雲抱幽石綠篠媚清漣葺宇臨廻
江築觀基曾巔揮手告鄉曲三載期歸旋且為樹枌檟
無令孤願言
晚出西射堂(謝靈運)
步出西城門遥望城西岑連障疊巘崿青翠杳深沉曉
霜楓葉丹夕曛嵐氣隂節往慼不淺感来念已深羈雌
戀舊侶迷鳥懷故林含情尚勞愛如何離賞心撫鏡華
緇鬢攬帶緩促衿安排徒空言幽獨頼鳴琴
登池上樓(謝靈運)
潛虬媚幽姿飛鴻響遠音薄霄愧雲浮棲川怍淵沈進
德智所拙退耕力不任徇禄反窮海卧疴對空林衾枕
昧節候褰開暫窺臨傾耳聆波瀾舉目眺嶇嶔初景革
緒風新陽改故隂池塘生春草園柳變鳴禽祁祁傷豳
歌萋萋感楚吟索居易永久離羣難處心持操豈獨古
無悶徵在今
齋中讀書(謝靈運)
昔余遊京華未嘗廢丘壑矧乃歸山川心迹雙寂莫虚
館絶諍訟空庭來鳥雀卧疾豐暇豫翰墨時間作懷抱
觀古今寢食展戲謔既笑沮溺苦又哂子雲閣執戟亦
以疲耕稼豈云樂萬事難並歡達生幸可託
初去郡(謝靈運)
彭薛裁知耻貢公未遺榮或可優貪競豈足稱達生伊
予秉微尚拙訥謝浮名廬園當棲巖卑位代躬耕顧已
雖自許心迹猶未并無庸方周任有疾像長卿畢娶類
尚子薄遊似邴生恭承古人意促裝返柴荆牽絲及元
興解龜在景平負心二十載於今廢將迎理棹遄還期
遵渚騖脩坰遡溪終水涉登嶺始山行野曠沙岸淨天
高秋月明憩石挹飛泉攀林搴落英戰勝臞者肥鑒止
流歸停即是羲唐化獲我擊壤情
田南樹園激流植援(謝靈運)
樵隠俱在山由來事不同不同非一事養痾亦園中中
園屏氛雜清曠招遠風卜室倚北阜啟扉面南江激澗
代汲井插槿當列墉羣木既羅戸衆山亦當忩靡迤趨
下田迢逓瞰高峯寡欲不期勞即事罕人功唯開蔣生
徑永懷求羊蹤賞心不可忘妙善冀能同
石壁精舍還湖中作(謝靈運)
昏旦變氣候山水含清暉清暉能娛人游子澹忘歸出
谷日尚早入舟陽已微林壑斂暝色雲霞收夕霏芰荷
迭映蔚蒲稗相因依披拂趨南逕愉悅偃東扉慮澹物
自輕意愜理無違寄言攝生客試用此道推
石門新營所住四面高山廻溪石瀨茂林脩竹
(謝靈運)
躋險築幽居披雲卧石門苔滑誰能步葛弱豈可捫嫋
嫋秋風過萋萋春草繁美人遊不還佳期何由敦芳塵
凝瑶席清醑滿金罇洞庭空波瀾桂枝徒攀翻結念屬
霄漢孤景莫與諼俯濯石下潭仰看條上猿早聞夕飈
急晚見朝日暾崖傾光難留林深響昜奔感往慮有復
理來情無存庶持乘日車得以慰營魂匪為衆人說冀
與智者論
初發石首城(謝靈運)
白珪尚可磨斯言易為緇雖抱中孚爻猶勞貝錦詩寸
心若不亮微命察如絲日月垂光景成貸遂兼兹出宿
薄京畿晨装搏曾颸重經平生别再與朋知辭故山日
已遠風波豈還時迢迢萬里帆茫茫終何之遊當羅浮
行息必廬霍期越海陵三山遊湘歴九嶷欽聖若旦暮
懷賢亦悽其皎皎明發心不為歲寒欺
東陽溪中贈荅二首(謝靈運)
可憐誰家婦緣流灑素足明月在雲間迢迢不可得
其二
可憐誰家郎緣流乘素舸但問情若為月就雲中墮
登江中孤嶼(謝靈運)
江南倦歴覽江北曠周旋懷新道轉迥尋異景不延亂
流趨正絶孤嶼媚中川雲日相輝映空水共澄鮮表靈
物莫賞藴真誰為傳想像崑山姿緬邈區中緣始信安
期術得盡養生年
秋懷(謝惠連)
平生無志意少小嬰憂患如何乘苦心矧復值秋晏皎
皎天月明奕奕河宿爛蕭瑟含風蟬寥唳度雲鴈寒商
動清閨孤燈曖幽幔耿介繁慮積展轉長宵半夷險難
預謀倚伏昧前算雖好相如達不同長卿慢頗悅鄭生
偃無取白衣宦未知古人心且從性所翫賓至可命觴
朋來當染翰高臺驟登踐清淺時陵亂頽魄不再圓
傾羲無兩旦金石終銷毁丹青暫彫煥各勉玄髮歡無
貽白首嘆因歌遂成賦聊用布親串
泛湖歸出樓中望月(謝惠連)
日落泛澄瀛星羅遊輕橈憩榭面曲汜臨流對廻潮輟
策共駢筵並坐相招要哀鴻鳴沙渚悲猿響山椒亭亭
映江月䬟䬟出谷飈斐斐氣羃岫泫泫露盈條近矚袪
幽藴遠視盪諠囂晤言不知罷從夕至清朝
從登香罏峯(鮑照)
辭宗盛荆夢登歌美鳬繹徒收杞梓饒曾非羽人宅羅
景藹雲扄沾光扈龍策御風親列涂乘山窮禹迹含嘯
對霧岑延蘿倚峯壁青冥搖煙樹穹跨負天石霜崖滅
土膏金澗測泉脉旋淵抱星漢乳竇通海碧谷館駕鴻
人巖棲咀丹客殊物藏珍怪竒心隠仙籍高世伏音華
綿古遁精魄蕭瑟生哀聽參差遠驚覿慙無獻賦才洗
汙奉毫帛
贈故人馬子喬六首(鮑照)
躑躅城上羊攀偶食玄草俱共日月輝昏明獨何早夕
風飄野籜飛塵被長道親愛難重陳懷憂坐空老
其二
寒灰滅更然夕華晨更鮮春冰雖暫觧冬水復還堅佳
人捨我去賞愛長絶緣歡至不留日感物輒傷年
其三
松生隴坂上百尺下無枝東南望河尾西北隠崑崖野
風振山籟朋鳥夜驚離悲凉貫年節葱翠恒若斯安得
草木心不怨寒暑移
其四
種橘南池上種杏北池中池北既少露池南又多風早
寒逼晚歲衰恨滿秋容湘濱有靈鳥其字曰鳴鴻一挹
繒繳痛長别遠無雙
其五
皎如川上鵠赫似握中丹宿心誰不欺明白古所難憑
楹觀皓露灑酒盪憂顔永念平生意窮光不忍還淹留
徒攀桂延佇空結蘭
其六
雙劎將離别先在匣中鳴煙雨交將夕從此遂分形雌
沈吴江裏雄飛入楚城吴江深無底楚關有崇扄一為
天地别豈直限幽明神物終不隔千祀儻還并
和王丞(鮑照)
限生歸有窮長意無已年秋心日迥絶春思坐連綿銜
協曠古願斟酌高代賢遯迹俱浮海採藥共還山夜聽
横石波朝望宿巖煙明澗子㳂越飛蘿予縈牽性好必
齊遂迹幽非妄傳滅志身世表藏名琴酒間
上潯陽還都道中作(鮑照)
昨夜宿南陵今旦入蘆洲客行惜日月崩波不可留侵
星赴早路畢景逐前儔鱗鱗夕雲起獵獵晚風遒騰沙
鬱黃霧翻浪揚白鷗登艫眺淮甸掩泣望荆流絶目盡
平原時見遠煙浮倏忽坐還合俄思甚兼秋未嘗違戸
庭安能千里遊誰令乏古節貽此越鄉憂
還都至三山望石頭城(鮑照)
泉源安首流川末澄遠波晨光被水族曉氣歇林阿兩
江皎平迥三山鬱駢羅南帆望越嶠北㮄指齊河關扄
繞天邑襟帶抱尊華長城非壑嶮峻岨似荆芽攅樓貫
白日摛堞隠丹霞征夫喜觀國遊子遲見家流連入京
引躑躅望鄉歌彌前歎景促逾近勌路多偕萃猶如兹
弘易將謂何
詠史(鮑照)
五都矜財雄三川養聲利百金不市死明經有高位京
城十二衢飛甍各鱗次仕子彯華纓遊客竦輕轡明星
晨未晞軒盖已雲至賓御紛颯沓鞍馬光照地寒暑在
一時繁華及春媚君平獨寂寞身世兩相棄
行藥至城東橋(鮑照)
鷄鳴關吏起伐鼔早通晨嚴車臨迥陌延瞰歴城闉蔓
草緣高隅修楊夾廣津迅風首旦發平路塞飛塵擾擾
遊宦子營營市井人懷金近從利撫劎遠辭親爭先萬
里塗各事百年身開芳及稚節含綵吝驚春尊賢永照灼
孤賤長隠淪容華坐銷歇端為誰苦辛
園中秋散(鮑照)
負疾固無豫晨衿悵已單氣交蓬門疎風數園草殘荒
墟半晚色幽庭憐夕寒既悲月戸清復切夜蟲酸流枕
商聲苦騷殺年志闌臨歌不知調發興誰與歡儻結絃
上情豈孤林下彈
觀圃人藝植(鮑照)
善賈笑蠶漁巧宦賤農牧遠養遍關市深利窮海陸乘
軺實金羈當壚信珠服居無逸身伎安得坐粱肉徒承
屬生幸政緩吏平陸春畦及耘藝秋場早芟築澤閱既
繁高山營又登熟抱鍤壠上飡結茅野中宿空識已尚
淳寧知俗翻覆
遇銅山掘黃精(鮑照)
土肪閟中經水芝韜内策實餌緩童年命藥駐衰歴矧
蓄終古情重拾煙霧迹羊角棲斷雲榼口流隘石銅溪
晝森沈乳竇夜涓滴既類風門磴復像天井壁蹀蹀寒
葉離灇灇秋水積松色随野深月露依草白空守江海
思豈愧梁鄭客得仁古無怨順道今何惜
樂遊應詔詩(范曄)
崇盛歸朝闕虛寂在川岑山梁協孔性黃屋非堯心軒
駕時未肅文囿降照臨流雲起行盖晨風引鑾音原薄
信平蔚臺澗備曾深蘭池清夏氣修帳含秋隂遵渚攀
蒙密隨山上嶇嶔睇目有極覽遊情無近尋聞道雖已
積年力互頽侵探已謝丹黻感事懷長林
效子建白馬篇(袁淑)
劎騎何翩翩長安五陵間秦地天下樞八方湊才賢荆
魏多壯士宛洛富少年意氣深自負肯事郡邑權藉藉
關外來車徒傾國鄽五侯競書幣羣公亟為言義分明
於霜信行直如弦交歡池陽下留宴汾隂西一朝許人
諾何能坐相捐彯節去函谷投佩出甘泉嗟此務遠圖
心為四海懸但營身意遂豈校耳目前俠烈良有聞古
來共知然
荅顔延年(王僧逹)
長卿冠華陽仲連擅海隂珪璋既文府精理亦道心君
子聳高駕塵軌實為林崇情符遠迹清氣溢素襟結遊
略年義篤顧棄浮沉寒榮共偃曝春醖時獻斟聿來歲
序暄輕雲出東岑麥壟多秀色楊園流好音歡此乘日
暇忽忘逝景侵幽衷何用慰翰墨久謠吟棲鳳難為條
淑貺非所臨誦以永周旋匣以代兼金
和瑯琊王依古(王僧達)
少年好馳俠旅宦遊關源既踐終古跡聊訊興亡言隆
周為藪澤皇漢成山樊久沒離宫地安識壽陵園仲秋
邊風起孤蓬卷霜根白日無精景黃沙千里昏顯軌莫
殊轍幽塗豈異魂聖賢良已矣抱命復何怨
贈范曄詩(陸凱)
折花逢驛使寄與隴頭人江南無所有聊贈一枝春
齊詩
栖玄寺聽講畢遊邸園七韻應司徒教(王融)
道勝業兹遠心閒地能隟桂橑鬱初裁蘭墀坦將闢虛
檐對長嶼高軒臨廣液芳草列成行嘉樹紛如積流風
轉還逕清煙泛喬石日汨山照紅松映水華碧暢哉人
外賞遲遲眷西夕
遊仙詩(王融)
湘沅有蘭芷汨吾欲南征遺珮出長浦舉袂望增城朱
霞拂綺樹白雲照金楹五芝多秀色八桂常冬榮弭節
且夷與參差聞鳳笙
淨行詩十首(王融)
冥津殊復曉高聽亦能卑隂墻雖兩密幽夜有四知炎
山翻烮火冰澗帀寒澌羅城振雲幕鋒樹鬱霜枝茹荼
非云苦集木豈稱危求仁曾已得長歎欲何為
其二
韞石諒非真餙瓶信為假竊眼臯門上濫吹溜軒下鳳
祀徒驚心騶文終好野實相豈或照浮榮未能捨迹殊
冠冕客事襲驅馳者已矣歇鄭聲無然亂周雅
其三
處塵貴不染被褐重懷珠美玉曜幽石曾蘭挺叢芻四
氏不為侣三界豈能渝諒兹親愛染寧以財利拘煩流
捨智寶榛路坦夷途萬物竟何匹烮火樹紅芙
其四
心怨動紛遶情怡輒遷互歡愛一離遠傷憂坐衰暮連
幌結清隂高臺起風露腐毒緣芳旨夭伐實修姱慾網
必虧生繁罝或全兔𦕈𦕈夜何期悠悠終肯悟
其五
端襟測煩海矯步寫埃氛三受猶絶雨八苦若浮雲輸
心仰圓極罄質委方墳朝遊淨國侣暮集靈山羣燈祗
開遠照香宇薦嘉薰俛首睇入俗信矣静為君
其六
生塗非一理識緒固饒津徒駭東陵富空嗟北郭貧國
生曾己戾顔氏信為仁逢尤昭往業習善會兹身勤憂
永夷泰晏安終苦辛令名且云重豈若樹良因
其七
神膏施唯重玄酒恩未隆明璣隋水上潤玉藍田中稟
天性所極資敬道攸崇羽毛共以勢輪軌相為通報德愴
前雅酧言愛餘風遵塗每多舛顧省能無忡
其八
冬狐理豐毳春蠶緒輕絲形骸翻為阻心識還自欺華
榮羈丱日生平少年時驅車追俠客酌酒弄妖姬但念
目前好安知身後悲愓然一以愧永與情愛辭
其九
蘭室改蓬心旃崖變伊草丹青有必渝絲皪豈常皓曲
轅且繩直詭木遂彫藻一簣或成山百里倦中道隆漢
乃王臣失楚信元保勉矣德不孤至言匪虛造
其十
金山嚴寶仞瓊畹列瑶荑墻狐議不窟檐䴏豈能栖淨
花莊思序慧沼盥身倪六羣儻未一七衆固恒齊端儀
有直景正道無傾蹊維宫超以悟襄野竟何迷
遊山(謝朓)
託養因支離乘間遂疲蹇語默良未尋得喪云誰辯幸蒞
山水都復值清冬緬凌厓必千仞尋谿將萬轉堅崿既崚
嶒廻流復宛澶杳杳雲竇深淵淵石溜淺傍眺鬱篻簩
還望森柟楩荒隩被葴莎崩壁帶苔蘚鼯狖呌層嵁鷗
鳬戲沙衍觸賞聊自觀即趣咸已展經目惜所遇前路
欣方踐無言蕙草歇留垣芳可搴尚子時未歸邴生思
自免永志昔所欽勝迹今能選寄言賞心客得性良為善
酬王晉安(謝朓)
稍稍枝早勁塗塗露晚晞南中榮橘柚寧知鴻鴈飛拂
露朝青閣日旰坐彤闈悵望一途阻參差百慮依春草
秋更綠公子未西歸誰能久京洛緇塵染素衣
暫使下都夜發新林至京邑贈西府同僚(謝朓)
大江流日夜客心悲未央徒念關山近終知返路長秋
河曙耿耿寒渚夜蒼蒼引領見京室宫雉正相望金波
麗鳷鵲玉䋲低建章驅車鼎門外思見昭丘陽馳暉不
可接何况隔兩鄉風雲有鳥路江漢限無梁常恐鷹隼
擊時菊委嚴霜寄言罻羅者寥廓已高翔
郡内高齋閒望荅吕法曹(謝朓)
結構何迢逓曠望極高深忩中列遠岫庭際俯喬林日
出衆鳥散山瞑孤猿吟巳有池上酌復此風中琴非君
美無度孰為勞寸心惠而能好我問以瑶華音若遺金
門步見就玉山岑
在郡卧病呈沈尚書(謝朓)
淮楊股肱守高卧猶在兹況復南山曲何異幽棲時連
隂盛農節薹笠聚東菑高閣常晝掩荒階少諍辭珍簟
清夏室輕扇動涼颸嘉魴聊可薦綠蟻方獨持夏李沈
朱實秋藕折輕絲良辰竟何許夙昔夢佳期坐嘯徒可積
為邦歲已朞絃歌終莫取撫機令自嗤
新亭渚别范零陵雲(謝朓)
洞庭張樂地瀟湘帝子遊雲去蒼梧野水還江漢流停
驂我悵望輟棹子夷猶廣平聽方籍荗陵將見求心事
俱已矣江上徒離愛
之宣城郡出新林浦向板橋(謝朓)
江路西南永歸流東北鶩天際識歸舟雲中辯江樹旅
思倦搖搖孤遊昔已屢既懽懷禄情復協滄洲趣囂塵
自兹隔賞心於此遇雖無玄豹姿終隠南山霧
休沐重還丹陽道中(謝朓)
薄遊第從告思閒願罷歸還卭歌賦似休汝車騎非㶚
池不可别伊川難重違汀葭稍靡靡江菼復依依田鵠
遠相呌沙鴇忽爭飛雲端楚山見林表吳岫微試與征
徒望鄉淚盡沾衣賴此盈樽酌含景望芳菲問我勞何
事霑木仰清徽志狹輕軒冕恩甚戀閨闈歲華春有酒
初服偃郊扉
晚登三山還望京邑(謝朓)
㶚涘望長安河陽視京縣白日麗飛甍參差皆可見餘
霞散成綺澄江静如練喧鳥覆春洲雜英滿芳甸去矣
方滯滛懷哉罷歡宴佳期悵何許淚下如流霰有情知
望鄉誰能鬒不變
直中書省(謝朓)
紫殿肅隂隂彤庭赫弘敞風動萬年枝日華承露掌玲
瓏結綺錢深沈映朱網紅藥當階飜蒼苔依砌上兹言
翔鳳池鳴珮多清響信美非吾室中園思偃仰朋情以
鬱陶春物方駘蕩安得凌風翰聊恣山泉賞
宣城郡内登望(謝朓)
借問下車日匪直望舒圓寒城一以眺平楚正蒼然山
積陵陽阻溪流春穀泉威紆距遥甸巉嵒帶遠天切切
隂風暮桑柘起寒煙悵望心已極惝怳䰟屢遷結髮倦
為旅平生早事邊誰規鼎食盛寧要狐白鮮方棄汝南
諾言稅遼東田
冬日晚郡事隙(謝朓)
安牘時閒暇偶坐觀卉木颯颯滿池荷翛翛蔭忩竹簷
隙自周流房櫳閑且肅蒼翠望寒山崢嶸瞰平陸已愓
慕歸心復傷千里目風霜旦夕甚蕙草無芬馥云誰美
笙簧孰是厭薖軸願言税逸駕臨潭餌秋菊
和劉西曹望海臺(謝朓)
滄波不可望望極與天平往往孤山映處處春雲生差
池遠鴈没颯沓羣鳬驚囂塵及簿領棄捨出重城臨川
徒可羡結網庶時營
和王著作融八公山(謝朓)
二别阻漢坻䨇崤望河澳兹嶺復㠝岏分區奠淮服東
限琅琊臺西距孟諸陸阡眠起雜樹檀欒蔭修竹日隠
澗疑空雲聚岫如複出没眺樓雉遠近送春目戎州昔
亂華素景淪伊穀阽危頼宗衮微管寄明牧長蛇固能
剪奔鯨自此曝道峻芳塵流業遥年運倏平生仰令圖
吁嗟命不淑浩蕩别親知連翩戒征軸再遠館娃宫兩
去河陽谷風煙四時犯霜雨朝夜沐春秀良已凋秋場
庶能築
和伏武昌登孫權故城(謝朓)
炎靈遺劎璽當塗駭龍戰聖期缺中壤霸功興㝢縣鵲
起登吳山鳳翔凌楚甸衿帶窮巖險帷帟盡謀選北拒
溺驂鑣西龕收組練江海既無波俯仰流英眄裘冕類
禋郊卜揆崇離殿釣臺臨講閱樊山開廣讌文物共葳
蕤聲眀且葱蒨三光厭分景書軌欲同薦參差世祀忽
寂寞市朝變舞館識餘基歌梁想遺囀故林衰木平荒
池秋草徧雄圖悵若兹茂宰深遐睠幽客滯江臯從賞
乖纓弁清巵阻獻酬良書限聞見幸藉芳音多承風采
餘絢于役倘有期鄂渚同遊衍
和徐都曹出新亭渚(謝朓)
宛洛佳遨遊春色滿皇州結軫青郊路廻瞰蒼江流日
華川上動風光草際浮桃李成蹊徑桑榆蔭道周東都
已俶載言歸望綠疇
奉和隨王殿下十六首(謝朓)
高秋夜方静神居肅且深閒階塗廣路涼宇澄月隂嬋
娟影池竹疎蕪散風林淵情協爽節詠言興德音闇道
空已積干直愧蓬心
其二
星回夜未艾洞房凝遠情雲隂滿池榭中月懸高城喬
木含風霧行鴈飛且鳴平臺盛文雅西園富羣英芳慶
良永矣君王嗣德聲眷此伊洛詠載懷汾水情顧巳非
麗則恭惠奉仁明觀淄詠已失憮然愧簪纓
其三
神心遺魏闕中想顧汾陽肅景懷辰豫捐玦翦山糃時
惟清夏始雲景曖含芳月隂洞野色日華麗池光草合
亭臯遠霞生川路長端坐聞鶴引靜瑟愴復傷懷哉泉
石思歌詠鬱瓊相春塘多迭駕言從伊與商衮職眷英
覽獨善伊何忘願輟東都遠弘道侍濠梁
其四
睿心重離析岐路清江隈四面寒飈舉千里白雲來川
長别管思地迥翻旗回還顧昭陽闕超遠章華臺置酒
巫山日為君停玉杯
其五
桂樓飛絶限超遠向江岐輕雲霽廣甸微風散清漪連
連絶鴈舉渺渺青煙移嚴城亂芸草霜塘凋素枝氣爽
深遥矚豫永聊停曦即巳終可悅盈尊且若斯
其六
念深冲照廣業闡清化玄端儀穆金殿宣教藻瓊筵船
湛輕帷藹磬轉芳風旋眷轡栖道樹方津棹法舷歸興
憑大造昭塗良易筌
其七
玄冬寂脩夜天圍静且開亭臯霜氣愴松宇清風來高
琴時以思幽人多感懷幸藉汾陽想嶺首正徘徊
其八
愴愴緒風興祁祁族雲布嚴氣集高軒稠隂結寒樹日
月謬論思朝夕承清豫徒藉小山文空揖章臺賦
其九
肅景遊清都脩簪待蘭室累榭疎遠風廣庭麗朝日穆
穆神儀静愔愔道言密一飡繫靈表無吝科年歷
其十
清房洞巳静閒風伊夜來雲生樹隂遠軒廣月容開宴
私移燭飲遊賞藉琴臺風猷冠淄鄴袵舄愧唐枚
其十一
方池含積水明月流皎鏡規荷承日泫彯鱗與風泳上
善叶淵心止川惻動性幸是方春來側默游濠盛
其十二
浮雲西北起飛來下高堂合散輕帷表飄舞桂臺陽遥
階收委羽平地如夜光眷言金玉照顧慚蘭蕙芳
其十三
炎光缺風雅宗覇拯時淪龍德待雲霧令圖方再晨歲
遠荒城思霜華宿草陳英威遽如是徘徊岐路人
其十四
分悲玉瑟斷别緒金樽傾風入芳帷散缸華蘭殿明想
折中園草共知千里情行雲故鄉色贈此一離聲
其十五
年華豫已滌夜艾賞方融新萍時合水弱草未勝風閨
幽瑟易響臺迥月難中春物廣餘照蘭萱佩未窮
其卄六
連漪映餘雪嚴城限深霧清寒起洞門東風急池樹神
居望已肅徘徊舉冲趣栖歸如歸詠丘山不可屢
古今詩删卷八
