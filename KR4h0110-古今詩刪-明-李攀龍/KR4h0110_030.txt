古今詩刪卷三十
明李攀龍編
明七言律詩
奉答于鱗見贈之作(王世懋)
江上秋空度羽翰故人千里問加餐齊紈忽破吳門色
郢雪長飛海國寒句裏青山堪自遠篋中明月傍誰看
思君獨夜狂歌發轉向交游把臂難
寄題白雪樓二首(王世懋)
青山卜築傍松筠此日南樓屬興頻地敞風雲懸自合
天横海嶽望常新樽前色借齊宫曉賦裏聲回梁苑春
莫怪鹿門常謝客未堪雙眼向巴人
其二
西北高樓天際看美人清夜自憑闌悲風忽送雙鴻起
飛霰遙從萬樹殘綵筆縱横搖岱色綈袍蕭瑟上春寒
登高莫作江南望郢曲于今和正難
大司寇顧公池亭(王世懋)
卜築秋高萬壑隂空山白髮著書深長松老作虬龍態
古磴閒從薜荔侵西望吳門縈匹練東逥箬水寫鳴琴
開尊重借儒生色倒屣誰酬國士心
懷明卿(王世懋)
詞客漂零自古今天涯薄宦且浮沈三州地敞中原色
二室秋高大陸隂束帶風塵摧傲骨褰帷落日佇雄心
河陽幾度看花發遮莫潘郎髩已侵
北郊卧病不赴齋宿屬元美諸人並移病因賦
(徐中行)
仙臺玉漏靄沈沈遙望金莖祇自吟司馬文園長病肺
漢皇宣室正齋心高城過雨疑秋早閒館焚香坐夜深
何事故人俱伏枕虛傳載筆賦汾隂
射陽湖逢子相北上醉别(徐中行)
邂逅長安舊酒徒張燈夜醉射陽湖斗間劍氣雙龍合
江上濤聲萬馬趨病起適逢枚叔賦狂来重入步兵厨
明朝挂席還南北回首長淮月色孤
喜于鱗至(徐中行)
咫尺關門紫氣層滹沱千騎踏寒冰褰帷雪色逥雙闕
擊筑春星動五陵肝膽詎從詞賦見聲名或藉璽書增
亦知元禮龍門迥却怪當年醉裏登
送元美出塞(徐中行)
柳色春深五鳳城明光使者授長纓風雲六傳從天下
鼔角千山出塞行豐劍晝摧恒岳色郢歌秋折大河聲
何人為掃燕然石萬古寧留爾軰名
送于鱗還郡(徐中行)
計吏雄才寵漢官還驚五馬出長安壚頭春入燕山色
匕首風生易水寒三輔黃金明主問千秋白雪世人看
太行不厭高齋客横笛休吹行路難
李伯承諸子見過(徐中行)
病客都門卧寂寥羣公何意問綈袍風塵賴汝開雙眼
湖海憐余改二毛落日五陵寒擊筑浮雲萬里過持螯
酒闌共指談天處北斗遙連碣石高
元日簡黎惟敬(徐中行)
天涯回首跡俱陳雲物長安歲自新託興梁園唯我在
倚歌燕市更誰親風塵一病生華髮劍珮連朝隔紫宸
吾黨漂零君自見相逢寧惜賦陽春
表臺同諸僚友燕集(徐中行)
表臺高出頫儒林參佐乘春此盍簪自得范滂唯畫諾
不妨羊祜數登臨嵩山近接真人氣汝水深知傲吏心
倒著接䍦從客笑使君今已二毛侵
寄題李于鱗白雪樓二首(徐中行)
寥廓誰論碣石宫千秋作者此樓中自非海岳開天造
安得文章有國工撫軫陽春逥黯淡揮毫寒色散鴻濛
杜門莫怪常高卧郢調人間未易同
其二
駘蕩深知宋玉才層樓高倚岱宗開月含雙掌雲邊出
濤擁三山海上来梁苑賦成誰授簡郢中歌罷自銜杯
側身東望飛揚甚乘興焉能信宿逥
汝寧表臺作(徐中行)
蒼然一望盡中原天柱高標逼斗垣清夜衆星臨汝潁
黃河分派出崑崙風前獨立南陽嘯花下頻開北海尊
授簡使君文雅地何如枚叔賦梁園
寄答廣陵歐文學(歐南海人徐中行)
蕪城客夢滿江臯千里懷人尺素勞篋裏夜光南海月
賦中秋色廣陵濤談天寧復如燕市翫世何妨似馬曹
念爾最憐中散調知音寥落好誰操
戚希仲楊伯章二禮部携酒夜過同于鱗賦(徐)
(中行)
三謁承明且未逥十年詩社此新開携樽黃菊重陽後
並馬青雲二妙来潦倒繆曾題漢柱文章終自起燕臺
省郎星聚元非客太史明朝莫漫猜
于鱗上計且至病中志喜(吳國倫)
聞君五馬度滹沱相望襜帷雨雪過獻璧親承天子問
賜金誰似大夫多書来一判呼盧醉病起猶堪擊劍歌
此地重逢關象緯不知寒色掩鳴珂
鄱陽湖(吳國倫)
欲向匡廬卧白雲宫亭水色晝氤氲千山日射蛟龍窟
萬里霜寒鴈鶩羣浪擁帆檣天際亂星臨吳楚鏡中分
東南歲晚仍鼙鼓莫遣孤舟逐客聞
屠使君高齋(吳國倫)
廬州郡閣與雲齊卧閣停雲白日低峯擁耆闍浮海上
地臨金斗壯淮西相看春色杯應滿况是風塵手共携
莫問年来遷客路乾坤處處使人迷
寄于鱗(吳國倫)
萬里悲風吹暮笳逐臣猶自傍京華裁書欲寄孤生杜
謝病曾營五色瓜馬上山明青海月夢中春老赤城霞
可憐舊社諸兄弟只似河橋楊柳花
元日同諸守臣從孫侍御行朝正禮於郡中(吳)
(國倫)
濯錦池頭曙色催孤臣春夢五雲回仙班彷彿旌門入
淑氣氤氲帳殿開日近中峯呼萬壽天依北斗望三台
誰從野外嘲綿蕞御史今簪白筆来
德州徐憲使汝思招飲(吳國倫)
岐路巾車避客過平原春色柰君何論文豈敢咻齊傅
對酒聊能縱楚歌風起鴈聲寒赤塞沙蒸日氣暝黃河
不辭永夜呼盧醉此會乾坤總未多
同張肖甫遲徐汝寧於大梁(吳國倫)
上國傳書已暮春襜帷幾日度河津重逢漢吏分符處
合是梁園授簡人詩句小能酬造化酒杯深自解風塵
中嵩雲氣平臺月便欲持之贈所親
明卿席上賦(宗臣)
白馬黃金事冶遊薊門春色總堪留一尊破爾青山夢
萬里懷人落日愁鸚䳇舊悲湘客賦鷫鸘初典漢臣裘
酒闌忽聽孤笳起腸斷朝雲出塞秋
同元美集明卿宅(宗臣)
清秋此日滿長安那肯過逢不夜闌風雨忽随雙騎到
薜蘿相對一樽寒愁心獨有中原在俠氣君從北斗看
戎馬關山餘涕淚十年空負漢臣冠
集子與宅(宗臣)
匕首如霜照客顔相逢俠客滿燕關荆軻西去此其輩
易水東流不復還天地只今搖赤羽江湖何處問青山
悲歌忽憶金門隠與爾逍遙供奉班
登觀音山(宗臣)
一上孤峯眺大荒吳山楚水共蒼茫雲間棟宇垂天渚
江上黿鼉吹石梁絶壁晝開風雨色斷崖秋挂薜蘿長
吾將從此尋瑤草黃鶴翩翩歸帝鄉
登景山落霞亭(宗臣)
搖落青楓比上臺石門雙磴倚崔嵬河流南注崑崙坼
龍氣西看芒碭摧十月衣裳寒杵急孤城睥睨暮笳哀
故山麋鹿還誰主楚水淮雲首重回
燕臺感秋(梁有譽)
薊北風煙驚壯心感時偏覺二毛侵功名空羨虞卿璧
世事徒高季子金戰後關山生瞑色雨餘城郭澹秋隂
即看節候堪杯酒徙倚聊為越客吟
燕京感懷(梁有譽)
鹿塞戈鋋血未乾龍庭烽火報長安擬擒可汗先開幕
欲拜嫖姚更築壇青海月明葫馬動黃榆風急皂鵰寒
材官羽騎多如雨夜夜旄頭倚劍看
送莫祠部督學貴陽(梁有譽)
獻歲星軺出漢京南中鳥道入雲平遙經遷史浮湘處
肯讓文翁化蜀名戀闕夢懸春署月登高詩滿夜郎城
莫嗟萬里風煙迥攬轡應憐報主情
送羅山甫還潤州(梁有譽)
羅含長嘯出燕都負笈空藏五嶽圖搔首風塵悲燕雀
浪遊詩卷滿江湖人憐玉樹秋雲遠家對金陵海月孤
為問戴顒棲隠處煙霞還似昔年無
送陳山人自真州還越中(梁有譽)
客子將歸夢若耶煙波深處隠淪家相逢一滯淮南桂
别後應迷洞口花瀑布晴搖青嶂雨飛梁朝映赤城霞
越中山水多佳麗莫嘆漁樵老歲華
中秋集張子畏宅(高岱)
風吹明月散千家漢闕金莖綴露華砧杵秋聲連鴈塞
關山夜色滿龍沙元規興劇南樓宴博望名懸北斗槎
白髮高堂今夕夢應憐遊子滯天涯
送張駕部憲使赴四川(高岱)
高城鼔角動秋聲萬里憐君擁傳行巫峽雲煙詞客興
巴山風雪故人情壯心豈謂燕臺迥清世還看蜀道平
魚復陣圖遺蹟在相逢他日聽論兵
汪正叔席上對菊别子畏(高岱)
清霄虚館絶紛華霜滿高城咽暮笳尊酒放歌俱白雪
風塵愁髩又黃花幽懷共擬淵明宅遠道堪憐博望槎
此去逢春多塞鴈莫言巫峽是天涯
秋夜送梁舍人奉使便道歸嶺南(高岱)
沈沈宫漏夜霏微風灑離愁動客衣仙掌乍分秋色去
征帆遙帶月明歸路經庾嶺梅花發天入衡陽鴈影稀
尊酒薊門須盡醉明朝空惜故人違
冬日戴金吾園亭(高岱)
朔風吹雪晝冥冥車馬聊因訪戴停尊酒喜逢談劍地
圖書疑是草玄亭髩從久客愁邊白竹向幽人句裏青
却憶江南空别業移文今愧北山靈
送徐荆州(高岱)
中原形勝古荆州露冕看君此壯遊十載共淹長樂漏
一麾今賦仲宣樓雲開夢澤浮空盡天倒巴江入楚流
應念故人頭盡白風塵獨自滯貂裘
羅戶部使黔蜀(高岱)
長鋏清尊賦遠征燕臺冰雪不勝情關山萬里勞輸輓
天地頻年苦甲兵飛蓋曉星凌劒閣孤槎秋水泛昆明
當時王馬風流藉復爾雲霄重此行
陳憲卿兵備井陘(高岱)
大漠雲生接太行鳴蟬芳草動離觴十年帷幄籌邊苦
此日旌旗出塞長天作重關嚴虎豹人從三輔避風霜
高秋泜水寒煙盡為訪淮隂舊戰場
萬章甫兵憲滇中(魏裳)
仙郎擁傳出燕關開府西南控百蠻萬里煙濤青雀舫
千秋詞賦碧鷄山主恩題柱雲霄上時難論兵天地間
春到昆明懷漢苑幾回嗚玉共朝班
送高伯宗還楚(魏裳)
文園多病轉相親搖落秋風白髮新寂寞潘輿傷往賦
凄凉郢調倦游人雨聲萬壑懸江樹暝色孤帆落漢濱
此去烽煙開北極側身天地更沾巾
懷子與(魏裳)
頻年烽火近長安關塞蕭條行路難亂後客心愁裏折
别来書札夢中看玄經草罷時名左白石歌成夜色寒
明月五湖堪欲滿懷人千里正凭闌
送孫大宗伯之金陵(魏裳)
仙掌高寒曙色開尚書曳履下蓬莱望懸北斗時名重
地入金陵王氣逥獻納久傳三殿疏風流真羨兩都才
已知門下侯芭遠問字何人載酒来
夏夜于鱗山樓(魏裳)
濁酒高樓暑自清凌雲詞筆意峥嶸星辰倒挂青萍色
山水凉生綠綺聲賦入甘泉通御氣人傳河朔見交情
知君庾亮多幽興長嘯胡牀坐月明
春夜與于鱗宿龍洞山同賦(魏裳)
握手千山意獨親飛揚不似在風塵彩毫自照驪珠色
綠酒還傾郢雪春芝草舊傳安漢客桃花猶識避秦人
途窮且莫悲車轍一醉能令萬象新
白雪樓(魏裳)
郢調凄凉思轉幽卜居還倚鮑山丘乍疑海氣能為屋
不道仙人獨有樓乘興好看明月上登高長嘯白雲秋
琴心自在誰堪識且聽巴人下里謳
天目先生青蘿館集得湖字(汪時元)
屋裏煙霞逼畫圖山中歲序過蘼蕪開樽暮雨来三徑
染翰春雲出五湖白髮有誰工說劍黃金且自判呼盧
相逢意氣仍相許總是高陽舊酒徒
滄溟先生起家觀察浙江(汪時元)
泰岳清風梁甫吟函關真氣復南臨千秋禹穴探書興
一日龍門御李心湖海向甘雲卧穩乾坤難負主恩深
若教司馬文園老誰為誇胡賦上林
鸚鵡洲弔禰衡(洲今沈江矣汪時元)
黃鵠磯頭日夜聲似猶鸚鵡賦初成於今明月懸江漢
何處芳洲問禰衡古木一川秋色盡寒濤千載暮煙生
臨觴忽有悲風起激楚陽阿氣未平
登黃州赤壁(此即蘇子瞻行樂處而猶有破曹赤壁在嘉魚焉)
(汪時元)
崚嶒赤壁倚煙霄伯氣冥冥入望遙兩賦山川名後世
三分天地見前朝横江浪湧如相待縱酒風流可再招
徙倚不堪搖落後武昌南去更蕭條
遊石湖蘭若(釋来復)
荷花蕩西湖水深上有蘭若當高岑客吟時見猿鳥下
僧定不聞鐘磬音雨香秋林橘子熟雲落空澗棠梨隂
閒來掃石坐竹裏静與山人論素心
古今詩删卷三十
