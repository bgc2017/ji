古今詩刪卷二十七
明李攀龍編
明五言律詩
紫騮馬(李先芳)
沙苑紫驊騮雕韉錦絡頭千金能一顧萬里為防秋䟤
跋飛塵下驂驔汗血流天閑十二種誰解取封侯
劉生(李先芳)
談兵羞燕頷負氣捋虬鬚朝彈上林雀夜醉酒家胡片
言傾四座千金直一盧撫劍平津道挾殺李金吾
留别于鱗(李先芳)
李侯才卓犖文字逼先秦因無知己者不欲暗投人白
雲官舍冷綠酒别情親他日傳離思千山黃鳥春
鄱陽湖(李先芳)
吳城臨古渡湖水接天開一夜南風起扁舟萬里迴波
漂星子縣雲没大孤臺却望蒼茫裏匡廬秋色來
除夕雨雪(李先芳)
除歲窮隂積遥天雨雪懸朝昏難辨日晦朔暗分年鴻
鴈相將去梅花各自妍笑看兒女長老我大江邊
送張内翰赴院(李先芳)
北人重然諾君子莫相忘萬里依兄弟三年吐肺腸侍
臣金作礪太史玉為堂儻念羈棲羽天邊垂末光
楊花(章适)
北來千萬樹總作雪垂垂亂引閨中思閒牽陌上悲悠
悠似春夢冉冉駐遊絲會見御溝水萍生葉綠時
儀興天寧寺浮屠(章适)
峭絶更無羣河山眺不分恍疑楊子岸遥接洞庭雲初
地真空闊人天易夕曛冥搜謝梯級超想出聲聞
寄于鱗四首(王世貞)
遠樹太行壯亂流漳水深風雲來染翰河嶽映披襟鞭
弭中原約車書異代心並驅吾豈敢或可效知音
其二
春色邢臺上獨唫千古愁鼔行人自失罄折爾何求官
恐詩名奪才寧吏術收西來書一紙吾病欲全瘳
其三
春郊望不盡飛動意難禁地轉漳流闊山連薊日深安
危吾長物貧賤爾初心薄俗寧無畏高齋且細吟
其四
莫問除書意風塵彼一時折腰君自苦鞅掌我何辭客
計深憐晚詩名未易卑吳門耦耕地烽火受人疑
答于鱗二首(王世貞)
向來憐影意豈謂欲騰驤吾黨無中駟君才老太行别
筵人又改借箸策誰長莫作懸車問浮沉總不妨
其二
為問長安態縱横日與新好龍兼廢似應馬遂為真但
自稱知己相留讓衆人乘桴余敢從滄海浩無津
張氏園亭(王世貞)
賴此多幽意還應事事宜秋隂生檜早暝色赴花遲侍
立顏如玉爭論肉勝絲君看廣陵散何異郢中詞
于鱗郡齋(王世貞)
握手未能畢寒篘香滿樽白雲供使者秋色向何門一
笑中原遇新詩異代論長安故人地車馬自言尊
别于鱗二首(王世貞)
西來天地坼無恙太行城二子狂歌發千山秋思生世
人殊黯淡何物與縱横不獨文章事兼高拙宦名
其二
春花杜陵陌慷慨各沾襟不謂人間地重扶海内心題
詩揮白日把酒笑黃金欲緩征車路關門斗氣沈
挽梁公實(王世貞)
當年太阿劍拂拭有光輝出獄果何意延津還一飛星
辰元不没河嶽自相依吾復憐雷令人今識者稀
答明卿(王世貞)
敢倚金緋在蹉跎誤此身時危輸小吏氣盡傍時人自
古文章事尤深放逐臣扁舟五老下隨意破沈淪
長山署中(王世貞)
覓句驚從得呼杯幸勿空句堪今日老杯借片時雄項
領紛成態腰支轉未工翛翛故園竹偏在月明中
青州雜感二首(王世貞)
尚憶遊燕侣新詩好共論壇成人大將鼎立幾中原放
逐吾曹事漂零聖主恩營丘跨海岱不擬賦招魂
其二
次第人間事無如且挂冠青雲李生失紫氣漢關寒宦
薄差相傍書成已倦看攬衣仍嚄唶愁見萬花殘
吳峻伯將至先以詩來答邀以此(王世貞)
忽報嵇康駕頻呼阮籍杯乾坤雙眼到海岱故人來雪
入朱絃盡春留綵筆開欲東雖馬首無乃一徘徊
答寄于鱗三首(王世貞)
屈指人間世名成豈偶然中原方軌在畏路拂衣偏病
色高千古窮愁自一天可無沮溺耒難並汶陽田
其二
偶誦招魂語驚心往事多蹉跎吾計失憔悴此生過隱
跡羞叢桂詩章畏蓼莪湘江暮煙色愁絶意如何
其三
何限乾坤事歸來汝自酬振衣滄海月搖筆岱雲秋一
字堪金石孤城各斗牛報書知徤在不必泪潛流
長興訪徐子與(王世懋)
相逢盡一醉惜别戀餘歡布帽憐秋色綈袍入夜寒酒
令人自遠詩任俗相看拙宦吾曹事無歌行路難
祀陵二首(徐中行)
風雨從西極河山自北辰林喧萬馬夕花暗七陵春慘
淡弓刀泣趨陪劍履新文園即此地誰復漢詞臣
其二
展祀逢寒食登臨起暮愁隂霾屯虎豹春雨濕松楸燭
影千官靜泉深萬壑幽行宫雲縹緲應望翠華留
臥病簡于鱗明卿(徐中行)
交遊歸欲盡滄海意仍違豈羨鱸魚鱠長懷薜荔衣人
應嗤宦拙我已貴知希起看西山雪悠悠憶翠微
簡子相(徐中行)
故國同千里新愁總二毛豈緣微禄累應為太玄勞雲
月清瑶瑟風塵暗寶刀知君有起色堪賦廣陵濤
答明卿二首(徐中行)
旅館銜杯日詞場問鼎年昔游曾後乘一别竟先鞭身
豈風塵失盟應海岳懸當時有長劍依舊倚胡天
其二
燕市驚重見悲歌白日隂乾坤名轉大烽火病逾深萬
事猶存舌千秋未折心豈應吾黨外别自有知音
燕山除夕(徐中行)
舊遊曾此地除夕況堪悲生死天難問文章老自知中
原纔一遇吾道竟羣疑正有山陽感誰教玉笛吹
秋日二首(徐中行)
迢逓懷親舍棲遲念此身百年當自得孤憤竟誰陳白
首存知己黃金閱世人扁舟定早晚湖上一垂綸
其二
風霜物候改歲月客心驚高卧常多病深藏轉畏名滄
洲連夕夢白髮逼秋生歸計仍疎闊偏傷留滯情
哀商中丞(徐中行)
將相未交驩烽煙漫築壇至今憂左衽何遽失南冠雨
泣蒼梧晚風吹易水寒唯餘龍劍氣長向獄中看
春日同順甫元美遊姚園(徐中行)
落魄憐吾黨流光憶去年狂歌依白雪醉眼望青天詞
賦非時好漁樵自舊緣試看芸閣吏何似竹林眠
于鱗元美同日發偕宗吳二生送之分賦(徐中行)
萬里知難駐千秋豈更親劍分留紫氣杯盡失青春三
署傾詩客中原散酒人勿令歌變徵風雨易傷神
吳給事謫豫章四首(徐中行)
乾坤震蕩後雨雪豫章行與世安微禄投荒就大名青
山飛瀑色白日走江聲若過柴桑里堪從漉酒生
其二
此日何天問當年已陸沈罪寧懷白璧權合讓黃金縱
改滄桑色難摧海岳心湘纍靈尚在千載見知音
其三
淮陽漢揖客澤畔楚詞臣霄漢寧容汝江湖且寄身寒
濤千里雪落日九江春試掃匡廬石青天賦隱淪
其四
綠鬢三湘客青楓八月濤未須傷積羽總不廢持螯把
劍星文動攤書嶽色高非君能放逐不復見離騷
過于鱗郡齋(徐中行)
高齋淹下榻雨色暗荒城濁酒千秋事綈袍一日情側
身看世態握手失時名從此三江上悠悠好濯纓
出守後寄舊遊(徐中行)
白雪吾何有青雲向未爭祇銜國士意遂被黨人名星
斗紛搖落山川亦震驚因思河朔飲一語未堪輕
郭黎梁三生再過客邸(徐中行)
白社疎狂客青門雨雪天邀歡忘歲晚得句覺春偏别
易成今古交難論後先高陽即此地莫問酒壚邊
罷郡後作四首(徐中行)
鷹隼飜韝日魚龍脱網時人應嗟放逐我自戴恩私萬
事莊生夢千秋楚客辭倘能齊物理飜怪罷官遲
其二
故人俱蹈海孤客竟歸田碩果久知盡寒灰寧復然掩
關天目雨把釣五湖煙慎惜雙龍劍休教犯斗邊
其三
卧閣身仍病抽簪氣始豪雄飛吾有在殺翮爾徒勞揮
翰千秋失開尊五嶽高此時嵇叔夜真自感山濤
其四
頃已厭承明今歸遂偶耕鴻冥幽客意狙喜衆人情簿
領上何補文章老未成拂衣從此去日月任縱横
病中柬于鱗子與(吳國倫)
病起科頭夕交深抵掌時即君能載酒而我一論詩意
氣元非偶文章只在兹誰知青侣桂並卧白雲司
柬于鱗子與(吳國倫)
世情驚一諤斯道屬羣猜雙璧虞卿至千金郭隗來眼
中猶二子海内足真才欲問藏身地何如濁酒杯
柬子相(吳國倫)
文章千古事不向世情看饑飽從囊粟飛垂各羽翰衆
中結襪易身後執鞭難爾若疑山水朱絃何處彈
賦得雙玉贈于鱗元美(吳國倫)
何來雙白玉寒色照中天足分荆人刖名逾趙士全異
時離合浦終古得藍田愧我持燕石微光四乘前
與黃給事中(吳國倫)
落魄無勞歎惟慙負聖明小臣宜得罪古道不成名爾
去招梅福予歸弔屈平舊來鷹隼意敢復向人鳴
秋日匡山二首(吳國倫)
倚伏誰能測千秋合自盟大名非我有往事亦人情月
借銜杯色江懸伏枕聲豈應遷客夢容易到神京
其二
閉閣營何事羣書枕北忩星辰占戀闕風雨助哀江應
馬心初定雕龍意未降蹉跎問歸計端愧鹿門龐
答于鱗元美見慰之作二首(吳國倫)
投荒吾自取二子念何深並牘驚人語三年逐客心星
河搖起立風雨暗行吟已似長沙弔慚非汨水沈
其二
五老忽相失秋風歸去來頗無遷客態猶使故人哀白
雪開詩卷浮雲度酒杯岱宗高不極東望日徘徊
歸德作(吳國倫)
所經席未暖朝野自孤蹤多病微官好無能長吏容夢
中誰是蝶塵外客猶龍二子如堪作吾將曳履從
春懷三首(吳國倫)
竊禄微無補憂時劇不禁江山懸帝力宫闕見天心曲
突猶非晚前籌合更深萬方眉可察那得不沾襟
其二
物意自難合故人殊可憐望風疑赤幟掩耳問朱絃血
染吳江水躬耕歷下田庭枝囀黃鳥相憶獨澘然
其三
漸朽淮揚骨難招嶺外魂看詩論伯仲將淚問兒孫白
馬何人至黃泉此意存綿綿總長夜杯土任乾坤
元美夜過將有江南之役(宗臣)
金樽墮明月瑶瑟動輕隂砧杵秋城急煙霞故國深不
堪惆悵色兼入别離心去住俱萍梗佳期可易尋
上陵作(宗臣)
金鳬常泛海石馬欲鳴風劍珮秋霜響雲煙紫塞通河
山不改色天地自相雄羣帝俱神武園陵白露中
同明卿子與送别于鱗元美(宗臣)
春色何堪問開樽是别筵中原送二子北斗散高天深
語江河在雄心日月懸千山分馬首那忍遂揚鞭
天目徐山人(宗臣)
天目三千尺西南第一峯瀑來飛萬馬石削起雙龍白
日江華亂青雲海色重行歌秋更好散髮弄芙蓉
元美明卿集張氏園亭(宗臣)
古臺荒自出石磴曲相臨忽起千秋思能空萬古心明
月有如此幽人不可禁何須賦搖落夜色五雲深
宋之問詠笛(高岱)
横笛夜初鳴長風度曲清誰家明月下無限玉關情春
去梅獨落愁中柳盡生不堪動鄉思嗚咽斷腸聲
高適登閣(高岱)
向晚登高閣雲天入望遥隂森祗樹合颯沓雨花飄歸
鴈衝江霧孤帆落暮潮關河同寓日旅思各蕭條
關山月(高岱)
青天一片月萬里獨相依風急刀環望霜寒玉鏡飛龍
河浮夜色羌笛怨清輝愁絶閨中婦高城正擣衣
塞上(高岱)
孤塞烽煙合龍庭道路開月明飛羽度雲暗射鵰來邊
草秋先白胡笳夜轉哀匈奴今未滅莫上望鄉臺
立春夜集李伯承宅(高岱)
鳷鵲猶殘雪晴光動上林寒隨宫漏盡春入酒杯深身
世堪長嘯乾坤但苦吟百年能幾醉萍跡任浮沈
再别董元漢(高岱)
暫握天南手初嚴薊北程一封排闥入萬里負戈行遠
别憐消渴生還冀聖明白雲樓上月無限憶君情
寄懷李師孟水曹二首(高岱)
别署秋光滿千帆霽色開海風吹月上江雨帶潮來名
著山公啓詩傳水部才不知登眺處誰與共銜杯
其二
君為滄水使予卧白雲林古色青萍劍希聲綠綺琴尺
書明月夜千里故人心愁絶兵戈滿孤鴻楚塞深
送元美奉使江南(高岱)
海内二三子天涯去住情片帆江月冷孤劍使星明塞
北獨烽燧江南更甲兵感時知有賦還擬寄同聲
贈伯承(高岱)
李生負高格瀟灑淨塵襟抗俗榮名薄論交道氣深一
尊聊北海隻字可南金玄草看充棟無人識此心
春愁(高岱)
作客長無了春愁正不禁苦吟增白髮貰酒盡黃金笛
裏思鄉泪笳邊出塞心十年驚一夢空自愧朝簪
素屏(高岱)
雲母誰家麗孤屏素轉幽淨搖庭樹影寒颯井梧秋背
月聯瑶席當風障玉樓美人歌舞罷斜倚不勝愁
吳明卿再謫睢陽(高岱)
謫去君何恨栖遲今古同名從遷客重賦以遠遊工駿
骨傾燕市蛾眉出漢宫黃金臺下柳折贈意無窮
秋夜省中吏隱園獨坐(高岱)
忩竹含煙重庭梧下吹輕月高河影澹天近露華清暝
入盆魚色秋疎塞鴈聲官曹真似水吏隱不虚名
山居(汪時元)
煙霞一以卧歲月幾回新不是青山色寧留白眼人行
藏惟自識窮達好誰論獨有巖中桂秋來倍可親
元日(汪時元)
淑氣冰霜後東風草木前紅顏憐舊日白髮見新年栢
葉浮春酒梅花落舞筵興來搖彩筆聊和郢中篇
襄陽留别尊師徐大夫入滇二首(汪時元)
飛揚今古意寧免世人疑驛路雙旌發風塵一劍知雲
停冠蓋里月上習家池為問羊公石徘徊馬去遲
其二
飲罷宜城酒陶然日月間使星遥入部真氣又臨關暮
雪飄三楚春風動百蠻南征天更遠縹緲萬重山
古今詩刪卷二十七
