古今詩刪卷五
明李攀龍編
宋樂府
丁督護歌(孝武帝)
督護北征去相送落星墟帆檣如芒檉督護今何渠
代放歌行(鮑照)
蓼蟲避葵堇習苦不言非小人自齷齪安知曠士懷雞
鳴洛城裏禁門平旦開冠蓋縱横至車騎四方來素帶
曳長飈華纓結遠埃日中安能止鐘鳴猶未歸夷世不
可逢賢君信愛才明慮自天斷不受外嫌猜一言分珪
爵片善辭草萊豈伊白璧賜將起黃金臺今君有何疾
臨路獨遲迴
出自薊北門行(鮑照)
羽檄起邊亭烽火入咸陽徵師屯廣武分兵救朔方嚴
秋筋竿勁虜陣精且強天子按劔怒使者遥相望鴈行
緣石徑魚貫度飛梁簫鼔流漢颸旌甲被胡霜疾風衝
塞起沙礫自飄揚馬毛縮如蝟角弓不可張時危見臣
節世亂識忠良投軀報明主身死為國殤
代結客少年場行(鮑照)
驄馬金絡頭錦帶佩吳鈎失意杯酒間白刃起相讐追
兵一旦至負劔遠行遊去鄉三十載復得還舊丘升高
臨四關表裏望皇州九塗平若水雙闕似雲浮扶宫羅
將相夾道列王侯日中市朝滿車馬若川流擊鐘陳鼎
食方駕自相求今我獨何為塪壈懷百憂
中興歌(鮑照)
襄陽是小地壽陽非帝城今日中興樂遥冶在上京
胡笳曲(吳邁遠)
輕命重意氣古來豈但今緩頰獻一說揚眉受千金邊
風落寒草鳴笳墜飛禽越情結楚思漢耳聽胡音既懷
離俗傷復悲朝光侵日當故鄉没遥見浮雲隂
江南思(湯惠休)
幽客海隂路留戍淮陽津垂情向春草知是故鄉人
讀曲歌七首(無名氏)
花釵芙蓉髻雙鬢如浮雲春風不知著好來動羅裙
其二
念子情難有已惡動羅裙聽儂入懷不(闕)
其三
娑拖何處歸道逢播掿郎口朱脱去盡花釵復低昂
其四
合冥過藩來向曉開門去歡取身上好不為儂作慮
其五
含笑來向儂一抱不能置領後千里帶那頓誰多媚
其六
暫出白門前楊柳可藏烏歡作沈水香儂作博山罏
其七
閨閣斷信使的的兩相憶譬如水上影分明不可得
莫愁樂(無名氏)
聞歡下揚州相送楚山頭探手抱腰看江水斷不流
襄陽樂三首(無名氏)
江陵三千三西塞陌中央但問相隨不何計道里長
其二
人言襄陽樂樂作非儂處乘星冒風流還儂揚州去
其三
揚州蒲鍛環百錢兩三叢不能買將還空手攬抱儂
西烏夜飛(無名氏)
日從東方出團團雞子黃夫婦恩情重憐歡故在傍
齊樂府
江臯曲(王融)
林斷山更續洲盡江復開雲峰帝鄉起水源桐栢來
陽翟新聲(王融)
懷春發下蔡含笑向陽城恥為飛雉曲好作鵾雞鳴
入朝曲(謝朓)
江南佳麗地金陵帝王州逶迤帶綠水迢逓起朱樓飛
甍夾馳道垂楊蔭御溝凝笳翼高蓋疊鼓送華輈獻納
雲臺表功名良可收
王孫遊(謝朓)
綠草蔓如絲雜樹紅英發無論君不歸君歸芳已歇
估客樂二首(釋寳月)
大艑珂峨頭何處發揚州借問艑上郎見儂所歡不
其二
初發揚州時船出平津泊五兩如竹林何處相尋博
蘇小小歌(古辭)
妾乘油壁車郎騎青驄馬何處結同心西陵松栢下
梁樂府
夏歌二首(武帝)
閨中花如繡簾上露如珠欲知有所思停織復踟蹰
其二
玉盤著朱李金杯盛白酒雖欲持自親復恐不甘口
秋歌(武帝)
繡帶合歡結錦衣連理文懷情入夜月含笑出朝雲
白紵辭(武帝)
纖腰嫋嫋不任衣嬌怨獨立特為誰赴曲君前未忍歸
上聲急調中心飛
龍丘引(簡文帝)
龍丘一回首楚路蒼無極水照弄珠影雲吐陽臺色浦
狹邨煙度洲長歸鳥息游蕩逐春心空憐無羽翼
烏棲曲(簡文帝)
織成屏風金屈膝朱唇玉面燈前出相看氣息望君憐
誰能含羞不自前
烏棲曲(元帝)
沙棠作船桂作楫夜渡江南採蓮葉復值西施新浣沙
共向江干眺月華
襄陽蹋銅鞮歌(沈約)
蹀鞚飛塵起左右自生光男兒得富貴何必在歸鄉
起夜來(柳惲)
城南斷車騎閣道覆青埃露華光翠網月影入蘭臺洞
房且莫掩應門或復開颯颯秋桂響非君起夜來
行行且游獵篇(劉孝威)
之罘講射所上林娛獵場選徒驕楚客召狩誇胡王䍐
車已戒道風烏復起行佽飛具矰繳材官命蹶張高罝
掩月兔勁矢射天狼蹠地不遑逸排虛豈及翔日暮勾
陳轉風清鐃吹颺歸來宴平樂寧肯滯禽荒
行幸甘泉宫歌劉孝(威)
漢家迎夏畢避暑甘泉宮棧車鳴里鼓駟馬駕相風校
尉烏桓騎待制樓煩弓後旌猶五柞前笳度九嵕才人
豹尾内御酒屬車中輦迴百子閣扇動七輪風鳴鐘休
衛士披圖召後宮材官促校獵凉秋戲射熊
陌上桑(王臺卿)
鬱鬱陌上桑盈盈道傍女送君上河梁拭淚不能語
度關山(戴暠)
昔聽隴頭吟平居巳流涕今上關山望長安樹如薺千
里非鄉邑四海皆兄弟軍中大體自相褒其間得意各
分曹博陵輕俠皆無位幽州重氣本多豪馬銜苜蓿葉
劔瑩鷿鵜膏初征心未習復值鴈飛入山頭看月近草
上知風急笛吹曲難成笳繫響還澁武帝初承平東伐
復西征薊門海作塹榆塞冰為城催令四校出倚望三
邊平箭服朝來動刀環臨陣鳴將軍一百戰都護五千
兵且决雄雌眼前利誰道功名身後事丈夫意氣本自
然來時辭第已聞天但令此身與命在不持烽火照甘
泉
歡聞歌(王金珠)
豔豔金樓女心如玉池蓮持底報郎恩俱期遊梵天
鼓角横吹曲辭
企喻歌二首(無名氏)
前行看後行齊著鐵裲襠前頭看後頭齊著鐵&KR3127;鉾
其二
男兒可憐蟲出門懷死憂尸喪狹谷中白骨無人收
瑯琊王歌辭三首(無名氏)
新買五尺刀懸著中梁柱一日三摩娑劇於十五女
其二
快馬高纏鬃遥知身是龍誰能騎此馬唯有廣平公
其三
客行依主人願得主人彊猛虎依深山願得松栢長
紫騮馬歌辭二曲(無名氏)
十五從軍征八十始得歸道逢鄉里人家中有阿誰
其二
遥看是君家松栢冡纍纍兔從狗竇入雉從梁上飛
黃淡思歌(無名氏)
心中不能言腹作車輪旋與郎相知時但恐傍人聞
地驅樂歌二曲(無名氏)
側側力力念君無極枕郎左臂隨郎轉側
其二
摩捋郎鬚看郎顔色郎不念女不可與力
隴頭流水歌三首(無名氏)
隴頭流水流離西下念我一身飄然曠野
其二
西上隴阪羊腸九迴山高谷深不覺脚酸
其三
手扳弱枝足踰弱泥(闕)
隴頭歌辭三首(無名氏)
隴頭流水流離山卞念吾一身飄然曠野
其二
朝發欣城暮宿隴頭寒不能語舌卷入喉
其三
隴頭流水鳴聲幽咽遥望秦川心腸斷絶
捉搦歌四曲(無名氏)
粟榖難舂付石白敝衣難護付巧婦男兒千凶飽人手
老女不嫁只生口
其二
誰家女子能行步反著裌禪後裙露天生男女共一處
願得兩箇成翁嫗
其三
華隂山頭百丈井下有流水徹骨冷可憐女子能照影
不見其餘見斜領
其四
黃桑柘屐蒲子履中央有絲兩頭繫小時憐母大憐壻
何不早嫁論家計
折楊柳歌辭二曲(無名氏)
遥看孟津河楊柳鬱婆娑我是虜家兒不解漢兒歌
其二
徤兒須快馬快馬須徤兒䟤跋黃塵下然後别雄雌
折楊柳枝歌(無名氏)
問女何所思問女何所憶阿婆許嫁女今年無消息
幽州馬客吟歌辭二曲(無名氏)
快馬常苦瘦勦兒常苦貧黃禾起羸馬有錢始作人
其二
南山自言高只與北山齊女兒自言好故入郎君懷
高陽樂人歌二曲(無名氏)
可憐白鼻騧相將入酒家無錢但共飲畫地作交賖
其二
何處䑜觴來兩頰色如火自有桃花容莫言人勸我
陳樂府
玉樹後庭花(後主)
麗宇芳林對高閣新籹豔質本傾城映戶凝嬌乍不進
出帷含笑復相迎妖姬臉似花含露玉樹流光照後庭
烏棲曲二首(徐陵)
卓女紅籹期此夜胡姬沽酒誰論價風流荀令好兒郎
偏能傅粉復薰香
其二
繡帳羅帷隱燈燭一夜千年猶不足唯憎無賴汝南雞
天河未落猶爭啼
當壚曲(岑之敬)
明月二八照花新當壚十五晚留賓回眸百萬横自陳
北朝樂府
挾琴歌(魏收)
春風宛轉入曲房兼送小苑百花香白馬金鞍去未返
紅籹玉筯下成行
勅勒歌(無名氏)
勅勒川隂山下天似穹廬籠蓋四野天蒼蒼野茫茫風
吹草低見牛羊
烏夜啼(庾信)
促柱繁絃非子夜歌聲舞態異前溪御史府中何處宿
洛陽城頭那得棲彈琴蜀郡卓家女織錦秦川竇氏妻
詎不自驚長淚落到頭啼烏恒夜啼
古今詩刪卷五
