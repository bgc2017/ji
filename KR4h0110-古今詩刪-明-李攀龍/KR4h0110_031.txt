古今詩删卷三十一
明李攀龍編
明五言排律
海珠寺(王偁)
絶島波心見棲身玉鏡中欲觀鼇背日還伏鷁樓風客
思員壺外雲程若木東蜃光晴乍霧海氣晝成虹僧刹
蛟龍護神珠水月通同遊多逸侣歸棹擬乘空
重謁孝陵(李東陽)
龍虎諸山會車書萬國同星纏環斗極王氣繞江東地
湧神宫出橋分御水通丹爐晨隠霧石馬夜嘶風日月
無私照乾坤仰聖功十年瞻望處雲樹鬱葱葱
鄱陽湖(李夢陽)
太祖平陳日樓船下此都波濤留壯色天地見雄圖水
上開黃屋雲中下赤烏士猶詢後載戈已倒前徒力屈
鯨鯢仆聲回鴈鶩呼横江收玉笥跨海定金符文軌遙
通楚梯航訖至吳英謀恊睿筭勇奮想長驅殺氣黿
鼉徙腥風島嶼孤康山巍廟在忠武激頑夫
寄邊太常(何景明)
不薄淮陽守翻辭大省寮聯翩追近地奉引憶先朝日
月旂常動星辰劍珮搖漢儀瞻鹵簿虞樂典簫韶雅識
懷金奏同遊倚玉鑣聳身殊道路回首隔雲霄鸞翮終
難鎩鶯遷本在喬乾坤五馬貴江海一麾遙
渡涇渭(何景明)
湮沈九州會雄壯八川名隔歲望逥合分濤揚濁清堰
渠饒上壤形勢迥西京漕輓通秦甸津梁跨漢城波流
互明滅洲渚各縱横落日雨蕩潏遙天雙帶縈片帆儻
可借萬里自茲行
送林大司空赴召(鄭善夫)
白雪調應少珊瑚得者稀長空古意澹落日壯心飛千
載一魚水羣公覽鳳輝衆心還識斗北極此垂衣爰相
巾興冠維師後載非先朝高八座劍履又神畿
出塞二首(孫一元)
夜出漢家城朝来塞上行黃金短匕首白馬縵胡纓瀚
海驚傳檄燕山暗駐兵妖狐衝隊立燐火隔原明柳拂
轅門曙旗翻朔雨晴笑談開俎豆陳列走鮫鯨帳底鐃
歌起軍中殺氣横寧知謝州簿猶是一書生
其二
四塞黃雲接西征更北征饑鷹掠地去駿馬跑空鳴出
磧河聲咽抱關山勢横風生聞觱篥月黑見欃槍草際髑
髏語雲間獵火明旋砍白登路暗擣黑山營鼔角三邊
肅熊羆萬里行提携玉龍起擬死報神京
送管先生頒封秦府(高叔嗣)
五等周分國三王漢世家日聞敦帝族時見遣皇華翦
土仍鶉首疏邦自犬牙函關通使節灞水度征車過邑
恩難屢登堂禮更嘉何如北山客行役動長嗟
苦暑(許宗魯)
酷暑逃無地高天不可呼五行皆化火六合盡為鑪令
本司朱雀年應建赤烏焚林書有紀沸井事非誣禾黍
焦如燬龍蛇縮欲枯胡然蟄雷電無乃涸江湖熾焰憂
銷肺炎威恐裂膚合冰嘗憶漢置窖轉懷蘇虚誦清凉
品難迴白帝符何當超淨域摩頂灌醍醐
賦玉壺冰(楊慎)
雲送千峯雨風凝萬壑冰金莖先沆瀣錦席失炎蒸靈
響瓊璜解仙膏水碧澄清泠浮綠蟻瀟灑絶青蠅凉草
虚疑挂寒菰定未勝何當却塵鞅赤脚踏高層
山雪(李汝蘭)
山雪照晴嵐山人睡正酣饑烏啼古戍落鴈起寒潭野
服初添絮朝冠久卸簪交情貧後見世故静中諳避俗
作巢父全生學老聃草堂有樽酒獨酌對終南
送董克平宰六合(謝榛)
東南動星宿淮海得郎官王氣秣陵近潮聲瓜步寒歌
謠知俗變案牘坐更殘古劍還誰識瑤琴且自彈早鶯
啼縣郭春草徧江干驥足知君健風雲百里看
寄王侍御(謝榛)
君王重簡命爾志在澄清節鉞分西顧風雲護北征羽
旗荒外合驄馬雪中行直渡桑乾水還臨驃騎營九關
多猛士百戰有長城夜半仍傳檄天寒未解兵竒才逢
聖代雄略見儒生獨仗防邊策能收抗疏名
送朱駕部伯隣使塞上(謝榛)
早發佩龍泉行看紫氣纏寒雲抱亭障枯柳散烏鳶嶺
暗飛狐雪關開白馬天風塵諸將老任俠五陵傳北使
明星動南心片月懸誰從竇車騎萬里勒燕然
送王安慶(謝榛)
結綠殊增價飛黃早出羣賢聲定𤾂國經術自河汾竹
馬来童子蒲鞭得使君訟庭閒晚照官樹澹春雲文物
古今勝江山吳楚分歌謠起中夜應向月中聞
少司馬蘇公之鎮(謝榛)
旌旆發長安邊庭報築壇寒鉦殷地響霜劍照人寒青
海連兵苦黃金結士驩論功多汗馬應募有材官漢檄
雲中度班銘石上看雄圖驃騎在一戰取樓蘭
白雪樓同徐以言諸比部夜賦(謝榛)
西署鳳城陬聊為秉燭遊和歌半吳越南北有曹劉白
髮唯孤劍清風共一樓苑鐘疎静夜宫月澹初秋露上
金莖重河連玉闕浮靈文猶漢代仙樂自燕州歲序紛
吾感山川壯此留又驚天外鴈縹緲下滄州
送劉子旭使雲中(謝榛)
君才班馬流十度帝京遊聖代開竒璞春風脱敝裘長
懷漢室策獨抱杞人憂地曠笳逾慘沙寒鴈不留壯心
看劍鍔屈指計刀頭千古儒生輩誰期定遠侯
庚戌八月二十二日恭聞奉天殿視朝(謝榛)
上苑凉颷起西山瑞靄濃玉珂天漢路金闕午時鐘劍
珮鑪香近旌旗日影重宫牆落楊柳水檻出芙蓉萬舞
趨丹鳳千官識衮龍遙傳北伐詔光耀紫泥封
姜節之太史宅對雪(謝榛)
向夕變山川寒深歲暮天玉堂輝自動瑤闕燦相連酒
訝新豐貴冰增太液堅媚春殊可賦照夜迥堪憐留滯
龍門客逍遙鶴氅仙共看漢太史還為紀華年
童侍御謫嶺南(謝榛)
帆度三江盡雲飛五嶺遲炎方殊物色秋水澹心期地
遠身仍健官清俗可移瘴烟聊復酒海月尚堪詩正氣
驚山鬼威名伏島夷羅浮春萬里遷客寄書時
劉稽勲宅賦雪(謝榛)
春歸紫禁城脈脈雪花明照夜千山色因風萬戶聲卧
袁真是懶訪戴亦多情古劍靈常動冰壺虚更清中朝
深啓事東郭但浮名郢曲今誰和燕歌老自平
寄别陸明府道函(謝榛)
朔風吹萬里何事復燕都門發星前騎城翻雪後烏征
塵上短褐落日照長途趙北黃雲斷漳南白草枯生涯
人自老愁思鴈相呼梁苑多詞客高陽一酒徒昔遊同
授簡夜醉更摴蒲為寄潘懷縣聲名是壯圖
寄别丁内黃(謝榛)
向月琴無侣衝星劍有神栖遲元静者漂泊故愁人薄
俗交難定同鄉情易親客途經雪冷官柳隔年新天遠
飛鳬舄時清老角巾何當共樽酒重醉帝京春
贈史中丞(謝榛)
千載東南計三秋戰守功陣雲回氣色匣劍閉雌雄往
事長歌外流年高卧中風霜唯勁竹江海一冥鴻薄俗
懷巢父幽期得阮公醉来論世故謬許老夫同
天寧寺塔(謝榛)
舍利藏千古靈光夜夜開簷高色界盡天近法雲来鴿
自虚空轉龍將風雨迴地形標疊障河勢見三臺徒向
人間老深慙鄴下才因從遠公社登眺思悠哉
寄懷于鱗使君(謝榛)
保障今三輔誰言是薄遊掄才傾漢署為郡動燕州不
寐冰霜夜高懷風雨秋人間多宦迹海内此名流白璧
時方抱青山道可求曾憐鸚鵡賦更憶鷫鸘裘大雅終
誰定狂歌豈自謀翩翩五騮馬泛泛一沙鷗襄國烟中
樹漳河月下舟遙知共參佐吟眺正登樓
德藩白雲亭觀珍珠泉作(李先芳)
帶礪開宗國湖山列祖筵泛槎滄海上張樂白雲顛臺
榭吞寒浦笙歌拂夕烟地靈歕玉屑天派瀉珠泉鮫室
光逾媚驪宫夜不眠月中疑蚌出水底見星懸詞客頻
中聖君王正渴賢本支流不盡千古鏡常圓
送顧天臣偕謝茂秦南還(王世貞)
遊客争歸趙虞卿亦見尋立談雙白璧笑却千黃金解
道國恩重誰同交誼深﨑嶇依一老流落見餘心擊筑
無燕市羈栖有越吟揖余還拂袖碣石暮雲沈
秋夜同李申登白雲樓(王世貞)
吏歸西省鑰人倚白雲樓惜晝頻呼燭驚寒憶授裘霜
餘薊嶺出暝表漢宫浮刁斗金吾夜關城玉杵秋放歌
天籟合吹笛露華收客是陳登侣予仍王粲游盛時雙
涕淚非土並淹留歲月孤蹤偶乾坤萬象稠大夫應有
賦珍重向誰投
于鱗郡齋(王世貞)
不淺停車興寧因戀濁醪客顔迴把袂吾手任持螯十
日布衣飲千秋冠蓋勞北風寒趙瑟明月隠吳刀湖海
身難下乾坤首並搔宦情餘汝在物譽借詩逃一别安
孤枕相知仗二毛白雲空在望誰益太行高
送大梁李公轉東藩左轄八韻(徐中行)
賦别復梁園高秋鼔吹喧張旌臨北海馮軾下中原賜
履東秦壯登封泰嶽尊河山開日觀星斗挂天門闕里
風堪問明堂跡尚存齊名慚李固對榻戀陳蕃湖月邀
仙舫峯雲落酒樽誰憐虚左地長憶信陵恩
同張肖甫送迺兄張山人還蜀(徐中行)
兄弟金臺别依依玉樹柯鳴琴悽蜀調把酒醉燕歌曉
騎停楊柳春衣換薜蘿回車赤岸近卧閣白雲多月度
峨眉夜花飛錦水波著書藏小酉種藥滿中阿物色三
巴盡蓬蒿二仲過他時登海嶠莫惜示羊何
冬日述懷示元美(吳國倫)
偃蹇誰青眼飛揚獨素毫途窮羣態見物役此身勞趨
走偏鷄舌聲華忝鳳毛異時難遽料清世敢言逃楚璧
甘人棄齊竽恥自操詎能栖枳棘只合卧蓬蒿多事容
欹枕孤懷且濁醪閉門惟藥裹扶杖即蘭臯郎署還持
戟名家有佩刀寸心歸鮑子尺牘謝山濤生死交期在
風霜病骨高斯文未應喪天豈厭吾曹
與子相飲遲元美(吳國倫)
春事忽云莫浮生宜醉中鳴珂燕市滿看劍薊門雄策
足慚吾蹇揮毫見爾工鬢知何日白花自上林紅樹擁
飛觴月天回岸幘風登樓有竒思未與仲宣同
送陳睢陽擢兵使入蜀(吳國倫)
上國名争識中州遇亦竒三河傾抵掌二室欵揚眉問
政先經術論文藉酒巵吏才分竹重友道握蘭知溟海
騰方力鈞天夢不疑十年耽卧閣萬里召登陴旋珥游
梁筆親函諭蜀詞居人歌五袴候騎擁雙麾九坂青驄
躍孤軍白羽持棧懸天咫尺江湧雪離披别思聞猿劇
裁書到鴈遲且携關塞手斟酌歲寒期
留别峻伯(宗臣)
握手殊難盡論心日轉紆更誰憐鳳鳥為爾繫驪駒明
月參相照浮雲互自踰客途從浩蕩帝里只須臾羣貴
安危在孤身去住俱豈知江海上不有報恩珠
夜過明卿遲元美不至(宗臣)
楚客傲如昔燕臺高至今雙珠明月動孤劍曉星侵天
地看人盡冠裳避世深窮途惟白雪失計自黃金詞賦
偏生色風塵易折心何如王逸少此夕負山隂
古今詩刪卷三十一
