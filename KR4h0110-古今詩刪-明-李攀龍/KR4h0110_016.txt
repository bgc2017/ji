古今詩删卷十六
明李攀龍編
唐七言律詩
古意(沈佺期)
盧家少婦鬱金堂海燕雙棲玳瑁梁九月寒砧催木葉
十年征戍憶遼陽白狼河北音書斷丹鳳城南秋夜長
誰為含愁獨不見更教明月照流黃
興慶池侍宴應制(沈佺期)
碧水澄潭映遠空紫雲香駕御微風漢家城闕疑天上
秦地山川似鏡中向浦廻舟萍已綠分林蔽殿槿初紅
古來徒羡横汾賞今日宸遊聖藻雄
侍宴安樂公主新宅應制(沈佺期)
皇家貴主好神仙別業初開雲漢邊山出盡如鳴鳳嶺
池成不讓飲龍川粧樓翠幌教春住舞閣金鋪借日懸
敬從乘輿來此地稱觴獻夀樂鈞天
奉和初春幸太平公主南莊應制(沈佺期)
主家山第早春歸御輦春遊繞翠微買地鋪金曾作埓
尋河取石舊支機雲間樹色千花滿竹裏泉聲百道飛
自有神仙鳴鳳曲併將歌舞報恩暉
紅樓院應制(沈佺期)
紅樓疑見白毫光寺逼宸居福盛唐支遁愛山情漫切
曇摩泛海路空長經聲夜息聞天語爐氣晨飄接御香
誰謂此中難可道自憐深院得廻翔
再入道場紀事應制(沈佺期)
南方歸去再生天内殿今年異昔年見闢乾坤新定位
看題日月更高懸行隨香輦登仙路坐近爐烟講法筵
自喜恩深陪侍從兩朝長在聖人前
同杜員外審言過嶺(沈佺期)
天長地闊嶺頭分去國離家見白雲洛浦風光何所似
青山瘴癘不堪聞南浮漲海人何處北望衡陽雁幾羣
兩地江山萬餘里何時重謁聖明君
興慶池侍宴應制(韋元旦)
滄池漭沆帝城邊殊勝昆明鑿漢年夾岸旌旂疏輦道
中流簫鼓振樓船雲峯四起迎宸幄水樹千重入御筵
宴樂巳深魚藻咏承恩更欲奏甘泉
侍宴安樂公主新宅應制(蘇頲)
駸駸羽騎歷城池帝女樓臺向晚披露灑旌旂雲外出
風廻岩岫雨中移當軒半落天河水遶逕全低月樹枝
簫鼓宸遊陪宴日和鳴雙鳳喜來儀
奉和春日幸望春宫應制(蘇頲)
東望望春春可憐更逄晴日柳含烟宫中下見南山盡
城上平臨北斗懸細草偏承廻輦處飛花故落舞觴前
宸遊對此歡無極鳥弄歌聲雜管絃
奉和初春幸太平公主南莊應制(蘇頲)
主第山門起灞川宸遊風景入初年鳳凰樓下交天仗
烏鵲橋頭敞御筵往往花間逢綵石時時竹裏見紅泉
今朝扈蹕平陽館不羡乘槎雲漢邊
幽州新歲作(張說)
去歲荆南梅似雪今年薊北雪如梅共知人事何嘗定
且喜年華去復來邊鎮戍歌連日動京城燎火徹明開
遙遥西向長安日願上南山夀一杯
㴩湖山寺(張說)
空山寂歷道心生虚谷迢遥野鳥聲禪室從來塵外賞
香臺豈是世中情雲間東嶺千重出樹裏南湖一片明
若使巢由同此意不將蘿薜易簮纓
遥同蔡起居偃松篇(張說)
清都衆木總榮芬傳道孤松最出羣名接天庭多景色
氣連宫闕借氛氳懸池的的停華露偃盖重重拂瑞雲
不惜流膏助仙鼎願將楨榦奉明君
奉和春日出苑矚目應令(賈曾)
銅龍曉闢問安廻金輅春遊博望開渭水晴光搖草樹
終南佳氣入樓臺招賢已從商山老托乘還徵鄴下才
臣在東周獨留滯忻逢睿藻日邊來
奉和初春幸太平公主南莊應制(李邕)
傳聞銀漢支機石復見金輿出紫微織女橋邊烏鵲起
仙人樓上鳳凰飛流風入座飄歌扇瀑水當階濺舞衣
今日還同犯牛斗乘槎共泛海潮歸
黃鶴樓(崔灝)
昔人已乘白雲去此地空餘黃鶴樓黃鶴一去不復返
白雲千載空悠悠晴川歴歷漢陽樹芳草萋萋鸚鵡洲
日暮鄉關何處是烟波江上使人愁
行經華隂(崔灝)
岧嶤太華俯咸京天外三峯削不成武帝祠前雲欲散
仙人掌上雨初晴河山北枕秦關險驛路西連漢峙平
借問路傍名利客無如此處學長生
登金陵鳳凰臺(李白)
鳳凰臺上鳳凰遊鳳去臺空江自流吳宫花草埋幽徑
晉代衣冠成古丘三山半落青天外二水中分白鷺洲
總為浮雲能蔽日長安不見使人愁
早朝大明宫呈兩省僚友(賈至)
銀燭朝天紫陌長禁城春色曉蒼蒼千條弱柳垂青瑣
百囀流鶯遶建章劍珮聲隨玉墀步衣冠身惹御爐香
共沐恩波鳳池上朝朝染翰侍君王
和賈至舍人大明宫之作(王維)
絳幘雞人報曉籌尚衣方進翠雲裘九天閶闔開宫殿
萬國衣冠拜冕旒日色纔臨仙掌動香烟欲傍衮龍浮
朝罷須裁五色詔珮聲歸到鳳池頭
和太常韋主簿五郎溫泉寓目(王維)
漢主離宫接露臺秦川一半夕陽開青山盡是朱旗繞
碧澗翻從玉殿來新豐樹裏行人度小苑城邊獵騎回
聞道甘泉能獻賦懸知獨有子雲才
大同殿生玉芝龍池上有慶雲百官共覩聖恩
賜燕樂敢書即事(王維)
欲笑周文謌燕鎬還輕漢武樂横汾豈如玉殿生三秀
詎有銅池出五雲陌上堯尊傾北斗樓前舜樂動南薰
共歡天意同人意萬歲千秋奉聖君
奉和聖製從蓬萊向興慶閣道中留春雨中春
望之作應制(王維)
渭水自縈秦塞曲黃山舊繞漢宫斜鑾輿迥出千門柳
閣道廻看上苑花雲裏帝城雙鳳闕雨中春樹萬人家
為乘陽氣行時令不是宸遊玩物華
敇賜百官櫻桃(王維)
芙蓉闕下會千官紫禁朱櫻出上闌纔是寢園春薦後
非關御苑鳥㗸殘歸鞍競帶青絲籠中使頻傾赤玉盤
飽食不湏愁内熱大官還有蔗漿寒
敇借岐王九成宫避暑應制(王維)
帝子遠辭丹鳳闕天書遥借翠微宫隔窗雲霧生衣上
卷幔山泉入鏡中林下水聲喧笑語岩前樹色隐房櫳
仙家未必能勝此何事吹簫向碧空
酌酒與裴廸(王維)
酌酒與君君自寬人情反覆似波瀾白首相知猶按劍
朱門先達笑彈冠草色全經細雨濕花枝欲動春風寒
世事浮雲何足問不如高卧且加飡
酬郭給事(王維)
洞門高閣靄餘暉桃李隂隂柳絮飛禁裏疎鐘官舍曉
省中啼鳥吏人稀晨搖玉珮趨金殿夕奉天書拜璅闈
強欲從君無那老將因卧病解朝衣
積雨輞川莊作(王維)
積雨空林烟火遲蒸梨炊黍餉東菑漠漠水田飛白鷺
隂隂夏木囀黃鸝山中習静觀朝槿松下清齋折露葵
野老與人争席罷海鷗何事更相疑
春日與裴廸過新昌里訪吕逸人不遇(王維)
桃源面面絶風塵柳市南頭訪隐淪到門不敢題凢鳥
看竹何須問主人城外青山如屋裏東家流水入西隣
閉戶著書多歲月種松皆作老龍鱗
過乘如禪師蕭居士嵩丘蘭若(王維)
無着天親弟與兄蕭丘蘭若一峯晴食隨鳴磬巢烏下
行踏空林落葉聲逬水定侵香案濕雨花應共石牀平
深洞長松何所有儼然天竺古先生
送魏萬之京(李頎)
朝聞遊子唱離歌昨夜微霜初度河鴻鴈不堪愁裏聽
雲山况是客中過關城曙色催寒近御苑砧聲向晚多
莫是長安行樂處空令歲月易蹉跎
送司勲盧員外(李頎)
流澌臘月下河陽草色新年發建章秦地立春傳太史
漢宫題柱憶仙郎歸鴻欲度千山雪侍女新添五夜香
早晚薦雄文似者故人今已賦長楊
題璿公山池(李頎)
遠公遁跡廬山岑開士幽居祇樹林片石孤峯窺色相
清池皓月照禪心指揮如意天花落坐卧閒房春草深
此外俗塵都不染惟餘玄度得相尋
寄綦母三(李頎)
新加大邑綬仍黃近與單車去洛陽顧盼一過丞相府
風流三接令公香南川粳稻花侵縣西嶺雲霞色滿堂
共道進賢蒙上賞看君幾歲作臺郎
送李回(李頎)
知君官屬大司農詔幸驪山職事雄歲發金錢供御府
晝看仙液注離宫千岩曙色旌門上十月寒花輦路中
不覩聲名與文物自傷留滯去關東
宿瑩公禪房聞梵(李頎)
花宫仙梵遠微微月隐高城鐘漏稀夜動霜林驚落葉
曉聞天籟發清機蕭條已入寒空静颯沓仍隨秋雨飛
始覺浮生無住著頓令心地欲歸依
題盧五舊居(李頎)
物在人亡無見期閒庭繫馬不勝悲窗前綠竹生空地
門外青山似舊時悵望秋天鳴墜葉㠝岏枯柳宿寒鴟
憶君淚落東流水歲歲花開知為誰
望薊門(祖詠)
燕臺一去客心驚笳鼓喧喧漢將營萬里寒光生積雪
三邊曙色動危旌沙場烽火侵胡月海畔雲山擁薊城
少小雖非投筆吏論功還欲請長纓
九日登仙臺呈劉明府(崔曙)
漢文皇帝有高臺此日登臨曙色開三晉雲山皆北向
二陵風雨自東來關門令尹誰能識河上仙翁去不回
且欲近尋彭澤宰陶然共醉菊花杯
古今詩刪卷十六
