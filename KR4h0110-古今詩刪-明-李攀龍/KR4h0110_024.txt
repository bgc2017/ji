古今詩刪卷二十四
明李攀龍編
明七言古詩
為祝彥中題山水圖(劉基)
高軒玲瓏不受暑半幅輕綃宿烟雨白晝素壁生空明
似聞水聲繞庭宇松髯拂天藤蔓垂枯根瘦石相因依
寒濤不驚虎兕卧嵐翠欲與蛟虬飛空江悠悠一漁艇
渚白沙明萬魚靜武陵桃花何處尋落日微風片帆影
蜀國絃(劉基)
胡笳拍斷玄冰結湘靈曲終斑竹裂為君更奏蜀國絃
一彈一聲飛上天蜀國周遭五千里峨眉岧岧連玉壘
岷嶓出水作大江地拍天浮界南紀舒為五色朝霞暉
慘為虎豹嘷隂霏翕為千嶂雲雨入嘘為百里雷霆飛
白鹽雪消春水滿谷鳥相呼錦城暖巴姬倚歌漢女和
楊柳壓橋花纂纂銅梁翠氣通青蛉碧雞啼落天上星
山鬼號風寡鵠泣杜鵑嗚咽愁幽冥商悲羽怒聽未了
窮猿三聲巫峽曉瞿塘噴浪翻九淵倒瀉流泉喧木杪
樓頭仲宣羈旅客故鄉渺渺音塵隔含悽更聽蜀國音
不待天明頭盡白
漁樵(劉基)
樵問漁江湖風浪惡寧似採薪人無憂茹藜藿漁答樵
山中何所有未若櫂扁舟得魚即沽酒
寶劍歌(孫炎)
銅劍光耿耿佩之可以當一龍只是隂山太古雪為誰
結此青芙蓉明珠為飾錦為帶三尺枯蛟出冰海自從
虎革裹干戈飛入芒碭毓光彩青田劉郎漢諸孫傳家
惟有此物存匣中千年睡不醒白帝血染桃花痕山童
神全眼如日時見蜿蜒走虚室我逢龍精不敢彈正氣
直貫青天寒還君持之獻明主若歲大旱為霖雨
短歌行(王偁)
東風吹花墮錦筵綠楊搖蕩青樓烟主人自為鴝鵒舞
小伎更奏鴛鴦絃當杯入手君不醉落日已在西山顛
短歌一曲心茫然請看明鏡高臺上何須白髮悲芳年
古劍行贈周辰(王偁)
憶昔干將初鑄日五夜龍池飛霹靂秋水芒寒鷿鵜膏
虹光鍔吐蓮花質當年曾聞易水歌荆卿不濟當如何
從來相隨赤帝子颯颯秋郊泣[婺-矛+牙]鬼乃知神物用有時
風雲變化誰能知祇今蕭條潭水上白日往往蛟龍飛
俠客相看魂欲死一片雄心許知己别來夜夜匣裏鳴
憶君清淚如鉛水為君摩挲試相看劍歌有曲君莫彈
從來烈士皆如此茫茫萬古悲風寒
題楊諭德所藏王孟端瀟湘萬竹圖(曾棨)
王郎畫竹何神竒落筆便覺清風吹蛟龍怒爾雷雨泣
滄溟倒捲雲淋漓有時氣酣索紙筆兔起鶻落誰能測
縱橫滿眼金錯刀四座隂森冰雪色九疑峯高青入天
洞庭水與三江連霓旌翠羽半明滅至今遥拂蒼梧烟
玉堂之居迥蕭爽誰與此君同一賞關西美人襟抱清
對此翛然絶塵想我亦平生愛竹流乘興欲作瀟湘遊
何時泛舟弄明月推篷却聽江南秋
寄張侍御(李夢陽)
嚶其鳴矣彼何求天下願識韓荆州心傾義投神便往
萬古不廢江河流張侯崛起西南裔覽輝振翮風雲際
鉤陳蒼涼閶闔閉排閽直謁蓬萊帝挺身遂作蘭臺賓
誓與朱檻爭嶙峋已看騕䮍狹道路復訝鵰鶚卑風塵
霜飛維揚海氣苦陽行沮洳汾花春還朝衮衣換日月
立仗正色映星辰行步既工馬從瘦諫草每就雞將晨
予也綸竿孟諸客心本無他衆莫白雷劍雖埋光在天
卞玉未剖終為石垂老重逢萬國清且自射獵芒碭澤
楊花篇(李夢陽)
洛陽三月春風起楊花飛入千門裏只見朝縈上苑烟
那知夕逐東流水苑烟流水無休歇暖日輕盈度仙闕
趙女瑶臺貯綵霞班姬團扇啼明月綵霞明月幾沉輝
陌上行人亂撲衣征夫柳塞愁看鴈少婦香閨懶上機
柳塞香閨萬餘里草色連天度隴水玉門關外雪猶飛
章臺樹裏風先起誰家浪子千金馬平明挾彈章臺下
頭上羅巾玳瑁簪腰間寶鋏珊瑚把踏絮來尋買酒家
持香坐調當壚者當壚美人怨陽春笑掇揚花襯繡裀
青樓薄暮難消遣白雪漫天愁殺人冥冥漠漠春無極
此時唯有楊花色一朝風雨蘼蕪爛獨摻垂條三歎息
漢京篇(李夢陽)
漢家臨帝極複道衆星羅烟花開甸服錦繡列山河山
河自古稱佳麗城中半是王侯第峻閣重樓夾道懸雲
房霧殿森虧蔽牧豚賣珠登要津樊噲亦是鼓刀人時
來叱咤生風雨奄見吹噓走鬼神平津結兄蓋侯弟杯
酒相看何意氣執鞭盡是虎賁郎守門不說長安尉長
安烽火入邊城挺劍辭君萬里行去日千官遮馬餞歸
來天子降階迎朱弓尚抱流沙月寶鋏常飛瀚海星不
分燕然先勒石直教麟閣後標名豈知盛滿多仇忌可
惜榮華如夢寐第宅田園奪與人丹書鐵券成何事霍
氏門牆狐夜號魏其池館長蓬蒿三千劍客今誰在十
二珠樓空復高後車不戒前車覆又破黃金買金谷洛
陽亭榭與山齊北邙車馬如雲逐隂郭豪華真可憐雲
臺將相珥貂連當時却怪桐江叟獨着羊裘伴帝眠
行路難(何景明)
牀有織綺篋有織素請君視綺還視素憐新不如莫棄
故樽中有酒盤有餐聽我為歌行路難衆中懽樂多志
氣豈知他人不得意白日有時不照地安能保君常不
棄天河熒熒西北轉織女牽牛不相見由來天上亦别
離何怪人間有悲怨世情磷薄惡衰賤駕車馳馬如雷
電少年不得君愛惜紅顏勝人亦何益
田子行(何景明)
我持彤管雙鳳翎浮沈帝旁近紫庭文園著書久消渴
據地酣歌常不醒長安少女花在側茂陵美妾空娉婷
漢皇不好相如賦方朔誰知是歲星
吳偉飛泉圖(何景明)
長安獨過田子舍留我一翫飛泉畫絶壁如聞風雨來
晴天安得蛟龍挂吳生跌宕得畫理潦草落筆皆可喜
飛泉却出沓嶂間山即真山水真水客堂六月生晝寒
耳中彷彿高江灘江灘窈窕不可測波濤洶湧多竒觀
泉邊三老顏色異偶坐似是莊與惠萬里誰論到海心
百年詎識臨淵意偉哉田子今儒宗文標南指匡廬峯
不須對此更惆悵會看瀑布青天上杉風松日隔縹緲
雲瀧雪灨何雄壯我常夢往神空向豈無吳生好手筆
為我寫寄廬山障
畫魚(何景明)
大魚昂藏若人立衝波跋浪風江急傍觀二鯉各有神
倏忽波濤隨出入中堂鬐鬛動杳冥坐久始識為丹青
青天萬里拂絹素筆力咫尺開滄溟禹門天地雲霧裏
白晝雷霆行地底何人有力移置此酒酣相視一改容
只愁化作三蛟龍
金陵歌送李先生(何景明)
李公為舅有吕甥甥舅四海皆知名吕君關西昨日去
公自金陵來復行金陵江水無斷絶金陵之山高嶻嶻
龍虎千年抱帝京星辰萬里羅天闕白鷺洲前芳草歇
清江浦上看明月燕山北望花如雪
子昂畫馬圖(何景明)
學士宋王孫畫馬皆龍姿曾寫飛黃出天廏尚留雲影
落瑶池池頭馬官錦靴袴長牽緩鞚時時顧萬里精神
開絹素百年毛鬛生風霧吁嗟内乘無人識想見奔騰
過都國翠仗朱軒數往來金羈玉勒增顏色只今天子
罷南征又聞東巡遼海城安得此馬忽然生登壇一顧
千金輕天上常隨八駿行
寄顧華玉(徐禎卿)
去歲君為薊門客燕山雪暗秦雲白馬上相逢脱紫貂
朝回沽酒城南陌燕山此日雪雰雰祇見秦雲不見君
胡天白鴈南飛盡千里相思那得聞
結客少年場行(唐順之)
長安少年膽氣粗生來恥作轅下駒買交不惜千金意
使氣能拚七尺軀探丸夜入平陵郭走狗時過渭水隅
朱門傾蓋爭言晚白首同心不願餘俠士由來重然諾
一言妻子堪相托魯國朱家不學儒洛陽劇孟偏能博
别有侯王勢絶倫朱甍甲第接天闉蕭朱自倚金貂貴
班許元稱肺腑親青牛翠幰朝朝合錦瑟朱絃夜夜新
門下俱為驚座客堂中皆是報恩人當時顧盼生光彩
自矜意氣常無改何言榮華有沈銷雲散星分在一朝
舊客誰過竇車騎新知盡入霍嫖姚始知富貴多親故
始知貧賤多辛苦他年北闕兢彈冠今日南山空射虎
積薪前後逓相踰一生一死交懸殊獨有子雲甘寂寞
閉門自草太玄書
歲暮贈于鱗(許邦才)
長卿慕人千載前何似與君俱少年子雲期人千載後
何似與君俱白首君有仙才自不知顧我逃禪衆所嗤
擁褐閉關恣偃蹇買山百里猶嫌淺終年藥裹清羸疾
深夜高吟獨抱膝興來攝客登華巔醉去目客談劍術
于鱗罷官歌(王世貞)
人間竒事竟何限李生掉頭西出關金魚紫衫擲中道
曳耒長耕歷下山巨靈高掌摭不住玉女噏囈愁雲鬟
山東海岳奮生色星辰錯落雄其間雕鎪萬象挾元氣
從此天翁不得閒詞場鴈行忝王李悵望逸翮那由攀
燕京冠蓋但嶻嵲狂夫往事猶能說酒歇哀絃下風雨
劍舞急調排虹霓有客十詩九不道布衣吾儕甘折節
鳳凰池頭失傲吏餘子散作中原别已許骯髒驕青雲
復得飄零鬭白雪誰其遠遊足暢意五斗往往搖余舌
嗚呼李生太竒絶贈生兩丸弄千秋騎一黃鶴覽九州
君不見古來豪傑多自量屈宋焉敢兼巢由
慰明卿再謫(王世貞)
明堂堂成不見帝十二牧伯朝逡巡丞相肩輿入内殿
搖筆一掃三千人王生束裝視黜籍乃見武昌吳國倫
無官可謫左已久有地足徙恩仍新甘泉諸貴氣成雲
吳也舊是甘泉臣小臣無狀業萬死尚許短檄隨風塵
長沙坐中止鵩鳥魯東門外悲麒麟何方魑魅不撫掌
何處猿猱不鼓脣李侯杜門十月矣唶女再黜奚其陳
此時尺一馳南康府主揶揄目吳郎卷衣大笑出府舍
一舸乘風上武昌匡廬五老宛相揖長江九𣲖流飛觴
歸來蕭條四壁立大媍誶罵小媍傷女等徒稱擅金石
豈無宗徐李與王時從處士誇鸚鵡可捄文君典鷫鸘
何物故人能見負却令妻子徇文章啼寒泣飢苦未巳
東馳西竄窮遐荒燕中炊米若炊玉公田種秫不種秔
貢家車馬誰與買季子貂裘胡計藏解道人間富官職
女豈不念頭上霜吳郎欲答答不得王生請為歌夙昔
日者歲之丙辰前五星猶聞在奎壁片語高呼白雪飛
寸心肯讓青雲色天台少年強解事吳郎目懾遺其舄
豈唯吳郎衆辟易但語吾曹少堅敵司空撾鼓獨裸袒
武安行酒半膝席小兒僅呼楊德祖一錢可擬程不識
但聞曹中理公事君其且看西山碧故知萬變同飜手
風雨青天晝能吼遺舄少年座上坐誰哉捧案前奔走
世人榮辱強相制吾輩行藏終自取妻子寧須饒遠略
且用七尺餌其口即使女官更削盡豫章男子得活不
女乏江陵千樹橘來共吳門千畦韭耕盡要離墓上雲
洗眼看他竟何有
送許永寧(王世貞)
許生少小青雲客一日交遊滿東國是時歷下李于鱗
往往道汝文章伯薊門紅塵萬楊柳五馬忽停趙州守
吾徒零落聲華盡且復低眉事奔走清霜片片照吳鈎
北斗插地河西流要知肝膽酒邊露還是當年荆聶儔
有道何妨且棲止獨棹天南破盤水未容魑魅快時人
尚有頭顱辨山鬼携手慷慨河梁篇丈夫微名安足憐
眼前離合差挂意此輩豈與千秋權
送李于鱗守順德(徐中行)
去春從君燕市遊眼前諸子同杯酒今春送君河梁上
爾我躊躇自携手大雅沈淪况已久吾儻相逢信非偶
乾坤反覆賢豪至百年麟鳳生郊藪孝宗作者李與何
力挽江河始東走君也蚤得哲匠心玄夜昭回開北斗
睥睨堪凌異代人招攜復得同心友朅來陸沈郎署中
玉石蒼茫竟誰剖王生披覩自青年謝客隂森回白首
余之同袍梁與宗感會風雲成不朽嘯侣頻過碣石宫
善謔清懽何不有席上揮毫烟霧飛燈前擊劍風雷吼
唶嚄雄辯謝雕龍等閒世事同芻狗嗟哉此意人知否
世路風塵莽荆棘相知歲月違南北褰帷君遂守扶風
執戟余猶滯京國酒殘日落君當行且復斯須岐路側
纏綿竒樹本連枝婉孌鵷雛分比翼龍劍精靈雖共存
瑶琴神理終誰識平生知己自君盡别後何人寫胸臆
趙地曾誇三輔豪意氣環竒自疇昔士慕平原有處囊
予懷鉅鹿無終食卧閣春風鼓瑟聲行軒明月連城色
秋日如逢北使來報書慰我長相憶
月下吟(汪時元)
客裏年年滯吳越鳳凰山上望秋月空山無那白雲寒
秋風蕭蕭吹短髮明月照我我徘徊強斟綠酒心欲摧
白雲倏忽成蒼狗功名富貴安在哉館娃宮越王臺
只今惟見蒿與萊寂寞沈吟孤月下愁聽江聲長夜哀
古今詩刪卷二十四
