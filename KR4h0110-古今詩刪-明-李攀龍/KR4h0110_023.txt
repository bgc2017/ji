古今詩刪卷二十三
明李攀龍編
明五言古詩
郊遊(劉基)
草根螻蟈鳴湖上蒹葭靡繁林溺深綠清池散圓紫離
居昧節序陶情賴佳士泛舟出郊甸緩步信所履壺觴
展倡酬及此晴日美嘯歌望山川慷慨集悲喜歸雲入
禹穴返照射宛委鳥啼樹有風帆過烟在水興盡各言
還適意聊復爾
感懷(劉基)
我有綠綺琴其材出空桑金徽映玉軫音韻鏘琳琅上
絃感薰風下絃來鳳凰世耳不欲聞子期今則亡願持
獻重華路阻川無梁
晚同方舟上人登獅子巖作(劉基)
落日下前峯輕烟生遠林雲霞媚餘姿松柏澹清隂振
策縱幽步披榛陟層岑槿花籬上明莎雞草間吟涼風
自西來飀飀吹我襟榮華能幾時搖落方自今逝川無
停波急絃有哀音顧瞻望四方悵焉愁思深
旅興(劉基)
日落天氣涼逍遥步庭墀蟋蟀巳在宇鴻鴈來何遲少
壯輕遠遊衰老傷别離念我親與友各在天一涯音容
兩契闊悲歡絶相知鍛羽懷舊林葺鱗思故池百年能
幾何逝者無還期俯仰增感歎有懷當語誰殷勤託宵
夢聊用慰所思
琴清堂(劉基)
亭亭嶧陽桐斵為綠綺琴縆之朱絲絃彈成白雪音虚
堂夜迢迢華月耿疎林鳳凰天上來虬龍水中吟曲罷
起太息無人知此心
慧聚寺(高啓)
鳴鐘警迷方枯松兀趺牀石姿生寒稜松子落古香殿
鎖山雨氣樓迎海暾光遥望蒼蒼城中有車馬場
剡原(高啓)
欲知溪流長百轉來越嶠舟行安能極嵐路入斜照清
景不足娛昔人豈辭詔石研久難磨空林閉遺廟
書北山精舍壁(袁凱)
夙昔慕幽曠中年值奔走及兹始知返顧已成皓首兹
為山水選風氣固深厚清泉寫幽磴白雪被層阜既多
緇素流況有耕釣叟初心已云協雅言得兼受始來疎
梅墮復此山櫻剖庶幾去日遲誰謂行當久揮手謝朋
侣吾將寄衰朽
遊習池(薛瑄)
谷口一逕入蒼山四邊開中有習池水水碧無纖埃微
風一蕩拂林影久徘徊寒光空心性俯翫何悠哉
古東門行(張洪)
僕夫顧我悲轅馬跼不行古來離别地青草不復生居
人攀桃李悵望難為情流塵起阡陌遠樹花冥冥欲向
東門道唱此東門行土中有朽骨聞之復心驚
送蔡帥備真州(李夢陽)
颺舟踰長淮登陴望大江氣勢何鬱盤皇矣貞我邦宫
殿槩高清鍾山變青蒼橫颷靜霜夕天塹如沸湯時平
智士拙貨賤良賈藏無言邊境勲寧居亦慨慷
赴懷玉山(李夢陽)
始臨清溪寺不謂兹路艱﨑嶇踰南嶺轉見山鬱盤重
隂起百谷凍雨響前巒志定邁孰禦勇往竟孤攀挽葛
接懸狖架木凌飛湍律律巖壑變颯颯嵐風寒隔港望
絶岫嵉嵉已雲端
功德寺(李夢陽)
宣宗昔行幸游戲玉泉傍立宇表&KR1005;嵲開池荷芰香波
樓逓䠞沓風松奏笙簧百靈具來朝落日錦帆張萬乘
雷霆動千岩滅流光綺繡錯展轉翠旗沓低昂法眷撞
鐘鼔宫女拭御牀笙鏞沸兩序星斗宿岩廊至尊奉太
后國事付三楊六軍各晏眠百官守舊章巡非瑶水遠
跡豈玉臺荒嗚呼百年來回首一慨傷鳳騰赤霄暮龍
歸竟茫茫山風撼網戸紫殿生夜霜退朝值休沐我行
暫翺翔娟娟登岸林慘慘度石梁廢道哀湍寫松栢間
成行啓鑰肅覽歷過位增悲涼積久灑掃缺乳鴿鳴膳
堂舊時琉璃井倒樹如人長神已佐上帝教猶托空王
鈴磬颯鳴戛晨昏禮相將盤遊非聖理操縱在先皇至
今朝廷上不改舊紀綱
三忠祠(李夢陽)
憶昔漢孔明龍起答三顧志決竟星隕嘔血為軍務鄂
國與信國屹屹兩砥柱殺身不救國冤憤水東注往事
勒鐘鼎新廟傍官路慘慘冠劍並凜凜生魂聚翠旗晚
明滅往往鬼神駐懷嘆各不申翻然向烟霧我征久奔
迫過此感傷屢時來肅展謁繫馬門前樹香臺野蕨上
羅幔蟲蟻蛀烈士為吞聲清風激頑懦
湘妃怨(李夢陽)
采蘭湘北沚搴木澧南潯渌水含瑶彩微風託玉音雲
起蒼梧夕日落洞庭隂不知篁竹苦惟見淚斑深
山中(李夢陽)
山中雨乍歇一夜瑶草長風吹翠巖竹下應石瀨響時
來展書坐悠悠絶塵想
九潭(李夢陽)
岧岧千仞嶺下有百尺潭夕風起微瀾浟浟動晴嵐俯
之鑒我心佇翫雲波涵流蕤颺寒清躍魚胡可探蹊暝
樵響歇猿鳥來相參寄語泥中物長蟠恐未堪
送劉侍御(何景明)
臺臣今按地聖祖舊開疆白雲萬里來千載還帝鄉伊
昔草昧初血戰塵茫茫一馬渡天塹六龍飛淮揚堯階
起三尺禹跡拓八荒江海控形勢邦家存紀綱遐哉百
年餘世變隳其常城社穴狐鼠當途走豺狼君埋都亭
輪再覩司隸章述職屬兹歲巡狩代我王泛舟波濤急
褰幕風日涼鷹隼在寥闊一擊乘秋霜
送崔氏二首(何景明)
疇昔衣冠士同遊若雲爛懽宴未及終存亡在轉盼亡
者長沈埋存者各漂散俯仰天地間念之一惋嘆出門
送我友言返故鄉縣登高望古疆河衞浩以漫山川白
日冥匹馬啼相亂愴惻懷征途令我腸中斷
其二
飄飄山上葛纍纍田中瓠苟非同根蔕纏綿安得固人
情易反覆結交有新故嗟哉夙昔好乖棄在中路明珠
儻無因按劍不我顧深言匪由衷白首為所誤亮君勖
恒德永副平生慕
雜感(孫一元)
抱易住南山日與湖水對烟霞散不收晨昏變竒態亦
知避世心翛然自我輩乾坤古神器機運相謝代道術
獵羣動兀兀意獨在
古歌(高叔嗣)
荆和當路泣良璞為誰明茫然大楚國白日失兼城燕
石十襲重魚目一笑輕古來共感歎今予益吞聲
黃金臺(王廷相)
興邦良有激好賢輕千金破齊如反掌圖報一何深二
城乃不下疇測平生心白壁易為毁喟然傷古今
出聖水關往鳳凰山(頓銳)
嵲兀攢泬寥參差入烟霧漸與人世隔遂愜平生素嵌
壁關門轉驀石亂流怒隂厓滙靈淵未冬已寒沍帶嶠
蒼靄微幕頂白雲度斷徑屢猱接傾巖數狼顧肆貪意
興竒強制心膽怖睨憎仄磴危足試欹岑固絶壑乃無
地登天疑有路空寂排宴詮清虚獲玄悟
送李進士之京三首(劉汝松)
春風飄岐路朝日照高城青陽既駘蕩林薄亦芬榮之
子去安適迢遥入承明皇居一何麗雙闕凌太清白馬
振長緌丹陛羅羣英匪才慚寡用高步羨芳聲盛年志
四海豈徒夸與名
其二
迅足慕長道勁翮思遠颺人生若弦筈良會豈有常願
得同婉孌何乃天一方愛至望亦深念之結中腸不及
塞門鴈仰視浮雲翔
其三
感時睠景光逡巡及春暮清川去不極日月奄馳騖君
才日以茂我髮日以素孤寒謝明時飛沈邈異路形跡
信乖違悽惻一還顧亭亭山上松冰霜色如故
送李子(谷繼宗)
青青澗中松鬱鬱河畔柳君子望歲寒攀折戀分首長
風吹征衣高臺餞良友驅車出西門揚鸞入北斗綵毫
照麗辭金壺注美酒人生足歡娛岐路願難久鴻鵠忽
奮飛嘉時諒不偶
宿玉陽山房(華察)
返照明溪梁深松晦夕景巖卧符夙期雲隂石牀冷因
投物外心遂入清虛境天寒木葉疎月落山房靜然燈
獨不寐秋宵一何永
澄觀樓曉坐(華察)
曉色澄秋林霞明映山翠貪竒事夙興爽氣醒殘醉空
霜日夜繁坐見木葉瘁天高宿霧收白雲出平地初日
照重巖寒流響虚隧景物清心魂泠然起遐致
晚至湖上(華察)
山中讀書罷來憩澄湖濱綠隂暗溪路草堂靜無塵平
生滄洲意烟波夢垂綸石梁度落景花渚藏餘春閒情
狎魚鳥悠然適吾真雲天澹晴霽空水明衣巾未遂乘
桴願徒懷江海人
别子循兄赴黃州(皇甫濂)
川途蒙霜雪之子懷遠征携手及初載感物慼已盈山
林備含晦驚鳥兼離聲百卉斂徂化隆松表其貞繁星
流曙光白石鑿以明駕言邁荆牧揚舲越江城訟牒莅
遐方投沙屬遺英紆鬱風波意慷慨雲雨情喟余有所
思湖水廣且清微尚愜黜直寧慚濯長纓阻深歎無從
斯須獻欵誠
春日訪于鱗天壇道署(皇甫濂)
曉出城南郭芳坰展新矚柔荑秀綠野和烟蕩華旭穹
壇結翠氛玄宫麗瑶玉雲門藹以深芝臺歷紆曲彼美
丘壑姿寢瘵寄遐躅淪躓警宿心恬曠憺方足既擬長
卿慢兼抱邴生欲道勝物自遺神閒象不束緬此逸世
途媿無區中禄至理非空詮亮懷在微勖且申離索情
兹往誰為告
藍田道中(靳學顔)
遠薄藹葱蒨危峯抗峻朗晻鬱紺烟流娟妙璚臺上靈
境澹無言神理渺難放搴翠披林深弄珠挹泉爽物性
總怡悦人和信駘蕩將諧遺世情庶永幽期賞撫景謝
良悟沿流牽念長軒丘有絶控綺園非近響悵矣託深
衷縈兹玄谷想
贈董明府(盧楠)
皇阪多麟趾天地必龍翔明宰乘兩鳬列宿動精光閉
閣弄鳴琴清風起中堂
贈西亭中尉(盧楠)
驅馬黃河渚栖迹夷門間公子盛物色俯仰罄交歡投
分重一諾千載不為難
寄于鱗二首(俞允文)
涼風飄中野惻惻將何之世務多委曲龍性非俗宜君
子存遠鑒雅操方獨持息心都邑遊長嘯歸東菑遺榮
棄鄙議一往不復疑逍遥極歡情散髮臨川坻達人貴
止足斯義誠不虧引領佇所欽安能與我偕
其二
日夕思君子遘會何由期山澤阻且修念隔難克偕未
見致欵曲亮由心相知相知不相見悠悠使我悲曠若
懷古人千載與我暌古人雖云遠詎令歡愛攜願言結
蘭芳卒歲永御之來章儻不乏應慰長渴飢
登齊雲山三首(陳有守)
夙齡志遐討西征恣遊目三年歷大行旬月棲王屋洵
美自冀方駕言歸海陸策杖登雲峯振衣問天谷白岳
標神皋紫厓峙靈隩雲亭望仙馭虚館探真籙薄霄叩
金庭御風驂玉輅天門挹非烟日觀攀若木晞髮九垓
城舒嘯三洲閣(叶)乞山稱外臣樓居肇枚卜
其二
枚卜周四覽名區自天造金鑪緲灝光珠簾捲靈璅大
宇控赤螭御屏簇翠葆穆穆肅玄君翩翩朝五老鐘鼔
振東序笙鶴鳴前導有客負玉局沖舉來蓬島長揖執
衣袂向余稱夙好弱水幾清淺邂逅苦不早傾壺飲沆
瀣出書授鴻寶謫名尚通籍為爾啓蒼昊
其三
昊宫開日月微垣列星辰青鳥擁絳節金函出玉宸爾
本天都侣伊昔軒帝臣容成共丞弼浮丘相主賓芝檢
俾司守丹鼎屬陶鈞謫居須百載升中應千春浮世以
遼邈拔宅何逡巡且辭白岳去行結黃山隣日逐龍鸞
隊長與烟霞親延佇蓬萊召劍海一揚塵
古意二首(王世貞)
幄中有素質擬是吳宫姝腰間瑰瑜珮耳綴大秦珠宛
若驚鴻度燁如舜華敷動搖幽芬發行止宫商俱游從
非古歡枉眄意相驅理亂併一身千金在須臾明誓指
秋天誰能信不渝臨當相訣絶抱此盡區區
其二
黃鵠辭天池周游於中土秋禾鬱如繡徘徊能無下所
顧充口腹當眸失罘罝斑斑原中雉躑躅同鼎俎以此
唳宵質俯首凡禽伍
擬魏太子丕公讌(王世貞)
置酒臨西園澄夜佐微涼華蓋飄圓月列宿散陂塘景
風媚芙渠冉冉布竒芳清吹相間發驚鳥顧我翔急節
促飛觴為樂浩無方俄俄衆賓舉相與歌太康芙渠自
有根君子自有心良辰不重得命爵莫沈吟
擬左記室思詠史(王世貞)
堯舜相為貴不能屈巢由挂瓢箕山樹洗耳渭水流四
岳等朝榮二女亦蜉蝣黃綺卧商巖目若無嬴劉曄曄
五色芝可以飫千秋如何崦嵫路俯首建成侯神龍雖
自尊饑則鰍鱔流寒蟬雖自眇恥與燕雀謀
擬許真君詢自叙(王世貞)
方朔稱大隱君平探幽蹈去矣無足嗟吾將從所好春
理霅上耕秋歸剡中釣在物多饒境選隙時一造丹霞
挾回漿白雲裝行屩奔險吐葱蒨芊眠含呌窱何以明
有獲听然動微笑徇跡非餘術資身良已要豈不愛薄
名空谷將誰耀
擬謝僕射混游覽(王世貞)
顧此有盡日慨焉生游思訊牒紛委馳解者應自寄清
池溜叢薄沿洄信疲駟層觀景風返喬陵紫雲憩跳波
悦文鱗迴陽暖接翅黃菊棻葳蕤蕭條得其意時序非
良適取足竟有會寤歎言故歡幽芳徒延遲彼境如可
欣合并安所事
後湖閣宴眺(王世貞)
崇麗多攣拘致遠足徜徉豈若登兹閣二美適有當高
棟切天居華讌冠文昌涼颷轥嘉蔭落日暴崇岡千甍
波鱗涌雙闕鳳翼張馳道東西直輪鞅正縱横俯瞰澄
湖流皎若明鏡光鳬鷖下游鬛菰稗何蒼蒼雖無舟楫
具興至欲褰裳望舒隨陽踆銀燈熺未央上客襲主權
行壽浩無方徒御私相謫母乃為太康
别于鱗(王世貞)
置酒前為别炙笙理哀絲中有艷明璫二八絶代姿輕
裾紛迴風自然成蛾眉色授不能道婉孌心所知彈作
雙鴛鴦流颷忽間之含辛上車去引領淚沾衣時俗慕
朱顏朱顏識為誰
初夏西園偶成(王世貞)
高閣何沈沈初陽啓煩囂訊牒縱横至羣咻逓相要雖
靡片言才往往不崇朝躧履向閒除移牀就繁條景風
徐將拂池荷乍與交綠竹吐修勁黃鳥展餘嬌詩書安
其所尊酒自為招送日未畢歡來暝復攜勞仕隠俄更
盪靜躁竟難調持鏡視朱顏那能長不彫
題萬言卿西原精舍二首(徐中行)
矯矯豫章才偉識一何朗蚤歲升當塗明堂振清響輝
赫冠蓋間而獨秉高尚依依箕潁情寤寐發遐想九江
湧坐隅匡廬出諸掌魚鳥宛來親烟霞日排蕩曾是青
瑣居冷然白雲賞道勝貴陸沈天游謝塵網所以達賢
人金門寄偃仰
其二
伊昔讀書園藹藹章江郭高齋俯江流崇臺面廬崿佳
氣何鬱盤川原莽迴薄丹霞射疎牖白雲蕩虚幕灑翰
激神颷披襟坐遼廓即今冠朝列故鄉日以邈長安十
二衢飛甍麗朱艧含意益沈溟每飯在丘壑混跡豈殊
衆忘筌會有托咄嗟曲士心精微疇能度
王元美(宗臣)
天地何寥寥斯人懷苦心弱冠厲高翮翩翩翔藝林結
構入幽眇龍澗浚其深拂鬱神氣動萬象殊蕭森閉門
一亭思白日常隂隂雄視百代間豈復論古今悲歌以
慷慨顧盻酬知音不復測所之世人空追尋富貴亦云
樂而非情所欽寄謝當途子無徒耀華簪
還初至别業(宗臣)
結髮游藝林翩翩二三子聞我返田廬亦復來相視峨
峨切雲冠蹌蹌東郭履入門把我衣歎息傷情理長跪
前謝客故人心乃爾昔者遠行邁悠悠日千里寒暑忽
以流眷念桑與梓況我同袍士惻愴何能巳客請勿歎
息主人聊唯唯堂上列旨酒中厨薦嘉鯉今日樂復樂
驩言從此始
附
悲歌(高啓)
征途險巇人乏馬饑富老不如貧少美遊不如惡歸浮
雲隨風零亂四野仰天悲歌淚數行下
送崔子(何景明)
同賈知貪同食知甘予諒子懷如口弗爽予之有懷子
豈不諒謂人弗言言成禍矣謂人弗職職成過矣孰無
朋友倡誰和矣子曰弗仕子為父母予曰弗仕兄弟訧
予天子則不然朋友弗取
送張仲修(何景明)
我視人之疚如烖我躬勿曰行弗動勿曰言弗用勿曰
我寡憚彼有衆
獨漉篇(何景明)
獨漉獨漉驅車折軸不畏折軸但畏車覆芁芁者蕕生
彼中衢雖有蘭蕙當門則鉏同行竊金相顧道左我實
不知彼則畏我食荼知苦食梅知酸狐裘之敝可以禦
寒有虎斑斑伏於林下我欲射虎愧無勁弩肅彼北風
渡彼中流豈不懷憂與子同舟
古今詩删卷二十三
