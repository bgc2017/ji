古今詩刪卷三
明李攀龍編
魏樂府
短歌行二首(武帝)
對酒當歌人生幾何譬如朝露去日苦多慨當以慷憂
思難忘何以解憂唯有杜康青青子衿悠悠我心但為
君故沈吟至今呦呦鹿鳴食野之苹我有嘉賓鼓瑟吹
笙明明如月何時可掇憂從中來不可斷絶越陌度阡
枉用相存契闊談讌心念舊恩月明星稀烏鵲南飛繞
樹三匝何枝可依山不厭高海不厭深周公吐哺天下
歸心
其二
周西伯昌懷此聖德三分天下而有其二脩奉貢獻臣
節不墜崇侯讒之是以拘繫後見赦原賜之斧鉞得使
征伐為仲尼所稱逮及德行猶奉事殷論敘其美齊桓
之功為覇之首九合諸侯一匡天下一匡天下不以兵
車正而不譎其德傳稱孔子所嘆並稱夷吾民受其恩
賜與廟胙命無下拜小白不敢爾天威在顔咫尺晉文
亦覇躬奉天王受賜珪瓚秬鬯彤弓盧弓矢千虎賁三
百人威服諸侯師之者尊八方聞之名亞齊桓河陽之
會詐稱周王是以其名紛葩(凡六解)
碣石篇(武帝)
東臨碣石以觀滄海水何澹澹山島竦峙樹木叢生百
草豐茂秋風蕭瑟洪波湧起日月之行若出其中星漢
燦爛若出其裏幸甚至哉歌以詠志
龜雖壽(武帝)
神龜雖壽猶有竟時騰蛇乘霧終為土灰老驥伏櫪志
在千里烈士暮年壯心不巳盈縮之期不但在天養怡
之福可得永年幸甚至哉歌以詠志
蒿里曲(武帝)
關東有義士興兵討羣凶初期會盟津乃心在咸陽軍
合力不齊躊躇而鴈行勢利使人爭嗣還自相戕淮南
弟稱號刻璽於北方鎧甲生蟣虱萬姓以死亡白骨露
於野千里無雞鳴生民百遺一念之斷人腸
苦寒行(武帝)
北上太行山艱哉何巍巍羊腸阪詰屈車輪為之摧樹
木何蕭瑟北風聲正悲熊羆對我蹲虎豹夾路啼谿谷
少人民雪落何霏霏延頸長歎息遠行多所懷我心何
怫鬱思欲一東歸水深橋梁絶中路正徘徊迷或失故
路薄暮無宿棲行行日巳遠人馬同時饑擔囊行取薪
斧冰持作糜悲彼東山詩悠悠使我哀
却東西門行(武帝)
鴻鴈出塞北乃在無人鄉舉翅萬里餘行止自成行冬
節食南稻春日復北翔田中有轉蓬隨風遠飄揚長與
故根絶萬歲不相當奈何此征夫安得去四方戎馬不
解鞍鎧甲不離傍冉冉老將至何時反故鄉神龍藏深
泉猛獸步高岡狐死歸首丘故鄉安可忘
善哉行三首(文帝)
上山採薇薄暮苦饑谿谷多風霜露沾衣(一解)野雉羣雊
猿猴相追還望故鄉鬱何壘壘(二解)高山有崖林木有枝
憂來無方人莫之知(三解)人生如寄多憂何為今我不樂
歲月如馳(四解)湯湯川流中有行舟隨波轉薄有似客游
(五解)策我良馬被我輕裘載馳載驅聊以忘憂(六解)
其二
有美一人婉如青揚妍姿巧笑和媚心腸知音識曲善
為樂方哀絃微妙清氣含芳流鄭激楚度宮中商感心
動耳綺麗難忘離鳥夕宿在彼中洲延頸鼓翼悲鳴相
求眷然顧之使我心愁嗟爾昔人何以忘憂
其三
朝日樂相樂酣飲不知醉悲絃激新聲長笛吐清氣(一解)
絃歌感人腸四座皆歡悦寥寥高堂上凉風入我室(二解)
持滿如不盈有德者能卒君子多苦心所愁不但一(三解)
慊慊下白屋吐握不可失衆賓飽滿歸主人苦不悉(四解)
比翼翔雲漢羅者安所羇冲靜得自然榮華何足為(五解)
燕歌行二首(文帝)
秋風蕭瑟天氣凉草木搖落露為霜羣燕辭歸鴈南翔
念君客游思斷腸慊慊思歸戀故鄉君何淹留寄他方
賤妾煢煢守空房憂來思君不敢忘不覺淚下沾衣裳
援琴鳴絃發清商短歌微吟不能長明月皎皎照我牀
星漢西流夜未央牽牛織女遥相望爾獨何辜限河梁
其二
别日何易會日難山川悠遠路漫漫鬱陶思君未敢言
寄書浮雲往不還涕零雨面毁容顔誰能懷憂獨不歎
展詩清歌聊自寬樂往哀來摧肺肝耿耿伏枕不能眠
披衣出戶步東西悲風清厲秋氣寒羅幃徐動驚秦軒
仰戴星月觀雲間飛鳥晨鳴聲可憐留連顧懷不自存
豔歌何嘗行(文帝)
何嘗快獨無憂但當飲醇酒炙肥牛(一解)長兄為二千石
中兄被貂裘(二解)小弟雖無官爵鞍馬馺馺往來王侯長
者遊(三解)但當在王侯殿上快獨樗蒲六博對坐彈棋(四解)
男兒居世各當努力䠞迫日暮殊不久留(五解)少小相觸
扺寒苦長相隨忿恚安足諍吾中道與卿共别離約身
奉事君禮節不可虧上慚滄浪之天下顧黃口小兒奈
何復老心皇皇獨悲誰能知(六解)
塘上行(甄皇后)
蒲生我池中其葉何離離傍能行仁義莫若妾自知衆
口鑠黃金使君生别離念君去我時獨愁常苦悲想見
君顔色感結傷心脾念君常苦悲夜夜不能寐莫以豪
賢故棄捐素所愛莫以魚肉賤棄捐葱與薤莫以麻枲
賤棄捐菅與蒯出亦復苦愁入亦復苦愁邊地多悲風
樹木何翛翛從軍致獨樂延年壽千秋
櫂歌行(明帝)
王者布大化配乾稽后祗陽育則隂殺晷景應度移(一解)
文德以時振武功伐不隨重華舞干戚有苗服從媯(二解)
蠢爾吳中虜憑江棲山阻哀哉王士民瞻仰靡依怙(三解)
皇上悼愍斯宿昔奮天怒發我許昌宫列舟于長浦(四解)
翌日乘波楊棹歌悲且凉太常拂白日旗幟紛設張(五解)
將抗旄與鉞耀威於彼方伐罪以弔民清我東南疆(六解)
箜篌引(曹植)
置酒高殿上親友從我遊中廚辦豐膳烹羊宰肥牛秦
箏何慷慨齊瑟和且柔陽阿奏竒舞京洛出名謳樂飲
過三爵緩帶傾庶羞主稱千金壽賓奉萬年酬久要不
可忘薄終義所尤謙謙君子德磬折欲何求驚風飄白
日光景馳西流盛時不可再百年忽我遒生存華屋處
零落歸山丘先民誰不死知命復何憂
怨詩行(曹植)
明月照高樓流光正徘徊上有愁思婦悲嘆有餘哀(一解)
借問嘆者誰自云蕩子妻夫行踰十載賤妾常獨棲(二解)
念君過於渴思君劇於飢君作高山栢妾為濁水泥(三解)
北風行蕭蕭烈烈入吾耳心中念故人淚墮不能止(四解)
浮沈各異路會合當何諧願作東北風吹我入君懷(五解)
君懷常不開賤妾當何依恩情中道絶流止任東西(六解)
我欲竟此曲此曲悲且長今日樂相樂别後莫相忘(七解)
美女篇(曹植)
美女妖且閑採桑岐路間柔條紛冉冉落葉何翩翩攘
袖見素手皓腕約金環頭上金爵釵腰佩翠琅玕明珠
交玉體珊瑚間木難羅衣何飄颻輕裾隨風還顧盼遺
光彩長嘯氣若蘭行徒用息駕休者以忘餐借問女安
居乃在城南端青樓臨大路高門結重關容華耀朝日
誰不希令顔媒氏何所營玉帛不時安佳人慕高義求
賢良獨難衆人徒嗷嗷安知彼所觀盛年處房室中夜
起長嘆
白馬篇(曹植)
白馬飾金羈連翩西北馳借問誰家子幽并游俠兒少
小去鄉邑揚聲沙漠垂宿昔秉良弓楛矢何參差控弦
破左的右發摧月支仰手接飛猱俯身散馬蹄矯捷過
猴猿勇剽若豹螭邊城多警急虜騎數遷移羽檄從北
來厲馬登高隄長驅蹈匈奴左顧陵鮮卑棄身鋒刃端
性命安可懷父母且不顧何言子與妻名在壯士籍不
得中顧私捐驅赴國難視死忽如歸
五遊(曹植)
九州不足步願得凌雲翔逍遥八紘外遊目歷遐荒披
我丹霞衣襲我素霓裳華蓋芬晻藹六龍仰天驤曜靈
未移景倏忽造昊蒼閶闔啓丹扉雙闕曜朱光徘徊文
昌殿登陟太微堂上帝休西櫺羣后集東廂帶我瓊瑶
珮潄我沆瀣漿踟蹰玩靈芝徙倚弄華芳王子奉仙藥
羨門進竒方服食享遐紀延壽保無疆
遠遊篇(曹植)
遠遊臨四海俯仰觀洪波大魚若曲陵承浪相經過靈
鼇戴方丈神嶽儼嵳峩仙人翔其隅玉女戲其阿瓊蕊
可療饑仰首吸朝霞崑崙本吾宅中州非我家將歸謁
東父一舉超流沙鼓翼舞時風長嘯激清歌金石固易
敝日月同光華齊年與天地萬乘安足多
盤石篇(曹植)
盤盤山巔石飄颻澗底蓬我本太山人何為客淮東蒹
葭彌斥土林木無分重坼巖若崩缺湖水何洶洶蚌蛤
被濱涯光彩如錦虹高彼凌雲霄浮氣象螭龍鯨脊若
丘陵鬚若山上松呼吸呑船欐澎濞戲中鴻方舟尋高
價珍寶麗以通一舉必千里乘颸舉帆幢經危履險阻
未知命所鍾常恐沈黃壚下與黿鼈同南極蒼梧野游
盼窮九江中夜指參辰欲師當定從仰天長嘆息思想
懷故邦乘桴何所志吁嗟我孔公
當牆欲高行(曹植)
龍欲升天須浮雲人之仕進待中人衆口可以鑠金讒
言三至慈母不親憒憒俗間不辯偽真願欲披心自說
陳君門以九重道遠河無津
古今詩刪卷三
