古今詩刪總集類
提要
(臣)等謹案古今詩刪三十四卷明李攀龍編
攀龍有滄溟集别著錄是編為所錄歷代之
詩每代各自分體始於古逸次以漢魏南北
朝次以唐唐之後繼以明多錄同時諸人之
作而不及宋元盖自李夢陽倡不讀唐以後
書之說前後七子率以此論相尚攀龍是選
猶是志也昔江淹作雜擬詩上自漢京下至
齊代古今咸列正變不遺其序有曰蛾眉詎
同貌而俱動於魄芳草寧共氣而皆悦於魂
又曰世之諸賢各滯所迷莫不論甘而忌辛
好丹而非素豈所謂通方廣恕好遠兼愛然
則文章𣲖别不主一途但可以工拙為程未
容以時代為限宋詩導黃陳之𣲖多生硬杈
椏元詩沿溫李之波多綺靡婉弱論其流弊
誠亦多端然鉅製鴻篇實不勝數何容刪除
兩代等之自鄶無譏王士禎論詩絶句有曰
鐵崖樂府氣淋漓淵穎歌行格儘竒耳食紛
紛說開寶幾人眼見宋元詩其殆為夢陽軰
發歟且以此選所錄而論唐末之韋莊李建
勲距宋初閱歲無多明初之劉基梁寅在元
末吟篇不少何以數年之内今古頓殊一人
之身薰蕕互異此直門戸之見入主出奴不
緣真有限斷厥後周亮工鐫一私印文曰不
讀王李鍾譚之詩載於頼古堂譜中豈非高
談盛氣有以激之遂至出爾反爾乎然明季
論詩之黨判於七子七子論詩之旨不外此
編錄而存之亦足以見風會變遷之故是非
蜂起之由未可廢也流俗所行别有攀龍唐
詩選攀龍實無是書乃明末坊賈割出詩刪
中唐詩加以評註别立斯名以其流傳既久
今亦别存其目而不錄其書焉乾隆四十三
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
古今詩刪原序
李攀龍于鱗所為古今詩刪成凡數年而殁殁而新都
汪時元謀梓之走數千里以序屬世貞曰是唯二君子
之有味乎詩也不有存者誰與任殁者世貞謝不敏已
喟然而嘆曰嗟嗟否歟然哉蓋孔子嘗稱刪詩書云至
筆削春秋取獨斷其於詩也未嘗不退而與游夏商之
也當三代盛時國中之樂奏而暢天地之和歌詠盛德
大業合而名之曰雅頌野之人人遘其觸發而名之若
青蘋之末而動於地曰風顧其循性蓄旨雍如穆如則
亦雅頌類也三代而降天下多感慨而鮮稱述故詩在
下而不在上蓋風之用廣而雅頌微矣夫子寔傷之故
稱刪刪者刪其不正以歸乎正也乃說者謂一二逸詩
豈無可當於德音而鄭衛哇麗淫佚誦而使君子噦之
小夫壬人以其說津津於其口懲者一而導者十烏能
無疑刪哉夫豈亦秦火厄魯壁訛毛萇轅固生之徒不
能親受游夏之旨而漫為說也乃于鱗之為刪則異是
彼其所上下者雖號稱數千年其所近者僅風而已其
所近而云雅頌者百固不能一二也而于鱗之所取則
亦以能工於辭不悖其體而已非必盡合于古所謂發
乎情止乎禮義興觀羣怨之用備而後謂之詩也是故
存詩而曰刪曰刪者刪之餘也為若不得已而存也夫
以孔子之於詩猶不能廢游夏而于鱗取其獨見而裁
之而遽命之曰刪彼其見刪於于鱗而不自甘者寧無
反脣也雖然令于鱗以意而輕退古之作者間有之于
鱗舍格而輕進古之作者則無是也以于鱗之毋輕進
其得存而成一家言以模楷後之操觚者亦庶乎可矣
蓋于鱗之所最善為世貞其屬存于鱗刪者不少然自
戊午而前及它倡和之什耳其人雅自信落落寡與家
僻處濟上則于鱗之于今賢士大夫多所與而少所見
可知也問為繼于鱗志者如之何曰代益之不失所以
精之意而已矣友人吳郡王世貞撰
