古今詩刪卷十八
明李攀龍編
唐五言排律
送劉校書從軍(楊烱)
天將下三宫星門召五戎坐謀資廟略飛檄佇文雄赤
土流星劍鳥號明月弓秋隂生蜀道殺氣繞湟中風雨
何年别琴尊此日同離亭不可望溝水自西東
早秋出塞寄東臺詳政學士(駱賓王)
促駕逾三水長驅望五原天街分斗極地理接樓煩谿
月明關隴胡雲聚塞垣山川殊物候風壤易凉溫戍古
秋塵合沙寒宿霧繁昔余迷學步投跡忝詞源
靈隱寺(駱賓王)
鷲嶺鬱岧嶤龍宫鎖寂寥樓觀滄海日門對浙江潮桂
子月中落天香雲外飄捫蘿登塔遠刳木取泉遥霜薄
花更發冰輕葉互凋夙齡尚遐異披對滌煩囂待入天
台路看余度石橋
宿溫城望軍營(駱賓王)
虜地寒膠折邊城夜柝聞兵符關帝闕天策動將軍塞
静胡笳徹沙明楚練分風旂翻翼影霜劍轉龍文白羽
搖如月青山斷若雲烟疎疑卷幔塵滅似銷氛投筆懷
班業臨戎想顧勲還應雪漢恥持此報明君
在廣聞崔馬二御史並登相臺(蘇味道)
振鷺纔飛日遷鶯遠聽聞明光共待漏清覽各披雲喜
得廊廟舉嗟為臺閣分故林懷栢悅新渥阻蘭薰冠去
神羊影車迎瑞雉羣遠從南斗外遥仰列星文
奉和幸韋嗣立山庄應制(李嶠)
南洛師臣契東君王佐居幽情遺紱冕宸眷矚樵漁制
下峒山蹕恩回灞水輿松門駐旌皂薜幄引簮裾石磴
平黃陸烟樓半紫虛雲霞仙路近琴酒俗塵疎喬木千
齡外懸泉百丈餘崖深經鍊藥穴古舊蔵書樹宿摶風
鳥池潜縱壑魚寧知天子貴尚憶武侯廬
白帝懷古(陳子昂)
日落滄江晚停橈問土風城臨巴子國臺沒漢王宫荒
服仍周甸深山尚禹功岩懸青壁斷地險碧流通古木
生雲際歸帆出霧中川途去無限客思坐何窮
峴山懷古(陳子昂)
秣馬臨荒甸登高覽舊都猶悲墮淚碣尚想卧龍圖城
邑遥分楚山川半入吳丘陵徒自出賢聖幾凋枯野樹
蒼烟斷津樓晚氣孤誰知萬里客懷古正踟蹰
贈蘇味道(杜審言)
北地寒應苦南城戍不歸邊聲亂羌笛朔氣捲戎衣雨
雪關山暗風霜草木稀胡兵戰欲盡漢卒尚重圍雲淨
妖星落秋高塞馬肥據鞍雄劍動搖筆羽書飛輿駕還
京邑朋遊滿帝畿方期來獻凱歌舞共春暉
度石門山(杜審言)
石門千仞斷迸水落遥空道束懸厓北橋欹絶澗中仰
攀人屢息直下騎纔通泥擁奔蛇徑雪埋伏獸叢星躔
牛斗北地脉象牙東關塞隨行變高深觸望同江聲連
驟雨日氣抱殘虹未改朱明律先含白露風堅貞忻不
憚險澁諒難窮有異登臨賞徒為造化功
酬蘇員外味玄夏晚寓直省中見贈(沈佺期)
並命登仙閣通宵直禮闈大官供宿膳侍史護朝衣卷
幔天河入開窗月露微小池殘暑退高樹晚凉歸冠劍
無時釋軒車待漏飛明朝題漢柱三署有光輝
同韋舍人早朝(沈佺期)
閶闔連雲起巖廊拂霧開玉珂龍影度珠履鴈行來長
樂宵鐘盡明光曉奏催一經傳舊德五字擢英材儼若
神仙去紛從霄漢回千春奉休歷分禁喜趨陪
奉和晦日幸昆明池(沈佺期)
法駕乘春轉神池象漢廻雙星遺舊石孤月隐殘灰戰
鷁逢時去恩魚望幸來山花緹騎遶堤柳幔城開思逸
横汾唱歌流宴鎬杯微臣彫朽質羞覩豫章材
奉和聖製幸禮部尚書竇希玠宅(沈佺期)
北闕垂旒暇南宫聽禮廻天臨祥鳳轉恩向濯龍開蘭
氣薰仙帳榴花引御杯水從金穴吐雲是玉衣來池影
搖歌席林香散舞臺不知行漏晚清蹕尚徘徊
奉和幸長安故城未央宫應制(宋之問)
漢皇未息戰蕭相乃營宫壯麗一朝盡威靈千載空皇
唐悵前跡置酒宴羣公寒輕綵仗外春發幔城中樂思
廻斜日歌詞繼大風今朝天子貴不假叔孫通
奉和晦日幸昆明池應制(宋之問)
春豫靈池會滄波帳殿開舟凌石鯨度槎拂斗牛廻節
晦蓂全落春遲柳暗催象溟看浴景燒劫辨沉灰鎬飲
周文樂汾歌漢武才不愁明月盡自有夜珠來
和姚給事寓直之作(宋之問)
清論滿朝陽高才拜夕郎還從避馬路來接珥貂行寵
就黃扉日威廻白簡霜栢臺遷鳥茂蘭署得人芳禁静
鐘初徹更疎漏更長曉河低武庫流火度文昌寓直光
輝重乘秋藻翰揚暗投空欲報下調不成章
早發始興江口至盧氏村作(宋之問)
候曉踰閩嶂乘春望越臺宿雲鵩際落殘月蚌中開薜
荔搖青氣桄榔翳碧苔桂香多露裛石響細泉回抱葉
玄猿嘯銜花翡翠來南中雖可悅北思日悠哉鬒髮俄
成素丹心已作灰何當歸首路行剪故園萊
同餞楊將軍兼源州都督御史中丞(蘇頲)
右地接龜沙中朝任虎牙然明方改俗去病不為家將
禮登壇盛軍容出塞華朔風搖漢鼓邊月思胡笳旗合
無邀正冠危有觸邪當看勞旋日及此御溝花
奉和聖製途經華岳(張說)
西岳鎮皇京中峯入太清玉鑾重嶺應緹騎薄雲迎白
日懸高掌寒空類削成軒遊會神處漢幸望仙情舊廟
青林古新碑綠字生羣臣願封岱廻駕勒鴻名
奉和聖製答張說扈從南出雀鼠谷(張九齡)
設險諸侯地承平聖主廵東君朝二月南旆擁三辰寒
出重關盡年隨行漏新瑞雲叢捧日芳樹曲迎春舞咏
先馳道恩華及從臣汾川花鳥意併奉屬車塵
奉和聖製早度蒲關(張九齡)
魏武中流處軒皇問道廻長堤春樹發高掌曙雲開龍
負王舟渡人占仙氣來河津會日月仙仗役風雷東顧
重關盡西馳萬國陪還聞股肱郡元首咏康哉
和許給事直夜簡諸公(張九齡)
未央鐘漏晚仙宇藹沈沈武衛千廬合嚴扄萬戶深左
掖知天近南忩見月臨樹搖金掌露庭接玉樓隂他日
聞更直中宵屬所欽聲華大國寳夙夜近臣心逸興乘
高閣雄飛在禁林寧思竊抃者情發為知音
酬趙二侍御史西軍贈兩省舊寮之作(張九齡)
石室先鳴者金門待制同操刀常願割持斧竟稱雄應
敵兵初起緣邊虜欲空使車經隴月征旆繞河風忽枉
兼金訊非徒稜馬功氣清蒲海曲聲滿栢臺中顧已塵
華省欣君震遠戎明時獨匪報嘗欲退微躬
奉和聖製送尚書燕國公說赴朔方軍(張九齡)
宗臣事有征廟筭在休兵天與三台座人當萬里城朔
南方偃革河内暫揚旌寵錫從仙禁光華出漢京山川
勤遠略原隰軫皇情為奏薰琴倡仍題寳劍名聞風六
郡勇計日五戎平山甫歸應疾留侯功復成歌鐘旋可
望枕席豈難行四牡何時入吾君聽履聲
塞外三首(鄭愔)
塞外蕭條望征人此路賒邊聲亂朔馬秋引動胡笳遥
障侵歸日長城帶晚霞斷蓬飛古戍連鴈聚寒沙海暗
雲無際山春雪作花丈夫期報主萬里獨歸家
其二
荒壘三秋夕窮郊萬里平海隂凝獨樹日氣下連營戎
旆霜疑重邊裘夜更輕將軍獨轉戰都尉不成名折柳
悲春曲吹笳斷夜聲明年塞使返須築受降城
其三
陽鳥南飛夜隂山北地寒漢家征戍客年歲在樓蘭玉
塞朔風起金河秋月團邊聲入鼓吹霜氣下旌竿海外
歸書斷天涯旅鬢殘子卿猶奉使恒向節旄看
蒲津迎駕(宋璟)
回鑾下蒲阪飛旆指秦京洛上黃雲送關中紫氣迎霞
朝看馬色月曉聽鷄鳴防拒連山險長橋壓水平省方
知化洽察俗覺時清天下長無事空餘襟帶名
江行有懷(孫逖)
秋水明川路輕舟轉石圻霜多山橘熟寒至浦禽稀飛
席乘風勢廻流蕩日暉晝行疑海若夕夢識江妃野霽
看吳盡天長望洛非不知何歲月一似暮潮歸
送趙都護赴安西(孫逖)
外域分都護中臺命職方欲傳清廟略為取劇曹郎已
佩登臺印猶懷仗奏章百壷開祖餞駟牡結戎裝青海
連西夐黃河帶北凉關山瞻漢月戈劍宿胡霜體國才
先著論兵策復長果持文武術還繼杜當陽
奉和李右相中書壁畫山水(孫逖)
廟堂多暇日山水契真情欲寫高深趣還因藻繪成九
江臨戶牖三峽繞簷楹花柳窮年發烟雲逐意生能令
萬里近不覺四時行氣染荀香馥光含樂鏡清詠歌齊
出處圖畫表冲盈自保千年遇何論八載榮
早度蒲關(玄宗皇帝)
鐘鼓嚴更曙山河野望通鳴鑾下蒲坂飛旆入秦中地
險關逾壯天平鎮尚雄春來津樹合月落戍樓空馬色
分朝景雞聲逐曉風所希常道泰非復棄繻同
奉和聖製與太子諸王三月三日龍池春禊應
制(王維)
故事修春禊新宫展豫遊明君移鳳輦太子出龍樓賦
掩陳王作杯如洛水流金人來捧劍畫鷁去廻舟花樹
浮宫闕天池照冕旒宸章在雲漢垂象滿皇州
奉和聖製暮春送朝集使歸郡應制(王維)
萬國仰宗周衣冠拜冕旒玉乘迎大客金節送諸侯祖
席傾三省褰帷向九州楊花飛上路槐色蔭通溝來預
鈞天樂歸分漢主憂宸章類河漢垂象滿中州
送李太守赴上浴(王維)
商山包楚鄧積翠藹沈沈驛路飛泉灑關門落照深野
華開古戍行客響空林板屋春多雨山城晝欲隂丹泉
通虢略白羽抵荆岑若見西山爽應知黃綺心
曉行巴峽(王維)
際曉投巴峽餘春憶帝京晴江一女浣朝日衆禽鳴水
國舟中市山橋樹杪行登高萬井出眺迥二流明人作
殊方語鶯為舊國聲頼多山水趣稍解别離情
送秘書晁監還日本(王維)
積水不可極安知滄海東九州何處遠萬里若乘空向
國唯看日歸帆但信風鰲身映天黑魚眼射波紅鄉樹
扶桑外主人孤島中别離方異域音信若為通
古今詩刪卷十八
