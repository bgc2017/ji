東歸亂藁序
始予與擇之陪敬夫為南山之遊窮幽選勝相與詠而
賦之四五日間得凡百四十餘首既而自咎曰此亦足
為荒矣則又推數引義更相箴戒者久之其事見于倡
酬前後序篇亦已詳矣自與敬夫别遂偕伯崇擇之東
來道路次舍輿馬杖屨之間專以講論問辨為事盖已
不暇扵為詩而閒隙之時感事觸物又有不能無言者
則亦未免以詩發之盖自櫧州歷宜春汎清江泊豫章
涉饒信之境繚繞數千百里首尾二十八日然後至於
崇安始盡胠其槖掇拾亂藁纔得二百餘篇取而讀之
雖不能當義理中音節然視其間則交規自警之辭愈
為多焉斯亦吾人所欲朝夕見而不㤀者以故不復毁
棄姑序而存之以見吾黨直諒多聞之益不以遊
談宴樂而廢至其時或發於一偏不能一出於正者亦
皆存而不削庶乎後日觀之有以惕然自省而思所以
改焉是則此藁之存亦未可以為無益而略之也若夫
江山景物之竒隂晴朝暮之變幽深傑異千態萬狀則
雖所謂三百篇猶有所不能形容其髣髴此固不得而
記云乾道丁亥冬十二月二十一日新安朱熹序
