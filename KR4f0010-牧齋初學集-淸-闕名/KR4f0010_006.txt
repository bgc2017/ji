牧齋初學集卷第六
崇禎詩集二(起戊辰七月盡一年)
戊辰七月應召赴闕車中言懷十首
三年嚴譴望修門隨例趨朝又北轅聖代故
應無棄物孤臣猶有未招䰟夕陽亭下人還過
端禮門前石尚蹲重向西風揮老淚餘生何以
荅殊恩
其二
巳辦腰鐮學耦耕悠悠眞悔逐人行長吟頗惜
齊三士撫卷誰知魯二生白馬淸流傷往事南
箕北斗媿虛名巢繇至竟非無謂堅坐深山謝
聖明
其三
寥廓高天一冥鴻肯隨烏鳥問雌雄紛紛豈止
容卿輩碌碌何須笑乃公赤汗馬應空冀北白
頭豕自媿遼東郊原無限停車思落日披襟得
遠風
其四
傳呼何必厭乘騶風日淸恬當出游坐穩依微
憑小閤睡酣摇曳在輕舟譬如禪坐還馳想只
作看山不下樓却數昔年行旅事分明殘夢巳
悠悠
其五
淋鈴夜雨漏初長夢入江南櫻笋鄕重碧樹深
春燕語小紅花發臘醅香聞簫月下移歌舫度
曲風前近笛牀秋夢也如春夢短郵亭塵土正
茫茫
其六
露警秋衾萝亦淸篝燈襆被駕車行征人倦睫
留殘睡客子枯腸帶宿酲日出棲烏衝曙色風
回班馬亂秋聲前邨呃喔眞堪舞不是荒雞午
夜鳴
其七
客路無風沙自驚飛鴻沒處暮雲平山低落日
坡陀影岸瘠征車轣轆聲村堠雨穿如土偶林
魈月薄竝人行征塵滿眼君休笑剰有淸流可
濯纓
其八
三年遷客意蹉跎芳草天涯路又過滕縣樹邊
朝雨細嶧山雲下夕陽多心如乳燕初辝社身
似飛蓬乍轉科苦憶淮南舊叢桂秋風爲我發
山阿
其九
信宿驅車每夜分鳥烏聲樂感離羣秋聲獵獵
非關樹雨意濛濛欲作雲直北無風皆朔氣薄
寒有日似斜曛江南大有悲秋客臨水登山正
憶君
其十
颯颯凉風動旅途黃塵赤汗不曾蘇春明門外
人來往秋水篇中意有無失勢蚊蠅戀殘暑下
韝鷹隼快平蕪蓼紅蘋白秋光好獨倚軒車入
畫圖
臨城驛壁見方侍御孩未題詩
驛吏逢迎舊赭衣生還今日是耶非綸竿喜値
金雞放華表眞同白鶴歸抱蔓摘瓜餘我在破
巢完卵似君稀循墻歎息看題句淅淅秋風起
夕扉
十一月初六日召對文華殿旋奉嚴
旨革職待罪感恩述事凡二十首
柲殿風高白日隂天階雲物晝沉沉裂麻未是
廷臣意枚卜空煩聖主心宸翰星回官燭
影禁庭雷殷屬車音孤臣却立彤墀内咫尺
君門淚滿襟
其二
綸扉晝閉詔麻停是日天威赫震霆敢謂蟲
飛能蔽日亦知蟻鬭應占星(初三日木星入南斗占曰大臣相殘)
(是日枚卜疏上)浮名儘可供描畫腐骨終須付汗靑寂
寞火城君莫笑案頭還有讀書螢
其三
久知不去又將鉗無奈時情似蜜甜薄命東華
糜月俸虛名南斗動星占出山我自慙安石作
相人終忌子瞻伏闕引刀男子事懶將書尺效
江淹
其四
碁局方闌睡正濃白身仍作舊吳儂狂奴本自
輕侯霸殘客何煩對敬容京雒緇塵看素髮御
溝流水見孤蹤頻年放逐緣何事縱欲干時興
已慵
其五
事到抽身悔已遲每於敗局算殘棋都門有客
送臨賀廷辨何人是魏其揚柳曲中游子老車
輪枕畔逐臣知寒燈冷炕悽凉夜不醉何因作
酒悲
其六
孤生半世飽艱辛敢恨虞翻骨相屯吾道非與
何至此臣今老矣不如人養成枳棘難爲橘刈
盡椒蘭不作薪每誦韓公晚香句整襟時一慰
沉淪
其七
宮鄰初散鼠狐羣殷殷成雷又聚蚊卷舌光芒
仍炫燿台階氣象尚氤氳傷心詔獄生春草回
首觚稜隔暮雲明主定無鈎黨禁文華休擬
作同文(倪侍讀鴻寶云文華殿寧可作同文館耶)
其八
責薄恩多兩髩殘休將靑鏡對南冠風霾放我
稱遷客木稼從他怕達官(是月再有木稼之異)朝士空憐
銜鼠穴山妻應笑上魚竿得歸茅屋非無事還
爲淸時賦考槃
其九
一自承明罷直廬寂寥誰問子雲居久無關上
籌邊訊遂絶雲中欵塞書(謂督師袁東莞撫夷王新城二公)日
午冰稜澌屋角門閑風葉卷階除論交最喜廉
頗客解道朝盈與夕虛
其十
破帽靑衫又一回當筵舞袖任他猜平生自分
爲人役流俗相尊作黨魁明日孔融應便去當
年王式悔輕來宵來吉夢還知否萬樹西山早
放梅
其十一
兩月春明席未溫眼看深谷又高原金多爭羨
雒陽路禍至方思上蔡門五鼎食烹皆主父三
期賢佞總王尊莊生能悟逍遥理只爲精思曳
尾言(感長山劉相而作)
其十二
白日雷霆夾御筵捫心終不愧皇天夔龍揖讓
誠難事賈竪爭言豈必然一道玉階淸似水兩
條銀燭直於椽夕陽宮樹孤臣影只似他時候
八塼
其十三
未辯躬耕卽採薇刺天何事羨羣飛巢繇也是
中朝客夔契依然大布衣故國秋風生邸舍閑
門冬日炤柴扉深慙薄劣干南斗莫更求名擬
少微
其十四
天語頻煩戒翰登可知不爲點靑蠅聖朝重
倚絲綸簿薄命難充粥飯僧春水花源尋伴侶
秋風瓜圃會賓朋書空泫涕非吾事縱是憂時
也不應
其十五
大門詄蕩夢中開鹵簿&KR0813;紛大祀回警蹕聲誰
傳委巷燔柴光可炤寒灰身先席稿慙非禮(郊禮)
(席用稿秸故云)心願爲犧歎不才無分甘泉陪法從俳
倡私擬祝高禖
其十六
南郊爟火炤罘罳正是秋衾夢斷時禁漏威遲
殘客舍朝衣顚倒覆家兒齋宮肸蠁詞臣賦宣
室深譚逐客知才薄可憐仍貶謫爐灰畫盡不
成詩(王元之南郊大禮詩云可憐此夜商於客畫盡爐灰淚滴衣)
其十七
白日蕭閒午睡成睡餘兀坐又閒行烏喧老樹
聲還樂雀啅空枝墜不驚晚歲冰霜知物態虛
窗硏席見平生高車厚祿雖無分一領狐裘似
晏嬰
其十八
獵獵寒風歲逼除柴門剝啄到雙魚親憎言祿
催偕隱友賤求名勸著書薄俗休官如物故畏
塗削籍當遷除夕陽亭下城西路歎息何人返
敝廬
其十九
召對紛紛集邇英御前唯諾盡公卿夕垣又
駕柴車去(謂西江章給事也)朝省誰容仗馬鳴鸚䳇能
言殊反覆沙蟲善化更縱橫閒窗莫著歸田錄
數(上)日春林聽早鶯
其二十
闌珊朱墨對寒釭謫宦頻年氣未降可是負書
來上國還如讀易向東窗酒兵勝後消愁壘禪
鎧堅時折慢幢頗爲艱危識天意要令漁釣穩
三江
臘月十六日房海客侍御初度賦長句十
四韻爲壽君與章魯齋瞿稼軒兩給事皆
以枚卜事牽連謫官
同病同心不共談天涯只在禁城南鈞天夢斷
䰟猶悸畫地羅成議不堪去國味如初下第掛
冠情比舊遺簪希文敢擬賢稱四展季何妨黜
有三排格引繩良巳甚(排格卽排根也見漢書註)拔茅連茹
亦奚慙尾狐善幻人爭訝首鼠相蒙世所諳車
馬輧闐懷舊雨沙堤寂寞笑新參羈栖仍是巢
枝鳥雌伏眞成抱繭𧖟御柳煙光遲積霰香山
雲物隔重嵐年華荏苒俱雙髩燈火靑熒共一
龕事過皺眉休再問歡逢開口莫辝耽孺人戞
瑟齊稱壽侍女投壺半倚酣燕酒沽來多似蜜
蜀椒搗後可如柑題詩想見開筵處定復掀髥
笑我憨
張藐姑太僕許餉名酒疉前韻奉簡
流落京華阻笑談何殊太史滯周南開籠縱鳥
知何日繞樹棲烏自不堪官罷故人稀折簡罪
深明主勒投簪養狙自昔誰非四成虎如今
不待三與我周旋良巳久受他描畫有何慙機
心抱甕虛施巧毒手爭麻實飽諳歇後賦詩誰
鄭五目前謀醉且曹參郞當自笑拖腸鼠角逐
閒看食葉𧖟舊步生辰値箕斗新添錮疾在煙
嵐歸與卻掃求羊徑老去應同彌勒龕漏屋書
傳君自聖(張以草書自負)囚山賦就我眞耽馬曹官好
看西爽酒郡封移帶宿酣(張曾譴戍甘肅故有移封酒泉之戲)世
路風波餘白首帝城節物到黃柑朋尊許餉
休相負一醉陶然共作憨
三疉韻謝藐姑太僕送酒
羈懷廓落向誰談尺五空瞻韋杜南官罷門閑
猶自可酒乾壺盡更難堪知君自愛新封郡念
我誰憐舊盍簪顧影陶潛惟有一揮杯李白不
成三尊盈何意勞相送甁罄從茲遂不慙杜宇
謀歸身未得提壺勸飲耳先諳料(平)量未敢傾
三雅斟酌應須醉二參洗盞光先浮綠蟻當歌
興巳動春𧖟枯腸發發澆成浪醉眼騰騰看作
嵐草聖張顚眞我友逃禪蘇晉與同龕典刑宛
矣柔而旨琴瑟依然樂且耽蕩滌三年忘昔夢
懵騰十指出餘酣解酲賴有春前茗下物還餘
霜後柑傳語時人應大笑不知誰黠又誰憨
戊辰除夕
命酒呼盧強合歡春明門外禁鍾闌閒庭冷稱
將歸客卒歲除如已罷官爆火聲中思老母寒
燈影裏見南冠歲時舊事都無幾只有痴獃賣
不殘
牧齋初學集卷第六
