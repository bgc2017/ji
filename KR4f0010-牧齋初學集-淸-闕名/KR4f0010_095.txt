牧齋初學集卷九十五
外制五
吏部稽勲淸吏司主事周順昌授承
德郎
勑曰昔人之舉郎吏曰眞素寡欲萬物不能移
也官人之職如鏡於水澄汰自已辨論有原稱
是選者不亦難乎具官周順昌介圭不飾朱絃
有音肅然淸廟之容雅有先民之度自其筮仕
司理壹意守官風淸閩海之塵氣懾貂璫之魄
蔚爲民譽晉陟天曹體望滋章師言惟允峭獨
自矢寅協奉公破藩籬厓岸之私虚能鑒物絶
弓劒苞苴之問廉非市名蓋將以裴王崔毛爲
心非直著簡要淸通之望乃以覃恩授具階於
戲余欲拔貞固而斥華僞汝明余欲進公忠而
抑阿黨汝翼以平心考覈人地以實用儲偫人
才雖在郞吏余將以統均望爾爾其念哉
妻吴氏封安人
勑曰君子砥節首公能以淸彊自奮殆必有寢
門之助焉具官某妻封孺人某氏淑愼無儀安
貞有節適舅姑之所溫淸無間於夏冬竭奉養
之勞洗腆更兼乎藥物迨相夫於典劇益相誓
以御窮衣有弊穿允稱韲鹽之淡泊奩無粉澤
彌資水鏡之清明玆加封爲安人臣有義曰無
弘交女有心曰無私謁斯所謂相成者乎尚益
毖勤以竟厥德
父可賢先贈文林郎福建福州府推
官加贈承德郎吏部稽勳淸吏司主
事
勑曰賢才之出殆非偶然元氣孕畜於家門而
楨幹克生於王國詩有之教訓爾子式穀似之
式榖之云豈以辟咡提誨爲能事與贈具官某
乃具官某之父藴義生風誠心爲質立身於名
教之内祖義而本仁行已在儒俠之閒重氣而
輕死枕藉數卷吾伊於菽水之餘揮斥千金兀
傲於蓬蒿之下是生喆嗣爲我淸郎抵掌而談
節烈之風鬚眉如在奮身以柱傾邪之俗風骨
有傳是用加贈具階官於戲鶴之在隂寧知其
子之和燕之有翼寧非厥考之詒爾無悔燾後
之勤朕益懋開先之報
母張氏加贈安人
勑曰江左之士柔靡輕心鮮有感㮣砥節者非
獨士氣使然亦其鉛華浮曼之習中於胚胎而
内教不立之故也贈孺人某氏乃具官某之母
茂矩有聞樸心不改事尊章於遲暮黽勉韲鹽
安君子於遠游躬親操作是生賢子不愧母儀
如彼静姬却丹華而不御迨於膴仕終白賁以
爲貞玆加贈爲安人於戲爾子爲淸吏爲淸郎
而爾爲母師爲内則豈獨可以易吳風朕將以
此教天下焉
吏部文選淸吏司員外郎張振秀授
奉直大夫
勑曰唐制有言官有秩淸而選妙者其選曹員
外郎之謂乎頃者官方不壹吏議弘多官無一
定之衡人有踐更之選稱是任者蓋尤難之具
官某風規凝遠器緼閑深畿南之惠政流聞駕
部之能聲茂著乃因民譽晉陟銓曹朗鑑在心
虛舟應物銓敘之格已熟澄汰之途一淸乃在
旬月之閒適當選人之闕如茅之拔幾遍於丘
園積薪之流半登於啓事大破累年之留滯用
昭新政之淸夷朕心用嘉師言惟允乃以覃恩
授具階自國論曹分銓事亦互爲甲乙詩不云
乎周道如砥而乃自銓路梗塞也朕深念之爾
署事有聞於以佐統均而操水鏡有餘地矣爾
其懋哉
妻周氏加封宜人
制曰史稱山公之啓事于今爲法而又亟稱其
内助也士之秉銓與女之秉家殆有相成者與
具官某妻封孺人某氏出自冠族歸於令人效
勤順於閨門則縷箴刀尺佐高寒於官署則麤
糲韲鹽惟玆水鏡之淸明實賴冰霜之凜冽玆
加封宜人爾夫子眉目南宮行且以啓事著也
山公夫婦不得專美於前史矣
父紹泰先贈文林郎直隷廣平府永
年縣知縣加贈奉直大夫吏部文選
淸吏司員外郎
制曰士起孤生蔚爲聞人而念其親之賫志以
没也遺書之痛有深於著存者乎朕甚愍之贈
具官某乃具官某之父學有根柢言成文章讀
書纘言有覃思草玄之苦聚徒譚道有解經不
窮之風修壹行以終身抱遺經於再世班孟堅
之撰集虎觀多本前聞賈㬌伯之講論雲臺悉
傳父業人殁而書在斯爲不亡身沈而名飛幸
哉有子是用加贈具階官用以著資庭之報庶
幾慰陟岵之思
母于氏加贈宜人
制曰禮稱父之遺書與母之桮棬孝子胥有所
不忍焉其不幸而兩遘之也國家有愍冊以慰
之贈孺人某氏乃具官某之母内美咸備苦節
可貞撫兩世於一絲煢煢弱息寄百口於十指
惵惵勞人式當風雨之漂搖彌見風霜之高秀
寢門閴爾悲母師之已亡綽楔巋然知禮宗之
猶在玆加贈爲宜人爾夫以孝經詔子爾之辟
咡猶是也余豈惟爾之褒將推廣移孝之義以
訓臣子
戸部廣西淸吏司主事劉應遇授承
德郎
勑曰今海内多事側席須才凡吾取次登用之
人皆有經營折衝之責朕是以撫班行而歎息
臨長道而咨嗟苟得其人余何患焉具官某材
爲國楨學通世務兩更劇邑皆在中州撫勞民
則如子如傷不愛膚髮治亂國則以禽以薙罔
俾孑遺觀其搶攘而乂安咸以笑談而御變應
奇才異能之薦獨邁等夷緣隨牒平進之嘗再
遷郎署職司會計少試其足國之能優游度支
徐飬其濟時之用乃以覃恩授具階於戲遇槃
根而加利夫豈擇官投利刃而皆虚貴乎藏器
惟深沉可以厲其氣惟閱歷可以老其材益勉
自修以需不次欽哉
父體認先贈文林郎河南河南府陜
州靈寶縣知縣加贈承德郎戸部廣
西清吏司主事
勑曰古者崇獎卓行厥有四葉表宅六闕旌門
世教下衰往往湮没無稱而卒以發聞於後余
庸表而著之亦以佐功令之未逮也贈具官某
乃具官某之父粹和成性篤實飛聲文史蔚爲
珪璋德行仰其牆仞倚廬三載時有薑桂之滋
孺慕終身不解蓼莪之痛敬敏任恤賙囏阨以
睦里鄰孝友睦婣族墳墓以聮兄弟箴銘徧於
牗戸言動具有典型矢心以毋自欺不愧衾影
教子以彊爲善聿有箕裘誠可繼於先民允有
傳於後嗣是用贈具階官於戲劉氏之七業子
能襲其餘休韋家之一經爾已醻其素志庶可
徵資庭之訓終當著惇史之書
戸部江西淸吏司員外郞廉第授奉
直大夫
制曰乃者軍興浩煩度支匱乏戸部諸曹郎佽
助大司農咨嗟仰屋共襄國計朕思得公忠廉
辨之臣敭歷中外者錯置子部其選甚不輕也
具官某材器含弘訏謨經遠爲令以循良播澤
廷評以詳愼流恩積有年勞擢居民部以棼絲
必理之才當賦算告窮之日精心握算佐輓輸
一時之窮蒿目持籌爲儲偫百年之計體望滋
茂勞勩有聞乃以覃恩授具階朕今命爾出守
河閒近在三輔征繕未已捐瘠滋多爾之字人
可以庶爾之祥刑可以教爾之司計可以富無
衣五袴之謠豈遂遜於前烈乎爾其毖勤佇我
後命
父司書醫官贈文林郎大理寺右寺
右寺副加贈奉直大夫戸部江西淸
吏司員外郎
制曰傳曰上醫醫國其次疾人皆醫官也士有
抱道不試居身方伎之中比於古之醫官者與
其有以發聞於後余得表而著之累贈具官某
乃具官某之父博喻爲師束修自好慨有大志
恥爲小儒濟世於疴瘵之時自命以岐摯之業
學究原本能通三世之書澤及[婺-矛+牙]惸有活千人
之德再世而顯天不吾欺在昔倉公之善醫止
於有女而韓康之賣藥僅以藏名豈若斯人蔚
有譽問是用贈具階官服余書命傳之史家庶
幾療國之有人可曰良醫而無後
戸部福建淸吏司員外郎鄒嘉生授
奉直大夫
制曰頃以贍軍之故大司農率其屬日夜持籌
仰屋而偷懦營弘者猶蝗食鼠耗其閒良可憂
也其有公忠廉辨之士不憚拮据司我管鑰勤
勞茂著余寵嘉之爾具官某材器含弘訏謨經
遠飛華廷對展采地曹以止水不波之心爲棼
絲必理之計指畫飛輓徵輸之事憂切軍儲勾
稽秬黍龠合之閒勤逾家計儲偫之經費有紀
倉庾之耗蠧一淸頡頏歲年籍甚聲聽乃以覃
恩授具階朕今命爾出守西安唐大曆中長安
溉田大减於漢今視唐又何如爾在戸曹留心
國計轉漕通渭成跡具在興二渠之利復陸海
之穰以佐我國計朕佇觀爾所以治秦也欽哉
禮部祠祭淸吏司郞中賈允元授奉
政大夫
制曰祠祭之官舊矣它曹治事祠部治神非通
幽明窮掌故不在玆選矧朕初卽位祀事孔多
夙夜明禋其曷敢後具官某風操端直志緼淸
和奉使節則咨&KR1258;有聞典屬國而贈勞無失蔚
爲民譽晉陟祠郎諳曉舊儀參酌故事寢園筵
几依然弓劒之思&KR0627;堊掃除邈矣祖宗之格執
事有恪顧吾建禮之禋曹夙夜惟寅稱此冰廳
之淸選遂以覃恩授具階朕方祇承宗祀懷柔
百神率循祧廟之儀嗣舉橋山之禮近以綏孝
子而假皇考遠以寧風旱而彌烖兵惟爾毖
祀之能用致我將之頌欽哉
父應德先贈奉直大夫禮部主客淸
吏司員外郎加贈奉政大夫禮部祠
祭靑吏司郎中
制曰爲吾忠義之臣風操端永者必其先有以
開之無基不可以厚墉肯構必始於作室理之
嘗也贈具官某乃具官某之父行無考纇學有
本原辨志離經多士推爲祭酒禔躬善物與人
如飲醇醪惜哉有志而無時允矣居今而稽古
焚書逸禮若口授於坐隅矩行規言儼心思於
函丈是用贈具皆官於乎賈逵悉傳父業人咸
徵家學之傳鄭衆再世儒門天亦厚遺經之報
母盧氏仍前封
制曰小雅不作而白華之詩廢也朕深念之蓋
不獨㓗白之孝子不可得見而令妻壽母亦爲
斯世所希有此豈非盛世之憂與累封太宜人
某氏乃具官某之母淑愼禔身安貞應節少習
公宮之教長嫺賓祭之儀閔長寢於九京逝者
不作篝短檠於五夜遺孤有聞式看日月之輝
光彌見風霜之高秀鯢齒未艾受介福於北堂
鸞誥方廻賁寵章於南閣兹仍封爲太宜人雕
軒文駟蔚爲一世之觀便殿肩輿茂著六宮之
法
禮部主客清吏司主事虞德隆授承
德郞
勑曰朕丕承祖宗之令緒方貢充庭旅百雜
實每臨軒燕勞懷來遠人顧念春官之屬爲吾
典司客曹者其有人焉具官某韜玉渾涵斷金
通敏始流徽於劇邑旋握鑑於留曹聿有賢聲
掄於客部克勤職業諳曉舊章正小賓小客之
儀修其禮物辨五年比年之貢差其送迎贊我
秩宗典司屬國敷國恩厚僉曰汝能乃以覃恩
授具階頃者東夷不共闕我職貢咸謂以尺箠
鞭之耳然招携懷遠古有明訓誠使方夏丕平
異俗内面而吾以象胥坐制之不亦休乎尚益
勤毖以副予綏柔之意欽哉
妻蔣氏封安人
勑曰朕讀羔羊退食之詩蓋不惟其大夫之節
儉正直表著於燕居而家人肅穆之風亦可以
想見焉具官某妻封孺人某氏函貞辨族作配
名家指&KR0686;管以相規惟玆靜女却丹華而不御
彼美淑姬相爾令人休有華問素紗簡淡與綦
組而相安粉署蕭閒喜淸寒之互映玆加封爲
安人服斯寵命勵彼素風無忘夙夜之勤彌表
靖共之德
父一道先贈文林郎山東靑州府安
丘縣知縣加贈承德郎禮部主客淸
吏司主事
勑曰昔我成祖綏靜國難治用重典時則有
若理卿謙以平亭明允持法兩朝盛德之後必
復其始今其子孫又以遺德發聞予寵嘉之贈
具官某乃具官某之父世德作求家風綿邈内
行淳備譬桃李之不言積善有餘業岐黃而濟
物蔚有令聞施於後人蓋廷尉之門隂德久徵
於舊閥而比干之策祥刑茂著於後昆信哉天
不吾欺是以世濟其美是用加贈具階官於戲
無念爾祖著累朝忠厚之貽益大而家食先世
熾昌之報
母楊氏加贈安人
勑曰先王之制禮也報必有先田之祭先嗇也
川之祭先河也皆報其先也今吾臣子推恩必
先嫡母蓋亦以著教焉贈孺人某氏乃具官某
之嫡母動繇内則懋踐閫彝汲水著爲婦之勤
宿火勵相夫之志宛其死矣何以報之幸哉有
子以起家乃得從夫而分爵於戲桮棬已矣誰
興執器之悲圖像依然尚想過庭之拜義豈殊
於毛裏恩必始於本原兹加贈爲安人使知報
必有先而衆著於崇本之教豈獨慰夫逝者而
巳
繼嫡母任氏加贈安人
勑曰詩人稱后妃之德必以樛木逮下爲賢而
公子之仁厚從而應焉和氣致祥亦理之恒也
封太孺人某氏乃具官某之繼嫡母性資惠明
儀法閒肅敬爾夫子婉焉琴瑟之和孌彼諸姬
居然娣姒之好莫辨所出忻緩帶以相從逾於
巳生勤辟咡而爲教聿成子德克念母勤樹蘐
之慶已章宿草之恩載渥玆加贈爲安人惟此
鳲鳩之德壹以爲儀用知麟趾之仁終焉未艾
生母張氏贈安人
勑曰生母之有服也自高皇帝之著孝慈錄
始也旣有服矣而厭於尊格於制而不得以推
恩人子之情猶闕如也今吾卽位霈恩施及三
母不惟念所生者可以無憾抑亦可以仰副
高皇帝之德意於戲休哉某氏乃具官某之生
母有小星之德有育子之閔爾子爲令報最貤
恩二嫡而獨不得以逮爾實命不猶豈非詩人
之所歎嗟矣乎今乃以霈恩及爾矣於戲愴鼓
鐘於長樂我有同悲追顧復於裏毛爾無餘憾
非此恩波之委地誰無涕淚於終天兹特贈爲
安人䰟其有知尚克享此
兵部職方淸吏司主事徐日久授承
德郞
勑曰頃者狡夷未平王師在野議者率以謂將
帥數易則無以振軍聲擇將不精則不可圖勝
算欲得知兵謀國之士錯置職方以參預帷幄
之寄中玆選者蓋難其人具官某器緼開明風
規簡直兩爲邑令廉辨有聞中更浮沉志氣不
撓擢於起部再歷夏曹當羽書旁午之時兼戎
事頽阤之日才猷日老揮斥於槃根閱歷之餘
儲偫滋深兼綜夫衿要阨塞之故師薦惟允受
事方新乃以覃恩授具階於戲用兵如用藥以
療病爲成功擇將如擇醫以知人爲能事知兵
而後可與謀國知將而後可與知兵此朕所以
拊髀而歎也爾其勉之朕將以遼事畀汝
兵部職方淸吏司主事王弘祖授承
德郎
勑曰頃者禁旅單虚衞卒隤阤勾稽澄汰言者
日以上聞而未有行也朕深念之安得公忠彊
直十數輩參錯郞署中爲吾舉綜核之效乎具
官某介圭不飾精金能割初以發硎之刃試理
開封平亭閱實案無遺牘賢聲籍甚乃陟兵曹
當樞庭填委職掌廢弛之日慨然修舉不辟嫌
怨稽京營積年之額覈班軍累歲之餉尺籍伍
符之必計而一粒一鍰之不遺今玆之事蓋爾
之有緒言而未竟者也若爾者可謂之公忠彊
直之臣矣玆以覃恩授具階夫官之有分曹猶
農耕之有畔無相越也爾覈汰留餘盡歸大倉
不越兵事而隂有禆於計部惟其不越是以有
裨夫不越之爲裨也大矣爾所舉僅有其緒引
而竟之天下事可以尺幅盡也爾其懋哉
刑部浙江淸吏司主事陸化熙授承
德郞
勑曰詩稱淑問如臯陶而漢通儒皆爲律令章
句刑獄之事固儒者之所盡心也朕卽位以來
哀矜庶戮惟良折獄日厪於懷具官某擢秀名
儒起家法署當圜土填咽之日兼法律破析之
時麗附罔察請比毛舉而爾傅之經術致其忠
愛諸所平反冤獄閱實疑罪參報待以削草象
魏用爲縣書惟明克允時論翕然乃以覃恩授
具階夫自皇祖末年以至於今刑法亦多故
也然而可信者律也不敝者法也本經術以參
法令此明刑弼教之本而爾之所有事也爾其
毖哉朕不以文法吏蔽汝
妻夏氏贈安人
勑曰士之有賢耦猶君之有勞臣也推勸勞之
意以施於臣故其閨門相貳死生契闊之故人
主之愍䘏及焉具官某妻某氏儀法夙嫺儉共
自勵饁耕出汲辛勤於十指之中糲食穿衣顦
顇於數行之側迨相夫於筮仕終約巳而食貧
一命未沾溘先朝露良足愍矣玆特贈爲安人
於戲布素度身生不御冠帔之貴御窮没齒死
猶勤旨蓄之思我有寵章慰其永逝庶幾幽壤
尚服享之
母陳氏贈安人
勑曰朕念長樂之慈愴不及養顧瞻兩宮澘然
出涕發號施恩凡臣子之有母而不逮養養而
不逮顯者皆與被焉不惟彝典宜然亦所以信
吾悲也某氏乃具官某之母慈庭媲美内則有
聞鬻子辛勤不閒蜾蠃之負操家黽勉備嘗荼
薺之艱迨爾子旣接跡承明而爾猶没身荆布
不已悲乎今且以覃恩及爾矣於戲覩蓼蕭自
葉之澤良慰我心顧蘭陔白華之養莫非人子
存者不匱往者有知凡吾所以霈恩臣下者蓋
亦因吾母以及人母而使天下知我念母之無
已也爾知之乎
刑部河南淸吏司主事王良臣授承
德郎
勑曰在昔人主享國百年度作刑以詰四方猶
曰朕言多懼朕敬于刑矧余方嗣服受王嘉師
惟良折獄其敢不毖愼具官某易直子諒恭敬
溫文擢穎甲科流徽宰邑回翔壁水晉陟秋曹
爾以豈弟之心兼之閱實之久老於情法無毛
舉它比之文致其哀矜有明刑聚教之閔副我
欽恤良深歎嘉遂以覃恩授具階乃者刑罸不
衷出入時有丹書錯互奏駮紛如朕甚患之書
不云乎用其義刑義殺勿庸以次汝封今之斷
獄者容亦有次焉者乎爾尚益懋簡孚必卽天
論母以世輕世重爲解也朕則顯陟汝
父維城原任漢中府通判贈承德郎
刑部河南淸吏司主事
勑曰朕聞世祿之家鮮克繇禮而積德之報不
於其身士承家燾後能使譜牒不替耕穫有人
斯可以爲賢矣原任具官某乃具官某之父世
德聮綿内行淳備孝乎惟孝家巢反飼之烏友
必因心庭榮交讓之木旣俛首風塵之吏益矢
心清白之遺蔚彼去思尸祝在漢岷之際蕭然
歸計風流居廉讓之閒稼獵一經紹靑箱於有
永箕裘再世載白石以相傳人稱别駕之功代
叶海邦之慶是用贈具階官天已錫祥刑之策
人咸瞻通德之門
母趙氏贈孺人(趙故文毅公用賢之女)
勑曰詩咏于以采蘩必曰公侯之事以其夙嫺公
宮之訓而儀則有聞也我有直臣是生淑女風
流綿邈詒於後人朕將表著之以昭彤管某氏
乃具官某之母圖頌被躬珩璜比德沿世家饋
祀之則故壺儀克肩習我君剛直之風故鉛華
不御孝睦移於姻黨廉法著於家門不及事姑
未艾陳衣之痛願然有子終如屬纊之期悵宿
莾之方滋蔚蘭蓀之競茁桮棬已矣永言内則
之芳華簪笏依然尚想外家之風烈兹特贈爲
孺人肆娠賢於再世宜媲美於千秋
刑部山東清吏司主事李自華授承
德郎
勑曰朕聞哀敬折獄惟良折獄故伯夷以降典
折民而董生用春秋決獄朕哀矜庶戮期協於
中將博求廸哲之人以副我淸問之意具官某
行可標準言成文章起家循良休有譽處效能
輦轂踐更劇煩敘擢刑曹職司奏讞以廉平之
德兼明允之才欽乃攸司傅以經術期於惟刑
之恤庶幾俾獄無留乃以覃恩授具階乃者刑
罰不中出入時有要辭錯亂幾無成獄書不云
乎惟齊非齊有倫有要惟倫與要折獄之本也
爾爲法吏朕以迪哲望爾爾其敬哉
父可守原任貴州都司淸平衞儒學
教授贈承德郞刑部山東淸吏司主
事
勑曰蜀自漢以來代著文學文翁五經之教益
州樂職之詩弘長風流於今爲烈今吾儒碩趾
美前修有子克家顯聞於世余庸表而著之具
官某乃具官某之父含章挺生瞱秀發強學
博喻富有英華矩行規言動應古昔遂應明經
之辟出爲鼓篋之師歸休乎環堵之宮遺子以
一經之業摩娑靑簡恍疑晤對於丹鉛敬愼丹
書尚念收威於榎楚遺經不朽至德可師是用
贈具階官於戲有位於瞽宗應厥彝典爲觀於
石室視我贊書
工部都水淸吏司主事金元嘉授承
德郎
勑曰司空諸曹郎惟水衡有河渠之役銜命而
出掌隄防畚鍤之事以分理行河之政而漕運
頼焉非中外敭歷夙有能聲者不在兹選具官
某擢穎制科流徽宰邑師廉平爲治之績急吏
緩民循沉實守正之風隨牒平進休有民譽著
於工曹司庫藏而鈐鍵惟嚴筦出内而棼絲必
理人地相稱人皆知水部之名出入均勞我是
有河漕之寄乃以覃恩授具階夫呂梁之渠閘
肇自平江命爾以中河爲界畫地而守爲漕政
計至殷也今東方侵梗運道戒嚴以治河寓治
兵卽以治兵兼治河斯平江之績舉矣爾無以
水曹戒越俎也朕則顯陟汝
大理寺右寺右寺副廉第授儒林郞
勑曰棘寺之設以審讞秋曹辟臺之獄其在厥
屬有炤駁番異之條參覆疑異以聽於其長非
淸彊公恕積有譽望者不在玆選具官某秉心
惟允執德不回出宰疲人入報上考敘遷北寺
俾副右評豈弟有餘明習滋久平亭疑案爲之
涉筆而思訊駁爰書不以得情爲喜副我欽恤
良用歎嘉乃以覃恩授具階頃者法律破析橋
遏滋多白簡喧呶與丹書相下上書不云乎明
啓刑書胥占以刑書爲衡而胥占以權之豈惟
閱實要辭亦可以榰柱國論此棘寺之責也爾
懋勉哉朕將顯陟汝
大理寺右寺評事任國楨授文林郎
勑曰廷尉天下之平也故其屬以評爲名士非
盤桓久次老於情法居是官也欲其虛明詳愼
一底於平難矣具官某文學世家高華妙選服
官民部以淸愼得名稱職度支以綜核取咎回
翔閒散流滯歲時爰自上林次於佐棘困衡旣
久求聽彌精致忠愛於罷民得情勿喜麗輕重
於疑獄有革乃孚小大以情文法無害乃以覃
恩授具階頃者吏議弘多獄辭它比皆以失平
之故爾亦嘗涉筆而思之乎記不云乎凡制五
刑必卽天論天平之極也爾以此評刑朕亦以
此評爾敬之哉
大理寺左寺左寺副曹文衡授儒林
郎
勑曰國家於棘寺之官陳殷置輔不厭詳複至
有卿貳正副之設凡以正刑書而重民命也苟
非吉士豈可以稱此意哉具官某起爲國器副
我廷平閒者棘寺空虚圜土填咽攝官承乏夙
夜勤勞寢興狴犴之閒飲食爰書之内爲民請
命數上封章求補司刑以淸滯獄數囹圄之困
苦如在目前陳法令之敝刓至於流涕雖九閽
之請未克以動天而五聽之辭已孚於搶地朕
卽位以來哀矜庶獄省視故牘得爾所上書惻
然歎傷有緩刑泣罪之思焉玆以覃恩授具階
書不云乎蠻夷猾夏寇賊姦軌女作士爾鄕所
上章論之詳矣今東隅未靖姦利交跡是朕好
生之德未洽而爾之言猶信也淑問如臯陶朕
深有望於爾爾其念哉
母旌表節婦常氏贈安人
勑曰國家表宅之典放於成周所以勸節也推
恩之制放於唐宋所以教孝也隂教衰斁風徽
寂寥我有明綸光於幽穸旌表節婦某氏乃具
官某之母佩玉德以作婦操冰心而相夫迨所
天捐棄之時正厥子孤孩之日旌心斷髮矢皓
首於盛年顧影寒燈襲白晝爲長夜乳汁枯於
襁褓血與潼俱髮膚瘁於家門淚隨聲下哺飬
六尺如鷇脫而雛成促赴九京譬蛾成而𧖟死
蘭儀永謝栢操有聞下報先君故知含笑而入
地願然有子載聞申命之自天旋觀日月之昭
回彌見風霜之凜冽玆持贈爲安人於乎有膰
有拜業已接跡於汗靑來游來觀尚亦回心於
圬白信千秋爲不偶雖百世其可知
中書舍人曹師稷授文林郎
勑曰中書省之屬掌詔勑璽書冊命之事以重
王命有事殿陛與起居載筆之臣夾立左右其
策近爲何如哉具官某箕裘綿邈器局高凝起
自南宮升於西掖入參侍奉出掌絲綸進止有
章溫共不改譬之有聲之玉嘗應於佩環而無
纇之珠獨宜於掌握禁近之臣朕所顧視年勞
已著彌用歎嘉乃以覃恩授具階國家以秘省
儲臺諫之選使之静諳舊章而閒習世務也問
樹而不言焚草以自晦盤桓久次而無所建明
亦或有出於此者乎官近地淸優游養望此爾
今日之事而非朕之所以毗爾也爾其念哉
戸部廣西淸吏司主事李孔度授承
德郞
勑曰朕睠顧艱難博求弘濟蓋嘗追懷先正思
譽聞於九京選建才賢庶箕裘於前烈譬之喬
木古者世臣誰其似之吾有人矣具官某乃原
任太子太保刑部尚書楨之子舊德深醇家風
綿邈慨有大志可謂似其先人傑然羣才遂能
出乎世類歷官所至皆有賢聲乃以僕丞遷於
民部職司會計搜剔蠧餘軍儲自供積弊盡掃
至其奉使遼左指顧河東畫地爲圖聚關城於
尺幅握奇決勝籌夷虜於目前憂國有人匡時
惟允乃以覃恩授具階於乎唐雅不云乎惟西
平有子惟我有臣爾先人昭事我祖公望巋然
爾尚佽我多艱無忘先烈繼公忠盛大之業蔚
爲寶臣在君臣父子之閒庶幾盛事
妻杜氏仍前封(杜故大將軍松之女)
勑曰史稱天水北地高上氣力歌謠慷慨風流
猶存而婦人亦閔其君子其詩曰在其板屋蓋
亦有修我甲兵與子偕行之志焉今吾霈恩郎
吏及其室家博訪風謠激揚志義未嘗不攬秦
風而太息也具官某妻某氏歸於甲門出自將
種風範肅穆饋摯交賀於閨門姿性剛明刀劒
錯立於侍婢相爾夫子宜其室家闕狄之錫有
加素沙之德不替玆仍封爲安人嗚呼將殞大
星感風霜而痛父郞光列宿勉夙夜以戒夫義
同於羽林之孤禮當有石&KR1038;之予父子夫婦之
閒採秦風者將及焉爾其敬哉
刑部貴州清吏司郎中張光奎授奉
政大夫
制曰朕惟人才之難養之有素培之奕世用之
累朝故古之元老世臣之家必有承休濟美之
士此亦國運所繫而非獨家風使然也具官某
乃原任戶部右侍郎兼都察院右僉都御史養
蒙之子教成胄子家擅素風帷幕有聲西曹籍
甚祇承家法諳曉舊章致其忠愛之心傅以經
術之學朕以爲文法之吏安所取此蓋庶幾不
踐不履有公子仁厚之風而惟明克尢得臯陶
淑問之教者歟玆以覃恩授具階惟乃烈考以
忠貞正直事我皇祖名在國史稱爲勞臣今
爾可謂世其家矣於乎不忘舊人則有先朝弓
劒之感作求世德則有故家喬木之思覃恩及
爾朕蓋深有槩於中矣爾知之乎其有以稱
太僕寺寺丞郭夢詹授承德郎
勑曰書稱僕臣正厥后克正太僕丞貳古爲奉
車之官非家法肅明雅有風操不在玆選具官
某乃原任戸部左侍郞贈都察院右都御史謚
恭定諱惟賢之子藹然儒風蔚有家訓遂以胄
子試於奉嘗夙夜在公朝夕有恪積著年閥乃
擢是官當孟春焚牧之時正軍興選騎之日種
屯皆爲宿弊印炮徒屬虛名惟爾之能思舉厥
職乃以覃恩授具階惟乃父事我神祖歷官
三臺懋著勞勩爾尚克念先烈無以日月叙遷
爲能事詩不云乎秉心塞淵騋牝三千爾馬官
也余故以秉心戒爾欽哉
妻俞氏封孺人
勑曰古之世家必有賢女令妻蓋其珩璜琚瑀
之防箴圖阿保之訓積習使然也余有寵命昭
于管彤具官某妻封孺人某氏武襄之子恭定
之婦恭大慈小具有儀法相夫鬻子不替勤勞
今爾夫能于其官漸致通顯則爾之爲女爲婦
可謂克舉矣玆加封爲安人惟武襄累戰立勳
誓死報國朕恒拊髀思之爾服習遺教尚有以
勸勉其夫石窌之封朕不後爾
都察院炤磨所炤磨朱大兢授廸功
郎
勑曰周之詩曰無曰予小子召公是似古之人
主勸誘其世臣若家人父子之相告語也矧有
恩而不下逮朕何忍焉具官某乃東閣大學士
兼禮部尚書國祚之子蔭藉高華被服儒素爰
以任子躋于臺幕勾稽故牘職司辟藏勞于其
官執事有恪世祿繇禮朕有嘉焉乃以覃恩授
具階惟我先帝舊學于乃父以乃父詒輔余
冲人爾尚竱心屛慮以佽舊德晨昏之助有頼
于爾夫退食休沐下車里門澣衣子舍此淸朝
之美談而非子弟之細事也敬之哉勿替朕命
太僕寺寺丞黃正賓授承德郎
勑曰昔我先帝未正東朝諫諍滋煩訶譴相
逮今山陵已畢遺老日登而仗節死諫之臣若
晨星之在望追懷舊事良用愾然其有甄陞可
無書命具官某風規開敏才地清華當禁廷給
事之時正儲位殷憂之日黃扉定策尚低廻集
菀之歌丹地輸忠乃參預伏蒲之諫騰綸闈之
削藁斜封宣播于朝堂先瑣闥以露章袐閣流
傳爲掌故肆三朝之鼎革起廿載之沉淪濺血
猶新重荷全生之德攀髯莫逮彌深徇主之思
擢爾僕丞斯爲不次乃以覃恩授具階於戲銅
龍邈矣忍誇張羽翼于先朝金馬依然尚砥礪
桑榆于末路惟端謹可以飬節惟廉靜可以保
名益勉素心用章休命欽哉
妻孫氏贈安人
勑曰夫婦之誼比于賓友死生契闊詩人悲之
况乃節義相期艱難與共而中道棄捐者乎具
官某妻某氏圖頌叶矩賓祭有齊當抗章拜杖
之時厲闔門從死之志吁其悲矣命之不猶睠
玆白首以還朝尚想靑衿而去國風雨如晦長
懷雞鳴儆戒之時日月光華不見翟茀以朝之
盛玆特贈爲安人服此休命慰爾幽塗
父國聘贈承德郎太僕寺寺丞
勑曰司徒鄉三物之教胥春秋月吉而從事焉
今吾臣工追命先世庸以發揮潛德弘長流風
雖出典嘗亦應邦法黃某乃具官某之父風姿
樸茂器緼純明孝友睦婣不待族師之戒敬敏
任恤無愧閭胥之書藴義氣以生風每存亡而
生死操仁心以爲質匪剛柔而競絿宜有餘休
及于厥子是用贈具階官於乎奮身抗節爾旣
伸負劍之規揭德振華余亦重緇衣之好
母王氏贈安人
勑曰朕褒旌節孝廣樹風聲凡有命辭必先勸
厲今吾臣子聿有母師風教有聞儀節茂著余
庸表德著之冊書某氏乃具官某之母婦道可
宗女圖母越毁容斷髮矢盛年以殉夫送往事
居閔餘生而教子訓誡攸著風節有聞迨乎漏
澤于賜環久已纏悲于執器嗚呼母儀邈矣永
懷風樹之凄凉臣節凛然彌想冰霜之高潔玆
特贈爲安人惟吾愍冊代彼漆書烏頭䨇闕之
褒生有格于功令彤管千秋之懿終當著于頌
圖
文華殿中書房辦事大理寺右寺右
寺副汪鑣授儒林郞
勑曰簪筆之臣供奉左右歲月叙遷于國家之
大計無與也具官某起家儒術給事禁庭夙夜
在公溫恭有恪乃者遼左警急饋運艱難慷慨
上書輸金助餉夫毀家紓國大臣之有事急病
讓夷君子之所貴爾能如是豈不難哉國家之
于爾也旣寵之以淸銜昭之以綽楔矣玆又以
覃恩授具階夫卜式願輸家之半助邊公孫弘
以謂宜勿許朕之寵嘉爾者蓋亦國典宜爾而
非尊顯以風百姓之意也爾其敬哉
妻程氏封安人
勑曰爲吾禁近之臣温恭朝夕必有賢明之助
焉况其卓犖好義者乎具官某妻某氏機杼服
勤澣濯昭儉使爾夫齊其躬以守官肥其家以
輸國則惟爾之能特封爲安人不惟從夫之爵
蓋亦有勸勞之義焉
父道斐贈儒林郎文華殿中書房辦
事大理寺右寺右寺副
勑曰資於事父以事君而敬同故志義之臣必
本諸父汪某乃具官某之父馴行孝謹被服儒
素慷慨好施百里誦德今爾子可謂有父風矣
嗚呼恥獨爲君子斯固爾之心也願俱死匈奴
豈獨子之志與是用贈具階官爾其有知當爲
默舉
母趙氏封太安人
勑曰能食能教母慈之大也立身顯親子道之
終也某氏乃具官某之母操作治家式榖訓子
觀其子之珥筆内庭而知其有畫荻之教觀其
子之輸産絶塞而知其有恤緯之忠特封爲太
安人於戲匪惟爾之褒以詔人母
牧齋初學集卷第九十五
