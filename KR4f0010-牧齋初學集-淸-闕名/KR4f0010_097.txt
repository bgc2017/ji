牧齋初學集卷第九十七
外制七
南京吏部驗封淸吏司主事譚性教
授承德郞
勑曰留都諸子部有官要而務閒者其吏部司
封郞之謂乎要故人不亂於品流閒故議不殽
於藩棘非風猷特達不在玆選具官某早登俊
造兩最循良棠隂遍陳汝之閒尸祝在黃韓之
後屢聞師薦簡卑留銓練達甄材淸通擅譽飲
冰之操巳著於當時如水之心可徵於受事乃
以覃恩授具階朕閱南司封掌故歲移文省直
督促捕蝗以問民爲弊吏獨與諸曹異爾在相
城蝗不爲害所司曾上其狀今何以修舉其職
乎無徒謂留務多閒也朕又以此弊汝
南京戶部江西淸吏司主事李士高
授承德郞
勑曰頃者饋餉滋煩度支告匱司計之臣日夜
左支右吾而留都王業根本也以歲計之不登
儲蓄之不豫朕蓋憪然念之具官某入承軒對
出佐邦刑桁楊盡服其平反棠蔭交加於齊楚
乃留曹司計之日正軍儲告急之時蒿目以憂
剜心而計嚴勾稽而宿弊必淸精黍龠而瑣科
不計二載于斯廉能茂著乃以覃恩授具階爾
嘗視庾浦口矣新墉屹然襟帶江左其中儲偫
足支幾年乎非強兵無以備豫非廣蓄無以養
兵此根本綢繆之至計知爾之有槩於中矣尚
深籌利便佐我邦計欽哉
妻孫氏加封安人
勑曰女之司閫猶官之司庾也秬黍龠合之閒
有節度存焉謹而司之服官之道可以喩於家
具官某妻封孺人某氏蚤嫺女箴長共婦則夜
從辟績燎火省費於三時朝庀米鹽菽水辛勤
於十指爾夫司刑佐計斤斤尺幅爾有助焉玆
加封爲安人無忘丙夜之勞以對淸朝之祜
父嘉輔先贈文林郞湖廣岳州府推
官加贈承德郞南京戶部江西淸吏
司主事
勑曰孝弟力田之士多食報於後人蓋其風氣
篤固厚取德而薄取名固天之所私也贈具官
某乃具官某之父天之君子鄉之善人掩胔孟
春時發梧丘之夢爲食儉歲不嗟蒙袂之人月
旦襲美於鄕評閥閱貽休於後嗣是用贈具階
官尚知積善之有餘不以近名而多獲
母孔氏加封安人
勑曰古稱賢母聽齋閤問七箸以成其子閭里
孤生安所取此無亦慈庭之教有深於辟咡者
乎贈孺人某氏乃具官某之母裙布被躬機絲
作教淑善夙嫺於內訓樸心獨喻於後人麟趾
之仁晻藹柔嘉之則羔羊爲節依俙靜好之風
玆加贈爲安人爾所謂以身教者乎爾子砥節
首公曰以身報爾矣
南京戶部廣東淸吏司主事馬士英
授承德郞
勑曰度支之官南北竝置以陪京之重舉天下
歲輸有嘗額而戶曹諸子部分而理之非公忠
廉直深於國計者不在玆選具官某蔚爲民譽
奮起賢科端居懷康濟之憂射策見縱橫之略
乃登留署屬在地官飲冰自矢握算濟時有幹
理之才而&KR0679;括不及於瑣科有經遠之略而勾
稽必謹於出納試用以來於儲偫良有補焉玆
以覃恩授具階於戲南自京江北至畿輔歲輦
輸飛輓以實舊都而爾所司筦雄郡四焉撫職
方之遠念貢賦之艱其亦有閔然動心者乎古
稱貯積天下之命龠合升斗其可以屑越視之
乎爾能於其官治一司而度支之計畢舉母謂
錢榖吏纖嗇也朕將顯陟汝
南京戶部河南淸吏司主事王建侯
授承德郞
勑曰乃者度支告詘國用不充朕有憂之以謂
廣求持籌握算之臣不若風勵砥節首公之士
節省出内參計耗登而國計得以疏剔焉此朕
之志也具官某爰自英妙射策甲科粹然特達
之姿銳如新脫於穎服官民部試政榷關以約
已𥙿民之心行通商惠工之政節縮至秋毫而
止不以病民誰何無夏日之威有如過客稅額
首上烝徒謳吟乃以覃恩授具階夫司關之官
非徒算舟船嚴簡覆而已維揚介在江淮商旅
騈闐奸利雜出寬以惠之廉以威之於均輸稅
賦之中寓譏察非嘗之意此司關者之所有事
而持籌握算之臣未必知也朕不徒以錢糓吏
目爾爾其念哉
父允中原任甘肅總兵都督同知進
階光祿大夫
制曰昔云山東出相山西出將又云綘灌無文
隨陸無武今吾虎臣乃生國士握文經武萃於
一門誕告治朝用頒新命原任具官某乃具官
某之父稟三晉之閒氣作萬里之長城風雲暗
曉胷藏三略之書營壘宿成手布八方之陣一
飯必同賤卒能均養士之羊片言每聽輿人嘗
倚識塗之馬起家天水仗鉞酒泉分閫外者近
三十年積首功者餘二千級授杜預之經傳粲
若兵符惇郤縠之詩書蔚爲義府震一索爲長
子師三錫於丈人乃以覃恩進階爲光祿大夫
錫之誥命嗚呼套虜卑飛奴酋狂逞惟疆圉之
多故厪鼙鼓之興思彎弓射鵰匈奴久憚夫李
廣被甲上馬中原尚憶乎廉頗爾無引誰可之
嫌余將嗣卽圖之頌
南京戶部浙江淸吏司主事郭湸授
承德郞
勑曰留曹諸子部多坐嘯畫諾爲事而民部掌
司倉庾會計細碎君子蓋盡心焉以國計之重
而東南根本之所關不可以忽也具官某夙承
家學蔚起賢科掌英簜之節而登車有光竭咨
諏之忠而皇華重拜隨牒平進擢任戶曹參計
耗登贊舉籌策握算不遺乎勾股覈稽每剔夫
耗蠧受事未久聿有成勞玆以覃恩授具階留
都水陸輻輳歲輸有嘗然歲比不登江防多警
豐鎬興王之地孽牙其閒夫留都天下之本而
積貯天下之命也爾毋卑錢榖之吏毋諱富彊
之名悉意救時朕且以觀爾所學焉爾其懋哉
南京戶部湖廣淸吏司署郞中事主
事曾舜漁授承德郞
勑曰朕觀豐水有芭著於周詩凡致奕世之太
平必頼先朝之遺彥不惟簡在具瞻之位抑當
求諸郞吏之中具官某才擅淸華器本特達策
雋科於異等騰夷路以升華在蓬池道山之閒
編摩有日當荷槖簮筆之任禆益弘多見斥一
鳴回翔三仕睠惟舊德在我留曹不鄙其官劌
心錢糓之務靖共爾位安身錯厲之餘仰屋而
嗟笑書空於終日如墻而進悼營競之成風閱
歷有聞體望滋茂乃以覃恩授具階於戲惟
皇祖作人之久當朕躬求舊之時借留務以優
賢固巳盤桓而久次簡郞潛之宿望自當連茹
以偕升服我訓辭益敦素履欽哉
南京禮部儀制淸吏司主事袁中道
授承德郞
勑曰南都諸子部皆優游奉職而儀曹尤爲淸
峻以士之有道而文者回翔其閒斯亦國家之
羽儀也與具官某少負修能長爲民譽江漢之
閒炳然有聲及其飛華夷路栖遟寒氊投閒置
散頡頏歲年可謂有道矣儀曹之簡聿在舊京
以爾諳於故實可以居禮樂之司淡然無求足
以當淸廟之器譬如眉目之在面而人無不識
又如珠玉之在握而動必有聲用爲羽儀誠無
愧焉乃以覃恩授具階朕方欲覽兩朝之舊
章考二京之故事爾有楚史之才爲小儀之選
勉事筆札以待訪求母姑以登高能賦爲事則
余汝嘉
妻羅氏封安人
勑曰婦人之德不出於閫如玉在璞不可得見
惟躬有令德作配君子而後以其夫有聞焉具
官某妻某氏出自冠族備有儀法事賓祭則酒
食祇飭御妾媵則寢門肅然可謂有婦道矣德
不外見以夫而顯人曰君子之妻宜有女宗之
號顧不休歟玆特封爲安人爾故以夫有聞也
尚益敬順夫子以永終譽
南京禮部祠祭淸吏司署郞中事主
事鍾惺授承德郞
勑曰朕南望鍾山高帝衣冠在焉歲時掌故
祠部郞實有司存它壇廟弗論也南祠曹所領
仰承宗廟豈不重哉具官某文心蔚秀志節茂
明肅然禮容淸廟之器蓋嘗首遴使職擢以淸
華而卒自請留曹避夫熏灼遭逢改革諳曉舊
章遂使舊都原廟之儀儼如更衣顧成之近朝
夕有恪本其氣志之淸嚴典要周詳乃以回翔
之淹久兹以覃恩授具階日者祧祭紛紜廟諱
錯互議者頻煩聚訟而祠部職守闕然何以稱
吾淸選乎爾領祠曹官南部以典祠之官居職
司之外博觀掌故必有建明是亦高皇帝所
昭格也爾無以出位爲戒余則汝嘉
妻黃氏封安人
勑曰隂幽坤柔婦德之恒也樛木之詩咏婦順
之逮下而曰福履將之天且將之而况於人乎
具官某妻某氏媲德芳華齋躬布素有旨畜御
窮之心有琴瑟靜好之思可謂有順道矣朕觀
於二南美螽斯不妬之德蓋深有望於爾玆特
封爲安人夫士與女一也士不忮求女不嫉妬
皆順逮之道而天之所將也爾夫子之怡然久
矣爾必勉之朕將以風百爾君子
父一理先贈修職郞行人司行人加
贈承德郞南京兵部職方淸吏司署
郞中事主事
勑曰夫人撫非所生之子若蜾蠃之祝肖我也
若夫孝友之極精氣專壹又豈待祝而肖乎贈
具官某乃具官某之父藹藹吉人斤斤壹行用
勞養志無閒孝慈幷食更衣恣其友愛蕭然五
畝之宮蔚有太和之氣以弟之子爲子而逾於
已子不亦宜乎是用贈具階官用昭式榖之風
以爲友于之勸
母陳氏贈安人
勑曰家道暌必始於婦人易象暌也繫於家人
之後朕讀而三歎焉某氏乃具官某之母齊其
躬心動有儀度肅共之德著於尊章柔嘉之則
行於妯娌家庭有共被之歡子姓無析居之事
至於鬻子之閔篤摰裏毛而式糓之勤躬親辟
咡身食其報又何疑矣玆特贈爲安人於戲暌
者家道之窮也順者地道之終也觀於家可以
覘國朕之章爾也豈獨以爲女憲乎
本生父一貫原任常州府武進縣儒
學訓導封承德郞南京禮部祠祭淸
吏司主事
勑曰今明經之士蹈道深遠者有矣有之而不
以上聞有司之過也朕乃以其子知之具官某
乃具官某之本生父強學待問博喻爲師淡漠
淸眞白首一節讀書窮老丹鉛之跡宛然有子
起家白賁之風如故古所謂經明行修爾無愧
焉是用封具階官爾雖以爾子有聞矣然握蘭
建禮之署亦何以異於環堵之宮乎爾尚祇服
乃官爲明經士建的焉朕汝嘉哉
本生母馮氏贈安人
勑曰詩不云乎夙興夜寐無忝爾所生人子之
重所生久矣朕蓋愴然悲之某氏乃具官某之
本生母性資惠明儀度閒肅佩敬姜先姑之戒
循大家嫂妹之規娠賢有成喜移根之滋茂風
徽尚在乃自葉以推恩玆特贈爲安人於戲朕
方愴長樂之慈顧兩宮之養爲吾臣子蓼蕭之
澤未逮而風樹之歎不輟豈吾所以念母勤之
意乎吾之醻爾不薄矣尚默相爾子思所以稱
南京兵部職方淸吏司主事方應祥
授承德郎
勑曰朕聞天下有道人材鬱然凡在庶官郞吏
之中率有大人長德之望頃者摧剥之風長而
扶養之道微梓漆之遺僅有存者朕未嘗不愾
焉念之具官某行茂枝葉文融菁華臯比執經
奄有河汾之席束修自好居然曾史之風孝已
移於事君情尤諗於將母顧此留曹之彥實吾
豐芭之英羽儀有聞體望滋茂乃以覃恩授具
階於戲以先朝禮樂之儒居留樞鎖鑰之地惇
詩說禮可以肅環衛之軍容闇記坐譚可以制
江流之要害夫在泮獻馘固儒者之能而俎豆
折衝非異人之任也爾其勉哉朕之儀爾久矣
妻鄭氏贈安人
勑曰士君子風義篤厚其於故衣棄履猶閔閔
矜䘏焉而况伉儷之閒死生之故乎具官某妻
某氏稟德含貞服勞攻苦糟糠不厭能節腹以
奉姑躃踊無時遂委身而殉母命矣不淑傷如
之何其在友朋始絶陳根之哭矧於夫婦能忘
短檠之悲玆特贈爲安人於戲以我彝章勸玆
恩義不徒息谷風之刺庶幾歌伐木之詩
繼妻王氏封安人
勑曰高明博大之士不役志於家人璅屑必有
儉共之婦夙夜相貳以崇厥德具官某繼妻某
氏出自辨族歸於鉅儒當其鼓篋經年摳衣滿
坐宵衣臥起盡心力以奉姑宿火辛勤親割舂
而飯客使爾夫心安子舍而慮絶寢門斯可以
爲難矣玆特封爲安人於乎徧讁徧摧無復北
門之歎采蘋采藻庶幾南國之風
父文炳贈承德郞南京兵部職方淸
吏司主事
勑曰朕聞遷固爲繼述之書歆向有異同之論
父子之閒紹聞講德皆有以衣被後人映絶百
世方某乃具官某之父家世一經稼獵數卷文
章不叶於時好風氣獨近於古人詒彼象賢光
於奕世發揮宿學大著殺靑之書硏味緒言未
殫絶韋之業虎賁如在鶴和方新是用贈具階
官於戲名山之閟惜罕遇其人閥閱之高華或
隳於後惟此世家之學是爲不朽之光予言不
誣爾澤未艾
母鄭氏封太安人
勑曰南陔之詩不作而孝友缺也朕憪然憂之
其有是而恩不下逮豈吾所以孝理天下之志
與某氏乃具官某之母天與柔嘉人推貞淑凜
冽誓夫辛勤教子追辟咡之遺訓則曰先君之
思陳圖史之芳規兼以古人爲法克成賢子蔚
爲大儒循彼南陔相戒以㓗白爲養來歸自鎬
飲御皆孝友之朋此亦當世之榮觀而新朝之
盛事也朕甚嘉焉兹特封爲太安人於戲小雅
之作可覬於今大國之封肇開於後爾其彊飯
服我寵光
南京刑部浙江淸吏司主事董繼周
授承德郞
勑曰朕聞留務多閒諸曹郞類優游養望而刑
曹尤甚雖然亦有踔厲首公之臣盤桓於久次
者乎朕蓋嘗盱衡念之具官某藏器濟時矢心
憂國當其出宰海邦禽獮黎寇誓師於譚笑之
中饋運於風濤之內暴露巳良苦矣迨留曹病
起之時正東虜逋誅之日爾乃思舍嘉石而趨
戰場釋爰書而譚兵法慷慨上書輒求自試事
雖未行可謂有其志焉玆以覃恩授具階於戲
一隅不賓王師在野四郊多壘所謂卿大夫之
辱而蠻夷猾夏抑亦作士者之責也爾母以祥
刑爲苛細母以卽戎爲經奇節其壯事而毖其
老謀朕且有後命焉欽哉
妻王氏贈安人
勑曰爲吾志義之臣感槩立節其作之配者非
有卓行何以稱嘉耦哉具官某妻贈孺人某氏
儀法有傳訾笑不苟事姑盡瘁而卒以從姑於
九原於姑爲死孝於夫爲媲德矣玆加贈爲安
人於戲崇臺綽楔之制雖未備也其亦可以有
聞矣夫
繼妻程氏加封安人
勑曰傳稱婦學於舅姑故不及舅姑爲不幸雖
然賢明貞順之婦亦安往而不學哉具官某繼
室封孺人某氏惠明爲資環珮中禮鴻鴈壹德
則學於母氏雞鳴儆戒則學於夫子卒相其夫
以有立也雖不及舅姑其不謂之不幸矣乎玆
加封爲安人爾服我休命再矣其益曙戒勿怠
父應宸先贈文林郞廣東惠州府海
豐縣知縣加贈承德郞南京刑部浙
江淸吏司主事
勑曰傳曰求忠臣必於孝子之門夫子之能仕
而父教之忠也不若其躬以孝教也朕有嘉焉
贈具官某乃具官某之父少有至性長猶樸心
戀祖於羈貫之年殉父於顚毛之日捐其身以
盡孝而詒其子以作忠今爾有子矣是用加贈
具階官爾子之報稱伊始教忠之效豈可量哉
母顧氏加贈安人
勑曰今之臣子亦有廢蓼莪之詩而抱桮棬之
痛者乎是與吾同悲者也朕深念之贈孺人某
氏乃具官某之母稟溫恭之德凾淑令之儀攻
苦於結縭之年矢志於截髮之後三遷之教旣
成而一日之養不逮不已悲乎玆加贈爲安人
於戲朕爲爾子醻爾爾子之念母勤也其亦思
有以稱乎爾子慷慨上書固曰可以身許人也
予旣已知之矣
南京工部營繕淸吏司郞中姚之光
授奉政大夫
制曰朕承先帝之丕業應門法殿次第修舉瞻
睇陪京高帝之豐鎬在焉今其舊宮原廟日
就陊廢而朕忍獨高明爽塏以臨諸侯冬官之
屬列在留曹則有司存當識朕意具官某蜚聲
蓻苑奮跡賢書出牧金城入參留署以博通之
學兼膚敏之才漢宮之萬戶千門悉能闇記周
禮之經涂九軌咸可指陳鳩僝之務惟勤樽節
之功斯著乃以覃恩授具階於戲我高帝卜
建舊京城闕省署盡出指授開國承家其規模
具在也覽考工之法率將作之職因時與材著
吾不忘塗墍之意是誠在爾爾勉之哉朕之業
在文王有聲之卒章矣
南京工部都水淸吏司主事潘守正
授承德郞
勑曰昔人久居郞署至勤人主爲之勞問非獨
仕宦淹久可爲歎息亦以士之服官材老而奇
望久而宿不可以新進趨風之士輩流畜之也
具官某姿本淵醇政成愷悌郡邑跋㚄中外量
移迨南曹留滯之時在左宦踐更之後却騏驥
而不御世之所嗟騁修途而不前爾亦何罪往
視蘆政在彼江干巡行轄吳楚之衝節縮省東
南之力洲人渚戶樂輸茭葦之供絶塞竝邊卬
給輓飛之利歲閱旣上賢勞汝嘉乃以覃恩授
具階於戲人惟求舊余不以隨牒而滯平進之
人靡不有初爾無以淹恤而忘鞭後之慮勉副
雅望服此訓辭
牧齋初學集卷第九十七終
