關壯繆侯畫像贊
惟壯繆侯虎臣國士王封帝號崇我明祀羯奴
蛾賊盜賊之靡游䰟未滅惟帝之恥都山鐡刀
東沸黑水長沙銅柱肅鎮南紀隂護金繩陽燿
玉璽佑我皇明億萬年只
憨山大師眞贊
昔人悼君子之殁以謂如深山大澤龍亡虎逝
則變怪百出舞鰌鱔而號狐狸師之化去一紀
于斯盲子據狻猊之坐魔民稱人天之師聚盲
導瞽居之不疑自紫栢雲棲辭世而師繼之法
門龍象靡有孑遺則所謂鰌鱔狐狸者何怪其
羣聚而族啼嗚呼巍巍堂堂儼如王之氣宇慈
顏威相恍月滿而雲披繹微言於將絶念記莂
之在玆刹竿倒却誰與柱榰拜公遺像能無顏
厚而忸怩也耶
清源好德何氏歷世畫像圖譜贊
昔我登朝迨事司空金聲玉色穆如淸風退朝
多暇步&KR1231;相過酌酒切脯寤言永歌我懷司空
藹藹元氣公叔矯時徐公不二峩冠委佩國有
典刑摳衣緩帶兔園老生皤皤黃髮萋萋宿草
有子競爽蔚爲國寶乃輯譜像乃裝卷軸九京
一堂聚此尺幅我獲拜觀退而聳然如見眉目
如聞話言人亦有言七世觀德惟玆世家譬彼
故國原廟再修寢園或毁展如斯冊圖像有煒
猗與司空源遠流長龜山之謠百世有慶在漢
征和祥刑格天帝錫符策以授比干我頌好德
亦天所予作贊代簡敬告策府
王氏世德贊
客游吳入昌門游塵市囂與高樓閣道相上下
其中無逸民高士之居也望而知之出閶門可
三四里去綵雲橋百步有宅一區黃土築墻蓬
蒿綴屋夾窗疎&KR0905;明淨可數有人補衣苴履讀
書咏歌聲出金石者王人鑑德操也余過訪德
操讀吳參議文仲所述世德敘德操四世一身
皆持齋斷肉泊然如老僧卜隱于斯者百有餘
年矣余閒居訪求吳中舊事勝國時有兪琰先
生隱居南園著書讀易而琰之子仲溫仲溫之
子楨楨之孫嗣之皆隱居尚志楨爲都昌令未
期月解官食貧蓋亦范史雲之流也今王氏亦
四世矣後之人有習于吳之故者其亦可以附
兪氏之後與余觀兪氏家集名人遺老若陳子
平鄭明德陳叔方于壽道諸公之詩文皆備載
焉而王氏之序世德者則文仲一人而巳今吳
中所謂文章家者壇坫相望干謁走其門碑版
炤四裔往往而是文仲前輩名家詩筆爾雅吳
人以爲東家丘未嘗過而問焉德操表著先德
不走集世之熖熖者而惟文仲之求斯可感也
唐人有齎持金帛求牌版於王縉者昏夜扣摩
詰之門摩詰笑應之曰大作家在彼繇昔視今
亦可爲一笑文仲序述後又二十年而德操屬
余繼爲之贊贊曰
臯廡不存樂圃巳荒天隨往矣𣏌菊不芳太原
四世石礀七葉德園竝游竹素相接吳俗囂囂
吳文靡靡巢車載塵緗帙盛矢蕭然斯編如水
中月文心道韻千秋可掇
鄭仰田高士眞贊
其爲人也蓬頭突鬢垢面跣足行及奔馬健如
黃犢藐王公如僮兒視禮法如桎梏其爲術也
雜物撰德節解鈎連東方之射覆管輅之占候
趙達之算箸隗炤之書版縱橫穿穴於一點一
畫形聲指意之閒嗚呼仰田今其逝矣有謫而
來限滿而去化白蜺以小别乘靑牛而暫駐謝
緱氏之時人宴幔亭之親故爲我寄空中之書
安知其不旦暮遇之也
張元長眞贊
與之居隱几而引鏡不見天日與之行拍肩而
扶杖不辨徑術嘗試與之布席而坐更僕而語
其深譚雄辨可以炤秦宮而燭水府也其微詞
妙義可以察毫楮而視懸虱也攬世界於一掌
圍八極於寸眸雖有離朱之明固將爽然而自
失也斯人也韓子所謂盲於目而不盲於心以
天眼觀之其殆無目而視證入圓通之室者與
張異度眞贊
張世偉異度吳郡松陵少負雄駿好直言危行
幾陷羅網以此有聲被服儒素栖遲沁水自命
爲老生公車辟召稱疾不就屛貴遺榮郡國有
大事就而問焉其言明且淸葑門之教授南園
之著述庶矣齊名友人錢謙益稱其風節足繼
東京年七十餘巋如魯靈光爲鄕先生
劉西佩僧相贊
以爲非僧僧相宛然以爲是僧僧在誰邊儒衣
僧帽筆床應器一彈指頃現去來世破琴無弦
甕書有跡夢中了了覺時巳失君往求之誰與
證者覆蕉之中古松之下
御史族兄汝瞻畫像贊
顒顒昂昂應鍾大吕不吳不敖不茹不吐斯其
執法西臺巡方齊楚橫秋風於鐵冠肅霜威於
繡斧者與委委佗佗開顔舒眉倦扶靈壽醉倒
接䍦斯其投老自放天解&KR0919;羈窮園林之勝事
樂鐘鼓於淸時者與望之如霧雨之豹即之如
晴天之鸖軒豁呈露譚笑大噱愁人爲之解頥
病者可以已瘧余每當左絃右壺輒愾然而三
歎恨斯人之不可作也
瞿元立畫像贊(有序)
公之生平少保福淸公誌及余傳備矣公遘會
家難忼慨立節故其眉宇溫然栗然曾不可以
犯干少無子弟之過長有長者之言故其視卑
其息深退然有以自下國論之糾紛人才之變
衰居恒愾然以咨愀然以惜故有勞人志士蒿
目憂世之容讀書譚道假年窮老隱囊在前蒲
團在後故有儒生衲子秀羸戍削之色太史公
有言無不善畫者莫能圖今之圖公者像也而
豈遂能貌公也哉公往官兩都與曾于健于中
甫丁右武諸君子游淸譚緩步高自標置于時
以爲俊流至有圖之絹素者公狀貌短小而右
武眇一目公呼右武君子右武亦呼公丈夫右
武嘗謂公元左長不滿六尺而氣雄萬夫公應
之曰右武目不具二睛而見空千古公嘗與余
言以爲歡笑因贊公像及之前輩風流猶可思
也贊曰
有美瞿公金帶朱衣我儀圖之是耶而非薰然
而春凜然而霜憂國攅眉撫巳循墻公之形似
畫莫能圖可想像者山瘠澤癯襲其章服易以
布素書囊禪版庶得我故謦咳猶在世事巳陳
我思典刑慟彼虎賁拂拭絹素永言企之茫茫
九京誰其起之
宋主事畫像贊
天門峩峩一夫九首君折其角負創以走皇
明天咫洞燭讕以此幽縶當彼寄館詩書絃
誦優游尚羊月臨貫索風動鋃璫遇坎不慄出
陷不喜雪泥鴻爪適然而巳君之興會寄於此
君兔起鶻落舒煙卷雲世閒風雨如一小劫不
見此君改柯易葉怒而偃雨喜而笑風渭濱千
畝在其胸中
傅右君畫五老石戲贊
生公說法頑石點頭興妖作怪著甚來繇此五
老人不會佛法無頭無面誰扣誰荅罏峯藹藹
蓮漏遲遲巋然五老遠公之師
題滕公遜像
我坐鈎黨歸于司敗追捕飲章鋃璫繫械天地
爲籠白日荒荒聚觀嘆息夾道負墻君獨奮袂
相送入獄雜彼傔從襲我囚服紛紛朋舊峩峩
冠冕豈無頸縮亦有顏腆彼丈夫哉弱不勝衣
我觀畫像激而贊之
戲爲廣陵張李二生小像贊
出則連騎而遊居則共茵而坐喫張公之酒難
辨醉醒戴李家之帽孰分爾我之二豪者侍劉
靈之側我知其不爲螟蛉與蜾蠃也
張中吳眞贊
貌何蕭閑人本儒素畜刀圭以活人能起捐瘠
揮千金而急難如棄涕唾人高其輕世肆志我
憎其離鄕去故嗟乎飲宜城之酒何如炊長腰
之采釣槎頭之鯿何如烹四腮之魚遊冠蓋之
里何如傍言公之盟壇近豬蘭之橋何如訪採
藥之舊居歸與歸與我願與子煉銀筒發丹井
招神翁而尋慧車也
莊樂居士命工采畫阿彌陀佛丈六身形
相殊妙普勸道俗造傑閣以安之欲使見
聞隨喜禮拜讃嘆各乘願力往生安樂聚沙
居士謙益歡喜踴躍謹再拜稽首而作偈曰
稽首大慈父南無阿彌陀念佛生西方佛口無
誑語我觀一番紙舒卷二丈餘膚理如白疊潔
淨不容唾居士請畫師畫作丈六身如是三十
二百福莊嚴相八十隨形好一切皆具足能於
牋紙上涌現佛形相當知衆生心具足諸佛故
畫師作繪事幻出諸形像山河及大地鬼魅與
牛馬今此善畫師改技而畫佛丹黃五采色化
爲佛光明而此一畝宮山林冡墓閒或爲尸陀
林狐兔之窟宅或造市廛屋淫坊屠沽肆彈指
成樓閣供養阿彌陀恍如兜率宫下移人閒世
此地垢穢相今復在何處穢土轉淸淨變現亦
如是我悲世閒人念佛求西方口口阿彌陀心
心不相應念佛求慈悲心毒如虎狼將錢放魚
蝦見人却吞噉念佛求淨土心穢如糞土爭名
又奪利蛣蜣轉丸中念佛求極樂心中大苦惱
猛火然膏油煙焰徹腦髓念佛勤禮拜捨身爲
弟子欺君傲父母䶩囓如仇讎念佛懺罪過懺
巳旋復作懺作相循環如撒捕魚網愚人顚倒
見仗佛作罪愆却如西方國乃是逋逃藪又有
狂易人妄認罪福空撥無淨與穢橫作諸惡業
直待大期到臘月三十日憑仗一聲佛撒手西
方去豈知眼光落有口開不得譬如作惡人造
下彌天罪家藏大誥書罪發求減等罪大法令
嚴畢竟饒不得作惡求生方亦復何異此我思
維摩詰金粟古如來心淨佛土淨亦是佛口說
直心是道場慈悲方寸母諸惡切莫作衆善須
奉行在家及出家士農工商賈箇箇脚根邊自
有西方路作善勤念佛自然得往生如人好眷
屬大家團欒住作善不念佛佛亦來接引如路
遇好人面生亦歡喜世皆勸念佛我亦念佛者
南無阿彌陀我今念佛竟
慈門上人書華嚴經偈
慈門上人寫華嚴經八十一卷一畫一佛自一
畫起乃至多畫如海中沙如空中雨而所念佛
作妙音聲億千萬畫無錯亂者字畫無量佛亦
無量一畫一聲不可算數而此一畫含攝多畫
億千萬佛具一畫中寫經用手念佛用口口手
二相開遮歷然而彼上人不知有我我身亦無
誰用手口我無有手誰寫經者我無有口誰念
佛者手亦能念口亦能寫手口互用無有分别
我聞是經佛口親說佛於衆生如一父母佛身
是骨經典爲肉而彼上人誓報佛恩我骨卽佛
我肉卽經坼骨剝肉供佛與經亦無難者而况
手口圻骨還佛剝肉還經我身手口尚復何在
此佛與經如我手口了不可得而况種種福田
利益人天福報如空中華如夢中事此何以故
無寫經故無念佛故無獲報故是眞寫經是眞
念佛是故上人應如是觀有一居士錢姓謙益
作是語巳而還其經
造大悲觀世音像贊
女弟子河東柳氏名如是以多病故發願捨財
造大悲觀世音菩薩一&KR2399;長三尺六寸四十餘
臂相好莊嚴具慈愍性奉安於我聞室中崇禎
癸未中秋大悲弟子謙益焚香合掌跪唱贊曰
有善女人靑蓮淤泥示一切空疾病蓋纏非鬼
非食壯而相攻歸命大士造大悲像曕禮慈容
我觀斯像黃金塗飾旃檀斵礱猶如我身四大
和合假借彌縫云胡大悲紺目遍炤地獄天宮
母陁羅臂屈信爬搔億劫撈籠而我一身兩目
兩臂兀如裸蟲生老病死八苦交煎呼天告窮
以是因緣發大誓願悲淚漬胸因愛生病因病
懴悔展轉鉤通是愛是病是大悲智顯調伏功
我聞之室香華布地寶炬晝紅樓閣涌現千手
千眼鑑影重重疾苦蠲除是無是有如楊柳風
稽首說贊其發誓願木魚鼓鍾劫劫生生親近
供養大慈鏡中
牧齋初學集卷第八十二
