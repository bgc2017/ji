牧齋初學集卷第二
還朝詩集下(起天啓元年辛酉盡四年甲子)
入朝有作呈詞館諸公
朝朝待漏侍金輿往往衝寒對玉除每向候人
分宿火却隨堂吏憩周廬長鳴共苦籠雞早夾
立爭看仗馬如傳語詞垣數君子冰銜三字不
堪書
送兵部董侍郎(漢儒)總督宣大二首
幽幷兩道建牙中列帳蕭然靜朔風千隊市場
來種馬百年御幄護槐龍軍前揮扇油幢碧閤
裏傳籤畫燭紅插漢一山屏障外更煩前箸策
遼東
其二
素囊游牧近雲中挾賞連兵勢漸雄併鎮規圖
傳往牒(嘉靖中宣大山西督撫有三鎮倂守之議)擺邊殘卒臥雕弓
中朝但出金繒計胡婦頻仍玉册封屈指中興
功第一雅詩吾欲嗣車攻
送劉編修(鴻訓)頒詔朝鮮十首
鴨江水綠兔山靑鴻範猶傳舊典刑新傳五行
歸論奏淸朝訪落待橫經
其二
復國威靈薄海濱龍衣虎節炤靑春東藩遺老
爭垂淚又見神宗舊史臣
其三
金函玉節日邊行遼海策光接漢京黑水殘波
休作浪黃河巳爲聖人淸
其四
七略傳書在漢庭高文典册竝崢嶸皇家不
用閒詞賦未許雞林識姓名
其五
箕子墓對檀君祠墓前山色滿城陴知君繫馬
無窮思正是春風麥秀時
其六
平壤城邊戰骨叢更聞麗婦哭征東熙寧雅樂
君須訪兼采夷歌備國風(宋熙寧中命樂工采樂於高麗)
其七
寶文清燕集襟裾飛閣臨川類石渠試按圖經
問遺跡輶軒莫忘訪遺書(寳文清燕皆高麗秘閣臨川閣其聚書籍)
(之所)
其八
屬國山川斥堠連咨諏命使豈徒然圖經舊說
宣和好不載陪臣贈和篇(宋徐競有奉使高麗圖經本朝使臣例與)
(陪臣詶和議者以爲失體)
其九
逆奴四路拒王師一鼓兼聞創屬夷應有
聖朝哀痛詔滿城忠義鬼先知(余議頒詔朝鮮當草哀痛詔致)
(祭東征陣亡屬夷而閣部無言及者)
其十
自古論兵貴伐交出奇左掖搗奴巢詞臣歸獻
平夷捷幷與衰遲一解嘲(東使余以次當行謀從東出奇兵搗奴老)
(巢劉行余遂寢其議故末章及之)
昌平州唐劉去華故里
不見前朝諫議祠春風古道長茅茨千秋流恨
成甘露兩字驚心是北司烽火中宵傳紫塞風
霾盡日望彤墀登朝自顧顔何厚欹枕明朝髩
有絲
清明日陪祀
定陵恭述二首
紗燈玉斧儼垂旒慟哭珠襦閟一丘是日淸明
射楊柳經年寢廟長梧愀金銀氣白二泉曉環
珮風淸别殿秋(今上移宮之後鄭貴妃退居一號殿)望裏香山神
御在衣冠還竝兩宮遊
其二
淸秋灑淚送宮車雨露今陪秩祀初路寢裳衣
憑几在新宮楹桷考工疎(寢殿柱下流赤水如血見者異之余謂此)
(將作之過非災異也)深居尚想神光杳末命如傳爟火餘
報稱十年違侍從嘔心應在定陵書
恭謁
長陵
文皇神武唐宗後靖難功成戰血殷䥫騎至今
趨朔漠玉衣終古鎮燕山峯廻屛障諸陵拱日
落旌旗萬馬還(姚策靖卜長陵云勢如萬馬自天而下)前後北征
多侍從承平忝竊史臣閒
西山道中二首
上陵何美得幽期萝裏西山慰我思泉石雨枯
惟有骨鶯花春老尚無姿歸鴉禁鑰愁偏急羸
馬斜陽喜竝遲來往鵷鴻紛接武祇應倦羽獨
差池
其二
望裏靑山開復遮數峯缺處有人家溝渠流出
垣牆水籬落飄來禁苑花夕炤對銜宮樹直晚
風旁掠酒帘斜軟紅塵土原如許一入東華便
可嗟
碧雲寺
丹靑臺殿起層層玉磶雕闌取次登禁近恩波
蒙葬地內家香火傍禪燈(西山諸寺皆司禮大奄葬地香火院也)
豐碑鉅刻書元宰(諸奄碑版皆館閣大老之文)碧海紅塵問
老僧禮罷空王三歎息自穿蘿徑拄孤藤
香山寺
千峯匼匝更分明礀複岡廻一徑淸天遠夕陽
連海色山空晚院聚鐘聲雲從石磴中閒出月
向香臺下界生萬疉煙巒欄檻外不知何處與
身平
其二
仙仗宸游杳莫攀夕陽騎馬歴孱顔來靑禁扁
傳金母(來靑軒扁慈聖皇太后御書)秀色香山動玉顏
(神宗幸西山顧謂侍臣香山獨有秀色)佛火自依新月上齋鍾猶
出莫雲閒定陵松栢呼風急知有神靈扈從
還
經筵記事十首
綈几牙籤進御初天顔肅穆不曾舒案頭回
得重瞳眄白髮詞臣跪展書
其二
元老延登講幄新文華祕殿啓埃塵袖中儀注
中官訝嘖嘖詞垣尚有人(講筵初啓中官聚語譁然余講論儀注出)
(之袖中頗爲歛容)
其三
初日曈曨炤直廬兩行山立聽傳呼侍班卿相
皆元老直殿將軍是武夫
其四
文華後殿軟輿迎九五齋中對穆淸今日講官
誰稱旨東班庶子最分明(是日高陽公進講誠意章)
其五
儒生今日近天家銅尺書籤壓復斜歸去天
香滿衣桁衮龍袍袖正交加(展書官袍袖每披拂御衣先輩誇爲)
(儒臣至策)
其六
棕棚東掖拜恩榮列俎雕盤法酒淸不比尋嘗
賜茶飯人言天子請先生
其七
御氣氤氲繞玉皇西淸旭日射衣裳侍臣身在
罏煙裏頒賜何煩漚手香(展書官内府頒賜漚手香今不可得矣)
其八
金鶴鑪然異域香侍臣却立正相望如今鶴去
人猶似引頸無言御座旁(金鶴香爐下展書官對立之處今鶴)
(爲人盜去不問)
其九
夭矯槐龍想玉除槐廳無復史官居蓬山芸閣
吾能說只是閒窗讀道書
其十
宋室西羌縛鬼靑邇英書殿正橫經遼陽會獻
奴兒馘定有神書撼索鈴
寄東江毛總戎(文龍)
鴨綠江頭建鼓旂閒關百戰壯軍威靑天自許
孤忠在赤手親擒叛將歸夜靜舉烽連鹿島月
明傳箭過鼉磯紛紛肉食皆臣子絶域看君臥
鐡衣
春日過易水
驅車信宿驛程閒雙髩蕭騷春又還易水到來
偏易感酒人別去更相關暮雲宮闕愁心繞落
日衣冠古道閑老大不堪論劒術要離墳畔有
靑山
癸亥元夕宿汶上
薄靄春泥黯黯吹一燈風雨夜何其愁依短檠
聽更漏悶撥寒爐記歲時好景良宵渾棄擲暗
塵明月費尋思猜殘燈謎無人解何處平添兩
髩絲
甲子秋北上渡淮寄里中游好
登車蹙蹙騁何方歎息虚名愧服箱世上癡兒
難了事吾曹小子自成章丹楓數里明殘炤紅
柿千林熟早霜拂水西湖釣游處定知淸論滿
滄浪
其二
少壯眞非把翫時俊游今巳歎衰遲逃禪定入
遠公社乞食還過漂母祠悶對秋鷹藏老手閒
臨春鏡簡新絲天涯我亦憐同病落日蒼凉有
所思
其三
世事閒來細忖量不如高臥味差長楯矛㸦陷
多奇疾食宿相兼乏好方(東家子富而惡西家子貧而美里女謂其)
(母曰欲東家食西家宿也)細雨秋蠅尋舊册微風春燕試新
粧故人别後應憐我頭白關山一夜霜
其四
千年王氣萃枌楡渦口淮流竝拱趨禹會於今
朝玉帛覇朝空自斷(上)荆塗(周世宗征淮以荆塗二山爲濠州之)
(朝岡有王氣命斷之後三百年而太祖出)分茅總列中都志聚朱
誰披遼海圖入國下車三歎息有人稿項在菰
蘆
客塗有懷吳中故人六首
王同知孟夙
衣鉢蕭然寄石盂又乘單舸上匡廬生平尚有
須眉在蹤跡眞成鶴鷺如蓮葉漏殘秋雨後菊
花香澹夜禪初郵亭莫笑奔趨數也是雲堂一
宿餘
李先輩長蘅
鎖院文章京雒塵篝燈每共話酸辛靑袍奉母
誰如子席帽趨時自有人精舍繙經招淨侶晴
窗鬭墨趁閒身明年相約桃花水一笑淸溪整
角巾
王僉事淑士
吳趨車馬競豗喧中有幽人獨寤言紅藥授書
懷北郭(葉水心居葑門教授紅藥被畦)靑燈讀易想南園(南園元儒)
(俞石磵注易處也君僑寓與二公故居相近)齋心𣑽夾時繙閱抱膝
長編自討論安得丹鉛從所好與君風雪閉重
門(淑士懷長蘅詩云彷彿共丹鉛深夜重門閉)
文狀元文起
蕭然襆被出都城此日班行繫重輕不是翰林
增諫草誰令天子放門生階前警鶴諳琴德
竹裏遷鶯和友聲綠浪紅欄佳麗地思君白月
炤柴荆
周吏部景文
獨鶴雞羣自寡儔三閒老屋日西頭夜抽架筴
隨兒讀晨擷園蔬享婦羞共許淸通持水鏡還
期淳朴挽風流三原舊事吾能記老嫗携錢出
買油(耿忠𥙿六與王三原隣竝每夕見老嫗携數錢出買油也)
鄭吉士謙止
疏草流傳重石渠身爲教學在田廬百篇自可
尋師友室還堪給埽除赤壁襟期風月笛台
州醖藉畫詩書耗磨歲月多能事莫遣蕭騷髩
髮疎
寄嚴道徹太守二首
侍帝官如謫籍初一麾況復早縣車蒲團巳悟
拈花案尺素爭傳倒薤書仙館巖厓君舊築樵
陽圖籍我新疏吳門採藥應相待侯棗陽桃好
共鋤
其二
朝班點罷卽仙班不出朱門亦閉關爲問君平
能市隱何如長史駐人閒銀筒大藥雲嘗護石
井神丹暮自還行過華陽重廻首如今烏目是
虞山(眞誥稽神樞淳于斟入吳烏目山中隱居遇仙人慧車子授虹景丹經陶隱居云吳)
(無烏目山蓋偶忘烏目山是虞山也)
渡河題徐州官舫二絶句
白蓮妖賊勢衝波列戍連營盡倒戈辛苦徐州
汪太守(心淵)能將隻手障黃河
其二
罪臣交頸寬刀鋸(上有詔貰遼東經撫曰待以不死)功守蒙頭
偪網羅漢法自來難置喙匈奴未滅可如何
天啓甲子六月河決彭城居民漂溺者數
萬余以季秋過之水尚與雉堞齊方議改
築悼復河之無人憂改邑之不易停車感
歎而作是詩
亂山遶淮泗合沓圍彭門徐城居其中窪如處
覆盆黃河天上來蹴踏凌崑崙睥睨不敢前紆
廻避城垣惟帝懷明德圭璧有司存嶽瀆守
嘗職馮夷聽要(去)言不然尋丈閒區區築籬籓
下楗復積薪胡能障河源今年六月初乙夜河
聲喧上天無纖雲大地忽倒翻摏撞堅堞隳淜
湃后土掀魚腹恣吞噬鯨鬛爭翩反老弱實眢
井襁褓褰茭根至今城頭上波浪猶沄沄麗譙
棲魚鼈樓櫓刻水痕潮汐迷昏旦日月磨精䰟
卜云宜改建墨食惟高原巳聞測圭景未能具
鍤畚古人重遷國詢謀及子孫徐城古如鐡南
北通舟轅面河距形勝扼險置戍屯誰與(平)足
定遷無乃巷議繁去歲地大震今者河橫奔天
潢溢砥柱地軸搖厚坤東師猶在野西宼時決
蹯狐狸滿四野虎豹守九閽爛羊費官爵寵鶴
多乘軒諄復布譴告天意良有存改邑與改井
瑣屑安足論我聞宋熙寧河決澶淵村老守夜
行呼河伯廻倂吞巍峩黃樓下十丈建旗旛吾
君神且聖側目憂元元百神咸受職河神其
敢喧小臣司紀載欲敘筆巳髠願誦河復詩浩
歌達至尊
聞山東賊平喜而書驛壁代書示顧伯欽
小儀
道梗初爲行旅憂路岐頻向候人謀喜聞直北
關河信巳說山東盜賊收便可脂車通上國不
須枉道過中州題詩爲報平安字濁酒知君倒
一甌
次陶給事路叔驛壁韻
攬鏡髭須非故吾匡時曾展一籌無道塗碌碌
疲牛馬林薄閒閒樂鳥烏碧血有人埋死骨(主事)
(萬燝杖死)黑山何日罷征夫還愁巨浸連鄕邑十月
敲門吏索租
雨中過淸流關
雨氣微茫積翠分旋粧行路景氤氲僧携箬笠
穿紅樹人坐籃輿度白雲古礀墮樵衝水下空
林落葉隔溪聞鄕心不耐關山笛又聽鐘聲報
夕曛
夜過磨盤嶺
積靄沉沉雨氣繁亂山行盡又黃昏深林人語
喧孤戍小院經聲出暮邨攫食饑烏心未飽識
塗老馬足堪捫磨盤嶺下千盤路頭白經過始
斷䰟
王師二十四韻
六月王師捷東方息鼓鼙潢池皆赤子京觀卽
黔黎割剝緣肌盡誅求到骨齊相將持棓挺尺
似把鋤犂大將兵符集中原戰馬嘶可憐禽狗
鼠還與僇鯨鯢兔巳無餘窟羊偏畏觸羝偵猶
煩地穴攻亦舞衝梯賊縛加鉤索師還布蒺藜
塹溝填老弱竿槊貫嬰兒血倂流爲谷屍分踏
作谿殘膏腥竈井枯馘挂棠梨處處懸人腊家
家占鬼妻虎饑倀亦泣人立豕能啼穴頸同蒿
艾刲腸見草稊旋風來凜凜哭鬼去淒凄虛市
稀烟突鄕鄰斷大雞暗行燐自炤春作胔成泥
兵候天猶慘荒郊日易低停車心悄悄不寐夜
栖栖宼滅欣彈指奴強恐噬臍天心留儆戒人
事識端倪廟算紆籌策王功費品題豐碑竝崇
廟矗矗夕陽西
題滕縣趙宰(邦清)祠堂辛酉春趙有書遺
余譚滅奴方略征播州以勤死
立馬荒祠下祠門噪晚鴉播州新裹革滕縣舊
栽花拱壁踉蹌鼠書牆詰曲蝸遺編論東略開
篋重咨嗟
新嘉驛壁和袁三小修題會稽女子詩
紅粉誰人省識眞試臨靑鏡巳傷神還愁著眼
難分别取次先過妬婦津
其二
零落風光哀怨人銀鈎玉筯一時新可憐和墨
千行淚也作郵亭十丈塵
其三
五湖煙水興茫然塵劫何因問宿緣他日海山
尋伴侶洞天深處劈瑶牋
題初祖折蘆圖
一葦飄然截衆流廓然無聖語誰酬金陵夜雨
嵩山雪白馬靑絲出壽州
牧齋初學集卷第二
