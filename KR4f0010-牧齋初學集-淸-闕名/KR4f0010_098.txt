牧齋初學集卷第九十八
外制八
河南按察司按察使盧維屛授通議
大夫
制曰國家設按察之官謂之外臺所以廉察所
部而提振綱領也及其弊也視日月以叙進而
彫敝滋多急亭傳以觀政而奔趨求譽有司益
用不職民生無所告愬夫法不擇官官必奉法
而况于以法爲官者乎此予之憂也具官某起
自循吏擢爲淸郎皆有賢聲溢于官次參藩睢
陳蒐兵獮盜三年有成乃晉憲職爾自筮仕以
還皆用隨牒平進可謂不汲汲矣今玆頒布詔
條澄淸郡邑春生秋殺壹以案肅凋敝爲事朕
甚嘉焉若爾者斯可謂之執法之官矣玆以覃
恩授具階爾所部包舉河雒周先正之所保釐
也畢命曰商俗靡靡利口惟賢今監司項背相
望靡靡之餘風自上下焉爾其益肅明風績予
將祗命爾以畢公之事爾其念哉
妻潘氏加封淑人
制曰詩稱婦道曰無非無儀婦人之非與儀不
可得而見也觀于其夫則知之矣具官某妻封
孺人某氏靜好有閑柔嘉維則膏火著勤于茅
屋辟績不閒于官舍爾之夫有羔羊之直勵秋
鷹之威而爾之内德亦茂著焉玆加封爲淑人
女德不外見以爾爲師則亦何患乎無聞也哉
祖現贈中大夫河南按察司按察使
制曰詩稱陶唐氏之民思深憂遠儉而用禮今
其遺教猶有存者盧某乃具官某之祖父孝悌
力田仁心爲質當其稅衣南畝攻苦食淡斯固
晉民儉陋之風至于發粟焚劵慨然市義則深
思之君子或未逮焉惟此良士詒厥孫謀職思
其居脩我臬事斯爾之遺教也是用贈具階官
於戲爾服玆休命所以相爾孫于冥冥者豈有
窮哉
祖母張氏贈淑人
制曰咏唐風者又取葛生蓋以其女子潔明專
壹有思深用禮之風不獨其君子然也某氏乃
具官某之祖母裙布操作壺漿饁耕相其夫以
力田勸其夫以種德於乎其斯以爲唐風之女
子乎玆特贈爲淑人葛生之蒙蔓也椒聊之蕃
衍盈升也詩可以觀豈獨一家之盛而巳
父文科先封文林郞直隷寧國府宣
城縣知縣加贈通議大夫河南按察
司按察使
制曰爲吾執憲之臣風績茂著者必褒顯其先
人非徒昭吾霈恩也亦用以著教焉封具官某
乃具官某之父介圭有邸朱絃比端訓爾子者
皆古人之話言遺于後者有先民之風骨詩不
云乎式穀似之爾子崇憲陳臬厥德不回可謂
似矣予其可以無褒乎是用贈具階官膺此追
命没而不朽爾之遺教不滋大與
母王氏加封淑人
制曰子之能仕父教之忠蓋亦有母教焉古之
所以宗母師也封孺人某氏乃具官某之母鍾
天性之深慈躬女圖之茂矩善事尊章所以教
忠不先妯娌所以教讓以餐飯之加否教仁以
衣裳之數澣教儉爾子之能其官也惟爾之勤
玆加封爲太淑人夫古之賢母克成其子者多
矣及其子之榮而身親見之者少也朕發號推
恩不靳寵命亦欲使天下爲母者聞庶幾乎知
聖善之報集于厥躬不徒圖畫管彤之足慕而
巳也可不念乎
浙江布政使司右參政李叔元授中
大夫
制曰朕追懷先正不薄外僚碩輔名卿往往輩
出非獨均勞出入國有嘗經亦以才閱則堅知
練則老敭歷滋久體望亦茂著焉士多競進此
風日微吾見其人不忘嘉嘆具官某珪璋特達
琴瑟淸和肅然禮容淸廟之器服官郎署巳有
賢聲視學外臺益著風績淸明懸鑑士莫遁其
秋毫澄汰引繩人爭畏乎夏日迨乎臬藩之閱
歷重以歲月之回翔參計耗登佐縣官緩急之
計延見民吏播朝廷勞來之仁布政不事乎競
絿居官寧厭其淹久乃以覃恩授具階於戲累
日月以叙進所以別沉實守正之人更事任以
觀能所以遏巧僞奔趨之士尚益敦夫素履終
有聞于本朝欽哉
妻林氏加封淑人
制曰詩不云乎琴瑟在御莫不靜好士之靜于
官也女之靜于家也相成之德比于賓友所謂
可與晤言者與具官某妻累封恭人某氏淵懿
可度柔嘉有章寒燈佐誦讀之勤宿肉供洗腆
之養迨夫子旣回翔中外而爾益黽勉歲時門
屛蕭條服御相安于布素珩珮閒肅儆戒不替
于箴圖如美玉之有聲譬雅音之相和玆加封
爲淑人永綏福履祗服訓辭
祖逢陽贈中大夫浙江布政使司右
參政
制曰人材之生譬之喬木粤自拱把至于棟梁
國旣長養百年而家亦積累再世教本自始報
必有初李某乃具官某之祖父含章挺生孚尹
旁達學問淵源乎經術文辝氾濫于百家幷日
而易衣稱易祿難畜之士夙夜以強學爲經明
行修之儒命不永年竟違紆紫之願家宿其業
巳著殺靑之書及爾孫枝遂爲國寶無念爾祖
知其大志之所存詒厥孫謀豈獨遺經之有託
蓼蕭之澤自葉以流根報祭之心或源而或委
是用贈具階官嗚呼齎志人地誠何憾于九京
有命自天永有聞于終古
祖母莊氏贈淑人
制曰國家崇奬節義鄕里婦孺咸得表厥宅里
樹之風聲其有沉晦没身而發聞後世稽諸天
道信而有徵用是闡幽可以爲教某氏乃具官
某之祖母式是嬪則仔肩壼彝當所天之不存
奮身誓死期入地而無憾矢志立孤童稚彾㣔
有託孤寄命之節尊章衰老有送往事居之忠
撫厥子以有成暨其孫而始大風霜高秀貞䰟
閟結于百年日月光華大節昭回于再世如逝
者之可作信天道之不欺玆特贈爲淑人嗚呼
崇臺綽楔未遑表襮于漆書女師禮宗卒以昭
垂于彤管是可考信于天咫尚亦有助于王章
父芳先贈中憲大夫浙江按察司副
使兼布政使司右參議加贈中大夫
浙江布政使司右參政
制曰朕推恩臣下必追命其先人蓋不獨先河
後海禮不忘始而家學淵源名教積習亦有可
以考見者焉贈具官某乃具官某之父德輿云
遠義府孔修起自孤生蔚爲名士睠念手澤少
不忍讀父之遺書佩服箴圖老猶能奉母之餘
教至其誨子以式穀不獨詒後以一經過里門
而下車讓先邑屋入子舍而澣濯禮始庭闈宜
爾多賢守其家訓没祀以仁者之粟惟其似之
人稱爲通德之門厥有繇矣是用贈具階官於
乎克昌厥後旣有徵于贊書無忝所生尚謹守
其樸學
母蘇氏加贈淑人
制曰朕聞善稟于親行成于内徙鄰斷織著于
前聞本立而後道生自家所以刑國累贈恭人
某氏乃具官某之母肅祗明惠柔嫕靜顓珥無
光輝佐孤生于寢門之内動有箴珮肅婦子于
閨閫之閒旣有嚴而有慈故能食而能教庭戶
森列所謂方玉而圓珠仕宦後先蓋亦優龍而
劣虎念此珩璜之訓永言風木之悲玆贈爲淑
人於乎將慰匪莪之心宜流自葉之澤淑靈不
昧尚服享之
福建布政使司左參議徐良彥授朝
議大夫
制曰昔我神考遐不作人山陵旣成遺老多
在至於外服來朝之使亦有先時侍從之人朕
顧瞻在廷言念舊德湛恩朌布靡有遺者具官
徐良彥端直如弦縝密比玉以循良稱首南國
以風采表率西臺出按益州愈章令問獮蠻峒
積年之逋寇不費秋毫賑𧖟叢一路之凶饑有
如夏雨折矢止殺降之禍捐金紓開採之艱及
乎藩服之回翔不惜歲時之淹久夙飲冰而受
事乃執玉以來廷歎李邕之衣冠昔聞其語省
唐介于圖像今見其人考績方新覃恩載及遐
不謂矣何錫予之玆以覃恩授具階官於戲攷
國家蕃宣敭歷之制蓋出入之均勞念前朝骨
鯁磨切之臣諒初終之一節尚其惕厲服此訓
辭
妻穆氏加封恭人
制曰豫章之俗服習禮教士多壹行女有樸心
具官某妻封孺人某氏儀度閒肅性資惠明言
稱先姑克相夫子家門儉質信蓬歷之何慙官
舍蕭條喜高寒之相映宜此良士長有令名玆
加封爲恭人益勵素風以昭本俗
父玘先封文林郞應天府溧水縣知
縣贈朝議大夫福建布政使司左參
議
制曰士有石隱用晦其身而風徽留炤于後逃
名而名我隨斯之謂乎封具官某乃具官某之
父隱不違親窮思善物讓產而手自致富賑阨
而身甘食貧乃一意于挫名終委心而遯世題
目不愧于高士節槩遂傳於後賢以淸白爲箕
裘素風不墜表芬芳于丘壟俠骨猶香是用贈
具階官於戲孺子之後長有千秋之名王政所
先尚念季春之聘
母丁氏加贈恭人
制曰君子來朝我有一朝之饗小人有母誰無
不匱之思贈孺人某氏乃具官某之母慈而能
教儉而好施刑家備雍肅之風娠賢爲淸白之
吏迨報政于南國巳棄養于北堂載閱三朝乃
膺再命於戲愴鼓鐘于長樂生有同悲佇表刻
于新阡死且不朽玆加贈爲恭人爾其有知尚
克鑒此
廣東布政使司右參議兼按察司僉
事徐如珂授朝議大夫
制曰我神祖扶養人才詒于孫子凡玆遠方
執玉之彥亦有先朝賜環之人簪履之恩聿新
梓漆之材惟舊國有彝典朕何敢私具官徐如
珂經術純明風操廉直當秋曹服官之日正春
宮側席之時慷慨憂危牽連譴讁投荒無地甘
顦顇于滇雲牽復有年乃藩屛于嶺海蓋聖主
無畢世之怒寄雨露于摧殘而勞臣無速化之
思飽風霜于淹久體望滋茂旬宣有聞余方發
號以施恩爾乃有來而至止玆以覃恩授具階
朕今以川東一道卑汝矣治巴渝漢僰之交制
夜郞且蘭之險以爾老于敭歷熟于邊隅故擇
而使之非欲久遺爾于外也念生平歷試之艱
副一時仔肩之託無荒朕命爾往欽哉
妻史氏贈恭人
制曰夫婦之際古人比之君臣蓋其艱難恝闊
之閒新故死生之際有可以相喩者乎具官某
妻封安人某氏珩瑀傳家蘋蘩叶禮服組紃而
攻苦操井臼以佐廉迨乎讁籍牽連夫作青衫
之客家門寂寞室餘白首之姑黽勉有加慰勞
無已能使田園有歲時之樂耕饁相從寢門無
慮歎之聲輕軒時御幸矣賜環之有日惜哉捐
珮之無年長樂初聞嘆君恩之如故短檠未棄
嗟婦命之不猶玆加贈爲恭人服我茂恩視玆
愍冊可以爲之永嘆不徒慰其夫子而已
父思仁先贈承德郎刑部廣東淸吏
司署員外郞事主事加贈朝議大夫
廣東布政使司右參議兼按察司僉
事
制曰士之立節也猶竹箭之有本根也其苞植
者不厚則其捷出者不堅吾有志義之臣必原
本其先世贈具官某乃具官某之父豈弟吉人
博大長者孝友著于家門冠衣互易賙救及於
州黨稱責相資行巳在儒俠之閒居身于通隱
之際置生產于不問日飲無何引分義以自繩
夜行多畏宜爾遺德施于後賢澹寧之訓有光
感槩之風彌長是用贈具階官用以昭明其世
德且可弘奬夫風流
母劉氏贈恭人
制曰士感槩立節未嘗不自念曰小人有母也
節槩之不立而以有母爲解賢母羞之矣朕崇
奬節義深嘆嘉于母之以子節聞者封太安人
某氏乃具官某之母家風肅穆内則整齊事上
著夙夜之勤殉夫有終焉之節及其訓子以有
聞迨于讁籍而無悶樹節本先人之教投荒亦
聖主之恩能如是乎不愧介山之隱亦已足矣
願齊范母之名睠言簪履于新朝益念桮棬于
宿昔玆特贈爲恭人於乎是母是子不虛銀管
之書爲孝爲忠允作金彝之輔
山西布政使司提學右參議兼按察
司僉事文翔鳳授朝議大夫
制曰朕惟海内士習不醇文體不正此皆典學
之臣徒務潤飾而不以學術表正之故也朕甚
憂焉具官文翔鳳風操端嚴學問淵博登高能
賦有大夫之才發憤遺經有聖賢之志三爲縣
令兩簡留曹皆有賢聲溢于官次乃命爾往督
晉學夫晉唐之都也河汾之鄕也以爾有憂深
思遠之風故命爾于晉以爾有六經七制之學
故命爾以河汾爾受命往矣乃以覃恩授具階
於戲以河汾之學教陶唐之人士習之淳文體
之正胥自晉始爾之學術其昌明于天下乎爾
尚勉之母姑求賢于近世之士而足則予汝嘉
妻武氏加封恭人
制曰讀小戎晨風之什秦之女子何其賢而有
文也今其風猶有存乎具官某妻封安人某氏
動循珩珮居服箴圖散卷帙于靑編矢篇章于
彤管惟其體備二南之德無險詖私謁之心故
能咏歌四始之風有溫柔敦厚之教蔚矣女士
相此聞人玆加封爲恭人詩不云乎厭厭良人
秩秩德音爾夫子之德音遠矣爾豈獨爲秦風
之女子乎
父在中先封承德郞禮部祠祭淸吏
司主事加封朝議大夫山西布政使
司提學右參議兼按察司僉事
制曰朕橫經訪落紹衣德言蓋將擊道術之屯
蒙起百王之遺緒斯文邈矣曠世於玆誰其任
之我有遺彥先封具官某乃具官某之父東井
挺生西方絕學射劉蕡之策無愧登科負賈誼
之才被讒年少是以退而譚道終焉窮而著書
斷自洙泗之閒閒取河汾以往窮天人之奥妙
覃思有同乎草玄極道理之弘深下帷自比于
繁露蓋天之憖遺一老獨抱遺經乃後之必有
達人有光家學彼眉山洵軾之繼述止于文章
至石渠歆向之異同未醇學術肆爾傳經之子
爲吾典學之臣是用封具階官於戲尊所聞行
所知道益崇于肯搆本諸師本諸父祭莫重于
先河爾無忘憲老之言余將有臨雍之拜
母趙氏加封恭人
制曰朕聞禮先隂教易重家人凡積慶于高門
必發祥于淑媛封安人某氏乃具官某之母頌
圖叶德珩瑀被躬孝以事其皇姑順以相其夫
子明詩習禮風範聿著于後賢執枲治絲共儉
不殊于宿昔信哉媲德宜爾娠賢玆加封爲恭
人於戲惟玆通德之門代有肅雝之範名儒肖
子蔚爲道德之光婦順母師竝著管彤之美
湖廣按察司提學僉事尹嘉賓授奉
政大夫
制曰朕初撫職貢循覽地求丹銀齒革來自荆
州未嘗不念楚才也爲吾典學之臣職思譽髦
宜有以稱朕意具官尹嘉賓器本特達學得精
華遂以文字冠于南服及其飛華中舍回翔職
方隨牒平進澹然無求可謂有志矣荆以南闕
視學使者朕遂以命爾爾所部非全楚也然江
漢朝宗於海而衡獨爲宗于岳扶輿鬱積人才
所萃有良史之才有騷人之志而又有魁奇忠
信材德之民生其閒澄汰之以渙其文櫽括之
以底其質實惟爾能乃以覃恩授具階繼自今
楚之杶幹栝柏與芃芃棫樸競進治朝俾余一
人頼楚材之用余汝嘉哉
妻花氏加封宜人
制曰女德不外見附其夫以有聞也鵲巢之詩
以謂邦君積德累行夫人起家而居有之亶其
然乎具官某妻封孺人某氏起自儒素躋于高
華于其夫之績學知其風雨相戒之勤于其夫
之素心知其丹華不御之質從夫以貴莫是爲
宜玆加封爲宜人爾旣若鵲巢之起家矣尚敬
順爾夫子善其所以居之者
父延綬先贈徵仕郞中書舍人加贈
奉政大夫湖廣按察司僉事
制曰士之文章或掩夫先世而風氣必本于前
人夫風氣之所存教不必于式穀和無待于在
隂亦惟其似之而巳贈具官某乃具官某之父
居家無子弟之過急難有長者之風居身儒俠
之閒游意市朝之外家無擔石而眉稜之意氣
燁然口有雌黃而胷次之坦夷自若慨有大志
施于後人旋觀没世之餘是識遺風之自是特
贈具階官於乎生而不偶每羞爲一卷之師死
如有知應快覩萬家之墓尚其幽穸服此殊榮
母兪氏加贈宜人
制曰詩不云乎有母之尸饔詩人之念母勤也
其生而事之也况于死而思之乎朝廷蓋爲人
子䘏之贈孺人某氏乃具官某之母相夫以順
愛子知勞操井臼以起家辛勤十指傍丹鉛而
課讀儆戒三餘畫荻有聞樹蘐永弃玆加贈爲
宜人於戲愴鼓鐘于長樂誰無風樹之思列鼎
釜于下泉益重桮棬之慟惟孝子循陔之慕奉
以終身則慈母斷織之名垂于没世吁其悲矣
尚克享之
貴州按察司副使繆國維授中憲大
夫
制曰頃者苗民不靖黔路梗塞禽獮之後兵氣
未銷朕未嘗不端居深念秉憲之臣萬里執玉
臨軒燕勞如見遠人朕于恩命豈有愛焉具官
某才華炳蔚器縕端凝宰劇縣以宜民謝膴仕
而將母爲郞以僝工見績出守以豈弟見思乃
晉臬司往蒞貴竹符傳一下則郵遽風淸羽檄
四馳而夷獠讋服刀耕火種之俗戶識威名兵
荒燹燬之餘人懷晏息朕旣三年克鬼方之伐
爾乃萬里獻荒服之琛遂以覃恩授具階夫西
南嶮遠俗雜漢僰吏耑用漢法治夷而不用漢
法自治黔所以擾也黔按臣上首功朕心用㦧
怛余何忍以武勝黔乎爾能爲我乂黔余將顯
陟女
妻蘇氏加贈恭人
制曰士起孤生備嘗荼苦其閨門相貳之勤有
百倍于人者矣國家疏榮必逮其耦不惟因夫
之爵蓋亦寓勞人之報焉具官某妻贈安人某
氏動應衡規躬服儒素韲鹽佐讀機絲無閒寒
窗菽水奉姑洗腆有逾宿肉吁其逝矣傷如之
何感宵旦于雞鳴茫然長夜思話言于龍具策
彼前途睠言懃瘁之艱難益悼死生之契闊玆
加贈爾爲恭人用以著韍佩之誼不徒承禕翟
之光
繼妻徐氏加贈恭人
制曰丈夫有事四方而婦人閒關從之戒徒叱
馭跋涉萬里斯已難矣矧其奄忽道路比于以
死勤事者乎予何靳此愍冊具官某繼妻封安
人某氏出于高門休有華問組紃謹女功之習
錡莒勤婦德之修冰蘖佐廉風流于山箐溪峒
之内徽華永逝䰟游于澧蘭沅芷之閒嗟玦珮
之巳捐睠芬芳之如在玆加贈爲恭人靈其不
昧佑我勞臣永言彤管之光祔彼黃陵之享
父天秩先贈承德郞工部營繕淸吏
司署員外事主事加贈中憲大夫貴
州按察司副使
制曰朕聞至孝之德旁達明神神錫祕祉厥有
靈泉瑞物之出以表殊異如其不然則必在其
後人鍾美豐物亦理之恒也贈具官某乃具官
某之父生稟粹和死稱醇孝殘肌刲股甘隕身
于榻前創巨痛仍遂從父于地下人誰無死天
不吾欺以是藐爾之孤蔚爲亢宗之胤蓋誠心
感物在異族亦相其哀而和氣致祥至再世遂
徵其美願然有子豈曰無年是用贈具階官於
戲旌壽州之門宜揚芬于億載斥鄠人之對無
遺誣于偏辭
母張氏加贈恭人
制曰國家崇奬節孝倣前代烏頭雙闕之制載
在國史至于夫孝妻節騈集一門圬白相望汗
靑交映則又昭代所希遘史官所特書也朕嘉
與斯世表之旌表節婦贈安人某氏乃具官某
之母箴圖有聞冰霜爲質夫旣殉父于蚤歲爾
遂自誓于盛年撫弱息于一絲嚴霜夏墜寄孤
生于再世燎火晝寒迨厥子之有聞乃畢志而
長往於戲屈指生存之日皓首何慙下見死孝
之人重泉爲耦玆加贈爲恭人於乎崇臺綽楔
漆書錯互于旌門鸞誥龍章贊冊昭回于表墓
丹心不死如可作于九京黃壤猶生尚爲觀于
百世
山東按察司按察使陶朗先授通議
大夫
制曰我祖宗仍元舊跡轉運遼海舳艫航海
至不吝徹侯之封以勸能者矧今海道久湮軍
需日急我有勞臣拮据于颶風瀚海之中朕何
敢忘具官某良玉有聲精金能割飛聲南署著
績東藩迨乎饋運之艱難益厪累年之劈畫蓋
海禁之疏通未久而鯨波之發作無時以鉅萬
之齎糧寄數寸之浮木晝旗宵柝身雜于篙夫
垻戶之閒曉霧暮星心折于島嶼港汊之内用
能使雲帆時轉粳稻不虛兵興以來厥勞懋焉
乃以覃恩授具階頃者河東失守登萊我之門
戶與賊共之爾獨身榰柱風檣浪檝屹爲長城
何勞苦功高也朕今耑以東海寄爾爾指畫遼
海如視盤鑑豈以畫險而守爲能事乎爾往欽
哉朕且有後命
妻周氏加贈淑人
制曰人主之于勞臣也凡其偃息啓處靡不懷
且念之而况于閨門相貳死生契闊之閒乎累
贈恭人某氏乃具官某之妻圖史被躬珩璜合
則本名卿之家世貴而不驕相君子于糟糠貧
而無怨蕣華已萎荆布猶新官舍蕭條尚想韲
鹽之與共波濤衝冒有如風雨之相期玆加贈
爲淑人非徒爲下泉之光亦以紓偕老之嘆
繼妻許氏加封淑人
制曰人臣之義不得顧其私家至于國有大恐
而婦人女子能相勉其夫以從王事表婦順可
以厲臣節焉朕其寵嘉之累封恭人某氏乃具
官某之繼妻函貞德門相夫膴仕有鳲鳩一視
之德效雞鳴儆戒之風至其服習劬勞稱引大
義當道殣相望之日能共餔糜及羽書交至之
時願親桴鼓勉巡行于海嶼俾無内憂庀治業
于寢門有如軍令豈獨無慙于閫内蓋亦有助
于師中玆加封爲淑人爾尚益毖寢興終相夫
子膚公之奏爾有勞焉將以傳于女史
祖九詔原任直隷廬州府無爲州巢
縣知縣贈通議大夫山東按察司按
察使
制曰君子位不配德仕不竟志則其後必有達
人挹彼注玆觀于天道若交手而相付焉原任
具官某乃具官某之祖父文成琬琰行合圭璋
蜚譽賢科流徽宰邑薄言歸隱何知束帶之慙
可以樂饑無復扣門之拙付有餘于造物遺未
盡于後人居然五柳之風流千秋如在蔚矣三
槐之事業再世有聞是用贈具階官永言世德
之求尚識詒謀之自
父省東先封中憲大夫山東登州府
知府加封通議大夫山東按察司按
察使
制曰朕聞濫觴之水足以導積石之源膚寸之
雲足以致崇朝之雨今吾疆埸言有勞臣遡其
家風厥有原本累封具官某乃具官某之父少
服庭訓長須異材指廉石以傳家無慙淸白抱
遺經而俟後有瘁丹鉛急難而非以市名仗義
而恥于食報慨有大志施于後賢浩蕩鯨波快
破浪乘風之願縱橫虎略出揣摩簡練之餘聿
觀厥成善繼爾志是用封具階官爾其優游几
杖勸勉勳名用觀收復之膚公尚及來歸而飲
御
四川按察司僉事戴君恩授奉政大
夫
制曰朕以東西多事禍亂頻仍思得文武大略
之人以收指麾能事之效乃者蜀俘先至西壘
告平戡定有人不忘嘉歎具官某器資恢傑材
術疏通奮跡循良著聲郞署屬有西事俾往視
師爾旣長才有槃根自試之志而已又舊治爲
吏民服習之邦奮臂請行出奇獮賊以謂頓兵
孤城之下窮困獸以老師不若收功片檄之中
解重圍以蹙寇往還豺虎之窟而談笑自如指
顧犬羊之羣而縱禽在我用能使渝城頓拔叛
人就俘惟爾之勞斯爲稱首乃以覃恩授具階
於戲九絲殘寇尚爾稽誅諸峒狡酋方圖旅拒
解全牛于游刃知有餘能蒐逸獸于三驅俾無
遺種嗣有崇寄佇爾告成欽哉
父有光先贈承德郞刑部雲南淸吏
司主事加贈奉政大夫四川按察司
僉事
制曰夫空谷之縶莫留而其人如玉九臯之鳴
不見而其聲在天此潛德之光也士有抱志于
生前而用譽于身後者何以異此贈具官某乃
具官某之父性資特達造詣溫文才華秀出于
里人德器推重于國子植杖而問喜父母之俱
存負笈而歸躬人子之能事感白華潔白之孝
循彼南陔盡菽水歡養之誠我萟黍稷退而修
長者之行進不求通人之名邈矣鴻冥想羽儀
于當世覽彼鳳德遺苞彩于後賢是用贈具階
官惟玆追命之榮應我闡幽之典尚有考于幽
穸知無愧于明綸
母梁氏加贈宜人
制曰詩不云乎母氏劬勞人子之念母勤也列
鼎而悲望像而拜可以自致而不可以自解我
有愍冊其何敢忘贈安人某氏乃具官某之母
柔順不違肅雍有美澣衣上食事嚴重之尊章
幷日視星殫辛勤于家室願然有子身爲母師
胡娠賢之有聞而劬躬之不逮中宵宿火音容
恍在于機絲幷日加餐口澤尚思乎魚菽吁其
悲矣余有愾焉玆加贈爲宜人永貽彤管之名
用慰蓼莪之痛
江西按察司副使曾用升授中憲大
夫
制曰國家承平日久官嘗頽阤司憲度者類皆
低回澁縮上下相蒙朕嗣服以來慨然思革其
故陳時臬司實重其選具官某器業弘深風規
端直掌使節而贈賄風淸擢臺端而庾庫弊絕
出按豫部益舉厥職救荒遠法靑州抗章不辟
朱邸古之名御史殆無愧焉屬有監司之推未
䆒澄淸之志栖遟數年賢愚同嘆今命爾以湖
西一道之官有期乃以覃恩授具階夫内外臺
俱冠法冠掌風憲今之薄外臺爲左遷蓋輓近
所謂故事而非祖宗之制也湖西界嶺轄荆
藪逋叢寇爾不鄙夷其官修舉臬事吾寧久遺
爾于外乎爾往欽哉
妻孫氏加封恭人
制曰四牡之臣有功而見知而猶有將父將母
之懷豈獨王事使然哉亦内無相貳之故也具
官某妻封孺人某氏生于冠族作嬪良士爾夫
乘軺攬轡積有歲年爾能薄寒視衣中宵宿肉
使燕寢有起居之問舉觴無嘆息之聲俾忘內
顧惟爾之勞玆加封爲恭人益勉有終以服無
斁尚亦有裨王事不徒相其夫子而已
父國福封文林郞雲南道監察御史
加封中憲大夫江西按察司副使
制曰國家之休命及士之抱道緼德而不贏其
躬者非徒報其人也亦以使斯世有觀也封具
官某乃具官某之父多文為富讀書窮老讓田
廬以念寡稚族墳墓以聮宗族勇於爲義不求
人知斯可謂潛德弗耀之君子矣淸明在躬壽
考介福玄衣應杖優游里門人皆曰幸哉有子
如此且曰可以觀德也顧不休與玆加封具階
官爾之爲德未艾再命以往亦豈可量哉
母黃氏加贈恭人
制曰樹欲靜而風不停子欲養而親不逮朕顧
瞻長樂三復斯言澘然流涕封孺人某氏乃具
官某之母婉娩姆教敬共婦德徙鄰斷織成訓
子之名坐膝扶床享弄孫之樂飾以見姑殁而
何憾爾子初免喪來朝而國家方湛恩朌布遂
使墳草未宿零露載濃在爾子之孝思可以少
慰而朕之悲則何時而巳乎玆加贈爲恭人於
戲殁而無知則巳苟有知者服玆休命其亦有
以監予心于地下矣
整飭徐淮道兵備河南按察司副使
岳駿聲授中憲大夫
制曰朕觀嘗武之詩徐淮之閒先王蓋廩廩焉
以南國之不易東隅之有警咽喉之地懼有梗
塞監司所在相望而任此者則重矣具官某風
規凝遠器縕純明五載司刑一麾出守乃登憲
職往省徐方振積弱之軍聲䘏久窮之民瘼御
援遼之師旅肅若過賓募運海之舟航履如平
地指麾白羽似貞元雄鎮之時談笑黃樓類熙
寧復河之後師薦上達朕心嘆嘉乃以覃恩授
具階朕今改命爾督漕矣唐李泌言東南漕自
淮達汴而徐爲江淮計口我國家兼重徐淮皆
爲餉道計也爾治徐治淮東南要害在爾尺幅
朕倚毗爾者良重爾往欽哉
父九德先贈中憲大夫河南汝寧府
知府加贈整飭徐淮道兵備河南按
察司副使仍前階
制曰朕聞龍宗有鱗鳳集有翼忠臣義士之後
其流風餘韻僅有存者朕慨然思之矧其賢而
有後者乎累贈具官某乃具官某之父本鄂國
精忠之裔傳金陀文獻之餘矯志博聞家風未
冺好施急難俠骨猶存聿啓多賢紹明先烈是
用贈具階官於戲蓼蕭之流自葉孰非三朝曠
蕩之恩水木之有本原尚念百年忠義之報爾
其不昧尚克承之
母張氏仍前贈
勑曰母之以子聞者亦多矣其有文章節操騈
聚一門而競以其母聞者慈庭之教不尤懋著
乎贈恭人某氏乃具官某之母宿稟閑和教成
徽懿左圖右史引詩書爲鑑鞶外敏内仁用柔
和爲粉澤不煩外傅聿有母師宜爾娠賢蔚然
競爽優龍劣虎均爲國之克生翔鳳漸鴻悉分
母之遺羽玆仍贈爲恭人用慰累茵之悲式彰
斷織之教
陜西布政使司右參議賈鴻洙授朝
議大夫
制曰國家郡國藩宣之選多取郞署久次之人
乃者兵興不時度支告匱戶部諸曹郞佽助國
計茂著成勞屬有甄陞俾當重寄具官某器資
肅穆風力堅明當服官民部之時正蒿目軍儲
之日飲冰爲國仰屋憂時精勾股於宿逋棼絲
咸理嚴會計於新餉累黍不遺年勞有聞藩翰
攸寄惟長安之重地實畿輔之粤區乃命爾出
參秦中專守關內相視衿要控洪河四塞之雄
撫綏士民復陸海八區之舊乃以覃恩授具階
昔者鄭白兩渠衣食京師億萬之口而唐杜佑
謂大曆初漑田減於漢三萬八千頃今長安膏
壤千里河渭之漕故在爾在戶曹日久向之嗟
咨仰屋者可以見諸行事矣尚勉爲我牧秦終
佐邦計爾往欽哉
四川按察司副使車朴授中憲大夫
制曰朕愼簡監司精求民瘼目營四海如堂適
庭矧蜀方被兵民亦勞止思得公忠體國之士
以綏瘡痍在野之人其有甄陞可無書命具官
某博通世務誦法古人奮跡賢書歷官郎署當
職方拮据之日正東隅警急之時指畫車攻幾
如親履行陳條上兵事直欲身當虜酋東事解
嚴西人未靜命爾于蜀副彼臬司擢居外臺可
以竟澄淸之志俾治亂國所以仗緩急之才乃
以覃恩授具階昔宋命張詠于益固曰孰能處
玆文武之閒今蜀難甫平逋寇未殄理棼絲之
緒而奠碪斧之餘非文武大略未易辨也爾能
以益州之治治蜀余不以資格蔽爾爾往欽哉
妻王氏加贈恭人
制曰在昔筐筥興歌濯摡授職閨門之細事婦
孺之微勞莫不播之管弦著在禮典王化滋遠
此風日微得一人焉可以知教朕有愍冊何忍
忘之具官某妻贈宜人某氏婦道可宗女圖母
越奉尊章于篤老藥物必躬事夫子于孤貧糟
糠不厭睠惟四德胡不百年歛手足于寒氊永
言荆布聚營䰟于宿草尚想晨昏迨我霈恩服
玆休命玆加贈爲恭人於戲朕欲表著女圖丹
靑王化將自爾始惟爾其服享哉
湖廣布政使司右布政使仍管按察
使事熊宇奇授通奉大夫
制曰朕改元卽位諸藩臬之長入見者旣燕勞
而遣之矣其爲吾布德執憲恪守所司者朕亦
有錫予之思焉具官某材劇而用博志脩而行
堅起自刑曹&KR0993;歷藩服衡楚羅𣏌梓之材平播
紀獮禽之績廻翔閩淛載蒞荆襄以文武爲憲
之才兼行省監司之任以六條察吏治而江漢
肅淸以十連制所部而溪峒屛息楚用俾乂爾
有勞焉乃以覃恩授具階夫爾之官則蕃宣也
其所司則廉訪也楚稱剽悍急疾先畔而後服
然而蕃以宣之廉以訪之楚其有不乂乎爾有
成勞于此勉終汝猷以副朕命
福建布政使司分守漳南道右參政
朱綵授中大夫
制曰朕視天下爲一家而閩海東南之戶庭也
朕宅中御外堂奥晏如而藩服之臣日焦勞于
颶風煙海之閒朕何忍一飯置之具官某以子
大夫高等服官春曹冷然冰廳之風肅然淸廟
之器體望滋茂出參閩藩遠慮綢繆勞心閱歷
破奸寇之窟穴不廢嘯譚歷島嶼之紆廻瞭如
屛幛用使椎卉屛跡海壖奠安紓朕南顧爾有
勞焉玆以覃恩授具階中國久不中倭今雞籠
淡水之閒漸見告矣嚮導之不絶汛候之不至
議者多言之而又以謂此非致寇之本原也爾
在閩海良久衣袽之戒豈遂忘于前事乎爾其
懋哉
河南按察司分巡河北道副使吳瑞
徵授中憲大夫
制曰國家畫大河爲南北分置憲臣而河北跨
躡燕涿襟帶京師漳河之閒古稱都會爲吾控
制此土其責至重也具官某德器縝密志操端
明風規足嗣乎先民治行不出于家譜若工奏
績治郡稱平茂著賢聲晉司憲職臨上黨邯鄲
之舊地當兩河京雒之交衝道路犬牙而奸盜
無伏藏之跡徵輸填咽而軍民有居息之安矧
以一路之無虞值東方之有警道里不梗聲援
相資揆之疆事亦有助焉乃以覃恩授具階朕
觀方志漳衛閒土廣俗雜漢興常擇嚴猛之將
治之夫嚴猛非所以致理然欲彈壓重鎮控河
北以衛内地則亦非璅科巽輭之人所能辨也
爾受事未久所部肅然朕知爾勝任久矣爾其
念哉
牧齋初學集卷第九十八終
