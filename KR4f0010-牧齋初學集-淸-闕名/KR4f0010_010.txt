牧齋初學集卷第十
崇禎詩集六(起五年壬申盡九年丙子)
壬申元日
元日幽居一事無雀羅寂寂到朝晡人教老却
衡門裡天爲粧成臥雪圖時事總憑新燕子世
情只笑舊桃符停雲八表知何意且坐東軒進
一壺
人日得張藐姑刑侍書却寄
書閣摩挲嗅古香冰消硯北逗春光蕭條歲序
逢人日迢逓音書到草堂天井烽煙新壁壘玉
關䰟夢舊風霜天涯相望俱頭白各對梅花說
斷腸
卜肆行贈毘陵周午陽給諫稼軒推重午
陽時時延致問卜故以賈生爲喩
君不見雒陽賈生能籌國篋衍新書治安策痛
哭流涕長太息身逢明盛心偪側漢朝卿相疾
如讎讒言堆積成山丘填胸攅眉不稱意洗沐
出游長安市忽逢季主談天人伏軾低頭心欲
死世運箕風還畢雨可憐賈生心獨苦前席居
然答鬼神長纓何日羈胡虜有人如鳳復如鴻
長笑端居卜肆中微言但託龍門史世主徒聞
河上公
新安汪烈婦歌
君死妾亦死君往泉臺盍相俟君死妾暫存數
(上)日送君歸墓門君身已葬君有息妾下從君
乃其職七日不食我何求區區寸心庶不食世
閒男子一種饑餓腸紛紛籍籍食粟如螽蝗豈
如汪家新婦不食死千年梁黍堆廩倉吁嗟乎
首陽之風今已矣宋家枋得亦如此
題相士倪生卷子
二十年前識君父期我飛騰起雲霧祗今晼晚
又識君霜毛雪髩徒紛紛人生能得幾二十觀
河皺面何足論鳶肩火色誠何有曷鼻魋顏戲
已久誰令鄭圃還食狶但見魯門如喪狗勸君
揩拭兩靑銅相法如今也不同塵埃若欲知卿
相先看麞頭鼠目公
寄荅廣東孫方伯恭甫
攤書潑墨笑窮忙散髮蕭然作報章閣筆爲君
嘗異味開函知我爇名香淸齋荔子充堂食長
日蕉隂轉印床會得故人詶贈意披襟分取北
窗凉
仲夏觀劇歡讌浹月戲題長句呈同席許
宮允諸公
浹月邀歡趁會期老夫毷氉也追隨可憐舞豔
歌嬌日正是鶯啼燕語時中酒再霑年少病討
花重發早春癡閒身好事渾無頼看取霜毛一
番遲
其二
桐花風軟燕泥新一月歌場叠幾旬小戸權爲
衝酒客大家挨作(佐)别花人追陪歡讌應賖老
驅使風光莫較貧處處典衣鋪妓席知誰相笑
又誰嗔
其三
選勝偏宜朱夏長追歡更覺白頭忙熟梅雨殢
三分酒眠柳風吹一國狂飲劇好更新幟纛曲
喧休紊舊宮商叫呶莫謾嘲長夜日月何妨在
醉鄕
其四
衆中歌笑自言殊冉冉風光溢步趨點拍更誰
傳滿子歸來但坐看羅敷靑袍便擬休官在紅
粉還能入道無筵散酒醒成一笑髩絲禪榻正
疎蕪
負郭
負郭猶餘種秫田合歡長似在花前鴟夷盡日
嘗盛酒銅狄他時幾問年阮氏籍咸俱作達公
孫朝穆故堪憐執杯持耳休辭醉笑口難逢正
月圓
壬申九月得萊城解圍報
山東盜方熾勦撫策禾分援兵頓不進瑟縮蟻
子羣萊人易子食督師瑱不聞聖人赫斯怒
西臺遣監軍王生善推命勸我無憂慬謝君足
辦賊談笑行策勳旬日邸報至捷書果云云萊
城頓解圍登賊袛游䰟惜哉王生術何不獻吾
君坐看肉食者薨薨聚蠅蚊空樓下梧葉颯如
霣秋雲呼酒互持勸一笑日已曛
贈萬尊師
峨眉秘籙爲君開又向天師受職來赤日吹唇
俄致雨靑天撚手旋轟雷獄成百怪銜符至壇
輟羣神作禮廻莫爲社公頻發怒人閒狐鼠正
喧豗
石田翁畫奚川八景圖歌
奚川八景圖石田翁爲七世祖理平公及其兄
理容公作也二公家世畊讀隱于奚川撮其勝
槩釐爲八景學士大夫咸歌咏之石田爲補圖
而系之以詩然而家譜失載家人宗老亦罕知
者則其去吾家久矣廣陵李沮修見之於金陵
王氏詢知爲吾家故物購以見詒百三十年之
後頓還舊觀焚香展卷欣慨交集遂作歌以記
之繼聲屬和竊有望于君子焉
吾祖舊題奚川景石翁爲作奚川圖廣陵封君
好事者金陵購得歸于吾揩摩老眼細瞪視夜
枕不寐朝忘餔恍惚移身入畫裏故園喬木風
景殊先從江邨見小市誅茅蓋瓦互架鋪洞庭
蝦菜朝走集新豐雞鴨暮識塗楊柳微風颺酒
幟杏花小雨提村沽市旁石橋枕江臥紅欄綠
浪臨交衢靑箬裹鹽來浦漵綠荷包飯歸菰蘆
烝徒欣欣如有喜倘免厲涉羣讙呼茅屋滄洲
自映帶書聲漁唱相縈紆江流無聲淸夜永有
人引書仍挈壺蟹舍中閒訪隱逸牛欄西畔尋
生徒原隰坡陀似山麓行人彳亍通樵蘇千廻
萬抱風氣密中有兆域開靑烏帝鄕白雲封宰
樹長江落日懸龜趺流泉夕陽昔相度江流地
勢原相扶柳溪竹里閒阡陌(柳溪理容公所居竹深堂理平公所)
(居也二公皆以自號)築室穿池連路隅竹深堂高日淸閟
琴劒彝鼎羅氍毹(湯東谷記云中有瑶琴寶劒漢鼎周彝)紙窗攤
書宿燈火石鼎聮句皆笙竽堂中高咏者誰子
得非草窗東谷無(草窗劉公溥東谷湯公胤績與七世祖爲詩友所謂景泰)
(十才子也贈送詩各見集中)此圖盤礴非草草想見閣筆還
操觚有竹庒中好賓主(有竹居石田翁所居也)寒冰栗玉
淸眉須攜畫歸來水月舫(七世祖有舟名水月舫東谷爲長歌)兄
弟賞鑒頻歎吁收藏豈乏牙籤插愛惜寧將寒
具洿淸平之世忠孝家有此識字畊田夫吾祖
風流良可繼子孫不畊且讀何其愚嗚呼不畊
且讀何其愚
再題奚川八景畫卷
榮木樓頭風日美秋光滿簷鵲聲喜百年畫卷
今來歸水墨淸姸炤棐几焚香洗爵告家廟插
架懸籤壓圖史楚弓人得豈其然魯玉盜歸安
足擬晴窗簾閣重摩挲吾廬宛在奚川涘吾家
先世事畊讀風光盡入此圖裏白雲廻合藏松
楸喬木叢攅識桑梓宅畔新成百步橋墳旁手
闢千家市良田廣宅互經營水垞江邨正邐迤
竹深堂前竹萬箇柳溪溪邊柳三起柳隂藹藹
連枌榆竹箭森森勝桃李連畛拒陌多種瓜樊
圃編籬不用枳野店春風魚菜來長江落日帆
檣止漁唱悠悠蘆渚閒書聲琅琅茅屋底犢背
或看書掛角庭前時見麥流水秋依月令戒登
穀春按豳風勸于耜輸租不憂鼛鼓煩種秫每
詫&KR1125;缸侈綠樹長維書畫船靑門頻倒逄迎屣
高人談經日異粻好客哦詩夜同被草窗先友
竝崢嶸竹屋遺詩尚綺靡(七世祖詩名竹深遺稿湯東谷深所推服)
承平王孫人共羡文采風流更誰氏自從後世
占科第舊業依然枕江汜嗟余刺促罹世網白
首孤生繫碪几二頃負郭苦失計三閒老屋知
誰是故園門巷長蓬蒿西風罷亞生荆𣏌慵惰
有似僧退院漂泊恰如舟未艤布衣躬畊諒非
晚閉門種菜眞窮矣垂老重看石田畫三嘆先
疇在故紙奚川流水想桃源竹深亭館思竹里
謝公述德吾豈敢右軍誓墓徒爲爾已分殘年
老襏襫更囑添丁充耘耔往不可諫來可追矢
詩聊以貽孫子
東臯種菊詩四首贈稼軒給諫
君畊東臯田復種東籬菊王績與陶潛俯仰共
一屋東臯黃花時悵望節候獨陶令苦乏酒辜
負葛巾漉羡君浣溪堂秋菊粲盈目有花復有
酒開筵招近局何須嘆荒寒已許占淸福酌酒
酹兩賢如農祀先穀
其二
菊以黃爲正君子正其名所以東坡老欲掃紫
與頳東臯千株菊畦圃吁未經單心複纏枝千
葉幷萬鈴庶以說耳目何用攙品評節物苟如
此敢與時好爭高咏南山詩悠然想淵明
其三
胡廣患風疾休沐飲菊水八十猶克壯侍母謝
杖几庸庸撓大議公台負譏毁惜哉神仙藥遺
穢等馬矢靈均餐落英早沉汨羅死安知椒蘭
徒壽考非伯始種菊愛其芳紛紛且休矣不如
飲君酒共醉寒香裏
其四
種菊東臯上所喜秋露瀼移檻復列斛馥郁開
草堂叢菊如羣賢不雜屠沽行其中高秀者黃
衣傲風霜對之不敢媟肅拜陳壺觴君爲醒無
功我似瘖子光秋光淡如菊燕靜彌芬芳老圃
良足學晚節安可忘旨哉東臯詩山菊秋自香
送座主王文肅公之子故戸部郞中淑抃
歸關中敘舊述懷一百韻
盜賊南山裏干戈左輔邊黔黎成狗鼠沃野變
烽煙長吏嬰城免將軍棄甲遄流離踰四塞侵
略過三川力拒君何勇潛攻寇頗獧兒能張兩
翼身卽領中堅據險乘墻屋飛機㩧㼾甎蒼頭
咸用命赤手或當先浴血捫創面樁喉數斷咽
長安舒羽檄餘賊返戈鋋(戸部捍禦流賊身自搏戰賊退擕家集入)
(吳此後竝述其事)國有孤臣哭家亡坐客氊所欣文未
墜敢嘆室如懸秦市難增減金陵好栔鐫提携
書數十跋涉路三千汳水秋風急淮河落日玄
虺隤荒店馬眩運下江船握手翻疑夢沉吟却
問年酒巡街鼓緩語熱燭花圓撩眼風塵色經
心香火緣可堪今契闊還記昔騈闐(此後竝言文肅長翰)
(典試及余登第及門之事)萬曆丁中葉三秦甲大賢舉朝推
柱地寰海望回天子又登高第師將秉化權槐
堂紆紫綬杏苑簇紅箋座主龍門峻諸生鴈塔
聮愚蒙慙造士流俗豔登僊衣鉢援垂手宮墻
企及肩斷金容冶鑄攻玉荷陶甄擬議綸扉筆
追陪浴殿員風從徵翕習雨散遘迍邅(此後竝言文肅)
(領袖淸流黨人披猖避位去國之事)世豫私門孽朝淸國論偏部
魁南北署黨禁紹熙沿杓直星依指芒寒宿避
躔淸流常皎皎醜類正騫騫伏莽興戎壯高墉
射隼便鐘原因物扣鏡不爲人妍肯待三年報
都將一網褰搆兵彌淛楚餘燼合崑宣枉狀波
翻覆飛章矢屬連門蘭嗟幷艾釜豆泣相煎(保定)
(公爲公元兄黨人借名齮齕郞中爲寶坻令亦罷歸)自解蓬池直歸耕漆
水田人知馬融草孰贈繞朝鞭(門人爲臺諫起草劾公故有馬)
(融飛章之喩)歛手臨空局摳衣任老拳城南瞻氣象
渭北釣淸泉雒下居仍介關西望益專窗&KR0905;題
障塞草野畫征廛虎觀敷陳邈龍樓羽翼捐儲
宮商老慮國步𣏌人憐紛濁登樓外憂危攬鏡
前龍胡銜主恤狼尾望公還(天啓初以先帝舊學起公田閒旋罷)
山斗看崔巋滄桑又改遷(此巳下竝言奄寺鈎黨考繫削籍之事)
少陽蒙出震雌霓比連卷簸扇僉壬巧馮依婦
寺癲決藩笞萬燝鉤黨考楊漣削籍空三事刊
章沸八埏拖腸難仰藥折骨羡沉淵媼子繁螟
蟘閹兒長螘蝝咸寧(王紹徽)新乳虎猗氏(喬應甲)老
饑鳶日日驚追捕家家庀橐饘檻車拌竝載牢
戸儘平填(巳下叙公憂憤沒身之事)祈死身如贅憂生骨亦
㾓鬼神猶助虐夫子遂長眠拉折靈胡掌崩隤
玉女蓮關河悲黯憺魑魅喜蹁躚高冡侯芭土
修門宋玉篇百身吁可贖七尺媿猶全(崇禎元年予自)
(廢籍召入京旋搆閣訟再遭謗鑠)暫許茅連茹俄看草蔓延孤
蹤何樸遫羣刺總翩翾封印藤麻格堆盤火齊
鮮覆金供鼠赫點玉聚蠅羶共嘆詹來魯空招
隗至燕食寧留碩果飲遽散初筵霾曀箕風暗
飛流斗域殷觚稜朝戀闕襆被夜乘艑(此巳下自敘歸)
(田屛居之事)藿食還初服衡門省宿愆折鐺煨粥飯
秃筆弄丹鉛幸得懸車軸知誰任屋椽解嘲眞
嬾作罵鬼託殘編小築西湖畔巾車拂水巔山
窗雲淰淰㵎戸竹娟娟石罅泉奔射林臯月漏
穿拈花迎夏蝶選樹蔭秋蟬割肉歸神社挑燈
送佛錢經行尋北㵎譚讌度南阡蟹舍長腰米
漁莊縮項鯿不材羞擁腫爲用憚犠牷(巳下敘余與郞)
(中贈處之意)舊雨來人少寒風送客旋含言心悄悄
分手淚潺潺弟子吾衰甚恩門或忘焉逢迎誰
倒庋宴會罕加籩陸氏莊荒矣廉公市寂然世
塗同鳥鼠薄俗異夔蚿底事防人面何妨坐馬
韉(文肅門生滿吳下郞中遠來不爲具賓主之禮)弛張求省括燥濕學
安絃物論將昭雪郞君定洗湔還期溫比玉莫
倚直如弦離别中年惡凉溫昔夢牽驪歌聲慘
愴雞酒恨纏綿下馬陵終拜金鑾集早傳賦詩
當贈處餐飯勉加旃
壬申除夕
流年告别又匆匆送歲蕭條不送窮撩眼光隂
燈火畔撞胸心緒漏聲中門符換却看新面書
蠧鑚餘識舊叢多謝天公耐貧薄一般白髮領
春風
癸酉元旦
壽觴初舉日曈曨賀客騈闐燕喜重羅雀驚飛
門屛外垂魚拜舞寢庭中流年荏苒看兒長報
國逡巡願歲豐奏罷綠章占氣象墻隅遙望朵
雲紅
乙亥中秋吳門林若撫胡白叔二詩人引
祥琴之禮勸破詩戒次若撫來韻四首
二老相依貧病鄕賣詩賣藥自成行病知居士
安心法貧得詩人換骨方有句却難償酒債無
眸聊省看排場蓮華世界君知否總向詩籤藥
裹藏
其二
說鬼頻煩及志支興來姑使妄言之尋仙却喜
華顛早失學翻嫌蹭蹬遲愛殺黑甜如混沌憎
他靑鏡有妍媸達生頗羡東鄰老盡典衣𥜗合
舞兒(東鄰徐二爾從也)
其三
螘鬭龍拏總不聞席門簾閣看浮雲鵝籠出入
偏藏影豹脚飛鳴恰聚羣葦笥家家愁繫藉草
堂往往勒移文與君話到滄桑事一笑挑燈已
夜分
其四
殘生噩夢兩無憑還似飛鴻乍離矰酒戸下中
禁亦得詩腸枯澁戒何曾鈎簾想像粘風蝶穴
紙商量放凍蠅綺語未成先欲懺炷香遙禮二
幢僧(白叔樹二經幢於花山刻二幢詩集)
閒坐
靑袍白馬已駸駸閒坐東窗度瞑隂聖代自
能調化瑟孤生未忍治祥琴功名豈是無因立
將相須從有福尋苦向㸑桐論斵削勞薪長恐
誤知音
北客
每逄北客怕趨陪况復平津閤裏來正好一凉
蘇病骨莫將殘熱惱寒灰詔麻舊紙糊棋局京
雒新函拭酒杯秋草蕭蕭鋤不得無媒徑路任
君猜
仙壇倡和詩十首
慈月夫人前身爲智者大師高弟降乩於吳門
示余曰明公前身廬山慧遠也從湛寂光中來
自忘之耳用洪武韻作長句見贈期待鄭重且
屬余曰求椽筆作傳一首以耀于世亦道人習
氣未除也余爲作泐師靈異記幷和其詩十首
師示現因緣全爲台事現鬼神身護持正法故
當有天眼證明非余之戲論也
荷風晻靄日曈曨精舍焚香降泐公賸欲與君
談此事故應未始出吾宗人閒久巳長迷鹿天
眼何曾誤識龍領取導師深重意醉花眠竹謝
春工
其二
月地雲階觀閣曨夫人秩祀比仙公妙華已悟
三車法台教今爲繼别宗神降摛詞嘗吐鳳乩
回卓筆欲成龍麻姑狡獪眞年少擲米區區作
鬼工
其三
三生殘夢喚曈曨記别深慙是遠公已悔六時
違淨業誰傳四始立詩宗盲人說法迷眞象狂
子談禪好假龍後五百年虛囑累刹竿倒却仗
神工
其四
金闕寥陽曉氣曨綠章促數上天公帝方蒿目
憂黎庶君亦齋心相祖宗狐鼠亂行憑虎豹
魚蝦波及爲蛟龍靈風肅穆帷中語憑仗神工
斡國工(師憂時閔世每箋奏上帝情辭懇惻故云)
其五
萬戸煙銷旭日矓扣門猶自夢周公中原血肉
悲朝市寢殿衣冠哭祖宗高廟神靈容鼠
雀皇天老眼混魚龍朝廷補衮知誰手組織
爭如貝錦工(師示詩爲余白其貝錦故有此句)
其六
熹微旭日隱曈矓猶喜人天眼至公言論無聞
疑叔度衣冠見慕愧林宗(贈詩有叔度林宗之目)生嘗畏
世諳談虎術不逢時學豢龍鼠臂蟣肝更何有
從今一一聽天工
其七
帝城雲物正曈矓尺一何曾及子公蹭蹬半生
悲宿業昇平中夜想神宗殘生却似重歸鶴
退士渾如未見龍身與蒼生同稿項敢云霖雨
待人工
其八
日薄懸車氣尚曨未應衰晚羡羣公勲名行輩
皆綸閣位業交游半岱宗(師稱應山江隂俱爲冥官)綜核又
聞新丙魏拜稽空說舊夔龍茫然歛手君休笑
贏得空枰號國工
其九
仙壇樓觀鬱曈曨大筆眞難繼魯公雙樹至今
留法寶五花那得蔽台宗闔廬城下聞經雉烏
目山頭聽法龍(師許五月十三日降于余家)應與諸天共盟
證待余結集付良工
其十
天門閶闔日曈曨靈璅傳宣佑鉅公(天子鉅公也)已
勑東皇邀木母更驅西伯獻河宗蕩除讒佞投
哮虎潤澤燋祜遣睡龍玉扎金文司命誥仙班
咫尺領羣工(師讖天下方治平末章致頌禱之意)
白叔德操傳起廢之信遺詩枉訊次韻奉
答聊用解嘲
病躄誰傳起廢年開椷一笑晚風前雞因惜尾
憂瀕死鼠爲拖腸怕上天貢禹冠應慙宿好子
公書肯仗時賢五湖儘有閒風月已具鴟夷舊
釣船
送陸大孟鳬之錫山學官
摳衣緩帶儼師儒顧影依然笑步趨客枕夢依
雙堠近秋堂人共一燈癯橫經先誦披華賦設
教如頒調水符莫嘆廣文官獨泠老夫久已著
潛夫
答越卓凡憲副
中山篋裏謗書新博得沙場百戰身天以垂成
留劇賊帝將不死答勞臣衣深赭色橫戈久
筆退銛鋒草檄頻我欲爲君歌督護夜闌酹酒
向鈎陳
陸宣公墓道行
延英重門晝不開白麻黃閣飛塵埃中條山人
叫閽哭金吾老將聲如雷蘇州宰相忠州死天
道寧論乃如此千年遺櫬歸不歸兩地孤墳竟
誰是人言藁葬留忠州又云徵還返故丘圖經
聚訟故老閧爭此朽骨如天球齊女門前六里
路蕎麥茫茫少封樹下馬猶尋董相陵飛鳬孰
辨孫王墓靑草黃茅萬死鄕蠅頭細字寫巾箱
起草尚傳哀痛詔閉門自驗活人方永貞求舊
空黃土元祐靑編炤千古人生忠佞看到頭至
竟延齡在何許君不見華山山下草如熏石闕
豐碑野火焚樵夫踞坐行人唾傳是崖州丁相
墳
舒仲符畫丹徒張明府(文光)小像戲題四
絶句明府記三生事一世爲僧再世爲鄰
家童子自爲記甚奇
水石淸妍鶴骨癯依然劒佩列仙儒此中若著
郉和璞便是王郞破墨圖(王晉卿以破墨畫郉和璞房次律論前生)
(圖)
其二
鈴柝蕭閒香篆灰江濤射枕夢初回分明記取
三生事曾聽金山粥鼓來
其三
計口齏鹽度六時放衙取水一軍持人言宿世
修行慣不是禪師定律師
其四
空花水月影層層劫後生前總一燈要與雲山
留話柄也將玉帶施山僧
贈翁朔州兆吉二首
朔雲邊雪夢鱸蓴數載方州一角巾暈月圍城
悲飲血嘶風歸騎喜抽身佛燈長似平安火詩
債渾如簿領塵君正懸車吾削跡東阡北陌好
爲鄰
其二
吹藜高閣俯廻廊絳帳靑燈列鴈行(朔州爲先夫子高足)
(弟子吹藜閣先夫子授經處也)三傳春秋推武庫一門簮笏儼
靈光誰從宣室虚前席且說安昌坐後堂尚憶
荷衣呼出拜白頭愁絶舊書郞(元遺山詩書郞零落今頭白腸)
(斷荷衣出拜時)
華山道者劉虛中募刻道德經於厓石懼
其爲山靈之累也作詩送其去以諷止焉
大華五千仞道德五千言靈岳與寶書終古元
氣存君今鐫此經磨厓勒山垠模寫時俗書名
氏相綴分俗書多破體踳駮何足云山中無除
目安取軒冕羣雲臺石室閒刻畫留瘢㾗山靈
亦何咎䍦此鉗鑿冤願君回俗駕息機罷紛紜
歸從老希夷齁齁臥雲根
莆陽陳氏壽讌四首
南極光依藜火靑澄霞助月見精熒老人星下
多芒翼還是陳家舊聚星
其二
方床竹几夾窗紗人說毘耶居士家滿室天花
都不著長留法喜伴維摩
其三
磊落金盤荔子殷傳觴壓酒賽朱顔絳羅襦裡
膚如玉恰似仙人出海山
其四
開宴吾家舊幔亭綵雲十日駐靑冥賢郞近向
吳門去又說麻姑過蔡經
丙子中春日茂苑相公謝政遄歸招邀燕
賞余與其仲啓美張異度徐九一劉漁仲
追陪信宿游虎丘支硎諸山記事四首
謝公高興寄東山遲日招邀共賜閒問壑尋丘
塵世外巾車蠟屐畫圖閒風寒乍勒回春候雲
潤俄經作雨還最喜林深無虎豹夕舂猶許歷
孱顏
其二
短簿祠前花正殷相看心在水雲閒蓮宮載酒
仍招隱竹院逢僧又得閒蟲鶴變餘存白社劫
灰飛盡表靑山公言子厚多題句一笑何當涴
蘚斑(十四日遊虎丘余語茂苑丁公言章子厚題詩亦與此山竝存乎相與一笑而出)
其三
岡複溪廻一徑穿招提樓閣暮雲邊山腰正値
諸峯缺寺面平鋪萬頃煙爲問把茅尋石室莫
因渫井嘆寒泉(茂苑與蒼雪法師有結茅之約)道人縱鶴今何
處且放雙眸向碧天(十五日遊中峯院)
其四
卅年游跡花山寺矍圃觀人盡可憐失馬因緣
雙鬢外亡羊岐路一燈前靑松旋覺龍鱗長白
石還驚鳥道連昏黑藍轝重回首藤蘿新月近
諸天(自寒山游花山寺昔游二十許人惟茂苑昆弟異度及余四人在)
上茂苑相公二首
講席延登入禁闈主恩旋許遂初衣雲還碧落
原無意鶴向靑霄豈倦飛竹下淸齋餘鳥施花
閒小院與僧歸天庭黃色仍如許知是先生戰
勝肥
其二
也知脫屣一官無每爲憂時或嘆吁屋棟豈應
勞我祝床稜寧患少人模片茅蓋頂眞堪老兩
膝隨身不要扶竺塢虞山過雲處勑教雙鶴逓
相呼
曹能始爲先夫人立傳寄謝
逐子東征杳莫從機殘績泠泣尸饔靑編幸遇
曹能始彤管何慙范蔚宗築室不堪論舊隱焚
山寧復問新封孤生滿掬三春淚泉客珠成恰
似儂
次劉漁仲留别韻
南國猶殘半月春東亭共愴百年身與君作别
難成醉欲贈將離始覺貧黃卷秋燈燒尾客綠
窗朝日畫眉人蘭臺好獻雄風賦莫漫微詞及
宋鄰
其二
赤麋銅馬逼淮徐老屋三閒幸著予坐甲裹糧
師日老拂衣擲硯計全疎廟堂鈎黨諳弧矢郡
國求金急羽書早辦枚臯傳檄手莫誇詞賦似
相如
葛將軍歌(吳人葛誠以蕉扇招市人殺稅監參隨吳人義之呼爲葛將軍)
(誠未死時江淮閒舟船賽祭之輒有驗)
葛將軍萬夫雄我昔遇之婁水東魋顏虎鼻眉
目古蕉扇颯拉吹秋蓬死骨穿近五人冡生䰟
嘯動五兩風葛將軍今死矣權奇俶儻誰與儗
生惜不逢漢武帝鴻漸之翼困閭里犬臺宮中
應召見上林牧羊躡草履君不見車丞相宮殿
出入乘小車亦是上書一男子(近多召見上書人不次除拜)
雲閒張老工於累石許移家相依賦此招
之二首
百歲平分五十春四朝閱歷太平身長鑱短屐
全家具綠水紅樓半主人荷杖有兒扶薄醉縛
船無鬼笑長貧山中酒伴更相賀花發應添愛
酒鄰
其二
不是尋花卽討春偏於忙裏得閒身終年累石
如愚叟倏忽移山是化人無酒過墻長作惡有
錢挂杖已忘貧明年肯踐南邨約祭竈先須請
比鄰
王二溟布政謝事家居八十如少壯聽歌
度曲累夕不倦奉贈二首
蕭閒眞欲擬驂鸞矍鑠猶能說據鞍小建纛旗
臨麴部平分旌節領騷壇三休記向中條勒四
漫詩留退谷刊猶恐非熊頻入夢鐫除溪石不
名蟠
其二
名場戰地謝駈馳禪榻茶煙颺鬢絲功在刀州
成昔夢罰依金谷賦新詩嘗餐兔藥抄雲子自
囀鶯歌教雪兒萬樹梅花方破臘祝君先插向
南枝
奉贈會稽倪太公十四韻
家學經鋤世所欽會稽竹箭比南金辭方娥廟
爲絲絹筆向耶溪淬劒鐔揮灑&KR1476;藤成五色鏗
鍧雷鼓有餘音分災射的年年白飲德河醪處
處沈滿載樵風頻往復扁舟夜雪每追尋花深
梅市詩嘗徧月滿柯亭酒自斟修竹茂林供列
座靑鞋布襪稱長吟千巖萬壑爲圖畫禹穴秦
碑自古今烏府風霜傳舊節鯉庭桃李接新隂
(長公侍御史視學南畿)膝前御史床猶在宅畔尚書塢正
深虞竹盈階方鬱鬱丁松入夢轉森森蓬萊春
水浮仙閣石鏡梅花媚遠岑上樹呼猿輕作伴
升堂使鶴衆如林陽明宛委家山是誰識先生
萬古心
識字行(題吳門袁節母冊子)
母能識節字兒能識孝字人生識字只兩箇何
用三倉四部盈箱笥羨君傭書養母能不憂白
華潔白充晨羞牛腰詩卷㸦傳誦行看綽楔懸
烏頭君不見長洲陳五經摳衣跪母提汲缾籬
邊使者星馳報天子詔書一夕來靑冥
牧齋初學集卷第十
