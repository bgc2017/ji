牧齋初學集卷第五十八
墓誌銘九
陳孺人張氏墓誌銘
應山陳愚字元朴故楊忠烈公之友也元朴少
與忠烈結交以其女妻忠烈之長子之易忠烈
被急徵元朴擕其壻閒行荆鄖吳越閒過余而
泣曰親在不許友以死吾兩人皆有老母其若
文孺何文孺忠烈字也元朴旣除母喪率忠烈
二子謁銘于余巳而稽顙涕泣以母之誌爲請
今年之易書來曰婦翁自公車罷歸抱病且死
遺言以其母及吾父之誌爲囑再三鄭重而卒
余發書悲不自勝泣下沾襟蓋余有母之喪亦
將&KR0941;矣初忠烈爲嘗熟令語余曰子不可不識
吾元朴元朴亦以忠烈知余遂定交于長安邸
中當是時余方少年豪舉元朴面目稜稜有不
可犯干之色見而知爲端人正士也及忠烈官
省垣余在史舘皆侍從近臣而元朴老于公車
余兩人每慰勞元朴不以不第爲元朴憂而憂
其無以將母未嘗不相對閔默也忠烈被禍元
朴傾身經紀其家邏者交跡于門母告元朴曰
汝不記與文孺升堂拜母之日乎文孺爲忠臣
汝能爲文孺死斯爲吾孝子汝勉爲我自力汝
以我故負文孺我亦無用見汝矣元朴跪受教
屬其二子而行余閒以白吾母且言忠烈母妻
譙樓露宿狀吾母爲泣數行下也天啓六年七
月元朴母卒崇禎元年忠烈之繼母卒余再罹
黨禍杜門養母又五年亦至于大故元朴歸楚
聞吾母訃爲之噭然而哭而今元朴亦死矣嗚
呼十餘年來死生患難如旋風怪雨三家母子
六喪其五獨余頑狠偸生視息天罰以不得卽
死之苦其欲久居此世者何也孺人姓張氏貴
州府學訓導陳公諱一拯之繼室也訓導之爲
人端方質直不愧古孝廉而孺人與之媲德妯
娌八人皆富貴家女裙布操作與之游處無閒
言撫訓導兄弟之子如其子兄子無賴謀要元
朴殺之孺人亦無違言元朴束修自好人曰眞
孝廉亦稱其母曰孝廉之母也享年七十有六
生一子卽愚萬曆巳酉科舉人孫男女共若干
人以某年某月祔于訓導某山之阡銘曰
子不許其友以死母許其子以死忠臣良友賢
母孝子嗚呼斯銘庶幾久而不泐者恃後之有
良史也
秦母錢太宜人墓誌銘
無錫秦君堈葬其母錢太宜人手疏其內行而
謁銘于謙益謙益讀之仰而思俯而慟客曰何
慟也謙益曰吾有慟于吾母也甚矣太宜人之
似吾母也謙益之述先太淑人也其德有七曰
順莊貞勤儉仁慈秦之述太宜人也其德有十
曰恭敬誠孝慈仁正勤儉介比而觀之無弗同
也述太宜人之孝而誠也旣饋而公姑交賀華
孺人殁事其舅蘭湯公盡解衣裝以供腆洗歸
于秦十三年事其父眞定公與周恭人晨夕在
左右也周恭人病刲股肉以療之里中稱孝女
焉吾母之孝而誠猶是也述太宜人之敬也生
二十年而歸奉直公歸三十八年而奉直公殁
奉直公讀書負大節流連文酒不事家人生產
太宜人朝&KR1085;暮鹽黽勉佽助數踏省門不見收
從容慰藉閨閣中宛如賓友奉直公殁訓其二
子言稱先君十八年一日也吾母之敬吾先君
猶是也述其仁則宗婦之惸婺者比屋而炊臧
獲之貧窶者分羹而食述其貞則言不出閨閫
足不出廳屛目不觀優舞身不近巫尼述其勤
儉則少而操作老而執勤寢門之內機杼軋軋
然刀尺琅琅然也不耀珠翠不施薌澤陳衣之
夕醢醬猶在閣裙布猶在桁也吾母之貞仁勤
儉猶是也以言乎太宜人之慈其似吾母也滋
甚秦君之述太宜人也曰置于懷者五十有四
年謙益之述吾母也曰置于懷者五十有二年
天下之母有慈焉如二母者乎天下之子有五
十餘年而免于慈母之懷如二子者乎秦君以
休沐歸養謙益以罪免歸養二母之安之一也
秦君之養其母也長筵版輿班白稚齒雍容燕
喜以終其天年猶愾然有風停樹靜之悲而況
于幽憂兇懼以壯子累慈母如謙益者乎又欲
其以未死餘息強顏而志太宜人之墓不巳過
乎嗚呼河上之歌同病相憐秦君之念母與謙
益之念母一也因秦君之請敘其母之令問淑
德以昭管彤而吾母之生平亦得以附見焉詩
有之孝子不匱永錫爾類其不獨以昭秦母之
賢亦可以徵其子之錫類巳矣太宜人之先出
吳越武肅父曰眞定守諱某母曰周恭人嫁秦
君諱某誥贈奉直大夫福寧州知州生二子長
堈壬戌進士今官戸部雲南淸吏司員外次坊
貢士孫男七人孫女五人曾孫男女三人庚辰
某月祔葬于奉直公軍將山箬塢之新阡銘曰
自劉子政之傳列女有母儀婦道賢明貞順之
目而後世之述婦德者相沿而未巳我稽錢媛
及吾母氏婉娩德音上配圖史猗嗟秦母幸哉
有子福壽康寧考終哀死小人有母未嘗甘旨
驚憂辱親志士所恥嗚呼才不才亦各言其子
也執筆而銘秦母之墓終古之慟沒世而巳矣
誥贈宜人陸氏墓誌銘
萬曆閒長洲文文起以孝廉特聞與其妻廬居
於竺塢三十八年四月文起下第歸而其妻卒
九月權厝於竺塢之丙舍文起之甥今詹事姚
君孟長爲之狀而其友故職方劉君靖之爲之
銘皆曰眞孝廉之妻也後十二年文起以狀元
及第又十年爲今上之五年文起輟講筵奉
使過家改葬宜人於新阡於是文起不遠百里
謁銘於其友錢謙益且曰吾妻歸我凡二十三
年首不耀珠璣之飾身不御紈縠之衣嘗欲易
一故藤枕須五十錢無從辦而止妻處之怡然
也疾革屬以嫁時衣歛且曰無美木無厚葬念
我貧也今玆之葬也有宜人之贈有孝婦之褒
天光下賁綽楔巋然庶可謂備禮矣撫今而
追昔吾能無腹悲巳乎吾妻少讀書識道理其
生平尤知文章爲可貴吾探其志雖殁而奉
天子之愍綸其終不能忘有道之一言也吾是
以有請於子子其勿辭謙益曰宜人之行不可
以一二舉舉其大者以衛輝公爲之舅而廟見
之訓詞奉爲師保易簀之夕始啓篋衍而出之
也可不謂賢婦乎以文起爲之夫而閨門之相
助儼若執友似續之計至脫簪珥以圖之也可
不謂令妻乎吾徵諸文起又徵諸其甥與其友
其可以示於今與後也亦明矣而何有於余言
乎雖然宜人之於文起非猶夫人之夫婦而巳
靜之所謂天作之合以相文起者也相之於鴻
鵠未孚之日迨其毛羽豐矣六翮成矣中道弃
之而不及見其遐舉此文起之所以腹悲而未
巳也若宜人則知其夫爲孝廉而巳知其爲孝
廉之妻而巳文起登上第官禁近宜人曰吾知
吾孝廉而已浸假而操化權參大政宜人亦必
曰吾知吾孝廉而巳惟文起明允正直以道事
君批鱗指佞後先一節宜人必听然曰此眞竺
塢文孝廉哉宜人之相文起蓋夫婦而朋友者
禽息之精隂慶而鮑叔之䰟默舉我知其亦若
是則巳矣孟長之狀靜之之銘固曰眞孝廉之
妻也余惟有謹而書之以昭於管彤而巳其又
何加焉文起拜手曰唯唯宜人姓陸氏鄕貢士
再閏之女卒年三十有九文起名震孟今官左
春坊左諭德兼翰林院侍講衞輝公諱元發仕
爲衞輝府同知其上四世皆有名德載在國史
宜人生一女嫁舉人嚴栻子曰秉太學生宜人
沒時秉甫匝歲宜人所置側室生也文起又舉
一子乘及二女皆在宜人沒後其葬也以四月
之六日銘曰
有二美玉判而中分一爲鎮圭服御大君五采
五就繅籍繽紛一爲蒼璧以禮天神神旣降止
乃瘞乃焚雖則焚瘞不隕孚尹竺塢之阡玉符
魂魂後千斯年鬱蔚慶雲
封太孺人趙氏墓誌銘
封太孺人趙氏贈文林郞慈谿縣知縣李府君
諱可教之妻工部主事逢申之母也其卒以天
啓七年二月年八十八其葬以崇禎八年祔府
君之墓趙爲松江甲族其父母愛憐長女不忍
遠嫁故府君受婚於趙氏之室及趙生二子太
孺人趣府君曰可以歸矣趙富而李貧太孺人
安之恭柔專勤以爲婦妻其舅曰吾婦若習爲
貧家婦者其姑曰吾婦也乃若吾女其妯娌諸
姑皆曰吾女兄弟也府君教授生徒歲致修脯
太孺人紡織佐之使有中人之產以安其子於
學卒以成名逢申舉進士出宰慈谿太孺人誡
之曰人知母之慈不知母之廉天下有慈母而
褫子之衣奪子之食者乎母慈則必廉官廉則
必慈汝勿謂不習爲吏以我爲師可矣逢申視
事箠楚稀簡太孺人喜出而迎之屛內微聞呼
謈聲則否逢申每以此爲候逢申罷慈谿歸色
養太孺人者二年而太孺人沒及官工部以數
言事觸扞世罔遺書問銘于余自傷爲子無狀
不得大葬太孺人也余爲之黯然傷悲嗟乎世
之惡子冥狠遺老母憂固有如余者乎才如逢
申猶自傷爲子無狀不能自解免而況於余乎
又況欲以余之言解逢申之悲而慰太孺人于
地下乎余于太孺人之德不能以徧書書其爲
婦爲妻爲母及其訓詞之大者以示永久若夫
君臣母子之閒身世無窮之恨余與逢申不能
自解免者玆石可泐玆文可朽悠悠終天曷有
窮乎銘曰
教慈訓廉兮六載於慈昭我管彤兮百世之師
子孫駿發兮福祿鼎來鬱鬱佳城兮安寢竢之
贈孺人黃氏墓誌銘
封戸科給事中姚君之典之配曰贈孺人黃氏
黃氏世家歙之黃川與姚爲比鄰孺人少孤及
笄喪其母歸於姚不及舅姑事其夫子嚮言指
使若嚴上然君病瘧惡藥孺人跪床下手捧藥
盌進之其恭順如此君僑居淮隂游學廣陵之
白沙孺人免身生一男子眩運悶絕移時而卒
萬曆丙申八月二十二日也年二十八卒三日
君負笈來歸帷堂儼然瓦燈靑熒以爲孺人猶
在蓐也後一年丁酉君舉於鄕明年十月十五
日權厝孺人於歙之祖塋後三十年崇禎戊辰
孺人所乳兒思孝舉進士選翰林院庶吉士又
六年以戸科給事中覃恩封父如其官而母贈
孺人思孝奉使節還歙焚黃墓下而爲文以告
鄉人故老聚觀傳誦相與欷歔流涕以爲美譚
而思孝之志不但巳也奉其父所述事狀詒書
謙益俾志其墓思孝之祭文曰子以戍生母以
亥死是以子之生趣母之死也死者不復生生
者不速死是以母之死貰子之生也傷哉斯言
其有能爲思孝解者乎嗚呼吾母之棄養也十
年於此矣以終天之痛言之吾母之棄我於艾
也猶姚母之棄其子於乳也其短與修無以擇
也吾母之生也不獲安其子一日之養端禮之
碑同文之獄洶洶者垂二十年殆不如姚母之
安寢於巨室也思孝諷議瑣闥抗論殿陛爲
天子之諍臣其所以榮其親者未見其止也而
余也爲僇人爲惡子乃欲以不孝之辭慰孝子
之思而解㒺極之慕不巳傎乎無巳則爲敘孺
人之存沒與思孝之所以毒痛念母者以質於
幽竁以傳於後世而幷及余之所以媿不能文
者庶假辭以告哀銘曰
夫存婦逝圭御而璧瘞母隕子孤珠產而蚌枯
天胡不食帝用申錫有光熊熊我銘幽宮
封安人吳氏墓誌銘
故禮部儀制司主事武進鄭氏諱振先字太初
與其子翰林院庶吉士鄤皆弱冠取科第又先
後以抗疏敢言顯名天下而吳安人者儀部之
妻鄤之母也儀部官長安鍵戸草疏安人從夾
窗窺之端坐奮筆須冄蝟張嘆曰夫子其將有
爲也出而告之曰夫子無辟我我爲弱女時諸
父學士公以論奪情拜杖血肉狼籍私心巳知
壯之其敢違夫子之志乎夫子勉之脫有不測
老親稚子乃吾事也疏入謫永寧尋中考功法
荒邨小築夫婦偕隱以終其身儀部盛年貶謫
能無居隱畏約爲萬曆完人安人有助焉鄤舉
天啓二年進士入史館未踰年亦抗疏歸安人
喜謂儀部幸哉君有子矣逆閹之難作急徵考
死者相望安人曰無恐將自及巳而戒鄤曰蝮
雖死其螫猶在子無謂閹敗可安枕也安人生
五歲通孝經列女傳其父簡討公以謂非凡女
才儀部而歸之事其尊章以孝相其夫以勤以
廉教其子以學字其庶出之子以壹而至於忠
孝大節凛然不二讀書通理沉幾遠識則學士
大夫有弗如也蓋嘗論之神宗之世以廢籍
爲苦海譬如寒宵噩夢纏綿淹抑能使人精銷
慮耗而安人之夫妻處之裕如當此之時養其
末節不傷其暮氣爲萬曆之臣於是乎有終矣
熹宗之世以鈎黨爲死府譬如震雷暴雨錯
遌旁午能使人心悸魄奪而安人之母子處之
嶷如當此之時違其氛祲不害其朝氣爲崇禎
之臣于是乎有始矣伯宗之妻之致戒其夫也
善矣然猶有智名焉豈若安人之遂其夫之志
乎范滂之母之無恨其子也賢矣然猶有俠心
焉豈若安人之安其子之節乎夷考安人之終
始君臣之際夫妻母子之閒可以觀可以風矣
又豈徒閨門圖史之故也哉儀部與安人晚而
信西方之教捨居第爲寺柴門疏食然燈相向
如所謂淨侶者儀部以崇禎元年卒四年九月
十八日安人病革自起盥潄誦楞嚴呪呼子女
續之而逝享年五十有九安人之父翰林院簡
討諱可行其諸父翰林院學士諱中行事見國
史子五人鄤郟郲郿祁郲祁皆庶出女五人將
合葬鄤具事狀走虞山請銘于謙益謙益方有
母之喪拜而辭焉至于再至于三鄤曰丙丁之
交竝遭閹難互以老母爲託公其忍忘諸乎嗚
呼閹旣敗謙益不知戒懼再罹網羅以憂吾母
馴致大故誦安人戒子之語有深痛焉敢假玆
石以告哀遂哭而受命銘曰
維崇禎六年某月甲子孤子鄤啓先君之墓祔
其母氏忠孝賢明夫妻母子萬曆終崇禎始吁
嗟刻石信靑史
誥封恭人顧氏墓誌銘
恭人顧氏故雲南布政使司左參政黃公諱時
雨之妻十三而歸十五而成婦七十而卒萬
曆某年某月也天啓某葬于某地祔其夫之阡
參政公少食貧恭人朝&KR1085;暮鹽辛勤佽助參政
公舉進士官刑部郞出守惠州歷官藩臬恭人
皆從官舍蕭然內政肅穆養其舅姑甚孝姑之
沒也參政方上公車帷堂附身悉合禮度事其
舅至于篤老洗腆之奉晚而益勤參政公六子
而第五子庶出也家嘗被火恭人從烈熖中出
而復入以幼子免恭人卒幼子哭之慟曰失吾
母吾不生也未幾亦卒余讀周南之詩所謂爲
絺爲綌采采卷耳者皆尋嘗閨闥女子之能事
而詩人咏而歌之先王被之管弦以爲房中之
樂豈非以其克相內治有助于王化也哉參政
公起孤貧爲顯官恭人恭儉專勤經緯孝慈有
相之道焉斯亦詩人之所歌而女史之所傳也
與參政公於先人爲友而余與其諸子游最舊
乃爲銘曰
士生窶貧以有車馬如木扶寸至于拱把天旣
生之亦有相之黽勉室家聚鍼蓄絲匪勤匪職
匪共匪德匪孝曷承匪慈曷植婉婉恭人實相
黃公令妻壽母賢明考終蜿蜒龍山萬木如茨
往從夫子爰契初龜
徐孺人墓誌銘
孺人徐氏父諱佶母周氏嫁錢氏夫諱某故工
部侍郞諱恪之從孫女而江西參政贈光祿寺
少卿諱泮之婦也光祿備兵漢中孺人歸於我
錢氏方貴盛孺人裙布操作無驕汰之色光祿
死倭難風雨漂搖家計零落孺人哀以喪其舅
勤以相其夫黽勉以教育其子孫以一婦人操
持門戸逾三十年子若孫皆死於諸生再世不
競而家聲不隤於光祿時孺人力也卒於萬曆
辛亥年七十有六子某先卒孫顯忠亦卒於是
孺人久未克葬今年十二月諸孫卜日襄事而
抱顯忠之遺言請銘於余嗚呼可哀也已余少
則聞里之先生故老稱工侍之賢必推本其父
敏叔之家教敏叔之先避亂居吳猶行喪禮以
勵俗敏叔服習舊德又參以臨川陸氏浦江鄭
氏之家規每晨朝其家人婦子訓之以肅睦聳
之以善敗皆相與傳勑教誡而後退故其家之
婦女皆有儀法如孺人者其流風餘俗久而不
替蓋不可誣也嗚呼世德不衰而珩璜之節圖
史之教其不著於閨門久矣以徐氏之教家者
推而行之先王之治其有興乎今之君子塗飾
一切急功利而緩教化競邪侈而薄廉隅國多
罷民家鮮淑女圜土之聚不恥而罪隷舂槀之
刑相望職此之故嗚呼憂世者其可視爲細故
乎余故於孺人之葬表揭其先德而系之以銘
銘曰
泉豈無源木則有芝義門之女蔚爲母師煌煌
管彤千古爲儀昧昧我思銘以昭之
牧齋初學集卷第五十八
