牧齋初學集卷第一百七
讀杜小箋中
晚出左掖
退朝花底散歸院柳邊迷
雍錄宣政殿下有東西兩省别有中書門下
外省又在承天門外兩省官亦分左右各爲
廨舍杜詩退朝花底散歸院柳邊迷其曰散
曰歸分班而出東西各歸其廨也
紫宸殿退朝口號
宫中每出歸東省會送夔龍集鳳池
雍錄政事堂在東省屬門下自中宗後徙堂
於中書省則堂在右省也社甫爲左拾遺作
紫宸殿退朝詩云云鳳池者中書也左省官
方自宮中退朝而出則歸東省者以本省言
也已又送夔龍於鳳池殆左省官集政事堂
白六押事邪杜之爲左拾遺在中宗後則政
事堂已在中書矣故歸東省而集於西省者
就政事堂見宰相也岑參爲右補闕故杜答
參詩曰窈窕淸禁闥罷朝歸不同言分東西
班各退歸夲省也又云君隨丞相後我往日
華東丞相罷朝繇月華門出而入中書凡西
省官亦隨丞相出西也左省官仍自東出故
曰我往日華東也(我往諸本皆作住當以雍錄爲是)
曲江對酒
龍武新軍深(一作經)駐輦芙蓉别殿謾焚香何時詔
此金錢會暫醉佳人錦瑟旁
此亦懷玄宗南内之詩也玄宗用萬騎軍以
平韋氏改爲龍武軍親近宿衞今深居南内
無復昔日駐輦遊幸矣興慶宮南樓下臨通
衢時置酒眺望然欲繇夾城以達曲江芙蓉
苑不可得矣曰深駐輦謾焚香則其深宮寂
莫可想見矣金錢之會無復開元之盛雖對
酒感歎意亦在上皇也程大昌以謂龍武軍
中官主之最爲親暱初時擬幸芙蓉後遂留
駐龍武蓋有譏也予以爲不然
至德二年甫自京金光門出閒道歸鳳翔
乾元初從左拾遺移華州掾與親故别因
出此門有悲往事
此道昔歸順西郊胡正緐至今殘破膽應有未
招䰟近侍歸京邑移官豈至尊無才日衰老駐
馬望千門
公自拔賊中閒關九死得達行在近侍未幾
移官遠出此詩蓋深歎肅宗之少恩也題云
自金光門出又云因出此門此詩之題卽序
亦卽詩也招䰟曰䰟兮歸來入修門些經年
之後再出國門痛定思痛猶有未招之䰟比
招䰟之言尤可傷矣移官豈至尊猶云豈至
尊乎蓋不忍斥言之也駐馬望千門正古人
去不忘君之義公之移官以上疏救房琯
也琯素負重名馳驅奉冊致位宰相肅宗以
其爲玄宗建議制置天下支庶悉領大藩心
忌而惡之乾元元年六月下詔貶琯幷及劉
秩嚴武等以琯黨故也舊書云琯罷相甫上
言琯不宜罷肅宗怒貶琯爲刺史出甫爲華
州司功參軍按杜集有至德二載六月有奉
謝口勑放三司推問狀蓋琯以是時罷相公
論救詔三司推問以張鎬救勑放就列至次
年六月復與琯俱貶也然而詔書不及者以
官卑耳鎬代琯相亦以是時罷鎬亦蜀郡舊
臣坐琯黨也公詩於琯鎬及武深所推服而
代肅閒論時事則始終以封建爲得策蓋公
與琯同心若此然吾觀賀蘭進明之譛琯曰
琯昨於南朝爲聖皇制置天下又曰於聖皇
爲忠於陛下非忠也肅宗惡琯盡出其黨下
詔表㬥其罪蓋忠於聖皇之語有以深中其
心也移仗之事其端已見於此李輔國特探
其邪心而成之耳公與琯之貶謫關係玄肅
父子閒事此其事君交友生平出處之大端
故表而出之作年譜者至謂公不知論何事
而出其陋甚矣
寄張十二山人彪
時來故舊少亂後别離頻世祖修高廟文公賞
從臣商山猶入楚源水不離秦存想靑龍秘騎
行白鹿馴耕巖非谷口結草卽河濱
至德二載蜀郡靈武元從功臣皆加封爵次
年四月九廟成備法駕自長安迎神主入新
廟故曰世祖修高廟文公賞從臣借漢晉以
爲喻而宗廟之焚毁闕廷之匡復皆盡於十
字之中矣敘事簡妙若此眞攢簇五行手也
商山源水不出秦楚疆域喻西都喪亂而山
人仍隱於嵩陽也當天地飜覆之時耕巖結
草想靑龍而騎白鹿静者之妙如此此數句
隱顯映帶其妙處未易名言亦可以悟作長
律之法肅宗賞功獨厚於靈武從臣故曰
文公賞從臣引介子推之事以譏之也傳曰
定哀多微詞公於玄肅之際其多微詞如此
天末懷李白
文章憎命達魑魅喜人過
魑魅喜人過喜其來而擇人以食也卽招䰟
之意
送遠
帶甲滿天地胡爲君遠行親朋盡一哭鞍馬去
孤城草木歲月晚關河霜雪淸别離巳昨日因
見古人情
亡友顧雲鴻朗仲曰親朋一哭鞍馬孤城送
遠之事盡矣歸而思之草木之歲月如彼關
河之霜雪如此别離之况倏巳昨日因以見
古人之情莫深於送別良有以也朗仲恨人
也故其言如此
觀兵
北庭送壯士貔虎數尤多精銳舊無敵邊隅今
若何妖氛擁白馬元帥待彫戈莫守鄴城下斬
鯨遼海波
乾元元年郭子儀領九節度圍安慶緒於相
州明年史思明引衆來救官軍敗而解去先
是李光弼請與朔方兵同逼魏城則鄴城必
拔魚朝恩不可而止而汾陽與光弼謀議不
同遂列大陣於城南十里此詩謂官軍當直
擣幽燕破思明之巢穴不當堅守城下以老
師也時汾陽與光弼不協故敗光弼蓋出公
策而汾陽亦千慮之失也公豈徒詩人也哉
散愁
百萬傳深入寰區望匪他司徒下燕趙收取舊
山河
此詩作於上元元年光弼勝賊河陽之後所
謂司徒下燕趙者蓋喜而望之非實事也舊
注失之
漫興
恰似春風相欺得夜來吹折數枝花
老學菴筆記相字從入聲讀白樂天用相字
多從俗語作思必切如爲問長安月如何不
相離是也北人大抵以相字作入聲至今猶
然
戲爲六絕句
縱使盧王操翰墨劣於漢魏近風騷龍文虎脊
皆君馭歷塊過都見爾曹
盧王之文體雖劣於漢魏而其源流實出於
風騷此所以不廢江河萬古流也劣於漢魏
近風騷别裁僞體親風雅公於此點出金剛
眼睛矣
才力應難誇數公凡今誰是出羣雄或看翡翠
蘭苕上未掣鯨魚碧海中
元𥙿之詩云鄴下風流在晉多壯懷猶見唾
壺歌風雲若恨張華少溫李新聲柰爾何又
云有情芍藥含春淚無力薔薇臥晚枝拈出
退之山石句始知渠是女郞詩
未及前賢更勿疑遞相祖述復先誰别裁僞體
親風雅轉益多師是汝師
别分别也裁者裁而去之也别裁僞體以親
風雅文章流别可謂區明矣又必轉益多師
遞相祖述無效嗤點輕薄之流而甘於未及
前賢也𥙿之詩云論詩寧下涪翁拜未作江
西社裏人又云傳語閉門陳正字可憐無補
費精神别裁之道思過半矣
入奏行贈西山撿察使竇侍御
竇侍御驥之子鳳之雛年未三十忠義俱骨鯁
絶代無烱如一段淸冰出萬壑置在迎風寒露
之玉壺蔗漿歸廚金盌凍洗滌煩熱足以寧君
軀政用疎通合典則戚聮豪貴耽文儒兵革未
息人未蘇天子亦念西南隅吐蕃憑陵氣頗麤
竇氏撿察應時須運糧繩橋壯士喜斬木火井
窮猿呼八州刺史思一戰三城守邊却可圖此
行入奏計未小密奉聖旨恩宜殊繡衣春當霄
漢立綵服日向庭闈趨省郎京兆必俯拾江花
未落還成都肯訪浣花老翁無爲君酤酒滿眼
酤與奴白飯馬青芻
高適傳劒南自玄宗還京後於綿益二州各
置一節度使百姓勞弊適因出西山三城置
戍論之請罷東川節度以一劒南西山不急
之城稍以减削疏奏不納公爲閬州王使君
進論巴蜀安危表亦請罷東川兵馬悉付西
川與適議合而是時適在成都與公往來草
堂則適罷東川捐三城之奏必與公諮議而
後行也此詩云此行入奏計未小密奉聖旨
恩宜殊蓋適以此疏託侍御入奏故題曰入
奏行也兵革未息以下櫽括入奏之語江花
未落以下望其奉聖旨以蘇蜀民相與酤酒
相賀白飯靑芻下及奴馬宴喜之至也浣花
老翁參預國家大計關心如此良可感矣
漁陽
漁陽突騎猶精銳赫赫雍王都節制猛將飄然
恐後時本朝不入非高計祿山北築雄武城舊
防敗走歸其營繫書請問燕耆舊今日何須十
萬兵
趙傁曰公初聞雍王統兵作此詩以諷河北
諸將謂飄然而來猶恐後時乃擁兵不入夲
朝豈高計乎故又舉祿山往事以戒之舊注
以後事傅會非公夲意也
有感五首
幽薊餘蛇豖乾坤尚虎狼諸侯春不貢使者日
相望愼勿吞青海無勞問越裳大君先息戰歸
馬華山陽
是時史朝義下諸降將奄有幽魏之地封王
節鎮驕恣不貢代宗懦弱不能致討此詩云
愼勿吞青海無勞問越裳安有節鎮之近不
修職貢而顧能從事遠略者乎蓋歎之也息
戰歸馬謂其不復能用兵而婉詞以譏之也
李翺云唐子孫不能以天下取河北正此意
也舊注以謂戒人主不當生事夷狄眞癡人
說夢耳
雒下舟車入天中貢賦均日聞紅粟腐寒待翠
華春莫取金湯固長令宇宙新不過行儉德盗
賊本王臣
自吐蕃入寇車駕東幸天下皆咎程元振又
以子儀新立功不欲天子還京勸帝且都洛
陽以避蕃寇代宗然之子儀因兵部侍郎張
重光宣慰廻附章論奏代宗省表垂泣亟還
京師其略曰東周之地久陷賊中宮室焚燒
十不存一矧其土地狹阨纔數百里閒東有
成臯南有二室險不足恃適爲戰場明明天
子躬儉節用苟能黜素飡之吏去冗食之官
抑豎刁易牙之權任蘧瑗史鰌之直則黎元
自理寇盗自平中興之功旬月可冀公詩云
莫取金湯固長令宇宙新不過行儉德盗賊
本王臣正&KR1357;括汾陽論奏大意
丹桂風霜急青梧日夜彫由來強幹地未有不
臣朝受鉞親賢往卑宮制詔遙終依古封建豈
獨聽簫韶
初房琯建分鎮討賊之議詔曰令元子北略
朔方命諸王分守重鎮詔下遠近相慶咸思
效忠於興復祿山撫膺曰吾不得天下矣肅
宗卽位惡琯貶之用其諸子統師然皆不出
京師遙制而巳廣德初宗藩削弱藩鎮不臣
公追歎朝廷不用琯議失強幹弱支之義而
有事則倉卒以親賢授鉞也丹桂言王室靑
梧喻宗藩也卑宮制詔卽天寶十五載七月
丁卯制置天下之詔也謂其分封諸王如禹
之與子故以卑宮言之壯遊詩禹功亦命子
此其證也落句言不依古封建而欲坐聽簫
韶不可得也公之冒死救琯豈獨以交友之
故哉
胡滅人還亂兵殘將自疑登壇名絶假執玉(一作報主)
爾何遅領郡輒無色之官皆有詞願聞哀痛詔
端拱問瘡痍
李肇國史𥙷開元巳前有事于外則命使臣
否則止自置八節度十採訪始有坐而爲使
其後名號益廣大抵生於置兵盛於專利普
於銜命于是爲使則重爲官則輕故天寶末
佩印有至四十者大曆中請俸有至千貫者
宦官内外悉屬之使舊爲權臣所管州縣所
理今屬中人者有之此詩曰登壇名絶假謂
諸將兼官太多所謂坐而爲使也領郡輒無
色州郡皆權臣所管不能自達故曰無色也
之官皆有詞所謂爲使則重爲官則輕也送
陵州路使君詩云王室比多難高官皆武臣
與此詩正相發明注引東坡語謂唐郡縣多
不得人由重内輕外者此天寶以前事以言
乎廣德之時則迂矣
送元二適江左
劉會孟夲公自注元結也考顏魯公墓碑
及次山集代宗時以著作郞退居樊上未嘗
至蜀廣德元年授道州刺史未嘗適江左次
山舂陵行及廣德二年道州謝上表時月皆
可據所謂元二者必非結也宋刻善本亦無
此六字
閬州别房太尉墓
對棋陪謝傅把劒覓徐君
琯爲宰相聽董庭蘭彈琴以招物議此詩以
謝傅圍棋爲比圍棋無損於謝傅則聽琴何
損於太尉乎語出回護而不失大體可謂微
婉矣劉禹錫和李德𥙿房公舊竹亭詩尚有
松閒露永無棋下塵
太子張舍人遺織成褥段
客從西北來遺我翠織成開緘風濤涌中有掉
尾鯨逶迤羅水族瑣細不足名客云充君褥承
君終讌榮空堂魑魅走高枕形神淸領客珍重
意顧我非公卿留之懼不祥施之混柴荆服飾
定尊卑大哉萬古程今我一賤老䄈褐更無營
煌煌珠宮物寢處禍所嬰歎息當路子干戈尚
縱橫掌握有權柄衣馬自肥輕李鼎死岐陽實
以驕貴盈來瑱賜自盡氣豪實阻兵皆聞黃金
多坐見悔吝生柰何田舍翁受此厚貺情錦鯨
卷還客始覺心和平振我麤席塵媿客茹藜羹
唐國史𥙷嚴武少以強俊知名及卒其母曰
吾知免官婢矣史稱其累年在蜀肆志逞欲
恣行猛政窮極奢靡賞賜無度公是時在武
幕中故借此諷諭明僭服之不祥數奢淫之
召禍至舉李鼎來瑱以深戒之朋友責善之
道可謂至矣不然辭一織成之遺而侈談殺
身自盡之禍不疾而呻豈詩人之義乎
牧齋初學集卷第一百七
