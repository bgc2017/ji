牧齋初學集卷第六十三
神道碑二
嘉議大夫太嘗寺卿管國子監祭酒事贈
禮部右侍郞謚文恪傅公神道碑
嗚呼吾師太原文恪公旣沒之三十三年而門
生錢謙益始書其墓隧之碑曰公諱新德字明
甫太原之定襄人也世爲農家祖汝楫父應期
始爲儒生母樊氏夢月光四射星斗文字粲然
先屬於腹驚呼而生公甫能言輒能記太公所
讀書倍誦於懷中七歲屬文如風雨驚驟時以
爲聖童二十登鄕書明年巳丑舉進士選翰林
院庶吉士教習三年請假歸又三年盡讀經史
子集之書近窮掌故旁摭釋典鈎連穿穴而後
其學始大就甲午除翰林院簡討又六年遷南
京國子監司業三年滿考復任又二年始陞右
春坊右中允丁太公憂喪葬用古禮墓祭徒步
五十里哀動路人終喪將不出樊安人固命之
乃強起丙午主南京試歷本坊右諭德庶子又
四年始陞太嘗寺卿管國子監祭酒事詞林覬
望遷拜不樂居兩雍公嘆曰養賢造士國家之
急務此官非冗長也南陳北李彼何人哉後先
條奏主於崇教化考德行謂從祀不當專重文
學宜推廣許讚之議進張巡文天祥等以風厲
人心在南雍申明條約作八勖以聳善作八誡
以抑惡晨夕集諸生堂下勸誘如諈諉訓戒如
誓命反復㦧怛如家人父子孝秀簡習榎楚廢
弛滿考及遷投業遠送望慕嗟咨唐之陽城無
以尚也在北雍講貫教督不懈益勤故有弱疾
寢劇辛亥七月十四日卒於官舍年四十有三
疾革命授几焚薌擁被南北向扣頭而沒同官
合賻之乃克歛上賜祭葬給驛以歸贈禮部
右侍郞謚曰文恪娶閻氏三子庭詩以蔭爲刑
部郞中庭禮庭蘭皆諸生葬於定襄城東南十
五里高長山之原公生而短小文弱手足皆纖
細異嘗人順祥和雅聲出金石見者皆心醉曰
眞翰苑人物也明內柔外恭大慈小足布武惟
恐先人口嘘氣猶恐傷人其於進退泊如取予
介如也南司業滿考旦夕當遷四明謂曰此官
無肯往者盍再借一二年乎公謝曰與南諸生
殊相安倘不卽幽黜亦不願去也四明有意遠
公公亦心喜其遠巳而不見詞色福淸雅知公
公不能作意近之敘遷平進而巳久於南雍詞
林有嫁老女之嗤公笑曰縫衣裳羃酒漿老女
亦有微長終不能顧千金之求百兩之迎倚門
而相招矣福淸當國公語所知曰痞膈病深須
大承氣湯疏解猶悠悠泛泛用補中之劑令人
轉思王山隂耳公之生平立身持論此其大端
也公在史舘與南充黃昭素會稽陶周望深研
性命之學嘗謂昭素人議趙大洲學禪大洲直
任不辭騰諸奏牘視陽明改頭換面更進一格
又謂周望二程闢禪語錄中却多妙義是從儒
宗中透入禪宗暗合而不自知若東揜西護隂
用而陽斥之此禪門五宗技倆非吾儒立誠之
行徑也公内閟心宗外修儒行重規疉矩不染
狂禪氣息人以爲學佛作家吾以爲吾儒世適
也蓋嘗論之賢者之生於世也譬諸商彝周鼎
陳宗廟而後尊干將莫耶試剸割而後利此其
恒也其有含章履和閒世而一見者如麟趾騶
虞雖異類知其不踐不殺也如譽星卿雲盲者
知其爲祥明玕良玉愚者知其爲寶也天之生
之固將置之明堂東序玉瓉黃流之閒世莫得
而垢氛人亦莫得而軒輊也吾所見偉人碩儒
亦多矣若是者非公不足以當之至其微言精
義闢儒釋之牖戸出死生之津流者固非未學
之所識而豐碑亦不可得而詳也公嘗授天官
律曆於范禮部授幾何數於西人授青烏於平
定李生授黃白於胡叟其書皆不傳其藏於家
者有文集二十卷大事狂談四卷總集類書千
餘卷銘曰
嚴嚴紫宮孰疏禁訶睥睨斗柄輷輘雷車帝曰
竪子汝下無苦乘風躡雲送汝帝所雖則下讁
不在塵寰何以置之瀛州道山中秘之閣列仙
所居紅藥當階靑藜炤書出入金門廻翔頖宮
劒佩參差禮樂肅雍朝市熏灼火聚炎蒸淸秋
蕭辰冰壺玉衡名利喧呶吞腥啄膻閒房燕處
靜嘯淸絃觀化而來限滿而去東觀西淸累蘇
何處英聲八區遺書千軸雲過太虚燈傳空谷
聖人之山河曲湯湯山宮水襲公魄所藏白首
門生怛化無極敬譔蕪詞以篆好石
光祿大夫太子太保禮部尚書兼翰林院
學士蕭公神道碑
天啓五年禮部尚書掌詹事府宣化蕭公引年
乞休詔進光祿大夫子一品誥命馳傳歸七
年二月以疾卒于里第年七十有四天子念
先朝舊學遣祭賜葬恩禮有加公薨後十有二
年爲崇禎十一年天子維新大政臨軒御殿
更定館制親簡閣員海內喁喁想望治平而謙
益方頌繫長安遇公之任子鴻襄鴻靖相與伏
地而泣踰年釋歸乃獲論次公事狀書其墓隧
之碑謹按神宗皇帝時天下無事天子富
於春秋與公卿大夫率繇祖宗故事愼重館
閣之選儲偫人才爲異日用而儒學文章端方
儁偉之人出公諱雲舉字允升姓蕭氏其本出
自宋蕭叔大心封于蕭遂以爲氏繇漢迄梁代
爲侯王唐季有諱殷者爲馬殷判官避亂江西
之泰和再徙瀘源國初適戍廣西爲南寧之宣
化人曾祖諱蕃祖諱滿考諱棟以公貴累贈如
其官妣皆一品夫人公生于其父高要令之官
舍高要公夢五色雲捧日覺而公生因以名焉
生七年母朱夫人卒擗踊叫號人呼孝童二十
舉鄕試萬曆十四年舉進士選翰林院庶吉士
三年授簡討公少負才藻風發泉涌在史館深
思下視刊華落實耑勤問學魯人弗如識者卜
其有公望矣自簡討陞左贊善凡十年自左贊
善歷國子監司業右庶子陞祭酒詹事凡九年
在詹端四年陞禮部右侍郞教習庶吉士又一
年改吏部右侍郞充經筵日講官三品滿六年
以繼母羊太夫人里居乞省覲伏殿門泣三日
乃得請天啓初召用陞禮部尚書未一載遂致
仕歸公篤誠祥順行安節和爲東朝講官齋心
祓慮敷陳善敗光廟嘆嘉焉事神廟撰進
講章篝燈整衣肅如對御不以人主靜攝必自
假易神廟深知之欲枋用而未果也萬曆之
有黨論也甘陵汝南之議不欲附君子故去天
啓之有奄禍也黃門北寺之獄不忍附小人故
再去回翔詞垣棲遲衰晚不以容悅持祿不以
擊排植黨不以年至隳節不以時危易行其不
終大用也斯以爲端方儁偉始終一德之君子
與嗚呼國家史舘之制所以儲才養相計安軍
國可謂至矣拔自草茅置之禁近體優則其氣
舒局冷則其志澹枕籍經史無簿書期會之役
則其神簡優游年歲無傳遽拜除之競則其智
恬三百餘年謀王體而斷國論有若金陵之議
升祔新都之阻封爵莫不援据編帙取携腹笥
固未嘗薄舘閣爲乏材嗤翰墨爲無用也謙益
登朝時佐吏禮則公與崇仁吳公掌院則耀州
王公掌詹則晉江翁公祭酒則定襄傅公此五
公者金聲玉色質有其文出入殿廷朝右改色
彧彧乎彬彬乎盛世之詞臣也詩有之鳳凰鳴
矣于彼高岡梧桐生矣于彼朝陽繇今思之萬
曆四十年閒豈非成周卷阿之盛際與謙益論
著公事而及此者庸以著祖宗養士之仁彰
神宗久道之化贊颺休明昭示後世亦公之
遺志也夫公前娶鄧氏後娶何氏皆贈一品夫
人有子八人曰鴻圖鴻業鴻襄鴻靖鴻慶鴻祐
鴻譽鴻振鴻業萬曆丙午舉人鴻襄戸部山東
淸吏司郎中鴻靖太僕寺廳主簿所著有靑蘿
集五十餘卷别集若干卷公主萬曆庚戌會試
篤謙益座主殿試讀卷又首拔焉所以教誨期
待甚厚衰遲坎陷老而無成公之二子不以爲不
肖有點于師門也以公碑諉焉故不敢辭銘曰
於穆神宗如日方中王多吉士翽翽雝雝有
美蕭公奮跡粤西道山蓬閣來游來儀焯彼民
譽蔚爲國寶公于斯時麒麟朱草乃晉坊局乃
教成均如衮掌誥如贄考文明廷開窗細旃納
牖公于斯時玉鉉大斗東觀再游西京出祖哀
此宮隣傷彼金虎布袍歸里飭巾待期公于斯
時夏鼎商彝丁年俊英白首魁艾𣏌梓明堂榰
柱昭代孰培養是神宗之仁豊水有芭詒厥
子孫蒼梧之墳喬木千章帝命顯融豐碑煌
煌有君有臣是保是師我銘不忘神祖之思
慈溪馮氏先塋節孝碑
天啓元年有詔追錄光宗皇帝東宮舊學贈
故左春坊左庶子兼翰林院侍讀馮公爲禮部
右侍郞予祭葬蔭一子越九年已已公之季子
爾達奉公與太宜人兩世之柩返葬於慈溪葬
之後十九年其門生錢謙益乃爲論世考德銘
諸麗牲之碑謹按慈溪馮氏叔和往五代之際
仕吳越爲尚書叔和二十世吉亨永樂中爲給
事中吉亨四傳爲淳淳生時桂時桂生四子其
叔爲孝廉府君諱讚卽公之考也府君初娶於
沈就昏長安遂占籍錦衣衞嘉靖甲子中順天
鄕試繼室以劉氏生公公諱有經字正子五歲
而孤劉年二十有二萬曆丁酉劉年五十公上
疏言母劉苦節詔旌表其門爲節婦又九年
公五品滿三考贈府君如其官而劉始封太宜
人太宜人之歸也府君已舉於鄕府君性至孝
負笈策蹇授詩恒山孤竹閒所得修脯封題以
遺二親不敢名一錢太宜人勤勞共儉黽勉有
無不以關府君也府君疾革指公以屬太宜人
曰孺子之生也夢老人劒以卑我曰以節婦子
爲而子夢如可踐也吾不悼其不幸於土中矣
太夫人剺面絶食忍死襄事藁葬府君於外家
墓旁而依其母以居府君之伯氏持太公貸錢
劵責諸遺橐太宜人盡室以償而身自忍餓日
旴未炊抱孺子而泣宗人欲奪其志作輓詩以
諷太宜人拜而泣曰宗人勖我矣敢不自力公
六歲以舅氏爲外傅太宜人丙夜課讀刀尺與
吾伊聲朗朗相應公閒持尺蹏搏弄藏匿袖中
太宜人偪而奪之則所私屬程文也乃大喜悉
發府君遺篋予之兵農禮樂之書部居粲然公
得以諳暁爲通儒府君之遺教也年二十舉鄉
試又三年巳丑舉進士選翰林院庶吉士甲午
除編修戊戍陞右春坊右中允庚子充東宮
講讀官一日講官進拜皇太子偶不爲起公
奏曰臣等承之春宮輔導無狀致殿下失起
立之禮敢請其罪光宗改容謝焉是年請假
歸葬府君藁葬三十年棺不能受繂治木更歛
貌如生人汗津津浮頞額公一慟悶絶噀血漬
面傾灑如洮頮巳而奉太宜人扶府君櫬歸葬
於夏嶴之原哭踴如初喪感動行路公疏請廬
墓行服三年上不許皇太子臨講數問馮
先生還否吏部勒限趣就道乃還職公在坊局
九年繇諭德洗馬歷庶子皆不輟講讀霜天雪
夜太宜人未嘗不夙興曙戒公每進講念母師
之訓靜共齋慄著見於進止之閒皇太子恒
目屬之曰馮先生孝子也公念太宜人老不樂
仕進時方鈎四明之黨多所連染遂抗章移病
疏十上乃得請閒居奉母修白華之養者七年
而太宜人考終公哀慟致毁誓不欲生踰小祥
而滋甚劉宜人病脾絶而復蘇髣髴見太宜人
爲護持公拊心哭曰死者果得相依於地下乎
吾死不復返矣奄然無聲痛入黃泉竟以不勝
喪而卒乙卯十月十四日也年五十妻李氏繼
妻陸氏劉氏皆先卒子三人爾偃爾發爾達皆
諸生爾偃早夭爾發承蔭後公十年卒謙益以
天啓初哭公於近郊之殯宮退而謂爾發曰日
月有時方隅未靜返葬則未遑慢葬則不可子
將謂何爾發曰先人居恒謂太公三世反葬於
周爲不忘本易簀之夕口喃喃扶櫬南下爾發
所不以兩世歸葬棄先人之墜言者他日亦無
以見吾子矣甲子試鎖院不中填塞呼憤一昔
而卒爾達以一孤僮繼父兄之志柩車累累舳
艫相銜跋涉水陸誓戒徒旅閒關四千里克襄
大事嗚呼艱哉恭惟太宜人之節綽楔巋然與
觚棱相望而楊宮庶守勤譔公行狀於歷官之
下繫之曰孝子本朝館閣大臣以孝子特聞者
吾未之見也然則公之爵位不能傳遽至於公
卿固可以無憾而馮氏之先塋視世之周閣高
門象祈連而署京兆者其崇庳何如哉謙益敢
竊取史氏之義大書特書刻其碑曰慈溪馮氏
節孝之阡而爲之銘曰
惟府君之孝夭折是悼如草傷於春弗逮雨膏
惟母師之節如山有截如澤堅於冬霜淸冰栗
雛啄鷇哺再世而滋哀哀藐孤奮爲帝師入
侍銅輦出奉版輿封有紫誥旌有&KR0238;書母生而
生母死而死承華無人重泉有子兵燹驚疑關
河修阻孤僮反葬神實相汝鄮山嚴嚴慈水湯
湯節婦孝子千秋之藏匪山則嶞匪水則廻天
地元氣歸藏在斯思皇多士馮翼孝德永錫爾
類以胙王國文慙懷鉛誼重負土螭首龜趺敬
告終古
南京刑部浙江司郞中封資政大夫兵部
尚書李公神道碑銘
今上十三年卽家起大司馬李公於南京參贊
機務司馬之父刑部公年八十七矣呼司馬而
詔之曰汝母以我老偃蹇朝命留都吾舊游夢
寐未能忘也吾幸健杖屨逐子而行汝以服官
吾以就養不亦可乎司馬頓首奉教公居留署
三月曰可以歸矣司馬送之江干伏地慟哭瞻
望弗及乃還都人聚觀感泣以爲是父是子忠
孝一門斯可以教世者也八月二十七日公考
終于里第司馬不俟奏報見星而奔卜以某月
某日大葬于松林塘之祖塋走使四千里俾契
家子錢謙益書其隧道之碑謙益曰諾爲序而
銘焉序曰公姓李氏唐西平忠武王之後有憲
者觀察江西游刺史袁州子孫家焉再傳徙吉
水之谷村有桂者入明與梁寅諸名士爲友桂
生京京生吉吉生威威生貴爵貴爵生贈兵部
尚書秀卽公之父也公諱廷諫字信卿少負穎
異十歲以才筆雄里中萬曆癸卯與司馬同舉
于鄉旣歌鹿鳴動色相戒曰壯而舉如日出之
明晚而舉如燈燭之光有以自厲無相辱也累
試南宮不第除廣德州學正遷南京國子監博
士再遷南京大理寺評事久之陞南刑部山東
司主事改浙江司郞中内計鐫級調用遂不起
用司馬貴封都察院右僉都御史再封兵部右
侍郞以逮今官公之爲人齊莊易直明允篤誠
自其鄕舉時補衣蔬食父子徒步鄉先生鄒忠
介公曾恭端公聞而歎曰吾江右素風不墜矣
其爲學正也視諸生如其子弟教其不及而貰
其非辜諸生之佻達者莫不始而憚旣而服久
之矍然而顧化也直指使者檄祀其師于名宦
集諸生公議得其暴橫狀力寢其議直指心恚
公卒無以罪也在國學一如其爲學正當省試
時國子先生之室戸屨恒滿公惟衡門兩板而
巳三年不遷繇廷評量移比部小大之獄必以
情本倫嘗依法比不爲深文周内叔姪訟產不
決廉知爲外家所嗾執而懲之諭以至情慟哭
相讓而罷廬陽盜殺人竄匿南都反以盜首被
殺家欲連逮相抵公曰此必有異繫其人于獄
巳而廬陽來告果逋囚也乃服辜督撫之子僞
爲省郞符傳執送法司督撫懼遣人來殺之公
曰父子天性也况殺人以媚人乎命縱之其人
不忍去復自歸服城旦督撫竟發憤死而省郞
亦用是敗人咸以平允歸公司馬繇邑令徵入
西臺正色讜言爲黨人所擠拜以考功法中之
公與司馬環堵蕭然講道論德諸子鴈行執經
以侍父子閒自爲知巳也司馬遭奄禍緹騎四
出公不色變其再起也公不色喜惟勉以知幾
順命忠君報國而巳家居十餘年無求田問宅
之事無梯山架&KR0676;之舉無煦嘔骫骳之態無崖
岸嶄絶之容誠敬以孝享惇睦以善俗以戰兢
愼獨砥後賢以躬行實踐砭僞學神明堅悍老
而不衰端坐隱几坦然委順蓋篤實光輝好德
令終之君子也世之衰也士皆好圓而惡方豐
表而嗇裏姚江之良知佐以近世之禪學往往
決藩踰垣不知顧恤風俗日以媮子弟日以壊
有如公者豈非古之師儒也與豈非鄕先生沒
而祭于社者與司馬奕世載德光而大之規言
矩行不越尋尺父子之閒有潛耀而無崇庳本
朝稱江西士大夫家法先河後海必歸本于公
嗚呼可謂盛矣公娶周氏累贈夫人繼劉氏萬
氏累封夫人子五人長邦華卽司馬次邦英雲
南曲靖府推官邦藻邦著邦蔚皆邑諸生而邦
著貢于廷孫男十五人冡孫士開邑廩生殉弟
溺死奉旨旌表公之家訓徵焉銘曰
於惟李公如玉有瑞百行旣圓五福斯備公爲
書生巋然長德及爲師儒威儀抑抑摳衣升堂
頌禮有嚴春絃夏誦朝齏暮鹽再爲法官不詭
不訹矢其素心視我丹筆蕭然虚止歸老紫荆
澹庵之澹誠齋之誠國爲元龜邦爲胡耉教義
模楷匪山伊斗五福維何福壽考終有子駿發
高明顯融皇天何私荷此百祿箕疇有徵惟德
作福司馬受命匡我王國文武吉甫中興是式
源深流長爾哀爾思玄堂有耀寵章鼎來勒詩
螭龜作頌是似耄齔來式敢告惇史
通奉大夫湖廣布政司左布政使王公墓
碑
天啓元年藺酋陷重慶圍成都朝議推兵部武
庫司郞中王某通知兵略宜出監軍事公慨然
銜命以往賊聲言將趨荆門犯留都仕宦入蜀
者皆檥舟夷陵踧踖盼望川東道徐公如珂奮
臂不顧乘單舸入峽公則繇漢中走棧道單車
轣轆冰雪塞路六十日而抵蜀蜀人驚而相告
吳中一時乃有兩王尊耶公旣受事戒將士簡
師旅灑血以誓衆曰所不滅賊以報天子視
此血矣二年二月復江安縣五月復瀘州六月
復納溪合江仁懷諸縣三年春率師搗其穴冬
入龍場破土城斬玀關諸苗奢酋父子殺母
妻夜遁遂乎永寧而公之復瀘州也徐公亦以
是月督四道兵鏖賊重慶城下禽張樊二酋奢
賊失氣遁永寧我師合而蹴之最平蜀之功公
與徐公爲多捷奏加陞二級賞銀四十兩仍
命與徐公皆遇巡撫缺推用徐公以久次入爲
京卿而公僅循資量移蜀之爭功者至于飛章
抵讕檻車逮繫而公悛悛不自明人皆以公爲
長者也師之渡瀘也公命縛葦爲船繫之江岸
我師乘風雨夜進賊驚潰爭蘆筏以渡溺而殲
焉搗巢之師繇仁懷達落紅一夫負米四斗扳
崖下上顚頓絶壑公令緣溪伐木造舟以濟日
運可三百石士皆宿飽遂以集事公在行閒三
載躬擐甲胄冒矢石中箐之役長寧納溪二師
俱覆昏夜歸瀘整師斷後矢屬于鞍者數矣事
平之後開府建牙者相望而公獨浮湛藩臬自
此遂無意于功名之會以年至乞休此可爲長
嘆者也公諱世仁字元夫世居太倉之龍市以
貲雄于鄕富而好行其德曾祖拭鴻臚寺署丞
祖燾父嘉言皆諸生母錢氏舉萬曆辛丑進士
除漳州府推官父喪服除補南昌府推官入爲
兵部車駕司主事歷武庫郞中以參政監軍于
蜀陞右布政于福建尋改湖廣致仕公居官廉
平愷悌官司理以平允稱官樞曹以勤敏稱官
藩臬以治辦稱生平無先人之心無封巳之行
不崖岸以立名不徑竇以營利隨牒以進奉身
而退休休如也蹇蹇如也天性孝友內行惇至
厚親黨篤故舊收惸婺䘏饑寒皇皇乎如有所
耆也汲汲乎如有所追逐也致仕歸田修閑居
遂初之樂親知過從契闊談讌賓至則命觴賦
詩詩就則徵歌度曲感西征之勞苦演爲傳奇
使童子登場按拍以相娱樂酒闌歌闋客有爲
公愾歎者公笑曰大地皆戲場吾與君皆觀場
之人也何容置欣慨于其閒哉有别業在吳淞
之濱公之子應徵春秋佳日載酒速客奉公遊
燕其閒畫船簫鼓酒旗歌扇出沒于漁灣柳渚
之中公顧而樂之丁丑九月酹酒芙蓉花下曰
勸汝一杯酒從此别矣歸三旬而疾作談笑訣
别倏然若羽化者嗚呼公可謂五福渾圓高朗
令終之君子矣公卒于崇禎十年十月朔日享
年八十有一娶溫氏繼室魯氏並贈夫人子應
徵應微應行皆國子生十五年十一月葬光福
之新阡公我錢之自出于余中表兄弟也余之
論次於其細行及歷官行事皆不得盡載特詳
書其西征之功狀與其有勞而不見庸者如此
銘曰
公方羈貫頭角觺觺雍河決江大放厥辭鵲起
射策釋褐牽絲麟仁不履鴻漸有儀寇訌西南
欲裂坤維井絡路塞劒閣羽馳公出監軍灑血
誓師我疆旋復賊巢遂夷瀘河潛渡箐路窮追
船回礟及馬旋矢隨帝記厥勩冠于西陲回
翔滋久角巾東歸痯痯勞人脫此&KR0919;羈法曲窈
眇洞簫參差宮移羽換絲奮肉飛戲場何樂戰
場何危當筵一笑拊手大歸公膏雖屯厥有憖
遺藹藹孫子以畬以菑西山之阡冡木蔽虧鄧
尉朝雲震澤汐池胄子危誦秀眉遺思過者必
式眎此豐碑
牧齋初學集卷第六十三
