牧齋初學集卷第八十一
疏
五臺山募造尊奉
欽賜藏經寶塔疏
五臺山普濟法雲等寺各有尊奉藏經皇明
弘治萬曆兩朝先後欽賜者也洪惟我孝宗
敬皇帝奕世肆德天下歸仁迨及我神宗顯
皇帝久道化成軌迹夷易是以琳宮寶塔移兜
率於人閒玉軸琅函徧山川爲海藏觀五臺之
頒賜若此則四海之尊崇可知蓋我佛塵刹現
身實爲二聖故斯世撈籠被化遠及百年惟
豐亨豫大之靡嘗致奴虜寇盜之交作兵燹纏
綿於赤縣干戈旁午於靈山崇禎六年九月流
寇入焉七年七月逆奴入焉奴則旋去而復來
寇則久踞而後遁赤麋辮髮更番選佛之場螘
賊羯胡蹂踐淸凉之國摉金剔玉腥穢佛身碎
錦剝綾毁傷法寶飛灰蕩燼慘悽經雷火之輪
雨血風毛恍愡洒人天之泣比丘妙象感是因
緣誓欲庋此殘經鎮以寶塔將諮謀於介衆乞
唱導以一言余惟萬曆全盛之時正三寶昌明
之運北胡削衽受戎索於法王西虜扣關回狼
心於佛乘肆我皇風之宣畼彌增佛日之光明
劫運漸開風流滋下鬭諍之禍國種彼刀兵貪
黷之殃民慘於殺掠島夷冒帝釋之名號魔民
倒龍象之刹竿凡玆孽蠧之萌芽皆是氛祲之
徵兆欲躋昭夏應仰慈恩山僧之誓願聿堅我
佛之鑒觀斯在所建之塔非塔卽諸佛之全身
所藏之經非經乃諸佛之慧命一旦浮圖建竪
雀離涌見於虛空從此多寶輝煌龍藏何殊於
半滿顯惟列聖御寶刹以周天佑我聖皇
乘金輪而柱地威神炬燭則犬羊戎馬投戈聆
替戾之音聲慈炤燈明則南戸左言率土現窣
波之影像彌天寶網修羅永遁於藕絲匝地金
繩震旦盡登於蓮界卜年卜世比國祚於塵沙
聖子神孫鞏皇圖於法界如上功德資廣長
以證明若欲稱揚書海墨而難罄崇禎十年九
月嘗熟錢謙益謹疏
西方蓮社小引
愈光上人𣑽行精嚴住持畿南之永聖寺海內
學士大夫過斯地者靡不停驂解鞍參禮扣擊
信宿而後去丁丑初夏余被急徵抵新城去上
人所居不一舍有感於杜子美宿大雲寺贊公
房之事申旦不寐枕上成四詩及抵寺而上人
巳赴碧雲講席洞門深院梵放鍾殘詠子美沃
野塵沙之句與其徒佇立久之徘徊悒怏而去
所作四詩不復繕寫亦不復省記爲何語矣戊
寅秋余解獄南歸上人順世巳逾年枉道出高
陽不復過高橋拜上人影堂殊以爲恨今年其
上首弟子龍埜訪余山中奉上人遺命將糾合
宰官居士結西方蓮社於寺中請余一言以爲
唱導嗟夫斯寺也當神京之要路居扶風之上
游馬足塵飛車輪霧合當其戒徒御騁輶軒綸
閣闕員延英促對往往望招提而掉臂聽𣑽唄
而攅眉一旦權失寵衰時移物換漢相憂養牛
之賜秦市思逐兔之游政事堂中覽州圖而悸
悼夕陽亭畔仰藥盌以流連當斯時也顧欲羨
山寺之高眠聽禪堂之粥鼓其可得乎若乃刀
兵劫起刑獄政煩白骨靑燐猶入深閨之夢單
衣葦席半爲通籍之人嗟玉石之俱焚感蕙芝
之互歎丁玆殺運哀我生民不空門之歸也不
樂邦之往也將安往乎將安歸乎愈先運無緣
之慈流宿因於沒世龍埜發廣大之願傳遺鉢
於師門唱此勝緣共延法侶將使天涯道路轉
盻西方宦海風波回頭彼岸春明門外無非覺
路津梁王舍城中盡是華嚴樓閣不獨同登寶
筏受佛勑於再來抑可長護金輪報國恩於無
盡余也菰蘆長物草土餘生以是因緣遥爲贊
歎欲懺鋃鐺之業債聊舒筆墨之光明嘗寂光
中知上善必爲印可塵沙劫裏仗諸佛共賜證
明云爾
化城寺重建大殿疏
雙溪化城寺者徑山興福萬壽禪寺之下院也
接待之工經始於佛日化城之號肇錫於寧宗
歲月滋深壞成相續牛眠馬鬛兆域族於寶坊
鳥革翬飛尋斧縱乎行樹斷碑欲泐遺礎僅存
嗟像教之式微蓋人天之有待今兵部右侍郞
總督薊遼本如吳公最初承紫栢之付囑身任
金湯旣而作牧伯於斯邦大弘誓願爰有尊宿
號曰鎧公實惟仔肩罔惜膚髮于是機緣輻輳
攝折雙施革面革心非焦瑕之設版我疆我理
若汶陽之歸田形勝頓還灌莽斯闢琅凾貝葉
咸有庋棲軍持漉囊于焉至止禪誦不改像設
有嚴名曰化城實則寶所矣鎧公草昧伊始規
畫方新逝將大建法幢重搆寶殿忽焉順寂時
不待人其法嗣曰慈門德公念本師之云亡慨
墜言之猶在矢志紹述努力經營吳公乃自薊
門詒書某曰吾子德公之族姓而鎧公之雅游
也無靳一言以告四衆余惟吳公身連重鎮道
栖空門鈴柝相聞而鐘魚互答夕烽傳報而禪
燈湛然故能視空有爲一如融理事而無碍且
公護塔廟如頭目則何忍三韓之故土陷彼犬
羊憫衆生如裏毛則何忍遼海之遺黎沒於湯
火運慈悲爲神武借撻伐爲撈籠則白山可夷
黑水可塞腥羶可以爲淨土椎髻可以爲佛奴
以是機緣熾然建立竪浮圖於雲際固將譬彼
聚沙移兜率於人閒又復何殊折草哉斯言也
塵沙諸佛大千劫內自應彈指證明紫栢諸公
嘗寂光中亦有合掌讃歎云爾
一樹菴募造佛殿疏
崇禎庚午孟冬余與孟陽共栖拂水山居太空
上人過而訪焉於時霜楓未落秋潦始淸停車
則千林放紅晏坐則萬頃韻碧上人顧而樂之
留連旬月然且别去乃踵門而請曰性融所居
一樹菴在新安黃羅山中偕同衣性智經營滋
久庵廬一新住持有嚴禪誦不絶惟此如來之
像設尚無殿閣以莊嚴敢祈一言以告四衆余
惟能仁之慈願歷河沙而不窮象教之冥摉書
海墨而未了况玆庵締搆之終始與上人履歷
之因緣孟陽所敘次緣起備矣余復何言哉余
嘗謂壞空成住上觀千歲則塵沙之器界歷然
報應果因近考目前則昆明之劫灰如在惟玆
徽郡昔號繁雄旋觀寅卯之閒幾成百六之會
虎入邑而傅翼豖擇人以磨牙絳帕黃旗布地
有模金之尉朱提赤仄傾家無避債之臺僇辱
橫及於妻孥屠殺不免於雞狗亂將作矣閔孰
甚焉一旦天晶日明波恬浪息仰父俯子無虞
瓜蔓之抄戸誦家絃盡脫葦笥之籍黃白之山
林無恙金銀之氣色如新凡此皇恩誰非佛
力當知昔年之水火竝衆生之業識所招則今
日之淸寧正我佛之光明所被誠欲迎和而避
殺無如植福以種因况此邦之人夙饒物力結
構則丹楹刻桷上薄雲霄宴會則胹鼈臇鳬下
窮水陸捐華屋一椽之直省玉筵一金之需用
以回向佛門庀治精舍聚沙可以建塔累土可
以爲山兩上人無著天親業已現身而應化諸
善信慈悲法喜何難彈指而落成哉上人曰善
哉融等將奉此木鐸開彼金繩子他日腰包扣
訪樂觀厥成可也
徑山募造大悲閣疏
雙徑山中有一比丘名曰大舟發大願心願於
此山起大樓閣作大悲菩薩像建大悲懺壇誓
願利益有情紹隆三寶俾此山中祖師代興重
規疉矩熾然建立如唐宋時走五百里踵居士
門願得一言以爲昌導居士合掌讃歎而語之
曰大悲觀世音以八萬四千母陀羅臂八萬四
千淸淨寶目遍入微塵國土拯拔一切有情離
諸苦惱種種善巧方便現身說法必以時節因
緣爲主如華嚴普門品所陳是也佛言一切國
土種種災難起時當造千眼大悲像誦持大悲
心陀羅尼神呪能使敵國歸降雨暘時若百官
萬民皆行忠赤諸龍鬼神靡不擁護今聖天
子在宥天下具正等覺乘轉輪位謂非大悲菩
薩現身不可也然而東虜游䰟尚在海內奸宄
閒作宵衣旰食四顧而未舍然是豈山川鬼
神有不率俾而百官萬民有未盡忠赤者與
成祖文皇帝御製大悲經呪序曰如來化導首
重忠孝忠臣孝子跬步之閒卽見如來如其不
然轉盻之閒卽成地獄末法衆生造孽深重不
忠不孝上干天地之和下結山川之沴故水旱
刀兵之劫起而應之當此時節因緣化導忠孝
消疵癘以還太和牢籠拔濟人王法王之願力
均有賴焉文皇帝之心其卽今皇帝之心
亦卽大悲菩薩之心也歟山僧野衲麻鞋草食
無蒿目當世之志以何因緣弘發誓願豈非塵
沙諸佛所護念而文皇帝之靈實式憑之者
歟大舟勉之吾知吳會之閒金錢布地飛樓傑
閣如兜率天宮下移人世在一彈指閒而巳
天台山天封寺修造募緣疏
佛法之有宗教律也譬之一鼎三足不可闕一
者也然而權實隱顯開遮歷然各視其時節因
緣以爲唱導譬之醫王因病發藥寒熱溫凉君
臣佐使用得其當卽烏頭狼毒皆可以療病苟
爲不然則用參苓以殺人與毒藥何異哉萬曆
年中諸方有三大和尚各樹法幢紫栢以宗雲
棲以律憨山以教三家門庭稍别而指歸未嘗
不一譬之近世名醫其亦猶東垣河閒丹溪之
診治不執一方而能隨方療病者歟三老旣沒
魔外煩興上堂下座戲比俳優瞎棒盲拳病同
狂易聾瞽相尋愈趨愈下師巫邪說施符呪棗
亦皆借口參禪誑惑愚昧邪師惡道下地獄如
箭射良可悲也良可懼也長夜將旦台教聿興
鬼神爲之唱緣人天爲之呵護喚迷頭者必資
明鏡刮眯目者必仰金篦攻台教以治狂禪庶
幾廢疾可興膏肓可砭立方療病其莫先於此
乎天台寺萬曆某年不戒於火比丘某發大誓
願勵志修復而乞余言以告四衆嗟乎寺之火
也火於正教將熸之時比其修也修於狂禪漸
息之日天火之以示戒而人修之以顯法除舊
布新扶衰革弊其亦有因緣時節示現於其閒
乎我知斯寺熾然建立智者大師現身佛刹如
寶羅網豈待余言爲讃歎哉
華山寺募緣疏
吳郡華山寺者晉支公遁擁錫地也靈峯鬱起
靑牛垂度世之文古㵎奔流白馬著飛山之跡
蓮花一瓣六時之刻漏交傳烏道千尋七寶之
樹聲競奏雲棟風窗信物外靈眞之宅殘燈仄
壁豈人閒香火之宮自榛蕪載闢於千年而謠
諑僅存其一畝禪誦不改衣裓之巢鷃暫驚雲
樹依然洗鉢之孤猿乍返居士旣惟力以護持
名僧乃應機而至止演四十九年之法笑比拈
花剖一百八句之宗頭能點石印以息心似化
人之語幻參必了義猶谷響之答泉可謂釋網
重維靈山生色者巳然而班荆布席茂草尚深
於法堂捉麈譚經天花僅散於丈室將薙草崇
基依巖表刹功德譬之河沙唱導先乎隻字余
惟今代像教淩夷波旬放恣濟空山而設版逐
法王爲逋客攘臂仍之恬不爲怪矣今夫高岸
爲谷屈指巳移劫火洞然大千俱壞何况功名
舟壑薤上之露易晞第宅滄桑局內之棋不定
一旦金穴旣圯銀海不飛碧血化爲鬼燐黃腸
穿爲兔穴而空門之鐘磬暎玉匣以傳聲古殿
之燈火拂金蚕而流炤䰟游知媿灰冷何堪人
皆爲佛法而拊心余則愍斯人而雪涕且土固
有宜物各有主卽使佞佛匪福謗法無郵而經
像煙銷改精舍爲甲乙之第𣑽唄響絶鞠花宮
爲禾黍之場蘭宇擥悲松巖獻誚是可忍也誰
能說之嗟乎佛法無諍象法有爲凡具信心各
發弘誓使殿閣相望丹靑竝勒金姿寶相三身
璀璨於中天白足赤髭四花炤曜於萬品則揭
慧日於昏衢在我不徒自利而扇凉風於火宅
使彼亦復無他苟能讃歎於斯言卽可廻向乎
諸佛
重修虎丘雲巖寺募緣疏
虎丘雲巖寺之燬於火也蓋八年於此矣丙子
二月相國茂苑公投簪海岸邀野老以來游載
酒松關偕同人而至止於時風物駘蕩花柳芳
姸相與縱覽雲山俛仰今昔香樓金道無復舊
觀架壑梯巖僅存遺址天荒地老悲昆明之劫
灰鬼爛神焦悵陸渾之新火琅函寶笈仰惟
英廟之奎章尚爾騰輝於草木金鳬白虎𬗟想
中吳之地脉能無寄旺於林臯靈山遭灰墨之
刑同罹一劫福地具莊嚴之相終免三輪山僧
旣袒右而告哀羣公咸虛左而授簡資其固陋
俾爲秉韋之先相此機緣用作布金之導余觀
吳下長安之甲第錯列階衢雒陽之名園彌望
阡陌然而土木日廣工作滋興役鬼神而不休
靡金錢而無算其於玆山則未聞有咄嗟檀施
歡喜經營者亦獨何歟夫燥濕暑寒宜有闔廬
之辟歌哭聚族豈無輪奐之稱若乃廣廈曲&KR0999;
制逾北第右平左墄僣儗西都故知傳舍之閱
人亦懼高明而瞰室一旦金還車子夢醒役夫
朱戸丹靑俄爲外廐黃衫步輦忽降中堂玉盞
金杯取次資爲口實斲椽礱石寧渠寫入劵書
嗟何及矣不亦愚乎有白傳之文章斯可以居
履道之亭舘有晉公之勳業斯可以治集賢之
池臺怪石奇峯遠摉磐固之苗裔丹楹綺戸近
撫威遠之家園方謂奥突風樓幷攅一室更詫
十洲三島幻出人閒何待高傾而曲平早巳壑
譏而峯誚袁廣漢之花木移置上林何將軍之
山林鞠爲茂草固其所也又何歎乎若能省彼
錢刀惜其物力追昔賢捨宅之意佽今日興復
之工以名山爲園林園林莫佳焉以古寺爲第
宅第宅莫甲焉以靑山白社爲主人則主人嘗
在不須悲更易於王侯以高人勝流爲徒侶則
徒侶不孤無事戒傷殘於草木東西二寺之名
勝固將煥發千年珣珉二王之風流何難接踵
後世哉若夫紹興之經藏修佛事於戎馬倥&KR1555;
之時則張魏公逗機而說法永樂之興修表佛
刹於神聖雍熙之日則楊文貞順化而鋪文凡
我龍象之倫竝了金湯之義願力堅固一切如
來所證明因果弘多無煩窮子爲唱導者也崇
禎九年三月虞山老民錢謙益疏
募修開元寺萬佛閣疏文
我太祖乘金輪以御世嘗稱佛氏之教幽贊
皇綱列聖繼承崇奉不替三百年來華夏乂
安戎狄賓服華嚴世界涌現於閻浮提何其盛
也神廟之末泰西狡夷竄入中夏蟻聚蜾傳
久而益滋士庶惑其教者敢於背違祖訓毁
棄佛像甘爲左食侮言之徒未幾而羯奴叛蓮
妖興生民塗炭王師在野刀兵之禍迄今未艾
卒有興嗟於被髮邵氏致感於聞鵑西教之來
識微之君子不能不爲之三歎也今年奴越畿
輔躪山東血肉狼籍骸骨撑柱蓋燕趙齊魯之
閒旁趨倒植背佛乘而崇西教者多矣宜其及
也開元寺僧海能慨寺後萬佛閣久圯以修復
爲巳任吳君子張異度徐九一皆感其精誠爲
之唱導而屬余以一言先之余惟今天下奴寇
交訌淮海震動而吳中獨不受兵此聖天子
之福力也亦佛力也然西教之浸淫闌入亦有
年矣釁生而孽牙不可以不備開元建自赤烏
石佛因緣宣布於震旦於斯地也作危樓傑閣
供養諸佛爲人天之眼目士庶瞻禮見像起信
其必能仗金剛力墮彌戾車我知西教不崇朝
而滅熄矣于以仰祝萬壽寧風旱彌刀兵俾
吳中永爲樂邦佛國而海內重覩金輪之盛豈
不休歟昔僞吳張氏改易開元臥佛爲立佛吳
中脊脊不寧國初重建臥佛有時和年豐之瑞
開元居郡治之坤方其興圯修廢於郡國形勝
不可謂無關也余願吳之君子慨然布金俾不
日成之可矣
北禪寺興造募緣疏
吾郡之北禪寺卽唐之乾元寺皮陸集中所云
戴宅蓋戴逵與其子顒捨宅爲之宋祥符中賜
名大慈講寺其詳見於顧逋翁趙子昂記中本
朝興圯不一隆慶萬曆之閒三空恩公量虛惠
公野懷果公相繼住持三公之後有熙遠胤公
深修五定淨持七支盡力宏護以起廢接衆爲
事而屬余爲唱導之文余惟今世法幢倒折魔
外盛行波旬之屬儼作導師師子之蟲推爲龍
象聾聚聾而擊鼓瞽扶瞽以拍肩黎丘之奇鬼
殺人子而不疑西土之迷夫失巳頭而狂走佛
法之淩夷可謂至於斯極者矣惟兹古寺肇自
乾元是法珣法藏二公之所以闡台教也是淨
𣑽法主之所以演法華也是東屛澄炤諸老之
所以弘講席也居今之世而欲樹末法之津梁
救衆生之狂易非反經明教遵古德之遺規其
道無繇也夫佛法如大地之載衆生從地倒者
須從地起經教爲藥草之療百病中藥毒者還
用藥攻知假子之非眞則眞子故在黎丘之鬼
禍自銷識迷頭之非我則明鏡了然若多之狂
性立止窮冬凜冽咸借庇於復陶儉歲饉饑均
待命於良稷胤等發願興復意在斯乎意在斯
乎凡我善信共蕆勝緣風樓月殿溯寂公禪坐
之時金磬貝書似皮陸談經之日重耀昏衢之
燭盡隳彌戾之車不帷珣𣑽諸老衣鉢嘗新抑
亦靈山一會儼然未散矣
募建表勝寶恩聚奎寶塔疏
兹塔之建也故觀察觀復蕭公大發誓願力任
仔肩自哲人有摧木之嗟而寶地乏布金之助
經始垂及廿載量工僅逾四成厥維艱哉嗚呼
唏矣原夫觀察之造塔願力固歸元於佛事緣
起實發因於形家語佛法殆書海墨而不窮論
形家乃留更僕而可數蓋邑之有來脉也自沙
山而顧山而虞山而縣治結焉邑之有朝水也
自曹湖而宛山而華蕩而州蕩而環流聚焉兌
龍結則巽維之體勢宜高客水朝則城口之關
闌欲緊乃今平沙鋪展分支徑落馬鞍流派奔
騰順勢直趨婁水縣治已結無層拱叠衛之形
水口長流寡磅礴縈紆之勢山自西來者旣抱
我而復去水之東下者欲顧我而不留是以炁
有所鍾我不能審其所會而支有所止彼反得
乘其所來屹彼浮圖奠玆巽位內可以朝揖縣
治外可以攔截衆流移主客反背之情成龍虎
回抱之局在昔東西瀍㵎卜雒所以契龜隂陽
流泉居岐於焉相宅又况托因緣於像教表福
德於法輪者哉乃者畚築弛工登馮輟響樹網
侵淩於鳥鼠雕角穿穴於雨風未能符儀鳳之
祥抑且犯靑烏之忌何也巽爲文章之府塔有
卓筆之形人言卓筆無鋒當主文星缺陷且入
城而瞻塔猶坐堂而視檻朽木枝撑舉目則覩
戈矛之狀積栱斷爛觀象則應破碎之占是謂
勢吉而形凶法當趨全而補缺年來白茆淤塞
七浦奔趨昔猶或却而或前今則有瀉而無折
譬如千帆競鷺萬馬橫馳違蜿蜒翔舞之經犯
簾劫箭割之讖水局旣汗漫莫鎖龍身將阧洩
無餘陵谷之變如斯桑梓之憂曷巳矧斯邑夙
稱冨庶久際昇平黑白之業橫陳人物之菑多
有而訛言屛息於邑屋奸軌歛跡於郊圻凡我
邦國之敉寧孰非佛力之加被帷兹塔廟號曰
支提用以表勝而報恩亦能滅惡而生善祥雲
蓋覆故知劫火不焚淨土莊嚴定使三災永息
役鬼神而周沙界有若微塵寧風旱而彌烖兵
何殊影響此又人天交贊事理同符者矣謙益
往覩勝因曾參末議久慙病廢莫效涓埃爰有
老人粤帷戴氏甲子齒逾於綘縣晨昏行比於
緇衣載感晬容屢占異夢趣斯塔亟宜建竪不
啻三令而五申囑謙益力爲導揚幾於辟咡而
提耳嗟乎方今紱冕鶴列俊乂鵾飛卿大夫翹
首而分王國之憂都人士拭目而觀用賓之利
惟此比閭之有事宜屬版籍之老民古稱謀及
庶人亦曰詢於介衆管仲求識道於老馬田單
拜小卒爲神君斯佛勑所以下及芻蕘在凡夫
何敢仰辭筆舌伏望巨公大人善男信女覩形
覽勝知鄙言之不爲無稽揆果察因信佛說之
歷然有據共矢宏願大施淨財俾雀離之浮圖
一新烏目之地形增勝三輪涌地何須玄度重
來七寶現前卽是育王出世從上諸佛當共證
聚沙之緣庶我愚公亦允叶移山之願天啓七
年歲在丁卯八月朔日聚沙居士錢謙益疏
書西溪濟舟長老冊子
庚辰之冬余方咏唐風蟋蟀之章修文讌之樂
絲肉交奮履舄錯雜嘉禾門人以某禪師開堂
語錄緘寄且爲乞敘余不復省視趣命僮子於
蠟炬燒却颺其灰於溷厠勿令汚吾詩酒場也
獻歲拏舟游武林泊蔣邨策杖看梅徧歷西溪
法花憩鄭家庵濟舟長老具湯餠相勞觀其舉
止樸拙語言篤摰宛然雲棲老人家風也口占
一詩贈之有頻炷香燈頻掃地不拈佛法不談
詩之句不獨傾倒於師實爲眼底禪和子痛下
一鉗錘耳師以此地爲雲棲下院經營數載未
潰於成乞余一言爲唱導余惟今世狂禪盛行
宗教交喪一庵院便有一尊祖師一祖師便刻
一部語錄吟詩作偈拈斤播兩盲聾喑啞互相
讃歎架大屋養閒漢展轉牽勸慧命斷絶同陷
於泥犂獄中披毛載角宿業未艾良可憫也良
可哀也師能守雲棲家法持戒護生專勤淨業
肯堂肯搆爲雲棲荷擔兒孫當魔外猖披之日
隱然爲正法長城天龍鬼神所共護念區區下
院一茅蓋頭於建立乎何有或謂雲棲立法平
穩門頭稍弱其後人未必有竪起脊梁負荷大
事因緣者余以爲不然譬如人家祖父創業重
規叠矩子孫懦下不失爲鄕里善人不至爲惡
劣敗類滅門絶戸也爲雲棲之弱子猶愈於爲
魔外之狂兒也君子創業垂統爲可繼也書之
以爲下院募緣序幷以諗於世之爲末法金湯
者辛巳仲春聚沙居士書於蔣邨之舟次
追薦亡友綏安謝耳伯疏
同志曰友誼本結于三生今也則亡悲益深于
一旦輒陳微悃仰凟慈尊亡友太學生綏安謝
兆申少能振奇壯而學道疲精竹素誠萟林之
勞人矢志金湯信法門之爭子乃以命運之蹇
兼之疾疢之凶一領靑衫不分生埋于場屋半
生白骨終然死客于道涂嗟戢身之一棺何殊
牖下歎藏舟于半夜巳隔生前麈尾劇談尋味
齒牙之論蠅頭細字摩娑篋笥之書陳迹依然
新吾安在伏念兆申負氣壯往種性多聞惟其
以俠而兼儒未免借嗔而作佛捨身布髮固肯
爲法而忘軀努目信眉亦多輕死而重氣心依
蓮漏久巳種淨土之因緣身入藕絲或恐作修
羅之眷屬在凡夫何從何去惟如來悉見悉知
敢以未了之交情仰証無遮之法會恭惟大覺
早賜證明放嘗寂光攝旅䰟于孤圓之白月入
無生忍銷客氣於方熾之紅爐誓願刹塵窮劫
報恩于無量圓融淨穢它生受勑以重來
爲卓去病募飯疏
農山先生學本眞儒仕爲廉吏有包函宇宙之
大志而蓋頭僅存其一茅有饑寒溝壑之深心
而量腹不充其數口三旬自笑一飽無時原憲
之固窮貧也非病潘岳之用拙信而有徵哿矣
冨人誰與指道旁之囷傷哉貧士終然泣泉下
之珠敢告同人共思周急或授餐致弟子之養
豈必萬鍾或扣門送賣文之錢何妨滿陌無令
方朔長羡飽于侏儒如彼淵明亦銜恩于冥報
向仁祖而索食故自農山之素心效微生之乞
醯抑亦我輩之能事謹疏
