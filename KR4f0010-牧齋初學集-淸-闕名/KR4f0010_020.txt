牧齋初學集卷第二十
東山詩集三(起辛巳六月盡十五年壬午)
合歡詩四首六月七日茸城舟中作
鴛湖畫舸思悠悠谷水香車浣别愁舊事碑應
&KR1335;闕口新歡鏡欲上刀頭此時七夕移弦望他
日雙星笑女牛搒栧歌闌仍秉燭始知今夜是
同舟
其二
五茸媒雉卽鴛鴦樺燭金鑪一水香自有靑天
如碧海更教銀漢作紅墻當風弱柳臨粧鏡罨
水新荷炤畫堂從此雙棲惟海燕再無消息報
王昌
其三
忘憂别館是儂家烏榜牙檣路不賖柳色濃於
九華殿鶯聲嬌傍七香車朱顏的的明朝日錦
障重重暗晚霞十丈芙蓉俱竝蒂爲君開作合
昏花
其四
朱鳥光連河漢深鵲橋先爲架秋隂銀缸炤壁
還雙影絳蠟交花總一心地久天長頻致語鸞
歌鳳舞竝知音人閒若問章臺事鈿合分明抵
萬金
催粧詞四首
養鶴坡前鳥鵲過雲閒天上不爭多較它織女
還傒倖月筴生時早渡河
其二
鵲駕鸞車報早秋盈盈一水有誰留粧成莫待
雙蛾畫新月新眉總似鈎
其三
鶉火舒光炤畫屛銀河倒轉渡靑冥從今不用
看牛女朱鳥窗前候柳星
其四
寶架牙籤壓畫輪筆床硯匣動隨身玉臺自有
催粧句花燭筵前與細論
田國戚奉詔進香岱嶽渡南海謁普陀
還朝索詩爲贈
戚臣銜命報禖祥玉節金函出尚方天子
竹宮親望拜貴妃椒室自焚香鯨波偃作慈
雲色蝗氣銷爲瑞日光岱嶽山呼那得竝海潮
音裏祝吾皇
燕譽堂秋夕
雨過軒窗浴罷時水天閒話少人知凭闌密意
星娥曉出幌新粧月姊窺鬭草空階蛩自語採
花團扇蝶相隨夜來一曲君應記颯颯秋風起
桂枝(非君起夜來柳惲詩也)
秋夕燕譽堂話舊事有感
東虜游䰟三十年老夫雙髩更皤然追思貰酒
論兵日恰是凉風細雨前埋沒英雄芳草地耗
磨歲序夕陽天洞房淸夜秋燈裏共簡莊周說
劒篇
中秋日攜内出游次冬日泛舟韻二首
綠浪紅闌不殢愁參差高柳蔽城樓鶯花無恙
三春侶蝦菜居然萬里舟炤水蜻蜓依髩影窺
簾蛺蝶上釵頭相看可似嫦娥好白月分明浸
碧流
其二
輕橈蕩漾緩淸愁恰似明粧上翠樓桂子香飄
垂柳岸芰荷風度採蓮舟招邀璧月成三影摒
當金尊坐兩頭便合與君長泛宅洞房蘭室在
中流
依韻奉和二首
秋水春衫憺暮愁船窗笑語近紅樓多情落
日依蘭櫂無藉輕雲傍綵舟月幌歌闌尋麈
尾風床書亂覓搔頭五湖煙水長如此願逐
鴟夷汎急流
其二
素瑟淸尊迥不愁柂樓雲物似粧樓夫君本
自期安槳(有美詩云迎汝雙安槳)賤妾寧辭學泛舟燭
下烏龍看拂枕風前鸚鵡喚梳頭可憐明月
將三五度曲吹簫向碧流
和高中丞平仲乘城記事詩八首(有序)
崇禎辛巳闖賊破雒陽下汝郟乘勝趨汴自二
月十二日至十七日幷力疾攻者七晝夜高君
平仲以御史巡汴乘城死守窮百道禦之乃退
城幾陷者數矣天子嘉其功立命爲僉都御
史巡撫河南平仲作乘城記事詩自爲之序余
讀而偉之乃次韻屬和焉平仲之序曰圍城中
數瀕死惟自分必死故盡力守禦不復反顧也
傳曰畢萬匹夫也七戰皆獲死於牗下死不在
寇羣子勉之知言哉偉哉斯言可以辦賊可以
辦天下事矣幷記之以示能者
雒陽宮殿汚膻腥汝郟烽煙接杳冥幸有繡衣
雄節鎮何妨銅馬遍郊坰連營殺氣傳鼙鼓列
戍軍聲語索鈴盡夜城頭拜南極爭看弧矢直
狼星
其二
膏塗肉薄踐城梯積甲眞看熊耳齊漫道無功
曾使鶴縱令有技已窮鼷持來簪筆驚狐鼠磨
得靴刀瑩鸊鵜飲血登陴更長嘯儘教飛矢屬
吳犀
其三
汴京城闕倚高堅垂絶頻憂臟腑穿長技馬墻
飛霹靂短兵鼠穴接戈鋋心同石礮俱糜碎身
與金錢總棄捐痛哭南雲判血指賀蘭燕罷正
高眠
其四
大梁城是漢黃圖持重軍威竝亞夫夜戰不曾
開壁壘先登誰敢呼蝥弧指撝荆豫回強虜鎖
鑰幽燕拱帝都何事至尊長側席安危時
至有人扶
其五
率土兵塵暗不開羽書旁午疾轟雷請看襄雒
新烽火還道昆明舊劫灰戰壘非熊無一老議
堂集鳳有羣才可憐七夜乘城客白髮盈顚馬
亦&KR3009;
其六
候火傳烽逼孟陬淮奸絳諜滿靑韝牛羊賤抵
將軍命蟣虱窮穿卒伍鍪天上旌旗垂四野地
中鼓角殷層樓嚴城圍解爭相笑壯士還家盡
白頭
其七
捷書夕奏賞朝論節鉞傳宣日未昏帝倚一
身籌汴雒天留隻手障乾坤彤弓玈矢應誰予
大纛高牙賴爾存螘賊埽淸還有事更扶八柱
正崑崙
其八
巢車望處斷塵囂烏鳥聲傳寇遁宵對酒旄頭
頻自看罷棋屐齒不曾驕瘡痍士卒連朝撫膏
火軍書繼晷燒馮仗天威須折簡赤眉靑櫝待
君招
長干行寄南城鄭應尼是庚戍同年進士
牓下一别三十二年矣
人生忽如客行路少壯侵尋逼遲暮白頭種菜
猶昔人紫陌看花想前度就中最愛鄭南城緩
帶輕衣太瘦生七言詩句推渠帥千佛名經獨
老成連鑣未幾忽星散中外差池不相見君因
忤物坐迍邅我緣鈎黨遭塗炭懷袖消沉字幾
年長干風月總堪憐白夾風流樂府在靑樓薄
倖教坊傳(應尼少游長干爲名妓馬湘蘭作白練裙雜劇至今流傳曲中)卽今
天下兵塵滿年少兒郞死樞筦武陵彤弓命未
反括蒼鐵衣血新澣(武陵樞相括蒼司馬皆同牓少年生也)功名
熏灼竟如何紅粉黃沙不較多游人尚酹湘蘭
墓子弟爭翻白練歌不若與君贏得在瞪目支
頥看流輩且將分鹿付覆蕉莫以亡羊笑博簺
吳門仙治近麻姑莫謂旴江道路紆若逢鳥爪
經過便還寄丹沙問訊余
贈建昌痔醫黃岐彬
衰老翻於痼疾便靈祇告戒起纏綿得車知爾
非論賞館客慙余巳判年果痔木癰除物害尻
輿神馬得天全瘍醫本是天官屬醫國方須肘
後傳
江上聞梅中丞長公訃二首
書生片紙到江濱不信梅髯訃報眞歷落鬚眉
堪作鬼輪囷肝膽可成塵挽回滄海誠無計經
略中原更有人哭向蒼天聲淚盡西風吹折白
綸巾
其二
勤王身自領弓刀爲國家眞薄羽毛嗣事闔棺
留一含渡河升屋應三號讙呼死賊如聞赦哀
泣餘民欲聚逃(公里居賊相戒莫敢犯公死麻黃不可保矣)早侍帝
晨求保定莫忘明主正焦勞
小至日京口舟中
病色依然鏡裏霜眉閒旋喜發新黃偶逢客酒
澆長至且撥寒鑪泥孟光撫䯻一燈還共炤飛
蓬兩鬢爲誰傷陽春欲復愁將盡弱線分明驗
短長
奉和
首比飛蓬髩有霜香奩累月廢丹黃却憐鏡
裏叢殘影還對尊前燈燭光錯引舊愁停語
笑探支新喜壓悲傷微生恰似添絲線邀勒
君恩竝許長
寄楡林杜韜武總戎
不離戎馬作書蟫百戰功勞口不談黃髮老謀
秦蹇叔輕裘方略杜征南車嫌生耳還推轂劒
笑成衣自出函莫厭將壇求解脫淸凉居士卽
瞿曇(韓蘄王晚年自號淸凉居士韜武少以三教逸民自命故云)
冬至後京江舟中感懷八首
懵騰心口自相攻失笑禁啼夢囈中白首老人
徒種菜紅顏小婦尚飄蓬床頭歲敘占枯樹鏡
裏天涯問朔風睡起船窗頻徙倚強瞪雙眼數
來鴻
其二
世事那堪祝網羅流年無復感蹉跎繙書懶看
窮愁志度曲誰傳暇豫歌背索偶逢聊復爾侏
儒相笑不爭多晤言好繼東門什深柳書堂在
礀阿
其三
蹙蹙羣烏啄野田遼遼一鴈唳江天風光頗稱
將殘歲身世還如未泊船懶養丹砂回髩髮閑
憑靑鏡記流年百金那得封侯藥悔讀蒙莊說
劒篇
其四
屈指先朝侍從臣西淸東觀似前身何當試手
三千牘巳作平頭六十人櫪下可能求駿骨㸑
餘誰與惜勞薪閑披仙籍翻成笑碧落猶誇侍
帝晨
其五
人情物論總相關何似西陵松栢閒敢倚前期
論白首斷將末契結朱顏緣情詞賦推團扇慢
世風懷託遠山戀别燭花渾未灺宵來紅淚正
斕班
其六
項城師潰哭無衣聞道松山尚被圍原野蕭條
郵騎少廟堂鎮靜羽書稀擁兵大將朱提在免
胄文臣白骨歸却喜京江波浪偃蒜山北畔看
斜暉
其七
柁樓尊酒指吳關畫角聲飄江北還月下旌旗
看鐵甕風前桴鼓憶金山餘香墜粉英雄氣剰
水殘雲俛仰閒他日靈巖訪碑版麒麟高冡共
躋扳
其八
陽氣看從至下廻錯憂蚊響又成雷鳥鳶攫肉
眞堪笑魑魅爭光亦可哀雲物暖應生黍律風
心老不動葭灰香車玉笛經年約爲報西山早
放梅
賀泉州孫太守得子四絶句
擁車鵲報石麟生乳哺喧傳燕喜聲太守政成
推佛國遍飛佛乳慰泉氓(地志泉爲閩佛國)
其二
浴罷蘭湯早放衙玉牙新發刺桐花埋羹太守
淸如水湯餠偏能飽萬家
其三
忠獻堂前氣象廻龜齡碑版應三台泉南父老
爭傳說紫府眞人又降來(韓忠獻生於州治王龜齡有碑)
其四
合浦珠還未足誇史君掌上抱靈蛇君從嘗熟
湖頭看明月光先罩水涯(晉江縣東有嘗熟湖見歐陽詹文)
半塘雪中戲成次東坡韻
千林晃耀失藏鴉縈席廻簾擁鈿車匝地楊枝
聮玉樹漫天柳絮攪琪花薰鑪昵枕梁王賦㸐
燭裁書學士家却笑詞人多白戰腰閒十韻手
頻叉
其二
方璧玄珪密又纖霜娥月姊鬪淸嚴從教鏡裏
看增粉不分空中擬撒鹽鋪作瑶臺粧色界結
成玉筯炤冰簷高山歲晚偏頭白只許靑松露
一尖
次韻戈三莊樂六十自壽詩兼簡李大孟
芳二君與余皆壬午
幅巾杖屨古人餘步屧頻過慰索居馬齒共看
雙雪髩菟裘終儗一蓬廬醉鄕祇恐愁侵迸睡
國長憐夢破除勤買靑春禁百歲眉閒三尺爲
君舒
其二
共是衰遲託聖朝欣看山木長春條庚寅屈
揆偕吾降甲子堯年任爾驕六十平頭詩力健
三分鼎足酒杯饒老顚風景應須惜莫歎餘生
共寂寥
辛巳除夕
風吹漏滴共蕭然畫盡寒灰擁被眠昵枕熏香
如昨夜小窗宿火又新年愁心爆竹難將去永
夕缸花只自圓悽斷鰥魚渾不寐夢䰟那得到
君邊
壬午元日雨雪讀晏元獻公壬午歲元日
雪詩次韻
九天涷雨合銀河一夜飛霙炤王珂颺絮柳催
幡勝早薄花梅入剪刀多寒威盡掃黃巾壘殺
氣平填黑水波漫憶屯邊饒鐵甲西園鐘鼓意
如何
次前韻
玉塵侵夜斷星河油璧車應想玉珂歷亂梅䰟
辭樹早迷離柳眼著花多試粧破曉縈香粉恨
别先春罩綠波一曲幽蘭正相儷薰罏明燭奈
君何
獻歲書懷二首
香車簾閣思葱蘢旋喜新年樂事同蘭葉俏將
廻淑氣柳條剛欲泛春風封題酒甕拈重碧囑
累花幡護小紅幾樹官梅禁泠蘂待君佳句發
芳叢
其二
香殘漏永夢依稀網戸疏窗待汝歸四壁圖書
誰料理滿庭蘭蕙欲芳菲梅花曲裏催游騎楊
柳風前試夾衣傳語雕籠好鸚鵡莫隨啁哳羡
羣飛
留惠香
竝蒂俱棲宿有期舞衣歌扇且相隨君看陌上
穠桃李處處春深伴柳枝
代惠香答
皇鳥高飛與鳳期差池一燕敢追隨桃花自趁
東流水管領春風任柳枝
代惠香别
春水桃花沒定期柳腰婀娜鎮相隨憑將松栢
靑靑意珍重秋來高柳枝
别惠香
花信風來判去期紅塵紫陌肯相隨池邊苑外
相思處多種夭桃媵柳枝
仲春十日自和合歡詩四首
綠波南浦事悠悠天上人閒盡斷愁却扇風光
生帳底廻燈花月在床頭平翻銀海填河漢别
築珠宮館女牛試與鴟夷相比竝五湖今日是
歸舟
其二
綺窗春柳覆鴛鴦萬線千絲總一香應有光芒
垂禁苑定無攀折到垣墻宮鶯啼處爲金屋海
燕棲來卽玉堂最是風流歌舞地石城山色接
吳昌
其三
數峯江上是郞家翰苑蓬山路豈賖立馬何人
論共載驂鸞有女喜同車飯抄雲母層層雪筆
架珊瑚叚叚霞宿世散花天女是可知天又遣
可花
其四
畫屛屈戍綺窗深蘭氣茶香重幄隂流水解翻
筵上曲遠山偏識賦家心詩成刻燭論佳句歌
罷穿花度好音休擲丹砂成狡獪春宵容易比
黃金
春游二首
踏靑車馬過淸明薄靄新煙逗午晴日射夭桃
舍色重風和弱柳著衣輕春禽欲傍釵頭語芳
草如當屐齒生每向東山看障子不知身在此
中行
其二
韶光是處著芳叢轣轆香車輾鏡中拂水礀如
圍繡帶石城山作畫屛風柳因鶯淺低迷綠花
爲春深歷亂紅璧月半輪無那好碧桃樹下小
房櫳
江上宿繆西溪從野堂故人及諸郞君置
酒感歎而作
瓦燈布翣野風吹碧血銷沉山鬼知兩字銘旌
還有日一棺窀穸尚無期丁寧語笑追筵几戌
削衣裳憶履綦老淚綆縻揮不得江天雲濕雨
如絲
送涂德公秀才戌辰州兼簡石齋館丈
霜飛風擊白虹橫終古還看馬角生仗鉞不煩
收李固舉幡已許訟陽城爲臣爲友皆成是從
死從軍總一行太息輟耕何所道炷香稽首頌
王明
題將相談兵圖爲范司馬蔡將軍作
錦州城中塵堀堁大槍五旛紛么麽廿載軍儲
困劒鐵四海供輸窮箭笴當宁旰食求幹濟中
朝辰告資剥&KR1833;金甌破碎繇朱提玉燭叢殘爲
靑璅水上徒占頳尾多天邊未見旄頭墮忍看
北極獨焦勞但看南箕又軒簸火燒武庫議曲
突風急中流選棙柁廟郞誰子紆籌策圖畫有
人殊砐硪鴟夷舊策意匠精龍圖後身腹甲果
垂簾白晝嘗深念蔽榻紅塵正匡坐憂國何時
兩頰肥籌邊更見雙眉鎖側席有人面相向虎
頭燕頷呈決惈俯躬無乃問韜&KR4035;奮臂何當支
拉攞料理茗香亦經濟位置琴書自帖妥童子
夾侍狀蕭閒甁花低垂意婀娜圍棋長日非等
閑淸嘯中宵笑侈哆羽扇綸巾葛武侯緩帶輕
裘祭征虜此時前箸借幕中他日戎衣拜道左
眼中二老故自佳世上高人正亦夥豈無峴南
共黍飯亦有衡山撥芋火指撝醜虜成沙蟲睥
睨公侯類蜾蠃畫師畫師汝何頗再㒵一人胡
不可猿公石公非所希天津老人或是我
效歐陽詹翫月詩
崇禎壬午八月望我生六十一中秋少年對月
不解翫長大翫月多牢愁今年端憂值多暇蕭
辰佳日心悠悠疾雷掉車天膜破急雨迎陳陽
歊收須臾捧出端正月挂我東閣昇西樓靑天
無塵淨如埽綵雲頽空凝不流平沈大地作銀
海改換人世成珠丘金波穆穆映八表天門蕩
蕩開四游林木分明羽毛恐滄江徹底魚龍憂
恰如身逢堯舜淸明世燭房月殿光彩徧九州
人閒喧呶競宵宴老夫歡忻搔白頭人言中秋
月節候配五行秋者金之氣月者水之精水得
金而盛月因秋更淸此夜平分後金水互虧盈
一墮西巖又隔歲譬如天醉那遽醒老夫念此
意騷屑東家笑語闌南鄰歌管闋促織瞿瞿隂
蛩切切壁&KR1335;殘燈揜菼明滅倦婢鼾睡高病婦
嚬呻歇蔽榻芳塵凝盈尊昔酒竭老夫傍徨屛
營不能寢獨倚闌干顧影問明月試問今夜月
穿雲便炤閣道西(叶先)帝車中央自昏旦三能兩
兩猶比連紫宮台階光晻藹似避月駕成延遷
招摇梗河杳相隔客星退次玄戈偏紛紛車騎
颭滿野御策睒睒王良前試問今夜月橫空已
炤三門東明堂髣髴羅宿衞騎官積卒堆沙蟲
北箕敖客狀突兀卷舌附耳紛追從東壁圖書
儼乙夜文光祕府收朦朧試問今夜月取次曾
炤天庫無天街一條直如箭旄頭罕畢淪前驅
昴明畢暗胥失色尺組奴孽應稽誅參伐左足
陷玉井鮮卑戎狄芒角殊試問今夜月東井東
南星矗矗狼星高張弧矢曲北落師門闇外蕃
天壘翻向虛南哭蚩尤旗長彗偏指五鏠旬始
光鏃鏃當陽匿影遜黃道昏夜敢與月徵逐可
憐今夜月不炤渝海冰北鎮祠下爟火絶錦州
城邊血浪起胡兒角吹漢兒曲漢人骨築胡人
壘可憐今夜月不炤襄雒陽紅袖登車松漠近
白衣游䰟道路長空餘大隄繞高峴忍向銅駞
望北邙可憐今夜月還炤廬江郡居巢湖水叢
賊巢金斗城中失金印教弩高臺飛鐵鏃亞夫
古墳滿妖燐可憐今夜月還炤大梁城重圍未
解類月暈傳烽飛礮徹夜明金梁橋空月如舊
獻王樂府誰人聽喝月月不行邀月月不止問
月月不應如規瑱兩耳下方昏墊了不知結鄰
黃文者誰子無爲眊&KR2765;徒問月妖魔反在月宮
裏人言金蝦蟇跳梁大無賴如兔顧在腹蝕月
吐光怪又言月中桂婆娑百畝外屈曲蔭大蟇
盤互作患害峨峨淸虛府二物爲芥蔕能令月
宮窄更使月光殺蝦蟇不服罪張頥哆嘴鳴呀
呀幸逃上帝誅與磔遑敢突䆷仍把沙桂樹在
丹路丁丁尋斧嘗交加繞身創瘢療不得何能
庇彼癡蝦蟇仙人暫輟修月斧向我拱手長咨
嗟老桂擁腫亦何咎蝦蟇璅碎不足科君思隻
手捫天橫身蕩災祲胡不梯雲入月伸紙彈姮
娥姮娥本非天上女乃是堯時諸侯妻控絃助
羿彈九日解羽坐使陽烏微一朝竊藥奔月窟
逋逃抵死不肯歸虎齒何曾拜金母龍工却欲
師湘妃投壺調笑素女竝擲米狡獪麻姑齊嘗
儀占候良漫漶有黃枚筮果是非養成月精萬
萬古軒宮台室齊光輝姮娥姮娥爾曾不如女
媧氏鍊石會補靑天闕月宮八萬四千戸朝陊
暮繕工榾榾坐倚靈輪臥圓景枝柱何曾費毫
髮爾曾不如河漢女素手札札機杼閒七襄文
章擅經緯燦爛雲錦回星躔讕天帝欺窮相
絶漢橫索下禮錢爾曾不如須賤妾布帛裁製
勤婦功雖無巧心補龍衮亦有能手資天工彼
挹酒漿困南斗爾耽歌舞嬉月宮教成霓裳羽
衣曲三千年後唐天蒙阿暪玉環歡失日漁陽
兵起曲未終九辨九歌閟天上遺此滛樂梨園
中姮娥姮娥叵耐汝恨無八翼飛上靑天訴月
府月戸沈沈璅不開飛廉慵墮將誰與招呼月
御通我言望舒司轡袖手咋舌不敢干雇倩玉
兔銜章之帝所玉兔搗藥告我以不閒西河仙
人只有口喙長三尺不顧後見我飛章又心悸
倚樹不眠但摇手夜闌更漏急白露團團風瑟
瑟籬邊介鶴鳴砌下秋蟲泣月榭消香篆風床
卷書筴老夫不語亦不歎支頥癡向中庭立病
婦夢回笑空床笑我白癡中風狂誰家翫月無
歌版若箇中秋不舉觴虎山橋浸水精域生公
石砌琉璃場酒旗正臨天駟動歌扇恰倚月魄
凉何爲煩憂添哽咽懵騰噤齘夜不央秋髮紛
紛伴墜葉細雨喞喞和啼螿自從姮娥到月殿
長依金穴飛夜光但聞高歌咏水鏡阿誰彈事
騰封章章上倘蒙天一笑素娥惎汝空奔忙老
夫聽罷心惻惻低頭自問笑狂易婦言可云愼
勿聽撑腸柱肚終難釋天上素娥亦有黨人閒
白叟將安適合眼猶見星煌煌入夢仍聞笑啞
啞打門未許驚周公倒枕一任東方白
壬午中秋日誦盧仝月蝕詩吟咀再四徘徊
永歎余老矣闒茸眊墮欲如仝之涕泗交下
心禱額榻有不能也歐陽詹翫月詩有好樂
無荒良士瞿瞿之思焉乃作詩一篇題曰效
歐陽詹翫月詩或曰韓退之效玉川子月蝕
詩取其似子效翫月詩取其不似仝乎詹乎
似乎不似乎世當有知之者中秋十七日謙
益書
寄劉大將軍
頭頞參差出五兵衝鋒掠陣更專征泰山石礪
千行劒淸濟流環萬壘營擲地漆顱供飲器漂
池血瀋蘸題名篋中亦有隂符在悔挾陳編作
老生
駕鵝行聞潛山戰勝而作
鴐鵝雙飛天雨霜黑雲亘天賊壘長烽煙汳水
連渦水城闕襄陽竝雒陽其中獻賊尤佼佼毒
如長蛇疾于蚤潛山敗衂熸游䰟棄壘孤栖走
窮鳥督師堂堂馬伏波(督帥貴陽馬公)花馬劉親斫陣
多(劉帥廷佐)三年笛裏無梅落萬國霜前有鴈過捷
書到門才一瞥老夫喜失兩足蹩驚呼病婦笑
欲噎罏頭松醪酒新爇
黃長公七十壽歌石齋詹事之兄也
君不見淸漳孤臣逮繫時轟雷掣電相奔隨北
寺紛傳葦笥籍石工待琢端禮碑又不見聖
人一朝解羅網大闢虞門埽漢黨白鶴驚看華
表還金雞喜見綸竿上石公之兄隱者流蚤耽
黃卷今白頭雕龍吐鳳擅詞賦玉杯繁露傳春
秋七十長筵列孫子弟勸兄酬數千里共祝
皇恩無盡期漳海西連五溪水
送程九屛領兵入衞二首時有郞官欲上
書請余開府東海任搗勦之事故次首及
之
虜騎流聞薄紫荆頻年廟算倚徵兵綸巾督陣
推君往玉帳論功在此行僕射父兄勤遠戌江
東子弟敢長征成師誓戒先徒御最喜車攻頌
不驚
其二
百萬援兵集虎貔羯奴送死更何疑直須撒豆
堪成隊况復投醪可犒師絶轡殘雲驅靺鞨扶
桑曉日候旌旗東征倘用樓船策先與東風酹
一巵
壬午除夕
蓬蓽依然又歲除如聞幽仄問樵漁耗磨時序
心仍在管領山林計未疎爆竹聲中傳火急椒
花頌裏解嚴初閒房病婦能憂國却對辛盤歎
羽書
牧齋初學集卷第二十
牧齋初學集卷第二十下
東山詩集(起癸未正月盡十二月)
癸未元日
江天海日自新正宫柳春條淑氣生花鳥房櫳
看旋好竹梧池館報初成禁城雲護銅龍曉閣
道風廻金虎淸社叟醵錢期詛虜擬儲昔酒賀
昇平
元日雜題長句八首
靑陽玉律應三元是日朝正會禁門北闕千官
咸拜手東除上宰獨颺言(上待元輔以師臣之禮)甘泉烽
火通廷燎綈幾香煙覆殿樽朝罷開顔定相賀
年年虜退有殊恩
其二
長淮南北並喧豗鬼卒隂風捲地來計吏每憂
烽燧近援師長畏驛書催奴鋒却以長驅頓胡
馬疲於倒載回禽縱可知天意在藁街懸首不
須推
其三
淮海諸侯擁傳車長沙子弟近何如空傳陶侃
登壇約誰奉田疇間道書(淮撫史公唱義勒王馳書相約)投筆
儒生騰羽檄(無錫顧杲秀才傳號忠檄)輟畊野老奮耰鋤可
憐驕虜非勍敵狼藉游䰟待埽除
其四
東略舟師島嶼紆中朝可許握兵符樓船搗穴
眞奇事擊楫中流亦壯夫弓渡綠江驅濊貊鞭
投黑水駕天吳劇憐韋相無才思省壁愁看厓
海圖(沈中翰上疏請余開府登萊以肄水師疏甫入而奴至事亦中格)
其五
老熊當道踞津門一旅師如萬騎屯矢貫䝟貐
成死狗檻收牛鹿比孤豚懸頭少吐中華氣剺
面全褫羯虜魂歲酒盈觴淸不飲爲君狂喜重
開尊(吳中流聞大馮君鎮天津殪酋子禽一牛鹿喜而志之)
其六
廟廊題目片言中准擬山林著此翁(陽羡公語所知曰虞)
(山正堪領袖山林耳)客至敢論牀上下老來袛辨路西東
延登盡說沙堤好刺促寧憐閣道窮千樹梅花
書萬卷君看松下有淸風
其七
此生贏得老痴頑眼底孫劉亦等閒潘岳已從
槐柳列石生寧在馬蹄間中宵不作乘車夢淸
曉長舒對鏡顔鄧尉梅花侵夜發香車明日向
西山
其八
春日春人比若耶偏將春病卸鉛華綠窗舊譜
薑芽字綺閣新評玉蘂花(山礬二株河東君所扳賞訂其名爲玉蕊)
(余爲之記)曉鏡十眉傳蜀女晚簾雙燕入盧家江南
尚喜無征艦院落燒燈聽鼓撾
閩人陳遯鴻節過訪别去二十年矣
嘆息吾衰甚矣時廿年重見益凄其未通問訊
先垂淚不識形容伹記詩亂後情懷聽夜雨别
來蹤跡看殘棋憑君卷却梁溪集其對簷花盡
一巵(鴻節以李忠定公梁溪集相贈)
留鴻節
突兀相看執手時依然舊雨憶前期觀河面皺
嗟君老臨井腰懸笑我衰歷歷舊游成故鬼悠
悠昔夢在新詩客中何物留君住憑仗江梅玉
雪枝
馮二丈猶龍七十壽詩
晉人風度漢循良七十年華齒力強七子舊游
思應阮五君新詠削山王(馮爲同社長兄文閣學姚宮詹皆社中人)
(也)書生演說鵝籠裏弟子傳經㕍瑟旁縱酒放
歌須努力鶯花春日爲君長
鄭大將軍生日
戟門瑞靄接靑冥海氣營雲擁將星荷鼓光芒
朝北斗握奇壁壘鎮南溟扶桑曉日懸弧矢析
木長風送柝鈴蕩寇滅奴須及早佇看銅柱勒
新銘
魯孔孫畫竹歌
古來畫竹紛可數長慶蕭郞乃其祖(白詩丹靑以來惟一)
(人)樂天一百八十字字字蕭森是竹譜畫師畫
竹如寫眞肥皮厚肉非其倫能貌高流與靜士
豈是尋嘗點筆人吳門朱鷺好登涉華山歸來
竹滿笈倚壁揮毫每長嘯長鬛飄蕭散籜葉歸
郞昌世亦瀟灑風枝雪幹非嘗寫一莖兩莖自
點染花前酒後晴窗下朱老畫竹盈幾束粉壁
長竿森羽纛粉壁移居賃俗人卷軸叢殘散燈
燭歸郞知我愛此君便面長箋頻見分兒童竊
取友朋乞緣手散去成烟雲每言賞竹貴得意
東軒北窗饒蒨翠朱老歸郞吾眼中渭濱千畝
皆畫笥錢塘魯生字孔孫頻擕畫竹來江邨竹
深堂中坐繙閱堂前几上爭翩翻禾髥進士題
識夥近援仲圭往與可竹家南董誠有之譬如
說食腹豈果我挂魯竹堂之端草堂五月生晝
寒輕紗幅巾六尺簟竹窗盡日凭闌干孔孫爲
人皎松雪冷比霜筠直比節閒來寫竹如白雲
只可山中自怡悅我非樂天好事流一十五竿
慙見投作歌愧乏檀欒思但覺下筆風颼颼淸
隂寂寂覆茆屋棋罷閒將道書讀月落庭空一
見君世閒果有千尋竹
蟲詩十二章讀嘉禾譚梁生雕蟲賦而作
(幷序)
禾髥進士譚埽著蟲賦三十七篇援据古今極
命物理自稱原本於莊子蟲天之道及其遠祖
景昇化書而吾竊窺其指意蓋亦荀卿子請陳
佹詩之意有託而云者也元微之司馬通州賦
七蟲詩二十一章其自序以爲備璅細之形狀
而盡藥石之所宜庶亦叔敖之意傳稱禹鑄九
鼎使民入川澤山林不逢不若仁人君子之用
心古今一也余讀禾髥之賦愾然嘆息作蟲詩
十二章以詒之微之固云蛇之毒百蟲之輩亦
百而賦止於七蟲禾髥之賦蟲亦以百計而余
詩止於十二蟲余之意卽微之之意亦卽禾髥
之意也夫癸未三月十六日
蜘蛛
著物橫絲巧謀身長踦周螫人惟果腹送喜又
當頭映日文偏著漫天網不收禁持憑鼠婦吞
噬莫相尤
燈蛾
蠟炬明宵宴蘭膏炳燭房可憐爭撲觸猶欲較
低昂未許因人熱那能借壁光君看焦爛客仍
得坐高堂
蟬
貂尾同文彩緌冠用羽儀塗泥羞末品鳴噪競
高枝聒耳熒絲竹如簧亂鼓吹何須誚瘖瘂饒
舌正堪嗤
蜜蜂
淸都爲觀閣紫殿作芳叢不分針芒毒偏於甜
蜜中採花迷共主嚼蠟賺家翁又講君臣禮排
衙傲倮蟲
蛺蝶
輕薄多生種紈繻夙世羣梢花矜粉在掠蜜與
蜂分栩栩乘宵夢翩翩傍日曛滕王圖畫裏麟
閣總輸君
螢
腐草只如此餘光能幾何偶陪金殿坐長向玉
階過祕閣然藜少荒原結燐多天街昏黑候咫
尺亂星河
蒼蠅
附驥垂天表鳴鷄聒禁中巧能窺御筆誤欲點
屛風國土爲樊棘分身作蠁蟲可能汚白璧摇
翅任西東
蚊
得志昏黃夕偸生血肉身雄豪推豹脚醜類到
浮塵下策聊攻火中宵易及晨蟭螟爾何族巢
蝶自成鄰
蛔蟯
何物蛔蟯種偏能帝所游窟營䁝腑穢籍記肺
腸幽刺探攅多口鑚營並九頭三彭行僇近天
聽却悠悠
蟻
黨類聞羶夥功夫時術多眞能傾棟宇未可薄
么麽輦重潛營塢身輕穩占窠拉邏憂大厦一
木竟如何
米蟲
宛爾能蝗黍公然學蠧魚耗應雀鼠並謀豈稻
梁疎不惜春農苦頻分尚食餘秋風黃葉候爲
爾重嗟吁(用僞吳末民謠張吳王米蟲事)
蟋蟀
王井更籌急金籠幃幄長枕函聽選將簾閣看
登場盆盎成關塞輸贏一哄堂襄樊頻告急莫
惱賈平章
禾髥遣餉醉李内人開函知爲徐園李也
戲答二絶句
醉李根如仙李深靑房玉葉漫追尋語兒亭畔
芳菲種西子曾將療捧心
其二
不待傾筐寫盎盆開籠一顆識徐園新詩錯比
來禽帖贏得粧臺一笑論
癸未四月吉水公總憲詣闕詒書輦下
知已及二三及門謝絶中朝寢閣啓事慨
然書懷因成長句四首
靑鏡霜毛歎白紛東華塵土懶知聞餘光乍可
從人借乞火何當向子分老去始諳魚鳥性窮
來長傍鹿麋羣絶交莫笑嵇康懶卽是先生誓
墓文
其二
垂簾隱几坐昏朝引鏡攤書意象遥香序可堪
論甲煎彈文誰敢證甘蕉三眠柳解支憔悴九
錫花能破寂寥信是子公多氣力帝城無夢莫
相招
其三
四朝天放一遺民梧下松閒岸葛巾仕路揶揄
誠有鬼相門洒埽豈無人雲皴北嶺山如黛月
浸西湖水似銀東閣故人金谷友肯將心跡信
沈淪
其四
虛堂長日對空枰擇帥流聞及外兵(上命精擇大帥冡宰)
(建德公以衰晚姓名列上)玉帳更番饒節鉞金甌斷送幾書
生驪山舊匣埋荒草譙國新書廢短檠多謝羣
公愼推舉莫令人笑李元平
嘉禾司寇再承召對下詢幽仄恭傳
天語流聞吳中恭賦今體十四韻以識榮
感
夕烽纏斗極昃食動嚴宸帝賚旁求急天章召
對勤&KR0790;容紆便殿淸問及遺民當宁吁嗟
數班行省記眞虛名勞物色樸學媿天人(上曰錢某)
(博通今古學冠天人咨嗟詢問者再)四達聰明主三緘密勿臣東
除宜拱默北嚮共逡巡日月誠難蔽雲雷本自
屯孤生心自幸幽仄意空頻漫欲占連茹何關
歎積薪丹心懸魏闕白首謝平津感遇無終古
酬恩有百身堯年多甲子禹甸少風塵歌罷臨
靑鏡蕭然整角巾
次韻徐叟文虹七十自壽詩四首
少日秦川見此翁銀筝寳馬氣如虹春風嘗發
檀槽裏秋雨都銷羯鼓中皂帽呼盧三白轉&KR1553;
舡醉客百分空歌闌舞歇黃金盡贏得童心老
尚童
其二
棋局何當看朽柯郞當舞袖自婆娑每臨百尺
嗟莖草更倚千章笑蔓蘿鼠穴啁啾因夢少鵝
籠吐納幻人多麻姑儗送千錢酒莫惜開尊緩
緩歌
其三
荆扉晝閉突煙輕世事渾如覆舊枰薄面親知
從水冷饑腸兒女任雷鳴蚊巢蟻穴多爭鬭鴈
旅鴻賓自却迎髮白可知心幷白焚香散帙有
餘淸
其四
悠悠名利笑排場屈指東陵更首陽七十古稀
應小駐百年未滿莫嚴裝浮生作伴皆歡伯白
眼看人卽睡鄉無那當歌君不飲松風吹沸揀
芽湯
以二十千爲城北公稱壽侑以二銀琖
滿陌靑蚨滿百年爲君取酒祝長筵麻姑笑殺
臨安姥要索方平買酒錢
次韻
銀琖雙雙介壽年更將瓜果助紅筵天孫自有
天錢使不比牽牛只欠錢
輓西蜀尹西有(長庚)二首
長庚晝隕蜀崗頭井絡星躔闇斗牛盍以三號
觀季扎(余詒書其尊人子求俾從延陵嬴博之禮)誰從永夜問班彪
(余與西有未識面)萬言書上黃扉寢(西有爲余上書蜀相不蒙省答)七
字詩來靑簡休(往有長句相答)死骨可憐猶蹭蹬夔門
烽火接荆州
其二
濟物安民事已賒空餘一木寄天涯墓前定有
聰明樹世上應無富貴花不瞑目猶營四海未
亡䰟巳度三巴傷心豈合揚州死是處垂楊有
暮鴉
答嘉善夏雪子枉寄兼訂見過二首
淸文麗句滿奚囊吳越才人敢雁行初日芙蓉
謝康樂月中楊柳孟襄陽蓮花漏點淸宵雨貝
葉經繙靜室香聞道孤山新結隱秪應配食水
仙王
其二
汗竹溪藤卷帙紛千金敝帚漫云云百年自笑
吾攻愧後世還期子定文閣涌諸峯山有月窗
含半野水如雲傍簷乾鵲何時噪洒埽先除蔽
榻塵
中秋日得鳳督馬公書來報勦寇師期喜
而有作
衡門兩版朝慵睡簷前鵲喜喧墜地鶡冠將軍
來打門尺書遠自中都至書來尅日報師期正
是高秋誓旅時先驅虎旅淸江漢(左帥還兵扼九江)厚
集元戎出壽蘄(馬公督花馬諸軍自壽州出蘄黃)伏波威靈天
所付花馬軍聲鬼神怖郢中石馬頻流汗漢上
浮橋敢偸渡(獻賊作浮橋渡漢江聞大兵至一夜撤去)浹旬風雨洗
靑冥璧月今宵出廣廷老夫洗醆酹尊酒再拜
先占太白星
燈下看内人插甁花戲題四絶句
水仙秋菊並幽姿插向磁缾三兩枝低亞小窗
燈影畔玉人病起薄寒時
其二
淺澹疎花向背深插來重折自沈吟劇憐素手
端相處人與花枝兩不禁
其三
懶將沒骨貌花叢渲染繇來惜太工會得遠山
濃淡思數枝落墨膽缾中
其四
幾朵寒花意自閑一枝叢雜已斕斑憑君欲訪
缾花譜只在疎燈素壁閒
三良詩
三良者商丘叚增輝含素沂州高名衡平仲遂
安汪喬年歲星也崇禎戊辰賊䧟商丘含素謝
賢良辟召率鄉人扞賊賊再攻䧟之與翰林馬
剛中俱被執不屈而死辛已春賊圍大梁平仲
以御史巡方乘城擊却之上特命以僉都撫
豫賊去圍我師于郾歲星以秦督赴援遇賊于
襄城力戰死之是冬賊復圍大梁平仲固守經
年九月汴沈于河平仲渡河而北賊解去得請
歸里奴兵䧟沂平仲夫婦罵賊死之嗚呼是三
君子者皆余及門之士余稿項黃馘視息牗下
觀其接踵死事橫身殉國有餘媿焉白樂天有
哀二良文余放之以哀三君子作哀三良詩
段賢良含素
段生湖海士矯志營儒術道心旣渟泓俠氣亦
逬逸臂鷹弄丸劍亡羊視佔畢結客少年場摳
衣大儒室玄纁有道聘銅墨邑宰秩折腰恥鳴
琴蒿目憂化瑟投劾謝京華襆被返蓬蓽汝雒
彌祲氛汴宋連狂獝奔竄咸戴頭迎降多屈膝
拊心念多壘奮袂起投筆部署及婦女饋餉罄
饠饆孤城我援絕悉衆賊勢壹衝梯舞崔嵬礟
石碎觱栗城陷屍撑柱巷戰血泌瀄堂堂馬翰
林並馬困綆繘生得齊慨慷逼降互呵叱南雲
敢後死臧洪意同日聖朝崇死優所司奏報
失千秋萬祀後雙廟應崒嵂余昔坐鈎黨訟繫
拘請室子來訪幽囚再拜慰繭疾遂請職槖饘
奮欲負斧鑕重趼赴函丈酹酒祝元吉昂藏論
節義顦顇數國恤盈朝誰負擔舉世盡巾櫛植
冠髮如竿流吻涎欲溢斯人猶在眼其言良可
質篝燈見光芒摳衣想削戌哭罷霜滿天詩成
月東出入戸長嘆息隂風助啾喞
汪中丞歲星
汪子循良吏斤斤飭簠簋修謹固足多剸割亦
可倚一朝擁旄纛三秦爲賜履雄邊當重寄豈
能稱指使況復覆軍餘兵殘將亦弛驚魂怯鼓
鼙敗氣蒙壁壘賊兵下宛雒軍威捲熊耳乘勝
圍郾城援師絶蜉螘牽率殘傷卒長驅與角觝
賊遂拔圍來其行疾如鬼士飽如狼噬馬騰競
帆駛我師不能軍轍亂復旗靡哀哉二萬人刲
屠盡羊豕堂堂大中丞孤身策馬箠首已離魚
劍胸猶集蝟矢嗚呼數年來盜賊易綱紀奕棋
國謀誤兒戲師律否武夫保項領文臣塗腦髓
項城傅(宗龍)喪元襄城汪折趾甲棄戰場外馬
歸賊營裏徵兵摶泥沙催戰促刻晷但知赴期
會誰復量彼已歸元國子生免胄先軫喜三敗
誰能反一死亦可矣憶子爲郞時矯時柱頑鄙
抗論每仰屋憤盈或抵几褁革固所期輿尸亦
求是哀哉殉國心耿耿殁猶視長歌聊慰藉人
生會有死不見韓城相低頭向槃水
高侍郞平仲
平仲巡兩河攬轡出西臺勍寇方燎原宛雒蕩
劫灰移師圍大梁投鞍成覆敦登陴七晝夜死
守憑崔嵬累卵我勢急中目賊熖推(流矢傷闖賊目賊遂)
(南去)保汴唯女勞國功帝念哉遂膺全豫寄旌
節煥昭回解嚴踰夏秋悉衆賊復來長壍截飛
鳥巨礟轟殷雷潛隧穿地裂梯衝舞風頽及堞
骨相柱薰穴尸成堆負戸我告病濡褐敵未衰
是時諸道兵左次大河隈半夜朱仙鎮十萬潰
喧豗沈城聲援絕饋運角道隤攂石盡發棟陳
焦資炊骸噬指徒慟哭大臨誰告哀河伯爲解
圍洪流夜擊礧我師旣北徙賊戈亦南回優
詔許休沐寵秩旌厥能還家甫抹馬虜入沂城
隳抗辭罵凶醜並命捐匹儕吁嗟忠壯士糾纆
罹凶災賊鋒乍撞㧙奴刃旋提搥自從兵興後
屠潰自相偕金柝不夜擊和門嘗晝開九攻敵
巳窮三板志不乖方鎮皆斯人王略寧未恢何
當大星隕坐見長城壞我非哭其私惜此天下
才
綘雲樓上梁以詩代文八首
負戴相將結隱初高楡深柳愜吾廬道人舊醒
邯鄲夢居士新營履道居百尺樓中偕臥起三
重閣上理琴書與君無復論榮觀燕處超然意
有餘
其二
麗譙如帶抱簷楹置嶺標峯畫不成窣堵波呈
雙馬角招眞治近一牛鳴琴繁山應春絃響月
白香飄夜誦聲還似玉眞淸切地雲窗風戸伴
君行
其三
曾樓新樹綘雲題(紫微夫人詩云乘飈儔衾寢齊牢攜綘雲故以綘雲名樓)
禁扁何殊降紫泥初日東南長自炤浮雲西北
任相齊花深䋄戸流鶯睡風穩雕梁乳燕棲一
曲洞簫吹引鳳人閒唱斷午時鷄
其四
三年一笑有前期病起渾如乍嫁時(泛舟詩云安得三年)
(成一笑君病起恰三年矣)風月重窺新柳眼海山未老舊花
枝爭先石鼎搜聯句薄怒銀燈算劫碁見說秦
樓夫婦好乘龍騎鳳也參差
其五
綘雲樓閣牓齊牢知有眞妃降玉宵匏爵因緣
看墨會(紫清眞妃示楊君有匏爵分味墨會定名之語)苕華名字記靈
簫(眞妃名鬱嬪字靈簫並見眞誥)珠林有鳥皆同命碧樹無花
不後凋擕手雙臺攬人世(擕手雙臺亦眞妃語)巫陽雲氣
自昏朝
其六
燕寢凝香坐翠微辰樓修曲啓神扉逍遥我欲
爲天老恬澹君應似月妃霞炤牙箱雙玉撿風
吹綸絮五銖衣夕陽樓外歸心處縣鼓西山觀
(去)落暉
其七
寶架牙籖傍綺疏仙人信是好樓居風飄花露
頻開卷月炤香嬰對較書拂紙丹鉛雲母細篝
燈簾幕水精虚昭容千載書樓在結綺齊雲總
不如
其八
駕月標霞面面新玉簫吹徹鳳樓春綠窗雲重
浮香母翠蠟風微守谷神西第總成過眼夢東
山猶少畫眉人憑闌其指塵中笑差跌何當更
一塵
癸未除夕
三年病起埽愁眉恰似如臯一笑時漸喜閨門
歡有緒劇憐海宇亂如絲昇平節物椒花在感
激心情臘酒知莫訝骰盤爭喝遣要將連擲賭
王師
甲申元日(附)
又記崇禎十七年千官萬國共朝天偸兒假息
潢池裏倖子魂銷槃水前天策紛紛憂帝醉(賊入)
(長安)台階兩兩見星聯衰殘敢負蒼生望自理東
山舊管絃
牧齋初學集卷第二十下
