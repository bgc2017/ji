牧齋初學集卷第一
還朝詩集上(起泰昌元年九月盡一年)
九月初二日奉
神宗顯皇帝遺詔於京口成服哭臨恭賦挽詞
四首
竹符頒郡國玉几罷音徽率土悲風動敷天泣
露晞淸霜明祕器紅葉掩容衣慟哭江城暮秋
笳起落暉
其二
太姙胎而教甘盤學後臣(指江陵張相)營齋嘗念母
步禱爲憂民靜攝周函夏分封斷鬼神南郊傳
累德哀策屬何人
其三
在宥羣方理高居庶物新天爲摧醜虜(關白平秀吉自)
(斃)地不愛金銀(言開採之役)楊柳深宮月梧桐别院
春昇平多故亊載筆詢遺民
其四
北極升遐日南徐慟哭時攀髯生有願臨穴死
無期侍從朱衣隔臚傳玉筆遺奔喪吾豈敢亦
欲報恩私
九月十一日次固鎮驛恭聞
泰昌皇帝升遐途次感泣賦挽詞四首
御極恩方布登遐詔巳刊生存臣子恨死孝
帝王難鳳闕秋霜滿龍樓夜雪殘見星吾敢後
慟哭向征鞍
其二
妖星頻貫掃白氣久纏綿將作荒三殿(上詔修三殿)
材官哭九邊(上登極卽餉九邊二百萬)起居宮掖祕淸削御
容傳國史徵何代三朝幷一年(時亟議改元未達踰年之禮議)
(者卒以爲譏)
其三
丹地飛章日靑宮側席時憂危宗社竝訶護鬼
神知禁近終難問彌留竟可疑盈朝董狐筆執
簡欲何施
其四
憑几將傳命垂衣尚視朝重隂才見晛徧雨不
崇朝德自三旬著功難百世祧吾君幸有子十
六誦唐尭
嫁女詞四首
余初登第旋奉先人諱里居奉母垂十有一年
乃詣闕補官是時神廟上賓國論喧豗遼宼
隳突别母北上中心惻愴而作是詩也
中堂何喧闐明燭耀銀缸箱簾啓萎蕤刀尺聲
硠硠大姊裁羅𥜗小妹熨袴襠鄰女贈錦叚雙
雙繡鴛鴦阿母髩婆娑篝燈理中裳阿母向我
言撫汝嬌且長十載違汝家頓顇類媰孀輕軒
宵在門重整嫁時裝女行欣有家阿母心內傷
牽衣告阿母背指燈燭光女身如明燭影在阿
母旁
其二
有家亦云久結縭在高堂云胡背君子不得奉
尊章歸寧十餘載道路阻且長欲絶忍棄捐欲
往河無梁戢身事慈母顧影守帷房獨坐親圖
史行步施珩璜懷哉芣苡詩誦彼浥露章豈若
魯潔婦陌上行採桑菟絲生陂田終不慕高岡
芙蓉悴秋風其名爲拒霜我生不有命胡爲怨
空床
其三
空床雖獨守終然念所天主人良高臥臧獲偷
晏安薪突誰與徙井臼或不完祭祀廢舂割宼
盜隳牆垣百憂攪我心逼逬不得言搥床復倒
枕豈爲兒女歡終身一與齊棄捐永相關况我
非棄婦何能不汍瀾不見&KR0238;室女倚柱起長歎
其四
長歎亦何爲會合當有期懷君雙明珠中夜生
光輝沈淵何足悼光彩諒不虧縞衣與綦巾理
我嫁時衣袨服及春風何能待秋時醜婦憎明
鏡衆女疾蛾眉琴瑟貴靜好閉戸理朱絲行行
遠阿母回頭涕漣洏翩翩辭歸燕向我飛差池
吳門寄陸仲謀大參
步屧相呼倒接㒿東阡南陌夜歸遲檀槽奏罷
翻新曲樺燭燒殘覆舊棋燕賞花時無主客催
徵酒社有文移謝公底事情懷惡只爲中年有
别離
渡江二首
京江南北路不到十餘年歲月看如此風波意
眇然浮生催渡客宦況釣魚船何事眉山老歸
期只問田(東坡金山詩云我謝江神豈得巳有田不歸如江水)
其二
山城如畫裏一櫂亦悠哉鈴塔晴相語魚龍靜
不豗澄江千嶂見秋水片帆開約略金山寺曾
聽粥鼓來
儀真西十里褚家堡公館壁版晉江李伯
元作修館記其文有宋元名家風致李未
嘗以文章名於世其文集亦不傳感而題
其後
漆版摩娑字半湮蟲絲鼠跡暗承塵文章頗似
褒城驛可有停車點筆人
過淸流關讀尹二員外(嘉賓)題壁詩云莫
道時淸關失險勇夫重閉自春秋歐陽公
曰漠然徒見山高而水淸其意尤可感也
輒書短歌繼之
南滁介恃江淮土淸流一關作門戸山環徑複
路砑然萬馬盤空忽軒舞關門懸霤通井榦逶
迤中原去莫捍臨濠王氣芒碭雲後却前迎勢
凌亂我來吊古淸流關升關四望山孱顔山高
水淸如昨日戰壘剗削沙蓬閒淸流失據暉鳳
死十五萬人刲羊豕降巳分樹石頭釣絲何
用量江水承平天地無北巾車舂糧從所適
勇夫重閉自春秋尹生之言使我憂
過滁州懷李三長蘅長蘅偕上公車愛滁
陽山水有異時吏隱之約故及之
十五年前再往還停車猶記竝開顔風霜宛爾
如君秀泉石依然笑我頑行役總歸鴻爪跡懷
人仍在馬蹄閒環滁官舍琴臺畔拄笏知誰解
看山
南滁望滁陽王廟遂趨臨濠道中感而有
述
我車出南滁遂走臨濠道帝鄕多白雲王侯盡
宿草𬗟懷滁陽王一旅起傭保眞龍潛魚服椒
塗附蘿蔦家人畜帝后天子呼翁媼遺業
資龍興殘軀沒雲擾廟貌良巳隆血胤終莫考
麗牲碑版傳立馬墓田杳嘯歌感牧竪惆悵詢
父老我觀草昧初羣雄覬大寶逐鹿分犄角探
龍競鱗爪眞人信天授詎能一劒埽牧羊蕩秦
灰銅馬啓漢造赫赫高光業驅除豈云小滁陽
追王陳亳都紀年渺史存有諱忌國往無繼紹
故事亥豕譌殘書蠧魚飽善哉秦楚際遷史著
月表寄語石室人放失事搜討
臨淮田舍題壁贈王鶴年
坦腹便便腰十圍鐵衣抛却臥牛衣恨君不度
三岔水生取歸
彭城道中寄懷里中游好次坡公在徐寄
邦直子繇之韻四首
少小論交杵臼閒十年漂泊共郊原燈窗颯颯
秋風急簾閣蕭蕭暮雨喧笑口嘲轟巾角墊書
籤狼藉酒杯翻停車欲作相尋萝睡眼揩時淚
巳呑
其二
臺頭急雨懷邦直東閤凄風對子繇偶到彭城
尋舊事轉於行役起離憂竊紅吾谷楓霜蚤收
渌西湖荻水秋料得諸君嘗共醉不知曾話阿
儂不
其三
料峭西風汴泗閒江東應念裌衣寒軟紅三尺
新閨萝嫰綠千章舊釣灘拂水鶯花春寂寂彭
城風雨夜漫漫情知五百年閒事銅狄摩娑不
忍看
其四
十日京江不滯留故人趣别我先憂髥龔喜作
班荆語短許空期彈鋏游擁髻風情傳後閤胡
床談笑憶南樓掉頭終擬隨公等浩蕩春波戲
白鷗
徐州雜題五絶句
彭城十日水奔流太守行呼吏卒愁河復詩成
無一事羽衣吹笛坐黃樓
其二
重瞳遺跡巳冥冥戲馬臺前鬼火靑十丈黃樓
臨泗水行人猶說覇王廳
其三
柳老花殘木葉秋西風斜日總牽愁天涯大有
多情客不忍經過燕子樓
其四
磨盤嶺過出淮東捍索如雷百丈洪陸走要知
山下路舟行莫使滿颿風(要知山下路莫使滿帆風皆吳語)
其五
鴉軋爭看濟渡舟人如鳬鴈集汀洲褰衣滅踝
君休笑自古黃河是濁流
丁未春與李三長蘅下第竝馬過滕縣貰
酒看花巳十四年矣感歎舊游如在宿昔
作此詩以寄之
滕縣春來花萬樹花白花紅夾煙霧交加嫩繠
欺豔陽灼爍繁英炤日暮今我來時秋巳老柳
秃槐黃隕霜露風雨依稀下第身鶯花指點停
車路與君過此十四春日月如梭事錯互靑春
作伴更幾廻紫陌看花是前度花開花落下成
谿征人合沓從此去花前掉臂去復來縱見花
開有何趣羡君眞作淡蕩人閒郎牽舟湖上住
山僧扣門分盤餐榜人刺舟乞絹素西湖煙水
收渌波靈隱霜林放紅雨征途茫茫君倘憶淸
萝悠悠我難赴推尋舊跡如見君花白如銀咏
君句(長蘅寄余詩云穀城山好靑如黛滕縣花開白似銀)沈吟感歎日欲
西爲君酹酒田文墓
鄒縣謁孟子廟
巋然騶國里廟門鎖蒼翠鬱盤千年宮檜栢留
浩氣末學紛壇墠講堂開馬肆妾婦充朝著從
橫樹師帥獲禽良巳詭率獸一何恣嗚呼七篇
書無乃墜於地棟宇自古昔誰與任塗塈下車
淚泫然再拜濕階戺
大風發穀城山
驅車穀城山㓻風旋如塊厓端殷崩雷石角噫
衆籟合沓饑鴟號排蕩飛鷁退首塗失西東亭
午轉冥晦天窄危徑裏日蕩浮埃外輿謼徒侶
錯馬旋尾鬛對跼步蹴石根却行壓人背登頓
鳥道半經亘蟻封內歇鞍方問塗息肩始一喟
行看日車斜坐喜坤軸在行邁固有時冥升信
多晦善哉前車戒斯言旅人昧
發茌平過高唐州
今日宜行旅天淸日融融徒御行且歌人馬欣
相從朝發魯連邨却過平原封顧此風日美念
彼道路窮駕車役童竪束燎責老翁袒肩驚肉
鞍頓足嗟骨舂弓劒趣傳遽竿牘疲郵筒使車
風颯沓飛騎塵冥濛民勞思小康財盡歌大東
嗟我亦何人晏坐安車中
河閒城外柳二首
日炙塵霾轍跡深馬嘶羊觸有誰禁劇憐春雨
江潭後一曲淸波半畝隂
其二
長條垂似髮鬖鬖拂馬眠衣總不堪昨夜月明
搖漾處曾牽歸夢到江南
佟宰餉刁酒戲題示家純中秀才
刁酒沾唇味許長河閒才得一杯嘗儂家酒譜
卿知不記取清甘滑辣香
其二
北酒盈尊菜滿盤每因西笑憶長安如今又想
南茶喫悔擲槍旗上馬鞍
和范致能燕山道中絶句八首
吾郡范文穆公(成大)以乾道六年使金自渡淮
至燕山塗中有絶句詩一卷自白溝河抵會同
館凡八首則余入畿南所經歷道也吊古憂時
感歎天水金源遺跡援筆屬和情見乎辭庶幾
效矇瞽之義焉
白溝河范詩注云在安肅北十五里闊
才丈餘古亦名巨馬河夲朝與遼人分界
處
遼宋分疆一線流白溝人說是鴻溝兩河三鎮
全輸却殘局休論十六州
范陽驛范注云涿州驛墻外有尼寺二
鐡塔夾塗如雪俯瞰驛中
朔漠風來語鐸鈴浮圖如雪夾郵亭使臣中夜
頻欹枕替戾岡音或可聽
琉璃河范詩云琉璃河上看鴛鴦注云
在涿州北三十里極淸泚茂林環之尤多
鴛鴦千百爲羣
花石綱殘花鳥稀紇于山雀幾時歸琉璃河上
乘軺客愁見鴛鴦對對飛
灰洞范注云在涿北燕南之閒兩旁皆
高岡無風而塵土坌集不辨人物
燕南涿北殺愁人灰洞無風自起塵一片江南
圖畫裏西湖秋月石湖春
良鄕范注云燕山屬邑驛中供金栗天
生子皆珍果又有易州栗甚小而甘
攬轡嘗新一歎嗟山梨易栗帶胡沙宜春小苑
芳菲日首蓿葡萄屬内家
盧溝范詩云草草輿梁枕水低蓋文穆
過時此橋尚未甃石
巳割燕雲却罷休使車容易度蘆溝桑乾河水
輿梁下依舊長流繞汴州
蹋鴟巾范注云金接伴使田彦臯所褁
蓋胡服也
鵕䴊貂鶡總紛紛巾幗何曾遺(去)虜人冊使南
來恭謝北不知誰戴蹋鴟巾
會同館范注云燕山客館也遼人館本
朝使巳謂之會同館
攬轡乘軺使指同(攬轡錄致能使金所撰也大中祥符路振使遼有乘軺錄)
燕賓館宇雜華風會朝靑海班三恪莫訝胡兒
說會同
附錄舊詩
吳門送福淸公還閩八首(甲寅)
都門祖帳藹如林却望彤墀淚不禁出處頻煩
明主念安危何限老臣心萝回漸覺朱衣遠身
退初知白髮深林下有人君側少知公未忍說
投簪
其二
上帝高居儼肅雍中書退食敢從容舉朝水火
和羹苦于野玄黃戰血重四海憂來頻緩帶隻
身朝罷每扶笻可知報主心如醉久矣愁聽長
樂鐘
其三
介圭爭望錫河山忍聽優歌枯菀閒春盡親王
將就國夜分御札尚封還赤心自愬縈千折丹
地頻驚扣九關羽翼巳成商老去漢庭容易點
朝班
其四
聖母上賓遺詔出普天開讀淚幷流楚宗係累
泣相見高廟衣冠欣出游(楚宗囚高墻十餘年至是得釋)玉
几自天親改削珠厓何日罷征求(詔條列捐礦稅一欵上)
(御筆抺去)如椽大筆盈懷袖莫忘山東父老憂
其五
甘陵南北久分岐鵷鷺雍容彼一時抗疏有人
盈瑣闥顧名無闕省罘罳恩牛怨李誰家事白
馬淸流異代悲八載調羹心赤苦臨行諄復外
庭知
其六
傳宣鈴索待中宵夙夜寧知帝座遥自分朴忠
要聖主何煩激切擬先朝(之國時大臣相要伏闕公不可)丹
墀虎豹紛相伏白簡魚龍莽自驕摒擋篋箱留
諫草欲令惇史記唐堯
其七
拂衣歸揖武夷君九曲僊山帝許分釣碣自
携新煉石卧床還弄舊書雲朝班改隷三元會
錫命裁成十賚文斗柄聸相仍在手幔亭光氣
夜氤氲
其八
閩海爭傳岳降神匝天弧矢護生申契丹使亦
知无老回紇占應見大人代許孤忠留一柱
帝思耆德撫三辰吳門咫尺鄰閶闔珍重東山
五畝身
繡斧西巡歌四首爲徐季良先生作(乙卯)
繡斧西巡不暫停猿啼宇怨蜀山靑胡床襆被
蕭然去片石留爲劒閣銘
其二
僰霧巴煙蜀道遥每瞻參井歎中朝知君未愜
澄淸思又過淸江萬里橋
其三
淸時指佞豈塗窮眊筆看他御史驄莫道一鳴
都斥去能言鸚鵡在雕籠
其四
監察繇來比蜀椒不應開口在中朝遷官解道
如甘子甘子心頭苦自饒
夜泊滸墅關却寄董太僕崇相四首(戊午)
滸墅關前薄暮過孤裝窮客免譏訶榜人莫訝
逢迎少津吏繇來殿最多(同年生榷關不出)過雨洗鐺
㪺慧水迎風倚櫂按吳歌十年漂泊中宵夢怕
聽霜林振鳥窠
其二
闔廬城下雨蕭蕭有客方舟共策遼(謂崇相也)直北
總憑山海障自東莫斷㦤河腰鑚刀可忘降夷
狡賜劒還防宿將驕更說天街多客宿起占箕
尾坐中宵
其三
吳兒誰復說韓徐勛業空傳琬琰書近見閩中
董應舉頗推吳下呂純如身經海道千盤險血
濺貂璫十指餘但使羣公皆女輩不才甘自老
樵漁
其四
宿火熒熒冷不除酒溫時復點殘菹更長細聽
關門柝燭短麤繙海漕書下水帆檣過越嶠中
宵絃管接姑胥淸平時節繁華地襆被孤蓬信
所如
疉前韻荅何三季穆
通籍金閨數載過閒門羅雀省人訶春心駘蕩
花閒少秋髮&KR0813;紛酒後多但說艱危三太息每
逢朋舊一悲歌五湖只在蒹葭畔漁火衝寒警
鴈窠
其二
衝車格格馬蕭蕭天下徵兵盡度遼係累行人
傳秃節參夷降將詫橫腰每憂畢口星非舊誰
禁旄頭氣不驕報國自慙無一寸坐聽瞽史度
寒宵
其三
年來災沴逼揚徐碩鼠曾占草木書(有羣鼠渡江之異占)
(在草木子)湖海憂危惟汝獨菰蘆豪傑更誰如燈窗
俛首心堪折書案籌邊淚有餘春暖洞庭蝦菜
好可能削跡共佃漁
其四
氛祲冥冥歲逼除行吟自採澤邊菹星占未解
靈臺奏雲物眞慙太史書鐵鎖樓船還建業龍
衣御酒自姑胥裁詩共有河山淚感激飛騰我
不如
除夕冉疉前韻和季穆寄黃二子羽之作
兼示子羽
除夜閒門泠落過桃符土梗也相訶禰衡姓氏
投人少韓愈文章逐鬼多幕燕頻煩春社語邨
雞愁絶夜分歌五行記異憑誰驗鸜鵒年年識
舊窠
其二
隕霜猶未殺菅蕭約略年光轉泬遼低亞梅花
先索笑欠伸楊柳欲舒腰冰侵綈几書籤冷衣
覆香篝侍女驕煨芋焚枯吾事足莫將風雪厭
寒宵
其三
黃簾綠幕漏徐徐短檠頻挑夜勘書蓻苑叢殘
稂莠在文人凋謝槿花如金華絶學吳黃後(金華)
(謂宋文憲公吳淵穎黃文獻文憲之師也)太僕遺編歐柳餘(謂崑山歸熙甫)
寄語吾徒須努力張羅休效一囊漁
其四
殘雪流澌入礀除歲華荏苒度鹽菹人情簡點
惟除目世事參差似曆書仕路無因同鼠穴儒
生何計勒狼胥眼中二子非凡鳥且共翺翔尺
鴳如
牧齋初學集卷第一
