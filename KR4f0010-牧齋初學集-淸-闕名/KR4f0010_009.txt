牧齋初學集卷第九
崇禎詩集五(起己巳八月盡四年辛未)
己巳八月待放歸田感懷述事奉寄南都
諸君子四首
留都文物漢西京虎踞龍蟠集俊英高廟神
靈嘗陟降中朝佞倖敢縱橫瑣闈月白鍾山曉
烏府霜寒淮水淸望盡浮雲天北極長安應見
泰階平
其二
舊京淸議仗羣公驛騎橫飛諫紙風拜表日行
黃道裏焚香心在綠章中唐麻感激排狐鼠漢
黨分明辨鳦鴻主聖時淸還努力孝陵佳
氣正葱葱
其三
三老衣冠在白門淸朝麟鳳尚郊原積薪國有
優賢意碩果天遺舊德存安石流風傳賭墅半
山陳跡說爭墩金陵歷歷前朝事退食還應一
笑論(三老謂司農鄭公三俊大憲陳公于廷大理徐公良彥也)
其四
白浪橫流捲濁河餘生剛比一毛多羣公正議
排閶闔聖主深仁解網羅小圃春隂閒汲甕
孤舟野水老漁蓑輪囷尚有心期在獨倚樵風
寄浩歌
反東坡洗兒詩己巳九月九日
坡公養子怕聰明我爲痴獃誤一生還願生兒
獧且巧鑚天驀地到公卿
宋比玉過訪虞山將别以六絶句爲贈
落葉蕭蕭響徑莎兒童却掃遲相過看君漫滅
懷中刺恰稱閒門有雀羅
其二
突兀長篇賦荔支主文譎諫起人思歌樓酒壁
從揮灑且莫流傳諷諭詩(比玉賦荔支長篇有樂天諷諫之遺)
其三
五斗酒應饒下物八分書足張(去)吾軍疎窗小
閤初冬夜月落歌殘可少君
其四
吾谷丹黃似夢中經過每欲吊西風詩朋禪侶
凋殘後也似霜林幾樹楓
其五
疁水休爲長鋏歌州民地主遲君多南翔便是
西州路匣硯囊琴忍再過(南翔李長蘅所居)
其六
茸城寒月正如規列屋徵歌鬭十眉寄語主人
應醉客莫嫌宋玉有微詞
比玉將行次前韻留别再和六首
幾樹梧桐一徑莎君行剝喙少人過衡門兩版
堅如鐵不用門前更設羅
其二
陳紫姚黃品荔支謫官風味正堪思對君畫筆
流涎劇况味梁溪斷送詩(李忠定謫沙陽有畫荔枝詩以陳紫比姚)
(黃又詩云不知誰是善知識斷送歸來食荔支比玉畫荔支懸余小閣中見之者以爲可旋摘)
(也)
其三
三杯自可觀觴政一日那能廢酒軍莫道醉鄕
無史牒酒家南董定推君(比王方修酒志)
其四
十載淸游在眼中霜林共惜小春風白頭伴侶
三人在約略心期愛晚楓(孟陽楓林遲比玉詩云前期尚有遲來客)
(莫發小春花信風去今十三年同游李長蘅僧等慈皆沒)
其五
手自鳴琴客善歌淋漓潑墨酒邊多璚花珠月
如相待便似當年老鐵過
其六
畫船携得硯如規曾向春紅伴畫眉珍重朝來
遠山色小鸞休咏白頭詞(比玉載宋硯甚富小鸞比玉妾也)
比玉許再和前韻長至日蚤起復書此趣
之
斗柄瞻相手自莎(經典釋文煩潤猶捼莎也)人閒屈曲偶經
過笑君尚護仙人短顧我依然口縷羅(比玉書來嘆余)
(屛廢故云)
其二
踏遍炎荒喫荔支輕紅旋摘也堪思(梁溪詩云輕紅旋摘)
(自提携)不如且對臙脂畫棐几湘簾賦小詩
其三
落魄風流迥不羣酒場騷壘自能軍微詞若道
無人解何事登徒也識君
其四
吳儂難得到閩中想象生香是捉風脫略味香
單說色判他紅荔似丹楓
其五
茸城聽遍後庭歌還憶梅花拂水多一樹莓苔
數枝雪凌寒著蘂待君過
其六
北嶺參差露半規西山重疊隱修眉登樓何限
思君意簾閣焚香讀楚詞
次韻何慈公歲暮感事四首
薊北兵塵逼暮冬菰蘆愁殺老吳儂龜刳但爲
知人事蟻鬭誰能壯國容拔宅升天還有路乘
桴入海欲何從殘生顧影眞堪笑好笑非關學
士龍
其二
梅信差池鶴夢寒傍簷聊喜鵲聲乾途窮白髮
猶難放身老隂符已不看南海騎麟眞漫浪東
門逐兔枉悲酸齏鹽且喫殘年飯兩耳那堪著
箭瘢(用南唐王輿事)
其三
空堂莞秸正幽幽(韓詩空堂幽幽有秸有莞)高枕慙非抱膝
流老去童心還似少春來蓬戸只如秋硯澌凍
合愁南牧缾酒香濃念北郵寒瘃頗思龜手藥
百金安敢覬封侯
其四
風雨漂搖不可當淸虛宮裏日差長鬭棋小試
行軍法撒豆頻誇却敵方閒逐鄧林搜棄杖戲
禁滄海學栽桑險竿兒女西凉伎贏得先生一
哄堂
野老
野老心終恨虜驕扶藜咄咄步中宵卽看露布
來京國無那雲林遠市朝筳卜頻煩欣竹算鏡
聽瑟縮畏詩妖輟耕今日欣相告嵩祝仍趨誕
聖朝
讀史
班史才繙又短長閑鑚故紙費商量死人豈必
無生術今病何曾乏古方種漆樊侯知備豫解
絃董子會更張空齋白日聊成夢一笑依然看
屋梁
庚午二月憨山大師全身入五乳塔院屬
其徒以瓣香致弔奉述長句四首
嶞山如乳五峯垂一塔巋然掩導師面壁朝來
仍入定藏舟夜半已潛移影堂落月明燈在刻
漏穿花響𣑽遲莫問阿師聲後句臥龍岡水繞
階墀(師臨終不作偈有學人妄添蛇足故云)
其二
如王氣宇更誰先蹴踏平欺龍象筵斷取陶輪
憑手掌破除彌戾等雲煙空山月炤苔龕裏春
日鶯啼石塔前猶有六時喧瀑布諸方驚倒野
狐禪
其三
龜毛疑千偈瀾翻信口爲支遁何妨
通義學遠公原是老經師(周續之與雷次宗同受遠法師詩義見詩)
(經疏義)冰山瘴海埋身處木索冠巾說法時讀罷
豐碑度林樾香爐峯頂月如規
其四
猶憶拏舟夜别師胥江水落月斜時草堂未踐
靑山約蓮社空餘白首期坐斷風雷成小劫夢
回甲子看殘棋傷心誰繼蕭夫子(謂宗伯宣化公也)爲
斵曹溪第一碑
贈廬山知微長老
大師昔陷若盧獄長老一身視饘粥大師今埋
五乳峯長老六時司鼓鐘死生形影不相捨長
老爲雲師爲龍大師石塔何崔嵬影堂正向廬
山開焚香掃地坐復臥臥聽瀑布如崩雷塔裏
明燈嘗不動塔前靑松手所種若問長老年幾
何長老身心盡如夢
瓜山沈老居北郊茂瓜丘老而好事賦以
贈之
巾裁白㲲杖紅藤丙舍靑山近可登叢桂秋風
生北郭種瓜朝日曜東陵繁華眼底看巢燕矍
鑠眉端想臂鷹老去光明須記取祝君嘗比佛
前燈(沈老深目高顴里人有老人燈之目故戲之)
戲爲拂水築臺歌贈嘉定夏生華甫
拂水山高屋&KR0763;下况復蒙茸隔林莽墻外靑山
自矗立招邀未肯入庭戸徙倚觀山意未愜何
繇收攬得十五今年疊石爲此臺面勢軒敞恣
所取向背數步藏曲折位置羣山就仰俯劒門
闔扇手可排石城雉堞指能數此山與我非生
客欣然故人覿眉宇蜿蜒似可下枕席傲兀頗
欲分笑語登臺四顧咸歎息問誰築者夏華甫
夏生豁達俠者流酒後槎牙出肺腑爲山一簣
雖細事如登將臺握齊斧山氓蚩蚩園丁笨轉
圓鬭筍類摶土刻漏立表各命工能驅市人束
部伍輿謣聲闌畚築罷獨提巨石手撑拄不煩
執柣爭用命日旰奮迅逾亭午又如大將督戰
陳身先士卒共甘苦人言夏生築臺好生也俯
躬但傴僂指麾幸有松圓老敢貪天功僭旂鼓
此意逡遁人豈知說禮惇詩聞自古君不見東
方羯奴躪畿輔去年血濺蘆溝橋今年塵暗平
灤土朝廷將吏盡賈竪天子拊髀思文武夏
生夏生吾惜汝投石馭衆氣如虎何不置之遵
永閒付以長繩縛驕虜
夏日偕朱子暇憩耦耕堂次子暇訪孟陽
韻三首
面湖軒敞背山深小築依然是故林淸簟看碁
方丈客(等慈師居山中縛禪之殿觀棋至夜分孟陽詩云影堂月落泉嗚咽無復疎簾)
(看奕碁)夜燈聽雨十年心遺民老似孤花在陳跡
閑隨舊燕尋擬著此中棲逸史遠從虞仲到於
今
其二
艱危閱盡想方袍收拾殘生避豖豪一酌春醪
營我老千章夏木爲君高圖山墨漫西湖雨煮
水茶生北礀濤稍待秋風到蘆荻共尋蟹舍上
魚舠
其三
澹景芳隂梅雨時過雲相訪少人知紅稀舊圃
羣蜂去靑暗重林碩果垂㵎底流泉穿石急松
閒明月出林遲他年終作三休侶乘興先爲結
隱期
干將行(庚午五月十三日傷臨邑司馬而作)
君不見莫耶之劒缺黍米姑蘇梧桐臥流水莫
耶舊恨今已矣又見干將死獄底干將鑄時光
屬天百神下降蛟龍纏鬼怪相戒匿形影欃槍
不敢爭妖躔可憐劒氣一朝盡黑獄沉沉埋血
燐牛斗變化知何日貫索光芒竟誰問君不見
延津龍去有餘悲還憶吳宮麋鹿時無復湛盧
誅宰嚭爭傳屬鏤賜靈胥
贈張五叔維
幾枝檉柳半床塵門外靑山過雨新送米僧來
嘗共食乞花客至已忘貧屋如韓愈詩中句(韓詩)
(破屋數閒而巳矣)身是王維畫裏人一曲洞簫判盡醉
桐華滿地月如銀
崇禎庚午中秋日拜觀睢陽五老圖敬次
杜正獻公原韻
鬚眉巾屨盡高閑瞻拜修然整敝冠舊德至今
傳五老豐碑何用視三桓拔茅事往風猶在舉
網謀成骨巳寒嘆息昭陵還盛世儀刑長向畫
圖看
八月十二夜
憑闌風露浩難收旋覺淸光在上頭橫攬煙巒
成小築平臨雲物見高秋(時秋水閣初成與孟陽緣梯登眺)月
穿窈窕山皆漏湖逗空明野欲流尊酒相看多
遠思蘆花如雪記滄州(余去年過滄州有懷孟陽詩)
十三夜
石城雲散暮煙收冉冉淸光兩白頭坐久湖山
皆得月望窮天宇始知秋浴鷗汀渚層層出沒
鸖溪田淰淰流杯酒勸君成一笑長缾那得更
滄州
十四夜留吳門卞潤甫
傍嶺新成駐月樓客來恰喜値中秋苦多風雨
催君去借少湖山爲我留滄酒淡堪澆小戸漁
灣淺可繫扁舟劫灰金虎繁華夢莫對佳晨憶
二丘
十五夜不見月
兔遠蟾高不用愁浮雲只在屋東頭雖虛灔灔
金尊炤却掩蕭蕭白髮羞栖鸖氋氃思北嶺啼
螿淸切近南樓更闌且對殘燈臥領略孤衾一
叚秋
十七日雨中小酌卽事
稻花風急浪花催湖外重隂積不開好客恰如
將雨至淸歌直欲送愁來雲霾月窟千層合日
射山根一颭廻棋罷燈殘北窗下秋蟲多處重
徘徊
嘉定李茂初風雪中自南翔過訪不値而
去留詩盈帙頃復枉和初夏次韻詩見懷
遂依韻奉荅首章傷長蘅之逝而末章則
期茂初之來茂初長蘅之兄也
疁水池塘草又深檀園園柳蔚成林新桐但引
淸晨恨(長蘅檀園引新桐爲亭名之曰晨露)落葉空驚獨夜心佳
句見君還髣髴懽悰除夢可追尋劇憐一掬南
翔淚兩度西風忍到今
其二
百里嚴風刮敝袍吟髭凍合想抽豪論交自爲
冰霜苦煉句偏於寒餓高滄海我眞愁澒洞菰
蘆君亦嘆波濤斜風細雨松江路蓑笠何因共
小舠
其三
蕭閒山館晚秋時風物還堪報子知楓葉三分
霜點染荷衣十字雨低垂縣流礀合泉來早傍
嶺樓成月去遲相訪不須愁剝啄應門雙鸖有
前期
眼鏡篇送張七異度北上公車
西洋眼鏡規璧圓玻璃爲質象絣緣千年老冰
出玉淵巧匠消冶施刻鐫薄如方空吹輕煙瑩
如月魄濯淸泉帷燈簾閣對簡編能使老眼回
少年蠅頭蠆尾如兒拳氂虱豈必非輪懸賈胡
贈比黃金千伴我綸閣今歸田短檠曲几相周
旋無復椽燭煇金蓮兔園敝冊齧且穿&KR2108;碎讎
勘蟲魚篇此鏡失職吾所憐摩娑三嘆夜不眠
張兄偕計北上燕束芻襚絲當贈鞭侑以此物
非棄捐如遘美女詒朱鉛萬蟻戰酣晝日殷五
星明聚夜緯聮春𧖟食葉秋毛旋此鏡㸌㸌開
蓋纏目光如炬筆如椽六丁下取奎避躔春王
三月花嬋娟紗燈玉斧聽臚傳萬言長策貢細
&KR0999;閣老次讀當御筵君家金鏡此其先天地章
光宜節宣有鏡覆目光乃全惟皇聰明矅八埏
冕旒蔽明垂䆳延知白守黑通重玄眼有瘴膜
得鏡蠲如燈能炤日月偏竝觀兼聽無愚賢不
見煉石能補天老農潦倒牛背邊負日欲獻無
因緣長歌此詩風謠然願君採進重瞳前
同徑山僧出郊看紅葉
烘日蒸霞萬樹堆石城應作赤城猜駐顏靑女
能相待試手天公又一廻斜炤樓臺疑罨畫晚
風蛺蝶誤遲回老僧住近臨安路錯認漫山錦
繡來
十月十七日偕孟陽茂初步至寶嚴灣楓
林爛然因尋故人瞿元初墓徙倚寺前石
橋作短歌記之
谷林之西石城東竊紅殷紅燒(去)秋空誰知寶
嚴灣更好四山合沓藏千楓呀然一徑通窈窕
流丹絢赤相蔽蒙護惜霜風起屛幛包裹錦繡
圍房櫳我來步屧如相引炤眼灼爍驚芳叢忽
如漁郞造花徑緣溪瞥見花茸茸又如天台山
匼匝好女離立矜春容煙林向背亂朱碧日景
穿漏皆玲瓏背日丹楓畫不出坐臥彌覺此語
工道旁宿草故人墓黃土正掩紅葉中追憶生
平腹痛語安得杯酒澆蒿蓬人言此墳古塔址
指點丘垤看巃嵸白楊蕭蕭響空谷長似鈴鐸
悲回風沉吟感歎古寺側斜陽猶炤一畝宮寺
門寒水石橋下恰有一葉流殘紅
次日自拂水步至吾谷登南巖憩維摩寺
金粟堂飯後下破山過高僧墓與孟陽尋
等慈和尚葬處薄暮而返卽事爲詩語不
倫次
意行曳杖隨所騁遥林紅葉紛相請信步谷林
淩坡陀矯首維摩限煙嶺惠不在天行卽到一
笑欣然發勇猛追趨樵子穿犖确提掇裳衣避
柴梗携手反(平)哂僮奴喘失脚恐踏後人頂石
徑登登磐石出岫轉峯廻在俄傾老僧導我游
南巖巖踞山巔儼項領突兀盤杅列兩湖滅沒
煙塵生萬井灌木森如百頃禾俯視楓林背日
景丹丘錦城斯在下紛紅駭綠誰能整恍然生
身色界上累蘇積塊何足省虛堂像設禮金粟
空山精怪見銀杏淨名無言我亦默饑來且噉
蔓靑餠辟塵試辨古石鉢揀芽約致新土茗齋
鐘撞罷尋破山松風颼飂四山靜笑揮箯輿却
竹杖判將老足試頑礦高僧墳畔僧族葬空心
潭下無潭影空門何用悲宿草吾友多情淚如
綆今年冬暄霜未濃丹楓爛結丹砂永殘紅恰
似佳人老夕陽更愛晩粧靚閑身良友好風日
天其以此慰幽屛淸游無緒心自縈歸塗雲物
彌炯炯揮手且與山僧别多謝維摩老木癭
題李長蘅爲吳生畫溪山秋靄圖
吳生遇盜事亦奇襆被囊琴暮雨時向盜乞畫
眞癡絶盜亦欣然還擲之此畫經營良不苟老
樹槎牙怪石走豪奪巧取或可慮豈意魯弓還
盜手今年逢君書畫船收藏欲厭宣咊編展玩
竟日頭目運更撫此卷心茫然水墨淋漓如欲
語眼中斯人定何許畫裏還看漠漠雲燈前自
聽瀟瀟雨詩腸淚眼半焦枯短歌偪塞堪盧胡
憑君更屬松圓老爲寫江干乞畫圖
冬夜觀劇歌爲徐二爾從作
金鋪著霜月上楹高堂綺席陳吳羹撞鐘伐鼓
催嚴更促尊合坐飛兕觥蘭膏明燭凝銀燈釭
花夜笑春風生氍毺蹴水光盈盈繡屛屈膝圍
小伶十三不足十一零金花繡領簇隊行行列
參差機體輕宛如魁壘登平城涉江采菱發新
聲紅牙檀板縱復橫絲肉交奮梁塵驚歌喉徐
引一線淸江城素月流雛鶯歌闌曲罷呈妙戲
侲童當筵廣場沸安西師子金塗眥擲身倒投
不觸地尋撞上索巧相背須臾技盡腰鼓退西
凉假面復何在險竿兒女心猶悸滿堂觀者爭
愕眙人生百年一戲笥郭郞鮑老多顦悴今夕
何夕良宴會主人携酒坐客位秉燭歡娛笑惜
費舞衣却卷光縩綷歌場尚圓聲摇曳眼花耳
熱各放意客歌未晞主旣醉
徐于王挽詞二首
夢雨庵中幾夜分綠尊絳蠟共知聞海棠小院
春深雨楊柳新詞日暮雲貧病不愁添白髮彌
留猶悵别紅裙與君花下多游跡但遇花時便
哭君
其二
箱篋蕭然屛當時爲君閒理舊蛛絲蟲魚想像
旁行字香粉凋殘豔體詩廢圃蜻蜓栖菜甲空
廊蝙蝠撲花枝秋來無限傷心處鄰笛斜陽又
一吹
贈新安汪景謨(汪精於鹽筴時僑居廣陵)
十里紅樓映好春朱顏綠髮紫綸巾少年曾儗
龍頭客此日眞成鶴背人后土祠前花似玉軒
轅鼎裏汞爲銀竹西歌吹重城月爛醉從他淮
海塵
其二
閱盡滄桑髩未華悠悠人世幾蟲沙憂時尚貯
桓寬論爲國空餘卜式家方朔舊聽金馬詔陶
朱終泛五湖槎迎仙樓畔多仙侶進酒應將棗
似瓜
庚午除夕次孟陽山中詩韻
除夜蕭條風雨晨庭萱侵雪旋生春爆殘竹似
蕉園稿(時神廟實錄告成故事實錄成焚稿於太液池之蕉園)符換桃仍
蓽戸神不用署門辭過客也須謝竈請比鄰山
中喜有林逋在自與梅花作主人
辛未元日次除夕韻
流年赴壑値斯晨歷落艱危五十春已與昌黎
同命主更推渤海作詩神(謂高達夫也)移山莫問河
濱叟卜宅還招栗里鄰拜罷北堂無一事商量
蠟屐伴高人
新歲有感次前韻二首
頌椒銘栢競芳晨只有寒門怕放春世少窮交
休著論宵多愕夢不驚神履霜往往悲中野乞
火紛紛媿比鄰數樹江梅將破萼未知索笑向
何人
其二
焚香散帙坐淸晨澁雨慳風妬早春依社憑叢
原是鬼牽絲刻木總爲神漢臣未可營居第齊
國還須卜市鄰(取晏子近市貴賤之說)聞道公車徵射策
少年誰似雒陽人
人日書事示李一孟芳用前韻
澹蕩風懷佳麗晨商量何法破新春築臺未許
逃文債作廟還應祀酒神人日梅花多喜氣草
堂南北有芳鄰與君便是仙源客莫漫招他問
路人
言樹堂詩爲金壇于季鑾作
高門何將將蘭錡臨通衢北堂高且靜網戸綴
綺疏夾窗夏爽爽複穾寒渠渠堂中何所有規
地施氍毹筵席肆莞簟賓祭登牢蔬堂背何所
樹萱花滿階除四垂復六出葉跗相扶疎壽母
居此堂有子承歡娛壽觴一再舉慈顏與萱如
萱花非桃李不隨春華徂萱樹非松栢侵雪長
卷舒光風轉蘭蕙庭萱與之俱綵衣戲堂下翩
反逓相於子潔比白華朱萼被絳趺映帶萱草
色丹白紛蔽敷嘉名應宜男孫枝美且都芳蘭
茁其牙靈芝產坐隅我思潘安仁奉母賦閒居
珍木映池沼繁榮翳屋廬乾沒有明訓止足良
厚誣終然負阿母千載爲嘆吁豈若樹萱者色
養自有餘蠲憂屛其貧養性遂厥初小人亦有
母寸草心豈無爲君歌此詩紳帶還自書
感秋二首(辛未立秋日)
扁舟約略潞河東去國孤身似斷蓬已是三年
成昨夢漫餘雙髩待秋風燈前波浪中宵雨簾
外榮枯半樹桐自分無才方宋玉不將搖落怨
天公
其二
腸斷都門送别人三年懷褏字猶新朱厓夢入
眞堪畏碧血藏來可化塵容髩爲君添颯拉心
期愧我尚輪囷飄搖一葉知何處轉向秋風歎
此身(臨邑司馬沒於請室時復見夢故有李朱崖之感)
送南刑部侯主事入賀冬至節覲省其尊
人太傅公兼奔長公之喪
淸時貴戚總能文瓊萼瑶枝孰竝君覲省長安
元近日會朝冬至正書雲石城皓月懸鳩署易
水寒風掠鴈羣燕市停鞭倘相憶玉河落葉尚
紛紛
讀汪三遺民詩集
柳老鶯殘笑白顚長干遊跡尚依然閑尋舊句
如藏謎細讀新詩當紀年世事懵騰中酒後交
情約略看花前曉來頻嚏緣何事應爲衰遲綴
此編(汪詩多列貴游余亦附名其閒故有此謔)
戲題徐元歎所藏鍾伯敬茶訊詩卷
鍾生品詩如品茶龍團月片百不愛但愛幽香
餘澁留齒牙徐郞嗜茶又嗜鍾生詩微吟短咏
爬癢處恰是盧仝飲到搜腸破悶時鍾生逝矣
徐郞慟吟詩啜茶誰與共生平臭味阿堵中生
作茶郵死茶供今年徐郞示我茶訊篇兼携好
茗穀雨前坐聽松風沸石鼎手汲雲浪烹新泉
茶罷還枕石礀眠沉吟茶詩欲泫然高山流水
在何許但見風輕花落縈茶煙我不解茶又不
知詩一碗兩碗天池六安茗一首兩首黃金白
雪詞懵騰茗艼良足樂淸吟韻事非所宜還君
此卷成一笑何異屠門大嚼眼飽胸中饑
星士陳叟生子
老蚌珠光炤海東東臯佳氣正籠葱莫嗔問字
爲遙集(其母燕婢也故有遙集之謔)且喜呼名是小同(與其父年)
(月皆同比鄭小同取義更切也)人世但求庚癸足生年更要甲
辰雄三奇六合人誰曉湯餠筵前問乃翁
送人之廣東
客衣初授省裝綿南食秋衾楓葉邊不是之官
持漢節何妨過嶺㰱貪泉兵依黃木占烽戍吏
映紅蕉望海船驛路逄人還問我爲言霜髩正
蕭然(客先自嶺海回驛人多問余起居)
戲題王德操小像四首
在家眞可著袈裟七尺枯藤兩碗茶還有閒情
難忘却虎丘明月馬塍花
其二
靜夜然燈響木魚淸晨缾拂赴精廬眉閒黃氣
緣何事新得蕭孃一紙書(德操長齋入道與草衣道人有世外之契)
(每得草衣手跡籠置袖中喜見眉宇人望而知之)
其三
也是詩人是道人等閒風月闇關身虎丘燒了
王微嫁更覺枯禪氣味眞
其四
龐公靈炤機相似通德伶玄意若何却怪畫師
非石恪不將天女伴維摩
辛未除夕
除夜柴門獨放閑新愁舊夢總相關半生心事
寒燈裏數載交游宿草閒懶聽比鄰喧爆竹笑
看童稚撞冰山春風一櫂滄浪曲應占漁莊苐
幾灣
牧齋初學集卷第九
