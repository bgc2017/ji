牧齋初學集卷第三
歸田詩集上(起天啓五年乙丑盡六年丙寅)
天啓乙丑五月奉詔削籍南歸自路河登
舟兩月方達京口塗中銜恩感事雜然成
詠凡得十首
破帽靑衫出禁城主恩容易許歸耕趁朝龍
尾還如夢穩臥牛衣得此生門外天涯遷客路
橋邊風雪蹇驢情漢家中葉方全盛五噫何勞
歎不平
其二
罷免休嗟白髮重軟紅塵土尚髼鬆朱絃宛轉
班淸廟天仗森嚴坐辟雍東觀靑編時偃仰西
淸黃繖日從容他年春雨犂鉏後一一軒渠詫
老農
其三
雙髩飄蕭類轉蓬布帆無恙向江東豈知路鬼
椰揄日猶借河神舶趠風(舟抵甲馬營余禱於金龍神有反風之異)
遠駕那須存老馬高飛誰與弋冥鴻江天回首
眞寥廓不礙微雲綴碧空
其四
巳分班聯隔鷺鴻祇應伴侶託魚蟲故書堆可
當長枕今雨軒如在短蓬數卷丹鉛還老子
兩朝朱墨付羣公(余攤書舟中草開國功臣事略時方掊擊三案議改正)
(光廟實錄)汗靑頭白君休笑漫擬千年號史通(新莽時封)
(司馬遷爲史通子)
其五
世情炎冷日相交堅坐渾如看叫呶去燕來鴻
俱作客拙鳩巧鵲總營巢行藏漫欲紆三宿消
息眞當玩六爻巳分灰心思學道奪官何必怨
譏嘲
其六
塵世榮枯通與苓蜀莊祇合老沈冥麟游不省
戕胎卵龍鬪何知及蝘蜓心靜六時聞刻漏眼
明五嶽見眞形江天雲物淸明候或有人看處
士星
其七
齊物粗知蒙邑書詎應戴笠羨乘車敝冠何意
彈新沐脫髮誰能戀曉梳身隱不須言放逐時
淸未可廢樵漁耦耕舊有高人約帶月相看竝
荷鋤(謂程孟陽也)
其八
數載奔波苦骨皮除名於我亦相宜巳輸勇退
成高尚更可書空作笑資去國尚占台鼎宿(用萬)
(眉山去位事以指時相)視師難問玉關期(高陽請入覲之後爲奄黨所恨)
(累疏求去不許)閒身贏得無餘事徙倚舡窗自咏詩
其九
單舸衝風滯楚州淮隂南下又無舟誰人解唱
公無渡對此眞令我欲愁黑浪粘天排宋鷁赤
雲夾日炙吳牛頻年跨下橋邊水炤我勞勞巳
白頭
其十
幾番江頭問渡時卽今眞箇是歸期夕陽京口
橫漁艇細雨新豐颺酒旗林鳥自應欣宿早山
雲尚恐笑歸遲素衣莫歎緇塵化短髮依然舊
髩絲
渡淮聞何三季穆之訃賦九百二十字哭
之歸而酹酒焚諸殯宮以代哀誄
今年罷官歸太歲在乙丑端陽發潞河盛夏過
界首家僮遠來迎衝炎裹糧糗山妻書一紙頗
問平安不楮尾一二行欹邪字難剖似言旬月
閒失我平生友摩娑以爲無瞪視良復有熨眼
添昏花撞胷類杵臼呼童細問之老淚逬如瀏
吾友生東海松栢出培塿少小淩輩行長成壓
儕耦譬如眉著面又若冠戴首江山胷鬱蟠蛇
龍筆蚴蟉讀書冨等身賦詩捷义手心恥章句
蠧目笑儒生鯫讀史竄豖魚注經理蝌蚪卓犖
故不羣經濟雅自負貫穿貴與前畋漁漁仲後
大事窺掌故小物識雜糅制度令甲乙職官志
誰某東南水溝洫西北旱田畝食貨紛榷鹽河
渠費堰帚往往窮源本一一貫樞紐尤諳將相
略能發功利蔀嫌疑決毫釐支離削騈拇世事
供涕唾流俗喪械杻求志良巳奢用我挾以走
皇皇著作庭濟濟俊人藪引君著其閒夫亦何
恧忸四十誤儒冠變奇不成偶揣摩雙髩絲射
策寸心嘔面顏委塵土文章付矇䏂轉喉巳觸
諱鞠躬亦蒙咎雉羅罹無時雀角獄再掊蜀犬
爭自吠晉&KR0729;或有嗾惸惸孤憤盈戚戚憂生久
一從吾黨游磁鐵永相取雒誦然宿火淸言酌
昔酒寒燈吐殘花春盤薦新韭夜雨泊小舟明
星坐高阜陶陶移日夜忽忽過卯酉石渠滋同
異堅城五攻守史家訂朱墨文苑薙稂莠破愁
仗酒兵白戰啓辯牗角逐急追逋歡喜快爬垢
拍案豈好辯絶倒呼善誘屛風僵倦僕鄰墙起
睡叟伊余苦顓蒙乘馬不知牡以友爲鞭策頻
年賴擊扣傲兀喜見君敝衣不掩肘長風起靑
蘋高霜肅蒲柳摧頽塌翼時使我氣亦陡辯博
開心蒙堅彊剝顏厚直諒而多聞夫誰出君右
去年京江别臨分出苦口自言星星髮不紆若
若綬室無伶玄妾家有馮衍婦功名今巳矣歸
與老覆釜(君墓田在覆釜山虞山支山也見高僧傳)明發易前期豈
謂訣尊卣宦海多喧豗世運値陽九戞戞上竿
魚蒙蒙喪家狗尚期與親串笑談共蔬䔩斯人
今不存有酒誰鼓缶俯仰一凄斷哀歌向南斗
嗟君不遇時被褐泣瓊玖習習鳥觸籠圉圉魚
在笱孤生嘗坎坷高步忤夷醜躍馬悲生髀引
弓志中髃國論憂沸騰戎索憤踐蹂窗櫺圖九
塞藜藿念三后視天信夢夢閔人實怮怮云
胡信宿閒鬼伯坐相趣盛年顧日景壯志蔽牆
&KR2825;籌策罷東略簡編絶西狩巫陽逝不招靈璅
邈難叩高高不可論耿耿何時朽意者視不含
無乃柩或吼彊死能爲厲前志豈云苟聞君病
彌留危坐視栱枓淸明飭衣巾暇豫戒朋舊室
家本逆旅兒女同鷇㝅逝將歸樂土相與宿舂
䊆從玆離怨親况乃念謑詬裝嚴辦早發夜盡
罷干掫快若辭穿絡行矣脫繩糾知幻剖膠革
觀空餉甁瓿報盡期種蓮瞋忘豈入藕荆凡無
喪存彭殤何夭壽是夢本非眞一覺了不受哀
哉蠅蚋羣競此貛貉厹死巳醒啽囈生猶歎于
喁斯言吾亦贅君其笑窶藪
次韻荅徐大于王謝餉參之作
自從失淸河人葠價騰貴金繒市久絶包茅貢
不至桓桓毛將軍單師與虜對來獻皮島捷數
莖遠將寄周德方休明楛矢在篋笥藥物可託
諷肉食豈知媿頃聞柳河敗惙惙夜不寐綣玆
包蕭歎感彼葛藟庇憂心自煎熬服食轉顦顇
聊以詒吾友珍重靈草視臭味敢差池甘溫庶
同類佇看復舊遼貂參滿內地載約賡此章共
拜吾君賜
贈星士
澆書攤飯醉仍眠任運騰騰信往緣萬事未曾
惟有死此生自斷豈繇天宿酲巳過一千日小
駐還須五百年更進一籌君識否海山兜率正
茫然
依韻答江上李貫之
雀喧鳩聚亦汹汹寂莫秋江媿臥龍有北巳知
人共卑東家何意子爲恭憂時君比張平子埋
炤吾懷阮嗣宗席帽山頭相憶處秋風茅屋捲
三重
投老(丙寅閠六月廿一日)
投老經年掩蓽門淸齋佛火自晨昏衣裳旋覺
蜉蝣改籬落頻看木槿繁時至雄風生左角夢
廻斜日炤西垣水邊林下君知否定有高人一
笑論
惆悵詞三首
淸切吳音和𣑽音殘經晚院影沈沈含嬌欲共
荷花語寂寂誰知不染心
其二
羅袖當風憶舞腰雙蛾不逐黛㾗銷雲鬟霧髻
依稀在只是冰心未許描
其三
秋風偏向夜窗淸一片銀河畫不成俗殺陳王
神女賦月明吹作步虛聲(步虛聲陳思王所作)
蛺蝶詞四首
一庭花霧晝冥濛蛺蝶雙飛逐好風依約黃簾
還繡幕可曾飛過宋家東
其二
顚倒鴛鴦手自裁封題重疉又頻開生憎蛺蝶
非靑鳥却放雕籠鸚鵡來
其三
倚盡疏窗十二闌愁腸不似帶圍寬春光殢殺
閒庭院蛺蝶雙飛也作團
其四
小院廻廊日漸西雙雙戲影共萋迷春風自愛
閒花草蛺蝶何曾揀樹棲
小至夜翁孝先兄弟挐舟相邀與寇白泥
飲
銀燭何煩炤豔粧十眉端合坐生光白頭未可
妨歡笑紅粉猶能恕酒狂桃葉話殘人似夢鶯
歌聞罷夜還霜明朝發興拌泥飲莫放愁隨一
線長
寇白
雙髩輕攏首未膏風懷約略比春濤問名欲傍
香山柳得姓還從萊國桃慵倚晚粧殘畫燭愛
翻新曲倚檀槽褰帷泛瑟吾能賦莫謂閒情不
似陶
程將軍(相如)挽詞
據鞍橫海劇論兵柳市花宮任借名三矢何曾
悲老大(用廉頗事)一錢豈但直生平(用程不識事)歌姬零
落吹篪去門客凄凉乞食行至竟英雄埋骨處
白楊塞草亦蕪城
瞿五丈星卿挽詞四首
尚書神道儼儀刑閣老文章炤汗靑(福淸少師爲作墓銘)
三世簪纓存舊德百年篋衍見遺經山中尚想
瞿硎叟(瞿硎見晉書隱逸傳海虞人浚塘得其墓刻磚云葬於此)天上仍看
傅說星夢裡馺娑何處所良嘗知巳勒新銘(君嘗)
(夢前身爲馺娑殿主)
其二
少年民譽巳淸流晚節孤風更寡儔宦况蕭閑
如漫叟家居恭謹類恬侯畦蔬過雨親芟擷書
草篝燈重勘讎歎息斯人今不作笭箵自上釣
魚舟
其三
湖重岡複草芊眠鬱鬱西山好墓田馬鬛封塋
依丙舍兔園燈火記丁年存家笏是先朝賜誓
墓文應後世傳釣水遊丘連宰樹鄕人加敬拜
新阡
其四
衰鬢驚秋歎索居閑思朋舊轉蕭疎登朝劇喜
彈冠日投老相期汗簡餘(君著皇明臣略頗就余商榷)月白
東臯頻命酒花深北郭共巾車西風老淚憑誰
灑寂寞空齋畫紙書
玉川子歌題玉川子畫像玉川子江隂顧
大愚道民也深目戟髥其狀如羽人劒客
遇道士授神行法一日夜走八百里居楊
舍市去江隂六十里人試之與奔馬竝馳
玉川先至約十里許任俠喜施舍好奇服
所至兒童聚觀亦異人也
玉川子何弔詭朝游淮隂城暮宿吳門市萬廻
不足號千廻趙北燕南在脚底㓻風怒生兩腋
邊蹇驢摺著巾箱裏闊衣褎高屐齒長須奴赤
脚婢白牛爲服乘駱駝背行李石猴小于拳檻
虎馴而跽儼如洪厓先生負戴共移居又如中
山老馗扶携出游戲市兒拍手羣追隨君亦蚩
蚩頗自哆今年六十五素絲披兩耳髮短心尚
長足縮踵猶跋我觀世人之行盡如馳熙熙穰
穰往來疾於矢爭名奪利死不休鍾鳴漏盡行
未巳閒隨竪亥步天地忙與羲和競刻晷君今
江頭老布衣胡爲乎芒芒奔波亦如此世路苦
偪側出門不容軌孟郊顰眉阮籍哭虎豹擇人
魑魅憙擇地徐行猶恐遭顚頓盡氣狂奔何以
避棘枳我昔盛年好馳騁今縛誅茆守蓬蘽香
篆縈簾閤不開凝塵蔽榻裘如委君之疾馳裹
糧重繭良巳疲我方神游于徐欠伸猶未起漆
園雙蝶夢正甘華山五龍睡初美君歸來乎從
我游悔不與君折其趾圖中一叟類道者幅巾
黃絛著麻履權奇俶儻閟不見安閒蕭散差可
擬披圖展玩更對君乃知畫工有深旨同牀異
夢各不知坐起問景終誰是吁嗟乎君其善識
圖中意它年爲君作傳竊比方山子
休休歌示禪人漢月
休休休咄咄咄莫問胡天與漢月多開口饒敗
闕正好拈來一筆刷君不見牧齋老人太痴絶
不事參禪不縛律天寒霜重苦不眠兩脚凍僵
如削鐵起來開尊斟美酒煖簇熏籠煨榾柮呵
手頻偎酥粉胷齧唇屢竊鸚哥舌擁被醺酣欲
上潮倒床鼻息如雷發日高三丈夢未醒憑君
有口如何說休休休咄咄咄君家禪宗我不會
夜來燒却乾矢撅
蠟梅二首
羅浮曾見夢中身髣髴新粧改麴塵雀啅乍驚
三月露(嶺南薔薇露染衣輒黃山谷詩色染薔薇露)蜂歸暗簇十分
春染成宮樣宜金屋剪出花房惱玉眞寂寂銅
甁愁對汝扣門還憶縞衣人
其二
涪翁戲咏惱人香京雒居然壓衆芳風味爲君
傳譜牒晶明終自恨平章(蠟梅以山谷二詩盛於京雒山谷云花似)
(梅五出而不能晶明頗爲蠟梅减價)釵頭雪色消金縷帳底春心
啓蠟房莫以黃中笑梔貌(尤延之蠟梅詩梔貌寧欺我輩人)狗
蠅今日遍江鄕(范石湖梅譜蠟梅品最下者俗謂之狗蠅)
陸仲子移贈蠟梅二株次前韻爲謝
綠衣約略是前身幻出宮粧不染塵磬口半含
仍索笑檀心通體自生春禪家漫說脾爲蜜仙
女休誇額點眞風物羨君香閤裏攕攕撚蠟對
佳人
其二
野外垂垂鎖暗香移來庭院借君芳蜜奴破雪
催春信蠟使衝寒拆報章絳淺黃輕呈國色金
塗銅沓締花房寒梅瘦勁終難狎只合溫柔老
是鄕
再叠前韻二首
蒿藋依然託此身生香迥自出埃塵淩寒數朵
偏辭雪暎日千房各貯春霜女換靑排冷豔月
娥暈白鬭淸眞移根漫說吳中譜不信司花肯
借人(梅譜蠟梅經接者花疎其品最佳)
其二
閒庭小院始(去)生香燭暗簾開别有芳針縷夤
緣爲侶伴步摇支綴見文章麴衣綽約宜當夕
黃裏依微恐退房莫道南枝成别種歲寒誰共
白雲鄕(梅譜蠟梅本非梅類)
薛丈饋大魚兼寄二絶句戲答
長魚發發帶冰脂想見寒江出網遲放箸驩娛
看一飽夜來風雪老漁知
其二
臥劒朝來割素鬐金盤巳見鱠如絲當筵置食
還三歎爲憶衝波䟦浪時
寒夜聞姬人語戲作
衣篝寒覆五更霜枕畔車鳴夢許長逐客幷無
員外置姬人猶說侍中郞綠衣公論吾何恃紅
粉流年汝未忘漸喜花朝近生日擬裁致語慰
凄凉
丙寅除夕
寂寂田家老瓦盆歲時兒女共寒溫流年巳餞
如過客窮鬼頻除尚欵門夜靜曙光凝竹柏窗
虛雪色泛琴罇殘燈側畔冠巾影心跡憑誰子
細論
牧齋初學集卷第三
