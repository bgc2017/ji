牧齋初學集卷第九十一
外制一(幷序)
外制集序
前代學士院掌内制舍人院掌外制國朝兩制
皆屬翰林設中書科就翰林承草登軸而巳
太祖嘗言翰林鮮人制誥多自作今内閣尚有
存者詞意諄重足以仰見聖祖審慎職司儆
勵臣工之至意成祖始掄七人入内閣備顧
問兼司兩制孝宗時李文正公以侍郎入閣
專管誥勑嗣是皆以尚書或侍郎兼閣學專管
可謂極重矣然文正諸公文集皆刊落制詞不
載或謂綸綍尊嚴不當錯置别集或謂舘閣隆
重無暇簡點文字理或然也正統以後迄於正
德簡牘相㳂郎吏胥史可以按籍繕寫王言遂
爲故紙而代言之任日輕嘉靖中天子雅意
右文每與相臣言祖宗任翰林故事推舉翰
林春坊官入管誥勑於是瞿文懿高文襄之流
訓辭爾雅彬彬可觀久之而增華加厲鋪張藻
飾予取予求無復體要代言之任重而王言則
未嘗不輕萬曆初江陵特疏駮正以君諂其臣
爲譏申飭嚴厲而迄未能止也天啓元年少師
高陽公以宮庶領外制剏爲嚴切典重之文援
据職掌諄複訓誡闡潛德章壺儀鄉里婦孺纖
芥畢舉於是制誥之體粲然一變余以史官承
乏從公之後大端皆取法於公而參酌質文規
撫唐宋則竊有微指焉余謝事不及十年而制
誥之文又再變矣嘗衮不云乎其文流則失正
其詞質則不麗夫質而不麗非吾之所逮及也
近代之流而失正者有二抽黃對白肥皮厚肉
其失也靡標新豎異牛鬼蛇神其失也纖靡之
與纖其受病於卑俗則一也然而世之病之者
則寡矣嗟夫以余之老於史局在著作之庭又
幸附通儒元老之後塵不能洗心竱力明綸旨
之典要定後作之章程而所謂流而失正者在
後於余者乃滋甚豈余之不肖不能障狂瀾而
東之顧反爲之掘泥而揚其波乎權載之曰使
盛聖之文明不登於典謨訓誥罪在菲薄余誠
無所逃罪也矣歸田多暇發嚮所作制草而閱
之顔面墳赤愧汗交下錄爲十卷櫝而藏之且
略述代言沿革升降之槩以叙于首閒一省視
庶可以知余之有罪而長遺恨於斯文也崇禎
十五年十二月十六日嘗熟錢謙益序
皇后冊文(掌外制日恭撰)
維天啓元年歲次辛酉四月壬申朔二十八日
巳亥皇帝制曰朕嗣服守成側身思永纘
兩朝億萬年之令緒在余一人奉二祖十
一宗之享嘗惟末小子言念基圖之重敢謀宮
室之安乃左右弼臣宗伯副貳暨大夫宗婦道
揚末命祈協神民咸曰眇躬不可以不承中宮
不可以無主仰稽俯詢先志後占擇建賢明宣
理隂教若時元吉正位黃中國有故嘗余敢弗
率咨爾張氏博厚配地淑哲俔天上應張星主
太廟明堂之位下臨角亢叶后宮軒轅之占文
定厥祥天作之合嘉典大備祖考有聞乃特
遣使持節以金冊金寳立爾爲皇后於戲閔三
年在疚之時思三日嗣親之禮母儀不遠遡遺
範于兩宮內治惟艱佽我將于九廟惟爾
之贊奏予治效關雎之進賢惟天之右序予家
篤螽斯之衍慶服我彝訓惟乃之休
太子太保戸部尚書兼文淵閣大學
士劉一燝授光祿大夫
制曰朕嗣守基圖祗承鼎革受遺緒于祖考
悶我成功念嗣德于眇躬惟予報誥永言顧命
曰有藎臣深惟弘濟之艱敢後勤勞之奬式涓
榖旦播告路朝具官劉一燝四氣均和五行鍾
秀學足以謀王體而斷國論材足以亮邦采而
熙天功綿歷禁塗休有譽處暨玆登用自我
先皇甫膺恤宅之知遽道憑几之命保全涼昧
奠此危疑祕殿應門力捧繼離之日高文典冊
載宣重巽之風雖參預機務之閒實首任安危
之寄在昔周家綴衣之命太保俾爰以及宋室
撤簾之功上公定策肆我陪輔奮爲宗功自非
謀國而後身孰能沉幾而先物矧余垂拱之日
尤資輔弼之臣若占筴以決疑頼屋楹而任重
是用參華槐位晉陟鼎司重以訓辭著之冊府
特授爾階光祿大夫錫之誥命於戲天子王矣
爾將稽首以颺言股肱良哉余乃敷心而歷告
閔一人之在廟恤我無疆荅二后于在天暨
其有比有嘗德而立武事正朝廷以正百官永
承于休往篤爾烈
妻徐氏贈一品夫人
制曰夫婦之義比於君臣艱難懃瘁以相成而
死生契闊以相卹今吾陪輔宣力王家漏澤下
泉及爾同室循念終始良用愾然具官劉一燝
妻累贈夫人某氏教成師氏歸于德門有雞鳴
儆戒之心有葛覃澣濯之德命之不永中道棄
捐當綸扉夙夜之時遡蓬蓽辛勤之日絲麻菅
蒯睠彼勞人黽勉有無有懷國恤心之憂矣何
以告之玆加贈爲一品夫人我有寵章賁其終
始尚爲觀于家國亦有聞于冊書
曾祖廷章贈光祿大夫太子太保戸
部尚書兼文淵閣大學士
制曰記曰天䧏時雨山川出雲維嶽降神生甫
及申古之人崇重輔相之臣原本于神天而歸
功于五嶽若此其極也又况于其曾祖王父淵
源自出者乎劉某乃具官某之曾祖父潛于丘
園躬有善行劬躬燾後再世而顯至于曾孫作
吾良弼鼎革之際忠勲茂著余曰惟乃曾祖王
父佑啓後人若泰山之出雲雨若五嶽之䧏神
靈原深祉厚不可以不顯是用特贈具階官於
戲袞衣繡裳有事家廟其致朕命詔于有神爾
祖爾思可以教忠來享來覲可以觀德於戲休
哉
曾祖母陳氏贈一品夫人
制曰廼者卽位改元朌布恩賚均慶方夏漏澤
泉壤所以勸臣勞而敦孝治也矧予良弼逮受
顧命自祖以上内外嫓德其可忘哉某氏乃具
官某之曾祖母儀法在躬作嬪令族隂教純備
含德弗耀用能使其後昆丞弼我國家以有聞
于世淵源深長肆余寵嘉之玆特贈爲一品夫
人於戲鄉里婦孺晦昧百年翟茀副䈂詔于幽
穸國恩至是可謂隆矣惟爾其服享哉
祖士沃累贈資政大夫禮部尚書兼
東閣大學士加贈光祿大夫太子太
保戸部尚書兼文淵閣大學士
制曰昔楊袁二氏爲東京名族德業相繼史傳
稱之然其祖父或以歐陽尚書教授鄉里或以
孟氏易起家爲令世學所開必有其自或原或
委豈偶然之故哉累贈具官某乃具官某之祖
父經明行修夙夜強學一畝之宮終焉以老畜
積演迤遺經粲然及子而顯至孫而大肆吾輔
臣被服舊德紬書載筆宣力政府一經之詒百
歲之樹光華蕃衍顧不休與是用加贈具階官
服我休命益大爾家無俾楊袁專美于漢
祖母何氏加贈一品夫人
制曰爲吾政事之臣所以崇大其祖先者備矣
惟將相能致備物家廟有嚴宗祖具享而于王
母無所加命烝卑之義何以上及于祖妣也哉
累贈夫人某氏乃具官某之祖母恭儉肅祗寬
仁慈惠克媲君子以昌厥後山澤氣合而百物
以生律呂位同而五聲叶應再世之後莫之與
京和鳴鏘鏘發祥有自玆加贈爲一品夫人饋
享用加典禮爲稱尚其幽穸知享此榮
父曰材原任陜西布政使司左布政
使累贈資政大夫禮部尚書兼東閣
大學士加贈光祿大夫太子太保戸
部尚書兼文淵閣大學士
制曰人才之生必有原本如採珠玉以供服御
如植𣏌梓以備器用國既飬之累朝而家亦培
之奕世今吾元臣曰惟舊德名德重光保世滋
大推本所自余用歎嘉原任具官累贈具官某
乃具官某之父風操廉辨訏謨經遠執持之節
著于郎署馳驅之略效于邊陲而命不永年位
不償德篤生三子蔚爲民譽肆我陪輔遂秉國
成朕毗倚顧命之老成循覽國家之故事爲榱
爲棟胥本一木之材若梓若漆咸預百年之用
睠惟堂構之崇高追遡淵源之深長是用加贈
具階官於戲遡設官之初意內外咸正中書稽
加命之舊章公孤皆繇歷考追以命汝用嘉有
子傳之史冊惟良顯哉
母楊氏加贈一品夫人
制曰朕嗣大曆服得名世之士以保余于多艱
余嘉乃績考次其家世於稽其内則母儀艱難
勤苦可以觀感余愾然念之贈夫人某氏乃具
官某之母言有物則行應圖史相夫子于盛年
則冰檗有聞撫諸孤于稚弱則荼苦無間恒其
貞德終爲母師肆我藎臣弼余初服惟此泣涕
受遺之日何異號呼誓死之時旋觀屯難之餘
尚識艱貞之自兹加贈爲一品夫人昭我管彤
著于國史庶幾令名與子俱傳于天下
太子太保戸部尚書兼文淵閣大學
士韓爌授光祿大夫
制曰惟上天之䧏割閟我成功惟勱相之有人
保予冲子昔者宅憂翼室周王垂荅拜之文定
策兩朝宋代厚元勳之報閔余小毖之始無競
惟人肆我大賚之恩若古有訓載蠲剛日敢告
治廷具官某道亞黃中文稱白賁世家有舊勵
王臣之匪躬王國克生應天民之先覺飛華夷
路爲文學侍從之臣抗志丘園蹈易退難進之
節出處一致望實兼優廼平進于詹端遂擢參
乎揆席念先皇仍几之託夙夜在公當眇躬
受同之初疑丞不貳推同心而調鼎允叶規隨
若昆命于元龜相資謀斷毅然懷體國之色弼
子一人兪哉有讓德之風閒于兩社朕用嘉止
時乃之休是用晉秩地官洊登宮保仍兼祕閣
之直對司魁柄之尊特授爾階光祿大夫錫之
誥命於戲以嗣服之多艱屬邊陲之有警内以
乂安百姓外以鎮撫四夷若滉之領度支北軍
爲之氣壯若琦之任經略西賊于焉膽寒體一人仄
席之思雪四郊多壘之恥無荒朕命永世有辭
妻楊氏加贈一品夫人
制曰夫婦之義比于君臣國有夾介之勞睠惟
舊德家有賢明之助無間死生具官某妻累贈
夫人某氏蔭藉高華操持雝肅奉元臣之家教
故環珮有嘗聲習夫子之閫儀故珩璜有茂矩
擬箴圖于七誡蔚矣管彤佐膏火于三餘居然
賓友大命不淑德音永存玆加贈爲一品夫人
於戲媲美大家之風沒而不朽正名小君之禮
死其有知
繼妻楊氏加封一品夫人
制曰人臣之事其君也有坤道焉女子之事其
夫也有相道焉蓋無成有終德本相叶而疏榮
從貴禮亦交幷具官某繼妻累封夫人某氏禮
含文嘉則成巽順應歸妹其娣之吉尸有齊季
女之賢相我元臣叶于令德負屛儆戒在干戈
逆子之時脱珥辛勤爲吐哺進賢之助宜有便
蕃之錫以垂燕譽之光兹加封爲一品夫人於
戲爾熾爾昌咸有大君之命不求不忮允爲小
君之儀
曾祖霐贈光祿大夫太子太保戶部
尚書兼文淵閣大學士
制曰宋制不云乎古之君子有種德于百年之
前而待報于數世之後者此爲司馬光之曾祖
言之也有宋丞弼之家褒顯其上世者多矣而
司馬氏獨著豈非以其人之故哉韓某乃具官
某之曾祖父孝友純備文質渾全如山川之出
雲不見其跡如珠玉之利物莫言其功天不我
欺三世而顯作我陪輔實惟曾孫是用特贈具
階官於戲爾尚佑爾孫子記于功宗母俾司馬
專美有宋爾從與享其未艾哉
前曾祖母蕭氏贈一品夫人
制曰宗廟之數諸侯以五今吾大臣追命及其
三世蓋不惟丘園之賁得以有聞而閨門微曖
之德亦茂著焉此或古制所未逮也某氏乃具
官某之前曾祖母儀法夙&KR0570;綺紈不御處家人
而口無誶語憂宗祀而目以喪明德孰懋焉人
無知者惟聞孫作我良弼故積慶著于後昆誰
知婦孺之没身乃有休光于長夜玆特贈爲一
品夫人惟靈在幽尚克膺此
曾祖母郭氏贈一品夫人
制曰爲吾股肱之臣所以上逮三世而賁及其
閨門者可謂至矣乃其發祥所自如水木之有
本源報必有初豈可忘哉某氏乃具官某之曾
祖母組紃告虔賓祭祗飭以弗無子是徵禖祀
之祥施于曾孫式啓功宗之望於戲億之三子
咸秉國成琦之再世繼參大政眷惟昭代亦有
世臣自非韓姞之相攸疇與纘戎而受命玆特
贈爲一品夫人服我休命益大爾家
祖玻先贈資政大夫禮部尚書兼東
閣大學士加贈光祿大夫太子太保
戸部尚書兼文淵閣大學士
制曰詩有之韓侯受命纘戎祖考古之人主錫
命于其臣未有不追崇其先德者也今吾輔臣
曰惟韓氏無念爾祖肆予寵嘉之累贈具官某
乃具官某之祖父居身有孝友之實行巳在儒
俠之間藝黍稷以力田克盡敷菑之事牽車牛
而服賈用爲洗腆之資市義有年種德滋茂啓
箕裘于再世蔚爾耿光叶隆棟于三公作予毗
倚是用加贈具階官於戲旌旄棨戟進有錫于
在朝袞衣繡裳退有事于家廟用繼有倬之命
以彰率祖之休詔于有神尚克享哉
祖母薛氏加贈一品夫人
制曰古之烈婦著在史冊然或以毀容截髮爲
節或以劬躬燾後爲能名節有遺風規不朽累
贈夫人某氏乃具官某之祖母相夫而黽勉蚤
歲自誓而凜洌盛年如松栢之有心矢冰霜而
爲質求忠臣于孝翼子及孫以婦道爲臣自家
刑國肆予良弼惟爾聞孫憑几受遺顧託有同
於六尺匪躬事主堅貞何異於兩髦爰有成勞
睠玆苦節玆加贈爲一品夫人於戲哀榮被於
三世固申勸於明綸忠義萃於一門尚有聞於
靑史
父楫中議大夫原任通政司右通政
先贈資政大夫禮部尚書兼東閣大
學士加贈光祿大夫太子太保戶部
尚書兼文淵閣大學士
制曰朕循覽祖宗之遺迹永懷慶曆之人才得
士不减於武宣儲材必𥙿乎梓&KR0238;是以譬之喬
木蔚爲世臣取諸一家之中遂爲百年之用推
本所自良用歎嘉原任具官累贈具官某乃具
官某之父飛華翰苑抗論諫垣當先朝革鼎之
時直羣相沸羹之會孤行一意惟知砥節而首
公榰柱衆言不屑市名而避怨雖洊登於卿貳
終偃蹇於功名彊諫不忘知臧孫之有後見過
能隱宜韓氏之多賢𬗟思弘濟之艱難益念箕
裘之綿邈拮据於内安外攘本拾遺禁闥之極
思耆定於主少國疑慰持忠入地之遺藎是用
加贈具階官於戲保予冲子用對越於先皇
其惟哲人亦有光於乃考爾尚格有家之享余
益勤世德之求
前母傅氏加贈一品夫人
制曰朕顧瞻長樂眷念兩宮嘉與庶工共追
本始惟我丞弼若時登庸錫類必有所先而移
孝亦有自始朕蓋尤穆然思之累贈夫人某氏
乃具官某之前母育德名家作嬪良士寒燈宿
火輔德業於夕郞永夜視星資儆戒於辰告命
之不淑中道弃捐豈知追命之榮乃在後生之
子於戲情不親於毛裏豈云執器而悲教不逮
於機絲亦巳列鼎而祭先河而後海著先王追
遠之仁木本而水原遡再世發祥之慶玆加贈
爲一品夫人於戲無德不報固明賁我愍綸有
開必先尚幽贊予良弼
母祁氏加贈一品夫人
制曰朕聞善稟於親行成於内徙鄰斷織母儀
有聞况爲吾疑丞之臣本諸聖善之訓徽華生
播儀範殁遺者與累封夫人祁氏乃具官某之
母淑愼其身柔嘉維則恭儉信順以相其夫嚴
翼慈和以成其子使朕得名世之士而國有弘
濟之臣共秉國成庶幾樞軸相資之教豈不夙
夜尚遺寢門治業之思賁之簡書昭於彤管玆
加贈爲一品夫人於戲肩輿上殿雖不及儀灋
於六宮錫命下泉亦何羡起居於八座靈其不
昧服此殊休
詹事府少詹事兼翰林院侍讀學士
孫承宗授中憲大夫
制曰朕觀古先哲王求助訪落咨於在廟其於
以夙夜就將示我德行若此其急也余末小子
永言繼序惟一二道德博聞之儒左右輔德余
曷敢後具官孫承宗𥙿和而肅乂惇厚而高明
學通今古之淵源有倫有要識際天人之精祲
惟幾惟深禁苑桂坊回翔滋久代言造士禆益
弘多及儲端晉陟之時政講席登延之日爾乃
齋戒其德拜自獻其先資尭舜爲君恒道揚夫
末命嶷然山立羽儀茂著於殿廷偘爾昌言獻
納發皇其閫奥粤余明目逹聰之漸惟爾啓心
沃心之能乃以覃恩授爾階中憲大夫錫之誥
命於戲以多難之未堪而紹庭之不易自貽哲
命若人子之初生以餋聖功曰童蒙之求我余
祇求納誨於朝夕人咸責君德於經筵尚無替
於辰猷終有辭於永世
妻王氏加贈恭人
制曰人臣翔集禁陛譽處淸班雖閱歷高華而
被服儒素其閨門相貳亦旣勤矣况又有生死
之慼乎朕深念之具官某妻贈宜人某氏躬女
圖之淑茂秉隂教之肅雍媲德令人如珪璋之
作合御窮没世終荆布以爲儀迨禁近之升華
巳棄捐於宿草藤麻曉直未忘昧旦之規鈴索
夜闌尚想何其之問肆余贊冊賁爾下泉玆加
贈爲恭人默襄夔稷之猷尚正名於大國茂啓
高陽之胤載申命於九原
父麟先贈奉政大夫左春坊左庶子
兼翰林院侍讀加贈中憲大夫詹事
府少詹事兼翰林院侍讀學士
制曰古稱燕趙多感慨悲歌之士今其遺民猶
有存乎其或慨有大志篤生異才權奇不偶於
身而風氣鬱開於後余有寵告想見其人累贈
具官某乃具官某之父負果毅之姿稟尊嚴之
氣磥若多節默表大厦之材居然晚成弗示良
工之朴家庭策交讓之木蔚彼仁風里社成不
言之蹊瞿然顧化託深心於文酒俛仰千秋敦
宿好於詩書丹鉛一室惟而才子爲我寳臣元
氣昆侖充無欲害人之雅志淸風披拂奉可爲
廉吏之遺規蓋有開而必先信可大而可久是
用加贈具階官於戲高文典冊可用爲幽穸之
光衮衣繡裳庶以慰生平之志靈其不昧佇我
訓辭
母張氏加贈恭人
制曰三光五岳氣合則人才挺生高山大川神
䧏而名世間出故賢喆之有作必推本其所生
非獨母儀是亦天道累贈宜人某氏乃具官某
之母禮虔濯摡矩叶珩璜貧而好施雅有丈夫
之志食而能教不忘師氏之儀肆育子以多才
乃娠賢之特異高峻著河山之象夾侍殿廷雍
和擬環珮之音敷陳講席惟予愍冊頌彼母師
身貽樞軸之良規洵矣有聞於百世手闢斧堂
之兆域豈獨可置乎萬家玆加贈爲恭人於戲
際五百年之期鍾美同功於惟岳應十六相之
數發祥比跡於高陽
翰林院檢討繆昌期授徵仕郎
勑曰昔我神祖妙選吉士翔集禁林山陵既
成人物玆茂朕臨朝顧視文石螭陛之間載筆
夾侍者皆先朝宿學舊儒也豐芭之思其曷忍
後具官繆昌期經術淳深風操端直升華祕館
則彊學有聞養賁丘園而蹈道彌固蓋以特立
獨往之士當讒說殄行之時淡然孤貞蛾眉何
憾於謠諑睠言忠愛龍髯想見其攀號指魏闕
以來儀及虞門之再闢道揚末命不及秉賓階
之書劼毖新朝亦曰藉太史之友伊余謀落顧
此周行乃以覃恩授具階於戲以執簡紬書則
取其文直事核以橫經論道則貴乎道德洽聞
爲吾異日之獻臣無愧兩朝之舊學思有以稱
尚勉之哉
妻李氏封孺人
勑曰凡我臣工宣力在朝委蛇退食朕靡不省
察其私至於禁近之臣朝夕載筆其閨門相貳
尤人主之所深念也具官某妻某氏動應衡規
言無疵悔饋祀著克羞之禮贈問有解佩之風
秉是壼彝以恭大而慈小恒其貞德能屛貴以
御窮其惟淑人相爾吉士悠然静好若雅琴之
相和襲彼淸寒與冰銜而交映玆特封爲孺人
祇服譽命益勉歲時庶幾管彤之高風將與汗
靑而竝著
父炷贈徵仕郎翰林院檢討
勑曰士終身晦跡隴畝而躬服禮法施於後昆
其誠心樸學有久而彌光者焉夫教始於家而
禮求諸野是豈特家門之範而巳哉繆某乃具
官某之父含章可貞介圭不飾少無子弟之過
長多長者之言家有嚴君凜然取法於俯梓克
念天顯終焉啜泣乎分荆其言行規矩古先有
坊而有表其動履搘柱末俗不徑而不游秉四
禮以御家鼛鼓唯肅躬四教而廸後榎楚有嚴
念彼先民嗟虎賁之不作識其遺訓用鴻羽以
爲儀是用特贈具階官稽古表宅之風&KR0238;書何
愧附於一行之傳靑史可徵
母夏氏贈孺人
勑曰古之女子言動有史自箴圖之教廢而令
德懿行秀於閨門者獨賴子孫之賢以發聞於
後國有寵章其亦以佐彤管之不逮與某氏乃
具官某之母出於冠族少有令儀事嚴重之尊
章辛勤無閒於膏火支零丁之門戶漂摇有甚
於雨風敬則如賓肅逾朝典宜有令子爲我近
臣正色寡言宛爾珩璜之遺教紬書載筆居然
辟咡之良規風範有初光塵未昧玆特贈爲孺
人於戲能勞有繼誠不愧於母師可頌而圖終
有聞於女史
左春坊左贊善兼翰林院簡討繆昌
期授儒林郞
勑曰古有贊善大夫翊贊太子出入動靜苟非
其德義則必陳古以箴焉國家監古設官選擇
名德追懷先正風烈凜然今吾簡用史臣寵以
書命愼重玆選猶前志也具官某學得精華性
成肅括升自祕館蔚有君子之文賁於丘園淡
然堅貞之德回翔久次寘彼周行造士代言良
多禆益擢居門下實在左坊人地深嚴兼侍直
編摩之任器資淸篤在商敦周鼎之間乃以覃
恩授具階朕前制不云乎所貴乎史臣者謂其
道德洽聞而文直事核也今史局紛如筆削錯
互爾諳掌故之事而有左董之心所謂陳古以
箴者且以史事爲職志焉朕則顯陟女
妻李氏加贈安人
勑曰朕登進近臣庶幾德選幽貞靜默翔集禁
林有窈窕之風焉然非相貳有人則退食委蛇
誰與媲美召南之詩朕深爲臣子念之具官某
妻封孺人某氏儀度肅雝性資淑茂衣有穿弊
秉共儉以爲師珥無光輝謝華丹而自遠靜好
在御宜彼淸寒道誼相規凜於圖史展矣素沙
之德蔚然彤管之風玆加封爲安人服我訓辭
永綏福履
父炷先贈徵仕郎翰林院簡討加贈
儒林郎左春坊左贊善兼翰林院簡
討
勑曰朕慨想先民追懷本俗思得鄉里一行之
士倣古表厥宅里之風今吾近臣粤有先德庸
以愍冊代彼&KR0238;書贈具官某乃具官某之父稟
性尊嚴禔躬方大爲孝爲友德行之教有三曰
祭曰喪吉凶之禮唯四蓋昭代諭民之令甲著
在民閒而古先範世之格言遺於家塾是以躬
行君子脗合師氏之規家有嚴君不替家人之
則肆而令子爲我儒臣惟其是訓而是行所以
可大而可久是用加贈具階官於戲禮失而求
諸野尚亦有先進之思匹夫爲善於家宜其食
後人之報
母夏氏加贈安人
勑曰朕方弘開史局博求鄉里婦孺之賢以光
於琬琰而吾之史臣有賢母焉於其登進著之
冊書非直廣恩亦以知教贈孺人某氏乃具官
某之母克肩彝則式備言功孝慤以事尊章戒
愼以事夫子饁耕知敬賓禮具於丘園舉案相
莊朝典肅於閨壺積習名教篤生俊民無險詖
私謁之心本於胎教有貞白端莊之德似其母
儀樞軸有徵機絲安在玆加贈爲安人於戲生
貽徽範已著教於䦱門死列箴圖尚流風於比
屋
右春坊右中允兼翰林院編修周延
儒授承德郎
勑曰國家於翰苑近臣處之以深嚴親之以侍
從崇體貌以作其氣寬歲月以養其才誠欲使
人才鬱然在帝左右則元氣以固而朝廷日尊
朕覽觀禁近之臣深惟儲養之意臨朝顧視穆
然有懷具官某淵如特達之姿粹然淸廟之器
早以英妙冠於南宮臨軒獨見其縱橫皇祖
親爲之嘉歎久游詞館爰晉宮僚密侍禁林兼
金馬承華之署休有譽處在珪璋琬琰之閒簡
擢方新體望滋茂乃以覃恩授具階於戲豐水
有芭念詒厥於前王左右奉璋頼攸宜之髦士
惟靜深可以畜德惟博逹可以濟時益勉自修
以須不次
妻吴氏仍前封
勑曰詩不云乎有齊季女言大夫之妻能奉祭
祀而尤美其少而能敬也今吾近臣内有相貳
齊敬之風何以異此具官某妻封安人某氏生
於冠族作配君子布衣䟽食身謝穠華濯摡組
紃行應圖史靜好之音叶而相和白賁之德貞
而不改所謂少而能敬殆無愧焉玆仍封爲安
人余欲陳采蘋之詩被之弦歌以風於閨房必
自爾始
父天瑞先封翰林院修撰儒林郎加
封承德郎右春坊右中允兼翰林院
編修
勑曰人才之生必有原本棫樸𣏌梓固非一時
之材菑畬耕穫亦豈一世之積風流弘長我有
近臣考厥世家著之書命封具官某乃具官某
之父性資恢傑器緼純明獨抱遺經陋訓故蟲
魚之學慨有大志希玉杯繁露之儒藏器不沽
詒於爾子昔在乃考蔚爲名賢射策未對於天
人作令有聞於俎豆而爾躬服箕裘之訓身居
作述之閒用啓後賢大光前志詩不云乎無念
爾祖聿修厥德爾子念之矣先河之報或委或
原紹聞衣德是誠在爾是用加封具階官聿求
世德式廣貽謀將三命而益共知百福之未艾
母徐氏仍前封
勑曰凡今公卿大夫至於元士濟濟然抱忠履
信立吾朝皆聖善之教燕翼之方所致也矧吾
侍從曰有母師不大封崇是忘報施封安人某
氏乃具官某之母少躬圖矩具有壺彝經之以
孝慈緯之以恭儉是生賢子早踐禁途簮笏依
然時引外家之故事樞軸宛爾每陳女史之良
規宜服殊恩以章内教玆仍封爲安人於戲文
駟雕軒時游玉堂之上翟茀副笄不改素沙之
德傳之禁林稱爲盛事益綏福履副我訓辭
