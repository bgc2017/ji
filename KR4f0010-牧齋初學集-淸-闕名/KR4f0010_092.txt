牧齋初學集卷第九十二
外制二
都察院左都御史鄒元標授資政大
夫
制曰朕聞天下有道則鳳麟畢游其郊而君子
在朝則猛&KR0743;咸歛其毒故自古久安長治之世
必有老成典刑之人骨鯁著于先朝夀耉遺于
累世聲色可以不動而朝廷爲之日尊敢告路
朝誕敷休命具官鄒元標三朝遺直一代名儒
當弱冠以登朝巳許身而徇國一朝抗疏正君
臣父子之倫九死投荒皆窮理盡性之日賜環
滋久介石不移浮湛掖垣郎署之間身如傳舍
歸休蓽門環堵之内望若斗山迨我初元首先
召用中外爲之相慶父老至于涕流望李邕之
衣冠果有異于當世省唐介于圖像恍或疑其
古人遂以貳卿擢爲執法孤忠一節固以彈肅
雄班正色歛容亦可搘柱國論匪獨僉言之惟
允蓋亦風聲之凜然乃以覃恩授具階錫之誥
命於戲惟此中臺古爲峻秩包拯張昇之于有
宋竝號敢言顧佐黃&KR0807;之在本朝咸稱不撓以
臺綱之頽陁兼黨議之喧呶朕欲正是國人爾
尚庶幾前烈顧我舊德豈煩訓辭欽哉
妻吴氏加贈夫人
制曰夫婦之義比之君臣國家不忘耆舊之恩
而室家亦有新故之感死生契闊良有同悲用
以廣恩是爲知教具官某妻累贈淑人某氏珩
璜叶則榛栗告虔佐夫子于盛年如旭日之始
旦躬婦順于卒歲恒夙夜以視星邈矣徽華悲
哉淪逝人不如故在昔咸記遺簮之悲而義或
勝恩朋友乃輟宿草之哭雖永逝之傷巳往而
偕老之託如新玆加贈爲夫人尚其淑靈服此
休命
繼妻江氏加贈夫人
制曰忠義之臣蒙危難以徇國賢明之配茹艱
貞以徇夫苦節以相成而令名以相報此鬼神
之所佑相也而國家安得遺之具官某繼妻累
贈淑人某氏歸于令人備著婦德當抗章嚴譴
之日有間關從戍之行哀矣流人邈焉鬼國六
年瘴癘初何意于生還廿載浮湛乃纏悲于死
别吁其逝矣命之不猶臣猶有賜環則復之期
而婦終無翟茀以朝之日覩此恩波之浩蕩悼
彼下泉追惟放逐之顛危有如噩萝玆加贈爲
夫人於戲夫子旣保全晚節而爾亦獲享有令
名風霜凜然何異偕老于白首管彤不朽故知
無憾于黃壚不徒著貞順之名可以爲節義之
勸
繼妻高氏加封夫人
制曰人臣挺然孤忠白首一節蓋必有賢明之
助焉老而彌堅者士節也少而能敬者女德也
修女德以佐士節誰其尸之有齊季女斯所以
爲有家之美乎具官某繼妻累封淑人高氏識
明鏡鑑訓習&KR0854;阿却丹華而不御黽勉盛年躬
澹泊以相成保全晚節衡門泌水甘偕隱以終
身宿火寒燈恍友賓之相對庶幾松栢之性說
而相成是以姜桂之風老而逾烈惟爾令德媲
我老成旋觀退食之委蛇彌見在御之靜好兹
加封爲夫人永綏福履服我訓辭尚繼采蘋之
詩以昭管彤之烈
祖璇先贈通議大夫刑部右侍郎加
贈資政大夫都察院左都御史
制曰節義之臣國之元氣國家之培植固必本
之累朝而家庭之養成蓋亦貽之百歲朕睠懷
豐芭追念箕裘眷我藎臣聿求祖德累贈具官
某乃具官某之祖父德無考纇言成文章慷慨
有丈夫之風孝謹修長者之行仁心爲質昆蟲
亦荷其生全至德感通虎豹咸屛其搏噬親朋
待以舉火閭里薰而成風蔚矣詒謀施于孫子
狐忠一節大奮世德之光樸學素心不改先民
之質尚識遺風之自可無邁種之嘉是用贈具
階官於戲雄班峻秩進專席于在朝袞衣繡裳
退有事于家廟其將朕命詔于有神爾祖爾思
可以觀德時乃休哉
祖母歐陽氏加贈夫人
制曰宋制不云乎古之賢母稱于天下能教其
子此爲歐陽修之母言之也今吾錫命藎臣及
其祖妣于稽其家世所謂以能教稱者至于今
未艾豈可誣哉累贈淑人歐陽氏乃具官某之
祖母祖風綿邈女範肅雝事夫子則敬如賓友
治寢門則肅如朝典至其詒厥孫謀辟咡相詔
能使節義道德之士出于襁褓頭角之中豈亦
歐陽氏之遺教猶有存者與肆我追命正名小
君傳之典冊于宋制亦有光焉不獨一家之盛
事而巳
父濟先贈通議大夫刑部右侍郎加
贈資政大夫都察院左都御史
制曰賢才之生必有原本國有協氣必欝蒸爲
禎祥家有善人終濬發爲賢哲天之所助非人
所爲余有寵章用昭誘勸累贈具官某乃具官
某之父玉介不琢金扣有聲百行渾圓洵慥慥
之君子六德純備蓋藹藹之吉人正喪祭之禮
于一家是亦爲政施任恤之恩于三黨惟恐人
知嘉我藎臣率繇遺訓守其樸學曰惟孝而惟
忠推此仁心誠不踐而不履用保世而滋大洵
積善之有餘是用贈具階官於戲祀于瞽宗鄉
先生之可祭于社詔以追命卿大夫之有位于
朝展如來止而來游庶幾有觀而有感
母羅氏加贈夫人
制曰藎臣必移孝以爲忠賢母必教忠以爲孝
道一而巳蓋百世以爲師天之所爲殆十年而
必復累贈淑人某氏乃具官某之母家惟舊德
範爲女師禔躬一本于頌圖教子無逾于忠孝
六年瘴癘初無憾于辭親數載丘園遂決計于
偕隠在昔范氏之母徒慨想于齊名若彼介山
之封猶感嘆于言祿惟爾母子之際藹有道德
之風教誡炳然徽華巳往風停樹静空悲一命
于下泉創鉅痛仍長感孤生于萬里迨乎三朝
憖遺之日乃霈九京追命之恩蔚矣生榮而死
哀誠哉是母而是子玆加贈爲夫人於戲雕軒
有煒不以易管彤之名愍冊追崇終能昭節義
之報旋觀瀧岡之表何慙騶國之稱
巡撫天津備兵海防贊理征東兼理
糧餉都察院右僉都御史李邦華授
中憲大夫
制曰朕鎮撫疆圉規圖遼海控三方而建節鉞
地利惟均當一面而制咽喉天津尤要克厭疆
場之難有安社稷之臣佇爾膚公聽余休命具
官李邦華謀猷膚敏器緼純明早以循良擢居
臺諫正繩紏駁柱國論于紛呶持斧巡行肅官
常之頽陁遭逢鈎黨淹抑家居志九折以不回
才百鍊而愈老惟玆重遣實允師言當干戈填
塞之時單車就道受方隅倥偬之寄夙夜視師
推心束伍行陳之閒比于家人父子置身島嶼
風濤之内有如舟子長年凡其草昧以經營靡
不拮据而荼捋節鎮伊始勞勩有聞乃以覃恩
授具階於戲天津上應天文拱垣墻爲内屏下
臨溟渤控碣石爲外藩遠扼渝水鯨鯢之區近
通直沽芻粟之路以要害莫強之地付緩急有
用之才能釋朕東顧之憂斯爲我北門之管嗣
有崇叙須爾告成欽哉
妻周氏加封恭人
制曰人臣僇力疆場豈暇顧其室家而婦人治
業寢門恒有資于軍旅肆我節鎮粤有勞臣相
助有人朕所深念具官某妻封孺人某氏德成
柔順禮含文嘉勤旨蓄以相夫宦成不替服布
荆而屛貴偕隱彌堅居然女士之規雅有丈夫
之槩今爾夫旣分勞節鉞而爾益黽勉機絲鈴
索蕭然尚想向屛之託織薄作苦猶餘辟績之
風玆加封爲恭人益勉閫内之勞用佐師中之
錫
父廷諫原任南京刑部浙江淸吏司
署郎中事主事封中憲大夫巡撫天
津備兵海防贊理征東兼理糧餉都
察院右僉都御史
制曰人才之生多本家世菑畬堂構自古記之
若乃家庭之閒節目磥砢名行茂著志義蔚然
則豐芭之遺休而式穀之盛事也朕深嘆焉原
任具官某乃具官某之父孝友天性仁厚少成
衾影無慚教人必本于律巳脂膏不潤服官無
異于食貧白首爲郎皆隨牒以平進靑氊舊物
終解組以言歸蓋爾子旣有抗節之名而爾遂
惟鈎黨之禍丹鉛一室有父子之自爲相知風
雨中宵笑譖人之亦巳太甚流言巳息蹈道彌
高移孝教忠誥誡昭回于節鉞束修勵節風猷
炳著于箕裘惟此象賢用嘉燕翼是用封具階
官於戲建牙設旐爾方屬目于壯猷安車蒲輪
余尚興懷于耆舊尚其彊飯遟我乞言蔚矣令
名著于策命
母周氏贈恭人
制曰書不云乎若生子罔不在厥初生蓋胎教
若有使然而娠賢本之天性古之母師所以善
成其子豈獨以辟咡提誨爲能事與贈孺人某
氏乃具官某之母德比珩璜訓閑圖史嬪繇華
胄奉并臼以如飴事彼嚴姑凜凊溫而式度寢
門寂若笑言不聞于鄰環珮穆然愠怒不形于
色是生賢子似其母儀藹然麟趾之風本其仁
厚肅矣羔羊之節似彼安貞宜其没身休有華
問玆加贈爲恭人抱文駟雕軒之感極彼窮塵
慰白華朱萼之思服兹寵命
繼母萬氏加封恭人
制曰朕逖觀漢事至翟母之育方進而知禮之
所謂繼母如母也矧相夫勖子竝有令名女士
之徽慈可無褒與封孺人某氏乃具官某之繼
母敬德不愆令儀有淑維筐及筥恪修蘋藻之
誠曳縞與綦力贊素絲之德至于辛勤而鬻子
蓋尤篤摰于所生視無閒于一心祝有同于類
我深慈茂著儀範滋章兹加封爲恭人尚齊織
屨之名終迓雕軒之福
巡撫保定等府提督紫荆等關兼理
海防軍務都察院右僉都御史張鳳
翔授中憲大夫
制曰乃者狡夷稽誅郊關多壘朕旣聞鼓鼙而
思將帥士争釋禮樂而稱干戈睠維畿甸之間
兼控邊關之重𤇺火易達鎖鑰須人我有賢臣
受玆重寄具官某器資恢傑風力肅明筮仕理
官晉登選部搘柱流俗如止水之不波澄汰官
邪若操刀而能割蔚有體望著于淸鄉出撫近
畿屹爲重鎮内連三輔據河朔爲北門外控三
關捍燕趙之右臂以邊腹交幷之地付緩急有
用之材仗鉞受脤副此臨軒之特遣建旟設旐
分吾戎閫之深憂旋觀節鎮之勲敢後便蕃之
錫乃以覃恩授具階於戲扼吭拊背無徒問故
事于前朝倒馬飛狐尤當警胡塵于近代相視
衿要繕西關以轄東隅讋服民夷壯近畿而威
遠徼尚有資于撻伐豈無係于安危勉思令猷
荅此休命
父道情先贈中憲大夫太常寺卿加
贈巡撫保定等府提督紫荆等關兼
理海防軍務都察院右僉都御史階
仍前
制曰先王崇奬孝義表厥宅里迄于後世猶有
崇臺綽楔之褒今吾藎臣追命先世潛德弗耀
而卒以發聞亦以佐吾崇奬之未逮也贈具官
某乃具官某之父禮充物簡言炳身文孝弟力
田躬親德行之教敬敏任恤家傳保受之風建
塾以合鄕之子弟本六俗之聮師儒捐租以救
歲之凶烖繇五家而及閭族是生令子教以義
方羽可用以爲儀光自遠而有耀是用贈具階
官於戲誠心質行生而爲德于鄉揭德振華殁
而可祭于社是可徵惇史壹行之傳不獨膺治
朝三命之榮
母馮氏仍前贈
制曰今吾臣子推恩必始于前母蓋澤必流于
自葉而祭必重于先河禮有本而典有彝亦所
以著教也累贈恭人某氏乃具官某之嫡母贄
虔棗栗儀茂蕙蘭濯摡齍盛克盡女宮之教芼
羹滫&KR1329;無忘内則之勤胡不永年克昌厥後無
子而有子邈矣桮棬手澤之思因親以及親依
然奩粉口脂之慕玆仍贈爲恭人於戲德無不
報教必有初閔予長樂之思及爾漏泉之澤
繼母吴氏仍前贈
制曰序稱公子仁厚之德必本后妃逮下之賢
本立而後道生自家可以刑國肆余愍冊視彼
漆書累贈恭人某氏乃具官某之繼嫡母婉娩
宜家順柔媲德代姑減筭純孝質於神明助施
傾囊爲德徧於里黨恩勤鬻子愛有逾於所生
辟咡爲師食不替於能教順能逮下和以致祥
惟此織屨之深慈增華於圖史益知鼓琴之静
好叶德於閨房宜有令人鍾其餘慶玆仍贈爲
恭人於戲美哉蓼蕭之什取其攸同展矣樛木
之詩可爲風始
生母趙氏仍前贈
制曰天有法象恒垂須女之占易于妹歸尤著
其娣之吉故家茂娠賢之德則國崇追命之文
雖出曠儀亦應彝典累贈恭人某氏乃具官某
之生母蘭儀式傋蕙問身謝丹華協素風
于閫闥動循環珮應和氣于房幃肆徵大國之
詳允叶小星之德載霑寵命用卹恩私追長樂
之鼓鐘愴矣纏悲于下地攷孝慈之典冊殷然
動念于終天殁者有知存者不匱玆仍贈爲恭
人於戲母以子貴巳徵禮經之文無忝所生尚
念詩人之義
巡撫廣西等處地方軍務都察院右
僉都御史何士晉授通議大夫
制曰朕臨遣節鉞錯置方隅蓋將極選一時之
材用以張皇九牧之寄矧粤西一道僻在西南
鎮撫之艱得人惟允具官某性資恢傑風力肅
明擢在瑣闈綽有休譽當先帝之在潛邸值
春宮之有震驚發憤扣閽奮讜言以奠安儲位
孤忠去國在外藩而雅意本朝迨我初元召居
卿寺以風猷之茂著遂節鎮于遐方蓋爾既宏
才而粤又舊治吏民服習撫烏蠻黃洞以長子
孫地利熟諳列三江八寨而爲門屛矧中朝授
鉞之始正鬼方告急之時觀其慷慨以治行知
能譚笑而戡亂乃以覃恩授具階於戲往代邕
管之跡具在荒陬先臣藤峽之勛紀于國史至
乃勦苗之近事多從西粤以會師竭爾忠誠著
爲方略佇彼禡牙之日紓余拊髀之憂爾往欽
哉無荒朕命
妻吴氏加封淑人
制曰爲吾才節之臣必有賢明之配勤勞既著
榮爵惟均國有常經亦以示教也具官某妻累
封恭人某氏出自甲族歸于名儒門戸伶仃則
茹荼偕苦服官黽勉而麤糲戒廉迨夕垣抗疏
之時正闔門惶恐之日一朝放逐念門屛之蕭
然數載栖遲喜室家之宛爾幸哉牽復及此寵
光以我御窮永言旨畜于家食與子偕隱豈知
翟茀以來朝國既昭從爵之榮天亦厚勞人之
報玆加封爲淑人予之石窌蓋有待焉昭于管
彤斯亦可矣
父其孝先贈中憲大夫太僕寺少卿
加贈通議大夫巡撫廣西等處地方
軍務都察院右僉都御史
制曰人之有福祉如有基而厚墉也基既浚矣
墉亦如之故士有文明柔順蒙難于身而發聞
于後者天道雖遠固可以量測也累贈具官某
乃具官某之父寬然長者温温恭人孝友性純
若珪璋之渾合中和氣備類桃李之不言遘閔
孔多遭家不造事久而論始定身没而志乃伸
天不吾欺白日賁臨于幽室人誰無死丹書昭
雪于下泉矧玆牙纛之煒煌兼以絲綸之重疉
種冥冥之德終能獲報於人間視夢夢之天誠
亦何憾於造物蓋十年而必復信百世其可知
是用贈具階官於戲惟我有臣惟爾有子求忠
於孝蔚然靑史之光資父事君邈矣先河之澤
爾靈不昧尚服享之
前母黃氏加贈淑人
制曰士以拮据起家爲能婦以黽勉相夫爲德
其或年德不配勞勩有聞不&KR1151;其躬以昌其後
朕尤衋焉傷之累贈恭人某氏乃具官某之前
母秉是壼彝作其内治度身量腹躬操作以窮
年宿火篝燈與韲鹽而幷日命之不淑惜矣無
年用啓右爾後人遂發聞於再世自古開國承
家之事惟草昧爲艱難而先王先河後海之文
在典祀爲殷重惟子愍冊念彼勞人玆加贈爲
淑人匪徒爲泉壤之光亦以著閨門之勸
母錢氏加贈淑人
制曰古稱母師必云胎教非獨辟咡之相詔抑
亦風氣之有傳爲我娠賢可無揚美累贈恭人
某氏乃具官某之母生柔而筓禮下肅而上慈
當家門不造之時正相助惟艱之日漂搖風雨
進雞鳴如晦之箴黽勉晨昏爲卵翼自全之計
高朗有丈夫之德嚴恪修女士之儀惟爾藐孤
率繇慈訓夕垣奮筆𬗟然畫荻之遺規辰告宣
猷宛爾機絲之餘教雖風徽巳沬於當日而儀
法具存於後賢玆加贈爲淑人有命在天旋觀
瀧岡之表其則不遠永爲彤史之光
繼母吴氏加贈淑人
制曰烈婦之於家也忠臣之於國也皆奮不顧
身以信其耿介者於方寸而巳然而母著苦節
子抱孤忠一室用以相成而千秋萃爲盛事余
有典冊宜亟著之累贈恭人某氏乃具官某之
繼母仔肩壼彝式是嬪則誓白骨於泉壤不負
所天撫黃口之孤童逾於巳出付餘年於血淚
之内九死而一生出遺孤於刀俎之中再世而
一息迨子旣奮身於上第而爾遂畢命於下泉
倘逝者之有知信下報而不愧於戲覽孤生伏
闕之疏鬼神涕洟迨夕郎扣閽之章天日震動
忘身徇國固知其志義之激昂移孝作忠亦本
於賢明之風勵兹加贈爲淑人於戲勸懲存乎
百世忠節聚於一門褒敘死生厥有徵於故府
區明風烈庸有禆於王章
大理寺添註右少卿洪文衡授中憲
大夫
制曰朕惟今日振鷺充廷皆皇祖之所以詒
朕也然而人才實難摧剥滋久起於梓漆之舊
屹爲榱棟之材誰其尸之我有人矣具官洪文
衡學有淵源行無考纇踐更郞署閱歷淸華每
懷憂國之心屢發矯時之論蓋嘗首陳國本之
&KR1150;杌不以主怒爲嫌疑力折黨人之披猖不以
宦成而消阻後先流落抗論不衰取次登庸蹈
道彌固越子嗣服佇爾起家睠黃髮於三朝衣
冠惟舊瞻白首之一節志氣聿新豈惟爲廷尉
之平抑且司邦家之直永言宿德霈此明綸乃
以覃恩授具階於戲惟祖宗豐芭之遣實東南
竹箭之美以風簡蓍龜一世以霜稜枝柱本朝
廷有奸回人爭避神羊於李綘政多闕遺朕將
取人鏡於魏徵爾其念哉無荒朕命
妻程氏加贈恭人
制曰士君子風義篤厚其於室家黽勉死生契
闊之故未嘗不愀然也人主其有以卹之具官
某妻累贈宜人某氏出自冠族歸於令人膏火
淸宵悵矣内言之猶在機絲永夜惜哉中道之
巳捐惟君子之簮履不遺故國家之絲綸有䊮
玆加贈爲恭人用以昭菅蒯之義不徒爲宿草
之光
繼妻汪氏贈恭人
制曰爲吾砥節奉公之臣其於高華膴厚之思
亦巳薄矣故必有賢明之配攻苦而食淡者以
佽助之具官某妻累封宜人某氏名家作配季
女有齊以淑慎物其身省同惟月以勤勞佐其
耦儆逾視星至於淪落之有年期於没齒而無
憾賜環如舊舉案巳非兹加贈爲恭人尚永賁
於泉臺以區明其風節
父蒙先贈奉政大夫南京工部屯田
淸吏司郎中加贈中憲大夫大理寺
添註右少卿
制曰士有内行淳備不階咫尺之權勢而鄉里
誦義無窮者斯其人巳足述矣矧其後人用能
衣被厥德以昌明於世累贈具官某乃具官某
之父飭躬厲行陳義本仁事嚴父以承顔傴僂
有同乎俯梓飬慈庭而竭力夢思無間於背蘐
薰其德而善良幾千人矣意其賢而尸祝以歲
計之里社就以質成無煩鼛鼓終訟于焉屛息
視彼丹書宜爾後賢載其遺德咸曰箕裘之滋
大惟其播穫之有聞是用贈具階官於乎高廷
尉之門人誰不勸贈比干之策天其有知
母程氏加贈恭人
制曰古之賢母所以稱爲母師者以其磨切道
義勖其子以古人之能事而不以熏灼動其心
也累封太宜人某氏乃具官某之母相夫以淑
愼爲儀育子以愛勞爲訓辛勤三世終身謝彼
丹華黽勉一生爲婦逾於白首内美純備修能
有聞至其教子以事君不惜違時而淹久浮湛
家食期偕隱以長終騰踔興朝惟備官之是戒
以爾子體望滋茂知母氏徽範不忘玆加贈爲
恭人是可繼介山之封行且觀瀧岡之表
大理寺右少卿曹于汴授中憲大夫
制曰朕睠懷弘濟思見老成如重器之有河圖
以昭法象如佩物之有觹玦以解嫌疑苟得其
人有益於國我有好爵申以訓辭具官曹于汴
明允篤誠正直忠厚早以民譽登於諫垣矩行
禮容庶幾還風俗之厚正繩直筆有以知朝廷
之尊屬國論之喧呶能危身而搘柱道無可枉
歸不待年卒歲優游惟有讀書而譚道輟耕歎
息或以畏天而悲人玆予旁求爲朕強起旣見
君子爰復綴於淸班尚有典刑將每詢於黃髮
乃以覃恩授具階於戲若古有訓無競惟人挺
然孤忠人誰完節於白首蔚然難老天其憖遺
於本朝尚鑒余求助之心庶不負平生之學
妻侯氏加贈恭人
制曰詩不云乎刑於寡妻有道之士束修砥節
家人婦子之間有素風焉具官某妻封孺人某
氏備有壺則克配君子事上則榛栗告虔相夫
則韲鹽不厭少而御窮長而屛貴環佩穆然閨
門化之徽華雖往儀範滋著玆加贈爲恭人自
家刑國庶有觀感不獨慰其死生而巳
父希堯先贈徵仕郎刑科右給事中
加贈中憲大夫大理寺右少卿
制曰人才之生國之元氣天降時雨則山川效
其能國產賢人則家庭韞其美明德之世有開
必先自古記之予何疑者累贈具官某乃具官
某之父修長者之行爲君子之儒言有物而行
有恒入則孝而出則弟強學忠信士類望爲表
儀中和祗庸閭里薰而顧化肆而有子爲我賢
臣風教一稟於先民節義大光於天下如雲於
嶽旋觀膚寸之興如水於河尚識濫觴之自是
用贈具階官於戲祀以仁者之粟爾其顧歆祭
於瞽宗之間人咸覲止終有聞於永世夫何愧
於冊書
前母喬氏加贈恭人
制曰或委或原著於禮典報本反始誰昔而然
今吾臣工追思前母漏澤泉壤朕何忍忘贈孺
人某氏乃具官某之前母德稟柔明性惇淑荗
嬪於令族綽有懿風享命不延發祥有自毛裏
雖隔孝思永存玆加贈爲恭人淑靈有知尚克
享此
母張氏贈恭人
制曰古之母師粤惟孟氏能教其子蔚爲儒宗
吾有賢臣率繇慈訓是母是子趾美頌圖肆余
寵嘉之累封太孺人某氏乃具官某之母婦道
可宗母儀茂著起家仁厚是生麟趾之賢教子
義方不替羔羊之訓樞軸之範逮我名卿珩璜
之風本諸賢母玆加贈爲恭人於戲爾子名德
滋顯饋享用加昭於彤管追配騶國朕之策命
亦有耿光哉
太常寺少卿鄭三俊授中憲大夫
制曰太嘗卿貳位任特隆歷代迄今謂之淸選
朕旁求俊乂克典神天蓋將妙簡禮樂之司所
以增重廟廊之寄中我玆選莫非正人肆有覃
恩可無書命具官鄭三俊性資恢傑風操端莊
初以循良進於留署回翔守郡敭歷憲司不競
不絿惟隨牒以平進所居所去皆有跡之可書
閥閱旣深體望滋茂爰躋卿寺留貳秩宗奉珪
與璋展矣禮容聲樂之器匪朝伊夕肅然夤淸
絜白之心考資望以孰先在廟朝而惟允乃以
覃恩授具階於戲磥若多節表廣厦之棟梁居
然雅音中清廟之琴瑟惟不器斯所以爲君子
惟大受斯不可以小知爾尚欽哉服乃休命
繼妻呂氏加贈恭人
制曰詩云有齊季女爲說者以謂美其少而能
敬也而周南之化在焉今吾名卿身居禮樂之
地而家有齊敬之德采蘋之云豈不信哉具官
某繼妻某氏出自德門教成師氏珩璜琚瑀具
有禮容酒食祭賓動協内則相在公於夙夜觀
退食之委蛇居然惟筐及筥之規蓋亦在廟在
朝之助玆加封爲恭人無忘蘋藻之風益茂管
彤之德
父國光先贈中憲大夫河南歸德府
知府加贈太嘗少卿仍前階
制曰國有百世之計莫先於樹人而家有百年
之貽咸本於種德樹人之源流遠其發祥恒始
於家而種德之善慶長其元氣必鍾於國我有
卿士蔚爲寶臣遡其家風厥有原本累封具官
某乃具官某之父天性眞淳躬修悃愊本六俗
之聮兄弟佽彼昏喪自五家以逮閭聮賙其囏
阨仁風扇物桃李之下不言至德感人桴鼓之
應如響風規巳遠名德滋章皎皎白駒世咸慕
逸民於空谷皤皤黃髮天不遺壽耉於淸朝旋
觀燕翼之貽彌想鴻漸之羽是用贈具階官於
戲没而可祭於社斯其人與生而未竟其施宜
有子矣
母柯氏仍前贈
制曰小雅之不作而白華之詩廢也朕深念之
今吾有南陔㓗白之臣而家有蓼莪違背之感
推恩之典豈可後哉爾累封恭人某氏乃具官
某之母事夫資敬訓子移忠宿肉異粻洗腆克
供于兩世恭大慈小恩勤逮及干一家惟此令
妻兼爲夀母迨爾子既升華淸選而爾遂弃養
高堂麤糲自將尚念菽魚之祭夙夜黽勉長懷
機杼之規生巳播其徽華没益徵其儀範兹加
贈爲恭人於戲再命之恩巳便蕃矣三釜之歎
有窮巳乎
牧齋初學集卷第九十二
