牧齋初學集卷第八十
書帳詞
復陽羡相公書
兩年頻奉翰教裁候闕然屛廢日久生平恥爲
陳子康願蒙子公力得入帝城此閣下之所知
也兵垣郵中復蒙手教具知存念簪履不遺一
物感誦之餘繼以永歎一二門墻舊士頻煩傳
諭謂閣下援引不遺餘力親承天語駁阻再
三則罪廢孤臣不可抆拭之狀聖主業已洞
若觀火而閣下欲息黥補劓求播種於蕉芽問
秋駕於病顙不已難乎謙益衰年殘生日甚一
日視鋒車祖道之時更復頽然篤老以迂愚頑
頓之身費回天轉日之力萬一濫塵啓事必致
顚踣道塗偃蹇朝命進無補于時艱退自隳其
晚節不若因仍永錮長放山林庶可以上順天
心下安愚分此亦操化權者萬物得所之一端
也恭聞督師北伐汛埽胡塵台席戎旃曠世爲
烈衰遲枯稿不能執殳前驅載筆後乘凱旋之
日規橅韓柳作爲詩雅用以𢋫元和之詩嗣皇
武之雅柳宗元有言思報國恩獨惟文章此則
病夫退士之所有事而亦所以詶知已於百一
也謙益謹再拜
寄長安諸公書(癸未四月)
謙益衰頽晼晚放棄明時春明之夢已殘京華
之書久絶此執事之所知也頃者一二門墻舊
士爲元老之葭莩桃李者相率詒書連章累牘
盛道其殷勤推挽鄭重汲引而天聽彌高轉圜
有待闚其指意則以爲元老此出補浴之勳已
成伊周之頌無忝惟是陳人長物尚滯菰蘆則
格天之業尚欠分毫吠日之徒或滋擬議必欲
描頭畫角宣播其虚公拭舌膏唇補苴其罅隙
又謂謙益狂奴如故倔強猶昔從此當拆皮爲
紙刺血爲墨涕淚悲泣歸命投誠庶幾平生之
黥刖可補晚歲之桑楡可冀其詞誠急而其情
誠可哀也嗟乎果若所言則元老之于我心已
盡矣力已殫矣主上以師臣待元老言無不
信諫無不從獨難此一人一事不啻如移山轉
石謙益之冥頑頽放終不可抆拭齒錄主上
固已知之深而見之確矣主上天也聖意
卽天意也天之所廢誰能興之而元老假此以
徼回天之力諸人借此以市貪天之功不已難
乎羣公以聖上爲天諸人以元老爲天其爲
所天區以别矣謙益雖老鈍無似其肯附諸人
之末光移羣公之所天以事元老乎假令從諸
人之言包羞忍恥搖尾乞憐元老亦憐而與之
以一官則此一官者非朝廷之官而元老之官
也拜官公朝謝恩私室呈身識面廉恥埽地生
平鬚眉皎皎頗思孤撑另立自竪頥頦于天壤
之閒迨乎崦嵫景迫棧豆戀深遂一旦&KR0804;顔俛
首希隣女之光而附乞兒之火靜夜捫心淸晨
引鏡能不啞然而一笑乎分義決絶事理分明
擲糞不得不避食蠅不得不吐右軍誓墓之文
中散絶交之論業已宣布簡牘流傳長安而復
爲執事諄諄道之者誠恐執事伐木相引積薪
見憐不深惟孤臣去國之本末不精求當路柄
國之風指徒以一世虛名半生交誼交口而效
推轂之力此輩隂陽其心丹靑其口虞門果闢
必將以吐哺握髮歸其德于一老湯網猶張又
且以激聒喧呶卸其咎于衆正在謙益不退不
遂咸爲絶地在羣公或默或語皆爲過端執事
而不知謙益不愛謙益也則可如其知而愛之
也則必思所以處謙益且思謙益之所以自處
矣爲謙益今日之計惟有一意入山永絕仕進
之局進可以收拾晚節退可以保全殘生執事
今日爲謙益之計則當仰體聖心俯察時尚
令得𬋩領山林優游齒髮則謙益之自處與執
事之處謙益斯兩得之矣去年鴻寶館丈入都
門詒書屬之曰寄語諸君子當爲我安頓一身
勿但爲我料理一官斯言也豈遽忘于羣公之
耳乎天日具在要誓凛然如其言不繇衷上欺
君父下欺朋友則狗鼠不食其餘何面目見
魯衛之士乎伏望執事矜其懇惻恕其狂愚力
告冡宰諸公斷絶啓事屛除薦牘庶幾生平之
微尚得全末路之葛藤可斬此沒齒之幸多生
之感也詩不云乎我雖異事及爾同寮我卽爾
謀聽我囂囂我言雖服勿以爲笑以謙益之得
幸于執事也山林廊廟雖曰異事其誼固不敢
自後于同寮也謙益之卽謀于執事不以干進
而以求退執事者勿以爲笑使凡伯囂囂之刺
復作于今日則厚幸矣謙益再拜
答鳳督馬瑶草書
自仁兄授鉞以來無向不摧所至必克袁闖脅
息逆超授首獻賊則潛山一役游䰟假息之餘
也天方割楚盈其惡而降之罰頃者虎旅先驅
元戎後繼山峙川行風旋雷擊此正死賊天亡
之日賊遂撤浮橋歛餘衆待王師之至爲鼠伏
兔脫之計則固已氣盡魄奪矣埽江漢復荆襄
禽獻滅闖執訊獲醜在此行也固可以計日而
待矣人謂羣盜蔓延駸駸乎類勝國之季獻闖
二賊縱橫荆楚閒熛發飈怒有似僞漢之友諒
而吾以爲非也元季盜之初起先自汝潁而後
徐壽輝起蘄黃布三王起鄧州孟海馬起襄陽
各有其衆各戰其地布三王最早滅孟海馬後
滅獨徐壽輝之衆久而彌熾歐普祥陷袁州妖
彭項甲陷饒徽倪文俊陷武漢明玉眞陷蜀皆
奉壽輝之虚號而友諒驍雄剽鷙居中布置故
天完之後繼以僞漢而江漢之區終不入元之
職方今闖曹革袁羣賊不相統屬非有友諒駕
馭之略也闖陷荆襄獻陷武漢各不相顧闖不
顧獻獻不顧闖心渙勢散易于摧敗闖陷荆襄
不能顧豫今保鄧不能顧荆襄卽其一身首尾
巳不相顧而況能顧獻則獻之自顧亦從可知
也吾謂今日之計當委秦蜀之兵以掣闖使不
得南而我專力于獻九江之師扼其前蘄黃之
師擣其後勿急近功勿貪小勝䠞之使自救擾
之使自潰此萬全之策必勝之道也兵法曰知
彼知巳今不知彼爲布三王孟海馬之賊而以
爲僞漢之賊視之太重畏之太甚我先有退次
之形于胸中其氣已未鼓而竭而何以制賊之
死命乎楚豫之閒豪民大族多結寨柵以自固
蘄黃眞確光息之閒所在不乏彼非肯爲賊用
者也其被殺則怨軍也其僞降則內閒也不可
不急收也二賊多用楚人以爲守令傳聞武昌
守曰謝鳳洲舉人有才名者也此輩必不死心
爲賊用因而用之許以殺賊自贖未有不效死
者也武昌有王孫容藩字石渠者毁家弃產奔
走萬里結納豪傑求爲陳思王之自效今年正
月閒關還楚試一訪求之周亞夫得劇孟隱然
若一敵國石渠亦豈後于劇孟乎腐儒衰晚不
能荷戈執殳效帳下一卒之用憂時念亂輪囷
結轖耿耿然挂一馬瑶草于胸臆中垂二十年
矣今幸而弋獲之雖欲不傾倒輸寫其可得乎
新安之事可謂大錯然金正希茹荼攻苦練兵
守土實痴腸爲國家人也黔兵之殺必誤也非
故也舍而不問則無以謝黔人執正希以爲大
僇則舉世士大夫容頭過身者胥以正希爲戒
以練兵任事爲諱亦可深慮也往年游黃山值
土寇竊發親見正希宵行露處𠢐面胝足爲父
老子弟率先心竊韙之不敢不以告于左右語
云惺惺惜惺惺知仁兄必惻然隱痛不以爲狂
瞽而吐弃之也秋風蕭條行閒勞苦帷爲社稷
努力強飯自愛
上應撫鄭公書
謙益以辛已春爲白岳之游于時土賊竊發金
正希館丈督率鄕里丁壯腰刀帕首身編行伍
捍禦桑梓已而賊退解嚴親見正希食粗糲衣
大布朝韲暮鹽如苦行頭陀奮臂橫身讓夷急
難心竊壯之重之以爲士大夫盡如正希朝廷
尚有人天下事尚可爲也不意有黔師之役牽
連詿誤橫罹法網又竊壯之惜之祈門之事甚
易明也襄漢䧟沒兵民奔潰而黔兵突入徽境
風雨奔驟聲勢洶涌安知其爲兵乎寇乎抑亦
寇而冐兵兵而冐寇乎當此時有能統衆捍禦
使片馬不入四竟按堵將以爲功乎罪乎有捍
禦不能無格鬭有格鬭不能無殺傷有殺傷不
能無鹵獲主兵者亦安得而禁之乎魏勃有言
失火之家豈暇先言大人後救火乎此切喩也
鳳督有事征勦方思投醪挾纊以鼓三軍之氣
黔師之殱也安得不拊膺痛哭呼憤告哀庶幾
慰死者而勵生者恐廟堂未知本末重有處
分徽人以禦寇獲罪正希以任事受惡海內摇
手相戒以聚鄕兵保鄕里爲禍首而首鼠兩端
之徒開門揖盜者反有以籍尸良可慮也竊謂
明公宜據實抗疏爲主上别白言之善爲調
齊用以平鳳督之氣服黔人之心解徽人之禍
中朝必听然叶應而鳳督亦降心以相從則此
事了矣詩不云乎王于興師修爾干矛豈曰無
衣與子同仇今之所仇者東奴也闖與獻也鳳
督之募黔也徽人之殺黔也同爲臣子同事師
旅皆有同仇之誼焉敢爲賦無衣之詩以告于
下執事伏惟采擇可勝瞻望
回金正希館丈書
比年流氛披猖所至䧟没雖守土者之不職亦
繇士大夫里居者繩營狗苟彼此顧望以致一
敗塗地載胥及溺而莫可如何也春夏之交風
鶴震驚流聞黟祁閒殺賊差強人意臥病委頓
爲躍然投袂而起不意乃有殺黔索償之事牽
連詿誤議論鋒涌良可爲三嘆也嘗觀元末盜
起汝潁而襄漢蘄黃應之蘄黃之賊旣䧟江州
旋略南康鄱陽卽由婺源犯休寧一夕而䧟徽
州由是而䧟昱嶺關破杭州蔓延吳興延陵江
南之塗炭從此始當時克復徽杭殺妖彭項奴
兒諸盜魁遏楚賊方張之勢雖董摶霄三旦八
輩督師勦禦而汪同程國勝兪茂結集民兵誓
死血戰恢復城柵其功尚多(不肖)見吳中士大
夫如處堂燕雀每談及捍禦鄕井輙努目詛詈
以爲妖言怪物而楚之賀對揚以閣臣居會府
一籌莫展投身江流雖曰死忠與魚鱉何異衰
殘病廢仰屋嘆詫每思新安土風高堅士氣猛
獷忠義感激遺風尚在每欲舉黟祁之役以激
勸當世之首尾縮恧甘以都邑身家拱手而奉
賊者今舉事一參錯而吏議隨之吳中之鄙夫
愞人爭搖首閉目以新安爲戒天下有事誰復
敢奮臂爲國家出死力者此不惟新安之憂實
重爲國家慮之也鳳督慷慨誓師滅獻闖而後
朝食此事不憤盈執奏何以謝黔人何以鼓舞
三軍壯式蛙避螳之氣使其設身易地深知徽
人之捍禦如此祁戰之本末如此同爲臣子同
爲國家寧有不相憐相恤降心以相從者乎仁
兄純忠大誼鬼神所知聖天子拊髀頗牧朝
鋃鐺而暮節鉞往往有之此行也必且大用用
必有爲也吾敢爲天下執左劵矣區區所祝者
更望仁兄平心易氣以天下事處天下事念督
撫擔荷之苦思師旅召募之艱深惟憤盈執奏
者之出于不獲已以同舟遇風胡越相救爲心
則一切葛藤口語俱可一刀斬斷此封彊之幸
國家之福也非調人賤媒之私語也伏承來命
信筆奉復寒暄慰唁之詞皆未敢闌及萬惟炤
鑒不宣
永豐詹京兆七十夀帳詞
伏以五百年有名世見堂構之相仍七十歲爲
古稀祝期頥之未艾瑞徵南極慶在本朝恭惟
某官閣下道叶先知炤隣幾庶凛若大河之一
斷裁剸不留巍然象鼎之萬均表儀斯重堅持
素節不事浮華慮囚以平反爲能如于定國之
在廷尉出守以淸淨爲治繼汲長孺之牧淮陽
褰帷致蠻蛋之賮琛澤流嶺海削牘柱貂璫之
廟貌霜肅秦川乃陟月卿晉除日尹玉衡冰壺
之譽方藹淸時岫幌雲關之思彌深晚節臧孫
有後范氏世家羔羊本潔白之風驄馬繼澄淸
之志惟玆小歲正値大年對冰水之如澠香浮&KR0812;
醁倚玉山而列俎光映傀俄席長筵以祝延舉
壽觴而相屬金章紫綬炤耀淸尊綠髩方瞳煇
煌黃髮江梅破白比韓圃之晚香岸柳催靑啓
陸家之夕秀家傳忠孝是先師無盡之燈心養
和平卽仙家不老之藥益也紀羣輩行孔李通
家八千歲爲春八千歲爲秋恭紀冥靈之曆周
公拜乎前魯公拜乎後式瞻橋梓之榮投我以
桃何以報之靑玉案旣醉以酒我姑酌彼黃金
罍調瑞龍吟徵普天樂
長筵繞爭看待臘春回試花梅早千年圅啓樵
陽龍沙期會依然又到華顚老贏得西淸鍾
寂東華塵杳天家乞得閒身霜筠雪竹相將壽
考膝下兒童鵲起留臺簪筆雞栖焚草擕取
後湖春波遥送淸醥綠章白簡頻寄朝天表停
杯問蓬萊烽偃台階星坼笑指冰山倒合樽列
坐觥籌了滄海塵多少寰區內渾如樽罍平好
光華日月堯天淸曉
牧齋初學集卷第八十
