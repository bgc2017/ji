牧齋初學集卷第九十六
外制六
南京吏部右侍郎顧起元授通議大
夫
制曰朕運撫大來助求小毖睠惟舊德式念先
猷其有高帝豐芭之遺兩朝侍從之選表儀
卿貳體望具瞻者朕方夢卜求之而恩命豈有
愛焉具官某才挺天人學知今古射策名成於
寡二臨軒象近於魁三蔚有良史之才置之禁
近巋然師儒之教貳我成均久列桂坊載臨璧
水儲端漸陟爰立有聞迨余訪落之初乃有留
銓之命留務淸蕑允宜如水之心銓事低昂小
試若金之用廻翔滋久雅望在人乃以覃恩授
具階於戲非堯舜不譚有體必期于有用以社
稷爲說迂身乃所以善君尚念國步之艱危保
余冲子母曰留曹之淸峻可以優賢爾無忘共
濟之思余將有卽眞之拜
妻王氏加贈淑人
制曰人臣飛華夷路擢秀淸塗必有佽助之賢
以當賓友之誼疏榮旣逮愍冊宜先具官某妻
封恭人某氏棗修告虔濯摡奉職本烏衣之著
姓儀法有聞佐靑簡之名儒機絲無閒宛其死
矣何以報之翟茀以朝嗟溘先于朝露彤管有
煒美代後于辰猷玆加贈爲淑人蘭儀默贊于
金夫蕙問永光乎石窌
祖雷先贈中憲大夫湖廣襄陽府知
府加贈通議大夫南京吏部右侍郎
制曰國之元氣將鍾美于賢才家有樸心先欝
蒸爲至德畜無不發報必有初先贈具官某乃
具官某之祖父太樸不雕仁心爲質以孝弟而
兼任恤不言而躬行自保受以及救賓無心於
望報宜而孫子爲吾寶臣達屨繡裳煥然有事
于家廟純衣應杖僾焉如見其祖先是用加贈
具階官爾能積慶于詒孫余用遡源于率祖
祖母劉氏加贈淑人
制曰詩稱詒謀厥孫易言受福王母蓋合中外
百年之鬱積以培國家一代之人才非夫有穀
之詒曷有流根之澤累贈恭人某氏乃具官某
之祖母孝思維則淑愼無儀如生民之厥初時
維草昧肆承家之伊始作其壼彝珩璜被躬茂
矩流傳于奕世機絲比德深仁累積于百年玆
加贈爲淑人服玆烝卑之榮允叶棟隆之吉
父國輔原任湖廣寶慶府知府贈通
議大夫南京吏部右侍郎
制曰朕聞黃河之水源可濫觴泰山之雲起自
膚寸凡創業爲可繼蓋有開而必先原任具官
某乃具官某之父風縕純明器資魁傑以南國
之彥早踐通班以西曹之賢出守名郡惟明克
允仁孚圜土之中旣威且懷澤流湖嶺之際㰱
澬流之水載廉石以傳家演邵陽之書比籯金
而詒子徵循良之傳于國史父作之子述之啓
公輔之望于邦家我有臣爾有子是用贈具階
官於戲播徽猷於竹帛佇我白麻賁寵命于松
楸慰玆黃壤
母王氏加贈淑人
制曰凡吾聞望之臣必有賢明之母自家所以
刑國本立而後道生風徽有遺式穀不爽封恭
人某氏乃具官某之母敬共内德仔肩壼儀簾
閤相夫佐平反于丹筆篝燈廸子徵掌故于靑
箱媲德有聞娠賢競爽炳丹靑于經史殷勤辟
咡之規指樞軸於機絲肅穆紘綖之訓玆加贈
爲淑人於戲版輿已遠悵陪京雒涘之游銀管
如新嗣韓國瀧岡之表
南京通政司通政使林學曾授正議
大夫
制曰昔我神祖久道作人凡其梓漆之材皆
我儀刑之老踐更禁近布列兩都顧瞻周行蔚
爲盛事朕于恩命豈有愛焉具官某德稟粹和
器函莊重言行以先民爲法問學稱君子之儒
爰自理官登于銓部淸素寡欲進爲郞吏之標
淡白端莊退守丘園之賁栖遟一紀羽儀滋章
偃蹇再遷蹈道彌固迨余初服始列淸卿夙夜
在公信無慙于舊德衣冠有異恍或疑其古人
惟納言之職官稱爲司命而留務之淸峻可以
優賢我有老成往司出納乃以覃恩授具階於
戲惟我新朝其忍遐棄先朝之耆老令此舊國
亦得瞻望先民之典刑淸廟之求助不遑黃髮
之詢諮敢後尚其彊飯佇我徵車
妻陳氏仍前贈
制曰人臣委質奉公白首一節其于閨門相貳
死生契闊之際人主必閔然念之非徒以䘏其
私亦以崇報也具官某妻贈淑人某氏靜顓成
性柔嫕爲儀酒體芼羹侍奉必嫺于內則鍼縷
刀尺相助尤毖于入官雖不永年厥有令聞中
道捐棄終不替黃髮之期早歲勩勤遂永贊素
絲之節玆仍贈爲淑人用以昭婦順之報不獨
慰夫子之心
繼妻吳氏仍前封
制曰人臣束髮厲行老而彌固則必有賢明之
助焉朝廷之有寵章亦所以區明風烈爲世表
也具官某繼室某氏儀度閒肅性資惠明宦成
不染于紛華家食彌徵其靜好一生麤糲御窮
何異于糟糠十載丘園晤對恍疑其賓友終相
夫子爲我名卿翟茀以朝不改素沙之德縞綦
相樂益堅白首之心玆仍封爲淑人尚永垂列
女之名且默贊二南之化
祖文明先贈太常寺卿加贈正議大
夫南京通政司通政使
制曰國家崇重眞儒原本正學瞽宗之祀僅有
其人至有經明行修湛思道術鬱積于躬而發
聞于後者又于彝典之中著章表焉贈具官某
乃具官某之祖父古有立德今爲碩儒矩行規
言動應先民之法度窮理盡性學究易道之高
深以人師而爲經師流風邈矣能善世而兼遯
世遺書蔑如迨其子能傳其緒言而厥孫益大
其絕學摩娑靑簡神明煥發于百年俛仰丹鉛
晤對恍存于一室天旣厚儒行之報人益徵家
學之傳是用贈具階官於戲文獻有徵箕裘未
艾明德顯于三世固當爲壹行之光遺經著于
再傳用以附儒林之傳
祖母陳氏仍前贈
制曰道德博聞之儒修身遯世而又有賢明之
妃以作之合天將鍾美于是其再世而興也不
亦宜乎贈淑人某氏乃具官某之祖母懿質夙
成德門作配總笄櫛縰侍奉一循于內儀箴圖
珮環被服不異乎儒者盛年不永再世其昌律
呂位同終取和聲之應山澤氣合是徵生物之
祥觀孫子之駿發滋長信天道之挹注匪偶玆
仍贈爲淑人益衍雲仍之祚永言烝卑之休
繼祖母蘇氏仍前贈
制曰家道暌必始于婦人况繼室乎以賢繼賢
和氣叶應受玆介福及于再世余有追命其何
愛焉贈淑人某氏乃具官某之繼祖母天性鍾
慈女圖茂矩佽德内助若琴瑟之雝和媲美前
修譬珪璋之判合字其子則德叶鳲鳩啓其孫
則卜徵鸞鳳遡休徵之濬發于再世信協氣之
感聚于一人玆仍贈爲淑人於乎禮垂如母之
文永爲徽範詩頌翼孫之美叶彼休徵
父敦忠原任福建興化府儒學教授
先贈太常寺卿加贈正議大夫南京
通政司通政使
制曰國家方聞篤行之臣巋然羽儀者其淵源
家學有開必先朕固將表而出之非徒崇報而
已原任具官贈具官某乃具官某之父言無疵
悔行應衡規孝友可質于神明學問必根乎閩
雒三臨講席歸休乎環堵之宮屢絕韋編畢世
于訓詁之業肥遯離俗洗心謝末世之風塵厲
行束修禔躬爲僞學之箴砭惟而令子爲吾寶
臣丹鉛一經篋笥不忘乎家學白首一節風期
有繼于前人象賢有徵燕翼未艾是用贈具階
官於乎匪徒命德且以表微生爲人師旣有聞
于鼓篋没祭于社終有位于瞽宗
母柯氏仍前贈
制曰有蹈道之儒則必有媲德之配潛德弗耀
夷于婦孺而卒以其子顯聞豈不休哉累封淑
人某氏乃具官某之母稟性安貞束身祗肅奉
尊章于上食佐夫子于下帷分半席之靑氊蕭
然燈火守一宮于環堵永以晤言有此素風成
其賢子羔羊之節咏其素絲多露之防嚴于白
首臣節茂矣母儀徵焉玆仍贈爲淑人於乎生
未播其徽華殁乃留其儀範淑靈不昧尚克享
之
南京光祿寺卿管少卿事史弼授中
大夫
制曰朕克典神天奉先思孝洪惟我高皇帝
寢園原廟咸在留都歲時薦羞皇敢弗毖愼簡
明德以薦馨香祿臣司光吾有人矣具官某縝
密若玉端直如弦自擢西臺以登冏寺奏議多
聞于削藁政績必期于可書進退盤桓不難久
次出入諷議有補本朝晉秩祿卿蔽自朕志往
司留寺非獨優賢蓋爾以廉辨肅括之才而本
諸明允篤誠之德酒醴菹醢以潔以時上食膳
羞必誠必敬自此寢廟之薦饋致告苾芬行見
高廟之衣冠出游顧享乃以覃恩授具階於
戲朕觀掌故南北光祿職掌不同北以覈乘輿
供養爲能南以庀陵廟薦祼爲職爾熟諳故事
必能其官爾其佽右饗于我將余敢忘詒謀于
豐芭爾往欽哉
妻李氏加封淑人
制曰君有公忠之臣夫有貞順之配其勤勞于
國與相助于家也人主其有以念之矣具官某
妻累封恭人某氏知讓知戒有肅有慈居恒不
替于專勤躬親舂割旣貴不忘夫教戒身服頌
圖幷日韲鹽在官何異于家食中宵宿火教子
尤勩于相夫遂成女士之名允爲母師之範兹
加封爲淑人展衣白屨見命服之有光文駟雕
軒知福祉其未艾
父洪達原任山西平陽府解州儒學
學正先贈中憲大夫太僕寺少卿加
贈中大夫南京光祿寺卿
制曰古者鄕里壹行之士必有崇臺綽楔之褒
朕廣樹風聲旁求懿德以疏榮追命之典寓闡
幽表微之思雖出舊章亦應古法原任具官贈
具官某乃具官某之父介圭不飾璞玉有光孝
敬溫文少無子弟之過簡默靜退長爲君子之
儒丹鉛獨抱夫遺經靑紫不移其素志入學鼓
篋諸生嚴頌禮于登堂彈琴讀書家人狎詠歌
於環堵肆我名卿光於家訓守靑氊之故物無
忝所生奉白賁之上爻以永終譽緇衣有託黃
壤如生是用加贈具階官於乎國有彝章蓋以
示先河之報鄕之子弟尚亦勤瞽宗之思
母吳氏加贈淑人
制曰古之賢達必有母師故公忠廉直之臣必
不產於冶容逸樂之母家人婦子之閒風氣積
習而家教從之可不愼與累贈恭人某氏乃具
官某之母克全四行愼守七章賤綺縠之蠧女
紅躬紡績以移日惡華丹之亂窈窕服綦縞以
終身儉爲德共不替寢門之教繪居素後嘗餘
裙布之風惟此令人守其善訓寡言正色奉陜
輸輕脫之規夙夜在公稟貞靜清閑之德玆加
贈爲淑人於乎漢曹昭之誡子恐辱淸朝魯敬
姜之教家恒憂下位風徽可繼圖頌具存尚無
忘典訓之儀庶益茂珩璜之矩
祖鍾華贈中大夫南京光祿寺卿
制曰朕聞人才之生必有根本源流弘長教義
有傳是以卿士之風猷咸稱祖考之詒穀本諸
家史著之冊書史某乃具官某之祖父淵如有
容粹然特達赴公家之難能急病而讓夷䘏昆
弟之貧每絕甘而分少躬爲長者之行飲人以
和晚多達生之言佚我以老身旣隱矣爲善何
意于近名德莫大焉節身乃用以昌後餘其善
慶詒爾孫謀試觀世德之蟬連益見祖風之綿
邈是用贈具階官於乎美其所稱論譔何慙于
銘鼎没而不朽典祀將著于瞽宗
祖母蔣氏贈淑人
制曰敬姜不云乎君子能勞後世有繼古之女
宗所以詒謀而垂戒者如此其至也能勞之報
百世未艾而况于再世乎某氏乃具官某之祖
母箴圖被躬棗修循禮辛勤十指潔酒食以供
祭賓黽勉一生勤辟績以先媼御子姓憚其嚴
恪家人化其專勤是以保姆之規終老而不懈
先姑之戒易世而彌敦宜爾聞孫受玆介福玆
特贈爲淑人嗚呼惟玆恩命著爾壼儀不惟爲
女史之光尚有助寢門之教
南京光祿寺少卿馮若愚授奉政大
夫
制曰我皇祖久道化成人物蔚起凡今中外
具瞻之彥卒多萬曆培養之人至於淹抑回翔
盤桓久次老其梓漆之材留爲子孫之用於今
爲盛朕有頼焉具官馮若愚玉潤而栗絃直以
端西曹執法於平反南國流聲於出守屬稅貂
剥膚之日搘彼吽牙值倀虎擇肉之時柱其血
吻縛厮徒於襄水填塞濁流投養子于漢池蠲
除宿垢是以中人肆其謠諑馴致聖主亦爲
嘆咨治郡九年薦章數上堂堂題柱姓名久署
於屛風累累積薪陞轉終淹於啓事歸田園者
十載教子姓以六經蒿目憂時有似羊公之流
涕閒居念舊宛如杜預之沈碑惟衰榮之有嘗
見風雨之不改聿求舊德爰陟留卿勾稽原廟
之膳羞綜覈寢園之饋享衣冠有異想風烈於
先朝爼豆惟新凜冰霜於夙夜乃以覃恩授具
階書不云乎人惟求舊爾之在今日猶大廈之
有巨木而淸廟之有雅音也重之以祖考之
詒固將儲偫於雒下優之以留務之簡豈云留
滯於周南爾勿謂白首而見招余將惟黃髮之
是詢爾往欽哉
妻顧氏贈宜人
制曰國有元妃卿有内子艱難相助恒嗟咨草
昧之初契闊死生每愾歎芳塵之後我求懿德
著之策書具官某妻累封恭人某氏體順爲心
蹈和成性辛勤相讀膏火夜宿於寒窗黽勉佐
廉突煙朝冷於官舍順能鍾物和以致祥謝氏
之芝蘭羅生堂戺王家之龍虎競奮戸庭雖大
命之不遐而徽猷之如在頌高秀之行以爲國
爵屛貴家爵忘貧述孝友之風則曰衣無嘗主
兒無嘗父顧此家風之綿邈皆繇儀法之深長
矧新恩錫類之辰正舊德升華之日玆加贈爲
宜人於乎拜像而泣知珥貂之有人可頌而圖
洵管彤之不朽
繼妻姚氏贈宜人
制曰朕追慕原陵永懷長樂訪問掖廷椒房之
故事感嘆曾參王駿之墜言當霈恩之時於吾
臣下室家新故之際未嘗不悽愴睠顧而重以
書命也具官某繼妻某氏禮必叶中言無出閫
鵲巢比德相夫益勉於晨昏鳩養一心鬻子無
閒于毛裏於玆漏澤念彼窮泉固云誼重於遺
簮亦曰愛深於織屨螟蛉有子閨門聿著其恩
勤麟鳳多才邦家猶藉其長養玆特贈爲宜人
於乎繼賢明之範百年均湛露之恩廣慈孝之
風千古釋履霜之痛
父季兆原任工部司務贈中憲大夫
湖廣襄陽府知府加贈奉政大夫南
京光祿寺少卿
制曰祭必有先禮當數祖考世家之閥閱袁不
如揚徵世德之淵源卿猶慙長名教必繇於積
習而光輝亦漸以發聞原任具官贈具官某乃
具官某之父學擅菁華行兼圭璧橫經講學則
雲集生徒筮仕僝工則霜淸郞署休有譽處憺
無忮求歸休乎一畝之宮自命以千秋之業篝
燈簾閣息游有似乎飲冰分少絶甘推解不忘
乎舉火奉九言於太叔守以終身放三省於子
輿殁而得正居然白賁以廉讓爲箕裘蔚矣丹
鉛用詩書爲簮笏是用贈具階官於乎家有譜
牒發祥必遡于濫觴國有彝章揭德可符於汗
簡
母錢氏加贈宜人
制曰蓼蕭之澤自葉以及根望祀之誠先河而
後海故家頌賢明之母則國稱志義之臣不有
追崇何言報稱累封太恭人某氏乃其官某之
母發揮婦道標表母儀宜爾室宜爾家儀範茂
傳於九族相其夫相其子光華蔚起于一門迨
乎卿月之流暉已見婺星之掩彩雕軒文駟追
銅鞮就養之時風樹寒泉遡石窌開封之後罷
社之痛有節累茵之悲何窮爲歌念母之詩彌
深陟屺之歎玆加贈爲宜人於乎慶鍾燕翼象
巳感於台階祥發羽儀光先賁於堂斧余將有
事於申命爾其無憾於下泉
南京浙江道監察御史曹汝蘭授文
林郞
制曰國家妙選臺諫南北竝置豐鎬重地頼執
憲之臣以彈治之其風采論議猶在吾轂下也
推恩之典其可後乎具官某風簡詳密藻思淸
華奮跡賢科爲政疲邑撫江陽交會之地字巴
渝凋瘵之民洊陟留臺彌深宿望上章保護拳
拳禁闥之思荷槖巡行凜凜陪京之寄朕嘉乃
志樂觀厥成玆以覃恩授具階於乎奉高帝
之衣冠則當厪對揚之慮覽江山之形勝則當
思鎖鑰之艱凡吾所望于爾者固不徒飛章傳
遽稱諫臣之選而巳也爾其毖哉勿替朕命
妻丁氏仍前封
勑曰人臣出宰遐邦入司雄職固國之勞人也
不有賢婦以相其內欲壹心營職不巳難乎具
官某妻封孺人某氏動爲柔範言著禮經攻苦
力相夫下帷御窮不變于膴仕夜行多畏用知
交儆之心辰告有章數厪如何之問玆仍封爲
孺人服玆翟茀之章益茂管彤之德
父馳周贈文林郞四川重慶府江津
縣知縣加贈南京浙江道監察御史
仍前階
勑曰人之餘休如木之垂隂爲吾志義之臣蔚
起休問亦其先之德隂有以詒之也贈具官某
乃具官某之父少有大志長實素心誦德誦聲
自喜爲節俠之行依忠依孝安得此長者之言
種德不見其逢年市義乃徵于易世宜而哲胤
作我寶臣是用贈具階官於戲有子克家聿著
堂皇之美厥考作室尚思塗墍之勤
母李氏仍前贈
勑曰食而能教式穀所以成名養不逮親桮棬
由之永慕贈孺人李氏乃具官某之母淵懿可
度柔嘉有章事夫䔍疾之餘訓子童蒙之日蘭
儀奄没蕙問彌新簮筆生風尚想指陳于畫荻
憂心如醉徒懷手澤於丸熊玆仍贈爲孺人哀
此風木之悲用霈蓼蕭之澤
南京江西道監察御史陳必謙授文
林郞
勑曰御史執憲轂下紀綱國體其在留臺耳目
之寄稍遠而彈肅之任彌專自非風力肅明夙
爲民譽何以中吾玆選乎具官陳必謙行修而
志堅器弘而識定廉辨勵節有毁家紓國之思
勞勩服官以勤恤民隱爲事踐更劇縣擢寘留
臺誠結于中義形于色人中屈軼京國爲之聳
觀柱後惠文奸回于焉屛跡不俟陽城七年之
久巳占魏徵百奏之陳古稱眞諫臣吾有望焉
乃以覃恩授具階於乎我高帝寢園原廟咸
在舊都豐水鎬京厥有遺烈爾思忠思孝儼若
顧瞻之紀之綱訪求故實斯所以稱職者大而
禆余者弘矣爾往欽哉
妻錢氏仍前封
勑曰爲吾臺憲之臣正色歛容而風裁茂著非
獨其束修自好也家人婦子之閒亦必能相貳
以有成矣朕深嘆之具官某妻封孺人某氏孝
敬有齊儉勤無斁鳴環司饋匡卒業于三餘服
縞從官贊素風于五緎用能使凜然風裁恒警
戒于畏行矯矯霜稜不摧殘于交讁睠此乘驄
之節居然弋鴈之規玆仍封爲孺人再承珈副
之榮益懋珩璜之範
父希堯先贈文林郞河南衛輝府輝
縣知縣加贈南京江西道御史仍前
階
勑曰士之精神才術不獲試于身則必有以顯
聞于後土之膏也必發川之壅也必決挹彼注
玆天道使然也贈具官某乃具官某之父器資
魁壘性行深淳孝友于家退而修長者之行節
俠自喜進不干鄕曲之名聚散千金生產不介
乎目睫俛仰一室世務恒列乎鬚眉宜爾後人
繼其大志高吾門令容駟馬巳叶再世之占度
其旁可置萬家庶慰九京之願是用贈具階官
於戲可垂可繼是誠在于人謀爾熾爾昌尚亦
觀乎天咫
母張氏仍前封
勑曰傳不云乎培塿無松栢朕之諫臣有居正
秉義風彩著聞者所謂非積習名教不至此者
也娠賢育德母師之功其可誣哉封太孺人某
氏乃具官某之母德備孝慈性成淑愼練裙椎
布偕隱德于逸人苦膽寒灰佐義方而教子是
成廉吏作我臺臣素節高寒有華丹不御之志
束修刻勵有機絲警戒之風儀範滋章徽華茂
著玆仍封爲太孺人黃髮鯢齒知福履之永綏
文駟雕軒洵往來之有煒
河南衛輝府輝縣知縣陳必謙前母
錢氏贈孺人
勑曰朕發號霈恩爲吾臣子輟蘭陔之思釋桮
棬之痛者可謂至矣其有生不獲事没不獲封
情有所窮禮無可考而亦得以與被焉者於乎
此亦仁之至義之盡矣某氏乃具官某之前母
出於忠孝之門躬有共儉之德殫十指以起家
瘁一身而作苦經營草昧奄忽盛年墓木巳拱
陳根不哭豈意四十餘年之久賁爾幽穸者乃
在所不知之人乎又豈意夫情無節而禮有制
考課不能得而覃恩得之乎於乎崇報有初蓋
取先河之義發祥有自必問濫觴之源因母以
念母嗟長樂之鼓鐘同悲靜夜因親以及親使
海隅之枯木咸被春風玆特贈爲孺人䰟兮享
之可以爲慰
南京四川道監察御史萬言揚授文
林郞
勑曰朕讀前史至皇祐宣諭御史必用忠厚純
直通世務明治體之人未嘗不三復斯言也閒
者遴選臺諫錯置南北妙簡循良皆用此意具
官某才華恢傑器識沉深拔穎賢書分符淛水
乃膺師薦擢寘留臺材猷滋深節槩日老昌言
抗疏期于木直而從繩奮志觸邪俄巳隂消而
見睍南國仰巡行之跡舊京傳且止之謠乃以
覃恩授具階於戲以中朝選建之憲臣居留臺
風紀之要地肅雝搢笏可以對越高廟之神
靈慷慨乘驄可以坐制長江之要害朕固將居
近而御遠爾勿謂重北而輕南佇爾飛章啓余
逖聽爾往欽哉
牧齋初學集卷第九十六
