澹菴文集卷五宋胡銓撰
墓誌銘
清節蕭先生墓誌銘
江左有隠君子曰蕭子荆諱楚號三顧隠客父仲舒死
以甥從羅公括學攻苦二十年仕意不汲汲紹興間以
母夫人命預螺川賢書不中禮部程留太學時方較聲
律已獨窮經於春秋尤深秘淮海孫氏伊川程氏皆以
三傳聞授業者常千人先生往質疑焉歸嘆曰政未免
著文字相作經辨衆高之謂是將名家乃更北面會母
老且蔡氏方君圖遂慨然引還入林下其與馮澥書謂
蔡氏欺國將為宋王莽誓不復仕澥得之驚今始證其
不狂嘗游巴峽甌粤氣愈豪放其寓於詩文者鈎章棘
句及閒談清苦然種種譏切不苟作自漢唐迄今家春
秋者且千概癖于傳而先生漸以經弟子餘百人傳春
秋大義者纔三四如賢良方正趙暘與澥其人也澥以
忠鯁名天下初王氏出新學廢麟書士媚進無大略靖
康改元澥驟見與丞相吳公敏白上詔可之復置學官
議盖先生出晚以其餘授銓幾十稔偶登甲科為春秋
第一歸拜床下先生曰學者非但格一第止耳身可殺
學不可辱無禍吾春秋乃佳異時有友坐誣繫大理獄
先生冒盛暑往救終得不冤人皆道其義先生性嫉惡
至亢聲色數不少卹及見善談不釋口暮年依明德江
陳公及與先君伯仲為方外友以累免應得官不屑就
大臣約薦之朝度不可強亦已建炎四年十月二十四
日以疾終清風滿床文字枕履茶數串横斜而已享年
六十七卜十一月庚申葬於永樂赤岡之原吉門人縗
臨且挽因以清節易先生名嗚呼士窮義乃見不幸不
生孔子前與叔肸同卒可嘆也初先生壯未有室或以
無後為勸先生曰咄舜雖聖不能掩瞽瞍之惡顔淵孟
軻無胄嗣而祀典百世益肅如司馬遷揚雄班孟堅輩
豈以有後故顯也耶終不娶先生文集百餘卷多發明
易春秋與隂陽卜筮占相醫方氏族星經地志字書圖
畫九流百家及駁王氏遠至浮圖老子外國之說後宜
大行先生前不諱日謂所親江君預凶事曰銓以吾銘
僕敢以不佞辭泣銘曰
繄古立言不以子傳過者肅之垂千萬年
監察御史蕭公墓誌銘
崇寧間有疑故宰相張氏私鑄者獄姑蘇連數十百族
繫更冬不決死者填狴戸大觀改元則詔監察御史復
往正於理引對便無撓公拜手受訓陛辭或諷以用事
者意指違且及禍作而言曰宰相富貴可指取吾獨忍
肓於心當是時人情危駭重足一迹往往咎繇為不得
盡其直公至一日得冤狀以聞既獄以清而張氏得不
死流海上公坐鞫案故不實除名竄遠惡則笑曰緣此
遣斥死且不朽故公没至今幾許時猶凜然有生氣嗚
呼豈不真能有守大丈夫哉公姓蕭氏字宗甫故長沙
人上世逮五季亂家廬陵曾大父良輔贈尚書工部員
外郎大父定基故任侍御史贈刑部侍郎考汝奭故任
通直郎致仕公始冠學大學凡六年聲壓一時中元豐
五年進士第主越州山隂簿移舒州望江令改宣義郎
知筠州高安縣久之覃恩賜五品服知康州未行充燕
越楚昭成四宫教授就差撥發江西歲貢累遷承議郎
提舉淮南西路常平等事召為將作少監赴闕下以使
事對極諫巧言讒說之害於時人方以言為諱公發其
端天子大感悟即其日拜監察御史謇然有直聲臺僚
常缺不補自是三院而上凡十人皆備奉詔作崇寧備
官記碑於臺以紀得人之盛被放踰年自便又二年召
還復籍參軍開封府尹戸曹再閱月除吏部副郎六曹
歲鈎較三人為上等公居高第會北使正旦來賀以少
奉常館伴至磁移疾請老疾已朝廷復以郎起公公以
通直君高春秋力求外以便養遂刺蘄州頃之貶秩為
宣德郎公典選時曹吏或過差不究切之及是當國者
尚銜前敢異已發公見知故縱故貶秩年五十有六政
和二年四月甲子以其官終其年十月己酉葬於郡之
吉水縣石牛潭之原始娶何氏女贈蓬樂縣君再娶王
氏女封孺人四男子曰宏宥宗寅皆嗜學女一適陳氏
壻曰達行鄉貢進士公葬時墓不敢碑上即位累詔追
錄他日以言獲罪者其孤泣曰先君齎恨九京三十年
矣今可以逞紹興戊午以門人左中大夫辛炳狀走行
在謁予銘某辭不可則刪取其辭俾刻之墓銘曰
執法之官權重主相咎繇平刑堯無以枉腐夫撓權與
世蹇産減宣阿洪殺主父偃允義蕭公國之司直淑問
不倚寧我竄殛姑成吾是得仁捐軀篆此銘詩以愧非
夫
宋大理寺丞補授河南參議弟從周墓誌
君姓胡諱鎬號文岡字從周銓從父弟也靖康丙午以
春秋中國學通榜第十七名擢紹興乙丑劉牽榜進士
第調新淦尉令素貪鄙不孫多厲鎬鎬不與較及終更
部使者劾其過檄尉羈留之鎬曰雖公禁奈何謂我快
意宿望也乃趣之行以前出境反命學士向子諲聞之
嘆曰胡尉乃能長者銓上封事高宗不當事北寇言甚
切直謫海外由是退居二十年後以張忠獻浚薦當路
亦始交章矣既改秩除諸王宫教授樞密劉珙嘉其静
退謂當以中祕處之會珙出鎮不果遷大理寺簿閱歲
丐外補授湖南參議官終朝列大夫賜緋魚袋銓與鎬
同祖諱愷贈承務郎父諱汝明贈宣教郎母任氏羅氏
俱贈安人生鎬兄弟有四鎬居二配陳氏封宜人繼劉
氏封孺人生子五汲濤泗沔澣孫男十一棫杜汲出栩
櫄橒濤出杬桂梗樻沔出棨檵澣出諸孤卜今月十七
奉鎬柩葬白蓮堂祖塋右銓記大略方以為誌
先兄民師配安人陳氏墓誌銘
安人姓陳氏先兄處士府君諱宗古字民師之配也考
世系陳氏自媯姓夏禹封商均於虞城三十二世孫閼
父為周陶正武王妻以元女大姬生滿封之於陳賜姓
媯以奉舜祀十一世孫敬仲奔齊以國為姓既食邑於
田又為田氏十五世孫齊王建三子昇桓軫桓稱王氏
軫封穎川侯稱陳氏至嬰凡十八世自嬰至霸先凡二
十五世是為武帝厥後子孫散軼曰暉者自金陵徙江
西遂為吉之泰和人二子曰承進承逸世未有聞逮國
朝建炎戊申曰千齡者始中進士第距承逸世凡七以
武帝廟為始祖安人其後也父諱時彦字周輔政宣間
三舍法行為二戴禮有聲庠校時府君亦從事舍選公高
其才以安人歸焉安人母邑中曾氏提舉公安強南之
族敦厚賢淑故安人鍾母德事父母孝既笄歸夫家胡
氏族大少長率禮法已能移其所以事父母者事姑時舅
已不逮事獨姑歐陽夫人在夫人文忠族静順慈惠既日
侍側謂婦當孝姑其所趨向目濡耳染以熟歲時伏臘冠
婚喪祭及其所行一切以夫人為準故安人為婦孝夫人
凡八男子教戒有法度元豐貢士府君夀不及中夫人訓
督朝夕不分賢愚訓子婦亦然嘗語府君兄弟汝輩少孤
我家文忠亦如是克自成立為之難豈必父訓當時稱賢
安人習聞話言淬礪子姓使就器業曰吾姑如是是故
廬陵多賢母豈可不勉府君已下世籍一出脱白丁然
後曾祖而降三人中科第少伸夫人之志亦安人教子
之效箕入太學餘三十年間歲一歸省安人每謂箕修
身謹行是亦為孝初不以利禄望汝何栖栖為故箕久
而監舉且升舍歲丁酉孫楷模聫薦書父子將俱試南
宫而安人已下世矣及見二孫薦人皆歸之賢祖母故
安人為母義而慈安人妯娌七而次居六與叔姒蕭尤
睦叔壯年遭亂避地蕭氏病革府君往訪存没至則道
梗因留視醫叔竟不起既辦喪而綠林跳梁府君間道
歸蕭與二子留久之而二幼來安人視猶已子蕭亦來
歸相與不異平日自爾同居四十年無纖芥失暨其子
若女成立就婚嫁生理益饒築室為鄰比而情意依依
不一日相捨去族黨義之故安人於妯娌久而益敬安
人以子在仕版該郊恩封太孺人太上皇慶夀七十加
封太安人子男五人箕公武符籍篆籍今為宣教郎新
知龍興府新建縣女二人長適孟處約次適倪求已中
進士第今為迪功郎新永州司戸參軍孫男十二人楷
模格椐槔楀槮標柅榛欀梲孫女十四人長適劉德行
次許倪升卿次適鄧執圭皆士族餘尚幼安人歲時坐
堂上子若孫子婦孫婦若女以次為夀拜堂下睟容愉
色人稱為夀母初籍中科戒以脱身簿尉乃吾意時陳
福公當國除章貢教授秩滿關陞又除教授宜春悉迎
侍以行皆安人精誠所致安人之終實淳熙四年十有
一月己酉也安人居家極和易馭童僕未嘗大聲色不
事鞭朴而家事益理子姓或戾慈訓則移日不食以致
家人為之弛鞭朴奴婢既去復來待之如初有老死不
忍去者自亂離凡八徙居所至有恩意鄉閭敬其德至
於恤孤保嫠始終不替銓頃聞猶子昌齡云府君仁恕
田夫輸租米多濕持概者難之府君曰米雖濕猶可食
人推為長者中饋之助為多焉銓嘗謂吾宗同堂同薦
者有之矣未有同胞同薦如楷模者此又見積善之報
云戊戌夏四月箕率諸弟以安人行實來請銘且曰先
親平日仁孝慈祥皆可以率世勵俗俱湮没不聞顧今
非實不言言必信後果如吾叔願丐一言為不朽託銓
泣曰吾受吾兄之教多矣義其可辭銘曰
㢲德惟順婦道之能坤德惟厚母道之亨懿矣安人既
順既厚姑曰孝婦子曰慈母賓祭必躬牢醴黍稷洽比
婚姻畏我在側胡不偕夫先其歸堋胡不同藏吁其可
悲
宋故迪功郎權知袁州分宜縣事李公夫人胡
氏墓誌銘
孺人廬陵胡氏銓從父處士諱登臣之女嫁李氏為曲
江别駕公諱蕡之冢婦前權袁州分宜縣尚仁之孺人
從父兩室歐陽文忠公之族孺人與羅氏姊今衡州教
授兄份皆歐陽甥也異母而甚相友愛踰笄歸分宜既
饋而舅姑皆曰賢大家嚴婢視子舍獨以恬謹見許糜
藥非我嘗不御天資慈祥静柔家雌黃不入分宜之耳
率廉貞以清畏嘗之官封陽興寧魚鹽沃衍之地分宜
無撲滿聲長叔遊天庠孺人鍵其戸使得卒業尋舉進
士第歸拜家慶曰嫂氏於我有恩季姊死於嶺表力為
庇葬如其舅姑歸及再受室則孺人之姪也姑乏再出
力資之以鬻髢飾不靳其姑在興寧時分宜偶以檄出
而孺人聞姑疾即日挈其子冒霧先歸姑喜而愈坐是
得羸疾者連年紹興辛亥秋哭其姑哀疾益侵俄以毁
卒是時姑死纔五月實次年正月二十九日也享年三
十有九卜以癸丑十二月甲申葬白茅坑之原二子曰
說謨皆讀書初李有族家子幼無依孺人母之劬勞及
是喪孺人如己出孺人銓伯姬也分宜以狀來速銘銓
聞兄教授言然其銘曰
末俗澆漓姑慈婦傲自我來嬪姑嚴婦孝醜彼卿夫視
以静好母非巳子亦服厥教尚賁黃壤天可責報
祭文
祭張魏公文
建炎戊申駐驆維揚公為春官二卿文昌詳定殿廬多
士在庭得銓大對謂如劉蕡擢置第一執政不平遂降
在五公驚待罪人為公危公曰何害苗劉變作上皇蒙
塵微公捍艱國步實屯復辟之功千祀一人富平之役
如鴈門踦日月之更人皆仰之賜環于閩百辟是師時
維紹興改元之始有盜在夏曰楊么子羣偷相梴號百
萬人湖北搶攘比屋紅巾憂見天顔岳飛授鉞公出視
師纔三彀月一鼓賊平妖氛廓清凱旋建康握砥迓衡
辨賢不肖黑白大分羣小抵巇飛語上聞當宁致疑蓄
怒未發會酈瓊叛淮南臲卼白簡交攻中以深文獨公
竟坐出帥七閩席不暇温危機復蹈竄徙流離半生嶺
嶠飲冰食蘗以身徇道辛巳秋高敵騎長驅恣意横行
飲馬長江垂頭中原謂必無宋百僚竄身轂下洶洶舉
朝失色急詔起公遂自長沙拜命總戎膽落敵人不戰
而僨逆亮被戕一夕師遁額額淮城萬井相望知幾萬
家微公幾亡嗣皇龍飛首請恢復都督諸軍勢如破竹
符離之役喑嗚蟾戎遏潰争功師雖崩潰公獨堅卧父
子泣違觀者淚墮敵不敢動復全淮南帝命公歸正位
具瞻再登鼎司纔四彀朔百不一施讒口頜頜一跌不
復羣飛刺天曷不憗遺一朝溘然上嘗語銓朕憂魏公
旦旦籲天期公夀隆一離謗鑠卒以癈死謂上不懷言
猶在耳民之無禄國喪元龜為天下慟非哭其私公嘗
謂人平生相知邦衡子韶始末不移子韶已矣銓獨
在此懷禄不去其顙有泚敬遣家奴往致生芻矯首望
雲涕泗霑裾嗚呼尚饗
祭呂尚書文
嗚呼天乎何助桀為虐而不與堯為善乎姦鈇逆鼎逞
桀之驁天胡不降之罸忠臣義士助堯為善天胡必殞
其元是為善未必福為惡未必禍為造物之茫然嗟嗟
我公亦可為大不幸此吾所以疾痛而呼天也天乎痛
哉歲在豕韋有盜在夏脱周鼎之含牛盻長江而飲馬
繁冠養威而桀驁旄鉞貪天而竊假額額淮城實襄據
者公氣沸膺謂大不可亟往蒞師天子命我是何異以
麟將狼而以一簣之區區回狂瀾於既瀉機潰而發變
生肘下氣弗壓於岱嵩身遂膏於原野雖引鈎斷舌莫
伸橋柱之冤而嚼齒穿齦益厲睢陽之罵天乎痛哉僕
在山林公獨我知來赴闕下首加品題致康瓠蒙黃鍾
之賞而千金享補履之錐賢人君子方翕然恃以為司
命而山崩海竭將魚鳥之何依天乎痛哉公之幼孤墮
地纔臘呱呱弗子邊事方割拂劒出門義不還顧凶訃
每至一旦千古誰不碌碌保妻子公獨不暇字其孤誰
不保寵死家簀公獨不得全其軀何蘭桂玉折而蕭艾
榮敷何姦回軟熟富貴夀考而剛方正直反天厄以﨑
嶇信顔跖不相勘而蒼蒼者固不可以曉歟天乎痛哉
嗟嗟我公復何為耶行耶止耶昧耶明耶豈形忘生死
不忘君些將魂魄不死奄淮上以為家些豈塊然冥漠
鬱千古之憤些將上訴天帝泄不平之冤些豈烜赫威
靈血食萬世些將裒兵驅鬼以磔反寇些豈變為長虹
以吞此鯨鯢些將奮為烈缺霹靂以震蕩敵人之窟穴
些不然長雄八公山使草木皆神破苻堅百萬之師些
幽冥茫然聞不聞些天乎痛哉哭聲如疾雷破山淚如
注海而傾河復何為耶復何為耶痛哉
祭蕭清節先生文
漢罹莽禍鮑宣死忠蔡將君圖先生道窮火不玉侵隂
無日蒙元祐以還新學汶溺嫓花儷葉聖道以熄天未
喪文繄啟先生如唐得韓正論以興莊騷班馬郊島籍
湜採掇無遺芻狗篇袠百八十年剝華就實粤若崇觀
衆恬以嬉覺微孤騫秦鑑宋龜軒組償來脱屣如遺城
下之盟中原蹀血彼婉孌者腰頸決裂落落高標歲寒
見節為彼不清廩作玉屑顧惟馬走昔依洙牆北面遺
經箴膏剝肓食實溉根報賜敢忘天不憖遺麟獲鉏商
有藁茂陵雷電取將其誰與歸屑涕黃壤嗚呼哀哉尚
享
祭顔知叙文
嗚呼公乎實惟兖國公之苗裔淵也簞瓢公身三圭淵
也短命公夀七十淵也無尺寸之地以行其志公嘗參
大政事業暴天下較公所得亦已多矣復何所憾凡今
為公戚戚者萬里旅櫬無家以歸也將死之言無子以
託也以是為可悲耳雖然是處青山可埋骨旅櫬非所
悲有兄弟有孫以承家無子非所悲則凡今為戚戚者
皆非銓之所悲也銓同里閈嘗同朝有一日之雅膺命
來蒞兹土又獲朝夕承顔接辭平生相知如公盖少一
日不見而亡吁可悲也尚何言哉尚何言哉百繞黃腸
屑涕沾衣盖上以為天下慟而下以哭其私
傳
羅孝逸先生傳
羅無競字謙中其先長沙人也遭馬氏亂家廬陵曾祖
晟祖亮父允以好善聞州里謙中晳頥豐姿幼穎悟游
學南昌且數歲有場屋聲三舍法行歲時鈎較行藝出
諸生上疾士風日薄歸杜門會有熙河之役上書條利
害特旨褒美授迪功郎親交強之行始為建寧主簿愛
民如恐傷御史束濕令魯人黷貨無藝謙中連注其過
銜之思有所中傷無毛髮釁罅令卒以貪敗先謙中嘗
攝尉鄉民為觳觝令意為盜檄尉縛既得移縣以實則
使喻以風指此可超某官笑曰殺人以為梯忍耶遂白
郡數十人得不死汀有劇賊衆數千聲讋建寧欲亡者
與謀自全謙中曰邑無小召吏民鍵以禍福為守備盜
不入境去官百姓遮道歸踰年丁外艱毁甚母不勝悲
不得已強食免喪不復仕號遯翁畜書萬卷大蒐其間
故人清風觴咏終日家無他贏建炎間金人渡江聚洛
府謙中太息吾獨如墨莊何寇過其廬曰儒先家也戒
無犯自是避地以歸咸以方義成保一日忽得疾侍母
不解憂棘泣數行下謂家人曰吾不得終養矣遂卒年
五十三門下私謚曰孝逸先生娶朱氏子良弼良佐謙
中喜作詩高處切風雅平處往往鮑謝性天静易未嘗
為汲引而薦者交章待人以和泛然應而終不易其介
父事兄友其弟弟義死其孤方襁褓養視數年而夭則
以良佐為之後且嫁其女姑若妹窘而窶者給其膳終
身死則具禮以葬子姓皆興於學紹興初取士復詩賦
良弼為鄉舉首無何上大享合宫恩耄期母年九十封
太孺人人謂謙中仰親俯子皆無可恨有集數卷經解
數卷注青衿集三卷行於家先君宣教雅與公厚嘗謂
某兄弟謙中有佳兒予之師清節先生蕭子荆謙中友
也亦云故予兄弟樂與良弼游予登第後讀書山中十
年良弼未嘗不來來未嘗不論文終日後某被召大臣
舉予應直言極諫等科朋友有助焉良弼為多予其敢
忘之頃得給事中李仲謙所為公墓誌又以所聞補之
為公傳而竊評其大槩曰為親而仕近毛義詼諧以詭
時近東方朔遯以求志近淵明云
太史公曰在易之蠱曰幹父之蠱意承考也又曰不事
王侯高尚其事一卦而二戒具聖人之意深矣崇觀以
來迄於政宣之間童蔡方君圖門如沸羹人争趨之朝
輿臺而暮門兩柱者肩摩於朝而不知其害及靖康之
變凡其黨與耄嬰頸血不死刀鋸則死以兵骨相枕於
道頭顱有行萬里者謙中是時方白水捲簾而青山隠
几也夫然後知公之為高然猶絆名縣掾者天命不可
違也進不違義命則合乎承考之義知時不可為而止
則合乎高尚之戒謂之孝逸不予欺云
澹菴文集卷五
