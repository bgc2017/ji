澹菴文集卷四宋胡銓撰
記
廬陵先師孔子廟記
吉州廬陵古稱大縣唐貞元時有地三百餘里戸餘二
萬至熙豐間戸籍號(闕)萬迨今不啻倍蓰縣當刺史理
所凡事難專煩言易生又適兹興法蠭午百姓創罷爬
梳不可以夜繼旦為吏牘埋没至皤頭不得出氣政且
不舉何暇及教縣故有先聖廟歲上丁釋菜府史執事
趨如令則正視貌像如土木偶然官之設豈端使然哉
今令君老於政事其為治鍵之以勤強練密異時桀黠
吏縛不能展手不期月煩言寖聞則笑曰夫其口衆我
寡吾知行吾政爾益痛掃溉辦乃公家事小人斬斬逮
鰥廩饑以為未至則喟然治黌舍一新廟庭凡宫室不
能蔽風雨者自我彫鏤像圖巍然突兀煦映於是廬陵
有學可以責士之不來賈生有云移風易俗使天下回
心而鄉道類非俗吏之所能為誠有味其言也夫俗吏
云者不過曰獄城不得其情刀篋不次於骨箕斂口率
不登其時遮迣干掫不中其程吾所汲汲也勸學養士
二千石之職也令於何有哉因謂可以無學無學不害
則苟而可嗚呼是盖不知教學政之源養其源則末治
徵訟誅斂末也夫民性非本惡彼其強有力者嚚暴悍
者盜豈專民之罪哉長上不勸學也父母我民不知勸
學至其寡廉鮮恥一落檻穽驟以三尺糾繩之可謂大
不仁矣誠能隆師尚賢使民知方彼有恥則可以無訟
彼知自愛則可使畫地不入彼知愛上則錢可使不趨
而辦我無欲而民興廉則可使雖賞不竊如是則前所
謂獄城刀篋口率箕斂遮迣干掫雖寢可也反是雖日
撻以求治不可也郡太尹李公銳於養士得梅池萬鍔
為之師令君聞其揮鞞尺建鼓而和之於是市井田野
往往樵夫談王道將聞絃歌意丁寧俎豆厭戎馬簿書
箠楚且其室若荒涼然則使民回心鄉道不在俗吏矣
鍔余同年進士也嘉其意不苟屬余記之書賈生之語
以諗焉令君成都王昌故祖岐公之世其家盖申鮮虞
之傳縶焉
周濓溪先生祠堂記
舂陵太守直閤向公抵書某曰紹興之初予嘗涖兹土
壬子春坐諸司誣鑠罷寓豐城僧舍是秋文定胡公自
給事中免歸亦館焉得朝夕請益一日謂予濓溪先生
舂陵人也有遺事乎對以未聞後讀河南語錄見程氏
淵源自濓溪出乃知先生學極高明因傳通書誠說味
於其所不知兹幸復假守視事三日謁先聖畢語儒官
生徒先生天下後世標望誠說具在後學獨不知尊仰
是大漏典請建祠講堂後三元閣上皆應曰諾夏四月
辛夘繪事僝工闔郡鄉化翕然子其記之某謂自頃興
法搶攘刺郡者悉為吏牘埋没至有難如素王之嘆奚
暇教化公下車首尊賢崇雅且懇以誠為言此盛德事
某敢以固為辭况伯氏辱知為舊其又奚辭竊聞韓子
曰誠者不欺之名程子曰誠者理之實不誠無物言無
實也其說始於易成於禮考之曲禮鬼神以誠考之檀
弓慎終以誠考之特牲婚禮以誠考之月令工師以誠
考之學記教學以誠考之樂記禮經以誠考之祭統祀
享以誠考之中庸事親以誠考之大學治天下國家以
誠九者一不誠其至也雖堯舜之誠荀卿猶以為偽堯
舜豈偽也哉故曰至誠之誠難也禮至誠有五能盡性
也能化也前知如神也無息也知天地之化育也是皆
實理之極不欺於人故能盡性不欺於物故能化物不
欺於神故能如神不欺於已故能無息不欺於天地故
能知天地之化育通書之作盖期學者至於是焉爾其
云性者剛柔善惡中而已盡性也云動則變變則化者
能化也云寂然不動誠也感而遂通者誠也如神也云
君子乾乾於誠者無息也云乾坤交感化生萬物者知
天地之化育也知此五者則知禮之所謂誠矣易禮通
書其致一也或曰通書叙乾損益動云不息於誠叙家
人暌復无妄云无妄則誠是卦皆誠也而漢書又以為
易唯乾言誠誠者天之道也然則通書非乎曰否子獨
不見夫一六之說乎天以一生水地以六成之一六合
而水可見誠則明明則誠誠明合而道可見古之人盖
以誠配一也言誠而止於天猶知一而不知六也按誠
說乾元誠之源元亨誠之通利貞誠之復夫乾四德為
誠坤屯臨隨无妄革亦四德也不得為誠乎元亨誠之
通大有蠱升鼎非誠之通乎利貞誠之復蒙同人大畜
離咸遯大壯明夷家人蹇解漸兑渙中孚小過既濟非
誠之復乎推此則易非止乾為誠也明矣獨乾言誠者
端本之道耳故曰乾元誠之源其旨微哉公往歲司風
憲湖湘戢吏字民民至今思之以不屈權勢落三十年
而所養亦剛大今復觀象濓溪務實去偽豈徒爾空言
而已必其由先生之書以明易以合乎曲禮之誠以嚴
屏攝合乎檀弓之誠使民送死無憾合乎特牲之誠使
民婚姻以禮合乎月令之誠使民器不苦窳合乎學記
之誠使民風移俗易合乎樂記之誠使民禮經無偽合
乎祭統之誠使民祭則思敬合乎中庸之誠使民養思
孝合乎大學之誠使吾政術無頗欺無所不用其誠矣
由是而充焉吾知公後日登壇贊元致君堯舜上則盡
性也能化也前知如神也無息則久也知天地之化育
也宜皆脗合通書之旨視濓溪其無愧焉濓溪諱敦頤
姓周氏紹興二十九年五月日記
二友堂記
上方側席高人起左史福唐李公彌遜於釣築間將大
用會告饑而廬陵特甚詔公作牧以字罷瘵既至櫛垢
爬痒民獲甦郡以大理則求所以慰憊懣者於是視廬
之偏得古松蔚然對植以竹開軒其下榜曰二友且為
松竹主人命郡人胡銓志之僕曰公山林十有三年窮
厓怪壑家猿狖而宫魚龍宜於林木飽聞而厭觀者豈
少此二物哉是盖有說焉孔子曰巧言令色鮮矣仁夫
能牧養小民惠鮮鰥寡必剛毅不回之士盖剛則不奪
於慾故曰棖也慾焉得剛而書則曰剛而無虐惟無虐
為無慾惟不慾可以言剛惟剛故能行仁公獨有取於
松竹焉者非以其德全於剛耶方公閒於簿書日哦其
中見夫檀欒膠轕泠風薄人清隂澡慮則思所以大庇
我民以澣以濯見夫落落高標陵轢霜雪有不可犯之
色則思所以上列利病與當途要人争可否而不折見
夫幽姿勁質鸞鵠對峙而不受鷃雀則思所以擊奸尚
賢使君子有所恃而小人有所畏卒之雨暘以時物物
得職威令神行惠澤以流仁周乎骫桑義高乎偃柏曾
不旬歲而民和年豐是豈巧言令色四體若無骨者所
能乎至若心遠地偏境與意會萬事不到胸次聽號鍾
之松風挹寒塘之竹露道歴物表便有濠濮間趣回視
軒冕所謂九萬則風斯在下矣是故可友而不可屈雖
然公將羽儀天朝固不能屈之使卑卓然特立臨大節
而不可奪以措天下於泰山之安則豈惟無愧二友實
丘壑䕫龍之友
獲麟記
說公羊者以為簫韶作而鳳至春秋成而致麟而王沿
亦云王道之成乃致天瑞意鳳凰來儀自然而至也西
狩獲麟因狩而獲也麟果為瑞而來則當如鳳之儀於
庭不應獲而致也獲者得也不曰麟來而曰麟獲以見
窮蒐遠討搜原滌藪暴殄天物雖若麟者且不免焉則
時可知矣鳳之來儀亦豈如是而見獲耶豈春秋之時
亦如舜之時耶使如舜之時則簫韶雖不作而鳳自至
如春秋之時雖日奏韶濩而鳳亦遠矣麟自出耶自鳳
儀之後舜政日隆自獲麟之後孔子遂卒宗周遂亡然
則麟之不為春秋之瑞應彰彰明矣
永興觀記
銓少時則聞大臯渡所謂永興觀者瀟洒有道山之趣
每適城闉過其門則必遊焉住山者王君道貴也與之
語類知道者自是相往來為方外友紹興壬戌銓斥嶺
表竄海上閱十有三年始内徙合江又五年乃獲自便
歸田遊宜春道安成抵螺川涉大臯渡首至永興觀謁
王君把酒道舊粲然一笑則謂銓曰自頃一别不知幾
寒暑世事如浮雲變滅不可勝紀而吾二人白髮相看
如故豈偶然哉請書其事且併記觀之興毁始末以托
不腐銓感其言三嘆而遂為之記今夫觀之始自胡君
紫槩開山而劉君居明繼之瓦礫之墟變為壇宇百餘
年間鐘鼓殷然己酉冬金人長驅江左邑屋一空觀亦
煨燼有陳君中陵者披榛剃莽一新土木百廢具舉不
十年而陳羽化於是王君奮然大作勝事如里中好事
者劉遷吳鑑吳昌劉通出力佐之遂成玉清之居突兀
創見而同郡曾仁剰者又出力鳩工捏塑為像既又建
三門門側立虎賁之士甚偉遠近聚觀歎息若其殿宇
之盛則勢隆崛以崔崒峻峨峨以岋嶪亘修楣之宛紅
結枌橑以合沓何其偉也樓觀之盛則隆崇弘敷飛櫩
䡾䡾望&KR0772;窱以徑庭眇莫窮其所極何其詭也廊廡之
盛則途閣雲蔓隠轔鬱嵂隘百版之側陋嫓殊裁於八
都何其壯也彫鏤之盛則髮檻文㮰繡栭藻梲叛赫戲
以煇煌蔕倒茄之狎獵何其麗也若夫三階重戺琱齒
斵墄坻崿嶙峋棧齴巉嶮雖古馺娑駘盪燾奡桔桀枍
栺承光暌罛庨豁不足儗其靡僝拱梓於林鬱憲紫宫
而摹儗嗃寒暑於邃館矗螮霓而聳峙雖疏龍首以抗
殿竦造天之危闕不足放其奇朱栱雲浮雕鑾霧飛對
若峻嶽崛起以崨嶫宛若春風舒蜺以垂天雖表嶤闕
於鼎門軼太清以上征不足儗其峻雲爵踶甍而矯首
綵羽摛鏤於西清雖束廂蚴蟉之龍圜闕欲翔之鳳不
足逾其逸蚩尤呵廬虎旅森戟靈圉暴於前榮耕甫偃
於楯軒雖巨靈贔屭高掌遠蹠如西京之譎河靈矍踢
掌華蹈衰如河東之誕不足逞其怪此觀之大凡也雖
然予聞道家者流泊乎無為澹乎自持清淨虚無乃其
本也今顧為是紛華盛麗之觀無乃非廣成之道乎王
君曰然此真董梧之鋤也敢不聞而藥之紹興壬戌七
月朔記
序
遯齋集序
余里人周召挾其有走行在疏朝廷得失號一時強直
他日語余將買書歸築齋以遯且以遯名人其謂何余
曰易有遯在象為大過春秋不書盖遯非聖賢之得已
也殆如詩考槃考槃賢者不得志退而處窮者作也子
以一介草茅一言而善廟堂擇焉使待試禮部則與衛
之賢者不得志於時者異矣而欲遯焉左也雖然是固
在已衆方炙轂以味進已獨脱屣塵軫作沐猴禪正自
不惡請因考槃之義以鍵子之訣考槃賢者處澗阿能
成其樂者也其章言永矢弗諼永矢弗過永矢弗告鄭
子云弗諼不忘君之意弗過不入君朝弗告不告君以
善道也歐陽子云弗諼不忘隠處之樂弗過獨樂不他
適也弗告不告人以此樂也伊川子云弗諼不忘君弗
過傷不得過君之朝弗告不得告以善也從鄭說則流
而為行吟塗笑鬱而獨嗔者之為也從歐陽說則流而
為槁木凍炭往而不返者之為也從伊川說則流而為
假隠釣名是巖壑而志城闕者之為也是三樂者將安
從子歸闡繹優游異不及非怨不及誹有合於吾易嘉
好之吉則善矣反是君子或所不取
跋
跋鄭亨仲樞密送邢晦詩
紹興丁巳公與銓同為編脩官密院戊午夏又同考較
省闈訖事攝都司除殿中侍御史遷中執法冬金人以
偽詔授我欲屈無隄之輿下拜以受從之公與銓力争
不可言頗訐上震怒詔褫銓爵投昭州公奮然曰吾嘗
同僚決不使邦衡獨斥夜半與諫議大夫李誼宜言吏
部尚書晏敦復景初戸部侍郎李彌遜似之向子諲伯
恭禮部侍郎曾開大猷張九成子韶對便坐引救上稍
稍霽威右相秦檜參知政事孫近激公義亦即時入對
乞從公等臺諫侍從請上賜可銓得釋謫廣州監鹽倉
公又引大義折檜遂有量與錄用之請除銓僉書福唐
幕辛酉到官壬戌秋閩帥程邁中銓以飛語復投嶺表
己巳春新州張棣承廣帥王鈇風旨劾奏銓移海外未
幾公自泗州宣撫被遣徙桂陽又徙封州亦坐鈇之譛
也乙亥夏病不起銓方居海島愧不能效欒布與敞脂
之收葬以報公恩抱恨千古丙子夏銓蒙恩徙衡戊寅
冬公之壻郴司戸邢晦德昭罷官過鴈峰出示公遺墨
讀之澘然出涕屬有悼亡之戚不克繼韻輒書舊所作
楚詞於後盖上以為天下慟而下以哭其私也
山峩兮水深懷高風兮涕漸我襟無復若人兮青規黃
閣康瓠登庸兮黃鍾攘却死者不可作兮云誰與歸謂
斯文之不遭兮莫如我悲恭覽遺墨風雅具體彼羊質
蒙臯比兮其顙有泚
跋醉鄉圖
余既作醉鄉圖或云醉鄉不可名狀圖何有哉余笑答
曰子非無功安知無功鄉也吉州僧契崇謁余於澹菴
乞一言為别以是遺之可持歸作衣鉢一笑崇師雖浮
屠人專以詩律作佛事似亦有意醉鄉卜鄰紹興(闕)
五月癸巳
澹菴文集卷四
