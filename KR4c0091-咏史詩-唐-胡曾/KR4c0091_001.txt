新彫注胡曾詠史詩第一
烏江章華臺細腰宫長城沙苑矩橋
沙丘石城洞庭江夏荆山陽臺
赤壁居延吳宫阿房宫沛中金谷園
湘川夷門田横墓鴻門黃金臺夷陵
漢江蒼梧陳宫南陽即墨渭濱
五湖易水長平西園長沙圯橋
汩羅青門銅雀臺東晉吳江凾谷關
武關垓下郴縣東海首陽山姑蘇臺
(夜間楚歌皆思家鄕遂乃各分散矣夫項羽徒負英雄之志全无慷慨之心于時再入江東復興戈戟零靈日月撥乱寰瀛得失未知由勝束)
(手盖无機略只以勢景)章華臺
茫茫衰草没章華因笑靈王昔好奢臺圡未乾簫管
絶可怜身死野人家(史記曰時楚靈王好大奢乃役万姓築臺起宫以金玉裝飾号章華臺常与美人燕樂)
(於此後出軍伐陳靈弟王不治國政乃勒兵閉城攻王王敗軍獨騎奔投野人之家遇鋗人曰与我一食我不食三日矣鋗人謂曰)
(新王下令有飼王者罪及三族不可置食也旣不得食因枕其股而卧鋗人畏人知之乃以土代股而去靈王飢甚莫能起身死於申亥)
(之家也凡夫勢尽道窮人之常數可以空山就死何以下託甘言此之謂見危而求安不居安而慮危也)
細腰宫
楚王辛苦戰無功國破城荒霸業空唯有春花上露至
今猶泣細腰宫(史記曰楚莊工負芻好細腰美人王左右并闔國美人皆為之約食乃起宫常与美人宴此宫不治)
(國政秦始皇遣將王剪將兵伐之剪九解楚將項燕擄王入秦楚遂滅也)
長城(案十道圖今在臨兆縣也初起築在城東二十里)
祖舜宗堯自太平秦皇何事苦蒼生(堯舜有天下也土階不高三尺采椽不)
(苑茨不剪而天下歸伏故述始皇无端勞役蒼生蒼生酷怨也)不知禍起簫牆内虚築防
胡萬里城(春秋後語云秦始皇滅六國後天下一統有童子云亡秦者胡也乃遣太子扶蘇將軍蒙恬領兵役万始築万里)
(長城以防胡胡乃番也後始皇崩丞相李斯乃立少子胡亥為二世皇帝用佞臣趙高讒殺李斯不修國政天下乃乱秦遂滅)
沙苑
馮翊南邊宿霧開行人一步一徘徊誰知此地凋殘柳盡
是高懽敗後栽(北史云魏侯信都太守高驩驩制朝廷魏帝避驩入關驩將兵追帝至沙苑長安太守宇文泰出兵迎)
(帝於長安与驩戰大敗失馬乃騎駱駞歸信都乃立清河王子為魏帝遂二分驩為相封神武將軍驩子洋滅魏自立号北齊追驩為神武皇)
(帝宇文泰滅西魏於長安自稱周文帝其時西号永熙元年東号天平元年皆尽滅矣宇文泰乃於戰勝之地人各種柳一株以旌武功人皆)
(号為武林者也論云永熙西道嘆河川之亦歸天平此移落業西之俱巳可謂悲矣)鉅橋
積粟成塵竟不開(殷紂於此起倉聚粮年久多變成塵也)誰知拒諫剖賢才(史記)
(云紂之妃妲巳乃妖精惑於紂作酒池肉林使男女躶形飲酒醉相逐紂兄比干進諫妲巳云賢人心有九竅竅而九毛可剖而觀之如其言)
(妲巳大笑紂巳言定益而信之時兄二人皆賢懼剖所以微子去紂而奔箕子佯在截髮為紂之奴群臣无復敢諫也)武王兵
起無人敵遂作商郊一聚灰(史記云帝紂名章又名受智足以拒諫曰足以飾非倒拽九牛暴搏)
(猛獸幸惑於妲巳造瓊室鹿臺飾以美玉大宫百里中有九市一百二十日為就晝夜与崇侯費仲戲焉又置炮烙之刑又刳剔孕婦積粟)
(糗粮不思民弊是時六月雨雪又雨血又雨石鬼哭山鳴乃周武王聞紂兄三人皆去乃以太公為將起兵伐紂囚於商郊而後殺之殷遂滅)
(矣論曰紂王非布衣草創之業所置膏腴外无師傅之嚴内乏自然之智罔知稼穡不會艱難為主之道不計賢)
(愚近善即染情近惡即感意胡不博識者乎)沙丘
年年遊覧不曾停天下山川欲遍經堪笑沙丘纔過處鑾
輿風起鮑魚腥(史曰秦始皇三十六年頻有乖祥於是十之兆得遊從耶吉遂西游江上會稽望平南海至北琅耶)
(是時始皇至平原津病而惡其疾甚乃將璽書賜長子扶蘇求會咸陽而葬付璽書於趙高未授於扶蘇始皇便崩趙高不欲令他人知恐天)
(下變未發喪百官奏事上食如常故棺載輼輬車時暑至沙丘東臭乃詔從官載鮑魚一石以混其氣夫豈不惜位於旬時不生付扶蘇)
(趙高之詐謀故頽於宗社者哉)石城
古郢雲開白雪樓漢江還遶石城流何人知道寥天月曾
向朱門送莫愁(晉書石城有女名莫愁善歌舞)洞庭
五月扁舟過洞庭魚龍吹浪水雲腥軒轅黃帝今何在廻
首巴山蘆葉靑(古史云軒轅遊蜀見蜀中多水決之䟽下江湖皆溢乃鑿五湖貯水今洞庭䓁是也又於洞庭)
(鑄鼎鼎成黃帝上昇群臣攀龍髯而号勤遺劒履而去遂葬劒履於巴山丘也皇帝莫不䟽恤万民感伏天下致屈軼生瑶騏驎巢園万代)
楚國城池颯巳空陽臺雲雨去無蹤何人更有襄王夢寂
寂巫山十二重(史記云楚襄王夢与巫山神女會陽臺乃神女庿号者也)赤璧
烈火西焚魏帝旗周郎開國虎爭時交兵不假揮長劒巳
挫英雄百萬師(吴志云魏帝者曹公名操也周郎乃吴將周瑜也後漢末曹公為丞相南征劉表卒少主劉琮乃使)
(程昱送欵降曹公乃治劉表荆南水軍八十万飛雲戰船五千隻集欲東征孫權權乃遣將軍周瑜將水軍三万人逆公於赤壁漢軍敗)
(吳小將黃蓋說周瑜曰寇衆我寡難与持久宜急破之今彼岸有大戰舡岸有百万軍營又北軍不習水土多病將軍且將五千隻舡舡中)
(多以乾葦脂膏灌之每隻大舡繫十隻小船君自領三千餘人告云欲降略而自放火燒船將乘小船其時東風吹船燒岸下戰船并悉燒)
(軍營相次渡兵攻之所以大破果如其詐曹公遂大敗北歸不復圖吴矣其江岸亦名赤壁近江陵也)
居延(單于之界蘇武放牧之地)
漠漠平沙際碧天問人云此是居延停驂一顧猶䰟斷蘇
武爭禁十九年(漢書曰使蘇武入匈奴界到彼堅執漢節不拜單于乃留滯十九年以全大節後得歸帝乃以)
(武為典属國令之鴻臚卿是也莫不事明史策名煥古今若或苟且身名豈可志堅大節也)吴宫
草長黃池千里餘歸来宗廟巳丘墟出師不聽忠臣諫
徒耻窮泉見子胥(史記曰昔吴王名夫差時兵強云我是周天子太伯之後今合為諸侯之長乃与晉)
(侯會兵於黃池投盟伐齊取石田伍子胥諫曰三月破越不滅之越王任賢相范蠡君臣同心乃是王心腹之疾也今齊乃是王之手足之)
(疾也願王捨齊而治心腹之疾王不聽乃賜子胥死子胥乃謂使者曰吾死後其取吾眼置吴國東門懸之以觀越兵入吴矣明年春吴王)
(遂舉兵至黃池未返越興兵伐吴破城燒吴宫庿擄吴太子諸王妃王還越矣吴王乃罷兵歸吴吴國巳破臨死謂左右曰我不用子胥)
(之言今國滅我泉下羞見子胥我死可作面衣横掩面至今傳曰夫差以弃忠臣而取佞豈不嗟乎恃威力而自亡至道窮也)
阿房宫(音旁史曰秦始皇三十五年越宫在阿之旁未有其名故時人謂之阿房宫呼之)
新建阿房壁未乾沛公兵巳入長安帝王苦竭生人力大
業沙崩固不難(春秋後語云阿房宫東西五百步南北五十丈上可以坐万人下可以立五丈旌旗也修營未竟崩)
(於沙丘漢王興兵入長安也秦遂滅也故書云恃德者昌恃力者亡始皇恃力霸道傾䧟也)沛中(漢高祖所居鄉井在沛中豊邑)
漢高辛苦事干戈帝業興隆俊傑多猶恨四方無壯士還
鄕悲唱大風歌(漢書云高祖初爲泗上亭長常居芒碭山每有紫雲為蓋後起軍入長安感五星聚於東井按文選有)
(漢高祖功臣頌列輔佐共平天下者三十一人陸士乃所潠後天下定因思鄕乃還鄕制大風歌詞顯於史漢高皇帝盖以選賢任能好生惡)
(殺施帝王之道示秦人之恩也帝王論中云漢高興之有五德一曰堯之苗裔二曰體皃多竒三曰神武有徵四曰寬明仁恕五曰知久善如)
(之不用人如田巳從諫如水之順流然尚有深幾亡社稷有大臣父贊免遭女子啚謀帝崩劉章周勃陳平立代王)金谷園
一自佳人墜玉樓繁華東逐洛河流唯餘金谷園中樹殘
日蟬聲送客愁(晉史云石崇字季倫仕晉官至太保素有文才備在文選家富敵國在洛陽都郭号金谷園每有豪)
(貴者結二十四反燕樂於此有美妾名綠珠能歌舞声音遶梁今凡号曰遶梁之声也後惠帝昏聞賈皇后嬌殺太尉并楊太后又誅太傅衛)
(雍奔越王倫怨望㪯兵廢賈皇后權制朝庭用吏人孫秀爲太尉秀乃遣使於石崇家取綠珠崇曰綠珠乃吾爱妾遂不与秀秀乃謂趙王倫曰石)
(崇家大富可殺之取財帛將用贍軍遣兵士取崇崇在樓上謂綠珠曰吾今謂汝死綠珠乃与崇飲樂而别云妾當去樓下而死終不)
(能事孫秀也崇乃被秀誅之矣夫美何殞身苟德則留重士之之名佳人弃命知恩别顯好色之過此者只冨其家不冨其國也)
湘川
虞舜南捐萬乘君靈妃揮涕竹成紋不知精魄遊何處落
日瀟湘空白雲(古史云舜有虞氏高陽之後姓姚瞽叟之子父頑母囂舜少而孝堯聞聪明禅位与之天下太平故尚)
(書云元首明哉股肱良哉庶士康哉又博物志云帝舜南捐不反舜有二妃一曰娥皇二曰女英並帝堯之二女也於洞庭憶舜揮涕洒)
(竹成紋投瀟湘水而死也今乃班竹是也夫舜受堯譲位日月光華鄕雪於灯不二妃之泣想亦感万民之懸思也)
夷門(在梁城之東門)
六龍冉冉驟朝昏魏國賢才杳不存唯有侯羸在時月
來空自照夷門(後語云夷門乃魏國之郭門也今汴州東門是也六龍者謂秦時山東趙魏燕齊韓楚䓁六國也)
(魏有賢人侯生名羸隱在夷門作門監魏公子信陵君名无忌是魏王弟也聞侯生賢乃往謁之与公具載遊市訪故人朱亥亥即屠者)
(操刀於市以觀公子之德公子乃下車謁之无愧色也後秦始皇伐趙國邯郸趙王遣使求救於魏魏王乃命將軍晉鄙將兵二十万救)
(趙兵未發秦王乃下令曰寡人伐趙即曰破諸侯敢將兵救便移兵遵之魏王聞之驚乃勒晉鄙於頰城屯駐不敢行取武苻軍印於卧内趙)
(圍急平原君發書曰趙國一旦亡即君之姉亦為秦君虜將矣何不勸王令發兵救也信陵領諫王伯秦終不敢發兵信陵曰乃約東門)
(下客百餘人間赴邯郸臨行往辝侯生生无言而遺公子行一日所巳來乃歎曰吾聞侯生賢吾常賢之吾今往趙死生无一言而遣吾乃廽)
(車生笑曰羸知公子廽也乃謂公子曰羸聞晉鄙武苻軍印在王卧内无人得知惟王愛妃如姬姬父知云昔如姬父被賊殺如姬常構十)
(金求賊无能得之者後公子為誅其賊如姬常思報公子之德令可言於如姬令竊晉鄙武苻軍印而交兵晉鄙若遟疑即令朱亥袖四十斤)
(金鍾擊之煞勒兵便發公子如其言並依獲矣公子勒兵臨發侯生曰老不獲攀隨乃投輪死而公子至趙大破秦軍邯郸遂解令人將兵)
(還魏信陵恨王不返遂留趙後十年秦伐魏信陵方返會諸侯之軍救魏大破秦軍後十五年秦軍不敢出關也夫侯生朱亥雖有鄙人)
(名懷竒氣苟非留恩四治養士三千豈於窮廹之間付以安危之計也)田横墓
古墓崔嵬約路歧歌傳薤露到今時也知不去朝黃屋秖
爲曾烹酈食(音異)其(音機者漢王初定大下諸侯各稱王齊有田横稱齊王漢王遣韓信收趙未伐齊漢王使)
(&KR1073;生說斉令降漢横乃罷兵降漢&KR1073;生在齊未還李左車說韓信曰將軍興兵百万半年方收趙五十城今&KR1073;生軍呈言舌下主七十城)
(功不如&KR1073;生也且漢王曾有詔令將軍伐齊今齊雖降王未詔士令伐斉有紹使任彼心不設備宜㪯兵伐之但執前詔信納其言乃發兵)
(横怒謂&KR1073;生曰漢王汝存慰於吾而今韓信求汝若為可止韓信之汝若不止當烹之&KR1073;生曰信執漢王前詔亦登城觀之乃曰韓信計巳)
(成之乃就烹而死後天下定諸侯皆朝田横懼誅引徒属五百餘人入海島中漢帝以斉國向來賢皆附之信詔横横与二客洛陽三十里謂)
(人曰吾曾烹&KR1073;生帝雖不罪我乃不愧心今帝在洛陽請斬吾頭馳往三十里形容未改与生見不别遂自刎今二客奉頭進高祖帝嗟)
(曰有似也夫有兄弟三人更王齊中豈不賢哉田横田榮田横三人乃与二千人以王葬之其二客穿其塚傍作孔皆自刎而入義上感而)
(不敢哭乃作薤露歌詞寄其哀情今挽歌是也夫愛人重義可謂賢哉雖身謝也中實名光簡日者巳)鴻門
項籍鷹揚六合晨鴻門開宴賀亡秦樽前若取謀臣計豈
作隂陵失路人(史曰楚漢巳滅秦祚項羽遂於鴻門致宴欲有約項莊欲舞劒擊煞高祖漢相張良素与羽叔項伯乃見)
(良具言羽意良因引見高祖高祖知意乃得項伯亦起舞劒以身蔽高祖羽意乃定此張良之力也項羽雖負拔山之力常饒虎齒之心)
(有賢臣范曾不能用後垓下大敗單馬走歸江東至隂山失路乃嘆曰憶鴻門會不用范曾言誰知今日獨步如在荒山言訖大路豁開)
(遂至烏江漢王乃鍳識之心執寬弘之志蕭何運籌策於幃幄之内韓信言曰百万戰必取功漢王能以恩信用之也夫書云得賢者昌失)
(賢者亡也)黃金臺
北乘羸馬到燕然此地何人復礼賢欲問昭王無處所黃
金臺上草連天(後語云昔燕噲王被斉大王所殺燕昭王次立乃謂大臣曰安得賢士与同大以報先王之郭隗)
(曰王能築臺於碣石山前尊隗為玄王即天下賢士以王好賢必自至也王如其言作此臺多以金玉崇之号黃金臺巳尊隗為賢隗賢不)
(賢以招天下賢士也樂毅聞之自雒而往邹衍自斉而往劇辛自趙而往天下賢士並湊於燕王乃以樂毅為將伐斉六旬之内大破七)
(十城殺閔王於陣上齊太子与田單東走即墨矣是為得賢而能在之委士而无猜之上下相於无不利也)
夷陵(在陜州劉伯莊内楚國芫君之大也)
夷陵城闕倚朝雲戰敗秦師縦火焚何事三千珠履客不
能西禦武安君(武安君秦將白起也楚國列王不修國政秦昭王乃交白起將兵伐楚楚王大敗了乃有兵大破)
(夷陵焚之宫殿楚王東奔陳令使入秦請割南山之地秦兵遂退楚相黃歇号春申君門下養三千客无計拒白起也夫春申徒彰之)
(名計寡重言之志於云冨貴必昧鍳知不聆迸耳之言多采徇瘠之說一朝失之四頋无人疾雷无掩耳之方國士有攅眉之歎也)
漢江
漢江一帶碧流長兩岸春風起綠楊借問膠船何處没欲
停欄棹祀昭王(春秋云昔周昭王道喪楚人不朝敬王自去征済於漢江船人惡之乃作船以膠粘合進王王乘船)
(至中流膠之沉水而崩也故曰道在即昌道喪即亡運去而禍来事之常大非積仁累聖澤及四方侯伯同盟匡臣竭節下可堅固)
蒼梧
有虞龍駕不西還空委簫韶洞壑間無計得知陵寢處
愁雲長滿九疑山(史記曰舜帝葬於此山其山有九峯常有愁雲浮罩莫辨陵之所在呼為九疑山也舜昇天下)
(也弹五絃琴之治詠南風之詩聖德穹隆惠和夐絶陵寢之所故与凡殊也)陳宫
陳國機權未可涯如何後主恣嬌奢不知即入宫前井猶
自聽吹玉樹花(南史云後主名叔宝常躭内寵不治國政伯隨開皇九年隋文帝遣高頻䓁將兵南代後主乃令蕭)
(磨訶任蛮奴䓁拒之戰於蔣山之下陳軍大敗後主猶醉於後庭玉樹花侍臣奏云隋軍至君欲何計後主云我當入井避之及高頻䓁)
(兵至金陵不獲後主云下先鋒將韓擒虎乃登樓望見一婦人戴盤入後園隋將乃云此必是陳主在彼乃令搜獲之果有一大井後主在)
(中隋人呼之不出即欲投石後主乃叫隋人遂欠䋲引之乃曰何太重乎乃出有三人同來一處後主及張䴡華趙貴人皆後主愛妃也)
(陳將受梁帝禪位史傳得夢有一人着朱衣武冠自天而下手執金牌上有文曰陳氏五主三十四)
(年驚斍与孔宗範說曰此夢善若驗吾子孫當憂也自武帝至後主果五主從永定之初及至之去年共計三十四年此寶神驗陳末之)
(時史傳尚載者也)南陽
世亂英雄百戰餘孔明方此樂耕鋤蜀王不自垂三顧爭
得先生出舊廬(蜀志云諸葛亮字孔明漢末天下喪乱孔明南陽不仕閑居今鄧州也乃先主劉備寄寓於劉)
(表時有徐庶先生此有諸葛亮字孔明号卧龍先生此人先主可就不可屈先主乃三度自頋孔明於苑廬之間咨以當代之事孔明起從)
(先主封武侯後將兵南征北討秦中皆云臣昔樂居南陽而先主三頋臣於茒廬故南征北伐不憚勞苦恐負先主之盟也文選名臣贊曰沉)
(魚釋水高鳥候柯也雖藴機籌猶湏際遇孟子曰有時无道時即歎嗟賈誼曰有時无君即嗟蓋孔明出於遇時而更得聖主也巳)
即墨(蔡州有即墨之縣也)
即墨門開縱火牛燕師營裏血波流固存不得田單術齊
國尋城一土丘(後語云昔燕噲毅將兵伐斉斉王王所殺燕昭王次立遣樂大兵掠之被樂毅破之王崩毅)
(得勝阱陷斉七十城唯莒与王曰即墨两城未拔斉公子田單乃保護太子守於即墨立為王燕將樂毅以單賢不敢攻即墨且收斉七十)
(城尽未伐之田單令人作貨於燕讃之斉不怕樂毅毅雖收七十城而數年不)
(敢圍即墨人云我即畏騎劫惠王乃令騎劫將兵代毅毅遂奔趋矣騎劫至縱兵攻即墨軍且不出戰令人謂騎劫曰我斉人惟怕燕人)
(投而割耳鼻我不忍當降騎劫信之斉人益固不敢出之又曰我人懼燕先入墳墓出骸骨鎚之我不忍當降騎劫不信之斉人益怒老少)
(皆出戰乃令人告云欲降啚其不備乃㨂牛五千頭束刀於角五綵纏身繫葦於尾以火燒之夜穿城四面繫鼓威牛牛奔而出於後大破)
(燕君斬騎劫併復七十城乃田單之功也固存者斉王字也田單者斉王之兄弟故曰公子封為安平君夫田單同処危中見機而作旣就)
(所見之略乃成千載之名也)渭濱
岸草靑靑渭水流子牙曾此獨垂鈎當時未入非熊兆幾
向斜陽嘆白頭(史曰姜子牙即吕望也隱迹於渭濱垂鈎周文王因夜夢見獵得一熊王出果於渭濱遇逢文)
(王子牙以車載而同歸殷也帝王略論曰吕望王佐之竒才師曠之資之德明也余觀說命之書一千年一聖人出五百年)
(一賢人生若夫有賢聖所生即有命世之才其姜子牙實謂命世之才矣孔聖巳後生可畏焉知來者不如今又曰一衬年如日出之光壯)
(年如日中之光暮年如日入之光天命之年矣吕望八十方遇文王莫不色衰力敗心怠神疲縱令食庿乘車入師出相任成大事焉能久長)
(若不一筮有徵豈不百年虚度雖胤後人成爲巳有也)五湖
東上高山望五湖雲濤煙浪起天隅不知范蠡乘舟後
更有功臣継踵無(史記曰昔越王句踐与吴王夫差戰吴用伍子胥為將大破越軍圍越王於會稽山越王用范蠡)
(言得免後子胥死越王用范蠡為將而復滅吴吴滅後范蠡功成乃曰越王句踐烏啄烏頸斯人也可与同危不可同樂也吾今功成名立不)
(退伏必遭刑戮遂言於王請退相位遊泛五湖斈道乃隱五湖不知生死矣乃功名万代傳矣以吴為陶公也自蠡泛五湖後更无功臣如范)
(蠡之見機也故陸士衡豪士賦序云禍積起於寵感而不知也辝寵而招其福范蠡若非竒人寧知斯道也)
易水
一旦秦皇馬角生燕丹歸此送荆卿行人欲識無窮恨聽
取東流易水聲(後語云昔燕太子名丹入質於秦秦皇不礼太子怨後燕王病太子請歸侍養秦王不聽乃謂曰馬)
(生角乃放子還太子志感馬生角秦王乃放太子還燕太子由是怨秦王謀欲挾客之謂壯士田光光曰聞騏驥少壯曰行千里乃其老矣)
(駑馬先之光今年老慮不済事衞人荆軻志勇願為太子結之太子乃贈千金詔軻軻喜而行光謂軻曰願速執太子嘱勿泄光致死以不泄)
(乃枳輪而死軻至燕燕太子甚敬重之乃言人秦之事軻云欲要燕地啚進之又要秦將樊於期首進太子曰地啚可於期首不可但於)
(期事窮投寡人寡人不忍殺之軻乃私謂於期曰將軍得罪於秦人家族尽被秦誅滅今秦搆千金邑万戸求將軍頭今願得將軍首并)
(燕地啚而進秦王秦王必喜軻得近而刺殺之以報將軍之讎荅燕太子耻於期乃自刎太子聞之奔往乃見於期巳死矣太子乃伏屍而)
(哭悲不勝忍遂乃以凾盛之詔士十人以秦武陽為使太子与賓餞送至易水之上置酒大宴高漸離擊筑宗意知為壯之声感悲歌衆)
(皆涕泣或慷愷髮上衝冠文選云荆軻擊劒而歌曰風蕭蕭兮易水寒壯士一去兮不復還士皆淚荆軻至秦乃進地圖王乃以御掌接之武)
(陽捧於期首盛戰懼不敢進軻乃復取進之秦王又以御掌接之軻乃擒秦王䄂秦王大驚軻謂曰欲作秦地之鬼欲作燕國之囚秦王)
(懼死荅之願為燕國囚軻乃不煞秦王謂軻曰請与别後宫軻許遂置酒与軻飲秦宫女乃鼓琴送酒琴曲中歌云軻醉教王掣御䄂越)
(屏走軻不會琴音而秦王會之遂掣䄂而走軻以七首擊之不中中銀柱火出軻大笑秦王左右遂煞荆軻秦王大怒後兵伐燕燕王与太子)
(東保遼東秦將李斯攻之宗意燕王乃煞太子送首於秦秦王怒不解圍遂發大軍併滅六國矣此爲燕太子恨於秦王无窮猶如易水之声)
(也夫勇士者懷須其智先立其功荆軻雖决烈之心臨事因循豈不勞而无功者哉)長平
長平瓦震武安初趙卒俄成戲鼎魚四十萬人俱下世元
戎何用讀兵書(後漢語云昔秦昭王伐韓上黨韓不能救上黨太守馮高乃遣使投趙請救之韓遂不阻隔秦軍不能)
(救臣今民不願入秦今願以上黨城市邑十七城降趙趙王乃詔趙豹議豹諫不令受之王曰今發兵攻諸侯猶不獲尺寸之地今人以城)
(邑十七降安可不受乎豹曰秦攻韓數年只啚上黨今不得而趙得之此謂无故之利秦禍必集於趙王勿受王問平原君上黨之地)
(接近邯鄲取之以益邯鄲而多秦敵秦將白起臣前後王於會上見之臣觀白起形相頭尖而銳視瞻下轉執而強此人難与爭鋒可)
(与持久令廉頗敵之趙王乃許馮高降遣趙勝將兵救上黨因之秦軍遂退自此秦趙相攻秦令白起攻趙趙遣廉頗拒之於長平數年)
(不下秦乃罷白起令王齓將兵与頗相守又且使人行貨於趙贊廉頗令趙改將云秦將只畏馬眼子趙括不畏廉頗趙孝成王信之命趙)
(括令將兵代廉頗拒秦括母見王諫王不令妾男將兵拒秦王曰何故對曰妾夫趙奢在日男括每念兵書与父論兵法其父謂妾曰此)
(子久後不可為將若為將必敗破軍也今王必若使將兵拒秦或有所失妾請不立其罪上許之乃遣趙括將四十万人往長平城代廉)
(頗頗怒奔齊矣括乃与秦將王齓戰齓敗括縱兵逐之秦乃令武安君白起將兵從間道邀擊趙軍又約軍中不令漏泄云武安君白起)
(將兵至長平邀截趙括絶其粮道遮括歸路括乃与秦軍大戰武安君臨陣乃於陣上謂趙軍曰我是武安君白起也趙卒聞之皆戰懼哭)
(悉不敢戰括乃倒戈降白起起曰趙多變易乃斬括並坑趙卒四十万人血流成水又縱兵攻趙趙王大懼乃使蘇代入秦說應侯范睢)
(睢姤白起功大乃諫秦王令罷兵昭王乃抽武安君兵廻趙遂不滅也元戎謂趙括好讀兵書而䧟於長平也乃趙王恨不用趙豹之言也)
(藺相如曰趙王以名使人如膠柱而鼓瑟讀得兵書時未熟機變也夫智小謀大事之失也才輕任重得不危乎)
西園
月滿西園夜未央金風不動鄴天涼高情公子多秋興更
領詩人入醉鄉(魏志云昔曹操次子名植字子建封東河王後轉封陳思王有大才能七步成章常与陳琳徐幹楊)
(循王粲應璩劉真䓁七人並有才藝与公子為諸友後魏國公子与鄴乃置西園与諸才子夜遊賦詩時号喜客魏文帝立乃欲誅之公子)
(公子乃何作雙煑荳燃荳箕豆在釡中泣一種同根生相煎何太急遂免罪初爲太后怜愛公)
(子文帝欲殺白於太后太后吾不意此子若是此乃由汝國法也後乃免死夫至靈者人至重者斈不以孔愚才智用之即通漢之即昏此覩)
(前賢寧无惕勵也)長沙
江上南風起白蘋長沙城郭異咸秦故鄕猶自嫌卑濕何況
當時賦鵩人(漢書云昔賈誼洛陽人也有大才孝武帝用之帝所問之事諸老夙未言賈誼皆謂其對尽合其節帝)
(以賈誼才能迁太中大夫漸委公卿之任後景帝舅王信无功帝欲封侯而周亞夫与賈誼皆諫曰高祖有約非劉氏不封王非功臣不封王)
(非功臣不封侯今信雖皇后兄而无功由是信恨誼乃譛於帝令左遷誼於長沙郡爲長沙王大傅誼至長沙爲土地卑濕不習水土乃)
(疾病有鵋鳥來止誼坐隅誼甚惡之乃作鵬鳥之賦後卒於長沙也夫天子輕賢時不容哲蓋時不用明者也)圯橋
廟筭張良獨有餘少年逃難下邳初逡巡不進泥中履争
得先生一卷書(漢書云留侯張良字子房也代代相韓韓為秦滅良欲為韓報讎不克秦𣣔誅之良逃匿更圯橋見)
(一老人衣黃衣朱履見良擲其履於泥中良遂取履跪而進之老人如此三擲其履良亦三進之老人曰好少年可教之謂良曰來早就此)
(當授汝兵法良至來早至此老人巳在此矣乃口教良素書三略良授之謂良曰授汝此訣當為王者之師至明視之不見唯有一黃石)
(遂号黃石公素書三略也乃鎮星之精也夫張良籌略衆莫可借非高祖以不知非張良之不仕故後漢末叔无与彭寵書曰智者順時)
(而動逢理而謀蓋猶君臣道合風雲際會也)汨羅
襄王不用直臣籌放逐南來澤國秋自向波間葬魚腹楚
人徒倚濟川舟(按史記云騷經曰屈原名平与楚同姓也為楚襄王佐屈原有大智才能時不可及楚王任之大事當)
(使屈原操憲令之書原操藁未畢文曰創憲令之夲也衆莫能知有上官大夫与原争寵欲取憲草讀之屈原不与因此之由大夫乃讒於)
(王曰王旣令屈原我不作也楚王聞之怒甚漸疎放之後屈原累遭上官大夫䜛佞以至放遂乃作離騷之)
(辝文曰離者别也騷者愁也屈原至江畔披髮行吟形容枯槁漁父問曰三閭大夫乎何故而至此原曰㪯世皆濁唯我獨清衆人皆醉唯我)
(獨醒是以見放漁父曰何不渾其泥而揚其波何不餔其槽而啜其醨而佯其醉原曰吾寧葬江魚腹中矣遂投水而死其江名曰汨羅江)
(也乃五月五日投江後弟子宋玉祭之原託夢云被水族奪之玉乃造舡裝畫之以竹筒盛飯五色線繫之以祭也夫同馬迁書曰凡人有致)
(命者或重於太山或輕於鴻毛若生不遇明君義不相及命重太山也若事賢君相及以義命如鴻毛也三閭大夫此之一死宴為命重)
(矣旣懷深恨万古不銷也)青門(漢國東門)
漢皇提劒滅咸秦亡國諸侯盡是臣唯有東陵守陽節靑
門甘作種瓜人(漢書云昔秦東陵侯邵平也漢高祖滅秦定天下諸侯入仕漢稱臣唯平不肯仕高祖甘守閑居自種)
(爪園高祖議之不能屈之也夫主憂則臣辱主辱即臣死此乃忠臣義士之端故文選曰猛虎處於深山百獸震恐若於陷穽掉尾求義也想)
(滅國諸侯雖復仕漢食禄取榮豈異半虎於䧟穽者也)銅雀臺
魏武龍輿逐逝波高臺空按望陵歌遏雲聲絶悲風起飜
向鐏前泣翠娥(後漢末魏武帝姓曹名操字孟德為漢相封魏王王於魏國築高臺号銅雀臺常与妃女美人登臺)
(望國内按歌樂後帝崩葬於國西号西陵其臺上望見而陵美人妃后每登臺望陵而悲泣今在魏郡也夫曹公漢代末年四方鼎沸群)
(雄競奮三主爭興虞世南魏吴蜀三主優劣論云曹公姦雄多忌至北殺伏后鴆荀卿誅孔融戮崔琰此實謂弃賢得乱世之才也鼎足)
(之中曹公最劣且死者人之畢饗者礼之規盖恋意一時顯愚千古者矣)東晉
石頭城下浪摧嵬風起聲疑出地雷何事符堅太相小欲
投鞭策過江來(南史云昔西晉惠王夫取胡羯陵中原蕩覆琅瑘王奔渡江群臣王導等之謀於金陵号曰)
(東晉後數代晉孝武帝時國小兵弱苻堅乃番人據長安稱帝國号秦兵強天下无敵九州之地乃有其八堅持國大兵強欲興戈兵滅)
(東晉晉有謝安為相秦群臣諫堅云晉有謝安在不可伐也堅曰朕今興兵伐晉如㪯泰山墜一小卵也又諫曰南有大江之隔阻晉未)
(可伐堅又曰朕今興天下之兵二百万衆投鞭於江江可絶流何乃不済遂興兵南伐以弟苻融為將堅亦親征軍至壽陽晉謝安乃㪯姪)
(謝玄并男琰將兵八千拒之至肥水兩岸軍隔岸玄乃遣使告堅請退軍玄漹渡肥水堅揮軍退玄乘勢擊之大勢傾挫遂至國滅身亡)
(矣此謂堅不良天道籌用合聖之旨謀深輔國之機實為良將而賢佐也)吴江
子胥今日委東流吳國朝亦古丘大笑夫差諸將相
更無人解守蘇州(史記云吴王夫差兵強奢侈伍子胥於江上看越兵渡来請懸臣首於國門上以觀越軍攻破王城吴王如其)
(言賜子胥死而出軍往黃池伐斉未返越相范蠡將兵伐吴不克城上乃有蜂起蠆越軍兵不得惟乃子胥頭懸於此中而有蜂出拒越軍越王巳祭之子胥乃託)
(夢謂越王曰我頭在此由不忍見我吴國破矣此謂子胥更无人拒也吴人怜之乃為立祠在吴江太湖邊見有子胥山也夫吴王聽讒而殺良臣不祥也輕才而)
(重佞者執愚也旣亡國之端乃弃賢之過者也)
凾谷關(司馬迁曰秦斉二國之間守見在東山也)
寂寂凾關鏁未開田文車馬出秦來朱門不養三千客
誰爲鷄鳴得放廻(史記曰斉國孟常君門下養三千賓客不計貴賤皆分上中下三等因夜食人邀火明者客怒以飰不等輟食)
(謂辝孟常君乃起自持巳食飰比諸賓食皆无異客慙而四方賢士多歸付之後因使秦秦人說之王曰孟常君族而賢可以因之君乃使人投秦王愛妃得免秦)
(王釋之歸斉得出奔馳夜半至此關閱法至鷄鳴方開關有下客馮諼乃法鷄鳴是時群鷄皆鳴方出關湏臾秦王果悔令騎追之使至關追不及也故脫秦昭王)
(難也夫孟常君富貴不驕於天下又養士不侍其恩故禍遂身危寧无賢士也)
武關
戰國相持竟不休武關才掩楚王憂出門若取靈均語
豈作咸陽一死囚(史記曰七國有諸侯多懼秦王王乃遣使命楚王入武關好會楚王從命而行群臣霊均等諫王曰秦乃虎狼)
(之國今邀入關必不會好願王勿去秦未必便興兵入楚楚王曰秦命寡人會必无憂苦諫不聽而往至會王果被秦虜歸囚於咸陽不放還楚楚王終世含悲恨)
(不用靈均之言也春秋後語云智者逹於未萠愚者昧於成事且兩國征伐成敗未明各懷耻之辝便言信會明之約此謂束腐葦而投烈焰縛鼩鼩而付群猫也)
垓下
拔山力盡勢圖隳倚劒空歌不逝騅明月滿宫天似水
那堪廻首別虞姬(漢書云項羽垓下大敗漢相張良唱吴楚之歌將士潰散王欲起軍軍巳散矣王乃攬轡備烏騅而出身)
(穿金甲五仗兼備則别虞姬虞姬問曰大王欲何處去王曰寡人欲歸江東起兵虞姬曰妾)
(不能從王亦不能為漢臣妾請王腰間劒王賜美人劒乃將劒自刎而死也夫項羽有拔山之力而震霸道之威運去禍來人之常數也)
郴縣
義帝南遷路入郴國亡身死乱山深不知埋恨窮泉後幾
度而陵片月沈(漢書云昔秦始皇崩天下乱亡國諸侯子孫各復㪯兵楚懷王兵強乃遣劉項二將分兵入秦自約之)
(曰先到為君後到為臣沛公先到項王兵強不伏為臣二主相背共立懷王義帝於江南及劉指鴻溝中分天下項王乃迁義帝於郴縣而殺)
(之帝臨死恨項王不忍為臣殺君漢王聞義帝死乃㪯哀三軍縞素天下聞之並皆歸漢漢王德之義也夫高祖經營天下約義成功政四海)
(之頽風為帝王之至禀者也)東海
東廵玉輦委泉臺徐福艛船尚未廻自是祖龍先下世不
閞无路到蓬萊(史記曰秦始皇併天下後好仙有道士徐福上言東海有三神山山上有仙藥帝乃選童男童女各)
(五百人隨福入海採仙薬未廻始皇東巡沙丘身崩後天下乱徐福不知何之竟不廻矣始皇字祖龍此為仙藥未廻始皇先死也夫蓬萊者)
(群仙窟宅衆聖栖遊參差隱碧玉之樓縹緲見赤龍之駕若非仙侣何以尋真徐福登舡以暢平之忘祖龍下世堪嗟温駭之神每觀前書)
(可為蚩笑)首陽山
孤竹夷齊耻戰争望塵遮道請休兵首陽山倒爲平地應
始无人說姓名(史記云昔伯夷叔齊乃孤竹君二子皆譲國位聞周武賢求仕之時紂毒流天下武王伐之夷齊諫王不使)
(伐紂云臣聞王賢固來仕王今王伐紂為臣伐君臣不忠也武王曰紂昏弃天下暴虐无親皇天降禍朕須伐之二子乃隱首陽山誓不食周)
(粟採白薇而食遂餓死為諫武王不納也此乃襃夷齊之廉節余已為悲也且紂无道誅戮兄弟剖賢人心刳剔孕婦天下怨苦而武王伐之)
(為救憶兆之苦也夫士者有五烈於君子之林修身者智之府推位者仁之端耻辱者勇之決謙謹者義之表立名者行之極也)
姑蘇臺
吴王恃霸弃雄才貪向姑蘇醉醁醅不覺錢塘江上月一
宵西送越兵來(史記云吴王夫差取越越敗乃進西施請退軍越吴王許之旣得西施王甚寵之謂築姑蘇臺)
(國内珠玉以崇飾之初王用子胥而覇天下後得西施多遊姑蘇臺宴樂少見子胥子胥謂謀日臣恐姑蘇不久為麋鹿之遊王不聽子胥遂)
(賜子胥死越王果与范蠡將兵三千一夜西渡至明越兵當吴中軍下營烈陣吴王不意遂被大破之吴國遂滅矣夫吴國傾覆而何也且外)
(无良將内乏謀臣聽間茸之儒言棄長者之忠諫聽秦宰伯噽言殺子胥也積年代業一旦沙崩也)息城
息亡身入楚王家廻首春風一面花感舊不言長掩淚秪
應飜恨有容華(春秋云昔息侯被楚王滅擄其妻納為嬪終身不伏笑語感舊夫之意也又烈女傳曰楚擄息國)
(君使守門欲納夫人夫人作記曰生則同室死則同穴謂我深言其如皎月遂自殺也息君聞之亦自殺矣又近代才子之句息夫人為楚王)
(生二子其理難明蓋斈淺未周也夫上古結繩而治軒轅文字而興以立史官相其褒貶莫不懲惡勸善以激將來諷詠之中尢宜小細若)
(成大謬有誤後人根究其源實難尽美者矣)故宜城
武安南伐勒秦兵疎鑿功將夏禹并誰爲長渠千載後蠻
流猶入故宜城(後語云秦將武安君南伐楚一戰而拔鄢郢再戰而楚宫庿三戰而辱楚王後秦以郢為南郡也夫疎鑿)
(長渠以運粮食故帝王略論曰夏禹治水不重尺璧而重寸隂一沬握髮乃一食二吐飱陸行載車泥行乘撬而水行載舟治水十三年經)
(過巳門聞兒泣声不能入恐滯時乃鑿龍伊闕導九江所存者七百國而鼎天下有何出啚洛出書至壽百歲在位九年夫武安君生於)
(郿人起於秦中善用用功顯於兵甲之陣止於一將之身故胡公豈將咫尺之清流此沙弘之鴻業實見謬矣哉)
胡曾詠史詩卷第一
