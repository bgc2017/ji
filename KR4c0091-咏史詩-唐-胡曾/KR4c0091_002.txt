胡曾詠史詩卷第二五十首
成都濡須塢檀溪青塚李陵臺河梁
軹道上蔡漢宫豫譲橋漢中華亭
彭澤武昌鴻溝東山涿鹿雲夢
孟津七里灘霸陵殺子谷馬陵嶓冢
玉門關昆陵長安淲沱河望夫石黃河
東門鳳皇臺廻中五丈原泣水襃城
平城汴水金陵昆明池蘭臺宫金牛驛
望思臺邯鄆箕山洛陽高陽會稽山
邵陵不周山成都
杜宇曾爲蜀帝王化禽飛去舊城荒年年來叫桃花月似
向春風訴國亡(昔蜀王姓杜名宇按蜀王羽化為鳥今杜鵑鳥是也)
濡須塢
徒向濡須欲受降英雄才略獨无雙天心不与金陵便高
步何由得渡江(後漢末三國時吴王遺魯肅收江南擒蜀將關羽先主怒大㪯兵伐吴吴王孫權發兵拒蜀又恐)
(魏發兵攻之乃遣使作魏文帝曹丕興兵百万伐吴至此江江水波濤望見彼岸吴將下營乃歎曰彼有人也吴未可啚抽軍歸魏)
(故論云興兵百万無尺寸之功乃其將也濡湏乃江名者也)檀溪
三月襄陽綠草齊王孫相引到檀溪滴盧何處埋龍骨流
水依前遶大堤(後漢末先主劉備在南陽時夜走過檀溪溪水深急先主乃乘之馬名滴盧謂妨主也先主臨難急抱)
(馬髮呼之曰滴盧滴盧今日果敗於吾也馬乃竦身躍過此溪先主遂免難其溪也按史記云溪闊三丈二尺見今在㐮陽者是也)
青塚
玉皃元期漢帝招誰知西嫁怨天嬌至今靑塚愁雲起疑
是佳人恨未銷(前漢書云昔王昭君有絶世之色為漢元帝妃時西藩強請㛰於漢帝乃嫁昭君於藩昭君到藩怨藩)
(腥醜非昊也百日而死藩怜之遂葬於漢界今号青塚乃王昭君墓也姓王名嬌已)李陵臺
北入單于万里疆五千兵敗滯窮荒英雄不伏蠻夷死更
築高臺望故鄕(前漢將李陵五千步卒深入虜庭戰匈奴大敗後數日救軍不至陵兵計窮人无才鐵乃降)
(單于後武帝誅陵老母少妻一男一女陵求歸漢不得乃於藩中築臺高望漢關也臺今見在於藩界也前漢望鄉臺也文選曰李陵与蘇)
(武書曰吾以五千之衆敵十万之師勞疲乏兵闘斬覇之馬斯言寡矣且東晉行軍謝安以八千之士破百万之師陵訴五千之士對十万之)
(師未為多矣故六乃曰用兵有五危十過者將之罪也孤兵深入此之一危將有勇而輕死此之一過也皆由自作余觀李陵臨危苟命)
(与藩為属雖有勇才未為良將者也)河梁
漢家英傑出皇都擕手河梁話入不是子卿全大節也應
低首拜單于(前漢武帝命蘇武持節北入藩而公卿餞送於何梁而李陵執蘇武手謂曰子至虜庭无低大國之節武曰至彼)
(欲平交於單于不伏先拜被囚於北海之上牧羊一十九年而返終不伏拜也子卿乃蘇武字也夫堅貞之質雖百鍊而不銷欝荗之姿實)
(四時而弥翠此皆志節之士方以比倫也)軹道
漢祖西來秉白毛子嬰宗廟委波濤誰怜君有翻身術解
向秦宫殺趙高(後語云昔秦皇崩趙高事少子胡亥帝用高為丞相天下乱盗賊起帝頻以盗賊之事責高懼誅乃)
(煞帝而立子嬰為王及漢軍至高頻請子嬰出欲害之子嬰不往高自至見子嬰乃煞趙高於秦宫以謝天下漢軍乃至子嬰乃銜璧而降漢)
(王漢王不煞後項羽至乃煞之軹道為子嬰伏於路傍車跡中矣此謂趙高北入煞子嬰不疑翻被子嬰煞之夫趙高姦佞為機虐毒為主文)
(選選曰人忌盈滿下之陵上則鬼神之此之是也秦皇酷法峻刑弃人人縦志有焚籍坑儒之過信長城泛海之愚二主國亡巳為晚矣)
上蔡
上蔡東門狡兔肥李斯何事忘南歸功成不解謀身退直待
雲陽血染衣(史記云昔李斯相秦始皇用斯計破六國後秦皇拜斯為丞相及始皇崩斯与趙高謀胡亥充二世皇帝帝用趙)
(高䜛而殺李斯斯臨刑歎息謂子曰吾与汝常出黃大臂角鷹出上蔡東門无日矣此李斯莊路謂斯佐始皇破六國功成不解退身歸閑遂)
(遭刑戮夫功成名遂事立家全捨富貴而歸故園者此之賢人也君不見越相鴟夷子家全而名存者也)
漢宫
明妃遠嫁泣西風玉莇雙垂出漢宫何事將軍封万戶却
令紅粉爲和戎(前漢元帝遣王昭君出和藩昭君泣而奏曰大將軍封万戶何不為國平戎却令臣妾和也玉筯雙垂乃)
(昭君泣淚而去)預譲橋
預譲酬恩歲巳深高名不朽到如今年年橋上行人過誰有
當時國士心(史記云預譲義士也先仕晉卿范中行後中行伐祖智伯滅之譲回仕智伯智伯亦晉卿也智伯兵強請地於)
(韓韓宣与之又攻魏魏侯不与或諫曰与之以驕智伯智伯捐必凌大國是必危矣魏候与之智伯果驕請地於趙趙㐮子不与智伯乃驅韓)
(魏二軍圍趙晉陽城引水而浸趙城令韓魏之軍守堤㐮子患之乃使人說韓魏國智伯恃強軍衆一旦破趙即韓魏豈存也今可魏反於内)
(趙攻於外韓翻決水而灌智伯不然我三國必破滅也韓魏許之遂滅智伯韓趙魏三國分智伯之地危智伯遂滅預譲感智伯恩欲㐮子)
(潜伏劒於厠襄子欲登厠恐有人乃令搜之獲預譲襄子感其義士不煞賜金而遣之譲投金於水乃入山漆身吞炭為啞歸家妻子不識唯)
(友人識之謂曰何不回仕襄子而啚之譲曰若仕之能忍殺主也遂伏劒於橋下候襄子過㐮子又謂左右曰馬驚无辜得无預譲也乃令搜)
(之果獲預譲㐮子曰卿先仕范中行也而智伯所滅何不為范中行報讎今寡人滅智伯而子獨為智伯報讎譲曰昔范中行以衆人遇我)
(我以衆人報之今智伯以國士遇我我以國士報之襄子感其義又捨之不煞譲曰君前放臣又今捨臣臣生不能報智伯可以泉下報之願)
(得君衣擊而死矣㐮子義之乃解謝身衣与之譲乃三呼三擊其衣然後而自刎也古書云冤成避海讎不共天夫𬗟想國士之心倍激匹夫)
(之志也)漢中
荆棘蒼蒼漢水湄將壇煙草覆餘基適來投石空江上
猶似龍顔納鍊時(昔漢王初興時蕭何諫請築壇拜韓信為將而定天下其壇今在菅漢中興元府為郡鄭縣也此美)
(漢王之聖明一納蕭何之諫拜韓信為將巳得天下遂定)華亭
陸機西没洛陽城吴國春風草又青惆悵月中千歲鶴夜來
猶為唳華亭(西晉史云昔陸機并弟為吴國將相後晉滅吴陸機兄弟仕晉及惠帝時八王牙)
(㪯機為晉成都士潁之將与長沙王又戰夫利被譛潁煞之臨刑謂弟曰華亭鶴唳不復聞矣華亭乃是陸機夲莊宅池亭也夫日月虧盈)
(人道興廢此之常也何更歎哉尔雅云君子居安思危小人臨禍待死故可追求事之前不可追求事之後者也)
彭澤
英傑那甘屈下寮便栽門柳事蕭條鳳凰不共雞争食莫
怪先生懶折腰(史曰陶潜字淵明為彭澤令時郡遣督郵至縣縣吏當來束帶見之潜歎曰我不能以五斗米折腰閭)
(渠兒哉乃解印綬遂歸田門植五柳慕采菊之娱命筆作歸去來篇在文選二十三卷也夫國之任人由匠之用木先度材噐令合規儀且陶)
(潜之噐能何以一令之可乎致使捨位歸田豈不是國有弃賢之名哉于時若令陶先生位列公卿名當廟食步彤摨而揖譲入青瑣而雍)
(容未必有歸去來辝蓋由噐重位卑屈求英俊也)武昌
王濬戈鋋發上流武昌鴻業土崩秋思量䥫鏁真兒戲誰
爲吴王劃此籌(西晉書云昔吴王孫皓不修國政躭惑酒色晉龍&KR0750;將軍王濬字上治為益郡太守詔令造戰船東下)
(伐吴吴王使人於江險處悉以鐵鏁横截其江又作鐵錐暗置水中以拒舡舸王濬乃作水筏十數万廣百餘步縛草爲人被甲持器令善)
(水者以筏先行至中流果遇鐡錐筏錐筏輒生又作炬長十丈小圓灌以麻油在船前遇錐燃炬以燒之湏臾銷融断絶是以舡流悉无所礙)
(乃破武昌擒吴王歸晉封歸命侯吴遂滅矣武昌今鄂州也夫治國者務在人牢人牢則國固設巨功而為備及事極以无功故曰在德不在)
(險此之是也豈得謬矣)鴻溝
虎倦龍疲白刃秋兩分天下指鴻溝項王不覺英雄挫欲
向彭門醉玉樓(劉項爭天下指鴻溝水為二國之界亭分天下漢取水之西項取水之東項王徐州彭城後垓下大破)
(項王國滅身亡也彭門今徐州也夫項羽持其威力𣣔取天下是故揮戟万夫不如一德德者立國之夲力者亡國之原盖无良佐謀臣益致)
(銷樂者也)東山
五馬南浮一化龍謝安入相此山空不知擕妓重來日幾樹
鸎啼谷口風(晉史云惠帝不修朝政只多誅戮忠良是八王遞相㪯兵相持所以胡賊憑陵擄天子入平陽焚燒京邑)
(時王子五人出奔南渡其王子姓司馬時号王馬也中有瑯瑘王子一人聰明竒偉納忠臣王導之謀遂營都金陵号東晉立為元帝帝後)
(數代至孝武安隱於東山乃賢士也入晉為武帝之相帝任謝安之謀大破胡賊秦王符堅百万之兵於肥水東安後携華盛歸此)
(故為重來東山今信都郡越州是也夫非賢不輔其聖非聖不任其賢故得士者昌前主所重也)
涿鹿
涿鹿茫茫白草秋軒轅曾此破蚩尤丹霞遥映祠前水疑
是成川血尚流(史記軒轅皇帝垂衣治天下為舟檝以濟不通乘馬伏牛始立陳宇作杵曰以利万民制孤矢以威天下)
(時蚩尤爲暴黃帝造戈戟鼙鼓破蚩尤於涿鹿自此漸有兵甲也夫先聖之宗以物利人前王之英宜國者不可不設備不可不上師是)
(乃戈於武庫偃甲於戎利用之取捨唯在德乎)雲夢(在楚西界)
漢祖聽䜛不可防僞遊韓信果罹殃十年辛苦平天下何事
生擒入帝鄉(漢書云高祖定天下後封韓信為楚王有人告云韓信欲反高祖乃謂陳平曰如何平曰今陛下兵与信如何)
(帝曰不如也平曰人告信反陛下信耶帝曰奈何平曰古者天子廵狩諸侯會朝而楚有雲夢澤可詐遊之信必來朝乃令武士擒之面斬也)
(高祖從其計遂遊雲夢信果朝帝帝令武士擒之信曰何罪帝曰卿欲反信曰臣若意反豈朝陛下帝遂不斬乃縛於車中載歸長安捨而封淮)
(隂也信本无反意為此之後常傷心為无罪楚王也故文選有功臣頌曰竒謀六出嘉慮四迴言陳平也周易曰見機而作不俟終日也且韓)
(信在楚即漢懼在漢即楚怕二君之命計在巳為奈何不為致遭羅網豈不痛哉)孟津
秋風颯颯孟津頭立馬沙邊看水流見說武王東渡日
戎衣曾此叱陽侯(史記云昔周武王伐紂至孟津河天下諸侯人一日不期而會同往伐紂惟陽侯後至武王河北之諸)
(侯莫不驚懼武王之威德旣剋紂封比干之墓釋箕子囚歸頌故宫人散鹿臺之財歸馬于華山之陽放牛於桃林之野戈鋋不復用也夫國)
(者以賢為夲弃賢則國亡也)七里灘
七里青灘映石層九天星象感嚴陵釣魚臺上无絲竹不
是高人誰解登(後漢史云嚴光字子陵南陵人也与光武皇帝布衣時交友後帝定天下而子陵之賢不仕常垂釣於)
(南陽七里灘帝語話令至夜与帝同塌而卧以膝壓帝胸腹明旦太史奏云昨夜客星犯帝座請防慎帝大笑而曰乃朕故人子陵昨)
(夜以膝壓朕腹也後却歸南陽閑居垂釣不貪榮禄名位也夫嚴子陵者无好爵之心有清閑之興莫不欶流枕石折在紐蘭誰无譲位之名)
(寔有隠淪之節也初王躬不至帝後車駕並館省子陵子陵不起帝撫其背曰子陵不相助為政故自守志何相追乎)
霸陵
原頭日落雪邊雲猶放韓廬逐兔羣況是四方无事日
霸陵誰識舊將軍(漢書將軍李廣有罪免官私第莊居覇上廣遊獵歸夜過覇橋橋令曰何人犯夜廣)
(曰舊將軍也令曰今將軍猶不得誰知你舊將軍遂縛廣於橋柱至明始放廣後復為將乃捉橋令而射煞之也夫騏驎垂耳於坰放鴻)
(鵠戢翼於汚池飛即摩宵行即千里何駑騫䲭鳶之所欺者也)殺谷子
舉國賢良尽淚垂扶蘇屈死樹邊時至今谷口泉嗚咽猶
似秦人恨李斯(後語云秦皇无道有太子扶蘇頻諫帝帝怒遣往胡監蒙恬築長城後始皇臨崩使趙高賫詔詔扶蘇)
(歸咸陽立之為嗣高乃与丞相李斯謀藏詔書而遣使詐勅賜扶蘇死使至蘇受詔蒙恬曰今天子出遊於外而賜殿下死朝廷必有變今)
(北有四十万軍請伏兵問罪然後死之太子孰知煞罪且為人之子安欲抗其父蘇乃自煞之秦國賢良皆垂淚而憶太子而恨李斯詐敕)
(蓋國相不為綱紀益致於斯也夫懷才受死在惡誅賢忠臣譲齊以无甘義士負戈而長歎者乎)
馬陵
墜葉䔥䔥九月天駈嬴獨過馬陵前路傍古木䖝書處記
得將軍破敵年(史記云孫臏与龐㳙為友而臏事魏先達乃薦㳙為將㳙乃負心譛魏王令刖孫臏手足臏乃膝奔)
(投齊於馬陵㳙乃將兵進臏圍馬陵臏乃刻樹而篆書云龐㳙死於此樹下魏人而見不識報㳙㳙曰此孫子之書非吾不識乃夜秉燭往)
(看之而臏乃排万弩候㳙㳙果至乃以万弩齊射煞㳙魏軍大敗乃孫子之計許子新書曰善陣不戰者良將也夫魏衆於馬陵先謀滅龍韜龐)
(㳙於樹下破自書文莫不取敵㪍聞持名万代也)嶓塚
夏禹崩來一万秋水從嶓塚至今流當時若訴腁胝苦更
使何人別九州(史曰夏禹氏之墓也禹治水九年其功不成堯放之於羽山至舜乃㪯禹治水苦身戮力足有腁胝不訴其)
(苦乃成功矣帝王略論曰夏禹之世敷九士乘四載立万國定九州其功至矣夫禹帝之王天下也兢兢而有如馭朽惕惕而无異履冰莫)
(不以義治幽化周動植也)玉門關
西戎不敢過天山定遠功成白馬閑夜帳中停燭坐唯思
生入玉門關(後漢云班超有鷰從戎征西戎有功封定遠侯之國家不差替超乃修書)
(与其姊曰超鎮北年深身老疾病國家无替人當恐死於邊塞每想得生入玉門閞死无恨矣其後伐秦遂得替歸生入閞矣夫功高定遠業)
(重安邊莫不揔衿帶以靜壃据喉咽而設險也)昆陽
師克猶來在恊和䔥王兵馬固无多誰知大敵昆陽敗
却笑前朝用楚歌(後漢書云王莾時劉聖公稱漢帝於兖郡光武興於昆陽而莽乃興發大軍討之遣弟王尋)
(王邑將兵百万乃悉徵天下兵法六十餘家六百餘人駈猛戰以助軍威鼙鼓動地干聞二百餘里尋邑至昆陽圍光武數十重光武兵弱而)
(欲降尋邑尋邑不肯光武乃益堅諸將出兵却戰尋邑尋邑大敗光武乃斬尋邑悉坑百万之衆弃甲斉山劉聖公以光武功封為䔥王王後)
(自立稱後世祖皇帝天下遂定夫師克在和不在衆將士在機不在猛雖為籌略由託天時也蓋王莽撥乱中原淩掠四面雖為結衆不義者)
(多故孔子曰不義而富且貴於我如浮雲此之是也何將妖而勝德乎)長安
關東新破項王歸赤幟悠揚日月旗從此漢家无敵國爭
教彭越受誅夷(史記列傳曰彭越字仲初起於巨野也為群盗尔雅曰魯時漢初楚越有人言越天下豪傑相立叛)
(也秦公可效之越觀時未動也方令兩龍在巨野盛闘且待觀時也後漢高人伐武越乃明之言英曰之才巳盛吾可出矣後佐漢平項羽功)
(畢乃封越為梁王旣四万无敵高祖疑越作乱故以隂謀誅之彭越遭戮於長安也夫英雄&KR1313;力豺虎當遠列戈戟於江山布棔霾以日月赴)
(于時㢙秋霜之戟盡忠節之誠一旦清平翻禍及巳𬗟思效積深為下哉)望夫石
一上清山便化身不知何代怨離人古來節婦皆銷朽獨
尔不爲泉下塵(按列女傳曰昔有貞婦以其夫從征遠方相餞至此山望其夫去乃化身為石世說望夫山在昌武郡)
(新野縣北不記年代故胡公云不知何代之句也夫至霊者人至堅者石心堅而化石致万古不銷也)
滹沱河
光武經營業未興王郎兵革整憑陵須知後漢功臣力不
及滹沱一片冰(後漢書云光武皇帝征河北被賊王郎子敗於邯鄲帝欲南奔過河時冰銷黃河流浪起不可過帝使王)
(霸視之霸至河河水猛流霸乃祝河神令凍河果凍合霸廻見帝奏云河凍冰結後渡得矣皇帝与諸將兵丁遂過免難後復大破王郎即此)
(皆王霸之智術也滹沱河乃黃河也)黃河
博望沉埋不復旋黃河依舊水茫然㳂流欲共牛郎語只
待霊槎送上天(按博物志云天何与海通海濱年年至八月有孚槎來往不失斯信此人乃是博望侯張騫也多賫)
(粮食乘槎去忽忽不斍晝夜奄至一處見城郭居室望見室中多織女只有丈夫牽牛臨渚不飲乃問之此人何由至此騫乃問此何処所荅曰君可)
(往蜀問嚴君平乃如其言君平曰某年月日有客星犯斗牛恰是至今天河是也夫天地玄隔仙俗道殊旣犯斗牛豈非凡士必是竒人也)
東門
何人知足反田廬玉管東門餞二疎豈是不榮天子禄後賢
那使久閑居(昔漢太子少傅疎廣太子少傅疎壽乃廣之兄也語免官退位樂閑居也)
鳳凰臺
秦娥一別鳳凰臺東入青冥更不廻空有玉簫千載後
遺声時到世間來(史記云秦穆公女名弄玉善吹蕭与其夫蕭史共登樓吹蕭作鳳凰之音感鳳凰從天而降迎之昇仙)
(也莫知所止夫迎縹緲之姿入青冥之路往瑶池而不返翫玄圃以忘歸莫不玉質見天清名不朽也)
廻中
武皇无路及崑丘青鳥西沉隴樹秋欲問生前躬祀日幾
煩龍駕到涇州(漢書云武帝好神仙之術乃築靈臺設祭西王母感得王母与帝將仙桃下至漢宫初王母欲下先有)
(青鳥一雙凾書報帝後帝与王母相見後昇雲駕而去帝於涇州立祠親幸祭祀竟不現矣廻中乃立祠處地名也夫仙者杳冥之路崆峒之)
(門非乘龍而莫往何恃貴而能求始皇悅思於三山終殯骸於沙丘漢武懃心於无轉竟埋骨於茂陵非積功累德鍊行修真志感生靈名顯)
(瑶冊也)五丈原
蜀相西駈十万來秋風原下久徘徊長星不為英雄住半夜
流光落九垓(志云武侯諸葛亮將蜀軍曰北伐魏魏明帝遣司馬仲逹拒之仲逹蜀軍於五丈蜀原下營即死地也遂關城不出)
(戰武侯患之居歲夜有長星墜落於原武侯病卒而歸臨終為儀曰吾死之後可以米七粒并水於口中手把筆并兵書心前安鏡)
(下以土明燈其頭坐昇而歸仲逹占之云未死有百姓告云武侯巳死仲逹又占之云未死竟不敢趁之遂全軍歸蜀也夫諸葛孔明者佐時國)
(國立事持名有金石不朽之功實鍾鼎名勲之望而又威楊四海責盛而朝數尽善終可謂美也)
泜水
韓信經營按鏌鎁臨戎叱吒有誰加猶疑轉戰逢勍敵更向
軍中問左車(漢書云韓信伐趙趙王号成安君有謀臣李左車封廣武君多智足計趙王不用其計被韓信破之信破趙乃令軍)
(中曰有人生獲李左車當賞千金若煞之當加罪左車乃生投信信得左車置於軍中而取其計策後用左車計伐斉斉王投楚霸王遣龍沮二)
(十万軍伐信進軍渡水逐信信乃决土嚢水泛浸楚軍軍大敗斬楚將龍沮於陣上逐斉)
(王田横奔海島信乃為斉王此李左車諆也夫韓信者從師之取計智益如矣)襃城
恃寵嬌多得自由&KR0784;山舉火戲諸侯秖知一笑傾人國不覺
塵滿玉楼(史記云周幽王將兵伐襃國襃侯以女進之名褒姒姒有妖豔王好寵之王遂廢由皇后遣兵伐申侯申侯乃与西)
(戎攻王而欲殺王王与諸侯期約曰若有寇即於&KR0784;山之上擊鼓㪯烽火須會兵相救後幽王寵褒姒姒不笑王欲要其笑乃擊鼓㪯烽告為)
(有寇諸侯乃奔於&KR0784;山救主諸侯兵至无寇褒姒乃大笑後果申侯与西戎伐王王急連㪯烽告諸侯諸侯皆為王只欲要褒姒大笑而並不)
(至王城遂破太子東走投晉晉侯立為洛陽号東周謚為平王也夫王愚重色而國亡主聖任賢而祚永每觀上古皆因声色而至禍焉)
平城
漢帝西征䧟虜塵一朝圍解議和親當時巳有吹毛劒何
事无人殺奉春(漢書云高祖親佂北番三十万人䧟於平陽城乃被番軍圍七日絶粮時奉春君婁敬設計欲以魯无)
(公主和番番圍不解陳平乃上計此生軍國城乃燕支皇后后始可報云欲送美人一雙上单于令奪汝寵也汝苦解圍放我歸我當不献美人)
(遂刻木作美女一雙衣以錦綺之衣繫以繩掣令作舞於樓上番后信之許開圍放高祖至閞高祖又不去后謂曰吾開圍放你漢帝歸去何)
(乃不行陳平謂曰我軍被圍絶粮七日今將士飢去不得尔番后乃送牛羊粮食而送城内漢帝得食遂宴設六軍而歸遂免難乃用陳平之)
(竒計今儡傀子是也其時奉春君以公主許单于乃番后益怒也又高祖西征乃奉春之君婁敬之封也)汴水
千里長河一旦開亡隋波浪九天來錦帆未落干戈起惆悵
龍舟更不廻(史記云隋煬帝初生有赤光照室紫氣盈庭有智仙后曰非常之子也後果授禅天下役天下万姓開鑿渭河穿)
(入汴河通淮長安千里兩岸築堤堤上栽柳帝乃造舡二千隻皆作龍獸之形五彩裝畫号曰龍舟繫以錦帆号曰錦䌫至大業十三年春三月)
(帝与䔥皇后及後宫妃諸王六宫乘舟歌舞東下渭水至於淮陽注江都未返而天下大乱盗賊李密䓁三十六処皆稱王是歲唐高祖為太)
(源留守乃㪯義兵討賊入長安煬帝在江東而六軍思歸長安乃反護軍軍將宇文化及兄弟䓁為逆滅煬帝於江都隋遂滅矣而帝東遊錦)
(帆未卷而唐義兵巳起六宫妃主竟不還長安矣旣被殺而䔥后折官門作棺埋帝後天下定高祖立使葬帝於吴公臺下也夫煬帝錦帆泛)
(舸五𬋩沸空雖為當代之奢華深作後賢之嗤誚)金陵
侯景長駈十万人可怜梁武坐蒙塵生前不得空王力
徒向金田自捨身(南史云梁武帝姓蕭名衍字升達重項駢頭右手有文郁閏州金陵縣人侯景即北斉神武帝高驩)
(下將也驩崩景不伏事驩子澄澄遣慕容紹宗討景景敗而降梁梁朝群臣皆諫武帝不使受景降帝不納諫而受侯景降後二年景㪯兵圍)
(攻武帝帝好佛法仍与群臣閉城每景攻城時帝集群臣於善法堂擊天鼓大念摩訶般苦波羅密𣣔令賊退帝謂群臣曰經中云阿修羅每)
(攻天帝釋帝釋天鼓自鳴念佛修羅自退及侯景攻倫臺城帝彼景廢囚於金田餓煞之故論云昔趙城納馮亭有長平之禍梁受侯景成水)
(旱之災梁國為因侯景之禍梁遂滅矣夫万乘之君為匹夫之好而志堅十善性酷二空冀彰弱懦之名果有篡奪之事帝王之道凡欲修善)
(以弘済為懷以寬恕為體一物失所如巳不達此之道也何煩髓腦之勞𣣔致昇平之代也)
昆明池(在長安西門外)
欲出昆明万里師漢皇習戰此穿池如何一面啚攻取不念
生靈氣力疲(漢書云孝武帝好征伐而𣣔過海征昆菕國其國遠去万里隔海四面懸絶帝乃於長安開池廣四十里号昆)
(明池帝於池中教習漢軍水戰意在速征天下生靈疲困為帝勞役也後竟不往其池今見在焉夫帝道者澤被死恨化行有荒行災星退往)
(沵氣潜銷流舜海而閏祜布堯恩而煦物自可四夷入貢九士歡心何假中興鄱為習戰)蘭臺宫
遟遟春日滿長空立國離宫蔓草中宋玉不憂人事變從
遊那賦大王風(史記云楚襄王好於離宫遊旣多与宋玉遊此時怱登樓有微風起王謂宋玉曰此風頻調宋玉素有文)
(才乃對曰此實大王風也王曰風者无情何以知之曰風實别臣請賦之在文選中也夫宋玉者斈窮義府文瞻詞林不假絲桐自合宫商之韻)
(无劳機杼能為錦繡之文也)金牛驛
山嶺千重擁蜀門成都別是一乾坤五丁不鑿金牛路秦惠
何由得併吞(蜀記曰昔蜀中无路入秦秦惠王聞蜀有五丁力士壯勇乃以鐵作牛五頭詐揚其牛雖食粟而每日糞金各)
(三斗矣蜀侯聞之貪金乃使五丁開小作路入秦取牛五丁旣入秦得牛視之果知是詐路且通矣後五丁死秦惠王乃遣張儀將兵伐蜀蜀遂)
(滅矣夫産蚕食者國之夲牛糞金者事之妖何弃是而取非蓋貪利而致害何愚騃之甚邪)望思臺
太子銜冤去不廻臨皐從築望思臺至今漢武銷魂處猶
有悲風木上來(漢史云武帝時佞臣江充与太子戾有隙乃讃太子座辜作木人埋之帝使充於太子宫掘得桐木人太)
(子无以自明乃謂充曰趙廣欲乱王父子也乃斬之帝怒遣丞相擊之太子敗奔胡自殺後帝知太子冤乃追念之為築臺於胡地号望思)
(臺也)邯鄲
曉入邯鄲十里春東風吹下玉樓塵青娥莫怪頻含笑記
得當年失步人(史曰趙國公子平原君名勝門延賓客數千人君家樓臨市市有躄者槃散行急平原美人居樓上)
(笑之明日躄者至君門謂曰臣聞君子好事不遠千里而至者以君能貴士而賤妾也臣不幸有罷&KR3913;之疾史曰腰曲是也而使美人笑臣臣)
(願得笑臣者頭也平原笑曰觀此竪子欲以一笑煞吾美人也經歲而門下賓客去何多也門下一人前白君曰不殺笑躄者謂君爱色而賤)
(士士即去矣平原乃斬笑躄者首送躄者賓客乃仍舊復集矣故文選孔子㪯曰夫玉珠无足而自至者以人好之豈賢士有足者平也)
箕山
寂寂箕山春復秋更无人到此溪頭弃瓢岩畔中宵月千
古空聞屬許由(古史云許由賢人隱於箕山讀書堯帝使人召之欲以天下禪位於由由曰不願聞喧煩之事遂臨)
(河洗耳常以手掬泉飲之後巢父取一瓢贈由令由盛泉飲之由掛瓢於樹其瓢空被風吹之作声由以其瓢鳴喧乃弃之於岩下也夫皓)
(鶴者非幽墳而下栖鴛鶵者非醴泉而不飲若処之於煩小食之以珍羞者豈可得之也)洛陽
石勒童年有戰機洛陽長笑倚門時晉朝不是王夷甫大
智何由得預知(晉史曰石勒者是胡奴也少童時為人把馬於洛陽城東門倚門長笑晉相王夷甫入朝遇見乃曰胡鶵乱)
(中原也乃令捕之不獲勒後為劉聦下將將兵入洛陽打晉懷帝而殺夷甫天下遂大乱矣此謂王夷甫先預知石勒後乱中原也去志大必)
(有巨德王行雖言異志豈可拘後故在將來者矣)高陽
路入高陽感&KR1073;生逢時長揖便論兵最怜伏軾東遊日下
盡齊王七十城(史記列傳曰&KR1073;食其身長八尺生好讀書家夲落魄无以為衣食人皆以為狂生後因沛公慢人而易人多)
(大略此真吾所願願見之乃見沛公沛公方使二女洗足見酈生酈生入即長揖不拜曰足下待欲勒秦攻諸侯破秦也沛公罵曰咄竪儒今)
(天下司滅秦久矣向謂助秦耶&KR1073;生曰必𣣔殺陡合義兵殊无道不宜踞見長者乎沛公起輟洗足貝衣延&KR1073;生坐慙謝之後為漢王下斉七)
(十城也夫&KR1073;生者舌有如篁之巧志唯金石之堅雖日下斉之功老子曰大辨苦訥故不謬哉)
會稽山
越王軍敗巳山捿豈望全生出會稽何事夫差无遠慮更開
羅網放鯨鯢(史記越王勾踐與吴王夫差戰越王敗走投會稽山吴王圍之乃用范蠡之計便將西施献吴王請退之)
(吴王許之伍子胥諫曰今越王軍敗弃城投山此乃兵困甚矣願王勿退急攻之越滅即西施自至其吴不然後恨且越王任於范蠡賢相)
(也吴王不納子胥諫遂取西施而開圍放越王歸越王旣免難乃群臣同心候子胥死子胥果被誅之越王知子胥死乃遣范蠡將兵滅)
(吴吴破而西施却歸越也夫越用范蠡獲國再興趙用陳餘致身遂滅是以賢与不賢相去遠哉)
邵陵
小白匡周入楚郊楚王雄霸亦咆哮不師管仲爲謀主爭
敢言徵縮酒茅(春秋云齊桓公名小白用管爲將一匡天下諸侯有不貢問王而桓公征之王有相滅者桓公救之)
(時楚成王恃兵強不肯包茅桓公乃征楚成王王拒之於南陵戰楚王遣屈原謂公曰何罪而見征桓公曰包茅不貢王祭器不金昔昭王不)
(返吾所問罪楚王曰包茅不入寡君之過也昭王不返請問諸水濱楚之濱也令請入貢昭王返自是先伐請問水濱桓公遂退)
不周山
共工爭帝力窮秋因此捐生觸不周遂使世間多感客至
今哀怨水東流(史記云共工氏兵強兇暴而与堯帝爭功戰敗力窮乃以頭觸不周山而死天柱為之折也女)
(媧煉五色石而𥙷天也故東傾而水流也)
胡曾詠史詩卷第二
