唐風集卷三
唐杜荀鶴撰
今體五言七言絶句凡五十二首
感寓
大海波濤淺小人方寸深海枯終見底人死不知心
春閨怨
朝喜花艷春暮悲花委塵不悲花落早悲妾似花身
馬上行
五里復五里去時無住時日將家漸遠猶恨馬行遲
釣叟
茅屋深灣裏釣船橫竹門經營衣食外猶見弄兒孫
再經胡城縣
去歲曾經此縣城縣民無口不冤聲今來縣宰加朱紱
便是生靈血染成
讀諸家詩
辭賦文章能者稀難中難者莫過詩直應吟骨無生死
秖我前身是阿誰
春來燕
我屋汝嫌低不住雕梁畫閣也知寬大須穏擇安巢處
莫道巢成却不安
清溪來明府出二子清詩因遺一絶
珠明玉潤盡驚人不稱寒門不稱貧若向吾唐作雙瑞
便同祥鳳與祥麟
哭陳陶
耒陽山下傷工部採石江邊弔翰林兩地荒墳各三尺
却成開解哭君心
哭貝韜
交朋來哭我來歌喜傍山家葬荔蘿四海十年人殺盡
似君埋少不埋多
蠶婦
粉色全無飢色加豈知人世有榮華年年道我蠶辛苦
底事渾身著苧麻
山寺老僧
草屐無塵心地閒靜隨猨鳥過寒暄眼昏齒落看經遍
却向僧中總不言
閩中秋思
雨勻紫菊叢叢色風弄紅蕉葉葉聲北畔是山南畔海
秖堪圖畫不堪行
八駿圖
丹艧傳真未得真那知筋骨與精神秖今恃駿憑毛色
綠耳驊騮賺殺人
贈僧
利門名路兩何憑百歲風前短焰燈秖恐為僧僧不了
為僧得了總輸僧
秋夕
世間多少能詩客誰是無愁得睡人自我夜來霜月下
到頭吟魄始終身
溪興
山雨溪風卷釣絲瓦甌蓬底獨斟時醉來睡著無人喚
流下前溪也不知
過巢湖
世人貪利復貪榮來向湖邊始至誠男子登舟與登陸
把心何不一般行
傷硤石縣病叟
無子無孫一病翁將何筋力事耕農官家不管蓬蒿地
須勒王租出此中
贈老僧
童子為僧今白首暗鋤心地種閒情時將舊衲添新線
披坐披行過一生
釣叟
田不曾耕地不鋤誰人閒散得如渠渠將底物為香餌
一度擡竿一箇漁
溪岸秋思
桑柘窮頭三四家挂罾垂釣是生涯秋風忽起溪灘白
零落岸邊蘆荻花
春日旅寓
滿城羅綺拖春色幾處笙歌揭畫樓江上有家歸未得
眼前花是眼前愁
田翁
白髮星星筋力衰種田猶自伴孫兒官苗若不平平納
任是豐年也受飢
秋江雨夜逢詩友
故友别來三四載新詩吟得百餘篇夜來江上秋無月
恨不相逢在雪天
感春
無況青雲有恨身眼前花似夢中春浮生七十今三十
巳是人間半世人
題花木障
不假東風次第吹筆勻春色一枝枝由來畫看勝栽看
免見朝開暮落時
顧雲侍御出二子請詩因遺一絶
二雛毛骨秀仍竒小小能吟大大詩想得月中仙桂樹
各從生日長新枝
秋夕病中
壞屋不眠風雨夜故園無信水雲秋病中枕上誰相問
一一蟬聲槐樹頭
宿欒城驛却寄常山張書記
一更更盡到三更吟破離心句不成數樹秋風滿庭月
憶君時復下階行
湘江秋夕
三湘月色三湘水浸骨寒光似練鋪一夜塞鴻來不住
故鄕書信半年無
旅懷
蒹葭月冷時聞鴈楊柳風和日聽鶯水涉山行二年客
就中偏怕雨船聲
贈崔道士
四海兵戈無靜處人家廢業望烽煙九華道士渾如夢
猶向尊前笑揭天
題道林寺
身未立間終日苦身當立後幾年榮萬般不及僧無事
共水將山過一生
贈質上人
枿坐雲遊出世塵兼無缾鉢可隨身逢人不說人間事
便是人間無事人
涇溪
涇溪石險人兢慎終歲不聞傾覆人却是平流無石處
時時聞說有沈淪
夏日題悟空上人院
三伏閉門披一衲兼無松竹蔭房廊安禪不必須山水
滅得心中火自涼
經嚴陵釣臺
蒼翠雲峯開俗眼泓澄煙水浸塵心唯將道業為芳餌
釣得高名直至今
關試後筵上别同人
日午離筵到夕陽明朝秦地與吳鄕同年多是長安客
不信行人欲斷腸
鸕鷀
一般毛羽結羣飛雨岸煙汀好景時深水有魚銜得出
看來却是鷺鷥飢
宿邨舍
野人於我有何情半掩柴門向月明深夜欲眠眠未著
一叢寒木一猿聲
題新鴈
暮天新鴈起汀洲紅蓼花疎水國秋想得故園今夜月
幾人相憶在江樓
離家
丈夫三十身如此疲馬離鄕懶著鞭槐柳路長愁殺我
一枝蟬到一枝蟬
旅舍遇雨
月華星彩坐來收嶽色江聲暗結愁半夜燈前十年事
一時和雨到心頭
送人歸淝上
巢湖春漲喻溪深纔過東關見故林莫道南來總無利
水亭山寺二年吟
自遣
糲食粗衣隨分過堆金積帛欲如何百年身後一丘土
貧富高低爭幾多
聞子規
楚天空闊月成輪蜀魄聲聲似告人啼得血流無用處
不如緘口過殘春
秋夜苦吟
吟盡三更未著題竹風松雨共凄凄此時若有人來聽
始覺巴猿不解啼
秋夜聞砧
荒涼客舍眠秋色砧杵家家弄月明不及巴山聽猿夜
三聲中有不愁聲
將過湖南經馬當山廟因書三絶
人說馬當波浪險我經波浪似通衢大凡君子行藏是
自有龍神衛過湖
貪殘官吏虔誠謁毒害商人瀝膽過秖怕馬當山下水
不知平地有風波
九江連海一般深未必船經廟下沈頭上蒼蒼没瞞處
不如平取一生心
唐風集卷三
