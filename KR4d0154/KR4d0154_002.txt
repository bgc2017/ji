增廣箋註簡齋詩集卷之二
竹坡胡穉仲孺箋
次韻張矩臣迪功見示建除體
(矩臣字元方退傅鄧公之孫嘗爲南都幕椽好斈喜爲詩徐丞相擇之守)
(睢陽時極知之旣入相即欲薦用則巳卒矣建除体起於鮑照)
建德我故國歸哉遄我軀(莊子山木篇市南子對魯侯曰南越有邑)
(焉名曰建德之國其民愚而朴少私而寡欲知作而不知藏与而不求其報不知義之所適礼)
(之所將猖狂妄行蹈乎大方其生可楽其死可葬吾願君去國捐俗与道相輔而行)除道
得歡伯(周語九月除道韋注所以便行旅焦貢易林酒爲歡伯除憂來楽)荆棘
無復餘滿懷秋月色未覺飢腸虚(陶弘景真誥許遠遊与王)
(逸少書能剪除荆棘絶去人我則交梨火棗生君心中矣)平林過西風爲我
起笙竽(老杜玉華宫詩萬籟真笙竽)定知張公子能共寂寞
娛(漢趙后傳張公子時相見老杜贈張四斈士詩天上張公子莊子大道篇寂寞無為者天)
(地之平而道德之至揚子雲解嘲惟寂惟寞守德之宅)執此以贈君意重
貂䄡榆(張平子四愁詩美人贈我貂襜榆)破帽與青鞋(蕭子顕斉書永)
(明中䔥諶爲破後帽老杜山水障詩青鞋布襪從此始東坡續䴡人行蹇馿破帽隨金鞍)耐
久心亦舒(唐書魏玄同与裴炎締交号奈久朋屈原哀郢聊以舒吾憂心山谷荅陳)
(少章乞酒詩势窮心亦舒)危處要進步(傳灯錄長沙景岑師偈百尺竿頭湏進步)
安處勿停車(張師正倦遊錄陳摶曰優游之所勿久恋得意之所勿再往韋蘇州)
(將往滁城詩停車欲去繞藂竹)成虧在道德不在功利區(莊子斉物)
(篇昭氏之不鼓琴無成与虧)收視以爲期問君此何如(陸士衡文)
(賦收視反聽)開尊且復飲辭費道已迂(昌黎諫臣論無乃傷於德)
(而費於辝乎)閉口味更長香斷䆫櫺疎(史記日者傳有居民間閉)
(口不言)
八音歌(此体始於沈廻)
金張與許史(左太冲詠史詩朝集金張館暮宿許史廬漢蓋寬饒曰上無許史之)
(属下無金張之託謂金日䃅張湯許廣漢史良娣也)不知寒士名(唐柳冲傳柳芳)
(論氏族曰魏氏立九品尊世胄卑寒士)石交少瑕疵(史記蘇秦傳所謂棄仇讎)
(而得石交也左傳僖七年予取予求不汝瑕疵也老在幽人詩幽人在瑕疵)但有一
麯生(見前風月堂詩)絲色隨染異(淮南子墨翟見練絲而悲爲其可以黃可)
(以黑)擇交士所貴(史記蘇秦說趙粛王曰安民之本在於擇交)竹林固
皆賢山王以官累(顔延年評竹林七賢以山王貴盛黜而不取乃作五君詠)
匏酌可延客(公劉詩酌之用匏)藜羹無是非(莊子譲王扁孔子窮)
(於陳蔡&KR1419;羹外糝老杜秋野詩吾老甘貧病榮華有是非)土思非不深無屋
未能歸(漢而域烏孫傳公主歌曰居嘗土思兮心内傷願爲黃鵠兮歸故鄕)革華
雖可侯不敢踐危地(昌黎作下邳侯革華傳)木奴會足飽
寬作十年計(習鑿齒㐮陽耆舊傳李衡種橘千株臨終敕其子曰吾有千頭木奴)
(可以不貧管子權脩十年之計莫如樹木)
又
金章笑鶉衣(鮑照建除詩左右佩金章按漢公卿表侯金印注云其文曰章荀子)
(大略篇子夏貧衣若縣鶉)王堂陋茅茨(漢李尋傳久汙玉堂之署顔注玉堂殿在)
(未央宫谷永傳抑損椒房玉堂之盛寵顔注玉堂嬖倖之舍楊雄傳解潮上玉堂晉注黃圖有)
(大玉堂小玉堂殿史記司馬迁曰堯舜土階不等茅茨不剪)石火不湏臾(古詞)
(滿歌行命如擊石見火居世竟能幾時梁簡文帝玄靈公子賦感風燭与石火嗟民生其如寄)
白駒隙中馳(漢魏豹曰人生一世間如白駒之過隙顔注白駒日景也隙壁際也)
(又見張良傳中)絲鬢那可避會當來如期(老杜薄暮詩鬢髮白成絲)
(白樂天白髮詩白髮知時節暗与我有期今朝日陽裏梳落數莖絲東坡送安惇秀才詩惟有)
(霜鬢來如期)竹固不如肉飛觴莫辭速(晉孟嘉傳桓温問嘉云聽)
(妓絲不如竹竹不如肉何謂也荅曰漸近自然一坐咨嗟吳都賦飛觴㪯白)匏竹且
勿喧聽我欹此曲(韋蘇州送李幼㪯詩聽我歌一曲東坡海棠詩爲飲一樽)
(歌北曲)土花玩四時(李賀金銅仙人歌三十六宫土花碧江文通雜体詩高談)
(玩四時)未覺有榮辱(張平子歸田賦苟緃心於物外又焉知榮辱之所如)革
木要一聲好異乖人情(周語景王鑄无射問伶州鳩鳩對曰樂器重者)
(從細輕者從大是以金尚羽石尚角瓦絲尚宫匏竹尚徵革木一声夫政象楽楽從和和從平)
(韋注革鼗鼓也木柷敔也一声無清濁之變也)木公不可待且復㪯吾
觥(仙傳拾遺木公一名東王公蓋有青陽之元氣萬神之先得道者名籍隷焉漢初小兒歌)
(於道曰着青裙入大門揖金毋拜木公言人之登仙者如此)
題牧牛圖
千里煙草綠連山雨新足(韋蘇州寄子西詩田家雨新足)老牛
抱朝飢向山影觳觫(老杜述古詩念子忍朝飢)犢兒狂走先
過浦却立長鳴待其母母子爲人實倉廩汝飽
不慙人愧汝(柳子厚牛賦輸入官倉巳不適口又云人不慙愧利滿天下)牧
童生來日日娛只憂身大當把鉏(王仲宣從軍詩相隨把犂)
(耕)日斜睡足牛背上不信人間有廣輿(王衍云吾目乃)
(在牛背上列子楊朱篇野人之所安野人之所美謂天下無過者田夫自曝於日不知天下之)
(有廣厦隩室)
題易元吉畫麞
紛紛騎馬塵及腹名利之窟争馳逐(老杜秋述冠冕之窟)
(名利卒卒)眼明見此山中吏怪底吾廬有林谷(抱朴子登)
(涉篇山中未日称吏者麞也山谷觀李伯時馬詩眼明見此玉花騘)雌雄相對目
烱烱意閑不受榮與辱掇皮皆真豈自知坐令
猫犬羞奴僕(世說謝公稱藍田王𫐠掇皮皆真注徐廣晉紀曰𫐠真審真意不顯)
(又范啓与郄嘉賓曰子敬㪯体无饒縱掇皮无餘潤荅曰㪯体无餘潤何如㪯体非真者范性)
(矜假多煩故嘲之)我不是李衛公欺𡭗無䰟規𡭗肉(段成)
(式酉陽雜爼支動門李衛公說道中書言麞鹿无䰟故可食陶隱居云麞非辰属又八卦无主)
(即生死无尤故道家許听爲脯牛羊雞犬雖𥙷益克肌膚於无䰟皆爲愆責並不足噉)又
不是曹將軍數肋射𡭗不遺鏃(南史曹景宗曰我昔在鄕里騎)
(快馬如龍与少年數十騎平澤中逐麞數肋射之此楽使人忘死賈誼過秦論秦无亡矢遺鏃)
(之費)明牎無塵簾有香與𡭗共此春日長戲弄竹
枝聊卒歲不羡晉宫車下羊(晉胡貴嬪傳武帝平吳後納孫皓宫)
(人數千掖庭殆將万人並寵甚衆帝莫知所適常乘羊車恣所之至便宴寝宮人乃取竹葉插)
(戶以塩洒地而引帝車左傳㐮二十一年叔向引詩曰優哉悠哉聊以卒歲山谷詠李伯時馬)
(詩戲弄丹青聊卒歲亦知閱世老禪師)
題唐希雅畫寒江圖
江頭雲黃天醖雪樹枝慘慘凍欲折(白楽天除夜詩雲黃)
(欲雪天僧斉已早梅詩万木凍欲拆)耐寒野鴨不知歸猶向沙邊
弄羽衣黃茅終日不自力影亂弱藻相因依(沈休)
(文胡鴈詩唼流牽弱藻謝靈運詩蒲稗相因依)惟有蒼苔如卧虎(西京雜記)
(漢李廣獵冥山見卧虎射之矢飲羽視之乃石也本傳見草中石以爲虎而射之)不受隂
晴與寒暑舟中過客莫敢侮閑伴長江了今古
江南春
雨後江上綠客愁隨眼新桃花十里影搖蕩一
江春(柳子厚詩楊白花風吹渡江水坐冷宫樹无顔色搖蕩春光千萬里)朝風迎
船波浪惡暮風送船無處泊江南雖好不如歸
(江南野錄韓熙載高密人顕仕江南晚年奉貢入梁絶知舊乃題館壁云未到故鄕時將謂故)
(鄕好及至親得歸争如身不到又云僕本江北人今作江南客再去江北遊㪯目无相識金風)
(吹我衣秋月爲誰白不如歸去來江南有人億)老薺遶墻人得肥(山谷和秦)
(覯詩薄飯不能羹墻隂老春薺)
蠟梅
智瓊額黃且勿誇回眼視此風前葩(牛僧孺幽怪錄隋唐)
(間巴卭人橘園霜後两橘大如三四㪷盎剖開有四老叟二老叟象戲畢一叟曰君輸我智瓊)
(額黃十二枝少頃共乘龍而去集仙錄魏済北從事弦超夢神女來從之自称天上王女姓成)
(公字智瓊)家家融蠟作杏蔕(温庭筠古碌碌辝融蠟作杏蔕男兒不恋家)
歲歲逢梅是蠟花(蘇東坡蠟梅詩蜜蜂採花作黃蠟取蠟爲花亦其物)世
間真僞非兩灋映日細看真是蠟(東坡湛然堂詩定慧照寂)
(非兩法)我今嚼蠟巳甘腴况此有味蠟不如(楞嚴經於)
(横陳時味如嚼蠟)只愁繁香欺定力薰我欲醉湏人扶
不辭花前醉倒卧經月是酒是香君試別(法華經以)
(禅定智慧力智度論以定力故出生死山谷荅馬中玉詩錦江春色薰人醉又揶子冠詩漿成)
(浮酒薰人醉)
次韻張元方春雪
雲黃天爲低䆫白雪初作幽人睡方覺簾外舞
萬鶴(雲黃見前詩李太白鶴詩謂言天涯雪忽向牎前落末云當風振六翮對舞臨山間)
(白楽天雪中即事寄微之詩舞鶴庭前毛稍定)斜斜旣可人整整亦不
惡(山谷雪詩曉看整整復斜斜雜記孔子曰管仲遇盗取二人焉曰可人也晉列女傳謝安)
(曰王郎逸少子不惡)不知來何暮遂失梅花約(後漢廉范傳廉叔度)
(來何暮)東風桃杏暖不受珠璣絡(漢地理志多珠璣銀銅之湊顔)
(注璣謂珠之不圓者)聊回萬斛潤點點付藜藿(孟浩然春雪詩潤從)
(河漢下)幽人無酒飲一笑供酬酢(履卦幽人貞吉繫辝可與酧酢)
歲晚會復來相期在丘壑(左傳宣二年于思于思棄甲復來晉謝鯤)
(曰一丘一壑自謂過之顧愷之亦謂鯤宜寘丘壑中)
舍弟踰日不知雪勢密因再賦
密雪來催詩似怪子不作(謝惠連雪賦密雪下老杜納涼詩片雲頭)
(上黑應是雨催詩)蔽天白漫漫(两都賦灑野蔽天唐草碣春别詩葱河猶自雪)
(漫漫)誰辨鷺與鶴(昌黎雪詩定非燖鵠鷺雪賦皓鶴奪鮮)坐令天回
笑(神異傳車王公與玉女投壷設而不接天爲之笑老杜能畫詩海蒙天一笑)未受
風作惡(谷神子慱異志崔玄微月夜見女伴楊氏陶氏石醋醋云每被惡風所撓常求)
(封家十八姨相庇処士能作一朱幡立苑東則免老社渼陂行惡風白浪何嗟及晉王羲之傳)
(謝安曰与朋友别忽作數日惡)急飛旣繁麗緩舞尤綽約(閑居賦繁)
(荣藻䴡之飾莊逍遥遊綽約若處子)稍積章木上斷槁莾聮絡終
然要白日印彼葵與藿(曹植求通親親表若葵藿之傾太陽)滿眼
豐歲意空詩信難酢(雪賦盈尺則呈瑞於豊年)慎勿辭典衣
(老杜曲江詩朝回日日典春衣)已不慮填壑(及黯傳臣自爲填溝壑)
雜書示陳國佐胡元茂四首
(陳國佐名公輔天台人嘗任侍郎胡元茂名松年毗陵人任簽書樞密院)
(二公與先生俱登政和三年上舍第)
一官專爲口俯仰汗我顔(東坡食荔枝詩我生涉世本爲口一官久)
(巳輕蓴鱸昌黎祭抑子厚文不善爲斵血指汗顔)顧將千日飢換此三
歲閑冥冥雲表鴈時節自往還不憂稻粱絶憂
在羅網間(揚子鴻飛冥冥謝靈運擬應瑒詩嗷嗷雲中鴈管子桓公曰鴈春北而秋)
(南不失其時鮑當孤鴈詩天寒稻梁絶淮南子鴈銜蘆以避繒繳)絶勝杜拾遺
一飽常間關(老杜贈李太白詩二年客東都所歴厭機巧野人對羶腥𬞞食常不飽)
晚知儒冠誤猶戀終南山(老杜贈韋左丞詩儒冠多誤身又尚怜終南山)
又
杜門十日疾(晉語狐突杜門不出)因得觀妄身(圓斍經今者妄身當)
(在何処)勿云千金軀今視如埃塵(陶潜飲酒詩客養千金軀老杜)
(寄薛郎中詩人生无䝨愚飄飄若埃塵)平生老赤脚每見生怒嗔
揮汗煑我薬見此愧其勤(昌黎寄盧仝詩一婢赤脚老无齒)
又
巨源邦之棟急士如拾珍(晉山濤字巨源爲吏部尚書前後選㪯周)
(遍内外咸得其才左傳㐮三十一年鄭子産謂子皮曰子於鄭國棟也梅聖俞送宋端明詩伯)
(仲俱邦棟)定知柳下鍛(晉嵆康激水圜宅中柳柱居其下以鍛山濤將去選㪯康)
(自代)遠勝崔史陳(歴代法帖山濤書臣近啓崔諒史曜陳准可捕吏部郎詔書可)
(𡭗此三人皆衆論所推諒尤質正少華可以敦教雖大化未可益然風尚所勸爲益者多臣以)
(爲宜先用諒)絶交雖巳隘(濤㪯康自代康以其不知巳乃作絶交書以遺之)
益見叔夜真(康字叔夜莊子田子方曰其爲人也真老杜贈韋左丞詩甚知丈人)
(真)士要雖衣食求仁今得仁釋之與王生盛美
俱絶倫(漢張釋之事文帝爲謁者劾太子不下公車門後景帝立惧誅用王生計卒見)
(謝景帝不過也王生嘗召在廷中頋釋之結襪諸公聞之䝨王生而重釋之馬融笛賦可以禆)
(助盛美楊雄傳桓譚以為絶倫顔注無比類又匡衡傳經斈絶倫)吾評竹林詠
未可少若人(見前八音歌)
又
昔吾同年友壯志各南𬈑十年風雨過見此落
落星(李肇國史𥙷進士俱捷謂之同年莊子斉物篇南溟者天池也東坡别子由詩六十)
(小刧風雨疾山谷懷王文公詩短世風驚雨過刘夢得送張盥赴㪯序嚮所謂同年友今來落)
(落如晨星之相望)秀者吾元茂衆器見鼎鉶(東坡石鼓歌古器縱)
(横猶識鼎衆星錯落僅名斗)許身稷契間(老杜詠懷詩杜陵有布衣老大意轉)
(拙許身一何高竊比稷与契)不但醉六經(文中子子游河間之渚河上丈人曰)
(斯人也心若醉六經)時逢下車揖(段公路北戶錄載風土記越人結交&KR0576;曰卿乘)
(車我戴笠後日相逢下車揖)慰我两眼青(晉阮籍能作青白眼見俚俗之士以)
(白眼對之嵆康造焉乃見青眼老杜送程錄事詩慰我垂白泣)勿憂事不理伯
始在朝廷(後漢胡廣字伯始京師諺曰萬事不理問伯始)
增廣箋註簡齋詩集卷之二
