增廣箋註簡齋詩集卷第一
竹坡胡穉仲孺箋
覺心畫山水賦
天寧堂中黃面老禪(翠巖称釋迦爲黃面老見傳灯錄)四海無
人碧眼視天(東坡書李太白像詩眼高四海空無人楊次公頌古云碧眼胡僧闇)
(點頭)有一居士山澤之僊(司馬相如大人賦列仙之儒居山澤間形容甚)
(臞)結三生之習氣口不停乎說山(觀普賢經專心脩習三生)
(得見維摩經天女散花維摩詰室至菩薩皆落至弟子即着摩詰云結習未盡花着身耳結習)
(盡者花不着身華嚴經離世間品言習氣十種又楞嚴經偈習氣成暴流王文公詩湏知我是)
(爱山者無一詩中不說山)聊寄荅於一笑夜乃夢乎其間(列子)
(周穆王篇晝想夜夢形神所接)重巖複嶺蔽虧吐吞(司馬相如子虚賦日)
(月蔽虧韓昌黎陸渾山火詩山狂谷很相吐吞)紛應接其未了(世說王子敬云)
(從山隂道行山川相映發使人應接不暇杜詩云斉魯青未了)萬雲忽其歸屯
(左太沖魏都賦蓄爲屯雲謝靈運彭蠡詩岩高白雲屯云云)亂晦明於俄頃
(楚語范無宇曰天有晦明郭景純江賦千里俄頃歐文忠醉翁亭記日出而林霏開雲歸而岩)
(穴暝晦明變化者山間之朝暮也)存十二之峯巒(李太白巫山屏風詩疑是)
(天邊十二峯飛入君家綵屏裏)有木偃蹇樵斤所難(左傳哀六年斉陳乞)
(曰彼皆偃蹇杜注驕傲也漢淮南王安招隱士賦桂樹叢生兮山之幽偃蹇連卷兮枝相繚)
飽千霜與百霆兮根不動而意安(李太白古風詩玉顔巳千)
(霜東坡三峽橋詩况此百雷霆老杜茅屋爲秋風所破歌風雨不動安如山)澹山椒
之日送萬古以無言(李嘉祐送元侍御詩霜林澹寒日漢武帝李夫)
(人賦釋馬山椒)彼飛鳥其何知方相急而破煙(韋蘇州林園晚)
(霁詩山夕煙鳥乱)湏臾變没所見惟壁(維摩經是身如浮雲湏臾变滅)
有木上座夢中侍側(傳灯錄夾山問佛日同行日曰木上座山白何不來)
(日乃耴拄杖擲夾山前)問上座以何見(晉書嵇康謂鍾會曰何所見而去)
口不能於嘖嘖(伶玄趙后外傳帝召妹合德宫中左右嘖嘖嗟賞)豈彼
口之眞無悟前境之非實(圓斍經六塵妄想緣氣非實)管城
子在傍代對以臆(昌黎毛穎傳封管城號管城子賈誼鵩賦口不能言請對)
(以臆)忽風雨之驟過恍向來之所歴(老杜寄李太白詩筆落驚)
(風雨)此其畫耶則草木禽鳥皆似相識抑猶夢耶
則巳見囿於筆墨之跡矣(列子周穆王篇若將是夢見薪者之得鹿)
(耶詎有薪者耶今真得鹿是若之夢真耶又曰若真得鹿妄謂之夢真夢得鹿妄謂之實東坡)
(贊龍眠畫李端叔像以爲可得而見歟則漠乎其無言以爲不可得而見歟則巳見畫於龍眠)
(矣)居士再至問以此故復寄荅於一笑持畫疾去
玉延賦(本草署預一名山芋秦楚名玉延)
吾聞陽公之田不墾不耕爰播盈斗可獲連城
(搜神記陽公雍伯雒陽人性至孝庐墓於無終山感神人與石子一斗使至高平地在石處種)
(之言當生玉後種之數歲得白璧五双時號其処爲玉田又見孝德傳魏文帝與鐘繇書不損)
(連城之價盧子諒覽古詩連城既僞往皆謂秦昭王以十五成易趙惠文王楚和氏璧)資
隂陽之淑氣(陸士衡塘上行淑氣與時隕李太白春日詩東風扇淑氣)孕天
地之至精(淮南子鍾山之玉炊以炉炭三日三夜而色澤不變得天地之精也)蜿
蜒赤埴之腴(大人賦驂赤螭赤蛟之&KR1894;蟉蜿蜒禹貢徐州厥土赤埴墳孔傳土黏)
(曰埴博物志論五土所宜曰蒼赤宜菽羔班固西都賦華实之毛則九州之上焉)煌扈
白虹之英(司馬相如上林賦煌煌扈扈照耀巨野騁義子貢問王子曰氣如白虹天)
(也屈原九歌登崑崙兮飡王英)驚山木之潤發(荀子勸學篇玉在山而木潤)
冒朝采之餘榮(上林賦朝采琬琰顔注美玉每旦有白虹之氣光彩上出故曰)
(朝采)逮百嘉之澤盡候此玉之豐成(楚詞百嘉備舍韋注嘉善)
(也時物畢成也)王公大人方以不貪爲寳(司馬相如傳贊大雅言王)
(公大人而德逮黎庶左傳襄十五年子罕辝宋人玉曰我以不貪爲寳𡭗以玉爲宝)辭秦
玉而陋楚珩(左傳文十二年秦伯使西乞術來聘襄仲辝玉楚語晉趙簡子問楚)
(大夫王孫圍曰楚之白珩猶在乎爲宝幾何矣曰未嘗以爲寳楚之所宝曰觀射父左史倚相)
(若夫白珩先王之玩也)雖三獻其誰售(韓非子楚人和氏得璞王於楚山献)
(之厲王使王人相之曰石也王以爲詐刖右足及武王即位又献之復相曰石刖左足及文王)
(即位乃抱璞哭楚山三日夜王使八理之得宝玉号和氏璧)乃舉贄於老生
(左傳桓二十四年御絲曰男贄大者玉帛漢朱博傳贑老生不習吏礼)老生囊中
之法未試(老杜去矣行未試囊中饗玉法)腹内之雷久鳴(東坡和孔)
(毅父詩夜來飢腸如轉雷)搴石鼎以自濯搘豕腹之彭亨(昌黎)
(石鼎聮句豕腹脹彭亨)春江浩其波濤遠壑颯以松聲俄
之漲谷亂雙眼於晦明(顔延年遊蒜山詩春江壯風濤西清詩話載李)
(太白遺篇天河從中來白雲漲川谷刘夢得試茶歌驟雨松声入鼎來白雲滿椀花裴向李涉)
(採茖詩能向鼎中雲漠漠)擅人間之三絶色味勝而香清(東坡)
(云過子忽出意以山芋作玉糝羹色香味皆竒絶天酥陀則不可知人間决無此味也)捧
杯盂而笑領映戶牖之新晴斥去懶殘之芋(李繁)
(鄴侯家傳李泌在衡嶽有僧明瓉號懶殘泌察其非凡人夜往謁之瓉發火芋㗖之曰勿多言)
(領耴十年宰相袁郊甘澤謠云性懶而食殘故號懶殘)盡棄接輿之菁(皇甫)
(謐高士傳陸通字接輿與妻俱隱蜀峨嵋諸名山食菌櫨實服黃菁子壽數百年俗傳以爲仙)
收竒勲於景刻(謝靈運擬鄴中詩飲讌遺景刻)匕未落而體輕
(本草玉延輕身延年)凌厲八僊(刘歆遂初賦登句注以凌厉唐李太白與賀知章李)
(適之汝陽王璡崔宗之蘇晉張旭焦遂爲酒八仙)掃除三彭(後漢陳蕃傳大丈夫)
(処世當掃徐天下三尸經人腹中有三尸蟲曰彭琚彭質彭矯不滅之則不能長生)見蓬
萊之夷路(列子湯問篇海東有蓬萊山臺觀皆金玉所居之之皆仙聖之種潘正叔)
(贈河陽詩逸驥騰夷路)接閶闔於初程(說文閶闔天門也大人賦排閶闔而)
(入帝宫)彼徇華之大夫含三生之宿酲(張景陽七命徇華天)
(夫造冲漠公子其六命末云浮蟻星沸飛華萍接元石嘗其味儀氏進其法傾罍一以可朝流)
(湎千日三生見山水賦刘伶曰一飲一石五斗解酲)汙之以蜂蜜辱之以
羊羹(昌黎石鼎聮句但未汙羊羹)合堂逸少之炙(莊子德充符申屠嘉)
(兀者也而與鄭子産合堂同席而坐晉王羲之字逸少年十三訥於言人未之竒詣周顗顗異)
(之時方重牛心炙坐客未噉顗先割啗之於是始知名)同傳孝儀之鯖(南史)
(王敬則王儉同日拜三公儉曰不意老子遂与韓非同傳西京雜記楼護傳會五侯間競致竒)
(膳乃合爲鯖號五侯鯖酉陽雜爼梁刘孝儀食鯖鮓曰五侯九伯今尽佂之)嘆超然
之至味乃陸沉於聾盲(莊子則陽篇有夫妻臣妾登極者仲尼曰是陸)
(沉者也郭注人中隱者譬无水而沉)豈皆能於我遇亦或卿而或
烹(史記豫譲傳智伯以國士遇我左哀十六年石乞曰事克爲卿不克則烹固其所也)起
援筆而三呌(李太白白鷴詩序胡公輟贈適會宿意因援筆三呌文不加點以贈)
(之)驅蛇蚓以縱横(晉王羲之傳論子雲近出檀名江表行行若縈春蚓字字)
(如綰秋蛇)吾何與(去)大夫之迷疾蓋以慰此王之不
平也(言徇華大夫也列子周穆王篇秦人逢氏子有迷罔之疾視白以爲黑饗香以爲朽)
(嘗甘以爲苦也宋玉九辨貧士失聀而志不平)
放魚賦
仲冬良日二客過予請觀魚於竇氏之陂(史記龜筴)
(傳今日良日左傳隱五年公如棠觀魚)攝衣而興從客往嬉日澹
寒郊木影陸離(漢高紀酈生曰不宜踞見長者沛公起攝衣謝之澹日見山水)
(賦騷經長余佩之陸離王注三差皃)顧道傍之洫異於他日浩如
潮之方滋(天保詩如川之方至以莫不增揚雄羽獵賦浩如濤水之波)客曰
是殆水師不仁將平地以盡魚空其池而寓之
斯也至則水不膚寸矣而百萬之鱗瀺灂聲沸
(公羊傳僖三十一年觸石而出膚寸而合何注側手爲膚按指爲寸子虚賦臨坻注壑瀺灂霣)
(隊潘岳閑居賦遊鱗瀺灂史記蔡澤傳沸声若雷昌黎公安園池詩魚虫沸相嚼)金横
玉偃失據狼狽(陳後山徙魚詩修鱗失水玉參差晚日搖光金破碎荀悅漢紀)
(論張釋之曰周勃狼狽失據塊然囚执)赤手下捕易若拾塊(孫樵與王)
(霖書如赤手捕長蛇陳後山徙魚詩赤手耴魚如拾塊)翻倒窟穴不遺細
碎(老杜泛溪詩翻倒荷芰乱觀打魚詩日暮蛟龍改窟穴東坡放魚詩披抉泥沙收細碎)
問其所以得取則輸金錢以買諸竇氏(東坡遊徑山詩)
(奔走吳會輸金錢)噫嘘是魚之愛其生與我無異也奈
何使充牣之性命(廣雅充牣滿也子虚賦万端鱗萃充牣乎其中)帶噞
喁而就臠割纔以易一朝之費(左太冲吳都賦噞喁浮沉)彼
任公子雖永負於一魚而淛河以東蒼梧以北
皆歌舞其賜(莊子外物篇任公子爲大鈎投竿東海巳而大魚食之&KR1405;楊奮鬐曰)
(波若山声侔鬼神憚赫千里任公子得若魚离而腊之自淛河以東蒼梧以北莫不厭若魚者)
則乘除而逆計之其得失有以相濟也(筭家有乘除法)
(盖先增而後損昌黎三星行名声相乘除得少失有餘)聊解我衣救爾戢
戢(老杜觀魚詩小魚脫漏不可紀半死半生猶戢戢)爰得數斗護以微
濕(莊子大宗師泉涸魚相与如於陸相呴以&KR0668;東坡岐亭詩又哀網中魚開口吐微&KR0668;)豈
不指動義生相急(左傳宣四年子公之食指動曰必嘗異味)將逸爾
於隋溝資淮海以共給巳趣湯而幸見赦同伏
質而偶不及(漢栾布傳上曰若與彭越反邪趣烹之方提趍湯布願一言而死乃)
(釋布張蒼傳蒼從攻南陽當斬解衣伏質身長大肥白如瓠王陵怪其美士乃言沛公赦勿斬)
(質鍖也)其亦知遇我之不可常而教魴鱮以慎出
入也(古楽府枯魚過河泣何時復還入作書与魴鱮相教慎出入)僮奴笑曰
美則美矣抑此賜不終(左傳㐮十七年臧堅曰抑君賜不終)夫巢
偶成於戲劇豈得爲今日之一快吾將候風雷
於它夕也(吳吕蒙傳吳主曰孤与魯子敬語便及大略帝王之業此一快也)衆
客忻然三遶而退(圓斍經右遶三匝)歸泚我筆以記斯
會庶幾竇氏子聞之爲來歲之戒(唐岑丈本爲中書舍人或)
(策令叢遽敕吏六七人泚筆待分口占授成无遺意)
次韻謝文驥主簿見寄兼示劉宣叔
斷蓬隨天風飄蕩去何許(曹子建雜詩轉蓬离本根飄颻隨長風老)
(杜遣㒷蓬生非无根飄蕩隨高風天寒落万里不復歸本叢史記吕后紀天風大起老杜遣懷)
(詩天風隨断柳)寒草不自振生死依墻堵(鮑照蕪城賦孤蓬自振唐)
(杜甫傳少貧不自振)两途俱寂寞衆手劇雲雨(老杜解悶詩先帝貴)
(妃俱寂寞又貧交行翻手爲雲覆手雨紛二輕薄何足數)坐令習主簿(晉書習鍳)
(齒爲桓温西曹主簿温曰徒三十年讀書不如一詣習主簿)下與雞鶩伍(史)
(盧思道不得志作孤鴻賦寄情其序曰鵷鵉巳降罕見其儔而鎩翮墻隂偶影獨立唼喋粃稗)
(鷄䳱爲伍不亦傷乎)遥知竹林交未背一時數(晉嵇康傳康与阮籍)
(山濤向秀刘伶籍兄子咸王戎俱爲竹林之遊老杜貽阮隱居詩人物世不數東坡勸陳履常)
(飲詩它年五君詠山王一時數)翩翩三語掾(史記平原若傳贊翩二濁世之佳公)
(子也晉王戎問阮瞻曰堊人貴名教老莊明自然其旨同異瞻曰將无同戎咨嗟良久命辟之)
(時謂三語掾)智與謾相𥙷(嵇康絶交書懶与謾相成列子說符篇恩過不相𥙷)
髯劉吾所畏道屈空去魯(髯刘謂宣叔今本作刘宣教非是宣叔名)
(長言丞相忠肅公挚莘老之孫蹟之子按倪巨済玉溪集有送刘宣叔主簿詩云吏隱髯刘故)
(逸羣時刘生開德之朝城簿)子才亦落落傾蓋極許予(後漢耿弇)
(落落難合家語孔子之剡遭程子於途傾盖而語終日甚相親取束帛以贈之老杜義鶻行人)
(生許予分亦在頋盻間)四䕫照河濱(唐崔造傳造与韓會盧東美張正則友善)
(号四䕫又摭遺謂李華何長卿盧東美韓衢爲四䕫昌黎盧東美墓誌四夔之義謂道可与皐)
(䕫矣牟云𡭗)一笑寬逆旅(左傳僖二年晉荀息假道於虞曰今號爲不道保於)
(逆旅)堂堂吾景方(先生自注張儀掾字)去作泉下土(山谷秋懷詩時)
(方用賢髦先成泉下土)未知我露電(漢蘇武傳人生如朝露陶渊明飲酒詩一)
(生能復幾倏如流電驚)能復幾塞暑(柳子厚与蕭俛書大都不過數十寒暑則)
(无此身矣)思蓴久未决(晉張翰斉王冏辟爲大司馬東曹㭬問执權翰因秋風起)
(乃思吳中菰菜蓴羹魲魚鱠曰人生貴得適意何能羈官數千里以要名爵乎遂命駕而歸)
食薺轉覺苦(孟東野贈崔純亮詩食萕腸亦苦)我不逮諸子要
先諸子去(魏文帝与吴質書諸爲未及古人赤一時之雋也今之存者已不逮矣)
不種楊惲田(漢楊惲荅孫會宗書田彼南山蕪穢不治)但灌柳安圃
(晉向秀別傳秀嘗与吕安灌園於山陽收其利以供酒食之費)未知誰善釀(晉阮)
(籍聞步兵厨營人䒷釀求爲校尉)可作孔文舉(後漢孔融字文㪯好士賓客日)
(盈門嘗嘆可坐上客常滿樽中酒不空吾无憂矣)十年亦晚矣請便事
斯語
題劉路宣義風月堂(丞相莘者第四子字斯川)
長風將佳月萬里到此堂(李太白關山月詩月出天山蒼茫雲海)
(間長風幾万里吹度玉門關昌黎北楼詩長風送月來世說謝尚在牛渚素秋佳月聞船中諷)
(詠声)天遊本無待(莊子外物篇心与天遊則六鑿相攘逍遥遊篇夫列子御風而)
(行冷然善也此虽免乎行猶有所待者也若夫乘天地之正而御六氣之辨以遊无窮者彼且)
(悪乎待哉東坡和陶讀山海經詩御氣本无待)邂逅今夕涼(綢繆詩今久何夕見)
(此邂逅)北䆫舊竹短南䆫新竹長(李太白潯陽感秋詩何処聞秋)
(声翛翛北牎竹温庭筠詩南䆫有竹人未眠白雪滿庭風淅瀝傳灯錄清平山令遵師問翠微)
(師西來的的意翠微引師入竹園指竹曰遮竿得恁麽長那竿得恁麽短師遂領微旨又南䆫)
(北䆫俱是渊明事)此君本無心風月不相忘(王徽之指竹曰何可)
(一日无此君白楽天養竹記竹心空空以体道又池竹詩竹解心虚即我師)道人方
燕坐萬物凝清光不獨揖霜雪(謝希逸月賦柔祗雪凝又云連)
(觀霜縞)似聞笙鶴翔(刘向列仙傳王子喬好吹笙於嵩山乘白鶴而去者杜玉)
(臺觀詩人傳有笙鶴時過此山頭)乃知一念静可洗千劫忙(楞嚴)
(經度百千劫𣑽語劫時也東坡遊净居寺詩一洗千劫非)明當携麯生(鄭&KR1654;開大)
(傳信記葉法善居玄真觀會數朝士滿坐思酒忽有人叩門称麯秀才入坐談論不凡法善潜)
(以小劫擊之應手墮地化爲瓶榼中有美酒遂共飲之皆曰麯生風味不可忘也)往問
安心方(傳灯錄惠可謂逹磨曰我心未寕乞師与安師曰將心來与汝安可曰覓心了)
(不可得師曰与汝安心竟東坡遊塔院詩安心是藥更无方)
送吕欽問監酒授代歸
(欽問字知止正献公公著之孫左司希績之子)
以我千金帚逢君萬斛船(魏文帝典論里語曰家有弊帚享之千金)
(斯不自見之患也顔氏家訓昔在江南人不信有千人氊帳及來河北不信有二万斛船皆實)
(驗也者杜三韻詩蕩蕩万斛船孟浩然別友人詩以我越鄉客逢君隠居者)要知窮
有自未覺懶相先盆盎三年夢篇章四海傳(晁无)
(咎謪監信州酒日和東坡梅詩落身麯蘖盆盎裏晨坐對花无酒温)怱怱秣歸馬
離恨滿霜天(漢廣詩言秣其馬李大白別隠者詩末云明晨掛帆席离恨滿滄波)
次韻周教授秋懷
一官不辦作生涯(陳後山两爲斈官自以俸薄有八月十日詩云两官不辦)
(一丘費莊子養生主篇吾生也有涯)幾見秋風捲岸沙(李太白江上秋懷詩)
(颯颯風捲沙)宋玉有文悲落木(九辨悲哉秋之爲氣也蕭瑟兮草木摇落)
(而变衰)陶潜無酒對黃花(陶潜詩序予閑居爱重九之名秋菊盈園而時)
(醪靡由空服其華晉陽秋陶潜九日无酒摘菊盈把老杜九日詩每恨陶彭澤无錢對菊花月)
(令鞠有黃華)天機衮衮山新瘦(潘岳悼亡詩曜霊運天機江文通擬潘岳)
(詩青春速天機昌黎南山詩秋霜喜刻鑠磔卓立癯瘦)世事悠悠日自斜
(傳灯錄懶瓉歌世事悠悠不如山丘鵩賦庚子日斜)誤矣載書三十乘(晉張)
(華傳嘗徙居載書三十乘身死之日家无餘財唯有文史而巳)東門何地不宜
瓜(漢蕭何傳東陵侯邵平種爪於長安城東門外)
增廣箋註簡齋詩集卷之一
(入奏事靈帝目送題柱日堂堂乎張京兆田郎)未知我電露(金剛經如露亦如電)
請便事斯語(論語曰雖不敏請事斯語)
風月堂明當携麯生(北史將生夜謂侍婢日問法兄弟亦不可信明當除之)
第二卷
建除體平林過西風(生民詩誕寘之平林)辭費道巳迂(曲礼不辝費)
八音歌白駒隙中馳(莊子知北遊人生天地之閒若白駒之過隙忽然而巳又)
(見漢書張良魏豹傳)
易元吉畫麞(米元章書畫史昜元吉徐熙後一人善畫草木葉心翎毛後畫孝嚴殿壁)
(畫院人妬其能尺令畫獐猿世但以獐猿稱竟爲人所鴆)明牎無塵簾有香(蘇東)
(坡臂痛絶句卧看縈簾一姓香)
唐希雅寒江圖(書畫史唐希雅作林竹韻極清楚但不合多作禽鳥又作棘林戰筆)
(小竹非善是效其主李重光耳按五代史江南李煜字重光)舟中過客不敢侮
(昌黎羅池廟碑過客李儀醉酒慢侮堂上)
再賦春雪印彼葵與藿(維摩經如是坐者佛所印可)
雜書杜門十日疾(莊子太宗師淋雨十日子桑病)
第三卷
書懷示友平生詩作祟(劉蛻文塜鉻噫筆絶之年而麟見祟文其無祟乎山)
(谷䟦自所爲香詩後或能爲人作祟後山和陳穎詩只信詩書端作祟)
荅張迪功見貽一笑相逢亦竒事(東坡遊西菩寺詩一笑相逢那易得)
第八卷
織佛圖一朝入海奔雷公(坡贈潘谷詩一朝入海尋李白)
第十卷
中牟道中千尺浮屠管送迎(劉禹錫楊柳枝詞唯有禹楊管別離)
端門聽赦(漢五行志王宫端門中顔注宫之正門)
放慵交疎得自藏(莊山木篇孔子日吾犯此數患親交益疎)
十一卷
十月莾連萬里雲一去(老杜遣懷芒碭雲一去鴈鶩空相呼)
十二卷
絶塵亭萬態争紛披(山谷&KR0933;裴休句作清涼國師真贊萬象紛披)
休日早起開門知有雨老樹半身濕(昔招隱居士龔相聖任嘗)
(斈詩於先生先生以此十字書扇贈之且屡語之日此吾乎生得意句子宜飽參居士之子宗簿養正云)
十三卷
初至陳留行雲弄月翳復吐(老杜法鏡寺詩洩雲蒙清晨初日翳復吐)
(朱甍半光烱戶牖粲可數)
遊八關寺慇懃雪顱老(東坡書黁公詩後霜顱隱白毫)
蓬齋宴坐之地蓬篨覆之(玉篇籧篨竹席也江東人謂之籚䉬)
八關僧房遇雨斜雨滿高壁(杜雨詩風吹蒼江樹雨洒石壁來)
十五卷
題簡齋(先生建炎己酉在岳陽借郡圃君子亭居之即所寓室曰簡齋乃賦是詩非丙午)
(入鄧時所作也)
鄧州城樓風月不枝梧(漢項籍傳莫敢枝梧如淳曰猶枝扞臣瓉曰小柱爲)
(枝邪柱爲梧)
遊董園葉聲無時休(史貨殖傳若水之趍下日夜無休時)
十七卷
入鄧書事再來生白髮重見鄧州春(孟郊長安無緩步詩此中)
(生白髮疾走亦未歇)依舊城西路桃花不記人(本事詩崔護清明遊)
(城南扣人門求飲有女子以杯水至獨倚小桃意属殊厚來歲清明崔忽思之徑往題門扉曰去年)
(今日此門中人面桃花相映紅人面不知何處去桃花依舊笑春風後數日復往聞其中哭聲其父)
(曰君非崔護耶吾女自去年恍惚若有所失見左扉字遂病而死崔請入哭之㪯其首曰某在斯須)
(臾復活父喜以女歸之崔)微吟驚市卒(漢梅福一朝棄妻子去九江人傳以爲仙)
(後有見福於會稽者變名姓爲市門卒云)
寄季申雨歇城南泥未乾遥知獨立整衣冠(論語君子)
(正其衣冠)
筠居軒俗士固鮮歡
正月十二日房州遇虜向來貪讀書閉戶生白髭
(皮日休七愛詩青山生白髭)
採菖蒲閑行澗底採菖蒲千歲龍蛇抱石臞(東坡和子)
(由園中菖蒲詩下有千歲根蹙循如蟠虬)飛下山㒹不要扶(東坡送喬仝詩)
(上山如飛瞋人扶)
十九卷
舟次高舍世間岐路極茫茫(昌黎秋懷詩茫茫出門路)
二十二卷
晚晴人生如歸雲空行雜徐疾薄暮俱到山各不
見蹤跡(坡贈何秀才寫真詩此身常擬同外物浮雲變化無蹤跡)
九月八日登高雖無後乘麗前驅載黃花(孟子後車數百)
(乘伯兮詩伯也執殳爲王前驅)居夷驚有苗(大禹謨七旬有苗格孔傳三苗之國)
(左洞庭右彭蠡蓋引史記吳起對魏武侯之言)
送王因叔人生險易乘除裏(山谷䟦元聖庚清水岩記險與易相乘也)
適遠何妨更適遠(老杜發同谷縣詩杳杳更適遠)
甘棠道中(甘棠鋪在邵州邵陽縣仁風鄒)
二十五卷
雷雨行小遊太一未移次(楊維德景祐太一福應經五福所至民獲其祐)
(小遊所至民受其殃今以其法乘之宣和後五福太一方入西河乾地小遊太一正歷古雍梁兖楊州之境)
二十九卷
題畫十年心事與誰論(老杜酬嚴武詩但令心事在喜觀即到詩應論十年)
(事寄高適詩世事與誰論)
胡學士簡齋詩箋正誤終
無住詞十八首
竹坡胡稺仲孺箋
世傳頃年都下市肆中有道人携烏衣
椎髻女子買㪷酒獨飲女子歌詞以侑凡
九闋皆非人世語或記之以問一道士
道士驚曰此赤城韓夫人所製水府蔡
真君法駕導引也烏衣女子疑龍云得
其三而亡其六擬作三闋
朝元路朝元路同駕玉華君千乘載花紅一色
人間遥指是祥雲回望海光新
東風起東風起海上百花搖十八風鬟雲半動
飛花和雨着輕綃歸路碧迢迢
簾漠漠簾漠漠天澹一簾秋自洗玉舟斟白醴
月華微映是空舟歌罷海西流(見獨酌詩)
亭下桃花盛開作長短句詠之(虞美人)
十年花底承朝露看到江南樹洛陽城裏又東
風未必桃花得似舊時紅臙脂睡起春纔好應
恨人空老心情雖在只吟詩白髮劉郎孤負可
憐枝(劉夢得贈看花君子詩玄都觀裏桃千樹盡是劉郎去後栽東坡送劉放倅海陵詩)
(劉郎應白髮桃花開不開)
五日移舟明山下作(憶秦娥)
魚龍舞湘君欲下瀟湘浦瀟湘浦興亡離合亂
波平楚獨無樽酒酧端午移舟來聽明山雨明
山雨白頭孤客洞庭懷古(謝玄暉郡内登望詩寒城日以眺平楚正)
(蒼然說文楚叢木也)
又
高詠楚詞酧午日天涯節序匆匆(荊楚歲時記俗謂五月五)
(日是屈原死汨羅日傷其死所並命將舟楫以拯之至今爲俗)榴花不似舞裙
紅無人知此意歌罷滿簾風(樂府黃門歌點黛方初月縫裙學石)
(榴白樂天贈盧侍御小口詩山石榴花染舞裙)萬事一身傷老矣戎葵
凝笑墻東(尔雅菺戎葵郭注今蜀葵也歐陽詹詩戎葵一花妍)酒杯深淺
去年同試澆橋下水今夕到湘中(續齊諧記屈原五月五日)
(自投汨羅而死楚人哀之每至此日以竹筒貯米投米而祭之)
大光祖席醉中賦長短句(虞美人)
張帆欲去仍搔首更醉君家酒吟詩日日待
春風及至桃花開後却匆匆歌聲頻爲行人咽
記著樽前雪明朝酒醒大江流滿載一船離恨
向衡州(令齋夜話東坡與秦少遊飲别作虞美人詞云無情汴水日東流只載一船离)
(恨向西州)
紫陽寒食(點絳唇)
寒食今年紫陽山下蠻江左竹籬烟鎻何處求
新火不解鄉音只怕人嫌我愁無那短歌誰和
風動梨花朵(周礼司烜氏仲春以木鐸修火禁于國注謂季春將出火也唐制清)
(明日賜百官新火杜清明詩朝來新火起新煙)
邢子友會上(虞美人)
超然堂上閑賓主不受人間暑(不受暑見九卷和天寧老詩)
冰盤圍坐此州無却有一瓶和露玉芙蕖(士林紀實)
(隋煬帝迷樓記帝虚敗煩燥諸院美人各市冰&KR0777;俾帝望之以蠲煩燥昌棃李花詩冰盤夏薦)
(碧實脆)亭亭風骨凉生牖消盡樽中酒酒闌明月
轉城西照見紗巾藜杖帶香歸(大生法帖予庚戌歲客邵州時)
(鄉人邢子友爲監郡一日過之會天大暑子友置席于超然臺上得白蓮花置樽間相對劇飲)
(至夜踏月而歸嘗作此詞後九年予守吳㒷病歸越而堂下白蓮盛開意欣然賞其高䴡爲獨)
(酌一杯數年多病意緒衰落不復爲詩矣偶追記此詞恍然如昨日云紹㒷戊午五月廿四日)
福建道中(漁家傲)
今日山頭雲欲舉青蛟素鳳移時舞行到石橋
聞細雨聽還住風吹却過溪西去我欲尋詩寬
久旅桃花落盡春無所渺渺籃輿穿翠楚悠然
處高林忽送黃鸝語
予甲寅歲自春官出守湖州秋杪道中
荷花無復存者乙卯歲自瑣闥以病得
請奉祠卜居青墩立秋後三日行舟之
前後如明霞相映望之不斷也以長短
句記之(虞美人)
扁舟三日秋塘路平度荷花去病夫因病得來
遊更值滿川微雨洗新秋去年長恨拏舟晚空
見殘荷滿今年何以報君恩一路繁花相送過
青墩(東坡梅詩幸有清溪三百曲不辞相送到黃州)
離杭日梁仲謀惠酒極清而美七月十
二日晚卧小閣巳而月上獨酌數杯(浣溪)
(沙仲謀名汝嘉括蒼人常任戶部尚書)
送了棲鴉復暮鐘欄干生影曲屏東卧看孤鶴
駕天風(莊子天瑞篇形動不生形而生影)起舞一樽明月下
秋空如水酒如空謫仙已去與誰同(晉祖逖聞鷄起舞李)
(太白獨酌詩我歌月徘徊我舞影零乱又别宋之悌詩楚水清若空酒如空見十九卷獨酌詩)
青鎮僧舍作(玉樓春)
山人本合居岩嶺聊問支郎分半境殘年藜
杖與綸巾八尺庭中時弄影(支郎見五卷和叔詩藜杖見十卷春)
(日詩綸巾見五卷和叔詩)呼兒汲水添茶鼎甘勝吳山山下
井一甌清露一爐雲偏覺平生今日永
木犀(清平樂)
黃衫相倚翠葆層層底(杜少年行黃衫年少來無數)八月江
南風日美弄影山腰水尾(鮑昭舞鶴賦疊霜毛而弄影山谷臘梅詩)
(淺色春花弄風日)楚人未識孤妍離騷遺恨千年無住
菴中新事一枝喚起幽禪(昌黎送靈師詩高士著幽禪山谷和王晉)
(卿絶句花氣薰人欲波禪)
重陽(定風波)
九日登臨有故常(莊子天運篇變化斉一不主故常昌黎平淮西碑欲事故)
(常)隨晴隨雨一傳觴(張衡南都賦授爵傳觴)多病題詩無
好句孤負黃花今日十分黃(李陵荅蘇武書孤負陵心區匕之意)
(陳後山九日詩十年爲客負黃花山谷呈楊康國詩要看霜後十分黃)記得眉山
文翰老曾道四時佳節是重陽(東坡与李公擇小簡秋色佳哉)
(人生唯寒食重九切勿虛過四時之美無如此節者矣)江海滿前懷
右意誰會欄干三撫獨凄凉(杜贈蕭郎中詩懷古意空存)
荷花(菩薩蛮)
南軒面對芙蓉浦宜風宜月還宜雨紅少綠多
時簾前光景竒(光景竒見十二卷絶塵亭詩)䋲床烏木几盡
日繁香裏(䋲床見十三卷題酒務壁詩西京雜記漢制天子玉几公侯木几杜寄嚴)
(鄭公詩烏皮几在還思歸)睡起一篇新與花爲主人(唐韋表做日將)
(爲松菊主人不愧陶淵明云杜江畔尋花詩桃花一簇開无主白樂天花前嘆南州桃李北州)
(梅且喜年年作花主東坡荅王晉卿惠花詩若問此花誰是主天教閑客𬋩青春)
塔院僧閣(南柯子)
矯矯千年鶴(見十七卷入鄧書事詩)茫芒萬里風(杜憂嘆安得)
(萬里風)闌干三面看秋空背插浮屠千尺冷煙中
林塢村村暗溪流處處通此間何似玉霄峰遥
望蓬萊依約晚雲東(沈汾續仙傳謝自然日每登玉霄峰即見滄海蓬萊)
(亦應非遠)
夜登小閣憶洛中舊遊(臨江仙)
昨夜午橋橋上飲坐中多是豪英長溝流月去
無聲杏花疎影裏吹笛到天明二十餘年如一
夢此身雖在堪驚閑登小閣看新晴古今多少
事漁唱起三更(午橋在洛中按唐史裴度於東都午橋作别墅)
增廣箋註簡齋詩集卷之終
簡齋先生年譜
竹坡胡䆁仲孺編次
元祐五年庚午(先生以是年六月生於洛陽)
政和三年癸巳(時年二十四以䆁褐歸上舍第授文林郎八月充開德府教授有示朝城簿刘宣叔詩)
政和四年甲午(任開德教官有題刘路風月堂等詩)
政和五年乙未(在開德有江南春等詩)
政和六年丙申(八月解開德教官而歸)
政和七年丁酉(春晚入京有襄邑道中詩)
政和八年戊戌(留京師有雨詩云衮衮繁華地西風吹客衣至十月除辟雍錄)
宣和元年己亥(爲辟雍錄時年三十有示友詩云二十九年知己非今年依舊壯心違)
宣和二年庚子(春尚爲辟雍錄有寄張元東詩云四歲冷官桑濮地三年羸馬帝王州継丁内艱憂)
(居汝州有聞葛工部寫經成詩)
宣和三年辛丑(是年詠懷詩有路断赤墀青瑣賢及夢裏老萊衣更班之語及有賦織佛圖等詩)
宣和四年壬寅(時居汝州有吴斈士觀我斎分韻并和天寕老斍心等詩及畫山水賦春未歸洛有)
(道中及龍門詩夏服除七月擢太斈博士入京有過中牟遊葆真等詩冬有和王堯明郊祀題相詩)
宣和五年癸卯(任太斈博士有遊玉仙觀集真遊慧林等詩旣而徽徽宣見先生所賦墨梅詩善)
(之亟命召對有見晚之嘆以七月除秘書省著作佐郎有道山宿直詩八月爲考官有書試院所寓䆫詩)
宣和六年甲辰(閏三月除司勲員外郎爲省闈考官有試院春晴及書南鎮酒稅務有赴陳留詩云)
(全家無十人)
宣和七年乙巳(至陳留有至鎮赴縣及題酒務壁詩又嘗市而延於村西觀魚於竇池俱有詩賦)
靖康元年丙午(正月比虜入寇復丁外艱自陳留尋避地出商水由舞陽次南陽七月復北征還陳)
(留未幾再從汝州葉縣經方城至光化上崇山俱有詩)
建炎元年丁未(正月与冨季申孫信道自襄陽光化復入鄧有書事詩云再來生白髮重見鄧州春)
(又有𫐠懷詩云物態紛如昨世事再嗚呼)
建炎二年戊申(正月自鄧往房州遇虜奔入南山抵回谷與孫信道夏致宏張巨山會于山中有唱)
(酬詩至春末出山至青溪有石壁詩夏至均陽有聞王道濟䧟虜詩八月离均陽經高舍度石城上岳陽有登楼詩云乾)
(坤万事集双鬢臣子一謫今五年)
建炎三年己酉(留岳陽從使君王粹翁借後圃君子亭居之自号園公有春寒詩四月差知郢州有)
(和周尹贊詩五月避貴寇入洞庭過君山泊宋田港復從華容道還有書事詩及与粹翁竒父唱酧詩九月别巴丘由南)
(洋抵湘潭有与其帥向伯共玉刚卯詩復自長沙過衡嶽有道中諸詩)
建炎四年庚戌(自衡嶽歷金潭下甘泉至邵陽過孔雀灘抵貞牟即紫陽山居焉有謝主人及遠軒)
(等詩五月聞赦有雷雨行六月次邢九思韻有倦遊我棄七年官之語至秋被召以病辝不允自紫陽入邵州出石根遊)
(語溪之愚溪經道州上九疑度桂嶺登秦岩至賀州冬杪矣有詩云江南今歲无胡虜嶺表窮冬有雪霏)
紹興元年辛亥(春出賀溪泝康成過封州經五羊度庾嶺上羅浮歷漳州遊鴈山之天台至夏抵會)
(稽在所継除兵部員外郎八月迁起居郎有喜雨及醉中䓁詩)
紹興二年壬子(春從駕來臨安有渡錢塘詩至武陵有夙㒷詩云西湖巳无金碧麗雨抹晴粧尚娱)
(客四月除左通直郎中書舍人七月兼侍講)
紹興三年癸丑(正月除試吏部侍郎兼侍讀)
紹興四年甲寅(二月以病辝劇改礼部侍郎兼侍講至九月丐閑除徽猷閣有斈士知湖州)
紹興五年乙卯(三月復召爲給事中六月又以病告除顯謨閣直斈士提㪯江州太平觀乃寓青鎮)
(壽聖院塔下有示智老天經詩)
紹興六年丙辰(春居青鎮僧舍有訪智老天經詩六月被召適時相有不楽公者復用爲中書舍人)
(兼侍講直斈士院九月從鴐幸平江十一月除翰林斈士知制誥有玉堂瀑直詩)
紹興七年丁巳(正月除左中大夫參知政事三月從幸建康)
紹興八年戊午(春扈蹕遂臨安五月以疾請去除資政&KR2204;斈士左太中大夫復知湖州七月疾益侵)
(丐閑得請差提㪯臨安府洞霄宫還青鎮僧舍有病骨晨起等詩九月八日有示妻子絶句云仒夕知何夕都如未病時)
(冬病革以十一月二十九日薨時年四十九)
簡齋先生年譜終
