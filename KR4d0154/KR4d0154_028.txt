增廣箋註簡齋詩集卷第二十八
竹坡胡稺仲孺箋
甘棠驛懷李德升席大光
破驛難並休差池便薪水山川會心地還思對
君子道邊千尺榕午蔭清且美極知非世用我
愛不能巳(異物志榕樹栖栖長與少殊高出林表廣蔭原丘孰知初生葛虆之儔嶺)
(表錄異榕樹桂廣容南府郭之内多㘽此樹葉如冬青秋冬不凋)東風吹南服
莽莽綠萬里(南服見二十卷再登岳陽樓詩)此地亦可耕胡爲
蠒予趾(淮南子楚欲攻宋墨子聞之自魯趨十日夜足重蠒而不休息至於郢見楚王)
贈漳州守綦叔厚(叔厚名崈禮任翰林斈王)
過盡蠻荒興復新(興新見二十卷月夜詩)漳州畫戟擁詩
人(見五卷香林詩)十年去國九行旅(去國見十四卷過鄭倉臺詩孟子行)
(旅昌欲出於王之塗)萬里逢公一欠伸(曲禮君子欠伸撰杖屨)王粲
登樓還感慨(登樓賦有云悽愴以感發兮意忉怛而&KR0579;惻詳見二十四卷適遠詩)
紀瞻赴召欲逡廵(晉紀瞻永嘉初召拜尚書郎與顧榮同赴洛至徐州聞亂)
(日甚各觧船棄車牛不一夜行三百里還楊州明帝後以瞻爲散騎常侍自表還家固辭不起)
(詔曰瞻屢以年耆病久逡廵告誠重違高志今聽所執)繩床相對有今日
(繩床見十二卷題酒務壁詩)賸醉齋中軟脚春(叔厚自兼直得漳州蒙犯)
(霜雪以十二月到郡適公庫新造臘酒成因名日軟脚春蓋取郭子儀軟脚局字以寓意焉事)
(見十七卷入南山詩東坡仇池筆記言唐人名酒多以春若國史𥙷所載不凍春之類)
宿資聖院閣
暮投山崦寺高處絶人羣遠岫林間見微泉舍
後聞閣虚雲亂入江闊野横分欲與僧爲記今
年懶作文
題大龍湫
曉行蒼壁中窮處仍高崖(沈存中夢溪筆談予觀鴈蕩諸峯皆峭拔)
(險怪上聳千尺穹崖巨谷不類它山皆包在諸谷中自嶺外望之都无所見至谷中則森然干)
(霄原其理當是爲谷中大水衝激沙土盡去淮巨石巋然挺立耳如大小龍湫之類皆是水鑿)
(之穴自下望之則高岩峭壁從上觀之適與地平)白龍三百丈欲下層
顛來映日灑飛雨繞山行怒雷潭影納浩蕩雲
氣扶崔嵬小儒嘆造化辦此何雄哉(李太白瀑布詩掛流)
(三百丈噴壑數十里歘如飛電来隱若白虹起初驚河漢落半&KR0904;雲天裏仰觀勢轉雄壯哉造)
(化功韋蘇州聽江水声詩雷轉空山驚)亦知天下絶尊者所徘徊
(夢溪筆淡鴈蕩山天下竒秀處也頂有大池曰鴈蕩下有二潭曰大小龍湫按西域書乃羅漢)
(諾矩羅所居唐僧貫休嘗贊矩羅云鴈蕩經行雲漠漠龍湫宴坐雨濛濛今有經行峽宴坐峯)
(蓋即休句以名之)三生清淨願(見十四卷早起詩)俗緣故難開
(俗緣見二十七卷秦岩詩)踐勝吾豈敢稽首儻興哀(昌黎汴州亂詩)
(孤士何者自興哀)
雨中宿靈峯寺
鴈蕩山中逢晚雨靈峯寺裏借繩床(繩床見十卷題酒務)
(壁詩)只應護得綸巾角還費高僧一炷香(角巾見二十卷)
(贈傳子文詩綸巾見七卷和叔去鄭詩)
自黃巖縣舟行入台州
宴坐峯前衝雨急黃巖縣裏借舟遲(宴坐峯見前龍湫詩)
百年癡黠不相𥙷(晉顧愷之在桓温府常云愷之體中癡點各半合而論之)
(正得其平不相𥙷見第一首)萬事悲歡豈可期莽莽滄波兼
宿霧紛紛白鷺落山陂只應江海凄凉地欠我
臨風一賦詩(歸去来辭臨清流而賦詩)
過下杯渡(一云過鹽田渡)
夜宿下杯舘朝鳴一棹東湖平天盡落峽斷海
横通冉冉雲隨舸茫茫鳥遡風仙人蓬島上遥
見我乘空(王維送晁祕監還日本詩積水不作極安知滄海東九州何處去萬里若)
(乘空)
王孫嶺
巳過長溪嶺更危伏龍莽莽向川垂斜陽照見
林中石記得南山隱去時
泛舟入前倉(前倉並海属温州平陽縣)
曾鼓鹽田棹前倉不足言盡行江左路初過浙
東村春去花無迹潮歸岸有㾗百年都幾日聊
復信乾坤
送熊博士赴瑞安令
(熊名彦詩字叔雅番陽人嘗爲祠部郎知永州)
衣冠衮衮相逢地草木蕭蕭未變時(相逢衮衮見二十四)
(卷江行野宿詩)聚散同驚一枕夢(東坡和李公擇詩聚散細思都是夢)悲
歡各誦十年詩(白楽天歲暮寄元微之詩枕上從妨一夜睡燈前誦盡十年詩)
山林有約吾當去(白楽天投簡陽明洞天詩白首青山約抽身去得无蘇東)
(坡送小本師詩林泉有舊約何年掛瓶錫)天地無情子亦飢(李翶與陸傪書)
(李觀之文章如此官止於太子校書郎年止於二十九雖有名於時俗其卒深知其至者果誰)
(哉信乎天地鬼神之无情於善人而不伐罪也甚矣爲善者將安所歸乎)笑領銅章
非失計(漢表縣令銅印墨綬朱叔元與彭寵書内聽騙婦之失計)歲寒心事
欲深期(深期見二十四卷扺貞牟詩)
夜賦
抱病喜清夜形羸心獨開(白楽天自嘆詩形羸自斍朝飱減)不
知藥鼎沸錯認雨聲來(劉夢得試茶詩驟雨松声入鼎來)歲時
燈燭麗天長鴻鴈哀書生惜日月欹枕意茫哉
喜雨
秦望山頭雲昨日鸞鳳舉(陸機浮雲賦鸞翔鳳翥鴻驚鶴奮漢宣紀)
(鶯鳳高舉)冥冥萬里風淅淅三更雨小臣知君憂起
坐聽簷語(東坡秋懷詩海風東南來吹盡三日雨空階有餘滴似與幽人語)風
力有去來龍工雜文武燈花識我意一笑相媚
嫵(漢張敞傳京兆眉憮蘇註憮音嫵媚之嫵唐太宗日我但見其嫵媚耳東坡於潜女詩逢)
(郎樵歸相媚嫵)泥翻早朝路瀰瀰光欲吐(東坡出城舟中詩稀星乍)
(明滅暗水光㳽㳽)欝然蒼龍闕(三輔舊事未央宫東有蒼龍闕北有玄武闕亦)
(見三輔黃圖)佳氣接南畒(佳氣見十四卷中次南陽詩)千官次第
來(千官見十卷雪詩)豫色各眉宇(豫色見孟子眉宇字見元德秀傳)記
事以短篇不工還自許(短篇見二十四卷瞑色詩)
醉中
醉中今古興衰事詩裏江湖搖落時(老杜兼葭詩江湖後)
(搖落亦恐歲蹉跎)兩手尚堪杯酒用寸心唯是鬢毛知
稽山擁郭東西去禹穴生雲朝暮竒(吳越春秋禹藏書之)
(所謂之禹穴史記司馬遷南游會稽探禹穴)萬里南征無賦筆茫茫
遠望不勝悲(南史張纉為湘州刺史𫐠聀經塗作南征賦)
不見梅花六言
荆楚歲時經盡今年不見梅花想得蒼煙玉立
都藏江上人家
梅花二首(一本云行市得梅一枝)
鐵面蒼髯洛陽客(東坡眞興寺詩鐡面眼有稜又榮老方丈詩山中只有蒼)
(髯叟)玉顔紅領會稽僊(古詩燕趙多佳人美者顔如玉後漢與服志絳緣領)
(䄂)街頭相見如相識恨滿東風意不傳(李太白寄王宰)
(詩春風傳我意草木度前知又長相思曲此曲有意无人傳)
又
畫取維摩室中物小瓶春色一枝鈄夢回映月
䆫間見不是桃花與李花(天女献維摩花見山水賦)
雨
聽雨披夜襟衝雨踏晨鼓(昌黎病中詩不踏曉鼓朝)萬珠絡
笋輿詩中有新語(杜牧之弄水亭詩萬珠跳猛雨列子周穆王篇化人之宫)
(絡以珠玉漢西域贊甲乙之帳絡以隋珠筍輿見廾二卷絶句漢陸賈造新語老杜觧悶詩即)
(今耆舊无新語)老龍經秋卧歲暮始一舉(杜遣興蟄龍三冬卧)成
功亦何遲光采變𬞞圃道邊開井溢(漢成帝時此宫井水)
(溢)可笑遽如許(後漢左慈傳慈入羊群化老羝人立而言日遽如許)舊山
百尺泉不知旱與雨(號汲尺泉)
瓶中梅
明䆫净棐几(晉書王羲之詣門生家見棐几滑淨因書之)玉立耿無
隣(桓温薦譙元彦表抗節玉立誓不降辱)紅綠兩重𬒮慇懃滿面
春曾爲庾嶺客(庾嶺見十二卷墨梅詩)本是洛陽人(閑居賦退)
(而閑居干洛之涘又云栂李郁棣之屬繁榮䴡藻之餅)老我何顔面東風
處處新(筆談歐公詩云老我倦鞍馬誰能事哦吟王介甫詩云老我孤主恩結草以為)
(期此文章隹語也陳后山荅王直方詩老我何所恨)
增廣箋註簡齋詩集卷第二十八
