增廣箋註簡齋詩集卷第十九
竹坡胡稺仲孺箋
聞王道濟䧟虜
海内堂堂友如今在賊圍虚傳袁盎脫(漢孝景時吳楚)
(反使盎使吳吳王使將不肯欲殺之使一都尉以五百人圍守盎軍中會士卒醉走出遇梁騎)
(因得脫)不見華元歸(左傳㐮二年鄭伐宋宋華元禦之敗績因華元宋人以兵)
(車百乘文馬百駟以贖華元于鄭半入華元迯歸)浮世身難料(岺參衙郡守還)
(詩世事何反覆一身難可料)危途計易非(危途見十八卷遊東岩詩)雲孤
馬息嶺老淚不勝揮(蘇武别從弟詩淚下不可揮)
均陽官舍有安榴數株着花絶稀更增妍麗
庭際安榴樹花稀更可怜(博物志張騫使西域還得安石榴)青
旌擁絳節伴我作神仙(曲礼前有水則載青旌唐皇甫用韋師升仙歌)
(絳節青童迎少君)遲日耿不暮微隂眩彌鮮(東坡巽亭詩梅雪耿)
(黃昏)一樽兼百慮心賞竟悠然(謝靈運曰良辰美景賞心楽事四者難并)
和王東卿絶句四首
(東卿名震開封人宣和初爲大斈官紹興初知沅州移漕湖北而卒)
少年走馬洛陽城今作江邊瓶錫僧(傳灯錄温州玄斍師)
(詣曹谿振錫携瓶統師三匝)說與虎頭須畫我三更月裏影
崚嶒(老杜題玄武師屋壁詩何年顧虎頭滿壁畫流洲歐陽詢藝文類聚引世說云顧愷)
(之爲虎頭將軍然今世說不載又歷代名畫記云愷之小字虎頭未知孰是晉書本傳云尤善)
(丹青畫記云傳寫形勝莫不妙絶曾於瓦棺寺北殿畫維摩詰尤精沈休文鍾山詩崚繒起青嶂)
又
來日安榴花尚稀壓墻丹實巳垂垂(唐吳筠步虛詞絳樹)
(結丹实老杜和裴迪梅詩江邊一樹垂垂發)何時着我扁舟尾滿䄂
西風信所之(牧之送劉秀詩宋玉亭春弄䄂風鮮于子駿和蘇子由金山詩一棹)
(扁舟信所之)
又
只今當代功名手不數平生粥飯僧(五代史李愚傳愚仕)
(唐爲相時兵革方與天下多事而愚動欲依古時以其迋闊不用廢帝亦謂愚等无所事常目宰相)
(曰此粥飯僧耳以其飽食終日无所用心也老杜貽阮隱居詩人物世不數)獨立江風
吹短髮暮雲千里倚崚嶒(左傳昭三年子雅曰彼其髮短而心甚長)
又
平生不得吟詩力空使秋霜入鬢垂(劉禹錫郡齋書懷詩)
(謾讀圖書三十車年年爲郡老天涯一生不得文章力百口空爲飽煖家老杜登高詩艱難苦)
(恨繁霜鬢)大岳峯前滿尊月爲君聊復一中之(魏太祖問)
(徐邈曰頗復中聖人不對曰昔子反弊於谷陽御叔罰於飲滔臣嗜同二子不能自徵時復中之)
觀江漲
漲江臨眺足消憂倚杖江邊地欲浮(歸去來辝楽琴書以)
(消憂)疊浪併翻孤日去兩津横卷半天流(老杜宿江閣詩)
(孤月浪中翻)黿鼉雜怒争新穴鷗鷺驚飛失故洲(海賦)
(或屑没於黿鼉之穴)可爲一官妨快意眼中唯覺欠扁舟
(快意見十四卷入城詩漢貨殖傳廼乘扁舟孟注特舟也)
同左通老用陶潜還舊居韻
故園非無路今已不念歸(見八卷楽文卿北園詩)秋入漢
水白葉脫行人悲(悲秋見一卷秋懷詩李太白江上寄元大詩霜落江始寒)
(楓葉綠未脫行客悲清秋永路苦不逹)東西與南北欲往還覺非
(昌黎感春詩東西南北皆欲往千山隔兮萬山阻歸去來辝斍今是而昨非)勿云去
年事兵火偶脫遺可憐竛竮影殘歲聊相依(曹子)
(建詩表形影相弔)天涯一尊酒細酌君勿催持觴望江
山路永悲身衰(沈休文别范安城詩勿言一尊酒明日難重持歐文忠送吳殿)
(丞詩天涯今日一樽同老杜歸來詩細酌老江干陶淵明飲酒詩忽与一觴酒日夕相歡持)
百感醉中起清淚對君揮(別賦行子腸断百感悽惻白楽天別韋蘇)
(州詩万感醉中來揮淚見卷首王道済䧟虜詩)
同通老用淵明獨酌韻
紛紛吏民散遺我以兀然悄悄今夕意鳥影馳
隙間(張景陽雜詩人生瀛海内忽如鳥過目老杜貽柳少府詩餘生如過鳥過隙見二卷)
(八音歌)向來房州谷採藥危得仙(晉嵇康嘗採薬与王烈共入山)
(烈得石髓如飴餘半与疑爲石又於石室見素書遽呼康取不復見乃歎曰叔夜志趣非常而)
(輒不遇命也漢宣元六王傳東平王宇曰今暑熱縣官年少持服恐无處所我危得之孟注危)
(殆也顔注危者猶今之言險不得之矣唐李抱真好方士謂不死可致有孫季長者爲治丹且)
(曰服此當仙去餌丹二万丸不能食且死醫以彘肪榖&KR0238;下之疾少間季長曰危得仙何自棄)
(也益服三千九)忽駕太守車出處寧非天(東坡除夜詩出處非人謀)
(又寄晁美叔詩獨專山水楽付與寕非天)何妨暫閱世謀行要當先
(閱世見十三卷赴陳留詩)西齋一壷酒微雨新秋還蛛網閃
明晦葉聲餞歲年呼兒具紙筆錄我醉中言(老杜)
(舂陵行呼兒具紙筆隱几臨軻㨕東坡和陶飲酒詩呼兒具紙筆醉語輒錄之)
欲離均陽而雨不止書八句寄何子應
(子應名麒任太常少卿張天斍丞相外孫)
江城八月楓葉凋(唐崔信詩楓落吳江冷)城頭哦詩江動
摇(見十二卷絶塵亭詩)秋雨留人意戀戀(史記范睢謂須賈曰綈袍戀戀)
(有故人之意雨留人見十五卷西軒書事詩)水風泛樹聲蕭蕭(史記荆軻)
(歌風蕭蕭兮易水寒)綸巾老子無遠策(見七卷和叔去鄭詩沈約長歌行局)
(塗頓遠策)長作東西南北客(見十二卷月桂詩山谷和兄第九日詩晚作東)
(西南北人)不如何遜在揚州坐待梅花映粧額(老杜和裴)
(迪早梅詩東閣觀梅動詩㒷還如何遜在楊州梅粧見四卷墨梅詩先生此向蓋爲子應侍兒)
(發也按張巨山贈何子應侍兒絶句云何即當日在房州曾見梅花倚郡楼賦罷凌風人巳朽)
(後來白盡幾人頭張自注云先生有詩贈何兼及侍兒)
均陽舟中夜賦
遊子不能寐船頭語輕波(漢高曰道子悲故鄕李陵与蘇武書夜不)
(能寐)開䆫望兩津煙樹何其多情江涵萬象(涵万象見)
(十六卷詠月詩)夜半光蕩摩(老杜魏將軍歌翠蕤雲旓相蕩摩)客愁彌
世路(老杜卜居詩更有澄江消客愁王仲宣贈蔡子篤詩悠悠世路)秋氣入天
河(老杜天河詩秋至輙分明昌黎雨中聮句詩氣㴠秋天何)汝洛塵未銷幾
人不負戈(陸士衡從軍行夕息常負戈)長吟宇宙内激烈悲
蹉跎(蘇武詩長歌正激烈老杜寄高書記詩且得慰蹉跎)
舟次高舍書事
漲水東流滿眼黃泊舟高舍更情傷一川木葉
明秋序兩岸人家共夕陽亂後江山元歷歷世
間岐路極茫茫(淮山警策前路茫茫未知何往東坡次金山舊詩直將歸路指)
(茫茫)遥指長沙非謫去古今出處兩凄凉(先生自註唐人)
(多有此體蓋書生之便宜也按老杜白帝城楼詩嚴武憶老杜詩皆用此格漢賈誼謫爲長沙王大傳)
石城夜賦
初月光滿江断處知急流(古文苑齊梁詩和南海王秋胡妻詩曾楼)
(滿秋月)沉沉石城夜(老杜醉時歌清夜沉沉動春酌)漠漠西漢秋
(老杜秦州雜詩漠漠秋風低茅屋歌秋天漠漠向昏黑)爲客寐常晚臨風
意難收(東坡和子猷詩此心浩難收)三更拖樓底(晉王廙倚拖楼長嘨)
(神氣甚逸老杜遊何將軍山林詩翻疑拖楼底)身世入搔頭(老杜傷春詩白頭搔更短)
登岳陽樓(即岳州城西門據圖志經始於張燕公慶曆中滕宗諒守)
(岳始加增飾規制宏敞)
洞庭之東江水西簾旌不動夕陽遲登臨吳蜀
橫分地徙倚湖山欲暮時萬里來遊還望遠三
年多難更憑危白頭吊古風霜裏老木滄波無
恨悲(卷阿詩來游來歌檀弓子少國家多難)
又
天入平湖晴不風夕帆和鴈正浮空樓頭客子
杪秋後日落君山元氣中北望可堪回白首南
遊聊得看丹楓(老杜獨坐詩悲愁回白首又秋峽詩門巷落丹楓)翰林
物色分留少詩到巴陵還未工(老杜遊岳麓道林二寺見宋之)
(問所作故云宋公放逐曾題壁物色分留与老夫李太白有題此楼詩故先生用是事)
巴丘書事
三分書裏識巴丘臨老避胡初一遊(諸葛亮出師表今天)
(下三分臨老見十四卷夜步隄上詩)晚木聲酣洞庭野晴天影抱
岳陽樓四年風露侵遊子十月江湖吐亂洲未
必上流須魯肅腐儒空白九分頭(巴丘即岳州左傳昭十七)
(年司馬子魚曰我得上流何故不吉三國志劉備令關羽專有荆土孫權怒遣吕蒙取南三郡)
(使魯粛以萬人屯巴丘与羽相距蒙知羽居國上流其勢難久腐儒見十五卷董園詩老杜秋)
(雨嘆堂上書生空白頭)
晚步湖邊
客間無勝日世故可暫逃(老杜送李長史詩客間頭最白勝日見十)
(四卷買山薬詩世故見十四卷夜步詩)杖藜迎落照寒彩徧平皐
夕湖光景䴡晴&KR1295;聲音豪天長兼葭響水落城
堞高萬象各摇動(頭陁寺碑万象巳陳史李斯傳水摇動者万物作)慰
此老不遭(後漢馮衍傳喟然長歎自傷不遭)楚纍經行地處處
餘離騷(揚雄反騷因江河而進記兮欽弔楚之湘纍李注諸不以罪死日纍屈原赴湘)
(死故曰湘纍)幸無大夫責得伴諸子遨終然動懷抱
白髮風中搔(原嘗爲三閭大夫孟子我无言責)
再登岳陽樓感慨賦詩
岳陽壯觀天下傳樓隂背日堤綿綿(東京賦信天下之壯)
(觀盧子諒覧古詩天下无不傳)草木相連南服内江湖異態欄
干前(顔延年巴陵城楼詩衡巫奠南服上林賦八川分流相背而異態)乾坤萬
事集雙鬢臣子一謫今五年欲題文字弔古昔
風壯浪湧心茫然(晉書謝安與孫綽汎海風起浪湧諸人並權李大白行路)
(難拔劒四顧心茫然)
里翁行
里翁無人支緩急天雨墻壞百憂集(漢袁盎云云一旦有)
(緩急寧足侍乎韓非說難宋有冨人天雨墻壞其子曰不築必將有盗暮而果太亡其財老杜)
(有百憂集行)賣衣雇人築得墻不慮偷兒披戶入(王献)
(之夜卧齋中有偷兒入室献之曰青氈我家舊物可特置之)夜寒干陬不經過
偷兒若來知柰何(左傳襄廾五年陪臣干陬有淫者杜注干陬行夜也)君不見巴
丘古城如培塿魯肅當年萬人守(見巴丘詩)弟十九卷
