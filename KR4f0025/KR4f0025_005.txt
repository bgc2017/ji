曝書亭集卷第五
秀水朱彝尊錫鬯
古今詩(四)
重光赤奮若
元日對雪簡宋孝廉(實穎)
令節他鄕會春盤上客偏亂雲迷禹穴獨鶴語堯年坐下山
陰雪無愁射的玄明朝江口望定有孝廉船
上元南鎮逢蕭鍊師
夏后藏書日時巡到海陬周王經野地作鎮表揚州秩祀由
來重神功未易酬河山維十道封爵視諸侯碧瓦雲旗繞香
煙石鼎浮笙簫陳里社巫覡醉春秋勝序羣賢至先生靜者
流眞形圖五岳遐想結三洲絳縣年須數黃庭義可求終期
御風去長袖挹浮丘
伎席贈王二
松樓竹館映淸輝半醉重窺玉女扉我欲傳杯杯不放落花
如雪滿春衣
山陰雨霽同楊大(春華)游郊外飲朱廿二(士稚)墓下
簞醪河邊閒杖藜道逢酒伴相招攜醉向南鄰抱被宿際曉
不聽天雞啼醒來忽驚海日出披衣却步無東西殘流小草
水決決舍南舍北猶春泥揚雲不曉事要我登會稽香爐乍
見紫煙起石簣尚有陰雲低坐我石橋上影落橋下溪笑看
屐齒折未得凌丹梯敝車羸馬寒食下感念同游淚盈把新
鬼今從故鬼鄰百年誰是長年者我今持杯一勸君有酒且
對劉伶墳從教浣女溪頭曲幷入山陽笛裏聞
侯山讌集(山係晉孔愉所居)
侯山山上放龜臺百尺紅亭鏡裏開試向花源齊列坐何如
蘭渚遠浮杯巡檐浦樹迎人出卷幔洲禽拂席迴我欲臨風
歌一曲起行松月重徘徊
蘭亭行贈朱大(士曾)
右軍三十三修禊蘭亭中一書蘭亭序夭矯宛若天門龍我
今生年與之同秋蛇春蚓百不工朅來山陰道柳靑桃復紅
車如雞栖馬如狗空使林泉落吾手朝來蠟屐思入山雨急
風顚重回首吾宗䫇也書絶倫頻過論書仍論文臨池就我
一題扇世上俗學徒紛紛持觴勸君且傾倒晴日今年去年
少曲水東流不待人春風吹徧蘭亭草
梅市訪祁七明府(熊佳)留贈公子(誠孫)因憶亡友朱
廿二(士稚)
出郭試尋梅福市臨流不減仲長園白花結實垂垂綻紅藥
當階故故翻公子風流能愛客君家兄弟數開樽重憐舊日
同游少腸斷空山聽曉猨
山陰苦雨酬謝處士(孔淵)
坐見天公笑何時后土乾游人三月罷煙樹六陵攢苦雨同
張協佳書報謝安濠梁有高興春水更宜看
與朱二十九(驊元)約過楊大(春華)三江村居
獨樹原頭盡三江牐口深聞君理舟楫許我共招尋美醖千
花露生魚一寸鍼鼉峰如可望試作水仙吟
贈祁七(敷)
曹娥江上草初齊謝傅堂前日未西碧樹紅泉應有待春來
絲竹正堪攜
贈沈(華)
沈生好畫兼好詩昨朝和我春游詞臨風一曲歌未巳惱殺
城南輕薄兒城南游女明珠佩靑翰舟中時並載生也經營
意匠新纖纖貎出當風帶明眸皓腕倚芳叢修短穠纖思不
同飛燕忽教辭漢殿西施不見入吳宮尤長花鳥工没骨染
草縈沙細如髮蝴蝶麻姑五色裙蟠桃漢帝千年核新製齊
紈更可憐明朝催送下江船煩君畫作相思樹出入懷中敢
棄捐
彭山即事
誰家三婦艷新妝靜鎖葳𬎼春日長一出浣紗行石上飛來
無數紫鴛鴦
重經彭山
猶憶淸江舊板橋門前曲水細通潮垂楊不是傷心樹那得
長條更短條
南鎮春游詞
黃衫白帢染緇塵惆悵花時巳暮春緫向越王城下住扁舟
須負五湖人
同作(蕭山)毛奇齡
春船初發白蘋開十里横塘晚未回南鎮祠前北風起夏
王陵上雨飛來
酬毛十九(奇齡)兼寄張五(杉)
逝矣三春日蕭然百尺巖知君南浦上朝夕望征帆湖水蓴
絲熟櫻桃鳦鳥銜歸期今巳近好遣報張杉
偕曹侍郎(溶)施學使(閏章)徐秀才(緘)姜處士(廷梧)張
處士(杉)祁公子(理孫班孫)段橋玩月分韻得三字
漠漠孤雲合蒼蒼半嶺含江山攜謝朓風月助劉惔臥柳維
舟數驚烏繞樹三還同牛渚夜高詠信無慙
同王處士(猷定)施學使(閏章)陸處士(圻)汎舟西湖遇
雨
東風吹落日西下北高峰欲往南屛路中流聽梵鐘迴船沙
岸火驟雨石門松不覺碧雲暮凉煙生幾重
觀海行贈施學使(閏章)
吾生空好游五岳未登一玉女靑童笑向人問君婚嫁何時
畢朅來四月西湖邊興盡却返山陰船餘杭春酒亦不惡醉
來只向壚頭眠宛陵施夫子貽我觀海篇吴歈會吟不足聽
高張齊瑟絙朱絃我歌且謠未終曲風雨秦松振崖谷天雞
叫罷榑桑枝羣飛海水搖空綠東臨傑閣觀蓬萊瀛洲草暖
浮煙開丹田玉闕了可覩空中照曜金銀臺齊三士魯兩生
由來此地才華盛我欲從公問姓名更尋徐市尋仙去親向
蓬萊采藥行
曹侍郎席上送别顧工部(大申)還華亭鄒進士(祇謨)
還晉陵(二子將有入都之役)
古寺登高盡平湖向晚晴琴書方燕息車騎更逢迎置酒從
曹植同游倦馬卿壺觴無算爵絲竹漸飛聲近地多佳客中
筵忽送行蒼茫浮水國迢遞計王程顧愷名元重鄒陽賦莫
輕曳裾當日異畫壁一時傾皎月衣裳好微風羽扇淸潮迴
黃歇浦江入呂蒙城聞有南征士横行北府兵(時有兵警)河橋分
手處前路若爲情
西湖竹枝詞六首
西子湖平鏡面揩雷峰倒影象金釵雲鬟妝就石新婦香草
爲裙筍作鞵
山到㜑留城下平橋從慶忌塔前横郎家側近水仙廟可識
水仙王姓名
西曲誰家窈窕孃獨開小店松毛場何年偷得江陵樣織就
女兒黃竹箱
岳王祠外舞臺偏半在湖塘半在田怕值油車蘇小小勸郎
騎馬不如船
養魚莊說養魚肥放鶴亭看放鶴歸妾在鳳凰山下住生來
不見鳳凰飛
湖面蓴絲寸寸長爲郎情好作羹湯朝雲吹散峰頭雨日出
團團雞子黃
同作(秀水)朱彝鑒(千里)
段家橋邊湖日陰石新婦下湖水深自從蘇小西陵去松
柏青靑直到今
于忠肅公祠
昔在狼山下軍書犯近坰六師輕朔漠萬騎失雷霆土木塵
長滿龍蛇歲不寧豆田沙浩浩黍谷路冥冥濟世須元老長
材緫四溟從容持國計指顧悉兵形瑕呂安羣議劉琨表外
廷嗣王仍曆數高廟有神靈旣罷金繒款無煩白馬刑北轅
旋翠輦南内啓朱扃命巳甘刀鑊功眞溢鼎銘春秋隆代祀
俎豆肅維馨一自軺車至難期&KR1380;火停遺墟愁戰伐大樹日
飄零碧草空祠長黃鸝過客聽霜鐘沉曉月風牖繞明星卞
壼誰修墓巫陽數降庭讖還思雨帝碑欲墮江亭遠水澄湖
碧流雲暗壑靑千年華表鶴哀怨此重經
徐吏部(旭齡)招飲西湖迴舟即事
吳姬纖手抱雲和花下迴船燭下歌此夕緣流思並載愁人
無那月明多
施學使(閏章)招集湖舫
朝騎靑騘馬搖鞭似飛燕道逢尺一書要我出芳甸是時孟
夏初澹蕩南風遍天公忽大笑向下生雷電吾黨三五人類
古之狂狷脫我尋山屐登艫接高宴作使平頭奴行廚具豐
膳雙絲白玉缾勸飲嘉魴薦向暝更移舟浮嵐夜頻變平湖
靜無波皎如一疋練怳忽葑田中明滅金牛見左持鸚鵡杯右
把琉璃研一笑問主人何似宣城縣試畫敬亭雲貽予白團扇
由淨慈寺登南屏山絶頂晚憩壑菴精舍
南山色蒼翠宛若屏風張下視湖水深十里浮淸光是時溪
雨止霽色開秋陽吳娃蕩兩槳送客上方塘靜聽煙寺鐘忽
落翠微傍綠蘿挂絶壁紫葛懸層岡層岡何盤盤松林蔭巖
日公等皆好游我意雅相匹入洞窺乳泉登崖采蜂蜜失道
蒼耳中蒙茸久方出出谷齊下山遂叩中林關山僧顧我笑
拍手磐石間簷前桂樹白鏡裏荷花殷攀荷坐更遲拂石影
相並愛此精舍閒留連日將暝日暝未足愁浮雲蔽崇丘雷
聲驚客聽急櫂迴孤舟
吴山望浙江
一峰高出萬松寒磴道虛疑十八盤近海魚龍吹宿霧中天
日月轉浮瀾風帆岸壓明珠舶仙樹花濃白石壇舊是錦衣
行樂地江山眞作霸圖看
湖上贈蘭陵陳生
西泠橋下水淸擬惠山流笑問蘭陵客能來釀酒不
寒夜集燈公房聽韓七山人(畕)彈琴兼送屈五還羅
浮
韓生燕市來夜向招提宿本是悲歌擊筑人援琴爲鼓淸商
曲安絃操縵夜三更良久徘徊不出聲坐使閒心遠方聞逸
響生商風泠泠七絃遍天馬空山忽不見石上爭流三峽泉
平沙亂落瀟湘鴈聞道清商固最悲不如清角更淒其一彈
試奏思歸引再轉重愁雙燕離此時晨鐘猶未撞月露霜華
滿深巷四座無言歎息頻篝燈欲滅風升降羅浮道士思幡
然忽憶朱明舊洞天種得梅花几幾樹泥成丹竈巳千年雲
山告歸從此始四百三十二峰裏入海能馴海客鷗攜琴便
駕琴高鯉
夜過曹侍郎(溶)倦圃二首
水泛鴟夷宅沙沉檇李亭昏鐘藏古寺修竹亂明星轉信披
衣慣仍看上馬醒山翁餘興在舉手笑重經
初筵月已上半醉榻頻移罷奏飛龍引長謠猛虎詞(時以虎齧城樂府見)
(示)朱絃清廟瑟若木鄧林枝正喜羊何在明當共和之(時周子篔李子)
(兆潢適在郡)
玄黓攝提格
眞如寺塔重建
舊湧仁王塔今開帝釋宮蜂臺重攬勝龍藏古稱雄歷歷時
堪紀高高望未窮地猶丞相宅石是上軍功戰火臨城日飛
塵浩劫中魚羊乘乙酉象馬失西東匠訝胡寬巧圖看郭恕
工(宣和畫譜郭忠恕有雪山佛刹圖)經營還故蹟髣髴像新豐點墨遺千界梯
雲上半空燈前招怖鴿舄下數歸鴻不有危標建安知寶境
崇火珠將月滿金冶與天通盤峻宜承露幡吹定繞風留題
存片碣高詠後羣公白髮愁韋誕炎飇靜祝融伽藍如可記
應比洛陽同
采蓴
湖水清無底蓴絲滑可憐相要三五客采采莫迴船坐恐葑
田合生憎荇帶牽祗應櫻筍配羶膩豈容前
同作周篔
細蔓垂垂弱輕舟箇箇添參差方未巳采摘定無嫌入饌
銀絲滑行廚翠釜黏爲憐滋味别更下水晶鹽
又朱彝鑒
四月湖流闊三潭塔影低最嫌絲滑膩易脫掌東西遠水
旋教濯歸舟亦可攜(家兄貯以瓦盆攜歸長水)當筵嗤小陸羊酪詎堪齊
又(秀水)鍾淵映(廣漢)
絲蓴先夏摘何苦待秋風入掌螆蛦溜緣流藻荇同魚苗
盛水滑雉尾落盤空一笑辭傖父何勞蒜果筒
湖上逢楊二給事(雍建)
零雨三年别晨風萬里遥川涂思往日舟楫復今朝碧草湖
邊寺靑騘渡口橋東山有絲竹知爾定相邀
同楊二給事飲徐給事(惺)舟中二首(集唐)
仙侶同舟晚更移嬌歌急管雜靑絲相逢苦覺人情好百罰
深杯亦不辭
風吹洲渚錦帆開絲管啁啾空翠來此曲祗應天上有須成
一醉習池迴
夏日西湖同曹學士(爾堪)余山人(懷)汎舟待曹侍郎
(溶)不至有感舊游愴然於懷作詩二首
翠壑南屛下微風細草薰山雷焚斷塔沙柳拂晴雲白舫朝
朝度清歌處處聞芙蓉如可采相約望夫君
回首憐生事驚心念物華同攜今日酒忽對去年花驟雨翻
靑蓋圓珠溜白沙坐看雲色暝餘濕到山家
送曾司理(王孫)之官漢中
韓信臺前冷戰雲漢王城北罷懸軍三秦父老還相語國士
無雙屬使君
西陵感舊
鄴下劉文學陳留蔡議郎後身那再託同調轉堪傷白首憐
金谷靑山棄北邙思歸應有夢未許訴巫陽
九日
九日烏程縣天寒菊自花遠山初過鴈淺渚舊平沙歎逝黃
壚隔登高白帢斜重憐故鄕侶載酒問誰家
糲山橋觀漲
重陽連夜雨初日汎層波不上濠梁望安知秋水多淹留攀
橘柚想像駕黿鼉北渚漫愁思佳期奈别何
題峴山窪樽亭
醉殺烏程酒天寒不放船從教騎馬去日日峴山眠
吳興客夜
東武亭邊樹栖烏夜半啼江淸楓葉下天闊鴈行齊不寐仍
杯酒勞生此杖藜誰家采蔆調髣髴度前溪
由碧浪湖汎舟至仁王寺飯句公房
我愛仁王寺來從碧浪湖到門千樹合登閣一峰孤仙梵迷
高下香雲忽有無坐愁風雨至還與飯秋菰
白雀寺
竹徑何年寺松門百丈巖野雲平石磴江日冷楓杉水落靑
蓮湧花飛白雀銜五湖看在望生計有蒲帆
對酒酬周(篔)兄弟
去作西陵别來從下若還慇懃杯酒在試說道場山
送曹侍郎備兵大同二首
司農論議朝端重副相聲名輦下聞豈意尚煩西顧策翻教
暫領朔方軍河邊遠道人千里天外鄕書鴈幾羣到日關城
春色早李陵臺畔柳紛紛
關榆蕭瑟二庭空堠火平安九塞通往日連師驚朔漠只今
市馬互西東黃河天上三城戍畫角霜前萬里風知有馮唐
論將帥不令魏尚久雲中
將之永嘉曹侍郎餞予江上吳客韋二丈爲彈長亭
之曲并吹笛送行歌以贈韋即送其出塞
韋郎舊隸羽林籍曾向營門教吹笛不聽吳中白雪音定呼
鄴下黃䰅客平原相見轉相親置酒誇君坐上賓下若尊罍
朝未罄東山絲竹夜還陳閒來坐我花閒奏玉洞飛泉嚮巖
溜古調多傳關馬詞新聲似出康王授問我東行到海壖日
斜江上慘離筵還將北鴈南飛曲催送錢塘楚客船船人攂
鼓津頭泊紅葉千山冨春郭忽作邊秋出塞聲江楓岸柳紛
紛落哀絃促管不堪聽賓御聞之亦涕零挂席遠移嚴子瀨
看山直上謝公亭聞君欲問雲中戍雪消飲馬長城去廣武
營邊折柳時黃瓜阜上題書處司農舊是出羣才此日征西
幕府開試向尊前歌一曲梅花飛徧李陵臺
舟行酬王明府(世顯)
君從漢陽來飲我宜城酒酒盡沙頭津吏迎乘潮直泝錢塘
口憶别西陵各惘然東山零雨巳三年一朝遠作瀛壖吏千
里重浮夏口船君家兄弟文章在(謂孝廉士乾)夙昔聲名遍湖海
此去題詩孤嶼亭白雲靑草遥相待我欲看山到永嘉不辭
蠟屐向天涯謝公正有同舟興相與揚帆采石華
七里瀨經嚴子陵釣臺作(宋謝參軍翶有西臺痛哭記)
七里嚴陵瀨平生眺覽初江山誰痛哭天地此扶輿竹暗翻
朱鳥灘淸數白魚扁舟如可就吾亦釣臺居
蘭溪道中懷遠
近郭開門一水居别來消息近何如銀絲細鱠蘭江鯉不見
佳人錦字書
雙溪
小店雙溪口官橋百尺長登盤魚赤尾入市棗靑筐菽乳成
絲細薑牙配豉良不知前路去何處石爲羊
金華道上夢遊天台歌
吾聞天台山高一萬八千丈石梁遠挂藤蘿上飛流直下天
際來散作哀湍衆山響燭龍銜日海風飄猶是天雞夜半潮
積雨自懸華頂月明霞長建赤城標我向金華問客程蘭谿
谿水百尺淸金光瑶草不可拾夢中忽遇皇初平手攜綠玉
杖引我天台行天台山深斷行路亂石如羊紛可數忽作哀
猨四面啼靑林綠篠那相顧我欲吹簫駕孔鸞璿臺十二碧
雲端入林未愁苔徑滑到面但覺松風寒松門之西轉淸曠
桂樹蒼蒼石壇上雲鬟玉洞展雙扉二女明妝儼相向粲然
啓玉齒對客前致詞昨朝東風來吹我芳樹枝山桃花紅亦
巳落問君采藥來何遲曲房置酒張高宴芝草胡麻迭相勸
不記仙源路易迷樽前只道長相見覺來霜月滿城樓怳忽
天台自昔遊仍憐獨客東南去不似雙溪西北流
黃龍寺
黃龍隘口黃龍寺法鼓空林十里聞故老尚談元緫管成功
實倚耿將軍蕭條象馬金輪地寂寞山河鐵劵文古往今來
意無限仙壇瑶草幾斜曛
蔣廣文(薰)留飲縉雲學舍爲談仙都之勝
軒后丹砂就乘龍上紫清不知滄海畔亦有鼎湖名故人家
住梅溪上渡口扁舟日來往一别柴門巳二年看山忽作仙
都長要予松下飯胡麻言自仙都道士家時有仙童來海市
或看玉女載河車一朝風雨靑天注馬跡龍&KR1730;不知處蓮花
一片天上來從風飄落東陽去東陽游女弄潺湲素舸緣流
濯足還笑拾飛花看不足當歌明月出雲間廣文先生居四
壁靑山無數堂階側采藥曾迷阮客蹤窪樽舊是陽冰宅君
去仙都訪道書金龍玉簡定何如他時儻入神仙窟攜手同
騎白鯉魚
縉雲雜詩十首
吏隱山
隱吏昔山棲留題有眞跡將尋好奇人結茅看靑壁
窪樽石
不用青荷葉何須白玉杯窪樽山上石醉客有千迴
忘歸臺
連山積翠深白石空林廣落景不逢人長歌自來往
羅鷗灘
灘上羣鷗鳥還應日日來來時看野老百過莫相猜
天際樓(蔣廣文薰讀書處)
高樓上浮雲故人曾此住何處問歸舟惟見雲中樹
西巖
朝聞谷口猨暝宿崖上月夜久天風吹西巖桂花發
惡谿
惡谿無行舟高下惟亂石谿中玳瑁魚可以薦嘉客
仙巖寺
咫尺仙巖寺雲峰望轉親夕陽鐘磬發猶有未歸人
積翠亭
孤亭雲木暝衆壑哀猨嘯空翠濕衣裳夕陽忽來照
桂山
蒼蒼桂之樹樹下幽人語山中正可留惆悵王孫去
繇丹楓驛曉行大雪度靑雲嶺桃花隘諸山暮投麗
水舟中三首
曉發丹楓驛微茫出遠郊月斜吹積雪風急燒黃茅斷嶺羊
腸折寒沙虎跡交軍麾猶未靖何處得安巢
隘口屯師日功臣汗馬勞(耿再成破石末宜孫於此)空山無赤幟廢壘但黃
蒿亂插緐花盡千盤細路高繇來設險地未必盡神皐
峻嶺行還出愁人跡轉孤飢寒催暮日風雪遍窮途土銼須
同燎金刀可剰沽莫辭舟楫小今夜宿江湖
石門懷古寄諸大(九鼎)
石門山中瀑布水奔流直下靑雲裏晴日遥看細雨飄中林
近見微風起謝公當日此山悽晞髮陽阿路不迷巳遣連巖
移密竹還營高館對迴谿昔賢勝跡今游眺佳處猶能領其
要我亦沉冥山水人振衣便可稱同調芳塵瑶席巳無存惟
見苕嶤雙石門不攜江海同車客何處相期知者論
謁劉文成公祠
草昧經綸日英雄戰鬭年眞人淮泗起王氣斗牛躔命世生
良弼卑棲役大賢一官齊簿尉千里正戈鋋記室依袁紹飛
書謝魯連神鷹思飽掣威鳳必高鶱漢祖除秦法周王卜
渭畋廟堂才不易束帛禮宜先遂有君臣契能令帷幄專南
征頻克敵北伐旋摧堅王會收三統軍謀出萬全河山分帶
礪冠蓋儼神仙未辟留侯穀長辭范蠡船麒麟當日畫竹帛
後時編一自丘陵改重愁歲月遷隆中猶故宅緜上少封田
舊俗還祠廟清歌入管絃黃金遺像蝕鐵券幾人傳古瓦鼯
鼪落荒庭檜柏圓蛛絲虚寢罥鳥跡斷碑眠想像陰符策沉
吟寶劒篇前賢餘事業後死尚迍邅去去辭枌梓栖栖到海
壖空林多雨雪哀角滿山川玉帳無遺術蒼生久倒懸憑留
一黃石相待穀城邊
永嘉對月懷家孝廉(一是)四首
娟娟東城月濯濯中園露修堞乍升輝廣墀巳流素感物成
憂端翹思念情故心賞竟莫同歗歌有遐慕
昔我濟江時别子澄湖陰申以款曲言謂可超重深軒車來
何晚離緒故難任不因道路修惠以瑶華音
瑶華尚阻修何以展嘉覿甌越非殊鄕方舟冀來適新蒲紛
紫茸春草齊碧色徒令芳醑陳庶幾煩慮釋
芳醑無長筵煩慮何由捐我思一何篤有若明膏煎兼山義
有託涉川道未愆安得飛鴻翼報子池上篇
永嘉除日述懷
不作牽裾别飄然到海隅謀生眞鹵莽中歲益艱虞鄕里輕
孫楚衣冠厭魯儒微名翻詆挫暇日少歡愉處賤無奇策因
人遠禍樞同舟邀楚客(王眀府世顯)聽曲賞巴歈岸轉羣峰出潮
迴衆壑趨江聲漁浦靜樹色釣臺殊祠宇浮空翠松林儼畫
圖羈懷方浩蕩前路巳崎嶇草宿侵寒兔林栖逐夜烏微茫
辭建德縹緲望仙都水訝溪流惡山將棧道紆僕夫行木末
風雪灑天衢老鶴侵晨語窮猨入暮呼轉思臨嵲屼誰分久
泥塗柔櫓輕帆下靑田麗水區哀禽爭叫嘯孤嶼忽須臾洵
美東甌地由來謝客娛詩篇留汗漫旅食慰飢劬強禁樽中
酒難憑肘後符朋簪方克萃禮法未應拘生意窺籠鳥流年
過隙駒笑看風土别驚見物華徂紅綻官梅萼靑分櫪馬芻
深杯期夜酌細菜出春廚坐久親孤燭更深判百觚遠書勞
日夜歸夢越江湖正憶高堂在知攜兩弟俱屢空無長物相
視必長吁菽水承顔好辛盤令節須艱難存病婦燈火索鄰
逋書籍愁捻賣衣裳定有無女長工翦綵男大學投壺倚著
憂他日沉吟媿壯夫虞翻仍去越張翰未歸吴詎有追風驃
恒隨汎渚鳬達生兼止託齊物任榮枯述作安時論鶯花盡
友于莫將鄕國淚頻灑阮公途
大牆上蒿行
高秋何多悲風草木黃落盡依于土壤我悲夫轉蓬從風高
下亦復南北西東人生在六合間渺若蜉蝣之羽促迫日暮
寧保厥躬何不恣君中心所欲右挾矢左抨弓追脫兔落輕
鴻胹熊蹯炙鹿茸開我中堂坐我友朋援琴倚瑟鼓鼓考鐘
胡爲自苦乃爾十囊五囊之錢千倉万箱之粟細而鹽豉蒜
果量籌握算戚戚思慮終成老翁上有蒼蒼者天下有薄薄
之地日往月來寒往暑來人生安得久長視不如坐堅車張
高蓋貴且快意乘我廏馬出入翶翔黃金爲絡靑絲爲韁魯
之乘駽周之訾黃燕之駃騠唐成驌驦雖自謂神且駿曾不
如臣馬良呼韓娥進趙倡歌陽阿引淸商暢飛暢舞二八成
行輕軀宛轉長袖低昂目迎心蕩躡屣鳴璫晉之南威楚之
陽文吳之夷光稱名前代亦自謂美而豔夫何可方歲月疾
如馳爲歡能幾時升沉分定窮達天爲獲我所求亦復何思
古來達者飲不辭豐刑酒誥徒箴規劉伶畢卓眞吾師但當
一月二十九日醉忍使一年三百五日成齊期
襄陽曲
襄陽近大隄君當愼行旅笑客襄陽兒憐錢大隄女
曝書亭集卷第五
