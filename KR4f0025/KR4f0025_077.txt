曝書亭集卷第七十七
秀水朱彛尊錫鬯
墓誌銘(四)
朝議大夫戸科給事中降補國子監學正趙君墓誌
銘
君諱吉士字天羽一字恒夫姓趙氏世居徽州之休寧仕爲
光禄寺丞諱廷賢者君曾祖考也贈昭武將軍諱完璧者祖
考也封文林郎進階奉直大夫贈朝議大夫諱時腴者考也
妣汪氏累封恭人贈淑人君入籍杭州補府學生順治八年
舉浙江鄕貢進士康熙七年謁選知太原交城縣事縣居萬
山中巖磴參錯孔河出塔莎谷東南流會于汾故水曰交水
山曰交山縣曰交城地近屈産畜馬絶有力又饒灌木歲取
其材以爲利君至日民間牧馬有禁上官廢南堡村木厰許
沿河市賣由是利爲文水商民所奪交人重困往往去爲盜
依山負固散則民聚則宼勢方張旁掠淸源汾陽邢臺三縣
君思翦除之首閱武于郭南令下士卒進退有序捐万錢犒
焉還語賓從曰民可用也會年饑君錄餓者七十人完廨舍
垣牆使家人與處詢羣盜出沒所在多得其實爰申明乘墉
保甲團練之法君乃言曰凶歲良民易迫爲盜吾當撫之遂
詣河北都行荒政諭山農毋爲盜所脅日暮留宿陶穴詰朝
相度蹊徑通塞村砦近遠知最險者三坐崖東西兩葫蘆川
繞其下塞葫蘆口則官軍不得進保三坐崖則官軍不克登
君默識之而還十年十月朔緫督檄縣進勦君行令山麓葺
靜安堡期以月幾望官兵進屯先七日置酒城隅却月湖張
樂于舫許老穉夾岸縱觀越宿復要崑山顧炎武華亭陸慶
臻上海蔡湘翦燭賦詩密誡司夜者促更籌于子刻打五鼓
君起送客出郭則守備姚順等巳先受約統步騎兵四百集
南關外矣疾行四十里饗士卒于水泉灘别爲三隊並進入
兩葫蘆川據三坐崖賊鳥獸散散復合且戰且奔官軍分搜
巢窟先後獲魁渠二十二人餘或降或自剄君別淑慝召山
農終始不作賊者三十七家賚以羊酒其素不當夫徭者千
四百三十家編其籍入都啚入山旬有六日交山之宼悉平
君治交五載餘修圖經新横舍立倉厫定軍營折疑獄罰贖
鍰使種柳鑿山通龍門渠漑田十万四千頃又力請上官復
南堡村木厰秣善馬于驛士飽馬肥用降賊攻賊故能成功
巡撫上其狀徵入爲戸部山西司主事居母憂還籍服除補
戶部河南司主事載丁父憂起復補戶部四川司主事十四年
覃恩由文林郎進奉直大夫二十年奉使徵揚州關鈔君寬
以惠商負販乘舴艋出入者曁免譏察輸梲者俾自封投櫝
中胥吏苛斂之獘盡革復命監督通州中南倉旋入會典
館奉勅排纂鹽漕二書二十三年誥授朝議大夫明年戶
部尚書科爾坤上言賦役徵解條目太煩請更造簡明全書
天子允其請開局山西司君充纂修官時緫裁光禄寺卿龔
佳育持議謂州縣催科歲發由單分壤地之則使民知輸納
之數法至善也惟因畿輔撥補地畝歲有更易而江浙稅課
起運存留條目繁瑣近例有司必合計州縣之田刊入由單
尾數稍有不符動行駮改名爲易知在百姓實難知請米數
止升合勺銀數止分厘毫自秒撮絲忽以下悉刪除之而升
秒爲合升絲爲毫斯勘算易明賦額仍無虧損乃更定由單
式式未定而佳育卒計部在官人胥動浮言以畸零數不可
除古未有議刪去者朝士多惑其說於是給事中楊周憲特
疏請勿更
天子下公卿議君作論一篇援唐元稹當州所上狀中云斛
止于合錢成于文在百姓納數元無所加于官司簿書永絶
姦詐是則昔人巳昌言之且米有圭粟粒黍銀有微塵纖沙
入之權量莫辨其形鏤諸棃棗徒繁其目況會計凡析一爲
三者悉數之不能終窮佳育議是事雖不果行盈庭莫能難
也又眀年
天子需爭臣試三十三人于保和殿擢君戸科給事中君
上言會典與紅本相表裏故事内外章奏付内閣典籍廳儲
藏歲久無隙地因貯科房往往散佚又各部司簿錄有苐載
國書未譯漢文者除二十五年前巳經纂輯外宜滿漢對譯
彙送内閣以爲異日續修地
天子允行旣而銜命勘河還臺班有與君忤者劾君父子
各占籍以仕吏議落職久之補國子監學正君好學善與人
交夙有知人之鑒分校山西鄕闈拔馮給事雲驌又賞識錢
府尹晉錫汪編修灝于未遇時每當賦詩酬和衮衮不休叠
一韻至万首所居寄園考定爲月張園故址濬池累石分布
亭館種花木海内名士入都恒留連不忍去君脫略禮數過
者不知何者是客也所著書有續表忠紀寄園寄所寄錄音
韻正譌徽州府交城縣志詩稾尤多俱鏤版行世若交山平
宼本末則其友吳興夏駰紀其事爲一書君年七十有九終
于京師卒之歲康熙四十五年二月朏也娶汪氏誥封恭
人子三人道敳貢生候選儒學教諭景從山東布政司參議
分守濟寧道景行康熙丁卯舉人内閣辦事中書舍人女一
人嫁國子監生戴嘉猷孫男一十二人繼掄歲貢生繼抃康
熙己卯舉人畢元附學生抗繼撰國子監生餘幼未注士籍
女九人曾孫四人君之歸喪也景從先卒景行卜地于某原
葬有期矣來請銘嗚呼君才傑也宰百里之邑積年未靖之
宼犯虎狼之穴剗除之其智勇有不可及者而又詳于政典
使久居諫垣言天下事誾誾惻惻何必不如古人乃以微罪
去位一官左謫徒令仰屋梁著書以老不亦可惜也夫且徽
州士族多流寓四方寄籍取科第即如先儒朱子本婺源人
而紹興十八年同年小錄注籍建州建陽縣羣玉鄕三桂里
彼夫城陽炅横四子炅守墳墓昋居徐州桂居幽州炔居華
陽前史不以爲非由是推之君之父子似乎可逭吏議也巳
銘曰
宰山城枹鼓鳴探赤丸吏不驚去劇賊枹鼓息陟考堂譽超
特入諫垣進讜言嗟青蠅止于樊官雖左賓滿坐人裸裎焉
凂我酒百船詩万篇留述作通都傳伊人逝孰譚藝音徽亡
哀輓繼筮兆基作銘詩訂君實無諛辭
鄕貢進士魏君墓誌銘
君諱坤字禹平别字水村世居嘉興之魏塘今之嘉善縣也
曾祖考某祖考某考某雖不仕鄕黨稱善人從祖吏科都給
事中大中忤奄寺受蒙蔽刑死詔獄世父學洢以哀毁卒苫
次故言忠孝門者首魏氏君十齡草今文弱冠兼攻古文詩
詞家有田二十畝不足供饘粥父喪除游京師入太學京師
貴人延君授經教其子旣而客中吳與嘉定陸徵君元輔海
寧陸處士嘉淑訂忘年之款詩詞日益工尋就試橋門撰石
鼓賦國子師交賞擊以爲絶倫也屢試有司不利乃託迹賓
幕東游歷下謁孔林南入楚粤西浮彭蠡淹豫章年五十有
四始舉鄕貢進士兩與計吏偕赴禮部仍下第歲乙酉復書
驢劵北上以歲除前一日抵真定之南關寒甚擁爐捉酒乍
飲三爵聞一嗽而君逝矣太守寶應劉君中柱君之故人也
哭君于簀下質明視其斂含載以輀車歸其喪于是君之子
錫琦錫璉將葬君于遷善鄕之東蚤圩凶服來請銘嗚呼君
之學叩之而不窮其修辭動中事會所填樂章被歌管悉合
于律宜其有浙西才士之目舉于鄕謂晩且逹矣乃反速之
死于道路天乎人乎若其持已正臨財廉非其道一介不以
入懷非其人近乎膩而不汚可謂有君子之守也己君生于
某年月日卒于某年月日享年六十先娶陳氏繼娶王氏有
子二人孫男四人女二人所著有倚晴閣詩鈔秦淮雜咏歷山
唱酬集粤游記程詩水村琴趣多行于世銘曰
魂兮歸來北方不可以久留些反葬于鄕樂哉斯丘些將詩
可傳抑又何求些
歲貢生程君墓誌銘
歙縣程君諱浚字葛人一字肅菴通經史百家之言寄籍杭
州補仁和縣學官弟子屢試不利以歲貢入國子監居歙之
岑山山形鐡峻特立新安江中爲一鄕屏幛君董工治樓榭
繚以垣牆守望相助草竊莫敢窺又新宗祠以睦婣合族姓
通其有無少出嗣世父晨餐夕膳事二人盡歡且眷戀所生
終身孺慕親亡以兩房考妣合葬于一塋築丙舍墓旁歲時
膢臘禮拜上食如生存榜曰侍初堂友愛昆弟無間言交友
重然諾不因燥濕輕重能爲人釋紛嘗陳亭戸疾苦于
至尊前顔色不少懾里居逢宼警率鄕勇防禦宼退官軍牧
馬于郊村民供芻茭不繼君言于主帥旋師客安吉茶陵兵
變有司苦無備君從容代爲區畫上官允其議城得全君歸
理家務然不廢學兩淮都運司志自徐鵬舉朱廷立後續者
無人君分門編輯頗挈其要暇輒治方藥療有疾者所活甚
多以是閭閻無貴賤咸稱君善人君以明崇禎十一年十一月
日生卒于康熙四十三年十月日享年六十有七曾祖某祖
某考某本生考其均不仕娶吳氏子四人長喈中康熙己丑
進士次啓次哲俱候選州同知次鳴國子監生女一人嫁國
子監生汪琮孫男八人女六人君旣卒歙諸生百二十有七
人合辭請以君入鄕賢祠下上之論交孚乃設栗主送入祠
將葬君之季子鳴請予銘其墓銘曰
不以爲人後而孝衰于親不以身不仕而善諉諸人庸言訷
訷庸德循循祀瞽宗兮黌序卜吉壤子桑津若稽古昔庶追
蹤于叔度元考之倫也乎
嘉定張君墓誌銘
嘉定張雲章旣合葬考妣于先世之兆率諸弟乞秀水朱彝
尊銘其藏雲章才士也以貧游京師適貴人館願得生稱弟
子不應歸謁節使思強其在門終不應也以是屢試有司不
利歸愈貧然其守己益嚴義利之辨動以古人爲師自事親
而外孝養祖考妣盡子職蓋張氏世以孝友聞由來遠矣志
之曰君諱履素字子旦一字雯來七齡喪母父禔授以四子
書通一經工楷書弱冠補縣學生奉繼母如母友愛諸弟田
産僮僕恒推與之娶李孺人武英殿中書舍人允新之女嫻
壼行君喜得内助晨羞夕膳克承二人歡魚菽之祭歲時以
禮舍人嘗以珠二索計百顆遺君大者重一銖君初不審視
孺人亦不以耀首也會君坐奏銷逋賦尾數未輸除名悒鬱
不自得年四十四病卒孺人教諸子力學躬治紡車脩祀事
逾謹曰祭大事吾冡婦也其可忽諸賓客至必供雞黍舍人
珠旣封完屢空閫以内無交謫語雲章生時孺人夢大星墜
于懷占者曰後必顯久而名不登仕籍孺人安之曰命也君
沒後孺人力持門戸四十餘年以康熙四十六年月日終孺
人有子五雲章雲蔚國子監生雲從雲掦縣學生雲縉業儒
女子一贈孺人壻内閣中書舍人朱文龍孫男一十六人女
八人曾孫女三人銘曰
凡民喪度丘隧墓大夫正其位張南渡徙姑胥稱万戸江橋
居依仁鄕横港里祖居中昭考妣卜習吉筮協從銘貞石埋
桑東
歲貢生潘君墓誌銘
鄕貢進士烏程潘麟舍舟謁予蹲賓橋畔請銘厥考之墓問
其門世居縣之匯沮里高祖可賢奉政大夫知合州事與兄
太子少保工部尚書季馴同舉于鄕者也曾祖某祖某考某
均不仕問其出處少補學官弟子晚充歲貢生職當授儒學
訓導未銓問其年生崇禎七年月日卒于康熙四十三年月
日問其撰述何書則有易解春秋傳考家禮小學外篇天文
星野辨方輿曆法錢法鹽法備荒法諸書律呂志河渠考花
月田家曆東齋隨筆又以儀禮經傳通解經朱子草創未成
足本思取先後鄭氏孔氏賈氏王氏衞氏敖氏諸家會粹爲五
禮條目繁重一手未果論定也富哉立言矣乎今士習日下由
山長旣廢司教者罕得其人栗果少年目不識九千字擁皐
比秉木鐸師嚴道尊之謂何惜也君之學術經六藝緯三才
未沾一命以樂育多士天實爲之嗚呼悲夫君之學一主乎
敬行事必告祠墓與朋友交長筵廣席衆或讙呶侍者見其
以手畫膝作敬字人或負已無愠容施于人無德色言必踐
善必躬行嘗論學于家其子問朱陸異同優劣君曰學者宜
收拾身心慎勿道聽塗說業日修得失自見先儒優劣辨之
不差毫釐與我何涉邪其于門弟子請業亦未嘗高談性命
也君年十二開剃令下髮落輒以尺紙裹之齒牙爪甲謹藏
之笥沒入周身之具生平敦睦同氣善難悉書蓋潛德勿耀
幽宅不可無銘者已銘曰
君之居在苕霅字東暘諱開甲讀父書通六經曲臺禮尤研
精不矜名不嗜利孝于親友昆弟廣述作何紛綸去者疵歸
乎醇銘君藏列其目俾名山得著錄君四子長曰麟叔也夭
仲季存君善人宜有後勒吾文表耆舊
徐州蕭縣儒學訓導樂君墓誌銘
維揚有嶔奇磊落之士樂君諱又令字允諧一字介冰少能
文學使者試童子拔置府學名第一其爲人孝弟廣交友輕
貨財闢蒩圃京江中焦山障其下芰荷葭菼浦樹圍之數重
有橘獨立結實靑黃足當洞庭百頭暇招番禺屈大均賦詩
宛平韓畕援琴鼓羽化之曲陶然樂其志也旣而海䑸深入
戰後廢爲牧馬之場乃移居江都郭東八十里築洗心亭雜
樹花柳比于故園風景略似乃講神仙服食之法成都費密
爲作記君嘗一至京師以歲貢生入國子監選人按籍除君
徐州蕭縣儒學訓導而君堅不赴也居家遂潔白之養父喪
廬墓三年因徧覽靑紫囊書兆基考宅家祭立宗子主之通
族墳墓咸爲修治戚懿貧不能昏喪者必資以私錢胷無水
旱燥濕鄉鄰鬭者以片言釋其爭蓋君之爲善不倦如此君
以明崇禎十年月日生康熙四十五年月日卒享年七十配
杜孺人子十人男四人長經内閣中書舍人先君卒次緯江
都縣學生次統候選儒學教諭次大維揚州府學生女六人
一適江都縣學生蔣旼一適揚州府學生陳琴一適國子監
生高鼎蔚一適候選儒學訓導湯有娀一適江都杜德馨一
適歲貢生郭元銳孫男十一人長宫聲揚州府學生承重服
三年喪者也女九人曾孫男二人君晚自号悟賓道人擇地
于攝山戴家庫題曰悟賓歸宿處戊子正月旣望井椁葬焉
銘曰
舍儒官師老氏吁嗟樂君葬于此
文學鄭君壙誌銘
君諱玥字原道更字隨始姓鄭氏世居嘉興縣梅會里里故
無巨室數門才者曰西毛東鄭鄭氏有鄕貢進士知興國縣
事諱士奇者君之世父也曾祖某祖某父某三世均不求仕
君少治春秋旣而嫉胡安國傳義之非投牒更治詩家無田
産授生徒自給所居破屋三間垣牆不蔽井闌竈觚紡甎畢
聚一室客至呼主人䦱門而與之語率以爲常每文會賦詩
君堅坐不作間擬樂府音節出入漢晉間一及諸經疑義講
說紛綸闡前賢所未發以是問業者漸多束脩之入積累十
金或勸君營什一之利君乃卑里人禇巳浮舟于泖販吉貝
花中塗爲盜所刦已還語君異日必償君曰盜劫子吾責子
償是吾亦盜也子勿復言鄰有曹甲貸君白金二鎰賣藥于
肆以甘旨養其親終歲子母不納或諷君收其藥肆君曰甲
藉是養其親匪利我財共子職也封其肆是奪之食傷孝子
之心吾弗爲也由是人皆目君長者貴人延君訓其子推大
宅舍之居數月語人曰蓽門圭竇吾素安之此非吾寢處地
竟辭歸久之家益貧冬無衣脚或不韤然終不以告人年七
十有五以疾終娶崔氏先卒子三人孫五人貧不克葬族人
謀率私錢瘞君乃書君言行納諸壙系之銘曰
子非墨氏之徒而葬之薄也猶勝倮而委諸壑也嗚呼斯命
矣夫
曝書亭集卷第七十七
