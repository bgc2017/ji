曝書亭集卷第十
秀水朱彝尊錫鬯
古今詩(九)
柔兆執徐
讀葉司城(封)嵩游草賦贈
客居通潞春復冬有如飢鳥仍投籠平生夢寐在五岳垂老
未覩嵩陽峰峰頭玉女定笑我那不控鶴鞭癡龍瓊漿勿飲
良可惜白髮滿鏡徒愁容葉君昔年宰登封莓苔洗字尋石
淙霞梯高高八百丈筍鞵踏遍靑芙蓉廬巖瀑飛一匹布鐵
梁峽偃千年松仙人十六時相逢閒吹鵝管向明月有時髻
插三花穠漸川俞叟與君往來熟言君愛奇恒未足開筵爲
蒸玉面貍行藥曾騎雪色鹿測景還登測景臺逍遥宛在逍
遥谷偶然長嘯百里聞每遇殘碑三日讀不見囊中金石編
何殊集古歐陽錄崇文門西車轂擊十里黃塵眯人目下馬
尋君道名姓一笑情親爲鄉曲投我嵩陽詠百篇勝聽哀絲
與豪竹近來海内工詩格新城王君最雄獨一見君詩許絶
倫同調由來賞心速君今司城名籍甚栗果少年齊足跼入
門廳事半栽花插架圖書尚連屋作吏如君良不俗閒從巷
北期王君更許高齋醉&KR0812;醁金箱圖畫恣臥遊豈必盧鴻草
堂宿
春暮何少卿招同故鄉諸子集古藤花下送譚十一
孝廉兄之舒州
古藤二本高刺檐毿㲚亂挂驪龍&KR1730;主人築堂二十載客到
盡卷堂中簾肥香徐來翠陰動晴絲欲墮朱光炎今年經過
物候早三月巳見繁花黏河豚未罷直沽市牡丹定錄房山
尖春風不飲最可惜急收筆架移書籖相期鄕黨十數子同
時走送譚孝廉一觴一詠少長集脫略禮法無纖嫌懸燈直
教猛燭並有酒但向深杯添移時留髠盡送客三人密坐清
宵嚴北城漏鼓聽漸數下弦殘月光磨鎌捉臥瓮人選新格
主猶鯨吸賓魚噞人生離多合亦易有淚肯對花前沾舒州
地勝山水兼孤城皖口跳波漸芙蓉之池泛永日訟庭無事
恒虚恬鱘魚凝脂切黃玉翠螺如畫圍蒼蒹乃知下第去亦
得絶勝六街衣馬塵容黔
題元張子正林亭秋曉圖同高(層雲)賦
一峰畫品最緻密逾三百載流傳稀今人摹仿目未睹但取
率略屛紆威殘山剰水不數點豈惟神異貌亦非當時藝事
許入室華亭張中稱庶幾即如此圖乃學井西王生筆林亭
曉色開熹微焜黃老綠下掩百竿竹是誰竹下結屋關荆扉
橋無一人行樹無一鳥飛斜川折溜凡幾轉古寺突兀樓松
圍凉雲濛濛不可極懸泉直下春林霏人家磧歷更高處水
榭八九相因依武陵桃花笑卑濕兹山避地堪茹薇當知作
者意獨得能使留題數子傳聲徽客中三伏正苦熱對此羽
扇都停揮安得天風扶我縹緲度絶磴與君攜手同振千仞
岡頭衣
贈鄭(簠)
金陵鄭簠隱作醫八分入妙堪吾師朅來賣藥長安市諸公
衮衮多莫知伊余聞名二十載今始邂逅嗟何遲自從鴻都
石經後工者疎密無定姿任城學官闕里廟羅列不少漢人
碑簠也幽尋遍摹搨羲娥星宿摭無遺郃陽酸棗法尤備心
之所慕手輒追黃初以來尚行草此道不絶真如絲開元君
臣雖具體邊幅漸整趨肥癡寥寥知解八百禩盡失古法成
今斯邇來孟津數王鐸流傳恨少無人披太原傅山最奇崛
魚頏鷹跱勢不羈臨清周之恒委曲也得宜勾吴顧苓粤譚
漢曁歙程䆳名相持未若簠也下筆兼經奇緜如煙雲飛欲
去屹如柱礎立不移或如鳥驚墮羽翮或如龍怒撐之而箕
張昴萃各異狀屛幛大小從所施平山堂成蜀岡湧百里照
耀連雲榱工師斲扁一丈六衆賓歎息相瞠眙須臾望見簠
來至井水一斗研隃糜由來能事在獨得筆縱字大隨手爲
觀者但妒不敢訾五加皮酒浮千鴟我聞此事足快意目雖
未覩心已怡安得留之數晨夕醉時竊柎醒肩隨盧溝橋北
風巳厲子今南去生凌澌驪駒在路留未得歲聿其暮云誰
思鍾山草堂定好在放溜且任吴中兒華陽瘞鶴字刻露鄧
尉遺樹花參差無錫城邊見嚴四示我長歌一和之
送顧(瀛)之沂州
官亭把袂惜離居南指臨沂歲未除行過蒙陰山葉響馬頭
靑壤雪消初
夀何少卿(元英)
冷卿宴客巳無錢猶有南牀許醉眠淸鏡看來容四十練裙
書秃管三千日邊初度春尤近雪後今宵月最圓弟子麴車
來不少相留判飲到新年
壽劉編修(芳喆)二首
金錢衮衮考堂輸今日通階昨日殊誰似編修甘寂寞七年
不向集賢趨
人日梅花一月前騷人初度棗弧懸蕭然賦雪攜羣從絶勝
徵歌玳瑁筵
強圉大荒落
河豚歌
天津之水連北溟七十二沽漩迴汀漁師乘春漾極浦䑰䑠
葉葉輕於萍河豚此時舉網得活東小大同賦形賣不直錢
棄可惜堆置更比凡魚腥南人見之莞爾笑是物足勝通侯
鯖葦蒲束取十百輩馬䭾車載兼手拎晨興主人食指動忽
覩兩縛陳吾庭客來疾呼莫莫莫亟當投卑煩丁寧食熊者
肥食鼃瘦豆令人重榆則瞑彼猶無傷此獨甚犯之不異衝
鈴釘主人語客且安坐吾言物理君試聽人生一死各有候
韭英棗華木葉零即如飲啄亦分定鼎腹豈必堅關扃雖云
甘脆腐腸藥不聞茹藿長延齡兹魚信毒種乃别膢朐有法
食有經或如燕子尾涎涎或如束帶腰黃鞓今之饋者皆不
爾安用荷鍤薶丘冥抉精刮膜漉出血如鼈去醜魚乙丁磨
刀霍霍切作片井華水沃雙銅缾薑芽調辛橄欖醡荻筍抽
白蔞蒿靑日長風和竈觚淨纖塵不到晴牎櫺重羅之麪生
醬和凝視滓汁仍淸泠吾生年命匪在卯奚爲舌縮箸蠲停
西施乳滑恣教齧索郎酒釅未願醒入脣美味縱快意累客
坐久心方寧起看牆東杏花放橫參七點昏中星
送董孝廉(愷)游五臺
軍都關外朔雲屯過盡龍堆入鴈門一路金光瑶草色青天
直上五峰尊
兕觥歌(觥爲許文穆公餞趙太史定宇物爲何少卿賦)
覆玉盌屛香螺徹銀鑿落金叵羅黃支之犀塵盡辟主人持
觥客前席請看觥上銘爲君陳夙昔定陵沖年資相臣元老
奪情衆怒嗔朝陽一鳳午門伏折檻寧辭逆鱗觸歸時餞者
滿都亭珍重臨岐許文穆神羊一角詎有雙流傳旣久歸婁
江張公以之遺弟子敢諫吾公趙公似更兼愛客無倦容平
原十日恒過從朝衣典盡且不顧快意但寫鳬花濃我浮此
觥亦巳數尊前豈惜狂歌重吾公邇年徙卿寺西掖南牀誰
鶚視漢殿今無白獸尊滿飲黃流莫輕寘
周郎中自閩回賦贈二首
萬里孤臣去三年别館囚遥憐天北望不異海西頭曲罷紅
薔老園荒紫蓼秋空堂今夜燭誰分話離愁
入夜羝同宿經秋鴈不飛歸迎雙眼淚去陷幾重圍攬鏡顔
都改趨庭計巳非辛勤完節意冬月尚絺衣
同里李(符)游於滇遇碧雞山道士謂曰子前身廬山
行脚僧也後十年當仍歸廬山(符)乃畫廬山行脚圖
俾予題詩二首
畫裏分明廬岳僧雲峰有約十年登江湖到處勾留住看爾
入山能不能
桃鄕一望水挼藍擬結鄰居共釣潭休信碧雞狂道士閒抛
老屋在花南
春浮閣
春浮本佛樹之子愛逃禪小閣道南市清流牐口泉攤書官
柳近對酒女牆偏盡笑張思曼能牽岸上船
題董尚書墨蹟
三真六草董尚書北米東邢總不如試誦容臺好詩句一縑
肯換百硨磲
彭城道中詠古二首
舊社枌榆改寒雲芒碭收山風吹野火飛度斬蛇溝
博浪飛椎後圯橋進履年無人知偶語況有素書傳
淸流關
淸流關厜㕒設險古來尚細路緣秋毫石角竦殊狀舍我一
兩車拄此九節杖初行井臼中俄出松果上回睇衆山卑連
峰走頽浪入關少礓礫客意始蕭放平岡響楓葉斷壁偃花
當南滁暑未銷西澗水新漲眺遠懷昔人儒衣謁戎帳君臣
旣深契一言判興喪偏師越死地於此蹶上將遺跡雖巳湮
過者心所嚮山高而水淸獨立但怊悵
題顧夫人畫蘭
眉樓人去筆牀空往事西州說謝公猶有秦淮芳草色輕紈
勻染夕陽紅(蘭名見金漳趙氏譜)
著雍敦牂
興化李先生(清)壽詩
世事有屈必有伸吾思遜國忠節臣詔書張目不肯草何得
復作叩頭人一時史筆授曲學壯夫氣短懦夫嗔褎忠之典
歲久闕草野論議徒紛綸棗園先生家海漘早成進士官於
鄞掖垣竹埤歷八舍抗疏豈憚批龍鳞曾聞過江上封事神
人觀聽交歡忻方黃鐵練名盡易榜祠木末金川新電光石
火雖暫照猶勝霿霧霾窮塵傳之百世終不湮先生用意良
苦辛邇來閉戸三十載著書更比當年勤東京舊事孟元老
北盟新編徐夢莘藏之名山自怡悅使者徵索推蒲輪先生
穩臥南溪濱白蕉之衫紫荷巾三詔六聘催未起衡門但與
沙鷗親年今八十能抱真齒兒髮秀目綠筋立譚古昔猶齗
齗玉堂才子念明發四月正及懸弧辰袖懷蟠桃五寸核目
送海鶴千里津棗園池水風漣淪闌藥四照花如茵五加皮
酒粥面厚鳴薑鱠鯉羅兼珍烏衣不改王謝里一門羣從稱
觴頻古來傳經藉遺老耆儒往往上夀臻不見張蒼伏勝曁
轅固博士江翁杜子春
鄚州題壁
積水漁村渡新凉酒旆風河間多姹女若箇數錢工
得龔(百朋)嶺南書却寄
別鴈橫汾信去留何時漂轉入端州天邊消息初踰嶺戰後
江山獨上樓草檄硯開鸜鵒潤歸帆雲暝鷓鴣愁回憐十載
相逢地晉府街東並馬遊
爲徐徵士題畫
買斷西濛港湖田二頃餘應同尹都尉暇便著農書
王尚書招同陸(元輔)鄧(漢儀)毛(奇齡)陳(維崧)周(之道)
李(良年)諸徵士讌集怡園周覽亭閣之勝率賦六首
北斗依城近南陔選地偏綵衣逢暇日珠履託羣賢山擁牆
初亞林疎徑屢穿身隨沙際鶴飲啄到平泉
石自吳人壘梯懸漢棧牢白榆星歷歷蒼蘚路高高宛得棲
林趣渾忘步屧勞下山無定所隨意各分曹
澗白泉初徙籬金菊未枯夕曛含略彴亂石點樗蒲密坐千
人許迷途八陣俱不因㸑煙細何處覓行廚
風磴雙亭外疎藤蔓十尋龍蛇寒自蟄鳥雀暮長吟待結千
花墜應同萬柳深隔林催未起獨坐想濃陰
屨滿西南戸堂臨上下洄落成凡幾日勝引喜先陪監史新
圖格壺觴舊醱醅謝公能賭墅會見捷書來
小閣簷端起虚牎樹杪憑忽驚黃屋近更繞翠微層九日今
年悔諸公逸興能尚書期可再雪後轉須登
題周恭肅公畫牛二首
白川畫龍兼畫牛遶村急雨菰蒲秋百年紙墨黯無色雲氣
溟濛猶未收
牧童横笛吹不得背面却看溪上山記得濫溪西去路荻花
楓葉淺沙灣
沈烈女詩
吳趨沈氏女許嫁黃小同墨車雖未迎媒妁言已通黃童抱
羸疾十九年命終沈女得凶問淚落如泉江布緫箭笄髽喪
服治衣工上樓不下樓顦顇緜春冬含辛桂枝蠧食苦蓼葉
蟲父母勸之嫁女恚經樓中須臾救復活自誓永不雙獨居
三十年兵革俄乘墉全家盡逃匿女仍守樓牎結我裳與衣
輟彼飧與饔一笑歸黃壚之死何從容層層虎丘塔下臨松
柏桐兩家謀合葬龜筮咸相從小字書新銘白石沙磨礱雙
飛化蝴蝶並蔕生芙蓉春水鴨頭綠秋草雞冠紅花船恣來
往愛泊山西東吾願游冶女視此馬鬛封
題腰鼓圖
細腰急捧鼓參撾水調兼歌穆護沙料得翻身誇絶技只嫌
插鬢少葵花
丘漢陽壽詩二首
自從江漢櫂歸舟雲壑棲遲三十秋占得釣磯臨海嶼至今
八十轉風流
圖經七十二福地其二乃在東楚間先生林居盋池近長年
不改芙蓉顔
屠維協洽
元日同孫(枝蔚)毛(奇齡)陳(維崧)吳(雯)汪(楫)諸徵士喬
(萊)舍人湯(右曾)上舍集曹舍人(禾)書齋遲李(良年)潘
(耒)不至即席限韻二首
勝引期元日虚齋束五經客來衣半白杯至眼俱靑密坐更
番改淸詩次第聆燭花高不落嘶騎且迴停
樂極修簫譜觴行羆酒監同聲歌郢曲異味轉吳帆東閣花
須放西山翠可鑱還期共潘李並馬試春衫
古意投高舍人(士奇)
奕奕九成臺泠泠五絃琴威鳳刷其羽歌舞樂帝心朝儀靈
沼上夕息高梧陰覽輝千仞餘求友及遐深爰居本海處亦
復辭煙潯東門一戾止游目嘉樹林和風動閶闔百鳥啁啾
吟獨無笙簧舌臆對難爲音主人軫物微飼花若黃金食之
非不甘愧莫報以琛寄言鸞凰侣釋此歸飛禽
酬閻(若璩)
烈火燔帝竹秦鏡忽以淪番番濟南叟後死髦而勤腹笥傳
少女齒落餘空齦掌故穎川來何繇聽其真所怪張歐陽疑
義嘿不申金絲魯宮響科斗蟠輪囷俄遭巫蠱發竹簡迹久
湮梅生千載後一一紛羅陳其餘航頭字捃摭亦有因譬若
完衣裳安用重補紉文從義艱晦體殊絶蹤塵孔書旣咸在
謨誥恒鮮新何不正今譌去險歸温純此義誠難知疑者頗
相循閻生幷州彦徙宅淸淮漘昨年應詔至旅食春明春小
心對縫掖餘勇刺古人示我一編書其言狂且醇諸家援王
吳百氏搜墨荀幽室決窔奥希音辨韶鈞雖爲見者駭猶勝
徒呫呻吾生嬾述作老矣潛悲辛君非漢井丹經義何紛綸
況有紈扇詠贈我情彌親客子寓招提不出動盈旬春冰玉
河裂草暖波粼粼紅杏舒繁條翠嵐壓重闉相期出郭游西
山恣迴巡並馬騁劇談九皇八八民醒即坐松石醉即臥花
茵
御試省耕詩二十韻
長樂虯鐘啓端門羽仗排良辰元巳近暄景暮春佳
帝念勤民切羣情望幸皆蘋風吹近遠蘭澤洗氛霾銜尾
中流鷁拳毛内廏騧農輿霑雨露俞騎束鞞靫沙柳津亭岸
山松驛路牌西疇一以望東作此時偕于耜分原上提筐饁
水涯杏花殷似火菖葉小於釵巷靜餳簫市煙澄土銼柴倉
庚飛習習布穀語喈喈樂事紆
乾顧豐年協
睿懷歌時成夏諺行處即堯階帳殿開黃屋人家遶翠厓定
知先稼穡力爲減徭差吉日宣王禱空同軒后齋星躔齊北
拱聲教巳南諧曲渚宜浮洛芳尊迥勝淮
宸游多悅豫振旅入天街
送張大理(雲翼)省親皐蘭結婚作
纔投縞紵慰臨岐别酒翻慳雪後持聽棘暫辭歸覲日絃桐
爲譜述昏詩咸陽紫鳳秦臺迥京兆靑螺漢殿知此去心懸
清禁月重逢應及柳如絲
爲姜(宸英)題畫
潞水秋風上短槎日湖南望水雲賖空教
天子知名字不賦長楊賦白華
送施(鑒范)令什邡
早綰銅章去嚴程莫滯留連雲仍舊棧到日恰高秋訟向泉
邊聽書從鳥外郵母嫌山郭小漢將此封侯
寄酬張五處士兄(彦之)
五茸多冨室算緡苦煩挐兄也雖屢空家居能晏如糠籺恒
不飽寄詩饒鴈魚何哉兔園冊不鈔貨殖書
和田郎中(雯)移居韻
道南道北書一車田郎與我齊移家月俸雖分五斗粟相呼
野性同麏麚濁醪盈杯注淶水暖湯濯足歌彭衙風簾無額
星炯碎短牆縱葺仍夭斜牎前喜有兩棗樹凝想滿眼他時
花誦子山薑詩句爽有若暝坐翻金鴉盤空硬語和未穩月
黑漏鼓鼕鼕撾布衾不睡我亦爾牽牛獨處嗤㚿媧
題李檢討(澄中)所藏明月蘆鴈圖二首
吾家水閣傍江斜風荻侵簷一丈花連鴈低飛渾不見祇聽
拍拍響圓沙
遠岸風微宿雨殘天邊忽湧爛銀盤盧河橋畔秋容好比似
南湖一曲看
淨業寺看荷花同嚴四檢討(繩孫)作
香刹緣隄轉官橋信水流綠雲千萬頃不見采蓮舟
李檢討(澄中)惠鮮鰒魚賦謝
海岱惟靑州水族不可算有魚其名鰒託命白石矸孔如螺
者九體具蚌之半浮沉信潮汐出没昧昏旦湲湲逐崩濤汩
汩臨駭岸漁師三五輩利刃挟新鍛迎寒解衣褌燎薪雜石
炭俄而投衝波若勇士赴難滑苔裹獷殼自恃兩堅悍彼石
陷死地嗟汝豈得竄殺機伺巧發一割乃中斷黨附安可常
徒令見者歎是物昔所珍不數鵠鴞胖彦回三十枚曾鄙萬
錢換李君家諸城古臺琅邪畔封書敕官奴鄕味來歲晏荒
途犯風雪羸馬走顛汗以之貽故人腥涎尚未澣疑有蠙珠
存無復朽索貫饌法失嚴龜食經忘馬琬庖廚異羹臛南北
互譏噆於焉出新意滓汁藉糟灌雜雜筠筐排一一桂火煅
雖殊馬甲脆足勝羊胃爛觀頤匪自飬比鄰呼酒伴饞扠了
陶盤不食真鈍漢
送耿副使之官隴右
雙旌曉發動征塵猶見黃花驛路新樹屛莫辭朱圉遠封侯
須與玉關鄰魚龍積水褰帷近馬鹿晴山繞幕春到日西堂
留牘少尺書須寄倦游人
佛手柑二首
柰女環初脫金仙露最甘萬重來水市一笑啓筠籃味豈踰
淮變香仍隔歲含回思珠海住千樹嶺雲南
宛是祇林得宜從漢殿傳浮江螺女外置驛橘官先白截鵝
肪嫩黃堆兔琖圓尚嫌香氣遠分傍枕函邊
上章涒灘
平蜀詩十三章(并序)
(臣)伏見
皇上即阼以來仁聲溥洽凡在海外重譯來格邇者巴蜀負
固蕞爾叛寇神人交憤六師所向何堅不摧
皇上先之以德化未即咸劉乃凶渠旣殞餘孽罔悛
天威赫怒爰命虎臣五道分軍罙入其阻日未浹旬保寧成
都千里底定正月丁巳捷書上聞誕集文武臣工宣于闕下
僉曰蜀宼之不靖於今六稔
皇上休飬民力湛靜不絿金鏡在握朗照萬里之遠山川險
易瞭若掌中
廟算恢宏指授方略以師則武以時則利以將相則和調用
能不日成功
聖武布昭遠邁隆古(臣)以布衣被蒙
恩澤拔置史舘粤稽曩昔劉闢旣擒韓愈進元和聖德詩明
之平蜀劉基亦作頌以獻(臣)雖蒙滯躬逢盛際於以頌揚丕
烈其何敢後乃拜手稽首而獻詩曰
皇帝聖哲靡遠勿瞻南諧北燮西被東漸蠢爾不庭憑阻滇
黔爰踞巴蜀以逞戈銛
皇帝曰咨元戎是敕欲宣武功誕敷文德宼衆來挑我堅壘
壁匪久其師恤民之力
民力旣恤士氣孔揚我車我牛我倉我箱芻茭菽粟在巘在
岡萬夫豫附萬馬騰驤
魁渠肆殄梟謀日阻
帝曰可哉命整雲旅分鑣以馳揚旌負羽或搤其吭或擊其
膂
赫赫奮威師度七盤旣下葭萌入閬中關桓桓勇略鳥道鈎
援緜井旣收遂復錦官
如彼東瀛用注螢爝如彼衝風用卷秋蘀昧雉斯經窮獸乃
縛徹其幟竿淸我堠柝
蜀之黃髮植杖以遨蜀之黃口聮臂而謠壺則有漿簞則有
醪或徯于野或迓于郊
迺疆迺理榿林棘路爾宅爾田輕爾徭賦巴貢其牋賨輸其
布棧谷梯山千里褰泝
捷書夜奏徹於
宸聦午門斯啓宣示臣工小大稽首蹈舞攸同庭燎晢晢光
如日中
我出我師正月初吉至於益部曾不旬日矯矯虎臣殆罕其
匹
帝心是嘉首用遷秩
人亦有言師克在和惟此成功
廟算實多貳者勿族降者勿苛
皇仁之溥四國是吪
井絡旣平坤垠式奠蒙詔牂牁載歸赤縣
皇帝神武俾脩組練亦有昆池於焉習戰
聖有恒訓儆戒無虞凡百有位職思其居勿謂外寧官守或
渝小臣作詩以贊訏謨
題李檢討(柟)梅花圖和韻
樂飲高齋勝都亭不易哉客從元夕暇花擬故園開未雨莓
苔潤衝寒雀豹來若爲方法便分乞小牎栽
刺梅園餞别陸(進)游汝陽
刺梅園裏靑松樹笑我頻來竟白頭避暑暫辭褦襶客停杯
又起别離愁村煙斷續陽人聚山色東西郟縣樓餘事機雲
時唱和莫忘日下置輕郵
題湯上舍(自牧)潛籟軒
香草芹城外幽居虎峪隈緇塵吹不到白鳥有時來萬籟入
門寂羣花繞屋開家僮聞剥啄知得異書回
七月晦日賜藕恭紀二首
宸遊西苑念詞曹踏藕連船出鷺濤白蒻金門教遍及靑泥
玉井訝新淘欲添素節秋迎閏(是歲閏八月)看漉花甎日漸高賜
果自來聞曲禮不圖異數小臣叨
分載箯輿路未賖冰條玉筍淨無瑕蒸來須實麞牙稻雪後
寧論虎掌瓜故事繙書前代少歸田對客異時誇餘根試傍
柯亭種驗取薰風紅白花
送慕主事榷關杭州
江漲橋邊路星隨使者來須知持國計端藉軼倫才書幌晴
湖卷茶檣夜火開西谿春信早誰並詠官梅
題吳徵君(雯)詩卷二首
藉甚吳郎大雅材賦詩不上柏梁臺翻飛却似橫汾鴈幾度
秋風上苑來
三晉風騷雜僞真遺山殁後更無人把君行卷誰堪並除是
番禺屈大均
送趙主事(吉士)榷關揚州
珠簾十里江都市鐵鹿連船估客檣持節自來星使重算緡
須比水衡強橋邊揚子仍開驛柳外平山舊有堂到及梅花
官閣綻好攜賓從促飛觴
贈别梅(庚)三首
宛陵才子數都官似爾清詩和者難猶記春游潭柘寺下方
點筆到層欄
東田西曲我曾居擬向茅山讀道書此意沉吟三歲久送君
南去轉躊躇
谿山重疊細泉分畫手由來最軼羣輸與田郎團扇好秋窗
看寫敬亭雲(謂學使雯也)
奉酬相國馮夫子問病之作
月閏延秋序樽空病酒徒黃楊生易厄烏几凭逾孤夫子勝
龍樹奉錢資藥爐淸風兼有作宛使蟄蟲蘇
送十一叔還里即作豫章之遊二首
沙隄棘寺路依然再到京華四十年客裏鬢絲驚並老愁中
藥裹迭相憐觥籌尚記投賓轄薑蔗都無負郭田此去南湖
仍暫住未容高枕竹林眠
大江西上緫風湍猶勝驚沙老據鞍擬共故人登快閣便浮
小艇泝層灘竹雞格磔雲根語蘭草葱靑鏡裏看南道逢迎
應不少莫輕留滯等長安
曝書亭集卷第十
