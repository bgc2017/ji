曝書亭集卷第二十三
秀水朱彝尊錫鬯
古今詩(二十二)
屠維赤奮若
寄查山張上舍二首
昔訪查山麓梅花香滿頭筠車三日坐日日醉層樓八載負
前諾今年春可游老夫無那嬾風雨返孤舟
傳說幽栖好經營與舊殊立碑先墓側注水小山嵎路近通
香海帆輕截太湖不知熨斗柄更插幾千株
送施生重游武&KR0642;三首
止止菴深舊下帷焙茶擣紙遠如期春山一路無啼鳥澗水
聲中到武&KR0642;
度嶺虹橋架壑舟無妨仙侣暇重游修琴載酒途非遠誰道
山中不可留
隱屏峰後石蒼黔百丈傳聞挂水簾好事畊漁曾不到圖經
藉爾後游添(吳人徐逹左洪武中游武&KR0642;繪九曲之勝不及水簾洞畊漁子達左自号也)
雨
曉雨仍鳴瓦春陰未浴蠶乍看抽菜甲翻覺斂花莟窮鳥窺
檐入枯魚得米泔仳離愁雁戸泥滑市西南
即事二首(并序)
入春菽麥未熟饑民載塗告于太守諗諸比鄰各率私錢爲
粥以食餓者日萬餘人俄而謗書滿紙無由自白乃有落瓜
里民就食經月以農務告歸持瓣香踵門稱謝紀之以詩
惻隱人心共何期物論殊螳蜋齊挾斧薏苡乃成珠捷捷謀
宵雅申申詈左徒角張逢五六作事哂今吾
世事翻成覆人言僞亂眞不圖落瓜里乃有翳桑人布榖迎
新雨收蠶及暮春要知升斗水也足潤赬鱗
野老
學易村夫子勞勞方寸心卜錢求漢鑄新得火珠林
柬友人
吾圖吾書筦鑰則無與子忘形點勘墨朱期我故人無失其故
乾餱以愆將子無怒勿躬勿親聆我詆諆人或迋汝胡詛我爲
子毋居居子毋究究雖有新知人惟求奮(爾雅注毛傳居居懷惡不相親比之貌孫炎曰究究窮極人之惡)
三月十日
詔下
靑宮再建喜而賦詩
震驚由地奮巽命自天申復覩重光日毋煩四老人堂懸銀
牓舊笥出紵衣新媿遠靑雲路難揚蹈舞塵
四月八日效長慶體
今年孟夏行冬令夜尚南風曉北風露頂劇憐黃面佛披裘
仍作鹿皮翁榆錢柳絮愁飄損且喜餘花婪尾紅
題曹通政(寅)思仲軒詩卷
蕪城鮑眀遠古調李騫期眷念同懷子因題思仲詩春塘宜
入夢柔木易生枝更放過牆竹濃陰使院垂(公弟居此植杜仲一本子庭故以名軒)
爲殷秀才(譽慶)題梅孝廉(庚)春雨幽居圖
飛梁苔滑滑平楚風修修如何仙源水不有桃花流
題程上舍(鳴)寒梅霽雪圖
自寫苔枝竹外雪晴半樹梅花此地不携小酌明朝風起如何
眞州客舍對雨
夏日北風起殷雷聞再三黑雲奔萬馬俄頃徧天南驟雨散
銀竹乖龍回碧潭何來雙白鳥猶自舞毿毿
魏諭德(學誠)調鶴圖
蔚州才子嗣清塵藻鑒持衡識曲眞畫裏歸裝無長物一雙
舞鶴比長人
項叟小像
花開一百五日月眀二十四橋君家大好山水偏愛蒲團寂
寥
五月晦曹通政(寅)招同李大理(煦)李都運(斯佺)納凉
天池水榭即席送大理還蘇州
天池南有樓天池北有樓納言北樓下招我池上游軒牎拓
四面地潔無瘢疣解衣挂短桁舍坐臨清流綠楊萬千絲花
鴨六七頭徐聞水車響少待魚&KR0699;收須臾二李至各各情綢
繆小胥搖大扇四座風修修蘭肴屏肥膩苦露獲所求古來
避暑飲豈必量觥籌東園久不雨老樹焦煙浮靑蟲高下墮
吐絲若綴旒斯時墨雲升或躍在淵虯因之鳴垤鸛且免喘
吳牛有渰雖不作氣已如凉秋大理起避席叠櫂還武丘主
人不忍別小舫尾中洲峭帆十八幅破浪同飛鰍榜人有常
程歧路難久留分手文山祠日暝回孤舟
守風瓜步示沈秀才(翼)二首
連檣水沉鐵鹿四面風吹石尤東澤曾留綺語請看月上瓜
洲
朝霞欲雨不雨歸路愁水愁風長江廣輪尋尺此事何關釣
翁
丹陽道中
丹陽三里城兩槳一舟行雞犬家家靜菰蒲岸岸生過橋斜
照斂出郭小車鳴不比瓜洲渡波潮信宿驚
蛓
化益作將軍百蟲各率職周官去䵷黽庶蠱攻必力苟或害
田功惡其傷稼穡食苗心曰螟食苗葉曰&KR2048;食苗根曰蟊食
苗節曰蠈秉卑炎火焚田祖首罰殛嗟蛓本末微坏戸易潛
匿花兒匠太慵埽除失記憶主人五畝園曝書亭在北樹之
桃李梅三面少柴棘履道坦且幽穿徑曲而仄薰風來自南
綠陰淨如拭睍睆黃鳥音&KR0813;翻翠禽翼藻景愛靜觀悠然意
獨得不意蟄者蘇鬭生累千皕縹碧黃朱斑文采假緣飾依
倚族類繁黨附蛅蟴䘃誦詩三百人其名或未識上樹少卻
行緣裳無懼色一毛散空際中者立受厄小兒女至頑敢怒
不敢即傳聞官蝦蟇嘘氣出胸臆之蟲在林梢蠢動自顚踣
又聞小花鷹飛掠來海國慣伺之蟲嘗不避弋人弋二者均
莫致俾爾横暴極桑柘以飤蠶村姑有定則賦芧自狙公朝
暮稟部勒豈若是物貪葉葉乃盡蝕有若人秃鬝又如鳥希
革歧枝結棼絲遺矢類深墨大哉造化工生物固不測巨或
肆饕餮小亦具凶德荀卿原性惡斯言信剛直歲序迭環周
時運互通塞商飇一以凉流毒自然息
贈吳下張生(星)
一道蓮涇直到門粥魚茶版共晨昏郎官石柱書無敵甘白
先生里尚存五載匡廬曾結社全家曇壤近成村看君用筆
形交讓足比西京繆篆痕
檇李
佳果先秋熟來禽也不如瑤光珠斗散青簡素王書瘦地翻
宜嫁柔條亦易舒最防黃霧塞務使綠隂疎暑暍漿偏潤風
吹粉未除豐肌須小摘纖核乃中虚銷夏吾鄕好分甘佛寺
初曾留西子掐當食轉憐渠
查編修弟(嗣瑮)家上舍(思贊)書來許以七夕見過愆
期不至漫賦
星期逾七夕露坐判三更河漢夜無影梧桐秋有聲愁嫌樺
燭短凉覺苧衣輕可是烏巾酒連船載不成
蟋蟀二首
暑退陰蟲健無端處處吟起看河射角坐久院横參易入羇
人耳潛驚嬾婦心物微甘在野何用苦追尋
已被村童拾寧容古礎藏呈能矜小勇作氣恃方剛寸草心
挑戰千錢注看場冷盆宫樣巧制器自宣皇
送徐甥(焞)之豫章三首
涪翁詩派授諸甥中有師川調更淸我亦南州矜宅相雁池
賦雪早知名(西江詩派山谷甥居其四)
繡鴨灘頭水滿磯豫章西去一帆飛心傷慈母停鍼綫臨發
誰縫九月衣
南浦停舟霧雨迷登臨兩度倦留題風流輸爾秋屏閣簾幕
看山盡捲西
社日送燕和查編修(嗣瑮)
好去炎州燕高秋別翠櫺舊巢非不戀社鼓最愁聽寄訊誰
書札翻飛幾驛亭自今諸怯薛恣放海東青
村夜
山昏月未眀木落霜初降何處夜歸人一犬吠深巷
顧孝廉(嗣立)過訪村居即席懷汪(泰來)郭(元釪)二徵
士二首
鑑曲歸狂客高陽命酒徒披緜黃雀膩入手紫螯麁道遠資
雙屐(孝廉將逾庾嶺)宵長判百觚新詩喜同調端可傲江河
歙郡汪文學江都郭秀才圭璋宜特達時命乃邅迥喪子憐
東野留賓少上台合并愁未得與子且銜杯
曝書亭集卷第二十三
