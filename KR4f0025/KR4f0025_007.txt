曝書亭集卷第七
秀水朱彝尊錫鬯
古今詩(六)
強圉協洽
太原途中聮句四首
㳙㳙難老泉分流晉祠側曲周王顯祚湛求中有長生蘋冬夏同
一色彝尊
三過朝陽洞一宿羽人居彝尊萬籟夜俱寂想見天地初顯祚
高歡避暑宮聞在龍山下顯祚馬蹄不敢踏慮有香姜瓦彝尊
一百二十六石柱刻作經彝尊會須抉風峪移置水邊亭顯祚
猛虎行
班班南山虎黃金環兩目獐鹿非不甘妄意食人肉(一解)朝亦
伏林間暮亦伏林間將軍不敢射何況惡少年(二解)東海殺黃
公山嵎逐馮婦牛哀導我前左飛踞我後(三解)下士捉虎尾上
士持虎頭雄豪安可常寢處託王侯(四解)
陳參議(上年)署中題畫五首
香醪小榼載吳船隔岸桃花湧石泉此樂江鄕常在眼披圖
那不數歸年
密樹雲根一徑開水亭風檻足淹洄最憐略彴前谿好可惜
無人載酒來
岸柳山松壓翠微笆籬宛轉護柴扉主人且莫攤書坐看弄
漁舟箇箇歸
招提絶頂掩松關茅屋巖阿竹樹環恍憶昔游長至日滿衣
風雪括蒼山
水檻風亭八九椽叢筠秀木緫堪憐炎天引我江湖興懊惱
黃騘白玉鞭
戲效香奩體二十六韻
渌水橋横度紅樓壁暗鏨軒牎開了鳥洞壑隱空嵌絶世歌
難得同生感至諴裁通心叩叩愛執手摻摻㔩葉垂么鳳釵
梁綴小&KR1173;(禾中女子有以纖蛤簇蝶綴鬢花者)緗桃簪後放碧草鬭來芟淺黑鴉
頭韤微黃杏子衫粉融研麝和香潤避梅黬點筆能成陣聽
詩便發凡聦明箋樣改放誕酒籌監舊譜修簫史繁聲擘阮
咸目因留客送語以解圍儳捕雀容貓戲移花信鳥鵮繍闌
鶯睍睆坐久燕詀諵鈿鏡清於水妝階白勝瑊住須金作屋
行即錦爲帆鬱鬱亭前柳靑靑牐口杉回船同别鵠去馬逐
驚颿角枕千行淚蛾眉衆女讒車輪腸内轉石闕口中銜積
思凝瓊樹輕郵達&KR0581;函犀文擣寒玉兔穎齧秋毚益智忘留
贈當歸費遠緘神光渚離合夢雨峽嶄嵒虎阜東西寺烏山
上下巖當年並游地悔不姓名劖
壽陳叟(繼新)
城東小徑舊升堂五載京華鬢巳蒼誰肯艱難全李燮未容
名姓隱韓康風帘花市春游健雲碓靑精午飯香閭史佳辰
須盡醉細論煙水送歸艎
瓊華島
艮嶽移花石離宮枕玉河年年御溝葉相送麴塵波(島石相傳金人自汴)
(移此)
朱碧山銀槎歌孫少宰席上賦
高堂宴客客未醉主人愛客期開顔羽觴玉爵詎足算勸我
鑿落重三鍰槎枒老樹幾千歲霜皮崩剥枝柯刪陰崖自遭
鬼斧劈積雨暗齧苔紋斑尋源之使出想像高踞兩膝頂秃
鬝觀其傲岸意獨得髣髴歸自明河灣流傳河畔逢織女
所恨尚少雙煙鬟刳中鄕衡入其腹未解刀削何由彎傳之
四座叫奇絶有如白鳥飛翾翾細看款識刻至正問誰爲此
朱碧山良工名盛心益苦顧兹毋乃經營艱主人博搜金石
文向我更話天曆間丹丘先生愛奇古命製芝菌如初攀當
時虞揭相獻酢是物亦得流人寰自從闖賊躙燕市大掠金
帛仍西還紛紛入肆尋鍛冶否亦道半委榛菅聞之不覺三
歎息可憐雙觶今成鰥吾鄕藝事多絶倫奇巧不數古輸班
張銅黃錫近乃出未若此老技最嫺殊方促坐但酩酊莫遣
酒醒懷鄕關
食半翅二首
賦物憐窮鳥營飛日幾迴遠依黃鼠穴低搶白龍堆不用深
弓射恒愁短翼摧年年隨凍雀重馬紇干來
味合添雛筍羹宜配凍醪登盤人未識入肆價須高且緩思
鴞炙全勝食雉膏莫愁嘗易盡讒鼎戒貪饕
食鐵脚二首
本與黃頭似羣傳鐵脚名網羅謀盡取膏火遽先烹凍免廚
人割貧貪市價輕物微憐最苦化蛤也爲羹
捕自愁雲外來從凍雪初體輕鶬鴰並骨脆鶺鴒如羹臛嘗
兼得膢朐法未書故鄕無爾輩只鱠玉鱸魚
著雍涒灘
人日同閻孝廉(爾梅)紀處士(映鍾)陸處士(嘉淑)周處士
(容)集龔尚書(鼎孳)齋中得人字
汾東代北三千里惆悵花前四度春江左文章公等在燕臺
風物客愁新牋題薛訪誇車子(時命三歌童行酒)歌許荆卿和酒人
不是尚書期我數天涯淒斷此佳辰
落日
落日銜西嶺驚沙卷北風今年春巳半猶有未歸鴻
題高六柘塘移居圖二首
伍員吹簫市韓信垂釣臺昔賢曾混跡之子亦多才落月搖
鄕樹清淮上酒杯誅茅三徑在高詠日悠哉
草綠連隋苑花飛憶楚州人閒從散帙客至許登樓自卜羅
含宅頻移范蠡舟看君圖畫意轉益故鄕愁
中秋待月和劉(興詩)
高館清秋會愁陰悵望中當歌延夕漏卷幔䬃天風玉葉翻
雲細金波落酒紅殊方寒思早甘作鹿皮翁
華不注
仙梵開初地春秋識舊名靑蓮齊吐萼石筍獨抽萌泉憶邊
庭實居連許殿卿淒涼懷舊意驅馬入荒城
自沂水至大峴山作
征衣莫浣淚痕斑五載辭家尚未還目送燕鴻南去盡計程
翻度穆陵關
濰水弔韓淮陰
淮陰師十萬曾此擊龍且廢壘人猶識囊沙水漸淤生慚諸
將伍史並列侯書千載烏江廟君臣反不如(烏江項王廟以范增龍且配食)
寄錢二(枋)
我登魯連臺君入淮陰市不知千黃金何人酬國士
濟南除夕
五載論除夕依然滯異鄕逃名成白髮歸計復靑陽櫪馬喧
何事燈花喜太忙故園遺弟姝相憶或停觴
屠維作噩
鄒縣謁孟子廟二首
井地連滕壤詩書近孔門世儒多横議夫子獨知言楊墨歸
斯受齊梁道自尊巖巖留氣象千載肅心魂
壞道殘碑臥祠官異代虔爵班公一位里紀母三遷叢木冬
春冷風燈卒史懸空令布衣士瞻拜獨淒然
曲阜晚眺同劉中丞
徑轉通油幕林深護石苔夕陽新雨過春杏舊壇開入廟車
猶在看碑日幾迴東城寒食近不上鬪雞臺
和朱十韻(宛平)劉芳躅(增美)
孔庭釋菜後攜客步莓苔犧象湯孫徹金絲魯殿開牲碑
工拓就蓍草馬馱回媿少春秋癖言旋罷講臺
地軸
地軸連年震沂州接莒州春農千里旱野哭萬家愁鴻鴈驚
難定蛟龍鬭未休更聞城郭外蜃氣接層樓
飲歷下亭泛舟蓮子湖作二首
濟水來王屋源泉處處淸自從湖口入不復地中行柳岸鳴
蟬急荷風浴鳥輕江南歸思緩髣髴櫂歌聲
海右亭仍在城隅路不賖竹深池館靜山轉柁樓斜小隊千
行柳行廚五色瓜未愁霑席兩歸櫂豁晴霞
長城堡皇姑寺(皇姑正統間尼曾入大内諫止土木之行)
十室長城堡皇姑迹未湮偶然朝鳳闕不惜撼龍鱗北伐回
轅後中宮感夢頻荒祠巫覡在猶見舞冬春
度駱馬湖
自從前度黃河決董口填淤駱馬過夫柳至今喧里巷客帆
終覺厭風波東南民力愁先竭西北源泉棄尚多安得歲星
長守越年年輓粟上盤渦
淮南感事
城樓高見碧湖懸淮堰將傾近百年比歲凶荒耕未得向來
修築計誰先預愁四瀆江河合直恐三吴財賦捐開濟何人
輸上策升虚急誦楚宮篇
秋日登胥山
秋水日以駛彝尊輕船泛淸澄周篔靑士流沿轉紆曲沈傳弓武功櫂
急黏菰蔆彝尊仄峰尚阻樹篔近寺俄飛棱傳弓窅窅梵磬出
彝尊鱗鱗波雲興篔流目訝突兀傳弓賞心闚崚嶒彝尊舟維臥
柳渡篔道失寒瓜塍傳弓誰言㟝嶁微彝尊曲磴緣百層篔碣殘
蘚欲剥傳弓祠古藤交縆彝尊緬懷大夫節篔千秋痛填膺傳弓
覆楚豈大義彝尊忠孝不兩能篔飲泣蘆中䱷傳弓悲歌河上
朋彝尊當其恥巳雪篔屬鏤非所矜傳弓慨此空山中彝尊遺跡
猶可徵篔刃截兩白石傳弓指點由孤僧彝尊其旁臥石劒篔霜
色長侵陵傳弓皜如鋪練帶彝尊亘若横丹秤篔又如常山蛇
傳弓首尾相爲應彝尊觀其氣怒激篔毋乃神式憑傳弓尚想鞭
荆尸彝尊壯士心摧崩篔至今祠下水傳弓猶作胥江稱彝尊吾
徒久于役篔遠攬岱與恒傳弓顧兹百里内彝尊屐齒游未曾篔
故鄕洵足慕傳弓高興偶此乘彝尊寄言同心客篔暇日期重
登傳弓
風懷二百韻
樂府傳西曲佳人自北方問年愁豕誤降日叶蛇祥巧笑元
名壽妍娥合喚嫦次三蔣侯姝第一漢宮嫱鐵撥嫻諸調雲
璈按八琅琴能師賀若字解辨凡將弱絮吟偏敏蠻牋擘最
強居連朱雀巷里是碧雞坊偶作新巢燕何心敝笱魴連江
馳羽檄盡室隱村艡綰髻辭高閣推篷倚峭檣蛾眉新出繭
鶯舌漸抽簧慧比馮雙禮嬌同左蕙芳歡悰翻震蕩密坐益
徬徨板屋叢叢樹溪田稜稜薑垂簾遮雁戸下榻礙蠭房痁
鬼同時逐祅神各自禳亂離無樂土漂轉又横塘皂散千條
莢紅飄一丈薔重關于盼盼虚牖李當當鳳子裙纖褶鴉頭
韤淺幫倦猶停午睡暇便踏春陽雨濕鞦韆索泥融碌碡場
罥絲捎蠛蠓拒斧折螳蜋側徑循莎薦微行避麥䵃浣紗宜
在石挑菜每登㽘蘿蔦情方狎萑苻勢忽猖探丸搜保社結
侶竄茅篁廡改梁鴻賃機仍織女襄疎櫺安鏡檻斜桷頓書
倉路豈三橋阻屛還六扇傏弓弓聽點屐了了見縫裳夙擬
韓童配新來卓女孀縞衣添綽約星靨婉清揚芸帙恒留篋
蘭膏慣射芒長筵分潑散複帳捉迷藏匳貯芙蓉粉萁煎豆
蔻湯洧盤潛浴宓鄰壁暗闚匡苑裏囏由鹿藩邊喻觸羊末
因通叩叩祗自覺倀倀孟里經三徙樊樓又一廂漸於牙尺
近莫避竈觚煬題筆銀鈎在當牎繡袂颺有時還邂逅何苦
太周防令節矜元夕珍亭溢看場閙蛾爭入市響屧獨循廊
棖觸釵先溜簷昏燭未將徑思乘窘步梯巳上初桄(大智度論譬如緣梯)
(徙一初桄而上)莫綰同心結停斟冰齒漿月難中夜墮羅枉北山張冰
下人能語雲中雀待翔靑綾催製被黃竹喚成箱玉詫何年
種珠看滿斛量綵幡搖婀娜漆管韻清鏘白鵠來簫史斑騅
駕陸郎徒然隨畫艦不分上華堂紫葛牽駝架青泥濕馬柳
枇杷攢瑣瑣櫸柳蔭牂牂金屋深如此璇宮思未央朝霞凝
遠岫春渚得歸艎古渡迎桃葉長堤送窅孃翠微晴歷歷綠
漲遠汪汪日影中峰塔潮音大士洋尋幽雖約伴過涉乃須
卬澹墨衫何薄輕紈扇屢障心憐明艷絶目奈冶游狂䌫解
青絲䋏茵鋪白篾篖回波吟栲栳鳴櫓入菰蔣竹筍重重籜
茶牙段段槍甘葅翻舊譜活火試頭綱榼易傾鸚鵡裘拚典
驌驦曉酲消芳蔗寒具析餦餭巳共吳船凭兼邀漢珮纕瘦
應憐骨出嫌勿避形相樓下兜衾臥闌邊拭淚妝便思蛩負
含嬌由半醉喚起或三商連理緣枝葉于飛任頡頏燒燈看
傀儡出隊舞跳踉但致千金笑何妨百戲償偶然閒院落隨
意發縑緗竹葉符教佩留藤醬與嘗硯明鸜鵒眼香黦鷓鴣
肪日以娑拖永時乘嬿婉良本來通碧漢原不限紅牆天定
從人欲兵傳迫海疆爲園依錦里相宅夾淸漳奪織機中素
看舂石上粱茗爐寒說餅芋火夜然穅唐突邀行酒勾留信
裹糧比肩吳下陸偷嫁汝南王畫舫連晨夕歌臺雜雨暘旋
娟能妙舞謇姐本名倡記曲由來擅催歸且未遑風占花信
改暑待露華瀼蓄意教丸藥含辛爲吮瘡賦情憐宋玉經
義問毛萇芍藥將離草蘼蕪贈遠香潮平江截葦亭古岸多
樟鏡水明於鏡湘湖曲似湘加餐稠疊語濃墨十三行約指
連環脫茸緜袙複裝急如蟲近火躁甚蟹將糠理櫂迴靑翰
驂駒驟玉瓖寧期共命鳥遽化逆毛鶬寄恨遺卷髮題緘屬
小臧憤奚殊蔡琰悔嫁失王昌作事逢張角無成種董蓈流
年憎禄命美疢中膀胱手自調羹臛衣還借裲襠口脂勻面
罷眉語背人剛力弱横陳易行遲小膽恾留仙裙盡皺墮馬
鬢交鬤不寐扉重闢巡簷戸暗搪風微翻蝙蝠燭至歇蛩螿
霧漸迷三里星仍隔五潢輕帆先下霅岐路誤投杭九日登
高閣崇朝舍上庠者回成偪側此去太愴惶亂水逾浮玉連
峰度栝蒼惡溪憎詘屈盤嶼苦低昂地軸何能縮天台詎易
望重過花貼勝相見紡停軖射雉須登隴求魚别有枋笆籬
六枳近練浦一舟盪烏臼遮村屋靑蘋冒野湟洛靈潛拾翠
蠶妾未登桑驟喜佳期定寧愁下女儅䋣英經夜合珍木入
宵炕(爾雅守宮槐葉晝聶宵炕)啓牖冰紗綠開奩粉拂黃話纔分款曲見乃
道勝常即事憐聦慧那教别慨慷朅來要漢艾塊獨泛沙棠
送遠歌三疊銷魂賦一章兜鞵投暗室卷箔指昏亢命續同
功縷杯餘九節菖截筒包益智消食餉㯽榔膠合黏鸞鳥丸
堅抱蛣蜣歡難今夜足憂且暫時忘本擬成翁嫗無端失比
伉睫邊惟有淚心上豈無&KR0954;鍼管徐抽綫闌灰淺涷㡆毫尖
渲畫筆肘後付香囊訣絶分溝水纏緜解佩璜但思篙櫓折
莫繋䯀騘韁帷帳辭秦淑音塵感謝莊豈無同宿鴈終類失
羣麞衞黰頻開匼秦衣忍用样炕蒸鄕夢短雪卷朔風雱絶
塞緣蠮螉叢祠弔虸蚄刀環歸未得軌革兆難彰客乍來金
鳳書猶報白狼百憂成結轖一病在膏肓峽裏瑶姬遠風前
少女殃款冬殊紫蔓厄閏等黃楊定苦遭謠諑憑誰解迭逿
榽先爲檀斫李果代桃僵口似銜碑闕腸同割劒鋩返魂無
術士團土少媧皇翦紙招南國輸錢葬北邙春秋鶊蟀換來
往鷽鳩搶油壁香車路紅心宿草岡崔徽風貎在蘇小墓門
荒側想營齋奠無聊檢笥筐方花餘莞蒻文瓦失香姜扇憾
芳姿遣環悲奈女亡玉簫迷處所錦瑟最淒涼束竹攢心曲
棲塵眯眼眶轉添詞悵悵莫制淚浪浪幔卷紬空疊鈴淋雨
正鉠情深繁主簿癡絶顧長康永逝文悽戾冥通事渺茫感
甄遺故物怕見合歡牀
上章閹茂
寄懷李(因篤)
鴈門北上忽西還未得相逢一解顔傳道全家依渭曲幾時
匹馬出潼關樽前舊事憑誰說篋裏新詩待爾刪三載齊東
留滯日愁看李白讀書山
送謝(燝)入燕
記昔别君時太原風雨梁公祠五年不一見顔色朅來濟上
樽重持勞人相顧徒草草白髮靑燈且傾倒歷下亭前柳滿
汀塵沙又走長安道人生聚散絶可憐吾將歸種梅溪田夏
蓋山南湖水北扁舟期我知何年
同紀處士(映鍾)杜太史(鎮)譚舍人兄(吉璁)集孫侍郎(承)
(澤)研山齋四首
勝序愁初豁高齋近許過圖書留客少花藥閉門多興每耽
丘壑衣從挂薜蘿千秋論述作出處本同科
啓事東曹後名山歲月深論交半縫掖眞樂在抽簪遽有忘
年約虚陪作者林寥寥知己語一一感人心
野趣行無次林棲坐不辭書看金薤出杯喜竹根持戸牖分
今古朋游隔歲時齊東回首望最憶虎頭癡(謂顧子炎武也)
改席塵逾遠看花徑轉幽猶存漢金石不廢晉陽秋客已呼
沉醉誰當續後游六街分手緩歸騎夕陽流
九日集刺梅園松下送譚七舍人之官延安四十韻
秋氣薄林木南海程可則周量蕭條鴻鴈天他鄕仍令節彝尊高會
敞離筵客盡東南美華亭高層雲二鮑情因去住懸黃花分漢苑長洲
申穟菽旆綠酒自吳船繋馬斜陽裏嘉興李良年武曾班荆古樹前枝
撐寒雪厚山陰沈胤笵康臣榦走老龍纏空翠垂垂落江都汪懋麟季甪層
陰的的圓旅懷長戀此嘉興譚吉璁舟石幽興豈徒然歲月風塵換
可則川涂夢寐牽相逢曾幾日彝尊回首憶當年慷慨荆軻筑層雲
飛揚祖逖鞭一官乘絶障穟雙闕動行旃入雒名元重良年臨關
汝最賢蒲桃隨馬至胤笵鸚鵡得人憐地險榆爲塞懋麟原荒
鹵作田由來秦上郡吉璁遠接漢居延百戰山河舊可則單車騎
吹闐自應思魏尚彝尊那復羨張騫美政知無敵層雲雄文孰與
傳龍山爭繾綣穟鳳閣尚留連勝事歸圖畫良年長歌當管絃
江淹魂已黯胤笵顧愷技誰先銀燭焼林黑懋麟金盤浥露鮮霜
螯充海族吉璁香橘摘江煙麴米封鱗細可則萸房壓鬢偏幾忘
身是客彝尊恰笑口流涎俊味還稠疊層雲深杯莫棄捐劇談逾
衮衮穟屢舞各僊僊聚散時難定良年交親志肯遷彈冠新得
路胤笵簪筆舊隨肩作吏今行矣懋麟專城敢任焉瘡痍何術起
吉璁井邑幾家全不問金如粟可則寧論酒是泉徵書黃霸續彝尊
擁傳馬卿旋但遣心期在層雲無愁後會愆河流千尺練穟月
挂九秋弦坐久頻催漏良年衣輕更著緜祇緣詩錄别胤笵遂使
夜忘眠長短靑門柳懋麟崢嶸華嶽蓮來朝一揮手吉璁惆悵
隔幽燕可則
題譚(漢)畫山水送譚七舍人兄三首
舍人佐郡出京華馬後圖書載五車欲上恒山最高頂自馴
白鹿飯松花
大漠霜流磧草枯郫筒蘆酒急須沽雲中西去黃河曲未必
山川似畫圖
桑乾九月未成橋想像關榆葉盡凋曾向鴈門三度宿人家
歷歷在山椒
壽徐侍讀(元文)
紫籞雲霄迥彝尊金門雨露偏羣公爭獻納李良年之子信才賢
甲第烏衣盛彝尊家聲鳳沼沿堂看遺笏在良年經憶過庭傳
儒雅矜當代彝尊飛騰數妙年九重書第一良年三策對無前
饌出仙廚美彝尊袍分獸錦鮮上陽芸是閣良年中禁木爲天
苑柳晴相映彝尊宮鶯歲屢遷星軺馳漢節良年驛路入秦川
得士皆殊絶彝尊難兄(編修乾學)更接聮遥聞臚唱日良年正值使車
旋兩到須迴轍彝尊雙丁足比肩把文同謝舅良年(謂顧子炎武)染翰
失張顛賓至交珠履彝尊朝回並玉鞭連枝眞不易良年初度
乃居先南斗神仙籙彝尊西清侍從員黑頭誰得似良年青眼
獨依然歷下尋山屐彝尊江干載酒船因人慙入洛良年結客
重投燕不謂迎縫掖彝尊翻教起晝眠茱萸猶結佩良年醽醁
此開筵琖進崑山玉花明祕省甎彝尊豳歌應可續良年比調
有新篇彝尊
酬潘(耒)
燕京秋九月雨雪紛湝湝初晴出戸去延望西山崖薄衣先
苦寒炙背返荆柴晚聞僮僕語有客叩吾齋新詩題紈扇留
贈出中懷臨風百過誦音響一何佳泠泠朱絃瑟調必宮商
諧壯哉四方志獨櫂浮江淮傷禽戢羽翼鳴鹿求其儕河東
衞先生(簡討旣齊)埽室道南街希音辨元始望古窮津涯同聲一
相應衆說誠可排爾雅及三倉豪髮未嘗乖伊余去鄕國萬
里敝靑鞵媿乏洛生詠徒觀泰山祡戛玉聞琳瑯披雲豁塵
霾譬彼同岑草所惜在根荄願貞歲寒期簦笠行相偕
贈朱十(吳江)潘耒(次耕)
天台拔羣峰東壁輝列宿南州盛衣冠之子爲領袖傑然
雲霄姿大厦資結構匏瓜悲天懸井渫惻寒甃間為蘇門
嘯善作伶倫奏大雅還初元風騷獨馳驟峨峨春明門英
賢畢來輳高齋埽晴雪玉山驚邂逅聞游泰岱還應宿天
門岫日輪湧榑桑幾時割昏晝僕本同岑人折麻欣有舊
才非士龍奇齒是公明幼偶然弔燕昭金臺暫停留方辦
五嶽裝青精煮糧糗何日相提攜蓮峰掇三秀
壽申檢討(涵昐)
東山零雨别不見忽三年再作京華客重逢獻壽筵歲星方
朔並午夜望舒圓滿把黃花酒豳歌九月篇
慈仁寺夜歸同李十九(良年)對雪兼有結鄰之約
暝色辭沙界蓬門更埽除數錢燈下酒入饌雪前魚遠作比
鄰約相連水竹居扁舟當此夜夾往意何如
孫少宰蟄室觀吳季子劒四十韻
窮冬蟄室寒重扃晝飛雪嘉興李良年武曾役車雖巳休客子遠
相挈彝尊蕭然主人意示我太古鐵吳江潘耒次耕黯淡四座光
糢糊百夫血上海蔡湘竹濤精氣所結聚入手詎敢褻良年摩挲讀
遺銘千春字不涅彝尊始知延陵佩曾挂徐君碣耒金碧爭毫
芒雨風助嗚咽湘歲久蠟就頽中作黍米缺良年段冶難爲良靑
白氣先竭彝尊首廣信參分身重裁七鋝耒丸丸初莖長衍
衍漸後設湘制類銅虎符質並蒼水玦良年其文雜蟲魚其
體蔓瓜&KR1705;彝尊蜿蜒蛟螭纏錯落星宿列耒當其鑄始成見
者皆骨裂湘洪鐘無聲拂堅玉應手切良年拭用華土良淬以
江水洌彝尊一充君子服遂使雌雄别耒神靈相護持鬼物盡
蹩&KR0887;湘試宜借諸離相必經歐薛良年適楚羞湛盧制越定
姑蔑彝尊神物不虚歸抗首想前哲耒紛紜春秋季推刃相
篡竊湘何爲藐千乘脫屣意不屑良年遠繼讓王風近慕子
臧節彝尊投分寄縞帶達音在樂闋耒寸心義所要存没傷
中訣湘留贈物則微高誼泉壤徹良年古樹風蕭蕭下爲狐兔
穴彝尊何期陵谷變土花未云齧耒依然出人閒百代共傳
閱湘題字勘孔碑裝炭談越絶良年接末驚窮猨干霄飲雌蜺
彝尊雄思崆峒倚利想犀兕截耒是物洵希有寧許膜眼别
湘博物賴張華造書辨臣頡良年豈爲馮生彈聊效莊叟吷
彝尊感我壯士懷慨慷中腸熱耒持之祓不祥可以當桃茢
湘
雪牎
寒威凌夾牎夜色不可揜彝尊初疑弦月駐載驚鄰燭燄蔡湘
漏鼓凍欲沉荒雞號已漸彝尊攬衣訝手皸出戸怯風颭湘
朔氣何稜稜同雲猶淰淰彝尊飢鷹距未擊啅雀羽齊斂湘
老樹壓更高遥岑明復睒彝尊灑壑遏冰泉浮空露仄厂湘
僧閒梵未放磴滑樵愈險彝尊怳若玉井峰蓮花冠郊陜湘
中田從射兔北園宜載獫彝尊銼冷生濕煙草枯覆叢蔪湘
近須爐火圍遠愛酒旗閃彝尊就市沽芳馨傳杯瀉瀲灧湘
元叔囊垂空平仲豆猶掩彝尊旅思話歸吳扁舟懷入剡湘
束薪硯初炙棐几翰斯染彝尊形兼洛陽臥跡異昌黎貶湘
撒鹽擬詎工授簡賦何諂彝尊郢曲有和歌殊鄕聊自慊湘
雪中過程五倉部同李十九蔡大賦二首
長安風雪後歌舞閉門重客子誰能記倉曹獨許逢牎寒留
炙硯日暝坐聞鐘更約尋香閣西山對曉峰
令子趨庭早深杯勸客揮愛看如意舞判倒接䍦歸易酒行
無算吳鹽撒漸稀憑將紅燭淚試作鳳凰飛
壽何侍御(元英)
東閣寒梅放西山霽色澄騷人日初度朋酒歲相仍頌魯期
難老歌豳信有徵名先柱下史官亞殿中丞禮自猶龍擅謠
聽避馬曾城南瞻斗極薊北凜霜棱敢諫虞箴在籌時國寶
增文宜蠲瑣細弊力埽榛艿水旱謀誠切徵輸法可承廟廊
需至理駔&KR3895;必深懲疇昔雙龍闕逶迤四牡乘桂林銜羽節
勾漏問丹秤嶺外收區冊舟中慕李&KR0574;含香持國計聚米佐
軍興允矣資喉舌良哉寄股肱人倫誰比似意氣益飛騰八
顧三君並千金一諾憑聮詩過沈范愛客邁春陵勝日交珠
履高齋冒紫藤對門深徑轉開閣小山層畫得滄洲趣書傳
草聖能連蜷師衛蠆妙麗奪曹蠅籖帙縱横列爐煙遠近蒸
庭閒看玉樹道重比朱繩謬喜枌榆託相親色笑恒一行來
獻兕萬里此籯縢月尚今年滿觴同舊里稱頌椒春序近懷
核舞筵登靑眼人人識朱顔歲歲凝不辭五雲裏長對九枝
燈
曝書亭集卷第七
