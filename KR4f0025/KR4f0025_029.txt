曝書亭集卷第二十九
秀水朱彝尊錫鬯
詞(六)
茶煙閣體物集(下)
一枝春(梅)
竹外横斜一枝春最近曉寒牎戸翠禽軟語喚起石闌題句
東風舊日曾飛上那人眉嫵幾閒却翦綵心情覓到小園深
處前村酒旗低舞試閒攜画榼重修簫譜棃雲淺駐未信
夢魂無據玉鱗殘月襯香雪馬蹄歸路乘餘興更上吳船虎
山橋去
疎影(黃梅花)
横斜滿院見蜂䰅亂疊鶯羽新翦冷綴苔枝疎影羅羅休令
雀豹窺見天教漏泄春光早把多少芳心輕展最愁他金屋
香寒長是曉風吹面折向妝臺看取對將明鏡裏鴉額深
淺澹月微籠椒壁初昏留映謝娘詩卷難禁一曲山香舞膩
蠟淚銅盤千點記夢中人在羅浮杏子單衫煙染
東風第一枝(杏花)
渡柳初眠官梅已褪又看春色如許水村山郭殘陽立馬亂
紅無數仙人此住也憐取滿林香霧酒旗風搖曳黃昏開徧
冷煙疎雨休忘了曲江歸路試說與冶游伴侣最愁零落
芹泥半教燕飛啄去賣花聲遠料深巷明朝何處倩个儂曉
日新妝插向鬢雲斜吐
紅娘子(緋桃)
露井繁英積香逕游絲織宿兩猶含煖波頻漾短牆愁隔記
少年尋到赤闌橋得仙源消息最恨東風急飄上春泥濕
易掩重門難逢人面斷腸空憶便浣花牋紙染輕紅也無他
顔色
殢人嬌(垂絲海棠)
蠟蔕何長紅絲齊綰算風信棃花尚晚一番雨過一番春煖
似卯酒人慵鬢釵横亂日炙逾明鶯銜不斷伴蝴蝶深枝
眠慣須燒銀燭更浮金琖任桃李漫山有誰人看
綺羅香(玉蘭)
紅木棉苞紫辛夷襆詎勝縞衣霜袂雪不封條但向花房凝
綴露一簇碧牡丹芽少幾點翠梧桐子笑依然玉樹陳宮臙
脂肯涴井中水佳辰纔過上巳說與采蘭人道休尋溱洧
第一瑶臺月姊交光相對便著雨轉覺瓏鬆慣臨風未應憔
悴似搓酥滴粉張濃喚來深院裏(張濃宋南渡初甲伎左譽贈之詞有滴粉搓酥句)
搗練子(再過瞻園值玉蘭花放同蘅圃耕客賦)
高曝粉淺窪銀瓏璁幾樹淨無塵勝屏風點染新一別此
五經春綺羅香憶按歌頻笑依然舊酒人
玉樓春(繡毬)
玉毬繡出今番早蝶翅&KR1123;䰅迭迴抱一年一度雪成團半雨
半晴春未老者回上樹靑猨報合配鞓紅香入腦枝頭能
得幾人憐落地始知花亦好
洞仙歌(合昏)
翠陰如幄綴靑囊無數曾記開時未重午伴荷風榴火結實
千房蠲忿處猶自朝朝暮暮(合昏花開最久吳俗謂之百日紅)滿庭香不散
持比吳緜翦破同功繭千縷愛微風攲側淡月惺忪酒初醒
夜深微雨便晨光朦朧小牎晴試護取同心不教輕吐
減蘭(夾竹桃聮句)
石闌千曲試問是桃還是竹彝尊鳳子來時捧土移根定武
瓷魏坤崔徐花朵布葉終須文與可彝尊吹徧温風長伴
樽前一簇紅坤
東風第一枝(白楊梅)
鳦鳥歌殘蓴絲擷罷冰廚夏果須薦卑枝壓地無塵繁陰滿
園如繖凉柯新翦早水市筠籠傳徧問隔江誰送輕帆鶴頂
半山翻賤便流齒瓠犀詎軟便入手葱根不染任教肌粟
長生愁他翠盤頻轉玉容銷暑最憶是湘湖南畔怕餐來晚
飯都忘莫被柁樓人見
明月櫂孤舟(枇杷)
幾陣疎疎梅子雨也催得嫩黃如許笑逐金丸看攜素手猶
帶曉來纖露寒葉靑靑香樹樹記東谿舊曾游處日影堂
陰雪晴花下長見那人窺戸(謝瞻枇杷賦成炎果乎纖露白居易詩況對東谿野枇杷謝靈運七濟云朝食旣畢)
(摘果堂陰春惟枇杷夏則林擒楊巨源詩枇杷花下閉門居)
邁陂塘(曹侍郎席上食檇李同右吉融谷賦)
錦淙鳴行廚竹裏玉盤寒水初注未須雪藕黃瓜伴早釋人
間煩暑名最古記轍迹東西魯叟曾書汝吳洲越渚傍折戟
沙邊芳根蟠後幾濕戰場雨房陵種三十六園佳樹也愁
聲價輸與西施過此曾潛掐一縷纖痕留取小摘許愼莫被
來禽偷眼銜將去薰風且住漫染就輕黃靑靑攜付乞巧小
兒女(錦淙侍郎倦圃&KR3075;名李每顆留爪痕傳是西子曾掐)
洞仙歌(橄欖)
南枝靑子架唐梯難翦試灑紅鹽褪都徧笑燕姬就酒歷口
漿酸眉峰聚又早芳津頻嚥河豚春正美荻筍蔞蒿和就
香羹儘人勸更憶夜闌時配取茗柯消殘醉滿傾壇盞看懷
核兒童眞橋癡愛插向蘭膏燭花齊颭(酉陽雜俎獨根樹東向枝曰木威南向枝曰橄欖嶺表錄子)
(繁樹岐不可梯緣但刻其根下方寸許納鹽其中一夕子皆自落蘇子瞻橄欖詩紛紛青子落紅鹽王元之詩北人將就酒食之先顰眉皮核苦且澀歷口復棄遺白)
(樂天詩漿酸橄欖新嘉靖蘸壇杯中有茶字)
五綵結同心(茘子)
繁星著樹綠葉垂枝撲帳火雲朝熱錦鳥餐難盡定銜到十
二層城調舌是誰賭取羅囊紫看一騎飛塵相接晶盤瑩嫩
紅輕擘纖指忽噤寒徹炎天亂堆香雪且莫從卯酒乍醒
人說光砑吳綃薄瀟湘水風皺半痕裙褶冰肌綽約看誰似
庶夢裏瑶妃無别記少年翠帷髣髴一點甘脣初齧
暗香(紅豆)
凝珠吹黍似早梅乍萼新桐初乳莫是珊瑚零落敲殘石家
樹記得南中舊事金齒屐小鬟蠻女向兩岸樹底盈盈擡素
手摘新雨延佇碧雲暮休逗入茜裙欲尋無處唱歌歸去
先向綠牎飼鸚鵡惆悵檀郎路遠待寄與相思猶阻燭影下
開玉合背人暗數
滿庭芳(佛手柑和嚴蓀友)
靑豆開房白牛露地春浮一樣根蟠風簾乍卷芳氣訝燒蘭
不比金仙十二承珠露倒瀉銅盤雙林底知他鹿女幾度踏
花看園官傳送處烏皮旋設兔琖初安勝甘蕉乳臭橄欖
漿酸攜到六街三市津梁倦彈指霜寒鏤酥片餘香未減分
配小龍團
霜葉飛(詠柑同魏禹平作)
昔游曾記泥山路靑林纔二三里枝頭行蟻拂還來正十分
黃膩須不似甜桃醋李樽前别有閒風味見翠竹擎籃惹重
露新霜指爪都著香氣回憶上日春盤羅帉輕裹个个鎔
蠟封蔕歸時笑遺細君看剔殘燈紅蕊枉想像金坡舊事歲
星今謫人間世判洞庭全家去徧插牆陰恣攜懷裏(韓彦直橘錄温)
(州四邑俱種柑而出泥山者推第一山如覆釜其傍地延袤只二三里許出此則香味遠不逮嵇含南方草木狀壺柑窠如薄絮蟻在其中幷窠而賣柑樹無蟻)
(則其實爲蠧所傷黃山谷詠柑詩香著樽前指爪間隋書文帝好食柑蜀中摘黃柑即以蠟封其蔕獻之蘇詩歸來一點殘燈在猶有傳柑遺細君)
秦樓月(金豆)
橘田秋吳儂摘處霜花浮霜花浮玉盤的歷偏惹閒愁酒
闌燭暗羅衾幬手香夜半潛相投潛相投十年舊事忽到心
頭
減蘭(橙)
朱欒幾樹愛惜芳根移細雨鵠殼重紋作意秋凉已十分
一年好景玉臼金齏長記省有底酸漿搗處眞憐透甲香
玉樓春(柳)
柔條曾記春前種乍起三眠妍手弄煙初羃歷態眞濃絮未
顚狂絲尚重依依别緒長亭共舊雨殘陽空目送一灣流
水小紅橋留與斷腸人作(去聲)夢
減蘭(楊花)
楊花無緒不管人愁高下舞筆架書籤纔拓牎紗處處黏
東風語汝吹入謝家池閣去詠絮人閒憑仗東風忽自前
疎影(秋柳和李十九韻)
西風馬首有哀蟬幾樹高下聲驟村外煙消水際沙寒斜陽
似戀亭堠絲絲縷縷紛堪數更髣髴葉初開候待月中疎影
東西思共故人攜手搖落江潭萬里繫船酒醒夜長笛京
口讀曲歌殘曉露翻鴉蕭瑟白門非舊赤闌橋畔流雲遠遮
不住短牆疎牖話六朝遺事淒涼張緒近來消瘦
原作李良年
旗亭隴首正新霜乍點斜日風驟一片秋聲幾樹蕭疎驚
心十里津堠行人欲折還教住爲記得别離時候灑渭城
朝雨如煙曾向畫橋分手何處無情玉笛忍教一夜裏
吹墮江口繫馬無人認取寒枝惟有晩鴉依舊相思最是
鴛鴦渡應漸冷碧紗牎牖縱待得來歲春還只恐那人腰
瘦
臨江仙(寒柳)
綰得舊時離恨否風前一樣絲絲送人折盡夕陽時昏鴉餘
幾點莫認早鶯兒憔悴倡條渾不是菱花記取雙眉秋聲
誰與寄相思章臺疎影在只剰兩三枝
瀟瀟雨(落葉)
秋林紅未足怪酸風一片舞遥堤任高高下下蕭蕭摵摵策
策悽悽岸觜籬根壓徧驚斷草蟲啼只有蒼凉月來照鴉棲
却似游蹤不定謂當南反北旋又東西縱吟邊倚杖樽酒
正堪攜然茶鎗故人來否怕空山舊徑一時迷颼飀響悵無
眼夜聽到荒雞
玉女搖仙珮(白鷴)
桄榔葉暗茉莉叢深舊是雙雙栖處玉羽初迴風毛誰鎩百
徧對人猶怖悶把芳時度緫無言不比聦明鸚鵡待移伴庭
前孔雀還怕金花翠尾須妒丹靑頗難描黑白分明千絲萬
縷曾記謝家賦雪皓鶴爭鮮點綴瑶階瓊樹十二畫欄紅
妝相見定自愁添眉嫵有得春多許也空掩風雨重重朱戸
況遠客頻年嶺外秋來見月驀然回顧歸期誤今番索遣開
籠去
八寶妝(舞孔雀)
庭暗娑羅山明躑躅正值好春時候不用紅樓三十級合在
迴廊疎牖朝來彈指阿誰妒殺芳心綠𬎼響處開難驟絶勝
織成步障編他銅釦看場壓倒牎櫺一迴舞旋更教人立
屏後數項翠尾花如縷怎染出輕紈圖繡除非是邊鸞好手
郁吚聲裏低丹咮問飫眼蠻奴莫銷殘碧暗金否(孔雀舞將罷以咮著地鳴)
(乃歛其羽)
花犯(鴛鴦)
曲池塘天教付與雙棲夜深並綠蒲分映任夢裏隨波煙外
交頸圓沙一片斜陽冷多應睡未醒看足了浣衣人去蜻蜓
移釣艇采蓮渡頭最愁他淸歌纔起處驚飛難定齊浴罷
花潭下翠牽紅凝休緣却竹弓射鴨還自去空江千萬頃正
好伴水亭風檻低垂羅袖影
臺城路(鷺鷥)
謝池最愛鮮禽好當年惠連曾賦紫荇絲邊水葓花外長見
伊窺魚住乍翻淺渚訝拍拍隨波欲低還舉占得圓沙慣拳
一足久延佇采蓮舟漸近也笑紅裙按楫不教驚去荻岸
偏明蘋風慣浴凉月毿毿緜羽曲江人渡指隱約秋潮望中
生處纔挂魚&KR0699;又飛來別浦
月華淸(王阮亭侍讀書齋詠山鷓侍讀詞有妾是桐花郎是桐花鳳之句故六七反之)
白頰梔頭繡纓竹外輸他緜羽娟秀何處飛來料自苑桃宮
柳縱不比么鳳桐花合賺得新詞消受紅豆拚分了鸚哥任
伊閒咒相見海棠初綻早落盡芙蓉雪梅香逗移入重簾
伴取玉蜍金獸記點染窠石春林費多少巧心妍手描就試
開籠放爾戲猨能否(宣和画譜黃居宷有海棠山鷓圖丘餘慶有芙蓉山鷓圖吳元瑜有雪梅山鷓圖易元吉有窠石山)
(鷓圖崔白有春林山鷓圖崔慤有戲猨山鷓圖)
江城子(黃雀)
江鄕風物客中論傍籬根啟柴門翦翦西風紅稻倚斜曛長
記張羅秋九月南馬疃北陶村充庖俊味我思存坐黃昏
引淸樽持比香橙蒸栗色難分凝想流匙眞个滑全不數鴨
餛飩需ŧ
琵琶仙(秋日桑乾河上見雙白燕詠之)
遠渚秋光乍疑是兩岸蘆花如霰剛得軟語輕迴差池轉堪
戀思一縷紅絲繫住怕飛入掌中難見明月樓臺棃花院落
曾否尋徧問何事沙際飄零惹西去潘郎鬢都變爭向水
晶簾外對曉風初卷看畫閣銀釵幾許留伴他傅粉人西借
取玉女縫衣一雙幷翦
東坡引(鸊鵜)
洄沿潭裏浴波圓明鏡蹴濃花淡柳西湖曲臨流看不足
晴沙遠映淺水撲鹿鎮日夜鳴相續采蓮人去菰蒲綠一雙
飛又宿一雙飛又宿
長亭怨慢(鴈)
結多少悲秋儔侶特地年年北風吹度紫塞門孤金河月冷
恨誰訴迴汀枉渚也只戀江南住隨意落平沙巧排作參差
箏柱别浦慣驚移莫定應怯敗荷疎雨一繩雲杪看字字
懸鍼垂露漸攲斜無力低飄正目送碧羅天暮寫不了相思
又蘸凉波飛去
滿庭芳(鵝)
染柳分黃飛霙較素持比溪絹尤妍白毛紅掌羣汎撥輕漣
只合呼他舒鴈無端是引頸嗔船茴香下半醒半睡惻眼小
如錢江天農務了柴荆開處頻數村前任殘陽曲岸水偃
沙眠客至還堪對酒閒時節換取籠邊兒童問山陰舊事說
與永和年(五代趙才以画鵝得名有苘香下睡鵝圖錢之輕者曰鵝眼)
邁陂塘(鴨)
任方塘羣游孤泛愛他不染泥滓避人纔見驚飛去又早紛
紛低墜堪妒是曾消受夜深每並鴛鴦翅竹弓漫試對黑白
分明欄邊鬭罷芳草一茸翠揚瀾好兩槳吳船小觜采蓮
人弄煙水晚來笑把紅裙裹觸損冷花濃蕊歸也未正一色
秋江灩灩波千里移來簾底鑄就小鑪熏屏帷深處長傍繡
衾睡
水龍吟(觀洗象作)
凉波曉色城西路趁著熱風猶未引來舞隊依稀晉日黃門
鼓吹垂鼻鱗囷旋渦遠近欲沉還起看雲旗摇處更番催去
偏會得蠻奴意夾岸人家此際步踟躕紫騮難繫疎簾隱
隱輕容小袖笑聲齊指赤日徐高黃塵又徧鈿車流水剰白
頭宮監相攜柳下說前朝事
埽花遊(駱駝)
白龍堆遠傍獨樹煙平草痕如翦臥沙最淺慣齧罷戎鹽紫
髥都斂拂起鞭捎娖隊安行愈緩夕陽晩料穩坐上頭人意
先倦江國知少見指背錦糢糊柳陰高岸側峰半偃笑零
丁帖子戴家傳遍記取形摸小玉羊脂新碾筆牀畔鎮紅箋
不教風展(漢戴良失父零丁曰食不能嚼左右似西域駱駝)
木蘭花慢(孫懋叔以山獐見貽賦謝)
孫郎眞愛客分異味到寒庖尚髣髴童時鹿邊曾見照影驚
跑弓鞘餓鴟叫處想風生耳後落飛髇誰向原頭飲血一鞭
歸騎横捎毛炮嫩滴瓷罌漿乍洗析成肴任滿薦辛盤椒
花頌罷荷葉堪包西郊雪晴人日擬重尋退谷半山坳笑擘
春前紅脯醉吟小閣松梢
雪獅兒(錢葆馚舍人書詠貓詞索和賦得三首)
(鵡貓兒篇序云貓不仁獸也路德延孩兒詩貓子綵絲牽黃荃有食魚捕雀二圖郭乾祐有顧&KR1123;貓圖盧廷讓詩餓貓窺鼠穴)
又(前題)
磨牙澤吻似虎分形眼黃須辨炎景方長試驗鼻端冷煖茴
香叢暗撲不住螻蛄一點更尋向籬根𬗋芥石稜紅莧醉
了葧荷頻顫訝搔頭過耳水痕初浣消息郎歸休把玉鞭敲
斷平陵傳徧問齧鏁金錢誰綰風吹轉蛺蝶驚飛淩亂(何尊師謂貓似)
(虎獨有耳大眼黃不相同其畫澤吻磨牙無不曲盡酉陽雜爼貓鼻端長冷惟夏至一日煖滕昌祜有茴香戲貓圖黃荃有螻蛅戲貓圖吳元瑜有𬗋芥戲貓圖何尊師有莧菜)
(戲貓圖俱見宣和画譜米芾画史云黃荃貍貓顫葧荷甚工酉陽雜爼云貓洗面過月則客至陸游老學菴筆記馬鞭擊貓節節斷折又酉陽雜俎云平陵城古譚國也城中)
(有一貓長帶金鍊有錢飛若蛺蝶)
原作錢芳標
花氍臥醒又間趁十二欄邊一雙蝶舞繡倦空閨幾徧春
纖親撫奔騰玉距亂蠅拂紅絲千縷試驗取雙瞳似線庭
陰日午好是蠶時早乳問當年果否共調鸚鵡八蜡迎
來何處遠村巫鼓雲圖錦帶漫搨得張家遺譜燈明處合
對金猊小炷(張泌妝樓記云張摶好貓有雲圖錦帶諸名價值數金)
催雪(席上賦黃鼠)
倦擁癡牀寒禦旨蓄多事拱人嫳屑惹花豹騰山地猴臨穴
五技頓窮就掩趁快馬攜歸捎殘雪刲肝驗膽油蒸糝附寸
膏凝結鏤切俊味別耐伴醉夜闌引杯稠疊更何用晶鹽
玉盤陳設一種低徊舊事想獨客三雲愁時節喚小伎並坐
教嘗聽唱塞垣風月(黃鼠産雲中劉績霏雪錄黃鼠穴處各有配匹人掘其穴見其中作小土窖若牀榻之狀則牝牡)
(所居之處也秋時蓄黍菽及草木之實以禦冬天氣晴和時出坐穴口見人則拱前腋如揖狀即竄入穴惟畏地猴地猴形極小縱入其穴則喙曳而出之味)
(極肥美元時曾爲玉食之獻置官守其處人不得擅取也酉陽雜爼鼠膽在肝活取則有梁韋琳䱇表以臣爲糝熬將軍油蒸校尉花豹鷹之小者專摶黃鼠)
臺城路(蟬)
芩根化就初無力温風便閒淒調藕葉侵塘槐花糝徑吟得
井梧秋到一枝潛抱任吹過鄰牆餘音猶嫋驀地驚飛金梭
爲避栗留小長堤翠陰十里冠緌都不見只喚遮了斷柳
亭邊空山雨後愁裏幾番斜照昏黃暫悄讓弔月啼蛄號寒
迷鳥飲露方殘曉凉嘶悠早(稽聖賦芩根爲蟬援神契蟬無力故不食遮了蟬聲)
又(前題)
蛻餘不作游仙夢炎天愛浮凉吹抱柳眠慵棲槐影合隨分
小園堪寄綠陰滿地慣獨自悠颺一絲風裏咽住殘聲哀吟
又聽別枝起柴門亂喧雨後濕雲斜照落霞斷魚尾南陌
離亭西風故國多少愁人盈耳兒童此際罥蛛網檐牙筠竿
樹底爲恁驚飛絃桐移素指
前題(華亭)高層雲(二鮑)
枕屏曉殢行雲夢却還被伊催斷苦調才終悽吟還續遞
寫幾番幽怨柳塘聽倦愛竹院新凉數聲差緩曲奏迴風
蕭蕭落葉玉階滿愁聞最是旅客對前村幾樹頽照攲
岸響咽尤悲音長漸澀引起離情無限當年蜀棧和嶺畔
啼鵑鄉心曾亂一片秋容淡雲凝望遠
前題李良年
滿階榆莢過牆竹日長初埽三徑鳩婦呼殘燕雛飛後不
許草堂人靜隔林遥聽恰吟侶參差錄陰遮定長記抛書
聲聲如在最高嶺柴關應誤來客亂喧晴葉底剥啄難
省葵扇慵揮桃笙乍展午夢幾番催醒井梧秋冷漸移近
朱闌有人閒凭一笑回身鏡中看鬢影
綺羅香(和宋枚仲别駕詠螢)
挾火難温侵星易墜留拂井梧檐樹傍牖依闌暗裏慣窺人
住渾不辨鬢霧殘妝又何況韤塵纖步際新凉團扇初閒輕
羅撲付小兒女葳𬎼深鎖院靜攜照相思錦字練囊縫取
憑仗微風方便更教飛去逗屋角蛛網圓絲避葉心豆花斜
雨恣意向月黑池塘夜闌高下舞
花心動(蜻蜓)
舞拂波光齊上下早是薰風池館蟬翼還輕蠆尾偏長記取
狐棃曾喚釣絲愛向人前立見幾度欲飛猶緩花陰小伯勞
穿過也能偷眼點水移時款款乍紅裊蔆枝翠停荷管卷
幔凉多傍檻晩晴影織夕陽莎岸有時忽上玉搔頭全不怕
佳人羅扇纖羽響一翦鬢雲撩亂
南鄕子(蛩)
凉月澹影疎疎豆葉新黃架未除好似繰車鳴不住來又去
秋燈慣伴愁人語
玉人歌(杭州玉泉寺池中五色魚凡千頭内一種翠藍者最可愛賦之)
輕漣白愛一種娵隅暈藍拖碧練塘風煗蒼玉恣抛擲丹砂
泉淺游朱鬛受盡人憐惜又爭如雨過天青者般顔色濠
上未歸客投香飯靑精日斜與食蓮葉東西何事便深匿翠
鱗六六空搖尾嬾遞閒消息但年年映取柳陰千尺(後周時請瓷器式世)
(宗批其狀曰雨過天青雲破處者般顔色作將來)
探春慢(河豚)
曉日孤帆腥風一翦販鮮江市船小滌徧寒泉烹來深院不
許纖塵舞到聽說西施乳惹賓坐垂涎多少阿誰犀箸翻停
莫是生年逢卯閒把食經品第量雀鮓蟹胥輸與風調荻
筍將芽蔞蒿未葉此際故園眞好鬭鴨闌邊路猛記憶溪頭
春早竹外桃花三枝兩枝開了
桂枝香(蟹)
新霜晩渡見燃葦鴻天落潮魚步盡掩靑筐縛急腥涎齊吐
津門水市無人問聽軋軋小車鳴路攜來九陌不知還有酒
徒閒否又何況鄉園秋暮任空江築舍斷沙名浦酥片金
穰那管玉纖黏住橙陰菊外登高宴捉鮦陽罋邊儔侶年年
長擘燭斜畫舫水凉朱戸(畢卓鮦陽人)
又(前題)
緯蕭截水見半漾湖波半撐湖觜此際菱歌漸少滿塍香穗
漁師菰飯新炊後任攲斜橛頭船檥爬沙響處連江露白一
燈紅細便八跪雙&KR1722;都利被寒蒲束縛仄行無計試放閒
塘蓼岸描成秋意須愁解甲隨潮去添瘦葦一枝扶起履霜
聽徧聲聲宛似玉琴絲裏(徐熙有蓼塘蟹圖傳肱蟹錄履霜操有蟹行聲黃庭堅詩寒蒲束縛十六輩)
前題(平湖)沈暭日(融谷)
菱塘風老正亂葦蕭蕭采香船少露白星疎草舍煙靑燈
小溪邊月黑初肥候濕筠籠一天霜曉寒蒲縛就漁童未
去酒人先到看秫釀新篘熟早向松火山廚蜀薑親擣
狼籍杯盤那計悲秋懷抱天津趙北東西路也盈車軟塵
吹道沉吟鄉味汾湖一曲不如歸好
雙&KR1484;鶒(纖蛤)
俊味鹽官稠疊一種小如瓜&KR1705;最愛蘭湯渟雪卯酒欲醒時
節雲母乍分瓊屑玉楮刻成風葉拾取黏雙蝴蝶驚飛鬢
影奇絶
湘江靜(蛤蜊)
獷殼深緘潭底並任吹殘老楓誰省房同蘆雉花輸石&KR0917;占
魚牀淸冷網漉兩筠竿橛頭響靑泥成餅西風古水斜陽野
田尋啅雀更無影甲卸初湯沸定一痕纖嫩黃逾淨不知
許事相逢且食把膏脂都屏犯卯未醒時喚金鈒小盤須釘
幾番爲爾勾留住了早春歸興
淸波引(西施舌)
越絲千鏤誰暗趁落潮網住恁時看取一錢底須與悔逐扁
舟去亂水飄零良苦自從歌罷吳宮聽不到小脣語鳴薑
薦俎此風味難得並數島煙江雨短篷醉曾煮茘子香辭樹
一半勾留爲汝試問舊日鴟夷比儂饞否
聒龍謠(龍蝨)
雨黑南溟煙黃北戸慣候潮痕昏曉倦羽飛來被濕沙黏了
何嘗見蝜塵生宛一似蛣蜣香抱待紅絲綴上釵頭又輸
與緬蟲小鮫人市蜑人船過十里五里酒人騰笑刀砧喚
住擘珠娘纖爪算加恩簿子須添辨異味食經重草訝劉郎
學豢龍時不曾捫到
曝書亭集卷第二十九
