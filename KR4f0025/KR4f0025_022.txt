曝書亭集卷第二十二
秀水朱彝尊錫鬯
古今詩(二十一)
強圉大淵獻
宿陸上舍(稹)聽雨樓
客鬢已星星小樓聽夜雨昨日海棠花飄落知幾許早有私
蝦蟇聒聒草根語
天平山謁范文正公祠
范公祠屋此山中石筍抽萌萬笏同遺像依然窮塞主義田
不改舊家風歸來散絹三千匹沒後題碑四五通近覩
天書銀牓在年年秋色照丹楓(康熙四十四年御書濟時良相扁懸諸南檐祠有老楓三十本)
由上沙登靈巖山寺有感書壁
溪橋煙柳曉參覃瑩拂纔過三月三人自雨中來雨外路從
山北轉山南遺民老結蓮花社開士高居燕子龕茶板粥魚
消歇後空餘井谷上方甘
胥口
胥口如繩直吳船比屋高往來陵雨雪歌笑涉波濤淺碧搖
新柳夭紅露小桃近年浮宅慣未覺此身勞
讌集張上舍(士俊)水周林同諸君分韻得人字
岸上牽船思曼水中築室靈均客來何者是客客去此中有
人
石湖
吳下長爲客舟行不計程過橋湖水闊隔岸野雲生寒食誰
温酒深村亦賣餳農人占甲子最喜上方晴
高麗蓡歌賦謝納蘭院長(揆敘)
若稽古帝伊耆穿九井御六螭百榖旣播雨露滋蒸民乃粒
無阻飢維帝念人夀之不永稽首再拜就泰壹小子而問之
小子前致辭養生固有道曷不施赭鞭鞭百草嘗其平毒審
其寒燠(烏皓切)别君臣異溼燥或冬而萌或夏而槁豐者茀蔓者
抱鼎用飪臼用擣㕮咀三百六十五味著爲本草經授諸醫
師俾讎討山娟娟兮樹濛濛爰有紫衣童子歌宵中瑶光之
宿帝車尾散爲仙卉三椏五葉各一叢人銜鬼蓋海腴名不
同是爲士地精肩股各具體有時黃口兒土中啼不已高高
羊頭岡深深虎穴底立苗團𬗋雲結子墮紅米晉上黨趙邯
鄲遠而新羅百濟根結蟠我昔於高麗圖經曾覽觀胥餘啓
宇後朝鮮世世稱外藩森羅三千七百鳥四至八到提封寬
域中生蓡類羊角其上椴樹淸陰攅春州産尤嘉堅白少垢
瘢聞諸遼陽土木搰地先以熱湯野爐煮何異都蔗去汁方
登盤此邦之人日炙風戾乾元氣不損形神完珍藥豈易得
恒愁致者難納蘭學士相於久憶别重逢歲在酉三面山臨
一面江(學士游韜光句也)誦君淸詩不去口今春鳳艦復時巡扈從
依然八十一車後朝來帳殿喜合并憫我形枯貌黧醜分我
神草凡百莖投之几案鏗有聲五加一把安足道愛玩不異
懷中瓊服之洗憂恚定心氣益神智還精髓失笑頗類西域
之駱駝口不能嚼左右齹老眼秤星渾不辨刀圭約略付銼
&KR1995;作詩報學士奇觚急就有媿盧仝馬異劉叉何
過龔御史(翔麟)田居留飲即席賦
蘭臺有柱史敢諫名不虛奮舌彈將相收身還里閭性不愛
肥膩築室田中居田中何所有活水淸不淤竹依上番種瓜
撰辰日鉏十枝五枝花一寸二寸魚籬下舴艋舟門前觳觫
車雖然在城市俗務已漸疎交謫無孺人著錄付小胥曉督
芸鼓芸宵從漁父漁我來適孟夏乍見蓮葉舒蘆藩打槳入
直前上階除是日新雨後決決鳴溝渠一孫扶藜杖(桂孫)二
客停筍輿(查編修嗣瑮家上舍思贊)主人略禮法小摘園中蔬山庖遠羶腥
俊味頗有餘日長語雜亂要勿及除書學稼旣有懷老農豈
不如淸詩唐宋間流傳相歎譽幽棲洵可樂奇服遂厥初試
觀褦襶子有若窮相驢團圞日旋磨進退皆牽挐對此淡蕩
人物外心相於躬耕許我耦願言期溺沮
初夏湖上同佟學士(法海)賈編修(國維)查編修(愼行)
(嗣瑮)汎舟學士紀之以詩遂和其韻
新晴最可娛天朗片雲孤蓴膩魚王墖鶯嬌柳浪湖水亭施
步障風幔結流蘇今夜弄明月千金此一壺
瑪瑙寺陳閣老行舘
寶勝湖邊刹峰連葛嶺靑過橋行殿近散直小車停野飯
移廚速山泉入筧聽只愁宣喚至容易别巖扃
武林逢鄭高州(梁)
高涼太守鬢成絲靑眼看人似舊時桐樹半生無改色蟹螯
一手尚堅持後來領袖歸才子老去雲煙勝畫師别久重逢
轉傾倒七言三復曉行詩(太守右體不仁左手猶能作畫其曉行詩云野水無橋牽馬渡曉星如月照人行賦景最)
(工公子性有才名)
飲查編修(愼行)寓樓二首
顚毛初白與僧同(編修取蘇學士僧臥一菴初白頭之句自号初白菴主人)逐隊仍趨朵殿東
恰喜行廚櫻筍熟繫鞵且對一漁翁(唐學士繫鞵坐玉堂)
高館江湖左右開三缾㰂酒倒官醅十年舊事篝燈話此夜
方舟泊釣臺(戊寅四月同編修入閩)
杉靑牐别佟學士(法海)
跁跒題紈扇灣洄住綵舲合并曾幾日相送落帆亭
曝書亭得孫學士(致彌)都下札
杖藜還藉短童扶暇覓筠牀雀糞洿典籍曝餘翻散亂田園
歸後轉荒蕪病蔬幾見連筒灌薄酒生憎入市沽差喜故人
遥記憶八行書肯報潛夫
苦旱茗飲乏水戴秀才(鍈)以所蓄天泉見惠率爾賦
詩
浮玉山矐兩目荆溪橋斷百瀆吾家長水口夏至不沒狗村
農鳴鉦踏水車有如赴壑之修蛇靑天無雲赤日午相與結
隊撈魚鰕忽焉長水涸水車無聲泥上閣東皐種禾禾漸焦
南山種豆枯豆苗紫茄黃瓜半灰朽安得舊井寒泉澆朝來
約童子越阡度陌汲湖水昨行五里今十里斯時老夫出亦
愁入亦愁躁類楚沐猴喘似吳耕牛旣不能喝三江五湖倏
倒流又不能使龍跳蛟舞拔老湫升斗之水何從求戴生前
一言家有泉兩罋須臾擔僕來打門遽相送樂莫樂且先嘗
何減三危之露九醖漿竹火爐冰瓷盌鷹觜長雀舌短飲罷
北牎眠月輪又新滿仰面問金波那不麗天畢雨滂沱何辜
今之人忍令秃髮女妭市也來㜑娑(生自柘湖還言半妭見乍浦)
寄鄭秀才(元慶)
鄭生五亭住四面白蘋香竹樹旱無恙湖田低不妨圖書宜
後定天氣欲新凉近得苕溪集(南渡劉一止詩文)期君讀草堂
更舞蛟石爲蛇蟠石紀之以詩(并序)
府治東徐少卿祠有苔石奇古土人目曰舞蛟傳是花石綱
所遺然至元嘉禾志明柳琰鄒衡趙瀛三志均不載未析所
從來按元慈谿黃玠弁山小隱吟錄有爲濮樂閒司令作蛇
蟠石歌樂閒家濮院意明初産入官後好事者移置此地爾
妄擬李白更九子山例書之禾錄
石以舞蛟名未若蛇蟠古試誦弁山吟圖經猶可補
吳甥(振武)用指頭作畫花竹翎毛草蟲山水畢肖異
而賦長歌
軒皇曾列素女圖虞帝欲觀古人像禹鑄神姦貢牧金康模
酗酒豐侯相周官設色之工五畫繪由來有專尚彼時蒙恬
筆未製安得中山管城樣不知渲染用何物藻火山龍授師
匠指頭作畫舊譜希巧者未述知者刱吾家賢甥罷官久玉
桂國中少倚仗林泉高致頗軼倫往往得錢埽屏幛入春放
溜始歸來啜粟承歡北堂養田園松菊縱荒蕪且免折腰走
俗狀蕭晨訪我梅會里小艇恰乘新水漲開顔並對竹垞竹
一技尤精難比伉先施淡墨後濃墨食指兼需巨擘將有時
爪痕抽藥苗有時指節成花當雪禽不數唐希雅風蝶何殊
秦友諒少焉滌硯寫山水茅屋苔磯雅淸曠斯須湧出八九
峰瀑布飛流樹穿浪釘頭鼠尾信手皴程奕屠希見惆悵漆
園以指喻非指天地一指巧相況覯爾新圖捫指成使我衰
年一神王移家思避消夏灣歲旱湖田定無恙角里棃容客
至嘗毛公壇許人扶上橙黃橘錄及是時十幅蒲帆趨所向
甥能從我賦近游共醉山家隔年釀
南垞晩步同王生(浤)
荷風剛罷浴蘭畹巳新凉高樹下歸鳥小牎明夕陽蛇牀秋
草徧魚尾暮霞長老圃論生計纔收一稜薑
過李上舍村居
偕行十畝桑外並坐千年樹根猗玕子無惡客武夷君有曾
孫(元結自号猗玕子以不飲酒者爲惡客上舍六十巳得曾孫)
五毒篇效曹通政(寅)用其首句
南蟲毒頭北蟲尾以類名䖵緫爲虫五者潛行疾如鬼誰與
點筆繪作圖一一獰劣殊形模五月五日張戸樞嗚呼之蟲
螫人遇所觸謀及乃心禍斯酷世間無如倮蟲毒
送筳占楊叟還廬江
桐帽椶鞵冰雪容山茨歸臥棗香濃瓊茅欲就靈氛卜知近
浮槎第幾峰
雨集平山送查編修(嗣瑮)蔡舍人(㺱)方上舍(世舉)唐
明府(紹祖)入都二十韻
金飇斂行潦絳葉鳴凜秋曉雨原上來枯桑落荒溝筠車北
岡路徑盡知所投平山表遺迹經始歐九修手移新堂柳綆
汲洌井流至今闌檻曲詩版存王劉吾來堂未建再至乃登
樓未知百年内紺塔能復不一蕭(暘)二卞子(恒&KR1457;澍)載酒羅庶
羞征鴻適來賓鳴鹿迭相求翩翩羣雅才簦笠偕燕游江光
湧平楚草色連遥洲淮南十一郡千里極望收同人齊所願
于野獲良謀查蔡金閨彥方唐才士尤將從畿南驛直抵山
後州豈曰無裳衣客子在道周感彼蟋蟀唱役車何時休燕
南趙北際愼勿久滯留且復飲沉頓率意成狂謳
紀夢作
北山叟卜南山宅言歸北山人不識山家黑犬兩耳黃獨木
橋邊吠行客柴門之下水淙淙枳籬以外花茸茸偶然鞭犬
失靑竹化作羊須一白龍
送程秀才(元愈)還宣城(梅孝廉庚女壻也)
花飛春水都官句山抹微雲女壻詩送子羊頭車一兩滿林
柿葉正紅時
歲暮送張生(星)還吳
四野同雲淰淰寒只應小住共春盤懷歸潘岳眞多事遺挂
重思面壁看
著雍困敦
五言賦鴨餛飩
禾俗養鴨兒樂府歌阿子一雄挾五雌累百唼長水方春鷇
將出生意不可止要術啄菢宜帀月雛定起淺夫計欲速火
攻迭運徙半體形已呈忽焉混沌死他邦盡棄擲吾黨獨見
喜(鄕人目曰喜彈)鉶童屑椒桂竈妾洗毛髓色淆黃白斑候斂漿汁滓
鴨簽哂東京鴨㔅屏南史旣免治刀砧兼弗齼牙齒以之号
餛飩莫審所自始得非飲食人桐江方萬里記取秀州門竹
杖扶入市(萬里竹杖詩跳上岸來須記取秀州門外鴨餛飩)至今七十坊(至元嘉禾志載坊苍七十)饌法傳
伍氏物微愛憎殊留賓姑舍是二子下箸貪(桐城方世舉嘉與李宗渭)謂足
勝羊豕作詩賞逸味虚谷同一揆不知天地間何者眞好美
試問廚煙生曾否動食指
送李上舍之濟南謁新城王尚書
海右惟濟南具饒山水趣側坎趵突泉單椒華不注匯爲蓮
子湖七橋從坦步尚書宅新城道重東山傅絲竹匪所耽騷
雅乃先務林端有嘯臺池北但書庫著錄幾千人片言等墳
素李生辭菰蘆高山動遐慕譬諸驥騄姿孫陽宜一顧莫因
籤程迂直趨九河渡送行吟短章心飛蠶尾樹(蠶尾山房尚書著書室也)
九日籬菊未放桂有餘花里中諸子過出金華酒小
飲分韻得小字
叢桂落餘花雙缾出淸醥我客不速來毋論戶大小冷笑登
高人牽拂風林杪
潘檢討(耒)以方竹杖見贈賦謝
天台方竹杖絶勝萬年藤九節仙人斸兼程衲子能免尋籃
轝坐且喜石橋登準擬池南岸晨朝相菊塍
德藏寺咏古跡五首
雙塔
寺門雙塔並夕照挂林西影落東湖曲參差終不齊
梓徑
入寺一徑分文梓昔無數想見獨吟人赤脚踏紅雨(趙王孫孟堅有詩)
浦花堂
百里魯公浦風荷岸岸香金沙誰布地傳是道宣房
松風臺
松樹已無榦松風舊有臺華亭初不遠定有鶴飛來
山月池
海山一片月終古照池水當年人定鐘聲聞十八里(事見魯應龍閒牎括)
(異志)
天游觀歌寄贈崇安王明府(梓)
昔我登武&KR0642;勝絶天游觀諸峰羅舄下一亭表天半水紋斷
續流石骨陰陽判藥罏茗盌不外求谷鳥林猨迭相喚老夫
高尋豁兩眸坐久嬾下崎嶇丘夕陽滿樹嵐翠浮白雲忽起
山之幽須臾逢逢漲巖壑仰視昴車井鉞參旗收怳如置我
不繫之虚舟蓬萊方丈海外州天雞乍唱旭日旦依舊列岫
仍環周回思此地神物怪疑詎可測願爲道士驂駕白鹿騎
靑牛年今八十行歎復坐愁安得九節竹杖扶我重上仙掌
之峰頭閒吹鐵篴弄明月乾魚麤飯長勾留郃陽王子今為
宰詩思潘江文陸海仙才自合治仙山一鶴一琴恒並載櫂
歌九曲和元音逸韻淸鏘音欸乃書院琳官次第新陳丹暗
粉更番改晝簾暇日考圖經祠禄題名舊章在騷人初度先
春期玉梅早發珊瑚枝邑人躋堂齊介眉頌侯戩榖無不宜
三漿十酒斟滿巵亦有鼓板兼歌師當筵漫奏賓雲曲明府
自有白雪陽春辭
查二編修弟(嗣瑮)煎錫爲洗頭盆注水扶寸江行恒
自隨乃以脫贈賦五言詩紀事
查仲華山頂曾窺玉女牎洗頭無俗具注水愛深缸巧匠工
煎錫騷人利涉江塵容許三沐贈我載歸艭
題盛叟生壙
宜山居士抱詩癖老傍南湖度幽宅莫嫌丙舍少兒孫且免
他時賣松柏
題張平山水墨明妃出塞圖
畫師徧寫春風面殺粉研朱緫未嫻似此澹描翻絶世按圖
誰復詆平山
曝書亭集卷第二十二
