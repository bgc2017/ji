笛漁小稾卷第一
秀水朱昆田西畯
西湖
水仙祠字沒平蕪寶所山圍異給孤白塔亂堆歌舞地青山
舊繞帝王都好風昨日又今日新漲外湖連裏湖安得六槗
重插柳飛花徧撲酒家壚
登康山
五三六點社公雨二十四橋商女樓我上康山高處望鰣魚
綱已發瓜洲
劉撫軍席上咏珍珠泉二首
石家銑谷三斛漢苑金莖一盤可惜廉泉明瑟主人不愛珠
官
東西牆出復入大小波渟忽跳落花不知幾曲漂過明湖七
橋
西厓歸自桂林訪予長水不值而去三首
詩人磨蠍是身宮到處相隨有五窮万里歸尋雞黍約片帆
眞似馬牛風蠻煙瘴雨今無恙竹屋秧田恨未逢忽憶去年
當此際吟情恰在兩湖中
手持秋卷哭黃埃君走浯溪我却回悵別忽驚雙歲换傷心
不見尺書來斷無巨手爲推轂獨有長䰅解愛才(西厓有老奴曰勤豐眞蕭穎士)
(之僕也)舟過三湘沉楚糉定知弔屈有餘哀
千金𣪚盡烏裘敝一榻横眠白日長我輩未能齊得喪俗人
求備到文章平生碌碌輕餘子歲月堂堂歎幾將二頃若謀
田負郭不教作賦擬前揚
寄魯松江
江村長日臥三椽生事蕭然絶可憐歲熟仍書求米帖市喧
因想買山錢尋花借馬吟情健留客聽泉地主賢準擬中秋
月圓候顋魚筐蟹醉深筵
次韻荅蘅圃
遠夢漁竿投柘步石城三槳打春暮一笑欣辭沒馬塵歸向
煙波伴鷗鷺長腰江米炊紅蓮大袖田衫裁白布易野直追
羲炎民酸寒戲學島可句有時下帖招溪朋細君除釵付酒
庫弄水競采芙容花結巢同醉海棠樹大戸分曹鬭酒兵小
蠻隨地攜果具分湖圓泖恣還往細雨斜風何足懼馬椴𬗋
蟹壯可釣桃莊黃雀肥堪捕上鄕水田足收割準擬開筵落
場圃仙郎吟屐何時歸好傍梅花溪上駐結鄰莫忘往時約
避俗要當如脫兔我行到處有杜鵑夢魂不踏天涯路
孤山拜林和靖墓
鶴語聲譍隔嶺村孤亭寂寂倚雲根一坏荒土埋詩骨幾樹
野梅開墓門剰水殘山悲往事暗香疎影欲銷魂斜陽回望
皆陳迹試覓漁樵與細論
㝢昭招同西厓泛舟湖上得六絶句
湖雲湖雨移單櫂愁水愁風換夾衣除却顚狂二三子誰將
眠具出城扉
茶籃酒榼攜蔆角漁弟樵兄唱竹枝始悔紅塵長插脚十年
纔得一軒眉(蔆角香山童名)
擘絮雲遮紅杏寺帶絲禽泊紫蔆灣好景眼前誰画得徐熙
花鳥郭熙山
山光水色尋常好看到月明景愈奇瑪瑙坡前波浪闊水精
丸湧碧琉璃
數錢不用瀝春灰脫殼鵝兒瀉臘醅犯卯未醒人正勌楊梅
如雪隔江來(白楊梅産蕭然山)
月明風熟筕篖路飯細魚香䓿萏天一片煙波抛不得牽船
日日住湖邊
抵舍三首
倦客歸三徑長貧薦七蔬但令巾有酒寧歎食無魚夢斷邯
鄲枕閒乘觳觫車故鄕風日好揮手謝嚴徐
蕅蕩圍溪面柴門縛樹身重招逃酒戸小醉落花晨倦以石
為枕狂憑草作茵我生百無用甘作太平民
似鳥初辭笯如駒乍脫銜謀生無上策託命只長鑱穀賤糧
仍絶愁多酒未緘蕭然在鄕井終勝駕車帆
過演溪書屋
棋閣經牎倚亂坡春風隨意發高歌舍前舍後梅花放閒往
閒來酒伴多古樣寬衫裁白罽新方小釀瀉紅螺日長無事
須尋句第一先防熱客過
有感
深紅落盡只長吁十載相期計本迂咫尺花源迷徑路年時
桃戸記根株溪邊枉結千絲網袖裏難尋一串珠幽恨欲消
消不得擬將心事付圓蒲
南渟至自清溪出示黑蝶齋近詞和演溪老人韻
庚申接月客京師長記挑燈夜雨時感舊最工長短句倦游
還著苦辛詞氈衫席帽愁邊老鈿合金釵萝裏遺莫怪相看
倍惆悵年來儂亦鬢成絲
南渟歸淸溪久不至以詩招之
一艇淸溪擁亂蓑早將聲利付東波夢魂久矣名山約貧病
兼之好事魔小屐幾時陪謝客嬌兒终歲倚鄒婆(見香山詩)洗車
雨過秋身健埽漑軒牎待爾過
夏日村居二首
小溪新漲水泙泙竹傘芒鞵自在行滿意插秧三寸雨連村
煮繭十分晴郊童近喜無仇餉沮叟新来約耦耕早謝軟紅
塵沒馬嬾將心力事浮名
隻雞斗酒話新桑得馬亡羊絶較量衰病何堪徒校走夢魂
不羨甲科郎文章報國談何易貧賤驕人計本良坐哭行歌
君莫怪世閒原有接輿狂
初秋風雨兼旬南渟再過草堂賦此志喜
往来盡放形骸外爾我原非勢利交把槳細撶蔆葉路持杯
同醉海棠巢荒涼病橘千頭種跌宕新詞十手抄籬角泥深
無客過愛聽風雨響檐梢
小齋聽雨同南渟遠士分賦得𧖟字
悲秋時節雨方酣自覺年來百未堪病久頭垂如中酒愁多
心嬾似眠蠶滴殘千里初回夢點破三生靜裏參枕上魚經
看已熟臨溪待結小圓菴
次演溪老人韻送南渟之白下
片帆又指莫愁村風物江鄕試一論𬗋鱖飛絲堪下箸黃甘
落爪欲開園別多作惡須清聖病不禁秋是太元(髮神字太元見内景經)寂
寞湖邊三畝宅籬根分井付空言
九月七日同遠士飲菘塍齋
定酒招強戸烹雞破小齋因爲豪士飲笑脫隱居釵冒雨移
亭菊尋山貯蠟鞵故鄕重節近吹帽好相偕
題查客羅裙譜
紅絲小硯試煙丸鈿鏡朝朝對伯鸞解道羅帬新譜好曹家
碑背記曾看
贈錢武子先生
先生七十鬢蒼然合在人間作地仙留客每沽深巷酒分題
時聳夜寒肩苦韲江外傳新法子蟹柈中叠小錢老去飛揚
尚如許何須更讀古苔篇
宿橫塘
淒斷更樓末尾聲烏篷七尺太愁生横塘一夜風吹雨鄕夢
如何作(去聲)得成
次韻荅耕客蘅圃
歲歲江南一解装酒徒迎客小山旁病来猶倒三升榼醉後
同眠六尺牀鉏菜幾時分瘦地叉魚只合老寬鄕夜凉西北
頻牽夢苦憶庭闈鬢欲霜
題蘅圃西湖雨汎圖三首
自炊荻米煮香菰船尾長攜酒一壺此樂吳儂頻入萝算来
眞箇負西湖
棃花邨口雨愔愔裊裊魚絲一半沉記取他年支竹傘寶雲
横處約相尋
花南水北結湖莊雨過風吹蕅葉香冷境自來歸客少桃漿
誰奠水仙王
次耕客韻即送入都
三李君最貧連年走東西歸囊薄似葉一手能提攜社日哭
慈母丁年悼賢妻數椽初卜宅信宿辭花谿江城住未久又
蹋渾河堤帽帬風獵獵裘袂霜淒淒冷人趁熱官何異稻作
韲大笑蒙莊子物我安能齊車亦具雙輪馬亦卓四蹏獨有
落魄人周行多窮迷曉驛三十二腷膊荒山雞棗林覓草店
北酒開缾泥旅枕歸夢濃定憶桃鄕犂卦爻畫平田棋局布
方畦撥穀出苦口村尾朝朝啼吳農良可樂何必登金閨為
想耦耕暇折松代揮犀枯荷裹紅飯老節搜靑藜南歸計若
遂尺紙先緘題
再叠前韻送蘅圃入都
貧别眞可哀月魄沉天西酸薄酒一杯臨行教重攜索去計
亦得傭舂對梁妻所以連夕夢夢必尋清谿歸興不可遏如
決河之堤君車又將駕風鐸聲滄淒急雪打吟袖凍手挼橙
韲勞舟發秦淮倦馬嘶青齊肩經長安游祝歲操豚蹏回思
紅蕅莊一&KR0985;荒煙迷春水浴花鴨秋燈鳴莎雞此景絶可愛
芒屩衝吳泥勸買春耕犍搶雨同扶犂早種韭幾棱晚收芋
半畦不如歸去好飽聽林鵑啼花機響迴織軋軋停深閨粲
然發一笑笑齒明如犀人生行樂耳安用宵然藜唯當檢蕊
書一一爲籤題
三叠前韻與蘅圃追話舊游
歲月如奔流一去不復西歎息十年内親串長分攜平生万
里游入不謀諸妻結交得龔五登涉窮山谿兩客舊燕館三
過前隋堤酸寒帽擫耳哦詩聲淒淒求名等說餅欲速空吹
韲嘈嘈雜竽音抱瑟徒干齊去來埃風中不惜羸馬蹏臼日
似夜行往往要路迷䙰褷拳足鷺吚喔斷尾雞春晚歸故園
竹篙插蓮泥耦耕約沮叟同扶牛後犂夏稅望麥隴秋租登
稻畦百指得一飽滿屋無飢啼朅來次畿曲訪道尋石閨薇
省十日留痛飲黃支犀歸人捷于鳥土甑仍羹藜寄爾村居
圖一作驚蛇題
題蘅圃擔花圖二首
花擔春來慣款門尚留小墢護香根沉吟欲傍妝樓種絶勝
歐家插画盆
翦翦鮮風坼小苞捉團蝴蝶趁花梢山居要術如尋得種樹
方應手自抄
題耕客行脚圖二首(并序)
碧雞狂道士謂耕客是前世廬山種菜僧也耕客遂彂願于
十年之後重尋匡俗屬画史寫行脚圖篆癸酉二字于瓢以
志入山之期焉
卯君顦顇㘴詩飢(耕客小字卯君)笑著三生片佛衣燒硯舊曾煩画史
打包又欲問禪扉
虯枝六尺挂楠瘤夢裏名山恣意游遲我十年㛰嫁畢去尋
廬嶽舊園頭
梁谿華胥爲蘅圃寫僧裝小影侍以雙女一拈花一
奉梵書取心經色空二語曰雙是戲題絶句
一雙天女玉差肩卑鉢羅花貝葉篇若使香門盡如此丁年
儂亦願逃禪
遠士以玉貍見餉戲作長句
腐儒齒牙習藜藿久與粱肉成疎索三旬九食歎不飽漸看
骨瘦頭圍削朝來食指動不巳日午中庭啅乾鵲蔡子初自
吳興來餉以玉貍涎已落老饕不暇計利害急命&KR1730;奴洗鐺
杓細君搖手戒勿食驕兒挽䰅苦相攫箬包麫裹加糝蒸絶
勝羊羔灌杏酪約升香飯炊吳秔夜闌飽送如填壑幾年夢
想苕中遊至今未果扁舟約此行何難故踟蹰食言屢矣寧
無怍青鞵布韤及早春與君同試游山脚
喜晤辛齋菊隱樗菴三先生即席分賦二首
迎寒尋舊雨入夜話鄉關埽榻竟須住抽帆未許還細傾官
字盞暫解旅人顔輸爾吟情健清才不可攀
土炕添䕸火寒廳對雪天墨場甘袖手酒戸敢差肩歲暮嗟
爲客家貧怯換年蟬連今夕語早見蠟花偏
過姊妹橋
十二樓空徧野苗女郎花發鬭嬌嬈舞衫歌扇銷磨盡孤負
風流姊妹橋
清溪訪南渟
花深疑是避秦村映竹臨溪見笑痕破屋數間堪送老晴山
九點正當門秫田未買巾無酒菜圃初治芥有孫歸去南湖
欣共載船頭落月巳如盆
用王臨川贈曾南豐韻寄蘅圃
我交天下士龔子信奇最下視九州人聳身若登太萬里歎
絶迹孤標出埃壒才大猶江湖細不擇畎澮辭吐春空雲態
度何杳靄便便十圍腹貯書如填廥高言盡新獲一一不可
汰嗟予十年來隨風任漂沛結想山水間抽身塵土外此願
久未果何異足受鈦乞食走四方山資向誰丐我狀劇可憐
我意疇肯會抱玉鬻諸市作合苦無儈寅年到于今行人歲
致禬唐風歎無衣杜陵歌有妹所幸同學中如子足倚賴歲
時勤問遺菽帛雜金貝勸予學從軍勉力荷戈祋儻能立少
功聖澤自汪濊焉知鎩翮鳥乘風已難翽逝同麋鹿游長林
憩蕭藾去來紅塵中寧能免狼狽生事殊悠悠天道亦昧昧
長袖困短舞到處均無奈齊門遂吹竽越人竟滯㿃俯仰逐
時好口腹爲心害蹭蹬名場中否極不逢泰覽子述懷作恍
若聞清籟夜牎百迴讀燭盡復燃糩譬之飲露蟬迎風𣣔靈
蛻我詩非大手自顧誠微蕞急思從子游舊學鉏荒艾去日
一以多來日眞足愒𬗟子北征時雨雪正滂霈千掖縫狐裘
衝寒蕩行軚煙霧埋江山瞻望眼迷&KR3258;回思武林春南北峰
蒼藹吟身在輦轂歸志託渦瀨屈指上巳前定當返征旆湖
魚墜釣肥最好郎官膾酒軍遇詩敵彼此相磨蓋時時出銳
師賴有沈與蔡(謂沈南渟蔡遠士二子也)邾誠小國耳淺陋比曹鄶幸毋強
凌弱請以小事大執殳效前驅亦或挫利銳而子居中堅援
桴惟視旝策勲詩早成清風響杉檜與其飽憂患何如具麁
糲湖山放浪行永日弛巾帶雅集繼西園粉墨可圖繪
送樊谿之泰安
酌君以蓮花之酒贈君以竹節之鞭春陰漠漠泥路滑傷心
早是迎梅天嗟予十載屢行役征衫著破芒鞵穿長風驅沙
騎北馬高浪駕屋乘南船往來萬里飽憂患白髮久矣抽蒼
顚歸家一載謝人事竹牀蒲褥長高眠鄕里小兒肆嘲笑俗
人與我原無緣惟君日日肯過從紅藤杖挂靑銅錢認旗沽
酒藉草飲脫略禮法無拘牽屈指曾無三日別坐必接席行
差肩忽聞束裝走齊野雙淚迸落如春泉上巳後清明前風
吹雨打花信歇南浦送君眞可憐檣竿巳插帆巳挂相看無
語心茫然菖蒲酒熟江榴發待爾同開解糉筵
笛漁小槀卷第一
