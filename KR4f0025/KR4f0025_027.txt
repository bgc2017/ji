曝書亭集卷第二十七
秀水朱彝尊錫鬯
詞(四)
靜志居琴趣
淸平樂
齊心耦意下九同嬉戲兩翅蟬雲梳未起一十二三年紀
春愁不上眉山日長慵倚雕闌走近薔薇架底生擒蝴蝶花
間
四和香
小小春情先漏泄愛綰同心結喚作(去聲)莫愁愁不絶須未是
愁時節纔學避人簾半揭也解秋波瞥篆縷難燒心字滅
且拜了初三月
生查子
刺繡在深閨緫是愁滋味方便借人看不把簾垂地弱線
手頻挑碧綠靑紅異若遣繡鴛鴦但繡鴛鴦睡
搗練子
煙嫋嫋雨緜緜花外東風冷杜鵑獨上小樓人不見斷腸春
色又今年
菩薩蠻
低鬟十八雲初約春衫翦就輕容薄彈作墨痕飛折枝花滿
衣羅裙百子褶翠似新荷葉小立斂風纔移時吹又開
卜算子
殘夢遶屏山小篆消香霧鎮日簾櫳一片垂燕語人無語
庭草巳含煙門柳將飄絮聽遍棃花昨夜風今夜黃昏雨
憶少年
飛花時節垂楊巷陌東風庭院重簾尚如昔但窺簾人遠
葉底歌鶯梁上燕一聲聲伴人幽怨相思了無益悔當初相
見
同作(華亭)錢芳標(葆馚)
小屏殘燭小牎殘雨小樓殘夢銖衣已煙散只蘅蕪香重
錦瑟華年愁裏送便淒涼也無人共傷心白團扇畫秦
娥簫鳳
漁家傲
淡墨輕衫染趁時落花芳草步遲遲行過石橋風漸起香不
已衆中早被游人記桂火初温玉酒巵柳陰殘照柁樓移
一面船牎相並倚看渌水當時巳露千金意
如夢令
横塘斜日照扉松釵柳帶依依猶記石橋下錄陰小舫催歸
花飛花飛獨自水上湔衣
秦樓月
春眠足畫樓十二屏山六屏山六柔波不斷遠峰難續庭
前種盡相思木機中織就相思曲相思曲看朱成碧視丹如
錄
朝中措
蘭橈並載出橫塘山寺踏春陽細草弓弓韤印微風葉葉衣
香一灣流水半竿斜日同上歸艎贏得渡頭人說秋娘合
配冬郎
瑶花(午夢)
日長院宇鍼繡慵拈況倚闌無緒翡帷翠幄看盡展忘却東
風簾戸芳魂搖漾漸聽不分明鶯語逗紅蕉葉底微凉幾點
綠天疎雨畫屏遮徧遥山知一縷巫雲吹墮何處愁春未
醒定化作鳳子尋香留住相思人並料此際驚回最苦亟丁
寧池上楊花莫便枕邊飛去
鵲橋仙(十一月八日)
一箱書卷一盤茶磨移住早梅花下全家剛上五湖舟恰添
了箇人如畫月弦新直霜花乍緊蘭槳中流徐打寒威不
到小蓬牎漸坐近越羅裙衩
天仙子
小櫂若邪乘曉入苧蘿人巳當風立好春不雨但濃陰鉛水
急溪紗濕麗草雲根香暗拾
又
小閣春寒煙乍禁爐香先潤鴛鴦錦低帷纔悔殺明燈花影
浸牎櫺滲斜月一條剛到枕
南歌子
忍淚潛窺鏡催歸嬾下階臨去不勝懷爲郎迴一盼強兜鞵
芙蓉月
蠻府輟櫂時梅熟處日日闌風吹雨無心好夢早被行雲勾
住難道今番是夢夢裏分明說與留不得翠衾凉珠淚飄殘
蜜炬啼鵑滿山樹謝多情小鳥勸儂歸去秋期過了夜月
寒生南浦執手枯荷池上宛種玉亭東路貪夢好問柔魂可
曾飛度
眼兒媚
那年私語小牎邊明月未曾圓含羞幾度已抛人遠忽近人
前無情最是寒江水催送渡頭船一聲歸去臨行又坐乍
起翻眠
鵲橋仙
辛夷花落海棠風起朝雨一番新過貍奴去後繡塾温且伴
我日長閒坐笑言也得欠伸也得行處丹鞵婀娜簸錢鬭
草已都輸問持底今宵償我
行香子
蠶月桑津輕浪魚鱗好風光最易愁人相逢休便閒却殘春
待播船迴游騘去又因循歌罷梁塵舞散花茵下樓梯簾
外逡巡有緣並坐不在橫陳話夜闌時人如月月如銀
增字漁家傲
百蝶仙裙風易裊藕覆低垂淺露驚鴻爪元夕初過寒尚峭
呼别櫂雪花點點輕帆杪别院羊燈收未了高揭珠簾特
地留人照衆裏偏他迴避早猜不到羅幃昨夜曾雙笑
金縷曲
枕上閒商略記全家元夜看燈小樓簾幕暗裏橫梯聽點屐
知是潛回香閣險把个玉淸追著徑仄春衣風漸逼惹釵横
翠鳳都驚落三里霧旋迷却星橋路返填河鵲算天孫已
嫁經年夜情難度走近合歡牀上坐誰料香含紅萼又兩暑
三霜分索綠葉淸陰看緫好也不須頻悔當時錯且莫負曉
雲約
十六字令
尋簾外無端墮玉簪籠燈去休待落花深
摸魚子
粉牆靑虯檐百尺一條天色催暮洛妃偶值無人見相送韤
塵微步教且住攜玉手潛行莫惹冰苔仆芳心暗訴認香霧
鬟邊好風衣上分付斷魂語雙栖燕歲歲花時飛度阿誰
花底催去十年鏡裏樊川雪空裊茶煙千縷離夢苦渾不省
鎖香金篋歸何處小池枯樹算只有當時一丸冷月猶照夜
深路
婆羅門令(九日)
渠去日一帆春水儂到日也一帆秋水怪道相逢翻不是相
期地無一語只當相逢未霜風緊霜葉脆上危梯九日層樓
倚樓頭縱得潛攜手催去也怨鸚鵡紅觜别時眞惜住也無
計此恨緜緜詎已每遇登高會便灑登高淚
西江月
傍玉何曾暑熱惜香最恨眠遲殘燈未殺影迷離一點紗籠
紅蕊小雨初過庭樹新凉漸近羅幃殷勤臨别爲披衣軟
語蟲飛聲裏
城頭月
别離偏比相逢易衆裏休迴避喚坐回身料是秋波難制盈
盈淚酒闌空有相憐意欲住愁無計漏鼓三通月底燈前
沒箇商量地
兩同心
認丹鞵響下畫樓遲犀梳掠倩人猶未螺黛淺俟我乎而看
不足一日千迴眼轉迷離比肩縱得相隨夢雨難期密意
寫折枝朵朵柔魂遞續命絲絲雒神賦小字中央只有儂知
臺城路
晨紅纔射南牎影犀帷被誰驚起啅雀爭枝寒梅吐萼攪得
雪花都墜暗香簮未早濕了當風畫羅衣袂簡點熏籠辟邪
爐火陷灰細昨宵回憶並坐問何曾酒釅宿酲如是橄欖
漿酸蛤蜊湯俊猶道不消殘醉曲屏斜倚看舊埽眉峰漸低
穹翠半枕瞢騰到日高翻睡
南鄉子
明日别離人未戀今宵月似銀只願五更風又雨飛到暮啼
殺杜鵑催不去
又
斗帳杏梁西不許花蚊見並棲分與羅衾香繚繞遮了一翦
微風紈扇小
聲聲慢(七夕)
桐陰重碧豆葉輕黃溪沙過雨無泥盡卷纖雲一鈎凉月樓
西尋思昔游歷歷記迴廊纖手曾攜好風度愛吹衣香細點
屐聲低誰道離多會少比露蛩秋蟀只解凝啼恨别江淹
舊時南浦都迷輸他雙星歲歲料紅牆銀漢難躋孤夢遠尚
牽人横閣小梯
夢芙蓉
日長深院裏見微吟紅豆學書靑李鼠䰅散卓曾付埽眉翠
錄紗風不起爐煙都篆心字密締星期許支機石畔來往絳
河水誰料分飛萬里霧露芙蓉恨别成秋蔕桃蹊重到仙
犬遽迎吠澀塵凝滿砌夕陽空自垂地舊日迴廊剰枇杷一
樹花下小門閉
三姝媚
灣頭登小艓慣風生衣香水湔裙褶待到重門縱教攜玉腕
尚羞紅頰月姊窺儂也勸飲深杯稠疊織女機邊一綫秋河
夜凉人涉早是含情迎接怕峽雨他山易霑桃葉第一相
思是牀東韤剗暗塵潛躡舊事淒涼化夢裏雙飛蝴蝶剰有
輕綃十幅曾圍秀靨
滿庭芳
雨蓋飄荷霜枝釘菊滿庭芳草萋萋莫愁催送香徑手重攜
疊取鴛鴦繡被屏山近已分雙棲金簪拔暗除了鳥不用繞
唐梯低帷聽細語五湖心事釵卜難稽得霧深三里花隔
千溪只是仙源無路添惆悵殘月荒雞繩河曉黃姑織女依
舊水東西
靑玉案
灣頭分手盈盈步潛約到西湖住蘇小門前芳草渡依稀曾
記小樓深巷儘是銷魂處到來忽下前溪路月黑頻催送
柔櫓及至前溪人又去游絲落絮春來無定緫被東風誤
南樓令
疎雨過輕塵圓莎結翠茵惹紅襟乳燕來頻乍煖乍寒花事
了留不住塞垣春歸夢苦難眞别離情更親恨天涯芳信
無因欲話去年今日事能幾箇去年人
又
垂柳板橋低嬌鶯著意啼正門前春水初齊記取鴉頭羅韤
小曾送上窅娘堤花底惜分攜苔錢舊徑迷燕巢空落盡
芹泥惟有天邊眉月在猶自挂小樓西
後庭花
低鬟斂盡雲攲側粉香都拭生憎桂帳秋蚊入教郎輕擘
紅藤細織暹羅席方花盈尺冷波一任鴛鴦拍殘夢無力
減蘭
犀梳在手逋髮未撩勻面後眉語心知引過閒房步步隨
頽香煖玉牽拂腰巾帶重束一段歸雲誰驗蛇醫臂上痕
好事近
往事記山陰風雪鏡湖殘臘燕尾香緘小字十三行封答
中央四角百回看三歲袖中納一自淩波去後悵神光難合
浣溪沙
桑葉陰陰淺水灣更無人處竹迴環飛來一片望夫山勸
客且留今日住催歸深悔那時還斷腸朝雨賦陽關
卜算子
留贈鏡湖紗浣女機中織裁作輕衫穩稱身更染蒲萄色
松葉頗黎碧勸飲春纖執本向人前欲避嫌禁不住心憐惜
賣花聲
相見罷凭闌並坐重關熏爐初徙鏡臺寬子石琢成蓮葉小
教試麋丸畫扇翠峰攅一面霜紈别來詩句幾曾閒雜體
江淹三十首都寫伊看
紅娘子
袖薄吹香過髮重縈鬟軃壓衆風流傾城色笑趁時梳裹慣
新詩詠罷少人知一篇篇教和别淚看頻墮密約何曾果
七夕星河中秋院落上元燈火悔當時花月可憐宵鎮相逢
閒坐
換巢鸞鳳
桐扣亭前記春花落盡纔返吟鞭鴨頭凝練浦鵝眼屑榆錢
蘭期空約月初弦待來不來紅橋小船蓬山近又風引翠鬟
不見飛燕書乍展哽咽淚痕猶自芳牋染玉鏡妝臺靑蓮
硯匣定自沉吟千徧解道臨行更開封背人一縷香雲翦知
他别後鳳釵攏鬢深淺
如夢令(七夕)
記摘小園瓜李七夕年時花底騃女嫁癡牛嫁到良宵十四
彈指彈指好事巳成虚事
采桑子(五月六日)
攜來九子同心糉蒲酒猶濃夜帳輕容續命絲長鍼再縫
須知後會渾無據難道相逢十二巫峯峽雨輕迴第四重
一葉落
淚眼注臨當去此時欲住巳難住下樓復上樓樓頭風吹雨
風吹雨草草離人語
無悶(雨夜)
密雨垂絲細細晚風約盡浮萍池水乍一霎黃昏小門深閉
作(去聲)弄新凉天氣怕早有井梧飄階砌正楚筠簟冷香篝簡
點舊時鴛被無計纔獨眠更坐起恁說愁邊滋味翠蛾别
久遠信莫致縱有夢魂能記尋不到長安三千里料此夜一
點孤燈知他睡也不睡
點絳脣
萬里將行翦燈重伴西樓語遠書欲附細把郵籤數風雨
江頭不許離人去離人去斷腸歸路秋草眞娘墓
風蝶令
秋雨疎偏響秋蟲夜迸啼空牀取次薄衾攜未到酒醒時候
巳淒淒塞鴈横天遠江雲擁樹低一灣楊柳板橋西料得
燈昏獨上小樓梯
鵲橋仙
靑鸞有翼飛鴻無數消息何曾輕到瑶琴塵滿十三徽止記
得思歸一調此時便去梁間燕子定笑畫眉人老天涯況
是少歸期又匹馬亂山殘照
玉闌干
玉闌干外秋蛩語一架豆花淸露蘭湯浴罷納新凉攜纖手
夜深爾汝綠牎人遠紗空護網暗塵蛛絲無數舊時梁燕
也驚心一回來却又飛去
柳梢靑
回雁書遲燒燈時候尚促歸期獸錦梭抛鮫珠淚盡也忒相
思彩雲天遠瑶姬便不管人間别離約指輕彄熏香小像
都悔還伊
留春令
鍼樓殘燭鏡臺剰粉醉眠曾許長記羅幬夢回初響幾點催
花雨别淚連絲繁主簿賸定情詩句一樣霜天月仍圓只
不照淩波步
少年游
淸溪一曲板橋斜楊柳暗藏鴉舊事巫山朝雲賦罷夢裏是
生涯而今追憶曾游地無數斷腸花塘上鴛鴦梁間燕子
飛去入誰家
祝英臺近
紫簫停錦瑟遠寂寞舊歌扇萍葉空池臥柳埽還倦便令鳳
紙頻書芹泥長潤招不到别巢秋燕露華泫猶剰插䰅金
鈴殘菊四三點階面靑苔不雨也生徧縱餘一縷香塵韤羅
曾印奈都被西風吹卷
風入松
朝雲不改舊時顔飛下屏山嚴城乍報三通鼓何繇得遮夢
重還露葉猶聞響屧風簾莫礙垂鬟簮花小字篋中看别
思迴環穿鍼縱有他生約悵迢迢路斷銀灣錦瑟空成追憶
玉簫定在人間
幔卷紬
桃葉舟回楓林客去西渚波千疊見十里橫塘幾陣凉颸獨
上小樓柔腸斷絶春信鶯花秋期河漢緫是愁時節悵碧海
靑天夜色蒼凉歸去明月淒淒切切相思苦夢雨何曾歇
恁不似當年絳脣含笑而今賸有啼痕淚頰洛浦川長靑谿
路斷曉露風燈滅但寄語江淹有个人兒莫便輕别
玉樓春
殘霞散盡魚天錦臥柳門前萍葉浸画梁塵暝燕空歸露井
風多蛩未寢悲秋楚客今逾甚那有閒情拚夜飲屏山凝
睇已無存何況玉鎪金帶枕
臨江仙
寒水籬根二尺莫愁艇子能容纖纖細步到房櫳靑蛾勻黛
淺粉拂掠雲鬆憶食憶眠憶坐好春長定相逢侍兒一一
小名重卷衣孫秀秀滅燭許冬冬
又
昨日苦留今日住來朝再住無因畫樓欲下幾逡巡殘燈三
兩燄别淚一雙人料得離居多少恨歸期數徧冬春長愁
不獨繭眉顰口中生石闕腹内轉車輪
又
白鷺飛邊舟一箇縈迴幾曲芳洲晚凉重過曝衣樓籠燈迎
竹外搖櫓到沙頭煙水空存桃葉渡依然蘭月如鈎十年
霜鬢不禁秋可憐新蝶夢猶戀舊蚊幬
洞仙歌
書牀鏡檻記相連斜桷慣見修蛾遠山學倩靑腰授簡素女
開圖纔凝盼一綫靈犀先覺新來窺宋玉不用登牆近在
蛛絲畫屏角見了乍驚迴點屐聲頻分明覩翠帷低擢旋手
揭流蘇近前看又何處迷藏者般難捉
又
謝娘春曉借貧家螺黛順拗花枝與伊戴傍妝臺見了已慰
相思原不分雲母船牎同載叢祠燈火下暗祝心期衆裏
分明並儂拜盡說比肩人目送登艫香漸辢晚風羅帶信柔
櫓嘔啞撥魚衣分燕尾溪流赤欄橋外
又
津亭回首望高城天遠何況城中玉人面數郵籤萬里嶺路
千重行不得懊惱鷓鴣啼徧鬱孤臺畔水解送歸人三板
輕船疾於箭指點莫愁村樹下門前怪别後雙蛾較淺若不
是臨風暗相思肯猶把留題舊時團扇
又
仲冬二七算良期須果(仲冬二七是良期秀州精嚴寺鬼詩也)若再沉吟甚時可況
熏爐漸冷牎燭都灰難道又各自抱衾閒坐銀灣橋巳就
冉冉行雲明月懷中半霄墮歸去忒怱怱軟語丁寧第一怕
韤羅塵涴料消息靑鸞定應知也莫說今番不曾眞个(詹玉詞不)
(曾眞个已銷魂)
又
别離改月便懨懨成病鎮日相思夢難醒喚連船渡口晚飯
蘆中相見了不用藥爐丹鼎雙銀蓮葉琖滿貯椒花同向
燈前醉司命昵枕未三更蘭夜如年奈猶憾亂鴉初景起折
贈黃梅鏡奩邊但流睇無言斷魂誰省(東京夢華錄十二月二十四日備酒果送神以糟塗竈門謂)
(之醉司命)
又
東風幾日覺春寒猶甚纖手偷攜笑誰禁對初三微月看到
團圞鋪地水處處韤羅凉浸周郎三爵後顧曲無心爭忍
厭厭夜深飲只合並頭眠有限春宵切莫負煖香鴛錦最難
得相逢上元時且過了收燈放船由恁
又
佳期四五問黃昏來否說與低帷月明後怕重門不鎻仙犬
窺人愁未穩花影怱怱分手雞缸三兩琖力薄春醪何事
卿卿便中酒翻喚養娘眠底事誰知燈一點尚懸紅豆恨咫
尺繩河隔三橋全不管黃姑夜深來又(雞缸成窰小酒杯也)
又
城頭畫角報横江艫舳催上扁舟五湖曲怪芻尼噪罷蟢子
飛來重攜手也算天從人欲紅牆開窔奥轉入迴廊小小
牎紗拓金屋隨意楚臺雲抱玉挨香冰雪淨素肌新浴便歸
觸簾旌侍兒醒只認是新凉拂檐蝙蝠
又
韶光最好甚眉峰長聚相勸乘船漾南浦盼海棠簮後插到
荼蘼同夢裏又是楝花風雨橋東芳草岸勝樂游原勾隊
爭看小蠻舞雀舫曳疎簾蛛網浮杯但日日鸞簫吹度聽唱
徧靑春驀山溪待拆了歌臺放伊歸去
又
三竿日出愛調妝人近鳬藻熏爐正香潤看櫻桃小注桂葉
輕描圖畫裏只少耳邊朱暈金簮二寸短留結殷勤鑄就
偏名有誰認便與奪鸞篦錦髻梳成笑猶是少年風韻正不
在相逢合歡頻許並坐雙行也都情分
又
花餻九日綴蠻王獅子圓菊金鈴鬢邊媚向閒房密約三五
須來也不用靑雀先期飛至恩深容易怨釋怨成歡濃笑
懷中露深意得个五湖船雉婦漁師算隨處可稱鄕里笑恁
若將伊借人看留市上金錢儘贏家計(孟子注西施每入市人欲見者先輸金錢一文)
又
隔年芳信要同衾元夕比及歸時小寒食悵鴨頭船返桃葉
江空端可惜誤了蘭期初七易求無價寶惟有佳人絶世
傾城再難得薄命果生成小字親題認點點淚痕猶裛怪十
樣蠻牋舊曾貽祗一紙私書更無消息
又
蘋洲小櫂約兜娘相共豈意錢唐片帆送逢故人江上一路
看山寧料我過了惡溪靈洞東甌城下泊孤嶼中流明月
秋潮夜來涌此際最消凝苦憶西樓想簾底玉鈎親控舍舊
枕珊瑚更誰知有淚雨烘乾萬千愁夢
又
蕭郎歸也又燒燈時節白馬重嘶畫橋雪早靑綾幛外含笑
相迎花枝好繡上春衫誰襭十三行小字寫與臨摹幾日
看來便無别排悶偶題詩玉鏡臺前渾不省竊香人竊待和
了封題寄還伊怕密驛沉浮見時低說
又
明湖碧浪枉輕帆尋徧咫尺仙源路非遠訝杜蘭香去巳隔
多時又誰料佳約三年還踐纖腰無一把飛入懷中明月
重窺舊時面歸去怯孤眠鏡鵲晨開雲鬢掠小脣徐染偏走
向儂前道勝常渾不似西牎夜來曾見
又
行舟已發又經旬調笑不算忽忽别離了奈飛龍骨出束竹
腸攅月額雨持比淚珠差少羅囊鍼管就絡以朱繩淡墨
疎花折枝裊中有錦牋書密囑歸期道莫忘翠樓煙杪枉姑
負劉郎此重來戀小洞春香尚餘細草
又
崔徽風貌信十(平聲)分姚冶八尺吳綃問誰借悔丹靑不學殺
粉調鉛呈花面輸與畫工傳寫乘閒思挂壁分付&KR0724;池卷
處香生一囊麝自化綵雲飛蟲網蝸涎又誰對芳容播喏儘
沉水煙濃向伊熏覬萬一眞眞夜深來也(圓姿替月潤臉呈花唐人志銘中語也李賀詩)
(沉香熏小像)
鳳凰臺上憶吹簫(題朱十靜志居琴趣後)曹溶
燒燭鴻天惜花雞塞馬卿偏好傷春正翠鈿盈袖弱絮隨
輪無限柔腸宛轉秋雨夜夢想朱脣抽銀管湘簾乍卷寶
鴨横陳眞眞者番瘦也酒醒後新詞只索休頻待繡帆
高挂遲日江濱齊列瑶箏檀板攜妙妓徐步香塵歸難驟
寒宵坐來一對愁人
怨王孫(七夕)
一水填却雙星如約乞巧誰憑愬愁君莫知道騃女癡牛肯
憐不悠悠歲月辭家者孤眠且此夕何夕也碧梧小院風
細露檻同凭昔年曾
憶少年
一鈎斜月一聲新雁一庭秋露黃花初放了小金鈴無數
燕子已辭秋社去剰香泥舊時簾戸重陽將近也又滿城風
雨
曝書亭集卷第二十七
