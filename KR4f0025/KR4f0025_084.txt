笛漁小槀卷第二
秀水朱昆田西畯
得畊客都下書云首夏歸桃鄕喜而賦此
去歲送君桃葉渡紛紛雨雪江城暮今歲憶君梅花谿落紅
如雨成春泥一春飽聽雞頭鶻為怕愁多睡連月陌上開殘
似面花水邊不見湔裙韤桃鄕寂寂無人烟古水百折流涓
涓吳牛兩具犂兩架結鄰並蓋茆三椽萬里知君遊已倦逃
名舊日曾燒硯試思紅塵插汙脚何如白水下釣線朝來門
外傳素書發函伸紙心顔舒書言南歸計已決春尾定得栖
林廬牛車曉出青門道拄杖無邊堪寄傲不將澹面對公卿
只辦清樽共傾倒春山筍蕨如蜜甜朱藤百尺緐花黏人間
冨貴何足數吟興從教日日添
出門示遠士
年來乞食走連連一飽何由謝俗纏懷刺復游鎗脚郡載書
止借橛頭船半家寒骨愁無賴幾緉芒鞵著屢穿安得與君
尋舊約租牛同種上鄉田
過白蓮寺
梓樹花開講寺門琉璃照殿晝昏昏牆邊古佛存泥骨壁上
番書滅漏痕入社詩篇同隔世故人墓木走長根淒涼舊事
憑誰說翦紙難招散客魂(亡友沈武功讀書寺中今十五年矣)
萬安橋候潮
華亭昔載秀州版相依有若齒與脣一從行省畫江浙民分
壤錯猶爲鄰我來破荒始辛酉於今三度浮輕䑳萬安橋邊
水似箭憂心繹繹蠶抽綸船頭拽&KR1850;尾捩柁撐拄復用雙篙
人奔流不受兩岸束其勢桀驁來無垠客舟到此每小泊偃
杠且復留逡巡自潮始生候潮落日影過午還加申十五年
來走万里不測屢涉魚龍津沙頭長跽謝河伯荻夾再拜祠
江神前年高郵湖水決堤口百道如鎔銀舟師歌笑一不戒
幾與川后爲編民當其痛定乃知痛垂堂之訓非無因所願
衣食得麄足三椽一席寧棲貧尋常不出數里外牛背穩臥
行何㸪未須切切愁行路長作江鄕自在身
魯松江餉鰣魚
楊花落後到江鄉脫網鰣魚白似霜馬上裹冰初入貢雨中
穿柳忽分將行廚亦解和鱗煮緩帶先拚恣意嘗太守新來
招一戸官齋直欲醉千場
競渡歌
白龍潭圓如鏡年年五月龍舟競市上紛紛走少年未到五
月先斂錢今年龍舟更加樣擔酒椎牛集丁壯競兒醉飽笑
豢龍一一乘潮能䞟漲五月五日天氣晴空城倒巷奔吳傖
人頭戢戢如束筍人聲隱隱如飛蚊或聚如鬭蟻或散如驚
麏朱樓臨水簾半開紅牎小舫連翩來盤雲髻滑金釵溜窄
袖衫輕白苧裁琥珀光傾大小瓮定州瓷盤出冰鯼命縷新
纏五色絲香蘆小裹九子糉醉眼爭看日端午春雷填填聞
打鼓龍頭卷晴波龍尾攪素浪吳綾翦作旗蜀錦裁爲障競
兒把槳各竦聽疾徐恰與鼓聲應鼓聲徐輕撶緩棹閒以舒
鼓聲疾長招斡波無一失忽然趁勢眠水中似欲入水尋龍
宫四圍觀者盡失色蹶然而起何其雄亦有好事者買鴨投
龍潭鴨頭乍沒水羣龍爭來撏標竿一丈船心矗直上竿頭
齊詫速斜懸倒挂比猨猱橫身更以竿摩腹復有快船紛如
麻名爲護龍森矛叉茸城俠少好身手各逞長技交相誇須
臾日落龍舟卸細柳纏頭口瘖瘂舟沉野港人始𣪚我聞此
俗尤堪詫此俗江湖傳已舊淫風最是吳人狃枯槁忠臣不
可招婆娑少女安能救今春連月雨不收大小麥子皆無秋
急宜插秧向田頭何為輟耒事嬉游當年元江陵作詩諷競
舟岳陽刺史賢百舟一不留我作此詩非夸稱亦欲竊比元
江陵
題荷包牡丹
小包輕縷蹙紅羅一一緘愁貯恨多籬落自憐顔色好人間
姚左待如何
題槎客畫扇二首
滿槽春水漲蒲萄浪闊波肥駕小舠記得天門山下路江魚
如雪鱠蘆刀
歸向漁村作釣徒湖田幾棱足支吾黏天高浪魂猶悸愁見
江南萬里圖
飲心在齋分得花字
每嗟相見似團沙卯飲渾忘到日斜未肯逢人輸酒戸不愁
受病在脾家倚聲欲和短長句(陳子允文出牡丹花詞甚工)乞畫定須凹凸花
(張僧繇画花遠視作凹凸狀近看却平曹子十經頗得是訣)西郭還扶殘醉去迎神隊裏逐鈿車
蘅圃寄竹根杯
朱生飲家稱小戶終日多不過三蕉性雖不飲喜人飲愁壘
每借生春澆傾家一釀一百斛觥船斗醆羅深宵酒徒醉眠
若魚貫快意寧頋家人枵今年一貧不可奈種種已為官租
銷官哥汝定不可得無錢更買宣皇窯景德新瓷價亦貴鬭
雞舊樣仍輕描楠瘤杉癭但臃腫椰瓤楷節非堅牢吾鄉匏
巵最晚出五峰死後魂難招每因酒事覓酒具牀頭但有顔
生瓢龔五知予嗜奇最竹根十節精鎪雕或作折枝垂果實
㦯作細草抽苗條或于古藤竄鼯鼬或于叢棘棲鷦鷯秋蟲
一一列瑣細怳若趯趯還喓喓水邊老屋足幽趣松牀菌枕
同香寮此杯雅與野人稱罟師蓑友分頭邀銀杯羽化何須
惜長把荒齋破寂寥
落帆亭
又攜書卷走風塵錄別誰行酒一巡惟有落帆亭畔柳尚將
青眼送愁人
和遠士無題六首
每嗟相見太匆匆一片紅牋恨未通幾向小梯行細步爲憐
宋玉在牆東
細細輕帬薄薄衣斷人腸處緫依稀温幃願結交加夢化作
雙雙蝴蝶飛
燕釵新綴小於菟五色絲纏八角符午日龍舟看勝會者番
抛却繍工夫
幾日無心奉阿&KR2890;密書草草背人題書成最恨無青鳥獨上
南樓帶粉啼
匆匆過盡可憐春收淚還將粉臉勻鏡裏但留顔色在他時
好作比肩人
小股平分九子釵雙飛願作並頭鞵如何抵死催人去悵斷
長安十二街
題聲山仗劒圖
查生讀書如破竹查生飲酒如淋灰撐腸何止五千卷空腹
一倒三百杯好色亦如書與酒空中延想珊瑚釵圓珠三斛
安可得只憑画史為良媒羅帬細細衫葉葉玲瓏小髻梳慵
來㾌琴一張錦爲襆澀劒一把銅生苔有時嫣然出秀句紅
絲片石生光煤酒邊記曲喚娘子歌容宛轉聲徐徊人生如
此足快意安用九陌衝黃埃
京口阻風
江燕風中飛江豚浪中舞瓜洲對蒜山有檝不敢鼓久知踏
浪危不若歸踏土飢復來驅人歎息貧士苦
露筋祠
水面紛飛豹脚蚊荒祠寂寂倚湖垠高舸滿載西江女猶復
含羞說露筋
寶應
八寶湖中水聲同万馬奔浪高城岌岌堤滑雨昏昏人以魚
爲飯家惟荻作門十年昏墊苦有口向誰論
題東川先生讀書秋樹根圖
秋山骨崚嶒秋水流浹渫西風烏桕樹冉冉舞紅蝶境冷人
不爭日與空翠接先生乞假歸東湖清泉白石無處無由拳
自昔讀書地一峰老人曾作圖
題明妃出塞圖
馬上琵琶聲最悲漢宫無復有蛾眉丹青不是汚顔色爲乏
金錢買畫師
送客子歸平湖
悵斷家山未得歸深秋作客計全非霜楓落後烏蔆老秔稻
熟時黃雀肥小榼三升傾別酒新緜一稱補征衣輕鞭短鐙
輸君決冷夢空尋舊釣磯
和題硯溪紅豆書齋五首
幾束荒茅縛作亭笆籬宛轉勝雲屏更添小閣疎花外恰對
何山九朵青
早稻收時堆滿門齊民要術篋中存閒田幾棱舍南北不讓
西風碌碡邨
吾家殳史兩山東小小莊窠與此同細雨衝泥跨秧馬肥波
射鴨把桃弓
硯溪小隱吾曾到紅豆書齋亦再過城市山林俱秀絶不歸
君意欲如何
經義紛綸井大春每聞妙解脫陳塵一[門@里]舊有葑門宅擬作
亭前問字人
珍珠泉
中丞官舍第三泉水面跳珠顆顆圓小舫不妨牽岸上羣山
無限落亭前舊游欲說還同夢勝地重過合是緣十七年來
成底事鬢絲如許實堪憐
張上舍盛誇亳州牡丹遠過洛下因賦十絶以紀且
訂探花之約焉
洛下家家種牡丹歐陽小譜舊曾看年來寂寞花王國譙邑
春風綻滿闌
好種曾誇九十餘花名記得小屏書若於雙桂堂邊見雙桂
樓中也不如(上舍所居曰雙桂堂錢思公於雙桂樓小屏上載牡丹佳者凡九十餘種)
花外春春列小筵每因客到興尤顚待尋穀雨前頭約日下
叉頭百个錢
天生花葉出尋常一朵傾城插晚妝好似玉環微醉後沉香
亭下舞霓裳(太眞晚妝亳花之上品也)
小小燕支染玉盤徐熙崔白画應難虛黃夜點宫人臂莫作
楊家一捻看(花色如玉有丹砂一點著於瓣上每花一點每點不同土人謂之燕支點玉)
輕紅淺綠破天慳無限名花盡貶顔淳化街頭新樣好春游
不上大房山(綠牡丹惟大房山有之亳州新産綠水紅蓮其色尢奇)
姚左紛紛未足論支紅孟白變陳根不妨數十千錢買池館
栽看到子孫(支紅孟白皆花品之佳者)
斬新瑶朵出僧區月下看來色似無試比白家花更好不須
爭賞玉盤盂(健上人種花色如雲母土人謂之健白)
新來學得漿花法欲把千株種廣陵他日紅橋傳勝事不教
芍藥數龍興(翦牡丹嫩條和熟土封裹謂之漿花上舍欲以是法移千木於廣陵)
梅花溪上徑三三歸夢濃于酒半酣見說接花開亦好與君
分種種江南
晚步泉上
難得人生十日閒行吟頓覺旅愁刪珠跳的的泉中水螺擁
層層郭外山魚檻坐看長線裊石橋望斷小門關狂思弄水
偷船去北渚亭邊一往還
次止淵病起二首
尺作齊東客來看歷下山論交得同調終日話鄉關藥物非
容易詩篇賴往還朝來成健起唫卷待君刪
文章乖俗尚丘壑寄吾情窮鳥初成賦閒鷗舊結盟新愁來
似瘧歸萝重於酲幸有鄕門老新詩照眼明
夜萝
夜夢不知遠忽然侍庭闈父兮課我書母兮攬我衣怪我書
去手憐我衣減圍愁多學易荒客久身不肥語我懸望切何
為音信稀哽咽欲置對急雪敲牎扉覺來淚飄枕殘燈寒無
輝
咏史二首
瓠子秋風信手裁須知漢武是雄才侍臣縱有枚皐在一字
如何代得來
見說三神路渺茫歲星偏愛近君王若非麄識神仙字那得
長爲漢侍郎
笛漁小稾卷第二
