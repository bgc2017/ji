曝書亭集卷第十二
秀水朱彝尊錫鬯
古今詩(十一)
閼逢困敦
元日南書房宴歸
上復以肴果二席賜及家人恭紀
纔承曲讌侍仙闈又撤瓊筵到北扉歲酒更番移席勸
主恩一念感心微比鄰漏下驚窺戸兒女燈前笑攬衣閒向
金坡說遺事全家賜食古來稀
自禁垣徙居宣武門外
詔許攜家具書難定客蹤誰憐春夢斷猶聽隔城鐘
送張先生巡撫山東二首
十二河山大小東中丞持節鎮繁雄循良久數張京兆副相
依然漢上公井稅蠲來靑帝壤屬車迎及素王宮䧿華秋
色看逾好秀澤單椒儼畫中
泰雲堂上酒曾酣種竹開亭徑舊諳山湧高城雙戟外池分
新水七橋南要知政簡無留牘可許朋來賦盍簪準擬春風
陪杖屨重游細酌濋泉甘(濋泉予客濟南時所鑿)
同黃(虞稷)周(在浚)彭(桂)飲劉學正(中柱)齋
國子先生屋數椽晴牎齊拓衍波牋詩題史籀岐陽鼓書載
氾光湖水船百罰深杯初度夜十年舊雨一燈前不嫌臥甕
人來數日日牀頭醵酒錢
副相徐公庭中種蕉結實禹鴻臚爲作圖因題絶句
三首
己愛淸陰護綠紗更看秋蕊綻靈芽豐宜門外園官老能得
幾人逢此花
日南曾記一叢叢合薦冰盤茘子紅誰料塵沙燕市滿露珠
凉綴小亭中
十年靑簡待封題官燭長分太乙藜正值閒庭花放日便應
焚稾禁園西(故事國史編成於西苑蕉園焚稾)
題汪贊善(霦)讀書秋樹根圖
千官仗下列蛾眉東馬嚴徐獻賦時安有斯人坐雲壑披圖
真笑虎頭癡
同陸處士查上舍兄弟寓齋小集分韻得逢字
金水橋南楊柳西華潭外芙蓉衰年杯興未減隔歲詞人又
逢爾汝何甥謝舅飛揚季虎頭龍夕曛戀客未落留聽西林
暮鐘
送益都馮先生集萬柳堂次韻二首
十里沙堤萬樹楊秋容猶未點新霜小車稷下將歸日上巳
城東舊醉鄕坐立部歌聽緫好田園樂事話方長千秋祖帳
贏疎傅錄别樽前有和章
白頭許賜冶源閒靑史難將諫錄刪此去耕漁尋舊侣且
憑絲竹解離顔開簾浴鳥階前水過雨斜陽檻外山他日從
游期莫定強留嘶騎玉河灣
送張(遠)之桂林二首
濯枝新雨玉河隄送客遥尋五筦西自是驂鸞逐仙侶緇塵
不上錦障泥
星郵南指伏波巖路轉衡山九面帆吟到相思江更好綠榕
樹底紫蕉衫
題王叔楚墨竹爲家上舍(載震)賦
畫家畫竹專用墨李波文同巳難得後來能事吳仲圭横斜
曲直無端倪誰爲此圖王叔楚意象豈必全師古竹枝大者
一尺強其餘瑣細抽風篁山泉泠泠走石罅可惜無人坐銷
夏潛江主人購得之索我點筆題新詩吾家長水一茅屋北
垞南垞都是竹每憶園林燒筍時不戀樹雞及榆肉海陵曹
岳爲我畫作圖藥爐茗椀書籤廚年來松菊成榛蕪對此臨
風一惆悵歸與歸與范蠡湖
送馮(遵祖)宰平陸
著書獨有五亭好作吏無如三晉閒醉裏襄陵官甕酒到來
底柱郭門山耕餘讓畔田千頃吟對浮查水一灣白鴈年年
度汾曲相思煙月幾彎環
送少詹王先生(士禛)代祀南海兼懷梁孝廉(佩蘭)屈
處士(大均)陳處士(恭尹)
今年
天子省方岳詔祀四瀆封五山屬車先行上日觀使者
分命辭星班先生儲端乍遷秩誕持龍節臨百蠻維南有
海祝融宅沐浴日月神所寰吾昔踰嶺謁祠下嘔啞門啓金
獸鐶木棉陰濃畫壁冷銅鼓雨漬苔花斑糢糊穹碑蝕歲月
夾侍祕怪殊䰅鬟鱟帆歘忽颶母惡珠宮貝闕罕得扳(布還反)
先生到日陳祝冊扶胥渡口黃木灣雙崖斷若靑玉玦小海
大海波漩澴綾袍織成孔雀翠綵旗飄颭芙蓉殷神絃安歌
合竽瑟巫覡屢舞搖花鬘牲肥酒香百靈悅旋艫奮櫂渡無
艱乾坤端倪盡軒豁鱷魚遠徙除陰姦五羊仙城六榕寺劉
王花塢恣迴環況有尉佗臺畔樓晴闌百尺眺高閒人家兩
岸種紅豆芳草一叢飛白鷴茘支洲邊少黃葉菖蒲澗曲多
靑菅江蕉成林乳滴滴山烏挾子鳴&KR1683;&KR1683;珠孃搖櫓蜑子唱
小舫亦足開襟顔先生賦才媕羣雅得句豈獨驚愚孱古來
時巡必望秩書有帝典頌有般䖮蛉毛筆鸜鵒硯輶軒所采
誰能刪郵籖雖越一萬里計程七月當來還河冰未合日南
至蘆溝橋水流琤潺四牡光華送行邁車前騶唱難牽攀
最愁執手河梁人歸時穩臥柴荆關南園舊友儻無恙尺書
報我吳會間
送周參軍(在浚)之官太原
曩客晉陽城逢君舘香界羣公方愛士列席邀旅話君時一
縫掖血氣自矜邁高坐噉彘肩勇若舞陽噲百壺恣傾倒寸
心無蠆介此會二十年平生意所快川涂屢漂泊第宅改湫
隘謀生術愈疎汲古心匪懈詩圖審正變樂章别流派博稽
皇象碑耽讀向平卦以兹河漢才金門足遷拜一官趨幕府
諾仕吁可怪衣垢馬足塵氣短酒壚債所幸山水區轍跡舊
曾届琤琮難老泉分流注蒲稗中有長生蘋葱靑儼圖畫峪
藏千佛經遺蹟久未壞吾初見之喜力欲抉幽砦徙置叔虞
祠琳瑯等金薤事惟慮始難謀以蓄疑敗(風峪洞中有北齊天保時刻佛經石柱一)
(百二十六予客太原謀于王方伯顯祚曹副使溶將啓而徙於晉祠築亭貯之有方使君持不可乃止)好奇君過我試
往破天械築亭古柏交移石秋陽曬廣搨九萬牋流轉都市
賣即事良可傳居卑莫深喟行春狐突山翫月鮑昭廨適意
亦由人愼勿形䄂瘵
送田少參(雯)之楚分韻得江字
前年白下君送我臨當解䌫拔柳樁勞勞亭子惜分袂津吏
伐鼓聲逢逢今年燕市我送君西山積雪連崆㟅夕陽欲落
猶未落返景倒射紅油牎人生會難别苦易君又乘傳熊渠
邦川涂迢遞四千里計程涉濟河淮江翻飛蒼鴈且莫致攬
環結珮何時雙深杯當前宜縱飲滿貯獸火傾羊羫坐中曹
(貞吉)謝(重輝)鬭奇句掉險類舞都盧橦譬諸宮商迭相奏竽
瑟椌楬紛琤摐君亦錄别留新詩偏師一出長城降古來文
人志開濟豈必翰墨驚冥憃邇者七澤罷兵革燒畬買犢齊
耕䎫芻茭米粟待輸輓筥籔稯秅爭牽扛有時淸暇集參佐
赤闌湖口浮艂艭雄風颯然蘋末至怒濤直指臺根撞武昌
魚泔十千尾宜城酒醖二百缸維藩樹屛昔所重快意不在
張牙幢吾今謫官一無事思從楚客搴蘭茳題襟漢上許酬
和他日抽帆偃畫杠
送曹郡丞(貞吉)之官徽州
勝絶新安郡高秋擁傳行江流清見底山色翠當楹萬壑雲
爲海三都石作城漆林分井社松蓋辨陰晴墨愛麋丸漬茶
先穀雨烹由來風土美見說訟庭清之子齊東彦才華鄴下
并詞源白石叟詩法玉谿生鳳沼趨晨久鸞臺典籍榮後來
薪愈積老去驥長鳴豈厭承明出遥思廏吏迎名山謝康樂
隱吏許宣平晚飯桃花米春廚竹筍萌麥光題素紙龍尾滌
金坑暇有懷人作知同惜别情十年呼薊酒雙調譜秦筝忽
漫登長道沉吟數去程跡猶淹旅食心巳定歸耕七里嚴陵
瀨千秋黟帥營相尋試酬和編筏采紅蘅
贈别孟(楷)二首
老夫臥穩謝浮名羅雀閒門少送迎一事近來差快意篋中
詩得孟雲卿
碧山學士王聖與鑑曲詩人陸務觀五百淸詞纔過眼最愁
花外送歸鞍
詠柿
纍纍八稜柿託根西山陽一株一畞陰蟲鳥莫敢藏烏稗秋
迸實赤葉新翻霜團酥釀甘露冰齒流寒漿回憶三伏時毒
熱難周防永日無片雲焦煙起連岡行人經樹底豈異冰壑
凉此時儻結子瓜果安足方奈何風淒其摘來始盈筐嗟爾
生非時難誇受命強況值蟹膏肥配爾慮見殃憧憧往來人
掉臂不一嘗空煩黃口兒燈火市道傍南鄰煨芋栗北舍鳴
椒薑炎涼迭相代歛退分所當幸有林居人愛之終勿忘
題東浦學耕圖二首
上書空敝黑貂歸賣賦年來計漸非爭似爲農東浦畔醉吟
獨速舞蓑衣
老我靑緺嬾束腰薄田枕水傍灣橋明年準擬全家返也買
烏犍種楚苗
題汪檢討(楫)乘風破浪圖
汪君才地何崢嶸直與東馬嚴徐幷一朝銜
命使絶域瀕行封事上九閎乞降
御筆示海外永使荒服輸其誠僉曰不可
帝曰可濃墨大字搖光晶
天子臨軒賜顔色容臺諫院那得爭琅函錦題國門出車前
騶唱揚三旌麒麟之袍繍織成青絲絡馬雙鞶纓被以重罽
紅猩猩南浮江淮達閩越長風五月沙雨晴天妃廟前釃酒
行柁樓語笑潮已生梅花洋東天水黑但見日月星辰明一
夫危檣赤脚撐捷如山木騰鼯鼪百夫仰望目盡瞠峭帆風
飽弓在檠又如張翼&KR0743;鳥征有時吟嘯訝缾笙千人同舟一
心力不比吳越交相傾巨魚長似金背鯨揚鬐前導莫敢攖
滿空霜禽飛且鳴黃衣蝶翅方鸝庚昏波忽拔虎蛟穴靜夜
或睒驪龍睛潮雞報曉鼉報更三日竟指中山城中山君長
搓手迎道旁張樂聲瑽琤傾城士女堵牆立筍皮笠重蕉衫
輕叢筠夾岸煙梢平佛桑花開白紫赬日長使館坐無事圍
棋隔院聞楸枰銀光砑紙百幅呈詩篇或與沙門賡愛君臨
池用筆精草書不減張伯英八分遠過梁昇卿宣尼新宮碑
一丈高文摹勒傍兩楹更聞島中田少耕賓筵日日羅香秔
佳酥之魚翠釡烹香螺勸酒黏綠餳糢糊深椀山藷羹遐陬
風土正不惡亦有花藥同揚荆歸艎仍以鍼計程往還七見
蟾蜍盈君來詣闕因陳情請假讀禮旋書棚却金復荷
主恩賜投牒翻來遷秩榮憶昨送君秋氣淸纔逾一暑入
帝京金門咫尺我顛蹶君乃萬里來蓬瀛披圖雪浪看尚驚
眼花欲眩心怦怦耳中髣髴波濤聲粉精墨妙誰經營恍疑
博望星槎横我歌長句揮散卓靑雲敢附千秋名
題侯(開國)鳳阿山房圖三首
四先生里讀書莊&KR1730;也經營興不忘張筆孫詩陸經義孰居
南北孰中央(謂張上舍雲章孫孝廉致彌陸徵君元輔)
吾家亦有三畞宅千个篔簹兩樹桐輸與勾吳歸客健滿頭
白髮帝城中
練江風物最牽懷藥布筠筒市滿街他日堂成須報我便拖
竹杖覓吴鞵
沈上舍(季友)南還詩以送之
有客辭我行席帽白羅祫自言不得意歸當荷松鍤小園柘
湖漘流水似淸霅離黃舞花梢靜綠照簾柙靑蒼風筠竿紫
茜露藥甲都籃茶具列月波酒槽壓恒許二仲尋寧嫌三徑
狹年豐鰕蜆賤市遠漁樵洽櫂歌夜尚聞香稻曉仍臿暇便
操土風先民有遺劄(上舍輯檇李詩)樂郊續私語雅製洵不乏憶昨
擔簦來燕臺雪飛恰高詠篋中詩得句奇且法燈火擁上元
酒人齊賞狎陽春詎寡和轟飲恣深呷雅材一百五珠槃藉
爾歃駢詞妙徐庾經義析鄒夾謂當摶扶搖靑雲在俄霎豈
意威鳳姿先鳴讓鵯鵊新霜危葉墮遠渚羈鴻唼別筵逾九
日寒水響五牐竹節鞭乍持萸房鬢猶插倦游憐歸人有若
劒離匣改歲誓言旋比鄰數鵝鴨
和韻題惠(周惕)紅豆書莊圖五首
離離紅豆映空亭裊裊牽牛上短屏最愛舍南風幔卷高城
不隔遠山靑
粥魚茶板近松門夕照雙浮塔影存一入畫圖看便好城居
僻似沈尤村
全家擬泛酒城東巳分生涯釣叟同他日招邀葑田北一帆
風飽似張弓
羣雅之材一百五說詩匡鼎未應過老夫也擬刪箋注點墨
研朱奈嬾何
吳船歸及早梅春淨洗東華裋褐塵我亦潞沙旋放溜來尋
北郭十詩人
嘉禾篇頌張先生
康熙二十三年冬
天子將登日觀峰十行詔下軫三農薄徭放稅寬租庸南
徐夫子小隊從天廏賜馬繍纏鬉先時水旱頻告凶北達
河泲東濰灉晨炊不舉夜不舂夫子下車憂&KR0885;&KR0885;請發倉粟
救鞠訩鄕師爲粥吏佐饔飢者得食皆歡悰有如鴈唼魚噞
喁土鼓賽社聲鼕鼕服田力穡不敢慵麰麥旣登種稑穜泠
風時至甘雨濃生我嘉穀黑白彤一莖乃見抽三穁露苗珠
綴花惺忪照以澹月凉溶溶下有溝水鳴琤淙耕夫饁婦齊
動容襁負稚子行蟨蛩百年野老訝未逢載筐及筥包以
來告節使獻九重般般者獸宛宛龍連理之木蟠枝松玉
芝紫脫靑芙蓉未若兹禾和氣鍾靈苗驛驛芒茸茸八月其
穫崇如墉輸之天庾惟正供我聞樂事舒心胸大賢美政
孰比蹤不貪爲寶民吏宗
主聖臣良時乃雍五風十雨殊乾封
簡宋觀察(犖)
今年燕臺數雨雪雪晴九陌吹回風欲鳴不鳴曷旦鳥得過
且過寒號蟲茸裘已敝庫尚典濁酒苦貴樽長空故人念我
儻分贈薊門白炭盤山菘
題陳(履端)詞稾
尺書頻寄慰衰遲裠屐風流又一時珠玉連篇歌乍闋幺絃
别譜小山詞
題洪生對酒圖
酒庫京坊六度開近無月奉市官醅荆高舊侶多零落賴爾
南鄰日往來
再題高學士江村圖二首
荒茅結屋短牆垣不似金坡學士園只合年年借儂住漁竿
漁網插溪門
勾吳嚴四畫難得比似菰村境復殊想像江鄕宜有此蛤蜊
菰葉賀家湖
爲畢(大生)題扇
今年十月尚暄和雨後流泉響玉河竹扇未應收画篋絮衣
猶可著香羅籬根細菊冬逾媚砌下吟蟲夜轉多那得滄洲
載新酒亭前捉卧甕人過
雨過劉學正兼隱齋觀石鼓文拓本
今秋最多雨陸嘉淑昧谷藏烏蟾彝尊枉書丙丁帖魏坤果符甲
子占劉中柱夙興愁霞赬朱載震餘溜消突黔查慎行折簡四門至
嘉淑卜晝得所忺彝尊各各衝塗泥坤紛紛汚鞾襜中柱入門老
莎滑載震遶屋細菊黏慎行焜黃巳摵摵嘉淑晚翠方&KR2618;&KR2618;彝尊
濕徑乍一取坤油雲俄重淹中柱側耳聽淅瀝載震深坐防濡霑
愼行際此霾雺幷嘉淑猶未霰雪兼彝尊臘釀淸五加坤獸火紅
半杴中柱安肅菜翦甲載震直沽蟹撐箝慎行海物羅瑣碎嘉淑
山果咀酸甜彝尊捉卧甕人醉坤覬不速客添中柱中筵樂方畢
載震主人發經奩愼行獵碣自陳倉嘉淑甲乙分排籖彝尊其辭
儷雅頌坤其法妙鈎銛中柱選徒悉左右載震體物窮游潛愼行
秀弓旣云調嘉淑麋豕罔不殲彝尊君子爰逌樂坤籩豆充炰
燖中柱詩疑吉甫作載震書命臣籀僉愼行車攻與吉日嘉淑比擬
意交厭彝尊奈何馬鄭徒坤紛綸起詖譣中柱年殊成宣狩載震
譜異姬嬴鋟愼行缺畫費咿嚘嘉淑密義煩顧瞻彝尊修藤蔓毶
㲚坤勁草萌勾尖中柱簪花女姚冶載震帶甲士凝嚴愼行作龍
之而鱗嘉淑掀玃于思&KR1730;彝尊往在岐陽時坤曠野孰窺覘中柱
受辛相夜杵載震敲火磨霜鎌愼行宣和忽移致嘉淑皇慶乃覆
苫彝尊切磋留太學坤愛惜蓋深檐中柱鈎金縱剜剔載震節
角仍安恬愼行詛楚文久泐嘉淑亡秦碑或熸彝尊藉兹典刑存
坤一字直一縑中柱述書誦古賦載震改席褰疎簾愼行車轄投
亦得嘉淑接䍦倒奚嫌彝尊吏暇笑兼隱坤官冷慵趨炎中柱
有酒傾玉缾載震無酒指靑帘愼行六街鼓鼕鼕嘉淑兩頭月
纖纖彝尊欲行復被肘坤燭至還提槧中柱謂客毋庸歸載震
險韻尚可拈愼行
旃蒙赤奮若
秋涇行示吳秀才(周瑾)
秋涇水上有落帆短亭子渡頭横跨百尺橋蟹舍漁村合成
市吳郎門對涇水流花南有堂北有樓吾來襆被過信宿三
日五日常淹留泔魚倒臘甕量酒傾新篘君詩老蒼賦温麗
有才如此翻不第蘆簾紙閣歷歲年穉子蓬頭婦椎髻婦爲
吾妹子吾甥薄田涇上麁可耕埽除肯作一室計汗漫寧爲
千里行相憐童穉情親早旅食京華吾潦倒昨者有客來武
陽傳說容顔君不老人生六十猶未衰樽前只合開懷抱何
況騷人届初度燈火上元時最好歌長歌書草書知君發函
伸紙還軒渠吾今妻子返里閭明年歸乘觳觫車君還秋涇
定何日相期近結比鄰居
送王贊善(掞)視浙江學政二十韻
京國沙隄舊婁江甲第臨世家唐宰相經術漢儒林早射匡
時策先鳴正始音才華王轢謝詩筆沈兼任偶出辭温樹重
來翫薜禽瑶山開四照丹地拔千尋朵殿新篸管儲端
每獻箴詢謀公望最眷顧
主恩深持節巡江介觀風采會吟色絲能辨石㸑火定收琴
洞壑包三九(道書洞天福地在浙江共二十有七)圖書足古今湖光仙櫂疊嵐翠
戟門侵紫筍茶教瀹烏巾酒待斟詞場輸藻鏡交誼重苔岑
十載逢靑眼相於愜素心别筵愁衮衮嘶騎去駸駸苑雪花
猶積官橋柳未陰懷歸貪倚著投分忘升沉送送情何極勞
勞思不禁還期承蓋處鄕曲共題襟
社日二首
幾日社公雨芹泥香滿汀生憎飛燕至不放海東靑(海東靑畏燕子見歐)
(陽原功詞)
藥甲何曾碧花枝亦未紅治聾有方法只恨酒錢空
柳巷杏花歌同嚴中允(繩孫)錢編修(中諧)作
頻年住帝里一山一水何曾經有若蝸負殼又若鳥翦翎
疾風揚沙卷花去眼看春事如流星邇來罷官居肆意尋郊
坰朝從潞河還犯卯酒未醒(晨過宋使君犖留飲漫堂)雙橋東偏柳巷北小
寒食後微雨零偕行者二子各各駐輿丁杏梢含苞猶未白
柳條踠地今漸靑晴絲冉冉香細細卑枝嬝嬝高婷婷村童
灌畦愛看客轆轤井架雙銅缾種花此地巳難得那不更縛
香茅亭江鄕爾時春愈好西神山下泉泠泠閶門游人連臂
出筠車十里填支硎只如南湖亦不惡桑鳩穀犬聲可聽紫
荷花草雜坐臥燕來竹筍生竛竮人生還家貧亦足何苦晨
夕勞其形吾儕田廬況不遠峭帆柔櫓淩迴汀都籃兼攜茶
酒具悶拓小眼紅牎櫺吳歈越吟相繼和五日十日恣留停
念此令人反惆悵夕陽四顧塵冥冥
寄胡少參(介祉)
使君麗句過西崑賦格詩圖許細論轉粟年年先社燕抽帆
處處市河豚吟看上客題襟滿書想高齋插架存辜負連船
載滄酒故人未得下津門
送陳舍人(大章)歸黃岡
君姿玉山並君詩白雪高豈意采風人力不及楚騷策馬去
京國却佩腰間刀深雍虎文鞾短後茶色袍但愁别須臾何
用心鬱陶素業在黃岡潮田滿江臯烏犍三百尾種秫持作
醪暇搜耆舊文筆秃猩猩毛少年能著書北事亦足豪何時
涉夏澳共爾浮金舠
贈耿都尉二首
承恩驂乘入明光賜第仍居履道坊日昃尚趨三殿
直月正恒捧
萬年觴長楸走馬先歸埒小苑飛花近拂牆自有囊中餐玉
訣無煩菊水餉南陽
萸房竹葉勸深杯月底簫聲次第催才子不妨如意舞酒徒
拚倒接䍦迴開簾最愛亭前瀑改席宜登樹杪臺笑問琴山
一靑鶴可能天際忽飛來(謂周郎中襄緒也)
納臘侍衞(性德)輓詩六首
驟聽黃雞唱驚隨白馬來百年嗟輟瑟五日尚銜杯泉下知
安往人間信可哀退朝憐相國封篋忍重開
通籍題氊筆承恩改鶡冠射烏天一笑走馬路千盤禁直
昏鐘入廊餐午箭殘傷心倚閭望東第少歸鞍
出塞同都護論功過貳師華堂屬纊日絶域受降時悽惻傳
天語艱難定月氏斂魂猶未散消息九京知
屈指論交地星終十二年斯人不可作知已更誰憐翠漸深
門柳紅仍膩渚蓮舊游存益少悽斷小亭前
主客披圖得雲煙過眼諳吟花成絶筆聽雨罷深譚画裏韶
顔在樽前綺語耽憑將腸斷句流轉到江南
别悔從前易途傷此日窮迴腸歌哭外搔首寂寥中迹埽孤
生竹枝摧半死桐自今觀物化不詆釋門空
送姚先生巡撫全蜀二首
漢庭折檻舊知名節使疇咨副相行曲讌午辭珠鏡殿單車
春莅錦官城山川想像王師入父老扶攜益部迎井絡坤
維資重鎮遥將籌策贊昇平
清時文軌萬方同將作經營五柞宮雅雨黎風吟木客芋田
芸鼓輟巴童亟須元老經綸及不使遐陬杼軸空
天眷自來西顧切昌言早爲達宸聦
高處士(兆)方處士(中德)陳上舍(治)將歸過集古藤書
屋同陸處士(嘉淑)魏上舍(坤)分韻賦長歌送别得要
字
我攜家具海波寺九月未槁靑藤苗夕陽倒景射檉柳此時
孤坐不自聊故人遠别齊過我謂言分手當來朝或還東江
陸瑁宅或渡南浦江淹橋龍眠一叟幡然回斧柯無恙山中
樵金臺酒伴難悉數隨意牽拂相招要林衣滿地席帽脫畫
不絶筆書能超吳船恰到麴車響甕頭乍坼輕塵搖匏樽屢
空鴈壺覆豈必柴汝官哥窯南中風物試細論歸值稻米蒸
長腰披緜黃雀切玉鱠差勝北地肥羊燒我今巳解腰下組
羸馬且免晨趨朝夜如何其判促膝秋牎須盡燭一條人生
合幷苦不易後會久速誰能料明年吾亦掉頭去石田茅屋
恣逍遥儻能訪我長水曲相留浮白還炊彫
重九後一日雨中集長椿寺
九日倏巳過姜宸英濕雲漫四郊森森長雨垂彝尊颯颯虚檐捎
病葉戀冷枝梁佩蘭驚烏盤空巢晨興踐夙約陸嘉淑攬袂皆貧
交勝引雙樹林魏坤宛若深山坳藤綰三秋蛇張雲章槐舞千歲蛟
赭柿迸露實朱載震金英坼霜苞紅的的吳萸陳曾藙碧叢叢秦
芁瓦溝竄鼯鼪湯右曾戸網除蠨蛸蘚深贔屓伏查愼行篆古蒲
牢哮粥魚晝浩浩俞兆曾牆雞午嘐嘐光景歘明晦宸英眺覽窮
橧樔新酎綠滿斝彝尊晚菘黃充庖豈意靑豆房佩蘭俄頃羅
嘉肴鳴薑賸紫蟹嘉淑題餻餘彩貓子鵝新韭配坤鮮鯽枯
荷包巳見雉膏登雲章況有兔首炰分曹玉鈎射載震角力骰
盤抛急觴易沉頓曾藙緩帶便爬&KR0946;一飲動一石右曾載號或載
呶同聲倡者和愼行含意漆在膠五言乍妥怗兆曾十手爭傳鈔
雖乏韶濩音宸英肯使下里殽合幷洵匪易彝尊顧我中心怓
歸帆艤䑰䑠佩蘭别騎籠鞦鞘邐迤陟荒岡嘉淑邪許搴長筊
免泣卞和璞坤且誅宋玉茅草縛不借履雲章泉酌呺然匏㯽
榔蕉椰茘載震都蔗菱菰茭雞頭祖竹萌曾藙翠羽官梅梢熟
知江鄕樂右曾莫厭潮田磽招隱丘中琴愼行勵志賁上爻豈必
馬足塵兆曾逐逐營斗筲宸英
送梁孝廉(佩蘭)還南海
合昏花開暑雨微故人留君解驂騑(謂納臘侍衛性德也)合昏花謝故人
死燕市酒徒看漸稀秋林卷蘀百卉腓籬根細菊圓如璣北
風蕭蕭南鴈飛蟄蟲窮鳥相因依此時欲别不忍别馬行踡
跼循郊圻把杯勸君君莫揮執手語君君莫違男兒貧賤亦
常事故鄕得歸姑且歸吾今捐珮也當去免使同學翻攢譏
遠遊汗漫計亦得他年訪爾白板扉舊交陳(恭尹)屈(大均)況
無恙相與散策探林霏盡脫苛禮消塵機龍瀧下上濯我足
石樓小大振我衣乳蕉子黃茘子緋馬甲柱脆紅螺肥榕陰
一畞竹十圍南園可以恣酬和詩卷無人論是非
古藤書屋再餞梁孝廉
露蘀倦未飄雲鴻遠相引彝尊星埃感蓬勃物候變淒緊湯右曾
慅慅八達衢有客駕脩軫查愼行僕夫在郊坰稌黍被隰畛梁
佩蘭柅車浮淪瀾舍櫂度嶾嶙彝尊雷殷風息颶海大魚見鰵
右曾峽猨有時歸南雪終不霣愼行九十月之交六千里而近
佩蘭懷居興雖洽判袂情詎忍彝尊置酒靑藤陰入門走蛇蚓
右曾颼颼凉颸動灩灩纖月隱愼行山杯深窪匏野蔌脆嚼菌
佩蘭迎寒笳卷葉戒夜鼓鳴彝尊譚鋒摧趫雄詩械破詰窘
右曾毫毛秋兔脫墨光古香吮愼行臨當黯然别且復莞爾哂
佩蘭炎瘴舊所便眠食勗惟謹彝尊行逢早梅墊到及蟄蟲蠢
右曾前期久莫忘鄕夢今始準愼行穆如淸風篇袖以示均尹
佩蘭(謂屈大均陳恭尹也)
寄周參軍(在浚)
初聞歇馬臺駘廟近說看花狐突山愛客易傾冬醖美著書
難得晝簾閒加餐道遠彌相憶倦旅秋深尚未還風峪石經
無恙否何時徙置剔苔斑
喜周(篔)至
耆舊西吳大雅材白頭纔一到金臺最愁馬上乘船似不道
天邊犯雪來酒盞四年方得共燭花昨夜記曾開郊扉晚計
何時遂十里殳山日往迴
曹先生(溶)輓詩六十四韻
徇禄經時别加餐萬里教報書人未返凶問客來䜈竟輟椅
桐瑟虚藏稷黍苞腸迴眞似結語咽不禁倄投分懷衿契忘
年比漆膠縱横才不世經緯學能包壯日膺乾顧亨衢協
泰交皇華在原隰騘馬避鞭鞘卿月靑霄上台星紫極梢
主恩中外重物議愛憎殽嶺外資分轄雲中藉建鐃軍興還
轉餉戰勝屢登轈未覩勲書策翻令祝代庖清時卧安石奇
計老居鄛種樹鄰初地爲園傍樂郊金陀坊最曲錦帶水難
淆曲解偷聲譜扉從問字敲說詩窮五際布易得三爻東馬
文無敵南狐史共鈔近游師束晳高論折尸佼昔歲投荒徼
芳筵恣叫呶晴牎蟲蠟翦晩飯鷓鴣炰飲罷題連軸譚深坐
轉胞硯憐鸜鵒潤筆肯䖮蛉抛小市船撐蜑輕衣杼織鮫茘
支團火繖蘭茁挂風髾蝶翅仙裠曳柑香佛手抓潮來雞喔
喔日出鳥咬咬震瓦長鳴颶奔雷易激颮離愁珠海闊歸計
石田磽魚最憐鸎脰泉常激虎跑避兵居共井穫稻澤分樔
舫爲蓴絲泊廚看芡實鉋閒尋百法寺悶解五湖筊楓岸拈
紅葉茶槍試綠筲探梅熨斗柄射鴨竹弓弰䌫繋蘇堤遠壚
逢卓女姣過頭齊杖栗婪尾數浮瓟山後津仍逮樽前意更
㤊池清移塞柳花翠繞秦艽擁被陶爲穴炊粱釡擽䈰白榆
貪食耳黃鼠厭充肴糖躁三沽蟹餻黏九日貓渾河流苦急
磧石面多䫜獵騎掀茸帽筝人疊舞䘯停軒聽賽鼓並轡指
飛髇畫壁重重拭苔碑處處迎寒吹&KR1227;篥欲雪卷旍旓我
去重游薊公歸亦渡洨往來頻聚散契闊少讙譊小草無端
出冥鴻忽見罺盡嫌中散癖難免北山嘲反教猱升木那容
鵲定巢身猶依鳳闕官久罷螭坳闃寂門羅雀淹留迹
繋匏正思耕作耦何意影同泡磨滅頻年札淒涼一束茭賦
成栖舍鵩夢斷入懷蛟遺草知盈篋懸車定覆䍖空牀吟蟋
蟀暗牖網蠨蛸籖帙無由借人琴自此掊茫茫千古恨惙惙
寸心怓愧後兼金賻惟將漬酒&KR3990;平生知已淚亟欲反衡茅
送曾(燦)之南海
白髮遊燕舊酒人椶鞵重踏六街塵來辜鄧尉尋山約到及
長安臥雪旬鴈底雲帆鄕樹繞馬頭星驛嶺梅春南園詞客
多無恙暇日爭扶大雅輪
徐公(元文)小像二首
緇塵十丈罨東華快馬明駝觳觫車誰似先生銷夏處水亭
風幔俯雲沙
一編靑竹萬蟫魚東馬南狐緫不如官燭兩條人半臂笑他
紅杏宋尚書
曝書亭集卷第十二
