鐵廬集别集類六(國朝)
提要
(臣)等謹案鐵廬集三卷外集二卷
國朝潘天成撰天成字錫疇溧陽人寄籍桐城
為安慶府學生溧陽志載其幼與父母避讐
相失年十五乞食行求遇於江西界百計迎
歸傭販以養備極艱苦以其間讀書講業竟
為績學年七十四迄窮餓以死瞿源洙集有
潘孝子傳與志所言合蓋篤志苦行之士也
是集為其門人許重炎所編冠以小傳年譜
第一卷為默齋訓言天成述其師湯之錡語
也二卷為雜著天成詩文也三卷為語錄重
炎與蔣師韓記天成語也外集一卷為勿庵
訓言天成記其師梅文鼎語二卷為雜著亦
天成遺文補刊者天成學問源出姚江以養
心為體以經世為用其詩文皆抒所欲言不
甚入格然行誼者文章之本綱常者風教之
原天成出自寒門終身貧賤而天性真摰人
品高潔類古所謂獨行者其精神堅苦足以
自傳其文故身没嗣絶而人至今重之特錄
其集俾天下曉然知
聖朝立教在於敦倫紀厲名節正人心厚風俗固
不與操觚之士論文采之優劣亦不與講學
之儒爭議論之醇疵也乾隆四十三年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
鐵廬集卷首
年譜
先生諱天成字錫疇别號鐵廬溧陽黃墟潘氏自其
高祖貢貴公以散秩仕雲南卒於其地宗支單弱越
再世乃得歸里先生寄籍安慶為郡諸生晩僑寓江
寧終焉娶桐城才女盛氏無出妾生子開業先生享
年七十四歲葬江寧聚寶門外惠應寺側
順治十一年甲午五月二十六日先生生
先生卒於金陵譜牒神主遺書盡失姑即幼所聞於
父老暨長所親見者約略志之如左先生祖某業
儒未遂恢廓有竒氣當周公蓼洲(諱順昌)被逮時為販
䜿護周公北行至白溝河遇孫徵君(諱竒逢)來迎擁周
公授之乃返先生六歲時父索租歸極言老佃之苦
先生聞之戚然不寐終夜輾轉問所以恤老佃者大
父喜而撫之曰此范文正公志也兒能志此乎在多
讀書耳
康熙三年甲辰十一歲漂落荆溪
大父既卒父諱某朴愿無知牽入命案為某宦家所
愚遂挈家漂落荆溪
康熙五年丙午十三歲被難尋親
先生父陷入某宦家無計自脫至是先生乃覺之常
懷不平見於辭色先生狀貌英偉頗似虎形顧盼奕
奕有光宦家懼遺後患移其父母弟妹於他郡令人
誘先生入山樵牧擠之深谷幸其人以實告勸之遠
遁先生日夜號泣躶體而行尋訪其父杳無蹤跡冬
月至池州青陽縣白沙嶺夜無所棲踞古廟壞梁而
卧風凄月白虎豹夜遊乃悲歌一律只為尋親離故
鄉迢遙不憚路途長晝行孤嶺隨飛鳥夜宿窮山伴
虎狼渴飲寒泉饑嚙雪足沾泥水髮披霜幾番回首
無張主獨向西風淚萬行
六年丁未十四歲行遊徽寧萬山中
去冬訪知父母所在至則又他移矣叩諸山人絶無
可跡先生誓不返顧談星相幸多中藉以餬口聞宣
城梅勿菴先生名振衣上謁二十年後梅先生設帳
安慶受業稱弟子
七年戊申十五歲遇二親於徽郡
先生躑躅萬山無可告語計非遍遊窮山絶谷村落
女子間不得遇也乃為販䜿以進每至一村落持鼗
大呼作溧陽人語山中婦孺聚觀大笑先生母金孺
人聞聲而出相持大慟山人來觀者日以百計悲其
幼也為之泣下(所遇之地大約近江西界)
八年己酉十六歲客遊滇南
先生訪親時遇劉先生某卜之得吉劉為前朝誠意
伯耳孫年六十未娶其所聘婦五十餘矣從其母弟
守志滇南至是始通音問劉將就婚滇南欲挈先生
作伴先生亦欲以少壯周覽天下名山大川遂從之
至西南極邊望點蒼大雪諸山之勝
九年庚戌十七歲北遊川陜
劉先生訪舊於陜西先生從之行渡瀘水入成都過
劒閣棧道北行直抵河套武進許公之漸廵視茶馬
先生假其吏衣裝文牒同遊塞外遇中華人張酒肆
者從之痛飲訪知西北情形山川險易登賀蘭山極
目而返先生之心胸益恢竒不可窘束矣
十年辛亥十八歲返徽郡復出遊假貸
辭劉先生歸江南欲迎親歸養而羈繫弗能行也計
其歸資非五十金不可先生束手無計乃哭辭其二
親誓不得歸聚毋相見也行至某縣手持來麰假磨
作糜屑適二富商對奕堂上竒先生貌仰首問先生
曰汝識字乎曰然能對句乎曰能乃曰對着牙碁移
動一天星斗先生直前對曰獨捱石磨推轉兩象乾
坤二商驚絶問所由來欷歔泣下各解其囊贈五十
餘金先生持以報二親令弟侍父先歸而侍母挈妹
徐徐而發時大冬嚴寒雪深數尺輾轉山谷數百里
先生背負行李置前途還抱幼妹扶老母膚裂血流
涔涔白雪見者無不流涕除夕宿高淳固城湖冰堅
不得達
十一年壬子十九歲春正月迎親歸溧陽負販養親三
月受業於宜興默齋湯世調先生
迎二親歸故業蕩然無以為養乃市香為業來往荆
溪瀨水間歌吟之聲滿於道路人皆目為狂痴聞默
齋先生為古人為己之學謁拜門下稱弟子湯先生
舉行高忠憲公復七規令先生靜坐觀未發氣象三
日有得作詩數章(一首見前卷)
十二年癸丑二十歲市筆養親
先生市易細微又抱瘧疾遇陰雨入卧古廟拾白金
數星喜曰天賜也既念此人或如余困者不活矣坐
守之日將盡果有蹤跡之者出金還之是人素張筆
肆乃為先生營筆貿易於是遍遊諸名宿間得讀正
希陶庵諸名人鉅筆所憩之地琅琅端誦興不可遏
援筆立就咏歌所志歲丙辰先生年二十有三先大
人愧庵先生年三十有九先生負筆至學舍以文相
質先君一見驚絶留信宿叩其所得至性淋漓洞闢
千古嘆曰此振古豪傑也遂定交約為兄弟時至茫
溪里中兩人共宿竈下卧談經史夜半吹薪作糜談
辨不已時相詆訶又相痛哭哭已大笑鄰人怪之常
自誦曰未做秀才時便以天下為己任其豪於自立
也如此先生自言市筆至建平界傍晩雪甚山麓
有茅舍數家舊係姻戚不容宿遂緣嶺而上風雪益
急山中諸叫嘯聲隱隱若近頗生怨嗟忽憶李僕射
雪夜擒吳元濟故事豪興勃發歌舞而下幾二鼓矣
有賽神者門未闔予僵仆簷下其家急呼酒相救扶
至浴盆中乃甦視余服二單衣耳屢遇竒阨全賴千
古在胸乃不為溝中之鬼又曰吾於四書五經之
義得於道塗村落間者多矣以未發氣象為之本源
以人情物理為之疏導乃知聖賢之言句句是實一
開卷時意味迥别先生嘗請於默齋先生曰聖人
言忠信篤敬蠻貊可行今市筆養親恐難以忠信也
湯子曰子母相權理之常也汝以本錢盤費明白告
人始雖未信久則人人悦服不煩詐飾而養親之資
自有以處之矣行之數月果然益奉聖人之言為蓍
蔡
遇黃九煙先生於荆溪從遊至蘇州(年月未詳大約市筆時事)
黃先生諱周星江西潯陽人寄居江寧上元籍崇禎
庚辰進士國變隱居往吳門訪徐昭法(諱枋前壬午舉人)道
經吾邑先生遇之荆南山下黃先生老矣攜杖獨行
買吾邑茗壺二事先生攜筆囊為黃先生負擔至吳
門叩草廬昭法餓不能出門戶強起揖客黃先生抱
持大哭解囊買米數升鹽少許具粥不能具燈昭法
未老幾失明矣先生侍側兩人語多不可曉中夜令
先生獨卧兩人對語達旦黃先生素有詩畫名黎明
令先生持一扇鬻之戒勿道名氏先生持扇入市顧
者輒棄去先生念昭法廚久空矣售扇可作數日糧
乃言曰此黃九煙詩畫也一富人即持白金數星購
之先生歸以實告黃先生暨昭法大怒曰孺子殆不
足教速持去索扇來還我先生惴惴入市復持扇來
黃先生笑曰孺子固當如是越日遣先生先歸庚申
年以博學宏詞徵黃先生遂投潯陽江死湯默齋先
生哭之以詩
十六年丁巳二十四歲訓蒙養親
先君子薦先生於鄉塾塾主疑之先君子曰如負公
等吾任其咎先生攝敝衣冠危坐終日嚴寒盛暑晏
如也鄰兒有無禮於其母者先生正色叱之其人不
服先生大怒去曰吾仍市筆耳此地不可居主人留
行甚苦先生約以逆子服罪乃留於是主人共懲鄰
兒惴惴屏息不敢復肆
二十一年壬戌二十九歲客遊桐城
先生盡心色養艱苦備至數年來父母繼歿弟妹淪
喪幾盡所遺幼弟纔二齡桐城方有懷先生前學士
密之方公(諱以智)之猶子也來弔姻喪於溧訪竒士可
談學者或以先生對方先生即日來訪見先生煢煢
在疚意貌非常語之曰君何不挈弟遠遊吾郡乎先
生許之既奔湯默齋先生喪葬其二親已畢負幼弟
遠涉千里方先生令設帳麴大夫廟以餬其口而與
先生窮十三經二十一史之奥先生埋頭十年纂修
二十一史紀錄傳贊數百卷名曰蠡測方先生曰讀
二十一史無他法在句句躬行耳先生愕然方先生
曰天下之治亂係君子小人之進退欲治天下之小
人先治吾心之小人汝且自思一日之間念念相續
或為秦李或為范韓出此入彼正不容髮耳先生奉
諸先生明訓力學教人皆以反求諸心為要常自誦
曰嚴師容有可欺處惟有吾心不可欺平生得力不
可誣也先生連丁内外艱六年不飲酒食肉悲哀
過當耳目幾廢徹夜不寐者歲餘湯先生訓之曰汝
父母死矣汝在父母不死也汝死如父母何立身成
名顯於後世孝子所以不死其親也先生稍節悲泣
專以靜坐讀書為事至是方先生提誨賑給乃得益
肆力於明體達用之學
三十年辛未三十八歲補安慶府學生
先生素未與童子試至是由望江籍以七藝受知督
學時菴許公望江小邑不容入籍攻者洶洶桐城方
氏張氏盛氏諸老先生曰池沼中豈能蓄此靈物招
入桐城籍遂為府學弟子
是歲娶桐城盛氏
盛故名家女貌陋能詩擇壻有年歸先生一月後縱
談詩文斂袵行師弟禮終身不敢對席秋中先生歸
江南省墓孺人援古誼作四詩送之(附見二卷)十年不育
勸先生娶妾有催粧詩送房詩是時先生館穀頗
豐不事生産家從兄曾來居湖㳇遇一匠桐城人極
言先生輕財好施扶危濟困之德(此下二十餘年知之不詳不敢妄載)
五十五年丙申六十三歲訪故友於宜興
蓋自盛孺人之卒徙居江寧有年矣江寧當水陸之
衡先生欲周知天下疾苦當世英豪而時時放意於
石頭城虎踞關之側徜徉潄濯有終老之志先生
不到宜邑者二十年(炎)丱角時先君子摩(炎)首歎曰
未知汝得見竒男子否也至是徒步而來先君子喜
極而悲迎謂曰君猶生入此門乎先生笑曰老兄尚
在小弟安得死也先君子年七十有九矣(炎是時年二十歲)
五十七年戊戌六十五歲江南臬司李公麓山訪先生
論學
李公諱馥福州人相國文貞公族子也甲子舉於鄉
上公車道金陵遇先生於座至是三十五年矣來官
金陵遣吏遍訪先生先生居小紫竹林隘巷蓬戶罕
有識者李公三造其廬皆不遇先生歸持刺入謁閽
人見其老而窶也問潘相公何在先生曰我是也閽
人且笑且疑而入李公叱曰此乃潘相公也易布衣
艸履迎諸大門執手恨相見晩先生愕出不意李公
呼酒相對具道所以是時李公掌江蘇七府一州生
死之命未幾又轉安徽藩司歲值大計各屬戚戚謀
所以賄先生之弟者先生怒斥其弟束裝去之遂至
吾邑與門人論學先是浙人詆毁先儒激宕馳驟震
動天下儒生俗士競言朱陸異同而性情昩沒名利
薰心先生至宜大聲疾呼掃除詞章訓詁之習抉發
本心開示藴奥使人曉然於明體達用反已自得之
學蓋折衷於前輩者多矣
六十年辛丑六十八歲纂錄默齋湯先生訓言又著未
發氣象說以示後學
先生學天官於宜興吳青可先生(諱學錄明諸生)學歷算於
宣城梅勿菴先生(諱文鼎字定九)學史於桐城方有懷先生
(諱中發號鹿湖)論兵於江西揭子宣先生(諱暄)論道於白鹿洞
湯惕庵先生(諱來賀前庚辰進士國變後為僧)悅服最深者無如默
齋湯子默齋經綸世務恢廓周密而潛深伏隩道氣
充溢先生歎曰吾奔走數十年遊歷半天下衡量英
雄推敲學問終未有駕吾湯師之上者遯世无悶德
盛禮恭如吾師者天下一人而已吾老矣無所成恐
吾師桑梓後生不識大儒正脉故爾僕僕來此深以
吾師心法有望於貴邑人也
雍正五年丁未七十四歲春正月初六日先生卒於江
寧
先生老而益貧不給衣食癸夘春日(炎)侍先生於金
陵簞瓢蕭索日不舉火間得數錢沽酒脫帽振衣論
說世務往往達旦不倦畜一妾竒蠢不能供紉補㸑
具同懷弟負氣使酒不省人事仰給於先生先生鶉
衣百結倨見豪貴口不言貧家常絶薪冷水供沐絶
少生人之樂而興致愈豪嘗曰吾於江山風月飽飫
之矣區區飢凍何足困我哉先生教人惟以慎獨為
要處困為基樂水樂山為入門之法其所開道即其
所自為也至是病卒遺孤十歲門生故舊富貴者弗
問也友人吳官心典衣被備棺衾號哭視斂權厝聚
寶門外惠應寺側嗚呼先生死矣血淚萬斛無地可
灑竒情浩氣無穴可藏經人生未有之窮竪千古不
磨之志嗚呼先生而至於斯誰為為之孰令聽之(炎)
自辛丑冬日執贄門下匆匆拜别總計前後侍教之
時未及百日一切經歷之艱遇合之竒聞見之博先
生將自註以付炎而惜乎其未及叩也姑即所聞之
的然可據者譜其一二以俟有心者之搜補焉雍正
七年己酉秋九月重炎百拜謹誌乾隆十有一年丙
寅夏四月復為訂定如右
鐵廬集卷首
