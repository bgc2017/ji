大雅集卷四
元賴良編
張以寧(字志道閩人)
蛾眉亭
碧酒雙玉瓶獨酌蛾眉亭不見李太白但見三山青秋
色淮上來蕭然滿雲汀安得五十絃彈與蛟龍聽
孫華(字元實)
夕陽
夕陽挂紅鼓強半浸綠水斯須日漸下堆阜參差起老
夫岸巾坐併入圖畫裏新新無停機擬議已非是人間
希闊事終有變滅理如何曠土懷眷眷不能已
倪瓚(字元鎮)
送李徵士過荆谿訪王司丞
何處尋狂客故人王子猷花落庭前樹風吹溪上舟紫
筍生春雨綠蘋滿芳洲心隨酒船發悵望不能休
送李徵君還揚州
二月桃始華淮南客還家階前疎雨落堂上春衣薄為
言沈約在吳中玉壺青絲酒如空春風相過蕙草綠芳
菲滿堂樂未終
錢璧(字伯全華亭人)
贈瑞雲林上人
英英谷口雲欝欝溪上林形影偶相值去留復何心握
筆攬秋思倚窗延夕隂誰云市朝遠亦足慰幽尋
鄭基(字本初三山人)
擬梁簡文五七言體送鐵文彬左丞奉召還京
將軍功蓋世揚威淨海隅蛇矛縈後騎虎衞促前驅三
門開地甲八陣轉天衢鐃鼓潮頭響竿旗日下趨飛梯
躡暗島合璧示宏圖降醜尋封奏帝庭璽書銜鳳落青
冥再召伏波歸闕下南荒銅柱已鐫銘騑騑返駟馬黃
河春始融輕風流碧塞晴日炫雕弓柳坼秦山麗冰銷
泗水通錦鶻窺長坂白雁墮春空黃封將法酒羽檄候
元戎麟閣圖形已預知更應設帳會瑶池夕斂花光歌
吹歇御帖重頒紀宴詩
李垚(字象賢寧海人)
和友人過西郊韻
秋原晚蕭曠杖藜荒逕微川迥衆鷗集天清孤鶴歸寒
烟蔓草密積雨豆苗稀臨流擬結構息鞅振塵衣
釋萬金(字西白吳郡人)
趙千里田家四季圖四首
桃花浪已深楊柳風猶弱鄰曲欣往來逢迎勸耕作犍
犢不自暇老農良有托共醉社日尊陶然得真樂
其二
蠶事方告成鳴蜩有新聲插秧雨初遍治草日不停雜
坐高樹隂解衣午風清作勞時自逸孰謂非常情
其三
湛湛露華白蕭蕭楓葉殷黃雲半已斂玉粒終不慳官
賦戒早輸農家期暫閑酒熟互招飲只在隣里間
其四
欣逢大有年囷積已稍豐滌場已十月朋酒邀諸翁處
處歌擊壤熙熙詠豳風兒孫自生長樂與堯民同
釋觀通(字希遠宜興人)
壺中荷花
愛此荷花紅天然匪雕飾披披妍令姿停停映清湜風
引菌蔯香露含珊瑚色寘之白玉壺光輝滿瑶席
周砥(字履道)
吳越兩山亭
兩山夾江水孤亭横翠微吳雲與越鳥千古不停飛風
厓洒松瀑月壑舞蘿衣王氣未消歇霸圖今是非長歌
一杯酒掃席延清暉
王逢(字元吉)
題顔守仁竹石圖
廣文窮益堅竹石研池出勢却虞人旌籟隠伶倫律渭
川春暗雨淇園寒落日鳳深蒼梧雲茅簷花復實
題俞東岡六有齋
隠居古善人中歲稅塵鞅座陳五經傳楣揭六有榜儼
若上帝臨於焉岱宗仰昕曛貴循度瞬息戒或㒺賓師
臯比擁兒孫蚌珠朗將見一家學鄉術春浹盎世方騖
虚遠俗復競浮爽不圖窺横渠葦航排風上吁嗟清流
輩既悼入厨黨何階名教間浩然獨還往月林函疎影
溪嶼臻灝爽良覯匪後遲朋酒置犧象
蘇大年(字昌齡廣陵人)
題萱花圖為賴善庵賦
亭亭諼草花歲晚顔色好興言北堂隂樹之可怡老懷
歸歸未能游子悲遠道披圖歌白雲天末蜚鴻杳
曹睿(字新民永嘉人)
贈顔守仁
吾友夢谷生其人美如玉平生鐵石心剛介不可辱寧
甘首陽貧寂寞在空谷懷哉能幾見高風激流俗
瑪魯(字兼善會稽人)
述懷
流光何駸駸瞬息不我待憶從越山來忽復廿餘載羇
栖迫險艱形容為之改世澤嗟僅延生涯念何在冰霜
歲云暮憂端際滄海積隂韜日月矯首重興慨願效商
顔翁行歌紫芝採
葉杞(字南有京口人)
感衷二十四韻
貢賦通重譯耕桑被九垓歘驚氛祲滿不謂歲時催丞
相興師出綸音降使開紫泥封五采黃道繞三台奕奕
宣光業桓桓李郭才陣雲連朔野廟略定風埃香糯江
南餉蒲萄隴右醅馬群金匼帀毳帳雪毰毸劒動彭城
潰珠還甓社來長驅危破竹密令疾銜枚王者征無戰
羣雄勢欲摧忽聞君命召竟勒將旗回中夏捐雞肋清
朝隠鴆媒義聲從此逝銳氣一時灰天迥威弧弛城孤
畫角哀火狐翻嘯聚海鱷復喧豗欵附真遺患除封實
戲孩民情猶耿惻天討尚徘徊憂憤飛神爽瘡痍映淚
腮衮衣徒倚注肉食自輿儓河漢明如洗昆侖豈易頽
孰矜黃鵠志羞上野鷹臺微效寧無念篇詩信漫裁霜
晴野空闊獨立望蓬萊
董佐才(字良用)
題華亭朱孟辨篆冡詩卷
古初無毫楮羲畫何由傳孰知文字理已具河圖前神
農洎蒼頡俯仰極人天穗書與鳥書創制分後先龜疇
錫禹時盤銘著湯年岐陽紀石鼓史籀稱獨賢矯若蛟
龍蟠鬱若鎖鈕聮科斗聿行漆形體因自然一從孔壁
廢重為經籍憐秦相約籀古撰次蒼頡篇小篆遂名家
勁健含姿妍登封及詛神金石紛雕鐫下逮隸八分變
化如雲烟漢經煨燼餘文教仍敷宣保氏存六書學僮
纔九千揚雄纂奇字杜林解探研繼踵非無人意氣莫
不全偉哉許祭酒蒐羅歸簡編墜緒賴復舉後學知相
沿陽冰克遠紹鉉鍇造其玄近代郚與周筆勢回奔川
華亭朱茂才好古喜欲顛一掃世俗書習篆㤀食眠秦
望并之罘碧落兼新泉小者案間列大者屋壁懸平生
囊橐貲多充買碑錢功深學既精齒壯志益堅池魚染
皆黑鐵硯磨將穿摹榻累萬番期差古人肩師法正在
兹什襲比蹄筌孫樵文自祭智永筆忍捐前脩不我欺
我癖尤難痊嵯峨細林山上與浮雲連譬彼汲冡書函
之瘞其巔聚土封若堂劖石表為阡其陽碧樹交其隂
書帶緣山靈謹呵護有名如有仙揮灑人間者顯晦名
非偏寶劒賈胡發玉押蔓草纏何如篆家光夜夜映星
躔
王逢(字元吉)
沈一中清友為脩梜堂風露琴先寄是詩期過最
閒園夜宿
一日焦尾脫十年孤鳳喑欣遭運斤手妙得斵輪心溪
館茗烟薄石床蘿月深攜之肯枉顧側耳陽春音
淵明把菊圖為居生遵誼題
解官賦歸田把菊秋風前顧問劉寄奴何如傅延年
大雅集卷四
