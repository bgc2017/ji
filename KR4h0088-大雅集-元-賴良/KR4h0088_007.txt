大雅集卷七
元賴良編
李孝光(字季和號五峯永嘉人)
鑑湖
賀家湖裏見秋風放翁宅前東復東兩邊雲樹忽遠近
十里荷花能白紅行人濯足銀河上越女梳頭青鏡中
我欲張帆上南斗扶桑碧海與天通
丁復(字仲容號雙檜老人天台人)
寄茅山黃京師
飇輪峰頭鶴下空華陽洞口百花紅長林藥草無人識
上界蓬萊有路通爛醉前年春作客頗憐去日老成翁
丹砂不遣來城市故著題詩寄葛洪
送僧之浙東
我家浙東海水西危峯高上作天梯蛇喉尊者秋歸洞
虎背禪師夜過溪曉日桃花山更好春風藥草路多迷
何堪相送寒江上短髮頻搔不更齊
張天雨(字伯雨號句曲外史錢唐人)
答鐵雅先生二首
弄水摘花春可憐風雨倦尋茅步船我家南塢有靈石
龍井西頭無杜鵑野鶴乳雛畏人過弱柳委地趁蠶眠
子雲胡為甘寂寞後世何人知太玄
黃篾樓中但飲酒樓下長溝鳬雁多灣頭橋斷迷青草
闊處風來生白波饞奴竟煮脫䙀笋老魚戲唼如錢荷
詔書寬大來海角河北飢民爭倒戈
鎦若水(字澹齋澄江人)
因觀張仲舉張景亮和盧廷舉詩次韻
迺翁同醉鬱輪袍花老玄都幾樹桃湖海交情三世舊
兒孫文彩五雲高石門仙去春如夢翰苑詩來句入騷
山月江風無盡興酒瓢何日為重操
倪瓚(字元鎮號雲林子毘陵人)
送賴善卿采詩
陳詩昔在周盛日刪詩已是衰周餘祖述孰能加四始
研窮我已後諸儒嗟子用意亦勤厚聽音知政非迂疎
願排閶闔獻采錄坐變四海如唐虞
題本立中上人雲山望松圖
西望雲山何處亭鶴歸松栝秋冥冥上人不廢蓼莪句
山室長書貝葉經未應佛法外孝弟定感仙手鐫碑銘
過家上冡世代隔慟哭亭前蘿月青
次朱孟辨見寄韻兼柬立中藴中二大士
江水空清好卜居會衝春雨過平湖雲山欲覓無聲句
花果誇傳没骨圖莫倚陸機曾入洛最憐張翰獨思吳
本瓊二士平安否應共清吟對酒壺
顧瑛(字仲瑛號金衆道人崑山人)
唐宫詞次鐵雅先生無題韻十首
天寶雞坊寵賈昌宫中蝴蝶滿釵梁錦䙀晝浴天驕子
絳節朝看王大娘芍藥金闌開内苑蒲萄玉盞酌西涼
月支十萬資臙粉獨有三姨素面粧
蓮花池畔暑風涼玉竹迴文寶簟光貪倚畫屛看翡翠
誤開金鎖放鴛鴦輕綃披霧誇新浴墮髻敧雲衒晚粧
笑指女牛私語處長生殿下月中央
五色卿雲護帝城春風無處不關情小花靜院偷吹笛
淡月閒房背合箏鳳爪劈柑封鈿合龍頭瀉酒下瑶罌
後宫學做金錢會香水蘭盆浴化生
龍旂孔蓋擁鸞幢步輦追隨幸曲江鳥道正通天上路
羊車直到竹間窗桃花柳葉元無恨燕子鶯兒各有雙
中貴向人言近事風流陣裏帝先降
祕閣香殘日影移燈分青玉刻盤螭琵琶鳳結紅文木
絃索蠶繅綠水絲金屋有花頻賭酒玉枰無子不彈碁
傳宣趣發明駝使南海今年進荔枝
近臣諧謔似枚臯侍宴承恩得錦袍扇賜方空描蛺蝶
局看雙陸賭櫻桃翰林醉進清平調光祿新呈玉色醪
密奏君王好將息昨朝馬上打圍勞
虢國來朝不動塵障泥一色繡麒麟朱衣小隊高呵道
粉筆新圖徧寫真寶雀玉蟬簪翠髻銀鵝金鳳踏文茵
一從羯鼓催春後不信司花别有神
五王馬上打毬歸贏得宫花獻貴妃樂送閤門邊奏少
禍因臺寺諫書稀侍兒隨幸皆頒紫骰子蒙恩亦賜緋
娣妹相從習歌舞何人能製柘黃衣
新製霓裳按舞腰笑他飛燕怕風飄玉蠶倒臥蟠條脫
金鳳斜飛上步摇雲母屏前齊奏樂沈香火底坐吹簫
只因野鹿銜花去從此君王罷早朝
宫衣窄窄小黃門躑躅初開賜縹盆夜月不窺鸚鵡冡
春風每憶鳳凰園愛收花露消心渴怕解金呵見爪痕
只有椒房老宫監白頭一一話開元(評曰十詩綿聮縟麗消得錦半臂也)
郯韶(字九成吳興人)
和報復元秋興
大星出海芒角稀新月隔林光景微空山無眠雞犬靜
獨樹忽驚烏鵲飛已喜朝廷寬賦斂側聞南國尚戎衣
釣竿早晚落吾手日日放船來小扉
鄭蒙泉鍊師子午谷圖
子真今住子午谷迺在蛟門西復西繞屋長松落晴雪
倚天絶壁立丹梯春回大壑三芝秀月滿空山一鶴棲
歸去看圖望瀛海定應沐髮候天雞
郭翼(字羲仲昆山人)
送人遊武當山
武當諸峯何壯哉大朵小朵青蓮開玄聖中居天地戶
赤日下照金銀臺神龜六眼電光走山鬼一脚雲頭來
道人再拜望北極應帶滿身星斗迴
懷鐵雅先生
揚子十年官不調湖山不負謫仙才洞庭鐵笛龍吹得
后土瓊花鶴寄來車子看花將一輛雪兒勸酒拗連臺
時時對客理弦索月色羅衫小衩裁(評曰人呼老郭為五十六以其長于)
(七言八句也觀此二詩可知)
成廷珪(字元章維揚人)
送張思廉
讀書不逢萬乘尊挾策肯傍諸侯門放歌蘇臺晚山碧
濯足太湖秋水渾千金未易買駿骨一飯何足哀王孫
風塵拂衣且歸去高臥桐江雲水村
顧逖
贈張玉笥
張公學武萬人敵玉笥讀書三十年未請尚方誅佞劒
且營東海買山錢異鄉感慨秋風雁故舊徘徊雪夜船
好作黃金臺上客于今郭隗在雄燕
贈馬敬常
戎馬紛紛北渡河將軍勛業尚蹉跎十年鬢髮時看鏡
萬里風霜夜枕戈知己有如齊鮑叔得君無復漢蕭何
錦衣未解歸鄉國南越封王屬尉佗
茅毅(字子剛廣陵人)
次丘克莊韻
弱流瀛海三千里明月揚州廿四橋雲擁鼇頭山在望
風吹鶴背路非遥參差瓊館珊瑚樹縹緲紅樓碧玉簫
二老往來人所羨欲憑畫史寫生綃
次成元璋韻
淮南故老凋零盡獨有先生是俊髦到處談詩聽夜雨
長年作客典春袍山雲墮地忽九朵湖水鑑空無一毫
即景懷人思何限誦君佳句課兒曹
高志道
送俞子俊調平江府判
耆童羅拜長洲上正是官船到岸時流水落花西子宅
故家喬木范公祠愛蓮池上留嘉瑞種樹雲間動去思
素壁高堂應看畫公餘還有寄來詩
次楊鐵史飲西湖亭韻
惟知湖上新亭好百歲襟懷一笑開今日共憐吳下客
與君且盡掌中杯夕陽半壁白鷗過秋色滿簾鴻雁來
勲業未成頭欲雪幾時重築釣魚臺
贈程彦明
不見璚花近十年月明無復看神仙已知陳迹俱長往
欲賦閑情絶可憐茅捲秋風誰補屋波乾滄海忽成田
故人邂逅徒興感且覓江南買酒錢
陳堯道(字宗遠因所居自號竹林處士嘉禾人)
松瓢齋為王好問賦
身外&KR0655;微皆長物一瓢飲足寄蒼虬壺中日月縣林表
天上匏瓜下磵幽器大從來成濩落時危那復事沈浮
只憂尚渴陶唐化未放先生學許由
贈穆爾古蘇
小范胸中有甲兵檀公身後壞長城大星墮地中軍愴
白馬憑潮霸主傾碧血不隨金石化丹心長貫斗牛明
會稽尚與浯溪並誰與磨厓刻姓名
李復(字道原天台人)
題華亭監縣奉御酒省親卷後
昔年司鑰奎章閣父守芙蓉江上城問寢不㤀人子事
乞歸深荷聖恩榮親庭喜動五綵服御酒香浮雙玉罌
今日南來花滿縣累茵列鼎重關情
贈張萬戶征閩凱還
瘴雨蠻烟遠蔽空只將談笑蕩群兇旌旗後捲妖星殞
鼓角秋高殺氣雄已喜張良還灞上更須龔遂守關中
凱歌聲動天顔喜金虎三珠擬報功
鄭洪(字君舉永嘉人)
白塔寺
江山襟帶尚依然王氣消沈已百年八葉龍孫東入海
六宫綵女北歸燕銅駝荆棘西風裏石馬莓苔落照邊
玉䄂游魂飛劫火五陵嘉樹不啼鵑
浙江亭
海門潮水貫長虹天際山形隠伏龍南省官曹終日醉
西陵烽火隔江紅黃金不鑄岳武穆青史直書劉巨容
蕭瑟江南哀不盡庾郎詞賦若為工
馮以默(字淵如號彈鋏生雲間人)
雲山樓為楊竹西賦
絶海高樓吳下聞金山秦山春日曛仙人玉笙下紫鳳
神女螺鬟洗白雲金碧芙蓉開錦繡蛟螭烟霧濕秋文
上頭三月東風急點點飛花入舞裙
秋日登樓感興
秋滿江樓四面開樓頭風緊鶴飛回天空西北峯巒繞
日薄東南鼓角哀紫蓋黃旗歸象緯越羅楚練照輿臺
凭軒無限淒涼意歎問平安信使來
張樞(字夢辰號書巢生陳留人)
秋興二首
百戰關河血未消將軍誰是霍嫖姚中原板蕩悲周室
西楚紛披屬漢朝甲帳珠簾非昨日玉樓金屋麗層霄
兵麾滿眼歸無處愁絶秋風柳萬條
天上旌旗絢彩霞人間鼙鼓雜鳴笳禍延江漢三千里
殃及城門百萬家萱草有情低傍竹棠棃無主亂開花
掉頭歸去秋風晚爭似鴟夷一釣槎
錢元方(字彦直雲間人)
寄李紫篔
謫仙今住五茸西醉後嬾披宫錦衣天上玉堂無夢到
中山書艇載鵝歸白雲滿屋詩連軸大泖當門鱸正肥
安得造君清隠處紫簫吹月轉山扉
題謝氏仲允一掬泉
石湖之澳有甘泉一掬清泠絶可憐金鯽跳波明月上
彩雲浮石紫苔連流杯夜醉雲松伯洗筆春留鐵笛仙
翠閣紅闌誰是主東山太傅子孫賢
吳毅(字近仁富陽人)
題君山吹笛圖
洞庭帝子罷張樂銅龍夜嘯秋冥冥老蛟起舞珠宫月
白石亂殞銀河星赤壁孤舟泣嫠婦蒼梧别淚啼湘靈
鈞天寥寥萬籟息君山一髮烟中青
鄭采(字季亮永嘉人)
送姚子章之浙東帥掾
南紀四明維浙左孤城百雉接風濤越裳客去得犀角
日本船來看寶刀元帥旌旗開外閫掾郎才略服諸曹
帳中羽檄何須草政愛䕫州詩法高
送果上人游雁山
雪消山色漲東州最好天台雁蕩游背負青天緣鳥道
面承飛雨看龍湫深春林麓多金刹落日江湖自白頭
石上玉芝應拾得念吾無物可銷愁
尤存(字以仁吳郡人)
送李紫篔歸澱山草堂
積玉溪頭水拍天草堂只在澱山前鳴鳩啼鳥青春裏
古木疎篁落照邊仙客近傳飡玉法故人時送買山錢
相逢未盡一杯酒陸相祠前又發船
釋曇噩(字夢堂四明人)
題杭州報國寺儀鳳軒
濤江之上青崔嵬山勢遠從天目來錢氏豈能當王氣
郭生端復是仙才光摇海旭九苞動影拂雲霄雙翅開
為我翩然覽輝下一軒著此亦宜哉
釋宗衍(字道原中吳人)
春日西湖懷古
錢唐父老眼看天破國猶能話昔年江草忽嘶關北馬
風帆不返海南船空陵落木無人掃廢苑餘花只自妍
此日西湖回白首功名若箇在凌烟
秋興
一别空山舊草亭衣裳五見點秋螢沙沈短艇餘菰米
苔臥長鑱老茯苓弱水蓬萊那可得瞿塘灧澦不須經
歸帆早晚吳波裏嫋嫋涼風望洞庭
釋梵琦(字楚石四明人)
送康上人之京
花隔深宫柳拂牆少年仍值好春光風飄玉珮縈雲曲
日射金爐夾道香一色樓臺天蕩蕩九衢人物海茫茫
篋中舊筆今零落猶記題詩鳳沼傍
釋元本(字立本丹丘人)
富春歸隠圖為鐵雅先生賦
小橋流水隔紅塵亦有漁郎解問津要路只聞收壯士
好山還許住閒人每思李愿歸盤谷獨愛嚴陵老富春
便擬采芝歌隠曲白雲紅樹漫為鄰
泊雙井亭有感
涼飇微動水雲收鷗鷺無聲泊處幽露落梧桐雙井冷
月明砧杵萬家秋貪歡盡醉吳姬酒長往誰同范蠡舟
最憶多情鄭司馬琵琶和淚上江州
送趙僉憲還司
執簡曾趨玉几傍繡衣猶帶御爐香九重哀詔蘇民瘼
一道澂清肅憲綱興學已尊周禮樂好賢多紀漢文章
鯨濤已息豺狼伏歸騎嘶風滿路霜
釋智寬(字裕之號雲海吳中人)
送王尚書轉漕還京
白髮蘭臺老鄭崇野人爭識舊乘驄青冥斧鉞來南國
碧海樓船駕順風夜指星樞天直北曉瞻雲氣日華東
趨朝正及端陽節細葛承恩出漢宫
送王景華道士之京
羽客思歸尺五天雙鳬直上紫雲端玉簫聲徹春空迥
寶劒光浮夜月寒夢入瑶臺香冉冉步趨青瑣佩珊珊
奉顔重進長生籙南極星迴太乙壇
釋永彝(字古鼎雲間人)
南屏雨中
五月雨聲連六月南屛雲氣擁柴扉林巒有穴山精出
巖谷無人石燕飛詩句偶從行處得家鄉多在夢中歸
曉來杖策湖頭去春水溶溶没釣磯
李節(字處約潁上人)
寄唐伯順
鶴林宫裏故人遠謝傅宅前秋水多烏帽吟餘還放棹
黃庭寫罷更籠鵝平頭奴子金盤露皓齒佳人白苧歌
不得相從渡三泖月明清夜奈愁何
和高以敬韻
别君九見歲華新邂逅相逢亦可人靈鷲峰前看飛瀑
鶴林宫裏度殘春時時送客傷南浦夜夜占星對北辰
莫話當時舊游處落花芳草倍傷神
徐津(字仲盟江隂人)
哀李江州
強敵西來把漢旌潯陽烽火照江明朝廷重鎮推虞詡
風雨孤臣失杲卿戰哭幾家思舊尹鬼兵長夜護空城
王師百萬知何地春草春波獨愴情
客懷
白雲回首暗巫門綠髮蒼蒼碧眼昏亂後情懷千日醉
故交文物幾人存秋深狡兔先營窟日落歸鴉尚識村
樓上風高笳鼓急楚鄉多有未招魂
釋曇塤(字大章天台人)
送王宗禮尚書趣運還京
轉海雲濤萬里賒長風指日望京華南州已入諸侯貢
北極初回奉使槎内燕宫花迎馬酒御溝官柳拂龍沙
從容好奏安時策遂見車書混一家
次韻答慈元恕
茅屋住在清江西瀟洒渾無俗客過流水自懸舂藥碓
落花閒度煮茶鍋不耽玄石三年酒只賦梁鴻五噫歌
退食歸來塵事少舊游回首隔風波
陸炯(字晦叔號書篷漫郎吳下人)
送鄭德和檢討之融水縣尹
清朝才士多如雨之子聲華重講筵天上玉堂辭聖主
嶺南花縣得英賢蠻烟秋暗桄榔洞瘴雨春深茉莉田
莫道衡陽無過雁好題書寄五雲邊
達溥化(字仲囦號鼇海蘢城人)
讀班叔皮王命論
丹鳳黃龍降自天玉皇金鼎在遺編漢皇未必從陳勝
秦帝何曾愧魯連堯聖善推行揖讓啓賢能繼事相傳
叔皮宏論終天在好為群雄一再宣
鳳凰山望朝日
滄海全吳當百二坐臨溟渤鬱陶開日含金霧天邊出
潮捲銀河地底來雲淨定山浮砥柱天高秦望見蓬萊
東南檣櫓年來少獨向江頭一愴懷
張以文(雲間人)
秋懷
草閣柴扉抱鶴汀石田老圃事躬耕函關望氣青牛駕
泰礪書功白馬盟漢主山河千古在伍王潮汐幾時平
坐看落日楓林晚厭聽江城鼓角聲
劉儼(字敬思錢唐人)
南屏别墅圖
竹裏深藏聽雪齋花邊小築御風臺雲嵐倒影水天迥
蒲葦有聲山雨來内史幽情觴詠樂右丞别業畫圖開
何時許我游真境野色橋邊蹋紫苔
舟中漫興
青天縹緲吹雲衣碧水顛倒插翠微三家五家村舍出
一點兩點沙鷗飛柳枝裊裊拂過艇苔花斑斑生釣磯
風塵不到是樂土故人莫怪入城稀
丘民(字克莊䢴城人)
題柯敬仲竹
奎章閣下文明日徧寫琅玕寄遠游疎雨夜啼湘女泪
蜚鸞朝下羽人丘月移簾影金閨夢風度簫聲玉宇秋
幾見畫圖憐往事碧雲凌亂使人愁
和顧仲瑛平湖草堂詩韻
十二行窩總是春平家湖上草堂新養來白鶴須教舞
浴出花驄不受馴桂樹謾歌招隠士鹿門今屬姓龐人
錦囊合貯詩千首聲價流傳海内民
送友人入杭
又隨南雁過錢唐不道并州是故鄉江上秋風蓴菜美
山中春雨石田荒杜陵老去寧㤀蜀江總歸來不是梁
欲采芙蓉贈君去錦雲零落倍淒涼
沈震(字伯脩華亭人)
題春暉堂
萱草花開滿北堂繡簾垂地護清香晨羞進饌冰鱗美
夏扇迎風暑簟涼燁燁春暉生寸草澄澄璧月霽孤光
瑶池宴罷蟠桃熟白玉壺中日正長
鎦堧(字小齋江隂人)
送曹德輔都事督海運
畫省郎官親海漕龍驤風熟綵颿飛銀河天闊開黃道
析木星高近紫微漢室重看糧餉足邊庭今見欵書歸
定知劉晏朝回日秋水光生御賜衣
送徐性全歸東州
三月江南杜宇啼鶴坡風暖水平堤故人别酒交情重
游子歸舟客夢迷謝傳堂前春樹合越王臺下暮山齊
到家依舊多新咏棣萼萱花取次題
送李象賢歸省
秀拔赤城山水奇吳松江上久相知每懷衣錦還鄉志
猶憶擔簦渡海時喬木百年存閥閱高堂重慶享期頤
莫因猿鶴頻留駐天上風雲已有期
張經(字德常京口人)
次鐵雅先生韻
春風滿袖折花回高臥雲間百尺臺天上賜袍香霧濕
河東獻賦日華開頻煩太守高軒過屢見元戎小隊來
我欲將車侍親去綵衣花底學提孩
全思誠(字希賢華亭人)
送黃仲珍會試
唳鶴灘前凍雨收賓筵載詠鹿呦呦右文天子春秋富
勸駕諸侯禮數優日下五雲生北闕天邊一鶚起南州
遥知入射丹墀策象管翩翩思不休
寄虞彦高縣尹問疾
陶令西山去養痾秋來病減幾分多千年松下得琥珀
萬壑雨餘生薜蘿有客饋魚供野酌何人擊竹和樵歌
長吟不盡相思意矯首霜前一雁過
邵思文(字彦文)
感興二首
聞說昭王未築臺此生空抱濟時才青衫外史江南老
白髮中官海上來自信文章追董賈可能游俠效鄒枚
春風處處堪腸斷莫上層樓看劫灰
鳳凰山下野花開又見東風燕子來主將深居營玉壘
王官行樂載金罍裂麻解使陽城哭作賦徒令庾信哀
多少高人隠屠釣尚推門第不論才
白塔寺感懷
浮屠千仞獨崔嵬宫殿巍巍盡劫灰玉樹已消龍虎氣
青山長繞鳳凰臺城頭戰鼓連雲起沙觜殘潮帶月迴
萬里英魂歸未得不思泥馬渡江來
成廷珪(字元章)
贈綾錦墩隠者錢慶餘
手拄烏藤五尺長山行時著古衣裳缺文自補雲間志
賣藥多收海上方茆屋秋風催釀林錦墩春雨看移桑
野人笑指長安路馬足車塵有底忙
袁舉(字仲徵)
秀峰懷古
湯池壁壘讓王城奴隸猶聞至德名差闕久摧神木柱
胥祠仍薦血毛牲空山落日狐狸出荒徑秋風麋鹿行
横槊豪吟竟何在水流東去寂無聲
袁藏用(字顯仁)
贈道士
十二靈鼇戴五峯道人家住蕊珠宫蒼龍出匣劒氣紫
朱雀在鼎丹光紅夜泛星槎游瀚海早朝天闕步剛風
羨門相遇知名姓言在東華碧簡中
釋至璚(字藴中)
次李菊莊韻
十二行窩取次游道人處處任風流草衣疎散乾坤老
蓆帽飄蕭湖海秋太白狂歌沽酒館元龍高臥讀書樓
相思兩地同明月南北誰云異馬牛
黃常
題海雲樓
見說飛樓高入天凌雲東望海如川乾坤影浸三山樹
吳楚青連萬古烟鶴背笙簫天籟發龍嘘簾箔夜珠懸
從遊擬答登臨願試上慈航一問禪
書懷寄陳參軍
雙瞳澄徹紫髥飄早沐河陽遠見招赤羽旗前催草檄
青油幕底臥吹簫大堤花鳥還應好南徼烟塵苦未消
羨子匡時足經濟餘波幸見及漁樵
俞庸(字子中號凝清齋)
堵無傲討賊獲功任金壇縣尹久别無信作此寄
之
春入椒盤歲復除故人不寄一行書虎頭年少方投筆
鶴髮慈親正倚閭鵰鶚雲霄揚羽翮犬羊巢穴悉丘墟
丈夫出處皆前定莫向明時較疾徐
次韻陳伯昂見寄
關河瑟瑟暗烽烟矯首遐觀獨悵然徒見舟車勞驛使
未聞山澤訪遺賢參横古塞初寒夜霜滿征衣欲曙天
自笑儒冠只如此窮通何必卜筳篿
病起口占
憶昔辭家塞北遊朝來何事怯新秋床堆藥裹塵侵几
風靜書窗月滿樓伏櫪長鳴憐老驥引杯含淚惜吳鈎
旌旗明滅西城路落日長烟起暮愁
董成(字性存嘉禾人)
送俞子中之弋陽尹
出宰江東試左轓津津喜色動椿萱大朝恩澤承三世
命服光華萃一門壯歲風雲誠有待秋空鵰鶚正高騫
弋陽父老郊迎久預播清聲已可論
贈楊山居太史
曾懷荆璞詣天關雨露恩深賜佩環玉筍簉班躋鳳沼
金閨通籍侍龍顔尚書聽履星辰上太史蜚英翰墨間
厭直承明動歸興錦衣光彩照湖山
送俞子俊麗水巡檢
為官當作執金吾膝上須横丈二殳會見黑頭峩獬豸
試看赤手縛於菟醉歌擊碎玉如意獵較射空金僕姑
眼底猩鼯俱掃迹胷中有策致唐虞
楊逵(字道夫號康莊子江隂人)
訪王麟棷不遇
王公子家江水隂芙蓉為裳錦為心焚香雨軒蘭葉淨
下榻月館梅花深丹山鳳皇不易見碧海珊瑚無處尋
有客相思在空谷歲月仰望來佳音
許璞(字叔瑛華亭人)
九日有感
世事驚心節又催短衣破帽立荒臺斜陽木落烏爭噪
絶塞雲深雁欲來十載江湖蓬鬢改幾家籬落菊花開
平原白骨知無數誰向西風酧一杯
次成元章韻
海内風塵十載過莫年漂落奈愁何讀書避地衡門小
拔劒成功甲第多魏闕又聞來白馬唐家還復獻金鵝
野人翹首雲林下擬讀昌黎石鼓歌
董佐才(字良用號胥山人)
讀杜詩有感
幾年京國暗戈矛淪落誰憐杜甫愁春漏也曾嗔錄事
秋飢仍復問彭州平生忠義窮逾見小技文章老更優
我亦此身無定處夕陽孤倚仲宣樓
次韻述懷
大塊茫茫本自然杞人無事謾憂天百年流景如雙轂
一餉懽情直萬錢不是溪山嫌客賞何曾風雨為花憐
細推物理休鞿束回首故人空墓田
題俞凝清小樓(凝清善畫)
戶牖翛然樹杪開小樓新結俯池臺書聲直與浮雲抗
畫幅遥臨列岫來豈可胡床留俗客莫教明月照空杯
元龍豪氣今誰繼述作須憑沈謝才
林洵(字季文天台人)
觀丁祀
風作秋聲度八寰駿奔多士旦趨班宗周禮樂脩禋祀
尊魯衣冠拜聖顔鳳扆香飄涼月下龍旂影動瑞雲間
萬年道統垂天地洙泗東流遶泰山
董紀(字良史)
送石達卿受淮南之辟
當代搜羅急俊英豈容徒老鹿門耕淮南幕府多招隠
水北山人最得名參术正須歸狄籠鹽梅甫用入商羹
只應湖上秋風起猶為鱸魚惜此行
錢惟善(字思復)
三味軒為張國祥賦
三味軒中品物殊客來日共飯雕胡四腮鱸鱠吳中有
千里蓴羹洛下無孫子流芳真好事人生適意是良圖
不因命駕秋風起那得高名在五湖
知稼穡軒為國祥賦
軒居誰扁知稼穡張仲孝友世多賢再三歎息戒無逸
什一徵輸期有年睡濃黃犢夕陽裏興在白鷗春水前
迎寒送暑無限樂試誦豳風七月篇
蔣惠(字季和)
從軍漫興
士卒連艘寂不譁曉牽百丈步平沙霜横劒戟明秋水
風颭旌旗絢綵霞最憶仲宣能去國猶懷張翰苦思家
無端又值江天暮落日蒼烟動鼓笳
城東小飲柬鄭明仲劉復雅
青帘掛處潑醅濃握手吟行夕照中滿地雨晴芳草綠
近牆水暖小桃紅當時不忝登龍客今日惟懷失馬翁
拚却青蚨同一醉歸來戍鼓又鼕鼕
鍾律(字伯紀汴人)
贈一齋進士
前朝進士今為庶海上淹栖歲食貧風雨厭看花富貴
冰霜愛寫竹精神南州冠珮閒中老北極星辰夢裏真
邂逅相逢同一笑蒼顔白髮老遺民
方克常
題春亭思親卷
暖風拂面百花紅日日思親望五茸夢入承顔驚白髮
歡生捧檄動慈容從官豈憚雲衢遠歸覲寧辭水驛重
蓮幕長才今小試化民匡政致公忠
慶葉振翁八十詩
八十仙翁兩鬢銀梅花標格玉精神田荆樹老千年澤
竇桂香分五色春花下長歌來窈窕膝前行酒舞麒麟
廣寒更有嫦娥約待看飛虹析木津
孫閏
立春日次陶玉樓韻
春江春水綠沄沄江上人家日欲曛水木盡隨龍角化
寒暄已(闕)土牛分縱横誰復論王霸翻覆徒憐作雨雲
坐老年華心益壯生憎鳬鴨亂為羣
題罨畫清曉圖送劉錄事
朝日團紅映兩厓水光晴漾錦紋沙竹枝草帶森魚鬛
雲白山青相犬牙玉氣春浮仙子蓋畫橋人似武陵家
銀瓶且盡船頭酒千里情思隔縣衙
用石上海仲謙韻送李治中之紹興任
勾吳客上越王臺駟馬騑騑佐郡來霸主尚憐文種死
蒼生空憶謝安才帶江襟海東南勝萬壑千巖紫翠開
已喜民間魚稻熟篾樓釃酒句新裁
大雅集卷七
