大雅集總集類
提要
(臣)等謹案大雅集八卷元賴良編良字善卿
天台人是集皆錄元末之詩分古體四卷近
體四卷前有至正辛丑楊維楨序又有至正
壬寅錢鼐序末有王逢序不署年月維楨序
稱其所採皆吳越人之隠而不傳者序末良
自識云良選詩至二千餘首鐵厓先生所留
者僅存三百鐵厓道人即維楨别號是兹集
乃良所裒輯而維楨所刪定故每卷前署維
楨評點字也然觀集中止首卷前數篇有維
楨評語七言律詩中顧瑛和維楨唐宫詞十首
亦列評語於其下餘無維楨一語或傳寫不
完或但經維楨點定中間偶評數首良重其
名遂以評點歸維楨歟顧嗣立選元詩三百
家衆作略備然大抵有集者登選雖稱零篇
佚什各入癸集而癸集實闕而未輯此集所
錄多嗣立之所未收其去取亦頗精審蓋維
楨工於篇什故鑒别終為不苟又每人之下
皆略註字號里貫元末詩人無集行世者亦
頗賴以考見固不失為善本矣乾隆四十六
年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
大雅集原叙
客有賴良氏來謁余七者寮致其請曰昔山谷老人在
戎州歎曰安得一竒士有力者盡刻杜公東西川及䕫
州詩使大雅之音復盈三巴之耳有楊生素者任之刻
石作堂因以大雅名之先生鐡雅雖已徧傳海内而兵
變後諸作人未識者有之請其詩付有力者刻之亦使
大雅之音盈於三吳之耳不亦可乎余曰東南詩人隠
而未白者不少也吾詩不必傳請傳隠而未白者於是
去游吳越間採諸詩於未傳者得凡若干人詩凡若干
首將梓以行來徵集名吁良亦竒士哉偉其志而為之
出力以鋟者則淞士夫謝履齋氏余因以山谷語名之
曰大雅集蓋良以待我而我以待諸公庶入是集者皆
可以續杜之後而或有慊焉者不入也良曰然書諸集
為叙至正辛丑立秋日丙午鐡雅道人楊維楨書
昭明文選初集至一千餘卷後去取不能十一今所存
者三十卷耳三十卷中尚有可汰者選之難精也如此
良選詩至二千餘首鐡雅先生所留者僅存三百古人
以詩名世或一聮一句不為少也而有擅場雄作則大
篇長什又不厭其多也故今所刊者或一人一詩或一
人數十詩蓋不以多寡較也天台賴良白
大雅集原序
古者天子廵守命太師陳詩以觀民風蓋將以探民生
之休戚以知王政之得失此周人所以不能已於采詩之
官也欲觀民風而必采詩以陳者民之情因言以宣猶
物因風之動以有聲也則詩者志之所存情之所感而
言之所從以出者乎但上之化下也有淑慝之分則下
之報上也有美刺之别然發乎情止乎禮義樂而不淫
哀而不傷雖刺也主文而譎諫言之者無罪聞之者足
以戒此詩人忠厚之至也然則周人所以采之者不以
其出於情之真乎由是知古之人以情為詩而其言莫
不麗以則後之人則以詩為情而言不出於情有矣
况麗而有不則者哉古之詩多於民之心後之詩多出
士之筆雅頌之作固能之而風或不之及蓋心匪鬱伊
而寫其幽思者非情之真也惟中心感發者然後足以
吟詠其性情耳故後世雖有采詩者實難其人焉然有
慷慨以鼓其氣磊落以驅其才若杜少陵輩則不能無
風雅之作耳若此者雖微采詩之官識者能采之矣
天台賴先生善卿以三十年之勞不憚駕風濤犯雨雪
冒炎暑以采江南北詩人之詩其采也公矣情深而不
詭則采之義直而不回則采之體約而不蕪則采之詞
麗而不淫則采之而未始有不關於世教者吁亦勤矣
哉非其學博而守約得詩人之真趣者不能造斯域也
會稽楊鐡厓先生批評而序之命篇曰大雅集而友人
盧仲莊氏手為之鏤梓既版行學者莫不購之以為軌
式焉它日有采詩之官者出其必將采卿之所采以進
於上矣於是乎序時至正壬寅春吳興錢鼒在雲間之
水南山北寫
