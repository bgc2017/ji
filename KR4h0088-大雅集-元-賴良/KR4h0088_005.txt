大雅集卷五
元賴良編
孫華(字元實號果育老人雲間人)
至順改元季夏大雨幾月
雨欲沈三版天應隔萬重元年書大水六月變窮冬消
長關時宰艱危泣老農蛟龍毋太横於爾卜豐凶
召命因赴省以母老夜至嘉禾驛二首
歲晚離家客更深上水船犬鳴營柝外漁唱驛燈前遠
役關慈母孤忠仗老天極知朱紱貴無奈綵衣妍
漢使徵求急潘輿定省頻小人猶有母率土莫非臣歲
儉盤炊玉家貧酒泛銀自緣憂鶴髮豈敢逆龍鱗
張憲(字思廉號玉笥生會稽人)
次評廷佐喜見寺樓韻
高樓名喜見遠客獨傷心鞍馬思劉備衣冠惜華歆曙
光浮海闊秋色到江深送目闌干久冥鴻入窅沈
黃璋(字仲珍華亭人)
遣興二首
滿目烽烟在經春血淚垂素無投筆志空有掛冠思江
總真能仕陶潛托賦詩獨餘心炯炯靜夜月應知
牢落悲生計艱難嘆索居母兄皆寄食兒女久無書井
邑兵戈滿郊園瓦礫餘傷心春雨過農事定何如
徐孝基(字立本章安人)
寧海道中早行
中歲事行役勞生卒未休大星垂野白遠水際天浮土
俗魚鹽富民居橘柚稠何年謝塵鞅歸臥此林丘
劉壖(字小齋江隂人)
送朱自明調閩憲掾
昭代急才賢君今甫妙年閩中烏府客江上米家船美
化移蠻俗清風斂瘴烟好尋京兆老珍重玉堂仙
釋宗衍(字道原)
吳江晚泊
風壤三州接江湖一水分虹消滄海雨日落洞庭雲客
意終難盡漁歌實飽聞長思陸魯望不出可㤀君
秀州東郭舟中
自在眠沙鳥參差入郭舟山林吾計拙天地此身浮曉
氣成雲住晴波雜霧流攬衣疑厚薄十月暖如秋
釋元本(字立中)
柬許廷佐
近聞新出處水北古招提鵰鶚凌塵出驊騮顧主嘶失
弓還問楚抱瑟謾過齊道上將軍樹詩篇莫浪題
懷歸
憶昔兵戈際艱難覲省歸庭闈歡進酒弟姪戲牽衣慈
竹春隂合萱花夕露微即今懷父壠祭掃久相違
程煜(字彦明維揚人)
過太湖
擊楫中流去西風客思催地吞南極盡波撼北冥迴蛟
館懸秋月龍宫起夜雷濯纓人不見長嘯倒金壘
楊基(字孟載蜀人)
夏夜有懷二首
重露澄秋色輕風生夜凉碧看湖草亂紅愛渚蓮香有
弟徒相憶何人不異鄉悲笳在城上雙淚落衣裳
西月離東井黃雲近紫微秦州今日亂漢使幾時歸故
舊皆朱紱風塵只素衣流螢念孤寂相照入綀幃
邵思文(字彦文)
簡報國寺僧清遠
聞說招提境空王紫翠中法王新象馭天子舊龍宫愛
酒慙陶令能詩憶遠公欲尋方丈室相續晉賢風
浙江亭
極目錢唐上千山列畫屏雨晴江樹碧潮落海門青對
景悲王導移家憶管寧臨風一惆悵沽酒慰飄零
梁天祐(字祐之華亭人)
乙未歲遣懷
四十今年是亂離生百憂身居南海上家在北山頭對
酒心先醉看花淚欲流時危賴支遁禪榻重淹留
董章(字士明四明人)
輓穆爾古蘇
大夫寧制敵元帥豈容文白髮難㤀母丹心只為君虎
狼千里戰吳越半江分落日孤城在忠良死後聞
次友人韻
唐室何多難詩愁杜拾遺皇天終厭亂聖德本無虧自
比當年事空懷故國悲一般思弟妹不在漢鍾離
許弼(字廷佐黃岩人)
凉雨
大雲將晚滅涼雨忽西來天地秋先到江湖客未回思
家空有淚憂國豈無才萬里關山道誰憐庾信哀
魯淵(字道原曲阜人前進士)
題馬文璧秋山圖為盧仲章賦
野館空山裏林泉象外幽淡雲初霽雨紅葉早驚秋路
轉山藏屋橋危岸倚舟直疑人境異便欲問丹丘
俞俊(字子俊)
歎息
百年同轉燭五十始知非老病侵腰膂浮雲苦&KR0919;鞿閑
門羅可設今雨客還稀空羨茅堂燕翩翩傍母飛
沈欽(字欽叔)
寄劉小齋
村迥落葉赤江空寒日黃野鴉隨處宿官柳自成行無
路歸秦客逢人問楚狂長歌一回首悽惻向滄茫
張樞
得共辰弟詩次韻寄安慶建寧二弟
三弟一書歸經年萬事違舟移安慶雨雲作建寧衣老
去知心少春還見面稀閒愁無著處開遍野薔薇
釋原瀞(字天鏡雲間人)
重九二首
舊日重陽節唯尋麯米春忽經時到眼但覺老隨人白
髮雖多難黃花不厭貧登高本無意蹤跡愧紅塵
故舊俱淪喪人情轉寂寥驅馳逢九日牢落是今朝把
菊難為醉囊萸興自消江鄉獨無賴風雨暗蕭蕭
顧天祿(字謹中)
次韻夜泊二首
海近潮初上江清天倒流故鄉頻入夢此地獨維舟落
雁沈霜鏡潛魚避月鈎不眠催早發歴歴數更籌
城郭還依舊人民似昔非故鄉南去遠奉使北來稀水
落波聲小天空月色微客舟隨處宿浪跡幾時歸
釋靜慧(字古明)
寄梅雪朱隠居
何處風篁好漁莊路匪遥水光清暑簟花影赤闌橋座
客分詩卷鄰姬浣酒瓢離懷無可贈春夢過蘭苕
顧彧(字孔文)
客夜
露下碧梧白風生玉籟幽關河今夜客天地十年秋鼓
角悲新鬼衣冠憶舊遊都將周顗淚洒遍黑貂裘
買閭(字兼善)
和年弟聞人樞京城雜詩四首
鳳詔頒初罷花隂轉玉墀鹽梅調鼎餗絲竹奏咸池風
靜爐烟直雲開扇影移紫薇花下客爭賦奪袍詩
山勢北來遠河流東去長天階羅虎拜帝室降龍祥石
鼓苔痕碧金盤露氣涼慚無董賈策三伏獻明光
落魄南州士看花愧不先未承金馬詔及見玉堂仙日
月開雙闕星河麗九天何階近帝衮身惹御爐烟
霄漢樓臺湧春風燕雀飛櫻桃臣舊賜苜蓿馬新肥清
漏傳銀箭紅雲護衮衣窮經晚進士慚授一官歸
雪
朔風吹破屋曙雪下繽紛六合渾清氣千山盡白雲老
蛟深閉蟄獨雁遠呼羣想像西湖路梅花瘦幾分
春雨有感
曉雨連山白春雲壓地隂叢篁栖雀亂芳草落花深水
闊西江眼天長北闕心孤桐閑在壁忍操越南音
吳哲(字子愚華亭人號淡雲野人)
寓上藍寺和鎦公輔
遠俗依蘭若清心愛竹房淨攜蒼玉珮高臥白雲鄉近
座天花密開函貝葉香方庭涼月上隨意據胡牀
題盛本初居易齋卷
自分驅馳嬾那知踐履深風雲難強會箕潁亦何心屑
屑齊門瑟悠悠梁父吟周行信如砥吾道孰銷沈
葉杞(字南冇號漪南)
幽懷
季子長游日張翰早見幾秋蒓侑魚飯霜葉滿貂衣詭
遇遭時寵才猷與世違予生傷往事甘老故山薇
陸燾(字子臨四明人)
野晴
雁影鄉書外江聾客思中野晴秋穫竟村遠晚炊同松
桂如違約文辭任嬾攻瀟瀟吹鬢雪又見荻花風
大雅集卷五
