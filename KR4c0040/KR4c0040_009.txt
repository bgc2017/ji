權文公集卷九
唐權德輿撰
雜詩
雜詩(五首)
婉彼嬴氏女吹簫偶簫史綵鸞駕非烟綽約兩仙子神
期諒交感相顧乃如此豈比成都人琴心中夜起
陽臺巫山上風雨忽清曠朝雲與遊龍變化千萬状魂
交復目斷縹緲難比况蘭澤不可親凝情坐惆悵
淇水春正綠上宫蘭葉齊光風兩搖蕩鳴珮出中閨一
顧授横波千金呈瓠犀徒然路傍子怳怳復凄凄
碧樹泛鮮飈玉琴含妙曲佳人掩鸞鏡婉婉凝相矚文
袿映束素香黛宜&KR1863;綠寂寞遠懷春何時来比目
含顰倚瑶瑟丹慊結繁慮失身不自還萬恨随玉筯蘼
蕪山下路團扇秋風去君看心斷時猶在目成處
廣陵詩
廣陵寔佳麗隋季此為京八方稱輻輳五逹如砥平大
旆映空色笳簫發連營層臺出重霄金碧摩顥清交馳
流水轂迥接浮雲甍青樓旭日暎綠野春風晴噴玉光
照地顰蛾價傾城燈前互巧笑陌上相逢迎飄颻翠羽
薄淹暎紅襦明蘭麝遠不散管絃閒自清曲士守文墨
逹人隨性情茫茫竟同盡冉冉將何營且申今日歡莫
務身後名肯學諸儒軰書窗誤一生
古意
家人強進酒酒後能忘情持杯未飲時衆感紛已盈明
月照我房庭柯振秋聲空庭白露下枕席凉風生所思
萬里餘水闊山縱横佳期憑夢想未曉愁鷄鳴願將一
心人當年歡樂平長筵映玉俎素手彈秦筝&KR1863;睇呈巧
笑惠音激凄清此願良未果永懷空如酲
雜言和常州李員外副使春日戲題十首
隨風柳絮輕暎日杏花明無奈花深處流鶯三數聲
蘭橈畫舸轉花塘水暎風搖路漸香任興不知行近遠
更憐微月照鳴榔
簷前曉色驚雙鷰戶外春風舞百花粉署可憐閒對此
唯令碧玉泛流霞
枕上覺忩外曉怯朝光驚曙鳥花墜露滿芳沼柳如絲
風裊裊佳期遠相見少試一望魂杳渺
閒庭無事獨步春輝韶光滿目落蘂盈衣芳樹交柯文
禽並飛婉彼君子悵然有違對酒不飲横琴不揮不揮
者何知音誠希
江春好遊衍處處芳菲積綵舫入花津香車依柳陌綠
楊烟裊裊紅蕊鶯寂寂如何愁思人獨與風光隔
曙月漸到忩前移樽更就芳筵輕吹乍搖蘭燭春光暗
入花鈿絲竹偏宜靜夜綺羅共占韶年不遣通宵盡醉
定知辜負風烟
露洗百花新簾開月照人綠忩銷暗燭蘭徑掃清塵雙
燕頻驚夢三桃競報春相思寂不語珠淚灑紅巾
雨歇風輕一院香紅芳綠翠接東墻春衣試出當軒立
定被鄰家暗斷腸
春風半春光遍柳如絲花似霰歸心勞夢寐遠目傷遊
眄可惜長安無限春年年空向江南見
相思曲
少小别潘郎嬌羞倚畫堂有時裁尺素無事約殘黃鵲
語臨粧鏡花飛落繡牀相思不解說明月照空房
古樂府
光風澹蕩百花吐樓上朝朝學歌舞身年二八壻侍中
幼妹承恩兄尚主綠忩珠箔繡鴛鴦侍婢先焚百和香
鸎啼自出不知曙寂寂羅幃春夢長
渡秋江二首
秋江平秋月明孤舟獨夜萬里情萬里情相思遠人不
見兮淚滿眼
渡秋江兮渺然望秋月兮嬋娟色如練萬里遍我有所
思兮不得見不得見兮露寒水深耿遥夜兮傷心
秋閨月
三五二八月如練海上天涯應共見不知何處玉樓前
乍入深閨玳瑁筵露濃香逕和愁坐風動羅帷照獨眠
初捲珠簾看不足斜抱箜篌未成曲稍映糚臺臨綺忩
遥知不語淚雙雙此時愁望知何極萬里秋天同一色
靄靄遥分陌上光迢迢對此閨中憶早晚歸来歡讌同
可憐歌吹月明中此夜不堪腸斷絶願随流影到遼東
薄命篇
昔住邯鄲年尚少只是嬌羞弄花鳥青樓碧紗大道邊
綠楊日暮風裊裊嬋娟玉貌二八餘自憐顔色花不如
麗質全勝秦氏女藁砧寧用專城居歲去年来年漸長
青春紅粉全堪賞玉樓珠箔但閒居南陌東城詎来往
韶光日日看漸遲標梅既落行有時寧知燕趙娉婷子
飜嫁幽并游侠兒年年結束青絲騎出門一去何時至
秋月空懸翡翠簾春幃嬾卧鴛鴦被沙塞經時不寄書
深閨愁獨意何如花前拭淚情無限月下調琴恨有餘
離别苦多相見少洞房愁夢何由曉閒看雙燕淚霏霏
靜對空牀魂悄悄鏡裏紅顔不自禁陌頭香騎動春心
為問佳期早晚是人人總解有黃金
放歌行
夕陽不駐東流急榮名貴在當年立青春虛度無所成
白首銜悲亦何及拂衣西笑出東山君臣道合俄頃間
一言一笑玉墀上變化生涯如等閒朱門杳杳列華戟
座中皆是王侯客鳴環動珮暗珊珊駿馬花&KR1301;白玉鞍
十千㪷酒不知貴半醉留賓邀盡歡銀燭煌煌夜將久
侍婢金罍瀉春酒春酒盛来琥珀光暗聞蘭麝幾船香
乍看皓腕映羅袖微聽清歌發杏梁雙環美人君不見
一一皆勝趙飛燕迎杯乍舉石榴裙勻粉時交合歡扇
未央鐘漏醉中聞聯騎朝天曙色分雙闕烟雲遥靄靄
五衢車馬亂紛紛罷朝鳴珮驟歸鞍今日還同昨日歡
歲歲年年恣遊讌出門滿路光輝遍一身自樂何足言
九族為榮真可羡男兒稱意須及時閉門下帷人不知
年光看逐轉蓬盡徒詠東山招隠詩
雜言旅館雪晴又覩新月衆興所感因成雜言
寥寥深夜雪初晴樓上雲開月漸明池中片影依稀見
簾外清光遠近生皎皎晴空疑破鏡廣庭積素偏相映
珠簾卷却光更深玉指持来色逾淨夢覺青樓最可憐
嬋娟素魄滿寒天天地寥寥同一色秦淮楚江無限極
歸鴻斷猿何處聲深閨旅館遥相憶長安五侯華閣開
嘉賓列座傾金罍賞明月翫流雪纖手蛾眉座中設清
歌一聲無斷絶夜已久樂未闌狐裘獸炭不知寒珠環
翠珮聲珊珊履舄紛紜桂袖攅朱顔倚醉盡君歡人生
少年全不久相看且勸杯中酒丈夫富貴自有期映雪
讀書徒白首
玉臺體
鸎啼蘭已紅見出鳳城東粉汗宜斜日衣香逐上風情
来不自覺暗駐五花&KR1301;
嬋娟二八正嬌羞日暮相逢南陌頭試問佳期不肯道
落花深處指青樓
隠暎羅衫薄輕盈玉腕圓相逢不肯語微笑畫屏前
知向遼東去由来幾許愁破顔君莫怪嬌小不禁羞
樓上吹簫罷閨中刺繡闌佳期不可見盡日淚潺潺
淚盡珊瑚枕魂銷玳瑁牀羅衣不忍看羞見繡鴛鴦
君去期花時花時君不至簷前雙燕飛落妾相思淚
空閨滅燭後羅幌獨眠時淚盡腸欲斷心知人不知
秋風一夜至吹盡後庭花莫作經時别西鄰是宋家
獨自披衣坐更深月露寒隔簷腸欲斷争敢下階看
昨夜裙帶解今朝蟢子飛鉛華不可棄莫是藳砧歸
萬里行人至深閨夜未眠雙眉燈下掃不待鏡臺前
贈友人(時友人新有别恨者)
知向巫山逢日暮輕袿玉佩暫淹流曉隨雲雨歸何處
還是襄王夢覺愁
舟行見月
月入孤舟夜半晴寥寥霜鴈兩三聲洞房燭影在何處
欲寄相思夢不成
雜興五首
叢鬢愁眉時勢新初笄絶代北方人一顰一笑千金重
肯似成都夜失身
乍聽絲聲似竹聲又疑丹穴九雛驚金波露洗淨於晝
寂寞不堪深夜情
琥珀樽開月映簷調絃理曲指纖纖含羞斂態勸君住
更奏新聲刮骨鹽
乳燕雙飛鶯亂啼百花如繡照深閨新粧對鏡知無比
微笑時時出瓠犀
巫山雲雨洛川神珠襻香腰稳稱身惆悵糚成君不見
含情起立問傍人
權文公集卷九
