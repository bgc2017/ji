山海漫談卷三
明任環撰
五言律
衛津别意送蕭四泉
衛水秋空霽仙郎别棹移懸知西土慰應動滑臺思仗
劍寧辭酒臨岐且賦詩晉雲猶未遠傾耳聽鳴絲
别栗健齋二首
的發當何日孤蹤寄遠城念歸良獨苦聞别不勝情野
渡留江艇風烟款客程知君懷繾綣湏我一杯傾
客晤何曾久他鄉却忍離君能開好抱我亦不相思隴
樹雲千里江門酒半巵山川從此隔魚雁莫教遲
哭歸孝子(嘉定生員名守正)
迎盜思安母狼心未轉移黃塵猶乞免白刃已甘隨飲
恨應憐父傳家豈待兒何當梟賊首為爾復讐私
道中即事
杯酒酌江天風晴日可憐危橋平地出孤塔半空懸石
缺烟雲補村虚草樹連誰家蘆蕩裡撑出小漁船
上嘉定城隍(有序)
大兵之後加以亢陽民不聊生甚矣環入邑即禱神
前累日不應豈誠之未至耶將風雨之權各有所司
雖神亦不得而專耶或環之罪過深重為天所厭雖
神力為之解而不獲所請耶然環之罪自當罪環而
固不當以之累民也神之於此俱有民社之責今坐
視其災而不為之救其與環之蠧政殃民者等耳曾
謂聰明正直如神而顧肯如是哉鄙誠見乎小詞願
以轉聞天聽早垂甘澤以起彫殘若環之罪過自甘
萬譴神其聽之
戎馬長驅後何當旱魃連火雲空片片雲澤竟玄玄却
負蒼生望還期大有年也知誠未至神不為予憐
庭穴蟻何處長空燕不來正湏潮濕礎又見月盈臺汗
背翻成雨勞心已作灰何當瞻拜際一洒潤蒼苔
西雲不作雨東起亦成空水落三江外民憂四野中天
心真默默神聽却聰聰願以狂生齒將來換歲豐
戾政干陰譴招災自有因要知狂子罪不在細民身神
奉天誅賞靈來雨海濱但令彫瘵起還作十分春
金山九日
佳節逢重九孤蹤寄海涯自憐猶墨綬多病已黃花欲
問南來雁那堪此際笳夜深眠不得移枕聽慈鴉
七言律
賀李八泉同年拜南臺侍御
花封尚憶甘棠客繡斧終持鐵面郎塵淨紫衢驄振野
聲流金闕鳳鳴陽赤心片片酧天子公議明明列諫章
寄語狐狸深莫避埋輪原為去豺狼
代人勉諸生二首用宋萃夫韻
學業難成貴強之機非由我更由誰但將百倍功能到
縱是中材氣也移黃卷高談仁傑案青燈深墨范生帷
丈夫努力湏年少老大徒悲較已遲
讀書湏讀沒書書活水源頭趣有餘莫向口頭求強記
要於心上得安居養成良賈深藏器便是清朝大載車
體用一原吾道在聖賢名教豈傳虚
徐山人
青囊未識已驚迴翻憶當年事可哀藏玉有城依祖去
尋龍無處覓君來離宫寸地培餘廕坎首分金空木杯
但願清風寒徹底不妨身卧首陽臺
題人扇景
不向江頭作濟船却來山下卧雲烟柳陰礙日吟風細
草色侵階帶露妍豈是偷閒消白晝秪因回首識青天
年來塵夢多驚險休怪先生抱石眠
觀河
昔年聞說黃河險此日孤篷冒險來地湧狂瀾風雨驟
天驅驚浪虎龍催源開星宿當何處水到滄溟定不迴
日暮潮生迷彩鷁安流時仗濟川材
道中
策馬山頭幾逐馳放船江上轉危疑長途險作三千里
一日愁生十二時佩劍漫隨淮浦月望雲空憶草堂巵
年來歸興濃於酒况復秋風動所思
别史鶴峯
冰壺秋水絶無疵傾蓋論心兩不疑海國雲深春送酒
江天月白夜談詩轉官見說還台省别客那堪此日時
公到廟堂應問及東南時事莫深詞
海上停舟風雨連朝有作
怪雨驚風冥不休潮來汐至總深愁糊塗日月歸樽酒
潦倒行藏付短舟大造幾時分霽色浮生何處覓安流
乘槎泛葉者誰子任爾飄然物外遊
寄南岑
晉水吳山路渺漫幾於清夜夢相看天邊落雁千金重
(先有書故云)海上驅兵六月難高會久虚王子席浮名何用
大夫官斗南日日頻回首目斷秋空意未闌
海上夜征次解都閫
雨餘伏枕聽潮聲不寢因憐月色清槎泛星河秋作客
劍橫滄海夜談兵初陳雲鳥三軍陣已奠江山萬里城
夷窟分明消虎豹東南依舊見承平
寄張㠠山
旅邸相逢惜别筵江南江北杳經年琹張流水黃池月
劍挂秋風白馬天君有奇才消異變我無長策淨氛烟
塵愁離恨知多少獨立荒臺正惘然
九日
九日有臺登不得一官於我竟何為病憐黃菊人千里
愁對西風酒半巵潮退小橋分亂水霜嚴寒鳥擇深枝
悠悠世路空南北兀兀江頭且賦詩
和張石川野航之作
蘆花汀畔獨移船一曲滄浪興杳然已付世情流水外
遂令心事老江邊魚吹細浪侵書帙燕落香泥綴酒筵
便與先生甘訂約乘槎直欲訪青天
大柳道中
大江東去日西流匹馬衝寒役役遊千里山川原夢幻
百年身世自萍浮萱堂月冷霜華滿滄海塵埋蜃氣游
運甓有心烏怨在朔風回首倍離憂
代人賀門生進學
喜爾遊庠為爾憂幾番憑日費心籌三軍重敵着孤劍
萬里驚濤藉短舟戰罷太平方是福渡時安稳未為休
泮池一竅通蟾窟折桂還湏到上頭
絶句
和仇雄川幽居十詠
掃室
風塵遍海涯一室焉能掃帚柄願持來廓清天下好
焚香
地僻青山擁人間白晝長草堂無箇事終日瓣心香
讀史
淳風悲日短天意竟何如怕到澆漓處令人長嘆吁
滌硯
蕩漾前溪水萍開自不妨蛟龍吞作雨玄澤滿天香
觀畫
霜綃纔半幅描寫盡中華城郭山林裏窮愁未有涯
鼓琴
瑤琴空石几腸斷未成聲聽待他年鼓熏風指下清
移榻
松濤度晩風泉竇流閒月移榻對天光不知清興發
養花
種筠酬彩鳳栽樹養甘棠更欲葵心吐山居鎮日忙
酌酒
嚴冬風力重寒谷鳥聲幽把此太和春願分天盡頭
烹茗
掃雪撼庭梅烹茶折檻竹清生腋底風香潤林間屋
冠
昨見爾蓬頭飛飛亂於草網網一束來今日方看好
字
淑德歸清議華稱亦大箴願言思義處深顧命名心
挽黃節婦
清血流天地花軀老甲兵野塘巖下士(乃夫也)一日遂知
名
冠
今古大經敦首禮聖賢名教責成人修齊自是男兒事
頭上休空負此巾
謝董千兵面藥
顔面增光感德深從今塵垢不相尋年來也偹些兒藥
暗室時時學洗心
壽人七十
紅塵飛不到心頭七十年來真自由醉數又來花甲子
蟠桃三熟是春秋
劍
霜刃稜稜星斗寒玉樓生粟幾回看萬人學敵渾閒事
只有心兵克退難
夜訪鄭顛仙
仙子雲巢駕碧臺市城深隱即蓬萊玄關不惜山人扣
夜半應驚鶴夢回
海上漫成二首
蓬影翻風弄酒杯浪花飛雪點書臺一聲鼔角魚龍動
天黨山人駕海來
枕上時聞風雨聲蓬飛天際一毫輕不知聲在孤懸裡
却為旁舟作險驚
示爾孝等二首
昔年走馬燕山道今日驅兵滄海涯三尺龍泉書萬卷
丈夫何處不為家
放船中道轉狂風雪浪排山一點蓬燕寢先生明旦死
驚危不在海濤中
兒輩莫愁人生自有天數惡滋味嘗些也有受用苦
海中未必不是極樂國也讀書孝親無貽父母之憂
便是常常聚首矣豈必一堂哉呵呵
送人還鄉
海上扁舟一葉輕春來送客不勝情到家阿母應相問
只道江南已太平
志感
遙憶當年痴小時纔離跬步即相思而今落魄滄江外
回首憐兒更是誰
西山道中
馬蹄踏破白雲鄉回首關山頓轉傷勞我浮生長是客
迷津羞問釣魚郎
壁鷹
海上何年摶猛氣人間不解有雄禽短墻却礙冲霄翮
萬里空餘搏兔心
古風
書程近齋軸送蕭侯之榮河尹
程君手持送行軸中有題詩畫半幅問之乃云贈蕭侯
勸我一言相頌祝君家詩畫品絶工安能為蛇復添足
中世士夫不好古動輙相先餽金玉廣文先生獨雅致
開卷風烟生滿目缺巖高樹隱孤城流水荒村見茅屋
中間遐想菜色多静聽如聞有野哭蕭侯尉滑知民艱
榮民更比滑窮獨此去應調玉律吹轉見陽春發寒谷
拾椹
春行孝孝何如柔桑滿道結子殊黑者奉母赤自食狂
賊見之心惻惻蹄牛斗酒何足言要知誠意能感激嗚
呼孝哉兮令人悔親在遠遊拾青紫拾來不及泉下人
青紫何為淚如雨
扇枕
夏行孝孝難比黃香時尚為童子酷暑庭幃親汗流一
扇中揮一片秋而翁有子鼾睡穩扶持清夢日高頭嗚
呼孝哉兮恨何說多病萱堂時執熱青蓋翻然吳楚遊
猶向虚亭乞冰嚙
懷橘
秋行孝孝堪賞陸卿心在親身上洞庭佳實落塵埃主
人相顧真異哉卿家誠孝自感動香生滿袖親顔開嗚
呼孝哉兮痛罔極江南風味羅前席嘗新不及到親旁
却與妻孥相對食
泣竹
冬行孝孝尤異長哭一聲動天地湏臾玉笋生滿林歸
來作羹慰親心沉疴脱體灑然愈芳聲千載重南金嗚
呼孝哉兮我知愧親卧高堂思遠味如何不將寸草心
却持老竹班班淚
乙夘之秋奔母喪也悲化者之已往恨孝養之無及
追思古人各舉一事略加數語以自恫焉其所謂四
節者亦偶然耳又拾椹之事或當春夏之交此固不
必深論也嗚呼數子高風邈焉難及事親者其尚及
時自盡其心無蹈予之覆轍哉
代人賀栗裕泉秋薦
八月既盡九月始拱聽秋雷方側耳天涯忽報捷音回
廣寒高步獨吾子初聞大喜復大驚上黨名流多俊英
鹿鳴與宴常三五稀奇却為鄉邦撫文章豈不動朱衣
消息盈虚各有時交輝聯璧看來歲磨刮工夫肯忘之
始為驚兮終復喜屈伸相感本常理屈伸相感自諸君
天獨伸君意有主所以登雲獨使照閭閻多廢屋所以
折桂獨寒香欲遍人間馥明春更占鰲頭獨經濟謨猷
添衮服願爾立朝同丹衷對主獨分官為政同真心為
民獨宦海波濤中砥柱巍然獨急流順意中䌫住扁舟
獨始終獨立衆人中不負當年學慎獨我本謭陋才不
識周孔陸所懷一得見獨為知己祝文詞惜未工意亦
良已篤
讃
漁樵耕讀四首
明月扁舟蘆花淺水魚無深愁漫興而已
雲山砍破挑此一肩留彼新松以待參天
一犂春雨萬頃秋風擊壤而歌伊誰之功
刺股懸梁囊螢映雪達之思兼窮亦歸潔
詞
代謝二尹送張立菴入覲(有引)
花封出宰九重恩澤入人深金闕朝天三載勲猷稱治
最廟堂增重黎庶交懽恭惟台侯秀孕秦川粹鍾華嶽
經窮墳典唐虞廷上得心傳學有本源關陜門中分正
𣲖文藏八斗氣吞五湖步萬里之雲程早扶鵬翮破千
層之桃浪連奮龍頭蓋將大授以留中故先小試而補
外琴張百里絃歌聆天黨之音錦製一方桃李動春風
之色魚懸白日鶴舞蒼苔心事凜於冰霜政聲得之謳
頌剪除豺虎小人大畏而改行扶植芝蘭君子得恃以
無恐謠張君之為政樂不可支恨廉范之下車來其何
暮上嘉下樂實大聲宏品題久重於台章名姓應留之
御屏時維三載九重當入覲之期節届初陽雙舄正北
飛之際閶闔大開乎宫殿衣冠深拜乎冕旒龍虎相從
地天交泰想清夜之前席應問蒼生諒曲江之陳謨定
開金鑑(某)等叨陪仙仗猥辱恩知壯此行之應寄調元
曷勝忭慰念吾儕之難留久庇殊切懷思聊唱驪歌以
侑祖爵詞曰
山亭折柳携君手離思濃如酒二天人遠霜寒雪凍誰
能禁否琴鶴蕭然囊無餘物奏草懷中有此行看取
霖雨蒼生功名白首(右調賀聖朝)
代人壽岳翁八十冠帶(有引)
骨本仙裁誕惟岳降壠雲耕斷早年寄心事於丘園溪
水釣開壯志傲烟霞於湖海半塵不染一葛無求松石
醉眠竹枕悟醒浮世夢山泉渴飲桃花尋入洞天春不
爭若老子之居周大觀法莊生之處世生涯風月鷗友
忘機活計詩書麟兒育種識高養盛身屈道光蓋惟静
極有常是以仁人多福維茲初度已臻尚父之期况沐
殊恩出自清朝之典榮添海屋喜溢桃花桂子蘭孫舞
蹈階前尋至樂青衫鶴髮綺羅筵上飫天真蓋誠福壽
之兩全而卜算之未可量者也(某)恩沾半子望乏乘龍
愧無雲石之聲難𢋫鶴曲敬效凾關之獻聊侑霞觴詞
曰
堂開烟外綠野輕寒退清晝永祥雲靄春風蕩簫鼓淑
氣邀蓬海更有那青禽黃鶴憐相對北闕恩頒賚白
首青袍帶屈指處誰能再俊聲歸大老眉壽齊華泰凖
備著安車穩上磻溪載(右調千秋歲)
代謝二尹賀張立菴受奬(有引)
鳬飛天黨方看經濟之才豸識人龍已見旌揚之典山
川動色僚庶增光恭惟台侯三秦間氣一代偉儒學扣
唐虞之心天人抱負道傳關陜之脉山斗文章奪魁走
馬於雍西香分月窟射策看花於冀北春占皇洲帶回
金闕之恩光布作山城之和氣丹心懸白日普照無私
冰節凜秋霜半塵不染鶴閒清晝一簾草色弄庭前琴
鼓薰風三月春光回谷口諒龔黃之盛美難專於前信
伊傅之奇勲托基於此惟其下安上信是以寔大聲宏
名動烏台褒移霜檄原君子之立政本出無心惟大人
之觀風事如有待行看累薦牛刀難屈於花封佇見喬
遷豸斧終持於清代(某)等叨隨文從竊沐恩私慶盛典
之躬逢聊裁頌曲念攀留之難久不盡思歌詞曰
關西人傑有對日丹心凌霜老節鵬起秋風龍騰春浪
早歲聲華奇絶多少蒼生命脉些子王章機訣全仗賴
有脚陽春無情冷銕堪悅真箇是民困方蘇百里絃
歌徹子厚情思九齡風致才望齊賢並列休羡名高豸
府更看聲流龍闕有時節鳳詔飛來岩廊調爕(右調喜)
(遷鶯)
代人賀周指揮稱號晉野(有引)
天黨奇才瀋邦名佐金章紫綬早年承雨露之恩鐵戟
銅符壯志負干城之望博通諸史嫺習六韜胷中有數
萬甲兵武能弭亂麾下看三千禮樂文足經邦内外藉
以無虞王朝因而大治春閒虎帳棋聲壺韻散餘清風
静龍旄擊玉敲金還自得一時賢士樂與交遊三晉鄉
評翕然歸重稱其德則不忍及其名敬其人此所以加
其號命之晉野允合輿情播之聲華將求寔行蓋瞻太
行則欲高其忠望漳水則欲下其澤稽唐虞之故址景
仰方深覩千里之長封屏藩在念以至西北強侮聞之
可以知外防閭閻窮愁見之因以豫内備凢此皆命名
者之微意而先生之所當深思者也(某)等久辱深知曷
勝感仰躬逢盛舉聊奏聲歌詞曰
雪花飛入朱簾裡錦堂一𣲖笙歌委瑞氣滿高筵濃香
送酒船晉野誰程號聲華從此茂顧名思義時東君
知未知(右調菩薩蠻)
代諸生賀程近齋受奬(有引)
鴻儒振鐸喚醒千古之蒙豕野傳經綿衍吾道之緒聲
流畿輔價重蘇湖旌嘉交動乎霜台光彩倍增於芹泮
揚由實感道與時行恭惟台侯名震越流家傳伊𣲖十
年螢雪養成間出之才萬里風雲未會平生之志成均
卒業豈曰深酧獻序分官竟云小試蓋上天有意於斯
人故東郡能來乎君子春風滿座門墻桃李屬吹噓時
雨一天洙泗魚龍從變化詩追元白文近歐蘇畫品精
工書神古拙原君子之盛致不在多能而大人之旁通
尤勤小物淤沱議水去思與遺愛俱深河朔校書佳績
共芳聲日起邇承繡斧兼下旌書公本無心事應以類
山川動而草木生輝文教崇而薦紳有氣誰云世態偏
寒鄭老之氊畢竟人心尚仰韓公之斗(某)等宫墻外望
成章殊愧於斐然典禮躬逢作頌遽忘其率爾聊成俚
鄙用代絃歌詞曰
秋月冰壺纖埃俱絶真個是風流人傑看他八斗深藏
三江倒洩論聲華日星昭列秉鐸東州遠紹尼山命
脉有多少游楊立雪眼見得鳳口銜書蒲輪動轍要先
生那時正說(右調鳳凰閣)
吳淞
翻來覆去淋漓秋雨何時住江上兵船破浪衝鋒已半
年祲氛未掃多愁不覺容顔老仗劍西風慷慨悲歌
樽酒中(右調減字木蘭花)
道中
孤雲野水一聲長笛蘆花裡明月江天搔首西風懶待
眠萍蹤何處片篷飛下滄浪去子夜吳歌萬里征夫
奈若何(右調減字木蘭花)
别浦楊子
黃葉翻紅葉翻行人歸旆出陽關天高烟水寒别君
難見君難從今留得夢中歡相逢知幾年(右調長相思)
山海漫談卷三
