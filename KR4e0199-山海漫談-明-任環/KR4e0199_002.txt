山海漫談卷二
明任環撰
呈諸臺揭
即今浦東之寇尚有三千焚舟結巢勢蓋必死此當慎
重圖之而不可易易視之者也今冬之患本自可虞而
來歲之防尤宜深慮調來客卒僅足五千而弱脆不堪
又居其半審形量力審彼知己所謂戰不足守有餘者
也督之過浦則主反為賓屯之重地則以靜制動得失
較然不待明者為今之計宜於華亭上海嘉定等處各
屯一枝休養訓練使虎豹之勢隠然在山仍選地方輕
兵及山東箭手零擊刁勦多方誘撓迭出更番使彼不
得安息賊計窮困必將四散突衝然後乘機督發客兵
擊之不出則守之但令内地無虞不妨遲以時日此則
寓戰於守致人而不致於人萬全之道也若狃於近利
急於成功率方至之兵攻必死之寇犯深入之戒寡持
重之謀萬一疎虞則來年之事去矣夫川兵之後猶有
湖兵湖兵之後更將何繼此本道之所以日夜憂惕而
一息不能自安者也夫東南之患何異七年之病歲月培調
則以為遠一旦強醫求逞於烏附巴遂之劑則主者洞
下矣是可不寒心也哉伏乞毅然主張乘機後動使醫
適於藥藥適於病遲速緩急各得其宜攻治調扶不至
牽制去東南之積滯復天下之太和則國家幸甚生民
幸甚師出在邇兵行尚謀言出血誠不敢隠諱請乞鈞
照
再呈諸臺揭
竊惟遭蹶者得便經過者長識本道庸愚不能力主永
保二司之兵使之决不過浦致有元日之失青村之事
又出意料之所不到至今痛悔無及即日諸寇縱横千
百羣出捉來奸細往往稱言過浦兩軍四散之後内無
足恃之兵守恐疎虞况可輕進調來箭手千名雖稱雄
壯然長技止於一射而地利况且未知此與山東士卒
其名不同而其分數大略相等東兵以三千之衆而不
能勦賊於未熾之前邊兵以一千之寡而欲制賊於既
猖之後此其不格不待明者况此軍原係防秋之兵而
宗禮又係北來之將必湏萬全以歸始於國威無損若
復輕挑速戾故踵前愆目下何以紓憂他日何以對上
為今之計宜以此兵仍屯浦西以固内勢樊參將及各
同知之兵分布浦内以防渡越海防道之兵併婁參將
之兵及熊同知所督之兵相機發至浦東俱於賊巢之
北周浦等處屯劄按伏刁勦把總陳習王應麟之兵仍
各屯該所每日出兵一體設伏遇有新賊會同各枝先
行追擊使賊不得合勢若舊賊流動或往西南則併力
尾擊或侵犯渡浦則樊參將各同知之兵力行堵截宗
佐擊之兵隨向遏勦仍行上海嘉定太倉常熟各該掌
印官督率新招主兵振揚聲威以示有偹如此則以逸
待勞賊不敗則走矣不得於此則得於浙不得於旱則
得於水外此而欲輕試人命以圖難成之功復蹈危機
又取日後之悔非本道之所敢再言也伏乞鈞照
三呈諸臺揭
近聞江北之寇將出長江松江之寇將出乍浦此蓋聞
大兵將至各思逃遁以求生者也夫倭奴之技長於陸
戰我兵之策得於水攻此固部院之所洞察而亦用兵
者之所竊窺者也為今之計合無行令俞總兵即將各
總兵船量留防守各口外其餘福沙蒼船分為二䑸一
䑸本官親自督至金山乍浦一帶一䑸委官督至崇明
沙後一帶各按伏深洋不露形跡請乞大兵先於常州
江隂之間大張聲威作為驅擣之勢則江賊必開而兵
船之在崇明者或可收捷矣南賊聞風必將併去如尚
遲留仍請大兵由吳江嘉興照前聲勢則南賊不知為
計而收全功者必乍浦之兵船也夫用旱兵之聲威則
敵不知其所守運水兵之長技則敵不知其所攻此謂
致人而不致於人之道也芻蕘鄙見率爾冐陳緣係軍
情合行具禀伏乞鈞裁
謝恩表
奏為恭謝天恩事奉兵部劄付為捷音事該本部題前
事奉聖旨任環蔭一子與做原籍衛所副千戸随軍殺
賊欽此欽遵臣望闕叩頭謝恩外伏以天威遠震海洋
收廓清之功聖德弘敷草芥衍流裔之慶恩同大造報
乏涓涘寵遇明時感淪肌骨恭惟皇上文武聖神剛健
中正囿八荒於度内天地生成示九伐於寰中風霆號
令蠢兹倭醜敢犯東南仰仗神謨旬日底定太倉海口
方成斬級之勲嘉定江東復奏生擒之績烟消宿瘴凱
聽旋歌事豈人為勝由廟算如臣犬馬下質衰絰殘軀
逐隊隨行慙無掃蕩之略因人成事方深鰥曠之虞敢
謂寵榮被沾草木矧諸臣爵賞止及其身而臣沐天恩
乃延於世再傳殊錫腐儒叨汗馬之勲千戸封侯稚子
冒干城之寄此誠清廟之特典而書生之竒遇也臣聞
命自天措躬無地捫心有愧揣分奚堪但門庭之患未
除尚廑宵旰而臣子之心方瘁敢曠恩私臣當益勵初
心勉圖後效晨昏教乳稚之子共竭葵誠金革銜烏鳥
之私誓清海甸伏願皇圖嶽鞏聖壽天齊舞干羽於兩
階咸寧萬國申丈人以三錫永奠羣黎臣無任感激懽
忭屏營悚息之至為此具本專差舍人聞詩齎捧稱謝
謹具奏聞
陳情疏
奏為仰仗天威倭寇退息懇乞天恩容令終制以全子
道以圖補報事臣因生母趙氏在家病故臣聞喪連夜
回籍外續奉總督軍務南京兵部右侍郎兼都察院右
僉都御史楊信牌開稱留臣奪情奉此遵依竊臣一介
草茅蒙恩作養叨中科甲待罪蘇松頃因倭夷犯順作
擾東南當事諸臣檄臣驅勦臣自受檄以來夙夜兢惕
深以不獲討賊貽君父南顧之憂為懼猶幸出師微有
斬獲是皆仰頼天威顯靈廟算弘深之所致也犬馬微
臣慚無寸效蒙荷聖恩優錄特轉今官臣感激自天圖
報無地雖盡此生何能仰酬高厚萬一顧臣不幸陟聞
臣母之喪今奉前因竊思當事不避臣之義也金革無
變臣之分也因時之難而他托以自諉臣之所不敢也
顧臣犬馬之愚衷曲之苦而不敢不哀鳴於君父之前
者臣請冒昧言之臣父先臣任翺娶臣嫡母張氏中年
無子晩得臣母趙氏又止生臣一人臣任沙河時臣父
在家病故臣不及見臣父之終至今痛恨猶幸以為臣
之二母在堂得以慈侍及任蘇州時臣母俱以老病侵
尋不獲迎養屢得家書臣生母病勢日甚一日彼時即
欲陳情求歸緣因寇勢方張不敢奏請忍心飲痛遂至
今日及思臣母號為生臣而寔與無臣等故臣有一官
之祿而不獲享其養臣有一命之榮而不獲受其封當
其疾也旁無侍藥之人比其卒也歛假他婦之手病軀
委榻形影自憐孤柩在堂誰其奠哭每一思之情如剜
割即使臣終三年之喪猶抱終天之恨而又忍情自留
則臣無母之人其何敢立於聖明之世耶况臣嫡母在
堂今年八十有八夙病纏綿危於朝露聞臣遠出灑淚
牽衣不忍釋臣之手夫臣之此身趙生之張容之臣之
不孝已誤於趙矣而又安忍復蹈故轍於張哉况今東
南寇勢亦略少緩當事諸臣又皆悉心幹濟臣之本家
上無伯叔下鮮兄弟存者頼以生養死者頼以歸土是
臣之此身在外不足以為有無而臣之二母必得臣而
後可以有濟也恭惟皇上道高玄極孝廣因心凡在臣
工皆得遂其烏鳥之私而安為子之分如臣犬馬之愚
衷曲之苦號訴無門而不敢不鳴於君父之前者仰頼
我皇上高天厚地之恩有以矜臣之愚憫臣之苦耳乞
勅該部再行查訪如果臣言不謬將臣放回原籍俾臣
終制則臣舉家幸甚臣愚幸甚臣之感恩圖報又豈此
生之所能盡哉臣冐凟天威無任恐懼待罪之至
四川道監察御史漳埜李公墓表
嘉靖乙夘冬友人李子易持趙安節所撰漳埜李公錄
泣而謂環曰此先大夫之實錄也龍岡先生既銘壙中
矣而未有表諸墓者是不在子耶嗚呼公之德望在天
下聲稱在朝廷而流風遺韻在後學必有能書之者不
斐之詞何足為公重獨念鄙生也晩質且闇弱承先君
命時及公之門墻受公之益宏矣嗟惟哲人既遠欲往
無從誦法昭来後死者事耳是誠在我謹按公諱新芳
字元德别號漳埜世為潞人曾祖璉祖格舉高年耆德
父清倉副使贈文林郎保定府推官母王氏贈孺人繼
楊氏封太孺人弘治庚戌七月二十有八日王感異兆
而生公性警悟母嘗口授孝經輙成誦七歲能文不道
凢近語辛酉母卒適父客外哀毁骨立歛葬獨能如禮
里閈竒之少長以誠意慎獨為學偶志未愜幾於毁生
父驚惻委曲成其志其自勵有云事在分中皆可做理
根心上不難明又曰身心不可告天地面目如何對聖
賢蓋以聖賢為必可學而宇宙内事皆其事也丁夘遊
郡庠文章行誼卓冠一時初名翰督學公重之為更今
諱焉丙子以書魁晉省監試諸公咸以得真才為慶自
是從遊者翕然公皆随材鑄就其所奬拔多見成立登
癸未進士衡文者悚然起敬曰此道德功業之器也授
淮安府推官秉公杜託鋤強伸枉撫按委督塩課懋績
聞於上優錫禮幣丙戌父卒於官舍悲號扶柩獨脱吕
梁之險居喪盡禮哀如一日戊子服闋補保定府推官
視淮政益著當路交薦之友人劉子宸以春試至保定
感疾不起公出俸為歛具仍相其柩而歸子以中聘其
女人以為難庚寅考最陞戸部主事欽依監德州糧運
悉觧羡餘尚書梁公賢之曰眞廉丈夫也癸巳改四川
道監察御史正色立朝風裁凝重危言勁節邈焉寡儔
都御史王公稱為眞御史侍郎湛公稱為理學名臣或
以我明汲黯及敬軒之後一人者許之人皆以為然按
眞定發宄摘奸振揚風紀尤深恤民隠力挽士習勸戒
有詞見者化悦歴廣平閱城忽砲震發公驚堕幾至不
免乃䆒縣令而知府李騰霄者力為之觧公疑其有他
遂至奏聞當路有擠公者獨將公繫獄年餘放歸後奉
詔致仕公貞白性成高介寡與雖權貴不敢干以私所
至寮宷外示敬服而内實忌之甚遭沮抑公亦不以為
意也歸田杜門構太虛亭體騐身心静觀造物所學一
以孔子為師次惟尊信顔孟於先儒傳註不苟從違
其所自得知幾圖權義皆確然至當足俟千古觀者洒
然如大夢之得醒也其論世務人品如燭照數計詩文
雄渾率關世教至於神竒變化有前人所不能到者賦
性剛明御内有禮閨庭肅如也與人交雅尚道誼談論
移日略無怠容望者意消不覺自失其自奉甚約而祭
享曲盡誠孝庚子楊母卒歛葬哀毁如所生眷族無告
者量周之購田祖壠之側以袝葬族人泰順尹伯考無
嗣命以幾承祭仍周其所遺其造詣淵深動履卓越類
如此其詳見實錄而其散見則愚所謂必有能書之者
兹特其槩云卒於嘉靖庚戌十一月有四日享年六十
有一配孫氏慈睦静淑克慎閫儀封孺人子男三長惟
中先卒次以中即子易郡學生娶劉氏繼牛氏次以幾
郡學生二子學識行業皆足以繼公之後者孫男二人
大儒鴻儒孫女四俱以中出所遺有周易大義神易斷
意語類好學一元四說知幾愼獨四訓太虛甲子經文
集若干蓋皆有道之言足傳無疑者以卒之明年辛亥
十二月七日葬秋谷山之原為公自卜之兆嗚呼公之
生也有自來其出也有所為眞豪傑之士聖賢之徒也
䆒其施章章如是當非其會耳三代而降儒者之道明
於下鄒魯遐矣濓閩諸賢悉皆屈於時而其道至今不
廢蓋可恃而傳者固在此不在彼也孫松山之稱公有
云剛毅似伊川而所造尤圓妙理學並文清而超悟獨
驀越後世讀公之書考公之行者當必以斯言為不誣
沙河祭名宦文
維神宦不同時道乃相似政恤凋衝心勞撫字父母當
年師表後世惟兹仲(春秋)式陳明祀尚饗
沙河祭鄉賢文
維神昭道樹勲修身範俗曠世同心殊途致一邦家之
光來學之式惟兹仲(春秋)祀崇明德尚饗
祭趙耆老文
維公沙陽耆舊太古純良含章遯世德厚流光秀孕北
川維公之子奮跡雲程題名柱史蘭出交芬義方之指
抑聞比閭殘夫化德有司之庭無公之跡僉曰仁人其
道乃直我來問俗登公之堂公已抱疾而徒徬徨自信
勿藥詎知淪亡鳴呼悲哉德星殞天哲人萎地世道之
衰邦家之厲風木號鳴令人發涕惟兹良辰聊陳薄祭
公如有知翻然來至尚饗
祭李子秀乃伯文
乾坤逸氣江湖偉人聞逹不求於世溪雲乃賁其身親
壠若龐公之遺善垂綸等志和之玄真篤生良胤維國
之珍或聲流太學而頓起山林之志或賓作王家而早
聯玉牒之姻蘭芳馥馥麟趾振振蓋慶餘而知善之積
後昌而見公之仁嗟惟我公正宜食子之報福祉無垠
胡云順寂而方踰乎七旬嗚呼傷哉華胥之遊勿返倚
槐之夢堪嗔雲掩太行兮天慘淡日落漳川兮水潾洵
山峙川流兮空萬古穹蒼杳杳兮將誰詢臨風致奠兮
不勝其悲悼公如有知兮洋洋其聽陳
告天妃文
神人相依夷夏有坊海洋羣醜流毒此邦萬井烟消神
虚血食堂堂者華獸蹄鳥跡守令之恥江河之羞已仗
神威驅之下流執其渠魁黨與未散草不剪根猶恐延
蔓謹占兹吉率我貔貅順流東渡取彼猱猴仰祈神慈
大賜靈貺假以西颼藉之穏蕩凡我士卒忠勇向前一
鼓焚巢以待凱旋倘懷二心臨陣縮怵明受人非幽甘
神殛謹告
祭徐珮文
嗚呼珮也生也食余死也捍余竒懷義抱而孰能如桓
桓者夫食焉避難視爾之歸顔有餘汗英魂已矣正氣
不磨當為厲鬼殺此羣倭曠野悲風胥江落日老淚如
泉匪私爾泣哀哉惜哉惟爾之饗
祭毛通府文
嗚呼惟天難知士有不死嗟惟先生不幸罹此雄才偉
器僅書於鄉政績炳烺十載猶郎一階晉轉而遽淪亡
此皆感應之不齊而天道之反常者也世漓道微匪趋
斯競範我馳驅動必以正而有遐思後承餘慶可化者
先生之形而不朽者先生之行也嗚呼太虚造物其竟
何如修短以寸畢歸於初生理苟促而羡年餘然則先
生之所得者不已多歟尚饗
祭唐尹文
人孰無生所貴自樹人孰無死所貴不愧嗟嗟榮邑孤
懸海心巧者避之侯來鳴琴甫及下車民歌召父植我
柔良鋤彼悍武荒城久圮鼎築而新方圖西徙以安東
人蠢兹倭夷突然蜂起結黨連䑸直犯疆鄙慷慨激烈
為士先倡屢有斬俘而氣方張此豈非自樹卓然而於
生有光者耶旅無同心寡逢強敵城竇城虧賊緣以入
侯忠侯勇挺刃而呼狂奴鋒鏑乃及頭顱隠痛扶傷招
民死守蟻聚烏合見敵則走萎焉棄道可殺者身浩然
正氣足成者仁彼罔而生不獸則鬼與侯相較何啻千
里此豈非雖死不亡而自反無愧者耶國典有常崇褒
廕子原爾之心豈願有此烟氛近掃妖壘已空三軍之
力厲鬼之功玄酒半觴生芻一束臨風洒奠為世道哭
尚饗
代厚菴宗室祭繼母文
嗚呼痛哉烍何不幸而罹如此之顚也憶昔七齡烍母
舍烍而不旋也一妺呱呱自謂弱息之難延也幸母氏
之聖善劬勞鞠養我以聊全也今又舍我而歸我心其
如煎也復遺女弟三寒其誰憐也仰籲悲號植之其惟
天也陳詞薦酒將以表微虔也靈不少留泣血其如漣
也
岩岩石說
滑臺學宫之後有竒石焉惟巧天出人力不至掌教程
近齋樂而玩之命以令名迺作亭於南與二三子遊息
其間相對終日若有隱而不發者嗚呼近齋豈好竒歟
將玩物歟抑詩人躭詠假此而供興歟或生長吳越飽
飫名山北來無此景象蕭索落寞雖得卷塊即相冥契
若居空谷者聞人足音而喜歟亦物各有遭待識者而
後顯與君偶相得歟噫非然也蓋自士以言興實由文
喪漓而不返久也弊矣近齋思以易之又懼以言而教
也故取諸石以垂訓姑使其由象而得意焉耳易以艮
為石石者實也近齋以為有其實者不患乎無文二三子
亦惟實之務而已是故石之敦敦可以觀仁石之定定
可以見性崔而峩維德不磨峭而直維道壁立峙此而
上可以柱朝堂安此而下可以鎮薄俗由此而興雲作
雨膏澤可慰乎蒼生以此而砥中流又將障狂瀾廻驚
濤震撼撞激不倚而不折也大哉石之時義其輝光之
吉乎旨哉無言之教其後學之思乎又曰石之所以可
法者以德不以形二三子苟徒視其竒竒怪怪者而為
剜削雕刻之文視其險阻峻絶者而為艱深詭異之行
辭大圭之譽來摧車之評則又貽石之羞而司教者之
心愈戚矣有應聲者從而歌南山之詩曰維石岩岩民
具爾瞻願師尹有以倡之余謂斯言真砭石也因勒於
珉以自厲且告近齋云
山海漫談卷二
