詩林廣記後集卷九宋蔡正孫編
陳希夷
希夷名摶字圖南負經綸之才歷五季亂離游行四
方志不遂入武當山後隠居華隂山周世宗召至京
賜號白雲先生太宗朝再召賜號希夷先生
聞見錄云華山隠士陳摶唐長興中進士游四方有
大志常乘白驢從惡年少數百欲入汴州中途聞太
祖登極大笑墜驢曰天下自此定矣
歸隠
十年蹤跡走紅塵回首青山入夢頻紫陌縱榮争及睡
朱門雖貴不如貧愁聞劔戟扶危主悶見笙歌聒醉人
攜取舊書歸舊隠野花啼鳥一般春
邵伯温易學辨惑云摶隠居華隂山自晉以後每聞
一朝革命顰蹙數日人有問者瞪目不荅一日乘驢
遊華隂市聞太祖登極大笑問其故曰天下自此定
矣遁迹之初作此詩云豈淺丈夫哉
題西峰
為愛西峯好吟頭盡日昂岩花紅作陣溪水綠成行幾
夜礙新月半山無夕陽寄言嘉遯客此處是仙鄉
聞見錄云摶隠居華山太祖召不至太宗召以羽服
見於延英殿顧問甚久送中書見宰輔丞相宋琪問
曰先生得玄默修養之道可以教人乎曰摶不知吐
納修養之術假令白日冲天亦何益於聖世上博達
今古深究治亂真有道仁明之主正是君臣同德致
理之時勤心修煉无出於此琪等以其語奏帝益重
之
贈种隠君
事不關身皆是累心源未了幾時閑須將未了并身累
分付他人入舊山
种放隠終南聞希夷之風往見之希夷曰君當有顯
宦但名者古今美器造物者所忌子名將有物敗之
後真宗召見待以殊禮謁告歸終南恃恩與王嗣宗
相忤卒為嗣宗所排
涑水記云种放以處士召見拜官真宗待以殊禮名
動海内後謁告歸終南恃恩驕倨王嗣宗時知長安
放至通判以下羣拜謁放俛垂手接之而已嗣宗内
不平放召其諸妷出拜嗣宗嗣宗坐受之放怒嗣宗
曰向者通判以下拜君君扶之而己此白丁耳嗣宗
狀元及第名位不輕胡為不得坐受其拜放曰君以
手搏得狀元耳何足道也嗣宗怒遂上疏言放實空
疎專飾詐巧盜虚名陛下尊禮放擢為顯官臣恐天
下竊笑益長澆偽之風因抉摘言放隂事上雖不之
問而待放之意寖衰
睡荅金勵
常人無所重惟睡乃為重舉世此為息魂離神不動覺
來無所知知來心愈用堪笑塵世中不知夢是夢
聞見錄云希夷先生每睡則半載或數月近亦不下
月餘
御苑名談云昔有衣冠子金勵問希夷先生曰勵向
遊華山欲見先生先生睡未覺亦有道乎先生笑而
不言荅之以詩云
對御歌
臣愛睡臣愛睡不卧氈不蓋被片石枕頭蓑衣鋪地震
雷掣電鬼神驚臣當其時正鼾睡閑思張良悶想范蠡
說甚孟德休言劉備三四君子只是争些閑氣争如臣
向青山頂頭白雲堆裏展開眉頭解放肚皮且一覺睡
管甚玉兔東生紅輪西墜
談藪云陳摶隠武當山後居華州雲臺觀多閉戸獨
卧或累月不起周世宗召入禁中扃戸試之月餘始
開摶熟寐如故嘗對御歌此詩云
附潘紫岩題陳圖南鼾睡圖
甲馬營中紫氣高屬猪人已著黃袍此回天下都無事
可是山中睡得牢
希夷騎驢遊華隂聞太祖登極大笑墜驢曰天下自
此定矣紫岩詩本此語也
贈張乖崖
自吳入蜀是尋常歌舞筵中救火忙乞得金陵飬閑散
也須多謝鬢邊瘡
古今詩話云張忠定公少謁華山陳圖南圖南贈以
詩一絶始皆不諭其意後忠定更鎮杭益晚年發瘡
於鬢移守金陵遂薨悉如其言
胡苕溪云余考二朝正史張詠真宗時詠再任昇州
頭瘡甚上憫之代還不能朝謁復求領郡命知陳州
卒古今詩話以為移守金陵遂薨非也
魏處士
處士名野字仲先隠居不仕真宗召見而野閉門避
匿
古今詩話云章聖幸汾隂回望林嶺間亭檻幽絶意
非民俗所居時魏野方教鶴舞俄報有中使至抱琴
踰垣而走
澠水燕談云魏野居有幽致真宗遣人圖之野有詩
云幽居帝畫看正謂此也
後村詩話云魏野五言云常憐李斯首不及嚴光足
真處士語也
劉寬夫詩話云野有子亦有父風宋景文嘗贈以詩
云姓名高士傳父子少微星人多稱頌之
晨興
夜長已待得晨興耽睡僮猶喚不譍燒葉爐中無宿火
讀書&KR1084;下有殘燈臨階短髮梳和月傍岸衰容洗帶冰
料得巢禽翻怪訝尋常日午起慵能
歐公詩話云此詩本是燒葉爐中無宿火或有嫌燒
葉之語為貧寒太甚改葉字為藥字不惟壊此一句
併下句减氣味矣
書友人屋壁
達人輕禄位居處傍林泉洗硯魚吞墨烹茶鶴避煙閑
惟歌聖代老不恨流年靜想閑來者還應我最偏
詩話云真宗祀汾隂遣使召野野題詩遯去使還以
詩奏上曰野不來矣
胡苕溪云魏野詩云洗硯魚吞墨烹茶鶴避煙王建
詩云閉門留野鹿分食與山雞二人之語巧於模寫
山居之趣苐理有當否如野所言雖未必皆然理或
有之如建所言二物何馴狎如此理必無之至若少
陵云得食階除鳥雀馴東坡云為鼠長留飯憐蛾不
點燈皆當於理人无得而議之矣
愚謂東坡為鼠常留飯之語於理恐亦似有小礙鼠
之於人為害之物也掀杯䑛缶衆皆嫉之坡嘗有云
養猫以去鼠不可以無鼠而養不捕之猫猫之不捕
且不可養而可留飯以待鼠乎
尋隠者不遇
尋真誤入蓬萊島香風不動松花老採芝何處未歸來
白雲滿地無人掃
愚謂此詩模寫幽寂之趣真所謂蟬蛻汙濁之中蜉
蝣塵埃之表與僧无本詩同一意趣今附于左
附僧無本訪隠者不遇
松下問童子言師採藥去只在此山中雲深不知處
唐人多有訪隠者不遇詩意味閑雅率皆膾炙人口
高駢云落花流水認天台半醉閑吟獨自來惆悵仙
翁何處去滿庭紅杏碧桃開李義山云城郭休過識
者稀哀猿啼處有柴扉滄江白石樵漁路日暮歸來
雪滿衣韋蘇州云九日驅馳一日閑尋君不遇又空
還怪來詩思清人骨門對寒流雪滿山
謝寇萊公見訪
晝睡方濃向竹齋柴門日午尚慵開驚回一覺遊仙夢
村巷傳呼宰相來
古今詩話云萊公鎮洛凡三邀野不至萊公暇日寫
刺訪之野服葛巾布袍長揖萊公禮甚平簡頃之議
論騷雅相得甚懽將別謂萊公曰盛刺不復還留為
山家之寳及公再秉鈞軸野游門下獻詩云好去上
天辭富貴却來平地作神仙公得詩不悅後二年貶
通州每題前詩於&KR1084;朝夕吟哦之
上王相公
聖朝宰相年年出公在中書十二秋西祀東封俱已了
好來相伴赤松遊
三山老人語錄云杜子美送嚴武還朝詩云公若登
台輔臨危莫愛身勸以仗節義也魏野上王文正公
詩云西祀東封俱已了好來相伴赤松遊又贈寇忠
愍公詩云好去上天辭富貴却來平地作神仙勸
之使退也近世士人與上官詩无非諛辭未聞有規
勸之語如此者
劉寬夫詩話云王文正從東封車駕回過陜魏野寄
以絶句文正袖此詩求退遂得謝萊公自永興被召
野亦以詩送之云好去上天辭富貴却來平地作神
仙而萊公歲晚南遷世多言公不能如文正用野言
盖志士仁人亦各有志觀萊公末年所為豈愧文正
之退哉山人處士其言不得不如此或用或不用各
係其人要之不溺於富貴以貪得則一也
附亡名氏獻韓魏公
是非莫問門前客得失須憑塞上翁引取碧油紅旆去
鄴王臺上醉春風
韓魏公初罷相出鎮長安或獻此詩盖勸其辭分陜
之重而為晝錦之榮公以為然即請守相州此詩亦
有規勸之意故附於此
上知府寇相公
文武禀全才何人更可陪有官居鼎鼐無地起樓臺聖
主詩方和親王狀始回鎮臨求二陜調燮輟三台鳳閤
須重去龍旌暫擁來下車三度雨上殿數聲雷未暇瞻
珪璧先蒙訪草萊幾思趍相府恐懼復徘徊
政要云上即位北使至賜宴兩府預坐北使歷視坐
中問譯者云誰是無地起樓臺相公坐中无荅丁謂
使譯者謂曰朝廷初即位南方須大臣鎮撫寇公暫
撫南夏非久即還
啄木
爪利觜還剛殘陽啄更忙千林蠧如盡一腹餒何妨形
小過槐陌聲高近草堂豈能同燕雀惟解占高梁
歐公詩話云魏野啄木詩云千林蠧如盡一腹餒何
妨有詩人規誡之風
林和靖
和靖先生名逋居西湖杭守李及薛映每造其廬清
談終日而後去
該聞錄云林逋處士隠居西湖朝廷命守臣王濟體
訪逋聞之投啟為贄其文皆儷偶聲律之流乃以文
學保薦詔下賜帛而已濟曰草澤之士文須稽古不
友王侯文學之士則修詞立誠俟時致用今逋兩失
之
山園小梅
衆芳摇落獨暄妍占盡風情向小園疎影横斜水清淺
暗香浮動月黃昏霜禽欲下先偷眼粉蝶如知合斷魂
幸有微吟可相狎不須檀板共金樽
蔡寬夫詩話云和靖梅詩疎影暗香一聯誠為警絶
然其下霜禽粉蝶一聯則與上聯氣格全不相類若
出兩人乃知詩全篇佳者誠難得唐人多摘句為圖
以此大抵和靖詩喜於對意如伶倫近日无侯白奴
僕當時有衛青又如破殿靜披虀臼古齋房閑試酪
奴春之類雖假對亦不草草故氣格不無少貶然其
五言如夕寒山翠重秋靜鳥行疎長句如橋横水木
已秋色寺倚雲峰更晚晴又如煙含晚樹人家遠雨
濕春蒲燕子低此等句又何害其為工夫太過也
王晉卿云和靖疎影暗香之句杏與桃李皆可用也
東坡云可則可但恐杏花桃李不敢承當耳又云詩
人有寫物之功桑之未落其葉沃若他木不可以當
此林逋此詩决非桃李詩也
山谷云歐陽文忠公極賞林和靖梅詩疎影暗香之
句而不知和靖別有詠梅一聯云雪後園林纔半樹
水邊籬落忽横枝似勝前句不知文忠何緣棄此而
賞彼文章大概亦如女色好惡止係於人
梅花
吟懷長恨負芳時為見梅花輒入詩雪後園林纔半樹
水邊籬落忽横枝人憐紅豔多應俗天與清香似有私
堪笑塞垣亦風味醉將聲調角中吹
胡苕溪云山谷喜雪後園林一聯王直方又愛和靖
池水倒添疎影動屋簷斜入一枝低以謂此句與山
谷所稱真可處伯仲之間余觀此句略無佳處直方
何為喜之真所謂一解不如一解也
附何遜早梅
菟園標物序驚時最是梅銜霜當路發映雪擬寒開枝
横却月觀花遶凌風臺朝洒長門泣夕駐臨卭杯應知
早飄落故逐上春來
雪齋浪記云為詩當飽参然後臭味乃同雖為大宗
匠者亦然月觀枝横之語乃何遜妙處自林和靖一
參之後參之者甚多
書孤山隠居壁
山木未深猿鳥少此生猶擬別移居直過天竺溪流上
獨樹為橋小結廬
和靖居西湖之孤山結廬其上足未嘗履城市此詩
有卜居之意猶以為入山未深入林未密也
藝苑雌黃云張子野過和靖隠居有詩一聯云湖山
隠後家空在煙雨詞亡草自青注云先生嘗著春草
曲有滿地和煙雨之語今亡其全篇余按楊元素本
事曲有點絳唇一闋乃和靖春草詞云金谷年年亂
生春色誰為主餘花落處滿地和煙雨又是離歌一
闋長亭暮王孫去萋萋无數南北東西路此詞甚工
子野乃不見其全篇何也
詠退筆
神功雖缺力終存架琢珊瑚欠策勲日暮閑窗何所似
灞陵憔悴故將軍
胡苕溪云和靖言余頃得宛陵葛生所茹筆每用之
如麾百勝之師横行於紙墨間所向无不如意惜其
日久且敝因作詩以錄其功殊有憫勞念舊之意
書壽堂壁
右詩見前集六卷李義山詩類
古今詩話云林逋傲視許洞洞不喜乃作詩嘲之曰
寺裏掇齋飢老鼠林間咳嗽老獼猴豪民送物鵝伸
頸好客臨門鱉縮頭此詩妬賢嫉能之辭可謂謔之
虐者也聞者足以戒云
王黃州
黃州名禹偁字元之
西清詩話云元之父本磨家畢文簡士安為州從事
元之代其父輸麪至公宇立庭下文簡方命諸子屬
句云鸚鵡能言寧似鳳元之抗聲曰蜘蛛雖巧不如
蠶文簡曰子精神滿腹將且名世後與公接武朝廷
滄浪詩辨云國初之詩尚沿襲唐人王黃州學白樂
天
後村詩話云王元之被遇熙陵知制誥因捄徐鉉貶
商州為内相因議孝章皇后喪貶滁州真皇登極召
還將用矣其詩乃云兩制舊臣生白髮一番新貴上
青天未幾再謫黃州遷蘄州而卒豈新貴有所未平
乎
許彦周詩話云元之詩可重大抵語廹切而意雍容
如云身後聲名文集草眼前衣食簿書堆又云澤畔
騷人正憔悴道旁山鬼莫揶揄大類樂天也
黃山谷題黃州墨蹟云往時王黃州謀國極匪躬朝
聞不及夕百壬避其鋒九鼎安磐石一身轉孤蓬浮
雲當日月白髮照秋空
春日雜興
兩株桃杏映籬斜裝點商州副使家何事春風容不得
和鶯吹折數枝花
蔡寬夫詩話云元之本學白樂天詩在商州賦此絶
其子嘉祐云老杜嘗有恰似春風相欺得夜來吹折
數枝花之句語頗相近因請易之元之忻然曰吾詩
精詣遂暗合子美邪乃更為詩曰本與樂天為後進
敢期杜甫是前身卒不復易
錫宴明日
宴罷回來日欲斜平康坊裏那人家幾多紅袖迎門笑
争乞釵頭利市花
清明
無花無酒過清明興味都來似野僧昨日鄰家乞新火
曉窗分與讀書燈
胡苕溪云元之二絶何况味不同如此亦可見其老
少情懷之異也
滁州寄舊僚
要見滁州謫宦情信緣隨俗且營營不誇兩制詞臣貴
多伴三班奉職行樓堞倚空乘月上樽罍有酒對山傾
升沉得喪何須問况是浮生已半生
蔡寬夫詩話云國初州郡設官尚少小郡不過四五
員復多武弁故非雄藩都會仕者率少官况元之自
掖垣謫滁州嘗以詩寄舊僚聞者頗憐之然元之在
滁陽四方文士持文就謁者甚衆
商州
節及登高忽嘆嗟經年憔悴別京華貳車何處搔蓬鬢
九日樽前見菊花
蔡寬夫詩話云人夢中作為詩文覺來多不省設有
能省者其事往往皆驗理固不可詰豈禍福將至精
神自有感通者乎王元之商州詩第四句乃夢中得
之初元之在掖垣忽夢賦詩御座前既覺獨記此句
未幾至貶以十月到郡而菊花盛開恍然如詩䜟也
晏元獻守亳始至亦嘗夢賦詩云一年為客未歸去
笑殺城東桃李花初莫省謂何已而因春出遊則州
之園館皆在城東公留亳逾年而後移睢陽无不合
者元之自從班謫散秩先為之兆固宜矣若元獻但
日月淹速之間亦有預告之者則世間萬事何嘗不
有定數邪
寇萊公
萊公名凖字平仲諡忠愍
漁隠叢話云忠愍公詩思悽婉盖富於情者也
春日登樓懷歸
高樓聊引望杳杳一川平野水無人渡孤舟盡日横荒
村生斷靄古寺語流鶯舊業遥清渭沉思忽有驚
政要云公嘗賦詩有野水無人渡孤舟盡日横之句
時人以此覘其相業
江南春二首
波渺渺柳依依孤村芳草遠斜日杏花飛江南春盡離
腸斷蘋滿汀洲人未歸
又
杳杳煙波隔千里白蘋香散東風起日落汀洲一望時
愁情不斷如春水
胡苕溪云以江南春二首觀之則語意疑若優柔无
斷者至其端委廟堂决澶淵之策其氣銳然奮仁者
之勇全與此不相類盖人之難知也如此
題驛亭
沙堤築處迎丞相驛吏催時送逐臣到了輸它林下客
無榮無辱自由身
石林詩話云寇萊公南遷道過襄陽曾留一絶於驛
亭林下之語乃大概言之初無所主也胡秘監旦素
不為公所喜適居郡下既聞之遂以林下之語公為
已發且有稱快之語聞者莫不笑之
春日書懷
曾讀前書笑古今恥隨流俗共浮沉終期直道扶元化
敢為虚名役片心默坐野禽啼晝景閉門官柳長春隂
世間事了先須退不待霜毛漸滿簮
詩話云前輩作詩皆不妄發如萊公此詩真足以達
其平生出處之志云
春晝偶書
白晝偶成芳草夢起來幽興有誰知風簾不動黃鸝語
坐看庭花日影移
劉後村云此詩有唐人風度
張乖厓
乖厓名詠字復之諡忠定公
蔡寬夫詩話云乖厓少喜任侠學擊劍尤樂聞神仙
事為舉子時嘗從陳希夷欲分華山一半希夷以紙
筆蜀牋贈之公笑曰吾知先生之旨矣殆欲驅我入
閙處乎然性極清介居无妾媵不事服玩朝衣之外
燕處惟紗帽皂絛黃土布裘而已至今人傳其畫像
皆作此飾
寄傅霖逸人
前年失脚下漁磯苦戀明時不忍歸為報巢由莫相笑
此心非是愛輕肥
蔡寬夫詩話云此詩乃乖厓始及笫時賦此以寄傅
霖也
西清詩話云張乖厓少與逸人傅霖同學公既顯達
求霖三十年不可得作詩寄之晚年守宛州有被褐
騎驢叩門大呼曰語尚書青州傅霖閽吏走白公曰
傅先生天下士汝何人敢呼姓名霖笑曰別子一世
尚爾童心是豈知世間有我哉公問昔何隠今何出
霖曰子將去矣來報子耳公曰詠亦自知之霖曰知
復何言後一月公薨
荅傅逸人
蕭蕭疎葦對門墻見說新秋鱠味長何事輕抛來帝里
至今魂夢繞寒塘
侯鯖錄云傅逸人真廟時人乖厓之密友也傅嘗有
詩贈公而公以此荅之
附傅逸人贈張忠定
忍把浮名賣却閑門前流水對青山青山不語人無事
門外風花任往還
復齋謾錄云傅霖開寳中嘗與張乖厓會於幹城終
夕談話鄰有病瘧者為之不作公每有書與傅傅必
先夢之故傅有詩云劇談驅夜瘧幽夢得鄉書叙實
事也
寄陳希夷
性愚不肯住山林剛要清流擬致君今日星馳劍南去
回頭慚愧華山雲
蔡寬夫詩話云公少從希夷遊及李順之亂公帥蜀
有詩寄之乃其素志也
楊文公
公名億字大年宋自天聖以來搢紳間為詩者少惟
丞相晏公殊錢公惟演翰林楊公億劉公筠數人而
已然皆未離崐體也
滄浪詩辯云國初詩尚沿襲唐人楊文公學李商隠
三朝正史云楊億祖文逸為偽唐玉山令億將生文
逸夢一道士自稱懷玉山人未幾億生有紫毛被體
七尺餘經月乃落又本朝名臣傳云母張氏始生億
夢羽衣人自言武夷君托化既誕則一鶴雛盡室驚
駭貯而棄之江其叔父曰吾聞間世之人其生必異
追至江濱開視則鶴蛻嬰兒具焉體猶有紫毳尺餘
既月乃落胡苕溪云二書所紀不同余謂名臣傳其
言怪誕良甚當以正史為是也
珊瑚鈎詩話云篇章以含蓄天成為上破碎雕鎪為
下如楊大年西崐體非不佳也而弄斤操斧太甚所
謂七日而混沌死也
與賜宴諸館閣
聞戴宫花滿鬢紅上林絃管侍重瞳蓬萊咫尺無由到
始覺仙凡迥不同
澠水燕談云楊文公為光禄丞後苑賞花釣魚宴不
得預以詩貽諸館閣太宗皇帝聞之乃詰所司以不
召之故左右曰以未貼職例不得召即命直集賢院
遂預晚宴
傀儡
鮑老當筵笑郭郎笑他舞袖太瑯璫若教鮑老當筵舞
轉更瑯璫舞袖長
後山詩話云楊大年傀儡詩語俚而意切相傳以為
笑
晏元獻
元獻名殊字同叔
宋子京筆記云宋自天聖以來搢紳間為詩者益少
惟丞相晏公殊錢公惟演翰林楊公億劉公筠數人
而已晏丞相末年詩見編集者乃過萬篇唐人以來
未有然晏不自貴重其文凡門下客及官屬解聲韻
者悉與之酬和
後村詩話云詩家評論古人多是書生空言爾晏元
獻書平津侯傳云主父仲舒容不得未知賓閤是何
人公能客富歐二公於門下然後可以為此言但主
父非仲舒之倫宜以汲黯代之
詩眼云晏叔原謂蒲傳正云先君平日小詞雖多未
嘗作婦人語也
示張寺丞王校勘
元已清明假未開小園幽徑獨徘徊春寒不定班班雨
宿醉難禁灧灧杯無可奈何花落去似曾相識燕歸來
遊梁賦客多風味莫惜青錢萬選才
雜記云宋莒公見元獻佳句每書於齋壁如无可奈
何花落去似曾相識燕歸來静尋啄木藏身處閑看
遊絲到地時樓臺冷落收燈夜門巷蕭條掃雪天已
定復搖春水色似紅如白野棠花之類後人不易及
也
復齋謾錄云晏元獻因觀王琪大明寺詩板大加稱
賞召至同飯飯已又同步遊池上時春晚有落花晏
云每得句書墻壁間或彌年未嘗強對且如無可奈
何花落去一句至今未能對也王應聲云似曾相識
燕歸來自此辟置館職遂躋侍從
寓意
油壁香車不再逢峡雲無迹任西東梨花院落溶溶月
柳絮池塘淡淡風幾日寂寥傷酒後一番蕭索禁烟中
魚書欲寄無由達水遠山長處處同
漫叟詩話云江為有詩云吟登蕭寺旃檀閣醉倚王
家玳瑁筵或謂作此詩者决非貴族或人評軸裝曲
譜金書字樹記名花玉篆牌之句乃乞兒口中語胡
苕溪云青箱雜記亦載此事乃晏元獻云此詩乃乞
兒相未嘗識富貴者故公每言富貴不及金玉錦綉
惟說氣象若梨花院落溶溶月柳絮池塘淡淡風及
樓臺側畔楊花過簾幕中間燕子飛之類是也公自
以此句語人曰窮人家有此景否雲齋廣錄載近時
人有詩一聯云珠簾繡戶遅遲日柳絮梨花寂寂春
雖用珠綉其氣象豈不富貴不害其為佳句也
歸田錄云晏元獻喜評詩嘗曰老覺金腰重慵便玉
枕凉未是富貴語不如笙歌歸院落燈火下樓臺此
善言富貴者人皆以為知言
後山詩話云白樂天詩云笙歌歸院落燈火下樓臺
又云歸來未放笙歌散畫戟門前蠟燭紅非富貴語
看人富貴者也黃魯直謂白樂天笙歌歸院落燈火
下樓臺不如杜子美落花遊絲白日靜鳴鳩乳燕青
春深也
王直方詩話云王禹玉詩世號至寳丹以其多使珍
寳如黃金必以白玉為對或有人云詩能窮人且試
強作些富貴語看如何其人數日搜索得一聯云脛
挺化為紅玳瑁眼睛變作碧琉璃聞者為之絶倒
詠上竿伎題中書廳壁
百尺竿頭裊裊身脚騰跟倒駭傍人漢隂有叟君知否
抱甕區區亦未貧
石林詩話云舊中書南廳壁間有晏元獻題詠上竿
伎一詩當時必有所謂後文潞公在樞府嘗一日過
中書與荆公行至壁間視元獻所題留誦久之亦豈
无意也荆公它日因題一絶于後
附王荆公和晏元獻題中書壁
賜也能言未識真誤將心許漢隂人桔橰俯仰緣何事
抱甕區區老此身
熊勿軒云元獻之詩意謂露巧不如守拙荆公之詩
謂經濟有術固不必拘泥也
莊子天地篇云子貢過漢隂見一丈人為圃畦鑿隧
而入井抱甕而出灌用力甚多而見功寡子貢曰有
機於此一日浸百畦夫子不欲乎丈人曰奈何曰鑿
木為機後重前輕挈水若抽數如沃湯其名桔橰為
圃者忿然作色而笑曰有機械者必有機事有機事
者必有機心道之所不載也吾非不知羞而不為也
子貢懣然而慚曰始吾以夫子天下一人耳不知復
有斯人也反於魯以告孔子孔子曰彼脩混沌氏之
術者也予與汝何足以知之哉
弔劉蘇哥
蘇哥風味逼天真恐是文君向上人何日九原芳草綠
一杯絮酒哭青春
西清詩話云元獻初罷政事守亳社每嘆士風彫落
一日營妓曰劉蘇哥有約終身而寒盟者適春物暄
妍馳駿馬出郊登高塚曠望長慟遂卒元獻謂士大
夫受人眄眎隨燥温變渝如翻覆手曾一女子不若
為序其事以詩弔之
苕溪漁隠曰元獻弔劉蘇哥詩序盖指宋子京而言
也元獻當國宋子京為翰苑晏愛宋之才雅甚親密
之中秋晏啓宴召宋出妓飲酒賦詩達旦方罷翌日
晏罷相宋當草詞頗極詆斥至有廣營産以殖私多
役兵而規利之語方宋揮豪之際餘酲尚在左右觀
者亦駭歎
烹日注茶
稽山新茗綠如煙靜挈都籃煮惠泉未向人間殺風景
更持醪醑醉花前
西清詩話云李義山雜纂品目數十盖以文滑稽者
其一曰殺風景謂清泉濯足花上曬裩背山起樓燒
琴煮鶴對花啜茶松下喝道是也晏元獻慶歷中罷
相守潁以惠山泉烹日注茶從容置酒乃賦此詩後
王荆公於元豐末居金陵蔣漕之奇夜謁公於蔣山
騶唱甚都公取松下喝道語作詩戲之自此殺風景
之語頗著於世
附王荆公戲呈蔣漕
扶衰南陌望長楸燈火如星滿地流但怪傳呼殺風景
豈知禪客夜相投
附唐人韋鵬翼詩
豈肯閑尋竹徑行却嫌絲管好蛙聲自從煮鶴燒琴後
背却青山卧月明
此詩頗近於殺風景之說故附於此
詩林廣記後集卷九
