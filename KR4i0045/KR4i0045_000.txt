詩林廣記詩文評類
提要
(臣)等謹案詩林廣記前集十卷後集十卷宋
蔡正孫編正孫字粹然自號蒙齋野逸前有
自序題歲在屠維赤奮若蓋已丑年作考黃
庭堅寄蘇轍詩條引熊禾語則當為元世祖
至元二十六年時宋亡十年矣故不著年號
猶陶潛但書甲子意也其書前集載陶潛至
元微之共二十四人而九卷附錄薛能等三
人十卷附錄薛道衡等五人後集載歐陽修
至劉攽二十八人止於北宋其目錄之末稱
編選未盡者見于續集刊行今續集則未見
焉兩集皆以詩隷人而以詩話隷詩各載其
全篇于前而所引諸說則下詩一格條列於
後體例在總集詩話之間後元人竹莊詩話
及
國朝厲鶚之宋詩紀事皆用其例然此及竹莊
詩話凡無所評論考證者即不空錄其詩較
鶚書之兼用唐詩紀事例者又小異爾乾隆
四十四年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
詩林廣記原序
甚矣詩之難言也久矣蓋自國風雅騷而下以迄于今
上下千數百年其閒騷人韻士嘐嘐然曰詩云詩云者
無慮數十百計然求其為大家數則自陶韋李杜歐蘇
黃陳而下猶蓋未易多屈信矣詩之不可以易易言也
正孫自變亂熏灼之後棄去舉子習因得以肆意於諸
家之詩暇日採晉宋以來數大名家及其餘膾炙人口
者凡幾百篇鈔之以課兒姪併集前賢評話及有所援
據摹擬者冥搜旁引而麗於各篇之次凡出於諸老之
所品題者必在此選正孫固不敢以言詩自任然亦自
知詩之難言有不可以一毫私意揣摩而臆度之也梅邊
松下弄月吟風時卷舒之亦足以發其幽趣尚恨竹深
林密既無藏書之素又無借書之便所見不廣所聞不
多耳增益其所未能不無望於四方同志云歲屠維赤
奮若月昭陽作噩日閼逢閹茂蒙齋野逸人蔡正孫粹
然序
