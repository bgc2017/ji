詩林廣記後集卷一宋蔡正孫編
歐陽公
六一居士傳云居士初謫滁山自號醉翁既老而衰
且病將退休於潁水之上則又更號六一居士客有
問曰六一何謂也居士曰吾家藏書一萬卷集錄三
代以來金石遺文一千卷有琴一張有棋一局而嘗
置酒一壺客曰是為五一爾奈何居士曰以吾一翁
老於此五物之間是豈不為六一乎
文公語錄云文章到歐曾三蘇方是暢又云六一之
文一倡三歎今人是如何作文
又云歐陽公文字好者只是靠實而有條理也
石林云歐公矯崑體專以氣格為主
劉後村云歐公詩如昌黎不當以詩論
詩話云歐陽永叔詩如春服既成春酒既釃登山臨
水竟日忘歸
廬山高贈同年劉凝之歸南康
劉渙字凝之負氣節不屈於時卜居廬山落星
渚歐公作此贈之
廬山高哉幾千仞兮根盤幾百里截然屹立乎長江長
江西來走其下是為揚瀾左蠡兮洪濤巨浪日夕相舂
撞雲消風止水鏡淨泊舟登岸而遠望兮上摩雲霄之
晻靄下壓后土之鴻厖試往造乎其間兮攀緣石磴窺
空谾千崖萬壑響松檜懸崖巨石飛流淙水聲聒聒亂
人語六月飛雪洒石矼仙翁釋子亦往往而逢兮吾嘗
惡其學幻而言哤但見丹霞翠壁遠近映樓閣晨鐘暮
鼓杳靄羅幡幢幽花野草不知其名兮風吹露濕香澗
谷時有白鶴飛來䨥幽尋遠去不可極便欲絶世遺紛
痝羨君買田築室老其下插秧盈疇兮釀酒盈缸欲令
浮嵐㬉翠千萬状坐臥常對乎軒窗君懷磊砢有至寳
世俗不辨珉與玒策名為吏二十載青衫白首困一邦
寵榮聲利不可以苟屈兮自非青雲白石有深趣其氣
兀硉何由降丈夫壯節似君少嗟我欲說安得巨筆如
長杠
王直方詩話云郭功父少時喜誦文忠公詩一日過
梅聖俞曰近得永叔書方作廬山高詩送劉同年自
以為得意恨未見此詩功父為誦之聖俞擊節歎賞
曰使吾更作詩三十年亦不能道其中一句功父再
誦不覺心醉遂置酒又再誦酒數行凡誦十數遍不
交一談而罷
梅聖俞贈郭功父詩其略曰一誦廬山高萬景不得
藏設令古畫師極意未能詳
胡苕溪云余閱宛陵集聖俞於此詩自注云郭來誦
歐陽永叔廬山高
明妃曲和王介甫作
其一
匈奴以鞍馬為家射獵為俗泉甘草美無常處鳥驚獸
駭争馳逐誰將漢女嫁單于風沙無情面如玉身行不
遇中國人馬上自作思歸曲推手為琵郤手琶蕃人共
聽亦咨嗟玉顔流落死天涯琵琶却傳來漢家漢宫争
按新聲譜遺恨已深聲更苦纖纖女手生洞房學得琵
琶不下堂不識黃雲出塞路豈知此聲能斷腸
其二
漢宫有佳人天子初未識一朝隨漢使遠嫁單于國絶
色天下無一失難再得雖能殺畫工於事竟何益耳目
所及尚如此萬里安能制疆埸漢計誠巳拙女色難自
誇明妃去時淚洒向枝上花狂風日暮起飄泊落誰家
紅顔勝人多薄命莫怨春風當自嗟
石林詩話云前輩詩文各有平日得意不過數篇然
他人未必能盡知也毗陵正素處士張子厚善書余
嘗於其家見歐陽公子棐以烏絲欄絹一軸求子厚
書文忠公明妃曲兩篇廬山高一篇略云先公生平
未嘗矜大所為文一日被酒語棐曰吾詩廬山高今
人莫能為惟李太白能之明妃曲後篇太白不能為
惟杜子美能之至於前篇則子美亦不能為惟吾能
之也因欲别錄此三篇藏之以誌公意余在汝陰見
棐問之亦然今閱公詩者蓋未嘗獨異此三篇也
胡苕溪云石林詩話云歐公一日被酒語其子棐曰
吾詩廬山高今人莫能為惟太白能之明妃曲後篇
太白不能為惟杜子美能之至於前篇則子美亦不
能為惟吾能之也近觀本朝名臣傳乃云歐陽某為
詩謂人曰廬山高惟韓愈可及琵琶前引韓愈不可
及杜甫可及後引李白可及杜甫不可及其自負如
此則與石林所紀全不同琵琶引即明妃曲也
錢晉齋云歐陽公明妃後曲其間言近而宫廷聞見
且有所不及况遠而萬里之夷狄乎此語切中膏肓
末言非元帝之不知幸於昭君乃昭君之命薄而不
見幸於元帝也信哉
附王介甫明妃曲
其一
明妃初出漢宫時淚濕春風鬢脚垂低回顧影無顔色
尚得君王不自持歸來却怪丹青手入眼平生未曾有
意態由來畫不成當時枉殺毛延夀一去心知更不歸
可憐著盡漢宫衣寄聲欲問塞南事只有年年鴻雁飛
家人萬里傳消息好在氈城莫相憶君不見咫尺長門
閉阿嬌人生失意無南北
黃山谷云往歲嘗與王深父語此詩以為詞意深盡
深父曰不然孔子云夷狄之有君不如諸夏之亡也
人生失意無南北此語非是深父斯言可謂忠孝之
心矣
其二
明妃出嫁與單于氈車百兩皆胡姬含情欲語獨無處
傳與琵琶心自知黃金捍撥春風手彈看飛鴻勸胡酒
漢宫侍女暗垂淚沙上行人却回首漢恩自淺胡自深
人生樂在相知心可憐青冢已蕪沒尚有哀絃留至今
胡苕溪云余觀介甫明妃曲二首辭格超逸誠不下
永叔不可遺也因附益之
會老堂會趙公
古來交道愧難終此會今時豈易逢出處三朝俱白首
凋零萬木見青松公能不遠來千里我病猶堪釂一鍾
巳勝山陰空興盡且留歸駕為從容
蔡寬夫詩話云歐陽文忠公與趙康靖公槩同在政
府相得懽甚康靖先告老歸睢陽文忠相繼謝事歸
汝陰康靖一日單車特往過之時年幾八十矣留劇
飲踰日日於汝陰縱遊而後返前輩挂冠後能從容
自適未有若此者文忠因賦此詩榜其游從之地為
會老堂明年文忠欲往睢陽報之未果行而薨兩公
名節固師表天下而風流襟義又如此誠可以激薄
俗也
附東坡和歐陽少師會老堂次韻
一時冠蓋盡嚴終舊德年來豈易逢聞道堂中延蓋叟
定應床下拜梁松蠧魚自曬開箱篋科斗長收古鼎鐘
我欲棄官重問道寸筳何以得舂容
註云嚴終漢嚴助終軍二子皆少年之貴者耳又云
歐陽公收古鼎鐘銘刻甚多見集古目錄
附會老堂口號
欲知盛席繼荀陳請看當筵主與賓金馬玉堂三學士
清風明月兩閒人紅芳巳過鶯猶囀青杏初嘗酒正醇
好景難逢良會少乘歡舉白莫辭頻
倦游錄云趙叔平退居睢陽歐陽永叔致政居潁叔
平來訪永叔時吕晦叔知潁開宴召二公永叔自為
致語真一時之嘉會也
許彦周詩話云會老堂口號云金馬玉堂三學士清
風明月兩閒人初謂清風明月古今通用語後讀南
史謝譓傳云入吾室者但有清風對吾飲者惟當明
月文忠公文章固優辭亦精緻如此
西湖
詩文發源云杭有西湖潁亦有西湖皆為游賞之勝
此潁州西湖也
綠芰紅蓮畫舸浮使君那復憶揚州都將二十四橋月
換得西湖十頃秋
杜牧之揚州詩云二十四橋風月夜玉人何處學吹
簫
侯鯖錄云歐公自揚州移汝陰作此詩後東坡復自
汝移揚作詩云二十四橋亦何有換此千頃玻瓈風
用歐公語也
雪中會客賦詩
廬陵集載雪詩注云時在潁州作其序云玉月棃梅
練絮白舞鵝鶴銀等事皆請勿用
新陽力微初破萼客陰用壯猶相薄朝寒稜稜風莫犯
暮雪緌綏止還作驅馳風雲初慘淡炫晃山川漸開廓
光芒可愛初日照潤澤終為和氣爍美人高堂晨起驚
幽士虚窗静聞落酒爐成徑集瓶罌獵騎尋蹤得狐貉
龍蛇掃起斷復續猊虎團成呀且攫共貪終歲飽麰麥
豈恤空林飢鳥雀沙墀朝賀迷象笏桑野行歌没芒屩
乃知一雪萬人喜顧我不飲胡為樂坐看天地絶氛埃
使我胷襟如洗瀹脱遺前言笑塵雜搜索萬象窺冥漠
潁雖陋邦文士衆巨筆人人把矛槊自非我為發其端
凍口何由開一噱
石林詩話云詩禁體物語此學者類能言之歐公守
汝陰與客賦雪詩於聚星堂舉此令往往坐客皆閣
筆但非能者耳若能者則出入縱横何可拘礙
附東坡聚星堂雪
序云元祐六年十一月一日禱雨張龍公得小雪與
客會飲聚星堂忽憶歐陽文忠公作守時雪中約客
賦詩禁體物語於艱難中特出竒麗邇來四十餘年
莫有繼者僕以老門生繼公後雖不足以追配先生
而賓客之美殆不減當時公之二子又適在郡故輙
舉前令各賦一篇
窗前暗響鳴枯葉龍公試手行初雪映空先集疑有無
作態斜飛正愁絶衆賓起舞風竹亂老守先醉霜松折
恨無翠袖點横斜秪有微燈照明滅歸來尚喜更鼓暗
晨起不待鈴索掣未嫌長夜作衣稜却怕初陽生眼纈
欲浮大白追餘賞幸有回飇驚落屑糢糊檜頂獨多時
歴亂瓦溝纔一瞥汝南先賢有故事醉翁詩話誰續說
當時號令君聽取白戰不許持寸鐵
胡苕溪云六一居士守汝陰日因雪會客賦詩詩中
玉月梨梅練絮白舞鵝鶴銀等事皆請勿用其後東
坡出守汝陰禱雨得雪舉前令賦詩自二公之後未
有繼之者豈非難於措筆乎
蔡載集云本朝歐陽公雪詩多大篇然已屏去白事
故東坡效之東坡少時之作亦多有犯此者如也知
不作堅牢玉無奈能開頃刻花又云但覺衾裯如潑
水不知庭戶已堆鹽後亦不作犯白事如白戰不許
持寸鐵一篇雖無白事亦坦然老健直有少陵氣象
石林詩話云詩禁體物學詩者類能言之如鄭谷亂
飄僧舍茶烟濕密洒歌樓酒力微非不去體物語而
氣格如此之卑如東坡凍合玉樓寒起粟光搖銀海
眩生花則超然飛動何害其言玉樓銀海哉
附東坡雪後書北臺壁
其一
黃昏猶作雨纖纖夜静無風勢轉嚴但覺衾裯如潑水
不知庭戶已堆鹽五更曉色來書幌半夜寒聲落畫簷
試掃北臺看馬耳未隨埋没有雙尖
其二
城頭初日始翻雅陌上晴泥已沒車凍合玉樓寒起粟
光搖銀海眩生花遺蝗入地應千尺宿麥連雲有幾家
老病自嗟詩力退空吟冰柱憶劉义
侯鯖錄云東坡作雪詩云凍合玉樓寒起粟光搖銀
海眩生花後見王荆公云道經以兩肩為玉樓以目
為銀海是使此事否坡退曰惟荆公知此出處
次公坡詩注云世傳王荆公嘗誦先生此詩歎云蘇
子瞻乃能使事至此時其壻蔡卞在旁曰此句不過
詠雪之狀粧樓臺如玉樓瀰漫萬象若銀海耳荆公
哂焉謂曰此出道書也而卞曾不理會於玉樓何以
謂之凍合而下三字又云寒起粟於銀海何以謂之
光搖而下三字則云眩生花乎起粟字蓋用趙飛燕
雖寒體無軫粟也
附東坡次子由韻效歐陽體
題云江上值雪效歐陽體限不以鹽玉鶴鷺絮蝶飛
舞之類為比仍不使皓白潔素等字次子由韻
縮頸夜眠如凍龜雪來惟有客先知江邊曉起浩無際
樹杪風多寒更吹青山有似少年子一夕變盡滄浪髭
方知陽氣在流水沙上盈尺江無澌隨風顛倒紛不擇
下滿坑谷高陵危江空野闊落不見入戸但覺輕絲絲
沾裳細看巧刻鏤豈有一一天工為霍然一塵徧九野
吁此權柄誰執持世間苦樂知有幾今我幸免沾膚肌
山夫只見壓樵擔豈知帶酒飄歌兒天王臨軒喜有麥
宰相獻夀嘉及時凍吟書生筆欲折夜織貧女寒無帷
高人著屐踏冷冽飄拂巾帽真仙姿野僧斫路出門去
寒液滿鼻清淋漓洒袍入袖濕靴底亦有執板趍階墀
舟中行客何所愛願得獵騎當風披草中咻咻有寒兔
孤隼下擊千夫馳敲冰煮鹿最可樂我雖不飲強倒巵
楚人自古好弋獵誰能往者我欲隨紛紛旋轉從滿面
馬上操筆為賦之
送李留後知鄆州
北州能事藹佳聲東土還聞政有成組甲光寒圍夜帳
綵旗風暖看春耕金釵墜鬢分行立玉麈高談四座傾
富貴常情誰不愛羨君瀟灑有餘清
桐江詩話云永叔送李留後知鄆州詩乃士君子之
處富貴非庸鄙有力者所可為也李名願李都尉長
子先曾知相州
青箱雜記曰晏元獻覽李慶富貴曲云軸傳曲譜金
書字樹記花名玉篆牌此乃乞兒相未嘗識富貴者
故公常言富貴不及金玉錦繡惟說其氣象若樓臺
側畔楊花過簾幕中間燕子飛梁花院落溶溶月柳
絮池塘淡淡風是也公自以此句語人曰窮人家有
此景否
六月十四夜飛蓋橋翫月
天形積輕清水德本虚静雲收風波止始見天水性澄
光與粹容上下相涵映乃於其兩間皎皎掛寒鏡餘輝
所照耀萬物皆鮮瑩矧夫人之靈豈不醒視聽而我於
此時翛然發孤詠紛昏忻洗滌俯仰恣涵泳人心曠而
閒月色高逾迥惟恐清夜闌時時瞻斗柄
胡苕溪云歐公自出前人亦如此詩是也
謝判官幽谷種花
淺深紅白宜相間先後仍須次第栽我欲四時攜酒去
莫教一日不花開
西清詩話云歐公守滁陽築醒心醉翁兩亭於瑯琊
幽谷命幕客謝某者雜植花卉其間謝以狀問名品
公即以一絶書紙尾答之其清放如此
戲劉原父
平生志業有誰先落筆文章海内傳明日都城應紙貴
開簾却扇見新篇
仙家千載一何長浮世空驚日月忙洞裏新花莫相笑
劉郎今是老劉郎
西清詩話云劉原父敞再昏永叔以二絶戲之原父
不悦
禮部貢院閱進士試
紫案焚香暖吹輕廣庭清曉席羣英無譁戰士銜枚勇
下筆春蠶食葉聲鄉里獻賢先德行朝廷列爵待公卿
自慚衰病心神耗賴有羣公鑒識精
石林詩話云至和嘉祐間場屋舉子為文尚竒澁讀
或不成句歐公力欲革其弊既知貢舉凡文涉雕刻
者皆黜之時范景仁王禹玉梅公儀韓子華同事而
梅聖俞為參詳官未引試前唱酬詩極多歐公有無
譁戰士銜枚勇下筆春蠶食葉聲聖俞有萬蟻戰酣
春晝永五星明處夜堂深亦為諸公所稱及放榜平
時有聲如劉暉輩皆不預選士論頗洶洶未幾詩傳
遂閧然以為主司惟酬唱不暇詳考且言以五星自
比而待我輩為蠶蟻因造為醜語自是禮闈不復作
詩終元豐末幾三十年元祐初雖稍稍為之要不如
前日之盛然是榜得蘇子瞻為第二人子由與曾子
固皆在選中亦不可謂不得人矣
寄秦州田元珍
近來邊將用儒臣坐以威名撫漢軍萬馬不嘶聽號令
諸蕃無事樂耕耘夢回玉帳聞羌笛詩就高樓對隴雲
莫忘鎮陽遺愛在北潭桃李正氤氲
東坡詩話云萬馬不嘶聽號令諸蕃無事樂耕耘此
七言中之偉麗者也
餘話詳見東坡次韻穆父尚書侍祠郊丘詩後
唐崇徽公主手痕
故鄉飛鳥尚啁啾何况悲笳出塞愁青塚埋魂知不返
翠崖遺迹為誰留玉顔自古為身累肉食何人與國謀
行路至今空嘆息巖花野草自春秋
文公語錄云玉顔自古為身累肉食何人與國謀以
詩言之第一等詩以議論言之第一等議論也
石林詩話云歐公詩始矯崑體專以氣格為主故其
詩多平易疎暢律詩意所到處雖語有不倫亦不復
問而學之者往往遂失於快直傾囷倒廩無復餘地
然公詩好處豈專在此如崇徽公主手痕詩云玉顔
自古為身累肉食何人與國謀此是兩叚大議論抑
揚曲折發見於七字之中婉麗雄勝字字不失相對
雖崑體之工亦未易比言所會處如是乃為至到
戲答元珍
春風疑不到天涯二月山城未見花殘雪壓枝猶有橘
凍雷驚笋欲抽芽夜聞啼鳥生鄉思病入新年感物華
曾是洛陽花下客野芳雖晩不須嗟
西清詩話云歐公語人曰某在三峽賦詩云春風疑
不到天涯二月山城未見花若無下句則上句不見
佳處併讀之便覺精神頓出文意難評如此要當著
意詳味之耳
秋懷
節物豈不好秋懷何黯然西風酒旗市細雨菊花天感
事悲雙鬢包羞食萬錢鹿車何日駕歸去潁東田
雪齋日記云或疑六一詩未盡妙以質子和子和曰
六一詩只欲平易如西風酒旗市細雨菊花天豈不
佳晩烟寒橘柚秋色老梧桐豈不似少陵耶
鷺
風格孤高塵外物性情閒散水邊身盡日獨行溪淺處
青苔白石見纖鱗
唐溪詩話云衆禽中惟鶴標致高逸其次鷺亦閒野
不俗若規規秪及羽毛飛鳴則陋矣李德裕云拂日
疑星落凌風訝雪飛雍陶云立當青草人先見行近
白蓮魚未知皆無遠韻許渾云雲漢知心遠林塘覺
思孤僧惠崇云曝翎沙日暖引步島風清照水千尋
迥棲烟一點明如歐陽此詩真佳句也
愚因記有賦振鷺者其一聮云翛然其容立以不倚
皓乎其羽涅而不緇語意精緻亦不規規於賦物者
也
温成皇后閣春帖子
内助從來上所嘉新春不忍見新花君王念舊憐遺族
長使無權保厥家
又端午帖子
楚國因讒逐屈原終身無復入君門願因角黍詢遺俗
可鑒前王惑巧言
詩話云凡詞人作宫帖者甚多惟歐陽公所作詞意
多寓諷切當時以為得體
附司馬温公太皇太后閤春帖子
慶夀風烟接未央飛樓複道鬱相望春來無以消長日
閒取經書教小王
又皇后閤春帖子
春衣不用蕙蘭薰領緣無加刺繡文曾在蠶宫親織就
方知縷縷盡辛勤
又夫人閤帖子
聖主終朝視萬機燕居專事養希夷千門永晝春岑寂
不用車前插竹枝
愚謂司馬公此帖亦皆寓諷勸之意西山真先生亦
有宮帖與此意同
附真西山宫帖
午漏遲遲滴玉壺清陰羃羃布庭除直將底事消長日
大學中庸兩卷書
愚謂西山此帖正是用司馬公太皇太后閤春帖中
語意也
附王岐公夫人閤端午帖子
後苑尋春趁午前歸來競鬭玉欄邊袖中獨有芸香草
留與君王辟蠧編
劉後村云此詩出新意於綵絲巧粽之外真可喜也
詩林廣記後集卷一
