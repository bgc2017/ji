詩林廣記卷七宋蔡正孫編
孟東野
本傳云孟郊調溧陽尉有積水郊間往坐水傍徘徊
賦詩而曹務多廢為詩有理致最為韓愈所稱然思
苦竒澁
韓退之薦士詩云有窮者孟郊受材實雄驁冥觀洞
古今象外逐幽好横空盤硬語妥帖力排奡敷柔肆
紆餘奮猛卷海潦
李翺云郊詩高處在古無上平處猶下顧沈謝
朱文公云孟郊喫了飽飯思量到人不到處
贈别崔純亮
食薺腸亦苦強歌聲無歡出門即有礙誰謂天地寬有
礙非遐方長安大道旁小人智慮險平地生太行鏡破
不改光蘭死不改香始知君子心交久道益彰君心與
我懷離别俱廻徨譬如浸蘗泉流苦日已長忍泣目易
衰忍憂形易傷項籍豈不壯賈生豈不良當其失意時
涕泗各滿裳古人勸加飱此飱難自強一飯九祝噎一
嗟十斷腸况是兒女怨怨氣凌彼蒼彼蒼若有知白日
下清霜今朝始驚呼日月空茫茫
休齋云孟東野一不第而有出門即有礙誰謂天地
寬之語若無所容其身者老杜雖落魄不偶而氣常
自若如納納乾坤大何其壯哉白樂天亦云無事日月
長不羈天地闊與郊異矣然未若邵康節云静處乾
坤大閒中日月長尤有味也
青箱雜記云白樂天詩曰無事日月長不羈天地闊
此達者之詞也東野詩曰出門即有礙誰謂天地寬
此褊狹者之詞也
蘇子由云唐人工於為詩而陋於聞道孟郊耿介之
士雖天地之大無以容其身起居飲食有戚戚之憂
是以卒窮以死而李翺稱之以為郊詩高處在古無
上平處猶下顧沈謝至韓退之亦談不容聲甚矣唐
人之不聞道也
熊勿軒云東野之詩不如高蟾下第一絶為知時守
分無所怨慕斯可貴也
附高蟾下第獻高侍郎
天上碧桃和露種日邊紅杏倚雲栽芙蓉生在秋江上
不向東風怨未開
登第
昔日齷齪不足嗟今朝曠蕩恩無涯春風得意馬蹄疾
一日看盡長安花
唐宋遺史云孟東野有下第詩曰棄置復棄置情如
刀劒傷又再下第詩曰兩度長安陌空將淚見花其
後登第則志氣充溢一日之間花皆看盡進取得失
盖亦常事而東野器宇不宏至於如此何其鄙邪
遊華山雲臺觀
華岳獨靈異草木常新鮮山盡五色石水無一色泉仙
酒不醉人仙芝皆延年夜聞明星舘時詠女蘿弦敬兹
不能寐焚柏吟道篇
泛黃河
誰開崑崙源流出混沌河積雨飛作風驚龍噴為波湘
瑟颼飀絃越賓嗚咽歌有恨不可洗虚此来經過
隠居詩話云孟郊詩蹇澁窮僻琢削不暇真苦吟而
成觀其句法格力可見矣
審交
種樹湏擇地惡土變木根結交若失人中道生謗言君
子芳桂性春濃寒更繁小人槿花心朝在夕不存莫躡
冬冰堅中有潜浪翻惟當金石交可與賢達論
韓退之撰柳子厚墓誌云嗚呼士窮乃見節義今夫
平居里巷相慕悦酒食游戲相徵逐詡詡強笑語以
相取下握手出肺腑相示指天日涕泣誓生死不相
背負真若可信一旦臨小利害僅如毛髮比反眼若
不相識落陷穽不一引手捄反擠之又下石焉者皆
是也此宜禽獸夷狄所不忍為而其人自視以為得
計
愚謂讀東野之詩味退之之語則世之定交者不可
以不審矣
賈浪仙
唐書云賈島字浪仙初為浮屠名無本來東都時洛
陽令禁僧徒不得出島為詩自傷韓愈憐之因教其
為文遂去浮屠舉進士當其苦吟雖逢值公卿貴人
皆不之覺也
歐陽公云島嘗為衲子故枯寂氣味形之於詩句中
司空圖云浪仙誠有警句視其全篇意思殊晦
渡桑乾
客舍并州三十霜歸心日夜憶咸陽無端更渡桑乾水
却指并州是故鄉
冷齋夜話云賈島詩有影略句韓退之喜之此詩是
也島又有赴長江道中詩亦是此意
謝疉山云非東西南北之人不能到此
赴長江道中
策杖離山驛逢人問梓州長江那可到行客替生愁
古今詩話云鄭谷有詠落葉詩云返蟻難尋穴歸禽
易見窠滿廊僧不厭一箇俗嫌多未嘗及彫零飄墜
之意人一見之自然知為落葉亦影略句法也
題裴晉公第
破却千家作一池不栽桃李種薔薇薔薇花落秋風起
荆棘滿庭君始知
聞見錄云裴晉公度初立第於街西興化里鑿池種
竹起臺榭賈島方下第或以為執政惡之故不在選
乃怨憤題此詩云
題李欵幽居
閒居少鄰並草逕入荒村鳥宿池邊樹僧敲月下門過
橋分野色移石動雲根暫去還來此幽期不負言
劉公佳話云島初赴舉京師一日於驢上得句云鳥
宿池邊樹僧敲月下門始欲着推字又欲着敲字煉
之未定遂於驢上吟哦時時引手作推敲之勢觀者
訝之時韓愈吏部權京兆島不覺衝至第三節尚為
手勢未已為左右擁至尹前島具對所得詩句推字
與敲字未定神遊象外不知回避韓立馬良久曰作
敲字佳遂與並轡而歸留連論詩與為布衣之交有
詩贈之自此名著
下第
下第唯空囊如何住帝鄉杏園啼百舌誰醉在花傍淚
落故山遠病來春草長知音逢豈易孤棹負三湘
筆談云詩有蜂腰體如賈島下第詩是也盖頷聯亦
無對偶然是十字叙一事而意貫上二句又頸聯方
對偶分明謂之蜂腰格言若已斷而復續也
過海聯句
沙鳥浮還沒(一作水鳥)山雲斷復連棹穿波底月船壓水中
天
今是堂手錄云高麗使過海有詩云沙鳥浮還没山
雲斷復連時島詐為稍人聯下句麗使嘉嘆久之不
復言詩矣
自註
二句三年得一吟䨇淚流知音如不賞歸卧故山秋
隠居詩話云人豈不自知及自愛其文章乃更大謬
何邪賈島有詩一聯云獨行潭底影𢾗息樹邊身乃
自注一絶於其下不知此二句有何難道至於三年
始成而一吟下淚也楊衡亦自愛其句云一一鶴聲
飛上天尤可笑也
哭柏嵒和尚
苔覆石床新吾師占幾春寫留行道影焚却坐禪身塔
院關松雪房門鎖隙塵自嫌䨇淚下不是觧空人
六一居士詩話云賈島哭柏嵒禪師詩云寫留行道
影焚却坐禪身時人謂之燒殺和尚真可笑也
詩林廣記卷七
