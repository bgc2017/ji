詩林廣記卷八宋蔡正孫編
孟襄陽
皮日休云明皇世章句之風大得建安體論者推李
翰林杜工部為尤介其間而能不愧者惟吾鄉之孟
先生也先生之道遇景入類不鉤竒抉異令齷齪束
人口者涵涵然有平大之興若公輸氏當巧而不用者
也北齊美蕭懿芙蓉露下落楊柳月中疎先生有微雲
淡河漢疎雨滴梧桐樂府美王融殘日霽沙嶼清風
動甘泉先生則有氣蒸雲夢澤波撼岳陽城謝眺之
詩句精者露濕寒塘草月映清淮流先生則有荷風
送香氣竹露滴清聲此與古人爭勝於毫釐也稱是
者衆不可悉數嗚呼先生之道復可言邪謂乎貧則
天爵於身謂乎死則不朽於文為士之道亦以至矣
先生襄陽人也日休襄陽人既慕其名觀其貌盖思
文王則嗜昌歜思仲尼則師有若吾於先生見之矣
杜甫云吾憐孟浩然短褐即長夜賦詩何必多往往
凌鮑謝又云復憶襄陽孟浩然新詩句句盡堪傳
歲暮歸南山
北闕休上書南山歸敝廬不才明主棄多病故人疎白
髮催年老青陽逼歲除永懷愁不寐松月夜窗虛
隠居詩話云孟浩然為王維所知維待詔金鑾殿召
之商確風雅適明皇駕至孟浩然倉皇伏床下維不
敢隠而以直奏明皇曰朕聞此人久矣因召見使進
所業浩然誦此詩明皇曰朕未嘗棄人卿自不求仕
何誣之甚也因命放歸南山世傳如此而摭言諸書
載之尤詳且浩然布衣闌入宫禁又犯行在所而止
於放歸明皇寬假之亦至矣烏在以一棄字而議罪
乎
漫叟詩話云孟浩然詩云不才明主棄多病故人疎
唐玄宗聞之曰卿自棄朕朕何棄卿又孟貫詩云不
伐有巢樹多移無主花周世宗聞之曰朕伐叛弔民
何謂有巢無主二子正坐詩窮可謂轉喉觸諱者也
宿葉師山房期丁鳳進士不至
夕陽度西嶺羣壑倏已暝松月生夜凉石泉滿清聽樵
人歸欲盡煙鳥棲初定之子期不來携琴候蘿徑
呂氏童蒙訓云浩然詩云挂席幾千里名山都未逢
泊舟潯陽郭始見香爐峯但詳看此等語自然高遠
如此詩亦可以為高遠者也
后山詩話云東坡謂浩然詩韻高而才短如造内法
酒手而無材料耳
臨洞庭湖
八月湖水平涵虚混太清氣蒸雲夢澤波撼岳陽城欲
濟無舟楫端居恥聖明坐觀垂釣者空有羨魚情
西清詩話云洞庭天下壯觀騷人墨客題者衆矣終
未若氣蒸雲夢澤波撼岳陽城氣象雄張曠然如在
目前
附許棠過洞庭湖
驚波常不定半日鬢堪斑四顧疑無地中流忽有山鳥
飛應畏堕帆遠却如閒漁父時相引行歌浩渺間
前軰謂岳陽洞庭諸詩見稱於世者非一如劉文房
云疊浪浮元氣中流沒太陽僧可明云水涵天影闊
山接地形高亦皆佳作終未若杜工部吳楚東南坼
乾坤日夜浮之句為絶唱也
餘話見杜子美登岳陽樓詩
夜歸鹿門寺歌
山寺鳴鐘晝巳昏漁梁渡頭爭渡喧人随沙岸向江村
余亦乘舟歸鹿門鹿門月照開煙樹忽到龐公棲隠處
岩扉松徑長寂寥惟有幽人自來去
胡苕溪云浩然夜歸鹿門歌云山寺鳴鐘晝已昏漁
梁渡頭争渡喧不若岑參巴南舟中即事詩云渡口
欲黃昏歸人争渡喧一聯語簡而意盡優於孟也
附岑參巴南舟中即事
渡口欲黃昏歸人争渡喧近鐘清野寺遠火點江村見
鴈思鄉信聞猿積淚痕孤舟萬里夜秋月不堪論
裴司功員司士見尋
府僚能枉駕家醖復新開落日池上酌清風松下來厨
人具雞黍稚子摘楊梅誰道山翁醉猶能騎馬回
詩體云詩有借對字如孟浩然厨人具雞黍稚子摘
楊梅是借楊對雞又如太白水舂雲母碓風掃石楠
花是借楠對母又如竹葉於人既無分菊花從此不
湏開竹葉謂酒借對菊花此皆借對體也
訪天台
挂席東南望青山水國遥舳艫爭利涉來往接風潮問
我今何適天台訪石橋坐看霞色晩疑是赤城標
詩體云此律詩首尾不對者盛唐諸公有此體如孟
浩然此詩是也又李太白牛渚西江夜之篇皆文從
字順音韻鏗鏘八句皆無對偶
附李太白夜泊牛渚懷古(牛渚即謝尚袁宏詠史處)
牛渚西江夜青天無片雲登舟望秋月空憶謝將軍余
亦能高詠斯人不可聞明朝挂帆席楓葉落紛紛
附山谷題浩然畫像
先生少也隠鹿門爽氣洗盡塵埃昏賦詩真可凌鮑謝
短褐豈愧公卿尊故人私邀伴禁直誦詩不顧龍鱗逆
風雲感會雖有時顧此定知無枉尺襄江渺渺泛清流
梅殘臘月年年愁先生一往經幾秋後來誰復釣槎頭
胡苕溪云山谷題此詩浩然平生出處事跡悉能道
盡乃詩中傳也
盧玉川
晦庵云詩湏要句法渾成如玉川子軰句雄險怪亦
自有渾成底氣象
學林新編云玉川子詩雖豪放然太險怪而不循詩
家法度
孫樵與王霖書云玉川子月蝕詩韓文公進學解莫
不拔地倚天句句欲活讀之真如赤手捕長蛟不施
控勒騎生馬急急不得暇莫可捉搦
有所思
當時我醉美人家美人顔色嬌如花今日美人棄我去
青樓朱箔天之涯娟娟姮娥月三五二八圓又缺翠眉
蟬鬢生别離一望一見心斷絶心斷絶幾千里夢中醉
卧巫山雲覺來淚滴湘江水湘江兩岸花木深美人不
見愁人心含愁更奏綠綺琴調高絃絶無知音美人兮
美人不知為暮雨兮為朝雲相思一夜梅花發忽到窗
前疑是君
雪浪齋日記云玉川子詩讀者易解識者當自知之
蕭才子宅問荅詩如莊子寓言高僧對襌機惟有所
思一篇語似不類疑他人所作然飄逸可喜
山中
飢食松花渴飲泉偶從山下過山前陽坡草軟厚如織
因與鹿麛相對眠
胡苕溪云盧仝山中絶句云陽坡草軟厚如織因與
鹿麛相對眠王介甫止用五字道盡兩句云眠分黃
犢草豈不簡而妙乎
附王介甫小舫
愛此江邊好留連至日斜眠分黃犢草坐占白鷗沙
集臠云沙草則衆人所謂水邊林下之物所與之遊
處者牛羊鷗鳥爾而荆公造而為眠分黃犢草坐占
白鷗沙之語其筆力高妙殆若天成
示添丁
春風苦不仁呼逐馬蹄行人家瘴氣却憐我入我憔悴
骨中為生涯數日不食強起行何忍索我抱看滿樹花
不知四體正困憊泥人啼哭聲呀呀忽來案上翻墨汁
塗抹詩書如老鴉父憐母惜摑不得却生癡笑令人嗟
宿舂連曉不成米日高始進一椀茶氣力龍鍾頭欲白
憑仗添丁莫惱爺
後村詩話云唐人多傳盧仝因留王涯第中遂預甘
露之禍仝老無髮閹人於腦後加釘焉人以為添丁
之䜟或言好事者為之仝處士於人無怨何為有此
謗然平時切齒元和逆黨月蝕一詩膾炙人口意者
羣閹以此害之
走筆謝孟諫議寄新茶
日高丈五睡正濃軍將叩門驚周公口云諫議送書信
白絹斜封三道印開緘宛見諫議面手閱月團三百片
聞道新年入山裏蟄蟲驚動春風起天子湏嘗陽羨茶
百草不敢先開花仁風暗結珠蓓藟先春抽出黃金芽
摘鮮焙芳旋封裹至精至好且不奢至尊之餘合王公
何事便到山人家柴門反關無俗客紗帽籠頭自煎喫
碧雲引風吹不斷白花浮光凝椀面一椀喉吻潤兩椀
破孤悶三椀搜枯腸惟有文字五千卷四椀發輕汗平
生不平事盡向毛孔散五椀肌骨清六椀通仙靈七椀
喫不得也唯覺兩腋習習清風生蓬萊山在何處玉川
子乘此清風欲歸去山上羣仙司下土地位清高隔風
雨安得知百萬億蒼生命堕顛崖受辛苦便為諫議問
蒼生到頭合得蘇息否
藝苑雌黃云玉川子有謝孟諫議惠茶歌范希文亦
有鬭茶歌此二篇皆佳作也殆未可以優劣論然玉
川歌云至尊之餘合王公何事便到山人家而希文
云北苑將期獻天子林下雄豪先鬭美若論先後之
序則玉川之言差勝雖然如希文肯不知上下之分
者哉亦各賦一時之事耳
附范希文和章岷從事鬭茶歌
年年春自東南來建溪先暖水微開溪邊竒茗冠天下
武夷仙人從古栽新雷昨夜發何處家家嬉笑穿雲去
露芽錯落一番榮綴玉含珠散嘉樹終朝采掇未盈襜
唯求精粹不敢貪研膏焙乳有雅製方中圭弓圓中蟾
北苑將期獻天子林下雄豪先鬭美鼎磨雲外首山銅
瓶携江上中泠水黃金碾畔綠塵飛碧玉甌中翠濤起
鬭茶味兮輕醍醐鬭茶香兮薄蘭芷其間品第胡能欺
十目視而十手指勝若登仙不可攀輸同降將無窮耻
吁嗟天産石上英論功不愧階前蓂衆人之濁我可清
千日之醉我可醒屈原試與招魂魄劉伶却得聞雷霆
盧仝不敢歌陸羽須作經森然萬象中焉知無茶星商
山文人休茹芝首陽先生休采薇長安酒價减千萬成
都藥市無光輝不如仙山一啜好泠然便欲乘風飛君
莫羨花間女郎只鬭草贏得珠璣滿斗歸
胡苕溪云藝苑以此二篇皆佳作未可優劣論今並
錄全篇余謂玉川之詩優於希文之歌玉川自出胷
臆造語稳帖得詩人之句法希文排比故實巧欲形
容宛成有韻之文是果無優劣邪
醉歸
昨夜村飲歸健倒三四五摩挲青莓苔莫嗔驚着汝
冷齋夜話云文章以氣為主氣以誠為主如老杜詩
所以大過人者誠實耳誠實著見學者多不曉如玉
川子醉歸詩是也
鄭
陶岳五代補云鄭谷在袁州齊已携詩詣之有早梅
云前村深雪裏昨夜數枝開谷曰數枝非早也不如
一枝齊已不覺下拜自是士林以谷為一字師
柳
羊烟半雨溪橋畔間杏間桃山路中會得離人無限意
千絲萬絮惹春風
胡苕溪叢話云鄭谷柳詩或戲謂此乃柳謎子觀者
試一思方知之可見其為善謔也
海棠
濃淡芳春滿蜀鄉半随風雨斷鶯腸浣花溪上堪惆悵
子美無心為發揚
古今詩話云杜子美母名海棠子美諱之故杜集中
絶無海棠詩後吳中復詩亦云子美詩才猶閣筆至
今寂寞錦城中石曼卿云杜甫句何略薛能詩未工
至楊誠齊乃云豈是少陵無句子少陵未見欲如何
弔僧
幾思聞静話夜雨對禪床未得重相見秋燈照影堂孤
雲終負約薄宦轉堪傷夢遶長松榻遥焚一炷香
詩話云破題與頷聯便作隔句對若施之於賦則曰
幾思静話對夜雨之禪床未得重逢照秋燈於影室
此謂之隔句體也
愚謂此亦前輩所謂扇對法也胡苕溪有云律詩有
扇對格第一與第三句對第二與第四句對如杜少
陵哭台州司戶蘇少監詩云得罪台州去時危棄碩
儒移官蓬閣後谷貴沒潛夫東坡和鬱孤臺詩云邂
逅陪車馬尋芳謝眺洲凄凉望鄉國得句仲宣樓又
唐人絶句亦用此格云去年花下留連飲暖日夭桃
鶯亂啼今日江邊容易别淡烟衰草馬頻嘶此類是
也
十日菊
節去蜂愁蝶不知曉庭和露折殘枝自緣今日人心别
未必秋香一夜衰
休齋云唐人嘗詠十日菊云自緣今日人心别未必
秋香一夜衰世以為工盖其意不随物而盡如酒盞
此時湏在手菊花明日便愁人自覺氣不長耳東坡
亦云休休明日黃花蝶也愁然雖變其語終有此失
豈坡老在謫所遇時感慨不覺發是語乎
山谷云文章以氣為主鄭谷此詩意甚佳而病在氣
不長西漢文字所以雄深雅健者其氣長故也
曾子固云詩當使人一覽語盡而意有餘乃古人用
心處如此詩是也王荆公亦有菊詩云千花萬卉凋
零盡始見閒人把一枝其病亦在於氣不長耳
附王荆公和晩菊
不得黃花九日吹空看野葉翠葳蕤淵明酩酊知何處
子美蕭條向此時委翳似甘終草莽栽培空欲傍藩籬
千花萬卉凋零盡始見閒人把一枝
李長吉
本傳云李賀未始立題然後為詩如他人牽合程課
者每旦出騎欵叚馬從小奚奴背古錦囊遇有所得
即書投囊中及暮歸足成之太夫人見所書多輒曰
是兒要嘔出心始已耳
杜牧之云元和中韓吏部頗道其謌詩雲烟綿聫不
足為其態也水之迢迢不足為其清也春之盎盎不
足為其和也秋之明潔不足為其格也風檣陣馬不
足為其勇也瓦棺篆鼎不足為其古也時花美女不
足為其色也荒國侈殿梗莽丘隴不足為其恨怨悲
愁也鯨呿鰲擲牛鬼蛇神不足為其虚荒誕幻也
又云賀能探尋前事今古未嘗經道者求取情状遠
去筆墨畦徑間使賀且未死少加以理奴僕命騷可
也
朱文公云李賀較怪得些子不如李太白自在
又云賀詩巧
珊瑚鈎詩話云李長吉錦囊句非不竒也而牛鬼蛇
神太甚盖有所謂施諸廊廟則駭矣
李義山作李賀小傳云長吉將死時忽晝見一緋衣
人駕赤虬持一版書若太古篆或霹靂石文者云當
召長吉長吉了不能讀歘下榻叩頭言阿&KR0034;老且病
賀不願去緋衣人笑曰帝成白玉樓立召君為記天
上差樂不苦也長吉獨泣旁人盡見之少之長吉氣
絶
陸龜蒙作李長吉詩集序云吾聞滛畋漁者謂之暴
天物天物既不可暴又可抉摘刻削露其情状乎使
自萌卵至於槁死不得隠伏天能不致罰耶長吉天
東野窮玉溪生官不挂朝籍而死正坐是哉
金銅仙人辭漢歌
序云魏明帝青龍元年八月詔宫官牽車兩取漢孝
武捧露盤仙人欲立置前殿宫官既拆盤仙人臨載
乃澘然淚下歌曰
茂陵劉郎秋風客夜聞馬嘶曉無迹畫欄桂樹懸秋香
三十六宫土花碧魏官牽車指千里東關酸風射眸子
空將漢月出宫門憶君清淚如鉛水衰蘭送客咸陽道
天若有情天亦老携盤獨出月荒涼渭城已遠波聲小
漢書武帝作柏梁臺金莖銅柱承露盤上有仙人掌
承露和玉屑飲之以求長生
魏略曰明帝景初元年徙長安鍾虡駱駞銅人承露
盤盤折銅人重不可致留于㶚城大發卒鑄作銅人
二號曰翁仲列坐司徒門外
漢晉春秋云帝徙盤盤折聲聞數十里金狄或泣因
留㶚城
緗素雜記云按明帝紀青龍五年三月改為景初元
年是歲徙長安銅人重不可致而李賀序以謂青龍
九年八月夫明帝以青龍五年三月改為景初元年
至三年而崩則無青龍九年明矣疑李賀之誤也
酈元水經注云魏文帝黃初元年徙咸陽始皇所鑄
金人十二重不可致因留㶚城南即與明帝所徙銅
人事略同竟未詳其旨
後漢薊子訓有神異之道人於長安東㶚城見之與
一老翁共摩挲銅人相謂曰適見鑄此而已近五百
歲矣故東坡贈梁道人詩云採藥壺公處處過笑看
金狄手摩挲又張天覺贈人詩云鶴骨飄飄紫府仙
摩挲金狄不知年皆用此也
高軒過
華裾織翠青如葱金環壓轡搖玲瓏馬蹄隠耳聲隆隆
入門下馬氣如虹云是東京才子文章鉅公二十八宿
羅心胷元精炯炯貫當中殿前作賦聲摩空筆補造化
天無功龐眉書客感秋蓬誰知死草生華風我今垂翅
附冥鴻他日不羞蛇作龍
摭言云李賀年七歲以長短之製名動京華時韓文
公與皇甫湜覽賀所作竒之因連騎造門求見賀丱
角荷衣而出二公不之信因令面賦一篇賀承命欣
然操觚染翰傍若無人仍名曰高軒過二公大驚遂
以所乘馬命聫鑣而還所居親為束髮後舉進士賀
父名瑨或謗賀不避家諱韓文公特為著辨諱一篇
鴈門太守
黑雲壓城城欲摧甲光向日金鱗開角聲滿天秋色裏
塞上燕支凝夜紫半捲紅旗臨易水霜重角聲寒不起
報君黃金臺上意提携玉龍為君死
宋景文諸公在館中評唐人詩曰李白僊才長吉鬼
才王安石曰長吉鴈門太守詩云黑雲壓城城欲摧
甲光耀日金鱗開是兒言不相副方黑雲如此安得
耀日之甲光也
將進酒
琉璃鍾琥珀濃小槽酒滴真珠紅烹龍炮鳳玉脂泣羅
幃綉幕圍香風吹龍笛擊鼉鼓皓齒歌細腰舞况是青
春日將暮桃花亂落如紅雨勸君終日酩酊醉酒不到
劉伶墳上土
復齋漫錄云長吉有桃花亂落如紅雨之句以此名
世余觀劉禹錫云花枝滿空迷處所搖動繁英墜紅
雨劉李出於一時决非相剽竊也
胡苕溪云桃花亂落如紅雨梨花一枝春帶雨小院
深沉杏花雨梅子黃時雨皆古今詩詞之警句也余
嘗欲作一草亭四面各植花一色榜曰四雨豈不佳
哉
詩林廣記卷八
