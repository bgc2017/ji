詩林廣記卷九宋蔡正孫編
唐茂業
石林詩話云楊大年劉子儀皆喜彦謙詩以其用事
精巧對偶清切黃魯直詩體雖不類然不以楊劉為
過也
蔡寬夫詩話云楊文公酷喜唐彦謙詩至親書以自
随彦謙詩亦不多格力卑弱僅與羅隠相先後不知
文公何以取之當是時以偶儷為工耳
黃山谷云唐彦謙最善用事
過長陵題高廟
耳聞明主持三尺眼見愚民盗一抔千古腐儒騎瘦馬
㶚陵斜日重回頭
藝苑雌黃云前漢張釋之傳云假如愚民取長陵一
抔土陛下何以加其法乎顔師古注云抔音步侯反
謂以手掬之也其字從手不忍言毁徹故止云取土
耳今學者讀為杯勺之杯非也杯非盛土之物郭氏
佩觹云抔步侯切手掬也亦古文裒字駱賓王為徐
敬業檄武后云一抔之土未乾六尺之孤安在正用
漢史語
石林詩話云黃魯直每讀此詩稱賞不已多示學詩
者以為模式三尺一抔雖是着題然語皆歇後一抔
事無兩出或可略土字如三尺則三尺律三尺喙皆
可言獨劍乎耳聞明主眼見愚民尤不成語余數見
交遊道魯直語意不可解東坡有買牛但自捐三尺
射鼠何勞挽六鈞亦同此病六鈞可去方字三尺不
可去劔字此理甚易知也
劉後村云楊劉諸人師李義山可也又師唐彦謙唐
詩雖雕斵對偶然無如一抔三尺之聯惜不多見
附僧惠洪詩
人生如逆旅歲月苦逼催安知賢與愚同作土一抔
愚謂此詩只是翻杜子美孔丘盜跖俱塵埃之語耳
藝苑雌黃云或謂唐韻集韻上平聲並出一抔字鋪
枚切手掬也意與步侯切者頗同惠洪雖誕妄必不
讀抔為杯勺之杯但其詩泛使土一抔不正用漢書
長陵事故作鋪枚切讀耳未知其果然否
洪駒父詩話云唐彦謙又有題蒲津河亭烟横博望
乘槎水月上文王避雨陵皆佳句也
仲山(漢高祖兄劉仲葬于此山)
千載遺蹤寄薜蘿沛中鄉里漢山河長陵亦是閒丘壠
異日誰知與仲多
漢書云淮南王等朝未央宫置酒前殿上奉玉巵為
太上皇壽曰始大人常以臣無賴不能治産業不如
仲力今某之業所就孰與仲多殿上皆稱萬歲大笑
為樂
謝疊山云觀此詩則貧富貴賤等是空花有道者一
不以此累其心堯讓天下許由不受亦見此理
愚謂彦謙此詩之意以為高祖得天下之後乃與兄
仲較産業所就之多寡及其死也則長陵與仲山均
之為一抔土耳果何多寡之分邪
韓致光
高秀實云韓偓香奩集麗而無骨李端叔意喜致光
詩誦其序云咀五色之靈芝香生九竅咽三危之瑞
露美動七情秀實云勸不得也勸不得也
遯齋閒覽云筆談謂香奩集乃和凝所為後人嫁其
名於韓偓誤矣唐吳融詩集中有和韓致光侍郎無
題二首與香奩集中無題韻正同偓序中亦具載其
事
謝人惠含桃
時節雖同氣味殊未知堪薦寢園無合充鳳食留三島
誰許鶯偷過五湖苦筍恐難同象匕(秦中為櫻筍也之會乃三月)酪漿
無復瑩蠙珠(闕)長宣賜忍淚看天憶帝都
序云湖南絶少含桃偶人以新摘者見惠感事傷懷
因成四韻
復齋漫錄云致光昭宗時以翰林承旨謫嶺表道湖
南謝人惠含桃詩云金鑾歲歲長宣賜忍淚看天憶
帝都自注云每歲初進之後先宣賜學士韓子蒼謝
人惠茶詩意亦本致光而語益工
附韓子蒼謝人惠茶
白髮前朝舊史官風爐煑茗暮江寒蒼龍不復從天下
拭淚看君小鳳團
自注云史官月賜龍團
寒食夜
策策輕寒剪剪風杏花飄雪小桃紅夜深斜搭鞦韆索
樓閣朦朧細雨中
清江碧草兩悠悠各自風流一種愁正是落花寒食雨
夜深無伴倚空樓
遯齋閒覽云韓致元詩詞致婉麗如此絶者是也
偶題
手風慵展八行書眼暗休尋九局圖窗裏日光飛野馬
案頭筠管長蒲盧謀身拙為安蛇足報國危曾埒虎鬚
滿世可能無默識未知誰擬試齊竽
潘子真詩話云山谷嘗謂余言老杜身雖在流落顛
沛中其心未嘗一日不在本朝故善陳時事句律精
深超古作者忠義之氣激發而然韓偓貶逐後依王
審知如集中所載此詩其詞凄楚切而不迫亦不忘
其君者也
雷公
閒人倚柱笑雷公又向深山霹怪松必若有蘇天下意
何如驚起武侯龍
世說云夏侯泰初倚柱作書時霹靂破柱衣服焦然
神色無變書亦如故賓客左右皆跌蕩不能住韓偓
詩用倚柱二字有來處
附朱喬年冬乾
陌上冬乾泣老農天留甘雨付春工阿香急試雷霆手
莫放人間有卧龍
愚謂朱先生此詩大意亦與韓致光詩意同文公先
生亦有聞雷詩氣象宏大今附于左
附朱文公聞雷有感
誰將神斧破頑隂地裂山開鬼失林我願君王法天造
早施雄斷答羣心
杜彦之
藝苑雌黃云荀鶴杜牧之微子也牧之會昌末自齊
安移守秋浦時妾有姙出嫁長林鄉士杜筠生荀鶴
有能詩名自號九華山人大順初擢第尋授翰林學
士主客員外郎知制誥顧雲序其集為唐風集
唐風集詩極卑下如云要知前路事不及在家時又
云不覺裹頭成大漢初看竹馬作童兒前軰方之為
太公家教
宫詞
早被嬋娟誤欲妝臨鏡慵承恩不在貌教妾若為容風
煖鳥聲碎日高花影重年年越溪女相憶採芙蓉
歐陽公歸田錄云唐之晩年詩人無復李杜豪放之
格然亦務以精意相高如周朴者詩思尤艱每有所
得必極雕琢故時人稱朴詩月煆季煉未及成篇已
播人口其名重當時如此而今不復傳矣余少時猶
見其集其句有云風煖鳥聲碎日高花影重又云曉
來山鳥閙雨過杏花稀誠佳句也
胡苕溪云余讀隠居詩話云此一聯非朴詩乃杜荀
鶴之句然猶未敢以六一為誤後因看幕府燕閒錄
云杜荀鶴詩鄙俚近俗惟宫詞為唐第一故諺云杜
詩三百首惟在一聯中風煖鳥聲碎日高花影重是
也
黃山谷云杜荀鶴詩有舉世盡從愁裏老之句正好
對退之詩云誰人肯向死前休
溪興
山雨溪風卷釣絲瓦甌蓬底獨斟時醉來睡着無人喚
流下前灘也不知
胡苕溪云荀鶴此詩句語俱弱不若韓致元醉著絶
句為雅健也
附韓致光醉著
萬里清江萬里天一村桑柘一村烟漁翁醉着無人喚
過午醒來雪滿船
葛亞卿有集句用致光詩一聯今附于左
附葛亞卿集句
萬里清江萬里天一村桑柘一村煙漁翁醉睡又醒睡
高唱夕陽孤島邊
胡苕溪云前軰集句詩每一句取一家詩今亞卿全
用致光兩句極為無工又後兩句不稱前兩句豈若
致光之渾成也
聞子規
楚天空闊月成輪蜀魄聲聲佀訴人啼得血流無用處
不如緘口過殘春
愚謂此詩亦有守口如瓶之諷緘口字亦從金人三
緘事中來
家語云孔子觀周入后稷之廟有金人三緘其口而
銘其背曰古之慎言人也多言多敗口是何傷禍之
門也
贈僧
利門名路兩何憑百歲風前短熖燈只恐為僧心不了
為僧心了摠輸僧
愚謂動静勞佚係乎人之一心身静而心役形佚而
神疲僧俗之相去不遠也此詩世之田夫野叟樵童
牧竪皆能誦之可謂造理而有味者惜乎緇流之不
能自覺耳
時世行
夫因兵死守蓬茅麻苧裙衫鬢髮焦桑柘廢來猶納税
田園荒盡尚徵苖時挑野菜和根煑旋斫生柴帶葉燒
任是深山更深處也應無計避征徭
其二
八十老翁住破村村中牢落不堪論因供寨木無桑柘
為點鄉兵絶子孫還似平明徵賦税未聞州縣略温存
至令鷄犬皆星散日落西山哭倚門
愚謂此詩備言生民之憔悴國政之煩苛可謂曲盡
其情矣採民風者觀之其能動心否乎
陸魯望
自號天随子
自傳云甫里先生陸龜蒙平居以文章自怡未嘗有
點竄塗抹者紙札相壓投于箱箧中歴年不曾淨寫
一本或為好事者取去後於他人家見之亦不復謂
已作矣
冷齋序魯訔注杜工部詩云陸龜蒙得杜詩之贍博
尚軒然自號一家爀世烜俗
别離
丈夫非無淚不洒離别間仗劔對樽酒耻為游子顔蝮
蛇一螫手壯士疾觧腕所思在功名離别何足歎
愚謂大丈夫以功名意氣自許大笑出門何淚之有
此詩慷慨激烈有男子心回視郵亭執手杯酒陽關
哽咽凄凉眤眤作兒女語者良可鄙矣因記羅隠淚
詩云自從魯國澘然後不是奸人即婦人孔叢子云
子高遊趙平原君客有鄒文季節者與子高相友善
臨别文節流涕交頥子高抗手而已其徒疑之子高
曰始吾得二子丈夫乃今知其婦人也曰二子之泣
非邪曰二子良人也有不忍之心其於敢斷必不足
矣曰凡泣者一無取乎子高曰有二焉大奸之人以
泣自信婦人懦夫以泣著愛羅詩蓋本諸此因併及
之
自遣
數尺遊絲堕碧空年年長是惹春風争知天上無人住
也有清愁鶴髮翁
古意
君心莫淺薄妾意正棲託願得䨇車輪一夜生四角
胡苕溪云天随子二詩思新語竒超出於尋常之表
可謂不落前人窠臼者也
宫人斜
草樹愁煙似不春晩鶯哀怨問行人湏知一種埋香骨
猶勝昭君作虜塵
愚謂宫人斜乃後宫嬪嬙所葬之叢冢也此詩超出
意外用昭君事有狐死正丘首之義而昭君之死亦
可謂不得其正者可憐也
薛太拙
劉後村云薛能詩格不甚高而自稱譽太過其五言
云空餘氣長在天子用平人不但自譽其詩又自譽
其材然位歴節鎮不為不用矣卒以驕恣凌忽憤軍
殺身其材安在哉妄庸如此乃敢妄議諸葛可謂小
人無忌憚者
絶句
山屐經過滿徑蹤隔溪遥見夕陽舂當時諸葛成何事
只合終身作卧龍
王直方詩話云李希聲言荆公罷政事時居於州東
劉相宅於書院小廳題當時諸葛成何事只合終身
作卧龍數十處苕溪漁隠曰此乃薛能詩唐百家詩
選中有之或云荆公詩非也
藝苑雌黃云薛能詩隔溪遥見夕陽舂人多不知夕
陽舂為何等語予攷之淮南子曰日經于淵虞是謂
高舂頓于連石是謂下舂注云尚未冥上蒙先舂曰
上舂將欲冥下蒙悉舂曰下舂南史陳本紀云求衣
昧旦仄食高舂柳子厚詩云空齋不語坐高舂
吳姬
樓臺重疉滿天雲殷殷鳴鼉世上聞此日楊花初似雪
女兒絲管弄參軍
復齋漫錄云本朝景德三年張景以交通曹人趙陳
斥為房州參軍景為屋壁記略曰近制州縣參軍無
員數無職守悉以曠官敗事違戾政教者為之凡朔
望饗宴使與焉若處人一見之必指曰參軍也嘗為
某罪矣至於倡優為戲亦假而為之以資玩戲况真
為者乎宜為人之輕視又將狎而侮之大略如此余
按樂府雜錄戲弄參軍始自漢舘陶令石耽有贓犯
和帝惜其才免罪每宴樂令衣白夾衫命優伶弄戲
辱之經年乃放後為參軍然則戲弄參軍自漢已然
矣不始於唐世也又五代王建時王宗侃責受維州
司戶參軍曰要我頭時斷去誰能作此措大官使俳
優弄為參軍
宋竹林亭
地濕莎青雨後天桃花紅近竹林邊行人本是農桑客
記得春深欲種田
謝疉山云遊苑囿而思畎畝覽花草而記農桑此有
道者之言也
愚謂鄭谷感興一絶亦是此意但翻一轉語反說耳
今附于左
附鄭谷感興
禾黍不陽豔競栽桃李春翻令力耕者半作賣花人
愚謂前詩乃因世之趨末而思反其本此詩乃謂務
本者相尚趨末以從世俗之好然其崇本抑末之心
則亦隠然在其中矣
省試夜
白蓮千朵照廊明一片承平雅頌聲更報第三條燭盡
文昌風景寫難成
復齋漫錄云杜陽雜編言舒元輿舉進士既試脂炬
三條人皆自將以余考之唐制如此耳故廣記云唐
制舉人試日既暮許燒燭三條韋永貽試日先畢曾
作詩賦此事而舊說亦言舉人試日巳晩試官權德
輿於簾下戲云三條燭盡燒殘舉子之心而舉子遽
答云八韻賦成驚破試官之膽乃知唐制許舉子見
燭三條也
附韋永貽試罷
三條燭盡鍾初動九轉丹成鼎未開明月漸低人擾擾
不知誰是謫仙才
王大用
晴景
雨前初見花間葉雨後兼無葉裏花蛺蝶飛來過牆去
應疑春色在鄰家
漁隠叢話云此唐百家詩選中詩也余因閱荆公臨
川集亦有此詩云雨前未見花間葉雨後全無葉底
花蜂蝶紛紛過牆去却疑春色在鄰家百家詩選是
荆公所選想愛其詩因為改正七字遂使一篇語工
而意足了無鑱斧之迹真削鐻手也
古意
夫戍蕭關妾在吳西風吹妾妾憂夫一行書信千行淚
寒到君邊衣到無
謝疉山云此詩西風吹妾妾憂夫與寒到君邊衣到
無兩句見夫婦之至情
張祜
孤山寺
樓臺聳碧岑一逕入湖心不雨山長潤無雲水自隂斷
橋荒蘚澁空院落花深猶憶西湖月鍾聲在北林
西清詩話云荆公取張祜惠山寺詩泉聲到池盡山
色上樓多而不取其孤山寺詩不知意果如何耳
無錫縣惠山寺
舊宅何人在空門客自過泉聲到池盡山色上樓多小
洞穿斜竹重階夾瘦莎殷勤入城市雲水暮鐘和
此詩乃荆公百家詩選中所取者如泉聲到池盡一
聯真佳句也
金山寺
一宿金山頂微茫水國分僧歸夜船月龍出曉堂雲樹
影中流見鍾聲兩岸聞因悲在朝市終日醉醺醺
南唐書云金山寺號為勝景張祜吟詩有僧歸夜船
月龍出曉堂雲之句自後詩人閣筆孫魴乃復吟一
詩時號絶唱
附孫魴金山寺
山載江心寺魚龍是四鄰天多剰得月地少不生塵過
櫓妨僧定驚濤濺佛身誰言張處士詩後更無人
胡苕溪云張祜詩全篇皆好魴詩不及之有疵病如
驚濤濺佛身之句則金山寺何其低而小哉誰言張
處士詩後更無人仍自矜衒如此尤可嗤鄙也
郵亭
雲暗山横日欲斜郵亭下馬對殘花自從身逐征西府
每到花時不在家
謝疉山云此詩與張季鷹秋風思蓴鱸同一意思有
道者聞之必不以山林之樂易鍾鼎之奉矣
詩林廣記卷九
