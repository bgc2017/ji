詩林廣記後集卷二宋蔡正孫編
王荆公
陳后山云荆公平生文體數變暮年詩益工用意益
苦
嚴滄浪云荆公絶句最高得意處高出蘇黃然與唐
人尚隔一關
唐子西語錄云荆公詩得子美句法
石林詩話云荆公晚年詩律尤精嚴造語用字間不
容髮然意與言會言隨意遣渾然天成殆不見有牽
率排比處
楊誠齋云五七字絶句難工惟晚唐與介甫最工於
此
和御製賞花釣魚韻
蔭幄晴雲拂曉開傳呼仙仗九天來披香殿上留朱輦
太液池邊送玉杯宿蘂暖含風浩蕩戲鱗清映日徘徊
宸章獨與春争麗恩許賡歌豈易陪
西清詩話云仁宗嘉祐中後苑賞花釣魚介甫以知
制誥預末座帝出詩示羣臣次第屬和傳至介甫日
將夕矣亟欲奏御得披香殿字未有對時鄭毅夫獬
接席顧介甫曰宜對太液池故其詩有云披香殿上
留朱輦太液池邊送玉杯翌日都下盛傳王舍人竊
柳詞太液波翻披香簾捲介甫頗銜之
其二
靄靄祥雲輦路晴傳呼萬歲雜春聲蔽虧玉仗宫花密
映燭金溝御水清珠蕊受風天下暖錦鱗吹浪日邊明
從容樂飲真榮遇願賦嘉魚頌太平
國史賜宴在嘉祐六年三月御製詩晴旭暉暉苑籞
開氤氲花氣好風来游絲罥樹縈行仗墮蘂飄香入
酒杯魚躍文波時撥刺鶯留深樹久徘徊青春朝野
方無事故許觀游近侍陪按韓忠獻公集有和御製
詩序引云奉聖旨次韻故介甫詩云恩許賡歌盖紀
實也
附韓稚圭和御製賞花釣魚詩
花簇香亭萬朵開琱輿高自九關来輕隂閣雨留天仗
寒色迎春送夀杯仙吹徹雲終縹緲恩魚逢餌幾徘徊
曾參二十年前會今備台司得再陪
國史公既進詩或言於上曰韓琦譏切陛下上愕然
問之對曰琦二十年而得一再侍宴此正譏陛下飲
宴無度也時鄭毅夫獬與介甫接席詩先成最為清
麗
附鄭毅夫和御製賞花釣魚詩
輦路鮮雲五色開一聲清蹕下天來水光翠繞九重殿
花氣醲薰萬夀杯禁幕烟深紅會合文竿風引綠徘徊
蓬山絶頂無人到詔許羣仙盡日陪
蘇魏公語錄云仁宗賞花釣魚宴錫詩執政諸公洎
禁從館閣皆屬和而詩中徘徊二字别無他義諸公
進和篇皆押徘徊字及詩罷再就座而教坊中進雜
戲為數人尋訪税第者詣一宅觀之至前堂之後觀
翫不去問其所以曰徘徊也又至後堂東西序復環
顧而不去問之則皆曰徘徊也其一人笑曰可則可
矣但未免徘徊太多耳
南浦
南浦東崗二月時物華撩我有新詩含風鴨綠粼粼起
弄日鵝黃裊裊垂
冷齋夜話云用事琢句妙在於言其用而不言其名
此法惟荆公東坡山谷三老知之荆公曰含風鴨綠
粼粼起弄日鵝黃裊裊垂此言水柳之名也又夏詩
云繰成白雪桑重綠割盡黃雲稲正青白雪則言絲
黃雲則言麥亦不言其名也
石林詩話云荆公晚年詩律尤精嚴造語用字間不
容髮然意與言會言隨意遣渾然天成殆不見有牽
率排比處如含風鴨綠粼粼起弄日鵝黃裊裊垂讀
之初不覺有對偶
北山
北山輸綠漲横陂直塹回塘灧灧時細數落花因坐久
緩尋芳草得歸遲
石林詩話云荆公詩律精嚴至細數落花因坐久緩
尋芳草得歸遲之句但見舒閒容與之態耳而字字
細考之皆經櫽括權衡者其用意亦深刻矣
趙章泉云荆公北山詩絶句云細數落花因坐久緩
尋芳草得歸遲知詩者於此不可以無語或以小詩
復之曰誰將古瓦磨成硯坐久歸遲摠是機草自偶
逢花偶見海漚不動瑟音希章泉曰此所謂可言詩
巳矣
三山老人語錄云荆公詩云細數落花因坐久緩尋
芳草得歸遲歐陽公詩云静愛竹時來野寺獨尋春
偶過溪橋二公皆狀閒適荆公之句為工
木末
木末北山烟冉冉草根南澗水泠泠繰成白雪桑重綠
割盡黃雲稻正青
冷齋夜話云唐詩有曰長因送人處憶得别家時又
曰舊國别多日故人無少年而荆公東坡用其意作
古今不經人道語荆公此詩是也又東坡詩云春畦
雨過羅紈膩夏隴風來餅餌香如華嚴經舉果知因
譬如蓮花方其吐花而果具蘂中造語之工至於荆
公東坡山谷盡古今之變荆公江月轉空為白晝嶺
雲分暝作黃昏又曰一水護田將綠遶兩山排闥送
青來東坡海棠詩曰只恐夜深花睡去高燒銀燭照
紅粧又曰我攜此石歸袖中有東海山谷曰此詩謂
之句中眼學者不知此妙韻終不勝
茅簷
茅簷長掃净無苔花木成蹊手自栽一水護田將綠遶
兩山排闥送青來
山谷云嘗見荆公於金陵因問丞相近有何詩荆公
指壁上所題兩句云一水護田將綠遶兩山排闥送
青来此近所作也
石林詩話云荆公詩用法甚嚴尤精於對偶嘗云用
漢人語止可以漢人語對若參以異代語便不相類
如一水護田將綠遶兩山排闥送青來之類皆漢人
語也此法惟公用之不覺拘窘卑凡如周顒宅作阿
蘭若婁約身歸窣堵波皆以梵語對梵語亦此類也
藝苑雌黃云宋玉九辯云登山臨水兮送將歸前輩
詩惟介甫一水護田將綠遶兩山挑闥送青來下將
送字予嘗考詩燕燕篇云之子于歸遠于將之之子
于歸遠送于野則楚辭之言亦有本也
鍾山絶句
偶向松關覓舊題野人休誦北山移丈夫出處非無意
猿鶴從來自不知
石林詩話云王介字中甫衢州人博學善譏謔嘗舉
制科不中與荆公遊甚欵然未嘗降意相下熙寧初
荆公翰林學士被召前此屢召不起至是始受命介
以詩寄云草廬三顧動春蟄蕙帳一空生曉寒盖有
所諷荆公得之大笑他日作詩有丈夫出處非無意
猿鶴從來自不知之句盖為介發也
又
澗水無聲遶竹流竹西花草弄春柔茅簷相對坐終日
一鳥不鳴山更幽
胡苕溪云李太白有云解道澄江静如練令人還憶
謝玄暉黃山谷則曰憑誰說與謝玄暉休道澄江静
如練王文海有云鳥鳴山更幽介甫則曰一鳥不鳴
山更幽皆反其意而用之不欲沿襲耳
歲晚
月映林塘静風涵笑語凉俯窺憐净綠小立佇幽香擕
幼尋新菂扶衰上野航延緣久未已歲晩惜流光
漫叟詩話云荆公定林後詩精深華妙非少作之比
嘗作歲晩詩自以比謝靈運議者亦以為然
鍾山官牀與客夜坐
殘生傷性老耽書年少東來復起予各據槁梧同不寐
偶然聞雨落階除
冷齋夜話云山谷嘗言天下清景初不擇貴賤賢愚
而與之然吾特疑端為我輩設觀荆公此詩與東坡
宿餘杭山寺詩則山谷之言為確論也
附東坡宿餘杭山寺
暮鼓朝鐘自擊撞閉門欹枕對殘缸白灰旋撥通紅火
臥聽蕭蕭雪打窗
過外弟飲
一自君家把酒杯六年波浪與塵埃不知烏石崗頭路
到老相尋得幾回
復齋謾錄云烏石崗距臨川三十里荆公外家吳氏
居其間故詩云不知烏石崗頭路到老相尋得幾回
又鹽步門在荆公舊居之前故亦有詩云曲池丘墓
心空折鹽步庭闈眼欲穿臨川郡學在州治之東城
隅之上其門庭之間有池不廣而旱暵不竭世傳為
王右軍墨池每當貢士之歲或見墨汁點滴如潑出
于水面則次春郡人必有登第者荆公送和甫奉使
江南詩云為我聊尋逸少池皆紀實也
冷齋夜話云山谷言詩有規摹其意而形容之謂之
奪胎法唐顧况詩云一別二十年人堪幾回別其語
簡緩而意精確荆公詩云一自君家把酒杯六年波
浪與塵埃不知烏石崗頭路到老相尋得幾回此皆
奪胎法也學者不可以不知
圍棋
莫將戲事擾真情且可隨緣道我贏戰罷兩奩收黑白
一枰何處有虧成
遯齋間覽云荆公棋品殊下每與人對局未嘗致思
隨手疾應覺其勢將敗便歛之謂人曰本圖適性忘
慮反苦思勞神不如且已觀此詩則圖適性忘慮之
語信有證矣若魯直於棋則不然如心似蛛絲遊碧
落身如蜩甲化枯枝則苦思忘形較勝負於一著與
介甫措意異矣
冷齋夜話云荆公在鍾山有一道士來訪因與棋輒
作數語曰彼亦不敢先我亦不敢先惟其不敢先是
以無所争故能入於不死不生荆公笑曰此特棋隐
語也
兼并
三代子百姓公私無異財人主擅操柄如天持斗魁賦
予皆自我兼并乃奸回奸回法有誅勢亦無自来後世
始倒持黔首遂難裁秦王不知此更築懷清臺(秦時有寡婦富)
(築懷清臺以尊之)禮義日以媮聖經久烟埃法尚有存者欲言
時所咍俗吏不知方掊剋乃為才俗儒不知變兼并可
無摧利孔至百出小人私闔開有司與之争民愈可憐
哉
蘇子由云州縣之間隨其大小皆有富民此理勢之
所必至所謂物之不齊物之情也然州縣賴之以為
強國家恃之以為固非所當憂亦非所當去也能使
富民安其富而不横貧民安其貧而不匱貧富相恃
以為長久而天下定矣介甫不忍貧民而深嫉富民
志欲破富民以惠貧民不知其不可也方其未得志
之時為兼并之詩及其得志專以此為事設青苗法
以奪富民之利民無貧富兩税之外皆重出息十二
吏緣為奸至於倍息公私皆病矣吕惠卿繼之以手
實之法私家一毫以上皆籍於官民知有奪取之心
至於賣田殺牛以避其禍朝廷覺其不可中止不行
僅免於亂然其徒世守其學刻下媚上謂之享上有
一不享上皆廢不用至於今日民遂大病原其禍出
於此詩蓋昔之詩病未有若此其酷者也
熊勿軒云按此詩未盡如蘇氏之譏抑強扶弱必如
明道横渠之議而後可行之以青苗手實則非也究
蘇氏之說則富者跨州連縣安得而不横貧者將無
立錐安得而不匱上不為限制何有紀極斯民又何
日蒙先王至治之澤也
書山石辭
水泠泠而北去山靡靡以旁圍欲尋源而不得竟悵望
以空歸
朱文公楚詞後語云書山石辭者宋丞相荆國王文
公安石之所作也公遊舒州山谷書此辭于澗石雖
非學楚言者而亦非今人之語也是以學者尚之
高齋詩話云舒州三祖山金牛洞山水聞于天下荆
公嘗題此詩後人鑿山刊木寖失山水之勝非公題
詩時比也黃魯直亦曾效公題六言今附于左
附黃山谷題山谷石牛洞
司命無心播物祖師有記傳衣白雲横而不度高鳥倦
而猶飛
按灊山在舒州懷寧縣北有九天司命真君祠山谷
寺在縣西有二祖僧璨大師塔山谷首聫故云
高齋詩話云魯直此詩識者謂其語雖竒亦不及荆
公之自然也
寄蔡氏女
其一
建業東郭望城西堠千嶂承宇百泉遶霤青遥遥兮纚
屬綠宛宛兮横逗積李兮縞夜崇桃兮炫晝蘭馥兮衆
植竹媚兮常茂柳蔫綿兮含姿松偃蹇兮獻秀鳥跂兮
下上魚跳兮左右顧我兮適我有斑兮伏獸感時物兮
念汝遲歸兮攜幼
其二
我營兮北渚有懷兮歸女石梁兮以苫蓋綠陰陰兮承
宇仰有桂兮俯有蘭嗟女歸兮路豈難望超然之白雲
臨清流而長歎
朱文公楚詞後語云寄蔡氏女者王文公之所作也
公以文章節行高世而尤以道德經濟為已任被遇
神宗致位宰相世方仰其有為庶幾復見二帝三王
之盛而公乃汲汲以財利兵革為先務引用凶邪排
擯忠直躁迫強戾使天下之人囂然喪其樂生之心
卒之羣奸嗣虐流毒四海至於崇宣之際而禍亂極
矣公又以女妻蔡卞此其所予之詞也然其言平淡
簡遠翛然有出塵之趣視其平生行事心術略無毫
髮肖似此夫子所以有於予改是之歎也歟
西清詩話云荆公在蔣山時以近製示東坡坡云若
積李兮縞夜崇桃兮炫晝自屈宋没世曠千餘年無
復離騷句法乃今見之荆公曰非子瞻見䛕自負亦
如此然未嘗為俗子道也
謝安墩
我名公字偶然同我屋公墩在眼中公去我来墩屬我
不應墩姓尚隨公
六朝事述云謝安墩在半山招寧寺之後基址尚存
謝安與王羲之嘗登此有超然高世之志太白將營
園其上亦作詩云冶城訪古迹猶有謝安墩
胡苕溪云介甫居金陵作謝安墩絶句或云介甫性
好與人争在廟堂則與諸公争新法歸山林則與謝
安争墩此亦善謔也
蔡寬夫詩話云荆公居鍾山一日晝寢夢有服古衣
冠者貌偉甚曰我桀也與公論治道反覆百餘語不
相下公既覺猶汗流被體若作氣劇因笑語客曰吾
習氣乎乃作小詩識之有堯桀是非猶入夢因知餘
習未能忘之句愚謂介甫争墩之意亦其平生尚氣
之習故附前說于此
勘會賀蘭山主
賀蘭山上幾株松南北東西共幾峯買得住來今幾日
尋常誰與坐從容
黃玉林云前輩作詩有蹈襲而不以為嫌者荆公此
詩全用唐皇甫冉問李二司直六言詩意此體甚新
詩話中未有拈出者
附皇甫冉問李二司直
門外水流何處天邊樹遶誰家山絶東西多少朝朝幾
度雲遮
玉林云皇甫冉此詩蓋用屈原天問體也
愚謂陶淵明問來使一篇亦是此體淵明詩見前集
一卷
遊金山
天末海門横北固烟中沙岸似西興巳無船舫猶聞笛
遠有樓臺秪見燈山月入松金破碎江風吹水雪崩騰
飄然欲作乘桴計一到扶桑恨未能
按圖經云金山龍游寺屹立江中為諸禪刹之冠舊
名澤心梁武帝天監四年親臨澤心設水陸會宋天
禧初真宗夢游此乃賜今額
遯齋閒覽云唐人題西山寺詩終古礙新月半江無
夕陽人謂冠絶古今以其盡得西山之景趣也金山
寺留題者亦多而絶少佳句惟寺影中流見鐘聲兩
岸聞又天多剰得月地少不生塵最為人傳誦要亦
未為至工若用之於落星寺有何不可乎熙寧中荆
公有句云天末海門横北固烟中沙岸似西興尤為
中的
復齋謾錄云陳無已詩話謂王平甫嘗以楊蟠金山
詩為莊宅牙人語解量四至蟠詩云天末樓臺横北固
夜深燈火見揚州然余觀荆公金山詩前四句亦類
此胡苕溪云王平甫有金山詩云北固山連三楚盡
中泠水入九江深平甫譏楊蟠詩而反自作此等語
何邪
題西太乙宫壁二首
楊柳鳴蜩綠暗荷花落日紅酣三十六陂春水白頭想
見江南
又
二十年前此地父兄持我東西今日重來白首欲尋舊
迹都迷
西清詩話云元祐間東坡奉祠西太一宫見公舊題
兩絶注目久之曰此老野狐精也遂次其韻
附東坡次荆公韻
秋早川原净麗雨餘風日清酣從此歸耕劍外何人送
我池南
趙次公詩註云此篇止書景物而欲引歸之意先生
蜀人自京師言蜀則為劍外矣杜詩云草木變衰行
劍外池南盖歸蜀之路也
又
但有樽中若下何須墓上征西聞道烏衣巷口而今烟
草萋迷
詩註云湖州長興縣寧箬溪南岸曰上箬北曰下箬
人取下箬水釀酒極美俗稱下箬酒又初學記載鄒
陽酒賦云其品類則沙洛綠酃烏鄉若下
次公云荆公居金陵是時已薨此詩末句故云耳
附山谷次荆公韻
風急啼烏未了雨來戰蟻方酣真是真非安在人間北
看成南
任天社云此詩謂在熙豐則荆公為是在元祐則荆
公為非愛憎之論特未定也
又
晩風池蓮香度曉日宫槐影西白下長干夢到青門紫
曲塵迷
此首言荆公厭京洛風塵而思金陵山水盖以公詩
云三十六陂春水白頭想見江南故也
寰宇記云白下縣故城在金陵上元縣城西本江乘
縣白石壘齊武帝移琅琊居之
文選吳都賦云長干延屬李善注云江東謂山岡間
為干建鄴之南有山其間平地吏民居之故號為干
按今金陵城南門外有長干寺荆公有詩云白下長
干何可見風塵愁殺庾蘭成故此詩引之
附山谷有懷半山老人再次韻
短世風驚雨過成功夢迷酒酣草玄不妨凖易論詩終
近周南
又
啜羹不如放麑樂羊終愧巴西欲問老翁歸處帝鄉蕪
路雲迷
右話見第五卷山谷本詩後
送王平甫
吳興太守美如何柳惲詩才未足多遥想郡人迎下擔
白蘋洲上起蒼波
東軒筆錄云王介字平甫性輕率語言無倫時人以
為心風與荆公舊交熙寧中自省判出守湖州荆公
作詩送之其意以水值風即起波也介諭其意遂和
十篇盛氣而誦於荆公其一曰吳興太守美如何太
守從來惡祝鮀生若不為上柱國死時猶合代閻羅
荆公笑曰閻羅見闕速請赴任
題江寧驛舍
茅屋滄洲一酒旗午烟孤起隔林炊江晴日暖蘆花起
恰似春風柳絮時
詩話云王介素與荆公不相能荆公曾題江寧道中
驛舍一聯云茅屋滄洲一酒旗午烟孤起隔林炊介
鄙之書其末云金陵村裏王夫子可是能吟富貴詩
荆公見之亦不屑意乃續之云江晴日暖蘆花起恰
似春風柳絮時末語又譏介之輕狂也
即事
徑暖草如積雨晴山更繁縱横一川水高下數家村静
憩鳩鳴午荒尋犬吠昏歸來向人說疑是武陵源
復齋謾錄云荆公詩云静憩鳩鳴午荒尋犬吠昏學
者謂公取唐詩一鳩鳴午寂雙燕話春愁之句余嘗
見東坡手寫此詩乃是静憩雞鳴午讀者疑之盖不
知取唐詩楓林社日鼔茅屋午時雞之句也
道旁大松人取為明
虬角龍髯不可攀亭亭千丈蔭南山應嗟無地逃斤斧
豈願争明爝火間
荆公自註云詩言松意尚不願採於匠石充棟梁之用
况肯區區與螢爝争明於頃刻間耶
君難托
槿花朝開暮還墜妾身與花寧獨異憶昔相逢俱少年
兩情未許誰最先感君綢繆逐君去成君家計良辛苦
人事反覆那能知讒言入耳須臾離嫁時羅衣羞更著
如今始悟君難托君難托妾亦不忘舊時約
熊勿軒云按神宗即位召公參大政公每以仁宗末
年事多委靡舒緩勸上變風俗立法度上方銳於求
治得之不啻千載之遇公亦感激知無不為後公罷
相吕惠卿欲破壊其法張諤鄧綰之徒更相傾撼上
雖冄召公秉政逐惠卿等而公求退之意巳切遂以
使相判江寧此詩疑此時作也
送吕望之赴臨江
黃雀有頭顱長行萬里餘想因君出守暫得免苞苴
詩話云荆公此詩纔二十字耳崇仁愛抑奔競皆具
焉何以多為能行此言則虐生類以飽口腹刻疲民
以肥權勢者寡矣臨江有黃雀故云
蘇子由有黃雀詩云農未舉網驚合圍懸頸係足倮
無衣百箇同缶仍相依頭顱萬里行不歸與荆公詩
語同
紅梅
春半花纔發多應不奈寒北人初未識渾作杏花看
西清詩話云紅梅清豔兩絶昔獨盛於姑蘇晏元獻
移植西岡第中特珍賞之一日貴游賂園吏得一枝
分接由是都下徧有之晏公嘗與客飲花下賦詩云
若更遲開三二月北人應作杏花看客曰公詩固佳
待北俗何淺也公笑曰顧傖父安得不然一坐絶倒
介甫此詩與元獻暗合然句意皆工勝元獻遠矣
梅花
牆角一枝梅凌寒獨自開遥知不是雪為有暗香來
胡苕溪云南朝蘇子卿有梅花詩云秖言花是雪不
悟有香來後韓子蒼詠梅云那知是花處但覺暗香
来介甫子蒼雖襲子卿之詩意然思益精而語益工
也
詩林廣記後集卷二
