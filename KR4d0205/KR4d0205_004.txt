縉雲文集
附錄
古城馮侯廟碑
左朝請大夫提點成都府刑獄公事馮侯諱時行字當
可隆興元年死其官侯有功業於時死凢四季名山進
士喻大中合邦人之思築宫于縣之古城以俎豆侯又
三年駒來守雅州考侯事之終始刻之石先是經界之
旤此邦實烈方經界之令甫頒民恐懼犇走徇朝廷之
法不敢輕售其姦法既行久且翫姦民始生心爭為僥
倖之槖取前日之令紛更之而弊始錯出跬步之田而
受倍蓰之税連阡陌者以巧倖入輕租破業析産瘠溝
中者枕藉幾蹈湯火之酷將且十年而侯持節而來問
民疾苦首得此蹙然為之寢食不遑毒於民者莫烈此
即閉閤書奏報天子乞仍其故既畫可行民懽迎曰吾
今更生矣及侯死民聚哭曰我有室廬侯畀我使獲弛
然安居其下有田以耕以飽皆侯賜雖一飯必祝大衆
斥七十萬錢縛屋二十五楹中為堂塑侯像挾以兩廡
民歲時歌舞其下水旱厲疾必禱侯亦能出為旤福以
恐動其民而食其土自侯為部使者經畫邊事尤縝密
此邦著之令甲世守焉侯恭南人明果敢斷足以當大
事文尤高古人不敢斥其字目為縉雲先生紹興初宰
通義之丹稜以政最召行在所時權臣柄朝撓節徇女
真之和侯斥其非是對天子言剴切出守萬州部使者
迎附權臣侯退居里社凢十年權臣死復出為州守蓬
黎及天彭遂持節以死侯所在政卓異多去思民必祠
之夫考風俗著其媺惡太守事也是故為之記而繫之
以聲詩使邦民歌以妥侯靈詩曰潔罇罍兮酒洌清籩
豆靜嘉兮肥腯其牲坎坎擊鼓兮式和且平攜持父子
兮進侯庭維廟孔嚴兮有覺其楹寢簟孔安兮維侯是
寧維侯相民兮式臨爾誠雨我田兮澹澹其盈欲暘而
暘兮牸犢肆耕厲鬼驅左兮風不暴盲維侯是安兮侯
無遽征朝奉郎權發遣雅州軍州亊主管學事㳂邊都
巡檢使蹇駒撰
縉雲文集附錄
