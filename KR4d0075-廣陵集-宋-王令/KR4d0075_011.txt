廣陵集卷十一宋王令撰
答友
客嘗疑西伯何至羑里辱瞽鰥雖父子尚脱井廩酷昏
主雖聖臣飛禍安可卜致命遂其志雖窮不為戮
送崔伯易歸高郵
山頭喬木長山高山下泉深沒榜篙春牛畢耕巳閒暇
春馬還有人遊遨田中青旗署沽酒道上雙孫抉白毛
子有歸資好来比我方飄泊可嗟勞
觀魚
江渚日夜歸江痕下汀磯漁者不自勞推舟就寒漪得
魚樂幾多忽忘身在泥未聞任民風豈信絲緍非
山中
山頭樹青青山水日泠泠攀樹掛冠(一本作衣)裳飲水清肺
腸自然古心高忽與世態忘有道不足名無責身始康
快哉行呈諸友兼簡仲美
脱巾草坐踏地歌花影落酒生紅波拔劒横膝仰面笑
醒眼不識天為何平時塵土埋英雄却學弄筆為雕蟲
太阿補履不足用老驥捕鼠終無功安得雄心大胆子
與之把臂論心事不使生前眼見仇何用死時尸磔市
人生病老多壮時百歲祗如梭過機安能跼促努筋力
眼穿仰望丹桂枝
壬辰三月二十一日讀李翰林墓銘云少以任俠
為事因激素志示杜子長并序
皇祐壬辰歲天子詔天下興賢者予以故不預因竊自
念生太平世讀書學古自少壮期切切以自奮進裨補
當世之萬一不幸窮蹇顚倒不得比常流作古詩二十
韻示山東杜子長秀才喜我者也亦可預進士舉因以
勉之云
嗟吾為顓蒙木朴無所思成童始就學數歲通書詩十
五尚意氣自待固不卑嘗為冨貴易有如塗上泥苟意
欲自進足至則履之二十忽自笑學乃謀寒飢倘冨貴
是致其亦壟斷為雖曰為學難我易易則宜墻籬號障
塞猶可鑽隙窺豈此聖人道苦勉不及期反覆私自念
已急猶懼遲思而或有得行之固不疑跛以見聖賢不
及猶可随道遠志所畢疾驅亦忘疲逮兹五十年財若
穿銅鎚柄執似可役持用寧無施何意甚困躓不及庸
常兒多病骨出露薄食筋力羸鼠飽晝睡穴鷄飛暮乘
塒世旣鷄鼠儔宜吾安窮竒
慎交
昏鏡無好面惡土無善禾鏡不但自昏損人顔色多地
惡根不長禾死其奈何必欲識巳真抆鏡除埃塵必欲
得善禾易地勤耕耘安得浪與兒誦口而思身
西園月夜醉作短歌二闋
我有壹欝氣從来未經吐欲作大嘆吁向天穿天作孔
恐天怒琥珀春撥醅泛豔紅出杯無客尚有月把對心
尚(一本作暫)開踏地長歌仰天笑突兀坐見朱顔頽從他日
月趁人老一醉萬事皆悠哉丈夫身在不憂困未必天
心竟不回
又
醉眼不識天疑是高帳幕忿月喝不住起欲取繩縛誰
令吾不飲飲劇始知樂若令東海觧醉人吾亦去取北
斗酌
春夢
春風兒女喜不合丈夫愛日午困魔来四體倦欲觧春
禽只随花中飛幸此無聲聒我睡一夢夢周公笑與伊
尹語問今天下賢者誰何為見棄不見取紙傳周官十
卷書安用久留不燒去二夢夢孔父戟手怒目瞋天下
皆曰自孔氏獵取利禄安榮身高官志遂不思道牽以
嗜利露已真如何貧賤用我者皆是冨貴用我無一人
三夢夢我身化為鳴鳳雛飛飛兩足高迅迅六翮舒直
上高高天天門閉鎻阻我回我留不肯去以翼摶天天
門開天公遣玉女問我何事来再拜謝天公賤臣無所
知幸至天公前敢問無(一本作何)所尸臣聞伊尹于湯旦于
周安致天下如山丘愚孫騃子相承繼卜世以過天位
留自從中代来世世亦有相如何反覆無定時猶以亂
割醫瘡痍天公何忍是不救恰如旁坐觀奕棋又聞人
間人一一天與命孔飢孟退荀楊賤天公豈不知其賢
與聖顔子號庶幾早死不久生子夏旣喪子左丘亦失
眀伯牛疾牖間原憲貧病成晁錯死非命賈誼夭不卿
賜死蕭望之罪免劉更生羊祜許國斸墓破反得墜折
無完肱又如草木及禽獸苟推以理亦莫知春氣不加
松柏好秋風先敗蘭蕙枝蝮虺中人皆巳死鴟梟食母
然後飛願天明告臣以祛臣心疑天公未及言起遂東
風吹覺来何所喻壹欝雙泪垂
寄王正叔
形骸飫饜城市勞思得遠志與俗逃借来馬病行欲倒
著鞭廹急翻奔跳連綿半日走十堠急雨随濕衣與袍
到家覓火烘衣濕亟書名紙揮墨毫由来道同志易合
頋人謂我此(一本作子)可交形穢向逄珠在側聯坐愧用狗
續貂喜愛常令對面月招延不許他有庖玄談直抵世
不到大論許致君為尭喧呼脱落(一本作路)笑絶倒中樂不
肯旁誚嘲久孤得聚(一本作助)氣遂振張目視人皆麽么促
席捉手坐接膝不肯放去逾分宵平明懶睡未及起稠
叠僕足煩見招披嚢示我丈數紙晚霞爛漫(一本作滿)新晴
霄魂迷心醉不敢議畏伏縮若鼠見猫同騎疲(一本作瘦)馬
遠眺望獨止不進湏連鑣江東山水雅豐冨熟視若在
圖畫抄嶙峋高疑地作限浪(一本作浩)渺遠若天不包是時
高秋鱸可鱠愛欲棄綬同魚舠直道有知私自賀生平
欝結數日消笑顔快意面改色食飲愜足腸生膋今之
腐儒不可洽欲近俗氣先腥臊尋常語我我不聽視如
秋月鳴蜩蟧數日忽得正叔語温玉摐(一本作縱)擊金相敲
胸懷坦儻氣熖大天馬斷轡鯨横濤惜乎偶會復促别
歸鞭行袖交相飄還家日益無聊頼口久不語如著膠
畏人常先走木猭得食每後殘桃螬飄風西来歲月晚
寒壓天面低不凹一夕濃霜死(一本作洗)羣翠病若火逼毛
髮焦鳴鴻南飛(一本作歸)地得暖鴉(一本作雛)烏暮去林有巢使
人對之亦自感平時乃此窮途號百憂叢侵方寸亂頂
髮不癢手自搔時時強酒期自醉不忍把筆(一本作把筆不忍)
私成騷近嫌文字不足學欲出簡札臨淵抛惟思邊堠
願得到耳静意若聞金刀安得鐵馬十數萬少負弩矢
加矛腰力在快戰不願守直令疻鬭而血鏖東西南北
四問罪使人不敢誣天驕增尸為城骨築壘滴血釁地
塵不囂歸来再拜賀太平亟出敵首都城梟如何壮志
不可遂窮愁壓挫朱顔彫因君知我故道此以代面語
相喧呶
贈劉成文
予生謝早先晚世相逅邂禮俗不可徵百孔千瘡壊平
時以是念食美不知噆(一本作嘬)誰為醫國者已亟不圖瘥
引脰望古人去我遠以太斕斑紙上語十才一二在思
人樂其言把讀不知懈愛其善調理未訖已期再探窺
古人心憤懣世俗敗常思得英竒肝肺相誘勱以是求
世人未免許以漑不特學憂孤直恐性失介嗚呼聖賢
人旣以舍我邁如何有常者亦不可得拜雖然衆嘲揚
未忍徑伍噲劉生江東儒心臆寬不隘遇我數日語收
若俯拾芥久從固所望驟得尤所快立海觀鯨鯤乘霄
飲沆瀣和風吹滯酲利爪搔痒疥我質遂媿陋香禾映
粃粺和言遂愧疎長江掩涔派辱索宜有獻百擇無一
愛作詩期笑咍幸無怒目睚
唐介并序
唐介以言事得罪人多詩之僕亦欲詩之又嘗思曰為
諫官以諫得罪宜矣而人詩之是亦當世以諫得罪者
少也然則介又可詩也已
以諫得罪者為誰(一本作聞者誰)四海多作唐介詩俗兒口狹
文字碎欲状介事語反卑嗟嗟我亦介之徒(一本作介之比)此
恨不助(一本作恨不助介)掀目眉三更燈死百慮息四睫不交
雙目眵推枕起坐状介節以手捫臆為介思信乎介亦
壮男子直能金鐵其肝脾雷霆之怒萬鈞重人主之威
猶過之一語所犯百死在要領可斷族可夷堂堂介也
人之難不畏所畏將所持捧書入奏伏文陛身視赴死
如食飴面折庭諍語論險直舌鐵硬堅不移天子怒叱
大臣語衆笏交(一本作共)抵侔戈揮如何面笑目不瞬氣不
略讋顔怡怡即日議下得遠斥中使臨遣監妻兒奈何
左右口吻毒只有死請無還辭然今天子甚明聖雖暫
盛怒終復歸嗚呼能對治亂鑑介也能抆其瑕疵語曰
五諫吾從諷仲尼逮(一本作遣殆)有激而為後世巽懦禄位
徒緣此粉飾尸素非必也事有不得已宜乎訖死争不
回偉哉介也已不朽日月為字天為碑寄語𤨏𤨏媒孽
子介縱蹈死吾何悲
還東野詩
吾於古人少所同惟識韓家十八翁其辭浩大無崖岸
有似碧海吞浸秋晴空此老頗自負把人常常看于時
未嘗有誇詫只說東野口不乾我生最遲暮不識東野
身能得韓老低頭拜料得亦是無量文章人前日杜子
長借我孟子詩三日三夜讀不倦坐得脊折臀生胑旁
人笑我苦若是何為竟此故字紙童子請我願去燒此
詩苦澁讀不喜吾聞旁人咲嘆之殊不巳又畏童子言
藏之不敢示奈何天下俱若然吾與東野安得不冺焉
偶作
女醜忌明鏡不知自羞人士醜忌公言不知自羞身羞
人不出前醜聲日可湮修身無不至令問(一本作令聞)日益
振鏡與言何尤見忌不見親
烏鴟
雄烏無空衝雌烏無定飛一巢不易成兩口千柴枝巳
高懼風顚已下憂人窺欲集更自翔旣安復重移烏巢
又生烏復哺猶可期鴟梟亦有巢母死子後飛嗚呼造
物者於此竟誰尸
寄王正叔
微生不過人氣力兩𦕈麽力學失自謀徑古與今左病
世相陷賊樹性期剛果豈不中是時然亦未嘗過奈何
衆好殊未語咻已夥倀倀獨何之云云銳亦(一本作易)挫忠
言不售耳直面屢得唾怒目瞋以環謗口焰而(一本作如)火
出門先自羞(一本作慚)有衣恍疑裸過市不成步傴僂侔鼈
跛周旋不出扉迷若蟻循磨人惡固為甚自厭近亦頗
媚世定有術欲學從誰可必也泥自售(一本作信)恐由此始
禍賢子遠相問幸有以教我得報速是宜翹企不容坐
不願漁
終焉(一本作身)可伯為不願為漁子當時渭陽人自是(一本作示)
直釣耳今非結網身(一本作心)豈有得魚喜試身風波間特
用豢妻子古今同為漁意義不相似採薇南山阿歸耕
南山下食苦心無虞守約自閒暇出處皆有(一本作由)義在
理無用訝今人舉一隅何足語學稼
雜詩效孫莘老(孫詩附)
魚蝦無所能動輒困人得蛟鯨能則乖覆舟取人食龜
龞能謂殊刳剥同一劇龍不入網羅亦不為人識犬羊
飬扵人壮則人食之猛虎嗜人肉(一本作能食人)終(一本作亦)昧獵
者機豺狼與狗同為害豈必威封(一本作豊)狐能為人還作
行子妻
雜詩呈逄源孫覺
鴻雁最知時未逃羅與網不能忘稲粱千里安得往鳴
蜩腹空虛見喙因其響丹鳳穴九霄虞人常夢想
廣陵集卷十一
