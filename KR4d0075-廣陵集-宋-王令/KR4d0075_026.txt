廣陵集卷二十六宋王令撰
上葛閎都官(丁酉)
知郡都官閣下士之無所用於世久矣閣下乃愛之何
耶以其卑陬曲拳樂其為恭耶進俯退傴樂其為容耶
將與之考正道德使承下風耶士固有辱身以為恭媚
世以為容縟文而薄質假其華以鬻其實是皆欺冀之
道而閭巷之士與市井之人相與修之而日陳於前以
為衒侮爾是豈君子之宜蓄哉異日士有主閣下之門
以歸者皆忠信倜儻自信之士固有以身為是恥天下
以為非雖於利禄爵賞在前一不得於已則去之(一作逃而去之)
山林而不顧其自重如此則肯以非其道而見閣下耶
於是乎閣下之賢於世遠矣蓋士之主於人而能以道
德自直(一作重)者此皆當世之人所難有士惡夫不然而
不肯從者此也而有能之者宜乎士之主閣下以歸也
前日令忘其不肖於閣下之容與雅有一日之幸異時
聞其緒餘嘗為閣下道之一日閣下聞而未之見且將
疑其是非又其去閣下之門非有道里之難致而其身
不至於前則左右有以為不恭者此則令所懼也輙敢以
書通焉不宣令再拜
與知縣
令聞古之君子雖居富貴貧賤之間其勢則異矣及至
進退出處則其道一也然則富貴貧賤之勢既異而進
退出處則一者何也必有道而云也然古之為士苟時
之不遇雖萬鍾之禄非其義則不往也非其道則不取
也苟有所遇雖尺寸禄亦可以進而仕也然皆有以存
心而然也心之存者亦有常矣然則何謂常也謂舉措
不失其道而然也苟得志而處王公之位居卿相之聯
而其勢可謂尊且大也然有賢未嘗不欲見之也苟未
得志退而處草萊之下亦未嘗以道自屈之也退而尊
德樂道必待時而用也然苟在上者樂育多士而急於
下賢而何嘗不往而從之也哉蓋時有遇而然也是皆
古之君子進退出處之有道矣而令竊嘗仰其盛德而
願學之矣恭惟知縣贊善抱明誠之資懷聖賢之道勲
烈之傳亦有日矣凡居之邦雖困廹窮處之士小有異
能則何嘗不蒙被餘澤哉而令獨敢以古人之道進於
門下亦不忽矣惟執事不以狂狷而不教之則不勝幸
矣不宣令再拜
與主簿
令嘗惑今之世士者無志而官者無求無志故不知其
有貴也無求故不知其可貴也不知其有貴者賤其身
不知其可貴者賊其身賤其身者求於人之謂也賊其
身者自取之謂也故一失於不自高一失於自高不自
高者非也失於自高者亦非也令嘗惑而悲之且又喜
自得也間而思天下富貴不能淫貧賤不能移者果誰
耶幸而有之信夫可以賀不幸而不見之其又如恨何伏
惟閣下屈主縣簿三年矣邑之士者日造焉退而皆自
得也令固賤世之士者雖不敢仰疑盛德猶懼而未進
也今而決自來期不辱而有得也孔子曰居是邦也事
其大夫之賢者友其士之仁者則愚何敢廢哉惟富貴
不能淫貧賤不能移將有所得而又願親之焉不宣令
再拜
答劉公著微之書
令再拜辱詩大見稱奬反覆讀之而益慙置而評之如
斯言為當世盛德者發而不在令然夫聖人之學賢有
道者之事業此固不可假人以悦惟盛德者宜當之而
令亦不悦也惜乎足下不留以副敢當者而妄以况令
假令得此名而悦乃淺小人曷足以辱足下交使令得
名而不敢悦則適資之恐且懼耳何足以賜令也此所
以反覆而益慙者也夫德名者天之尊爵也今夫人爵
人之求者猶研精苦思捫隙發罅以窺求門戶雖所學
固不中節然張巧射中之心不為不勤矣然猶有老身
長子而不之得者况天之尊爵豈易干哉學者乃思不
一心而學不竭力耳其名而苦所行慨然自謂得之而
已足忽然人謂之而不愧吾亦見求之甚妄而得之亦
淺也令雖不肖又敢自陷於此耶則若令者何敢當足
下云耶雖然嘗聞足下自序矣日病無賢師友而妄學
章句烏識聖人之道者此又見足下自枉過甚也然令
亦有一說試願陳之所謂儒者非謂踽踽凉凉者也謂
其蹈道而得德耳蹈道故行已以義得德故足中而不
外求行已以義則於富貴不妄足中而不外求則終貧
賤而不羞惟二者然後能守道能守道然後能治人治
人者無他正巳以待天下耳故古之君子者以此夫今
之士不學章句也亦有以古之國有學遂有序黨有庠
家有塾者所以養材也夫人生各有材自非上聖者不
待教則就其下者湏養以成故為之師為之保者教六
經六行而巳及其成也則曰賢德行之下者曰藝禮樂
射御書數而巳及其成也曰能能者能此而巳則所謂
賢者固巳有差殊焉以是知古之聖人教人之有道也
如此故曰德成而上藝成而下藝且猶下之况成而不
名藝者耶今夫章句之學非徒不足以養材而又善害
人之材今夫窮心劇力茫然日雕刻為事而不暇外顧
者其成何哉初豈無適道學古之材固為章句之敗耳
自章句之興學者日馳以爭入其為言皆鑽鑿破碎又
有尺寸物色之限終其業猶忽九牛而計其毛假能舉
其皮而忽其一犍猶未得能名嗚呼亦巳勞哉夫古之
為衣服器械禮樂名物之用大要不過適時便人爾自
夫三代之君各有損益非固為異也亦沿時而制作爾
假後世有賢聖者作計未必盡取此其間亦各有取舍
又况足班班盡心耶古之人未有聖如孔子孟子者也
若畢戰問井地孟子曰嘗聞其略哀公問舜冠孔子忽
而不對使蔕芥區區可名為學則二聖人者可忽而不
言耶然則今之名數事物之學何足稱君子之門也自
章句之學興天下之學者忘所宜學而進身甚速忘所
宜學則無聞知進身甚速則謀道之日淺甚者不知誦
經讀書何以名學徒曰求入以仕夫學者仕比之市人
市夫市者所以通貨財也人之有貨財則有適市之心
如無貨財徒能疾走以入市於道謂何哉今之仕者何
以異於是夫高位重禄學者之市也道德利澤學者之
貨財也有行道施德與民利澤之心然後求位與禄可
也今夫章句而進者何異於無貨財而徒疾走者哉雖
適市於道何也故士之不學章句者以如此終不得已
必待此而後進以仕則始徐徐先謀道而後思進亦未
晩也令之所聞如此其自待亦以此足下謂之何也如
聞從楊學又將守此以賀不宣令再拜
留孫莘老教授書
始者先生盛賜令以臨之今而乃久矣而蒙惠猶若也
惟視不明視之有不精聽不聰聽之有不詳心之冥頑
而窒塞不通以自庶幾雖然亦嘗試之矣進而私得先
生之儀悔前之夷退而復企先生之躅忘力之不足雖
然先生亦巳勞矣通其來不閉而開而招使之歸曲而
教旁䟽而遠導不責其無近效口諄諄而氣怡心下接
而色垂扳鉗枿牙障杜徑岐父無子憂兄不弟係交名
雜贄拜列第次論歸取先後至無地危冠長纓溢出戶
外雖然令等亦樂矣昕而興默息以聽儲神會精開聖
人之經朝而議暮而執所事洗目去穢識先生之禮方
圖久而庶乎曾謂先生絶令之忽然也雖然令等先狀
諸襟刻剥無所取益如畜舊鼠累過千百不足取用祇
益有損然先生既惠於厥初幸賴終賜之何勝拳拳仰
慕之至不宣令再拜
納孫莘老教授拜書
夫愚不可為甚矣愚而可為幾希而不夷夷不可為也
是愚不可為也然所以謂愚者無知也愚而無知雖夷
猶可愚惟其有知而不為以自夷則愚之有罪者焉雖
然令何知夫六經之學聖人之事業皆所以仰望於先
生也令亦何所知始者先生既甚惠不鄙夷而以教日
益以所聞此諸生未知獲幸之何由也然從事之日巳
久而禮不立無上下之分而雜以相抗非惟不安於心
又左右顧以畏人然先生亦何惜不以安諸生也令方
兒時固嘗學事人巳知恭嚴禮貌之不可失於人也又
况於所師哉今而既學矣反悵然無所下豈有能於童
子而不能於成人欲行之於鄉人而忽於盛德此非令
之所知也伏惟先生念之夫師道之不見於世久矣願
先生少有以示之令所幸也諸生之所望也不宣令再
拜
慰崔伯易䟽
令再拜恭弔於伯易足下伏聞不幸以至大故伏惟伯
易天崩地潰何以為容心摧腹裂何以為哀坐作起居
几案(一作杖)牆戶顧猶昔然而親巳矣何以為思雖然命
有適然理有終巳而丈人奄及上壽則伯易之養固有
長日矣勉思人子為後之義無至毁滅謹奉慰何勝哀
慘伯易其自重令再拜
講罷謝卲牧不疑書
令嘗聞春秋之學約而暢隱而不没事皆繫聖人之取
舍進退非誠通聖心而志在事變者不可與也後儒沾
沾各以意近有不自得弗肯恬巳以意實猜誣巳自聖
鑿孔納柄非有條枝務自名家不恤非是則聖人之言
暴君汙臣有不討誅聖人之後援類比近(一作引比)無所證
騐以傳合經疑是而非適為二三無足表暴令嘗學之
三年而未能也嘗思得通實之士而見之今也既自幸
又推思其從來則閣下有以賜之何敢不拜有如窮逹
之分貴賤上下之等進皆有拜伏承事之禮是皆僕僕
事人之道而令方有所學力不足使令令不敢辱執事
亦不敢拜以是伏惟閣下加亮焉不宣令再拜
謝卲牧
伏承學士明公哀令之窮特有餽贐感愧之素何能巳
巳雖然令之所學有不安者(一作有所不安)輙敢以辭夫士之
不敢望於貴有位也舊矣雖得萬鍾之多不願易並日
而食雖得執圭之貴顧不如鋤犁棘荆豈惟志不願哉
是其有命而中亦有以自足者令每讀其書思見其人
顧巳之反乎是者汗出滿背左右顧人以慙非曰能必
然亦願有所學也又嘗聞古之君子周之則受賜之不
敢拜然閣下必以為周令已有餘而無或不足賜不敢
拜閣下必以為賜則士之不敢當有前聞矣何獨今而
疑之人固各有志令方志在貧賤願閣下憐其有志全
之而不強假為無志則閣下之門亦無所用之不勝皇
恐之至不宣令再拜
又謝卲牧
重承來貺益加愧懼然士之不能自守久矣一不從於
朋友猶且懼之况當路富貴之門喜怒禍福所自出哉
以閣下之門而容有自守之士顧不美耶以令賤窮而
能有不顧之勢所獲多矣輙敢再拜以聞不宣令再拜
寄孫莘老書
令啓近不聞問巳嘗上狀並鄙詩今應在道也得來教
伏承起居萬福近所苦者何事於此絶不聞願一示及
所喻介甫甚悉於此疑者固亦多略類此是亦何所疑
哉彼教之不改而後誅之固善也以今之世上下代易
如朝暮之客耳乃欲以古之成法責之恐非知變者之
論也夫聖人之於刑豈樂輕用耶惟過與不知者宥之
耳至於後世民之饑寒而刑其為盗不教而責其孝悌
故曾子謂如得其情則哀矜而勿喜者此耳論者以謂
吏之以賄敗者過邪不知邪以禄食民而為此尚亦哀
矜之耶法令之著天下甚矣此屬豈不盡曉耶於此教
之而不斥於他尚有斥之者乎必有斥之者於此爭先
後耳於他無他者是留以禍天下也夫以位在人上而
有盗賊之行尚何以在人上乎不可在人上廢之而不
用宜矣論者既牽於古說不察其輕重為此紛紛耳餘
須面請不宣令再拜
廣陵集卷二十六
