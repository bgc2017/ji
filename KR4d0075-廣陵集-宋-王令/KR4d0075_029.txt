廣陵集卷二十九宋王令撰
故屯田郎中張夫人許氏墓銘
許氏之孝愛三世而益聞當世之賢士大夫多喜道其
事而見之書為之譜說序記甚詳凡數千言行于世而
世益信其孝愛之篤也蓋許氏之先巳(一作既)嘗通顯矣
今又貴暴而有聞且世有孝實亦宜其然也夫人先司
封外郎某之女而今天章閣行制元之兄適屯田郎中
張公某若干年而卒方夫人之歸張公已嘗娶有二子
一女皆兒孩夫人撫之曰是亦吾子也吾獨何忍不愛
之愛而不能教猶非我心也故二子某某卒頼夫人以
成登進士第而夫人亦有二子沆瀣沆亦以進士入官
今為某縣令瀣好學有文既立矣而卒然葬夫人者沆
也夫人少時於文學聲技無所不學而卒通于詩樂于
琴時習于筭數故其子正静淡漠不失于幹者殆其有
以自資也尤于詩能考而知義張公之在恩州夫人巳
病念父母之遠而涕泣嘆息曰既從夫矣如吾父母何
死于此命也病且亟如欲有所言者公曰雖然有不幸
吾且俾子為進士而女嫁士大夫夫人曰然無憾矣然
終如其言夫人之卒先公十有幾年而葬與公同日沆
既以夫人尹氏祔于公則夫人之墓次于左也以夫人
德宜有銘銘曰
詩始國風以家所自夫人以之資就完懿孝不忘夫慈
能成子云誰不學而克能此
西頭供奉官王君墓誌銘
君諱懷忠字孝傑世家開封府開封縣景德中契丹入
邊天子視師澶州募民間可使將者于是同日見者十
人上皆與之問荅審知其果能也人與兵二千使分城
北隅為十寨其一人即君之父貞也後至殿前班都虞
侯以卒詔贈其父美率府率以君為三班借職上即位
恩加奉職監在京河南草埸澶州河南酒務加右班殿
直監興元府西縣商税和州兵馬監押坐免遇寳元郊
祀恩起為右班殿直潭桂二州廵轄馬遞鋪黃捉鬼為
盗荆湖提點刑獄司言自盗起不意兵擾未治更多無
足頼者輙擇其可用以聞幸上聽從之詔以君為全邵
永三州同廵簡改左班殿直自羣蠻亂南方皆天下至
險之處兵雖久頓不敢言入有敢入者随敗君諜知山
川道里之詳夜召壯士數十人與之俱行襲之遇賊輙
戰戰而巳屈者聽降前後斬首一十九降者四十六人
所奪甲弩鎗盾過當明年轉運使議於衡道永三州置
寨奏以君為樂山主寨君城樂山塹山為壕鹿角四重
城上為乳垣敵樓石砲連弩吊橋閘門所以防域之具
畢備城中廬巷會庫各便其所而易守又蔽山為隧道
突門通城中以備賊斬白水峒主雷勝父子及其党一
十八人自是羣蠻去君部無入者矣君居南方八年罷
歸去安撫司奏君功可賞樞密使難之與兩次合人家
便差遣而巳以故得揚州江都廣陵兩縣廵簡改右侍
禁用大享明堂恩加左侍禁用大臣薦充泰州如臯等
縣廵簡加西頭供奉官卒於京師年四十有九君娶田
氏有子七人男四人確礪皆舉進士女三人長嫁殿直
趙資令四人並幼將以某年某月日葬君開封縣某鄉
某原確礪問銘于守元城王令令以謂國家自景德以
至慶歴四十年間南北互有事而王氏父子仍踐其地
惟其任軍有輕重遇敵有小大故其收功有厚薄要皆嘗
捐身原野争冒鋒矢之下方是之時死不暇顧寧論異
時之富貴乎由此言之豈有他哉忠者不忘其上而勇
者羞于苟生其大欲遏亂沮暴于天下小亦盡其職而
無媿也一食其食畢其死力而不悔此與夫世之事人
以職而苟為容容之計者其行義固有間矣此予之所
以銘也銘曰
宋有天下登民於平吏守弗虔胡敢内驚既齮我邊遂
飲于河疇奮自民為王前戈桓桓虞侯氣動上顧勇形
于軍指死而騖君于前人實纉實類在昔南荒羣獠方
猘窮崖絶峌保為巢穴無復人行鴥為騰猱君居其間
捍城厲軍時入其阻輙以捷聞吏苦無功稍自誣冒君
縱使降不以俘告皇有顯澤用嘉爾績君不言薄曰維
臣職謂宜大壽以它就功曷壯未老遽仆以凶惟汴之
隂陽原之下鑚石勒銘用關萬古
左班殿直袁君墓銘并序
袁氏之出為舜後與陳分於袁鄉而世居陽夏其流不
可窮巳君世于舒天聖中以家自西來吏於江淮發運
司親死不歸葬遂占藉為真州之揚子人景祐中以久
能平廉例當官得三班借職更三官而得左班殿直廵
簡楊之銅城鎮坐免以歸君亦適老矣退居揚之尹婁
河上其地蓋君嘗官而樂之也既居二年令侍叔父以
官來令方少得君之子相歡也君雖以病瘖然一聞客
來争冠帶以出間有過之者與之相對終日而笑喜自
如獨其言呐呐無能矣以是益不知平生之所為而君
之二子視尚之尚幼于君之為概不能省念間有所聞
亦不過公能忘私苴補奸漏得稱能官而巳計其是亦
有以過人而取之也獨其官久而益貧家居如新為生
顧其用又甚儉則信矣如忠廉者而君尤喜書人亦多
稱為能雖君亦嘗刻于學也而其子遂以世其家既數
年而令學自省加於前時間嘗怪二袁齗齗無所異而
樂自鄙以循俗令亦誚之二袁慨然曰如子儒者也雖
予亦樂此吾親老矣左右之飬朝不謀夕自知家貧以
得食為急古之士者處之燕閑則業專修而知益明顧
予力有不足者雖然我豈盡忘之聞常道自孝弟始如
此固予不敢不勉也令嘗憐其志而傷之間觀其事君
然後知其言為實然也居無何而令去聞君亦卒矣葬
有日二子來請曰雖然必子銘顧所與之如何予亦曰
令固知無銘為難也君諱某字某二子翼軫葬君于真
之揚子縣某鄉某原從先人之兆次時某年月日也銘
曰
已矣凡莫不爾尚何嗟此葬父母于是君亦歸于是距
葬君者又子死生之義備矣
前左班殿直袁君墓誌銘
君既退居令始與君子游後七年而君卒卒三年而葬
前葬之三月君之子謁令以銘令為次其行事而銘焉
叙曰袁氏之出于陳為舜後君之先世久不顯忘其譜
記不知其流何别也君諱康字諱之世家舒之懷寧仕
于淮南江浙荆湖發運司積十五年而得三班借職監
瓜州堰遷奉職監虔州税某州銀銅場遷右班殿直改
揚州銅城鎮廵簡遷左班殿直坐免歸老于揚州之瓜
洲君為人寬和其御事平廉其涖家整約其教子修謹
娶某氏卒從娶楊氏有二子翼軫與令游者也其葬以
某年某月其地在真州揚子縣某鄉某原銘曰
地阜而隆曲宛而窪中卜以宜君宮歲月既諏日時孔
良洵求且祥君安歸矣不騫不圯以祉其孫子
叔祖左領軍衞將軍致仕王公行狀
王氏舊望太原自公之五世祖居魏之元城縣不知其
始何迁也以至公皆元城人曾祖某仕某朝至閣門通
事舍人祖庭温開寳中仕為泰寧軍節度副使考奉諲
右班殿直贈左武衞大將軍公諱乙字次公公生少孤
長能自奮以學連以進士上輙罷下游于江淮間景德
中詔求秘書于天下公適有之去獻之京師上書言臣
父常得事許王府推于先帝有一日之幸臣實其子天
子下其書問騐補三班借職廵睦衢婺三州私茶監改
三班奉職温台明越四州廵簡用舉者監越州西興鎮
兵馬轉運使薦公才可益就用之改蘇湖秀州青龍鎮
廵簡於是上居東宫公上書言太子方少陛下為擇師
傅皆賢誠甚盛美獨左右小臣行能未聞有以過人夫
師傅之進有時則太子與小臣居以為常苟但無過猶嫌
不能有益一有不正其習可不慎哉願陛下擇于朝庭
賢有聞者益求其比以輔成太子書奏不報故事士之
出兩川仕朝庭者雖老猶不聽歸公獨上言曰陛下幸
以其材任官何獨猶疑之如此蜀地雖險陛下臨之蓋
甚惠仕者又皆其賢人情不宜有他且蜀去京師遠老
者不可載之與俱則去離父母生嬰終身之憂死弃萬
里之外臣誠恐孝愛之士終不為國家用也臣愚以謂
聽還之甚便詔許兩川之士復歸又得離其旁近官自
公言始又言奸貪吏如李溥邊肅材雖有過人幸復聽
用之猶不可使為州以近民又言比年制度請益復古
而朝廷大臣下至九品吏皆無廟與士庶人同祭於寢
非所以嚴鬼神長恩愛厚孝實于天下也幸以次限之
立廟不報恩加左班殿直乾興初朝庭新逐宰相大臣
用事指巳之不便者以為党逐之宣徽使曹瑋素名忠
正亦在譴公以䟽争曰曹瑋忠臣先帝用以為陜西河
北三路部署以藩陛下蓋察其材任之也豈顧不知其
忠耶陛下新即位亦當引瑋類聚以自助何遠散逐之
臣固知非陛下意而大臣敢以奸亂國也賞罰天下之
所信陛下可自取用之毋聽大臣自便書奏一時皆為
之驚改監楚州商税請廢北神堰置閘歲省役二十一
萬一千三百人米六萬八千石詔以公言為閘果便加
右侍禁大臣荐之加閣門祗侯監定州兵馬改提舉黃
河埽岸上書言將帥微弱所養非所用不可應一旦其
略曰臣觀三代之政至于久而不能無弊况其下邪自
唐末大亂盛強者争起以分天下所在阻兵以自守國
家得之于戰争之後上天厭兵久矣故太祖皇帝稍歛
將帥而奪之權行之既久其弊微弱卒有四方叛而起
者恐非邊將之能應况天下之勢弱甚陛下獨不監秦
耶夫北方之盛日久矣極盛必衰其外有黑水強大之
敵下有中山廣平強弗順之族臣觀其勢不能無變假
如五單于復分于今有若呼韓邪附而願歸者不從之
則合而為患從之則為朝庭者計將安出耶夫人之材
能不同則上之用舍各異夫駢脅多力臂強走悍刺堅而
中深此人之能也可為人用而不能用人今置將不問
其材謀何當一以能使之臣見其敗軍也夫以能將能
以指使指不若臂之使指也臣視在邊之將誠論其材
謀幾能以臂指之不同耶夫軍事至重陛下既遣將又
置監軍監軍苟知兵尚安俟將苟不知兵後與將衡决
于事無益也夫兵趨時如飄風搏利如飛鳥機發于心
變見于目身走赴之一跌則後矣其為豈一一以盡傳
耶使皆上聞報可而後用之是兵乃陛下與大臣自用
耳安用將居千里之外耶如必疑之則勿用不疑而用
之一切可聽其自為無以尺寸䋲之如是而不效更覆
其軍皆可斬之無赦以懲艾其後敢以非其任而當此
者使知其果死也夫茶鹽取之山海其出無窮陛下苟
聽民之有力者行其利于天下卒使輸粟益邊則邊實
可備也不聽天聖中遣御史河北聚糴以備邊公獨言
河北粟少又近邊不宜糴以空民食不若以茶鹽募江
淮入穀河隂良便事下三司議以為非是公奏曰臣言
誠甚利三司徒以臣為賤故沮之臣願身置三司辨其
非是狀已而發利害十事三司不能折其一詔以公議
當是從之果便由是三司始害公能加右侍禁監杭州
駐泊兵馬公自言曰臣始言入彀河隂嘗與三司使胡則
有曲直後蓋自以事罷獨疑以臣故罷之是豈能無忿于
其心今知杭州而臣官屬之後應有以報臣也書上改
真州駐泊加東頭供奉官以病乞監滁州商税改泗州
普照塔用舉者改揚州駐泊兵馬坐免復起為東頭供
奉官監光化軍商税復閤門祗侯荐者言公能幸它用
之改淮南西路都廵簡使恩加内殿崇班連上書請民
牛聽耕迯開田請賑飢民以息寇賊請罷荆湖路酒課
以便民限民出錢償官則民不觸罪請如殺牛馬之賞
更倍之以購殺人者則罪輙得又言鑄銅為錢其利甚
薄兩母一子今銅復竭宜禁民鍚雜銅鑄之法其付二
宜能支一切皆不聽上書言臣方少時常願盡其能以
進效今老矣願觧所官上以為左領軍衛將軍聽其致
仕書方下卒于海州年七十有三公内剛外恂居與人
交歡然及加以不直雖強其才不可以勢得也故公之所
在雖嚴貴人多憚之于其所職每列以是非争之每搖
而不動去而其下亦多思之皆能道其行事以嘆其後
反不然者然其直亦其平生終不以進退得失之故以
自枉故仕嘗材名矣大臣屢荐之卒不用其言之又多
廢者亦以此然公盖自得不悔也嘗從容言于客曰義
固有必直雖天子敢以死争不憚即如非義雖賤人吾
屈矣然則吾守亦約矣居家慈其族多頼以飬公先娶
林氏早卒後娶劉氏于公之卒林巳葬今用劉氏合葬
焉子三人越石秦州觀察判官子建仁傑皆舉進士女
二人長嫁進士林度次嫁項城主簿宋适孫三人之翰
彦暉彦卿將以某日葬公真州揚子縣某鄉某原謹状公
之行事將求世之有道者銘之謹狀荆公作誌
廣陵集卷二十九
