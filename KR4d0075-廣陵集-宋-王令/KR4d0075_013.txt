廣陵集卷十三宋王令撰
夜歸
冲冲行路自多岐已踏歸途尚慮非夜犬只知人是盗
不知人亦夜来歸
口占示姊
盎竭嚢空且笑歌更從吾命聽如何不湏直有牛羊樂
只以無求冨自多
姊荅
無求子樂我何悲且與兒曹并日饑子道合人終不苟
有求雖欲可從誰
和孫莘老將赴太平
先生素志已形詩弟子何妨鼓瑟希時若伊周方有任
命如孔孟可無歸要終四海乘槎去高謝西山食粟非
此道難言身未果且當從世共依違
又
紛紛世俗競朱金仕道人人說直尋但以一官求飬志
豈扵千古有遺心嗜偏羊棗情何甚戲及牛刀意自深
何日山林遂歸計南風進講五絃琹
露筋貞女廟
待夫以死如知命信已輕生可謂貞指原為愚今尚衆
莫言吾志不難行
渰渰
渰渰輕雲弄落暉壊簷巢滿燕来歸小園桃李東風後
却看楊花自在飛
寄聱隅先生黃晞
王朝簮笏擁天扉肯以經綸假布衣老信蒼生終有命
窮憂當世益思歸一身誰作千年望兩眼空看萬事非
聞說韋編日開閱可應三復嘆知幾
春愁
只聞来客說春遊不遂花前咲自留浪說春期計春盡
留春無術只春愁
少年答春愁
花枝裊裊咲當觴且作春風幾日狂縱使春歸猶有酒
酒酣春去亦何傷
和朱元弼春遊
閉門無著只疎慵謾出留連與衆同柳却有情愁落日
花惟能笑謝東風恨無日到三春外盡看人狂六極中
泛泛相逄且相咲久將吾道付窮通
春日
提壺聒聒惟呼酒杜宇喧喧只說歸坐怪鳥聲皆有取
静于人事益知非巳嫌世濁胡為混能待河清固巳稀
為語夷齊旣甘餓可能分我首陽薇
對花
憂愁卒卒人無樂花草紛紛物又春安得無憂與無慮
對花還作笑歌人
靡靡
源源世俗尚依違靡靡風流日正微吾病未能終是是
人言何似喜非非况當天下難能地欲撥憸人未發機
要格君心是知術不然應合買山歸
觀水
細如蝦影足留連大可蛟鯨出自然當使川流應到海
只今坎止亦成淵民憂不見尭咨日地礙何由禹鑿穿
可惜卧龍無意思不随雲去雨春(一本作秋)田
讀孟子
去梁無故又辭齊弟子紛紛益不知天下未平雖我事
巳身巳枉更何為後来誰是聞風者當世何嘗不召師
士要自高無頋世遺編今亦有人疑
鸛
毛羽人將鶴品流斜陽高處自遲留人言殺爾三年旱
應是巢成更不憂
寄朱元弼
春城春雨綠春潭冉冉(一本作刻刻)歸舟上去帆愛子有詩
留我别悔予無酒伴君銜東風随卷行人袖落日猶明
去客衫好有新詩寄幽寂我心(一本作孤懷)無泊似摇&KR0008;
春遊
春城兒女縱春遊醉倚層臺笑上樓滿眼落花多少意
若何無箇觧春愁
龍池二絶
滿目塵埃白日隂皇天無命且深沉終當力卷滄溟水
来作人間十日霖
又
盡道神龍此有靈一池澄静暮痕清如何蟠屈無飛志
却放鳴蛙有怒聲
月蝕
盧仝不作昌黎死天目雖盲未(一本作孰)見嗟坐嘆(一本作睨)清
光無惜處一將吞吐聽蝦䗫
偶成
種花紅不實俗客醉仍喧拔去樹加榖日無人過門
偶感
壮志老来退窮愁無易攻風雲詩氣㷔天地醉心胸午
枕著不覺晝門關更慵由来自疎拙底處不相容
寄滿子權
西北風吹數紙詩神門樞鑰鬼關機九原黃土英靈活
萬古青天霹靂飛我是懦夫無壮志近思依日竊餘輝
高樓暮插暗空助東望君心看翅歸
寄洪與權
劒氣寒高倚暮空男兒日月鏁心胸莫藏牙爪同痴虎
好召風雷起卧龍舊說王侯無世種古嘗冨貴及耕傭
湏將大道為竒遇莫踏人間齷齪蹤
上聱隅先生
夫子儒門傑心誠行亦醇玉金精粹美椒桂性芬辛一
入随邦計咸期利國賓生民待儒效天意属人倫蜀犬
争驚日鄒人不識麟窮途千古泪白髮四方塵弊世誰
思救仁賢自合振愛狙徒食費好鶴浪軒馴不結臨川
網偷安厝火薪忠言驚苦逆恬議貴因循漆軌書三上
清時死九濱不思防蟻壌徒欲衞龍鱗當道豺狼愎升
堂犬馬嚚旱餘雲不雨命塞噐藏身獨抱遺經老来為
後進陳手提三聖出口壓九師堙衆耳雷霆震羣觀日
月新韋編重(一本作垂)斷絶文席互酬詢魯變全歸道陳糧
絶更貧賤生無自幸俗繫弗容親盆覆徒經日龜埋不
仗人短詩徒自訟巳伏下斯民
春晚雨後
東風柔弱事春權劇雨無端轉愴然不惜好花都委地
却令遠草直平天龍蛇久蟄應思奮蛙蟈(一本作蠙)乘時巳
自先綠柳由来却堪笑葉眉愁劇遂長眠
良農
良農手足胝老賈不親犂歉歲糠糟絶高門犬馬肥天
心不宜咎人理自誰尸安得悠悠者来同予一悲
瓊花
無雙亭下枝密密復稀稀蚌碎珠駢出鬚牽蝶合圍會
湏珍作寶常恐散成飛况是東風後(一本作暮)游人莫易歸
夜深吟
叩几悲歌涕滿襟聖賢千古我如今凍琴絃斷燈青暈
誰會男兒半夜心
和合春雪
莫嘆年来雪句遲雪遲詩句更依微風来海國鹽波涸
春入仙田玉氣肥雛鶴暖嬌搖羽脱老龍枯痒退鱗飛
天工人代如端的安得吾能及九畿
紙鳶
誰作輕鳶壮遠觀似嫌飛鳥未多端才乘一線憑風去
便有愚兒仰面看未必碧霄因可到偶能終日遂為安
扶搖不起滄溟遠笑殺鵬搏似爾難
贈别晏樊父太祝
縮伏蒿莱聽命沉舊房孤劒鐵塵侵方思力舉滄溟水
潑殺生平氣焰心不謂偶君誇意氣無端起我舊胸襟
男兒合是公侯噐未忍風前墮泪吟
和洪與權
溝中老弱轉流尸夫不容妻母棄兒常得民愚猶是幸
不然死等更何為布衣空有蒿莱泪肉食方多妾馬思
君也天心省民數未知死所又何辭
題天長縣蘇太尉廟
唐室無臣覆手移坐看悍媪制庸兒思量可惜當年死
却是西来問鼎師
春雪有感呈王正叔束徽之
彼雪晚何滛乘時横此臨必將滋及物自合大為霖也
道春来好何餘臘後隂冬冥誠不道蒼帝亦何心俗口
誇同粉愚觀謂似琳獨于平處薄不似險中深逆吹争
為力凌寒苦助(一本作坐見)侵落疑天未悟壓恐地難任蟄
戶開重墐冰魚上復沉欲開花謾妬垂死草奚禁短韻
徒堪嘆憑君附入琴
古鑑
一片靈光合有神不知鎔鑄更何人春耕破塜衣冠盡
鬼手摩天日月新鑒面祗知西子姣照心難見比干真
主人深有收藏意當待清明不受塵
代人送常州致仕張待制
心貪進退適全宜上印飛書劇去翬荐口不加張耒老
明朝竟放孔戣歸黃堂合有遺思在青史還留後世稀
此去江湖見鷗鳥為言今合信無機
代人送常州張卿掛冠
清優四皓官瀟洒二疏顔直道空華髮明時獨買山如
聞元老議尚恐輭輪還誰是塵埃者清風合自攀
謝束丈
卓鄭簪裾密作林相如貧病強来臨藜羹才飽無他志
肉食俄充有媿心死馬偶能逄市骨濫竽常恐負知音
古来一飯皆論報何日王孫遂有金
和束熙之雨後
獵獵風吹雨氣腥誰翻碧海踏天傾如何農畯三時望
只得官蛙一處鳴何處斷虹殘冷落有時斜照暫分明
當車收轍雲藏迹依舊晴空萬里平
寄衡父滿翁(甲午十六)
隻卓来篇不許雙社壇高處立旌幢自知孤敵難為勝
欲豎長幡一面降湏學依墻勤哭楚莫同伏弩助收龐
何時王子歸重搦笑倒秋醪㶑灔缸
幽居感懷寄滿子權(乙未夏)
卜得幽居四絶鄰尋常庭巷斷蹄輪門前犬豕卧横道
城上牛羊下視人滿眼夕陽閒草樹回頭歸路正埃塵
思君未有東来計何日雙眉對面伸
廣陵集卷十三
