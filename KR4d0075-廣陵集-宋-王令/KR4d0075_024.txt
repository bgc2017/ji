廣陵集卷二十四宋王令撰
代韓退之答柳子厚示浩初序書
子厚足下相别闊久時得南方人道譽盛德甚相為
慰快又間得子厚文皆雄辨強據淵源衍長世之名
文者多矣未見加子厚右者也其間亦小有務辨而
屈理趨文而背實者然古之立言者未必皆不然亦
說詩者不以文害辭之一端也愈比置之近有傳送
浩初序來者讀而駭之不知真子厚作否也雖然子
厚素友之宜真子厚作然反覆讀之亦駭而疑又恐
非子厚而他人作然也不然何子厚見禍大甚耶來
序稱浮圖誠有不可斥者與往古聖人之書周易論
語合其于情性奭然不與孔子異道雖使聖人復生
不得而斥之也子厚亦不思哉夫易自乾坤以及未
濟皆人道之始終聖賢君子之出處事業至於次第
配類莫不具倫理故孔子原聖人設卦之因而繫辭
之首則曰天尊地卑乾坤定矣卑高以陳貴賤位矣之
類是也其中則曰有天地然後有萬物有萬物然後有
男女有男女然後有夫婦有夫婦然後有父子有父子
然後有君臣有君臣然後有上下有上下然後禮義有
所措夫婦之道不可以不久也故受之以恒主器莫若
長子故受之以震又其下則曰漸女歸待男行也歸妹
女之終也而皆不若浮圖氏棄絶君臣拂滅父子斷除
夫婦之說若論語二十篇大率不過弟子問仁問政問
為邦問患盗之類爾至子路問鬼神與死則皆曰未能
事人與焉知死之類又非若浮圖氏誇誕牽合以塗瞽
天下而云也不識子厚謂為與易論語合者何哉借如
其中有萬一偶竊吾聖人之言則君子者遂不思其患
而崇好之耶是拯救桀跖之誅以耳聞而目見有類乎
堯也孔子曰如有周公之才之美使驕且吝其餘不足
觀也巳况去父子夫婦而無萬一於周公之美者耶且
子厚謂愈所罪(一本作好)者跡也而不知其石中有玉者不
知子厚之學果中與跡亦異耶夫然子厚心仁義而手
拔劍以逐父兄謂其為跡則亦可耶子厚患愈因跡斥浮
圖以夷反為之說曰將友盗跖悪来而踐季札由余也
嗚呼子厚又不思矣哉昔者孔子作春秋諸侯用夷禮
者夷之若杞侯稱子是也若愈不得斥浮圖以夷則孔
子亦不得斥把子以跡而不思其中也聖如孔子者其
取舍猶不免子厚之過邪又不知子厚謂季札由余者
皆若浮圖氏之拂君臣父子耶不然則否也愈嘗探佛
之說擬議前世盛德者而皆無一得也若堯舜孔子者
皆佛之甚有罪者也以智者觀之不知堯舜孔子果當
然耶不然佛妄人也自孔子死千數歲惟孟子卓然獨
立今讀其書則皆教人興利除害驅龍蛇除禽獸與殺
牛牲犬豕以飬老(一作生)祭死其大不與佛合則若君子
之親親而仁民仁民而愛物以堯舜之知而不徧愛物
者急先務也以堯舜之仁而不徧愛人者急親賢也不
能三年之喪而緦小功之察放飯流啜而問無齒决是
之謂不知務以是言之是孟子又異於佛而得罪也甚
矣且不知子厚之讀堯舜孔孟之書也將讀而盡信之
耶抑徒取其一二而棄其十百也不然則孔佛之不相
容亦已較然何獨子厚能容之也愈常觀士之不蹈道
者一失於君則轉而之山林羣麋鹿終死而不悔乃至
有負石而自沉者以君子觀之是皆薄於中而急於外
者矣惜夫何至是哉今子厚雖不幸擯斥於朝乃亦不
能自寬存以至於蹈夷狄而不悔也薄於中而急於外
在盛德雖不當然然智者觀之不得無過也必求其不
愛官不争能樂山水而嗜安閒者則浩初之心尚何完
如(一作於)麋鹿也心溺於虛高之言而遺於人倫之大端
其比於負石而沉河者孰得哉愈嘗笑今人之謂有智
(一作知)者為毁釋氏釋氏非毁之也譬之器然舊嘗完而
暴礫之謂為毁也可矣其從前不為器者是自然耳豈
人毁之耶此皆不知道者之言也自釋氏之說入中國
流數千百年其徒樹其說而枝葉之者衆矣烏知其有
不取此以假彼者耶况又玩其說者常名像也孟子謂
矢人豈不仁於函人者豈盡無意耶正謂是也使佛之
福可求其言可信其教等於堯舜孔子而或上之則君
子者當先衆民而學且行之矣伐彼善而固為我異謂
愈肯自行而為之耶雖然子厚猶謂愈為之也子曰道
不遠人為釋氏者竟不遠人耶謂為聖人不得斥者果
信然哉果信然哉石中之玉信何如也愈白
上王介甫書
元城王令謹候臨川先生之起居以書進於左右揚子
曰在則仁亡則經是經亦猶人也孟子曰聞風不如親
炙之則何先人而後聞哉而韓子亦謂彼回也有聖人
者為之依歸而恨巳不逢然後知揚子之言之略也自
孔子沒而後世之弟子源移流漫故六經之學皆襍出
異同駢為門戶而後世學者老身白首更疑是非銜默
終死無所折問與其親承聖學口出耳納者何可概論
又惡在人而經同也又仲尼之世高第弟子名列迹著
者凡七十人雖名庶幾者獨顔氏之子而他皆指學入
堂戸卓為高絶自仲尼沒緜今二千年其經俱存而七
十子不時輩出則經人之效又可概見矣夫然聞風不
若身親服修不如習化也决矣嗚呼如孔孟者率千載
不一出猶學者積思紵念身將如見之設有庶幾孔孟
者同時而出則宜何如哉其向望有從来矣伏惟座下
純道厚德高於近古休風盛烈流决當世蒙童瞽年皆
覘望盛德思欲奮起以沾被餘澤豈令顧不願得事前
後耶徒以身困地遠自致無由耳今座下入為天子用
而令適在路隅因自奮餙以来希丐教命且償其素心
耳其如聖賢進時退身之道當世之取舍所宜皆座下
從来所自飬者况令知不及之何敢言哉南山之田詩
一首輒敢歸賦從者輕瀆左右慙負無已令再拜
代人上時相書
夫天下有三言其上者以道言其次以志言其下以窮
言夫以道言者用以有為者也以志言者不得其有為
者也以窮言者有逢而不自得者也假窮而無逢與有
逢而無足愬語者皆不言也故不得於道則言志志猶
有為也窮則何所謂耶不得於身而已爾是故古之昌
明之朝甚盛之際明君在上賢宰相掖以輔之故其用
人之詳得士之急日招延而望来更推挽以惡去故天
下之士無有以志言者謂其口能輸心舌以播慮故在
上者虛耳而側諦為下者披腹以露藏(一作腸)如是則天
下之士恨自用之不足何暇畜以為志耶志猶且無言
又况其窮者哉其無可知已伏惟昭文相公閣下昔嘗
柄天下以自任矣未幾而去去未幾而天子思太平知
所由来則復在相公則相公之所以任於天下者甚重
而天下之所以待相公而任者亦不輕也所宜回唐虞
於已歸赫禹稷於既晦則將見天下之士口寫腹竭而
後無以志言則窮者又可忽耶嘗聞古者至治之世民
有幼而無父謂之孤老而無子謂之獨孤獨之民謂之
窮而無告而有為者莫不先之夫有子而無以為飬與
無何殊有親而無以為孝與無何異苟如是若某者亦
宜仁人之所念也又况適逢大有為之時而家世於門
下復有一日之雅者耶則今日之言雖實以窮来而今
日之賜亦仁人大有為者問窮恤故之資也干冐臺嚴恐
悚待罪不宣某再拜
見朱秘丞書
日月元城王令謹以書見於著作執事揚子曰周之士
也貴秦之士也賤雖然豈獨秦哉取士賤自秦而始耳
方三代之盛時教化之具修&KR0640;故士出有從来及其成
也賓於鄉論於司徒拜受於王皆自有禮致然大要皆
為上者有取於下而在下者無求於上而士之出處巳
有方矣周衰之末天下大壞而戰國之世其君皆狼視
虎吞以腊肉天下而深謀巧譎之士罅隙以出顧其為
何足道語哉然當世之君皆撤席屣履伏傴而願見如
子思孟子之高引不下合而時君亦恐恐其不及飬是
其故豈有他哉以其心常有求於士爾當是之時進退
去就常在士而取舍不在人及秦漢而下變天下郡縣
而以郡守丞尉主之而郡守丞尉常自有法度之成熟
而無求於士而士始無用於天下一求於京師蹉跌一
失之則有老身不及遇者故士之不遇當世者始多甚
者不知士於天下為何用也然此固士賤之道爾而令
亦嘗笑天下之士善自賤也夫士之無去就之分者多
矣惟其自待不高故望人也速自守不固故求人也輕
不徒不擇而見之而又不知見之謂何也今夫卒卒而
趨唧唧以見俯承聽如不及望入門以自媚者此果有
道者所為耶顧不畜狗而冠爾曷足以士進退論哉始
令之既學也嘗願以古之人士就而見之既而卒無得
也伏惟閣下為縣之日已藹然衆相以為賀既而修治
矣然猶切切日不暇視其所為心常偲偲日在民然常
較之雖環千里而更數十年謀其為民者未易一得也
令雖久聞執事之風而始有猶待者今則自来矣惟其
所以見執事不敢妄而令自處不敢輕敢以書焉幸執
事照之不宣令再拜
上邵不疑書
知軍學士閣下夫草茅之微布衣之賤遊身於公侯之
門託迹於卿相之庭古人為之為宜今人為之為羞學
大而謀遠先義而後禄古人為之為祥今人為之為狂
雖道非不同而義非有二也其時與勢有然也昔者孔
子既聖矣盖身見者七十君而孟子亦進退齊梁滕薛
之間盖終死而後巳何其勤且勞哉是一聖一賢豈亦
身希公卿之高而意得萬鍾之多哉其以道云也然猶
大夫不得齊諸侯不得高故陽貨饋豚則瞰亡而投問
齊王欲朝則以疾而謝行非樂於自高而忘其為卑也
義有然也亦士之有以用而然也今夫裂天下之分而
占官府以坐居者豈一人哉然皆有左右之吏即而守
三尺法度之成書是其所為自足而所責已盡其又烏
待士之為哉故士之仕於今世者何所為哉人無用而
自進幾希而不羞人無用而自學幾希而不狂既羞而
狂幾希而不自絀窮且自絀幾希而能自樂然而有不
自絀而能自樂者非徒以義云也亦有以說云也今夫
人之所謂利欲者豈以富貴尊高之為哉今人之富貴
尊高者不少也是非為良富貴尊高也獨士能有富貴
尊高為異也夫恬無求而樂易足則富不可勝用也知
天下之所以貴而不為可賤則貴不可勝用也扳堯禹
以自學配聖賢而為名則尊不可勝用也謙而益光卑
而不可踰則高不可勝用也士之有是四者則何慊於
富貴尊高哉又安用不得於身而戚嗟求於人而不獲
則憤懣哉故士之有直巳而不屈信道而不回雖窮餓
死而不悔者誠以中有以存也雖然皆非令之所能也
亦嘗仰其餘風矣非其義也非其道也亦不敢見也故
學彌久而勢益窮身加修而時譽(一作愈)不至凍餓身腹
而人不恤孤者不育而處者不嫁日近衣食之圖以牽
所學其勢信益蹙其迹信益窮然而處之不敢不恬也
亦古人所謂知其無可奈何而安之命者也雖然目不
望富貴之門身不雜縉紳之間非惟巳不喜取合於人
計其從之亦人之不取也伏惟閣下之德其聞有日矣
始也迫窮餓之役願從事於左右而無由今則少間以
来也幸閣下憐進之雜文一編輙敢贄左右律詩一首
因以賦侍者其學淺狭無足收采如閣下姑進之則令
齒尚少自待未易巳則閣下猶可待其他日之成庶幾
不辱門下也干凂尊聽慙恐無巳不宣令再拜
廣陵集卷二十四
