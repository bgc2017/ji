廣陵集卷二宋王令撰
樗高操(一云仙樗)
惠子去聖(一本作宋)望大樗而作
崇崇北丘其上有樗(一本作崇崇北山其山有樗)遠者以為梁或者
爭以柱就而睨(一本作視)之曾無事於欂櫨嗚呼木乎期我
於遠者歟(一本作何取於求室歟)
松休操
蔚彼南(一本作北)山有松其猗孰堂而基孰壊不支遠莫與
(一本作以)識其(一本作斯)斬以狙猿之杙是近是度謂(一本作喟)家之
無桷嗚呼松乎余歸此休乎
南山之田贈王介甫
南山之田兮誰為而蕪南山之人兮誰教墮且來者何
為而往者誰趾草漫靡兮不種何自始吾往兮無耜吾
將歸兮客吾止要以田兮寄我治我耕淺兮穀不遂(一本)
(作穟)耕之深兮石撓吾耒吾耒撓兮耕嗟難雨專水兮日
專旱借不然兮穎以秀螟懸心兮螣開口我雖力兮功
何有雖然不可以巳兮時寧我違而我無時負
送黃莘任道赴揚州主學
子之來兮東之舟暮不至兮誰牽(舊本作撓)以留子之去兮
西之馬朝何亟兮不秣而駕駕明(一本作何)適兮徂揚揚之
郊兮泮之央泮之冰兮春之水泮之莪兮芽茁於涘泮
之鷺兮㓗白以止泮之土(一本作官)兮除掃不滓泮之人兮
立以望子久不可待(一本作待子不來)兮足併以跂子未至兮
謂奚子之至(一本作來)兮何以慰之招其來而挽其去納以
寬而不嚴以恕增其長而救厥玷(一本作阽)失培其根而使
華以實泮之人兮子喜子先何適兮不夙吾治
送黃任道歌
吾門之達兮爾可疑以入兮進之不時兮吾豈不爾待
兮何後未至兮前巳過之來猶有望兮去何勝追俯吾
著(直居切)而即兮况堂若室兮又歌曰
敖耶學耶為來往耶衣之荼荼冠膝膝耶何進趨之舒
不若退走之速耶雖終不吾聽兮猶無貽我嗟
翩翩弓之張兮詩三章寄王介甫
翩翩弓之張兮其亦弛則藏兮惟此乘馬不秣而駕維
彼乘駒不駕以芻
翩翩弓之觩兮其亦弛則櫜兮廐我乘馬不適以駕同
彼乘駒亦食以芻
瞻彼車兮既徵其輻有駒斯服有馬斯牧心之憂矣聊
以反覆
我策我馬寄王介甫
我策我馬將安從人之冲冲誰適逢言歸於東
我策我馬將安求人之悠悠誰適謀言東之遊
井則有泉渴者俯之燎之陽陽寒者附之君子則高吾
則仰之
無衣一首招黃任道歸
豈曰無衣不能素裳縫齊有鏘直韍以方豈曰無衣不
能素履絇以為戒夙夜以無怠素裳夷夷誰涉不褰素
履几几誰涉不止始也何所為我推我宗惡余之無從
睢盱以為恭今也既宣我力羣心慝慝毁予以自德曾
莫肯巳直爾我目矣何為而睡聰亦云聽曾莫有告謀
及於道佛且訕以笑謂白蓋黑或者亦以赤行何必有
足巧言以成迹以我有常從爾罔極翩翩者舟在河之
深人持不至亦以自濟嗟爾君子歸歟予遲
效醉翁吟(一本云寄題醉翁亭)
山巖巖兮谷幽幽(一本作山巉巉兮木修)水無人兮自流始與誰
兮樂此昔之遊者兮今非是清(一本作滌)吾樽兮㓗吾斝欲
御以酒兮誰宜夀者山蘼春兮野鹿遊亭無人兮飛鳥
下喜公有遺兮樂相道語從人以遊兮告以其處高公
所望兮卑公所遊公為廬兮燕笑以休摭(一本作摝)山果以
侑酒登溪魚而供(去聲)羞仰春木以塞華俯秋泉而潄流
公朝來兮暮去肩乘輿兮馬兩御來與我民兮不間以
處誰不此留兮公則去遽花垂實兮樹生枝我公之去
兮今忽幾時知來之不可望(一本作願)兮悔去而莫追人皆
可來兮公何不歸青山宛宛兮誰為公思
桃源行送張頡仲舉歸武陵
山環環兮相圍溪亂亂兮漣漪花漫漫兮不極路繚繚
兮安之棄舟步岸兮欲進復疑山平阜斷兮忽得平原
巨澤莽不知其東西桑麻言言兮田野孔治(平聲)風回地
近兮將亦聞乎犬雞信有居者兮盍亦往而從之語何
為乎獨秦服何為乎異時見何驚兮遌錯貎何野而棲
遲問何迂兮古昔聽何感而喑噫秦崩晉代兮河覆山
移天顛地陷兮何有不知上無君兮孰主下無令兮孰
隨身羣居而孰法子娶嫁而孰媒既棄此而不用何久
保而弗離豈畏伏於亂世兮猶魚潛而鳥棲寧知君之
為擾兮不知上之可依豈懲薄而過厚兮遂篤信而忘
欺將久習以成俗兮亦耳目之無知眷叙言之綢繆與
歡意之依稀及情終而禮闋忽回腸而念歸更酸顔而
慘頞嘆異世之從容惜暫遇之偶然嗟永離而莫同舟
招招而去岸帆冉冉以行風豁山靄之披袪赫曉日之
曈曨驚迴舟而返盼忽逕斷而溪窮目恍惚兮圖畫心
輈張兮夢中何一人之獨悟遂萬世之迷蹤惟天地之
茫茫兮故神怪之或容惟昔王之制治兮惡魑魅之人
逢逮後世之凌夷兮固人鬼之爭雄抑武陵之麗秀兮
故水複而山重及崖懸而磴絶人跡之不到兮反疑與
夫仙通君生其地兮宜神氣之所鍾觀顔面之悄悄兮
其秀猶有山水之餘風憫斯民之無知兮久鬼覆而仙
蒙顧窮探兮遠覽究非是之所從因高言而大唱一洗
世之昏聾
我思古人答焦千之伯強
我思古人兮不(一本作忽)古今之異時生兹世之誰期欲勿
思而奈何獨斯人之不見聊(一本作故)永懷而自歌樂吾行
之舒舒忘兹(舊本作忽忘)世之汲汲睇萬里以自驚兮豈寧
俯以效拾載重道遠兮予欲行而誰與累九鼎以自重
兮顧尫之弗舉矯身以為衡兮權世之重輕廣道以為
路兮聽人之來去
魯仲連辭趙歌并序
司馬遷謂魯仲連不合於大道(一本作義)以余考之信然要
之一時則連固壯士而有所不為此則余喜之(一本作所喜)
常壯其辭趙之意惜其不廣也因為之歌曰
秋風起兮天寒壯士醉酒兮歌解顔螳螂何怒兮轍下
蟻何鬭兮穴間紛擾擾兮誰者則賢井方崩兮治隧屋
且壓兮雕椽生則役兮弗繫念此禍至而知悔兮身忽
焉其已死陶唐虞夏兮今則古矣彼秦且帝兮連有蹈
東海而死耳
山中詞
山中兮何游登彼山兮樂天高棄吾馬以取步降吾車
兮足兩履石當道兮行旁木碍上兮下俯曾蹈險之非
艱聊憑高兮下顧何所視之乃牛而獨見之如鼠彼促
促者出其下兮曾其身之非傴吁嗟徂兮離婁之死則
巳古之不較其為短長兮何獨計其高下山高兮崔嵬
山之(舊本作山中之)路兮百折而千回趨前行(舊本作行趨前)而就挽
笑顧後使推之彼游者誰兮何以子之車來
江上詞(渡江遇風作)
江之水兮東流泝湍流兮寄人舟舟無袽兮載函重風
乘波兮棹人用濟不濟兮奈何横中流兮涕滂沱來何
為兮不待今雖嗟兮安悔舟方乘兮人不吾以覆且溺
兮我則同人死
江之水兮東流濟欲濟兮何由水浸浸兮灘露暮濤下
兮夜潦收舟不行兮推之兮陸力不足兮汗顔行無由
兮塗足時不逝兮奈何歸日暮兮塗遠去風高兮水波
行躊躇兮佇望聊逍遥兮永歌
江之水兮東流㳂湍流兮望歸舟舟來歸兮何時步芳
洲兮濯足陟南山兮采薇江風波兮日暮望夫人兮未
來
江之水兮東流㳂湍流兮望歸舟風滔滔兮浪波苦嗟
往者兮未還惜行人兮將去去何適兮歸何時執子手
兮牽子衣行何如兮來復濟豈無兮他時
寒林石屏
虢山之遠數千里虢石之重難將持舟車虢來每苦重
金盎尚棄不肯携苟非世尚且竒怪孰肯甚遠載以來
何况虢人自珍秘得一不換千瓊瑰流傳中州盛稱賞
主以詫客客見祈世人賤真珍貴假見者喜色留膚皮
強材美幹立修蔭羅列滿野誰復窺我嘗客坐例一見
實亦可愛小且竒初疑秋波瑩明淨魚子變怪成蛟螭
鱗鬚爪角尚小碎但見蜿蜒相參差又如開張一尺素
醉筆倒畫胡髯髭如何石上非自然猶是軟弱從風枝
高樓曉憑秋色老烟容雨氣相蒙垂喬林隱約出天際
醉目遠暝分茫微不然誰家老圖畫破碎偶此一片遺
借令人乎弄點畫尚恐巧拙成瑕疵如何石理自生長
安得當世無猜疑高堆黃金募辯說萬口利銳如磨錐
或云南山產巨怪意欲手把乾坤移先偷日月送嵓㡳
次取草木陰栽培天公怒恐浸成就六丁桃斧摩雲揮
世人乘此得分裂鍛琢片段貿財貲至今風雨虢山夜
樹石號作鬼神悲又云春氣入山骨欲自石裏生蒿藜
根株芽枿未及出卒遇匠手相鑱隳多稱老松已變石
此固剪截根鬚離又云鬼手亦能畫多向石色成屏帷
固知物怪浩難盡誰能向此明是非城狐老能男女變
海蜃口或樓臺吹世間自是有此類何必詰曲窮所歸
細思此屏竟無用石不中礩木莫(一本作不)支徒將文理有
小異招聚瞽說成籠欺咄哉閉口不復論為語愛者無
我譏
贈慎東美伯筠
世網掛士如蛛絲大不及取小綴之宜乎倜(一本作高)儻不
低斂醉脚倒踏青雲歸前日才能始誰播一口驚張萬
誇和雷公訴帝喘似吹(一本作乞少淹)盛恐聲名塞天破文章
喜以怪自娛不肯裁縮要有餘多為峭句不姿媚天骨
老硬無皮膚人傳書槧莫對當破卵驚出鸞鳳(一本作飄)翔間
或老筆不肯屈鐵索縳急蛟龍僵少年倚氣狂不羈虎
脅插翼赤日飛欲將獨立跨萬世笑誚李白為痴兒(一本)
(作嬰兒)四天無壁財可家醉膽憤痒遣酒拏欲偷北斗酌
竭海才拔木華鏖鯨牙世儒口軟聲如蠅好於壯士為
忌憎我獨久仰願得見浩歌不敢兒女聲
廣陵集卷二
