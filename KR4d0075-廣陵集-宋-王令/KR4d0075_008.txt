廣陵集卷八宋王令撰
謝客二首
擾擾車馬客各(一本作出)以勢利奔自問閭巷人何為亦紛
紛與客成往還勉就俗所敦禮不經聖人頗厭後世煩
欲問無所得歸視紙上文非以孔子心尚拜陽貨豚乃
知偪仄間心跡久(一本作固)已分去矣可奈何更問来者門
又
躚躚出何為奄奄歸就卧不知身所謀徒與俗相和本
無聲利求(一本作營)久厭車馬過詩書雖滿前走奔不暇坐
收身衣食餘抱病歲月破得不勝所忘進亦(一本作益)何可
課前躅杳(一本作莽)難躋下愚旋易墮(一本作知自墮)得勢有然爾
命矣何可奈
春遊(一本作城西遊)
春風誰相呼鳥語到庭戶罷書起何遊(一本作往)繫馬城西
樹寧須客衆隨聊與春相遇高林美風竹疎影有清覆
可以便行坐觧脱快巾屨日長天地寬飄戾飛雲度風
枝綠未柔(一本作舒)日萼紅先露芳辰信可尚嘉興惜無寓
舊聞黃公壚頗(一本作屢)枉壯士顧予雖輕數子自適偶同
趣起觧身上衣就貰青旗酤獨酌不待勸(一本作誰勸酬)興至
還自注對物無所語似若喧譁惡雖無歌舞勸幸可篇
章賦乾坤本閒暇人物自紛遽勞苦曷不樂歲月失巳
屢酒闌起四望落日不可駐饑馬自知家何須問歸路
游江陰夀寧寺
寥蕭枝上風蜩蟄以秋告黯靉道旁樹蔭綠凉可冐况
承積隂餘急(一本作忽)雨蕩晴昊初凉逞(一本作騁)新威宿暑懲
舊躁漫漫(一本作悠)出門路踽踽可誰造江聲洶西奔海遠
劇東到中間可行望洗滌(一本作濯)去塵(一本作陳)抱况於林阜
間古屋架晴燥蚊蝱稍歛收軒戶可淹傲惜乎余獨游
不可(一本作自)擕所好踟蹰竚歸步風作冷相勞
賦黃任道韓幹馬
天寶天子盛天廐吐蕃入馬上天夀紫衣馭吏偏坐前
騎入都門不容驟西極苜蓿得氣肥六閑飛黃卧嗟瘦
千秋(一本作承明)殿下誰把筆當時人無出幹右傳聞三馬
同日死死魄到紙氣方就鐡勒夹口重兩銜墨絲丱尾
合䨇紐天門未上人就觀老騶驚嗟失開口生搜朔野
空毛羣死斷世工無後手當時天子惜不傳送入御府
置官守邊塵勃欎燕薊来宫闕蕭騷既焚後誰棄千金
出手收足踏萬里避奔走幾經蹂蹀道邊塵今日寧無
紙上垢罇前病客不識畫但驚馬氣世未有冀北駿骨
無時無生不逄幹死空朽世工無手不肯休任使氣骨
陋如狗
甲午雪
平居汩汩喜自墮萬事過目不省窺一年南北兩見雪
未始把筆成一詩朝看氣象浩茫昧夜歸瞑想通幽疑
夢乘虛空謁帝所砆礩象柱承瓊榱坦塗壁堊相照射
鶴扇虧蔽狐腋帷帝旁鮮鮮舞萬女寶綃雅冶吹裳衣
纍蠙(舊本作珠)貫瑀錯組佩斥棄朱黛素兩眉撩搔王母戲
華髮袒脱(一本作指點)姑射爭膚肌提璫擲珥互投報顧我
塵垢加笑譏其傍臨臨立萬鬼帝所寵與借色辭密呵
細紵賜裘舄笑齒發露寒差差諸神斂(舊本作畏)避不敢望
棄唾墮落成珠璣朝懽&KR1077;怡棄烟霞暮慨吁(一本作呼)吸成
雲霏互偷天帑購黨與散布(舊本作布散)萬與分千珪紈羅
練縠不計數(一本作較計)逆取倒曳交横披鞭驅巨靈刦夸
父揮斧觧繫(一本作繫觧)關星機東觀豗頽墮壁角南顧秃
鬝亡斗箕其他雜冗(舊本作冗小)莫分辨從見漫亂如籮篩
雷公爭前泣訴帝至此豈可無省知願分羽衛勑(一本作急)
天討助以積雹千山(舊本作山中)齊金神擁遏(舊本作前驅)按行
道後乘駕以萬玉蜺寶刀聯(舊本作聊)翻夹鐡盾玉戟鈎子
横珠旗天(舊本作霜)風蕭蕭吹縞素貝甲合陣(舊本作夜合)窮天
圍磨砮插羽注萬矢強弩競發相聯飛奸窮詐極不保
守引組自縛相連歸纍俘奏(舊本作獻)愷闖天陛越雉拔羽
按舞儀帝呼祝融付焚棄散灰下地無留遺徵朋索黨
計輕重斬戮屏翳囚風師扶桑瞳瞳露軒豁日御復反
天衢馳覺来四顧駭皓白心與恍惚爭是非冬雷無聲
電不照疑亦衆鬼乘其私天高地下非所職且可把酒
無咨嗟
日蝕
錢塘山人大署壁曰十月朔日且蝕坐者跳起行者留
愚聞之驚智為惑我時過市偶自停眩兩目視閙耳聽
自嗟身賤不有位安得置此誅四刑惟此丙申日在未
天面黯欎昏不濟舉頭仰日巳半虧羣隂得志雲不披
塵函欲開鏡尚掩誰把白壁塗之泥大哉玄象浩難測
安有庸人以術得天乎反成竪子名不念吾皇禳以德
吾聞日名為大明光一自出减月星今乃為之成薄蝕
安得君子不為小人乘
送曹杜赴試禮部
霜風琅琅鳴鼓鼙鳥寒夜噪樹折枝居者不出行者歸
廐馬解銜車棄脂長河夜冰船就維百賈晏起朝閉扉
為問當今行者誰出門千里到何處母送拊背父嘆嘻
兒惜欲去哭挽衣上馬反顧紛涕洟非所願欲去何為
家雖有田豐歲稀所得償公不及私况望羶薌事庭闈
結髮從學今十朞始自有志徇孔姬豈願從世成依違
高堂華髮紆素絲暮年待子為光輝望我日久莫報之
苟得一笑辱弗辭况望(舊本作得)三釡家無飢吾於二子久
所知怪其才高所就卑今乃語此誠可思近聞天子變
典彛欲撥舊况收新竒子行出仕適其期驊騮得路無
啣羈罷酒行矣無自遲去取天寵酬親慈
同孫祖仁王平甫遊蔣山作
山形欎盤陀石路隨直紆(一本作迂)蔭松坐興長飲泉百煩
除憶望江上樓采翠横晴虚愛之不能去取席卧與俱
若逄佳賓客不暇(一本作假)外禮拘意愛交自然笑語略可
無常思一往遊杖履窮昏(一本作朝)晡忽從賢豪招氣類喜
不殊更以肴酒隨傾瀉談笑餘仰躋蒼崖巔下視白日
徂夜半身在高若騎箕尾居懽餘悲感集論說追古初
在昔天下衰羣姦起相屠相地視八極懷險歸此都全
吴既臣魏餘晉仍避胡此右山所瞻形勢高四隅游者
昔為誰名字不見書想當出塵樊盤礴望八區固宜有
高興何亦妄滯濡憶在初元年虎狼出當塗衆豪泣相
盟萬甲聚一呼樓船下三江千里懸旌旗忠謀屈巨猾
弱力張遠圖乞靈訴明神至此當踟(一本作躊)蹰想當得請
初勝勢先羣誅雖時幸成功偪仄已可吁豈無當時人
縮伏巖下廬約身甘賤貧卑勢無憂虞坐視擾擾中同
為禍福軀我當明時来木石聊自娱遺祠今莫問故邑
已成墟歸謝山下民相期在犁鋤
對竹
竹風何撩(一本作寥)蕭晝盡發寒籟修纖諤天官揚揖縱玉
佩豈無俗子遇自會幽人愛心虚中養恬節密外禦介
春萌喜含養夏籜竟分解無花與物爭有蔭亦人頼威
威南山鳳爾飛何時届(舊本作戒)道遠寧不飢寒枝久虚待
豈非繒繳虞安有羽翮態(一本作&KR0629;)當奈葉間蟲蠧爾所食
壊
暮行
晴烟去人高暮色上天半山銜日入深雲佇星出緩塗
昏歸鞍長林近去翎短悠悠宵偃慵衍衍暮行欵南城
岌高躋近野匝四坦来期遐思舒暮雲所見罕星星颭
風燈歴歴吹月琯(一本作管)靜樂遺世喧清思破塵懶心通
江海浮(舊本作清)氣寒天地滿兹興將誰同(舊本作同誰)兒輩未
宜筭
野步
久攖末俗喧脱(一本作去)就綠野靜方隨巾屨便那暇賓客
命林紅落春衰草(一本作桑)綠爭夏盛時從老農語久佇行
子聽謂言勞苦後各以(一本作相與)閒暇慶時逄瓶盎酒(一本)
(作活)亦有肴核稱喧嘲忽無次歌唱仍相詠酒闌紛起坐
白髮忽(一本作或)兩凴兒乘旁樹嬉牛卧前籬瞑予方困俗
累愛此近天性何當從之歸買舍與相並
古風
古風何寥疎世方盛誇慕利塗劇先趨直軌迷曲注渾
渾九河翻仡仡百川注分爭或多岐險枕纔一趣睢盱
承至歡讋叠謝絶怒才得升斗多勉售形骸顧不知萬
鍾得孰與一日裕况承丘山羞願易頃刻遇誰能脱近
役自放就遐騖航湖足茭魚拔野厭芼茹行招千古遊
坐與来世語延風敝虛襟揖月坐嘉樹此意固有然(一本)
(作自有尚)童兒(一本作兒童)未堪預
蘄口道中三首
舟行邈棲遲江流潏排蕩魚驚躍或出鷺下飛何颺交
游偶相舍偃息聊自放回首失匡廬雲霏暮方上
又
稍稍(一本作悄悄)江上雨聲入窗壁寒悄悄(一本作稍稍)舟中人
曲肘自枕眠安卧不成寐起坐浩長嘆離家日逾百行
路忽巳千昔與燕俱来今見北鴈還道里苦不通寄書
如棄捐風水相噴薄歸期渺無端空令秋夜夢反覆如
循環
維舟泝江流人力與水爭回視東下人恍如御風行誰
能倒長江奔瀉暫西傾聊用快客意何憚魚龍驚
廣陵集卷八
