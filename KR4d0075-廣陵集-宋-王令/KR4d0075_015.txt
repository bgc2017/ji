廣陵集卷十五宋王令撰
詩
送錢公輔赴舉
廣庭簮紱立差肩黼坐雍容第(一本作當衙一本作策)衆賢士得采
衣如晝錦人瞻歸馬若天仙况提巨筆乘時出應有高
文與世傳我久疎慵無壮思聊傾病耳待江邊
春興
眼前紅綠日加增欲遣春愁興未能安得好花渾自實
使無閒地得生荆欲圖(一本作願圖)長醉貧無計起逐東風
懶不勝芳草斜陽正柔(一本作姿)媚益知高處不堪登
庭草
庭草綠毰毸庭花閒自開長鴻抱寒去輕燕逐春來時
節看風柳生涯寄酒杯傷春欲誰語遊子正徘徊
平時巳多病春至更蹉跎惡土種花少東風生草多客
愁渾寄泪野思不堪歌獨有詩心在時時一自哦
春怨
掃地待花落惜花輕着塵遊人空眷戀踏去却尋春
春來還自有遊人常是春歸獨念春落後見花尤更惜
不知誰忍掃和塵
又
三月殘花落更開小簷日日燕飛來子規夜半猶啼血
不信東風喚不回
暑中懶出
暑雲無雨易飛揚旱日當天不可望浪走俗塵無遠到
不如嘉樹坐餘凉巳嫌風少難平暑更被蟬饑取實腸
夢到周公才我事如何陶令說羲皇
暑熱思風
坐將赤熱憂天下安得清風借我曹力卷雨來無歲旱
盡欣雲去放天高豈随虎口令輕嘯願助鴻毛絶遠勞
江海可憐無際岸等閒假借作波濤
悲秋
歲事荒凉晚易悲西風日夜弄寒威秋來寡婦尤勤織
誰是行人未有衣常恐衰顔随節換空看落葉倚風飛
從來最是悲秋者况是悲秋客未歸
秋日寄滿子權
樓前暮靄暗平林樓上人愁意思深未必薄雲能作雨
從來秋日自多隂三年客夢迷歸路一夜西風老壮心
欲作新聲寄遺恨直絃先斷淚盈琴
次韵介父冬日
客夢愁生枕雞號喜向晨朔風能動地短日更随人宫
柳看埋凍江梅想漏春淹留歸未得塵土暗烏巾
白雞冠花
如飛如舞對瑶臺一頂春雲若剪裁誰為移根蓂莢畔
玉雞應為太平來
去草
毶毶出土初如直嫋嫋随風競自斜漫借人鋤勞剗拔
只消夜雨又萌芽良田力盡農夫嘆直道春荒志士嗟
滿目青青盡蕪蔓更於何處問蓬麻
次韵和人古松
直枝難立(一本作與)鳥徘徊地瘦根孤(一本作孤根)礙石回山野
不逢終更老閭閻無用始為材更無匠伯身嘗過祗有
幽人眼暫開誰與(一本作向)東(一本作春)風記霜雪争令平地肯
栽培
大松
十尋瘦幹三冬綠一畆濃隂六月清莫謂世材難見用
須知天意不徒生長蛟老蜃空中影驟雨驚雷半夜聲
却笑五株喬嶽下肯將直節事秦嬴
松
直道&KR2029;&KR2029;日蚪拳雷拔僵龍出靄烟(一本作長枝冉冉葉戔戔龍失風雷)
(卧矯拳)但假深根常得地何憂直幹不扶天雖然世匠遺
掄度肯與凡材較後先可惜春(一本作東)風愛桃李獨令霜
雪漫年年
和人䨇柏
一時封植由誰力萬古樵萊偶自全不惜以材同失地
好留更老共支天人疑久有神靈守客愛生無雨露偏
為語長松號孤勁得秦封爵果何緣
慈竹
不求丹鳳食不學景龍吟自有慈仁意相依歲月深潜
符君子道可媿世人心徒爾秋郊外青青數畆隂
落葉
暮秋木落剥霜紅俄覺平林一夜空茂遂本憑枝幹力
却辭枝幹逐西風
不雨
去歲秋霖若决川今春不雨旱良田道邊老幼饑將死
雲外蛟龍懶自眠赤日有威空射地清江無際漫連天
誰將民瘼牋䨇闕四海皇恩一漏泉
雨後
毶毶柳色綠垂齊草引青天去自迷人說春園有尋路
我嗟荒徑正行泥蝶多平日渾如夢花好誰家又有蹊
兒女狂嬌随馬逐高眠可惜日垂西
約僧宿北山庵先寄平甫
上人合動山間興吾恨衰遲學謝安納屐操笻那有限
吹雲落雨漫無端先憑報信春枝破預想分題雪屋寒
林下不諳人世苦笑將霜鬢與君看
和人久雨
拂拂春郊起綠煙羣農日日望豐年龍移海去遺天漏
蚓得泥深樂地穿憶酒有心吞俗價傷春無語寄哀絃
無田却作無憂者贏得豐凶一聽天
對月
柳梢地面絶微風一片寒光萬里同冰骨直疑潜裏換
塵心(一本作襟)都覺坐來空蚌胎有露珠成顆蟾窟無雲玉
作宫莫怪幽人吟到曉不知清興自無窮
夜月
可嗟落日志悠然便有羣星出見天夜月自明人自愛
不妨人亦閉門眠
孤雲
一片孤雲逐吹飛東西終日竟何依旁人莫道能為雨
惟恨青山未得歸
晚晴寄滿子權
常恐朝隂至夕曛好風吹去信多勤得逢白日忽開眼
可惜青天尚有雲安得植梯懸碧落共操長帚掃妖氛
恨無玉纊充天耳垤鸛鳴鳩願不聞
晚虹
晚虹随雨過山巔誰插青雲倒掛懸可惜兩垂空到海
不令一直徑冲天不堪暮靄難相蔽嘗到斜陽亦可憐
好使渴來能劇飲且教溪壑减清淵
春城望湖
春城綠野欝相望閑客閑來興自長不見暮雲成宿雨
空看芳草到斜陽花生惡土終成笑蘭不逢人自信香
雖有塵纓無處濯坐觀漁者滿滄浪
樓上望湖
樓上人腸渴欲枯樓前終日望平湖無舟得往滄浪去
為問漁人得意無
江上
羃羃江城沒遠烟暮雲歸族忽相連春江流水出天外
晚渡歸舟下日邊杏萼春深翻淺纈柳花風遠曳晴綿
無錢買得江頭樹輸與漁人繫釣船
野外
綠野愛平寬偶來或永嘆村兒駭車馬野犬吠衣冠亂
草無閑地斜陽有去鞍良田半蹊徑始信直行難
暮歸馬上口占
林密村村暗寒鴉(一本作鴉寒)處處啼水光連野白雪意逐
雲低風勁童呵指泥深馬失蹄客心兼暮色歸去兩凄
凄
小雨
平生從事漫徒勞時以休閒近酒醪東海可從誰自重
南山如與客爭高老將日月來䨇鬢生委乾坤寄一毛
更展韋編探萬絶懶從人世問滔滔
餘杭倦遊
醉倚秋風笑自攻偶來還去竟何蹤巳夫鳳鳥今不至
行矣鱣鯨非所容且把心胸同伏虎誰知頭角是真龍
歸乎伊畆殊難得死爾西山尚有從
送和秘校
野客從誰忽解顔樂聞高論厭樊間致身富貴時寧少
仕道功名古亦艱好說青山從我老當分白日與君閒
扁舟聞說明朝别何日音書可到山
送聱隅黃先生
黃風吹土截天横瘦馬着鞭驅不行尚說苦心酬直道
誰知白髮為蒼生平時夷狄恬忠藎常日公卿足仰成
雖有英雄無用處却令老去買牛耕
送周噐之歸潤再索
何須别子始沾衣久有江南去夢飛為語青山幸相望
壮夫終不白頭歸
送庭老罷尉金壇
心無畦畛見天真落落男兒七尺身莫嘆一官淹聖代
聊將三釡慰慈親月明空照居民侣風急随飄去馬塵
寂寞西軒人別後海棠花好為誰春
送李廷尉濠梁
直道無通可小官真漫論夫君自行義而我更何言獨
柱難為力横流不奈渾此心持送子飲泪當前樽
送束徽之入京
出處身之道窮通命有時九門無直謁千里去何為南
畆春耕近西風去馬羸白雲况多恨歸計莫令遲
別陳藥院
客居平日有誰親一别三年百病身為道難言輕感慨
羡君無病更醫人
寄介甫
天(一本作高)門廉陛鬱(一本作益)巍巍勢利寧無淡泊譏誰與跖
徒爭有道好思吾黨共(一本作自)言歸古人踽踽今何(一本作誰)
取天下滔滔昔已非終見乘桴去滄海好留餘地許相
依
奉寄黃任道
蒿萊日日沒幽居時得新詩亦自娛為有遠懷希稷卨
或時飛夢見唐虞久諳末俗難謀道益厭庸兒妄問儒
絶筆斷絃無意寄笑將遠目睨清虛
奉寄朱昌叔
勞勞忽忽欲誰從要有田園去自終衰俗未知誰得失
古風期與子窮通三年客興看秋葉萬里歸心寄斷蓬
知有世嘲無意解自慚疎懶甚揚雄
廣陵集卷十五
