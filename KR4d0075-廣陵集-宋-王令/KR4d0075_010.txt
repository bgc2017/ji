廣陵集卷十宋王令撰
答友人
幽蘭生深林不佩亦自臭天馬苟伏皂駑足日加驟蘭
生喻人學不為仕乃究馬伏侔自怠一失遂永後以今
曷為言念子不可逗前我初識子愛其肌骨秀又觀所
為詩往往擅高右迨熟相與言低俯如有就我樂成美
者遽以古(一本作鄙)詩叩上言高雄張中雜富貴鬭且將起
其貪固(一本作因)欲激其懋尚謂非重邀猶恐信不厚揮汗
謝為書戴雨去自奏予始喜此讀若獲弦逐彀如何答
我詩遽此與前謬我始得則謝實若答雉(一本作雄)嗅大凡
欲有為當决如蝠狖苟進又安(一本作欲)退何自鼠穴首吾
見人自荒未有(一本作見)耕不收設或堅决為加以勤自副
石將為溜穿曲亦因累揉大可入聖域中能踐賢囿借
使不及然(一本作此)猶足聞見富中吾不可止在我固無疚
已迷不自復懼子遂著陋(著一本作蒙)聽之無予違斯言將
不又
道士王元之以詩為贈多見哀勉因以古詩為答
利劍不刺鼠大釣不聯鮞天昏白日沉劍决浮雲披地
蕩海水搖釣引九鯨縻固其用不常安得易用為當其
未效間是亦鉛與鈹吾非小丈夫胸中少翹竒少年嗜
勇黠跨壓百雄低兩眼皆豚羊一腹千熊羆使氣睨羣
輩問今當我誰四海有守兵謂予皆恥之左手將醢戎
右手期鋤夷書足記姓名劍亦棄不治(平聲一本作持)不願當
世是不羞羣曹嗤曰富貴在我又何有年時塊視勒山
功芥拾封侯龜一日忽自悟吾豈虔強兒舊聞有六經
條(一本作修)理兩可師無不至聖人有學中自隳勿遂謂不
及吾由(一本作猶)未嘗追好勇不好道吾將自誅非浩乎如
有失茫乎其若思望乎如未獲專乎如有期夜或不記
寢晝或忘其飢不以懦自卻不以庸自卑樹而不可拔
山而不可移拒之不使雜磨之不容疵孰為古之聖孰
為今之推孰遠不可到孰高不可訾置易攻其難力險
肆自夷上自太古先岐軒而望羲下至三代来堯舜禹
湯姬周公汲汲勞仲尼皇皇疲軻况比踵游雄愈磨肩
馳或示我使嚮或導我使隨或鑿我未開或完我已虧
或退而我引或墜而我提或輔而我夹或顛而我支或
砭我贅疣或膏我瘡痍浴我抆我垢醖我釀我離計昔
以較今悞是而恨迷固知於聖賢實辱再造私道遠致
力多功大收效遲今而所存者(一本作有)財一毛於皮苟曰
成不成我有罪未知如夫用不用敢繫天為辭若寒餒
貧賤此於我何居若誇毁譽訾此其如予奚王君異學
者見我加嗟咨叙其念惜心(一本作情)投以弔勉詩語愛則
然爾燭理似或遺輙自訟由来強答非所宜
客杭思李常伯滿粹翁及衡夫子權因寄此
始予既迂疎城郭非所樂聞吳富山水思往頗計較脱
身東南来見實與聞效吳之山稜稜吳水清不撓豈無
適之徑以可泳以棹而獨何為然反門自閑(一本作閉)罩念
我西北州數子吳莫(一本作甚)較正心醇無醨粹行瑩不皰
逓言張聖賢賡口唱弟孝大非友宜當實可師而傚我
愚不敢望時以管覘(一本作窺)豹進如暗赴明退必醜厭貌
自恥以别白疾匝天地趠坐思朝成痴夢遇夜不覺山
水雖素喜實不如誨教嗚呼何時歸作詩以自閙
夜坐
破忩多穿風冷燭無定焰滴瀝隨衣淚反覆到心念趨
生迷夷塗失城陷深塹病拙未為療膏肓不容砭無家
可容歸有竈亦斷掭鳬短鶴脛長飲啄兩自贍天有不
可問何獨於我欠吾觀序卦辭否乃適泰漸而余何為
者獨此不見騐譬如白為緇一造遂永染久生人所羨
我獨處之厭安得盖棺去手足同一斂
寄姊夫焦韞叔兼簡三姊
風舟挽晴江載客日夜行身遠心在家腹腸何由平未
知所到期先計還歸程時尋别時語涕淚下縱横仰觀
風中雲下視水上萍共在天地間可無同飄零瀉此罇
中酒美魚其飲羹雖飽不厭飢強醉終自醒笑言雖在
遠音問猶有(一本作有可)形願因東南風時寄西北聲
采選示王聖美葛子明
酒盞(一本作清罇)厭連行衆客喧巳醉忽得(一本作指)簿上籍共
出名外仕孤昂忽雄軒泯默亦馴致追爭相後先得失
自愚智隨時有能稱逐釁得呵訾有非人力為竟亦(一本)
(適與)天幸值或果以禍覆亦有終自遂卒無及物效徒自
高人氣回罇變新局忽若巳異世嗟人久巳迷高爵樂
自嗜誰為衎衎飽竟是(一本作逐)孜孜利矜驕决(一本作快)雄奢
摧折嘆淹滯昏昏忘所大擾擾爭其細安知茫昧間身
非天所戲是非未暇辨歡戚先巳至退之昔裁詩頗以
豪横恃暮年志氣得金玉多自慰買居紀堂(一本作廂)榮顧
影樂簪佩喜將閭巷好持與妻子議彼哉何足道進退
於焉繫安知九列榮顧是德所累寧論聖人為適莫固
以義有時曲肱樂不以易富貴吾曹頗勉修兹道久自
詣何必問浮雲斯理固可視
古興
颭颭樹頭葉翻翻水中浮暮潮通長河載入江海流顛
倒濕就溺紛淪来不休行人坐成嘆風惡久藏舟
中秋望月
月形何完完秋靜氣彌放玉輪困瑕纇投擲去天仗前
無衡軛施憑誰挽能上回旋天地周馳騁固(一本作信)巳壯
古今磨不磷剛耿固可諒予欲假之游自投上窮亢東
折扶桑枝(一本作株)西塞昧谷曠天機與廻斡日馭縱休暢
苟留揚輝中無復顛(一本作傾)側悵是謀敢吾專行矣天(一本)
(作期)帝訪傳聞天路艱蹉蹶(一本作跌)就淪喪帝居深九閽有
謁未易傍鬼神喜陰暗陳列忌忠亮進知自致艱退使
斯謀妄回頭暮堂上(一本作中)螢爝光相望
病起聞說貪山頗有泉石遂不能遊
一病百志墮起逢秋物闌力弱未勝行厭聞客言山言
山多在遠雖近尚莫攀拏深吾無舟逐陸誰借鞍不如
無所聞收心就恬安南軒頗扶疎古木高四觀不知秋
葉疎但怪朝影斑羸軀便偃側籍有藁與莞仰攀孤雲
高卧見飛鳥還苟此且自適何能謀所艱(一本作奚能謀所艱)
衆鳥
鵶鵶枝上鳴欲下飛復屢忽投羣輩先以我棄肉去羣
鳥起爭攫既失反親慕餓鴟盤且(一本作礴)下欲奪進復懼
羣鵲(一本作鶴来)何軒軒聚噪如罵怒鳩鴿恨不逮回旋自
號呼庭雀審細微知非已能預跳梁暮堂下不舍稗粒
顧
贈周伯玉下第
京塵漠無聊客書聞報罷拔身衆人後載水千里下微
裝困無餘歸馬劇連跨邈無失時嘆抗舉與俗謝但言
廢文學從今益休暇(一本作閒暇)詩書得窮搜(一作搜尋)朋友可
邀迓如解萬里駿脱去銜(一本作衡)軛駕雖時念親貧歎息
忽自咤已如嬰兒啼心在聲不嗄悲樂于(一本作與)俗異使
我喜失詫吾聞百年生暫就天地舍中間有逢遇窮逹
何足訝譬之適時運寒暑變冬夏炎凉忽焉殊裘葛代
相藉於身亦何預時與外物借嘗聞莊生言中不怛外
化逢鷄就知時遇彈因求炙况持身售人五羖豈真價
士材嫌易知女好固擇(一本作女好惜輕)嫁勉之時我過酒賤
衣可貰
送僧自總
吾病不喜語客来但寒暄頰舌且不能况事文字間彼
總乃吾舊不見今三年一日踏我門告我將南遷問之
行所止其去何由緣言方學從師惜以日月閒將求佛
所宗就乞世未傳浮舟江海波蹀屣山岳顛行方極所
到未可(一本作異)歲月還謂余昔同遊當得(一本作得相)送以言
噫佛與吾學兩分不相全今余與子遇無異東西轅共
憩中道間邂逅相留連我駕志在遠子驅良亦遄吾終
不爾從爾終不回旋兩各劇所勤相遠日益懸又出所
為文要我加量銓熒熒掇其英曄曄粲滿編惜哉不經
師如珠莫鑽穿雖有可寶資終以無用捐吾觀古人書
盖亦不但然道德藹於中口實助使宣豈有拔其根而
望華可搴不知源所来何用其流沿人材苟不長得一
且可專六經衆子文其治自足觀身當聖人時来學浩
萬千獨顔纔庶幾他固未可肩人有老於行不聞可逃
天子何不從此去就異說攣弗思自解縱又欲引世纏
常觀已論徒恥出妻子前彼髠以為羞爾以為忻懽生
棄父母養(舊本作生而棄父母)士得執以鞭彼為則遇刑爾還自
稱賢羞惡所不存爾說尚何先予欲收子身解去子所
牽浴以清冷波佩以蘭與荃相從中道驅障塞異道(一本)
(作道所)偏愛之幸其聽不聽誠可憐
雜詩
關雎后之淑棫樸君之明兔罝尚好德况乃公與卿所
以彼行葦敦然遂其生誰能絃此歌為我發古聲
召公方伯尊材亦聖人亞農時憚煩民聽訟小棠下嗟
今千里長巳恥問耕稼彈琴高堂上欲以無為化
廣陵集卷十
