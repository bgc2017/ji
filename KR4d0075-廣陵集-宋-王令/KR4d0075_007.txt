廣陵集卷七宋王令撰
送李公安赴舉
行子冠上塵梁宋道傍土塵逐冠敝損人来還復去馬
蹄日月長踏盡西北路近者何紛紛姿状頗秀舉傳言
天子詔士得四方赴来如鵲翅翻去若蠅頭聚市兒屈
指計過百日未暮昔周方盛時得士纔十數唐虞此為
盛中復容女婦昔何稱才難今也寧異趣但恐所取異
今古殊尺度夫君乃高才久有及物慮今又奮絶去挺
拔欲自樹余窮非所知久有山林素但無百畆粟乃就
羣才賦仕道得亦嗟困窮失為懼二者各有命予亦(一本)
(作又)何所與
離高郵答謝朱元弼兼簡崔伯易
昔来何悠悠今去亦泛泛豈自果進退姑且便飲啗三
代今去遼士食久已濫徒死不為義可無苟石擔平生
墮百為且就投鉛槧束身入世程開口就人歎怒喜有
失得眉睫煩窺瞰野鳥或在籠山猿有終檻能安此為
命雖失亦何(一本作何所)憾予嘗勇自明磨古得前鑑抱關
賢所容較獵聖或暫庶未負初學尚為神所監予行人
之嗟我笑不為頷子獨辱所厚以詩繫歸䌫命和始自
書狂言庶非儳
東園贈周翊
嘗聞東園游觀嘉晩趁時節亦自到東風不知来者多
一日芳蹊踏無草山櫻着子寒尚遲江梅殞蘤香可吊
扶疎枝葉未成蔭偶来正值斜陽照千株紅杏暖自酣
風引高炬燒晴燥夭桃未老已抽青略略朱旗冠翠纛
雖然素李不爭花似洗朱丹誇瑩皓其他百種不可名
如列錦繡快晴曝何低何高何後先一一盡觧承春笑
楊花輕佻最得力飛過青天去何冐弱柳低垂弗辭賤
以力憑風為春掃黃鸝嘲啁(一本作啁啾)聲語和似對遊人
見情抱蝴蝶填委不知數飛亂人眼漫顛倒黃蜂雖忙
不為身以甘遺人竟何道子規終日勸客歸吾無間然
念何報嗟余多病所趨乖又懶讙呼逐年少經年一春
為嘉時行過不恤每自譙然雖無酒不觧歌索遊尚少
貧交召何時期子早再遊風雨不(一本作何)可旦夕料
龍角歌和崔公度伯易
嘗聞螾出軒轅丘其長百尋圍十牛民驚臣愕爭論詶
帝亦謂應土德修賜螾傍海連十洲俾朝食壤暮飲流
仍命九龍狎其游視龍有角急起羞亟去訴帝龍有(一本)
(作可)憂帝憐不呵許為謀召一龍食繫其喉揮萬力士乘
其頭披肉斷角塞螾求螾取而冠萬鬼&KR0008;雷號電(一本作雨)
泣竟莫捄黿擗鼉踊弔蛟虬奮穴出哭勞鱔鰌八龍怒
走乞天仇天賜六丁皆劍矛取螾拔角磔大幽下龍載
(一本作拜)帝問何由臣攀墮髯不可留竟去不知天所尤龍
冤雖復骨不收傳流下古說易(一本作不)浮我聞其語疑有
由以龍易螾理若不愛不知蔽似有繇人皆傷龍為歎
啾我獨鄙其與禍投嘗聞龍德神自周出飛于天入海
休棄此不處與螾儔以養就人理固偷果死以此嗟何
仇我来但愛遺角觩是非欲竟理莫搜君學窮物功(一本)
(作巧)搳掊其說獨挽萬蠒抽當有實論破衆廋勉矣投以
釣海鈎
春人
春人輕飄喜聚散春筵笑長白日短柳芽嚼雪噴盡寒
桃花燒風作春暖春衣少年當酒歌起舞四顧以笑和
紅天綠爛狂未足春更不去將奈何
送贈王平甫
士學何漫漫近習忘遠紹文章多自名誰出得高調子
才希世珍拔俗起孤峭如觧萬里駿不以羈縻要篇章
綴清新霞電絢天彯(一本作縹)夜歸借之讀掩紙疑有耀洗
手脱世塵飛身就遐眺舌骨誰謂朽死魄如可召縮手
不願學神巧謝人妙余材生何偏日月費吟嘯收竒欲
身名攬古願獨弔平生勇前爭未始卻自料一日接大
敵說舌忽忘挑如秋九磨鏡廹我以醜照貪觀朝日明
退失兩目瞭願假斧斤惠刻形近天肖寄聲誠甚勤獻
璞定逄笑
山陽思歸書寄女兄
淮風情舒舒楚水日夜流風能駕吾帆水可載我舟余
歸知幾時子望懸百憂念我兄弟寡商參各殊州十年
不一逄會合何所由幸逄子来歸與我相慰投甥兒入
吾牽甥女出吾留子吾笑其間貧不知可愁心如熙春
陽樂若醉酒酬憶我别子日將行更逗遛泣恐傷子心
淚出仰目收别日才幾時别思日九秋心隨西北風日
望東南樓主人仁且賢憐我羈旅遊晨粳玉炊香暮酒
金注甌盤蔬羅春青豆脯兼夕鱐為食豈不美義咽不
下喉要當歸子同半菽飽亦優始予志所學義當望軻
丘朅来與世評衆口忽起咻嘗觀世金朱此道久巳偷
胡為不奮去附世如贅旒而子亦待人特以貧不謀參
差兩如此偃蹇勢略侔要當共引去逸世出網罘遐追
避世徒子與侍巾裘吾將亦娶婦力以石臼求貿田
結歸廬種樹屋四周子居課桑蠶我出鞭耕牛教妻績
以筐使兒餉東疇坐笑忘歲時聚首成白頭歸乎當何
時(一本作歸依期何時)詩以侑子謳
大舟
大舟無風帆不舉小舟榜入青冥去漁子舟中呼且歌
夜半聞魚誰得多
望花有感
春来幾時余不知但怪日日柳梢好我嗟無地自種花
常恐東風只生草誰家有園不可入時時縱欲信自到
寒梅最香落巳闌桃杏雖遲亦顛倒高枝飛鳥夜踏空
低樹狂兒日摧拗惟余零落滿地紅主人更聽奴頻掃
悲来四顧慷慨歌要且傾酒澆顔酡春歸欲挽誰有力
河濁雖泣行奈何
小雨
一夜風聲驚屋破四鄰叩壁呼我賀久知旱勢非所期
果見雨逐浮雲過庭塘流注已有餘田畆不霑亦何奈
(一本作那)雷嗔電笑竟何為(一本作雷嗔電笑爾奚為)幽人空廢南軒卧
餓者行
雨雪不止泥路迂馬倒伏地人下無(一本作扶)居者不出行
者止(一本作返)午市不合入空衢道中獨行乃誰子餓者負
席緣門呼高堂食飲豈無棄願從犬彘求其餘耳聞門
閕身就拜拜伏不起呼羣奴喉乾無聲哭無淚引杖去
此他何如路(一本作道)旁少年無所語歸視紙上還長吁
世言
紛紛世俗言病(一本作倦)客久厭聽聖賢没已遠(一本作賢聖轍巳遠)
是非久無定六經紙上言黑白欲誰証獨有自信人中
得不外競
暨陽居其一
出無王事牽入不治居舍蒿藜(一本作菜)入墻屋塵垢變几
架糟糠苟無憂智力取自暇逄詩即廢日得客輙忘夜
積懶遂成性習勤反如詐幾不類怠傲(一本作放)愧(一本作羞)恥
將何謝
身非爵與官車馬久不謀家無田倉儲雀鼠非我仇朝
出從人居詩書講前修暮從兒子嬉歡笑何所憂間將
筋力疲懶使志慮收斗糈尚煩送誰謂能無求
復繼前題二首
自吾暨陽居巳見月四周流年不我謀寒暑忽巳遒老
来何足嘆(一本作嗟)苟死固(一本作亦)可羞子今(一本作而今)用力薄
暮齒將何收
斯道久冺冺斯人固悠悠歸豚非吾心在禮惡不酬從
人效屈伸俯仰不自由於命有當然信矣何足羞
寄題宣州太平縣衆樂亭為孫莘老作
令君架亭樂荒幽得地適興萬景投亭成雖名為衆樂
地僻無客誰與遊訟休民去吏隨散獨有文字與令留
把書開闔坐自笑回視令職忘卑陬昔聞酒賤喜易醉
今說魚美予(一本作余)何憂彈(一本作權)琴有聲尚近俗要觧弦
絶以意求况持高懷屈下邑志氣略與彭澤侔身嬰民
憂手持(一本作提)版心愛山水寧非偷景好不見但聞說使
我耳目私相仇亭前行跡不破草亭下野鳥常喧啾山
雲朝嘘翠巘出海月夜下清溪浮春花夏蔭巳有(一本作可)
愛况使風雪(一本作馬)回冬秋惜予不得與快意共上岑崒
望九州黃山聞好眼未識夢想欲到迷無由圖傳粉墨
固未好願假壮筆一攬收果逄来篇騁雄勝(一本作怪)若執
造化窮凋(一本作雕)鎪(一本作搜)一時文工豈不偉千里寄我何
以酬耳昏俗語久欲洗為我一謝山前流
廣陵集卷七
