廣陵集卷六宋王令撰
猛虎
猛虎出白日其欲未易量人人有怒心常懼不敢戕壯
士獨何者忿氣裂怒腸脱身拔劍去奮躍如驚翔雖挟
必勝術豈無邂逅傷虎不食壯士壯士自虎當意貪衆
人完豈暇為軀防虎死衆人惠虎存憂一鄉果哉彼丈
夫頼有一劍將使其無所操未免伏道旁有劍不刺虎
為謀信非臧無劍徒虎爭雖勇適為狂利劍亦可嗟人
有我獨(一本作獨我)亡日暮南山阿直道何可望一虎固已
爾况復千豺狼
答問詩十二篇寄呈滿子權
令既愛盧仝蕭宅二三子之詩而猶恨其發之輕也
然忘其效而更重之則得矣逮子權之起予予實慕
之輙為十二篇其意亦不異子權所謂東墅諸子答
問者予獨廣之爾其水車之篇獨異於子權然特其
文則然吾之子權與吾與他知詩者謂為不異也
鎛問耒
金堅雖不磨木曲亦已揉幸蒙主人用反要主隨後適
從(一本作彼)慵耕兒雖功不見取良田常無收何塞不耕咎
耒答鎛
我用常在金任金適由木苟得金為用何惜木微曲幸
得主人隨不恤汗行犢必求隨主人我用諴不足
又
我用於主人良田无虛種主人不我以我適為無用不
知主人飢歲卒安自奉由来我求人孰與求我重
又
我必為人用不必用於人若也責不耕君眞問諸田
耒問鎛
一畦失之荒爾力亦可耨天下方漫蕪爾功亦何有
鎛問耒(一本作答耒)
天下方漫蕪顧我適有庸使其巳除滌我將何以功我
豈大無效(一本作無大效)自是用我慵
耒問斧
子斧誰爾為黑白大分别朝伐一樗死暮伐千樗蘖爾
終不自謀幾日(一本作幾何)不缺折
斧問耒
大樗吾猶伐小樗何畏蘖吾缺猶俟磨爾折將奈何
水車問龍
来何必召雲去何必飛天我名不為龍何能雨爾田
龍答水車
神龍謝子車子能未足多上潤雖已然(一本作足)下竭將奈
何
水車謝龍
水車謝神龍下竭固無奈旱則我為用爾龍尚何謂
龍謝水車
神龍謝水車吾語爾来前爾雖用於人亦我用於天在
物固不同於用豈殊然水下高田乾爾能俯水取假人
不爾用爾受田責否吾身雖為龍動亦天所主天猶不
有命我安事為雨
秋懷
槭槭庭前樹(一本作槭槭庭樹葉)朝零非昔稠呦呦草蟲鳴暮急
曉未休爾雖無不平豈亦有哀憂胡為勞吟呻與士傷
感投壮士亦何者哀我與蟲酬所抱不列陳調苦難謠
謳高目有遠見直懷羞曲求蒿藜襲久安功名忘前休
日月忽未幾天地今復秋少壮負所懷老大將安謀生
無及人功死骨埋泉羞胡為不奮飛徒與寒餓仇
中夜
晝日苦卒卒忽焉(一本作然)不加思長夜漫不眠起復日所
為所為浩多愧不與初心期虛云聖賢學實從世俗歸
雖恥猶奈何長歌涕垂頥
又
擾擾從俗為日與所學戾茫茫坐三復心面自相愧守
道惡從人取俗(一本作食)患高世誰令二者異不得一吾致
士患常不學
士患常不學不學常㒺然學成安所施用舍繫諸天孔
孟去已久寥寥泣遺編斯道未易為今古如同年
舉舉媚學子
舉舉媚學子居曰不吾知知而有不能無乃失於欺不
知未為患不欺浩難期咄哉天下懷何以天下為
秋日
秋日不照天秋雲自明晦脱葉下衰草蜩蟬事今退天
地功方成草木猶怨顇志士感所懷長吁下清淚
秋興
秋風吹人有高興醉懷感物傷盛衰秋来縱得蒿艾死
歲晩已非蘭蕙時哀歌不入俗耳聽大笑自與萬古期
長鴻冥冥爾飛好雖有繒繳安所施
翩翩水中舟
翩翩水中舟既滿何用載主舟者誰子無乃忽於敗兼
濟雖期仁過任適為害自是人致然已溺何足怪
書懷寄黃任道滿子權
西風吹雲空晴日露高曬駑馬無速騁歸客思遠届長
林剥霜紅遠水漾寒派露蟲悲自(一本作且)咽風菊老猶介
昔予来方春㷔㷔樹生態今歸亦未幾馬踏落葉壊時
物固有然盛衰信難概吁嗟為生勞黽勉計無奈伊余
有遐致久此困俗械嘗思擺絶去自放出世外高懷樂
天寬遠目斥人礙有田足晨昏有圃具葅菜父母不待
養妻子固易頼世孰得丘山亦孰失蔕芥人自能輕重
吾將守所愛六經老誠明萬古熟成敗得時為醢鹽滋
味和鼎鼐失猶有萬世令名自沽賣自視久已明决不
事謀蔡寄詩侑子觴期子和而(一本作且)再
令既有高郵之行而束先兄弟索余詩云
擾擾利學者久不可與謀讀書乃何為老不知軻丘弗
恤義所在務期高爵收嘗聞失則嗟不聞得之羞知誰
洪其源使世乘其流於今巳汗漫更久將遡游嘗聞古
人言饕餮為共兜謂惡豈必多偷飽德弗修不知自思
者舍此何所由故余早知懼誓將異人求寧為寒餓嗟
不同富貴謳此行况有獲師德高前修因嘗請子行勉
子無逗遛於吾乃何有同病不獨瘳雖愛謂予然尚疑
子終不惜子有高材竿幢揭華旒苟能自擺去不為世
學囚行將見遠到強弩射弱菆何必請予詩自合治子
輈
酬束丈貺詩兼叙所懷
白日立中路犬去不形相夜以(一本作有)盗自来何敢怨犬
傷主人忽加念謝恕犬無良盗子愧伏前有言願加詳
見賜固巳多恕犬誠未臧
惜交詩贈束孝先
千金得寳刀不若得插歸寳刀雖云利邂逅傷瘡痍傷
瘡有復日傷皮無完時不若遠所傷取插安自持一鑿
以成井再鑿以深資清泉冽其中定德發不移飲可沃
吾心浴能清吾肌此道如必尚(一本作當)庶幾有常為既庸
銘我前又書薦余知
再贈束孝先
玉缺見不撓劍折知真剛張目不見心人固未易量念
我未知子徒知(一本作然)外觀望安識子所懷赤日包白光
去去終我身兩兩無相忘縱予道路憂骨尚付子藏
卜居
吾求一屋逮兩月貧不謀貴(一本作富)何以圖朅来自放就
窮巷幸得之喜何敢吁頽簷斷柱不相締瓦墮散地梁
架虚門無藩闌戶不閉時時犬彘入自居主人於我莫
自致為我補葺加垍塗翻翻匠氏乃誰子頡頏作氣厲
呌呼羣雄洶洶助聲勢睥睨凌我要我酤歸来嘆息無
自得兩日財致酒一壺徵多償少意不惬棄我忽去如
逃逋重来閴寂不可問依舊四壁編空蘆嗟余雖貧日
猶爨可不善為盎釡謨外戶不閉古則爾今也盗賊過
街衢乞錢買籬作籓固更學關楗防朝晡鄰翁問我乃
何者得毋亦以名自儒王朝潭潭聚冠盖幾人不載卿
相車子何布被不盖肉浪自名士(一本作浪稱為士)實則奴假
為無能守編戶猶可自擇安閻閭胡為慘戚卒困此去
矣何屋不可徂此居卑注不待說四高中下流無渠夏
霖連延久積注往往竈下秋生魚始来圖此不自擇終
見坐與蚯蚓俱何况梁壊日蛀(一本作傾)腐一仆非爾力可
扶苟来暫安急旦夕反以身就殞壓虞乃知窮則失自
愛死得正命有幾且翁乎爾言誠得矣我方困甚非眞
愚
聞哭
冬温春疫早死者晨滿街但聞哭子悲不聞哭母哀老
慈愛益深壯剛氣則乖嗜欲奪天性情思占妻孩詩三
百具存聲巳亡南陔人情古不美况復嗟今哉
養賢
萬鍾豈不多財得孟子辭千乘友子思猶曰須我師古
賢不易養養賢則巳而今賢養自易無於古加疑
廣陵集卷六
