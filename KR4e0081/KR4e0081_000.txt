峴泉集目錄别集類五(明)
卷一
雜著
卷二
序
記
卷三
墓誌
說
傳
書
頌
箴
銘
贊
卷四
題跋
祭文
青詞
齋意
上梁文
普說
疏
賦
騷
操
歌行
詞
(臣)等謹案峴泉集四卷明張宇初撰宇初字
子璿貴溪人道陵之裔洪武十年襲掌道教
永樂八年卒宋濂嘗稱其穎悟有文學朱彝
尊明詩綜載其集二十卷詩居其半王紳為
之序此本皆所作雜文惟末附歌行數十首
卷首雖載紳序而二十卷之舊已不復存其
中若太極釋先天圖論河圖原辨荀子辨陰
符經諸篇皆有合于儒者之言問神一篇悉
本程朱之理未嘗以雲師風伯諸荒怪之說
張大其教以視誦周孔之書而闡揚佛老之
說者相去遠矣乾隆四十三年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
峴泉集序
天地間至精至微者道也至明至著者文也道非文不
明文非道不立析而言之雖為二要而歸其實一也乾
坤之所以覆載隂陽之所以變化寒暑之所以代謝日
月之所以往來山川之所以流峙草木之所以榮悴無
非道也無非文也其可離而二哉又可以強而合哉故
聖人者作因其自然之道著為自然之文未嘗以一毫
已意加之也是故因其變化之理而成易因其訓詁之
體而成書因其治化之蹟而成詩因其褒貶之法而成
春秋因其節文之實而成禮因其和暢之用而成樂此
六經之文所以終天地亘古今而不易者以其出於自
然也後之言文者舍是何適焉自周之衰王道熄而百
家興競以私意臆說騁辭立辨以相高求弗戾於道者
百不一二焉於是有若老子者其言以清静無為為道
著書五千餘言後世嘗有以之為治而治者矣其庶幾
於道者乎嗣教真人張公無為自其家世宗老子之教
至公凡四十三傳公天資穎敏器識卓邁於琅圅蘂笈
金科玉訣之文既無不博覽而該貫益於六經子史百
氏之書大肆其窮索至於辭章翰墨各極其精妙是以
歴職天朝皆以問學之懿深蒙眷宁凡殊褒前席之榮
歲賚有加而王公貴卿縉紳之士亦莫不禮貎焉盖江
右文宗多吳文正公虞文靖公之遺緒而公能充軼之
也其所造詣豈苟然哉間出其詩文若干卷屬序焉其
詩之沖䆳而幽遠文之敷腴而典雅讀之使人健羡不
暇視世之佔畢訓詁拘拘以才藝自足者為何如哉矧
公領宗門之重任專以化人誘善輔國翊祚為心其見
於此者特其緒餘耳雖然予嘗考公德業既本於無為
是能遊心太初與道為一而且沈酣於六藝之文蒐獵
於百氏之說於是發為文辭理與意會有不期工而自
工者矣其有補於老莊之道者又豈神誕之誇者比哉
公以紳有世契相與極論斯事必撫掌劇談而後已故
為序其曰峴泉者因精舍之稱云國子博士金華王紳
序
峴泉集者嗣漢四十三代天師張真人之所作也真人
學行淵䆳資識超穎貫綜三氏融為一塗旁及諸子百
家之言靡不暢曉故其發為文辭論議雄邁偉傑讀之
令人擊節不已予嘗愛其文如行空之雲昭回絢煥變
化莫測頃刻萬狀曄乎其成章也又如入秋之水膏停
黛蓄微風興波萬頃一碧湛乎其泓澄也詞賦詩歌又
各極其婉䴡清新得天趣自然之妙可謂兼勝具美矣
且聞龍虎名山靈氣翕聚鍾英毓秀挺生列真以道德
相傳其來遠矣若道腴内充華藻外振以文雄一代者
乃今獨於真人見之洪惟我朝太祖高皇帝混一寰㝢
光嶽氣全天運之興文明三十餘年矣今上皇帝踐祚
以來氣益昌而運益盛雖遐陬僻壤莫不呈材獻藝摛
文掞藻以自見於時况在文獻之邦神明之胄優游乎
德澤涵泳乎詩書大肆厥辭鋪張盛美以黼黻太平之
治不亦宜乎雖然此特其餘事耳至於真人超然獨得
之妙豔道之士又當於詩文之外求之時永樂五年秋
七月吉日遼王拜手謹識
嘗聞有其道者必有其文也日月星辰天之文也山川
花木地之文也禮樂制度人之文也盖道為體文為用
儒先謂文章為貫道之器不其然乎龍虎嗣漢四十三
代天師無為張真人神明之胄也天資超卓學問淵源
本諸中者有道德之崇著於外者有文章之懿嘗銓次
其平日所作詩文凡若干卷目曰峴泉集英華煥發照
耀簡編以言乎詩則託物寫情優游不廹得詩人情性
之正以言乎文則雄竒汪濊鋪叙有法得古人述作之
體是以海内文人碩士傳頌而稱羡者比比焉自非真
人學通百氏道貫三才體用兼該精詣獨得安能發而
為此耶及觀集中所著冲道慎本太極河圖原性諸篇
義理之玄微研究之精極議論之閎肆其於天地造化
山川人物禮樂制度靡不該貫雖專門擅業皓首窮經
之士有不能及者非惟有功於玄教其於世教亦有禆
焉將見斯集流傳於天下後世與峴泉相為悠久而無
窮也必矣且真人嘗為通著尚義堂記俾先祖父之志
行亦得託於不朽斂襟三復深有感焉因書此於卷末
以致其私意云永樂五年秋七月甲子新安程通謹識
