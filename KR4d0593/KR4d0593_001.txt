張光弼詩集卷之一
古風五言
飲馬長城窟行
飲馬長城窟飲多泉脉枯嘶跑不肯行思若畏前途驅之尚不
忍惻然駐征車朔風當面吹墮指裂肌膚豈念衣裳單頋已猶
亡夫功名登天然何時執金吾隂陽無停機百年諒湏臾常恐
遂物化奄忽委路隅此懷當告誰策馬自長吁
古意
白露積瑶階明月生羅幃流光劇奔電窈雿閟空閨黃金奉桑
間母乃禮義虧安得廉耻士再詠關雎詩
雜詩
高樓抗浮雲南盡洞庭野凉風颯然至槁葉凄以下登臨極四
頋莫我所思者憂来欲奮飛羽翼不余假昭質匪金石流年劇
奔馬日暮湘水隂幽蘭謾盈把
日月交互行四時亦云易去時柳未黃又見楓葉赤人生範圍
内生死難固必别離將訴誰訴之又何益昨宵夢相見嬿婉如
平昔覺來但虚幔衾枕有餘憶
行路難
鴻鴈及秋来玄鳥先社去俱生亭毒内羽翼乃不遇翔者不知
水泳者不知山世事每如此人生行路難
少年行
看取木槿花朝榮夕已萎芳容有凋謝胙澤何所施壽命如可
長仙人今何之高堂有歌舞及此少年時
古别離
陽關古别離對面折楊柳旋踵委道傍焉得長在手丈夫四方
志竭力車馬走慷慨平生懷不在然諾後傾貲鑄寳劒性命同
所有去去勿復陳黃金印如斗
古瑟
錦瑟古之樂造自軒轅間朱絲五十絃柱列鵷鷺班中有洞庭
水白日興波瀾人文際昌期出應清廟弹洋洋雅頌音一唱而
三嘆神人既以和鳳鳥翔其翰聖明御天下百靈咸仰攀
讀離騷經
三閭椘同姓怨生扵所愛讒人在君側繩墨日偭背虞兹宗社
隕繁辭冀收採反覆三致忠九死猶未悔靈修終不察遂投汨
羅水斯文幸未喪風雅接三代豈惟南國士汲汲仰霑溉
讀秦記
登高望遠海中有三神山秦皇惑方士採藥駐容顔如求不死
藥何必波濤間玄牡氣孔神日夜相循環若人善保之入聖而
超凢所以廣成子度世安泥丸
言志
少小誦六經中歲始聞道乃知三百篇不貴辭娟好發言將自
宣猶若未深造常恐歲年晚白露先芳草覃思時竄易舉茟如
振槁庶或諧雅音詠歌以終老
相逄行
京師衆大區鞍馬俱俊游相逄念輕薄觧贈雙吳鈎性命付然
諾妻子托綢繆朝過狹斜道暮宿娼家樓五侯與之談七貴為
之謀心膂誓百年羽翼期九州當其勢合時喝倒黃河流一朝
貲用盡門戶無鳴騶鄕關耻獨歸京邑難久留慨念平生懷徘
徊頋河丘浮雲詎終朝失意將焉尤
古詩
壮哉沛中歌命世之雄者帝王有大度不在論風雅綿蕝禮樂
修採詩固無暇蘇李離别辭亦自關教化文章與政通斯豈雜
王覇
漢詩十九首不復辨名氏蘇李及枚乘伯仲之間耳當時尚詞
賦六義誰作意雖非大雅言頗有風人致篇章何在多自足傳
扵世所嗟黃初後作者莫與企
曹公英雄姿吐辭自天成横槊鞍馬間慷慨念平生汝穎諸文
學歛祍奉明廷對酒惜時邁載歌伸鹿鳴風雲入壮懷河山助
威靈至今鄴中唱猶擅文章名銅雀有遺憾哀哉短歌行
鄴中盛文辭七子相掎角雖膺丞相辟未免傷流落世胄相友
善宴好以酬酢出内結腹心庶僚仰殊渥願因雲雨會戢翼永
栖托貴賤俱黃土徒存建安作
魏文在世子嗣領五官將國事既有閑經術尤所尚讌游集文
學詞藻咸宗仰五星垂光彩兩曜分氣象風流積二世况復人
君量快樂芙蓉池乘輦一何壮寕同汝穎士戚戚冀所望
東阿帝室親復乃貴介弟降志詞翰間國事罔所冀思深而文
典光彩照當世切切陳自劾捐軀以明志淫情洛神賦所願以
自棄
禰衡輕狡人况以才自負將赴漁陽檛侮人還自侮曹公豈容
物嫁悪與黃祖值兹劻勷際焉用鸚鵡賦所以賢逹士貴在識
時務
三謝國親臣世家金閨彦玄談雖時尚好爵尤所羡出各領名
郡而不拘履踐能忘永嘉山水事游宴摛章固自美雅誦從
此變餘波及齊梁纖穠入哀怨
嗣宗絶臧否善若處時晦詠懷數十篇倬尔追漢魏駕車哭而
返此豈無所謂嘯登廣武臺神氣偶相會從来倜儻心土苴視
富貴惟有步兵厨百用時一醉
淵明君子儒心事甚夷曠醉来得佳眠自謂羲皇上文章固可
誦節㮣尤所仰且無州縣拘安得言不放託志聖賢錄千載成
絶響
高人王右丞輞川亦有樂位居尚書省志不異丘壑誰言肉食
鄙而不事澹泊辭擅大雅名集多應制作唐音得所宗夫子寔
先覺
工部行在官飢寒莫與比奔走盗賊中朝夕命如寄一飯不忘
君危言以鳴世親蒙萬乘知不救妻子累文章天地間風雅可
無愧賦者謾接迹此作竟誰繼
襄陽孟浩然五言擅時譽迹放羈旅間氣藉江山助感懷峴山
作託興洞庭賦九重獲見知一語乃上忤弊廬南山歸亦足蔽
風雨篇章如可傳可傳遇不遇
蘇州韋刺史早事武皇帝既蒙南宫錄復膺符竹寄折節就繩
墨檢身勤治理賦詩長日静静閤餘香至晚逄楊開府感激道
所以宜尔金玉音風雅存遺製
鴛鴦篇
駌鴦水中禽居常有定偶行則共洲渚栖不異淵藪交&KR1450;情所
私和鳴氣相友白頭不自嫌彩翼戢左右雄雌或失配霜霰甘
獨守嗟哉羽毛類賦性乃何厚願獻金閨女繡作君子綬人或
違天常翻為此禽醜
幽蘭萹
幽蘭不自媚叢雜生溪磵寂寞空林色過者誰復玩及時或見
收不與衆芳亂夢恊天使與握勤郎官盻頋兹馨香德庶以同
歲宴
閨思篇
連日洲渚上香風吹杜若閨人念離别遠思生幃薄去年執手
時記省採蘭約如何燕鴻跡遽尔成綿邈將憑夢中見反側睡
難著起視東西廂衆星已寥落晨鷄方再鳴曙色已東作安得
携手人歸来共春酌
丹華篇
脩莖冐丹華碧葉相掩暎晨露發其姿舉世莫與並微風波上
來綽約有餘韻相看咫尺地人遠河漢近綠房多苦心竚立秋
塘暝
美女篇
燕趙有美女紅蓮暎綠荷珮環彫夜玉團扇畫春羅流盻星光
動曳裾雲氣多回車南陌上誰不駐鳴珂
松濤軒
松聲學海濤汹汹不可息如驅萬山泉迸落千丈石浩然入清
聽心與竟為一焉知咸陽道車馬走赤日大哉利名事静者夢
不及
三良詩
百歲誰免死貴是留其名三良殉秦穆慷慨平生情一語奉明
主千秋共哀榮從容就長夜斯人豈偏生所以黃鳥詩至今頌
遺聲
班婕妤
婕妤辭輦時風誼動宫闕後来紈扇詠詞氣何悽屑婦人何所
恃所恃惟姿色過時而色衰枕席成棄物不見長信宫苔生玉
階側
一脉泉銘為中一元禅師作
天地不自私至寳發山川誰扵黃金巖得此一脉泉㳙㳙成不
息曹溪寕後先造物亦有待扵師亦前緣既供香積厨復灌冨
陽田譬彼釋氏法一燈徧三千泉流願無竭燈光永相傳日居
而月諸扵億萬斯年
送薛山人歸富春
舊識談天叟挑嚢又賦歸性諧麋鹿友身老薜蘿衣高步雲同
舉潛形鶴自飛清醪香潑甕黃絹織成機生事有繩凖清言無
是非勿矜絃上操若聽古人稀
贈孫雷師祈雨有應
天人本無二萬物備吾身一誠苟無妄呼吸皆鬼神南邦五六
月熯陽如火燉法師念民食升壇肆怒嗔符召五雷伏龍起三
江濱風雲随指頋沛澤来逡廵豈惟盈溝澮更且溢河津道路
接歌頌田家具倉囷芒芒大鈞内造化豈不仁安得法師軰飛
行遍八垠以兹雲霓心慰彼大旱民
拙逸詩
守拙中乃逸用智機或生所以抱真士泯焉黜聪明賣藥不二
價懸壷無姓名逍遥城市間心與造物并鶴長断則悲鳬短續
則驚萬物有常性巧偽非人情乘黃一剪拂千里無留行賢哉
拙逸翁可以為世程
從軍行
一身既從軍寧復頋家室日食官倉粮唯知事行役昨朝號令
下負弩趍大磧驅車出城去旌麾耀白日男兒重横行萬乘假
羽翼意氣從中來性命何所惜鵰鳴沙塞雨四面無馬跡不有
封矦貴班超肯投筆
晚春詞
暄風日夜起春到亦已久清晨捲簾坐惆悵閨中婦聞鶯暗垂
泪對花懶擡手昨宵夢夫婿白馬章臺走結成合歡帶自置妾
懷䄂覺來風張幔啼鳥在高柳空織錦廻文佳期竟何有
採蓮詞
採蓮復採蓮採花莫採葉葉上多朝露花間盛顔色同舟二姝
女流盻軼明月闘溜荷上珠將逞肌膚白岸上騎馬郎調笑五
陵客豈不念所歡淇水不可越
捕魚詞
漁家無别業衣食惟罟網生長風波中舟楫慣来往江平風波
静天静榔板響得魚固所欲忖心輒内怏羣生各有命吾寕愛
其飬放麑翁乃属中山相
贈吴琰代宣州
天風吹孤蓬一去無留蹤或與回飈遇猶希返故叢同飲南陵
水况是親骨肉相見無别辭縷縷訴衷曲衷曲猶未伸征車動
行塵屏營高堂上尊酒聊具陳紉蘭以為贈此志良不薄冀蔵
懷䄂間時用慰綿邈
題蕳掾辨誣卷後
種蘭雜荆棘棘長傷蘭根結交或匪良中道生謗言所以明哲
士慎之非一門美玉累卞和明珠誣馬援終焉各有辨暫屈寕
為冤
自警二首
愚者昧其識沉冥生死中一為利欲染罔測吉與凶轢轆前後
聲覆轍無不同遑遑駟馬車騶從行趋風悪影不息蔭世路焉
愧躬
兩足與之翼去齒存其角乾坤負冥頑造化乃忖度恃此以為
勇能無遭束縛衝冠與裂眦未信盡堪託毋為萬物先内省有
先覺
飲酒詩示婿時伯庸四首
連日春風暖面容為之鮮仰看樹上花荑萼亦復然中有和鳴
鳥羽翼相向肩胡能不命觴酌此花鳥前飲之豈不醉所貴乃
其天頽乎麹蘖間南床得佳眠如何靖節翁乃賦止酒篇
青陽時至矣萱草滿堂階柔葉刷翠羽對之憂思裁室中無長
物所蓄唯酒杯客至即與飲既醉從先回平生曠逹懷何曾計
尊罍得錢即付酒酒盡錢復来百年能幾何笑口時自開
光隂劇奔電金石難與期仙人浮丘公此日竟何之看取古聖
賢丘塜亦纍纍死而不朽者六經豈余欺酒中有妙趣俗士不
可醫及時不作樂事過徒傷悲年華駟馬車日夜勞驅馳
既老憐餘生放情在麹蘖每到花開時一飲輙累月何曾校尊
罍酒量盈與竭二儀蘧蒢舍百年覇旅客劉伶乃放逹注意頌
酒德不見昨日花今朝謝顔色賢愚俱有歸脩短随造物
卧病寄孟天暐郎中
數會誠不辭暫離還相憶雖無膏肓慮伏枕已旬日雨雪高樓
上隂沉病增劇不知湖中水晴後添幾尺日照花枝明風吹柳
條碧感此春事深携壷想無及
孝感詩為吕運使題(宋學士作序)
天地無私恩日月無私照信哉太史筆區别造化妙禎祥靡有
常孝感斯乃兆金魚章服貴三事唯克肖使君寔啟之後嗣有
餘耀
題唐李昭道畫摘瓜圖(即小李將軍思訓子)
中舍唐宗室丹青煥雲漢適當天后朝家國生屯難所願執藝
事婉焉而上諫製為摘瓜圖忠恪非鄙慢冀或宵覧餘骨肉釋
冰炭章懷恭順子盡室赴憂患回首横門道苦淚落餘棧路見
摘瓜者恧然興永嘆悲哉黃臺詞四摘乃絶蔓神噐有天命侈
心暫惑亂梁公社稷臣直劫四廟筭煌煌萬方業復得返貞觀
上巳日杭州府學教授徐一䕫四齋訓導拉遊智果寺
訪東城題參寥泉
佳遊在上已属此清明前春景已云宴風光猶未暄往尋智果
寺竟得参寥泉雲物豈殊昔人世自更遷邈哉長公詠風流想
當年我軰復登臨花界何因緣古佛儼香閣真詮積華軒境超
萬念空道勝諸妄捐緬懷此會難徘徊未云還申章續芳藻冀
或来者傳
此君軒為周昉賦
種竹不在多竹多翻自俗周生逹此意窗戶惟數竹涼飈集雅
吹炎景消煩燠情神穆如詠興寄淇園綠誰云翡翠枝不有鳳
凰宿苔階近相對色淨尊中醁雖非沈湎事庶以忘寵辱何可
一日無此君美如玉
棲鶴軒(張天師行舘在佑聖觀丁虚一提點方丈)
鶴馭從天來雪光照雲闕戞然九臯唳散落三山側乃知羽人
師近作金門客玉女見投壷后羿從奔月令威古仙子竟使枉
其輙不言三清事但叙千年别至今棲鶴處光怪常不滅有時
玉笙歌雲氣猶下接欲賦游仙詞作者不可得斗酒誰為呼吾
將招李白
陳孔碩回泰和柬寄其丈人羅椘翁處士
昔别翁未婚翁今已抱孫俊哉東床婿玉樹照名門知我丈人
行再拜情誼敦惠頋每持酒坐語移朝昏離居獲軫念殊慰羈
旅䰟我自京城回安分守丘樊家事復儒業寕同東掖垣尚頼
稽古力似若吾道存終焉营莬裘兩翁老青原
嘯軒
開軒出平湖四望惟青天嘯聲静中起萬象俱回旋雲霞未改
色水波為之先白日每少光長風亦蕭然沉吟阮公詠興懷廣
武邊寂寞千載後慷慨千載前斯人竟何人託志在空言
雪巖
夏雲多竒峯洞照赤日下玲瓏(萬雪)巖突如隔大野南風有時来
素色欲飄洒体物而賦之誰為漢司馬持以遺所思丹青莫圖
寫
北山堂
築堂大湖北堂上何所見好峰七十二終日如對面其中盡白
雪且是難持贈鶴鳴露氣升魚躍波光泛唯尔禪居人天機兩
相羡
李息齋平章畫著色竹御屏
此君有逸韻翠佩而長裾遭彼列仙人披以鴻爪書把玩猶未
觧倏焉凌空虚化為九鳳雛其聲雜笙竽煌煌薊丘公描寫登
畫圖丹青照屏惟如對古丈夫乃知廟堂上一日不可無至今
伶倫氏見之為踟蹰
題天平寺禎上人房
每過屢不逄出寺乃一見巖回樹色暝日轉霞光絢&KR0829;留復入
寺禮待良繾綣欣同静者室坐久殊未厭寂然禅榻外罏烟落
經卷境静累自遣情忘道非遠方丈如或容吾將老貧賤
訪仁一初尊師
願聞清淨法往謁冨春僧妙論聽不厭道心中自增如此醍醐
味使我嘗未曾豈無宿世因坐對古佛燈庶幾一言下彼此證
三乘
雪齋(東坡命名少游作記)
萬有從妄作庸辨偽與真假山復假雪空色自相因東坡古維
摩出語驚天人弹指為說法一息乃萬旬舊時言所說幾見湖
水春染習或未除示此前後身題詩附齋壁庶與坡詩隣
思雲軒為羅從亊賦(福州人四川省掾)
三川望三山相去幾萬里親舍白雲下懷思曷云已朝思歌陟
岵暮思歌陟屺如之何勿思禄不乃甘旨哀哉天壤間此思孰
終始舉日皆白雲寧論此與波但移思雲心夙夜勤治理委質
既在心忠孝同一軌
題郭文醫虎圖
利忘九重淵珠從龍頷得仁忘千金軀手探虎口骨獸或復其
性其禍不可測馴擾亦何術貴在道與德
天茁亭為柳膺賦
侯門臭酒肉窮居厭藜藿賦分各有定天胡為厚薄荒園灌數
畒亦足代耕穫折葵助鼎俎剪韭供春酌雖非八珍饌其味良
不悪三牲何可常一瓢易為樂古之志道者糲食甘澹泊造物
茁此徒扵世寕妄作賢哉宋嘆矣樊遲學勿嫌食肉鄙儒
家貴儉約
妙高院(大方垕上人)
碧岑日在望雨雪阻登臨二客從事者杖藜長松隂緣雲及上
方步履皆黃金佛香出寳閣一息契初心心如白蓮花塵垢何
由侵攅眉入社後此會還可尋廬山得遠公法侣滿東林虎溪
偶然事傳笑直至今我軰乃避俗垕師試可欽
壽光宫訪道士不遇留題
高阜臨大溪激流喧衆石中蔵夀光宫年深翳金碧儼然天人
尊羽衛何赫奕回廊蔭古木苔蘚少行跡傳昔丹霞士扵斯鍊
金液丹井雖尚存鸞鶴無一隻徘徊長松下瞻望雲氣白不見
種桃人惆悵理還策
宜晚堂送江架閣還奉化
隆替理之常仕進難固必在事寡尤悔扵心孰欣慼從来黃甘
里先廬頗完葺雖非大哉居亦異環堵室歸来宜晚歲懷抱得
所適謳吟及芳辰言笑共佳夕赤城有霞氣光照五色筆門前
有大路而無車馬䟢幸焉返初服素願於此畢冥冥江上鷗矯
首羡歸翼
過清逸處士盧公墓上作
處士古豪傑在衆不自異平昔鄕曲間随時以軒輊聚書千餘
卷將遺子孫計醖酒百餘石將虞賓客至甚慕魯仲連扵人無
所媚辟書下臺省踰垣而趋避遂隱清平山居然事高致地隣
萬松嶺日久聞鶴唳朝論美其風錫以清逸謚煌煌揚宣慰深
情託&KR0666;契豈期七十年遽棄人間世遂使倜儻懷銷盡虹霓氣
高墳蔓宿莾寕不為長喟子常仕今朝宗廟瑚璉器自唐譜系
存簮纓舊門地賢哉郭有道母忝蔡䓃誌
無憂子詩為楊州湯仲銘處士賦
安分以逹生所適皆天游恂恂里巷間何忮復何求簞瓢自終
日冬夏惟一裘既不願名爵寧對狐貉羞忘機鷗與親浪迹雲
中儔中區本混沌愚者昧雕鎪樂哉湯處士宜尔名無憂
奉聽玘法師講楞伽經留别
玘公註經回扵世無所慕結壇在南塢心與道為務行苦緇素
歸律嚴鬼神護吾從挹清芬肺腑久歸附仰聆楞伽旨灌頂發
甘露四衆瞻禮間繞床天花雨古無雪山子我願黃金鑄兹行
匪慢游實以聞經故初地誰不明末法自迷誤不謂支道林猶
識許玄度忻然詶宿願言笑亦已屡出寺且復留徘徊川光暮
還當理輕楫時到茆家步師既不忘予予忘南塢路
南塢釋如玘次韻附
吾佛生世間赴彼羣機慕說法歴五時華嚴最先務聲聞若聾
啞慈悲善調護脫除著弊衣令伊可親附弹斥淘汰餘一乘方
顯露所以鷲峯頭四華繽紛雨頑銅及鈍鉄天爐盡鎔鑄後五
百世来誰復知其故居士佛會人聞說知幾度自吾得為友歲
月幾成屢復此話無生扵焉慰遲暮東林雖云遠玄蹤可追步
鑿池種藕花共超真歸路
訪巢雲子不值留題
桃源不可覓結屋以巢雲只此方丈内便覺超人羣秋晚槿籬
秀雨餘塘水渾安知巢雲子不是雲中君又值荷蓑出無從書
練裙
聽松軒為朗上人題
微風吹幽松近聽聲愈好師非寒山子安得此懷抱天機内相
會百體同浩浩如適清涼境大地絶熱惱每從畫省歸騎馬必
一造妙趣湏自知難與别人道
舟行即事
舟行如虚空上下天光裏中宵撤前幔繁星在清泚天河横未
落北斗當面指涼風波上来吹皺青文綺蘆洲集夜禽䀨聒鳴
不已悪聲雖攪眠清景則可喜却思車馬塵此時動城市
題隱居圖(處州王啟明)
隱居萬山中日夕有佳色時扵巖上石蒸起雲氣白桑麻欎相
望鷄犬識巷陌中林芳草地不有車馬轍為與城市遠似覺囂
塵絶原田既膏腴且是宜稼穑溪流既清駛且是利舟楫耕漁
鄙夫事富貴要不得但見桃花開不知何歲月寄謝丹青人吾
將安蹇劣
種德堂為岳醫士題
種德不在淺種藥不在深雖有千畆地不如方寸心種之百年
後所得非尺尋忠信乃佳實慈愛為繁隂如有仙人杏一核延
千林以此惠後嗣安用多黃金
百馬圖
畫師畫馬時心與馬為一精神各自分萃此馬百匹起卧適馬
性踶&KR3242;通馬力逸如龍在水馳若虎而翼遊牝得羣聚風騰各
相及或滚塵沙黃或嘶草芽碧豈無麒麟骨松下塩車泣誰將
朔漠大圖畫歸咫尺曹韓不並世按圖為尔惜
木槿花
誰謂木槿花朝榮夕已萎顔容逐電光老大行相随高堂有歌
舞乃取少年時夀命信可長仙人竟何之
浮雲一首别高士敏
人生如浮雲聚散何可必倏忽萬里餘求之渺無迹有時天上
見若我舊相識飄搖玉雪姿可望不可即羡此凌風翰與彼得
共適
田家詞
為農謹天時四體務勤力日夕耘耔罷植杖聊假息兒童原上
牧婦女機中織田家無别事俯仰唯衣食黽俛共百年辛苦何
所惜世有五矦貴農人夢不及但願風雨好一穗千萬粒卒歲
無徵科庶俛憂儋石
六月三日雨
日車當空行雷聲從地起長風吹行雲萬籟若有喜田夫念稼
穑望雲如望米甘澤始沛然三日不可止吁嗟乎蒼生何以荅
天地
田家
田家無所具客至唯鷄黍厨下作新炊門前備酒醑涼風吹戶
牖高柳蔭塗路還家既不遠送上採菱渡
蘭雪軒
幽蘭不自芳君子以貽好白雪不自潔君子用嫓操與彼蘭與
雪聊付爾懷抱人生幼而學壮則行其道青春未晼晚白日正
杲杲何乃七尺軀迷邦以懷寳時哉不可失功名貴及早
