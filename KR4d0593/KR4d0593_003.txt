張光弼詩集卷之三
七言絶句
題孔明抱膝圖
抱膝長吟彼一時卧龍消息有誰知能聽天下三分計頼有劉
家大耳兒
題羲之寫扇圖
蒲扇新題墨未乾也應技癢要人看阿婆莫謾提籃去明日街
頭寫便難
訪舊三竺次泐禅師雜興韻
但教懷抱能傾倒莫向尊罍計有無不為訪僧三竺寺肯乘烟
艇過西湖
酒舘湖船盡有名玉杯時得律閑情至今人說張員外不是看
花不出城
為同峰講主題風烟梅二畫
長林春早玉烟新未許風光殿後塵留得維摩方丈在碧紗遮
護散花人
高坐天人白玉床袈裟都是素毫光東風也自知消息故故吹
香入道場
題墨梅
一點嬌飛傍鏡臺曾随咲靨貼宫腮如今莫說顔如玉何限風
烟馬上来
白描杏花
小樓春雨賣花時盡說京城好女兒有茟何應描不就况兼紅
粉不曾施
白描水仙花
月下歸来看未真烏絲幾縷欲生春莫教縞帶随風遠留綰明
珠贈洛神
荔枝畫
一勺瓊漿貯絳霞好招鸚鵡過西家若爲觧得相如渴免向金
莖乞露華
題十八學士奕棋圖
瀛洲風景最清真一代人材盡鳳麟莫道深山更深處傍觀都
是下棋人
五陵遊俠圖
白雪肌膚白玉鞍渾身俊氣許人看若知稼穑艱難處肯把黃
金鑄弹丸
題桂花仙子
黃金碎搗作微塵露染秋和色未勻回首瓊樓休悵望素娥元
是月中人
秌雲幾片作衣裳吹盡西風骨亦香明月若教生洛浦可勝才
思惱陳王
題徽廟螃蠏圖
閱盡蟲魚爾雅萹閑將藤素染蒼烟不知畫得招潮後艮嶽從
教變海田
長白山前謾拔都清華小殿試操觚含毫應咲滕王拙不寫秋
沙郭索圖
題畫梅
年年長與柳争春數點風前更可人待得綠隂成子後暗香疎
影總随身
題明皇擊毬圖
管籥聲随萬乘遊開元毬馬最風流九齡老去無人諫不破中
原不肯休
題黃花白蝶扇面
一枝秋露染初勻曾伴渊明漉酒巾若道夢中能化蝶飛来應
是白衣人
題大慈寺僧房
老禅相見具袈裟旋汲新泉自煑茶咲問世間春幾許東風開
遍石巖花
題紙瓶留别育王寺長老照大千
朝市山林自一家要知縫掖即袈裟青蘋波上凉風起定到禅
房看蕙花
題剡漢夜雪圖
雪月相&KR0829;過剡川芙蓉遠近玉生烟戴家亭舘多風致只好到
門回酒錢
題二馬圖
卸却銀鞍得自由偶因鬃癢一回頭青絲幾尺無拘束曾控風
雲遍九州
春明仰首一場嘶莫說河冰迸玉蹄曾與將軍同患難䓁閑平
步過檀溪
江南曲
阿姊却從何處来芙蓉有露濕香腮相呼相應棹船去知是鄰
家闘鴨回
一束蓮莖學細腰塗金艇子木蘭橈東家姊妹西家去更約明
朝去看潮
贈琴士
萬樹流鶯御苑西朝回騎馬醉如泥如今都向山堂宿聽得琴
中烏夜啼
小遊仙次韻四首
漢武求仙未絶情枉將心力事金莖靈王太子因無欲吹得琅
玕作鳳吟
桂閣金銀不甚高仙山幾許隔波濤信回青鳥無尋處一色春
風是絳桃
小娃莫說臉如蓮自牧羊龍向對田笑指清泠橋下水此中元
是碧瑶天
青蛇昨夜付書回只許麻姑自拆開說道蓬萊山下路莫因清
淺不歸来
題鸚鵡士女圖
長門幾日斷羊車閑得工夫坐日斜唯有舊時鸚鵡見春衫曾
染石榴花
題露荷風柳扇面
猶恐丹砂染未勻波中影是鏡中身長眉盡向東風裏不許人
間更效顰
此扇當年定賜誰淚㾗猶自舊胭脂班姬莫用閑相詠次第凉
風到汝吹
秋夕
紫藤滿架月華明一片凉風絡緯聲猶有西江未歸客倚樓因
爾動離情
過&KR0873;湖
&KR0873;湖有路接天津萬頃銀花小浪勻安得滿船都是酒船中更
載浣紗人
過金粟寺看東坡竹
東坡仙去三百載海上猶存丹鳳巢醉裏自將衫䄂下拂開塵
碧看烟梢
題凝思士女
萱草花開一兩枝薰風更是斷腸時自家團扇無心把想得回
文織錦詩
題盧媪家
誰似禇庄盧媪家開門繞屋是荷花收来麥把雲成垜繰動蚕
絲雪滿車
舡坊小小柳依依田舍人家儘自肥溪水受隂魚出躍薰風吹
暑燕交飛
過蕭山縣
原野蕭條井邑虚居人都是劫灰餘橋邊猶有江淹寺不為題
詩駐使車
題吳綵鸞寫韻圖
小點紅鸞欲下遲遠山渾似畫来眉如何一念人間事上界仙
曹便得知
同徐大章溪上看芙蓉
日暮歸来雨濕衣涼風千樹彩雲飛渚宫只在秋江上何事襄
王夢到稀
宫詞次韻周員外
時樣宫眉不甚長再三笑語問同房内園有約看花去稱得春
衫繍鳳凰
題左司壁
省中莫說文書簡開遍杏花渾不知今日樹邊騎馬過滿衣春
雨立多時
題毛女
一钁長随玉雪身女中還有爛柯人相逄好向麻姑說東海千
年人化塵
題東坡竹
三百餘年屈指過猶扵餘墨見東坡雖然數尺黃州竹寫出平
生直節多
題蘇小小像
湖上行雲逐步移手携團扇欲何之鬢邊莫咲閑花草也是當
時第一枝
題蜻蜓蛺蝶畫扇
點水穿花不自疑輕盈滿扇欲何之秋塘一覺風流夢又是秋
香欲老時
觀奕圖為楊左丞題
局中勝負幾回新盡在丹青亦損神莫把䓁閑銷歲月傍觀都
是下棋人
求仙辭
漢皇承露鑄金莖别道雲間有玉亰萬乘旌旗不随去此身何
用獨長生
不見王喬馭鶴還祗應憔悴老空山何如脩取金仙法滅盡空
花出世間
荷花辭次韻周伯温參政
朝霞染得好衣裳吹徧湖頭風露香身分可憐年紀小纖腰一
束欎金黃
少年慣服白硃砂飬得容顔過似霞生長六橋楊柳岸不知湖
水是儂家
莫訝吳儂說靚粧紅銷貼體肉生香夜来相伴緣荷葉受用滿
湖風露涼
一種西湖與若耶鴛鴦宿處便為家秋房結得新蓮子便是當
時藕上花
上元夫人辭
阿母親曾與製衣手攀雲錦下天機自從宴罷茅君後寂寞龜
壇會更稀
瘦馬
少盡其力老棄之此豈有意埋弊惟不如汗血陣前死以革就
裹將軍屍
柳枝詞
尊前不奈小腰身争得攙先上舞茵多謝東風好擡舉盡情分
付畫眉人
春光領略不勝嬌搖蕩東風千萬條悔盡江州白司馬一生空
詠小蠻腰
折柳枝
愁向尊前唱渭城柳枝折盡贈行人蚤知世路多離别移在郵
亭遠處生
唐天寳宫詞十五首
壽王妃子在青春賜與黃冠號太真不是白頭高力士翠華那
得遠蒙塵
徹夜宫中按羽衣明朝冊拜太真妃鳳凰園裏承恩後從此君
王出内稀
興慶池頭芍藥開貴妃步輦看花来可憐三首清平調不慱西
涼酒一杯
清源小殿合&KR0765;州羯鼓琵琶響未休為是阿瞞供樂籍八姨多
費錦纏頭
蓬莱前殿摘黃柑一色金盤賜内官㨂得枝頭合歡實畫圖傳
與大家看
玉笛當年是賜誰可教妃子得偷吹還家剪下青絲髮持謝君
王意可知
天子樓前百戲呈大娘竿舞最驚人貴妃獨賞劉郎詠牙笏羅
袍色色新
舁上兒綳滿翠容黃裙高髻一叢叢君王入内聞歡咲賜與金
錢滿六宫
四海承平倦萬機只將彩戲悦真妃不平最是弹雙六骰子公
然得賜緋
小部梨園出教坊曲名新賜荔枝香霓裳按舞長生殿擊碎梧
桐夜未央
共指雙星出殿遲並肩私語有誰知君王未出長安日肯信人
間有别離
香嚢遺下佛堂階不使君王不愴懷想著當年雪衣女羽衣猶
得苑中埋
勤政樓中夜正長上皇西望轉悽凉侍兒唯有紅桃在一曲涼
州淚萬行
龍女殷勤道姓名凌波池上乞新聲周公不入君王夢誰與蒼
生致太平
天寳年中寵賈昌黃衫年少滿鷄坊絳冠闘罷羅纏項又得君
王笑一場
趍府
燕子梁間漸有聲碧油窗外未天明長街官樹留殘月滿馬好
風吹宿酲
小寒
花外東風作小寒輕紅淡白滿闌干春光不與人怜惜留得清
明伴牡丹
涼思
朝来風雨怯輕羅便覺&KR0765;秋意思多一夜不眠聮翠被餘香銷
盡滿池荷
覺来
好風吹雨覺来遲開遍荼䕷總不知團扇晚凉人似玉也湏消
受暮春時
春光
湖上偏多楊柳風桃花吹盡雨前紅䓁閑却被東君咲大半春
光在醉中
柳花詞
望窮河水是隋家風落長堤御柳斜春盡花飛留不住白頭啼
徧後棲鴉
欄馬墙西欲暮春花飛不復過中旬倚天樓閣晴光裏争撲珠
簾不避人
章華臺下路西東走馬歸来滿䄂風吹起萬條枝上雪䓁閑迷
却細腰宫
滿院長條散綠隂誰家門戶碧沉沉地衣不許重簾隔雪白花
鋪一寸深
楊州寺前楊柳多柳枝能舞更能歌夜来吹入維摩室化作天
花可奈何
孟院判宅辭飲
病来酒力未能加易覺衰容染絳霞團扇凉風吾欲睡不勞頻
看石榴花(酒名)
輦下曲(有序)
昱&KR0640;員宣政院判官以僧省事簡搜索舊文藁扵嚢
中曩在京師時有所聞見輙賦詩有宫中詞塞上謠
共若干首合而目曰輦下曲其㩀事直書辭句鄙近
雖不足以上繼風雅然一代之典禮存焉
黃金大殿萬斯年十二丹楹日月邊傘盖葳𬎼當御榻珠光照
曜九重天
五垓十陛立朝廷檻首銅鵰一丈翎不待来儀威鳳至日聞韶
濩在青冥
州橋拜伏两珉龍向下天潢一派通四海仰瞻
天子氣日行黃道貫當中
方朝猶是未明天玉戚輪竿已儼然百獸蹲威繪旛下萬臣效
職内門前
東閣緋服唱雞人擊到朱鼙苐幾聲楠寐奉常先告備駕行三
叩紫銷鳴
至元典禮當朝會宗戚前將祖訓開
聖子神孫千萬世俾知文業此中来
二九行分正從班盡將牙笏注名間簟鋪獸鎮丹墀内鵠立千
官畫閳
國戚来朝總盛容左班翹鶡右王封功臣帶礪河山誓萬歲千
秋樂未終
静瓜約閙殿西東頒宴宗王禮數隆酋長廵觴宣上旨儘教滿
酌大金鍾
萬方表馬賀生辰班首師臣與相臣喝贊禮行天樂動九重宫
闕一時新
三司侍宴皇情合對御吹螺大禮終寳扇合鞘催放仗馬蹄哄
散萬花中
授時曆盡當冬至太史舁官近御前御用粉牋題國字帕黃封
上榻西邊
泥金瀝水順飄揚掌扇香吹殿角涼不是内官親執御太平無
用鎮非常
只孫官樣青紅錦褁肚圓文寳相珠羽仗執金班控鶴千人魚
貫振嵩呼
全装節仗冐金錢振竦高擎玉陛前軃䄂行交太平字回鑾猶
自步蹁躚
黃金酒海贏千石龍杓梯聲給大筵殿上千官都取醉君臣胥
樂太平年
西天法曲曼聲長瓔珞垂衣稱豔粧大宴殿中歌舞上華嚴海
會慶君王
職貢蠻夷通海徼筦衣毳帽步逡廵翠華閣下頒繒幣
聖主曲恩柔遠人
竹扛金鑄百尋餘頂板高鐫萬國書禁得下方雷與電聲光不
敢近皇居
崇天門下聽宣赦萬姓歡呼萬歲聲豈獨罪人蒙大宥普天率
土盡關情
戶外班齊大禮行小臣鳴贊立朝廷八風不動丹墀静聽得宫
袍舞蹈聲
墀左朱欄草滿業世皇封植意尤濃艱難大業從兹起莫忘龍
沙汗馬功
國初海運自朱張百萬樓船渡大洋有訓不教忘險阻御厨先
飯進黃粮
旂常萬乘綴旒旓玉瓘升壇藉白茅前月太常班鹵簿安排法
駕事南郊
清廟上尊元不罩爵呈三獻禮當終巫臣馬湩望空灑國語辭
神妥法宫
遼東羞貢入神厨祭鮪專車一丈餘寢廟歲行春薦禮有加鉶
臣雜鮮腒(禽鳥之肉)
國俗祠神主中霤氊車氊俑掛宫燈神来鼓盞自飛應妖自人
興如有憑
狼髖且抛何且况女巫憑此卜妖祥手持撲&KR0554;揮三祀蠲祓祈
神受命長
當年大駕幸灤亰象背前䭾幄殿行國老手鑪先引導白頭連
騎出都城
皇輿清暑駐灤京三日當番見大臣夜半暗中偷摸箭隂教右
姓主朋廵
請號關牌趋鼓閣弓刀千騎領兵符例差右姓廵倉庫哄唱穹
廬賜大酺
祖宗詐馬宴灤都挏酒啍啍載憨車向晚大安高閣上紅竿雉
帚掃珍珠
駕起京官聚草棚諸司誰敢不從公官錢例與供堂食馬上風
吹酒面紅
千門萬戶嚴扃鑰留守司官莫自閑仰候秋風駝被䓁郊迎大
駕向南還
駝装序入日精門銅鼓牙旗作隊喧一聽廵階鈴鈸振滿宫俱
喜出迎恩
月華門裏西角屋六纛幽蔵神所居大駕起行先戒路鼓鉦次
第出儲胥
華纓孔帽諸番隊前導伶官戲竹高白傘威𬎼憵駞道帝師輦
下進葡萄
守内番僧日念吽御厨酒肉按時供組鈴扇鼓諸天樂知在龍
宫苐幾重
皇輿行在闢人門羣牧分屯散綵雲習馭每朝供進馬近移毳
幕盡宗勲
御前親拜中書令恩賜東宫設内筵手署敕黃唯一道任誰祗
受付雙遷
雞人唱罷内門開千騎前頭丞相来衛士金爪雙引導百司擁
醉早朝回
端本堂深綉榻高滿前學士盡風騷星河騎士知唯馬慣識金
牋玉兔毫
旌旗千騎從儲皇詐柳行春出震方祖宗馬上得天下弓矢斯
張何可忘
和寧沙中撲&KR0554;笔史臣以代鉛槧事百司譯寫高昌書龍蛇復
見古文字
儀臺鉄表冠龍尺上刻横文晷度真中國失傳求遠裔猶扵回
紇見斯人
儒臣奉詔脩三史丞相䘖兼領緫裁學士院官傳賜宴黃羊挏
酒滿車来
經筵進講天人喜宣索金繒賜講臣已覺聖躬忘所倦教將古
訓更前陳
文明天子念孤寒科舉人才兩榜寬别殿下簾親策試唱名纔
了便除官
胄監諸生盛國容大官羊膳两厨供六經畫是君臣事卿相才
多在辟雍
爐香夾道湧祥風𣑽輦遊城女樂從望拜綵樓呼萬歲柘黃袍
在半天中
放教貴赤一齊行平地風生有翅身未觧刻期争拜下御前成
箇賞金銀
國子題名金僕姑樹籬比射盡腰符分明百步中侯的踴躍宗
王舞䄂呼
對朋角飲自相招黃鼠生焼入地椒馬潼飲輪金鐸刺頂寧割
髮不相饒
中樞密遣弄臣回封印黃金盒一枚天語直將西内去便教知
是草
直從海子望蓬莱青雀傳言日幾回為造龍舟載天姆院家催
造畫圖来
西方牛女即天人玉手曇雲滿把青舞唱天魔供奉曲君王長
在月宫聽
鴨綠江波勝鴨頭魚龍變化滿中州分来一沠天潢水到得烏
桓便不流
昭君遺下漢琵琶拗軫誰弹狽獲沙春色不關青塜上只今芳
草滿天涯
玉竇橋邊日月名金棋界脉直如繩世皇存此為殷鍳上刻宣
和示廢興
金計傾遼至可哀為車為馬枉豗隤豈知萬歲山中土載得龍
砂王氣来
大都週遭十一門草苫土築那吒城䜟言若以磚石褁長似天
王衣甲兵
八思巴師釋之雄字出天人慙妙工龍沙髣髴鬼夜哭蒙古盡
歸文法中
學貫天人劉太保卜年卜世際昌期帝王真命自神武魚水君
臣今見之
許衡天遣至軍前未喪斯文頼此傳大學一編尭舜事致君中
統至元年
運際昌期不偶然外臣豪傑得神仙一言不殺感天聽教主長
春億萬年
宋亡死節文丞相不受宣封信國公祠廟至今松栢在世皇盛
德及孤忠
太祖雄姿自聖神一時睿斷出天真要將儒釋同尊奉宣諭黃
金塑聖人
龍虎山中有道家上清劍履絢晴霞依然進謁棕毛殿坐賜金
瓶數十茶
桐官馬潼盛渾脫騎士封題抱送来傳與内厨供上用有時直
到御前開
西番僧果依時供小籠黃旗帶露装滿馬塵沙兼日夜平坡紅
豔露猶香
黃公壚榜大金書門外長停右姓車教請官繒来換酒悲歌始
是醉之餘
圜殿儀天十六楹向前黃道不教行帳房左右懸弓角盡是君
王宿衛兵
玉德殿當清灝西蹲龍碧瓦接榱題衛兵學得高麗語連臂低
歌井即梨
棕毛四面擁龍床殿角涼生紫霧香上位勵精求治切不曾朝
退不擡湯
斜街木局盡閑房御史微行自不妨從立憲臺曾有旨代天耳
目付賢良
上都半道次榆林是處鴛鴦野樂深不比使君桑下問自媒年
少覓黃金
少年馬後抱熊羆便佞相傾結所知一日搭名幇草料好官都
属跨驢兒
閑家日逐小公侯藍棒相随覓打毬向晚醉嫌歸路遠金鞭捎
過御街頭
闘鵪初住草初黃錦袋牙牌日自將閙市閑坊尋搭對紅塵走
殺少季狂
教坊女樂順時秀豈獨歌傳天下名意態由来看不足揭簾半
面已傾城
争抱荆筐拾馬留貧兒朝夕侯鳴騶不知金印為何物肯要人
間萬戶侯
北方九眼大黑殺幻形梵名麻紇刺頭帶髑髏踏魔女用人以
祭惑中華
高昌之神戴羖首仗劒騎羊勢猛烈十月十三彼國人蘿葡&KR1287;
餅賀神節
十字寺神呼韓王身騎白馬衣戎装手弹箜篌仰天日空中来
儀百鳳凰
旃檀佛像身丈六三十二相俱完全流傳釋家親受記止于大
國来西天
西番燈盞重百斤刻銘供佛題大臣黃酥萬甕照無盡上祝皇
釐下已身
花門齊侯月生眉白日不食夜飽之纏頭向西禮圈戶出浴升
高呌阿彌
西天呪師首蜷髮不澡不身亦殷裙何有披紅罽出入宫
闈無靦顔
似將慧日破愚昏白日如常下釣軒男女傾城求受戒法中秘
密不能言
肩垂綠髮亊康禅淡掃蛾眉自可憐出入内門粧飾盛滿宫争
迓女神仙
紅城萬戶拱皇居宿衛親兵飽有餘苑鹿與人分食慣朝朝羣
聚候麋車
樞密院家家賜宴金符三品事奔趋教坊白馬䭾身後光綠紅
簫送酒車
四面朱欄當午門百年榆樹是將軍昌期遭際風雲會草木猶
封定國勲
鴐鵝風起白毰毸秋夏根随駕往回聖主已開三面網登盤玉
食自天来
守宫妃子往東頭供御衣粮不外求牙仗穹廬護闌盾禮遵估
服侍宸遊
三宫除夜例駈儺徧灑巫臣馬湩多組燭小兒相哄出衞兵環
視莫如何
緋國宫人直女工衾稠載得内門中當番女伴能包袱要學高
䴡頂入宫
壁衣面面紫貂爲更繞腰欄掛虎皮大雪外頭深一尺殿中風
力幾曾知
天朝習俗樂從禽爲按名鷹出柳隂立馬萬夫齊指望半空鵝
影雪沉沉
大安閣是延春閣峻宇雕墙古有之四面珠簾烟樹裏駕臨長
在夏初時
萬歲山中瓊島居廣安宫殿畫難如逥鑾風過黃金鐙飄下爐
香十里餘
欄馬墙臨海子邊紅葵高柳碧參天過人不敢論量數雨露相
將近百年
宫中詞
宫中詞唯唐陜西司馬王建一百首為得體盖從内
臣出入宫闥所賦俱實見其事厥後蜀主花蕊夫人
效其體賦一百首亦其身親見之宋王安國校官書
見其本序而置之内閣元初奉天楊興錄宋宫人語
五言詩十八首頗得其情足次二家後大抵宫中詞
論冨有天下貴為天子不可以文章工拙稱必非想
像必親見皆非閭巷之士可擬而賦者後學廬陵張
昱光弼誌
紅光滿室産皇儲天下千秋與祝釐侍女后妃頒剰綵天顔有
喜内臣知
褁頭保母性温存不敢移身出内門尋得描金龍鳳紙學模國
字教皇孫
頒賜三宫端午節金絲纏扇綉紅紗謝恩都作男兒跪拜起深
深鶡尾斜
内人哄動各盈腮說自西宫撒雪来報與内司當有宴羊車今
晚早將来
網軒涼思早相催紅葉生時鴈又来不用題情付流水已随步
輦過宫廽
櫻桃紅熟覆黃巾分賜三宫遺内臣拜跪酬恩歸院後金盤酪
粉試嘗新
徽儀殿裏不通風火者添香殿閣中榻上重重鋪設好君王今
夜定移宫
宫衣新尚高麗樣方領過腰半臂裁連夜内家争借看為曾着
過御前来
和好風光四月天百花飛盡感流年宫中無以消長日自擘龍
頭二十絃
鴛鴦&KR1484;鶒滿池嬌綵繡金茸日幾條早晚君王天壽節要將著
御大明朝
官羅支請銀霜褐徹夜房中自剪裁明日看花西内去牡丹臺
畔木瓜開
延華閣下日如年除是當番到御前尋出塗金香墜子安排衣
線撚春綿
頻把香羅拭汗腮綠雲背綰未曾開相扶相曳還宫去咲說秋
千駕下来
上苑新波小海分綠香溢岸好湔裙故將禁指監官見放出天
河洗絳雲
紙䋲未把祝爐香自覺紅生兩臉傍為蹬為輪俱有喜莫教縆
結作羊腸
飲到更深無厭時並肩士女與扶持醉来不問腰肢小照影燈
前舞柘枝
填金臂失戲分明贏淂真珠三兩升便去房中還賭賽黃封銀
榼酒如澠
殘却花間一局棋為因宣喚賜春衣近前火者催何急惟恐君
王怪到遲
從行火者咲相招步輦相將過釣橋鹿頂殿開天樂動西宫今
日賽花朝
彤雲捧起黃金殿十二丹楹七戶開南面君臨朝萬歲来儀應
共鳳歸来
櫺星門與州橋近黃道中間御氣高拜伏龍眠金水上鎮安四
海息波濤
塞上謠
砂磧大風吹土屋馬上行人沙罩目貂裘荆筐拾馬矢野帳吹
烟煑羊肉
玉貌當爐坐酒坊黃金飲噐索人嘗胡奴疊騎唱歌去不管柳
花飛過墻
漭然路矢龍沙西挏酒中人軟似泥馬上毳衣歌刺刺往還都
是射鵰兒
馬上黃湏悪酒徒搭肩把手醉相扶見人強作漢家語哄著村
童唱塞姑
野蠶作繭絲玉玉乳鷄浴沙聲谷谷駱駝妳子多醉人氊帳雪
寒留客宿
胡姬二八面如花留宿不問東西家醉来拍手趁人舞口中合
唱阿刺刺
雖說灤亰是帝鄕三時閑静一時忙駕来滿眼吹花柳駕起連
天降雪霜
親王捧寳送回京五色祥雲抱日明錫宴大開興聖殿盡呼萬
歲賀中興
岫雲隱居
岫雲深護列仙儒心與天倪共卷舒詩境偶生吟思外青苔黃
葉滿山居
昇王壇
緣合詩逄無首羈此身便有上天時無端許遠留遺嘱勾引間
人到處疑
無骨蒻(許遠遊臨化嘱弟子曰丹在無骨蒻下)
身到名山骨亦清洞中不枉為題名高車駟馬人間世幾度浮
雲石上生
大滌棲真二洞題名石
同賈守玄副官顧存玄老監曹空隠上座龔翛然吴
逄原二監齋遊洞霄宫得徧覧勝迹各賦詩刻石以
紀斯行
洞天福地
大滌潛通勾曲山列仙到處有遺壇千年落葉無行迹時見郭
文騎虎還
九鎖峯
青山九曲鎖烟霞隔斷塵寰百萬家洞裏有春蔵不得春風春
雨泛桃花
唐碑
百尺穹碑當道安蛟龍蟠躩蘚花乾火焼雨洗殘文字留得前
王舊散官
漢祈靈壇
漢武祈靈築此壇願同日月駐龍顔神仙豈有君王福萬國臣
隣指頋間
馴虎巖(郭文醫虎處)
世往人非事不同岩前無復舊行蹤空山落遍千林樹夜夜如
同虎啸風
蔵書石室
曾扵唐史讀遺文此日来遊如見君石室自蔵真誥後䓁閑人
世幾浮雲
仙人影
形影能離已異常指揩猶作桂花香偶然狡猾留山石未覺人
間歲月忙
丹泉
百年能得幾廽来更酌丹泉飲一杯莫送魚龍歸大海海中波
浪是塵埃
搗藥禽
因曾搗薬事幽棲羽化千年長未齊得似杵聲相繼散月明只
繞故山啼
題海昌仙蹤
古老相傳語不空至今石井有仙蹤行人莫向井邊唾一勺水
中蔵卧龍
近次薛濤詩二首
不教周昉畫丹青却把風流付早鶯錦水上舀来斷腸詩
句可憐情
知尔回文織未成為因顔色擅才名傷春傷别尋常事莫唱陽
關苐四聲
學仙曲
仙人好乘白鹿轓更剪明霞作飛帶醉来濯髮向銀灣龍劍直
倚青天外
又
徐卿有子抱才賢天上麒麟正妙年書案嚢螢勤自勉吟窗臨
草頗堪憐
題桐栢宫
吹笙太子慕飡霞一鶴空山總是家桐栢幾回清露重人間容
易日西斜
題畫梅花
鉛華學作内家粧畫出宫梅歲月長不與東風共搖落人間天
上儘吹香
送春
送春何事典春衣銷得楊花幾度飛掌上玉杯成慣見年年長
是送春歸
巾子峯
青冥天界碧迢迢仙客遺巾竟寂寥猶有白雲閑似鶴與人相
伴夜吹簫
題孔主奉宅畫菊
朝陽下照東籬菊影落前庭亦有香好伴容安齋内客玉盤承
露對秋光
題三香圖(山礬水仙梅花)
離騷比興諸香草不見三香入椘辭莫是歲寒將自異衆芳蕪
穢不同時
雪夜寄史左丞
白雪相將一丈深碧油窗合夜沉沉党家更有人如玉猶道春
寒入綉衾
題漁村晚照
在在溪灣盡晒&KR0699;暮天秋水碧澄澄幾家漁舍雲深處紅樹寒
山路慣登
丹溪别業圖為周昉賦
文光萬丈照丹溪愛尔烏慈夜夜啼父有遺經能教子草堂猶
在此溪西
題夏圭孤舟風雨圖
此船載得許多愁使我樽前感舊遊惆悵楊州十年夢滿江風
雨泊瓜洲
題歸釣圖
雨笠風波日往廻桃花流水碧山隈潭中魚釣何能盡收却輪
竿歸去来
題溪居圖
朝市塵埃若我何幽棲好處是松蘿前溪若與天河接夜夜水
中星斗多
紹興客中除日
一歲今朝是歲除旅人况復在離居從来牛女成惆悵烏鵲橋
邊莫寄書
翫月圖
天地有情俱是感兔蟾應自念婵娟分明照見山河影一歲無
如此夜圓
家人軰開熬侑杯即事
東床欹枕未成眠玉手開螯自可憐得似甕頭狂吏部江頭風
昧落尊前
題讀碑圖
未瞻魯廟三緘口且讀曹娥八字碑較智只争三十里楊脩誰
說是男兒
題枯木竹石
風雪禁持百歲過真成生鉄鑄枝柯天寒翠䄂能相倚免淂春
来纏女蘿
一勺水中蔵白蜃一毫端上畫青蛇世人只道韓湘子薬術能
開頃刻花
熱
南州大暑何可當雪冰不觧三伏涼夜深明月在天上白露滿
湖荷葉香
題畫雨竹
江上數聲湘女瑟烟中一曲竹枝歌葉間有恨俱成淚只爲曾
承雨露多
題桶底圖
不向粟中蔵世界却来桶底畫樓(臺分)明記得麻姑語清淺蓬莱
水一杯
題漁樵閑話
漁樵本似不同科何事停橈話更多說與别人都不信夜来風
雨濕青蓑
題徽廟畫鵪鶉
長白山前馬似龍相將風火入深宫君王苦好丹青筆猶恐鵪
鶉畫未上
題茆堂雪景圖
草堂有客何為者應愛山川雪未消床上一壺堪獨酌風流不
减覇陵橋
閑居春盡
幾日春殘不在家階前開遍粉團花再看又是明年亊酒滴東
風惜歲華
題淵明像
典午功石䓁羽毛區區州縣亦徒劳折腰五斗無人識只有歸
来最是高
升仙壇
壇上春風長紫苔當時仙駕此徘徊山中老盡千年樹化鶴何
因一再来
題王若水畫翎毛
喔喔雄鳴趁暁光豈同雌雉在山梁雲中鷹隼無虚爪羽翼低
飛好自防
東風吹水碧漪漪不放桃花自在飛莫怪野鳬驚不定溪頭弋
者未忘機
題道士王東甫圖畫
金銀樓閣在三山東甫何妨屢往還信是神仙在平地鸐飛元
不離人間
寄報國寺渭清遠上人時張氏築城
誰說嚴關一兩重直教隔斷白雲蹤城中何限蕭家寺不把三
間事遠公
桂花仙子圖
秋雲幾片剪衣裳吹盡西風骨更香明月不應生洛浦又添情
思惱陳王
船過臨平湖
船過臨平欲住難藕花紅白水雲間只因一霎溟濛雨不得分
明看好山
寄三塔寺寬虚海
望見寺前三塔近老夫指擬駐行舟無端一陣東風雨吹過湖
南不自由
凌霄花
天女天花一樣嬌凌霄挽下最長條生愁化作空山雨滿臉春
紅恨未銷
題新亭壁
為愛亭前金鳳花風吹滿地散殘霞清樽團扇能相伴飲到海
天秋日斜
題脩竹士女圖
䄂卷香羅日又曛寸心都作錦回文莫教吹動參差玉驚斷陽
臺一叚雲
題左司壁
春樹團團日未斜東風滿地散青霞曉鶯啼過落花雨獨立淮
南宰相家
題王若水畫
萱草花開日又西太湖石畔鷓鴣啼竹枝不是江南曲唱得樽
前思欲迷
題唐十八學士圖
尭舜之道載方冊人存政舉又何疑肅容歛手慚色者知是當
年封德彛
題趙子昂浴馬圖
真是房星夜降精雙瞳下照水波明浴回有翼應飛去萬里風
雲是一程
風馬
時清天地息烟塵騰躍乘看自有神遊牝委龍求作種任渠風
合向天津
嘉禾湖上為謝參軍題扇
鸚鵡杯中紅麯酒鴛鴦湖上黑油船南風吹入荷花蕩借與閑
人一醉眠
明皇對奕圖
漏盡宫壺日晷移君王猶自戀殘棋馬嵬一著無人筭只有楊
妃自得知
題楊妃横玉圖
天寳年間好太平華清小殿稱人情如何玉笛纔拈起便作風
吹别調聲
春日游湖
神仙不死今何在冨貴能全古亦難賸買蘇公堤上酒莫教容
易度春寒
題白玉蟾像
白玉如蟾俱是妄青天指月亦非真武夷洞裏曾相見却是尋
常劈篾人
詠何立事
宋押衙官何立秦太師差往東南第一峯恍惚引至
隂司見太師對岳飛亊令歸告夫人東窗事犯矣復
命後即棄官學道蛻骨今在蘇州玄妙觀為蓑衣仙
舊作衙官身姓何隂司歸後記仙魔視身已是閑軀殼一領蓑
衣也是多
謝太傅
謝安德望重南朝妓女東山未寂寥若論漢家勲業事何如笳
鼓霍嫖姚
四菓畫
照眼紅綃未十旬西風又拆錦苞新石家金谷如長在儘有明
珠換美人石榴
漢帝求仙不自知祗憑青鳥使瑶池矮人不見東方朔肯信三
偷是此兒桃實
葉底纍纍黃漸深暖風四月熟幽林記曾摘遍西園樹好似文
君取酒金枇杷
廊廟嘗新内厨酪粉賜金盤白頭見畫成惆悵滿朵春
紅不厭看櫻桃
效唐僧無則詠物詩四首
巧作春禽百樣聲似矜觜舌有餘輕若為賸有閑心性何不雲
中學鳳鳴百舌禽
褵褷羽翼作羣飛殘害溪魚欲自肥滿膆腥涎吞不下爲人長
忍一生飢鸕鷀鳥
木茟花含暁露濃似將才思擬春風若還開在江淹宅夜夜題
詩入夢中木茟花
小小紅絲疊絳霞釵頭玉燕共年華果然買得青春在儘把名
園種此花金錢花
紫菊
應爲揚州舊使君鷄冠顔色染歌裙陶翁每日東籬下誰肻花
前問紫雲
唐太宗遣御史蕭賺禊帖圖
君臣詭遇一獃僧禊帖雖来事可懲誰料萬年歸殉後却將繭
紙累昭陵
宫廊雪霽圖馬遠畫
畫在丹青事亦非碧山猶自繞朱旗分明黃屋宸游處千步宫
廊雪霽時
東坡笠屐圖
從来泾渭不同波得貶黎中幸已多莫把丹青論笠屐文章千
載一東坡
杜宵畫圍棋圖
何事今朝懶畫眉深宫又是日長時閑愁不用量紅線看取新
添幾着棋
雨晴
薔薇正開雨弄晴狂蜂觸處亂紅英韓朋莫作雙飛蝶泊在其
間畫不成
暁起
杏子花開桃萼紅夜来疎雨過簾櫳風光雖是好時節春在誰
家絃管中
松瀑圖
石間激浪雪無迹松下瀑流雷有聲百折狂瀾非是險人心方
寸最難平
寒食
錢塘江上逄寒食遠客今朝轉念鄉幾樹落花春寂寂數行回
鴈草茫茫
孫鍾設瓜圖
三士憑空化鶴羣已將旗盖兆三分劉家門外樓桑樹豈是荒
唐䜟所云
岳林寺題兜率内院為玘石心上人賦
兜率天宫内院開錦衣彌勒咲盈腮因緣未了兒孫債此是重
来苐幾回
聞夜潮
潮到江樓月到遲百年心事有誰知床頭尋得劉琨劍舞向秋
風惜舊時
張横塘畫竹枝萱草
幾宵明月竹枝好一夜東風萱草長悵望美人烟水闊不勝清
思繞横塘
荔枝畫為福建張惟遠僉憲題(濟南人)
尊前人出玉芙蓉纖手親分荔子紅歸到大明湖上宴也應看
畫說閩中
茜羅輕褁玉肌寒吹盡南風露未乾一寸丹心無與寄為憑圖
畫入長安
紅塵一騎露華香不管盧龍道路長誰信御前供玉食不呈妃
子不先嘗
六月南風荔子丹皺紅小碧滿銀盤水晶細嚼甜扵蜜滿口生
香玉露溥
剪花士女
咫尺芳叢豔色深蜂情蝶思兩難禁看来莫用閑惆悵剪下春
風一寸心
趙仲穆人馬圖
廐吏牽呈御苑廽開元毬馬盡龍材趙家富有曹韓樣摹出承
平氣象来
劉曜卿畫折花宫女
柳風草露欲霑衣又是宫中上直時好把桃花都折盡免教吹
作落紅飛
錢舜舉畫芙蓉
木末芙蓉最耐寒䓁閑不許世人看蛾眉淡掃朝天去自採花
頭製道冠
梅花水月仙子畫
游䰟非鬼亦非仙憑附梅花度歲年欲向姮娥訴孤另浪中亦
自少團圓
招周德新員外觀菊
明朝莫問晴和雨騎馬能来看菊花豈是省郎無酒對不如此
處似陶家
題扇士女
轉深文字轉多情侍女常將筆硯行恐淂玉臺新樣句為題團
扇贈卿卿
湖中即事
湖柳湖波盡可憐不知春在阿誰邊滿頭翡翠雙鬟女細雨吴
歌濕畫船
挟弹游騎圖趙仲穆畫
玉臂雙揎㩀綺鞍渾身俊氣要人看若知稼穑艱難事肯把黃
金鑄弹丸
李白應制圖
明主憐才赦酒狂不知力士賤文章當其醉草清平調肯信長
安是夜郎
杜甫上謁圖
出當天寳艱難日歸拜拾遺行在時入蜀還秦底心性一篇長
拜杜鵑詩
寄遠詞
夢裏關山覺後非憂深别淚在羅衣堂前種得宜男草正及春
香人未歸
臨安訪古十首
石鏡
臨安山中古石鏡曾照錢王冕服来天遣紫苔封褁後等閑不
許别人開
婆留井(錢王初生時將棄井中婆奮留之故乳名婆留既貴以鏐代留字)
舊日婆留井未堙石闌苔蘚上龍文而今率土俱臣妾莫願皇
天産異人
功臣塔
峯頭石塔表功臣五百年前是佛身莫問蓬莱水清淺野藤猶
蔓劫餘春
錦溪
錢王功業與天齊百里旌旗照此溪從自波中鋪錦後至今光
景淨無泥
化成寺(錢王苐十九子出家為僧賜號普照大師)
王子能以身施佛何異生居淨梵宫弊屣視他閑冨貴男兒到
此是英雄
衣錦山(令縣治主山是王故居即九龍堂)
還鄕滿山都覆錦冨貴應湏白晝歸設宴九龍堂上日沛中歌
後似王稀
將軍樹(王平時率羣隊狂戲此樹還鄕以錦幪之號錦樹將軍)
將軍官重執金吾不比秦朝列大夫王為錦衣歸故里遂令老
樹有稱呼
環翠閣(今為寺謝安遊處)
東山尚存環翠閣謝傳遊来經幾年可是舊曾携妓到粉香猶
在畫欄邊
淨土寺(東坡作杭倅行部過扵潜回)
祥符額賜海會寺四百年来弹指過試問竹林橋上路往還曾
見幾東坡
九仙山(王謝舊游東坡有詩)
仙子何年化鶴羣至今名姓只空存我来欲訪前朝亊悵望九
山唯白雲
鴻溝
天命何曾分椘漢自將南北限鴻溝當時應恨烏江水不與君
王照白頭
李白小像
承制摛毫玉殿頭清平樂府擅風流名花傾國能相妬得寵翻
貽失寵憂
桃源圖
幾樹桃花認未真又何分晉與分秦漁郎不悟避秦者便把興
亡說與人
蘇卜小墳上作(在嘉興縣前晉名妓錢塘人有詞行扵世今為人家占矣)
香骨沉埋縣治前西陵䰟夢隔風烟好花好月年年在潮落潮
生更可憐
宋贊善以笻竹一支并詩贈玘太朴次其韻
庸蜀之西一竹笻年来帨首已如龍扶登春殿談經後風雨時
生掌握中
題蔵祥卿畫
露桃風柳两依依畫在丹青亦自竒若在墙頭并驛畔過春都
是折殘枝
問蕳夷道索冬筍
僧家嗜笋如嗜肉滿腹生香貯寒玉肯信湖州太守饞飢来煮
遍千林竹
徐一䕫以自已小影代送壎上人回龍門寺為題其上
總是三生夢幻身又何分别假和真縦饒送到龍門寺也只丹
青畫裏人
邵庵虞先生為張伯雨賦四詩開元宫道士章心遠求
追次其韻
伯雨畫像(號勾曲外史)
此畫茅山苐幾真翛然白氅鶴翎新百年最在歸歌詠一代交
游在縉紳
懷舊
憶誦清江空舊魚流光如赴隙中駒雲沉華盖星沉海思絶狂
張與老虞
丹井(今在佑聖觀東圃)
張仙扵此煉丹砂夜夜丹光照井華猶有石欄遺刻在將軍移
置羽人家
磵阿碑
邵庵文字在堅珉摹刻中郎茟畫真在日得錢除買酒餘貲都
付打碑人
贈人遊湖南
世途無處不通津惟爾棲棲志未伸莫過沅湘唾江水此中曾
有汨羅人
趙子昂畫花鳥
綺紈舊習信難移得意青春正好時直下玉廬無所亊試臨花
鳥學徐熙
