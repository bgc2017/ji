張光弼詩序
廬陵張光弼先生少事虞文靖公集得詩法文靖才高識廣其
詩浩博而不肆變化而不窮而一宿扵正先生之詩氣宇閎壯
節制老成而從容雅則稱其傳焉張潞公翥最先知之而一時
學者皆傾慕之其平生之作散亡多矣予近從給事中夏時得
其五七言古近體一帙以授其外孫浮梁縣丞時昌俾刻之鄒
孟氏有言誦其詩讀其書不知其人可乎先生名昱仕元至江
浙行省負外郎嘗贊忠謨扵戎幕元末政壊遂棄官不仕張士
誠㩀有浙西禮致之不屈而與周伯温楊廉夫交游相得號一
咲居士我
太祖皇帝混一天下訪求前元故臣之賢者嘗被徵至京深見温
接已而憫其老曰可間矣厚賜遣歸遂採
天語更號可閒老人倘伴浙西湖山之間詩酒自適春秋七十有
三而終噫觀其詩而考其出處可以知其為人焉
正統元年夏四月既望榮禄大夫少傅兵部尚書兼
華盖殿大學士同郡楊士竒序
張光弼詩集序
庚子之冬予始識張光弼于杭光弼廬陵人也蚤游湖海間以
詩名嘗負劍挟策從軍入幕府佐主帥經畫籌略以功累遷至
杭省左右司員外郎行樞密院判官杭為山水勝地而光弼能
詩善歌詠是時天下方用兵藩府所在不一而光弼獨能周旋
其間以詩酒自娛不侵官不怙勢以取撓敗故一時公卿大夫
士咸稱之求詩者日走其門予時每數詣光弼光弼誦所作未
嘗不為之擊節然猶未能盡閱其編其後予去杭與光弼益遠
丙辰之春予復至焉光弼手其詩二編過予寓舍且言曰吾平
生所作多矣今其藁皆不存獨此在巾衍中與吾周旋者殆二
十年幸不失墜而得古律絶句凡若干篇而凡志意之所感發
欣憂哀樂扵是乎在其可以自見于世者獨此而已子其為我
序之予受而讀之愛其意婉而辭麗情閑而調逸有詩人之風
不能去手者累日因切自念向之所聞扵光弼者雖久而未浃
廼今始得其詳焉盖言者心之聲也時者事之會也時異則言
異扵是有正變焉兵革之秋殆雅亡之日也光弼以詩人之才
而遭時板蕩汩汩戎馬間其應酬交接盖無非衰世末俗之事
雖欲正言而不可得故其辭多變使光弼當盛時一鳴則鏗鍧
炳耀之辭自可匹休扵前人惜其遭逄不偶而其言止扵是也
雖然杭之山水猶昔而光弼年未耄猶可肆其餘力扵詩矧今
聖化之隆天下頌聲方作光弼雖在田野其能自已扵言者乎
尚當歌詠太平而傳之無斁也
洪武九年夏四月八日錢塘陳彦博序
