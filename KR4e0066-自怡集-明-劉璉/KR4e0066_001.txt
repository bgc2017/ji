自怡集
明劉璉撰
瑞粟歌(并序)
臣聞洪濛判而三才之道立聖人出而天地之功成此
古今不易之理也欽惟皇上奮興農畝君臨天下由武
功而致文治自有載籍以來不能多見也至於躬覽庶
務纖微必求其要領教誨臣下必本乎道德仁義雖勞
弗倦是以皇天上帝欣得聖人克受明命以昭宣其德
每于政事得失之際必顯示其情而告誡焉去年秋九
月星象示異皇上惕若恐懼乾乾靡寧日新厥德以格
天心故兩浙雖被水潦而其民不敢為奸京師土木並
興而衆庶樂趨其事海内清寧雨暘時若和氣凝結毓
為嘉祥乃洪武十年七月有瑞粟生圜丘署近臣拔取
以進一莖兩穗者十有餘本一穗兩岐者數本臣謹按
緯書曰王者德浹于地則嘉禾生又曰璇星得則嘉禾
液兹非皇上敬天之至上帝降鑒之隆人事理而天道
應之騐歟臣璉目覩盛事喜不能已謹獻歌一首以寓
螻蟻之忱云歌曰
秋氣佳節兮萬寶告成和風揚颷兮甘雨夜零風不鳴
條兮雨不破塊皇天降福兮嘉祥以生維兹粟之茂實
兮秀彼圓丘異穎同莖兮瓊粰翠英被沆瀣之華滋兮
承日月之光精猗豐年之兆兮此其有徵昭聖皇之神
德兮溥恩澤于遐荒握乾符而馭坤靈兮統百職之明
良聖子神孫兮聿遵厥緒於千萬年兮福夀無疆
松竹友人辭(并序)
松竹友人者括蒼任惟信氏所以自號也夫友所以輔
仁資其歲寒不渝可以振貪懦之風者舍是奚取焉然
不于人而于物遺世之情深哉且天之生材必不徒已
以惟信之抱負晦其迹而彰其德又豈能終隱者耶因
為之辭以遺之其辭曰
維山有松兮維隰有竹樛枝櫹槮兮密葉如沃遯世遺
榮兮情深行獨求長友兮爰得貞卜松有苓兮竹有實
招鳴鳳兮又已疾投瓊芳兮(缺)清泠聊逍遥兮永終日
觀飛瀑兮瀉雲玩林臯兮夕曛山可廬兮秫可酒吁其
去此兮伊誰與羣雨瑟瑟兮風蕭蕭猿鶴逝兮空林幽
懷質抱材兮將須世用猗若人兮胡寧久留
秋日辭
秋暑退兮涼風生日皜皜兮雲冥冥去鄉離家兮遠徂
征鬱結紆軫兮難為情登高四望兮渺茫茫天低垂兮
湖水明蒲柳衰兮蕭瑟芰荷彫兮凄涼思丘壠兮天一
涯中心悲兮莫我知莎鷄啼兮夜蟬語星河粲兮螢火
飛援雅琴兮不成音拊余玦兮當此時徙倚徬徨兮夜
未央奮飛不能兮道路長想故山兮秔稻熟栗開苞兮
桂飄香白雲英英兮在山岡德容孔昭兮懷哉勿忘
望後舟
望後舟望不見兮生離憂滄江闊兮路遐永木葉脱兮
知歲秋慨幽懷兮莫共寫歎芳華兮不我留卾君骨朽
越歌杳何人鼓栧乘中流望後舟望不見兮心悠悠
秋日旅懷七首
金風正秋令開此肅殺原凝霜結嚴威草木同摧殘芳
華日彫落光潤歸本根豈不懷慘凄中有生意存收藏
理應爾貞脆焉足論曠哉白雲谷松風聽夜猿
其二
園菊冐秋色湛露滋幽香採掇盈懷袖餌服心清涼所
思久暌違欲寄阻河梁芳英豈不美人意豈不良坐恐
光景暮於邑隨飛霜
其三
草枯邊塞寒賓鴻遠于飛鴻鳴在中野風霜爍毛衣客
子别故君飄搖天之涯覩此增感愴況乃秋風時耕鑿
本吾心良農恒苦飢諒無摩天羽雲路非所宜鵬鷃各
有志豈為小大移山林仰暘景棲息唯一枝
其四
秋風生白虹秋聲入高樹離離星漢明杳杳孤鳥度夜
坐不覺久逍遥散余步鬢毛動凄風羅裳怯零露寒隂
日已侵芳歲聿云暮睠言思我鄉誰與將尺素
其五
繁林著秋霜萬樹張錦纈斜暘照郊坰霞光粲凝結雖
非三春暉明媚亦可悦薄暮涼風吹落葉飛不歇寂寞
為誰容寒鴉噪明月
其六
夜靜天一色江水疑不流素月懸青冥翠色生高秋駕
言理舟楫足以散我憂虚明映空碧如在天上遊西溟
忽震蕩寒風颭颼飀清暉蔽層隂恍惚不可求唯聽城
頭角咿嗚在高樓
其七
止水能燭物不流豈澄清行役雖云勞要識靜者情大
道順自然奈何苦營營倏忽竅混沌淪敗由聰明支離
頤隱臍乃能全其形長歌歸去來息心守吾庭
種荳
結屋南山隈愛此園田幽豈不念朝市居閒得優游春
耕既舉趾夏苗已盈疇農人復何營藝菽在高丘膏沐
仰時雨地氣生芒勾芟夷去異種旦旦躬追搜藩籬曠
且完插棘羅戈矛佇看芽茁長密葉蓊雲稠勞生愧明
時暇逸敢自休夙昔思嘉言人與天地侔隨力任造化
叨養固有由甘澤天所降物産地所羞克勤匪伊始何
以望有秋胡為厭卑近高遠肆厥謀瘠人以自肥反貽
天地憂嘐嘐竟何補適足罹愆尤書此遺同志聊似擊
壤謳
遣興五首
綠鳬水中遊白鶴雲間飛霄漢有修程烏能顧卑微浩
蕩展羽翰崑丘以為期鵰鶚趨下風罻羅絶張施倏忽
萬里餘摧頽不知歸空林有故巢繁霜日霏霏孤雌哺
黃口啁哳將疇依豈如戱蘋荇雙棲在漣漪
其二
豆實生喬松成長亦匪易枝饒風颷摧葉飽霜露悴賴
此剛勁姿挺立世所異壯哉十抱圍根据依厚地秀色
凌烟霞清隂却炎熾鳥雀有宿棲螻蛄亦蒙芘奈何處
其下戕賊隨已意直榦為㩻傾能不為身累
其三
山中有一鬼跳蹺唯短足薜蘿充衣裳橡栗代饘粥巖
崖結重隂暘光不能燭春花晝掩靄澗水秋濆薄矧兹
入林墟慕此雞與鶩嘯梁兒童驚發藏婦嫗哭上天赫
有威民怒曷可拗胡不安厥愛藏形以自玉
其四
希仙屏紛雜遺榮處幽閒靈元固重扃鼎爐合神丹灝
露以為漿青松以為餐道積時亦久丰姿變蒼顔元功
一朝成飄然出塵寰螭龍將軺車鸞鶴承佩環傲睨天
霞表望望不可攀仙山有真樂何用思人間
其五
食肉有不甘茹荼乃如薺駟馬懷隱憂韋布顔無泚寸
丹既融通萬理諒昭洗衰榮各有定何必勞爾爾挑燈
讀我書文字浩無涘白首窮一經得禄未足喜捨已以
從人園廬任荆杞憂思不能眠嘆息增徙倚
送章藴德指揮還平陽衞
微雨潤蒸溽薰風變寒颸客從遠方來慰我久别離高
談竟終夕感舊心傷悲别來渝四載世事紛若糜公私
兩轇輵足疲目就眵相思不可見寤寐增嘆咨憶昔出
海門萬艘總雄師平陽古堯都下車撫惸嫠堅城屹如
山謀謨出幽思吾州舊部曲字養恩如兒此行復千里
后會知何期長川去悠悠白日正南馳驪駒已載歌别
意方凄其恨無羽翼翔中心誰當知英賢志功業名與
竹帛垂勗哉樹竒勲古昔猶今時深情浩難既聊寄征
行詩
舟中即事
天風吹白雲日落山更碧理棹泛清流濯纓俯幽石悠
悠潛淵魚矯矯冲霄翮物性各有安人生嘆為客
錢唐别友人
辭家適京國汎舟浙江湄吳山一何高湖水清漣漪浮
雲從南來感我懷鄉思于時春向深草木好容姿幽禽
樹間鳴間關雜兜離臨岐别良友中心能不悲悽惻未
忍分慷慨終當辭君家住金華我居栝蒼垂同舟展良
晤浩瀚陳歌詩人生無定蹤會合誠稀竒君慕渥洼馬
騰達康與逵我羨青田鶴山林自棲遲操尚雖不同意
氣深相知所貴德業隆守道識盈虧相期各勉力勿為
俗子嗤
秋霽
積雨霽郊甸涼風來早秋蒲柳變冶色寒螿生暮愁明
河凝素光青山淡如浮游目睇行雲感此身世憂故鄉
不可見悵望心悠悠
馮公嶺
鷄鳴出北郭戒徒飭裝仗早發神頗疲亭午心始暢行
行陟危巔路出林木上兹嶺號馮公何年得名狀想當
開鑿初斯人通塞障根從西北來氣是東南壯萬里生
長風煙雲中浩蕩登高望我鄉心情增愴悵役役征途
間默默幾得喪何當息塵鞅終年遂疎放
春日道中
雨收春日融衆草豐且碧和風拂輕衣飛花撲行客晴
空搖翠烟莽蒼見山色青年豈長駐感念思夙昔
隘頭山
杖策躋絶壁徒步穿遠林木葉泫清露曉氣光沈沈白
雲擁澗谷浩若滄溟深數峯出青翠秀色倩人心間關
林中鳥和音奏鳴琴芬菲道傍花芳香襲幽襟適意豈
不樂但恐歲月侵越此即他鄉矯首空長吟
過湖樂站
晨策登遠林初日雲外赤川明寒波生野曠嵐霧白傾
耳聆哀猿捫蘿隨鳥跡昔年花柳場今作荒草陌泠泠
松上露冉冉如淚滴
綠隂亭詩送人之臨江府尹分韻得朱字
虞廷奏湘絃皇風被寰區萬物遂長養人情亦怡愉嘉
樹藹新綠修篁時雨餘秀色明軒窗清隂散琴書臨江
繁劇地郡治崇華居煌煌京府丞出佩太守符宣恩自
畿甸皂蓋雙輪朱盤根表利器長材應時須民俗既云
清丈教行將敷自公日多暇鳥雀鳴階除旋歸儀廟堂
令器登璠璵嘉名繼前烈以貽來者模
發清江
暮過樟樹鎮曉發清江汭遥觀閤皂山山際半積雪宿
雲散輕風晴旭露初晰霏霏林烟蒼炯炯疎星没春陽
亦昭曠江水亦澄澈歲序自推遷悵焉感時節即事多
所懷豈伊念離别引領望帝京丹心漫飛越
次新淦
柳條日以青雪消春水煖遡流何儃佪又見白日晚山
光與水色取適興不淺開戶面大江凭軒見孤巘雲端
野燒明天際歸舟遠憂來覺時遥歡去知星短安行復
飽食使我顔色靦進德思乾乾匪躬懷蹇蹇持此慰吾
心庶以善自勉
泊廬陵
彤霞炫餘暉日落川上明漾舟循水岸凝矚瞰連城樓
閣相映帶雉堞互逥縈春樹鬱蒼蒼色與暮雲平陟逕
坐孤驛華燭熒如星端居有餘閒庭館凄以清稍喜人
語靜又聞翔雁鳴依依越鄉感戚戚懷禄情覽詩不成
章欲語誰與聆
入萬安
崇山抱迴溪川路漸窈深竹樹緣高阜洞壑隱層林近
眺發新興遠望暢幽心東風若有情雲日乍晴隂出潛
有游鱗遷喬多好音芳春若堪折請折丘中琴
晚眺西山
山色十二時江流數千里亭亭青芙蓉搖艷映江水落
日片帆飛遥見白雲起逸駕邈難攀汀洲老芳芷
自君之出矣八首
自君之出矣金爐烟不裊思君如露桃紅淚墮春曉
其二
自君之出矣歡娛共誰伍思君如梅子青青含酸苦
其三
自君之出矣空闌愁獨守思君如池荷見蓮不見藕
其四
自君之出矣中心劇含梗思君如纖絺蕭索不禁冷
其五
自君之出矣昧壁虫自語思君如羇烏夜夜啼達曙
其六
自君之出矣蟬鬢枯可燎思君如流螢持明徒自照
其七
自君之出矣瑶瑟塵滿柱思君如迴風旋轉無定處
其八
自君之出矣芳香銷玉體思君如河冰堅凝直到底
題雲林圖贈伯琛
我家昔住蒼山巔竹樹杳藹當庭軒有山竟日情不厭
時與白雲相往還邇來别家又三載引領長望心悁悁
豫章曹君江海客濟時久習軒岐術深情迥若彭蠡寬
逸氣遠與匡廬適偶然贈此雲林幽黛色烟光遠相逼
採芝却憶商山翁種杏自喜多隂功良醫良相各有志
豈與流俗論卑隆伊余蹇拙無所似好古每欲尋高蹤
山中黃精倘或煮幅巾裋褐期相從
春江行分韻得春字
濃濃楊柳含嬌春落花細逐錦色鱗蘆芽出水碧玉短
沙嘴激浪跳珠勻高檣大舸江之濱花驄驕嘶踏翠茵
何人解歌滄浪曲願將此水霑纓塵
將曉
東方未明星粲粲霜華蔽野銀色爛篙工敲火起行舟
驚雁相呼入雲漢岸迴水碧知去程荒郊似有晨鷄鳴
曈曈旭日應可覩寒威不用來相仍
烈風
寒風烈烈西北起峭帆逕入長河水浪濤喧擊勢排空
雷音殷轔恒在耳青天倏忽日西入冰懸岸石頭&KR0766;&KR0766;
泊舟沽酒澆愁腸仰面看雲空佇立
遣悶三首
天光沈隂歲將暮客子驅車逐歸路塞鴻呌入吳江雲
野鳥對立枯桑樹茫茫四顧少行人括蒼之山渺何處
愁心如水水復凍焉得滔滔向東注
東風吹雲不作雪瀟瀟雨聲中夜發孤舟泊在荒江濱
破蘆為篷漏不歇衾裯霑濕寒如冰骨縮筋攣哽嗚咽
天將憂戚玉汝成杜叟之歌漫愁絶
隂陽運轉無停機平分四氣天何私春宵苦短冬苦永
韶華樂事恒參差非關時序故乖異人生離合不可期
高堂晏寢有餘暇奔波道路應爾為
自武林至丁郭舟中雜興八首
舟行淹宿雨稍霽汎通川深霧羣山沒長天曠野連桃
開榆葉小麥秀菜花鮮漸喜昇平象高飛見紙鳶
其二
澤國何迢遞春深興轉幽田疇低水岸村舍傍河流纜
拂花枝裊帆將樹影稠何年來此地長日駕扁舟
其三
晚來風勢歇又見日臨曛遠岫留赮彩疎星耿薄雲波
流碧月動舟過鏡天分何處危樓上歌聲靜夜聞
其四
寂寞空江上漁舟起暮烟明湖天際闊落日霧中圓宿
鷺毛衣潔歸鴉羽翼聯故山千里隔悵望一悽然
其五
天風收宿霧霽景曉澄明青喜晴空出紅看旭日生遊
魚翻浪短乳燕掠泥輕衮衮春還半應慚隱遁名
其六
今宵天上月應照故鄉春桂影生圓魄蟾光隱半輪盈
虧知有定離别最相親萬里清輝遍偏驚旅泊人
其七
重到昔遊地茫然惑去途高原深蔓草沃野浸平湖水
闊蛟虬横山空鳥雀呼淒涼今古意落日片帆孤
其八
京華行漸近喜色上愁顔風定舟初穩天清水自閒披
衣當暖日散髮對青山去去知何日遊人重此還
舟中遇雨分韻得舟字
逆浪隨風白隂雲覆客舟雨聲生滴瀝波面點浮漚昏
黑山藏樹蒼茫蜃結樓高吟見真趣何必問離憂
錢唐遣懷
江風吹浪雨冥冥雲暗春山霧壓城箭鏃不隨錢氏沒
黍苗還向宋陵生海門潮擊千年恨漁浦帆開萬古情
昔日繁華總徂謝蒼茫流水亂蛙鳴
回至徽州寄吳則敬
滿地風塵又暮秋昔遊唯見水東流蕭蕭木葉迷行跡
濯濯江花帶别愁元亮歸山非愛酒仲宣懷土莫登樓
别來空有思親夢飛過三山白鷺洲
次韻瓶中紅梅
冰肌天賦玉團團誰染丹英比木難不共小桃争艷冶
自陪修竹報平安瑶池隊裏春風細紫塞聲中夜月寒
折向胆瓶看未足一枝還插竹皮冠
再題虎丘
虎丘山倚闔廬城壯觀東南久擅名聳壑烟霞連海氣
凌風樓閣下經聲劍池石冷秋涵月塔劫年深地集靈
尚想延陵吳季子寥寥千載不勝情
草軒
春來草自青鵙鳴芳復歇長嘯山中人披襟弄明月
其二
池塘清夢覺詩思一何濃欲識東君意閒庭烟雨中
漫成二首
暖日融風管發生柳條爆眼麥青青化工辛苦先施設
臘底春前見此情
落梅過雨委滿地辛夷數株花已齊不須爛漫競春色
桃樹李樹根成蹊
寓錢唐送友還鄉二首
一雨生涼渾似秋羈人已起望鄉愁君歸我住情何限
后夜相思月滿樓
扁舟此日信歸風海上潮生夕照紅送别何須重回首
括山遥在碧雲中
扇面小景
遠岫凝風翠欲流綠隂深樹晚悠悠抱琴坐石忘歸路
流水高山興最幽
登白塔寺有感二首
廢圃頽垣曲徑微亭臺舊跡尚依依唯餘野雉憐岑寂
荒草叢中作隊飛
昔人臺館此山隅鳳舞龍飛列帝居二百年來幾惆悵
人間何地覓華胥
松溪放舟圖
蒼松數株葉如幄影落滄波紫翠間想得遊人清賞後
扁舟載月夜深還
送僧遊方二首
天下車書已混同任渠南北與西東休教暮雨孤村夜
却使家山入夢中
匡廬華頂一躋攀心地開明眼界寬記取當時好山色
還家寫作畫圖看
舟中漫興六首
兩岸青山插劍鋩一灣碧水引流長盪槳却過深蔚處
棲禽飛起一雙雙
溪上茆廬山上田蒼松翠竹復森然老農自得生涯樂
閒共行人說往年
漠漠平林漫漫沙數聲雞犬有人家停舟最愛山頭月
照見寒梅一樹花
好溪溪水鏡般清流盡人間無限情幾日望家今已近
潺湲不是隴頭聲
白露濛濛不見山輕舟一葉下危灘亂石堆中尋故道
不獨﨑嶇行路難
少微山上王高士結屋號作神仙居山空夜寂何所事
皓月一天歌步虚
登白雲山
白雲山上樹層層萬里秋空入眼明我著芒鞋看畫壁
山僧相見不知名
寧國道中
綠樹隂隂生夏涼翠筠解籜淨如霜羈魂漫遂愁雲去
遠水他山更斷腸
過丹陽湖二首
數朵青山迷遠黛一行白鷺下汀洲孤帆影落長天外
蘆葉蕭蕭滿地愁
碧樹彤霞錦繡中扁舟搖颺芰荷風多情惟有如弓月
照見離人兩鬢蓬
登西巖寺柬益上人
雲抱青山深復深日融清露滴幽林鳥啼樹發春如許
試問高人身内心
白團扇
團團明月比容輝淅淅秋風想翠微莫遣塵埃悲篋笥
可人還憶暑涼時
雙溪八景八首
溪流遠抱滄波合山勢中分碧樹深雨後晴初最堪賞
風光役盡百年心
右雙溪清漲
山枕清溪寺隱山暮雲深鎻羃林烟近來渾忘登臨興
閒聽鐘聲落枕邊
右古寺鳴鐘
春日逍遥湖上行東風駘蕩若為情却憐柳絮隨風舞
又見荷錢貼水生
右湖邊杖屨
網得鱸魚上釣舟篘來濁酒滿甆甌晚涼倚杖觀流水
更有新詩樂倡酬
右溪畔行吟
膏雨溟濛滌凍塗杏花深處鳥相呼東郊蓑笠勤農事
好遣良工繢作圖
右春郊耕雨
苧蘿山下女兒嬌回首吳宫恨未消獨立西風緣底事
效顰空自逞妖嬈
右秋浦浣紗
堤樹無風蔭綠波游魚隊隊鏡中過惟應赤鯉乘桃浪
夜半飛騰奈爾何
右魚遊潭樹
蒼嶺雲深欲度遲蕩山秋暮亦堪悲近時禾黍蕭疎盡
莫向溝塍圖飽饑
右雁聚平沙
自怡集
