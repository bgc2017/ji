荆南倡和詩集總集類
提要
(臣)等謹案荆南倡和詩集一卷元末周砥馬
治同撰砥字履道無錫人治字孝常宜興人
至正癸巳甲午乙未三年兩人同館于宜興
荆溪之南隨事倡和積詩一卷錄成二帙各
懷其一同時遂昌鄭元祐為之序二人亦自
有序後砥從張士誠死于兵而治入明為建
昌同知與高啓友善遂以此集手錄本付啓
啓復以與吕敏有啓後序及徐賁題詞敏後
仍歸諸馬氏成化間鄉人李廷芝攜至京師
俾李應禎張弼詳著其事校正付梓集後附
錄數首皆砥在荆南別後之作及治賦砥哀
詞與其追和之詩砥以吟咏擅長與顧阿瑛
蹤跡最密玉山雅集記遊諸編中多載所作
格調皆極諧婉其撰是集正元末喪亂之際
感時傷事頗為情致纏綿治詩筆稍遜于砥
而雋句絡繹工力亦差能相敵以視松陵倡
和漢上題襟雖未必遽追配作者而兩人皆
無全集行世存之亦足以窺見一斑焉乾隆
四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
荆南倡和詩集原序
前年予歸養親始寓荆南山中荆南者地志云義興俗
勁直有荆楚之風故水名荆溪溪之南曰荆南非江漢
之間所謂荆南者也常之屬邑四而義興山獨多凡山
之羣峰簇出者惟荆南為然義興故僻左而荆南延亘
且百里予所寓處距州郭七十里四方賓客苟以事來
義興者多止州郭逕去以故荆南雖有佳山水谷巖潭
洞之勝多不知使知之亦不暇遊也予雖以邑人久寓
於兹而亦未極披覽去年春履道自吳門來與予俱主
周氏家周氏好學有賢行得客予二人乃大喜為屋澗
東西以館之置荼具酒杯屬其子弟從之遊蓋今二年
之間亦稍稍事搜覽天高氣清間相與登銅棺窺玉潭
詠頤山晚晴送具區之洪波招天目之遠雲而吳興桐
川諸山若奔走來會可喜者始咎向者缺遊觀之勝也
閒居讀書念親舊離别與夫風泉月林之間載咏載歌
商今古較人事弔吳封禪遺蹟思孝侯折節從學之勇
不可復見與夫杜牧之之風流蘇長公之英靈則復感
歎悲咤噆噆不已予與履道意思皆然因合前後所作
為荆南倡和詩若干篇嗟夫予二人者交舊矣向年與
履道居吳門或居無錫其相從之好有之而聚散恒倏
然非有如今日之久也更唱迭和非有如今日之多也
惟其流離不偶亦豈有如今日之甚也哉蓋前五六年
民物尚富康士往來東西州者衆故於登覽不能專宜
其於山水之勝反有略而非顧者今予與履道徒以留
連至此遭時屯阨不能羽翼以飛殆所謂匪鱣匪鮪潛
逃于淵匪鶉匪鳶翰飛戾天噫士至於此乃得於一丘
一壑盡心焉由此觀之則人之有憂患孤苦者未可以
為不幸也孟子曰人之有德慧術智者恒存乎疢疾詩
亦然又況重於詩者乎異時年邁志衰皤然兩翁復相
遇於山巔水涯開卷一笑則猶藉此以識窮愁憂患之
歲月云前年至正十三年也十五年秋七月馬治序
荆南倡和詩錄為兩卷一留孝常許一以自藏砥與孝
常非直嗜詩者也顧有所感於中而形於言爾非敢有
意於示人也心之所感情之所發有不能自已者故不
自知其言之多也見其言之多而遂以為耽於詩者非
也蓋吾二人之詩非艱深勞苦以得之見山而心樂焉
則欲養其德也觀水而志達焉則欲果其行也登高而
見白雲之英英則思吾親之在遠也與山僧野老往來
以遊則亦未絶於朋從也居窮約而無怨尤之辭則知
安乎命分之故也是皆有感於中而形於言爾謂非為
學之道乎雖然荆南山水豈以吾二人而著即天下名
山水多矣其峰巒洞谷豈盡勝荆南哉彼或當四方之
要衝遇賢達之遊咏則名著於無窮矣荆南既僻左寡
賢達之遇則其名之不著也固宜然則居僻而名不著
豈特山水也哉豈特山水也哉句吳周砥序
荆南倡和詩集
元周砥明馬治仝撰
過任彦升釣臺馬治
寂寂山水郡依依今古名斯人同化盡繫纜舊臺傾汀
樹烟中没寒禽沙際鳴無人坐垂釣永念彼平生(任有出宜)
(興郡哭范僕射詩序云永念平生)
周砥
雪樹參差短寒山迢遞明春流釣臺没殘照夕嵐輕萬
化同澌盡孤名如水清誰悲范僕射千載見交情
出西澗過龍巖途中瞻眺砥
適意窮山水覽物眷時候蘭薄迷煙孕桐林仰雲逗却
立駐幽躅前臨縦遐覯谷鳴始嚶嚶川響復瀏瀏衝飈
激高竹晴曦豔寒溜崖複翠羽戢石觸金鱗皺妙合理
無遺心怡興難究逼仄緣石磴岧嶤陟雲構豈唯廬霍
期攬此嵓㟧秀素履非行險逸想仍冒詬遙遙此中情
庶以謝紛揉
治
山澤春明麗雲樹鬱峭蒨遊步何從起涉澗行屢轉幽
泉響層曲蔓草緜芳甸在岸心已遂經丘始回面巖崖
驟誰創嵐嶺遙自薦蒼栝凝隂吹彤霞散晴電菴藹蒙
籠間一水光練練沈沈潭洞古潛龍不復見觀頤委物
育解作凝神變臨深備戒慎登高欲瞑眩遊目信虚無
探已有常戀靈芝事曖昧采薇庶游衍行矣東郊歸祈
年急親膳
南澗聽水聲送别太古禪師治
汩汩石上語瀏瀏風中琴清晨南澗流似是太古音出
谷乍喧冗入林杳深沈後來自相續前者既難尋問客
何緣起悠悠傷别心
賦得晚晴送禪師砥
浮雲莫褰霽空宇湛然清復念還山客遲遲南澗行新
禽響叢木殘照入孤城即此閒來往方紆塵外情
對新柳砥
纔弄新春色巳有縈愁意欲倚不成眠待扶還似醉疎
雨飄枝濕莫雀銜花墜脈脈獨含情故園那得至
治
縈縈初月柳撩亂愁邊見隂憶武昌門高想靈和殿金
塘承日暎綺陌迎風轉學舞未能休纓情欲誰見
送梁生治
山路喧黃鳥溪風搖綠蘋如何送行客等是未歸人
砥
荷衣不掩體客路暗傷春誰是憐貧者金陵有主人
遊龍巖三洞之間贈東臯生治
三十六洞何紛紛倦游拂拭龍巖雲龍巖之山昔所聞
白波中浮洞庭君混沌初離元氣分雷疾如崩電如焚
從今金仙棲上方五丁斧作三石房供以百斛青霞漿
唯留一谽谺玉室暎金堂銅棺嵯峨空復云乃有銅棺
藏張公鍊丹處人去紫苔荒靈官玉女虚名耳青騾不
歸已渺茫如何龍宫三石房内猶肺腑閱腎腸間有尋
丈魚見人化去不可量水邊荏苒露牙角一日四海流
滂滂我呼東臯生下觀潛龍宅摶桑小燧飛入來照見
乾坤與人隔世間日月輕變遷我欲待子無為先後天
而終道自然石上一憩三千年
砥
商顔紫芝久不采淮南丹書竟安在仙人勸我三洞遊
身如騎龍到東海海氣茫茫雲霧迴白波捲雪連山來
雙童手弄海底日紅光一道金蓮開瑤草綠可折瓊樹
花冥冥昔人鍊丹丹竈在錦苔繡石光青熒雷行半空
中逄逄擊天鼓玉女鸞笙時下來前頭四足神魚舞醉
拂珊瑚鞭玉虎我欲因之窮洞府閒訪八公五雲裏為
說蒼生受辛苦不然西出西華顛太極總仙之洞天安
得周迴更二千直與龍巖之洞相鈎連蓮花峰上重攜
手笑攬霞觴窺八埏
寄茅山道士鄧九華二首治
玉門丹砂不可得有懷常在積金山空疑蓬島虚無裏
絶愛茅家伯仲間菌子生時雲蓊葧桐花開後水潺湲
鄧君翔舞布林表猶倚神芝養妙顔
山帔昂藏七尺軀人間一别信音無曾陪高論時看劍
不記狂吟夜擁爐明月遼遼生遠思白雲靄靄滿清都
華陽南洞閒來往願逐鄉人蔣負芻
砥
何許九華仙子宅白雲峰下翳松蘿澗房春靜飛花入
磴道烟輕鳴鶴過下泊宫前晴蕩漾昭真臺上鬱嵯峨
題詩先到虚空界亦欲凌風渡絳河
雲掩白龜潭下水我家茅屋尚有無九霄月色三花樹
千載雲蹤五嶽圖投策幾時參勝力封書先欲報麻姑
重來為覓玄通記玉笈丹書諒不誣
觀復卦呈孝常砥
明道由來不計功中行能復幾人同善端萌處天心見
只在安然保養中
酬前作治
天理本然無間斷盈虚消息自其常惟當努力崇明德
坐見羣隂變一陽
上董山讀孫氏古碑砥
亦有文章效封禪奈無功德濟刑名長江縦有肴函險
終使秦人念子嬰
治
青蓋蕭條向洛陽歴陽山色愧封王如何囤石叢丘裏
又有遺文載百祥
春寒慰瓶中杏花治
玉瓶春水曉猶添紅萼無言對卷簾莫為桃花翻自恨
梅花時節更清嚴
砥
銀屏春靜竹風來愁向花前把一杯不得幽人相伴住
西園雨裏亦須開
聞笛聲送任掾治
柳條拂水已堪折梅花照人如欲言翻向溪橋成久立
春風吹篴暗銷魂
砥
春水綠波生柳塘横吹掩抑復悲揚今朝送别已惆悵
前時渡江猶斷腸
經杜樊川水榭故址砥
落花風裏酒旗搖水榭無人春寂寥何許長亭七十五
野鶯煙樹綠迢迢
治
風烟淡淡水冥冥杜榭橋西傷我情閒倚溪樓望山月
鸊鵜飛處晚鐘聲
張子房詩治
周歷久巳移真人翔灞上風雲一感變靈鑒昭所向從
容帝者師芳閥著韓相學禮淮陽去丹心日以壯結客
反君讐神椎驚博浪誰令奇功緩天意興伯王進履投
玄契會留獻忠讜他人安足云臣語君委亮暴看西秦
弭勇指東城喪弛擔息元元推封安鞅鞅都邑資評議
儲皇控依仗有教實施行無言不咨訪觀山悟無競涉
海羞細量混跡次蕭曹希蹤列伊望圖成不自貴高步
凌風颺寓意赤松遊齊身黃石葬其人雖則巳懷德予
可忘英芬播萬紀作者哀何曠出處顯默間孤風起廉
讓
次前韻砥
悠哉紫霞想奕奕丹漢上矯矯張子房孤風肅瞻向知
幾自其神辟穀非有相翻飛帝鄉遠羽翼皇輿壯下視
炎海航流飈颯驚浪三尺既平定九圍悉尊王盈志決
疑情讒言間忠讜竟毒彭仲醢巳失淮隂亮果謂金石
交不啻螻螘喪仰觀雲物表靈風委塵鞅伊昔昌鴻業
造端孰可仗崩迫戰鬭機從容帷幄訪剖論超神理納
約中權量黃石一編書清塵千古望希聲杳莫作異迹
誰同颺忽忽東洛榮紛紛北邙葬麟趾追巳邈鳳姿仰
難忘申章擅高議疇能發其曠吾知武侯略方駕應宜
讓
憶強恪秀才砥
春林露滴滿蒼苔暎水柴門向午開鷗鳥相看自來往
庭花欲落更徘徊心思故舊情難遣時憶過從詩屢裁
人事風雲悲頃刻為誰臨患獨憐才
治
來往溪西松桂林當時君我最同心兩年蹤跡飄零甚
三月光隂咏歎深世事聊憑尊有酒男兒豈賴槖中金
相思不得雙黃鵠飛下龍山玉萬尋
贈㫤公治
向來俱是錢塘客世難還家各五年夢裏猿聲風嫋嫋
空中鶴影雪翩翩詩瓢憶挂蓮峰樹茗椀曾煎合澗泉
相見南樓春巳晚感時傷舊更悽然
砥
我本匡廬種蓮者奄忽飄零塵網中衣食坐為妻子累
文章翻笑古人同酒醒瀑布千年雨恨滿江波一篴風
閒共山僧語終日揮絃送目歎飛鴻
懷玉山子砥
伊昔延清賞玉山仙子家風唫蘿磴月雲卧雪巖花海
鶴西飛遠吳門東望賒相思似春草煙雨滿天涯
治
我識玉山子吳江春夢中鳴橈漁浦夕吹篴酒樓風豪
思千夫勇神交四海同他時雪中櫂俱出葑門東
春日澗西獨立治
茅齋密倚澗西頭南隴東岡也罷遊閒見飛花拂楊柳
春歸自是不能休
戲和呈孝常砥
澗房疎竹靜煙霏逕裏蒼苔行迹稀相與尋君遂初賦
江花欲落換春衣
尋蘇長公墓治
醉裏光隂三百年青山滿目一凄然舊時玉局今何在
漫想荒城野水邊
砥
野花荆棘路凄迷山北山南謝豹啼千載先生丘墓在
神遊應是浙江西
四月一日南樓聽子規聯句
山雨冥冥聽子規(砥)松間樓上坐移時曉來殘夢猶三
月(治)春盡幽花尚一枝疎繆豈堪今日事(砥)文章聊效
古人為(治)鳳鳴不再何千載(砥)思結滄洲汗漫期(治)
邀孝常食櫻桃砥
奉橘誰題三百顆種桃休訝五千年不如共餉朱櫻熟
手摘囊盛也可憐
酬前作治
夢魂不到芙蓉闕新食朱櫻近一番金盌蔗漿非我有
情知春茗解蠲煩
登西岡望龍池諸峰贈馬二山人砥
登臨不涉險緩步情始暢振衣西岡頭矯首一長望朝
陽匿光彩宿霧猶隠障山靈忽不靳連峰洶波浪何許
芙蓉青龍池半天上銅官從中起磅礴氣愈壯迴風過
林莽草木皆振蕩青錦十萬繒鈿車五千輛山人地志
熟指顧名所向窮歴吾豈能高情倚疎放平生烟霞志
配此丘壑尚思欲逃喧卑結茅記非曠緣知兵革後巳
恐淳樸喪蕭條采芝意臨流重惆悵
酬前治
遠遊虞風波託好常在邇朝來遇君出興與西岡起日
薄川野隂徐行杳然喜登身陂陀上瞻望入百里浮雲
忽避遠千嶂來填委巉巖龍池頭宛轉鵝山趾銅官大
居正顧盼雄彼此夏綠紛以榮林巒粲成綺回頭指明
鏡近見洴練水一州信崢嶸東北纔演迤自多巖洞勝
衡廬可肩比嵬嵬松間石跪立馴虎兕前瞻忽長嘯幽
響久乃已桃源果何似兹景清且美窮探非予樂所樂
有偶爾周子宜數來逍遙自今始
晏起一首砥
晏起望南郭依微見遠岑疏花消夜雨啼鳥罷秋林偶
有適道意本無遺世心不能勤四體聊有寫瑤琴
治
樵牧久巳出驚禽噪初陽寢扉南澗畔疎竹曉風涼夜
永道機熟秋清人意強居山幸一載晏起適徜徉
子晦由南中歸未見治
漾舟松陵浦飛錫杼山岑誰言苦行役幽賞此其心望
月水迷野聽雞風滿林得歸猶未見思爾散煩襟
砥
道門舊遊侣來往不羈人夜歸青山寺謂行今幾旬緣
虐久遺境法妙似無鄰相寄何言說惟應心所親
夜坐懷孝常砥
待月下石壁罷琴竹間亭坐絶百蟲響旅懷纔夜寧天
高玉露瀉草木流晶熒四山湛秋色萬物無隠形風蟬
抱葉落雪鵠迎雲停此時西澗人柴門久巳扄誰同展
清會念此風泠泠世難避空谷憂患同醉醒偶適不為
貴人生易飄零茫茫河漢流熒惑光銀星干戈未衰息
前途杳冥冥歲晏有結託東去浮滄溟
酬前作治
東齋見微月露坐稀華星感物增惋傷懷人在巖扃高
情沐垂照寤寐不遑寧中夜夢良覿君歌謂予聽清商
隨風起虚箔轉琴泠咏嘆松下室踟蹰水邊亭常時往
來處目擊心已冥覺聞西澗流離合方悟形雞鳴空山
曙開戶竹林青忽枉蓬蓽信芳緘輝雲屏凄凄貧賤交
惻惻秋露零昔如雙飛鵠于今兩枯萍詩中語再四年
運不暫停道術尚迂邈焉能事仙靈騎鯨倘可望同日
戲滄溟
中秋日過孝常澗西因言去年溪堂奉老親翫月
不勝感慕因賦此砥
慽慽感時節悠悠入中林往尋静者居庶怡羇旅心去
年燕兹夕慈幃奉清斟何意故園月照人復在今涼颸
動高樹回薄汎層隂誰無膝下懽與子獨沈吟愉色末
由展孤抱方巳深東向望曷極白雲靄遙岑
酬前作治
旅泊秋景晏賓至欵情言言當三五夕往歲在家園翫
月北堂上清溪照前軒壽觴連翩舉慈親不知煩雖則
念窮乏蔬果常幸存時節同歡讌兹晨乃飛翻依依望
東北遙遙雲孤騫家有垂白親理難棄朝昏含悽不自
忍辭我出衡門且勿盡君言君言傷我魂
寶粹二上人值雨留宿西澗草堂明日賦此以贈
治
相訪竹林茅屋下不因風雨豈留連棲遲尚辱諸公問
來往深慙二子賢落葉下山逢虎跡疎鐘隔水見人烟
舊游空憶錢塘去聞道如今異昔年
砥
蕭條黃葉山中寺回首松蘿滿夕曛杖錫遽行三十里
一風相送兩孤雲竹堂聽雨驚秋晚石榻留燈語夜分
在昔山林憂患等應修白業益精勤
過西澗砥
放鶴白石上曳履青雲間近竹門自掩采樵人未還草
生西澗雨雲斂南湖山遊咏以終日相依道者閒
酬前作治
虚舟信所往行止若無端適此清秋日幡然悲路難竹
林夜來雨茅棟已驚寒一幸朋儔接空山巳少安
雨中一首砥
凄涼懷故舊寂寞卧丘園溪冷風蒲折林高雨竹喧漁
人留野渡田犬吠衡門無限清秋意何從製一言
次韻治
蟬鳴秋雨裏山舍竹林園政爾無來迹非關久避喧坐
看高士傳夢往故人門生意唯蕭索心知自不言
西池夜坐聽風竹治
愛此池上竹蕭蕭清不煩驚風夜深至宿鳥月中翻鳳
吹山景寂龍吟海波喧音聲性無礙動靜互為根欲以
聞中入居然忘我言如何南郭子天籟語其樊
砥
泠泠不能休瑟瑟還復輟宫商發金奏波濤滿林樾聞
性無合離聲塵自生滅適觀喧中靜坐對窗間月
期周二山人宿澗西草堂不至乃聞與隣父飲
治
蘿逕忽巳暝幽期人不來徒念燈花喜更惜雁聲來落
葉窗中駭寒星天際回隣翁故未去觴至默銜杯
酬前作砥
殘霞川上滅高齋獨暝時方對隣翁飲趨失故人期偶
合無彼此昏旦每推移予意君誠識贈章媿何辭
九日砥
九日長吟思惘然南來誰泛菊花船青山滿郭無同賞
白髮經秋獨可憐世事茫茫翻覆手人生滚滚去來緣
凄涼一酌茱萸酒漫摘香紅憶去年
次韻治
佳辰無意一陶然隂雨凄凄泊酒船風葉亂飛聊自得
寒花獨發竟誰憐須防白髮悲人事擬傍青山絶世緣
惆悵秦皇劍池上登臨那復巳三年(秦王劍池在海鹽六里中辛夘歲常)
(登)
秋思七首治
行人不歸兵未休搖落山川生遠愁誰效江南鼓吹曲
金陵歲晚憶曾遊
昔日金陵非采真將逢天上石麒麟清曉新亭看飛雪
江天愁殺渡江人
越水清漣繞越山諸公於此盡高閒當時意氣人誰測
獨上靈門笑又還
落日高樓望不休西風颯颯亂雲秋一水東回千萬里
青山冷淡占鵝洲
青草萋萋天雨霜洞庭秋盡雁來翔憂端頃刻三千歲
今日惟傾酒一觴
孤城吹角莫沾巾初月蒼茫東海濱丘垤竟為成螘聚
風波不見斬蛟人
郡國蒼生氣不蘇天寒遊子畏長途樓船欲借風吹便
螘穴君看電掃無
前題次韻砥
君說金陵苦未休荒江落日使人愁浮雲一别今何有
遙指三山憶舊游
白下門西江水濱寒煙衰草卧麒麟當時談笑塵沙靜
誰是東山折屐人
南湖浮出洞庭山清水如天白鳥閒借問鴟夷有底急
扁舟此去幾時還
金鼓連山震不休旌旗獵獵楚江秋猶喜雲屯三十萬
賢王自古鎮揚州
雙眉一夜颯秋霜望斷南天北雁翔何許高樓吹玉笛
傷心不忍獨銜觴
西江消息未應真往事吾將問水濱清曉城門車馬過
歡心更恃北來人
何日春還槁朽蘇與君長嘯出長途鑑湖三月花如錦
越絶名山天下無
桃溪泛舟尋方厓士玄砥
放舟千山裏風氣滿晴川歌辭理白雪水禽棲綠煙蒼
蒼野雲變蕭蕭風景妍尋僧轉迴塘望雲極遙天萬事
寧有素一行忻偶然
治
舟行沙岸曲隠見遠人村初罷桃溪雨寒山蒼翠繁薄
雲凝遐思微風吹古原登稼巳云樂欣欣田父言予心
亦何事訪舊試尋源
不遇砥
君去亦何速我來自空還白雲悠悠者不染去來間惆
悵西飛日茫然唯四山
治
空餘修丹石間道看山去鳴鶴有時來斯人本無住相
逢不可問歸棹煙中路
次韻任生雨中騎驢治
長笑乘羸碧山裏也勝天馬陳雲横虚名付與悠悠者
風雨荒岡獨自行
不學騎驢孟浩然青騾綠髮細連拳芙蓉城裏遊三日
陌上歸來醉坐偏
砥
公子翩翩道氣清偶來塵世看從横六鼇不釣騎驢倦
又作乘騾踏雨行
高岡秋雨雪騾鞭苔滑青絲緊控拳去伴王喬騎白鶴
蓬萊豈在海東偏
煮藥治
煮藥西窗風雨聲中年此意學持生坐翻碧海濤千頃
吟到青林月二更敢謂文章神變化苦多哀樂祟和平
茫茫五嶽尋真去借問何時羽翼成
次韻砥
服藥何從求聖藥養生不但學嵇生隂陽自昔窮神化
寒暑于今任變更候火山窗秋月上擁衾禪榻白雲平
他年待我芝三秀相約鈞天奏九成
讀書砥
讀書易為感時節巳徂秋行遊固可適歲月懼不留高
齋曠而寂人務罕相酬十載事了了寧不慕前脩道在
無古今天運每周流萬理由我具逍遙極冥搜為樂不
在兹況復殊怨尤予本楚狂士意氣邁九州偶然似有
契持身寓林丘萬鍾非所辭一毫非所求
治
竄身丹崖下滅跡浮雲端餘事既不閒冥心以遊觀讀
書南山日秋氣浩漫漫悲商扣庭柯四座鳴風湍巳與
清景晤樂哉此盤桓參和遺糟粕飲勝入肺肝隠几悟
萬古其人夢交歡攜手逍遙墟乾坤歘高寒顧謂塵世
子斯道自平寬胡為在荆棘方寸生波瀾向無問津者
悲爾後來難
陪方厓士玄自桃溪看山至西岡治
端能緩歸檝始此循溪上徑復巒壟間縈林起遐想山
容非一態目睇凝萬象況偕可心人兹焉意彌曠列壑
飄靈氣迴峰抗仙掌金鵝東北翥銅官左右仰驚看飛
鳥出默契孤雲往景昊寒靡靡天長川泱泱寧從謝公
好久為盧生罔刊領誠瑣細遊空則惝恍攀翻青桂枝
離坐席草莽誰謂昆崙貴一是紫霞賞
砥
冉冉歲云暮凄凄霜露繁良遊豈易得賤子亦攀援流
焱吹我衣植杖登高原平郊羅遠岫鸒斯鳴荒園路迥
蒼檜立巖高白雲屯寒日無留光落葉辭本根萬化倏
榮悴一息異朝昏逝者巳如斯人生豈恒存人生會有
盡親友誼在敦營營諒何為撥棄不復言
孝常西齋守歲讀王臨川除夜寄舍弟詩愛其詞
致清遠因用其韻各賦一首砥
殘雪半窗春意動餘香一榻夜忘眠燈前對酒須今夕
客裏題詩尚舊年風竹蕭蕭還自語寒梅的的竟誰憐
知君賸有滄浪趣待約秋風上釣船
治
歲云暮矣天涯客今夕能來慰不眠坐席依依思遠道
氣酣往往說當年春遊吳苑君常慣雪咏中山我自憐
惆悵情悰那再得荆溪漫有酒盈船
元日試墨二首治
竹雪寒聲瀉山禽好語來空餘臘月酒擬訪石亭梅野
水宜舟檝春雲費剪裁從前江海上今日意悠哉
白髮形歸夢青燈照隔年遠惟諸弟憶貧幸老人憐四
海孤飛鶴東湖一頃田誰能論心跡出處事皆天
砥
金鴨香猶吐風簾影月飄輕冰生墨沼餘雪綴寒條茅
屋行堪賦山雲坐可招且無軒冕意隨分樂漁樵
萼綠花開未春醪巳滿缸不須嗟往事且復醉幽窗采
筆雪千朵青霄鶴一雙平生江海興漸覺片心降
姪溥負薪歸梁溪砥
阿咸聊且負薪行世難休嫌衆所輕不謂儈牛韜隠德
何曾牧豕累高情行藏久客嗟予困甘旨還家付汝營
跋涉風波暫時事謀身固有讀書檠
戲和呈履道治
負薪南山歌者誰蕭條兄子獨歸遲無兒豈合悲天道
急客何能慰母思長路風波須汝往衰年門戶要人持
順途聊咏蕉中鹿塵世茫茫本不知
春夜懷重居子治
寺中虚閣每曾登忽欲看花往未能夜色蕭條門半掩
獨依寒燭憶高僧
砥
春日溪南野寺幽花時曾約北山遊知君能念飄零客
還倚西樓望不休
竹菌砥
竹逕拾朝菌中林露瀼瀼宛轉童豎歌頃刻易滿筐粲
然丹砂質攜下白雲鄉眄睞意忻喜執爨屬初嘗溉鬵
淚靈液登俎達馨香腊毒懼厚味餐霞祕仙方得此與
蔬筍蕭然侑一觴含和適勝韻茹美貴清涼孰謂可樂
飢庶以結中腸非但紫芝曲願繼采薇章
治
菌生陽林下戢戢春雨餘不遇樵人識何以謂嘉蔬凌
晨渡山澗見此步踟蹰散漫盈我前落花覆沮洳丹霞
冠其頂暎竹彩雲如俯拾喜輕鬆徐行執吾袪傾身試
湯鼎紅粧未能舒渠滑無與俱登筵鄙七葅雖悲暫時
物一使腥風除
天花菜治
天花産雁門維此生炎州名同實不然事固多謬悠發
春萌芽怒傍石巳潛抽脩纖荇帶紅散亂蒓絲柔采拔
諒及早非時誰見求芼薑濟芳烈投酢羅瓊羞縈筯欣
照耀入盤慨綢繆側聞長老言味與防風侔惟當存下
體用紓凶年憂
砥
春雨洒南谷瓊苗茁雲根蒙澤意疏鬯含柔遽欲繁凡
花孰無房獨此具名存寧知非天雨詎曰自鴈門擷之
加亨肚拜賜幽士言試食珍衆品豈復要盤飱非惟適
口味祛風性更温如何美菘韭辱我遠祖言
春夜喜寳將軍至砥
疎雨稍侵牖殘燈初掩書豈謂將軍駕夜訪竹林居幽
意自云曠塵蹤自要疎徒勞明日事志適更踟蹰
治
沈沈鼓鐘後燈影照閒房忽訝傳呼寵知子過窮鄉命
酒至花下推琴向我傍不言征戰苦看劍兩情傷
芍藥寄周山人治
姚黃巳過魏花殘紅藥初開擬綉鞍折與一枝相料埋
明朝風雨又誰看
酬前作砥
雨窗寥落誦君詩芍藥西園寄一枝那復舊游春未晚
長洲苑裏欲開時
過鄉人砥
東望吳門愁路澀暮帆春雨欲歸遲朝來為說烟塵靜
不遇鄉人那得知
治
去國一年情似水鄉人問我幾時還風塵暫靜君知否
默倚西樓看遠山
對雨懷竹素園砥
幾回竹素園中醉那復題詩共繞闌花落碧梧金井冷
去年風雨别尤難
治
吹篴滿天清露降移樽長日綠隂繁如今是事悲翻覆
對雨空懷竹素園
將軍歸一首贈别寶舜臣治
紞紞擊鼓將軍歸歸何所荆溪之水清若空酌酒為君
鴝鵒舞楊花旖旎飛著人酒酣拂劍歌青春白馬東流
一片雪愁見將軍歸路塵
砥
寶將軍心悠悠束歸飄然挽不留推之不去令人愁君
獨胡為汎歸舟寶將軍我知爾賢非其儔
洴練湖絶句治
荷花欲白水雲涼天闊晴湖明鏡光日暮蘭舟看不及
帶將山色下横塘
砥
銅官山下水如銀菰蔣青青帶綠蘋閒憶任公釣臺近
停橈借問捕魚人
兩澗讌集得輕字治
繁綠藹新夏交交桑扈鳴朋來撫時景觴酌訴平生緩
帶臨前間移席次南榮幽思拂素琴商歌諧楚聲中堂
微風扇升降體逾輕酒至賓屢辭主人願忘情相見徒
云易人事好虧成為且樂今朝焉用千古名從容偕真
賞飽德飲和平
得體字砥
永日池館閟翳然此林水夏綠遶澗榮夕嵐當戶起飛
鳥翔深竹游魚在清沚覽物契真賞開筵進芳醴賓朋
咏大雅絲竹含流徵意適神自曠交親情益喜凱風垂
南沐頽景汎西委嘉會恒難得世紛方未巳凡此賢達
人希當慎玉體
五月廿日雨中飲南樓砥
何許開樽散旅愁疎簾冰簟水南樓天邊遠岫一黃鵠
雨裏垂楊雙白鷗閒對故人思故國不堪歸夢阻歸舟
東行未見烟塵靜腸斷高堂鶴髮秋
治
共愛風泉淙玉潤故人雖雨亦能來琴牀昨暮移高閣
茶竈經旬生綠苔性懶邊韶唯有睡憂深王粲自多才
酒酣競起思歸興世難飄零心欲摧
寄趙掾砥
尋君憶棹扁舟去冒雪東城還不逢日暮岧嶤望溪閣
青山雲掩一重重
治
邂逅青山湛公宅别來豈似酌泉時遙知捧檄為親喜
辛苦風塵亦不辭
雨後治
芭蕉綠隂巳滿地雨後山堂聞早蟬漁人自泊門前柳
野老來尋沙際田紛紛攻劫故未巳杳杳離别夢相牽
東湖白頭親健在此去音書須日傳
砥
竹堂東偏之草亭澗水繞榻風泠泠碧梧鶯語嬌似醉
玉瓶荷花愁欲醒可憐光景易流轉無奈蹤跡尚飄零
瑤琴一彈為君掩日暮高山雲杳冥
張公洞治
懶騎白鹿去不駕青龍車張公鍊丹行九地路繞五岳
皆空虚洞口當天門仰空亟﨑嶇覆盂山下秋聲早閒
步松風拾瑤草仙家知我移客來靈官夜掃燒香臺玉
女迎人酒一杯笑予不飲胡為哉石田淡淡太始雪丹
竈温温萬劫灰我欲照海底西觀小有天千迴萬轉翻
疑慮有若止我不得前不逢青牛翁長吟古苔篇錦屏
璇室無塵影珠宫玉堂仍自然何用鐵鎖高高懸洞中
蕭寥與天連與天高相逶迤呼吸通神明往來安可期
砥
倏忽鑿混沌兹事豈其餘不知幾何年云古仙人居嗟
我至此為躊躇洞天諸宫窅兮黑試命烈火燭空虚森
森怪石相對立如口欲語手欲祛前有紫翠房白雲閟
丹書鷹揚燕舞化為石芝田久矣不復鉏可憐仙人常
恍惚雖欲相從已超越昆崙閬風吁太高時亦幽潛到
巖窟青泥爛爛浮玉潤綠髓涓涓暎山骨吾聞仙人不
食而長生何得有此鹽米之空名豈伊往來真戲耳簸
弄物化令人驚頗疑壺公壺樓閣中崢嶸摩尼珠光常
青色千竒百怪誰所營須臾眼暗燭欲盡惟以拄杖相
敲鏗松風㵳㵳呼我出耳中微吟白玉笙竦身欲上不
可登綆引魚貫相支撑歸來此境若夢寐俛仰宇宙惟
清明
望頤山治
斜日水南行蒼然雲景清遠山時在望仙洞故知名楓
樹疑秋色藤花落晚晴西陽亭不見惆悵翳榛荆
砥
曾著頤山屐穿雲古洞歸松浮仙嶠日花落女蘿衣翠
壑晴蜺飲丹房玉燕飛煙塵此時路長望一歔欷
至銅官最高處治
來遊石磴青天上斜日晴雲高下飛笑說東湖一杯水
行人何事不能歸
砥
丹崖翠壁半空浮秋盡銅官思一遊何限吳人白雲裏
心隨飛鴈到長洲
絶句五首治
秋至衣裳薄思歸未有涯得如江巨孝處處自將車
一架薔薇綠經愁憶故廬鄉書夜來到只是更愁予
有弟天涯隔無人消息稀何時比鴻雁一道向南飛
早學屠龍技三年望有成朝來鑑止水華髮巳先明
得志有偶爾居貧方晏然君親紙上墨一日是千年
砥
朝朝感霜露昔昔夢鄉關何以慰親念因悲行路難
東城三百里南雁一封書整待今晨發秋風吹弊廬
失身紅塵裏世路轉愁深不汲寒泉井何由清我心
朝露塗野草顔色但輝光不知秋節去朝露變為霜
操弧力不任彈琴知者稀白駒空谷裏吾道此焉依
贈茅山道士吳松隠治
江海寥寥一劍飛導陽游子羽人衣就中不有軒轅鏡
誰見先生杜德機
砥
莫怪雲蹤無所拘尻輪神馬不馳驅問誰合與金丹喫
要辨人生骨相殊
周將軍祠治
秋雨莓苔生古碑將軍祠宇在荆溪向來策馬梁山去
最憶凄涼五字詩
砥
誰勸臨行以母辭當年苦戰後人悲祇應陽羨溪頭月
曾見將軍射虎時
孝常移居南樓砥
高樓俯石瀨野亭連竹園中有林栖子逍遙味道言因
山以崇德觀水欲知源非但相從屢願一寫喧煩
酬前作治
鏗爾舍鳴瑟朋來心益閒方辭澗西竹同咏南樓山柳
意弱可攬雲情淡忘還雖微輕身術舉手謝人間
孝常歸養砥
直道翻為異深情自可原庶仍先子志尚念或人言舊
學遺空有新居獲清温因君倍惆悵夢繞北堂萱
附錄馬鑑遜之同賦以呈孝常之作
老母頭如雪孤兒命在天為儒真有道歸養足稱賢
先志猶常若彝倫本自然君心非寸草春雨思緜緜
仰答遜之履道見贈之作治
季弟從來弱慈親近覺衰凄涼父兄後寂寞衆誰知往
事那能恤來蹤尚可追先君言在耳一誦涕交頤
因㫤公歸簡王云秀才治
㫤公相見即言歸因憶王生住翠微詩卷或留禪榻畔
酒船還放釣魚磯春來物色偏愁思老去人情願息機
欲折芳馨遺遠者勞心東逐片雲飛
次前韻砥
千年春靜一僧歸相送空林寂景微茶具等閒抛石閣
釣竿行已困苔磯草生南浦牽詩夢漚下輕波識道機
若見王喬因借問雙鳬何日向南飛
聞士玄至溪郭冀一枉顧治
太湖春水綠杯渡幾時來溪閣能先到霞章想屢裁風
生鼔琴石花滿繙經臺猶自希高駕空山門獨開
砥
山窗瞻咏久溪閣過來遲不翦青桐葉留題白雪辭孤
雲閒尚爾碧水淡如斯悟悅何言說非君誰共知
題畫聯句
磵戶風低竹林塘雨暎山(治)頻來吾少憩幽咏子相關
(砥)藥鼎苔侵綠茶瓢雪豔斑(治)不因揮翰見那識此時
閒(砥)
澳之水二章賦善政上人蒲隠室砥
澳之水綠泱泱采蒲采蒲水之央南風吹蒲蒲葉長編
蒲養親親在堂采蒲得魚于以奉親嘗悠悠古人天壤
之間其樂何可量
澳之水綠瀰瀰采蒲采蒲水之湄南風吹蒲蒲葉齊編
蒲養親親在兹水風泠泠搖彼樹枝欲樹之靜靜何時
隠居行義樂哉爾生復奚為
治
溪流兮淺淺我蒲生兮我居以編雖不必售兮為母而
然思古人兮其樂也全冰有魚兮寒有筍志以養之兮
則惟我之蒲隠
暫還龍山草堂留别孝常砥
晴日太湖三萬頃借渠一舸載書還崩雲不礙東飛鶴
故屋重臨左抱山風雨狂吟思子共江湖勝事許誰攀
情知亦有兼旬别雙玉缾開破旅顔
次韻奉别兼柬范隠居強恪秀才楊在進士
治
清曉黃生報竹間東吳才子又東還晴天衣上蕭蕭雨
落日舟前遠遠山范史書成勞問訊強君樓好憶飛攀
來時試覓楊遵彦應為新詩一解顔
官軍後還西澗草堂治
干戈一為用十室九不完東西南北人壞屋久未安昨
聞府兵下徒跣入荆菅一室人盡虚術門駐旌竿還家
動盈月缾粟久巳殫幸兹西澗西草堂適平寬竹林最
無恙秀色雨始乾石梁不可緩更造釃風湍掃地山氣
潤開軒水聲寒留榻依故處援琴較初彈賓客稍稍來
畦蔬亦朝飡坐中談時事廢食長永歎西峰數里外草
竊除豈難盛夏兵既集翺翔彼河干乃知荆揚交蹀血
原野丹頻年勞人馬未得賊肺肝憧憧往來地供億困
百端我生固其時飄颻愧飛翰
砥
丈夫志四海立身自有餘安能事一室遂欲逃空虚嘉
遯蓋貞吉聖人不予愚况當艱難際行止豈敢迂若為
動干戈爰及此林閭風氣混六合理難靜一隅奔走固
不恤隣里誰安居所恤罔悔吝類為時所驅出門巳憂
營入門復歡娛一欣朋徒合再喜景物殊綠竹灑秋色
疎花耀前除開軒坐林杪更取琴與書西山澹相對落
日號驚烏忍聞濮陽血草木漬糢糊殺戮本羣盜哀矜
為無辜三歎觀化初人生亦須臾
雨後偶題砥
詩酒尚堪忘世慮陶然且復咏閒居園林幾日清秋好
風雨一番黃落初翳翳荒村煙景寂迢迢虚閣暮鐘疎
經時不得故鄉信誰道雁來能寄書
次前韻治
竹裏新泉繞屋除長年吾得樂閒居道心淡泊諸塵外
山意微茫遂古初風雨滿簷松子落夕陽穿樹橘林疎
可憐原憲閒來往猶是生涯不廢書
食茯苓粥砥
荷钁穿雲得茯苓作糜從此謝羶腥齋厨自啟添松火
香韻初浮滿竹亭時憶紫芝歌舊曲尚尋黃獨制頽齡
今晨暫輟青精飯與潔方壇咏玉經
治
頗聞學士防風粥曾喫詩人錦帶羹豈謂茯苓宜歲晚
巳收秔稻得霜晴腥羶習漫從教洗禽鳥形殘不忌烹
飽食未須論月給石牀偕坐聽松聲
縦筆一首砥
數卷楞伽一縷香門前塵土浩茫茫何人尚覓安心法
此處人堪選佛場寒月流為千嶂雪晚風驚散一林黃
可憐結習消除盡筆舌紛紛故未忘
次前韻治
多羅樹下昔徜徉塵世歸來巳渺茫猶有狂吟三百首
逢人大笑億千場西風雪氣紛紛白夜雨河流混混黃
忽對青山嗟歲晚知君縦筆興難忘
雪夜讀李愬傳治
書卷牀頭懶不收中年無睡坐悠悠挑燈亂響窗前雪
試看將軍下蔡州
砥
篝燈偶讀將軍傳拊髀重嗟相國勲寂寞文城當日事
夜寒風雪自紛紛
暫違老親陪履道泛湖歸省無錫治
湖口蒼茫别老親東行且就兩吟身煙波渺似洪荒世
舟檝輕宜淡蕩人幾處青山牛馬飲一行白雪鷺鷗馴
沙頭擊鼓曈曈日知有閒官尚守津
砥
太湖長望蒼蒼色寒日流光動碧虚於越名山東去遠
洞庭飛雁北來初黃茅古岸深維艇碧水孤洲淺露魚
今晨喜及趨庭拜鶴髮無勞更倚閭
水碓治
天機動處水淙淙何限松風與相舂不謂功多人力上
略因閒便助山農
砥
雷轉晴矼雪濺珠轓車處處碓雲腴祇今未有憐機智
慚愧園間五大夫
淨因寺閒題和子晦上人(寺即宋表忠觀)砥
山水東南繞故基錢王祠宇總堪悲高僧近有新題句
野客曾看舊賜碑寂寞鶯花餘落日飄颻龍節漫當時
江流不斷千年恨亦欲因君賦所思
治
仙臺又變梵王宫春日登臨感慨中荆棘多年墳墓在
蕭條五季霸王功錢塘舊俗空知姓玉局遺文盡表忠
日暮浮雲起天目坐聽鐘鼓說羣雄
附馬遜之同賦一首
龍飛鳳舞青山下香火猶存異姓王此日將軍能好
馬當年世事甚亡羊河西久待終歸漢天下空知舊
有唐聊復屯兵八百里賦詩懷古共凄涼
卞鏞歸省砥
酒醒題詩送卞生竹堂初雨亂蟬鳴巖間樹色玲瓏見
逕裏苔花獨自行坐榻日長書卷靜歸邊風急綵衣輕
少年文采人皆羨出水芙蓉秋更清
治
家住西山白雲裏往來應不廢詩篇魚跳深澗思垂釣
馬度荒岡好著鞭滿地松隂行樂逕一區新雨種瓜田
華堂獻壽南風起玉椀冰漿也可憐
移石暎芭蕉治
移石暎芭蕉秋齋向寂寥應先白羊化未遽六雲消
砥
移石暎芭蕉題詩秋興饒試憑青玉案輕拂翠鸞翹
昔先祖士常府君從遊於鄉先生馬海漁之門先
生常以荆南唱和詩一卷授之先祖蚤世家君寳
藏惟謹迄今不肖承乏弋陽奉命鋟梓以傳工完
略附所得之自於後若夫發揚作者之義具載諸
名筆兹不贅成化己丑七月朔旦宜興李廷芝記
荆南倡和詩集
附錄荆南集後
與孝常登善權周砥
馬公才力世希有金石千章喧衆口登高覽古心不極
嗟我何人敢為偶龍巖蒼蒼逼星斗擘華親逢巨靈手
坐看中斷兩峰立百折飛湍怒蛟吼石房空中多怪竒
意象物物神龍守虹光忽墜金畢逋把光照遍青珊瑚
海濤驚翻屹不動仙樂嘈嘈聽有無憶昔迴舟洞庭野
七十二峰奔萬馬躡雲丹梯不可望俯仰鳶魚相上下
請君歌詩歌大雅絶壁牽蘿與君寫
遊張公洞砥
放船偶入清溪來千峰擁翠花亂開春風吹散碧雲影
洞門正對燒香臺神仙之府此第一何必採藥登天台
虚靈外發草木秀富貴内積金銀堆鬱然亦自有龍虎
欲入但思生風雷山頭無人賣松火持燭下照何疑猜
步穿&KR0785;瓏驚幻化錦屏丹竈封青苔滴衣石髓寒透骨
使人不覺忘塵埃張公萬古渺何許隔凡流水空縈迴
公能再騎黃鵠出與吾同去遊蓬萊
留别孝常砥
楓林寂寂水邊村鴻鴈啼時歸故園舟檝暫移秋色裏
郡城遙望夕嵐昏情知遠道難離别深喜高堂得凊温
草閣無為掩扉卧新知還待故人言
憶孝常砥
山館荆南共苦吟每於何處更關心樽移曲澗花千樹
門掩疎燈雪一林誰與情親踰骨肉自憐年邁惜光隂
孤城目盡雲千里惟有凄涼易滿襟
聞馬孝常在靈巖欲與周士行徒步往候信恐未
真砥
馬卿一别有經春裋褐蕭蕭入夢頻聞道東來猶未見
每因西重轉傷神鬢絲禪榻風流在竹色茶煙夏景新
何惜靈巖與徒步尚疑消息未應真
晚經青祁渰懷馬孝常砥
青祁適舉棹綠芷滿芳洲亂山昏漸匿平湖晴不留故
人久去國此處曾同舟煙塵西北路望斷意難休
懷荆南山中砥
幽意不自愜懷山耿予胷荆南美春物雲錦十萬重綠
縟錯衆卉青峭羅羣峰雷□兩崖擘日出萬象供靈響
落空谷凝隂閟幽蹤石瀉寒瀨碧花泫晨露濃窺蘿駭
猿鳥涉澗趨虬龍真境窈難狀高懷夙所鍾特邁迹逾
爽神馳體焉從喧呶非予樂索寞適子逢空室暫淹泊
諷詠聊從空
周履道哀辭(并序)馬治
履道吳門人幼家徙無錫居市上未嘗與羣兒戲自知
弄筆研稍十四五擇從文學高等遊俄而才思大進舉
州皆驚遊吳門吳門士大夫拭目平時素號貴驕名能
文章者莫不希得履道一先詣已見為已增價其業至
弱冠尤盛於詩每東西浙燕享四方餞集作者動三數
十篇履道常卷中迥出其詩幽麗豪浪無所不有為小
楷行草備諸家體溢而為畫寓篆籀法人罕得之然時
有不察微議之者嗟乎履道使不死至今日物論定豈
王右丞米南宫下哉雖其在時亦且自意以為非古人
莫已出巳履道素飄挺性節義謂士學以適變通其道
非一故常解后一奮而竟抑不遇死可痛哉余往在無
錫與履道遊及歸義興履道與留其間凡十四年交雖
久而年相若而志侔為志款密者余則履道一人不知
履道去予如予當有幾人也男兒四十非短命窮達貴
賤已不足介於死生之間惟其無三尺之孤遺其詩在
人未有裒之四方而編之為履道可哀也非後死者之
責乎辭而哀之有以余哀為哀則履道之詩可得而裒
焉必矣辭曰
晳之美而才兮炯珠玉其懷兮胡倏往而偶來兮徒使
我心哀兮憶予之少壯時兮與汝遊東西兮英魂蕩蕩
何之兮徒使我心悲兮幽蘭折兮琪樹凋兮荒獨遺此
艾蕭兮無幼孤以為後兮徒使我心憂兮求魂魄于下
上兮收風雅兮散四方兮勞誰吾與仿佯兮徒使我心
傷兮
悼周履道治
少年往往輕離别老去方知隔死生猶憶東歸逢暮雨
寧知佐畫向邊城賦詩還愛軍中樂破栅因提帳下兵
吳越一家今獨見傷心為爾淚縦横
追和周履道舊詩韻(周從張氏後没軍中)治
白羽斜揮小陣雲東吳才子復能軍會稽山色俄春夢
長樂鐘聲忽暮聞新酌菊花思自醉舊題梧葉向誰分
早知得失皆天定豐草長林有鹿羣
再和履道詩韻治
少年揮汗散煙雲幾度臨池學右軍别來秀句今誰得
此去清名日自聞下榻深山悲共語孤舟細雨憶臨分
竹林若寫當時會鳴鶴寥寥自一羣
附錄荆南集後
荆南倡和詩集後序
荆南倡和詩若干首句吳吳履道毘陵馬孝常所共作
者也二君常客陽羨荆溪之南故以名編庚子春余始
識履道於吳門相與論詩甚契因以一帙示余曰此野
人之辭也恐世之嗜好者少故未敢出子今為我評之
予讀之愛其清粹雅淡有古作者之意因乞而藏于家
自是履道與予遊集未嘗不道荆南之樂且曰恨子不
識孝常後予卜館雲巖之西岡履道每乘舟訪予至則
留連累日予與之緣崖遡澗蒐覽無厭一日雨霽鳥鳴
喬木蔭壑予邀履道坐磐石命諸生行觴鼓琴酒酣履
道起歌其詩數章既而歎曰自吾别孝常去荆南謂山
林燕詠之樂不可復得矣今乃與吾子相羊於此豈偶
然哉又曰吾衰矣恐無以稱列於後苟得片詞之傳使
吾名因而自見亦可以少無憾矣予當時甚怪其言之
悲也越二年履道客會稽竟卒於兵予亦遭亂奔走不
遑啟處今避地江滸暇日理篋中家乘盡失獨荆南集
在焉因撫而歎曰此詩不亡天欲成履道之志乎然履
道學古人之道而區區欲以是名豈其志狹哉亦足以
觀時之否矣尚念履道雖不幸於事無所試然讀其詩
者居窮谷而無怨尤之辭處亂世而有興厲之志則可
併其所藴者而得之不特詩也履道於地下其真可以
無憾矣乎是編之道履道孝常與遂昌鄭先生皆已有
序予復為其後序以識履道平昔之語聞孝常猶隠銅
官他日持是而記交焉相與尋履道舊遊之迹於山荒
水寂之濱豈不為一慨乎渤海高啟序
重讀荆南集有感高啟
生别猶疑得再逢楚天雲樹隔重重愁來讀盡荆南藳
風雨空齋掩暮鐘
題荆南集後
故友空悲生死異名州曾說亂離頻因君重讀荆南集
巳憶谿山又憶人
庚戌七月一日志學出示此集同為理詠一過不能
無悽惋焉因題於後郯郡徐賁謹志
予往年在荆溪時聞有周履道馬孝常者南山周氏館
二人情相得習相同才氣相下上其閒情雅韻固非流
輩相及有荆南倡和詩一卷為時所稱後識履道於顯
親寺之聽秋軒彼時獨不得與孝常見及予東還與高
季迪以詩倡和於吳履道亦避地來居故予三人交結
又最密每燕語間未嘗不歎荆溪之勝誦孝常之詩之
美無何季迪東遊越予卜居吳興之蜀山履道亦從軍
去遂没於兵嗚呼今已十又五年矣此帙乃履道之親
筆季迪所藏者後季迪序而屬其鄉人吕志學收之志
學常持此過予山中求題時洪武四年七月一日也于
時季迪尚無恙今季迪亦逝去幾四載洪武丁巳予在
河南孝常持此帙來見蓋吕所歸也因披玩再四悲戚
交集故重題於後噫昔之題止悲履道今之題又併傷
吾季迪焉可不痛哉是年十二月五日夜吳郡徐賁題
荆南倡和詩凡百七十九首諸體略具吳門周砥履道
義興馬治孝常所作也而序者則遂昌鄭元祐明德姑
蘇高啟季迪吳興徐賁幼文而馬周亦自疏其所以作
者之意凡五通焉履道寓無錫號匊溜生豪放自好晚
始解后一奮竟抑不遇死時至正末也孝常洪武初起
家知内邱縣仕終建昌府同知明德徙吳門兒時乳媼
失護脫骱右臂長任左手因號尚左生元末稍就禄補
平江儒學教授進江浙儒學提舉終季迪洪武初與脩
元史擢翰林編脩拜戶部侍郎辭歸幼文亦避地于吳
與高啟楊基張羽相倡和稱吳中四傑仕終河南布政
使數公者鄭年最長名亦最高高徐仕最顯各有文集
行世而馬之集曰海漁為卷者六周無子詩多散逸其
傳孝常此外僅寥寥數十篇耳諸公文辭體裁雖有小
異然皆稱合作為一代偉人其仕顯不顯者天也周與
高善周既無子而詩為高藏吕敏字志學者得之於高
復以歸馬吕亦才士嘗領縣教諭未幾去為黃冠師無
錫人也然無錫别有一周砥官廣西桂林靈川縣典史
以廉謹見褒出差晚非此所謂字履道者因讀是詩漫
書之俾有攷焉成化戊子嘉平節吳郡李應禎書
書荆南倡和詩集後
弋陽尹義興李瑞卿至京出荆南倡和集以示余與中
書舍人金陵李應禎閱之且論五先生之世而痛其不
幸蓋高季迪徐幼文馬孝常周履道鄭元祐一時豪雋
用不究其萬一而死於刑禍者過半後學當為之諱而
不忍言者何其不幸如是之甚歟幸而各有所傳不隨
時漸盡耳聞瑞卿將為之入梓以垂不朽誠幸也已歎
慕之餘敬識於後若五先生之詳中書君之筆可徵也
時成化己丑正月二日華亭張弼書
