詩紀匡謬總集類
提要
(臣)等謹案詩紀匡謬一卷
國朝馮舒撰舒字已蒼號默庵常熟人舒因李
攀龍詩刪鍾惺譚元春詩歸所載古詩輾轉
沿訛而其源總出于馮惟訥之古詩紀因作
是書以糾之凡一百一十二條其中如於忽
操三章為宋王令詩兩頭纖纖青玉玦一章
為王建詩休洗紅為楊慎詩一一辨之而楊
慎石鼓文偽本全載卷中置不一詰何也又
蘇伯玉妻盤中詩詩紀作漢人固謬宋本玉
臺新詠列于傅休奕詩後不別出伯玉妻名
乃嘉定間陳玉父刻本偶佚其名觀滄浪詩
話稱蘇伯玉妻有此體見玉臺集則嚴羽所
見之本實題伯玉妻舒執宋刻駁惟訥惟訥
無辭如執宋刻以駁羽則羽為宋人凡所見
無非宋刻乃於數百年後執一宋刻以傲之
恐羽轉咥然笑矣然舒所抉摘多中其失攷
證之精實出惟訥之上原原本本証佐確然
固於讀古詩者大有所禆不得議為吹求也
古詩全本明代凡有四家梅禹金之詩乘惟
漢魏全錄而六朝則刪節不完張之象之古
詩類苑近于隸事之書但供剽掇不足見作
者源流臧懋循之古詩所分體猥襍補綴冗
脞義例尤不足觀惟惟訥書自古逸以至隋
末沿革正變始末秩然號為善本而不免小
有疎漏得舒是書糾之俾讀者棄其瑕疵而
挹其英華相輔而行雖謂之羽翼詩紀可矣
乾隆四十三年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
