霞外詩集别集類四(元)
提要
(臣)等謹按霞外詩集十卷元道士馬臻撰臻
字志道號虚中錢塘人仇遠序是集稱其隠
約西湖之濱士大夫慕與之交不過習清虚
談淡泊無一言及勢力聲利龔開序則稱大
德辛丑嗣天師張真人如燕主行内醮玄教
名流並翼然景從王子繇馬志道在焉其人
盖在通介之間者也集中鋪張富貴數篇如
嗣天師吳真人詩之類頗乖山林之格然所
作皆神骨秀騫風力遒上琅琅有金石之音
雖不能具金翅擘海香象渡河之力而亦不
類酸寒細碎蟲吟草間觀其述懷一詩殆宋
末遺老寄託黃冠而其豪逸俊邁之氣無所
不可政不以枯寂恬淡為高耳此本為毛晉
所刻末有晉跋稱伯雨之後復有虚中今考
諸家之序皆作於仁宗大德初年則臻尚在
張雨前晉偶失檢也乾隆四十二年三月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
霞外詩集原序
錢塘有隠君子曰馬虚中其資也粹其學也正其言也
文其居家篤於孝弟清勤恬雅動以古人自飭暨出家
著道士服隠約西湖之濱士大夫慕與之交不過習清
虚談淡泊無一言及勢力聲利而世之能寒熱人者爾
爾我我進退語嘿之間一言不少屈蓋重内而簡外信
己而不求人知而人之知者誠心說服焉噫君子哉予
與虚中游有年平昔已敬其人一日虚中攜詩卷相示
大抵以平夷恬澹為體清新圓美為用陶衷于空合道
于趣渾然天成不止於烟雲花草魚鳥而已鄉有雪巘
褚先生者博學卓行之士也執古刀尺裁量晚後虚中
從之學盡得其徼妙况汗漫萬里遠覽崧岱之雄拔江
河濟淮之奔放近挹兩峰三潭六橋之佳麗秀整交廣
視闊胸次宏豁宜其筆力不凡如此昔人謂不行萬里
不可讀杜詩而䕫州以後殊更老成予於虚中之歸不
但放一頭且畏之矣西湖物物是詩料秋來日日是詩
思尚當與子吟嘯于乾坤萬象之表大德六年九日里
人仇遠序
大德辛丑嗣天師張眞人如燕主行内醮玄教名流並
翼然景從王子繇馬志道在焉明年來歸志道出往來
吟卷及手畫桑乾龍門二圖僕幸得一見隨喜居頃之
遂以所作霞外諸詩俾為之序僕既嘆羡有加因之又
念雪巘翁極父師之教至此而玉其成且行卷所存多
禮樂光華之典據後之君子錄名山故事尚於兹有攷
二者皆當表著而復計忖自車書混一南北通轅干名
逐利者去來幾何人嘗試使之述周漢之遺跡大川喬
岳之勢狀與城郭人民之今若古或者漫不知省必待
詩人采掇歸之筆下如好音嫭色動人觀聽一何異哉
然後知先王之澤先民情性不逐有形而弊而事事物
物見之聲文氣韻萬古可一息辨也合是為序要非窽
言抑孝友德履詩之根本也志道寧親於家庭甘旨如
意領弟於精廬意愛無斁交往朋從久敬弗替而於僕
也又以翰墨遊戲相與無間其何說之詞為詩若干首
古今體製具在而馴雅如其人覽者自見淮隂龔開聖
予序
