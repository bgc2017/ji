霞外詩集卷五元馬臻撰
述懷五十韻
昔際承平久生涯足可憐過庭猶昨日騎竹想當年書
劒辛勤歷輕肥少壯便浪遊春富貴醉舞月嬋娟候轉
芳華歇時移斗柄偏狂歌傷德鳳再拜聽啼鵑敢議乾
綱墜難支國步顛安危誰可料否泰理相連義士含孤
憤謀臣誤大權少微潛在野太史泣占天不起嚴陵釣
空懷范蠡船乘軒猶寵鶴治國昧烹鮮朽木終摧折微
軀忍棄捐天兵威武奮皇澤至仁宣豈意波濤怗還容
骨肉全萬方蘇雨露四海戢戈鋋倦鳥思喬木窮魚守
故淵甑塵貧似范晝睡懶如邊逸翮淹高翥羸驂恥後
鞭夢疑隍鹿在機息海鷗眠喪亂頭顱改蕭條節序遷
行將蠡測海坐待地流泉獻璞悲和泣辭金憶震賢世
途從汨汨王道本平平東魯衣冠盛中原禮樂專遠塵
山出沒大野轍盤旋砧響千門急蟾光幾度圓窺斑嗟
隠豹顧影笑飢鸇古水縈長帶晴雲擘亂綿弓亡元在
楚臺迥亦趍燕羽服陪瑤殿天厨錫綺筵域中知道大
物外愧身先歸意驚張詠離居老鄭虔風行猶有待歲
晚薄言還城郭人依舊湖山景自妍艤舟臨斷港散策
陟層巔苑廢移山鬼祠荒謁水仙壞梁殘白蟻舊物失
青氊落景連村雨薰風一樹蟬野茶伸雀舌林蕨竪兒
拳挂劒尋新塜懷人歎&KR0146;川計疎生坎壈道直受迍邅
穴冷拖腸鼠槎依縮項鯿愁䲭休嚇食饞犬誤垂涎業
在詩三百沽從斗十千舉觴欺大白隠几味重玄淚盡
山陽篴耕無杜曲田苦吟期自放脱藁怕人傳虎變愚
難測龜藏我獨然梅花開又落誰復繼殘編
贈王可受
天上白日苦易傾湖外青山色長好卧沙秃柳回古春
劒脊菖蒲瘦如草大船十丈騰五章絲管嘈嘈故相惱
誰於此理得其全人間久欠眉山老淮隂才子心好竒
忽地入門喜絶倒溼雲吹雨紙上飛急觴一舉開懷抱
看君學業須立成肋力慚余向枯槁靜吟不作西子妍
粉白黛黑盡一掃更待秋風入杖藜與爾西山事幽討
奉酬泰軒蔣明府惠詩集
六義陳國風篇章著三百齊梁變浮靡雅道日崩迫大
歷拯頽波雄鳴破昏惑有如赤水珠妙在心自得泰軒
儒門老赤手探月窟折得芳桂枝月姊不敢惜吞香入
肺腑出語固超特夜久虚室靜淡淡月光白一讀回古
心再讀動精魄乃知天地間元氣運不息高松挺節操
衆卉失顔色小子愧學詩應當取其則
遊淇綠園
久雨今日晴芳意亦可悦前川有名園杖策信步屧主
人雅好事高興乃激越長源遡淇水規矩隨曲折開軒
遠色至平挹山數疊酌我以金罍餐我以玉屑森爽空
光流左右萬竹列凛若隱君子錯磨歲寒節所以賢達
人篤靜以修業沂詠且及時春風未鶗鴂興來輒自至
興盡即言别相送過河橋青天有明月
題栖碧園
青山多逸士住處絶囂塵不是人間世桃花流水春晴
嵐凝戶牖空翠撲松筠却憶騎鯨客忘言意更真
因話金陀遺編奉呈復齋岳仙尉就叙别懷
宋家王氣久凋零奸檜元來黨彗星陷得忠良冤漬骨
路人空唾牧牛亭
一簣功成觸禍根忠名還與此山存寺田廢盡誰能復
武穆王家六代孫
王孫德業是真儒楚楚衣冠六十餘漸覺令人不好武
傳家惟只用詩書
相逢傾蓋即相知醮罷星壇秪說詩今日河橋還愴别
柳花飛雪未多時
雙鶴吟寄友人
依依兩白鶴歲久住青田一鶴垂兩翅飲啄沙汀煙一
鶴展長翮冥冥自冲天思之不可見獨立秋風前有時
月夜羣動息孤唳一聲山水碧凝眸側頸復裴回影落
空林風露溼故人獨抱經濟才淵珠炯炯光難埋江南
地暖梅花開折花待君君不來梅花歲歲開又落空向
梅邊詠雙鶴
春日幽居和韻二首
吟多頭已白望極與偏長人靜坐臨水蝶高飛過牆疎
簾通草色急雨減花香幾畝山田在歸耕憶汶陽
閒門芳草遍長日付文楸琴潤迎梅雨衣單近麥秋一
春添藥債兩眼只詩愁更欲拈書賣湖邊買釣舟
鷺
水風吹冷逼菰蒲藕葉欹斜一半枯玉立鷺鷥渾不動
滿身煙雨看西湖
飲饑交友
何處坐愁思西風吹客塵酒餘離岸艣秋老倚樓人言
道無知已苦吟空役神還歌三疊意慘淡别交親
送鄧蓀壁回師壇
紫府仙人玉練容偶隨笙鶴下天風一千餘里梅花外
二十四巖江水東贈别篇章今日賦論文樽酒幾時同
不知三疊琴心裏早晚誰先上道功
和張伯雨見寄懷友詩韻
古道向淪没世遠懷羲軒衰梧鳳難止惡木隂易繁况
兹雨露濡何以杜本根衆鳥欣所託日草爭奪喧喧卑
令人瘦曠達寄琴樽士有張伯雨壯歲高誼敦豈無青
雲交秋風過閒門好古既不泯汲汲資討論幸有茅簷
下冬日可負暄所以陶元亮欲辯已忘言
送蔣月屋歸富春(并序)
富春才士蔣月屋於大德癸卯冬始予識面一
語合道如平生親予愛其學贍而不矜處和而
節禮故日與青衿之徒誨而不倦凡寄予數詩
皆深入唐人之室讀之使人擊節欣歎今詩家
行輩中不可多得江空歲晚掉頭言歸則世故
可知矣輒成律詩二首以罄别懷回雁春吳寄
書可待
相見即傾蓋生涯同苦吟時情不好古雅道少知音木
落年華晚帆懸雪意深男兒無别淚此日亦沾襟
論交不易得此别轉難忘模楷存前古篇章逼盛唐早
梅欹嶺白寒日照江黃家近嚴陵瀨垂鈎莫謾忙
至節即事(并序)
癸酉歲長至節效王建體偶成絶句十首予年
始二十即一時之事寓一時之意故淪落不復
收今於故篋中得其舊藁青燈三復如對故人
樂天云欲留年少待富貴富貴不來年少去乃
知年少承平之樂誠不易逢三十餘年恍一夢
寐吁予老矣滿簪華髮投迹空林情之所來不
覺涕下故錄于卷末以重感慨云
觀臺雲物已書黃預卜年豐喜倍常萬姓只知行樂處
更無餘事可思量
天街曉色瑞煙濃名紙相傳盡賀冬繡幕家家渾不捲
呼盧笑語自從容
閒看來往坐多時雨灑香塵土溼微珠翠壓頭行不穩
嬌羞兒女把人衣
照席銀山處處同綺羅人坐畫堂中笙簫未動初筵秩
先命歌兒勸冒風
昨夜梅花已報春地瓶移插更精神酒酣纖手爭來折
鸚鵡回頭不敢嗔
已有紗籠照舞兒喧喧鼓&KR1055;自相隨誰家院落來呼喚
門外天明也不知
簾旌疊疊繡鮫綃遮護香風不放消却恐酒闌先睡去
預教小玉問来朝
新詞聽徹思徘徊侍女擎羹下筯遲紅燭有花心暗喜
流蘇雙挂玉梅枝
店舍喧譁徹夜開熒煌燈火映樓臺歡遊未曉不歸去
早有元宵氣象來
乾天行健復初陽宫線還添化日長報答升平將一念
家家人靜爇爐香
追别詩友
送客歸來益自驚飄零又覺歲華新瑶琴絃絶知音在
紙帳燈昏得夢頻江上有家皆舊業門前無路不通津
詩人漸漸東西去誰為梅花報答春
贈梓山桑醫士三首
上下膏肓二豎欺煙霞痼疾我難醫曾聞適口非良藥
劉氏從教未得知
扁鵲秦和久不聞桑君百世有神孫囊中羞澀胸中富
藥劵如山總不論
臨淄古有淳于意苕水今傳桑梓山已見高名藏不得
長留詩卷在人間
冬日閑居
世事於人喜漸稀交游惟寄隱居詩旋營暖閣延閒客
自斫寒蘆葺破籬心懶尚餘詩骨徤年高常被鬢毛欺
悠悠此意誰知得萬里天風雁過時
題節婦崔氏傳後
貞婦抱節操彼蒼何降割志士懷孤忠豈謂靈均奪良
人一已逝大力難回斡依依撫耄稚終作守義活姑死
復厚送兒成固超達萬古如明月光彩不可掇詩罷神
亦驚落日湘江闊
鷺鷥
羽毛疑積雪久立小溪傍只見身不動豈知心更忙眼
迷寒藻色夢結白蘋香應恨魚難得遥天又夕陽
村中書事四首
桑條漸綠雨晴初二月風光似畫圖茅店酒香招過客
籬邊懸出草葫蘆
餉留兒女自喧呼指點春禽又引雛村婦相逢還笑問
把蠶今歲是三姑
軋軋繰車草屋低新篁帶籜出簷齊鶯雛未省逢人避
直向路傍花上啼
神旗社鼓簇林煙野老村童滿路喧但得秋成官役少
免教兒女賣田園
宜興張公洞
嵌巖竒怪復巑岏雲遶香臺奪目寒洞口無人逢果老
石頭何代化靈官泥存丹竈千年迹花落清樽此日歡
飲罷沈吟未歸去松隂露滴楮皮冠
送陳渭叟回山居新隱
問君何事遊春城黃塵不礙雙眼明碧桃開盡且歸去
新宫正待山玄卿
春歸曲
平林靜綠生幽芳桃脂杏粉攢蜂房西樓浪客唱别恨
屈巵酒暖珊瑚光百勞留春春不許愁觜喃喃如寐語
翠鴉遊女捲香歸一夜花神老風雨
閑意
落花時節雨冥冥門掩春風遠市聲生怕閒人談俗事
自開芳逕寄幽情團煙野竹侵霄立巢樹馴鳩傍客鳴
却笑西湖鷗與鷺亂眠沙觜見船驚
感懷
山南山北菜花黃又做春風夢一場多少亭臺渾不見
欲憑煙鳥問斜陽
送王可受之京(并序)
淮隂王可受竒才高義志在四方一旦束書來
杭故流俗罕交簞瓢自若也且夫大塊賦形所
稟則異而分投膠漆者古亦鮮聞僕與可受會
面稀而襟誼合遽爾云邁能亡愴然吁聚散有
常徒感文通之賦出處努力當懷子美之詩輒
成短章少伸别緒車既膏矣夫復何言
浩浩康衢塵迢迢長安陌疊疊經天雲遙遙遠行客之
子當盛年詩書滿胸臆培風搏九萬會見生羽翼翻思
夙昔情對面成脈脈不是臨行不贈言自是愁多言不
得天長水闊無奈何高拍闌干衆山黑
訪山家不值
雲裏掩雙扉何山採蕨薇苔痕彌坐石竹色犯行衣露
蝶一團宿風花四散飛靜中觀物理各自盡天機
至大已酉春天師教主大真人俾予佑聖觀虚白
齋高士謹裁七言律詩一首辭謝
盤空獨鶴下仙壇紙上春風墨未乾駑馬斷無千里志
鷦鷯惟羡一枝安青天蕩蕩玄恩大白髮悠悠世路難
容得閒身老林壑湖西山色倚樓看
雜詠六言五首
堤晚遊人爭渡花密流鶯亂鳴近水亭臺柳色轉山樓
觀鐘聲
半村半郭幽隱不羈不束閒身無利無名到念有詩有
酒酬春
煙外幽人獨立落日正照平臺野鷺聯翩飛去山雲斷
續歸來
楚尾吳頭舊夢水邊山際閒情一夜杏園風急等閒吹
老鸎聲
野渡綠波芳草落日青山杜鵑多少臨岐别恨送君歸
去閒眠
地幽
地幽無客過閒居種藥荒園手自鋤湖海故人何處在
十年僅得兩回書
聞蟬
短翼含風薄似秋一聲聲帶夕陽愁年年古柳官塘路
催得行人白盡頭
凉夜
漸喜親燈火更深獨坐時一庭凉雨歇百種草蟲悲吾
道思浮海人心似奕棋昭文琴不鼓何處覓成虧
晴湖
晴湖闌檻外坐憶十年遊吟靜得新意人閒生古愁高
煙羣木淡遠水亂山浮幾欲乘流去鄰家有釣舟
為松瀑黃尊師作溪山疊翠圖
平生固多愚懶墮足棄捐賴有詩畫事與物相磨研恨
無鵝溪絹幽意鬱不宣秋晚形神清落筆且周旋尺素
混太古象具剖闢先溪山忽重疊浩思浮雲煙樓觀金
碧開衆態敷幽妍秋色挾以至高風生樹巔羣有備一
幻孰謂理不然老耳厭喧卑但覺靜所便幸遇古君子
締此翰墨緣見山有真意淵明得其全
九日
把酒且酬重九節龍山會散幾斜曛嘲詩謾憶孫廷尉
落帽今無孟府君冉冉黃花從古有寥寥清事更誰羣
高秋大笑人間世我亦天涯一片雲
水軒秋眺
幽軒駕平湖納納縱秋望目極心自遠頗覺脱塵坱融
雲積白黑詭怪出萬状山㘭日色破川光亂流浪庭桂
復憐人稍稍金粟放豈無數日好為我發清曠花落有
時榮我老無日壮幼逐心境移了識死生妄委順夫如
何忍使靈物喪回首送扁舟孤燈照漁唱
飛霜歌
飛霜悴百草芳蘭亦委柯縱欲努舊力奈此寒風何在
昔結花初豈不受春多恥隨桃李場託迹空山阿四時
有代謝陽豔忽已過薰蕕苦不辨一體同消磨不如牡
丹根密幄相遮羅傷心復傷心傷此飛霜歌
旅夜
自慚身世拙客裏更關情月樹回凉影秋聲疊夜砧道
能忘畏壘酒不破愁城睡薄吟魂冷西風亦屢驚
寄澉川楊如山
吾聞沙丘之馬黃驪牝牡世莫知九方臯去不復有天
風吹我滄海邊忽地相逢釣鼇手論文託契輸心胸傾
倒金樽斟綠酒登高望遠古意多百年之樂能幾何男
兒屑屑志不展秋霜滿鬢空蹉跎酒酣眼極情未畢笑
指青山歌落日却憐徐福向蓬丘蒼蒼煙浪無消息明
朝挂席我歸來西湖十月梅花開梅花開動詩思思君
不待春雁回因之一寄平安字
送徐芝石之饒陽税使
别袂分吳地之官及楚鄉還聞税斂薄會見姓名香山
晚雲侵樹江春燕語檣公餘詩思好風月屬鄱陽
春日獨坐言懷
昔日歡娛憶此身名園歌舞接芳辰蟄雷夜送催花雨
香逕春迷鬭草人合沓樓臺形勢壮風流鶯燕語言新
眼前舊物渾狼籍休怪提壺勸客頻
寄題皆山樓
仙人好樓居縹緲半空立吐納萬里秋回合數州碧倚
檻足吟嘯四面嵐氣入下視塵土中日夜風雨急處士
種茶處髣髴白雲溼何時一登臨啜茗坐終日會待飛
蓬山清風生兩腋
桃花
淺碧繁紅又滿枝化工消息本無機豔滋曉露鶯摇落
香漬春泥燕掠歸金谷園中芳草在玄都觀裏昔人非
自從雲隔天台路劉阮如今夢亦稀
閑中書事
不甘老眼坐相欺抄盡窗前近作詩因理舊書傷故友
偶經閒事憶前時綺羅香散春風老鼓角聲來夕照遲
咫尺青山歸未得可憐辜負白雲期
送張仲美之黃陂縣令
夫子先流輩之官冰蘗清吟高存雅道歲晏識交情天
路飛鳬下津亭候吏迎黃陂嘉政在汛愛入琴聲
春日寄友人
聞道西山春事稠一年能得幾回遊莫教桃李虚開盡
凖擬百錢懸杖頭
行春
行春無侣自遲留汀草汀花暖更稠馬援近來成矍鑠
謝安應合減風流乍驚語燕穿人屋無賴遊絲絆客舟
老我光隂忽如此不判樽酒復何求
無營
宇宙春風起無營只閉關魚龍趍化日猿鶴戀空山去
浪溶溶外飛花擾擾間人生謾多事不及嶺雲間
送桐廬徐教諭
詩禮名家積慶餘桐江文掾著鞭初不惟鄉里能稱善
轉使兒曹愛讀書芹水春香心自得萱堂日暖喜何如
却憐垂白嚴陵老萬頃煙波學釣魚
題彈琴畫卷
伯牙彈古調沖淡心天倪六馬猶仰秣其眹乃得窺至
音存至寂未必鍾期知昭氏在不鼓然後無成虧
世情
世情人事兩蹉跎一夜西風掠燕窠不見襄陽于節度
青山空羡白雲多
雙鳳普福觀瑞芝
雲朵絲金疊幾層似聞雙鳳遺瓊根潤浮玄圃煙霞氣
色凝天壇雨露恩綺皓欲尋還有約槖駞雖巧未須論
由來福地多祥瑞萬歲千秋祝至尊
寫意
諸機忘已盡魚鳥日相親移竹喜逢雨訪人愁問津杖
藜徒步弱行李索居貧未遂平生志長懷鄭子真
山中重九二首
忽忽九日至幽致饒山家石根去年菊復作今歲花弱
枝不自立&KR0008;氉相交加恐爾霜風來寒英委泥沙流日
不相貸衮衮天之涯登高豈無人所欠惟孟嘉且就菊
花飲寧復空咨嗟
東籬菊花開每憶陶彭澤今人非昔人此士難再得隱
几盼庭柯不語心惻惻遙憐柴桑里千古南山色
秋日閑咏二首
西湖晴雨畫圖間坐倚闌干自解顔無酒可供千日醉
有錢難買一生閒草衰春色來時路鶴宿秋聲起處山
横笛吹殘天又晚釣舟燈火入蘆灣
湖西日落湖東隂湖邊樓觀環蓬瀛孤山雲氣出亂樹
六井水流通古城土風猶祠李相國菊泉誰薦蘇端明
我有新詩弔草景景昏日短難為情
蟹二首
最憐生沮洳畫手亦曾摹郭索趍船火爬沙出岸蘆旁
行知性躁實腹任腸無張翰思歸興當年誤憶鱸
慣穿籬落罅邊來名負横行誤被猜水國霜微初上籪
沙田稻熟已朝魁因傷喣沫依筠籠忍見持螯薦菊桮
籍籍禮經曾載入臨風吟詠獨徘徊
贈鶴泉丁處士
海鶴傳書謁洞天少微星已照林泉步兵未合判長醉
執戟終懷草太玄清唳一聲孤嶼外飛流千仞亂雲邊
小山叢桂能招隱細把推敲問浪仙
就前韻寄翁子善
已斷平生不問天流年混混似原泉短檠事業抛儒素
老境光隂味道玄池草又生春夢裏野梅閒落草愁邊
羣書讀盡成無用自課青童小學仙
奉簡黃瀑翁求示病懷賦藁
志士抱幽獨病懷吟楚聲聲悲多激越天地慘不明中
有孤直氣叩之金石清金石無變質形器非常名是身
(闕)不有擺落大患嬰所以南郭翁存此隱几情清商切
暑勢隂陽遞相傾攢攢得失根寵辱盡若驚保守堅貞
節糾結歲草盟願君枉來章讀之平不平
自適
螢雪無功志已違此身堪笑復堪悲爐中化藥慵求術
夢裏逢人也說詩固節謾教貧女媚背時翻學小兒癡
百年傳舍終塵土多事楊朱泣路岐
送恩斷江住平江天平寺
雲門和尚舊家風聞道宗通說亦通佛法悟來曾徹底
江流截斷合朝東指頭龍象叢林喜句裏乾坤大藏空
想得禪餘詩興好鐘聲半夜月明中
春雨寄興
尋芳每恨出郊遲白髮看春亦自嗤待得雨晴無暇日
年年說過落花時
暇日偕林芝巖數詩友清遊分韻得山字
地僻幽棲絶往還門聽佳客喜開關&KR1152;稜轉影日過午
鶗鴂不鳴春滿山萬古乾坤詩卷在百年身世釣舟閒
玄都道士休愁思為報劉郎鬢已斑
小軒晚望感懷
依依城郭在耆舊盡凋殘赤水求珠易青天繫日難壯
遊多入夢落景獨憑闌歲月無情極相思煙水寒
霞外詩集卷五
