霞外詩集卷七元馬臻撰
讀盛明卿藏書目
嘗聞張華博羣書祕府因之得精選李邕豈為芸閣謀
苦恨無書讀未徧古來志士守蓬蒿閉戸不識春風面
一生汲没竟不伸思爾令人臉常靦先王大道周孔業
百氏森森則墳典吳中盛氏表明卿結搆雄樓藏萬卷
義方之教誠惟精研玄咀騷天為成須知種德在根柢
鄉里稱善非虚名想當探討潛沉冥隱隱八窗金石聲
排雲毛質匪難取翻笑白頭窮一經衰年覽勝錯驚喜
不意短髮秋飄零他時經濟看公等此語當為知者聽
蕉池舊業
仙子神遊浩劫家閑門深掩夕陽斜尚思來鶴盤清漢
不復飛章出太霞挂劒枝空懷季札草玄人去老侯芭
誰憐池上甘蕉樹曾向春風幾度花
畫青山白雲圖
每見青山即解顔生平不道住山難和雲數畝無錢買
投老傳來畫裏看
冬菊
三逕荒蕪冷未分尚留秋色在籬根盈枝香老爭霜力
遶砌叢低上凍痕芳芷不禁甘委質早梅如見斷消魂
又輸彭澤饒詩興雪滿南山酒一樽
喜蝶
謾抛心力為人忙百計難消兩鬢霜羡殺西風白蝴蝶
蘧蘧栩栩學蒙莊
京口逢友人
居庸關外何年别揚子江頭此日逢語罷憑君一回首
雲山知隔幾多重
題畫卷四首
翠疊洪濛色雲凝淡沲春高寒不可到應有採芝人
風雨撼不動亭亭萬物表憶得定回時霜鐘數聲曉
拳石蹲蒼煙疎篁倚寒碧仙人筆有神山鬼為辟易
古色仍凝素幽人似造玄水窮雲起處不語看青天
和袁德平見寄韻
肯來相顧散幽襟疎懶還容此重尋有道合歸高士傳
論交今見古人心江湖短景催寒事風雨孤燈入夜吟
自昔吾廬山水裏幾看春色上來禽
為翁子善作晴江圖
故人遺我清江縣裏一疋紙白光晶熒心所好幾欲寫
作晴江圖塵土昏人意不到竹風入戸忽然鏗戞琅玕
聲為我胷中掃煩躁濡毫掃素遊其神乃悟周穆王時
西極之化人但見重巒列嶂盤春轉碧應接來不斷滄
浪之水倒影翻青春風檣沙鳥紛入眼物色明麗不可
陳因思神禹功疏鑿本天意愧我一寸筆浩浩逼茫昧
又疑此水通星河八月秋風揚素波君若乘槎訪牛渚
為言博望成蹉跎嗚呼雲邊縱得支機石成都卜肆今
日無人識
水軒夏日
碧窗晝寂幽意長竹隂滿地琴樽凉輕雷送雨遠不到
雪白水花生晚香
題吳彩鸞書韻圖
仙人固多門積行如累級高卑位既陳所入蓋不一綵
鸞遇文蕭夙運契冥適居然西山下鬻字給朝夕混俗
隱玄秀偶被山靈識蕭爽致福地期延沖化術萬試既
已除天網疎不失豈擬囂塵徒紛亂喪明質正如楊安
君擧手凌白日上道誠不邪匪曰係黃赤所以跨猛虎
示此出世跡歸來乎山中棲神返空碧
寄籌峰林芝巖十首
白盡頭顱老伴疎采芝人去意何如鳳溪春水依前綠
底事年餘始得書
摘得籌峰榖雨茶封題遙寄野人家石泉試火由真味
水到中&KR0893;覺浪誇
長記荷花香滿衣二三朋友共吟詩百年聚散渾如夢
舊迹重尋又幾時
甕頭濁酒且醺酣送謝迎繁事事難幾樹碧桃開似雪
一生又得一春看
淡煙疎雨滿江城怕聽村村九扈鳴傳語林花休落盡
一春好句未曾成
小院回廊日正長綠隂幽草自生香春風老矣猶多事
時送飛花出短牆
花落花開一夜風朝三草四任狙公人生未必無閒處
錯恨桃源路不通
市聲不到野人居滿院花隂晝睡餘偶憶新城羅給事
枉將心力著讒書
青鞋布襪厭趦趄肯向何門學曳裾錯為黃金換詞賦
一生惆悵馬相如
過雨殘紅轉碧溝夕陽偏戀水邊樓白頭慣見春來去
縱聽啼鵑不解愁
秋日書情
水軒雨歇天影空我有斗酒誰來同秋風不知幾時到
羣木盡在蟬聲中
弔石田林隱君墓
百年愁不盡樽酒一登臨吟事哀猿斷伊人宿草深少
微淪夜壑孤子哭秋隂歸路西風裏誰能知此心
浮雲
浮雲世事付悠悠局促誰能笑沐猴終見是非身後定
合將名利死前休化龍梭去驚陶侃挂樹瓢喧厭許由
萬里夕陽天又晚一聲新雁五湖秋
送屠存博之徽州路教官
小時學讀書食寝失朝暝辛勤藉螢雪自謂古人並總
角已識君藴秀發天性後來骨骼成覺我力不振夫子
經濟才一邑著忠信于今六十載交友久彌敬詞源浩
宏達氣岸激便佞靈椿森蒼標丹桂獨輝映經書選博
士芹泮足沂詠新安山水佳况乃古名郡老别鄉黨情
惻愴髮垂鬢晨征候鳴雞咿喔亦可聽潮平大江豁挂
席風已正明年春草長書來幾時定
信筆成雜言奉簡淨慈如一溪暢文溪粲雲谷三
上人(時與葛川陳渭叟偕為湖山之行)
康衢車馬喧塵埃閒門永日徧蒿萊八月殘暑埽不退
萬里悵望秋風來青山盤盤入杖屨為我散盡平生懷
積蘇與礧塊但覺隘九垓頽然兩詩翁班荆坐蒼苔一
杯復一杯看雲興悠哉松風洒落如飛雨棹臂掀髯下
山去古堤屈曲如壊城往事茫茫不知處魄驚耳熱未
足論但見愁煙與飛鷺憂來仰白首南屏高插天相逢
惠休輩記得三生緣詩篇及茗椀好語相周旋一笑出
門情不已握手論文樹隂裏浩歌不用懷古今蟲臂鼠
肝聊復爾歸來一路夕陽明千山萬山白雲起
施牧山良會見招不克赴分韻得何字
聞道君家幽隱處名園綠水接官河桃花滿地雨初歇
燕子欲雛春幾何千古文章輝麗藻百年人物聚菁莪
自慚有句酬清事恨不相從為一過
題秋山圖
江山萬里舊曾遊閒裏收將水墨秋記得雙帆投别浦
老來忘却是何州
送友人之東浙
淡交如水古應難松栢蒼標在歲寒老去謾傷浮世薄
病來多憶故園安終求伏道三年艾喜見桐廬七里灘
心事悠悠轉無語數聲柔艣别江干
冬日水軒寫望
湖上冬暄鷗不來山山落日生浮埃半青半赤烏桕樹
參差遮斷初陽臺
雜詠四首
幽芳泣露質好鳥弄春聲盡向東風裏悲歡各有情
榮貴如風花安得長美好馮唐不解事却恨髮白早
老翁似童稚豐歉總不知曝日聚簷下閒說小年時
凉露老荷葉蓮房亦已空可憐紅蓼花搖搖受西風
題聯句詩卷後(有序)
至元甲午龔聖予鮮于伯機盛元仁訪予與王
子由於紫霞小隱不值聯句而去二十年間相
繼長往惟予與元仁在焉因感存殁書于卷尾
嗚呼古人不復起我亦支離頭白裏憶昔三士相經過
揚激風騷猶在耳鮮于詞翰中原英盛子蚤歲蜚文聲
髯龔詩畫復振古拄杖落落長庚星雄才盛事不易會
似與百世標儀刑我家兄弟何為者氣與高秋鬭瀟灑
南北東西二十年淪落惟存盛兼馬銜哀不敢話耆舊
掩卷看天淚如寫君不見此道誰復同一曲陽春和應
寡
山居寫興
人事喧喧任奕碁青山數畝是歸期分將藥草鋤雲種
買得松杉趁雨移老去故人多入夢愁來閒事總成詩
芒鞋布襪身猶健十里沙堤信杖藜
送大名高北山之京
江南山水久淹留又束琴書事遠遊忍負壯心銷歲月
曾將學業動公侯訴春幽鳥侵煙語迎棹飛花逐水流
莫歎平生少知已故人多在鳳池頭
遊葛嶺有懷
有詩不敢吟吟詩恐未工有酒不敢飲飲酒多昏蒙無
詩無酒情味俗眼前何以慰幽獨幽尋恰得兩三人雙
撓破碎湖光綠鴉回古樹雲不開興闌更問初陽臺只
恐西山賈太傅嗔怪我輩乘船來却憶少陵詩轉好古
人白骨生青苔如何不飲令心哀賈太傅安在哉西風
落日飛黃埃
賦雪吟
屐齒痕深逕路迷閉門高卧未朝炊句來天外渾忘冷
竹折巖前竟不知蕭寺日斜羸馬去灞橋風急蹇驢遲
謝家兒女空才思錯認三春柳絮時
冬夜懷古
金華牧羊兒海上釣鼇客伊人骨已飛曠世不可得求
之匪憚遠道路有通塞况乃玄冬交蒼莽山水黑歸來
守蓬蓽兹事且置側我生復如何浩歌山月白
和雲谷粲公見寄詩韻二首
疎簾閒白晝幽事每相親柳合孤山雨蛙喧兩岸春舊
遊頻入夢落景獨傷神自愛吾廬好門無車馬塵
志與榮名絶機將鷗鳥親滄江終負約白髮不多春吟
靜驚山鬼心空守谷神徑荒猶笋蕨未覺甑生塵
湖山春遊草歸偶作
西月光景微斜簷尚如練攬衣昧旦起林巒淡方見景
風積霧斂曙牖新禽囀塵動九衢喧爛爛流目眩遊衍
惜歡悰行行信郊甸遺情席細草賞靜引華饌山水信
恬和動息各恩怨雲斷舊時人梁回去年燕姿容一已
晚浩蕩羣芳變豈不懷爾思徇往何由羡
題宿雲圖
白雲起生夕隂重重疊疊寒山深山人住處依林麓清
曉開門雲滿屋老夫已製女蘿衣他日相期伴雲宿
題畫龍門山桑乾嶺圖
昔我經龍門晨發桑乾嶺回盤鬱青冥驅車盡絶頂驛
騎倦行役苦覺道路永引領望吳楚日入衆山暝歸來
愜棲遲山水融心境寸毫寫萬里歷歷事可省理也存
自然疇能搜溟涬
即事
白日坐成晚閉門喧寂分招提緣嶺見杜字隔湖聞樹
合疑無岸山空欲起雲鄰家晒漁網相見語殷勤
偶成
黼黻青黃入眼迷升沉人事理還齊曾看知北嘗論蟻
不是巴西錯放麑百種時情雲擾擾一場春夢草萋萋
此心肯與南風競已向蒙莊悟木雞
秋日有懷黃瀑翁二首
江闊人何遠言忘道屢空和詩多日懶左耳近來聾老
栢繁秋鳥殘雲薄霽虹緬懷遲草作飄泊久成翁
江左文章士風流悵寂寥别離書不至歲月意難消夜
氣勞燈火秋隂拂斗杓白頭仍世故吾道日蕭蕭
福真觀主張貞居落成傑閣喜而賦詩
樓觀澄湖濱稍稍薄林藪羽人何蹁蹮所迹蓋不偶貞
居洞元化道勝百邪走一旦從天來經營入無有飛閣
迥招仙虚牖寒垂斗旭日山獻酬翳翳煙侵柳緬懷咸
平士載憶元祐守常恐金門步未遂泉石久羣情慕飲
德伊余就白首即事不能忘結念千載後
嗣師吳真人同李相黑谷觀水遠寄詩篇就韻奉
和
遙瞻紫氣五雲邊立雪曾容馬自然道合迴風聯斗極
心冥秋水入詩篇思蓴每動東歸興報國常期大有年
安得仙人飡玉法為師鋤月向藍田
再用前韻述懷
春風疋馬御河邊舊迹重懷一惘然入覲每趍黃道路
思親曾賦白雲篇差池燕雁三千里奄忽星霜十五年
不信等閒身便老子真谷口未求田
喜徐芝石得子
出處慎所懷山林饒暇日多君宦游意彌年阻良覿夙
昔揚清芬皎皎萊妻逸徐卿得佳兒豈負懸矢射含和
玉不如勝貯金百鎰須知濟世才本自書種出于公門
高大兹事由善積積善既有報孝感聽懷橘緬思陶元
亮有子但梨栗失喜成詩章誰能事聲律
秋日竹院
竹院茶煙暝風簷燕壘虚移樽攀野逸打果信鄰居散
木參差落寒花取次疎肯言貧未已爛漫食秋蔬
九日
今日重陽酒西風野老家山雲膠白晝籬菊散黃花醉
倚過眉杖歸隨接翅鴉賦詩酬令節幽思極無涯
送浙東帥幕韓聰甫請老歸汴梁白陽舊業因題
畫卷二首
笑抛公府簿書忙坐石看春兩鬢霜不但昔人還手板
祁奚應喜得賢郎
東風汴水布帆飛舊業歸來計未遲只有白陽山色好
青青渾似别家時
經石田林隱君墓
物色滋華風微和襲春服朋簪盍諧好容與南山麓嗟
彼卧松人營魄抱其獨既秉漢隂志詎起終南禄形影
一淪化疇云繼前躅沈沈正音逝徂輝難久燭搴芳託
所意竟日不盈掬雨餘山更青文脈爛膏沐停雲散馳
颷戢羽念深木返軫靡遑寧展轉達明旭
暇日偕劉悦心仇山村白湛淵諸詩老訪西湖北
山淨空主人玉公清話草歸分韻得來字
松栢山門晝不開秋隂散策此徘徊每懷白傅題詩去
更憶揚雄問字來盡日酒杯隨晚菊千年人事疊蒼苔
池中金鯽疑龍在歸路殘雲帶雨回
題淵明和靖畫像
干禄本為酒身退名益著那因五斗米便作折腰具東
籬菊花開掉頭不肯住如何千載下却被丹青汙
處士徵不起孤山重顔色寸禄既不沾童鶴亦自得野
風吹青春梅花萬古白惟有雲間月可以照心魄
述懷和東淇王高士詩韻二首
一徑蒼苔盡掩扉緇塵難染薜蘿衣欠詩了債人多笑
無酒治聾燕又歸細草幽花春醖藉遠山平野樹因依
東風不化頭顱雪牢落江湖萬事違
竹床支穩晝眠醒卧讀離騷懶正巾壁記西山栽樹日
蝶隨深巷賣花人太平簫鼓青春好零落交朋白社貧
老眼無端厭塵事又看桃李一番新
為一溪如上人賦所收窑爐
春城閒買得埏埴自官窑雅與梅兄對清宜柏子燒心
空凝祕色質古足高標若擬博山並博山應意消
題許道寧畫軸
畫師天與力落筆貴宏壯神巧刻虚無衆色為彫喪嘗
聞許道寧氣逼韋偃行君家見兹圖激我泉石况午光
翻素壁錯愕引遐望冥冥霧靄霽水木散清曠遠近層
岡來造設不可状初如擁陣馬忽覺轉疊浪秋高岸容
瘦迴風進歸榜山陽最竒秀安得數椽傍終然記華顛
蕭蕭擺塵坱因思造化理詩成一惆悵
和嗣師真人詩韻
物和疵癘已能消酇邑封侯合是蕭屢著錦衣榮夀櫟
尚懷樽酒慰全椒秋風江漢歌遺老教雨林泉沐散樵
莫向明時便思隱小山叢桂恐難招
題畫海南入貢天馬圖(傳驛每餵粱肉)
余吾天馬生水中毛如澄墨耳插筒雄姿挺挺浴海氣
一刷萬里追遺風九夷入貢賓來服畫出猶能駭人目
韓子休教喂地黃太僕能令飽粱肉誰憐東郊瘦馬硉
兀如堵牆汗血力盡德不揚尚望明年春草長
送仇伯夀之淳安教諭
蚤年名字動鄉閭細數鄉閭總不如已肅師模先孝悌
更承家學贍詩書桐江水遠輕帆疾芹泮春香仕路初
好展長材規後學佇看他日際公車
憶昔
憶昔癡小時學語音未似鴉鴉與栗栗啼笑本無自長
大教讀書早覺意不肆只今踰六十僅識數行字肝膽
古今雜好惡出芒刺况乃衣食驅頗受塵埃漬居然無
所成荏苒日月駛不如癡小時孩孩無一事人生非金
石河清復誰俟
和孫康侯見寄韻二首
不羡青山可結茅閒居城市似江郊百年草草人空老
三徑荒荒菊自苞露下天高驚瘦鶴燈昏窟冷笑癡猫
胸中萬事消磨盡只有詩情未易抛
閒栽藥本旋誅茅自分詩飢學孟郊荷葉晚風吹老氣
桂花凉雨拆輕苞癡兒已活能鳴雁黠鼠休欺不捕猫
却笑詞人多漫興一生心力為誰抛
寒食日
密竹疎簾春晝閒疾風甚雨滿江南又逢寒食一百五
不覺行年六十三楚女腰肢從妙舞晉人標格秪清談
不勞燕子終朝語冷煖時情我自諳
話舊偶成
夢裏繁華憶壮時綺羅歌管競春遲如今耆舊猶能說
更數千年誰得知
和友人春日詩韻
徐徐杖策到西林柳合湖煙滿路隂流水不回雙鬢改
故人何在一鶯吟弄晴雲影時明晦過雨山光自淺深
多少春風舊遊事轉頭陳迹竟難尋
題畫山水
連山轉迴谿衆木參差列上有不動雲練練積蒼雪寫
此清曠心浩蕩入寥泬所以冥栖士終身慕高潔
冬日閑思
山水蒼寒雪已晴擁爐兀兀坐忘形西窗日轉梅花影
趁暖閑書相鶴經
三教名流小集葛嶺招賢梵宇奉餞雙徑丈席晦
機翁回江右舊業
人生一世間疾若交行船相語未及聞去迹不可還感
兹聚散理道在心所便我昔隨我翁締此翰墨緣巖嚴
慧日峰杖屨時牽聯愴惻念舊雨轉首四十年荆榛塞
古道隱几甘沈綿犧樽被青黃伊誰使之然吹萬本一
竅久矣齊䕫蚿兹晨集羣彦餞遠清觴傳北風吹袈裟
别意悽華巔林林山根樹淡淡川上煙扶藜慘不樂目
斷東南天尚想向匡廬為我容三椽萬事擲天外飽聽
松風眠
讀秦紀
六國爭雄事已空南遊勒石紀成功早知三月咸陽火
不買魚燈照夜宫
偶集招賢梵宇奉簡明碧主人併呈演福湛堂講
主
西湖之西北山麓林泉勝處多佛屋招賢一刹丹井西
樓殿崢嶸峙坤軸遠山坡陀儼趍向近山宛轉紛相屬
大開象教走檀施天意㢮張無不足羣公一會豈易取
使我平生散煩促忽憶廬山遠法師白社當年締陶陸
明碧主人好事者風流千載今能續我行山下成白頭
岐路﨑嶇幾翻覆童童孤山正相對獨鶴不歸煙草綠
只今畫舫日遊衍酒肉笙歌自成俗百年萬事焉敢料
吁嗟此輩空碌碌杖藜徒步且歸休他日吟詩寫修竹
南真宜休齋清會竟日偶呈瀑翁主人
萬族何芸芸細大趍所託動靜不一理山林異城郭高
齋表宜休幽素滅丹艧主人有餘靜孤坐守沖漠幸與
君子俱清樽稍酬酢發語各深詣頗覺被禪縛既得寰
中趣稔此方外樂出門松杉暗掉臂寒景落何如杜陵
翁有志但廬霍
送友人之(闕)税使
眼冷江山長歲晏風雪集嚴凝不可當如何遠行役借
問此何之之官非所適一市必立平繩繩謹三尺嘗聞
昔人言厚薄見損益載歌魚麗詩商賈豐貿易堂上坐
慈親閨中處良匹歸來信多娛兒嬌未離膝鬱鬱凌雲
松本自手中植此道詎幽遠君子有終吉
霞外詩集卷七
