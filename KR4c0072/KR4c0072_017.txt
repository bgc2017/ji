樊川文集第十七
中書舍人杜牧字牧之
高元𥙿除吏部尚書制
初昔有虞氏貴德尚齒言於四代其道最優今
吾卿老冨有道德以大冡宰表率群寮顧子敢
專得於僉議前山南東道節度管内觀察處置
等使銀青光禄大夫檢校尚書使持節襄州諸
軍事兼襄州刺史御史大夫上柱國渤海縣開
國男食邑三百戸高元𥙿始以御史諫官在長
慶寳曆之際匡拂時病磨切貴近罔有顧慮知
無不爲復以諫議舍人在大和末詞摧凶魁坐
以左宦繼爲中丞京兆公卿藩服朕始在位徵
歸朝廷爰自尚書裂分茅土爲政以德行巳惟
仁信而履之服而樂之餘三十年道益昭著夫
中外之任迭有重輕今者干戈藴藏戎狄信順
將欲詳考典禮開張教化使吾丞相巳降有所
咨禀非爾元𥙿其誰膺之至於官業豈勞倚任
祗聽出納無忘教戒可守吏部尚書散官勲封
如故
崔璪除刑部尚書蘇滌除左丞崔璵除
兵部侍郎等制
勑喉舌百官之本綱轄天下之要戌政國之大
事三人爲衆一舉得之唯君知臣予不敢讓正
議大夫尚書左丞上柱國賜紫金魚袋崔璪德
可標凖言成文章揚歴中外道益光顯左省駁
議不畏強禦分憂陜服尹兹東郊政旣安人化
能被俗擢任藻鑒旋職牢籠材皆適宜官無逋
事分鎮股胘之郡遂成功實之臣陟處綱曹副
以中憲每師蘧瑗常慕史魚枰彈之勇正當時
病翰林學士承旨銀青光禄大夫行尚書兵部
侍郎知制誥武功縣開國男食邑三百戸蘇滌
行冠人倫爵高天秩仁義禮樂之是務克伐怨
欲之不行翺翔禁闈出入諷議汲黯爲郡嘗聞
卧理下惠去國皆以直道洎宣室思賢甘泉召
雄造膝盡忠代言稽古近以微恙懇請自便君
子之道進退可觀正議大夫前權知尚書戸部
侍郎上柱國博陵縣開國子食邑五百戸賜紫
金魚袋崔璵上知自得不器難名旣擅高文兼
通樸學掌言綸閣典貢春闈詞同三代之風士
掇一時之秀振舉職業昭宣令名詩曰多士文
王以寧禮曰官僃天子爲樂咨爾璪等實瑞清
時予爲爾之德隣爾膺予之慎選典刑不忘於
哀敬提綱唯在於公勤舉司馬法勿踵近習各
膺重任企佇上酬宜於夙夜無孤官業璪可守
刑部尚書散官勲賜如故滌可行尚書左丞散
官封如故璵可權知尚書兵部侍郎散官勲封
賜如故
裴休除禮部尚書裴諗除兵部侍郎等
制
勑冉有仲由孔氏門人之高弟也尚曰處扵小
國可爲具臣况今照臨百官撫御四海綰牢籠
漕輓之職掌五兵六師之重次第超擢爲吾大
寮若非僉諧豈敢輕授正議大夫守尚書兵部
侍郎兼御史大夫充諸道鹽鐵轉運使上柱國
河東縣開國子食邑五百戶賜紫金魚袋斐休
仁義禮樂文行忠信積此八者以爲成人前宣
歙池等州都團練觀察處置等使太中大夫檢
校左散騎常侍兼御史大夫上柱國河東縣開
國男食邑三百戸賜紫金魚袋裴諗在元和代
唯帝念功四夷九州文化武伏咨爾先父貴者
大勲天必祚仁門有令嗣道直才冨行備名高
文學而浹洽專精率履而清淨恭儉而皆周歴
華顯踐更臺閣處事可法出言成章咸輟自綸
闈任寄方伯教訓以禮生聚以仁千里封疆一
口歌詠休乃命以取士時稱得人用其公方委
之管搉事爲之制曲爲之防鉤校姦贓末减賦
取公財不耗疲人樂生望爲凖繩立作據仗名
實兼備德位兩高漢史曰理行尤異者就加禮
曰有功於人者進律秩崇八座官副夏卿舉以
授之予亦何怪夫宰相佐天子公卿助宰相股
肱指臂任同一身有事必言未爲越局無由愛
惜勉荅寵榮休可禮部尚書依前充諸道塩鐡
轉運等使諗可權知尚書兵部侍郎散官勲封
賜如故
畢諴除刑部侍郎制
勑士師皐陶之恤刑司寇蘇公之用獄旣盡哀
敬能致治平擢爲大寮膺兹愼選出於予志
以諴臣翰林學士朝散大夫守中書舍人上柱
國平隂縣開國男食邑三百戸賜紫金魚袋畢
諴學臻壺奥文越拘攣常以忠信用爲前後爰
自郎署擢居内庭謀議有同於夀王竒異輙委
於嚴助竭盡心力禆𥙷機要既久歲序湏議遷
昇今者耕夫服田戎馬不駕欲使凡一手足皆
獲措置是故用汝典予刑罰汝其往哉吾今告
汝吾聞孔子曰古之聽獄求所以生之今之聽
獄求所以殺之宜念格言深思倫要九服休命
以稱朕意可權知尚書刑部寺郎散官勲封賜
如故
韋有翼除御史中丞制
勑昔貞觀開元之為理也遠隱必見情偽必知
天下如一家兆庶如一人無他道也綱目皆振
法令必行祖宗在天方冊在地人存政舉行之
非艱故用正臣委之邦憲朝請大夫守尚書刑
部侍郎上柱國賜紫金魚袋韋有翼戴仁而行
抱義以處墻仞裏峻壇宇外寬介特守君子之
強文學盡儒者之業周歴華貫擢爲諍臣攻予
其專言事頗切願試佐輔移理陜郊馮翊之恐
失倪寬潁川之意得黃覇壷漿迎路襁屬攀車
徵爲公卿愈見風彩恤刑慎罰守法當官巍然
立朝爲時準直今者跡其率理委之紏繩爾其
念惠文弹理之言思立秋授署之旨三尺律令
四海紀綱所宜公共無節上意古人有言曰凡
爲虎鼠計於用揜今者倚任佇觀爾能唯君知
臣無累所舉可守御史中丞散官勲封賜如故
趙眞齡除右散騎常侍制
勑仲尼曰愼擇爾臣爲人之導夫語言應對之
選爲顧問耳目之官若非善良必致壅害朝散
大夫守太子賓客上柱國漢中郡開國公食邑
二千戶賜紫金魚袋趙眞齡其先君子祗事祖
宗出入屏毗餘曰十載爾爲令嗣克肖素風好
學煩專樹善不倦凡曰賢彦無不與遊雲水登
臨多聞放志風塵趨競殊不縈心是以長人有
慈惠之名處官無纖介之失其爲行巳斯亦多
矣丹墀文陛之内貂羽金蟬之榮超以授之無
忝所舉可守右散騎常侍散官勲封賜如故
韓賓除戶部郎中裴處權除禮部郎中
孟璲除工部郎中等制
勑朝散大夫守尚書水部郎中上柱國韓賓等
尚書天下之本郎官皆爲清秩非科名文學之
士罕與其選以賓端貞有守以處權俊乂出群
以璲才能適用皆茂鄕里之稱咸爲名實之士
各服休命勉於官業可依前件
鄭處晦守職方員外郎兼侍御史知雜
事制
勑朝議郎行尚書職方員外郎上柱國賜緋魚
袋鄭處晦御史中丞韋有翼上言曰御史府其
屬三十人例以中臺郎官一人稽參其事以重
風憲如曰處晦族清胄貴能文博學人倫義理
無不講求朝廷典章飽於聞見乞爲副貳以佐
紀綱以𡭗處晦常居内庭草具密命自以疾去
于今惜之頗俞其言如我自得有翼爲爾之知
巳余爲有翼之德隣上下交舉豈有私愛勉脩
職業所報非一可守本官兼御史知雜事散官
勲賜如故
庾道蔚守起居舍人李汶儒守禮部員
外郎充翰林學士等制
勑天下爲公選賢與能也況乎伎出流輩超侍
帷幄豈唯獨以文學止於代言亦乃密參機要
得執所見若非賢彦豈膺選擢將任郎守起居
舍人庾道蔚善行必備重價無對嘗自侯府升
爲諫臣每直言而盡誠不違忠而偶意朝議郎
行尚書禮部員外郎賜緋魚袋李汶儒才行冠
時名聲華衆揚歴臺閣宣昭職業無入而不得
其道守正而莫混其源並爲儒者之英咸藴賢
人之操久遊安在相見何晚禮曰君子稱人之
美則必爵之我既言矣亦能縶維宜盡忠讜以
酬寵遇並可守本官充翰林學士餘各如故
李朋除刑部員外郎李從誨除都官員
外郎等制
勑書曰庶獄庶事予敢罔知此乃周文王之所
理天下也惟獄惟事會於南宫求郎之難豈敢
輕易將仕郎侍御史内供奉李朋能積行實發
其詞華勁正端愼官業克舉天平軍節度副使
朝議郎校檢尚書祠部員外郎兼侍御史賜緋
魚袋李從誨宗室子弟美秀而文嘗經磨涅不
改堅白今者取自憲府擢於幕吏各有所授皆
爲清秩當自宣室受讞之際思滿堂飲酒之言
至於刑章尤繋念慮予曰罪𡭗勿罪予曰寬𡭗
勿寬問法何如無節上意各宜勉勵勿自輕怠
朋可守尚書刑部員外郎散官如故從誨可守
尚書都官員外郎散官如故
權審除戶部員外郎制
勑文林郎守尚書水部員外郎權審湖嶺旱暵
百姓枵耗老弱死道上強壮入賊中爰求使臣
以救其弊執事者上言𡭗審學古有文通知理
道遂使乘馹視吾飢人果能臨事知權受命逹
旨慰撫流散宣導恩澤蠲貸逋逸能裁闊狹大
小輕重各合事宜雖古所謂直指繡衣美俗使
者言之於𡭗無以過焉用超名曹以酬往效無
曠官業勉服休命可守尚書戶部員外郎散官
如故
皇甫鉟除右司員外郎鄭潨除侍御史
内供奉等制
勑夫聖人之理百代同道無他術也綱紀盡舉
而關轄不寬故提綱主轄之司為邦立理之本
言於其屬豈敢輕取浙西道都團練副使朝議
郎檢校尚書刑部員外郎兼侍御史賜緋魚袋
皇甫鉟鄕里秀人臺閣名士能以文學發爲官
業朝議大夫前守河南縣令上柱國鄭潨生於
清族克肖素風凡守郡邑皆著理行會府藂委
之任憲司抨彈之職委之授汝得不戒之夫爲
政也日夜思之勤而行之此乃子産之言也剛
亦不吐柔亦不茹此乃詩人之所稱也四海百
司之條目舉之在勤破制壞法之姦蠧糾之在
敢率是二者可曰當官各服寵榮無忝遷擢鉟
可尚書右司員外郎散官賜如故潨可侍御史
内供奉散官封勲如故
韋退之除戸部員外郎裴德融除殿中
侍御史盧潁除監察御史等制
勑仲尼見負版者則必式之此言爲國根本不敢
不敬況其官屬豈可輕用漢家授署御史多於
立秋蓋以風霜始嚴鷹隼初擊古人垂旨可以
知之朝議郎行殿中侍御史韋退之等皆章甫
高危逢掖褒博表裏文行師法典常退之嘗歴
憲臺久居官次性旣安静事皆逹練德融典校
延閣服膺群書美價廣譽旁溢遠潁佐賢侯
名聲籍甚留滯在外而非所宜地官爲郎南臺
持斧皆有職業佇見風彩各思率勵以副甄昇
並可依前件
李蔚除侍御史盧潘除殿中侍御史等
制
勑將仕郎守殿中侍御史李蔚劒南西川節度
判官朝議郎撿校尚書禮部員外郎兼侍御史
上拄國賜緋魚袋盧潘等夫法不立而化行惡
不去而善進雖使堯舜在上未之有也故御史
之舉職者前代有埋輪都亭之奏國朝亦有戴
豸正殿之劾若非端勁知名之士不在斯選蔚
以文行進用巳著勞效潘以儒雅流聞今膺拔
擢有司列狀詞旨頗公使吾綱目盡張隄防不
壞不在法吏其在他乎朕闢祗官之門開天下
之口企以待理無有厚薄𡭗等吐茹侮畏之道
能不愧於詩人斯塞職矣可不勉之蔚可侍御
史散官如故潘可殿中侍御史散官勲如故
盧告除左拾遺制
勑承奉郎行京兆府長安縣尉直史舘盧告朕
觀不理之代無他道也取唯諾之士爲耳目之
官是以太宗皇帝之理天下也德爲聖人尊爲
聖帝三日不諫必責侍臣况予寡昧固多遺闕
不官才彦安能知之告是吾賢卿老之令子弟
也以甲科成名以家行稱著取自史閣拔居諫
垣夫朕之不德史之不平政之失中人之不寧
四者之闕悉陳其志此乃漢文帝開諫諍之詔
也忠告不倦爾當奉職自用則小予不吝過勉
思有犯無事遜言可依前件
蕭峴除太常博士制
勑禮至則無怨樂至則不爭揖讓而理天下者
禮樂是也今國家上法三代下採兩漢質文隆
殺皆有舊章今命博士非欲革其儀法但使提
舉考習而巳登仕郎守秘書省著作佐郎蕭峴
聞爾昆弟之間著友愛之稱復能於知巳依投
之地竭力報效況乎冨有文學默守恬退執心
處巳不亦多乎爾其爲吾折中輕重詳校疑似
使祝宗卜史之徒不敢以近習欺爾斯則可矣
勉於自強可守太常博士散官如故
杜濛除太常博士制
勑守左拾遺杜濛爾五廟祖嘗佐太宗同安生
人共爲天下者也爾能自以文學策名清時升
爲諫臣豈曰虚授如聞同列墻進而不爾容爾
亦拜章自陳極辭貢憤乃令微辨盡知其由僉
曰爾以齒少有才不能韜晦或處衆矜巳或遇
事𥚹衷言於愼微則亦乖矣仕於清貫斯豈廢
乎考衆惡必察之言徵怨不在大之說官移禮
寺跡云掖垣屈既伸眉事亦存體酌此二者頗
得中道況乎職業至重藴畜可施無使衆多復
有窺測可太常博士
馬曙除右庶子王固除太僕少卿王球
除太府少卿制
勑前度支河東振武天德等道營田供軍使檢
校太僕卿兼御史中丞馬曙等或以文學策名
或以吏才進用久更官次皆著勞效西漢趙充
國八十老將通知四夷以爲排折羌虜非榖不
可今浚稽山南遮盧障北坐甲待食不下十萬
曙以文學之暇頗好論邊果能峙粮飽吾戰士
固此爲郡亦報善政球倅賓席得專留事兵於
其郊所命皆具東朝崇秩列等貳卿各服官榮
以俟昇擢可依前件
李叔玫除太僕卿高証除均州刺史萬
汾除施州刺史等制
勑壮武將軍檢校太子賓客前兼右金吾衛將
軍監察御史上柱國襲岐國公食邑三千戶食
實三百七十戸賜紫金魚袋李叔玟等夫伊吕
之爲將也每以救扶爲心故其苗裔福隨殷周
我西平王功存社稷慶流後嗣子孫多賢裂土
分茅玟弘毅知書洵美且武儒士多譽將才頗
高慶忌一門盡有瓜牙之用金敞舉族皆著忠
厚之名置將軍之符列卿寺之任曰文曰武唯
上所命酋爲才士實曰寳臣証之與汾爲吏歲
久文學績效皆有可觀清江武當有人有賦豈
目薄小宜遵詔條無忝寵榮以稱朕意可依前
件
李珏冊贈司空制
維大中六年歲次壬申五月丁夘朔十六日壬
午皇帝若曰國有元老道可咨禀天命不助倏
然去我宜加褒命以慰重泉咨爾故淮南節度
副大使知節度事管内營田觀察處置等使金
紫光禄大夫檢校尚書右僕射兼楊州大都督
府長史御史大夫上柱國贊皇縣開國公食邑
一千五百戶李珏立德行道繼長增高貴而益
脩老而彌篤在文宗朝徧歴清近内備顧問嘗
摧姦兇外領事權善提故典爰付魁柄實肖象
求鎮撫四夷莫不信順訓導百吏皆有程品左
官荒服衆冤非罪事君以道知我其天李固之
確論無私周公之金縢終啓自朕統御尊敬舊
老分委戎輅作鎮孟津訓兵令行治人化洽飽
聞聲聞渴見風彩以大冡宰徵歸朝廷讜直忠
貞骨鯁魁礨凡所陳啓無非法誡遂乃裂授東
夏表率諸侯能救饑艱克爲康泰初陳微恙請
捐重寄馹騎奔問侍醫臨理旋聞大病却食涕
流命也柰何痛悼不及今遣使某官副使某官
某持節冊贈爾爲司空魂而有知鑑兹誠意嗚
呼哀哉
歸融冊贈左僕射制
勑有禄位而享富貴啓手足而歸壤樹身殁名
著生榮死哀蔚為大臣宜遵贈典故金紫光禄
大夫守太子少傅分司東都上柱國晉陵郡開
國公食邑二千戶歸融發於文華揚歴清近業
冠前輩才高當時揔領屬官預聞政事凡曰繁
劇無不踐更刃皆有餘施無不可徧處重位内
循典法三乘戎輅外作屏毗冨而不驕貴而愈
謹曾參三省太叔九言服以行之終身不倦實
士林之君子爲朝廷之表臣未䆒高年遽聞長
夜爰舒痛悼用加顯位命之寮長以慰重泉可
贈尚書僕射
令狐定贈禮部尚書制
勑朕有表臣作鎮南服天不我助遽此殱奪用
崇飾終之典以舒痛悼之誠故桂州本管都防
禦觀察處置等使銀青光禄大夫檢校左散騎
常侍持節都督桂州諸軍事兼桂州刺史御史
大夫上柱國令狐定始自結髮至于夀考直道
而行靡有悔德初以友愛謁閨門之風中以文
學膺鄕里之選終以德業爲名實之臣爰自郎
吏至于藩翰事藂必理刃皆有餘去載桂陽雖
云旱耗聞其風俗芬若椒蘭昔爾元昆輔我聖
考今汝猶子相予冲人公忠貞正衡鏡法式煥
乎當代萃於一門上有佽助急難之名下有慈
愛教誨之道聞於論者爾其得之跡去難留川
逝不捨追命宗伯以慰重泉往而有知鑑我厚
意可贈禮部尚書
樊川文集第十七
