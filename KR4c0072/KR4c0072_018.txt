樊川文集第十八
中書舍人杜牧字牧之
李訥除浙東觀察使兼御史大夫制
勑仲尼以舉賢才則理大禹以能官人則安况
西界淛河東奄左海機杼耕稼提封七州其間
繭稅魚鹽衣食半天下不有可仗豈宜委之正
議大夫使持節華州諸軍事守華州刺史兼御
史中丞充潼關防禦鎮國軍等使上柱國隴西
縣開國男食邑三百戸賜紫金魚袋李訥温良
恭儉齊莊中正實以君子之德華以才人之辭
揚歴清顯昭彰令聞輟自掌言式是近輔子貢
爲清廟之噐仲弓有南面之才智莫能欺剛亦
不吐表率教化皆有法度今者兵爲農噐草作
軒車言於共理在擇循吏是故用已效之績託
分寄之任擁蒨旆而服玄玉化千里而有三軍
儒者之榮莫過於此孔子曰仁者愛人智者知
人愛人則疲羸可蘇知人則才幹不棄土宇旣
廣殺生在我考此二者可以報政榮加副相用
壓大邦爾其勉之無忝所舉可使持節都督越
州諸軍事守越州刺史兼御史大夫充浙江東
道都團練觀察處置等使散官勲封賜如故
盧搏除廬州刺史制
勑夫立人伯長此周文王所以敬事上帝也况
廬江五城環地千里口衆賊重豈可輕授朝議
郎守尚書刑部郎中柱國賜緋魚袋盧搏以文
學策名才能入仕周歴臺閣嘗宰繁劇鬱有佳
譽兼報善政今者出郎官之帳懸太守之章言
於清時不爲不遇上有命則違之上有好則效
之此乃成王命君陳之言也故行令不如行化
律人不如律身念兹二者可長人矣無忝分寄
爾其勉之可使持節廬州諸軍事守廬州刺史
散官勲賜如故
李文舉除睦州刺史制
勑夫三尺律令人情出於中耳苟情有不可亦
法無本條正議大夫權知宗正卿上柱國隴西
縣開國伯食邑七百戸賜紫金魚袋李文舉宗
室子孫初以地進累居官次皆著能名是以取
自遠藩擢爲宗正大則提舉群吏灑掃守奉次
則整訓屬族次第昭穆唯此二者爾之職焉今
則狂盗公然侵犯陵寢毀櫝之罪巳坐首令責
師之義固難矜寬勉於分憂足以𥙷過可使持
節睦州諸軍事守睦州刺史散官勲封賜如故
仍馳驛赴任
竇弘餘加官依前台州刺史蘇莊除鄧
州刺史等制
勑朝散大夫使持節台州諸軍事守台州刺史
上柱國竇弘餘朝議郎前使持節虔州諸軍事
守虔州刺史上柱國賜緋魚袋蘇莊等南郡盗
作而蕭育拜河内政美而寇恂留爲人擇官因
重而撫考於兩漢行古道也弘餘廉使上言父
老有請其爲政也長育多方惠訓不倦凡設教
令皆有科指莊任南康悉心爲理謹身律下節
用愛人南陽古都近者小擾臨海越俗尤惜良
吏就加超拜各叶所宜仕至二千石可比人矣
無異文律不自貴重副疲羸之望者須念始終
坐狂愚之罪者勿理深汚各膺寵禄無忝分寄
弘餘可檢校太子右庶子餘如故莊可使持節
鄧州諸軍事守鄧州刺史散官勲賜如故
李曁除絳州刺史魏中庸除亳州刺史
曹慶除威遠營使等制
勑中散大夫使持節亳州諸軍事守亳州刺史
充本州團練鎮遏使雲騎尉賜紫金魚袋李曁
等昔貞觀末遣孫伏伽等二十二人各以六條
廵察郡縣以能進者止二十人獲死者七人流
竄黜免僅千百軰以太宗皇帝上聖憂勤之切
百執事奉法公謹之心守臣爲姦如此之衆况
今黜陟久廢仕進多門𬗟思疲人每渴良吏牧
守之念予常&KR0942;懷曁實文士出典兵郡不薄爲
吏愛我百姓盗賊姦宄寢而不作鰥寡孤獨皆
有所養中庸再分符竹聞立善政凡爲理者皆
高仰之今用巳效之才各委共理之任簿書刀
筆俗吏事耳慈惠教化君子宜之二者較然爾
欲何取慶乃身帶兩綬兵分禁營得佩牛刀立
於交戰或有鄕里之譽克肖友悌之風百里長
人在王畿内各思荅效無沗寵榮可依前件
李誠元除朔州刺史制
勑銀青光禄大夫檢校國子祭酒前使持節都
督勝州諸軍事兼勝州刺史御史中丞充本州
押蕃落及義勇軍等使上柱國李誠元開元時
吐蕃上書悖慢無禮皆邊將造僞交闘華夷冀
立功勲以求爵賞自長慶巳降怠於制置西北
守帥多非其人侵虐種落厚自封殖至使忿鷙
之性不甘欺奪之若近者聚爲内寇至乃騷動
天下因令循撫果效信順是以屢詔執事愼於
選求僉曰誠元家本北邊志氣慷慨將軍之子
頗傳父業學万人敵知四夷事跡榆林之前政
寄馬邑之名邦仍留兼官用震殊俗夫車馬甲
兵戰之噐也禮樂慈愛戰所蓄也然後要之誠
信禦以堅明雖曰戎夷豈不畏服深期國士無
頽家聲可撿校國子祭酒使持節朔州諸軍事
兼朔州刺史御史中丞散官勲如故
薛逵除秦州刺史制
勑兵者凶噐也將者死官也若不擇才必有䧟
敗銀青光禄大夫撿校右散騎常侍使持節隴
州諸軍事兼除州刺史御史大夫充本州防禦
使上柱國薛逵匈奴犯塞李廣逢時爪牙甚堅
翅翼頗健任以汧隴倚戎(一本作盡節)守封當賜輙分
軍租不入士爭爲死虜不敢犯今以天水名郡
號爲新都用汝守之期於鎮静無召戎生事無
翫兵&KR0829;功正封疆守禮信險走集嚴候伍邊將
之道莫過於斯弄印貂冠皆爲榮秩壯爾軍旅
惟恐不多勉礪鋒鋩以期報效可撿校左散騎
常侍使持節秦州諸軍事兼秦州刺史御史大
夫充天雄軍使兼秦成兩州經略及義寧軍行
營鎮遏都知兵馬使本道營田等使散官勲如
故
田克加檢校國子祭酒依前宥州刺史
制
勑銀青光禄大夫檢校太子賓客使持節宥州
諸軍事兼宥州刺史御史中丞充經略軍使押
蕃落副使左神策軍宥州行管都如兵馬使上
柱國鴈門郡開國侯食邑一千戸田克梟俊無
敵感激輕生李信之氣盖關中陳安之勇聞隴
上委以邊郡能得士心寇圍隂河守陴甚寡爾
乃萬死不顧一奮無前竒兵徑衝驍騎横挑圍
開孤壘戰敗豪羌言念忠勞豈愛爵賞帖以崇
秩用酬竒功畢萬疋夫也百戰皆獲有馬百乘
死於牖下死不在寇此乃趙鞅誓衆之辭也宜
念古人之言勉作萬夫之特可撿校國子祭酒
餘並如故
薛宗除鄧州任如愚除信州虞蔵玘除
卭州刺史等制
勑朝議郎前使持節坊州諸軍事守坊州刺史
薛淙等仲尼對魯哀公曰人道之大莫先爲政
漢宣帝曰與我共治者其唯良二千石乎念先
師賢帝之言思疲人良吏之選夙興夜寐不忘
於此淙以文科入仕命守邊郡属當伐叛兵於
其郊處劇不繁事叢皆辦如愚進以門子屢爲
長吏其有政化可差古人蔵玘與逢閱官簿而
頗多言理名而亦著紹元嘗聞謹慎可宰百里
巳所不欲勿施於人無忘格言副我優寄可依
前件
鄭液除通州刺史李蒙除陳州刺史等
制
勑朝議郎前守太原府晉陽縣令上柱國鄭液
等今之郡守爲人師帥宣上教化者也以夜久
在官途嘗宰大邑聞其爲治人歌舞之以蒙執
殳前驅予之雄也光禄護塞居延視胡虜不敢
窺士爭爲死各委分寄實曰遷升通州雜以華
夷淮南兩有兵賦爾其往哉今用誡爾爲天子
之守臣作百姓之長吏言於仕進可曰顯榮夫
君子之道先有諸巳後求於人苟能律身始可
檢下勉詳詔令用謹理行從規始於門子入仕
恭謹無尤自州佐而升在朝斑列五尚而職三
服亦爲良遇無忝官常可依前件
王晏實除齊州吳初本巴州陳侹渝州
刺史等制
勑正議大夫前使持節淄州諸軍事守淄州刺
史上柱國太原縣開國男食邑五百戶賜紫金
魚袋王晏實等俟善政而後用或蔑無所聞滯
序進之常途則怨生於下古今政柄患斯二者
晏實初本侹等三人入仕年多亦嘗爲郡聞無
悔吝是熟詔條濟南跨河有兵有賦巴渝夷俗
慷慨豪徤刑於樂典爾其往哉古之人有言曰
子苟爲善誰敢不勉身率以正孰敢不正欲謹
於行在於廉平弘宗温愼有餘王屬咸爲清秋
銖以文學嘗佐賢侯作掾京兆亦曰美仕皆有
官業愼無自薄可依前件
郭瓊除渠州郭宗元除興州等刺史王
康除建陵臺令等制
勑太中大夫前使持節文州諸軍事守文州刺
史兼侍御史充本州鎮遏使上柱國郭瓊等隣
山順政僻處山谷罕知文律易爲欺奪瓊與宗
元守郡宰邑聞無悔吝爾其往哉仲尼曰正身
而人正欲善而人善撫我疲俗宜遵格言苟或
不臧貽爾之戚惟康入仕嘗在斑列青宫贊導
陵邑守奉若非謹愼不膺斯任可依前件
吳從除蓬州賈師由除瓊州蕭蕃除羅
州刺史等制
勑中散大夫前使持節柳州諸軍事守柳州刺
史上柱國賜紫金魚袋吳從等地遠京邑俗雜
蠻夷不知文律易爲欺奪朝廷選置多無名人
小則抑鬱不伸大則聚以爲寇蓬緣巴徼其風
忿勁瓊處海外在兩漢時往往小反羅居百越
磎洞深阻咨爾三吏比嘗爲郡亦執有政勿以
荒服侮我疲人或異詔條必寡厥辟㳙當叙進
優以上佐苟有聞見無忘禆助可依前件
裴閱除温州刺史伊實除獻陵臺令等
制
勑正議大夫前使持節忠州諸軍事守忠州刺
史上柱國裴閱等江峽之間其俗剽悍聞爾爲
理人惜其去若不遷陟豈酬政能洎師素等久
居官常皆無悔吝半刺列郡人所咨禀衣冠弓
劒之地霜露感思之心尤藉謹良以顓守奉各
服休命勉於始終可依前件
陸紹除信州刺史封載除遂州刺史鄭
宗道南鄭縣令等制
勑中大夫前使持節申州諸軍事守申州刺史
上柱國賜紫金魚袋陸紹等夫以冉求之才方
六七十爲之三年然後可使足人今者一州之
地五六於此況上饒參以越俗遂寧旁緣巴徼
號爲沃野皆有厚賦委之分寄實難其人以紹
其先君子仍代作相能以儒學緣飾吏理以載
頗有長者之舉聞於士林之間夫二千石所繋
朕常留念舉以授爾能不誨乎䘏孤獨逮不足
脩其教徇其宜凡此四者著於王制勉循古道
以活疲民宗道宰邑卓然善政廉使上課書爲
第一列於遷陟得以不時無易初心以失前效
可依前件
張德翁除歸州刺史李承訓除福昌縣
令盧審矩除陽翟縣令等制
勑朝議郎前京兆府渭南縣令上柱國張德翁
等德翁承訓審矩為天子之守臣作百姓之長
吏仕而至此斯亦逹矣匹夫爲善人猶則之守
令所爲誰敢不化詩曰爾之教矣人胥效矣可
不勉之量助奉陵邑以謹慎選執臨師景參諒
等各以序進亦爲良遇可依前件
王樟除雅州刺史郭錥除右諭德等制
勑朝議郎前守成都縣令上柱國賜緋魚袋王
樟等盧山江關扼束控西南夷置吏不善所虞
非細以樟嘗宰劇縣在會府中條令和平吏人
嘉美跡爾前政撫予遠人禮曰人之所好巳亦
好之人之所惡巳亦惡之以此用心何憂不理
曁錥與綬門子清族閱其官簿入仕巳久東朝
諭導名藩上寮頗爲優閑宜服休命可依前件
傅孟恭除威州刺史宣敏加祭酒兼侍
御史依前宣歙道兵馬使知防秋事等
制
勑開府儀同三司檢校國子祭酒前使持節都
督銀州諸軍事兼銀州刺史御史中丞充本州
押蕃落及監牧副使兼度支銀川營田使上柱
國清河郡開國公食邑二千戸傅孟恭等孟恭
山西將門并州壮士雖長鉟都尉黑矟將軍校
其忠勇無以過也左宦非罪志氣益堅守邦有
聞官業克奉今以威州新造蛇豕之衛非爾材
力不能控壓遂以武健佐助戎臣觀其列状頗
著勤效敏於窮塞提挈孤軍樹立和門繕完械
用翬飛虹亘者三百間耀雪吹毛者數萬事言
其勞績亦少比倫各兼憲班或伏熊軾可曰榮
遇無自懈怠可依前件
姚克柔除鳳州刺史韋承鼎除櫟陽縣
令王仲連贊善大夫等制
敕中散大夫前使持節利州諸軍事守利州刺
史上柱國姚克柔等仲尼曰人道之六莫先爲
政之功者其長人乎克柔嘗典一邦愈知爲理
承鼎增宙等開敏有材幹能堪事河池名郡畿
内小侯仕於清時皆爲良遇大凡爲理之要先
事孤弱譬諸草木無倦栽培仲連荏苒宦途歲
月滋久東朝贊導亦曰升遷各愼厥官無忝榮
命可依前件
朱載言除循州刺史袁循除渭南縣令
張公及除獻陵令韋幼章除京兆府倉
曹等制
勑前靈鹽節度掌書記朝請郎試大理司直兼
殿中侍御史朱載言等刺史縣令皆古之五等
諸侯行詔條紀綱專教化殺生者也得其才則
疲人蘇息非其任則百姓愁怨載言循省問遠
等或以吏理進官或以科名入仕當此選擇聞
無悔尤海豐越俗王畿名邑夫邪正表前之影
教令如草上之風若非律身不能爲理公及以
勤謹膺陵邑愼選幼章以才敏坐京兆劇曹各
有官業無自廢怠可依前件
支某除鄆王傳盧賓除融州刺史趙全
素除福陵令等制
勑銀靑光禄大夫前使持節邢州諸軍事守邢
州刺史兼侍御史充本州團練使上柱國支某
等近者控名責實事不苟且量材適用咸當所
宜咨爾某等各於進官亦以勞久王門爲傳越
徼分憂洎守奉園陵毗佐列郡皆曰美秩盡獲
優安各務清勤無掇悔吝可依前件
鄭㥄除大理少卿致仕制
勑朝散大夫檢校太僕少卿前兼江陵少尹上
柱國鄭㥄四代所貴事皆不同至於尚齒其道
一也聞爾久居官次年踰月制家唯四壁身無
一簮今者致政里居亞列半俸足得安枕几而
就頥養敬老之道亦爲優異可守大理少卿致
仕散官勲如故
樊川文集第十八
