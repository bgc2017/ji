樊川别集序
中書舍人杜牧字牧之
集賢校理斐延翰編次牧之文號樊川集者二
十卷中有古律詩二百四十九首且言牧始少
得恙盡搜文章閱千百紙擲焚之纔屬留者十
二三疑其散落于世者多矣舊傳集外詩者又
九十五首家家有之予往年於棠郊魏處士野
家得牧詩九首近汶上盧訥處又得五十篇皆
二集所逸者其後池泛舟宴送王十秀才詩乃
知外集所亡取别句以𥙷題今編次作一卷俟
有所得更益之熙寧六年三月一日杜陵田槩
序
寓言
暖風遟日柳初含顧影看身又自慙何事明朝
獨惆悵杏花時節在江南
猿
月白煙青水暗流孤猿㗸恨呌中秋三聲欲斷
疑腸斷饒是少年須白頭
懷歸
塵埃終日滿䆫前水態雲容思浩然争得便歸
湘浦去却持竿上釣魚船
邊上晚秋
黑山南面更無州馬放平沙夜不收風送孤城
臨晚角一聲聲入客心愁
傷友人悼吹簫妓
玉簫聲斷没流年滿目春愁隴樹煙豔質巳隨
雲雨散鳳樓空鎻月明天
訪許顔
門近寒溪䆫近山枕山流水日潺潺長嫌世上
浮雲客老向塵中不解顔
春日古道傍作
萬古榮華旦暮齊樓臺春盡草萋萋君看陌上
何人墓旋化紅塵送馬蹄
青塜
青塜前頭隴水流燕山山上暮雲秋蛾眉一墜
窮泉路夜夜孤䰟月下愁
大夢上人自廬峯廻
行脚尋常到寺稀一枝藜杖一禪衣開門滿院
空秋色新向廬峯過夏歸
洛中(二首)
柳動晴風拂路塵年年宫闕鎻濃春一從翠輦
無廵幸老却蛾眉幾許人
風吹柳帶搖晴綠蝶遶花枝戀暖香多把芳菲
泛春酒直教愁色對愁腸
邊上聞胡笳(三首)
何處吹笳薄暮天塞垣高鳥没狼煙遊人一聽
頭堪白蘇武争禁十九年
海路無塵邊草新榮枯不見綠楊春白沙日暮
愁雲起獨感離鄕萬里人
胡雛吹笛上高臺寒鴈驚飛去不廻盡日春風
吹不散只應分付客愁來
春日寄許渾先輩
葪北鴈初去湘南春又歸水流滄海急人到白
頭稀塞路盡何處我愁當落暉終須接鴛鷺霄
漢共高飛
經闔閭城
遺蹤委衰草行客思悠悠昔日人何處終年水
自流孤煙村戌遠亂雨海門秋吟罷獨歸去煙
雲盡慘愁
并州道中
行役我方倦苦吟誰復聞戍樓春帶雪邊角暮
吹雲極目無人迹廻頭送鴈群如何遣公子高
卧醉醺醺
别懷
相别徒成泣經過總是空勞生慣離别夜夢苦
西東去路三湘浪歸程一片風他年寄消息書
在鯉魚中
漁父
白髮滄浪上全忘是與非秋潭垂釣去夜月叩
船歸煙影侵蘆岸潮㾗在竹扉終年狎鷗鳥來
去且無機
秋夢
寒空動高吹月色滿清砧殘夢夜䰟斷美人邊
思深孤鴻秋出塞一葉暗辭林又寄征衣去迢
迢天外心
早秋客舍
風吹一片葉萬物巳驚秋獨夜他鄕淚年年爲
客愁别離何處盡搖落幾時休不及磻溪叟身
閑長自由
逢故人
故交相見稀相見倍依依塵路事不盡雲巖閑
好歸投人銷壮志徇俗變真機又落他鄕淚風
前一滿衣
秋晚江上遣懷
孤舟天際外去路望中賖貧病遠行客夢䰟多
在家蝉吟秋色樹鵶噪夕陽沙不擬徹雙鬢他
方擲歲華
長安夜月
寒光垂静夜浩彩滿重城萬國盡分照誰家無
此名古槐疎影薄仙桂動秋聲獨有長門裏蛾
眉對曉晴
雲
東西郍有礙出處豈虚心曉入洞庭闊暮歸巫
峽深渡江隨鳥影擁樹隔猿吟莫隱高唐去枯
苗待作霖
春懷
年光何太急倏忽又青春明月誰家主江山暗
換人鸎花潜運老榮樂漸成塵遥憶朱門柳别
離應更頻
逄故人
年年不相見相見却成悲教我淚如霰嗟君髮
似絲正傷携手處况值落花時莫惜今宵醉人
間忽忽期
閑題
男兒所在即爲家百鎰黃金一朵花借問春風
何處好綠楊深巷馬頭斜
金谷園
繁華事散逐香塵流水無情草自春日暮東風
怨啼鳥落花猶似堕樓人
重登科
星漢離宫月出輪滿街含笑綺羅春花前每被
青娥問何事重來只一人
遊邊
黃沙連海路無塵邊草長枯不見春日暮拂雲
堆下過馬前逄著射鵰人
將赴池州道中作
青陽雲水去年尋黃絹歌詩出翰林投轄暫停
留酒客綘帷斜繋滿松隂妖人笑我不相問道
者應知歸路心南去南來盡鄕國月沉秋水只
沉沉
隋宫春
龍舟東下事成空蔓草萋萋滿故宮亡國亡家
爲顔色露桃猶自恨春風
蠻中醉
瘴塞蠻江入洞流人家多在竹棚頭青山海上
無城郭唯見松牌出象州
寓題
把酒直須判酩酊逢花莫惜暫淹留假如三萬
六千日半是悲哀半是愁
送趙十二赴舉
省事却因多事力無心翻似有心來秋風郡閣
殘花在别後何人更一杯
偶呈鄭先輩
不語亭亭儼薄粧畫裙雙鳳欝金香西京才子
旁看取何似喬家郍窈娘
子規
蜀地曾聞子規鳥宣城又見杜鵑花一呌一回
腸一斷三春三月憶三巴
江樓
獨酌芳春酒登樓已半醺誰驚一行鴈衝斷過
江雲
旅宿
旅舘無良伴凝情自悄然寒燈思舊事斷鴈警
愁眠遠夢歸侵曉家書到隔年湘江好煙月門
繋釣魚船
杜鵑
杜宇竟何冤年年呌蜀門至今銜積恨終古弔
殘䰟芳草迷觴結紅花染血㾗山川盡春色嗚
咽復誰論
聞蝉
火雲初似滅曉角欲微清故國行千里新蝉忽
數聲時行仍髣髴度日更分明不敢頻傾耳唯
憂白髮生
送友人
十載名兼利人皆與命爭青春望不住白髮自
然生夜雨滴鄕思秋風從别情都門五十里馳
馬逐雞聲
旅情
䆫虚枕簟凉寢倦憶瀟湘山色幾時老人心終
日忙松風半夜雨簾月滿堂霜匹馬好歸去江
頭橘正香
曉望
獨起望山色水雞鳴蓼洲房星隨月曉楚木向
雲秋曲渚疑江盡平沙似浪浮秦原在何處澤
國碧悠悠
貽友人
自是東西客逄人又送人不應相見老秪是别
離頻度日還知暮平生未識春儻無遷谷分歸
去飬天真
書事
自笑走紅塵流年舊復新東風半夜雨南國萬
家春失計抛漁艇何門化涸鱗是誰添歲月老
却暗投人
别鶴
分飛共所從六翮勢催風聲斷碧雲外影孤明
月中青田歸遠路丹桂舊巢空矯翼知何處天
涯不可窮
晚泊
帆濕去悠悠停橈宿渡頭亂煙迷野岸獨鳥出
中流蓬雨延鄕夢江風阻暮秋儻無身外事甘
老向扁舟
山寺
峭壁引行徑截溪開石門泉飛濺虚楹雲起漲
河軒隔水看來路疎籬見定猿未閑難久住歸
去復何言
早行
垂鞭信馬行數里未雞鳴林下帶殘夢葉飛時
忽驚霜凝孤鶴迥月曉遠山横僮僕休辭慮時
平路復平
秋日偶題
荷花兼柳葉彼此不勝秋玉露滴初泣金風吹
更愁綠眉甘棄墜紅臉恨飄流數息是游子少
年還白頭
憶歸
新城非故里終日想柴扃興罷花還落愁來酒
欲醒何人初髮白幾處亂山青遠憶湘江上漁
歌對月聽
偶見黃州作
朔風高緊掠河樓白鼻騧郎白罽裘有箇當壚
明似月馬鞭斜揖笑回頭
醉倒
日晴空樂下仙雲俱在凉亭送使君莫辭一盞
即相請還是三年更不聞
酬許十三秀才兼依來韻
多為裁詩步竹軒有時凝思過朝昏篇成敢道
懷金璞吟苦唯應似嶺猿迷興每慙花月夕寄
愁長在别離䰟煩君把卷侵寒燭麗句時傳畫
戟門
後池泛舟送王十秀才
城日晚悠悠絃歌在碧流夕風飄度曲煙嶼隱
行舟問拍疑新令憐香占彩毬當筵雖一醉寧
復緩離愁
書情
誰家洛浦神十四五來人媚髮輕垂額香衫軟
着身摘蓮紅䄂濕窺渌翠娥頻飛鵲徒來往平
陽公主親
兵部尚書席上作
華堂今日綺筵開誰召分司御史來偶發狂言
驚滿坐三重粉面一時回
驌驦坂
荆州一萬里不如蒯易度仰首望飛鳴伊人何
異趣
樊川别集
