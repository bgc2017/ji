湛淵集附錄
元故湛淵先生白公墓銘宋濓
嗚呼是惟湛淵先生白公之墓先生諱珽字廷玉白其
姓也出於宋丞相時中之裔世居文水時中之從子翼
扈蹕南渡官至防禦使生武略大夫良輔食邑檇李因
家焉武略之後又至武功大夫顯始占籍於錢塘生修
武郎必騰修武生通武郎嶸先生父也妣方氏先生本
四明名儒舒少度遺腹子通武育以為嗣五歲能屬對
八歲能賦詩十三受經太學習為科舉業轟然有聲場
屋間一時貴人争欲出其門下甫及壮元丞相巴延平
江南聞先生賢檄為安豐丞辭不赴乃客授藏書之家
晝繙夜誦燈墜花穴帽不知也如是者一十七年程文
憲公鉅夫劉中丞伯宣前後交薦之復以疾辭中歲嘗
出游梁鄭齊魯歷覽河山之勝登臨弔古訊人物風土
慨然有尚友千載之意及至燕王公貴人見輒賓禮或
欲舉為東宫官者先生復引義固辭南北孤遠士久困
逆旅則必昌言甄拔之自是學益充文益富而家益貧
宣尉都事鮮于公樞帥一時名士援杜甫邵堯夫故事共
買屋使之居會李文簡公衎出將使指喟然歎曰有才
如是坐視其窮可乎力挽起之授太平路儒學正先生
不得己應命未幾攝行教授事悉心官政修建天門采
石二書院政成當時事例可貢行臺令史逹官勸之行
先生笑曰吾守章縫爾它何覬哉尋轉常州路儒學教
授兵燹之後禮殿與堂廡皆廢弗治祭器載籍亦闕先
先為完之且復侵疆三千餘畆俄再遷教授慶元未上
翰林集賢兩院謀曰白先生淹回下列吾儕不啟齒一
言可謂汗顔矣共尉薦之陞江浙等處儒學提舉司副
提舉階將仕佐郎時鄧文肅公文原實為之長與先生
志氣脗合舉刺得宜文化大行秩既滿銓曹有不知先
生者署淮東鹽倉大使先生自以鹽筴非所諳習不俟
終更即謝事養疴海陵遠近學徒擔簦相從者殆無虚
月先生已六十又七及再遷從事郎婺州路蘭溪州判
官則不復有宦情矣日與韻朋勝友曳杖游衍銜杯賦
詩惟恐日之易夕所居西湖有泉自天竺來及門而滙
榜之曰湛淵因以自號晚歸老栖霞又號栖霞山人以
天歷元年九月十五日卒年八十一其年十一月二日
葬錢塘縣履泰鄉栖霞山之陽其子遵治命題曰西湖
詩人白君之墓云先生性至孝母病刲股和藥起瀕死
者再及殁號慟自擲嘔血至數升父感奇疾醫言必得
兔屎可療先生踏冰雪緣崖穴求之三日不得父死抱屍
哭絶而復蘇繼母虐不子厥子先生事之愈恭既而改
適他氏無儋石之儲先生為營朝夕且負其避兵迄免
於難然汲汲行義尤不顧家之窶孤嫠不能昏者嫁之
死而無所歸者藁殯之道中拾遺珠待其人訪索審而
還之或以質劑假金匱乏不獲償焚而慰之生平無驕
辭怠色一以謙抑為事聞人善未嘗不豔慕見揚人過
掩身亟避去奉先之外不惑異端不謟凟鬼神疾疢憂
患之來一委之于天自幼至老無一日廢問學故能長
於詩文紫陽方公回稱其冠絶古今有英雄大丈夫氣
剡源戴公表元謂其注波五經之淵披條百氏之畹廬
陵劉公辰翁又言其不為雕刻苛碎蒼然者不惟極塵
外之趣兼有雲山韶護之音皆確論也翰墨雖其餘事
亦有晉魏風酒酣命二童持紙懸筆一揮疾如雨風聲
光翕然四達而先生素志邱壑以退為進故位不逮名
君子惜之先生娶沈氏有賢行前二十七年卒子二賁
文林郎南安路總管府經歷采温州路永嘉縣鎮海東寨
廵檢女一歸常州路儒學正鄭禾孫四栩越東明皆蚤
世孫女一適平陽宋允恒允恒由紹慶路儒學正陞授
新州新興縣福緣寨廵檢賁以子夭命允恒仲子範為
後範有學而文能繼其家者也範生子二弦弢女三先
生所著書曰詩曰文曰經子類訓曰集翠裘曰静語皆
二十卷嘗鋟諸梓四方多傳誦嗚呼先生已矣濓生也
晚雖不能識先生幸從鄉先生黃文獻公遊聽談杭都
舊事有如淮隂龔公開嚴陵何公夢桂眉山家公之巽
莆田劉公護西秦張公楧虎林仇公遠齊東周公密凡
十餘人相與倡明雅道而先生齒為最少乃與羣公相
頡頑南北兩山間其遺跡班班故在僅踰五十春秋而
先軰流風遺韻弗可復見不亦悲夫嗚呼死者固不可
作若并其言行而不彰將何以為聳善扶俗之勸於是
徇範之請鉅細畢書之嗚呼先生之名其果待文而後
傳哉銘曰
虎林有哲夫兮秉德良優柔嗜義如嗜利兮避名如避
讐指退以為進兮謙抑每自修知分中自定兮不假外
物求天經況所惇兮血淚交頥流冠冕百行先兮倫品
庶不偷發越見聲詩兮笙鏞間鳴球律品素和協兮八
音交相繆雄章落四海兮虹氣日夜浮棲霞有名山兮
草木光如油紀德薦石章兮千古振諸幽
