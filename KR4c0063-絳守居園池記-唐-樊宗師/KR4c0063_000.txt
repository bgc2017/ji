絳守居園池記别集類一(唐)
提要
(臣)等謹案絳守居園池記一卷唐樊宗師撰
元趙仁舉吳師道許謙三家所注也宗師始
末具韓愈所作墓誌中是文乃長慶三年宗
師官絳州刺史即守居搆園池自為之記文
僻澀不可句讀董逌廣川書跋稱嘗至絳州
得其舊碑剔刮劘洗見其後有宗師自釋然
僅略註亭榭諸名其文仍不盡可解故好竒
者多為之註据李肇國史補唐時有王晟劉
忱二家注今並不傳故趙仁舉補為此注皇
祐癸丑吳師道以為疎漏為補二十二處正
六十處延祐庚申許謙仍以為未盡又補正
四十一條且謂宗師本記守居之園池舊注
兼守居言故多誤至順三年師道得謙之本
又重加刊定復為之跋稱校此文二十年屢
經竄易亦未得為定稿蓋其字句皆不師古
不可以訓詁考證不過據其文義推測鈎貫
以求通文僅七百七十七字而衆說紛紜終
無定論固其宜也以其相傳既久如古器銘
識雖不可音釋而不得不謂之舊物賞鑑家
亦存而不棄耳謙稱宗師之文傳者僅此篇
今考宗師别有越王樓詩序載計有功唐詩
紀事中其僻澀與此文相類謙蓋偶未及檢
國朝仁和孫之騄始合二篇而註之題曰樊紹述
集註今别著于錄云乾隆四十六年四月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
