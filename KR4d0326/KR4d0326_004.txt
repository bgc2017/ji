方壺存禍卷四宋汪莘撰
詩餘
水調歌頭
東坡云明月幾時有把酒問青天本於太白
問月云青天有月來幾時太白云今人不見
古時月本於抱朴子云今月不及古月之朗
抱朴子所言非綺語也深思而得之誠有此
理嘉定元年中秋日因賦水調其夜無月
聽說古時月皎潔勝今時今人但見今月也道似琉璃
君看少年眸子那比嬰兒神彩投老又堪悲明月不再
盛玉斧亦何為約東坡招太白試尋思憑誰斫却裏
面桂影數千枝憶在無懷天上仍在有虞宫殿看月到
陳隋別有一輪月萬古没成虧
乳燕飛(寄劉閬風祭酒)
晩趁西湖約到湖頭烟消日出波生兩脚日挈白魚携
碧酒要與詩人對酌把樓上珠簾捲却坐對荷花三萬
朵念西隣未嫁肌如削待折與不堪著別來又見秋
蕭索恨無由將余風月伴君雲鶴想見登山臨水處醉
把茱萸槃礴唱白雪陽春新作憶自東籬人去後筭人
間黃菊空零落嘆作者命多薄
浪淘沙(與外甥吳晉良遊落石)
天末起凉風雲氣匆匆如今何處有英雄獨佩一壺溪
上去秋水澄空絶壁聳雲中倒掛青松醉歌漢殿與秦
宫日現山西留不住目送飛鴻
滿江紅(自賦)
萬古灰飛筭何用黃金滿屋吾老矣幾番重九幾杯醽
醁此日登臨多恨別明年強健何由卜且喚教兒女逐
人來尋黃菊蘋巳白楓猶綠鱸已晩橙初熟嘆人間
何事稍如吾欲五柳愛尋王母使三閭好作湘妃曲向
飄風涷雨返柴扉騎黃犢
菩薩蠻
問言何處秋光好當年曾過常州道一望没遮欄天寬
水亦寬也因輕靄曉也伴斜暉討指點與君看畫他難
不難
桃源憶故人
人間只解留春住不管秋光歸去一陣西忩風雨秋也
歸何處柴扉半掩閒庭戶黃葉青苔無數猶把小春
分付梅蕊前村路
浣沙溪(九日)
青女催人兩鬢霜自篘白酒作重陽方壺老子莫凄凉
天地两三蝴蝶夢古今多少菊花香只將破帽送秋
光
漢宫春
春色平分甚偏他楊柳分外風流夭桃自適其適一笑
還休可憐仙李對東風却少温柔争奈得海棠粧點向
人渾不知羞誰覺韶華如夢到酴醿開後鶯語供愁
天教姚黃晚出貴與王侔花中隠者有春蘭秋菊俱優
須是到溪山清凍江梅香噴枝頭
小重山
居士情懷愛小春恰如重會面舊時人東君輕笑又輕
顰知道我春去却傷心青鳥下紅巾瑶池春信早莫
因循柳絲黃日牡丹晨相随逐春淺到春深
䀨龍謠
夢下瑶臺神飛閬苑自嘆塵寰久客三入成周望居帝
宅蕩蘭槳伊闕波濤曳玉杖洛陽阡陌獨躊躇武烈文
謨天垂晩月生魄故人少別懷多引壺觴自酌誰憐衰
白羣仙問我尚低頭方冊共雲將東過扶摇遇鴻濛頓
超玄默待功成翳鳳騎麟把蟠桃摘
水龍吟
當年剪彩垂髫超然便欲為仙去世間俗狀人心狡計
不堪同住每坐空山獨臨古澗神閒意寓想瀛州鷄犬
蓬萊猿鶴應悵望門前路自昔侯王將相幾番成落
花飛絮仰天醉眼興雲妙手年華遲莫長揖烟塵静朝
日月誰知幽素正風清麟背星垂海角曉鐘初寤
水調歌頭(懷吴中諸友)
孔孟化塵土秦漢共丘墟人間美惡如夢試看幾張書
還是天一地二做出朝三暮四堪笑又堪悲誰憶陶元
亮春酒解饑劬老將至歲既晏念春歸停雲親友南
北何以慰離居半村半郭佳處一竹一花生意吾亦愛
吾廬時訪前村酒旋買小溪魚
滿江紅(不敢賦梅賦感梅)
洞府瑶池多是見桃紅滿地君試問江梅清絶因何抛
棄仙境常如二三月此花不受春風醉被販兒俚婦折
來看添憔悴泛雪艇摇冰枻溪舘静烟扉閉湏祁寒
徹骨清香透鼻孤竹赤松真我友姚黃魏紫非吾契笑
方壺日夜繞南枝猶多事(淵明云高峯尋吾契)
沁園春
掛黃山圖十二軸恰滿一室覺此身真在黃
山中也賦此詞寄天都峯下王道者
家在柳塘傍住方壺圖掛黃山覺仙峯六六滿堂峭峻
仙溪六六遶屋潺湲行到水窮坐看雲起只在吾廬尋
丈間非人世但鶴飛深谷猿嘯高岩如今老疾蹣跚
向畫裏嬉遊卧裏看甚花開花落悄無人見山南山北
誰似余閒住箇庵兒了些活計月白風清人倚欄山中
友類先秦氣貌後晉衣冠
行香子(臘八日與洪仲簡溪行其夜雪作)
野店殘冬綠酒春濃念如今此意誰同溪光不盡山翠
無窮有幾枝梅幾竿竹幾株松籃輿乘興薄暮疎鐘望
孤村斜日匆匆夜忩雪陣曉枕雲峯便擁漁簔頂漁笠
作漁翁
又(雪後晚眺)
策杖溪邊倚杖峯前望瓊林玉樹森然誰家殘雪何處
孤烟向一溪橋一茅店一漁舡別般天地新樣山川喚
家僮訪鶴尋猿山深寺遠雲冷鐘殘喜竹間燈梅間屋
石間泉
水調歌頭
雪中篘酒却得三十六壺乃酬黃山之神而
歌以侑之
釀秫小春月取酒雪花晨滿壺插破浮蟻湧起碧鱗鱗
誰覺東風密至更帶梅香潛入甕裏淨無塵一見酒之
面便得酒之心這番酒未及賓黃山圖就舊日境界
喜重新三十六峯雲嶂三十六溪烟水三十六壺春寄
語黃山道我是境中人
鵲橋仙(欲雪)
倘來無定浮生如寄休說真非真是道人半睡半醒時
全身在碧霄宫裏風師四起雲君六合茅舍有何准
擬待他雪陣打忩來旋披起半床紙被
杏花天(有感)
美人家在江南住每惆悵江南日暮白蘋州畔花無數
還憶瀟湘風度幸自是斷腸無處怎強作鶯聲燕語
東風占斷秦筝柱也逐落花歸去
减字木蘭花
詩家清絶簷外森然蒼玉節學易無思一笑忩前白玉
妃何人共說山上青松松上雪更有誰知溪在門前
月在溪
西江月(問松)
張文潛詩有東海大松序云土人相傳三代
時物徐仲車先生和之余意古松之散在天
地間柱青天而蔽厚地者可以數計周知欲
合而處之不可得也作松問
天下老松有數人間不記何年海心岳頂寺門前我欲
收成一片為向此公傳語却教老子随緣龍盤虎踞
負青天豈若吾身親見
卜筭子(立春日賦)
夏則飲紅泉冬則飱紅术一片新春入手來不費些兒
力春在水無痕春在山無色李白桃紅未吐時好個
春消息
南鄉子
茅舍起疎烟家在寒溪阿那邊修竹當籬梅當戶蕭然
問是堯天是葛天風雨入新年惟恐春隂咽管絃綠
酒一樽歌一曲人傳不属天仙属散仙
好事近(雪後金叔潤相挽溪行)
挽我過溪橋請與春風權攝推出雲峯千文照碧溪春
色別來三度見梅花今日共君說只這溪山十里剰
幾多風月
又(春有三變曰孟仲季天分四象曰曉夕晝夜自是而出有不可勝言者矣約而賦之)
風日未全春又是春來風日不出方壺門戶見東皇消
息此時春事苦無多春意最端的却被草芽引去向
柳梢收得(右孟春)
春早不知春春晚又還無味一點日中星鳥想堯民如
醉不寒不煖杏花天花到半開處正是太平風景為
人間留住(右仲春)
風雨打黃昏啼殺滿山杜宇到得人間春去問英雄何
處桃紅李白競春光誰共殘粧語最是梨花一樹照
誰家庭戶(右季春)
閬苑夢回時忩外數聲啼鳥覺我床前天氣便清明多
少詩人門戶約花開宿蝶悮飛了一段山青水綠作
洞庭春曉(右春晚)
夾岸隘桃花花下蒼苔如積驀地輕寒一陣上桃花顔
色東隣西舍絶經過新月是相識白玉欄干斜倚作
蓬山春夕(右春夕)
滿庭芳(雨中再賦牡丹)
雲繞花屏天横練帶畫堂三月初三斜風細雨羅幕護
輕寒無數天香國色枝枝帶洛浦嵩山燒紅燭呑星日
光射九霞冠仙宫深幾許黃鶯問道紫燕窺簾似太
真姊妹半醒微酣湏信生來富貴何曾在草舍茅庵皇
州近扁舟載去春色冠東南(韓魏公詠牡丹云管絃圍簇生來富貴)
謁金門(使君再招飲牡丹如山坐上賦此)
簷溜滴都是春歸消息帶雨牡丹無氣力黃鸝愁雨濕
争看洛陽春色忘却連天草碧南浦綠波雙槳急沙
頭人佇立
玉樓春(贈別孟倉使)
一片江南春色晚牡丹花謝鶯聲懶問君離恨幾多長
芳草連天猶覺短昨夜溪頭新溜滿樽前自起噴龍
管明朝飛棹下錢塘心共白蘋香不斷
摘句
金風玉露洗出乾坤體
頭上青天蕩蕩足下白雲靄和氣自悠揚
造物原來無物有物還應自造人意幾曾平
愛影拈將燈取惜香放下簾遮(賦梅)
我有春風怎生賣
早春虚過了尚有二分是處春光好收買
蛺蝶引春來杜鵑趣春歸筭何如桃李渾無言說開落
㤀機
方壺存稿卷四
