方壺存稿卷三宋汪莘撰
絶句七言
秋懷
秋雲無復似春濃天地何人到此窮斜日淡烟今古恨
如何都付與孤鴻
四野秋風交敝廬時平不用藺相如有人來問生涯事
指點蓑衣學釣魚
傷春未了又悲秋無復懽悰到酒舟茅屋半欹籬半倒
伏羲一卷在床頭
玉露金風刮夜天疎桐缺月耿忩前十詩未盡窮愁志
說與家僮汝自眠
一帶峯巒失舊青荻花楓葉夕陽明閒思天上多官府
自是幽人道未成
北渚風生木葉秋洞庭波起夕陽收楚人臨水為誰立
帝子隔煙相對愁
次潘別駕韻
野店溪橋柳色新千愁萬恨為何人慇勤織就黃金縷
帶雨籠烟過一春
潘別駕自祈門回
白馬嘶風入紫陽使君一笑列壺觴秋原是處堪圖畫
豆子花紅稻半黃
九月十六日出郡登舟如錢塘十七日舟中雜
興
落日扁舟萬古心半山明耀半溪隂漁鹽商賈都來往
縱有客星何處尋
一簇沙鷗占白波手摇雙漿呌吳歌大羅只許詩人上
不許閒人上大羅
天地窮時事亦窮最傷心處是凉風少年每下悲秋淚
投老情知淚亦空
白雲晚向山中出白霧朝從水上生三百里灘轟電過
鬼神驚倒怒龍聲
日暮滄江駐客舟眼前境界起詩愁沿山幾處人烟僻
摘粟收麻到白頭
巍然釣石壓江濱烟水茫茫斷四隣天帝座邊元是客
劉郎何得欲相臣
遊南山
山溪黃葉從過滿石案蒼苔不用除壇上古松岩畔竹
切湏留伴老僧居
送趙君
歸去苕溪理釣篷風清月白水晶宫青蓮居士争閒得
時答天書一兩通
練水至清無淺深使君何日再登臨請看江上千株柳
盡是居民離別心
有客胷蔵太息書蕭蕭白髮不堪梳君王若問江東士
莫只相憐誦子虛
秋興
天外涵天心廣大月中吐月性光明夜來飛上崑崙頂
獨倚瓊樓笑一聲
一旦秋風起洛濱東歸聊復寄鱸蓴如今已在漁鄉住
宜與清朝作散人
七尺經霜翠竹竿斬來石壁釣江湍絲頭垂下驪龍口
掣得明珠似月寒
秋天尤覺曉天清仰首看天俯首行不但長歌聲似鶴
一身渾似鶴般輕
去昌化縣西四十里留宿陳東魯南樓
碧玉山中白玉溪武陵村落午時鷄南樓一覺春宵雨
夾路桃花送馬蹄
三月十九過松江
在家每憶松江好及到松江又憶家夢見樵青來竹裏
笑將漁父插桃花
笠澤滄波擁洞庭望中七十二峯青待偕龍女乘雲去
占去参天一畫屏
寓清湖橋夜枕聞雨
要識人間過去愁春宵風雨到湖樓如今此恨無分處
應有知人在後頭
晩晴即事
君平簾外雨霏霏寂寞何人識少微怪得湖邊天色好
小舟争載夕陽歸
夏日西湖閒居(十首存八首)
急管繁弦樽爼閒何人静眼對湖山怪來水面無鷗鷺
多在殘蒲落照灣
晩風吹動碧琳寒初日花房露未亁誰道幽人無伴侣
紅蕖萬朵竹千竿
十里湖山苦見招柳堤荷蕩赤欄橋待他朝市人歸後
獨泛扁舟吹玉簫
每嘆西湖境未除向來人物有還無紅蕖綠竹渾相得
明月清風亦不孤
一曲波光徹太虛四垂碧漢罩遊魚遊人眼被荷花礙
不覺琉璃泡裏居
露冷風清斗柄遷芙蕖零落謝家船都人正作黃粱夢
獨占西湖明月天
清夜湖心把酒杯花間風月共徘徊金鐘何事催天曉
又恐遊人相逐來
藕蔕嚼來殊解渴荷香聞得亦忘飢幽人不趁槐花課
收得西湖幾句詩
感白髮
一枕黃粱夢欲殘死生大海浪漫漫鬢邊白髮休除却
時向忩前把鏡看
夜興
簟紋如水浸蟾光睡覺湖邊月半床道是廣寒疑不是
月中那得藕花香
泛小舟入蓮蕩微雨即事
水光如錦葉如烟微雨相從到洞天翠蓋紅粧無處避
一時挨入木蘭船
臘月雪後
林下雪消添晩汲山中日出欠晨炊先生茅屋春尤早
只有階前碧草知
遷入新居後客至偶成(開禧三年五月)
方壺客去偃雲床槐柳隂隂日自長睡起不知天早晩
問人山頂是斜陽
春夏之交風雨彌旬耳目所觸即事十絶(存四首)
石橋南北碧桃香翠葉交柯水面凉終歲方壺無一事
春來也為種花忙
野水平橋細浪生柴門草長斷人行園林霽後春如在
燕雀鳴時夏正清
雷電隂晴共一簾殘春首夏境相兼閒尋稚笋今朝長
静數新荷昨夜添
簷前花放不忍折庭下草深仍懶除苦雨晴時春已盡
可憐新月掛清虛
自去秋疾作正月尚未全愈曉枕有懷
插柳栽花便滿林午天蜂蝶曉天禽老來病損渾無力
報答春光只有心
寒食節有感
江南兒女尚多情為愛芳晨載酒行幸自不知惆悵事
鳥啼花落是清明
昌化縣西廣福寺前嶺上有古松一株甚竒每
過其下徘徊不能去今夏五月過之始賦一
絶
虎攫龍跧數百秋灘聲長遶半天流老僧不與人間事
獨立門前一點頭
臘月晚過陽村寫望
萬里溪光一望穿潛魚世界白鷗天若為移得溪光去
落日茅齋相對眠
立春日山行
遠山殘雪獻年華翠黛千層蹙浪花天下畫屏描不得
懶移皮屐下隣家
籬隂
籬隂雙蝶趁春暉輕展新黃試舞衣點草撲花如得意
因何相逐背人飛
仲春溪行即事
竹外夭桃分外明一枝折得遶溪行春風誰道全無主
蝴蝶飛來花上争
柳枝詞
繰出烟絲輕裊裊掃成雪帚重垂垂風流舉世無過柳
總合殷勤把一枝
已酉夏偶興
兩燈射壁兩重光一影俱生一影傍假使百燈同一室
百身還只一身忙
八月間書案假寐戲作
四海春風曲肱裏出入鼻端雲一縷不知案上清露珠
漏泄傅岩夢中雨
甲寅西歸江行春懷(十首存六首)
江行二月正清新無主桃花不戀春老去情懷甚年少
少年未解惜芳辰
薄晚東風一岸巾波光挾日戰龍鱗尋思來往成何事
只向人間得此人
香韉綉軛急朝昏李陌桃蹊不盡樽滿席落花人睡起
始知春興属柴門
塞空春意總分明桃李無言却混成剛被幽禽知此意
風前拈出兩三聲
白晝春光綠染衣東風千里掛帆歸竹籬紅白花相映
只聽鷄聲在翠微
繞屋桃花可得追迎門猶有海棠枝牡丹未放酴醿小
併入青梅煑酒時
八月十一日夜作文起夜興
點墨揮毫勢始停起來耳目共時醒一忩月色原無嚮
四壁蟲聲不見形
感秋
閒佩仙瓢到柳汀柳邊一點酒旂星斜陽欲落無人惜
空有烟林作畫屏(天文柳星邊有酒旂星)
行到籬邊菊已黃相逢不改舊時香自憐失意秋風後
猶為寒花一舉觴
不湏龜筮此生休死去無心更出頭莫說竹籬茅舍事
丹楓一樹正悲秋
獨步荒山日欲昏數聲乾葦過遊魂重崗複澗穿難盡
恍惚随人月一痕
壬戌歲春懷
病起南臯二月時鏡中樗散鬢成絲不因雀噪簷間樹
春雪春晴總不知
抱疾衡門與藥親苦無筋力尚精神東風日夜開桃李
不為人間失意人
摘句
碧天似水原非水碧水如天不是天
日歸海底龍方覺月到天心虎正眠
水邊楊柳怯秋風憶昨杏花相映紅
壓架春風十萬條護簷雙榦自蕭蕭
杜鵑啼後已無春
金風玉露玻璃月併作詩人富貴秋
斷紅池館無人到猶有黃鸝一兩聲
槐葉風清鶯哺子麥苗露濕雉尋媒
玉龍嘶罷還家晚月出蓬萊第一峯
花葉同心縮翠拳(蓮子)
碧縠水邊搓柳線綠羅天畔繡桃花
方壺存稿卷三
