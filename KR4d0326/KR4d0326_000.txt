方壺存稿别集類三(宋)
提要
(臣)等謹案方壺存稿四卷宋汪莘撰莘字叔
耕休寧人嘉定間以布衣上封事不用退而
築室柳溪之上囿以方渠自號方壺居士是
編第一卷為書辨序說歌行第二卷第三卷
為古今體詩第四卷為詩餘前有程珌孫嶸
叟王應麟三序莘與朱子真德秀皆相善然
集首辭晦菴朱侍講書反覆以調和兩宫責
望朱子至稱建明稍緩非特不能為天下學
道者之地亦不能為後世學道者之地其言
剴切耿直相規以善非苟邀奬借者比朱子
答書今未見而集中別有與莘兩書一書頗
以好論說喜文章為戒今觀其集諸文皆排
宕有竒氣詩源出李白而天姿高秀不及之
故往往落盧仝蹊徑雖非中聲然亦不俗其
於詩餘亦稱作手平生所愛者蘇軾朱希真
辛棄疾三人嘗謂為詞家三變所賦每多摹
仿其體欲以粗豪見長頗不免于習氣而大
致疎落可觀亦南宋一竒士也卷末載徐誼
書稱移牒州縣使書吏錄其著述則當時原
有全集行世其後歲久散佚裔孫循等復就
其存者輯而傳之故以存稿為名而世所行
本往往彼此異同未詳其故殆其子孫各有
所輯錄故不免於增損移易耳莘以封事得
名孫嶸叟序作于咸淳辛未己稱三疏不可
見則當時已毁其草故集中亦不載云乾隆
四十三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
方壺存稿原序
太史公發憤作史記百三十篇而列傳首孤竹君之子
乃復續之以力拔山之項羽何哉以其叙屈原賈誼亦
復抑揚詞旨且自言發詩書之隠約葛稚川謂送往者
以思來者又謂其為一代之偉才不其然乎叔耕藴霞
牋玉牒之竒思出天表蓄而不試憂深思遠未易遽班
之賀白也嶧山積石三十二里孤桐琴瑟而鄒魯地接
古稱多儒休寧斷崖鵝石之秀江南鮮比君殆一竒乎
僕頃為史官不能取君傳之逸民今一念之歉然未己
然猶有期於來者姑以此編寘之方壺秋菊寒泉振我
清風予心往矣于以辭其責可乎端平乙未臘月二十
五日洺水遺民程珌謹書
新安人物以韋齋龍溪為稱首方壺居士抱邁往軼羣
之氣頥神天隠高蹈物表不屑習舉子業以絓名利之
網發為文章雄壯竒偉飄飄然如馭風騎炁與造物者
遊無一點烟火氣古賦似宋玉詩歌似太白長短句似
坡翁不受音律束縛者真是邦之英材間氣也韋齋龍
溪豈得專美於前歟夫以方壺之望受知於文公慈湖
西山三先生實焯焯自足以名世矣至於叩閽三疏極
論時政六事忠肝義膽皆自學問中流出雖曰畸於人
而合於天使其一語悟主豈徒曰入議論路而已世有
枉道而徇時違忠而耦意者聞方壺之風亦可少愧掌
書兄世克其家薈萃遺編以傳不朽惜三疏尚未之見
願披訪以輯大全他日太史氏必有傳逸民者咸淳重
光叶洽中秋日山隂孫嶸叟書於歙之簡肅軒
文士以逸民特招如老泉以歐公後山以坡公至於韓
子蒼之流皆不由科目進柳塘居士遇文公於慶元遇
西山於嘉定而上不遇豈二公不能為歐蘇哉余觀西
山帖欲居士俯屈以訪諸賢則其自重難進之節非招
不往豈時俗佻巧馳騖於名場利區朵頥於爵標勢位
者斯文金玉傳之不朽居士之遇榮矣慈湖朴實之訓
實允蹈之掌書貴孫其猶子也咀其華而踐其實昔耕
之而今穫矣重光叶洽歲中秋月朔浚儀王應麟伯厚
父書於歙郡齋
