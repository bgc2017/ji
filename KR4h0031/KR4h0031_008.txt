二程文集卷八
伊川文集三宋程頤撰
學制
三學看詳文(元祐元年五月)
一三學制看詳舊制公私試試上舍補内舍蓋無虚月
皆糊名考校排定高下煩勞費用不可勝言於學者
都無所益學校禮義相先之地而月使之爭殊非教
養之道今立法改試為課更不考定高下只輪番請
召學生當面下點抹教其未至所貴有益學者不失
庠序之體舊制考察行蓺以不犯罰為行試在高等
為蓺有注官免省試免解三等旌擢今不用舊考察
法只於内舍推擇才學行蓺為衆所稱者升為上舍
上舍學行才器堪為時用者長貳狀其行能聞於朝
廷
一三學制看詳太學舊制博士二人同講一經論語孟
子又置學諭分講聖人之道雖一而治經家法各有
不同二人同講一經則學者所從不一今立法置博
士十人六人分講六經餘四人分講論語孟子講大
經終者却講小經諸經輪互講說有專經者亦許通
那
一律學制看詳律學之設蓋欲居官者知為政之方其
未出官及未有官人且當專意經術並令入太學乃
學古入官之義今立法到吏部人方許入律學
一武學制看詳所治經書有三略六韜尉繚子鄙淺無
取今減去却添入孝經論語孟子左氏傳言兵事
一三學制看詳舊來條制有期親尊長服不許應舉後
來改法雖祖父母喪亦許應舉夫尊祖之義人道之
本若許居喪進取深害義理今立法學生遭祖父母
喪給長假行服貢舉條貫乞朝廷指揮修改
論改學制事目
一舊來博士只是講說考校不治學事所以别置正錄
十員今已立法博士分治學事及增置職事人其正
錄並合減罷(所減罷官乞與比類差遣俸給如舊及依元條年限改官)
一舊制八十齋每齋三十人學生以二千四百人為額
每齋五間容三十人極甚迫窄至兩人共一卧榻暑
月難處遂更互請假出外學者失所如此而願畱者
止為解額優寬而已今欲以七間為一齋容三十人
除學官職事人及諸般占使外可為五十齋所容千
五百人在朝廷廣教之意雖為未足而齋舍未能遽
增所容止可如此若朝廷選通儒為教導之官去利
誘來實學之士人數雖減成才必多
一國學解額嘉祐以前一百人自元豐後欲得舉人入
學遂設利誘之法改作太學解額五百人又患來者
遽去復立一年之限以拘畱之近日朝廷知其非便
已改去逐次科場一年之限然而人數歲歲增添以
外處解名比之五百人額當有萬餘人奔凑使萬餘
人捨父母之養忘骨肉之愛往來道路旅寓他土人
心日偷士風日薄所費財幾何所破産幾何少年子
弟遠父兄而放蕩者幾何父母骨肉離别悲念以至
失所者幾何以萬餘人聚之京師弊害不可勝言今
欲量畱一百人解額以待在學者取應餘四百人分
在州郡解額窄處自然士人各安鄉土養其孝愛之
心息其奔趨流浪之志風俗亦當稍厚况人於鄉里
行迹易知冒濫之弊因而少革
一近年編修勅條並立看詳要見刪改因依今來國子
監勅令是有司所行條貫已立看詳外有三學制皆
是庠序之事與佗處條貫體面不同今來條立所存
舊文甚少觀文可見義理乞更不立看詳
回禮部取問狀
凖尚書禮部帖子仰國子監修太學條制手分依下項
所問事理具印狀送尚書禮部
一本部看詳創法有司推行之際須有條目事實方
可經久施行今來尊賢立堂待賓吏師立齋並繫創
立即未見得祭酒司業以下如何延請尊禮學錄以
下如何供億條目合有幾其人在學若干歲月朝廷
如何進用又待賓吏師二齋不言無人即虚若無其
人未委合與不合亦虚
勘會學制尊賢堂以延天下道德之士學者所矜式者
長貳以下尊禮之學錄一人專主供億無其人則虚之
所謂道德之士不必遠引古者以近時言之如胡太常
瑗張著作載邵推官雍之輩所居之鄉學者不遠千里
而至願一識其面一聞其言以為模楷有如此之人至
於京師則長貳造門求見道學者願得矜式之意延請
居於堂中或一至或時來或淹畱旬時不可必其久速
也不獨學者得以矜式而已又以見長貳之為教不敢
足諸已既上求古之人復博采今之士取善服義如恐
不及乃為教之大本化人之要道如此待之即是尊禮
所謂供億只是灑埽堂室供給飲膳學錄專主所貴整
肅不須更立條目待賓吏師體皆相類無人則虚理自
當爾只於一處立文自可見矣
一看詳文稱朝廷廣教之意不當有限只於齋舍立
定可容人數每齋改為七間繫咸二十四齋止容一
千六百餘人即是立限比舊更窄又條稱三舍每齋
七楹其看詳文却稱七間為一齋有此間架不同又
稱舊制每齋五間至兩人共一卧榻暑月難處未見
得今來各展兩間設與不設三十卧榻其大學見今
屋宇若依新立條貫一齋七間修截得若干齋舍有
無妨闕又條稱若學行著聞及曾得解人並免試使
入内舍如何容著
勘會看詳文稱朝廷廣教之意不當有限蓋謂不當立
定二千四百人之限若逐齋人數自是據地位所容難
為強使之多齋舍多少則繫朝廷處之雖使未及徐圖
之可也蓋無立定限數之意若不恤齋舍寬窄苟欲人
數之多使學者不安其居乃是徒為美觀不務實事非
聖朝立事之意所稱每齋七楹則是七間别無間架不
同見今學舍除學官職事人及諸般占使外可為五十
餘齋每齋置三十卧榻並是量度丈尺算計可容舊來
常是二人或有三人共一榻不惟暑月難處兼䙝凟至
甚其學行著聞及曾得解人免試入學逐齋人數自定
即無容著不得之理
一舊制考行蓺以不犯罰為行試在高等為蓺今來
看詳文稱不用舊考察法只於内舍推擇才學行蓺
為衆所稱者升為上舍上舍學行才器堪為時用者
長貳狀其行能聞於朝廷未見得長貳如何推擇及
狀其行能其條目事實各合如何聞於朝廷如何推
恩又既不用舊法考察若曾犯罰及課曾在退等合
與不合推擇如推擇有不當及生員在齋供課代筆
竊用佗人文字如何防察
勘會舊考察法專據文簿計校等差所以今來立法只
委長貳以公議推擇凡所推擇一繫長貳鑒裁長貳公
明與否則繫朝廷所任用在朝廷豈可不信所任用而
專考驗於案籍自古推賢進善未聞如此今但取學行
才器堪為時用者聞於朝廷所推恩數自繫朝廷裁處
有司不當立法所狀行能各隨人之所有難為更立條
目既推學行才器之人推擇不當自有論如律之文更
不須繁文勘會犯罰退等之類其在齋供課明有長諭
察視不得交互課卷之文兼供課與舊來公私試不同
别無陞黜自少代筆竊用之事有則自當罰格若更苛
細曲為防閑甚失庠序之體
一舉人及仕宦家子弟鬭毆使酒等本監採察牒開
封府或本貫施行本部看詳條稱仕宦家子弟據文
即雖作工商諸色在公之人其家各曾仕宦及見仕
宦亦是仕宦家子弟如何却令國子監採察若本監
止是採察仕宦家子弟為舉人者即今來立文未盡
又稱舉人及仕宦家子弟據文即舉人家子弟亦在
其中若本監不採察舉人家子弟即立文亦是未盡
兼看詳假有舉人本貫是廣南因游學在西川若有
犯牒與本貫施行有無迂枉
本所勘會監勅稱舉人及仕宦家子弟蓋是兩般猶言
舉人若仕宦家子弟也凡文若是一事而言及者必須
以重及輕未有以輕及重者豈有先言舉人以及仕宦
之理如或以為不明即可改及為若古者四民各世其
業後世法度不立失守易業仕族之貴而為工商雜類
者有矣此朝廷當禁而未能者固未嘗立文許其然也
既流落入於非類豈復能責其士人行檢况自來條制
凡為品官家立法皆是仕族之體未嘗更開說若為工
商之類時則如何也略舉一二事以為證如舊衣服令
五品以上子孫婚聽假以爵弁即不言若充軍及遭黥
杖者之類許假與否又雜令品官家雖不請券並聽入
驛即不言子弟為卒僕乞丐者之類許入驛與否此蓋
大體立法不可亦謂之立文不盡欲厚風教當由仕族
始所以立法之意欲并包仕族子弟若指定為舉人者
則年少學業未成或治家不暇應舉者皆不及也所云
牒開封府或本貫施行或者疑辭量可而行爾安得便
見迂枉必云牒本貫者蓋人之惡最恥聞於鄉里立文
所以為警且暴一罪而使之一鄉知戒所益甚大
一新制稱四方士人願觀光者掌儀引入游覽堂舍
觀禮儀聽絃誦唯不得入齋願觀光者既不得入齋
即未見得於何處觀禮儀聽絃誦又其觀聽繫在何
時若願觀光者無時得入即掌儀疲於接引亦非學
校之體若限以時則新制無法又言士人願觀講說
者聽堂上相見今看詳願觀講說者未見令何人引
入如何相見若願觀之人衆至位次不足如何序齒
如何令坐皆未有法
本所勘會太學首善之地將以流化天下從來賓客不
得過客位天下之士徒聞朝廷有學而不得見其規制
視其法度所以今來立觀光之法觀學者出入往來少
長有敘威儀濟濟即是觀禮儀行廊廡之間聞諸齋絃
誦之聲即是聽絃誦自可使觀光之士以為盛談流傳
天下何必須入齋中及更立處所學制通客之時自有
明文即無無時得入之說所謂掌儀疲於引接亦無是
理以太學之大掌儀八人之多又早晩不許通客不當
升堂掌禮之時常輪一人延接四方之士極非過當設
使美化大行願觀者衆數時之間不過數番而已樂使
人嚮善者固不憚其煩也况又更休願觀講說者即是
賓客明有學制門吏白直學後報所見之人相見自有
常儀坐位自有爵齒不須煩文往年胡博士瑗講易常
有外來請聽者多或至千數人孫殿丞復說春秋初講
旬日間來者莫知其數堂上不容然後謝之立聽戶外
者甚衆當時春秋之學為之一盛至今數十年傳為美
事
一合支用條制所不載者長貳裁度支破今要見如
何裁度支破因何刪去舊條比類二字
本所勘會本監支費隨宜應用條制豈能具載舊條長
貳審量比類支給若須比類必多拘礙或無類例亦須
裁度所以立法但云裁度刪去比類二字用比類字則
關防之意多去二字則委付之意重朝廷之任長貳自
當有體
論禮部看詳狀
准都省送下禮部狀看詳三學制國子監勅勒送國子
監長貳與元修官同共再行看詳已於某月日與長貳
同狀供去訖竊慮朝廷只見禮部一面辭說未盡見元
初立法之意今却將禮部看詳事節逐一開析如後
一學制尊賢堂待賓齋吏師齋等先准禮部帖子取問
修條制所今來尊賢立堂待賓吏師立齋即未見得
祭酒以下如何延請尊禮學錄以下如何供億條目
各合有幾其人在學若干歲月朝廷如何進用本所
為見禮部所問與立法意全不相似遂逐一開析供
答今來送到禮部看詳所駁之事却已改換了前來
所難之意却稱學士大夫有賢可尊朝廷自當褒顯
以勸多士不應有遺却於學校立法俟其自至京師
然後祭酒以下延請尊禮再詳所駁依前誤認立法
之意雖是朝廷褒顯之士苟未大用何妨學校延請
何必須待朝廷所遺方得尊禮不應有遺之說大非
朝廷用心雖古盛治之世賢才並用尚旁求博采未
嘗敢言已無遺也又云若一至或時來或淹畱旬時
殆非尊禮之實亦恐道德之士出處去來不應如此
此蓋因禮部取問其人在學若干歲月故本所如此
供答大意謂道德之士一見其人足以矜式一聞其
言足以興起得其一至猶足為益况淹久乎或速或
久繫其人所處之勢固難必也如此尊賢之道可謂
至矣而禮部以為非尊禮之實不知如何乃謂之實
也夫與人為善君子所樂亂國之聘夫子亦往從太
學之禮請而云道德之士出處去來不應如此似不
知君子出處之道本所供答禮部狀稱(全文具回禮部取問狀内)
今來禮部看詳引所供狀只至矜式而已字便住將
一段文義中間截斷要切義理都將刪去又云尊賢
堂稱無人則虚待賓吏師二齋不言無人則虚有司
無所執守切緣學制是學校之事將付之儒臣以治
學者與尋常吏文不同今來禮部蓋欲全用吏文若
使吏人以吏文格之則新修之學制皆不可用
一禮部看詳四方士人願觀光一事但云難議施行不
言所以伏乞朝廷詳酌
一禮部看詳舊法每齋五間容三十人不聞有訴窄狹
者今新立條制每齋展為七間止容得一千六百餘
人有八百餘人須至遣出勘會自來暑月齋舍中難
處須至更互請假出外今年尤甚應是在學已及一
年可以應舉者往往遷出朝廷立定齋舍間數豈有
學者自訴窄狹之理今來立定逐齋所容人數之法
亦須乘學者稀少之時漸次修展(某年只幾人)豈有一旦
遣出之事以至增添牀榻皆有法度並是據間架丈
尺算計不惟寬涼兼是齊整又云即是齋舍數目未
有定論夫今日所設學官職事人及其餘事皆是且
據今日學舍為之安用須立數目定論太平日久則
文風益盛學者益衆故唐至貞觀六年以後學生增
至三千二百異日朝廷美化大行事力克盛學生之
員增至唐生員之數未為過也何必須要立定數目
一三舍升補推擇法禮部所駁最詳竊以舊法惟三舍
升補一事最為未便天下人所以議論言者所以為
言朝廷所以重修及爭競之端獄訟之興皆由於此
而禮部乃云三舍升補法為最完密不可以廢則禮
部用意可見其看詳云行法以來至今七年得推恩
授官纔一人其中選艱難又如此夫朝廷養士唯欲
成材之多豈以艱難為貴以二千人之衆七年之久
通其去來不知幾千人矣應授官者纔一人何其少
也正由書行蓺考察之法不可用爾夫人之美行天
之尊爵莫過於仁義忠信樂善不倦不知前日有書
此而蒙考察者乎又云今來一切略去此法惟令長
貳推擇行蓺衆所稱者升為上舍緣行蓺若無法考
驗即無事實可據恐人情不服别致爭訟夫案文責
跡有司之事非庠序育材論秀之道且立之以格考
之以文則人案跡以求差殊爭心所以起也授之賢
才重其委任則人無辭以犯分義訟所以息也今以
專任長貳為不可是不知治體之甚古之時天子擇
宰相而任之政宰相擇諸司長官而委之治諸司長
官各擇其屬而授以事治功所以成也後世朝廷授
法必達乎下長官守法而不得有為前日考察之法
是也始於諸齋而由正錄博士以及長貳諸齋所取
學官就其中而論之不得有易也學官所考長貳就
其中而論之不得有易也易之則按文責跡入於罪
矣是事成於下而下得以制其上此後世所以不治
也今欲朝廷專任長貳長貳自委之屬官以達於下
取舍在長貳則上下之體順而各得致其功先王為
治之道也難者必曰長貳得人則善矣或非其人不
若使防閑詳密上下相制為可循守也此世俗鄙論
烏足以言治道先王制法待人而行未聞立不得人
之法也苟長貳非人不知教育之道徒守虚文密法
果足以成人才乎自古以來未有如是而能成治者
也
一禮部看詳博士十人六人分講六經四人分講論語
孟子難以施行今詳禮部所駁之意却是不知太學
有四堂自來分講諸經四處各講論語孟子又云諸
經輪互講說若治經家法不同愈見紛亂夫人講一
經則終一經是一家之學比之人講一授安得却為
紛亂又云一人日專一經不惟已勞如有疾故在假
月日稍久不免别那博士代講學者所從亦安能一
博士之職比之佗官極為清簡日講書一授不足為
勞人專一經所從自一若疾病稍久或他事故則出
無可奈何不當以此為限
一禮部看詳武學入學之法難以施行乃是禮部未喻
立法之意乞自朝廷詳察其中更不引試便入外舍
尤為疎簡其間豈無隳業苟求之人亦是禮部未詳
外舍之法其外舍立法已甚詳密不過一月須試又
不許請假隳業之人無由久容
一禮部看詳律學本以教習法律今來却令講經讀史
不唯事情迂闊兼妨廢生員專意法律夫法律之意
蓋本諸經先能知經乃可議律專意法律者胥吏之
事可以行文案治期會貫通經義者士人之事也可
以為政治民所以律學必使兼治經史又云太學博
士通取幕職州縣官律學博士却止取承務郎以上
難以施行緣太學生秖是布衣之士或未出官人設
有已歴官人願入亦是能自折節之人律學皆是已
從仕者所以教官須宜稍重
一禮部看詳武學制減去三略六韜尉繚子却合添習
孝經論語孟子於事情迂闊難以施行勘會元立法
減去三略等蓋為鄙淺無取今禮部以為有取恐是
不曾研究其添入孝經論語等蓋欲武勇之士能知
義理比之漢明帝令羽林通孝經唐太宗使飛騎受
經尚未足為迂闊
一禮部看詳未有官人不許入律學即舉人盡當遣出
但立入學之法先在學之人久須自去豈有遣出之
理又云已有官人使之習學法律以應吏部試格正
其宜分難令與未有官人一例不許入學難以施行
夫學古入官古之制也未出官人且令入太學專治
經術最為善意不可改也
一禮部看詳國子監勅主簿書庫官職事不至繁重難
以不依常制舉官勘會主簿專管莊土支收文案諸
事最為繁重書庫官本職外准備本監逐時差委幹
當皆須公勤幹敏之人立法不依常制舉官所貴得
人禮部又引本所修立上條不曾申明得旨勅條不
許既曰修條即須損益舊法豈可却引舊條破難朝
廷差官修條即當盡其所見聽朝廷取舍若令逐事
先申明取旨不唯於體非是兼亦於法無文
一禮部看詳助教雖緣進納亦繫有官人難以却令繳
納誥勅繫牴牾勘會上條繫舊法竊詳元初立法之
意蓋為助教皆是富民只納數百千便得為士人即
恐流類混雜又不可絶人進善所以願納誥身乃許
入學今來禮部駁難必為專指助教其餘進納官却
無此法蓋進納自齋郎以上朝廷許其臨政治民難
為不許入學監學立法又不可侵議進納條貫所以
專指助教
一禮部看詳大率以檢察士人為不可竊以朝廷欲厚
風教必自士人始近世士風薄惡士人不修行檢或
無異於市井小人朝廷未嘗有法以教勵檢束之也
近年方有檢察舉人條貫今來立法更加增益使之
詳備蓋欲士人有所忌憚而天下知朝廷欲厚風教
之意習俗漸化今禮部難云牒開封府或本貫施行
即不說如何施行事節又帖子(文具回禮部取問狀)勘會學生
在學有犯則依學規待學者之道也舉人及仕族子
弟有犯於外自有條法更令本監察訪者蓋欲朝廷
有法檢束士人知所戒懼爾况所察皆是顯惡失士
人之行者難為因本監察訪不用常憲又云假有舉
人本貫是廣南游學在西川若有所犯却牒廣南施
行顯是迂枉今令本監採訪及牒開封府則是在京
所以更云或本貫者或者疑辭蓋量宜可牒本貫則
牒本貫欲其一鄉知戒爾禮部有西川牒廣南之說
乃是誤認立法之意
一禮部看詳稱三舍升補法不可以廢須用命官正錄
其三舍升補舊法事理甚明白賢愚所共知繫在朝
廷取舍又云新條添置學生充正錄人給錢米屋若
干未見支錢米去處切緣自來職事人皆有俸錢禮
部合知支錢去處又云屋見繫出賃收掠房錢難以
施行錢既可支屋亦何異新條明載於閒慢處支撥
無難行之理
一禮部看詳舊條錢物格令所不載者長貳審詳比類
支給今來所修新條刪去比類二字只令長貳裁度
支破緣存比類二字即臨時輕重多寡有所依倣不
至過有支破合依舊存比類二字禮部先有帖子取
問本所因何刪去舊條比類二字本所供答稱勘會
本監支費(文具回禮部取問狀内)其事理甚明乞自朝廷詳酌
一禮部勘會官員在職遭祖父母喪不許解官行服今
若獨令舉人不得應舉考之人情法意皆所未安竊
以官員在職蓋守其常舉人應舉乃是求進律禁冒
哀求仕不聞禁冒哀守常也官員與舉人事體不同
又云今乞修改貢舉條貫及立到上條遭祖父母喪
給長假奔喪等事難議施行學生遭祖父母喪非有
君事官守安然不奔自非不孝甚惡之人不應至此
學校所以厚人倫立法固當教以尊祖若祖父母喪
不許奔深害人理
一禮部看詳新制博士減去二員又令一人專講一經
無輪講法又添分治學事比舊已是煩勞兼月課先
須考較緣又考課卷不少又令五人為番請召對面
點抹慮日力不給却成苟簡亦生員請益恐不暇應
答難以施行自來學中生員整會假限辯理事節自
有牒訴如聽訟之所今來修改法制無致訟之端學
事清簡博士日逐說書治學事不為煩勞改試為課
乃學校大體當面點抹教告為益最多舊來公私試
排比名次衆人爭計高下必銖銖而校之用功甚多
當面讀過指其瑕病用力甚少一日只請三番計人
數十日可畢今限半月已甚優游又有長貳察其當
否之法無日力不足却成苟簡之事自來學官學生
皆不相識今則人人相接易為誘益
一禮部看詳改齋諭為學諭名稱不正自慶歷學制逐
齋置學諭蓋學正者大學之正也學諭者教諭為學
者也義各不同非是名稱不正齋諭之名不成意義
今來改作學諭本為正名又云長貳選差與舊法不
同難議施行帖子稱舊令繫令博士參預不唯知接
生員親於長貳亦或互相防檢無所容私新條立意
大率唯是欲朝廷重倚任故使長貳自委其屬禮部
所難大率唯是欲密為防檢恐其有私若使屬與其
長互相防檢非先王之道
一禮部看詳保官狀式舊條稱私罪徒今條稱私罪情
重舊條稱徭人并相容隠之人不許為保今條内刪
去又舊條稱曾經屏斥之人不許人保今條内稱自
來士行無闕舊條稱未及七十今條内稱年若干並
無刪改因依兼慮士行無闕立文太泛有司難以執
用勘會私罪雖不至徒有情重不可為保者徭人與
歸明無異相隠之人及七十以上自有海行格式既
云士行無闕則曾經屏斥在其中矣
一禮部看詳學規舊制不齒之罰一曰盜博鬭毆今刪
去盜字即未委犯盜合如何施行若謂行止乖惡注
云乖惡多端犯名教者皆是包盜在内又緣謗訕悖
慢兇恣受賕鬭毆之類亦是有犯名教亦是包括在
内今却分立兼行止乖惡舊無此一項切緣學校所
以檢束學者不可設盜賊之法况有行止乖惡一條
凡言之醜者皆麗其中他犯可言者自合分立條項
二程文集卷八
