二程文集卷下
附錄
朱子辨論胡本錯誤書(南軒語附)
近略到城中歸方數日見平父示近間承寄聲存問感
感但所論二先生集則愚意不能無疑伯逢主張家學
固應如此熹不敢議所不可解者以老兄之聰明博識
欽夫之造詣精深而不曉此此可怪耳若此書是文定
所著即須依文定本為正今此乃是二先生集但彼中
本偶出文定家文定當時亦只是㩀所傳錄之本雖文
定蓋不能保其無一字之訛也今别得善本復加補綴
乃是文定所欲聞文定復生亦無嫌間不知二兄何苦
尚爾依違也此間所用二本固不能盡善亦有灼然却
是此間本誤者當時更不曾寫去但只是平氣虚心看
得義理通處便當從之豈可肚裏先横却一箇胡文定
後不復信道理邪如定性書及明道叙述上富公與謝
帥書中删却數千字及辭官表倒却次序易傳序改沿
為泝祭文改姪為猶子之類皆非本文必是文定删改
熹看得此數處有無甚害者但亦可惜改却本文蓋本
文自不害義理故也叙述及富謝書是也有曲為回互
而反失事實害義理者辭表是也欲為回互便是私意
害義理矣惟定性書首尾雖非切要之辭然明道謂横
渠實父表弟聞道雖有先後然不應以聞道之故傲其
父兄如此語錄說二先生與學者語有不合處明道則
曰更有商量伊川則直云不是明道氣𧰼如此與今所
删之書氣象類乎不類乎且文定答學者書雖有不合
亦甚宛轉不至如此無含蓄况明道乎今如此删去不
過是減得數十箇閒字而壊却一箇從容和樂底大體
氣象恐文定亦是偶然一時意思欲直截發明向上事
更不暇照管此等處或是當時未見全本亦不可知今
豈可曲意苟從邪向見李先生本出龜山家猶雜以游
察院之文比訪得游集乃知其誤以白先生先生歎息
曰此書所自來可謂端的猶有此誤况其他又可盡信
邪只此便是虚已從善公平正大之心本亦不是難事
但今人先着一箇私意横在肚裏便見此等事為難及
耳又猶子二字前論未盡禮記云喪服兄弟之子猶子
也言人為兄弟之子喪服猶已之子非所施於平時也
况猶字本亦不是稱呼只是記禮者之詞如下文嫂叔
之無服姑姊妹之薄也今豈可沿此遂謂嫂為無服而
名姑姊妹以薄乎古人固不謂兄弟之子為姪然亦無
云猶子者但云兄之子弟之子孫亦曰兄孫耳二先生
非不知此然猶從俗稱姪者蓋亦無害於義理也此等
處文定既得以一時已見改易二程本文今人乃不得
據相傳别本改正文定所改之未安處此何理邪又明
道論王覇劄子等數篇胡本亦無乃此間錄去有所脫
誤非文定之失伊川上仁廟書此間本無後來乃是用
欽夫元寄胡家本校亦脫兩句此非以他人本改文定
本乃是印本自不曾依得文定本耳似此之類恐是全
不曾參照只見人來說自家刻得文字多錯校得不精
便一切逆拒之幾何而不為訑訑之聲音顔色距人於
千里之外乎夫樂聞過勇遷善有大於此者猶將有望
於兩兄不意只此一小事便只如此殊失所望然則區
區所以劇論不置者正恐此私意根株消磨不去隨事
滋長為害不細亦不專為二先生之文也如必以胡氏
之書一字不可改易則又請以一事明之集中與吕與
叔論中書注云子居和叔之子胡氏編語錄時意其為
邢恕之子遂削此注直於正文子居之上加一邢字頃
疑吕氏亦有和叔因以書問欽天答云嘗問之邢氏果
無子居者以此例之則胡氏之書亦豈能一無謬誤乃
欲不問是非一切從之乎况此乃文字間舛誤與其本
原節目處初無所妨何必一一遵之而不敢改乎近以
文定當立祠於鄉郡說應求邦彦二公皆指其小節疑
之魏元履至為扼腕今二兄欲尊師之而又守其尤小
節處以為不可改是文定有所謂大者終不見知於當
世也此等處非特二先生之文之不幸亦文定之不幸
耳今既用官錢刊一部書却全不睹是只守却胡家錯
本文字以為至當可謂直截不成議論恐文定之心却
須該遍流通决不如是之陋也若說文定决然主張此
書以為天下後世必當依此即與王介甫主張三經字
說何異作是說者却是謗文定矣設使微似有此亦是
克未盡底已私所謂賢者之過横渠所謂其不善者共
改之正所望於後賢不當守已殘而妬道眞使其遺風
餘弊波蕩於末流也程子嘗言人之為學其失在於自
主張太過横渠猶戒以自處太重無復以來天下之善
今觀二兄主張此事得無近此聖賢稽衆舍已兼聽并
觀之意似不然也胡子知言亦云學欲約不欲陋此得
無近於陋邪如云當於他處别看此尤是不情悠悠之
說與月攘一雞何異非小子所敢聞也每恨此道衰微
邪說昌熾舉世無可告語者望二兄於千里之外蓋不
翅飢渴之於飲食乃不知主意如此偏枯若得從容賓
客之後終日正言又不知所以不合者復幾何耳欽夫
尊兄不及别狀所欲言者不過如此幸為呈似所言或
不中理却望指教熹却不敢憚改也向所錄去數紙合
改處當時極費心力又且勞煩衆人意以為必依此改
正故此間更無别本今既不用切勿毁棄千萬盡為收
拾便中寄來當什襲藏之以俟後世耳向求數十本欲
遍遺朋友今亦不須寄來熹不敢以此等錯本文字誤
朋友也天寒手凍作字不成不能傾竭懷抱惟加察而
恕其狂妄可也(朱子與劉共夫)
昨見共殳家問以為二先生集中誤字老兄以為嘗經
文定之手更不可改愚意未曉所謂夫文定固有不可
改者如尊君父定内外討亂臣誅賊子之大倫大法雖
聖賢復出不能改也若文字之訛安知非當時所傳亦
有未盡善者而未得善本以正之與至所特改數處竊
以義理求之恐亦不若先生舊本之善若如老兄所論
則是伊川所謂昔所未遑今不得復作前所未安後不
得復正者又將起於今日矣已作共父書詳言之復此
具禀更望虚心平氣去彼我之嫌而專以義理求之則
於取舍從違之間知所處矣道術衰微俗學淺陋極矣
振起之任平日深於吾兄望之忽聞此論大以為憂若
每事自主張如此則必無好問察言之理將來任事必
有不滿人意處而其流風餘弊又將傳於後學非直一
時之害也只如近世諸先達聞道固有淺深涵養固有
厚薄擴充運用固有廣狹然亦不能不各有偏倚處但
公吾心以玩其氣象自見有當矯革處不可以火濟火
以水濟水而益其疾也熹聞道雖晩頼老兄提掖之賜
今幸略窺彷彿然於此不能無疑不敢自鄙外於明哲
故敢控瀝一盡所言不審尊意以為如何其詳則又具
於共父書中幸取而並觀之無怪其詞之太直也(與張欽夫)
不先天而開人各因時而立政(胡本天作時欽天云作天字大害事)愚謂
此言先天與文言之先天不同文言之云先天後天乃
是左右參贊之意如左傳云實先後之意思却在中間
正合天運不差毫髮所謂啐啄同時也此序所云先天
却是天時未至而妄以私意先之若耕穫菑畬之類耳
兩先天文同而意不同先天先時却初不異但上言天
下言人上言時下言政於文為協耳
窺聖人之用心(胡本無心字欽夫云著心字亦大害事請深思之)愚謂孟子云
堯舜之治天下豈無所用其心哉言用心莫亦無害於
理否(並同上)
稱姪固未安稱猶子亦不典按禮有從祖從父之名則
亦當有從子從孫之目矣以此為稱似稍稳當慮偶及
此因以求教非敢復議改先生之文也與富公及謝帥
書全篇反覆無非義理卒章之言止是直言義理之效
感應之常如易六十四卦無非言吉凶禍福書四十八
篇無非言災祥成敗詩之雅頌極陳福禄壽考之盛以
歆動其君而告戒之者尤不為少(卷阿尤著)孟子最不言利
然對梁王亦曰未有仁義而遺後其君親者答宋牼亦
曰然而不王者未之有也此豈以利害動之哉但人以
以私心計之便以為利故不肖者則起貪欲之心賢者
則有嫌避之意所趣雖殊然其處心之私則一也若夫
聖賢以大公至正之心出大公至正之言原始要終莫
非至理又何嫌疑之可避哉若使先生全篇主意專用
此說則誠害理矣(向所見教同行異情之說於此亦可見矣)春秋序兩處觀
其語脉文勢似熹所據之本為是先天二字卷中論之
詳矣莫無害於理否理既無害文意又協何為而不可
從也聖人之用下著心字語意方足尤見親切主宰處
下文所謂得其意者是也不能窺其用心則其用豈易
言哉故得其意然後能法其用語序然也其精微曲折
蓋有不苟然者矣若謂用心非所以言聖人則孟子易
傳中言聖人之用心者多矣蓋人之用處無不是心自
聖人至於下愚一也但所以用之者有精粗邪正之不
同故有聖賢下愚之别不可謂聖人全不用心又不可
謂聖人無心可用但其用也妙異乎常人之用耳然又
須知即心即用非有是心而又有用之者也(别紙)
伏蒙垂諭向論程集之誤定性書辭官表兩處已蒙收
錄其他亦多見納用此見高明擇善而從初無適莫而
小人向者妄發之過也然所謂不必改不當改者反復
求之又似未能不惑於心輙復條陳以丐指諭夫所謂
不必改者豈以為文句之間小小異同無所繫於義理
之得失而不必改邪熹所論出於已意則用此說可也
今此乃是集諸本而證之按其舊文然後刊正雖或不
能一一盡同亦是類會數說而求其文勢語氣所趨之
便除所謂疑當作某一例之外未嘗敢妄以已意更定
一點畫也此其合於先生當日本文無疑今若有尊敬
重正而不敢忽易之心則當一循其舊不容復有毫髮
苟且遷就於其間乃為盡善惟其不爾故字義迂晦者
必承誤強說而後通(如遵誤作尊今便強說為尊其所聞之類是也)語句刓闕
者須以意屬讀然後備(如嘗食絮羹叱止之無皆字則不成文之類是也)此等
不惟於文字有害反求諸心則隠微之間得無未免於
自欺邪且如吾輩秉筆書事惟務明白其肯故舍所宜
用之字而更用他字使人強說而後通邪其肯故為刓
闕之句使人屬讀而後備邪人情不大相遠有以知其
必不然矣改之不過印本字數稀密不勻不為觀美而
他無所害然則胡為而不改也卷子内如此處已悉用
朱圈其上復以上呈然所未圈者似亦不無可取方執
筆時不能不小有嫌避之私故不能盡此心今人又來
督書不容再閱矣更乞詳之可也所謂不當改者豈謂
富謝書春秋序之屬而書中所喻沿泝猶子二說又不
當改之尤者邪以熹觀之所謂尤不當改者乃所以為
尤當改也大抵熹之愚意止是不欲專輙改易前賢文
字稍存謙退敬讓之心耳若聖賢成書稍有不惬已意
處便率情奮筆恣行塗改恐此氣象亦自不佳蓋雖所
改盡善猶啓末流輕肆自大之弊况未必盡善乎伊川
先生嘗語學者病其於已之言有所不合則置不復思
所以終不能同也(楊迪及門二書見集)今熹觀此等改字處竊恐
先生之意尚有不可不思者而改者未之思也蓋不特
已不之思又使後人不復得見先生手筆之本文雖欲
思之以逹於先生之意亦不可得此其為害豈不甚哉
夫以言乎已則失其恭敬退讓之心以言乎人則啓其
輕肆妄作之弊以言乎先生之意則恐猶有未盡者而
絶人之思姑無問其所改之得失而以是三者論之其
不可已曉然矣老兄試思前聖入太廟每事問存餼羊
謹闕文述而不作信而好古深戒不知而作教人多聞
闕疑之心為如何而視今日紛更專轍之意氣又為如
何審此則於此宜亦無待乎熹之言而决且知熹之所
以再三冒凟貢其所不樂聞者豈好已之說勝得已而
不已者哉熹請復論沿泝猶子之說以實前議夫改沿
為泝之說熹亦竊聞之矣如此曉破不為無力然所以
不可改者蓋先生之言垂世已久此字又無大害義理
若不以文詞害其指意則只為沿字而以因字尋字循
字之屬訓之於文似無所害而意亦頗覺寬舒必欲改
為泝字雖不無一至之得然其氣象却殊迫急似有強
探力取之弊疑先生所以不用此字之意或出於此不
然夫豈不知沿泝之别而有此謬哉蓋古書沿字亦不
皆為順流而下之字也(荀子云反鉛察之注云鉛與沿同循也)惜乎當時
莫或疑而扣之以祛後人之惑後之疑者又不能闕而
遽改之是以先生之意終已不明而舉世之人亦莫之
思也大抵古書有未安處隨事論著使人知之可矣若
遽改之以沒其實則安知其果無未盡之意邪漢儒釋
經有欲改易者但云某當作某後世猶或非之况遽改
乎且非特漢儒而已孔子刪書血流漂杵之文因而不
改孟子繼之亦曰吾於武成取二三策而已終不刊去
此文以從已意之便也然熹又竊料改此字者當時之
意亦但欲使人知有此意未必不若孟子之於武成但
後人崇信太過便憑此語塗改舊文自為失耳愚竊以
為此字决當從舊尤所當改若老兄必欲存之以見泝
字之有力則請正文只作沿字而注其下云(某人云沿當作泝)
不則云(胡本沿作泝)不則但云或人可也如此兩存使讀者
知用力之方改者無專轍之咎而先生之微音餘韻後
世尚有默而識之者豈不兩全其道而無所傷乎猶子
之稱謂不當改亦所未喻蓋来教但云姪止是相沿稱
之而未見其害義不可稱之意云稱猶子尚庶幾焉亦
未見其所以庶幾之說是以愚瞢未能卒曉然以書傳
考之則亦有所自來蓋爾雅云女子謂兄弟之子為姪
注引左氏姪其從姑以釋之而反覆考尋終不言男子
謂兄弟之子為何也以漢書考之二䟽乃今世所謂叔
姪而傳以父子稱之則是古人直謂之子雖漢人猶然
也蓋古人淳質不以為嫌故如是稱之自以為安降及
後世則心有以為不可不辨者如是假其所以自名於
姑者而稱焉雖非古制然亦得别嫌明微之意而伯父
叔父與夫所謂姑者又皆吾父之同氣也亦何害於親
親之義哉今若欲從古則直稱子而已若且從俗則伊
川横渠二先生者皆當稱之伊川嘗言禮從宜使從俗
有大害義理處則須改之夫以其言如此而猶稱姪云
者是必以為無大害於義理故也故其遺文出於其家
而其子序之以行於世舉無所謂猶子云者而胡本特
然稱之是必出於家庭之所筆削無疑也(若曰何故他處不改蓋有)
(不可改者如祭文則有對偶之類是也)若以稱姪為非而改之為是亦當
從其舊文而附以新意况本無害理而可遽改之乎今
所改者出於檀弓之文而彼文止為喪服兄弟之子與
已子同故曰兄弟之子猶子也與下文嫂叔之無服也
姑姊妹之薄也之文同耳豈以為親屬之定名哉猶即
如也其義繫於上文不可殊絶明矣若單稱之即與世
俗歇後之語無異若平居假借稱之猶之可也豈可指
為親屬之定名乎若必以為是則自我作古别為一家
之俗夫亦孰能止之似不必強挽前逹使之同已以起
後世之惑也故愚於此亦以為尤所當改以從其舊者
若必欲改之則請亦用前例正文作姪注云(胡本作猶子)則
亦可矣春秋序富謝書其說略其卷中不知是否更欲
細論以求可否此人行速屢來督書不暇及矣若猶以
為疑則亦且注其下云(元本有某某若干字)庶幾讀者既見當時
言意之實又不揜後賢刪削之功其他亦多類此幸賜
詳觀即見區區非有偏主必勝之私但欲此集早成完
書不誤後學耳計老兄之意豈異於此但恐見理太明
故於文意瑣細之間不無闊略之處用心太剛故於一
時意見所安必欲主張到底所以紛紛未能卒定如熹
則淺暗遲鈍一生在文義上做窠窟苟所見未明實不
敢妄為主張農馬智專所以於此等處不敢便承誨諭
而不自知其僣易也伏惟稍賜寬假使得盡愚將來改
定新本便中幸白共父寄兩本來容更參定箋註求教
(所以欲兩本者蓋欲留得一本作底以備後復有所得也)儻蒙矜恕不錄其過而留
聽焉不勝幸甚(同上)
右明道先生遺文九篇長沙學官既刻二先生文集後
三年新安朱熹復以此寄拭云得之玉山汪應辰敬以
授教授何藴俾嗣刻之乾道己丑四月朔廣漢張拭謹
書(南軒書明道先生遺文後)
河南二程先生文集憲使楊公已鋟板三山學官
遺書外書則庾司舊有之乙未之火與他書俱燬
不存諸書雖未能復是書胡可緩師耕承乏此來
亟將故本易以大字與文集為一體刻之後圃明
教堂頼吾同志相與校訂視舊加密二先生之書
於是乎全時淳祐丙午古汴趙師耕書(麻沙本後序)
程氏遺書長沙本最善而字頗小閱歲之久板已
漫漶教授王君湜出示五羊本參校既精大字亦
便觀覽然無外書襲之乃模鋟於舂陵郡庫又取
長沙所刊外書附刻焉願與同志者共學淳祐六
年立秋日東川李襲之謹題(舂陵本後序)
右河南程氏遺書外書俱出程門弟子手記考
亭朱夫子家藏類訪旁搜先後次第為此世所
刊本無不同者獨二先生文集出胡文定公家
頗有改削如定性書及明道行述上富公與謝
帥書中刪却數十字辭官表之顛倒次第易傳
序之改沿為泝祭文之改姪為猶子劉張二公
以是本刻之長沙考亭定其所當改者數紙與
共父劉帥書及與南軒張子屢書凛然承舛習
訛末流波蕩之為懼而卒亦莫之從也今所傳
文集大率渾本是固不能無餘論矣臨川譚善
心元之蚤讀二書慮其傳本寢少悉為刻棗而
於文集復加詳審與蜀郡虞槃叔常往復討論
以復乎考亭所改之舊且註劉張本異同於其
下其餘遺文凡集所未錄者各以類附焉至若
伊川經說其目見近思錄其書見時氏本特易
傳止繫辭上篇春秋傳止魯桓九年書解止舜
格於文祖詩解止四方以無拂論語解止吾從
下恨多誤字不敢臆决惟易繫取吕氏精義所
編春秋傳取尹氏纂集所補以舊板本審校先
刊而他書則俟求善本讎校續刻此其為意固
將以集程氏書文之全明程朱授受之正稽之
往哲而不悖傳之來裔而無窮觀此書者如挹
座春而立門雪俱非苟然為之也嗚呼元之之
用心亦可謂勤也已裝褫成帙家學人誦謹緝
大意書於左方至治二年壬戌之秋七月既望
臨川後學鄒次陳謹書
周二程張邵書予以晁昭德讀書志校之周子
通書一卷明道中庸解一卷程氏易一卷書說
一卷詩說兩卷論語說十卷孟子解十四卷伊
川集二十卷程氏雜說十卷張子正蒙書十卷
漁樵問對一卷信聞紀一卷孟子解十四卷易
說十卷春秋說一卷横渠崇文集十卷邵子皇
極經世十二卷觀物篇六卷擊壤集二十卷凡
十九部一百五十四卷所謂程氏雜說十卷者
疑即朱子所謂諸公各自為書散出并行之一
者也而遺書所錄不見其目朱子因其先人舊
藏益以類訪為遺書二十五卷又為外書十二
卷益多雜說數倍而雜說固不傳合晁氏所記
與今所傳續蓋可見矣然今所傳本皆家藏故
書數十年前所刻就令刻板具在意且漫漶廢
棄不少矣清廟雅樂姑以備數而鄭衛之聲人
爭愛之則此日少而彼日多者亦其勢然也近
年始有新刻邵子書聞風而起者或誚為迂闊
且笑之宜黃譚善心同邑傳君友諒之同人也
奮然不顧取二程遺書文集刻之且將考訂程
氏經說以次鋟木槃託中表之好乃得預聞其
說喜其事之有成而學者得以傳讀先儒之遺
文而不倦其卓然之見良有可取故題其後以
勉同志之士云蜀郡後學虞槃
二程文集附錄卷下
