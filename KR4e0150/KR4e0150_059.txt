空同集卷五十九明李夢陽撰
雜文
賈隱(有序)
松崕子遊江湖間老矣一日買舟將大歸人疑之
曰渠賈人也松崕子乎松崕子聞之曰謂我賈者
賈謂我松崕子者松崕子或以其言告李子李子
曰是隱而賈者也於是作賈隱
天下之隱二上隱隱心次隱隱跡心隱跡彰無損於眞
跡隱心彰人斯細矣然君子恥之衆人譽焉茲何也夫
石一也玉其表則觀者改目置金瓦礫視之弗諦鮮不
棄者大抵顯飾易欺而深情難察也夫策肥乘堅之士
難語茹芝飲泉之事紛華聲利之夫豈探幽玄岑寂之
娛故曰道不同不相為謀且夫松之為物也盤石則茂
飲雪則貞得泉則漱遇風則吟潄如玉金吟如瑟琴其
在崕也據礧砢跨岑嶃翳縣蔦挂驚猿限重壑韜層巔
逃羣之所躭悦冥心之所扳援乃松崕子奚取於斯而
以自名且以徵也不幾於特異而求同哉夫人者賈也
絲竹靡輟於耳綺麗恒接之目口厭厥腴躬華其服入
有彈碁灑翰之侣出有飛纓聳蓋之屬胡取之松奚有
於崕而以之名徵諸將來郁郅子聞之曰若是是室伯
夷之室而後成仲子之廉也竊聞之居動而執靜者之
謂定履嚻而用寂者之謂堅涉邇而採遐者之謂明混
雜而守一者之謂貞在羣而立獨者之謂高處汚而弗
玷者之謂潔故上士朝隱大仙市藏要之心獲匪跡是
關故金馬石渠之貴弗能損歲星竊桃之精紫塵黃埃
之穢無以戕藥肆縣壺之靈而人者必茹松之毛蔭其
芘覆飱其膏液又躡其危嶮披荆蓁薅蒙茸然後為松
崕子哉
訓敦(有序)
訓敦者何患時之偷也宗不立則祠不嚴祠不嚴
則族不合族不合則親離親離則禮亡禮亡則義
蔑禮義亡蔑則肉骨視為途人鳴呼時之偷極矣
不可患哉夫反偷莫大於敦俗敦俗莫急於建標
標不建則教不著教不著則訓不行訓不行則敦
不反然高氏其人也遷其鄉則姓之廟而宗之無
離親焉祭而聚弔而聚慶而聚愈繁而愈一愈遠
而愈密無散族焉年歴四百代更數姓猶一日也
非敦之至邪以是為訓教不著乎即偷何患矣於
是作訓敦
昔者明王之治天下也未有不族始者患其渙也於是
類焉易曰類族辨物患其乖也於是睦焉書曰九族既
睦患其爭也於是有大小宗之禮患其忘也於是有大
宗之廟又患其弗率於是有九兩之法世系之官李子
曰予歴周秦燕趙晉衛諸墟詢故采實未嘗不流涕而
悲也曰嗟乎教之衰至此哉族之散禍之邪有庶見素
冠者矣有范冠而蟬緌者矣父子兄弟亦若是偷邪齊
民不足言乃衣冠之胄身之外亦途人邪問其世則無
宗覈其文則無譜究其居則無廟叩其族則忻戚不相
聞嗚呼先王之所以教者何乃今若斯邪教之類乃今
渙焉教之睦乃今乖焉教之宗乃今不廟斯法與官之
者缺邪時與勢殊邪人狃於俗然邪及涉淮漢覽風大
江之南東見其故國遺俗有百年著土之民已而久聞
高奥高氏之宗之族也則又歎曰嗟乎予觀高氏而知
三才之因也大尉瓊五傳而高奥興高奥再傳而宗立
廟嚴又數傳而聞人生至南屏公大顯於位庸李子曰
得時者亨得勢者長得人者昌中原亂則海隅罔兵是
謂得時山水環則風氣結是謂得勢禮義行則乖離弗
生是謂得人得時者天得勢者地得人者德高氏具焉
三才備矣建標而訓以之教國可以敦國以教天下可
敦天下夫合抱之木蔭廣畝者其本深也得其地人以
永之天必篤之矣所謂栽者培之也若高氏者雖百千
世可也人苟則之同百千世可也斯訓敦之義也
原火
江西火省焚或曰火弛歟或曰火僣或曰以侈或曰亢
也燥熯之沴會他郡若邑亦火以問李子李子曰火省
無省也夫署以官立官以體正體正則德敷德敷則才
闡才以令布五者所以植邦而定亂也定則民安民安
則兵革不興兵革不興則和氣應而災害弗作是故當
令不行是曰慢期用才遲乏是曰涼力執持靡堅屈衂
洊至雖德曷行矣德沮者侮至侮則弗威孫敵授柄關
鑰外扃豺虎入室體胡有焉體虧則官具官具則署不
立數者政之大蠧而天斫棄也天之所棄災害必臻然
無專沴感斯應矣會亢斯焚故曰火省者無省也亦言
天棄之也夫刑賞異行勸戒同情思咎損盈天之道也
不棄曷存不無誰有熒惑退舍厥微著矣是故諗情捄
偏式法摧姦不貳不撓令之上也剛柔雜措疏通敏果
明毅濟之才之良也廉平豈弟罔縱惟允德之程也不
疑不懼勢不敢凌邪不可棄體之經也以是而官中外
清肅吏役嚴命身之所居鬼神守之所謂天助之釐也
即有災害不害之矣此生於憂患者也若槩謂冥數泄
泄以希幸亡且無日矣或曰若是則火郡若邑者亦謂
之無郡若邑邪李子曰然矣火弛火僣火侈火亢又何
也曰類從也予原火言其類省郡邑者也厥火詳見雜
記
原夀
夫壽之品六何也生而壽者則其人觔骨堅礥束肉其
氣則蓬如然好動鮮疢疾夫人寡嗜欲能調飲食亦夀
亦有服氣導引之法夫無思無營混混冥冥合於無形
神聚精凝此夀者則道家者流也道家者流夀則神秀
然不閑世務閑世務于理道罔攸悖斯德夀者也故曰
仁者夀然予觀蔡澤從唐舉相及許負相周亞夫等則
夀又亦天數故曰修短之紀無弗命矣窮通夀夭鮮弗
定矣而世顧以為孔子稱仁者夀蓋言靜云遂以為夀
不可事事古人有言曰樞動不蛀今信無他嗜溺然日
用之履可廢歟夫憂樂喜怒者情也即信無他嗜溺乃
四者之情何殄矣堅制其情以悖道廢履其亦不知定
命矣耳故人具者形也生者神也裁者德也戕者嗜也
不可易者數也故制形者堅存神者永知德者昌縱欲
者賊順數者安知斯五者斯知夀矣
賈論
語人曰賈之術惡人必以為謬然不知賈深刻取贏羨
深刻則心易殘取贏羨則戕物故非大姦巧不能踰等
夷然賈亦不盡爾若爾常十七八亦其術使然也夫心
神舍也深刻則耗神耗則昏眊而形不和形不和則不
能修於身行此非術之罪哉今天下機利莫大於鹽若
貨鹽若貨散而之四方劇故鹽若貨賈尤富實易盡力
而其人則率能目語額瞬談智于尺寸之間而窺窬於
分毫之際泰者則輒揳妓女彈鳴瑟即肥甘綺麗車馬
珍玩諸屬與諸大貴人等矣夫賈編戶之民也而一旦
音樂妓女之奉肥甘綺麗車馬珍玩諸屬與諸大貴人
等則淫侈而易為邪夫入深谷翳林而能得材者擇木
者也處奢靡踰躐而能制心者擇行者也是以陶朱公
居置千金而顯名天下傳於後世故不務仁義之行而
徒以機利相高者非衛欲喜生之道也
作志通論
夫述者存往者也作者訓來者也存以比事訓以闡義
事以史著義以經見二者殊塗歸則一焉然自皇帝王
伯之世更丘墳謨誥不陳雅頌之音弗聞於世於是聖
賢君子託述作以寓志故曰周東遷而春秋作宋南渡
而綱目修所謂其文則史其義則丘竊取之者嗚呼微
哉然要有傷之焉夫志者史之流也分例祖諸禹貢屬
事本之周禮褒貶竊春秋之筆風俗寓同一之制宫室
取大壯之義謌詩繫觀風之意夫史者備辭蹟昭鑒戒
存往詔來者也是以分例屬事善惡備列褒貶見之矣
五方異性則風俗雜核宫室不自立例藝文但標其目
彰善諱惡忠厚之道也故稱志焉夫志者一郡一邑之
書也史者天下者也小故詳大則槩然其義悉於經祖
焉所謂殊塗同歸者也
蛤雀論
舟見舉蛤者形猶雀也茸茸餘毛焉李子曰蛤知其雀
乎雀知其為蛤乎蛤奚弗雀也且雀入水也雀知之乎
水入雀水知雀乎雀未入水知非水乎入水知水乎易
翔為潛倏沕冥焉絶林遊淵剛柔異質性情遷焉靈同
形殊穀食波食有喧無喧截喙殼涎寸肉内含臻臻延
延飛沈漠焉烏鵲其友今魚鼈隣雀不知其蛤蛤不知
其雀孰究厥端隂陽變化玄之又玄隂陽不自知知之
誰乎闔闢修短委厥時爾故求固者雀乎雀者也
敘松山小隱
銅陵徐君墅松山之旁自稱曰松山小隱五山汪子者
徐之婭也言於李子李子曰嗟徐君隱乎小乎然予聞
之矣人也固斯人之徒也立弗遺世行罔離羣居匪殊
域乃稱曰隱又自小之斯殆寂乎囂者也夫囂者棼綸
塵溷之名而隱之反也是故高人之于天下也惡囂之
賊已也於是思超然以自脱恬而不棼靜而不綸潔而
不溷清而不塵凡以保寂破囂焉爾而乃舉眼無可意
之事開口鮮契心之友和通有轇轕之擾孤亢多危疑
之憂於是乎即山居焉以泉石猿鳥足以寂吾而絶囂
也乂撫松盤桓焉以厥毛可衣實可茹厥風瑟琴可聽
厥色冬青厥根苓食之夀是之謂隱然君子弗之取何
也以行之非中也夫人有仁義中正之彛以成身也有
耳目口鼻四肢之嗜以全生也有父母妻子君臣朋友
之倫以振經也若一切山居而松游惟隱乎躭是絶物
之行也夫寂囂不于其迹于其心者也故處棼而恬者
眞恬者也在綸而靜者實靜者也於溷而潔者能潔者
也居塵而清者大清者也夫徐君者固有人道之倫仁
義中正之彛者也耳目口鼻四肢之嗜度而不逾孤而
無危亢而無疑和而無擾通而靡隨是迹囂而心寂者
稱之曰隱又自小之殆是之謂矣汪子曰嗟達人知言
上士明心李之謂哉吾徐之為人也處轇轕塵棼之區
而有泉石猿鳥松風飱苓之高烟朋霞侣登吟坐嘯雖
日有餘情而仁施義懷厚化敦俗見斯為之矣故不山
而山不松而松不隱而隱是曰小隱李子曰嗟予讀貨
殖志矣以今徐君觀之而知遷之言過也其言曰巖穴
隱處之士設為名高者亦以利耳信斯言也則伯夷為
矯巢由為偽開倉賑飢者為沽名解衣救寒者為飾譽
以今徐君觀之然歟否歟予故曰讀貨殖志而知遷之
言過也汪子曰惟誠動天徐君五十無子後閣十年不
字今乃字足以占其非利而為之矣
說農贈薇山子
李子明農於大梁之墟有洞微先生者過觀焉李子無
患而修具先期而戒種相壤以遵播驗粒以斥惡竭力
以勤本警惰以集事守一以俟時節財以浚源蓄衍以
防歉洞微子曰善哉子之農可以喻政今杞之政其人
乎李子曰予鄙人也癡癡混混馬牛耒耜間耳挹雲氛
卧桑隂聆禽音焉耳奚政之諳也子證之杞洞微子曰
杞之尹薇山子者少而飭躬長而勵行敦禮嗜文保貞
馳問藉之白茅射隼高墉非農之修具者乎其臨政也
滌穢剔垢範才效良操綱展目程猷經謨非先期戒者
乎大結則斫小結則斯尅之用剛懷之用柔蒲鞭示辱
桁楊威暴非相壤播者乎敗羣之羊必除梗類之草必
鋤非驗粒以斥惡乎夙興夜寐無小弗親無隱弗究無
瘼弗詢非竭力以勤本乎錄善奬能恕難矜愚日計歲
期亡業者復游食者務非警惰以集事乎不違道而干
譽不矯情以釣名不飾言以要進不捷徑以求速非守
一以俟時乎政之行也則均衆寡定伸縮息喘止呻抑
過埤損儲羨愼餘敝惟罔棄木屑是收非節財以浚源
蓄衍以防歉乎李子曰予之農于墟也第知癡癡混混
焉耳不知杞之政似也洞微子曰施於有政是亦為政
夫事萬而理一者也梓材曰若稽田既勤敷菑惟其陳
修為厥疆畎李子遇杞士於郊東傾蓋班荆而坐以洞
微子之言質焉士曰予挾簡策誦先王人也杞尹則知
之矣不知其政也李子曰請言其尹士曰劉之尹杞也
吾見其官理民治教行政清焉耳而不知其具何也見
其豫而立備而無患焉耳而不知其種戒也見其淑慝
區彰癉明焉耳而不知其相而播之也見其善人多而
猾賊匿焉耳而不知其驗而斥之也見其繁剸而錯剖
壅決而棼解焉耳而不知其竭力勤之也見其荒蕪闢
疆場飭焉耳而不知其警惰集之也見其不矜已不凌
物焉耳而不知其守一俟之也見其乏不懼匱不憂焉
耳而不知浚源防歉之有道也李子曰甚哉杞之政似
農也洞微子得其内士得其外外者其巨也内者其細
也細功也巨效也甚哉杞之政似農也薇山子之所行
也例邑有異政三年則旌拔焉薇山子未三年獨旌拔
焉他邑尹聞之賢也面以之赤下也吐舌警惕洞微子
曰居家理故治可移之官子不求之身而欲達之官而
欲異等拔乎李子曰粗者精之寓小者大之始近者遠
之自以杞之政政于國國不治乎以杞之政政天下天
下不平乎薇山子行矣予癡癡混混農間日望子矣
叙九日宴集
嘉靖四年九月九日趙帥觴客于青蓮之宫懽焉于是
空同子立韻賦詩焉衆和之裒然而珠聚爛然而錦彰
主人賡焉鏗然而卒章賓主既洽氛翳載廓霜清日晶
臺殿下隂鈴塔警風林影䬃瑟落葉乘之既昏復白皎
皎布地蓋不知月之在天也空同子覽于衆詩乃喟然
而歎曰嗟詩可以觀豈不信哉夫天下百慮而一致故
人不必同同于心言不必同同于情故心者所為懽者
也情者所為言者也是故科有文武位有崇卑時有鈍
利運有通塞後先長少人之序也行藏顯晦天之畀也
是故其為言也直宛區憂樂殊同境而異途均感而各
應之矣至其情則無不同也何也出諸心者一也故曰
詩可以觀是集也趙帥張尹則彙征有期藍帥白帥王
帥則剥牀未釋王尹則不遠復者也黃子和子咸丘園
之賁左生和生則利賓于王者也故曰人不必同同于
心斯之謂也
贈蔡氏
蔡子輟河閫之寄而守備乎江介其行也其友祖焉北
海王子為之賦江漢曰江漢湯湯武夫洸洸封丘黃子
為之賦北山曰膂力方剛經營四方歙鄭生為之賦無
衣曰王于興師修我戈矛李子曰竊聞之守者對攻之
名備者先事而立之義也故兵非不攻也不上攻也非
不貴機也備者無患也書有之矣孔子亦曰凡事豫則
立豫者固備之義而事之先者也蔡子者武蔭而文登
者也度機審勢銷患於未形不在茲行乎天塹不江蔡
子者塹乎於是為之賦六月曰文武吉甫萬邦為憲
題史癡江山雪圖後
雪之天黯霮凡雲色異獨雪同詩曰上天同雲是已雪
之山巔不骨谿壑淺蹊徑迷雪甚則樵不入雪之水雲
同天一有舟篷白而人蓑笠之則水見矣雪屋簷直或
明其囱柱然不見茅與瓦雪之驢下視凌競若臨窟蹈
穴雪之人目曠而神歛眩眩然光奪之也雪之木枯則
白其上皮花葉雪則皜其心雪無風則勻勻斯畫矣即
妙筆弗畫弗勻之雪何也勢使然也畫之勢貴粗盪近
詳遠略情貴雅而包意貴減而宛氣貴豪而洶色貴凜
而潤五者雪之良者也李子嘗論及畫事田生曰其惟
史癡乎江山一圖近之矣是圖今落於吾家李子取而
觀之曰微癡吾誰與言雪
題三王詞翰後
夫禱而永之存乎愛闡而德之由乎敬傳而遠之繫乎
言亡而生之本乎思永莫如仙瑤池者媛之仙者也禱
人之王母而王母之者愛其愛也然必德焉稱是謂祖
孫之懿闡懿彰德敬以之矣孔子曰言之不文傳而不
遠故愛非言曷昭敬非言曷顯嗟玉溪子頌而宛歟端
溪子音而展歟龍湫子暢而簡歟夫三子者言足以闡
矣然義主乎永情觸於思故蒼谷子誦其言而淚詠其
音而悲蓋傷其王母之長歸故曰亡而生之本乎思
題明遠樓詩後
夫握樞居要則意飄江湖處幽履閒則心懸魏闕所謂
情以地殊音由感發者也矧登高能賦古稱大夫之才
而采詩觀風今有監國之任者乎紀元之歲時菊載華
兹筵是開四子邂逅于一樓俯喬嶽覽長河眷焉有感
於斯游爰各賦詩一首嘉靖元年秋九月也
題琴竹詩後
不音而音者用之心者也不物而物者資之深者也不
聲而聲者託諸吟者也心之用莫如琴深於資莫如竹
吟而託之則詩生焉生則烏可已也烏可已則資愈深
資愈深則心之用廣矣是故君子貴琴焉非專於音也
貴竹焉非物之也又必詩焉雖聲而非聲也嗟陳子胡
為琴嗟郳子胡為竹胡為吟知斯義者遐哉夐乎
毛監察登樓詩跋
夫陽春雄于寡和白紵侈于衆歌均之為調何難易頓
殊也元首之歌倡已賡繼然孔子與人歌也則又必使
反之而後和之何也豈非同情者感同聲者應歟今觀
毛君登樓之什而詩之道見矣詩云伯氏吹塤仲氏吹
箎感應之謂也
題東莊餞詩後
夫天下有必分之勢而無能已之情蓬飛梗流忽聚倏
散斯其勢能必其不分哉孔子所謂東西南北之人也
夫既東西南北人也於其分不有悵離思合者乎於是
筵於庭祖於道觴於郊嬉於園不有繾綣踟蹰者乎斯
之謂情也情動則言形比之音而詩生矣夏公之撫治
鄖陽也諸公筵之祖之觴之者故無不用其情矣乃今
又嬉于吾園搴初英扳柔條驪駒既駕旌旗向東不有
悵而思者乎然莫之能留也故必分者勢也不已者情
也發之者言成言者詩也言靡忘規者義也反之後和
者禮也故禮義者所以制情而全交合分而一勢者也
朝正倡和詩跋
詩倡和莫盛於弘治蓋其時古學漸興士彬彬乎盛矣
此一運會也余時承乏郎署所與倡和則揚州儲靜夫
趙叔鳴無錫錢世恩陳嘉言秦國聲太原喬希大宜興
杭氏兄弟郴李貽教何子元慈谿楊名父餘姚王伯安
濟南邊庭實其後又有丹陽殷文濟蘇州都玄敬徐昌
穀信陽何仲默其在南都則顧華玉朱升之其尤也諸
在翰林者以人衆不敘自正德丁夘之變縉紳罹慘毒
之禍於是士始皆以言為諱重足絫息而前諸倡和者
亦各飄然萍梗散矣賴皇帝明聖斷殛元惡伸拔英類
於是海内之士復矯矯吐氣此又一運會也而顧君適
以開封知府歲覲都下乃有朝正倡和之詩蓋余不聆
此音者數年矣今一旦見之誰謂異於空谷跫然者哉
然倡和者五人而已而其詩顧猶多憂讒念歸之辭則
余不知所謂矣
空同集卷五十九
