空同集卷五十四明李夢陽撰
序
贈李九江序
李君為九江府三年而郡大治居無何懇乞致其仕歸
乃進君江西右參政歸自君治九江稔猾者逡逡無敢
萌也曰官無如今守廉又明非公者縮無敢君干也豪
強仆於其嚴良者恃以安也上令設非其令違民好君
執而不行譲言至君往面爭然理勝爭卒無撓者令者
或強之也君則毅然曰官可去决不可阿竟不行於是
九江愬者不上之也他非令不至于民民亦不知有他
令非於是士專其業工賈坐肆盜背其境農嬉南畝此
楨民之效也楨則不擾不擾則民附民附君乃君懇歸
也又放君歸於是民始疑民泣涕咎君曰夫自走省人
事迄今頒白蓋目覩十易守矣號稱治者非必君廉也
廉摧則公銷公銷則明夷明夷則威弗立威弗立則豪
強不仆也豪強不仆則良者搖六者殊途而相須誠如
是有能爭非其令者乎即爭能竟弗之行歟非令至則
民擾擾則四等各失其業民即夫其業不治走目覩守
未有不稱治吏遷也君胡不少奈而歸士觧之曰嗟蠢
哉民獨立者危方上者災故非令不至於下而傲譽必
騰於上楚諺有之曰剪稊長榖言恩怨異情也故良者
暴之䦰也威者猾之讐也太明則闇忌秉公則私惡抱
廉則汚讒何則物以反仇也君烏得不歸也或曰夫堯
舜在上巢父洗耳張摯二疏之倫談者尚焉故聖王必
有不可致之賢而君子必有不可縻之節而後淳風可
行也聞之羅公曰世號稱名流善文章說道術深藏闇
穆乃其心特飬望市高以取崇位博鉅資媒富貴耳於
中非實有也一遇事變小則奉首鼠竄大則有不可言
者矣茲其言雖激然要亦有徵焉今李君歸陟之以華
階褒之以渥辭安知上之意不為礪頑風懦舉而使履
道知幾者勸哉
贈何君遷太僕少卿序
何君以河南左參政而遷太僕寺少卿人曰高其地厥
階縮重入乎或曰脱繁哉予曰拔才也以嘗歷試然亦
漸耳既入必重庸君往予謁天官公會公自西來謂予
曰頃觀子元清理西北馬有巨才云夫子元才誠巨使
握大藩柄敷化而弘載民汔康乎夫馬之政一焉耳拘
而簡以君遷不優馬後民哉斯非諳夫馬者也馬之登
耗國之舒蹙係之矣是故丘甸歲取圉事嚴矣數馬以
對窶富占矣騋牝強衞斯臧興魯阡陌成羣漢以張矣
是以兵戎之事顒碩佶閑詠者侈焉比足同色國者弗
之捐也然古之人思寓馬必民也至有復其三卒免二
丁者備矣而猶責之官何也政非人不行也故有張萬
歲為太僕而後天下以一縑易一馬今監苑無陳堯叟
勒石之功茶馬非李杞蜀市之嚴而編戸馬有文彥博
難耕靡息之憂卒有急則太僕每發帑金市之民今之
民非嘗復而免者也遇市則昂其直直昂州縣官必區
畫副之矣副之而有不朘民者乎於是馬蔽而民亦大
擾故謂馬之政一拘而簡謂君之遷優馬而後民者非
諳馬者也辨者曰何君前清理西北馬嘗糾勢官私田
湖益馬歲入約數千金行期年矣然卒弗行也於時君
復有馬政之章略曰私茶不絶勢鹽不革馬卒不登亦
未聞措之行今即遷茲官能使馬遽足而民靡擾乎夫
道以志行官以誠守時非逆度知之而弗白非仁當行
而畏縮非勇相幾審力智斯立矣以君才誠重庸君夫
奚往不可矣而但馬政哉君寮方岳諸公以君行也思
有贈於君而屬予為之言予非度時誠守行志者也而
從之言以鮑子知我也
送按察使房公序
今孰不曰軒冕倘來物耳夫凌風排雲鼓翼於九天之
衢以赴功名之會斯豈非吾所深願至欲哉然而時有
遇不遇故冨貴者趙孟我者也得之非我加失之非我
損何也以在外也及既失之也則又率面目無彩澤戀
惜懊悔中怩怩弗休斯非所謂言是而心違者歟大抵
脫屣名利有三難奮激不顧一牽於妻子二以官為家
三今欲一旦超乎三者視其官如塞翁之馬孟敏之甑
先幾勇止内無絓罥色不黯如窮約靡悔斯其人亦罕
矣故曰笑碎美璧動情破缶而况功名富貴之際哉故
官為家也官失而無家必曰悔不守井泉之俸牽於妻
子妻子必聒之曰榮途百足奮激不顧者失其官鄉里
人或侮之或其邦大夫過之不式時節不問遺必曰吾
謀再起以泄不平若是者其去也豈誠由諸心者哉任
邱房公為河南按察使守一比法久而安矣無何上書
乞致其事歸天子乃許進公太僕寺卿歸公為此内而
弗謀妻子外而弗詢友僚書上而京師朋舊咸罔聞也
命下也人疑而警詰公曰歸有家乎公曰薄田足以耕
敝廬足以栖家人安乎公曰安曰他日鄉里人侮公邦
大夫過公不式不時節問遺公曰侮予何殆慢予何辱
不去二者難必矣公拜命暨還儀度徐暢若有所負而
釋焉豁焉若有需而獲也聞惜其去公欿弗自勝譽其
高然若靡能焉若公者不謂超乎三者之等而其去真
由諸心哉夫人性雖同而品則殊著易識而微難察自
是有向欲去而怵於侮且慢止也必曰茲非若不去而
殆且辱也有向欲去而牽於妻子也必曰吾效房公不
謀諸妻子有向欲去而慮夫無家也必曰薄田敝廬易
辦也若是者非公啓之而誰也故君子謂公之歸有厲
頑劘貪之功不誣矣公以進士歷郎中知府副使參政
諸官至今職唐相國琯其先也而居任邱實自關内徙
因是於予有鄉國之雅而省司諸公乃復屬予曰房公
之去人士惜之然亦高之焉子盍贈之以文於是乎文
送陳公赴貴州序
陳公之貴州左布政使也爰自河南右使往焉往之日
河南左使臧公偕左右參僚餞之郊有舉觴勞陳公者
再拜而言曰嗟遐哉夫貴州者古鬼國之域而西南之
荒裔也不謂萬里哉陳公觴而酢之而再拜對曰竊聞
之王事無近有知道路之事者曰遐何難焉夫洞庭五
溪天下之險也林箐岒岏劍峰指攅下視無地仰之無
天苦霧蒸焉水則波濤靡際微風濞湧是險之至者也
又草露蟲蛇之虞不可不戒陳公曰王生遇九折之坂
叱御徑度狄相登羊腸之谷望雲徒悲故君子不以夷
險異懷人臣不以非美殊志某也前嘗歷匡廬泛彭蠡
北涉并代揚鏕鴈門之衢飛蓋白登之墟者屢矣然嘗
浮洞庭踐五溪徧沅辰之巉極偏鎮之區蒙蒙&KR0706;&KR0706;犬
牙相入者固貴之北隅也乃後復踰大庾登五羊返于
江于淮于河以至于河南某者未始困于險也而險亦
莫吾困問者瞿然而變色曰嗟壯哉且子何以治夷陳
公曰竊聞之雨露不擇地君子不擇人故鳥獸悦惠豚
魚及孚忠信篤敬蠻貊焉行夫自貴之開邦也列帝敷
膏于上諸吏宣承于下官御惟備巨小相屬立酋世長
因其勢輕徭薄賦飬其力左輸右轉贍乎用甲胄以威
庠序以教錄俊登杰細繫大縻是夷而華者也某何敢
以夷治也臧公曰吾與子異域而均責夫封疆之官其
責有五訓養先焉一以持之守之以寬詳出允納宣明
剔幽其庶幾乎陳公再拜而受曰旨哉敢不敬承佩君
子之訓於是李子聞之曰諸君可謂善祖行矣一餞而
三物備或問何也曰送而恤遐而險焉虞仁也仕不避
難重險不懼忠也别靡忘規陳責必五義也仁以樹忠
義以行之益之以貞何事不濟是一餞而三物備者也
諸君可謂善祖行矣
送右副都御史孫公序
孫公為都御史赴江西也以李子嘗官其地問厥宜李
子曰僕鄙人也宜何知焉夫不自政而謀人政者妄也
不自陳而言勇則其言無稽敢辭翌日李子與客論天
下之政而及江之西客曰孫公撫斯邦也境内獄省乎
蓋其人嘗為刑吏矣以平名又錄囚斯也然斯邦也賦
其允乎豪必自今摧矣自孫之為參政為按察為右使
所政知之也李子曰竊聞之天下一政因地異施故政
以位殊位由體立立體顯用藏諸其能是以米價之問
智者瞋目牛喘下詢君子與焉故比條原情執而罔徇
積孚而宛成者刑吏之事也懷矜剖疑義以斷例破堅
伐幽錄囚者之志也公符宣委亟恤緩徵參政之義也
持明懸平靡屈靡撓重輕付之吏嚴民畏按察之經也
協寅敷誠可否惟貞右使之程也糾邪敭端屹然岳安
百度貞焉都御史之賢也巍威履仁鎮危立利任怨而
輕去挈綱而疎目踣猾而矜拙廵撫者職也昔予官江
之西見右使者弗程也按察之弗經也參者非其義行
也私計曰撫臣必糾之然弗之糾也乃程也經也其義
行也私計曰兹必敭之矣然卒敭之敭事巨曰三司如
何咎也曰咎在攸司威武臨也若罔知聞也斯非鎮危
立利任怨而輕去之道也及覘其日為則簿焉書焉瑣
焉屑焉矣耳故刑貴親太親則煩賦貴親太親則勞兵
貴親太親則劇心煩身勞益之以劇則威不巍自用遺
人則仁不廣仁不廣則拙不容威不巍則猾不伏此所
謂下行諸司務目而抛綱者也古之大臣不由也客曰
某聞之君子異位而同功殊體而均效言有本也詩云
維其有之是以似之故曰我戰則克祭則受福言無往
不可也孫公之撫江西也予謂其獄省而賦允也非欲
其太親之也自程而後程人之程自經而後經人之經
也經以立程程以擴義義以定志志以幹事則何豪不
之摧矣豪不奪則民志一民志一則重犯法重犯法則獄省獄
省則賦可允賦允則盜賊不作盜賊不作則兵戢而無用
此大臣之業而廵撫之良也故曰同功而均效者此也
越二日左使臧公偕諸寮來謂李子曰孫於君同年進
者也同郎屬而嘗又共巷居其行也能無言哉於是李
子以客問答語告臧子而臧子乃遂以李子之言告孫
子孫子曰夫敷其義而弗指其事而顧宏厥辭李殆以
言諱乎雖然非妄言者也厥言有稽矣
送右副都御史臧公序
大臣之出而鎮也必在畿甸之外記曰天子使其大夫
為三監監於方伯之國是也方伯之國去天子遠故不
可不有出而鎮之之臣出而鎮之不可不假激揚繩糾
之權故又不可不名之監故監者主控遐固外顯寧而
奠危者也今眞保諸府猶古三輔之地所謂王之畿也
乃奚取諸監而使之鎮也此救時而順勢之道也政要
曰靡一一之又曰持衡之勢重則昂夫建本者未有不
崇乎培者也今使之鎮而取諸監者非欲畿内地昂且
崇哉直隸之府不相一非方伯國埒也勢不得更無監
故置監者又以一之耳此所謂順之也順勢以置監而
監非方伯國埒之地則其體孤懸畿内近天子則美醜
易逹一分以崇本重邇以昂化非假之歲月不效故監
直隸府視他方難也是以天子不易視監而監亦不敢
視己易此臧公監他方請屢抑而獨監兹獲歟昔高皇
帝置監也專任御史廵未始煩大夫也至今議者每私
謂廵撫之官非祖制斯見弊而不見時者也彼徒以彼
非便宜材也利已靡任怨日倀倀冀轉擢遂以為不必
煩而不知按者守恒者也撫者濟通者也恒者一於法
通者兼乎化且今之撫者誠如召之陜以東異之關以
西也亦何寧不之顯危不之奠而矧遐與外之足憂也
夫眞保諸府古河朔之域而武悍之國也西臨阨塞三
關據焉已巳之變賊嘗抗刃飛狐而飲酩倒馬矣日者
流賊之起也夷恒山之堞而焚易水之臺者幾矣是其
地内而外邇而遐者也與古之畿例異而事兼夫以昂
化重邇崇本一分為已任而益之以内外邇遐之兼此
臧公監他方請屢抑而獨監茲獲歟古人有言曰圖治
於難言不可不慎也今以臧公才望此官此地然常自
曰天子不易視此官此地某亦何敢此官此地易行也
可以側耳風政矣先是孫公以右使為此官江西臧實
偕羣寮屬予文乃予今不得不文於臧者其義猶孫也
送童公赴京尹序
童公之為順天府尹也以河南左布政使府於省體亞
尹視使品殿然非名使罔尹擢非大名使即尹罔北也
斯非内重外輕義邪童公之為左使也幾三易年矣擬
擢公都御史暨卿者屢矣乃竟擢公尹又北也非以公
名使又大者邪天下之勢地近則難制荷重則難力體
雜則職易撓順天者古京兆之地而尹猶古之尹也輦
轂之下棼糾盤錯動干貴豪暮謀于幕朝諠于朝所謂
河南帝城當近臣斯謂近而難制民之受病譬如木蠧
朽自内始勞者欲息瘵者欲瘳禁邪袪害一趨同俗邦
畿既熙四方是承厥機惟尹尹之輕重畿甸以之斯謂
難力夫尹卿相之次也簿書期會猶云有司故其體差
異史云前有趙張後有三王專而治者也今之尹若是
乎斯謂難職處三難之地誠非大名使不可而以任公
則公之素不推可知矣予嘗竊論天下之政惠流威立
信執義斷非通弗濟有容乃大故體心悉情布慈敷温
敲朴靡施此可言惠而不可謂之威端嚴廉厲望之肅
如邇慄遐懼此可言威而不可謂之信令行禁止畫一
靡移此可言信而不可謂之義破幽剖疑不吐不茹苟
有弗合死生以之此可言義而不可謂之通曲成委就
從之弗失己違之弗敢怒此可言通而不可謂之容法
坤之藏準師之畜含垢掩疾不動聲色綱舉目清有斯
六善而後三難可行也何也尹也者卿相之次也故其
器常患不洪然猶有司也故其才常患不通而又益之
以義信兼之以威惠此天下之良也童公有焉尹不足
為矣公犍為人也以進士歷都給事中參政左右布政
使擢今官云公之擢今官也三司諸大夫飲餞于公分
燕于私備矣已而相謂曰伯叔倡和載之詩回路相贈
述之禮言昆弟友朋非言莫申也夫寮也者義猶昆弟
分則友朋者也於是相率徵言於李子李子曰夫童公
者予知之素矣是卿相之器也有六善焉尹無難為者
矣
送陳公序
陳公以河南按察使而陞山東右布政使捐訊鞫典敷
布遠刑獄就錢榖去糾擿司科催前以法今以教法主
義教主仁是陞也階崇而職異矣於是有問李子者曰
君子有遺慮智者無兼能陳公固才臬將復才藩乎李
子曰考來於往察隠於彰故往者來之證也跡者心之
應也陳公嘗為令矣才令也為御史矣才御史嘗按察
副矣才按察副而又使矣而又才使則今不才藩乎竊
聞之君子異位而同體異體而同功異功而同心故藩
臬臺邑者位也卑崇相承寬嚴以之者體也仁宣義决
視履熙載者功也然發之才而由之心故迹者心之應
也夫牛羊之於人末也昔者奚飯牛式牧羊也移之官
奚以秦覇式為令才斯何也通也通斯同同斯功矣是
故邑可也臺可也臬可也藩可也如孔子委吏可也乘
田可也中都宰可也魯司寇可也斯所謂證諸往者也
不然必自計曰吾奚藩奚臬奚臺奚邑官至而後習斯
學飬子而嫁者也故同者由之心者也異者即乎事者
也功者證乎跡者也體者存乎位者也通者貫乎一者
也問者曰若是則陳公進而卿不為名卿乎李子曰名
卿哉曰名相乎曰有本矣
何公陞南京工部右侍郎序
何公以都御史廵撫我土再歷年乃有今命蓋出臺而
就曹輟綱維而佐水土者也以階則六佐為崇以官則
司空古列之三公以職則今散而前要以地則北重而
南輕矣是時何公年將耆尚未子會又喪其夫人乃公
懇疏乞歸或問李子何公歸允乎李子曰弗允曰奚知
其弗允也曰以公之德之功知之竊聞之為而靡撓之
謂執同而罔隨之謂介小而容之之謂恕存而念之之
謂厚諾而終之之謂忠先而鑒之之謂遠優而俟之之
謂大斯七者古所謂德之經而政之所由行也是故是
人也治朝之所必庸是以在下則陞在上則旌在野求
之在位明之夫何公者德而位乎上者也方將明之歸
何可得矣在乾之九五飛龍在天利見大人今皇帝繼
統也乃夙夜思德焉庸而慮之曰為矣撓乎同矣隨乎
小或罔容容者厚乎厚者忠乎忠而遠乎遠而大乎既
見之而庸之矣八坐充矣乃又慮南有位焉若曰不仍
虛乎若是則何公者即懇疏乞歸無允之矣或又問功
者何也李子曰竊聞之政外無功故執則法立介則類
分恕則愛擴厚則惇積忠則衆附遠則器洪大則量冨
量冨則大事斷器洪則承荷堅衆附則易使惇積則易
親愛擴則惠澤流類分則善惡别法立則紀綱修以是
臨民無往而非政以是為政無往而非功矣故曰政外
無功曰日者齊寇犯我東鄙也飛箭滿眼炎燄晝赤淮
泗河洛之間詾詾如焚而公乃仗鉞即戎指揮而平之
斯所謂折衝尊俎者也及其明之也乃水土焉寄何也
李子曰君子之政始諸身以加諸民曷為弗成曷用弗
功詩云右之右之無不宜之是也何公嘗為縣矣而縣
焉成嘗監察矣監察有聲為郡為臬為藩矣以郡以臬
以藩名斯足以觀政矣何也德為之也故忠其衷也厚
其徵也恕其行也執其操也介其節也遠其期也大其
&KR1169;也斯古所謂德之經而公之政所由行者也是故重
輕之者時俗之論也南北之者急要之心也明天子固
且詔公入矣公行之日三司羣公餞之郊公曰幸問言
於李子於是羣公乃造問李子而有斯序
贈翟大夫序
翟大夫者河南按察司副使翟子也翟子為給事中也
劾章怒樞要坐是出補僉事僉事雖大夫然銀青而諫
垣出是官也時眼恒卑之於是人咸謂翟子危或教之
曲觧乃翟子則顧毅然曰得不得命知不知人非其道
以求之君子不為也况求之未必得哉居無何樞要者
去於是翟子進副使階中順易銀以金換青為緋褐蓋
驄馬英英赫赫奕如而巍如於是人則又咸為翟子賀
乃翟子顧又欿然弗之居也曰夫君子之諍也非以捷
徑也其進也非恃幸也是故居盡吾職焉已毁譽何知
吾量吾力焉已進止聽之故法者不任情以出入君子
不低昂以徇時是故翟子蒞我邦也吏嚴而民降罪之
靡冤訟者寡怨行之三年令問彰顯夫是則翟大夫之
行焉已或問翟大夫何以賢也李子曰人也殆有眞貴
者也夫有眞貴者必有至質有至質者必有浩氣故氣
者稟也質者成也貴者徵也今夫松栢固世之謂才也
然斧之則析撓之則折火之則灰水土則朽乃若金玉
之為物也從革罔渝瑟温而栗煉之愈赤寧碎靡蝕斯
何也其質至也是故天下之言貴者未始不之歸也故
詩曰金玉其相傳曰金聲而玉振之夫文孔者古之大
聖人也而贊之者必曰金玉金玉固知二物者天下之
貴也夫翟子者誦法孔子者也又恒自曰文王我師以
是觀之殆有眞貴矣人也其質至也其氣浩矣夫是則
翟大夫之行焉己大夫某名某字號青石子昌邑人也
其為副使也則嘉靖二年夏也
空同集卷五十四
