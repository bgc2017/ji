空同集卷四十明李夢陽撰
狀疏
代劾宦官狀疏(正德元年九月)
臣等伏念人主以辨奸為明人臣以犯顔為忠故羣小
之奸逼近君側勢足以危社稷亂天下伏未及發是謂
禍萌故曰萌不可長臣等幸待罪股肱之列值主少國
疑之秋仰觀乾象俯察物議瞻前顧後心焉如割至於
中夜起歎臨食而泣者屢矣臣等伏思與其退而泣歎
不若昧死進言即使進言以死不猶愈於緘默苟容乎
此臣之志亦臣之職也臣等伏覩近歲以來朝政日非
號令欠當自如秋來視朝漸晩仰窺聖容日漸清癯皆
言太監馬永成谷大用張永羅詳魏彬劉瑾邱聚等置
造巧偽滛蕩上心或擊毬走馬或放鷹逐犬或俳優雜
劇錯陳於前或導萬乘之尊與外人交易狎暱媟䙝無
復禮體日遊不足夜以繼之勞耗精神虧損志德遂使
天道失序地氣靡寧雷異星變桃李秋華考厥占候咸
非吉徵切緣此等細人惟知蠱惑君上以便已行私而
不思赫赫天命皇皇帝業在陛下一身今大婚雖畢儲
嗣未建萬一遊宴損神起居失節雖將此軰虀粉葅醢
何補於事乎昔我高皇帝艱難百戰取有四海列聖繼
承傳之先帝以至陛下先帝臨崩顧命之語陛下所聞
也柰何姑息羣小置之左右為長夜之遊恣無厭之欲
以累聖德乎竊觀前古閹宦誤國其禍尤烈漢十常侍
唐甘露之變是其眀驗今照馬永成等罪惡既著若縱
而不治將來無所忌憚為患非細伏望陛下奮剛斷割
私愛上告兩宫下諭百僚將馬永成等拿送法司明正
典刑以回天地之變以泄神人之憤潛消禍亂之階永
保靈長之業則皇上為守成之令主臣等亦得為太平
之具臣矣事關安危情出廹切不勝戰慄俟命之至
秘錄附
初今上即位青宫舊閹等日導上狗馬鷹兔舞唱角觝
漸棄萬幾罔親時號八虎而叚敏黃偉雖舊閹以端慤
斥不信用會叚坐病免死於是戶部尚書韓文每朝退
對屬吏言輒泣淚數行下以閹故而郎中李夢陽間說
之曰公大臣也義共國休戚徒泣何益韓公曰奈何曰
比諫臣有章入交論諸閹下之閣矣夫三老者顧命臣
也聞持諫官章甚力公誠及此時率諸大臣殊死爭閣
老以諸大臣爭也持必更易力易為辭事或可濟也韓
公於是捋鬚昂肩毅然改容曰善即事弗濟吾年足死
矣不死不足以報國翌日早朝韓公密叩三老三老許
之而倡諸大臣諸大臣又無不踊躍喜者韓公乃大喜
退而召夢陽令具草草具韓公讀而芟之曰是不可文
文上弗省也不可多多覽弗竟也而王岳者亦青宫閹
也剛厲而無阿頗亦惡其閹儕初閣議持諫官章不肯
下諸閹者業窘相對涕泣會諸大臣䟽又入於是上遣
司禮者八人齊詣閣議一日而遣者三而閣議持卒不
肯下而岳者八人中人也顧獨曰閣議是明日忽有旨
召諸大臣諸大臣者蓋人人惴也既入左掖行吏部尚
書許進首咎韓公曰公䟽言何韓公於是故曳履徐徐
行而使吏部侍郎王鏊趨詣閣探動靜閣老劉健語鏊
曰事已七八分濟矣諸公第持莫輕下至左順門閹首
李榮手諸大臣疏曰有旨問諸先生諸先生言良是無
非愛君憂國者第奴儕事上久不忍即置之法耳幸少
寬之上自處耳衆震懼莫敢出一語答李榮面韓公曰
此舉本出自公公云何韓公曰今海内民窮盗起水旱
頻仍天變日增文等備員卿佐靡所匡救而上始踐祚
輒棄萬幾遊宴無度狎匿羣小文等何得無言韓公言
雖端而氣不勁又鮮中肯綮於是李榮哂而曰疏備矣
上非不知今意第欲寬之耳諸公遂薨然而退蓋是日
諸閹者窘業自求安置南京而閣議猶持不從諸公乃
竟爾爾退惟王鏊仍前謂榮曰設上不處如何李榮曰
榮頸有鐡裹之邪而敢壊國事榮入而事變矣是夜立
召劉瑾入司禮而收王岳范榮詔竄南京尋殺二人於
途已又連斥劉謝二老顧獨懇留李而韓公輩詾詾咸
拔茅散矣變之起大抵莫可詳而李榮則曰諸大臣退
而瑾儕繞上前跪伏哭痛首觸地曰微上恩奴儕磔餧
狗矣上為之動而瑾輩輒進曰害奴儕者岳也上曰何
也曰岳前掌東厰也謂諫官曰先生有言第言而閣議
時岳又獨是閣議此其情何也夫上狗馬鷹兔岳嘗買
獻之否上心所明也今獨咎奴儕既而益復伏地哭痛
上於是怒而收王岳瑾又曰夫狗馬鷹兔何損於萬幾
今左班官敢譁而無忌者司禮監無人也有則惟上所
欲而人不敢言矣上於是詔瑾入司禮監此其說亦近
第難盡信耳又聞閣議時健嘗椎案哭謝亦亹亹訾訾
罔休獨李未開口得懇留云
擬處置鹽法事宜狀(為戸部郎中時撰)
古者聖王因山澤之産制天下之用廣效而博利莫先
於鹽是故鹽者利之宗而弊之藪也夫水遇下則奔獸
覿壙則走人見利則趨今鹽非商不售商非召不集以
故市井錐刀之子舉得鼓舌與官府爭低昂設一無賴
子弟攘臂賈衆觀望搖撼需滿而應則輕重之柄豈復
在我哉處必趨之地持倒置之柄於是土著者豪羣聚
者盗勢亢者奸力寡者賊日增月盛而鹽之法壊矣夫
太阿天下之利器也倒其柄則易而不畏此無他勢逆
也今商賈之家策肥而乘堅衣文繡綺縠其屋廬噐用
金銀文畫其富與王侯埓也又畜聲樂伎妾珍物援結
諸豪貴藉其蔭庇今淮陽仕宦數大家非有尺寸之階
甔石之儲一旦累貲鉅百萬數其力勢足以制大賈揣
摩機識足以蔑禍而固福四方之賈有不出其門者亦
寡矣夫天下之勢譬之持衡然此重則彼必輕如此而
欲官盡其利可得哉董子有言皇皇求仁義常恐不能
化民者卿大夫之事也皇皇求財利常恐困乏者庶人
之事也故曰伐冰之家不畜牛羊言與民爭利也今縉
紳縫掖率貴利賤義而務細小往往詭託賈竪販引占
窩逐汙辱之利而權家外屬輒相鼓扇挾制堅請固乞
志在必獲駕帆張幟横行江河虎視狼貪亡敢誰何是
舉其輕者而并棄之此臣之所謂奸也人情莫不欲富
彼聞尊官厚祿以爭相赴利則率不顧死亡之禍敗亂
之行哨衆盗販依江阻海鳴金伐鼓小捕則拒大捕則
匿濱海居民襲弊踵壊人煑戶煎擔載營販者不可勝
數浙閩嶺廣尤甚官鹽之不行久矣縱而弗治不但亡
利不無他變又土著之豪侵奪蘆蕩敺役丁竈盗食原
課逋負動大萬數轉相夤緣設責督稍嚴又牽花戸均
陪矣此弊之尤者故場無見積庾乏故畜四方來者持
金頓幣得與官府議輕重爭低昂豈不大可恨哉今欲
處置鹽莫如復祖宗之法欲復祖宗之法莫如伐奸剷
豪弭盗息賊欲去此四者莫如令之必行夫譚景清等
一商竪耳比以附搭貴戚假狐虎之威持風雨空目冒
買補名號阻遏國利讐怨小民動搖朝廷既不奉詔還
官又不退直自保是損先帝聖德阻格陛下新令也夫
法欺罔者死今譚景清等退直乃復堅請乞不從則羣
噪溷擾至遮尚書輿不使行如此尚得謂之法邪昔商
君將為政於秦慮黔首弗從乃立木國門曰有能徙者
予千金一人徙之輒予千金是後無令弗行今輦轂之
下不能制一商竪何以信四方控海内邪故曰法行自
近始陛下甘府藏之虚内用之竭顧獨忍於一商竪是
忘公家之急而闢私幸之門棄已成之法而長奸盗之
資也夫吏奉法者也今運鹽使提舉等非坐闒茸不職
不得除拜是敺之汙穢之地以求自㓗之人亦難矣人
情莫不有義亦莫不有欲顧所道何如耳道之以潔尚
慮汙道之以汙則亦奚所不至耶今河東淮浙歲遣御
史廵行意在紏惡興滯而新造之士於法多不甚解聰
察多紛更恬靜多避嫌及少諳頭緒已復代更矣竊未
見其可也願選貞茂通明御史清鹽如清軍三易歲乃
代仍簡風憲重臣一人付便宜之權略放漢桑弘羊唐
劉晏本朝周忱故事令其綆墜剔蠧濬源决流一切不
得阻撓運鹽使提舉等悉選補廉吏如此而利不興國
不足芻餉供億之費不給未之有也語曰智者不襲常
此之謂也
請表節義本(為提學副使時撰)
竊惟禮義人之大閑綱常國之命脉是以忠臣孝子義
夫節婦史册標記典章崇重所以厚人倫而敦化原者
也我朝祖制列激勸之條列聖下旌舉之詔皇上臨御
褒奬尤切數年兩詔凡孝子順孫義夫節婦皆許有司
開具實跡以聞聖德美意雷動人心誰不感激勸勵正
德六年六月臣奉敇諭廵視江西學校所過地方採訪
風俗布宣德意見得各府州縣多有篤行義士貞婦烈
女率冺没無聞追問其故皆言窮鄉小戸有善莫錄即
蒙有司申逹而展轉覈實胥吏乘機勒取酒食財物往
往坐寢其事臣職掌風化凡有此等臣合與聞聞之不
舉厥惟臣罪當令各該有司查報據永豐縣各申潘應
高等民婦共九名口到臣惟恐弗的駁取鄉耆里老師
生人等勘結各同委各係窮鄉小戸實善無聞及展轉
覈實寢滅未旌人數臣竊伏思旌德勸善罰罪懲惡二
者跡異用同故有白刃不懼而畏陳公所短亦有獷悍
掉臂之徒見五尺童子拱手徐行而為歛容者此蓋禮
義淑人之明驗先王所恃以化暴域民者也况江西素
稱文獻今成盗藪雖潢池弄兵命懸旦夕而澄源固本
要在忠信為此將各該孝節民婦潘應高等開坐上請
伏乞俯納敇部查照旌表免再覈勘以勵風俗以淑人
心干冒天嚴不勝悚懼戰慄之至
潘應高廣信府永豐縣南隅民事父母以孝聞景
泰三年父病刲股夜感異夢父病遂瘳天順八年
本縣奏聞未旌其父再病應高嘗糞父死廬墓三
年成化四年本縣復具始終實跡奏准勘實旌表
彼因各官遷代不一其事廢閣未行緣潘應高委
係生前奏准旌表人數比之死後奏聞不同例合
旌表
毛氏廣信府玉山縣九都二圖民詹清妻年二十
二歲喪夫生遺腹子詹杓誓不再嫁垢容惡衣姑
徐氏久風癱牀毛氏共寢浣滌穢惡服勞竭力孝
謹篤至今七十四歲孀節五十二年勘結得實
蔡氏饒州府安仁縣四都民易會妻正德四年十
月十九日流賊劫縣被執蔡氏以計紿賊抱子投
塘面覆於水賊曰第起吾捨汝蔡氏終不起背中
賊數鎗身死勘結得實
周氏廣信府玉山縣四十都民鄭叔松妻年二十
三歲喪夫生遺腹子鄭吉誓不再嫁今六十八歲
孀節四十五年志行無玷勘結得實
徐氏廣信府永豐縣進士劉伯川妻天順元年劉
伯川授汝州知州到任八箇月亡故彼徐氏年二
十二歲誓不再嫁今七十八歲孀節五十六年志
行無玷勘結得實
李氏臨江府清江縣三十八都三圖民熊恒順妻
年一十八歲喪夫無子誓不再嫁今七十七歲孀
節五十九年志行無玷勘結得實
彭氏臨江府清江縣儒學生熊斐妻正德六年六
月十日華林賊攻府至東作門獲彭氏執之彭氏
抗節不汚厲聲罵賊被亂刀砍死流血滿地勘結
得實
彭氏饒州府餘干縣八都民康萬欽妻正德三年
三月七日夜賊劫富鄰叚氏會彭氏匿叚氏家賊
炬搜得之繫之行過祝家橋彭氏投水死三日夫
跡獲其屍其面如生勘結得實
齊氏饒州府餘干縣宋儒山民曹旺七妻亦遇賊
被執齊氏團樹行不就汚賊以刃廹之齊氏曰死
即死此樹下耳不汝從也賊恚斷其指戡其胷而
去齊氏遂死勘結得實
乞休致本(亦提學時撰)
臣生長塞鄙出身寒細荷蒙先皇帝奬拔列之郎署比
臣愚少無知屢僭有論白觸忤勢貴伏蒙先帝優容不
加臣罪後劉瑾用事矯託聖旨奪官逐臣尋又羅織械
縳要置臣死地幸而脱免臣伏自思秉性直戅罔諧時
俗擯斥邱壑臣實宜之日者皇上斷殛元惡起用無罪
臣亦得與甄錄授以佐憲之職專以風教之任使枯楊
再華曝鱗復活顧臣何人可以堪此每伏竊念先帝優
容之德皇上再造之恩感激涕泣粉身莫報但臣體質
綿弱飲食素少年逾四十白髮種種自到江西水土不
服吐痰頭暈腰膝酸輭日漸瘦痿去年秋冬之交便血
疾作用心苟勞此疾輒發醫者診視謂血少勞火之病
臣雖扶疾廵視府州縣學第事煩體病作人寡效恐因
循歲月使德意不宣風俗不成是臣鰥厥職而妨賢路
也伏望皇上矜察愚懇閔臣多病放歸田里别選賢能
提學江西學校庶臣免鰥曠之誚
空同集卷四十
