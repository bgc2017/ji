空同集卷四十九明李夢陽撰
記
石淙精舍記
昔周子起濓溪之上倡明其學天下宗焉其後自濓溪
徙廬山遂名廬山之溪曰濓溪名其堂曰濓溪之堂今
天下之學宗我師楊公而公亦自安寧石淙渡徙鎮江
於是築精舍丁夘橋名曰石淙精舍嗟乎事固有偶同
者非謂是哉愚往觀眉山蘇氏愛陽羡山欲徙之蓋卒
不返眉山今其墓在郟鄏之間曰小峩眉者是也愚謂
其特文章士不足法及觀周子自濓溪徙廬山則又訝
曰茲非有道者為邪蓋天壤間物無常主自吾之所自
出言濓溪也眉山也石淙也固吾土也自天壤間物言
吾安往而不得主邪嗟乎古今人用心豈異哉愚不佞
少幸從公游以故得竊聞石淙焉石淙有虎邱之邱曹
溪之溪螳蜋之川自昆明池來者奔流千里其地崩湍
激石兩厓菰葦交合水汨汨循其間泠然金石之音故
曰石淙石淙視二子故土吾不知其孰愈乃若丁夘橋
負山帶江據東南之會上游之地其泉石巖壑之佳要
不在廬山陽羡下也陽羡姑置勿論且廬山其志奚為
者邪顧卒幽抑不見于世今公際明天子拔茹嚮用功
著邊徼顯名四夷利澤在社稷天下其還也登橋据水
厓坐石磯不一再吟嘯去矣故金焦大江之雲不能奪
京洛之塵而甘露鶴林之情不能已龍沙鴈塞之行也
雖然君子豈以此易彼哉故孔子曰樂則行之憂則違
之夫廬山豈固濓溪意邪愚不佞徒及公之門力不足
濬流揚波南瞻石淙特望洋耳是何敢言記
浩然堂記
浩然而塞于天地之間者氣也人孰無之然存之者寡
焉其見也則係乎時時有幸不幸也士有是氣常苦抑
而不伸焉鼓之而使之伸則又係乎上之人焉雖然其
幾微矣幾微則風神風神則渢渢溶溶被物而物不自
知江西以忠義推士尚矣推者以文山文公為冣文山
之後則有練子寧黃子澄焉夫二人者其禍烈矣乃其
後則又有劉公球鍾公同相繼而起亦謂之風非邪文
皇帝嘗曰使練子寧等在朕固當用之嗚呼帝之德至
矣豈欲鼓天下之氣而慮其弗伸邪不然何聞其風者
之興之勃也夫忠孝常變一也有不一者係乎時者也
苟時矣即不幸猶幸也故曰其見也係乎時反是則人
矣非氣之罪也知風之自與時偕行煥乎事業炳乎文
章沛乎與天地流行嗚呼微斯人其孰當之哉此所謂
浩然之氣也予至金川顧瞻練公故里既令立祠祠之
刊其遺文以布又名其祠之後堂曰浩然堂記焉
優游堂記
張生之還滇也復過大梁之墟而見北郡李子李子問
曰生何志張生曰含也願為古之優游者爾然業名吾
堂矣李子聞之蹙然而歎曰噫含乎噫含乎張生曰先
生何嘆也謂含竭精以探賾邪守藝以俟庸邪艱關險
阻身屈而氣振與優游者殊邪謂驊騮既羈世網終嬰
之邪抑桂菊秋榮惜其後時而貞也李子曰上世君逸
中世民逸民逸則賢隐賢隐則官曠官曠則君勞是故先王
之治天下也立賢備矣然猶懼其遺也於是弓旌有招
蒲輪有迎夫然後賢者各以其位故采菽之章曰優哉
游哉亦是戾矣言君之獲臣也臣獲則君逸故卷阿之
章曰優游爾休矣臣或弗合去則君追之還故白駒之
章曰愼爾優游斯何也於文優以足訓游以適稱優游
者自如之名而逸之義也使人自逸則君無與官故曰
愼爾優游夫含也少而達名於朝髮與衣白竟優遊以
自高斯空谷逍遥之計非爾公爾侯之招也予是以歎
張生曰含聞之得之不得有命夫孔子何人也然猶曰
優哉游哉聊以卒歲含奚足云
敬遺堂記
餘姚史氏起敬遺之堂奉其王父或享賓焉賓乃言曰
嗟貴宏堂奚斯名也史君曰竊聞之君子無不敬也敬
身為大夫身者親之遺也立模乃曷敢弗之敬也是故
言也弗之敢苟也行也弗之敢惰也業弗敢荒宦弗敢
怠不敢狎小不敢忘大凡此以廣敬也故不敬無遺無
遺無身矣是故立模之於身也乃曷敢弗敬也賓曰嗟
貴宏身若是大乎史君曰身也者自他人視之固𦕈然
者也自吾視吾身與天地始終烏得而不大也夫自形
之化也即有始以遺之吾蓋不知幾億萬年矣自吾而
後之又不知幾億萬年而終是身者與天地始終者也
烏得而不大又烏得而不敬也北郡李子曰史君蓋早
孤者云然予聞其王父育之長訓之成乃其人鮮兄弟
焉億萬年之遺當其身所謂如綫者也是故其身也視
他人為大而其遺也弗敢弗敬也故其堂名之曰敬遺
堂焉
河上草堂記
正德二年閏月予自京師返河上築草堂而居其地古
大梁之墟今曰康王城是也瀕河河故常來今其地填
淤高河不來人稍稍治墳墓葺廬舍矣始蓄牛馬樹樹
木始有井落道路之界然四面皆薦莽其地宜檉楊宿
麥予兄故墾田數十百區樹柳以千數環堂皆柳也登
堂見大堤及城中塔背隐隐見河帆堂下蒔榴竹菊蔔
萄槿椒牡丹并諸雜草物而予日彈琴詠歌其中出則
披蒼榛登邱場坐斷岸而歌有二三子從二三子進曰
岸嶄嶄岑巖其下遺渦瀺瀺非河之故衝邪非所謂魚
鱉黿鼍窟邪夫子奚取而堂又何樂焉予曰子以為吾
愛吾身孰與堂曰不如身子以為天地與吾身孰久曰
天地久予曰天地不能知其不終窮予何能知吾身予
不能知吾身顧安知吾堂予前不知地為魚鱉黿鼉窟
又安知後之不為魚鱉黿鼉窟且小子休矣
翛然臺記
草堂之東築臺高二丈餘所登臺四望雲冉冉在桑榆
蓋千里外見也人心不天遊則視壙壄崇原大澤天地日
月星辰霜露朝夕煙霞之變寒暑草木往來榮枯皆與
已不干涉視壙野崇原大澤天地日月星辰霜露朝夕
煙霞之變寒暑草木往來榮枯誠與已干涉於是觸予
目者罔不樂也臺貴高高則遠遠則無所不見予臺不
高望之千里外見地使然也無所不見則其樂充滿其
樂充滿則翛然矣莊周曰翛然而往翛然而來於是命
臺曰翛然之臺予觀屈原放逐江濱非與壙壄崇原大
澤天地日月星辰霜露不干涉非不知朝夕煙霞之變
寒暑草木往來榮枯之情而恒戚戚憂斯人殆未天遊
乎抑宗臣當如是邪為臺記
需于堂記
草堂之南築瓦堂廬旅名曰需于堂草堂作于春三月
翛然臺秋七月是堂則冬十一月作更四時厥乃備有
須于堂故曰需于堂予觀需五爻需于郊沙泥血酒食
遐近異勢險易異用安厲别矣而其義皆需故曰需須
也予居更四時厥乃備而是堂最後成竊謂有合于需
故曰需于予堂在大梁北郊厥河往來之墟有沙泥之
虞不可不戒能需庶幾獲四之出五之吉故名堂曰需
于人情躁動則罔攸利躁動莫如戰曹操臨戰安閑若
罔攸戰故勝此其人不足言而需之義同也是故君子
需于學遜需于德涵泳需于時進退需于命終厥躬予
又竊比名吾堂雖然四者何有於我哉
觀風亭記
亭在風穴之山迥峻峭削環千里而孤者也形拓勢積
靈秀出没登之目豁神迅志搖襟擴嘉靖七年夏監察
御史譚子廵而歴汝而游於亭乃俛仰而嘆曰嗟美哉
山河弗改世代遷矣吾其觀哉以問分守伍君曰天地
既中風雨時會卜洛定郟表方測景吾觀其時譚子曰
美哉是古今之慨也以問分廵王君曰冠嵩帶汝伊闕
我朝沃野廣麓樵獵樹藝吾觀其土譚子曰美哉是利
用之思也二君於是避席而讀曰敢問先生何觀也譚
子曰谽谺窈如噫如噴如噓如吾觀其風曰風者何也
譚子不答它日二君遇空同子述其事空同子曰美哉
觀各得其職矣雖然風其大乎夫天下之氣必有為之
先者而鼓之則莫神於風故颸颸乎莫知所從渢渢乎
莫知其被溜溜乎莫知其終也其德巽故其入深其幾
微故入物而物不自知其行疾徐故其入不齊其變也
乖和殊故物有瘠腴純駁性隨之矣性發情逸淳澆是
效而俗隨之矣俗沿習成美惡相安而政隨之矣是故
先王知風之神也於是節八音以行八風然患其乖也
於是使陳詩觀焉詩者風之所由形也故觀其詩以知
其政觀其政以知其俗觀其俗以知其性觀其性以知
其風於是彰美而癉惡湔澆而培淳廸純以剷其駁而
後化可行也夫監察者固舉刺之要臣以風為觀者也
然登其亭履其穴而後嘆何也天下未有不觸而動者
也觸以動嘆叩而不答臣之要也得其職矣職神於風
故稱大焉雖然二君不小矣昔者文王之化行也不自
汝墳始乎今之汝固古之汝汝之土猶古之土也昔者
風之南也蔽芾甘棠詠愛也守之行也野有死麕歌嚴
也巡之政也監察臨之二君行之何患乎非時故曰斯
民也三代之所以直道而行也二君曰美哉空同子之
言風也請諸監察以名其亭刻之堅石譚子名纉蓬溪
人伍君名全安福人參政也王君名洙台人按察僉事
廣信獄記
李子寓南康府卧病待罪勘官大理卿燕忠奏略曰請
駐廣信府勘以避嫌又曰請轉委浙江副使鄭陽參議
段敏為勘官又曰臣觀事連年靡結者非惟勘官罪實
提人卷難耳提人卷難以有司畏李某夫李某特一提
學副使耳有司寧得罪於撫按守巡諸官而聽李某者
以其善訐人私也臣行提人卷或不至請提䆒兩司首
領官甚則參堂上官上皆許焉胡雲聞之謂劉峻曰事
靡結也果提人卷難乎劉峻曰殆非然焉峻嘗見勘淮
王之奏矣一成而觧江御史江御史弗了也再成而觧
陳總制陳總制弗了也曰留作江御史當頭三成於御
史李矣然會任廵撫任廵撫又弗肯了也斯果提人卷
難乎胡雲曰彼謂先生善訐也然歟劉峻曰殆非然焉
夫訐人者人固亦訐之矣曷行歟夫先生之劾江御史
也争士氣也劉知府者黜臣姦為匹夫伸辜也然敕諭
載焉又死者諸生焉夫鄭布政者彼自干王府取之也
人孰無爭論先生與鄭争而卒弗之行也亦大矣曷訐
歟胡雲曰夫雲侍先生蓋見其令無不行也亦謂之動
搖山岳矣所至貪吏有望風觧印綬者茲何歟劉峻曰
茲必有令其所不令威之不在威古人之所謂風而易
之所謂應歟不然峻見苦刑而威者即折脊拉齒糜脛
斷腂相續而斃于庭而卒莫之能令也先生官于茲三
易秋矣聞有茲否乎李子舟行將至貴溪門人葉朴筮
得剥六五貫魚以宫人寵無不利朴迎告李子曰先生
順焉李子曰夫予安敢不順哉夫言官之所排也尊言
官者所必排矣誰非予忌者言先入者主也犯茲四怒
予安敢不順哉即不順其誰公我李子至廣信將見燕
卿燕卿使人覘李子來見馬乎輿乎李子知之則步見
燕卿是日廣信五學師生業先集迎李子擁之行步入
城見燕卿暴階下燕卿以李子來見遲也而怒罵之曰
汝本聰明好人前劉瑾之難無用識不識咸壯焉而今
顧為此為天下士夫唾罵邪唾罵者秪以汝操上人之
心要便宜耳若獨不聞老子術邪退一着是已據案圖
弄手而且罵且教且誚且笑李子不敢對而惟請隔獄
燕卿曰此仍是便宜心而竟令繫諸同獄李子出將詣
兩勘官而五學生業先詣兩勘官跪諸門兩勘官曰第
令一生入於是葉朴入跪白日數百年正氣鍾於今而
僅見我先生二先生為正氣必有扶也兩公不答而心
不以為然於是五學生詣燕卿亦以扶正氣請而燕卿
者笑謂之曰子誠齊人也夫李某不過以文章冐時名
耳彼豈好人哉彼老子術猶未之知而矧其他乎葉朴
對曰李之為非身非家也衆惡之必察焉燕卿笑指朴
曰這秀才異日作官必效李某者燕卿起立謂諸生曰
夫我此來謂李某必震惕不遑安心悔懼改也今渠來
見我獨遲而儀度復徐徐夫人之畏天者以雷霆耳朝
廷者天也我大法司者雷霆也雷霆臨于其上而渠猶
徐徐五學生不敢對而出李褎謂葉朴曰諸公不知我
先生奈何葉朴曰彼謂先生實有送門子造偽章諸件
耳審而無諸件當自殊矣翌日李子造兩勘官審而果
無送門子造偽章事葉朴曰此謂天定勝人也人聞之
無問識不識咸慶焉曰有天有天而燕卿待李子則顧
反嚴日伺察其所往來捕師生來獄候李子者而諸來
獄候它人者則顧不之禁也兩勘官亦日誚罵李子見
諸生稍不惴惴望塵拜也則曰李某壊盡士風矣兩勘
官詣學會生裴近者肥而鼓腹遇之而立其旁兩勘官
目之大怒曰甚哉李某令諸生侮我也故鼓其腹而又
立我旁翌日諸生詣兩勘官謝兩勘官又復大罵李子
恨不遂殺之也葉朴還貴溪聞兩勘官勘事䙝衣酣酒
坐堂上而諸方面官長跪階下事弗令自辯也間辯之
亦不聽朴聞之謂詹彝曰奉天令者非敢䙝天也書曰
欽哉欽哉敬能誠誠則明兩人者無亦䙝天歟詹彝曰
夫既罪稱囚矣茲宜至焉且先意已主聽辯曷施乎葉
朴曰朴嘗讀范滂傳矣王甫者閹人也然猶聽滂焉而
為之愍然改容也而今如此哉於乎今如此哉
後記
廣信獄成諸所謗李子咸白之矣會有赦至李子坐而
有憂色通判劉懋入而問曰先生奚憂也前無赦謗未
白也懋見先生油然而煦煦若無與然今諸幸白之矣
而赦會又至乃顧有憂色何也李子蹙然若有所答已
訥然止劉懋出語袁衡袁衡曰先生之憂以是非倒植
乎公道絶不復見於天下歟夫衡也抄送偽章者也而
今也坐衡以捏之也斯其一焉已劉懋曰何謂也袁衡
曰夫偽章者衡於石城十一將軍第抄之也然衡又非
親致先生而托書吏朱燦者致之也後先生令教官葉
泰挈衡往啓王王嘗召十一將軍與衡質而知將軍家
人王貴者抄致將軍也而今硬坐衡曰奚不以白勘官
也曰勘官不容衡白也而顧教衡曰汝但云初李某與
江御史訐奏行總制陳勘也李某每向諸生說觀陳似
有偏江之意奈何衡與李素恩義輒就捏江劾陳之章
送李觀看意在激怒陳而李遂送陳觀之也斯勘官鄭
陽教之也曰云云者何曰實江之奏詞焉耳劉懋曰嘻
冤哉有是焉先生憲臣而以人命赫詐事使懋徑拘軍
校例也而今坐非例也而懋也未始造監拘也亦非戍
時而竟皆以坐懋也懋冠帶奉察院文焉今坐懋以冠
帶斯亦實淮王之奏詞焉耳陸鎮曰冤哉鎮也卧碑生
員令家人代告今告者陸寬也而以坐鎮也夫占官地
成化二十三年間事時鎮數歲耳而以坐鎮鎮娶妾有
媒禮焉而今離異鎮妾彼誣鎮娶妾逼焉赫焉耳而勘
官者硬加鎮以強也冤哉鎮也彼赫詐致死人命者又
奚弗之問也傅廷臣曰吁詎惟汝哉先生奏江御史者
何者非實也乃今咸使之虛而江與吳奏先生者奚又
咸實也吁詎惟汝哉汝第不擊先生耳誠擊先生汝胡
罹之冤且更驤於法李華問乎徐珙曰奏江御史者實
也而虛之法乎徐珙曰夫尊言官者當若是焉矣曰淮
王奏者虛也而實之法乎徐珙曰夫尊王者當若是焉
矣曰華聞之奏一言一事弗實者得以詐坐也吳奏先
生者一言一事盡實乎而不以詐坐曰尊為言官擊人
者當若是焉矣李華曰夫法者守一以御萬者也是故
賢也弗敢越焉愚也弗敢蔑焉靡以貴撓罔以勢移仇
不敢加昵不敢私低昂重輕如衡之付物夫然後稱法
焉而後冤可平也是故郡邑有冤平之監司監司不軄
平之御史御史平之上之大理故大理者平天下之冤
者也故稱廷尉平焉任情而尊夫人也夫奚有於法徐
珙曰嘻子胡見之晩矣諺曰循智保身審時致位子又
烏知彼不别賢愚而務存體統哉李華曰華聞之百司
攸職而天下治故務體統者安上而睦下斯相之事也
别賢愚者進黜以勸懲斯銓部之司也守一以平天下
之冤者廷尉之職也是故視厥重輕低昂焉付之已矣
而容心焉容心則不中不中則私私則不平且如子言則貴
者賢者殺人可不抵命而賤者不肖者為貴者賢者殺之則
不問邪有是理哉徐珙曰昨勘官鄭陽勘劉喬陷死李苒事
椎案呌曰如此無行止生員死則死耳乃坐知府哉觀此則
法者眞以别賢愚為心矣二子争論不能決來質李子李
子曰嗟諸生腐哉迂哉傳有之君行令臣行意又曰法以情
用嗟諸生迂哉腐哉若即能飛黃附驥亦&KR1169;&KR1169;者流耳豈
能致身卿宰哉雖然予有尤焉行寡中和積誠未孚風
之生也必穴焉空諸生乃舍我弗責而顧暇諐訾人邪正德
八年秋八月給事中王爌有章言此事是年十二月燕卿至
廣信府明年正月廿八日李子至廣信就獄是年三月事完
懼問記
李子曰夫予於今而始知懼也袁衡曰衡聞之君子不
懼李子曰衡是惟不知懼焉爾袁衡出遇李華而告之
故李華曰夫懼動心者謂也往張劉之事先生不啻批
逆鱗捋虎鬚矣兹言懼必有以吾將問之李華入問曰
華聞之欺理者滅天罔公者無法滅天無法是曰大亂
民亂亂身士夫亂家大臣亂國有諸李子曰然有之李
華曰華嘗懼投足之地鮮也以茲焉李華出以語袁衡
衡不達李華曰子不見勘官勘事乎私之出焉怒之入
焉鍾粟程伯二生者勘文不載也何以提為鍾何以出
程何以入鍾提而不勘乃笞而監之厥意為何夫程伯
之事總司鞫焉巡按者允焉以坐先生無故番焉茲謂
有天乎無天則無法無法者亂行亂於清明之世華自
茲不復知投足之地矣袁衡曰若是則奚止於是哀佐
劉賢同人命也而皆非所勘也佐不勘而賢則勘縣丞
府判同委拘人判以李則罪而丞以江則否夫衡也自
茲亦安往乎李華曰夫大道之行天下為公叔季之世
鉤織起焉於乎甚哉先生之懼殆非獲已歟作懼問記
空同集卷四十九
