空同集卷五十五明李夢陽撰
序
贈郭侯序
郭侯為開封府同知三年人曰郭次公陞矣己而果陞
而為汝寧知府人曰郭公將轉而為開封己而果又調
而為開封李子曰竊聞之三王不沿禮五伯不襲智是
故政也者因民而為者也故順時者致昌者也信謀者
審方者也俛志遲廻者後時者也今郭侯為開封也於
斯三者何由焉且夫順逆者勢也大小者形也彼太阿
鏌鋣於人非不利也設倒其柄則玩而不畏故曰徑尺
之魚不遊於蹄涔横海之舟不納於江河今論者不察
乃輒立議曰郭君必以其為同知者為知府又曰必以
其為汝寕者為開封是何異於膠柱而鼓瑟者哉且知
府之與同知其得為不得為至易知也夫開封者史所
謂車馬之湊四通八達之衢也于今則有監守之臣有
臨轄之司有諸王之國其屬城則四十有三其賦訟徭
役勾幹簿書之擾蓋奚啻十倍於汝寧而又日僕僕跨
鞍馬奔走逢逆如是而其勢能盡如為汝寧否哉且夫
寬猛者人之所時有也孔子曰平易近民民必親之然
而肉刑雖三王之世不廢此又何也故居上不寬孔子
以為不足觀然攝政七日而即誅其亂大夫夘故曰寬
于良嚴于猾寬主恤嚴主戒今郭侯將為寬者邪抑嚴
者邪諺有之曰近火先焦開封近火者也百姓煢煢嗷
嗷難堪矣蓋其地人衆雜人衆雜則其俗易偷而善造
偽吏隸胥史之徒又輒相鼓扇蓋盗奸即蹈死地罔避
懼彼其乘肥馬戴貂帽著文綺衣者蓋踵相接也大者
白手置田宅與豪冨埒矣此其責在知府邪同知邪余
故曰知府之與同知其得為不得為至易知也且今人
誰不謂包拯歐陽脩相繼為開封也蓋拯以嚴峻起及
脩代之用寬亦起夫二子者固並所謂有道仁人也乃
其治同功而異義乃又並顯盛於世由是觀之為政各
任其性用情能附實則民亦易化故曰其所令反其所
好而民不從今論者乃顧又謂郭侯必用其二不然且
妨於政豈不謬哉
送陳汝州序
陳子以鈞州同知陞而為汝州知州李子聞之色沾沾
喜幸曰夫陳子前為郎中矣至彰也然豈料其左而卑
也今之為汝州即非彰也然關諸天下不細也夫天下
事勢譬之弩也而其動則猶機也坤之初六曰履霜堅
冰至夫霜之於堅冰相遠也動乎此而應於彼乃若
是神何也此不謂至微至微者邪故曰知幾其神乎
夫隂陽善惡君子小人未嘗無類也故隂陽者形也善
惡者行也君子小人者朋也形不獨立行不特成朋無
逆從是以泰之初九曰拔茅茹以其彙征吉而於否之
初亦云故曰同明相照同類相求雲從龍風從虎聖人
作而萬物覩故朱博雖賢必俟其友乃結綬貢禹即非
不肖然不能不因人而彈冠由是而觀方今無朱貢之
徒則己誠有朱貢之徒聞陳子興有不彈冠相慶者邪
孔子曰冨與貴是人之所欲也且今人孰不欲冨貴假
令陳子巧詐善宦卑卑與世浮沉或冨厚多金玉貨財
無論一知州即令立致卿相大夫余何所喜幸焉陳子
人品道德誠足為天下喜幸即令隐約終身予願為之
執鞭不辭矧今為知州矧將彰而為卿相大夫記曰力
田不如逢年善仕不如遇合今陳子亦謂之遇合者哉
非邪鈞州知州李君將有禮於陳子念獨余與陳子故
同郎中也為友而又故知陳子於是乎來謁余以文曰
邦彦不幸不獲交於下執事然知天下有先生久矣敢
為吾汝州請然予聞李君亦令名豪傑人也因并告曰
陳子行君亦可以彈冠俟矣
李君陞按察司僉事兵屯潁上序
兵刑天下之忌器也然聖王能使人不犯刑而不能使
天下無兵能使兵設而不用而不能使兵一日而無食
能使兵足于食而不能不分之以官何則專其事則有
緒而易理責衆則勞倍而鮮功昔周成康之世刑措四
十餘年不用可謂極治然猶羽旄章于禮器干戚存乎
樂舞兵車藏于比閭故曰聖王能使人不犯刑而不能
使天下無兵當是之時四夷賓服干戈朽於武庫然猶
歲終計盈縮九年論耕畜故曰能使兵設而不用而不
能使一日而無食及其立官則司寇司刑司馬司兵司
徒司食故曰能使兵足于食而不能不分之以官今按
察提刑官也益之以軍馬城池則司馬事也又埤之以
屯田則司徒事也是故其境内刑有弗允以問司寇司
寇乃下而問按察兵有弗修以問司馬司馬乃亦下而
問按察食有弗給以問司徒司徒乃亦下而問按察按
察所主之境地誠狹也兵少也屯寡也猶之可也今李
君主潁上之境其地跨江淮邊四省而犬牙民徤訟而
善潜非必巨獄以隔别雖小亦頻年無了期李君信善
刑然能使之咸允乎蓋所轄衛兵率萬計其官率各奴
戮魚肉之又素䟦扈稍繩則亢大繩則訐更大則計脱
之君即善兵能必其無不修乎又屯田疲弱不盡墾豪
強占膏腴租入或於私門逋欠積而牽連李君即善調
食然又能必其無不給乎余故曰責衆則勞倍而鮮功
雖然得其本萬事理李君固明恕剛愼人也識高而變
通夫明恕剛愼者政之本也識高變通者才之緒也以
此治事尚有不允不修不給者乎且君故為司寇屬至
著也又出而知陳州矣此所謂賢練之吏也如此而尚
有不允不修不給者吾弗信之矣今天子夬夬明斷方
袪故布新他日或問江淮閭刑於司寇司寇誠對曰允
矣問兵司馬誠對曰修矣問食司徒誠對曰給矣又咸
曰此兼衆責而能功者也則君不謂之得其本者而誰
邪三卿者佐今天子用之天下者誠皆有本者也則刑
不可使之犯兵可設而不用食可無不足也此所謂聖
王之治也
送梁處州序
同年者擢同年同部者序而送焉義起也蓋惟我癸丑
之在吾部者為然癸丑之在吾部者前後三十四人十
二年間擢者二人又皆治部亦寡矣前劉岳州往王叔
武首序之茲應樞往處州僉謂予當序夫序叔武備矣
予何能復言然竊見自内補郡者恒怏怏不自滿非謂
郡劇且勞而其勢有不獲盡專者邪夫以金緋坐堂上
州縣吏承風走役悦則利怒則威一郡之休戚雨暘寒
暑山川鬼神之食惟守主也而按訊有推官收逋有通
判兵戎有同知亮工分職各具成案而决于守守可則
喜否則懼如是而謂劇且勞而不獲盡專焉者何邪守
誠曰是侵吾掌刑吾刑賦吾賦兵戎吾覈僕僕案牘間
日不暇給疑推疑判同而不之信而是三人者皆將斂
避退縮雖有能靡所自效於是事有所不舉矣監者入
其境則曰守誤之守誤之挫辱抑厄以衂其鋒州縣之
吏觀望狎玩不復有所警飭亦宜矣如是而欲專欲不
劇且勞可得邪夫三者達之天下者也應樞是行將自
刑自賦而自覈之歟抑付之前所謂三人者而可否之
也應樞入吾部歷試八載聲稱滿人口性坦達無較是
故天下之器於一處州何有處州在萬山中民質直簡
訟蠺歲三四熟其租易辦卒伍句擾亦亞于他郡前三
人者且各易為力而賢如應樞與之决可否而行之其
郡不大治雨暘寒暑不時山川鬼神不享不佑有是理
邪然此特予所竊見者爾不敢不為應樞告他則叔武
備矣
送李德安序
李子同年進士曰李宗乾者以戶部郎中擢德安知府
故事同部擢同部同進士者為言贈焉於是李子謂宗
乾曰德安非古名郡歟是在雲夢之間矣其地高山廣
藪利耕織樵牧水者捕魚蝦宅舟楫然其俗輕悍而健
訟君子則多機術把制人是楚之遺也子往何以為政
宗乾曰其信乎立于信措于敏昭于斷與厥休息如何
李子曰善哉備矣宗乾曰何以益我曰無已則寬乎綜
密以輔之乎且兩漢循吏子以為孰優宗乾曰無踰黃
覇曰覇無赫赫之譽若趙廣漢輩所為而天子賜車蓋
黃金下詔襃譽人到于今稱之弗替非用是道歟當是
時昭帝立幼大將軍光秉政遵武帝法度以刑罸痛繩
羣下由是俗吏尚嚴酷以為能而覇獨用寬和為名是
豈無見者歟夫守近民者也日理民為事顧率務體格
靡所司察觀覇所為亦可以少省矣覇治民雞豚糓馬
米鹽煩碎之務罔不精力某所大木某亭猪子尚應口
道之况其他者歟今之守能若是乎宗乾於是起謝曰
吾性剛不奈事事微子之言吾幾不政矣李子曰夫剛
乾之質也陽之用也是故綜非剛則隳寬非剛則弛明
非剛則苛敏非剛則息信非剛則變夫剛美德也吾子
何患焉宗乾喜誦曰生我者父母知我者鮑子乃再拜
登車而别
送喬太常序
元年春天子肇祀天地既合羣神于南郊乃復遣使祠
天下名山大川暨古帝王宗室王墓告始也書曰望于
山川徧于羣神是也自山以西其鎮曰霍瀆曰河海曰
西海帝曰媧曰湯宗室王曰晉曰代曰瀋則吾友太常
少卿喬君往侍祠建節行蓋道井陘泝太行南並蒲坂
反于太原北抵鴈門雲中歷數月乃還往反蓋數十千
里按祀典王祀四望天子始踐位祀之廵守至其方則
又祀之故公羊曰天子有方望之事至漢宣帝令使者
持節侍祠於是近臣始攝天子祀事而匭帛載御祝與
百神抗禮矣祀之義有三一曰尊神二曰尚賢三曰展
親夫晉代瀋所謂文之昭也媧湯古之神聖人也河海
霍望也於是時將天子精意能靡所弗享非太常所有事
邪太常掌百神之祀素行無醜於神明又晉之山川所
生也夫三者備矣非太常享而孰享邪是故孔子曰我
祭則受福言有本也山西連年凶赤野千里黍稷不植
牲牢羵瘠百神之典將有所不給今天子踐始遣俊臣
往修禋事如是而復雨暘愆期甘澤弗降神曰失職賢
曰助慝親曰悖德夫山川鬼神豈若是極乎子行矣予
於是望之矣
送何職方序
今之所謂賤丈夫者非薪若&KR0008;乎至其道山澤之事雖
善方輿家言莫能詰其所從來此無他踐之實者言之
切身親歷之與得諸口耳者異也夫言於人亦難矣兵
也者難之尤者也山川草木之利疆異而界不同車騎
步短兵長戟劍楯矛鋋弓弩之施又相什百不齊故曰
大小異形強弱異勢險易異備彼坐高幄擁僚佐談萬
里外事設非身踐其地信才且知而克一一中哉趙充
國漢名將也及討西羌則曰百聞不如一見願馳至金
城圖上方略然則兵果易言邪新天子即位銳意戎政
乃敕司馬卿屬數馬于邊鎮而榆寧肅三鎮則以彬陽
何君往君少年負駿才至于兵戎之事又為長茲奉璽
書踐萬里之域異疆殊界將靡所弗陟竊於君有賀矣
君前在職方圖天下地形寢壁上號曰卧遊予間叩之
曰吾得其形焉踰年又叩之曰得其勢焉再踰年曰得
其備焉然終不以是自是而予亦不以是是君者以未
踐也天下之患莫大於西北邊西北邊莫大於榆寧肅
三鎮者君踐有日矣歸坐高幄擁僚佐談萬里外事尚
有能詰之者否邪予于君之離是故以之賀而不以悲
君幸勿諉曰吾之行數馬焉耳矣
送程南昌序
正德元年秋九月戶部郎中程君拜南昌知府之命是
日朝士大夫咸歎息為君惜謂君守南昌弗宜其言曰
南昌省下郡俗機狡健訟君非法家者流性簡静鮮事
事又恒疾信若是南昌不置守乎夫天下性同也南昌
之人獨不守同乎守之於民以分則帥也義則師也親
之則父若母也父母師帥不可以機狡逆其子弟子卒
徒而為之守者以之逆其民欲民之不機且狡得乎假
令程君斥簡以徇擾擯静以狃暴治其民而民從之且
猶不可而况未必能治治之未必從乎且天下之事不
能皆試而為今舉其大若要者錢榖甲兵訟獄三者而
已必欲其皆試而為必從事於衡石矛鋋桎梏之細而
後稱司農司馬司寇之位設終身不為司農司馬司寇
而前三事者將終身不之諳乎程君固未始試司農者及
仕為司農屬即赫赫以能著稱今往理郡訟有不著稱
者乎父母之於衆子有訟未嘗不斷斷之必當者其視
均也有不是未嘗不撻撻之不怨者其愛等也非均且
愛必不能服其子之心惟師與帥也亦然君苟以施之
子者施之南昌之民南昌之民必治治則不爭不爭則
化化則其功易叙當是時峩冠坐堂上百胥羣姓奔走
承奉於下豈必強力者而後能邪故曰操簡以御衆居
静以制動此天下之政也予於君官同部又同進士不
宜無言以别會曹長胡君伯雍合羣僚友以文見屬遂
發其所欲言者如此
送馬布雲歸序
馬君布雲主事戸部四年矣一旦致其事而去同僚既
醵為之餞而又屬予之言予幸接下寮日以簿書期會
為事其何言之能為雖然竊有聞焉君臣之義道不合
去言不聰去不得其官去年及去疾去以予觀布雲年
未及也非疾者也布雲前為中書舍人九載克厥職乃
擢主部事布雲又克部事鄉督太倉粟吏不敢蹈奸於
是舉督天津粟天津之人咸籍籍稱明斯非不得其官
者也非所謂言迕而道違者也而何以遽去無可去而
去予於是知布雲之賢也夫自士大夫以官為家進退
之義擯而不講於是有老死于位而不悟者穢行詭迹
之士遂宴然行列蒙詬詈不顧甚有病卧牀褥猶日探
除拜問調遷者使其弗事事則已苟或事事而能以不得
不聽不合去否也嗟乎予於是知布雲之賢也使布雲不
得其官去言不聽去道不合去老去疾去猶為賢矧無
可去而遽去邪夫宦譬之海也百險備焉逆之則危犯
之則溺不知而不去謂之逆知可去而不去謂之犯布
雲茲去譬若泝恬波而行興意窮極舍舟登陸其有不
樂者邪布雲偉軀幹美髭鬚豪爽尚義少失意於科第
老復弗究其官必考夀樂其餘年必生賢子孫昌大其
家不然何以與危者溺者别也
兵部尚書華容劉公歸序
公自去歲上書乞骸骨上察其忠誠勉留之至是三上
書不許會公目疾引請益力上不得已許焉賜璽書文鏹
有衣一襲行之日冠蓋車騎填塞路衢道傍觀者咸歎
息爭走覷公聚而轉相語豈不為至榮幸事邪議者謂
公前以司農卿歸先皇帝特詔起之置之左右委以腹
心數召對訪延失得故每語屏從侍必移刻乃罷所謂
帷幄舊臣者今天子幼冲煢煢在疚四境未輯忠鯁耆
舊之臣不可一日去左右又大司馬者佐王平邦國者
也公去誰與理邪公不聽比去議者以聞天子廉公有
决志故卒不留公夫士有必去之志而後有不可奪之
節故古之人有招之不可來而臨事麾之有不可去者
豈不為俊偉烈丈夫邪為公者誠曰吾可去去焉卿又
曰吾可去去焉大夫又曰吾可去去焉朝去一公暮去
一卿又去一大夫君人者必謂榮貴利達不足以盡天
下之才天下之才亦必自以利其榮貴利達為辱若是
即使公决于去何不可邪知天下之才以利其榮貴利
達為辱將遂以是風天下故卒不留公若是天下之願
仕於朝者且駪駪至也先王之訓人也語交際必曰義
進退具焉先之以幾顯微生焉决之以時消長形焉故
亡義者貪昧幾者危悖時者殘三者有一焉上之人必
賤之曰是求榮貴利達者夫惟賤之也故天下之願仕
者不至故曰即使公决于去何不可邪公前為司農卿
諸生以郎吏事公洎為大司馬公以舊郎吏又數數見
愚無似誠不能狀公然竊知古之所謂大臣者有是義
也易曰不俟終日殆公之謂矣既相率祖公于都門北
地李某乃謂之序
空同集卷五十五
