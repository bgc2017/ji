空同集卷四明李夢陽撰
風雅什
禋社
禋社紀成也今上肇禮于社臣夢陽以戸部員外
郎從而賦禋社
元年仲春吉日維戊天子肇脩于社式對二后協於百
辟既祗既戒其日丁巳三星彗彗
百辟至止萃于臯門三星在隅乃辟乃閽有渰其雲有
零其雨赤舄蹌蹌于壇之所
八佾剡剡百燎盈庭左金右石鏞鼓孔行帝命元臣曰
戎朕代式虔式穆厥維朕載
元臣受命爰肅其躬月出則光三星在中磬管喤喤有
萬斯舞爰配二辟犧尊維爼
於神來格殷殷番番龍旂載揚雷霆啍啍明明對越肅
肅奔走神既醉飽錫辟之祜
遹皇纉業配天子京三辰允禎曰雨曰暘皇降嘉實來
牟黍稌敷文戢戈克紹冡土
禋社六章章八句
辟雍
辟雍紀視學也
天子至止于彼辟雍和鸞央央其來雍雍象輅金衡有
蒼其龍光于廟宮是依是崇
吉日維申脩我元祀皇祝設樂鏞鼓萬舞有筐有篚以
享以祀羣執肅肅秉德弗渝
誰其觀者三氏孫子其冠峩峩來忻來止翩彼鳳鳥集
于東林繹其觀者其爛如雲
自門徂基辟儼若思青衿濟濟以辟以師爰命祭酒司
業拜手訏哉嘉謀作民元后
帝若曰都戎言式弘匪道何程匪猷曷承載弼元理維
協乃有衆拜稽首天子萬壽
旟旐旆旆淵淵伐鼔皇發辟雍用惠下土自天降休
豐年穰穰藹藹王多吉人四國是康
辟雍六章章八句
甘露
甘露紀異也元年冬至甘露降於陵樹
於辟是興皇用錫祉苞有八業侯茂侯采
填填墉壑有嚴廟宮湛彼露斯既霑既降
湛彼露斯于松于栢是塈是掇罔匪澤澤
菀彼陵樹有爛其華盈盈蓁蓁光于邦家
蕩蕩上帝降監在兹維辟時格豈曰匪時
其時伊何厥陽載升爰液乃濡惠我孔明
其昭伊何曰帝攸績靡濫靡僣甘㴻斯獲
明明昊天是歆是臧臣作誦言告于萬方
甘露八章章四句
觀牲
觀牲大儀也
赫赫明明天子攸行以修肇禘以對于上帝
天子至止觀牲于郊龍旂交交馬鳴蕭蕭
帝至于郊於赫有臨載穆載欽曰歲事是歆
帝降于圉犧人脱楅羊牛鹿豕&KR2017;&KR2017;濯濯濯濯甡甡翔
帝之圉其牲孔碩甫甫麌麌
城人伐鼓帝至郊所干旄淠淠虎士孔武乘彼大輅八
鸞與與昭千萬邦光于皇祖
觀牲五章三章章四句二章章八句
效五子之歌
五子歌正德年效作
大禹曰咨咨太康女何樂于田十旬弗返百姓離逖女
厥緒用殄洛汭湯湯流于冀方曷歸曷歸我心憂傷
大禹曰咨咨太康敬哉有土毋荼毒下民毋曰民小毋
我崇尊天自我民明威
大禹曰咨咨太康天命難忱慎德者昌維帝克堪奄有
萬方乃罔攸序上帝殛罰女
大禹曰咨咨太康毋遊于盤毋荒于田毋小人是庸嗜
貨靡不顛毋曰予一人天下予何天方降爾瘥
大禹曰咨咨太康彼曰不臧是謀是從此曰既經是戾
是戕不念爾祖獨不念爾土嗚呼敬哉敬哉天罔私隲
女
五子歌五章二章章九句一章八句二章章
六句
有鴟
有鴟諷也
有鴟有鴟集于喬林征夫遑遑以北以南居人之子我
是用覃
東人之子衣服粲粲西人之子車馬有爛中人之子噂
噂衎衎
誰屋室潭潭誰教猱有冠誰遇人艱難誰寤寐永歎
爾視爾友令色令儀弗視爾友靡臧靡嘉爾視爾友予
德予哲背姻背婭罔不愆蔑
朔日日虧十月其雷山川震崩星辰逆行二三君子匪
疚匪疾曰時則然匪我敢逸
燕雀在堂翩翩其羽鱍鱍魴鱮在于河渚弗念弗畜孰
獲爾所小子作詩誨言式女
有鴟六章二章章六句三章章八句一章四
句
青青者莆
青青者莆感遇也
青青者莆生于汙池旟旐有翩君子攸悲
有蕩者道其木喬喬有鳥嘵嘵女有巢漂搖
有石巉巉在于中泉我思溉罍畏子不前
青青者莆三章章四句
有兔
有兔閔獵穉也
有兔有兔其來摶摶有罿&KR0034;&KR0034;虞人之縛
有兔綏綏瞻子傷悲豈女有母我子無所
爾粟爾糜爾有猫狸云胡樂而
有兔三章二章章四句一章三句
河之楊
河之楊怨離也
河之楊其葉幡幡子之歸矣誰與我晤言
河之湍兮我心博兮庶見子旋兮
河之楊二章一章四句一章三句
我行
我行思也
采蝱采蟲于彼中野我行思子瞻望伊阻
我有籩有爼湑湑我酤坎坎我鼓反反我舞
有筵有几我有桃李不見子都實維憂矣
我行三章章四句
始雷
雷于辰宜也然懼其弗施也弗威也又弗廣也作
始雷
雷之磕兮西山之陽兮翕兮張兮發坤藏兮闡而昌兮
雷之升兮列缺光兮驅罔象(叶平)兮劃幽匿兮維民之福
兮
雷&KR0658;&KR0658;兮民愬愬(叶入)兮施甘雨兮昌下土兮登我稷黍
兮
始雷三章章五句
我出城闉
我出城闉閔水也嘉靖甲申秋久雨水涌陸地行
舟
我出城闉浩浩其流我車我馬登彼方舟昔也長薄乃
今舟之滔滔波塗昔也疇之
嗚呼蒼天雨無其極淤我良田浥我稼穡賣牛買船賣
鉏買楫夕之朝之濟有深涉
彼負者子涉寒號咷彼輦者子䧟泥中濤彼車者子馬
顫濡毛彼往來者誰子冠盖而遊遨
我出城闉三章章八句
河之渚
河之渚送鮑氏也
河之渚鳬鴈與與我駕我車載言送汝河水濞濞汝舟
淠淠冬十有一月甲申者歲
河之沙浩浩其霜人廬人處子也獨行廬匪不懷兹非
我邦豈無念處旋我舊鄉
舊山有廬溪則有魚有車馬驅有琴瑟笙竽烈風旆旆
寒日冰瀨汝征汝邁
山有栲亦或有栳魚潛於淵或在於沼芻蕘之言君子
敬聽慎爾威儀擇爾友朋
河之渚四章三章章八句一章七句
型範
型範省躬也
器土必型器竹必範綏則有蟬冠則有范哲人畏威爰
矜爰業省之察之春冰是涉
帝命攸畀而胡罔嘉忽心乘之厥玉斯瑕聖戒罔念賢
省日三輿則倚之立則如參
淵魚負水谷鳥嚶嚶賢豈在貴愚匪無榮維彼賢人省
躬靡疚彼愚何人外華中垢
型範三章章八句
歸夀
歸夀者李子爲東墅子作者也東墅子年六十其
子經自大梁馳而歸夀焉於是作歸夀
春日既熙有繁其梅爰啟我堂我尊我罍穆穆其賓揖
讓先後介我眉夀飲我清酒
爾生之辰爾子遄馳何以獻之玉斗金巵春華載殷舞
衣斕斑庭樹青蔥鳥鳴關關
又何獻之嵩高之松翠蕤屈枝盤盤如龍又何獻之維
河之鯉玉鬐曜陽金鱗泚泚
歸夀三章章八句
空同集卷四
