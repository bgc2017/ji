鐔津集卷二宋釋契嵩撰
輔教編中
廣原教(並叙二十六篇)
叙曰余昔以五戒十善通儒之五常為原教急欲解當
世儒者之訾佛若吾聖人為教之大本雖槩見而未暇
盡言意待别為書廣之原教傳之七年會丹邱長吉遺
書勸余成之雖屬草以所論未至焚之適就其書幾得
乎聖人之心始余為原教師華嚴經先列乎菩薩乘盖
取其所謂依本起末門者也師智度論而離合乎五戒
十善者也然立言自有體裁其人不知頗相誚訝當時
或為其改之今書乃先列乎人天乘亦從華嚴之所謂
攝末歸本門者也旨哉五戒十善則不復出其名數吾
所以為二書者盖欲發明先聖設教之大統以諭夫世
儒之不知佛者故其言欲文其理欲簡其勢不可枝辭
蔓說若曲辨乎衆經之教義則章句者存焉知余譏余
其原教廣原教乎廣原教凡二十五篇總八千一百餘
言是歲丙申也振筆于靈隱永安山舍
惟心之謂道闡道之謂教教也者聖人之垂迹也道也
者衆生之大本也甚乎羣生之繆其本也久矣聖人不
作而萬物終昧聖人所以與萬物大明也心無有外道
無不中故物無不預道聖人不私道不棄物道之所存
聖人皆與是故其為教也通幽通明通世出世無不通
也通者統也統以正之欲其必與聖人同德廣大靈明
莫至乎道神德妙用莫至乎心徇妄縳業莫甚乎迷本
流蕩諸趣莫甚乎死生知衆生之過患莫善乎聖人與
萬物正本莫善乎設教正固明明固妙妙固其道凝焉
是故教者聖人明道救世之大端也夫教也者聖人乘
時應機不思議之大用也是故其機大者頓之其機小
者漸之漸也者言乎權也頓也者言乎實也實者謂之
大乘權者謂之小乘聖人以大小衍攬乎羣機而幽明
盡矣預頓而聞漸預漸而聞頓是又聖人之妙乎天人
而天人不測也聖人示權所以趨實也聖人顯實所以
藉權也故權實偏圓而未始不相顧權也者有顯權有
冥權聖人顯權之則為淺教為小道與夫信者為其小
息之所也聖人冥權之則為異道為他教為與善惡同
其事與夫不信者預為其得道之遠緣也顯權可見而
冥權不測也實也者至實也至實則物我一也物我一
故聖人以羣生而成之也語夫聖人之權也則周天下
之善徧百家之道其救世濟物之大權乎語夫聖人之
實也則磅礴法界與萬物皆極其天下窮理盡性之大
道乎聖人者聖人之聖者也以非死生而示死示生與
人同然而莫覩其所以然豈古神靈叡智博大盛備之
聖人乎故其為教有神道也有人道也有常德也有竒
德也不可以一槩求不以世道擬議得在於心通失在
於迹較
治人治天莫善乎五戒十善脩夫小小聖小聖莫盛乎
四諦十二緣脩夫大聖以趨乎大大聖莫盛乎六度萬
行夫五戒十善者離之所以致天合之所以資人語其
成功則有勝有劣語其所以然則天人之道一也夫四
諦十二緣者離之則在乎小聖合之則在乎小小聖語
其成功則有隆殺語其乘之則小聖小小聖同道也夫
六度也者首萬行廣萬行者也大聖與乎大大聖其所
乘雖稍分之及其以萬行超極則與夫大大之聖人一
也萬行也者萬善之謂也聖人之善盖神而為之適變
乘化無所而不在也是故聖人預天人之事而天人不
測夫神也者妙也事也者麤也麤者唯人知之妙者唯
聖人知之天下以彼我競以儒佛之事相是非而天下
之知者儒佛之事豈知其埏埴乎儒佛者耶夫含靈者
漙天漙地徧幽徧明徧乎愚人禽獸非以神道彌綸而
古今殆有棄物聖人重同靈懼遺物也是故聖人以神
道作
心必至至必變變者識也至者如也如者妙萬物者也
識者紛萬物異萬物者也變也者動之幾也至也者妙
之本也天下無不本天下無不動故萬物出于變入于
變萬物起于至復于至萬物之變見乎情天下之至存
乎性以情可以辨萬物之變化以性可以觀天下之大
妙善夫情性可以語聖人之教道也萬物同靈之謂心
聖人所履之謂道道有大者焉有小者焉心有善者焉
有惡者焉善惡有厚薄大小有漸奥故有大聖有次聖
有小聖有天有人有須倫有鬼神有介羽之屬有地道
羣生者一心之所出也聖人者一道之所離也聖人之
大小之端不可不審也羣生之善惡之故不可不慎也
夫心與道豈異乎哉以聖人羣生姑區以别之曰道曰
心也心乎大哉至也矣幽過乎鬼神明過乎日月博大
包乎天地精微貫乎鄰虛幽而不幽故至幽明而不明
故至明大而不大故絶大微而不微故至微精日精月
靈鬼靈神而妙乎天地三才若有乎若無乎若不有不
無若不不有若不不無是可以言語状及乎不可以絶
待玄解諭得之在乎瞬息差之在乎毫厘者是可以與
至者知不可與學者語聖人以此難明難至也乃為諸
教言之義之諭之正之雖夥然多端是皆欲人之不繆
也而學者猶昧今夫天下混謂乎心者言之而不詳知
之而不審苟認意識謂與聖人同得其趣道也不亦遠
乎
情出乎性性隱乎情性隱則至實之道息矣是故聖人
以性為教而教人天下之動生於情萬物之惑正於性
情性之善惡天下可不審乎知善惡而不知夫善惡之
終始其至知乎知其終而不知其始其至知乎唯聖人
之至知知始知終知微知亡見其貫死生幽明而成象
成形天地至遠而起扵情宇宙至大而内於性故萬物
莫盛乎情性者也情也者有之初也有有則有愛有愛
則有嗜欲有嗜欲則男女萬物生死焉死生之感則善
惡以類變始之終之循死生而未始休性也者無之至
也至無則未始無出乎生入乎死而非死非生聖人之
道所以寂焉明然唯感所適夫情也為偽為識得之則
為愛為惠為親親為疎疎為或善為或惡失之則為欺
為狡為兇為不遜為貪為溺嗜欲為喪心為滅性夫性
也為真為如為至為無邪為清為静近之則為賢為正
人遠之則為聖神為大聖人聖人以性為教教人而不
以情此其藴也情性之在物常然宛然探之不得决之
不絶天地有窮性靈不竭五趣迭改情累不釋是故情
性之謂天下不可不柬也夫以情教人其在生死之間
乎以性教人其出夫死生之外乎情教其近也性教其
遠也誕乎死生之外而罔之其昧天理而絶乎生生之
源也小知不及大知醯雞之局乎甕瓿之間不亦然乎
心動曰業會業曰感感也者通内外之謂也天下之心
孰不動萬物之業孰不感業之為理也幽感之為勢也
遠故民不睹而不懼聖人之教謹乎業欲其人之必警
也欲其心之慎動也内感之謂召外感之謂應召謂其
因應謂其果因果形象者皆預也夫心動有逆順故善
惡之情生焉善惡之情已發故禍福之應至焉情之有
淺深報之有輕重輕乎可以遷重乎不可却善惡有先
後禍福有遲速雖十世萬世而相感者不逸豈一世而
已乎夫善惡不驗乎一世而疑之是亦昧乎因果者也
報施不以夫因果正則天下何以勸善人樹不見其長
而日茂礪不見其銷而日無業之在人也如此可不慎
乎
物有性物有命物好生物惡死有血氣之屬皆然也聖
人所以欲生而不欲殺夫生殺有因果善惡有感應其
因善其果善其因惡其果惡夫好生之心善好殺之心
惡善惡之感可不慎乎人食物物給人昔相負而冥相
償業之致然也人與物而不覺謂物自然天生以養人
天何頗邪害性命以育性命天道至仁豈然乎哉夫相
償之理冥而難言也宰殺之勢積而難休也故古之法
使不暴夫物不合圍不揜羣也子釣而不綱弋不射宿
其止殺之漸乎佛教教人可生而不可殺可不思耶諒
哉
大信近也小信遠也近反遠遠反近情蔽而然也天下
莫近乎心天下莫遠乎物人夫不信其心而信其物不
亦近反遠遠反近乎不亦迷繆倒錯乎心也者聰明叡
智之源也不得其源而所發能不繆乎聖人所以欲人
自信其心也信其心而正之則為誠常為誠善為誠孝
為誠忠為誠仁為誠慈為誠和為誠順為誠明誠明則
感天地振鬼神更死生變化而獨得是不直感天地動
鬼神而已矣將又致乎聖人之大道者也是故聖人以
信其心為大也夫聖人博說之約說之直示之巧示之
皆所以正人心而與人信也人而不信聖人之言乃不
信其心耳自棄也自惑也豈謂明乎哉賢乎哉
修多羅蔵者何謂也合理也經也經也者常也貫也攝
也顯乎前聖後聖所說皆然莫善乎常也持義理而不
亡莫善乎貫也總羣生而教之莫善乎攝也阿毗曇蔵
者何謂也對法也論也論也者判也辨也發明乎聖人
之宗趣莫善乎辨指其道之淺深莫善乎判毗尼蔵者
何謂也戒也律也律也者制也啓衆善遮衆惡莫善乎
制也人天乘者何謂也漸之漸也導世俗莫盛乎至漸
聲聞乘者何謂也權也漸也小道也緣覺乘者何謂也
亦小道也從其器而宜之莫盛乎權與其進而不與其
退莫盛乎漸菩薩乘者何謂也實也頓也大道也即人
心而授大道莫盛乎菩薩乘也其乘與妙覺通其殆庶
幾者也四輪者何謂也曰風也曰水也曰金也曰地也
四輪也者天地之所以成形也觀乎四輪則天地之終
始可知也三界者何謂也曰欲也曰色也曰無色也三
界也者有情者之所依也觀乎三界則六合之内外可
詳而不疑也六道者何謂也曰地獄也曰畜生也曰餓
鬼也曰脩羅也曰人也曰天也六道也者善惡心之所
感也觀乎六道則可以慎其為心也四生者何謂也曰
胎也曰卵也曰濕也曰化也四生也者情之所成也觀
乎四生則可以知形命之所以然也何家無教何書無
道道近而不道遠天下何以知遠乎教人而不教他類
物其有所遺乎夫幽者遠者固人耳目之所不及也惚
恍者飛潜者固人力之不能䘏也人之不能及宜聖人
能及之人之不能䘏宜聖人能䘏之聖人不能及天下
其終昧夫幽遠者耶聖人不能䘏含靈者將淪而無所
拯乎是故聖人之教遠近幽明無所不被無所不著天
下其廣大悉備者孰有如吾聖人之教者也
天之至高地之至遠鬼神之至幽脩吾聖人之法則天
地應之舉吾聖人之言則鬼神順之天地與聖人同心
鬼神與聖人同靈盖以其類相感而然也情不同則人
暌類不同則物反非其道則孺子不從今夫感天地振
鬼神得乎百姓夷狄更古今而其心不離則吾聖人之
道其大通大至斷可見矣
佛者何謂也正乎一者也人者何謂也預乎一者也佛
與人一而已矣萬物之謂者名也至理之謂者實也執
名而昧實天下其知至乎道在乎人謂之因道在乎佛
謂之果因也者言乎未至也果也者言乎至也至則正
矣正則無所居而不自得焉佛乎豈必形其形迹其迹
形迹者乃存其教耳教也者為其正之之資也别萬物
莫盛乎名同萬物莫盛乎實聖人以實教人欲人之大
同也聖人以遺名勸人防人之大異也觀夫聖人之所
以教則名實之至斷可見矣
何人無心何心無妙何教無道何道無中槩言乎中則
天下不趨其至道混言其妙則天下不求其至心不盡
乎至心至道則偽者狂者矜者慢者由此而不脩也生
者死者因循變化由此而不警也妙有妙有大妙中有
事中有理中夫事中也者萬事之制中者也理中也者
性理之至正者也夫妙也者妙之者也大妙也者妙之
又妙者也妙者百家者皆言而未始及其大妙也大妙
者唯吾聖人推之極乎衆妙者也夫事中者百家者皆
然吾亦然矣理中者百家者雖預中而未始至中唯吾
聖人正其中以驗其無不中也曰心曰道名焉耳曰中
曰妙語焉耳名與言雖異而至靈一也一即萬萬即一
一復一萬復萬轉之展之交相融攝而浩然不窮大妙
重玄其如此也矣夫故其擲大千於方外納須彌扵芥
子而至人不疑曰妙而已矣曰中而已矣又何以加焉
曰海固深矣而九淵深於海夷谿之子豈能知哉
教不可泥道不可罔泥教淫迹罔道棄本泥也者過也
罔也者不及也過與不及其為患一也聖人所以為理
必誠為事必權而事與理皆以大中得也夫事有宜理
有至從其宜而宜之所以為聖人之教也即其至而至
之所以為聖人之道也梁齊二帝(梁武齊文宣也)反其宜而事
教不亦泥乎魏周二君(魏武周武)泯其至而預道不亦罔乎
夫聖人之教善而已矣夫聖人之道正而巳矣(其人正人之其)
(事善事之不必僧不必儒不必彼不必此彼此者情也僧儒者迹也聖人垂迹所以存本也聖人行情所以順)
(性也存本而不滯迹可以語夫權也順性而不溺情可以語大實也昔者石虎以柄國殺罰自疑其事佛無祐)
(而佛圖澄乃謂石虎曰王者當心體大順動合三寶如其兇愚不為教化所遷安得不誅但刑其可刑罰其可)
(罰者脫刑罰不中也雖傾財奉佛何以益乎宋文帝謂求那䟦摩曰孤愧身徇國事雖欲齊戒不殺安得如法)
(也䟦摩曰帝王與匹夫所脩當異帝王者但正其出言發令使乎人神悅和人神悅和則風雨順風雨順則萬)
(物遂其所生也以此持齊齋亦至矣以此不殺德亦大矣何必輟半日之飡全一禽之命為之脩乎帝撫几稱)
(之曰俗迷遠理僧滯近教若公之言真所謂天下之達道可以論天人之際矣圖澄䟦摩古之至人也可謂知)
(權乎)(已上十六行正文也舊板脫誤今補之)
聖人以五戒之導世俗也教人脩人以種人脩之則在
其身種之則在其神一為而兩得故感人心而天下化
之與人順理之謂善從善無迹之謂化善之故人慕而
自勸化之故在人而不顯故天下不可得以校其功天
下不可得以議其德然天下鮮惡孰知非因是而損之
天下多善孰知非因是而益之有謂佛無所助夫王者
之治天下者此不睹乎理者也
善不脩則人道絶矣性不明則神道滅矣天地之生生
者神也萬物之靈族者人也其神暗生生者所以異也
其人失靈族者所以衰也聖人重人道所以推善而益
之也聖人重神道所以推性而嗣之也人者天者聖人
者孰不自性而出也聖人者天者人者孰不自善而成
也所出者固其本也所成者固其教也衆成之大成者
也萬本之大本者也聖人以性嗣盖與天下厚其大本
也聖人以善益盖與天下務其大成也父母之本者次
本也父母之成者次成也次本次成能形人而不能使
其必人也必人必神必先其大本大成也而然後及其
次本次成是謂知本也夫天下以父子夫婦為人道者
是見人道之緣而不見其因也緣者近也因者遠也夫
天下知以變化自然為乎神道者是見其然而不見其
所以然也然者顯也所以然者幽也是故聖人推其所
以然者以盡神道之幽明也推其遠而略其近者以騐
人道之因果也聖人其與天下之終始乎聖人不自續
其族舉人族而續之其為族不為大族乎哉聖人不自
嗣其嗣舉性本而與天下嗣之其為嗣不亦大嗣乎哉
教謂布施何謂也布施吾原教雖論而未盡此盡之也
布施者聖人之欲人為福也夫福豈有象邪在其為心
之善不善耳貪婪慳恡者心之不善者也濟人惠物者
心之善者也善心感之則為福不善心感之則為極福
極之理存乎儒氏之皇極矣皇極者盖論而不議者也
夫布施之云為者聖人欲人發其感福之心也其發之
者有優劣則應之者有厚薄以佛事而發其施心者優
也以世事而發其施心者劣也聖人欲人之福必厚故
先優而後劣劣者謂之卑優者謂之勝儒曰福者備也
備者百順之名也無所不順之謂備此道其緣而不道
其因非因則天下不知其所以為福也所種之地薄則
所成之物不茂所種之地嘉則所成之物必碩也矣是
故聖人示人之勝劣豈有所苟乎如以財而施人者其福
可量也以法而施人者其福不可量也可量者并世而
言之也不可量者以出世而言之也
教必尊僧何謂也僧也者以佛為姓以如來為家以法
為身以慧為命以禪悅為食故不恃俗氏不營世家不
修形骸不貪生不懼死不溽乎五味其防身有戒攝心
有定辨明有慧語其戒也潔清三惑而畢身不汙語其
定也恬思慮正神明而終日不亂語其慧也崇德辨惑
而必然以此脩之之謂因以此成之之謂果其於物也
有慈有悲有大誓有大惠慈也者常欲安萬物悲也者
常欲拯衆苦誓也者誓與天下見真諦惠也者惠羣生
以正法神而通之天地不能揜密而行之鬼神不能測
其演法也辯說不滯其護法也奮不顧身能忍人之不
可忍能行人之不能行其正命也丐食而食而不為恥
其寡欲也糞衣綴鉢而不為貧其無争也可辱而不可
輕其無怨也可同而不可損以實相待物以至慈修已
故其於天下也能必和能普敬其語無妄故其為信也
至其法無我故其為讓也誠有威可敬(敬或作警)有儀可則
天人望而儼然能福於世能導於俗其忘形也委禽獸
而不恡其讀誦也冒寒暑而不廢以法而出也遊人間
徧聚落視名若谷響視利若游塵視物色若陽豔煦嫗
貧病瓦合輿儓而不為卑以道而處也雖深山窮谷草
其衣木其食晏然自得不可以利誘不可以勢屈謝天
子諸侯而不為高其獨立也以道自勝雖形影相弔而
不為孤其羣居也以法為屬會四海之人而不為混其
可學也雖三蔵十二部百家異道之書無不知也他方
殊俗之言無不通也祖述其法則有文有章也行其中
道則不空不有也其絶學也離念清淨純真一如不復
有所分别也僧乎其為人至其為心漙其為德備其為
道大其為賢非世之所謂賢也其為聖非世之所謂聖
也出世殊勝之賢聖也僧也如此可不尊乎
以世法籍僧何謂也籍僧者非古也其暴周之意耳僧
也者遠塵離俗其本處乎四民之外籍僧乃民畜僧也
吾聖人之世國有僧以僧法治國有俗以俗法治各以
其法而治之也未始聞以世法而檢僧也豈非聖人既
隱其道大衰其徒汙雜太甚輔法不勝其人而然乎羽
嘉生應龍應龍生鳳皇鳳皇生衆鳥物久乃變其勢之
自然也既變則不可不制也制乎在於區之别之邪正
曲直不可槩視也石有玉草有蘭人乎豈謂無其聖賢
邪旌一善則天下勸善禮一賢則天下慕賢近古之高
僧者見天子不名預制書則曰師曰公鍾山僧遠鑾輿
及門而牀坐不迎虎溪慧遠天子臨潯陽而詔不出山
當世待其人尊其德是故其聖人之道振其徒尚德儒
曰貴德何為也為其近於道也儒豈不然哉後世之慕
其高僧者交卿大夫尚不得預下士之禮其出其處不
若庸人之自得也况如僧遠之見天子乎况如慧遠之
自若乎望吾道之興吾人之修其可得乎存其教而不
須其人存諸何以益乎惟此未嘗不涕下
教謂住持者何謂也住持也者謂藉人持其法使之永
住而不泯也夫戒定慧者持法之具也僧園物務者持
法之資也法也者大聖之道也資與具待其人而後舉
善其具而不善其資不可也善其資而不善其具不可
也皆善則可以持而住之也昔靈山住持以大迦葉統
之竹林住持以身子尸之故聖人之教盛聖人之法長
存聖人既隱其世數相失茫然久乎吾人徼倖乃以住
持名之勢之利之天下相習沓焉紛然幾乎成風成俗
也聖人不復出其孰為之正外衛者不視不擇欲吾聖
人之風不衰望聖人之法益昌不可得也悲夫吾何望
也
僧置正而秩比侍中何謂也置正非古也其姚秦之所
始也置正可也置秩不可也僧也者委榮利以勝德高
世者也豈預寵祿乎與僧比秩不亦造端引後世之競
勢乎道䂮不明不知窒其漸道䂮之過也夫僧也者出
於戒定慧者也夫正也者出於誠明者也僧非誠明孰
能誠戒誠定誠慧也不誠乎戒定慧則吾不知其所以
為正也宋齊梁陳四代亦㳂秦而置正二魏高齊後周
革秦之制而置統隋承乎周亦置之統唐革隋則罷統
而置錄國朝㳂唐之制二京則置錄列郡則置正夫古
今㳂革雖異而所尸一也天下難扵得人而古今皆然
果得其正則吾人庶幾無邪也慎之乎慎之乎難其人
乎
有形出無形無形出有形故至神之道不可以有尋不
可以無測不可以動失不可以静得聖人之道空乎則
生生奚來聖人之道不空乎則生孰不泯善體乎空不
空於聖人之道其庶幾乎夫騐空莫若審有形審有形
莫若知無形知無形則可以窺神明窺神明始可以語
道也道也者神之藴也識之所自出也識也者大患之
源也謂聖人之道空此乃溺乎混茫之空也病益病矣
天下其孰能治之乎哉
天下不信性為聖人之因天下不信性為聖人之果天
下惑性而不知修性天下言性而不知見性不信性與
聖人同因自昧也不信性與聖人同果自棄也不修性
而性溺惑也不見性而其言性非審也(或無上二而字)是故指
修莫若乎因尅成莫若乎果全性莫若乎修審性莫若
乎證因也者修性之表也果也者成性之效也修也者
治性之具也證也者見性之驗也天下其心方散之亂
之惰之慢之謂不必因而罔其表者則天下何以勸其
修性而趨其成乎天下之心方疑之惑之而不定也謂
不必果而罔其效者則天下何以示其成性而顯其果
有所至乎謂不必修而罔其具者則天下其性能不蔽
而果明且淨乎天下之有見無見斷見常見其說方紛
然相糅而不辨謂不必證而罔其驗者則天下可以别
其見性之正乎邪乎至哉不至哉百家者皆言性而不
事乎因焉果焉修焉證焉其於性也果效白乎諸子務
性而不求乎因也果也修也證也其於性果能至之乎
是故吾之聖人道性必先夫因果脩證者也旨哉天下
可以思之矣
聖人之教存乎道聖人之道存乎覺覺則明不覺則不
明不明則羣靈所以與聖人相間也覺也者非漸覺也
極覺也極覺乃聖人之能事畢矣覺之之謂佛况之之
謂乘覺之以成乎聖人之道乘之以至乎聖人之域前
聖也後聖也孰不然乎哉稽聖人之所覺在乎羣生之
常覺也衆生日覺而未始覺覺猶夢曉而猶昧是故聖
人振而示之欲其求之引而趨之欲其至之人夫謂佛
何拒而訩之為家而投珍蹈路而捨地惑亦甚矣覺也
者以言乎近則息塵勞靖神明正本以脩末以言乎遠
則了大偽外死生至寂而常明閑閑與聖人同德覺之
效也如此大哉至乎不可以言盡不可以智得神而明
之存乎其人
吾聖人之作當周之盛世也瑞氣見乎昭王而周書不
書避異也化人自西極而至將穆王以神游聖人其兆
扵諸夏也十八異僧如秦而始皇怪之佛法其東播之
漸也夢於漢而聲教遂振其冥數之當興也出於彼而
不出於此何也以彼一天下之大中也將表其心其權
其道之大中乎聖人以道作以權適宜以所出示迹夫
道也者聖人之理中也權也者聖人之事中也所出也
者聖人之示中也示中則聖人之心可知也理中則聖
人之道之至也事中則聖人之事之得也傳謂彼一天
下其所統者若中國之所謂其天下者殆有百數而中
國者以吾聖人非出中國而夷之豈其所見之未博乎
春秋以徐伐莒不義乃夷狄之以狄人與齊人盟于邢
得義乃中國之春秋固儒者聖人之法也豈必以所出
而議其人乎然類不足以盡人迹不足以盡道以類而
求夫聖人不亦繆乎以迹而議夫聖人之道不亦妄乎
聖人見乎五帝三王之後而不見乎五帝三王之先何
謂也聖人非苟見也聖人以人心所感而見也五帝三
王之前羣生之心不感而聖人不來也五帝三王之後
羣生之心感聖人之迹所以至也道在衆生之謂因道
在聖人之謂緣因緣有稔焉有未稔焉因緣稔矣雖羣
生不求而聖人必至因緣未稔雖羣生求之而聖人不
應是知聖人與衆生盖以道而自然相感非若世之有
所為者以情而取之以情而舍之也
聖人之知遠至遠也聖人之先覺至覺也是故其教推
索乎太極之前却道乎天地之更始故其書為博為多
為不約浩浩乎不可以一往求不可以一日盡治其書
之謂學學其教之謂審審其道之謂至天下非至無本
非教無明非書無知是故研聖人之道者不可捨其教
也探聖人之教者不可捐其書也今辨其道而拒其教
校其教而不顧其書不亦妄乎儒曰雖有嘉肴弗食不
知其旨也雖有至道弗學不知其善也不其然哉謂其
道不足法推已道以辨之謂其書不足詳援已書以較
之夫與鄉人訟而引家人證當乎必也不當矣道也者
天下之本也書也者天下之迹也事也者天下之異也
理也者天下之同也以理而質事天下之公也尋迹以
驗本天下之當也夫委書而辨道舍理而斷事天下若
此而為之者公乎當耶
古之有聖人焉曰佛曰儒曰百家心則一其迹則異夫
一焉者其皆欲人為善者也異焉者分家而各為其教
者也聖人各為其教故其教人為善之方有淺有奥有
近有遠及乎絶惡而人不相擾則其德同焉中古之後
其世大漓佛者其教相望而出相資以廣天下之為善
其天意乎其聖人之為乎不測也方天下不可無儒無
百家者不可無佛虧一教則損天下之一善道損一善
道則天下之惡加多矣夫教也者聖人之迹也為之者
(本或無之)聖人之心也見其心則天下無有不是循其迹則
天下無有不非是故賢者貴知夫聖人之心文中子曰
觀皇極讜議知佛教可以一矣王氏殆見聖人之心也
鐔津集卷二
