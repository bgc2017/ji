鐔津集卷七宋釋契嵩撰
論原(文勢稍短於前總會二十篇成卷也)
物宜
君子發身以道不以財庶人謀生以力不以詐大夫趨
事以義不以利是三者正然後天下可以觀王道也夫
王道也者正宜也小大之物正其宜則何有乎亂世也
夫道義固君子大夫之所宜也利力固庶人之所宜也
曰君子而專財曰大夫而專利曰庶人而玩智詐是喪
其宜也矣大夫處上猶衣也庶人處下猶裳也上宜衣
而下宜裳必也苟上而下之下而上之不亦倒且亂乎
道其何效哉冉求嘗為季氏宰為季氏而聚歛孔子惡
之曰求非吾徒也小子鳴鼓而攻之若求者以人而利
之尚不容於君子而如此也矧以已而利之孰可容乎
孟子曰上下交征利而國危矣亮乎安國家天下者在
義不在利也
善惡
有形之惡小也不形之惡大也有名之善次也無名之
善至也有名之善教而後仁者也無名之善非教而仁
者也有形之惡殺人者也不形之惡讒人者也讒人之
惡存其心殺人之惡存其事事可辨而心不可見也教
者情也非教者性也情可移而性不可變也玩隣人之
子也好語誘之可以喜惡語激之可以怒及其趨於父
母也雖美惡之言而不能親疎之也其盗跖饍人肉而
人皆能惡之少正卯顯於朝而衆不能辨之是故君子
善善也必審其名同惡惡也必辨其情異夫賞罰者所
以正善惡也聰明不能盡其善惡則不足與議賞罰也
故察讒在微誅讒在持刑殺宜議性善者宜任情善者
宜使察讒不微則不能觀其心之所之也誅讒不持則
不能遏其大惡也刑殺不議則不能究其誠也任性善
則安危不振也使情善則威福不專也善善得其宜也
則大賢盡其德而小賢盡其才也惡惡得其所也則讒
人悛其心而殺人伏其罪也孰有正善惡而治道不至
乎哉
性情
性貴乎静故性變而不可太易情患乎煩故情發而不
可太早太早則傷和太易則傷中反中和則隂陽繆損
民壽而物多疵癘是故聖人之隆治也仁以厚人性義
以節人情是所以隂陽和而遂生物者也禮教二十而
冠者盖以其神盛而可以用思慮也教三十而娶者盖
以其氣充而可以勝配耦也故古之君子觀隂陽而所
以知其性情之得失觀情性所以知聖人之道行否然
後以其得失究其本末相與人主起天下之病癖雖伊
尹匹夫之賤而猶曰匹夫匹婦有不被堯舜之澤若已
推而納諸溝中嘗五就桀五干湯而不沮其以天下自
任如此之勤也今天下之民方髫鬌未剪而以利害相
欺父母則&KR0719;之唯其姦巧之不早也僅童而男已室女
已家過之則滛奔是不亦性變之太易乎情發之太早
乎將不有所傷乎欲世蹈中和則何異乎適胡而南轅
其安能至之也吾觀隂陽繆則寒暑風雨庸有及時百
穀種植未始不疾其人則斃夭者世嘗多有而仁壽者
寡焉適見情性失之之效也人失情性既如此也而聖
人之道行也豈曰至乎謨者尚曰天下甚寧是亦䛕也
而嚚嚚不肯知其失操其本為人主起天下之病則又
奚貴其當時者古語云日中則熭操刀則害言適用於
當時也若伊尹始窮賤之不暇彼欲適用豈當用耶而
伊尹為之今乘適用之時攝當用之柄而不肯為之不
亦為伊尹媿乎
九流
儒家者流其道尚備老氏者流其道尚簡隂陽家者流
其道尚時墨家者流其道尚節法家者流其道尚嚴名
家者流其道尚察縱横家者流其道尚變雜家者流其
道尚通農家者流其道尚足然皆有所短長也苟拂短
而會長亦足以資治道也班固本其所出尊儒也司馬
遷會其所歸尊始也尊始者其心弘也尊儒者其心專
也固嘗非馬氏以其先黃老為甚繆是亦固不見其尊
儒之至者也若黃帝之道其在易矣易也者萬物之本
六藝之原也其先之不亦宜乎豈班氏之智亦有所不
及乎伯夷之所長者清而所短者隘柳下惠之所長者
和而所短者不恭孟子尊二子之所長則曰聖人百世
之師也伯夷柳下惠是也遷之心抑亦與孟氏合矣故
君子善之
四端
司馬長卿揚子雲其人其文皆世之稱也及揚子為劇
秦美新長卿為封禪書也封禪之言怪乎滛徒加其夸
大之心者也美新之言苟言也記曰國無道其默足以
容賢而不默孰與默邪是皆不宜為而為之也晁錯論
五帝三王之道諧其極也宜賢于管子仲晏子嬰及其
請削諸侯之封舌未卷而眺氏以赤其族盖時未可言
而言之也東方朔枚乘其才俊坌涌飛書走檄不足其
奮筆然皆不能效一官就一政盖徒才而不得其實能
也劉向劉歆皆漢室之賢儒暨治傳也父子各專師說
而家自是非盖得道而不得其極也道而不極非道也
才而不效徒才也發而不時逆理也為而不宜失義也
是故事貴合宜智貴識時器貴適用法貴折中中也者
道義之端也用也者器效之端也時也者動静之端也
宜也者事制之端也四端者君子之道之至者也善學
者不得其端不盡也善為者不得其端不舉也是故古
之聖賢學道而有道興事而濟事存其端而已漢世之
二三子雖激昂而無所成其德抑亦未得端而然也
中正
物理得所謂之中天下不欺謂之正適中則天下無過
事也履正則天下無亂人也中正也者王道之本也仁
義道德之紀也人以強弱愛惡亂其倫而聖人作之教
道以致人於中正者也教者效也道者導也示之以仁
義使人所以效之也示之以禮樂名器導人所以趨之
也洪範曰會其有極歸其有極此君子所以自行其道
者也時人斯其唯皇之極此君子所以進人趨其道者
也詩云士也罔極二三其德此君子所以惡人不由是
而適其道者也是故治人者非以中正存其誠則不足
以與議仁義禮法也教人者不以中正脩其誠則亦不
可以與議仁義禮法也夫聖人之法猶衡也斗也而持
之在人者也持之不得其人器雖中正而人得以欺之
也金石之音中正則其所響也震而其所應也和人之
誠中正則其所作也至而其所感也詳是故古之君子
也謹其所守行其所得雖貧賤也處其窮閭幽室而不
渝也雖富貴也乘崇高之勢當天下之尊而不變也及
其感物也不威而人畏不語而人信不勞心不役力而
其教化行者鬼神助之天地祐之曷其然也盖天地之
理與人同也何以同乎其中正者也
明分
萬物有數大小有分以數知變化之故以分見天地之
理是故君子於天道無所惑焉於人道無所疑焉氣凝
而生生則有飲食氣散而死死則與土靡是人道之分
也穹窿無窮日月星辰而已餘物不容是天道之分也
載山振水資生金石草木(或無草木二字)是地道之分也人數
極雖天地(或無地字)不能重之天地變雖人不能與之是又
天地之定分也今曰天可昇海可入黃金可以巧成噏
雲氣與神遇而不死是焉知變化之故而見天地之理
乎雖庸人亦謂其不然也而齊威燕昭秦王漢武紛綸
趨之留連而忘返亂廵狩之制繆祭祀之禮孰謂是四
人主者聰明聖智度越於庸人乎天道大公也人道大
同也同者同其死生也公者公其與人相絶也苟其公
衆人而私一人孰謂天乎苟其同形生而獨不死豈謂
人乎是故聖人皆罕語天道盖不以天而惑人者也嘗
正祭祀盖不以人而瀆神道者也
察勢
兼金百鎰借盗而監守雖未亡金其隣人固以疑矣臨
赤子于不測之淵雖未溺子其父母固以憂矣然其勢
既當憂且疑也而人不得不憂疑也夫威權者天下之
利器也其重豈直乎百鎰之金乎而委之于佞倖不肖
之人佞倖豈直盗乎而昔君子不疑百萬師旅其性命
之衆豈直乎一赤子之生乎而暴之于戎狄之鄙戎狄
豈直乎不測之淵乎而昔君子不憂然往古其國亂且
亡者曷嘗不因乎可疑而不疑者耶可憂而不憂者邪
往古能存其國者亦曷嘗不因乎疑可疑憂可憂者邪
或曰疑如之何曰疑之不如歛其柄而正之曰憂如之
何曰憂之不如保民推恩而布信曰曩豈無恩信邪而
戎狄不懷曰曩之恩信者聲而未實也必得仁人而後
恩加必得義人而後信行彼守鄙者孰誠仁乎孰誠義
乎
刑勢
勢以刑張其亡也速刑以勢行其濫也甚堯舜非無刑
於天下也而天下不怨盖用其刑以德不以勢也桀紂
非無勢於天下也而天下忽亡盖張其勢不以德而以
刑也夫物莫不有勢也而國家朝廷之勢勢之大也世
莫不有刑也而堯舜之刑刑之正也駕大勢以刑民民
雖苟而不服秦氏以刑懼天下而道路無敢偶言方二
世而秦亡武王奮其威以誅紂有天下不啻三十世然
其用刑一也而延促之數不鈞者盖其所以用之者異
也故古之君子其在人之上者崇德而不崇勢其在人
之下者不務其勢而務其德也所以為刑正而為政治
也後世則反于是矣為人上者以刑而鼓勢為人下者
乘勢而侮刑欲人無怨其可得乎
君子
有客問曰君子之學有所欲乎曰有而客笑曰君子亦
有欲邪曰然君子學欲至而道欲正正則於事無繆至
則於心無惑是故君子安安終其身而無競小人則不
爾小人學欲利而道欲售售則不能無繆於事利則不
能無惑於心是故小人忽忽終其身而自役此堯舜與
人同而聖賢所以與人異者也客拜而去
知人
知其人而不能育之非智也愛其人而不能教之非義
也善其人而不能試之非信也任其人而不能全之非
仁也育賢者智之實也教賢者愛之正也用賢者善之
效也全賢者任之功也任而無功孰為仁乎善而無效
孰為信乎愛而不正孰為義乎育而無實孰為智乎君
子之與人也不失智不虧義不愆信不歉仁所以道脩
而德備身名尊而天下稱之故曰知賢不如養賢養賢
不如教賢教賢不如用賢用賢不如成賢成賢者終也
知賢者始也終始者天地四時存而不忒也人其不慎
乎與其失始寧與其得終又不若終始之為休也齊桓
公初以讐視管仲逮取以為相遂同霸天下桓公所謂
不能始而能終也漢文帝喜得賈生慨得之之晩也及
其以絳灌之惡出而疎之卒無大用文帝可謂能始而
不能終乎殷之高宗起傅說於刑人資以治天下天下
至今以聖相稽之高宗可謂能始而能終也
品論
唐史以房杜方蕭曺然房杜文雅有餘蕭曹王佐不足
德則房杜至之矣觀房則半才視杜則純道君子曰杜
益賢也姚崇宋璟其不逮丙魏乎姚宋道不勝才而魏
則猒兵丙則知相燕公文過始興而公正不及大將軍
光不若狄梁公之終無私也袁安之寬厚則婁相近之
正與仁則異施房琯顔真卿方之李固陳蕃其世道雖
異而守忠持正一也汾陽王省武而尚信仁人也叚太
尉忠勇相顧義人也晉公終始不伐仁人也荀子之言
近辯也盡善而未盡美當性惡禪讓過其言也揚子之
言能言也自謂窮理而盡性洎其遇亂而投閣則與乎
子路曾子之所處死異矣哉太史公言雖慱而道有歸
班氏則未至也宜乎世所謂固不如遷之良史也賈傅
抗王制而正漢法美夫宜無有加者焉三表五餌之術
班固論其疎矣誠疎也董膠西之對策美哉得正而合
極所謂王者之佐非為過也繁露之言則有可取也有
可舍也相如之文麗義寡而詞繁詞人之文也王充之
言立異也桓寬之言趨公也韓吏部之文文之傑也其
為原鬼讀墨何為也柳子厚之文文之豪也剔其繁則
至矣正符詩尤至也李習之之文平考其復命之說宜
有所疑也(疑有作發)陳子昂之文不若李華華之文不若梁
肅肅之文君子或有所取也李元賓之文詞人之文也
皇甫湜之文文詞之簡者也(或無詞上文字)郭泰黃憲之為人
也賢人也訥言而敏行顔子之徒歟徐穉之為人哲人
也識時變而慎動静焉袁奉高之遁世也不忘孝不傷
和中庸之士也論曰引其器所以稽其範之工拙辨其
人所以示其道之至否然範工資世之所用道至正世
之所師所師得則聖賢之事隆而異端之說息也是故
君子區之别之是之非之俟有所補也豈徒爾哉記曰
文理密察(或作察察)足以有别也孟子曰是非之心智之端
也斯亦辨道之謂也
解譏
為人雖同而同趨於亂可以拒也而不拒傷容也為道
雖異而同趨於治可以與也而不與傷拘也君子以義
則無所傷也適吾郝子本至心天下正情性者也推至
仁天下全性命者也資之治抑亦極矣世儒援其末而
固排之豈不傷歟謂君子可乎哉仲尼曰吾道一以貫
之聖人之微言也吾嘗盡之矣安得中庸之士與之語
風俗
秦人用進取之法而其俗人人欲自富至有婦不假姑
以箕箒而詬病漢人用鹽鐵代農而其俗趨利至有民
與利肆之吏(利有作市)以直相給仁義詘而貨利興禮讓廉
節之風亡矣故秦俗日以亂漢俗日以敝夫秦漢其基
勢豈不大且固也而卒亡亂盖傷其風壞其俗而致然
也風俗者膚腠也國家者人體也膚腠既敝而其體能
不亡乎是故先王不舉不法之物慎習俗也詩曰無以
太康職思其居好樂無荒良士瞿瞿盖言動以禮義以
正其風俗也今流俗之人苟效自託之功以利而削民
使閭里翕然肖之以利而相高不亦傷風乎不亦敗俗
乎君子不亦憂乎
仁孝
父子不以道雖禽獸亦能親則君子何以别乎是故聖
人愛子以義謂之仁事父以禮謂之孝舜之為子文王
之為父可謂仁孝者也天下宜法
問經
問曰史謂易與春秋天道也然則春秋易尤至於詩書
禮經乎予欲尊而專之子謂之何如曰豈然乎五經皆
至也奚止乎易春秋邪夫五經之治猶五行之成隂陽
也苟一失則乾坤之道繆矣乃今尊二經而舍乎詩書
禮則治道不亦缺如禮者皇極之形容也詩者教化之
效也書者事業之存也易者天人之極也春秋者賞罰
之衡也故善言春秋者必根乎賞罰善言易者必本乎
天人善言書者必稽乎事業善言詩者必推於教化善
言禮者必宗其皇極夫知皇極可與舉帝王之制度也
知教化可與語移風易俗知事業可與議聖賢之所為
知天人可與畢萬物之始終知賞罰可與辨善惡之故
也是故君子舍禮則偏舍詩則滛舍書則妄舍易則惑
舍春秋則亂五者之於君子之如此也詩書禮其可遺
乎孟子言春秋之所以作見作之之權也文中子言春
秋之所以起見作之之心也范寗折中於聖人睹春秋
之理也文中子見易之所存故振之也揚子雲見易之
所設故廣之也王輔嗣言天而不滛於神言人而必正
於事其見作易者之心乎子夏序關雎之詩知詩之政
(或無政字)為教也孟子之言詩見詩之所為意也毛萇之言
詩詩之深也鄭玄之言詩詩之淺也說詩不若從毛公
之為簡也五行傳作書道之始亂也皇極義行書道之
將正也孔安國釋訓而已矣聖賢之事業則無所發焉
戴氏於禮未得禮之實者也(實或作真)鄭氏釋禮又不若子
太叔之知禮也問者再拜曰若發矇爾忻然而退
問交
客問曰子欲擇交恐傷乎介予欲汎交恐傷乎雜中庸
曰天下國家有九經而朋友之交在其一詩曰相彼鳥
矣猶求友聲矧伊人兮不求友生然則予欲無交其可
得乎將交則猶豫於二者不决吾子為我必何以處之
曰以人從道則君子擇交以道從人則君子汛交以道
汎交廣其道也以人擇交審其道也傳曰汎愛衆而親
仁言汎交而推其道也繫辭曰定其交而後求言詳道
而從其交也必有道而後汎交道不充已而為汎交交
必混也故君子不為混交必正道而後擇交道不正已
而為擇交交必徒也君子不為徒交郭泰古之賢人也
與屠酤農傭而交之而泰也不猒其交盖有道而推其
道者也伯夷又古之賢人也與鄉人處如以朝之衣冠
坐諸塗炭望望遠之而不與接盖無所質道而自篤其
道者也曰世之以其宜相交者豈一端也兹曷以正而
求其所交之道者也曰然交之道亂久也吾嘗懷而未
暇辨之因子今所以盡之也夫古今人有以勢交者有
以利交者有以氣交者有以名交者以名交則無誠以
氣交則或同惡以利交利散則絶以勢交勢去則解列
國之時王公將相求交於布衣馳騁車馬趨乎抱關屠
肆而不暇匹夫上交至有朝雜鬻販之人而暮極富貴
懷金佩玉聲振敵國終不免家破國亡而所交者反為
仇讐此以名利氣勢相交之敝而不稽其交道之故也
後世猶以是而相尚故閭里之人平時遇於酌酒慷慨
皆欲死生以之也一朝利散勢去則故抵忤仇讐之隙
而生於朋友之好張耳陳餘蕭育朱博此其效也是故
君子慎交乎此也孟子曰友者友其德也君子之交相
與以義相正以德故君子之交久而益善小人之交久
而益欺君子寧語市道而不言小人之交者也客忻然
而去
師道
君子不以非師而師人不以非師而師於人故君子教
尊而道正也師者標道也標者表方也標不正則使人
失其嚮師不正則使人失其志堯師扵君疇舜師於務
成昭禹師於西王國湯師於成子伯文王師於時子思
武王師於郭叔而孔子師七十二子子夏師諸侯子思
師孟軻孟子荀卿皆師其徒堯舜禹湯文武善師於人
而後世嗣帝王者稽之也孔子子夏子思諸子善師人
而後世踐聖賢者稽之也天下者教為其本也教者道
為其主也道者師為其端也正其端所以為道也正其
主所以為教也正其本所以為天下也故古之君子不
苟尊而師人不苟從而師於人其存心扵天下乎今天
下其教未至不亦苟為人師者之罪乎不亦不擇師於
人者之罪乎
道德
尊莫尊乎道美莫美乎德道德之所存雖匹夫非窮也
道德之所不存雖王天下非通也伯夷叔齊昔之餓夫
也今以其人而方之而人樂桀紂幽厲昔之人主也今
以其人而比之而人怒是故大人患道德之不充其身
不患勢位(或作利字)之不在己
治心
客以見余扵巖谷恬無所營而問曰子默默必何為耶
應曰無為也吾治其(其或作吾)心耳曰治心何為乎曰治心
以全理曰全理何為乎曰全理以正人道夫心即理也
物感乃紛不治則汩理而役物物勝理則人其殆哉理
至也心至也氣次也氣乘心心乘氣故心動而氣以之
趨今滛者暴者失理而茫然不返者不治心之過也曰
心則我知之矣理則若未之達焉子思之言與子之言
同之歟曰同老子之言與子之言同之歟曰大較同而
窮神極化異也曰子異二子則何所驗乎曰吾正之於
吾師古聖人之說者也曰然則子之正幸得聞乎曰是
未易語也吾之所正通死生之變超天地之故張之則
俗必大怪而相訾也必欲求之子當探吾所為之内書
者客拜而去
鐔津集卷七
