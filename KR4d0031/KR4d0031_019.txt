鐔津集卷十九宋釋契嵩撰
非韓下
第十四
韓子為贈絳州刺史馬彙之行狀曰司徒公之薨也刺
臂血書佛經千餘言期以報德又曰其居喪有過人行
又曰愈既世通家詳聞其世系事業從少府請掇其大
者為行狀託立言之君子而圖其不朽焉馬彙者蓋北
平郡王司徒馬遂之長子也司徒公之薨者乃其在父
之喪也刺臂出血書佛經者在韓子當辯乃從而稱之
韓子殆始識知乎佛經歟夫父母之德昊天罔極而孰
可報之今曰期以報德韓子其乃知佛之法有所至乎
曰其居喪有過人行是亦高其能行佛之事也曰掇其
大者以為行狀託立言之君子而圖其不朽焉者韓子
亦欲人皆勸而從事于佛乎吾考韓子為行狀時其年
巳三十四五立朝近作博士御史矣韓子自謂素讀書
著文其楊墨釋老之學無所入其心至此乃善彙為佛
氏之事豈韓子既壯精神明盛始見道理迺覺佛說之
為至耶其後之雖稍辯佛(如辨佛骨事也)將外專儒以護其名
而内終默重其道妙乎不然何徹至老以道理與大顛
相善之殷勤而如彼也夫佛乃人之至本者也其可毁
乎毁之適足以自損於佛何所傷也雖然原道先擯佛
何其太過而行狀推佛何其專也歟韓子固亦不恒其
德矣(注韓子為進學解謂其陽斥佛老矣故其作原道最在前)
第十五
余讀唐書見其為韓子與李紳爭臺參移牒往來論臺
府事體而見愈之性愎訐言詞不遜大喧物論及眡韓
子論京尹不臺參答友人書而其氣躁言厲爭之也噫
韓李皆唐之名臣何其行事之際乃若此唐之典故御
史臺則掌持邦國刑憲典章以肅正其朝廷也京兆府
雖所管神州畿縣其實乃一大州牧之事體耳以其臺
府較則臺重於府矣韓乃兼御史大夫李正中丞然大
夫固高於中丞而韓李互有其輕重也此所以發其諍
端矣韓子見幾初當避而讓之可也不然姑從朝廷之
舊儀何乃使之輒爭春秋時滕侯薛侯朝魯而爭長孔
子惡其無禮書之遺左丘明而發其微旨聖人豈不因
前而戒後乎紳愈縱不能見幾稍悟豈不念春秋之法
而懼之耶然李氏吾不論也韓子自謂專儒毅然欲為
聖人之徒是亦知儒有爵位相先者久相待遠相致者
在醜夷不爭者又曰君子矜而不爭者韓子與公垂平
生相善始公垂舉進士時韓子乃以書稱其才而薦諸
陸員外者及此正可推讓以顧前好乃反爭之喧譁于
朝廷而韓子儒之行何有故舊之道安在使後學當何
以取法假令朝廷優於韓子詔獨免其臺參韓子自當
以不敢虧朝廷之令式固宜讓苐恭其禮貌日趨於臺
參彼李紳識者豈不媿且伏也彼欲嫁禍于二人者豈
不沮其姦計而自悔豈不歸厚德稱長者於韓子耶是
豈獨當時感媿乎逢吉而巳矣亦垂于後世士大夫之
法也惜乎不能行諸以成就其德豈韓子力不足而識
不至耶昔廉頗不伏其位居藺相如之下宣言欲辱之
而相如至每朝時嘗稱疾不欲與頗爭列余嘗愛相如
有器識臨事守大體太史公謂退讓頗名重丘山宜其
有重名也較此其賢於韓子遠矣漢孝景之時竇嬰與
田蚡交毁而相爭朝既出而武安侯怒御史大夫韓安
國不專助巳安國因責蚡曰夫魏其毁君君當免冠解
印綬而歸可曰臣幸得待罪固非其任魏其言皆是也
如此則上必多君有讓德今人毁君君亦毁之譬如賈
豎女子爭言何其無大體也韓子當時雖幸無御史之
責今其垂之史書而取笑萬世之識者其又甚於安國
之讓也慎之哉慎之哉
第十六
韓子為鱷魚文與魚而告之世謂鱷魚因之而逝吾以
為不然鱷魚乃昆蟲無知之物者也豈能辨韓子之文
耶然使韓子有誠必能感動於物以誠即巳何必文乎
文者聖人所以待人者也遺蟲魚以文不亦賤乎人哉
文之其人猶有所不知況昆蟲歟謂鱷魚去之吾恐其
未然唐書雖稱之亦史氏之不辨也
第十七
韓子與孟簡尚書書曰來示云有人傳愈近少奉釋氏
者傳者之妄也潮州時有一老僧號大顛頗聰明識道
理實能外形骸以理自勝不為事物侵亂要自以為難
得因與往來及祭神至海上遂造其廬及來袁州留衣
與之別乃人之情非崇信其法求福田利益也噫韓子
雖強為之言務欲自掩豈覺其言愈多而其迹愈見韓
子言大顛實能外形骸而以理自勝不為事物侵亂也
者韓子雖謂人情且爾亦何免巳信其法也矣夫佛教
至論乎福田利益者正以順理為福得佛之法不為外
物所惑為最利益也韓子與大顛游雖曰談理論性巳
厠其福田利益矣韓子何不思福為感乃復云云吾少
時讀大顛禪師書見其謂韓子嘗問大顛曰云何為道
大顛即默然良久韓子未及諭旨其弟子三平者遂擊
其牀大顛顧謂三平何為三平曰先以定動後以智拔
韓子即曰愈雖問道於師乃在此上人處得入遂拜之
以斯知韓子所謂以理自勝者是也韓子雖巧說多端
以護其儒名亦何以逃識者之所見笑耶大凡事不知
即巳不信即休烏有知其道之如此信其徒之如是而
反排其師忍毁其法君子處心豈當然乎大顛者佛之
弟子也佛者大顛之師也夫弟子之道固從其師之所
得也韓子善其弟子之道而必斥其師猶重人子孫之
義方而輕其祖禰孰謂韓子知禮乎又曰積善積惡殃
慶各自以其類至何有去聖人之道捨先王之法而從
夷狄之教以求福利也此韓子未之思也夫聖人之道
善而巳矣先王之法治而巳矣佛以五戒勸世豈欲其
亂耶佛以十善導人豈欲其惡乎書曰為善不同同歸
于治是豈不然哉若其教人解情妄捐身世修潔乎神
明此乃吾佛大聖人之大觀治其大患以神道設教者
也其為善抑又至矣深矣廣大悉備矣不可以世道輒
較也孔子曰君子之於天下也無適也無莫也義之與
比義也者理也謂君子理當即與不專此不蔑彼韓子
徒見佛教之迹不睹乎佛教聖人之所以為教之理宜
其苟排佛老也文中子曰觀極讜議知佛教可以一矣
此固韓子之不知也又曰且彼佛者果何人哉其行事
類君子耶小人耶若君子也必不妄加禍於守道之人
如小人也其身巳死其鬼不靈云云此乃韓子疑之之
甚也既未決其類君子小人烏可輒便毁佛耶其閭巷
凡庸之人最為無識欲相詬辱也猶知先探彼所短果
可罵者乃始罵而揚之今韓子疑佛未辨其類君子之
長小人之短便酷詆之不亦暴而妄乎哉幾不若彼閭
巷之人為意之審也謂佛為大聖人猶不足以盡佛況
君子小人耶雖古今愚鄙之人皆知佛非可類夫君子
小人而韓子獨以君子小人類佛又況疑之而自不決
乎誠可笑也又曰天地神祇昭布森列非可誣也又肯
令其鬼行胷臆作威福於其間哉夫天地神祇誠不可
誣固如韓子之言但其欲賴天地神祇不令鬼作威福
此又韓子識理不至也苟自知其所知詣理理當斥斥
之理不當斥則不斥知明則不待外助理當則天地自
順吾輩於事是非抑揚特資此矣不類韓子外引神祇
以為呪矢而賴之也易曰先天而天弗違後天而奉天
時天且弗違況於人乎況於鬼神乎韓子之徒何嘗彷
彿見乎聖人之心耶劉昀唐書謂韓輩抵排佛老於道
未弘誠不私也史臣之是非不謬也矣
第十八
昔陽城以處士被詔遷諫議大夫久之其諫爭未見衆
皆以虛名譏城謂其忝也而韓子遂作諫臣論非之其
意亦以城既處諫官而使天下不聞其諫爭之言豈有
道之士所為乎逮城出守道州以善政聞而韓子為序
送太學生何堅還城之州又特賢城所治為有道之國
特比漢之黃霸為潁川時感鳳鳥集鳴之賀余小時眎
此二說怪韓子議論不定而是非相反夫是必是之非
必非之何其前後混惑如此古今所論謂聖賢正以其
能知人於未名之間見事於未然之時也昔王濬有大
志其未效之時人皆笑之唯羊叔子謂其必堪大事而
善待之而濬果立功於晉唐征淮西之時李光顔初碌
碌於行伍人未之識獨裴中立稱其才於憲宗不數日
奏光顔能大破賊兵晉時戴睎少有才惠人皆許以有
遠致唯嵇侍中謂其必不成器其後睎果以無行被斥
故唐晉書稱其知人而嵇羊裴晉公三君子之美灼灼
然照萬世矣韓子賢者其識鑒人物固宜如此也使賢
城果賢方其諫爭未有所聞之時韓子當推之以質衆
人之相譏豈前既不賢其後因時之所美而隨又賢之
若是則韓子稱其有道無道是皆因人乃爾豈韓子能
自知之耶余眎唐書見陽子素君子人也非其賢為太
守而不賢於諫官乃韓子自不知陽耳韓子謂亢宗居
諫官之職而欲守處士之志乃引易蠱之上九與蹇之
六二爻辭以折其行事此陽氏居官自有王臣謇謇之
意而韓子不見按唐書德宗貞元之初諫官紛紜競言
事細碎者無不聞達天子益厭苦之然當此亢宗自山
林以有道詔為諫列固宜相時而發烏可如他諫臣斷
斷遽騁口舌以重人主厭惡詳亢宗在官而人不見其
諫爭者非不言也蓋用禮五諫之義而其所發微直自
有次序不可得而輒見其五諫也者曰諷曰順曰闚曰
指曰陷也諷諫者謂知禍患之萌而諷告之也順諫者
謂出詞遜順不逆君心闚諫者謂眎君顔色而諫指諫
者謂質指其事而諫陷諫者謂言國之害而忘生為君
也然其事未至亡國大害於政則未可以指陷也指陷
謂言直而氣厲激怒於人主失身多而濟事少也魏文
正曰臣願陛下使臣為良臣勿使臣為忠臣忠臣縱殺
身有直諫之名而不益其事更彰君之惡若是則諷諫
果優隠於直諫直諫豈不為不得巳而用之耶故古之
聖賢多尚諷諫孔子曰吾從其諷諫乎禮曰為人臣之
禮不顯諫又曰事君欲諫而不欲陳此豈不然乎陽子
蓋如此之謂也及裴延齡輩用事邪人為黨傾覆宰相
大害國政亢宗不得巳遂與王仲舒伏閤下一疏論其
姦邪天子果怒欲加罪誅城會順宗適在東宫解救僅
免然城諫爭法經緊緩乃隨其事宜始城與其二弟日
夕痛飲客苟有造城欲問其所以城知其意即坐客強
之以酒醉客欲其不暇發語此足見陽子居官其意有
在雖尋常之士亦可以揣知陽子之意韓子何其特昧
而遽作論譊譊輒引尚書君陳之詞而曰若書所謂則
大臣宰相者之事非陽子之所宜行也是又韓子不知
經也若君陳曰爾有嘉謨嘉猷則入告爾后于内爾乃
順之于外曰斯謨斯猷維我后之德也嗚呼臣人咸若
時惟良顯哉其所以嗚呼也者蓋慨歎凡臣於人者咸
皆順行此入告順外之道豈不為良臣大能昭顯其君
之德也孔安國傳之亦然也如此則入則諫其君出不
使外人知者何獨在大臣宰相者乃得行之耶陽子立
朝為諫議大夫其位豈甚下其官豈甚小入則諫出則
不使人知豈不宜其所行孰謂不可耶夫諫爭自古罕
有得其所者漢之善諫者袁盎汲黯而言事尚忤觸人
主所不陷其身者賴文武賢主而納諫其後薛廣德朱
雲劉輔輩激怒天子又其甚矣方陽氏之諫爭師經有
法在韓子固當推之以效後世可也更沮之謬論如此
不亦易乎
第十九
韓子讀墨謂孔子必用墨子墨子必用孔子不相用不
足為孔墨及與孟簡書乃曰二帝三王羣聖之道大壞
後之學者無所尋遂以至於今泯泯也其禍出於楊墨
肆行而莫之禁故也韓子何其言之反覆如此惑人而
無凖也
第二十
韓子序送高閒曰今閒師浮屠氏一死生解外膠是其
為心必泊然無所起其於世必淡然無所嗜韓子為此
說似知佛之法真奥有益人之性命焉夫一死生者謂
死猶生也生猶死也在理若無其生死者也既見其理
不死不生則其人不貪生不惡死也夫解外膠者自其
性理之外男女情汚嗜欲淫惑百端皆其謬妄也謬妄
巳釋死生既齊故其人之性命乃潔靜而得其至正者
也老子曰清靜為天下正斯言似之夫性命既正豈必
在閑輩待其死而更生為聖神為大至人耶即當世自
真可為正人為至行既賢益賢不善必善而韓子不須
與閑之言其原道乃曰絶爾相生養之道以求其所謂
清淨寂滅也夫清淨寂滅者正謂導人齊死生解外膠
妄情著之累耳以全夫性命之正者也韓子為書不復
顧前後乃遽作原道而後生末學心不通理眎之以謂
韓子之意止乎是也遂循乎迹以至終身昧其性命而
斐然傲佛不識韓子為言之不思也就使從閑而言自
閑釋氏之所由非欲推其道為益於世(或無道字)意苟有益
於世而君子何不稱之孔子曰大人不倡游言蓋言無
益於用而不言也謂韓子聖賢之徒安得為無益之言
耶將韓子雖謂文人於道尚果有所未至乎吾不知也
第二十一
唐人余知古與歐陽生論文書謂近世韓子作原道則
崔豹答牛享書作諱辯則張昭論舊名作毛穎傳則袁
淑大蘭王九錫作送窮文則揚雄逐貧賦作論佛骨表
則劉晝諍齊王疏雖依倚若此愚未功過然余生論不
足較其是否其送窮文謂窮有鬼窮鬼蓋委巷無稽自
諛韓子乃文此縱然如與鬼相睹何其怪乎韓遂託斯
以自諭何取諭之不祥也若韓子之智知學文(知或之字)與
其文乃資鬼而為之韓子豈自謂誠明人乎君子之言
法言也謂可以教人而君子乃言也不可以教人君子
不言也故孔子曰大人不倡游言韓子如此何以教人
耶語曰君子固窮小人窮斯濫矣韓子果窮尤宜以君
子固守烏可輒取陋巷鄙語文以為戲耶
第二十二
韓子為歐陽詹哀辭謂詹事父母盡孝道仁於妻子又
曰其於慈孝最隆也而唐人黃璞傳詹謂其以倡婦一
動(一作慟字)而死而譏詹不孝乃引孟簡哭詹詩曰後生莫
沈迷沈迷喪其真璞詹之鄉人也評詹固宜詳矣檀弓
曰文伯之喪敬姜據牀而不哭以文伯多得内人之情
而嫌其曠禮也況以婦人之死而遺其親之恨者也韓
子稱詹之孝隆不亦以私其黨而自欺乎不亦不及敬
姜之知禮乎(注詹之所以死者亦見於太平廣記)
第二十三
韓子為羅池廟碑而唐史非之宜非也其事神在韓子
當辯乃從神之而張其說何其好怪也語曰子不語怪
力亂神而韓子乃爾豈不與孔子相悖耶
第二十四
韓子為毛穎傳而史非之書曰德盛不狎侮又曰玩人
喪德玩物喪志韓子非侮乎玩耶謂其德乎哉
第二十五
韓子論佛骨表以古之帝王運祚興亡其年壽長短較
之謂無佛時其壽祚自長事佛則乃短指梁武侯景之
事謂其事佛求福迺更得禍以激動其君也當南北朝
時獨梁居江表垂五十年時稍小康天子壽八十六歲
其為福亦至矣春秋時殺其君者謂有三十六彼君豈
皆禍生於事佛乎韓子不顧其福而專以禍而誣佛何
其言之不公也自古亂臣竊發雖天地神祇而無如之
何豈梁必免耶此韓子未識乎福之所以然也夫禍福
報應者善惡為之根本也佛之所以教人修福其正欲
天下以心為善而不欲其為惡也猶曾子曰人之好善
福雖未至去禍遠矣人之為惡凶雖未至去禍近矣佛
之意正爾但以三世而較其報施者曾氏差不及佛言
之遠也故其禍福之來自有前有後未可以一世求苟
以其壽祚之短謂事佛無效欲人不必以佛法為則洪
範以五福皇極教人合極則福而壽反極則禍而凶短
折如漢之文景最為有王之道何則孝文為天子纔二
十三載年四十七而死孝景即位方十六載年四十八
而死其歷數也皆未及一世其壽考也皆未及下壽豈
謂孔子所說無驗而即不從其教耶於乎聖人為教設
法皆欲世之為善而不為亂未必在其壽祚之短長也
韓子謂假如其身至今尚在奉國命來朝陛下接之不
過宣政一見禮賓一設賜衣一襲衞而出境不令惑衆
也況其身死巳久枯朽之骨凶穢之餘豈可直入宫禁
云云此韓子蔑佛之太過也佛雖非出於諸夏然其神
靈叡智亦真古之聖人也又安可槩論其舍利與凡穢
之骨同較也雖中國之聖人如五帝三皇者孰有更千
歲而其骨不朽況復其神奇殊異有以與世為祥為福
耶此韓子亦宜稍思而公論也昔有函孔子之履與王
莽之首骨者累世傳之至晉泰熙之五載因武庫火遂
燔之夫大善者莫若乎孔子之聖人也大惡者莫若乎
王莽之不肖也前世存其迹而傳之蓋示不忘其大善
也留誡其大惡也古今崇佛靈骨者其意蓋亦慕乎大
善也若前所謂不過禮賓一設者是乃示其不知禮而
待人無品也借令佛非聖人固亦異乎異域之衆人者
安可止以一衣一食而禮之也昔季札由余入中國而
中國者以賢人之禮禮之彼季札由余第世之人耳未
必如佛神靈而不測者也生使其君待佛而不若乎季
札由余者也孔子曰事君欲諫不欲陳謂不可揚君之
過于外也假或唐之天子以佛而為惡也韓子乃當婉
辭而密諫況其君未果為惡烏得訐激而暴揚其事乎
昔魏徵能諫不能忘其言書之以示史官而識者少之
馬周垂死命焚其表草曰管晏彰君之過以求身後之
名吾弗為也而君子賢之若韓子之諫比魏徵則未必
為當留其表使世得以傳其為謬固又過於徵也而全
君之美不及馬周之賢遠矣又況君之所為未至為惡
而暴表論之乃見斥流放抑留其說以自彰其識智膚
淺播極醜于後世也嗚呼
第二十六
韓子上于頔書稱頔若有聖賢之言行乃曰信乎其有
德且有言也乃引揚子雲言曰商書灝灝爾周書噩噩
爾信乎其能灝灝而且噩噩也然與頔列傳相反不亦
諛乎
第二十七
韓子斥潮州其女挐從之商南層峰驛遂死其後移葬
韓子銘其壙恨其路死遂至罵佛因曰愈之少為秋官
言佛夷鬼其法亂治梁武事之卒有侯景之敗可一掃
刮絶去不宜爛漫夫華夏有佛古今賢愚雖匹夫匹婦
莫不皆知佛非鬼知其法不教人為凶惡以亂政治而
韓子獨以為鬼亂治韓女自斃何關乎佛而韓子情泥
私其女至乃戾古今天下之人䙝酷乎不測之聖人誣
毁其法尤甚列子謂西方之人有聖者焉不治而不亂
不言而自信不化而自行蕩蕩乎民無能名焉非此謂
三皇五帝三皇之言聖者也宋文帝謂其羣臣何尚之
等曰佛制五戒十善若使天下皆遵此化朕則垂致太
平韓子叢蔽而固不省此言也又其作詩送澄觀而名
之詞意忽慢如規誨俗子然者夫澄觀者似是乎清涼
國師觀公其詩詞有云我觀澄觀雖僧徒公才吏用當
今無又云借問緇林學道人道人澄觀名籍籍或云别
自一澄觀者夫僧儒於其教名以道德道德尊故有天
子初不名高僧唐之太宗以公稱玄奘是也傳曰盛德
之士不名太宗豈用此法耶然春秋書名非善之之意
也既贈之詩特名呼而規刺之豈其宜乎縱非清涼國
師巳不當然果在觀公益不可也若觀法師者自唐之
代宗延禮問道至乎文宗乃為其七朝帝者之師其道
德尊妙學識該通内外壽百有餘歲當其盛化之時料
韓氏方後生小官豈敢以此詩贈之是必韓子以觀公
道望尊大當佛教之徒冠首假之為詩示其輕慢卑抑
佛法之意氣而惑學者趨尚之志耳非真贈觀者也韓
子雖漫然不顧道理可否横斥於佛殊不知并其君與
其本朝祖宗而辱之也禮不敢齒君輅馬蹵其芻有罰
見君之几杖則起過君之車乘即下尊敬其君故也適
韓子乃特慢忽其君之師天子嘗所禮貌之者其於禮
義何若也如德宗皇帝誕聖節賜輦延之内殿談法廣
敷新經帝時默湛海印朗然大覺誡于羣臣曰朕之師
言雅而簡詞典而富扇真風於第一義天能以聖法清
涼朕心仍以清涼賜為國師之號然法師道德位貌若
此尊嚴而侮慢失禮君師之德義乎不唯無禮其君師
與朝廷抑又發乎後生小子輕薄之心吾知而今而後
天下不遵禮義忽慢道德之士其輕薄之風自韓子始
也
第二十八
韓子答崔立之書曰僕見險不能止動不得時顛頓狼
狽失其所操持困不知變以辱於再三君子小人之所
憫笑以至云若都不可得猶將耕於寬閑之野釣於寂
寞之濱求國家之遺事考賢人哲士之終始作唐之一
經垂之於無窮誅姦諛於既死發潛德之幽光吁韓子
所謂作唐之一經過也古之立書立言者雖一辭一句
必使後世學者資以為法其言不中則誤其學者周書
武成出於孔子之筆序而定之其曰血流漂杵孟軻猶
不取而非之謂其不當言而言之過也夫孔子作春秋
六藝之文尚不自謂為之經稱經特後儒尊先聖之所
作云爾昔揚雄作太玄經以准易故也而漢諸儒非之
比之吳楚僭號稱王者也今韓子輒言作經何其易也
使韓子德如仲尼而果成其書猶宜待他輩或後世尊
之為經安得預自稱之雖其未成比之揚雄亦以過僭
矣其曰誅姦諛於既死發潛德之幽光者此乃善善惡
惡褒貶之意蓋韓子銳志欲為之史耳及視其行集答
劉秀才論史書乃反怯而不敢為而曰夫為史者不有
人禍必有天刑乃引孔子聖人作春秋辱於魯衞陳宋
齊楚卒不遇而死齊太史兄弟幾盡左丘明紀春秋時
事以失明司馬遷作史刑誅班固瘦死陳壽起又廢卒
亦無所至王隠謗退死於家習鑿齒無一足崔浩范曄
亦族誅魏收夭絶宋孝王誅死足下所稱吳兢亦不聞
身貴而後有聞也(一本止略引司馬遷范曄左丘明等三人)然以此為尤韓
子何其勇於空言而怯於果作可笑也成前所謂顛頓
狼狽失其所操持而發斯狂妄耶
第二十九
韓子謫潮陽與方士毛于姬遇遂作毛仙翁十八兄序
謂于姬者察乎言不由乎孔聖道不猶乎老莊教而以
惠性知人爵禄厚薄壽命長短發言如駛駟信乎異人
也然兄言果有徵以至云即掃廳屋候兄一日歡笑韓
子乃信其說謂果若如兄言即掃廳屋候兄者即以兄
事之自列於門人也當此韓子何其不知命而易動如
此也縱于姬之言果驗如神在衆人當聽而奇之韓子
自謂專儒頡頏為聖賢之士固宜守聖人之道也語曰
智者不惑仁者不憂勇者不懼此謂君子明故不惑知
命故不憂勇於義故不懼子夏曰死生有命富貴在天
孔子曰不知命無以為君子也蓋亦皆推乎聖人性命
之道無俟於苟也烏得不顧此而輒如衆人惑於毛生
乎韓子自顧為學聖賢之儒如何耶苟其道不至安可
以學聖賢自負乎韓子前作謝自然詩而譏斥神仙異
端者語句尤厲今方降為郡乃自衰變動尤惑兄事仙
翁異人帖帖然願欲伏為其門人掃灑廳宇以候之憑
其言而望脱去遷謫以酬其待用之志也中庸曰素患
難行乎患難素夷狄行乎夷狄韓子於聖人中庸得無
媿乎
第三十
余觀韓子之書見其不至若前之評者多矣始欲悉取
而辨之近聞蜀人有為書而非韓子者方傳諸京師所
非謂有百端雖未睹乎蜀人之書吾益言之恐與其相
重姑巳劉昫唐書謂韓子其性偏僻剛訐又曰於道不
弘吾考其書驗其所為誠然耳欲韓如古之聖賢從容
中道固其不逮也宜乎識者謂韓子苐文詞人耳夫文
者所以傳道也道不至雖甚文奚用若韓子議論如此
其道可謂至乎而學者不復考之道理中否乃斐然徒
效其文而譏沮佛教聖人太酷吾嘗不平比欲從聖賢
之大公者辨而裁之以正夫天下之苟毁者而志未果
然今吾年巳五十者且鄰於死矣是終不能爾也吾之
徒或萬一有賢者當今天子明聖朝廷至公異日必提
吾書貢而辯之其亦不忝爾從事於吾道也矣
鐔津集卷十九
