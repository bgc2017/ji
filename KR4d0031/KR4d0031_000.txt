鐔津集别集類二(宋)
提要
(臣)等謹案鐔津集二十二卷宋釋契嵩撰契
嵩姓李氏字仲靈自號潜子藤州鐔津人七
歲出家通經書章句肆意游覽慶歷間至杭
州樂其風土因居靈隠寺皇祐間入京師作
萬言書上之仁宗賜號明教大師尋還山而
卒契嵩深通内典銳然以文章自任嘗作原
教孝論十餘篇明儒釋之一貫以與當時排
佛者抗又作非韓三十篇以力詆韓愈又作
論原四十篇以隂申其援儒入墨之旨其說
大抵偏駁不可信而其筆力雄偉辨論蠭起
實能自成一家之言盖亦彼教中之健於文
者也是編為明弘治已未嘉興僧如巹之所
刊凡文十九卷詩二卷附他人所作序贊詩
題䟽一卷卷首有陳舜俞所撰行業記稱契
嵩所著自定祖圖而下為嘉祐集治平集凡
百餘卷盖兼宗門語錄言之此集僅載詩文
故止有此數王士禎居易錄稱其詩多秀句
而云集止十三卷是所見篇帙更少不及此
本之完備矣乾隆四十三年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
鐔津集引
吾佛以法付諸王臣盖欲久其傳也自商周流虹貫炎
漢夢金人西方大教於是乎東流真丹際遇金輪世主
會三教角立焉佛化行乎中國愈久益盛代有其人與
像季已還教門削弱日益薄矣盖人與世異故也豈佛
法有所損益乎逮宋仁廟時大士嵩禪師者出具爾正
眼觀乎人根未可則諭性命之道宜乎人天乘而質之
盖沿淺而及邃處故援六經百氏之說絶出至公之論
合乎二教乃著是書曰輔教編獻之天子大賜與藏典
偕傳時韓丞相當國至公以史筆見稱之深也公卿詳
之而不眇忽也明乎大士受西聖之屬而應世與夫王
臣扶護宗乘者於其内攝外護而綿歴無窮孰能諒乎
今亦昭其馮有以也然弘治丁已吾寺為統禪講名僧
開士坐厦間而老蔽言于衆曰正法既沒像教陵夷有
若一絲懸九鼎乎嘅夫鐔津文集時所尚之誠輔教之
書也板將漫滅矣可欲復前人之大業用是重梓而廣
傳其殆庶幾乎余槩而言之也卒未知其孰賢禾城之
東去一舍地有刹幢曰景德寺業其中者璠瑩然其人
行道布德士也雖混衆而不羣欲因間隙有請白于我
曰爾書圖刻也璠思與衆擎易舉一人何力之有哉曰
無貳爾心但行中捨罄已之有可使行檀而助之瑩然
心亦有所之也既有以為未備者以其語深難便初學
有得點句音釋亦或有助也於是往往視予意有所託
果然擬之而後言也嘻綆短者不可以汲深然河海不
擇其細流故能就其深矣雖然第愧其審克之而未詳
則如之何勿思深惟天下之士世之著顯者皆英偉雄
傑之才負天下台輔之望盖明乎治世聖賢之道克輔
皇明之政治殷何暇眷彼佛乘允通經旨佛氏之徒悉
屏文字唯脩静慮若夫二氏之教有異乎而在道必然
也於其吐言持論不出乎情見動輙有礙焉得不為之
異若是語默動静不墮落藝境圓融無礙而一趨於大
同豈不然乎令時尚竒騁異粘綴成編何太駸駸至于
頗僻者無裨於教不若夫丕休哉余寔膚淺嘗讀壇□
得見大鑒遺意而知明教之心扶樹正宗功何懋焉於
是如巹繆承瑩然之志音釋句讀苟又差互不少者當
坐愚之無識舊板微有誤處則校也時有興聖德海為
書而剞&KR1403;盡工猶夫佛印所謂印施有盡若書而刻之
則無盡巹也固願是書溥海流布日望君子韙之試一
披覽何惑結而不自解如轉丸耳盖使人人咸崇佛化
同底于道也如是則隂翊皇度無窮焉大明弘治十二
年四月八日蔤庵沙門嘉禾如巹引
鐔津明教大師行業記
宋熙寧五年六月初四日有大沙門明教大師示化于
杭州之靈隱寺世壽六十有六僧臘五十有三是月八
日以其法茶毗斂其骨得六根之不壊者三頂骨出舍
利紅白晶㓗状若大菽者三及常所持木數珠亦不壞
於是邦人僧士更相傳告駭歎頂禮越月四日合諸不
壞者葬于故居永安院之左其存也嘗與其交居士陳
舜俞極談死生之際而已屬其後事兹用不能無述也
師諱契嵩字仲靈自號潜子藤州鐔津人姓李母鍾氏
七歲而出家十三得度落髮明年受具戒十九而遊方
下江湘陟衡廬首常戴觀音之像而誦其號日十萬聲
扵是世間經書章句不學而能得法於筠州洞山之聰
公慶歷間入吴中至錢唐樂其湖山始稅駕焉當是時
天下之士學為古文慕韓退之排佛而尊孔子東南有
章表民黃聱隅李泰伯尤為雄傑學者宗之仲靈獨居
作原教孝論十餘篇明儒釋之道一貫以抗其說諸君
讀之既愛其文又畏其理之勝而莫之能奪也因與之
游遇士大夫之惡佛者仲靈無不懇懇為言之由是排
者浸止而後有好之甚者仲靈唱之也所居一室蕭然
無長物與人清談靡靡至於終日客非修㓗行誼之士
不可造也時貳卿郎公引年謝歸最為物外之友嘗欲
同游徑山有行色矣公亦風邑豪預焉冀其見仲靈而
有以尊養之仲靈知之不肯行使人謝公曰從吾所好
何必求富而執鞭哉凡其㓗清類如此皇祐間去居越
之南衡山未幾罷歸復著禪宗定祖圖傳法正宗記仲
靈之作是書也慨然憫禪門之陵遲因大考經典以佛
後摩訶迦葉獨得大法眼藏為初祖推而下之至于達
磨為二十八祖皆密相付囑不立文字謂之教外别傳
者居無何觀察李公謹得其書且欽其高名奏賜紫方
袍仲靈嘗念幸生天子大臣護道達法之秊乃抱其書
以游京師府尹龍圖王仲儀果奏上之仁宗覽之詔付
傳法院編次以示襃寵仍賜明教之號仲靈再表辭不
許朝中自韓丞相而下莫不延見而尊重之留居憫賢
寺不受請還東南已而浮圖之講解者惡其有别傳之
語而恥其所宗不在所謂二十八人者乃相與造說以
非之仲靈聞之攘袂切齒又益著書博引聖賢經論古
人集錄為證幾至數萬言士有賢而好佛者往往詣而
訴其冤久之雖平生厚於仲靈者猶恨其不能與衆人
相忘於是非之間及其亡也三寸之舌所以論議是是
非非者卒與數物不壞以明之嗚呼使其與奪之不公
辯說之不契乎道則何以臻此哉雖然仲靈之所以自
得而樂諸已者盖不預於此豈可為淺見寡聞者道耶
仲靈在東南最後密學蔡君謨之帥杭也延置佛日山
禮甚厚居數年然言高而行卓不少假學者人莫之能
從也有弟子曰慈愈洞清洞光所著書自定祖圖而下
謂之嘉祐集又有治平集凡百餘卷總六十有餘萬言
其甥沙門法燈克奉藏之以信後世云熙寧八年十二
月五日記尚書屯田員外郎陳舜俞撰
