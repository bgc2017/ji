松鄉集卷二
元任士林撰
杭州路崇福院藏經閣記
崇福院在杭州城北門之北良渚之南宋淳熙乙亥建
也蓋杭為東南巨鎮市巷碁列廬井蟻附車運馬馳不
厭旦夜北行三十里始有良渚之曠紛華既遠馳騁亦
休泛苕水上天目此焉西東佛廬巍然坐攝羣寂則弘
嚴象教亦固其所景定庚申前住山夀滔初建無量夀
佛寶閣穆陵書以寵之中奉四大部經天龍森列扶衛
有嚴幢蓋香華雲烟披郁今住山師學弘持先志飾美
緣中外之居小大之宇凡皆葺而新之具足梵典五千
四十八卷經左右南向律論東向西向疏鈔北向崇以
華龕聯絡窗牖寶函象軸五采彰施炳炳乎秩秩乎有
不貽雙林目巧之勝而法輪流轉具不退因於是耆舊
僧師秀德廣德垕與凡恊力緣信之徒相與謀曰是不
可不記遂以狀來余惟釋氏之道無隱顯精粗洪纖高
下性性具圓心心本了而非言語文字所能載亦非言
語文字所不載如星辰河漢歴歴垂布而風雨晦冥一
毫不爽如枝條花葉種種新好而雪霜根柢一芽不蝕
是故佛滅度後五百餘載四十二章之旨流入中土又
千有餘載五千四十八卷始具而經律論之宗分矣夫
道豈不漓乎然萬目睽睽諸妄靡靡而病得醫而渡得
筏而暗得燈道之漓民之厚也今國家以繙閱布慈仁
塔寺以莊嚴奉福利而心惟口誦之士等證妙覺道豈
果漓乎哉師學師以信廣緣以智弘果識通經藏之先
意嚴梵相之外慈仁之布於是乎廣福利之奉於是乎
嚴等證妙覺於是乎在夫然則道豈果漓乎哉遂樂為
之記
思遠亭記
古者大司徒本俗之政曰族墳墓大夫掌凡丘封之度
與其樹數使皆有私地域以容居相親藏相望也凡人
之生祖遷於上宗易於下服盡而情未以衰矧若堂若
坊左昭右穆以族以位曠百世不能泯也逮至後世士
或游或仕或轉徙困踣有不能追崇其先封以息東西
南北之嘆則松檟之奠奉在别子雨露之感敬在禰宗
矣此高氏思遠亭所由作也高氏自北燕中書令諱泰
至魏州别駕諱象可考者若干世自魏州葬有莘逮先
府君諱政八世瑩大小左右望邑冢土是守子若孫更
數百年幸不以故去桑梓歲時上丘壠奉魚菽具酒醪
且灌且徹戚單以陳長幼以叙酒清肉乾百拜不慊時
獨且無思乎夫人父子事具凢庶富且教之道非一日
積也清淑之氣行邁以厚去民且士去士且禄又豈獨
一日之故乎蓋行遠汲者浚九仞伐遠揚者絜百圍夫
亦未之思耳於是子思孝臣思忠弟思悌婦思順而後
家思肥國思理前承不愧後紹無怍思其容有怠乎不
然孳孳之入利在朝夕嗛嗛之奉樂以妻孥賢不肖且
異思矣登是亭者能無愧乎高氏子昇侍其父世顯從
事江浙漕計與予遊命記不敢辭
頭陀福地甘露泉記
昭文館大學士雪菴李公溥光以翰墨之遇行釋氏之
學儒名而墨行者乎大德二年有旨來南闡揚教事椎
輪湖山葛嶺之西大興棟宇以聚其徒既而正智通辨
禪師空菴焦公溥照實來都提點江南諸路築室佛殿
之右鑿山泉出色白味甘飲者神醒如獲醍醐於是雪
菴李公大書曰甘露泉余觀天目之山東南行為錢唐
勝狀其浸西湖水流入城郭為井為渠脂澤漬之黑潦
纁之千綆提携萬竈焮煮能使飲者内熱歌舞之童乾
沒之兒幻弄一世雖逹者有不得而却飲冰馬惟泉水
之行地中時出碪巖之穴其涵者為冷泉湧者為玉泉
裂石而發者為六一泉&KR0034;石而㪺者為參寥泉皆清涼
甘美為高人釋子之所飲汲况此泉之發於卓錫者乎
夫天降甘露地出醴泉為治世有道之瑞漢晉以來猶
屢言之自太和磔裂神液不行使斯民不復夢唐虞之
化則醴泉甘露何自而出哉方今淳風流布朔南暨漸
灌沐之民淪浃至化溢為和氣散為豐年則此泉之發
宜不知天之所際地之所出也是宜書
春暉堂記
青社王伯章為桐廬之三年既歸乃築春暉之堂于東
牟之上志飬也始伯章游京師名在玉堂之署太夫人
在堂不得朝夕視飴蜜奉温凊仕雖榮不樂也既為桐
廬道千里而遠不敢以䟦涉勞故遺其親然爵以尊奉
禄以飬慈伯章雖有離憂母志樂也改成且歸僮迎稚
候具綵衣然後入太夫人坐堂上問桐廬所為政歴歴
可道山川人物凢所選勝蹈竒怡煩宅暇友賢而尚德
也陳說毋誑太夫人欣欣喜見顔色曰吾有子也於是
堂若干楹阼足以奉升降庭足以容拜趨環堂之外植
萱成翠柳影在戶伯章日絭鞲奉觴食上食下問所與乃
退家評室語整整熙熙煦為春陽草薰木潤鳥下魚出
犀兒洛誦大塤小箎衆婦鞶絲左紛右帨温乎其為和
也夫人莫不知愛其親也如履霜冰至思襲芳暄如冥
行露中思步清旭爵禄妻子不能移也然知愛其親則
思持其身遺羹之考叔或忮於爭車搤臂之曾參或貳
於投杼何也夫陶侃雖賢已慙奉鮓曹成雖智終愧擁
魚是故擇無過之地蹈永譽之實以求君子之歸不敢
輙肆人事以為已累者義不自黷以為親憂也夫然故
雍穆滿門室有暇日雖子從事母倚閭夫亦樂也况將
奉板輿以賦歸田乎伯章屬記不敢辭
諸暨州夀聖院觀音殿記
天地之大生物之衆而水旱有不常歲也是故禱于社
稷禱于山川為國家常典然靡神不宗之日而佛菩薩
之教行蓋佛菩薩以慈悲為心有誓願力或化身以示
應或尋聲而赴感利澤在生民不可誣也西山夀聖院
在諸暨州之陽崇奉觀音大士慈感之蹟水旱之祈一
雲所雨一雨所潤民以占年在宋咸淳辛未之歲夏大
旱官若民禱雨不應行者樓可欽嘆曰歲旱無禾民且
死矣吾能獨愛吾身乎乃絶粒不食且拜且祈大士前
期七日不雨誓以身自焚迨期不少悔鄉父老為之奔
走失容可欽左手奉槃水右手執燈炷入坐積薪中火
起果自焚熾光未滅疾風四起大雨隨注秋賴以成縣
狀其實於部使者眉山家公為文以祭之曰殺身成仁
子丈夫之烈也况佛弟子乎命立祠祠之於是大士之
道益彰而卓行之跡不可冺也時大山道恢師往來家
林嘗白其事且欲廣殿宇以尊像設俾卓行之祠隸焉
迨四海為一講學諸方始克捐資剰建山門翼兩廡具
庖湢而院之規日廣矣既領杭之興福遷松江之延慶
乃命其徒曰元亮曰一燈法雷募衆緣建寶殿經始大
德辛丑以壬寅二月成中嚴寶陁勝地奉大士尊像旁
立樓行者祠而師之志則酬矣大德十有一年冬過延
慶丈室明年是為至大元年兩年之間浙以東以旱特
聞而越為甚民無食流且死者以萬計師為予言樓可
欽之事為之抵掌以泣嗚呼使可欽而有民人社稷之
責能不愛其身以全活浙東之民則大士之澤豈為罪
歲吝哉師狀建殿本末求余文固宜書俾後之知師者
為匪徒崇嚴佛事而已遂樂為之記
餘姚州建福院記
州西北行三十里其山曰大小何山其浸汝仇湖又東
北行有院曰建福雲川暎帶殆名刹也其地無城郭車
馬之煩故深以寂無丘陵崖石之勝故平以虚喧靜兩
忘萬法不漏初院曰天香創於梁天監毁於隋大業周
顯德二年始復建改曰天華宋大中祥符改曰覺朗今
額則崇寧二年也乾道癸亥燬寶祐丙辰又燬何創之
難而成之不易也於是甲乙之徒相與謀曰當吾世而
失寧宇獨究竟事乎既而浴室以惟在成僧堂以智寂
成彌陁淨土之居法堂廡序縣金藏寶方丈之室廢者
興圮者理人咸視其力書於棟以有徵也獨前後寶殿
規模特壯猶俟邁施時授經師方坐鹿苑山中出巾瓶
之剰輸以心識斵美材礱密石金碧眩竒有覺且麗自
咸淳丙寅迨壬申凢九載而績成大德八年春師之法
嗣孫為隱始克求記於余余聞如來氏以成住壞空示
法天下而宫室制度日壯日廣獨非其徒之侈乎然嚴
其居所以尊其道侈其可已乎夫以道為徒故其教為
不替以法為子孫故其志為有成吾觀建福之役且創
且廢而薦更而再燬衆方有為乃卒大遂於經師之手
固豈其數乎亦其人之為也起視人世以富貴種子孫
百年乃有傳而復何人而成住壞空之道顧乃有常如
是獨無愧乎是宜書
謹齋記
上虞劉惔養明故侍御史忠公之猶子其翁畿漕公無
恙時書其配名之義以為世訓養明再拜不敢忘摭其
語以題所居之室曰謹齋他日過之延予謹齋之下坐
其席有子敬之氊焉閱其架有鄴侯之軸焉彷徉乎齋
之外荒園廢沼一花一石猶有平泉之舊焉養明晉衣
冠進退語嘿有古君子之風且曰惔不肖早失先人其
游於世且自惕也故出不越鄉隣游不越庠序而周旋
酬酢不越兄弟姻族然猶慮夫矢集乎其躬也獨奈何
忘吾先子言乎子其記之以昭夫先訓也余曰巨涂則
讓小涂則殆雖欲不謹若何不謹今夫車閑五返之靷
以行大都通邑之中吾知其不折足也上太行歴九疑
其有不戒者乎今夫舟乘安擊空一息千里吾知其不
失楫也下瞿唐出三峡其有不兢者乎慎在事先和受
其福事至而慎營之不足謹乎鬼神不能渝而况人乎
請以是刻之
吳氏晚香堂記
延陵吳成季築堂番陽夀櫟山之陽榜曰晚香志養也
初季生敏卓神氣以靈其親夀櫟翁實竒之俾習老子
之道且曰皋䕫禹稷治足以為經孔曾思孟經足以為
治方今天下寧一明哲輩生躬行古人莫非治以為經
之學而非爾所企也無已老子乎老子之道固淡泊無
華與時消息至矣小子行之季乃退著道士衣冠侍大
宗師於朝垂二十餘年入承清問出侍屬車所以默贊
聖治一本玄默之化至矣哉歲時由教事道出番陽境
上歸覲二親夀櫟翁方左圖右書以修孔孟之道飲酒
賦詩以樂堯舜之治夫人理閫内衆婦槃絲以從伯氏
守門戶用譽諸孫駸駸以文學名世而成季之歸也凢
尚方錫賚歸遺庭下中朝之彦兩院之儒所以寵光歌
詠照暎槖中季紫衣象簡問安否外躬奉觴上夀愉色
婉容進退有禮夀櫟翁喜曰此清時賜也於是堂若干
楹庭足以容拜趨阼足以奉升降堂之中鶴髮垂垂左
扶右掖于壺于觴以琴以瑟堂之外黃華鮮鮮秋氣為
潔以燕以夀于采于擷夀櫟翁亦安且榮矣於是遂即
晩香名之既成五年成季命其姪善自京師萬里求記
於余余惟逹人之識與時而為流行人子之情養志以
為容悦矧當天地淳風内布清氣獨行善察生意者每
於此乎覘之而有黃者華風露高潔達人君子所寄情
焉異哉夀櫟翁之為達也以道怡時以志存晚故命其
季自詘於老子安榮之植生自無華高潔之姿出於澹
泊故命其堂有取於老圃進不悖於芳妍退有遺於久
遠夀櫟翁可謂與時流行而成季可謂養志容悦者矣
於是乎記
冰雪相看堂記
玄教吳尊師即崇真萬夀宫之右築室三間載綢載繆
西南其戶土榻陶春石煤種燠四方賓客晏坐其中題
曰冰雪相看凡京師之名能文者咸賦之紀之既又命
其姪編修君來錢唐致辭於余曰余生大江東以道際
聖朝留京師二十年每歲大明北陸之日一氣磅礴萬
象冲玄固嘗乘廣莫之風行玄枵之野而太始嵌空之
姿坤元馴致之跡飛舞凌空峻嶒抱澤值物班象因川
賦形神矣至矣是乃神游崑崙之上左俯玉樹右拾琪
花翠水無波瑶池一色歌浮黎之章聽鈞天之樂超鴻
濛混希夷寂寥而莫我知也然而造者為化化者為造
相尋於無窮而未始相離也是故堅至之日妙入流形
瀌瀌之中洞在見睍羲文不能畫周孔不能辭固與之
相入於環中於是言非吹也而吹者之有言接非構也
而構者之方接不凝也而履遷毋莫也而敦化則夫冰
雪之觀豈非吾玄牡之門而谷神之妙歟揚子有云觀
雷觀火為盈為實抑何見之晚耶予聞而&KR0719;然驚曰藐
姑射之山有人焉使物不疵癘而年榖熟者非子耶遂
即其語為之記
上虞劉氏順寧菴記
越上虞北西二十里有山曰蘭芎大江縈之蜿蜒之氣
盛而不泄故回薄紆欝左右旋引而丘而阜而峯而屛
若斷若連或起或仆是不一狀其尤紆欝而聳列者為
楊家尖脊豎股行右薄白馬湖勢曲抱縈舞有龜蛇旁
折之勝其山自南東大查羅巖來者雄峙崇赴至楊溪
而夷遠引清流疇坂䟽衍坻阜星分外列平翠於是楊
尖之下實為劉君伯夀終老之卜初劉氏三世祖塋揆
形度宜衆以為不協晚遇僧普昭繇奉化長汀而來發
書筮之曰有倫有脊白羊踖踖鳴雞跖跖玉兔抑抑劉
戴其夕遂以指南决之林巒安妥土壤膚潤若神授夙
造時先嬪戴氏卒遂葬焉且旁為繭室以俟終藏乃築
樓三間其東扁曰順寧求余文記之余惟天地之造隂
陽之凝乃有肖貌而命曰人君臣師友以寵淑之道德
仁義以擴充之即事就業隨行建言弘百世而不為疚
者此身也耶然而旦夜消息之相乘舟壑負藏之莫測
有不能一息為蘧廬刺刺戀者人耳人耳也耶是故適
來夫子時也適去夫子順也順吾順寧吾寧鬼神不能
乘也伯夀其達矣夫大德八年十有二月伯夀嘗與余
坐筍輿乘北風度孝聞嶺過楊尖之山登覧終日坐語
揆卜之故且指余曰此將廬焉廬成子記之余曰諾今
别三年廬果成求記益力遂不辭
福生堂記
河間牛仲濟以醫道游公卿間遇余於越與余相好也
見所以治病如神迎致之車無虚日所得金錢樂施不
餘余固自悔余業之不精也然嘗為余言醫非世不承
承非師不廣廣非心不通始余及事大父前榮禄公以
醫名於時禁傳秘授少習之矣猶慮其未廣也游四方
事其師李奉訓君左右周旋日奉賤事如是者十年始
盡得其道故凢視人疾也人與己一已與元氣一是以
疾無隱情而藥無妄試然至於族每見其難為始予入
疾者之家怵然為懼目且熒之息且平之神且營之得
其疾以其疾然後視提囊有成劑探而授之百戰百勝
如孫吳之兵而後語有流津笑有神來心其容少肆乎
遂疾常愈余聞曰譆疾者聖人之所慎也而托醫醫猶
夫人也必也使無疾乎以神游其微以知修其著世也
者言其家也師也者言其傳也心也者神明之舍也必
也懼以攝之則志慮持一吉祥來游語為靈草木為聖
仲濟其庶矣乎今將築室鯨川門不拒疾榜其堂曰福
生求余文為記余曰持此心也福其不生乎請刻諸石
松鄉記
出奉化市郭東南行數百步有松蜿蜒如龍頭角爪體
具蓋數百年物也或曰一州之秀盡鍾此松故多名儒
而少顯宦又東南行二十里萬山蒼然風雨歲寒不改
節色西接華頂雲南東引金蛾太白兩溪如帶無楩楠
樟梓雜植人號其地為松林鄉唐開元中析鄞為十九
鄉時所名逮更為八鄉亦不輙易南入海為鮚埼亭蓋
鄉之斗絶處余家其下聚居亦數百指祖父墳墓又宅
鄉之高燥地遂兀兀守故書誓死徙無出鄉意大德二
年秋部使者完顔公行郡懇問出處題之為松鄉又竊
自念士生田里間具聰明識道理非獨父兄之積亦清
淑之氣偶然在人飲其泉之甘衣食其土之所自出以
長飬耳目既壯有事四方知天地之大江海之廣問釣
游於某水某丘之下則已不樂道矣仕而遂不遂而客
且遊去鄉里益遠則視鄉里益薄猶有鬼神亦何樂孕
育靈秀於爾輩哉故材智不接世而裕詩書亦及身而
衰前有賢哲亦可覩已余志不出里閭名不在江海守
其鄉也固宜安能薄視草木愧仰日星求不為懷土之
人歟至若雪霜之年風雨之夕日與二三子披雲烟攬
蒼翠飲食與居窮達與謀大夫之却不為傲腹中之生
不為誣松乎予乎求所以無愧於爾鄉之人乎則其庶
乎無負部使者之知也遂書以為記
淨香亭記
世有愛嗜竹者唯晉王子猷不可一日無也蓋此君洞
然有忘物之姿而直節蒼蒼為傲時之植故寄情離世
者嗜為宜至論杜子美善嗜竹則人不謂然然娟娟細
細之句清圓靜好與竹寫真夫亦天涯流落之餘寄情
離世於竹為真知而世弗察也因嘗論子猷仕而放者
也故心與竹會山隂雪夜之舟西山爽氣之笏竹不能
戾其達也若子美非聖於詩者歟心清而聞入目息而
視來故神與竹遇有不能翳其清也是故有子猷之嗜
無子美之知雖日與竹狎猶夫人也不然則竹與境忘
會且移矣答禄氏宅宛丘之陽蹈幽接雅嗜竹尤甚其
寄情歟讀書好古以遺富貴其離世歟於是築亭竹間
扁曰净香日與竹對虚心守默直節凌高亦貌知竹而
已若夫碧雨吹晴籜風度遠心清目息神與竹游釋氏
示悟之機聞思之境其在爾乎清隂在門好客當席有
曰仕如子猷曰竹善嗜詩如子美曰竹真知固當不為
辭屈
婺州路浦江縣真常道院記
婺須女之墟僊華山在婺浦汭川石穎麗吞沐玄風岩
棲谷隱之士築削其中兀為珍宅真常在僊華之下闖
郭無譁藩林自蔽澄素葆和大師方無隅實創始之初
無隅以清卓之姿早蠲人事既為黃冠師遂判其郡道
教事青山白雲心在故梓乃營乃卜得趙氏居夥矣沈
沈交手貲施基甓既崇棟宇既凌乃清乃祓施以丹碧
複寢為宫周榮為序幢蓋之植沉檀之芬霧冥岳峙雲
車風馬來宇來庭茹煉之侣鉢麻夜流枕炊晝集前鹽
官州教授吳幼敏實割先疇以奉常入無隅之志始單
矣夫人身游溟涬之初沐被自然之化故出玄入妙宜
多老氏之徒而萬目睽睽遊彀日殆山林之士往而不
返頋將安所歸乎是故廓清净之學以求無為嚴神道
之教以示修省天真與游恒性允保亦世教之所不得
無而道院之所由成也陳君公舉提舉江浙儒學以無
隅狀來㑭記其事不敢辭
蕭山縣慧明菴記
金華樓慧達築屋蕭山縣之陽畬構厥考嚴事佛居以
受邑人係念之徒道暍予漿重趼予屝呼庚癸者予食
飲以規以誓或以基築或以木石或以土田施者乃來
遂成一方精廬平章紫微史公題其扁曰慧明至元十
八年也大德九年春余猶子愭讀書是邑以其狀來求
文人固有具冠巾有妻子不墮四肢之敏出租賦奉公
上口誦寂滅之書以與人為善之歸果在所予乎余聞
莊生化蝶之喻髑髏之言然後知如來淨土之樂宜有
不誣也此劉遺民陶元亮所以日從事廬山中以姑遺
此世也然遠公之教既行人無貧賤愚智一趨於達抑
觀其徒以義相合以禮自防其於飲食也忘生殺之機
鬼神也無諂賂之禱平時以智相營以力相奉遠行者
家必有歸授記者死不倍去此菴之所由成而予言之
不得弛也遂為之書
江浙行省春運海粮記
江浙等處行中書省平章政事領江淮等處財賦都總
管府公賽音迪延齊榮禄公既&KR0681;政之歲冬十有一月朝廷
以近畿艱食使馳驛咨行省以歲運海道粮石二百二
十萬有竒俾春運五十八萬以四月到京及時而振發
之咨有平章政事榮禄公實董視焉一府愕眙曰凢海
道歲運必以夏至為期風力高兢其乃有濟今風東北
行颿一日起大海中漫爛不見蹤跡舟控御失所則碎
破沈溺患在目前能有濟乎公曰聖天子宵旰之仁中
朝大臣視飢由已之道承命以行其必有濟公遂勇往
而海道萬戶恩公某日聽指畫乃度乃籌凡募舟大小
凡四百餘榜舟之徒凡四萬餘凢費募傭錢為錠五萬
七千庾人告嚴量概必平不浮病官不損耗入以三月
二十有一日起碇於吳之嘉定劉家港而恩實部之部
有千夫長從其翼先起碇之日公詣海神天妃宫躬具
牲牽陳爼豆與神誓言曰海漕之運我國家萬世之利
也春運之役其昉自今凡在人事者予既克盡之矣大
海洋洋則爾明神之責也毋狂而風毋冥而霧毋剽而
暗嶼浮椒毋滯而濁水露磧俾遂善達以充國儲神亦
與有頼焉禱已明日大歌小謳千櫓具發民氣以增江
海明穊於是公還省坐堂上迨四月二十有一日海道
萬戶府以狀聞米五十五萬石有竒以四月三日訖赴
都倉一府歡然賀曰平章公之力也於是掾史請記其
事公曰毋吾寧貪天之功乎掾史咸曰是必記以著始
也而屬文於余余謂天地之間惟海為鉅包括運轉與
天同流是故浩浩洋洋泛濫九州之外自刳舟剡楫之
世不能一日通也昔在帝堯都冀州日四方貢漕之道
各因其舟楫之便而達焉故島夷之貢夾右碣石而入
而青州之貢自汶達而入揚州之貢自江海達而入載
在禹貢然猶不可考也堂堂天朝包括海外而東南漕
運之利起自古揚州大海之濱而達於古青州之海屈
折碣石之南西而京漕之道通矣大舶如山狂波為陸
浮游天地之際萬里一席可指日達也然而大海之運
六月一息舟人必以為占而南外之舶相銜而動故每
歲海漕之運亦有待而後發乎今以三月起運而旬有
數日之間銜尾而達公不失期私不耗落夫亦天彰榮
禄公之德故為之返風以濟也猶有鬼神其可欺乎後
之言春運海粮者自今始於是乎記
曹氏捨田記
吾聞佛菩薩之道如水中月而清瑩無瑕之淵光明委
照上下通徹無有障礙若華亭曹氏與佛有緣心心相
印有開必先兹非其徵歟超果寺在今松江府治之南
西實白衣大士瑞光示現之地衆敬趨湊慈感如覿事
有吉凶禍福其頌百三十置籖以卜之諦信之歸者亦
多矣昔帥幹曹公某以子孫畬構之重卜乃後紹籖言
其度吉有遠猷今宣慰副使勉齋公夢炎日事精祈幾
有先見至元三十一年以事禱不孚襲吉告無易辭至
大元年以疾禱籖復示之父子歡榮且期七月事有寵
遂及期習卜亦不易也事下果然先是沃洲光曄師住
山日嘗迎大士小像行化公疇昔之夜夢白衣人求見
纓絡珊珊云自超果寺來明日臨門公益悚然夫大士
之於曹氏何影響相示若是耶於是公嚴事日篤凢道
場幢蓋之地法食雙轉之輪屢施不倦自大德五年迄
九年施財若干貫米若干石田若干蕩若干畆今住持
北山文勝師以所施田歲入五百畆補齋粥二百畆備
修建百畆舉期懴且歲以正月集千僧誦經典固將彰
大士之道侈曹氏之施而久之也求文以紀其事夫惟
三兆九筮之道有鬼神焉所以示也近世有籖卜尊像
設以示昭事䜟言詞以明吉凶猶繇頌之流也曹氏父
子以積善聞其鄉邦其始卜也固知遭遇昌時在此兆
矣及宣尉公之貴也紫衣照坐小心翼翼今九十翁矣
儉而有度富而有守整整熙熙室無妄祈其心固與佛
菩薩合一誠交通百感孚應猶耳提之面命之也是則
措封殖之入弘可久之施以崇殿佛事俾菩薩之道益
大彰明而子孫之有䋲承德業之有出處動於此乎卜
之則精神志慮清瑩無瑕上下通徹豈徒為福田利益
計哉於是乎記
佘山報恩院記
禹跡揚州之地三江八震澤定中為吳松江瀦為澱湖
播為三泖山自西南來越三百里清淑之氣盛而不發
將趨海而窮纍纍隆起出平疇廣野中若斷而浮若連
而伏其峰有九焉在華亭西北自華亭為陸氏封壤山
增而秀可第而名之其一曰佘氏之山有寺曰報恩院
僧紹瞿承其祖佛慧玄辨大師建也初大師說法住世
時首居華亭之崇夀未幾遷南廣福院又被旨住持延
慶教寺講席風生學者景附垂三十年嘗泛舟佘山之
下徘徊登覧曰是不可以建法幢乎於是與其徒紹瞿
謀買山築精廬其上將終老焉然規制弗廣念無以稱
嚴事也乃出資剰乃輸心識拓幽平削竒峭斬木出虚
疊石通峻其經營之明年有旨住持杭之南天竺崇恩
演福教寺大師振衣出山盡以其事囑紹瞿成之崇之
闢之有殿有堂跋之翼之有樓有閣三門兩廡十笏之
居齋庖廩藏井湢之宇幢蓋鐘鼔之餙髹漆丹碧之采
天龍廽環法象昭布紹瞿之力日殫而大師之志則酬
矣且曰剡源吾師也剡之報恩吾受經地也即是額以
標存之所以示不忘也瞿等勉之紹瞿受命不敢忘既
奉法旨尋又欽奉聖旨命紹瞿實住持之俾以乙承甲
流度其徒而世守焉夫金仙氏之道本以孝敬為先以
蓄植種德然後超入空空安詣上果是故大報恩七篇
昭如日星然而空無蕩潏之論出則析分義以為高卻
情實以為達或不知其道而因違其書謂超然三界之
表而所尊不得而企之也謂廓然萬法之林而所遂不
得而揉之也兹非誣歟吾觀紹瞿事大師數十年凢大
師之所以事剡源者則既聞之矣今持以事吾大師也
宜將日勵而不忘慈恩之報表裏相謀比遠中應固宜
示規接武有引勿替且以洗空無蕩潏之愧使皆知孝
敬之歸則是院之建也豈徒為莊嚴像法而已哉遂樂
為之記
松江府華藏院記
釋氏之教在天下幢蓋之所樹立鐘鼔之所宣揚龍象
山立不以為侈棟宇星分不以為泰蓋鄉庠遂序之事
廢而尊君親上之心遷善改過之地民知有歸焉有政
化者不得而弛也華藏院在今松江府治之西超果在
其南竹林在其東龍湫在其西九峯纍纍北引而赴其
後金碧爭輝梵唄互答可謂盛矣至大元年冬余客華
亭因過華藏之院自山門兩廡寶殿珍閣中外之居小
大之宇輪奐一新種種嚴飾儼然化城寶坊之在人世
也少則一老僧出迎曰住山從得也遂相與登千佛之
閣坐方丈之室徘徊久之起為我言曰從得越之南明
人也少受業華藏寺負笈掖峰習天台尊者教宋咸淳
甲戌侍其師囦叟法師來雲間今三十年久矣嘗蚤夜
以思曰古之人有去其鄉者即其弛儋之地以明其山
川以繫雲嵐草木之思今老矣得一丘以寄吾道則吾
志也至元己丑龔氏以宅一區售予因草創之而規模
猶未稱也歲壬辰既主佘山之普照廢者興圮者理又
七年而歸歲庚子始克廣而新之予手拮据予口蓄租
亦云勞矣今像設儀衛幢蓋香華有經四大部熏誦之
士集焉有田若干畆齋粥之須具焉如是又十年而始
成既成遂即華藏名之而華藏之在南明者揭其山門
資其緣力亦所不敢忘也明日以狀來乞文夫人與天
地並立苟其道不足以弘人其業不足以世守則亦泯
泯然生死去來而已耳從得釋氏徒也使日談空空樂
在寂滅羸形毁體抱其初而去之亦云其教固然也而
乃積銖累寸以成一方始構使負笈之游不失其圖受
經之舊不忘其初非有志之士乎嗚呼彼習孔子之道
而游宦終身桑梓之隂越在度外視師果何如也嗣是
而興者尚克紹而大之則師之業為有傳而師之道為
不墜矣於是乎記
興聖寺重修寶塔記
興聖寺在今松江府治之東南漢乾祐五年鎮東軍張
司空捨宅建也寺三門之外甃石梁其南步石梁而西
有塔屹立如空中住其高若干丈九簷四面崇峙而方
縱廣正等宋熙寧元祐間賜紫沙門希介與如訥如禮
協力建置歲且久甎瓦頽蝕丹堊剝落四方瞻仰或怠
或歉至元二十有一年僧行高竭囊鉢之入嘗葺而新
之大德四年行高逝而清裕主之明年七月颶風大作
塔不得完立上而相輪下而欄楯掣入空中墮擲如棄
故頽蝕而葺者不以支剝落而新者不以具矣裕乃嘆
曰當吾世而塔廢之不可也乃出資剰為倡衆緣駢來
甎瓦泥土車運舟輸甃補加密椽梠欄檻雲擁星附莊
校益精雙珠七輪插其危金繩寶鐸縣其觚九疊崔嵬
千燈周匝丹梯上通白蜃外飾中分佛如來坐層立菩
薩人天殊特妙好視創始為有光既成鈴鐸揚聲山河
倒影神光千尺曉夜發露戍守之士瞻拜失容可謂偉
矣余惟古聖王之治天下也布治象于象魏振木鐸以
徇之所以示教化而民知向方也今佛氏之宫設寶塔
於閫域之外飾諸佛像崇示萬目使樂善者趨焉非其
意歟然而佛在世時而從地涌出遂分多寶之坐佛滅
度後而為供舍利甃阿育之藏是固神通願力之所致
也夫以塔身山立巍巍然萬物之表崇善避惡揭迷塗
而有歸使表正欲從之心一以破邪見稠林之惑兹非
政化者之助乎清裕師有精進心為殊勝事一塔之成
豈易為力哉遂樂為之記
四聖延祥觀碑銘
北極中天之尊左右前後有奕有靈尚矣故四聖之奉
著於隋唐蓋招搖在上天帝之居四衛所領威德為鎮
在天成象在地成形而興運立極著見之跡昭在人世
是故歴代虔事之典唯道家為最嚴宋建隆初置紫極
觀於汴奉四聖也逮紹興十三年置四聖延祥觀於杭
初顯仁太后奉四聖惟謹思陵南渡顯仁北歸行幸湖
山神光靈響若有玄契遂出金錢内帑命漕臣董成崇
立觀宇以昭報事越七年賜今額撥賜田地山蕩隸杭
蘇湖潤總若干頃命左右街都道錄彭君德淳實開山
翼以瑞真館延棲真之士多幽人韻客寄跡其間有林
處士之風至元十三年玄教大宗師真人張君留孫出
際風雲入覲道行眷隆築崇真萬夀宫於京師留侍闈
庭十八年有旨命主延祥凡觀之役一以舊褐祗事二
十有二年有以慧力掩真人者主之觀之徒雲萍東西
無所於寄事聞於朝大德元年有旨江浙行省撥杭天
宗河之北官地若干俾興四聖延祥觀凡田地山蕩舊
隸觀者復籍入於是大宗師際遇日久效事忠勞乃命
提點吳君全節左右經度且囑杜君道堅孫君益謙吳
君存真實規畫之完有俶載日理歲入植材庀工惟崇
惟良首營棟宇恪事祈祝八年三清殿成明年四聖殿
成若門廡樓閣齋堂庖廪以次成千楹柱立萬梠藻附
靈修扶其崇矗象緯瞰乎飛跂儼然瓊輪玉蓋之來下也
赫然金矛玄纛之前陳也璽書護持雲漢疊見玄教指
歸川岳景從於是觀之規日崇且闢矣然觀之遷襲有
數事之振起維人不有廢者其能興乎夫國家以祈天
永命為嚴事以神道設教為丕圖况威神福德所以環
拱中天上翊北極為國重鎮為民鉅依昭事敢不虔乎
乃為銘詩以紀福庭銘曰中天之居帝九重招搖在上
紫極穹帥垣四列帝曰庸威神福德鎮域中於民有赫
國有功璽書晝下青玉驄棟宇日闢疆畆東峩峩千柱
臨天宗真人上界大道崇二三祗事恪以公神靈監觀
明且聰時暘雨若年穀豐永作神興帝業隆於萬億年
承皇風
東平杜氏種德堂記
往時杜先生善甫以道游齊魯客武惠公之門時中原
甫定公方握重權為外屛先生從容其間切磋磨琢之
德善謔不虐之道衛人所以美武公者武惠公有焉則
先生善甫之行其道也故東平稱杜氏凢譜杜曲而系
東平者皆名其胤夀康老人則先生之胤而武惠公之
老也作堂於平隂之原名曰善善既而改曰種德其孫
楨以其伯氏朴之言來楨與余游久稔其祖父伯氏之
賢乃告之曰莫非天下易生之物也而種之之道惟其
人故一年之計在穀十年之計在木夫穀之計敏於人
而命於天木之計敏於地而命於人命於天者水旱沴
之螟蟘疵之命於人者牛羊踐之斧斤尋之不以水旱
螟蟘惰吾年者穀常豐不以牛羊斧斤厄吾故者材常
足是故周於穀者食飲之沃施子孫周於材者棟宇之
蔽達城社夫人之種於德也何獨不然是故以孝悌忠
信為根柢以禮義廉恥為芟夷藴崇其始枝葉庇於家
其久連雲匝於里族而後沃之以孔孟之道華之以詩
書之辭於是為楹為杙世以材聞似枅似臼機與天入
吾儕小人不能以食自藝况能以材自充又况能以德
自邁乎聞夀康老人封植之風而朴與楨也華且沃之
為塈則楹與杙之求百世未有已也於是乎記
松鄉集卷二
