松鄉集卷八
元任士林撰
題大滌洞天
世路迥欲絶仙風杳若遺山餘秦漢跡石有晉唐詩日
月樓臺曉雲煙草木姿藏書更何地白首付幽期
耐交吟
魚遊北海潮木偃南山坳剖木木有漆煑魚魚有膠二
物幸相遇締固不可搖如何同心人不耐白首交
冬日
澁霧行冬曦玄春散臘樹江郊卧歲年風雨犯百慮出
門山斑斑下有鳥雙翥山深鳥翼寒啅啅啄中步
訪牟大卿
自開黃葉徑城郭有山林老失相如璧貧嗟靖節琴青
天庭樹在白髮鏡塵深欲叩黃唐事寥寥千載心
寄陳宣慰帖
客從崑崙來遺我一寸膠投之東海中濁浪生青濤世
人飲涇水淪浹如寸醪醉久與俱化復惡醒者勞客笑
予亦休涇水方滔滔
鄞女墓
一卷書存禍未央湖西人老淚浪浪東風不與埋黃壌
孔雀屏深坐蔡郎
書族祖拓齋先生白頭吟卷後
少陵三賦明光宮清吟往往嗟不逢退之文章起八代
獨與東野相追從詩人肝脾有清氣語嘿正與時交通
我翁聲名四十載回首清廟埋黃鍾懸將萬斛扛鼎力
波瀾卷入呻吟中酒酣阮籍巳類達瓶空靖節秖言窮
顧無一語道興仆自與大雅同汙隆諸孫習氣掃未盡
日有元白來郵筒更從帳下給驛卒一杯俛仰天夢夢
顧道士松巖圖
貞姿自孤特况乃生巖扃巖扃抱石乳貞姿懷茯苓所
以松間人獨誦黃庭經青雲傲白石野潤含青冥便欲
托巾履何用腰紅鞓
屏居
壯志輪囷強未銷屏居萬事飽塵勞貧知渭竹真堪傳
老恨江梅不入騷山谷樵歌閒日月江湖漁計足風濤
妻孥燈後應相笑頭上如今有二毛
題外弟唐楠扇
南北阮郎俱白髮東西施子共春風人生得意何所羡
博後神叢亦漫同
海扇(海中有甲物如扇文如瓦屋三月三日潮盡乃出)
漢宮佳人班婕妤香雲一篋秋風初網蟲蒼蒼恩自淺
猶抱明月為夷居至今生怕秋風面三月三日纔一見
對人搖動不如烹肯入五雲清暑殿
荒村布
荒村一機布辛苦朝至夕置之綺羅旁不入金粟尺持
歸語村婦投梭面不懌機手那可換明年漚麻白
次韻吾子行新年
有道貧方樂無營坐亦深新詩知病後老鬢覺年侵信
有乾坤力時勞江海心文園亦消渴渾愧白頭吟
已分身將隠還驚老易過時來慰岑寂相與惜蹉跎白
髮短猶櫛青銅暗欲磨人生有如此我醉子當歌
雪後春風起天空江水來新年渾作客多病孰憐才有
道身先老無人首屢回承禎須不爽聞已掃丹臺
公子舞歌
明河在天不可舠我欲汲之成酒醪維北有斗不可量
我欲挹之為酒觴人生豪誕有如此况有開筵柳公子
公子平生白苧袍酒酣起舞天為高大鵬長風九萬里
老鮫鱗甲秋江水坐中忽唱河西曲琵琶聲高裂寒玉
態濃海樹出鷓鴣意足霜枝下鸜鵒為君一洗兒女目
衆賓自愛白宰酒情歡不用夫起夀長空更唤明月來
人影檀欒風滿袖
鳳求凰
鳳將將求其凰凰既遂辭母旁逐凰孔良不與母同翔
鳳心長海樹凉
用子行韻簡周景遠應奉
供奉平生酒中郎絶代書自便青𤨏直未放碧山居軰
行人誰在行藏意自如絲綸須世掌曾識典墳初
投容齋徐大使
湖山出清夜静攝萬井喧誰持白月行鬼物肝膽寒徘
徊弄明光孤照欲墮軒不眠坐成曉海闊蜃氣昏幽蘭
濯天秀玉立寄巖壑生同野草青老壓俗眼白豈無桃
李榮東風亦輕薄作書戒荃蓀深根付開落
送許君實同知之任鄉邦因簡于有卿知州
一出已十載江流只目前家鄉荒政日客路獨醒年南
郡碑錢遠東山屐蘚圓歸心隨使鷁漠漠海雲邊
道訪子昂舟出苕溪
吾道何迂闊舟行亦滯留客心當震澤詩卷出湖州風
急初歸鴈沙暝欲下鷗誰歌招隠曲白首若為酬
謝廣微真人假以自然處士之號
處士猶處子聲光畏人聞正如豹隠霧又似虬蟠雲乾
坤照孤耿草樹含幽薰虚名儻可乞何以娛斯文
客遊華亭訪衛山齋
東浙青山少西湖白髮新漸多江海伴更卜水雲隣楊
柳初籠雨蒹葭欲剩春不愁成汗漫天地有閒身
老鋏無魚久孤亭有鶴來聲名為客累懷抱向人開白雪仍
巴曲黃金自隗臺一年春又半搔首鴈空回
劉將軍射虎行
半濕新蹄山徑曉於莵夜渡海中島百夫鼔譟屋瓦震
將軍彎弓白日皎地形平露草不長狂嘯無風威欲倒
玄翎一中洞心胷坐據木牀脱鬚爪胃中白骨誰家魂
紅肉已供人醉飽人生意氣不下堂車鐸當當馮婦老
曉發衡山訪子昂學士
山林真學士天地一詩翁乘興不可返孤舟雪後風浩
蕩襟期别艱難道術窮何當真卜宅共老水精宮
送鄧善之修撰王眉叟孫初心二提點同入京師
客上幽并道人瞻李郭舟天清北斗近水白御河流卿
月殊庭表文星禁掖秋相看多道氣同是泛瀛洲
留别沈介石尊師
我本遊山來竟坐三日雨洞深石頭滑對面成幽阻平
生韓退之衡雲故吞吐復恐北山移林慚掩虚戶人間
出處士造物正未許下山見塵霧回首天一柱
夀杜南谷席上得寒字
洞府人間見春風花底看新宮銘有草白石篆猶丹道
在人知往門深客遂歡會開唐貞觀莫惜海漚寒
送吳飬浩編修入院
制作方期子編摩正得人重金須陛對良玉已庭陳逸
氣開塵闊清風起古淳騎驢當盛日猶見玉堂春
屢訪開元陳高士不值
我亦乾坤一腐儒杖藜時訪白雲居故人不入江海夢
道士恐驚世俗書蕭史鳳歸雲縹緲劉郎桃在雨扶疎
當年親見東風事楊柳絲絲二月餘
李唐春牧圖
春氣熏人未耕作江草青青牛齒白牛飢草細隨意嚼
老翁曲膝睡亦著蓬頭不記笠抛却午樹當風夢搖落
夢裏牛繩猶在握昨夜囤頭牛食薄
明皇貴妃並馬圖
宮坐巳無袁盎却輦車不見婕妤辭夢回南内凄凉夜
幾度東風並馬馳
山平水遠圖
三峽波濤揭暮天九疑草樹泣晴煙人生住此空高險
幾夜秋風得穏眠
用韻酬陳渭叟林伯清
我本厭塵市志在棲幽清還聽客城雨深夜愁寒更山
中兩道士孤鐺煑雷鳴潄沐得清謠久却世上名何用
王子喬相從學長生
題赤松圖
安期一局石上碁臧穀兩兒松下石山中人在蓬萊宮
夜半飛丹九天赤山人曉攜白雲出袖中却帶金華還
朝廷有道海藥至金馬門外無青山
松鄉集卷八
