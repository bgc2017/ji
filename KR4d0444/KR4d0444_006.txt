松鄉集卷六
元任士林撰
復志賦
哉黃靈之叔胤兮旗所履而為姓越奚仲之有國兮誕
繩繩於車正逮長滕於宗周兮歴萬祀其猶競座以言
而發身兮鄙以力而稱聖紛支屬於五方兮既班班乎
家乘亶會稽之句章兮聿御史而有聞迭世祚其顯昧
兮覃斗海之有孫𦕈隑州之一曲兮羌幽樂於白雲抱
曷鼻之倥偬兮戴圩頂之髼髶辟長風於萬里兮信散
木之擁腫窮恫鄉之臠卷兮矐余目於蹇淺招庚癸於
首山兮想飢渴之不免孰知夫倡麴窮之大呼兮勤茅
絰於叔展雨絶灑於碧虚兮空回戀於有渰木掩靚於
春陽兮佩秋風之未慘忻吾車之未駕兮謝直矢之多
岐抱素絲之不染兮紛黑白其何為軻耆丹之竒餌兮
不如魯勾踐之良規大良造之適鞅兮不如退受妄人
之罵辭秦悁悁乎嫂妹之訽忍兮痛修辭於殉市之尸
非湣湣乎子瑕之愛憎兮迺懼夫姚賈與李斯惴僨軍
之株坐兮悟不死厠中之更溺㦧女子之見賣兮悔不
忍胯下之年少讓不思國士之揃拂兮又何致必斬趙
衣而讐報亥不激屠門之骩曲兮又何致必椎晉鄙而
危蹈心固不可溺於所涉兮智固不可售於所市身固
不可試於綢繆與睚眦兮足固不可失於流行與坎止
感耦耕之招擕兮何滔滔而不萉守孔約而罔貳兮憚
巽羽之人犧不察察於薇粟之重輕兮亮溝壑之有命
不悶悶於蕭艾之糾結兮付江漬之行詠信皎皎其何
之兮聊默默以隠情卒餘懷之嶪兀兮庶察者之見徵
道悠長而日邁兮罔思謝之足懲尚夀考之胤彭兮安
知來哲之無情
遊越天門賦
柔兆之春二月既望任子與客泛舟遊於天門之表于
時颶母停飈慎郎捲霽飛澇不興湠漫無際始則拖長
綃偃帨腹徘徊蚌蛤之洲睥睨黿鼉之國少則掣掣洩
洩汎汎悠悠飄如雲逝蕩若漚浮浩不知蓬萊弱水之
在眸也浮余觀於漢裔渺一世之䖃苴有石塘萬里鱗
鱗然隠波濤之下此殆祖龍氏之所鞭乎何其神也靈
洲瞥來絶島遥没隆隆隠隠過大業天子之祠焉見其
君臣黼冕將帥鼓旗儼然牙檣錦䌫銜尾而維也又何
其竒也昉二帝之所規悼生民之不幸身未死而變隨
顧英雄其何往於是停橈而思思窮而愁作噫嘻悲夫
客亦知夫天地之數廢興無常而孰知其綱蠻不必擅
觸之強荆不必暢凢之亡江上之寂寂又安知非人世
之揚揚客遂鼓枻而歌歌曰擊蘭漿兮扣桂舷訪田氏
兮弔仲連數術不可久御兮鷙力不可謂賢然乎然哉
吾烏計吾身之久邅余迺敲脚唱小海以和之客復擊
節順流而歸不知舟中之有明月也
閔已賦(并序)
正月八日獨坐雷公山中天寒風緊抱書自憐漸老醜
之逼人慨盛時之不再匪私騂角恐墜肩墻作閔已賦
庶幾成此志耳其詞曰肆后皇之嘉貺具藐然之一身
戴玄髮於芳鬢含纖齒於龐唇匪肖貎之我私獨降質
之爾淳有賦予之重責尚墜緒之大振張余挾於幼眇
自青襦而裹巾亦淳濯於羣汚窺末光於德隣孔孟吾
之師不可以復夢兮為誰門之人顔賜吾之友不可以
遽作焉為誰居之羣倚泰山而長嘯俯黃河而孤嘶瞻
飛雲於月下訪流水於回堤謂雲行而月䟦兮亦升東
而沉西謂水逝而堤在兮忽高岸之為谿理不可以逆
曉事不可以深稽去者非人之所推陷者非人之所擠
來者不可以徑遏降者不可以驟躋𦕈余思之茫茫隠
余神之凄凄匪飢寒之足慮匪患難之足疑恫大志之
未立矧絶學之無依人不能憂余之憂兮余亦不能悲
人之悲聊䑛筆以自係走四方而陳辭庶聖道之未沫
將援余之孤危
感雉鳴賦
余歸山之明日甲子日斜有鳥有鳥鳴于竹西赬撾綺
翼紺趾雕題余睨而視之曰此殆丹鳳之儔耶嗟乎山
梁之雉也亦何為爾栖栖者歟鳴聲益和如語以臆曰
承后皇之嘉惠肧太和於卵翼攬草木之清麗濯雲烟
之絢碧被文繡於外體抽肺肝之五色將自拔於羣飛
羌好修而強飾吁嗟乎余身之章兮又安知非余身之
賊祝網密而羣空虞機張而羽積林無全鷇野絶胎息觸
罥罣之紛然聊擇音於彼木濯余羽兮清泉充余枵兮
楝實固將坐錦衣於泥塗破黼藻於荆棘者歟悲夫太
上貴質其次有文文而好自用斯為下矣猩血染而膋
泣象齒幾而身靡鷹能搏而困軒楹馬能馳而厄鞭箠
龜以筴焦翡以毛死是故君子不失足於人而黃中通
理也弔正平之鸚鵡悼賈傅之飛鵩訪稽氏之昂鶴睇
楊家之䑛犢拜自獻者何心秪腥臊乎偃肉已矣乎春
山空兮春木頎春雨零兮春草肥天地為樊兮日月為
鞿優哉游哉兮飲渴食飢叩鐘鼓於魯饗謝簫韶於舜
儀彼霧中之玄隠固將有感於陶妃
翰音賦
若知雞乎錦衣繡翼孤咮峩冠被鳳之彩插鶴之翰音
聲俊美容止輕鮮溯羽族之稠濁諒五德之獨全然而
沐浴泥沙步啄蟲豸曉樹棲卑晩栅藏矮朱朱喌喌進
退失解夫豈慕鳳凰之戀匹仰鷹鸇而護雛不借力於
九萬遂扶搖之所圖鶯鳩搶榆烏鵲遶月觜啄非雄羽毛
未刷猶决起而驚飛吾何獨守此桀也爾則明河在天
曙色上戶一振聲於兩翮若怒飛而遠翥勢甚超凌力
則困阻氣亦飄揚身不能舉如長沙之誼蠶室之遷過
永之柳謫潮之韓匪志氣之不厲獨墜影於孤鶱既漆
我羽又磓我距謝雲霄之羽儀抱村落之風雨恫升躓
之有命匪軒沉之在人聞爰居之蹭蹬亦避風乎魯門
蟠松賦
渺堪輿之神氣孕東海之平巒紛百昌之甲宅儼孤松
之結蟠根半蝕以秀出枝萬折而回環允神物之附靈
時矯首而盤桓瞰然鱗甲之四縱傑出頭角而㠝岏霧
市暝合雲衣晝飛非鞭霆而欲駕則既雨而初歸爾則
童豎俛仰恍然劉累之馴擾風雨吟哦又似夫葉公解
衣盤礴雷電至而飇馳也噫嘻龍為物靈不離鱗甲蕩
日月撼山淵不崇朝而雨六合何其神也桎梏禹宫之
梁斵削雷澤之梭延平之劍津吏夜驚長房之竹騰波
自駕象㒺求而不得雲霧集而時化又何其幻也而况
乎青髮君之盤蹝秦大夫之舂容妙蜿蜒於氣母抱不
化之神蹤龍不知其為松松不知其為龍人不承澤螻
蟻為宫龍乎松乎出冡間之雷車走隴上之雨工松乎
龍乎撫亭曲以一嘯山四立而長風
鳳花賦
若知鶴林之神乎霜月如銀西風砭人丹豔自春何以
羽翼賁此坡壠爛然九苞蹲為孤鳳百鳥無聲精采欲
動吾聞蜀山之魄下故墀而啼冤灑丹血以成葩幻七
七之妖仙迓羽族之初服宛來儀之蹁躚出不化之神
為帝為鵑為花為人而復幻丹穴之形有不可致詰於
洪鈞雞憚犧而斷尾鶴有雛而拔羽機心洞人網目如
雨將色舉於朝陽甘草木以同腐者乎噫嘻艮嶽之植
政和之綱輦而致之汴水湯湯一蘤不發摧折無光天
子曰吁謫歸故鄉抱刖而旋東風重芳蓋天津之聲舌
既饒矣使一見賞幸則華林之觀銅雀之二喬矣其不
為強項供奉之所笑者幾希安在德輝而下之立翠微
之曉月伴楝樹之後風萬卉欲寂空山自紅太牢鐘鼔
而不恧紅裙檀板而不驚蒼梧楚楚翠竹亭亭清風徐
來求凰欲鳴渺不知花之精鳳之靈吾亦蝶我之俱化
歌樊詩之商聲
賓月堂賦(并序)
永嘉葉伯幾士林識之西湖之上清風襲人真畏友也
未幾遂為吾州師出其翁賓月堂圖俾賦之翁既分教
江西遠在千里猶覿面也其辭曰南鴈主人既堂成之
夕天宇清新玉露横陳若有人兮駕言徂東徘徊斗牛
歌舊雨之不來嘆浮雲之於我將有謁於主人之堂於
是蜚廉揖至大夫掃門初猶讓登顔色未分久乃拾級
流光若奔主人方坐堂上仰見玉人顧而樂之罷琴與
書相揖入帷作而曰靜而清默而明不將不迎應物無
形此佳賓也吾嘗遇子逝川之上不沉不浮與時俱流
又嘗覿子東山之巔不磷不緇清風自怡子不我賓而
賓于誰今夕何夕寧不我規賓亦從容不覺前席若有言
曰吾聞皎皎者易汙盈盈者易虧潜雖伏孔之昭明吾
誠也食而見更而仰過吾資也是故大白若辱愳隂滓
之或來也大盈若冲信滿盛之必移也吾知吾情而已
又焉以規子為主人起謝入而謀諸婦洗觥具杓與賓
相屬主人起飲賓不語主人趣舞賓不傴對影成三賓
不去於是歌太白之詩屬坡仙之句鸜鵒更寒天河東
注主人既醉而寐賓去不顧
吉祥賦(有序)
吉祥草酷似蘭而疎秀異之海國有其種率云十歲一
花然鮮有見者余過僧智傳之室見一本紫莖而花花
莖纔二寸綴花數十似瑞香而微小近玩之有香氣傳
且謂余曰種且十五年矣今纔一開感係之餘賦以自
廣睠靈姿之幽絶蔓天竺之化城挺纖疎之竒植負吉
祥之嘉名孰北滋於下上亶見擢於衲僧方其根移露
本盆壅春膏儗紫莖之呈瑞伉蘭蕙於亭臯然而朝培
夕溉十有五朞春風秋露日以披滋卒深韜而重發何
堅忍而舒遲諒得天之獨厚不驟悦於時宜候半世之
力深迺舒英而揚竒噫嘻江路微暖野梅漏枝駘蕩未
透宫楊既絲木俟夏而藂綠葉迎秋而飄飛含英之本
麗土之枝孰不聽造兒之鼔舞候氣母之推移肯耐静
於寒暑不跂榮於槁萎噫嘻甯越之學請三十年文公
之伯十九載而迍邅彼長沙之誼乏寧志於初歲玉樓
之賀無静心於早慧一發洩而輙衰萬不成而敗繼余
嘗感人事於河清之期悟城非於鶴歸之世三竊桃而
人未知年屢變海而悵其東逝謇美草之感余起余衷
之繆計尚深根以需榮倘來時之未艾諒就木之嘆婦
又安能訪此花之開閉
老婆牙賦(并序)
東海有物曰老婆牙痄疨醜石掊之得膏是可怪已隑
州任子為之賦曰何氣母之形幻縱造兒之&KR0008;&KR0008;探川
后之珍錯得老婆之蜕牙既齱齵而&KR2605;&KR0008;亦齤&KR0034;而&KR0008;
齖乍斷槽於&KR0146;竹終齲笑於浪花潄嚥乎春潮呀呷乎
寒沙如懷英之石露處之峰或稜層而墻壁或異宅而
殊封者乎于時菜鮓逗香葛禪無句搴木頭之叢耳掇
江上之破布忽真牙之墜余尚流涎之喣喣登徒齶脣
之妻於是朵頥玉川赤脚之婢遂為之掩口又况青女
弄嬌玉妃試手風姨窺軒月姊呈牖堆案上之黃妳篘
甕中之酒母傾礰硌於寒釡堆痄疨於古缶目掄齒决
搥敲石掊得金膏於沙礫吸玉液於疰朽嚥不償勞爭
取恐後噫嘻悲夫蕣華之姝瓠犀鮮鮮素質化已遺&KR0034;
豁然輔已脱而車在唇既亡而不寒豈舌柔之易毁而
齒剛之反全諒堂下之乳婦宜對此而跰&KR1271;
水仙花賦
眇伊人之蟬蜕兮宅清泠以為扉越蓬隔弱窅不知其
幾千里兮跂余望之忽軒忩之翠蒨分見此綽約之芳
姿曳青葱之華裾兮倚玉薤之披披逍遥清霜之夕徘
徊明月之辰佩乞碧霞衣紉綠雲金杯盥雨玉盤承津
㪺和注淳斟酌天均于時庭空人静萬竅不作聲沉步
虚之歌奏杳鈞天之樂江妃具爼以進羞海若充賓而
酧酢持杜觶而未揚想堂中之歡樂予亦洗盞更酌接
芳蕤而為客縱歌頽然不知天河之既落
庭椿賦
燕山之陽南溟之濱有大木焉其名曰椿盖抗歲時而
聳立揭造化之蹲蹲者歟相彼竒亭夷庚掌平迺睠篔
村甍椽列星維陋巷之蕭蕭兀幽人之柴扃有椿喬然
闞乎中庭玄雲搆其堂宇秀色結乎軒楹觀其崇根碩
本挺柯稠葉蓊蓊焉䔿䔿焉青冥黯黯皮溜雨而腁胝
幹拂霓而冗遝篲日月之氛隂控雪霜之飄颯千尋引
而表端萬鳥棲而影接盖根柢之臃腫性也豈不美乎
莊生之櫟枝葉之榮暢時也又何歆乎王氏之槐耶訪
歲寒之松栢盼老人之豫章或輪囷以為竒或偃蹇以
為傑孰與夫却匠石而欝茀謝萬牛而崔嵬者乎爾則
稚竹株連弱松肺附結緒根於地軸藉末濡於雨露想
其族幹帡幪列萬間之厦屋不足以喻宗條鱗輳雖千
社之枌榆又何足以同年而語耶於是天翊其貞地隆
其植寒暑節其凉温鬼神呵其峻特醴泉夜注而人不
能挹以草木之滋卿雲晨覆而人不能衣以青黃朱綠
之絲人不足以扶持而終風不移人不足以悦懌而陽
春色怡此所以俯視君遷傲睨平仲而永為斯庭之瞻
依也耶彼尋常之橋梓亦何足以與乎斯
石假山賦
天地之間境足以移人人移之而飄忽物足以致人人或可以致
物此操蛇之神所以對愚公而臲&KR1142;也抱燃犀之餘燋覧具區
於一日黯波臣之晝泣開水府之羣玉媧煉之遺禹餘
之斸隕而星芒結而水沫耽枯影之申徒粲黃鉞之
沉璧何其竒也爾則鐵繩十尋魚貫萬夫水厭人而
不悔鞭有血兮疾驅蹲者踞者立者蹶者銛者劌者
獨者附者似鼻似口似蹄似股似蟠而虬似鬭而虎
雲幻状兮孤凝鳥停思兮欲翥神剜鬼削鬭面呈趺
出濠濮扵華林納乾坤於一壺九華曉立五老前揖
&KR0008;賜履之登躋養瞳神扵崒兀誰歟抱琴徙倚而吟
樂山之樂萬古此心草華木滋挹其仁也霞呑霧卟
擥其神也厚載靜容德我則也霏翠排青色我覿也
真趣已亡枯立堂堂子胡樂之以偽翼狂主人曰嘻不
毛之珍天不怪取終日之介置我丹府誓言不移客揖
而去
不礙雲山堂賦
他日太學陳博士為余言大夫陳次賈之賢會其子自
錄教事於鄞及交之嘗曰不礙雲山堂先人南墅翁之
所築也今更深密存先扁大愳先志之不白子其賦之
其詞曰紛吾車而夙駕渺九軌其何之歲冉冉而不留
况秋露之夕滋弭節蒼梧之野釃酒峴山之碑羌往迹
之莫余追也靈龜誶予以啟行江妃要我以既渡櫂予
舟而五覆駕陽侯之初怒洄不可以徑溯也扵是晞雷
峰睋石唐領跨五花巖跪羣羊心夢夢其如醒散清飇
於流矚訊厥考之初構市紛来而擊轂神默默以畀子
閱歲年而抱獨爾則雞犬桃源父老秦服石屋無扉蔭
雲覆足朝雪溪兮濯襟夕晞髮兮溪之涔抽玄鑰兮參
同餐神氣兮丹林囿羣山兮雙門悵白雲兮南墅傲萬
物之虛舟獨翺翔乎天府嗟夫雲山之竒造物所吝訪
雷澤之平蕪恫專車之後觀弔衣冠於江左之年問風
流於王謝之舊想其尺烟寸雲貿貿然紅裙蠟屐之所
到人不得擅而有也雖欲分樵斧之夕陽占漁郎之明
月慮有德色矣斷林火青頽垣雨黑睇猿鶴其何人載
英風於上國爾乃意行莊舄之吟足重下車之揖心舒
體快口靜神逸向之幽姿絶觀屈辱於牙籌金埒之家
者得不獻笑而迎排青而立也扵是撫其圖而為之辭
曰山之南兮有堂潄丹井兮伯陽菊之潭兮可觴溪之
雪兮可湘是為羣山之囿兮以翔弔先友兮落星食舊
德兮炊香荳為萁兮田荒筆耒兮兒壃歲將暮兮無梁
豈無人兮康莊
瑞粟賦
翔鳳蔣東蕘家刈粟長沙塘之上得一莖七穗焉東海
任士林聞而賦之曰長塘之陽維粟穰穰匪駢匪枝七
穗一莖匪雨露之私匪神氣之成維君子之臧天揭之
祥牝牡異宇卉蘂間芳豈不偶見妖人之狂拱桑理木
岐麥穎禾世衍時成瑞出則訛今兹歉乏民蝕吏苛七
穟在壠賁此坡陁悝盡地力畮益三斗穗不七兮民害
以厚錯實塞下日輸百萬穗不七兮民竭飛輓蔣君之
仁充然畎畆和以後兄孝以奉母日服其鎛地亦發漏
百里牛肥仲尼羊茁視粟知人田父孔悅何以繪之維
此有象誰與紀之竹林壤壤
寳麓賦
成宗皇帝臨御之明年陞奉化縣為奉化州於是始興
復文公書院於寳麓之陽既成假祠吏任士林賦以落
之其詞曰紛萬山而越行兮氣蜿蜒以冲融東赴海而
將窮兮勢糾結以益隆又析鄞而東行兮有開元之故
封出雲南之廿里兮摘青櫺於秋風斸華頂之右股兮
乃益崇其西墉叱太白其逆走兮柱南山而膺空下廣
衍兮為疇為丘中疏瀹兮為洄為流忽寳麓其隆起兮
實枕雄乎一州喧豗於釋子之鐘鼔兮屈辱於牧豎之
蓑笠又不知白雲蒼狗幾變幻兮而春忽秋也木偃蹇
其獨卧兮而秦封之不受固將叩其據於混沌也花摧
折其特芳兮而移根天上之年瞭乎其猶可問也於是
訪昔人之所廬兮得嘉宛之故址察鳶魚之上下兮收
端倪扵天地廼薙蓬藋廼斵松梓棟突兀其凌雲兮門
洞開而出日水抱曲而吞江兮玉横陳而架筆羌紫陽
之舊祀兮有白鹿之初馴瞻申申之燕居兮立青青之
彦俊以游以息以講以習時風乎其詠舞兮曰微吾其
誰歸日彌高其鑚仰兮亶卓乎其如立噫道不擇地而
存兮地不擇勝而尊蹈廣大兮精微之用著宅高明兮
中庸之體具䣊從事於斯文兮其有考扵廢興之故
燈花賦
夫何清夜之炳炳兮吐丹艷之灼灼日抱烏而行空兮
月樹桂而流魄矧膏火之自煎兮乃含華而舒萼出坎
離之遘濟兮粲火棗扵尺宅返汞神扵九死兮忽金芽
之中拆曰惟人事之吉兮功或成神扵龜燋主人曰吁
蒸成菌樂出虛呵骨祝瓦迎鵲避烏是固率天下而途
也物有儻来豈固以喜為示也事有妄意亦固以喜為
戲也羌不知其故也天地汤穆兮萬物以遷人志侘傺
兮日鑿其天工為商而智騖兮接為構而心然精神外
薄兮物挹其先嗜欲將至兮兆扣其玄紛吾車而交誘
兮固鬼神之所玩焉莘女入兮昌出囚越施進兮蠡具
舟姜醉遣兮戈逐嬴侍巾兮夜挟輈贈予策兮魏譟釋
予驂兮中流兆豈足以行矣機密庸其所投竿籊籊兮
車以載築登登兮象以求五羊百里一言千秋堂下鬷
蔑旅中馬周允夢寐之不化燈有占兮何由至若角枕
粲兮夜泣守宫殷兮臂紗濕織室兮魏俘趙近家兮代
籍斬人袪兮誶謀射人釣兮縛釋將孰從而訊之抱驚
魂之初惕黿鼎香兮羔美朵我頥兮動吾指食既戒兮
皮冠何從酒在盛兮睨無褐之與同彼夢泣而且旦䟦
或㚄而履凶府潭潭而具刑兮壇矗矗而趨縛位上卿
而東市兮身四輔而仰藥九錫具兮神飛符美新兮魂
索吕肉赤兮霍骨白薄氏貴兮昭誅成母尊兮王氏礫
褓如意兮豕人立玉樹歌兮擒虎迫諒兆吉扵未然亦
是花之所謔鄂韡韡兮誰欣終不臧兮誰虐嘆夫憂樂
同域兮吉凶迭馳利害焚槐兮是非守機喜不足以德
色兮戚不足以留眉天不可以逆計兮道不可以預推
適来時兮適去順亶悲欣兮目一瞬驅五步而却止兮
有千里之隂靷抱墻角之短檠兮聊以對白頭之繁燼
蚯蚓賦
大塊噫氣人籟比竹而善鳴者則有羣物以旁以注以
胷以臆以脰以翼類不足而足也彼却行之微息示上
德於帝初進不吸風露之枝退不登鼓吹之車誤中斷
於斤斸而蠕動之自如何壯聲之激發而止作之誰歟
時則綠雨圍隂碧雲漏晴江月流清得意自鳴人闖之而
復寂夜中分而既停何其異也予不聽之以耳而聽之以
心而聽之以氣也嗟夫夫人之聲生扵所感感生所遇
耳目心志其具也喜怒哀樂其樞也故發若機括振若
金石感之者形開入之者心趯是以飯牛扊扅九歌五
噫安知非弱喪而不知歸者耶彼且委形扵天委和於
壤聊以呻吟其天倪不足保人間之俯仰童子曰吁含
化以濡不如抱枯含聲以吷不如冬結彼固妄鳴之子
亦妄聽之矣
松鄉集卷六
