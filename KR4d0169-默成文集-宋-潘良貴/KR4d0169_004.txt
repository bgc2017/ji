默成文集卷四
宋潘良貴撰
鄭亨仲作亭西山顔曰可友以書求詩為賦一首
(亨仲即北山忠愍公字)
君不見子猷嗜好與俗殊種竹不可一日無又不見太
白清狂世絶倫舉杯邀月獨相親風流二子去巳遠塵
埃那復聞高人鄭侯未遇身更閒躬耕自樂巖谷間開
亭容膝日寄傲坐對嶕嶢崪嵂之西山西山蒼翠如堆
玉松奏笙竽雲作屋澄鮮爽氣日夕佳不學時情易翻
覆田文唾面嗔小兒翟公署門良可嗤悠悠權利悲一
時樂哉此友誰能知鄭侯與我論心久年少相從今白
首對山勿著絶交書要須著我成三友
夜坐聞竹聲示姪
室明窗有燈夜暗天無月趺坐依蒲團竹聲助清絶初
疑小雨至蕭蕭俄復歇忽然變軒昂風湍散巖穴聽久
耳根靜萬慮皆瑩徹塵凡不待掃境妙心自潔竒哉不
二門欲倩維摩說
和季成弟中秋不見月(時寓妙智山中)
經年等待中秋月一夕隂雲掃不開高樹時驚疎雨過
空山那復故人来夢回誰憶霓裳戲老去愁聞水調哀
與子相逢長得醉何須佳節始銜杯
朱教授見寄七言二首遂用其韻
賢哉蘧瑗晚知非此道吾今亦庶幾囊乏一錢聊自哂
家無三徑不妨歸冥鴻久已離矰繳野馬由来見靮鞿
溪上月明船正穏肯將簪笏換蓑衣
等閒長嘯倚孤松雲破天邊見碧峰架上殘書猶可讀
瓶中儲粟不堪舂生涯幸有千年秀身世何須萬戶封
僧榻寄眠無一事覺来深省聽晨鐘
僕讀沈約傳怒其緩頰賣國髮上衝冠然古今人
每壯其東陽八篇文辭未有少之者因次卿登樓
新什輒效立春體製和且攄所懷云
隠侯文治知何用千古端羞堕淚碑國危忍助神鼎覆
身免猶嗟革帶移登覽寒烟縈遠目凄凉夕照謝高榱
傷心往事君須賦恐有遒人来采詩
夏日四絶
四月天氣初欝蒸碧桐照空門巷清何人解助隠居樂
為我喚取黃鸝鳴
掃地焚香避濕蒸睡餘茶熟碾聲清風來桐竹僛僛舞
雨過階除㶁㶁鳴
錯落星河天未明太虛涵露氣全清東方隠約生光耀
便覺林間宿鳥驚
娟娟䟱竹拂雲長門巷無塵氣自凉多病無情如嚼蠟
卧看風篆博山香
夜與仲嚴叔倚季成三弟同坐聞笛各賦一絶
西北干戈撥不開今宵聞笛更清哀高堂親老髮垂白
與子買舟歸去来
法清晚步分韻得夕字
有生能幾何避亂不謀夕聯翩二三子晚步縦所適田
野無人聲牛羊斷歸迹時看墟曲中寒烟裊修碧雝雝
南飛雁北信杳難覓不知二聖君泫然淚沾臆小臣真
蟣蝨持顛頋何力殘臘行當除青陽來已逼衰骸分填
壑公輩宜強食
贈方仁聲
公吾里人客寓吳興神情散朗如晉宋間高士晚
得官無仕進意築庵西溪名曰雲茅以衛生養性
為事詩文雄深雅健追古作者云
學道悠悠未見功敢言凡質有仙風他年一鉢江湖去
先向苕溪訪葛洪
和沈秀才
年来有客從黃石老去何心望紫泥世事違人常八九
生涯随力任東西
軟語干時芻豢美苦言投俗桂薑辛山河若欲攄幽憤
盥手焚香讀過秦
弱齡慮事心常破壯歲投閒鬢已華但得安貧如北阮
何妨受侮似東家
和三二兄西莊書懷
莫問莊生然不然時中只可自隨緣冬深江北無邊報
又得安貧過一年
賢愚狂聖等為人要是天君自策勲舉世紛紛誰得妙
韓公惟許孟軻醇
古来達士盡窮空我愧修身道未豐痛飲不妨歌楚些
投閒何幸伴吾儂
一炷清香度博山妙觀不著有無間此心欲報難論價
放我形骸十載閒
和仲嚴弟暮春二絶
吾生四十已侵尋獨喜年来不動心世事升沉君會否
人間春去落花深
沂上風光點獨知陶然寧復歎春移吾人老大知何用
仰止前賢須及時
梅花
天與孤高花獨新世間草木信非倫影涵水月不受彩
氣傲冰霜何待春冷淡自能驅俗客風騷端合付幽人
往来百匝階除裏頓使心無一點塵
氣欲崢嶸歲欲新寒梅方信冠羣倫直能平地凌封雪
可是回根迎小春九畹蕙蘭真上客千山桃李盡庸人
即今擕酒江郊去弄蕊攀條一拂塵
雪中偶成
飛花看六出俄向臘中来解騐人情喜始知天意回夜
闌窗愈白晚凍日難開麥熟何時節飢民正可哀
二
歉歲多流冗邦侯喜鄧来雪除驚臘盡耕近樂春回郊
野猶同色江天已半開短衣難揜脛誰說少陵哀
挽陳德固守禦
強敵登城日中華將士奔人皆趨北闕君獨死南門秘
計無人用英聲有史存秋原悲淚落桂酒與招魂
詞
滿庭芳(中秋)
夾水松篁一天風露覺來身在扁舟桂花當午雲捲素
光流起傍蓬窗危坐飄然竟欲到瀛州人世那知此夜
空際列瓊樓休休閒最好十年歸夢兩眼鄉愁謾贏
得蕭蕭華髮盈頭往事不須追諫從今去拂袖何求一
樽餘酒持杯顧影起舞自相酬
默成文集卷四
