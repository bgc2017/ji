提要
葦航漫遊稿四卷别集類三(宋)
(臣)等謹案葦航漫遊稿四卷宋胡仲弓撰仲
弓字希聖清源人其生平不少槩見惟集中
一第詩有衣冠新進士湖海舊詩人之句知
嘗登第夜夢蒙仲作二象笏詩有嗟余初筮
令之句知嘗宰縣將之官越上留别諸友詩
有一官如許冷况復是清貧槐市風何古蘭
亭本却真之句知官在會稽老母適至時己
見黜詩有千里迎阿㜷相見翻不樂微禄期
奉親親至禄己奪之句知不久罷歸雪中襟
興詩有不被功名縛江湖得散行之句知被
斥以後浪跡以終故以葦航漫遊名稿其行
事則不可考矣仲弓詩名不甚著惟陳起江
湖後集錄所作頗夥然校以永樂大典分列
于各韻下者起所選之外遺佚尚多今蒐採
裒輯編為四卷雖未必盡覩其全視起所編
則己增益者多矣南宋末年詩格日下四靈
一𣲖攄晩唐清巧之思江湖一𣲖多五季衰
颯之氣故仲弓是編及其兄仲參所著竹莊
小集均不出山林枯槁之調如七言律中旱
湖一首當凶祲流離之時絶無惻隠乃云但
使孤山梅不死其餘風物弗關情尤宋季游
士矯語高蹈之陋習然吟咏既繁性情各見
洪纖俱響正變兼陳苟非滛慝之音即不在
放斥之列詩家有此一格固不妨使之並存
亦錄唐詩者不遺周曇咏史之例也永樂大
典所載别有漫遊集一書核其體例盖採宋
元兩代之作彙為總集當時校讐未密朱書
標目往往與此集混淆今並考校姓名刪除
訛異不使與此集相亂庶幾猶存仲弓一家
之體不失其真焉乾隆四十六年九月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
