葦航漫遊稿卷四宋胡仲弓撰
五言絶句
雪磴
石磴不可攀前頭有積雪安得冰玉人對此清高節
曉枕聽禽言
山鳥不知名窗前作意鳴自言還自答終始一般聲
皆春
黃鍾一萌動物物皆陽春天地妙槖籥滿腔都是仁
意亭
主人心地闊以意名其亭長擕一樽酒坐對前山青
題野雲庵
庵中有高人不受紅塵觸吟詩每夜深来伴山雲宿
適吾意
嘲風詠月天問花尋柳地隨遇可行樂但欲適吾意
題陳希夷睡圖
形睡神非睡心閒身亦閒是非都不管高卧華州山
山館對月
山寺聞晨鐘深省靜中發展轉睡不成推窗看明月
雲思
出岫本無心雲在意亦在松檜無高枝舒卷何所礙
詠松
獨抱歲寒心不知時有四赤日行炎天林下自秋至
凉飈起深谷清影摇空山醉眠石上人夢中度百灘
林高動輕籟雲靜天無風縹緲笙鶴下依稀鸞佩逢
蕭蕭琴瑟鳴灑灑霜露下願期素心人同遊眀月夜
高風過巖麓林杪撼潮海滿地落松花杖履襲清靄
潜心寫幽韻洗耳聽寒濤吟聲自摇動誤疑泛魚舠
老枝髯鬛動古幹鱗甲翻積陰生潤氣芳菲翳蘭蓀
春詠
沂水樂吾道蘭亭叙幽情古人不復作四海無吟聲
耕釣境
莘野特浪耕璜溪豈真釣珍重富春翁此境最高妙
用烏山韻題碧吟卷
湖海元龍氣因吟恐負身世間無謁客天下有詩人
梅
天地有生意騐之陽氣回所以霜雪中春風先及梅
溪亭夜集走筆
倚柱看潮生漁歌靜中發吟罷寂無聲江風對山月
七言絶句
次松坡梅花韻
滿樹苔痕帶老蒼水邊籬落月昏黃丁寧僮子休教折
只聽枝頭獨自香
寄越友
偶向津頭買釣蓑懷人只隔一煙波扁舟欲渡長江去
奈此西湖明月何
寄楊藴古
匹馬遊邊已千里如何未奏凱歌聲太平不用干戈策
辜負胷中百萬兵
題武適安寧卷
聽琴未了聽吟聲瀉出冰壺一片清學到唐人超絶處
前身便是武元衡
問梅
費盡工夫點綴春暗香動處少人聞近来宫樣梳粧巧
只要眀珠不要君
孤山問梅
每到山邊與水邊有梅花處憶逋僊湖光清淺黃昏月
招得先生在眼前
用韻答寶葉
蒲團出定入玄微盡是山間林下詩安得遠公陪一笑
朗吟同過虎溪時
客星閣
太史當年奏客星知君心事未全清富春果是真謀隠
千古何人識姓名
莫題詩句累先生將謂先生亦釣名說與往来臺下客
可移一語贈玄英
省墳
紙灰飛作滿山塵倚遍靈丘暗愴神日暮歸来殽核盡
松陰猶有乞墦人
梅花盛開有粉蝶衝寒而至
翩翩拍舞下瑶階知是東君間諜来深入粉香人不見
花心摇落却飛回
湖邊
湖邊春色濃於酒醉盡東西南北人獨有詩翁清到㡳
一生醒眼看青春
斷橋觀釣
一竿眀月一絲風心在煙波渺渺中浮世只消如此過
何因得似釣魚翁
贈易數朱俊甫
三絶韋編及太玄潛虛象數究先天前人推算空勞力
不似而今賣得錢
早行
曙色微分星漸稀迎人犬吠出疎籬輕車穏坐誰知我
不是坡翁戴笠時
曉来
曉来對雪看唐詩自暖茅柴酒一巵絶勝五陵貴公子
銷金帳下飲羔兒
贈岳仁叔
不學弓刀破敵圍卻拈刀筆學兒嬉世間多少真豪傑
飄落江湖人不知
贈鄭琰
狂風吹覆鳳凰巢鴞鬼朝翔狐夜號君有胷中千古鑑
世間妍醜想難逃
九日雨
避災野老尋蓑笠送酒人来白衣濕龍山路滑少人登
籬下菊花含淚泣
春雨中遣懷二首柬梅臞
滿園桃李漸成莎為甚東君氣未和莫是陽臺貪作夢
晴時常少雨常多
蠟屐登山訪草亭前山未放十分青清眀此去無多日
不信老天長晦冥
訪戴鍊師不值
雲淡風輕欲暮時艤舟獨載剡溪湄及門若遇戴安道
千古何人更有詩
數間茅屋柳成陰中有幽人抱一琴欲訪桃谿無覓處
桃谿更在白雲深
郊外即事
蹇驢逐逐背斜陽纔到山間意便凉勿聽鷓鴣行不得
雲山深處路尤長
林密深藏三四家隔墻古柳著棲鴉牧童兩兩眠芳草
不管羣牛食豆花
觀海
海天雲氣入微茫遥認潮頭數點檣眼界只消如許闊
不知何處是東洋
即席次韻
前山雨過碧紋凹領客携樽出近郊花壓重城歸去晩
一窗風月恣推敲
倚著欄干句便豪我来登覽奈愁何山河一半無收拾
却道東南景最多
和趙同叔見寄韻
湖海歸来世念輕短篷終日載吟聲天風約住雲来往
萬里長空一雁横
滿園桃李手親栽治世何嘗棄不材可恨天南流落客
九霄雨露不曾来
星星吟鬢已成翁萬斛塵埃一笑空自是黃花留晚節
肯將顦顇怨西風
次韻早梅
枝頭未受雪霜催偏傍江南暖處開不是東君私造物
有何憑據作花魁
游瑞源訪修上人
羡師儘得山林趣顧我初無朝市心欲把山林換朝市
市朝未必似山林
題寶葉笑端
碧潭秋月句尤奇擊竹拈花總是詩說著推敲便堪笑
問師端的笑何時
與枯崖悟師
振錫歸来又許時苔痕猶汙坐禪衣是非不定空懷古
慚愧高人蚤見幾
月臨關
長笛一聲天地寒不堪回首月臨關山河不二無全影
莫說前頭桂可攀
答林顓民
鏌鋣如此甘埋光猶向牖下尋筆床轅駒局促不千里
堂堂七尺空爾長
野燒
朝見樵人縱斧斤暮看野火擁紅雲棘叢怕有芝蘭種
莫把芝蘭一例焚
不礙雲山
贏得工夫看好山吟䰟飛不到人間白雲本是無心物
纔得身高便可攀
題勞勞亭
流水無情去不還白楊青草滿前山古今多少興亡事
人自勞勞亭自閒
楊仲仁為梅返魂有詩因次其韻
窗草不除生意足朋谿瓶梅今似之嘘枯苟得一援手
寒暖不問南北枝
謝娥羌管徒浪說東君造化何容私更得孤根有所托
終有結果調羹時
久雨
桑田萬頃變滄海四海茫茫不見津天漏祗今無補處
不知誰是作霖人
山中逢老人
頭白不知今幾齡兒時猶及見昇平可憐野老無知識
却認錢塘是汴京
世路
春山寂寂鎻雲蘿林外鉤輈聲最多不是哥哥行不得
祗愁世路有風波
趙庸齋為程生作梅窗二字因為之賦
作賦何如宋廣平吟詩誰是老逋清庸翁不喜詩兼賦
寫與閒人作美名
題山居十絶
鯨音千里送驚濤偏為人間破睡魔待得耳根清靜後
覺来醒處已無多
右深省
翠眉低拂效宫顰近水亭臺剰得春千古淵眀扶不起
一枝贈與折腰人
右柳塘
境於勝處築新巖中有僊翁換骨函門戸本来無鎻鑰
白雲從此不須緘
右寒巖
止水中間別有天濯纓人去自清漣眀珠萬斛歸塵土
不及山中一掬泉
右掬清
許大乾坤滿世間管窺蠡測已為難誰將一線通天竅
輸與高人着眼看
右一線天
来尋高處卧吟身泉石中間避世塵莫把白雲都占斷
也分一半與閒人
右雲卧
萬里江山萬里天沙平鴈落遠相連西風吹斷雲衣細
一葉飛来是釣船
右平遠
驚濤日夜戰喧豗危甚瞿塘灔澦堆穏把一竿臨碧水
三神山上釣鼇来
右跨鼇
今昨孤山迥不同逋僊誰與管春風暗香疎影無尋處
元在泠泠一澗中
右梅澗
萬仞崗頭着此身乾坤圍裏盡紅塵欲知山水有窮處
却是離婁看得真
右極目
雜興
蘇堤拍拍水平湖誰信田間苗欲枯路上行人方苦熱
山中七月已圍爐
晚春
萬紅千紫已摧殘留得荼䕷一架看燕子不知人意懶
飛来簾裏訴春寒
芭蕉花
綠蠟一株才吐焰紅綃半卷漸抽花窗前映月人無寐
疑是銀燈透碧紗
竹閣
萬竿叢裏立嶆峨葉葉清風受用多見說香山老居士
夜深猶唱竹枝歌
鳳凰臺
臺上梧桐失舊栽荒丘寂寂掩蒿莱鳳凰一去不復返
引得鴟鴞向此来
題劉氏東陵圖
昔日青門喜種瓜尚遺種子在天涯如今落在劉郎手
劉邵原来自一家
秣陵
山自青青水自流五雲猶繞帝王州誰將千幅鵝溪絹
畫出東南一片秋
夢中
忽思十數年前事只似今朝昨日間堪歎夢中猶有夢
浮生能得幾時閒
衆芳所
接䍦倒著醉花傍染得衣巾一味芳說與園丁嚴鎻鑰
免教韓夀去偷香
端午
畫舸縱横湖水濱綵絲角黍鬥時新年年此日人皆醉
能弔醒魂有幾人
竹塢
洗竹可留三數竿清風葉葉掃詩壇莫言此是藏春塢
也有虛心管歲寒
題楊妃上馬嬌圖
並轡行春沉醉歸侍兒扶上繡鞍来君王微笑回眸看
肻信嵬坡掩面時(按此詩出韻)
曹娥廟
黃絹碑殘香草生當時淚眼不曾晴至今流水聲嗚咽
猶是曹娥哀怨聲
雨中看花
頑雲癡雨霸春寒李白桃紅總失歡試問東君因底事
却来花上作艱難
瓊花
潔白全無一點瑕玉皇勅賜上皇家花神不敢輕分拆
天下應無第二花
碁詩
局面年来竟未安一番下著一番難祇今黑白無分別
輸與傍人袖手觀
寄意三絶
燕樓猶在月眀中還却眀珠淚掩紅青鳥不来雲路隔
碧桃無復舊春風
塵滿胡床淚滿衣深閨寂寂鎻相思一春幽恨無人共
手撚梨花腸斷時
井㡳銀瓶事已非鴛鴦打散鴨驚飛千金莫試秋胡婦
持向青樓買笑歸
走筆次月夜頥齋見寄
抱琴時作醉翁吟吟罷霞觴對月斟客有可人期不至
相思隔斷暮雲深
倚樓
月眀獨倚異鄉樓北望天涯幾許愁故國不歸人意老
無情汴水自東流
聽竇圭琴
指按金徽星斗寒試聽一曲話悲歡妙音怕入時人耳
携入白雲深處彈
元宵
緩轡歸来看夜城千門燈火照街眀自疑不是乘槎客
却傍銀河星斗行
太真卧病圖
鬢蟬彫落柳眉顰慚愧三郎不見嗔一病早知尸觧去
定無羅襪墮邊塵
次枯崖問病韻
病餘已覺二毛侵湖海詩盟亦懶尋無奈壮懷生萬感
黃昏枕上聽蛩吟
元日
大書春帖當桃符吟對窗前梅一株湖海相逢無老少
莫分先後飲屠蘇
綠蠟紅紗滿路新翠眉蟬鬢往来人榕陰門戸香如霧
十二天街無此春
征人婦
候蟲唧唧話人愁鎮日思君懶下樓鴻鴈不来邊信隔
時憑乾鵲噪櫩頭
西風吹老碧桐秋因念征夫事遠遊獨倚小樓重回首
飛来一葉是何舟
夜坐冥搜聞吟聲
青燈耿耿透窗眀一字推敲睡不成只道衰翁自迂闊
隔樓亦有苦吟聲
南雪
半生道路困風沙冰雪駸駸到海涯鉏却舊時桃與李
滿園多種木綿花
觀西淙千丈瀑布
泉聲一𣲖迫人寒疑有癡龍在此間聽了西淙三日雨
不知天下有廬山
萬斛眀珠萬疊雷分眀激破白雲堆何因捲上銀河去
莫放瀨溪橋下来
錢塘潮圖
吴縑半幅浪如堆開卷晴窗殷地雷一見野人心目爽
中秋曾看夜潮来
烏衣巷
飛雲當日未停驂巷在秦淮水以南可笑異聞唐小說
餘風猶襲晉清談
翡翠
毛羽生来便屬人悔將體段鬭精神寄言翡翠休驚訝
但是文章盡累身
晚静
當日濓翁此讀書自編小說愛芙蕖方池静植香清遠
便擬蓬莱小石渠
芭蕉
為愛芭蕉綠葉濃栽時傍竹引清風近来怕聽愁人雨
斫盡簷前三四叢
翠凉
千章古木影蕭森未必山林如許深纔見眼前成綠暗
一年又負種花心
題夀星寺杯泉
勺水原来亦自多便盈科後要如何老龍豈是杯中物
放出長江與大河
遊九日山
散策来遊九日山松風細細襲人寒菊花過了重陽節
自是登高興未闌
夜泊朋溪釣隠
借得溪亭暫觧鞍溪亭擬作釣船看不應隠處近城郭
未必終身把釣竿
呼猿
前度寒林去不回洞門今為小猿開不因擲果為香餌
未必人呼肯下来
天竺呼猿
眠雲嘯月走枯藤不是園丁呌不譍自戀香林不歸去
前生恐是住山僧
睡猫
瓶中斗粟鼠竊盡床上狸奴睡不知無奈家人猶愛護
買魚和飯養如兒
桃源圖
誤入僊源不記春花間一見喜津津可憐塵迹空遺恨
一樹桃花經幾秦
山行逢樵者
鶴髮童顔歌負薪衣襟不染一凡塵擔頭幾點桃花片
恐是當年避世人
次適安感古二首
少陵合與古詩班不是詩家持論寬風雅近来隨世變
詩無可採不須官
二南風化盛行時里詠塗歌總是詩採到春秋無可採
獲麟以後更堪悲
次黃瑞玉石鏡韻
鑿出巉巖似鏡形年深剥盡蘚痕青世間更有磨塼者
欲借鉗鎚與五丁
送友人
纔到離亭淚滿衣雲山千里夢相隨石州一曲陽關酒
窨約歸来是幾時
和宫怨
斜日倒穿龍尾道楊柳半枯秋色老翠華西幸華清宫
長門落葉無人掃
宫詞
漢宫春色傍黃昏曾謁金門奉至尊月上海棠人寂寂
焚香百拜感皇恩
垂楊枝上喜遷鶯梅子黃時雨乍晴幾陣薰風穿玉殿
真珠簾内有歡聲
錫宴山亭車馬回三千宫女醉蓬莱遶池遊唱逍遥樂
自折紅蓮一朵來
深夜遊宫玉漏遲侵晨鶯囀上林時無端蝶戀花心動
摇落東風第一枝
夜合花開笑語聲敢將薄倖訴衷情祝君聖夀千秋歲
妾願年年引駕行
美人戚氏出椒房金縷衣成八寶粧夜静綺羅香度處
瑶臺月下滿庭芳
瑶花飛處憶瑶姬一日傾杯十二時青玉案前呵凍手
推窗自塑雪獅兒
通宵銀燭影摇紅坐對孤鸞伴守宫空有婦人嬌態在
眼兒薄媚怨春風
桂枝香裏立多時忽見傳言玉女来報道太清歌未徹
何妨愛月夜眠遲
一自長門芳草生六宫怕見柳梢青玉樓春盡君王懶
大小梁州不忍聽
玉泉觀魚
一潭秋水净無塵付與羣魚樂性真鎮日倚欄看未足
豈知滄海有修鱗
秋聲
秋本無言那有聲不然風過物飄零此心祗在人心做
說與行人莫誤聽
飛来峯
山染西湖水漾青孤高長對冷泉亭飛来何不飛將去
空與山僧作畫屏
快倚亭
築得危亭倚太空品題曾屬考亭翁著身高處不知快
多少池臺在下風
恭和皇帝宸翰四絶句
凭高望殺舊山川萬里雲迷不盡天汴水流經淮泗去
更無人買北歸船
中興盛事記磨崖上有千年苔蘚花世變幾經流水去
山邊猶有漫郎家
放鶴山中訪野梅南枝開了北枝開花神不作趨時態
也待鸞輿親幸来
御溝鎮日水潺潺安得流紅到世間三十六宫新雨露
春風長繞八盤山
次芸居無題韻
身似浮雲不定棲倚欄覓句聽鴉啼洛陽紙價新来貴
吟得詩成就壁題
寄方南湖
風雨中間奔客程征衣濕盡尚慳晴可人不見空惆悵
拍拍一湖春水平
次韻順適遣寄
擬折芳馨遺所思要將心事共謀惟暮雲遮斷松江路
重讀夫君別後詩
遊小身巖
千古巖隈迹未塵幾多斧鑿幻全身金身丈六猶言小
絶倒侏儒世上人
瑞香花
生處多應散紫芝清香端的與梅期梅花剛被人描畫
却是清香人不知
劉項祠
二祠相望幾春秋祀了龍顔祀沐猴章戴溪南梨嶺北
不知何處是鴻溝
客裏
客裏吟詩幾歲寒歸来依舊客衣單一冬不見孤山面
只買梅花帶雪看
水樂洞
媧皇昔日奏鈞天一𣲖清音知幾年寄語山靈好收拾
不湏留與世人傳
遊水樂煙霞二洞三絶
此是遊山第二回天風吹斷洞雲開人生到處須行樂
不為尋梅亦自来
愛山分席坐松陰草草杯盤慰賞心水樂不鳴天籟寂
數聲幽鳥和清吟
象鼻峯前得少留煙霞風景記来遊等閒拂石題名姓
惹得青雲上筆頭
景陽宫井
隋師已迫長江滸玉樹庭花曲未終千古龍鸞有遺恨
胭脂井上至今紅
過桐江三絶
觧纜移舟淛水濱晚潮初落岸痕新酒酣卧唱江南曲
月在篷窗冷照人
客星何預漢中興枉把虛名累子陵千古釣壇如壁立
先生去後少人登
流水高山得趣時好音政不要人知絶絃此意誰能會
未必盡因鍾子期
用韻送驢與源谷
長耳追風走似流黔人空使載驢舟巾箱欲置無容處
来與騷人欵段遊
十二月十五夜雪
聽得窗前雪打聲起来眼界甚分眀從前浪說豐年瑞
三白如今始作成
元宵雪
燈火樓臺白玉鋪這般祥瑞不如無誰能斷取維摩手
畫出元宵踏雪圖
次卓仁夫元宵雪中三絶
姑射神人雉扇開三千玉女擁瑶臺十分散布猶嫌少
萬斛眀珠抖下来
風急梅花片片飛遊人星散市聲稀翻思往日西樓約
不至天眀不肯歸
繡簾直下整雲鬟歌舞叢中強自懽興盡歸来太多事
不如高卧學袁安
古意
流水滔滔去不回好花能得幾時開丁寧莫剪門前竹
留兩三竿待鳳来
秋意
淅淅西風響敗欄㯶櫚一夜戰聲乾壮心肯逐悲秋老
自剔青燈把劍看
吴潘二臺官以直言左遷董夕郎亦以薦賢之
故相繼翩然而去公論惜之三學叩閽来歸劉
聲伯感而賦詩因次其韻
三鳳高飛挽不留轅駒仗馬轉堪羞眀朝封事排閶闔
公論從来在士流
風采纔看聳栢臺如何又遣賦歸来晚年造物多顛倒
雷發原来是禍胎
觀道君御書
帶草行書十數行也隨匹馬到錢塘傷心一幅槐黃紙
猶染宣和御墨香
鄰雪
萬玉叢中願卜鄰世無和靖莫相親石橋春澗留衣鉢
端的先生是後人
含章殿
千古風流說夀陽梅花飄落粉猶香寄言長信宫中女
莫學當時亡國粧
靈和殿
靈和殿下三眠柳舞盡春風入畫圖記得風流年少事
青青還似舊時無
晚梅次韻
凖擬和羹滋味成如何尚帶隔年英春風可是無分別
遣放夭桃相並生
年少叢中最老成春風一點尚留情先生早晚調羹去
說與羣兒莫浪争
懷林梅臞
梅花寂寂幾黃昏見說青氊屬耳孫欲訪咸平舊香影
無僮無鶴暗銷魂
落梅
花本無情却有情誰將開落擬浮生盈虛自是天機事
錯認樓前羌笛聲
南枝不與北枝同及早開時及早空莫笑北枝開較晚
前頭畢竟有春風
尋梅
因探梅花踏曉雲隔墻時有暗香聞枝頭纔漏春消息
便帶春愁一二分
題高伯夀墨梅
纔見梅花喜溢眉無聲詩索有聲詩自從即墨移来種
莫辨南枝與北枝
生来潔白本無瑕翦雪裁冰擅一家堪歎俗流剛點涴
故將水墨寫梅花
閨情
寶鏡愁看淚臉紅銀瓶冷落若為容夢魂不怕關山險
飛過巫山十二峯
閨怨
君居楚尾妾吳頭咫尺天涯作許愁多謝有情江上月
夜深分照兩家樓
别後粧臺鏡懶開倚門日日望書來西風吹過衡陽雁
雁已歸回郎未回
雨中有懷
幾度懷人風雨中篝燈坐待鼔三通寸心同指長江水
君向西流我向東
豆粥
豆白宜烹玉糝糜絶勝雲子雪翻匙蕪蔞亭上冰霜裏
曾與君王療一饑
祕書省墨竹
寫出此君真面目筆端造化少人知我疑與可今猶在
安得東坡共賦詩
聞西事有感
春水方生秋又殘上流無處避風寒杜鵑飛向東南去
怕見如今蜀道難
桐廬縣
富春山下桐廬縣江水縈迴千萬峯縣宰何人真解事
做官來向畫圖中
徘徊花
獨擅春花掩衆芳薔薇水洗内家粧可憐清氣無收拾
惹得閒人衣袖香
秀野
世路荆榛日日深山居抱膝且長吟便教定亶無公論
不到風聞松竹林
贈張南金談星
迺祖乘槎去復還君平饒舌世人傳天機不道因渠泄
更遣雲仍學算天
談星陳炎發求詩
從來此物最瞞人術好多為造物嗔若把天機全泄漏
罰教甘石一生貧
讀後村梅花百詠
曾被梅花累十春孤山蹤跡斷知聞百篇依舊相嘲弄
却恐梅花又怕君
不如歸去
禽言自是不分明誰信西川帝子靈千古傳訛無訂正
至今春晚誤人聽
江郎山
巫山有石稱神女何事江山亦號郎豈是世情強分别
從來造化有陰陽
觀盡千山與萬山幾曾得似此峯巒誰能移向西湖上
併與西湖一樣看
雪中有感
閭閻愁歎不堪聞風雪如何更作嗔白玉樓臺銀步障
只宜富貴不宜貧
