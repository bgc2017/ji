唐皇甫冉詩集卷之三
唐𥙷闕潤州皇甫冉茂政著
五言律詩
潤州南郭留别
縈迴楓葉岸留滯木蘭橈吳岫新經雨江
天正落潮故人勞見愛行客自無聊君問
前程事孤雲入剡遥
祭張公洞二首
堯心知稼檣精意遶山川風雨神斯應笙
鏞詔命傳沐蘭柢掃地酌桂佇靈仙拂霧
陳金策焚香拜玉筵
雲開小有洞日出大羅天三鳥随王母雙
童翊子先何時種桃核幾度看桑田倏忽
煙霞散空巖騎吏旋
巫山峽
巫峽見巴東迢迢出半空雲藏神女舘雨
到楚王宫朝暮泉聲落寒暄樹色同清猿
不可聽偏在九秋中
長安路(一作韓栩詩)
長安九城路戚里五侯家結束趨平楽聮
翩抵狹斜高楼臨遠水複道出繁花唯見
相如宅蓬門度歲華
送朱逸人
時人多不見出入五湖間寄酒全吾道移
家愛遠山便看秋草暮欲共白雲還雖在
風塵裏陶潜身自閑
西陵寄靈一上人朱放(又見曾集題作西陸寄二公尾句字不同)
西陵遇風處自古是通津終日空江上雲
山若待人汀洲寒事早魚鳥興情新迴望
山隂路心中有所親
赴無錫寄别靈一淨虚二上人雲門
所居(又見卽集題少數字)
高僧本姓竺開士(一作寺)舊名林一入春山
裏千峰不可尋新年芳草遍終日白雲深
欲徇微官去懸知訝此心
獨孤中丞筵陪餞韋使君赴昇州
中司龍節貴上客虎符新地控吳襟帶才
光漢縉紳泛舟應度臘入境便行春處處
歌來暮長江建業人
送王緒剡中
不見開山去何時到剡中已聞成竹木更
道長兒童籬落雲常聚村墟水自通朝朝
憶玄度非是對清風
酬李郎中侍御秋夜登福州城楼見
寄
辛勤萬里道蕭索九秋殘月照閩中夜天
疑海上寒王程無地遠主意在人安遥寄
登楼作空知行路難
同李司直諸公暑夜南餘館
何處多明月津亭暑夜深煙霞不可望雲
樹更沉沉好是吳中隠仍爲洛下吟官微
朝復夕牽強亦何心
贈普門上人
支公身欲老長在沃州多惠力堪傳教禪
功久伏魔山雲隨坐夏江草伴頭陀借問
迴心後賢愚去幾何
與諸公同登無錫北樓(又見郎集)
秋興因危堞歸心過遠山風霜征鴈早江
海旅人閑驛樹寒仍密漁舟晚自還仲宣
何所賦祗歎在荆蠻(未三字一作滯柴關)
同李蘇州傷美人
玉珮石榴裙當年嫁使君專房猶見寵傾
國衆皆聞歌舞嘗無對幽明忽此分陽臺
千萬里何處作朝雲
題魏仲光淮山所居
人群不相見乃在白雲間問我將何適羡
君今獨閑朝朝汲淮水暮暮上龜山幸巳
安貧定惟從鬢髮斑
送鄭判官赴徐州
從軍非隴頭師在古徐州氣勁三河卒功
多萬里侯元戎閫外令才子幄中籌莫聽
關山曲還生出塞愁
送頋萇往新安
由來山水客復道向新安半是乘潮便全
非行路難晨装林月在野飯浦沙寒嚴子
千年後何人釣舊灘
送權三兄弟
淮海風濤起江關幽思長同悲鵲遶樹獨
作鴈随陽山晚雲和雪汀寒月照霜由來
濯纓處漁父愛滄浪
落第後東遊留别
學成方自得何事學干求果以浮名誤深
貽逹士羞九江連漲海萬里任虚舟歲晚
同懷客相思波上鷗
寄劉八山中
東皐若近遠苦雨隔還期閠歲風霜晚山
田收穫遲茅詹燕去後樵路菊黃時平子
遊都久知君坐見嗤
九日寄鄭豊
重陽秋已晚千里信仍稀何處登高望知
君正憶歸還當採時菊定未授寒衣欲識
離君恨郊園正掩扉
劉方平西齋對雪
對酒閑齋晚開軒臘雪時花輕疑絮絡色
净潤簾帷委樹寒枝弱縈空去鴈遲自然
堪訪戴無復四愁詩
福先寺尋湛然寺主不見
寂然空佇立往往報疎鍾高舘誰留客東
南二室峯川原通霽色野邑變春容惆悵
層城暮猶言歸路逢
秋夜寄所思
寂寞坐遥夜清風何處來天高散騎省月
冷建章臺鄰笛哀聲急城砧朔氣催芙蓉
已委絶誰復可爲媒
賦得郢路悲猿
悲猿何處發郢路第三聲遠客知秋暮空
山益夜清啾啾深衆木噭噭入孤城坐覺
盈心耳翛然適楚情
清明日青龍寺上方賦得多字
上方偏可適季月况堪過遠近水聲至東
西山色多夕陽留徑草新葉變庭柯已度
清明節春秋如客何
與張諲宿劉八城東莊
人閑當歲暮田野尚逢迎萊子多嘉慶陶
公得此生寒蕪連古渡雲樹近嚴城鷄黍
無辭薄貧交但貴情
問上人疾
醫王猶有疾妙理競難窮餌藥應隨病觀
身轉悟空地閑花欲雨窗冷竹生風幾日
東林去門人待遠公
送竇叔向入京
冰結楊柳津從吾去入秦徒云還上國誰
爲作中人驛樹同霜霰漁舟伴苦辛相如
求一謁詞賦遠随身
登石城戍望海寄諸暨嚴少府
平明登古戍徙倚待寒潮江海方回合雲
林自寂寥詎能知遠近徒見蕩煙霄卽此
滄洲路嗟君久折腰
同樊潤州秋日登城樓
露冕臨平楚寒城帶早霜時同借河内人
是臥淮陽積水澄天塹連山入帝卿因高
欲見下非是愛秋光
送蔣評事往福州
江上春常早閩中客去稀登山怨迢遞臨
水惜芳菲煙樹何時盡風帆幾日歸還看
復命處盛府有光輝
賦得荆溪夜湍送蔣逸人歸義興山
驚湍流不極夜度識雲岑長帶溪沙淺時
因山雨深方同七里路更遂五湖心揭厲
朝將夕潺湲古至今花源君若許雖遠亦
相尋
送孔黨赴舉
入貢列諸生詩書業早成家承孔聖後身
有魯儒名楚水通縈浦秦山擁漢京愛君
方弱冠爲賦少年行
齊郎中筵賦得的的帆向浦留别
一帆何處去正在望中微浦迥搖空色汀
迴見落暉無争高鳥度能送遠人歸偏似
南浮客悠揚無所依
送陸鴻漸栖霞寺採茶
採茶非採菉遠遠上層崖布葉春風暖盈
筐白日斜舊知山寺路時宿野人家借問
王孫草何時泛椀花
迫丹陽與諸人同舟至馬林溪遇雨
雲林不可望溪水更悠悠共載人皆客離
家春到秋遠山方對枕細雨莫迴舟来往
南徐路多爲芳草留
送李使君赴撫州
遠送臨川守還同康藥侯歲時徒改易今
古接風流五馬嘶長道雙旌向本州鄕心
寄西北應此郡城樓
同樊潤州遊東山
北固多陳迹東山復盛遊鐃聲發大道草
色引行騶此地何時有長江自古流頻随
公府步南客寄徐州
送安律師
出家童子歲愛此雪山人長路經千里孤
雲伴一身水中應見月草上豈傷春永日
空林下心將何物親
温湯即事
天仗星辰轉霜冬景氣和樹含温液潤山
入繚垣多丞相金錢賜平陽玉輦過魯儒
求一謁無路獨如何
送薛秀才
雖是尋山客還同慢世人讀書惟務静無
褐不憂貧野色春冬樹鷄聲遠近鄰郄公
卽吾友合與爾相親
酬李司兵直夜見寄
江城聞鼓角旅宿復何如寒月此宵半春
風舊歲餘徒云資薄禄未必勝閑居見欲
扁舟去誰能畏簡書
送唐别駕赴郢州
莫歎辭家遠方看佐郡榮長林通楚塞高
嶺見秦城雪向嶢關下人從郢路迎翩翩
駿馬去自是少年行
送李使君赴邵州
出送東方騎行安南楚人城池春足雨風
俗夜迎神郢路逢歸客湘川問去津争看
使君度皂盖雪中新
故齊王贈承天皇帝挽歌
禮盛追宗日人知友悌恩舊居從代邸新
隴入文園鴻寳仙書祕龍旂帝服尊蒼蒼
松裏月萬古此高原
贈恭順皇后晚歌
但謝年方久哀榮事獨稀雖殊百兩迓同
是九泉歸詔使歸金策神人送玉衣空山
竟不從寕肯學湘妃
寄鄭二侍御歸新鄭無礙寺所居
何事休官早歸來作鄭人雲山隨伴侶伏
臘見鄕親南畆無三徑東林寄一身誰當
便静者莫使甑生塵
送盧山人歸林慮山
無論行遠近歸向舊煙林寥落人家少靑
冥鳥道深白雲長滿目芳草自知心山色
連東海相思何處尋
送榮别駕赴華州
直到群峯下應無累日程高車入郡舍流
水出關城草色田家迥槐隂府吏迎還將
海沂詠(缺五字)
送常大夫加散騎常侍赴朔方
故壘煙霞後新軍河塞間金貂寵漢將玉
節度蕭關澶漫沙中雪依稀漢口山人知
竇車騎計日勒銘還
送柳八員外赴江西
岐路窮無極長江九派分行人随旅鴈楚
樹入湘雲久在征南役何殊薊北勳離心
不可問歲暮雪紛紛
又送陸潜夫尋友(一作皇甫冉詩)
登山自𥙷屐訪友不齎糧坐嘯青楓晚行
吟白日長人煙隔水見草氣入林香誰作
招尋侣清齋宿紫陽
送盧郎中使君赴京
三年期上國萬里自東溟曲盖遵長道油
幢憩短亭楚雲山隠隠淮雨草青青康樂
多新興題詩紀所經
送鄭員外八茅山居
但見全家去寧知幾日還白雲迎谷口流
水出人間冠冕情遺世神仙事滿山其中
應有物豈貴一身閑
送志彌師往淮南
巳能持律藏復去禮禪亭長老偏摩頂時
流尚誦經獨行寒野曠旅宿遠山青眷属
空相望鴻飛已杳冥
謝韋大夫柳栽
本在胡茄曲今從漢將營濃因方待庇弱
植豈無情比雪花應吐藏烏葉未成五株
蒙遠賜應使號先生
寄劉方平大谷田家
故山聞獨往樵路憶相從冰結泉聲絶霜
清野翠濃籬邊潁陽道竹外少姨峰日夕
田家務寒煙隔幾重
雨雪
風沙悲久戌雨雪更勞師絶漠無人境將
軍苦戰時山川迷向背氛霧失旌旗徒念
天涯隔中人芳草期
送劉兵曹還隴山居
離堂徒讌語行子但悲辛雖是還家客終
爲隴上人先秋雪巳滿近夏草初新唯有
聞羌笛梅花曲裏春
同裴少府安居寺對雨
共結尋真會還當退食初鑪煙雲氣合林
葉雨聲餘溽暑銷珍簟浮涼入綺䟽歸心
從念遠懷此復何如
送元晟歸潜山所居
深山秋事早歸去復何如裛露收新稼迎
寒葺舊廬題詩卽招隠作賦是閑居别後
空相憶嵇康懶寄書
送康判官往新安賦得江路曲南永
不向新安去那知江路長猿聲近廬霍水
色勝瀟湘驛樹收殘雨漁家帶夕陽何須
愁旅泊使者有輝光
宣洞靈觀
孤煙靈洞遠積雪滿山寒松栢凌高殿莓
苔封石壇客来清夜久仙去白雲殘明日
開金籙焚香更沐蘭
酬盧十一過宿
乞還方未遂日夕望雲林况復逢春草何
勞問此心閑門公務散枉策故情深遥夜
他鄕酒同居梁甫吟
奉和對雪
春雪偏當夜暄風却變寒庭深不復掃城
曉更宜看命酒閑今酌披裘晚未冠連營
鼓角動忽似戰桑乾
送蕭献
惆悵煙郊晚依然此送君長河隔旅夢浮
客伴孤雲淇上春山直黎陽大道分西陵
儻一弔應有士衡文
賣藥人處得南陽朱山人書
賣藥何爲者逃名市井居唯通遠山信因
致逸人書㔾報還丹效全將世事疎秋風
溪景裏蕭散寄樵漁
送裴員外往江南
公務江南遠留歡幕下榮楓林綠楚澤水
驛到湓城岸草知春晚沙禽好夜驚風帆
幾泊處處處暮潮清
奉和王相公早春登徐州城
落日憑危堞春風似故鄕川流通楚塞山
色遶徐方壁壘依寒草旌旗動夕陽無戎
資上策南畆起耕桑
奉和對山僧(又見曾集)
吏散重門掩僧來閉閤閑遠心馳北闕春
興寄東山草長風光裏鸎喧静默間芳辰
不可住惆悵暮禽還
奉和待勤照上人不至
東洛居賢相南方待本師旌麾儼欲動杯
錫杳仍遲積雪迷何處驚風泊幾時大臣
能護法况有故山期
奉和漢祖廟下之作
古廟風煙積春城車騎過方修漢祖寺更
使沛童歌寝帳巢禽出香煙水霧和神心
降福處應在故鄕多
和朝郎中楊子翫雪滿寄山隂嚴維
凝隂晦長箔積雪滿通川征客寒猶去愁
人晝更眠謝家興詠日漢將出師年聞有
招尋興隨君訪戴船
歸渡洛水
暝色赴春愁歸人南渡頭渚煙空翠合灘
月碎光流澧浦饒芳草滄浪有釣舟誰知
訪歌客此意正悠悠
送田濟揚州赴選
家貧不自給求禄爲荒年調𥙷無高位卑
棲屈此賢江山欲霜雪吳楚接風煙相去
誠非遠離心亦渺然
酬崔侍御期籍道士不至兼寄
一心求妙道幾歲候真師丹竈今何在白
雲無定期崑崙景致絶汗漫往還遲君但
焚香待人間到有時
送韋山人歸鍾山所居(又見郎集)
逸人歸路遠弟子出山迎服藥顔雖駐耽
書癖未成柴扉度歲月藜杖見公卿更作
儒林傳還應有姓名
徐州送丘侍御之越
時鳥催春色離人惜歲華遠山隨擁傳芳
草引還家北固潮當闊西陵路稍斜縱令
寒食過猶有鏡中花
送延陵陳法師赴上元
延陵初罷講建業去隨緣翻譯推多學壇
埸最少年浣衣逢野水乞食向人煙遍禮
南朝寺焚香古像前
賦得海邊樹
歷歷緣荒岸冥冥入遠天每同沙草發長
共水雲聮搖落潮風早離披海雨偏故傷
遊子意多在客舟前
題昭上人房
沃州傳教後百衲老空林慮盡朝昏磬禪
隨坐卧心鶴飛湖草迥門閉野雲深地與
天台接中峯早晚尋
婕妤怨
由來詠團扇今已值秋風事逐時皆往恩
無日再中早鴻聞上苑寒露下深宮顔色
年年謝相如賦豈工
送客
旗鼓軍威重關山客路賖待封甘度隴迴
首不思家城下春山路營中瀚海沙河源
雖萬里音信寄東查
秋夜宿嚴維宅
昔聞玄度宅問向會稽峰君住東湖下清
風繼舊跡秋深臨水月夜半隔山鍾世故
多離别良宵詎可逢
送普門上人(又見曾集)
花宫難久别道者憶千燈殘雪入林路深
山歸寺僧日光依嫩草泉響滴春冰何用
求方便看心是一乘
送䕫州班使君
晚日照樓前三軍拜峽前白雲随浪散青
壁與城連萬嶺岷峨雪千家橘柚川還如
赴河内天子去經年
酬袁𥙷闕中天寺見寄
東林初結社已有晚鐘聲窗戶背流水房
廊半架城遠山重疊見芳草淺深生每與
君携手多煩長老迎
和謝舍人雪後寓直
禁省夜沉沉春風雪滿林滄洲歸客夢青
瑣侍臣心揮翰宣鳴玉承恩在賜金建章
寒漏起更助掖垣深
重西陵寄靈一上人朱放
西津遇風處自古是通津終日空江上雲
山若待人汀洲寒事早魚鳥興情新(廻南)望
山隂路吾心有所親
歸陽羡兼送劉八長卿
湖上孤帆别江南謫䆠歸前程愁更遠臨
水淚沾衣雲夢春山徧瀟湘過客稀武陵
招我隠歲晚閉柴扉
尋戴處士
車馬長安道誰知大隠心蠻僧留古鏡蜀
客寄新琴晒藥竹齋暖搗茶松院深思君
一相訪殘雪似山隂
早發中嚴寺别契上人
蒼蒼松桂隂殘月半西岑素璧寒燈暗紅
爐夜火深厨開山鼠散鍾盡嶺猿吟行役
方如此逢師懶話心
酬鄭高郵秋夜見寄
搖落空林夜河陽興已生欲辭公府步知
結遠山情高柳風難定寒泉月助明袁安
方卧雪尺素及柴荆
