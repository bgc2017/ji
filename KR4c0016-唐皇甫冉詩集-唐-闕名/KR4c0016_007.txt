唐皇甫冉詩集卷之七
唐𥙷闕潤州皇甫冉茂政著
七言絶句
臨平道中贈同舟人
遠山誰辯江南北長路空随樹淺深流蕩
飄颻此何極唯因行客共知心
舟中送李八得廻字
詞客金門未有媒遊吳適越任舟迴遠水
迢迢分首去天邊山色待人来
少室韋鍊師昇仙歌
紅霞紫氣晝氲氲絳節青幢迎少君忽從
林下昇天去空使時人禮白雲
送裴闡得歸字
道向毗陵豈是歸客中誰與換春衣今夜
孤舟行近遠子荆零雨正霖霏
秋夜戲題劉方平壁
鴻悲月白時將謝正可招尋惜遥夜翠帳
蘭房曲且深寕知戶外清霜下
重陽日酧李觀
不見白衣来送酒但令黃菊自開花愁看
日晚良辰過步步行尋陶令家
寄權器
露濕青蕪時欲晚水流黃葉意無窮節近
重陽念歸否眼前籬菊帶秋風
送陸澧郭鄖
纔見吳洲百草春已聞燕鴈一聲新秋風
何處催年急偏逐山行水宿人
寄振上人無碍寺所居
恋親時見在人群多在東南就白雲獨坐
焚香誦經處深山古寺雪紛紛
酧張継并序
懿孫余之舊好祗役武昌六言詩
見懷今以七言裁荅盖拙扵事者
繁而費也
悵望南徐登北固迢遥西塞限東關落日
臨川問音信寒潮惟帶夕陽還
又得雲字
何事千年遇聖君坐令雙鬢老如雲南行
更入深山淺岐路悠悠水自分
題蔣道士房
軒窗縹緲起煙霞誦訣存思白日斜聞道
崑崙有仙籍何時青鳥送丹砂
送雲陽少府得歸字
渭田春光無遠近池陽谷口倍芳菲官舍
村橋来幾日殘花寥落待君歸
曾山送別
凄凄遊子若飄蓬明月清罇秪暫同南望
千山如黛色愁君客路在其中
赴李少府莊失路
君家南郭白雲連正待情人弄石泉月照
煙花迷客路蒼蒼何處是伊川
送謝十二判官
四牡驅馳千里餘越山稠疊海林疎不辭
終日離家遠應爲劉公一紙書
同李萬晚望南岳寺懷普門上人
釋子身心無垢紛獨將衣鉢去人群相思
晚望松林寺唯有鐘聲出白雲
送魏十六還蘇州
秋夜沉沉北(一作此)送君隂蟲切切不堪聞
歸(一作孤)舟明月(一作日)毗陵道迴首姑蘇是
白雲
浪淘沙二首
蠻歌荳&KR1740;北人愁松雨蒲風野艇秋浪起
鵁鶄眠不得寒沙細細入江流
灘頭細草接疎林惡浪䆵船半欲沉宿鷺
眠洲非舊浦去年沙觜是江心
夜發沅江寄李潁州劉侍郎時二公
貶扵此
半夜回舟入楚鄕月明山水共蒼蒼孤猿
更發秋風裏不是愁人亦斷腸
