丁卯詩集卷上
唐許渾撰
近體詩
七言律詩一百六十九首
金陵懷古
玉樹歌殘(一作愁)王氣終景陽兵合戍(一作畫)樓空松楸(一作)
(楸梧)遠近千官塜禾黍高低六代宫石燕拂雲晴亦雨江
豚吹浪夜還風英䧺一去豪華盡惟有青山似洛中
姑蘇懷古
宫館餘基輟棹過黍苖無限獨悲歌荒臺麋鹿爭新草
空苑鳧鷖占淺莎吳岫雨來虛檻冷楚江風急遠帆多
可憐國破忠臣死日日東流生白波
凌歊臺(當塗縣西宋高祖築今太平州)
宋祖凌高(一作歊)樂未回三千歌舞宿層臺湘潭雲盡暮
山出巴蜀雪消春水來行殿有基荒薺合寢園無主野
棠開百年便作萬年計嵒畔古碑空綠苔
驪山
聞說先皇醉碧桃日華浮動(一作豔)鬱金袍風隨玉輦笙
歌迥雲捲珠簾劒佩高鳳駕北歸山寂寂龍輿西幸水
滔滔蛾眉(一作貴妃)沒後廵遊少瓦落宫牆見野蒿
咸陽城東(一作西)樓晩眺(南近磻溪西對慈福寺閣)
一上高城萬里愁蒹葭楊柳似汀洲溪雲初起日沉閣
山雨欲來風滿樓鳥下綠蕪秦苑夕蟬鳴黃葉漢宫秋
行人莫問當年(一作前朝)事故國東來渭水流(一作渭水寒聲晝夜流)
京口閒居寄京洛友人
吳門煙月昔同遊楓葉蘆花並客舟聚散有期雲北去
浮沉無計水東流一樽酒盡青山暮千里書回碧樹秋
何處相思不相見鳳城宫(一作龍)闕楚江樓
冬至登越王臺懷歸
月沉高岫宿雲開萬里歸心獨上來河畔雪飛楊子宅
海邊花盛越王臺瀧分桂嶺魚難過瘴近衡峯鴈却回
鄉信漸稀人漸老只應頻看(一作醉)北枝梅
對雪
雲度龍山暗綺城光飛淅瀝引輕盈素娥冉冉拜瑶闕
皓鶴紛紛朝玉京隂嶺有風梅豔散寒林無月桂華清
剡溪一醉十年事忽憶棹回天未眀
送蕭處士歸緱嶺别業
醉斜烏帽髮如絲曾看仙人一局棋賓館有魚為客久
鄉書無鴈到家遲緱山住近吹笙廟湘水行逢鼓瑟祠
今夜月明何處宿九疑雲盡綠參差
與鄭二(一作韓鄭)秀才同舟東至(一作下)洛中親友送
至景雲寺
三十六峯横(一作同)一川綠波無路草芊芊牛羊晩食鋪
平地鵰鶚晴飛摩遠天洛客盡回臨水寺楚人皆逐下
江船東西未有相逢日更把繁華共醉眠
長安歲暮
獨望天門倚劒歌干時無計老關河(一作每望青雲憶薜蘿長安九陌獨)
(悲歌)東歸萬里慙張翰西上四年羞卞和花暗楚城春醉
少月涼秦塞夜愁多三山歲歲有人去惟恐海風生白
波(一作蓬瀛有路未知處漲海悠悠空碧波)
贈茅山高拾遺
諫獵歸來綺季歌大茅峰影滿秋波山齋留客掃紅葉
野艇送僧披綠莎長覆舊圖棋勢盡徧添新品藥名多
雲中黃鵠日千里自宿自飛無網羅
李秀才近自塗口遷居新安適枉緘書見寬悲
戚因以此答
遠書開罷更依依晨坐高臺竟落暉顔巷雪深人巳去
庾樓花盛客初歸東堂望絶遷鶯起南國哀餘候鴈飛
今日勞君猶問訊一官唯長故山薇
贈蕭兵曹
廣陵隄上昔離居帆轉瀟湘萬里餘楚客病時無鵩鳥
越鄉(一作江)歸處(宋本作去)有鱸魚潮生水郭蒹葭響雨過山
城橘柚疎聞說擕琴兼載酒邑人爭識(一作卭人休羡)馬相如
題舒女廟
山樂來迎去不言廟前高柳水禽喧綺羅無色雨侵帳
珠翠有聲風繞幡粧鏡尚疑山月滿寢屏猶認野花繁
孤舟夢斷行雲散何限離心寄曉猿
姑熟官舍
草生官舍似閒居雪照南忩滿素書貧後始知為吏拙
病來還喜識人疎青雲豈有窺梁燕濁水應無避釣魚
不待秋風便歸去紫陽山下是吾廬
凌歊臺送韋秀才
雲起高臺日未沉數村殘照半巖(宋本作蘿)隂野蠶成繭桑
柘盡溪鳥引雛蒲稗深帆勢依依投極浦鐘聲杳杳隔
前林故山迢逓故人去一夜月明千里心
送嶺南盧判官罷職歸華隂山居
曾事劉琨鴈塞空十年書劒似(一作任)飄蓬東堂舊屈(一作)
(有)移山志南國新留煮海功還掛一帆青海上更開三
逕碧蓮中關西舊(一作親)友應(一作如)相問巳許滄浪伴釣
翁
將度故城湖阻風夜泊永陽戍
行盡清溪日巳蹉雲容山影水嵳峩樓前歸客怨清夢
樓上美人凝夜歌獨樹高高風勢急平湖渺渺月明多
終期一艇載樵去來往使帆凌白波
鄭侍御廳翫鶴
碧天飛舞下晴莎金閣瑶池絶網羅嵒響數聲風滿樹
岸移孤影雪凌波緱山去遠雲霄迥遼海歸遲歲月多
雙翅亦(宋本作欲)開千萬里祗應棲隱(宋本作穩)戀喬柯
南庭夜坐貽開元禪定二道者
暮暮焚香何處宿西巖一室映疎藤光隂難駐迹如客
寒暑不驚心似僧高樹有風聞夜磬遠山無月見秋燈
身閒境靜日為樂若問自(宋本作其)餘非我能
朱坡故少保杜公池亭
杜陵池榭綺城東孤島回汀路不窮高岫乍疑三峽近
遠波初似五湖通楸梧葉暗瀟瀟雨菱荇花香淡淡風
還有昔時巢燕在飛來飛去畫堂中(一作空)
秋日早朝
宵衣應待絶更籌環佩鏘鏘月下樓井轉轆轤千樹曉
鏁開閶闔萬山秋龍輿(宋本作旟)盡列趨金殿雉扇纔分拜
玉旒虛戴鐵冠無一事滄江歸去老漁(一作老釣魚)舟
滄浪峽
纓帶流塵髮半霜獨尋殘月下滄浪一聲溪鳥暗雲散
萬片野花流水香昔日未知方外樂暮年初信夢中忙
紅蝦青鯽紫芹脆歸去不辭來路長
登故洛陽城
禾黍離離半野蒿昔人城此豈知勞水聲東去市朝變
山勢北來宫殿高鴉噪暮雲歸古堞鴈迷寒雨下空壕
可憐緱嶺登仙子猶(一作獨)自吹笙醉碧桃
聞釋子栖玄欲奉道因寄
欲求真訣戀禪扃羽帔方袍盡有情仙骨本微靈鶴遠
法心潜動毒龍驚三山未有偷桃計四海初傳問菊名
今日勸師師莫惑長生難學(一作不似)證無生
南海府罷南康阻淺行侣稍稍登陸主人燕餞
至頻暮宿東溪
晴灘水落漲虛沙灘去秦吳萬里賖(一作斜)馬上折殘江
北柳舟中開盡嶺南花離歌不斷如留客歸夢初驚似
到(一作别)家山鳥一聲人未起半牀風(宋本作春)月在天涯
秋晩雲陽驛西亭蓮池
心憶蓮池秉燭遊葉殘花敗尚維舟烟開翠扇清風曉
水泛紅衣白露秋神女暫來雲易散仙娥初去月難留
空懷遠道無持贈醉倚欄干盡日愁
題勤尊師歴陽山居(并序)
師即思齊之孫頃為故相國蕭公錄用相國致政尊師
亦自邊將入道因贈是詩
二十知兵在羽林中年潜識子房心蒼鷹出岫(宋本作塞)邊
塵滅(一作靜)白鶴還鄉楚水深春坼酒瓶浮(一作兼)藥氣晩
擕棋局帶松隂雞籠山上雲多處自劚黃精不可尋
懷舊居
兵書一箧老無功故國郊扉在夢中藤蔓覆梨張谷暗
(一作靜)草花侵菊(一作杏)庾園空朱門跡忝登龍客白屋心
期失馬翁楚水吳山何處是北忩殘月照屛風
祇命許昌自郊移居入公館秋日寄茅山高拾
遺
一笛迎風萬葉飛強擕刀筆換荷衣潮寒水國秋砧早
月暗山城夜漏稀巖響遠聞樵客過浦深遥送釣童歸
中年未識從軍樂虛近三茅望少微
哭虞將軍
白首從軍未有名近將孤劒到江城巴童戍久能番語
胡馬調多解漢行對雪夜窮黃石略望雲秋計黑山程
可憐身死家猶遠汴水東流無哭聲
晩自朝臺至韋隱居郊園
秋來鳬鴈下方塘繫馬朝臺步夕陽村徑繞山松葉暗
野門臨水稻花香雲連海氣琴書潤風帶潮聲枕簟涼
西去磻溪猶萬里可能垂白待文王
寓居開元精舍酬薛秀才見貽
知已蕭條信陸沉茂陵扶疾卧西林芰荷風起客堂靜
松桂月高僧院深清露下時傷旅鬢白雲歸處寄鄉心
勞(一作憐)君詩思(一作句)猶相憶題在(一作向)空齋夜夜(一作日日)
吟
别劉秀才
三獻無功玉有瑕更擕書劒客天涯孤帆夜别瀟湘雨
廣陌春期鄠杜花燈照水螢千點滅棹驚灘鴈一行斜
關河萬里(一作迢逓)秋風急望見鄉山不到家
早發天台中巖寺度關嶺次天姥岑
來往天台天姥間欲求真訣駐衰顔星河半落巖前寺
雲霧初開嶺上(一作外)關丹壑樹高(宋本作多)風浩浩碧溪苔
淺水潺潺可知劉阮逢人處行盡深山又是山
遊錢塘青山李隱居西齋
小隱西亭為客開翠蘿深處遍蒼(一作青)苔林間掃石安
棋局巖下分泉逓酒杯蘭葉露光秋月上蘆花風起夜
潮來雲山繞屋猶嫌淺欲棹漁舟近釣臺
春日郊園戲贈楊嘏評事
十里蒹葭入薜蘿春風誰許暫鳴珂相如渴後狂還減
曼倩飢來語更多門枕碧溪冰皓耀檻齊青嶂雪嵯峨
野橋沽酒茅簷醉誰羡紅樓一曲歌
晩自東郭回留一二遊侣
鄉心迢逓宦情微吏散尋幽竟落暉林下草腥巢鷺宿
洞前雲濕雨龍歸鐘隨野艇回孤棹鼔絶山城掩半扉
今夜西齋好風月一瓢春酒莫相違
與鄭秀才叔姪會送楊秀才昆仲東歸
書劒功遲白髮新異鄉仍送故鄉人阮公留客竹齋曉
田氏到家荆樹春雪盡塞鴻南翥少風來胡馬北嘶頻
洞庭烟月如終老誰是長楊諫獵臣
送郭秀才遊天台(并序)
余嘗與郭秀才同玩朱審畫天台山圖秀才因遊是山
題詩贈别焉
雲埋隂壑雪凝峰半壁天台已萬重人度碧溪疑輟棹
僧歸蒼嶺似聞鐘暖眠鸂鶒晴灘草高掛獼猴暮澗松
曾約舊(宋本作共)遊今獨去赤城西面水溶溶
送張尊師歸洞庭
能琴道士洞庭西風滿歸帆路不迷野(宋本作對)岸水花霜
後淺傍簷山果雨來低杉松近晩移茶竈巖谷初寒蓋
藥畦他日相思兩行字無人知處武陵溪
移攝太平寄前李明府
病移(一作多)巖邑稱閒身何處風光貰酒頻溪柳遶門彭
澤令野花連洞武陵人嬌歌自駐壺中景豔舞長留海
上春早晩高臺更同醉綠蘿如帳草如茵
再遊姑蘇玉芝觀
高梧一葉下秋初迢逓重廊舊(一作來說)寄居月過碧忩今
夜酒雨昏紅壁去年書玉池露冷芙蓉淺瓊樹風高(一作)
(金井烟分)薜荔疎明日掛帆(一作從此扁舟)更東去仙翁應笑為鱸
魚
夜歸驛樓
水晩雲秋山不窮自疑身在畫屏中孤舟移棹一江月
高閣卷簾千樹風忩下覆棋殘局在橘邊沽酒半壜空
早炊香稻待鱸鱠南渚未明尋釣翁
題靈山寺行堅師院
西巖一徑不通樵八十持杯未覺遥龍在石潭聞夜雨
鴈移沙渚見秋潮經函露濕文多(一作皆)暗香印風吹字
半(一作欲)銷應笑東歸又南去越山無路水迢迢
題韋長史山居
一官唯買晝公堂但得身閒日自長琴曲少聲重勘譜
藥丸多忌更尋方溪浮箬葉添杯綠泉遶松根助茗香
明日鱖魚何處釣門前春水似滄浪
贈李伊闕(并序)
前伊闕李師晦侍御辭秩歸山過余所止醉圖二室于
屋壁亦招隱之旨也因而有贈焉
桐履如飛不可尋一壺雙笈嶧陽琴舟横野渡寒風急
門掩荒山夜雪深貧笑白駒無去意病慙黃鵠有歸心
雲間二室勞君畫水墨蒼蒼半壁隂
重遊練湖懷舊(并序)
余嘗與故宋補闕次都秋夕遊練湖亭今復登賞愴然
有感因賦是詩
西風渺渺月連天同醉蘭舟未十年鵩鳥賦成人已沒
嘉魚詩在世空傳榮枯盡寄浮雲外哀樂猶驚逝水前
日暮長隄更回首一聲隣笛舊山川(一作蟬續一聲蟬)
乘月棹舟送大歷寺靈聰上人不及
萬峯秋盡百泉清舊鎻禪扉在赤城楓浦客來煙未散
竹忩僧去月猶明杯浮野渡魚龍遠錫響空山虎豹驚
一字不留何足訝白雲無路水無情
汴河亭
廣陵花盛帝東遊先劈崑崙(一作黃河)一派流百二禁兵辭
象闕三千宫女下龍舟凝雲鼓震星辰動拂浪旗(宋本作旌)
開日月浮四海義師歸有道迷樓還似(一作何異)景陽樓
村舍二首
自剪青莎織雨衣南峰(一作村)烟火是柴扉莱(一作山)妻早
報(一作起)蒸梨熟童子遥迎種豆歸魚下碧潭當鏡躍鳥
還青嶂拂屏飛花時未免人來往欲買嚴光舊釣磯
尚平多慮(宋本作累)自歸(一作休)難一日身閒(一作深居)一日安山
徑有(或作晩)雲收獵網水門(一作庭)無月掛魚竿花間酒氣
春風遠(宋本作暖)竹裏棋聲夜雨寒三頃水田秋更熟北忩
誰拂舊塵冠
鄭秀才東歸憑逹家書
欲寄家書少客過閉門心遠洞庭波兩巖花落夜風急
一逕草荒春雨多愁泛楚江吟浩渺憶歸吳岫夢嵯峨
貧居不問應知處溪上閒船(一作扁舟)繫綠蘿
傷湖州李郎中
政成身沒共興哀鄉路兵戈旅櫬回城上暮雲凝鼓角
海邊春草閉池臺經年未葬佳人散昨夜因齋故吏來
南北相逢皆掩泣(一作欲過洞庭還倚棹)白蘋洲暖一(一作百)花開
和友人送僧歸桂州靈巖寺
楚客送僧歸桂陽海門帆勢極(或作隔)瀟湘碧雲千里暮
愁合白雪一聲春思長柳絮擁堤添衲軟松花浮水注
瓶香南宗長老幾年别聞道半巖多影堂
淮隂阻風寄楚州韋中丞
垂釣京江欲白頭江魚堪釣却西遊劉伶臺下稻花晩
韓信廟前楓葉秋淮月未明先倚檻海雲初起更維舟
河橋有酒無人醉獨上高城望庾樓
途經敷水
脩蛾顰翠倚柔桑遥謝春風白面郎五夜有情隨暮雨
百年無節待秋霜重尋繡帶朱藤合更認羅裙碧草長
何處野花何處水下峯流出一渠香
和人賀楊僕射致政(并序)
祠部楊員外以僕射楊公拜官致仕幕府賓僚及門生
合燕申賀飲後書事因和呈
蓮府(一作魏闕)公卿拜後塵手持優詔掛朱輪從軍幕下三
千客聞禮庭中七十人飾(或作錦)帳麗詞推北巷畫堂清
樂掩南隣豈同王謝山隂會空叙流杯醉(一作向)暮春
四皓廟
桂香松暖廟門開獨瀉椒漿奠一杯秦法欲興鴻已去
漢儲將廢鳳還來紫芝翳翳多青草白石蒼蒼半綠苔
山下驛塵南竄路不知冠蓋幾人回
鶴林寺中秋夜玩月
待月東林月正圓廣庭無樹草無煙中秋雲盡出滄海
半夜露寒當碧天輪彩漸移金殿外鏡光猶掛玉樓前
莫辭逹曙殷勤望一墮西巖又隔年
南海府罷歸京口經大庾嶺贈張明府
樓船旌旆極天涯一劒從軍兩鬢華回日眼明河畔草
(宋本一作柳)去時腸斷嶺頭花陶詩盡寫行過縣張賦初成
卧到家官滿知君有歸處姑蘇臺上(一作吴王宫殿)舊煙霞
題衛將軍廟(并序)
將軍名逖陽羡人少習詩書學弓劒有武略二十七遊
并汾間遇神堯皇帝始建義旗逖以勇藝進備行列洎
擒竇建德逖時挾鎗劒前突後翼大宗顧而竒之天下
既定錄其功拜將軍宿衛以母老且病乞歸侍殘年辭
旨哀激詔許之既而以孝敬睦閨門以然信居鄉里及
卒邑人懷其賢廟於荆溪之湄以平生弓甲懸東西廡下歲
時祠祭頗福其土焉文士王敖撰碑辭實詳備惜乎國
史缺書其人因題是詩于廟壁
武牢關下護龍旗挾槊(一作戟)彎弓馬上飛漢業未興王
覇在秦軍纔散魯連歸墳穿大澤埋金劒廟枕長溪掛
鐵衣欲奠(一作弔)忠魂何處問葦花楓葉雨霏霏
訪别韋隱居不值(并序)
余行至雙巖溪訪韋隱居巳榜舟詣開元寺水閣見送
棹回巳晩因題是詩留别
犬吠雙巖碧樹間主人朝出半開關湯師閣上留詩别
杜叟橋邊載酒還櫟塢炭煙晴過嶺蓼村漁火(一作父)夜
移灣故鄉蕪沒兵戈後憑向溪南買一山
送前東陽于明府由鄂渚歸故林
結束征車換黑貂㶚西風雨正瀟瀟茂陵久病書千卷
彭澤初歸酒一瓢帆背夕陽湓水闊棹經滄海甑山遥
殷勤為謝南溪客白首螢忩未(一作篳門誰)見招
聽歌鷓鴣辭(并序)
余過陜州夜讌將罷妓人善歌鷓鴣者詞調清怨往往
在耳因題是詩
南國多情多豔詞鷓鴣清怨遶梁飛甘棠城上客先醉
苦竹嶺頭人未歸響轉碧霄雲駐影曲終清漏月沉暉
山行水宿不知遠猶夢玉釵金縷衣
寄題華巖韋秀才院
三面樓臺百丈峰西巖高枕樹重重晴攀翠竹(一作葉)題
詩滑秋摘黃花釀酒濃山殿日斜喧鳥雀石潭波靜(宋本)
(作動)戲魚龍今來故國遥相憶月照千山半夜鐘
戲代李協律松江有贈
蜀客操琴吳女歌明珠十斛是天河霜凝薜荔怯秋樹
露滴芙蓉愁晩波蘭浦遠鄉應解佩柳隄殘月未鳴珂
西樓沉醉不知散潮落洞庭洲渚多
送黃隱居歸南海
瘴霧南邊久寄家海中來往信流槎林藏&KR1757;(音弗)&KR1757;多殘
笋樹過猩猩少落花深洞有雲龍蛻骨半巖無草象生
牙知君愛宿層峰頂坐到三更見日華
朝臺送客有懷
趙佗西拜巳登壇馬援南征土宇寬越國舊無唐印綬
蠻鄉今有漢衣冠江雲帶日秋應熱海雨隨風夏亦寒
嶺北歸人莫回首蓼花楓葉萬重灘
自楞伽寺晨起汎舟道中有懷
碧樹蒼蒼茂苑東佳期迢逓路何窮一聲山鳥曙雲外
萬點水螢秋草中門掩竹齋微有月棹移蘭渚淡無風
欲知此路堪惆悵菱葉蓼花連故宫
十二月拜起居表回
一章西奏拜仙曹回首(宋本作焉)天津北望勞寒水欲春冰
彩薄曉山初霽雪峰高樓形向日攅飛鳳宫勢凌波壓
斷鰲空鎖烟霞絶廵幸周人誰識鬱金袍
觀章中丞夜按歌舞
夜按雙娃禁曲新東西簫鼓接雲(一作華)津舞衫未换紅
鉛濕歌扇初移翠黛顰彩檻燭烟光吐日畫屏香霧暖
凝春西樓月在襄王醉十二山高不見人
重遊飛泉觀題故梁道士宿龍池
西巖泉落水容寬靈物蜿蜒黑處蟠松葉正秋琴韻響
菱花初曉鏡光寒雲開星月浮山殿雨過風雷繞石壇
仙客不歸龍亦去稻畦長滿此池乾
下第貽友人
身在關西家洞庭夜寒歌苦燭(一作孤燭夜)熒熒人心高下
月中桂客思往來波上萍馬氏識君眉最白阮公留我
眼長青花前失意共寥落莫遣東風吹酒醒
晩登龍門驛樓
魚龍多處鑿門開萬古人知夏禹材青嶂遠分從地斷
洪流高瀉自天來風雲有路皆燒尾波浪無程盡曝腮
心感膺門身過此晩山秋樹獨徘徊
韶州韶陽樓夜讌
待月西樓捲翠羅玉杯瑶瑟近星河簾前碧樹窮秋密
忩外青山薄暮多鸜鵒未知狂客醉鷓鴣先譲美人歌
使君莫惜通宵飲刀筆初從馬伏波
聞韶州李相公移(宋本有拜字)郴州因寄
詔移丞相木蘭舟桂水潺湲嶺北流青漢夢歸雙闕曙
白雲吟過五湖秋恩回玉扆人先喜道在金縢世不憂
聞說公卿盡南望甘棠花暖鳳池頭
游江令舊宅
身沒南朝宅巳荒邑人猶賞舊風光芹根生葉石池淺
桐樹落花金井香帶暖山蜂巢畫閣欲隂溪燕集書堂
閒愁此地更西望(一作回首)潮浸臺城春草長
㶚上逢元處士東歸
瘦馬頻嘶㶚水寒㶚南高處望長安何人更結王生襪
此客虛彈貢氏冠江上蟹螯沙渺渺塢中蝸殼雪漫漫
舊交已變(一作盡)新知少却伴漁郎(宋本作師)把釣竿
别張秀才(并序)
余與張秀才同出關至陜府余取南道至(宋本作止)洛下張
由北路抵江東因幕中餞讌遂賦詩以别
不知何計寫離憂萬里山川半舊遊風捲暮沙和雪起
日融春水帶冰流凌晨客淚分東郭竟夕鄉心共北樓
青桂一枝年少事莫因鱸鱠涉窮秋
别表兄軍倅(並序)
余祇命南海至廬陵逢表兄軍倅奉使淮海别後却寄
是詩
盧橘花香拂釣磯佳人猶舞越羅衣三洲水淺魚來少
五嶺山高鴈到稀客路晚依紅樹宿鄉關朝望白雲歸
交親不念征南吏(一作客)昨夜風帆去似飛
題蘇州虎丘寺僧院
暫引寒泉濯遠塵此生多是異鄉人荆溪夜雨花開疾
吳苑秋風月滿頻萬里高低門外路百年榮辱夢中身
世間誰似西林客一卧煙霞四十春
酬郭少府先奉使廵澇見寄兼呈裴明府
載書㩦榼别池龍十副(宋本作幅)輕帆處處通謝眺宅荒山
翠裏王敦城古月明中江村夜漲浮天水澤國秋生動
地風飽食鱸(一作鱠)魚榜歸檝待君琴酒醉陶公
出永通門經李氏莊
飛軒危檻百花堂朝讌歌鐘暮巳荒中散獄成琴自怨
步兵厨廢酒猶香風池宿鳥喧朱閣雨砌秋螢拂畫梁
力保山河家又慶祗應中令敵汾陽
漢水傷稼(并序)
此郡雖自夏無雨江邊多稼(宋本作穡)油然可觀秋八月天
清日朗漢水泛濫(宋本作溢)人實為灾軫念疲羸因賦四韻
西北樓開四望通殘霞成綺月懸弓江村夜漲浮天水
澤國秋生動地風高下綠苗千頃盡新陳紅粟萬箱(一作)
(厫)空才微分薄憂何益却欲回心學釣翁
送王總下第歸丹陽
秦樓心斷楚江湄繫馬春風酒一巵汴水月明東下疾
練塘花發北來遲青蕪定沒安貧處黃葉應催獻賦詩
(宋本作時)馮寄家書為(一作問)回報舊居還有故人知
南陽道中
日斜孤館傍村行野店高低帶古城籬下曉花齋後落
井邊秋葉社前生飢烏索哺隨雛叫乳㹀慵歸望犢鳴
荒草連天風動(宋本作墮)地不知誰學武侯耕
破北虜太和公主歸宫闕
毳幕承秋極斷蓬飄颻一劒黑山空匃奴北走荒秦壘
貴主西還盛漢宫定是廟謨傾種落必知邊宼畏驍雄
恩沾殘類從歸去莫使(宋本作遣)華人雜犬戎
李定言自殿院銜命歸闕拜員外郎俄遷右史
因寄
白筆南征變二毛越山愁瘴海驚濤纔歸龍尾含雞舌
更立螭頭運(一作吮)兔毫閶闔欲開宫漏盡冕旒初坐御
香高吳中舊侣(一作友)君先貴曾憶王祥與佩刀
早秋韶陽夜雨
宋玉含悽夢亦驚芙蓉山響一猿聲隂雲迎(一作凝)雨枕
先潤夜電引雷忩暫明暗惜水花飄廣檻遠愁風葉下
高城西歸萬里未千里應到故園春草生
將為南行陪尚書崔公宴海榴堂
朝讌華堂暮未休幾人偏得謝公留風傳鼔角霜侵戟
雲捲笙歌月上樓賓館盡開徐穉(宋本作孺)榻客帆空戀李
膺舟謾誇書劒無歸處水遠山長步步愁
贈王山人
貰酒㩦琴訪我頻始知城市有閒人君臣藥在寧憂病
子母錢成豈患貧年老(宋本作長)每勞推甲子夜寒初共守
庚申近來聞說燒丹處玉洞桃花萬樹春
宣城崔大夫召聯句偶疾不獲赴因獻
心慕知音命自拘畫堂聞欲試吹竽茂陵罷酒慙中聖
漳浦題詩怯大巫鬐鬛幾年傷在藻羽毛終日羡棲梧
還愁旅棹空歸去楓葉荷花釣五湖
贈鄭處士
道傍年少莫矜誇心在重霄鬢未華楊子可曾過北里
魯人何必敬東家寒雲曉散千峰雪暖雨晴開一徑花
且賣湖田釀春酒與君書劒是生涯
元正
高揭雞竿闢帝閽祥風微暖瑞雲屯千官共削姦臣跡
萬國初銜聖主恩宫殿雪華齊紫閣關河春色到青門
華夷一軌人方泰莫學論兵誤至尊
登尉佗樓
劉項持兵鹿未窮自乘黃屋島夷中南來作尉任囂力
北向稱臣陸賈功簫鼔尚陳(宋本作存)今世廟旌旗猶鎖(宋本)
(作鎮)昔時宫越人未必知虞舜一奏薰絃萬古風
韶州驛樓宴罷
簷外千帆背夕陽歸心杳杳鬢蒼蒼嶺猿羣宿夜山靜
沙鳥獨飛秋水涼露墮桂花棋局濕風吹荷葉酒瓶香
主人不醉下樓去月在南軒更漏長
和淮南王相公與賓僚同游瓜洲别業題舊(宋本)
(有書字)齋
碧油紅旆想青衿積雪忩前盡日吟巢鶴去時雲樹老
卧龍歸處石潭深道傍苦李猶垂實城外甘棠巳布隂
賓御莫辭巖下醉武丁高枕待為霖
送盧先軰自衡岳赴復州嘉禮二首
名振金閨步玉京暫留滄海見高情衆花盡處松千尺
羣鳥喧時鶴一聲朱閣簟涼疎雨過碧溪船動早潮生
離心不異西江水直送征帆萬里行
湖南詩客海中行鵬翅垂雲不自矜秋水靜磨金鏡土
夜風寒結玉壺冰萬重嶺嶠辭衡岳千里山陂問竟陵
醉倚西樓人已遠柳溪無浪月澄澄
哭楊攀處士
先生憂道樂清貧白髮終為不仕身嵇阮沒來無酒客
應劉亡後少詩人山前月照孤墳曉溪上花開舊宅春
昨夜回舟更惆悵至今鐘磬滿南隣
宿望亭館寄蘇州一二同志
候館人稀夜自(一作更)長姑蘇人遠樹蒼蒼江湖水落高
樓迥河漢秋歸廣簟涼月轉碧梧移鵲影露低紅葉濕
螢光西園詩侣應多思莫醉笙歌掩畫堂
盧山人自巴蜀由湘潭歸茅山因贈
太乙靈方鍊紫荷紫荷飛盡髮皤皤猿啼巫峽曉雲薄
鴈宿洞庭秋月多導引豈如桃葉舞步虛寧比竹枝歌
華陽舊隱莫歸去水沒芝田生綠莎
潁州從事西湖亭讌餞
西湖清讌不知回一曲離歌酒一杯城帶夕陽聞鼓角
寺臨秋水見樓臺蘭堂客散蟬猶噪桂檝人稀鳥自來
獨想征車過鞏洛此中霜菊遶潭開
瓜州留别李詡
泣玉三年一見君白衣憔悴更離羣楊隄惜别春潮晩
花榭留歡夜漏分孤館宿時風帶雨遠帆歸處水連雲
悲歌曲盡莫重奏心遶關河不忍聞
余謝病東歸王秀才見寄今潘秀才南棹奉酬
酷似牢之玉不如落星山下白雲居春耕旋搆金門客
夜學兼脩玉府書風掃碧雲迎鷙鳥水還滄海養嘉魚
莫將年少輕時節王氏家風在石渠
獻韶陽相國崔公
一匱為功極九層康莊猶自劒(一作獨)稜稜舟回北渚經
年泊門接東山盡日登萬國已聞傳玉璽百官猶望啟
金縢賢良會致唐虞世獨倚江樓笑范增
郡齋夜坐寄舊鄉二姪
千官奉職衮龍垂旅卧淮陽鬢日(宋本一作已)衰三月巳乖
棠樹政二年空負竹林期樓侵白浪風來遠城抱丹巖
日到遲長欲掛帆君莫笑越禽花晩夢南枝
病間寄郡中文士
盧橘含花處處香老人依舊卧清漳心同客舍驚秋早
跡似僧齋厭夜長風卷翠簾琴自響雨凝朱閣簟先涼
明朝欲醉文中彦猶覺吟聲帶越鄉
賀少師相公致政(并序)
少師相公未及懸車之年(宋本有二表二字)乞罷將相徵于近
代更無比肩余受恩門館竊抒長句寄獻
六十懸車自古稀我公年少獨忘機門臨二室留侯隱
棹倚三川越相歸不擬優游同陸賈已回清白遺胡威
龍城鳳沼棠隂在只恐歸(宋本作冥)鴻更北飛
題崔處士山居
坐窮今古掩書堂二頃湖田一半荒荆樹有花兄弟樂
橘林無實子孫忙龍歸曉洞雲猶濕麝過春山草自香
向夜欲歸心萬里故園松月更蒼蒼
疾(宋本作病)後與郡中羣公讌李秀才
強留嘉客讌王孫巖上餘花落酒樽書院欲開蟲(宋本作塵)
網戶訟庭猶掩雀羅門耳虛盡日疑琴癖眼暗經秋覺
鏡昏莫引劉安倚西檻夜來紅葉下江村
晨起白雲樓寄龍興江準上人兼呈竇秀才(秀才)
(方自竟陵回)
茲樓今是望鄉臺鄉信全稀曉鴈哀山翠萬重當檻出
水華千里抱城來東巖月在僧初起南浦花殘客巳回
欲弔靈均能去否秋風還有木蘭開
讌餞李員外(并序)
李羣之員外從事荆南尚書楊公詔徵赴闕俄為淮南
相國杜公辟命自漢上舟行至此郡于雲樓讌罷解纜
阻風却回因贈
病守江城眼暫開昔年吳越共銜杯膺舟出鎮虛陳榻
鄭履還京下隗臺雲葉漸低朱閣掩浪花初起畫檣回
心期解印同君醉九曲池西望月來
詶錢汝州(並序)
汝州錢中丞以渾赴郢城見寄佳什恩憐過等寵飾逾
深雖吟詠忘疲實楷模不及輙率荒淺依韻獻詶
白雪多隨漢水流漫勞旌旆晩悠悠笙歌暗寫終年恨
臺榭潜消盡日憂鳥散落花人自醉馬嘶芳草客先愁
怪來雅韻清無敵三十六峯當庾樓
將歸姑蘇南樓餞送李明府
無處登臨(一作樓)不繫情一憑(一作瓶)春酒醉高城暫移羅
綺見山色才駐管絃聞水聲花落西亭添别夢(一作恨)柳
隂南浦促歸程前期迢逓今宵短更倚朱欄待月明
和浙西從事劉三復送僧南歸
楚客送僧歸故鄉海門帆勢極瀟湘碧雲千里暮愁合
白雪一聲春思長開院草花平講席繞龕藤葉蓋禪床
憐師不得隨師去已戴儒冠事素王(前半與和友人送僧歸桂州靈巖寺詩同)
送上元王明府赴任
莫言名重懶驅雞六代江山碧海西日照蒹葭明楚塞
煙分楊柳見隋隄荒城樹暗沈書浦舊宅花連罨畫溪
官滿定知歸未得九重霄漢有丹梯
送沈卓少府任江都(或作趙嘏詩)
煬帝都城春水邊笙歌夜上木蘭船三千宫女自(一作日)
塗地十萬人家如洞天艷艷花枝官舍晩重重雲影寺
墻連少年作尉須兢慎莫向樓前墜(宋本作墮)馬鞭
酬邢杜二員外(并序)
新安邢員外懷洛下舊居新定杜員外思關中故里(宋本)
(有各蒙緘示因寄一詩以酬十字)
雪帶東風拂畫屏客星懸處聚文星未歸嵩嶺暮雲碧
久别杜陵春草青熊軾並驅因(宋本作同)雀噪隼旟齊駐是
鴻冥豈知京洛舊親友夢繞潺湲江上亭
經故丁補闕郊居
死酬知巳道終全波暖孤冰且自堅鵩上承塵纔一日
鶴歸華表巳千年風吹藥蔓迷樵徑雨暗蘆花失釣船
四尺孤墳何處是闔閭城外草連天
陪宣城大夫崔公汎後池兼北樓讌二首
陪汎芳池醉北樓水花繁艷照膺舟亭臺隂合樹初晝
絃管韻高山欲秋皆賀虢巖終選傅自傷燕谷未逢鄒
昔時恩遇今能否一尉滄洲巳白頭
江上西來共鳥飛翦荷浮泛似輕肥王珣作簿公曾喜
劉表為邦客盡依雲外軒忩通早景風前簫鼓送殘(宋本)
(作斜)暉宛陵行樂金陵住遥對家山未憶歸
留别趙端公(并序)
余行次鍾陵府中諸公宴餞趙端公曉赴郡齋宿約予
來且整棹因留别
海門征棹越龍瀧暫寄華筵倒玉缸簫鼓散時逢夜雨
綺羅分處下秋江孤帆巳過滕王閣高榻留眠謝守忩
却願煙波阻風雪待君同拜碧油幢
寄陽陵處士
舊隱青山紫桂隂一書迢逓寄歸心謝公樓上晩花盛
揚子宅前春草深吳岫雨來溪鳥浴楚江雲暗嶺猿吟
野人寧憶滄洲畔(宋本一作伴)會待吹噓定至音
與張道士同訪李隱居不遇
千巖萬壑獨擕琴知在陵(一作龍)陽不可尋去轍巳平秋
草遍空(一作寒)齋長掩暮雲深霜寒橡栗留(一作霜嚴枳橘供)山
鼠月冷菰蒲散水禽惟有西隣(宋本作林)張仲蔚坐來同愴
别離心
聞州中有讌寄崔大夫兼簡邢羣評事
簫鼔(宋本作管)筵開列翠娥玉杯金液耀金波池邊雨過飄
帷幕海上風來動綺羅顔子巷深青草遍庾君樓迥碧
山多甘心不及同年友卧聽行雲一曲歌
寄殷堯籓秀才
十載功名翰墨林為從知巳信浮沉青山有雪諳松性
碧落無雲稱鶴心帶月獨歸蕭寺遠玩花頻醉庾樓深
思君一見如瓊樹空把新詩盡日吟
贈河東虞押衙二首(永興公孫亦善書)
長劒高歌換素衣君恩未報不言歸舊精(一作工)鳥篆諳
書體新授龍韜識戰機萬里往來征馬瘦十年離别故
人稀平生志氣何人見空上西樓望落暉
吳門風水各萍流月滿花開嬾獨遊萬里山川分曉夢
四隣歌管送春愁昔年顧我長青眼今日逢君盡白頭
莫向樽前更惆悵古來投筆總封侯
陵陽春日寄汝洛舊游
百年身世似飄蓬澤國移家疊嶂中萬里綠(一作頃碧)波魚
戀釣九重青漢鶴愁籠西池水冷春巖雪南浦(一作陌)花
香曉樹風縱有(一作酌)芳樽心不醉故人多在洛城東
酬杜補闕初春雨中泛舟次横江喜裴郎中相
迎見寄
江館維舟為庾公暖波微渌雨濛濛紅橋迤邐春巖下
朱旆聯翩曉樹中柳滴圓波生細浪梅含香豔吐輕風
郢歌莫問青山吏(一作客)魚在深池鳥在籠
送張厚浙東脩謁
涼露清蟬柳泊空故人遥指浙江東青山有雪松當澗
碧落無雲鶴出籠齊唱離歌愁晩月獨看征棹怨秋風
定知洛下聲名士共說膺門得孔融
酬副使鄭端公見寄
一日高名遍九州玄珠仍向道中求郢中白雪慙新唱
塗上青山憶舊遊(端公頃在當塗縣青山别墅肄業予嘗守邑因沐見知也)笙磬有
文終易别珠璣無價竟難酬柳營迢逓江風闊夜夜孤
吟月下樓
酬綿州于中丞使君見寄
故人書信越褒斜新意雖多舊約賖皆就一麾先去國
共謀三徑未還家荆巫夜隔巴西月鄢郢春連漢上花
半月離居猶悵望可堪垂白各天涯
春早郡樓書事寄呈府中羣公
兩鬢垂絲髮半霜石城孤夢繞襄陽鴛鴻幕裏蓮披檻
虎豹營中柳拂牆畫舸欲行春水急翠簾初卷暮山長
峴亭風起花千片流入南湖盡日香
元處士自洛歸宛陵山居見示詹事相公餞行
之什因贈
紫霄峰下絶韋編舊隱相如結襪前(元君舊隱廬山學易常為相國師服)
月落尚留東閣醉風高還憶北忩眠江城夜别瀟瀟雨
山檻晴歸漠漠煙一頃豆花三頃竹想應(宋本作因)抛却釣
魚船
送元晝上人歸蘇州兼寄張厚二首
自卜閒居荆水幽(一作頭)感時相(宋本作傷)别思悠悠一樽酒
盡青山暮千(一作萬)里書回碧樹秋深巷久貧知(一作長)寂
寞小詩多病尚(一作也)風流晝公此去應相問為說沾巾
(一作衣)憶舊游
二年無事客吳鄉南陌春園碧草長共醉八門回畫舸
獨還三徑掩書堂前山雨過池塘滿小院秋歸枕簟涼
經歲别離心自苦何堪黃葉落清漳
送陸拾遺東歸
獨振儒風(一作負才名)遇盛時紫泥初出(一作降)世人知文(一作)
(封)章報主非無意書劒還家素有期秋寺卧雲移棹晩
暮江(一作天)乘月落帆遲東歸自是緣清興莫比商山詠
紫芝
湖(宋本作湘)南徐明府予之南隣久不還家因題林
館
湘南官滿不歸來高閣經年掩綠苔魚溢池塘秋雨過
鳥還洲島暮雲回階前石穩棋終局忩外山高酒滿杯
借問先生在何處一籬疎菊又花開
酬和杜侍御(并序)
河中杜侍御祇命本府自鍾陵舟抵漢上道出兹郡以
某專使迎接先蒙雅什見貽竊慕清才輙酬和
花時曾省杜陵遊聞下書帷不舉頭因過石城先訪戴
欲朝金闕暫依劉征帆夜轉鸕鷀穴(一作嶠)騁騎春辭鸛
雀樓正把新詩望南浦棹歌應是木蘭舟
酬河中杜侍御重寄
五色如絲下碧空片帆還繞楚王宫文章巳變南山霧
羽翼應摶北海風春雪預呈霜簡白曉霞先染繡衣紅
十千沽酒留君醉莫道歸心似轉蓬
寄獻三川守劉公(并序)
余奉陪三川守劉公讌言嘗蒙詢訪行止因話一麾之
任冀成三徑之謀特蒙俯鑒丹誠尋許慰薦屬移居履
道卧疾彌旬輙抒二章寄獻
三川歌頌徹咸秦十二樓前侍從臣休閉玉籠留鸑鷟
早開金埓縱騏驎花深穉榻迎何客月在膺舟醉幾人
自笑(一作歎)東風過寒食茂陵寥落未知春
半年三度轉蓬居錦帳心闌羡隼旟老去自驚秦塞鴈
病來先憶楚江魚長聞季氏千金諾更望劉公一紙書
春雪未晴春酒貴莫教愁殺馬相如
送段覺之西蜀結婚
詞賦名高身不閒綵衣如錦度函關鏡中鸞影羅威去
劒外花歸衛玠還秋浪遠侵黃鶴嶺暮雲遥斷碧雞山
此時人問西遊客心在重霄鬢欲斑
長慶寺遇常州阮秀才
高閣晴軒對一峰毗陵書客此相逢晩收紅葉題詩遍
秋待黃花釀酒濃山館日斜喧鳥雀石潭波動戲魚龍
上方有路應知處疎磬寒蟬樹幾重
贈閑師
近日高僧更有誰宛陵山下遇閑師東林共許三乘學
南國爭傳五字詩初到庾樓紅葉墜夜投蕭寺碧雲隨
秋江莫惜題佳句正好磷磷見底時
東遊留别李叢秀才
煩君沽酒且登樓罷唱離歌說遠遊文字豈勞諸子重
風塵多幸故人憂數程山路長侵驛千里家書動隔秋
起凭欄干各垂淚又驅羸馬向東州
竹林寺别友人
騷人吟罷起鄉愁暗覺年華(宋本作光)似水流花滿謝城傷
共折蟬鳴蕭寺喜同遊前山月落杉松曉深夜風清枕
簟秋明日分襟又何處江南江北路悠悠
送武處士歸章洪山居
形影無羣消息沉登聞三擊血沾襟皇綱一日開冤氣
青史千年重壯心知(宋本一作却)望烏臺春樹老獨歸蝸舍
暮雲深何時縱有徵書去雪滿重山不可尋
題義女亭
身沒蘭閨道日明郭南尋得舊池亭詩人愁立暮山碧
賈客怨離秋草青四望月沉疑掩鏡兩簷花動認收屏
至今鄉里風猶在借問誰傳義女銘
吳門送振武李從事
晩促離筵醉玉缸伊州一曲淚雙雙欲擕刀筆從新幕
更宿煙霞别舊忩胡馬近秋侵紫塞吳帆乘月下清江
嫖姚若許傳書檄坐築三城看受降
郊居春日有懷府中諸公并柬王兵曹
欲學漁翁釣艇新濯纓猶惜九衢塵花前更謝依劉客
雪後空懷訪戴人僧舍覆棋消白日市樓賖酒過青春
一山桃杏(宋本一作李)同時發誰似東風不厭貧
同韋少尹傷故衛尉李少卿
客醉更長樂未窮似知身世一宵空香車(一作街)寳馬嘶
殘月暖閣佳人哭曉風未卷繡筵朱閣上巳開塵席畫
堂中何須更賦山陽笛寒月沉西水向東
舟行早發廬陵郡郭寄滕郎中
楚客停橈太守知露凝丹葉自秋悲(宋本一作時)蟹螯只恐
相如渴鱸鱠應防曼倩飢風卷曙雲飄角遠雨昏寒浪
掛帆遲離心更羡高齋夕巫峽花深醉玉巵
聞邊將劉臯無辜受戮
外監多假帝王尊威脅偏禆勢不存纔許誓心安玉壘
已聞傳首動金門三千客裏寧無義五百人中必有恩
却頼漢庭多烈士至今猶自伏蒲輪
送薛秀才南遊
姑蘇城外柳(宋本作草)初凋同上江樓更寂寥遶壁舊塵風
漠漠對忩寒竹雨瀟瀟憐君别路隨秋鴈盡我離觴任
晩潮從此草玄應有處白雲青草一相招
夜歸孤山寺寄盧郎中
青山有志路猶賖心在琴書自憶家醉别庾樓山色曉
夜歸蕭寺月光斜落帆露濕回塘柳開院風驚滿地花
他日此恩須報得莫言空愛舊煙霞
贈桐廬房明府先軰
帝城春榜謫靈仙四海聲華二十年闕下書功無後軰
卷中文字掩前賢官閒每喜江山靜道在寧憂雨露偏
自笑小儒非一鶚亦趨門屏冀相憐
甘露寺感事貽同志
雲蔽長安路更賖獨隨漁艇老天涯青山盡日尋黃絹
滄海經年夢綘紗雪憤有期心自壯報恩無處髮先華
東堂舊侣勤書劒同出膺門是一家
游溪夜回寄道玄上人
南郭煙光異世間碧桃紅杏水潺潺猿來近嶺獼猴散
魚下深潭翡翠閑猶阻晩風停桂檝欲乘春月訪松關
幾回策杖終難去洞口雲歸(一作深)不見山
客至(或作趙嘏詩)
得路逢津更俊才可憐鞍馬照春來殘花幾(一作落)日小
齋閉大笑一聲幽抱開袖拂碧溪寒繚繞冠欹紅樹晩
徘徊相逢少(一作分)别更堪恨何必秋風江上臺
經李給事舊居
歸作儒翁出致君故山誰復有遺文漢庭使氣摧張禹
楚國懷憂送范雲楓葉暗時迷舊宅芳(一作茅)花落處認
荒坟朱絃一奏沈湘怨風起寒波日欲曛
新興道中(此下三首宋本闕)
芙蓉村步失官金折獄無功不可尋初掛海帆逢歲暮
却開山館值春深波渾未辨魚龍跡霧暗寧知蚌&KR1748;心
夜傍歸舟望漁火一溪風雨兩巖隂
下第有懷親友(并序)
余下第寓居杜陵親友間或登上第或遂閒居或抵湘
沅或游鄜畤因抒長句
萬山晴雪九衢塵何處風光寄夢頻花盛庾園擕酒客
草深顔巷讀書人征帆又過湘南月旅館還悲渭北春
無限别情多病後杜陵寥落在漳濱
中秋夕寄大梁劉尚書
汴人迎拜洛人留虎豹旌旗擁碧油刁斗嚴更軍耳目
戈鋋長控國咽喉柳營出號風生纛蓮幕題詩月上樓
應念散郎千里外去年今夜醉蘭舟
七言絶句二十六首
緱山廟
王子求仙月滿臺玉簫清轉鶴徘徊曲終飛去不知處
山下碧桃花自開
秋日
琪樹西風華簟秋楚雲湘月憶同遊高歌一曲掩明鏡
昨日少年今白頭
寄桐江隱者
潮去潮來洲渚春山花如繡草如茵嚴陵臺下桐江水
解釣鱸魚能幾人
送宋處士
賣藥脩琴歸去遲山風吹落桂花時世間甲子須臾過
(宋本作事)逢着仙人(宋本作翁)莫看碁
聽吹鷓鴣
金谷歌傳第一流鷓鴣清怨碧雲愁夜來省得曾聞處
萬里月明湘水秋
秦樓曲
秦女夢餘仙路遥月忩風簟夜迢迢伴郎翠鳳雙飛去
三十六宫聞玉簫
學仙二首
漢武迎仙紫禁秋玉笙瑶瑟祀崑丘年年望斷無消息
空閉重城十二樓
心期仙訣意無窮彩畫雲車起夀宫聞有三山未知處
茂陵松栢滿西風
酬康州韋侍御同年
桂檝美人歌木蘭西風裊裊露漙漙夜寒曲盡意不盡
月在瀟湘洲渚寒
金谷園
三惑沉身是此園古藤荒草野(一作暮)禽喧二十四友一
朝盡愛妾墜樓何足言
旌儒廟
寒谷(一作栢)隂風萬古悲儒冠相枕死秦時廟前亦有商
山路不學老翁歌紫芝
寄宋次都
朱檻煙霜夜坐勞美人南國舊同袍山長水遠無消息
瑶瑟一彈秋月高
夜泊永樂有懷
蓮渚愁紅蕩碧波吳娃齊唱採蓮歌横塘一别千餘里
蘆葦蕭蕭風雨多
鴻溝
相持未定各為(一作懷)君秦政山河此地分力盡烏江千
載後古溝荒草起寒雲
重經四皓廟二首
峩峩商嶺採芝人雪頂霜髯虎豹茵山酒一壺歌一曲
漢家天子忌功臣
避秦安漢出藍關松桂花隂滿舊山自是無人有歸意
白雲常在水潺潺
楚宫怨二首
十二山晴花盡開楚宫雙闕對陽臺細腰爭舞君沉醉
白日秦兵江上來
獵騎秋來在内稀渚宫雲雨濕龍(一作君)衣騰騰戰鼔動
城闕江上(一作畔)射麋殊未歸
晨起西樓(宋本闕)
留情深處駐横波歛翠凝紅一曲歌明月下樓人未散
共愁三逕是天河
酬江西盧端公藍口阻風見寄之什
又㩦刀筆從膺舟藍口風高桂檝留還似郢中歌一曲
夜來春雪照西樓
途經秦始皇墓
龍盤虎踞樹層層勢入浮雲亦是崩一種青山秋草裏
路人唯拜漢文陵
題楞伽寺
碧煙秋寺泛湖來水浸城根古堞摧盡日傷心人不見
石榴(一作楠)花滿(一作發)舊歌臺
贈何處士
東别茅峰北去秦梅仙書裏說知人白頭主印青山下
雖過唐生不敢親
經故太尉段公廟
徒想追兵緩翠華古碑(一作城邊)荒廟閉松花紀生不向滎
陽死豈有山河屬漢家
鷺鷥(此詩元本闕見宋本)
西風淡淡水悠悠雪照絲飄帶雨愁何事歸心倚前閣
綠蒲紅蓼練塘秋
夏日寄江上親友
雨過山前日未斜清蟬嘒嘒落槐花車輪南北已無限
江上故人纔到家
附錄
傷李秀才
曾醉笙歌日正遲醉中相送易前期橘花滿地人亡後
菰葉連天雁(一作客)過時琴倚舊忩塵漠漠劒横新塜草
離離河橋酒熟平生事更向東流奠一巵
卧疾
寒忩燈盡月斜暉佩馬朝天獨掩扉清露已凋秦塞柳
白雲空長越山薇病中送客難為别夢裏還家不當歸
惟有寄書書未得卧聞燕鴈向南飛(已上二詩元本正集闕見宋本今附)
(於此)
丁卯詩集卷上
