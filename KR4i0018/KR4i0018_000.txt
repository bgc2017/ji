石林詩話詩文評類
提要
(臣)等謹案石林詩話一卷宋葉夢得撰夢得
有春秋傳諸書已别著錄是書乃其平日論
詩之語其中推重王安石者不一而足而於
歐陽修詩一則摘其評河豚詩之誤一則摘
其語有不倫亦不復改一則摭其疑夜半鐘
聲之誤於蘇軾一則譏其繁懣割愁之句為
險諢一則譏其捐三尺字及亂蛙兩部句為
歇後一則譏其失李廌一則譏其不能聽文
同一則譏其石建牏厠之誤皆有所抑揚於
其間盖夢得出蔡京之門而其壻章冲則章
惇之孫故于公論大明之後尚隂抑元祐諸
人然夢得詩文實南北宋間之巨擘其所評
論往往深中窽會終非他家聽聲之見隨人
為是非者也乾隆四十二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
