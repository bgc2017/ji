文山先生全集卷之十八文集
拾遺
與方伯公書
天祥百拜覆梅溪尊舅舅天祥爲子不孝老母巳矣每誦
如母存焉之詩今惟此一舅矣每一南望未嘗不爲之澘
然也天祥自國難以來間關兵革鞠躬盡力百折而不悔
以致家國俱斃爲之何哉當倉皇時仰藥不劑以致身落
人手死生竟不自由及至朔廷抗辭奉節留連幽囚曠閱
年歲孟氏云夭壽不貳脩身以俟之如此而巳矣老母年
方望七客殯餘憾然生荣死哀粗慰人子之情以此故應
刀鋸在前亦含笑入地矣不肖固不能躬畢大事天地鬼
神諒昭鍳之母喪歸&KR0830;巳戒仲氏八哥來復審尊候萬福
仰惟德人動履神物護持優游餘年萬萬珍重兒子道生
不幸夭折今立陞姪爲子凢百惟舅公教之誨之是望區
區拆骨巳分溝壑當具衣冠藏於文山之陽疇昔舅所指
之處也并哀而窆之謹奉書永訣萬古萬古
正月書
天祥皇恐奉禀制使都承侍郎天祥至汀後即移建以次
論失朝廷養士三百年無死節者如心先生差強人意不
知今果死否哀哉哀哉坐孤城中勢力窮屈泛觀宇宙無
一可爲甚負吾平生之志三年不見老母燈前一夕自汀
移屯至龍巖間道得與老母相見即下從先帝游復何云
都相公去年舘伴用情甚至常念之不忘故回書復遣羅
輝來永訣永訣伏乞台照
齊魏两國夫人行實
先母两國夫人諱德慈吉泰和縣義陽曾氏中女也曾祖
知和祖昌權父珏以端平甲午歸于先君子太師公革齋
先生先夫人生有摯性事舅姑盡孝相夫子以儉勤自奉
極菲泊惟延師教子至鬻簮珥給費無吝色宝祐乙卯天
祥璧俱忝鄕貢先公携二子如京師又俱忝丙辰奏名天
祥赴大對後先公属疾臚句傅天祥進士第一未幾日先
公不幸即世璧兄弟扶柩歸先廬先夫人號痛欲絶尔後
與継祖母劉夫人相依爲命執婦道至老益恭天祥累更
麾節催任瑞贑時奉重闈以行然先夫人雅意澹薄曾不
以迎養易家居之樂德祐乙亥祖母沒于贑先夫人悲不
自勝璧侍先夫人護柩歸里天祥時以兵部侍郎江西安
撫使聀事起復詣行在所璧以直秘書閣主管台州崇道
觀母于家復以知惠州迎養属時多艱版輿無定所璧深
惧以隕越遺憂先夫人處之泰然歲在丁丑天祥自閩來
諗兄弟迭娛侍意頗自適戊寅天祥以樞密使開府潮惠
間九月駐海濱之船澳璧以戸部侍郎再任惠州倏報先
夫人感疾扶服省侍中道得訃音號呼奔赴及與天祥璋
次妹淑孫哭歛惟長妹懿孫不在側是月璧兄弟各起復
天祥趍潮璧與弟妹奉柩還治所十月權殯于河源縣義
合鄉古氏之里是冬大兵至廣諸郡瓦觧不能支天祥以
身徇明年春宋祚終焉璧以宗祀不絶如線皇皇無所於
歸遂以城附粤一歲巳卯寔惟至元十六年璧以仲冬携
家出嶺庚辰累起詔入覲辛巳宣授臨江路總管兼府尹
九月赴官日夜痛念先夫人旅殯遐陬欲迎奉歸&KR0830;而東
廣寇攘道梗癸未秋八月聞道稍通令惠之舊属林端荣
與其徒取建昌路逹循即河源殯所十二月林護柩至循
以暴疾卒路總管李英俊俾林之徒日夜守視甲申夏璧
將令孫礼入循嘱李總管差人赴江西省禀事就令其親
彭縣尹與僧方燦及林之徒持護由贑之龍南而出時璧
以省委部粮南安竣事還至吉先夫人旅襯適至遂得與
長妹懿孫於值夏江口哭迎其棺衾昜歛先夫人面如生
髮如沐扶柩歸故里權奉于先廬近之别舘且三載璧幸
授代歸枚卜宅兆於廬陵淳化鄕靖居里三采之原得吉
山口丙午向日壬子璧率弟妹將以七月十七日壬午奉
柩窆焉先夫人生於嘉定甲戌十二月十四日戌時殁於
戊寅九月初七日子時得年六十有五初天祥行秘書省
正字先夫人始授封至齊魏國夫人子男四天祥璧霆孫
璋霆孫早卒女三懿孫淑孫順孫順孫早天孫男十人隆
子道生陞子新子真老寧老佛生辰子京子申子道生後
夫人兩月卒于惠佛生亦早夭孫女十有六人先夫人婦
德母教上應圖史當世非無大手筆可以発幽潜者然正
亦不待贊也刻石納壙如以識歲月云爾嗚呼痛哉嗚呼
痛哉時至元丙戌七月十五日孤哀子文璧泣血百拜謹
書
遺墨
文山先生全集卷之十八終
