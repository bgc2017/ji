文山先生全集卷之二文集
詩(楽府并詞附)
文山卽事
宇宙風烟闊山林日月長䦕灘通燕尾代石割羊腸盤谷
堪居李廬山偶姓康知名摠閑事一醉棹滄浪
出山
日日騎馬來山中歸時明月長在地但願山人一百年一
年三百餘番醉
闢山寄朱約山
一笠一蓑三釣磯歸來不費買山貲洞天福地深數里石
璧湍流清四時樵牧舊蹊今可馬鬼神天巧不容詩先生
曾有空同約那裏江山未是竒
山中卽事
擕壼藉草醉斜陽白鶴飛來月下雙蘆葉西風驚别浦芭
蕉夜雨隔疎窗千年帝子朱簾夢一曲仙人鐡笛腔若問
山翁還瘦否手持漁竹下寒江
宿山中用前韻
南山之隩北山陽羽扇輕風共影雙晝槳菰蒲明月笛青
燈蟋蟀白雲窗半生遊子成行債一夜佳人作别腔倚釣
重來此蓑笠梅花十里雪空江
山中
滄州棹影荻花凉款乃一聲江水長頼有蓴風堪斫膾便
無花月亦飛觴山中世巳驚東晉席上人多賦晚唐何處
魚羔不可飯蚤拚泉石入膏肓
山中謾成柬劉方齋(名夢桂居南湖太師公玄孫)
東風觧凍出行嬉一閧烟塵隔翠微自有溪山真樂地從
來冨貴是危機二三軰行惟湏醉多少公卿未得歸明日
主人酬一座小船旋網鱖魚肥
山中載酒用蕭敬夫韻賦江漲
拍拍春風滿面浮出門一笑大江流坐中狂客有醉白物
外閑人惟奕秋晴抹雨粧總西子日開雲暝一滁州忽傳
十萬軍聲至如在浙江亭上遊
山中立夏用坐客韻
歸來泉石國日月共溪翁夏氣重淵底春光萬象中窮吟
到雲黑淡飲勝裙紅一陣絃聲好人間觧愠風
山中和韻
白扇揮殘暑青鞋踏嫩晴花床尋小隱石鼎引長鳴紗帽
有時去酒壼惟意傾山僧癡與坐閑却瘦彌明
山中自賦
門外蒼松一水脩不必清高逼巢許秪
教瀟灑勝由求空花自滿三千界老樹相看五百秋坐有
鷹揚人物在怕牽昨夢上漁舟
入山卽事
江流風㶁㶁雲薄雨絲絲上馬忙呼繖廵簷静看棋露天
厨作濘沙地水生池秉燭留前夕兹遊更絶竒
山中感興三首
載酒之東郊東郊草新綠一雨生江波洲渚失其足青春
豈不惜行樂非所欲采芝復采芝終朝不盈掬大風從何
來竒響振空谷我馬何玄黃息我西山麓
山中有流水霜降石自出驟雨東南來消長不終日故人
書問至爲言北風急山深人不知塞馬誰得失挑燈看古
史感淚縱横發幸生聖明時漁樵以自適
桃花何夭夭楊柳何依依去年白鳥集今年黃鵠飛昔爲
江上潮今爲山中雲江上潮有聲山中雲無情一年足自
念况復百年長但存松栢心天地真茫茫
山中呈聶心遠諸客
誰入山來問野舟一篙花外渡深流小顰風樹蹁躚鶴淺
約湍沙浩蕩鷗湖上有時思洛社人間何處不滁洲徘徊
才是黃昏候短笛先催月上樓
再用前韻
黃葉婆娑上釣舟喚回舊夢到江流多情政自憐檣燕兩
鬢終當付野鷗未說離懷向南浦湏知詩意在䕫州朔風
昨夜吹沙急早覺寒聲戰玉樓
山中六言三首
兩兩漁舟摇下雙雙紫燕飛回流水白雲芳草清風明月
蒼苔
鶴外竹聲簌簌座邊松影疎疎夜静不收棋局日高猶卧
紗厨
風煖江鴻海燕雨晴簷鵲林鳩一段青山顔色不随江水
俱流
用蕭敬夫韻
庭院芭蕉碎綠隂高山一曲寄瑶琴西風遊子萬山影明
月故鄕千里心江上断鴻随我老天涯芳草爲誰深雪中
若作梅花夢約莫孤山人姓林
山中
烟雲開窈緲荆棘剪離披蠟屐上下齒竹枝長短詞半山
江色透獨樹午隂遲世上兒孫老有人猶看棋
倏忽當年遇蒙茸幾度披水霞明畫卷草樹幻騷詞鳥過
目不瞬江流意自遲世人空黑白一色看坡棋
竹花
黃家紫家闘魏姚夷齊玉立青蕭蕭便是人間小天地不
特水上作萍浮
夜歸
市橋燈火未闌珊一簇人家樹影間想把神仙争羡我不
知我正羡渠間
八月十六日見梅
廣寒殿裏玉樓開那得孤山處士來半夜西風半身影夢
中騎得雪驢回
和蕭秋屋韻
蘆花作雪照波流黃葉聲中一半秋明月嬋娟千里夢扁
舟汗澷五湖遊星辰活動驚歌笑風露輕寒敵拍浮贏得
年年清賞處山河全影入金甌
月夜
月到中天雲劃開断橋幻出玉樓臺夜深一鶴掠舟過疑
是坡仙赤壁來
江行
日日看山好山山山色蒼忘機鷗下早戀廐馬行忙松曉
清風濕荷秋流水香短蓑吹鐡笛年歲大江長
紙帳
紙帳白如雪上有坐客影一白不自由黑光蕩無定人倦
影巳散依然雪花瑩湏臾秉燭眠相忘心目静
爲劉定伯索油蕨
我欲登山去采薇江南秋雨正霏霏仙家觧有逡巡手一
筯西風落翠微
山中小集
江山閑勝賞萬戸不湏留客醉客多事吾詩吾自酬夕風
吹綘蠟春色漾黃流賓從歸來夜滁翁無此遊
新年
梅花枕上聽司晨起綰金章候拜親喜對慈顔看鋪鬢髮
雖疎脫未如銀
生日和聶吉甫(五月初二日)
青蒲花未老黃竹筍初生細味詩工部閑評字率更大江
流日影時鳥說春榮共作千年計身謀政自輕
生日和謝愛山長句(崧老字伯華)
余屏跡山間誦昌黎三星行政自多感亦何有扵初度
客謝愛山翩然遠來貽我長句噓拂而繅籍之者至矣
倚歌而和愧不成章
寓形落落大塊間噓吸一氣自往還枽弧未了男子事何
能局促甘囚山昔年此日作初度賓客如雲劇歡舞今年
避影却閉門捧觴自壽白頭母故人憶我能遠來虹光滿
䄂生瓊瑰一桮相屬慰岑寂使我發笑愁顔開簸揚且聽
箕張口丈夫壮氣湏衝斗夜闌拂劍碧光寒握手相期出
雲表
生日謝朱約山和來韻
元豐五年正月日洛中耆英佳話出當時韓公七十九歡
噱賡酬老吟筆偉然冠劍照孔鸞鮐背鳩枤蒲輪安韓公
而下文寬夫相高以壽不以官洛塵巳随流水急雲仍相
逢松下石顧我行軰真我來兼謩故事強安排約對青山
共長久醉歌要賽滁州守願随後社著深衣闌風伏雨從
是非便令攜樽西墅去山花山鳥爲歌舞招招瑶母來庭
闈拍手共笑偷桃兒吾山陂陀白雲滿猿鶴司我北門管
紫霞隔斷雞犬聲下有琥珀滋長齡向來福地七十二此
亦清高仙地位朝遊崑崙暮崆峒駕風鞭霆迎我公丹厓
翠壁千萬丈與公上上上上上
生日山中和蕭敬夫韻
山深不用結凉棚風起江蘋暑氣輕處士林泉自今古男
兒弧矢付豪英客來不必籠中羽我愛無如橘裏枰一任
蒼松栽十里他年猶見茯苓生
與朱古平飲山中和蕭敬夫韻(古平名植字聖陶丙辰賦魁太傳卒)
江山自足引千杯况有如今此客哉石室只還湖守住蘆
峯曾屈晦翁來酒酣剰有詩酬唱步倦何妨車馬回遊徧
此山方可别北厓莫遣曉雲開
所懷
英英香蕙瑩朝華收拾東風作一家燕語鶯啼春又夏燈
花剔盡暗窗斜
山中偶成
白鶴飛來牽我衣東風吹我下漁磯當年祗爲青山誤直
草君王一詔歸
次約山賦杏花韻
名花韻在午晴初雨沁臙脂臉更敷蒲驛莫妨娛刺史錦
坊豈不勝中書時無豔曲臨軒縱公莫巍壇韞匱沽春老
綠隂青子近東風來往一吹噓
贈南安黃梅峯
清淺風流聖得知黃昏歸鶴月來時嶺頭更有高寒處却
是江南第一枝
送人往湖南
鴈拖秋月洞庭邊客路凄凉野菊天雲隔酒尊横北海風
吹詩史落西川夜深鬼火千山雪春後鵑花一樹烟爲我
祝融峯上看朝暾白處禮蓬仙
題張景召簿尉梅墅并餞入南
喚醒三影燕支魂一枝半樹專黃昏江南暗香欝不住霜
風吹入羅浮村疎枝不入輞川畫暗香不到東山棋雲階
一枕棃花夢參横月落無人知
和謝愛山晩吟韻日晩與客散步因誦夕陽雖好
不多時之句謝愛山欣然賦之余亦率然口占以
和亦一時之樂也
日落未落天凔凉懸厓掛壁留餘光紫烟翠霧空迷茫颼
颼度&KR0676;松風長牛背短笛催歸忙飄飄逸興空悠揚襟懷
灑落萬慮亡湏臾薄暝山色藏長歌浩浩相激昂淡雲弄
月微昏黃
别謝愛山
綠綺知音早青燈對語遲那知今雨别又重故人思山隔
詩情遠雲含容思悲小樓今夜笛莫向月中吹
君今拂衣去我獨枕書眠一片過林雨數聲當戸蟬情長
空有恨吟苦不成篇後會知何日西風老鴈天
和胡琴窗(名日宣字德昭)
買得青山貴似金瘦笻上下費沉吟花開花落相關意雲
去雲來自在心夜雨一江漁唱小秋風兩䄂客愁深夾堤
密與栽楊柳剰有行人待綠隂
七月十三夜用燈牌字韻湊成一詩與諸賓一笑
赤壁當年賦子虛西風忽復到菰蒲蟾蜍影裏千秋鑑蟋
蟀聲中七月圖詩思飄飄入雲漢歌聲隱隱動江湖萬家
簫鼓連燈火見說來年此事無
病中作
歲月侵尋見二毛劍花冷落鸊鵜膏睡餘吸海龍身瘦渴
裏奔雲馬骨高百忌不容親酒具千愁那觧减詩豪起來
大作屠門嚼自笑我非兒女曹
又二絶
瞿塘隘處真重險勾漏坡前又一灘世事不容輕易看翻
雲覆雨等閑間
病中忽悞通真理静處專尋入定工雨汗淋頭都不管湏
臾和氣自冲融
又賦
一病忽兩月蓬頭夏涉秋形羸心自壮手弱筆仍遒昨夜
燈如喜今宵諜莫愁問誰驅五瘧正與五窮謀
一病四十日西風草木凉倚床腰見骨覽鏡眼留眶倦策
吟詩杖頻燒讀易香夜深排果餌乞巧太醫王
又賦
病裏心如故閑中事更生睡猫随我嬾黠鼠向人鳴羽扇
看棋坐黃冠扶杖行燈前翻自喜瘦得此詩清
驟雨知何處一溪秋水生苦吟肩鶴瘦多病耳蟬鳴隱几
惟便睡挑包正倦行山深明月夜乞我半窗清
寄興迯吾病吟詩老此生風高鳴鴈起晴久鵓鳩鴻野樹
辭秋落溪雲帶雨行晩凉便懶坐移傍竹隂清
借道冠有賦
病中蕭散服黃冠笑倒群兒指爲彈祕監賀君曾道士翰
林蘇子亦祠官酒壼釣具有時樂茶竈筆床随處安幸有
山隂深密處他年煉就九還丹
又賦(時以草果數百枝作枕遂得汗)
一番潮信過時暫脫熬煎心似轆轤轉身如徽纆纏夜聽
飢鼠嘯晝看伏雌眠急雨千山動應知爲觧弦
病甚夢召至帝所獲宥覺而頓愈遂賦
卧聽風雷叱天官赦小臣平生無害物不死復爲人道德
門庭遠君親念慮新自憐螻蟻軰豈意動蒼旻
病愈簡劉小村
秋光沁人骨意氣曉來新古鼎龍團雪虛簷麈尾春商山
奕棋老赤壁洞簫賓風月真倉扁招呼入屋頻
倦餘心似醉病起首如蓬黃竹斷橋雨白蘋長笛風僊僊
鷗屢舞咄咄鴈書空孤負秋來眼閑挑㸑下桐
夜坐偶成
蕭蕭秋夜凉明月入我戸攬衣起中庭仰見牛與女坐久
寒露下悲風動紈素不遇王子喬此意誰與語
簡琴窗雲屋竹軒諸友
世情千萬變險甚劍頭炊嗜傳姑成癖登山且作癡烟霞
非&KR0858;痼泉石自心馳獨喜精神徤山中剰有詩
用前韻留琴窗
百年矛上浙萬事枕中炊病苦還思老貪嗔未若癡雲低
天欲動江長岸如馳明月西風徤山頭賦别詩
又用韻簡李深之(名道大號深齋)
晩尊和月吸早飯帶星炊鵬鷃從高下螳蟬任黠癡水澄
神自止雲遠意俱馳門外誰車馬故人來課詩
早起偶成
澹澹池光曙沉沉野色秋片雲生北舍隻鴈過南樓有見
皆成趣無言總是愁芭蕉夜來水嚥罷自搔頭
又用韻
江山如有意天地可無秋夜月馮驩鋏西風王粲樓露蛩
令我喜烟草爲誰愁且醉桮中物相看尚黑頭
曉起
夢破風烟迥衾寒不自由鍾聲到枕曙月影入簾秋鴈過
江山老蛩吟草樹愁整冠人共笑兩月不梳頭
遠寺鳴金鐸疎窗試寳熏秋聲江一片曙影月三分倦鶴
行黃葉癡猿坐白雲道人無一事抱膝看回文
夜坐
淡烟楓葉路細雨&KR1419;花時宿鴈半江畫寒蛩四壁詩少年
成老大吾道付逶遲終有劍心在聞雞坐欲馳
和朱松坡
學醫未至太醫王笑殺年年折臂傷屏裏江山如出色亭
臯松菊巳成行細參不語禪三昧静對無弦琴一張多謝
嶺頭詩寄我滿園梅意弄春光
陳貫道摘坡詩如寄以自號逹者之流也爲賦浩
浩歌一首
浩浩歌人生如寄可奈何春秋去來傳鴻燕朝暮出沒奔
羲娥青絲冉冉上霜雪百年歘若彈指過封侯未必勝瓜
圃青門老子聊婆娑江湖流浪何不可亦曾力士爲脫靴
清風明月不用買何處不是安樂窩鶴脛豈長鳬豈短䕫
足非少蚿非多浩浩歌人生如寄可柰何不能高飛與遠
舉天荒地老懸網羅到頭北邙一杯土萬事碌碌空奔波
金張許史久寂寞古來賢聖聞丘軻乃知世間爲長物惟
有真我難滅磨浩浩歌人生如寄可奈何春夢婆春夢婆
拍手笑呵呵是亦一東坡非亦一東坡
借朱約山韻就賀桂冠
身徤尚堪松下飯眼明正好橘中棋青山有約當朱戸白
首何心上彩闈栗里田園供雅興午橋鍾鼓賞清時晩來
倦客秋江上坐看半天黃鵠飛
用前人韻賦招隱
釣魚船上聽吹笛煨芋爐頭看下棋賸有晚愁歸别浦巳
無春夢到端闈去年尚憶桃紅處好景重逢橘綠時珍重
山人招隱意猿啼鶴嘯白雲飛
用前人韻招山行以春爲期
掃殘竹徑随人坐鑿破苔磯到處棋一水樓臺開曉鏡萬
山花水放春闈雪中便有回舟興林下豈無燒筍時莫待
東風吹柳絮眼穿籠鶴遶湖飛
翰林權直罷歸和朱約山韻
閑雲舒卷無聲畫醉石敲推一色棋試問挂瓢棲碧洞何
如襆被卧彤闈夢中芳草還成路别後黃花又是時羞殺
今年堂上燕片心寄與鴈南飛
慶羅氏祖母百歲羅氏慶門壽母百歲父老見
所未嘗鄕閭夸以爲盛某旣交朋升堂爲壽退布
席廳事與横舟昆弟子姪舉酒盡歡酒酣賦詩志
喜也
麗日萱花照五雲升堂風采見乾淳蓬萊會上逢王母婺
女光中見老人雨露一門華髮潤江山滿座綵衣新只將
千載苓爲壽更住人間九百春
拜羅氏百歲母之明日主人舉酒客張千載心賦
詩某喜贊不自巳見之趁韻
翠微三鳥近畫閣五雲横春水鷗聲滑夕陽鴉背明尊前
持一笑花下卧餘醒曾見瑶池母不爲虚此生
醉清湖上三日存叟獨不在坐卽席有懷
石鼎吟方透瑶觴醉未闌疎林花密綴舊壘燕新安春半
湖山好夜深江海寒王孫隔芳草初月正相看
羅山長存叟兄弟來謝宴山中(存叟名耕登科)
天開盤谷隱春到浣溪家一水樓臺影滿山桃李花春風
寄横笛夜月擬乘槎政好逢佳客江空北斗斜
壽朱約山八十韻(九月十三日)
翠䄂瓊樓八十翁平安曉宇看孤鴻五湖圖裏添彭祖南
極光中約祝融日日青山醉春色年年黃菊飽西風鷹揚
但願無施處臣老婆娑一釣蓬
壽朱約山八十三歲
八十餘翁雪滿顛深衣大帶耳垂肩磻溪回首今三載絳
縣論心又十年歸去來兮真富貴美哉壽也活神仙門前
燕雀紛如雨媿我白雲深處眠
賀祕書歐陽巽齋先生遷居(名守道字公權)
先生挾冊當菑畬不待辛勤有屋廬宅樣只還齊里舊鄕
風好似穎川居鏡湖今日賀外監瀛舘前年虞祕書天下
經綸猶一室時人尚敢說吾迂
挽李制帥二首(名遇龍字叔典)
上下荆淮劍氣雄進擔全蜀凛英風將壇㰱血金湯志白
腹填天竹帛功治法征謀關世道精忠定力簡皇衷傷哉
生出瞿塘險翻落黃粱一夢中
世變江河渺未涯如公真是濟時危幾年荆益龍驤譽一
日瀟湘鵩䜟悲天下皆傳清獻節人心自有武候碑郎君
昔共慈恩約抆泪西風寄些詞
挽孫庸齋(樞密兄)
淮水竒人物樞星偉弟兄泰山開學譜雲谷發時源委吏
初行志脩文莫返䰟功名傳久遠頼有二郎存
挽龚用和
結屋南陵三十秋田園舊隱隔江流鄜州避乱杜工部下
澤乘車馬少遊名利無心付隍鹿詩書有種出烟樓長淮
清野難歸玉䰟魄猶應恋故立
挽万監丞益之
文華時軰右質朴古風餘壁上春陵記屏間太極圖雲山
居士屋風雪故人書一夢中觀化堯夫以後無
哭祕書彭止所(名方迥丙辰省元)
人物孤中祕神山返異仙日穿陪紼處夢断曝書年玉質
應無死韋編豈不傳奠芻和泪遣此月向誰圓
挽湖守吳西林(名道夫字深㴟沒於湘)
凛凛千軍筆堂堂一面威荆流春浪湧峽樹莫雲飛素壁
鯨猶在中橋鶴不歸劍亭遺跡古豐石照山輝
傾盖歲年晚相知江海深春天思北樹夜雨話西林五嶺
生前夢中原地下心英雄凋落尽慷慨一霑襟
挽高郵守晏桂山(名陶字復之祕書丞)
淮南巳仙去桂樹欝青青五馬賢聲望三丞舊典刑邦人
多感嘆諸老半凋零何日持雞酒傷心請葬銘
挽鄢晉叔主簿(名晉同榜)
此君何坦坦廻首杏園遊䰟魄湘潭去聲名彭澤休百年
中道短千里故鄕愁六子三方幼遺言可泪流
挽王遠叔
孟嘗生五日白首嘆遭逢燈火殘編雨虀鹽短褐風八天
下鵰鶚半水偃蛟龍原上諸生哭黃花衰草中
挽蕭帥機虎溪(名了翁字明可)
世以千金重誰能學隱君一門名似雨滿座客如雲志願
生無憾聲華死有聞韓碑照原草含笑有斯文
挽朱尚書貔孫
一代文昌貴千年諫議名天球聲渾厚元酒韻和平巖穴
思風采朝廷惜老成東西生死别江水泪爲傾
挽太博朱古平
白氏賢司馬昌黎真學官江湖驚落筆朝野望彈冠天馬
高風骨秋鷹折羽翰萊庭人白髮烟雨萬松寒
鐡硯傷同志青燈憶舊游臨軒朝鳳闕馳道聽雞籌魏野
神仙宅元龍湖海樓西風一揮泪世事盖棺休
挽黎致政(黎探花祖)
楚峯天地闊四世百年家鶴髮垂袍葉龍孫上榜花詩書
新雨露松栢老烟霞白馬蒼山路斯人忽巳遐
古心江先生以舊弼出鎮長沙癸酉十月乙亥是
爲七十六歲門人文某以一節趨走部内謹擬古
體一首爲壽
炎圖啓丕運皇路熙以平蜿蟺發令姿有美洵一人鴻藻
舒朝華大音鏘韶鈞黼珽麗三階火龍昭紞紘桓圭殿南
服熊旂被金城瞻彼鶉爲火翼軫宣其精祥鸞舞瑶席鳴
鳳翔媧笙孟冬兆陽氣西北無浮雲駕言酌春酒可以寫
我情揚旍下祝融躧履朝奉清嘉猷扇九垓還以遂古淳
君子保金石所以永國成純嘏錫千歲綿綿贊休明
送張宗甫兄弟䠂觀登舟赴湖北試
金螺曉氣照人寒手把天漿領佩環夜月送魚來赤壁秋
風吹鴈發衡山東南折處旗花見牛女光中槎影還見說
青年文賦好士龍一笑共雲間
衡州送胡端逸赴漕(號觀齋時八月十五日発兵討賊)
䠂觀簷花曉舟人擊鼓東蛟龍噀靈雨鵰鶚展雄風此客
雲霄士斯文造化工捷來君飲此我亦凱元戎
題䠂觀樓
西風吹感慨曉氣薄登臨半壁䠂雲立一川湘雨深乾坤
横笛影江海倚樓心遺恨飛鴻外南來訪遠音
安序宋吏部來牧衡陽某將指聮事好也會以便
郡歸養獲忝交承臨發賦詩湘水千里
傾盖年華晩行人早發湘白雲虹浪小明月燕花香明浦
春何急巴山日正長祝君加一板我意爲桐鄕
贈周東卿畫魚
觀君瀟湘圖起我濠上心短褐波濤舊秋雨菰蒲深
某叨臬衡湘蒙恩以便郡歸養肯齋大卿實寓衡我十年前邦君
也一再見間即分南北五言啓之所以致今舊丙繾綣云(李肯斋名芾)
瀟湘一夜雨湖海十年雲相見皆成老重逢便作分啼鵑
春浩蕩回鴈曉殷勤江闊人方徤月明思對君
幕客載酒舟中即席序别
故人滿江海遊子下瀟湘夢載月千里意行雲一方櫓聲
人語小岸影客心長總是浮萍迹飛花莫近檣
用韻謝諸客和章
傳鼓發船去我秦君向湘持螯思太白占鵲問東方世味
秋雲薄交情江水長相期天路曉陣馬度風檣
湘潭道中贈丁碧眼相士
自詭衡山道士孫至今句法有軒轅世人未見題堯廟盡
把昌黎作寓言
收拾衡雲作羽衣便如屈子遠遊歸離騷忘却題天柱爲
立斜陽問翠微
咸淳甲戌第二朔予道櫧洲里徐畋方諫自長沙
來爲别問客幾何曰半年矣臨别爲賦
君爲湘水燕我作衡陽鴈鴈去燕方留白雲草迷岸
和衡守宋安序送行詩并序
某將指罔功叨符便養初聯寅誼近依清燕之香末忝
交盟親授朱提之印冠盖一時之盛事縉紳百世之深
情别集殷勤歌詞鄭重夢回雲舍深懷萱草之詩思乏
雪車謾和梅花之賦瞻言作遠覽擲爲榮
玉立湘西第一州丹梯小爲嶽雲留東風城郭人行樂春
日旌旗公出遊便趁綈香摩碧漢莫嫌綉影涴清流兩君
相見衣冠好記取兒孫好話頭
方共衡雲把酒杯春風吹向鬱孤臺鴈將回處驚帆落花
未開時怯笛催别草可堪遊子去寄梅應爲故人來臨行
笑覓凝香譜十駕那追逸驥材
贈萍鄕道士
道上觀行人半似重相見古云性相近性豈不如面萬形
本一性萬心方一殊世固難絶聖亦恐難絶愚
白髭行
憶昔守宣時白上一根髮去之四五年一化爲七八今年
客衡湘黑髭巳多黃衆黃忽一白驚見如陵陽白髮巳爲
常白髭何足怪歲月不可歇雪霜日長大世人競染緇厭
之固足嗤誰服蘆菔湯避老亦奚爲少老如春秋造物以
爲儔吾方樂吾天樂天故不憂
將母赴贑道西昌
重來鷗閣曉帆影漲新晴倚檻雲來去閉簾花送迎江湖
春汗澷歲月老峥嶸手把忘憂草䕫䕫繞太清
快閣遇雨觀瀾
一笑登臨晚江流接太虛自慚雲出岫争訝雨随車慷慨
十圍柳周回千里魚故園隄好在夜夢繞吾廬
題鬱孤臺
城郭春聲闊樓臺晝影遲並天浮雪界盖海出雲旗風雨
十年夢江湖萬里思倚闌時北顧空翠濕朝曦
予題鬱孤泉筦五湖翁姚濓爲之和翁官滿歸里
因韻䞇别并謝前辱
巢龜君往好涌翠我來遲夜雨呼三韭春風試一旗飛花
行客夢芳草故人思何日五湖上同看浴海曦
用韻謝前人
兹遊良邂逅吾道未逶遲斗野横雙劍牛津直兩旗此風
應小住明日便相思輸與君家近扶桑五色曦
翠玉樓晩雨
晩樓一曲轉梅花官事無多報放衙林木蔽虧烟斷續江
流曲折雨横斜年華冉冉風前影歲莫悠悠客裏家一鴈
近從沙觜落更饒片雪入天涯
翠玉樓觀雪
矯矯臨清泚濛濛認翠微綈春生客䄂鐡冷上戎衣柳眼
驚何老梅花覺半肥新來有公事白戰破重圍
翠玉樓和胡端逸韻
客影魚千里年華柳十圍白雲栖石密黃鵠出烟微江海
秋風老湖山晚日暉鬱孤臺上望野闊犢初肥
翠玉樓
昏鴉何處落野渡少人行黃葉聲在地青山影入城江湖
行客夢風雨故鄕情試問南來信梅花三兩英
合江樓
天上名鶉尾人間說虎頭春風千萬岫秋水兩三洲客晚
驚黃葉官閑笑白鷗雙江日東下我欲賦扁舟
西䠂驚鴻晚東淮落木秋蒸湘今石鼓句宛古宣州白日
聊清賞青山總舊遊不知滄海水何處接天流
皂盖樓
一水樓臺繞半空圖晝開蝸涎行薜荔雀影上苟苔碧落
人千載青山酒一杯晚烟看不盡待月却歸來
石樓
曉色重簾捲春聲疊鼓催長垣連草樹遠水照樓臺八境
烟濃淡六街人往來平安消息好看到嶺頭梅
馬祖巖
曾將飛錫破苔㾗一片雲根鎻洞門山外人家山下路石
頭心事付無言
禪關
秋風吹日上禪關路入松花第一彎只願四時烟霧少滿
城樓閣見青山
吸江
絶壁千尋俯雪湒春花秋草有䰐鬖當年誤著蒲團坐惹
得人稱馬祖巖
塵外
半山風雨截江城未脫人間總是塵中夜起看衣上月青
天如水露華新
雲端
半空夭矯起層臺傳道劉安車馬來山上自晴山下雨倚
闌平立看風雷
清江何漢英再見於空同讀歐陽先生詩感慨爲
賦
采芝雲滿山采檗瀑垂澗當年有清徽爲寄南來鴈鴈去
人巳逝歲月剨云晏流水失聲音西河老憂患往日志士
悲窮途行子慣君爲梁宋遊我復江漢宦十年耿相逢千
里欠一盻玄機寄糟䄸美疢堕芻豢贈子歸東方聊薦吳
興莧
送曹倅巖山官滿歸里(名夫發贑倅)
春陵光霽落蒼苔葛水神仙立翠槐萬里雲霞麒驥路三
年風月鳳凰臺興同老子復不淺歌曰先生歸去來庾嶺
梅花開漸徧一枝就與寄蓬萊
和前人賦别
翠松三萬頃松雪著神仙柳院催金鑰江花送玉鞭曉巖
雲壁立晩棹浪規圓未了醉翁事重尋穎上田
當年童子見今見二毛翁海月三秋别江雲一日同鷗心
馳舍北龍尾曳天東定有延和奏南來寄一通
贈明脉蕭信叔
枚乘擅七發郭玉明四難微言起沈痼此道今澷澷云何
東海生而乃緒真要砉然以神遇契彼鏡經玅我欲炊彫
胡俯鑿菊水泉壽彼方輿人六氣何由諐
贈林碧鑑相士
咸陽宮中四尺鏡照人五臓何烱烱桑田滄海千餘年百
鍊依然化爲鑛君從何處得此物鑄就雙瞳敵秋月向未
照心今照形不事瀾翻三寸舌遠衝風雪肯我過看來猶
未深知我我方蓑笠立釣磯萬事浮雲都勘破噫嘻吁只
今神目鬼眼紛道途暗中許負應盧胡試問何如林家老
碧鑑不知天津橋上復有龍鍾無
送吉州陳守觧任
美人策良馬弭節螺江湄歲年忽晼晚桃李已成蹊遥遥
一水間復復東與西晴川夾脩楊行舟何能維朱鳳翔海
山層漢揚音徽高岡有梧桐駕言覽朝暉贈君以白雲白
雲不我持贈君以明月明月不我携白雲與明月遠道相
追随
贈蜀醫鍾正甫
炎皇覽衆草異種多西州爲君望岷岷使我雙泪流向來
秦越人朝洛夕邯鄲子持鵲經來自西亦徂南江南有羈
羽豈不懷故營何當同皇風六氣和且平
改題萬安縣凝祥觀
古道松花空翠香風前鬢影照滄浪飛泉半璧朝雲濕啼
鳥滿山春日長湏信神仙元有國不知蠻觸是何鄕道人
横笛招歸鶴坐到斜暉上璧璫(相如遊獵賦華&KR3376;璧璫注壁璫以玉爲椽頭)
西昌倪氏有山谷書杜陵山水圖障歌作江山堂
堂廢其後人以黃書求題䟦感慨一絶
杜二巳無黃九去長歌大字落江山百年風物今何似春
水晚烟飛白鷴
山中再次胡德昭韻
不將顔色汙黃金落得㶚橋驢上吟是處江山生酒興滿
天風雪得梅心觥籌堂裏春聲沸燈火林臯夜色深人世
可能行樂耳重游不用上晴隂
人生柳絮闘堅牢過眼春光歎伯勞蜀道謾傳千古險廬
山方許一人高眼前見赤徒妨道耳後生風未當豪明月
盧花随處有扁舟自在不湏篙
曾見尊前此客哉笑携麈尾拂苺苔水邊飛鴈年年見湖
上新亭日日來酹菊醉餘披草坐探梅吟罷帶花回北厓
尚被剛風隔笑按匆匆上馬杯
山中泛舟觴客
便作乘槎客蕭蕭骨髮清尊前山月過笛裏水風生半夜
魚龍沸三秋河漢明雪堂眠二客夢與白鷗盟
病中作
六月廿四夜人間熱欲炊病懷如酒困倦睫似書癡夢與
千年接心随萬里馳客來相問訊寄語有新詩
山中卽事
山中方雨笠天外忽晴絲夕釣江澄練春行路布棋乾坤
供俯仰歲月任差池有酒如澠在何妨日問竒
挽巽齋先生歐陽大著
徘徊河西上月落衆星稀哲人萎中道雨絶將安之昔者
麗鴻藻玉振含清暉名理軼晉魏雅言襲軻思連駕覲馳
道並坐侍端闈及門懷燕婉升堂接逶迤方期黃鵠翔忽
作朝露晞黔婁不盖體延陵有遺悲層阿翳寒樹平䠂曖
布微帷㡛衣廣柳縞冠涕如縻水從章江去雲遶䠂山飛
巳矣如有聞斯文不在兹
送劉其發入蜀
秋風凄巳寒蜀道阻且長虎狼伏原野欲濟川無梁客從
何處來云我之西方蕭蕭驌驦鳴熠熠湛盧光昔時榮華
地今爲争戰埸將軍楊天戈壮士發戎行江南有羈鳥悠
悠懷故鄉駕言與子遊雲天何茫茫
周蒼厓入吾山作圖詩贈之
三生石上結因緣袍笏横斜學米顛漁父幾忘山下路仙
人時訪嶺頭船烏猨白鶴無根樹淡月疎星一線天爲我
醉呼添濛澒倦來平卧看雲烟
題羅次說竹巖摘藁
游子西南來出門道何悠文章會有用意氣輕身謀紛紛
食梁肉藜藿當其憂君看百川水何處不東流
挽劉知縣(名元高字仲山實齋之子)
玉海淵源懿金閨步武高功名千載意翰墨一時豪天馬
含風骨秋鷹折羽毛相逢俱白髮流涕濕征袍
古樂府(壽人母)
珊瑚香點胭脂雪芙蓉帳壓春雲熱明朝早弄燈前月㶑
灔九霞碧藕析璇杓高聳婺女明金波漾曉輝郞星赤瓊
曲裏長眉青頭上更有經池君六九五十四東風西蟠桃
花花未紅鳴鸞鼓玉聲玲瓏綠毛蒙茸蓮水龜斒斕五色
人間稀春多瑞葉不敢飛冰壼光滿魚龍轉笑中低舞玉
釵燕明年今日長秋殿安輿入侍金桃宴
齊天樂(慶湖北漕知卾州李樓峯)
南樓月轉銀河曙玉簫又吹梅早鸚鵡沙晴蒲萄水暖一
縷燕香清裊瑶池春透想桃露霏霞菊波沁曉袍錦風流
御仙花帶瑞虹繞玉關人正未老喚磯頭黃鶴岸巾談笑
劍拂淮清槊横楚黛雨洗一川烟草印黃似斗看半硯薔
薇滿鞍楊柳沙路歸來金貂蟬翼小
齊天樂(甲戌湘憲種德堂燈屏)
夜來早得東風信瀟湘一川新綠柳色含晴梅心沁暖春
淺千花如束銀蟬乍浴正沙鴈將還海鼇初矗雲擁旌旗
笑聲人在畫闌曲星虹瑶樹縹緲珮環鳴碧落瑞籠華屋
露耿銅虬冰翻鐡馬簾幕光摇金粟遲遲倚竹更爲把瑶
樽滿斟&KR1641;醁回首宫蓮夜深歸院燭
文山先生全集卷之二終
