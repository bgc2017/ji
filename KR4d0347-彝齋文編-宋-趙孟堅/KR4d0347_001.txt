彜齋文編卷一宋趙孟堅撰
賦
吐綬鷄賦
嗟爾禽豢華彩之殊於羽翰表均圓而珠匪瑳匪刓密
疎孰鋪鍾星精於蚌胎乃賦彩於爾軀固已不儕於埜
鶩迥間於飛鳬矣頥頷之垂更稟異質五色相宣有藏
斯密乍展乍縮若虛若實彬然而彰以時而出此又造
物者神其幻相不可致詰者也若乃藥階晝長蕙圃風
暖茸茸草平細細沙軟日輪卓午花隂將轉飲啄既厭
振刷微倦支體融怡翎翮敷闡百骸暢而自恣真閟形
而莫掩撼首騰吻伸嗉迅膺乍露層碧中明錯金婀娜
離披絢爛深沈文理横陳宛丹符之疊篆緣飾繚繞訝
翠羽之垂襟五雲書䘖將飛詔百衲錦掛向當心衆目
詫視兮不敢廹近靈機自愛兮返顧沈吟怒目凝注紺
髮森峙翠眉雙妍鳳翍獨異嶃然斯張竟為嫵媚初笋
迸於犢角漸竹批於馬耳彎拳前屬精粲交麗故睨而
視之曰吐綬以呈竒眩而惑之者謂非形而以氣豈識
方寸之間不倫不類可大可小有張有弛邪於是歛彼
輝煌屏若退藏盡忘所有舉止如常有隠君子見而歎
曰是所謂明哲保身不顯其光也夫吾聞鹿以走險麝
為生香已之所累在有其長此禽雖稟文華不常宣露
時然自娱卷舒有度其養晦也藏器其覽輝也遇主可
不取則為吾出處知格物以書紳因援毫而成賦
石菖蒲賦
天台石橋佛仙所居境聯鴈峰厥生宜蒲劒挺分脊虎
獰奮鬚維水清而石硬産勁質之伊殊較他山之蔓生
蓋烈士而腐儒巖壑之阿風日不到地脉所潤澹泊自
如又疑得道以逍遥不踐名疆而利塗山僧埜夫鑒竒
品異搜取來歸得亦匪易臨峻崖之十尋凜束身而下
縋或續以長竿之裊或刺以纖鉤之利自非好尚之孤
高孰肯鍾情之及是乃漬以清泉藉之文石玉峰之矗
蜂房將樂之珍雪色齊安子供艾若指螺曲陽盆盛浪
飜瓊液壅沙屑金封苔澡碧於以滋生息於以安野逸
搢紳先生綺紈公子膏梁厭飫輿馬赫奕乍而見之神
爽心懌欲頓忘乎肉食於是移置雕欄擎擡文几纊犀
筯以鑷塵雨犧樽而鍾水夕凄清露之下晝蔭花隂之
底其所以愛護者彌至然未閱月而根麋甫浹旬而色
瘁者何哉顧乃過尤懈怠於臧僕疑被侵陵於蟲蟻豈
清虛富貴迥不同方鐘鼎山林未容兼美徒使唐嘉綠
埜之清風漢慕赤松之高致彛齋處士從旁而嘻曰我
知之矣請言所以余見隠徒其室方丈人跡罕至景密
護其南榮苔欲生而滿地羅列峰巒奠陳罍洗翛疎數
劒倚壁蒼翠水僅濡而不盈根頻殳而勿施每指一而
問年動歴閏而逾紀靜定純一有終有始寒煖燥濕不
遷不徙厥無竒方唯安汝止彼其愛之適以害之特未
諳乎此理方梅霖驟至浸滛滂沛根聯絡於銀絲主人
為之欣喜不知力既下分葉枯而萎紛九節之連延乍
叢然而森起亦猶飽豢於肥甘夀劣休糧之士其所以
約水護根經年養力葉老滄浪亦煉形之術耳又况勤
怠殊方炎凉易位不常厥居朝三暮四何異爪皮騐生
拔本觀密有愧槖駞之子此言雖邇中有深旨請書以
資養生豈但曰蒲而已
五言古詩二十三首
上習庵陳先生
厥聞忠孝者所出同一源子於所親孝移忠理必然親
賢亦子訓忠節貴兩全殺身能成仁揚名斯永延是亦
孝所在豈但知色難嘻其叔世風本末嗟倒懸若曰能
養耳食美衣華鮮苟求胡弗至側媚謟笑肩彼其良自
多喟歎逹者觀向來歐陽公拓落夷陵年夫人告之公
淡泊吾所安慎毋為險變守節當彌堅卓哉名母訓紀
歷伊誰傳恭惟奉常君矢心直似弦立朝幾抗論凜凛
高回天力甦憒憒徒若障狂瀾川人知君守固當識君
母賢想其勉勵時諄勤誨膝邊怡愉一領解心注靡變
遷升而高為天下而沉為淵但知慈訓在此外浮雲焉
兹來從吏隠斵屋新數椽曲檻花葳蕤虛忩月嬋娟雅
意寓一賦懦立貪以廉我誦順親記有淚如迸泉我貧
母亦老苒苒髮已宣家徒空四壁簟笥笑且便惟虞官
箴曠勿以温飽牽澤深百川赴火明斯聚蟬投君以臭
味君子毋棄捐
仲弟借書持要不謹護有損為之覆背葺還
昔聞勤讀者三度絶韋編讀書書已破書則在肺肝摘
實咀其華發揮事業間伊惟事精妍整束懸牙籖縹囊
手未觸慨是龍泉言虎子畜溪魚汝懵未鑿顓胡策追
元方紛紛探簡編抱書手不龜面壁縳枯禪靴化例隨
水竟負一瓻還季也怒生癭我慚家訓顔願季無䘖怒
鳳樓修則完嗟嗟仁義諫束濕何由痊顛倒幸爾存柿
葉風掀掀糊老飽九炊紙搗翼擬蟬翻翻事兼兩滑膩
好且堅手鑒具在兹秋露無重妍舊書百回讀訓佩坡
老僊請季事斯語慎勿高閣懸因憐數匱藏徒疥小印
存浮雲忽白衣世事無不然眼底不自快封閉何取焉
所貴得之心亦可忘蹄筌又憐囿大塊華好竟飽鮮一
飽羶聚蠅曷與千古傳纖雲飛四散皎月標中天
贈筆工吳昇
蘭臺上狸毛山谷愛雞距物勝因人成雅製傳自古風
流渡江初筆翰猶朴魯曾窺上方製遺範典刑具寸簮
束萬穎贍足飽霜兔豐融沛行墨充實自妍富行間得
茂密夫豈窘尺度澆浮自趨薄羸劣醜畢露清快誇鈎
心節括號釵股纖纖銛甚錐秪便庸書伍殺鋒出光芒
苖枯旱無雨齷齪癡凍蠅安能劂石怒爾來邈東嘉法
則自誰祖宛見昔製作齊力萬毫努吾欲標諸人示兹
明取與斵雕還反樸淳風招已去春苖異蘆筍廣袖謬
織組誰能一羽力回彼㴞㴞注百爾今已然豈但於筆
故
題黃嵒夏氏曉山亭詩卷
元暉工畫山最識山之趣每言籠朝雲乃是竒絶處君
家結幽亭兩峯正當戸窣堵冠其巔雲中雙筆露宗老
為扁名得自昌黎句相當卷書坐塤箎逓吟賦是時神
宇泰白雲未飛去滃然截山腰素練初横布須臾朝陽
升景象幾更互盤旋宛遊龍披離擘輕絮春澌苒而泮
青烟惟一縷霏微辨岡巒歴落分島嶼露晞如膏沐蒼
翠盡還故松針與篁叢貫穿珠無數應接良不暇詩科
亦既冨只憂紅塵生分我淡思慮更須清夜來四更看
月吐
詩談
吾嗤彼云士努力事詩妍竟日搜枯腸抽黃對白間爾
何無達觀跼促自縳纏不見淵明陶有詩累百篇要以
寫吾心出語如流泉採菊見南山得句於悠然少陵動
感慨忠義膽所宣有時心境夷亦復輕翩翩纖纖白雲
閑無心遊日邊風石激而竒奔迸生雲煙詎以天然態
而事斧鑿鐫陶爾一觴酒警爾心地偏少焉明月上高
掛西山巔聽我曳杖歌金石聲撼天
萬壽寺避暑讀書
梵寺齋殿深屋古洞隂冷火雲自空飛此地暑盡屏乍
至心已清坐久體如冰官清務乃簡居易事亦省是為
臭味同玉碎金無礦蕭閑日追隨論辯當脩省展書相
對讀佳處擊節猛輿皂謂前兹文會無許盛觴詠直寄
耳沈湎夫豈肯過從奚厭密交道久彌敬無令數斯疎
此語共知警
為倉使吳荆溪先生夀
人祝先生夀勲名而福禄伊惟小門生而廼異斯祝所
祝在斯文其夀非已獨嘗聞侍席言櫽括因以復孔孟
至皇朝文與道相屬溯自熙豐後專門始分目歐蘇以
文雄周程理義熟從此判而二流𣲖各異躅偉哉水心
葉同軌混列輻粲粲雲錦章理義仍炳燭筠窗一傳後
人已沾膏馥正統的屬任非公紹者孰鯫生耳聞此驚
詫歎不足因捧介夀巵譜在歌詩軸願言清節高歲寒
等修竹長以文鳴道聲金而振玉上而軋漢周俯命騷
以僕門生嚴楷法剩將從紀錄
漕使李寶文先生除宣城守
幕客崇酒觴渠渠餞行舟先生蘸甲飲不使涓滴留持
盞顧謂言汝復能吟不爾不歌吾行而俟吾言求沃爾
滿鍾酒畀爾筆力遒扶輿懵懵醉夢化蝴蝶遊夜分起
展燭落筆蓴絲柔請歌先生行真與人不侔前者亦云
歸金帛囷載收今惟明月耳舴艋輕浮浮視彼掊歛徒
推剥藂怨尤逮其去國日競欲瓦礫投此乃戀寬恩說
着涕泗流國用既云裕民瘉亦云瘳而令分左符遠從
牧山州投鼠戒忌器矧我無是謀弹烏或驚鸞盍亦謹
厥籌兹焉皆汩汩去矣從休休伊惟小門生莫計攀前
輈彌溪桃花水舟行願悠悠行有賜還詔佇立螭坳頭
拜范文正公祠
瘦石插半天玲瓏聳蒼翠想從混沌初有此紛破碎斷
截不分離欹危不顛墜乃於其中間穿㳂石路細頻勞
謝屐行捫撫足幻怪下有泉溶溶根來從石背香山纔
品題名得因人貴瘦笻行清秋西風吹我袂躋攀幸未
疲俯仰一歎喟下山拜范祠遺像儼如在胸中萬甲兵
曾使西夏畏巖瞻石不移可想鐡肝肺嘻其羣小人風
林犬空吠於今孰存亡取捨良亦易但堅自力心歲寒
見節槩卓爾彼何人晞之則亦是
詠史贈王侍御
昔有陽城子高卧中條山粤從丹詔聘職諫居朝端北
垣七八年一詞曾靡殫於中常戚戚事以秦越看諍臣
論一篇見誚昌黎韓城日洽壺觴視之無汗顔一朝天
子誤鼎鼐庸雄姦皇皇朝埜人敢議不敢言城曰兹可
矣不言吾豈安當廷壊其麻勢若廻狂瀾臣言不可奪
臣肉所可剜孰謂雄猜主天聽亦為還一鳴必驚人朝
陽之祥鸞一飛必衝天北溟之鵬摶啾啾燕雀輩終歲
寒簷間君今踵其武可想倚任專士習弊滋久未易一
匕痊遺臭偃月姦殆今逾百年利欲錮人心深矣莫洗
湔幾新更化機仍澁膠柱弦洗泥何能清救弊應其源
昔無起樓地今舉田連阡而以求善治却行而欲前復
有事誕衒奮臂張虛拳驅虎戕良民臧否已較然膠舟
倚航海惻聳憂世肩夷甫在晉朝舉世無幾先卓哉辯
姦論萬世一老泉瞽言再拜獻感憤涕泗漣昔者漢更
生危言扶彼顛皎余明寸心不向流俗宣維君中流柱
屹是障百川向來稍詭遇高官懷䄂間耿介甘不售歲
寒松栢堅國無君子哉緘默誰復言松江千頃浪涵月
金蜿蜒於兹送君行商歌頻扣舷明當重回首晩風楊
柳邊佇希御史雨迅掃靖幅員
送放生池碑
維書號心畫於以觀厥德堂堂太師顔忠義挺不屈怒
張鐡柱立凜若罵蔡賊蠶頭而蠆尾屋漏而壁拆豈事
筆端求要自心胷出心源儻匪正馬謾按圖索君侯冰
玉清一點塵不入擺脫世緣盡四壁無良物源清流應
隨心同寧異跡前年鎮霅城清風貪者格人言政化明
如仕唐大歷人言八法具儼是浯溪刻卑棲小李掾松
茂悅見栢甚欲事灑掃筆硯供洗滌官身類匏繫唯向
清夢覿手搨魯池碑潢謄寄遠驛既異褁苞苴抑匪徒
掛壁舉目見顔公英氣聳辟易又若小子勤祗莊常侍
側
别贈陳新叔弟
神靈造天極仁深祚綿遠光堯渡江初屬族扶日輦南
來逾百年瓜瓞載繁衍開江一枝燈海濱發長燄紹興
庚辰第伯祖維創見自此燈燈續儒科已累踐姪也幼
則孤門戸中屯蹇執編青衿後浪策禮部選有叔行𣲖
親隔驀此異閈天都邂逅初覿面苦恨晩為言起家難
銖積勤靡倦相從忽問勞把臂互驚嘆霅城每頻過訪
我李曹掾及兹脫選海幾擬謝深眷三年在奔波留滯
顔色靦扁舟此經從相見笑而莞排日羅酒漿延顧禮
既腆所欣廷蘭秀一一莫可揀讀書固有獲而况多積
善竇桂未足誇王槐定應顯願言闡宏規涵肆觀文典
士業止科名耕耨工亦淺胷中澆萬卷落筆自精悍何
當它年來大雅見文憲功名固懸命立志母狹褊微言
勿謂迂聊作友于勉
乙未春初解漕幕兼職訪秋壑西湖探韻得柳
字
浮生恍流萍聚難别易久經年稀會面感歎兩執手佳
賓稍翕集歴落馬蹄驟競誇摛錦文雄騁翻河口主人
金叵羅頗費黃封酒環坐松下亭海納翕敷受飲酣氣
張王聯題健揮肘山凹日斜射簷額風穿逗恨無秉燭
遊以夜繼斯晝聊追擘韻戲嶮窄互呈鬭分擕上木蘭
漾槳幾回首遥追飛蓋歸數徧蘇堤柳
必大弟赴新城簿
乃翁换官班幾欝青雲志晩以身徇國而得禄及嗣妙
年當膴仕應識珍重此簿領職任輕正合親文史東安
吾舊遊山水清且美編戸雖不稠而亦有文士擇友如
擇木所貴高於已遊觀固有時要在不踰禮飲爵不過
三馬向坦塗履幕府儻留連謹抑如處子切勿事軒昂
攻者蠭蝟起我已慣嘗此說病乃真意第守謙謙心由
天工處置命透如春回不壓重石底爾祖積善在造物
報必侈以我苦澁詞普告兄與弟莫怪欠誇諛食橄有
回味謂余言不信識者試質以
辛丑孟夏甲申日得雨
物理寓乘除天存好還道去年夏迄秋旱枯苖盡槁繁
霜打麥根療饑兹已兆逾春秀葽葽修翠摇旌葆黃雲
割未盡赤日仍杲杲秧針方㓨牙還憂水泉少正深傷
弓虞曲成由大造耕雨刈欲晴從來難兩好來牟迨既
登甘霖乃方到甲申占久雨古語信可考首夏際兹辰
其應孚未禱繁聲喧若注隂雲陣如掃入夜聽簷溜滴
瀝響到曉蝗螟腐翅翼蛙黽喊池沼從兹雨未艾調潤
知可保一畝數石收麥秋功已告千倉而萬箱應占冨
禾稲匪藉天功然人力寧爾巧端由政致和天示賢侯
報不死見豐年鼓腹歸醉飽末掾與農氓熙熙歌皥皥
夜飲歸戲作
夜雪合三更崑崙兵密渡常時喜慨談此夕若親覩杯
行數已長談辯氣掀舉微酣上籃輿迢迢向歸路出門
林盡白飛雪正零舞苦寒嗟僕夫鼈跛良窘步北風惡
打頭滅燭失四顧平生功名心每作艱危慮小試應危
機郤輿自行去脚力幸未衰乘之酒力怒踏雪如踏雲
了不見辛苦尚奚畏泥塗寧卹雙靴汙僕失莫余追瞥
若肘生羽鶱騰甫登橋健翎已逾兔還歸坐中堂長嘯
默不語絲鬢且勿生未謂余不武夜雪向桑乾立勲期
晚暮凜凜金石心捐軀事明主
九三月丹(昔人登弁山得此花園工有九三者忘其姓為接度種今徧苕霅號曰九)
(三月丹)
有花血嫣紅侈娭大於碗五出猩袍裂萬攅金釘滿數
日色彌鮮不畏風日暖山茶越丹軰馬塍豐土産殊名
幾百種並立色俱赧客言名之由其說鄰怪誕昔有樵
弁山絶頂路迷返見此物尤異斵置歸里閈九三槖駞
流厥藝工養豢惟以第行稱姓名微考按香泥密封籜
接度根暗换若古姚魏然因從九三喚從兹入西浙移
根遍名苑家家尚此花買價不論貫青油障曉日朱檻
護雕瓉微物因人成感此一喟嘆憶昔洛陽花夀安紅
為冠要其所從出亦自薪槱伴伊維花卉流第以色媚
眼青青三寸松養可凌霄漢明堂湏衆木未易一材辦
工師無遐遺材滿巖崖畔
題吳門顔氏敬享亭石記(贈一齋)
蜾臝祝類我慈烏知反哺伊人矧最靈而不以斯故養
雛數羽毛初志亦辛苦懷哉肯堂念寥寥幾千古君其
若而人悽愴踐霜露欽聞先君子清白守儒素何以遺
後人多文以為富潭潭詩書府魚魚禮法度王槐信厚
成竇桂隂德著雪玉塵不緇鍾美見垂裕勤修不自閟
刻詞流肺腑應無忝厥紹錫類及噲伍卑飛未仰報有
淚滂如雨山高不礙天水流必東注願言堅此心宜詣
聖賢處他石或可攻庸效南陔賦
題陳山龍祠
白龍生陽山龍生龍母死於何藏斯陳其說從古始豈
伊冥邈中而亦有地利季春旬八日歲歲雨冥晦龍下
大如柱萬目儼駭視謂龍來朝母人胡不知禮邑人嚴
奉供神宫聯梵寺龍君與龍母居中堂殿位兩廡香火
誰分祀及四子山腰有龍湫泓澄一掬水水旱不涸溢
甘冽冷牙齒禱雨乞一滴闔境得沾濟昔年令君來瀝
酒方奠啟有物蜿蜒見舉體金色被廵㳂上巾幞馴狎
了無畏令君端笏迎迎入香奩裏誕四子如粟久矣傳
神異逮置湫石邊倏與電俱逝或示夢畫工畫龍要珠
戲或載見蜿蜒躍戲花壺際神靈及事怪龔碑詳紀記
迎享送三辭上軋騷章麗荔子丹焦黃羅池未專美余
来擊節誦金石歌聲曳邇年又喧傳其說更譎詭後殿
方落成將以奉大士一夕大風雨巨石暗飛墜高高山
頂來直頓殿堂内端然一寶座不偏亦不倚既無繩墨
量誰與安位置不知幾鬼推毋廼隂兵徙是為鬼龍力
其說信有以又云虎新過泥沙印遺趾爬㧓大木皮畫
畫有文理海山斷不連四望惟茅葦又無穴宅居此物
從何至有龍必有虎神驅理或爾不然虎尊龍墓前來
伏跪想當清夜月踡跼安其尾談玄與訊怪更僕良未
已笑呼金叵羅一把詩腸洗數酌帶微酣長嘯奮雙袂
徑直上山巔惟如履平地海神會我心卷浪雪花沸中
年脚尚健有志聊自喜下山猛捉筆揮掃不停臂素壁
兩三間掀舞龍蛇勢
重賦暨邑池亭
新沐試絺綌凉生神骨清髮疎逗風爽半幅紗巾輕逍
遥池上亭綠隂取次行清和又重見時序無留停叢委
簿書間那得散漫情乍此偷隙閑雲開月暫明故園松
菊荒蛛網罩南榮琴書知好在奥窅誰為評
憲使陳習菴先生除司業
連宵對凉月閒吟祖行篇攬挹南卉香入句期清妍追
隨剪吳江送君翔九天豈為兒女情戀戀祈恩憐兹惟
時多虞活國資清賢近者小司業繇之入諫垣
古劒詞
古劒三尺長土花上鱗甲幾年閉蟄藏射斗光夜發提
攜繞區市鮮復事磨刮嫖姚一拂拭蛟斷犀可截志士
寧終窮行逢逹觀逹
曲澗
山頭分兩崖知有泉來處曲澗潄琮琤夜來應驟雨葉
嫩明琉璃藤生絡松樹石脚漲所痕莓苔濕無路玩之
室生白明是春將暮何當門對開小結幽廬住
七言古詩十五首
江灣僧舍水石芭蕉
老耳最怕風雨聲芭蕉葉上聲偏鳴新枝日展翦不替
况見蕺蕺成添丁呼童具鍤斵寒玉蔓圖貴早除其萌
醜疑烏啄側着附又訝蹲鴟不可羹一笑翻成有料理
古盆石供泉清泠黃梅彌旬雨霡霂苔封沙擁生意成
小試抽書嚏撚細鼠牙入水銀鬚生漸離土性安臞瘠
淡與水石相忘形廵除日課長養事莖添葉比紛欹傾
炎威不到琉璃碧水脉透尖珠貫縈萼綠華仙斷火食
雲裾曳翠身輕盈風軒暑簟足蕭爽晴曦更有冬忩明
丁寧閇塞謹愛護秋霜夜氣防憑凌一年一年春風好
根株宛在葱蘢青崇桃遮莫金壺貯日暮隨風紅雨零
登普滿塔
海濱荒凉斗絶地古寺窣堵標蒼旻三面黃茅連巨浸
突立嵯峨超不羣可憐前此無管領欄干罩網蛛絲塵
相攜暇日足登覽晝長正度南風薰冰盤朱李冷熨齒
雪絲細葛輕襯身飲酣神王氣浩浩半空笑語驚行人
墨圓新磨紺於漆大字題成泣鬼神交酬錯勸互賓主
雅論諧談肺腑真觚稜掛月筵初散歸從傳呼紛若雲
英游便可誇盛事緇流勿訝吾來頻
甲辰歲朝把筆
四十五番見除夕稍知慚愧此之日小時辛苦習科場
惟恐一官身未得二十七歲方塵忝又閱八年初實歷
又閱十年滿兩任汲汲皇皇望通籍况逾百指家累重
蔭贍浩穰憂不給所以中心懷蹐跼每至歲朝常戚戚
前年涉險趨淮幕去年舉剡甫及格猶自奔波趁班見
來往時時在塗陌今年事定已改官分邑不遠近鄉國
秋風行可報瓜熟便得怡愉奉慈色所以親邊知自幸
笑語團欒竟通夕雖然丈夫致君澤民事業匪僅此要
是此去無限隔但辦勞心供撫字忠信尚可行蠻貊斷
不依阿事嫵媚亦不聚歛求封殖升而戾天沈而淵一
聽天公無固必若綴班行儘向高爐香夾侍螭㘭側剰
擬抗論高回天粗有外氏之遺策或分一壘向邊疆願
作長城如李勣霜臺直筆屏姦回機幕飛毫草文檄更
令小試經綸手黼黻曾夢江淹筆不然種花蒔藥老海
濱却覓長年當官職
食雪
君不見蘇子卿十有九年留朔廷牧羝未乳歸未得吞
氈莫救飢腸鳴又不見陶學士家居三冬足文史玉堂
退直清興生謾把烹茶誇婢子我生徒飽太倉粟慨懷
伊人常縮恧我才又無揮翰手食此豈不顔增厚浪游
枉自在江湖幾年見雪一語無只同兒童跳梁喜欲吟
自覺腸乾枯朔風打頭夜來泊擁篷曉見銀糢糊銀盤
收拾和蔗漿銀匙攪碎紅珊瑚一抄入口清風生再抄
乍覺心眼明連抄疾啜盤已竟肌膚起粟神魂輕食罷
拱手謝蒼天小儒不學食露盤無補多慾妄求僊願言
片片皆詩料吐吞造化歸毫端亦不吟河橋送别凄凉
句亦不吟依本胡蘆取天怒但願冰稜雪塊在心胸飄
飄解做梅花賦
斬偶行安吉州小民之頑兇者土偶刑餘之囚
祝之以起兇傷守倅斬而絶其姦
君不見昌黎諫佛骨竟莫遂請水火投中丞擊妖蛇此
蛇初不為民尤寧如立斬興妖偶卓哉偉見吾邦侯吁
嗟三輔州尚鬼逾蠻酋此輩生身已麗法尚何智慧靈
諸幽惟伊姦兇愚爾俗假憑威毒相仇讐依乘土木作
幻怪竊取血味神其謀除兇破偽&KR1154;一劒較功韓孔兹
為優嗟嗟願公寶此劒更煩借截姦臣頭
送朱支倉試刑法科
士業讀書讀律恥亦不屑至其有以男兒奮身自力耳
有足成功奚擇地誦德科條似流水筆端端可判生死
用之自貴勿輕視贈君飽霜毫錐子萬毫齊力鋒穎銳
庭隂未側可萬字十問俱通策勲易即次風雷星斗位
還取儒科濟世美更贈一言君我記終身行之恕而已
厖蚓圖
一蚓蜿蜒行燥土定是明朝天作雨六厖酣憨初眈乳
乍見異物吠驚覩老厖垂涎傍睨顧此心亦以䑛犢故
鶉衣百結多兒女錦屏鴛帳輙獨處
送馬上嬌圖與秋壑監丞
繡韉金狨玉蹀躞天寶繁奢逾大業華清浴已宴沈香
弓箭才人擁旌節前頭樂部紫雲回催駕顒迎奏三疊
阿瞞駐轡立多時欲上花驄尚嬌色俯頭縋鐙力士徒
曾以脫靴為屑屑步步相隨那肯離嘗聞願作連理枝
燕安儻及思艱危那有馬嵬攀訣時漢家山河安四維
披香千秋惟弋綈龍眠畫兹非衒竒端與曹高向孟陳
元龜
秋壑納室慶席諸友分韻
蘆葦戰風聲颯索細雨吹絲冰簾箔暖盤醉客珠履喧
聳鸞筆飛璣唾落詩人大義在切磋曳裾彈鋏籍若何
正倫風化理不二御邦即是家之和
採桑曲
桑椹紫來蠶務急帶曉採桑桑葉濕屋頭綠暗勃姑啼
柱礎朝朝汗流出人家蠶老婦勤苦銀釧忙催隔忩霧
方花古塼衮香絮院静簾垂明燕語沉炷銷來烟半縷
賣鏡
賣明鏡怕明鏡從來面瘦兩高顴况復星星添鬢影世
間萬事只宜晦明鏡何須炯相對鏡明賣却昏不磨從
教雙鬢雪婆娑
青春能幾何
青春能幾何青春能幾何蒼髯紺髮看成皤亦有紅顔
嫩於花東風馳道屬誰家可道光隂流電轉草上霜飛
峭如翦心如不知恍重見心語不通惟見面重見面愁
轉多歸來銀燭炯長夜歎息青春能幾何
青春能幾何青春能幾何日烏月兔去如梭膠粘難安
枝上花頗惜相逢殊草草中心有言不復道鵲喜傳訛
易顛倒想得也應生懊惱謾自有千金無方駐臉霞休
言洛陽看花伴經年浪蕩不歸家君不見青春能幾何
二禽言戱贈難弟
歸歸歸(西浙暮春有禽鳴連三聲皆呌歸)
歸歸歸三月將盡方始啼木林翠密隂成幄花片紅嫣
風蕩飛歸歸歸汝既勸歸胡不歸歸來深院日正長煮
酒菖蒲玉屑香醉眠藤牀覺晚涼須臾月色到回廊歸
歸歸真箇歸來樂未央
篤篤篤(此啄木兒也因其聲以謂之)
篤篤篤日長正午睡初熟誰其扣門訪幽獨見他利喙
啄枯木枯木中間能有幾小蟲何足飽爾腹盡日勞苦
食不足篤篤篤此聲尚且聒人耳人之多言寧不瀆戒
之哉篤篤篤
