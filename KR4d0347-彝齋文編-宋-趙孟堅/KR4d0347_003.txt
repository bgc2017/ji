彛齋文編卷三宋趙孟堅撰
序
凌愚谷集序
文章至唐而體偹其情態宛委肌理豐澤腴而密婉而
麗斯亦世代至此而盛乎故自貞元元和而上李杜韓
柳以至乎長慶元白皆唐文之懿也大中以降瑣澁滋
過固一病也而又浸滛於以俗為雅之流代號作者或
不免是况浸滛於末流者乎杜荀鶴於詩接五季之碑
碣可槩觀矣然則論唐文者不得因其流而訾其源也
皇朝文明代興慶歷以前六一公歐氏未變體之際王
黃州范文正諸公充然富贍宛乎盛唐之製亦其天姿
之夐已脱去五季瑣俗之陋一陽動於黃鍾厥維有本
伯長一倡尹歐仲塗和之南豐三蘇又和之元祐諸君
子又和之轟然古雅至淳乾尚餘音韻其風稜骨峭擺
落繁華亦一代之體也然夷清惠和各隨極至場屋習
勝視唐疎矣孟堅晩學每竊有志初筮葛溪司征愚谷
凌君雲日從遊處出其所業何其不蹈於場屋之習歟
為余言曰先君子藏書滿樓金石遺文之富不愧六一
之千卷惜乎祝融煽灾靡有孑遺然如印印泥胷中所
存尚猶燈下千里故人面也曰噫行沅湘者率能道芷
蘭香草之異目所經者如是乎子書雖灰胷中有不灰
者在典型其有自夫以其言之涉唐也亦得之金石云
爾故極道世代而歸其編
趙竹潭詩集序
詩非一藝也德之章心之聲也其寓之篇什隨體賦格
亦猶水之隨地賦形然其有淺有深有小有大槩雖不
同要之同主忠厚而同歸於正自賡歌國風雅頌而離
騷皆歸於正之詩也杜工部詩言愛君憂國不失此正
所以獨步於詩家者流也由漢蘇李五言建安七子晉
宋之清虛齊梁之靡麗至唐而歌行吟謠怨歎詞曲等
此而律生焉詩之體備而詩亦變矣然忠厚而歸於正
者未嘗絶響東莱麗澤所次是已今之律體是特一耳
非謂詩之能事止於是詩亦豈惟泥體不究其義哉其
發也正則演而舂容大篇忠厚也束而二十餘字亦忠
厚也砌景於一聯夸姸於一字無所感發詩豈然哉寶
汝吟律精工參之唐人可也余望寶汝不止是其廣充
吾言合於乃祖得全之義則思過半矣
送海鹽王尉序
辛夘冬有客至鄉郡者語人曰吾待海鹽尉次瓜時縮
至吾督迓諸此也及明年夏之是官者乃孟堅同登州
趙君耳後三年嗣至者上饒王君耳竊訝焉既而天都
值前客訊之曰曩謂及瓜奚尚尒邪曰曩聞前轍弗留
今彼無恙且上矣吾須焉未幾王君以臺評劾劾之章
曰貪也其嗣從私貿也賂於郭而受於吳也訟於倉佚
罸於憲也孟堅讀之髮聳堅曰王君章泉澗泉里友也
見聞如是為如是夫及詣邑見里大夫若士則喟然以
歎見吏若民怛然以戚環而曰尉去非其罪孟堅曰臺
評誣歟曰評非誣風以聞者以之誣耳王君謹約俸入
絲身糓腹弗給弗顧也貪歟二子偘偘詩禮踐弗逾閾
孰私貿歟郭與吳亡是公賂鬼輸歟倉憲牘無攸稽誣
非歟曰王尤若之何而若為是誣以誣臺論噫一官而
三人共之其汲汲也舊矣天定能勝人昭昭者在矣庸
何辨姑飲王君酒大書以侑其行曰端平三年冬十月
丁未海鹽尉王君從事以御史風聞劾罷李特卿以次
來赴
嘉興司法廳題名引序
墨曹司一郡刑章出入獄雖成于彼生殺輕重則一定
於此金科玉條程凖權衡斯在吏姦不得一舞手足請
屬不得以致軒輊據案冰清閱實讞状矜莊恪祗凛乎
明神鑒前清議臨後也引據一差毫釐尋丈况以私乎
私吾無徇矣明者過察不知入於刻也昏者受蔽不知
流於弛也縱惡罔悛滛刑匪戾厥民何辜上天有鑒嘻
其可畏哉禾興於今為翔輔民藂事萃詞牒猥繁曹掾
在選不輕受涖而能聲易昭前兹壁未有記何以示能
不能邪宗叔崇儼來謂不可於諸曹獨闕典諗諸同舍
妷孟堅属詞以肇題記自某年某而昉具刻今而後至
若替畢書非但誌月日姓名也能不能於是乎觀是為
引也然程準誠陳權衡誠在高不可下重不可軽固然
也舉而行之則不在我亦所遇之何如耳孟堅曩尸臬
事且攝墨曹以至令越但知克審然平反嘗得以甦枉
而嫉惡或有以招尤遇者然不遇者然也遇不遇人也
能不能我也不以人而易我其斯無負厥職乎
孫雪窗詩序
詩者英氣之發見於人者也鄙夫猥徒定無詩高人韻
士有詩名臣鉅公皆有詩感遇事物英英氣槩形而成
詩亦猶天有英氣景星慶雲地有英氣朱草紫芝是也
然何嘗體製限哉竊怪夫今之言詩者江西晚唐之交
相&KR0008;也彼病此冗此訾彼拘胡不合杜李元白歐王蘇
黃諸公而並觀諸公衆體該具弗拘一也可古則古可
律則律可樂府雜言則樂府雜言初未聞舉一而廢一
也今之習江西晩唐者謂拘一耳究江西晚唐亦未始
拘也鴛湖雪窗孫君志古工吟持編過訪嘉其體備而
不時世粧也因與之言雪窗其感而寓興以有韻之文
舂容大篇北征廬山高其行軰乎精密簡短秋浦其流
麗乎載揚古風一洗靡習吾其望子
記
海塩縣重築海塘記
吾邑在郡東偏最為瀕海市洋相距纔二里而近潮汐
侵尋隳疆妨稼在所必葺前兹土築雖頻若夫圖功永
存大施規畫其属吾史令君乎君名亞卿字景聖太師
越王曾孫也勁敏爽特遇事銳心庚子歲同入西憲幕
癸邜又聯臚班見知君最深甲辰冬兩易此來每遇邑
人胥慶得賢令也天基節諸邑簉祝聖班粤翌日鄉校
職長常賢孫等過余言曰海塘為吾邑至急務惟工力
弗固則隳圮隨之去歲風號扇威推卷斥鹵大&KR0675;穡事
人幾為魚今史君下車亟是營度以修以創知先務也
邑人德之學校士議政善否刻記以聲令能宜先齊民
慄承一不敢懈偃然虹垂成於不日工役有經一可紀
日役千丁旬幾再浹縻粟給劵一辦公家不配於下不
請於上隨用以給㒺見乏使當帑庫赤立之餘旬月乍
至之始咄嗟以定見謂如神築地所經或當民産倍直
給酬了無怨咨又捐圭粟歲儲千石掌存邑寓以備修
防措畫有方二可紀有二可紀子尚奚辭乃即而比次
其委因諗言曰威名方略非可強選人才如奕棋舉手
可知優劣斯言惟允夫奕以取先為勝著子邊隅誰非
計勝當先而後事斯左矣今君未遑有他節損浮費汲
汲務兹既堅既固又圖永存斥鹵以防穡事用乂豐穰
洊卜域内咸熙而後治吾教條沛吾膏澤學道愛人斯
為有本孟堅行亦令邑雖秦越不侔政之後先則莫敢
易謹頌君績以示永傳景行行止抑以自礪若夫鋪張
歌頌里有丈人比方聲揚繼兹藹若鄙又何敢曰盡能
事
德清縣平陽嶺興善施水庵記
繇邑而西路委蛇行五六里嶺曰平陽路直經嶺上車
徒共由往來負荷登涉斯勞憩倦舒息咸于是而休焉
其或日向炎雨驟至舊未有所蔽障也昉淳熙甲午道
民丁妙超募緣買地嶺上結菴以居前跨通衢架凉廊
列坐檻以便休者維夏之月則注湯瀹茗施濟煩渴人
便頼之丁既往僧妙崇繼之道民沈妙淨又繼之一踵
前規以處應施妙净又募緣展地邊隅以拓𬞞圃加飾
菴廬以崇像供里之善友沈宥德軰為僧置翁家園田
五畝以助其薪茗資可以久濟人而不墜道民善友咸
願刻石菴中以示來者期于無斁乃具其事属余叔新
班君畀余為之記不敢以拙于詞而謝也既為序其實
從而歎曰事惟非私諸已乃克久而無弊僧廬塔廟主
其事者前更後易非若室家之父詔子祖傳孫也然歴
年雖百數而常修舉富家大族父祖經營勤勤詔後非
不切至率一再傳而中否何哉此公于人彼私諸已惟
公則不事事者不得以居夫然則若之何而敝之此刻
石示後之意余為宣揭之將見繼者益勤助者益多往
來者益有頼豈徒誇能事哉余為文又為之書因請余
叔以隸其額
五洩禱雨記
五洩龍祠在越諸暨西境界接星婺號小鴈蕩亦東淛
名山也唐賢逮國朝先逹題詠多佳句其叙山川勝槩
及龍神靈異則未之該也余為令丙午值旱七月二日
躬禱祠宇時方勑賜廟號豐澤夕郎趙君扁字甚偉余
默禱神泉且言於主僧曰禱而雨當有紀果應甦濟將
属筆余以御史風聞斥歸卧故廬明年七月仍旱暑風
竹簟間追想去歲禱祭經行之詳𫐠寄寺僧補山中闕
文云繇邑西南行歴大悲寺次陶朱巖西向半里豁見
通逹平石坦布天成匪由甃砌逾三里無掬土纖草右
松林而左石澗澗之左石壁層疊漆黑水絲絲下注經
之如簾松風水聲夾道隨送不絶又西向當鷄籠山翠
峰崔㟴白雲聯絡無論隂晴竒變常新它山縱有雲象
輙復散去此山雲氣無窮觀也是日出郊微雨漏晴朦
明掩靄輿行折復互見尤竒由此西行大溪中二十里
石子甕盎磊塊皆白色以旱而然中僅一衣帶水涉脛
而渡回望東岸叢篁蓊翳石壁屹起插脚清溪直上百
尺鱗疊方整若城塹若搗砧牆堵䋲引行二百許步無
纖差若謂天然胡能爾整謂人為厥豈易致駭視歎尚
欲刻號疊石壁三寂亦弗及也自是竒峰互呈拳擎髻
擁螭蹲鬼獰㳂溪引路九鎖而入越十二里無居人詣
半地祗祠禱必先告又二里次外龍洞又二里次裏龍
洞洞門皆在山腰仰望隂閴靡測碎石紛委玄圭蒼壁
角銛稜銳新若墾斵儼昭異物攸居爬扴下委二洞出
雲一黑一白禱已雲氣騰空合乃降雨又二里抵寺門
細泉淙潺隨步聽之醒冷謁祠宇古木障天巔崖欲仆
隂曀增怖拜祝已入寺昏鼓動宿憩遲五鼓告佛殿告
祖師堂初由天旱師謂西潭青蛇曰旱暵滋甚而弗行
雨安可諸蛇首肯飛空乃雨故禱必先焉乃詣東源由
寺西行向北山圍壁峙屏折灌木蒼薈靡知上極泉自
頂來五節故曰五洩云然可見僅三耳中節又最峻弗
可詣陟别峰望焉斯及禱祈官吏至望瀑布從石壁飛
十餘丈如懸練衝激一潭若翻雪噴霧着人森寒猶曰
旱爾積雨更烈望瀑設褥位陳奠祭拜跪瀝酒讀祝辭
屏若聽伺端笏跼蹐僧梵颺聲震撼林谷數刻久愈懇
至從者覿伺金線蜿蜒出水中盥具迎接斯上長三尺
餘首尾如一官吏拜迎致佛殿奉安已乃詣西潭亦由
寺西五里行溪中水盡涸易小輿﨑嶇履石子如車輪
如伏黿苔封凝滑著脚殊難兩崖樛木垂籐蔽晦窅不
見天豐草腰齊蛇虺豢宅疑畏殆莫可属步間亦埜花
清芬細蒲㳂石幽夐自暢行方半前驅言已得小青蛇
盖西潭靈物皆然率龍子龍孫也仍詣西源拜奠祭祝
如禮羣山互來奔湊下瞰枯木幽篁尤極寥閴禮畢奉
安五夜演揚梵事詰朝迎導歸邑三日雨應差官送置
靈物歸潭此余躬歴然者若前權縣事丞趙希恪所上
朝廷乞封號述詞尤彰謂方拜祈西源青蛇睍潭中三
接三不就問從者駭曰蛇在祠官靴褥際矣為尤異孟
堅曰龍靈而神者也神正直而仁者也其呼吸風雷發
施雨澤彈指頃耳胡不常雨必待致禱乃示威顯何歟
豈卷舒虛空出入溟海化微而著憚厥勞歟抑禀司帝
命曰雨而雨不敢擅歟抑民之無良不昭蔭佑必底艱
虞乃救之垂死歟抑横目不仁黨姦蔑善有致札瘥宜
以延其殃歟不然有龍爾靈密在近比而流金爍石奚
此地之頻歟併記以昭神靈以示警戒諸王孫趙孟堅
子固記
沂泳亭記
昫山丘君令海鹽三年政修事舉百爾具興寫琰紀麗
洋洋其聲顧余弗葺一詞以皇令君之昭庸余則有愧
八月既望别君景魯堂上君曰縣庠沂泳亭成吾隸揭
扁已寮寀徐君諾我以記行勒石子盍書丹子書吾志
也余唯曰敬執筆伺時徐君從檄洎冬未旋一日晴曦
宛春余散步歴亭下短墻紛鮮平橋欄整翠篠匝外漪
漣暎前奕奕新亭屏若與靈星對峙三楹數椽不豐不
殺面列疎櫺亭亭愛日覆蔽洞戶䬟䬟凉颸卉木行拱
石甃䋲直媻姍勃窣不覺微吟身履鏗爾之興作焉展
如斯亭名之允也儒學分邑之陽望㕓居甚遼修廊廣
廡幽夐塵絶諸生祭奠則聚齋饗則聚講說課試則聚
領䄂職長業以既精又不假朝夕視也則虛亭永晝静
定融怡領略盖寡余方任戴冠負策遊修竟日洛誦倦
則寐醒復誦稍厭端居執書周行時亭未建地属邑民
周氏每倚徙橋欄上自鑑清影唔吚久之或東行數百
步登浮天海樓浩歌長望至暮濤浴金而罷窅莫我和
販夫樵人麕顧駭視今令君不恡重費市地結亭以遺
爾士觀賞云乎哉爾士之業章句云乎哉蛩聲蠡測腐
耳踐履之學心融景會契叶神交一貫之悟不吾欺也
今蘄爾士意其厚歟吾徒孰蔵斯息斯孰游斯泳斯點
爾何如志孰同斯有德有造孰不負斯不然花畦藥欄
囿斯可矣學何謂邪余懼孤令君意姑叙以告若紀作
興之詳日而月之則尚伺夫徐君也噫清風明月光景
常新果終孤君乎主張是者寬其來厚其飬鼓其氣其
不自君乎君名來字少潜
興聖寺蔬地記
嘉興興聖禪寺實孝宗紹統同道冠德昭功哲文神武
明聖成孝皇帝育聖之地也嘉定初元邦侯趙公希道
以安僖曾孫始奏建寺事見太參樓公所撰碑銘為詳
然既頻年産嗇用慳法未大振雲集盖寡用既弗給雖
巧奚運洎寶慶丁亥秋風水扇灾寺益大敝貳車任公
良弼預董寺事申請公朝求命主持於是以冷泉上首
虛堂智愚來至之日上漏旁穿隳廢滋甚愚力加振策
以經以營逮二三年漸漸修舉殿宇廊廡丈室堂寮鼎
更輪奐餙尊像冶洪鐘乞蠲租産之苛擾者亦既善矣
獨雲衲二處齋蔬所供無地取植是大欠闕粤有檀信
女氏戴净覺自號悟菴道人者偕母氏王妙真以城闉
強巷地來施廣袤十畝餘歸我法界遂得雲鉏露鍤紫
芥青松虀茹供湏受用俱足愚嘉其施求文以刻諸石
余鞅掌官事未遑也近從檄來歸因謁愚及山門則宏
闢端峙又非曩時委蛇隘束比流虹聖地鉅扁高懸邦
侯麗畫斯揭則知愚之勤勤斯寺有足尚者侯由是加
主張焉請併紀愚否曰記以蔬地名貴專不貴廣也余
曰不聞坡公參寥之辯乎供者幻也受者幻也刻之者
亦幻也夫以石作供供受刻皆為幻今捨地隸扁皆非
供乎供皆幻則於受也刻紀何擇何莫非幻亦何莫非
功德何專廣之別邪且僧廬塔廟塗金碧而侈浩劫者
求福田利益也維兹發祥闡靈實皇天降康有宋篤生
聖人用宏中興之丕業赫赫皇皇軋周漢二宣而上征
則增崇而顯飾之者為知所尊尚其但福田利益已哉
余既揭是意將見樂施而至者不但一戴也愚曰諶哉
記捨地已耳君而推明及是人知嚮以勸矣廼記侯天
姓與籌其名德淵其字太師成公之嗣愚明之象山人
亦彼法中之精進不私者其能爾有以夫
耕讀堂記
甲子年中過湖北汝時一字全不識今年携汝過湖南
也學時人弄筆墨顔筋柳骨徒爾工島瘦郊寒竟何益
勸汝耕田勤讀書豐公非是無官職此故合肥帥時齋
趙君示子詩也子為誰璧玉汝也其示為何方嘉定甲
戌君赴益陽道經玉山玉汝年甫十有五題詩客舍君
喜而有是詩也所題云何曰滿地楊花雪不如綠隂叢
裏一茅廬觧鞍呼酒邀春住地主欣然接敝車十有五
其能若此宜君喜也玉汝今於居之堂摘末聯耕讀二
字以昭扁志不忘也孟堅曾外祖中司常公與豐公俱
以正論入紹興戊午黨議二家姻好尤篤孟堅亦預瓜
葛之施方北來道過門玉汝邀示堂扁曰此右司陳君
仲方所隸且誦二詩屬以記固弗應辭然簿書鞅掌率
未暇頻書以督因詩有感於二公也乃愓然言於玉汝
曰先君子勉玉汝以詩翰弗力拳拳耕讀可以意逆志
夫事不如人意十常八九當建紹初年天欹地拆諸君
子出死力欲與國家復境土雪兇讐心通於天姦檜以
一和字掩遏之諸君子阨窮以死不獲伸以息氣豐公
尤烈也先君子踐家學半生﨑嶇兵間當邊嶮偹嘗艱
危者累抑非無功於時者方嘉定間乍顯乍晦亦莫展
盡志之難行也如此夫當不遇之時每有獨善其身之
思惟耕惟讀期清白紹屬不於藝文榮逹者豈無意哉
既又歎曰我祖豐公豈無官職者其所遇何如味斯言
也可以長太息也玉汝其悟已夫其驗諸身而益信夫
嗚呼不能側媚不可以干榮不崇苞苴不足以媒進同
聲濟水者為得計摸稜首鼠者為趨時遺君後親倒亂
曲直者斯不刺俗眼也心乎先烈奚怪落落力耕勤讀
計之得耳妄窺先志以訂所安以慨凡百雖然三江五
湖風石之竒不激不發繼今讀書愈多成就愈大時清
明矣豈久耕於是哉時齋諱綸豐公中興名相賜謚忠
簡侑享清廟封其食邑人仰之如此知臧孫有後故併
記而不以名書
狀
謝安吉使君黃寺丞先生京状
孟堅伏凖照帖舉孟堅明敏有文強毅不撓充改官親
民使者京洛識機一見已蒙於厚顧輔藩薦禰三生即
信於良緣恩惠彌天謝誠跼地伏念孟堅最為好直秪
欠學圓獨奮孤寒頗歴風霜於早歲自期節義願為砥
柱於頽波凡是素心不入時樣微如字畫猶考偏旁寓
在吟哦亦關風教以此移於吏事斷乎不敢私心當繡
使之行臺借階抗議勸大家之發粟力救時荒甘食蘖
以守廉束濕薪而馭吏蘭薰同臭渭湜殊流不圖末路
之榮獲遇知音之舉載惟合穎尤重常員判分京選于
天淵頓生功名之羽翼矧陳力之未久便刮目以誤知
槩彼尋常誰其特逹兹盖恭遇某官超然遠覧卓爾逹
權自專衡鑑之公取于尺度之外属方建府首急揚材
苐慚借譽之言幾于許可之遇斐狂有作正虞所擇之
未精操守無移或病執古之太甚文乎何有敏又安能
被寵兢兢持心惕惕在春風之下同桃李之無言歴歲
寒而觀期松筠之勁節
謝發運權憲節齋先生京状
孟堅伏凖照帖舉孟堅志尚博雅才能卓異靖共自勉
職業可期改官親民任使者歴事霜臺夙蒙賞鑑一封
露剡迄藉吹揚終昭衡鍳之公倍感孤寒之跡示先寵
于臨發申勉礪于將來加意玉成戴恩天大竊以脫選
湏五奏剡在今號甫登科属吏百十員誰無冀望間歲
一二舉得甚艱難于常員已自不輕矧職司所係尤重
合淮浙而分部盖英俊之如林求者非止一人之懇祈
得之可定半生之榮悴允非細事豈易畀人如孟堅者
涉世殊疎信書過甚孤分獨立凄其寡鶴之無羣周章
費詞幾于畫蛇之添足粉飾修治了無時樣巉巗屼峍
惟有古心出手辯冤獄之誣活數命于垂死歴階抗部
使之議獲一頋以回榮是皆拙計之勞身第招冷笑之
冰齒誰分鼠璞自晦龜蔵溝木忽被于丹青㸑桐獲調
于律呂兹盖恭遇某官道德純一識見昭融禮樂詩書
容止可度文學政事體用兼該撓不濁而澄不清言有
法而行有則作屏壮維城之勢飛芻著騰槽之謠雖遊
刃之恢恢惜寸隂之亹亹粟賤已歌李峴衆既傾心迓
衡行相姬公即歸調鼎猥收么瑣預備使令嗟人心好
尚之殊有衆口鹹酸之異不隨愛惡以石轉重增感激
而涕零重念孟堅奮身艱勤立志警策齠年家事窘垂
磬之屢空子夜書聲惟短檠之相守雕鎪肝肺收踐科
名摻履素危行已應謹苐為任直而磊砢不覺或越乎
凖䋲仰冀包荒少加容飬庶幾展布有所報酬孟堅敢
不策蹇忘疲磨緇尚白期無行已之玷上負知人之明
使君忽敬其朽株幾于輕予忠臣益彰于勁草請驗將
來
謝安吉謝使君飬浩先生京状
伏凖照帖舉孟堅吏事敏強風猷清雅明于折獄多所
平反充改官親民任使者古心雅尚素云臭味之同春
首薦員不由介紹而得自知歴歴叙謝拳拳伏念孟堅
朴甚不華直而無倚祗招譏誚于流俗敢忘榮逹于今
時第貪便親來厠猥掾我心不轉恨未學圓横目何如
烏能識直忽遭逢于舊識來牧守于輔藩預知屈蠖之
得伸曾作薦鶚之妄想然讞議論難如諫諍而争是非
而聽受舂容若父子之相唯諾已多寬假况望明揚雖
嘗持莛扣鐘敢必取葑下體春風委曲亦到山家寒谷
暄和頓有生意亶兹寅幸信有緣由兹盖恭遇某官見
與世殊道同古契高飛遠舉寧同燕雀之啾啾表瑞開
祥即振鳳鸞之翽翽有大用之斯在豈小試之足紆杗
桷兼收規模甚廣坐令么麽亦竊生成敏事安能正恐
囊錐之嫌露清猷知慕慚向蛾眉而效顰孟堅敢不力
守恪誠永堅報效斟椒花之酒已欣逢歲歷之新入藥
籠之儲今的在門生之列
謝泉使賈秋壑先生京状
伏凖照帖舉孟堅持身廉謹治獄詳明充改官親民任
使者干薦崇臺蠡謾施於測海奏員末掾冶遽躍以範
金不煩介紹以知已之深預定揄揚故先期而與念孤
寒而備至感恩紀以尤多竊以知人惟難當熟察于平
時薦士有權貴自决於獨見故聖門特著聽言觀行之
訓在近世始有因人成事之譏匪移集以權勢之臨則
假借于交朋之助甚至未嘗覿面若何盡識操心舉之
者非所樂為受之者邈不知自取與已乖於理義報酬
何有於功名此舉世以皆然獨先生而不爾焼玉三日
滿歴驗量才拔茅連彙征皆由定見如孟堅天支末裔
苦節癯儒面墻獨學于窮鄉艱辛備至食蘖自清於宦
路純白無緇凡著微勤夙蒙洞鍳鴛湖詩社蚤憐螽趯
之鳴畿漕幕評旁照蓬生之直薄知采下體於葑菲敢
為撼大木之蚍蜉一干薦塗輒被衮字是謂歲寒有高
節宛見春風不世情衆稱公舉之無私孰識知音之有
素兹盖恭遇某官心同古契見與世殊視富貴如浮雲
惟崇勲績拔才猷于脱穎共赴功名開明堂之丕基取
朽木之寸料圜府已恢于國用化鈞行運于台司臧否
素昭陶鎔應偉苐膺過譽彌切厚顔孟堅敢不佩訓如
規因褒知戒守廉愈謹畏楊震之四知讞辟加詳重唐
宗之三覆誓終如始報德與恩蘋末起秋風行快蒼鷹
之砉逝梅邊問春信果占鴻造之無私
謝倉使吳荆溪先生京状
伏凖照帖舉孟堅文學自將智能兼茂充改官親民任
使者上介充寮曾微纖助首秋薦額僅為盍簮寧遺平
昔之心知特了孤寒之身事彌天恩大跼地謝深竊以
五剡固重於攅花寸禄尤難于及戍待遠次者則動涉
數歲非勢援者則坐過千帆未聞辟置于連月之間便
即纏裹其脱選之事况無介紹自出生成信為卵翼之
恩殊多覆幬之造兹荷幸遇奚既頌稱孟堅真無盖藏
樸不㳂飾信情而往幾擿埴以冥行矢口而談不瞻前
而頋慮累參寮于幕畫每取誚于時流幾欲揉裁終然
率鹵拳曲擁腫可憐難入于凖䋲容受包荒卒從下采
於葑菲得於冀望之表倍增感激之私兹盖恭遇某官
哲鑑覃昭公衡平一來從蓬苑益振文風肅駕綱輪凛
甦吏習為矜烏哺之至念蚤飛鶚薦以先成惠纔西風
而馳主由東道者力矧崇褒詡更侈品題不學面墻文
何由進無能守樸智又奚長孟堅敢不力勉修為事加
警省期於有立無負隆知悠悠旆旌少緩朝天之闊步
隂隂桃李庶幾指日以成蹊剰有輪囷之情尚嗣再三
之謝
賀節齋先生除京尹状
恭審渙錫宸恩晉陞尹正夏卿望重特高九棘之崇班
日畿權尊庸旌三輔之善政上倚任以甚力人歡傳而
振聲恭惟某官充碩粹容堅凝定力有來翕受廣海納
於百川守節不移乃壁立於萬仞勤惜寸隂而靡懈廉
愈冰壺之洞清昔時畫戟凝香咸謂三吳之富樂去歲
齋壇禱旱獨殫一已之焦勞能於歉束之時交修内外
之務貔貅列竈芻輓流通鴻鴈庶民粒食贍活至捐百
萬緍之羡帑代輸六縣戶之常供如斯損己以裕人允
是光前而絶後頌騰衆口簡在上心陞除糾正未足以
盡寵嘉兼贊彌綸未足以寓奬眷惟是浩穰之都會其
誰寬猛之適權但觀右翊之乂安可卜中邦之化洽式
煩彈壓益懋勲庸細民望惠若慈保之臨豪家怛威若
嚴師之至
謝陳文昌退菴先生舉科目状
孟堅伏凖照帖舉孟堅蚤著文聲志追古作嗜學不厭
屬籍鮮儔可充學問該博可備頋問科者蚓竅微鳴謾
呈薄伎龍門定價慨動賞音不惟掞送以箋天抑為揄
揚於當路復見前修汲引之盛意倍深常人感激之私
情伏念孟堅尅苦寸心孤寒弱植蹈仁泳德第期為道
義之歸含英咀華非但求文字之巧時感慨於遇事偶
歎詠以形言怪竒祗以自嬉紀述亦惟實錄棄捐不忍
藏積猥多固自識於非才初何敢以上逹眀友引類菅
蒯俱前匠石無遺鑑衡俯逮忽加青盼以誤及有同朽
木之取材名重十科過許備承於詢訪言逾九鼎更加
贊援於澄清庸昭所取之必端預卜名揚之有及鹽車
皂櫪頋伯樂以增榮蘋末蒼鷹逢三秋而必奮驟感品
題之有及不憂筆硯之無功益謹磨鉛仰符采菲兹盖
恭遇某官眼高四海氣振羣英道雖大而能容德好謙
而並受行運化於陶鈞之上為世作程不忘君於畎畆
之中薦材是務既揄揚之已力於從臾以尤勤畀薄效
於攻文庶共趍於向學孟堅拘攣古格方嗟不合於時
宜附䴡宗盟正愧未儕於士齒淹博何有頋問奚堪惟
礪勤心仰酬知已功名文章為差久益務磨礱論思獻
納以輸忠少圖建立
赴建康幕通海陵趙使君狀
擬從軍之詩已專餞禮脩通名之牘敢廢駢詞惟齋扉
既隆親炙之情於文書應略苛儀之贅緘言近率論心
則真恭惟某官才疏以通見審而定在青衿之列好問
能謙當皂囊之馳慨懷勇往歴十年之日月當三邊之
風寒人謂艱哉君每安止待偉績之斯著駕脩程而上
征既分民社以位屏星旋搢朝紳而列侯土兹勲勞之
應爾奚歆羡之多為於兹更加經理之功正爾大作功
名之會招兵耕渭築壘浚濠守則為金湯之堅進則復
土疆之舊此君侯方略之素定亦小人贊助之當為雖
無膂力以彎強弓粗下工夫而學飛檄絶利一源收功
百倍得道多助乃集大勲願殚力於毫絲贊崇庸於彛
鼎孟堅磨礲鈍魯宣礪精誠豈敢以越幕殊塗不擬以
纖塵足岳慨誓心而自此投𦕈已以為君恪聆驅策之
條共圖備禦之計同姓衛國如護頭目肯致赤心功臣
受誓盖等山河相期晚節冀酌權衡之時令益調鍾釡
之天和式贊中興有光同姓
賀秋壑先生除總領仍兼泉使状
孟堅恭審寵陟餉師任兼治事班穹藏府分命盖重王
人職總利流理財其惟君子自天渙汗振地歡聲竊惟
財計登耗之攸分盖自事權歛散之無統職幣於内者
未諒軍需之調度轉餉於外者不量國計之羸虛彼此
不相為謀肥瘠各自殊志惟專一其任而量入為出斯
洞究其藴而養源節流通融斡運於一心銷弭滲漏於
百弊此自古設官之未逹幸于今申命之合權矧属通
才可占成績恭惟某官國之貴戚世之鉅人以肺腑之
親則體念也專圖鼎彛之勲於富貴也薄慨懷銳志展
在顯庸明燭秋毫老吏為之辟易計殫鞭筭舉世伏其
䟽通比借重於筍班施活法於圜府已驗泉流於地更
欲馬騰於槽乃兼餉冶之司兼屬經綸之手聿申新渥
爰即舊勲加崇卿月之班式重使星之命翕傾輿譽知
演邦財命相之自唐朝必兼鹽鐡冢宰之於周典亦式
貨財共希明綸式驗故事孟堅受恩最切贊抃尤深秋
以為期待入山公之啟地分殊部俄驚躔次之移方此
兢虞旋還臨照福星仍守舊分合浦宛得還珠益昭夙
幸之自天不間施恩之易地亟飛賀禮印定龍光想當
移節之時正及上箋之日重念孟堅六考滿例五剡成
尖的憑薦鶚之書不負操觚之藝千金逾一諾知東道
之主堅六翮冲九霄覺西風之程稳
赴淮東常平幹參李制帥可齋先生状
夙覃梓蔭隂受維持新事油幢的隸舉刺遡平時而載
謝慶此日之欣逢思祗頌于公恩可自占于身計伏念
孟堅勁挺獨立竒單寡儔委已隨俗則少得世緣受知
逹觀則每多天幸其所蒙于公者抑何侈于人歟齠丱
從師已篤同門之學絲蘿締好更崇附莬之姻微吟不
鄙其聲寒拙畫過嘉于心苦扁舟載雪以呈行卷遠驛
貽緘而寄斷碑作成者蓋歴數年提撕則尤多近日駸
駸脱選種種蒙恩每自感知夙深銘戴第棘寺未證平
反之賞而淮堧又從畫諾之遊孰知于此機緣乃是就
公纏裹顧一尖之合穎希萬里之高風東道主固有周
旋之心歲舉員恐拘减省之額祗惟大府剰有薦塗與
其從臾諸人何如特逹自已念鶴髮親老望切倚門而
鴈行助稀飬微兼膳雖向寶山而求藥亦勞蝶夢之思
家儻其即次于明揚即可通理于零考頂踵一出大庇
絲毫何假它求洞傾直忱亟祈慨與兹盖恭遇某官德
宇天廣淵裁鑒昭惟公無私軍民久属于畏愛以寬濟
猛中外盡讋於威名驅馳既熟於邊疆彌綸更多於省闥
理内禦外以俱善出將入相以何難於昭異恩特任隆
寄開大帥府號小朝廷即躋奠枕于周京入任調羹于
商佐孟堅不慚婪尾力冀成身辭家鬢未彫豈遽作悲
秋之賦從軍心固樂時或起白雲之思
上都省乞行平反賞格状
辯明讞議粗有助於好生投誠化鈞覬速成於脱選雖
職守弗應於論報然朝廷嘗用以施勞有賞格之具存
敢自陳而忘僣庸抒懇惻上冀陶鎔伏念孟堅單微孤
蹤感慨直志虀鹽黌舍嘗沾教雨之濡菅蒯科名素出
恩波之内竊禄將周於一紀下考幸及於六書獵涉文
詞累塵薦牘狂狷論辯或與直聲將攅五剡之尖僅須
一簣之進曩辱知於綉節謂垂意於丹書曾以鄰邦之
疑詞下質管見於公鞫病死者荏苒連月自經盖出於
無聊被屈者附麗數人文致過誣於謀掠依阿雖可唯
唯隂隲其如冥冥殺一不辜尚且弗為於數重辟豈容
忽視矧有鯨吏肆枉平民強加殺人之名有同指鹿之
事悉為表前勘之承誤與夫明初驗之致訛牘上憲臺
豁從冰釋人出禁網重見春生若是勤虔固多救正當
路姑摭兩端而上常員第求一免之從雖蒙印證於公
朝其如阻障於法吏但拘對罸不思失出之恩該固掩
微勞莫表平反之功倍是謂屯膏而吝賞或者借公以
報私兹謂忌心何有嘉善纖雲謾勞翳日揭蔀終獲見
天幸旅進於賓階因力投於鈞造兹者恭遇某官勲名
赫奕事業恢洪淵鑒雖遠以畢昭寸長無微而不錄禇
公抑僥倖名器固弗假人魏相考功能片善豈令掩物
罔徇拘攣之鄙大明激勸之權班召命以使前傾聽聰
而逮下孟堅是用慨陳悃赤仰丐終成拔身選途奚限
常程於薦格報恩末路誓酬國士之隆知
上安吉使君黃寺丞状
趍風部掾陳力未多干寵薦員捫心似躁惟已廹替期
之近幸及遇賢轍之臨補掞公車纏褁身事值機會以
巧的祈恩榮而敢稽竊惟遇主有緣論薦貴勇鄼侯方
一見而竒信何須歴試以觀人坡公於將去而知滂盖
以片言而得士暫焉目睫即定身榮此前脩特逹之盛
心為後輩干求之藉口因陳拊缶或冀采葑伏念孟堅
雖拙賦材粗勤立志名浪占於瑶籍心加苦於韋衣虞
學虀鹽垂成三舍禹門桃浪行越周星不辭奔走之波
波第恐身名之寂寂自關譏而參計幕由曹掾而入憲
寮粗以執方不隨趍下排豪家之勢復兩村占産而居
之民雪冤獄之誣活數人枉戮而出之死動誤知於當
路被公掞於連番或稱博雅以詳明或謂敏強而鯁直
花攅五削已蒙前守之照移月近初秋乃忽先期而去
任滯留癡守逼迫終更顒迎日伺於雙旌有望山成於
一簣曩雖際遇盻睞微加今者趍承工夫則淺惟精鍳
之洞物豈常程之取材縳柳為車且送窮鬼栽桃與李
䞉有春風况得之而遂脱選之圖若予此則異常施之
比允為鉅惠寧可易云於焉儻拜于明揚信矣不虛於
公舉兹盖恭遇某官軒昂偉量卓絶大官玉立顒顒有
任重之器風聲肅肅示揚清之權慨欲立勲而立名博
取有材而有藝收明堂之材具寕鄙尺椽開洪鈞之化
規豈嫌躍冶孟堅不量么麽仰冀全成願被歸榮以終
薦目及齒髮之壮日效犬馬以酬恩讞獄無阿果動知
音之喜敡言有取願占合穎之榮
