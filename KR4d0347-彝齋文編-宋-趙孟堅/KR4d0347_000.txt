提要
彛齋文編四卷别集類三(宋)
(臣)等謹案彛齋文編四卷宋趙孟堅撰孟堅
字子固自號彛齋太祖十一世孫其先以安
定郡王從高宗南渡家於嘉禾之廣陳鎮而
孟堅自作告墓文中又作廣成蓋俗語相沿
初無定字至元嘉禾志載廣陳鎮在海鹽縣
東北九十里則孟堅當為海鹽人其或作嘉
興者誤也孟堅以宗室子登寶慶三年進士
好學工書喜藏名蹟時人比之米芾至今遺
墨流傳人人能知其姓字惟其生平始末則
諸書所紀往往不同如周密齊東野語謂其
終提轄左帑身後有嚴陵之命是孟堅殁於
宋世而姚桐壽樂郊私語謂孟堅入元不樂
仕進隠居避客從弟孟頫來訪坐定問弁山
笠澤佳否孟頫云佳孟堅曰弟奈山澤佳何
既退使人濯其坐具云云則又似元初尚存
者二說錯互殊甚今案孟堅甲辰歲朝把筆
詩有四十五番見除夕之句以干支逆數之
當生於慶元已未距宋亡時凡七十八年孟
頫仕元尚在其後孟堅必不能及見又考朱
存理鐵網珊瑚載孟堅梅竹譜卷有咸淳丁
卯葉隆禮䟦稱子固晚年工梅竹步驟逃禪
予自江右歸將與之是正而子固死矣䟦出
隆禮手蹟其言可信是孟堅之卒於丁卯以
前更為確鑿亦足證桐夀之說為誕妄矣至
其歴官次第他書不載而見於詩文自述者
如為湖州椽入轉運司幕知諸暨縣以御史
言罷歸皆歴歴可考獨不言其嘗為朝官宋
詩紀事乃謂其景定初遷翰林學士又不知
何所據也其集宋史藝文志不著錄惟見於
明秘閣書目者四册世久失傳今從永樂大
典摭拾補綴釐為四卷大都清遠絶俗類其
為人剰璧零珪風流未冺亦足與書畫並傳
不朽云乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
