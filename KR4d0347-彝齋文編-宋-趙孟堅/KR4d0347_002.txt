彝齋文編卷二宋趙孟堅撰
五言律詩十三首
庚辰除夕
生計從來拙奚疑壁四空解憂惟父母謀事等兒童無
競身如偶訛言耳願聾丈夫心鐵石肯自泣塗窮
辛已除夕
歲事今其暮而多悵惋心功名一成否身世幾浮沉荄
甲四墻在根株百蠧侵白雲飛處遠東望動微吟
山行晚歸
背日踏寒影歸程路覺長水流逢石響花晚度秋香前
去多林莽新傳有虎狼行行應勿緩掠面已風霜
尤美亭(在昌化治平寺)
雖未及瑯琊看來亦自佳微㘭著新月聳翠帶餘霞巨
鑿應靈禹斜抛或女媧小亭相對好莫放竹叢遮
夜熱
夜熱寢復起獨行池上亭欹荷傾泫露高柳掛疎星秋
蜇已啼草涸魚時唼萍無雲那有雨湛湛一天青
蒙齋
此閟先天地名齋曷扁蒙祇應防太潔未必果冬烘釀
臘重醅酒初陽逗煖風當年郭有通此意與君同
文宣公祠宇新成
旋斵蓱蕪地亭臺出水瀕人知便行樂誰識念賢臣淡
月花無影微風浪有鱗飛梁如跨水遊子更來頻
何氏書堂
元正假得晴埜服暫山行遇石松盤蓋懸崖蘭倒生壁
問題字古潭面鑒形清官滿應求此讀書秋月明
鴻禧觀次高横槎韻
逍遥微物累出處任天真薄宦已陳夢青山猶故人鑑
湖凉不暑荷葉淨無塵往往入圖畫扣舷欹角巾
秦望與蘭亭山山逓送迎蓴鱸方嫩美草木亦欣榮去
繼漢疏傅名肩齊魯生鴻都讀遺事誰不動歸情
和陳魯山社日西湖二首
遶堤千障碧過雨一回新並駕館中傑分題湖上春杯
觴同臭味篇什倍精神招手年時燕遄歸尚及辰
海棠料客醉故作暈微紅借路山無雨惜花天不風揚
鑣聫勝士琢句策竒功讀罷身何許晴光蕩漾中
江樓遲客
野外遊神迥望中塵物稀天連遠水盡鳥背夕陽飛木
葉初摇落鄉懷動式微興闌不忍去遲子一舠歸
七言律詩十九首
早春牡丹
香泥封籜接頭新幻出花王見早春時節不須寒食候
工夫遠勝洛陽人嫩黃䗶葉拳微皺半醉宫粧粉未勻
恐怕晚風須愛護羅幃遮却看頻頻
安吉州賦牡丹
眼眩繁妍錦一機銅缾分插逓參差幾於釘坐看如偶
却爲輕寒謝較遲售用奢豪須藉酒形容妖豔每難詩
微風忽度輕披展絶憶霓裳駐拍時
謝徐正十一兄惠牡丹顔帖
左携珍帖右花王雅貺何殊照乘光拆壁漏痕含蠆尾
珍珠露顆帶天香數千葉密憐檀暈怕六丁收謹匣藏
答謝苦慚無好語撚髭空斷不成章
種水芭蕉
石上芭蕉手自移黃梅便得雨如期水根聫絡銀絲漾
風葉紛抽羽扇欹日驗發生疑有凖心加愛護每忘疲
猶如老大初生子及見成人長立時
初冬客中見小春海棠
一痕朝日界晴忩森肅清寒昨夜霜硯怕生澌微貯水
爐因撥火起餘香最耽詩帖閑中樂無奈塵埃客裏忙
却是小春花謝絶海棠經月駐紅粧
客中
睡覺簷牙月一鈎適閑真不願封侯病多藥褁長爲侶
静著爐薰轉更幽席上眼明梅破臘霜餘珍重菊經秋
從兹可向家居否強半經年在客舟
和帑院叔
久居朝蹟遲遷次雖在琴齋頗寂寥交少自應無援拔
地寒安得有肥饒桃花落處春風緊梅蘂開時臘雪銷
畢竟徐行能遠到樽前贏得且逍遥
及書六考喜效白體
無庸下考又三書知愧知慚意少舒儻便盍簪叨墨綬
縱然休仕亦緋魚何人不願重金服那箇無心駟馬車
修短洪纖應賦定好存方寸一由渠
不寐
不夢華胥仍不醉燈青室白自高眠頻聞乾葉下空砌
遥認征鴻唳遠天慮淡殊非同槁木無營豈復在齠年
回思撲漉紅塵久虧損工夫只自憐
邑圃池上
南薰初愛葉田田忽見莖枯欲倒懸風露漸凄生澹泊
水天相映作澄鮮無人領會微吟意獨自咿唔薄暮天
一對陶朱山下鷺飛飛衝破晩炊烟
養鸂鶒
護毛不用籠寬織半殺彫翎養自馴退易進難微鶴歎
凉來炎去異鴻賓横枝梅下眠和月臨水薇邊遊近人
更著花栽安蘚石黃筌圖畫鎮長新
十日同憲僚登高
自嘆凄凉客寄身已孤茱酒奉慈親未應一夜無芳菊
共上層樓有可人日射寒山宜近晩霜殷秋葉豔於春
清歡率爾吾儕事帽落龍山意更真
讀元舅雪溪先生墓銘
二祖霜臺有烈聲傳家文憲見先生剛而不折松筠夀
貧弗濫求冰玉清陶令秫田詩料足竇家桂子義方成
即兹更有高賢傳豈羨區區世上名
拜掃易齋先生墓
行樂今非少壯時一樽聊以酹吾師隻雞豈敢方前輩
下馬猶能慰所思原上松杉新種植(巨濟兄近爲先生栽松杉)望中
桃李半披離歸途劇飲賡新句顛倒綸巾不自持
隻雞斗酒禮雖微苦雨終風志不移卧病已辜寒食約
踐盟猶及小春時老懷傷感渾如舊同舍追陪尚可期
少憩東湖勿怱遽片雲來往正催詩
寄湯帳幹
鎖忩寂寞守燈熒熟數陳蹤迹杳冥已自無心雲淡淡
不應逐計鼠營營發生最普惟春力幽隠旁昭是月明
試品梅花霜下角動人深淺似秦箏
招石希孟朝飯
水臨軒檻絶纖埃砌面茸茸上綠苔伺餧金鱗渾可狎
低飛翠羽不生猜篆薰欲起筵初集清磬纔敲夢恰回
正好西風坐蕭爽官程翻怕驛書催
與帥幹架閣宗叔(山中翁之子)
曾聞老吏說先猷咳唾珠璣下筆遒大器莫爲時所用
高科還有子能收相逢禹會嗟何晩薄可郊寒匪暗投
珍重斯文肯勉力清朝墳典要人修
寓言
詡詡言詞巷陌兒傾心反目易安危可嗟香盡蝶猶戀
誰謂機萌鷗不知寥落丹青秋後扇縱横黑白局中碁
料應主意非疎賈其奈難祛絳灌疑
五言長律詩一首
追詠西湖行樂寄傅清叔
聞借侯家宅湖邊度夏凉鐘魚連梵寺雉堞傍城墻閑
適心無事清和日正長藕花雖尚稚荷葉自多香苦笋
回餘味青梅弄半黃生綃畫團扇細葛製輕裳水近風
生座簷虛月滿廊龍舟花槳榾騮馬紫絛韁竟日歌聲
沸通宵水面光不妨投轄飲更稱静琴張詩社聫行卷
仙姝學道粧英遊伴王謝清夢到羲皇曾約陪遊盖慚
稽動客檣憶君徒悵望爲我細思量幾度吟成後憑誰
遠寄將意多收不盡事鄙每牽忙今夕微醺起中宵捉
筆狂浪吟無次第聊表未遺忘
七言絶句詩二十五首
九里松馬上作
九里松株不斷青松風上發下泉聲耳邊為愛聞天籟
故約遊韁緩緩行
送客
素娥懶駕水晶輪此夕飛來夜欲分送客出門還獨立
一天清露湛無雲
臨安客中
小樓面面著疎櫺静有蟾光絶市聲讀罷離騷臨晉帖
菊花香裏數寒更
折枝
奚囊金勒逗春行醉咏歸來隴月生折得生香渾懶向
斷簪零珥任縱横
清明
節近清明長是陰黃花問在麥苖深勌行却上高樓望
烟鎖前村一半林
經過
二十年前漫浪遊海天霜氣夜深浮竹窗夢斷聞雞處
常憶溪灣塢聚頭
南林張園
凄凄寒菊委霜叢下有微吟腐葉蛩倚著欄干聽不了
自來我輩最情鍾
種石菖蒲
少年眼力健觀書卷裏千言一覽無官事簿書昏惘惘
效尤石上種菖蒲
蕙花
光風蕩煖曉晴天雅有幽香入簡編尋見埜花都不是
山蜂引到石崖邊
夢回
點點桃花短短墻雨聲徹夜響迴廊覺來蝴蝶家山夢
一半分明一半忘
贈術者
紛紛塵土簿書堆職在其間怎可辭不向先生問榮達
但言何日是閑時
買硯碑
鳳城凉雨新秋後幾處朱樓試管弦有客貰金收古歙
短檠竟夕自摩研
恰在貰金酬硯直又逢古洛蔡公碑摩挲不忍教他去
笑殺典衣償直時
問梅寄賈秋壑先生
生成欲見化工功不在漫山桃李中爲向梅梢問消長
地寒先却得春風
天平方丈梅下見持要舊題
枯梅一樹半斜欹繞匝行行欲詠詩忽覿季難遺墨在
西風吹淚滿髯絲
謝送牡丹
官舍無花甑有塵縱將畫展不如真若非折寄珍珠顆
幾是蕭條過一春
蘸蠟封枝翦處新開奩帶露尚精神洛陽路遠風塵暗
腸斷應無做譜人
高渭南席上燭照牡丹
高燒燭照御黃衣疑是沈香夜宴歸固是不教花睡著
只愁驚起露蟬飛
日午猫晴一線時紅嫣紫媚正猖披争如絳蠟通宵照
玉葉金鬚色愈滋
題玉川月蝕詩後
哆口搘牙月蝕詩遺編讀著凜風規如何晩節從汙合
竟與姦臣血作泥
題趙大年小景
霜輕榆柳未全黃兩岸菰蒲洲渚長鷗鳥背人飛撲漉
西風嘗是入斜陽
一行白鷺過前山飛去沙鷗半復還更有精能君見否
黃鸝兩兩綠楊間
客中思家
微風過處有清香知是荼䕷隔短墻相得故園成索寞
詩盟誰復為平章
楚楚輕衫翦薄紗而今憶得在山家蕭娘為是親蠶事
嗔帶含香紫笑花
柳絮悠悠拂面輕隨風到處若為情西池應也無人到
一面青青萍自生
詩餘
過天下第一江山呈何守(沁園春)
許大江山鎮臨彈壓豈小任哉從嶓冢導漾東傾注海
截然限止南北天開試向中流迴觀鐵甕萬石層稜攢
劔堆金焦峙號紫金浮玉捲雪轟雷君侯文武兼才
天有為生才南國來歴二十年籌邊給餉上流襟要幾
為安排今此雄藩精明笳鼓又喚金湯氣象回長淮北
望中原非遠更展規恢
巖桂和韻(鵲橋仙)
明金點染枝頭初見四出如將刀翦芳心纔露一些兒
早已被西風傳遍歸來醉也香凝襟袖疑向廣寒宫
殿便須著箇膽瓶兒夜深在枕屏根畔
賞春(沁園春)
曉上畫樓望裏笑驚春到那家便從臾閑情安排醉事
尋芳喚友行過平沙最是堪憐花枝清瘦欲笑還羞寒
尚遮濃歡賞待繁英春透後會猶賒歸時月掛簷牙
見花影重重侵寳階銅壺催箭獸環横斜濃斟玉醑芳
潄瓊芽步繞曲廊倦迴芳帳夢徧江南山水涯誰知我
有墻頭桂影窗上梅花
客中感春(朝中措)
擔頭看盡百花春春事只三分不似鶯鶯燕燕相將紅
杏芳園名韁易絆征塵難浣極目銷魂明日清明當也
柳條插向誰門
前題(好事近)
春早峭寒天客裏倦懷尤惡待起冷清清地又孤眠不
著重温卯酒整瓶花總待自霍索忽聽海棠初賣買一
枝添却
初任官所為慈闈夀(感皇恩)
官小宦遊初清貧如舊小簇杯盤旋篘酒雖然微禄不
比他們豐厚也知慚愧是皇恩受富貴千般享之惟
夀心地平時到頭有摩挲銅狄祝望比他長久鼎來榮
貴待通閨後
次任為慈闈夀(感皇恩本是年慈闈六十二歲命後一年也)
一百二十年兩番甲子前番風霜飽諳矣今番甲子一
似臘盡春至程程有好在應慚愧莫道官貧勝如無
底隨分杯筵稱家計從今數去尚有五十八生朝裏待
兒官大做奢遮會
清涵萬象閣(風流子)
望極思悠悠江如練籟息浪紋收看帆卷帆舒往來征
艇鷺飛鷺立遠近芳洲遊波不舍山常好祗白少年頭
杜若滿汀離騷幽怨鴟夷去國煙浪遨遊江南知何
許青林晩山斷處白雲浮懷古慨今誰人似我閑愁嘆
醉生浪跡鱸鄉蟹舍殢紅怨粉蓮棹菱舟敲遍欄干默
然竟日凝眸
春日詞(花心動春外祖中司常公春日詞曰庭院深深日遲百花落盡蜂蝶稀柳絮)
(隨風不拘管飛入洞房人不知畫堂繡幕垂朱戶玉爐消盡沉香炷半褰斗帳曲屏山盡日梁)
(間雙燕語美人睡起歛翠眉強臨鸞鑒不勝衣門外鞦韆一笑發馬上行人腸斷歸近日風雅)
(遺音多譜前賢名作因效顰云)
庭院深深正花飛零亂蝶懶蜂稀柳絮狂蹤輕入房櫳
悄悄可無人知畫堂鎮日閑晴晝金鑪冷繡幕低垂梁
間燕雙雙並翅對舞高低蘭幌玉人睡起情脉脉無
言暗歛雙眉斗帳半褰六曲屏山憔悴似不勝衣一聲
笑語誰家女鞦韆映紅粉墻西斷腸處行人馬上醉歸
初改官為慈闈夀(驀山溪)
幾年修績總待榮親老每羡阮南豪向夀席花花草草
如今慚愧微勝十年前聊尔了辦杯盤一對慈顔笑
願親強健綠髮長長好來歲在琴堂想凡事應微熱閙
契天交道只辦好心腸官儘大儘榮親待受金花誥
怨别(驀山溪)
桃花雨動測測輕寒小曲檻面危欄對東風傷春懷抱
酒邊心事花下舊閑情流年度芳塵杳懊惱人空老
粉紅題字寄與分明道消息燕歸時輾柔茵連天芳草
鎖忩孤影夜卜燈花繁清漏斷月朦朧掛在梅梢裊
