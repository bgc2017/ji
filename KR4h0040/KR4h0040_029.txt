皇朝文鑑卷第二十九
詩
雜體
星名
二十八宿歌贈旡咎黃庭堅
人名
和蕭十六孔平仲
郡名
郡名詩呈吕元鈞孔平仲
藥名
登湖州銷暑樓陳亞
荆州即事五首黃庭堅
建除
重贈徐天隱黃庭堅
八音
八音歌答黃魯直晁𥙷之
四聲
還鄕展省道中作四聲詩寄豫章僚友
孔平仲
藏頭
寄賈宣州孔平仲
呈章子平孔平仲
離合
藥名離合四時四首孔平仲
回紋
泊鴈王安石
一字至十字
詠竹文同
兩頭纖纖
兩頭纖纖二首張舜民
五雜組
五雜組四首孔平仲
了語不了語
了語孔平仲
不了語孔平仲
難易言
難易言二首蘇舜欽
聮句
劒聮句
風琴聮句
悲二子聮句
地動聮句
集句
送吳顯道王安石
戲贈湛源王安石
與北山道人王安石
示蔡天啓王安石
烝然來思王安石
集杜句寄孔元忠孔平仲
星名
二十八宿歌贈无咎黃庭堅
虎剝文章犀解角食未下亢竒禍作藥材根氐罹
斸掘蜜蜂奪房抱饑渴有心無心材慧死人言不
如龜曳尾衛平哆口無南箕斗柄指日江使噫狐
腋牛衣同一燠高丘無女甘獨宿虛名挽人受實
禍累棋既危安處我室中凝塵散髮坐四壁矗矗
見天下奎蹄曲隈取脂澤婁豬艾豭彼何擇傾腸
倒胃得相知貫日食昴終不疑古來畢命黃金臺
佩君一言等觜觽月沒參横惜相違秋風金井梧
桐落故人過半在鬼錄柳枝贈君當馬策歲晏星
回觀盛德張弓射雉武且力白鷗之翼没江波抽
絃去軫君謂何
人名
和蕭十六孔平仲
式微子歎歸期滯疎鍾皓月僧䆫睡滿郭丹楓已
送秋李白桃紅春又至綠楊朱戸鎖娉婷燕趙壹
笑誰相視紅顔回眄能溺人有若大川無際涘吾
曹操行薄雲天去險就平當擇地嚴君平昔教諸
子肯向贛江爲此事勿捐仁義縱歡娛力與主張
興廢墜不才疆使酬杜詩搦管能令言鄙志
郡名
郡名詩呈吕元鈞孔平仲
相人觀久遠要且視資質酒酸本多甘絹敗爲少
密公家渭川後端亮氣不屈播移雖裔土寧妥如
舊蓽優游歸孔聖坎壈笑趙壹儻來等榮辱所遇
順勞佚道閤接談賓文房散書帙當其泰定時海
宇更無物耳目并已忘何心蘄冕黻忽聞韶曲奏
更覺巴音失温純比金玉清越勝琴瑟似追少陵
步眞得建安骨從今益淬厲及此舒長日唱酬安
敢同心欽但齋栗
藥名
登湖州銷暑樓陳亞
重樓肆登賞豈羨石爲廊風月前湖近軒䆫半夏
凉罾青識漁浦芝紫認仙鄉却恐當歸闕襟靈爲
别傷
荆州即事五首
黃庭堅
四海無遠志一溪甘遂心牽牛避洗耳臥著桂枝隂
前湖後湖水初夏半夏凉夜闌鄉夢破一鴈度衡陽
垂空青幕六一一排風開石友常思我預知子能來
幽瀾泉石綠閉門聞啄木運柴胡奴歸車前挂生鹿
雨如覆盆來平地沒牛膝回望無夷陵天南星斗濕
建除
重贈徐天隱黃庭堅
建極臨萬邦稽古陛下聖除書日日下有耳家
相慶滿意見升平父老扶杖聽平生所傳聞似
仁祖德性定鼎百世長櫜弓四夷靜執事當在朝
官冷殊未稱破帽風欹欹簡易不騎乘危顚相扶
持泉石共嘲詠成樂澗阿中傲世似未敬收潦下
秋船期公拜嘉命開元命觀事身得見全盛閉門
長蓬蒿或許老夫病
八音
八音歌答黃魯直晁補之
金蘭况同心莫樂新相知石田罹清霜念此百草
腓絲看煑&KR1472;吐士聽憤悱語竹馬非妙齡美人恐
遲暮匏繫魯東家今君尚天涯土膏待陽燀氣至
如咄嗟革薄不可廓士迫下流惡木無松栢心蝎
處螻蟻託
四聲
還鄉展省道中作四聲詩寄豫章僚友
孔平仲
蕭灘波潺湲巴丘山崔嵬江天如相迎風吹浮雲
開思鄉人皆然惟予頻歸來松楸彌青鮮舂容生
泉臺久雨水陡長泱漭似海廣葦底解小艇曉起
蕩兩槳早飯野篠下鳥語靜愈響有酒我不飲引
領但子想四際又暮夜意詣尚未到繫䌫坐樹蔭
嘒嘒厭聚噪徑步氣向暝岸嘯韻自報内顧自慰
幸比歲屢拜掃執熱逼入伏一葉益局促日落月
欲出豁若脱桎梏木色鬱碧幄竹節削綠玉赤脚
踏白石宿泊得沐浴
藏頭
寄賈宣州孔平仲
高會當年喜得曹日陪宴衎自忘勞力回天地君
應憊心狹乾坤我尚豪豕亥論書非素學子孫干
祿有東臯十年求友相知寡分付長松蔭短蒿
呈章子平孔平仲
王駱聲華星斗傍方州投老憩甘棠木逃剪伐枝
長碧石耐䥴磨性有常巾禇藏經勤問學子孫傳
業富文章十年留落歸何暮日聽除書侍玉皇
離合
藥名離合四時四首孔平仲
草滿南園綠青青復間紅花開不擇地錦繡逕相
通
漿寒飲一石蜜液和巖桂心渴望天南星河粲垂
地
參旗挂綵木通夕凉如水銀漢耿半天河橋暝煙
紫
雪片擁頽垣衣裘冷如甲香醪不滿榼藤枕欹殘
臘
回紋
泊鴈王安石
泊鴈鳴深渚收霞落晚川柝隨風歛陣樓映月低
弦漠漠汀帆轉幽幽岸火然壑危通細路溝曲繞
平田
一字至十字
詠竹文同
竹竹森寒㓗綠湘江濱渭水曲帷幔翠錦戈矛蒼
玉心虛異衆草節勁踰凡木化龍杖入仙陂呼鳳
律鳴神谷月娥巾帔靜苒苒風女笙竽清簌簌林
間飲酒碎影搖罇石上圍棋輕隂覆局屈大夫逐
去徒悦椒蘭陶先生歸來但尋松菊若論檀欒之
操無敵於君欲圖瀟洒之姿莫賢於僕
兩頭纖纖
兩頭纖纖二首張舜民
兩頭纖纖織女梭半白半黑右軍鵝腷腷膊膊石
子坡磊磊落落大風歌
兩頭纖纖蠒綰絲半白半黑蠅蠧之腷腷膊膊母
赴兒磊磊落落忠臣詞
五雜組
五雜組四首孔平仲
五雜組垂衣裳往復來就桀湯不獲已剪夏商
五雜組花木春往復來江湖人不獲已議和親
五雜組錦繡叚往復來隨陽鴈不獲已猶仕宦
五雜組朝霞明往復來車馬行不獲已方用兵
了語不了語
了語(效晉顧愷之殷仲堪)孔平仲
公餗欲成忽覆鼎銀缾汲絕還沉井乳虎咆哮落
深穽青萍一揮斷人頸
不了語(效唐雍𥙿)孔平仲
無言以手尋珮環寒暑迭運彫朱顔八駿踏地幾
時徧六龍駕日何年閑
難易言
難易言二首(效韋應物)蘇舜欽
擬把鉛刀伐丹桂欲坐眢井攀青天排羅嬰兒拒
九虎未若以道干貴權
地上拾芥亦細碎掌裏數文猶苦辛脱使擿丸下
峻阪未若以財而發身
聯句
劒聯句(范仲淹歐陽脩滕宗諒)
聖人作神兵以定天下厄(范)蚩尤發靈機干將構
雄績(歐)槖籥天地開鑪冶隂陽闢(滕)南帝輸火精
西皇降金液(歐)炎炎崑崗熒洶洶洪河擘(范)雷霆
助意氣日月淪精魄(滕)神氣不在天錯落就三尺
(歐)直淬臨溪泉横磨太行石(歐)雄雌威並立晝夜
光相射(范)提擕風雲生指顧煙霞寂(滕)堅剛正人
心耿介志士跡(歐)初疑成夏鼎魑魅世所識(滕)又
若引吳刀犀象謂無隔(范)截波虬尾滑脱浪鯨牙
直(歐)頑水挂隂雷皎月乘孤隙(歐)河角起彗氣雲
罅露秋碧(范)曉鐔星斗爛夜匣飛龍宅(范)舞酣霰
雪回彈俊球琳擊(滕)鮮搖霅水光膩亂湘山色(滕)
青蛟渴雨瘦素虺蟠霜瘠(歐)清敲鏘以鳴寒姿堅
且澤(范)鬼類喪影響佞黨摧肝膈(歐)一旦會神武
四海屠兇逆(范)周王奉天討商郊千里赤(歐)楚子
揚軍聲秦師萬首白(范)祥輝冠吳楚殺氣横燕易
(范)與君斬鼇足八極停震虩(歐)翁君刜鵬翼三辰
增煥赫(范)莫使化猿翁辱我爲幻惑(范)莫使暴虎
人屈我執仇敵(滕)尊嚴侯冠冕左右舞干戚(歐)功
成不可留延年空霹靂(范)
風琴聯句(謝濤希深梅堯臣聖俞)
竅竹漏天風張絃擬嶧桐佳名從此得妙響未曾
窮(希深)夜靜危臺上人閑皎月中依依聽不足秋
露滿蘭叢(聖俞)
悲二子聯句(二子謂穆脩凌孟陽蘇舜元才翁蘇舜欽子美)
有客自遠方來以二子說穆子疾病初家事巨細缺鄰人
苦其求(才翁)醫師久已决案杯小大空布被旁午裂餘喘
尚能鼓(子美)老憤知已結目凄望羊泓髭斷反喟茁憂酸
繫餘生(才翁)嘷留永訣語妻後日計書策未可徹教子
立世資(子美)圓曲勿自悅吾屬何流離衆人方草竊凌子
久道路(才翁)十口著羈絏恰旅重江間正值大饑節既無裹
飯交(子美)疾走繼麤糲又無執漿人及時沃枯渴惜哉殞
天命(才翁)痛焉在親絰帝胡生爾身世復稱其傑
胷伏氣萬丈(子美)腸貯怨百折艱難泊風波憔悴
墮霜雪久僕勤龍鍾(才翁)弱女癡䠥&KR0887;文隨寒餓
空道與煙焰滅魂兮竟何歸(子美)去矣不得别長
府豈無財莫濟醫藥切太倉豈無粟(才翁)莫解腹
腸熱天子聖在上海内清欲澈伊人胡不官(子美)
既死安得活朝青與暮紫神喜天下軋昂車與怒
馬(才翁)門滿道不絕之子苟間厠斯民乃貪餮高
亢世弗親(子美)方嚴鬼所掣敢言才足珍寧免否
來齧思潜淚輒抽(才翁)慘舊面成耋舉目此牢落
側身今鄙媟箴言耳空虚(子美)險論口卼臲作詩
告石梁聊以慰寒骨(才翁)
地動聯句(蘇舜元舜欽叔才舜元舊字)
大荒孟冬月(叔才)末旬高舂時日腹昏盲倀(子美)
風口鳴嗚咿萬靈困隂戚(叔才)百植嗟陽衰濃寒
有勝氣(子美)大凍無敗期六指忽搖拽(叔才)羣蹠
初奔馳丸銅落蟾吻(子美)始異張渾儀列宿犯天
紀(叔才)預驗漢志辭民甍函鼓舞(子美)禁堞彊崩
離坐駭市聲死(叔才)立怖人足踦垣途重車僨(子)
(美)急傳壯馬欹陵阜動撫手(叔才)礫塊當揚箕停
汚有亂浪(子美)僵木無靜枝衆啄不暇息(叔才)沓
嶂驚欲飛踊塔撼鐸碎(子美)安流蕩舟疲倒壺喪
午漏(叔才)顚巢駭眠鴟居人眩眸子(子美)行客勞
髑兒南北頓儵忽(叔才)西東播戎夷四鎮一毛重
(子美)百川寸涔微斗藪不知大(叔才)軒輊主者誰
共工豈復愁(子美)富媼安得爲寧無折軸患(叔才)
頓易崩山悲衆蟄不安土(子美)羣毛難麗皮驚者
去靡所(叔才)仆或如見擠轟雷下簷瓦(子美)决玉
傾倉粢雙顚太室吻(叔才)四躍宸庭螭萬宇變旋
室(子美)百城如轉機念此大菑患(叔才)必由政瘕
疵勝社勇厥氣(子美)孤陽病其威傳是下乘上(叔)
(才)亦曰尊屈卑夫惟至靜者(子美)猶不可保之况
乃易動物(叔才)何以能自持高者恐顚墜(子美)下
者當鎮綏天戒豈得慢(叔才)肉食宜自思變省孽
可息(子美)損降禍可違願進小臣語(叔才)兼爲丹
扆規偉哉聦明主(子美)勿遺地動詩(叔才)
集句
送吳顯道王安石
五湖大浪如銀山問君西遊何當還以手撫膺坐
長歎空手無金行路難丈夫意有在吾徒且加餐
屏風九疊雲錦張千峯如連環上有横河斷海之
浮雲可望不可攀飛空結樓臺動影褭窕冲融間
沛然乘天遊下看塵世悲人寰泊舟潯陽郭去去
翔寥廓君今幸未成老翁衰老不復如今樂
戲贈湛源王安石
恰有三百青銅錢憑君爲筭小行年坐中亦有江
南客自斷此生休問天
與北山道人王安石
可惜昂藏一丈夫生來不讀半行書子雲識字終
投閣幸是元無免破除
示蔡天啓王安石
身着青衫騎白馬日馳三百尚嫌遲心源落落堪
爲將却是君王未備知
烝然來思王安石
烝然來思送程公也公來以薧麋饋我我飲
餞之率西水滸故作是詩
念我獨兮亦莫我顧烝然來思程伯休父我有旨
酒爾殽伊脯酌言醻之式歌且舞不留不處適彼
樂土言秣其馬率西水滸有客宿宿于時語語山
有橋松江有渚式遄其歸不我與作此好歌倡予
和女
集杜詩句(寄孫元忠)孔平仲
君不見瀟湘之山衡山高八月秋高風怒號草木
黃落龍正蟄哀鴻獨呌求其曹男兒生無所成頭
皓白漂零已是滄浪客呼兒覓紙一題詩此心炯
炯君應識
皇朝文鑑卷第二十九
