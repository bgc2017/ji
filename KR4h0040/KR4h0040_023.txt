皇朝文鑑卷第二十三
詩
五言律詩
泛溪梅堯臣
發勻陵梅堯臣
聞鴈梅堯臣
和謝仲弓廷評栽竹梅堯臣
覧含元殿基因想昔時朝會之盛且感其
興廢蘇舜欽
五哀詩(馬伏波屈平斛律丞相李牧眺大夫)
司馬光
訪徐沖晦郎簡
即事王安石
招丁元珍王安石
半山春晚即事王安石
定林王安石
自白土村入北寺王安石
和象之北軒書事韓維
平居王安國
明皇鄭獬
送趙樞寺丞宰虔化縣陶弼
出嶺題石灰鋪陶弼
同宋復古遊大林寺周(御名光宗)頥
冬至邵雍
晚涼閑步邵雍
重九登石閣邵雍
悟人一言邵雍
陳公廙園修禊事席上賦程顥
和王正仲熙寧郊祀二十韻
劉攽
和鄭閎中仙居陳襄
和子由初到陳州蘇軾
過廣愛寺觀朱瑶畫蘇軾
過淮蘇軾
乘舟過賈收水閣二首蘇軾
郊祀慶成蘇軾
新年二首蘇軾
倦夜蘇軾
次韻王晦叔蘇軾
次韻公定世弼登北都東樓二首
黃庭堅
歲寒知松柏黃庭堅
𣢾塞來享黃庭堅
神宗皇帝挽詞二首黃庭堅
次韻崔伯易席上所賦黃庭堅
司馬文正公挽詞二首黃庭堅
范忠文公挽詞二首黃庭堅
和答錢穆父詠猩猩毛筆黃庭堅
次韻秦少章眺適道贈答詩
黃庭堅
和文潜舟中所題黃庭堅
漢陽親舊攜酒追送聊爲短句
黃庭堅
次韻廖明略陪吳明府白雲亭宴集
黃庭堅
贈楊明叔黃庭堅
閑居有感李宗易
江上逢眺適道崔子方
荷花豐稷
寄鄭介夫畢仲游
春日獨遊南園楊蟠
聞赦有作張舜民
曾子固挽詞二首陳師道
司馬温公挽詞二首陳師道
登城樓陳師道
和王子安至日陳師道
送吳先生謁惠州蘇運使陳師道
懷遠陳師道
張芻令餘杭孫處
種圃張耒
近清明張耒
晨興張耒
都梁亭下張耒
舟中曉思張耒
南澗月夕俞紫芝
廣武山懷古劉季孫
春日遊金明池李昭玘
獨步懷元中洪朋
宿范氏水閣洪朋
石牛莊閑居崔鶠
發勻陵梅堯臣
秋雨密無跡濛濛在一川孤村望漸遠去鳥飛已
先向晚雲漏日微光人倚船安知偶自適落岸逄
沙泉
聞鴈梅堯臣
濕雲夜不散薄處微有星孤鴈去何急一聲愁更
聽心應失舊侣翅已高青冥幾日江湖上鳬鷗共
滿汀
和謝仲弓廷評栽竹梅堯臣
移得溪邊翠來爲庭下隂惜根存舊土帶筍助新
林暗換蕭蕭葉知虚寸寸心東風莫搖撼培㙲未
應深
覽含元殿基因想昔時朝會之盛且感
其興廢蘇舜欽
在昔朝元日千門動地來方隅正無事輔相復多
才仗下簮緌肅天中繖扇開皇威瞻斗極曙色辨
崔嵬赤案波光卷鳴鞭電尾回熊羆驅禁衛雨露
覆蘭臺横賜傾中帑窮奢役九埃只知營國用不
畏屈民財翠輦還移幸旻天未悔災羣心尊困獸
回首變寒灰曾以安無慮翻令世所哀行人看碧
瓦獨鳥下蒼苔雖念陵為谷遥知禍有胎青編遺
迹在此地亦悠哉
五哀詩司馬光
孔子惡利口之覆邦家者甚矣䜛之爲害不可一
二數也聊觀戰國以來楚之屈原趙之李牧漢之
晁錯馬援齊之斛律光皆負不世之才竭忠於上
然卒困於䜛不能自脫流亡不得其所而死或者
國隨以丘墟此其尤可大哀者也因即其事作五
哀詩且以警後世云
屈平
白玉徒為潔幽蘭未謂芳窮羞事令尹疎不忘懷
王冤骨銷寒渚忠䰟失舊鄉空餘楚辭在猶與日
爭光
李牧
椎牛饗壯士拔距養竒材虜帳方驚避秦金已闇
來旌旗移莫府荆棘蔓叢臺部曲依稀在猶能話
郭開
晁大夫
人主恩猶盛讒夫弄舌端旋聞就斧質不得解衣
冠反虜齒纔冷謀臣心盡寒晁宗噍類盡漢室泰
山安
馬伏波
漢令班南海蠻兵避鬱林天涯柱分界徼外貢輸
金坐失姦臣意誰明報國心一棺忠勇骨漂泊瘴
煙深
斛律丞相
君臣日荒宴歌舞諱言愁老相猶當國疆鄰不敢
謀謠言雖未出姦謗已先流誰察忠臣意通宵抱
膝憂
訪徐沖晦郎簡
湖上訪高士徑深行綠苔應聞山犬吠知是野人
來岸幘出相接柴門自為開林間清話久薄暮搒
舟回
即事王安石
徑暖草如積山晴花更繁縱横一川水高下數家
村静愒雞鳴午荒尋犬吠昏歸來向人說疑是武
陵源
招丁元珍王安石
默默不自得紛紛何所為畫墁聊取食獵較久隨
時秋入江湖暗風生草樹悲黃花一杯酒思與故
人持
半山春晚即事王安石
春風取花去酬我以清隂翳翳陂路静交交園屋
深牀敷每小息杖屨或幽尋惟有北山鳥經過遺
好音
定林王安石
漱甘涼病齒坐曠息煩襟因脱水邊屨就敷巖上
衾但留雲對宿仍值月相尋真樂非無寄悲蟲亦
好音
自白土村入北寺王安石
雨過百泉出秋聲連衆山獨尋飛鳥外時度亂流
間坐石偶成歇看雲相與還會須營一畮長此聽
潺潺
和象之北軒書事韓維
舍北多嘉樹垂隂及四鄰清風常滿竹好鳥不驚
人圖史無他物謳吟佚此身應容里中客一醉倒
冠巾
平居王安國
絺綌散南風平居觸事慵古今無適莫義命有違
從水鳥迎秋舫山花映夕舂故鄉圖畫見垂老愧
塵容
明皇鄭獬
四海不摇草九重藏禍根十年傲堯舜一笑破乾
坤夷狄皆冠冕犲狼盡子孫潼關兵已破會憶老
臣言
送趙樞寺丞宰虔化縣陶弼
路入南雲下如何輕解攜人煙五嶺北星斗大江
西暖雪梅花樹晴雷贛石溪青衫欲無淚不奈鷓
鴣啼
出嶺題石灰鋪陶弼
馬度嚴關口生歸喜復嗟天文離卷舌人影背含
沙江勢一兩曲梅梢三四花登高休問路雲下是
吾家
同宋復古遊大林寺周(御名光宗)頥
三月山方暖林花互照明路盤層頂上人在半空
行水色雲含白禽聲谷應清天風拂巾袂縹緲覺
身輕
冬至邵雍
何者謂之幾天根理極微今年初盡處明日未來
時此際易得意其間難下辭人能知此意何事不
能知
晚涼閑步邵雍
得處亦多矣風前任鬢斑年過半百外天與一生
閑瑩靜雲間月分明雨後山中心無所愧對此敢
開顔
重九日登石閣邵雍
事出一時間時過事莫閑當時深可愛過後不堪
看夏去休言暑冬來始講寒人能知此理憂患自
難干
悟人一言雍
百慮謀猶拙一言迷自開世間無大事天下有雄
才唯恐人難得寧憂道未恢忌心都去盡何復病
塵埃
陳公廙園修禊事席上賦程顥
盛集蘭亭舊風流洛社今坐中無俗客水曲有清
音香篆來還去花枝泛復沉未須愁日莫天際是
輕隂
和王正仲熙寧郊祀二十韻
劉攽
駿命膺長發鴻圖本愼徽八方星拱極四海日升
暉舊典增咸秩彌文示表微聖時均玉燭天統正
璿璣南極迎陽復隂泉候氣歸積高常眷顧昭孝
每無違羽衛來雙闕和鑾並六飛風霆齊命令龍
虎會旗旂帳殿層城暮金波列宿稀嚴更虛夜鼜
彫輦下彤闈廣樂千人唱升煙萬目晞衆神知受
記象物競來依陟降兼明察圓方比範圍送音仍
鬻鬻畀福想霏霏霈澤蘇羣動春陽暢墐扉慶深
周揭厲感極至歔欷多士參鳴玉微生厠皂衣肅
雍瞻帝武奉引近天威儒舘鵷鸞舊長謠錦繡輝
因知子雲賦何足頌巍巍
和鄭閎仲仙居陳襄
我愛仙居好臨民必以誠簿書無日暇獄訟積年
生(分明子治而歸之或有年深而亡稽者亦妄詞子始至邑豪有以債負憑折細民田土者迹驗)
(年空納其租許其還主者不可勝數訟三年分戶二千凡有産而無業積)百疾求箴補
千鈞待凖平嗟予不如古斯道未能宏
我愛仙居好隆儒尠大方諸生令講藝(罷又令諸予每講書)
(相教授生各轉)童子俾升堂(堂上教授經書或試之書公暇每有童子十數人至)買
地興民學(買三家之地以廣其基因孔子廟後修起學舍)驅車下黨庠(每予)
(學則下以觀童子出行諸鄕遇有小)三年邑未化官滿意彷徨
我愛仙居好公餘日在房憂民極反覆責巳未周
詳法律行隨手詩書坐滿箱老來須向學多病喜
平康
和子由初到陳州蘇軾
舊隱三年别杉松好在不吾今尚眷眷此意恐悠
悠閉戸時尋夢無人可說愁還來送别處雙淚寄
南州
廣愛寺朱瑤畫蘇軾
朱瑤唐晚輩得法尚雄深滿寺空遺迹何人識苦
心長廊欹雨脚破壁撼鐘音成壞無窮事他年復
弔今
過淮蘇軾
好在長淮水十年三往來功名眞已矣歸計亦悠
哉今日風憐客平時浪作堆晚來洪澤口捍索響
如雷
乘舟過賈收水閣二首蘇軾
嫋嫋風蒲亂猗猗水荇長小舟浮鴨綠大杓瀉鵝
黃得意詩酒社終身魚稻鄕樂哉無一事何處不
清凉
曳杖青苔岸繫船枯柳根德公方上冢季路獨留
言已占蒲魚港更開松菊園從兹來往數兒女自
譍門
郊祀慶成蘇軾
帝出乘昌運天心予太平文章三代繼制作七年
成大祀乾坤合剛辰日月明泰壇朝掃地魄寶夜
垂精仰御圓蒼盖還觀海岱城北流吞朔易南極
落攙搶升燎靈光答回鸞瑞霧迎需雲徧枯槁解
雨逹勾萌可頌非天德因箴亦下情民言知有酌
帝謂本無聲富國由崇儉蘄年在好生無心斯格
物克巳自消兵化國安新政孤臣反舊耕還將清
廟什留與野人賡
新年二首蘇軾
小雨暗人日春愁連上元水生桃葉渚煙濕落梅
村晚市人歸盡孤舟鶴踏飜猶堪慰寂寞漁火亂
黃昏
北渚集羣鷺新年何所之盡歸喬木寺分占結巢
枝生物會有役謀身要及時何當禁畢弋看引雪
衣兒
倦夜蘇軾
欹枕倦長夜小䆫猶未明孤村一犬吠殘月幾人
行衰鬢久已白旅懷空自清荒園有絡緯虚織竟
何成
次韻王晦叔蘇軾
鐘鼓江南岸歸來夢自驚浮雲世事改孤月此心
明雨已傾盆落詩仍飜水成二江爭送客上杪看
橋横
次韻公定世弼登北都東樓二首
黃庭堅
眞皇多廟勝仁祖用功深卜宅遷九鼎破胡藏
萬金百年休戰士當日縱前禽欲斷匈奴臂不如
留此心
漢皇勤遠略晚節相千秋不足中原地猶思一戰
收聖朝方北顧斜日倚東樓廟筭知無敵寒儒
浪自愁
歲寒知松柏黃庭堅
羣隂彫品物松柏尚桓桓老至惟心在相將到歲
寒霜嚴御史府雨立大夫官犧象溝中斷徽弦爨
下殘光隂一鳥過斬伐五牛難春日輝桃李蒼顔
亦預觀
款塞來享黃庭堅
前朝夏州守來款塞門西聖上開皇極降書付狄
鞮氊裘瞻日月𠢐面帶金犀殿陛閑干羽邊庭息
鼓鼙永輸量谷馬不作觸藩羝聲勢常相倚今聞
定五溪
神宗皇帝挽詞二首黃庭堅
文思昭日月神武用雷霆制作深垂統憂勤減夢
齡孫謀開二聖末命對三靈今代誰班馬能書
汗簡青
釣築收賢輔天人與聖能輝光唐六典度越漢中
興百世神宗廟千秋永裕陵帝鄕無馬跡空
望白雲乘
次韻崔伯易席上所賦因以贈行
黃庭堅
迎新與送故渠已不勝勤民賣腰間劒公寬柱後
文諸郎投賜沐高會惜臨分去國雖千里分憂即
近君
司馬文正公挽詞二首黃庭堅
國在多艱日人如大雅詩忠清居没世孝友是生
知加璧延諸老櫜弓撫四夷公身與宗社同作太
平基
毁譽盖棺了于今名實尊哀榮有王命終始酌民
言蟬冕三公府深衣獨樂園平生兩無累憂國愛
元元
范忠文公挽詞二首黃庭堅
信道雖常爾知人乃獨亨書林身老大諫紙字欹
傾鼇去三山動人危五鼎烹保全天子聖几杖送
餘生
公在昭陵日文章近赤墀空嗟伏生老不得邇英
帷去國幾三虎聞韶待一䕫誰言蓋棺了新樂鎻
蛛絲
和答錢穆父詠猩猩毛筆
黃庭堅
愛酒醉䰟在能言機事疎平生幾兩屐身後五車
書物色看王會勲勞在石渠拔毛能濟世端爲謝
楊朱
次韻秦少章晁適道贈答詩
黃庭堅
二子論文地隂風雪塞廬寧穿東郭履不奉子公
書士固難推挽時聞有詔除負暄眞得計獻御恐
成疎
和文潜舟中所題黃庭堅
雲横疑有路天遠欲無門信矣江山美懷哉譴逐
䰟長波空永記佳句洗眵昏誰奈離愁得村醪或
可尊
漢陽親舊攜酒追送聊爲短句
黃庭堅
接淅報官府敢違王事程宵征江夏縣睡起漢陽
城鄰里煩追送杯盤瀉濁清祗應瘴鄕老難答故
人情
次韻廖明略陪吳明府白雲亭宴集
黃庭堅
江淨明花竹山空響管弦風生學士麈雲繞令君
筵百越餘生聚三吳遠接連庖霜刀落鱠執玉酒
明船葉縣飛來舄壺公謫處天酌多時暴謔舞短
更成妍唯我孤登覧觀詩未究宣空餘五字賞文
似兩京然醫是肱三折官當歲九遷老夫看鏡罷
衰白敢爭先
贈楊明叔黃庭堅
窮竒投有北鴻鵠止丘隅我已魑魅禦君方燕雀
俱道應無芥蔕學要盡工夫莫斬猿狙杙明堂待
棟桴
閑居有感李宗易
進退荷君恩孤懷豈易論以閑銷日月何力報乾
坤架上書千卷花前酒一樽相持兩成癖此外盡
忘言
江上逢晁適道崔子方
渺渺連江雨微微到面風主人留一餉佳士得相
逢會面嗟何晚論詩許有功君家好兄弟更覺此
心同
荷花豐稷
桃杏二三月此花泥滓中人心正畏暑水面獨搖
風淨刹如金湧嘉賓照幕紅誰歌採菱曲舟在曉
霞東
寄鄭介夫畢仲游
鄭子安強否梅花萬里春如何投虎穴直欲犯龍
鱗北闕今無數南方信有人可憐妻子在年少不
謀身
春日獨遊南園楊蟠
天淨鳥飛遠路幽花自香春風吹草木野水滿池
塘事去青山在人間白日長興來搔短髮微意久
難忘
聞赦有作張舜民
擊破填街道傳聲過水濱國嚴三歲禮恩洗萬家
春舟楫親南斗衣冠拱北辰嶺南并嶺北多少望
歸人
曾子固挽詞二首陳師道
早棄人間事眞從地下遊丘原無起日江漢有東
流身世從違裏功名取次休不應須禮樂始作後
程仇
精爽回長夜衣冠出廣庭勲庸留琬琰形象付丹
青道喪餘篇翰人亡更典刑侯芭才一足白首太
玄經
司馬溫公挽詞二首陳師道
恭默思良弼詩書正百工事多違謝傅天遽奪楊
公一代風流盡三師禮教崇若無天下議惡美併
成空
百姓歸周老三年待魯儒世方隨日化身已要人
扶玉几雖來晚明堂訖授圖心知死諸葛終不羡
曹蜍
登城樓陳師道
城郭春容晚因行可當遊飛來雙蛺蝶目盡一浮
鷗峽嶮山將合江平水却流同來端興盡且爲小
遲留
和王子安至日陳師道
物理有終極人情從往還隂陽消長際老疾去留
間申白徒懷惠巢由不買山更歌吾和汝風日稍
侵顔
送吳先生謁惠州蘇運使
陳師道
聞名欣識面異好有同功我亦慙吾子人誰恕此
公百年雙白鬢萬里一秋風爲說任安在依然一
秃翁
懷遠陳師道
海外三年謫天南萬里行生前只爲累身後更須
名未得平安報空懷故舊情斯人有如此無復涕
縱横
張芻令餘杭孫處
經年獨窮處此去豈無營最近吾民病無嗟縣令
名官卑人易信政肅化方行更有論心處前溪水
正清
種圃張耒
僦舍亦爲圃從人笑我癡自求佳草木仍插小藩
籬吾事正如此人生聊自怡霜松未及尺獨我見
竒姿
近清明張耒
斜日去不駐好風來有情江城過風雨花木近清
明水樹閑照影山禽時引聲吾年行老矣淹泊蹇
何城
晨興張耒
端居歲已晏杖屨亦蕭然雲露䆫前日秋明樹外
天大江寒欲落諸嶺霽逾鮮白首無聊劇昏昏只
醉眠
都梁亭下張耒
金塔青冥上孤城莽蒼中淺山寒帶水旱日白吹
風人事劇飜手生涯眞轉蓬高眠待春漲鮭菜伴
南公
舟中曉思張耒
樹色未啼鳥槳聲初度航客燈青映壁城角冷吹
霜飄泊年來甚羈遊情易傷年豐清潁尾吾計亦
差良
南澗月夕俞紫芝
華髮念秋晚青燈憐夜長香團菊花露寒著橘林
霜月在北䆫底人行南澗旁婆娑不知去身興兩
俱亡
廣武山懷古劉季孫
楚漢兵相接乾坤晝亦冥虎爭千里震龍戰四郊
腥故壘從誰問嚴祠自昔靈北風吹敗木落日任
飄零
春日遊金明池李昭玘
日有江湖思坐無車馬塵横橋自照水啼鳥不驚
人輦路晴飛絮宫門暗鎻春多情老園吏灑地喜
相親
獨步懷元中洪朋
淨盡西山日深行城北村琅璫鳴佛屋薜荔上僧
垣時雨慰呺腹夕風清病䰟所思渺江水誰與共
忘言
宿范氏水閣洪朋
枕水鑿䟽櫺雲扉夜不扃灘聲連地籟林影亂天
星人淨魚頻躍秋高露欲零何妨呼我友乘月與
揚舲
石牛莊閑居崔鶠
不識春風面知從底處來紅深桃靨破綠靜水簾
開物外心常掛人間事不諧從今江海去無復世
推排
見黃太史高荷
萬里南溪郡黃香得賜環盛名喧海内摧翮返雲
間太史資誠峻郎官選亦慳朝廷才特起堂奥援
誰扳一夢追前事羣公厄後艱中傷皆死禍放逐
罕生還别駕之戎僰僑居傍草菅想知諳鳥道聞
說異人寰楊子家元窘王維室久鰥鵩來心破碎
猨叫淚潺湲逹觀終難得羈愁必易刪衆情相惻
憫靈物自恬憪迥閣澄秋眺幽䆫聳夜跧蜀天何
處盡巴月幾回彎墜履䰟空斷遺弓涕忽潸石門
凄殿楯銅雀慘宫鬟帝綂聯仁聖皇恩感豔頑網
羅䟽黨禁誅蔓掃朋姦點檢金閨彦凋零玉筍班
尚令宗廟器遥隔鬼門關拊髀咨詢及含香誥命
頒笑談趨赤縣吟詠落烏蠻奏記懷東觀移文頷
北山應將九遷待未補七年閑士愧千鈞弩身謀
五兩綸退藏欣望氣延仰竊窺班昌谷詞源窄浯
溪筆力孱斵輪深類扁投斧欲隨般鵠卵眞能伏
龍鱗敢冀攀不嗔無紹介試遣略承顔
題折氏下城南吳則禮
繫馬後河川可人冬景妍要看花到地付與水浮
天未覺隨戎馬端來喚酒船誰云是關塞勝事總
堪傳
春日書懷潘大臨
舟楫凌漳水風濤接蠡湖龍媒成跬步驪頷脫微
軀樂土供遊戲深文苦縶拘胷中雖磈磊墻外或
歌呼老去嵇康懶歸來寗子愚千鍾眞臭腐十畮
借膏腴春雨何曾密園花竟自都小橋藏細柳方
沼出新蒲酒熟拈巾漉經傳帶雨鋤行盤隨所有
坐客幾時無日轉淮隂暮門通鳥逕迂仰頭看哺
鷇引手亦將雛撫事盆繅繭勞生戸轉樞形骸浮
大塊毛髮燎紅爐借問青宫犢何如濁水鳧士衡
甘食酪張翰合思鱸世論幾膠枉人心盡好竽屠
龍非至計射雉屈良圖借箸方隆漢推枰已滅吳
從渠畫麟閣吾自著潜夫
江上晚步潘大臨
白鳥没飛煙微風逆上船江從樊口轉山自武昌
連日月懸終古乾坤别逝川羅浮南斗外黔府若
何邊
題呂少馮聽雨堂李彭
碧澗寒侵屋幽雲夜度墻貪看山入坐怪聽雨鳴
廊苦乏隂鏗句聊登孺子床非君無汲引寄傲學
潜郎
春日有懷林敏功
風高收雨急日薄過䆫微梅蘂初迎臘春溪欲染
衣形容今日是遊衍昔人非節物關愁緒歸鴻正
北飛
皇朝文鑑卷第二十三
