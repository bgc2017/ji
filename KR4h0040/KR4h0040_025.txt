皇朝文鑑卷之二十五
詩
七言律詩
閑居吟邵雍
仁者邵雍
淸風短吟邵雍
閑行吟邵雍
洛下園池邵雍
答人語名教邵雍
何事吟邵雍
觀三皇邵雍
觀五帝邵雍
觀三王邵雍
觀五伯邵雍
觀七國邵雍
觀羸秦邵雍
觀兩漢邵雍
觀三國邵雍
觀西晉邵雍
觀十六國邵雍
觀南北朝邵雍
觀隋邵雍
觀有唐邵雍
觀五代邵雍
觀盛化邵雍
問鼎邵雍
安樂&KR0810;邵雍
自詠邵雍
首尾吟邵雍
蒼蒼吟寄李審言邵雍
林下邵雍
安樂四吟邵雍
自和打乖吟邵雍
題華下無相院西溪張先
寄李朝請范純仁
郊行即事程顥
秋日偶成程顥
出穎口初見淮山蘇軾
新城道中蘇軾
和王斿蘇軾
次韻李脩孺留别蘇軾
直玉堂詔賜官燭法酒蘇軾
和劉景文見贈蘇軾
王文玉挽詞蘇軾
雪後書北臺壁二首蘇軾
往歧亭蘇軾
姪安節遠來夜坐蘇軾
祭常山回小獵蘇軾
次韻穆父尚書侍祠郊丘蘇軾
樂全先生生日以鐡柱杖爲壽
蘇軾
新釀桂酒蘇軾
連雨江漲二首蘇軾
桄榔杖寄張文潜蘇軾
夜坐逹曉寄子由蘇軾
六月二十日夜渡海蘇軾
潤州甘露寺沈括
感秋扇蘇轍
寄黃幾復黃庭堅
寄上叔父夷仲黃庭堅
詠雪黃庭堅
新喻道中寄元明黃庭堅
壺中九華黃庭堅
郊丘從駕彭汝礪
喜聞中丞包公稱職有書楊蟠
陪潤州裴如晦學士遊金山回作
楊蟠
示諸君徐積
次韻宼秀才寄下邳家兄陳師道
次韻春懷陳師道
東山謁外大父墓陳師道
寄泰州曾侍郎陳師道
夏日二首張耒
元日任伯雨
聞趙正夫遷門下鄒浩
旅中諭懷俞紫芝
寄蘇内翰劉季孫
望舊廬有感葉濤
題半隱堂劉跋
晚登秋屏閣示杜氏兄弟洪朋
答王立之惠書潘大臨
望西山懷駒父李彭
簡田升之時升之赴金陵吳則禮
病後登快哉亭賀鑄
閑居吟邵雍
閑居須是洛中居天下閑居皆莫如文物四方賢
俊地山川千古帝王都絶竒花畔持芳醑最軟草
間移小車只有堯夫負親舊交親元不負堯夫
仁者邵雍
仁者難逢思有常平居切勿恃何妨爭先路徑機
關惡近後語言滋味長爽口物多須作病快心事
過必爲傷與其病後能求藥不若病前能自防
清風短吟邵雍
清風興味未全衰豈謂天心便棄遺長具齋莊緣
讀易每慙疎散爲吟詩人間好景皆輸眼世上閑
愁不到眉生長太平無事日又還身老太平時
閑行吟邵雍
長憶當年掃弊廬未嘗三徑草荒蕪欲爲天下屠
龍手肯讀人間非聖書否泰悟來知進退乾坤見
了識親疎自從會得環中意閑氣胷中一點無
洛下園池邵雍
洛下園池不閉門洞天休用别尋春縱游只却輸
閑客遍入何嘗問主人更小亭欄花自好儘荒臺
榭景纔眞虚名誤了無涯事未必虚名揔到身
答人語名教邵雍
開闢而來世教敷其間雄者號眞儒修身有道名
先覺何代無人逹奥區煥若丹青經史義明如日
月聖人途鯫生涵泳雖云久天下英才敢厚誣
何事吟邵雍
何事教人用意深出塵些子索沉吟施爲欲似千
鈞弩磨厲當如百鍊金釣水誤持生殺柄著碁閑
動戰爭心一杯美酒聊康濟林下時時或自斟
觀三皇邵雍
許大乾坤自我宣乾坤之外更何言初分大道非
常道纔有先天未後天作法極微難看蹟收功最
久不知年若教世上論勲業料得更無人在前
觀五帝邵雍
進退肯將天下讓著何言語狀雍容衣裳垂處威
儀盛玉帛修時意思恭物物盡能循至理人人自
願立殊功當時何故得如此只被聲明類日中
觀三王邵雍
一片中原萬里餘殆非孱德所宜居夏商正朔猶
能布湯武干戈未便驅澤火有名方受革水天無
應不成需請觀仁義爲心者肯作人間淺丈夫
觀五伯邵雍
刻意尊名名愈虧人人奔命不勝疲生靈劒戟林
中活公道貨財心裏歸雖則餼羊能愛禮奈何鳴
鳳未來儀東周五百餘年内歎息惟聞一仲尼
觀七國邵雍
當其末路尚縱横仁義之言固不聽肯謂破齊存
即墨能勝坑趙盡長平清晨見鬼未爲怪白日殺
人奚足驚加以蘇張掉三寸扼喉其勢不俱生
觀羸秦邵雍
轟轟七國正爭籌利害相磨未便休比至一雄心
底定其如四海血横流三千賓客方成夢百二山
河又變秋謾說罷侯能置守趙高元不是封侯
觀兩漢邵雍
秦破山河舊戰場豈期民復見耕桑九千來里開
封域四百餘年號帝王剝喪旣而遭莽卓經營殊
不念高光當時文物如斯盛城復何由更有隍
觀三國邵雍
桓桓鼎峙震雷音絶唱高蹤没處尋簫鼓一方情
未暢弓刀萬里力難任論兵很石寧無意飲馬黃
河徒有心雖曰天時亦人事誰知慮外失良金
觀西晉邵雍
承平未必便無憂安若忘危非善謀題品人才憑
雅誚雌黃人事用風流有刀難剖公閭腹無木可
梟元海頭禍在夕陽亭一句上東門嘯浪悠悠
觀十六國
溥天之下號寰區大禹曾經治水餘衣到弊時多
蟣虱瓜當爛後足虫蛆龍章夲不資狂寇象魏何
嘗薦亂胡尼父有言堪味處當時欠一管夷吾
觀南北朝
方其天下分南北聘使何當絶往還偏霸尚存前
典憲小康猶帶舊腥羶洛陽雅望稱崔浩江表竒
才服謝安二百四年能並轡漫將夷虜互爲言
觀隋
始謀當日已非臧又更相承或自戕螻蟻人民貪
土地泥沙金帛悅姬姜征遼意思縻荒服泛汴情
懷厭未央三十六年都掃地不然天下未歸唐
觀有唐邵雍
天生神武奠中央不爾羣兇未易攘貞觀若無風
凛凛開元安得氣揚揚凭高始見山河壯入夏方
知日月長三百年間能混一事雖成往道彌光
觀五代邵雍
自從唐季墜皇綱天下生靈被擾攘社稷安危懸
卒伍朝廷輕重繫藩方深冬寒木固不脫未旦小
星猶有光五十三年更五姓始知除掃待眞王
觀盛化邵雍
紛紛五代亂離間一旦雲開復見天草木百年新
雨露車書萬里舊山川尋常巷陌猶簮紱取次園
林亦管絃人老太平春未老鸎花無害日高眠
吾曹養拙頼明時爲幸居多寧不知天下英才中
遁跡人間好景處開眉生來只慣見豐稔老去未
嘗經亂離五事歴將前代舉帝堯而下更無之(事一)
(事未嘗殺一無罪四事百年方四葉五事百年無革命之日市不易肆二事克服天下在即位後三)
(患也腹心之)
問鼎邵雍
請將調鼎問於君調鼎工夫敢與聞只有鹽梅難
盡善豈無薑桂助爲辛和羹必欲須求美衆口如
何更得均切勿輕言天下事伊周殊不是庸人
安樂&KR0810;邵雍
安樂&KR0810;中三月期老來纔會惜芳菲自知一賞有
分付誰讓萬金無孑遺美酒飲教微醉後好花看
到半開時這般意思難名狀只恐人間都未知
自咏邵雍
老去無成齒髮衰年將七十待何爲居常無病不
服藥間或有懷時作詩引水更怜魚並至折花仍
喜蝶相隨平生積學都無效只得胷中恁坦夷
首尾吟邵雍
堯夫非是愛吟詩爲見聖賢興有時日月星晨堯
則了江河淮濟禹平之皇王帝霸經褒貶雪月風
花未品題豈謂古人無闕典堯夫非是愛吟詩
堯夫非是愛吟詩詩是堯夫處困時事體極時觀
道妙人情盡處看天機孝慈親和未必見松柏歲
寒然後知匪石未聞心可轉堯夫非是愛吟詩
堯夫非是愛吟詩詩是堯夫自試時事體待諳然
後信人情非久莫能知同霑雨露蓬蒿質獨出雪
霜松柏姿見慣不如身歴過堯夫非是愛吟詩
堯夫非是愛吟詩詩是閑觀蔬圃時暖地春初纔
翁鬱宿根秋末却披離韮葱蒜薤青遮隴蕷芋薑
蘘綠滿畦時到皆能弄精彩堯夫非是愛吟詩
堯夫非是愛吟詩詩是堯夫不強爲事到強爲須
涉跡人能知止是先機面前自有好田地天下豈
無平路歧省力事多人不作堯夫非是愛吟詩
堯夫非是愛吟詩詩是堯夫重惜時西晉浮誇時
可歎南梁崇尚事堪悲仲尼豈欲輕辭魯孟子何
嘗便去齊儀鳳不來人老去堯夫非是愛吟詩
堯夫非是愛吟詩詩是精神未耗時水竹清閑都
占了鸎花富貴又兼之梧桐月向懷中照楊柳風
來面上吹被有許多閑捧擁堯夫非是愛吟詩
蒼蒼吟寄李審言邵雍
一般顔色正蒼蒼今古人曾望斷腸日往月來無
少異陽舒隂慘不相妨迅雷震後山川裂甘露零
時草木香幽暗巖崖生鬼魅清平郊野見鸞凰千
花爛爲三春雨萬木凋因一夜霜此意分明難理
會直須賢者入消詳
林下邵雍
老年軀體索溫存安樂&KR0810;中别有春萬事去心閑
偃仰四支由我任舒伸庭花盛處凉鋪簟簷雪飛
時軟布裀誰道山翁拙於用也能康濟自家身
安樂四吟邵雍
詩
安樂&KR0810;中詩一編自歌自詠自怡然陶鎔水石閑
勲業銓擇風花靜事權意去乍乘千里馬興來初
上九重天忺時更改三兩字醉後吟哦六七篇直
恐心通雲外月又疑身是洞中仙銀河洶湧飜晴
浪玉樹查牙生紫煙萬物有情皆可狀百骸無病
不能蠲命題濫被神相助得句繆爲人所傳肯讓
貴家常奏樂寧慙富室賸收錢若條此過知何限
因甚臺官獨未言
書
安樂&KR0810;中一部書號云皇極意何如春秋禮樂能
遺則父子君臣可廢乎浩浩羲軒開闢後巍巍堯
舜恊和初炎炎湯武干戈外洶洶桓文弓劒餘日
月星辰高照耀皇王帝覇大鋪舒幾千百主出規
制數億萬年成楷模治久便憂強䟦扈患深仍念
惡驅除才堪命世有時有智可濟時無世無旣往
盡歸閑指點未來須俟别支梧不知造化誰爲主
生得幾多竒丈夫
香
安樂&KR0810;中一炷香凌晨焚意豈尋常禍如許免人
須謟福若待求天可量且異緇黃徼廟貌又殊兒
女裛衣裳中孚起信寧煩禱無妄生災未易禳虚
室清明都是白靈臺瑩靜别生光觀風禦寇心方
醉對境顔淵坐正忘赤水有珠涵造化泥丸無物
隔青蒼生爲男子仍身徤時遇昌辰更歲穰日月
照臨光自大君臣庇蔭效何長非圖聞道至於此
金玉誰家不滿堂
酒
安樂&KR0810;中酒一罇非惟養氣又頥眞頻頻到口微
成醉拍拍滿懷都是春何異君臣初際會又同天
地乍絪緼醺酣情味難名狀醞釀功夫莫指陳斟
有淺深存爕理飲無多少寄經綸鳳凰樓下逍遥
客郟鄏城中自在人高閣望時花似錦小車行處
草如茵卷舒萬古興亡手出入千重雲水身雨後
靜觀山意思風前閑看月精神這般事體權衡别
振古英豪恐未聞
自和打乖吟邵雍
安樂&KR0810;中好打乖自知元没出人才老年多病不
服藥少日壯心都未灰庭草剗除終未盡檻花擡
舉尚難開輕風吹動半醺酒此樂眞從天外來
題華下無相院西溪張先
積水涵虚上下清幾家門靜岸㾗平浮萍破處見
山影小艇歸時聞草聲入郭僧尋塵裏去過橋人
似鑑中行已憑暫雨添秋色莫放脩蘆礙目生
寄李朝請范純仁
仕逾三黜信多艱名節常憂不自完幸頼聖明寬
罪戾敢辭閑僻儘盤桓孟生墜甑何能顧貢氏塵
冠豈復彈俸入雖貧家世事釡魚從此已稱丹
效行即事程顥
芳原綠野恣行時春入遥山碧四圍興逐亂紅穿
柳巷困臨流水坐苔磯莫辭酒盞十分醉只恐風
花一片飛况是清明好天氣不妨游衍莫忘歸
秋日偶成程顥
閑來無事不從容睡覺東牎日已紅萬物靜觀皆
自得四時佳興與人同道通天地有形外思入雲
煙變態中冨貴不滛貧賤樂男兒到此是豪雄
出潁口初見淮山蘇軾
我行日夜向江海楓葉蘆花秋興長平淮忽迷天
遠近青山久與舡低昂壽州已見白石塔短棹未
轉黃茅岡波平風軟望不到故人久立煙蒼茫
新城道中蘇軾
東風知我欲山行吹斷簷間積雨聲嶺上晴雲披
絮帽樹頭初日挂銅鉦野桃含笑竹籬短溪柳自
搖沙水清西崦人家應最樂煑芹燒筍餉春耕
和王斿蘇軾
異時長怪謫仙人舌有風雷筆有神聞道騎鯨游
汗漫憶嘗捫蝨話悲辛氣吞餘子無全目詩到諸
郎尚絶倫白髮故交空掩卷淚河東注問蒼旻
次韻李脩孺留别蘇軾
十年流落敢言歸魚鳥江湖只自知豈意青天掃
雲霧盡呼黃髮寄安危風流吾子眞前輩人物他
年記一時我欲折繻留此老緇衣誰作好賢詩
卧病逾月請郡不許復直玉堂十一月
一日鏁院是日苦寒詔賜官燭法酒書
呈同院蘇軾
微霰疎疎點玉堂詞頭夜下攬衣忙分光御燭星
辰爛拜賜官壺雨露香醉眼有花書字大老人無
睡漏聲長何時却逐桑榆暖社酒寒燈樂未央
和劉景文見贈蘇軾
元龍本志陋曹吳意氣崢嶸老不除失路今爲噲
等伍作詩猶似建安初西來爲我風黧面獨臥無
人雪縞廬留子非爲十日飲要令安世誦亡書
王文玉挽詞蘇軾
才名誰似廣文寒月斧雲斤琢肺肝玄晏一生都
臥病子雲三世不遷官幽蘭空覺香風在宿草何
曾淚葉乾猶喜諸郎有曹志文章還復富波瀾
雪後書北臺壁二首蘇軾
黃昏猶作雨纖纖夜靜無風勢轉嚴但覺衾裯如
潑水不知庭院已堆鹽五更曉色來書幌半月寒
聲落畫簷試掃北堂看馬耳未隨埋没有雙尖
城頭初日始翻鴉陌上晴泥已沒車凍合玉樓寒
起粟光搖銀海眩生花遺蝗入地應千尺宿麥連
雲有幾家老病自嗟詩力退空吟冰柱憶劉义
往岐亭郡人潘古郭三人送余於女王
城東禪莊院蘇軾
十日春寒不出門不知江柳已搖村稍聞決決流
水谷盡放青青没燒㾗數畆荒園留我住半缾濁
酒待君溫去年今日關山路細雨梅花正斷魂
姪安節遠來夜坐蘇軾
南來不覺歲崢嶸坐撥寒灰聽雨聲遮眼文書元
不讀伴人燈火亦多情嗟予潦倒無歸日今汝蹉
跎已半生免使韓公悲世事白頭還對短燈檠
祭常山回小獵蘇軾
青蓋前頭點皂旗黃茅岡下出長圍弄風驕馬跑
空立趁兔蒼鷹掠地飛回望白雲生翠巘歸來紅
葉滿征衣聖朝若用西凉簿白羽猶能效一揮
次韻穆父尚書侍祠郊丘瞻望天光退
而相慶引滿醉吟蘇軾
千章杞梓蔭雲天樗散誰收老鄭虔喜氣到君浮
白裏豐年及我掛冠前令嚴鐘鼓三更月野宿貔
貅萬竈煙太息何人知帝力歸來金帛看駢肩
樂全先生生日以鐵拄杖爲壽蘇軾
二年相伴影隨身踏遍江湖草木春擿石舊㾗猶
作眼閉門高節欲生鱗畏塗自衛眞無敵捷徑爭
先却累人遠寄知公不嫌重筆端猶自斡千鈞
新釀桂酒蘇軾
擣香篩辣入缾盆盎盎春溪帶雨渾收拾小山藏
社甕招呼明月到芳尊酒材已遣門生致菜把仍
叨地主恩爛煑葵羹斟桂醑風流可惜在蠻村
連雨江漲二首蘇軾
越井岡頭雲出山䍧柯江上水如天牀牀避漏幽
人屋浦浦移家蜒子舡龍卷魚鰕并雨落人隨雞
犬上墻眠秪應樓下平階水長記先生過嶺年
急雨蕭蕭作晚凉臥聞榕葉響長廊微明燈火耿
殘夢半濕簾帷浥舊香高浪隱牀吹甕盎闇風驚
樹擺琳琅先生不出晴無用留向空階滴夜長
桄榔杖寄張文潜時初聞黃魯直遷黔
南范淳父九疑也蘇軾
睡起風清酒在亡身隨殘夢兩茫茫江邊曳杖桄
榔瘦林下尋苖蓽撥香獨步儻逄岣嶁令遠來莫
恨曲江張遥知魯國眞男子獨憶平生盛孝章
夜坐逹曉寄子由蘇軾
燈燼不挑垂暗蘂爐香重撥尚餘熏清風欲發鴉
飜樹缺月初升犬吠雲閉眼此心新活計隨身孤
影舊知聞雷州别乘應危坐跨海幽光與子分
六月二十日夜渡海蘇軾
參横斗轉欲三更苦雨終風也解晴雲散月明誰
點綴天容海色本澄清空餘魯叟乘桴意粗識軒
皇奏樂聲九死南荒吾不恨兹游竒絶冠平生
潤州甘露寺沈括
丞相高齋半草萊舊時風月滿亭臺地從日月生
時見眼到江山盡處回三國是非春夢斷六朝城
闕野花開心隨潮水漫漫去流徧煙村半日來
感秋扇蘇轍
團扇經秋似敗荷丹青髣髴舊松蘿一時用捨非
吾事舉世炎凉奈爾何漢代誰令收汲黯趙人猶
復用廉頗心知懷袖非安處重見秋風愧恨多
寄黃幾復黃庭堅
我居北海君南海寄鴈傳書謝不能桃李春風一
杯酒江湖夜雨十年燈持家但有四立壁治病不
蘄三折肱想得讀書頭已白隔溪猿哭瘴煙藤
寄上叔父夷仲黃庭堅
艱難聞道有歸音部曲霜行壁月沉王春正月調
玉燭使星萬里朝天心頗令山海藏國用乃見縣
官恤民深經心隴蜀封疆守必有人材備訪尋
詠雪黃庭堅
春寒晴碧來飛雪忽憶江清水見沙夜聽疎疎還
密密曉看整整復斜斜風回共作婆娑舞天巧能
開頃刻花政使盡情寒至骨不妨桃李用年華
新喻道中寄元明用觴字韻
黃庭堅
中年畏病不舉酒孤負東來數百觴喚客煎茶山
店遠看人秧稻午風凉但知家裏俱無恙不用書
來細作行一百八盤携手上至今猶夢遶羊腸
壺中九華黃庭堅
湖口人李正臣蓄異石九峯東坡先生名曰
壺中九華并爲作詩後八年自海外歸過湖
口石已爲好事者所取乃和前篇以爲笑實
建中靖國元年四月十六日明年當崇寧之
元五月二十日庭堅繫舟湖口李正臣持此
詩來石旣不可復見東坡亦下世矣感歎不
足因次前韻
有人夜半持山去頓覺浮嵐㬉翠空試問安排華
屋處何如零落亂雲中能廻趙璧人安在已入南
柯夢不通頼有霜鐘難席卷柚椎來聽響玲瓏
郊丘從駕彭汝礪
今歲郊丘上始躬宿齋初出未央宫百年禮樂
星辰爛萬國衣冠錦繡中精意與天相應接人心
如水自流通聖時好作休成記今日誰爲太史公
喜聞中丞包公稱職有書
楊蟠
薛宣執法動朝廷丙魏如今亦有聲公道未亡
猶可立世人不慣却須驚幅員潤澤嘉謀進臺閣
風流故事明時論已兼言責重莫教天下笑虚名
陪潤州裴如晦學士遊金山廻作
楊蟠
世上蓬萊第幾洲長雲漠漠鳥飛愁海山亂點當
軒出江水中分遶檻流天遠樓臺横北固夜深燈
火見揚州廻舡却望金陵月獨倚牙旗坐浪頭
示諸君徐積
古俗今時不用分只將虚實判澆淳養心有要先
除偽入德無難只用眞此道若從爲得路他岐如
往是迷津我曹好尚雖迂闊最愛山夫共野人
次韻寇秀才寄下邳家兄
陳師道
少共千憂老一官中間毁譽兩茫然去留有命眞
如此俯仰從人却未然故着江山供極目正將強
健入新年驚逢小杜風流勝信有衣冠不乏賢
次韻春懷陳師道
老形已具臂膝痛春事無多櫻笋來敗絮不溫生
蟣蝨大杯覆酒着塵埃衰年此日乃爲客舊國當
時只廢臺河嶺尚堪供極目少年爲句未須哀
東山謁外大父墓陳師道
土山宛轉屈蒼龍下有槃槃蓋世翁萬木刺天元
自直叢篁侵道更須東百年富貴今誰見一代功
名託至公少日拊頭期類我莫年垂淚向西風
寄泰州曾侍郎陳師道
八年門第故違離千里河山費夢思淮海風濤眞
有道麒麟圖畫豈無時今朝有客傳河尹是處逢
人說項斯三徑未成心已具世間惟有白鷗知
夏日二首張耒
長夏村墟風日清簷牙燕雀已生成蝶衣曬粉花
枝午蛛網添絲屋角晴落落疎簾邀月影嘈嘈虚
枕納溪聲久判兩鬢如霜雪直欲樵漁過此生
棗徑瓜畦經雨凉白衫烏帽野人裝幽花避日房
房斂翠樹含風葉葉凉養拙久判藏姓字致身安
事巧文章漢庭卿相皆豪傑不遇何妨白髮郎
元日任伯雨
憶惜東班賀紫宸和風佳氣淨無塵龍墀初下觚
稜日雉扇齊開玉座春接武九霄曾近侍投荒三
載作流人窮通忤合雖天理俯仰尋思不爲身
聞趙正夫遷門下鄒浩
促膝論心十二年有時忠憤淚潸然不聞一事拳
拳救但見三臺每每遷天地豈容將計免國家能
報乃身全它時會有相逢日解說何由復自賢
旅中諭懷俞紫芝
白浪紅塵二十春就中奔走費光隂有時俗事不
稱意無限好山都上心一面琴爲方外友數篇詩
當槖中金會須將爾同歸去家在碧溪煙樹深
寄蘇内翰劉季孫
倦壓鰲頭請左符笑尋潁尾爲西湖二三賢守去
非遠六一清風今不孤四海共知霜鬢滿重陽曾
插菊花無聚星堂上誰先到欲傍金罇倒玉壺
望舊廬有感葉濤
重來舊屋誰爲主江令蕭條歎獨存已愧問人纔
識路更悲無柳可知門舟車到處成家宅歲月惟
驚長子孫孤客濫巾非得已故交零落與誰論(令江)
(識井看柳尚知門尋宅詩云見桐猶)
題半隱堂劉跂
一堂圖籍自陶冶三逕蕭蘭俱歲華定非平恩許
侯宅會是仲長公理家端居雅不煩屏當佳設頗
嘗成咄嗟唯我身閑數來往徽絃一泛卽生涯
晚登秋屏閣示杜氏兄弟洪朋
病人湯熨暫時停謾向秋屏臺上行白日忽隨飛
鳥去青山斷處落霞明林閒嘒嘒寒蟬急江上悠
悠煙艇横富貴功名付公等嗟予老矣負平生
荅王立之惠書潘大臨
歸自江南卽定居漫勞親友問何如剛腸肯爲黎
羹轉病骨聊憑竹杖扶南圃上腴千樹橘東湖春
水百金魚明年生計應堪說待倩君侯買異書
望西山懷駒父李彭
去歲湖湘賦凛秋聞君江國大刀頭百年會面知
幾遇十事欲言還九休照眼遥岑落懷袖過眉柱
杖立汀洲莫言青山淡吾慮誰料却能生許愁
簡田升之時升之赴金陵吳則禮
建業風流端可怜石城江色曉鮮鮮鳥窺漢節梅
花底雨濕柂樓春水邊霜髮讎書有東觀錦嚢
覓句屬南天枯腸不飽太官肉我種芋魁今十年
病後登快哉亭賀鑄
經雨清蟬得意鳴紅塵開處見歸程病來把酒不
知厭夢後倚樓無限情鵶帶殘枝投古刹草將野
色入荒城故園又負黃華約但覺秋風鬢上生
皇朝文鑑卷第二十五
