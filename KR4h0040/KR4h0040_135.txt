皇朝文鑑卷第一百三十五
祭文
祈雨祭漢景帝文歐陽脩
祭城隍神文歐陽脩
祈雨祭漢高帝文歐陽脩
北嶽祈雨文宋祁
祭左丘明文黃睎
祭馬當山上水府文吕誨
諸廟謝雨文曾鞏
福州鱔溪禱雨文曾鞏
始定時薦告廟文張載
生擒西蕃鬼章(陵祝文奏告永𥙿)蘇軾
禱雨社稷四首蘇軾
祭戰馬文路振
謚議
孫奭宣公議宋祁
張忠定謚議劉敞
趙僖質謚議劉敞
陳執中謚榮靈議韓維
歐陽文忠公謚議李清臣
范忠宣公謚議鄧忠臣
皇朝文鑑卷第一百三十五
祈雨祭漢高皇帝文歐陽脩
吏有常職來官于滁者不三四歲而易也神食于此
無窮已也神與吏於滁人孰親且久孰宜愛其人之
深也滁人敢慢其吏而犯吏法者有矣未聞有敢慢
神而犯威靈也其畏信勤事於神也吏於凡小且猶
皆動有法令約束違則有罰孰若神之變化不測
而能與民轉灾爲福也吏朝夕拜禱彌旬越月而
無所感動神之召呼風雲開闔隂陽而役使鬼物
頃刻之間也今民田待雨急矣吏知人力不能爲猶
竭其力而不得已況神之易爲也況滁人畏信勤事
之久而親神宜愛之而又有可以轉灾爲福變化不測
之能也吏誰敢與神較而某輙以此爲黷者蓋哀民之
急辭也其政不善而召灾旱又以爲黷神宜降殃于某
而賜民以雨使賞罰並行而兩得也民之幸也某之願也
北嶽祈雨文宋祁
自冬無雪大寒不效宿麥枯槁涉春之仲土僨凍
泮天極愈高暖氣蚤來癘鬼挾疫以中齊人寒咳
僵仆赭埃蒙田耒耜弗施夫家愁嘆疾首無訴坐
待飢虚臣荷二千石印綬克長此邦部九州軍地
幅員千里民有不獲匪臣孰司臨政不敏御下弗
事神不虔怨詛騰布爲疾爲旱職臣所召向者
已遣府從事投訴祠闕冀蒙嘉生而涉月跨歲大
和閉鬱終風連朝雲合輙披臣日自省不知所
救惟身多罪蔽暗懦愚非帝所赦不敢逃誅斯民
何辜罹此亢厄孩耋相持驅就困窮有仁如帝而
不垂閔惻聞古諸侯祭境内山川以山川能出雲
爲風雨見怪物福庇其下而血食之自侯以降養
犧儲醪跽伏進薦或禴或嘗不敢有貳以能爲之
主也惟帝所宅乃州之望何材不取何變不除然
則蓄而泄之沛潤千里振洗惔焚奮張葉牙滋液
流浸啓侑有年是岳所以主而州所以爲望也人
能事神神能庇人方窮而訴必見哀情物薄請豐
所恃至誠
祭左丘明文黃睎
噫嘻嗚呼天地何私鐘才特殊胷羅萬象器函八
隅堯形舜骨禹步湯趨巍巍左丘千古德孤周孱
魯恗玉石混渝何王何侯何主何奴鬼哭朝陽狐
巢國都丁艱憤辰閉目涕裾捉簡磨鉛申杼踟蹰
仲尼經之神居緯諸百王千法電熠霞鋪浮忠暴
孝竄姦磔䛕弗官而賞弗斧而誅雲龍譎詭麟鳳
怡愉星紀二十鱗如燦如後俗荒醉履捷迷途跬
步咫尺荆棘扶疎鄒夾公榖不式不謨侵官盜位
犯禁罹辜指白爲赤驚聾駭愚太陽無色殘燈有
餘惟聖作古降聖異區四子於是析言厚誣仲舒
劉向習異牽拘病在膏髓徒信皮膚有漢後葉方
漏本書子駿元凱怒氣虹舒赤地申力橫流展圖
大年倏臻平原罔虞凜然千祀清風襲予時移事
遠迷終反初陸淳啖趙信吠空虚黃踵成習夸紫
亂朱方孩躑躅作氣跦跦骨幹葱弱吻齦乳濡張
脣哆齒哃[口唐]囁嚅狂聖姝厲齊鏕並驅蚓口蟬腹
性稟只且張皇受納毫芒碎銖孰先而師孰後而
徒更唱迭和蠅喧蠓吁噫嘻嗚呼有梟者子食母
含腴有梟之士爲儒賊儒古人有法碪爾之軀少
宰司寇木偶屍蛆柝劔尺鐡土蝕階除旁徨觀者
血迸睛枯歲次庚寅假道曹墟秀領參天苦霧冥
紆寤寐晷刻肸蠁冥符驚醒感嗟肅齋造祠酌水
投文噫嘻嗚呼
祭馬當山上水府文吕誨
惟神道靈水府雄據長江濟物利人載在祀典然
風波重阻帆檣交會物貨貿遷者商人之利也又
如冒官敗墨侵漁下民重裝以還者貪吏之利也
是皆行險徼幸日進千里而不知其徑者利汩於
中豈計於險易一有傾覆固其宜矣至若艫尾相
㘅率鍾致石遠奉公上固有期會豈得已者又況
忠臣義士忘軀報國一言忤時謫斥萬里雖葬於
魚腹未厭仇人之欲與夫徇福誠異趣爾意天地
設險阻舟楫濟不通皆有所謂神據險阻受國封
爵濟物利人福善禍滛乃其職爾今狂蛟肆怒乘
風鼓浪恣其覆没阽危若是果威靈不能制耶彼
安濟者皆其幸耶某六年中再得罪沿泝上下者
四移麾晉陽舟次于是適值風濤幾爲淪溺三日
未霽故具牢醴禱訴所誠神其監焉
諸廟謝雨文曾鞏
吏之罪大矣一切從事於謹繩墨督賦役而已民
之所欲不能與所惡不能去自恕以竊食不知其
可媿安能使隂陽和風雨時乎故若某者任職於
外六年于兹而無歲不勤於請雨賴天之仁鬼神
之靈閔人之窮輙賜甘澤以救大旱吏知其幸而
已其爲酒醴牲饔以報神之賜曷敢不虔維神尚
終惠之使水有年則神亦無窮有依于人
福州鱔溪禱雨文曾鞏
嗟呼旱也誰則爲之芃芃之稼將槁而萎嗷嗷之
衆曷望而依爲閩屬者寇賊之罹逮其旣附我士
已疲餘醜成羣百十睢睢跳浪出没負力乘巇亦
有爲渠諸偷所推相望棋布未受&KR0919;羈室家莫寧
遠近以疑我畜以柔亦震以威從有法賞不從係
纍或擾而序或就纆徽逮歲朔易盪定無遺山林
夜行笑語追隨吾人即安含糗而嬉士馬亦奮桓
桓騤騤天子聖德海邦是綏維此海邦初亦難饑
今宇寧矣師征始歸今食足矣廩實尚微若歲大
熟如梁如茨如陵如坻自公及私獄無訟繫里無
盜闚式于永世方始在兹今此大田旣碩而齊俾
不卒成孰忍爲斯神有靈蹟國人所祗神有顯號
天子所躋萎能起之槁能澤之胡能有餘斂而不
施我用卜日蚤駕以馳即告潭側尚其聽之攘除
驕陽騰雲彍霓播爲甘液霈洒淋漓俾農有秋百
物具宜熄偷與爭長置刑笞人於報事豈有斁思
始定時薦告廟文張載
自周衰禮壞秦暴學滅天下不知鬼神之誠繼孝
之厚致喪祭失節報享失虔狃尚浮圖可耻之爲
雜信流俗無稽之論世代濅久習爲厥常載私淑
祖考遺訓聖賢簡書歲恥月慙朝僨夕惕比用瞻
拜愧汗不容自安竊自去秋以來稍罷無謂節名
閭閻俗具一用拜朔之辰移就新薦然而四時正
祀尚未講脩禮謂士有田則祭無田則薦祭用四
孟薦用仲月載於秩命乃視天子中士當用四仲
擇日申薦成禮故議自今春二月爲始決用四時
分至之日舉行常儀然尚懼採擇之未明恬俗之
易駭或財用不足或時不得爲未免雜用䙝味燕
器參從近事遽爾變創要之所安恭惟考妣恩明
尚賜矜享間有未盡仍幸稍益改脩方歲之初不
敢不告惟賜鑒諒幸甚
生擒西蕃鬼章奏告永𥙿陵祝文
蘇軾
大獮獲禽必有指縱之自豐年高廩孰知耘耔之
勞憬彼西戎古稱右臂自嘉祐末木征擾邊至熙
寕中董氊方命於赫聖考恭行天誅非貪尺寸之
疆蓋爲民除蟊賊遂建長久之策不以賊遺子孫
而西蕃大首領鬼章首犯南川比連拓拔申命諸
將擇利而行旋聞徧師無往不克吏士用命爭酬
未報之恩聖靈在天難逃不漏之網已於八月戊
戌生擒鬼章頡利成擒初無渭水之恥郅支授首
聊報谷吉之冤謹當推本聖心益修戎略務在服
近而來遠期於偃革以息民仰冀威神曲垂昭鑒
禱雨社稷四首蘇軾
噫我侯社我民所恃祭于北墉答隂之義陽亢不
反自春徂秋迄冬不雨嗣歲之憂吏民嗷嗷謹以
病告錫之雨雪民敢無報
右社神
神食于社蓋數千年更歷聖王訖莫能遷源深流
遠愛民宜厚雨不時應亦神之疚社稷惟神我神
惟人去我不遠宜軫我民
右后土
農民所病春夏之際舊榖告窮新榖未穟其間有
麥如暍得涼如行千里弛擔得漿今神何心毖此
雨雪敢求其佗尚憫此麥
右稷神
惟神之生稼穡是力廑身爲民尚莫顧惜矧今在
天與天同功召呼風雲孰敢不從豈惟農田井竭
無水我求於神亦云亟矣
右后稷
祭戰馬文路振
咸平中契丹犯高陽關執大將康保裔略河朔而
去天子幸魏遣特將王榮以五千騎追之榮無將
材但能走馬以馳射爲事受命恇怯數日不敢行
伺賊渡河而後發賊有剽淄齊者數千騎尚屯泥
沽榮不欲見敵遂以其騎略界河南岸而還晝夜
急馳馬不秣而道斃者十有四五天子憫之遣使
收瘞焉因作祭文曰
房駟之精降爲驪騂泉水呀風流沙激霆虎脊孤
聳龍媒鷙獰丹髦曉霞的顙秋星茀方著幹宜乘
旋膺巉臚角起方眥珠明爾其絶塞草荒八月隕
霜毛縮蹄研筋舒脉張獸惡恐噬虬獰欲驤噴沙
散沫千里飛雪戎人負紖武士索鐵前遮後突雷
動地裂忽挽一而制百終伏撾而授絏戎官劬劬
歲入劵書蹄踵纍纍通乎鬼區名駒大&KR2506;銜尾入
塞勞其酋長節以駔儈蜀錦吳繒積如丘陵馬歸
於我也重幣入於彼也輕於是絡黃金之羈浴天
池之波鼓鬛雲衢弄影星河或踶而齧或齅而吪
[蠢-春+原]蠶申禁駔駿何多帝念神物來經遠道閱之于
内殿養之于外皂飲以玉池秣之瑤草窮冬虜塵
入我河漘羽書宵飛龍馭北巡選仗下之名馬屬
閫外之武臣琱戈電燭禁旅星陳授以長策帥以
全軍將士怒兮山可擘猛馬哮兮虎可咋何嚄唶
之無勇反遷延而避敵冰霜淒淒介甲而馳不飲
不秣載渴載飢駿馬餒死行人嗟咨委天骨於衢
路返星精於雲霧報主恩之無及齊戎力而何誤
生芻致祭弊帷成禮瘞于崇岡全爾具體馬如有
神知帝之仁嗚呼
謚議
贈尚書右僕射孫奭謚議
宋祁
博士宋祁議曰僕射清明莊重體柔而用健暢和
吸粹儲爲英華在布衣韋帶有深沈不器之韻緩
玦彈冠賓于王門是時宋興四十餘歲天子上文
嚮學開太平之原薪槱髦士充布臺閣而未有卓
然以儒名家僕射由經生博貫前載乃以詩之多
識書之知遠易之肆而隱春秋之婉而微禮之肅
雍樂之易良參勸講授爲薦紳倡始執據聖道洮
汰羣疑斗杓所建遂成寒暑珩璜所觸自然宫徵
歴官上庠居爲時宗旣而籍内禁閣踐諫省駮曹
之任入進其熟出詭其辭批鱗罔憚職衮無闕在
蹇王臣匪躬在說命朝夕納誨惟僕射舉之愛莫
助之屬今上濬明厥初物色舊老實膺丹書之問
進對華光之塗用階告猷式克躋聖桓榮稽古寬
中眇論惟僕射有之是以似之及宸幄歸道安車
稅駕天文襃餞士倫嗟挹俾耆而艾以殁元身大
君廢朝行路相弔賻布所須一出長府密章加等
昭飭下泉信乎令終之高顯大雅之明哲矣謹按
謚法體和(日宣居中)善問周達曰宣如僕射處躬彌沖
在醜忘競不居物累不爲盜憎其讓如范宣其愼
如子孺能體和矣内治家事外施邦政接士無貌
言祝神無媿辭恊用通介時其進退能居中矣行
成束脩節貫華皓終以碩望顯升師臣其所薦士
皆足以經哲秉猷敷賁皇極遜遠時譽常如不及
以年得謝嚮考終之福生平素守鮮如晨葩信善
問矣建白紬次百餘篇傳經見義質聖行遠藏于
冊府副在家楹推明則董仲舒博洽則劉向其周
達矣節惠知行請謚曰宣謹議
張忠定謚議劉敞
太常禮院謚故禮部尚書張公曰忠定太子中允
直集賢院同判吏部南曹劉敞覆議曰尚書布
衣之時任俠自喜破産以奉賓客而借軀報仇往
往過直及讀書爲文折節受學則爽厲明白務求
道眞至於策名試吏俶儻奮發思自見於世不令
已失時蓋有古賢之風而神宗聖考知人善任
使每盡其用雖專斷於外而上不疑此其所以感
激慷慨能成功名者也夫英偉卓犖之人固自負
其材可以意氣忠信結而不可以祿位貨利取也
尚書再在蜀及佗臨涖皆朝廷所倚重或兵荒之
餘而言聽計從德澤下流民到于今稱之蓋君之
圖任一則士之報施重其不然歟自宋興以來且
百年言治者甚衆其直已以事上盡心以撫下生
有榮名死有遺愛者尚書殆無與並焉末年以疾
害於朝謁不至大位士君子以爲恨今主上甄德
念功使有司追賜之謚而曰廉方公正(民安)大慮竊
以謂無間然矣請從博士之論以充太史之錄謹
議
趙僖質謚議劉敞
議曰春秋之議視遠物者見其形不見其容聽遠
聲者聞其疾不聞其舒此襃貶之審也少傅公歷
事三朝嘗列四輔謀謨之益施爲之效蓋多有矣
然而入則極論出則詭詞是以人無聞焉雖推美
讓德大臣之宜亦其天性恭愼然也今太常易名
謂之僖質稽類揣稱竊以爲允謹議
陳執中謚榮靈議韓維
執中幸得以公卿子遭世承平因緣一時之言遂
至貴顯皇祐之末天子以後宫之喪問所以葬祭
之禮執中位爲上相不能緫率羣司考正儀典以
承答天問知治喪皇儀非嬪御之禮追冊位號於
宫闈有嫌建廟用樂踰祖宗舊制執中白而行之
曾不愧憚遂使聖朝大典著非禮之舉此不忠之
大者閨門之内禮分不明夫人正室疎薄自絀庶
妾賤人悍逸不制醜聲流布行路共知此又治家
無足言者夫宰相所當秉道率禮以弼天子正身
齊家以儀百官執中不務出此而方杜門深居謝
絶賓客曰我無私也我不黨也豈不陋哉謹按謚
法寵禄光大曰榮不勤成名曰靈執中出入將相
以一品就第可謂寵禄光大矣得位行政不爲不
逢死之日賢士大夫無述焉可謂不勤成名矣請
合二法謚曰榮靈
歐陽文忠公謚議李清臣
太子太師歐陽公歸老于其家以疾不起將葬行
狀上尚書省移太常請謚太常合議曰公維
聖宋賢臣一世學者之所師法明于道德見于文
章究覽六經羣史諸子百氏馳騁貫穿述作數十
百萬言以傳先王之遺意其文卓然自成一家比
司馬遷揚雄韓愈無所不及而有過之者方天下
溺於末習爲章句聲律之時聞公之風一變爲古
文咸知趨尚根本使朝廷文明不愧於三代漢唐
者太師之功于教化治道爲最多如太師眞可謂
文矣博士李清臣得其議則閱讀行狀考按謚法
曰唐韓愈李翺權德輿孫逖本朝楊億皆謚文太
師固宜以文謚吏持衆議白太常官長有曰文則
信然不可易也然公平生好諫爭當加獻爲文獻
無已則忠爲文忠衆相視曰其如何則又合議曰
文獻疊犯廟謚固不可忠亦太師之大節太師常
參天下政事進言仁宗乞早下詔立皇子使有
明名定分以安人心及英宗繼體今上即皇
帝位兩預定策謀有安社稷功和𥙿内外周旋兩
宫間迄于英宗之視政蓋太師天性正直心誠
洞達明白無所欺隠不肯曲意順俗以求自便安
好論列是非分别賢不肖不避人之怨誹狙疾亡
身履危以爲朝廷立事按謚法道德博聞曰文廉
方公正曰忠今加忠以麗文宜爲當衆以狀授清
臣爲謚議清臣曰不改於文而傅之以忠議者之
盡也清臣其敢不從遂謚文忠謹議
范忠宣公謚議鄧忠臣
伏惟太常寺定開府儀同三司范純仁謚議如前
議曰謚法云慮國忘家曰忠善聞周達曰宣古之
慮國忘家者固嘗有焉兼之善聞周達者蓋亦鮮
矣全是二美得之純仁太常旣易其名博士又爲
之議移文覆訂屬于考巧忠臣桉純仁爲大臣之
子布被脫粟而不以爲非都上公之司衮衣繡裳
而不以爲泰要終原始考實求聲歷事五朝堅持
一節厚同宗之族猶葛纍之庇本根見慢上之人
如鷹鸇之逐鳥雀凡言責與官守皆諫行而計從
讜論嘉謀確乎其不拔令名廣譽闇然而日彰在
畎畮未嘗忘君思飢溺不獲由已作尚書解以進
如宋璟之爲元龜抗濮園議以聞如師丹之爲黃
耇臨公家之利知無不爲得小大之情矜而不喜
每思捐身而開策所願休兵而息民秪知扶危而
濟傾寧恤跋前而㚄後文有黃裳之吉而内美言
無白圭之玷而外華頃緣秉鈞適丁連茹方讒言
亂國而明蔡確之無實洎姦黨投名而謂大防之
可原當衆人莫敢言之時在偏州無所用之地義
形於色憤發至誠非止救當時正人端士之織羅
直欲戒後世亂臣賊子之迷罔徇公忘已爲國惜
賢興言嗟嘆使人於邑父母之國有時而去股肱
之義於是或虧放之江湖忽如草芥紉蘭澤畔更
甚屈原之忠占鵩坐隅已分賈生之死惟天知善
惟君知臣適訪落之初年講圖舊之新政側席南
望而決浮雲之蔽擁節東歸而詠零雨其濛公望
益隆恩數彌渥法座想見其風采詔書相望於道
塗欲入覲則未能願養疾者益懇改元三日以不
起聞天子於是震悼輟朝賻贈加等告其第開
府儀同三司之府表其墓賜世濟忠直之碑人臣
哀滎無以尚此古學有訓阿衡詎專美乎商君違
不忘臧孫將有後於魯古之遺直今也則亡謚曰
忠宣於義爲允皇朝文鑑卷第一百三十五
