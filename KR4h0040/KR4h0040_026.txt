皇朝文鑑卷第二十六
詩
五言絶句
松江夜泊鮑當
孤鴈鮑當
江上漁者范仲淹
淮上遇風范仲淹
出守桐廬道中十首范仲淹
無絃琴王琪
遠山歐陽脩
夏夜小亭有懷梅堯臣
寒草梅堯臣
芳草王安石
送望之赴臨江王安石
溝港王安石
梅花王安石
歲寒邵雍
廬山三首蘇軾
蝸牛蘇軾
讀史蘇轍
遺老齋三首蘇轍
陪謝師厚遊范文正公祠十絶
黃庭堅
謪居黔南五首黃庭堅
𧖟婦張俞
秦王䌫船石楊蟠
紈扇張舜民
鴈陳師道
春日崔鶠
題績溪雪峯樓崔鶠
歲暮書堂汪革
長安在何許二首賀鑄
六言
題舒州山谷寺石牛洞王安石
題西太一宫王安石
四賢吟邵雍
獨坐文同
相如文同
鷺鷥文同
題鄭防畫夾三首黃庭堅
蟻蝶圖黃庭堅
有惠江南帳中香者戲作
黃庭堅
子瞻繼和復荅黃庭堅
和高子勉黃庭堅
登山望海張耒
寧浦書事秦觀
松江夜泊鮑當
舟閑人已息林際月微明一片清江水中涵萬古
情
孤鴈鮑當
寒多稻糧少萬里孤難進不惜充君庖爲帶邊庭
信
江上漁者范仲淹
江上往來人但愛鱸魚美君看一葉舟出没風波
裏
淮上遇風范仲淹
一棹危於葉傍觀亦損神他時在平地無忽險中
人
出守桐廬道中十首范仲淹
隴上帶經人金門齒諫臣雷霆日有犯始可報尹
親
君恩泰山重爾命鴻毛輕一意懼千古敢懷妻子
榮
妻子屢牽衣出門投禍機寧知白日照猶得虎符
歸
分符江外去人笑似騷人不道鱸魚美還堪養病
身
有病甘長廢無機苦直言江山藏拙好何敢望天
閽
天閽變化地所好必眞龍軻意正迃闊悠然輕萬
鍾
萬鍾誰不慕意氣滿堂金必若枉此道傷哉非素
心
素心愛雲水此日東南行笑解塵纓處滄浪無限
清
滄浪清可愛白鳥鑑中飛不信有京落風塵化客
衣
風塵日以遠郡枕子陵溪始見神龜樂優優尾在
泥
無絃琴王琪
寂寞之淳音其爲樂至深應嫌鼓腹者猶是撫絃
琴
遠山歐陽脩
山色無遠近看山終日行峯巒隨處改行客不知
名
夏夜小亭有懷梅堯臣
西南雨氣濃林上昏月色寒影不隨人寥寥空露
白
寒草梅堯臣
寒草纔變枯陳根已含綠始知天地仁誰道風霜
酷
芳草王安石
芳草知誰種緣階已數叢無心與時競何苦綠葱
葱
送望之赴臨江王安石
黃雀有頭顱長行萬里餘想因君出守暫得免包
苴
溝港王安石
溝港重重柳山坡處處梅小輿穿麥過狹徑礙桑
回
梅花王安石
墻角數枝梅凌寒獨自開遥知不是雪爲有暗香
來
歲寒邵雍
松柏入冬看方能見歲寒聲須風裏聽色更雪中
看
廬山三首蘇軾
青山若無素偃蹇不相親要識廬山面他年是故
人
自昔懷清賞神游杳靄間如今不是夢眞个到廬
山
芒鞋青竹杖自掛百錢游頗怪深山裏人人識故
侯
蝸牛蘇軾
腥涎不滿殼聊足以自濡升高不知回竟作黏壁
枯
讀史蘇轍
江河浪如屋要須滄海容可憐狄仁傑猶復負婁
公
遺老齋三首蘇轍
久無叩門聲啄啄問何故田中有人至昨夜盈尺
雨
避事已謝客養性不看書書中多感遇掩卷輙長
吁
人言里中舊獨有陳太丘文若命世人惜哉憂人
憂
陪謝師厚遊百花洲槃礡范文正公祠
下道羊曇哭謝安事因讀生存華屋處
零落歸山丘爲韻黃庭堅
憶在昭陵日傾心用老成功歸仁祖廟政得一
書生
羊生但着鞭勿哭西州門故有不亡者南山相與
存
慶州自不惡籍甚載聲華忠義可無憾公今有世
家
公歸未百年鸛巢荒古屋我吟殄瘁詩悲風韻高
木
傷心祠下亭在時公燕處臨水不相猜江鷗會人
語
公有一杯酒與人同醉醒遺民能記憶欲語涕飄
零
委徑問謠俗高丘省佃作昔遊非苟然今花幾開
落
在昔實方枘成功見圓機九原尚友心白首要同
歸
人去洲渚在春回花草斑清談值淵對發興如江
山
落日銜城壁祠東更一遊悲來惜酒少安得董糟
丘
謫居黔南五首黃庭堅
相望六千里天地隔江山十書九不到何用一開
顔
霜降水反壑風落木歸山冉冉歲華晚昆蟲皆閉
關
冷淡病心情暄和好時節故園音信斷遠郡親賓
絶
山郭燈火稀峽天星漢少年光東流水生計南枝
鳥
冥性齊遠近委順隨南北歸去誠可憐天涯住亦
得
蠶婦張俞
昨日到城郭歸來淚滿巾遍身羅綺者非是養蠶
人
秦王䌫船石楊蟠
色隂長帶雨疑是白雲根欲問東廵事今猶不敢
言
紈扇張舜民
紈扇本招風曾將熱時用秋來掛壁上却被風吹
動
鴈陳師道
來往違寒暑飛鳴在稻粱未知溟海大不肯過衡
陽
春日崔鶠
落日不可盡丹林紫谷開明明遠色裏歴歴暝鴉
回
題績溪雪峰樓崔鶠
題詩最高處不爲付人看記着今朝勝山明松雪
寒
歲暮書堂汪革
霜重階鋪紈風凛肌生粟心莊耳目清思慮無由
俗
長安在何許二首賀鑄
長安在何許疑在青天上矯首遡西風浮雲斷人
望
長安在何許疑在白日下裴徊天一隅華月生新
夜
六言
題舒州山谷寺石牛洞王安石
水泠泠而北出山靡靡而旁圍欲窮源而不得竟
悵望以空歸
題西太一宫王安石
柳葉鳴蜩綠暗荷花落日紅酣三十六陂煙水白
頭想見江南
四賢吟邵雍
彦國之言鋪陳晦叔之言簡當君實之言優游伯
淳之言條暢四賢洛陽之望是以在人之上有
宋熙寧之間大爲一時之壯
獨坐文同
不報門前賓客已收案上文書獨坐水邊林下宛
如故里閑居
相如文同
相如何必稱病靖節奚須去官就下其誰不許如
愚是處皆安
鷺鷥文同
避雨竹間點點迎風柳下翻翻靜依寒蓼如畫獨
立晴沙可憐
題鄭防畫夾三首黃庭堅
子母猿啼槲葉山南山北危機世故誰能樗里彀
中皆是由基
惠崇煙雨歸鴈坐我瀟湘洞庭欲喚扁舟歸去故
人言是丹青
折葦枯荷共晚紅榴苦竹同時睡鴨不知飄雪寒
雀四顧風枝
蟻蝶圖黃庭堅
胡蝶雙飛得意偶然畢命網羅群蟻爭收墜翼策
勲歸去南柯
有惠江南帳中香者戲作
黃庭堅
螺甲割崑崙耳香材屑鷓鴣斑欲雨鳴鳩日永下
帷睡鴨春閑
子瞻繼和復荅黃庭堅
迎燕溫風旎旎潤花小雨斑斑一炷煙中得意九
衢塵裏偸閑
和高子勉黃庭堅
句法俊逸清新詞源廣大精神建安數六七子開
元纔兩三人
登山望海張耒
鳥去蒼煙古木人歸綠野孤舟信美雖非吾土消
憂且復登樓
寧浦書事秦觀
揮汗讀書不已人皆怪我何求我豈更求聞逹日
長聊以消憂
皇朝文鑑卷第二十六
