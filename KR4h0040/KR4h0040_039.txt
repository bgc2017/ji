皇朝文鑑卷第三十九
誥
西京左藏庫副使楊文廣可供備庫使
沈文通
西京左藏庫副使高允元可文思副使
沈文通
屯田員外郎王衮可都官員外郎太常博
士杜保衡可屯田員外郎
沈文通
徐鐸張崇翟思太學博士曾鞏
徐禧給事中曾鞏
吳居厚京東轉運副使吕孝廉轉運判官
曾鞏
王從伾知岢嵐軍曾鞏
崔象先等帶御器械曾鞏
知制誥直學士院孫洙可充翰林學士知
制誥李清臣
劉永年充殿前都虞候燕逵充馬軍都虞
候苖授步軍都虞候李清臣
翰林醫官尚藥奉御王永和可依前尚藥
奉御直翰林醫官李清臣
中大夫守尚書右丞李清臣可太中大夫
依前尚書右丞王震
朝奉郎蘇軾可守禮部郎中
王震
朝散郎勾當京東排岸司胡及可依前官
權發遣開封府推官公事
王震
通直郎河北西路提刑吕温卿可依前官
充河北東路提刑吕仲甫可依前官
充河北西路提刑王震
通直郎著作佐郎豐稷可權發遣提舉利
州路刑獄公事王震
朝奉大夫少府少監吕希績可權發遣穎
州王震
朝奉郎行宗正寺主簿楊完可權知衢州
王震
左藏庫副使趙諒可供備庫使供備庫副
使王繼恩盧昭用可並西京左藏庫
副使内殿崇班楊貴田珏張僅可並
内殿承制王震
皇姪右千牛衞將軍士倞皇弟右千牛衞
將軍叔嫣可並右監門衞大將軍
王震
朝請郎權發遣陜西運副葉康直可朝奉
大夫再任承議郎權發遣陜西運副
李察可朝奉郎再任王震
故内殿崇班劉景男可奉職
王震
朝請郎吳安度等故母廣陵郡太夫人王
氏贈榮國太夫人劉攽
殿中侍御史豐稷可右司諫
劉攽
皇叔祖保信軍節度使宗隱男仲䙼等可
並太子右内率府副率
劉攽
左藏庫副使純昱可權知廉州
劉攽
皇城使漢州剌史廣南西路兵馬鈐轄張
整等降官添差監當劉攽
吏部侍郎胡宗愈可御史中丞
劉攽
承議郎充祕閣校理權判登聞鼓院張舜
民可通判虢州劉攽
太常少卿趙瞻可戶部侍郎
蘇軾
鮮于侁可太常少卿蘇軾
楊繪可知徐州蘇軾
楊王子孝騫等二人荆王子孝治等七人
並逐州團練使蘇軾
吕公著妻魯氏贈國夫人蘇軾
張恕將作監丞蘇軾
李承之知青州蘇軾
韓維父億贈冀國公蘇軾
母蒲氏王氏贈秦國太夫人
蘇軾
西京左藏庫副使楊文廣可供備庫使
沈文通
前日南夷負恩爲亂以覆壞我郡邑至於用師而
後定雖朕不德不能懷服方外而亦將吏不戒不
習之罪也故深察往失而推擇所遣益不敢輕惟
爾文廣材武忠勇更事有勞故今以爾緫一道之
兵戍于邕管又陞爾于諸使之正以重其行爾其
祗聽朕命戒疆事習軍計使南徼無警而朕爲知
人則時乃之功矣其往欽哉
西京左藏庫副使高允元可文思副使
沈文通
武吏以材勇進以功力賞古之制也方天下無事
兵革不試則汝武吏安得自效以取賞哉然内外
之職歲月之勞亦不可遺也今允元最狀旣應陟
法其增秩一等以明勸羣吏
屯田員外郎王衮可都官員外郎太常
博士杜保衡可屯田員外郎
沈文通
朝廷治定士大夫幸當其時而進於位以周旋乎
太平之政豈非休哉然患常生乎久安而因循苟
簡之弊不能無也在乎彊勉而已矣詩曰夙夜匪
懈書曰懋哉懋哉今有司弊三載之治故各增爾
秩一等其各往服祗我明訓思有攸立母自致斁
敗
徐鐸張崇翟思太學博士
曾鞏
博士列於成均以講教爲任爾以經明選用往服
厥官蓋尊其所聞以誘率學者汝之守也其尚欽
哉
徐禧給事中曾鞏
有事殿内之臣職在於平奏述詳命令糾其違者
而正之覆其是者而行之至於決獄官人條陳法
式之事莫不當攷察焉其任可謂重矣具官徐禧
以材進拔典執邦憲兹用推擇俾踐厥位惟精敏
不懈可以周閱讀惟忠實不撓可以司論駁朕方
觀爾之效爾尚勉於厥修
吳居厚京東轉運副使呂孝廉可轉運
判官曾鞏
朕進拔能吏以督視一路蓋州縣政令之舉措公
私貨食之斂散莫不任焉得人之難攷擇惟愼以
爾幹敏閱試惟舊用是分兹東部屬以使事夫施
於民者厚而刑罰清求於民者約而財用贍使德
流澤通而風化輯穆以稱朕憂憫元元而勵精庶
務之意爾其勉矣往服訓辭
王從伾知岢嵐軍曾鞏
崇築培壘本以輯治軍旅及四方旣平而假守之
臣實任民事列於有土之官矧嵐谷並邊寄屬尤
重爾以選擇往祗朕命夫能開示恩威以惠養吾
人而懷附異俗則爲善於其職尚思爾守無替訓
辭
崔象先等帶御器械曾鞏
乘輿所在供御之物無一不備具者故鎧甲弓矢
屬之以從者亦不去於側非左右親信惡足以任
此哉爾給事惟舊宜就兹列益思祗恪以稱厥官
尚書祠部員外郎知制誥直學士院孫
洙可翰林學士知制誥李清臣
以文辭爲號令明諭朕志于天下者在制誥陳古
今論得失裨朕之欲聞者在訪議二者皆學士職
之故於侍班爲親且貴以爾具官孫洙繇學術行
誼顯進有名于時博習墳史多識典故代予言訓
蔚然可觀眞秩禁林使與材稱恩寵茂矣爾愼旃
哉
劉永年充殿前都虞候燕逵充馬軍都
虞候苖授步軍都虞候李清臣
左右虎賁之士與羽林彀騎材官蹶張皆天下拳
勇之秀以嚴宿衛厲武節也旣命帥分緫之而虞
度兵計候司戎事亦統護之貴職豈輕任其人哉
以爾具官某威行軍中名動疆外材稱所付忠忘其
私乃俾次遷以補督將之缺予命休顯汝思報焉
翰林醫官尚藥奉御王永和可依前尚藥
奉御直翰林醫官李清臣
凡方技有益于人者皆以備王官之一守而爾原
診察色稱爲明習稽勤序課遷爾之秩其益勉哉
中大夫守尚書右丞李清臣可太中大
夫依前守尚書右丞王震
朕初纉承大賚于天下雖汪洋之澤所被者廣要
以貴賤遠近爲先後隆殺之節故吾政事之臣所
以褒嘉者旣不敢後而致隆焉具官李清臣秉德
含章將明密勿先帝圖任以貳政幾弼予一人與
有勤績徽章爰錫禄秩有加進陟勲資益陪常賦
終審厥與爾則有辭惟予一人並受多福
朝奉郎蘇軾可守禮部郎中
王震
爾議論文章卓然名世而失職浸久所學未伸今
兹命爾爲郎以待不次之選孔子曰如或知爾則
何以哉維爾之才不患無位
朝散郎勾當京東排岸司胡及可依前
官權發遣開封府推官公事
王震
開封專理京師非有二輔亂其治也獨僚屬盡才
則𥙿無事矣吾比不補其缺使得自擇所宜顧以
爾聞殆必如舉往其恊乂咸底于休
通直郎河北西路提刑呂温卿可依前
官充河北東路提刑奉議郎河北東路
提刑呂仲甫可依前官充河北西路提
刑王震
朕析河朔爲兩道而各置使者蓋祥刑惟察非若
財臣之欲周知而移用也揣權稱事其任惟均互
易攸司咸祗厥守
通直郎著作佐郎豐稷可權發遣提舉
利州路刑獄公事王震
爾以儒學有聞而頗稱澹默試之涖事其殆不煩
度此祥刑訓于厥屬若予欽恤爾則有辭
朝奉大夫少府少監呂希績可權發遣
穎州王震
今之郡守及唐剌史郎官出入之資也爾以選擇
入省故出得善州夫豈弟之政非文深吏所能成
也唯爾懋哉務稱吾意
朝奉郎行宗正寺主簿楊完可權知衢
州王震
遠州剌史吾所加擇顧爾以求得之知爾能成豈
弟之政也雖然吾可謂體羣臣矣傳曰體羣臣則
士之報禮重爾可不勉哉
左藏庫使趙諒可供備庫使供備庫副
使王繼恩盧昭用可並西京左藏庫副
使内殿崇班楊貴田珏張僅可並内殿
承制王震
新城之役調卒於他道其在行者爾實緫之部分
嚴整弗怨弗咨于是勞還宜有寵慰率遷官秩各
服恩榮
皇姪右千牛衞將軍士倞皇弟右千牛
衞將軍叔嫣可並右監門衞大將軍
王震
宗子無職事之勞而有考績之法者親親之恩欲
有加而無已也然非迪教飭身則弗應有司之格
衞府之帥&KR0906;冨貴矣往其祗哉
朝請郎權發遣陜西運副葉康直可朝
奉大夫再任承議郎權發遣陜西運副
李察可朝奉郎再任王震
朕惟西土弗靖爾則在行靡征不從日月逾邁典
護邦計實繄厥勞練達邊機毋易爾舊宜加寵陟
申即故封有功見知其說無斁
故内殿崇班劉景男可奉職
王震
有臣不難殺身以報國賞其可薄乎顧死者已矣
殆禄其近屬尚爲之旌勸永惟乃父之忠勞爾是
以有禄可不勉哉
朝請郎吳安度等故母廣陵郡太夫人
王氏可贈榮國太夫人劉攽
邦君之德具鵲巢騶虞之化孝子之思有凱風寒
泉之感哀榮之典兼備愛敬之治維廣追崇懿行
奚恡光寵朝請郎吴安度等故母王氏輔佐君子
挺幽閑之操宜其家室備均一之美遺芳未泯積
慶方厚舉集門凢伯仲幾乎萬石䟽恩郡治湯沐
近於百邑爰因合宮之祀申錫漏泉之澤俾封成
國仍付榮名䄖翟有光壤戶知貴
殿中侍御史豐稷可右司諫
劉攽
在廷之臣位下而望重者唯諫官而已爲其得劘
切人主紀綱國體也然非其學足以達道其智足以
周務見微而知著擇善而有容亦安能稱其事而
宜其官哉以稷自居憲府綽有士譽名不虚得材
實允副移珥筆之權當伏蒲之選讜言正色迺其
素守吐剛茹柔毋愧前哲則我爲知人爾號稱職
矣
皇叔祖保信軍節度使宗隱男仲䙼等
可並太子右内率府副率
劉攽
公族之子屬近愛至未及有知膺受光寵非以祖
廟之隆慶朝家之(嫌名光宗)叙邪副率之貴是惟通籍
勤身戒事以就長立
左藏庫副使純昱可權知廉州
劉攽
合浦之地古爲珠官琦珍所聚掌握致冨宜得廉
吏爲之守長且蠻蜑荒遠難馴易擾非夫武壯智
略不能鎮服以是數者推擇用汝祗莅恩寵益思
善效
皇城使漢州剌史廣南西路兵馬鈐轄
張整等降官添差監當劉攽
中國之所以臨撫戎蠻常以威信結服其心豈其
夸於殺人見小利而起後害乎爾等咸以選擢見
任邊徼貪於首功輕肆翦戮無辜横死近二十人
文書自營謾不以實覆案究極惻然傷嗟宜正典
刑以慰遐僻差奪官秩用懲無狀尚體寬恩思自
悔咎
吏部侍郎胡宗愈可御史中丞
劉攽
權衡之於輕重繩墨之於曲直由其無私而素具
是故應物而不貳朝廷風憲之任忠讜之士亦所
以素具而待列位也命官之艱得人惟允具官胡
宗愈秉心端直爲學深厚粹然特達之姿淵如有
容之度粤自潤色綸省獻納瑣闈副貳天官藻鑒
多士綽有休譽舉爲稱職是宜付中司之權寄執
法之柄爾其修胷中之誠應方來之務有節於内
則物無不察以義自處則動無不中稱此茂恩著
爲顯效
承議郎充祕閣校理權判登聞鼓院張
舜民可通判虢州劉攽
前以御史言事不合朝廷優容直臣未嘗備責故
移位他局仍在轂下而舜民力自摧謝又以其多
病及家婚娶求得自便天道從欲而有曲成吾何
恡焉虢略要郡倅貳維重祗服恩寵毋怠勤恪
太常少卿趙瞻可戶部侍郎
蘇軾
理財正辭禁民爲非曰義先王之論理財也必繼
之以正辭名正而言順則財可得而理民可得而
正自頃功利之臣言政而不及化言利而不及義
中外紛然朕益厭之具官趙瞻明於吏事輔以經
術忠義之節白首不衰爰自秩宗擢貳邦計將使
四方之人知予以耆老舊德居此官者蓋有盍徹
之意焉
鮮于侁可太常少卿蘇軾
奉常之職非特以治郊廟之度服器之數而已國
有大政事大議論必稽焉昔魯秉周禮齊不敢謀而
晏子太師折衝於樽俎之間國之典常君臣之名
分上下守之有死不易則國安而民服朕選建卿
士付之禮樂意在於此非我老成之人學足以通
古才足以御今智足以應變彊足以守官深於經
術達於人情其孰宜之詩不云乎彼其之子邦之
司直往修厥官無斁朕命
楊繪可知徐州蘇軾
士有拙於謀身而巧於治民疎於防患而密於慮
國其自爲計則過矣而朕何疾焉先帝龍興首擢
用爾置之臺諫以直諒聞言雖無功效於今日簡
易輕信失之匪人坐廢十年陶然自得詩人所謂
豈弟君子者繪庶幾焉彭城大邦吾股肱郡政成
民悅朕不汝忘
楊王子孝騫等二人荆王子孝治等七
人並逐州團練使蘇軾
先皇帝篤兄弟之好以恩勝義不許二叔出居于
外蓋武王待周召之意太皇太后嚴朝廷之禮
以義制恩始從其請出就外宅得孔子遠其子之
意二聖不同同歸于道可以爲萬世法朕奉侍
兩宫按行新第顧瞻懷思澘焉出涕昔漢明帝問
東平王家何業爲樂王言爲善最樂帝大其言因
送列侯印十九枚諸子年五歲以上悉帶之著之
簡策天下不以爲私今王諸子性于忠孝漸于禮
義自勝衣以上頎然皆有成人之風朕甚嘉之其
各進一官以助其爲善之樂尚勉之哉母忝乃父
祖以爲邦家光
呂公著妻魯氏贈國夫人
蘇軾
婦人之德如玉在淵雖不可見必形諸外視其夫
有羔羊之直相其子有麟趾之仁則内德之茂從
可知矣具官吕公著故妻魯氏名臣之子元老之
婦所資者深故志存乎仁所見者大故動恊于禮
環佩穆然閨門化之而降年不永禄不配德其攺
封大國正位小君庶幾爲女史之光非獨慰其夫
子而已
張恕將作監丞蘇軾
朕惟人材之難長育之無素事至而求有不可得
是以訪之元臣大老之家推擇其子弟庶幾似之
以爾名臣之子篤學好禮敏於從政試之匠事以
觀其能爾克遠猷無忝乃父以稱朕意
李承之知青州蘇軾
朕東望齊魯之國河岱之閒沃野千里生齒億萬
商農阜通儒俠雜居可以大度長者服難以細謹
法吏治也具官李承之生于甲族世爲名臣屢試
有勞所見者大肆予命汝尹兹東土昔曹參爲齊
問治於其師蓋公蓋公曰治道貴清靜而民自定
汝師其言則予汝嘉
韓維父億贈冀國公蘇軾
朕聞仁宗在位之久有同成康得士之盛不減
武宣如儲藥石以待疾病如種梓漆以備器用凡
今中外文武之選率多慶曆嘉祐之人而況一時
之老成與聞當年之大政德業傳於父老儀刑見
於子孫名在國史像在原廟朕用慨然想見其人
具官韓維故父億少禀異材進由直道出爲循吏
入爲名卿福禄終身而人不疵冨貴弈世而天不
厭實生三子翼輔兩朝旌旄交馳棨戟互設朕欲
賁其家廟而貴已窮於人爵攺封大國益著隆名
庶使昭陵之老臣永爲北土之藩輔
母蒲氏王氏贈秦國太夫人
蘇軾
愼終追遠仁也顯親揚名孝也得志行道澤可以
及天下而冨貴不能及其親天也雖不能及而追
榮之典可以貫幽明褒大之訓可以表後世禮也
嗚呼此亦仁之至義之盡矣具官韓維故母蒲氏
王氏族爲世望德爲女師恭儉以成其夫嚴敬以
成其子使朕獲老成之佐以濟艱難之初宜推異
恩以報舊德
皇朝文鑑卷第三十九
