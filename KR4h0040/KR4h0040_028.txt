皇朝文鑑卷第二十八
詩
七言絶句
天人邵雍
禁煙留題錦幈山下邵雍
懶起邵雍
送蘇修撰赴闕四首張載
别館中諸公張載
聖心張載
老大張載
有喪張載
土牀張載
芭蕉張載
貝母張載
題觧詩後張載
怪石黃庶
白雲庵黃庶
偶成程顥
送吕晦叔赴河陽程顥
贈司馬君實程顥
題館壁劉攽
山堂偶書唐詢
冬至日遊吉祥寺蘇軾
唐道人言天目山蘇軾
陳季常所蓄朱陳村嫁娶圖
蘇軾
春日蘇軾
贈劉景文蘇軾
望湖樓醉書二首蘇軾
望海樓晚景二首蘇軾
書雙竹湛師房蘇軾
王莽蘇軾
金橙徑蘇軾
霜筠亭蘇軾
中秋月蘇軾
梅花二首蘇軾
南堂蘇軾
書李世南所畫秋景蘇軾
題澄邁驛通潮蘇軾
歸計沈括
姑熟沈括
静居李宗易
虞姬墓蘇轍
秋祀高禖蘇轍
題陽關圖黃庭堅
題李伯時盡嚴子陵釣灘黃庭堅
北牎黃庭堅
和謝公定河朔漫成黃庭堅
梅福隱居黃庭堅
次韻子瞻延英入侍黃庭堅
戲題小雀捕飛䖝畫扇黃庭堅
竹枝歌二首黃庭堅
答聞善二首黃庭堅
病起荆江亭即事黃庭堅
臺下沈遼
宿濟州西門外旅館晁端友
召試學士院王欽臣
題淺沙泉黃履
次韻答學者陳師道
寄都下故人示王子安陳師道
絶句陳師道
贈吴氏兄弟陳師道
絶句陳師道
經筵大雪不罷講二首吕希哲
曾點吕大鈞
題宣州後堂壁張耒
桓武公張耒
絶句張耒
漫成張耒
北郊吕大臨
送劉戸曹吕大臨
題驛舍盧秉
送吕子進張舉
守關劉季孫
題李世南畫扇蔡肇
自歎任伯雨
感古二首任伯雨
途中張公庠
張辟疆劉跂
春日村居崔鶠
讀漢書鮑欽止
垂虹亭米黻
題泗濱南山石壁曰苐一山
米黻
杜牧田晝
墨子田晝
見降羌感事晁詠之
暮雨謝邁
雨中漫成謝邁
村老馬存
自齊山借舟泛湖還家曹緯
茅塘馬上賀鑄
天人邵雍
羲軒堯舜雖難復湯武桓文尚可循事既不同時
又異也由天道也由人
禁煙留題錦幈山下邵雍
春半花開百萬般東風近日惡摧殘可憐桃李性
温厚吹盡都無一句言
懶起邵雍
半記不記夢覺後似愁無愁情倦時擁衾側臥未
忺起簾外落花撩亂飛
送蘇脩撰赴闕四首張載
秦弊于今未息肩高蕭從此法相㳂生無定業田
疆壞赤子存亡任自然
道大寕容小不同顓愚何敢與機通井疆師律三
王事請議成功器業中
闔闢天機未始休袗衣胝足兩何求巍巍只爲蒼
生事彼美何嘗與九州
出異歸同禹與顔未分黃閤與青山事機爽忽秋
亳上聊騐天心語默間
别館中諸公張載
九天宫殿鬱岧嶤碧瓦參差逼絳霄藜藿野心雖
萬里不無忠戀向清朝
聖心張載
聖心難用淺心求聖學須專禮法脩千五百年無
孔子盡因通變老優游
老大張載
老大心思久退消倒巾終日面岧嶤六年無限詩
書樂一種難忘是本朝
有喪張載
有喪不勉道終非少爲親嫌老爲衰舉世只知
考妣功緦不見我心悲
土牀張載
土牀煙足紬衾暖瓦釡泉乾豆粥新萬事不思溫
飽外漫然清世一閑人
芭蕉張載
芭蕉心盡展新枝新卷新心暗已隨願學新心養
新德旋隨新葉起新知
貝母張載
貝母階前蔓百尋雙桐盤遶葉森森剛強顧我蹉
跎甚時欲低柔警寸心
題解詩後張載
置心平易始通詩逆志從容自解頤文害可嗟高
叟固十年聊用勉經師
怪石黃庶
山鬼水怪着薜荔天禄辟邪眠莓苔鈎簾坐對心
語口曾見漢唐池館來
白雲庵黃庶
白雲無種滿地生有時出山爲雨露老僧惆悵望
雲歸盡日庵前自來去
偶成程顥
雲淡風輕近午天望花隨柳過前川旁人不識予
心樂將謂偷閑學少年
送吕晦叔赴河陽程顥
曉日都門颭旆旌晚風鐃吹入三城知公再爲蒼
生起不是尋常刺史行
贈司馬君實程顥
二龍閑臥洛波清今日都門獨餞行願得賢人均
出處始知深意在蒼生
題館壁劉攽
壁門金闕倚天開五見宫花落古槐明日扁舟江
海去却從雲氣望蓬萊
山堂偶書唐詢
在處煙雲早晚生自疑呼吸氣皆靈十年夢寐江
山裏今見江山入戸庭
冬至日遊吉祥寺蘇軾
井底微陽回未回蕭蕭寒雨濕枯荄何人更似蘇
夫子不是花時獨肯來
唐道人言天目山上俯視雷雨每大雷電
但聞雲中如嬰兒聲殊不聞雷震也
蘇軾
已外浮名更外身區區雷電若爲神山頭只作嬰
兒看無限人間失箸人
陳季常所蓄朱陳村嫁娶圖二首
蘇軾
何年顧陸丹青手畫作朱陳嫁娶圖聞道一村唯
兩姓不將門戸買崔盧
我是朱陳舊史君勸耕曾入杏花村而今風物那
堪畫縣吏催錢夜打門(朱陳村在徐州蕭縣)
春日蘇軾
鳴鳩乳燕寂無聲日射西牎潑眼明午醉醒來無
一事只將春睡賞春晴
贈劉景文蘇軾
荷盡已無擎雨蓋菊殘猶有傲霜枝一年好處君
須記最是橙黃橘綠時
望湖樓醉書二首蘇軾
黑雲飜墨未遮山白雨跳珠亂入船卷地風來忽
吹散望湖樓下水如天
放生魚鼈逐人來無主荷花到處開水枕能令山
俯仰風舡觧與月徘徊
望海樓晚景二首蘇軾
横風吹雨入樓斜壯觀應須好句誇雨過潮平江
海碧電光時掣紫金蛇
青山斷處塔層層隔岸人家喚欲譍江上秋風晚
來急爲傳鐘鼓到西興
書雙竹湛師房蘇軾
暮鼓朝鍾自擊撞閉門孤枕對殘釭白灰旋撥通
紅火臥聽蕭蕭雪打䆫
王莽蘇軾
漢家殊未識經綸入手功名事事
夜井千金購得解飛人
金橙徑蘇軾
金橙縱復里人知不見鱸魚價自低湏是松江煙
雨裏小舡燒薤擣香虀
霜筠亭蘇軾
解籜新篁不自持嬋娟已有歲寒姿要看凛凛霜
前意須待秋風粉落時
中秋月蘇軾
暮雲收盡溢清寒銀漢無聲轉玉盤此生此夜不
長好明月明年何處看
梅花二首蘇軾
春來幽谷水潺潺的皪梅花草棘間一夜東風吹
石裂半隨飛雪度關山
何人把酒慰深幽開自無聊落更愁幸有清溪三
百曲不辭相送到黃州
南堂蘇軾
掃地燒香閉閤眠簟紋如水帳如煙客來夢覺知
何處掛起西牎浪接天
書李世南所畫秋景蘇軾
人間斤斧日創痍誰見龍蛇百尺姿不是溪山曾
獨往何人解作掛猿技
題澄邁驛通潮閣蘇軾
餘生欲老海南村帝遣巫陽招我魂杳杳天低鶻
沒處青山一髮是中原
歸計沈括
住山人少說山多空只年年憶薜蘿不是自心應
不信眼前歸計又蹉跎
姑熟沈括
新晴渡口百花香石子池頭鴨弄黃捲幔夕陽留
不住好風將雨過梅塘
靜居李宗易
大都心足身還足秪恐身閑心未閑但得心閑隨
處樂不須朝市與雲山
虞姬墓蘇轍
布叛增亡國已空摧殘羽翮自令窮艱難獨與虞
姬共誰使西來敵沛公
秋祀高禖蘇轍
乾德年中初一新頽垣破瓦委荆榛興亡舉墜干
戈際閒暇方知國有人
題陽關圖黃庭堅
斷腸聲裏無形影畫出無聲亦斷腸想得陽關更
西路北風低草見牛羊
題李伯時畫嚴子陵釣灘
黃庭堅
平生久要劉文叔不肯爲渠作三公能令漢家重
九鼎桐江波上一絲風
北䆫黃庭堅
生物趨功日夜流園林才夏麥先秋綠隂黃鳥北
䆫簟付與來禽安石榴
和謝公定河朔漫成黃庭堅
漢時水占十萬頃官寺民居皆濁河豈必九渠忘
故道直緣穿鑿用工多
梅福隱居黃庭堅
吳門不作南昌尉上疏歸來朝市空笑拂巗花問
塵世故人子是國師公
次韻子瞻延英入侍黃庭堅
延和西路古槐隂不隔朝宗夙夜心公有胷中五
色線平生𥙷衮用功深
戲題小雀捕飛䖝畫扇黃庭堅
小虫心在一啄間得失與世同輕重丹青妙處不
可傳輪扁斵輪如此用
竹枝歌二首黃庭堅
竹竿坡面蛇倒退摩圍山要胡孫愁杜鵑無血可
續淚何日金雞赦九州
命輕人鮓甕頭船日瘦鬼門關外天北人墮淚南
人笑青壁無梯聞杜鵑
答聞善二首黃庭堅
公醉面桃花紅人百忤之無慍容莘老夜闌傾
數斗焚香默坐日生東
陶令舍中有名酒無夕不爲父老傾四坐歡欣觀
酒德一燈明暗又詩成
病起荆江亭即事黃庭堅
成王小心似文武周召何妨略不同不湏要出我
門下實用人材即至公
臺下沈遼
石梅落落欲黃時細雨濛濛暗不開數日不行臺
下路不知江水過山來
宿濟州西門外旅館晁端友
寒林殘日欲棲烏壁裏青燈乍有無小雨愔愔人
假寐臥聽疲馬齕殘芻
召試學士院王欽臣
翠木隂隂白玉堂長年來此試文章日斜奏罷長
楊賦閑拂塵埃看畫墻
題淺沙泉黃履
欄低沙淺一泓寒雨不增深旱不亁要識有源爲
可取餘波更向大江看
次韻答學者陳師道
大阿無前鋒不缺鉛刀不堪供一切至柔繞指剛
則折善而藏之光奪月
寄都下故人示王子安陳師道
湖海相忘日自疎經年不作一行書世間惟有韓
康伯肯爲淵明住歲餘
絕句陳師道
里中餽杏得嘗新馬上逢花始見春勤苦著書如
作吏世間枉是最閑人
贈吳氏兄弟陳師道
得失媸妍只自知略容千載有心期恨君不識金
華伯何處如今更有詩
絕句陳師道
書當快意讀易盡客有可人招不來世事相違每
如此好懷百歲幾回開
經筵大雪不罷講二首吕希哲
水晶宫殿玉花零點綴宫槐臥素屏特勑下簾延
墨客不因風雪廢談經
強記師承道古先無窮新意出陳編一言有𥙷天
顔動全勝三軍賀凱旋
曾點吕大鈞
函文從容問且酬展才無不至諸侯可憐曾點推
鳴瑟獨對春風詠不休
題宣州後堂壁張耒
過雨山亭暑氣微老人猶未試生衣滿園閑綠無
人到春日南風燕子飛
桓武公張耒
北征談笑縛姚公靜掃諸陵見洛嵩不用登高笑
夷甫正緣此軰使君雄
絕句張耒
風掉浮煙匝地回雨將濃翠撲山來晚凉楼角三
吹罷夕照江天萬里開
漫成張耒
閉門春風作往還誰家有花堪醉眠柳腰榆莢爭
入眼江海一枝遠若天
北郊吕大臨
村北磽田久廢耕試投嘉穀望秋成天時地力難
前料萬粒須期一粒生
送劉戸曹吕大臨
學如元凱方成癖文似相如反類俳獨立孔門無
一事唯傳顔氏得心齋
題驛舍盧秉
青山白髮病参軍旋糶黃糧買酒尊但得有錢留
客醉也勝騎馬傍人門
送吕子進張舉
籬鷃雲鵬各有程匆匆送别未忘情恨君不在蓬
籠底共聽蕭蕭夜雨聲
守關劉季孫
晨雞三呌未開關留滯行人更解鞍却上月明高
處立曉風吹面作清寒
題李世南畫扇蔡肇
野水潺潺平落澗秋風瑟瑟細吹林逢人抱甕知
村近隔塢聞鍾覺寺深
自歎任伯雨
當年言路亦逡廵白簡青蒲十一人半斥炎荒半
除籍而今無一預朝紳
感古二首任伯雨
一言借諭資鍾會意在張華亦已深大抵知言由
飬氣可憐晉武有蓬心
指鹿姦謀豈偶然都緣人事不由天要知左右皆
言馬只爲當時殺正先
途中張公庠
一年春事又成空擁鼻微吟半醉中夾路桃花風
雨遇馬蹄無處避殘紅
張辟彊劉跂
老畫駸駸不可攀風流依約片言還小兒若悟他
年事肯復生心涕淚間
春日村居崔鶠
春草門前已沒靴更無人過野人家離離細竹時
聞雨淡淡䟽簾不隔花
讀漢書鮑欽止
漢公事業比阿衡純用詩書致太平它日何人頌
功德至今嘲笑亦諸生
垂虹亭米芾
斷雲一葉洞庭帆玉破鱸魚霜破柑好作新詩繼
桑苧垂虹秋色滿東南
題泗濱南山石壁曰苐一山
米芾
京洛風沙千里還船頭出汴翠屏間莫論衡霍撞
(平聲)星斗且是東南苐一山
杜牧田晝
弟病兄孤失所依當時書語最堪悲豈圖乞得南
州後却限尋芳去較遲
墨子田晝
末學紛紛自有師能言兼愛我猶疑定知已駕雲
梯後却悔初心泣染絲
見降羌感事晁詠之
沙場尺箠致羌渾玉陛朝趨雨露恩自笑百年家
鳳闕一生腸斷國西門
暮雨謝薖
晚雨牆東暗綠槐清隂庭院鎖莓苔委階紅藥將
春去貼水青荷與夏來
雨中謾成謝薖
東風渾作勒花寒寂寞林塘不受看玉板鶴翎俱
未識梨梢空有淚闌干
村老馬存
肉死皮亁垂鬢絲尋暄扶杖向東籬文王没後無
人問直至而今大半飢
自齊山借舟泛湖還家曹緯
十里平湖漫不流晚風吹浪打行舟定知歸得侵
燈火家在菰蒲最盡頭
茅塘馬上賀鑄
壯圖忽忽負當年回羡農兒過我賢水落陂塘秋
日薄仰眠牛背看青天(皇朝文鑑卷第二十八)
