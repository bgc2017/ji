皇朝文鑑卷第四十
誥
蔣之竒天章閣待制知潭州
蘇軾
吕惠卿責授建寧節度副使本州安置不
得簽書公事蘇軾
李南公知滄州穆珣知廬州王子韶知壽
州趙揚知潤州蘇軾
李之純戶部侍郎蘇軾
謝卿材陜西轉運使蘇軾
御史中丞劉摰兼徒讀蘇軾
皇兄右千牛衞將軍士昇等轉官
錢勰
待制知青州鄧綰可龍圖閣直學士知永
興軍錢勰
范育直龍圖閣知秦州錢勰
劉攽祕書少監錢勰
正議大夫知樞密院事章(御名光宗)知汝州
錢勰
劉奉世起居郎孔文仲起居舍人
蘇轍
陳烈落致仕福州教授蘇轍
蔡確攺知安州蘇轍
侍御史林旦權淮南運副蘇轍
郭逵自致仕起知潞州蘇轍
范鎮侍讀太一宫使蘇轍
莊公岳成都提刑蘇泌利州運判
蘇轍
劉摰尚書左丞蘇轍
太僕少卿李周祕書少監曾肇
通議大夫賈昌衡正議大夫致仕
曾肇
左武衛上將軍郭逵特贈雄武軍節度使
曾肇
正議大夫知鄧州蔡確復觀文殿學士差
遣依舊曾肇
御史中丞李常中大夫曾肇
蔣之竒寶文閣待制曾肇
御史中丞胡宗愈尚書右丞
曾肇
陜西運副吕大忠知陜府曾肇
知洪州熊本知越州曾肇
朝奉郎石賡京東東路提刑
曾肇
契丹僞公主錫令結年封夫人
曾肇
范純禮復天章閣待制除樞密都承旨
曾肇
文彦博追復河東節度使太師開府儀同
三司曾肇
東頭供奉官李志張大中並轉兩官
曾肇
尚書左丞梁燾資政殿學士同體泉觀使
吕陶
李潜落致仕鄒浩
章楶同知樞密院鄒浩
吕希哲直祕閣知曹州鄒浩
蔣之竒天章閣待制知潭州
蘇軾
三后在上遺文在下炳若雲漢昭回于天乃眷藏
書之府因爲育材之地爰登秀傑以備顧問雖持
節出使剖符分憂一掛名於其間遂增重於所莅
且使民見侍從之出守知朝廷之念遠也具官蔣之
竒少以異材輔之博學藝於從政敏而有功使之
治劇於一方固當坐嘯以終日勿謂湖湘之遠在
余庭戶之間務安斯民以稱朕意
呂惠卿責授建寧軍節度副使本州安
置不得簽書公事蘇軾
元兇在位民不奠居司寇失刑士有異論稍正滔
天之罪永爲垂世之規具官吕惠卿以斗筲之才
挾穿窬之智謟事宰輔同升廟堂樂禍而貪功好
兵而喜殺以聚斂爲仁義以法律爲詩書首建青
苗次行助役均輸之政自同商賈手實之禍下及
雞豚苟可蠧國以害民率皆攘臂而稱首先皇帝
求賢若不及從善如轉圜始以帝堯之心姑試伯
鯀終然孔子之聖不信宰予發其宿姦讁之輔郡
尚疑改過稍畀重權復陳罔上之言繼有碭山之
貶反覆教戒惡心不悛躁輕矯誣德音猶在始與
知已共爲欺君喜則摩足以相歡怒則反目以相
噬連起大獄發其私書黨與交攻幾半天下姦贓
狼籍横被江東至其復用之年始倡西戎之隙妄
出新意變亂舊章力引狂生之謀馴致永樂之旤
興言及此流涕何追迨予踐祚之初首發安邊之
詔假我號令成汝詐謀不圖渙汗之文止爲款賊
之具迷國不道從古罕聞尚寬兩觀之誅薄示三
危之竄國有常典朕不敢私
李南公知滄州穆珣知廬州王子韶知
壽州趙揚知潤州蘇軾
剌史秩六百石以按列郡而治行卓然乃以二千
石爲郡守昔以責人者今以自責則物被其惠民
無間言爾等皆嘗奉使督察官吏公明之稱達于
朕聽董制江淮控臨河海任亦重矣益勉之無使
風采減於平昔
李之純戶部侍郎蘇軾
保國猶保身藥石不如養氣御民猶御馬鞭箠不
如輕車故興利以冨民不如省事而民自冨廣求
以豐國不如節用而國自豐朕嘉與庶工共行此
志具官李之純屢試以事號稱循良雖爲有司不
吝出納宜膺躐等之用庶無虚授之譏服我訓詞
以厭公議
謝卿材陜西轉運使蘇軾
治邊者不計財惟邊之所用治財者不䘏民惟財
之爲冨此古今之通患也朕知汝才智可倚忠厚
可信故以西方之政責成於汝往與帥守者謀之
惟適厥中以民爲本
御史中丞劉摯兼侍讀蘇軾
孟子有言君仁莫不仁君義莫不義一正君而天
下定矣朕惟臺諫言責之臣雖知無不言常救之
於已失而勸講進讀之士蓋朝夕納誨故日化而
不知合於孟子正君之義非獨有司之事也具官
劉摯以道事君非法不言使朕日聞所不聞天下
稱焉宜因古今冊書之成文取其興壞治忽之要
論言之於無事救之於未失使朕立於無過之地
豈非汝爭臣之大願乎
皇兄右千牛衞將軍士昇轉官
錢勰
九廟子孫其麗蕃衍垂紳入侍悉以歲遷拱衞之
嚴列於督護尚惟敦睦以稱恩休
待制知青州鄧綰可龍圖直學士知永
興軍錢勰
雍州積高號稱陸海屏翰之重坐鎮西陲賢相所
宜付畀其選具官鄧綰資適逢世早踐禁途蕃宣
回翔歲月淹久學士通貴還陟近班帥守鎮臨往
敷寬詔服我休寵無怠毖懃
范育直龍圖閣知秦州錢勰
古者不以勇猛爲邊貴謀而賤戰故國家妙選耆
儒顓付方鎮外以訓齊戎旅而内以息安元元用
此道也具官范育才猷智略夙膺器任選衆揆材
往臨帥閫夫新秦奥區控扼汧隴綏懷夷落應援
新邦無以久安而忘備豫祗膺休顯益思報稱
劉攽祕書少監錢勰
學者以東觀爲老氏藏室道家蓬萊山而國家所
以涵養令器待才用者之宅也以爾攽詞藝之冨
回翔之久擢貳厥官益將試用
正議大夫知樞密院事章(御名光宗)知汝州
錢勰
黜陟之典咸徇至公進退之間尚存大體具官章
(御名光宗)早繇法從亟預近司肆彼躁輕失於審重至
于暬御之列嘗通問遺之私比議役書本俾參訂
當其敷納初不建明逮於宣行始興沮難務從含
貸益至喧呶鞅鞅非少主之臣硜硜無大臣之節
稽參故實稍屈典刑噫朕以幼沖仰煩慈訓苟乖
恭事曷肅憲章其解政機往臨郡寄弗忘循省服
我寬恩
劉奉世起居郎孔文仲起居舍人
蘇轍
欲治國家當先得士頃者人物之評廢而長育之
道微朕顧瞻周行惻焉興歎或盤桓久次而未用
或沉伏下僚而莫知將以責成功折遐衝人不素
具其何賴焉具官劉奉世家世名臣才潁風發試
以治劇煩而益明具官孔文仲進以直言文史足
用責之典禮守正不回斯皆一時之俊良多士之
領袖方欲寘之侍從益當養其才能左右史官號
爲要地前後達者皆由此途手刊冊書足以明枉
直之效密侍殿陛足以觀進退之詳益勉自修以
須不次
陳烈落致仕福州教授蘇轍
維孝友于兄弟是以爲政爾以篤行見紀於東南
雖老而不試可以無憾朕方欲推爾所爲施於鄕
人其起視學校使諸生有所矜式
蔡確攺知安州蘇轍
朕體貌大臣務全終始有善則藩飾褒顯以風勵
天下有過則遷就諱避以曲全舊恩至於用法蓋
不得已具官蔡確早以才力奮於下僚旋蒙器使
致位元宰弟碩不類貪冐有素而溺於私愛以廢
公議曲從舉吏之請遂成黷貨之辜其驕奢淫縱
之狀理無不知而涵養蒙蔽之甚殆非體國致煩
言之並作雖欲宥而不能黜守小邦仍褫舊職往
自循省尚體至恩
侍御史林旦權淮南運副
蘇轍
淮甸之民荐罹饑饉乃者詔發倉廪輟吳楚之漕
以拯其急猶以乏食流徙達於朕聽朕惟救荒之
術行之略盡惟得良使者因事施宜爲若可賴爾
由郎官以才任御史習於揚楚之故其爲朕往視
之均徭薄斂禁暴戢姦無使斯人重被其困
郭逵自致仕起知潞州蘇轍
秦伯復用孟明是以能覇蜀人亟誅馬謖終亦無
功朕周於用人篤於求舊雖設干羽以懷柔異類
而聽鞞鼓則無忘將臣豈其舊勲久廢不用具官
郭逵蚤學弓劒晚通詩書勇而有謀整且能暇威
名懾於西鄙柄任及於中樞南伐無成嗟伏波之
遂棄退居能飯知廉頗之未衰擢從解組之餘復
寄長民之任過而能改豈一眚之足云窮當益堅
或來功之可冀勉於圖報以稱異恩
范鎮侍讀太一宮使蘇轍
爲國無強於得人用人莫先於求舊朕歷選賢俊
至於側微患其德望之未充而典刑之未練舍騏
驥而不御臨長道以咨嗟人皆病之予何疑者具
官范鎮文冠多士有揚雄之遺風任歷三朝守劉
向之忠節蚤事仁祖首開社稷之言晚說𥙿
陵復陳堯舜之道自處以義歸不待年身友漁樵
已無求於當世名書簡冊恍或疑其古人兹予纉
服之初日思講義之益謂白首窮經之樂尚可推
以與人而眞祠訪道之遊足使退而養志勉徇予
意毋留所安
莊公岳成都提刑蘇泌利州運判
蘇轍
守令賢否朝廷不能自知天下利病吏民不能自
言宣吾德澤於下而達民情於上者部使者也朕
旣選用舊人而去其貪暴詔舉親進而汰其不以
實者矣以爾公岳久任剌舉所至稱治以爾泌家
世文雅通於吏事益利嶮遠民罹茶鹽苖役之害
罷瘵未復朕念之深矣其悉乃心謹察苛吏與民
休息毋廢朕命
劉摰尚書右丞蘇轍
漢御史大夫能任其職則爲丞相近世中執法議
論不撓亦𥙷執政昔我仁宗優養正士開受直
言時則有若包拯張昇之流咸以敢言獲聞大政
舊俗已遠此風寂寥容悅相承亦棄不用朕追懷
先正選建忠賢諤諤之聲庶幾前烈具官劉摯早
以御史祗事𥙿陵力陳是非不避權寵十年流
落志氣不衰召置臺端首開正論進任中司之要
屢開白簡之言風聲凛然國是已定朕欲試其行
事之實是用付以右轄之權治忽所關寄任尤重
夫以言責人甚易以義持已實難爾其勉之毋使
輔政之功不若言事之效
太僕少卿李周祕書少監
曾肇
東觀以圖書爲職長貳之選尤高非年耆德茂未
易得也然秩清務簡處不爭之地恬於榮進則能
安之好利夸侈者不能一朝居也具官李周質性
純厚臨事有守歷試煩使時之老成位于列卿衆
謂淹久進秩外史往服少事優游省闥不亦美歟
通議大夫賈昌衡正議大夫致仕
曾肇
士大夫束髮起家白首辭位終始無悔人之所難
豈無褒嘉慰爾歸老具官賈昌衡名卿之裔以吏
能進歷試内外致位通顯優有風績號稱廉平上
書引年願還印綬嘉其知止足之誼閔爾有官職
之勞序進文階以爲爾寵退安閭里益俾壽臧
左武衞上將軍郭逵特贈雄武軍節度
使曾肇
念功隱卒國有彝章矧予勞舊之臣嘗處訏謨之
地奄終壽考宜極哀榮具官郭逵少也知書長而
甚武蚤著戰多之績深通靜勝之謀伏波未衰尚
威名之可倚營平旣老亦籌策之是咨孰云注意
之辰忽起云亡之痛聽鼓&KR0911;而增感賜鈇鉞以飾
終尚其有知膺此異數
正議大夫知鄧州蔡確復觀文殿學士
差遣依舊曾肇
法始於貴者所以示朝廷之公恩篤於舊臣所以
爲天下之勸眷吾近弼嘗絓微文雖符守之旣更
顧寵名之尚闕吏民安仰廉陛未尊具官蔡確材
術䟽通謀猷膚敏與聞機政自元豐之紀年升冠
宰司當𥙿陵之復土屬均勞於輔郡旋禠職於
殿廬原情無它在法當復尚淹時日以塞人言未
忘矜念之心難廢公平之典備顧問於幃幄稍還
近班宣條教於翰垣益思盡瘁
龍圖閣直學士朝議大夫御史中丞兼
侍讀李常中大夫依前龍圖閣直學士
御史中丞兼侍讀曾肇
有位而無官守有禄而無事責此階散所以無常
員也然必積日累年不罹罪悔有司銖寸校量應
格然後一遷亦已艱矣具官李常閎𥙿而靖深温
恭而諒直秉義陪朕朝夕有恪蓋直延閣長憲臺
侍經席皆儒學之華選仕進之要地也人處其一
以爲寵榮爾今兼之其任重矣兹又因其歲成進
秩二等往服朕命職思其憂
蔣之竒寶文閣待制曾肇
三聖圖書萃在延閣儒學之士列職其中諷議計
論惟時妙選雖身在江海之上而名近日月之光
則世以爲榮任亦加重具官蔣之竒冨以辭藝博
知古今臺閣踐更號爲久次眷予南服付以列城
屬愚民弄兵騷動嶺表武夫利賞賊殺善民而爾
應接經營多中機會有罪就戮無辜獲申載嘉汝
能宜用褒顯進于侍從之列不改師帥之舊使遠
人觀望益加二千石之尊爲汝之光不旣多乎
御史中丞胡宗愈中大夫尚書右丞
曾肇
先帝稽古建官肇自三省維尚書萬事所出丞實
緫其紀綱糾正官邪彌綸國典非通達治道剛毅
有守烏能勝其任哉具官胡宗愈明允篤誠敏于
世用待時以君子之器立朝有諍臣之風直筆正
繩無所回撓開廣朕意見弗欺之忠補助政體多
可行之論斷自朕志擢貳中臺躐進文階增峻堂
陛唐太宗嘗謂尚書丞百職綱維事一失中天下
有受其弊者而當時魏鄭公戴胄劉泊軰迭處其
位皆號得人今朕虚已仰成股肱是賴爾其矯正
浮僞振肅偷墮使官修政舉有正觀之風則豈獨
汝爲稱職亦以副先帝作則垂憲之心可不勉
哉
陜西運副吕大忠知陜府
曾肇
朕於用人不盡其力不奪其志均其勞佚欲臣下
悅而知勸也爾以材諝久勤于外自陜以西兵食
所賴而屢以疾告自請方州甘棠之郊姑遂爾欲
坐嘯臥治安其土風庶幾少休毋忘忠報
知洪州熊本知越州曾肇
會稽西阻淛河東漸于海有陂湖灌漑之利故歲
多順成有絲枲魚鹽之饒故俗重犯法獄訟稀簡
土風和平置守牧人此爲樂國具官熊本辭學起
家果藝從政南宫西掖試用有聲番禺豫章循行
可紀因爾能效委兹重寄環地千里提封七州兵
籍賦輿莫不兼緫名聮侍從之列身寄牛斗之閒
是爲寵榮益務報稱
朝奉郎石賡京東路提刑
曾肇
朕於用刑寧失有罪而歲報大辟有加無損意法
網尚密使民難避易犯歟抑吏之不良猶有遷情
以就法者歟故於臨遣使臣尤欲使知朕意以爾
質厚而識明宜能導民以遠罪哀矜而折獄矧齊
魯之俗易與爲善往祗朕訓其盡爾心
契丹僞公主錫令結牟封夫人
曾肇
先帝威德覆被四方宜有遠人舉宗内屬優錫命
數朕其可忘某人生自大邦嬪于西土能慕聲教
叩關請朝引對在廷益嘉恭順胙之成國視古小
君象揥翟衣以爲爾寵往帥種落舉爲王民
范純禮復天章閣待制樞密都承旨
曾肇
樞機之地選用士人宣納密命自神考始肆予
纂服收拔端良寘諸左右蓋遵先志具官范純禮
夷易有守篤實無華恂恂自持言行相顧失職兹
久秉心不移起分州符未厭輿議其還延閣侍從
之邃來贊右府訏謨之微副予咨求竚爾忠益
故降授太子少保致仕潞國公文彦博
追復河東節度管内觀察處置等使太
師開府儀同三司太原尹潞國公
曾肇
朕嗣位五月三下恩書徽纆桁楊棲置弗用放流
竄逐係踵生還尚念故老元臣嘗位丞弼或奪爵
身後或殞命貶中霈澤之行豈限存歿不有追復
孰慰營魂具官文彦博佐佑四朝勲德兼茂粤自
神考命爲師臣逮及先皇咨以重事去國未久
嘖有煩言降秩春宫僅存公號齎志没地屢閱歲
時蔽自朕心悉還舊貫維垣印綬冠秩百工全晉
節旄視儀三事納書泉壤流澤子孫死而有知可
以無憾
東頭供奉官李志張大中並轉兩官
曾肇
朕圖疆場之功常以靜勝爲優斬獲爲下顧如爾
等立效西陲實在前日第勞行賞則有舊章其往
自今當體朕意
尚書左丞梁燾資政殿學士同醴泉觀
使吕陶
君臣之會遇豈不難哉平居竭股肱之效則與之
合謀一旦有筋力之憂則遂欲去位違從之際朕
甚重之雖朝廷始終之恩固無所間而賢者進退
之分亦貴其全爰有寵章以襃遠業具官梁燾藴
造道之深識知事君之大方早以文學之望更直
於儒林晚以諫諍之才盡規於治路向從内相之
選進領中臺之權資其納忠距此周歲大綱已舉
知戴冑之有勞竒論不聞惜少翁之告病遽形奏
牘求解政幾章却復來至于五六爾旣懷知止之
義屢請於朝予亦有優賢之心敢勞以事宜躋華
於祕殿仍庀職於眞宫示以眷存遂其安佚惟五
福之報德必錫之壽康惟大臣之愛君不繫於出
處其綏吉履益茂壯猷
李潜落致仕鄒浩
朕欲士大夫風節奮厲以成一世之俗而忘已徇
物或者安之與其嚴法以示懲曷若表賢而自勸
以爾自爲禮義行貫幽明歸臥鄕閭世所推尚精
神思慮雖老不衰近臣以聞適恊朕意傳不云乎
可以處而處可以仕而仕孔子也爾旣師之以治
已有日矣勉承朕命以暢遠猷
章楶同知樞密院鄒浩
朕惟天下治安之本實在二府故文武雖若異任
而眷注未嘗不均必求其人以贊樞極具官章楶
受知哲廟擢付師權旣生致於酋豪且廣恢於
境土屢形捷奏數被襃嘉眷宥密之須才越班聮
而登用蔽自朕志寵示殊恩惟不忍肝腦之塗郊
原故能愛重人命惟備見飛輓之耗帑廪故能謹
惜邦財事在變通爾知之矣勉思所以善其後者
以副朕躋民仁壽之意
吕希哲直祕閣知曹州鄒浩
祕閣聚天下之圖籍以崇養豪英以鑒觀理亂惟
時分直不輕授人以爾學知所宗行與言稱方從
卿寺出守輔藩兹用襃嘉以爲爾寵夫濟隂患盗
久矣以爾之不欲而表勵之則雖賞之不竊將不
特見於空言而已往其懋哉
皇朝文鑑卷第四十
