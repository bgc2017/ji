皇朝文鑑卷第三十六
制
除皇伯宗暉淮康軍節度使特封濮國公
制鄧潤甫
立皇太子制鄧潤甫
封荆王頵太傅武寧鎮海軍節度使制
鄧潤甫
除皇弟偲武成軍節度使祁國公制
鄧潤甫
除司馬光左僕射制鄧潤甫
除文彦博乎章軍國重事制
鄧潤甫
除吕公著右僕射制鄧潤甫
除吕公著守司空同平章軍國事制
蘇軾
除吕大防守尚書左僕射制
蘇軾
除范純仁尚書右僕射制蘇軾
除苗授武泰軍節度使充殿前副都指揮
使制蘇軾
除皇伯祖宗晟特起復制蘇軾
西蕃邈川首領阿里骨加食邑制
蘇頌
劉昌祚加恩制蘇轍
除文彦博太師河東節度使致仕制
蘇轍
除文彦博司徒判河南制曾布
除范純仁觀文殿大學士知穎昌府制
胃布
立皇后孟氏制梁燾
徐王改封冀王制范祖禹
除向宗良檢校司空充醴泉觀使昭信軍
節度使制范祖禹
除皇弟蔡王似保平鎮安軍節度使制
范祖禹
除曾布右僕射制范祖禹
復元祐皇后制蔡京
蔡京降太子少保致仕制張閣
除皇伯宗暉依前檢校右散騎常侍充
淮康軍節度使特封濮國公加食邑食
實封餘如故制鄧潤甫
禦侮尚親先王未之或改折衝授鉞天下所以久
安眷惟尊屬之賢蚤有皇支之譽其敷褒律以告
治廷皇伯邕州管内觀察使金紫光禄大夫檢校
右散騎常侍持節邕州諸軍事邕州剌史兼御史
大夫上柱國天水郡開國公宗暉器宇閎深履尚
方重詩書自樂慕漢邸宗英之聞孝友夙成有濮
園天性之愛爵隆而無偩貴之累禄富而懷約已
之風陞拜廉車之崇益增公族之重是用疇庸躐
等辨域展圖付名部之整軍奉賢王之明祀維衮
及繡視上公之儀錫山與田壯元戎之寄兼陪真
賦庸示寵章於戲親親主恩非異數無以昭其意
繼繼在德惟訓嗣可以孚于休更恢遠猷以稱茂
渥
立皇太子制鄧潤甫
建儲非以私親蓋明萬世之統主器莫若長子兹
本百王之謀朕荷天地之況臨席祖宗之詒燕廼
睠上嗣之貴蚤應前星之祥宜告大廷誕揚孚號
皇子彰武軍節度使延州管内觀察處置等使檢
校太尉開府儀同三司持節都督延州諸軍事延
州刺史上柱國延安郡王(廟諱哲宗)温文日就睿智夙
成回馳道之車能止班輪之騖辨南陽之牘允符
東海之休自䟽錫於王封益光華於德望勝衣視
膳温然孝友之姿好禮受經不煩師傅之誨是用
歷盛陽之嘉日舉列聖之大章肇正青宮肆攽
顯冊以恊離明之吉以係天下之心於戲立愛始
親商以成千歲之業建嗣必子漢以撫四海之民
斯爲永圖往膺徽典
封荆王頵太傅武寧鎮海節度使制
鄧潤甫
朕罹國大憂紹天明命黃陵玉座永懷復土之深
清廟朱絃序陟寧神之禮哀恫罔極感慕從中念
宗藩尊屬之賢有文考同生之愛圖功甚茂送
往良勤敷告大廷肆攽顯冊皇叔武昌武安等軍
節度鄂州潭州管内觀察處置等使守太保開府
儀同三司持節都督鄂州潭州諸軍事鄂州潭州
刺史上柱國荆王賜贊拜不名頵身端而行治識
遠而量夷地則茂親時惟名德翼戴王室雅有二
南之風表儀宗枝獨包兩獻之學恊策廟社乃心
朝廷昨朕承祧疇勞錫命屬緝裕陵之禮遠護
靈駕之行事有感懷義當褒異是用進以官班之
等寵以帝傅之崇出節徐郊建麾青社以應采菽
來朝之賜以慰棠棣孔懷之情於戲詩美大宗是
爲四國之翰禮尊叔父固曰一人之嘉往服龍光
益膺福祉
除皇弟偲武成軍節度使祁國公制
鄧潤甫
朕奉承燕謀獲紹大統永懷先烈曷勝哀疚之
情眷顧同生宜厚褒封之典孚我明命揚于治廷
皇弟偲岐嶷得於自然温文見於異禀挾天材之
美質應帝武之嘉祥未臨射矢之辰遽起號弓之
慕踰年於此錫壤惟時矧周人尚親尤重本支之
務漢廷左戚亦隆襁褓之封規裁半楚之疆載徹
濱河之域苴茅制社授鉞殿邦用建上公尹兹北
國策勲加等衍邑實租於戲西望𥙿陵敢忘幼
子之愛東朝長信進預諸孫之遊往服恩輝益延
壽祉
除司馬光左僕射制鄧潤甫
帥羣臣宿道而嚮方在慎取相佐王者修政而美
國莫若求人顧惟眇躬獲嗣大統儲思業業不敢
忘六聖之休注意賢賢將以緫萬方之儉襃進上
宰敷告外庭正議大夫守門下侍郎司馬光受材
高明履道醇固智足以任天下之重學足以知先
王之言逮事厚陵徧儀侍從之列被遇文考擢
緫樞機之繁有大臣特立之風蹈君子難進之節
方予訪落之始起應秉均之求調娛萬幾必先教
化之意辨察百職不失禮義之中是用諮諏僉言
褒加異數越陞左揆之路兼峻東臺之班申衍爰
田陪(嫌名光宗)真食於戲上寅亮於天心則隂陽風雨
以之順下遂字於物理則山川草木以之寧内阜
安於兆民外鎮撫於四裔蓋輔相者爲之基杖而
老成者重於典刑勉行所聞以底極治
除文彦博平章軍國重事制
鄧潤甫
師傅道之教訓先王所以迪厥官老成重以典刑
天下所以資其智廼眷舊德時謂元勲謀合祖宗
之心名載鼎彝之器申攽贊策播告外朝河東節
度管内觀察處置等使守太師開府儀同三司太
原尹致仕上柱國潞國公文彦博(御名光宗)大而清明
方嚴而信厚出則秉乎旄鉞入則緫我鈞衡文武
兼備其才夷險能致其力畢公之弼四世三紀于
兹傅說之緫百官萬邦其乂爵隆無冨溢之累名
遂有身退之榮神明相其壽康人心想其風采是
用還之論道倚以經邦以帝者之師臣謀議廟堂
之上以天下之大老制馭夷狄之情庶幾有爲底
于極治陪(嫌名光宗)多井申衍真封於戲呂望惟賢起
佐文王之治周公已老留爲孺子之師矧我耆英
無愧前哲往宣一德用格多盤
除呂公著右僕射制鄧潤甫
國莫難於置相君莫重於知人堯舜之隆蓋以疇
咨而熙載商周之盛至以夢卜而求賢天降割于
我家予未堪於多難思用耆德交秉政鈞其敷寵
章以詔羣辟金紫光禄大夫門下侍郎上柱國東
平郡開國公呂公著行應儀表學通本原忠義得
於天資功名自其世美被遇先帝嘗入贊於樞
庭曁予沖人遂同寅於政路傳經意以謀國體推
上澤以紓民心叙收儁賢𥙷苴法度方重不倚雅
有大臣之風調娛適中遂通當時之務是用陞之
右揆委以繁機申衍爰田陪(嫌名光宗)真賦爾則代天
而理物予則羞耉以惟君於戲丞相之位未嘗無
其人儒者之效久不白於世孟軻言無有者數百
歲揚雄稱自得者二三臣蓋迪遠業者其功難循
近迹者其力易勉行所學以底丕平
除呂公著守司空同平章軍國事制
蘇軾
仁莫大於求舊智莫良於用衆旣得天下之大老
彼將安歸以至國人皆曰賢夫然後用今朕一舉
仁智在焉宜告治朝以孚大號金紫光祿大夫守
尚書右僕射兼中書侍郎上柱國東平郡開國公
呂公著訏謨經遠精識造微非堯舜不談昔聞其
語以社稷爲悅今見其心三年有成百揆時叙維
乃烈考相予昭陵蓋清淨以寧民亦勞謙而得
士凡我儀刑之老多其賓客之餘在武丁時雖莫
追於前烈作召公考固無異於象賢而乃屢貢封
章力求退避朕重失此三益之友而閔勞以萬幾
之煩是用遷平土之司釋文昌之任毋廢議論時
遊廟堂於戲大事雖咨於房喬非如晦莫能果斷
重德無逾於郭令而裴度亦寄安危罔俾斯人專
美唐世
除呂大防太中大夫守尚書左僕射兼
門下侍郎制蘇軾
朕聞天子有道其德不可得而名輔相有德其才
不可得而見故漢之文景紀無可書之事唐之房
杜傳無可載之勲當時安榮後世稱頌予欲清心
而省事不求智名與勇功天維顯思將啓承平之
運民亦勞止願聞休息之期眷予元臣咸有一德
咨爾百辟明聽朕言中大夫守中書侍郎上柱國
汲郡開國公賜紫金魚袋呂大防造道淳深受才
宏毅果蓺以達有孔門三子之風直大而方得坤
爻六二之動久踐右闥蔚爲名臣宜陞左輔之崇
兼綜東臺之務加賦進秩寵數益隆得位與時憂
責彌重於戲若古有訓無競維人崔公建中之風
以除吏八百而致裴垍元和之政以薦士三十而
能惟公乃心何遠之有
除范純仁太中大夫守尚書右僕射兼
中書侍郎制蘇軾
朕惟朝廷之盛衰常以輔相爲輕重若根本彊固則
精神折衝故蔿呂臣奉已而不在民則晉文無復
憂色汲長孺直諫而守死節則淮南爲之寢謀朕
思得其人付之以政使天下聞風而心服則人主
無爲而日尊咨爾在廷咸聽朕命中大夫同知樞
密院事上柱國高平縣開國伯賜紫金魚袋范純
仁器遠任重才周識明進如孟子之敬王退若蕭
生之憂國朕覽觀仁祖之遺迹永懷慶曆之元
臣強諫不忘喜臧孫之有後戎公是似命召虎以
來宣雖兵政之與聞疑遠猷之未究坐論西省進
貳文昌增秩益封兼隆異數於戲時難得而易失
民難安而易危予欲守在四夷以汝爲偃兵之姚
宋予欲藏於百姓以汝爲息民之蕭曹勉思古人
以稱朕意
除苗授武泰州軍節度使充殿前副都
指揮使制蘇軾
出緫元戎作先聲於士氣入爲環尹寓軍政於國
容將伸閫外之威以迪師中之吉咨于爾衆朕得
其人侍衛親軍步軍副都指揮使威武軍節度觀
察留後持節福州軍州事福州刺史上柱國濟南
郡開國公苖授早以異材見稱武略被服忠義有
烈丈夫之風砥礪廉隅得士君子之槩荐楊邊圉
益著勞能拔自衆人旣蒙先帝之遇遂拜大將
無復一軍之驚祗扈殿巖肅將齋鉞予欲少長有
禮而兵可用汝其夙夜在公而令必行於戲愛克
厥威罔功兹爲深戒師衆以順爲武古有成言惟
懋乃衷毋忘朕訓
除皇伯祖宗晟特起復制
蘇軾
曾閔之哀喪不貳事漢唐之舊禮有奪情矧予藩
屏之親實兼臣子之重雖閨門以恩掩義而公侯
以國爲家伯臣司宗職不可曠要絰服事古有成
言非予爾私其聽朕命皇伯祖彰化軍節度涇州
管内觀察處置等使檢校司空開府儀同三司持
節涇州諸軍事涇州刺史判大宗正事上柱國高
密郡王宗晟天資純茂德履方嚴襲餘慶於祖
宗蹈格言於師保典司屬籍克有令名郢客卒業
於浮丘辟疆受知於先帝允釐厥位毋愧昔人
屬此閔凶纍然毀瘠嗟日月之逾邁重職業之久
虚宜復寵名式從權制於戲出居官次非王事不
談退適倚廬讀喪祭之禮則忠孝兩得人無閒言
功名益隆親有顯譽勉服朕訓光昭前聞
西蕃邈川首領阿里骨加食邑制
蘇頌
祭有十倫之義施爵賞以爲先福者百順之名本
忠孝之自出朕祗祓陽館崇嚴禰宫配神穹昊之
尊流澤幅員之廣嘉與卿士同兹慶休便蕃優渥
之恩固無内外之異告于朝寀布乃言綸西蕃邈
川首領河西軍節度凉州管内觀察處置押蕃落
等使金紫光禄大夫檢校太保持節涼州諸軍事
涼州刺史上柱國寧塞郡開國公阿里骨生有軼材
少負偉略禀天地之義氣得秦豳之遺風奠塞外
之封疆繼承列土擁河西之旄鉞坐護諸羌長雄
一方作我西屏屬九筵之講禮盛四海之駿奔來
獻其琛實相予祀是用加命王公之數視秩帝傅
之崇增井賦於爰田廣國租於真食於戲爾有時
享歲貢之恪史不絶書我有餕神觀政之方惠必
及下旣均承於純嘏宜益厲於忠規往服訓言克
享天祿
劉昌祚加恩制蘇轍
朕因路寢之正舉合宮之祠禮樂法商周之隆車
服兼漢唐之盛出款原廟還享上穹職貢充庭工
師履位兵衛如植旌旆不煩實惟有人以克成禮
殿前副都指揮使武康軍節度洋州管内觀察處
置等使持節洋州諸軍事洋州刺史上柱國彭城
郡開國侯劉昌祚天姿鷙勇惟本忠良結髮征羌
號馬上之飛將授鉞臨塞皆關中之要區方西鄙
之須材會中軍之謀帥卑之旄節之重付之貔虎
之師歸閱浹旬旋聞輯睦逮此熙成之慶賴其宿
衛之勤旣增封爵之崇仍加真食之厚於戲古之
明主立賞以待有功古之賢將有功而恥自列服
予霈澤之異勉爾勲名之思貴當益恭老當益壯
除文彦博太師河東節度使致仕制
蘇轍
周公未嘗之魯老亦居豐留侯晚雖彊飡終不任
事蓋委寄之重初無間然而止足之風所不敢廢
惟我耆舊歷事祖宗纉服之初復命以位雖師
保之地優佚不煩而丘樊之心朝夕以請布告在
位俾聞高風太師平章軍國重事上柱國潞國公
文彦博克孝而忠允文且武其在師旅有方召之
勲其在朝廷有崇璟之業士民視其去就夷狄震
其威名時更四朝躬蹈一節先皇帝愍勞以事
旣許其歸越予訪落之年凛有涉淵之志起之旣
老待以仰成出入五年終始全德進而論道日聞
典訓之言倚以折衝卒靖邊防之警委成功而不
處指莫景以求安勤請屢聞誠心莫奪顧瞻閭井
近在洛師郭氏有永巷之嚴裴公有綠野之勝豈
以簮紱之累久致形氣之勞貴極上公旣無復加
之爵秩分領全晉仍卑久還之節旄增廣舊封益
衍真食殫盡人臣之寵歸從父老之遊於戲音聲
不遐尚有就問之禮几杖以俟復期親祀之陪勿
以進退之殊而廢謀猷之告式燕且譽俾壽而康
文彦博司徒判河南制曾布
秉國大均絶席廟堂之上經時常武運籌樽俎之
閒維吾老成多所更踐懇辭幾務往殿近藩敷告
于廷進疇厥位推忠恊謀崇仁同德經邦贊治守
正保運亮節佐理功臣樞密使劒南西川節度管
内觀察使處置橋道等使開府儀同三司守司空
檢校太師兼侍中兼羣牧制置使行成都尹上柱
國潞國公文彦博器資宏偉智謨靖深逮事祖
宗蚤登丞弼周旋左右當四海之具瞻密勿樞機
實萬邦之爲憲肆予纉御屬在倚毗深惟注意之
勤勉徇均勞之請眷言耆舊宜所褒崇增秩上公
衍封真賦光華故里揭全晉之旌旄偃息名城壯
陪京之屏翰出入中外始終顯榮於戲進而論道
經邦則必告嘉猷于后退而承流宣化則必下膏
澤於民惟往欽哉尚多受祉
除范純仁觀文殿大學士知穎昌府制
曾布
謀謨廟堂入則股肱於大政偃息藩翰出則師帥
於一方維時宗工引疾辭位均逸近輔敷告大庭
通議大夫守尚書左僕射兼中書侍郎上柱國廣
平郡開國公范純仁端良禀於世資樂易成於天
性有砥名厲行之志有面折廷爭之風越自累
朝&KR0906;更華選曁沖人之嗣服適文母之仰成咨于
臣鄰付以宥密一踐樞要再秉國均朕恭已紹庭
嚮明圖治緝熙緒業追遹先猷方有望於弼諧遽
固辭於機務重違爾志姑即厥安增視秩之榮名
進陪封之寵數式隆體貌何吝眷私於戲論道經
邦常在倚毗之地承流宣化勿忘勵翼之心祗服
朕言往共爾位
立皇后孟氏制梁燾
正家者義之先天下從而定矣大昏者禮之本聖
王所以重焉朕繼體持盈側身思永方切基圖之
固敢娛宫室之安太母以萬世爲心命虔宗事之
重大臣以兩極陳義請建坤儀之尊謂王道之大
所由興故人倫之始不可緩明揚德閥之懿簡在
慈闈之公欽承温詔之音俾正中宮之位載蠲吉
日敷告大庭故侍衛親軍馬軍都虞候眉州防禦
使贈太師孟元孫女忠孝令門善慶奕世幽閑專
靜藹聞和聲婉睦惠慈雅應柔則天作之合文定
厥祥人謀恊從龜告并吉是宜入聽内職輔宣外
和式瞻禕翟之章上直軒龍之象嘉典大備並行
今古之情文盛德有開增美國家之治理於戲惟
恭儉爲冨貴之守惟憂勤爲康樂之資如關雎之
進賢則可以基風化之成如樛木之逮下則可以
將福履之盛用久乃濟匪初其難勉爾欽修以法
三宫之端一相予顯祀以崇七廟之清明垂光紫
庭襲譽彤管可立爲皇后
徐王改封冀王制范祖禹
周尊公旦倚爲四輔之師漢重王蒼位處二公之
上及我仁祖加禮荆王顧惟沖人敢後叔父誕
敷明命播告治廷皇叔永興鳳翔等軍節度管内
觀察處置等使守太尉開府儀同三司雍州牧兼
鳳翔牧上柱國徐王賜詔書不名顥禀訓英皇
同氣神考仁義根于天性孝友冠于人倫昔在
先朝蚤膺異數迨宣后九年之政無愛子一毫
之私追惟崇慶之功罔極昊天之報方畢太宮
之祔饗莫先尊屬之褒嘉是用登拜師垣仍聮使
節徹彼徐土受兹冀方内奬皇家外綏侯服進陪
多賦衍食真封於戲並建親賢實爲社稷之衛益
彊藩屏用承祖考之休往膺典冊之光永介壽
祺之祉式昭令德無愧前人
除向宗良檢校司空充醴泉觀使昭信
軍節度使制曾肇
昔周盛世則有申伯之良翰在漢懿親則有少君
之長者眷吾仲舅蚤著賢稱登進寵名誕敷詔號
醴泉觀使奉國軍節度明州管内觀察處置等使
持節明州諸軍事明州刺史上護軍河内郡開國
公向宗良席慶深厚秉德粹温富貴無自滿之心
恭孝有夙成之質肆朕承祧之始首膺授鉞之榮
兹屬東朝亟還大政念崇德報功之誼將錫異恩
守右賢左戚之規莫回慈旨换節瀕江之地參華
空土之名增衍戶租併申朕志於戲維我太母有
勞皇家方其艱虞則出任社稷之重及底康靖則
還就宮闈之安動靜必惟其時進退靡失其正而
猶鑒觀前載深抑外親爾其念長樂之好謙思文
簡之垂𥙿益堅素履永保令名
除皇弟似守太保依前開府儀同三司
蔡王充保平鎮安等軍節度使制
曾肇
朕惟本朝之制厚公族之恩列第京師不忍使之
去國兼榮將相未嘗責以治民豈惟致(嫌名光宗)叙之
仁抑亦隆夾輔之勢矧吾寵弟實位真王念方屬
於妙齡將即安於外邸雖云密邇能不疚懷肆舉
徽章用孚羣聽皇弟武昌武成等軍節度鄂州滑
州管内觀察處置等使守司徒開府儀同三司持
節都督鄂州滑州諸軍事鄂州滑州刺史上柱國
蔡王似出神明之冑鍾禖祝之祥氣禀温良生知
遜悌雅愛圖書之習夙堅忠孝之誠桐葉䟽封已
侈盤維之寄棣華致好每(嫌名光宗)和樂之私比遵朝
著之趨尚處宮隅之邃屢觀啓奏祈避禁嚴志雖
莫回情實未忍思在宗之誼豈忘原隰之裒顧開
府以時難廢國家之典廼蠲穀旦增峻官儀更兩
鎮之節旄正三師之位叙兼陪井賦益壯宗藩於
戲周誥孟侯則曰無康好逸漢詔諸子亦云無邇
宵人蓋位不期驕者人情之常寵至益戒者前哲
所尚往服休命永綏令名
除曾布右僕射制曾肇
左右置相以緫吾喉舌之司東西分臺以斡我鈞
衡之任居中如鼎足之峙承上若台符之聮相須
而成闕一不可廼登次輔以告大廷左光祿大夫
知樞密院事上柱國魯郡開國公曾布敏識造微
懿文貫道器周小大之用智適古今之宜被神
考特達之知亟躋禁從膺先朝倚注之重久執
事樞而能悉心公家宣力夙夜忠以迪上誼不辭
難憂勤百爲壯老一節肆朕纂臨之始尤嘉翼戴
之勞參稽師言圖任舊德文昌端揆之列紫微陪
侍之班合兹寵名作我近弼仍遷階品增衍戶封
於戲朕有休息百姓之心汝則覿文而匿武朕有
綜覈庶工之志汝則務實而去華以至甄序材良
(嫌名光宗)奬正直澄清風俗振肅紀綱使萬物各得其
平無一夫或失其所汝之職也尚往欽哉
復元祐皇后制京
朕紹休列聖承訓東朝施惠行仁旣誕孚於有
衆念今追往用(嫌名光宗)叙於我家廢后孟氏頃自勲
門嬪于王室得罪先帝退處道宮逮兹累年克
庸祗德皇太后念仙遊之寖邈撫前事以興悲惻
然深矜示不終廢申崇位叙還復宮庭乃詔輔臣
具依審議雖元符建號已位於中宮而永泰上
賓無嫌於並后於戲原情起義蓋示親親之恩克
已慎身宜成婦婦之道其率循於懿範以上答於
深仁往服茂恩永膺多福
蔡京降太子少保致仕制
張閣
政事所寄尤嚴誤國之誅人臣之姦莫重欺君之
罪我有常憲揚于大庭太師致仕楚國公蔡京頃
以時才久膺柄任兩冠台衡之峻三登公衮之崇
庶圖爾庸以弼予治而緫秉機務出入八年事&KR0906;
紊於將來謀悉違於初議擅作威福妄興事功輕
爵禄以示私恩濫錫予以蠧邦用借助姻婭密布
要途聚引兇邪合成死黨以至假利民以決興化
之水託祝聖以飾臨平之山豈曰懷忠殆將徼福
屢有告陳之迹每連狂悖之嫌雖僅上於印章猶
久留於里第偃蹇弗避傲睨罔悛致帝意之未孚
昭星文而申譴言章繼上公議靡容固欲用恩難
以屈法宜禠師臣之秩俾參宮保之官聊慰羣情
尚爲寬典於戲天事尚象明罰所以弭灾人道惡
盈省躬所以引咎往欽善貸無重後愆
皇朝文鑑卷第三十六
