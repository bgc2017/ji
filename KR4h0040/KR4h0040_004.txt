皇朝文鑑卷第四
賦
抱關賦王回
駟不及舌賦王回
責難賦王回
愛人賦王回
大報天賦范鎮
鴻慶宫三聖殿賦劉攽
秋懷賦劉攽
抱關賦王回
嘉祐五年回始仕爲衛真主簿日負吏責憫已之
不如古人也作抱關賦
抱關之無責兮聊可充吾食兮匪可食兮吾何易
兮抱關之無愧兮聊可由吾仕兮匪可仕兮吾何
累兮抱關之無悶兮聊可託吾遯兮匪可遯兮吾
何慁兮
駟不及舌賦王回
彼駟能行駸駸萬里此舌能言人纔聞耳萬里遠
矣駟行有疆聞耳甚微舌言無方六轡在手縱之
吾游見險逢艱不可控留一出諸口死傳吾志善
惡吉凶孰追孰避蓋古君子取物以箴學士誦焉
可毋愼今
責難賦王回
臣卑而君尊兮侔地道之承天北面䞇以伏朝兮
南面受之偃然役股肱於夙夜兮須有命而後虔
含厥美以自忠兮避成功而不敢先何責善於難
行兮奄恭名而獨傳蓋曰善之爲猷兮匪身修而
弗克五事生之所廪兮覺初微而漸碩儻一失其
本源兮外物來而横逆况宅勢於人上兮百度叢
而歸責治則身安而名榮兮亂甚者喪其家國賢
臣出而登用兮爵旣好而禄又豐師保阿焉受教
兮箴諫謹於群工匪聖法而不敢述兮推天命於
始終使吾君至誠兮執忠信以自主使吾君逹其
所忍兮仁無不恕使吾君恥不若先王兮遵義之
路使吾君不敢慢於匹夫兮禮乃大具使吾君察
天下之理而無鑿兮智足以成務勤君之思而劬
君之力兮誰謂吾倨蓋志行則爵禄可報兮否則
遁而去昔舜禹之相堯兮斯猷著於典謨商摯慕
其遺風兮引撻市而爲虞說冡宰於武丁兮繩正
木而靡渝周公之告孺子兮揚文武之永圖召伯
又歌乎公劉兮美厚民而匪居雖孔孟之游於衰
世兮固守經而嚴如宜其名實之一揆兮彼興廢何
區區後千載豈無臣兮忘鑚仰於我極逢君欲以
就利兮凡枉尋而直尺量君才爲不及兮聊順時
而姑息詆高論曰迂闊兮喜近已而循迹嗚呼君
名貶於雜覇兮專頌美於在昔臣不恭莫甚於此
兮徒没齒而愧惕竊獨嘉夫魏公兮沃唐文而迓
衡知正已而民服兮破俗辨之刑名旣柔遠而能
邇兮尚惜其學略而功速成作正位之儆戒兮雖
芻蕘者亦聽匪吾言之能賦兮唯尚文之易明
愛人賦王回
俶天民之秉彛兮同懿德而自好縱百骸以徇物
兮義與利其殊報彼君子兮唯先覺是號故忠恕
以愛人兮捨元元其焉肖竊誦夫曾氏之求志兮
忘違禮而寢於大夫之簀感童子之關諷兮雖疾
病猶扶而反席元與春務飬吾欲兮何屑屑而姑
息詒話言於一朝兮可推而措諸靡極蓋曰德之
爲物兮在已而不在他焉其形輶於鴻毛兮其力
重於太山吾人所以相保而生死兮固頼此而能
然俾各逹其常心兮因厥類區而復遷孝莫大於
尊親兮不格姦於幾諫慈莫隆於燕子兮擇明師
而講善忠莫美於致君兮專責難於可願禮莫隆
於任臣兮敕欽職而有間莫戚於夫婦之際兮風
雎鳩而誰溷莫孺於兄弟之間兮泣關弓而弭怨
莫樂於朋友之交兮競切磋而成信其餘泛吾義
之所及兮亦應乎求而敢倦異此則䧟父於惡兮
晉申生纔謚爲恭納寵孽於驕奢兮衛莊侯卒覆
其宗逢主欲以厚歛兮冉求服鳴鼓之攻王僚試
於私人兮形變雅之大東恣同床之干政兮嬉妲
繼以興戎小不忍於咈母兮鄭克叔而俱凶損友
之三科兮匪孔門之所容况巧言與佞色兮實媚
衆以雷同嗚呼是非之甚明兮成敗亦不爲效歷
萬古而猶惑兮寧醉昏而夢未覺惜勞心而日拙
兮竊方循理而造要庶無忝於曾氏之言兮聊矢
賦而彌邵
大報天賦范鎮
大宋七十有二載符節合於聖神陶鈞運於真宰
化至而乾用九令行而風不再泰山四維兮固基
圖而靜寧黃河一清兮撫期運而茂對元尊降休
其如響冨媪效珍而弗愛星氣交見景炎青赤之
光魚馬兩至道出東西之海於時百靈會鈞天之
游萬物極崇丘之大鑿井者罔識帝力仰盆者不
知天蓋以上方游神治古之表垂意幾成之會道
皇極以甚夷基太平而無外重兹盈成罔或遑怠
若曰時靡愆伏物不疪癘恊氣洪鬯而融然無際
者上穹之保艾邊鄙不聳干戈倒載生靈相與而
讙然於内者三后之大賚桉物理以順考曾朕躬
之弗逮不有反本之報曷爲含生之頼况夫事具
往聖之行文備前世之載嬀庭有六宗之禋周家
有始祖之配書以巡嶽而用事禮以掃地而展采
緫條貫於先猷赫聲文乎當代上一其唱下百其
響伯夷秩宗之典叔孫奉常之掌咸謹職以先次
率參謀而來上僉曰用日之至吾道之長就國之
南吾君之嚮可以爲人而祈福示聖人之能饗也
㳙辰之良旣如是講儀之盛又如彼將命以方底
飛文以疾置鼓先令於民聽俾咸知於上意西踰
月毳之垠東走天池之紀北窮祝栗之野南極濮
鉛之地雷出而奮豫風興而披靡穹居卉服革體
本薦之酋髽首貫胷離身反踵之帥尋聲望景知
中國之有至仁梯虚航深示戎狄之無外事順走
我轍跡服馴我邊轡廼有變觡共觝之獸赤汗赭沬
之駟浮琛没羽之珍文鉞碧砮之異諸福之物倜
儻竒偉衆變之狀燦爛譎詭按圖諜而未書歷封
禪而不至滔滔焉峩峩焉來助祭者波委而嶽峙
吾皇游巖廊操絕瑞嘉聞聲教之遠樂觀儀物之
備迺飭四方近逮周行搜傑索俊提忠挈良相與
齊於蟺蜎蠖濩之中思所并而周流常羊者已在
出警之先期也闕觚削其如倚鋪首呀而欲驤行
幄黕而下垂樂宮屼其高張八校拱著五旗司方
禮器之葳蕤軍裝之陸梁錯文以章藻采兮四會
五逹之莊旣法從之肸飭倏呼鞭之對揚神扶絳
扆乾行東箱左黃鍾兮五應以俱動前式道兮三
候而相望始乘輿也顒顒昂昂奮至德之光大明
登兮重昏破而群隂藏旣遵途也秋秋蹌蹌走萬人
之望駭飈馳兮浮埃沉而瑞氣翔參忠信於倚衡兮
遠何適而不臧揔德法於銜勒兮大何爲而不防嶽
然其不動兮躬自厚而矜莊春然其太和兮躬不違
而滋涼顓儲思於逆釐之事也徑息駕乎列仙之場
儼陟降以肅㓗兮杳悟靈於忽恍(平)&KR0833;謁之辭稱畢
孝思之容外溢葦然如傷沛然不懌念報天之罔極
顧履霜而懷惕莫重乎禮經之五以觀乎世廟之
七内則樂穆羽舞旄狄薦苾芬儀赫奕遲奉乎明
靈之來格外則熊司旗虎視戟威振厲氣㪍鬱肅
陳乎游徼之駢坒俄而傳呼旦之聲嚴出廟之蹕
眄重闉以南直届夫禮神之室觀夫涂大朱以洞
闢壇八觚而翼騫颯紳緌之綷䌨熲貂蟬之䓤芊
上摩星以旓雲下藻野而縟川聖人凝旒以則數
薦璧而象圓樂六變而導和爵三獻而告虔百神
愛瑞以祖洽四方承宇而來旋啓膟膋之芬膏焜
樵蒸於高煙杳馨明之升聞藹嘉休而肅延廻五
輅兮清道御兩觀於中天歌塗巷而沸湧觀堵牆
而騈填或隂而霞紛振衣而瞥𬒮方冬而暑盛疊
跡而側肩靚糚千車廻轅衝輣岌若移山之行隱
如奔雷之聲礚砰&KR2368;硡以拱乎神庭鐵衣萬騎奮
踶横逸皛如積雪之釋迅如衝風之疾宛轉絡繹
以環於帝室嚴辦兮中外臚句兮上下縄鶴馭以
飛書絙鷄竿而肆赦縱係縲以畢出普疪吝而一
灑重离之曜大繼明以照四方泰山之雲不崇朝
而徧天下飭飫賜沐純嘏受釐而延膝席飲福而
奏需雅太室之聲曼延於壽曆覆盂之安盤固於
宗社彼甘泉汾隂后土之祠交門竹宮神光之拜
或孜孜於曲請或屑屑於末戒隘哉陋乎曾未知
福含生懷萬靈之爲大也有一二眉壽顧謂臣曰
子游都而盛其際吉其逢者所謂觀國之光利用
賓于王矣亦嘗知盛際之所自出吉逢之所由來
者乎子少留吾其語汝夫聖人之將有爲也必本
於仁義聲而爲樂文而爲禮柄而刑賞統而祠祭
崇讓以樹之懷遠以固之作德以茂之此古先之
能事教化之肇基也故其始下詔則有司指圖有
經叩天進辭相與上乎號榮者當宁却而不名斯
崇讓之至誠也將僎儀則百蠻𣢾塞移珍謁讙象
譯厥角于北闕者本朝羈而不絶斯懷遠之上烈
也旣已事則縣官去煩削密輕徭緩租驅躋於仁壽
者庶黎愉然而在宥斯作德之洪覆也夫一舉而
關衆目非曰躬聖發憤其孰能大圖而殫究子蓋
亦桉胥庭之圖披羲農之籙援結縄造契之具迹
卷領垂衣之躅料(平)基緒之馮厚準元精之回復
揚波以挹其腴潤摛芳以搴其稠縟然後攄文心
散辭氣伏天庭而進牘臣蹶然而仰曰冨哉言乎
微文人後進生其不識王澤之滲漉也謹拜手而
系曰赫赫鉅宋體元垂統升中而奉兮恢恢大
圓應聖何言隤祉以蕃兮吾皇之隆彼蒼之崇
合符無窮兮
鴻慶宫三聖殿賦劉攽
臣伏見陛下追述祖考崇奉明祀新作三聖殿
以昭孝明功于天下臣以文學中第太常試官祕
書目覩盛事不敢以鄙薄自絀輙作古賦一篇以
歌詠盛德昔靈光景福之作世稱其美麗然其所
謂壯大不出乎彫刻畫繢文彩之煌煌而已又盛
道工人之巧民力之衆材木之多金玉之偉臣以
謂聖王有作則必智者獻其巧壯者輸其力山林
不敢愛其材府庫之聚皆所供億也是物理之常
不足以夸大臣愚竊陋之若夫天命廢興之際聖
王授受之符非敏智通逹未有能究知其始終者
固難爲寡見淺聞者道也臣竊大之是以略所陋
而張所大不敢仰希風人雅頌之列庶幾有其志
云爾蓋上帝之所選建明聖命以天位者乃所
以享德而報功焉未有德盛於前功播於後而其
子孫寂寥千載無聲者也賢哲所談六籍之云德
莫著於有虞功莫隆於五臣禹平水土夏姒以家
司徒后稷是教是食肇商興周歷載累百臯陶大
理五刑以明于其苖裔乃興于唐若夫董淳耀以
攸司奏庶民之鮮食焚山烈澤害服妖息鳥獸咸
若草木允殖固伯益之力焉天報以位俾秦周繼
于其子孫誣祖不紹去火即水叛禮尚刑法以慘
急然猶兼六國一天下而不知變于初二世以斃
非天不相朕虞之後乃其否德得罪于祖而斷弃
也惟伯益之功未報是以大命復集于趙氏焉五
代喪德九土分裂海水横流民用墊溺鳥獸昌熾
黔首失職滔滔惑惑蓋若洪流之未闢於是
太祖乘火而帝繼益之功天胙吉土曰惟商丘是
爲星火大辰之居亦曰明堂布政之由出潜離隱
或躍在淵以有九有百度正焉削禍戡亂出民塗
炭風揮日舒天地正觀荆燕吳蜀楚越并冀懾威
懷仁奔走失氣崛強者執服柔從者加賜
太宗承之眞宗成之登封降禪矢直砥平巍巍
乎邈三五而儔儷彼漢魏之瑣瑣曾何比京夫伯
益始掌火而底績而宋以火帝興于火墟天之
報施豈不昭昭可推而類也哉且夫積功以凝命
而創業因物以胙土由土以建號樂以反初禮不
忘其本是故作于原廟建之别都三聖鼎列大厦
以居以荅景貺以昭成功俾子孫知厥所由億兆
仰德而不窮也厥後烈風雲雨電雷震曜儆戒于
下濫炎流燒天子怵于大異反已正德伏念七年
乃其有得曰天以德訓予而以威震予依類託諭
予敢不信夫政不變不足以日新禮不修不足以
化民天之示人若曰政禮之敝雖祖宗之爲猶當
勿憚乎改更於是詔三事飭九卿和布于舊載損
載益以荅天誡以舉聖職夫旣天行而日白矣乃
復閟宫奬夫神衷三后在天對越上穹經之營之
不日成之閎偉竒麗所以使宫寢之勿踰也清閑
窅密鬼神之所都也絜百圍而置楹兮度千仞以
架棟擇一木於萬章兮顧餘羡者猶衆般倕獿人
之儔獻巧而林立兮莫不心競而賈用亘長廊其
如城兮闢重門其似洞欒拱粲其如星兮侏儒屹
其承重如翬斯飛如鳥斯革兮誠可慓其將動闔
隂房之密靜兮雖六月其必寒闢陽榮之敞麗兮
蓋中夜而已旦涉廣除而徑上兮每百尺而一級
歷青珉之瑩滑兮曾不得而側立顧風雨之在下
兮足以避夫燥濕良非人力之所爲兮宜鬼神之
攸集於是使夫設色之工後素之巧想像形容圖
寫必效夫其龍顔日角天質之顒昂兮臣乃今知
眞人之異表於是駕鑾輅登玉蚪千乘萬騎雲動
而景附兮想平生之豫游旂常繽紛以赩翕兮鍾
鼓軒轟簫管發而啁啾雜魚龍之竒技兮蜿蜒曼
延於道周百神紛而並迎兮出閶闔而御夫龍舟
爾乃川后靜波屏翳息風舳艫相銜若複道之延
屬兮亘千里而相通百工備官而夙設兮棹夫讙
呼而奏功惟吉行之五十兮餘日力而靡窮旣届
旣止威儀若初以幸夫壽宮乃即前楹以脩祀事
威神如在望之可畏殫金玉以備用罄飛潜以薦
味帷帳筦簟之安肆几杖筆研之儲偫靡一物之
蓋闕兮所以廣孝思而盡心志守臣侍祠罔不肹
飭旣事而旋閟而莫覿列仙之儒偓佺之倫迎神
頌祗於其側若夫祝融重黎相土閼伯固已喜動
乎魄情見乎色護清蹕而睎盛德也巍巍大哉不
可得而記已且夫天命之不忘人生之大寳也祖
宗之有繼子孫之勿替也兹聖王所以繼統垂業
超商邁周䘏嗣錫羡貽厥孫謀使萬有千歲得以
晞風而承流也遂作頌曰崇崇商丘大火主兮曰
宋之興道是配兮建邦設都以有九土兮有皇上
帝明德輔兮伯益之功邈不可忘兮三聖承承
有烈光兮奕奕寢廟神翶翶兮胥于萬年尚無疆
兮
秋懷賦劉攽
世量力以爲智兮孰不自師其成心不強短以彼
修兮亦各濟其所任蓋周任之明清兮予嘗服於
德音羌專直其似愚兮遂底滯而廢沈惟古人有
不遇兮亦奚慨於斯今昔旣冠而從仕兮冀陳力
而帥職何日月之不淹兮亹亹至乎不惑世與我
其異衷兮增余懷之默默數廢日而陪參兮願自
竭而安得將奔走而及事兮愧初心而變色譬游者
之無術兮念愈躁而逾沒荷衆賢之并容兮曾介
善之不遺辱興廉之未舉兮遂以造夫攸司君之
門不可以徑入兮旣待詔而歷時唯𥚹心之狷狹
兮樂縄墨其自持誠詭遇其有獲兮雖得獸而恥
之信天命之有在兮非智勇其孰勿疑時旣秋而
凉風兮草木落而變衰皎月麗於西廂兮蟋蟀迅
而鳴悲閱四序之代謝兮旣逝者之如斯悼我心
之弗獲兮起惆悵而稱詩皇朝文鑑卷第四
