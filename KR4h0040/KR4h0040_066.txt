皇朝文鑑卷第六十六
表
謝知制誥表王安石
江寧府謝上表王安石
謝翰林學士表王安石
謝賜對衣鞍馬表王安石
謝賜第安國及第表王安石
進脩南郊式表王安石
王安石
乞御正殿復常膳表王安石
第二表王安石
謝東府賜御筵表王安石
乞罷政事表王安石
乞退表王安石
第二表王安石
賀周德妃及魏國大長公主禮成表
王安石
賀冬表王安石
乞宫觀表王安石
賀赦表王安石
賀正表王安石
謝朱炎傳旨令視事表王安石
謝加南郊恩表王安石
賀景靈宫奉安列聖御容表
王安石
賀南郊禮畢表王安石
辭南郊陪位表王安石
謝免南郊陪位表王安石
辭明堂陪位表王安石
謝加食邑表王安石
廣德軍謝上表錢公輔
謝知制誥表王安石
高華之選欲報常艱固陋之身以榮爲懼竊以自
古招智能之士因使爲侍從之臣豈特頼其虚名
謂能華國蓋將收其實用相與致君矧號令文章
之為難而討論潤色之所寄苟失職不稱則為時
起羞伏惟皇帝陛下躬上聖之資撫久安之運
趨時有救弊之急守器有持盈之難當得俊良使
備遺忘則典司明命出入禁門一有瘝官尤為累
上臣羇單賤士鄙朴常人仕初有志於養親學遂
不專於為已比更煩使稍竊謬恩内懷尸禄之慙
仰負食功之意又蒙採擢以至超踰蓋君之視臣
不使同犬馬之賤則下之報上亦欲致岡陵之崇
况臣少習藝文粗知名教遭逢一旦度越衆人唯
當盡節於明時豈敢止懷於私計
江寧府謝上表王安石
稽違詔令經涉歲時先帝登遐既不獲奔馳道
路陛下即位又未嘗瞻望闕廷所憂後至之刑
誅敢冀就加於官使雖知黽勉尚懼顛隮蓋聞因
任以責群材原省以通衆志厥或抱能而可用則
雖負疾而見容如臣者逮侍先朝叨官外制惓
惓許國雖有愚忠役役隨人但尸榮禄銜哀去位
嬰疹彌年望絶龍光分投冗散伏遇皇帝陛下
紹膺尊極俯燭幽微延之以三節之嚴付之以十
城之重比緣禋祀特有褒封申命曲加因郵拜賜
唯是土風之美素無犴獄之煩久寄託於丘墳粗
諳知其閭里念雖閉閤殆弗廢於承流以造朝
或未妨於養疾矧恩勤之已迫且遜避之不容敢
不少嘗體力之所任祗奉詔條而為治冀逃大戾
仰稱殊私
謝翰林學士表王安石
臣聞人臣之事主患在不知學術而居寵有冒昧
之心人主之蓄臣患在不察名實而聽言無惻怛
之意此有天下國家者所以難於任使而有道德
者亦所以難於進取也學士職親地要而以討論
諷議為官非夫遠足以知先王近足以見當世忠
厚篤實廉恥之操足以咨諏而不疑草創潤色文
章之才足以付託而無負則在此位為無以稱如
臣不肖涉道未優初無犖犖過人之才徒有區區
自守之善以至將順建明之大體則或疎闊淺陋
而不知加以憂傷疾病久弃里閭辭命之習蕪廢
積年黽勉一州已為忝冒禁林之選豈所堪任伏
惟皇帝陛下躬聖德承聖緒於羣臣賢否已知
考慎而於其言也又能虚已以聽之故聰明睿智
神武之實已見於行事日月未久而天下翹首企
踵以望唐虞成周之太平臣於此時實被收召所
以許國義當如何敢不磨礪淬濯已衰之心紬繹
温尋久廢之學上以備顧問之所及下以供職司
之所守
謝賜對衣鞍馬表王安石
出大庭之顯服束以精鏐引内廐之名駒傅之錯
采隆恩所逮朽質知榮竊念臣弱力淺聞久憂積
疹中預從官之選外分守將之權僅免譴訶更蒙
收召論思潤色曾莫效於微勞衣被服乘乃前叨
於異數此蓋伏遇皇帝陛下醲於慶賞詳在招
延因示眷懷使知奮勵誓竭愚忠之報冀無虚授
之嫌
謝賜弟安國及第表王安石
隽乂之求外覃草野龍光之施首逮門庭竊以躬
國論聽斷之煩而察知孤遠之行略門資貢舉之
法而拔取滯淹之才山林之所誦說而難遭閭巷
之所驚嗟而罕見伏惟皇帝陛下恊德穹昊比
明羲和博臨四方洞照萬物如臣同産為世畸人
少遭閔凶自奮寒苦雖強學力行粗有時名而少偶
寡徒幾絶榮望豈期聖聽俯及幽潜遂使窮途坐
陞華寵奬以詔書而試藝賜之科第而命官禄不
逮親既永乖於養志仕非為已當共誓於捐軀
進修南郊式表王安石
郊丘事重筆削才難猥以微能叨承遴選蓋聞孝
以配天為大聖以享帝為能越我百年之休明因
時五代之流弊前期戒具人輙為之騷然臨祭視
成事或幾乎率爾蓋已行之品式曾莫紀於官司
故國家講燎禋之上儀而臣等承撰次之明詔迨
茲彌歲僅乃終篇猶因用於故常特刪除其紛冗
恭惟皇帝陛下體聖神之質志文武之功嘉與
俊髦靈承穹昊物方鬯茂以薦信而無慙人具昭
明知因陋之為恥固將制禮作樂以復周唐之舊
豈終循誦習傳而守秦漢之餘則斯書也譬大輅
之推輪與明堂之營室推本知變實有考於將來
隨時施宜亦不為乎無補
謝男雱除中允說書表王安石
恩驟加於私室多所超踰事或累於公朝誠難冐
昧仰煩睿訓曲喻至懷永惟眷奬之殊實重兢慙
之至伏念臣首叨召節得侍詞林隨被贊書使陪
經幄稍更歲月莫補涓埃竊觀上智之日躋内訟
淺聞而知困况如賤息厥有童心尚迷鑽仰之方
豈稱招延之禮恕已量主非敢以私而自嫌為官
擇人顧雖成命而宜改輙布可辭之義上干難犯
之威伏惟皇帝陛下屈體優容垂精寵荅謂大
人照臨之道廣當養以蒙意小夫誦說之智專遽
忘其賤褒稱備厚訓飭加嚴揣實未安寄顔有恧
重念自古君臣之相與未有如臣父子之所遭蓋
當用儒之時尤難講藝之職典謨方御實參備於
討論誥誓未終已繼叨於奬擢獲世官於閭巷嗣
家學於朝廷自非忘軀何以報國知人而官以哲
慨已誤於明揚委質而教之忠誓永肩於素守
乞皇帝御正殿復常膳表
王安石
陽春生物偶霑澤之稍愆睿慮恤民遽側身而自
抑德已修於消變數或係於非常當服彛儀用安
群下恭惟皇帝陛下大仁博施神知曲成躬忘
旰食之勞坐講日新之政四時協序萬物致和適
當化養之辰宜得涵濡之澤少違常候深軫清衷
退師氏之正朝約大官之盛饌仰窺謙德志在閔
民然而遐虜來朝當即法宫之位誕辰入慶合陳
燕爼之珍事有所先禮難偏廢伏願仰回淵聽俯
徇輿情夙御九筵之居並羞十閤之具上以全於
國體下以副於臣誠
第二表王安石
時澤偶愆屢勤齋禱聖衷愈勵曲盡焦勞將損
已以召休因退次而貶食列陳剡奏尚闕嗣音在
臣列之靡遑伏帝閽而再扣恭惟皇帝陛下體
居離正德禀乾剛期揉俗以致康嘗納隍而興念
七載于此繼獲豐穰一春而來或罹愆亢皇慈深
軫群祀徧修恐狴犴乖則親慮其囚懼黼黻美則
躬變其服仍損内饔之舉兼虚正宁之朝然而禮
貴從宜事難泥古而况甫臨誕節交舉慶儀有列
辟拜萬年之觴有殊俗修兩朝之好苟虧彝制難
副群情伏望少屈淵衷特從誠懇大臨廣厦日御
常珍親事法宫廓宣於政治惟辟玉食昭示於等
威仰以慰兩宫之慈俯以安群下之望
謝東府賜御筵表王安石
恩厚不貲誠先賢之務稱頑冥無以欲報國而知
難臣等過以凡材並膺殊選久壅賢路上孤聖時
伏惟陛下謀德在容求仁以恕謂大臣方宣勞
於王室則人主當加恤其私家發使禁闈之中伻
視魏闕之下取才置臬皆斷於睿謀成事告功不
煩於宰旅重紆衡蓋周視庭除申以中人喻之良
月使及日辰之吉即于堂寢之安輟車府之傍牽
載其帑重移饔官之烹割侑以鼓歌歡更逮於邇
臣寵先加於小已隂陽或謬未知爕理之方風雨
其除徒頼帡幪之賜
乞罷政事表王安石
私懷懇至已具布聞聖訓丁寧未蒙開納敢冒崇
高之聽再輸悃愊之情臣聞任賢之方要其有用
陳力之義止於不能苟弗集於事功且重罹於疹
疾豈容叨據以累明揚伏念臣猥以孤生親逢盛
世昧於量已志欲補於休明失在信書事浸成於
迂闊每煩衆論上慁聖聰久知素願之難諧繼以
積痾而自困辭而去位庶逃竊食之誅勉以就工
重荷包荒之德雖貪順命終懼妨功伏望
皇帝陛下閎度并容大明俯燭特垂矜允俾遂退
藏如此則孤進之身獲全生於末路具瞻之地得
改命於時材
乞退表王安石
臣忠於為國故進而能致(身其)君恕以及人故病則
閔勞以事此今昔共由之通義實上下相與之至
情敢觸冒昩之誅冀蒙哀矜之聽臣受才鄙劣遭
運休明陳愚或會於聖心承乏遂尸於宰事謀謨
淺拙謾不見其有成操行陵夷又或幾於無恥久
宜辭位尚苟貪恩豈圖養拙以乖方重以瞀昏而
廢務粗嘗陳列未獲矜從黽勉以來浸滛遂劇大
懼典司之曠上煩程督之嚴伏惟陛下詢事考
言循名責實或輟夜分之寐常臨日昃之朝萬方
黎獻之多略皆祗辟三事大夫之守豈可癏官仰
冀高明俯昭悃愊念其服勞之久愍其嬰瘵之深
及未干鈇鉞之時令遂觧機衡之任豈特少安於
私義茲惟畢恊於師虞
第二表王安石
聖恩所及有隆天重地之施私義未安有深淵薄
冰之懼竊惟成湯高宗之世有若伊尹傅說之臣
其道則格于帝而無疑其政則加乎民而丕變后
惟時乂相亦有終迨乎中世之陵夷非復古人之
髣髴忠或不足以取信而事事至於自明義或不
足以勝姦而人人與之為敵以此乘權而久處孰
能持禄以少安此臣之慮危於居寵之時而昧死
有均勞之乞况於抱病浸以癏官伏惟陛下道
與日躋德侔乾覆哀一夫之失所樂萬物之皆昌
矧夫眷遇之優即已勤劬之久宜蒙善貸使獲曲
全賜其疵賤之身假以安閑之地則敝車無用猶
可具於勞薪棄席未忘或再施於華幄
賀周德妃及魏國大長公主禮成表
王安石
明告治庭寵頒恩册家邦之慶海宇以欣恭惟
皇帝陛下荷天閎休若古丕式自禰率而尊祖備
極靈承謂姉親而先姑特加徽數改錫厥壤增褒
所生大號已孚庶言惟允臣久尸榮禄竊睹盛儀
臚傳雖異於九賓率舞尚同於百獸
賀冬表王安石
隂偕物極陽與朋來推歷玩占乃見潜萌之信體
元御辨以知敦復之中恭惟皇帝陛下舜孝禹
功文謨武烈茂對時之福嘏靈承旅以壽康臣久
冒朝榮外叨方任弗預稱觴之末豈勝存闕之深
乞宫觀表王安石
筋骸衰薾僅有餘生肝膈精微簡在聖聽豈圖寵
奬未賜矜從輙冒威尊更輸情素伏念臣久妨機
要初乏涓塵苟免庶尤實荷恩私之至敢緣多疾
更尸名器之崇比辱使軺俯宣詔旨深惟策勵仰
稱龍光而况病瘵有加療治無損辭榮家食乃為
理分之宜干澤自營尚恃眷憐之舊伏惟
皇帝陛下衡聽萬事器使衆材念其黾勉之終難
假以便安而少愒庶完體力圖報毫分
賀赦表王安石
精意上昭神靈底豫茂恩旁暢夷夏浹和臣聞道
以饗帝為難禮以配天為至有秩斯祜唯四表之
歡心胡臭亶時匪九州之美味自古在昔若聖與
仁厥遭昌辰乃覩熙事恭惟皇帝陛下邁種三
德敷奏九功率籲奉璋之衆髦肇稱奠璧之新禮
廟籩致孝郊血告幽誠既格於穹旻福遂均於品
庶振憂矜寡原宥眚烖第五玉以褒封善人是富
發三錢而慶賜賤者不虚天其居歆人以呼舞臣
夙叨寵奬親值休成雖無預於駿奔實不勝於竊
抃
賀正表王安石
寶歴無疆嘉生有俶門憲始和之象庭充元會之
儀伏惟皇帝陛下膺保永圖茂綏純嘏撫五辰
而致順毓萬物以皆昌臣久負異恩尚攖衰疾瞻
雲煥爛欣逄舜旦之華擊壤逍遥樂得夏時之正
謝朱炎傳聖旨令視事表
王安石
使指遄臻訓詞俯逮敢圖衰疾尚悞眷存伏念臣
曲荷搜揚久孤付屬有能必獻未嘗擇事而辭難
無力可陳乃始籲天而求佚然方焦思有為之日
以此懷恩未報之身苟營燕安豈免慙悸伏蒙
陛下人惟求舊義不忘遐乃因乘軺賦命之臣更
喻推轂授方之意踦履無用誠弗忍於弃捐朽株
匪材尚奚勝於器使永惟奬勵徒誓糜捐
謝加南郊恩表王安石
解澤旁流明綸俯被永惟叨昧深以兢榮竊以時
郊丘之承所以尊上帝疇官邑之賜所以富善人
盛福靡專至恩惟稱臣久塵要近上累昭明方玉
輅之親祠以銅符而外守逮均休慶例獲褒嘉此
蓋伏遇皇帝陛下以平施於萬方無遐遺之一
物矧蒙圖任之舊特荷奬知之深祗服訓辭敢忘
報禮
賀景靈宫奉安列聖御容表
王安石
新一代之上儀極二端之美報經始有俶實自睿
謀歡成無疆乃惟衆志竊以閟宫鬼享周特腆於
姜嫄原廟神游漢獨隆於高帝遠或遺祖近止及
親恭惟皇帝陛下服卑而即功食菲以致孝嚴
祖宗之衆像依仙釋而異宫館御因時初豈忘於
苟簡修除備物乃有待於純熙宸宇祕嚴扁榜崇
麗祼獻式序妥侑維時藐然往初孰此倫擬臣久
尸榮禄尚負宿痾聞釐事之既成與群情而偕樂
賀南郊禮畢表王安石
精明條逹神睠顧而依懷膏澤川流人歡呼而蹈
厲臣聞語孝之至莫大於配天議禮而輕不足以
享帝能舉釐事實歸聖時恭惟皇帝陛下鴻
圖已昭康年屢應奔走籩豆有董正之治官潔豐
粢盛有底慎之財賦禮成榖旦恩浹綿區雖洛誦
之休明尚難譬稱豈兒寬之淺訥能盡揄揚臣夙
荷慈憐方嬰衰瘵望九賓之紳笏獨遠句傳狎百
獸於山林猶知率舞
辤南郊陪位表王安石
萬國駿奔煒上儀之殊觀一夫幽屏叨明命之特
招伏念臣竊禄已多冒恩最渥自致惓惓之義實
有素情再瞻穆穆之容豈非榮願而薾然暮
景嬰以沉痾伏畎畆以負薪於今未已侍壇垓而
踐豆用此為妨
謝免南郊陪位表王安石
螻蟻惓惓上于旒扆雲天顥顥俯賁丘園臣憊矣
微生頽然暮齒冒恩鼎食非堅卧以為高承命旌
招宜駿奔而反後顧緣衰薾致隔清光伏蒙
陛下特赦尤違曲垂念聽蔀昏難望尚延舜日之
華荒翳易遺更獲堯雲之潤
辤明堂陪位表王安石
合宫丕享寰宇駿奔冒被優詔之加使陪顯相之
末伏念臣投身荒遠上負眷憐企踵禁嚴久勞鑒
寐况宗祁之盛禮辱號召之明恩當即辦嚴豈容
辭疾而沉冥浸劇黾勉實難心若子牟雖每存于
魏闕身如楊僕乃自外于漢關
謝加食邑表王安石
顯相郊宫固宜寵奬曠居田里乃濫褒加伏念臣
尚負宿痾久尸榮禄無可論之薄效有未報之隆
恩方國明禋庶工祗載奉璋執豆旅幣獻琛具輸
奔走之勞獨抱滯留之歎豈圖疎逖亦冐寵光此
蓋皇帝陛下荷休駿厖歛福敷錫故雖幽屏弗
以遐遺身每被於慈憐心更忘于勤策
廣德軍謝上表錢公輔
廣官罪大奪位秩者彌年享帝恩隆回雷霆於數
日籍還省部身忝軍牙祗荷寵靈伏深感懼伏念
臣江湖賤士岩穴孤生出逄聖辰升備法從學非
深造粗能明致治之方心不苟容姑欲罄事君之
節義當有在雖富貴誘之而不回職所宜言雖斧
鉞威之而益厲果由官守遂正典刑放之窮山所
以苦其心志授之散秩將以餓其體膚期沒齒於
蒿萊敢希榮於軒冕豈圖寬宥尚被采收死灰誰
謂乎復然白骨安知乎再肉便鄉守壘上冢還家
百計安閑一身妥逸使其自請未必能然此蓋伏
遇陛下化極文明恩漸動植如天之覆遠則弥
周如日之中幽無不燭遂容駑質猥玷鴻私况是
桐川獨居江左俗雖僻陋而稱風物之良地雖褊
迫而有山林之勝養茲不肖孰曰匪宜惟修省所
以飭躬惟忠勤所以報國有民有社固恪奉於訓
詞為子為臣方益堅於素節誓殫犬馬仰荅龍光
皇朝文鑑卷第六十六
