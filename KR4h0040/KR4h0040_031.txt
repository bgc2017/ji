皇朝文鑑卷第三十一
幸西京詔盧多遜
祖宗升配詔宋綬
賜中書門下詔歐陽脩
皇太后還政議合行典禮詔
歐陽脩
通商茶法詔歐陽脩
求直言詔韓維
賜中書門下置寶文閣學士待制詔
張方平
禁内降詔胡宿
立皇子詔王珪
爲雨災許言時政闕失詔王珪
封太祖皇帝後詔王珪
皇太后付中書門下還政書
王珪
太皇太后賜門下詔蘇軾
太皇太后賜門下詔蘇軾
合祭天地詔范祖禹
元符日食求言詔曾肇
賜夏國主詔韓琦
賜觀文殿學士禮部尚書王舉正不允詔
歐陽脩
賜夏國主詔歐陽脩
賜南平王李德政日曆詔宋祁
賜判永興軍韓琦再乞相州不允詔
王安石
賜守司徒檢佼太師兼侍中韓琦詔
王安石
賜冨弼乞判汝州允詔王安石
賜知亳州歐陽脩乞致仕不允詔二道
王安石
賜答曾公亮詔王安石
賜特放知潭州燕度待罪詔
王安石
賜窣臣韓琦不赴文德殿立班待罪不允
詔王珪
賜河陽三城節度使兼侍中曾公亮乞免
冊禮允詔王珪
賜判毫州冨弼乞罷使相不允詔
王珪
賜吳奎免恩命不允詔王珪
戒諭夏國主詔王珪
賜宰臣韓琦請郡不允詔(未附卷)吕公著
賜王廣淵張詵奬諭詔元絳
賜新除落致仕依前光禄大夫范鎮赴闕
詔蘇軾
賜尚書刑部侍郎范百禄乞外任不允詔
蘇軾
㳂路賜奉安神宗皇帝御容禮僕使吕
大防銀合茶藥詔蘇軾
賜阿里骨詔蘇軾
賜正議大夫知鄧州蔡確乞量移弟碩允
詔蘇軾
賜端明殿學士銀青光禄大夫致仕范鎮
奬諭詔蘇軾
賜觀文殿大學士集禧觀使蘇頌乞致仕
不允詔范祖禹
賜新除觀文殿大學士中太一宫使范純
仁令赴闕供職詔曾肇
幸西京詔盧多遜
定鼎洛邑我之西都燔柴泰壇國之大事況削平
江表底定南方惟率土之混同自上天之鑒祐内
慙凉德感是洪休得不罄以恭虔申其告謝睠惟
京而西顧兆陽位於南郊豆籩陳有楚之儀黍稷
奉惟馨之薦朕今暫幸西京取四月内選日有事
於圓丘宜令有司各揚其職禮容儀衛典故在焉
祗事肅成無或煩擾諸道州府不得以進奉爲名
輒有率斂凡在中外當體予懷
祖宗升配詔宋綬
朕聞王者奉宗廟貴功德禋天祀地則有侑神作
主之尊審諦合食則有百世不遷之重朕以寡薄
獲承天序寔頼先烈汔臻治平懼不能揚祖
宗之休丕顯懿鑠夙夜惟念弗遑寧居恭以太
祖皇帝奮淳耀之精輯樂推之運屬五代澆季中
華剖裂英威一震罔不率俾夷僣黜暴皇綱再張
革其桀驁納諸軌度規摹閎遠詒萬世法太宗
皇帝躬盛聖之資乃膺繼體及來閩粤復汾晉方
夏一統尉候萬里興文教拔羣材思皇政經憂勞
庶務惠澤漸漬浹人骨髓眞宗皇帝欽明孝熙
恢纉鴻緒勤儉以率下哀矜以謹刑撫和二邊兵
不復用民靡知役物遂其生因時昭泰憲章考古
登封巡祭聲明焯耀享國多載仁恩漙博昔商周
之際則長發大禘嚴父配天逮於漢氏亦能尊二
宗立廟樂朕甚慕之肆我藝祖之受天命建大
業可謂有功矣二聖繼統重雍累洽可謂有德
矣其令禮官稽按典籍辨崇配之序定二祧之位
中書門下審加詳閱稱朕意焉
賜中書門下詔歐陽脩
朕纉承丕基撫有方夏謂教之不可以家至而行
之每務於身先惟是儉勤敢忘勉勵期與羣庶臻
于富康而人殆久安驕於佚欲物豐太盛耗以浮
虚苟奉養以自私忘僣奢之爲戾士民交黷貴賤
靡分惟其彊力之能無復等威之制考於著令雖
有舊章顧在攸司鮮聞用法民遂安於常習弊罔
革以滋深紀綱既紊於度程風俗以至於流蕩俾
朕有欲治之意不能副余之誠心而民多自䧟之
愚未免煩余之訓導夫令信由於貴始下化先於
上行眷予一二之臣其率庶工而警職俾爾多方
之衆勿踰常憲(法一作)以干刑庶漸革於侈風以共
趨於治路凡居室之制器用之度冠服之章妾媵
之數其令中外臣庶遵守前後條詔如有違犯仰
御史臺及開封府糾察聞奏其諸路州軍即委轉
運使提點刑獄臣寮及逐處長吏施行布告中外
咸使聞知
皇太后還政議合行典禮詔
歐陽脩
朕頃以嗣承大統方執初喪過自摧傷遂嬰疾恙
皇太后尊居母道時遘家難閔余哀荒俯徇誠請
勉同聽覽用適權宜頼保護之勤劬獲清明而康
規利垂二百年如聞比來爲患益甚民被誅求之
困日惟咨嗟官受濫惡之入歲以陳積私藏盜販
犯者實繁嚴刑峻誅情所不忍使田閭不安其業
商賈不通于行嗚呼若兹是於江湖間幅員數千
里爲䧟穽以害吾民也朕心惻然念此久矣間遣
使者往就問之而皆讙然願弛榷法歲入之課以
時上官一二近臣件析其狀朕嘉覽于再猶若慊
然又於歲輸裁减其數使得饒阜以相爲生剗去
禁條俾通商賈歷世之弊一旦以除著爲經常弗
復更制損上益下以休吾民尚慮喜於立異之人
緣而爲姦之黨妄陳奏議以惑官司必寘明刑用
戒狂謬布告遐邇體朕意焉
求直言詔韓維
朕涉道日淺晻于致治政失厥中以干隂陽之和
乃自冬迄春旱暵爲虐四海之内被災者廣間詔
有司損常膳避正殿冀以塞責消變歷日滋久未
蒙休應嗷嗷下民大命近止中夜以興震悸靡寧
永惟其咎未知攸出意者朕之聽納不得於理歟
獄訟非其情歟賦斂失其節歟忠謀讜言鬱於上
聞而阿諛壅蔽以成其私者衆歟何嘉氣之久不
效也應中外文武臣寮並許實封直言朝政闕失
朕將親覽考求其當以輔政理三事大夫其務悉
心交儆成朕志焉
賜中書門下置寳文閣學士待制詔
張方平
昔我藝祖神武不殺誕昌寳祚太宗修文德
以光大業眞宗崇儒術以承休命仁宗善繼
謨烈化成治定咸有述作煥于簡編河漢昭回奎
壁相照迺規層構䆳在西清憲上帝藏書之府章
累朝稽古之盛並揭嘉名以登畯望俾服凝嚴之
職因爲咨訪之地誠聖哲之遠業熙洽之高致也
仁祖升遐先皇纂御首命近列論次遺文鈿軸
寶函未終繙錄白雲紫氣遽復上賓今告畢功甫
將安奉大訓九歌之重垂世共長廣内祕室之藏
貽謀無極祗循故事遹成先志寳文閣宜置學士
直學士待制著于令
禁内降詔胡宿
朕紹承駿烈祗服先猷蹈道以臨庶邦愼憲而持
大柄馭之予奪正以賞刑悉任至公靡容紊法比
有憸幸肆興妄圖或違理覬恩或負罪希貸率求
内出間亦奉行蠧政虧風莫斯爲甚雖屢頒於詔
約曾未絶於私祈兼慮臣庶之家近貴之列交通
請託巧詐營爲隂致貨賕密輸珍玩寅緣結納侵
撓權綱方務澄清當嚴禁詰儻復違犯斷在必行
重念成湯以六事責躬女謁包苴之先戒管氏以
四維正國禮義廉耻之具張矧宗祀之㳙成屬祥
釐之均被嘉與中外絀此非衺勉于自新以隆至
治今後應内降指揮特與恩澤及原減罪犯者並
仰中書樞密院并所承受官司具前後詔條執奏
不得施行及臣庶家如有潜行貨賄結託貴近者
並令御史諫官覺察論奏咨爾丞弼體朕意焉
立皇子詔王珪
人道親親王者之所先務也蓋二帝之隆治繇兹
出朕甚慕之右衛大將軍岳州團練使(御諱英宗)皇兄
濮安懿王子猶朕之子也少鞠于宫中而聦知仁
賢見于夙成日者選於宗子近籍命以治宗正之
事使使者數至其第迺崇執謙退久不受命朕默
然有嘉焉朕蒙先帝遺德奉承聖業罔敢失墜
夫立愛之道自親者始固可以厚天下之風而上
以嚴夫宗廟也其(御諱英宗)以爲皇子
爲雨災許言時政闕失詔
王珪
蓋聞古之聖賢在位隂陽和風雨時日月光星辰
静黎民阜蕃以底休平朕甚慕之朕猥以眇身託
于王公之上夙夜以思惟懼不能以承先帝鴻
業而比年以來水潦爲沴廼八月庚寅大雨京師
室廬墊傷被溺者衆大田之稼害于有秋竊迹灾
變之來曾不虚發豈朕之不敏於德而不明於政
歟將天下刑獄滯冤賦繇煩苦民有愁歎亡聊之
聲以奸其順氣歟不然則何天戒之甚著也今飭躬
焦思欲銷復大異而未聞在位者之忠言進祈自
新厥路何繇焉應中外臣寮並許上實封言時政
闕失及當世之利病可以佐元元者悉心以陳毋
有所諱執政大臣皆朕之股肱其恊德交修以輔
朕之不逮
封太祖皇帝後詔王珪
昔我藝祖皇帝之興以天發之期兵未始一血
刃而卒再造區夏其大謀盛烈被諸萬世而莫高
焉朕奉承聖緒夙夜不敢康乃顧後之子孫寖微
弗顯而有司未嘗議封爵之文豈朕所以尊大統
推親親之意哉且積厚者其流遠施大者其報豐
宜令中書門下考大宗之籍以屬近而行尊者一
人裂土地而王之使常從獻于郊廟世世勿復絶
皇太后付中書門下還政書
王珪
日者昊天不弔先帝上賓遽揚末命之言方結
未亡之痛而皇帝踐祚之始銜哀過情忽傳詔
於外廷請預聞於庶政載念承邦之重累申還辟
之文皇衷未回羣聽猶鬱顧人子之誠雖至然國
家之事靡安況日聽治朝躬發神明之斷出馳禁
䟆衆聞輿馬之音百姓莫不交欣三靈以之薦祉
吾嘗視前史之戒思絫聖之圖將退飭於母儀庸
進彊於君德從容房闥不亦美歟昨權同聽政事
候皇帝康復日如舊去歲兩曾降手書還政輔
臣等並於皇帝御前納下今來聖躬已安好其
軍國事更不同處分故兹示諭宜體至懷
太皇太后賜門下詔蘇軾
皇帝嗣位于兹四年華夷來同天地並應而皇太
妃以恭儉之德鞠育之恩雖典冊以時奉行而情
文疑有未稱皇帝以祖考之奉尊無二上而吾
惟春秋之義母以子貴其推天下之養以慰人子
之心宜下禮部太常寺討尋如於典故有褒崇未
盡事件令子細開具聞奏
太皇太后賜門下詔蘇軾
官冗之患所從來尚矣流弊之極實萃于今以闕
計員至相倍蓰上有久間失職之吏則下有受害
無告之民故命大臣考求其本苟非裁損入流之
數無以澄清取士之源吾今自以眇身率先天下
永惟臨御之始嘗敕有司蔭補私親舊無定限自
惟薄德敢配前人巳詔家庭之恩止從母后之比
今當又損以示必行夫以先帝顧託之深天下
責望之重苟有利於社稷吾無愛於髮膚矧此恩
私實同毫末忠義之士當識此誠各忘内顧之心
共成節約之制今後每遇聖節大禮生辰合得親
屬恩澤並四分減一皇太后皇太妃準此
合祭天地詔范祖禹
朕聞五帝不相㳂樂三王不相襲禮世有損益因
時制宜惟我祖宗嚴奉郊廟當遣官攝事皆考
合於前文唯奠玉親祠自裁成於大禮每以三歲
對越二儀咸秩百神大賚四海迄先帝元豐之
末講方丘特祭之儀蓋將補一代之闕容振百王
之墜典朕惟菲德嗣守丕基列聖巳行謹當遵奉
先朝未舉懼不克堪是以昔歲仲冬竭誠大祀神
祗饗答祖考燕寧前詔有司載加集議猶欲咨
度諸儒之論稽參六藝之文然理既不疑則事無
可議斷自朕志恊于僉言祗率舊章永爲成式今
後南郊合祭天地依元祐七年例施行仍罷禮部
集官詳議
元符日食求言詔曾肇
朕以眇身始承天序任大責重罔知攸濟永惟四
海之遠萬幾之煩豈予一人所能徧察必頼百辟
卿士下及庶民敷奏以言輔予不逮矧太史前告
天將動威日有食之期在正月變異甚鉅殆不虚
生夙夜以思未燭厥理將以彌綸初政消弭天菑
非藥石之規孰開朕聽況今周行之内人有所懷
芻蕘之中言亦可採凡朕躬之闕失若左右之忠
邪政令之否臧風俗之媺惡朝廷之德澤有不下
究閭閻之疾苦有不上聞咸聽直言毋有忌諱朕
方開讜正之路消壅蔽之風其於鯁論嘉謀唯恐
不聞聞而行之唯恐不及其言可用朕則有賞言
而失中朕不加罪朕言惟信非事空文尚悉乃心
毋悼後害應中外臣僚以至民庶各許實封言事
在京於合屬處投進在外許於所在州軍附遞以
聞布告邇遐咸知朕意
賜夏國主詔韓琦
昨以夏國累年以來數興兵甲侵犯疆陲驚擾人
民誘迫熟戸去秋乃復直叩大順圍迫城寨焚燒
村落抗敵官軍邊奏屢聞人情共憤羣臣皆謂夏
國已違誓詔請行拒絶先皇帝務存含恕且詰
端由庶觀逆順之情以決衆多之論逮此遜章之
禀命巳悲仙馭之上賓朕纂極云初包荒在念仰
循先志俯諒乃誠既自省於前辜復願堅於永好
苟奏封所叙忠信無渝則恩禮所加歲時如舊安
民保福不亦休哉
賜觀文殿學士禮部尚書王舉正乞致
仕不允詔歐陽脩
夫朝廷之廣大賢雋之衆多必有皤然耆壽之臣
以當上所優禮之異或事思所訪則有老成俾時
之式瞻以爲人望故禮雖七十猶有不得謝者焉
卿懿文高行有君子之風清節令聞爲當世所重
閱書祕殿日侍清閑進讀經筵坐論道德固非有
官司之責筋力之勞宜思少安副我眷待
賜夏國主詔歐陽脩
朕嗣守丕圖日新庶政方推大信以恊萬邦思與
藩屏之臣永遵帶礪之約矧勤王而述職固弈世
以推誠而近年以來將命之使或不體朝廷之意
罔循規矩之常多於臨時率爾攺作旣官司之有
守致事體以難從且下脩奉上之儀本期效順而
君有錫臣之寵所以隆恩豈宜一介於其間輒以
多端而生事在國家之撫御固廓爾以無疑想忠
孝之傾輸亦豈欲其如此故特申於旨諭諒深認
於眷懷今後所遣使人更宜精擇不令妄舉以紊
彜章所有押賜押伴使臣等亦巳嚴行戒勵苟有
違越必寘典刑載惟信誓之文炳若丹青之著事
皆可守言貴弗違毋開間隙之萌庶敦悠久之好
賜南平王李德政曆日詔
宋祁
頒曆之義以初爲常俾一天下之歸用謹人時之
授以卿列壤南裔率職本朝宣我恩化慰彼黎庶
每屬歲元之會必榮廟朔之藏朕亦推處禨祥裁
輔舒慘申命太史分次左方宜案象以奉行表布
和之胥洎特兹馳錫勿怠欽承
賜判永興軍韓琦再乞相州不允詔
王安石
卿當國家之多難任社稷之至憂實能忠勤以濟
勲績方均逸豫適此外虞煩我元功良非得已亦
惟體國義不辭勞今雖尚謀經武之時非有蒐兵
伐罪之事坐臨諸帥固可優游何必舊邦乃能休
養勉綏居息以副倚毗
賜守司徒檢校太師兼侍中韓琦詔
王安石
便道之鎮朝廷故常來朝京師朕意所欲使事曲
折旣當聞知忠言嘉謨又所飢渴雖知勤勩可不
勉哉
賜冨弼乞判汝州允詔王安石
比飭使人具宣至意就令賜告冀遂寧瘳卿嚴祗
朕命不敢遑息顧念吏卒閔其久留觸熱載馳用
忘勤勩恭以事上卿實有之仁及賤微又能如此
忠誠所惻豈獨朕心從容小邦姑以養福勉綏吉
祿毋恤後艱
賜知亳州歐陽脩乞致仕不允詔二道
王安石
股肱名臣與國同體禮當得謝朕尚難之況年非
告老之時而勲在受遺之籍不留屏輔人謂斯何
姑體至懷少安厥位
卿勲德之舊簡在帝心從容一州足以休養而抗
奏至於四五必以田里爲歸豈朕視遇故老有不
足於禮乎何其求去之果也欲喻至意莫知所言
惟能勉留實副勤佇
賜答曾公亮詔王安石
眚烖變異以戒人君推之股肱朕所不敢元勲舊
德實頼交脩譴告之來必緣象類明諭朕志使當
天心庶幾君臣並受遐福不務出此而果於辭權
是惟保身豈曰謀國
賜特放知潭州燕度待罪詔
王安石
卿受命方隅助宣德化姦兇弗率乃觸大誅引慝
自歸謂當譴黜萬方有罪責在朕躬雖爾長民豈
專任此
賜宰臣韓琦不赴文德殿立班待罪不
允詔王珪
天子之御正朝久而未講宰相之班百辟後亦從
隳㩜臺簡之忽陳規邦彜之浸略蓋延英賜對每
隃中&KR0628;之咨故宣政留班不及大昕之謁矧在職
之匪懈奚引愆而靡寧宜斥細嫌用綏素矚
賜河陽三城節度使兼侍中曾公亮乞
免冊禮允詔王珪
天子臨軒拜三公其禮舊矣今朕以上公之秩加
于元臣方戒有司卜日而冊授之乃援比固辭不
能爲朕引紱廷下吁其禮何時而可復邪雖用勉
從則匪朕心之懌
賜判亳州冨弼乞罷使相不允詔
王珪
朕初臨丕基首撰大吏方勞精而共務忽引疾以
屢辭去雖隃於歲年念不舍於朝夕適覽奏函之
蔇又將使衮之還且重祿所以賦上賢樂郡所以
優舊德宜收曲慮終保高名
賜吳奎免恩命不允詔王珪
天子惟君萬邦建時百辟以祗迪于乃事矧曰左
右之臣以朝夕承又乃辟予敢有弗欽爾克懋乃
猷兹庸命爾圖厥政爾乃陳所以固辭朕命者三
朕思有虞之世羣臣皆讓亦莫安厥位終敇之曰
兪汝往哉爾弗逖聞于前人其率時訓惟厥中嗚
呼愼爾止毋倚乃身乃罔弗孚于休
戒諭夏國主詔王珪
維乃祖考克有西土世爲漢藩輔今爾弗蹈于前
烈廼竊署重爵以使奉幣於朝方邊吏拒還乃復稽
留境上不及廷見之期洎朕親㩜貢函而僣我王
命實如所聞朕疑風俗荒遠未逹朝廷之儀雖然
棄信慢常誼不可長其務思先世之約以保綏于
斯民毋忽是圖以奸我有邦之罰今後所差使人
即不得僣擬
賜王廣淵張詵奬諭詔元絳
洮岷之役師旅載興維予信臣一廼忠力百爾調
發並濟厥須告凱奏功實繄佽助特加褒寵有腆
分頒宜體眷懷益圖來效
賜新除落致仕依前光禄大夫范鎮赴
闕詔蘇軾
夫有德君子以精神折衝譬之麟鳳能服猛鷙朕
虚懷前席以致諸老非敢必以事諉也苟得黃髮
之叟皤然在位則朝廷尊嚴姦宄消伏卿雖篤老
乃心王室毋憚數舍之勞以副中外之望
賜尚書刑部侍郎范百祿乞外任不允
詔蘇軾
成王命君陳商民在辟予曰辟爾惟勿辟予曰宥
爾惟勿宥惟厥中古之有司與天子相可否蓋如
此而況公卿之間議有異同而不盡其說哉例在
中書與在有司固宜審處歸于至當而卿遽欲以
此去位非古之道也其益修厥官以稱朕意
㳂路賜奉安神宗皇帝御容禮儀使
吕大防銀合茶藥詔蘇軾
於赫神考如日在天雖光明無所不臨而躔次
必有所舍肆予命爾祗奉此行禮既告成勤亦良
至感慕之外嘉歎不忘
賜阿里骨詔蘇軾
惟爾祖先世篤忠孝本與夏賊日尋干戈亦惟恃
我朝廷爵秩之隆用能保爾子孫黎民之衆肆朕
命爾嗣長乃師而承襲以來強酋外擅爾弗能禁
恣其所爲遂據洮城以犯王略隂連夏賊約日盜
邊朕愍屬羌之無辜出偏師而問罪元惡俘獲餘
黨散亡山後底平河南綏服朕惟率酋豪而捍疆
埸乃爾世功叛君父而從仇讎豈其本意庶能改
過未忍加兵果因物以貢誠願洗心而效順爾既
知悔朕復何求已指揮熙河路更不出兵及除已
招納到部族外住罷招納依舊許般次往來買賣
及上京進奉爾宜約束種類共保邊陲期寵祿於
有終知大恩之難再勿使來疑復爲虚言
賜正議大夫知鄧州蔡確乞量移弟碩
允詔蘇軾
以義責備春秋有失教之譏以情内恕詩人有將
母之念碩之得罪事在有司難以貴近之親而廢
朝廷之典反觀來請有㮣予心重違兄弟急難之
詞以傷人子奉飬之意
賜端明殿學士銀青光祿大夫致仕范
鎮奬諭詔蘇軾
朕惟春秋之後禮樂先亡秦漢以來韶武僅在散
樂工於河海之上往而不還聘先生於齊魯之間
有莫能致魏晉以下曹鄶無譏豈徒鄭衛之音巳
雜華戎之器間有作者猶存典刑然銖黍之一差
或宫商之易位惟我四朝之老獨知五降之非審
聲知音以律生尺覽詩書之來上閱簨虡之在廷
君臣同觀父老太息方詔學士大夫論其法工師
有司考其聲上追先帝移風易俗之心下慰老
臣愛君憂國之志究觀所作嘉歎不忘
賜觀文殿大學士集禧觀使蘇頌乞致
仕不允詔范祖禹
祖宗以來貴德尚齒鼎槐之老莫不眷留班于大
廷表儀百辟卿向繇省轄進涖宰司深執勞謙懇
求去位置使祠館勉徇雅懷巳退處於丘園尚何
殊於田里矧卿筋力克壯聦明不衰中外所瞻足
以重國體兹至意無或費辭
賜新除觀文殿大學士中太一宫使范
純仁令赴闕供職詔曾肇
卿三朝元老四海具瞻出處爲邦國之重輕用舍
繋仁賢之消長久置散地宜還本朝俾陟降於殿
帷仍緫司於琳館豈惟尊德尚齒昭示寵優庶幾
鯁論嘉謨日聞忠告昔周公巳老猶在京師留侯
雖病不去漢室眷惟舊弼異世同心聞命疾馳副
朕所望
賜宰&KR4348;韓琦請郡不允詔
吕公著
夫忘身徇國者前志之所高送往事君者人臣之
所勉顧惟寡昧矧在亮隂永言負荷之艱實賴股
肱之助荐披來奏頗異予聞謂巳事於山園必聽
辭於欏柄雖末代或爾在本朝則無唯天聖之初
馮拯去位非綠使領而獲罷蓋以疾疢之匪任卿
體力素強望實兼劭所宜遺履謙之近節懋經國
之遠圖深體至懷勉綏厥位
皇朝文鑑卷第三十一
