花草稡編卷七
明陳耀文撰
小令
憶秦娥(一名秦樓月一名雙荷葉)李太白
簫聲咽秦娥夢斷秦樓月秦樓月年年柳色㶚陵傷别
樂遊原上清秋節咸陽古道音塵絶音塵絶西風殘
照漢家陵闕
佳人周美成
香馥馥樽前有個人如玉人如玉翠翹金鳳内家粧束
嬌羞愛把眉兒蹙逢人只唱相思曲相思曲一聲聲
是怨紅愁綠
二
雙溪月清光偏照雙荷葉雙荷葉紅心未偶綠衣偷結
背風迎雨淚珠滑輕舟短棹先秋折先秋折煙鬟未
上玉杯微缺
陳去非
魚龍舞湘君欲下瀟湘浦瀟湘浦興亡離合亂波平楚
獨無樽酒酧端午移舟來聽明山雨明山雨白頭孤
客洞庭懷古
程正伯
青門深海棠開盡春隂隂春隂隂萬重雲水一寸歸心
玉樓深鎻烟消沉知他何日同登臨同登臨待收紅
淚細說如今
二
愁無語黃花庭院黃梅雨黃梅雨新愁一寸舊愁千縷
杜鵑呌斷空山苦相思欲寄人何許人何許一重雲
斷一重山阻
春思康伯可
春寂寞長安古道東風惡東風惡胭脂滿地杏花零落
臂銷不奈黃金鐲天寒尚怯春衫薄春衫薄不禁揾
淚為君彈却
房舜卿
與君别相思一夜梅花發梅花發凄凉南浦斷橋斜月
盈盈微步凌波襪東風笑倚天涯闊天涯闊一聲羌
管暮雲愁絶
曾純甫
西風節碧雲捲盡秋宵月秋霄月關河千里照人離别
罇前俱是天涯客那堪三載遥相憶遥相憶年光依
舊漸成華髮
邯鄲道望叢臺有感前人
風蕭瑟邯鄲古道傷行客傷行客繁華一瞬不堪思憶
叢臺舞歌無消息金罇玉管空塵跡空塵跡連天草
樹暮雲凝碧
范至能
湘江碧故人同作湘中客湘中客東風空鴈杏花寒食
温温月到藍橋側醒心絃裏春無極春無極明朝殘
夢馬嘶南陌
向伯恭
芳菲歇故園目斷傷心切傷心切無邊烟水無窮山色
可惜更近乾龍節眼中淚盡空啼血空啼血子規聲
外曉風殘月
二
蟲聲切柔腸欲斷傷離别傷離别幾行清淚界殘紅頰
玉階白露侵紅襪下簾却望玲朧月玲朧月寒光零
亂照人愁絶
周紫芝
東風歇香塵滿院花如雪花如雪看看又是黃昏時節
無言獨自添香鴨相思情絮無人說無人說照人只
有西樓斜月
二
暮雲碧佳人不見愁如織愁如織兩行征鴈數聲羌笛
錦書難寄西飛翼無言只是空相憶空相憶紗忩人
夢夢雙人隻
三
嬌滴滴雙眉歛破春山色春山色為君含笑為君愁蹙
多情别後無消息此時更有誰知得誰知得夜深無
寐度江横笛
四
臨高閣亂山平野烟光薄烟光薄棲鴉歸後暮天吹角
斷香殘酒襟懷惡西風吹趁梧桐落梧桐落又還愁
也又還寂寞
别情万俟雅言
千里草萋萋盡處遥山小遥山小行人遠似此山多少
天若有情天亦老此情說便說不了說不了一聲喚
起又驚春曉
碧雲深張輯
風凄凄井欄絡緯驚秋啼驚秋啼凉侵好夢月正樓西
卷簾望月知心誰關河空隔長相思長相思碧雲暮
合有美人兮
賀方回
曉曚曚前溪百鳥啼匆匆啼匆匆凌波人去拜月樓空
舊年今日東門東鮮粧輝映桃花紅桃花紅吹開吹
洛一任東風
懷人朱雍
風蕭蕭驛亭春信期春潮期春潮黃昏浮動誰在江臯
碧雲冉冉横溪橋瓊車未至餘香飄餘香飄一簾疎
影月在花梢
蓬萊閣(秦樓月)宋人(齊乘)
烟漠漠水天搖蕩蓬萊閣蓬萊閣朱甍碧瓦半浸寥廓
三山謾有長生藥茫茫雲海風濤惡風濤惡仙槎不
見暮沙潮落
詩餘
秋寂寂碧紗忩外人横笛人横笛天津橋上舊曾聽得
宮粧玉指無人識龍吟水底聲初息聲初息月明江
上數峯凝碧
詩餘
雲垂幕隂風惨淡天花落天花落千林瓊玖滿空鸞鶴
征車渺渺穿華薄路迢迢倍增離索增離索楚溪山
水碧湘樓閣
秋宵黃叔暘
心如結西風老盡黃花節黃花節塞鴻聲斷冷烟凄月
漢朝陵廟唐宮闕興衰萬變從誰說從誰說千年青
史幾人華髮
初春楊萬里
新春早春前十日春歸了春歸了落梅如雪野桃紅小
老夫不管春催老只圖爛醉花前倒花前倒兒扶歸
去醒來忩曉
閨情孫夫人(鄭文妻)
花深深一鈎羅襪行花隂行花隂閒將柳帶試結同心
耳邊消息空沉沉畫眉樓上愁登臨愁登臨海棠開
後望到如今
正月六日夜月朱淑真
彎彎曲新年新月鈎寒玉鈎寒玉鳳鞋兒小翠眉兒蹙
閙蛾雪柳添妝束燭籠火樹争馳逐争馳逐元宵三
五不如初六
更漏子温廷筠
柳絲長春雨細花外漏聲迢遞驚塞鴈起城烏畫屏金
鷓鴣香霧薄透簾幕惆悵謝家池閣紅燭背綉簾垂
夢長君不知
二
星斗稀鐘鼓歇簾外曉鶯殘月蘭露重柳風斜滿庭堆
落花虚閣上倚欄望還似去年惆悵春欲暮思無窮
舊歡如夢中
三
金雀釵紅粉面花裏暫時相見知我意感君憐此情須
問天香作穗䗶成淚還似兩人心意山枕膩錦衾寒
覺來更漏殘
四
相見稀相憶久眉淺澹煙如柳垂翠幕結同心待郎燻
綉衾城上月白如雪蟬鬢美人愁絶宮樹暗鵲橋横
玉籖初報明
五
背江樓臨海月城上角聲嗚咽堤柳動島煙昏兩行征
鴈分京口路歸帆渡正是芳菲欲度銀燭盡玉䋲低
一聲村落鷄
六
玉鑪煙紅蠟淚偏對畫堂秋思眉翠薄鬢雲殘夜長衾
枕寒梧桐樹三更雨不道離情正苦一葉葉一聲聲
空階滴到明
韋莊
鐘鼓寒樓閣暝月照古桐金井深院閉小庭空落花香
露紅煙柳重春霧薄燈背水忩高閣閒倚戶暗沾衣
待郎郎不歸
牛嶠
星漸稀漏頻轉何處輪臺聲怨香閣掩杏花紅月明楊
柳風挑錦字記情事唯願兩心相似收淚語背燈眠
玉釵横枕邊
二
春夜闌更漏促金燼暗挑殘燭驚夢斷錦屏深兩鄉明
月心閨草碧望歸客還是不知消息辜負我悔憐君
告天天不聞
三
南浦情紅粉淚争奈兩人深意低翠黛卷征衣馬嘶霜
葉飛招手别寸腸結還是去年時節書託鴈夢歸家
覺來江月斜
毛文錫
春夜闌春恨切花外子規啼月人不見夢難憑紅紗一
點燈偏怨别是芳節庭下丁香千結宵霧散曉霞輝
梁間雙燕飛
顧瓊
舊歡娛新悵望擁鼻含嚬樓上濃柳翠晩霞微江鷗接
翼飛簾半捲屏斜掩遠岫參差迷眼歌滿耳酒盈罇
前非不要論
孫光憲
聽寒更聞遠鴈半夜蕭娘深院扄綉戶下珠簾滿庭噴
玉蟾人語静香閨冷紅幕半垂清影雲雨態蕙蘭心
此情江海深
二
今夜期來日别相對秪堪愁絶偎粉面撚搖簮無言淚
滿襟銀箭落霜華薄墻外曉雞咿喔聽付囑惡情悰
斷腸西復東
毛熙震
秋色清河影澹深戶燭寒光暗綃幌碧錦衾紅博山香
炷融更漏咽蛩鳴切滿院霜華如雪新月上薄雲收
映簾懸玉鈎
二
煙月寒秋夜静漏轉金壺初永羅幕下繡屏空燈花結
碎紅人悄悄愁無了思夢不成難曉長憶得與郎期
竊香私語時
三
金剪刀青絲髮香墨蠻牋親札和粉淚一時封此情千
萬重蓬垂鬢塵青鏡已分今生薄命將遠恨上高樓
寒江天外流
四
秋水平黃葉晩落日渡頭雲散擡朱箔掛金鈎暮潮人
倚樓歡娛地思前事歌罷不勝沉醉消息遠夢魂狂
酒醒空斷腸
五
風帶寒秋正好蘭蕙無端先老雲杳杳樹依依離人殊
未歸搴羅幕凭朱閣不獨堪悲搖落月東出鴈南飛
誰家夜𢷬衣(歐集亦有)
六
鴈孤飛人獨坐看却一秋空過瑶草短菊花殘蕭條漸
向寒簾幕裡青苔地誰信閒愁如醉星移後月圓時
風搖夜合枝
七
夜初長人近别夢斷一忩殘月鸚鵡睡蟪蛄鳴西風寒
未成紅蠟燭伴碁局床上畫屏山綠褰綉幌倚瑶琴
前歡淚滿襟
晏同叔
蕣華濃山翠淺一寸秋波如剪紅日永綺筵開暗隨仙
馭來遏雲聲回雪袖占斷曉鶯春柳纔送目又顰眉
此情誰得知
二
雪藏梅烟着柳依約上春時候初送鴈欲聞鶯綠池波
浪生探花開留客醉憶得去年情味金盞酒玉爐香
任他紅日長
小山詞
檻花稀池草遍冷落吹笙庭院人去日燕西飛燕歸人
未歸數書期尋夢意彈指一年春事新悵望舊悲凉
不堪紅日長
二
柳絲長桃葉小深院斷無人到紅日淡綠烟晴流鶯三
兩聲雪香濃檀暈少枕上卧枝花好春思重曉粧遲
尋思殘夢時
三
露華高風信遠宿醉畫簾低卷梳洗倦冶遊慵綠窗春
睡濃綵條輕金縷重昨日小橋相送芳草恨落花愁
去年同倚樓
四
柳間眠花裏醉不惜綉裙鋪地釵燕重鬢蟬輕一雙梅
子青粉牋書羅袖淚還有可憐新意遮悶綠掩羞紅
晩來團扇風
張子野
杜陵春秦樹晚傷别更堪臨遠南去信欲憑誰歸鴻多
北歸小桃枝紅蓓發今夜昔時風月休苦意說相思
少情人不知
杜夀域
臉如花花不笑雙臉勝花能笑肌似玉玉非温肌温勝
玉温既相逢情不重何似當初休共情既重却分飛
争如不見伊
向子諲
鵲橋邊牛渚上翠節紅旌相向承玉露挹金風年年歲
歲同懶飛梭停弄杼遥想彩雲深處人咫尺事關山
無聊獨倚欄
二(雪中韓叔夏席上)
小忩前疎影下鸞鏡弄粧初罷梅似雪雪如人都無一
點塵暮江寒人響絶更着朦朧微月山似玉玉如君
相看一笑温
三(題趙伯山清白軒時王豊父同賦)
竹孤青梅釅白更着使君清絶梅似竹竹如君須知德
有隣月同高風同調月底風前一笑飜碎影度浮香
與人風味長
蒲江
蓼花蘩桐葉下寂寂夢回凉夜城角斷砌蛩悲月高風
起時衣上淚誰堪寄一寸妾心千里人北去鴈南征
滿庭秋草生
天機
解語花斷腸草諳盡風流煩惱歡會少别離多此情無
奈何帳前燈忩間月記得那時節綉被剰畫屏空如
今在夢中
梅苑
綘紗籠金葉蓋向戲燈花猶在冰未結小瑠璃壠梅香
滿枝雪無香花有意不是江南新寄霜月净碧天寒
玉樓人倚闌
寄季玉妹延安夫人
小闌干深院宇依舊當時别處朱戶鎻玉樓空一簾霜
日紅弄珠江何處是望斷碧雲無際凝淚眼出重城
隔溪羌笛聲
喜遷鶯
人洶洶鼓鼕鼕襟䄂五更風大羅天上月朦朧騎馬上
虚空香滿衣雲滿路鸞鳳遶身飛舞霓旌綘節一羣
羣引見玉華君
二
街鼓動禁城開天上探人迴鳳銜金牓出雲來平地一
聲雷鶯已遷龍已化一夜滿城車馬家家樓上簇神
仙争看鶴冲天
薛昭藴
金門曉玉京春駿馬驟輕塵樺煙深處白衫新認得化
龍身九陌喧千戶啓滿䄂桂香風細杏園歡宴曲江
濱自此占芳辰
三
清明節雨晴天得意正當年馬驕泥軟錦連乾香䄂半
籠鞭花色融人竟賞盡是綉鞍朱鞅日斜無計更留
連歸路草和煙
毛文錫
芳春景暖晴煙喬木見鶯遷傳枝隈葉語關關飛過綺
叢間錦翼鮮金毳軟百囀千嬌相喚碧紗忩曉怕聞
聲驚破鴛鴦暖
李後主
曉月墜宿雲微無語枕憑欹夢回芳草思依依天遠鴈
聲稀啼鶯散餘花亂寂寞畫堂深院片紅休掃儘從
伊留待舞人歸
馮延巳(本作和凝)
曉月墜宿雲披銀燭錦屏帷建章鍾動玉䋲低宮漏出
花遲春態淺來雙燕紅日初長一線嚴粧欲罷囀黃
鸝飛上萬年枝(見南唐書)
二
宿鶯啼鄉夢斷春樹曉朦朧殘燈和燼閉朱櫳人語隔
屏風香已寒燈已絶忽憶去年離别石城花雨倚江
樓波上木蘭舟
鶴冲天夏英公(青箱雜記)
霞散綺月沉鈎簾捲未央樓夜深河漢接天流宮殿鎻
新秋瑶階曙金莖露鳳髓香和雲霧三千珠翠擁宸
遊水殿按梁州
歐陽永叔
梅謝粉柳拖金香滿舊園林養花天氣半晴隂花好却
愁深花無數愁無數花好却愁春去戴花持酒祝東
風千萬莫匆匆
二
花不盡柳無窮應與我情同觥船一棹百分空何處不
相逢朱絃悄知音少天若有情應老勸君看取利名
場今古夢茫茫
春光好(即喜遷鶯)馮延巳
露濛濛風淅淅楊柳帶疎烟飄飄輕絮滿南園墻下草
芊緜燕初飛鶯已老拂面春風長好相逢携酒且高
歌人生得幾何
阮郎歸(一名醉桃源碧桃春)李後主
東風吹水月銜山春來長是閒落花狼籍酒闌珊笙歌
醉夢間珮聲悄晚粧殘憑誰整翠鬟留連光景惜朱
顔黃昏獨倚闌(後有隸書東宫書府印)
二
南園春半踏青時風和聞馬嘶青梅如豆柳如眉日長
蝴蝶飛花露重草烟低人家簾幕垂秋千慵困解羅
衣畫梁雙燕歸
三
角聲吹斷隴梅枝孤忩月影低塞鴻無限欲驚飛城烏
休夜啼尋斷夢掩香閨行人去路迷門前楊柳綠隂
齊何時聞馬嘶
歐陽永叔
雪霜林際見依稀清香已暗期前村已遍倚南枝羣花
猶未知情似舊賞休遲看看壠上吹便從今日賞芳
菲韶華取次歸
晏叔原
來時紅日弄忩紗春紅入睡霞去時庭樹欲棲鵶香屏
掩月斜收翠羽整粧華青驪信又差玉笙猶戀碧桃
花今宵未憶家
二
舊香殘粉似當初人情恨不如一春猶有數行書秋來
書更疎衾鳳冷枕鸞孤愁腸待酒舒夢魂縱有也成
虚那堪和夢無
司馬光(青箱雜記)
漁舟容易入深山仙家日日閒綺忩紗幌映朱顔相逢
醉夢間松露冷海霞殷匆匆整棹還落花寂寂水潺
潺重尋此路難
張子野
仙郎何日是來期無心雲勝伊行雲猶解傍山飛郎行
去不歸強自畫又芳菲春深輕薄衣桃花無語伴相
思隂隂月上時
二
落花浮水樹臨池年前心眼期見來無事去還思而今
花又飛淺螺黛淡胭脂閒粧取次宜隔簾風雨閉門
時此情江月知
東坡
綠槐高柳咽新蟬薰風初入絃碧紗忩下水沉煙棋聲
驚晝眠疎雨過小荷飜榴花開欲燃玉盆纖手弄清
泉瓊珠碎却圓
(古今詞話云觀者歎服其入句狀八景音律一同殊不散亂人争寳之刻之琬琰掛于堂室間也)
茶黃山谷
歌停檀板舞停鸞高陽飲興闌獸煙噴盡玉壺乾香分
小鳳團雲浪淺露珠圓捧甌春笋寒綘紗籠下躍金
鞍歸時人倚闌(詩餘舊本以前詞話東坡狀八景入此下諸刻因之誤)
效福唐獨木橋體作茶詞前人
烹茶留客駐雕鞍有人愁遠山别郎容易見郎難月斜
忩外山歸去後憶前懽畫屏金博山一杯春露莫留
殘與郎扶玉山
三
退紅衫子亂蜂兒衣寬只為伊為伊去得忒多時教人
直是疑長睡晚理粧遲愁多懶畫眉夜來筭得有歸
期燈花則甚知
秦少游
碧天如水月如眉城頭銀漏遲綠波風動畫船移嬌羞
初見時銀燭暗翠簾垂芳心兩自知楚臺魂斷曉雲
飛幽歡難再期
二
褪花新綠漸團枝撲人風絮飛秋千未拆水平堤落紅
成地衣遊蝶困亂鶯啼怨春春怎知日長早被酒禁
持那堪更别離
三
宮腰裊裊翠鬟鬆夜堂深處逢無端銀燭殞秋風靈犀
得暗通更有恨恨無窮星河沉曉空隴頭流水各西
東佳期如夢中
四
瀟湘門外水平鋪月寒征棹孤紅妝飲罷少踟蹰有人
偷向隅揮玉筯洒真珠梨花春雨餘傍人盡道斷腸
初那堪腸也無
五
湘天風雨破寒初深沉庭院虚麗譙吹罷小單于迢迢
清夜徂鄉夢斷旅魂孤峥嶸歲又除衡陽猶有鴈傳
書郴陽和鴈無
周美成
冬衣初染遠山青雙絲雲鴈綾夜寒䄂濕欲成冰都緣
珠淚零情黯黯悶騰騰身如秋後蠅若教随馬逐郎
行不辭多少程
二
菖蒲華老水平沙臨流蘇小家畫闌曲徑宛秋蛇金英
垂露華燒蜜炬引蓮娃酒香蒸臉霞再來重約日西
斜倚門聽暮鴉
蘇養直
西園風㬉落花時綠隂鸎亂啼倚欄無語惜芳菲絮飛
蝴蝶飛緣底事减腰圍遣愁愁著眉波連春渚暮天
垂燕歸人未歸
乙卯鄱陽道中作向伯恭
江南江北雪漫漫遥思易水寒同雲深處是三關斷腸
山又山天可老海能飜消除此恨難頻聞遣使問平
安幾時鑾輅還
趙子發
馬蹄踏月響空山梅生煙壑寒水妃去後淚㾗乾天風
吹珮蘭紉香久帕花殘與君聊據鞍一枝欲寄北人
看如今行路難
曹元寵
簷頭風佩響丁東簾疎燭影紅鞦韆人散月溶溶樓臺
花氣中春酒醒夜寒濃綉衾誰與同只愁夢短不相
逢覺來羅帳空
蔣元龍
山池芳草綠初勻柳寒眉尚顰東風吹雨細於塵一庭
花臉皴鸎共蝶怨還嗔眼前無好春這般天氣殺愁
人人愁旋旋新
西湖摘楊梅作周紫芝
西湖山下水潺潺滿山風雨寒枝頭紅日曉爛斑越梅
催曉丹連翠葉擁金盤玉池生亂泉此生三度試丼
酸欲歸歸尚難
蘆川詞
長楊風輭弄腰肢日長蝴蝶飛雨餘新綠細通池玉鈎
懸妓衣鴻鴈遠子規啼此情誰得知一尊聊與故人
持醉來悲别離
劉叔安
寒隂漠漠夜來霜階庭楓葉黃歸鴉數點帶斜陽誰家
砧杵忙燈弄幌月侵廊薰籠添寶香小屏低枕怯更
長和雲入醉鄉
德夀宮看花凭欄有燕掠水(應制)曾覿
柳隂庭院占風光呢喃春晝長碧波新漲小池塘雙雙
蹴水忙萍散澷絮飄揚輕盈體態狂為憐流水落花
香銜將歸畫梁
史邦卿
龍香吹䄂白藤鞭帽簷衝柳烟一春幾度畫橋邊東風
聽管絃花活計酒因緣從人嘲少年直須吟就綠楊
篇灣頭寄小憐
月下感事
舊時明月舊時身舊時梅花新舊時月底似梅人梅春
人不春香入夢粉成塵情多多斷魂芙蓉孔雀夜温
温愁痕即淚痕
陳康伯
閒來溪上有雲飛溪光接翠微江南三月落花時春波
去櫂遲尋竹路破林扉蒼臺舊釣磯欲歸回首未成
歸黃塵滿素衣
春閨詩餘
春風吹雨遶殘枝落花無可飛小池寒綠欲生漪雨晴
還日西簾半捲燕雙歸諱愁無奈眉翻身整頓著殘
棋沉吟應劫遲
徐淵子
茶寮山上一頭陀新來學者麽蝤蛑螃蠏與烏螺知他
放幾多有一物似蜂窩姓牙名老婆雖然無奈得它
何如何放得它
(徐淵子舍人好以詩文諧謔丁少詹與妻有違言乃弃家居茶寮山始素誦經日買海物放生久而不歸)
(妻患之祈徐譬解徐許諾出門見賣老婆牙買一巨筐銄丁且作此詞丁見詞大笑而歸)
天機
帝城西下望西山城居歲又殘萬家風雪一家寒青燈
語夜闌人鮓甕鬼門關無窮人往還求官莫要近長
安長安行路難
王從叔
風中柳絮水中萍聚散兩無情斜陽路上短長亭今朝
第幾程何限事可憐生能消幾度春别時言語總傷
心何曾一字真
春景嚴次山
拍堤春水蘸垂楊水流花片香弄花噆柳小鴛鴦一雙
隨一雙簾半捲露新粧春衫是柳黃倚欄看處背斜
陽風流暗斷腸
黃叔暘
粉香吹暖透单衣金泥雙鳳飛閒來花下立多時春風
酒醒遲桃葉曲柳枝詞芳心空自知湘臯月冷佩聲
微鴈歸人不歸
碧桃春丁持正(翰)
幾年辛苦搗元霜一朝瓊粉香雲英縹渺曳仙裳相將
騎鳳凰鍧帝樂酌天漿千年顔色芳從兹歸去白雲
鄉碧桃春晝長
白玉蟾
淡煙凝翠鎻寒蕪斜陽掛碧梧沙頭三兩鴈相呼瀟瀟
風捲蘆何處笛一聲孤岸邊人釣魚快航一夜泊桐
廬問人沽酒無
魏夫人
夕陽樓外落花飛晴空碧四垂去帆回首已天涯孤烟
捲翠微樓上客鬢成絲歸期未有期斷䰟不忍下危
梯桐隂月影移
攤破浣溪沙毛文錫
春水輕波浸綠苔枇杷洲上紫檀開晴日眠沙鸂鶒穏
暖相隈羅襪生塵游女過有人逢著弄珠迴蘭麝飄
香初解珮忘歸來
山花子和凝
鶯錦蟬縠馥麝臍輕裾花草曉煙迷鸂鶒顫金紅掌墜
翠雲低星靨笑隈霞臉畔蹙金開䄡襯銀泥春思半
和芳草嫰綠萋萋
二
銀字笙寒調正長冰紋簟冷畫屏凉玉腕重金扼臂澹
梳粧幾度試香纖手暖一迴嘗酒綘脣光佯弄紅絲
蠅拂子打檀郎
顧瓊
紅藕香寒翠渚平月籠虚閣夜蛩清天際横枕上夢兩
牽情寶帳玉爐殘麝冷羅衣金縷暗塵生小忩深孤
燭背淚縱横
賀方回
湖上秋深藕葉黃清霜銷瘦損垂楊洲觜嫩沙斜照暖
睡鴛鴦紅粉蓮娃何處在西風不為管餘香今夜月
明聞水調斷人腸
簡傅嵓叟辛幼安
摠把平生入醉鄉大都三萬六千觴今古悠悠多少事
莫思量微有些寒春雨好更無尋處野花香年去年
來還又笑燕飛忙
梅苑
雪態冰姿好佀伊料應嘗笑水僊遲驛使初傳芳信早
賞佳期暗想花神多巧妙粘酥綴玉壓纖枝粉面臨
鸞宜月殿整粧時
彈筝賀方回
錦韀朱絃瑟瑟徽玉纖新擬鳳雙飛縹緲燭煙花暮暗
就更衣約略整環釵影動遲回頋步珮聲微宛是春
風蝴蝶舞帶香歸
湯詞周紫芝
門下青驄月下嘶映階籠燭畫簾垂一曲陽關聲欲盡
不多時鳳餅未殘雲脚亂水沉催注玉花甆忍看捧
甌春笋露翠鬟垂
劉金壇
標致清高不染塵星冠雲氅紫霞裙門掩斜陽無一事
撫瑶琴鶴觀幽花偏惹恨竹忩閒月最銷魂此際得
教還俗去謝天尊
李易安
揉破黃金萬點輕剪成碧玉葉層層風度精神如彦輔
大鮮明梅蘂重重何俗甚丁香千結苦麄生熏透愁
人千里夢却無情
二
病起蕭蕭兩鬢華卧看殘月上忩紗豆蔲連梢剪熟水
莫分茶枕上詩書閒處好門前風景雨來佳終日向
人多藴藉木犀花
聖無憂歐陽永叔
世路風波險十年一别湏臾人生聚散長如此相見且
歡娛好酒能消光景春風不染髭鬚為公一醉花前
倒紅袖莫來扶
相思令晏同叔
昨日探春消息湖上綠波平無奈繞堤芳草還向舊痕
生有酒且醉瑶觥更何妨檀板新聲誰教楊柳千絲
就中牽繫人情
早梅芳近李德載
深院静小欄傍標致不尋常儘他桃李占風光誰敢闘
新粧玉堂中梁苑裏休把雪來輕比莫吹長笛巧催
殘留取月中看
二
殘臘裏早梅芳春信報新陽曉來枝上抱寒光輕點夀
陽粧雪難欺霜莫妬别是一般風措望林人意正妖
嬈漸看長新條
燕歸來晏叔原
蓮葉雨蓼花風秋恨幾枝紅遠烟收盡水溶溶飛鴈碧
雲中衷腸事魚牋字情緒年年相似凭高雙䄂晩寒
濃人在月橋東
望仙樓晏叔原
小春花信日邊來未上江梅先折今歲東君消息還自
南枝得素衣染盡天香玉酒添成國色一自故溪疎
隔腸斷長相憶
甘草子(早春宴客)寇萊公(湘山野錄)
春早柳絲無力低拂青門道暖日籠啼鳥初折桃花小
遥望碧天净如掃曳一縷輕寒縹渺堪惜流年謝芳
草任玉壺傾倒
秋深柳耆卿
秋暮亂洒衰荷顆顆真珠雨雨過月華生冷徹鴛鴦浦
池上凭欄愁無侣奈此箇單棲情緒却傍金籠共鸚
鵡念粉郎言語
二
秋盡葉剪紅綃砌菊遺金粉鴈字一行來還有邊庭信
飄散露華清風緊動翠幕曉寒猶嫩中酒殘牋慵整
頓聚兩眉離恨
楊無咎
秋暮永夜西樓冷月明忩戶夢破櫓聲中憶在松江路
歌枕試尋曾遊處記歷歷風光堪數誰與浮家五湖
去儘醉眠秋雨
畫堂春(春怨)秦少游(山谷集有)
東風吹柳日初長雨餘芳草斜陽杏花零落燕泥香睡
損紅粧寶篆煙消鸞鳳畫屏雲鎻瀟湘暮寒微透薄
羅裳無限思量
春怨徐師川(少游集有)
落紅鋪徑水平池弄晴小雨霏霏杏花憔悴杜鵑啼無
奈春歸柳外畫樓獨上凭欄手撚花枝放花無語對
斜暉此恨誰知
趙元鎮
空籠簾影隔垂楊夢回芳草池塘杏花枝上蝶雙雙春
晝初長強理雲鬟臨照暗彈粉淚沾裳自憐容豔惜
流光無限思量
石次仲
寒蛩切切響空帷斷腸風葉霜枝鳳樓何處鴈書遲空
數歸期漸覺沈腰春瘦却成宋玉秋悲又還辜負菊
花時没箇人知
春思鄭中卿
東風吹雨破花慳客毡曉夢生寒有人斜倚小屏山蹙
損眉彎合是一釵雙燕却成兩鏡孤鸞暮雲修竹淚
留殘翠袖凝班
蒲江
玉屏回夢月平欄元來香冷衣单柳風特地更將寒吹
上眉端雲羽未回征鴈鏡花空舞雙鸞去年芳徑又
斕斑門掩春閒
頥堂詞
軟風和雨暗樓臺餘寒巧作愁媒半春懷抱向誰開忍
淚千回斷夢已隨烟篆醉魂空殢瓊杯小忩瞥見一
枝梅疑悞君來
謝勉仲
西風庭院雨垂垂黃花秋閏遲巳凉天氣未寒時才褪
單衣睡起枕痕猶在鬢鬆釵壓雲低玉奩重拂淡臙
脂情入雙眉
人月圓(中秋)趙元鎮
連環寶瑟深深願結盡一生愁人間天上佳期勝賞今
夜中秋雅歌妍態嫦娥見了應羡風流芳樽美酒年
年歲歲月滿高樓
王晉卿
小桃枝上春來早初試薄羅衣年年此夜華燈競處人
月圓時禁街簫鼓寒輕夜永纖手同携夜闌人静千
門笑語聲在簾幃(能改齋謾錄李持正作)
席間遇流落婦人(宋宗室子)吳彦高(歸潜志)
南朝千古傷心事猶唱後庭花舊時王謝堂前燕子飛
向誰家偶然相見(一作恍然一夢)仙肌勝雪雲鬢堆鴉江州
司馬青衫淚濕同是天涯
(中州樂府云彦高北遷後為故宮人賦此時宇文叔通亦賦念奴嬌先成而頗近鄙俚及見彦高此作茫)
(然自失是後人有求作樂府者叔通即批云吳郎近以樂府名天下可往求之)
元遺山
玄都觀裏桃千樹花落水空流憑君莫問清涇濁渭去
馬來牛謝公扶病羊曇揮涕一醉都休古今幾度生
存華屋零落山丘
劉因
茫茫大塊洪爐裏何物不寒灰古今多少荒烟廢壘老
樹遺臺太山如礪黃河如帶等是塵埃不須更嘆花
閣花開春去春來
洞天春歐陽永叔
鶯啼綠樹聲早檻外殘紅未掃露點珍珠遍芳草正簾
幃清曉秋千宅院悄悄又是清明過了燕蝶輕狂柳
絲撩亂春心多少
海棠春(春晚)秦少游
流鶯忩外啼聲巧睡未足把人驚覺翠被曉寒輕寶篆
沉烟裊宿醒未解宮娥報道别院笙歌宴早試問海
棠花昨夜開多少
史逹祖(梅溪詞)
似紅如白含芳意錦宫外烟輕雨細燕子不知愁驚墮
黃昏淚燭花偏在紅簾底想人怕春寒正睡夢着玉
環嬌又被東風醉
謫仙怨劉長卿(青𤨏高議)
晴川落日初低惆悵孤舟解擕鳥去平蕪遠近人隨流
水東西白雲千里萬里明月前溪後溪獨恨長江謫去
江潭春草萋萋
竇弘餘
邊塵犯闕衝關金輅提擕玉顔雲南此時消散君王何
日歸還傷心朝恨暮恨回首千山萬山獨望天邊初
月娥眉猶自彎彎
劉斧
晴山礙日横天綠疊君王馬前鸞輅西廵蜀國龍顔東
望秦川曲江魂斷芳草妃子愁凝暮烟長笛此時吹
罷何言獨為嬋娟
武陵春晏叔原
綠蕙紅蘭芳信歇金蘂正風流應為詩人多怨秋花意
與銷愁梁王苑路香英密長記舊嬉遊曾看飛瓊戴
滿頭浮動舞梁州
二
九日黃花如有意依舊滿珍叢誰似龍山秋興濃吹帽
落西風年年歲歲登高節歡事旋成空幾處佳人此
會同今在淚㾗中
三
烟柳長堤知幾曲一曲一魂銷秋水無情天共遥愁送
木蘭橈薰香繡被心情懶期信轉迢迢記得來時倚
畫橋紅淚滿鮫鮹
惜别謝勉仲
門掩東風人去後愁損燕鶯心一朵梅花淡有春粉黛
不忺勻我亦青樓成倦客風月強追尋莫把恩情做
弄成容易學行雲
信豐揖翠閣趙介之
乍雨籠晴雲不定芳草綠纖柔燕語鶯啼小院幽春色
二分休試凭危闌凝遠目山與水光浮衮衮閒愁逐
水流流不盡許多愁
石次仲
走去走來三百里五日以為期六日歸時已是疑應是
望歸時鞭箇馬兒歸去也心急馬行遲不免相煩喜
鵲兒先報那人知
魏夫人
小院無人簾半捲獨自倚欄時寬盡春來金縷衣憔悴
有誰知玉人近日書來少應是怨來遲夢裏長安早
晩歸和淚立斜暉
李易安
風住塵香花已盡日落倦梳頭物是人非事事休欲語
淚先流聞說雙谿春尚好也擬泛輕舟只恐雙谿胙
艋舟載不動許多愁
岐陽郵亭趙秋官妻
人道有情還有夢無夢豈無情夜夜思量直到明有夢
怎教成昨夜偶然來夢裡鄰笛又還驚笛韻悽悽不
忍聽總是斷腸聲(一作連倩女寄陳彦臣)
万俟雅言
燕子飛來花在否微雨退掩重門正滿院梨花雪照人
獨自箇怯黃昏輕風淡月總消魂羅衣暗惹啼痕謾
覷着秋千腰褪裙可㬠是不宜春
鏡中人古今詞話
柳烟濃梅雨潤芳草綿綿離恨花塢風來幾陣羅袖沾
春粉獨上小樓迷遠近不見浣溪人信何處笛聲飄
隠隠吹斷相思引
高溪梅令李端叔
好花不與殢香人浪轔轔只恐春風歸去綠成隂玉鈿
何處尋木蘭雙槳夢中雲小横陳謾向孤山山下覓
盈盈翠禽啼一春
雙鸂鶒朱希眞
拂破秋江烟碧一對雙飛鸂鶒應是遠來無力稍下相
偎沙磧小艇誰吹横笛驚起不知消息悔不當時插
得如今何處尋覓
茅山逢故人(句曲道中送友)張伯雨
山下寒林平楚山外雲帆烟渚不飲如何吾生如夢髩
毛如許能消幾度相逢遮莫而今歸去壯士黃金昔
人黃鶴美人黃土
雙頭蓮令(信豐雙蓮)趙介之
太平和氣兆嘉祥草木摠成雙紅苞翠蓋出横塘兩兩
鬪芬芳榦搖碧玉並青房仙髻擁新粧連枝不解引
鸞凰留取映鴛鴦
秋蘂香晏同叔
梅蘂雪殘香瘦羅幕輕寒微透多情只似春楊柳占斷
可憐時候蕭娘勸我杯中酒翻紅袖金烏玉兔長飛
走爭得朱顔依舊
二
向曉雪花呈瑞飛徧玉城瑤砌何人剪碎天邊桂散作
瑤田瓊蘂蕭娘歛盡雙娥翠迴香袂今朝有酒今朝
醉遮莫更長無睡
晏叔原
池苑清隂欲就還候送春時候眼中人去歡難偶誰共
一杯芳酒朱欄碧砌皆如舊記擕手有情不管别離
久情在相逢終有
二
歌徹郎君秋草别恨遠山眉小無情莫把多情惱第一
歸來湏早紅塵自古長安道故人少相思不比相逢
好此别朱顔應老
周美成
乳鴨池塘水暖風緊柳花迎面午粧粉指印窗眼曲裏
長眉翠淺聞知社日停針線探新燕寳釵落枕春夢
遠簾影參差滿院
燭影搖紅賀方回
波影翻簾淚㾗凝燭青山館離魂十里念佳期襟珮如
相款惆悵更長夢短但衾枕餘芳賸暖半窗斜月照
人腸斷啼烏不管
毛澤民
鬢綠飄蕭漫郎已是青雲晚古槐隂外小闌干不負看
山眼此意悠悠無限有雲山知人醉嬾他年尋我水
邊月底一蓑烟短
眼兒媚(一名秋波媚蒲江作小闌干)左與言(玉照新志)
樓上黃昏杏花寒斜月小闌干一雙燕子兩行歸鴈畫
角聲殘綺窗人在東風裏無語對春閒也應似舊盈
盈秋水淡淡春山(與張濃)
王元澤
楊柳絲絲弄金柔烟雨織成愁海棠未雨梨花先雪一
半春休而今往事難重省歸夢遶秦樓相思只在丁
香枝上豆蔻梢頭
賀方回
蕭蕭江上荻花秋做弄許多愁半竿落日兩行新鴈一
葉扁舟惜分長怕君先去直待醉時休今朝眼底明
朝心上後日眉頭
北地宋徽宗
玉京曾憶舊繁華萬里帝王家瓊樓玉殿朝喧絃管暮
列笙琶花城人去今蕭索春夢繞龍沙家山何處忍
聽羌管吹徹梅花
曾純甫
離腸重勸淚相看寂寞上征鞍臨行欲話風流心事萬
緒千端春光漫漫人千里歸夢遶長安不堪向曉孤
城吹角回首關山
侯彦周
花信風高雨又收風雨互遲留無端燕子怯寒歸晩閒
損簾鈎彈棋打馬心都懶攛掇上春愁推書就枕鳬
烟淡淡蝶夢悠悠
許道眞(中州)
濁醪篘得玉為漿風韻帶橙香持杯笑道鵝黃似酒酒
似鵝黃世緣老矣不思量沉醉又何妨臨風對月山
歌野調儘我疎狂
尹梅津(翰)
裊裊垂楊蘸清漪明綠染青絲市橋繫馬旗亭沽酒無
限相思雲梳雨洗風前舞一好百般宜不知為甚落
花時節都是顰眉
石孝友(次仲)
愁雲淡淡雨瀟瀟暮暮復朝朝别來應是眉峰翠減腕
玉香銷小軒獨坐相思處情緒好無聊一叢萱草幾
竿修竹數葉芭蕉
蒲江
玉鈎清曉上簾衣香霧濕春枝餘寒逗雨羅裙無頼重
煖金猊柳邊誰寄東風纜流水只年時無人為說天
涯歸思梁燕空飛
史達祖
兒家七十二鴛鴦珠珮鎻瑶箱期花等月秦臺吹玉賈
袖傳香十年白玉堂前見直是剪柔腸將愁去也不
成今世終誤王昌
宋退翁
霏霏疎雨轉征鴻人語暗香中小橋斜渡西亭深院水
月朦朧人間不是藏春處玉笛曉霜空江南樹樹黃
垂密雨綠漲薰風
古今詞話
慘雲愁霧罩江天呵手捲簾看濛茸柳絮萬千蝴蝶飛
過危欄後庭一樹瑶華綴零亂暗香殘今番桂影也
應寒重不放新彎
萍鄉道中范至能
酣酣日脚紫烟浮妍暖破輕裘困人天色醉人花氣午
夢扶頭春慵却似春塘水一片縠紋愁溶溶曳曳東
風無力欲皺還休
題蘇小樓卓田(字稼軒三山人)
丈夫隻手把吳鈎能斷萬人頭因何鐡石打肝鑿膽剗
為花柔君看項籍并劉季一怒世人愁只因撞着虞
姬戚氏豪氣都休(山房隨筆)
曾舜卿
芙蓉帳冷翠衾单魂夢幾曾閒怎禁未許茫茫烟水疊
疊雲山去時頻把歸期約遠不過春殘而今已是荷
花開了猶倚闌干
春情馮偉壽
自嚬雙黛聽啼鴉簾外翠烟斜社前風雨已歸燕子未
入人家鞋兒試着無人看莫是忒寬些想他樓上悶
拈簫管憔悴鶯花
天機餘錦
憶從溪上得相逢樽酒兩心同梅緘香雪竹搖寒月柳
探春風而今總是消魂處冷落半床空夢迷狂蝶喜
占乾鵲愁望飛鴻
天機餘錦
平生幾度怨長亭不似這番深霜收水瘦風流帆飽怎
忍輕分欄干倚遍慵歸去獨自箇黃昏荷横釵股柳
垂裙帶總是銷魂
陳詵
鬢邊一點似飛鴉休把翠鈿遮二年三載千捫百就今
日天涯楊花又逐東風去隨分入人家要不思量除
非酒醒休照菱花
(山房隨筆云湘人陳詵登第授岳陽教官與妓江柳狎時孟之經守岳聞其故一日公燕江柳不侍呼至)
(杖之文其眉鬢間以陳詵二字仍押隸辰州詵悔罄其所有以贈且以此詞餞别柳將行會詵故人陸雲)
(西以荆湖制司幹官檄至岳陳先出迎以情告陸陸即取空名制幹扎墳陳姓名檄入制慔既而孟迎入)
(即開宴陸曰聞籍中有江柳者善謳誰是也孟即呼至柳以花鈿隠眉間所文以前陸問其事柳出銑詞)
(陸嗟賞示孟且誚之孟求解於陸并召銑同宴明日剡薦銑且除柳名以畀之)
漫興薩天錫
去年人在鳳凰池銀燭夜彈絲沉火香銷梨雲夢暖深
院繡簾垂今年冷落江南夜心事有誰知楊柳風柔
海棠月淡獨自倚闌時
春情朱淑眞
遲遲風日弄輕柔花徑暗香流清明過了不堪回首雲
鎻朱樓午窗睡起鶯聲巧何處怨春愁綠楊影裏海
棠亭畔紅杏梢頭
朝中措(即照江梅)歐陽永叔
平山欄檻倚晴空山色有無中手種堂前楊柳别來幾
度春風文章太守揮毫萬字一飲千鍾行樂直湏年
少樽前看取衰翁
(古今詞話妓獻壽時相太守改作宰相直湏作不湏衰翁作仙翁)
李蕭遠
郎中湖上探春迴初見照江梅過盡竹溪流水無人知
道花開佳人何處江南夢遠殊未歸來喚取小叢教
看隔江烟雨樓臺
杜安世
養花天氣近清明絲雨釀寒輕滿眼春工如繡消磨不
盡離情行行又宿小桃舊䲧芳草郵亭喚起兩眉新
恨綠楊深處啼鶯
周紫芝
雨餘庭院冷蕭蕭簷幕度微飇鳥語喚回殘夢春寒勒
住花梢無憀睡起新愁黯黯歸路迢迢又是夕陽時
候一爐沉水烟消
二
黃昏樓閣亂棲鴉天末淡微霞風裏一池楊柳月邊滿
樹梨花陽臺路遠魚沉尺素人在天涯想得小窗遥
夜哀絃撥斷琵琶
曾純甫
西湖南北舊游空誰料一樽同回首四年間事渾如飛
絮濛濛林花謝了明年春到依舊芳容惟有朱顔綠
鬢暗隨流水常東
五月菊朱新仲(耆舊續聞)
玉臺金盞對炎光全似去年香有意莊嚴端午不應忘
却重陽菖蒲九節金英滿把同泛瑶觴舊日東籬陶
令北窗正卧羲皇
石次仲(金谷遺音)
亂山疊疊水泠泠南北短長亭客路如天杳杳歸時能
地寧寧春光荏苒花期冷落酒伴飄零鬢影黃邊半
白燒㾗黑處重青
二
秋夜蓮壺宫漏長點點滴愁腸睡起羞寬羅帶傷心懶
理嚴粧報鵲無憑斷鴻難倩人遠瀟湘日日危欄倚
遍幾迴錯認歸航
陸務觀
怕歌愁舞嬾逢迎粧晩託春醒總是向人深處當時枉
道無情關心近日啼紅密訴剪綠深盟杏館花隂恨
淺畫堂銀燭嫌明
二
鼕鼕儺鼓餞流年燭熖動金船綵燕難尋前夢酥花空
點春妍文園謝病蘭成久旅回首凄然明月梅山笛
夜和風禹廟鶯天
游王沅州山亭管鑑
清江遶舍竹成隂秋日共登臨地與主人俱勝情如酒
盞方深故園何處時因望眼聊寄歸心抖擻一襟凉
韻不教簿領塵侵
立夏日觀荼䕷作
一年春事到酴醿何處更花開莫趁垂楊飛絮且隨紅
藥翻階倦遊老矣肯因名宦孤負銜杯寄語故園桃
李明年留待歸來
梅苑
山城水隘小橋傍竹裏早梅芳縱有丹青圖畫難描幽
韻清香妖嬈天賦偏宜素淡楊氏宫粧雅態何湏艷
麗孤標不在春光
趙介之
疎疎簾幕映娉婷初試曉粧新玉腕雲邊緩轉修蛾還
在長安人間千載從教鶴髮且駐朱顔看取烟霄平
步何湏九轉神丹
小說
鳳凰歸去碧雲空衰草亂茸茸三國六朝一夢茫茫二
水傾東龍蟠虎踞亭臺望裏鴛瓦重重玉女吹簫
何在斷腸淚灑西風
花草稡編卷七
