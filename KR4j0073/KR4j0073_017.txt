花草稡編卷十七
明陳耀文輯
長調
東風齊着力(除久)胡浩然
殘臘收寒三陽初轉已換年華東君律管迤邐到山家
處處笙簧鼎沸會佳宴坐列仙娃花叢裏金爐滿爇龍
麝烟斜此景轉堪誇深意祝夀山福海增加玉觥滿
泛且莫厭流霞幸有迎春夀酒銀缾浸幾朵梅花休辭
醉園林秀色百草萌芽
法曲獻仙音(初夏)周美成
蟬咽凉柯燕雙塵幕漏閣籖聲時度倦脫綸巾困便湘
竹桐隂半侵朱戶向抱影凝情處時聞打窗雨耿無
語嘆文園近來多病情緒懶尊酒易成間阻縹緲玉京
人想依然京兆眉嫵翠幕深中對徽容空在紈素待花
前月下見了不教歸去
吳君特
落葉霞翻敗窗風咽暮色凄凉深院瘦不關秋淚緣生
别情銷鬢霜千點悵翠冷搔頭燕那能語恩怨紫簫
遠記桃枝向隨春渡愁未洗鉛水又將恨染粉縞澁離
箱忍重拈燈夜裁剪望極藍橋綵雲飛羅扇歌斷料鸚
籠玉鏁夢裏隔花時見
姜堯章
虚閣籠寒小簾通月暮色偏憐高處樹隔離宫水平馳
道湖山盡入尊爼奈楚客淹留久砧聲帶愁去屢回頋
過秋風未成歸計誰念我重見冷楓紅舞喚起淡粧
人問逋仙今在何許象筆鸞牋甚而今不道秀句怕平
生幽恨化作沙邊烟雨
塞翁吟周美成
暗葉啼風雨窗外曉色瓏璁散冰麝小池東亂一岸芙
蓉蘄州簟展雙紋浪輕帳翠縷如空夢遠别淚痕重淡
鉛臉斜紅忡忡嗟憔悴新寬帶結羞艷冶都銷鏡中
有蜀紙堪憑寄恨等今夜洒血書詞剪燭親封菖蒲漸
老早晩成花教見薰風
青山
坐對梅花笑還記初度年時名利事總成非謾老矣何
為吳山夜月閩山霧回首鬢影如絲懶更問斗牛箕強
憑醉成詩閒思嗟漂泊浮雲飛絮曾跌蕩春風柘枝
便萬里金臺築就已長分采藥龐公誓墓羲之百年政
爾一笑樽前兒女牽衣
意難忘(佳人)周美成
衣染鶯黃愛停歌駐拍勸酒持觴低鬟蟾影動私語口
脂香簷露滴竹風凉拚劇飲淋浪夜漸深籠燈就月子
細端相知音見說無雙解移宫換羽未怕周郎長顰
知有恨貪耍不成粧些箇事惱人腸試說與何妨又恐
伊尋消問息瘦減容光
程正伯
花擁鴛房記駞肩髻小約鬢眉長輕身翻燕羽低語轉
鶯簧相見處便難忘肯親度瑶觴夜向闌歌翻郢曲帶
換韓香别來音信難將似雲收楚峽雨散巫陽相逢
情有在不語意難量些箇事斷人腸怎禁得恓惶待與
伊移根換葉試又何妨
贈友宋梅洞
鷄犬雲中笑種桃道士虚費春風山城看過鴈春水夢
為龍雲上下燕西東久别各相逢向夜深江聲浦樹鐙
影漁篷舊遊新悶重重便十分談笑一樣飄蓬詩書
摧意氣丹鼎賺英雄年未老世無窮春事苦匆匆更與
題詩藥市沽酒新豐
勸金船張子野
流泉宛轉雙開竇帶染輕紗皺何人暗得金船酒擁羅
綺前後綠定見花影照並與艷粧争秀行盡曲名休更
再歌楊柳光生飛動搖瓊甃隔障笙簫奏須知短景
歡無足乂還過清畫翰閣遲歸來傳騎恨留住難久異
日鳳凰池上為誰思舊
露華(玉簪)張仲舉
瀛洲種玉總付與花神月底深斸琢就瑤笄光映髩雲
斜矗幾度借取搔頭别試漢宫粧束風露冷幽香半襟
淡佇闌曲亭亭雪艷愁獨愛粉沁水筩須撚金粟石
上那回磨斷爭忍輕觸一自楚客歸來珠履舊游誰續
秋夢起殘粧半簪墜綠
錦園春(海棠)蒲江
醉痕潮玉愛柔英未吐露叢如簇絶艷矜春分流芳金
谷風梳雨沐耿空抱夜闌清淑杜老情疎黃州賦冷誰
憐幽獨酲玉環睡醒未足記傳榆試火高照宫燭錦幄風
翻緲春容難續迷紅怨綠漫惟有舊愁相觸一舸東游
何時更約西飛鴻鵠
賦牡丹三犯前人
晝長人倦正凋紅漲綠懶鶯忙燕(解連環)絲雨濛晴放珠
簾高捲(醉蓬萊)神仙笑宴半醒醉綵鸞飛徧(雪獅兒)碧玉闌
干青油幢日沉香庭院(醉蓬萊)洛陽畫圖舊見向天香深
處猶認嬌面(解連環)霧縠霞綃間綺羅裁剪(醉蓬萊)情高意
遠怕容易曉風吹散(雪獅兒)一笑何妨銀臺換蠟銅壺催
箭(醉蓬萊)
月城春(夀無為趙秘書)前人
五雲騰曉望凝香畫戟恍然蓬島(解連環)玉露冰壺照神
仙風表(醉蓬萊)詩書坐嘯喚淮楚滿城春好(雪獅兒)雨谷催
耕風帘戱鼓家家歡笑(醉蓬萊)南湖細吟未了看金蓮夜
直丹鳳飛詔(解連環)髩影青青辦功名多少(醉蓬萊)持杯滿
釂聽千里載歌難老(雪獅兒)試問尊前蟠桃次第紅芳猶
小(醉蓬萊)
賀聖朝(謔詞宣和遺事)清夜錄
太平無事四邊寧靜狼烟杳國泰民安謾說堯舜禹湯
好萬民翹望景龍門上龍燈鳳燭相照只聽得教坊雜
劇喧笑藝人巧寳籙宫前呪水書符斷妖艮岳傍邊
竹林深處勝蓬島笙歌閙奈吾皇不候等元宵景色來
到只恐後月隂晴未保
(宣和七年預借元宵時有此詞淳祐三年京尹趙節齋與竹清預放元宵十二日十四日諸巷陌橋道皆)
(編竹為張燈之計臣僚劄子引此詞末二句為次年五月五日金人入寇之䜟十五日早晨遂拆去)
轆轤金井劉改之
翠眉重拂後房深自喚小蠻嬌小綉帶羅垂報道濃粧
纔了堂虚夜悄但依約鼓簫聲閙一曲梅花樽前舞徹
梨園新調高陽醉山未倒看鞋飛鳳翼釵褪微搯秋
滿東湖更西風凉早桃源路杳記流水泛舟曾到桂子
香濃梧桐影轉月寒天曉
金盞倒垂蓮
依約疎林見盈盈春意幾點霜&KR0008;應是東君試手作芳
菲粉面倚天風微笑是日暖雪已晴時人静么鳳翩翩
踏碎殘枝幽香渾無着處甚一般雨露獨占清竒淡
月疎雲何處不相宜陌上報春來也但綠暗青子離離
桃杏應仗先容次第追隨
臨江仙引柳耆卿
夢覺小庭院冷風浙浙疎雨瀟瀟綺窗外秋聲敗葉狂
飄心搖奈寒漏永孤幃悄淚燭空燒無端處是綉衾鴛
枕閒過清宵蕭條牽情繫恨爭向年少偏饒覺新來
憔悴舊日風標魂銷念歡娛事烟波阻後約方遙還經
歲問怎生奈得如許無聊
如魚水(京都)前人
輕靄浮空亂峯倒影㶑灧十里銀塘繞岸垂楊紅樓朱
閣相望芰荷香雙雙戱鸂鶒鴛鴦乍雨過蘭芷汀洲望
中依約似瀟湘風淡淡水茫茫動一片晴光畫舫相
將盈盈紅粉清商紫薇即修禊飲且樂仙鄉便歸去徧
歷鸞坡鳳沼此景也難忘
凄凉犯
蕭疎野柳嘶寒馬蘆深還見遊獵山勢北來甚時曾到
醉魂飛越醉風自咽擁吟鼻征衣暗裂正凄迷天涯羈
旅不似㶚橋雪誰念如今老目極寒波坐分黃葉空
憐斷梗夢依依歲華輕别待擊歌壺怕如意和冰凍折
且行行平沙萬里盡是月
二
西風暗剪荷花碎柔縷不解重緝荒烟斷浦晴暉零亂
半江搖碧悠悠望極忍獨聽秋聲漸急更憐他柳髮蕭
條相為動愁色老態今如此獨自留連醉笻遊屐不
堪瘦影渺天涯儘成行客因甚忘歸謾吹裂山陽夜笛
夢三十六陂流水未曾得
尾犯(一名碧芙蓉)柳耆卿
夜雨滴空階孤館夢回情緒蕭索一片閒愁想丹青難貌
秋漸老蛩聲正苦夜將闌燈花旋落最無端處總把良
宵秪恁孤眠却佳人應怪我别後寡信輕諾記得當
初剪香雲為約甚時向幽閨深處按新調流霞共酌再
同歡笑肯把金玉珍珠博
紅情(荷花)
無邊香色記涉江自採錦亭雲蜜剪剪紅衣學舞波心
舊曾識一見依然自語流水遠幾回空憶看倒影窺粧
玉潤露痕濕閒立翠屏側愛向人弄芳背酣斜日料
應太液三十六宫土花碧清興陵風更爽無數滿汀如
昔泛片葉烟浪裏卧横紫笛
徵招彭元遜
和煥甫秋聲君有遠遊之興為道行路難以感
之
人間無欠秋風處偏到霜痕月杪風雨船蓬日夜風波
未了忽潮生海立又天闊江清欲曉孤迥幽深激揚悲
壯浮沉浩渺行路古來難貂裘敝匹馬關山人老錦
字未成寒到君邊書到夢倚門回首兒女燈前娛笑早
斟酌萬里封侯寳鏡遲霜照
答仇山村寄張叔夏
可憐張緒門前柳相看頓非年少三逕已荒凉更如今
懷抱薄遊渾未減滿烟水東風殘照古調誰彈古音誰
賞歲華空老京洛染緇塵悠悠意獨對南山一笑只
在此山中甚相逢不早瘦吟心共苦知幾度剪燈窗小
何時更聽雨巴山賦草池春曉
滿江紅(退寓南都)杜衍(言行錄)
無名無利無榮無辱無煩無惱夜燈前獨歌獨酌獨吟
獨笑又值羣山初雪滿又兼明月交光好便假饒百歲
擬如何從他老知富貴誰能保知功業何時了筭簟
瓢金玉所爭多少一瞬光隂何足道但思行樂常不早
待春來擕酒殢東風眠芳草
桐川柳耆卿
暮雨初收長川靜征帆夜落臨島嶼蓼烟疎淡葦風蕭
索幾許漁人横短艇盡將燈火歸村落遣行客到此念
回程傷漂泊桐江好烟漠漠波似染山如削遶嚴陵灘
畔鷺飛魚躍遊宦區區成底事平生况有雲泉約歸去
來一曲仲宣吟從軍樂
張子野
飄盡寒梅笑粉蝶遊蜂未覺漸迤邐水明山秀暖生簾
幕過雨小桃紅未透舞烟新柳青猶弱記畫橋深處水
邊亭曾偷約多少恨今猶昨愁和悶都忘却拚從前
爛醉被花迷着晴鴿試鈴風力軟雛鶯弄舌春寒薄但
只愁錦綉闘粧時東風惡
黃州上東坡李嬰
荆楚風烟寂寞近中秋時候露下冷蘭英將謝葦花初
秀歸燕殷勤辭巷陌鳴蛩凄楚來窗牖又誰念江邊有
神仙飄零久横琴膝携笻手曠望眼閒吟口抵紛紛
萬事到頭何有君不見凌煙冠劍客何人氣貌長依舊
歸去來一曲為君吟為君夀
春暮東坡(晁無咎)
東武南城新堤固漣漪初溢隠隠遍長林高阜卧紅堆
碧枝上殘花吹盡也與君試向江邊覓問向前猶有幾
多春三之一官裏事何時畢風雨外無多日相將泛
曲水滿城争出君不見蘭亭修禊事當時座上皆豪逸
到如今修竹滿山隂空陳迹
春閨周美成
晝日移隂攬衣起春幃睡足臨寳鑑綠雲繚亂未炊粧
束蝶粉蜂黃都過了枕痕一線紅生玉背畫欄脉脉悄
無言尋棋局重會面何時卜無限事縈心曲想秦箏
依舊尚鳴金屋芳草連天迷遠望寳香薰被成孤宿最
苦是蝴蝶滿園飛無心撲
秋望趙元積
慘結秋隂西風送絲絲雨濕凝望眼征鴻幾字暮投沙
磧欲往鄉關何處是水雲浩蕩連南北但修眉一抹有
無中遙山色天涯路江上客腸已斷頭應白空搔首
興嘆莫年離隔欲待忘憂除是酒奈酒行欲盡愁無極
便挽將江水入樽罍澆胷臆
程正伯
門掩垂楊寳香度翠簾重疊春寒在羅衣初試素肌猶
怯薄靄籠花天欲暮小風送角聲初咽但獨衾幽愰悄
無言傷初别衣上雨眉間月滴不盡顰空切羡栖梁
歸燕入簾雙蝶愁緒多於花絮亂柔腸過似丁香結問
甚時重理錦囊書從頭說
前人
水遠山明秋容淡不禁搖落况樓臺高處晩凉猶薄月
在衣裳風在袖冰生枕簟香生幕筭四時佳處是清秋
須行樂東籬下西窗角尋舊菊催新酌笑廣平何事
對秋消索搖葉聲聲深院宇折荷寸寸閒池閣待歸來
閒把木犀花重薰却
晁無咎
華髮春風長歌罷傷今感昨春正好瑶墀已歎侍臣冥
寞牙帳塵昏餘劍戟翠幃月冷虚絃索記往歲龍坂誤
曾登今飄泊賢人命從來薄流年竟赴誰託繞南枝
身似未眠飛鵲射虎山邊追舊迹騎鯨海上尋前約便
與世江湖永相忘還堪樂
詠雨張安國
斗帳高眠寒窗靜瀟瀟雨意南樓近更移三鼓漏傳一
水點點不離楊柳外聲聲只在芭蕉裏也不管滴破故
鄉心愁人耳無似有遊絲細聚復散真珠碎天應分
付與别離滋味破我一床蝴蝶夢輸他雙枕鴛鴦睡向
此際别有好思量人千里
二(秋懷)
秋滿灕源瘴雲淨曉山如簇動遠思空江小艇高丘喬
木策策西風雙鬢底暉暉斜日朱闌曲試側身回首望
京華迷南北思歸夢天邊鵠遊宦事蕉中鹿想一年
好處砌紅堆綠羅帕分柑霜落齒冰盤剥芡珠盈掬借
春纖縷鱠搗香虀新芻熟
三
千古凄凉興亡事但悲陳迹凝望眼吳波不動楚山空
碧巴滇綠駿追風遠武昌雲旆連天赤笑老姦遺臭到
如今留空壁邊書靜烽烟息通軺傳銷鋒鏑仰太平
天子聖明無敵蹙踏揚州開帝里渡江天馬龍為匹看
東南佳氣鬱葱傳千億
梅程過
春欲來時長是與江梅有約還又向竹林疎處一枝開
却對酒漸驚身老大看花應念人離索但十分沉醉祝
東君長如昨芳草渡孤舟泊山斂黛天垂幕黯銷魂
無奈暮雲殘角便好折來和雪戴莫教酒醒隨風落待
殷勤留此寄相思誰堪託
蔣竹山
秋本無愁奈客裏秋偏岑寂身老大忺敲秦缶懶移陶
甓萬悞曾因疎處起一閒且向貧中覓笑新來多事是
征鴻聲嘹嚦雙戶掩孤燈剔書束架琴縣壁笑人間
無此小窗幽閴浪遠微聽葭葉響雨殘細數梧梢滴正
依稀夢到故人家誰横笛
毛栞
潑火初收秋千外輕烟漠漠春漸遠綠楊芳草燕飛池
閣已著單衣寒食後夜來還是東風惡對空山寂寂杜
鵑啼棃花落傷别恨閒情作十載事驚如昨向花前
月下共誰行樂飛蓋低迷南苑路湔裠悵望東城約但
老來憔悴惜春心年年覺
幽居吕居仁
東里先生家何在山隂溪曲對一川平野數椽茅屋昨
夜岡頭新雨過門前流水清如玉抱小橋回合柳參天
搖新綠疎籬下叢叢菊虚簷外簫簫竹嘆古今得失
是非榮辱須信人生歸去好世間萬事何時足問此春
春醖酒何時今朝熟
僧晦庵
擾擾勞生待足何時是足據見定隨家豐儉便堪龜縮
得意濃時休進步須防世事多番覆枉教人白了少年
頭空碌碌誰不願黃金屋誰不愛千鍾粟奈五行不
是這般題目枉使心機空計較兒孫自有兒孫福又不
須採藥訪蓬萊但寡慾
杜鵑康伯可
惱殺行人東風裏為誰啼血正青春未老流鶯方歇蝴
蝶枕前顛倒夢杏花枝上朦朧月問天涯何事苦關情
思離别聲一喚腸千結閩嶺外江南陌正長堤楊柳
翠條堪折鎮日叮嚀千百遍只將一句頻頻說道不如
歸去不如歸傷情切
寫懷岳飛
怒髮衝冠凭欄處瀟瀟雨歇擡望眼仰天長嘯壯懷激
烈三十功名塵與土八千里路雲和月莫等閒白了少
年頭空悲切靖康耻猶未雪臣子恨何時滅駕長車
踏破賀闌山缺壯志飢飱仇寇肉笑談渴飲匃奴血待
從頭收拾舊山河朝金闕
旅思張仲宗
春水連天桃花浪幾番風惡雲乍起遠山遮盡晩風還
作綠遍芳洲生杜若楚帆帶雨烟中落認向來沙觜共
停橈傷飄泊寒猶在衾偏薄腸欲斷愁難着倚蓬窗
無寐引杯孤酌寒食清明都過却可憐孤負年時約小
樓日日望歸舟人如削
上䕫師樂秘閣生日李居厚
玉帳西來道前是綉衣使者遊覧處秋風鼓吹自天而
下湘水得霜清可鑒巫峯過雨森如畫有神仙佳致在
胸襟真瀟洒荆州寳元無價䕫門政長多暇聽談兵
樽爼百川傾瀉此日夀觴容我勸它年樞柄遠公把趁
桂花時節去朝天香隨馬
游子明
一舸歸來何太晚鬢絲如織謾嘆息凄凉往事盡成陳
迹山迫暮烟浮紫翠溪搖寒浪翻金碧看長虹渴飲下
青冥危欄濕誰可住烟蘿側俗士駕當回勒伴岩扃
須是碧雲仙客風月已供無盡藏奚山更衍清凉國恨
謫仙蘇二不曾來無人說
春晩劉叔擬
着意留春留不住春歸難戀最苦是梅天烟雨麥秋庭
院嫩竹隂濃鶯出谷柔桑采盡蚕成繭奈沈腰寬盡有
誰知難消遣幽閣恨雙眉斂香牋寄飛鴻遠向風簾
羞見一雙歸燕翠被閒將情做夢青樓賺得恩成怨對
尊前莫惜喚瓊姬持杯勸
暮春辛幼安
點火櫻桃照一架荼䕷如雪春正好見龍孫穿破紫苔
蒼壁乳燕引雛飛力弱流鶯喚友嬌聲怯問春歸不肯
帶愁歸腸千結層樓望春山叠家何在烟波隔抱古
今遺恨向他誰說蝴蝶不傳千里夢子規呌斷三更月
聽聲聲枕上勸人歸歸難得
史邦卿
緩轡西風歎三宿遲遲行客桑梓外鋤耰漸入柳坊花
陌雙闕遠騰龍鳳影九門空鎻鴛鸞翼更無人擫笛傍
宫墻苔花碧天相漢民離國天厭敵臣離德趁建瓴
一舉再收鰲極老子豈無經世術詩人不預平戎策辦
一襟風月看升平吟春色
劉潜夫
金甲琱戈記當日轅門初立磨盾鼻一揮千紙龍蛇猶
濕鐵馬曉嘶營壁冷樓船夜渡風濤急有誰憐猿臂故
將軍無功級平戎策從軍什零落盡慵收拾把茶經
香傳時時温習生怕客談榆塞事且教兒誦花間集歎
臣之壯也不如人今何及
赤壁懷古戴式之
赤壁磯頭一番過一番懷古想當時周郎年少氣吞區
宇萬騎臨江貔虎噪千艘烈炬魚龍怒卷長波一鼓困
曹瞞今如許江上渡江邊路形勝地興亡處覽遺蹤
勝讀史書言語幾度東風吹世換千年往事隨潮去問
道傍楊柳為誰春搖金縷
齊雲月酌盧申之
樓倚晴空炎雲净晩來風力滄海外等閒吹上滿輪寒
璧河漢低垂天欲近乾坤浩蕩秋無極凭欄干衣袂拂
青冥知何夕登眺地追疇昔吳越事皆陳迹對清光
秪有醉吟消得萬古悠悠惟月在浮生衮衮空頭白自
騎鯨仙去有誰知遙相憶
秋感宋謙父
舉扇西風又十載重遊秋浦對舊日江山錯愕鬢絲如
許世事興亡空感慨男兒事業誰堪數被老天開眼看
人忙成今古江上路喧鼙鼓山中地紛豺虎謾乾坤
許大着身何處名利等成狂夢寐文章亦是間言語賴
雙投酒熟蟹螯肥忘羈旅
送李御帶珙吳毅甫
紅玉階前問何事翩然引去湖海上一汀鷗鷺半帆烟
雨報國無門空自怨濟時有策從誰吐過垂虹亭下繫
扁舟鱸堪煮拚一醉留君住歌一曲送君路遍江南
江北欲歸何處世事悠悠渾未了年光冉冉今如許試
舉頭一笑問青天天無語
風泉峽觀泉劉坼父
雲壑飛泉蒲根下懸流陸續堪愛處石池湛湛一方寒
玉暑際直當磐石坐渴來自引懸瓢掬聽泠泠清響瀉
淙琤勝絲竹寒照膽消炎燠質徹骨無塵俗笑幽人
忻翫滯留空谷静坐時看松鼠飲醉眠不礙山禽浴喚
仙人伴我酌瓊瑶餐秋菊
趙介之
去去春光留不住情懷索寞那堪是日長人困雨餘寒
薄葉底青青梅勝豆枝頭顆顆花留萼歎流年空有惜
春心憑春酌歌共酒誰酧酢非與是忘今昨且隨時
隨分強歡尋樂世事燕鴻南北去人生烏兔東西落問
故園不負送春期明年約
郭承禧
五十頭顱早已覺飛騰景暮愁眼看蜂黃蝶粉草烟花
露莫做陽臺雲雨夢休懷渭北春天樹悵城闉多少踏
青人紅塵路懷古恨憑書訴傾國貌障羞妬記山隂
陳迹羣賢星聚對景裁詩真謾興看花不飲成虚負問
落紅千點總隨流歸何處
春雨汪紫巖
檢點春光隂雨過三分之一從頭數元宵燈夕都無晴
日不碍郊原肥草綠但漫丘壑沉雲黑那東君忒煞沒
綱維春無力燕忙甚泥渾濕蜂愁甚脾無蜜更兩旬
又是梨花寒食蔫杏殷桃吾不較豈堪浸爛連疇麥望
前村白鷺襯霞紅探晴色
吳履齋
柳帶榆錢又還過清明寒食天一笑滿園羅綺滿城簫
笛花樹得晴紅欲染遠山過雨清如滴問江南池舘有
誰來江南客烏衣巷今猶昔烏衣事今誰覓但年年
燕子晩烟斜日抖擻一春塵土債悲凉萬古英雄迹且
芳樽隨分趁芳時休虚擲
秋興元遺山
老樹荒臺秋興動悠然獨酌秋老江山憔悴鬢華先覺
人到中年元易感眼看華屋歸零落筭世間惟有醉鄉
民平生樂凌浩蕩觀寥廓月為燭雲為幄盡百川都
釀不供杯杓身外虚名將底用古來已錯今尤錯喚野
猿山鳥一時歌休休莫
二
天上飛烏阿誰遣東生西沒明鏡裏朝為青髮暮為華
髮弱水蓬萊三萬里夢魂不到金銀闕更幾人能有謝
家山飛仙骨山鳥哢林花發玉杯冷秋雲滑彭殤共
一醉不爭毫末鞭石何年滄海過三山只是尊中物暫
放教老子據胡床邀明月
三
江上窪尊人道有浮休遺跡尊爼地江山如畫百年岑
寂白鶴重來城郭在山花山鳥渾相識任與君載酒半
山亭追疇昔人易老時難得歡未減悲還及筭身前
身後杳無終極一笑何須留故事千年誰復知今日持
醉來横卧隴頭雲林間石
段克已
欲把長繩維白日暫留春住親友面一回相見一回非
舊擾擾膠膠塵世事不如人意十常九向斜陽無語倚
危樓空搔首活國手談天口都付與尊中酒這情懷
又是去年時候風外絲絲飛絮亂柳邊湛湛長江去問
老來還有幾多愁愁如許
侯彦周
困頓春眠無情思夢魂飄泊簷外雨霏霏冉冉乍晴還
落山黛四圍頻入眼柳絲一縷低縈閣念沈即多感更
傷春腰如削風入戶香穿箔花似舊人非昨任遊蜂
雙燕經營拂掠海闊錦魚傳不到洞深紫鳳期難約謾
綵牋牙管倚西窗題紅葉
括盧㒰有所思
林政大
為憶當時沉醉裏青樓弄月閒想像繡幃珠箔魂飛心
折羞向姮娥談舊事幾經三五盈還缺望翠眉蟬鬢一
天涯傷離别尋昨夢巫雲結流别淚湘江咽對花深
兩岸摠成悲切試與含愁彈綠綺知音不遇絃空絶窗
前一夜寄相思梅花發
夀大山兄
小山
七十人稀嘗記得少陵舊語誰知道五園庵主夀今如
許書底青瞳如月樣鏡中黑鬢無雙處與人間世味不
相投神仙侣文漢史詩唐句字晉帖碑周鼓這千年
勲業一年一部曄曄紫芝商隠皓猗猗綠竹淇瞻武問
先生何處更高歌凭椿樹
段成已
料峭東風吹醉面向人如舊凝竚立野禽聲裡無言搔
首庭下梅花開盡也春痕已到江邊柳待人閒事了覓
清懽身先朽莬裘計何時有林下約床頭酒怕流年
不覺鬢邊還透往事不堪重記省舊愁未斷新愁又把
春光分付少年場從今後
别大名親舊許魯齋
河上徘徊未分袂孤懷先怯中年後此般憔悴怎禁離
别淚苦滴成襟畔濕愁多擁就心頭結倚東風搔首謾
無聊情難說黃卷内消白日青鏡裏增華髮念歲寒
交友故山烟月虚道人生歸去好誰知美事雙難得計
從今佳會幾何時長相憶
牡丹彭㢲吾
翠袖餘寒早添得銖衣幾重何須怪妍華都謝更為誰
容銜盡吳花成鹿苑人間不恨雨和風便一枝流落到
人家清淚紅山霧濕倚熏籠垂㔩葉鬢酥融恨宫雲
一朵飛過空同白日長閒青鳥在楊家花落白蘋中問
故人忍更負東風尊酒空
金陵懷古薩天錫
六代豪華春去也更無消息空悵望山川形勝已非疇
昔王謝堂前雙燕子烏衣巷口曾相識聽夜深寂寞打
孤城春潮急思往事愁如織懷故國空陳迹但荒烟
衰草亂鴉斜日玉樹謌殘秋霞冷胭脂井壊寒螿泣到
如今只有蔣山青秦淮碧
燈花胡惠齋
暝靄黃昏燈檠上熒熒初炙銀熖裊孤光分夜寸心凝
碧留照嬌顔歡笑偶上元慶賞嬉遊夕笑聚螢積雪與
偷光寒儒憶蝶眷戀成何得花傳喜知何日聽憐家
昨夜扣閽誰覓熖短始知新月上搖紅孤館因風急恨
那人别後不成眠時時剔
南京夷山驛(丙子之變宫娥多北遷)王昭儀
太液芙蓉渾不似舊時顔色曾記得恩承雨露玉樓金
闕名播蘭簮妃后裏暈潮蓮臉君王側忽一朝鼙鼓揭
天來繁華歇龍虎散風雲滅千古恨憑誰說對山河
百二泪霑襟血驛舘夜驚塵土夢宫車晩碾關山月問
嫦娥相顧肯相容隨圓缺(佩楚軒客談昭儀下張瓊英題)
梅子黃時雨(病子思歸)張叔夏
流水孤村愛塵事頓消來訪深隠向醉裏誰扶滿身花
影鷗鷺驚看相比瘦近來不是傷春病嗟流景竹外野橋
猶繫烟艇誰引斜川歸興便啼鵑總少無奈時聽待
掉擊空明魚波千頃彈斷琵琶留不住愁人最是黃昏
近江風緊一行柳隂吹暝
雪明鳷鵲夜道君
望五雲多處春探開閬苑别就蓬島正梅雪韻清桂月
光皎鳳帳龍簾縈嫩風御座深翠金間纔半天中香泛
千花燈掛百寳聖時觀風重臘有簫鼓沸空錦繡匝
道競呼盧氣貫彫歡笑袖裏金錢擲下來侍宴歌太平
睿藻願年年此際迎春不老
雪梅香(秋思)柳耆卿
景蕭索危樓獨倚面晴空動悲秋情緒當時宋玉應同
漁市孤烟裊寒碧水村殘葉舞愁紅楚天闊浪浸斜陽
千里溶溶臨風想佳麗别後愁顔鎮斂眉峯可惜當
年頓乖雨跡雲蹤媚態妍恣正歡洽落花流水忽西東
無限恨相思意盡分付征鴻
一枝春(除夕)
竹爆驚春競喧闐夜起千門簫鼓流蘇帳暖翠鼎緩騰
香霧停杯未舉奈剛要送午詩句應自賞歌字清圓未
誇上林鶯語從它歲窮日暮縦閒愁怎減劉郎風度
屠蘇辨了迤邐柳忻梅妬宫壼未曉早驕馬繡車盈路
還又把月夕花朝自今細數
六么令小山
日高春睡喚起懶裝束年年落花時候慣得嬌眠足學
唱宫梅便好更暖銀笙逐黛娥低綠堪教人恨却似江
南舊時曲常記東樓夜雪翠幕遮紅燭還是芳酒杯
中一醉光隂促曾笑陽臺夢短無計怜香玉此歡難續
乞求歌罷借取歸雲畫堂宿
二
雪殘風信悠颺春消息天涯倚樓新恨楊柳幾絲碧還
是南雲雁少錦字無端的寳釵瑶席彩絃聲裏拚作尊
前未歸客遙想疎梅此際月底香英密别後誰遶前
溪手揀繁枝摘莫道傷高懷遠付與臨風笛儘堪愁寂花
時往事更有多情箇人憶
柳耆卿
澹烟殘照搖拽溪光碧溪邊殘桃深杏迤邐深春色昨
夜扁舟泊處枕展當灘磧波聲漁笛驚回好夢夢裏欲
歸歸不得展轉翻成無寐因此傷行役思念多媚多
嬌咫尺千山隔都為深情密愛不忍輕離拆好天良夕
鴛幃寂靜筭得也應暗思憶
重九周美成
快風收雨亭館清殘燠池光靜横秋影岸柳如新沐聞
道宜城酒美昨日新醅熟輕鑣相逐衝泥策馬來折東
籬半開菊華堂花艷對列一一驚即目歌韻巧共泉
聲間雜琮琤玉惆悵周即已老莫唱當時曲幽歡難卜
明年誰徤更把茱萸再三囑
賀方回
暮雲消散簾捲畫堂曉殘薰燼蠟隠映綺席金壺倒塵
送行鞭裊裊醉指長安道波平天杳蘭丹欲上回首離
愁滿芳草身外浮名擾擾已負狂年少無奈風月多
情此去應相笑心記歌聲縹緲翻是相思調明年春早
宛溪楊柳依舊青青為誰好
京中清明李琳
淡烟疎雨香逕渺啼鴂新晴晝簾閒捲燕外寒猶力依
約天涯芳草染得春風碧人間陳迹斜陽今古幾縷游
絲趁飛蝶柳向尊前起舞又覺春如客翠䄂折取嫣
紅笑與簮華髮回首青山一點簷外寒雲疊梨花淡白
柳花飛絮夢繞闌干一株雪
應天長(重陽)柳耆卿
殘蟬聲漸絶傍碧砌脩梧敗葉微脱風露淒清正是登
高時節東籬霜乍結綻金蕊嫩香堪折聚宴處落帽風
流未饒前哲把酒與君說恁好景佳辰怎忍虚設休
效牛山空對江天凝咽塵勞無暫歇遇良會剰偷歡悦
歌未闋杯興方濃莫便中輟
葉夢得
松陵秋已老正柳岸田家酒醅初熟鱸鱠蓴羹萬里水
天相續扁舟凌浩渺寄一葉暮濤吞沃青蒻笠西塞山
前自翻新曲來往未應足便細雨斜風有誰拘束陶
寫中年何待更須絲竹鴟夷千古意筭入手比來尤速
最好是千點雲峯半篙澄綠
留别詞話
雕鞍成謾駐望斷也不歸院深天暮倚遍舊日曾共憑
肩門戶踏青何處所想醉拍春衫歌舞征旆舉一步紅
塵一步回顧行行愁獨語想媚容今宵怨即不住來
為相思却又空將愁去人生無定據嘆後會不知何處
愁萬縷憑仗東風和淚吹與
駐馬聽(亦名應天長)柳耆卿
鳳枕鴛幃二三載如魚似水相知良天好景深憐多愛
無非盡意依隨奈何伊恣性靈忒煞些兒無事孜煎萬
回千度怎免分離而今漸疎漸遠雖悔難追謾
恁寄消寄息終久奚為也擬重論繾綣爭奈翻覆思惟
縦再會只恐恩情難似當時
玉漏遲宋子京
杏香消散盡須知自昔都門春早燕子來時綉陌亂鋪
芳草蕙圃妖桃過雨弄笑臉紅篩碧沼深院悄綠楊巷
陌鶯聲爭巧蚤是賦得多情更遇酒臨花鎮辜歡笑
數曲欄干故國謾勞凝眺漢外微雲盡處亂峯鎻一竿
脩竹間琅玕東風淚零多少
(韓魏公子都尉嘉彦才質清秀頗有豪氣因言語間與公主參商安置鄧州泊春來感懷作此詞都下盛)
(傳因教池開公主出遊教池李師師獻此詞以侑觴聲韻悽惋公主問辭之所由師師具道其意公主因)
(緣感疾帝乃遣使速召嘉彦還都)
程正伯
一春渾不見那堪又是花飛時節忍對危欄數曲暮雲
千叠門外星星柳眼看誰似當時風月愁萬結憑誰為
我慇懄低說不是慣却春心奈新燕傳情舊鶯饒舌
冷篆餘香莫放等閒消歇縦使繁紅褪盡猶有酴醿堪
折魂夢切如今不奈飛來蝴蝶
滿庭芳(秋思)景叔原
南苑吹花西樓題葉故園懽事重重凭欄秋思閒記舊
相逢幾處歌雲夢雨可憐便流水西東别來久淺情未
有錦字繫征鴻年光還少味開殘檻菊落盡溪桐謾
留得樽前淡月凄風此恨誰堪說與清愁付綠酒杯中
佳期在歸時待把香袖看啼紅
警悟東坡
蝸角虚名蠅頭微利筭來着甚干忙事皆前定誰弱又
誰強且趁閒身未老儘教我些子疎狂百年裏渾教是
醉三萬六千場思量能幾許憂愁風雨一半相妨又
何須抵死說短論長幸對清風皓月苔裀展雲幕高張
江南好千鍾美酒一曲滿庭芳
二
歸去來兮吾歸何處萬里家在岷峨百年強半來日苦
無多坐見黃州載閏兒童盡楚語吳歌山中友鷄豚社
飲相勸老東坡云何當此際人生底事來往如梭待
閒看秋風洛水清波好在堂前細柳應念我莫剪柔柯
仍傳語江南父老時與㬠漁蓑
三
歸去來兮清溪無底上有千仞嵳峩畫樓東畔天遠夕
陽多老去君恩未報空回首彈鋏悲歌船頭轉長風萬
里歸馬駐平坡無何何處是銀潢盡處天女停梭問
人間何事久戲風波顧謂同來穉子應爛汝腰下長柯
青衫破羣仙笑我千縷掛烟蓑
(余居黃五年將赴臨汝作滿庭芳一篇别黃州既至南都蒙恩放歸陽羡復作一篇)
春景少游
晩兔雲開春隨人意驟雨纔過還晴古臺芳榭飛燕蹴
紅英舞困榆錢自落鞦韆外綠水橋平東風裏朱門映
柳低按小秦箏多情行樂處珠鈿翠蓋金轡紅纓漸
酒空醽醁花困蓬瀛豆蔻梢頭舊恨十年夢屈指堪驚
凭欄久疎烟淡月微映百層城
二
山抹微雲天連衰草畫角聲斷譙門暫停征棹聊共引
離尊多少蓬萊舊事空回首烟靄紛紛斜陽外寒鴉數
點流水繞孤村銷魂當此際香囊暗解羅帶輕分謾
贏得青樓薄倖名存此去何時見也襟袖上空惹啼痕
傷情處高城望斷燈火已黃昏
三
紅蓼花繁黃蘆葉亂夜深玉露初零霽天空闊雲淡楚
江清獨棹孤篷小艇悠悠過烟渚沙汀金鈎細絲綸慢
捲牽動一潭星時時横短笛清風皓月相與忘形任
人笑生涯泛梗飄萍飲罷不妨醉卧塵勞事有耳誰聽
江風靜日高未起枕上酒微醒
四
碧水驚秋黃雲凝暮敗葉零亂空階洞房人靜斜月照
徘徊又是重陽近也幾處處砧杵聲催西窗下風搖翠
竹疑是故人來傷懷增悵望新懽易失往事難猜問
籬邊黃菊知誰為開謾道愁須殢酒酒未醒愁已先回
憑闌久金波漸轉白露點蒼苔
山谷
初綰雲鬟才勝羅綺便嫌柳巷花街占春才子容易託
行媒其奈風流債負烟花部不免差排劉即恨桃花片
片流水惹塵埃風流賢太守能籠翠羽宜醉金釵且
留取垂楊掩映廳階直待朱轓去後從伊便窄襪弓鞋
知恩否朝雲暮雨還向夢中來
夏景周美成
風老鶯雛雨肥梅子午隂嘉樹清圓地卑山近衣潤費
爐烟人靜鳥鳶自樂小橋外新綠濺濺凭欄久黃蘆苦
竹擬泛九江船年年如社燕飄流瀚海來寄修椽且
莫思身外長近樽前憔悴江南倦客不堪聽急管繁絃
歌筵畔先安枕簟容我醉時眠
李西美
一種江梅偷傳春信夜來先綻南枝嫩苞寒萼粧點綴
胭脂雪裏渾迷素質明月下惟有香肌山村路人家舍
窄低亞水邊籬偏宜夀陽女新粧淡淡粉面曾施更
胡笛羌管塞曲爭吹陌上行人暫聽香風動都入愁眉
音書杳天涯望斷折寄擬憑誰
和左丞范致虚宋徽宗(詞話)
寰宇清夷元宵遊豫為開臨御端門暖風搖曳香氣靄
輕氛十萬鈎陳燦爛鈞臺外羅綺繽紛歡聲裏燭龍銜
耀黼藻太平春靈鰲擎綵岫冰輪遠駕初上祥雲照
萬宇嬉遊一視同仁更起維垣大第通宵燕調燮良臣
從兹慶都俞賡載千載樂昌辰
陳瑩中
擾擾怱怱紅塵滿䄂自然心在溪山尋思百計真箇不
如閒浮世紛華夢影囂塵路來往循環江湖手長安障
日何似把魚竿盤旋那忍去他邦縦好終異鄉關向
七峯回首清淚班班西望烟波萬里扁舟去何日東還
分擕處相期痛飲莫放酒杯慳
二
淮葉繽紛江烟濃淡别樽同倒寒暉未逢春信霜露惹
征衣往事元無是處何須待回首知非春鵑語從來勸
我常道不如歸家山何處近江樓簾棟夕卷朝飛問
西江筍蕨何似鱸肥且置華胥舊夢忘言處千古同時
君知我平生心事相契古來稀
三
槁木形骸浮雲蹤跡一年兩到京華又還乘興往看洛
陽花聞道鞋紅最好春歸後終委塵沙忘言處花開花
謝不似我生涯年華留不住饑飡困寢觸處為家這
一輪明月本自無瑕隨分冬裘夏葛都不會赤水黃芽
誰知我春風一拐談笑有丹砂
四
跛子年來形容何似儼然一部髭鬚世間許大拐上做
工夫選甚南川北縣逢着處酒滿葫蘆熏熏醉不知明
日何處度明晡洛陽花看了歸來帝里一事全無又
還與瓠羹再作門徒驀地思量下水浪網上蘆蓆横舖
呵呵笑睢陽門外有箇大南湖(上)
舒信道
紅葉飄零寒烟疎淡樓臺半在雲間望中風景圖畫也
應難又是重陽過了東籬下黃菊闌珊陶潜病風流載
酒秋意與人閒霞冠欹倒處瑶臺唱罷如夢中還但
醉裏贏得滿眼青山華髮看看滿也留不住當日朱顔
平生事從頭話了獨自却凭欄
趙德麟
玉枕生凉金釭傳晚敗葉飛破新秋雨餘翻浪渺渺阻
行舟暫繫汀洲側畔風夜起荻葉添愁銀屏遠龍香漸
盡還似夢揚州更籌何太永當年情事今日堪酬最
苦恨紅樓笑我飄浮為寄相思細字教字字愁蹙眉頭
凄凉久漁人唱曉隨月過横溝
晁次膺
綠遶羣峯紅搖千柄夜來暑雨初收共君乘興輕舫信
悠悠且盡一樽别酒荷香裏滿酌輕謳明朝去征帆夜
落何處好汀洲風流吾小阮朝辭東觀夕向南州况
聖時爭教賈傅淹留若過潯陽亭上琵琶淚莫灑清秋
堤邊柳從今愛惜留待繫歸舟
木犀向伯恭
月窟蟠根雲巖分種絶知不是塵凡琉璃剪葉金粟綴
花繁黃菊周旋避舍友蘭蕙羞殺山樊清香遠秋風十
里鼻觀巳先參酒蘭聽我語平生半世江北江南經
行處無窮渌水青山常被此花相惱思共老結屋中間
不因爾薌林底事游戲到人寰
沈會宗
疎才藏鍾輕烟籠角幾家簾幕燈光暮砧聲斷空璧鎻
寒螿入袂西風陣陣徹醉骨都不勝凉欄干外依稀嫩
菊月色冷如霜仙鄉何處是雲深路杳不念劉郎但
畫橋流水依舊垂楊要見時時便見一向價只作尋常
爭知道愁腸淚眼獨自箇重陽
二
五㪷相逢千鍾一飲古今樂事無過香生銀瓮浮蟻浴
春波瀲灧光凝醆面輕風皺淺碧宫羅乘歡處傾罍痛
飲珠貫引清歌云何君不飲良辰美景聚少離多怎
忍放春風容易蹉跎但願一樽常共花隂下急景如梭
須沉醉彫鞍歸去爭看醉顔酡
與周熟仁試賜茶甘露寺米元章
雅燕飛觴清譚揮坐使君高會羣賢密雲雙鳳初破縷
金團窗外爐烟自動開瓶試二品香泉輕淘起香生玉
麈雪濺紫甌圓嬌鬟宜美盻雙擎翠袖穏步紅蓮坐
中客翻愁酒醒歌闌點上紗籠畫燭花驄弄月影當
頻相顧餘歡未盡欲去且留連
古今詞話
風急霜濃天低雲淡過來孤雁聲切雁兒且住略聽自
家說你為離羣到此我共箇人人才别松江岸黃蘆叢
裏天更待飛雪聲聲腸欲斷和我也點點珠淚成血
這一江流水流也嗚咽告你高飛遠舉前程事永無磨
折休煩惱飄零散聚終有見時節
臨安晚登舟程正伯
南月驚烏西風破鴈又還是秋滿平湖採蓮人盡寒色
戰菰蒲舊信江南好景一萬里輕覓蓴鱸誰知道吳儂
未識蜀客已情孤憑高增悵望湘雲盡處都是平蕪
問故鄉何日重見吾廬縦有荷紉芰製終不似菊短籬
疎歸情遠三更雨夢依舊遶庭梧
吉席胡浩然
瀟灑佳人風流才子天然分付成雙蘭堂綺席燭影搖
熒煌數幅紅羅繡帳寳粧篆金鴨焚香分明是芙蕖浪
裏一對浴鴛鴦歡娛當此際山盟海誓地久天長願
五男二女七子成行男作公卿將相女須嫁君宰侯王
從兹去榮華冨貴福禄夀無疆
和胡明仲桂花詞劉彥沖
秋入微隂凉生平遠小山愁絶天南似聞還斷飛策遍
千岩葉底輕黃纂纂惱人是微裂芳緘翛然勝清真冷
淡無艷寄塵凡澄潭欹兩岸波光搖動碧影相參任
西風十里吹度松杉我自寒灰槁木凝神處不覺醺酣
歸來晚飛花無迹明月滿空涵
王民瞻
宿雨初收晚風微度萬家簾捲青烟暗塵隨馬人物似
神仙試問天公借月天須放明月教圓應移下廣寒宫
殿燈火接星躔盧川元古郡當時太守賓從俱賢到
如今萬井歌吹喧闐花下紅粧賣酒時相遇曲水橋邊
誰知道山城父老重見中興年
促織兒張功甫
月洗高梧露溥幽草寳釵樓外秋深土花沿翠螢火墜
墻隂靜聽寒聲斷續微韻轉凄曀悲沉爭求侣殷勤勸
織促破曉機心兒時曾記得呼燈灌穴斂步隨音任
滿身花影猶自追尋擕向華堂戲闘亭臺小籠巧粧金
今休說從渠牀下良夜聽孤吟
送張守漢卿赴召李子召
麥秀連雲桑枝重綠史君佳政流傳鳳銜丹詔來自九
重天千里歡騰祖帳棠隂外多少攀轅津亭路紞如五
鼓難駐鄧侯船光華家世事門中列戟圮上遺編况
建炎勲業圖畫凌烟此去朝端濟美看平步兩兩台躔
須知道中興盛治主聖賴臣賢
留别劉伯寵
柳裊金絲梨鋪香雪一年春事方中燭前一見花艷覺
羞紅枕臂香痕未落舟横岸作計匆匆明朝去暮天平
水雙槳碧雲東隔離歌一闋琵琶聲斷燕子樓空歎
陽臺夢杳行雨無蹤後會芙蕖未老從今去日望歸鴻
愁如織斷腸啼鴂饒舌訴東風
元夕上邵武王守子文戴式之
草木生春樓臺不夜團團月上雲霄太平官府民物共
逍遙指點江梅一笑幾番負雨秀風嬌今年好花邊把
酒歌舞醉元宵風流賢太守青雲志氣玉樹丰標是
神仙班裏舊日王喬出奉版輿行樂金蓮照十里笙簫
收燈後看看丹詔催入聖明朝
春感吳毅甫
漠漠春隂疎疎春雨鵓鳩喚起春眠小園人靜獨自倚
秋千又見飄紅墮雪芳徑裏都是花鈿年年事閒愁閒
悶挂在綠楊邊尋思都遍了功名竹帛富貴貂蟬但
身為利鎻心被名牽爭似依山傍水數椽外二頃良田
無縈絆炊粳釀秫長是好花天
懷舊吳益恭
宿雨滋蘭輕風颭柳新來隨處和融幽蘭曲逕花氣巧
相通燕子纔飛又語帶芹泥時點芳叢微中酒日長睡
起心事在眉峯年年春好處聫鑣蕩槳拾翠挼紅任
金貂醉脫不放杯空誰信風流一别當時事已逐飛鴻
雲山晚闌干罷倚烟寺起疎鍾
李菩薩十月牡丹(汴京遇仙樓)元裕之(梅澗詩話)
天上殷韓解羈官府爛遊舞榭歌樓開花讓酒來看帝
王州常見牡丹開後獨占斷穀雨風流仙家好霜天槁
葉穠艷破春柔狂僧誰借手一杯喚起綠怨紅愁天
香國艷梅菊背人羞盡揭紗籠護日容光動玉犖瓊舟
都人士女年年十月常記遇仙樓
殘梅李易安
小閣藏春閒窗鎻晝畫堂無限深幽篆香燒盡日影下
簾鈎手種江梅漸好又何必臨水登樓無人到寂寥恰
似何遜在揚州從來知韻勝難堪雨藉不耐風揉更
誰家横笛吹動濃愁莫恨香銷雪減須信道掃跡情留
難言處良宵淡月疎影尚風流
僧兒(廣漢營妓)
團菊包金叢蘭減翠畫成秋暮風烟使君歸去千里倍
&KR1008;然兩度朱旛鴈水全勝得陶侃當年如何見一時盛
事都在送行篇愁煩梳洗懶尋思陪宴花月湖邊有
多少風流往事縈牽聞道霓旌羽駕看看是玉局神仙
應相許冲雲破霧一到洞中天
(唐漢營妓僧兒秀外惠中善填詞有戴厶兩作漢守寵之既而得請玉局之笥以歸僧兒作此見意)
花草稡編卷十七
