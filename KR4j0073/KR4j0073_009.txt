花草稡編卷九
明陳耀文輯
小令
少年遊晏同叔
重陽過後西風漸緊庭樹葉紛紛朱欄向曉芙蓉妖豔
特地鬭芳新霜前月下斜紅淡蘂明媚欲回春莫將
瓊萼等閒分留贈意中人
二
霜華滿樹蘭彫蕙慘秋豔入芙蓉臙脂嫩臉金黃輕蘂
猶自怨西風前歡往事當歌對酒無限到心中更憑
朱檻憶芳容腸斷一枝紅
三
芙蓉花發去年枝雙燕欲歸飛蘭堂風軟金爐香暖新
曲動簾帷家人拜上千春壽深意滿瓊巵綠鬢朱顔
道家裝束長似少年時
四
謝家庭檻曉無塵芳晏祝良辰風流妙舞櫻桃清唱依
約駐行雲榴花一盞濃香滿為壽百千春歲歲年年
共歡同樂喜慶與時新
晏叔原
綠勻欄畔黃昏淡月攜手對殘紅紗窗影裡䑃朧春
睡繁杏小屏風須愁别後天高海闊何處更相逄幸
有花前一杯芳酒歡計莫怱怱(歡作歸)
二
西溪丹杏波前媚臉珠露與深勻南橋翠柳烟中愁黛
絲雨惱嬌顰當年此處聞歌殢酒曾對可憐人今夜
相思水長山遠閒卧送殘春
三
離多最是東西流水終解兩相逄淺情縱似行雲無定
猶到夢魂中可憐人意薄於雲水佳會更難重細想
從來斷腸多處不與這番同
四
西樓别後風高露泠無奈月分明飛鴻影裡搗衣砧外
總是玉關情王孫此際山重水遠何處賦西征金閨
魂夢枉丁寧尋盡短長亭
五
雕梁燕去裁詩寄遠庭院舊風流黃花醉了碧梧題罷
閒卧對高秋繁雲破後分明素月涼影掛金鈎有人
凝盼倚西樓新樣兩眉愁
歐陽永叔
去年秋晚此園中攜手翫芳叢拈花嗅蘂惱烟撩霧拚
醉倚西風今年重對芳叢處追往事又成空敲遍闌
干向人無語惆悵滿枝紅
閨怨柳耆卿
日高花榭嬾梳頭無語倚粧樓脩眉歛黛遠山横翠相
對結春愁王孫走馬長楸陌貪迷戀少年遊似恁疎
狂費人拘管爭似不風流
游宴
長安古道馬遲遲高柳亂蟬嘶夕陽島外秋風原上目
斷四天垂歸雲一去無蹤跡何處是前期狎興生疎
酒徒蕭索不似去年時
秋思
參差烟樹霸陵橋風物盡前朝衰楊古柳幾經攀折憔
悴楚宫腰夕陽閒淡秋光老離思滿蘅臯一曲陽關
斷腸聲盡獨自上蘭橈
美人
層波㶑灔遠山横一笑一傾城酒容紅嫩歌喉清麗百
媚坐中生牆頭馬上初相見不準擬恁多情昨夜更
闌洞房深處特地快逄迎
相思
簾垂深院冷蕭蕭花外漏聲遙青燈未滅紅窗閒卧遠
夢去迢迢薄情謾有歸消息鴛鴦被半香銷試問伊
家阿誰心緒禁得恁無聊
又
一生贏得是凄凉追前事暗心傷好天良夜深屏香被
爭忍便相忘王孫動是經年去貪迷戀有何長萬種
千般把伊情分顛倒儘猜量
蘇東坡
去年相送餘杭門外飛雪似楊花今年春盡楊花似雪
猶不見還家對酒捲簾邀明月風露透窗紗恰佀姮
娥為憐雙燕明照畫梁斜
周美成
并刀如水吳鹽勝雪纖手破新橙錦幄初温獸烟不斷
相對坐調笙低聲問向誰行宿城上已三更馬滑霜
濃不如休去直是少人行
二
朝雲漠漠散輕絲樓閣淡春姿柳泣花啼九街泥重門
外燕飛遲而今麗日明金屋春色在桃枝不似當時
小樓衝雨幽恨兩人知
三
簷牙縹緲小紅樓涼月掛銀鈎聒席笙歌透簾燈火風
景似揚州當時面色欺春雪曾伴美人遊今日重來
更無人問獨自倚欄愁
曉行林少瞻
霽霞散曉月猶明疎木掛殘星山逕人稀翠蘿深處啼
鳥兩三聲霜華重逼雲裘泠心共馬啼輕十里青山
一溪流水都做許多情
井桃張子野
碎霞浮動曉朦朧春意與花通銀瓶素綆玉泉金甃真
色浸朝紅花枝人面難常見青子小叢叢韶華長在
明年依舊相與笑東風
杜壽域
小軒深院是秋時風葉墮高枝疎簾靜永薄帷清夜暑
退覺寒微凄凉天氣離愁意音信杳難期多情成病
不須醫更憔悴轉尋思
二
小樓歸燕又黃昏寂寞鎖高門輕風細雨惜花天氣相
次過春分畫堂無緒初燃絳䗶羅帳掩餘薰多情不
解怨王孫任薄倖一從君
杜壽域
雙螺未合雙蛾先歛家在碧雲西别母情懷隨郎滋味
桃葉渡江時扁舟載了怱怱去今夜泊前溪楊柳津
頭梨花牆外心事兩人知
長至毛滂
逄山雪氣入疎簾羅幕曉寒添愛日騰波朝霞入戸一
線過冰簷綠樽香嫩蒲萄暖滿酌破冬嚴庭下早梅
已含芳意春近瘦枝南
天祝
弄晴微雨細絲絲山色淡無姿柳絮飛殘荼䕷開罷青
杏已團枝闌干倚遍人何處愁聽語黃鸝寳瑟塵生
翠銷香減天遠雁書遲
趙君舉
曉山日薄半春隂煙暖柳拖金滿眼新晴歌聲樓影悠
蕩碧波心閒亭客散人歸去疎雨濕羅襟樓閣濛濛
斷虹明處十里暮雲深
迎春樂晏同叔
長安紫陌春歸早軃垂楊染芳草被啼鶯語燕催清曉
正好夢頻驚覺當此際青樓臨大道幽會處兩情多
少莫惜明珠百琲占取長年少
秦少遊
菖蒲葉葉知多少唯有箇蜂兒妙雨晴紅粉齊開了露
一點嬌黃小早是晚來風力暴更春共斜陽俱老怎
得花香深處作箇蜂兒抱
周美成
清池小圃開雲屋結春伴往來熟憶年時縱酒杯行速
看月上歸禽宿牆裏修篁森似束記名字曾刊新綠
見說别來長㳂翠蘚封寒玉
二
人人花豔明春柳憶筵上偷攜手趁歌停舞罷來相就
醒醒箇無些酒比目香囊新刺繡連隔座一時薰透
為甚月中歸長是他隨車後
思遠人晏叔原
紅葉黃花秋意晚千里念行客飛雲過盡歸鴻無信何
處寄書得淚彈不盡臨窗滴就硯旋研墨漸寫到别
來此情深處紅牋為無色
滿宫花張泌
花正芳樓似綺寂寞上陽宫裏鈿籠金鎖睡鴛鴦簾冷
露華珠翠嬌豔輕盈香雪膩細雨黃鶯雙起東風惆
悵欲清明公子橋邊沉醉
魏承班
雪霏霏風澟澟玉郎何處狂飲醉時想得縱風流羅帳
香幃鴛寢春朝秋夜思君甚愁見繡屏孤枕少年何
事負初心淚滴縷金雙袵
尹鶚
月沉沉人悄悄一炷後庭香褭風流帝子不歸來滿地
禁花慵掃離恨多相見少何處醉迷三島漏清宫樹
子規啼愁鎖碧窗春曉
瑤池燕侯鯖錄
飛花成陣春心困寸寸别腸多少愁悶無人問偷啼自
揾殘粧粉抱瑤琴尋出新韻玉纖趁南風未解幽愠
伭雲鬢眉峰歛暈嬌和恨
(東坡云琴曲有瑤池燕其詞不協而聲亦怨咽變其詞作閨怨寄陳季常云此曲甚妙勿妄與人云)
思越人張泌
燕雙飛鶯百囀越波堤下長橋鬭鈿花筐金匼匝舞衣
羅薄纖腰東風澹蕩慵無力黛眉愁聚春碧滿地落
花無消息月明腸斷空憶
孫光憲
古臺平芳草遠館娃宫外春滿翠黛空留千載恨教人
何處相尋綺羅無復當時事露花點滴香淚惆悵遙
天横渌水鴛鴦對對飛起
二
渚蓮枯古樹老長洲廢苑蕭條想像玉人空處所月明
獨上溪橋經春初敗秋風起紅蘭綠蕙愁死一片風
流傷心地魂銷目斷西子
鹿虔扆
翠屏欹銀燭背漏殘清夜迢迢雙帶繡窠盤錦薦淚侵
花暗香銷珊瑚枕膩鴉鬟亂玉纖慵整雲散苦是適
來新夢見離腸爭不千斷
玉團兒
鉛華淡紵新粧束風韻天然異俗彼此知多雖然初見
情分先熟爐烟淡淡雲屏曲睡半醒生香透肉賴得
相逄若還虚過生世不足
用周美成韻盧炳
綠雲慢綰新梳束這標致諸餘不俗邂逅相逄情懷雅
合全似深熟耳邊笑語論心曲把不定紅生臉肉若
得同歡共伊諧老心事忒足
秋夜雨蔣捷(竹山詞)
黃雲水驛秋笳噎吹人雙鬢如雪愁多無奈處謾碎把
寒花輕撧紅芳轉入香心裏夜漸深人語初歇此際
愁更别雁影落西窗斜月
入塞程正伯
好思量正秋風半夜長奈銀缸一點耿耿背西窗衾又
涼枕又涼露華凄凄月半牀照得人真箇斷腸窗前
誰浸木犀黃花也香夢也香
醉紅粧張子野
瓊林玉樹不相饒薄雲衣細柳腰一般粧樣百般嬌眉
眼秀總如描東風搖草襍花飄無計上青條更送雙
歌郎且飲郎未醉有金貂
結帶巾中吳紀聞
頭巾帶誰理會三千貫賞錢新行條制不得向後長垂
與殊服相類法甚嚴人盡畏硬縫闊大帶向前面繫
和我大學先輩被人呼保義
(宣和初有旨令士人係結帶巾否則違制論士人甚苦之當時有謔詞云)
探春令晏叔原
綠楊枝上曉鶯啼報融和天氣被數聲吹入紗窗裏又
驚起嬌娥睡綠雲斜嚲金釵墜惹芳心如醉為少年
濕了鮫綃帕上都是相思淚
二
簾旌微動峭寒天氣龍池冰泮杏花笑吐香猶淺又還
是春將半清歌妙舞從頭按等芳時開宴記去年對
著東風曾不負鸎花願
蔣捷(竹山詞)
玉窗蠅字記春寒滿茸絲紅處畫翠鴛雙展金蜩趐未
抵我愁痕膩芳心一點天涯去絮濛濛遮住舊對花
彈玩纖瓊指為粉靨空彈淚
珍珠令張炎
桃花扇底歌聲杳愁多少便覺道花心閑了因甚不歸
來甚歸來不早滿院飛花休要掃待留與薄情知道
知道怕一似飛花和春都老
醉花隂(和江宣德醉紅粧詞)沈會宗
微含清露真珠滴怯曉寒脈脈秉燭倚雕欄今日尊前
盡是多情客從來應與春相得有動人標格半笑倚
春風醉臉生紅不是胭脂色
梅舒信道
月幌風簾香一陣正千山雲盡冷對酒尊傍無語含情
别是江南信壽陽粧罷人微困更玉釵斜襯擬插一
枝歸只恐風流羞上潘郎鬢
送陸宣德
粉輕一捻和香聚教露華休妬今日在尊前只為情多
脈脈都無語西湖雪過難留住指廣寒歸去去後又
明年人在江南夢到花開處
九日李易安
薄霧濃雲愁永晝瑞腦噴金獸時節又重陽寳枕紗㡡
半夜秋初透東籬把酒黃昏後有暗香盈䄂莫道不
銷魂簾捲西風人似黃花瘦
菊花新(風情)柳耆卿
欲掩香幃論繾綣先歛雙蛾愁夜短催促少年郎先去
睡鴛衾圖暖須臾放了殘針線脫羅裳恣情無限留
取帳前燈時時待看伊嬌面
張子野
墮髻慵粧來日暮家在柳橋堤下住衣緩絳綃垂瓊樹
裊一枝紅霧院深池靜花相妬粉牆低樂聲時度長
恐舞筵空輕化作綵雲飛去
杜壽域
怎奈花殘又鶯老檻裏青梅數枝小新荷長池沼當晴
晝燕子聲鬧亭欄花綻顔色好風雨催催等閒開了
酒醒暗思量無箇事甚剛煩惱
望江東黃魯直
江水西頭隔烟樹望不見江東路思量只有夢來去更
不怕江闌住燈前寫了書無數算没箇人傳與直饒
尋得雁分付又還是秋將暮
青門引張子野(天機餘錦)
乍暖還輕冷風雨晩來方定庭軒寂寞近清明殘花中
酒又是去年病樓頭畫角風吹醒入夜重門靜那堪
更被明月隔牆送過鞦韆影
望漢月晏同叔
千縷萬條堪結占斷好風良月謝娘春晩先多愁更撩
亂絮飛如雪短亭相送處長憶得醉中攀折年年歲
歲好時節怎奈向有人離别
柳耆卿
明月明月明月何事作圓還缺恰如年少洞房人歡會
依前離别小樓凭檻處正是去年時節千里清光又
依舊奈夜永厭厭人絶
菊李和文(能改齋謾錄)
黃菊一叢臨砌顆顆露珠粧綴獨教冷落向秋天恨東君
不曾留意雕欄新雨霽綠蘚上亂鋪金蕊此花開後
更無花願愛惜莫同桃李
憶餘杭(掃市舞詞賦)潘逍遙(湘山野錄)
長憶西湖湖水上盡日凭闌樓上望三三兩兩釣魚舟
島嶼正清秋笛聲依約蘆花裏白鳥成行忽驚起别
來閒想整綸竿思入水雲寒
(古今詞話云石曼卿見此詞使畫工綵繪之作小景圖湘山云錢希白愛之自書玉堂屏風潘閬字逍)
(遙狂放不羈坐盧多遜黨亡命乃變姓名僧服入中條山後會赦以四門助教召之閬乃自歸送信州安)
(置仍不懲艾復為掃市舞詞曰出砒霜價錢可贏得撥灰兼弄火暢殺我以此為士人不齒放棄終身)
南柯子(一名風蝶令望秦川)毛熙震
遠山愁黛碧横波慢臉明膩香紅玉茜羅輕深院晚堂
人靜理銀箏鬢動行雲影裙遮點屐聲嬌羞愛問曲
中名楊柳杏花時節幾多情
二
惹恨還添恨牽腸即斷腸凝情不語一枝芳獨映晝簾
閒立繡衣香暗想為雲女應憐傅粉郎晩來輕步出
閨房髻慢釵横無力縱猖狂
永叔
鳳髻金泥帶龍紋玉掌梳走來窗下笑相扶愛道畫眉
深淺入時無弄筆偎人久描花試手初等閒妨了繡
工夫笑問雙鴛鴦字怎生書
寄意侍妾榴花東坡
紫陌尋春去紅塵拂面來無人不道看花回惟見石榴
新蕊一枝開冰簟堆雲髻金尊灔玉醅綠隂青子莫
相催留取紅巾千點照池臺
舞妓
雲鬢裁新綠霞衣曳曉紅待歌凝立翠筵中一朵彩雲
何事下巫峯趁拍鸞飛鏡回身燕漾空莫翻紅袖過
簾櫳怕被楊花勾引嫁東風
端午
山與歌眉㶑波同翠眼流遊人都上十三樓不羨竹西
歌吹古揚州菰黍連昌歜瓊彝倒玉舟誰家水調唱
歌頭聲遶碧山飛去晩雲留
秦少游
愁鬢香雲墜嬌眸水玉裁月幈風幌為誰開天外不知
音耗百般猜玉露沾庭砌金風動琯灰相看有似夢
初回只恐又抛人去幾時來
二
香墨彎彎畫燕脂淡淡勻揉藍衫子杏黃裙獨倚玉闌
無語點檀唇人去空流水花飛半掩門亂山何處覓
行雲又是一鈎新月照黃昏
贈陶心兒
玉漏迢迢盡銀潢淡淡横夢回宿酒未全醒已被鄰雞
催起怕天明臂上粧猶在襟間淚尚盈水邊燈火漸
人行天外一鈎殘月帶三星(末句蓋心字也)
贈東坡侍妾朝雲
靄靄凝春態溶溶媚曉光何期容易下巫陽祗恐使君
前世是襄王暫為清歌駐還因暮雨忙瞥然歸去斷
人腸空使蘭臺公子賦高唐(靄靄詞話作洩洩使君雌黃作翰林)
又
夕露霑芳草斜陽帶遠村幾聲殘角起譙音撩亂栖鵶
飛舞鬧黃昏天共高城遠香餘繡被温客程常是可
銷魂怎向人心頭横著箇人人
又
樓迥迷雲日溪深漲曉沙年來憔悴費鉛華樓上一天
春思浩無涯羅帶寬腰素真珠溜臉霞海棠開盡柳
飛花薄倖只知游蕩不思家
别思賀方回
斗酒才供淚扁舟只載愁畫橋青柳小朱樓猶記出城
車馬為遲留有恨花空委無情水自流河陽新鬢儘
禁秋蕭散楚雲巫雨此生休
春夜謝無逸
雨洗溪光淨風掀柳帶斜畫樓朱戸玉人家簾外一眉
新月浸梨花金鴨香凝袖銅荷燭映紗鳳盤宫錦小
屏遮夜靜寒生春筍理琵琶
僧仲殊
十里青山遠潮平路帶沙數聲啼鳥怨年華又是凄涼
時候在天涯白露收殘月清風散曉霞綠楊堤畔鬧
荷花記得年時沽酒那人家
塔院層閣陳去非
矯矯千年鶴茫茫萬里風欄干三面看秋空背插浮屠
千尺泠烟中林塢村村暗溪流處處通此間何似玉
霄峰遙望蓬萊依約晩雲東
春景田不伐
夢怕愁時斷春從醉裡回凄涼懷抱向誰開些子清明
時候被鶯催柳外都成絮欄邊半是苔多情簾燕獨
徘徊依舊滿身花雨又歸來
春思
團玉梅梢重香羅芰扇低簾風不動蝶交飛一樣綠隂
庭院鎖斜暉對月懷歌扇因風念舞衣何須惆悵惜
芳菲拚却一年憔悴待春歸
向伯恭
梁苑千花亂隋堤一水長眼前風物總悲涼何況眉頭
心上不相忘因夢聊攜手憑詩續斷腸已驚蝴蝶過
東牆更被風吹鴻鴈不成行
石次仲
鳳髻斜分翠鴛鞋小砑紅東君著意綺羅叢最好一枝
特地怨東風懊恨無情語嬌羞忍笑容相看疑是夢
魂中怕逐飛雲歸去斷行蹤
二
疇昔飛鸞侣而今斷鴈行西風嶺外下斜陽無賴一鈎
新月挂人腸雙泪沾襟袖孤燈對客床枕餘衾剰只
殘香别得嬌癡不睡也思量
三
春淺梅紅小山寒嵐翠薄斜風吹雨入簾幕夢覺南樓
嗚咽數聲角歌酒工夫懶别離情緒惡舞衫寬盡不
堪著若比那回相見更消削
四
亂絮飄晴雪殘花綉地衣西園歌舞驟然稀只有多情
蝴蝶作團飛舊事深琴怨新愁減帶圍倚樓凝望更
依依怕見一天風雨捲春歸
早春感懷程正伯
柳弱眠初醒梅殘舞尚癡春隂將冷傍簾幃又是東風
和恨向人歸樂事燈前記愁腸酒後知老來無計遣
芳時只有閒情隨分品花枝
二
竹粉翻新籜荷花拭靚粧斷雲侵晚度横塘小扇斜釵
依約傍牙床蘸蜜分紅荔傾筒瀉碧香醉時風雨醒
時涼明月多情依舊過西廂
李蕭遠
嫋嫋秋風起蕭蕭敗葉聲岳陽樓上聽哀箏樓下凄涼
江月為誰明霧雨沉雲夢煙波渺洞庭可憐無處問
湘靈只有無情江水遶孤城
頥堂詞
命嘯無人嘯含嬌何處嬌江南烟水太迢迢璧月瓊樓
空想夜和朝目斷腸隨斷魂消骨更銷瑣窗風雨不
相饒猶似西湖一枕聽寒潮
新月洪叔璵
柳浪搖清沼荷風度晩簷碧天如水印新蟾一罅清光
斜露玉纖纖寳鏡微開匣金鈎未押簷西樓今夜有
人忺應傍粧臺低照畫眉尖
周紫芝
霧帳蘭衾暖薰爐寳篆濃眼波猶帶睡朦朧卧聽曉來
雙燕語春風螺淺歡餘黛霞銷枕處紅斷雲飛雨怕
怱怱欲去且留情緒兩忡忡
方錢塘出侍兒
蟬薄輕梳鬢螺香淺畫眉西湖人道似西施人似西施
濃淡更相宜畫燭催歌板飛花上舞衣殷勤猶勸玉
東西不道使君腸斷已多時
楊時可
怨草迷南浦愁花傍短亭有情歌酒莫催行看取無情
花草也關情舊日臨岐曲而今忍淚聽淮山何在暮
雲凝待倩春風吹夢過江城
李易安
天上星河轉人間簾幕垂涼生枕簟淚痕滋起解羅衣
聊問夜何其翠貼蓮蓬小金銷藕葉稀舊時天氣舊
時衣只有情懷不似舊家時
曾覿
壁月窺紅粉金蓮映綵山東風絲管滿長安移下十洲
三島在人間兩兩人初散厭厭夜向闌倦粧殘醉怯
輕寒手撚玉梅無緒倚闌干
吕居仁
驛路侵斜月溪橋度曉霜短籬殘菊一枝黃正是亂山
深處過重陽旅枕元無夢寒更每自長只言江左好
風光不道中原歸思轉凄涼
丁酉清明黃叔暘
天上傳新火人間試裌衣定巢新燕覓香泥不為綉簾
朱戸說相思側帽吹飛絮憑欄送落暉粉痕銷淡錦
書稀怕見山南山北子規啼
嚴仁
柳陌通雲徑瓊梳啓翠樓桃花紙薄漬冰油記得年時
詩句為君留曉綠千層出春紅一半休門前溪水泛
花流流到西州猶是故家愁
蘇十能
江水粼粼碧雲山疊疊竒平生心事一鈎絲便是壺中
日月更何疑文叔今方貴君房素自癡洛陽塵土涴
人衣爭似歸來雙足踏漣漪
曾舜卿
桐葉涼生夜藕花香滿時幾多離思有誰知遙望盈盈
一水抵天涯雨洒征衣淚月顰分鏡眉相逄又是隔
年期不似畫橋歸燕解于飛
天下樂楊無咎
雪後雨兒雨後雪鎮日價長不歇今番為寒忒太初和
天地也來厮鼈睡不着身心自暗攧况味憑誰說枕
衾冷得渾似鐵秪心頭些箇熱
(又一闋尾句云更闌夜永獨自坐偕影兒厮伴著)
夢仙郎(寄越)張子野
江東蘇小夭斜窈窕都不勝綵鸞嬌妙春豔上新粧肌
肉過人香佳樹隂隂池院華燈綉幔花月好豈能長
見離聚此生緣何計問高天
紅窗聽晏同叔
淡薄梳粧輕結束天意與臉紅眉綠斷環書素傳情久
許雙飛同宿一向無端分比目誰知道風前月底相
看未足此心終擬覓鸞絃重續
二
記得香閨臨别語彼此有萬重心訴淡雲輕靄知多少
隔桃源無處夢覺相思天欲曙依前是銀屏畫燭宵
長歲暮此時何計託鴛鸞飛去
上林春東堂
蝴蝶初翻簾綉萬玉女齊同舞袖落花飛絮濛濛長憶
著灞橋别後濃香斗帳自永漏任滿地月深雲厚夜
寒不近流蘇秪憐他後庭梅瘦
望遠行李珣
春日遲遲思寂寥行客關山路遙瓊窗時聽語鸎嬌柳
絲牽恨一條條休暈繡罷吹簫貌逐花暗凋同心猶
結舊裙腰忍辜風月度良宵
二
露滴幽庭葉落時愁聚蕭娘柳眉玉郎一去負佳期水
雲迢遞寫書遲屏半掩枕斜欹蠟淚無言對垂吟蛩
斷續漏頻移入窗明月鑒空帷
三
遶砌花光錦綉明朱扉鎮日長扃夜寒不去夢難成爐
香煙冷自亭亭殘月秣陵砧不傳消息但傳情黃金
窗下忽然驚征人歸日二毛生
紅羅襖周美成
畫燭尋歡去羸馬載愁歸念取酒東壚樽罍雖近採花
南浦蜂蝶須知自分袂天闊鴻稀空懷夢約心期楚
客憶江蘺算宋玉未必為秋悲
恨歡遲張尚書
淡薄情懷淺綴胭脂獨占江梅最好是嚴凝苦寒天氣
却是開時也不許桃杏鬭妍媸也不許雪霜相欺又
只恐誰家一聲羌笛落盡南枝
恨來遲頥堂詞
柳暗汀洲最春深處小宴初開似泛宅浮家水平風軟
咫尺蓬萊更勸君吸盡紫霞杯醉看鸞鳳徘徊正洞
裏桃花盈盈一笑依舊憐才
雨中花程正伯
聞說海棠開盡了怎生得夜來一笑顰綠枝頭落紅點
裡問有愁多少小院閉門春悄悄禁不得瘦腰如嫋
荳蔻濃時酴醿香處試把菱花照
二
卷地芳春都過了花不語人含笑花與人期人憐花病
瘦似人多少聞道重門深悄悄愁不盡露啼烟嫋斷
得相思除非明月不把花枝照
永叔
千古都門行路能使離歌聲苦送盡行人花殘春晩又
到東君去醉藉落花吹暖絮多少曲堤芳樹且攜手
留連良辰美景留作相思處
王逐客
百尺清泉聲陸續映瀟洒碧梧翠竹面千步迴廊重重
簾幕小枕欹寒玉試展鮫綃看畫軸見一片瀟湘凝
綠待玉漏穿花銀河垂地月上欄杆曲
楊補之
自是雲濕雨潤消不解佯嗔偷悶傾坐精神故人情性
眉際春生暈語帶京華清更韻聽婭姹鶯喉嬌稔别
後相思心頭欲見覓箇燈花信
二
巳是花魁柳冠更絶唱不容同伴畫鼓低敲紅牙隨應
著箇人勾喚漫引鶯喉千樣轉聽過處幾多嬌怨換
羽移宫偷聲減字不怕人腸斷
晏同叔
剪翠粧紅欲就折得清香滿袖一對鴛鴦睡未足葉下
長相守莫傍細條尋嫩藕怕綠刺罥衣傷手可惜許
明月風露好恰在人歸後
茶瓶兒(上元)趙德莊
淡月華燈春夜送東風柳煙梅麝寳釵宫髻連驕馬似
記得帝鄉游冶悅親戚之情話況溪山坐中如畫凌
波微步人歸也看酒醒鳳鸞誰跨
寄李生梁意娘
滿地落花舖綉麗色著人如酒曉鶯窗外啼楊柳愁不
奈兩眉頻皺關山杳音信悄那堪是昔年時候盟言
辜負知多少對好景頓成消瘦
石次仲
相對盈盈一水多聲價聞名得字副能見也還抛棄負
了萬紅千翠留無計來無計成何況味而今若没些
兒事却枉了做人一世
鬢邊華梅苑
小梅香細豔淺過楚岸樽前偶見愛閑淡天與精神青
鬢開人醉眼如今抛擲經春恨不見芳枝寄遠向心
上誰解相思賴長對粧樓粉面
留春令黃魯直
江南一鴈横秋水嘆咫尺斷行千里回文機上字縱横
欲寄遠憑誰是謝客池塘春都未微微動短牆桃李
半隂纔㬉却清寒是瘦損人天氣
晏叔原
畫屏天畔夢回依約十洲雲水手撚紅牋寄人書寫無
限傷春事别浦高樓曾謾倚對江南千里樓下分流
水聲中有當日凭高淚
李之儀
夢斷難尋酒醒猶困那堪春暮香閤深沉紅窗翠暗莫
羨顛狂絮綠滿當時攜手路嬾見同歡處何時却得
低幃昵枕盡訴情千縷
浪淘沙(一名賣花聲小說作曲入冥)李後主
簾外雨潺潺春意闌珊羅衾不暖五更寒夢裏不知身
是客一餉貪歡獨自莫凭欄無限江山别時容易見
時難流水落花春去也天上人間
二
往事只堪哀對景難排秋風庭院蘚侵階一行珠簾閒
不捲終日誰來金劍已沉埋壯氣蒿萊晩涼天靜月
華開想得玉樓瑤殿影空照秦淮
永叔
把酒祝東風且共從容垂楊紫陌洛城東總是當年攜
手處遊遍芳叢聚散苦匆匆此恨無窮今年花勝去
年紅可惜明年花更好知與誰同
二
萬恨苦綿綿舊約前歡桃花溪畔柳隂間幾度日高春
睡重繡戸深關樓外夕陽閒獨自憑欄一重水隔一
重山水闊山高人不見有淚無言
王介甫
伊吕兩衰翁歴遍窮通一為釣叟一耕傭若使當時身
不遇老了英雄湯武偶相逢風虎雲龍興王秪在笑
談中直至如今千載後誰與爭功
晏叔原
小綠間長紅露蕊烟叢花開花落昔年同唯恨花前攜
手處往事成空山遠水重重一笑難逢已拚長在别
離中霜鬢知他從此去幾度春風
張子野
腸斷送韶華為惜楊花雪毬搖曳逐風斜容易著人容
易去飛過誰家聚散苦咨嗟無計留他行人灑淚滴
流霞今日畫堂歌舞地明日天涯
曲入冥趙旭
握管淚盈眸欲寫還休人間情是阿誰留千丈游絲不
落地風外悠悠烟雨晩山稠人在西樓幾行候鴈下
汀洲一箇思鄉寒夜客萬種離愁
美人舞柳耆卿
有箇人人飛燕精神急鏘環珮上華裀促拍盡隨紅袖
舉風柳腰身䔩䔩輕裙妙盡尖新曲終獨立歛香塵
應是西施嬌困也眉黛雙顰
探春蘇東坡
昨日出東城試探春情牆頭紅杏暗如傾檻内羣芳芽
未吐早已回春綺陌歛香塵雪霽前村東君用意不
辭辛料想春光先到處吹綻梅英
春情康伯可
蹙損遠山眉幽怨誰知羅衾滴盡淚胭脂夜過春寒愁
未起門外鴉啼惆悵阻佳期人在天涯東風頻動小
桃枝正是銷魂時候也撩亂花飛
二
愁撚斷釵金遠信沉沉秦箏調怨不成音郎馬不知何
處也樓外春深好夢已難尋夜夜餘衾目窮千里正
傷心記得當初郎去路綠樹隂隂
賀方回
一葉忽驚秋分付東流殷勤為過白蘋洲洲上小樓簾
半掩應認歸舟回首戀朋遊迹去心留歌塵蕭散夢
雲收惟有樽前曾見月相伴人愁
朱希真
風約雨横江秋滿蓬窗箇中物色儘凄涼更是行人行
未得獨繫歸艎擁被換殘香黃卷堆床開愁展恨剪
思量伊是浮雲儂是夢休問家鄉
石孝友
好恨這風兒催俺分離船兒吹得去如飛因甚眉兒吹
不展尀耐風兒不是這船兒載起相思船兒若念我
孤恓載取人人蓬底睡感謝風兒
杜壽域
後約無憑往事堪驚秋蛩永夜遶床鳴展轉尋思求好
夢還又難成愁思若浮雲消盡重生佳人何處獨盈
盈可惜一天無用月空照為誰明
已未除夜周少隱
江上送年歸還似年時屠蘇休恨到君遲覓得醉鄉無
事處莫放愁知紅灺一燈垂應笑人衰鶴長鳬短怨
他誰明日江樓春到也且醉南枝
程正伯
山盡兩溪頭水合天浮行人莫賦大江愁且是芙蓉城
下水還送歸舟魚鴈兩悠悠烟斷雲收誰教此水却
西流載我相思千點淚還與青樓
洪叔璵
花霧漲冥冥欲雨還晴薄羅衫子正宜春無奈今宵鴛
帳裏身是行人别酒不須斟難洗離情絲鞘如電紫
騮鳴腸斷畫橋芳草路月曉風清
過龍門史邦卿
醉月小紅樓錦瑟箜篌夜來風雨晩來收幾點落花饒
柳絮同為春愁寄信問晴鷗誰在芳洲綠波寧處有
蘭舟獨對舊時攜手地情思悠悠
陸務觀
綠樹暗長亭幾把離尊陽關常恨不堪聞何況今朝
秋色裡身是行人清淚浥羅巾各自消魂一江離恨
恰平分安得千尋横鐡鏁截斷烟津
劉後村
紙帳素屏遮全似僧家無端霜月闖窗紗驚起玉關征
戍夢幾疊寒笳歲晩客天涯鬢髮蒼華今年衰似去
年些詩酒近來都減價孤負梅花
虞美人草辛幼安
不肯過江東玉帳匆匆只今草木憶英雄唱著虞兮當
日曲便舞春風兒女此情同往事朦朧湘娥竹上淚
痕濃舜目重瞳堪痛恨羽又重瞳
夜泊廬山徐淵子(鶴林玉露)
風緊浪花生蛟吼鼉鳴家人睡著怕人驚只有一翁捫
蝨坐依約三更雪又打殘燈欲暗還明有誰知我此
時情獨對梅花傾一盞早又詩成
周晉仙(韓文璞)
還了酒家錢便好安眠大槐宫裏著貂蟬行到江南知
是夢雪壓漁船盤礴古梅邊也是前緣鵝黃雪白又
醒然一事最竒君聽取明日新年
(張天雨貞居詞云晉仙宋南渡來名士一號方泉老人此詞鮮于困學每愛書之)
趙子發
濕逗晩香殘春淺春寒洒窗填戸著幽蘭慘慘悽悽仍
滴滴做出多般和霰撒珠盤枕上更闌芭蕉怨曲帶
愁彈綠遍階前苔一片曉起誰看
感舊幼卿(能改齋漫錄)
極目楚天空雲雨無蹤謾留遺恨鎖眉峯自是荷花開
較晚辜負東風客館嘆飄蓬聚散怱怱揚鞭那忍驟
花騘望斷斜陽人不見滿袖啼紅
二
簾外五更風吹夢無蹤畫樓重上與誰同記得玉釵斜
撥火寳篆成空回首紫金峯雨潤烟濃一江春浪醉
醒中留得羅襟前日淚彈與征鴻
鄭意娘(楊思厚妻)
盡日倚危欄觸目凄然乘高望處是居延忍聽樓頭吹
畫角雪滿長川荏苒又經年暗想梁園與民同樂五
門南僧院仍存宣政字不見鼇山
豐城道中金叔柔(女郎)
雨溜和風鈴滴滴丁丁釀成一枕别離情可惜當年陶
學士孤負郵亭邊鴈帶新聲音信難憑花鬚偷數卜
歸程料得到家秋正晩菊滿寒城(古杭襍記)
玉英
塞上早春時暖律猶微仰舒金線柳回堤料得江鄉應
更好閒盡梅溪晝漏漸遲遲愁損香肌幾回無語歛
雙眉凭徧闌干十二曲日下樓西(夷堅支志壬)
感舊鄧光薦
疎雨洗天清枕簟涼生井梧一葉做秋聲誰念客身輕
似葉千里飄零夢斷古臺城月淡潮平便須攜酒訪
新亭不見當時王謝宅烟草青青
花草稡編卷九
