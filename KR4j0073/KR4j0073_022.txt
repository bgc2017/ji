花草稡編卷二十二
明陳耀文輯
長調
瑞鶴仙(上元)康伯可
瑞烟浮禁苑正絳闕春回新正方半冰輪桂華滿溢花
衢歌市芙容開遍龍樓兩觀見銀燭星毬有爛捲珠簾
盡日笙歌盛集寳釵金釧堪羡綺羅叢裏蘭麝香中
正宜遊翫風柔夜煖花影亂笑聲喧閙蛾兒滿路成團
打塊簇著冠兒鬭轉喜皇都舊日風光太平再見
二
薄寒羅䄂怯教小玉添香被翻宫襭蘭缸半明滅聽幾
聲歸鴈一簾微月情波恨葉索新詞猶自怨别夢回時
雪煖酥凝掠鬢寳鴛釵折凄切紋窗描繡舊譜尋棋
便成虚設同心對結重來是甚時節悵姑蘇臺上征帆
何許隠隠遥山萬疊䄂紅綃獨立無言偷彈淚血
春游周美成
悄郊原帶郭行路永客去車塵漠漠斜陽映山落斂餘
紅猶戀孤城欄角凌波步弱過短亭何用素約有流鶯
勸我重解繡鞍緩引春酌不記歸時早暮上馬誰扶
醒眠朱閣驚飈動幕扶殘醉遶紅藥嘆西園已是花深
無地東風何事又惡任流光過却猶喜洞天自樂
(玉照新志云美成以待制提舉南京鴻慶宫自杭徙居睦州夢中作此一闋既覺猶能全記了不詳其所)
(謂也未幾清溪賊方臘起方還杭州舊居而道路兵戈已滿始入錢塘門但見杭人蒼黃奔避視落日半)
(在鼓角樓簷門即詞中所謂斜陽映山落斂餘霞猶戀孤城欄角者應矣當是時承平日久而狂宼嘯聚)
(直聲言遂據二浙美成之舊居既不可往是日無處得食飢甚忽于稠人中有呼待制何往者視之鄉人)
(侍兒也邀入酒家美成驚遽間連飲數杯散去乃詞中所謂凌波云云春酌之句驗矣飲罷覺微醉惶惑)
(徑去城北江漲橋諸寺士女巳盈滿獨一小寺經閣偶無人遂宿其上即詞中所謂上馬誰扶醒眠朱閣)
(是應矣既而奔避絶江居揚州傳聞方賊已盡據二浙涉江之淮泗因自計鴻慶宫有齋廳可居乃携家)
(往焉則詞中所謂念西園巳是花深無地東風又惡之語應矣至鴻慶未幾以疾卒則任流光過了歸來)
(洞天自樂又應于身後矣美成平生好作樂府將死之際夢中得句而字字俱驗卒章又驗于身後豈偶)
(然哉)
送張丞罷官歸柯山侯彦周
楚山無際碧湛一溪晴綠四郊寒色霜華弄初日看玉
明遥草金鋪平磧天涯倦翼更何堪臨岐送客念飛蓬
斷梗無蹤把酒後期難覓愁寂梅花憔悴茅舍蕭疎
倍添悽惻維舟岸側留君飲醉休惜想柯山春晩還家
應對菊老松堅舊宅嘆宦游索寞情懷甚時去得
春情陸子逸
臉霞紅印枕睡覺来冠兒還是不整屏間麝煤冷但眉
山壓翠淚珠彈粉堂深晝永燕交飛風簾露井恨無人
與說相思近日帶圍寬盡重省殘燈朱幌淡月紗窗
那時風景陽臺路遠雲雨夢便無凖待歸来先指花梢
教看却把心期細問問因循過了青春怎生意穏
前調趙德莊
攬垂楊細折有别情遺愛與君都說文茵帶琱軛是行
春来處去年阡陌柔桑半葉轉光風輕颺秀麥正人家
共約耕相借牛社相留客清絶溪山猶記脱帽吟風
倚樓招月東君何事將春至放春歇道從今江上一花
一柳皆想油幢瑞節縱離愁瘦减腰圍帶金正曄
秋思吳子和
風傳秋信至顫葉葉庭梧飄零階砌年華迅流水况榮
枯翻手存亡彈指誰編故紙論古往英雄鬭智在當時
喚做功名到此盡成閒氣何謂生為行客死乃歸人
世同驛邸十步九計空勞攘謾兒戲忍都將有限光隂
縈絆趁逐無窮天地我直須跳出樊籠做箇俏底
前調史達祖
杏烟嬌濕髩過杜若汀洲楚衣香潤回頭翠樓近指鴛
鴦沙上暗藏春恨歸鞭隠隠便不念芳盟未穏自簫聲
吹落雲東再數故園花信誰問聽歌窗罅倚月鉤欄
舊家輕俊芳心一寸相思後總灰盡柰春風多事吹花
搖柳也把幽情喚醒對南溪桃萼翻紅又成瘦損
賦紅梅
館娃春睡起為發妝酒煖臉霞輕膩冰霜一生裏厭從
來冷澹粉腮重洗胭脂暗試便無限芳穠氣味向黃昏
竹外寒深醉裏為誰偷倚嬌媚春風模樣霜月心腸
瘦来肌體孤香細細吹夢到杏花底被高樓横管一聲驚
斷却對南枝灑淚謾相思桃葉桃根舊家姊妹
梅辛幼安
鴈霜寒透幕正護月雲輕嫩冰猶薄溪奩照梳掠想含
香弄粉豔粧難學玉肌瘦弱更重重龍綃襯著倚東風
一笑嫣然轉盻萬花羞落寂寞家山何在雪後園林
水邊樓閣瑶池舊約隣翁更仗誰托粉蝶兒只尋桃覓
柳開遍南枝未覺但傷心冷落黃昏數聲畫角
離筵代意洪叔璵
聽梅花吹動凉夜何其明星有爛相看淚如霰問而今
去也何時會面匆匆聚散恐便作秋鴻社燕最傷情夜
來枕上斷雲零雨何限因念人生萬事回首悲凉都
成夢幻芳心繾綣空惆悵巫陽館况船頭一轉三千餘
里隠隠高城不見恨無情春水連天片帆似箭
龍吟曲(問梅劉寺)史邦卿
夜寒幽夢飛来小梅影下東風曉蝶魂未冷吾身良是
悠然一笑竹杖敲苔布鞋踏凍歲常先到傍蒼林却恨
儲風養月須我輩新詩弔永以南枝為好怕從今逢
花漸老愁消秀句寒回斗酒春心多少之子迯空伊人
遯世又還驚覺但歸来對月高情耿耿寄白雪杪
雪
夢回虚白初生便疑冷月通窗戶不知夜久都無人見
玉妃起舞銀界回天瓊田易地晃然非故想兒童徤意
生愁霽色情頻在窺簷處一片樵林釣浦是天教王
維畫取未知授簡先將高興收歸妙句江路梅愁㶚陵
人老又騎驢去過章臺不記春風乍見倚簾吹絮
一捻紅紫姑(夷堅支志)
覩嬌紅細捻是西子當日留心千葉西都競栽接賞園
林臺榭何妨日涉輕羅慢褶費多少陽和調爕向曉来
露浥芳苞一點醉紅潮頰雙靨姚黃國豔魏紫天香
倚風羞怯雲鬟試插引動狂蜂浪蝶况東君開宴賞心
樂事莫惜獻酬頻疊看相將紅藥翻階尚餘侍妾(沈延年邀)
(致者)
安公子陸務觀
風雨初經社子規聲裏春光謝最是無情零落盡薔薇
一架况我今年憔悴幽窗下人盡怪詩酒消聲價向藥
爐經卷忘却鶯窗柳榭萬事收心也粉痕猶在香羅
帕恨月愁花争信道如今都罷空憶前身便面章臺馬
因自來禁得心腸怕縱遇歌逢舞但說京都舊話
旅情柳耆卿
遠岸收殘雨雨殘稍覺江天暮拾翠汀洲人寂静立雙
雙鷗鷺望幾點漁燈隠映蒹葭浦停畫橈兩兩舟人語
道去程今夜遥指前村烟樹游宦成羈旅短檣吟倚
閒凝竚萬水千山迷遠近想鄉關何處自别處風亭月
榭辜歡聚剛斷腸惹得離情苦聽杜鵑聲聲勸人不如
歸去
花發狀元紅慢劉伯夀(几)
三春向暮萬卉成隂有嘉艷方折嬌姿嫩質冠羣品共
賞傾城傾國上苑晴晝暄千素萬紅猶竒特綺筵開會
詠歌才子壓倒元白别有芳幽苞小步帳華絲綺軒
油壁與紫鴛鴦素蛺蝶自清旦往往連夕巧鶯喧脆管
嬌燕語雕梁留客武陵人念夢役意濃堪遣情溺
(右劉几在神宗時與范蜀公重定大樂洛陽花品曰状元紅為一時之冠樂工花日新能為新聲汴妓郜)
(懿以色著秘監致仕劉伯夀尤精音律熙寧中几携花日新就郜懿懽詠仍撰此曲填詞以贈之人有謂)
(為高達者郜懿第六即蔡奴之母也李定之父與郜六遊生定而郜六死定不之知也及王荆公為宰相)
(擢用李定言官交攻以為母死不持服為此蔡奴亦以色著云)
霓裳中序第一詹可大
一規古蟾魄瞥過宣和幾春色知那箇柳鬆花怯曾磋
玉團香塗雲抹月龍章鳳刻是如何兒女消得便孤了
翠鸞何限人更在天北磨滅古今離别幸相從薊門
仙客蕭然林下秋葉對雲淡星疎眉青影白佳人已傾
國贏得癡銅舊畫興亡事道人知否見了也華髮
(至元間監醮長春宫偶見羽士丈室古鏡状似秋葉背有金刻宣和御寳四字有感因賦)
應法孫
愁雲翠萬叠露柳殘蟬空抱葉簾捲流蘇寳結乍庭戸
嫩凉闌干微月玉纖勝雪委素紈塵鎻香箧思前事鶯
期燕約寂寞向誰說悲切漏籖聲咽漸寒灺蘭缸未
滅良宵長是間别恨酒凝紅綃粉涴瑶玦鏡盟鸞影缺
吹怨笛西風數闋無言久和衣成夢睡損縷金蝶
喜遷鶯蔡子正(墨客揮犀)
霜天秋曉正紫塞故壘黃雲衰草漢馬嘶風邊鴻呌月
隴上鐵衣寒早劒歌騎曲悲壯盡道君恩須報塞垣樂
盡櫜鞬錦領山西年少談笑刀斗静烽火一把時報
平安耗聖主憂邊威懷遐遠強敵尚寬天討歲華向晩
愁思誰念玉關人老太平也且歡娛莫惜金尊頻倒
(元豐間挺自西掖出鎮平陽府經數載意欲歸作此詞詞播中都遂徹聖聽上因語吕丞相曰蔡挺欲歸)
(遂以西掖召還)
丞相生日康伯可
臘殘春早正簾幕護寒樓臺清曉寳運當千佳辰餘五
嵩岳誕生元老帝遣阜安宗社人仰雍容廊廟盡總道
是文章孔孟勲庸周召師表方眷遇魚水君臣須信
從來少玉帶金魚朱顔綠鬢占斷世間榮耀篆刻鼎彛
將遍整頓乾坤都了願歲歲見柳梢青淺梅英紅小
秋夜聞鴈
秋寒初勁看雲路鴈来碧天如鏡湘浦煙深衡陽沙遠
風外幾行斜陣回首塞門何處故國關河重省漢使老
認上林欲下裴回清影江南煙水暝聲過小樓燭暗
金猊冷送目鳴琴裁詩挑錦此恨此情無盡夢想洞庭
飛下散入雲濤千頃過盡也柰杜陵人遠玉關無信
立春吳浩然
譙樓殘月聽畫角曉寒梅花吹徹瑞日祥雲風和解凍
青帝乍臨東闕暖向土牛簫鼓天路珠簾高揭最好是
戴綵幡春勝釵頭雙結竒絶開宴處珠履玳簪爼豆
争羅列舞䄂翩翩歌喉縹渺壓倒柳腰鶯舌勸我應時
納祐還把金爐香爇願歲歲把一巵春酒長陪佳節
閠元宵吳子和
銀蟾光彩喜稔歲閏正元宵還再樂事難并佳時罕遇
依舊試燈何礙花市又移星漢蓮炬重芳人海盡勾引
徧嬉遊寳馬香車喧隘情快天意教人月更圓償足
風流債媚柳煙濃夭桃紅小景物迥然堪愛巷陌笑聲
不斷襟䄂餘香仍在待歸也便相期明日踏青挑菜
端午
梅霖初歇正綘色海榴争開佳節角黍包金香蒲切玉
是處玳筵羅列鬭巧盡輸年少玉腕彩絲雙結艤彩舫
見龍舟兩兩波心齊發竒絶難畫處激起浪花翻作
湖間雪畫鼓轟雷紅旗掣電奪罷錦標方徹望中水天
日暮猶自珠簾高揭棹歸晚載荷香十里一鈎新月
春宴趙文鼎
韶華駘蕩看花工盡力安排春仗薄霧霏烟軟風輕日
物態與人交暢鳥聲弄巧千調樓影垂空十丈亂花柳
粲寳鈿纓絡綵絲帷帳佳賞輝豔冶笑語盈盈花面
交相向歌運長繅酒凝深碧和氣盎然席上好春易苦
風雨人意難逢舒放但拍掌醉陶然一笑忘形天壤
春感易彦祥
帝城春晝見杏臉桃腮胭脂微透一霎兒晴一霎兒雨
正是催花時候淡烟細柳如畫雅稱踏青携手怎知道
那人人獨倚闌干消瘦别後音信斷應是淚珠滴遍
香羅袖記得年時膽瓶兒畔曾把牡丹同嗅故鄉水遥
山遠怎得新歡如舊強消遣把閒愁推入花前杯酒
秋懷高賓王
凉雲歸去再約著晩來西樓風雨水静簾隂鷗閒菰影
秋到露汀煙浦試省喚回幽恨盡是愁邊新句倦登眺
動悲凉還在殘蟬吟處凄楚空見說香鎻霧扄心似
秋蓮苦寳瑟彈冰玉臺窺月淺黛可憐偷聚幾時翠溝
題葉無復綉簾吹絮鬢華晩念庾郎情在風流誰與
黃鍾元宵曲史達祖
月波凝滴望玉壺天近了無塵隔翠眼圈花冰絲織練
黃道寳光相直自憐詩酒瘦難應接許多春色最無賴
是隨香趁燭曾伴狂客蹤跡謾記憶老了杜郎忍聽
東風笛柳院燈疎梅廳雪在誰與細傾春碧舊情拘未
定猶自學當年游歴怕萬一悞玉人夜寒窗簾隙
送韓夷邪驃騎下淮金主亮(桯史)
旌麾初舉正駃騠力徤嘶風江渚射虎將軍落雕都尉
繡帽錦袍翹楚怒磔戟髯争奮捲地一聲鼙鼓笑談頃
指長江齊楚六師飛渡此去無自墮金印如斗獨在
功名取斷鎻機謀垂鞭方略人事本無今古試展臥龍
韜韞果見成功旦莫問江左想雲霓望切玄黃迎路
别内(側室)王正之(歸潛志)
玉樓歡宴記遺簪綺席題詩羅扇月枕雙欹雲窗同夢
相伴小花深院舊歡頓成陳迹翻作一番新怨素秋晚
聽陽關三疊一樽相餞留戀情繾綣紅淚洗粧雨濕
梨花面月底關河馬頭星月西去一程程遠但願此情
如舊天也不違人願再相見老生涯分付藥爐經卷
龍女郝仙廟
汀洲蘋滿記翠籠采采相將隣媛蒼渚烟生金支光爛
人在霧綃鮫館小鬟頓成雲散羅襪凌波不見翠鸞遠
但清溪如鏡野花留靨情睠驚變現身後神功絲滿
吳蠶繭漢女菱歌湘妃瑶瑟香動倚雲層殿彤車載花
一色醉盡碧桃清燕故山晩歎流年一笑人間飛電
賀生第三子
古今三絶惟鄭國三良漢家三傑三俊才名三儒文學
更有三君清節争似一門三秀三子三孫竒特人總道
賽蜀郡三蘇河東三薛慶愜况正是三月風光杯好
傾三百子並三賢孫齊三少俱篤三餘事業文既三冬
足用名即三元高揭親俱慶看寵加三命禮膺三接
秋望趙彦端
登山臨水正桂嶺瘴開蘋洲風起玄鶴高翔蒼鷹遠擊
白鷺欲飛還止江上澄波似練沙際行人如蟻目斷處
見遥峰簇翠殘霞浮綺千里關塞遠鴈陣不來猶把
闌干倚數叠悲笳一行征旆城郭幾番成毁白塔前朝
寢陵青嶂故都營壘念往事但寒烟滿目愁蟬盈耳
前調劉行簡
曉光催角聽宿鳥未驚鄰鷄先覺迤邐烟村馬嘶人起
殘月尚穿林薄淚痕帶霜微凝酒力衝寒猶弱嘆倦客
稍不禁重染風塵京洛追念人别後心事萬重難覓
孤鴻託翠幌嬌深曲屏香煖争念歲寒飄泊怨月恨花
煩惱不是不曾經著這情味望一成消减新来還惡
探春慢姜堯章
衰草愁烟亂鴉送目飛沙回旋平野拂雪金鞭欺寒茸
帽還記章臺走馬誰念飄零久謾贏得幽懷難寫故人
清眄相逢小窗閑共情話長恨離多會少重訪問竹
西珠淚盈把鴈磧沙平漁汀人歎老去不堪遊冶無柰
苕溪月又喚我扁舟東下甚日歸來梅花亂零春夜
惜餘歡山谷
四時美景正年少賞心頻啟東閣芳酒載盈車喜朋侣
簪合杯觴交飛勸酬獻正酣飲醉主公陳榻坐来争柰
玉山未頽興尋巫峽歌闌旋燒綘蠟况漏轉銅壺煙
斷香鴨猶整醉中花借纖手重插相將扶上金鞍騕褭
碾春焙願少延懽洽未須歸去重尋豔歌更留時霎
春雲怨(上已)馮偉夀
春風惡劣把數枝香錦和鶯吹折雨重柳腰嬌困燕子
欲扶扶不得軟日烘烟乾風收霧芍藥荼䕷弄顔色簾
幕輕隂圖書清潤日永篆香絶盈盈笑靨宫黃額試
紅鸞小扇丁香雙結團鳳眉心倩郎貼教洗金罍共看
西堂醉花前月曲水成空麗人何處往事暮雲萬葉
安平樂慢(都門池苑應制)万俟雅言
瑞日初遲緒風乍暖千花百草争香瑶池路穏閬苑春
深雲樹水殿相望柳曲沙平看塵隨青盖絮惹紅粧賣
酒綠隂傍無人不醉春光有十里笙歌萬家羅綺身
世疑在仙鄉行樂知無禁五侯半隠少年場舞妙歌妍
空妬得鶯嬌燕忙念芳菲都來幾日不堪風雨疎狂
雨霖鈴王介甫
孜孜矻矻向無明裏強作窠窟浮名浮利何濟堪留戀
處輪廻倉卒幸有明空妙覺可彈指超出緣底事抛了
全潮認一浮漚作瀛渤本源自性天真佛秪些些妄
想中埋没貪他眼花陽豔誰信道本來無物一旦茫然
終被閻羅老子相屈便縱有千種機籌怎免伊唐突
秋别柳耆卿
寒蟬凄切對長亭晩驟雨初歇都門暢飲無緒方留戀
處蘭舟催發執手相看淚眼竟無語凝咽念去去千里
煙波暮靄沉沉楚天闊多情自古傷離别更那堪冷
落清秋節今宵酒醒何處楊柳岸曉風殘月此去經年
應是良辰好景虚設便縱有千種風情更與何人說
綺羅香(春雨)史邦卿
做冷欺花將烟困柳千里偷催春暮盡日冥迷愁裏欲
飛還住驚粉重蝶宿西園喜泥潤燕歸南浦最妨它佳
約風流鈿車不到杜陵路沈沈江上望極還被春潮
急難尋官渡隠約遥峯和淚謝娘眉嫵臨斷岸新綠生
時是落紅帶愁流處記當日門掩梨花剪燈深夜語
漁浦有感張槃
浦月窺檐松泉漱枕屏裏吳山何處暗粉疎紅依舊為
誰勻注都負了燕約鶯期更閒却柳烟花雨縱十分春
到郵亭賦懷應是斷腸句青青原上薺麥還被東風
無賴翻成離緒望極天西惟有隴雲江樹斜照帶一縷
新愁盡分付暮潮歸去步閒階時卜心期落花空細數
古陽關詞話
渭城朝雨一霎裛輕塵更洒遍客舍青青弄柔凝千縷
柳色新更洒徧客舍青青千縷柳色新休煩惱勸君
更盡一杯酒人生會少自古富貴功名有定分莫遣容
儀瘦損休煩惱勸君更盡一杯酒只恐怕西出陽關舊
遊如夢眼前無故人秪恐怕西出陽關眼前無故人
竹馬子(新秋)柳耆卿
登孤壘荒凉危亭曠望静臨煙渚對雌霓掛雨雄風拂
檻微收煩暑漸覺一葉驚秋殘蟬噪晩素商時序覽景
想前歡指神京非霧非烟深處向此成追感新愁易
積故人難聚憑高盡日凝竚贏得銷魂無語極目霽靄
霏微暝鴉零亂蕭索江城暮南樓畫角又逐殘陽去
葉少藴
與君記平山堂前細柳幾回同挽又征帆夜落危檻依
舊遥臨雲巘自笑來往匆匆朱顔漸改故人俱遠横笛
想遺聲但寒松千丈傾崖蒼蘚世事終何已田隂縱
在歲隂仍晩嵇康老來尤嬾只要蓴羹菰飯却欲便買
茅廬短蓬輕檝尊酒猶能辦君能過我水雲聊為伴
兜上鞋兒(寄張生)鄭雲娘(雲娘傳)
朦朧月影黯淡花隂獨立等多時只怕冤家乖約又恐
他側畔人知千回作念萬般思想心下暗猜疑驀地得
来厮見風露下語顫聲低輕移蓮步暗卸羅衣携手
過廊西正是更闌人静向粉郎恣意矜持片時雲雨幾
多歡愛依舊兩分離報道情郎且住待奴兜上鞋兒(一作)
(連氏倩女寄陳彦臣)
眉嫵(亦名百宜嬌)姜白石
看垂楊連苑杜若吹沙愁損未歸眼信馬青樓去重簾
下娉婷人妙飛燕翠樽共欵聽豔歌郎意先感便携手
月地雲階裏愛良夜微煖無限風流疎散有暗藏弓
履偷寄香翰明月聞津鼓湘江上催人還解春䌫亂紅
萬點悵斷魂烟水遥遠又争似相携乘一舸鎮長見
百宜嬌吕聖求
隙月垂照亂蛩催織秋晚嫩凉房戶燕拂簾旌鼠窺窗
網寂寂飛螢來去金鋪鎮掩漫記得花時南浦約重陽
萸糝菊英小樓遥夜歌舞銀燭暗佳期細數簾幕漸
西風半窗秋雨葉底翻紅水面皺碧燈火裁縫砧杵登
高望極正霧瑣官槐歸路定須相將寳馬鈿車訪吹簫
侣
憶瑶姬(支志作别素質)曹元寵(詞話)
雨細雲輕花嬌玉軟於中好箇情性争奈無緣相見有
分孤零香箋細寫頻相問我一句句兒都聽到如今不
得同歡伏惟與他耐静此事憑誰執証有樓前明月
窗外花影拚了一生煩惱為伊成病秪恐更把風流逞
便因循悞人無定恁時節若要眼兒厮覷除非會聖(夷堅)
(支志作王齊叟彦齡詞)
瀟湘静雅詞拾遺
畫簾微捲香風逗正明月乍圓時候金盤露冷玉爐篆
消漸紅鱗生酒嬌唱倚繁絃瓊枝碎輕廻雲袖風臺熖
短銅壺漏永人欲醉夜如晝因念流年迅景被浮名
暗辜歡偶人生大抵離多會少更相將白首何似猛尋
芳都莫問積金過斗歌闌宴闋雲窗鳳枕釵横麝透
湘江静史邦卿
暮草堆青雲浸浦記匆匆倦篙曾駐漁榔四起沙鷗未
落怕愁沾詩句碧袖一聲歌石城怨西風隨去滄波蕩
晩菰蒲弄秋還重到斷魂處酒易醒思正苦想空山
桂香懸樹三年夢冷孤吟意短屢煙鐘津鼓屐齒厭登
臨移燈後幾番凉雨潘郎漸老風流頓減閒居未賦
還京樂周美成
禁烟近觸處浮香秀色相料理正泥花時候奈何客裏
光隂虚費望箭波無際迎風漾日黃雲委任去遠中有
萬點相思清淚到長淮底過當時樓下慇懃為說春
來羇旅况味堪嗟誤約乖期向天涯自看桃李想而今
應恨墨盈牋愁粧照水怎得青鸞翼飛歸教見憔悴
雙聲子(遊吳)柳耆卿
晚天蕭索斷蓬蹤跡乘興蘭棹東遊三吳風景姑蘇臺
榭牢落暮靄初收夫差舊國香徑没徒有荒丘繁華處
悄無覩惟聞麋鹿呦呦想當年空運籌决勝圖王取
覇無休江山如畫雲濤煙浪翻輸范蠡扁舟驗前經舊
史嗟謾載當日風流斜陽暮草茫茫盡成萬古遺愁
烘春桃李(獻蔡京)江朝宗(漢)
昇平無際慶八載相業君臣魚水鎮撫風稜調爕精神
合是聖朝房魏鳳山政好還被畫轂朱輪催起按錦轡
暎玉帶金魚都人争指丹陛常注意追念裕陵元佐
今無幾繡衮香濃鼎槐風細榮耀滿門朱紫四方具瞻
師表盡道一䕫足矣運化筆又管領年年烘春桃李
西湖月黃子行
湖光冷浸玻瓈蕩一餉薰風小舟如葉藕花十丈雲梳
霧洗翠嬌紅怯壺觴圍坐處正酒醁吹波紅映頰尚記
得玉臂生凉不放汗香輕浹殢人小摘墻榴為碎搯
猩紅細認裙褶舊遊如夢新愁似織淚珠盈睫秋娘風
味在怎得對銀缸生笑靨消瘦沈約詩腰彷彿堪捻
春從天上來(感舊)吳彦高
海角飄零嘆漢苑秦宫墜露飛螢夢裏天上金屋銀屏
歌吹競舉青冥問當時遺譜有絶藝鼓瑟湘靈促哀彈
似林鶯嚦嚦山溜泠泠梨園太平樂府醉幾度春風
鬢變星星舞徹中原塵飛滄海風雲萬里龍庭寫鳴笳
幽怨人憔悴不似丹青酒微醒一軒凉月燈火青熒
(玉林詞選云彦高名激米元章婿也於會寧府遇老姬善鼔瑟自言梨園舊籍因有感而賦此後三山鄭)
(中卿嘗從張貴謨使亦聞敵人有歌之者)
(中州樂府云好問曾見王防禦公王說彦高此詞句句用琵琶故實引據甚明今忘之矣)
武昌秋夜周伯陽
浩蕩青冥正涼露如洗萬里虚明鼓角悲健秋入重城
彷彿石上三生指蓬萊雲路渺何許月冷風清倚南樓
一聲長笛幾點殘星西風舊年有約聽候蛩語夜客
裏心驚紅樹山深翠苔門掩想見露草疎螢便乘風歸
去闌干外河漢西傾笑淹留劃然孤嘯雲白天青
西江月慢吕聖求
春風淡淡清晝永落英千尺桃杏散平郊晴蜂來往妙
香飄擲傍畫橋煑酒青帘綠楊風外數聲長笛記去年
紫陌朱門花下舊相識向寳几裁書憑燕翼望翠閣
煙林似織聞道春衣猶未整過禁烟寒食但記取角枕
情題東窗休悞這些端的更莫待青子綠隂春事寂
歸朝歡(春閨)張子野
聲轉轆轤聞露井曉引銀瓶牽素綆西園人語夜來風
叢英飄墮紅成逕寳猊煙未冷蓮臺香蠟殘痕凝等身
金誰能得意買此好光景粉落輕粧紅玉瑩月枕横
釵雲墜領有情無物不雙栖文禽只合常交頸晝夜歡
豈定争如翻作春宵永日曈曨嬌柔懶起簾壓捲花影
柳耆卿
别岸扁舟三兩隻葭葦蕭蕭風淅淅沙汀宿鴈破煙飛
溪橋殘月和霜白漸漸分曙色路遥川遠多行役往來
人隻輪雙槳盡是利名客一望鄉關煙水隔轉覺歸
心生羽翼愁雲恨雨兩縈牽新春殘臘相催逼歲華都
瞬息浪萍風梗誠何益問歸期玉樓深處有箇人相
憶
對雪追和東坡相山
透隙敲窗風摵摵坐見廣庭霜縞白長安道上正騎驢
蔡州城裏誰堅壁表表風塵物瑶林瓊樹三豪客對揮
毫連珠唱玉競把詩牋擲草草杯盤還促席痛飲狂
歌話胸臆前村昨夜放梅花東鄰休把誇容色清歡那
易得明朝烏㘘陞南極帶隨車黃壚咫尺莫作山河
隔
夀蕭禹平知縣嚴次山
雲表金莖珠璀璨當日投懷驚玉燕文章議論壓西廱
風流姓字翔東觀紫皇嗟見晚祥麟五色留金殿大江
西銅章墨綬暫爾煩君綰十二金釵扶玉盞錦瑟摐
摐隨急管獸爐烟動彩雲高秋聲拍碎紅牙板趣君歸
翰苑萊衣煥爛潘輿穏任方瞳從今看到弱水波清淺
春遊馬莊父
聽得提壺沽美酒人道杏花深處有杏花狼藉鳥啼風
十分春色今無九麝煤銷永晝青烟飛上庭前柳畫堂
深不寒不煖正是好時候團團寳月憑纖手暫借歌
喉招舞袖真珠滴破小槽紅香肌縮盡纖羅瘦投分須
白首黃金散與親和舊且銜杯壮心未落風月長相守
西河(金陵懷古)周美成
佳麗地南朝盛事誰記山圍故國遶清江髻鬟對起怒
濤寂寞打孤城風檣遥度天際斷崖樹猶倒倚莫愁艇
子曾繫空遺舊跡鬱蒼蒼霧沉半壘夜深月過女墻來
賞心東畔淮水酒旗戲鼓甚處市想依稀王謝鄰里
燕子不知何世入尋常巷陌人家相對如說興亡斜陽
裏
王子文
天下事問天怎忍如此陵圖誰把獻君王結愁未巳少
豪氣槩總成塵空餘白骨黃葦千古恨吾老矣東遊
曾弔淮水綉春臺上一廻登一廻揾淚醉歸撫劍倚西
風江濤猶壯人意只今䄂手野色裏望長淮猶二千
里縱有英心誰寄近新來又報烽烟起絶域張騫歸來
未
和王潛齋韻曹西士
今日事何人弄得如此漫漫白骨蔽川原恨何日已關
河萬里寂無煙月明空照蘆葦謾哀痛無及矣無情
莫問江水西風落日慘新亭幾人墮淚戰和何者是良
籌扶危但看天意只今寂寞藪澤裏豈無人高卧閭
里試問安危誰寄定相將有詔催公起須信前書言猶
未
送入我門來胡浩然
荼壘安扉靈馗掛戶神儺烈竹轟雷動念流光四序式
週回須知今歲今宵盡似頓覺明年明日催向今夕是
處迎春送臘羅綺筵開今古遍同此夜賢愚共添一
歲貴賤仍偕互祝遐齡山海固難摧石崇富貴籛鏗夀
更潘岳儀容子建才仗東風盡力一齊吹送入此門來
瀟湘逢古人慢(初夏)王和甫
薰風微動方榴花弄色萱草成窩翠幃敞輕羅試冰簟
初展幾尺湘波疎簷廣厦稱瀟湘一枕南柯引多少夢
魂歸緒洞庭雨棹煙蓑驚回處閑晝永更時時燕雛
鶯友相過正綠影婆娑况庭有幽花池有新荷青梅煑
酒幸隨分贏取高歌功名事到頭終在歲華忍負清和
看花回(張守生日)趙德莊
注目正江湖浩蕩煙雲離屬美人衣蘭佩玉澹秋水凝
神陽春翻曲烹鮮坐嘯清淨五千言自足横劒氣南斗
光中浩然一醉引雙鹿回鴈未歸書未續夢草處舊
芳重綠誰憶瀟湘歲晚為喚起長風吹飛黃鵠功名異
時圯上家傳謝寵辱待封留拜公堂下願授我長生籙
二
端有恨留春無計花飛何速檻外青青翠竹鎮高節凌
雲清隂常足春寒風袂帶雨穿窗如利鏃催處處燕巧
鶯慵幾聲鈎輈呌雲木看波面垂楊蘸綠最好是風
梳煙沐隂重熏簾未捲正泛乳新芽香飄清馥新詩惠
我開卷醒然欣再讀嘆辭章過人華麗擲地勝如金玉
陽春楊无咎
蕙風輕鶯語巧應喜乍離幽谷飛過北窗前迎清曉麗
日明透翠幃縠篆臺芬馥初睡起横斜簪玉因甚自覺
腰肢瘦朝來又寬帬幅對清鏡無心欣梳裹誰問着
餘酲帶宿尋思前懽往事似驚回好夢難續花亭徧倚
檻曲厭滿眼争春凡木儘顦悴過了清明候愁紅慘綠
史邦卿
杏花烟梨花月誰與暈開春色坊巷曉愔愔東風斷舊火
銷處近寒食少年蹤跡愁暗隔水南山北還是寳絡雕
鞍被鶯聲喚來香陌記飛盖西園寒猶凝驚醉耳誰
家夜笛燈前重簾不掛殢華裙粉淚曾拭如今故里信
息頼海燕年時相識奈芳草正鎖江南夢春衫怨碧
向湖邊(江緯讀書堂)江緯
退處鄉關幽棲林藪舍宇苐須茅盖翠巘清泉啟軒窗
遥對遇等門隣里過從親朋臨顧草草便成幽會策杖
擕壺向湖邊柳外旋買溪魚便斫銀絲鱠誰復欲痛
飲如長鯨吞海共惜醺酣恐歡娛難再矧清風明月非
錢買休追念金馬玉堂心膽碎且鬭尊前有阿誰身在
張拭
萬里煙堤百花風榭遊女翩翩羽盖綵掛鞦韆向花梢
嬌對矧門外森立喬松日花争麗猶若當年文會廊廟
䕫龍暫卜鄰郊外共講真率玉糝金虀膾同蕭散寄
傲樽罍傾北海佳處難忘約追歡須再况風月不用一
錢買但回首七虎堂中心欲碎千里相思幸前盟猶在
月中桂(送杜微赴闕)趙德莊
露醑無情送長歌未終已醉離别何如暮雨釀一襟凉
潤來留佳客好山侵坐碧勝昨夜疎星淡月君欲翩然
去人間底許員嶠問帆席詩情病非疇昔頼親朋對
影且慰良夕風流雨散定幾回腸斷能禁頭白為君煩
素手薦碧藕輕絲細雪去去江南路猶應水雲秋共色
更漏子杜夀域
庭遠途程算萬山千水路入神京暖日春郊綠柳紅杏
香逕舞燕流鶯客館悄悄閒庭堪惹舊恨深有多少馳
驅驀嶺涉水枉費身心思想厚利高名謾惹得憂煩
枉度浮生幸有青松白雲深洞清閒且樂昇平長是宦
遊羇思别離淚滿襟望江鄉縱跡舊遊題書尚自分明
賞南枝曾子固
暮冬天地閉正柔木凍折瑞雪飄飛對景見南嶺梅露
幾點清雅容姿丹染萼玉綴枝又豈是一陽有私大抵
化工獨許使占却先時霜威莫苦凌持此花根性想
羣卉争知貴用在和羹三春裏不管綠是紅非攀賞處
宜酒巵醉撚嗅幽香更竒倚欄仗何人去囑羌管休吹
長相思少游
鐵甕城高蒜山渡闊干雲十二層樓開罇待月掩箔披
風依然燈火揚州綺陌南頭記歌名宛轉鄉號温柔曲
檻俯清流想花隂誰繫蘭舟念凄絶秦絃感深荆賦
相望幾許凝愁勤勤裁尺素奈雙魚難渡瓜洲曉鑑堪
羞潘鬢點吳霜漸稠幸于飛鴛鴦未老不應同是悲秋
京妓柳耆卿
畫鼓喧街蘭燈滿市皎月初照嚴城清都絳闕夜景風
傳銀箭露暖金莖巷陌縱横過平康欵轡緩聽歌聲鳳
燭熒熒那人家未掩香屏向羅綺叢中認得依稀舊
日雅態輕盈嬌波艷冶巧笑依然有意相迎墻頭馬上
謾遲留難寫深誠又豈知名宦拘檢年來減盡風情
迎新春
嶰管變青律帝里陽和新布晴景回輕煦慶嘉節當三
五列華燈千門萬戶遍九陌羅綺香風微度十里燃絳
樹鼇山聳喧喧簫鼓漸天如水素月當午香徑裏絶
纓擲果無數更闌燭影花隂下少年人往往竒遇太平
時朝野多懽民康阜堪隨分良聚對此争忍獨醒歸去
望南雲慢(木芙蓉)沈公述
木葉輕飛乍雨歇亭臯簾卷秋光欄隈砌角綻拒霜幾
處䔒深淺紅芳應恨開時晚伴翠菊風前並香曉來寒
露嫩臉低凝似帶啼粧堪傷記得佳人當時怨别盈
腮淚粉行行而今最苦奈千里身心兩處凄凉感物成
消黯念舊懽空勞寸腸月斜殘漏夢斷孤幃一枕思量
綺寮怨周美成
上馬人扶殘醉曉風吹未醒映水曲翠瓦朱簷垂楊裏
乍見津亭當時曾題敗壁蛛絲罩淡墨苔暈青念去來
歲月如流徘徊久嘆息愁思盈去去倦尋路程江陵
舊事何曾再問楊瓊舊曲凄清歛愁黛與誰聽尊前故
人如在想念我最關情何須渭城歌聲未盡處先淚零
趙功可
忽忽東風又老冷風吹晚隂疎簾下茶鼎孤煙斷橋外
梅豆千林江南庾郎憔悴睡未醒病酒愁怎禁倚闌干
一扇凉風看平地落花如雪深千曲囊中古琴平泉
金谷不堪舊事重尋當日登臨都化作夢銷沉元龍丘
墳無恙誰喚起共論心哀歌怨吟問何似啼鳥枝上音
花心動史梅溪
風約簾波錦機寒難遮海棠烟雨夜酒未蘇春枕猶欹
曾是悞成歌舞半褰薇帳雲頭散奈愁味不隨香去儘
沈静文園更渴有人知否懶記温柔舊處偏只怕臨
風見它桃樹綉戶鎖塵錦瑟空絃無復畫眉心緒待拈
銀管書春恨被雙燕替人言語意不盡垂楊幾千萬縷
臨安新亭劉叔安
鳩雨催晴遍園林一番綠嬌紅媚柳外金衣花底香鬚
消得艷陽天氣障泥步錦尋芳路稱來往縱横珠翠笑
擕手旗亭問酒更酧春思還記東山樂事向歌雪香
中伴春沈醉粉袖殢人彩筆題詩陶寫老來風味夜深
銀燭明如晝待歸去看承花睡夢雲散屏山半熏沈水
春景阮逸女
仙苑春濃小桃開枝枝已堪攀折乍雨乍晴輕暖輕寒
漸近賞花時節柳搖臺榭東風軟簾櫳静幽禽調舌斷
魂遠閒尋翠徑頓成愁結此恨無人共說還立盡黃
昏寸心空切強整綉衾獨掩朱扉簟枕為誰鋪設夜長
宫漏傳聲遠紗窗映銀缸明滅夢回處梅梢半籠淡月
憶諸葛章蟾英
忽覩菱花這一程減却風流顔色隣姬戲問愧我為羞
無語低頭寥寂珠泪紛紜和粉垂襟袂舊痕乾又濕感
起愁懷堆堆積積杜宇催春急煙籠花柳粉蝶難尋
覓紫燕喃喃黃鶯恰恰對景脂消香浥篆煙將盡愁未
休息若得御溝玻璃碧教紅葉往來傳箇消息
永遇樂柳耆卿
薰風解愠晝景晴和新霽時候火德流光蘿圖薦祉累
慶金枝秀璇樞繞電華渚流虹是日挺生元后緒唐虞
垂拱千載應期萬靈敷祐殊方異域争貢琛賮架巘
航波奔湊三殿稱觴九儀就列韶濩鏘金奏藩侯瞻望
彤庭親擕僚吏賡歌元首祝堯齡北極齊尊南山共久
東坡
明月如霜好風如水清景無限曲港跳魚圓荷瀉露寂
寞無人見紞如五鼓錚然一葉黯黯夢雲驚斷夜茫茫
重尋無覓處覺來小園行遍天涯倦客山中歸路望
斷故園心眼燕子樓空佳人何在空鎖樓中燕古今如
夢何曾夢覺但有舊歡新怨異時對南樓夜景為余浩
歎(夜登燕子樓夢盼盼作晁無咎曰燕子樓空三句說盡張建封燕子樓事)
春情解方叔
風煖鶯嬌露濃花重天氣和煦院落煙收垂楊舞困無
奈堆金縷誰家巧縱青樓絃管惹起暮雲情緒憶當時
紋衾粲枕未嘗暫孤鴛侣芳菲易老故人難聚到此
翻成輕誤閬苑仙遥蠻牋縱寫何計傳深訴青山綠水
古今長在惟有舊歡何處空贏得斜陽暮草淡烟細雨
京口北固亭懷古稼軒
千古江山英雄無覓孫仲謀處舞榭歌臺風流總被雨
打風吹去斜陽草樹尋常巷陌人道寄奴曾住想當年
金戈鐵馬氣吞萬里如虎元嘉草草封狼居胥贏得
倉皇北顧四十三年望中猶記烽火揚州路可堪回首
佛狸祠下一片神鴉社鼓憑誰問廉頗老矣尚能飯否
春莫有懷劉叔擬
青幄蔽林白氊鋪徑紅雨迷楚晝閣關愁風簾捲恨盡
日縈情緒陽臺雲去文園人病寂寞翠尊彫俎惜韶容
匆匆易失芳叢對眼如霧巾欹潤裛衣寬涼滲又覺
漸回驕暑解籜吹香遺丸薦脆小芰浮鴛浦畫欄如舊
依稀猶記佇立一鈎蓮步黯銷魂那堪又聽杜鵑更苦
次韻弔青樓高賓王
淺暈脩蛾脆痕紅粉猶記窺戶香斷奩空塵生砌冷誰
喚青鸞舞春風花信秋宵月約歴歴此心曾許銜芳恨
千年怨結玉骨未應成土木蘭艇子莫愁何在謾繫
寒江烟樹事逐雲沈情隨佩冷短夢分今古一杯遥夜
孤光難曉多少碎人腸處空凄黯西風細雨盡吹淚去
送春洪叔璵
歌雪徘徊夢雲溶曳欲勒春住薄倖楊花無端杜宇抵
死催教去參差烟岫千回百匝不解禁春歸路病厭厭
那堪更聽小樓一夜風雨金釵鬭草玉盤行菜往事
了無憑據合數松兒分香帕子總是牽情處小桃朱戶
題詩在否尚憶去年崔護綠隂中鶯鶯燕燕也應解語
前調雅詞
功名閒事利禄休問莫繫心上幸有衣食隨緣過得着
甚乾勞攘風前月下三杯兩醆撞着即莫與放且與箇
山莊道友退閒故人來往新來做得一箇寬䄂布衫
着來也暢出戶迎賓入城幹事恰似王保長我咱忺後
人歌鬼舞任你萬般毁謗死來後一家一箇那底怎向
寄所思新第者詞話
孤衾不暖静聞銀漏欹枕難穏細想多情多才多貌總
是多愁本而今幽會難成佳期頓阻只恁縈方寸知他
莫是今生共伊此歡無分尋思斷腸腸斷珠淚揾了
依前重揾終待臨岐分明說與我這厭厭悶得伊知後
教人成病萬種斷也無恨只恐他恁不分曉謾勞瘦損
東臯寓居晁無咎
松菊堂深芰荷池小長夏清暑燕引雛還鳩呼婦往人
静郊原趣麥天已過薄衣輕扇試起遶園徐步聽衡宇
欣欣童稚共說夜來初雨蒼苔徑裏紫葳枝上數點
幽花垂露東里催鋤西鄰助餉相戒清晨去斜川歸興
翛然滿目回首帝鄉何處只愁恐輕鞍犯夜覇陵舊路
傾杯樂柳耆卿
木落霜洲鴈横煙渚分明畫出秋色暮雨乍歇小檝夜
泊宿葦村山驛何人月下臨風處起一聲羌笛離愁萬
緒聞岸草切切蛩吟如織為憶芳容别後水遥山遠
何計馮鱗翼想繡閣深沉争知憔悴損天涯行客楚峽
雲歸高陽人散寂寞狂蹤跡望京國空目斷遠峰凝碧
春霽(春晴)胡浩然
遲日融和乍雨歇東郊嫩草凝碧紫燕雙飛海棠相襯
粧點上林春色黯然望極困人天氣渾無力又聽得園
苑數聲鶯囀柳隂直當此暗想故國繁華儼然遊人
依舊南陌院深沉梨花亂落那堪如練點衣白酒量頓
寬還量窄算此情景除非殢酒狂歡恣歌沉醉有誰知
得
秋霽(秋晴)詩餘
虹影侵階乍雨歇長空萬里凝碧孤鶩高飛落霞相映
遠状水鄉秋色黯然望極動人無限愁如織又聽得雲
外數聲新鴈正嘹嚦當此暗想畫閣輕抛杳然殊無
些箇消息漏聲稀銀屏冷落那堪殘月照窗白衣帶頓
寬猶阻隔算此情苦除非宋玉風流共懷傷感有誰知
得
史邦卿
江水蒼蒼望倦柳愁荷共感秋色虚閣先涼古簾空暮
鴈程最嫌風力故園信息愛渠入眼南山碧念上國誰
是鱠鱸江漢未歸客還又歲晚瘦骨臨風夜聞秋聲
吹動岑寂露蛩鳴清燈冷屋翻書愁上髩毛白年少俊
遊渾斷得但可憐處無奈苒苒魂驚採香南浦剪梅烟
驛
曾公衮
木落山明莫江碧樓倚太虚寥廓素手飛觴釵頭笑取
金英滿浮桑落鬢雲慢約酒紅拂破香腮薄細細酌簾
外任教月轉畫欄角當年快憶登臨異鄉節物難禁
離索故人遠凌波何在惟有殘英共寂寞愁到斷腸無
處着寄寒香與憑渠問訊佳時弄粉吹花為誰梳掠
合歡帶(美人)柳耆卿
身材兒早是妖嬈算風措實難描一箇肌膚渾是玉更
都來占了千嬌妍歌艷舞鶯慚巧舌柳妬纖腰自相逢
便覺韓娥價減飛燕聲銷桃花零落溪水潺湲重尋
仙徑非遥莫道千金酧一笑便明珠萬斛須邀檀郎幸
有凌雲詞賦擲果風標况當年便好相擕鳳樓深處吹
簫
杜夀域
樓臺高下玲瓏鬭芳樹綠隂濃芍藥孤栖香艷晚見櫻
桃萬顆初紅巢喧乳燕珠簾鏤曳滿戶香風罩紗幃象
牀屏枕晝眠才似䑃朧起來無語更兼慵念分明往
事成空被你厭厭牽繫我怪纖腰繡帶寬鬆春來早是
分飛兩處長恨西東到如今扇移明月簟鋪寒浪與誰
同
花發沁園春王晉卿
帝里春歸早先粧點皇家池館園林雛鶯未遷燕子乍
歸時節戲弄晴隂瓊樓珠閣恰正在柳曲花心翠袖艷
衣凭闌干慣聞絃管新音此際相擕宴賞縱行樂隨
處芳樹遥岑桃腮杏臉嫩英萬葉千枝綠淺紅深輕風
煦日泛暗香長滿衣襟洞戶醉歸訪笙歌晩來雲海沉
沉
呈史滄洲劉坼父
換譜伊凉選歌燕趙一番樂事重起花新笑靨柳軟纖
腰齊楚衆芳圍裏年年佳會長是傍清明天氣正魏紫
衣染天香蜀粧紅破春睡一簇猩羅鳳翠遍東園西
城點檢芳事銓齋吏散晝館人稀幾闋管絃清脆人生
適意流轉共風光遊戲到遇景取次成歡怎教良夜休
醉
西吳曲(懷襄陽)劉改之
說襄陽舊事重省記銅鞮巷陌醉還醒笑鶯花别後劉
郎憔悴萍梗倦客天涯還買箇西風輕艇便欲訪騎馬
山翁問峴首那時風景楚王城裏知幾度經過摩挱
故宫柳癭漫弔景冷烟衰草凄迷傷心興廢頼有陽春
古郢乾坤誰望六百里路中原空老盡英雄腸斷劒鋒
冷
望明河劉一止
華旌耀日報天上使星初辭金闕許國精忠試此日傅
岩濟川舟檝向來鷄林外况傳詠篇章雄絶問人地真
是唐朝第一未論勲業鯨波霽雲千疊望仙馭縹緲
神仙明滅萬里勤勞也等是壮年繡衣持節丈夫功名
事未肯向樽前傷輕别看飛棹歸侍宸遊宴賞太平風
月
夢横塘
浪痕經雨影鬢吹寒曉來無限蕭瑟野色分橋剪不斷
溪山風物船繫朱藤路迷烟寺遠鷗浮没聽疎鐘斷鼓
似近還遥驚心事傷羇客新醅旋壓鵝黃拚清愁在
眼酒病縈骨綉閣嬌慵争解說短封傳憶念誰伴塗妝
綰髻嚼蘂吹花弄秋色恨對南雲此時凄斷有何人知
得
定風波(旅情)柳耆卿
竚立長堤澹蕩晚風起驟雨歇極目蕭疎塞柳萬株掩
映箭波千里走舟車向此人人奔名競利念蕩子終日
馳驅争覺鄉關轉迢遞何意繡閣輕抛錦字難逢等
閒度歲奈泛泛旅迹厭厭病緒近來諳盡宦遊滋味此
情懷縱寫香牋馮誰與寄算孟光争得知我繼日添憔
悴
早梅芳(上孫資政)
海霞紅山烟翠故都風景繁華地譙門畫戟下臨萬井
金碧樓臺相倚芰荷浦溆楊柳汀洲映虹橋倒影蘭舟
飛棹遊人聚散一片湖光裏漢元侯自從破虜征蠻
峻陟樞庭貴籌帷厭久盛年晝錦歸來吾鄉我里黔齋
少訟宴館多懽未周星便恐皇家圖任勲賢又作登庸
計(羊祜傳有黔齋)
期夜月劉濬
金鈎花綬繫雙月腰肢軟低折揎皓腕縈綉結輕盈宛
轉妙若鳳鸞飛越無别香檀急扣轉清切飜纖手飄瞥
催畫鼓追脆管鏘洋雅奏尙與衆音為節當時妙選
舞袖慧性雅質名為殊絶滿坐傾心住目不甚窺回雪
逡廵一曲霓裳徹汗透鮫鮹肌潤教人傅香粉媚容秀
發
(濬潞洲人有才名樂部中惟杖鼓鮮有能工之者京師官妓楊素娥最工濬酷愛之作此詞素娥以此詞)
(名振京師)
南浦程正伯
金鴨懶薰香向晚來春酲一枕無緒濃綠漲瑶窗東風
外吹盡亂紅飛絮無言竚立斷腸惟有流鶯語碧雲欲
暮空惆悵韶華一時虚度追思舊日心情記題葉西
樓吹花南浦老去覺歡疎傷春恨都付斷雲殘雨黃昏
院落問誰猶在凭闌處可堪杜宇空只解聲聲催他春
去
史邦卿
玉樹曉飛香待倩它和愁點破妝鏡輕嫩一天春平白
地都護雨昏烟冥幽花濕露定應獨把闌干凭謝屐未
蠟安排共文鵷重遊芳逕年來夢裏揚州怕事隨歌
殘情趁雲冷嬌盼隔東風無人會鶯燕暗中心性深盟
縱約盡同晴雨全無定海棠夢在相思過西園秋千紅
影
曲玉管(秋思)柳耆卿
隴首雲飛江邊日晩烟波滿目凭闌久立望關河蕭索
千里清秋忍凝眸窅窅神京盈盈仙子别來錦字終難
偶斷鴈無憑苒苒飛下汀洲思悠悠暗想當初有多
少幽懽佳會豈知聚散難期翻成雨恨雲愁阻追遊悔
登山臨水惹起平生心事一場銷黯永日無言却下層
樓
别瑶姬慢万俟雅言
可惜香紅又一番驟雨幾陣狂風霎時留不住便夜來
和月飛過簾櫳離愁未了酒病相仍便堪此恨中片片
隨流水斜陽去各自西東又還是九十春光悞雙飛
戲蝶並採遊蜂人生能幾許細算來何物得似情濃沈
腰暗減潘鬢先秋寸心不易供望暮雲千里沉沉障翠
峰
二郎神(春怨)徐幹臣
悶來彈鵲又攪碎一簾花影謾試着春衫還思纖手薰
徹金爐燼冷動是愁端如何向更怪得新來多病想舊
日沈腰而今潘鬢不堪臨鏡重省别時淚漬羅襟猶
凝料為我厭厭日高慵起長託春酲未醒鴈翼不來馬
蹄難去門掩一庭芳景空竚立盡日欄干遍倚晝長人
静
七夕柳耆卿
炎光初謝過暮雨芳塵輕洒乍露冷風清庭戶爽天如
水玉鈎遥掛應是星娥嗟久阻叙舊約飈輪欲駕極目
處微雲暗度耿耿銀河高瀉閒雅須知此景古今無
價運巧思穿針樓上女擡粉面雲鬟相亞鈿合金釵私
語處算誰在回廊影下願天上人間占得歡娛年年今
夜
用徐幹臣韻湯恢
瑣窗睡起閒竚立海棠花影記翠檝銀塘紅牙金縷杯
泛梨花冷燕子啣來相思字道玉瘦不禁春病應蝶粉
半消鴉雲斜墜暗塵侵鏡還省香痕碧唾春衫都凝
悄一似荼䕷玉肌翠被消得東風喚醒青杏單衣楊花
小扇閒却晩春風景最苦是蝴蝶盈盈弄晩一簾風静
解連環(閨情)周美成
怨懷難托嗟行人斷絶信音遼邈憶妙手能解連環似
風散雨收霧輕雲薄燕子樓空暗塵鎖一牀絃索想移
根換葉盡是舊時手種紅藥汀洲漸生杜若料舟移
岸曲人在天角記得當日音書把閒語閒言盡總燒却
水驛春回望寄我江南梅萼拚今生對酒對花為伊淚
落
春水高賓王
浪搖新綠浸芳洲翠渚雨痕初足蕩霽色流入横塘看
風外漪漪皺紋如縠藻荇縈廽似留戀鴛飛鷗浴愛嬌
雲蘸色媚日挼藍遠迷心目仙源漾舟岸曲照芳容
幾樹香浮紅玉記那回西洛橋邊濺裙翠傳情玉纖輕
掬三十六陂錦鱗渺芳音難續隔垂楊故人望斷浸愁
千斛
杏梁燕(寓解連環)張宗瑞
小樓春淺記鈎簾看雪䄂粘芳片似不似柳絮因風更
細與品題屢呵冰硯宛轉吟情縱真草鳳牋都徧到燈
前笑語酒祓峭寒移盡更箭而今柳隂滿院却花空
雪似人隔春遠歎萬事流水斜陽謾贏得前詩醉汙團
扇脉脉重來算惟有畫欄曾見把千種舊愁付與杏梁
語燕
尉遲杯(離情)周美成
隋堤路漸日晩密靄生深樹隂隂淡月籠沙還宿河橋
深處無情畫舸都不管烟波隔南浦等行人醉擁重衾
載將離恨歸去因念舊客京華長偎傍疎林小檻歡
聚冶葉倡條俱相識仍慣見珠歌翠舞如今向漁村水
驛夜如歲焚香獨自語有何人念我無憀夢魂疑想鴛
侣
梅苑
歲云暮歎光隂苒苒能幾許江梅尚怯餘寒長安信音
猶阻春風無據凭欄久欲去還凝竚憶溪邊月底徘徊
暗香疎影庭戶朝來凍解霜消南枝上香英數點微
露把酒看花無言有淚還是那時情緒花依舊晨粧何
處謾贏得花前愁千縷儘高樓畫角頻吹任教紛紛飛
素
花草稡編卷二十二
