花草稡編卷十八
明陳耀文輯
長調
天香(冬景)王通叟
霜瓦鴛鴦風簾翡翠今年較是寒早矮釘明&KR2264;側開朱
戶斷莫亂教人到重隂未解雲共雪商量未了青帳垂
氊要密紅爐圍炭宜小呵梅弄粧試巧繡羅衣瑞雲
芝草伴我語時同語笑時同笑已被金樽勸酒又唱新
詞故相惱盡道窮冬元來恁好
對梅花懷王侍御龜齡劉方叔
漠漠江臯迢迢驛路天教為春傳信萬木叢邊百花頭
上不管雪飛風緊尋交訪舊惟翠竹寒松相認不意牽
詩動興何心襯粧添暈孤標最甘冷落不許蝶親蜂
近直自從來㓗白箇中清韻儘做重聞塞管也何害香
銷粉痕盡待到和羹纔明底藴
水調歌頭東坡
明月幾時有把酒問青天不知天上宫闕今夕是何年
我欲乘風歸去唯恐瓊樓玉宇高處不勝寒起舞弄清
影何似在人間轉朱閣低綺戶照無眠不應有恨何
事長向别時圓人有悲歡離合月有隂晴圓缺此事古
難全但願人長久千里共嬋娟
(熙寧丙辰中秋東坡居士歡飲達旦大醉作水調歌頭兼懷子由元豐問都下傳習此詞神宗問内侍因)
(得上塵乙覽讀至又恐瓊樓玉宇高處不勝寒二句上曰蘇軾終是愛君乃命量移汝州)
快哉亭蘇子瞻
落日繡簾捲亭下水連空知君為我新作窗戶濕青紅
長記平山堂上欹枕江南烟雨杳杳沒孤鴻認得醉翁
語山色有無中一千頃都鏡淨倒碧峯忽然浪起掀
舞一葉白頭翁堪笑蘭臺公子未解莊生天籟剛道有
雌雄一點浩然氣千里快哉風
春行山谷
瑶草一何碧春入武陵溪溪上桃花無數花上有黃鸝
我欲穿花尋路直入白雲深處浩氣展虹霓秪恐花深
裏紅露濕人衣坐白石欹玉枕拂金徽謫仙何處無
人伴我白螺杯我為靈芝仙草不為朱唇丹臉長嘯亦
何為醉舞下山去明月逐人歸
(夷堅支志云此詞舊傳黃魯直所作王晦叔頥堂集云蜀人石耆翁言此莫將少虚壯年詞也能道其詳)
(少虚又有涴溪沙一闋云寳釵湘裙上玉梯雲重應悵翠雲低愁同芳草兩凄凄又一詞云歸夢悠揚未)
(見真繡衾恰有異香薰五更分得楚臺春皆造語工新但晩歲醉心富貴不復事文章今人鮮有知其所)
(作者)
滄浪亭蘇子美
瀟洒大湖岸淡竚洞庭山魚龍隠處烟霧深鎻渺瀰間
方念陶朱張翰忽有扁舟急槳撇浪載鱸還落日暴風
兩歸路遶汀灣丈夫志當景盛恥疎閒壯年何事憔
悴華髮改朱顔擬借寒潭垂釣又恐鷗鳥相猜不肯傍
青綸刺棹穿蘆荻無語看波瀾
劉仲方
落日塞垣路風勁戛貂裘翩翩數騎閒獵深入黑山頭
極目平沙千里惟見琱弓白羽鐵面駭驊騮隠隠望青
冢特地起閒愁漢天子方鼎盛四百州玉顔皓齒深
鎻三十六宫秋堂有經綸賢相邊有縦横謀將不作翠
蛾羞中外和樂也聖主永無憂
重陽韓無咎
今日我重九莫負菊花開試尋高處擕手躡屐上崔嵬
放目蒼崖萬仞雲護曉霜成陣知我與君來古寺倚修
竹飛檻絶纖埃笑談間風滿座酒盈杯仙人跨海休
問隨處是蓬萊落日平原西望鼓角秋深悲壯戲馬但
荒臺細把茱萸看一醉且徘徊
詠月韓子蒼
江山自雄麗風露與高寒寄聲月姊借我玉鑑此中看
幽壑魚龍悲嘯倒影星辰搖動海氣夜澷澷擁起白銀
闕危駐紫金山表獨立飛玉佩整雲冠漱水濯雪眇
視萬里一毫端回首三山何處聞道羣仙笑我邀我欲
俱還揮手從此去翳鳳更驂鸞
葉夢得
何處難忘酒朱夏日偏長湖山地勝瀟湘十里芰荷香
柳外新蟬驚晩樓上疎簾垂翠簟枕晩生涼紈扇搖霜
月曲水泛流觴流年去今古夢幾千場虚名浮利輸
却幾許好時光幸有碧雲深處存取朱顔綠鬢流落又
何妨莫厭人間世頻入醉中鄉
凱歌寄湖南安撫劉舍人張安國
猩鬼嘯篁竹玉帳夜分弓少年荆楚劍客突騎錦襜紅
千里風飛雷厲四校星流彗掃蕭斧挫春蔥談笑青油
幕日奏捷書同詩書師黃閣老黑頭公家傳鴻寳秘
略小試不言功聞道璽書頻下看即沙堤歸去帷幄日
從容君王自神武一舉朔庭空
建炎庚戍題吳江中吳紀聞
平生太湖上短棹幾經過如今重到何事愁與水雲多
擬把匣中長劍換取扁舟一葉歸去老漁蓑銀艾非吾
事丘壑已蹉跎鱠新鱸斟美酒起悲歌太平生長豈
謂今日識干戈欲瀉三江雪浪淨洗邊塵千里不為挽
天河回首望霄漢雙淚墮清波
武昌南樓落成次王漕韻李居厚
撫景幾今古遺恨此江山百年形勝但見幽草雜枯管
多少名流登覧賴有神扶壊棟詩墨尚斑斑風月要磨
洗頋我已衰顔擎天手携玉斧到江干一新竒觀領
客觴詠有餘閒烟草半川開霽城郭兩州相望都在畫
屏間便擬騎黃鵠直上扣雲關
旅思劉德脩
客夢一回醒三度碧梧秋仰看今夕天上河漢又西流
早晩涼風過鴈驚落空階一葉急雨閙清溝歸計休令
暮宵露浥征裘古來今生老病許多愁那堪更說無
限功業鏡中羞只有青山高致對此還論世事舉白與
君浮送我一杯酒誰起舞涼州
春半劉改之
春事能幾許密葉着青梅日高花困海棠風暖想都開
不惜春衣典盡只怕春光歸去片片點蒼苔能得幾時
好追賞莫徘徊雨飄紅風換翠苦相催人生行樂且
須痛飲莫辭杯坐則高談風月醉則恣眠芳草醒後亦
佳哉湖上新亭好何事不曾來
朱元晦
富貴有餘樂貧賤不堪憂那知天路幽險倚伏互相酧
請看東門黃犬更聽華亭清淚千古恨難收何似鴟夷
子散髮弄偏舟鴟夷子成覇業有餘謀收身千乘卿
相歸把釣魚鈎春晝五湖烟浪秋夜一天雲月此外儘
悠悠永棄人間事吾道付滄洲
孫清州生日魏華父
九十九峯下百二十年州西風吹起客夢月滿驛南樓
影入天河左界辰在夀星向上還是去年秋要和木蘭
曲載酒夀君侯天邊信雲外步去難留夀觴庭院依
舊已帶别離愁離合鍾情未免富貴關人何事浪白世
間頭將相時來身徤百無憂
劉靜甫
殘臘捲愁去春至莫閒愁榮枯會有成說無處着機謀
身世石中敲火富貴草頭垂露何用苦貪求三尺布衣
劍千載赤松游憶親朋方丱角摠白頭羊腸世路巇
嶮莫莫且休休選甚范侯高爵遮莫陶公鉅産爭似五
湖舟萬事付蝸角止坎謾乘流
傅公謀
草草三間屋愛竹旋添栽碧紗窗戶眼前都是翠雲堆
一月山翁高卧踏雪水村清冷木落遠山開唯有平安
竹留得伴寒梅家童開門看有誰來客來一笑清話
煮茗更傳杯有酒只愁無客有客又愁無酒酒熟且徘
徊明日人間事天自有安排
辛幼安
落日古城角把酒勸君留長安路遠何事風雪弊貂裘
散盡黃金身世不管秦樓人怨歸計狎沙鷗明夜扁舟
去和風載離愁功名事身未老幾時休詩書萬卷致
身須到古伊周莫學班超投筆縦得封侯萬里憔悴老
邊州何處依劉客寂寞賦登樓
劍閣崔與之
萬里雲間戍立馬劔門關亂山極目無際直北是長安
人苦百年塗炭鬼哭三邊鋒鏑天道久應還手寫留屯
奏烱烱寸心丹對青燈搔白髮漏聲殘老來勛業未
就妨却一身閒梅嶺綠隂青子蒲澗清泉白石怪我舊
盟寒烽火長安報歸夢到家山
獻田都統劉之翰(夷堅支丙)
涼露洗金井一葉下梧桐謫仙浪游何事華髮作詩翁
烏帽蕭蕭一幅坐對清泉白石矯首撫長松獨鶴歸來
晩聲在碧霄中神仙宅留玉節駐金狨黔南一道十
萬貔虎控雕弓笑折碧荷倒影自唱采蓮新曲詞句滿
秋風劍佩八千歲長入大明宫
(田世輔為金州都統制荆南人劉之翰者待峽州遠安主薄闕作此詞獻之田覽之大喜致書約來金城)
(欲厚加資給之翰遽亡明年田出門武見之翰立道左泣曰人鬼殊塗公能恤吾家亦足表踐言之義忽)
(不見田大驚異亟送千緍與其孤)
長江二友頥堂
長江飛鳥外明月衆星中今來古往如此人事幾般風
又對團團紅樹獨跨寒驢歸去山水澹丰容遠色動愁
思不見兩詩翁酒如澠談如綺氣如虹當時痛飲狂
醉只許賞心同響絶光沉休問俛仰之間陳迹我亦老
飄蓬望久碧雲晩一鴈度寒空
時方旱祈雨大作胡幼黃
有喜君初度風雨作秋聲連旬烈日稻畦麥壠欲揚塵
好是天瓢在手笑把羣龍呵叱四野注如傾勃勃生意
滿翠浪湧縦横君知否仁者夀夀斯仁自從三代而
下民命寄蒼旻滿目桑麻谷粟滿目簿書期會試說與
仁人小試作霖手蘇醒永新民
譚秋堂(方平)
冨貴在何許五十已平頭人生得失且笑休遣兩眉愁
管甚輪雲世變管甚風波世態沙渚且盟鷗止即儘教
止流即儘教流田可秫山可蔌又何求問天只覓窮
健游戲八千秋好對梅花如粉細剪燭花如豆不改舊
時游翠袖更能舞騎鶴上揚州
游龍門元遺山
灘聲蕩高壁秋氣靜雲林迴頭洛陽城闕塵土一何深
前日神光牛背今日春風馬耳因見古人心一笑青山
底未受二毛侵問龍門何所似似山隂平生夢想佳
處留眼更登臨我有一巵芳酒喚取山花山鳥伴我醉
時吟何必絲與竹山水有清音
賀人新娶集曲名哀長吉
紫陌風光好繡閣綺羅香相將人月圓夜早慶賀新即
先自少年心意為惜殢人嬌態久俟願成雙此夕于飛
樂共學燕歸梁索酒子迎仙客醉紅妝訴忠情處些
兒好語意難忘但願千秋歲裏結取萬年歡會恩愛應
天長行喜長春宅蘭玉滿庭芳
清湖三塔記
屏間金孔雀褥隠綉芙蓉洞房花燭夜玳筵席靄香風
盈耳笙歌繚繞滿眼綺羅交錯銀燭影搖紅佳期今夕
裡談笑畫堂中皓齒歌細腰舞樂無窮朱簾高捲金
爐香噴瑞烟濃仙子將臨鳳閣玉女下離蓬島同會蕊
珠宫門闌多喜色女壻近乘龍
和李泰發尚書泊舟嚴陵劉行簡
千古嚴陵瀨清夜月荒凉水明沙淨波面一葉弄孤光
北望旄頭天際殺氣遙昏楚甸雲樹失青蒼愁絶未歸
客衰鬢點吳霜聽江邊鳴寳瑟想英皇騎鯨仙裔高
韻清絶勝風篁醉入無何境界却笑昔人底事遠慕白
雲鄉不見咸陽道烟草茂陵荒
送吳叔永文昌吳毅甫
才惜季方去又更别元方驚心天上雙鳳接翅下高岡
萬里瞿塘烟浪一片昭亭雲月渺渺正相望夜雨連風
壑此意獨凄凉杜鵑聲猶不住攪離腸黃鷄白酒吾
亦歸興動家鄉人事紛紛難料世事悠悠難說何事問
穹蒼肯落兒曹淚一笑付滄浪
薄媚(西子詞)董穎
入破第一
窣湘裙搖漢珮步步香風起斂雙蛾論時事蘭心巧會
君意殊珍異寳猶自朝臣未與妾何人被此隆恩雖令
效死奉嚴旨隠約龍姿欣悦重把甘言說辭俊雅質
娉婷天教汝衆美兼備聞吳重色憑汝和親應為靖邊
陲將别金門俄揮粉淚靚粧洗
第二虚摧
飛雲駃香車故國難回睇芳心漸搖迤邐吳都繁麗忠
臣子胥預知道為邦崇諫言先啓願勿容其至周亡褒
姒商傾妲已吳王却嫌胥逆耳纔經眼便深恩愛東
風暗綻嬌蕊綵鸞翻妬伊得取次于飛共戲金屋看承
它宫盡廢
第三衮遍
華晏夕燈搖醉粉菡蓞籠蟾桂楊翠袖含風舞輕妙處
驚鴻態分明是瑤臺瓊榭閬苑蓬壺景盡移此地花繞
仙步鶯隨管吹寳帳暖留春百和馥郁融鴛被銀漏永
楚雲濃三竿日猶褪霞衣宿酲輕腕嗅宫花雙帶繫合
心時波下比目深憐到底
第四催拍
耳盈絲竹眼搖珠翠迷藥事宫闈内爭知漸國勢陵夷
姦臣獻佞轉恣奢淫天譴歲屢饑從此萬姓離心解體
越遣使隂窺虛實蚤夜營邊備兵未動子胥存雖堪
伐尚畏忠義斯人既戮又且嚴兵卷土赴黃池觀釁種
蠡方云可矣
第五衮遍
機有神征鼙一鼓萬馬襟喉地庭喋血誅留守憐屈服
斂兵還元如此當除禍本重結人心爭奈竟荒迷戰骨
方埋靈旗又指勢連敗柔荑擕泣不忍相拖棄身在
兮心先死宵奔兮兵已前圍謀窮計盡唳鶴啼猿聞處
分外悲舟縦近誰容再歸
第六歇拍
哀誠屢吐再東分賜垂暮日置荒隅心知愧寳鍔紅委
鸞存鳳去辜負恩憐情不似虞姬尚望論功榮還故里
降令曰吳亡赦汝越與吳何異吳土怨越方疑從公
論合去妖類娥眉宛轉竟殞鮫鮹香骨委塵泥渺渺姑
蘇蕪荒鹿戲
第七然衮
王公子青春更才美風流慕連理耶溪一日悠悠回首
凝思雲鬟烟鬢玉珮霞裾依約露妍姿送目驚喜俄迃
玉趾同仙騎洞府歸去簾櫳窈窕戲魚水正一點犀
通遽别恨何已媚魄千載教人屬意况當時金殿裏
排遍第八
怒潮卷雪巍岫布雲越襟吳帶如斯有客經游月伴風
隨值盛世觀此江山美合放懷何事却興悲不為回頭
舊谷天涯為想前君事越王嫁禍獻西施吳即中深機
闔廬死有遺誓句踐必誅夷吳未干戈出境倉卒越
兵投怒夫差鼎沸鯨鯢越遭勍敵可憐無幾脱重圍歸
路茫然城郭丘墟飄泊積山裏旅魂暗逐戰塵飛天日
慘無輝
排遍第九
自念平生英氣凌雲凌然萬里宣威那知此際熊虎塗
窮來伴麋鹿卑棲既甘臣妾猶不許何為計爭若都燔
寳器盡誅吾妻子徑將死戰決雌雄天意恐憐之偶
聞太宰正檀權貪賂市恩私因將寳玩獻誠雖脱霜戈
石室囚繫憂嗟又經時恨不如巢燕自由歸殘月朦朦
寒雨蕭蕭有血都成淚備嘗險厄返邦畿冤憤刻肝脾
第十攧
種陳謀謂吳兵正熾越勇難施破吳策惟妖姬有傾城
妙麗名稱西子歲方笄筭夫差惑此須致顛危范蠡微
行珠貝為香餌苧蘿不釣釣深閨吞餌果殊姿素肌纖
弱不勝羅綺鸞鏡畔粉面淡勻梨花一朵瓊壺裏嫣然
意態嬌春寸眸剪水斜鬟鬆翠人無雙宜名動君王繡
履容易來登玉陞
(樂府雅詞載此詞于卷首以排遍第八第九第十居前而入破第一以後者次之余以其字句參差無所)
(附麗且詠西施事無容分析也因照首章入此云)
瀟湘夜雨竹坡詞
曉色凝暾霜痕猶淺九天春意將回隔年花信先巳到
江梅沉水烟濃如霧金波滿紅袖雙垂仙翁醉問春何
在春處玉東西瑶臺人不老遠從赤壁來步天墀且
細看八磚花影遲遲會見朱顔綠髩家長近咫尺天威
君知否天教雨露常滿歲寒枝
和潘都漕九日詞
江繞淮城雲昏楚觀一枝烟笛堆横曉風吹帽霜日照
人明暗惱潘即舊恨應誰念菊老殘英秋空曉茱萸細
撚酃渌為誰傾人間真夢境新愁未了綠髩星星問
明年此會誰寄幽情倚盡一樓殘照何(缺)更月到簾旌
憑闌久歌君妙曲誰是米嘉榮
三
楚尾江横斗南山秀輞川誰畫新圖幾時天際平地出
方壺應念江南倦客家何在飄泊江湖天教共銀濤翠
壁相伴老人娛長淮看不盡風帆落處天在平蕪筭
人間此地豈是窮途好與婆娑盡日應須待月到金樞
山中飲從教笑我白首醉模糊
玉梅香慢
寒色猶高春力尚怯微律先催梅拆曉日輕烘清風煩
觸凝散數枝殘雪嫩英妬粉嗟素艷有蜂蝶仝歇人人
向我依然頓成離缺徘徊寸腸萬結又因花暗成凝
咽撚蕊怜香不禁恨深難絶若是芳心解語應共把此
情細細說淚滿闌干無言強折
小聖樂元好問
綠葉隂濃徧池亭水閣偏趁凉多海榴初綻朵朵蹙紅
羅乳燕雛鶯弄語對高柳鳴蟬相和驟雨過似瓊珠亂
撒打遍新荷人生百年有幾念良辰美景休放虛過
富貧前定何用苦張羅命友邀賓晏賞飲芳醑淺斟低
歌且酩酊從教二輪來往如梭
塞孤(曉行)柳耆卿
一聲鷄又報殘更歇秣馬巾車催發草草生人燈下别
山路險新霜滑瑶珂響起栖烏金鐙冷敲殘月漸西風
緊襟袖凄裂遙指白玉京望斷黃金闕遠道何時行
徹筭得佳人凝恨切應念念歸時節相見了執柔荑幽
會處偎香雪免鴛衾兩恁虚設
朱雍
雪江明練靜波聲歇玉浦梅英初發隠隠瑶林堪乍别
瓊路冷雲階滑寒枝晩已黃昏舖碎影留新月向亭臯
一任風冽歌起郢曲時目斷秦城闕遠道冰車清徹
追念酥粧凝望切淡竚迎佳節應暗想日邊人聊寄與
同懽悦勸清樽忍負盟設
夢揚州少游
晩雲收正柳塘烟雨初休燕子未歸惻惻輕寒如秋小
欄外東風軟透繡幃花密香稠江南遠人何處鷓鴣啼
破春愁長記曾陪燕遊酧妙舞清歌麗錦纏頭殢酒
困花十載因誰淹留垂鞭拂面歸來晩望翠樓簾捲金
鈎佳會阻離情正亂頻夢揚州
安陸浮雲樓廖世美
靄靄春空畫樓森聳凌雲渚紫薇登覽最關情絶妙誇
能賦惆悵相思遲暮記當日朱欄共語塞鴻難問岸柳
何窮别愁芬絮催促年光舊來流水知何處斷腸何
必更殘陽極目傷平楚晩霽波聲帶雨悄無人舟横野
渡數峯江上芳草天涯參差烟樹
上元(上晁以道)吳大年
樓雪初消麗譙吹罷單于晩使君千炬起班春歌吹香
風暖十里珠簾盡捲正人在蓬壺閬苑賣薪買酒立馬
傳觴昇平重見誰識遨頭去年曾侍傳柑晏至今衣
袖帶天香行處氤氲滿巳是春宵苦短且莫遣歡游意
懶細聽歸路璧月光中玉簫聲遠
梅苑
點點飛香見梅知道春心透怕寒不捲玉樓簾羞與花
同瘦手撚青枝頻嗅誚冷落薔薇金斗翻驚綠鬢不似
芳姿年年依舊纔破凝酥滿園桃李看看又江南幽
夢了無啼痕暈殘襟袖鴛被有誰温綉怎敢更十分殢
酒伴君獨自幾箇黃昏月明時候
上元有懷張材甫
雙闕中天鳳樓十二春寒淺去年元夜奉宸游曾侍瑶
池宴玉殿珠簾盡捲擁羣仙蓬壺閬苑五雲深處萬燭
光中揭天絲管馳隙流年恍如一瞬星霜換今宵誰
人泣孤臣回首長安遠可是塵緣未斷謾惆悵華胥夢
短滿懷幽恨數點寒燈幾聲歸鴈
盱江有懷趙文鼎
桃李墻頭向人都似他年意舞絲千丈颺晴光駘蕩春
無際花氣薰然自醉傍垂楊行行緩轡倦游無奈回首
雲山歸期猶未孟鎻樓空鳥啼花外東風起少年恩
怨付波流臨望朱闌倚冉冉塵生客袂對尊前高情暫
寄洞天一笑仙馭乘空姑峯凝翠
閨情孫夫人
乳燕穿簾亂鶯啼樹清明近隔簾時度柳花飛猶覺寒
成陣長記眉峯偷隠臉桃紅難藏酒暈背人微笑半嚲
鸞釵輕籠蟬鬢别久啼多眼應不似當年俊滿園珠
翠逞春嬌沒箇他風韻若見賓鴻試問待相將綵牋寄
恨幾時得見闘草歸來雙鴛微潤
侑舒信道中丞懶堂女子
綠淨湖光淺寒先到芙蓉島謝池幽夢屬才郎幾度生
春草塵世多情易老更那堪秋風嫋嫋晩來羞對香芷
汀洲枯荷池沼恨鎻横波遠山淺黛無心掃湘江人
去嘆無依此意從誰表喜趁良宵月皎况難逢人間兩
好莫辭沉醉醉入屏山吳歌天曉
熙州慢(送述古)張子野
武林鄉占第一湖山詠畫爭巧鷲石飛來倚翠樓烟靄
清猿啼曉况值禁垣師帥惠政流入歌謠朝暮萬景寒
潮弄月亂峯廻照天使尋春不早倂行樂免有花愁
花笑持酒更聽紅兒肉聲長調瀟湘故人未歸但目送
游雲孤鳥際天杪離情盡寄芳草
望雲間(代州南樓)趙獻之
雲朔南陲全趙寳符河山襟帶名藩有朱樓縹緲千雉
回旋雲度飛狐絶險天圍紫塞高寒弔興亡遺跡咫尺
西陵烟樹蒼然時移事改極目春心不堪獨倚危欄
惟是年年飛鴈霜雪知還樓上四時長好人生一世誰
閒故人有酒一尊高興不減東山
卓牌兒万俟雅言
東風綠楊天如畫出清明院宇玉艷淡薄梨花帶月燕
支冷落海棠經雨單衣怯黃昏人正在珠簾笑語相並
戲蹴秋千共擕手同倚闌干暗香時度翠窗繡戶路
繚繞潜通幽處斷魂凝佇嗟不似飛絮閒悶閒愁難消
遣此日年年意緒無據奈酒醒春去
早梅香
北帝收威又探得早梅漏春消息粉蕊瓊苞擬將胭脂
輕染顔色素質盈盈終不許雪霜欺得奈化工偏宜賦
與夀陽粧飾獨自逞冰姿比夭桃繁杏殊别為報山
翁逢此有花樽前且須攀折醉賞吟戀莫辜負好天風
月恐笛聲悲紛紛便似亂飛香雪
塞垣春(秋怨)周美成
暮色分平野傍葦岸征帆卸烟村極浦樹藏孤舘秋景
如畫漸别離氣味難禁也更物象供瀟洒念多才渾衰
減一懷幽恨難寫追念綺&KR2264;人天然自風韻嫻雅竟
夕起相思謾嗟怨遙夜又還將兩袖珠淚沉吟向寂寞
寒燈下玉骨為多感瘦來無一把
步月史達祖
剪柳章臺問梅東閣醉中擕手初歸逗香簾下璀璨鏤
金衣正依約冰絲射眼更荏苒蟾玉西飛輕塵外雙鴛
細蹙誰賦洛濱妃霏霏紅霧繞步搖共髩影吹入花
圍筦絃將散人靜燭籠稀泥私語香攖乍破怕夜寒羅
襪先知歸來也相偎未肯入重幃
漢宫春晁叔用
黯黯離懷向東門繋馬南浦移舟薰風亂飛燕子時下
輕鷗無情渭水問誰教日日東流常是送行人去後烟
波一向離愁回首舊游如夢記踏青殢飲拾翠狂遊
無端綵雲易散覆水難收風流未老拚千金重入揚州
應又似當年載酒依前名占青樓
康伯可
雲海沉沉峭寒收建章雪殘鳷鵲華燈照夜萬井禁城
行樂春隨鬢影映參差柳絲梅萼丹禁杳鰲峯對聳三
山上通寥廓春衫綉羅香薄步金蓮影下三千綽約
冰輪桂滿皓色冷浸樓閣霓裳帝樂奏昇平天風吹落
留鳳輦通宵宴賞莫放漏聲閒却
梅花李漢老
瀟洒江梅向竹梢疎處横兩三枝東君也不愛惜雪壓
霜欺無情燕子怕春寒輕失花期惟是有南來塞鴈年
年長見開時清淺小溪如練問玉堂何似茅舍疎籬
傷心故人去後冷落新詩微雲淡月對孤芳分付他誰
空自倚清香未減風流不在人知
沈會宗
别酒初醒似一番夢覺屈指堪驚猶疑送消寄息遇着
人聽當初喚作據眼前略略看承及去了從頭想伊心
下始覺寧寧黃昏畫角重城更傷高念遠懷抱何勝
良時好景筭來半為愁生幽期暫阻便就中月白風清
千萬計年年斷除不得是這些情
上元前一日立春京仲遠
暖律初回又燒燈市井賣酒樓臺誰將星移萬點月滿
千街輕車細馬隘通衢蹴起香埃今歲好土牛作伴挽
留春色同來不是天公省事要一時壯觀特地安排
何妨綵樓鼓吹綺席樽罍良宵勝景語邦人莫惜徘徊
休笑我痴頑不去年年爛醉金釵
梅苑
梅萼知春見南枝向暖一朵初芳冰清玉麗自然賦得
幽香烟庭水榭更無花爭染春光休謾說桃夭杏冶年
年蝶閙蜂忙立馬竚凝情久念美人自别鱗羽茫茫
臨岐記伊尚帶宿酒殘粧雲疎雨潤怎知千里思量除
是託多情驛使殷勤折寄仙鄉
二
點點江梅對寒威強出一弄新竒零珠碎玉為誰密上
南枝幽香冷艷縦孤高却遣誰知惟只有江頭驛伴征
鞍獨為遲遲聊撚粉香重問問春來甚日春去何時
移將院落筭應未肯頭低無人共折傍溪橋雪壓霜欺
君不見長安陌上只誇桃李芳菲
張子野
紅粉苔墻透新春消息梅粉先芳竒葩異卉漢家宫額
塗黃何人鬪巧運紫檀剪出蜂房應為是中央正色東
君别與清香仙姿自稱霓裳更孤標俊格非雪凌霜
黃昏院落為誰密解羅囊銀缾注水浸數枝小閣幽窗
春睡起纖條在手厭厭宿酒殘粧
二
玉減香銷被嬋娟誤我臨鏡粧慵無聊強開強解蹙破
眉峯憑高望遠但斷腸殘月初鍾須信道承恩不在貌
如何教妾為容風煖鳥聲和碎更日高院靜花影重
重愁來待只殢酒酒薄愁濃長門怨感恨無金買賦臨
笻翻動念年年伴女越溪共採芙蓉
仙詞(或云洞賓)
横笛聲沉倚危樓紅日江轉天斜黃塵邊火澒洞何處
吾家胎禽怨夜來乘風玄露丹霞先生笑飛空一劍東
風猶自天涯情知道山中好早翠囂含隠瑶草新芽
青溪故人信斷夢颷車乾坤星火歸來了煮石煎沙回
首處幅巾蒲帳雲邊獨是桃花(見庶菴老學叢談)
陽臺路(旅情)柳耆卿
楚天晩墜冷風敗葉疎紅零亂冐征塵匹馬驅區愁見
水遙山遠追念年時正恁鳳幃倚香偎煖嬉遊慣又豈
知前懽雲雨分散此際空勞回首望帝里難收淚眼
暮烟衰草筭暗鎻路岐無限今宵又依前寄宿甚處葦
村山舘寒燈半夜猒猒憑何消遣
暗香姜白石
舊年月色筭幾番照我梅邊吹笛喚起玉人不管清寒
與攀摘何遜而今漸老都忘却春風詞筆但怪得竹外
疎花香冷入瑤席江國正寂寂嘆寄路遙夜雪初積
翠樽易泣紅萼無言耿相憶長記曾擕手處千樹壓西
湖寒碧又片片吹盡也幾時見得
張叔夏
羽音寂寞怪虚簾晝悄近來無鵲水葉吹寒極目凝思
倚江閣不信相如便老猶未減當時游樂但趁他鬪草
籌花終是帶離索憶昨更情惡謾認着梅花是君還
錯石牀冷落閒掃松隂與誰酌一自飄零去輕悞了燈
前深約從到此歸未得幾曾忘却
西子粧張炎
白浪搖天青隂漲地一片野情幽意楊花點點是春心
替風前萬華吹泪遙岑寸碧有誰看朝來清氣自沉吟
甚流光輕把繁華如此斜陽外隠約孤村隔塢閒門
閉漁舟何似莫歸來想桃源路通人世危橋靜千年事
都消一醉謾依依愁落鵲聲萬里
黃鶯兒柳耆卿
園林晴晝春誰主暖律潜催幽谷暄和黃鸝翩翩乍遷
芳樹觀露濕縷金衣葉映如簧語曉來枝上綿蠻似把
芳心深意低訴無據乍出煖烟來又趁游蜂去恣狂
蹤跡兩兩相呼黃昏霧吟風舞當上苑柳濃時别舘花
深處此際海燕偏饒都把韶光與
王晉卿
多情春意芳時節北圃人來傳道江梅依稀芳姿數枝
新發誇嫩臉着胭脂膩骨凝香雪問伊還記年時正好
相看因甚輕别情切往事散浮雲舊恨成華髮筭知
空對綺檻雕闌孜孜望人攀折愁未見苦思量待見重
端叠願與永傚高唐雲雨芳菲月
鳳凰臺上憶吹簫晁無咎
千里相思况無百里何妨暮往朝還又正是梅初淡佇
鶯未綿蠻陌上相逢緩轡風細細雲日斑斑新晴好得
意未妨行盡春山應擕後房小妓來為我盈盈對舞
花間便拚却松醪翠滿密炬紅殘須信征鞍射虎清世
裏曾有人閒都休說簾外夜久春寒
張臺卿
長天霞散遠浦潮平危闌注目江臯長記年年榮遇同
是今朝金鑾兩回命相對清光頻許揮毫雍容久正茶
杯初賜香袖時飄歸去玉堂深夜泥封罷金蓮一寸
才燒帝語丁寧曾被華衮親褒如今謾勞夢想嘆塵蹤
杳隔仙鰲無聊意強當歌對酒怎消
梅侯彦周
浴雪精神倚風情態百端邀勒春還記舊隠溪橋日暮
驛路泥乾曾伴先生蕙帳香細細粉瘦瓊閒傷半落一
夜夢回腸斷家山空教映溪帶月供游客無情折滿
雕鞍便忘了明窗靜几筆硯同歡莫向高樓噴笛花似
我蓬髩霜斑都休說今夜倍覺清寒
李易安
香冷金猊被翻紅浪起來慵自梳頭任寳奩塵滿日上
簾鈎生怕離懷别苦多少事欲說還休新來瘦非干病
酒不是悲秋休休這回去也千萬遍陽關也則難留
念武陵人遠烟鎻秦樓惟有樓前流水應念我終日凝
眸凝眸處從今又添一段新愁
國香(蘭花)張炎
空谷幽人曳冰簮霧帶古意生春結根倦隨蕭艾獨抱
孤真自分生涯淡薄隠蓬蒿甘老山林風烟共憔悴冷
落吳宫草暗花深霽痕消蕙雲向崖隂飲露應是知
心所思何處滿楚水湘雲肯信遺芳千古依依澤畔行
吟香魂幾成夢短操誰彈月冷瑤琴
醉蓬萊(慶老人星現)柳耆卿
漸亭臯葉下隴首雲飛素秋新霽華闕中天鎻蔥蔥佳
氣嫩菊黃深拒霜紅淺近寳階香砌玉宇無塵金莖有
露碧天如水正值昇平萬機多暇夜色澄鮮漏聲迢
逓南極星中有老人呈瑞此際宸游鳳輦何處度管絃
聲脆太液波翻披香簾捲月明風細
(永為屯田員外郎會太史奏老人星見時秋霽晏禁中仁宗命左右詞臣為樂章内侍屬柳應制柳方冀)
(進用作此詞奏呈上見首有漸字色若不懌讀至宸游鳳輦何處乃與御製真宗挽詞暗合上慘然又讀)
(至太液波翻曰何不言波澄投之於地自此不復擢用)
上巳日有懷葉少蘊
問春風何事斷送繁紅便拚歸去牢落征途笑行人羈
旅一曲陽關斷雲殘靄做渭城朝雨欲寄離愁綠隂千
囀黃鸝空語遙想湖邊浪搖空翠絃管風高亂花飛
絮曲水流觴有山翁行處翠袖朱欄故人應也弄畫船
烟浦會寫相思尊前為我重番新句
中秋謝幼槃
望晴峯染黛暮靄澄空碧天無漢圓鏡高飛又一年秋
半皓色誰同歸心暗折聽唳雲孤鴈向月停杯錦袍何
處一尊無伴好生南隣詩盟酒社刻燭爭成引觴愁
緩今夕樓中繼阿連清玩飲劇狂歌歌終起舞醉冷光
零亂樂事難窮疎星易曉又成浩歎
万俟雅言
正波泛銀漢漏滴銅壺上元佳致綘燭銀燈若繁星連
綴明月逐人暗塵隨馬盡五陵豪貴鬢惹烏雲裙拖湘
水誰家姝麗金闕南邊綵山北面接地羅綺沸天歌
吹六曲屏開擁三千珠翠帝樂方深鳳爐烟噴望舜顔
瞻禮太平無事君臣晏樂黎民歡醉
夀參政劉圻父
正霜浮菊淺露染楓深九秋佳景梅報南枝一點和羹
信峻嶽生申太山瞻魯瑞啓千年運飛帛奎文儀皇韶
祉明良相慶歲值豐登道方開泰塞騎塵收海鯨波
靜幾斗璿樞仰三階平正保定乾坤親扶日月萬宇同
歌詠比夀彭聃侔勲周召致君堯舜
夀郁梅埜梅城
倚東風笑問落紅啼鴂清明來未小雨弄晴做輕寒天
氣南極光中五雲深處人慶千秋歲翡翠屏間琉璃簾
下綵衣明媚九老風流五侯家數如此乾坤有人如
此天正煩君作江南一瑞世上今泰山中古晉儘不經
吾意但要牡丹年年今日伴人沉醉
趙德莊
向蓬萊雲渺姑射山深有春長好香滿枝南笑人間驚
早試問寒柯鏤冰裁玉費化工多少東閣詩成西湖夢
覺幾番清曉好是羅緯麝温屏暖却恨烟村雨愁風
惱一一清芬為東君傾倒待得明年翠隂青子蔭鳳凰
池沼更把陽和從頭付與繁花芳草
吕聖求
任落梅鋪綴鴈齒斜橋裙腰芳草閒伴游絲過曉園庭
沼厮近清明雨晴風軟稱少年尋討碧縷墻頭紅雲水
面柳堤花島誰信而今怕愁憎酒對着花枝自疎歌
笑鶯語丁寧問甚時重到夢筆題詩帊綾封淚向鳳簫
人道處處傷心年年遠念惜春人老
夀史令人篁粟
正花深繡閣帶拂流蘇暖簾初試窈窕笙歌擁新鮮珠
翠艷菊留金早梅催粉趁得瑶池會畫舘凝香仙家正
住芙蓉城裏裼寢開祥玉枝祝夀列院歡娛滿堂佳
瑞福夀雙星現碧霄雲際京兆時收如臯樂事占世間
榮貴象服魚軒䟽封大國齊眉千歲
碧牡丹李致遠
破鏡重圓分釵合鈿重尋綉戶珠箔說與從前不是我
情薄都緣利役名牽飄蓬無定翻成輕負别後情懷有
萬千牢落經時最苦分擕都為伊甘心寂寞縦滿眼
閒花媚柳終是強歡不樂待憑鱗羽說與相思水遠天
長又難托而今幸以再逢把輕離斷却
聲聲慢(夏景)劉巨濟
梅黃金重雨細絲輕園林霧烟如織殿閣風微簾外燕
喧鶯寂池塘彩鴛戲水露荷翻千點珠滴閒晝永稱瀟
湘竿叟爛柯仙客日午槐隂低轉茶甌罷清風頓生
雙腋碾玉盤深朱李靜沉寒碧朋儕閒歌白雪卸巾紗
樽爼狼籍有皓月照黃昏眠又未得
宋徽宗
宫梅粉淡岸柳金勻皇州乍慶春迴鳳闕端門鰲山彩
締蓬萊沉沉洞天向晩寳輿還花滿鈞臺輕烟裏筭誰
將金蓮陸地齊開是處笙歌鼎沸雕鞍趁金輪隠隠
輕雷萬家羅幕千步錦繡相挨銀蟾夜色如晝共乘歡
爭忍歸來疎鐘斷聽行歌猶在禁街
御製
欺寒衝暖占早爭先江梅又報南枝暗香浮動偏宜映
月臨池天然素肌瑩骨笑等閒桃李芳菲勞夢想似玉
人羞懶弄粉粧遲常恐行歌聲斷猶堪恨無情塞管
輕吹寄遠丁寧折贈隴首雲飛前村夜來雪裏殢東君
須索饒伊爛漫也筭百花猶自未知
石孝友
花前月下好景良辰厮守日許多時正美之間何事便
有輕離無端珠泪暗蔌染征衫點點紅滋最苦是慇懃
密約做就相思咿啞櫓聲離岸魂斷處高城隠隠天
涯萬水千山一去定失花期東君鬭來無賴散春紅點
破梅枝病成也到而今着箇甚醫
和吳夢窗賦梅吳毅甫
挨晴拶暖載酒呼朋夷猶東圃西園綠萼枝頭兩三初
破輕寒平生自甘寂寞占冷妝不為人妍林逋去問影
疎香暗誰賦其間空想故山竒事正烟横嶺曲月浸
溪灣杏錯桃訛那時青子都圓惟曉夢窗知處對翠禽
依約神仙休引角怕征人淚落腮邊
曹元寵
重簷飛峻麗綵横空繁華壯觀都城雲母屏開八面人
在青冥憑欄瑞烟深處望皇居遙識蓬&KR0801;回環道五
花相鬭壓盡旗亭歌酒長春不疚金翠照羅綺笑語
盈盈陸海人山輻輳萬國歡聲登臨四時總好况花朝
月白風清豐年樂歲熙熙且醉太平
秋聲蔣竹山
黃花深巷紅葉低窗凄凉一片秋聲逗雨深聲來中間
夾帶風聲疎疎二十五點麗譙門不鎻更聲故人遠問
誰搖珮簷低鈴聲彩角聲吹月望漸連營馬動四起
笳聲閃爍隣燈燈前尚有砧聲知他訴愁到曉碎噥噥
多少巷聲訴未了把一半分與鴈聲
閠重九飲郭園吳君特
檀欒金碧婀娜蓬萊游雲不蘸芳洲露柳霜蓮十分點
綴殘秋新彎畫眉未穏似含羞低度墻頭秋送遠駐西
臺車馬共惜臨流知道池亭多宴掩庭花長是驚落
秦謳&KR1401;粉闌干猶聞凭袖香留輸他翠漣拍甃瞰新粧
終日凝眸簾半捲帶黃花人在小樓
元遺山
林間雞犬江上村墟扁舟處處經過袖裏新詩買斷古
木滄波山中一花一草也留教老子婆娑任人笑風雲
氣少兒女情多不待求田問舍被朝吟暮醉慣得蹉
跎百尺高樓更問平地如何朝來斜風細雨喜紅塵不
到漁蓑一尊酒喚元龍來聽浩歌
元夕高賓王
壺天不夜寳炬生香光風蕩搖金碧月艷冰痕花外峭
寒無力歌傳翠簾盡捲誤驚回瑤臺仙跡禁漏促拚千
金一刻未酧佳夕捲地香塵不斷最得意輸它五陵
狂客楚柳吳梅無限眼邊春色鮫綃暗中寄與待重尋
行雲消息乍醉醒怕南樓吹斷曉笛
李易安
尋尋覓覓冷冷清清悽悽慘慘戚戚乍煖還寒時候正
難將息三杯兩杯淡酒怎敵他晩來風急鴈過也縦傷
心却是舊時相識滿地黃花堆積憔悴損如今有誰
忺摘守着窗兒獨自怎生得黑梧桐更兼細雨到黃昏
點點滴滴這次第怎一箇愁字了得
八聲甘州(旅情)柳耆卿
對瀟瀟暮雨洒江天一番洗清秋漸霜風凄緊關河冷
落殘照當樓是處紅衰綠減苒苒物華休惟有長江水
無語東流不忍登高臨遠望故鄉渺渺歸思難收嘆
年來蹤跡何事苦淹留想佳人妝樓凝望誤幾回天際
識歸舟爭知我倚闌干處正恁凝愁
送參寥子蘇東坡
有情風萬里捲潮來無情送潮歸問錢塘江上西河浦
口幾度斜暉不用思量今古俯仰昔人非誰似東坡老
白首忘機記取西湖西畔正暮山好處空翠烟霏筭
詩人相得如我與君稀約他年東還海道願謝公雅志
莫相違西州路不應回首為我沾衣
追和東坡韻晁無咎
謂東坡未老賦歸來天未遣公歸向西湖兩處秋波一
種飛靄澄暉又擁竹西歌吹僧老木蘭非一笑千秋事
浮世危機莫倚平山欄檻是醉翁飲處江雨霏霏送
孤鴻揮手相接眼中稀念平生相從江海任飄蓬不遣
此心違登臨事更何須惜吹帽淋衣
中秋夜作張功甫
歎流光迅景百年間能醉幾中秋正凄蛩鳴砌驚烏翻
樹烟淡蘋洲誰喚金輪出海不帶一雲浮纔上青林頂
低轉朱樓人老歡情宜減料素娥信我不為閒愁念
幾番清夢常是故鄉留倩風前數聲横管呌玉鸞騎向
碧空游誰能顧黍炊榮利蟻戰怨讐
程正伯
問東君既解遣花開不合放花飛念春風枝上一分花
減一半春歸忍見千紅萬翠容易漲桃溪花自隨流水
無計追隨不忍憑高南望記舊時行處芳意菲菲歎
年來春減花與故人非縦使梁園賦在奈長卿老去亦
何為搔首亂雲堆裡立盡斜暉
朱雍
聽琤琤漏永洗銀林梅英半寒收正蟾輝舒粉雲容縷
色切近粧樓人在東風竚立悄悄獨凝眸多少横斜影
縈繞江流只有清香暗度墮髻簮珥玉曾賦清游認
瑤車冰輙佳致肯延留指蓬山丹砂初轉望滄溟羽佩
一同舟仙娥許酒澠與我消盡春愁
留客住柳耆卿
偶登眺凭小樓艷陽時節乍晴天氣是處閒花芳草遙
山萬疊雲散漲海千里潮平波浩渺烟村院落是誰家
綠樹數聲啼鳥旅情悄遠信沉沉離魂杳杳對景傷
懷度日無言誰表惆悵舊懽何處後約難憑看看春又老
盈盈淚眼望仙鄉隠隠斷霞殘照
雪月交光劉行簡
正五雲飛杖縞練纖裳亂空交舞拂石歸來向玉階微
步欲喚冰娥暫憑風使為掃氛驅霧漸見停輪人間未
識高空真侣千里無塵地連天向倦客西來路迷江
樹故國烟深想溪橋何處雲鬢分行翠眉縈曲對夜寒
樽爼清影徘徊端應坐有風流能賦
慶千秋歐慶嗣
點檢堯蓂自元宵過了兩莢初飛蔥蔥鬱鬱佳氣喜溢
庭闈唯知降月裏姮娥欣對良時但見婺里騰瑞彩年
年煇映南箕好是庭階蘭玉伴一枝丹桂戲舞萊衣
椒觴迭將捧獻歌曲吟詩如王母欵對羣仙同晏瑤池
萱草茂長春不老百千祝夀無期
花草稡編卷十八
