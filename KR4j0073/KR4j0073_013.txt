花草稡編卷十三
明陳耀文輯
中調
賀明朝歐陽烱
憶昔花間相見後只憑纖手暗抛紅豆人前不解巧傳
心事别來依舊辜負春晝碧羅衣上蹙金繡覩對鴛
鴦空裛淚痕透想韶顔非久終是為伊只恁偷瘦
朝玉階杜夀域
簾捲春寒小雨天牡丹花落盡惜庭軒高空雙燕舞翩
翩無風輕絮暗墜苔錢擬將幽怨寫香箋中心多少
事語難傳思量真箇惡因緣那堪長夢見在伊邊
玉堂春晏同叔
帝城春暖御柳暗遮空苑海燕雙雙拂颺簾籠女伴相
携共遶林間路折得櫻桃插髻紅昨夜臨明微雨新
英徧舊叢寳馬香車欲傍西池看處楊花滿袖風
二
後園春早殘雪尙濛烟草數樹寒梅欲綻香英小妺無
端折盡釵頭朵滿把金樽細細傾憶得往年同伴沉
吟無限情惱亂東風莫便吹零落惜取芳菲眼下明
後庭宴(庚溪詩話)石刻(宣和中掘得)
千里故鄉十年華屋亂魂飛過屏山蔟眼重眉褪不勝
春菱花知我銷香玉雙雙燕子歸來應解笑人幽獨
斷歌零舞遺恨清江曲萬樹綠低迷一庭紅撲蔌
望遠行韋莊
欲别無言倚畫屏含恨暗傷情謝家庭樹錦鷄鳴殘月
落邊城人欲别馬頻嘶綠槐十里長堤出門芳草路
萋萋雲雨别來易東西不忍别君後却入舊香閨
遐方怨顧夐
簾影細簟紋平象紗籠玉指縷金羅扇輕嫰紅雙臉似
花明兩條眉黛遠山横鳳簫歇鏡塵生遼塞音書絶
夢魂長暗驚玉郎經歲負娉婷教人争不恨無情
臨江仙滕子京
湖水連天天連水秋來分外澄清君山自是小蓬瀛氣
蒸雲夢澤波撼岳陽城帝子有靈能鼓瑟凄然依舊
傷情微聞蘭芷動芳馨曲中人不見江上數峯青
東坡
夜飲東坡醒復醉歸來髣髴三更家僮鼻息若雷鳴敲
門都不應久立聽江聲長恨此身非我有何時忘却
營營夜來風静縠紋平扁舟從此逝江海寄餘生
春暮晁無咎
綠暗汀洲三月暮落花風静帆收垂楊低映木蘭舟半
篙春水滑一叚夕陽愁㶚水橋東回首處美人親上
簾鈎青鸞無計入紅樓行雲歸楚峽飛夢到楊州
李端叔
九十日春都過了尋常偶到江臯水容山態兩相饒草
平天一色風暖燕雙高酒病厭厭何計那飛紅更送
無聊鶯聲猶似耳邊嬌難回巫峽夢空恨武陵桃
感舊陳去非
憶昔午橋橋上飲坐中多少豪英長溝流月去無聲杏
花疎影裏吹笛到天明二十餘年成一夢此身雖在
堪驚閒登小閣看新晴古今多少事漁唱起三更
秦少游
千里瀟湘挼藍浦蘭撓昔日曾經月高風定露華清微
波澄不動冷浸一天星獨倚桅檣情悄悄遥聞妃瑟
泠泠新聲含盡古今情曲中人不見江上數峯青
晁叔用
憶昔西池池上飲年年多少歡娛别來不寄一行書尋
常相見了猶道不如初安稳錦屏今夜夢月明好渡
江湖相思休問定何如情知春去後管得落花無
程正伯
濃綠鎻窗閒院静照人明月團圓夜長幽夢見伊難瘦
從香臉薄愁到翠眉殘只道花時容易見如今花盡
春闌畫樓依舊五更寒可憐紅綉被空記合時歡
夜景李知幾
煙柳疎疎人悄悄畫樓風外吹笙倚欄聞喚小紅聲薰
香臨欲睡玉漏已三更坐待不來來不去一方明月
中庭粉墻東畔小橋横起來花影下扇子撲飛螢
阿初方去趙德麟
枝上粉香吹欲盡依前庭院春風更誰同遶摘芳叢漏
殘金獸冷信斷錦屏空看結燈花愁不睡酒闌無夢
相逢凄凉長判一生中不知雲外月永夜在房櫳
立春(自名鴈後歸)賀方回
巧剪合歡羅勝子釵頭春意翩翩豔歌淺笑拜嫣然願
郎宜此酒行樂駐華年未至文園多病客幽襟悽斷
堪憐舊遊夢掛碧雲邊人歸落鴈後思發在花前
憶舊張弘範
千古武陵溪上路桃源流水潺潺可憐仙契剰濃歡黃
鸝驚夢破青鳥喚春還回首舊遊渾不見蒼煙一片
荒山玉人何處倚闌干紫簫明月底翠袖暮雲寒
石孝友
一霎狂雲驚雨過月華恰到簾幃檻前疊石翠參差洞
房相見處燈火乍凉時睡玉眠花愁夜短忩忩共惜
佳期風梧不動酒醒遲好同蝴蝶夢飛上鳳凰枝
二
醉䄂吟鞭行色裏帽簷低處風斜晚山一半被雲遮殘
陽明遠水古木集棲鴉暮去朝來緣底事不如早早
還家曲屏深幌小窗紗翠沾眉上柳紅揾臉邊花
自詠劉德脩
我似萬山千里外悠然一片歸雲官銜猶自帶云云誰
知前進士已是故將軍閒行閒坐閒飲酒閒拈閒字
閒文諸公留我笑紛紛一枝簮寳髻六幅舞羅裙
閨怨劉叔安
蕩紫飄紅芳信斷都無人問穠纖吟鞭倚醉問凉蟾香
消金縷篆塵壓寳粧奩夢峽朝雲飛不到一春離緒
厭厭却疑歸燕礙重簾心期花底誤眉恨柳邊添
晁叔用
雙舸亭亭横晚渚城中飛觀嵳峩畫橋燈火照清波玉
鈎平浸水金鎻半沉河試問無情堤上柳也應厭聽
離歌人生無奈别離何夜長嫌夢短淚少怕愁多
顧夐
碧染長空池似鏡倚樓閒望凝情滿衣紅藕細香清象
床珍簟山障掩玉琴横暗想昔時歡笑事如今贏得
愁生慱山爐煖澹煙輕蟬吟人静殘日傍小窗明
晏叔原
東野亡來無麗句于君去後少交親追思往事好沾巾
白頭王建在猶見詠詩人學道深山空自老畱名千
載不干身酒筵歌席莫辭頻争如南陌上占取一年春
離懷王逐客
别岸相逢何草草扁舟兩岸垂楊綉屏珠箔綺香囊酒
深歌拍緩愁入翠眉長燕子歸來人去也此時無奈
昏黃桃花應是我心腸不禁微雨流淚湿紅粧
閻選
雨停荷芰逗濃香岸邊蟬噪垂楊物華空有舊池塘不
逢仙子何處夢襄王珍簟對欹鴛枕冷此來塵暗凄
凉欲憑危檻恨偏長藕花珠綴猶似汗凝粧
李後主
櫻桃落盡春歸去蝶翻輕粉雙飛子規啼月小樓西玉
鈎羅幕惆悵暮煙垂别巷寂寥人散後望殘煙草低
迷爐香閒裊鳳凰兒空持羅帶回首恨依依
(續聞云親見後主梵葉書塗注數字未嘗不全蘇子由題此詞云凄凉怨慕真亡國之音也)
(西清詩話云後主圍城中作詞云櫻桃結子春歸盡蝶翻金粉雙飛子規啼月小樓西畫簾朱箔惆悵捲)
(金泥門巷寂寞人去後望殘烟草低迷詞未就而城破墨莊謾錄云劉廷仲為補之云何時重聽玉騘嘶)
(撲簾柳絮依約夢回時)
二
庭空客散人歸後畫堂半掩珠簾林風淅淅夜厭厭小
樓新月回首自纖纖春光鎮在人空老新愁往恨何
窮鎖窗力困起還慵一聲羌笛驚起醉怡容
宫詞鹿虔扆
金鏁重門荒苑静綺窗愁對秋空翠華一去寂無蹤玉
樓歌吹聲斷已隨風煙月不知人事改夜闌還照深
宫藕花相向野塘中暗傷亡國清露泣香紅
柳許庭(庚溪詩話)
不見昭陽宫内柳黃金齊撚輕柔東君昨夜到皇州玉
階金井無處不風流悵望翠華春欲暮六宫都鎻春
愁煖風吹動繡簾鈎飛花委地時轉玉香毬
二
不見隋河堤上柳綠隂流水依依龍舟東下疾於飛千
條萬葉濃翠染旌旗記得當年春去也錦帆不見西
歸故抛輕絮點人衣如將亡國恨說與路人知
三
不見陶家門外柳柴扉一徑遥通閉門終日掩清風感
君高節綠蔭向人濃籬落蕭疎鷄犬静日長飛絮濛
濛先生一醉萬緣空經時高卧不到翠隂中
四
不見都門亭畔柳春來綠盡長條柳邊行色馬蕭蕭一
枝折贈相見又何朝酒盡曲終人去也風前亦自無
聊秪應於我恨偏饒東君特地付與沈郎腰
五
不見㶚陵原上柳往來過盡蹄輪朝離南楚暮西秦不
成名利嬴得鬢毛新莫怪枝條憔悴損一生唯苦征
塵兩三煙樹倚孤村夕陽影裏愁殺宦游人
夏景永叔
池外輕雷池上雨雨聲滴碎荷聲小樓西角斷虹明欄
干倚處待得月華生燕子飛來窺畫棟玉鈎垂下簾
旌凉波不動簟紋平水晶䨇枕傍有堕釵横
絳華堂進泛索張掄
聞道彤廷森寳仗霜風逐雨驅雲六龍扶輦下青冥香
隨鸞扇遠日映赭袍明簾捲天街人頂戴滿城喜氣
氤氲等閒散作八荒春祗知天意好昨夜月華新
毛文錫
暮蟬聲盡落斜陽銀蟾影挂瀟湘黃陵廟側水茫茫楚
山紅樹煙雨隔高唐岸泊漁燈風颭碎白蘋遠散濃
香靈娥鼓瑟韻清商朱絃凄切雲散碧天長
牛希濟
峭碧參差十二峯冷煙寒樹重重瑶姬宫殿是仙蹤金
鑪珠帳香靄晝偏濃一自楚王驚夢斷人間無路相
逢至今雲雨帶愁容月斜江上征棹動晨鐘
二
江繞黃陵春廟閒嬌鶯獨語關關滿庭重疊綠苔斑隂
雲無事四散自歸山簫鼓聲稀香燼冷月娥歛盡灣
環風流皆道勝人間須知狂客判死為紅顔
三
素洛春光㶑灔平千重媚臉初生凌波羅襪勢輕輕煙
籠日照珠翠半分明風引寳衣疑欲舞鸞迴鳳翥堪
驚也知心許恐無成陳王辭賦千載有聲名
四
柳帶搖風漢水濱平蕪兩岸争勻鴛鴦對浴浪痕新弄
珠游女微笑自含春輕步暗移蟬鬢動羅裙風惹輕
塵水精宫殿豈無因空勞纖手解珮贈情人
五
洞庭波浪颭晴天君山一點凝煙此中真境属神仙玉
樓珠殿相應月輪邊萬里平湖秋色冷星辰垂影參
然橘林霜重更紅鮮羅浮山下有路暗相連
梅李易安
庭院深深深幾許雲忩霧閣春遲為誰憔悴損芳姿夜
來清夢好應是發南枝玉瘦檀輕無限恨南樓羌管
休吹濃香吹盡有誰知暖風遲日也别到杏花肥
二
庭院深深深幾許雲窗霧閣常扄柳梢梅萼漸分明春
歸秣陵樹人客建安城感月吟風多少事如今老去
無成誰憐憔悴更彫零燈花空結蕊離别共傷情
寄外劉氏(苕溪漁隠)
千里長安名利客輕離輕散尋常難禁三月好風光滿
階芳草綠一片杏花香記得年時臨上馬看人眼淚
汪汪如今不忍更思量恨無千日酒空斷九迴腸(劉章文虎)
(妻名彤字文美)
立春寄季順姝延安夫人
一夜東風穿綉戸融融暖應佳時春來何處最先知平
明堤上柳染遍欝金枝姊妹嬉遊時節近今朝應怨
來遲憑誰說與到家期玉釵頭上勝留待遠人歸
熟水易少夫人
何處丼泉來席上嫩黃初沸銀瓶月團嘗罷有餘清惠
山名品在歌舞暫留停欲賞壑源新氣味不應兼進
豨苓此中端有淡交情相如方病酒一飲骨毛輕
接賢賓毛文錫
香韉鏤䄡五花騘值春景初融流珠噴沫躞蹀汗血流
紅少年公子能乘馭金鑣玉轡瓏璁為惜珊瑚鞭不
下驕生百步千蹤信穿花從拂柳向九陌追風
荷花媚
霞苞露荷碧天然地别是風流摽格重重青盖下千嬌
照水好紅紅白白每悵望明月清風夜甚低迷不語
妖邪無力終湏放船兒去清香深處住看伊顔色
鞓紅
粉香尤嫩衾寒可慣怎奈向春心已轉玉容别是一般
閑婉悄不管桃紅杏淺月影簾櫳金堤波面漸細細
香風滿院一枝折寄故人雖遠輙莫使江南信斷
憶江南馮延巳
去歲迎春樓上月正是西窗夜凉時節玉人貪睡墜釵
雲粉消粧薄見天真人非風月長依舊破鏡塵筝一
夢經年瘦今宵簾幕颺花隂空餘枕淚獨傷心
二
今日相逢花未發正是去年别離時節東風次第有花
開恁時須約却重來重來不怕花堪折秪怕明年花
發人離别别離若向百花時東風弹淚有誰知
尋梅沈會宗
幽香淺淺濕未透認雪底思來始有剪裁尙覺瓊瑶皱
苦寒中越恁骨清肌瘦東風氣象園林舊又今年而
今時候急宜小摘當罇酒選一枝且付玉人纖手
二
今年早覺花信蹉想芳心未應悞我一日小徑幾回過
始朝來尋見雪痕微破眼前大抵情無那好景色只
銷些箇春風爛漫都且可是而今枝上一朵兩朵
繫裙腰張子野
清霜蟾照夜雲天朦朧影畫勾欄人情縱似長情月算
一年又能得幾番圓欲寄西江題葉字流不到五亭
前東池始有新荷綠尙小如錢問何日藕幾時蓮
劉叔儗
山兒矗矗水兒清船兒似葉兒輕風兒更沒人情月兒
明厮合凑送人行眼兒蔌蔌淚兒傾燈兒更冷清清
遭逢鴈兒又沒前程一聲聲怎生得夢兒成
魏夫人(芳草渡)
燈花耿耿漏遲遲人别後夜凉時西風瀟洒夢初回誰
念我就单枕皺雙眉錦屏綉幌與秋期腸欲斷淚偷
垂月明還到小窗西我恨你我憶你你争知
秋蘂香引(相思)柳耆卿
留不得光隂催促有芳蘭歇好花謝唯頃刻彩雲易散
琉璃脆驗前事端的風月夜幾處前蹤舊跡忍思憶
這回望斷永作終天隔向仙島歸冥路兩無消息
少年心黃魯直
對景惹起愁悶染相思病成方寸是阿誰先有意阿誰
薄倖斗頓恁少喜多嗔合下休傳音問你有我我無
你分似合歡桃核真堪人恨心兒裏有兩箇人人
七娘子向子諲
山圍水繞高唐路恨密雲不下陽臺雨霧閣雲窗風亭
月戶分明携手同行處而今不見生塵步但長江無
語東流去滿地落花漫天飛絮誰知緫是離愁做
頥堂
花明霧暗非花霧似春屏短夢無憑㩀夜月將來曉燈
催去半衾餘暖空留住情柔意密愁千縷想一聲鷄
唱東城路暫作行雲暫為行雨陽臺望極人何處
一剪梅(舟過吳江)蔣勝欲
一片春愁待酒澆江上舟搖樓上帘招秋娘渡與泰娘
橋風又飄飄雨又蕭蕭何日歸家洗客袍銀字笙調
心字香燒流光容易把人抛紅了櫻桃綠了芭蕉
客中新雪方秋崖
誰剪輕瓊做物華春遶天涯水遶天涯園林曉樹恁横
斜道是梅花不是梅花宿鷺聮拳倚斷槎昨夜寒些
今夜寒些孤舟簔笠釣烟沙待不思家怎不思家
晏璧
客路輕寒笑敝貂一半春銷一半魂銷滿城風雨冷蕭
蕭去歲花朝今歲花朝記得樓西畫扇招汗濕鮫綃
淚濕鮫綃别時楊柳又長條人在溪橋月在溪橋
劉潜夫
陌上行行怪府公還是文窮還是詩窮下車上馬太匆
匆來是春風去是秋風階銜免得管兵農嬉到昏鐘
睡到齋鐘不湏提岳與知宫喚作溪翁喚作山翁
程正伯
小會幽歡正及時花也相宜人也相宜寳香未斷燭光
低莫厭杯遲莫恨懽遲夜漸深深漏漸稀風已侵衣
露巳沾衣一杯重勸莫相違何似休歸何似同歸
徐淵子(似道)
學道從來不則聲行也東銘坐也西銘爺娘死後更伶
仃也不看經也不齋僧却言淵子太狂生行也輕輕
坐也輕輕他年青史緫無名你也能亨我也能亨(淵子天台)
(人初官戸曹其長方以道學自高每以輕銳抑之適其長以母死去官淵子賦此詞)
咸淳甲子又復經量湖南醴陵士人
宰相巍巍坐廟堂說着經量便要經量那箇臣僚上一
章頭說經量尾說經量輕狂太守在吾邦聞說經量
星夜經量山東河北久抛荒好去經量胡不經量
春别虞集
荳䓻稍頭春色闌風滿前山雨滿前山杜鵑啼血五更
殘花不禁寒人不禁寒離合悲歡事幾般離有悲歡
合有悲歡别時容易見時難怕唱陽關莫唱陽關
李易安
紅藕香殘玉簟秋輕解羅裳獨上蘭舟雲中誰寄錦書
來鴈字回時月滿西樓花自飄零水自流一種相思
兩處閒愁此情無計可消除纔下眉頭又上心頭
易祓妻
染淚脩書寄彦章貪做前廊忘却回廊功名成遂不還
鄉石做心腸鐡做心腸紅日三竿懶畫粧虛度韶光
瘦損容光相思何日得成䨇羞對鴛鴦懶對鴛鴦
唐多令劉改之
蘆葉滿汀洲寒沙帶淺流二十年重到南樓柳下繫船
猶未稳能幾日是中秋黃鶴斷磯頭故人今在否舊
江山都是新愁欲買桂花重載酒終不似少年遊
惜别吳君特
何處合成愁離人心上秋縱芭蕉不雨也颼颼都道晚
凉天氣好有明月怕登樓年事夢中休花空煙水流
燕辭歸客尙淹留垂柳不縈裙帶住謾長是繫行舟
鄧光薦
雨過水明霞潮回岸帶沙葉聲寒飛透窗紗懊恨西風
吹世換更吹我落天涯寂寞古豪華烏衣日又斜說
興亡燕入誰家惟有南來無數鴈和明月宿蘆花
苕溪故妓尹煥(野語)
蘋末轉清商溪聲供夕凉緩傳杯催喚紅粧慢綰烏雲
新浴罷裙拂地水沉香歌短舊情長重來驚鬢霜悵
綠隂青子成䨇說着前歡佯不采颺蓮子把鴛鴦
(惟曉嘗於苕溪籍中偶有所盼後十年復訊舊游則巳歸一宗子矣雖經生子而名未落籍因假於郡將)
(久之始來相對若不勝情者為賦此詞人以為可繼杜牧之之事云)
蝶戀花李後主
遥夜亭臯閒信步乍過清明早覺傷春暮數點雨聲風
約住朦朧淡月雲來去桃李依依春暗度誰在秋千
笑裡低低語一片芳心千萬緒人間沒箇安排處(見樽前集)
(本事曲以為山東李冠作)
馮延巳
花外寒鷄天欲曙香印成灰起坐渾無緒庭際高梧凝
宿霧卷簾䨇鵲驚飛去屏上羅衣閒綉縷一餉關情
憶遍江南路夜夜夢魂休謾語已知前事無情處
二
蕭索清秋珠泪墜枕簟微凉展轉渾無寐殘酒欲醒中
夜起月明如練天如水階下寒聲啼絡緯庭樹金風
悄悄重門閉可惜舊歡携手地思量一夕成憔悴
三
幾度鳳樓同飲宴此夕相逢却勝當時見低語前歡頻
轉面雙眉歛恨春山遠䗶燭淚流羌笛怨偷整羅衣
欲唱情猶懶醉裡不辭金爵滿陽關一曲腸千斷
四
幾日行雲何處去忘了歸來不道春將暮百草千花寒
食路香車繫在誰家樹淚眼倚樓頻獨語雙燕飛來
陌上相逢否撩亂春愁如柳絮悠悠夢裡無尋處
晏同叔
簾幕風輕䨇語燕午醉醒來柳絮飛撩亂心事一春猶
未見餘花落盡青苔院百尺朱樓閒倚遍薄雨濃雲
抵死遮人面消息未知歸早晚斜陽只送平波遠
二
檻菊愁烟蘭泣露羅幕輕寒燕子雙飛去明月不諳離
恨苦斜光到曉穿朱戸昨夜西風彫碧樹獨上高樓
望盡天涯路欲寄彩牋憑尺素山長水闊知何處
三
黎葉疎紅蟬韻歇銀漢風高玉管聲凄切枕簟乍凉銅
漏咽誰教社燕輕離别草際蟲吟珠露結宿酒醒來
不記歸時節多少衷腸猶未說朱簾一夜朦朧月
小山
醉别西樓醒不記春夢秋雲聚散真容易斜月半窗還
少睡畫屏閒展吳山翠衣上酒痕詩裡字點點行行
緫是凄凉意紅燭自憐無好計夜寒空替人垂淚
二
欲减羅衣寒未去不捲珠簾人在深深處殘杏枝頭花
幾許啼紅正恨清明雨盡日沉香烟一縷宿酒醒遲
惱破春情緒遠信還因歸燕誤小屏風上西江路
三
碧落秋風吹玉樹翠節紅旌晚過銀河路休笑星機停
弄杼鳳幃已在雲深處樓上金針穿綉縷誰管天邊
隔歲分飛苦試等夜闌尋别緒浪痕千點羅衣露
四
碧玉高樓臨水住紅杏開時花底曾相遇一曲陽春春
已暮曉聲鶯斷朝雲去遠水來從樓下路過盡流波
未得魚中素月細風尖垂柳渡夢魂常在分襟處
五
夢入江南煙水路行盡江南不與離人遇睡裡銷魂無
說處覺來惆悵佳期誤欲盡此情書尺素浮鴈沉魚
終了無憑據却倚鯤絃歌别緒斷腸移破秦筝柱
六
黃菊開時傷聚散曾記花前共說深深願重見金英人
未見相思一夜天涯遠羅䄂同心閒結徧帶易成䨇
人恨成雙晩欲寫綵箋書别怨枕痕早巳先書滿
丁謂之
十二層樓春色早三殿笙歌九陌風光好堤柳岸花連
複道玉梯相對開蓬島鶯囀喬林魚在藻太液微波
綠闘王孫草南闕萬人瞻羽葆後天祝聖天難老
情景宋子京
綉幕茫茫羅帳捲春睡騰騰困入嬌波慢隠隠枕痕留
玉臉膩雲斜溜釵頭燕遠夢無端懽又散淚落胭脂
界破蜂黃淺整了翠鬟勻了面芳心一寸情何限
杜夀域
籬落繁枝千萬片猶自多情似雪随風轉昨夜笙歌容
易散酒醒添得愁無限樓上春雲山四面過盡征鴻
暮景烟深淺一晌凭欄人未見紅綃掩淚思量遍
二
惆悵留春留不住欲到清和背我堂堂去飛絮落花和
細雨凄凉庭院流鶯度更被閒愁相賺誤夢斷高唐
回首桃源路一晌沉吟無意緒分明往事今何處
三
整頓雲鬟初睡起庭院無風盡日簾垂地畫閣巢新燕
聲喜楊花狂散無拘繫近來早是添憔悴金縷衣寬
賽過宫腰細苒苒光隂似流水春殘鶯老人千里
春思趙元鎮
盡日東風吹綠樹向晚輕寒數點催花雨年少凄凉天
賦與更堪春思縈離緒臨水高樓携酒處曾倚哀絃
歌斷黃金縷樓下水流何處去凭欄目送蒼烟暮
别恨吳子和
急水浮萍風裏絮恰似人情恩愛無憑據去便不來來
便去到頭畢竟成輕負簾卷春山朝又暮鶯燕空忙
不念花無主心事萬千誰與訴斷雲零雨知何處
春思前人
滿地落紅初過雨綠樹成隂紫燕風前舞烟草低迷縈
小路晝長人静扄朱戸沉水香銷新剪苧欹枕朦朧
花底聞鶯語春夢又還随柳絮等閒飛過東墻去
佳人李冠
貼鬢香雲雙綰綠柳弱花嬌一點春心足不肯玉簫閒
度曲惱人特把青蛾蹙静夜溪橋霜薄屋獨影行歌
驚起雙鸞宿愁破酒闌閨夢熟月斜窗外風敲竹
春暮永叔
庭院深深深幾許楊柳堆煙簾幕無重數金勒彫鞍遊
冶處樓高不見章臺路雨横風狂三月暮門掩黃昏
無計留春住淚眼問花花不語亂紅飛過秋千去
懷舊前人(一作俞克成)
海燕雙來歸畫棟簾影無風花影頻移動半醉海棠春
睡重綠鬟堆枕香雲擁翠被雙盤金縷鳳憶得前春
有箇人人共花裏鶯聲時一弄日斜驚起相思夢
春恨柳永
竚立危樓風細細極望春愁黯黯生天際草色煙光殘
照裏無言誰會凭欄意擬把疎狂圖一醉對酒當歌
強樂還無味衣帶漸寬終不悔為伊消得人憔悴
綠楊張子野
移得綠楊栽後院漸學宫腰二月青猶短不似㶚陵作
送遠千思萬縷東西岸幾度小眉愁不展休唱陽關
真箇無腸斷分付與春春不管條條盡是離人怨
春暮東坡
花褪殘紅青杏小燕子來時綠水人家曉枝上柳綿吹
又少天涯何處無芳草墻裏秋千墻外道墻外行人
墻裏佳人笑笑漸不聞聲漸悄多情却被無情惱
離别前人
春事闌珊芳草歇客裏風光又過清明節小院黃昏人
憶别落紅處處聞啼鴂咫尺江山分楚越目斷魂銷
應是音塵絶夢破五更心欲折角聲吹落梅花月
秦少游
鍾送黃昏鷄報曉昏曉相催世事何時了萬苦千愁人
自老春來依舊生芳草忙處人多閒處少閒處光隂
幾箇人知道獨上小樓雲杳杳天涯一點青山小
二
曉日窺軒䨇燕語似與佳人共惜春將暮屈指豔陽都
幾許可無時霎閒風雨流水落花無問處只有飛雲
冉冉來還去持酒勸雲雲且住憑君礙斷春歸路
趙德麟
捲絮風頭寒欲盡墜粉飄香日日紅成陣新酒又添殘
酒困今春不减前春恨蝶去鶯飛無處問隔水樓高
望斷雙魚信惱亂横波秋一寸斜陽只與黃昏近
司馬槱
妾本錢塘江上住花落花開不管流年度燕子却啣春
色去黃昏幾度瀟瀟雨蝉鬢犀梳雲欲吐檀板新聲
唱徹黃金縷酒醒夢回無覓處凄凉明月生秋浦
(春渚紀聞云司馬才仲初在洛下晝寢夢一美姝牽帷而歌云妾本云云瀟瀟雨才仲愛其詞因詢曲名)
(云是黃金縷且曰後日相見於錢塘江上及才仲以東坡荐應制舉中等遂為錢塘幕官其廨舍後堂蘇)
(小墓在焉時秦少章為錢塘尉為續其詞後云蟬鬢云云生秋浦不逾年或見才仲携一麗人登舟繼而)
(火起倏不見舟尾狼忙者走報家已痛哭矣雲齋廣錄俱以為夢小小歌詞苕溪漁隠亦載)
鞋楊補之
端正纖柔如玉削窄韈弓鞵暖襯吳綾薄掌上細看才
半搦巧偷強奪嘗春酌稳稱身材輕綽約微步盈盈
未怕香塵覺試問更誰如樣脚除非借與嫦娥着
柳
愛日輕明新雪後柳眼星星漸欲穿窗牖不待長亭傾
别酒一枝已入騷人手淺淺挼藍輕蠟透過盡冰霜
便與春争秀強對青銅簮白首老來風味難依舊
二
桃萼新香梅落後暗葉藏鴉苒苒垂亭牖舞困低迷如
着酒亂絲偏近遊人手雨過朦朧斜日透客舍青青
特地添明秀莫話揚鞭回别首渭城荒遠無交舊
三
蠢蠢黃金初脫後暖日飛綿取次粘窗牖不見長條低
拂酒贈行應已輸先手鸎擲金梭飛不透小榭危樓
處處添竒秀何日隋堤縈馬首路長人遠空思舊
曉行周美成
月皎驚烏棲不定更漏將殘轣轆牽金井喚起兩眸清
烱烱淚花落枕紅綿冷執手霜風吹鬢影去意徊徨
别語愁難聽樓上闌干横斗柄露寒人遠鷄相應
石孝友
别後相思無限憶欲說相思要見終無計擬寫相思將
近似如何盡得相思意眼底相思心裏事縱把相思
寫盡憑誰寄多少相思都做淚一齊淚損相思字
二
薄倖人人留不住楊柳花時還是成虛度一枕夢回春
又去海棠吹落胭脂雨金鴨未銷香篆吐斷盡柔腸
看取沉烟縷獨上危樓凝望處西山暝色連南浦
題扇金章宗(歸潜志)
幾股湘江龍骨瘦巧樣翻騰疊作湘波皺金縷小鈿花
草闘翠條更結同心扣金殿珠簾閒永書一握清風
暫喜懷中透忽聽傳宣須急奏輕輕褪入香羅䄂
清明前兩日聞燕汪宗臣
年去年來來去早怪底不來庭院春光老知過誰家翻
别調家家望斷飛蹤窅千里瀟湘烟渺渺不記彫梁
舊日恩多少匝近清明簷外呌故巢猶在朱簷曉
一籮金李石才
武陵春色濃如酒遊冶才郎初試花間手綘蠟燒殘人
静後眉峯便作傷春皺一霎風狂和雨驟柳嫩花柔
揮不禁僝僽明日餘香知在否粉羅猶有殘紅透
捲珠簾魏夫人
記得來時春未暮執手攀花䄂染花梢露暗卜春心共
花語争尋雙朵争先去多情因甚相辜負輕拆輕離
欲向誰分訴淚濕海棠花枝處東君空把奴分付
李易安
淚揾征衣脂粉煖四疊陽關唱了千千遍人道山長山
又斷蕭蕭微雨聞孤館惜别傷離方寸亂忘了臨行
酒盞深和淺若有音書憑過鴈東萊不似蓬萊遠
二
暖雨清風初破凍柳眼梅腮已覺春心動酒意詩情誰
與共淚融殘粉花鈿重乍試夾衫金縷縫山枕斜欹
枕損釵頭鳳獨抱濃愁無好夢夜闌猶剪燈花弄
上已召親族前人
永夜懨懨懽意少空夢長安認取長安道為報今年春
色好花光月影宜相照随意杯盤雖草草酒美梅酸
恰稱人懷抱醉莫插花花莫笑可憐春似人將老
送春朱淑真
樓外垂楊千萬縷欲係青春少住春還去猶自風前飄
柳絮随春且看歸何處滿目山川聞杜宇便做無情
莫也愁人意把酒送春春不語黃昏却下瀟瀟雨
鳳棲梧杜夀域
新月羞光影庭樹窗外芭蕉數點黃昏雨何事秋來無
意緒玉容寂寞雙眉聚一點銀缸扄繡戸莎砌寒蛩
歴歴啼聲苦孤枕夜長君信否披衣顒坐魂飛去
魚水同歡哀長吉
棣萼樓前佳氣藹欣遇稱觴正斗杓移亥三兩日來連
慶會賀賓喜色增加倍未遜徐雛分小大好比晉朝
二陸休聲在更祝靈椿顔不改三蘇相繼居台宰
慶靈椿(夀胡夫人生日)黃右曹(翰)
瑞溪庭滿園秋色好簾幕低垂一牀簮笏人間盛沉檀
影裏笙歌沸處齊捧瑶巵習禮復明詩胡氏清畏人
知壽堂已慶靈椿老年年歲歲重添嫩葉頻長繁枝
雨中花令(贈胡楚中)張子野
近鬢綵鈿雲鴈細(大雲鴈小雲鴈)好客豔花枝争媚(花枝十二)學雙
燕同栖還並翅(雙燕子)我合着你難分離(合着)這佛面前生
應布施(金浮圖)你更看蛾眉下秋水(眉十)似賽九底見他三
五二(胡&KR0708;)正悶裏也須歡喜(悶子)
撥棹子黃山谷
歸去來歸去來携手舊山歸去來有人共對月罇罍横
一琴甚處逍遥不自在閒世界無利害何必向世間
丼幻愛與君釣晚煙寒瀨蒸白魚稲飯溪童供筍菜
二
煙姿媚冰容薄芳渠嫩隠映新萍池閣擷英人去後清
香微綻透真珠簾幕似無語含情垂綵佩戲芳隂漸
許纖鮮相託西風直湏愛惜看看濃豔伴秋光零落
贊成功毛文錫
海棠未坼萬點深紅香苞緘結一重重似含羞態邀勒
春風蜂來蝶去任遶芳叢昨夜微雨飄灑庭中忽聞
聲滴井邊桐美人驚起坐聽晨鐘快教折取戴玉瓏璁
定風波永叔
把酒花前欲問它對花何惜醉顔酡春到幾人能爛賞
何况無情風雨等閒多豔樹香叢都幾許朝暮惜紅
愁粉奈情何好是金船浮玉浪相向十分深送一聲歌
詠梅葉夢得
破萼初驚一點紅又看青子映簾櫳冰雪肌膚誰復見
清淺尙餘疎影照晴空惆悵年年桃李伴腸斷秪應
芳信負東風待得微黃春亦暮烟雨半和飛緒作濛濛
張子野
西閣名臣奉詔行南牀更部錦衣榮中有瀛仙賓與主
相遇平津選首更神清溪上玉樓同宴喜歡醉對堤
杯葉惜秋英盡道賢人聚吳分試問也應中有老人星
(霅溪席上同會者六人楊元素侍讀劉孝叔吏部子瞻公擇二學士陳待舉賢良)
東坡
月滿苕溪照夜堂五星一老閗光芒十五年間真夢裏
何事長庚對月獨凄凉綠髮蒼顔同一醉還是六人
冷笑水雲鄉賓主談鋒誰得似看取曹劉今對兩蘇張
(東坡云余昔與張子野劉孝叔李公擇陳令舉楊元素會于吳興時子野作六客詞其卒章盡道賢人聚)
(吳分試問也應旁有老人星凡十五年再過吳興而五人者皆巳亡矣時張仲謀與曹子方劉景文蘇伯)
(固張秉道為坐客仲謀請作後六客詞云)
重陽東坡
與客携壺上翠微江涵秋影鴈初飛塵世難逢開口笑
年少菊花須插滿頭歸酩酊但酬佳節了雲嶠登臨
不用怨斜暉古往今來誰不老多少牛山何必更沾衣
金蕉葉(夜宴)柳耆卿
厭厭夜飲平陽第添銀燭旋呼佳麗巧笑難禁豔歌無
間聲相繼凖擬幕天席地金蕉葉泛金波霽未更闌
已盡狂醉就中有箇風流暗向燈光底惱徧兩行珠翠
明月逐人來李持正(改齋謾錄)
星河明淡春來深淺紅蓮正滿城開遍禁街行樂暗塵
香拂面皓月随人近遠天半鰲山光動鳳樓兩觀東
風静珠簾不捲玉輦待歸雲外聞絃管認得宫花影轉
(李太師所撰譜)
漁家傲晏同叔
畫鼓聲中昏又曉時光只觧催人老求得淺懽風日好
齊揭調神仙一曲漁家傲綠水悠悠天杳杳浮生豈
得長年少莫惜醉來開口笑須信道人間萬事何時了
秋思范希文
塞下秋來風景異衡陽鴈去無留意四面邊聲連角起
千嶂裏長烟落日孤城閉濁酒一杯家萬里燕然未
勒歸無計羌管悠悠霜滿地人不寐將軍白髮征夫淚
冬景六一
十月小春梅蘂綻紅爐暖閣新粧遍錦帳美人貪睡煖
羞起懶玉壺一夜冰澌滿樓上四垂簾不捲天寒山
色偏宜遠風急鴈行吹字斷紅日晚江天雪意雲撩亂
春景王介甫
平岸小橋千嶂抱揉藍一水縈花草茅屋數間牎窈窕
塵不到時時自有春風掃午枕覺來聞語鳥欹眠佀
聽朝鷄早忽憶故人今緫老貪夢好茫茫忘了邯鄲道
漁父謝無逸
秋水無痕清見底蓼花汀上西風起一葉小舟煙霧裏
蘭棹艤柳條帶雨穿䨇鯉自嘆直鈎無處使笛聲吹
散雲山翠鱠落霜刀紅縷細新酒美醉來獨枕蓑衣睡
王采
日月無根天不老浮生揔被消磨了陌上紅塵常擾擾
昏復曉一場大夢誰能覺洛水東流山四遶路傍幾
箇新華表見說身在官職好争信道冷煙寒雨埋荒草
杜安世
疎雨才收淡泞天微雲綻處月婵娟寒鴈一聲人正遠
添幽怨那堪往事思量徧誰道綢繆兩意堅水萍風
絮不相緣舞鑑鸞腸虛寸斷芳容變好將憔悴教伊見
春恨周美成
幾日輕隂寒惻惻東風急處花成積醉踏陽春懷故國
歸未得黃鸝久住如相識頼有蛾眉能暖客長歌屢
勸金杯側歌罷月痕來照席貪歡適簾前重露成㳙滴
漁父張仲宗(鶴林)
釣笠披雲青嶂繞綠蓑雨細春江渺白鳥飛來風滿棹
收綸了漁童拍手樵青笑明月太虛同一照浮家泛
宅忘昏曉醉眼冷看城市閙煙波老誰能認得閒煩惱
苕溪
樓外天寒山欲暮溪邊雪後藏雲樹小艇風斜沙嘴露
流年度春光已向梅梢住短夢今宵還到否葦村四
望知何處客裏從來無意緒催歸去故園正要鶯花主
憶營妓周子文陳襲善
鷲嶺峯前欄獨倚愁眉蹙損愁腸碎紅粉佳人傷别𬒮
情何已登山臨水年年是常記同來今獨至孤舟晚
颺湖光裏衰草斜陽無限意誰與寄西湖水是相思淚
丁羲叟
十里寒塘初過雨采蓮舟上誰家女秋水接雲迷遠樹
天光暮船頭忘了回來路却繫蘭舟深處住歌聲驚
散鴛鴦侶波上清風花上霧無計去月明腸斷雙棲處
穎上陶生
為愛蓮房都一柄雙苞雙蕊雙紅影雨勢斷來風色定
秋水净仙郎彩女臨鸞鏡妾有容華君不省花無恩
愛猶相並花却有情人薄行心耿耿因花又染相思病
二
近日門前溪水漲郎船幾度偷相訪船小難開紅斗帳
無計向合歡影裏空惆悵願妾身為紅菡蓞年年生
在秋江上更願郎為花底浪無隔障随風逐雨長來往
周紫芝
遇坎乘流随分了雞蟲得失能多少兒軰雌黃堪一笑
堪一笑鶴長鳬短從他道幾度秋風吹夢到花姑溪
玉人空老喚取扁舟歸去好歸去好孤蓬一枕秋江曉
侯彦周
過盡百花芳草滿柳絲舞困闌干煖柳外秋千裙影亂
人逐伴舊家心性如今懶斗帳寳香凝不散黃昏院
落鶯聲晚紅葉不來音信斷疎酒盞東陽瘦損無人管
贈鼎州官妓李知幾
西去征鴻東去水幾重别恨千山裏夢繞綠窗書半紙
何處是桃花溪畔人千里瘦玉倚香愁黛翠勸人須
要人先醉問道明朝行也未猶自記燈前背立偷垂淚
叚克已
龍尾溝邊飛柳絮虎頭山下花無數花底醉眠晉杖屨
花上露随風散漫飄香霧老去逢春能幾度不妨且
作風流主明日不知風共雨回首處夕陽又下西山去
二
春去春來誰是主怨他昨夜江頭雨把酒問春春不語
頭懶舉亂紅飛過秋千去芳草澹煙江上路鷓鴣聲
裡斜陽暮風外榆錢無意緒空自舞如何買得青春住
和門人祝夀蘇子由(欒城遺言)
七十餘年真一夢朝來壽斝兒孫奉憂患已空無復痛
心不動此間自有千鈞重蚤歲文章供世用中年禪
味疑天縱石塔成時無一縫誰與共人間天上隨他送
漁翁張功甫
拂拂春風生草際新晴萬景供遊戲鷗鷺飛來斜照裏
金和翠分明畫出真山水遮箇漁翁無愠喜乾坤頓
在孤篷底一曲高歌千古意閒來睡從教月到花汀外
春思譚在庵
深意纏綿歌宛轉横波停恨燈前見最憶來時門半掩
春不暖梨花落盡成秋苑疊鼓收聲䑺(帆)影亂燕飛
又趁東風軟目力謾長心力短消息斷青山一點和煙
遠
破陣子(一名十拍子)李後主
四十年來家國三千里地山河鳳閣龍樓連霄漢玉樹
瓊枝作烟蘿幾曾識干戈一旦歸為臣虜沈腰潘髩
銷磨最是蒼惶辭廟日教坊獨奏别離歌垂淚對宫娥
晏同叔
湖上西風斜日荷花落盡紅英金菊滿叢珠顆細海燕
辭巢翅羽輕年年歲歲情美酒一杯新熟高歌數闋
堪聽不向尊前同一醉可奈光隂似水聲迢迢去未停
陸務觀
仕至千鍾良易年過七十常稀眼底榮華元是夢身後
聲名不自知營營端為誰幸有旗亭沽酒何妨繭紙
題詩幽谷雲蘿朝采藥静院軒窗夕對棋不歸真箇癡
卜拍子趙文鼎
柳絮飛時綠暗茶䕷開後春酣花外青帘迷酒思陌上
晴光收翠嵐佳辰三月三觧佩人逢遊女踏青草闘
宜男醉倒畫欄欄檻北夢遶清江江水南飛鸞與並驂
晏同叔
海上蟠桃易熟人間好月常圓惟有擘釵分鈿佀離别
常多會面難此情湏問天蠟燭到明垂淚熏爐盡日
生烟一點凄凉愁絶意謾道秦筝有剩絃何曾為細傳
花草粹編卷十三
