蒙川遺稿卷三
宋劉黻撰
七言律詩
園翁
租得西山數畝園自甘學圃竟窮年芟鋤如秉太史筆
種接應分造化權編竹為防鄰犬踐蟠花不礙樹禽眠
聖朝徵士惟科目束帛無因到爾前
梅花
之子孤高勢莫攀分甘肥遯此林間獨先草木有生意
幾歴風霜無老顏氣質泠泠全太古聲名籍籍重孤山
時人却擬調羹手到底調羹不似閒
葦航
世路崎嶇即險灘扁舟隨處著漁竿主盟鷗鷺交全淡
管領江湖夢亦安吟定月侵蓬戸靜釣閒潮打石磯寒
即今航國真難事莫作尋常一葦看
錢塘觀潮
此是東南形勝地子胥祠下步周遭不知幾點英雄淚
翻作千年憤怒濤雷鼓遠驚江怪蟄雪車横駕海門高
吳兒視命輕猶葉爭舞潮頭意氣豪
偶得
淡飯清茶處處安學儒容易識真歎風無形跡通羣竅
日有光明阻覆盤竹色滿庭留夜氣柳隂夾徑怯秋寒
世間萬象俱呈露輸與山人自在看
王宗臣趙處仁鄭季克同游分得村字
出關非為看桃李愛識西山深處村舟泊野橋分柳色
屐尋閒徑破苔痕鳩占欲雨喚夫婦雞傍殘陽聚子孫
得友不知商議久歸來燈火已黃昏
黃山樓
風生汐惡舟難去獨上危樓立暮雲數片斜陽隨處沒
一聲清磬隔江聞廟靈古木懸新紙碑老蒼苔補斷文
慚愧年豐官酒賤往來人每樂醺醺
雨中和酬賈君寶
廉纖花雨送殘春不出書樓動數旬閒夢有魚占樂歲
瘦形如鶴耐清貧漏欺白屋添苔暈澤濁青林長樹身
惟憶西湖舊遊夕光風霽月幾精神
寄魏僉判
君住龜山我雁山天教識面帝圻間書樓自喜看山色
詩卷相尋待月刪鏡不可欺知貌改寢惟無夢覺心閒
西湖大有真泉石何日攜琴更出關
寄徐經畈吏部
舍則安貧用則行休嗟時事幾番更鸞皇只向明時出
鬼魅偏為暗處生改秩屢勤天子詔養親甘共野人耕
要知出處惟參易莫學鴟夷變姓名
又寄
元陽詔墨動天霞喜到東都處士家世路幾年滋艾草
道山今日聚梅花作舟濟國看商傅鍊石補天過女媧
珍重諸賢扶大道聲名毋使後人嗟
愧不柯山與執經曾將尺紙話飄萍六年憶别心如醉
一日相逢眼倍醒結友苦無鷗共志癖書瘦得鶴同形
自憐所性惟方拙水潔山高即座銘
題江湖偉觀
柳殘荷老客凄涼獨對西風立上方萬井人煙環魏闕
千年王氣到錢塘湖澄古塔明寒嶼江遠歸舟動夕陽
北望中原在何所半生贏得髩毛霜
投趙玉堂使君
鑾坡榮拜錦袍新雁蕩行春作守臣無擾可回民氣脈
有才能振國精神柝沈海嶠三更月草長池塘一雨春
聞道鈴齋少公事肯分吟席與樵人
和何明府愛蓮詩
濓溪題品非輕許秪愛亭亭臭味同日晚色歸霞照裡
夜涼香在月明中獨慚冬葉留寒翠却笑春花學醉紅
天付清姿嘗淨植曾聞結社有陶公
次何愛山喜雨韻
梵宫默禱託爐煙火繖愁張六月天雨倏隨車符蟻垤
水分沃野免龜田已知簾影多琴暇更與花封結飯緣
坐聽四方同潤澤庶幾大有特書年
偕剡中諸友遊明心寺
一春風雨掩柴扉今日相羊竟晚暉山遠從誰尋古蹟
水高何處認漁磯衣冠揖遜禽魚悅觴詠流行草樹馡
共出戴公亭下路邑人疑是舞雩歸
輓趙少卿
班陞金掌擢清才苦欲歸田挽不回淛右尚思菩薩去
荆南空望使星來苔侵書閣秋山靜竹鎖吟庭夜鶴哀
路出簫臺多巷祭幾人和淚折寒梅
輓曹夫人
一見豐碑已愴情大家名重乞誰銘金花屢錫華封誥
白髮重看禁從榮三世種成庭上桂一生讀盡藏中經
當年曾佐先夫子誓守潼川寇自平
輓楊砥軒錄參
訃落鄉山各淚傾世間難冺是賢名一生官正為州掾
到死人稱似砥平夜燭已殘賓館寂曉梅空點墨池清
秪應養得丹砂熟却向金華洞裡行
輓萬竹西隠君
哭到先生道已窮夕陽千古起悲風耆英會上減名哲
高士傳中添此翁(闕)
呈經畈徐左司(以下横浦作)
五載相違一日過巷無車跡有樵歌因嗟世上深危證
合住山中養太和蔓草不知春事去梅花曾識歲寒多
予今問道三千里白髮雙親可奈何
貴溪道中
自昔輸忠多賈禍逢人何敢說抨彈三杯村酒逐時醉
五里堠碑隨處看行李無金童僕歎深林有虎路塗難
流行坎止吾儒事但把胸中易自寬
賦求仁齋和趙使君(崇粟)
一編論語半言仁克復工夫理趣真斂在黃堂三寸地
散為横浦十分春元陽有宰羣霾伏太極無邊萬象陳
生意源源如穀種即為天地本來身
道源
父師兄弟一堂深貌像如生世所欽直向端倪明萬古
不專佔畢詔來今地靈香火溪山護嶺近衣冠嵐霧侵
千派萬流同一水來從濓洛洗人心
和酬劉監嶽
四十餘程到庾關到來無日不看山誓持冰雪松筠操
肯學春風桃李顏一飯不忘三祝處(寓寶界寺有堂名華封三祝)瓣
香何慊二忠間(有二忠堂劉忠定張文忠二公寓此)梵宫咫尺騷壇近猶
願奚囊續往還
横浦有感
風雨憂時夢不成忍將佞舌博功名學如谷永生何辱
節若劉陶死亦榮蒼蘚無心同客靜寒梅有眼照人明
此邦風物多淳古曾識濓溪與二程
思親
擬著青衫歸拜親青衫未著已危身鴉山地阻無書到
雁蕩峰高有夢頻節物荒涼嗟遠客家庭笑語愧鄉人
葵心但秉丹衷在冬極從來又有春
和趙友竹呈求仁使君
賢哉太守即長城領客郊行天放晴鷗鳥不驚知政靜
樵夫相對說官清騷壇突兀誰劘壘學海蒼寒敢濯纓
世事無如一杯酒龍門謹勿太標名
次酬胡編校賦竹屋
癖為看書借壁光肯隨鵬鷃論行藏聽僧魚鼓齋糧辦
留客茶杯禮數常小屋槃姍貪巷靜矮簷傴僂笑身長
黃花也識人寥落不待重陽已吐香
紫氣曾臨屋有光老僧相對說脩藏貌癯漸覺衣冠古
交淡誰知道誼常文類錦機君獨艷才如襪線我無長
近來悟得安心法菜飯蒲團一炷香
一屋中含萬象光掩關獨坐類龜藏梧桐弄月思康節
楓柞吟秋憶履常事到中年心更懶人從多難識應長
幾回夢覺南窗下聞得鄰家煮稻香
賦望雲寮
家山一望三千里華髮雙親七十稀自許朴忠寬社稷
誰知甘旨悞庭闈菜根有味逢春雨草色無邊傍日暉
總總白雲何處是夜寒結夢但東歸
謫居
無垢雙趺十四年予今恰已一年全開窗賸向春風坐
閉戸閒聽暮雨眠白髮相尋非偶爾青山可對只依然
蘧廬世事皆如此且誦先生庭草篇
次酬楊德中
丹心炯炯老天知莫問人間識者稀孤雁過門思古蕩
慈鴉滿樹憶重闈醉因酒賤歌豐歲寒覺衣單戀晚暉
珍重五窮同寂寞忍教結柳向誰歸
輓妻母鄭夫人(龍圖鄭先生景望之孫)
詩禮傳家耦吉人雍雍完得性中仁鄉評莫識生前面
堂影惟悲死後身孀節虎號墳柏夜婦儀魚憶澗頭春
九泉寂寂應無憾雙璧分明作世珍
幸壻名門僅兩年一編心事苦難牋袖因哭婦痕猶濕
觴未登堂訃已傳自悟浮生如泡幻渠知黨禍熾株連
墓頭片石垂千古亦把蠻煙姓字鐫
此意
此意蒼蒼曉不難罰令狂士受飢寒春風縱好惟貪坐
夜月雖明亦懶看杜老却因貧得句陶潛非為拙辭官
世情一味嫌清淡多刈幽蘭種牡丹
壽趙使君計院求仁先生
西江郡以梅花重無愧梅花有此翁學到靜邊皆實地
仁常熟處更春風吏看判筆如神異民擬生祠與佛同
願為八荒開壽域歡聲何但鯉城中
次胡潛父先輩
聖世如何肯棄賢唐書筆削賴君傳山雲相望三千里
嶺霧同游恰一年才刃固難居衆後智囊猶欠燭幾先
嗟吁寄跡寒梅下白首青燈哭訴天
用韻自述
掩關誰復抱琴來靜坐工夫欲換胎事到平心方是道
行希前哲奈非才鏡中華髮侵尋矣松下衰翁矍鑠哉
畎畝未能忘一飯經綸猶願濟雲雷
喜劉主簿歸
同是青藜一祖來晚成天欲老其才家傳虎榜新承渥
人說犧經舊屢魁春色風流都羨柳歲寒事業莫過梅
誰憐歴落如蕡者閒把離騷嚥一杯
病鷺
得汝相依若友朋無端鳴啄頓伶俜莫親野水應生夢
幾立斜陽不整翎肩聳可齊工部瘦神清猶逐楚臣醒
人言氣習多濡染却笑吾今髩亦星
問鼠
隻影投荒閱兩秋汝曹何苦侮畸囚詩書盡嚙從誰愬
冠履俱傷重我羞相國溷人寧處垢永州某氏未輕投
翻盆攪甕何時了肯事張湯法吏不
偶書
暮雲漠漠數行鴉心事凄涼正憶家不向孤山留諫草
那能庾嶺見梅花峒丁嗜鬭牙成血楚俗趨蠻髮半髽
明日絶糧難早計好㪺流水嚼胡麻
梅花
人誇之子得春早道眼看來春最遲萬木已悲山欲瘦
一花纔與水相宜乾坤寂寞常如客今古平章無盡詩
說著色香猶近俗丹心秪許伯夷知
章江信筆
自從謫向章江上兩飯惟聽寶界鐘尚憶賈生陳痛哭
肯為胡廣說中庸春風舉世知騎鶴夜雨何人識卧龍
吾道未嫌拘縶苦一編炯炯照人胸
和陳大庾新建邑庠講堂
從來道體播翔沈黌序舂容領佩衿庭草靜中春不老
嶺梅孤處日相尋艮蒙已探聖賢藴剥復方知天地心
賴有諸公扶大道如予未害入深林
和酬黃霞碭見寄
此心難與俗人言終日深居養浩然學到苦時方見道
數當厄處不由天煙霞約客成三友風雨憂時及四邊
珍重故人相勞苦器之元與鐵同堅
十月十三生日
居常出戶便思親況復流離值誕辰命薄不嫌增甲子
騷清猶可記庚寅菊香留晚招同醉梅意纔先喜卜鄰
警省工夫須力進客髭已有數莖新
和郭帚齋詠龜泉
鎔出形模造化工石龜中有冽泉通來從西峽蝦蟇碚
靜鎮南源瑪瑙宫潤澤一城消衆渴澄波千古照孤忠
貪廉名氏俱標榜無涸無盈道不窮
春雪和譚知縣韻酬北枝
雪到南邊不論春倚闌萬象縱横陳糢糊世界山川老
軒豁人心宇宙新鏡沼窺鸞應眩眼藍關擁馬最傷神
功名悟到空花處輸與當年高臥人
諸葛武侯
高臥曾吟梁父詩痛無鍼石活當時天公未墜炎劉祀
心事能令先主知八陣尚存驚對壘一星纔落便無師
勛忠遺舄藏岷蜀老柏蒼蒼萬古思
韓文公
斯文久矣歎荆榛一疏披忠徹紫宸不忍中原生祇樹
甘尋南土作纍臣鄒軻以後功何遜魯道于今脈尚新
宇宙欲昏星斗落空山韓木亦悲春
杜工部
禾黍秋深泣亂離盡將歲月付於詩天高有語雲霾隔
夜半無眠神鬼知心抱孤忠生已晚身逢多難死應遲
自從大雅收聲後賴有篇章續楚辭
和帚齋見寄
栖栖慣聽鼓魚聲心印相傳第幾燈江有白鷗閒似我
地惟蒼蘚懶於僧吟難用世皆東野窮亦憂時秪少陵
多謝故人相厚意一箋當暑敵凝冰
詠桂呈張貳車
昨夜秋風吹作花異香早已滿天涯蓬萊深處兩三樹
風月分來第一家綽約道妝如侍案婆娑醉影欲乘槎
廣寒莫遣癡蟇食留取芬芳與世誇
餞梅提刑
梅花山下送先生持節西江衣錦榮國步正巇須砥柱
邊塵方漲待澄清來時野草知春暖去路山禽語日晴
不怕風寒今滿地摩挲浯石記勳名
絶句
聽松
寺門松未老早有鶴來栖一夜枕衾冷半天風雨啼
同俞季淵訪王脩齋遇雨次季淵韻
投宿西山雨抗論由羣居冥冥白霧深誰臥隆中廬
㳄酬五羊李子先見寄(春叟)
山深萬木寂一片古心枯昨夜梅花月相期道不孤
餞潘吳二察院去國五首
兩豸歸歟一相留孤山草木亦含羞忠言不必排閶闔
付與錢塘江自流
塗碑共說臺官去局面還憂宰相來今古幾多興廢事
只緣忠佞是胚胎
誰新白屋當靈鷲倚漢横霓幾棟梁因想中原陵寢處
斷垣衰草正斜陽
宰相從來號讀書晚年似欲傚癡兒癡兒多病傷於飽
爵禄如何對飽時
生節雷聲午夜殘囊封一疏奪冰寒先生此去非沽譽
留與時人作樣看
和薛仲止漁村雜詩十首
料理楚辭甘冷閴卜隣惟喜近漁家昨宵雨過平湖闊
閒看菰蒲添幾花
半生心力左吟編鍊得形如孟浩然水屋數間城市隔
客來無路只呼船
老松瘦竹可相儔穉髮駸駸到白頭世道已如寒日晚
惟消把酒賦三休
非遠城中欲避塵漁村鄰里笑言真自從范子扁舟後
肯著蓑衣有幾人
酒欲醒時鄰已靜斗横月落尚聞橈炷香杯茗燈相照
不枉人生又一宵
甘友漁樵懶做官靜占時事轉艱難近來地氣如南瘴
臘月梅花不識寒
苜蓿村中卜釣磯臨流搆屋不嫌低屋頭所種無多樹
大有新來白鷺栖
情性常嗤俗者勞世間何處免風濤小舟泊向荷花蕩
一箇漁翁熟睡高
幸觀世事已忘機觴詠流行度幾時萬物本來同一性
可知猿鳥不相疑
白髮疎疎青道衣苦吟應有鬼神知篇章但可陶情性
羞殺唐人自獻詩
寄西弟六首
寂寂書堂秋夜涼一編心畫一爐香弟兄動是經年别
羞見天邊有雁行
儒生事業戒悠悠鑿井求泉須到頭要識汝兄勤苦事
頂門白髮一莖秋
千里家山入夢頻又封書尺寄行人未慙定省多疎闊
守道安貧即是親
汝兄望汝撐門戸汝不耽書奈汝何汝看二程兄弟傳
肯將幾月付蹉跎
向上工夫肯憚難須知簣土可為山若還志力無回轉
直透龍門亦等閒
一别獅山千載期蕭條吟屋費修治手栽門戸新楊柳
試問春風長幾枝
訪西湖
東風吹客到西湖汀草沙禽半識吾惟欠數間茒屋在
種梅花處伴林逋
寄社中
暗壁寒螿聚夜愁孤燈相憶話綢繆雁來不接西風字
又見黃花老却秋
譏劉祕監獻佞固寵
白玉堂中翰墨師忍令奏牘玷塗碑向時剛道梅花累
今累梅花自不知
題禹廟
雲癡雨妬不相干古廟深山萬木寒水土平治今幾載
猶聽父老說艱難
京邸思家
小樓終日戸全扃詩卷閒消客子檠城裡不曾聞杜宇
尚疑三月未清明
賦何明府愛山堂
終日看山終日好山不悅人人不老愛山誰識愛山心
瘦竹長松兼碧草
皇恐灘(横浦作)
十八灘中第一灘舟行風順不知艱諸生歴落誠皇恐
世上何人敢犯顏
和姚正字用趙信菴韻題召星館
朔風吹客上江西歴徧山厓與石溪野鳥不知言有禍
晚窗猶自向人啼
和葉正父見寄
前生疑是老頭陀却笑今生狷憤多謫向梅花嶺根住
禪關參得祖師麽
寄友
瘴雲未免鍾儀縶夜雨應憐范叔寒尚有慈闈年九十
空揮客淚落江干
和漁翁四絶
滄波萬頃即良田一舸東西臥碧天髩髮如銀長是醉
不知生甲是何年
得魚換米傍村歸篷底烟生濕草炊醉倒船頭呼不起
斜陽捉蝨有孫兒
收網移舟月上時西風吹浪膾鱸肥任渠官買高聲叫
醉臥蘆花别處磯
世業相承不裹頭一家全在水中浮有魚便可供沈醉
休問清流與濁流
硯
色若馬肝微帶紫星如鵒眼更添青端方一靜渾無語
即是吾今座右銘
十六夜月
何處吹來笛一聲長空如水浸江城中秋有月雲偏妬
底事今宵放得明
次酬陳雲谷
書空咄咄懶題詩深媿敲門客問奇嚮晚小窗閒遠眺
西風吹霧出秋峗
和建小學韻呈趙求仁使君
黌舍臨溪靜最安朋來俊少共窺斑能知格物如星秤
即是程門第一關
理非精妙事非粗一性空明徹萬殊白髮聖人由稚子
常惺惺處是工夫
衿珮歡迎師帥來讀書種子賴栽培他年濟濟雲霄路
誰信清朝歎乏才
浦出西江有此名道源澄湛自天成屋頭松樹年多少
曾識濓溪授二程
對月
三千里外無家客四十年間苦學人山隔不知雲近遠
秪將明月作鄉親
謝李叔飛惠酒
清談莫療顛危證白墮堪澆磊塊胸今日得生今日福
世間萬事付青松
贈相士
火色鳶肩類馬周南冠濩落楚江頭道人莫說閒榮辱
且對梅花索笑休
贈五星術士
星斗捫胸遡李袁嶺梅誰問命艱難彊宫緣被孤星主
合向山中守歲寒
用坡仙梅花十韻
愛梅
被酒閒憑茗主和惱人風動不消多月高片影横窗上
夜半無眠客奈何
訪梅
山寒木落峭孤臺南北常分冷煖開自笑三生如結習
每來月下立蒼苔
見梅
水邊林表幾徘徊索笑清尊不憚開秪恐對花無好句
却成辜負一年來
探梅
只辦茶杯與酒尊山中寒日易黃昏今年閏月遲消息
枉費清宵幾夢魂
詠梅
草木班中有此花暗香浮動影横斜古今陶寫閒情性
惟說西湖處士家
遇梅
冷淡生涯合晚開老天故遣雪頻催相逢喚醒平生夢
不悞山翁特地來
愬梅
清入肝脾冷入肌天機忽露兩三枝為渠瘦得身如鶴
詩病除非詩可醫
擬梅
花事俱空葉亂飛孤標強項發枯枝溪山的皪無人問
鐵石心腸雪凍時
友梅
玉骨冰肌練悅輕縱教雪壓色逾明太清不入塵人眼
完得平生淡性情
贊梅
萬卉千葩總一家木心纔蠧脈皆邪山窗玉立如風憲
人指為花不是花
寄壽二親三首
萬竹森森一水泓堂名勁逸即蓬瀛賦詩何必多工部
怕與梅花共瘦生
榮拜花封感聖主壽杯阻莫捧親前嶺梅尚有逢春日
辦取斑衣聽老天
甘向清朝作逐臣茹蔬觀草即經綸心香都在寒梅上
宇宙常逢不老春
賦韋軒
人性之偏懼不知西門為此佩柔皮報巫依舊傷于急
涵養工夫熟者誰
蒙川遺稿卷三
