蒙川遺稿别集類三(宋)
提要
(臣)等謹案蒙川遺稿四卷宋劉黻撰黻字升
伯號質翁樂清人淳祐初以試入太學伏闕
上書攻丁大全送南安軍安置大全敗後召
還廷試又以對策忤賈似道復為所抑後由
昭慶軍節度掌書記除學官擢御史累官至
吏部尚書遭母喪解官遂不復起會宋亡二
王航海黻追從入廣至羅浮而卒諡忠肅所
著有諫坡奏牘薇垣制藁經帷納獻諸書航
海時挾以自隨遂散落不存此詩文殘藁四
卷乃其弟應奎所裒集也黻危言勁氣屢觸
權姦當國家板蕩之時瑣尾相從流離海上
卒之抱節以死忠義之氣已足不朽其詩亦
淳古淡泊多規橅陳子昂體雖限於風會格
律未純而人品既高神思自别下視方回諸
人如鳳皇之翔千仞矣惟傳抄既久文多訛
脱更無别本可校為足惜耳卷首有應奎序
作於元大德中又有鄭滁孫朝陽閣記一篇
朝陽閣者黻山中讀書之地黻沒以後舊宅
盡燬惟是閣尚存故應奎請滁孫為之記云
乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
蒙川遺稿原序
先伯氏蒙川先生少有志操刻勵清苦以成其學而惟
孝惟忠雖流離顛沛中亦未嘗忘於言其立身大節雖
没齒無愧怍也生無他嗜好惟殫精畢思於文字間凡
所著述與諫坡奏牘薇垣制藁經帷納獻若干卷悉以
自隨今皆散落不復見矣可哀也若夫廬室為燬幸而
讀書之朝陽閣巋然於蒼松翠竹間亦天也耶喜而為
謁記求當代之鴻師碩儒晨星稀矣惟息堂先生鄭公
又赴蒲輪之召應奎遂有請焉迺蒙念同年之舊思獻
納之暇摭其實而著之炳如也然每追念先生不無遺
憾於撰述之僅有存者或得之斷簡殘篇或得之朋友
記識若詩若文裒聚止四卷為蒙川先生遺稿以應奎
之年已衰朝露行晞何能廣索冥搜姑鋟諸梓以示子
若孫而朝陽閣記雖已刻於閣之楣矣今并入卷之首
夫文載道者也文雖不能盡得苟能僅存則道亦與之
俱存庶乎不與龍門草木俱腐焉爾大德歲上元日弟
應奎謹序
朝陽閣記
東甌背江以城環斗而治江北東巒嶂峭巁狀若挂綵
望之輒動人乘桴之興循是舟行數十里睇海門為近
遂東入河為樂清邑境又數十里至其邑勢則負山面
海亦奇觀也於是陸行東越芳林將入雁蕩有聚落日
郭路父老云晉郭景純奠甌治時所經而盤桓也其地
曠且奥自台山萬八千丈來下屹為雁蕩諸峰奇崛異
狀至是始蟬蛻鳳翥鍾毓人物焉凡由是騰躍而西賓
揖孤嶼外異嫵媚而雄健博大者皆其物也山隂為梅
溪王公宅其陽於(闕)定丁丑遂生劉公黻兩公相照
映天降時雨山川出雲不虛也哉公少字升伯早聞於
人二十餘年讀書僧坊嗜陳子昂吟哦高視物表蕩中
有峰曰朝陽清潤而特立梧桐生之晚作室以名讀書
之閣公之志其在黃虞與文王之時乎左麓有泉汩汩
之海弟子尊事公曰蒙川先生公生二十四年試入太
學儕輩已翕然韙有司得賢後月書暇日授學蘇湖閒
丁大全方為臺屬移牒迫逐宰相去國將奪其位同舍
生以公嘗言大全署公為首伏闕言失體貌大臣禮書
上追送南安軍安置大全貶公還公之赴南安也曰吾
誠言既還太學也曰吾誠未嘗言舍法入優等歲壬戌
廷策莫不期公必冠多士賈似道專國貪天欲網羅公
以自詭懇懇明道不計功之對遂失高選當唱第雨暴
如注隂霾激射庭中不相覩太史占者失人色公之不
當此不祥有以哉其後公由昭慶軍節度使掌書記除
學官試館職擢御史遷諫省常與是科亞魁接武權臣
能絀公於一時終不能抑公於他日中孚之信淇澳之
盛德威儀蓋自有以得之丁宫師公諱允懷艱服闋除
集英殿脩撰開(闕)海閫為賢牧伯召還由刑部侍郎中
書舍人吏部尚書丁太夫人解氏艱明年江(闕)師
亞魁繼相起復公端明殿學士視儀執政倚公(闕)子海
邦以臨之公不為起未幾似道洎軍帥韓震皆殛死卒
用其謀擁二王由桐鄉入海以兵逆公共政將遜相位
印公不復省成敗利鈍托宗祀于母弟成伯遂起既起
則覺田横棲海之謀信莊生辭楚之志及羅浮以疾薨
公薨其配林夫人舉室蹈海公一家就義而海上瓦解
矣平時有為許負之術者曰公當以憂死不幸其言而
中成伯居城中既附攜後公之二子歸尋故里十室九
墟慨公所營朝陽閣巋然獨存屬同年進士鄭滁孫記
之傷哉公之為志也公其逝矣南山其矸白石為爛存
者奚獨此庋哉閣也鴟鴞晦鳴鼪鼯夜嘯不足以為妖
也隂風曀曀疾雷虺虺不足以為虐也旦日東出清光
一瞬歴危闌而滿上床宜見公之顔色也哉至是公薨
三十餘年矣伯夷之清周民猶得稱之遂為之記而繫
以辭成伯仕宋嘗佐九卿既附以推擇尹為邑鄉遂隠
田間文學行誼肖其昆辭曰西伯寂寞鳳悠悠瑞圖不
下十二樓先生有道垂鴻猷殆今已矣如東流高卧百
尺昔所(闕)深夜書聲(闕)復(闕)山下出泉分龍湫日旭泉
新清悲幽酌兹朝薦神來遊逝去混混歎川流歌此聊
釋風雨憂詵詵興仁化魯鄒
