蒙川遺稿卷一
宋劉黻撰
古詩
太玉洞聽琴
無絃不成聲有絃多失真真聲在何所和陶方寸春文
操惜已遠孔壇嗟復陳所以桑濮響鄭衞波嬴秦詎知
幽谷間迺聞太古淳游魚出春水鳴鶴横霜晨休羨廣
陵秘是雅皆怡神
接家書
朝朝聽來鴻來鴻一何邈秋往冬又至爾鴻胡來(闕)凝
眸屢東眺飛雲渺天角薄晚雲四低來鴻似微雀習習
遠近人尺書墜猶玉亟啓讀平安字字發天樂殷勤謝
來鴻相過勿憚數
中興更化詩
東南天一隅誰起銅駝思雁蕩山之臞匕飯悲黍離矯
首中興期儒風昌四維隂霾苦凝沍光景幾逶遲鴟鴞
騰惡音蛇虺紛剝脂忠憤發夜氣歴歴排姦辭黎明叫
閶闔骨鯁蒼旻知陽嘘一脈春萬宇同掀眉睿智覺今
是廟斷消前非疇昔兩揆賢燭照朋邪欺化絃易新調
活著扶危機孽蜮遁妖迹鳴鳳覽德輝聾聵一甦醒皇
運興炎基耿耿忠孝圖炳炳恢復規有志竟成事失機
將奚為布帛可禦寒穀粟能療飢盤錯見利器疾病知
良醫今日墜悠邈千古羞塗碑
悼孫龍坡居士(魏鶴山銘其墓)
世教嗟蕪棘獨立狷者儔寄隠萬卷林不知霜滿頭抗
論異端息觀志天爵脩一室即著庭聖賢時與酬編摩
發雲漢千古芸香留毋云食報邈諸郎稼方收
前廡兩學錄罷職公堂求經明行脩之士充員時
蜀人楊時發當其選楊君以賤姓名薦或謂余求
之蜀人董(闕)行越人俞季淵永嘉陳行之咸以為
不然余亦自揆焉而記以詩云
汲古綆懼絶植德根懼斸繩樞守窮賤旦旦天境續防
意如長城視身等良玉禰薦非吾榮臧毁詎吾辱暗漏
但勿欺人心勝明燭
挽新昌俞夫人(俞季海母)
我與令子交道味見顏色乃知貽教來諄諄及岐嶷世
多諛墓文令子序其實範身唯禮閑齊家本天則子哀
難盡書母德更何極寒風號古林慈烏繞珉刻
寄徐子蒼(琦)
洙泗千載孤師友道已寂柯山風雪間古韻響金石予
生眇云晚志苦毛髮赤大道惟一中如渴飢飲食智過
愚不及均之失天則虛舟發真機戸庭滿春色印之賢
聖言充然乃有得
風水
不雨五十日一雨生意回詎料雨復癡日日聞震雷中
元節倏届巨颷恣喧&KR0146;故挽水倒流能撼山欲摧掀茅
與揚沙境境人號哀餘禾墊西甽大木横荒垓芝田逮
楠溪㕓井歸丘萊飄骸填港滙悲魄棲山隈吁嗟今之
人瘥札相轆轠籲天豈耄昏靜(闕)積乖必致盭
養燼終成炲造化一感應予奪何心哉未聞豳詩官租
稅星火催
癸丑九月苦雨和宋飲冰韻
旱潦苦傷稼景象難休休老農蚤夜祝願見虞與周彌
望淚欲滴相對如楚囚蒼天叫不譍空使霜白頭市㕓
強喧飾村落多闃幽僂指千載間曾無三兩秋竈冷蛙
產釡甕閒埃積芻長此更不已菜色淪荒丘陽精赫隂
霾庶寬漆室憂
代壽徐意一參政
東南仁氣氲堪輿武夷相望鍾真儒考亭西山接伊洛
戸庭坦蕩除榛蕪意一先生續正傳剛以直養軻其徒
端平御史凜風節歴歴抗疏誅姦諛愛君憂國根性天
實與名稱名非沽藝祖所謂社稷臣四海歡呼登政途
津梁善類植泰道柱石明堂開遠模丹心炳炳照白髮
力扶國是消民瘉共期聖祉登嵩華長使廊廟聞都俞
黎元翹首望太平願斡聖化還唐虞
哭藝堂湯先生
天地之性人為貴四體百骸仁義具先生領之皇降初
繇稚及耆全故步深居獨觀昭曠原學不師傳能自悟
真貧不撓萬境融實行已熟羣(闕)深衣褒帶山澤癯
經史百家羅府庫東南清敘知幾何見謂生賢扶世數
申公不召老丘園共惜煙霞早成痼予嘗北面承至言
如立明堂聞大濩是時年方二十三自歎摳趨已云暮
詎知窮餓驅遠遊倏忽五年疏杖屨世界剥爛志士稀
稽首斯文獨終慕家書一幅來雁山報言先生溘朝露
肝腸欲斷聲欲瘖六月悲風起荒圃先生諒與混沌游
魂魄聰明還太素生兮無辱死有榮虎護龍居老師墓
焦溪茶
上猶石磑天下無霏霏吐出焦溪腴龜泉二湛康廬如
瓦鼎纔跳魚眼珠顧我常苦書腸枯一汲河潤九里餘
山精木怪不作魔澆過秦論風生裾幾回喚醒眉山蘇
詩句零落樵與漁向非朔洛角植黨焦溪安得聲價俱
似聞東觀羅遺逸煩君寄上圖經書
東坡竹石(東坡先生自海上歸過横浦戲筆竹石於常樂寺壁突兀蒼老隘視八游不知)
(何年歸冊府今有石刻留郡圃無垢先生誌其下筆畫同一遒勁真二妙也)
坡翁北歸留戲筆數竹離奇生磈石世如有鳳必先知
碌碌凡禽誰得識風不聲兮月不影山僧笑我移枯瘠
嶺阯每苦煙瘴深烟瘴何曾禍忠直天使無垢來此邦
要與坡翁發真跡大書特書等傲岸方寸一虛隘八極
何年移植蓬萊宫清風逼人寒半壁枝可磨葉可摘石
上根祇如昔
用韻酬胡編校
詩成斷肝腑寄我光燄長貞女守閒寂志士多悲傷煙
雲起寒嶼風雨喧夕窗憂時付酒斝惜日惟書牀頥養
匪丹汞坤德明黃裳羨君富奇植獨榦難為芳
追和淵明貧士詩七首(横浦作)
貧士何所營但知貧可依日月照不盡朝暮常分暉水
瘦魚自躍林寒鳥亦飛紛紛苦多求此境誰同歸石田
久不種難免良夜飢飢本士之常獨抱嫠婦悲
把書不釋手非志冕與軒昔有董仲舒三載不窺園道
味歸肝脾遑恤厨無煙家貧未為貧有書足可研寤寐
千載心俗子難與言勿歎師友寂日日親聖賢
高山與流水妙趣歸之琴吾媿學未成匪歎無知音但
向胸中會毋勞指下尋種菊或可茹得酒聊復斟窮達
非所期動靜一以欽發為琴之聲邈矣天地心
平生抱狷介深愧唾面婁蒿萊常閉門與世疎應酬奈
何世患稔鯁鯁如馬周顛頓亦良苦飢羸非所憂皇路
益以榛忍作寒蟬儔口禍渺無際困辱秖自求
靜對松竹枝一塵無相干飲酒不至醉讀書匪求官畦
瘠多種菊采采亦可餐衣冠背時樣筆硯同歲寒但求
聖賢心肯效兒女顏紛紛往來者笑我柴門關
人生特寄耳何往非萍蓬世挾智反愚予謂拙乃工淵
明有姱節高邁疏與龔大抵豪傑士所見自略同簞瓢
非遂窮軒冕豈真通倘不達至理冥霧將奚從
扁舟溯西江忽抵梅花州二忠儼遺像予愧非其儔肝
膽照冰雪要亦狷者流言直不砭時掇禍貽親憂山禽
似相盼來往疑勸酬闃坐生萬感矯首觀前脩
兀兀棲精廬
兀兀棲精廬青山日相對靜照年少非動虞壯士悔耕
鋤計已晚畚築力猶耐夜臥司馬衾晨餐魯直菜自計
清廟修誰知圜壁壊人情春水波世事寒雲態直道叢
百謫孤蹤繞羣吠拘纍僒形骸憂危積肝肺逢人口即
瘖出戸足如碍周程儼範模劉張遺謦欬滌垢學歸愚
達增務韜晦志苦秋不磨髮白春匪載採菊聊傾觴延
蘭可紉佩官餽乏三月家書隔千載楚語欲聽慣峒關
驚未潰冥冥瘴霧間冋冋靈光在莫揮感時淚山水怡
吾愛
和張無垢胡澹菴二先生清江亭記
一靜心境融飛躍昭上下大道元不磨人情自榮謝兩
翁投遐荒浩然獨餘暇悲此當道狐羞彼立仗馬命義
俯仰間誰復論冬夏一笑清江濱瓦杯勝瓊斝
丙子復丙辰(丙子無垢謫丙辰余被謫)居然百載下青山招我來寒燠任
更謝寤寐古人心處變亦如暇紛紛艷孔張翕翕嘖賈
馬世道長江流何人屹中夏漆室空興嗟且酌宜城斝
寄時天彝
亭亭萬木林古柏集新翠凌厲雪與霜不凋自天粹清
廟嗟欲頽誰堪棟梁器之材百世珍造物巧相遺予抱
憂國心相逢喜忘寐
草(周濓溪先生窗前草不除云與自家意思一般故予作草詩)
萬卉爭獻奇小草亦足貴四時春不斷可識天地意穉
子謹勿斵葉葉含元氣人皆訝姑息姑息特細事秖恐
生道滅形色鼎中沸
菜(黃山谷居士有言士大夫不可一日忘此味斯民不可一日有此色故予作菜詩)
鉏荒種新雨擢秀美且艷生理未羞窄採擷足飫饜每
擅筐筥芳湘以鹽與釅舌根多嗜珍味爾乃針砭充之
宇宙間境境浩無欠
夏夜
青燈人語寂池塘響蛙蛤孤坐如老禪門開風自闔
謝惠笋
飢腸數日吼往往茄莧爭幽人盻寂寥餉我慈竹萌斑
斑未離䙀白下莫與京寒泉煮青茒手調玉版羹招僧
招不來貰酒乃獨烹茄莧避三舍紙帳午夢寧
月
天公屬月為眼睛曉夜不息天中行癡人習見圓復缺
謂此眼睛非長明渠思一照千古白奚分朔望隂與晴
彼昏病癡苦營營以月視之蠅在罌
贈江山人(精地理)
相山如相人不論肥與瘠神氣參有無毫釐千里隔今
古非茫茫山骨水為液誰歟璞輅翁眼為天地碧
和紫陽先生感興詩二十首
至理根一初精微實高廣寄之形氣中今來齊古往衆
曜列太空環侍惟斗仰變化妙不測虛靈本常朗井坐
識易陋簾窺學云罔靜玩感興篇剖陳如指掌
隂陽著太極萬化惟一中權衡迭軒輊樞紐相始終人
受命以生今古穉耄同彼昏自不覺安用尤聵聾
仰觀復俯察上下融真機元氣無奇耦魚躍鳶自飛神
聖奠中域靜動心勿違天地斂諸躬照以日月輝遜志
納衆有先慮周萬微胞與豈不夥游泳皇極歸
造化洩元秘河洛圖書出龜龍亦何心以靈乃受役微
旨竟先天妙用普經國三聖受心印執中數語畢詁學
長枝蔓往往膠陳迹偉哉千載下元公指無極
文盛起太息姬壤半淪夷仁積天所親道喪人已離霸
圖迭雄長明詛興自兹王綱久不競覽卷空涕洏日月
照干戈風雨撼璧珪仲尼不夢周世道無復為元氣日
以薾荏苒朝露悲嫠婦抱隠憂忠矣非知機
宇宙浩無際主靜即其綱靜非寂以槁密運治乃良公
明闥晏燦忠慤消彊梁山河帝居壯日月天德光八荒
囿一和此界均彼疆鴟鴞息晝鳴鳳凰梧桐翔黔黎歌
爾極逢掖趨大方皇風播品物道闢淑運昌樞機不盈
握妙斡見弛張奈何動志靜反袂千古傷
我聞嬴秦氏威力横提封北方迤長城中土銷春風阡
陌鞅肆孽簡編斯造凶民命眇以墜天勢巍且崇中焦
痼成痞怨氣蟠壤穹炎漢一洗之詎詫百戰功規模納
羣策意度恢大公約法止三章赤子歸包容溺冠膠餘
習莫致商山翁過魯嘗藏祠猶足醒昏蒙
東都黨錮禍機阱深九淵標榜起俊厨接踵沈黃泉西
園久握爵龍門昧幾先忠魂招不返炎祚孰以綿諒矣
文君癡猶覬冷燼然吁嗟萬鈞壓一綫那能牽
坤輿載五嶽乾象垂三光太極宰元化俯仰無低昂一
理貫萬有形色皆停當晉風競清談幽眇誇輝煌坐銷
白晝盡狐兔睨其旁天地亦為愁何但頽偏方
立朝觀大節炳炳在行已李唐號多才屹立整頽紀前
狄後有韓高風世仰止孤忠翼正祚大論闢非禮老榦
挺冬嶺明魄浸秋水均抱扶世心勲學豈殊軌
默觀羲聖書先天著復坤畫畫妙理具森立河圖文宇
宙斡生意日月寧辭奔乘承著不息反窮性存存透彼
名利關洞此道義門用功不精密頻復何由敦
詩道發金石世苦壁聽訛正色落芻蕘一掬真意多衆
竅本虛寂其如天籟何不悟康衢謠不識黍離歌
禮樂節性情工夫貴深省愛親篤冰履酬世尚錦絅勿
任忘與助一敬收衆騁威儀筋骸束趣味精神領相彼
屋漏中森若指見炳窮達付天分靈光勿隨境
書法嚴貶褒明辨邪正根寒暑自迭禪日星常與存浮
雲豈不翳昭晰誰其昏筆削匪爛報執拗開亂原
仙佛各有門託言深入山一探寂滅宗一透鉛汞關菩
提悟非樹刀圭詫靈丹槁形付塵幻蛻骨沖飛翰咄咄
亦奇事詎憚力到難儒先著明訓整轡皇路安
智巧役一世往往悲古愚觸蠻榮利場白日事浮虛情
流失固有意騖希本無相與龍斷登獨不捷徑趨是非
遂倒植大道歸糊塗發憤中夜思猶有未亡書
扶輿播清淑何代不毓才森森萬壑松盍厚拱把培蒙
養正性存臨教大義開嗟哉古道息習氣少已乖區區
黃册子所事惟奪魁戶庭且得色斯文何望哉
人生戒悠悠蚤已闇大方卓爾志有立不墜炎與涼孫
弟浹閭里孝愛充室堂應對動以恪操存靜而莊見善
如乘珠視惡如釜湯毫釐貴明辨造次宜謹詳勿謂居
壯年光隂隙駒忙窮理養夜氣任運為沈翔
交游重金石里巷毋泛尋胸中抱明鏡妍醜不相侵熱
交但以貌冷交惟其心勢利易苟合道義難力任詠春
發真趣邀月開凡襟夷險祇一節雞鳴風雨林
聖人不可見猶幸聞緒言萬古宇宙立一脈理義溫專
門鑿私智百家起&KR0146;喧太陽炳離照坐收烟霧昏魯語
本非略軻書豈為繁資之歲月深左右皆逢原
送茶
我得新焙珍如金持以餉君將我心縱無龍文與棋局
白雲一椀搜書林玉川不作陸羽沈茫茫世上誰知音
曇濟道人亦復往八公山頂留荒岑我生與渠似有分
一日不見幾成瘖檳榔是弟橄欖兄大抵苦澁味乃深
車聲出鼎策奇雋書窗靜坐聞山禽
悼使君趙計院
我作壽公詩倏聞公已古道路涕行人田閭愕農父謂
公肫肫仁潤澤溢横浦穀我艱爾振寇我驚爾撫涉我
病爾梁役我殫爾宇冬我瘴爾雪夏我魃爾雨飲鄉羅
俎豆建學闈儀矩善政襲西都文風被東魯闔一郡三
邑擔簦白繡斧草木為動色禽魚亦掀舞誰趣玉樓文
竟奪鯉城主人物落曉星如公不多數豈但賀白倫端
與間平伍我崎嶇遠來不絶命如縷凄風守憔悴煖意
勤噢咻我生特蝗粟公死即傾柱顧我莫贖公龍德嗇
下土
矻矻何所思
矻矻何所思一默照羣妄門外風雨深山鳥亦不訪有
書足遮眼寤寐古人樣菜根清苦趣木朽支離狀深衣
持夜香往往禦烟瘴矯首知己賢大有蒼生望
餞傅理掾
一郡一理掾横浦為之宗青青草不枯曾識無極翁遂
寧起鼻祖陸續書問通乃今有耳孫力學追遐蹤潔靜
二湛水峭介雙秀峰平反幾春意坐令古犴空政最復
政最匪詫赫赫功庭草色若何還與慶歷同歸歟浩無
怍扁舟驚輕篷邦民再見公繡斧番禺東
寄與權器之二友
鴻鈞盎一宇何物非生意輪囷得此剥而有此憔悴根
蠧聚螾蛭榦古禦魑魅旦旦斧斤尋九殞特其易飛鳥
不敢棲何哉蓊蔚芘風雨極震凌霜雪苦顛躓天地大
父母榮枯均厚施腐植產靈芝至美終不閟桃李信春
妍奈何骨嫵媚
秋心
秋日日苦短秋夜夜苦長長短不易晷處厄心自傷秋
風獨有聲葉葉闖我窗秋月豈無情隙隙窺我床苒苒
寒事迫孰整衾與裳故鄉隔萬山籬菊那能芳
城中有高樹
城中有高樹與我相為鄰薄味生古道靜坐疎今人淵
明酷愛菊張翰勤思蓴蓴菊我何有一杯天地春
避寇(寶祐戊午年)
戊午九月十洶洶羣寇生疋枹與赤水參會童石氓(童子)
(保石門保)烹牛飫兇豎剚人諂妖靈長驅無齟齬四境騰沸
羹野廬競趨察㕓市爭奔城啼號震暮夜隂氣昏冥冥
攜持半箱筥扛舁及甕罌雞豕頭駢闐脅息驚吞聲宇
内同一胞何事起攙搶據險惡氛聚血牙餘種獰原嶺
迤巢穴習鬭惟輕生擲首視為戲揭竿誰敢攖父老謂
曩日草竊恣横行羣將出奇計一𠞰諸峒平老熊痛已
定悍虎謀方興若非急討捕終難保桑耕官兵駐大曷
警報馳飛星探旗逼軍旅登城羅義丁菱角隠阨塞松
明通曉更山前號令肅鈴閣籌算精疋馬熟往來老穉
倚以寧溪潛鱗且遁林散翼亦驚顧予久放逐逢此增
伶俜夜寢不忍睫朝餐何所營無垢畫火攻坐令妖祲
清(張侍講九成謫南安時寇作畫火攻之策遂擒之)孰謂毛錐鈍不逮蝥旗登
雪屋為吳夢蟾賦
一廬天地寬玉雪照四壁天風吹不摇夜半響鐵笛彼
美人無眠梅花對岑寂訪戴獨回舟破蔡誰草檄靜坐
斂逸氣中邊透虛白
平寇
西江十二州自昔聞寇警按圖覽上游峒俗號最梗嗜
殺等兒戲縱掠恣狼獷右通崆峒東左接梅花嶺郴桂
貫肘腋相據易馳騁巢穴聚一邑流毒烈四境寶祐戊
午春童石肆不靜(童子石門二保)蔓延及夏秋養成癰在頸聚
落焦山寨㕓市空竈井田野寂牛鳴道路息人影焚劫
不可計聞問已先哽太守趙大夫一念切救拯符移密
有置紀律務森整憲鈐選精銳薙獮赫弄挺兇醜惡已
貫屠擄勢猶逞提兵總郡將指授疾雷霆直擣姜坑屯
鋒交生死頃夾擊馳若神賊潰亂奔町輜重委荆棘纍
纍殊首領義丁羣搜山擒械半雄猛天俾殱其渠陽精
遂昭炳窠蜂果何號花獸亦終穽顧汝宇宙同乃甘犬
羊並如醉復飲酒亡生不知醒聖德溥涵濡皇心極忉
怲造化開生機春寄雪霜冷
詠月追和韓昌黎韻
初秋十五夕皓月來滄溟白鷺與共色烏鵲能踐靈逢
掖覓桂蔭孩提窺兔形涼氣淨餘暑浮光滑青冥列宿
各韜彩腐草休衒螢浩蕩靈槎泛瑩潔仙掌泠門靜送
佳客窗虛照羣經佛閣高低見譙更遠近聆竹風摇瑣
碎花影列娉婷靜坐禪安室閒行詩繞庭銀河占米價
璇象認文星何處笛傳浦誰家酒散亭深閨悲蟋蟀逆
旅愬蓬萍水闊平連素山低遠抹青有心齊肘腋無計
得輪停八蜡神司社方諸溜納瓶魚翻波可樂禽警露
頻聽歴歴天疑近沈沈夜不扃廣寒非寂寞沙界徧輝
熒盈闕天之理堯階任落蓂
餞李叔飛赴劉朔齋招
五侯之鯖紫駞峰鹿鹿鬭飣難爭雄世多果腹鮮知味
北斗以南推朔翁桂林延入蓮花叢相邀皓月烹清風
詎羨鮓麋與胹熊座有一珍羣品空舂容樽俎須折衝
海戢鯨波列上功
六友詩寄林景雲留壽國林道初俞季淵
靜友(蘭)
靜友性不凡惟嗜土石瘦與草似無瘉於吾如有舊抱
獨足養真韜芳何深茂清風苦好事揄揚古今宙
直友(竹)
直友古耐交莫問三兩箇玉立君子姿足以警吾惰虛
心内有容勁節老無挫荒遠親舊違得汝乃自賀
淨友(蓮)
淨友何亭亭脩潔得自性本生淤泥中乃與玉同瑩一
淨消萬暑特立起羣敬色香非色香是謂花之聖
高友(松)
高友住山中無心涉塵圃山中有明月明月照棲鷺幽
人眠不成披衣起閒步相得靜無際勿訝秦官汙
節友(菊)
節友獨愛秋相得匪遲暮受氣惟至正睟見黃與素飽
諳風露味甘守煙霞痼如何千載人僅一淵明遇
清友(梅)
清友天賦完歲晚樹獨煖粲此白玉英瑟彼清廟瓚香
自根中來冰雪匪壓斷一見一回老殷勤呼茗椀
還譚鳴玉北枝藁
天下惟此花渠町南與北有翁號北枝似惋宇宙塞紛
紛紅紫蹊陽春豈不力枝北春雖遲今古冰霜特
贈鍾春谷星學
五星聚東井老人現端門總是太平象渾儀妙用存巖傅本
騎箕執築付無言一旦寄霖雨夜夢形至尊試問古馮
相此數如何論太乙照西蜀子午斜谷昏毘陵星霣石田
里春風温穹壤一理氣理為氣之根步推尋其元太極昭乾坤
餞湖南趙提舉
丹湖偉人維南城胸有老范真甲兵挈來庾江鎮魚壘
坐令(闕)無驚峒獠習鬭不識機亦以出草為常程
痛勦根株讋羣鬨方知弄梃不如耕吾皇詔趣度湘水
溪蠻辟易梟休聲玉節清風肅九郡清風肅處春風生
邦民借寇欲斷橋願公為我誅鯢鯨邦民愛公欲植棠
願公為我銷欃槍愛旗獵獵羅道左竹馬截鐙兒童爭
我為峒寇特區區更有西江狡謀成蜀危纍卵淮破甑
聲東擊西誰拄撑二矛重弓列御屏衡山雲起瀟湘清
指日南城障東南托天半壁一柱擎願摩浯石歌中興
古興和饒雲峯韻
貧婦守蓬藋顦顇無顏姿挈瓶養公姑肯涉山徑蹊夫
君昵浮響疏越成暌離家欠蠶織具茹苦寧力支叫天
天不譍聽彼風雨迷明月古玄鏡清夜長分輝見月如
見君此道惟心知造化毋羣動一耦仍一奇得耦固有
分失意吾何悲綠髮已改色素節難轉移君有内覺時
伯牙逢子期
賤妾命猶紙青燈傍低牆羣艷逞春嬌半葉難言芳手
織補天線五色生輝光主家不顧盼内美誰鋪張妾命
痛在身病痞非病狂滴滴肝胃泣奚暇宫樣妝層隂閣
深燠雨露膠雪霜猶記承恩時曾不一餉忘忠勸勿飲
酒(闕)恕乃溢觴妾心諒安往勿飲君壽長渠知滄海深
難以升斗量
聞陳正學理琴
聞君整琴待秋風我欲從之魂夢通素麻髣髴蒼髯翁
揚休山立崆峒東淚痕猶濕龍門桐有曲無音悲天公
猗蘭未冷拘幽濃那知斯道將遂窮山矸石爛冥感叢
枝蜩盤蠅迭相雄兩耳年來怪不聰羣哇擾雜安於聾
煩君為我調怔忡流泉隠隠深澗中春溫廉折各不同
聲雖在指意在胸雲飄柳絮風入松恍然樓閣坐虛空
伯牙所知何必鍾白鶴飛來采芹宮
梅使君守横浦擒寇閔雨
猛虎久負嵎吞噬草木痏流毒烈贛吉一呼蜂蝟起老
天福黔黎雪村鎮梅壘指授討捕略前驅謝張李火箭
窮其巢推算捷如駛露布星火馳餘獰悉披靡大暑熾
焚惔心薌焫一縷甘澤隨車至咸曰雪村雨人事天道
協除惡乃臻媺洞落洗腥穢生意從此始雞豚醉秋社
老農自相語生長子復孫一飯不安七南人今不反合
爪鯉城主願緩除書來德風徧田里
喜雨呈趙使君(崇栗)
閏餘五月即六月一雨不來天欲裂邦侯赤心走羣望
喚醒癡龍睡時節雷車風馭相後先甘霔連天聲未歇
茅簷静聽老農語今歲夐與他年别煙瘴壓低曾見雪
晴未兼旬雨復咽區區枯草寧有知孕出靈芝光吐結
邦侯求仁求此心表裡不欺天地徹為霖何暇蜥藏甕
占雲已喜鸛鳴垤斗頓溪流高一尺盡與疲氓洗炎熱
晚禾獵獵實方腴早稻津津香已馝饑者可飽飽者逸
深夜城簫響清絶持此豐年還聖主願同何武歌休烈
與李叔夔錢子雲同遊興教寺約齊都巡
古寺壊壁存菩提又有達磨蒼龍如我來問訊若舊知
宇宙中間真蘧廬朋儕邂逅誰親疎秋風相對一笑醵
杯行草草復徐徐山僧野朴談古初謂元城老當此居
浩歎不足歌繼之滿庭燦燦木芙蕖疑是萊柏鄧栟櫚
人多病俗不可醫天欲廢道還從渠儒生腹大能幾圍
但教盛酒勿盛書(栟櫚事用誤東坡謫惠陽寓嘉祐寺種樅樹耳)
和酬張梅埜
郭行載酒相挈提躡根探窟天津如相逢何必皆親知
天地許大猶吾廬矯首梅澗跡若疎舂容婉畫妨清醵
詩如琴絃分疾徐驚我一聲聾聵初蕭蕭白日金仙居
東西求仲時從之靜對夕陽搴紅蕖或聽夜雨隣翠櫚
國步孔棘須神醫縱有鵲醯誰信渠風傳西事方解圍
願君勿藏圯上書
和譚學士見寄
大道久磔裂啾啾夸毗子彷彿皮毛鮮孰探古人髓我
亦坐兹疾默閴照非是束身雲瘴鄉凡論悉掩耳夢不
到伊傅志惟高角綺人生駒過隙鹿鹿何時已耽書夜
不睡省事日高起疎苧寒亦燠硬菜苦猶美非忘漆室
憂莫救沙界痏生死不可料何哉為泰否佛祖顯雲封
道源開嶺趾誰云築底邦亶為通德里廬陵有可人訪
梅一至此扣我理義關無言但心只新篇發天趣步驟
古詩史窮通從所擇柔舌與剛齒
一舸
一舸泛漭沆風濤正掀舞駕空赫魚龍沈浮未知所同
舟一性命俱父父母母倚門望兒歸天亦諒辛苦胡為
託笑言射影學溪弩
蒙川遺稿卷一
