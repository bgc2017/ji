漁洋山人精華錄卷七門人候官林佶編
今體詩
年來錢牧齋吴梅村周櫟園諸先生鄒訏士陳伯
璣方爾止董文友諸同人相繼徂謝棧道感懷
愴然有賦
載酒題襟處處同平生師友廿年中九原可作思随會
四海論交憶孔融春草茫茫人代速落花寂寂墓門空
白頭騎馬嘉陵路惟有羊曇恨未窮
漢中府
路遶褒斜夢故園今朝風物似中原平蕪蹀躞連錢馬
近郭參差橘柚村萬叠雲峰趨廣漢千帆秋水下襄樊
只愁明日金牛路回首興元落照昏
漢臺
絳灌當時伍黥彭異代看竟成隆準帝不㞕沐猴冠磊
落真王氣蒼茫大將壇風雲今寂莫江漢自波瀾
故宫曲二首
溼螢幾點粘修竹昏黃月映蒼烟綠金牀玉几不歸來
空唱人間可哀曲
往日朱門帝子家柴車一去即天涯平臺賓客今何處
零落小山叢桂花
虚谷菴二首(菴有黃楊二株最竒)
三寸黃柑水浸渠一林紅桂映棕櫚鈎簾恰對中梁色
正好高眠讀道書
太息黃楊樹子前琳宫幾歲飽風烟交柯接葉真憐汝
未似先生厄閏年
南鄭至沔縣道中
黑水梁州道停車問土風沔流天漢外嶓冡夕陽東處
處棕櫚綠村村䆉稏紅更須參玉版修竹賤如蓬
女郎廟
朝過女郎道遥望女郎祠溪水疑環珮春山學黛眉千
林丹橘熟一徑碧苔滋日暮神靈雨西風滿桂旗
沔縣謁諸葛忠武侯祠
天漢遥遥指劍關逢人先問定軍山惠陵草木冰霜裏
丞相祠堂檜柏間八陣風雲通指顧一江波浪急潺湲
遺民衢路還私祭不獨英雄血淚斑
武侯琴室
竹篠娟娟静江流漠漠隂至今籌筆地猶見出師心遺
恨成銜璧元聲有故琴千秋絃指外髣髴遇高深
大安驛
犖确三泉縣坡陁一徑開江流沮口合風雨沓中來漢
相經營地氐王駕馭才西窮嶓冡盡節使亦䧺㦲
五丁峽
徼外蕃王國荒荒巨峽侵龍居三洞祕熊舘四時隂笮
馬何年度金牛此路深五丁虚斧鑿愁絶畏登臨
寧羌州
威遲辭北闕浩蕩賦西征天險金牛峽悲歌猛虎行岷
峩連雨氣沔漢走江聲三戶遺民少蕭條見廢城
寧羌夜雨
不信無晴日曾聞有漏天武都連夜雨巴子幾人船山
入氐中亂寒臨僰道偏荒城聞鼓角回首意茫然
廣元舟中聞棹歌
江上渝歌幾處聞孤舟日暮雨紛紛歌聲漸過烏奴去
九十九峯多白雲
昭化縣
亂山圍一縣哀柝下初更近郭雙江合扁舟萬里情浪
翻寒月影風急夜潮聲何限人間事茫茫恨未平
昭化夜泊
淅淅風欺枕明明月入船三巴空有淚獨夜不成眠流
宕魚鳬國凄其鴻雁天故園梅信早歸去逼殘年
虎跳驛
路逗蒼溪縣荒凉破驛存漉金稀見艇畏虎早關門水
合南江壯山連大劒昏巴西兵馬後多少未招魂
夜泊雙漩子聞笛
嘉陵江上泊舟時戍鼓初停月上遅已聽寒潮不成寐
誰家横笛怨龜兹
蒼溪縣
萬里行難到三秋䧹不過蠻江吹積雨急峽束盤渦綿
谷青山遠賨人白弩多泛舟思杜老漂泊意如何
閬中縣二首
見說閬中好軒窗臨錦屏山川無髣髴耆舊况凋零殘
壘浮兵氣寒江滯使星忽聞羌笛起風雨晝冥冥
滕王何寂莫江抱玉臺偏沙岸收賨馬湍流激磑船五
城虚夢到三戶有人烟不奈驚搖落魂銷帝子前
閬中感興四首
行役忽永久衣裳白露凄秋風吹劍外客鬢老巴西螢
火飛還沒寒螿咽復啼不堪蜀道雨山霧晝常迷
巴樹小搖落薄寒初中人江山紛暮節風露感蕭晨遠
使非卭杖思歸閱角巾流波三峽外何處覓文鱗
西漢茫茫去來過碧玉樓九迴腸已斷三折水還流涕
淚聞鵑鳥雲山繞劍州老親穿望眼霜雪白盈頭
蜀雨連秦棧秋隂暮復朝山盤黃鶻急江合𬗋羌遥烏
鵲知何意黿鼉爾獨驕蓬萊不可到回首向風飇
藥物
藥物知何益愁多老病侵眼枯兒女淚心折短長吟鄕
信何時達秋濤日夜深巴猿殊造次悽絶呌楓林
望劍州懷喬文衣(名鉢内丘名士以湖口令遷守劍州卒官)
次公狂自好名字滿人間才士無高位吟魂寄百蠻音
書湖口縣生死劍門關太息青蠅弔交州幾歲還
寄綿州守
西南芳草路幾驛到綿州蜀道風雲外涪江日夜流丹
青椘公壁城郭越王樓故里康浪水何人弄釣舟
龍山驛雨
閬州城邊雲氣浮龍山驛裏雨聲愁遠遊不唾青城地
絶域空悲白雁秋巴嶺稀逢人北去渝江長是水南流
蕭條孤舘荆榛夕更指千峯入漢州
富村驛雨
隂蟲何太苦戶外即蒼山急柝侵孤枕秋河落百蠻燈
昏山鬼逼雨止蟄龍還一夜瀰江水愁人淚點斑
天馬山雨行
兩炬殘更裏亂山高復仾疾風吹白雨折坂下青泥詰
屈穿牛角縦横印虎蹄廿年餘戰骨何處聽荒雞
鵝溪
剩水殘山祗益愁梓州荒絶接隆州眼明今日鹽亭路
十里鵝溪碧玉流
鹽亭縣南渡梓橦江
南下孱亭路千峰挾雨秋江潮不送客獨向射洪流
秋林驛雨
積氛常不徹天地日冥冥俗雜蟾彝種林深虎豹扄荒
村隂峝黑寒夜鬼燐青夢裏䕫門路開頭下洞庭
涪江
十日巴西雨艱難到梓州晚晴見涪水清絶抱南樓不
見千頭橘空驚萬里秋尚餘登覽興留眼望牛頭
潼川懷少陵
返景下東津扁舟涪水濱女牆崩積雨郡郭入荒榛山
夕烟花少江流戰伐頻飄零思弟妺嗟爾杜陵人
中江縣
慘淡黃雲暮行人出草萊風濤兩江合斜照亂峰開秋
老飛烏縣鄕遥戲馬臺郫筒何處是一月罷銜杯
天柱山絶頂望見岷山作
鞍馬衆峰頭蒼茫萬里收岷山横塞出灌口接天流要
&KR0675;三城戍邊防八月秋大荒飛鳥外眼底盡姚州
山中有蟲聲如擊磬甚清越蜀人謂之山子又有
花名龍爪甚艷偶成絶句
稻熟田家雨又風枝枝龍爪出林紅數聲清磬不知處
山子晚啼黃葉中
題漢州驛壁
漢州城郭劫灰前房相西湖有斷烟更問臉波添幾許
昨宵金雁驛中眠(唐人漢州詩十日醉眠金䧹驛臨歧無限臉波横)
望青城山
雲氣連西域名山作漢標千秋軒帝蹟每夜岳靈朝玉
宇凌丹壑神鸞下碧霄丈人一招手天路未應遥
彌牟道中望八陣圖遺址
落日彌牟道霜風百戰場青天迴玉壘遠樹出華陽陸
海三都闊䧺圖八陣荒卧龍虛故蹟駐馬惜降王
新都縣題楊升菴先生故宅(有二桂樹尚在)
侍臣遷謫後常憶泰陵園詞賦留金齒生還望玉門交
州無士爕南海得虞翻廢宅西風裏連蜷桂樹存
防秋
聞道防秋急千山復萬山傳烽來僰道插羽過靈關屬
國何嘗絶懸軍且未還卻思漢丞相心力盡征蠻
登成都西城樓望雪山
秋老錦官城西風捲旆旌霜高犀浦落日出雪山明黎
雅初增戍松潘未罷兵誰能凌絶頂萬里一崢嶸
金方伯邀泛浣花溪二首
解纜江村外溪沙失舊痕夕陽來灌口秋水下彭門清
吹臨風緩神鴉得食喧百花潭上好新月破黃昏
萬里橋邊去還多弔古情人烟過𧖟市新月上龜城寂
歷更漏發蕭條鱗甲生逥看草堂路修竹水蕪平(王蜀徐)
(妃詩又驅金翠入龜城)
九日謁昭烈惠陵
萬里登高日橋山白露寒至今悲蜀帝何處問祠官杳
杳衣冠閉凄凄封樹殘錦江非渭水猶作霸陵看
武侯祠別鄭次公水部
白䧹三秋候青山萬里橋與君俱絶域此別更魂銷遺
廟丹青盡荒陵草木凋(祠西即惠陵)平羌江上水相望隔風潮
金花橋道中作
半年浪迹錦城遊纔數歸程已暮秋晚照開時見千里
寒鴉飛盡過雙流眼明修竹横塘路心逐江雲下峽舟
異域忽驚搖落久今宵一醉失鄕愁
雙流縣(今廢入新津)
路近雙流縣縈紆一徑斜雞鳴深竹裏暝色幾人家日
暮寒雲合城荒野蔓遮愁將蓬鬢色絶域老霜華
新津縣渡江
南過𧖟叢國秋風正授衣青山初日上黃葉半江飛修
竹連千畝高柟徑十圍臨江呼渡舸極目一清暉
雨發眉州
五更吹角罷細雨出眉州雜樹堆紅葉蠻荒感白頭岷
峨雲氣接卭僰亂山稠東望玻瓈水風前葉葉舟
寄朱峨眉方菴兼懷蔣修撰虎臣(蔣時卧病峨眉)
(伏虎寺)
絶域相逢感鬢華幾行清淚落悲笳愁中巫峽暮雲
合望裏峨眉秋月斜方丈一燈誰問疾孤帆萬里客還
家故人咫尺不相見萝繞平羌江水涯
夾江縣
地近川南好孤城罨畫間江山真萬里雨雪到諸蠻馬
渡青衣水雲遮𬗋目關大峨天半落相見一開顔
夾江道中二首
沉黎東上古犍為紅樹蒼藤竹亞枝騎馬青衣江畔路
一天風雨望峩眉
嘉陽驛路俯江流寒雨瀟瀟送暮秋誰識蠻中風景別
洋州風竹戴嵩牛
九盤望峨眉
紺壁臨千仞蕭蕭木葉黃水流通越嶲峯遠入江陽十
月蠻雲澹三峩積雪蒼來朝掛帆去回首意茫茫
竹公溪二首
漏天未放十分晴處處江村有笛聲水遠山長聽不足
竹郎祠下竹雞鳴
竹公溪水綠悠悠也合三江一處流珍重嘉陽山水色
來朝送客下戎州
入嘉州問丁東院無知者過高望山趾廢寺鄭生
曰丁東寺也訪方響洞尚存感而賦詩
廿年夢想丁東院何意丁東院裏來山水清音空復在
劫灰殘燒自生哀井欄僧汲稀銅鉢石甃秋深長綠苔
不遇江南老桑苧風罏誰遣試茶杯(放翁下東院詩我是江南老桑苧諸君小住共茶杯)
(山谷詩古人題作丁東水自古丁東直到今我為更名方響洞始知山水有清音)
三登高望樓作
風流曾說荔支樓欄檻高明壓四州(謂戎眉卭雅也)峩頂晚霞寒
白雪江心殘照出烏尤雲烟早暮還殊態楓桕丹黃只
似秋自笑心情無頼甚清晨臨眺不梳頭
曉渡平羌江步上凌雲絶頂
真作凌雲載酒遊漢嘉竒絶冠西州九峯向日吟江葉
三水通潮抱郡樓山自涪翁亭畔好泉從古佛髻中流
東坡老去方思蜀不願人間萬戶侯(坡詩生不碩封萬戶侯亦)
(不碩識韓荆州但碩身為漢嘉守載酒時作凌雲游)
凌雲襍詠五首
爾雅臺
郭生注蟲魚遺跡空山裏何處蔡充兒幾為勸學死
大佛閣(韋南康鑿閣燬扵袁韜惟佛像存)
三十六莊嚴不生亦不滅朝夕三江潮如聞廣長舌
治易洞(宋吴祕)
古洞何方廣垂蘿覆巖石想見昔年人研朱點周易
清音亭
振衣清音亭松桂鳴騷㞕坐對大峩峯雲消露殘雪
洗墨池(東坡)
初日石梁上猶傳洗墨池故山歸未得空和淵明詩
漢嘉竹枝五首(今嘉定州)
龍遊城郭碧玻瓈西望三峩曉黛滋分取三江作明鏡
鏡中各自照蛾眉
城頭山色入虚無城下清波望鬱姑白塔紅船歸去晚
嘉州也復有西湖
側生一樹會江門水遞年年進大藩寂莫蜀宫三十載
夕陽零落荔支園
竹公溪口水茫茫溪上人家賽竹王銅鼓蠻歌爭上日
竹林深處拜三郎
平羌峽裏府江來西望青衣抱郭廽大佛足前相會合
早潮晚汐不分開(三江岷江東來青衣水沫水西來至大佛前乃合流坡公詩奔騰過佛脚土人謂岷江為府江)
嘉陽登舟
青衣江水碧鱗鱗夾岸山容索笑新悵望三峩九秋色
飄零萬里一歸人亭臺處處餘金粉城郭家家繞綠蘋
信宿嘉州如舊識荔支樓好對江津
江行望烏尤山
墨魚吹浪一江浮爾雅臺荒古木秋碧水丹山留不得
風帆回首別烏尤
犍為道中
潮音閣下戒舟航回首凌雲堕渺茫土俗漸臨巴子國
江流遥接椘人鄕爐熏細細縈琴薦荻葉蕭蕭映筆
牀天外峨眉如送客晴雲千片白毫光
叙州鎻江亭晚眺
望望朱提路夕陽千萬山落霞明極浦飛鳥近南蠻城
角旌竿直江亭鐡鎻閑鬱姑臺咫尺烟靄畫圖間
江安縣
斜日玉津渡青山銅鼓灘蠻江來浩蕩行路飽艱難晚
市稀橙客荒園罷橘官波濤三百里猶是怯兵欄
清溪(納溪縣西五里太白詩夜發清溪向三峽即此)
蠻雲漏日影淒淒夾岸蕭條紅樹低好在峩眉半輪月
伴人今夜宿清溪
瀘州登忠山
江源分内外千里會瀘州歷歷五峯影茫茫三峽流青
山烟外寺黃篾水邊樓夕照層城暮迴風引棹謳
撫琴渡(尹伯竒彈琴處)
明月生琴渡似聞彈履霜猿聲何處發今夜宿江陽更
有巴渝曲能霑旅客裳楓林前路遠葉葉似瀟湘
晨𧺫渡江登五峯過北巖寺
江郭曉烟合擕琴來五峰水容青滑笏山態碧玲瓏雲
樹孤城外風帆小市東香林迴望好下界一空濛
江陽竹枝二首(今瀘州)
錦官城東内江流錦官城西外江流直到江陽復相見
暫時小別不須愁
妾如江心黃龍堆江枯石爛長崔嵬郎如治平寺中塔
戎州西望忽飛來(相傳叙州北江上塔頂飛至瀘州治平寺塔上而止)
合江縣
鰼部蠻荒水東南裂地來江臨巴子闊山倚少岷開故
國音書絶天涯老鬢催渝歌聲太苦中夜起徘徊
合江早發
放溜殘更裏熹微霽色閑鴉飛符縣北日出少岷山衆
水當渝會扁舟下瀨還客心爭歲暮猶自滯烏蠻
大磯腦
削壁臨江勢欲傾丹砂蘸葉一江明囊中正有䳘溪絹
只少黃筌為寫生
棹歌
紅葉磧邊紅葉飛黃魚沱上黃魚肥百丈牽江怯西上
三巴迎客好東歸
江津縣晚泊寄懷李綏陽公凱
路入江州愛晚晴青山紅樹眼中明斜陽潮送孤舟上
沙岸人牽百丈行故國至今悲蔓子乘槎曾共訪君平
城南便是牂牁路一夕相思白髮生
渝州夜泊
塗山斜月落巴國曙鷄鳴亂艇烟初合三江潮夜生霜
寒催曉角石氣肅高城不寐聞猿嘯迢迢入峽聲
題三忠傳(故四川廵撫陳公士竒重慶知府王公行儉巴縣知縣王公錫)
已失䕫門險誰云蜀道難三江潮不到萬馬競傳餐故
國悲張許忠魂泣賀蘭當時渝水上慷慨白衣冠
塗山絶頂眺望
飛瀑落長虹登臨見禹功山圍巴子國苔没夏王宫峒
俗烏蠻近畬耕白帝同渝州天塹地感慨大江東
舟出巴峽
曲折真成字滄波十月天雲開見江樹峽斷望人烟新
月數聲笛巴歌何處船今宵羇客淚流落竹枝前
長夀縣弔雪菴和尚
枳縣秋風愴客魂金川遺事忍重論誰從魚服悲宗國
唯有烏朝戀舊恩葉下沅湘愁北渚蕪生鄢郢哭東門
至今松柏灘頭水嗚咽寒潮弔屈原
涪州石魚
涪陵水落見雙魚北望鄕園萬里餘三十六鱗空自好
乘潮不寄一封書
早登涪州北巖訪伊川先生注易洞憩碧雲亭(巖)
(有山谷題鈎深堂三大字)
雞鳴截江去磊落見殘星古洞生蒼蘚層巖列翠屏五
溪秋水岸萬里碧雲亭蜀洛清流盡千秋忌獨醒
麻姑洞二首
神仙官府事紛然懶漫誰能更學仙但乞麻姑爬背癢
餘杭兌酒此中眠
洞口無人蘚自青蓬萊清淺幾曾停他時小別三千歲
又似當年過蔡經
忠州謁禹廟
空山神禹廟終古對巴臺玉座秋苔長江雲暮雨來八
蠻通道路九鼎没蒿萊黑水梁州地芒&KR0621;問劫灰
屏風山謁陸宣公墓
賈傳長沙謫靈均澤畔吟千秋同涕淚萬里更登臨劒
北﨑嶇日山東父老心陽城如可作為我助霑襟
詢白公東坡不得二首
巴歌渝唱總紛紛長慶新詩久不聞欲訪東坡但搔首
浪花高捲入蠻雲
東坡東澗綠成隂刺史當年惠愛深想見竹枝歌舞處
木蓮花映水林檎
壤塗早發
萝迴峽月落卧聽舟人語風便五更潮天明到南浦(萬)
(縣古南浦地)
萬縣有感
千秋南浦地險阻控三巴惡少仍雕面通侯各建牙何
人飼豺虎吾道一龍蛇鼓角寒城暮江流&KR1032;白沙
雲陽縣
十月雲安縣千崖石氣青江寒風颯颯猿嘯雨冥冥鹽
井筒時汲巴歌酒易醒天涯連歲暮心折杜鵑亭
晚登䕫府東城樓望八陣圖
永安宫殿莾榛蕪炎漢存亡六尺孤城上風雲猶護蜀
江間波浪失吞吴魚龍夜偃三巴路蛇鳥秋懸八陣圖
搔首桓公憑弔處猿聲落日滿䕫巫
瀼西謁少陵先生祠五首
萬古瀼西宅斜連峽口關高雲魚武縣秋水麝香山老
作諸侯客心依供奉班樊川臨素滻遺恨不生還
白髮三川客新詩百鍊功飄零逐猿鳥得失感雞蟲弟
妺干戈裏朝廷涕淚中浣花形勝地回首雪山風
浩劫遺祠在依然白帝城岸連巫峽影門對蜀江聲太
息隆中業平生庾信情艱難詩萬首䕫府至今名
已見浮三峽還憐到九疑湘娥何處是椘客至今悲槎
繋南溟近天連北斗垂江陵空望幸愁絶侍臣詩
欲去頻回首停舟&KR1527;澦堆東屯渺雲水西閣莽蒿萊感
事悲諸將懷人賦八哀昆明遺碣在落葉滿蒼苔(祠有石)
(刻秋興詩僅存昆明池水一首)
登白帝城
赤甲白鹽相向生丹青絶壁鬭崢嶸千江一線虎鬚口
萬里孤帆魚復城躍馬雄圖餘壘跡卧龍遺廟枕潮聲
飛樓直上聞哀角落日濤頭氣不平
白帝城謁昭烈武矦廟
赤甲山頭雲氣蒼楓林蕭瑟落微霜魚人故壘生秋草
鳥道寒空掛夕陽當日君臣真灑落至今祠廟有輝光
江流薄暮聞笳鼓回首中原泣數行
舟下瞿唐別陳東海都督(諱福後諡忠愍)
十月瞿唐峽孤根灎澦堆風雷高白帝雲雨暗陽臺朱
鷺軍中樂青楓渡口杯瀼西逥望好欲去且徘徊
登高唐觀
西上高唐觀陽雲對舊臺瑶姬何處所望遠獨徘徊怳
忽荆王夢芳華宋玉才細腰宫畔柳倂作椘人哀
神女廟
箜篌山下路遺廟問朝雲冠古才難竝流波日易曛玉
顔空寂莫山翠自氤氲東望章華晚含情尚為君
巫峽中望十二峯
十二峯娟妙輕舟望是非青天半雲雨夕日亂烟霏瀑
水臨江合(三分水)神鴉出洞飛朝雲無處所應待椘王歸
巴東秋風亭謁寇萊公祠二首
秋風亭上望搖落值秋風巫峽千帆上荆門一水通清
猿吟椘塞客淚落巴東故相還祠廟凄其伏臘同
夀寧何代寺猶說相公泉澹沲清江去凄凉古佛前傳
芭哀椘些特筆記澶淵不見雷陽竹中書事可憐
抵歸州
亂石歸州郭危檣蜀客舟江山悲屈宋戰伐憶孫劉西
道連魚復東門望夏丘興亡紛在眼衮袞大江流(宜都又名西道)
歸州書感
歴歷青山遠更圍蕭蕭紅葉晚爭飛一天暮雨來巫峽
萬里寒潮到秭歸郢路蒼茫衰草徧椘宫蕪沒昔人非
灘聲半夜堪頭白况復天涯未授衣
秭歸夜泊
江水茫茫去西風感鬢絲峽深䕫子國月上屈原祠灘
響夜方急猿聲寒更悲椘天搖落後何處採江蘺
五更山行之屈沱謁三閭大夫廟
斜月椘山外寒江初上潮左徒遺廟在未惜馬蹄遥國
破憐哀郢魂歸賦大招雲旗空悵望回首木蘭橈
題三閭大夫廟四首
懷沙千古恨弭楫弔靈均眇眇思公子依依問椘人招
魂龍貝闕遺恨虎狼秦愁絶涔陽浦年年杜若春
湘纍哀怨地自昔有遺音曉日空舲岸孤帆楓樹林數
窮詹尹策魂斷女嬃砧欲問離騷意巴東猿夜吟
久客懷往路還登江上祠美人惜珍髢衆女妒娥眉椘
澤凋蘭葉巴巫唱竹枝九歌何處續宋玉有微詞
鶗鴂鳴何早鳥飛思故鄉如何懷郢路終自棄沅湘三
戸餘秋草千山滿夕陽武關嗚咽水猶怨椘襄王
峽中舟夜
酒殘香燼暮江深遥夜孤舟楓樹林三峽流泉爭送客
不須更聽七絃琴
新灘二首(椘蜀諸灘首險在兵書空舲二峽間)
上灘嘈嘈如震霆下灘東來如建瓴瞥過前山纔一瞬
鷓鴣啼處到空舲
兵書峽口石横流怒敵江心萬斛舟蜀舸吴船齊著力
西陵前去賽黃牛
空舲峽
月吐空舲峽流光椘塞㫄漁燈搖宿鷺篷背受新霜青
草烟波闊黃牛朝暮長曾為雲萝客回首憶高唐
黃陵廟二首(廟後峯頂有人牛像宛然如畫)
峽裏黃陵廟千秋俎豆新禹功思癸甲靈笈佐庚辰灘
石冬逾壯風帆捷有神旌旗臨絶壁長照大江濱
秭歸來百里突兀見黃牛下水纔朝暮行人已白頭山
川䕫路險疏鑿禹功留尚憶平成日茫茫辨九州
抵彝陵州二首
西陵雄鎮地佇立望荆門蜀水天邊綠巫雲峽口昏三
湘初落木萬里飽聞猿翦紙勞僮㒒為招久客魂
扁舟天上落回首萬灘高斜日明西塞秋風過下牢江
湖初莾蕩吴蜀幾旌旄至喜亭邊泊椎牛也自豪
西陵竹枝四首(今彝陵州)
蜀道艱難易白頭羊腸虎臂又黃牛西陵纔過荆江出
聽盡猿聲是峽州
峽江三月櫓聲齊扣拍哀歌高復低十二碚邊初𧺫汕
日斜還過下牢溪(彝陵俗以三月初八十八廿八三日𧺫汕相率扣拍而歌)
(悲愴慷慨乃獲多魚惟十二碚以上下牢溪以下數十里為然)
金釵繫接髻了枋叉繋年年聚此鄕江上夕陽歸去晚
白蘋花老賣鱘鰉(俗以八九月取鱘鰉魚先布網而後下又謂之叉繫其地曰繋曰枋)
荷燈百尺接秋河猶似秦兵駐綠蘿更說元宵好風景
竹枝歌續採茶歌(元夕連袂唱作枝採茶歌七夕家家張荷葉燈云昔秦白𧺫伐椘將燒夷陵望見城中燈火而止遂沿至今也)
漢景帝廟(昭烈奉木主至此)
陽陵何處是遺廟此中洲落日西陵渡寒江楚塞樓天
心紛割據鼎足失炎劉太息英雄遠樓船下益州
宜都縣南中流大風
南首猇亭路茫茫白浪間風生羊角戍山盡虎牙關忠
信平生志波濤絶域還湘東飄泊日深入五溪蠻
枝江道中
愁絶丹陽道蕭條暮雨時天遥孤雁沒江闊一帆遅庾
信臺空在懷王冡尚疑且随鷗鳥去今夜泊松滋
椘懷王墓二首
當年遺恨割商於故國秋風總廢墟望裏丹陽抔土在
寒潮猶似哭三閭
百里洲前望椘江斜風吹雨暗篷窗可憐雲夢三千里
弱繳誰加鳥六雙
荆州懷古
白帝城邊醉放舟夕陽荆椘此登樓驚心割據三分地
放眼關河萬里遊山色茫茫江夏遠風烟漠漠渚宫秋
何須更續英雄記今古無人似仲謀
江陵書感(先祖方伯公曾以儀郎奉使扈故惠王之國)
先公持節地今日復經過江漢流如昔興亡事若何人
歸銅馬後士豈鯽魚多信美非吾土登樓發浩歌
荆門州
望望荆門外茫茫驛路寬北風江漢𧺫暮雪郢中寒野
燒荒原斷昏鴉古木殘遥憐季行役白髮望平安
望龐居士山
雲烟杳杳樹幢幢消息憑誰問老龐斜日漢川秋水闊
居然一口吸西江
萬山
新釣槎頭縮項鯿椘姬玉手鱠紅鮮萬山潭水清如昨
只憶襄陽孟浩然
襄陽口號
豈有酖人羊叔子更無悔過竇連波殘碑堕淚廻文錦
一種銷沉可奈何
羊太傳祠
峴首何寥落猶存太傳祠門臨漢川水淚堕郢中兒東
第無歸日西江有斷碑天涯落帆客一薦椘江蘺
峴山和孟公韻
往者不可作含悽方在今峴山風景地名士幾登臨陵
谷須臾改殘碑涕淚深高陽池上酒憑仗一開襟
隆中
咫尺隆中路如聞梁父吟地傳龍卧久山接鹿門深遺
憾留關隴高風激漢隂沔江流不盡西望一霑襟
放鷹臺
漢江東去有高臺烟樹蒼蒼椘望開走馬銅鞮坊北路
少年齊唱野鷹來
劉景升冡
豚犬兒郎霸業空冡中人不愧英雄一抔遥酹襄江上
愛汝名高俊及中
渡漢江次樊城二首
昨過嶓冡陽今來漢臯曲萬里故人心江流鴨頭綠
樊口隔銅鞮江樓烏夜啼行人渡江去回首峴山西
大堤曲四首
何處白銅鞮相逢大堤曲樊城多酒家郎在誰家宿
送歡鳳林關別歡桃林岸紅桃作花時與歡復相見
漢水綠頭鴨朝朝自呼名何時覓歡去附書到江陵
東漢房陵來南流武昌去西漢下巴陵會是相逢處
估客樂三首
大艑趁潮來落帆向樊口盤鱠槎頭鯿杯泛宜城酒
大堤諸女兒三五花映肉斜月半江樓低徊就郎宿
與郎定情時葳蕤黃金鑰不識堕淚碑但道襄陽樂
新野道中
窮冬風易緊暝色路何長蠻落黃郵聚寒林赭水鄕雁
聲過宛口帆影下襄陽回首昭丘外雲濤堕渺茫
南陽
漢家陵闕晚烟重路入南陽識舊封何日赤符曾應讖
至今白水尚朝宗炎精十世飛䧺雉鼎足三分𧺫卧龍
惆悵銅駝經幾度西風博望一聲鐘
卧龍岡
五丈原頭望秋風落大星空留高卧處古柏日冥冥
寄懷鄧州彭中郎直上兄弟兼憶仲亮寧遠(禹峰方伯子)
舊識中郎美新高第五名中原傳二妙故國繼三甥皂
帽遼東客青山宛葉情羡君名父子家夲冠軍城
寄于淅川道子
西望商扵地風前木葉紅荒城三戶在官舍萬山中歸
路日猶遠故人今不同淅江通漢水心折武關東
博望城
持節西窮萬里源至今黃鵠怨烏孫空聞寶馬歸天廐
不見征人入玉門
過長沮桀溺耦耕處
曾讀陶公傳尞尞沮溺心耦耕餘故跡流水抱寒岑鳥
下日將夕雲歸山半隂從來避世者不厭入林深
葉公祠
蕭條醴水暮烟封古殿青苔上廢鐘地下子高應一笑
世間誰觧好真龍
襄城道中
角角逐鳴雞遥遥信馬蹄雪殘雍氏北月落潁陽西序
已三冬晚途猶七聖迷汝南名士盡望古一含悽
拜李元禮墓
潁水東流去不迴漢家司隷汜城隈西園官爵歸常侍
北部髠鉗記黨魁一代荀陳師友誼千秋蕃武死生哀
歲寒謖謖松風裏猶似龍門御李來
渡汝水戲作襄城君曲(椘莊辛事見說苑)
玉劍翡翠衣光照清川口不願椘執珪願得執君手
潁川懷古
懷古過陽翟西風落照時廣成何處問童子信堪師喬
木臨清潁寒烟望具茨何因稅塵鞅還共羽人期
渡河西望有感
使者河源復卻廻杖藜曾記到雲臺高秋華岳三峰出
曉日潼關四扇開星宿海從天上落崐崘槎自斗邊來
何時更訪茅龍去束望滄溟水一杯
滎澤渡河二首
西湖岷峨萬里長大河北去渡滎陽平分兩戒廻中岳
直下三川阻太行咫尺風雲迷廣武蒼凉暾日射扶桑
時清久失成臯險釃酒黃流弔戰場
渺渺星槎擊楫登鴻溝極目氣飛騰已過白雪三城戍
初試黃河十月冰沙磧連雲朝牧馬獵圍行炙晩呼鷹
金提東下夷門路落日寒烟弔信陵
贈徐東癡四首
東臯三畝宅歲歲掩柴關自得知仁樂因居廉讓間夕
烟隠桑柘暁色見雲山為問冥冥者何須放白鷴
浩蕩江瑚興扁舟過富春兩臺雲漠漠千尺水粼粼偃
蹇狂收態飄零汐社人垂竿與晞髮萬一共悲辛
秦椘縦横地商扵宛鄧西棧危驢背滑吟苦帽簷低戰
壘猶烽火窮途且杖藜&KR0786;遊歸卧穏高枕碧山棲
情親二十載回首颯風飇白髮催前事青松識後凋何
須論出處只合共漁樵別有人琴痛勞君賦大招(為亡兄西樵)
挽姜貞毅先生(諱埰字如農萊陽人明給諫以言事謫戍敬亭後流寓蘇州治命葬敬亭山下)
曾聞碧血裹朝衣滄海横流萬事非生已變名吳市去
死當埋骨敬亭歸空山落日鳴鶗鴂孤墓深春長蕨薇
魂傍要離君愛弟英靈來往怒濤飛(先半弟吏部垓字如須葬吴郡)
輓蔣虎臣先生(先生養疾蛾眉尚有手書見及)
西清三十載九病一遷官晚憶峩眉好真忘蜀道難法
雲晴浩蕩春雪氣高寒萬里堪埋骨天成白玉棺
謝愚山寄敬亭茶著書墨四首
珍重宣州綠雪芽釵頭玉茗未須誇晚凉夢到雙谿路
宿火殘鐘索鬭茶
白甀親題記社前紅&KR0809;開罷㵸清泉桐隂滿地蒼苔滑
紗帽籠頭手自煎
分來劒脊伴雲腴横理庚庚玉不如更乞宣城諸葛筆
晴窗小試硬黃書
澤門晳與邑中黔一種高風比斷金至竟不須論白黑
東坡居士是知音
漫興十首
漭漭荆襄地當年割據州營連九節度星動五諸侯已
共長江險應關上將憂郭門傳息壤不障洞庭流
一線金牛道迢迢限雍梁峽猶傳禹鑿山忽兆彭亡戰
鼓黃陵廟訛言白帝倉魚鳬曾夢到回首閱蒼茫
嗚咽秦川水秋風入鼓鼙妖星躔隴右大將出安西陸
陸將誰附蒼蒼迴不迷似聞寬大詔未忍戮鯨鯢
烽火傳花馬將軍發賀蘭天心誅叛亟國法受降寬衙
帳青唐入沙場白骨寒亂臣誰貰死史筆後人看
均房山萬叠林箐杳難分故國傳鄖子名城屬冠軍風
烟迷椘望金鼓動秦雲父老思原傑當年舊建勲
不見離支熟閩州驛騎來大農師漸老使者節難廻五
嶺烽相照三山瘴未開冥冥炎海外目極釣龍臺
西北和親國王姬禮數殊一朝忘甥舅萬里送頭顱露
布明駝足軍鋒落雁都六師信神武羣盗敢枝梧
慘澹蒼梧埜風塵八桂林屠沽投間𧺫巾幗負恩深銅
柱無消息交州竟陸沉何時大藤峽披豁散重隂
海内兵塵滿乾坤正氣孤數公明大義一死激頑夫關
塞青楓晚英靈白日徂他年看秉筆得慰鬼雄無
少日論兵事空驚老大身拊膺成一歎食肉爾何人劇
孟能傾椘弦高竟却秦白頭清鏡裏歸卧故山春
秋日過子吉讀書齋有懷苕文
翰林官自逹疲馬獨行吟日午炊烟寂閑門落葉深平
生有知已高卧洞庭隂莫謂飛沉絶千秋共此心
謝孫思遠送茶笋
鬭茶竹塢麥秋寒燒笋僧樓榖雨闌寄謝江南老桑苧
也分風味到麤官
陳真亭僉憲殉節詩(諱丹赤閩縣人順治辛卯舉人自兵部)
(郎中出為温處道僉事總兵官祖某叛死之贈通政使)
爭飛海水動妖氛大節堂堂獨不羣真見司農生擊賊
還同車右死鳴君赤城地遠埋殘骨朱鳥魂歸哭陣雲
他日東甌應廟食靈旗風雨夜深聞
楊茶菴僉憲&KR1782;門殉節詩(諱三知良鄕人順治丙戍進士神木)
(道僉事參將孫崇雅叛同妻妾二女赴井死贈光禄卿)
西來鼙鼓震秦川神木城頭火夜然直向重泉尋八口
居然一死動三邊飛書大將論功日嚙齒孤臣入地年
彷彿井榦明月下苔㾗零落聽啼鵑
劉富川江屏殉節詩(諱欽鄰儀真籍廬陵人順治辛丑進士粤西亂死)
(之贈光禄少卿)
白沙江上別蒼茫憶爾廬陵節義鄕萬里青燐連桂管
三年碧血照清湘烏啼濺淚逢寒食馬革驚心裹戰場
望斷銘旌何處是蒼梧愁絶暮雲黃
蘭谿丞徐君殉節詩(諱喆廣昌人貢士城破懷印死贈淅江按察司僉事)
連城大帥豎降旛獨有微官死報恩故印猶存同杖節
巫陽無地與招魂雙松幾歲哦廳事大鳥何年立墓門
聞道荒城還渴葬怒潮穿脇越江昏
定邊堡守僃劉君夫婦殉節詩(諱士英朱龍據堡以叛與)
(妻妾郭氏李氏俱死之贈拜他喇布勒哈番世襲)
河套南來花馬池嚴城一夕滿旌旗驚傳絶塞豺狼窟
坐失三軍熊豹姿恤緯孤忠留婦女成仁浩氣屬偏禆
高牙大纛工翻覆請視劉君堕淚碑
遥送嵇爾遐從軍荆州兼寄秦留仙李屺瞻二首
帕首鞾刀氣不羣秀才今復學從軍也知好句輸中散
唯有相思寄椘雲
秦子清真五字詩李生磊落萬人姿他年幕府論功日
七寶莊嚴合是誰
贈郝雪海侍御二首
龍性詎能馴依然七尺身誰從燎原日還憶徙薪人肝
膽酬明主風霜老逐臣孝陵松栢淚霑灑又重新
血戰𧖟叢日愁雲壓閬中謗書翻置獄刀筆敢論功又
失巴西險何時劍外通憑君重草檄早為破田戎
秋夜同容齋說巖二學士聽楊山人彈琴
萬里東歸客七絲聞夜彈泉流巫峽裏猿嘯椘雲端淅
瀝楓葉落寂寥秋水寒無人知此意試問董庭蘭
紀事
見說温泉仗經過畢郢原天言傳近侍小隊駐期門
玉座人間閟銀𧖟地下温冬青當日淚真荷兩朝恩
雜感四首
隴水洮雲外傳烽萬里通天兵張掖下露布朔方同賊
已亡方望時堪仗竇融明年看置酒圖畫滿南宫
飲馬洞庭闊連營笳吹聞南人知象主漢表失鄱君斑
竹祠邊水蒼梧野外雲何時真下瀨一試習流軍
戮力還羌帥孤忠有法王不緣蒙上賞何以警無將天
狗過秦野髦牛限鬼方古來稱隴蜀成敗幾蒼茫
一髮東甌路懸軍春復秋何人裹馬革幾輩爛羊頭禮
比長公主榮逾恩澤侯聖朝寬大德不死竟何憂
漁洋山人精華錄卷七
門人監察御史崑山盛符升國子祭酒江隂曹禾同訂
候官門人林佶恭謄寫
男啟汧恭閱
