漁洋山人精華錄卷三門人候官林佶編
古體詩
眉州謁三蘇公祠(祠即故宅今為眉山書院)
蟇頥山色腴不枯玻瓈江水如醍醐眉州城郭劫灰後
水塍漠漠成榛蕪郵亭下馬詢老卒蘇公故第城西隅
旋來束帶薦蘋藻辰良何必煩神巫往者此地鐡腳亂
(順治初有賊據眉號鐡脚蠻)高門大宅皆焚如此祠巋然誰所作維公大
節驚頑愚雙柏輪囷溜霜雨廷立冠劒古丈夫長公遺
像龍眠筆馬劵剥落涪翁書(祠有石刻龍眠畫東坡像潁濱贊又坡書玉鼻騂劵山谷有跋)殘碑
插笏尚林立𬗋藤碧蘚纏龜趺祠西一水最蕭瑟經霜
菡萏猶扶疎甘蕉十丈覆簷霤落花亂迸紅珊瑚當年
結搆不草草要令咫尺成江湖故園如此不歸老與人
家國徒區區瓊儋雷藤歷九死口甘熏鼠随猿狙頭綱
八餅有何意桄榔萬里非吾廬兩公神靈未磨滅應翳
白鳳遊清都遊戲下界亦聊爾鯤鵬豈必搶枋榆眉州
玻瓈天馬駒(陸務觀詩句玻瓈春眉州酒名)酹公三釂公歸乎
登高望山絶頂望峨眉三江作歌
四海復四海九州還九州河伯海若更相笑蟪蛄何足
知春秋今年辭帝蓬萊宫乘風偶作西南遊中條姑
射不足數失喜太華揚高旒河潼遠坼巨靈跖鉤梯百
丈臨龍湫終南太白幻雲物秦棧詰曲哀猿愁錦城小
住五十日岷山秀色垂簾鈎青城玉壘凥首接灌口屈
注雙江流興極欲蹋大峨脊卻騎瘦馬來龍游嘉州罨
画枕江上孤峯縹緲東南浮神霄玉清有遺跡登臨可
以消煩憂蹋泥盤盤到絶頂江山披豁開雙眸峯巒八
面簇金碧下瞰江海如浮漚八十四盤在衣帶氣凌五
嶽驕公侯暮雲早雪忽明滅兜羅綿現無時休岷江從
東來奔騰廻萬牛沫水滙青衣簸蕩千斛舟三江九峯
倏然合丹崖翠嶂窮雕鎪江山竒麗冠天下何意絶景
來蠻陬天風蓬勃日西墜搔首欲去仍淹留荆吴萬里
自兹始來朝𧺫柂尋巴丘
叙州流杯池瀘州使君巖皆山谷先生舊遊都不
及訪悵然賦此
憶昨登凌雲江邊蹋亂石興劇罷鞍馬逍遥散輕策徑
危草露多處處見虎跡東林雨新霽初日射青壁浩蕩
三江流安穏平如席西笑揖峨眉遥連雪山白酒酣掛
帆去矯若生羽翮心知流杯池遺跡在巴僰俗物敗人
意交臂輕一擲今日使君巖南望還咫尺通詞託微波
蹇修空脉脉平生一瓣香敢為涪翁惜如何萬里遊虛
此幾兩屐迴首望南雲蠻江日將夕
西凉神祠曲(在合江縣苻堅時吕光討李焉之亂至此土人祠之陸務觀謁祠詩我雖不識神知是山水人不敢持笏来裋褐整)
(幅巾似未詳本末賦詩正之)
長安氐王頭有甪東掃鄴宫西定蜀西域校尉婆樓兒
勒銘直到岷山腹功成振旅咸陽中萬里玉門旌旆紅
三十六國拜都護酒酣作賦龜兹宫甲乙讖成苻氏滅
魚羊食人日流血黑龍晝𧺫姑臧城坐制三河亦人傑
少岷山下岷江流西涼廟貌凌高秋山頭龍出作雲雨
神靈襍沓風颼飂烟消雨散渺何許靈欲歸子憺容與
船旗獵獵西北斜落日隂房竄蒼鼠
岑公洞
岑公昔學道遺跡空山中洞門界飛流白日生雷風石
髄無古今鍾乳盡玲瓏巖泉日穿穴點滴成窪窿中央
若累棋狡獪造化功頽竈倚青壁中夜丹砂紅睠彼遺
世翁扵今悟參同壁間題字人歲月何匆匆巨碑亦笏
立文詞&KR1313;豪雄中間岑襄州頗擅語句工豈其南陽裔
源流故難窮此洞與魯池望望江流通昔是仙靈宅今
為豺虎叢太息下山麓風健孤帆東(元符間岑巖𧺫象求虛鑒真人贊一碑李廌文叔所書)
(岑洞魯池今皆為侯家所有)
登蝦蟇碚
黃牛打鼓朝發船碧波白鳥爭清妍廻首名山大川閣
烏尾已捩西陵煙三峽欲盡尚迤邐云十二碚紛鈎連
頗聞中有第四泉康王谷水差随肩峽窮碚轉詫竒事
忽見飛瀑流琤潺爬沙終古此巖側青冥無路誰夤緣
江風吹笠冷毛髮峽雲挾雨鳴船舷大索瓶㼜貯飛雪
旋去屐齒窮危巔横斜拾級一徑上藤梢橘刺相糾纏
皴皰槎牙澀苔蘚清泉百道爭涓涓隂洞終古閟白日
神瀵噴薄鍾乳堅石壁麤惡艱礱錯題名豈辨唐宋年
永叔涪翁詩不滅誰為好事重鎚鐫名山蒙頂壓顧渚
(蒙山茶出蜀名山縣)春芽開裹勞烹煎(山谷詩巴人漫說蝦蟇碚試裹春芽来就煎)下巖轉舵未
忍去下牢關外斜陽懸(昌黎詩爬沙脚手鈍誰使汝解緣青冥)
欲訪三遊洞不果
舟下十二碚西陵遥在目江雲峽口多碚轉猶千曲悵
望三遊洞靈異非一族石鐘卧蒼蘚唐碣迷深竹緬懷
長慶人一往遂不復斜日下牢谿依依為誰綠
潁亭
青山圍潁亭下有清潁流石瀨何淺淺力始勝方舟金
沙映素鯈策策千萬頭斜日照冰雪微風矯輕鷗側身
望終古企彼巢與由糠粃鑄堯舜心與造物遊不逢掛
瓢人北指軒轅丘
廣武山
朝登廣武山四望古戰場黃河泱漭流寒日無晶光孤
獸索其群驚鳥亂無行平沙轉飛藿白骨堆嚴霜昔者
英雄人扵此分霸王強弱理無恒得失爭敖倉名騅蹶
隂陵萬乘入咸陽東指芒碭雲五色成龍章大風沛上
來遊子悲故鄕
新鄕望蘇門山懷孫鍾元先生
朝來衛河上遥見蘇門山蒼翠襍諸嶺清涼分百泉緬
懷松舟趣長詠竹竿篇及兹限跬步擊汰失夤緣遥憶
嘯臺翁山中方晏眠兒孫繞膝下洞壑當門前茶臼隠
修竹蓮舟随稻田少年任豪俠白首此終焉無由逐高
鳥矯翮青冥邊
徐五兄自號嵇菴
我慕阮步兵君學嵇中散平生竹林期鳬鶴誰長短君
抱出世姿夙昔薄軒冕彈琴聊自足採藥忽忘返且復
龍性馴兼之養生善嗟哉儁傷道斯語君知免獨應七
不堪彷彿嵇生懶我夲澹蕩人早歲頗任誕一聞如鸞
嘯自顧爲人淺廿年嬰世網歲月坐晼晚往往逢途窮
痛哭廻車阪深慙至慎言薄俗誰青眼永懷素心侶詎
異平生撰空傳周㒒射遠欲希嵇阮
江正鹿角膠墨(梅淵公所寄)
深山五月中&KR0951;角暖初蛻取作黃明膠良工妙調劑黃
海松萬株夀者幾千歲古屋收輕烟萬杵功不細易水
渺已遠潘張復誰繼歙州有江正妙絶擅斯製故人&KR0951;
裘翁愛我一丸惠老無隃麋賜研田蕪不薙晴窗手摩
挲風日忽開霽袖中官奴帖飛動苦難逮牙滑剡溪藤
熟視空睥睨啜汁亦復佳爲君掃文字
戴嵩牛圖
一川莎草烟濛濛曉來雨過開牛宫三尺短箠兩觳觫
午隂掉尾嬉凉風一頭摩角一頭齕寢訛有態何其工
江干笛材老烟竹横吹髣髴穿林叢絹素慘澹神理在
是耶非耶傳戴嵩田家風物宛在眼但有耕作亡兵戎
我行峨下踰萬里青衣江上平羌東翠藤紅樹亂烟雨
風景略與圖中同一從羽書急滇海甌粤秦椘交傳烽
益部迢遥隔天末舊遊有夢尋巴賨旄牛徼外阻王會
萬蹄驕馬高纏[騣-凶+(鬯-匕)]千村萬落長荆棘何時金甲銷春農
童牛不牿可三歎卷圖風雨來長松
用東坡先生清虚堂韻送黃無菴僉事歸甘肅兼
寄許天玉
金城烽火連瓜沙榆林盗賊趨彭衙三秦昨夜捷書至
關門百丈開蓮花甌閩格鬭尚未已天南望斷今無家
登隴嘶羣怯班馬及關接翅随昏鴉甘州官舍幸少事
譯經往往紛天葩河西番帳盡外徙何妨羊酪煎春茶
許生潦倒作秦贅岑牟單絞漁陽撾竹林諸賢久雨散
我亦蟣蝨勞搔爬何時九州絶豺虎吾徒一笑忘咨嗟
小戎賦罷意慷慨瓦亭西北紛虹霞(二君俱閩人黃精禪理)
同李湘北陳子端二學士葉子吉侍讀登慈仁寺
閣再用清虚堂韻
化人閱世恒河沙老松攫地龍衙衙盤空閣道下無地
妙香似有陀羅花吾衰作客不稱意每逢望遠疑還家
三關寥落數行䧹雙闕霏微千點鴉翰林三君負公望
高文大冊流滂葩惜我旅病色枯稿頭綱屢許分宫茶
兵車轔轔指荆椘門外蕭蕭多馬撾從來决勝在廊廟
詎有羣盗煩梳爬書生手無五尺箠中宵倚柱徒咨嗟
罪言欲吐更指口遥山雨脚低殘霞
通州水月菴三用清虚堂韻
鳬翁三五嬉晴沙殘僧閉關如退衙黃蘆苦竹隠缺岸
水葓往往飄殘花濠濮會心豈在遠便可泛宅仍浮家
水關上接鮑丘水伯珪戰地啼寒鴉卓老一抔沒荆棘
誰憐文采兼竒葩古人扵此兩寂寞高枕且聽風罏茶
漕河如林萬檣立負城時送廽颿撾彷彿扁舟落吾手
背癢欲倩鳥爪爬病鶴觸籠翅翎短老随雞鶩吁可嗟
安得十洲縦汗漫排空一氣凌雲霞
與曹升六舍人食蠏
海上有蝤蛑力可制於菟縦横凌風潮一殼能專車失
勢稻芒候八跪充庖厨津門連渤碣珍錯首蟹胥誰遣
三十輩束縛就寒蒲磊落堆盤中香味宜葵菹易酒碧
玉色無錢亦須沽與君對持螯風味思江湖野人厭藜
莧腸饑鳴轆轤今朝食指動襟袖霑膏腴酒船數帆健
絶勝三日酺寄謝虞嘯父未須誇䱥魚
和沈石田鉤弋夫人歌(過河間作)
漢宫窈窕千蛾眉春華未謝秋風吹落葉哀蟬明怨惜
復道佳人葬桐柏一朝望氣來河間玉鈎乍啓廽天顔
朝侍宸遊陪豹尾暮歸別館幸甘泉容華未老君恩歇
西弄廻頭成決絶雲陽南去女陵㫄怨粉零香水嗚咽
漢家&KR1313;說貳師功衛霍勲名甲第同青史祗今憐趙父
茂陵烟草亦連空
五君詠
劉考功公㦷
劉生慕節俠杜陵一男子從軍驃騎幕長嘯蘇門裏萬
金輕鴻毛妻子如脫屣少日魯朱家爲官偶然耳
施少參尚白
宛陵實盛德卓犖爲真儒馳情慕周孔抗志希黃虞作
爲一家言頗綜七略書從政三十載屢空方晏如
汪戶部苕文
左司固簡傲狂狷乃其真邈然望終古豈顧世上人軒
冕詎足貴雲壑心所親著書洞庭上寥寥誰問津
梁侍御曰緝
陽夏善閉關性不因人熱偶然騎驄馬非意固不屑一
歸嵩陽寺邈與世相絶作佛固未能蕭然自禪悅
董侍御玉虬
易農不羇士爽朗多所遺脫略梁竇勢放浪班馬詞一
廻秦州駕高卧荆谿湄文園自消渴猶聘茂陵姬
雪中送酒與東癡二首
清晨𧺫盥潄開戶聞騷㞕風微竹烟淡雪重松枝折缾
水寒屢凝罏香散還結忽念東臯子孤懷抱冰雪
東臯未三里潢水凡幾曲風雪掩荒蹊往來斷樵牧先
生高卧處柴門翳苦竹雪深門未開村雞鳴喬木日高
炊烟絶吟聲出茅屋欲寄一瓢酒聊以慰幽獨天晴儻
來過就我西齋宿
朱璧揭鉢圖歌
方寸水精鉢中有寧馨兒崔巍青蓮座上有人天師一
人窈窕美且頎廽風髣髴捎雲旗作使羣鬼無不為神
姦萬億連凥脽震電&KR0974;&KR0974;雷車馳修羅刀鼻雨不訾飛
龍衙衙勢躨跜前有饑蛟後肥遺或騎朱虎驂文貍猰
㺄駚&KR3152;騶吾䕫蹄者角者毛耏耏銅弩蹶張齊發機彤
弓玈矢射麗龜鼘鼘伐鼓聲振悲師子之鎧劒鈒鈹懸
橦度索上騎危牙齒棧齴肩隠頥左擔雞足移須彌威
容廣大調御姿不聞不見坐若尸天花青紺下葳蕤山
鬼邪揄不得施授女五戒跪涕洟豈悟前因羯肌夷賓
伽解脫母性慈山河墨點無瘡痍顧陸不作作者誰崑
山朱璧能繼之絹素䵟暈丹粉漓神彩浮動窮毫釐城
北徐公虎頭癡三日不食坐茅茨抱持此卷忘朝饑大
雪叩門索我詩開卷一引千留犁呵冰灸硯為此詞十
指皸瘃兩肘胝杜陵老叟不可追金粟神妙徒嗟咨
雪中登黃山
空齋蹋壁卧忽萝溪山好朝騎秃尾驢來尋雪中道石
壁引孤松長空沒飛鳥不見遠山横寒烟𧺫林杪
張友石戶部得雷氏琴
枯木向千載中有太古音君子重拂拭寄此山水心閑
庭何蕭條苔色上衣襟罏烟方斷續房櫳杳森沉遥懷
託散暢古調刪哇淫良以辨廉志詎必徽黃金相賞在
松石蕭然風滿林
贈葉井叔三首
別業在樊口門前臨大洄樊水渺東逝大江從北來蒼
翠對吳峴崢嶸臨釣臺𬗋髥信已矣山川鬱佳哉蕭條
聱叟居門徑餘蒼苔隠跡既蕪沒霸業随飛灰唯傳退
谷銘流風激蒿萊君詩似聱叟令我懷抱開豈忘樊上
居出處理亦諧江湖就魚麥日夕增徘徊
作吏客伊洛門對嵩高山山色映終古客心長自閑朝
看飛鳥沒夕對孤雲還聞昔王子喬吹笙碧落間揮手
駕白鶴一往三千年至今緱山上逸響凌𬗋烟夫君有
仙骨雲駕如可攀遊目憩嵐嶺躡足升天關盧巖瀑布
佳百丈聞琤潺懸流濺冬雪密樾生夏寒何當蠟屐來
與君蹋飛湍
樊口去荆江雲濤渺千里估客日上下清風片帆耳五
溪有傳烽飲馬洞庭水鈴旂雲萝多悲笳渚宫𧺫南岳
無廻䧹江介多封豕如聞樊上居風土異南紀雞犬白
雲中桑柘寒烟裏理亂不復聞漁釣信為美扁舟倘知
津逍遥問園綺
展子&KR1050;高歡歸晉陽圖(巳下二首為宋牧仲比部題)
黃河浩蕩流三城龍門底柱禹所營巨舟峨峨掉尾鯨
乘風破浪來崢嶸身臨河魁賀六渾虬髥虎視真天人
紅粧執樂一千指玉貌錦衣充下陳黃頭鮮卑一何銳
怒如佽飛軒猛氣露車載酒非狂生復有敖曺好兄弟
當年霸府氣如虹洛陽三月珍珠紅韓陵片石紀元功
晚逢黑獺非籠東熒惑一朝犯南斗下殿真成入關走
傷心渭水日東流鸜鵒跦跦實戎首展生何年寫此圖
丹青横絶絶代無想見櫪頭綱惡馬如此老公豈人下
(周禮綱惡馬)
沈周秋林讀書圖
白露變丹葉楓林颯高寒青山出白雲巖壑增孱顔何
人坐林中長日頽巾冠堯舜禹武湯如櫛羅簡編最愛
青牛翁至哉五千言山風日蕭條楓葉墮我前瀑布拏
蛟龍赴谷為奔川川上小石磯磯頭插綸竿卷書即垂
釣得意遂忘筌我夲山中人見此心依然何當及秋風
歸翦茅三間
移竹戲題
齋居飽藜藿兼旬食無肉昨從季主卜筮得蒼筤竹入
世二十年磬折仍負俗愛君霜雪姿磊砢多節目秋雨
日瀟瀟卧𧺫篔簹谷露下更婆娑官奴試㸐燭
勾龍爽蠟屐圖為牧仲題
磊磊白石瀨落落松竹林林下彼何人蕭灑古冠巾手
中自蠟屐神氣何閑暢人生百年中著此當幾兩晉人
故多癖此癖復自佳錢奴身障簏優劣何有哉兒子竟
辦賊入戶屐齒折寧憶剡中時長歗泛溟渤兩人持高
屐三人持衣裾作佛靈運後習氣那復除竒哉勾龍生
有此通靈筆把臂方入林欲呼阮遥集
題秦留仙然竹集卻寄
小孤山下江水白聞君去作潯陽客大別山前江漢清
憶君重過武昌城荆鄂相望纔幾驛憐君來去随潮汐
盤中縷膾武昌魚座中人物荆州鯽亦識王門懶曳裾
參卿軍事復何如早將表餌摧強敵莫為窮愁且著書
送徐武令
人生如飛蓬飄轉不得住與君十載別𬗋髥已非故邂
逅蔓草間為君歌零露歌聲未及已離觴忽復御淼淼
江上波離離海門樹悵望秋風時客帆此中去雁飛京
口驛潮落西興渡幾日罷清砧閨中理紈素
訒菴學士移居
故人長安居門巷碧苔色徑僻少人過空庭唯鳥跡長
思茂陵卧未厭承明直仕宦夲易農胡為方食力圖書
盈五車茅茨唯四壁室聞原憲誦家鮮公儀織晨夕隔
望衡徘徊坐成憶
唐寅紈扇圖
倢伃辭輦後無復承恩宴綠草萋廣庭流塵掩華殿幽
懷寄搗素密意題紈扇凄凉柘館閉繾綣昭陽讌運往
恩潜移常虞委霜霰太息木門謠含情望飛燕
聽張晴峯員外彈琴
愛君園林好花藥幽蒙茸渌池澹將夕蘋末來清風美
人惜流景目送孤飛鴻何以寫我心清響寄絲桐班姬
淚秋殿箕子傷離宫瀟湘渺雲水星月寒魚龍誰知園
客絲窅默含無窮屈茨間箜&KR1283;繁音令人聾希聲愛遥
夜思盡神相通卷簾滅明燭月上聞秋蟲
和吴孟舉種菜
丈夫志四海隻手提天綱不然折尺箠為國笞戎羌胡
為坐褏手學圃躭滄浪澤國春雨餘溪流碧泱泱戴笠
日荷鉏土膏發勾芒曉露劑白莧夕照分紅薑葵韭䪥
蓼蘇紛葩各成行&KR0766;&KR0766;斑竹笋勢欲凌蒼筤劚登寒具
筵糝用鹽豉香野人食不鑿晨炊拏黃粱詎諳七菹妙
聊喜四體強便腹何貴人日羞大官羊不解出一竒嗟
嗟耗太倉鮭菜二十七風味輸庾郎倘許充園官待我
相攜將
題王文安公畫
在昔孟津公詼嘲頗慢世結習稱畫師往往得三昧山
路緣秋毫上與青冥際孤舟泊風荻邸閣懸水碓此境
何嶄絶略與秦棧似忽憶大散關巴馬金纏轡
東城泛舟
秋氣軫椘悲商飇感梁賦河橋一騁望葉下亭臯樹叢
雁入雲飛沙禽背船去暮節入羈懷誰能鬒不素
仇英畫九成宫圖(唐九成宫即隋仁夀宫)
君不見隋皇初作仁夀宫累榭穹臺宛相屬夷山堙塹
幾百里役卒崩騰死崖谷功成厭見獨孤公不知怨自
封郎築宫車晚出凡幾載已見迷樓𧺫相續虬髥真人
西入關削平六合營長安青山碧水自無恙雕牆峻宇
猶人間年年清暑僃法駕千乘萬騎驤孱顔醴泉瀵出
如沆瀣下入涇渭為通川步櫩周流鑿山翠雲窗霧閣
當空懸化人之臺屹中天銅烏六月雄風寒披襟萬仞
待飇馭咸陽宫闕如雲烟宫娃笑語翠微上阿監絡繹
青冥邊羽林千牛萬萬輩解牛放馬紛華旃從來世事
有倚伏太平倏過開元年白頭拾遺此駐馬愁聞林藪
啼哀猿畫圖想見全盛日令我涕淚雙闌干
腳痛
去年牙齒豁一痛連鼸車今年腰腳痛登降須人扶吾
年纔四十早衰信有諸憶昔登金焦南遊窮具區騰趭
如飛猱神凥駕空虚西行極岷峨竒觀凌清都兩腳輕
孱顔卭杖非吾須十載一彈指肉緩筋亦駑况復苦&KR0979;
盭舉步多﨑嶇始悟咸其腓初九利安居既不策捷足
安用悲泥塗誰能相比附如彼蟨與驉
題昌黎詩後
淮隂舉足分項劉運籌帷幄鄼與留河汾門下羅將相
房杜李魏非常儔西京功業繼三代貞觀仁義被九州
惜哉韓公不及此但取將相酬恩讐
北山約遊摩訶菴不果往卻寄
天色欲雨鳩勃磎麥苗剡剡翠始齊白石莊前入山徑
已有犖确紛高低春湖靴紋漾綷䌨遠山玉立森角圭
荷蓑觺觺驅繭栗垂竿拍拍驚鳬鷖漁陽地寒花事晚
春隂風氣恒慘悽今朝乍霽日暄暖垂楊蘸水新生稊
小桃點點杏苞拆裙腰草綠紛萋萋諸公蹋青拂晨出
果下銜尾聞驕嘶郎官頭白老簿領經年坐困如醯雞
自嗟樊雉苦籠縶决𧺫安得排雲霓况逢寒食催上冡
紙錢麥飯澆棠梨感念存殁淚雙迸玉壺那復相提攜
賦詩望遠但咄咄遊心已過香山西
曹升六謝千仞攜酒過飲宋牧仲張𣏌園亦至同
賦長句二首
陵州羅酒玉雪清青州金露琥珀頳直沽冰開酒船到
屬車捆載連瓶罌二子提挈肯過我鴟夷交卧紛縦横
我愛徐景山不知曹事唯酒鎗復愛謝安西玩弄元子
如老兵眼中况是我輩客談天炙轂聲彭觥一斗枯腸
芒角生五斗胸中鱗甲平一石曠若遊八極逍遥齊物
無虧成幽州二月草始萌小桃照地如紅鞓天涯酒人
不易得何必琴筑琵琶箏十擲輙犍詎緣拙三語作掾
誰所令蠟炬成堆冠幘墮西南月作金盆傾
昔聞馬文淵居後欲軒前欲輊又聞欒將軍賤貧辱身
貴快意此語非長者亦復非游戲勁翮扶搖九萬里豈
識青冥更垂翅鳶肩火色多少年一老行吟獨憔悴唯
應中山釀供我千日醉駃騠為胾駝作羹有酒如澠那
復記千秋亭上相呌呼不知何與癡人事丈夫不得手
執丈二殳身領漁陽萬突騎親射蠻氊縛鬼章誰識鄧
先好竒計此酒須滿百斛船使我反覆沒飲如渴驥子
路百榼堯千鍾黃土誰能別愚智諸君不釂閣當閉舉
觶徑須煩杜蕢
宣和打馬圖
前馬奔馳後馬逐萬馬奔騰隘川陸初看逐隊來玉門
又見爭先度函谷虎胸彗尾骨權竒千里追風競齊足
傳聞天馬是星精豈與凡材同碌碌扼窩據險一敵萬
倒行逆施歘馳突漫言稱德不稱力徑籋浮雲何太速
得意横行彼一時詎少鹽車太行麓殽函晡秣朝飛龍
咫尺君門上天育那知高步易顚蹶夾壍一朝遭困辱
莫誇棗脯與文繡世事由來有翻覆直須十丈的顱飛
待向黃池更歕玉
秦鏡詞為袁松籬作
熒熒古鏡雙盤龍流傳夲出咸陽宫秦時明月至今在
剥落泥沙露光彩當年秦并六國時後宫閉置千雙眉
守宫注臂鏡照膽三十六年君不知華隂道上逢山鬼
輼輬東来祖龍死美人鐘鼓散如烟此鏡蒼凉閱朝市
憶昔大收天下兵十二金人初鑄成還令餘事作奩鑑
太乙下視蛟龍驚劉興嬴蹶何倉卒金鑑千秋如一髮
秦鏡虚誇照膽寒不照長城多白骨(漢祖入咸陽宫得方鏡廣四尺九寸照見五藏見西京)
(襍記)
與董蒼水彭駿孫小飲葉子吉學士齋同限箇字
寄諸乾一進士
長安風塵日堀堁扇障不能衣苦涴天官昨占月離畢
十日愁霖足高卧高車大馬諸貴人今雨蕭條誰肯過
玉峯學士數相見打門不辤泥沒髁今朝置酒招我飲
黃雀披綿蜻鮓剉百杯以後呼酪奴白絹斜封朱印破
天下健者今董公富貴浮雲輕涕唾彭郎未奉一囊粟
路鬼揶揄甘凍餓抱膝誰信比管樂高論依然遡卿軻
世情但競牢石耶女子猶知伯休那酒酣岸幘忽大笑
吾曺𧖟絲自纏裹青山一髮江南路雨笠烟蓑有幾箇
細林主人老躭隱枕上九峯青錯磨漁樵近局不爭席
復有名僧伴高座空山水流花又開不識都門送臨賀
我生未覩細林面聞君快語殊已癉(已癉見山海經)當年我作萬
里遊劒閣西風聽鈴䭾凌雲九峯悔輕別筋駑肉緩四
體惰他年但乞五湖長纔話蓴鱸口先哆未須木石笑
吴兒小海歌成我當和
張晴峯員外園亭聽金山人彈琴同訒菴學士北
山都諫作
平生慕古澹頗笑箏笛耳愛此太古音寥寥寄絃指客
來江海上偶契希夷旨髣髴七里灘松風入江水曲罷
孤月明溪光散清泚主客一無言露坐攬衣𧺫
送浦潜夫
吴江有高士讀書慕皇羲心遠契一畫意得無九師摓
策筮嘉遯遂養丘園姿荒江屋欹斜鷗鳥同朝饑在昔
洪丞相經略天南陲君佐幕中畫俶儻復權竒試吏嶽
麓下蒲鞭懸不施丞相解兵柄角巾東第歸君亦困株
木周道多蒺藜投賦汨羅岸弔古湘妃祠歸吳二十載
飄蕭雙鬢絲丞相宰木拱部曲無復遺重來渡易水感
激酬恩私慟哭龍驤塋手刊第二碑袖中周易編未有
君平知徒步過市中塵染蒼浪髭湖南方用兵馬飲瀟
湘湄辱在卿大夫脩劒空拄頥老子好竒計才鋒尚如
錐無人為薦逹垂老嗟數竒古王者行師必鑚九州龜
君書寔有用足為王伯資秋風動鱗甲扁舟犯漣漪白
首抱遺經具區卧茅茨季主定捧腹高賢當為誰
羅塞翁猿圖
栗葉初黃山水渾引臂呌嘯來羣猿緣條附蔓下絶壁
連凥結股爭攀援老猿下視獨招手羣猿跳擲騰且奔
可憐猿子亦大黠襁負母背如乘軒黑者玄衣白玉雪
下飲百丈臨奫淪&KR3130;齗嚄咋生趣僃丹青漫漶神明存
品題云是塞翁筆江東詩法傳清門我疑或是易元吉
景靈畫壁昔所尊余鏗韓性&KR1313;短詠天姥五字雙眉掀
吟詩翫畫輙移晷坐屏寒具忘朝飱忽憶元和柳司馬
投荒始解憎王孫
文姬歸漢圖(宋南渡祗候司張某畫)
大漠茫茫沙草枯天盖四野如穹廬隂山秋高雪片麤
朔風中人金㒒&KR2255;高飛鴘轉追韓盧前行一馬建隼旟
後有數馬鳴相呼尾鬛蝟縮慘不舒馬蹄流血冰裂膚
蕃兒漢兒手口瘏相顧不能鼓嚨胡文姬玉面貂襜褕
聳肩顰黛愁不娱越燕向日思南徂君獨何爲苦嗟吁
兜離窈停非故都魂消影絶悲兩雛歸來為公寫遺書
名在列女丹青俱老瞞睨鼎目睢盱破壁牽后如收孥
獨能千金歸蔡姝吁嗟高義今已無
荅徐勝力二首
雁門太守解食雁豈識凉州皇甫規王符到門倏驚𧺫
屣履出戶倒裳衣折楊皇荂萬夫和清廟朱絃知者希
潜夫論就自愛惜會有知我傳来兹
我來都門得二士董生(蒼水)磊落君多聞董生萬里適甌
越君也饑餓留燕雲登車不落為著作笑君何意窮皇
墳被褐懷玉莫太息他年定可張吾軍
送洪昉思由大梁之武康
澤腹堅凍冰峨峨舳艫銜尾填漕河北風吹雪如鸛鵝
急&KR1149;結束尫驢䭾欲向夷門訪朱亥便從燕市辭荆軻
三年京國何所見日中攘攘肩相摩哫訾喔咿時所愛
骯髒詎免常人訶亦知貧賤世看醜恥以勁柏随蓬科
我衰扵世百無用僦屋深閉如蠯螺蒼苔被階寒雀啄
汝何愛此頻來過耳語佀鄙程不識騎危解笑公叔痤
吴興清遠我萝到水精宫在琉璃波防風古國更幽絶
餘不溪水清逶迤山歌處處採茶荈漁舟往往穿菱荷
西陵潮信近咫尺方言百里無差譌勸君卜築豈無意
貞曜故宅留山阿結鄰尚友亦不惡溪山况足供婆娑
名高身隱恐難得丈夫三十非蹉跎朝廷正須雅頌手
待汝清廟𢋫猗那
蘇門三賢詩
張于度
蘇門孫徵君曰于度為&KR0951;伯順高弟從予五十年未嘗
或離左魏之難履虎尾&KR0881;春冰烈士之名滿天下卒歸
老蘇門高蹈遠隠志士不忘溝壑其庶幾乎于度名果
中容城人葬夏峰北原
明運昔中圯奄豎奸大位衣冠虚南牙政柄歸北寺誰
實鈎黨魁嶽嶽左與魏一朝檻車徵牢戶事隂祕傷哉
史弼言荼甘乃如薺容城有布衣發憤亡鯁避要鑕理
太尉舉幡訟司隷貫械渤海生赤幘夏門吏桑海四十
年往事如夢寐骨歸蘇門山名在顧廚次
理寒石
本李姓也名鬯和西華人恥與逆闖同姓改曰理孫徵
君與西華左令書稱為魯連後一人
魯連蹈東海其志恥帝秦龔生夭天年詎知有美新陶
公懷晉室聊存頭上巾嗟哉均垍流乃愧青巖甄西華
理寒石為儒甘賤貧奉母蓬藋中歸㓗恐辱身梟鏡(破鏡)
(與獍同)交蹄跡神州日沉淪靈氛久上天呼號竟無因感激
變姓名下士良苦辛何人傳節義誦言聊一申
餓夫
彭姓字了凡蠡縣人遭闖亂棄諸生客饒陽為鄕塾師
巳而從孫徵君扵蘇門或授之粟不受竟坐死嘯臺之
㫄徵君題曰餓夫墓
黔敖呼餓人不受嗟來食使之當大事必讓千乘國靈
輙餓翳桑倒戟一何力簞食不忘報竟脫宫甲逼蘇門
有餓夫風節夙所植生餓蘇門下死葬蘇門側嘯㙜高
峨峨百泉流湜湜清風一相映水石起寒色遐哉首陽
薇千古長太息
送陳子文赴安邑丞四首
我愛田子方同時段干木高義動諸侯清風激頽俗聞
鍾知左高佳言足三復下車㦯式閭寧浼踞堂辱斯人
邈已遠餘韻留鄕曲賢哉魏成子千秋擅遐躅
峨峨中條山迢迢涑川汜人物表西河流風至今美陳
侯東海來高文一何綺閶&KR1782;籋浮雲夐絶致千里自抱
萬古心五斗焉足恥滹沱冰上渡故關雪中啓懷古多
遠情到官正春水目送中條雲松風滌雙耳
騏驥服鹽車躑躅上虞坂山石何磽聱日暮途且遠道
逢紵衣惠未敢悲晼晚仰首奮長鳴市日思一展譬彼
軼世士遭時未離蹇君過虞坂上懷古向陵緬古之賢
逹人澄懷善舒卷
淼淼沅湘流香艸目以蘭鬱鬱徂徠松百尺凌歲寒君
子重結交貞固期不刊解巾二十載閱世如波瀾菀枯
既以移素心良獨難喬木隱窮巷饑禽噪簷間君偕辛
齋叟時時造門端告我媯汭行能不傷肺肝保此金石
心在遠義亦安不見蕭長倩錄錄曾抱關
藝圃襍詠十二首(為萊陽姜學在賦)
南村
豈知城市間村路忽超遠曖曖桑柘隂晨光散雞犬應
有素心人空林共偃蹇
鶴柴
長身兩君子宛與孤松映三疉素琴張一聲遠山靜嘹
唳月明時風泉雜清聽
紅鵝館
疏館籠鵝羣素羽臨秋水濯濯映鳬翁&KR1842;流亂芳芷乞
寫&KR1708;香花共入丹青裏
乳魚亭
幽人知魚樂為復知魚計策策與堂堂宛有江湖意時
逐落花來更向空明逝
香草居
湘君遺遠時汀洲搴杜若菲菲來襲予脉脉情相託常
恐鶗鴂鳴芳香坐搖落
朝爽臺
崇㙜面吴山山色喜無恙朝爽與夕霏氤氲非一狀想
見拄笏時心在飛鳥上
浴鷗池
海鷗戲春岸時下池塘浴何樂從君遊忘機自馴熟不
用駭爰居朝朝泛寒綠
度香橋
陂塘何逶迤飛虹鏡中𧺫但聞功德香都不辨花水鼻
受心已著遂契無言旨
響月廊
脩廊非一曲窈窕随清樾掃地坐焚香心跡兩幽絶箖
箊風蕭蕭無人見明月
垂雲峰
具區三萬頃竒峰七十二割取一片雲虎牙自孤銳颯
然山雨來咫尺流雲氣
六松軒
髥翁閱千歲纔如熟羊胛不逐桃李妍何妨雪霜壓可
望不可狎愛此李鱗甲
繡佛閣
樓閣衆香中日夕供調御仙梵遠蕭條随風不知處更
有迦陵鳥聲來貝多樹
古詩荅金榖似
西山紛鈎綿具區遠泓崢巗洞既殊麗草木滋鮮榮靈
威古丈人素書發其英千載多秀民游札高令名昔聞
夫子賢乃自長洲生(鈍翁)五經何紛綸七略亦縦横提攜
吴純鈎落筆干天精相思二十年無由達中誠都門競
錐刀車馬如踐更不解作高髻誰與為目成昨者枉佳
贈其言明且清賦詩僃三類餘音散鯨鏗頋慙實不腆
欲報無瑶瓊自非揚肹流詎曰知&KR0934;明矧子少而颺執
手安敢輕(来詩有云倘無歛器言堂下失&KR0934;蔑)悉索固所碩毋為笑荒傖
同施愚山陳藹公集山史昊天寺寓觀唐子華水
仙圖
先生舊隠三峰椒太乙玉女時招邀秦都漢畤一蟻垤
目翫易象窮昏朝蒲車應詔謝賓客城西古寺風蕭
蕭殘碑老樹氣象古凉衫重戴風神超八騶喧闐不到
此兩三素侣還相要殘冬氣暖似吳越佛香入院鐘魚
飄徐出一軸自拂拭古光黯澹生鮫綃青峯出沒高歷
歷海天萬里廻春潮仙人綽約駕雲氣飛龍决𧺫横烟
霄六銖衣輕逐風舉熒熒顔色如陵苕四座咨嗟歎竒
絶倏乘六氣遊空寥子春一去伯牙逝海波汩沒秦人
橋君歸西嶽望東海齊烟九點非迢遥
題喬子靜桃花流水圖
青山白雲外合沓無終始小艇漾溪流幽興何窮已夾
岸桃花林連綿復相似落英正繽紛芳草亦鮮美茗椀
置船頭笭箵掛船尾不愁風水逆去住皆可喜儻遇避
秦人或逢鬼谷子鸞嘯一逌然沙禽忽驚𧺫
同楊爾茂富磐伯兩宗伯李湘北閣學張素存宫
庶信初侍御遊摩訶菴二首
西院枕迴溪青山滿高閣祗園天氣佳苔砌餘紅藥鳥
如迦陵響梵是魚山作微雨忽來過紛紛幾花落
東院更幽絶蒼苔引深處修篁蔽簾櫳風聲在高樹怳
惚思舊遊繾綣未能去誰賦洞庭詩清如杼山句(東院壁間有僧)
(題詩云圖畫當年愛洞庭波心七十二峯青而今高卧思前事添得盧師倚石屏)
顔脩來吏部寄孔廟碑十二種
生近聖人居未得拜祠墓頗聞魯諸生講禮以時聚故
宅聞金絲猶傳壁書處漢祖祠太牢過魯曖餘慕六經
出秦火諸儒明訓故歴代遞相嬗碑版屹森布龜龍或
齾缺蛟螭無錯互顔生陋巷裔學古鄙章句餘事攻六
書韋蔡&KR1313;先騖金薤遠見投聊持伴魚素論世慨桓靈
末造紛黨錮(元嘉永夀建寧三碑)尤愛梁鵠書筆勢䬃軒翥貢墨與
匱紙椎拓亦殆庶明窗秋日晴水沉午方炷彷彿闕里
遊低佪不能去
午食得鱸
蜃虀鴈醢百不愛縷鱠愛斫松江鱸年來絶有步兵興
江船難致途且紆今朝忽訝食指動四腮登饌加蒲菹
京師最重灤河鯽侯鯖下箸矜膚腴貴人不識鱸鱠味
儘輸蓑笠垂竿徒吾鄕魯陂亦產此鱸豸稍別方言殊
(齊人呼鱸曰豸)釋名爾雅未及錄會資好事箋蟲魚廿年仕宦去
鄕里走避舊隠如逃逋昌歜形鹽享僃物何如鄕味炊
雕胡他年歸卧錦湖岸日抛&KR2000;槴臨清渠
夜月冰修子湘耦長見過同傚宛陵體三首
舉頭新月佳開軒滅明燭流螢稍開&KR1782;風露下疎竹素
心二三子比鄰往來熟漢隂無主賓何用加幘屋
衮衮九衢間未少噉名客老懶&KR0786;逢迎誰當較尋尺高
齋時卧病河漢忽已夕綠蘚被階生幽人見行跡
聽君談劍術四座輙色變青天走風雨虚堂激雷電香
丸合雌雄太乙經百鍊勿快睚眦讐應侯吾所賤(冰修談劍術甚)
(竒)
愚山侍講送敬亭茶
敬亭雲木好香茗叢幽巖鴉山舊擅名晚出思并兼茶
人競春霽歴險如鼓儳新火細蒸焙青篛勞封緘先生
住山時採摘心所忺封題寄千里知我殊酸鹹年來同
直廬思歸夢巖嵌白毛劇皐盧強飲口已箝何當候蠏
眼颼飀響風簾故山昨有寄永驛馳江帆開籠亟分我
芳香透重匳鞾紋隱蹙縮犎臆垂廉襜磴成玉雪霏持
作粱肉砭渴羌老解事未敢加薑鹽
戲題兩髯行後贈陳其年邵子湘
椘王宴章華乃以長鬛相彼鬛有何好霸國用自壯平
生交兩髯于䰄不相讓絶倫陳魁梧軼羣邵跌宕昨見
兩髯行囅然忽神王士龍能笑不吾髯幸無恙
送姜西溟歸慈谿
春風滋百卉不榮孤柏根白日迴隂崖霜雪慘不温丈
夫重知已烈士輕感恩姜生𧺫句餘水擊南溟鯤商歌
一畆宫名動萬乘尊孤高取衆忌當路誰攀援季布
揖曺丘感激由片言何况貧賤士風飇阻重閽枚朔善
骫骳莊徐擅高論連尻結股腳詞賦若雲屯君獨銜恤
歸秋風刈叢萱虎鼠竟何常揮手聲暗吞
得陳子文書兼知吴天章消息
雁聲初墮地黃葉已盈除秋雨蕭條夕忽枉故人書故
人復何在中條白雲裏昔別霜霰零昨日秋風𧺫曾聞
隴頭水驅馬度關山烽烟照駱谷征戍何時還(書中云有度隴之役)
黃雀縦横飛孤鶴正垂羽祭竈請比鄰停車共騶語歲
月易永久離羣難處心為問朝歌令相思深不深
寄青浦丞李青立
麟趾異凡蹄鳳毛異凡羽君為南陽孫豁逹類其祖請
從復辟論即事感今古神龍奮幽蟄天星落如雨倉皇
奪門功造次成肺腑輿儓珥貂蟬政柄歸奄豎陳請濫
恩澤帶刀依負斧晉文定王室請隧不見許吁嗟彼何
人憑藉亂狐鼠爰立當危疑蹤跡等羇旅當時武功伯
脣齒終齟齬公實仗忠信臲卼成心膂嗚呼三楊後伯
仲見伊吕天地鬱風雲將相如龍虎愛君清門後克秉
高曾矩低眉百寮底手版趨公府青袍映春草遠向春
申浦婦有林下風樂事笑眉嫵(青立娶扵彭為禹峰方伯女有詩名)詩寄雁南飛
因風堕洲渚
寄牧仲贛州
虔州界閩湘蘭蕙賤扵草復有寶珠香玉雪映清暁江
城微雨過炎瘴淨如掃高齋開八窗豁逹凉風早方牀
黃琉璃卧𧺫日杲杲清芬惱魂夢仙膚愛綦縞嶺外陸
郎花未敢鬭娟好幾歲客京國冠盖苦紛擾朱門多林
塘無由聽啼鳥今年八境臺雙江入登眺閑註詩椘騷
多識不為少遥憶書到時贛石風嫋嫋
漁洋山人精華錄卷三
門人監察御史崑山盛符升國子祭酒江隂曹禾同訂
候官門人林佶恭謄寫
男啟汧恭閱
