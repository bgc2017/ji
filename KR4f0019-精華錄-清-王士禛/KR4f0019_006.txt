漁洋山人精華錄卷六門人候官林佶編
今體詩
送孫無言歸黃山四首
昨萝黃山碧溪月白雲三十六峯深朝來卻送滄洲逸
興發還為吴會吟
未能采藥入青城且傍浮丘畢此生知君西渡松明水
已有羣仙抗手迎
硃砂湯口三千頃石筍凌空一萬株更問黃山竒絶處
天都瀑布勝匡廬
廣陵市上賈人子衮袞錢刀劇可憐怪爾山中𬗋芝客
閉門高枕夢遊仙
送彭十羡門遊粤二首
大姑彎彎眉黛長小姑窈窕宫亭粧三日潯陽風信到
雙姑早晚嫁彭郎
萬里南荒弔尉佗芭蕉林裏越禽多好將延露新翻曲
乞與珠娘蹋臂歌
真州懷家兄西樵
依然山郭與江樓長夏蕭條只似秋十里香生芰荷水
亂蟬聲送木蘭舟試尋戰壘連京口無數雲山指石頭
曾與坡公吟賞地對牀風雨戀真州
秦淮泛月宿青溪有寄二首
移船就明月鼓楫泝淮流明月雲中出流光水上浮三
更吹玉笛銀漢瀉凉秋長板橋頭柳誰家尚倚樓
一宿青溪栅還悲張麗華黑頭江令宅亦作叚侯家壘
號韓擒虎商歌玉樹花都將東郭筆寫恨寄天涯
故中山西園
上公邸第舊西園水石蕭然絶世喧無復秋蘭被長坂
祗餘修竹映朱門蕭曹事業終歸盡江孔文章莫更論
日暮風煙愁客思冶城南是謝公墩
臺城懷古二首
覆舟山畔古㙜城故壘參差觸目驚蔓草縈烟野蕭瑟
寒禽將子水縦横𬗋雲黃鵠符終驗白馬青絲䜟又成
千載華林宫館路清明時節野棠生
傳檄風生南雍州蕭郎三十冠諸侯蘭陵家國偏多故
荆椘干戈且未休遺老空聞龍瀆語荒原都作雉媒秋
可憐代景行師日水到青塘咽不流
登雞鳴寺
雞籠山上雞鳴寺紺宇凌霞鳥路長古埭尚傳齊武帝
風流空憶竟陵王白門柳色殘秋雨元武湖波澹夕陽
下界銷沉陵谷異楓林十廟晚蒼蒼
雞鳴寺眺後湖二首
禁地傳清&KR0704;依依白下城恩波連太液別苑𧺫昆明(湖亦)
(號昆明)野水鳬鷗遠斜陽菡萏生不須搖落日陵谷已含
情
魚鳥華林路渟泓復此湖三秋人易怨八代感何殊蕭
寺寒聲急鍾陵返照孤塘蒲今已晚憔悴庾肩吾
題秦淮水榭
冰簟胡牀水上頭𧺫看纖月映淮流三更入破誰家笛
子夜聞歌何處樓澹澹星河耿斜照娟娟風露作新秋
謝郎今夕思千里獨對金波詠四愁
題靈谷廢寺
為愛蔣山山色好筍輿終日不逢人杖藜入寺花扶屐
巖谷迎秋雨墊巾王舍城中荒草徧樂遊原上野麋春
誌公衣履今還在苑外悲風卧石麟
尋半山堂遺址
舒王歸卧後卜築蔣山邊騎驢衣掃塔来往定林前空
山無舊業欹澗但懷烟太息元豐事江城聞杜鵑
蕭思話彈琴石
宋代蕭常侍彈琴于此山清徽汎松石逸響碧雲間我
欲尋遺跡風流不可攀惟餘遠江水朝夕送潺湲
瓦官寺
江色斜陽下來過古瓦官勇如驃騎少(阮思曠戲何驃騎卿勇邁終古乃圖作佛)
癡似虎頭難梵響流空寂松聲覆殿寒逍遥能解否試
問道林看
荅朱錫鬯過廣陵見懷之作時謁曹侍郎于雲中
桃葉渡頭秋雨繁喜君書札到黃昏銀濤白馬來胥口
破帽疲驢出雁門江左清華惟汝在文章流別幾人存
曹公横槊懸相待共醉飛狐雪夜樽
夜登觀音巖弘濟寺贈終南融道人
登臨建業暮鐘時椘客憑高一寄思淼淼寒潮孤鳥去
冥冥微雨數帆遲遠江人語驚山鬼方丈燈明叩導師
借問龐眉老尊宿空山雨雪是前期
懷陳伯璣二首
當代陳無已棲棲竟白頭三洲歸作客五字遠工愁湓
浦風潮滿匡山木葉秋經年斷消息何事只淹留
公子秦川貴飄零感盛時田園非阮曲別業寄鳩兹擲
拂名僧對吟詩小婦知秦淮舊風月衰柳幾行垂
將往金陵冐辟疆㩦歌兒見過同方坦菴先生杜
于皇方邵村崔不雕小集
天涯倦客此宵同銀燭湘簾五夜風殘月空堂絃拉襍
早潮江岸唱玲瓏鶯花上日連秋社絲竹中年感謝公
明發白沙洲上棹橘林楓葉雨濛濛
夜泊江口聞笛寄家兄西樵四首
雲水正寥落笛聲何處生颯然秋思滿不覺有離情凉
月閣邊水西風江上城何須武溪曲辛苦怨南征
揚子江頭月流光千里餘美人臨水別隔歲幾行書霜
落吹羌笛烟深聞夜漁調高風籟寂流怨滿空虛
半夜蒼龍吟能傷椘客心離人歌水調清怨激楓林估
舶不能發江波此夕深夜寒沙雁𧺫縹緲竟難尋
李謩天寶伎裂竹老龍驚此夜瓜洲渡風高白浪生精
靈泣相語雲月皓將盈入破那能寐依依隴水清
題弘濟寺方融道人壁
曾挈軍持伴領軍五年重訪&KR0951;麋羣天花尚散空江雨
龍氣仍蒸下界雲缾拂不辭衝虎過旃檀常是逆風聞
聽鐘又逐驚蓬去山木蒼蒼落日曛
渡江中流作
擊汰金陵岸溶溶曉氣分潮廻落沙嶼帆遠入江雲霽
景中流見秋風天外聞時清餘戰壘重弔水犀軍
皇厰河道中二首
繋䌫臨江滸沿洄復幾重沙鷗荷港雨水㹀柳塘風潮
汐時皆應烟波態不窮欲從詹尹卜來作祝雞翁
雲影稻畦浮清泉更曲流江鄕宜晚照水草入凉秋沙
鳥飛還歇菱絲散復留漸臨瓜步岸花外幾漁舟
憶明湖
一曲明湖照眼明越羅吴縠剪裁輕烟巒濃澹山千疉
荷芰扶疎水半城歷下亭中坐懷古水西橋畔卧吹笙
鵲山寒食年年負那得樵風引棹行
題孫豹人小像
絶磵長松不世情科頭箕踞一先生胷中磊塊無人語
落落琴聲大蟹行
錦秋湖竹枝三首
鵝鴨城邊望不稀汀洲水長荻芽肥慕容事遠傷春目
斜日金鵝接翅飛
錦湖水色勝湘湖雉尾&KR1052;羹玉不如持謝江南陸内史
酪漿還得似渠無
不論烟櫂與霜&KR0963;帆力真禁八面風北豸南鱸誰辨得
憑君博物注魚蟲
白沙江上雪卻寄家兄揚州
停舟揚子縣支枕夜寒侵人語烟初暝雞鳴雪漸深江
天多曠望漁浦極楓林不見梅花閣烟波愁暮心
真州北郭即目
同雲壓江城曉出真州郭郭外斑竹林風吹殘雪落
魏文帝賦詩臺(在儀真北三里)
城子山邊欲雪時賦詩臺畔𧺫愁思五官只自臨江歎
笑殺孫郎帳下兒
盱眙懷常尉建
昔賢矜拄笏偶寄一微官小邑如山隖高名薄建安夕
鐘千澗靜春雪九峯寒一勺玻瓈水懷人向夜闌
奉酬西樵先生閣夜聞鶴之作
椘江烟鶴鳴風雪蕭蕭夜十載別離心相對寒燈下
人日登真州天寧寺浮圖懷李退菴侍郎
蹋閣攀林到上方振衣千仞俯蒼蒼江臯騁望傷春目
人日登臨憶侍郎枚叔才情傳七發椘臣清怨極三湘
(李有憶洞庭詩最工)何時問疾來方丈乞取天花作道埸
讀費密詩
成都跛道士萬里下峨岷虎口身曾拔𧖟叢句有神大
江流漢水孤艇接殘春(二句密詩)十字須千古何為失此人
送家兄西樵遊黃鶴山
抱琴向黃鶴言訪戴公家山路霽春雨遠江明落霞風
吹石楠樹露泫櫻桃花明日西津渡從君問釣查
金陵道上
乍疎乍密秧針雨時去時來舶趠風五月行人秣陵去
一江風雨晝濛濛
一鐙樓與方爾止夜坐懷施愚山臨江
牛頭高處宿初夏似&KR0765;秋蕭颯青林外西風月滿樓故
人皖山隠高詠繼前修共憶蕭江客清猿𧺫夜愁
雨夜宿德雲菴
精舍千峰上禪關掩白雲下方羣動息風雨夜深聞瀑
布遥争落松聲溼不分卻愁屐齒滑絶頂閉氤氲
德雲菴曉𧺫
宿鳥驚寒解報更夜聞林雨逹天明迢迢絶澗千重瀑
寂寂中峰一磬聲
雨中將往華山同爾止坐𬗋峰閣
寂歷山中雨僧房晝掩門還來𬗋峰閣解帶共清言危
溜千巖落中峯一澗喧誰知江令宅今是給孤園
花山道中即事
萬山堆裏看雲松曲崦幽溪復幾重爲愛泉聲過林去
不知烟寺遠聞鐘
尋舊院遺址同方爾止
香豔消沉盡空尋舊板橋人稀春寂寂事去雨瀟瀟黃
蝶飄寒圃青溪咽暮潮鷲峰寺前柳搖落亦魂銷
淳化關道中望茅山
解組初辭郡離羣欲上浮懷仙來句曲采藥到茅州東
望朱陽館常思許遠遊何當餌南燭頽景駐千秋
雨宿山家二首
鬱岡山下雨瀟瀟山店寒更斷麗譙遥憶青溪楊柳岸
一篙新綠漲江潮
方諸玉具碧雲間也擬遊仙駕鶴還一夜潺湲秣陵雨
白羊門外失茅山
金陵輓陳士業先生兼寄伯璣三首
昨朝揚子縣遠寄豫章書五字詩殊妙三都序不如(士業序子)
(論詩絶句便為絶筆)人來青溪曲葉下白門初再有西江信真成腹
痛餘
板蕩崇禎末先生宰晉州中山翻得謗孟博竟同收歸
隱康王谷讀書章貢樓(君所居曰章貢讀書樓)悲㦲耆舊盡流水咽
三洲
蔬枰圖詩為宋射陵作
相逢射陵叟獨見古人心解作一生事蕭然三徑深忘
機成老圃抱甕偃空林銅輦他年夢依依直到今
花朝道中有感寄陳其年三首
漁陽三月無芳草客思離情不奈何此日淮南好天氣
青驄尾蘸鴨頭波
三月嬉春射雉城鉢池新水縠紋生𬗋雲低唱靈雛拍
愛忍春寒坐到明
風俗淮南古禁烟紅橋解禊雨晴天酒徒散盡楊枝別
說着花朝一惘然
鄒衣白畫
雲嵐半幅落人間衣白山人去不還卻憶題詩東澗老
夕陽粉夲出關山(末七字虞山翁題白衣畫句)
胡元潤畫
白波青嶂非人境憶住江南過五年今日長征老鞍馬
菰蒲春雨夢江天
八冊小景
八冊西風曉鏡鋪家家網得四腮鱸水鄕風味江南思
何日扁舟鶯脰湖
樊圻畫
曾經草鞵夾望見清凉山秋雨暗江浦數帆烟際還披
圖思建業欲往路間關因送江南客題詩慰別顔
趙澄畫
江南春意到寒梅曲崦廻汀幾樹開銅井銅坑風雪裏
曾欹烏帽跨驢來
石谿畫
慈竹林中一徑微曾尋石窟叩禪扉雲山舊衲渾忘卻
欲借僧雛壞色衣
趙北口見秋柳感成二首
(順治乙未予上公車與家兄吏部傳肜臣御史賦柳枝詞扵此怱怱十餘年矣隄柳婆娑無復曩時不勝攀枝折條之感因賦是詩)
十二年前乍到時板橋一曲柳千絲而今滿目金城感
不見柔條踠地垂
六載隋堤送客驂樹猶如此我何堪銷魂橋上重相見
一樹依依似漢南(子舊賦柳枝有句云銷䰟橋上銷䰟樹不到飛花魂亦銷)
周量近躭奕以詩調之并示湘北
畫省垂鞭薄暮廻文楸方罫鎮常開知公欲厭承明直
徑賭宣城太守來
送隱巖道人之五臺繹堂周量苕文湘北同作二
首
道人江左秀十載住菰蘆獨向清凉去随身智杖扶峰
峯餘積雪了了見文殊亦欲游方外從師問苾芻
曼殊行道處猶現海螺城摩詰無文字豐干識姓名綻
衣寒事早咒鉢毒龍驚殺活從渠會依然草一莖
荅梅淵公贈畫兼寄唐祖命二首
鳥哢屏風明鏡開青溪水色碧瀠洄琴高三月登春綱
一日谿頭醉一回
年來八詠憶休文耕隖先生袂又分好是謝家團扇上
相思為畫敬亭雲
送吴天章歸中條二首
二月春蕪綠紛紛蝴蝶飛花朝逢暮雨寒食減征衣道
路誰知已登臨不當歸中條多水竹此去掩荆扉
愛汝王官谷他年擬借居三峯當戶牖五姓足樵漁田
舍堪懷古茅茨宜讀書獨憐好身手歸去注蟲魚(中條山)
(下有五姓湖)
題胡玉昆宋梅圖為程翼蒼
風雨厓山事杳然故宫疎影自年年何人寄恨丹青裏
留伴冬青哭杜鵑
送耿承哲赴高州推官二首
見說高凉郡遥遥八桂鄰駱田潮上下蠻弩瘴冬春蚌
暈連珠浦冰綃獻海人酌泉君有意知不厭清貧
何代名藩地軍城徧草萊轅門飛鳥落行殿野棠開感
激碙州蹕悲凉冼氏才撫時思將略巾幗亦雄㦲
瓶中荷花開偶成二首
載酒紅橋日扁舟蓮葉東蕭蕭沙鳥白漠漠渚花紅明
鏡生瀟照清流澹惠風別來一千日相見膽瓶中
魯連陂上路十里白蓮花遥夜孤舟泊無人山月斜斷
橋三汊水籬落幾漁家江市垂楊岸何人繫釣查
宗梅岑畫紅橋小景見寄賦懷二首
辛夷花照明寒食一醉紅橋便六年好景匆匆逐流水
江城幾度沈郎錢
紅橋秋柳最多情露葉烟條遠恨生好在東原舊居士
雨窗著意畫蕪城
荷蘭刀劍(大小凡八枚)
憶戰金門島王師大合圍寒芒生海外真見著狃飛
荷蘭四馬(二青二赤鳳膺鶴脛日可千里)
龍種來西極蘭筋怒不羣鼓車應待汝不用籋浮雲
西洋四白小牛(白質斑文長二尺高一尺七寸項有肉峯)
豈是流沙種還疑果下駒寄言熊虎質不敢恃牙鬚
過草橋橋西二水清濁劃然至橋東乃合流土人
云清者自西山來濁者渾河也
垂楊匝地板橋横沙路青驢得得行偶坐濠梁忘日暮
可憐泉水在山清
朱錫鬯自代州至京奉柬
短後曲將代馬騎談兵絶塞偃牙旗錦嚢舊事悲唐壘
碧玉春流寫晉祠燕市雪深衣褐敝吴江楓落酒船遲
鴛湖若買三間屋得便從君下釣絲(朱有晉祠記最工)
為高念東侍郎題文衡山畫二首
驢影凌兢冬氣昏危亭孤棧簇烟村披圖正有溪山夢
風竹蕭蕭雪擁門
凍合千山鳥不飛梅花香裏蹋清暉先生只向江南老
不見天山雪打圍
送宋牧仲別駕歸黃州
詞賦梁園憶勝遊一麾雲夢澤南州三分誰似周郎少
九辨深知宋玉愁烏鵲南飛河漢轉大江東去古今流
山川如此容高嘯羡汝黃泥坂下舟
林逋梅鶴(為蒲州杜公題趙承旨襍畫)
郭索鉤輈句尚傳妻梅子鶴致蕭然不知他日朝元殿
誰上汾隂饗祀篇
漁父
風送三江雉尾蓴青鱸𬗋鱖正時新故家零落遺民老
恐是當年汐社人
磨鏡
磨鏡一錢無不可市中遊戲亦悠㦲黃塵碧海須臾事
負局先生自往來
馬
十二天閑立仗齊何來龍種大宛西即教得遇雄才主
不少黃金鑄褭蹏
打毬
如弦馳道接長楸紅鬛嘶風滚畫毬日暮蹋花歸去晚
德陽宫北苑東頭
三月晦日公㦷招同曰緝玉虬苕文周量玉隨湘
北子端集河樓得絶句五首
下直經旬髮不梳河樓高會剪春蔬已喜綠蒲藏睡鴨
更燒紅燭射遊魚
御河楊柳盡飛花露葉烟條拂狹斜十五年前曾繫馬
數株初種不勝鴉(順治乙未曾與諸君宴集此樓)
櫻桃初熟紅藥開相逢且覆掌中杯新詩樂府誰多少
鬭取旗亭畫壁來
濟南山水天下無剩水殘山還自殊仕宦幾人為令僕
十年冷落鵲山湖
腸斷江南盛小叢三年禪榻過春風不緣今夕相料理
枉負花枝映肉紅
送戴務旃遊華山
捫蝨雄談事等閒餘情盤薄寫孱顔洛陽貨畚無人識
五月騎驢入華山
題文與也爲梁曰緝畫江村讀書圖二首
門外漁航箇箇輕春流滑笏縠紋平江花江鳥不相識
寫向丹青俱眼明
停雲家世紅欄里相國風流異代傳昨見明窗寫江練
諸孫才調又翩翩
爲苕文題焚香掃地圖
朱門鼎鼎厭粱肉忍饑誦經無此人娜如山中好泉石
他年真作孟家鄰
竹枝三首送陸冰修
白翎雀飛山雪寒譜入琵琶馬上彈沙鷗鸂鶒春江上
蘆葉青青水滿灘
北人不識竹枝歌沙磧春深牧駱駝南人苦憶江南好
明鏡夾城春始波
才過蘇州是秀州垂虹亭下水爭流吳山的的如迎客
吴女摻摻解蕩舟
大司馬龔公招同劉公㦷吴玉随梁曰緝汪苕文
程周量李湘北陳子端陳其年集城南餞送董
玉虬御史赴隴右分用杜公秦州詩韻得間字
天字
送遠逢秋社西風岐路間單車三輔客鄕萝五湖山折
檻心元苦乘槎使未還隴頭嗚咽水想像鬢毛斑
隴阪高無極西行欲上天秦州秋望闊寥落幾烽傳戌
鼓連天水長城到酒泉營平方略熟吹角罷防邊
為王山史賦獨鶴亭
園林華山下水石遠人間獨鶴來江海蕭然相對閑博
臺殘雪散仙掌片雲還騎向三峯頂遥遥不可攀
再為曰緝題江村圖
西臺御史馬步工下直垂簾送飛鴻高堂雪霽展圖畫
興在春江烟靄中
送陳其年歸宜興二首
與君五載揚州夢細馬吟春皂莢橋歲晚幽州復相送
九門風雪壓盤鵰
送客魂銷楓樹林買田陽羡舊同心花枝照眼蝦籠嘴
未得從君弄渚禽
嶽下作
嶽路清和候氤氲望不稀林園收宿雨石瀨濺人衣班
馬紅亭渡溪禽白練飛買山随處好終日戀清暉(泰山有)
(紅亭左傳大蒐于紅即此白練紅練鳥名)
徂徠懷古二首
徂徠林壑美復愛竹溪清應有雲霞侣幽居遠世情釣
竿想巢父酒態憶長&KR0996;寂莫空山道寥寥千載名
當年石守道卜築亦于斯時際昇平日人傳慶曆詩子
孫留伏臘(山中上王村今尚多石氏)水石映茅茨直道今誰繼凄然汶水
湄
徂徠山下田家
行行空翠裏明晦更多姿碧樹通村路青山向嶽祠林
深雞犬靜雨足隴苗滋他日龜隂稼躬耕亦不遲
羊流作
山勢圍荒壘猶傳太傳城風流一銷歇華表只縦横落
日高平道殘碑峴首情當年堕淚處髣髴見平生
題尤展成新樂府三首
南苑西風御水流殿前無復按梁州飄零法曲人間遍
誰付當年菊部頭(展成樂府順治中曾進御覽)
猿臂丁年出塞行灞陵醉尉莫相輕旗亭被酒何人識
射虎將軍右北平
千金匙首土花斑兒女恩讎事等閑他日與君論劍術
要離塜畔買青山(題黑白衛傳竒)
冬日讀唐宋金元諸家詩偶有所感各題一絶于
卷後凡七首
元和碑版照千春孔鼎湯盤跡未湮今古才人困箕口
祗應牛斗不能神(退之)
星宿羅胸氣吐虹屈蟠兵策畫山東黨牛怨李君何與
青史千秋有至公(牧之)
慶曆文章宰相才晚為孟博亦堪哀淋漓大筆千年在
字字華嚴法界來(子瞻)
一代高名孰主賓中天坡谷兩嶙峋瓣香只下涪翁拜
宗派江西第幾人(魯直)
射虎山南雪打圍狂來醉墨染弓衣函關渭水何曾到
頭白東吴萬里歸(務觀)
載酒西園追昔遊畫欄桂樹古今愁蘭成剩有江南賦
落日青山望蔡州(𥙿之)
漢庭老吏果無慙揭後楊前總未堪愛咏君詩當招隱
青山一髮是江南(伯生)
愚山至都門同荔裳顧菴繹堂湟溱小集家兄西
樵郖舍同用初字
爾駕琴高赤鯉魚偶來京洛慰離居樽前兄弟狂猶昔
袖裏詩篇錦不如斜日竹梧新霽後明燈池舘夜凉初
幾年南北相思&KR0704;今夕論文一𧺫予
和汪樊桐工部
孝陵于役詩二首
十載遺弓劍銀池即鼎湖地形圍御宿雲氣滿蒼梧原
廟青山合松楸白日孤當年侍臣在沾灑向春蕪
地是周原舊人知漢道昌千秋傳畢郢萬戶衛咸陽流
水環宫寢春花上繚牆下陵一廻首王氣鬱蒼蒼
題張魏公墨蹟後
淮西白骨接苻離三十年中幾喪師太息長城君自壞
軍中空卓曲端旗
王筠侣畫草蟲為大司寇梁公題二首
髥翁任誕如忠恕脫屣朱門傲五侯肯為尚書寫幽興
碧花紅穗草堂秋
一幅丹青顧野王草根纖意曲籬㫄風懷磊落如公少
便注蟲魚也未妨
送秦留仙太史歸梁溪
我鼓湘靈瑟君彈昭氏琴房櫳激流徵太息感知音古
塞鴻聲遠離堂燭淚深臨觴忽不御為爾一沉吟
送愚山遊嵩少
祖道青門秋氣深川原風葉亂寒砧嵩雲洛日遥相憶
魏闕江湖共此心八節灘高晴亦雨三花樹古晝長隂
陵陽歸去名僧社卻聽微鐘憶少林
聞林茂之先生已葬鍾山
萬古鍾山下今成有道阡龍蟠高士宅貍首故人憐老
尚歌朱鳥魂應拜杜鵑何時磨鏡具一問秣陵船
送張簣山學士歸廬陵
廻首&KR1152;稜別𬗋宸孤舟遥下富川濱誰令江外漁樵侶
爭識先皇侍從臣上殿似聞辛慶忌行吟休擬椘靈
均千秋公議存青史應爲朝廷惜此人
送董樵歸成山兼寄宋澄嵐先生林寺孝廉
漢家祠日主遺跡成山中吾子千秋意棲遲滄海東凉
天朝放鶴雪隖夜聞鐘問訊河汾叟東歸道未窮
送孫古喤赴南靖
萬里無諸國孤帆直向東盤餐登馬甲井邑枕鮫宫禁
舶人烟少懸針職貢同孫郎還嫵媚真有𬗋髥風
盧師山
盧師昔日經行地惆悵蒼崖古木風最憶深秋飛瀑下
四山寒葉亂流中
皇姑寺
皇姑寺前人日晴畏吾村畔草痕生山桃堤柳自春色
粥鼓鐘魚非世情鐡劵南宫憐將相黃沙北狩誤公卿
獨慙扣馬輸巾幗天市星文幾夜明
退谷見朱錫鬯李武曾潘次耕蔡竹濤題名時朱
在廣陵李在黔南潘蔡在太原
故人消息比何如萬里江湖歲又除山寺到來先一笑
春風石壁見君書
曉起至五華寺尋水盡頭作
退翁亭子蒼崖前五華古寺當其顛殘僧夜雪煨芋火
童子開門尋澗泉石壁空青散雲錦金沙照曜浮清漣
他時把酒蘿隂下風堕巖花烏帽偏
裂帛湖雜詠六首
裂帛湖光碧玉環人家終日映潺湲分明一幅蔡侯紙
寫出湖南千萬山
淋池十里芰荷風太液西來一派通應有恩波下黃鵠
年年流入建章宮
水軒面面似船窗沙燕鵁鶄盡作雙忽憶夢廻聞柁鼓
一枝柔艣破烟江
宣宗玉殿空山裏簫鼓樓船事已非何似茂陵汾水上
秋風南䧹淚沾衣
石甕山頭歸片雲望湖亭上倚斜曛紙錢社酒棠梨道
不到湖邊耶律墳
萬樹垂楊掃綠苔桃花深映槿籬開遊人盡說西隄好
須及清明上已來
贈謝方山舍人二首
歷落嶔嵜可笑人朝衫猶自染京塵深憐謝客吟詩好
莫訝王郎斫地頻三月鶯花連下杜廿年車庫感平津
青絲挈酒高梁水取次東風解褉辰
舍人簾閣晝凝香下直清齋似太常昨日同尋烟際寺
題詩多在贊公房晴溪冰雪寒逾好風磴莓苔滑不妨
騎馬城南春又暮幾廻西笑憶滄浪
題新樂縣驛壁寄宋荔裳
當年霧夕詠芙蕖促席傳觴樂未疎名忝應劉七才子
座傾沈范兩尚書(龔芝麓梁蒼巖二宗伯)飛星過漢無留影萍葉随
潮少定居猶有前期不相負秋來同釣錦江魚
雨中度故關
危棧飛流萬仞山戍樓遥指暮雲間西風忽送瀟瀟雨
滿路槐花出故關
冷泉關道中
南徑雀鼠谷﨑嶇殊未休路随千嶂轉峽束一川流灘
急長疑雨蟬嘶畏及秋雲峰將落日立馬迥含愁
國士橋
國士橋邊水千年恨未窮如聞柱厲叔死報莒敖公
猗氏往蒲州道中有感
令狐城畔雨霏霏遥指中條積翠稀西接新秦三輔迥
東鄰故絳兩川圍空聞魏國山河美久識唐家節度非
愁絶無心更懷古清秋風景亦沾衣
望中條山
今朝美風日望見中條山青嶂有時隠白雲随意還泉
飛幽谷裏鳥囀竹林間欲訪韓終去菖蒲駐好顔
河中感懷寄諸兄
何處依依動客愁蒲津雲物迥高秋河聲近挾中條雨
關勢遥分太華旒人代茫茫雙去鳥夕陽渺渺獨歸舟
京華故國俱千里心折西風鸛雀樓
中條山下作
中條初日上嵐彩變朝昏芳樹重重隖流泉曲曲村河
流趨底柱山勢鎖關門借問王官谷貽溪跡尚存
望見華山
蒲坂南來問釣船風陵塠上隔風烟黃河一曲流千里
太華居然落眼前
潼關
潼津直上勢嵯峨天險初從百二過兩戒中分蟠太華
孤城北折走黃河復隍幾見熊羆守棄甲空傳犀兕多
漢闕唐陵盡禾黍雁門司馬恨如何
華隂道中
平田漠漠稻花香百道清泉間綠楊二十八潭天上落
無人知是帝臺漿
華州道中
地古弘農郡雲峰去不窮泉飛名岳雨稻熟野塘風漕
輓通河渭雄關界華嵩唐家傳七世何事失山東
華州齊雲樓(唐昭宗望京處)
齊雲樓上望京師渭水東流無盡時父老尚傳行幸日
教坊曾譜斷腸詞城空只見雙飛燕劫敗猶爭一局棋
莫問寒烟十六宅土花凝碧至今悲
遇仙橋即事
浮雲收渭北初日照終南馳道連秋水官橋度曉驂人
烟生浦樹鳥語入晴嵐欲訪漁川隱蘆中有釣菴(漁川)
(華州山水勝處)
渭南道中
秦川秋色迥四望極風烟樹隠金椎密花開玉井鮮水
光浮蓮(音輦)勺山翠入藍田往昔長安道孤城近日邊
豐原
豐原高不極原上行人度秋晴渭川望遥見藍田樹
渭南望瀑園寄南鼎甫僉事
湭曲風煙好新秋望瀑園池通清渭水花暖𬗋蘭村西
蜀天邊節南宫雪夜樽十年鴻爪意愁絶詎堪論
驪山懷古八首
鸚鵡何年問上皇野棠風折繚垣長銷魂此日朝元閣
親試華清第二湯
滿路香塵拾墜鈿諸姨五隊夾城邊花開繡嶺看調馬
雪下離宫有賜錢
舞罷驚鴻歲月徂長門深閉長青蕪君王自愛霓裳序
不記樓東一斛珠
内殿傳呼菊部頭梨園弟子按梁州善才零落龜年老
渭水猶明羯鼓樓
蜀王音信渺天涯青鳥西飛日又斜斷粉殘香誰得見
承恩只有玉蓮花
鳳凰原下&KR0951;槽㫄虢國夫人有賜莊無數青山學眉黛
當年誰入合歡堂
不復黃衫舞馬牀更無片段荔支筐祗餘今古青山色
留與詩人弔夕陽
空城幾曲水潺潺松柏凄凉滿舊山輦道無人秋草合
年年嗚咽到人間
灞橋寄内二首
長樂坡前雨似塵少陵原上淚霑巾灞橋兩岸千條柳
送盡東西渡水人
太華終南萬里遥西來無處不魂銷閨中若問金錢卜
秋雨秋風過灞橋
晚渡澧渭
清川生暝色鼓楫溯中流返照紅將歛終南𬗋翠稠遥
看雲際寺欲放渼陂舟故國東溟上茫茫清渭樓
望終南雲氣
終南雲物一千里遠横嶓冡包商顔不雨不晴最窈窕
一東一西時往還何日高棲尋𬗋閣來朝驛騎繞黃山
無心羡汝能舒卷慙負秋來水石閑(古詩逢逢白雲一東一西一南一北)
漢武帝通天臺址
通天㙜畔望咸京秋入秦川雨半晴御宿不來仙掌散
宮車已往露盤傾神光遥指虚無影渭水長流日夜聲
此去西風茂陵路祗應腸斷沈初明
咸陽早發
日照長陵小市東依然蹤跡逐飛蓬未央宫闕悲歌裏
鄠杜鶯花淚眼中巳見銅人辭漢月空留石馬卧秋風
多情最有咸陽草和雨和烟歲歲同
茂陵
武帝乘龍久上昇集靈㙜古幾人登晴川淼淼通槐里
秋草萋萋入茂陵天馬歌成愁出塞泉鳩事去涕沾膺
誰知一代孫弘閣唯有東方諫獵能
馬嵬懷古二首
何處長生殿裏秋無情清渭日東流香魂不及黃旛綽
猶占驪山土一丘
巴山夜雨卻歸秦金粟堆邊草不春一種傾城好顔色
茂陵終傍李夫人
飛龍務
此地臨汧渭秦嬴有舊封飛龍何日去凡馬至今空落
落驊騮氣蕭蕭首蓿叢黃雲秋草裏悵望古城東
武功道中
武功回首望金城古跡蕭條感乍生秃節尚憐蘇屬國
黨人終賴竇遊平白頭鬱鬱身前事青史悠悠世上名
千里終南山色好一枝笻竹萬緣輕
武功懷古
唐家慈聖寺后稷有邰封二水流沮漆千秋擬沛豐高
原山色裏小邑夕陽中樂府康王好何時訪沜東
扶風道中
北望廻龍薄西行過馬嵬俠遊無柳市史筆闕蘭臺老
鬢愁中改秋風隴上催田園情話好何事不歸來
馬伏波祠
冥冥炎海伏波祠肅肅靈旗故國思萬里功名銅馬式
五谿淫潦跕鳶時隗嚻詎識真王異朱勃終慙地下知
空憶平生少游語歸來欵叚悔教遲
織錦巷
慧絶璇璣手當如棄置何憐他蘇蕙子枉嫁竇連波
鳳翔府
城邊汧渭兩交流隴蜀中分第一州西雍横當斜谷路
南山高接杜陵秋雌鳴尚憶秦人霸星隕難銷漢相愁
形勢依然身萬里扶風歌罷拂吴鈎
寶雞道中
時序颯已變征蓬何處休遠天吴岳影斜日渭川流雲
棧餘高鳥磻溪有釣鉤龍鍾三十九白盡老夫頭
寶雞縣
險絶古陳倉停車落日黃霸圖今寂莫陳寶亦銷亡城
郭秋雲裏人家清渭㫄廻看三輔遠秦樹但蒼蒼
石鼓山
遥憶岐陽狩來過石鼓山韓蘇今地下星斗尚人間谿
谷歸飛少川原獵騎還寄情汧渭水千折過潼關
益門鎮
天險當秦鳳提封界雍梁棧雲高不落隴樹曉還蒼古
&KR1380;催征騎秋風弔戰埸山南明日路漸入武都羌
煎茶坪
大壑沉雲霧冥冥萬仞梯孤峯分隴漢兩水劃東西(坪東水北)
(流西水南流)遥直金牛峽㫄臨白馬氐當年誰設險不用一丸
泥
自長橋至草凉樓
西下嘉陵水瀰瀰綠滿灘緣崖紅叱撥縈棧曲闌干九
折行人少千峰落日寒不知投宿處樵響隔雲端
鳳縣
險絶岐南路岧嶢蜀北門千峰圍邸閣一線望中原城
下嘉陵水林間謝豹村衰遲慙鳳德愁向接輿論
寄家人
京洛分襟七夕前南岐驛路五更烟故園刀尺齊紈素
遠道風花蜀國絃斷續鸚飛深隖裏横斜雁度夕陽邊
棧雲隴樹重重隔閨夢何由向左綿
雨度柴關嶺
棧中新漲未歸槽百丈柴關水怒號鳥語不聞深箐黑
馬蹄直上亂雲高天垂洞壑蛟龍蟄秋老牙鬚虎豹豪
誰識熏香東省客戎衣斜&KR1062;赫連刀
南星雨發
驟雨南星道秋隂草木風澗寒傷馬骨雲亂失𧖟叢僣
憶公孫帝危知大禹功中原何處所萝落散關東
雨趨留壩
急雨下烏櫳千峰一線通路遥洋水北天盡武關東峽
偪風雷氣人穿虎豹叢誰知星使節今夜託牛宮
畫眉關南渡野羊水
四山封&KR0772;窱一水急波瀾巨壑蛟潛穏飛流馬渡難隂
崖終古閟白日幾時看惡竹縦横甚還須斫萬竿
武關寄家書
驛騎千山裏平安兩字書高堂衰白早兒女死生餘聽
雨思兄弟臨風問𧺫居白頭吟更苦莫負錦江魚
閏七夕抵褒城縣
褒斜十日路白髮怱侵尋紅葉下江水始知秋氣深馬
驚初出谷城閉不聞砧何處天河影浮雲只自隂
漁洋山人精華錄卷六
門人監察御史崑山盛符升國子祭酒江隂曹禾同訂
候官門人林佶恭謄寫
男啟汸恭閱
