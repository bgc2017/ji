漁洋山人精華錄卷五門人候官林佶編
今體詩
清明後三日鄒平西郭賦詩
雨歇西原上鶯花事事妍青山環縣郭白鳥破溪烟墟
落明流外園林霽景前永懷蘭渚客行悵暮春天
𧖟詞四首
青青桑葉映廻塘三月紅𧖟欲暖房相約明朝南陌去
背人先祭馬頭娘
戴勝初來水染藍女桑濃葉滿江南誰家少婦青絲籠
知向香閨飼女𧖟
玉蛾飛飛金繭酥𧖟時幾日閉門樞白葦與儂作璘藉
黃金與儂作踟躇
鳩鳴屋角桑葉低三眠四眠𧖟始齊小姑嬌小好閒事
簇𧖟學罷學添梯
山𧖟詞四首
清溪槲葉始濛濛樹底春𧖟葉葉通曾說𧖟叢蜀道險
誰知齊道亦𧖟叢
那問𧖟奩更火箱春山到處是𧖟房槲林正綠椒園碧
閑却猗猗陌上桑
春繭秋絲各自諳一年三熟勝江南柘𧖟成後寒𧖟續
不道吴王八蠒𧖟
尺五竿頭絡色絲龍梭玉鑷動妍姿紅閨小女生來慣
中婦流黃定未知
雨止
碧漢歇微雨美人横素琴窗前明月影洞口綠蘿隂丘
壑結遥想茅茨清道心稍聞西澗水寂歷響空林
阮亭秋霽有懷西山寄徐五
孤亭新霽後藤竹夜凉生忽憶西峰寺曾經采藥行夕
陽雲木秀秋雨石泉清不見烟霞侶相思空復情
南唐宫詞六首
細雪霏霏落院門金鋪鴛甃早黃昏宫中玉女隨君側
搏得春冰帶爪㾗
曾邀醉舞媚君王鬢朵珠翹別樣妝紅燭當筵新破就
更將金㞕譜霓裳
簟錦鸞綾萬卷殊澄心堂裏皂羅廚保儀玉貌空傾國
妙選深宫但掌書
御溝桃葉水潺潺姊妺承恩并玉顔花底自成金葉格
宫中齊唱念家山
花下投籖漏滴壺秦淮宫殿浸虚無從兹明月無顔色
御閣新懸照夜珠
重午龍舟歲歲陳輕鳬飛燕各如雲瓦官閣下黃花漲
別有凌波水上軍
聞雁
縹緲凉天數䧹鳴幾家砧杵𧺫秋聲懷人江上楓初落
卧病空堂雨易成尺素經時常北望暮雲無際且南征
沅湘一帶多兵甲莫動高樓少婦情
蠡勺亭觀海二首和家兄西樵
春浪護魚龍驚濤與漢通石華秋散雪海扇夜乘風徐
市荒唐後秦臺滅沒中扶桑試晞髮朝日萬山紅
吾廬臨少海及此更空蒼飛觀圖雲氣靈槎著日傍十
洲真浩渺六博足翺翔乘蹻何年去重來覽下方
秋暮與家兄禮吉叔子小飲有懷
蕭瑟秋為氣凋蘦始欲愁酒人方落魄名士半離憂桂
樹猶招隱雲旗未遠遊吾曹如野鶴偃蹇待浮丘
秋柳四首
秋來何處最消魂殘照西風白下門他日差池春燕影
祗今憔悴晚烟痕愁生陌上黃驄曲夢遠江南烏夜邨
莫聽臨風三弄笛玉關哀怨總難論
娟娟凉露欲為霜萬縷千條拂玉塘浦裏青荷中婦鏡
江干黃竹女兒箱空憐板渚隋堤水不見琅琊大道王
若過洛陽風景地含情重問永豐坊
東風作絮糝春衣太息蕭條景物非扶荔宫中花事盡
靈和殿裏昔人稀相逢南雁皆愁侣好語西烏莫夜飛
往日風流問枚叔梁園回首素心違
桃根桃葉鎮相憐眺盡平蕪欲化烟秋色向人猶旖旎
春閨曾與致纏綿新愁帝子悲今日舊事公孫憶往年
記否青門珠絡鼓松枝相映夕陽邊
息齋夜宿即事懷故園
夜來微雨歇河漢在西堂螢火出深碧池荷聞暗香開
窗鄰竹樹高枕憶滄浪此夕南枝鳥無因到故鄕
采&KR1052;曲四首
湘湖雉尾蓴郅支馬肝石采蓴作蓴羹底用作方伯
不食上湖荇但采下湖蓴緣流棹歌去西風愁殺人
采蓴臨淺流采蓮在深渚歡似蓴心滑那識蓮心苦
蓴絲何纏綿柔白勝玉臂持作千里羹朝朝下鹽豉
即事作二首
草堂殘雪後不出系南邨暮鳥常穿屋寒家少候門讀
書慕終古養疾樂丘園顧巳慚通隱浮沉莫更論
二十偶通籍三年歸舊林聊知返初服豈敢謝朝簪遯
跡思壺口忘機憶漢隂終當與嘯父天路試相尋
讀史襍感八首
王謝烏衣六代同名家龍虎盛江東可憐東邸鑾輿出
僕射終當愧侍中
過江名義共推袁宋室孤臣念愍孫千古消䰟石城曲
司徒家世本陽源
鑿地蓮花映雉頭卻忘鼙鼓下荆州白門一决須臾事
枉向宫中拜蔣侯
結髮從戎老戰爭揮鞭立就十三城凉風堂側桃枝戲
絶勝平陽九道兵
江陵士馬控西疆坐使吹脣沸建康湘土尋戈同氣盡
卻教韋粲死青塘
殿中擁槊唱無愁江左重開南豫州十萬敵軍齊北哭
至今淝水不曾流
汾上軍書夜刺閨天池較獵未言歸不愁粉鏡匆匆去
更語官家殺一圍
芳華苑裏奏名倡積翠池邊舍利裝衍得魚龍新散樂
大家恩賜學曹王
雪後荅東癡見憶之作
昨夜東皐雪憑誰問隱居不知高卧者歲杪意何如井
邑頻憂稅溪山早著書因垂椘蘭咏吟望一愁予
雪後懷家兄西樵
竹林上斜照陋巷無車轍千里暮相思獨對空庭雪
別萬大屏楊勝林
別鶴念湖海離羣秋夜心風聲鄖口暮江色禦亭深去
路分吴椘相思各滯淫關門今夕雨蕭颯動寒砧
法慶寺閣上望雲門山
祗園有珠閣高出碧林端落日眺平椘青山生暮寒歸
雲天際去遠樹坐中看今夕雲門月無人照戒壇
即目
蒼蒼遠烟起槭槭疎林響落日隱西山人耕古原上
滸山道中
斷靄望沉沉關河歲暮心蒼山連凍浦雪屋入寒林鳬
䧹荒陂晚雞豚古社深墨王亭畔路載酒憶登臨
南園池上
清言不覺暑纖月生西林苔徑少塵色夜猿清道心漁
樵晚多侣風壑靜同音會學涓高術隂潭鳴玉琴
阻雨望醴泉寺用徐昌榖韻
誌公飛錫處巖壑至今深渺渺青山路蒼蒼修竹林法
雲懸瀑影幽鳥亂泉音自歎塵中駕空勞出世心
題廸功集
昭代嬋娟子徐卿雅好文稱詩如典午譚藝似參軍濩
落雲霞質飄搖鸞鶴羣祗應禹洞裏靈蹟待夫君
寄董樵
聞卜崑嵛宅棲遲歲幾更人烟分蜃影海嶠出秋晴島
屋閑垂釣山田晚罷耕多君離亂日白社獨逃名
題公㦷蘇門圖卷
曾學如鸞旨心懷汲縣遊秋清嘯臺月竹映百泉流小
隱何年卜名山一卷收聊當共嵇阮把臂向林丘
紀事
天夀蒼凉石獸陳荒原驚見翠華春君王淚灑思陵
樹玉盌金鳬感侍臣
高郵雨泊
寒雨秦郵夜泊船南湖新漲水連天風流不見秦淮海
寂寞人間五百年
淮安新城有感二首
澤國隂多暑氣微一城烟靄晝霏霏春風遠岸江蘺長
暮雨空堤燕子飛四鎮蟲沙成底事五王龍種竟無歸
行人淚墮官橋柳披拂長條已十圍
開府當年據上游建牙賜爵冠通侯即看別院連雲𧺫
更引長淮作帶流荒徑人稀鼪鼬嘯野塘風急荻蘆秋
永嘉南渡須臾事忍向新亭問椘囚
江上寄程崑崙二首
白浪金山寺主山鐡甕城故人今不見楊柳作秋聲
江北望江南祗隔江津水日暮寒潮生愁心滿揚子
余澹心寄金陵詠懷古跡詩卻寄二首
千古秦淮水東流遶舊京江南戎馬後愁殺庾蘭成
鍾阜蔣侯祠青溪江令宅傳得石城詩腸斷蕪城客
再過露筋祠
翠羽明璫尚儼然湖雲祠樹碧扵烟行人繫䌫月初墮
門外野風開白蓮
青山
晨雨過青山漠漠寒烟織不見秣陵城坐愛秋江色
江上
吴頭椘尾路如何烟雨秋深暗白波晚趁寒潮渡江去
滿林黃葉雁聲多
即目
蕭條秋雨夕蒼茫椘江晦時見一舟行濛濛水雲外
皇厰河
鳬雁被沙洲沿洄一徑幽萍花紛曲岸竹色壓廽流晚
鼓滄江戍人家白板樓好乘瓜蔓水溪上問漁舟
雨後觀音門渡江
飽挂輕帆趁暮晴寒江依約落潮平吴山帶雨參差沒
椘火沿流次第生名士尚傳揮扇渡踏歌終怨石頭城
南朝無限傷心史惆悵秦淮玉笛聲
曉雨復登燕子磯絶頂
岷濤萬里望中收振策危磯最上頭吴椘青蒼分極浦
江山平遠入新秋永嘉南渡人皆盡建業西風水自流
灑酒重悲天塹險浴鳬飛鷺滿汀洲
寄一靈道人(即翁山)
聞師江海去幾日剡中還昨朝逢越客知下沃洲山
題徐半山山居圖
先生竟學道自製水田衣獨卧寒林靜故人相見稀晚
凉松鼠落曉日竹雞飛亂葉千峯裏行歌何處歸
登金山二首
振衣直上江天閣懷古仍登海嶽樓三椘風濤杯底合
九江雲物坐中收石簰落照翻孤影玉帶山門訪舊遊
我醉吟詩最高頂蛟龍驚𧺫暮潮秋
三山縹渺望如何有客褰裳俛逝波絶頂高秋盤鸛鶴
大江白日踏黿鼉泠泠鐘梵雲間出歷歷帆檣檻外過
京口由來開府地不堪東望尚干戈
丹陽二首
夜火丹陽郭移舟暫解維川塗紛雨雪彌望遠凄其戌
鼓蘭陵鎮荒烟葛令祠五湖行漸近杳杳欲何之
曲阿後湖路百里望南徐解䌫從漁父臨風誦卜居庱
亭朝射虎練水暮觀魚如此堪終老窮愁悔著書
潤州懷古二首
椘雲直下大江流鐡甕城高落木秋宋帝南徐猶作鎮
蕭公北顧更名樓江山勝蹟畱三國海道烽烟動五州
見說孫盧西犯日青燐白浪使人愁
興亡六代已銷沉對此茫茫思不禁黃鵠山頭寒雨暝
佛貍帳外暮濤深兵聞北府千年勁雲入西津一片隂
興劇且傾京口酒三山披豁足開襟
焦山曉送崑崙還京口
山堂振法鼓江月挂寒樹遥送江南人雞鳴峭帆去
海嶽菴拜蘇米二公像
前輩風流地為菴易研山淨名猶故蹟磨衲識清顔江
月長如此高人去不還惟應餘翰墨終古照人間
瓜洲渡江二首
昨上京江北固樓微茫風日見瓜洲層層遠樹浮青薺
葉葉輕帆𧺫白鷗
揚子橋頭雞未鳴瓜洲城外日東生風波不憚西津渡
一見金焦雙眼明
吕城雪霽二首
雞鳴吕城鎮日出市橋東雪屋廻汀口煙檣野竹中鳥
飛皆貼水舟泛若乘空古蹟成荒壘行行慨阿蒙
午夜雲陽道扁舟狎老漁神亭雪幾許直瀆路何如烟
水懷前侶江湖未定居斷橋叢樹裏何處卜吾廬
舟暮
向晚金牛道林寒響宿禽雪晴烟樹小日夕竹園深川
路通蕭港扁舟動越吟蘭陵今夜酒無那故鄕心
滸墅舟中眺陽山殘雪
日出陽山外參差見幾峰依稀露烟靄窈窕明雲松忽
憶梅花發清溪深萬重扁舟欲乘興杳杳暮天鐘
虎丘
闔廬霸業夕陽沉鐘梵空山自古今劍去虎丘青嶂在
水枯鶴㵎碧苔侵吴宫歌散聲猶苦越絶書成怨不任
惟有生公臺畔石年年白月照禪心
闔廬墓
劍池春日水清虚石壁臨風弔&KR1782;廬於越行成誰狡獪
夫椒往事重欷歔飄零王氣傳金虎寂寞空山葬玉魚
太息恩讐竟何在荒臺青草認姑胥
姑蘇懷古三首
爭長黃池未濟師餘皇舟已徙熊夷山川終古迷商魯
花草千年怨種蠡故國魂銷吳苑水行人腸斷越溪絲
竹枝聲裏春將盡破椘門東暮雨時
斜日停橈喚奈何横塘聲散采蓮歌青山古道通閶&KR1782;
綠黛春風憶苧蘿廢苑愔愔花欲暮長洲淼淼水空波
千金枉鑄鴟夷像鳥自高飛避網羅
山徑何時葬玉鳬興亡轉瞬日西徂越人已自籌三策
秋祭當年竟五湖雨過麋城空碧草春深鶴市半青蕪
傷心更有南陽宰不獨寒潮泣子胥(文種歎曰南陽之宰而為越王之禽)
夜雨題寒山寺寄西樵禮吉二首
日暮東塘正落潮孤篷泊處雨瀟瀟疎鐘夜火寒山寺
記過吴楓第幾橋
楓葉蕭條水驛空離居千里悵難同十年舊約江南夢
獨聽寒山半夜鐘
虎山擅勝閣眺光福以雨阻不得往
虎山橋畔盡層松掩映寒流古寺紅卻上重樓看鄧尉
太湖西去雨濛濛
雨夜宿聖恩寺還元閣
梅樹初花石㵎流滿山香雪送行舟三更蕭瑟湖邊雨
百尺高寒水上樓師子窟中嵐翠合法華山外暝烟收
霜天欲曉鯨音𧺫萬壑聲從何處求
山中寄叔子時阻雨滸墅
平生兄弟遠遊心世外玄棲約共尋澗道名花任開落
湖天春水半晴隂何山往事思求點五嶽前期負向禽
遥憶孤篷宿烟雨青芝南望白雲深
鄧尉竹枝詞六首
二月梅花爛漫開遊人多自虎山來新安塢畔重重樹
畫舫青油日幾廻
鄧尉山頭片雨晴司徒廟下晚潮生卻登七十二峰閣
玉柱銀房相向明
西施洞望米堆山夕翠朝烟擁髻鬟不道鴟夷曾載去
至今人在五湖間
西來銅井又銅坑山勢高低有二名試上龜峯光福塔
白波翠巘兩邊生
楓橋估客入山來艓子多從木瀆開瑪瑙冰盤堆萬顆
西林五月熟楊梅
綠黛遥浮玉鏡間峰巒千叠水彎環居人卻厭真山好
袁墓南頭看假山
題春申澗
桃夏遺宫廢章華蔓草深但餘流水意如聽女環琴
春申澗上
望澗亭邊野望新明流秀嶂碧粼粼青山終古連秦隖
珠履何年問椘人冰雪倒懸三峽水風烟遥接五湖濱
李園已事成荒草太息空祠一愴神
惠山下鄒流綺過訪
雨後明月來照見下山路人語隔谿烟借問停舟處
江上望青山憶舊二首
揚子秋殘暮雨時笛聲䧹影共迷離重來三月青山道
一片風帆萬柳絲
長江如練布颿輕千里山連建業城草長鶯啼花滿樹
江邨風物過清明
訪紀伯𬗋隱居
閑踏春泥著屐来烟波百曲孝侯臺柴門徑僻少人跡
門外野棠花亂開
和牧翁題沈朗倩石厓秋柳小景
宫柳烟含六代愁絲絲畏見冶城秋無情畫裏逢搖落
一夜西風滿石頭
秦淮襍詩十四首
年來腸斷秣陵舟夢繞秦淮水上樓十日雨絲風片裏
濃春烟景似殘秋
結綺臨春盡已墟瓊枝璧月怨何如惟餘一片青溪水
猶傍南朝江令居
桃葉桃根最有情瑯琊風調舊知名即看渡口花空發
更有何人打槳迎
三月秦淮新漲遲千株楊柳盡垂絲可憐一樣西川種
不似靈和殿裏時
潮落秦淮春復秋莫愁好作石城遊年来愁與春潮滿
不信湖名尚莫愁
青溪水木最清華王謝烏衣六代誇不奈更尋江總宅
寒烟已失段侯家
當年賜第有輝光開國中山異姓王莫問萬春園舊事
朱門草沒大功坊
新歌細字寫冰紈小部君王帶笑看千載秦淮嗚咽水
不應仍恨孔都官(弘光時阮司馬以吴綾作朱絲闌書燕子箋諸劇進宫中)
舊院風流數頓楊棃園往事淚沾裳樽前白髮談天寶
零落人間脫十娘
傳夀清歌沙嫩簫紅牙𬗋玉夜相邀而今明月空如水
不見青溪長板橋
新月高高夜漏分棗花簾子水沉薰石橋巷口諸年少
解唱當年白練裠
玉窗清曉拂多羅處處憑欄更踏歌盡日凝妝明鏡裏
水晶簾影映横波
北里新詞那易聞欲乘秋水問湘君傳来好句紅鸚鵡
今日青溪有范雲(雲字雙玉有紅鸚鵡詩最佳)
十里清淮水蔚藍板橋斜日柳毿毿栖鴉流水空蕭瑟
不見題詩紀阿男(阿男秋柳句云栖鴉流水點秋光詩人伯𬗋之妺也)
長干寺
門外長干道林端鍾阜雲浮圖插霄漢臨眺絶人羣宫
闕秋聲合滄江曉勢分高臺元咫尺花雨日氤氲
登觀音閣眺望
幕府山頭晚吹凉登高望遠極蒼茫濛濛夕照開棠邑
葉葉風帆下建康畫閣臨江飛鳥外丹崖拔地暮雲㫄
娑羅花發香林淨坐聽微鐘出上方
大風渡江三首
鑿翠流丹杳靄間銀濤雪浪急潺湲布帆十尺如飛鳥
卧看金陵兩岸山
紅襟雙燕掠波輕夾岸飛花細浪生南北船過不得語
風帆一霎翦江行
連山噴雪浪嵯峨片片乘流竹箭過憶昨傷春三月暮
江東門外柳枝多
題余氏女子繡浣紗洛神圖二首
溪水粼粼見浣紗苧蘿春色玉人家絲絲繡出吴宫怨
碧石清江是若耶
眀珠翠羽魏宫妝洛水微波渺正長欲寫陳王舊時恨
唾絨兼倣十三行
登瓜洲大觀樓見月懷西樵
帆影落瓜洲高城四望秋廻颸聞玉笛凉月滿江樓清
切三山影流光萬里愁有懷謝希逸江左思悠悠
真州城南作
真州城南天下稀人家終日在清暉長橋漁浦晚潮落
曲港叢祠水鶴飛新月初黃映江出遠山一碧送船歸
白沙洲上樓臺靜好與提壺坐翠微
昭陽舟中讀閨秀徐幼芬遺詩寄李季子二首
昭陽北望景依依江柳微黃燕雁飛空憶謝家才調美
青絲曾解小郎圍
自来學得謝公碁博士風流幼婦詞未免有情看不得
橋南荀令斷腸詩(幼芬七歲能與父奕)
陳洪綬水仙竹二首(為周櫟園侍郎題)
清泠池畔梁園種奈此生綃素影何更寫東阿舊時恨
芝田館外見凌波
玲瓏疎影玉繽紛比似江梅迥不羣特向蒼梧分一本
淚㾗斑處伴湘君
樊圻畫
蘆荻無花秋水長澹雲微雨似瀟湘雁聲搖落孤舟遠
何處青山是岳陽
葉欣畫
偶來獨立碧谿頭石澗茅亭白日幽風雨欲來山欲暝
萬松隂裏颯寒流
李念慈畫
君家涇水陽終南在當面𬗋閣與皇陂宛向圖中見
楊枝𬗋雲曲二首
名園一樹綠楊枝眠𧺫東風踠地垂憶向灞陵三月見
飛花如雪颭輕絲
黃金屈膝玉交杯坐燼銀荷葉上灰法曲只從天上得
人間那識𬗋雲廽
董公祠
董公祠廟已荒凉憑弔西京意倍傷漫以園陵勞主父
祗將經術奉驕王時逢明主身空老志在春秋道正長
我自愛傳繁露學玉杯曾問廣川鄕
寄荅汪苕文二首
光福鎮前白鶴飛崦東崦西雨霏微舊遊正及梅花發
憶爾漁陽桑葉稀三載漫求方朔米此行真息漢隂機
烽烟滿地憂租稅石室金庭少是非
夫君蟬蜕辭軒冕徑欲石公山下居秋晚洞庭收橘實
月明震澤釣鱸魚直從甪里尋真隱莫問明庭有薦書
抗跡何妨五湖長由來名士半樵漁
送陳其年歸宜興
雪霰毘陵道烟霞陽羡天山從洞庭𧺫水與貢湖連陳
子青雲客巖居傍善卷那能乘白鶴及爾御風烟
冬日登海陵德香閣
檻外紅梅初吐萼千枝萬朵壓簷低淮南斜日登高閣
目極寒蕪雪漲溪
頻歲
頻歲孫恩亂颿檣壓海頭傳烽連戍壘野哭聚沙洲司
馬能清野天吴漸穏流江淮非異土飄泊汝何憂
淮隂雪夜
昨歲釣臺大風雪今來風雪又維舟枚臯里畔樹不辨
淮隂祠前冰亂流俛仰古今可太息側身天地多煩憂
苦聞渤海金笳動故國何因得散愁
蔣虎臣修撰述天台之遊賦贈
太史三茅隱朱顔薄世榮言尋沃洲路遥向赤霞城語
識寒山妙詩同太白清石梁横地底今夜萝經行
送徐存永歸閩携家之湖南
舊家楓嶺外去住復何言海上田園失歸途雨雪繁家
移建溪水人聽椘山猿未弔長沙傳知君巳斷魂
秦郵曲二首
盂湖蕭蕭風色秋神鴉競食嘯漁舟夜半湖心明月上
還疑神女弄珠遊
今年孟冬河水乾萬夫畚鍤聚河干行河使者黃符下
敢道無衣風雪寒
寄竹林寺諸道人
瀟灑城南寺亭亭千竹林澗流殘雪積春氣遠江隂石
壁窗中直梅花臘後深戴公山下路扶病憶登臨
雜題蕭尺木畫冊四首(為鄭御史作)
旛影依稀選佛場白雲深處劇清凉迢迢澗水空花出
寂寂寒山貝葉香
山城水郭蒼茫裏曲棧疎林遠近中太息歐湖老詩史
直將勁筆壓關穜
笭箵沿溪踏亂流秋深蘆荻風颼颼若得五湖三畞宅
便須随汝釣槎頭
平生酒態嵇中散目送飛鴻坐竹林閑向梅花彈一曲
落花亂點碧流深
題棧道飛雪圖送曾道扶之漢中
西指褒斜路凄然送遠心千峰盤雪棧數騎出雲林蜀
道連天𧺫秦關入望深今宵畫圖裏如聽暝猿吟
二月五日淮隂作
二月五日春巳半淮南風物劇駸駸麥苗亂茁垂楊岸
蝴蝶交飛花樹林白羽徵兵吴會遠黃巾掠地海堧深
何時戍罷狼烟淨擊壤長從田父吟
環溪觀玉蘭同朱秋厓陳冰壑
淮南二月好天氣八寶城中春鳥鳴溪閣客来尋舊約
辛夷花發值新晴廻風雪霰當杯落遲日雲霞拂檻生
杏葉柳枝俱髣髴驚心祓禊逼清明
送苕文之京二首
淼淼江湖春水生淮南風景過清明故人恰向愁中至
感激真從難後平竹外寒烟瓜步鎮花時細雨廣陵城
謝公埭下通宵語酒冷香殘十載情
潦倒徒成未拂衣疎狂真與世相違南徐載鶴横江去
西磧看花壓帽歸此去故人京雒少莫教遠道尺書稀
嶺南程五如相問為道維摩减帶圍(載鶴探梅皆余與苕文近事)
絶句
波遶雷塘一帶流至今水調怨揚州年來慣聽吴孃曲
暮雨瀟瀟水閣頭
寄陳伯璣金陵
東風作意吹楊柳綠到蕪城第幾橋欲折一枝寄相憶
隔江殘笛雨瀟瀟
贈蔣虎臣先生
盧橘已垂實楊梅初滿林仙人一相訪樽酒話同心天
台烟霧遠華陽丘壑深平生山水意兹夕寄瑶琴
紅橋二首
舟入紅橋路垂楊面面風銷魂一曲水終古傍隋宫
水榭迎新秋素舸自孤往漠漠柳綿飛時時落波上
真州絶句五首
揚州西去是真州河水清清江水流斜日估帆相次泊
笛聲遥𧺫暮江樓
白沙江頭春日時江花江草望參差行人記得曾遊地
長板橋南舊酒旗
曉上江樓最上層去帆婀娜意難勝白沙亭下潮千尺
直送離心到秣陵
江干多是釣人居柳陌菱塘一帶疎好是日斜風定後
半江紅樹賣鱸魚
江鄕春事最堪憐寒食清明欲禁烟殘月曉風仙掌路
何人為弔柳屯田(柳耆卿墓在城西仙人掌)
和李退菴侍郎讀水經注懷洞庭之作
椘望經時入窅冥岳陽樓上數峰青曾臨南極浮湘水
坐對西風憶洞庭斑竹想從春後長落梅猶向笛中聽
新詩吟罷愁多少腸斷當年帝子靈
江東
江東人物舊難儔遺老飄零半白頭斑管題詩吴祭酒
(梅村)紅顔顧曲袁荆州(蘀菴)太常縑素雲烟落(烟客)宗伯文章
江漢流(牧齋)徑欲相從破蕭瑟片颿高挂五湖秋
吴公臺
大業那堪問長城怨有餘回頭成一笑三十六封書
青暘道中二首
黛色横天際蒼蒼秦望山東廵殊不返流恨此山間
修竹被晴川淪漣映空曲日夕雪初消人家在寒綠
江隂何明府邀登君山
椘相何年邑凄凉此獨經棘門成宿草浮遠祗空亭(上有亭名)
(浮遠)半壁收吴椘空江入杳冥卻思洞庭上一十二峰青
鄧玉書簡討招飲梅園
暨陽城外路倚棹數寒鴉何處吹横笛江南雪後槎故
人碧山隱招我問梅花更上花間閣香山數點斜(數前上)
(聲後去聲)
高橋曉望惠山寄修遠留仙心甫流綺
清盥披衣𧺫開簾見九峯烟深微辨樹潮落緩聞鐘秦
塢望中近高流何處逢那能品泉水與爾趺長松
潤州曉渡用皇甫冉萬歲樓韻
練湖分艇悵何依北渡廻看雲樹微白下西来潮正落
丹陽南去雁還飛笛殘遠步新愁集酒醒江關旅夢稀
鐡甕城邊重懷古當年萬馬蹴重圍
蓉江寄牧翁先生
芙蓉江上雨廉纖東望心知拂水巖共識文章千古事
直教仙佛一身兼夜聞寒雪推&KR0963;笠春惜濃花側帽簷
兩到江南不相見少微空向老人占
題趙澄畫(為周櫟園侍郎題)
烟柳南朝寺風花建業城年年春盡日玉笛喚愁生
鑾江舟中雪霽月出即事題鄒喆畫
拂曉春寒重揚帆急霰侵月明生水際積雪滿空林岸
火推&KR0963;近漁菴閉戶深平生剡溪興兹夕是山隂
葛一龍枇杷
洞庭詩人葛震父畫成盧橘亦清蒼想他縹緲峰頭坐
快寫西林五月黃
亡名氏畫
蘆荻蕭蕭山氣隂横笛吹作蒼龍吟一聲入破鐡皆裂
舉世無人知我心
惲向千巖競秀圖
萬壑千巖雲霧生曹娥江外幾峰晴分明乞與樵風便
身向山隂道上行
馬士英畫
秦淮往事已如斯斷素流傳自阿誰比似南朝諸狎客
何如江令擘箋時
葉欣離宫秋曉
翠華寂寂罷宸遊苑樹聲凄碧水流一片敗荷千點葉
靈波宮外不勝秋
送葉子吉編修入都
憔悴江潭客
先皇侍從臣宫車一朝出三別帝城春自灑蒼梧淚行
吟椘澤濱重來清切地憶奉屬車塵
送家兄禮吉歸濟南二首
龍山晴雪馬蹄長山翠湖雲罨画香好到旗亭寒貰酒
雙鬟低按小秦王
錦秋湖邊稻花凉錦秋亭下鱸魚香垂虹秋色一千里
秋到吴淞思故鄕
戲倣元遺山論詩絶句三十二首
巾角彈碁妙五官搔頭傳粉對邯鄲風流濁世佳公子
復有才名壓建安
五字清晨登隴首羌無故實使人思定知妙不關文字
已是千秋幼婦詞
青蓮才筆九州横六代淫哇總廢聲白紵青山魂魄在
一生低首謝宣城
挂席名山都未逢潯陽喜見香罏峰高情合受維摩詰
浣筆為圖寫孟公
杜家箋傳太紛拏虞趙諸賢盡守株苦為南華求向郭
前惟山谷後錢盧
漫郎生及開元日與世聱牙古性情誰嗣箧中冰雪句
谷音一卷獨錚錚
風懷澄澹推韋柳佳處多從五字求解識無聲絃指妙
柳州那得並蘇州
中興高步屬錢郎拈得維摩一瓣香不解雌黃高仲武
長城何意貶文房
草堂樂府擅驚竒杜老哀時託興微元白張王皆古意
不曾辛苦學妃豨
廣大居然太傳宜沙中金㞕苦難披詩名流播雞林遠
獨媿文章替左司
獺祭曾驚博奥殫一篇錦瑟解人難千年毛鄭功臣在
猶有彌天䆁道安
涪翁掉臂自清新未許傳衣躡後塵卻笑兒孫媚初祖
強將配饗杜陵人
詩人一字苦冥搜論古應從象㒺求不是臨川王介甫
誰知暝色赴春愁
苦學昌黎未賞音偶思螺蛤見公心平生自負廬山作
才盡禪房花木深
林際春申語太顛園林半樹景幽偏豫章孤詣誰能解
不是曉人休浪傳
鐡厓樂府氣淋漓淵穎歌行格儘竒耳食紛紛說開寶
幾人眼見宋元詩
藐姑神人何大復致兼南雅更王風論交獨直江西獄
不獨文場角兩雄
三代而還盡好名文人從古善相輕君看少谷山人死
獨有平生王子衡
正德何如天寶年宼侵三輔血成川鄭公變雅非關杜
聽直應須辨古賢
十載鈐山冰雪情青詞自媚可憐生彦回不作中書死
更遣匆匆唱渭城
接跡風人明月篇何郎妙悟本從天王楊盧駱當時體
莫逐刀圭誤後賢
翩翩安定四瓊枝司直司勲絶妙詞底事濟南高月旦
僅存水部數篇詩
中州何李並登壇弘治文流&KR1313;比肩詎識蘇門高吏部
嘯臺鸞鳳獨逌然
文章烟月語原卑一見空同迥自竒天馬行空脫羈靮
更憐譚藝是吾師
濟南文獻百年稀白雪樓空宿草菲未及尚書有邊習
猶傳林雨忽沾衣
楓落吴江妙入神思君流水是天真何因點竄澄江練
笑殺談詩謝茂秦
來禽夫子本神清香茗才華未讓兄徐庾文章建安作
悔教書法掩詩名
海雪畸人死抱琴朱絃疎越有遺音九疑淚竹娥皇廟
字字離騷屈宋心
澹雲微雨小姑祠菊秀蘭衰八月時記得朝鮮使臣語
果然東國解聲詩
溪水碧于前渡日桃花紅是去年時江南腸斷何人會
只有崔郎七字詩(太倉崔華字不雕)
曾聽巴渝里社詞三閭哀怨此中遺詩情合在空舲峽
冷雁哀猿和竹枝
九歲詩名銅雀臺三年留滯椘江隈不如解唱黃麞者
新自王戎墓下來
夢與唐祖命遊黃山
昨宵山中駕咫尺窮黃海夢裏軒轅臺迢迢復何在
至日懷申鳬盟兼寄張覆輿
晚雪融長至春風到廣羊有書來遠道知汝卧清漳久
客諳吴語行歌憶椘狂如聞巖壑裏慢世得琴張
太液兄家舊藏倪元鎮畫自題云蕭蕭風雨麥秋
寒把筆臨摹強自寬賴有君相慰藉松肪筍
脯勸加餐此詩甚佳而雲林集不載今年偶得
松圓老人畫愛其風格不減雲林因用前韻題
于左方
輕螺如髻秀堪餐新柳微黃晚漲寬應有扁舟天上坐
&KR1693;魚吹雪一江寒
方山道中
前山白雲外繚繞一江横漁舍參差見風帆自在行烟
花憐故國湖海寄浮生洗盞船頭坐一聲沙鳥鳴
瓜步晚望
西日低銜瓜步鎮亂鴉飛去石帆山支頥獨眺江南岸
龍虎銷沉悵等閒
癸卯除夕得林翁茂之金陵書適讀虞山先生列
朝詩載新安吴非熊萬曆甲辰同翁遊武夷山
詩計至今甲辰六十年感成一首附書為荅
文獻今誰在先生古道存高眠數人代只佀閱朝昏約
我秦淮水新詩共討論幔亭追往蹟下界已曾孫
望雞籠山雪寄杜于皇
天半雞籠雪遥遥逸興偏春隂寒未散雲壑更相鮮不
辨谷中樹應添巖下泉因懷杜陵叟拾橡此中眠
秦郵襍詩六首
夾岸人家短竹籬鴨頭新綠雨如絲幾年寒食秦郵路
拂面楊花被酒時
國士無雙秦少游堂堂坡老醉黃州高臺幾廢文章在
果是江河萬古流(子方修文游臺成)
露觔祠前水拍村平湖水暖生蘭蓀靈風斜日畫旗捲
時有神鴉歸廟門
濤聲東走海陵倉蛾子紛紛割據場三百年來陵谷變
居人猶是說張王(張士誠元末據此)
三十六湖如玦環青蘋風𧺫白銀灣紅橋四百姑蘇郡
徑合移來著此間
小桃初紅柳垂隂甓社湖中花水深鴉頭十五竹枝曲
不聽歌聲何處尋
茅山進香曲四首(揚俗舟人歲以三月進香茅山戲為作此)
家住茱萸灣復灣年年三月上茅山白沙江邊吹笛去
赤山湖上賽神還
遥指三峰次第青五雲深處擁雲軿猿啼日暮神靈雨
知是茅君欲現形
雷平峯前雲氣開池中隱約𧺫風雷何人戲取華陽劍
真割乖龍左耳来
江淮兒女愛孤篷水宿烟餐西復東但祝茅君賜安穏
年年不怕石尤風
冶春絶句十二首(同林茂之前輩杜于皇孫豹人張祖望程穆倩孫無言許力臣師六修稧紅橋酒間賦冶春詩)
今年東風太狡獪弄晴作雨遣春来江梅一夜落紅雪
便有夭桃無數開
野外桃花紅近人穠華簇簇照青春一株低亞隋皇墓
且可當杯酒入脣
紅橋飛跨水當中一字闌干九曲紅日午畫船橋下過
衣香人影太匆匆
三月韶光畫不成尋春步屧可憐生青蕪不見隋宫殿
一種垂楊萬古情
髯公三過平山下白髮門生感故知欲覓醉翁呼不𧺫
碧虚樓閣草離離
東風花事到江城早有人家喚賣餳他日相思忘不得
平山堂下五清明
坐上同矜作逹名畱犂風動酒鱗生江南無限青山好
便與諸君荷鍤行
海棠一樹淡胭脂開時不讓錦城姿花前痛飲情難盡
歸卧屏山看折枝
卭竹方袍老謫仙威儀猶復見前賢蓬萊三度揚塵後
坐閱春光九十年(謂林翁)
當年鐡礟壓城開折戟沉沙長野苔梅花嶺畔青青草
閑送遊人騎馬回
彭澤豪華久黃土梁谿歌舞散寒烟(張御史逹泉彭澤人鄒副使愚谷梁谿人林翁酒間述)
(二家聲伎豪侈之樂今俱衰歇矣)生前行樂猶如此何處看春不可憐
故國風光在眼前鵲山寒食泰和年(元遺山濟南詩句)䢴溝未似
明湖好名士軒頭碧漲天(時祖望談吾郡山水之勝名士軒在明湖曾子固守郡時所作)
漁洋山人精華錄卷五
門人監察御史崑山盛符升國子祭酒江隂曹禾同訂
候官門人林佶恭謄寫
男啟涑恭閱
