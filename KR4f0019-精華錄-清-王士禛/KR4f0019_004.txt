漁洋山人精華錄卷四門人候官林佶編
古體詩
其年簡討見和綠雪之作復遺岕茶一器索賦
敬亭如靜女姽嫿有餘態洞山如道流吐納成沆瀣陽
羡連故鄣尻脽相負戴地靈草木異雲霧凝靉靆尤重
羅嶰名超軼絶流輩山氣夕陽佳(岕中茶夕陽勝朝陽)風露非灌溉
昨賦綠雪詩莾鹵乏清裁名流逓𢋫唱粲若珠百琲髥
也實致師拔戟成一隊白甀題紅籖細君自蒸焙朝來
肯送似秀色染眉黛下簾候魚目芳瓷露蟾背雖復遭
水厄頗亦澆壘塊茶聲正瑽琤竹影交瑣碎詩成遣長
鬚聊作三舍退君當賈餘勇吾衰鼓已再
送邵子湘之登州
我聞大九州香海環其外禆海内絡之萬川勢交滙禹
貢周職方中央浮芥蔕鄒衍不可作疇與辨茫昧昔者
始皇帝東廵極海岱海神駕橋梁大魚射澎湃號為秦
東門刻石表朐界三山在水下其事頗竒怪邵生列仙
儒遠遊信所屇遥飛阜鄕舄往撫天吳背龍蹻陵丹崕
九點烟凝黛嶄絶日主祠夐與之罘對曰月影動搖島
嶼光破碎朝潮激天輪夕汐裂地肺臣鯨若連山奮鬛
雲晝晦時見新羅船墨點空青内廣乘渺何所歸墟誰
負戴木張悉文雄髥才更十倍歸來述滄溟始信九州
大
讀馮圃芝餘事集因題天章還山詩卷
木脫石氣青吟君古調詩落日高鳥去碧空澹涼颸一
吟扣一絃一吟傾一巵嘈嘈立部伎孑孑寡女絲巧笑
倚市門漆室聲苦悲猿鳴上峽夜雁警團沙時遥憶中
條山雲物秋正竒吳生家山南拾橡恒苦饑朝吟看雲
出暮吟逐雲歸河聲與嶽色中有太古詞誰為昭與聾
獨有馮生知(天章在燕市得古銅章文曰河聲嶽色所居正河嶽之間也)
和田綸霞郎中移居
田郎詩格如雪車昨來新句傳移家夢向漪亭坐秋水
蒼筤萬个眼麚冬官事少蹋壁卧日未卓午先放衙
殘書滿前自穿穴紛如䧹字風中斜未要沈范相賞識
風亭月觀吟梅花廬如瓜牛足搖膝畢逋愛伴城頭鴉
鷙鳥累百詎比數蝶𨄌聊試終參撾牽蘿補屋絶代子
慎莫無匹悲㚿媧
風氏園老松
城南風氏園徑僻無車馬野色暮蒼然徘徊古松下松
花自開落松籟何蕭灑落日望烟歸時逢負苓者
徐健菴宫贊送金陵伊氏扇
舊京扇貴李昭骨二百年來名滅沒近來後出仰與伊
細砑剡藤如笏滑骨取湘江斑竹枝黃楊烏角光參差
妙手須煩畫蟬雀名流底許矜蒲葵蘋末微風散高柳
八尺琉璃當戶牖持贈難忘東冶亭題詩遠媿東陽守
盆魚
井泉初汲寒射鮒䓑衢界水花紛敷草堂咫尺見濠濮
碧羅扇底紅鱗魚丹砂瑇瑁非一狀亦有玉雪瑩冰壺
中庭兩樹正交蔭日夕蟬鳥相鳴呼朱門定無此輩客
但聞擊鼓吹笙竽匡牀視景移枕簟風來蘋末看跳珠
夜凉月白河漢轉𧺫聽喣沫疑江湖托身幸得遠鯨鱷
一一尾鬛乘清虚出入荇藻絶籪滬笑渠殘鱠矜王餘
誰爲惠施解吾樂牀頭尚有蒙莊書
東丹王射&KR0951;圖
人馬勢逸不可當開圖素練生風霜竒哉落筆如挽強
誰其作者東丹王東樓西樓二千里乘秋出獵凌窮荒
番部紅靴鐡裲襠左射右射必疊雙鑿蹄驕馬如風檣
三花翦鬛紛怒張俊鶻初變為正鶬蒼鷹塌翅随馬韁
雄狐狡兔皆遁藏射麋麗龜走且僵東丹昔日稱人皇
扶餘開國鄰扶桑秋冬射獵海東磧頭鵝燕罷傳漿
跨海南歸大梁苑時時萝憶穹廬鄕往往丹青自遊戲
寸縑尺素如琳琅宣和壓架六千軸東丹九幅千金裝
艮岳灰飛玉匣散此圖豈不關興亡蠟炬如椽照空廊
雄談劇飲累百觴東丹丹青遠擅埸蹊田奪牛語堂堂
令人千載悲同光
李渭清簡討以龍鬚二莖見贈来書云有風鬟霧
鬢之態非火鬛朱鱗比也戲報長句
阿誰拔此蒼龍鬚白如珂雪光驪珠風鬟霧鬢憶髣髴
汜人愁態瀟湘姝鮫室織絲冰萬縷博山龍涎午方䰞
龍皮之扇驅殘暑𬗋拂龍髯勝揮麈萝入瀟湘洞庭渚
貝闕金堂見龍女樂奏還宫迎貴主錢唐破陣交風雨
覺來一笑望秋空依舊癡龍卧相語
劉子端舍人惠琴魚
琴溪水泱泱鯉魚三尺長琴高騎鯉撇波去至今溪水
桃花香桃花香時臨上已琴魚忽徧琴溪水半寸難求
鱗與鬐况從丙乙分腸尾由來風俗當園蔬水鄕風味
無時無居然遠致同茶筍不用門生議蟹䱉故人家傍
琴溪渡渡口桃花幾千樹花時魚美酒正熟好共琴溪
結茆住
送彭古晉二首
玉露塗蘭階明河耿遥夕昨別宛陵人(耦長)復送華亭客
渺渺九峰青茫茫五湖白秋風佳景時菰蓴正堪摘故
園隱君子夙抗嘉遯跡吳(六益)沈(友聖)既丘園董生(蒼水)亦山
澤問訊今何如予懷在三益
聞君遊蓬池訪阮公嘯臺臺上多悲風㙜下生蒿萊渌
水揚洪波東逝不復廽南有三亭岡寒蕪望崔嵬一言
奪相印應侯亦竒才當其置厠時何異諸輿儓君行大
梁道覽古紛徘徊埋照實至慎睚眦終禍胎且呼竹林
人啜醨盡餘杯
瞿山畫松歌寄梅淵公
誰能畫龍兼畫松鱗而爪鬛行虚空誰能畫松如畫石
石骨犖确松蒙茸韋鑾董羽兩竒絶眼中突兀瞿山翁
瞿山翁所居乃在柏梘深山中此山上與黃山通軒轅
鼎成上天去遺薪往往成虬龍翁時散髻坐顚頂興酣
潑墨浮空濛孤根裂石不三尺倒飲萬丈疑雄虹瞰臨
崢嶸下無地盤拏雲霧廻長風世人少見多所怪絶技
豈必昭羣聾兩峰對𧺫何巃嵸瀑流直下當其衝輥雷
噴雪不知數下與松勢相撞舂撫松看瀑者誰子得非
偓佺之屬青羊公何時與翁結廬天都雲海東松肪煮
罷方兩瞳更千萬世無終窮
獒圖為牧仲郎中賦
何人畫此四尺獒目光䁑睒生寒毛重鋂繫頸氣何驁
望之非獫非歇驕美鬈碧眼手自撡番部君長身帶刀
豪豬作鞾獸錦袍西旅底貢來周郊畫師得非顧與曹
趙盾往事悲彛皐君&KR0729;臣&KR0729;適相遭躇階而走走且號
逆踆絶頷搏以鏖彌明鬭死靈輙逃一&KR0729;世變心忉忉
丹青妙手良可褒題詩齷齪非人豪為君一石傾春醪
張茂先宅
當年張壯武此地留空宅平生無髣髴何處尋遺跡流
恨金墉城傷心洛陽陌風流陸浚儀曾容笑鬚帛
賈浪仙墓
遥望大房山蒼蒼但烟霧下有千年墳微茫辨封樹照
夜少魚燈凌寒走狐兔落日青楓林是君獨吟處
王若水古水鳴禽圖為宋子昭郎中作
古木幽篁亂疎蘀下有棘枝聚寒雀枝頭顆顆紅珊瑚
石畔菲菲芳杜若一雀振羽如欲飛一雀掉尾矜毛衣
復有兩雀目相瞲號作竊丹知是非鷓鴣臨流宛相竝
戢翼回頭復交頸黃陵廟裏花落時啼罷鈎輈照雙影
高堂置酒相徘徊眼中不數濠梁崔天清雪霽北風作
多少蒼鷹欲下來
傅青主徵君寫荷竹見寄奉荅兼懷戴楓仲
眼中突見篔簹谷露壓烟啼萬竿竹下有亭亭菡萏花
大似凌波倦膏沐烟墨淋漓元氣足老筆縦横破邊幅
卧遊真對兩詩翁晉祠水流如碧玉
初拜國子祭酒釋菜太學作
雍雍禮樂地肅肅堂廡深皚皚素雪零鬱鬱青松隂堂
上鐘簴懸壁中絲竹音末學愧承師撫躬實難任文學
盛鄒魯流風感至今早入矍相圃夙侍緇帷林未能習
禮器遂以玷華簪聖朝敷文德憬彼胥獻琛岧嶤白
虎觀諸儒粲璆琳議郎悉承制更老多横襟低徊宫牆
下如聽師襄琴
何處故鄕思二首
北齊房君豹有山池在齊州自製詩云風淪歷城水月
倚華山樹時人以比康樂予在京師有故鄕之思因取
其語為詩云爾
何處故鄕思風淪歷城水處處清瑶流時時白鷗𧺫日
暮浣紗人臨流獨徙倚
何處故鄕思月倚華山樹清輝河漢外散入平湖去不
見謫仙人空山下風露
繪川書院詩二首為湯荆峴侍講賦
大道滙鄒魯洙泗何洋洋邈矣二千載伊洛為巨防江
漢有遺民卓為姚許倡至今百泉上源流深且長曖曖
夏峰村鬱鬱通德鄕湯公𧺫梁宋攝衣早升堂側聞睢
渙間五色多文章黼黻與華蟲宗廟繪衣裳汝南多先
賢鄒魯實頡頏中原昔戎馬講肆爲鞠埸𧺫衰賴通人
屹兹數仞牆樂軄僃中和諸生歌&KR0951;鳴六籍列經緯諸
史成宫商不才忝成均臯比坐傍徨倚席久不講士氣
何由昌愧彼巫醫師糜粟空一囊
先生昔挂冠棲遲樂巖谷睠彼二三子望古企高躅逶
迤清川上搆此數椽屋三年侍承明夢想在林麓大道
不終晦天中盛耆宿轘轅有耿介上蔡有張沐著書各
滿家衆流滙川瀆耿公實廉吏齋廚甘𣏌菊張公赴徵
車萬里向巴蜀冥冥子規啼𧖟叢凍雲木何日成德鄰
絃誦譬家塾予亦步屧來歲晚共饘粥
題徐電發檢討畫蟹
仄行與外骨幷入考工記何如紈扇上善寫招潮勢草
泥擁郭索兩鉗亦何利便欲左手持未勞門下議
湘水行送良輔宰零陵
陽朔二水湘與灕源同派別分條支湘水東來入南楚
曲抱衡山經九疑九疑之山蒼梧野斑斑淚竹英皇祠
零陵郡古枕湘水瀟江曲折來赴之自古騷人憔悴地
九歌哀怨留其詞亦有元和舊司馬八愚感激傳歌詩
其文往往擬山海坐使荒徼增傀竒子今年少去爲吏
况有詩筆人所知黃溪山水勝鄠杜何必慨歎窮荒爲
此去浯溪止百里磨崕洗剔中興碑元公作頌魯公筆
長與日月相昭垂經術緣飾固良可勿随流俗矜繭絲
衣租食稅盡赤子誰云南人鬼且禨捕蛇有說更三復
軍輸尚急西南陲
贈許生(精篆籀)
我來太學巳八月長日坐卧石鼓㫄松風灑然送蟬語
一庭碧草生新凉嗟哉趩&KR1946;不可辨如箝在口誰能詳
安得邀君坐東序共窮史籀𢋫宣王
送湯荆峴侍講使浙江
我愛西子湖夙昔夢見之湖光與山綠樂事輸吴兒譬
客談江瑶未免思朵頥聞君往東南𧺫舞掀兩眉綠蒲
十幅帆西風美滿吹初下南徐州三山已麗﨑行行過
震澤萬頃青玻瓈夜航到臨安高枕殊未知新笋晚花
過橘綠橙黃時湖水雄鴨頭綠淨相差差掩映湖上山
影娥照清池錢塘八月潮詭異天下竒疾雷震百里蛟
龍競躨跜潮頭坐靈胥重水汩後随三千彀強弩射潮
勝雄師至今擊西陵鐡幢高以危釃酒臨樟亭江海爲
東馳壮觀今古無寄之於聲詩歌送潞河船郵籖催畫
旗
吳江顧樵水寫予平山舊詩摘星樓閣浮雲裏一
傍危欄望椘江之句爲圖相寄雨中偶成一詩
奉荅兼寄茂倫定九
哦詩三十年往往在人口旗亭與樂府流傳亦時有江
淮好事多圖畫煩好手詎敢擬右丞家風映先後廿載
走京塵頗已忘敝帚君復爲此圖母乃太駢拇平山高
矗矗椘江清瀏瀏雁齒紅欄橋鵝黃水楊柳風景故依
然問是淮南否俛仰慨今昔少壯成皓首他時鱸鄕亭
相過索杯酒息壤猶在彼寄語雪灘叟
遂安毛貞女詩(同年祥符令會矦女)
新安水清泚水清石見底黃河水瀰瀰一石五斗泥水
清復水濁女心空自知三日爲君婦未識君容儀一月
侍君疾不聞君履綦秋風響庭樹夜夜哀羈雌高樓切
浮雲直下忽若遺昭昭白日光奄與黃泉期手斲女貞
木絃以寡女絲彈作處女吟千載有餘悲
十一月十八日紀事
招搖方指子七日後長至五星如連珠貞符協天瑞詄
蕩天門開日射觚稜次公卿儼行列百寮咸僃位雲中
露布下琅琅動天地十月曰在未軍府秉諮議雷動傳
滇城十萬連步騎貝子坐武帳諸道師總萃將軍拜祓
社偏禆怒裂眥搜穴翦狐鼠然犀照魑魅天上舞鈎梯
地中鳴鼓吹不遑濡馬褐况敢執象燧膽落鐘詎聞約
長髮競繫半年築長圍屏息門晝閉樵採路久絶啖食
到殘骴鼫技悔已窮蟻援復何冀孺子一匕殊偽相五
刑僃自然天助順豈曰吾得歲昆明水清泠金馬山屭
贔妖氛一朝洗磨崖勒文字釐圭命召虎乘軒寵邴意
六詔歌且舞給復置官吏皇哉聖人德涵育及動植
手提三尺劍削平諸僭偽何以硎曰仁何以淬曰義所
以八年中次第芟醜類師行不驛騷民居不憔悴自兹
萬斯年櫜弓兵不試敢告載筆臣著之大事記
戴氏鼎(為楓仲作)
昔在京師賦方鼎年少筆力回千鈞焦山鼎圖歲在已
江海𧺫立魚龍奔邇來衰謝二十載雖有意氣無由振
戴氏此鼎何處得勢如怪獸獰以蹲平頭負戴到蓬戶
四座動色誰敢捫雲雷盤旋間饕餮斑斑古色疑周秦
凹中尾鬛狀天馬緣尻鼫鼠拱且馴或云子午紀年月
或如癸甲兼&KR0996;申或云乾上艮在下天山為遯理則均
著馬履鼠古所訓義云隂屈而陽伸制器尚象有深戒
寡聞尠見徒紛紜大巧坐令倕齕指流俗豈辨飼與饙
丹楓閣中盡竒古此鼎屹立何雄尊市丘鼎齲任嘲笑
烹雞何似羞明神不煩更問柳下季歷千萬世存吾真
(順治已亥在京師為少傅劉公賦方鼎康熙乙巳與西樵先生在焦山賦古鼎程邃穆倩為圖)
多父敦(亦戴氏物)
昨日賦罷天馬鼎今日復示古敦牟山川連日發光怪
黃白下覆雲油油此敦形製竒且古兩耳三足窮雕鎪
上作饕餮下虽尤細辨非簋非彛舟古人一物殫工巧
用盛黍稷神所羞珠槃玉敦載盟府云以㰱血親諸侯
流傳千載歷塵劫卻伴高士山之幽昭餘自昔稱晉藪
侯甲水作青瑶流丹楓孤閣踞其上朝霞暮靄臨窗浮
先生静坐觀衆妙圖書萬卷皆親讐此鼎此敦置左右
蒼然古色来商周庭列九賓發緹幕令我一見生歎啾
長安市兒寶康瓠金敦玉敦知何求什襲歸去閉高閣
會有光氣騰龍蚪(敦音對)
摩崖碑
有客新自湘江歸登堂示我浯溪碑芒寒色正三百字
忠義之氣何淋漓白日行天破幽曀走避罔兩潛神䕫
憶昔天寶初喪亂漁陽突騎如飇馳二十四郡少義士
平原太守獨誓師平生不識顔真卿乃能一木支傾危
清河年少氣慷慨十歲作質平盧兒中興大業𧺫靈武
功成不死神扶持道州刺史昔漫叟振筆大放瓊琚詞
請公磨崖書絶壁鐫鑱千仞青雲梯蠻烟瘴雨不剝蝕
萬古照曜天南陲昨者劇賊亂滇海盗據衡永為根基
太平祭告徧羣望山川一洗無磷緇宜有雄詞繼前代
磨崖重刻浯溪湄
元祐黨籍碑
天津橋上啼杜鵑耕父已見清泠淵宫中堯舜不可作
厚陵社飯悲年年二惇二蔡秉國軸同文舘獄紛鈎連
衣冠相望走嶺表一網盡矣嗟羣賢司空手籍元祐黨
(京自署司空尚書右㒒射兼門下侍郎)大書深刻相磨鐫彗星下掃文德殿毁碑
夜半何喧闐攸攸狒狒一兒戲可惜宋社成南遷潭州
死骨尚有臭黨人名字光中天西南荒徼八桂郡此碑
千載人爭傳上云垂戒萬萬世其詞何異誅共驩從來
青蠅亂白黑三代遺直今如弦小人勿用易所戒崇寧
僨轍無忘旃
秋杪獨遊善果寺感懷亡友葉文敏公
秋懷憺無豫古寺聊經行喬木何蒼然歸鳥時一鳴雨
久林葉積人稀秋草生帛公吾夙好敷坐依南榮壁間
龍鸞書歲久猶崢嶸(壁上有世祖皇帝御書唐詩洞房昨夜春風𧺫一首自署臆菴道人)昔遊偕故
人共對寒泉清俛仰遂成昔存没倏自驚西景薄悲谷
素魄無常盈世界真一漚何物為冠纓徘徊日云夕駕
言返東城
古蹟三首為岳給事賦
同年岳鎮九給事初知封丘縣頗以古循吏之治治其
民以唐高常侍嘗為縣尉祀典闕焉乃剏為專祠又春
秋黃池戰國青陵臺在縣境皆碑其處數百年廢墜之
典釐然修舉予嘉其事因為賦之
高常侍祠
忠公拓落人好談王霸略一辭孟諸野微官此棲託把
臂李杜遊慷慨吹臺作懷古薦溪毛風期緬猶昨
黃池
餘皇既已徙姑蘇亦已焚黃池尚爭長荼火矜三軍肥
胡(幡名)不可見四野空寒雲大河隔濤江至今悲伍員
青陵臺
東郭一曠望尚見青陵臺臺邊兩梓樹古冡何崔巍下
有鴛鴦宿上有烏鵲哀遐哉一女子大義終不虧
雨過陳默公滌岑
躡屐歷危岑單椒上空曲江雨從東来風吟萬竿竹城
郭浩茫茫衣裳盡寒綠何處是龍眠千峰出雲族
十八灘三首
繫舟萬安城已聞灘聲惡連峰造天關疾雷殷地絡篙
師理戙楫直與驚湍薄萬山立積鐡其下臨大壑沉沉
蛟龍宫神物信所託排空紛怪石森然奮搏攫潛虬動
鱗甲巨刃揚鐔鍔地根在何處坐覺坤軸弱悵然念神
禹封泥此疏鑿長年聚羣力撇漩出寥廓三復垂堂言
遠遊亦何樂
亂飇吹急雨一折改奔峭連山亘東南瘴霧迷嶺嶠㮄
人侵曉發高卧失臨眺輥雷𧺫何處萬夫迭呼嘯倏忽
數灘過到眼一票姚武朔既崖柴崑崙絶排奡始蹈吕
梁險終成昆吾譟四山方出雲吐納亦殊妙山木蓊然
合冥冥子規呌
半日過五灘灘灘各殊狀怒流一噴薄石角迷背向激
瀑散霜雪倒洒石壁上漩渦走風霆喧豗裂層嶂洶如
奔萬馬崩騰不相讓又如閶&KR1782;開&KR1143;&KR1143;羽林仗傷神既
慘澹快意倏悲壯出坎在須臾布帆幸無恙探竒遘靈
閟豪吟洗惆悵
韶石
昔聞韶石竒今覩韶石狀竒峰削凡體斗絶各雄長怪
石走中流牙角怒相向峽迫春湍豪撞舂力頗抗雙闕
屹東西毬門始誰剏其㫄有阿閣靈鳳昔来貺傳聞帝
南廵九成奏崖嶂后䕫不可作疇與辨真妄飄搖翠龍
駕髣髴鈎陳仗西望蒼梧雲臨風獨惆悵
彈子磯
神禹刊九山百粤所不詳蠻夷暨流蔡遺跡盖荒唐此
磯始何代峻極蟠穹蒼下臨萬丈潭蛟螭多伏藏黑鷹
巢其巔下瞰時飛颺石壁不可梯錯襍五文章鐫鑱復
穿漏鬼工肆皴&KR1817;想當開鑿時巨刃摩天揚安得挾仙
靈白日淩飛梁
觀音巖
粤山無寸膚斯巖益厜㕒其下蟠水府其上排雲霓洞
穴豁天半十丈臨江涯騎危躡虚空險絶緣鈎梯白日
忽晝晦疑逢魍與魑金獸佩腰間火鈴前後随蝙蝠如
白鵶鍾乳皆倒垂羃䍥掩洞門狡獪神所為暗瀑響隂
壑尋丈安可知灑落深潭中如弩齊發機佛座雲霧生
濛濛沾人衣遠江上明月欄杆拂參旗歸舟意惝怳絶
景誰能追
峽山飛來寺
方舟宿湞陽高峽厭蒙密乘風指飛來喜近調御室蒼
蒼菩提樹逶迤寺門出金碧閱蕭梁幻語恐非實禺陽
二帝子何年此栖息言采阮俞竹遥應黃鐘律如何遂
不還空有湖城憶東上緣﨑危詰曲昧蹊術夾磴荔奴
隂青蔥上初日石壁留孤雲飛亭俯江色沉沉晴川綠
活活流泉疾敷坐憺忘歸逍遥問摩詰
半山亭
雲碓水自舂松門風為關(坡公題峽山寺句)夙愛老坡語幾載思
禺山何意萬里遊兩腳墮孱顔苔碣不可見定水猶潺
湲宴坐半山亭下見凝碧灣榕根如獰龍怒攫青厓間
日午竹雞啼濃綠排烟鬟我行窮祝融何時復来還
南海神祠
茫茫百粤間衆水歸扶胥下滙波羅江日夜相灌輸嵯
峨兩虎門衛此陽侯居神官壓滄溟潮汐在階除我駕
萬斛舟乘風但斯須飛廉送旌麾龍伯為前驅百靈何
蜿蜒穹龜與長魚將命肅牲醴来格神所愉振衣浴
日亭遥見三足烏咫尺躡樊桐覽彼天帝都
與陳元孝屈翁山諸公集光孝寺(寺舊名虞苑虞功曺故宅)
一鳥鳴灌木招提春雨餘偶来方外遊蹤跡似閑居清
池浮水蕹珀藻躍文魚輕颸散訶林葵樹交扶疎灼灼
佛桑花紅&KR1904;驚珊瑚緬追昔賢跡俯仰懷赤烏孝廉自
英雄江左盛文儒魯周閫外寄張顧府中趨如何虞仲
翔獨此悲向隅青蠅為弔客千載同欷歔
菩提壇
一花五葉後此樹留孤根枝條徧震旦老榦無冬春我
来漲海遊入此甘露門秦松與漢栢瑣細皆兒孫清池
憺疎雨妙義聞風旛菩提本無樹更與智者論
偽漢劉龑冡歌
紇干山雀凍欲死朱五經兒作天子紛紛負販皆侯王
山牛&KR0693;絲粤中𧺫中原&KR1043;洞久風塵遂使傭奴竊邊鄙
黃屋左纛歷四世坐斥洛州為刺史昭陽溝水流真珠
論車卻笑燒沉水金銀當日錮三泉帶劍上陵嗟已矣
苦將肖像擬休屠金𧖟玉魚誰料理茂陵甲帳出人間
况爾區區安足齒驪山地市竟如何銀海茫茫同一軌
羚羊峽
逆流入西江巳闖高峽中何年神羊跡靈奥開鴻濛灕
江挾牂牁日夜來向東怒流會端州奔湊朝祝融萬仞
束洪濤大哉造化功巃嵸雲雷窟黯澹蛟鼉宫更聞溪
中石價與瑶琨同當年貢天家千指勞人工鼈行九地
底下與水府通微軀一不戒崩墜誰能窮尤物古所歎
念此心忡忡
羚山寺
古寺四月中尚有木棉花殷紅照羚羊苔壁何紛葩下
有束江亭俯臨硯洲沙牂牁萬里來遠勢如修蛇高峽
扼其衝天險逾褒斜寺當兩峽口石徑交㟏岈紅泉尚
分飛竹筧通拗窪西望端州城七星莽周遮明當&KR1406;其
巔舉手搴匏瓜(沈佺期羚山寺賦云中有紅泉分飛碧嶺)
七星巖
北斗森魁杓何年化為石散落南斗㫄光芒色相射遥
填端州城七峰張幕帟崧臺屹中央晻靄仙靈宅天帝
觴百神扵兹互主客巖竇鳴鼓鐘石乳亂矛戟往往鳥
獸形竒譎蕩精魄其㫄兩洞天谽谺幾年闢水聲暗澎
湃時有蜿蜒跡云此龍所宫終古雲霧積沉沉抱珠睡
五嶺慳雨澤吾欲割其耳雨工𧺫鞭策坐使瀝湖盈乘
流掛帆席(時旱甚瀝湖竭)
上屏風巖磴道未及霄關而返
暮登扶嘯臺欲問含珠徑山月出未高羣峰忽巳暝清
露滴生衣孤松偃危磴何處仰霄關雲中一聲磬
端州別魏昭士因寄和公扵廣州
人生如萍蓬飄轉少根蔕况復出處殊合并安可計我
夢翠微峰岧嶢在天際幽人侣猿鶴石門掩松桂詎意
萬里遊相見炎海裔世事苦匆匆傾蓋忽分袂我攀庾
嶺松君飽珠江荔阿戎共扁舟崧臺暫流憩良會那能
常宿昔紛鼓枻湞水方南下灕江復東逝中宿潮不來
何由慰迢逓
重遊飛來寺
我昨遊飛來乃自東峰始得隴復望蜀夢落西峰裏歸
棹粤江潯烟雨孤篷底菩提解迎客一笑呼屐齒繚繞
曲棧危宛與蜀道似數折得石壁萬笏摩空𧺫如厂如
步櫩神工信竒詭西巖隱飛瀑迸罅流石髄鳥啼翛翛
竹花覆濛濛水平生禽尚志歎息吾衰矣笑問白足僧
胡為羨衣𬗋
黃石磯夜雨
舂枕萝忽破決溜鳴篷窗驚雷碾隂峽急雨鏦奔瀧新
凉卧桃笙遠夢生楓江𧺫坐祝媪龍添波送歸艭
大廟峽
夜泊黃石磯急雨如萬弩朝過大廟峽怪石蹲渴虎靈
祠出叢薄飛甍粲可數美人珥明璫侍者拾翠羽春蘭
與秋菊無絶此終古落帆薦溪毛蘋花媚中渚神光乍
隂陽朝雲無處所欲去更徘徊桄榔颯飛雨
湞陽峽
峭帆入臯石絶壁太古色山川方出雲白日轉昏黑浩
浩一水逝蒼蒼兩崖逼雄雷地中奮坤軸倏傾仄十步
一盤渦下視窈難測云中穴蛟蜃呀呷擇人食牯牛(灘名)
尤險絶艱虞萬夫力石棧緣秋毫百丈牽江直慘慘鷓
鴣啼猿猱不遑息尚憶符韶州(名錫)架閣擬巴僰事往逾
百年遺蹤半湮泐陵谷一俯仰感歎情何極
與孫豹人周星公往白&KR0951;洞次廽流山
廬山何高高白雲在山腹倏忽縈山椒亦或帶山足上
下無定姿頃刻屢移矚山徑不逢人樵歌出深谷何處
逓松聲風泉滿林麓
初入五老峰謁白&KR0951;洞呈湯佐平先生
忽忽遠城市浩浩臨滄洲良辰愜竒賞始遂廬山遊威
紆屢轉壑窈窕時經丘潺潺風瀑瀉蒼蒼石川流騎牛
緬往跡眠&KR0951;欽前修風景宛猶昔年運倏已遒唯有五
老峰屹立忘春秋𬗋芝驚漢帝黃石招留矦泉石不我
遐桂樹生山幽
自白&KR0951;洞至三峽澗
溪行少阡術沿洄屢迷津馬蹄怯危石欲下還逡廵出
谷見稻畦烟火自成鄰日午聞雞啼衺徑見遺薪薜荔
衣怪樹山風恐行人舉首五老峰白雲如魚鱗遥青逓
隱現光景相鮮新望望玉峽亭聊可垂吾綸
三峽橋
五里聞瀑聲轟若車千兩谿廽見飛梁穹若虹百丈衆
流會三峽峽門扼其吭建瓴沸驚湍排空削層嶂石激
水斯怒水横(去聲)石逾壯水石終古爭怪竒紛萬狀日射
金井潭濺沫出橋上日光散青紅雨絲亂飄颺絶景遇
兩蘇何人繼高唱
玉淵潭
已歷三峽橋更訪玉淵水水流大壑中路轉層松裏片
石横百仞其右平如砥九十九飛瀑一門爭萬軌岝㟧
直要衝跳盪不得止雪浪如車輪凸凹忽奔駛激射為
深潭神物潛尺咫夜黑風雨來鱣鮪皆避徙久立凛毛
髮薄雲漏餘晷西眺石人峰梵唄空中起
栖賢寺
李渤讀書處乃在栖賢谷何年作招提來尋愜幽獨僧
舍如蜂房高下傅山麓雲來漢陽峰時就簷下宿古寺
無所有修竹間喬木野衲喜客來欣然設茗粥便欲置
草堂巖栖扵此卜
萬杉寺
朝過玉京山緬想陶公里谿廻得寺門曲折杉松裏雨
中念佛鳥交語清人耳風吹修竹林下有寒泉水
開先瀑布
神龍擘空冥颯沓雙峽開青天露鱗甲白晝行風雷峽
偪不得逞掉尾揚其頦千仞忽開豁下有布水臺嘗聞
龍奮迅三昧何雄哉誰能一鉢盛終古相喧豗夜來雷
雨怒大石為崩摧龍遊引九子烟霧紛徘徊偉矣南宫
書(壁上有米元章大字)破壁鑱崔巍有語不敢吐以俟冠古才
寄題三疊泉
坡公賦廬山選勝僅取二開先與三峽雙瀑誰軒輊此
遊兩經行竒觀偶然遂遺恨三疊泉扶笻未一至譬如
禽慶遊五嶽得其四他年謝羈鞅更擬探靈閟一削陸
羽經別續廬山記
小孤山守風
已過落星石前臨大雷岸水宿淹期程日暮中流半紞
紞戍鼓鳴蕭蕭水禽散愁對小姑祠靈風送波瀾
彭澤雨泊有懷陶公
陶公令彭澤柴桑一舍耳猶對匡廬山共飲西江水一
朝悟昨非扁舟歸栗里笑指故山雲吾心亦如此我來
彭澤縣秫田没沙觜急雨送寒潮三歎顔延誄
三山磯
澄江日夕淨歸鳥投前浦明霞散淪漪輕飇憺容與南
臨春糓溪北眺濡須塢何處是三山沙頭駐鳴櫓
采石太白樓觀蕭尺木畫壁歌
落帆向牛渚直上太白樓錦袍烏帽太瀟灑廻看四壁
風颼颼蕭生何年畫此雪色壁峰巒出沒烟嵐稠元氣
淋漓真宰妒江湖&KR1043;洞蛟龍愁吴觀越觀上海日蒼烟
九點横齊州祝融諸峯配朱鳥瀟湘洞庭放遠遊峩眉
雪照巫峽水匡廬瀑下彭湖流須臾使我行萬里瞥如
怒隼凌清秋我生海隅近岱畎西遊曾上瞿唐舟昨登
五老弄瀑布卻臨三峽窺龍湫七十二峰身未到蒼梧
已略天南頭太白遊蹤徧四海晚愛青山采石聊淹留
丈夫當為黃鵠舉下視燕雀徒啁啾
奉符古城
我行奉符城不見崑崙迹何處仙人閭青山繞長陌唯
聞党竹溪髣髴南邨宅
徂徠山
雲隂移徂徠影覆汶河水下有賢人居清風被田里一
抔詎能容千秋今廟祀
楊家硿
詰曲皆紅泉縦横半白石石暎月明時泉喧風雨夕愛
此故鄕山臨流布瑶席
甕口峽
岱宗趨肅然(吾鄕長白即史記所謂禪泰山下阯東北肅然山亦曰副嶽也)隂齊陽則魯中有夾
谷臺連峰作門戶石壁造天關蕭蕭綠蘿雨
行經鵲華二山間即目
山海作經首鵲山招搖之桂生其間麗&KR1393;(音几)之水出其
下祝餘四照花斕斒今此鵲山勿乃是越人陳迹誰追
攀濼水南來紆且直羅生夾岸蘅蕪葌隔水正望華不
注疑臨玉鏡窺烟鬟是耶非耶看不定尹邢雙照蛾眉
彎被山㻬琈不收拾蒸栗黃潤丹砂殷七十二閘遠鈎
帶如棋布子交週環柳花滿樹綠扵染杏花點地紅斑
斑始知仐日已寒食潑火小雨回天慳濯纓湖亭好烟
景春波澹沲清心顔回首卻望衛河北風沙莽蒼連雄
關
嘯園襍題八首
梭山
云是天孫梭何年化空碧蕭條松桂林晻靄幽人宅不
妨折齒人長兹置巖石
見山亭(張公茂蘭故居正德間進士也時人語曰天下清官張茂蘭)
入門不見日風動千箖箊孤亭在竹中猶傳清士居世
無劉伯畊豈慕貂襜褕(張官京師冬無絮衣遺者皆不受東阿劉田伯畊以衣送之乃受曰世惟劉伯畊衣可服耳竹中見左傳)
(海岱清士見世說)
長白深處
肅然萬壑深結廬最深處昔睹封禪儀今餘采樵路惟
有漢時雲悠悠自來去
猗玕洞
古潭深不測石梁架巖洞中有蟄龍蟠鱗甲欲飛動明
玕照清流幽禽時一哢
勘書閣
北齊勘書圖流傳子華作(楊子華有勘書圖)髣髴邢魏流劍珮文
林閣從容四庫間何如百城樂
海燕樓
朱樓玳瑁梁春社紅襟燕年年思故巢涎涎會相見花
動倉琅根美人𧺫常宴
横翠閣
高閣冠清溪雪浪相廻薄簾捲暮山晴衣霑空翠落烟
暝竹林間歸飛雙白鶴
淨友亭
斑竹已解䙀翠菼復如鵻虚堂受荷氣疎簾漾文漪風
標兩公子照影時來窺
米海岳研山歌爲朱竹垞翰林賦(許文穆公故物後歸朱文恪公)
海嶽研山不可見人間空說研山圖研山之圖亦遭燬
雲烟過眼徒嗟吁宣和艮嶽巳塵劫矧乃片石輕錙銖
永嘉流落幾百載昭陵玉匣仐亦無詎知神物有呵護
星芒夜隕三天都太平宰相盛文物寶此何啻千璠璵
古藤書屋花未放主人愛客招吾徒眼中突兀忽見此
乍疑几席羅衡巫壺中九華那足擬仇池枉用誇髥蘇
三茅地肺互鈎帶二華雲氣相縈紆蛟龍屈蟠待雷雨
仙靈髣髴廽軿車華蓋一峰獨秀拔宛插玉笏翹犀株
翠巒玉筍左右列脽尻股腳相欹扶上洞下洞閟曲折
潛通小有涵空虚龍池幽窈騐雨候頗疑中有驪龍珠
峰獨者蜀屬者嶧上泉有埒下有澞座客摩挱三嘆息
蒼然古色生眉鬚海嶽之庵書畫舫幾伴此老浮江湖
巧偷豪奪歷千劫閱盡春秋如蟪蛄翰林好事過顛米
日餐蛾綠忘饑劬滄江夜夜虹貫月莫令光怪驚菰蘆
飛仙閣
山行喜乘流江平况如練岝㟧有開&KR1782;竹樹一蔥蒨人
言利州風今朝泠然善灘如塗毒鼓舟劇離弦箭仰眺
飛仙閣鳥道危一線彎環歴三朝向背窮九面絳雲卷
輕綃白日遞隱見嘉陵碧玉色晴雨皆婉孌想見吴道
玄應詔大同殿此生兩經行天遣追勝踐醉帽停烏奴
已泊益昌縣(蜀諺云利州風雅州雨)
汎嘉陵江至益昌(今昭化縣)懷何易于
益昌古利州由來五達衢白水合嘉陵山谷相盤紆我
有汎舟役萬里經川塗望古懷清芬所思何易于刺史
乘春下畫鷁盛嬉娱前舟載賓客後舟羅笙竽索民為
挽舟牽繂須百夫縣令腰笏前挽舟自先驅刺史驚問
狀縣令乃前趨方春耕且蠶民力方勤劬令適暇無事
可以充卒徒刺史聞之慙上馬如亡逋仁人重一言能
使民力蘇考獻徵樵文摭之載唐書累百守令中尚有
斯人無作詩告有位磬石鑱山隅
題張敦復大宗伯賜金園圖
我昔曾過龍眠山山雪蒼茫歲方晏龍眠山莊知有無
空向圖中幾回見遺墟但指璇源舘(在舒城亦伯時別業)芒鞵未踏
垂雲沜祗今彈指閱七載過眼流光等飛電龍眠尚書
早致身玉斧森沉侍清燕承恩暫許休沐歸朱提賜
出蓬萊殿鑑湖一曲落公手艸木雲嵐荷深眷數問家
金共賓客遺事蘭陵何足羡三年卻返承明廬夢寐家
山寫東絹溪流百曲學印文山色千層累重甗龍公鸞
尾歗烟雨&KR0951;角鼠鬚飽霜霰㟏岈忽斷漁浦開仰見雲
中寫飛練艸堂抱膝還讀書樂此長年可忘&KR0786;此山此
圖世希有終擬他年追勝踐待公功成歸故山江帆更
乞樵風便
夢遊三山圖歌為尤悔菴太史賦
故人昨有夢夢落滄海東海中三神山往來倏忽随長
風上有金銀宫闕互虧蔽下有雲濤汩沒相撞舂蕭灑
古仙人漆園傲吏逍遥翁歲星不見幾千歲劃然一嘯
驚鴻蒙(&KR2046;蒙澤見郭憲東方先生傳)羲皇上人北窗卧流觀山海須臾中
謫仙騎鯨去采石玉局西返峨眉峰或被天衣駕烟鴻
或乘雲氣騎飛龍西堂八十方兩瞳生不並世道則同
笑指桑田洗毛髄下視六合塵濛濛兜率海山等游戲
夢耶覺耶皆虚空三千里外訊占萝漢廷尚有大王公
甘泉宫長生瓦歌為林吉人作并寄同人
漢宫一百四十五(三輔黃圖漢幾千里内外宫舘一百四十五所)横絶南山包九嵕未央
建章最廣麗渭北更𧺫甘泉宮甘泉之山化金碧千門
萬戶交玲瓏通天臺高屹宫表下瞰雲雨青濛濛武皇
求仙跨滄海射魚牽犬東門東(秦始皇紀立石東海上以為秦東門)孫卿已誅
五利死飛廉桂館猶巃嵸上陵磨劍勢一變雲陽烟草
悲秋風甲帳珠簾盡黃土何况片瓦埋荒叢林生好古
極幽賾短衣匹馬空山中太乙壇邊弔鈎弋悲歌躑躅
斜陽紅此瓦出土事非偶長生古篆疑神工濯以清泉
襲綈錦携歸嶺海光熊熊令弟繪圖亟示我使我懷古
心忡忡終南渭水舊遊歷漢家陵闕随飛蓬豈知一瓦
供賞識遠與石鼓岐陽同兄視羽陽(㦯作棫)弟銅雀纖兒慎
勿加磨礲
漁洋山人精華錄卷四
門人監察御史崑山盛符升國子祭酒江隂曹禾同訂
候官門人林佶恭謄寫
孫兆鄼恭閱
