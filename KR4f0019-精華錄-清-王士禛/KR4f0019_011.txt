吾師新城王先生以詩學爲海内宗師者四十餘
年其詩曰漁洋集漁洋續集南海集蠶尾集蜀道
集雍益集通三千餘篇門人盛侍御曹祭酒嘗仿
宋蜀人任淵纂豫章集之例擇其尤合作者千餘
以爲精華錄凡十卷康熙庚辰夏先生以授門人
林佶佶承命編錄稍有增减皆任氏所謂叢桂崇
蘭竒玉特珠者也先是康熙乙丑佶初學詩黃州
慕廬葉先生遊閩出先生所選古詩相授斯時佶
已服膺先生之教頋無從得先生所自爲詩後三
年佶遊吴學扵堯峰汪先生每稱詩輙首服先生
佶愈益欣慕而燕閩相去益遠先生官中朝日益
顯達愈無從得受先生詩又十餘年佶以貢入成
均時先生官御史大夫始得登先生門獻詩六章
先生嘉許之獲厠門下扵今三年矣一日先生謂
其弟幔亭曰林子朴誠士其事堯峰特有始終未
知異日扵我何如盖佶嘗扵堯峰身後手錄其集
而傳之不自意雅為先生所許因遂請願得受先
生全詩時先生遷大司寇政事紛還方抱疾不暇
休乃出盛曹二君子所撰精華錄以付佶更訂次
之夫以先生之為詩上沿四始六義之遺而下薄
漢魏六朝唐宋元明諸大家之製作萃其美而滙
扵成為當世言詩者之宗匠固無俟佶之贊頌獨
是游先生門者亡慮數十百人而佶以末學晚進
来至京師與扵洒掃應對列以償其廿年私淑之
願而今又獲以從事筆札挂名扵其端曩佶嘗言
元黃文獻柳文肅吴淵穎三公集皆其門人宋潜
溪爲之編序而傳之前跋堯峯文鈔每舉此以致
惓惓願學之懷今更舉以似先生良以先生少與
堯峰齊名文章品望上與黃柳諸公異世同規而
佶皆承其教澤其淂所依歸而將附之以傳扵後
抑何幸耶因識兹錄授受之緣𧺫以爲後序云爾
康熙&KR0996;辰夏五門人候官林佶謹書
