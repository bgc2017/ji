竹屋癡語詞曲類一(詞集之屬)
提要
(臣)等謹案竹屋癡語一卷宋高觀國撰觀國
字賓王山陰人案陳振孫書錄解題載竹屋
詞一卷高觀國撰云不詳觀國為何人蓋偶
未考振孫又云高郵陳造并史達祖二家為
之序此本為毛晉所刊末有晉跋僅錄造序
中所稱竹屋梅溪語皆不經人道其妙處少
游美成不及數語而不載全文然考造有江
湖長翁集傳世亦不載是序或當時削其藳
歟詞自鄱陽姜䕫句琢字鍊始歸醇雅而達
祖觀國為之羽翼故張炎謂數家格調不凡
句法挺異俱能特立清新之意刪削靡曼之
詞乃草堂詩餘於白石梅溪則概未寓目竹
屋詞亦止選其玉蝴蝶一闋蓋是時方尚甜
熟與風尚相左故也觀國與達祖疊相酬唱
旗鼓俱足相當惟梅溪詞中尚有賀新郎一
闋注云湖上與高賓王同賦今集中未見此
調殆佚之歟乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
