鳳池吟稿卷五明汪廣洋撰
五言律詩
合江亭晚眺
二水澄白練一亭延素秋聊為庾公嘯因效子長遊月
色瀉尊俎劍光衝斗牛更須舒老眼西北有高樓
月夜
默坐百感集高城初漏過起行明月底静看落葉多候
蟲啼砌石涼蛤沸池波懷抱無由寫其如此夜何
七夕
七夕無盈刻雙星有定期明河徵素色靈鵲待多時簾
幕清歌度罘罳結綺垂媺人新月底拜語向蛛絲
贈友生
幕府求才俊髯參早見招春江懷解纜秋日喜聯鑣白
紵辭偏好青雲路正遥十年戎馬内老氣逸天驕
與子十年故去鄉千里遥艱難悲晉楚慷慨薄雲霄起
舞月光出長歌露氣飄秋風玉關外曾是老班超
賦江上停雲送周生省親
落日敞朱樓江雲暝不流密依荆樹暗遥帶晉陵秋鳥
外生歸思天涯念舊遊亦知親舍近早晚放孤舟
寄崔元初
晴軒種竹罷好月到忩時坐我長松下歌君流水詩墓
田歸野雀疎雨落山葵偶値南來使殷勤寄所思
送高廷琇之揚州
君家賢伯仲理櫂上揚州一别懸知遠幾時還共遊暮
雲生楚樹涼雨過䢴溝後夜遥相憶月高人倚樓
贈李府尹
太守承新澤諸公贈好辭近聞初度日正値上官時園
棣聯春萼庭梧長玉枝比來歌二美聊以慰相思
送州判劉秩之徐州
彭城必争地兵後竟如何庶事煩經略羣情在撫摩江
雲垂暝遠楚樹入秋多感慨臨岐别持觴發嘯歌
題凝翠軒
都會稱江左山川勝洛中小軒開静日積翠倚晴空雲
卧巢松鶴泉流飲澗虹公餘宜引眺秀色在心胸
學静齋為鎮撫易貴賦
唯我習静者登君學静齋竹隂籠小徑草色上閑階默
對芳春景漸消遠客懷吟餘清興愜鳴鳥更喈喈
交州南樓
久負烟霞想多為汗漫遊誰知嶺外客獨上斗南樓碧
樹蔵蠻邏清歌發蜑舟西山餘爽氣早晚是新秋
嶺南新秋
繁吹動秋聲天涼海氣清深杯行竹葉高枕傲桃笙晚
樹依微出晴波瀲灧明醉來還自得覺我在蓬瀛
嶺南道中
過盡梅關路灘行喜順流潖江元到海横石不容輈嶺
樹垂紅果汀沙聚白鷗從來交廣地還是古揚州
春日聞鶯
旭日麗寳樹微風生綺羅竹深涼翠合鶯轉落紅多岑
寂懷人處間關奈爾何嶺南天氣好二月轉清和
題方塘
輕烟浮野色淺綠動秋渠好鳥時飛至令人心自如浣
花紅日淨夢草碧忩虚更有扵中趣閑來學釣魚
喜友得除
拜命榮何極來旬事絶難中天移列宿西郡得能官露
重蘭蕤碧風高柏子寒思君舊遊地誰與更盤桓
中秋對雨
百年多勝遊得意在中秋月白露華滿天空海氣浮深
杯行綠酒短棹發滄州此夜兼風雨令人有所愁
訪劉外史題詩見山堂兼美同行諸友
(闕二字)劉外史今代蔡中郎結屋緣溪曲開軒待月光竹
圍琴席潤花傍酒船香見說陂南去何時有報章
醖藉稽中散才名阮仲容良時不易得有暇即相從溪
静魚依藻天涼鶴在松坐開金谷酒酌向寳珠峯
喜平蘇州兼得家書二首
五年煩睿思萬國繫安危訓武修文日擒充戮竇時卿
雲垂爛漫彩鳳下葳蕤更喜河南北壺漿待六師
京國書來報蘇州事已完慈親膺夀考諸弟喜平安稽
首瞻天舞焚香對日觀聖恩何以答銘刻在忠肝
看山
沿江多好山孤絶勢難扳鷹隼飛騰上雲霞出沒間崖
巔摩太古石脚浸蒼頑東下連滄海如渠有幾關
夜過落星石
今夕興不淺月高湖水平穩乘白鷂子直到豫章城山
酒開孤寂洞簫聞數聲匡廬青未了相近眼偏明
過昌邑山
解帶臨江渚移舟近薜蘿岸沙留醉卧山鳥答行歌浪
静天容闊雲低雨脚多年年事行役此地屢經過
青山
獨立眺空明夜涼河漢横林疎容月色溪静納泉聲興
到詩堪詠愁寬酒易傾徘徊山露下雲水有餘情
再過西省
雲集欵芳渚星言送去軺敢煩君命重不憚宦途遥故
邑將期到西山復見招簿書如易就當别在明朝
白髮
聖朝頻見取報效近如何名厠清時列憂深白髮多江
淮移省檄鄒魯尚絃歌自愧才疎淺那能遂撫摩
長夏
涼挹溪山爽翬飛省署新鶯聲清過耳草色綠愁人濁
酒傳杯重烏絲界紙勻吾儒公事畢聊復暫怡神
得杭州從侄璧書
自我離鄉井于今十六年汝親罹喪亂諸叔困顛連痛
哭春江樹將書暮雨前幾時㩦汝輩歸種水西田
風雪大作子敬寘酒喜朱伯徽尋魯志敏回
天寒棲鳥定野闊暮雲多奈可山城寂其如風雪何感
時將白髮處世尚彤戈賴有王都督徐徐動雅歌
凍雪迷山屐寒風襲毳袍干戈猶未弭吾輩豈辭勞大
字傳飛檄深杯送濁醪老懷殊自喜早晚問包茅
題玄同子卷贈考功葛元德
吾愛玄同子鬚眉冰雪清一言辭職去九轉煉丹成句
曲陶弘景涔陽竇子明相望隔千里松鶴倍增榮
憶建業
江城秋宴日公館雨來時縱得陶潛酒難澆宋玉悲浦
雲寒易濕汀草暝先知何以長干道悠悠我所思
得風
拜命趨歸日沿流喜順風雨帆皆得意直下大江東神
物潛幽宅靈妃敞閟宫嘯歌横短槊歴覽氣何雄
馬當山
江畔山無數馬當青出羣坡陀搘急水盤礴抗浮雲怪
木懸春雨幽花麗夕曛緬思開闢際光岳肇初分
京口
江水白如練楚山青可人晴光生北固暮雨隔西津雲
霧帆檣合金銀殿閣新眷兹天塹險直與海為隣
揚州
憶昔曾遊地于今有幾家濕雲纏戍鼓高柳聚城鴉玄
鶴去無跡綠蕪愁更賖盈盈江上月何處照瓊花
淮安
薄宦遊齊魯去鄉知幾千東流淮水急直下楚城連濁
浪横衝海斜陽半在船我為官府繫長是涉風烟
洪澤屯
兵農古為一耕戰兩無妨重在人經理終期國富強服
勤遵往轍較藝得遺方灌溉尤多利雲山白水長
過泗州旴𣅿
泗水開名郡旴𣅿擁大山雲林與城郭都在畫圖間淮
楚鍾靈異烟霞恣往還從來形勝地造化默相關
神女山(又名玉環山)
神女去云遠名山依舊存珮環空寂寞岩壑閱晨昏雲
木深蔵廟淮流直到門無因停桂檝和露挹蘭尊
浮山
禹功疏鑿遠淮泗奠安流秀出岡巒好看來紫翠浮傳
聞仙境異軒豁洞門幽松栢蕭森處隂隂長似秋
五河縣澮沱漴沙入淮
一縣控衝要五河當合流生民逢喪亂治日免需求築
地栽蔬短編茅住宅幽叮嚀單父宰慎勿事優悠
釣魚臺
溜急沙隄險張帆蕩槳過計程知遠近趨事恐蹉跎蘆
葦千層合河流百折多釣魚臺下客空憶扣舷歌
夜分
好雨滌煩暑夜分渾是秋沙明疑見雪月上可行舟涼
氣侵床榻清風入柁樓浣花村裏客只合住滄州
過潁州廢境
倡亂伊誰始頻年戰未休風雲隨變態淮水尚安流綠
野彌荆棘黃沙慘髑髏移舟暫臨眺掩涕不勝憂
寓興
落日一樽酒壮歌淮蔡間停杯愛雲水解帶對溪山野
曠月初出鳥鳴心自閒稍晴湍瀨急百丈費躋攀
陳州
淮蔡奠平野桑麻翳夕隂土風仍自古城郭尚扵今世
亂人家少年饑草澤深適當開創始綏撫在經心
離汴京渡口
衮衮天河水雄奔際海涯一官辭帝闕六月上星槎平
地俄興浪中流忽湧沙瞿塘與巫峽神變不須誇
黃陵岡(元尚書賈魯塞河之處)
坤寧信足美河決豈為常重在修宸德方能合彼蒼波
濤來洶湧畚鍤謾隄防感嘆秋風客蕭蕭愁白楊
曹州
河北生靈苦曹州最可哀兵興多在難水溢屢為災蒿
草侵城合狐狸上塚來傷心寥落地一顧一徘徊
鉅野縣
廢邑開新治招來近百家未應供賦役聊可藝桑麻鄰
里更相弔悲讙覺倍加徐徐訪遺落亦復事生涯
望嘉祥山
放溜數百里悠然纔見山涼風吹雨過好鳥背人還河
水翻銀浪岡巒擁翠鬟不知幽谷底能得幾家閒
宿嘉祥縣
落日臨兹境蕭條太古初十年逢水溢一縣盡巢居地
迥魚龍盛山空草木疎渺無涯涘處何以事耕鋤
離濟寧汎舟北行
楊柳娉婷綠荷花旖旎紅魚遊華盖底人在鑑湖中太
白拈春酒輕衣受晚風龜蒙與鳬繹只隔片雲東
鞍山泊
纔入鞍山泊河流徒覺寬晴波來浩浩空翠鬱盤盤鸂
鶒眠沙穩芙蕖挹露寒天然開勝境總在畫圖看
梁山泊
河水滔滔闊梁山奕奕雄洪流連海外巨鎮擁齊東石
洞含晴靄楊林進晚風無因躡飛屩高處望龜蒙
在省晚涼
濕熱愈炎熾端居念遠游雷霆催急雨海岱入清秋素
魄雲中出微涼葉底浮汲泉供暝酌掃地坐來幽
公餘
政劇理常簡公餘宜咏歌移床避階草和月盼庭柯露
下緣秋重螢飛向夕多銅池涼可掬蕭爽動蒲荷
歴下秋夕
掖垣嘉禾秀秋實何其蕃天迥月争彩風涼露漸繁疎
蛩鳴唧唧驚鵲去翻翻坐久愈岑寂幽懷誰共言
秋日濟南聞鶯
簾幕捲秋晴間關聞囀鶯柳邊迷過影花外度新聲簧
舌調來穩歌喉汎出清碧雲浮綺榭疑在錦官城
漁樵清會圖
烟溆收歸棹雲山罷采薪相逢岑寂處總是畫圖人野
蕨供芳蔌江魚得細鱗瀼西村酒熟此會最情真
中秋寫懷
前年合江上去年南浦中沿流愛明月挂席任西風秫
酒酌不醉林花看更紅姮娥應笑我今夜客山東
濟南喜得家書
阿丈憐余甚家書寄八行且云添驥子還可慰蘐堂自
念十四載壮遊征戰場寸心無所昧出處任穹蒼
又
一心憂國事何事更關情慈母憐垂老癡兒想學行久
違甘旨奉遥隔四千程感慨秋風裏隂蛩勞夜鳴
鷗
人言海鷗白我愛海鷗閒野水際空闊溪雲帶往還素
心終自得機事不相關鷹隼獨何物鶱騰狐兔間
荅張徵士韻
斗南曾獨步白下早聞名飄逸晉三謝威儀魯兩生春
杯黃秫酒野飯碧芹羹擾擾風塵者誰能得此清
贈鄧司計煥
層冰出幽壑清見古人心念子久相别知予何獨深偶
逢齊魯地共醉松栢林細把白駒詠毋為金玉音
贈張典簿璿
伯樂過冀北人言冀北空固知神駿出不與凡馬同世
路驅馳外天閑十二中從來明聖日駕馭必英雄
宿宣城山家
委曲疑無路幽深别有天偶披青嶂入得與白雲眠樹
密巢歸鳥溪迴響暗泉草堂終夜寂高枕聽鳴絃
過泰山
絶頂望神州淋漓紫翠浮天低衆山小星拱一峯秋雲
氣成龍虎嵐光蕩斗牛北恒與西華引領日東頭
雲亭山
飄飄學仙子遺跡閟空青欲往尋芝草因之采茯苓數
松晴雪在孤嶂暮雲停應是蛟龍語山靈夜出聽
大汶口
傳云大汶口秋夏水平洲一雨稍成滯衆山皆合流我
來閑飲馬誰謂不容舟無數盤陀石衝波回萬牛
嶧山(在鄒陽縣南)
言從邾子國行過嶧易山地迥烟霞古天低紫翠殷紀
城人已去遼海鶴應還聞道秦碑在顚崖老樹間
嶧州(古鄒子國)
世亂遭多難斯民苦屢遷山圍鄒子國草上漢儒阡王
事催歸日寒天逢暮年二疏遺廟在不得久周旋
滕州(自曲阜魯國至邾子國滕國薛國山川相望不遠二百餘里)
有周開列國聯絡太行東控制三邊外遨遊數日中山
川存古迹草木尚遺風予亦東之楚長歌意氣雄
梁城道中
平原遺巨壘云是古梁城樹木童童出䲭鳶帖帖鳴澄
空來急吹何處委芳英往事隨流水凄然傷我情
桃源郭外
驅車大隄上四顧多草萊嚴吹崇朝止層凌蔽岸來行
行思古道故故立荒臺滿目皆陳跡聊將濁酒開
過澠池憫旱
風沙撲面吹疲馬厭行遲迢遞經函谷﨑嶇上澠池遺
民遭喪亂久旱轉流移不有甘霖降何能脫死危
望嵩山
鞏洛縱遊觀嵩山勢鬱盤三呼開澒洞四岳壮維翰松
偃彤霞古雲凝紫盖團應當作霖雨沾足救時難
過鼎湖得雨(南陜久旱御香一至甘霖大降)
好雨來天闕層雲覆鼎湖九農承厚澤四海慰來蘇豐
稔行將見炎蒸坐覺無老夫殊有喜狂舞動三呼
贈張主事關中講究運道回
關中兵旱久黎庶竄亡多重感朝廷德頻煩使者過舟
車資餽餉田野動謳歌寄語諸朋達遐方在撫摩
嶺南喜得家書
稽首開書札傾心想面顔一官居嶺徼萬里别鄉關最
喜慈親健都忘兩鬢斑尤聞小兒女日日望回還
登海角亭
海角固云遠人生罕見聞一亭開澒洞四壁動塵氛月
暗魚龍伏天晴島嶼分比來舒老眼浩蕩氣淩雲
鳳池吟稿卷五
