鳳池吟稿卷三明汪廣洋撰
五言長律
淛右苗帥率猺獠來歸右司王愷往慰之因其
回作詩以贈
昭代垂洪業皇風被遠人三苗馴禮化五嶺净烽塵况
值來歸際宜加撫慰諄兹行關國政重選得儒臣陸賈
曾通越張儀每到秦秖應談寸舌孰與布深仁羽檄通
宵下星麾介曉陳冐雲扳石磴乘月渡溪津崖氣沾衣
濕藤枝刺眼新野人争共看屬吏候相親遠道經踰月
遐征未浹旬只今全補報曷敢後艱辛外閫趨迎久初
筵禮數頻片言垂懇懇百諾進循循上日回丹旆高秋
擁畫輪麒騮驚過電猺獠集懸鶉歸拜彤庭曉徐回玉
殿春啟居親顧問獻納賴諮詢將命功堪賦來宣事絶
倫為君歌雅頌想像畫麒麟
贈孫炎
拜命趨侯府持書出省曹宦遊千里外公論一時高曉
日鳴珂珮晴天簇羽旄暫為東楚别且醉太平臯祖席
陳麟脯賓筵集鳳毛清歌來窈窕名酒挹葡萄好奮雲
中鵠須持海上鼇贈言良在耳極意對揮毫野色薰青
草瀾光灔碧桃徘徊瞻鵲喜彷彿及蠶繅疇昔成戎服
陪行擁戰艘每同登虎帳恒得進龍韜况復膺新寵休
云任獨勞漢廷思賈誼晉室望山濤多事煩經濟羣情
慰鬱陶撫摩深見托佐理未為叨周道期回轍強弓擬
載櫜豺狼終見化蜂蠆亦何逃陋巷騰歡笑交衢絶慟
號九華應遠待飛翠照恩袍
送蔡元善之官銅陵
白面黃華使朱衣紫府仙儀容追典雅進退合周旋捧
檄長觀國宣威每到邊風塵雙鬢㡳江漢一帆前上相
憐多藝諸公念獨賢銅陵開舊治玉案喜新遷拜命兼
恩寵躬行在勉㫋好扳潘岳駕莫後祖生鞭旦日催鳴
珮春華簇舞筵從來枳棘地鸞鳳豈留連
豫章南樓
適意緣清景馳思屬早秋眷焉臨勝地暫爾憩南樓楚
岫雲中出章江樹杪流涼蟬汎聲響細草沒歸愁鼓角
三邊壯襜帷五月留誰知放歌者脉脉寄滄洲
鳳池吟稿卷三
