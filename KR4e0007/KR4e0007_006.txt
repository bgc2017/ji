鳳池吟稿卷六明汪廣洋撰
七言長律
上夀
節鉞專征握帝符東南黎獻望來蘇長驅白日浮雲淨
直掃滄江積翳無紫極高秋逢電繞彤霞清曉聽嵩呼
諸侯玉帛承筐篚殊譯河山入版圖五福載陳昭往昔
百男重頌溥歡娛不期赫赫銘彜鼎况乃乾乾究典謨
虚席每延多士語解衣終見遠人孚周家仁厚流芳盛
端與明時作範模
大祀圜丘喜甘露降應制
至節圜丘祀顥穹先期法駕幸齋宫山紆紫氣排雙闕
日射紅雲擁六龍八表清明羣動喜一誠感格百靈從
露垂甘液凝珠顆松偃香蕤合翠幪凡物均霑神物化
天心允與帝心通絶勝寳甕陳終夕奚待金莖倚半空
漢苑醴泉非旨美梁園瑞雪謾形容小臣際遇承恩澤
涓滴何能答九重
鳳池吟稿卷六
