欽定四庫全書
御選歴代詩餘卷八目錄(起四十二字至四十四字)
玉蝴蝶(又一體)
孫光憲
清商怨
晏幾道
周邦彥
陳允平
醉垂鞭
張先
小桃紅
王惲(二首)
倪瓚
春光好(又一體)
程垓
歸國謠
温庭筠
前調(又一體)
顔奎
愁倚闌令
晏幾道
蔡伸
曾覿
程垓
歐良
石孝友
生查子(又一體)
張泌
前調(又一體)
陳亞
訴衷情(又一體)
吳子孝
雪花飛
黃庭堅
酒泉子(又一體)
牛嶠
前調(又一體)
顧夐
前調(又一體)
李珣
紗窗恨(又一體)
毛文錫
中興樂(又一體)
牛希濟
酒泉子(又一體)
顧夐
前調(又一體)
顧夐
前調(又一體)
顧夐
前調(又一體)
李珣(二首)
前調(又一體)
李珣
前調(又一體)
張泌
前調(又一體)
張泌
傷春怨
王安石
霜天曉角
趙師俠
辛棄疾
韓元吉
曹冠
吕勝已
劉圻父
前調(又一體)
林逋
趙長卿
范成大
周必大
甄龍友
張輯
謝懋
吳禮之
高觀國
蕭泰來
趙希&KR1207;
王澡
葛長庚
韓玉
前調(又一體)
蔣捷
黃機
樓槃(二首)
清商怨(又一體)
晏殊
周邦彥
前調(又一體)
沈會宗
歸國謠(又一體)
韋莊(三首)
小桃紅(又一體)
王惲(二首)
殿前懽
倪瓚
水仙子
倪瓚
減字木蘭花
歐陽修
晏幾道(二首)
蘇軾(六首)
黃庭堅(六首)
秦觀
毛滂
舒亶(二首)
王安國
謝逸
謝薖
周邦彦
李祁
夏倪
李綱
朱敦儒
曾覿
范成大(三首)
陳三聘(二首)
吳儆(三首)
趙彦端
管鑑
汪莘
石孝友
魏氏(二首)
蔣氏
高士談
韓玉
李東陽
吳洪
趙寬
徐階
吳子孝(二首)
馮鼎位
馬瓊瓊
孟淑卿
巫山一段雲
毛文錫(二首)
歐陽炯
李珣(二首)
趙孟頫(五首)
黃氏
霜天曉角(又一體)
趙長卿
前調(又一體)
趙長卿
前調(又一體)
吳文英
酒泉子(又一體)
顧夐
御選歴代詩餘卷八目錄
欽定四庫全書
御選歴代詩餘卷八(起四十二字至四十四字)
司經局洗馬掌局事兼翰林院修撰加二級(臣)王奕清奉
旨校刊
玉蝴蝶
(又一體雙調四十二字)
玉蝴蝶孫光憲
春欲盡景仍長滿園花正黃粉翅兩悠揚翩翩過短牆
鮮飇暖牽游伴飛去立殘芳無語對蕭娘舞衫沉麝
香
清商怨
(晉樂府有清商曲唐舞曲有清商伎其聲最為凄惋調名以此又名傷情怨又名關河令雙調四十)
(二字)
清商怨晏幾道
庭花香信尚淺最玉樓先暖夢覺香衾江南依舊遠
迴文錦字暗翦謾寄與也應歸晩要問相思天涯猶自
短
前調周邦彦
枝頭風信漸小看暮鴉飛了又是黃昏閉門收返照
江南人去路杳信未通愁已先到怕見孤燈霜寒催睡
早
前調陳允平
南枝春意正小籬菊都荒了帳底孤燈夜來還獨照
沙洲煙翠渺渺謝塞鴻頻帶書到笑撚梅花今年開較
早
醉垂鞭
(雙調四十二字)
醉垂鞭張先
雙蝶繡羅裙東池宴初相見朱粉不深勻閒花淡淡春
細看諸處好人人道柳腰身昨日亂山昏來時衣上
雲
小桃紅
(一名平湖樂雙調四十二字)
小桃紅王惲
秋風嫋嫋白雲飛人在平湖醉雲影湖光澹無際錦屏
圍故人遠在千山外百年心事一尊濁酒長使此心
違
前調王惲
安仁雙鬢已驚秋更甚眉頭皺一笑相逢且開口玉為
舟新詞澹似鵝黃酒醉歸扶路竹西歌吹人道是揚
州
前調倪瓚
一江秋水澹寒煙水影明如練眼底離愁數行鴈雪晴
天綠蘋紅蓼參差見吳歌蕩槳一聲哀怨驚起白鷗
眠
春光好
(又一體雙調四十二字)
春光好程垓
春猶淺柳初芽杏初花楊柳杏花交映處有人家玉
牎明暖烘霞小屏上水遠山斜昨夜酒多春睡重莫驚
他
歸國謠
(雙調四十二字)
歸國謠温庭筠
香玉翠鳳寶釵垂&KR0034;&KR2014;鈿筐交勝金粟越羅春水綠
畫堂照簾殘燭夢餘更漏促謝娘無限心曲曉屏山斷
續
前調(又一體)顔奎
春風拂拂簷花雙燕入少年湖上風日問天何處覓
湖山畫屏晴碧夢華知夙昔東風忘了前跡上青蕪半
壁
愁倚闌令
(雙調四十二字亦春光好之别一體也)
愁倚闌令晏幾道
憑江閣看煙鴻恨春濃還有當年聞笛淚灑東風時
候草綠花紅斜陽外遠水溶溶渾似阿蓮雙枕畔畫堂
中
前調蔡伸
天如水月如鈎正新秋月影參差人窈窕小紅樓如
今往事悠悠樓前水腸斷東流舊物忍看金約腕玉搔
頭
前調曾覿
心頭事不思量自難忘花底夢迴春漠漠恨偏長閒
時多少韶光雕闌靜芳草池塘風急落紅留不住又斜
陽
前調(三榮道上)程垓
山無數雨蕭蕭路迢迢不似芙蓉城下去柳如腰夢
随春絮飄飄知他在第幾朱橋說與杜鵑休喚起怕魂
銷
前調歐良
東風惡宿雲凝忒無情合造棃花深院雨斷腸聲枕
上春夢初醒紅窗外何處啼鶯已辦春游雙畫舫幾時
晴
前調石孝友
淮水闊楚山長恨難量不道離愁人獨夜更天凉佳
節虛過重陽更籬下拆盡疎黃看取清溪三百曲是回
腸
生查子
(又一體䨇調四十二字)
生查子張泌
相見稀喜相見相見還相遠檀畫荔枝紅金蔓蜻蜓軟
魚鴈疎芳信斷花落庭隂晩可惜玉肌膚銷瘦成慵
嬾
前調(又一體)陳亞
相思意已深白紙書難足字字苦參商故要㯽榔讀
分明記得約當歸遠至櫻桃熟何事菊花時猶未回鄉
曲
訴衷情
(又一體雙調四十二字)
訴衷情吳子孝
良宵喜見月華明風和雨又晴層雲如洗萬里湛空青
人已靜睡初醒酒初行玉爐香暖寶檻花鮮春滿簾
旌
雪花飛
(雙調四十二字)
雪花飛黃庭堅
攜手青雲路穩天聲迤邐傳呼袍笏恩章乍賜春滿皇
都何處難忘酒瓊花照玉壺歸嫋絲鞘競醉雪舞郊
衢
酒泉子
(又一體雙調四十二字)
酒泉子牛嶠
記得去年煙暖杏園花正發雪飄香江草綠柳絲長
鈿車纖手捲簾望眉學春山樣鳳釵低裊翠鬟上落梅
妝
前調(又一體)顧夐
黛薄紅深約掠綠鬟雲膩小鴛鴦金翡翠稱人心錦
鱗無處傳幽意海燕蘭堂春又至隔年書千點淚恨難
任
前調(又一體)李珣
秋月嬋娟皎潔碧紗窗外照花穿竹冷沉沉印池心
凝露滴砌蛩吟驚覺謝娘殘夢夜深斜傍枕前來影徘
徊
紗牎恨
(又一體雙調四十二字)
紗牎恨毛文錫
雙雙蝶翅塗鉛粉咂花心綺牎繡戶飛來穩畫堂隂
二三月愛隨風絮伴落花來拂衣襟更翦輕羅片傅黃
金
中興樂
(又一體雙調四十二字牛希濟詞有濕羅衣三字後亦以名調)
中興樂牛希濟
池塘暖碧浸晴暉濛濛柳絮輕飛紅蕊凋來醉夢還稀
春雲空有鴈歸珠簾垂東風寂寞恨郎抛擲淚濕羅
衣
酒泉子
(又一體雙調四十三字)
酒泉子顧夐
掩却菱花收拾翠鈿休上面金蟲玉燕鎖香匳恨厭厭
雲鬟半墜嬾重簪淚侵山枕濕銀燈背帳夢方酣鴈
飛南
前調(又一體)顧夐
水碧風清入檻細香紅藕膩謝娘歛翠恨無涯小屏斜
堪憎蕩子不還家謾留羅帶結帳深枕膩炷沉煙負
當年
前調(又一體)顧夐
小檻日斜風度綠窗人悄悄翠帷閒掩舞雙鸞舊香寒
别來情緒轉難判韶顔看却老依稀粉上有啼㾗暗
銷魂
前調(又一體)李珣
寂寞青樓風觸繡簾珠碎撼月朦朧花黯淡鎖春愁
尋思往事依稀夢淚臉露桃紅色重鬢敧蟬釵墜鳳思
悠悠
前調李珣
雨漬花零紅散香凋池兩岸别情遥春欲斷掩銀屏
孤帆早晩離三楚閒理鈿筝愁幾許曲中情絃上語不
堪聽
前調(又一體)李珣
秋雨連緜聲散敗荷叢裏那堪深夜枕前聽酒初醒
牽愁惹思更無停燭暗香凝天欲曙細和煙冷和雨透
簾旌
前調(又一體)張泌
紫陌青門三十六宮春色御溝輦路暗相通杏園風
咸陽沽酒寶釵空笑指未央歸去插花走馬落殘紅月
明中
前調(又一體)張泌
春雨打牎驚夢覺來天氣曉畫堂深紅燄小背蘭釭
酒香噴鼻嬾開缸惆悵更無人共醉舊巢中新燕子語
雙雙
傷春怨
(雙調四十三字)
傷春怨王安石
雨打江南樹一夜花開無數綠葉漸成隂下有遊人歸
路與君相逢處不道春將暮把酒祝東風且莫恁匆
匆去
霜天曉角
(一名月當窗一名梅花令雙調四十三字)
霜天曉角(三衢道中)趙師俠
雨餘風勁霧重千山暝茅屋寒林相映分明是畫圖景
去程何日定天遠長安近喚起新愁無盡全沒箇故
園信
前調辛棄疾
吳頭楚尾一棹人千里休說舊愁新恨長亭樹今如此
宦遊吾倦矣玉人留我醉明日落花寒食得且住為
佳耳
前調(題采石磯峨嵋亭)韓元吉
倚天絶壁直下江千尺天際兩蛾凝黛愁與恨幾時極
暮潮風正急酒闌聞塞笛試問謫仙何處青山外遠
煙碧
前調曹冠
水亭清絶擁翠環林樾湘簟賓筵乘興玉壺酒漾冰雪
寶獸沉煙爇玉琴清韻徹夜永風微煙淡梧桐影碎
明月
前調(題九里驛)呂勝已
曉來風作病怯春衫薄郭外溪山明秀紅塵裏自拘束
村酒頻斟酌野花偏綽約十載人非物是驚回首夢
初覺
前調劉圻父
横隂漠漠似覺羅衣薄正是海棠時候紗窗外東風惡
惜春春寂寞尋花花冷落不會這些情味元不是念
離索
前調(又一體)林逋
冰清霜潔昨夜梅花發甚處玉龍三弄聲搖動枝頭月
夢絶金獸熱曉寒蘭燼滅更捲珠簾清賞且莫掃階
前雪
前調(和梅)趙長卿
雪花飛歇好向前村折行至斷橋斜處寒蕊瘦不禁雪
韻絶香更絶歸來人共說最愛夜堂深迥疎影占半
牎月
前調(和梅)范成大
晩晴風歇一夜春威折脉脉花疎天淡雲來去數枝雪
勝絶愁亦絶此情誰共說惟有兩行低雁知人倚畫
樓月
前調周必大
香莓徑滑縈繞秋曲折簾額紅搖波影魚驚睡暗吹沬
浪闊輕棹撥武陵曾話别一點煙紅春小桃花夢半
牀月
前調(題赤壁)甄龍友
峨眉仙客四海文章伯來向東坡遊戲人間世著不得
去國誰愛惜在天何處覓但見樽前人唱前赤壁後
赤壁
前調張輯
看朱成碧曾醉梅花側相遇匆匆相别又争似不相識
南北千里隔幾時重見得最苦子規啼處一片月當
牎白
前調(桂花)謝懋
綠雲翦葉低護黃金屑占斷花中聲譽香與韻兩清潔
勝絶君聽說是他來處别試看仙衣猶帶金庭露玉
階月
前調吳禮之
西風又急細雨黃花濕樓枕一篙煙水蘭舟漾畫橋側
念昔空淚滴故人何處覓魂斷菱歌淒怨疎簾卷暮
山碧
前調高觀國
春雲粉色春水和雲濕試問西湖楊柳東風外幾時碧
望極連翠陌蘭橈雙槳急欲訪莫愁何處旗亭在畫
橋側
前調(梅)蕭泰來
千霜萬雪受盡寒磨折賴是生來瘦硬渾不怕角吹徹
清絶影也别知心惟有月元沒春風情性如何共海
棠說
前調(桂)趙希&KR1207;
姮娥戲劇手種長生粒寶幹婆娑千古飄芳吹滿虚碧
韻色檀露滴人間秋第一金粟如來境界誰移在小
亭側
前調(梅)王澡
疎明瘦直不受東皇識留與伴春應肯千紅底怎著得
夜色何處笛曉寒無奈力飛入壽陽宫裏一點點有
人惜
前調(綠淨堂)葛長庚
五羊安在城市何曾改十萬人家闤闠東亦海西亦海
歲歲蒲澗會地接蓬萊界老樹知他一劫千山外萬
山外
前調韓玉
竹籬茅屋一樹扶疎玉客裏十分清絶有人在江南北
竚目詩思促翠袖倚修竹不是月媒風聘誰人與伴
幽獨
前調(又一體)蔣捷
人影牎紗是誰來折花折則從他折去知折去向誰家
簷牙枝最佳折時高折些說與折花人道須插向鬢
邊斜
前調黃機
玉粲冰寒月㾗侵畫闌客裏安愁無地為徙倚到更殘
問花花不言嗅香香欲闌消得箇温存處山六曲翠
屏閒
前調(梅)樓槃
月澹風輕黃昏未是清吟到十分清處也不啻二三更
曉鐘天未明曉霜人未行只有城頭殘角說得盡我
平生
前調(梅)樓槃
翦雪裁冰有人嫌太清又有人嫌太瘦都不是我知音
誰是我知音孤山人姓林一自西湖别後辜負我到
如今
清商怨
(又一體雙調四十三字)
清商怨晏殊
關河愁思望處滿漸素秋向晩雁過南雲行人回淚眼
雙鸞衾裯悔展夜又永枕孤人遠夢未成歸梅花聞
塞管
前調周邦彥
秋隂時作漸向暝變一庭淒冷佇聽寒聲雲深無雁影
更深人去寂靜但照壁孤燈相映酒已都醒如何消
夜永
前調(又一體)沈會宗
城上鴉啼斗轉漸玉壺冰滿月淡寒梅清香來小苑
誰遣鸞簫寫怨翻錦字疊疊和愁卷夢破蘆笳江南煙
樹遠
歸國謠
(又一體雙調四十三字)
歸國謠韋莊
金翡翠為我南飛傳我意罨畫橋邊春水幾年花下醉
别後只知相愧淚珠難遠寄羅幕繡帷鴛被舊歡如
夢裏
前調韋莊
春欲晩戲蝶遊蜂花爛漫日落謝家池館柳絲金縷斷
睡覺綠鬟風亂畫屏雲雨散閒倚博山長嘆淚流霑
皓腕
前調韋莊
春欲暮滿地落花紅帶雨惆悵玉籠鸚鵡單棲無伴侣
南望去程何許問花花不語早晚得同歸去恨無雙
翠羽
小桃紅
(又一體雙調四十三字)
小桃紅王惲
秋風湖上水增波水底雲隂過憔忤湘纍莫輕和且高
歌凌波幽夢誰驚破佳人望斷碧雲暮合道别後意
如何
前調王惲
采蓮人語隔秋煙波靜如横練入手風光莫流轉共留
連畫船一笑春風面江山信美終非吾土問何日是
歸年
殿前懽
(雙調四十三字)
殿前懽倪瓚
揾啼紅杏花消息雨聲中十年一覺揚州夢春水如空
雁波寒寫去蹤離愁重南浦行雲送冰絃玉柱彈怨
東風
水仙子
(雙調四十四字)
水仙子倪瓚
東風花外小紅樓南浦山横眉黛愁春寒不管花枝瘦
無情水自流簷間燕語嬌柔驚回幽夢難尋舊遊落
日簾鈎
減字木蘭花
(雙調四十四字平仄互叶)
減字木蘭花歐陽修
樓臺向曉澹月低雲天氣好翠幕風微宛轉凉州入破
時香生舞袂楚女腰肢天與細汗粉重勻酒後輕寒
不著人
前調晏幾道
長亭晩送都似綠牎前日夢小字還家恰應紅燈昨夜
花良時易過半鏡流年春欲破往事難忘一枕高樓
到夕陽
前調晏幾道
留春不住恰似年光無味處滿眼飛英彈指東風太淺
情箏絃未穩學得新聲難破恨轉枕花前且伴香紅
一夜眠
前調(茘枝)蘇軾
閩溪珍獻過海雲帆來似箭玉座金盤不貢奇葩四百
年輕紅軟白雅稱佳人纖手擘骨細肌香恰似當年
十八娘
前調(雙松上絡凌霄花)蘇軾
雙龍對起白甲蒼髯煙雨裏疎影微香下有幽人晝夢
長湖風清軟雙雀飛來爭噪晩翠颭紅輕時下凌霄
百尺英
前調蘇軾
曉來風細不會鵲聲來報喜却羡寒梅先覺春風一夜
來香箋一紙寫盡回文機上意欲捲重開讀徧千迴
與萬迴
前調蘇軾
春牛春仗無限春風來海上便與春工染得桃花似肉
紅春幡春勝一陣春風吹酒醒不似天涯捲起楊花
似雪花
前調蘇軾
玉房金蕊宜在玉人纖手裏澹月朦朧更有微微弄袖
風温香熟美醉鬘雲鬟垂兩耳多謝春工不是花紅
是玉紅
前調(琴)蘇軾
神閒氣定萬籟收聲天地靜玉指冰絃未動宫商意已
傳悲風流水寫出寥寥千古意歸去無眠一夜餘音
在耳邊
前調黃庭堅
巫山古縣老杜淹留情始見撥悶題詩千古神交世不
知雲陽臺下更值清明風雨夜知道愁辛果是當時
作賦人
前調黃庭堅
詩翁才刃曾陷文場貔虎陣誰敢當哉况是焚舟决勝
來三巴春杪客館夢回風雨曉胸次崢嶸欲共潮頭
赤甲平
前調黃庭堅
餘寒爭令雪共臘梅相照映昨夜東風已出耕牛勸歲
功陰陰羃羃近覺春天無幾尺休恨春遲桃李梢頭
次第知
前調黃庭堅
中秋無雨醉送月銜西嶺去笑口須開幾度中秋見月
來前年江外兒女傳杯兄弟會此夜登樓小謝清吟
慰白頭
前調(登巫山縣樓)黃庭堅
襄王夢裏草綠煙深何處是宋玉臺頭暮雨朝雲幾許
愁飛花漫漫不管羈人腸欲斷春水茫茫欲渡南陵
更斷腸
前調(秋夜黔守席上)黃庭堅
舉頭無語家在月明深處住擬上摩圍最上峰頭試望
之偏憐絡秀共苦同甘誰更有想見牽衣月到愁邊
緫未知
前調秦觀
天涯舊恨獨自淒凉人不問欲見迴腸斷續金爐小篆
香黛蛾長斂任是東風吹不轉困倚危樓過盡飛鴻
字字愁
前調(留賈耘老)毛滂
曾教風月催促花邊煙棹發不管花開月白風清始肯
來既來且住風月閒尋秋好處收取淒清暖日闌干
助夢吟
前調(戲吳奉議)舒亶
眉山斂額往事追思空手拍鴈字頻飛生怕人來說著
伊閒抛繡履愁殢香衾渾不起莫似揚州只作尋常
薄倖休
前調(賦錦帶花)舒亶
碎紅如繡搖曳東風垂綵綬擬倩柔條約住佳人細柳
腰蜀江春綠爭似枝頭能結束纖手攀時欲綰同心
寄與誰
前調王安國
畫橋流水雨濕落花飛不起月破黃昏簾裏餘香馬上
聞徘徊不語今夜夢魂何處去不似垂楊猶解飛花
入洞房
前調謝逸
荷花風細乞巧樓中凉似水天幕低垂新月彎環淺暈
眉橋横烏鵲不負年年雲外約淺漏疎鐘腸斷朝霞
一縷紅
前調(贈棋妓宋瑶)謝薖
風篁度曲倦倚銀屏初睡足清簟疎簾金鴨香消嬾更
添纖纖露玉風雹縱横飛鈿局顰斂雙蛾凝竚無言
密意多
前調周邦彥
風鬟霧鬢便覺蓬萊三島近水秀山明縹緲仙姿畫不
成廣寒丹桂豈是夭桃塵俗世只恐乘風飛上瓊樓
玉宇中
前調李祁
棃花院宇澹月微雲初過雨一枕輕寒夢入西瑶小道
山花深人靜簾鎖香煙清晝永紅藥闌干玉案春風
窈窕間
前調(登浯臺作)夏倪
江涵曉日蕩漾波光搖槳入笑指浯溪漫叟雄文鎖翠
微休嗟不偶歸到中州何處有獨立風煙湘水浯臺
總接天
前調(讀神仙傳)李綱
茫茫雲海方丈蓬壺何處在擬泛輕舟一到金鼇背上
遊瓊樓珠室千歲蟠桃初結實月冷風清試倩雙成
吸玉笙
前調(聽琵琶)朱敦儒
劉郎已老不管桃花依舊笑要聽琵琶重院啼鶯覓謝
家曲終人醉多似潯陽江上淚萬里東風一望山河
落照紅
前調(宴賞賜牡丹作)曾覿
一聲杜宇滿地落紅愁不語國色春嬌不逐風前柳絮
飄珠簾休捲愛惜龍香藏粉豔勝友俱來同醉君恩
倒玉杯
前調(雪)范成大
玉煙浮動銀闕三山連海凍翠袖闌干不怕樓高酒力
寒雙松凍折忽憶衰翁容易别想見鷗邊壓損年時
小釣船
前調范成大
枕書睡熟珍重月明相伴宿寶鴨金寒香滿圍屏宛轉
山雞人聲杳瑶井玉人相對曉黯淡窗紗却下風簾
護燭花
前調范成大
殷勤舉白昨夜東風猶有雪莫恨春遲曾見梅花第一
枝隂晴未決早晩清明新火活夢遶秦樓欲趁歸潮
上客舟
前調陳三聘
凝雲不動玉海無聲千丈凍來倚闌干襟袖憑虛徹骨
寒歸心易折後夜月明應恨别罨畫圖邊著我披蓑
上釣船
前調陳三聘
臘前三白春到西園還見雪紅紫花遲借作東風萬玉
枝歸田計决麥飯熟時應快活身在高樓心在山隂
一葉舟
前調(中秋獨與靜之飲)吳儆
碧梧秋老滿地琅玕紛不掃門掩黃昏惟有年時月照
人淒凉滿眼肯作六年燈火伴莫說淒凉來歲如今
天一方
前調(朱子淵見和次韻為謝)吳儆
思君欲老一榻塵生誰與掃䘵仰晨昏同是遲遲去魯
人行當洗眼看子青藜來夜伴莫變炎凉斬馬還須
請上方
前調吳儆
此身已老三徑都荒長却掃面目塵昏怕著朝章揖貴
人難瞞明眼只有青山堪作伴觸事心凉無病何勞
更覓方
前調趙彥端
亂雲縈浦作雪不成還是雨知我為何一笑仍添一恨
多不須歸去琥珀杯深能幾許草色如袍記取從今
舞處嬌
前調(唐守生日)管鑑
亂花飛絮却是一年春好處留住韶光共醉蓬萊日月
長翻階紅藥天上東風傳近約綠徧庭槐看取除書
一併來
前調汪莘
詩家清絶簷外森然蒼玉節學易無思一笑牎前白玉
妃何人共說山上青松松上雪更有誰知溪在門前
月在溪
前調(贈何藻)石孝友
新荷小小比目魚兒翻翠藻小小新荷點破清光景趣
多青青半捲一寸芳心渾未展待得圓時罩定鴛鴦
一對兒
前調(宋媛)魏氏
西樓明月掩映棃花千樹雪樓上人歸愁聽孤城一雁
飛玉人何處又見江南春色暮芳信難尋去後桃花
流水深
前調魏氏
落花飛絮杳杳天涯人甚處欲寄相思春盡衡陽雁漸
稀離腸淚眼腸斷淚㾗流不斷明月西樓一曲闌干
一倍愁
前調(題雄州驛)(宋媛)蔣氏
朝雲横度轆轆車聲如水去白草黃沙月照孤村三兩
家飛鴻過也百結愁腸無晝夜漸近燕山回首鄉關
歸路難
前調高士談
西湖睡起飛絮遊絲春老矣漲綠涵空十頃玻璃四面
風平時事少天與湖山供坐嘯他日西州却怕羊曇
感舊游
前調韓玉
香檀素手緩理新詞來伴酒音調淒凉便是無情也斷
腸莫歌楊柳記得渭城朝雨後客路茫茫幾度東風
蕙草長
前調李東陽
危峰欲墮巖背老翁方穩坐落葉無聲樹底風來了不
驚祗緣詩癖縱有閒心閒未得剛道忙來世事何曾
一掛懷
前調吳洪
雪花飄了待得梅花來索笑雪白梅香看盡千林興倍
長扶笻散步拾得灞橋清絶句歲歲年年梅雪催人
到酒邊
前調(姚江阻雨)趙寬
黑風吹水水拍船頭行復止白雨横秋秋色蕭森動客
愁疎鐘何處知在前邨黃葉樹茅屋誰家荒徑無人
菊自花
前調(贈别)徐階
平凉何處匹馬孤城悲遠去薊樹秦雲何日論文更對
君邊塵作惡利器盤根剛遇著看取功成政事文章
二美并
前調(送友使武林)吳子孝
西湖春好勝地莫教辜負了畫舫清謳柳暗花明水似
油六橋東畔應有遊人來共看玉節珠袍天遣仙郎
下九霄
前調吳子孝
靑山無數雲擁金昌亭下路十月溪堂竹外梅花已試
香嘉賓旨酒笑指青山來獻壽百歲平安人共梅花
老歲寒
前調馮鼎位
長亭淒絶去歲傷秋曾送别楊柳灣頭一曲煙波一曲
愁高城何許正在歸鴻欲沒處落照東風人倚朱闌
第幾重
前調(題梅雪扇)(明媛)馬瓊瓊
雪梅妬色雪把梅花相抑勒梅性温柔雪壓梅花怎起
頭芳心欲訴全仗東君來作主傳語東君早與梅花
作主人
前調(明媛)孟淑卿
銀河如晝料峭黃花寒越瘦小立闌干滿砌花隂怯步
還當年劉阮天台重訪桃花亂怪道而今眼底眉頭
剩月明
巫山一段雲
(漢鐃歌巫山高為思歸詞後蜀毛文錫撰此調與菩薩蠻之别名巫山一片雲者無涉雙調四十四)
(字)
巫山一段雲毛文錫
雨霽巫山上雲輕映碧天遠風吹散又相連十二晚峰
前暗濕啼猿樹高籠過客船朝朝暮暮楚江邊幾度
降神仙
前調毛文錫
貎掩巫山色才過濯錦波阿誰提筆上銀河月裏寫嫦
娥薄薄施鉛粉盈盈挂綺羅菖蒲花役夢魂多年代
屬元和
前調歐陽炯
絳闕登真子飄飄御彩鸞碧虛風雨珮光寒斂袂下雲
端月帳朝霞薄星冠玉葉攢遠遊蓬島降人間特地
拜龍顔
前調李珣
有客經巫峽停橈向水湄楚王曾此夢瑶姬一夢杳無
期塵暗珠簾卷香銷翠幄垂西風回首不勝悲暮雨
灑空祠
前調(巫峽)李珣
古廟依青嶂行宫枕碧流水聲山色鎖妝樓往事思悠
悠雲雨朝還暮煙花春復秋啼猿何必近孤舟行客
自多愁
前調(棲鳳峰)趙孟頫
芍藥虚投贈丁香漫結愁鳳來鸞去兩悠悠新恨怯逢
秋山色驚心碧江聲入夢流何時絃管簇歸舟蘭棹
泊沙頭
前調(翠屏峰)趙孟頫
碧水澄青黛危峰聳翠屏竹枝歌怨月三更别是斷腸
聲煙外黃牛峽雲中白帝城扁舟清夜泊蘋汀倚棹
不勝情
前調(淨壇峰)趙孟頫
疊嶂千層碧長江一帶清瑶壇露冷月朧明欹枕不勝
情雲過船牎曉星移宿霧晴古今離恨撥難平惆悵
峽猿聲
前調(松鶴峰)趙孟頫
松鶴堆嵐靄陽臺枕水湄風清月冷好花時惆悵阻佳
期别夢愁蝴蝶離歌怨竹枝悠悠往事不勝悲春夢
入雙眉
前調(雲霞峰)趙孟頫
碧水鴛鴦浴平沙荳蔲紅雲霞峰翠一重重帆卸落潮
風澹薄雲籠月霏微雨洒篷孤舟晩泊浪聲中無處
問音容
前調(明媛)黃氏
巫女朝朝豔楊妃夜夜嬌行雲無力困纖腰媚眼暈紅
潮阿母梳雲髻檀郎整翠翹起來羅韤步蘭苕一見
又魂銷
霜天曉角
(又一體雙調四十四字)
霜天曉角趙長卿
閣兒幽寂處圍爐向小窗好是闘頭兒坐梅煙炷返魂
香對火怯夜冷猛飲消漏長飲罷且須自卧斜月照
滿林霜
前調(又一體)趙長卿
玉清冰樣潔幾夜相思切誰料濃雲遮湧同心帶甚時
結匆匆休惜别還有來時節記取江隂歸路須共踏
夜深月
前調(又一體)吳文英
煙林退葉紅偶藉遊人屧十里秋聲松路嵐雲重翠濤
涉竚立閒素箑畫屏羅嶂疊明月雙成歸去天風裏
鳳笙浹
酒泉子
(又一體雙調四十四字)
酒泉子顧夐
黛怨紅羞掩映畫堂春欲暮殘花微雨隔青樓思悠悠
芳菲時節看將度寂寞無人還獨語畫羅襦香粉汚
不勝愁
御選歴代詩餘卷八
