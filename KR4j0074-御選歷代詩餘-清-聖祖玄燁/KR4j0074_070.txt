欽定四庫全書
御選歴代詩餘卷七十目錄(一百字)
念奴嬌(又一體)
蘇軾
周紫芝(二首)
趙鼎臣
吕渭老
韓駒
蔡伸
葉夢得
李邴
曾紆(二首)
劉一止
趙長卿
張元幹(二首)
朱敦儒(二首)
曾覿
曾惇
辛棄疾
程垓
朱熹
趙彦端(二首)
毛幵(三首)
沈端節(二首)
張炎(三首)
石孝友(二首)
何夢桂(二首)
張翥
王世懋
絳都春(又一體)
趙彦端
吳文英(三首)
蔣捷
翁元龍
朱淑眞
高陽臺(又一體)
吳文英(二首)
蔣捷
張炎(二首)
李彭老(二首)
李萊老
王億之
王茂孫
僧晦
張翥
前調(又一體)
王沂孫
東風第一枝
高觀國(二首)
史達祖(三首)
張翥
趙崇霄
御選歴代詩餘卷七十目錄
欽定四庫全書
御選歴代詩餘卷七十(一百字)
司經局洗馬掌局事兼翰林院修撰加二級(臣)王奕清奉
旨校刊
念奴嬌
(又一體一名大江東去或無去字或以為大江乘者誤也一名酹江月一名赤壁詞皆以蘇軾詞别)
(名按此調若止中間平仄稍異不復另列一體因蘇詞換頭二三句上五下四故分出之)
念奴嬌(赤壁懷古)蘇軾
大江東去浪淘盡千古風流人物故壘西邊人道是三
國周郎赤壁亂石穿空驚濤拍岸捲起千堆雪江山如
畫一時多少豪傑遥想公瑾當年小喬初嫁了雄姿
英發羽扇綸巾談笑間檣櫓灰飛煙滅故國神遊多情
應笑我早生華髮人生如夢一尊還酹江月
前調(秋月)周紫芝
冰輪飛上正金波翻動玉壺新綠風帽還攲清露滴凛
凛微生寒粟白玉樓高水晶簾捲十里堆瓊屋千山人
靜怒龍聲噴蘄竹夜久斗落天高銀河還對瀉冷懸
雙瀑此地人間何處有難買明珠千斛弄影人歸錦袍
何在更誰知鴻鵠素光如練滿天空挂寒玉
前調(送路使君)周紫芝
楚山無盡看西來新擁石城雙旆立馬花邊金鐙暖遥
想元戎小隊白雪歌成莫愁去後往事空千載一時吟
嘯風流不減前輩聞道夢澤南州日高初睡足雅宜
高會老去愁多誰念我空對雲山蒼翠南鴈歸時白頭
應記得尊前傾蓋送君南浦無情空恨江水
前調(送王長卿赴河間)趙鼎臣
舊遊何處記金湯形勝蓬瀛佳麗綠水芙蓉元帥與賓
僚風流濟濟萬柳亭邊雅歌堂上醉倒春風裏十年一
夢覺來煙水千里惆悵送子重游南樓依舊否朱闌
誰倚要識當時惟是有明月曾陪珠履量減杯中雪添
頭上甚矣吾衰矣酒徒相問為言憔悴如此
前調吕渭老
暮雲收盡霽霞明高擁一輪寒玉簾影横斜房戸静小
立啼紅簌簌素鯉頻傳蕉心微展雙蕊明紅燭開門疑
是故人敲撼窗竹長記那裏西樓小寒窗靜掩風箏
鳴屋淚眼燈光情未盡儘覺語長更促短短霞杯温温
羅帊妙語書裙幅五湖何日小舟同泛春綠
前調(月)韓駒
海天向晚漸霞收餘綺波澄微綠木落天高真箇是一
雨秋容新沐喚起嫦娥掩雲撥霧駕此一輪玉桂華疎
淡廣寒誰伴幽獨不見弄玉吹簫尊前空對此清光
堪掬露鬢風鬟何處問雲雨巫山六六珠斗斕斒銀河
清淺影轉西樓曲此情誰會倚風三弄横竹
前調蔡伸
輕雷驟雨洗千巗濃翠層巒森列衣袂凉生叢竹外時
有飛螢明滅雲浪鱗鱗蘭舟泛泛共載一輪月五湖當
日未應此段竒絶歸路横玉驚鸞叫雲清似水悠颺
天末玉宇瓊林凝望處依約廣寒宫闕老去情鍾此心
仍在未肯甘華髮清歡留作異時佳話重說
前調(次東坡韻)葉夢得
雲峰横起障吳關三面真成尤物倒卷回潮目盡處秋
水黏天無壁綠鬢人歸如今雖在空有千莖雪追尋如
夢謾餘詩句猶傑聞道尊酒登臨孫郎終古恨長歌
時發萬里雲屯瓜步晚落日旌旗明滅鼓吹風高畫船
遥想一笑吞窮髮當時曾照更誰重問山月
前調(秋月次周竹坡韻)李邴
素光練淨映秋山隱隱修眉横綠鳷鵲樓高天似水碧
瓦寒生銀粟萬丈斜暉奔雲湧霧飛過盧仝屋更無塵
氣滿庭風碎梧竹誰念鶴髮仙翁當年曾共賞紫巗
飛瀑對影三人聊痛飲一洗離愁千斛斗轉參横翩然
歸去萬里騎黃鵠滿天霜曉呌雲吹斷横玉
前調曾紆
片帆暮落正前邨梅蕊愁人如雪東陌西溪長記得疎
影横斜時節六出冰姿玉人微步笑裏輕輕折蘭房同
醉暗香曾共私竊回首萬水千山一枝重見處離腸
千結料想臨鸞消瘦損時把啼紅偷浥怎得伊來許多
幽恨共撚青梢說如今千里斷腸空對明月
前調(海棠括東坡詩)曾紆
江城春晚正海棠臨水嫣然幽獨秀色天姿真富貴何
必金盤華屋月下無人雨中有淚絶豔仍清淑豐肌得
酒嫩紅微透輕縠曉日霧靄林深佳人春睡思朦朦
初足笑出疎籬端可厭桃李漫山麄俗燕子飛來鴻鵠
何在千里移西蜀明朝酒醒亂紅那忍輕觸
前調(和陳元載中秋小集)劉一止
燕臺暮集對秋容凄緊松隂羃羃徙倚欄邊臨翠壑千
頃風煙横出坐待冰輪天空雲散一色如蒼璧姮娥有
意為誰來赴今夕身世如許飄流佳時輕過了他年
空憶我輩情鍾端未媿昔日蘭亭陳迹坐上何人驪歌
凄斷語别還應惜有心紅燭替人珠淚頻滴
前調(梅)趙長卿
小春時候見早梅吐玉裁瓊妝白點點枝頭光照眼惱
損柔腸情客暗裏芳心出羣標致經歲成疎隔如今風
韻何人依舊冰雪冷豔瀟灑天然香姿肯易許遊蜂
狂蝶夜半黃昏擔帶了多少清風明月宋玉雖悲元超
雖恨見了千愁歇東君還許有情取次攀折
前調張元幹
江天雲霽正露荷擎翠風槐搖綠試問秦樓今夜裏愁
到闌干幾曲笑撚黃花重題紅葉無奈歸期促暮雲千
里桂花初綻寒玉有誰伴我凄凉除非分付與杯中
醽醁水本無情山又遠回首煙波雲木夢繞西園魂飛
南浦自古情難足舊游何處落霞空映孤鶩
前調(蕊香堂賞海棠)張元幹
蕊香深處逢上已生怕花飛紅雨萬點臙脂遮翠袖誰
識黃昏凝佇燒燭呈妝傳杯凭檻莫放春歸去垂絲無
語見人却似羞妒修禊當時今日羣賢絃管裏英姿
如許寶靨羅衣應未有許多陽臺神女氣湧三山醉聽
五鼓休更分今古壺中天地大家著意留住
前調朱敦儒
别離情緒奈一番好景一番悲戚燕語鶯啼人乍遠還
是他鄊寒食桃李無言不堪攀折總是風流客東君也
自怪人冷淡蹤跡花艷草草春上酒隨花意薄疎狂
何益除却清風并晧月脈脈此情誰識料得文君重簾
不卷且等閒消息不如歸去受他真箇憐惜
前調(梅次趙仙源韻)朱敦儒
見梅驚笑問經年何處收香藏白似語如愁却問我何
苦紅塵久客觀裏栽桃仙家種杏到處成疎隔千林無
伴淡然獨傲霜雪且與管領春回孤標争肯接雄蜂
雌蝶豈是無情知受了多少凄凉風月寄驛人遥和羹
心在忍使芳塵歇東風寂寞可人誰為攀折
前調(賦林檎花)曾覿
羣花漸老向曉來微雨芳心初拆拂掠嬌紅香旖旎渾
欲不勝春色淡月棃花新晴繁杏裝點成標格風光都
在半開深院人寂剛要買斷東風裊柔枝低映舞茵
歌席記得當時曾共賞玉人纖手輕摘醉裏妖嬈醒時
風韻比並堪端的誰知顦顇對花空惹思憶
前調(送淮漕錢處和)曾惇
繡衣直指問凌風一笑翩然何許詔出層霄持漢節千
里秋風淮浦鑑遠江山竹西歌吹曾被烽煙汚須君椽
筆為渠一洗塵土休厭共倒金荷翠眉重為唱渭城
朝雨看即揚鞭歸騎穩還指鬱蔥深處寶帶兼金華韀
新繡直上雲霄去回頭莫忘玉霄今夜風露
前調(次東坡韻)辛棄疾
儻來軒冕問還是今古人間何物舊日重城愁萬里風
月而今堅壁藥籠功名酒壚身世可惜蒙頭雪浩歌一
曲坐中人物三傑休歎黃菊凋零孤標應也有梅花
争發醉裏重揩西望眼惟有孤鴻明滅萬事從教浮雲
來去枉了衝冠髮故人何在長庚應伴殘月
前調程垓
秋風秋雨正黃昏供斷一窗愁絶帶減衣寬誰念我難
忍重城離别轉枕褰帷挑燈整被總是相思切知他别
後負人多少風月不是怨極愁濃只愁重見了相思
難說料得新來魂夢裏不管飛來蝴蝶排悶人間寄愁
天上終有歸時節如今無奈亂雲依舊千疊
前調(梅次趙仙源韻)朱熹
臨風一笑問羣芳誰是真香純白獨立無朋算只有姑
射山頭仙客絶豔誰憐真心自保邈與塵緣隔天然殊
勝不關風露冰雪應笑俗李麤桃無言翻引得狂蜂
輕蝶爭似黃昏閒弄影清淺一溪霜月畫角吹殘瑶臺
夢斷直下成休歇綠隂青子莫教容易披折
前調趙彦端
雨斜風横正詩人閒倦淮山清絶彈壓秋光江萬頃只
欠凌波羅韤好事幽人憐予止酒著意温瓊雪翠帷低
卷怪來飛墮初月凉夜華宇無塵舞裙香漸煖錦裀
聲闋不分金蓮隨步步誰遣芙蓉爭發賴得高情湘歌
洛賦稱作西風客為君留住不然飛去雲闕
前調(中秋)趙彦端
姮娥萬古弄清光常共山青水綠我欲蓬萊風露頂渺
視寰瀛一粟攜手羣仙廣寒遊戲玉砌琉瓈屋歸來一
笑葛陂還訪騎竹此夕縱飲清歡吸寒輝萬丈快如
飛瀑傾倒銀河斟斗杓莫問人間榮辱獨倚闌干浩歌
長嘯驚墮雲飛鵠亂呼蟾兔搗霜為駐顔玉
前調(陪張子公登覽輝亭)毛幵
層樓飛棟壓孤城臨瞰并吞空闊千古吳京佳麗地一
覽江山竒絶天際歸舟雲中煙樹鷺點汀洲雪三山無
際渺然相望溟渤么鳳遺響悲凉故臺今不見蒼煙
蕪沒千騎重來初起廢緬想六朝人物峴首他年羊公
終在笑幾人磨滅一時尊俎且須同賦風月
前調(中秋)毛幵
素秋新霽風露洗寥廓珠宫瓊闕簾幕生寒人未定鵲
羽驚飛林樾河漢無聲微雲收盡相映寒光發三千銀
界一時無此竒絶正是老子南樓多情辜負了十分
佳節起舞徘徊誰為我傾倒杯中明月欲攬姮娥扁舟
滄海戲濯凌波韤漏殘鐘斷坐愁人世超忽
前調(次韻施德初席上)毛幵
麗譙春晚望東南千里湖山佳色畫戟門前清似水時
節初過燈夕封井年登京華日近每報平安驛滿城花
柳正須千騎尋覓憶我年少追遊叨兔園客右多慚
英識今日懷人無限意老淚尊前重滴賦詠空傳雄豪
誰在鬢點吳霜白招呼一醉幸公時慰愁寂
前調沈端節
湖山照影正日長嬌困不煩勻埽絮滿長洲春澹沲開
徧吳宫花草嫩綠蔥蔥輕紅簌簌漸覺枝頭少餘芳難
並破愁惟有馨醥應是留得東君海棠方待折玉環
嬌小霧薄隂輕初睡足寶幄畫屏香裊醉態天真半羞
微歛未肯都開了嫣然一笑此時風度尤好
前調沈端節
嫩凉清曉淡秋容横寫鮫綃十幅山水光中參意味不
管人間榮辱藜杖椶鞵綸巾鶴氅賓主俱遺俗倚闌舒
嘯一尊花下相屬雲際有藥千年瓊瑶爭秀發龍蛇
新劚富貴功名元自有且樂無窮真福蓮社風流醉鄉
跌宕時奏長生曲月娥同聽好風徐韻松竹
前調(周靜鏡園池)張炎
萬塵自遠徑松存髣髴斜川深意烏石岡邊猶記得竹
裏吟安一字暗葉禽幽虛闌荷近看薄遲花氣行行且
止枯瓢枝上閒寄不恨老却流光可憐歸未得翻恨
流水落落嶺頭雲尚在一笑生涯如此樹老梅荒山孤
人共隔浦船歸未劃然長嘯海風吹下空翠
前調(夜渡古黃河)張炎
揚舲萬里笑當年底事中分南北須信平生無夢到却
向而今遊歴老柳官河斜陽古道風定波猶直野人驚
問泛槎何處狂客迎面落葉蕭蕭水流沙共遠都無
行跡衰草凄迷秋更綠惟有閒鷗獨立浪挾天浮山邀
雲去銀浦横空碧扣舷歌斷海蟾飛上孤白
前調(和東坡韻賦梅)張炎
苔痕抱石透陽春挺挺林間英物隔水笛聲那得到斜
日空明絶壁半樹籬邊一枝竹外冷豔凌蒼雪淡然相
對萬花無此清傑還念庾嶺幽情江南聊折贈行人
應發寂寂西窗閒弄影深夜寒燈明滅且看芳壺休簪
短帽照見蕭蕭髮幾時歸去朗吟湖上香月
前調石孝友
平湖閣上正殘虹挂雨微雲擎月萬頃琉瓈秋向冷忍
便翠消紅歇北海尊罍西園游宴興逸湖山發飛塵不
到坐移蓬島珠闕莫厭笑口頻開少年行樂事轉頭
飄忽公子多情真愛客敢憚深杯百罰太乙舟輕芙蓉
城鎖醉指神仙窟乘風歸去儘教吹亂華髮
前調石孝友
平湖閣上正雌霓將捲雄風初發醉倚危欄吟眺處月
在蓬萊溟渤蓬葉香浮桂華光放翻動蛟鼉窟蹋輪誰
信宓妃曾借塵韤人世景物堪悲等閒都換了朱顔
雲髮遥想廣寒秋到早閒著幾多空闊太白詩魂玉川
風腋自有飛仙骨嫦娥為伴夜深同駕霜月
前調(惜春)何夢桂
三分春色更消得風雨幾番零落年少不來春老去空
負省薇階藥燕子飛忙杜鵑啼殺總為誰悲樂臨春結
綺舊家何處樓閣一任年去年來悵畫闌舞斷塵生
簾幕回首揚州渾一夢可是風流俱錯百歲心期一春
光景付與閒杯酌青蛇猶在莫教雷雨飛却
前調(感舊)何夢桂
問春何去亂隨風飛墮楊花籬落羅韤香囊無覓處誰
有返魂仙藥細柳重門碧桃深巷回首曾行樂玉龍吟
斷夜深人在江閣因念璧月瓊枝對玉人何處繡簾
珠幕一半青銅塵滿匣空撫鸞刀金錯薇露煙銷蓮膏
花凝不寐還孤酌一春心事總將愁裏消却
前調(眉間鴈)張翥
曉妝乍了又翩翩何許飛來臨鏡欲寄相思無一字拈
起芳心重省鬢嚲雲低眉顰山遠去翼宜相映嬌波頻
送恍如秋水涵影幾度揉損啼紅恨卿卿不到吳江
楓冷一點風流應觧妒翡翠雙鈿相並慣入香匳時違
繡枕香足宫花暝多情翦就忍教分做孤另
前調(羈懷)王世懋
寒衣初授怪重鍼密線織成愁别兒女燈前誰信道野
店荒雞情節倦馬驚嘶寒雞誤唱夜半霜天月朦朧滋
味此時堪向誰說猶記彭城渡口蚤朝滕暮兗魯山
秦碣白草黃塵青鏡裏短盡指冠危髮哀樂中年浮沉
宦况底事忙教徹濁醪&KR0838;久此時還共親切
絳都春
(又一體雙調一百字)
絳都春趙彦端
平生相遇算未有笑語閩山佳處舊日文章如今風味
渾如許眼前都是蓬萊路但莫道有人曾住異時天上
種種風流待君如故此處君家舊物看九萬清風為
君掀舉舉上青雲却憶梅花依舊吐故人衰病今無緒
只種得梅花盈圃待君一過山家共斟露醑
前調(元夕)吳文英
融和又報乍瑞靄霽色皇都春早翠幰競飛玉勒爭馳
都門道鼇山綵結蓬萊島向晚景雙龍銜照絳綃樓上
彤芝蓋底仰瞻天表縹緲風傳帝樂慶三殿共賞羣
仙同到迤邐御香飄滿人間聞嬉笑須臾一點星毬小
漸隠隠鳴鞘聲杳遊人月下歸來洞天未曉
前調(為郭清華内子壽)吳文英
香深霧暖正人在錦瑟年華深院舊日漢宫分得紅蘭
遊吳苑臨池羞落梅花片弄水月初勻妝面紫煙籠處
雙鸞共跨洞簫低按歌管紅圍翠䄂凍雲外似覺東
風先轉繡畔晝遲花底天寬春無限仙郎驕馬瓊林宴
待捲上珠簾教看更傳鶯入新年寶釵夢燕
前調(為李篔房量珠賀)吳文英
情黏舞綫悵駐馬灞橋天寒人遠旋翦露痕移得春嬌
栽瓊苑流鶯長語煙中怨恨三月飛花零亂豔陽歸後
紅藏翠掩小坊幽院誰見新腔按徹背燈暗共倚寶
屏葱蒨繡被夢輕金屋裝深沉香換梅花重洗春風面
正溪上參横月轉並禽飛上金沙瑞香霧暖
前調蔣捷
春愁乍畫正鶯背帶綠酴醿花謝細雨院深淡月廊斜
重簾挂歸時記約燒燈夜早坼盡秋千紅架縦然歸近
風光又是翠隂初夏婭姹顰青泫白恨玉珮罷舞芳
塵凝榭幾擬倩人付與蘭香秋羅帊知他墮策斜攏馬
在底處垂楊樓下無言暗擁嬌鬟鳳釵溜也
前調(秋晚海棠與黃菊盛開)翁元龍
花嬌半面記密燭夜闌同醉深院衣袖粉香猶未經年
如年遠玉顔不趁秋容換但換却春游同伴夢回前度
郵亭倦客又拈箋管慵按梁州舊曲怕離柱斷絃驚
破金鴈霜被睡濃不比花前良宵短秋娘羞占東籬畔
待說與深閨幽怨恨他情澹陶郎舊緣較淺
前調(梅)(宋媛)朱淑真
寒隂漸曉報驛使探春南枝開早粉蕊弄香芳臉凝酥
瓊枝小雪天分外精神好向白玉堂前應到化工不管
朱門閉也暗傳音耗輕渺盈盈笑靨稱嬌面愛學宫
妝新巧幾度醉吟獨倚闌干黃昏後月籠疎影横斜照
更莫待笛聲吹老便須折取歸來膽瓶插了
高陽臺
(又一體雙調一百字)
高陽臺(落梅)吳文英
宫粉彫痕仙雲墮影無人野水荒灣古石埋香金沙鎖
骨連環南樓不恨吹横笛恨曉風千里關山歎飄零亭
上黃昏月冷欄干壽陽宫裏愁鸞鏡問誰調玉髓暗
補香瘢細雨歸鴻孤山無限春寒離魂難倩招清些夢
縞衣觧珮溪邊最愁人啼鳥晴明葉底清圓
前調(壽毛荷塘)吳文英
風裊垂楊雪消蕙草何如清潤潘郎風月襟懷揮毫倚
馬成章玄都觀裏桃千樹映麴塵十里荷塘未歸來應
戀花洲醉玉吟香東風晴晝濃如酒正十分晧月一
半春光燕子重來明朝傳夢西窗朝寒幾煖金爐燼料
洞天日月偏長杏園詩應待先題嘶馬平康
前調(送翠英)蔣捷
燕捲晴絲蜂黏落絮天教綰住閒愁閒裏清明匆匆粉
澀紅羞燈搖縹暈茸窗冷語未闌娥影分收好傷情春
也難留人也難留芳塵滿目總悠悠問縈雲珮響還
繞誰樓别酒纔斟從前心事都休飛鸎縦有風吹轉奈
舊家苑已成秋莫思量楊柳灣西且櫂吟舟
前調張炎
接葉巢鶯平波卷絮斷橋斜日歸船能幾番遊看花又
是明年東風且伴薔薇住到薔薇春已堪憐更悽然萬
綠西泠一抹荒煙當年燕子知何處但苔深韋曲草
暗斜川見說春愁如今也到鷗邊無心再續笙歌夢掩
重門淺醉閒眠莫開簾怕見飛花怕聽啼鵑
前調(慶承園即韓平原南園)張炎
古木迷鴉虚堂起燕歡遊轉眼驚心南圃東窗酸風埽
盡芳塵鬢貂飛入平原草最可憐渾是秋隂夜沉沉不
信歸魂不到花深吹簫踏葉幽尋去任船依斷石袖
裹寒雲老桂懸香珊瑚碎擊無聲故園已是愁如許撫
殘碑却又傷今更關情秋水人家斜照西泠
前調(落梅)李彭老
飄粉杯寬盛香袖小青青半掩苔痕竹裏遮寒誰念減
盡芳雲么鳳叫晚吹晴雪料水空煙冷西泠感凋零殘
縷遺鈿迤邐成塵東園曾趁花前約記按箏籌酒戲
挽飛瓊環珮無聲草暗臺榭春深欲倩怨笛傳清譜怕
斷霞難返吟魂轉銷凝點點隨波望極江亭
前調(寄題蓀壁山房)李彭老
石筍埋雲風篁嘯晚翠微高處幽居縹簡雲籤人間一
點塵無綠深門戶啼鵑外看堆牀寶晉圖書儘蕭閒浴
研臨池滴露研朱舊時曾寫桃花扇弄霏香秀筆春
滿西湖松菊依然柴桑自愛吾廬冰絃玉麈風流在更
秋蘭香染衣裾照窗明小字珠璣重見歐虞
前調(落梅)李萊老
門掩香殘屏搖夢冷珠鈿糝綴芳塵臨水搴花流來疑
是行雲蘚梢空挂凄凉月想鶴歸猶怨黃昏黯銷凝人
老天涯鴈影沉沉斷腸不在聽横笛在江皋觧佩翳
玉飛瓊煙濕荒邨背春無限愁深迎風點點飄寒粉悵
秋娘滿袖啼痕更關情青子懸枝綠樹成隂
前調王億之
雙槳敲冰低蓬護冷扁舟曉渡西泠回首吴山微茫遥
帶重城堤邊幾樹垂楊柳早嫩黃搖動春情問孤鴻何
處飛來共喚飄零輕帆初落沙洲暝漸潮痕雨漬面
色風皴旅思羈愁偏能老大行人姮娥不管征途苦甚
夜深儘照孤衾想玉樓猶凭欄干為我銷凝
前調王茂孫
遲日烘晴輕煙縷晝鎖窗雕戶慵開人獨春閒金猊香
透蘭煤山屏煖倚珊瑚畔任翠隂移過瑶階悄無聲綵
翅翩翩何處飛來片時千里江南路被東風悞引還
近陽臺膩雨嬌雲多情恰喜徘徊無端枝上啼鳩喚便
等閒孤枕驚回惡情懷一院楊花一逕蒼苔
前調僧晦
紅入桃腮青回柳眼韶華已破三分人不歸來空教草
怨王孫平明幾點催花雨夢半闌欹枕初聞問東君因
甚將春老却閒人東郊十里香塵軟旋安排玉勒整
頓雕輪趁取芳時去尋島上紅雲朱衣引馬黃金帶算
到頭總是虚名莫閒愁一半悲秋一半傷春
前調(題趙仲穆山水便面)張翥
染黛浮空凝妝竚遠數峯底事含顰一樣新眉從他雨
抹煙勻龍綃便面宜歌舞看亭亭玉骨冰神幾銷魂翠
被餘香錦瑟清塵如今歸去湖山畔對一川平野一
片閒雲兩兩漁舟相過桂渚蘭津誰將玉斧修明月奈
瓊樓高處無人憶王孫芳草江南啼鴂殘春
前調(又一體詠紙被)王沂孫
霜楮刳皮冰花擘繭滿腔絮濕湘簾抱甕工夫何須待
吐吴蠶水香玉色難裁翦更繡鍼茸線休拈伴梅花暗
卷春風斗帳孤眠篝熏鵲錦熊氊一任粉融脂涴猶
怯癡寒我睡方濃笑他欠此情緣揉來細軟烘烘煖儘
何妨挾纊裝緜酒魂醒半榻棃雲記坐詩禪
東風第一枝
(雙調一百字)
東風第一枝(為梅溪壽)高觀國
玉潔生英冰清孕秀一枝天地春早素盟江國芳寒舊
約漢宫夢曉溪橋獨步看灑落仙人風表似妙句何遜
揚州最惜細吟清峭香暗度照影波渺春暗寄付情
雲杳愛隨青女横陳更憐素娥窈窕調羹雅意好贊助
清時廊廟羡韻高只有松筠共結歲寒難老
前調(立春日訪梅溪雨中同賦)高觀國
燒色回青冰痕綻白嬌雲先釀酥雨縱寒不壓葭塵應
時已鞭黛土東君入夜怕預惱詩邊心緒意轉新無奈
吟魂醉裏已題春句香夢醒幾花暗吐綠睡醒幾枝
偷舞酒醅清惜同斟菜甲嫩憐細縷玉纖綵勝願歲歲
春風相遇要等得明日新晴第一待尋芳去
前調(春雪)史達祖
巧沁蘭心偷黏草甲東風欲障新暖謾疑碧瓦難留信
知暮寒較淺行天入鏡做弄出輕鬆纖軟料故園不捲重
簾悮了乍來雙燕青未了柳回白眼紅欲斷杏開素
面舊遊憶著山陰後盟遂妨上苑熏爐重熨便放慢春
衫鍼線怕鳳鞾挑菜歸來萬一灞橋相見
前調(與高賓王賦)史達祖
草脚春回花心夢醒鞭香拂散牛土舊歌空憶珠簾彩
筆倦題繡戸黏雞貼燕想占斷東風來處暗惹起一掬
相思亂若翠盤紅縷今夜覓夢池秀句明日動探花
芳緒寄聲沽酒人家預約嬉遊伴侣憐他梅柳怎忍俊
天街酥雨待過了一月燈期日日醉扶歸去
前調(燈夕)史達祖
酒館歌雲燈街舞繡笑聲喧似簫鼓太平京國多歡大
酺綺羅幾處東風不動照花影一天春聚看翠光金縷
相交苒苒細吹香霧羞醉玉少年丰度懷艷雪舊家
伴侣閉門明月關心倚忩小梅索句吟情欲斷念嬌俊
知人無據想袖寒珠絡蔵香夜久帶愁歸去
前調(憶梅)張翥
老樹渾苔横枝未葉青春肯悞芳約背陰未返冰魂陽
梢已含紅萼佳人寒怯誰驚起曉來梳掠是月斜窗外
幺禽霜冷竹間幽鶴雲澹澹粉痕漸薄風細細凍香
又落叩門喜伴金尊倚闌怕聽畫角依稀夢裏記半面
淺窺珠箔甚時得重寫鸞箋去訪舊遊妝閣
前調趙崇霄
妒雪梅甦迷煙柳醒游絲輕颺新霽捲簾看燕初歸步
屧為花早起春來猶淺便做出十分春意喜鳳釵纔卸
珠幡早換巧梳描翠著數點催花雨膩更一陣遞香
風細小鶯歡煖調聲嫩蝶試晴舞翅清歡易失怕輕負
年芳流水好趁閒共整吟韀日日訪桃尋李
御選歷代詩餘卷七十
