欽定四庫全書
御選歴代詩餘卷九十二目錄(一百十六字)
摸魚兒(又一體)
晁補之
辛棄疾(三首)
劉克莊
杜旟
張炎
施芸隱
何夢桂
莫崙
唐珏
李俊民
張翥
劉基
楊基
瞿佑(十首)
前調(又一體)
李昴英(二首)
馮取洽
張龍榮
何夢桂(二首)
燕公楠
楊果
李冶
李天驥
許有壬
張翥(二首)
劉基
林鴻
吳易
前調(又一體)
元好問
白樸
盧摯
御選歴代詩餘卷九十二目錄
欽定四庫全書
御選歴代詩餘卷九十二(一百十六字)
司經局洗馬掌局事兼翰林院修撰加二級(臣)王奕清奉
旨校刊
摸魚兒
(又一體雙調一百十六字一名安慶摸一名買陂塘一名陂塘柳此體為此調正格填詞家多用之)
摸魚兒(東皋寓居)晁補之
買陂塘旋栽楊柳依稀淮岸湘浦東皋雨足新痕漲沙
觜鷺來鷗聚堪愛處最好是一川夜月光流渚無人獨
舞任翠幄張天柔茵藉地酒盡未能去青綾被莫憶
金閨故步儒冠曾把身誤弓刀千騎成何事荒了邵平
瓜圃君試覷滿青鏡星星鬢影今如許功名浪語便得
似班超封侯萬里歸計恐遲暮
前調辛棄疾
更能消幾番風雨匆匆春又歸去惜春長怕花開早何
况落紅無數春且住見說道天涯芳草無歸路怨春不
語算只有殷勤畫簷蜘網盡日惹飛絮長門事準擬
佳期又誤蛾眉曾有人妒千金縱買相如賦脈脈此情
誰訴君莫舞君不見玉環飛燕皆塵土閒愁最苦休去
倚危欄斜陽正在煙柳斷腸處
前調(觀潮)辛棄疾
望飛來半空鷗鷺須臾動地鼙鼓截江組練驅山去鏖
戰未收貔虎朝又暮悄慣得吳兒不怕蛟龍怒風波平
步看紅旆驚飛跳魚直上蹙蹋浪花舞憑誰問萬里
長鯨吞吐人間兒戲千弩滔天力倦知何事白馬素車
東去堪恨處人道是屬鏤怨憤留千古功名自誤漫教
得陶朱五湖西子一舸弄煙雨
前調(雨巖怪石名曰山鬼)辛棄疾
問何年此山來此西風落日無語看君似是羲皇上直
作太虚名汝溪上住算只有紅塵不到今猶古一杯誰
舉笑我醉呼君崔嵬未起山鳥覆杯去須記取昨夜
龍湫風雨門前石浪掀舞四更山鬼吹燈嘯驚倒世間
兒女依然處還問我清遊杖屨公良苦神交心許待萬
里攜君鞭笞鸞鳳送我遠遊賦
前調劉克莊
怪新來倚樓看鏡清狂渾不如舊暮雲千里傷心色那
更亂蟬疎柳凝望久愴故國百年漢闕誰回首功名大
謬歎采藥名山讀書精舍此計幾時就封侯事久矣
輸人妙手扁舟聊作漁叟高冠長劒都閒物世上切身
惟酒千載後君試看拔山扛鼎俱烏有英雄骨朽問顧
曲周郎而今還解來聽小詞否
前調(湖上)杜旟
放扁舟萬山環處平鋪碧浪千頃仙人憐我征塵久借
與夢遊清枕風乍静望兩岸羣峰倒浸玻瓈影樓臺相
映更日薄煙輕荷花似醉飛鳥墮寒鏡中都内羅綺
千街萬井天教此地幽勝仇池仙伯今何在隄柳幾眠
還醒君試問看此意只今更有何人領功名未竟待學
取鴟夷仍攜西子來動五湖興
前調(登陸起潛皆山樓)張炎
步高寒下觀浮遠清暉隔斷風雨醉魂誤入滁陽路落
莫不知何處闌屢拊又却是秋城自有芙蓉主重遊倦
旅對萬壑千巖長江巨浪空翠洒衣屨景如許都被
樓臺占取晴嵐暖靄朝暮乾坤静裏閒居賦評泊水經
茶譜留勝侶更底用林泉曳杖尋桑苧休休訪古看排
闥青來書牀嘯詠莫向惠峰去
前調(瓊花)施芸隱
柳蒙茸暗凌波路煙飛慘澹平楚香車深駐猊環掩遥
認翠華雲母芳景暮鴛甃悄銖衣來按飛瓊舞凄凉洛
浦漸玉漏沉沉清隂滿地乘月步虛去銷凝處誰說
三生小杜翔螭聲斷簫鼓情知禁苑酥塵涴羞與倡紅
同譜春幾度想依舊苔痕長印唐昌土風流千古人在
小紅樓朱簾半捲香注玉壺露
前調何夢桂
把心期半生孤負玉堂元在何處朱絃彈絶無人聽空
操離鸞烈女遇不遇休更問悠悠世事都如許人生草
露看百歲勲名青銅鬢影撫劒淚如雨知誰語落落
江空歲暮人間一夢今古雷塘十里斜陽外野草寒鴉
無數身世寓聊爾耳江山有恨誰堪賦冰心更苦都說
與梅花參横月落一醉且歸去
前調莫崙
聽春教燕顰鶯訴朝朝花困風雨六橋忘却清明後碧
盡柳絲千縷蜂蝶侶正閒覓閒花閒草閒歌舞最憐西
子尚薄薄雲情盈盈波淚點點舊眉嫵流紅記空汎
秋宮怨句才人何處嬌妒落紅無限隨風絮詩恨有誰
曾遇堪恨處恨二十四番花信催花去東君暗苦更多
囑多情多愁杜宇多訴斷腸語
前調(蓴)唐珏
漸滄浪凍痕銷盡瓊絲初漾明鏡鮫人夜翦龍髯滑織
就水晶簾冷鳬葉淨最好似嫩荷半捲浮晴影玉流翠
凝早枯豉融香紅鹽和雪醉齒嚼清瑩功名夢曾被
秋風喚醒故人應動高興悠然世味渾如水千里舊懷
誰省空對景奈回首姑蘇臺畔愁波暝煙寒夜静但只
有芳洲蘋花與老何日泛歸艇
前調李俊民
這光景能銷幾度大都數十寒暑結廬人在山深處萬
壑千巖風雨朝復暮甚不管堂堂背我青春去高情自
許似野鶴孤雲江鷗遠水此興有誰阻功名事休歎
儒冠多誤韓顛彭蹶無數一溪隔斷桃源路只有人家
離黍歌且舞更不住醉中時出煙霞語暫來樵斧貪看
兩争棋人間不道俯仰成今古
前調(春遊連日病酒賦此止之)張翥
過花朝澹煙輕雨東風還又春社客懷不斷還家夢只
泥酒杯陶寫孤館夜甚濃醉無人知道歸來也蘭燈半
灺任賦就魚箋絃抛玉軫誰念倦司馬長安市幾度
攜尊命駕空驚遊興衰謝醉鄉天地無今古争得一襟
瀟灑春縱暇便不飲從教團雪揉花打觥籌己罷笑蜾
蠃螟蛉吾今真止為報獨醒者
前調(雨)劉基
灑軒牎數聲疎雨霎時驅退殘暑碧江風過龍鱗起天
際白雲如絮人老去但說道秋來先自傷心緒故鄉何
處望不見淵明菊荒三徑盡日漫凝佇新凉夜兔影
沉沉漢渚寥寥鴻鴈飛度莎鷄絡緯閒相妒催得鬢絲
千縷芳草渡還又是蒼煙綠水連紅樹榮名幾許隨分
莫求多五湖有路波浪未應阻
前調(感秋)楊基
問黃花為誰開晩青青猶遶西圃秋光又染芙蓉好那
更薄霜輕霧江遠處但望見寒煙衰草山無數凭闌不
語恨一點飛鴻數聲柔櫓都不帶愁去當時夢空憶
邯鄲故步山陽笛裏曾賦黃金散盡英雄老莫倚善題
鸚鵡君看取且信手提攜如意尊前舞浮名浪許要插
柳當門種桃臨水歸老舊遊路
前調(蘇堤春曉)瞿佑
望西湖柳煙花霧樓臺非遠非近蘇堤十里籠春曉山
色空濛難認風漸順忽聽得鳴榔驚起沙鷗陣瑶階露
潤把繡幕微褰紗牎半起未審甚時分凭闌處水影
初浮日暈遊船未許開盡賣花聲裏香塵起羅帳玉人
猶困君莫問君不見繁華易覺光隂迅先尋芳信怕綠
葉成隂紅英結子留作異時恨
前調(平湖秋月)瞿佑
望西湖斷虹收雨長天秋水一色姮娥捧出黃金鏡照
我清尊瑶席風浪息想此際驪龍熟睡鮫人泣吹殘短
笛對香霧雲鬟清輝玉臂今夕是何夕凭闌處聽盡
更籌漏刻人間此景難得滿身風露颼颼冷何用水晶
屏隔君莫惜君不見坡仙樂事俱塵迹扁舟二客向赤
壁重遊山高水落孤鶴夢中識
前調(斷橋殘雪)瞿佑
望西湖玉花飄後嫩寒猶自凝沍瑶臺夢斷飛瓊老惆
悵今吾非故斜日暮試指點橋南橋北經行路佳期又
誤正環玦隨波淚鉛成水流入裏湖去凭闌處十里
銀沙分布水泥深阻行步孤山欲訪梅花信除是扁舟
飛渡君莫訴君不見酒尊誰酹逋仙墓詩魂未遇但寂
寞黃昏月香水影吟盡斷腸句
前調(雷峯夕照)瞿佑
望西湖雷峯夕照霞光雲彩紅粲相輪高聳猶難礙何
况鈴音低喚堪愛翫最好是前山紫翠峰腰斷平銜一
半似金鏡初分火珠將墜萬丈瑞光散凭闌處催罷
舞羣歌伴游船競泊芳岸雕軿繡勒爭門入贏得六街
塵亂君莫歎君不見疎星澹月横微漢敲棋待旦聽鯨
吼華鐘鼉鳴急鼓光景暗中換
前調(麴院荷風)瞿佑
望西湖藕花風起紗牎午夢初覺吳娃小艇貪游戲衝
破浮萍一道閒自料多應是凌波競赴仙娥召輕搖桂
棹愛香袖翻空明妝映水齊唱採蓮調凭闌處兩岸
波光相照樓臺簾影顛倒蜻蜓飛去鴛鴦散應有玉顔
歡笑君莫誚君不見流光過眼催年少新凉又到漸苦
入芳心絲纏香竅荷背雨聲鬧
前調(花港觀魚)瞿佑
望西湖兩堤新漲粼粼綠痕微起水香波暖魚初上來
往岸脣沙觜遊棹檥又驚散茫然一去何曾止春融十
里愛桃浪翻紅萍星散紫此樂可知矣凭闌處閒把
金鈎垂水波心頻掣雙鯉纖絲暗逐長竿裊牽動一簾
紋綺君莫喜君不見區區名利皆香餌朝恩暮已便紫
綬金章不如蓑笠長臥釣船裏
前調(南屏晩鐘)瞿佑
望西湖暮天雲斂夕陽冉冉西墜落霞孤鶩齊飛處認
得南屏古寺行樂地便一霎夜昏花暝松煙翠鐘聲三
四見竹院僧歸蘭舟人散寂寞鳳城閉凭闌處望斷
朱樓十二有人獨自憔悴青禽不到紅嬢去誰把錦書
重寄君莫睡君不見月華星彩尤增媚張燈就醉怎料
得明朝憂愁風雨日出更多事
前調(柳浪聞鶯)瞿佑
望西湖六橋新柳曉煙籠絡不定迎風翠浪高低起天
賦水情雲性宜掩映都漲滿杏花深巷桃花徑青濃綠
淨看鷗鷺驚飛魚龍起舞畫檝去相並凭闌處兩兩
金梭抛競緜蠻巧語如詠銀屏記豆紅牙按提起去年
遊興君莫聽君不見歌樓多少新翻令鳳笙同韻好留
取長條渭城朝雨重與故人贈
前調(三潭印月)瞿佑
望西湖暮蟾初出金波十里如瀉就中勝景三潭好不
照綺羅遊冶誰與話問素娥廣寒獨宿何曾嫁纖雲怎
惹看笑弄蘭芳輕搖桂影拭目辨真假凭闌處儘把
閒情陶寫冰輪容易西下舞衫蹋破歌裙褪喚起更將
泉灑君莫捨君不見世間誰是長年者今宵醉也任顛
倒綸巾淋漓宫錦休放碧瑶斝
前調(兩峯插雲)瞿佑
望西湖兩峯齊聳亭亭南北相對玉山高並三千丈俯
視渺茫塵界雲靉靆遮不盡七層牎戶雙飛蓋經時歴
代向僧定人歸鈴音自語也似說成敗凭闌處幾度
晴明隂晦山光依舊如黛白衣蒼狗多更變識破世間
情態君莫怪君不見英雄往日今何在羣仙久待便乘
此清風問之明月穩跨大鵬背
前調(又一體太送王子文知平州)李昴英
怪朝來片紅初瘦半分春事風雨丹山碧水含離恨有
脚陽春難駐芳草渡似叫住東君滿樹黃鸝語無端杜
宇報采石磯頭驚濤屋大寒色要春護陽關唱畫鷁
徘徊東渚相逢知又何處摩挲老劒䧺心在對酒漫評
今古君此去幾千里東南隻手擎天柱長生夀母更穩
步安輿三槐堂上好看綵衣舞
前調李昴英
曉風吹繡簾低舞霜霏香碎紅雨燕忙鶯嬾春無頼肯
為好花遮護渾不顧費多少工夫做得芳菲聚休顰百
五却自恨新年游疎醉少光景恁虛度猊煙瘦困起
庭隂正午游絲飛絮無據千林濕翠須臾徧難綠鬢根
霜縷愁絶處怎忍聽聲聲杜宇深深樹憑君寄語道去
也還來後期長在紫陌歲相遇
前調(和玉林遺蛻山觀桃花)馮取洽
歎劉郎那回輕别霏霏三落紅雨玄都觀裏應遺恨一
抹澹煙殘縷愁望處想霧暗雲深忘却來時路新花舊
主記刻羽流商裁紅翦翠山徑日將暮空枝上時有
幽禽對語聲聲如問來否人生行樂須閒健衰老念誰
免此吾所與在溪上深深錦繡花千塢何時定去但對
酒思君呼兒為我頻唱小桃句
前調張龍榮
又風塵暗斑吟袖西湖深處能浣晴雲片片平波影飛
趁棹歌聲遠回首喚髣髴記春風共載斜陽岸輕攜分
短悵柳密藏橋煙濃斷逕隔水語音换思量徧前度
高陽酒伴離蹤悲事何限雙峰塔露書空穎情共暮鴉
盤轉歸思嬾悄不似留眠水國蓮花畔燈簾暈滿正蠧
帙重繙沉煤半冷風雨閉宵館
前調何夢桂
記年時人人何處長亭曾共尊酒酒闌歸去行人遠折
不盡長亭柳漸白首待把酒送君恰又清明後青條似
舊問江北江南離愁如我還更有人否留不住強把
蔬盤瀹韭行舟又報潮候風急岸花飛盡也一曲啼紅
滿袖春波皺青草外人間此恨年年有留連握手歎人
世相逢百年歡笑能得幾回又
前調(用前韻)何夢桂
把人間古今勛業一時都付杯酒青山行徧人華髮老
盡門前青柳試回首記曉雨征衫又過年時後相逢故
舊說亭北樓南看花縱好能似少年否還自笑應是
山林厭韭忘却兒童迎候興來漫學長沙舞要舞更無
長袖眉休皺歡笑外風濤世上時時有共君握手且盡
日尊前相&KR0838;一醉醉後明朝又
前調(答程雪樓見夀)燕公楠
又浮生平頭六十登樓悵望荆楚出山小草成何事閒
却竹煙松雨空自許早搖落江潭一似琅琊樹蒼蒼天
路漫伏櫪心長銜圖志短歲晏欲誰與梅花賦飛墮
高寒玉宇鐡腸還解情語英雄操與君侯耳過眼羣兒
誰數霜鬢縷祗夢聽樓頭翡翠催歸去清觴飛羽且細
酌盱泉酣歌郢雪風致美無度
前調(同遺山賦鴈丘)楊果
悵年年鴈飛汾水秋風依舊蘭渚網羅驚破雙棲夢孤
影亂翻波素還碎羽算古往今來只有相思苦朝朝暮
暮想塞北風沙江南煙月爭忍自來去埋恨處依約
并門舊路一丘寂莫寒雨世間多少風流事天也有心
相妒休說與還却怕有情多被無情誤一杯會舉待細
讀悲歌滿傾清淚為爾酹黃土
前調(和遺山鴈丘)李冶
鴈雙雙正分汾水回頭生死殊路天長地久相思債何
似眼前俱去摧勁羽儻萬一幽冥却有重逢處詩翁感
遇把江北江南風嘹月唳并付一丘土仍為汝小草
幽蘭麗句聲聲字字酸楚拍江秋影今何在宰木欲迷
堤樹霜魂苦算猶勝王嬙青塜真娘墓憑誰說與對鳥
道長空龍艘古渡馬耳淚如雨
前調(燈花)李天驥
又何須向明還滅寒花點綴孤影玉龍度海吹魚浪煙
澹寶釵横鬢斜又整是蟲滴驪珠兩兩相交頸夜長人
静恁玉果低抛金錢暗卜此意有誰領歡娛事料想
憑伊先應帊綃新淚猶凝銀篦未忍輕挑去只恐暗風
吹盡重記省怕莫是明朝有箇青鸞信怎知無定算只
解窺人人孤影隻成瘦又成病
前調(和明初韻)許有壬
買陂塘旋栽楊柳歸來此是先務他鄉故里都休較舊
雨不如今雨鴻在渚笑爾尚南飛吾已安孤嶼黃花解
語道人老宜秋身安耐酒此正有真趣鑾坡路大手
深慚燕許超騰又被鍾吕但求閒澹如元亮不恨詩無
竒句傾綠醑底須按樂天池上霓裳譜休論往古有三
日重陽約君同醉老子築西圃
前調(春日西湖汎舟)張翥
漲西湖半篙新雨麴塵波外風軟蘭舟同上鴛鴦浦天
氣嫩寒輕暖簾半捲看一縷歌雲不礙桃花扇鶯嬌燕
婉任狂客無腸王孫有恨莫放酒杯淺垂楊岸何處
紅亭翠館如今遊興全嬾山容水態依然好惟有綺羅
雲散君不見歌舞地青蕪滿目成秋苑斜陽又晩正落
絮飛花將春欲去目送水天遠
前調(元夕贈楚芳吳蘭)張翥
記蘇臺舊時風景西樓燈火如畫嚴城月色依然好無
復綺羅遊冶歡意謝向客裏相逢還有詩陶寫金尊翠
斝把錦字新聲紅牙小拍分付倦司馬繁華夢喚起
燕嬌鶯姹肯教辜負元夜楚芳玉潤吳蘭媚一曲夕陽
西下沉醉罷君試看人生誰是無情者先生歸也但留
意江南杏花春雨和淚在羅帊
前調(金陵秋夜)劉基
正凄凉月明孤館那堪征鴈嘹唳不知衰鬢能多少還
共柳絲同毳朱戶閉有瑟瑟蕭蕭落葉鳴莎砌斷魂不
繫又何必殷勤啼螿絡緯相伴夜迢遞樵漁事天地
和人較計虛名枉誤身世流年衮衮長江逝回首碧雲
無際空引睇但滿眼芙蓉黃菊傷心麗風吹露洗寂寞
舊南朝凭闌懷古零淚在衣袂
前調(寄紅橋)林鴻
記紅橋少年遊冶多少雨情雲緒金鞍幾度歸來晩香
靨笑迎朱戶斷腸處是半醉微醒燈暗夜深語問情幾
許情應似吳蠶纏緜吞繭撩亂絲千縷别離路澹月
乳鴉啼曙淚痕紅袖沾汚深懷遥想何年了空寄錦囊
佳句春欲去恨不得長繩繫日留春住相思最苦莫道
不消魂衷腸鐵石涕淚也如雨
前調(浙江潮)吳易
問天吳鞭江驅澥為誰簸弄如許一絲練影搖天末瞬
息魚龍嘯舞流傳誤道白馬素車果否英雄怒訇訇雷
鼓看貝闕翻鯨鼇山蹴雪瑶島飛仙墮傷心事不阻
投鞭飛渡鴟夷巨手何處覇圖牛斗曾雄踞氣壓廻瀾
萬弩今又古只恐怕蓬萊清淺迷歸路歸時記取有精
衛心癡麻姑眼老盼望久延佇
前調(又一體並蔕蓮)元好問
問蓮根有絲多少蓮心知為誰苦雙花脈脈嬌相向只
在舊家兒女天已許甚不教白頭生死鴛鴦浦夕陽無
語算謝客煙中湘妃江上未是斷腸處香匳夢好在
靈芝瑞露中間俯仰今古海枯石爛情緣在幽恨不埋
黃土相思樹流年度無端又被西風誤蘭舟少住怕載
酒重來紅衣半落狼藉卧風雨
前調(七夕用嚴柔濟韻)白樸
問雙星有情幾許消磨不盡今古年年此夕風流會香
暖月牎雲戶聽笑語知幾處綵樓瓜果祈牛女蜘絲暗
度似抛擲金梭縈回錦字織就舊時句愁雲暮漠漠
蒼煙桂樹人間心更誰訴擘釵分鈿蓬山遠一樣絳河
銀浦烏鵲渡離别苦啼妝洒盡新秋雨雲軿且駐算猶
勝嫦娥倉皇奔月只有去時路
前調(題雪樓先生歲寒亭詩卷)盧摰
為君歌歲寒亭子無煩洲畔鸚鵡江山勝槩風霜地要
近魯東家住丘壑趣應素愛昂霄老柏孤松樹登高作
賦想白雪陽春碧雲日暮別有倚樓處金閨彦尚憶
西清接武年來喬木如許團茅時復羲皇上我醉欲眠
卿去歌欲舉還自悟君家琢就瓊瑶句疎齋試與倩倚
竹佳人湘絃赴節凉滿北牎雨
御選歴代詩餘卷九十二
