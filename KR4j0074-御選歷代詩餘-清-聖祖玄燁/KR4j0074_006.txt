欽定四庫全書
御選歴代詩餘卷六目錄(四十二字)
浣溪沙(上)
韓偓
張曙
南唐李璟
南唐李煜
韋莊(二首)
薛昭藴(四首)
毛文錫
歐陽炯(二首)
顧夐
閻選
毛熙震(二首)
李珣(二首)
孫光憲(五首)
張泌(二首)
晏殊(五首)
歐陽修(六首)
晏幾道(十二首)
張先(二首)
蘇軾(十四首)
黃庭堅(二首)
秦觀(三首)
晁補之
賀鑄(十首)
毛滂(十二首)
李元膺
舒亶(三首)
趙令畤(四首)
米芾
蘇庠
周邦彦(六首)
曹組
陳克
向子諲
蔡伸
葉夢得
趙師俠
趙鼎
朱敦儒
曾覿
曾惇
辛棄疾(六首)
御選歴代討餘卷六目錄
欽定四庫全書
御選歴代詩餘卷六(四十二字)
司經局洗馬掌局事兼翰林院修撰加二級(臣)王奕清奉
旨校刊
浣溪沙(上)
(沙或作紗或名浣紗溪一名小庭花一名滿院春一名廣寒秋一名霜菊黃一名踏花天雙調四十)
(二字)
浣溪沙韓偓
宿醉離愁慢髻鬟六銖衣薄惹輕寒慵紅悶翠掩青鸞
羅襪況兼金菡萏雪肌仍是玉琅玕骨杳腰細更沉
檀
前調張曙
枕障熏爐冷繡幃二年終日苦相思杏花明月爾應知
天上人間何處去舊歡新夢覺來時黃昏微雨畫簾
垂
前調南唐李璟
風壓輕雲貼水飛乍晴池舘燕爭泥沈郎多病不勝衣
沙上未聞鴻雁信竹間時聽鷓鴣啼此情惟有落花
知
前調南唐李煜
轉燭飄蓬一夢歸欲尋陳迹悵人非天教心願與身違
待月池臺空逝水蔭花樓閣漫斜暉登臨不惜更沾
衣
前調韋莊
惆悵夢餘山月斜孤燈照壁背牎紗小樓高閣謝孃家
暗想玉容何所似一枝春雪凍梅花滿身香霧簇朝
霞
前調韋莊
夜夜相思更漏殘傷心明月凭闌干想君思我錦衾寒
咫尺畫堂深似海憶來惟把舊書看幾時携手入長
安
前調薛昭藴
粉上依稀有淚痕郡庭花落欲黃昏遠情深恨與誰論
記得去年寒食日延秋門外卓金輸日斜人散暗銷
魂
前調薛昭藴
握手河橋柳似金蜂鬚輕惹百花心蕙風蘭思寄清琴
意滿便同春水滿情深還似酒杯深楚煙湘月兩沉
沉
前調薛昭藴
江館清秋纜客船故人相送夜開筵麝烟蘭燄簇花鈿
正是斷魂迷楚雨不堪離恨咽湘絃月高霜白水連
天
前調薛昭藴
紅蓼灘頭秋正涼印沙鷗跡自成行整鬟飄袖野風香
不語含顰深浦裏幾回愁煞棹船郎燕歸帆盡水茫
茫
前調毛文錫
七夕年年信不違銀河清淺白雲微蟾光鵲影伯勞飛
每恨蟪蛄憐婺女幾回嬌妬下鴛機今宵嘉會两依
依
前調歐陽炯
天碧羅衣拂地垂美人初著更相宜宛風如舞透香肌
獨坐含顰吹鳳竹園中緩步折花枝有情無力泥人
時
前調歐陽炯
落絮殘鶯半日天玉柔花醉只思眠惹牎映竹滿爐煙
獨掩畫屏愁不語斜欹瑶枕髻鬟偏此時心在阿誰
邊
前調顧夐
紅藕香寒翠渚平月籠虚閣夜蛩清塞鴻驚夢兩牽情
寶帳玉爐殘麝冷羅衣金縷暗塵生小牎孤燭淚縦
横
前調閻選
寂寞流蘇冷繡茵倚屏山枕惹香塵小庭花露泣濃春
劉阮信非仙洞客姮娥終是月中人此生無路訪東
鄰
前調毛熙震
春暮黃鶯下砌前水晶簾影露珠懸綺霞低映晚晴天
弱柳萬條垂翠帶殘紅滿地碎香鈿蕙風飄蕩散輕
煙
前調毛熙震
雲薄羅裾綬帶長滿身新裛瑞龍香翠鈿斜映豔梅妝
佯不覷人空婉約笑和嬌語太猖狂忍教牽恨暗形
相
前調李珣
晚出閒庭看海棠風流學得内家妝小釵横戴一枝芳
琢玉梳斜雲鬢膩縷金衣透雪肌香暗思何事立殘
陽
前調李珣
紅藕花香到檻頻可堪閒憶似花人舊歡如夢絶音塵
翠疊畫屏山隱隱冷鋪紋簟水粼粼斷魂何處一蝉
新
前調孫光憲
蓼岸風多橘柚香江邊一望楚天長片帆煙際閃孤光
目送征鴻飛杳杳思隨流水去茫茫蘭紅波碧憶瀟
湘
前調孫光憲
蘭沐初休曲檻前暖風遲日洗頭天濕雲新斂未梳蟬
翠袂半將遮粉臆寶釵長欲墜香肩此時模樣不禁
憐
前調孫光憲
風遞殘香出繡簾團窠金鳳舞襜襜落花微雨恨相兼
何處去来狂太甚空推宿酒醒無厭争教人不别猜
嫌
前調孫光憲
輕打銀箏墜燕泥斷絲高罥畫樓西花冠閒上午墻啼
粉籜半開新竹徑紅苞落盡舊桃蹊不堪終日閉深
閨
前調孫光憲
烏帽斜欹倒佩魚静街偷步訪仙居隔牆應認打門初
將見客時微掩斂得人憐處且生疎低頭羞問壁間
書
前調張泌
鈿轂香車過柳堤樺煙分處馬頻嘶為他沉醉不成泥
花滿驛亭香露細杜鵑聲斷玉蟾低含情無語倚樓
西
前調張泌
馬上凝情憶舊游照花淹竹小溪流鈿筝羅幕玉搔頭
早是出門長帶月可堪分袂又經秋晚風斜日不勝
愁
前調晏殊
一曲新詞酒一杯去年天氣舊亭臺夕陽西下幾時迴
無可奈何花落去似曾相識燕歸来小園香徑獨徘
徊
前調晏殊
紅蓼花香夾岸稠綠波春水向東流小船輕舫好追遊
漁父酒醒重撥棹鴛鴦飛去却回頭一杯消盡兩眉
愁
前調晏殊
小閣重簾有燕過晚花紅片落庭莎曲闌干影入涼波
一霎好風生翠幕幾回疎雨滴圓荷酒醒人散得愁
多
前調晏殊
宿酒纔醒厭玉巵水沉香冷嬾熏衣早梅先綻日邊枝
寒雪寂寥初散後春風悠颺欲来時小屏閒放畫簾
垂
前調晏殊
楊柳隂中駐彩旌芰荷香裏勸金觥小詞流入管絃聲
只有醉吟寬别恨不須朝暮促歸程兩條煙葉繫人
情
前調歐陽修
湖上朱橋響畫輪溶溶春水浸春雲碧琉璃滑淨無塵
當路游絲縈醉客隔花啼鳥喚行人日斜歸去奈何
春
前調歐陽修
紅粉佳人白玉杯木蘭船穏棹歌催綠荷風裏笑聲来
細雨輕煙籠草樹斜橋曲水遶樓臺夕陽高處畫屏
開
前調歐陽修
二月春光厭落梅仙源歸路碧桃催渭城絲雨勸離杯
歡意似雲真薄倖客鞭搖柳正多才鳳樓人待錦書
來
前調歐陽修
堤上游人逐畫船拍堤春水四垂天綠楊樓外出秋千
白髮戴花君莫笑六么催拍盞頻傳人生何處似尊
前
前調(秋千)歐陽修
雲曳香緜綵柱高絳旗風颭出花梢一梭紅帶往来抛
束素美人羞不打却嫌裙慢褪纖腰日斜深院影空
搖
前調歐陽修
香靨凝羞一笑開柳腰如醉暖相挨日長人困下樓臺
照水有情聊整鬢倚闌無語更兜鞵眼邊牽恨懶歸
來
前調晏幾道
臥鴨池頭小苑開暄風吹盡北枝梅長莎軟路幾縈回
静選綠陰鶯有意漫隨游騎絮多才去年今日憶同
來
前調晏幾道
二月風和到碧城萬條千縷綠相迎舞煙弄日過清明
妝鏡巧眉偷葉樣歌臺妍曲借枝名晚秋霜霰莫無
情
前調晏幾道
白紵春衫楊柳鞭碧蹄驕馬杏花韀落英飛絮冶游天
南陌暖風吹舞榭東城凉月照歌筵賞心多是酒中
仙
前調晏幾道
巳拆鞦韆不奈閒却隨蝴蝶到花間旋尋雙葉插雲鬟
幾褶湘裙煙縷細一鈎羅襪素蟾彎綠牋紅豆憶前
歡
前調晏幾道
團扇初隨碧簟收畫簾歸燕尚遲留靨朱眉翠喜清秋
風意未應迷狹路燈痕猶自記高樓露花煙葉與人
愁
前調晏幾道
唱得紅梅字字香柳枝桃葉盡深藏遏雲聲裏送離觴
纔聽便拚衣袖濕欲歌先倚黛眉長曲終敲損燕釵
梁
前調晏幾道
小杏春聲學浪仙疎梅清唱替哀絃似花如雪繞瓊筵
顋粉月痕妝罷後臉紅蓮豔酒醒前今年新調得人
憐
前調晏幾道
浦口蓮香夜不收水邊風裏欲生秋棹歌聲細不驚鷗
涼月送歸思往事落英飄去起新愁可堪題葉寄東
流
前調晏幾道
銅虎分符領外臺五雲深處彩旌来春隨紅旆過長淮
千里袴襦添舊暖萬家桃李間新栽使星回首是三
台
前調晏幾道
翠閣朱闌倚處危夜涼閒捻彩簫吹曲中雙鳳巳分飛
綠酒細傾消别恨紅牋小寫問歸期月華風意似當
時
前調晏幾道
午醉西橋夕未醒雨花凄斷不堪聽歸時應减鬢邊青
衣化客塵今古道柳含春意短長亭鳳樓爭見路傍
情
前調晏幾道
家近旗亭酒易沽花時常得醉工夫伴人歌笑嬾妝梳
戶外綠楊春繫馬牀前紅燭夜呼盧相逢不觧有情
無
前調張先
樓倚江邊百尺高暮煙收處見歸橈幾時期信似春潮
花片片飛風弄葉柳隂隂下水平橋日長人去又經
宵
前調張先
水滿池塘花滿枝亂香深處語黃鸝東風輕軟弄簾幃
日正長時春夢短燕交飛處柳煙低玉牎紅子鬭棋
時
前調蘇軾
學畫鵶兒正妙年陽城下蔡困嫣然憑君莫唱短姻緣
霧帳吹笙香嫋嫋霜庭按舞月娟娟曲終紅袖落雙
纏
前調蘇軾
晚菊花前歛翠蛾挼花傳酒緩聲歌柳枝團扇别離多
擁髻淒涼論舊事曾隨織女度銀梭當年今夕奈愁
何
前調蘇軾
風捲珠簾自上鈎蕭蕭亂棄報新秋獨携纖手上高樓
缺月向人舒窈窕三星當戶照綢繆香生霧縠見纖
柔
前調蘇軾
覆塊青青麥未蘇江南雲葉暗隨車臨皋煙景世間無
雨脚半收簷斷綫霜林初下瓦跳珠歸来冰顆亂黏
鬚
前調(詠橘)蘇軾
菊暗荷枯一夜霜新苞綠葉照林光竹籬茅舍出青黃
香霧噀人驚半破清泉流齒怯初嘗吳姬三日手猶
香
前調蘇軾
旋抹紅妝看使君三三五五棘籬門相挨踏破茜羅裙
老幼扶攜收麥社烏鳶翔舞賽神村道逢醉叟臥黃
昏
前調蘇軾
簌簌衣巾落棗花村南村北響繅車牛衣古柳賣黃瓜
酒困路長惟欲睡日高人渴漫思茶敲門試問野人
家
前調蘇軾
道字嬌訛苦未成未應春閣夢多情朝來何事綠鬟傾
綵索身輕長趁燕紅牎睡重不聞鶯困人天氣近清
明
前調蘇軾
羅襪空飛洛浦塵錦袍不見謫仙人攜壺藉草亦天真
玉粉輕黃千歲藥雪花浮動萬家春醉歸江路野梅
新
前調蘇軾
細雨斜風作曉寒淡煙疎柳媚晴灘入淮清路漸漫漫
雪沫乳花浮午盞蓼芽蒿笋試春盤人間有味是清
歡
前調(徐州蔵春閣)蘇軾
慚媿今年二麥豐千畦翠浪舞晴空化工餘力染夭紅
歸去山公應倒載攔街拍手笑兒童甚時名作錦熏
籠
前調(揚州賞芍藥櫻桃)蘇軾
芍藥櫻桃兩鬭新名園高會送芳辰洛陽初夏廣陵春
紅玉半開菩薩面丹砂穠點柳枝脣尊前還有箇中
人
前調(方響)蘇軾
花滿銀塘水漫流犀槌玉板奏涼州順風環珮過秦樓
遠漢碧雲輕漠漠今宵人在鵲橋頭一聲敲徹絳河
秋
前調(端午)蘇軾
入袂輕風不破塵玉簮犀璧醉佳辰一番紅粉為誰新
團扇祗堪題往事新絲那觧繫行人酒闌滋味似殘
春
前調黃庭堅
飛鵲臺前暈翠蛾千金新買帶青螺最難如意為情多
幾處淚痕留翠袖一春愁思近横波遠山低盡不成
歌
前調(漁父)黃庭堅
新婦磯頭眉黛愁女兒浦口眼波秋驚魚錯認月沉鈎
青箬笠前無限事綠蓑衣底一時休斜風細雨轉船
頭
前調秦觀
漠漠輕寒上小樓曉隂無頼似窮秋淡煙流水畫屏幽
自在飛花輕似夢無邊絲雨細如愁寶簾閒掛小銀
鈎
前調秦觀
錦帳重重捲暮霞屏風曲曲鬭紅牙恨人何事苦離家
枕上夢魂飛不去覺来紅日又西斜滿庭芳草襯殘
花
前調秦觀
青杏園林煮酒香佳人初試薄羅裳柳絲搖曳燕飛忙
乍雨乍晴花易老閒愁閒悶日偏長為誰消瘦减容
光
前調(廣陵被召留别)晁補之
帳飲都門春浪驚東飛身與白鷗輕淮山一點眼初明
誰使夢回蘭芷國却將春去鳳凰城檣烏風轉不勝
情
前調賀鑄
金斗城南載酒頻東西飛觀跨通津漾舟聊送雨餘春
桃李趣行無算酌桑榆收得自由身酣歌一曲太平
人
前調賀鑄
落日逢迎朱雀街共乘青舫度秦淮笑拈飛絮罥金釵
洞戸華燈歸别館碧梧紅藥掩蕭齋願隨明月入君
懷
前調賀鑄
舊說山隂褉事修漫書繭紙叙清游吴門千載更風流
遶郭煙花連茂苑滿船絲竹載涼州一標爭勝錦纏
頭
前調賀鑄
閒抱琵琶舊譜尋四絃聲怨却沉吟燕飛人静畫堂陰
欹枕有時成雨夢隔簾無處說春心一從燈夜到如
今
前調賀鑄
秋水斜陽遶綠陰平山隱隱隔横林幾家村落幾聲砧
記得西樓凝醉眼昔年風物似如今只無人與共登
臨
前調賀鑄
煙柳春梢蘸暈黃井欄風綽小桃香覺時簾幕又斜陽
望處定無千里眼斷来能有幾回腸少年禁取恁淒
涼
前調賀鑄
鼔動城頭啼暝鴉過雲時送雨些些嫩涼如水逗牎紗
弄影西廂侵戸月分香東畔拂牆花此時相望抵天
涯
前調賀鑄
樓角紅銷一縷霞澹黃楊柳帶栖鴉玉人和月折梅花
笑撚粉香歸繡戸半垂羅幕護牎紗東風寒似夜來
些
前調賀鑄
鸚鵡驚人促下簾碧紗如霧隔香匳雪兒窺鏡晚蛾纖
烏鵲橋邊河絡角鴛鴦樓外月西南門前嘶馬弄金
銜
前調賀鑄
宫錦袍熏水麝香越紗裙染鬱金黃薄羅依約見明妝
繡陌不逢㩦手伴綠忩誰是畫眉郎春風十里斷人
腸
前調毛滂
銀字笙簫小小童梁州吹過柳橋風阿誰勸我玉杯空
小醉何須眠錦瑟夜歸不用照紗籠畫船簾捲月明
中
前調(宴太守張内翰)毛滂
碧霧朦朧鬱寶熏和風搖曳舞簾旌花間千騎兩朱輪
金馬天才文作錦玉堂仙骨氣如冰湖山何似使君
清
前調(新春微雪)毛滂
謝女清吟壓郢樓樓前風轉柳花毬學成舞態却多羞
半落瓊瑶天又惜稍侵桃李蝶應愁酒家先當翠雲
裘
前調(仲冬見花塢櫻桃花)毛滂
小圃韶光不待邀早通消息與含桃晚來芳意半寒梢
含笑不言春淡淡試妝未徧雨蕭蕭東家小女可憐
嬌
前調(上元游静林寺)毛滂
花市東風卷笑聲柳溪人影亂于雲梅花何處暗香聞
露濕翠雲裘上月燭搖紅錦帳前春瑶臺有路漸無
塵
前調(尉圃觀梅)毛滂
曾向瑶臺月下逢為誰回首矮墻東春風吹酒退顋紅
庾嶺殷勤通遠信梅花瀟灑有仙風晚香多在玉杯
中
前調(寒食初晴對酒)毛滂
小雨初收蝶做團和風輕拂燕泥乾秋千院落落花寒
莫對清尊追往事更催新火續餘歡一春心緒倚闌
干
前調(寒食初晴見牡丹)毛滂
魏紫姚黃欲占春不教桃杏見清明殘紅吹盡恰纔晴
芳草池塘新漲綠官橋楊柳半拖青秋千院落管絃
聲
前調(武康社日)毛滂
碧戸朱牎小洞房玉醅新壓嫩鵝黃半青橙子可憐香
風露滿簾清似水笙簧一片醉為鄉芙蓉繡冷夜初
長
前調毛滂
本是青門學灌園生涯渾在亂山前一犁春雨種瓜田
别後倩雲遮鶴帳來時和月寄漁船傍人莫做長官
看
前調毛滂
煙柳風蒲冉冉斜小牎不用著簾遮載歸山影轉灣沙
略彴斷時分岸色蜻蜓立處過汀花此情此水共天
涯
前調毛滂
灩灩金波暖做春疎疎煙柳瘦于人柳邊半醉不勝情
未觧畫船閒待月緩歌金縷細留雲將雲帶月入東
門
前調李元膺
飲散蘭堂月未中驊騮驕簇絳紗寵玳簮促坐客從容
巳醉人間千日酒賜来天上密雲龍蓬山清興欲乘
風
前調舒亶
燕外青樓已禁煙小寒猶自薄勝綿畫橋紅日下鞦韆
惟有尊前芳意在應須沉醉倒花前綠牎還是五更
天
前調舒亶
金縷歌殘紅燭稀梁州舞罷小鬟垂酒醒還是獨歸時
畫棟日高來語燕綺牎風暖度游絲幾多綠葉上青
枝
前調(對棋)舒亶
黑白紛紛小戰爭幾人心手鬭縱横誰知勝處本無情
謝傅老來思别墅杜郎閒去憶鏖兵何妨談笑下聊
城
前調趙令畤
槐柳春餘綠漲天酒旗高插夕陽邊誰家牆裏笑鞦韆
往事不堪樓上看新愁多向曲中傳此情銷得是何
年
前調趙令畤
少日懷山老住山一官休務得身閒幾年食息白雲間
似我樂來眞是少見人忙處不相關養真高静出塵
寰
前調(王晉卿筵上)趙令畤
風急花飛晝掩門一簷殘雨滴黃昏便無離恨也銷魂
翠被任熏終不暖玉杯慵舉幾番温箇般情事與誰
論
前調(劉平叔家妓)趙令畤
穩小弓鞋三寸羅歌脣清韻一櫻多燈前香豔緫横波
指下鳴琴清杳渺掌中回旋小婆娑明朝歸路奈情
何
前調米芾
日射平溪玉宇中雲横遠渚岫重重野花猶向澗邊紅
静看沙頭魚入網閒支藜杖醉迎風小春天氣惱人
濃
前調(題畫)蘇庠
水榭風微玉枕凉牙牀角簟藕花香野塘煙雨罩鴛鴦
紅蓼渡頭青嶂遠綠蘋波上白鷗雙淋浪淡墨水雲
鄉
前調周邦彦
翠葆參差竹徑成新荷跳雨碎珠傾曲闌斜轉小池亭
風約簾衣歸燕急水搖扇影戲魚驚柳梢殘日弄微
晴
前調周邦彦
日射欹紅蠟蔕香風乾微汗粉襟涼碧綃對捲簟紋光
自翦柳枝明畫閣戲抛蓮菂種横塘長亭無事好思
量
前調周邦彦
爭挽桐花兩鬢垂小妝弄影照清池珠簾踏襪趁蜂兒
跳脫添金雙腕重琵琶破撥四絃悲夜寒誰肯翦春
衣
前調周邦彦
雨過殘紅濕未飛疎籬一帶透斜暉游蜂釀蜜竊香歸
金屋無人風竹亂夜篝盡日水沉微一春須有憶人
時
前調周邦彦
水漲魚天拍柳橋雲鳩拖雨過江臯一番春信入東郊
閒碾鳳團消短夢静看燕子壘新巢又移日影上花
梢
前調周邦彦
小院閒牎春色深重簾未捲影沉沉倚樓無語理瑶琴
遠岫出雲催薄暮細風吹雨弄輕隂棃花欲謝恐難
禁
前調曹組
柳絮池臺淡淡風碧波花嶼小橋通雲連麗宇倚晴空
芳草綠楊人去住短牆幽徑燕西東攀條弄蕊得從
容
前調陳克
淺畫香膏拂紫緜牡丹花重翠雲偏手挼梅子並香肩
病起心情終是怯倦来體態不勝憐旋移鍼線小姑
前
前調向子諲
璧月光中玉漏清小梅疎影水邊明似梅人醉月西傾
梅欲黃時朝暮雨月重圓處短長亭舊愁新恨若為
情
前調(五月西湖)蔡伸
雙鳳雷文拂手香青紗衫子澹梳妝冰姿綽約自生凉
虚掉玉釵驚翡翠緩移蘭棹趁鴛鴦鬢鬟風亂綠雲
長
前調(重陽)葉夢得
小雨初回昨夜凉繞籬新菊巳催黃碧雲無際卷蒼茫
千里斷鴻供遠目十年芳草挂愁腸緩歌聊與送清
觴
前調趙師俠
雪絮飄池點綠漪舞風游漾燕交飛陰陰庭院日遲遲
一縷水沉香散後半甌新茗味回時翛閒萬事緫忘
機
前調趙鼎
灩灩春嬌入眼波勸人金盞緩笙歌不禁粉淚揾香羅
暮雨朝雲相見少落花流水别離多寸腸争奈此情
何
前調朱敦儒
雨濕清明烟火殘碧溪橋外燕泥寒日長獨自倚闌干
脱籜修篁初散綠褪花新杏未成酸江南春好與誰
看
前調(櫻桃)曾覿
榖雨郊園喜弄晴滿林璀璨綴繁星筠籃新採絳珠傾
樊素扇邊歌未發葛洪爐内藥初成金盤乳酪齒流
冰
前調曾惇
無數春山展畫屏無窮煙柳照溪明花枝缺處小舟横
紫禁正須紅藥句清江莫與白鷗盟主人元自是仙
卿
前調辛棄疾
北壟田高踏水頻西溪禾早已嘗新隔墻沽酒煑纖鱗
忽有微凉何處雨更無留影霎時雲賣瓜人過竹邊
村
前調辛棄疾
寸步人間百尺樓孤城春水一沙鷗天風吹樹幾時休
突兀趁人山石很朦朧避路野花羞人家平水廟東
頭
前調辛棄疾
歌串如珠个个勻被花勾引笑和顰向来驚動畫梁塵
莫倚笙歌多樂事相看紅紫又抛人舊巢還有燕泥
新
前調辛棄疾
梅子生時到幾回桃花開後不須猜重来松竹意徘徊
慣聽禽聲應可譜飽觀魚陣已能排晚風挾雨喚歸
來
前調辛棄疾
不世孤芳肯自媒直須詩興與推排不然喚起酒邊来
自有陶潛方有菊若無和靖即無梅祗今何處向人
開
前調辛棄疾
臺倚崩崖玉滅痕青山却作捧心顰遠林烟火幾家村
引入滄浪魚得計展成寥闊鶴能言幾時高處見層
軒
御選歴代詩餘卷六
