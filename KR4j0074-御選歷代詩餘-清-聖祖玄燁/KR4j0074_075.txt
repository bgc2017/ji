欽定四庫全書
御選歴代詩餘卷七十五目錄(一百二字)
水龍吟(下)
張榘(五首)
洪瑹
方千里
陳以莊
黃昇
吳文英(二首)
陳允平
丁宥
周密(三首)
王沂孫
張炎
樓扶
汪元量
王易簡
吕同老
練恕可
趙汝鈉
唐珏
趙聞禮
施岳
陳沂孫
葛長庚
王渥
段克已
王惲
白樸
周景
曾允元
薩都拉
張翥(五首)
張埜(十首)
劉基(三首)
趙南星
沈宜修
葉小鸞
前調(又一體)
曹組
前調(又一體)
趙長卿
前調(又一體)
程垓
吳文英
前調(又一體)
吳文英
前調(又一體)
趙彦端
前調(又一體)
辛棄疾
御選歴代詩餘卷七十五目錄
欽定四庫全書
御選歴代詩餘卷七十五(一百二字)
司經局洗馬掌局事兼翰林院修撰加二級(臣)王奕清奉
旨校刊
水龍吟(下)
水龍吟(次韻虚齋先生雨花宴集)張榘
暮雲低鎻荒臺凭闌四望天垂地曼花半夜蜚香繚繞
昔人曾記往事悠悠物華非舊江山仍麗悵斜陽芳草
長安不見共誰灑新亭淚開放林巒舊址動騷人一
番詞意青油幕裏相㤀魚鳥水邊雲際却恨清遊未能
追逐區區僚底問何如脫了塵埃墨綬為虚齋醉
前調張榘
晝長簾幕低垂時時風度楊花過梁問燕子芹隨香觜
頻沾泥涴苦被流鶯蹴翻花影一闌紅露看殘梅飛盡
枝頭微認青青子些兒大誰道洞門無鎻翠苔蘚何
曾踏破好天良夜清風明月正須著我閒展蠻牋寄情
詞調唱成誰和問曉山亭下山茶經雨早来開麽
前調(次前韻)張榘
暮天絲雨輕寒寒光春色看看過梅花謝了蒼苔萬點
香殘粉涴猶喜牆頭一枝嬌裊杏顋微露筭幾回逗曉
朱闌獨倚悄只怕東風大浮世名韁利鎻這區區要
須識破滄波夜月翠微雲樹依然還我重結鷗盟細聽
鶯語自歌自和問黃沙飛鏃紅塵走馬又還知麼
前調(頑雪欺春次前韻)張榘
先来花較開遲怎禁風雪摧殘過紅英紫萼從他點綴
翻成沾涴一點清香幾多穠豔緊藏不露伴楊花散漫
逡巡堆積纖粟處妝成大多謝東君造化把羣英一
朝除破千機錦繡露濃香軟中間坐我嚼徵含商振金
敲玉塤箎相和問西湖别有一番桃李肯同遊麽
前調(次前韻)張榘
近家添得園亭曉山時看飛雲過擁石栽梅疏池傍竹
翦除蕪涴更喜南牆杏顋桃臉含羞微露筭鶯花世界
都来十畝規模好何須大開放兩眉上鎻把春前新
醅撥破病酒無聊且容觴客無多酌我底用歌喉柳邊
自有鳴禽相和逗歸来折得花枝教看似人人麽
前調(追和晁次膺)洪瑹
經年不見書来後期杳杳從誰問梅英臘小柳枝金嫩
豔陽春近羅幕風柔泛紅浮綠連朝花信念平生多少
情條恨葉鎮長使芳心困可是風流薄命鏡臺前鬆
鬆餘鬢茜桃凝粉薰蘭漲膩翠愁紅損縱使歸来燈前
月下恐難相認卷重簾顦顇殘妝淚洗把羅襟揾
前調(海棠次周美成韻)方千里
錦城春色移根麗姿迥壓江南地瓊酥拂臉粉雲滿袖
羣芳羞避雙燕来時暮寒庭院雨藏烟閉正春眠未足
宫妝尚怯還輕灑臙脂淚長是歡遊花底怕東風陡
成怨吹高燒銀燭梁州催按歌聲漸起綠態多慵紅情
不語動搖人意筭吴宫獨步昭陽第一可依稀比
前調陳以莊
晩来江闊潮平越船吴榜催人去稽山滴翠胥濤濺恨
一襟離緒訪柳章臺問桃仙浦物華如故向秋娘渡口
泰娘橋畔依稀是相逢處窈窕青門紫曲蒨羅新衣
翻金縷舊音恍記輕攏慢撚哀絃危柱金屋難成阿嬌
己遠不堪春暮聽一聲杜宇紅殷綠老雨花風絮
前調黃昇
少年有志封侯彎弓欲挂扶桑外一朝歛縮蕭然清興
了無拘礙袖裏隂符枕中鴻寶功名蟬蛻看舌端霹靂
劇談玄妙人間世疑無對閬苑醉鄉佳處想當年綠
英猶在羣仙寄語不須點勘鬼神功罪碧海千尋赤城
萬丈風高浪快待踞龜食蛤相期汗漫與煙霞會
前調(惠山泉)吳文英
豔陽不到青山古隂冷翠成秋苑吴娃點黛江妃擁髻
空濛遮斷樹密藏溪草深迷市峭雲一片二十年舊夢
輕鷗素約霜絲亂朱顔變龍吻春霏玉濺煮銀缾羊
腸車轉臨泉照影清寒沁骨客塵都浣鴻漸重来夜深
華表露零鶴怨把閒愁換與樓前晩色棹滄波遠
前調吳文英
杜陵新柳狂吟硯波尚濕紅衣露仙桃宴早江梅春近
還催客句宮漏傳雞禁門嘶馬宦情熱處正黃編夜展
天香字㬉春葱翦紅蜜炬宫帽鸞枝碎舞思飄颺臞
仙風舉星羅萬卷雲驅千陣飛豪海雨長夀杯深探春
腔穏江湖同賦又看看便繫金狨鶯曉傍西湖路
前調(化鳳花)陳允平
杜鵑啼老春愁淚痕化作臙脂雨飛花亂點東風枝上
紅翔翠翥丹穴鳴初碧梧棲未淒凉山塢悵瓊姬夢遠
玉簫聲斷孤鸞影對誰舞林下風光自許筭何心玉
京瑶圃闌干碎倚遊塵香散芳菲無主經院僧眠月樓
鐘静欲飛還駐待青松化盡蒼龍頭角共乘雲去
前調丁宥
鴈風吹裂雲痕小樓一縷斜陽影殘蟬抱柳寒蛩入戶
淒音忍聽愁不禁秋夢還驚客青燈孤枕未更深早是
梧桐泫露那更度蘭宵永空歎銀缾金井醉鄉醒温
柔鄉冷征塵倦撲閒花漫舞何心管領葱指冰絃蕙懷
春錦楚梅風韻悵芙蓉城杳藍雲依黯鎻巫峰暝
前調周密
燕翎誰寄愁籌天涯極望王孫草新煙換柳光風浮蕙
餘寒尚峭倚杖看雲翦燈聽雨幾番詩酒歎長安倦客
江南舊恨飛花亂清明後堤上斜陽風驟散香綿輕
沾吟袖麴塵兩岸紋波十里暖蒸香透海闊雲深水流
春遠夢魂難勾問鶯邊按譜花前覓句觧相思否
前調周密
舞紅輕帶愁飛寶韀暗憶章臺路吟香醉雨吹簫門巷
飄梭院宇立盡殘陽眼迷晴樹夢随風絮歎江潭冷落
依依舊恨人空老柳如許錦瑟年華暗度賦行雲空
題短句晴絲繫燕么絃彈鳳文君更苦煙水流紅暮雲
凝紫是春歸去悵江南望遠蘋花自採寄將愁與
前調(白蓮)周密
素鸞飛下青冥舞衣半惹凉雲碎藍田種玉綠房迎曉
一匳秋意擎露盤深憶君凉夜暗傾鉛水想鴛鴦正結
棃雲好夢西風冷還驚起應是飛瓊仙會倚涼飇碧
簪斜墜輕妝鬭白明璫照影紅衣羞避霽月三更粉香
千點静聞十里聽湘絃奏徹冰綃偷翦聚相思淚
前調(白蓮)王沂孫
翠雲遥擁環妃夜凉按徹霓裳舞鉛華淨洗娟娟出浴
盈盈解語太液荒寒海山依約斷魂何許甚人間别有
冰肌雪豔嬌無奈頻相顧三十六陂煙雨舊凄凉向
誰堪訴如今漫說仙姿自潔芳心更苦羅韤初停玉璫
還解早淩波去試乘風一葉重来月底與修花譜
前調(白蓮)張炎
仙人掌上芙蓉娟娟猶濕金盤露輕妝照水纖裳玉立
飄飄似舞幾度銷凝滿湖煙月一汀鷗鷺記小舟夜悄
波明香遠渾不見花開處應是浣紗人妒褪紅衣被
誰輕悞閒情淡雅冶容清潤憑嬌待語隔浦相逢偶然
傾蓋似傳心素怕湘皋珮解綠雲十里捲西風去
前調(棃花)樓扶
素娥洗盡繁妝夜深步月秋千地輕顋暈玉柔肌籠粉
緇塵歛避霽雪留香曉雲同夢昭陽門閉悵仙源路杳
曲欄人寂疎雨濕盈盈淚未放遊蜂葉底怕春歸不
禁狂吹象牀困倚冰魂微醒鶯聲喚起愁對黃昏恨催
寒食滿襟離思想千紅過盡一枝獨冷把梅花比
前調(淮河舟中夜聞宫人琴聲)汪元量
鼓鼙驚破霓裳海棠亭北多風雨歌闌酒罷玉啼金泣
此行良苦駝背模糊馬頭匼匝朝朝暮暮自都門燕别
龍艘錦纜空載得春歸去目斷東南半壁悵長淮已
非吾土受降城下草如霜白淒涼酸楚粉陣紅圍夜深
人静誰賓誰主對漁燈一點羈愁一搦譜琴中語
前調(白蓮)王易簡
翠裳微護冰肌夜深暗泣瑶臺露芳容淡泞風神蕭散
淩波晚步西子殘妝環兒初起未須勻注看明璫素韤
相逢顦顇當應被薰風悞十里雲愁雪妒抱淒涼盼
嬌無語當時姊妹朱顔褪酒紅衣按舞别浦重尋舊盟
惟有一雙鷗鷺伴玉顔月曉盈盈冷豔洗人間暑
前調(白蓮)呂同老
冰肌不汚天真曉来玉立瑶池裏亭亭翠蓋盈盈素靨
時妝淨洗太液波翻霓裳舞罷斷魂流水甚依然舊日
濃香淡粉花不似人顦顇欲喚淩波仙子泛扁舟浩
波千里只愁回首冰匳半掩明璫亂墜月影淒迷露華
零落小欄誰倚共芳盟猶有雙棲雪鷺夜寒驚起
前調(白蓮)練恕可
素姬初宴瑶池珮環誤落雲深處分香華井洗妝湘渚
天姿淡泞碧蓋吹涼玉冠迎曉盈盈笑語記當時乍識
江眀夜淨只愁被嬋娟誤幾點沙邊飛鷺舊盟寒遠
迷煙雨相思未盡纖羅曳水清鉛泣露玉鏡臺空銀瓶
綆絶斷魂何許待今宵試採中流一葉共淩波去
前調(白蓮)趙汝鈉
淡妝不埽蛾眉為誰佇立羞眀鏡真妃觧語西施淨洗
娉婷顧影薄露初勻纖塵不染移根玉井想飄然一葉
颼颼短髮中流卧浮煙艇可惜瑶臺路迥抱淒涼月
中難認相逢還是冰壺浴罷牙牀酒醒步韈空留羽衣
微褪粉殘香冷望海山依約時時夢想素波千頃
前調(白蓮)唐珏
淡妝人更嬋娟晚匳淨洗鉛華膩冷冷月色蕭蕭風度
嬌紅欲避太液池空霓裳舞倦不堪重記歎冰魂猶在
翠輿難駐玉簪為誰輕墜别有淩空一葉泛清寒素
波千里珠房淚濕眀璫恨遠舊遊夢裏羽扇生秋瓊樓
不夜尚遺仙意奈香雲易散綃衣半脫露涼如水
前調(水仙花)趙聞禮
幾年種玉藍田綠雲翠水烘春暖衣薰麝馥韤羅塵沁
淩波步淺鈿碧搔頭膩黃冰腦參差難翦乍聲沉素瑟
天風珮冷蹁躚舞霓裳徧滿湘浦盈盈月抱相思夜
寒腸斷含香有恨招魂無路瑶琴寫怨幽韻淒涼暮江
空渺數峰清遠粲迎風一笑持花酹酒結南枝伴
前調施岳
翠鼇湧出滄溟影横棧壁迷煙墅樓臺對起欄干重凭
山川自古梁苑平蕪汴堤疏柳幾番晴雨看天低四遠
江空萬里登臨處分吴楚兩岸花飛絮舞度春風滿
城簫鼓英雄暗老曉潮昏汐歸帆過櫓淮水東流塞雲
北度夕陽西去正淒涼望極中原路杳月来南浦
前調(金鳳花)陳沂孫
階前砌下新涼嫩姿弱質婆娑小仙家甚處鳳雛飛下
化成窈窕尖葉參差柔枝裊娜體將玉造自川葵放後
堂萱謝了是園苑無花草自恨西風太早逞芳容紫
團緋繞管裏低昂篦頭約掠空成懊惱圓胎結就小鈴
垂下直開臨曉向凢間謫堕不知西帝曾關宸抱
前調葛長庚
雲屏漫鎻空山寒猿啼斷松枝翠芝英安在术苖已老
徒勞屐齒應記洞中鳳簫錦瑟鎮常歌吹悵蒼苔路杳
石門信斷無人問溪頭事回首暝煙無際但紛紜落
花如淚多情易老青鸞何處書成難寄欲問雙蛾翠蟬
金鳳向誰嬌媚想分香舊恨劉郎去後一溪流水
前調(從商師國噐獵同裕之賦)王渥
短衣匹馬清秋慣曾射虎南山下西風白水石鯨鱗甲
山川圖畫千古神州一時勝事賓僚儒雅快長堤萬弩
平岡千騎波濤卷魚龍夜落日孤城鼓角笑歸来長
圍初罷風雲慘淡貔貅得意旌旗閒暇萬里天河更須
一洗中原兵馬看鞬&KR1060;嗚咽咸陽道左拜西還駕
前調(夀舍弟菊軒)段克巳
天高秋氣初清姑汾山水增眀秀黃花紅葉輸香泛豔
恰過重九細捻金蕤旋題新句滿斟芳酒况人生自有
安排去處須富貴何時有休說山中宰相也不效斜
川五柳鉏犂自把山田耕罷雙牛随後經史傳家兒孫
滿眼漸能承受待與君坐閱莊椿歲月作皤然叟
前調(賦秋日紅棃花)王惲
纖苞淡貯幽香玲瓏輕鎻秋陽麗仙根借暖定應不待
荆王翠被瀟灑輕盈玉容渾是金莖露氣甚西風宛轉
東欄暮雨空點綴真妃淚誰遣司花妙手又一番角
竒争異使君高卧竹亭閒寂故来相慰燕几螺屏一枝
披拂繡簾風細約洗妝快瀉玉缾芳酒枕秋蟾醉
前調(維陽途中值雨)白樸
短亭休唱陽關柳絲惹盡行人怨鴛鴦隻影枯荷蔕淡
沙寒水淺紅綬雙銜玉簪中斷苦難留戀更黃花細雨
征鞍催上青衫淚一時濺回首孤城不見黯秋空去
鴻一線情緣未了誰教重賦春風人面鬭草閒庭采香
幽徑舊曾行徧謾今宵酒醒無言有恨恨天涯遠
前調周景
人生能幾相逢百年四海為兄弟舊時青眼今番白髮
年華隕涕春更無情抛人先去楊花無蔕况江程漸短
别期漸緊須重把蘭舟繫幸自清江如砥指黃壚流
鶯聲細滄波如許平蕪何處明朝迢遞何預興亡不如
休去牆隂挑薺且相期共看蓬莱清淺更三千歲
前調(春夢)曾允元
日高深院無人榴花撲帳春雲暖回文未就停鍼不語
繡牀倚徧翠被籠香綠鬟墮膩傷春成倦儘雲山煙水
柔情一縷又暗逐金鞍遠鸞珮相逢甚處似當年劉
郎仙苑凭肩後約畫眉新巧從来未慣枕落釵聲簾開
燕語風流雲散甚依稀難記人間天上有緣重見
前調(贈友)薩都拉
王郎錦帶吳鈎醉騎赤鯉銀河去絳袍弄月銀壺吸酒
錦箋揮兔秃鬢西風短篷落月東吴西楚悵丹陽郭裏
相逢較晚共翦燭西牎雨文采風流俊偉碧紗巾挂
珊瑚樹出門萬里掀髯一笑青山無數揚子江頭凍沙
寒雨暮天飛鷺待明朝酒醒金焦繫楫過瓜洲渡
前調(傅淵道宅賞紫牡丹)張翥
紫雲何處飛来仙家别有藏春洞刻繒紋縐鏤檀色膩
熏臍香重榖雨初晴榆煙新換楝花微動是花姑飬就
韓仙染出還分與人間種好與密遮繡幄護玉環三
生妖夢只愁今夜綠叢月老朱房露凍便喚秋娘重澆
卯酒緩歌低送倩紅鸞與約韶華少住作尊前供
前調(次韻王夲中賦樓子芍藥)張翥
寶樓十二玲瓏仙家只在雲間住金槃舞罷羅裙襞皺
乘風欲去畫檻移香彩鸞銜信幾番延佇看釵邊疊萼
天然富貴妝臺近有人妒勾引廣陵遺恨倩流鶯為
花低訴年年長是芳菲時候滿城煙絮春色三分落紅
千片總成塵土向月明空羡雙䨇睡蝶宿花房露
前調(廣陵送客賦蓼花)張翥
芙蓉老去妝殘露花滴盡珠盤淚水天瀟灑秋容冷淡
憑誰點綴瘦葦黃邊疎蘋白外滿汀煙穟把餘妍分與
西風染就猶堪愛紅芳媚幾度臨流送遠向花前偏
驚客意船牎雨後數枝低入香零粉碎不見當年秦淮
花月竹西歌吹但此時此處叢叢滿眼伴離人醉
前調(蠟梅)張翥
玉人相貌堪憐曉妝一洗鉛華盡此花應是菊分顔色
梅分風韻萼點酡酥口攢金磬心凝檀粉甚女貞染就
仙衣絶勝蜂兒重鵝兒嫩說與玉龍莫品怕宫波一
般流恨故人堪寄折枝代取江南春信沉水全熏蘖絲
密綴額黃深暈乍燕姬未識是花是蠟笑偎人問
前調(聽房自然歌為賦)張翥
春風瓊樹香中數聲恰似流鶯囀歌塵飛下落花起舞
驪珠脱串豆蔲珠簾牡丹雪嶺小桃人面是自然絶藝
天然畫譜霓裳序六么徧獨占二分月色向尊前幾
番曾見賞音如此不辭醉墨為題紈扇浪雨閒雲剰香
殘黛莫論恩怨看穠花又老情緣未斷寄樓中燕
前調(咏遊絲)張埜
落花天氣初晴隨風幾縷来何處飄飄冉冉悠悠漾漾
欲留還去雪繭新抽青蟲暗墜檐珠輕度看垂虹百尺
縈廻不下似欲繫春光住憑仗何人收取付天孫雲
綃機杼浮蹤浪跡忍教長伴章臺飛絮惹起閒愁織成
離恨萬頭千緒望天涯盡日柔情不斷又閒庭暮
前調(題湖山勝槩亭)張埜
翠微曾共登臨冷光瀲灩波千頃玉京佳處景雖天造
地因人勝若把西施淡妝濃抹兩相比並得此間如對
姮娥仙子慵梳掠臨鸞鏡滿意曲欄芳徑早安排兩
篷煙艇茶甌雪卷紋楸雹響醉魂初醒湖海高情林泉
清意幾人能領筭知音只有中宵涼月浸蓬莱影
前調(遊錢塘西山)張埜
一鞭空醉煙霏笑談已到山深處丹崖翠壁野猿幽鳥
冷泉高樹兜率天中蓬壺境内偶成佳寓正捫參歴井
窮探未了回首早疎鐘暮畫舸亭亭横渡醉歸来被
誰留住雲牎霧閣羣仙應笑塵緣相誤白雪歌殘青鸞
夢覺滿身風露料明年却向古臺高處憶桃源路
前調(和馬西麓韻)張埜
故人邂逅相逢滿懷和氣渾無際别来一載光隂回首
水流星墜白雪歌詞青雲人物知音有幾把滄溟倒卷
天瓢滿吸須拚了為君醉醉眼瞢騰不寐直望斷長
空萬里風清霧冷乾坤似晝月華如洗夢裏遨遊蕊珠
宫殿飄然得意到醉来有句且休拈出怕驚人世
前調(登滕王閣)張埜
畫檐聳翠淩霄暮雲還送西山雨千年陳跡一時勝槩
東南賓主佩玉鳴鑾西風吹入江聲柔櫓謾登臨贏得
征鞍倦客離思亂鄉心苦一夢繁華何許空留得悲
涼今古雄文健筆星輝日映鬼呵神護倚徧闌干有心
也待題留新句見一䨇白鷺蒼煙影裏背人飛去
前調(暇日過田學士村居)張埜
翠凝冷浸清溪洞天惟許仙家住主人新葺柳亭梅塢
竹軒松戶綠野風煙東山泉石少人知處怕椿翁早晚
急流勇退田園記己成趣不戀鑾坡玉署要管領東
皋朝暮君應觧得風波何限功名良苦琥珀醅濃玻瓈
盞大醉扶歸路料沙頭鷗鷺也應笑我却匆匆去
前調(飲劉氏春野亭用前韻)張埜
夢回花露沾衣夜深酩酊誰留住依稀猶記春風亭檻
野雲牎戶物外仙姿一聲白雪翠凝深處要風流陶寫
等閒莫遣兒童輩識真趣四海知音難遇儘疎狂暝
煙催暮一杯未舉兩眉長皺人生何苦只恐明朝玉驄
迷郤武陵溪路倘劉郎不厭醒時来訪醉時歸去
前調(重九登南高峯寄柳湯佐)張埜
重陽何處登臨玉驄慣試南山路秋空絶頂西風兩鬢
白雲䨇屨浙浦寒潮蘇堤畫舸吴宫煙樹不一尊瓊液
數聲金縷將此景成虚負試覓舊題詩句早斕斑雨
苔無數瓊泉寶瑟不堪重記泛觴流羽笑撚黃花閒尋
紅葉故人何處倚危闌北望燕雲晻靄又征鴻暮
前調(咏杏花)張埜
雪香飛盡江梅上林桃李寒猶緊牆頭驚見枯枝鬧簇
生紅初噴嫩柳亭臺新晴巷陌清明相近甚等閒勾引
狂蜂戲蝶早不管人春困不怕蠟痕輕褪怕東風亂
飄殘粉瑣牎猶記雙鵝細翦一簪幽恨駿馬如飛流光
似箭歸期難準料黃昏凝雨盈盈如淚把臙脂揾
前調(酹辛稼軒墓)張埜
嶺頭一片青山可能埋沒淩雲氣遐方異域當年滴盡
英雄清淚星斗撑腸雲煙盈紙縦横遊戲漫人間留得
陽春白雪千載下無人繼不見戟門華第見蕭蕭竹
枯松悴問誰料理帶湖煙景瓢泉風味萬里中原不堪
回首人生如寄且臨風高唱逍遥舊曲為先生醉
前調(夜聞銅瓶湯響)劉基
玉釭開盡丹葩畫檐深宿蟾蜍影門掩清宵聲来何處
堂空人静如竹梳風如荷遇雨如泉發井向羅幃細細
如歌如語還如暗蟲相命繡被熏沉正暖夢雲車紫
鵷䨇並洞庭曠野九韶齊奏殷天笙磬别有蛾眉鼓琴
彈瑟江鳴山應待翛然睡覺燈存餘灺雞啼窗炯
前調(吹簫曲用東坡韻)劉基
秦臺人去無蹤空餘綠樹連天表瑶京路遠緱山夜永
離愁縈繞露咽秋蟬霜凄白鶴月寒煙裊想孤鸞舞罷
碧桃花盡長是怨多歡少夢裏軿車過處見蒼梧九
峰青小脩篁染淚滄江流恨年年不了廣莫風悲昭華
玉冷聲沉雲杪又扶桑日上靡蓱光散蓮池春曉
前調(和東坡韻)劉基
雞鳴風雨蕭蕭側身天地無劉表啼鵑迸淚落花飄恨
斷魂飛繞月暗雲霄星沉煙水角聲清裊問登樓王粲
鏡中白髮今宵又添多少極目鄉關何處渺青山髻
螺都小幾回好夢隨風歸去被渠遮了寶瑟絃僵玉笙
簧冷冥鴻天杪但侵階莎草滿庭綠樹不知昏曉
前調(楊花)趙南星
春閨忒恁愁人已看盡落紅翻墜楊花更慘映日連空
撩人情思飛過高城尋来小院從教門閉偶蘋風乍定
商量暫住低飛燕還扶起何物疑花亂玉幾曾堪髻
簪衣綴蘭閨人倦多愁牽夢難成易碎小玉聲喧晴天
雪下香階無水憶遼西何處神魂蕩漾暗抛紅淚
前調(明媛)沈宜修
石城潮打千秋消磨不盡還相逗閒雲無定野水長縈
繽紛繞岫古古今今朝朝暮暮如何參透歎依然風景
茫茫交集但憑得秋容瘦看取嬋娟秋色西風搖落
應憐否碧天空闊寒煙無數怨砧淒漏把杯邀月恨濃
愁極拚他中酒問廣寒丹桂飄殘何處斷香盈袖
前調(明媛)葉小鸞
晝長人静沉沉綠楊正嫋深深院畫簾低映薄羅無暑
汗消珠釧蘭畹香清湘筠影瘦翠隂遮徧聽蓮歌處處
悠揚逸韻半入水風煙片一霎雨餘明淨晚雲如黛
花如鈿舟移萍亂芳香袖惹媚風輕扇一色紅妝千重
翠蓋參差江面更堪憐歸路平波杳杳夕陽斜見
前調(又一體牡丹)曹組
曉天榖雨晴時翠羅護日輕煙裏酴醿徑㬉柳花風淡
千葩濃麗三月春光上林池館西都花市看輕盈隠約
何須解語凝情處無窮意金殿筠籠歲貢最姚黃一
枝嬌貴東風既與花王芍藥須為近侍歌舞筵中滿裝
歸帽斜簪雲髻有高情未已齊燒絳蠟向闌邊醉
前調(又一體咏雲)趙長卿
先来天與精神更因麗景添殊態拖輕苒苒纔凝一段
還分五綵畢竟非煙有時為雨惹晴無奈道無心怎被
歌聲遏斷遲遲向青天外宜伴先生醉臥得饒到和
山須買也曾惱煞襄王誰道依前不會我欲乘歸去翻
恨悵帝鄉何在念佳期未展天長暮合儘空相對
前調(又一體)程垓
夜来風雨匆匆故園定是花無幾愁多愁極等閒辜負
一年芳意柳困桃慵杏青梅小對人容易筭好春長在
好花長見元只是人顦顇回首池南舊事恨星星不
堪重記如今但有霜花老眼傷情清淚不怕逢花瘦只
愁怕老来風味待繁紅亂處留雲借月也須拚醉
前調(夀嗣榮王)吳文英
望中璇海波新信槎又匝銀河轉金風細裊龍枝聲奏
釣簫秋遠南極飛仙夜来催駕祥光重現紫霄承露掌
瑶池蔭密蟠桃秀螽蓮綻新棟晴雲凌漢早凉生蘭
繁書卷繡裳五色昆臺十二香深簾捲花萼樓高處連
清曉千秋傳宴賜長生玉字鸞廻鳳舞下蓬莱殿
前調(又一體餞用見山韻别)吳文英
夜分溪館漁燈巷聲乍寂西風定河橋送遠玉簫吹斷
霜絲舞影薄絮秋雲澹蛾山色宦情歸興怕煙江渡後
桃花又泛宫溝上春流緊新句欲題還省透香煤重
箋悮隠西園已負林亭移酒松泉薦茗攜手同歸處玉
奴喚綠牎春近想驕驄又踏西湖二十四番花信
前調(又一體雨)趙彦端
淡煙輕霧濛濛望中乍歇凝晴晝纔驚一霎催花還又
隨風過了清帶棃梢暈含桃臉添春多少向海棠點點
香紅染徧分明是臙脂透無奈芳心滴碎阻遊人踏
青攜手檐頭線斷空中絲亂纔晴却又簾幕中間垂處
輕風送一番寒峭正留君不住瀟瀟更下黃昏後
前調(又一體咏瓢泉)辛棄疾
聽兮清珮瓊瑶些眀兮鏡秋毫些君無此去流昏漲膩
生蓬蒿些虎豹甘人渴而飲汝寧猿猱些大而流江海
覆舟如芥君無助狂濤些路險兮山高些予塊獨處
無聊些冬槽春盎歸来為我製松醪些其外芬芳團龍
片鳳煮雲膏些古人兮既往嗟予之樂樂簞瓢些
御選歴代詩餘卷七十五
