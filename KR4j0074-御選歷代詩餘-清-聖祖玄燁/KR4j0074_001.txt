欽定四庫全書
御選歴代詩餘卷一目錄(起十四字至二十八字)
竹枝
皇甫松
前調(又一體)
皇甫松
十六字令
張孝祥(二首)
袁去華(二首)
周玉晨
閒中好
鄭符
前調(又一體)
叚成式
張希復
漁父詞
戴復古(二首)
梧桐影
吕巖
紇那曲
劉禹錫
羅嗊曲
劉采春(三首)
一片子
無名氏
苦薩蠻
李宴
王庭筠(二首)
孟宗獻
清平樂
施岳
采桑子
徐氏
南歌子
温庭筠(四首)
荷葉杯
温庭筠(三首)
甘露歌
王安石(三首)
凭闌人
邵亨貞
踏陽春
無名氏
舞馬詞
張說(三首)
三臺令
王建(三首)
韋應物
沈括(二首)
胡儼(三首)
夏言
馮鼎位
塞姑
無名氏
迴波樂
李景伯
沈佺期
凭闌人(又一體)
倪瓚
花非花
白居易
摘得新
皇甫松(二首)
南歌子(又一體)
歐陽炯
張泌(三首)
雙鴈兒
楊无咎
荷葉杯(又一體)
顧夐(二首)
望江南
白居易(三首)
劉禹錫
温庭筠
黃損
皇甫松(二首)
南唐李煜(四首)
牛嶠
伊用昌
金德淑
瞿佑(四首)
商輅
楊愼(二首)
顧同應
王世貞(二首)
魏浣初
錢繼章
施紹華
陳子龍
漁歌子
張鶴齡
張志和(五首)
南唐李煜(二首)
和凝
歐陽炯
李珣(二首)
宋高宗(二首)
徐積
張炎
完顔璹(二首)
吳鎮
管道昇(二首)
劉基(五首)
吳兖
樂遊曲
陳金鳳(二首)
春曉曲
朱敦儒
前調(又一體)
張元祥
解紅
和凝
步虛詞
李德裕
桂殿秋
李白
向子諲
南鄉子
歐陽炯(二首)
馮鼎位
瀟湘神
劉禹錫
赤棗子
歐陽炯
章臺柳
韓翃
楊柳枝
柳氏
法曲獻仙音
薩都拉(二首)
搗練子
南唐李煜(二首)
王之望(三首)
劉基
吳子孝
葛一龍
錢繼振
葉小鸞
前調(又一體)
商景蘭
王微
清平調引
李白
竹枝(又一體)
孫光憲(二首)
柳枝
温庭筠(二首)
阿娜曲
楊太眞
欸乃曲
柳宗元
前調(又一體)
元結(三首)
小秦王
無名氏
楊愼
陽關曲
王維
蘇軾
遣隊
毛滂
八拍蠻
孫光憲
前調(又一體)
閻選
采蓮子
皇甫松(二首)
浪淘沙
劉禹錫
天淨沙
無名氏
孟昉(十三首)
前調(又一體)
喬吉
無名氏(二首)
字字雙
王麗眞
陳翼飛
御選歴代詩餘卷一目錄
欽定四庫全書
御選歴代詩餘卷一(起十四字二十八字)
司經局洗馬掌局事兼翰林院修撰加二級(臣)王奕清奉
旨校刊
竹枝
(一名巴渝詞唐人所作皆言蜀中風景如白居易劉禹錫作皆七言絶句此以二句十四字成調中)
(註竹枝女兒字乃歌時羣和之聲猶采蓮曲之舉棹年少也後人填詞不拘蜀地但寫風景為多耳)
竹枝皇甫松
芙蓉並蔕(竹枝)一心連(女兒)花侵槅子(竹枝)眼應穿(女兒)
前調(又一體)皇甫松
山頭桃花(竹枝)谷底杏(女兒)兩花窈窕(竹枝)遥相映(女兒)
十六字令
(一名歸梧謠一字起句作三字起強分調名者非是有以五字為起句者益謬)
十六字令張孝祥
歸獵獵薰風捲繡旗攔教住重舉送行杯
前調張孝祥
歸數得宣麻拜相時秋前後公衮更萊衣
前調袁去華
歸目斷吾廬小翠微斜陽外白鳥傍山飛
前調袁去華
歸隨分山家有蕨薇陶元亮千載是吾師
前調周玉晨
眠月影穿牎白玉錢無人弄移過枕函邊
閒中好
(以首三字為調始於鄭符諸人後多效之單調十八字)
閒中好(題永夀寺)鄭符
閒中好盡日松為侣此趣人不知輕風度僧語
前調(又一體)叚成式
閒中好塵務不縈心坐對當窗木看移三面陰
前調張希復
閒中好幽磬度聲遲卷上論題肇畫中僧姓支
漁父詞
(單調十八字僅見戴復古作)
漁父詞戴復古
漁父飲不須錢柳枝斜貫錦鱗鮮換酒却歸船
前調戴復古
漁父醉釣竿閒柳下呼兒牢繫船高眠風月天
梧桐影
(一名落日斜皆以詞中字句為調名也單調二十字)
梧桐影(景德寺僧房)吕巖
落日斜秋風冷今夜故人來不來教人立盡梧桐影
紇那曲
(紇那本唐樂府名北客歌之若竹枝之歌於巴渝即五言絶句也)
紇那曲劉禹錫
楊柳鬱青青竹枝無限情同郎一回顧聽唱紇那聲
羅嗊曲
(作於唐妓劉采春一名望夫歌亦即五言絶句元稹贈劉詩云更有惱人腸斷處選詞能唱望夫歌)
(即指羅嗊曲也)
羅嗊曲(唐妓)劉采春
莫作商人婦金釵當卜錢朝朝江口望錯認幾人船
前調劉采春
不喜秦淮水生憎江上船載兒夫壻去經歲又經年
前調劉采春
那年離别日只道往桐廬桐廬人不見今得廣州書
一片子
(亦是五言絶句别立調名也)
一片子無名氏
柳色青山映棃花雪鳥藏綠窗桃李下閒坐歎春芳
菩薩蠻
(本調乃蔓調四十四字此一體見中州樂府單調二十二字)
菩薩蠻李宴
斷腸人去春將半歸客倦花飛小窗寒夢曉誰與畫雙
眉
前調王庭筠
斷腸人恨餘香換塵暗瑣窗春小花簷月曉屏掩半山
青
前調王庭筠
客愁楓葉秋江隔行遠望高城故人新恨苦斜日曉啼
鶯
前調孟宗獻
睡驚秋近鳴蟲砌蒼鬢摻勻霜影孤燈翳冷長歎浩歌
狂
清平樂
(此亦清平樂四十六字之半調也見周密絶妙詞選)
清平樂施岳
水遥花暝隔岸炊煙冷十里垂楊搖嫩影宿酒和愁都
醒
采桑子
(本調乃四十四字此本蜀花蕊北行題壁未竟之作唐詞選中載之二十二字)
采桑子(蜀宫人)徐氏
初離蜀道心將碎離恨緜緜春日如年馬上時時聞杜
鵑
南歌子
(一名春宵曲一名水晶簾隋唐以來曲多以子名張衡南都賦云坐南歌兮起鄭舞歌或作柯取淳)
(于棼事單調二十三字)
南歌子温庭筠
手裏金鸚鵡胸前繡鳳凰偷眼暗形相不如從嫁與作
鴛鴦
前調温庭筠
撲蕊添黃子呵花滿翠鬟鴛枕映屏山月明三五夜對
芳顔
前調温庭筠
懶拂鴛鴦枕休縫翡翠裙羅帳罷爐熏近來心更切為
思君
前調温庭筠
似帶如絲柳團酥握雪花簾捲玉鈎斜九衢塵欲暮逐
香車
荷葉杯
(單調二十三字)
荷葉杯温庭筠
一點露珠凝冷波影滿池塘綠莖紅豔兩相亂腸斷水
風凉
前調温庭筠
楚女欲歸南浦朝雨濕愁紅小船搖漾入花裏波起隔
西風
前調温庭筠
鏡水夜來秋月如雪採蓮時小孃紅粉對寒浪惆悵正
思惟
甘露歌
(一名古祝英臺單調二十四字)
甘露歌(集句詠梅三首)王安石
折得一枝香在手人間應未有疑是經春雪未消今日
是何朝
前調王安石
盡日含毫難比興都無色可並萬里晴天何處來眞是
屑瓊瑰
前調王安石
天寒日暮山谷裏的皪愁成水地上漸多枝上稀惟有
故人知
凭闌人
(單調二十四字)
凭闌人邵亨貞
誰寫江南一叚秋妝點錢塘蘇小樓樓中多少愁楚山
無盡頭
踏陽春
(單調二十四字)
踏陽春無名氏
踏陽春人間二月雨和塵陽春踏盡秋風起腸斷人間
鶴髮人
舞馬詞
(平仄不拘叶首句可不用韻此與回波三臺等皆唐六言絶句用以按叠入歌如七言之清平調小)
(秦王等雖字數相同而體製自别)
舞馬詞張說
萬玉朝宗鳳扆千金率領龍媒眄鼓凝驕蹀躞聽歌弄
影徘徊
前調張說
綵旄八佾成行時龍五色因方屈膝銜杯赴節傾心獻
壽無疆
前調張說
聖君出震應籙神馬浮河獻圖足踏天庭鼓舞心將帝
樂踟蹰
三臺令
(一名翠華引一名宫中三臺一名江南三臺一名開元樂平仄不拘叶就所賦之事分别宫中江南)
(等名單調二十四字)
三臺令王建
魚藻池邊射鴨芙蓉苑裏看花日色赭袍相似不著紅
鸞扇遮
前調王建
池北池南草綠殿前殿後花紅天子千秋萬歲未央明
月清風
前調王建
青草湖邊草色飛猿嶺上猿聲萬里三湘客到有風有
雨人行
前調韋應物
冰泮寒塘水綠雨餘百草皆生朝來衡門無事晚下高
齋有情
前調沈括
鳷鵲樓頭日暖蓬萊殿裏花香草綠煙迷步輦天高日
近龍牀
前調沈括
殿後春旗簇仗樓前御隊穿花一片紅雲鬧處外人遥
認官家
前調胡儼
一陣霜風乍起半牎月影初斜寶鴨燒殘香篆銀釭落
盡燈花
前調胡儼
坐穩錦䄄重疊醉來烏帽攲斜誰遣青娥鬭月自憐銀
海生花
前調胡儼
樓上角聲嗚咽天邊斗柄横斜酒醒風驚簾幕漏殘月
在梅花
前調(西湖感舊)夏言
猶是西泠橋畔難尋春柳春花只有婆娑老樹夕陽依
舊棲鴉
前調馮鼎位
山北山南多雨牎前牎後微寒鶯嫩新來喚柳錯將好
夢驚殘
塞姑
(係仄韻六言絶句為邊塞閨人之辭蓋亦唐人樂府也)
塞姑無名氏
昨日盧龍塞口整見諸人鎮守都護三年不歸折盡江
邊楊柳
迴波樂
(單調二十四字)
迴波樂李景伯
迴波爾時酒卮微臣職在箴規侍宴既過三爵諠譁竊
恐非儀
前調沈佺期
迴波爾時佺期流向嶺外生歸身名已蒙齒錄袍笏未
復牙緋
凭闌人
(又一體單調二十五字)
凭闌人(贈吳園良)倪瓚
客有吳郎吹洞簫明月沉江春霧曉湘靈不可招水雲
中環珮搖
花非花
(本長慶案長短句詩也後人列之於詞即以起句為調名單調二十六字)
花非花白居易
花非花霧非霧夜半來天明去來如春夢不多時去似
朝雲無覓處
摘得新
(本皇甫松作以起句為調名單調二十六字)
摘得新皇甫松
摘得新枝枝葉葉春管絃兼美酒最關人平生那得幾
十度展香茵
前調皇甫松
酌一卮須教玉笛吹錦筵紅蠟燭莫來遲繁紅一夜經
風雨是空枝
南歌子
(又一體單調二十六字)
南歌子歐陽炯
錦帳銀燈影紗牎玉漏聲迢迢永夜夢難成愁對小庭
秋色月空明
前調張泌
柳色遮樓暗桐花落砌香畫堂開處遠風凉高捲水晶
簾額襯斜陽
前調張泌
岸柳拖煙綠庭花照日紅數聲蜀魄入簾櫳驚斷碧牎
殘夢畫屏空
前調張泌
錦薦紅鸂鶒羅衣繡鳳凰綺疏飄雪北風狂簾幕晝垂
無事鬱金香
雙鴈兒
(單調二十六字)
雙鴈兒(除夕)楊元咎
勸君今夕不須眠且滿滿泛觥船大家沉醉對芳筵願
新年勝舊年
荷葉杯
(又一體單調二十六字)
荷葉杯顧夐
春盡小庭花落寂寞凭檻斂雙眉忍教成病憶佳期知
麽知知麽知
前調顧夐
夜久歌聲怨咽殘月菊冷露微微看看濕透縷金衣歸
麽歸歸麽歸
望江南
(此調本李德裕為亡妓謝秋娘作原名謝秋娘温庭筠作為望江南又名夢江口白居易思吳宫錢)
(塘之勝作江南憶劉禹錫作春去也李煜作望江梅馮延巳作憶江南後又名曰歸塞北夢遊仙皆)
(一調而異名也海山記載隋開西苑鑿湖泛舟作望江南詞皆雙調按白居易及晚唐詞皆單調二)
(十七字至宋方加後疊則知隋詞乃贋作矣)
望江南白居易
江南好風景舊曾諳日出江花紅勝火春來江水綠如
藍能不憶江南
前調白居易
江南憶最憶是杭州山寺月中尋桂子郡亭枕上看潮
頭何日更重遊
前調白居易
江南憶其次憶吳宫吳酒一杯春竹葉吳姓雙舞醉芙
蓉早晚復相逢
前調劉禹錫
春去也多謝洛城人弱柳從風疑舉袂叢蘭浥露似沾
巾獨坐亦含顰
前調温庭筠
梳洗罷獨倚望江樓過盡千帆皆不是斜暉脈脈水悠
悠腸斷白蘋洲
前調黃損
平生願願作樂中箏得近佳人纖手子砑羅裙上放嬌
聲便死也為榮
前調皇甫松
蘭燼落屏上暗紅蕉閒夢江南梅熟日夜船吹笛雨瀟
瀟人語驛邊橋
前調皇甫松
樓上寢殘月下簾旌夢見秣陵惆悵事桃花柳絮滿江
城雙髻坐吹笙
前調南唐李煜
多少恨昨夜夢魂中還似舊時遊上苑車如流水馬如
龍花月正春風
前調南唐李煜
多少淚斷臉復横頤心事莫將和淚說鳳笙休向淚時
吹腸斷更無疑
前調南唐李煜
閒夢遠南國正芳春船上管絃江面綠滿城飛絮輥輕
塵忙殺看花人
前調南唐李煜
閒夢遠南國正新秋千里江山寒色暮蘆花深處泊孤
舟笛在月明樓
前調牛嶠
銜泥燕飛到畫堂前占得杏梁安穩處體輕唯有主人
憐堪羨好因緣
前調伊用昌
江南鼓梭肚兩頭欒釘著不知侵骨髓打來只是没心
肝空腹被人謾
前調(元媛)金德淑
春睡起積雪滿燕山萬里長城横素練六街燈火已闌
珊人在玉樓間
前調瞿佑
西湖景春日最宜晴花底管絃公子宴水邊羅綺麗人
行十里按歌聲
前調瞿佑
西湖景夏日正堪遊金勒馬嘶垂柳岸紅妝人泛採蓮
舟驚起水中鷗
前調瞿佑
西湖景秋日更宜觀桂子岡巒金粟富芙蓉洲渚彩雲
閒爽氣滿前山
前調瞿佑
西湖景冬日轉清奇賞雪樓臺評酒價觀梅園圃定春
期共醉太平時
前調商輅
微雨過何處不催耕百舌無言桃李盡柘枝深處鵓鳩
鳴春色屬蕪菁
前調(雪)楊愼
晴雪好萬瓦玉鱗浮照夜不隨青女去羞明應為素娥
留只欠剡溪舟
前調(月)楊愼
明月好流影浸亭臺金界三千隨望遠雕闌十二逐人
來只是欠傳杯
前調顧同應
人别後飄泊在江城金屈膝開閒不鎖玉搔頭墜膩無
聲一晌没心情
前調王世貞
歌起處斜日半江紅柔綠篙添梅子雨淡黃衫耐藕絲
風家在五湖東
前調(都下思家)王世貞
回首處薄業太湖干半艇春洲蘆笋綠一樓風雨杏花
寒此景放誰看
前調魏浣初
江南憶美味憶江鮮刀鱭霜鱗婁水籪河豚雪乳福山
船齊到試燈前
前調錢繼章
江南憶四月住山家墜粉亂堆新笋籜煅泥細壅建蘭
芽松下焙新茶
前調施紹萃
人何處人在碧雲樓雨鴈帶愁横浦樹風花驚夢撲簾
鈎應是倦梳頭
前調陳子龍
思往事花月正朦朧玉燕風斜雲鬢上金猊香燼畫屏
中半醉倚輕紅
漁歌子
(一名漁父和凝諸人作平仄互異自宋以後皆依西塞一體止二十七字黃庭堅增作鷓鴣天蘇軾)
(增作浣溪沙皆别是一格也)
漁歌子張鶴齡
樂在風波釣是閒草堂松桂已堪攀太湖水洞庭山狂
風浪起且須還
前調張志和
西塞山前白鷺飛桃花流水鱖魚肥青箬笠綠蓑衣斜
風細雨不須歸
前調張志和
青草湖中月正圓巴陵漁父棹歌連釣車子橛頭船樂
在風波不用仙
前調張志和
松江蟹舍主人歡菰飯蓴羹亦共餐楓葉落荻花乾醉
宿漁舟不覺寒
前調張志和
霅溪灣裏釣魚翁舴艋為家西復東江上雪浦邊風笑
著荷衣不歎窮
前調張志和
釣臺漁父褐為裘兩兩三三舴艋舟能縱棹慣乘流長
江白浪不須憂
前調南唐李煜
浪花有意千里雪桃花無言一隊春一壺酒一竿身快
活如儂有幾人
前調南唐李煜
一櫂春風一葉舟一綸繭縷一輕鈎花滿渚酒滿甌萬
頃波中得自由
前調和凝
白芷汀寒立鷺鶯蘋風輕翦浪花時煙羃羃日遲遲香
引芙蓉惹釣絲
前調歐陽炯
風浩寒溪照膽明小君山上玉蟾生荷露墜翠煙輕撥
刺遊魚幾箇驚
前調李珣
水接衡門十里餘信船歸去臥看書輕爵禄慕玄虛莫
道漁人只為魚
前調李珣
避世垂綸不記年官高爭得似君閒傾白酒對青山笑
指柴門待月還
前調宋高宗
青草開時已過船錦鱗躍處浪痕圓竹葉酒柳花氊有
意沙鷗伴我眠
前調宋高宗
水涵微雨湛虛明小笠輕蓑未要晴明鏡裏縠紋生白
鷺飛來空外聲
前調徐積
水曲山隈四五家夕陽煙水隔蘆花漁唱歇醉眠斜綸
竿蓑笠是生涯
前調張炎
丁卯灣頭屋數間放船收盡一溪山聊適興且怡顔問
天難買是眞閒
前調完顔璹
楊柳風前白板扉荷花雨裏綠蓑衣紅稻美錦鱗肥漁
笛閒拈月下吹
前調完顔璹
釣得魚來臥看書船頭穩置酒葫蘆煙際柳雨中蒲乞
與人間作畫圖
前調(題畫)吳鎮
紅葉邨西日影餘黃鸝灘畔月痕初輕撥棹且歸與挂
起長竿不釣魚
前調(元媛)管道昇
遥想山堂數樹梅凌寒玉蕊發南枝山月照曉風吹只
為清香苦欲歸
前調管道昇
人生貴極是王侯浮利浮名不自由爭得似一扁舟弄
月吟風歸去休
前調劉基
二月桃花紫錦香一聲啼鴂百蜂忙歌欸乃濯滄浪有
酒無辭醉不妨
前調劉基
煙雨樓前溪水生少微山下雜花明楊柳岸小舟横綠
楊如幄聽啼鶯
前調劉基
采石磯頭煮酒香長干橋畔柳陰凉歌欸乃濯滄浪來
往煙波送夕陽
前調劉基
釣得鯿魚不賣錢瓷甌引滿看青天芳樹下夕陽邊睡
覺蘆花雪滿船
前調劉基
白鷺洲邊好月明賞心亭下暮潮平紅米飯紫蓴羹自
是無愁過一生
前調吳兖
千頃蒹葭一釣翁家居南浦小橋東桃花水鯉魚風短
笛横吹細雨中
樂遊曲
(調與漁歌子相近按腔則有別耳單調二十七字)
樂遊曲(閩宫人)陳金鳳
龍舟搖曳東復東采蓮湖上紅復紅波澹澹水溶溶奴
隔荷花路不通
前調陳金鳳
西湖南湖鬭綵舟青蒲紫蓼滿中洲波渺渺水悠悠長
奉君王萬歲遊
春曉曲
(一名西樓月單調二十七字)
春曉曲朱敦儒
西樓月落雞聲急依約疎桐淅瀝玉人酒渴嚼春冰曉
色入簾横寶瑟
前調(又一體)張元祥
瑶軒綺檻春風度柳垂煙花帶霧半閒鴛被怯餘寒燕
子時來窺繡戶
解紅
(解紅和凝歌童也凝為製此曲宋隊舞第九曰兒童解紅隊本此單調二十七字)
解紅和凝
百戲罷五音清解紅一曲新教成兩箇瑶池小仙子此
時奪却柘枝名
步虛詞
(唐詞載李德裕步虚詞即雙調搗練子搗練子本無雙調今斷以二十七字為正且與搗練子後三)
(句平仄原不同與桂殿秋長短句同惟第三句平仄異)
步虛詞李德裕
仙女下董雙成漢殿夜凉吹玉笙曲終却從仙官去萬
戶千門惟月明
桂殿秋
(有謂末二句不對即是赤棗子者非也)
桂殿秋李白
河漢女玉鍊顔雲軿往往在人間九霄有路去無跡嫋
嫋香風生珮環
前調向子諲
秋色裏月明中紅旌翠節下蓬宫蟠桃已結瑶池露桂
子初開玉殿風
南鄉子
(單調二十七字用平仄韻宋人始有雙調五十六字全用平韻後人冇指單調為減字者非)
南鄉子歐陽炯
畫舸停橈槿花籬外竹横橋水上遊人沙上女迴顧笑
指芭蕉林裏住
前調歐陽炯
岸遠沙平日斜歸路晩霞明孔雀自憐金翠尾臨水認
得行人驚不起
前調(花朝)馮鼎位
曉霧如煙輕寒細雨嫩晴天紅杏枝頭鶯對語飛去昨
夜玉人春夢處
瀟湘神
(一名瀟湘曲首三字用疊句倣九歌為迎神送神調也單調二十七字)
瀟湘神劉禹錫
斑竹枝斑竹枝淚痕點點寄相思楚客欲聽瑶瑟怨瀟
湘深夜月明時
赤棗子
(起二句與搗練子桂殿秋相同下三句平仄則三調各別也單調二十七字)
赤棗子歐陽炯
夜悄悄燭熒熒金爐香盡酒初醒春睡起來迴雪面含
羞不語倚雲屏
章臺柳
(即瀟湘神仄韻本唐韓翃寄柳姬詞後人即名此詞為章臺柳以姬家章臺街也姬答詞起句為楊)
(柳枝三字故有名為楊柳枝第一體又名為折楊柳者其實與此調同二十七字與柳枝二十八字)
(者不同也)
章臺柳韓翃
章臺柳章臺柳往日依依今在否縱使長條似舊垂也
應攀折他人手
楊柳枝
(柳姬答韓翃詞與章臺柳調同起結句平仄少異)
楊柳枝(唐妓)柳氏
楊柳枝芳菲節可恨年年贈離别一葉隨風忽報秋縱
使君來豈堪折
法曲獻仙音
(單調二十七字)
法曲獻仙音(壽于司農)薩都拉
鬢未銀東風早挂冠侑詞圖鄉稱人瑞度蓬瀛仙祝靈
丹遶膝舞斕斒
前調薩都拉
天㗋舌尚書老白衣向璇穹嘗扶日出捲珠箔閒看雲
飛成全今古稀
搗練子
(一名深院月又名深夜月李煜秋閨詞有斷續寒砧斷續風之句遂以搗練名其調格似桂殿秋然)
(第四五句平仄原不同也)
搗練子南唐李煜
深院靜小庭空斷績寒砧斷續風無奈夜長人不寐數
聲和月到簾櫳
前調南唐李煜
雲鬢亂晚妝殘帶恨眉兒遠岫攢斜托香腮春笋嫩為
誰和淚倚闌干
前調王之望
搗練子賦梅枝暖借東風次第吹自是百花留不住讓
教先發放春歸
前調王之望
搗練子賦梅英枝上商量細細生不是根株貪結子被
吹羌笛兩三聲
前調王之望
搗練子賦梅妝鏡裏佳人傳粉忙額子畫成終未是更
須插向鬢雲傍
前調劉基
煙漠漠日陰陰山色蒼茫草色深客裏不知春又半倚
闌無語聽鳴禽
前調吳子孝
春欲去雨初晴堤上毿毿柳色明弄水泛舟山影麗遊
人到處管絃聲
前調(春别)葛一龍
纔欲去且逡廵耐雨禁風一日春橋上飛花橋下水斷
腸人是過橋人
前調錢繼振
春睡足落花平草架荼䕷送晚晴梅子弄黃茶翦翠柳
梢猶賸一聲鶯
前調(明媛)葉小鸞
春寂寂月溶溶落盡紅香剰綠濃明月清風同翠幕夜
深人靜小牎中
前調(又一體)(明媛)商景蘭
長相思久離别為誰憔悴憑誰說捲簾貪看月明多斜
風恰打銀釭滅
前調(明妓)王微
心縷縷愁踽踽紅顔不逐春歸去夢中猶帶惜花心醒
來又聽催花雨
清平調引
(或無引字與清平樂無涉楚曲冇清調平調有清平相和曲自唐李白始作清平調三章其體即七)
(言絶句也)
清平調引李白
雲想衣裳花想容春風拂檻露華濃若非羣玉山頭見
會向瑶臺月下逄
竹枝
(又一體疊十四字二句作二十八字四句唐樂府有蜀竹枝江南竹枝漁家竹枝但言竹枝者蜀詞)
(居多填詞特以類分耳)
竹枝孫光憲
門前春水(竹枝)白蘋花(女兒)岸上無人(竹枝)小艇斜(女兒)商女經
過(竹枝)江欲暮(女兒)散抛殘食(竹枝)飼神鴉(女兒)
前調孫光憲
亂繩千尺(竹枝)絆人深(女兒)越羅萬丈(竹枝)表長尋(女兒)楊柳在
身(竹枝)垂意緒(女兒)藕花落盡(竹枝)見蓮心(女兒)
柳枝
(一名楊柳枝亦名折楊柳皆樂府名即七言絶句也)
柳枝温庭筠
館娃宫外鄴城西遠映征帆近拂堤繫得王孫歸意切
不關芳草綠萋萋
前調温庭筠
兩兩黃鸝色似金裊枝啼露動芳音春來幸自長如線
可惜牽纏蕩子心
阿娜曲
(一名雞叫子一名春曉曲即仄韻七言絶句)
阿娜曲(夏夜)(唐妃)楊太眞
羅䄂動香香不已紅蕖嬝嬝秋煙裏輕雲嶺上乍搖風
嫩柳池邊初拂水
欸乃曲
(亦七言絶句平仄韻不拘或作欵或作歀皆非欸乃讀作襖靄劉蜺湖中歌作靄迺劉言史瀟湘詩)
(作曖迺皆欸乃之借字實棹船戛軋之聲故棹歌多用之也)
欸乃曲柳宗元
漁翁夜傍西巖宿曉汲清湘燃楚竹煙消日出不見人
欸乃一聲山水綠
前調(又一體)元結
湘江二月春水平滿月和風宜夜行唱橈欲過平陽戍
守吏相呼問姓名
前調元結
千里楓林煙雨深無朝無暮有猿吟倚橈靜聽曲中意
好似雲山韶濩音
前調元結
下瀧船似入深淵上瀧船似欲升天瀧南始到九疑郡
應絶高人乘興船
小秦王
(亦七言絶句平仄不拘又名丘家爭唐人絶句作樂府歌曲皆七言而異其名也)
小秦王無名氏
柳條金嫩不勝鴉青粉牆頭道韞家燕子不來春寂寂
小牎和雨夢梨花
前調楊愼
紅穗金花落絳臺畫樓銀燭曉光催釵梁小燕雙雙顫
春自玉人頭上來
陽關曲
(即王維送元二使安西七言絶句後用為送行之歌觀劉禹錫之更與殷勤唱渭城白居易之聽唱)
(陽關第四聲唐人多已用之陽關三叠按歌法也蘇軾田藝衡論各不同蓋後人傳唱互異耳)
陽關曲王維
渭城朝雨浥輕塵客舍青青柳色新勸君更盡一杯酒
西出陽關無故人
前調(答李公擇)蘇軾
濟南春好雪初晴行到龍山馬足輕使君莫忘霅溪女
時作陽關腸斷聲
遣隊
(亦七言絶句宋人歌舞欲散時必作此一闋蓋遣猶散也隊舞隊也後人曲終猶用之)
遣隊毛滂
歌長漸落杏梁塵舞罷香風拂繡茵更擬緣雲弄清切
尊前恐是斷腸人
八拍蠻
(亦七言絶句首句用韻)
八拍蠻孫光憲
孔雀尾拖金線長怕人飛起入丁香越女沙頭爭拾翠
相呼歸去背斜陽
前調(又一體)閻選
雲鎖嫩黃煙柳細風吹紅蔕雪梅殘光景不勝閨閣恨
行行坐坐黛眉攢
采蓮子
(此亦七言絶句其舉棹年少字乃歌時相和之聲竹枝詞則句中用竹枝二字句尾用女兒二字此)
(則一句一換然觀枝兒棹少皆以兩字為叶則知為和歌之音矣)
采蓮子皇甫松
䓿萏香連十頃陂(舉棹)小姑貪戲采蓮遲(年少)晚來弄水船
頭濕(舉棹)更脫紅裙裹鴨兒(年少)
前調皇甫松
船動湖光灩灩秋(舉掉)貪看年少信船流(年少)無端隔水抛
蓮子(舉棹)遥被人知半日羞(年少)
浪淘沙
(亦七言絶句唐樂府有浪淘沙一名賣花聲一名過龍門唐人多詠調名本意)
浪淘沙劉禹錫
洛水橋邊春日斜碧流輕淺見瓊沙無端陌上狂風急
驚起鴛鴦出浪花
天淨沙
(長短句平仄互叶一名塞上秋以詞中有塞上清秋早寒之句也)
天淨沙無名氏
枯藤老樹昏鴉小橋流水平沙古道凄風瘦馬夕陽西
下斷腸人在天涯
前調(&KR1357;括李賀十二月樂詞正月)孟昉
上樓迎得春歸暗黃著柳依依弄野輕寒似水錦牀鴛
被夢回初日遲遲
前調(二月)孟昉
勞勞紫燕酣春逗煙薇帳生塵蛾髻佳人瘦損暖雲如
困不堪起舞湘裙
前調(三月)孟昉
夾城曲水飄香埽蛾雲髻新妝落盡梨花欲賞不勝惆
悵東風縈損柔腸
前調(四月)孟昉
依微香雨青氛金塘閒水生蘋數點殘芳墮粉綠莎輕
襯月明空照黃昏
前調(五月)孟昉
鉛華水汲青尊含風細縠虛門舞困腮融汗粉翠羅香
潤鴛鴦扇織迴文
前調(六月)孟昉
疎疎拂柳生裁炎炎紅鏡初開暑困天低寡色火輪飛
蓋暉暉日上蓬萊
前調(七月)孟昉
星依雲渚濺濺露零玉液娟娟寶砌衰蘭翦翦碧天如
練光搖北斗闌干
前調(八月)孟昉
吳姬鬢擁雙鴉玉人夢裏歸家風弄虛簷鐵馬天高露
下月明丹桂生華
前調(九月)孟昉
雞鳴曉色瓏璁鴉啼金井梧桐月墜莖寒露湧廣寒霜
重方池冷悴芙蓉
前調(十月)孟昉
玉壺銀箭難傾釭花凝笑幽明霜翠虛庭月泠繡幃人
靜夜長鴛夢難成
前調(十一月)孟昉
高城迴冷嚴光白天碎墮璚芳高飲撾鐘日賞流蘇錦
帳瑣窗睡煞鴛鴦
前調(十二月)孟昉
日光灑灑生紅瓊葩碎碎迷空寒夜漫漫漏永串銷金
鳳獸爐香靄春融
前調(閏月)孟昉
七十二候環催葭灰玉琯重飛莫道光陰似水羲和迂
轡金鞭嬾著龍媒
前調(又一體)喬吉
一從鞍馬西東幾番衾枕朦朧薄倖雖來夢中爭如無
夢那時眞箇相逢
前調無名氏
平沙細草斑斑曲溪流水潺潺塞上清秋早寒一聲新
鴈黃雲紅葉青山
前調無名氏
西風塞上蘆笳月明馬上琵琶那抵昭君怨多李陵臺
下澹煙衰草黃沙
字字雙
(一名宛轉曲此七言四句俱用韻因句有疊字故名字字雙)
字字雙(唐媛)王麗眞
牀頭錦衾斑復斑架上朱衣殷復殷空庭明月閒復閒
夜長路遠山復山
前調陳翼飛
長城飲馬嘶復嘶古木寒鴉棲復棲空牀獨守啼復啼
從軍蕩子西復西
御選歴代詩餘卷一
