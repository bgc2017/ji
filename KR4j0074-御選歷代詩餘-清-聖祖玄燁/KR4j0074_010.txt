欽定四庫全書
御選歴代詩餘卷十(目)錄(四十四字)
采桑子
南唐李煜(二首)
和凝
馮延巳(十三首)
歐陽修(九首)
晏幾道(七首)
黃庭堅(二首)
謝逸
周邦彦(三首)
李綱(首)
吕本中
康與之(二首)
曾覿
辛棄疾(二首)
陸游
黃機
韓淲(二首)
楊澤民
張炎
歐良
朱藻
李清照
吳元可
何繼高
劉基
吳子孝(二首)
王世貞(二首)
馮鼎位(二首)
後庭花(又一體)
毛熙震(二首)
許棐
訴衷情(又一體)
晏殊(三首)
謝絳
晏幾道(三首)
柳永
蘇軾
黃庭堅
毛滂
蘇庠(二首)
万俟雅言
唐庚
劉儗
陳允平(二首)
張輯
鄭楷
僧揮(五首)
吳激
王庭筠
段克巳
段成巳
周用
陳子龍
卜算子
蘇軾
陳師道
舒亶
王觀
秦湛
周紫芝
謝逸
陳瓘
葉夢得
徐俯
趙師俠(二首)
朱敦儒
辛棄疾
范成大(二首)
陳三聘(二首)
葛立方
程垓(二首)
程大昌
劉克莊
陸游
王炎(二首)
洪咨䕫
郭應祥
高觀國
韓淲(二首)
沈端節
吳文英
康仲伯(二首)
汪元量
莫崙
僧揮
陸氏姬
嚴蘂
趙可
趙秉文
段克巳
劉基(二首)
文徵明
御選歴代詩餘卷十目錄
欽定四庫全書
御選歴代詩餘卷十(四十四字)
司經局洗馬掌局事兼翰林院修撰加二級(臣)王奕清奉
旨校刊
采桑子
(一名羅敷媚一名羅敷豔歌雙調四十四字)
采桑子南唐李煜
轆轤金井梧桐晩幾樹驚秋晝雨如愁百尺鰕䰅上玉
鈎瓊牎春斷雙蛾皺回首邊頭欲寄鱗遊九曲寒波
不泝流
前調南唐李煜
亭前春逐紅英盡舞態徘徊細雨霏微不放䨇眉時暫
開綠牎冷静芳音斷香印成灰可奈情懷欲睡朦朧
入夢來
前調和凝
蝤躋領上訶棃子繡帶雙垂椒戶閒時競學摴蒱賭荔
枝叢頭鞵子紅編細裙窣金絲無事顰眉春思翻教
阿母疑
前調馮延巳
馬嘶人語春風岸芳草緜緜楊柳橋邊落日高樓酒旆
懸舊愁新恨知多少目斷遥天獨立花前更聽笙歌
滿畫船
前調馮延巳
小庭雨過春將盡片片花飛獨折殘枝無語凭闌祗自
知玉堂香煖珠簾卷雙燕來歸君約佳期肯信韶華
得幾時
前調馮延巳
西風半夜簾櫳冷遠夢初歸夢過金扉花謝牎前夜合
枝昭陽殿裏新翻曲未有人知偷取笙吹驚覺寒蛩
到曉啼
前調馮延巳
酒闌睡覺天香煖繡戶慵開香印成灰獨背寒屏理舊
眉朦朧却向燈前卧窗月徘徊曉夢初回一夜東風
綻早梅
前調馮延巳
小堂深静無人到滿院春風惆悵牆東一樹櫻桃帶雨
紅愁心似醉兼如病欲語還慵日暮疎鐘雙燕歸棲
畫閣中
前調馮延巳
畫堂燈煖簾櫳卷禁漏丁丁雨罷寒生一夜西牎夢不
成玉娥重起添香印回倚孤屏不語含情水調何人
吹笛聲
前調馮延巳
笙歌放散人歸去獨宿江樓月上雲收一半珠簾掛玉
鈎起來檢點經遊地處處新愁憑仗東流將取離心
過橘州
前調馮延巳
昭陽記得神仙侣獨自承恩水殿燈昏羅幕輕寒夜正
春如今别館添蕭索滿面啼㾗舊約猶存忍把金環
别與人
前調馮延巳
微風簾幕清明近花落春殘尊酒留歡添盡羅衣怯夜
寒愁顏恰似燒殘燭珠淚闌干也欲高拌爭奈相逄
情萬般
前調馮延巳
畫堂昨夜愁無睡風雨凄凄林鵲爭棲落盡燈花雞未
啼年光往事如流水休說情迷玉筯雙垂祗是金籠
鸚鵡知
前調馮延巳
洞房深夜笙歌散簾幕重重斜月朦朧雨過殘花落地
紅昔年無限傷心事依舊東風獨倚梧桐閒想閒思
到曉鐘
前調馮延巳
花前失却遊春侣極目尋芳滿眼悲凉縱有笙歌亦斷
腸林間戲蝶簾間燕各自雙雙忍更思量綠樹青苔
半夕陽
前調馮延巳
櫻桃謝了棃花發紅白相催燕子歸來幾處香風綠戶
開人生樂事知多少且酌金杯管咽絃哀慢引蕭嬢
舞袖廻
前調歐陽修
輕舟短棹西湖好綠水逶迤芳草長堤隱隱笙歌處處
隨無風水面琉璃滑不覺船移微動漣漪驚起沙禽
掠岸飛
前調歐陽修
春深雨過西湖好百卉爭妍蝶亂蜂喧晴日催花暖欲
然蘭橈畫舸悠悠去疑是神仙返照波間水闊風高
颺管絃
前調歐陽修
畫船載酒西湖好急管繁絃玉殘停傳穩泛平波任醉
眠行雲却在行舟下空水澄鮮俯仰留連疑是湖中
别有天
前調歐陽修
羣芳過後西湖好狼籍殘紅飛絮濛濛垂柳闌干盡日
風笙歌散盡遊人去始覺春空垂下簾櫳雙燕歸來
細雨中
前調歐陽修
何人解賞西湖好佳景無時飛蓋相追貪向花間醉玉
巵誰知閒凭闌干處芳草斜暉水遠煙微一點滄洲
白鷺飛
前調歐陽修
清明上巳西湖好滿目繁華爭道誰家綠柳朱輪走鈿
車遊人日暮相將去醒醉喧譁路轉堤斜直到城頭
總是花
前調歐陽修
荷花開後西湖好載酒來時不用旌旗前後紅幢綠蓋
隨畫船撑入花深處香泛金巵煙雨微微一片笙歌
醉裏歸
前調歐陽修
天容水色西湖好雲物俱鮮鷗鷺閒眠應慣尋常聽管
絃風清月白偏宜夜一片瓊田誰羡驂鸞人在舟中
便是仙
前調歐陽修
殘霞夕照西湖好花塢蘋汀十頃波平野岸無人舟自
横西南月上浮雲散軒檻凉生荷芰香清水面風來
酒面醒
前調晏幾道
白蓮池上當時月今夜重圓曲水蘭船憶伴飛瓊看月
眠黃花綠酒分攜後淚濕吟箋舊事年年時節南湖
又采蓮
前調晏幾道
前歡幾處笙歌地長負登臨月幌風襟猶憶西樓著意
深鶯花見盡當時事應笑如今一寸愁心日日寒蟬
夜夜砧
前調晏幾道
無端惱破桃源夢明月青樓玉膩花柔不學行雲易去
留應嫌衫袖前香冷重傍金虬歌扇風流遮盡歸時
翠黛愁
前調晏幾道
年時此夕東城見歡意匆匆明日還重却在樓臺縹緲
中垂螺拂黛清歌女曾唱相逄秋月春風醉枕香衾
一歲同
前調晏幾道
西樓月下當時見粉淚偷勻歌罷還顰恨隔爐煙看未
真别來樓外垂楊縷幾換青春倦客紅塵長記樓中
粉淚人
前調晏幾道
湘妃浦口蓮開盡昨夜紅稀嬾過前溪閒檥扁舟看鴈
飛去年謝女池邊醉晩雨霏微記得歸時旋折新荷
蓋舞衣
前調晏幾道
紅牎碧玉新名舊猶綰雙螺一寸秋波一斛明珠覺未
多小來竹馬同遊客慣聽清歌今日蹉跎惱亂工夫
暈翠蛾
前調(送彭永臯)黃庭堅
荔枝灘上留千騎桃李陰繁宴寢香殘畫戟森森鎮八
蠻永康又得風流守管領江山少訟多閒煙靄樓臺
舞翠鬟
前調黃庭堅
夜來酒醒清無夢愁倚闌干露滴輕寒雨打芙蓉淚不
乾佳人别後音塵悄瘦盡難拚明月無端巳過紅樓
十二間
前調謝逸
楚山削玉雲中碧影落沙汀秋水澄凝一抹江天鴈字
横金錢滿地西風急紅蓼煙輕簾外砧聲驚起青樓
夢不成
前調(梅三首)周邦彦
肌膚綽約真仙子來伴冰霜洗盡鉛黃素面初無一點
妝尋花不用持銀燭暗裏聞香零落池塘分付餘妍
與壽陽
前調周邦彦
南枝度臘開全少疎影當軒一種宜寒自共清蟾别有
緣江南風味依然在玉貌韶顔今夜凭闌不似釵頭
仔細看
前調周邦彦
香梅開後風傳信繡戶先知霧濕羅衣冷豔須攀最遠
枝高歌羌管吹遥夜看即紛披巳恨來遲不見娉婷
帶雪時
前調(木犀二首)李綱
幽芳不為春光發直待秋風直待秋風香比餘花分外
濃步搖金翠人如玉吹動瓏璁吹動瓏璁恰似瑶臺
月下逢
前調李綱
枝頭萬點妝金蕊十里清香十里清香解引幽人雅思
長玉壺貯水花難老淨几明牎淨几明牎褪下殘英
簌簌黃
前調(别情)吕本中
恨他不似江樓月南北東西南北東西只有相隨無别
離恨他恰似江樓月暫滿還虧暫滿還虧待得團圓
是幾時
前調(詠雪)康與之
馮夷翦破澄溪練飛下同雲著地無㾗柳絮梅花處處
春山陰此夜明如晝月滿前村莫掩溪門恐有扁舟
乘興人
前調康與之
紅樓紫陌青春路柳色皇州月淡煙柔裊裊亭亭不自
由舊時扶上雕鞍處此地重遊總是新愁柳自輕盈
水自流
前調(清明)曾覿
清明池館晴還雨綠漲溶溶花裏遊蜂宿粉栖香錦繡
中玉簫聲斷人何處依舊春風萬點愁紅亂逐煙波
總向東
前調(贈歌者)辛棄疾
晩來雲淡秋光薄落日晴天落日晴天堂上風斜樺燭
煙從渠去買人間恨字字都圓字字都圓腸斷西風
十四絃
前調辛棄疾
年年索盡梅花笑疎影黃昏疎影黃昏香滿東風玉一
㾗清詩冷落無人寄雪豔冰魂雪豔冰魂浮玉溪頭
煙樹村
前調陸游
寶釵樓上梳妝晩嬾上秋千閒撥沉煙金縷衣寬睡髻
偏鱗鴻不寄遼東信又是經年彈淚花前愁入春風
十四絃
前調黃機
綺牎撥斷琵琶索一一相思一一相思無限柔情說向
誰銀鈎欲寫廻文曲淚滿烏絲淚滿烏絲薄倖知他
知不知
前調韓淲
蕭蕭兩鬢吹華髮老眼全昏徙倚衡門歲晩寒消澗底
㾗含情更覺滄洲遠欲語誰論窈窕孤村細雨梅花
只斷魂
前調韓淲
華燈自是年年好月淡煙空依舊東風簫鼓吹香醉臉
融謝他詩侣還相覓雨跡雲蹤不分情濃柳淺梅深
鬢影鬆
前調(梅)楊澤民
冰姿冠絶人間世傲雪凌霜蕊點檀黃更著紅脣間素
妝清芬不是先桃李桃李無香廻出林塘萬木叢中
獨秉陽
前調(子母猿)張炎
山人去後知何處風月清虛來往無拘戲引兒孫樂有
餘懸厓挂樹如相語常守枯株久與人疎閒了當年
一卷書
前調歐良
年年纔到花時候風雨經旬不肯開晴悞却尋花陌上
人今朝報道天晴也花巳成塵寄語花神何似當初
莫做春
前調朱藻
障泥油壁人歸後滿院花陰樓影沉沉中有傷春一片
心閒穿綠樹尋梅子斜日朧明團扇風輕一徑楊花
不避人
前調(宋媛)李清照
晩來一陣風兼雨洗盡炎光理罷笙簧却對菱花淡淡
妝絳綃縷薄冰肌瑩雪膩酥香笑語檀郎今夜紗㡡
枕簟凉
前調吳元可
江南二月春深淺芳草青時燕子來遲翦翦輕寒不滿
衣清宵欲寐還無寐顧影顰眉整帶心思一樣東風
兩樣吹
前調何繼高
醉歸那忍旋分手竹屋燈明石鼎茶聲坐久聽來酒力
輕粉箋染就芙蓉滑小句初成轉自凄清寒逼春衫
欲二更
前調劉基
鴈來不帶天邊信莫上高樓新月如鈎一度春來一度
愁人間無限凄凉事覆水難收風葉颼颼只是商量
斷送秋
前調吳子孝
纖雲盡卷天如水蘆荻風殘松竹霜寒更看前溪月滿
山畫船紅燭金尊酒子夜歌闌緩吹輕彈得意人生
且盡歡
前調吳子孝
瀛洲夜夜風兼露風遞荷香露濕花房點點流螢映水
光湖山重疊玲瓏玉欲去傳觴猶戀高堂只為炎天
扇枕忙
前調王世貞
洞庭楓落臙脂冷蠆尾香鈎舴艋輕舟一任風霜自在
浮綠蓑衣上寒雲膩蒲底槎頭缸面新篘縱有秋聲
不起愁
前調王世貞
落英堆砌無人管幾點蔫紅偷入簾櫳要與多情訴晩
風鴛鴦被冷驚春睡羞把菱銅蹙損眉峰不為風狂
也似儂
前調馮鼎位
秋風欲染棠棃葉碧水平池玉笛輕吹落徧中庭桂樹
枝珠簾不卷玲瓏月凉透羅衣天遠星稀無奈高樓
一鴈飛
前調(中秋夜)馮鼎位
銀河澹灩秋如水人是今年月似前年重上南樓思悄
然繁絃急管催清漏昨夜難圓明夜難圓滿泛金尊
醉綺筵
後庭花
(又一體雙調四十四字一名海棠春)
後庭花毛熙震
鶯啼燕語芳菲節瑞庭花發昔時歡宴歌聲揭管弦清
越自從陵谷追遊歇畫梁塵黦傷心一片如珪月閒
鎖宫闕
前調毛熙震
越羅小袖新香蒨薄籠金釧倚闌無語搖輕扇半遮勻
面春殘日暖鶯嬌嬾滿庭花片爭不教人長相見畫
堂深院
前調許棐
一春不識西湖面翠羞紅倦雨牎和淚搖湘管意長牋
短知心惟有雕梁燕自來相伴東風不管琵琶怨落
花吹徧
訴衷情
(又一體雙調四十四字)
訴衷情晏殊
東風楊柳欲青青煙淡雨初晴惱他香閣濃睡撩亂有
啼鶯眉葉細舞腰輕宿妝成一春芳意三月和風牽
繫人情
前調晏殊
芙蓉金菊鬭馨香天氣欲重陽遠村秋色如畫紅樹間
疎黃流水澹碧天長路茫茫凭高目斷鴻雁來時無
限思量
前調晏殊
青梅煮酒鬭時新天氣欲殘春東城南陌花下逢著意
中人回繡袂展香裀叙情親此時拚作千尺遊絲惹
住朝雲
前調謝絳
銀缸夜永影長孤香草續殘爐倚屏默默無語粉淚不
成珠雙粲枕百嬌壺憶當初恩光莫似秋葉無情欲
向人疎
前調晏幾道
憑觴静憶去年秋桐落故溪頭詩成自寫紅葉和恨向
東流人脉脉水悠悠幾多愁雁書不到蝶夢無憑漫
倚高樓
前調晏幾道
小樓風韻最妖嬈開處雪初消南枝欲附春信長恨隴
人遥閒記憶舊江皋路迢迢暗香浮動疎影横斜幾
處溪橋
前調晏幾道
長因蕙草記羅裙綠腰沉水熏闌干曲處人静曾共倚
黃昏風有韻月無㾗暗消魂擬將幽恨試寫殘花寄
與朝雲
前調柳永
一聲畫角日西曛催促掩朱門不堪更倚妝閣腸斷巳
消魂年漸晩雁空頻問無因思心欲碎愁淚難收又
是黃昏
前調蘇軾
海棠珠綴一重重清曉近簾櫳臙脂誰與勻染偏向臉
邊濃看葉嫩惜花紅意無窮如花似葉歲歲年年共
占春風
前調黃庭堅
小桃灼灼柳鬖鬖春色滿江南雨晴風暖煙淡天氣正
醺酣山潑黛水挼藍翠相攙歌樓酒旆故故招人權
典青衫
前調毛滂
花陰柳影映簾櫳羅幕繡重重行雲自隨語燕回雪趁
驚鴻銀字歇玉杯空蕙煙中桃花髻暖杏葉眉彎一
片春風
前調蘇庠
杖頭挑得布囊行活計有誰爭不肯侯家五鼎碧澗一
杯羹谿上月嶺頭雲不勞耕甕中春色枕上華胥便
是長生
前調蘇庠
倦投林樾當誅茅鴻雁響寒郊溪上晩來楊柳月露洗
煙梢霜後渚水分槽尚平橋客牀歸夢何必江南門
接雲濤
前調(送春)万俟雅言
一鞭清曉喜還家宿醉困流霞夜來小雨新霽雙燕舞
風斜山不盡水無涯望中賖送春滋味念遠情懷分
付楊花
前調唐庚
平生不會斂眉頭諸事等閒休元來却到愁處須著與
他愁殘照外大江流去悠悠風悲蘭杜煙淡滄浪何
處扁舟
前調劉儗
征衣薄薄不禁風長日雨絲中又是一年春事花信到
梧桐雲漠漠水溶溶去匆匆客懷今夜家在江西身
在江東
前調陳允平
綠雲鳳髻不忺盤情味勝思酸曉色露桃煙杏空照臉
霞丹花漸老鏡臺閒錦斕斑怨紅一葉流水東風好
去人間
前調陳允平
嫩寒侵帳弄微霜客淚不成行料得黃花憔悴何日賦
歸裝樓獨倚漏聲長暗情傷凄凉况味一半悲秋一
半思鄉
前調(吳江長橋)張輯
卧虹千尺界湖光冷浸月茫茫當日三高何處漁唱入
凄凉人世事縱軒裳夢黃粱有誰蓑笠一釣絲風吹
盡荷香
前調鄭楷
酒旗搖曳柳花天鶯語軟於緜碎綠未盈芳沼倒影蘸
秋千匳玉燕套金蟬負華年試問歸期是酴醿後是
牡丹前
前調僧揮
楚江南岸小青樓樓前人檥舟别來後庭花晩花上夢
悠悠山不斷水空流漫凝眸建康宫殿燕子來時多
少閒愁
前調(建康)僧揮
鍾山影裏看樓臺江煙晩翠開六朝舊時明月清夜滿
秦淮寂寞處兩潮廻黯愁懷汀花雨細水樹風閒又
是秋來
前調(寶月山作)僧揮
清波門外擁輕衣楊花相送飛西湖又還春晩水樹亂
鶯啼閒院宇小簾幃晩初歸鐘聲巳過篆香才點月
到門時
前調僧揮
長橋春水拍堤沙疎雨帶殘霞幾聲脆管何處橋下有
人家宫樹綠晩煙斜噪閒鴉山光無盡水風長在滿
面楊花
前調(寒食)僧揮
湧金門外小瀛洲寒食更風流紅船滿湖歌吹花外有
高樓晴日暖淡煙浮恣嬉遊三千粉黛十二闌干一
片雲頭
前調吳激
夜寒茅店不成眠殘月照吟鞭黃花細雨時候催上渡
頭船鷗似雪水如天憶當年到家應是童稚牽衣笑
我華顛
前調王庭筠
夜凉清露滴梧桐庭樹又西風熏籠舊香猶在曉帳暖
芙蓉雲淡薄月朦朧小簾櫳江湖殘夢半在南樓畫
角聲中
前調(初夏)段克巳
東風簾幕雨絲絲梅子半黃時玉簪微醒醉夢開却兩
三枝初睡起曉鶯啼倦彈棋芭蕉新綻徙倚湖山綵
筆題詩
前調(史仲恭壽)段成巳
芹溪清淺舞漣漪墜釣錦鱗肥黃花一樽芳酒萬事覺
俱非留晩景惜香霏醉時歸最關情處迎門稚子含
笑牽衣
前調周用
人間何處有丹丘曾到太湖頭日高主人猶卧花影滿
重樓尋畫史接詩流老滄洲一村煙樹數家茅屋幾
箇漁舟
前調陳子龍
小桃枝下試羅裳蝶粉鬭遺香玉輪碾平芳草半面惱
紅妝風乍暖日初長裊垂楊一雙舞燕萬點飛花滿
地斜陽
卜算子
(一名缺月挂疎桐一名孤鴻一名百尺樓雙調四十四字)
卜算子蘇軾
缺月挂疎桐漏斷人初静時見幽人獨往來縹緲孤鴻
影驚起却回頭有恨無人省揀盡寒枝不肯棲寂寞
沙洲冷
前調陳師道
纖軟小腰身明秀天真面澹畫修眉小作春中有相思
怨背立向人羞顔破因誰倩不比陽臺夢裏逢親向
尊前見
前調(苔)舒亶
池臺小雨乾門巷香輪少誰把青錢襯落紅滿地無人
掃何時鬭草歸幾處尋花了留得佳人蓮步㾗宫樣
鞵兒小
前調(送友之湘東)王觀
水是眼波横山是眉峰聚欲問行人去那邊眉眼盈盈
處纔是送春歸又送君回去若到江南趕上春千萬
和春住
前調秦湛
春透水波明寒峭花枝瘦極目煙中百尺樓人在樓中
否四和裊金鳬雙陸思纖手擬倩東風浣此情情更
濃於酒
前調周紫芝
霜葉下孤篷船在垂楊岸早是凄凉惜别時更惜年華
換别酒解留人拚醉君休管醉裏朱絃莫漫彈愁入
參差鴈
前調謝逸
煙雨羃横塘紺色涵清淺誰把并州快翦刀翦取吳江
半隱几岸烏巾細葛含風軟不見柴桑避俗翁心共
孤雲遠
前調陳瓘
身如一葉舟萬事潮頭起水長船高一任伊來往洪濤
裏潮落又潮生今古長如此後夜開尊獨酌時月滿
人千里
前調葉夢得
新月挂林梢暗水鳴枯沼時見疎星落畫簷幾點流螢
小歸意巳無多故作連環繞欲寄新聲問采蓮水闊
煙波渺
前調徐俯
清池過雨凉暗有清香度縹緲娉婷絶代歌翠袖風中
舉忽斂雙眉去總是關情處一段江山一片雲又下
陽臺雨
前調趙師俠
晴日斂春泥陌上東風軟料峭寒禁花柳間枉恨春工
淺綠漲一江深黛潑千山遠目斷平蕪無際愁數盡
征鴻點
前調趙師俠
楊柳褪金絲豔杏搖紅影欲雨還晴二月天春色渾無
定曉夢不堪驚午睡新來永一掬歸心萬疊愁空惹
長亭恨
前調朱敦儒
碧瓦小紅樓芳草江南岸雨後紗牎幾陣寒零落棃花
晩看到水如雲送盡鴉成點南北東西處處愁獨倚
闌干徧
前調(荷)辛棄疾
紅粉靚梳妝翠蓋低風雨占斷人間六月凉明月鴛鴦
浦根底藕絲長花裏蓮心苦只為風流有許愁更襯
佳人步
前調范成大
凉夜竹堂虛小睡匆匆醒銀漏無聲月上階滿地闌干
影何處最知秋風在梧桐井不惜驂鸞弄玉簫露濕
衣裳冷
前調范成大
雪壓小橋深月到重門靜冷葉疎枝半不禁更看横牎
影回首故園春往事難重省半夜清香入夢來從此
熏爐冷
前調陳三聘
雪後竹枝風醉夢風吹醒瘦立寒階滿地春淡月梅花
影門外轆轤寒曉汲喧金井長笛何人更倚樓玉指
風前冷
前調陳三聘
澗下水聲寒壑底松風静時有清香度竹來步月尋疎
影往事屬東風試問花應省曾是花前把酒人别夢
溪堂冷
前調葛立方
裊裊水芝紅脉脉蒹葭浦淅淅西風淡淡煙幾點疎疎
雨草草展杯觴對此盈盈女葉葉紅衣當酒船細細
流霞舉
前調程垓
獨自上層樓樓外青山遠望到斜陽欲盡時不見西飛
雁獨自下層樓樓下蛩聲怨待到黃昏月上時依舊
柔腸斷
前調程垓
枕簟暑炎消簾幕秋風動月到宵來愁處明只照團衾
鳳去意杳無憑别語愁難送一紙魚箋枕底香且做
新來夢
前調(秋海棠)程大昌
春産不貪春為厭春花泛睡到秋深夢始回素影翻春
豔意賞逐時新舊事誰能占解轉春光入酒杯萸菊
誰云欠
前調(海棠盛開遇風雨)劉克莊
片片蝶衣輕點點猩紅小人道東君不惜花百種千般
巧朝見樹頭繁暮見枝頭少人道東君解惜花雨打
風吹了
前調(梅花)陸游
驛外斷橋邊寂寞開無語巳是黃昏獨自愁更著風和
雨無意共爭春一任羣芳妒零落成泥碾作塵只有
香如故
前調王炎
膩玉染深紅麗質難常好巳是人間祓禊時花亦隨春
老唤取麴生來醉賞惟宜早此去隂晴十日間點點
黏芳草
前調王炎
散策問芳菲春半花猶未蓓蕾枝頭怯苦寒却似人憔
悴人莫恨花遲天自催寒去雨意纔收日氣濃玉靨
紅如醉
前調洪咨䕫
芍藥打團紅萱草成窠綠簾捲疎風燕子歸依舊盧仝
屋貧放麴生疎閒到青奴熟掃地焚香伴老仙人勝
連環玉
前調郭應祥
春事到清明過了三之二穠李夭桃委路塵大半成泥
滓只有海棠花恰似楊妃醉折向銅壺把燭看且莫
教渠睡
前調高觀國
屈指數春來彈指驚春去簷外蛛絲網落花也要留春
住幾日喜春晴幾夜愁春雨十二雕牎六曲屏題徧
傷春句
前調韓淲
一雨巳秋深月色寒初静夜半坡衣草樹間玉露團清
影長笛倚樓聲聽徹還重省手啓柴扉倦復關雲卧
衣裳冷
前調韓淲
煙雨海棠花春夜沉沉酌寒食清明數日間人也須行
樂不怕笛聲長只怕風兒惡燭影紅酣寶篆香樓上
黃昏角
前調(梅)沈端節
踏雪看孤芳只有詩人共守定南枝待得開不覺冰輪
動郤月與凌風漫說揚州夢想見雕闌曲沼邊殘雪
和煙凍
前調吳文英
凉挂曉雲輕聲斷西風小井上梧桐應未知一葉雲鬟
裊來雁帶書遲别燕歸程早頻探秋香開未開恰似
春來了
前調康仲伯
曾約再來時花暗春風樹今日人來花未開春未知人
處坐客有疎狂綵筆題新語渾為玉人頽玉山忘了
陽關路
前調康仲伯
煙髻綰層巔雲葉生寒樹斜日行人窈窕村愁陣縱横
處細細寫鸞箋衠寄相思語會倩春風展柳眉回馬
章臺路
前調(送别)汪元量
我向河南來伊向河西去客裏相逢只片時無計留伊
住去住總由伊莫把眉頭聚安得并州快剪刀割斷
相思路
前調莫崙
紅底過絲明綠外飛緜小不道東風上海棠白地春歸
了月笛曲闌留露舄芳池繞爭得閒情似舊時徧索
簷花笑
前調僧揮
有意送春歸無計留春住畢竟年年用著來何似休歸
去目斷楚天遥不見春歸路風急桃花也似愁點點
飛紅雨
前調(宋媛)陸氏姬
送我出東門乍别長安道兩岸垂楊鎻暮煙正是秋光
老一曲古陽關莫惜金尊倒伊向瀟湘我向秦魚雁
何時到
前調(宋妓)嚴蘂
不是愛風塵似被前緣誤花落花開自有時總頼東君
主去也終須去住也如何住若得山花插滿頭莫問
奴歸處
前調趙可
明月在青天借問今時幾但見宵從海上來不覺雲間
墜流水古今人共看皆如此惟願當歌對酒時長照
金尊裏
前調趙秉文
烏鵲不多驚貼貼風枝静珠貝横空冷不收半濕秋河
影缺月墮幽牎推枕驚深省落葉蕭蕭聽雨聲簾外
霜華冷
前調叚克巳
澹月晃書牎夜静雲撩亂攲枕瀟瀟聽雪聲落葉閒階
滿清曉獨開門澹蕩東風軟詩句成時墮渺茫眼底
江天遠
前調劉基
春去蝶先知花落蜂難綴草綠庭空不見人愁共天無
際鑿沼種荷看水淺荷錢細惟有青苔最可憐欲上
人衣袂
前調劉基
白日下層岑青靄生寒水水遠山長不見人月上風微
起何許一孤鴻飛去瀟湘沚欲采蘋花寄所思無處
尋雙鯉
前調文徵明
酒醒夜堂凉雨過湘簾捲時見流螢度短牆乍近依然
遠欲睡更遲徊徙倚闌干徧不覺西樓缺月斜寂寞
桐隂轉
御選歴代詩餘卷十
