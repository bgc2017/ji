欽定四庫全書
御選歴代詩餘卷八十九目錄(一百十四字)
沁園春(上)
蘇軾
賀鑄
趙師俠
張元幹
曾覿
辛棄疾(十二首)
丘崈
劉克莊(四首)
劉清夫
程珌(三首)
王千秋
劉圻父
陸游(二首)
劉過(九首)
張輯
黃機(五首)
劉鎮(二首)
御選歷代詩餘卷八十九目錄
欽定四庫全書
御選歴代詩餘卷八十九(一百十四字)
司經局洗馬掌局事兼翰林院修撰加二級(臣)王奕清奉
旨校刊
沁園春(上)
(又一體雙調一百十四字)
沁園春蘇軾
孤館燈青野店雞號旅枕夢殘漸月華收練晨霜耿耿
雲山摘錦朝露漙漙世路無窮勞生有限似此區區長
鮮歡微吟罷凭征鞍無語往事千端當時共客長安
似二陸初來俱少年有筆頭千字胷中萬卷致君堯舜
此事何難用舍由時行藏在我袖手何妨閒處看身長
健但優游卒歲且鬭尊前
前調賀鑄
宫燭分煙禁池開鑰鳳城暮春向落花香裏澄波影外
笙歌遲日羅綺芳塵載酒追遊聯鑣歸晚燈火平康尋
夢雲逢迎處最多才自負巧笑相親離羣客宦漳濱
但驚見來鴻歸燕頻念日邊消耗天涯悵望樓臺清曉
簾幕黃昏無限悲涼不勝憔悴斷盡危腸消盡魂方年
少恨浮名誤我樂事輸人
前調(避暑)趙師俠
羊角飄塵金烏鑠石雨過如秋有虛堂臨水披襟散髮
紗㡡卷霧湘簟波浮遠列雲峰近參荷氣臥看文書琴
枕頭蟬聲寂向莊周夢裏栩栩無謀茶甌醒困堪求
麄飽飯安居可以休算翛閒静勝吾能自樂榮華紛擾
人漫多愁習嬾非癡覺迷是病一力那能勝九牛但休
問且追尋觴咏知友從遊
前調張元幹
欹枕深軒散帙虛堂畏景屢移漸披襟臨水搘牀就月
蓮香拂面竹色侵衣壓玉為醪折荷當琖臥看河潢星
四垂人歸去聽饑蟬自嘯宿鳥相依癡兒莫道危機
悟三十九年都盡非任紆朱拖紫圍金佩玉青錢流地
白璧如坻富貴浮雲身名零露事事無心歸便歸秋風
動正吳淞月冷蓴長鱸肥
前調曾覿
更漏迢迢乍寒天氣畫燭對牀正井梧飄砌邊鴻度月
故人何處水遠山長老去功名年來情緒寬盡寒衣銷
舊香除非是仗蠻牋象管時伴吟窗詞章莫話行蔵
且喜見捷書来帝鄉看銳師雲合妖氛電埽隋堤官柳
依舊成行夢繞他年青門紫陌對酒花前歌正當空成
恨奈潘郎兩鬢新點吳霜
前調(帶湖新居將成)辛棄疾
三徑初成鶴怨猿驚稼軒未来甚雲山自許平生意氣
衣冠人笑抵死塵埃意倦須還身閒貴早豈為蓴羹鱸
膾哉秋江上看驚弦鴈避駭浪舡回東岡更葺茅齋
好都把軒牎臨水開要小舟行釣先應種柳疎籬護竹
莫礙觀梅秋菊堪餐春蘭可佩留待先生手自栽沉吟
久怕君恩未許此意徘徊
前調(送趙景明東歸用前韻)辛棄疾
竚立瀟湘黃鵠高飛望君未來快東風吹斷西江對語
急呼斗酒旋拂塵埃却怪英姿有如君者猶欠封侯萬
里哉空贏得道江南佳句只有方回錦帆畫舫行齋
悵雲浪黏天江景開記我行南浦送君折柳君逢驛使
為我攀梅落帽山前呼鷹臺下人道花須滿縣栽都休
問看雲霄高處鵬翼徘徊
前調(答余叔良)辛棄疾
我試評君君定何如玉川似之記李花初發乘雲笑語
梅花開後對月相思白髮重来畫橋一望秋水長天孤
鶩飛同吟處看珮搖明月衣捲青霓相君高節崔嵬
是此處耕巗與釣溪被西風吹盡村簫社鼓青山留得
松盖雲旗弔古愁濃懷人日暮一片心從天外歸新詞
好似淒凉楚些字字堪題
前調(答楊世長用前韻)辛棄疾
我醉狂吟君作新聲倚歌和之算芬芳定向梅間得意
輕清多是雪裏尋思朱雀橋邊何人會道野草斜陽春
燕飛都休問甚元無霽雨却有晴霓詩壇千丈崔嵬
更有筆如山墨作溪看君才未數曹劉敵手風騷合受
屈宋降旗誰識相如平生自許慷慨須乘駟馬歸長安
路問垂虹千柱何處曾題
前調(用前韻)辛棄疾
有美人兮玉佩瓊琚我夢見之問斜陽猶照漁樵故里
長橋誰記今古相思物化蒼茫神遊彷彿春與猿吟秋
鶴飛還驚笑向晴波忽見千丈虹霓覺来西望崔嵬
更上有青楓下有溪待空山自薦寒冰秋菊中流却送
桂棹蘭旗萬事長嗟百年雙鬢吾非斯人誰與歸凭闌
久正清愁未了醉墨休題
前調(弄溪)辛棄疾
有酒忘杯有筆忘詩弄溪奈何看縱横斗轉龍蛇起陸
崩騰決去雪練傾河嫋嫋東風悠悠倒影搖動雲山水
又波還知否欠菖蒲攅港綠竹緣坡長松誰翦嵯峨
笑野老來耘山上禾算只因魚鳥天然自樂非關風月
閒處偏多芳草春深佳人日暮濯髮滄浪獨浩歌徘徊
久問人間誰似老子婆娑
前調辛棄疾
一曲西来千丈晴虹十里翠屏喜草堂經歲重来杜老
斜川好景不負淵明老鶴高飛一枝移宿長笑蝸牛戴
屋行平章了待十分佳處著個茅亭青山意氣峥嶸
似為我歸来嫵媚生觧頻教花鳥前歌後舞更催雲水
暮送朝迎酒聖詩豪可能無勢我乃而今駕馭卿清溪
上被山靈却笑白髮歸耕
前調(將止酒戒使勿近杯)辛棄疾
杯汝前來老子今朝點檢形骸甚長年抱渴咽如焦釡
於今喜溢氣似犇雷漫說劉伶古今逹者醉後何妨死
便埋渾如許歎汝於知已真少恩哉更憑歌舞為媒
算合作人間鴆毒猜况疾無小大生於所愛物無美惡
過則為災與汝成言勿留亟退吾力猶能肆汝杯杯再
拜道麾之即去有召須來
前調(破酒戒次前韻)辛棄疾
杯汝知乎酒泉罷侯鴟夷乞骸更高陽入謁都稱虀臼
杜康初筮正得雲雷細數從前不堪餘恨歲月都將麴
蘖埋君詩好似提壺却勸沽酒何哉君言病豈無媒
似壁上雕弓蛇暗猜記醉眠陶令終全至樂獨醒屈子
未免沈災欲聽公言慙非勇者司馬家兒觧覆杯還堪
笑借今宵一醉為故人來
前調(和吴子似)辛棄疾
我見君来頓覺吾廬溪山美哉悵平生肝膽都成楚越
只見膠漆誰是陳雷搔首踟蹰愛而不見要得詩来渴
望梅還知否恰清風入手日看千回直須抖擻塵埃
人怪我柴門今始開向松間乍可從他喝道庭中且莫
踏破蒼苔豈有文章漫勞車馬待喚青芻白飯來君非
我任功名意氣莫恁徘徊
前調辛棄疾
老子平生笑盡人間兒女怨根况白頭能幾定應獨往
青雲得意見說長存抖擻衣冠憐渠無恙合挂當年神
武門多如夢算能争幾許雞曉鐘昏此心無有親冤
况抱甕年來自灌園但淒凉顧影頻悲往事殷勤對佛
欲問前因却怕青山也妨賢路休鬭尊前現在身山中
友試高吟楚些重與招魂
前調(靈山築堰湖未成)辛棄疾
疉嶂西馳萬馬回旋衆山欲東正驚湍直下跳珠倒濺
小橋横截缺月初弓老合投閒天教多事檢校長身十
萬松吾廬小在龍蛇影外風雨聲中争先見面重重
看爽氣朝来三四峰似謝家子弟衣冠磊落相如庭戶
車騎雍容我覺其間雄深雅健如對文章太史公新堤
路問堰湖何日煙水濛濛
前調(次辛稼軒韻)丘崈
雨趁輕寒風作秋聲燕歸鴈来動天涯羇思登山臨水
驚心節物極目煙埃客裏逢君纔同一笑何遽言歸如
此哉别離久算不應興盡却棹舡回主人下榻高齋
更檢點笙歌頻宴開便流連不到迎春見柳也須小駐
度臘觀梅樓上盈盈閨中脈脈應念胡麻好種栽從教
去正危闌望斷小倚徘徊
前調(夢方孚若)劉克莊
何處相逢登寶釵樓訪銅雀臺喚厨人斫就東溟鯨鱠
圉人呈罷西極龍媒天下英䧺使君與操餘子誰堪共
酒杯車千乘載燕南代北劒客竒材飲酣鼻息如雷
誰信被晨雞催喚回歎年光過盡功名未立書生老去
機會方來使李將軍遇高皇帝萬戶侯何足道哉推衣
起但淒凉感舊慷慨生哀
前調(送包尉)劉克莊
我羡君歸一路秋風芙蓉木樨想慈顔望久靈烏乍噪
新眉畫就郎馬頻嘶忙脱征衫快呼斗酒細與家人說
建溪情知道這中年懷抱生怕分㩦丈夫南北東西
應笑煞離筵粉淚啼悵佳人来未碧雲冉冉王孫去後
芳草萋萋明日相思山長水複古道人稀茆店雞元龍
老有高樓百尺誰共登梯
前調(寄鍾賢良)劉克莊
我夢見君帶飛霞冠著宫錦袍與牧之高會齊山風月
謫仙同載采石雲濤萬卷星羅千篇電埽不學窮兒賦
楚騷掀髯處有魚龍起舞狐兔悲嗥英䧺埋没蓬蒿
暗摸索當年劉與曹歎事機易失功名難偶誅茆西崦
種秫東皋柵有雞豚庭無羔鴈不是先生索價高人間
窄待相期海上共摘蟠桃
前調(寄九華葉賢良)劉克莊
一卷隂符二石硬弓百觔寶刀更玉花騘噴鳴鞭電抹
烏絲闌展醉墨龍跳牛角書生虬髯豪客談笑皆從折
簡招依稀記曾請纓繋粤草檄征遼當年目視雲霄
誰信道淒凉今折腰悵燕然未勒南歸草草長安不見
北望迢迢老去胸中有些磊塊歌罷猶須著酒澆休休
也但帽邊鬢減鏡裏顔彫
前調(白蓮)劉清夫
淺碧芙蓉素豔亭亭前身阿嬌記湘濱露冷酥容倍潔
華清水滑酒暈全消瑤翦豐肌雲翻碎萼白羽鮮明時
自搖風流處是古香幽韻時度鮮飈瓊姿璧月清標
對千朵嬋娟傾翠瓢況水晶臺榭低迷淨綠冰霜詞調
隐約輕橈細認金房種竒孕秀已覺青衿横素腰西風
晚看花開十丈玉井非遥
前調(别陳總帥)程珌
玉局仙人輕帆萬里送入三吳怪一舟如葉元無濁物
依然姑射滿載冰壺昔日文君千言成誦不識如今記
得無新來也喜都將分付一顆驪珠向来田賦蠲輸
散多少春風巴與渝算公家麤了蓴羹而巳何妨西子
白髮江湖印鑄黃金時來須佩畢竟人生萬卷書離情
處正秦淮歲晚雪意模糊
前調(夀李通判)程珌
那用招秋休言推暑風自薰兮問誰觧當初識公来處
月明碧落旆卷青霓千丈長松起人生意凍芋寒瓜空
滿畦還堪怪怪諸公衮衮我尚憑泥須教一舉崔㟴
算人世功名各有梯更何須鍊鼎玄霜絳雪只煩煮茗
水餅冰虀紫府多仙招來滿座公自長生角亢齊何曾
也有玉麟行地老鳳梧棲
前調(謝劉小山頻寄所作)程珌
君有新詞何妨為我時遣奚奴看此山大小風流晉宋
眼中餘子苦自侏儒九曲清溪千枝楊柳還記新條更
有無春將好欲從君商略君意何如佳人玉佩瓊裾
更胸中澆灌有詩書把古人行處從頭檢點今人說底
却不須渠更上石頭重登鍾阜畫作金陵攷古圖頻相
見怕薰風早晚便隔天隅
前調王千秋
荳蔲嬌春煙花羞暖物華漸嘉也不須鶯怨桃封絳萼
不須蜂恨蘭鬱金芽料是東君都將和氣分付清豐詩
禮家充閭慶有青氊事業丹鳳才華乘槎早上雲霞
曾侍祠甘泉瞻羽車試笑憑熊軾嘉禾合穗進思魚鑰
菡萏駢花蕭寇勲名龔黃模樣入拜行趨堤上沙今宵
裏且觥船滿棹醉帽攲斜
前調(西巖三澗)劉圻父
雲壑泉泓小者如杯大者如罌更石筵平瑩寬容數客
淙流回激環遶飛觥三澗交流兩崖懸瀑𢷬雪飛霜落
翠屏經行處有丹荑碧草古木蒼藤徘徊却倚山楹
笑山水娛人若有情見傍回側轉峰巒疉疉欲窮還有
巖谷層層仰視雲間茆茨雞犬疑有仙家来避秦青林
表望煙霞縹緲隐隐鸞笙
前調(三榮横溪閣小宴)陸游
粉破梅梢綠動萱叢春意已深漸珠簾低卷笻枝微步
冰開躍鯉林暖鳴禽荔子扶疎竹枝哀怨濁酒一尊和
淚斟凭闌久歎山川冉冉歲月駸駸當時豈料如今
漫一事無成霜鬢侵看故人強半沙堤黃閣魚懸帶玉
貂映蟬金許國心堅朝天無路萬里淒凉誰寄音東風
裏有㶚橋煙柳知我歸心
前調陸游
一别秦樓轉眼新春又近放燈憶盈盈倩笑纖纖柔握
玉香花語雪暖酥凝念遠愁腸傷春病思自怪平生殊
未曾君知否漸香消蜀錦淚漬吳綾難求繋日長繩
況倦客飄零少舊朋但江郊鴈起漁村笛怨寒釭委燼
孤硯生冰水遶山圍煙昏雲慘縱有高臺常怯登消魂
處是魚箋不到蘭夢無憑
前調(送人赴榮道宰)劉過
萬里湖南歴歴江山此吾舊遊看飛鳬仙子張帆石上
周郎赤壁鸚鵡滄洲盡吸西江醉中横笛人在岳陽樓
上頭波瀾静泛洞庭青草東整蘭舟長沙會府風流
有萬戶娉婷簾玉鈎恨楚城春晚岸花檣燕還將客送
不是人留且喚陽城更招元結摩撫三關歌詠休心期
處算世間真有跨鶴揚州
前調(送豐城王禹錫)劉過
自注銅瓶作梅花供尊前數枝說邊頭舊事人生消得
幾番行役問我何之小隊紅旗黃金作印直待封侯知
幾時杯行處想淋漓一醉明日東西如椽健筆鸞飛
重為寫春風陌上詞便平生豪氣消磨酒裏世間此樂
兒輩争知霜冷貂裘夜寒如水飲到月斜猶未歸仙山
路有笙簧度曲聲到琴絲
前調(寄辛承旨)劉過
斗酒彘肩風雨渡江豈不快哉被香山居士約林和靖
與坡仙老駕勒吾回坡曰西湖正如西子濃抹淡妝臨
鏡臺二公者皆掉頭不顧只管傳杯白雲天竺去来
圖畫裏峥嶸樓閣開愛縱横二澗東西水繞兩峰南北
高下雲堆逋曰不然暗香浮動不若孤山先訪梅須晴
去訪稼軒未晚且此徘徊
前調(寄孫竹湖)劉過
問訊竹湖竹如之何如何未歸道吳山越水無非佳處
来無定止去亦何之只怕秋來未能忘耳心與輕雲一
樣飛愁無奈但北窗寄傲南澗題詩人生萬事成癡
算世上久無公是非恨雲臺突兀無君子者雪堂流落
有美人兮疎雨梧桐微雲河漢鐘鼎山林無限悲陽山
縣是昌黎誤汝汝誤昌黎
前調劉過
玉帶金魚綠鬢朱顔神仙畫圖把擎天柱石空留綠野
濟川舟檝閒倚西湖天欲安劉公歸重趙許大元勛誰
得如平章看直人如伊吕世似唐虞不須别樣規模
但收攬人才多用儒況自昔軍中膽能寒敵而今胸次
氣欲吞吳紫府真人黑頭元宰收斂神功寂似無歸來
好正芝香棗熟鶴瘦松癯
前調(張路分秋閱作)劉過
萬馬不嘶一聲寒角令行柳營見秋原如掌鎗刀突出
星馳鐵騎陣勢縱横人在油幢我韜總制羽扇從容裘
帶輕君知否是山西將種曾繋詩名龍蛇紙上飛騰
看落筆回檐風雨驚便塵沙出塞封侯萬里印金如斗
未惬平生拂拭腰間吹毛劍在不斬樓蘭心不平歸来
晚聽随車鼔吹也帶邊聲
前調(席上口占時有新第宗室)劉過
一劒横空飛過洞庭又爲此來有汝陽璡者唱名殿陛
玉川公子開宴尊罍四舉無成十年不調大宋神仙劉
秀才如何好將百千萬事付兩三杯未嘗戚戚於懷
歎自古英䧺安在哉看錢塘江上潮生潮落姑蘇城裏
花謝花開道號書生強名舉子漸老雪從頭上催誰羡
汝擁三千珠履十二金釵
前調劉過
柳思花情湖山應怪先生又來想舊時談舌依然觧便
六丁奔走驅斥風雷翠袖傳觴金貂換酒痛飲何妨三
百杯人間世算謫仙去後誰是天才碧窗畫鼓船齋
胸次與乾坤一樣開試雲間招手下呼餘子逡廵去矣
但覺塵埃若是花時無風無雨一日須来一百回教人
道任玉山自倒不用人推
前調劉過
緩轡徐驅兒童聚觀神仙畫圖放芹泥雨過芹香路軟
金蓮自策小小籃輿倚柳題詩穿花勸酒齅蕊攀條得
自如山行處有松篁夹道不用傳呼清泉石下盤紆
算風景江淮各自殊記東坡賦好紗籠舊壁西山句妙
簾捲晴虛白玉堂深黃金印大無此文君載後車杯行
處想淋漓醉墨真草行書
前調(馮可遷號予為東仙故賦)張輯
東澤先生誰說能詩興到偶然但平生心事落花啼鳥
多年盟好白石清泉家近宫亭眼中廬阜九疊屛開雲
錦邊出門去且掀髯大笑有釣魚舡一絲風裏嬋娟
愛月在滄浪上下天更叢書觀徧筆牀静晝蓬窗睡起
茶竈疎煙黃鶴來遲丹砂成未何日風流葛稚川人間
世聽江湖詩友號我東仙
前調(柬章使君再遊西園)黃機
問訊西園一春幾何君今再遊記流觴亭北偷拈酒戲
凌雲臺上暗度詩鬮略略花痕差差柳意十日不来紅
綠稠須重醉便功名了後白髮争休定誰騎鶴揚州
任書放牀頭醆瓮頭況殷勤鶯燕能歌更舞輕狂蜂蝶
欲去還留歲月易忘姓名須載筆勢翩翩回萬牛歸来
晚有燭明金翦香暖珠篝
前調黃機
暑氣清微梅腮漸紅麥鬚未黃恨牡丹多病醫治費巧
酴醿易老點綴無方客裏光隂愁中意緒想美人兮山
水長銷凝處有龍絲墜簡来喚持觴華堂賸貯春光
燦一行珠璣時樣妝更燕輕留態詞翻古調鶯嬌欲展
曲度新腔玉漏聲沉銀潢影瀉殢酒猶燒心字香歸来
也判明虯永日瑞錦鴛鴦
前調(為潘柳州夀)黃機
問訊山翁殷勤為底来萬山中想橘邊丹井鶴尋舊約
松間碧洞鹿養新茸霧節亭亭星旓曳曳導以浮丘雙
玉童嬉遊處盡祥煙瑞雨霽月光風歡聲已與天通
更日夜郴江流向東定催歸有詔泥香芝檢留行無計
路熟花&KR1301;入侍嚴凝密陪清燕吳水歡然相會逢年年
裏對春如酒好酒似春濃
前調(次岳緫幹韻)黃機
日過西窗客枕夢回庭空放衙記海棠洞裏泥金寶斝
酴醿架下油壁鈿車醉墨題詩薔薇露重滿壁飛鴉行
整斜争知道向如今漂泊望斷天涯小桃一半蒸霞
更兩岸垂楊渾未花便觧貂貰酒消磨春恨量珠買笑
酬答年華對面青山招之不至說與浮雲休苦遮山深
處見炊煙又起知有人家
前調(送徐孟堅秩滿還朝)黃機
人物眇然落落曉星如今幾何有飄搖長袖工持月斧
寂寥遺韻妙鼓雲和政事文章特其餘事英氣横空時
浩歌還堪笑似龍文古鼎誰復摩挲青絲繫馬庭柯
為小駐夀君金叵羅說一時偉望齊高岳麓二年遺愛
拍滿湘波世事多端細憑商略痛飲不須言語多從今
去好經從烏府躐上鑾坡
前調(雲山樓)劉鎮
爽氣西来玉削羣峰千杉萬松望疎林清曠晴煙紫翠
雪邊廻棹柳外聞鐘夜月瓊田夕陽金界倒影樓臺表
裏空橋隂曲是舊来忠定手種芙蓉仙翁心事誰同
付魚鳥相忘一笑中向月梅香底招邀和靖雲山高處
問訊梁公物象搜竒風流懷古消得文章萬丈虹沉吟
久想依依春樹人在江東
前調(和潜夫韻送孫季蕃)劉鎮
誰似花翁長年湖海蹇驢敝裘想紅塵醉帽青樓歌扇
揮金談笑指玉風流吳下阿蒙江南老賀肻為良田二
頃謀人間世算槐根一夢螻蟻王侯悠悠吾道何求
況白首相逢說舊遊記疎風淡月寒燈古寺平章詩境
分付糟丘聚散摶沙炎凉轉燭歸去来兮萬事休無何
有問從前那個騎鶴揚州
御選歴代詩餘卷八十九
