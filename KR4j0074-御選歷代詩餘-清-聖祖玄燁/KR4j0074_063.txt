欽定四庫全書
御選歴代詩餘卷六十三目錄(九十七字)
迷神引
柳永(二首)
朱雍
帝臺春
劉基
葛一龍
水調歌頭(又一體)
何夢桂
聲聲慢(又一體)
宋徽宗(二首)
趙長卿(二首)
李彌遜
辛棄疾
吳潛
吳文英(四首)
蔣捷
周密(三首)
王沂孫(四首)
張炎(五首)
史可堂
尹濟翁
張翥
前調(又一體)
賀鑄
曹組
前調(又一體)
劉涇
高觀國
李演
陳郁
蔡松年
張翥
前調(又一體)
李清照
醉蓬萊(又一體)
柳永
黃庭堅
葛勝仲
謝薖
万俟雅言
吕渭老
陳瓘
葉夢得
趙長卿(二首)
楊无咎
趙磻老
趙彦端
劉圻父
前調(又一體)
蘇軾
暗香
姜夔
趙以夫
吳文英
陳允平
張炎(三首)
御選歴代詩餘卷六十三目錄
欽定四庫全書
御選歴代詩餘卷六十三(九十七字)
司經局洗馬掌局事兼翰林院修撰加二級(臣)王奕清奉
旨校刊
迷神引
(雙調九十七字)
迷神引柳永
一葉扁舟輕帆捲暫泊楚江南岸孤城早角引金笳怨
水茫茫平沙鴈旋驚散煙斂寒林簇畫屏展天際遥山
小黛眉淺舊賞輕抛到此成遊宦覺客程勞年光晚
異鄉風物忍蕭索當愁眼帝城賒秦樓阻旅魂亂芳草
連空闊殘照滿佳人無消息斷雲遠
前調柳永
紅板橋頭秋光暮澹日映煙方煦寒溪蘸遶碧垂楊路
重分飛攜纖手淚如雨波急隋堤遠片帆舉倏忽年華
改尚期阻暗覺春殘漸漸飄花絮好夕良天長辜負
洞房閒掩小屏空無心處指歸雲仙鄉杳在何處遥夜
香衾暖算難與知他深深約記得否
前調(梅)朱雍
白玉樓高雲光繞望極新蟾同照前邨暮雪霽梅林道
澗風平波聲渺喜登眺疎影寒枝裊歎春早臨水凝清
淺靚妝巧瘦體傷離向此縈懷抱覺璧華輕冰痕小
倦聽寒管轉嗚咽令人老素光回長亭静無塵到煙鏁
横塘暖香徑悄飛英難拘束任春曉
帝臺春
(雙調九十七字堯山堂外紀載後唐李璟賦春恨帝臺春調名始此)
帝臺春劉基
凉雨新沐秋花徧牆角門對遠山山帶斜陽葱蘢相屬
明月今宵已自滿又爭奈素蛾幽獨向天涯望月興懷
愁多如簇年歲促歡去速意易足事難續鏡掩嬾重
開縱春風也不解染黃成綠隴首孤雲去無際草上露
華白如玉且深下紅簾倒金尊&KR0812;醁
前調葛一龍
秋氣漸慄秋聲砭人骨憔悴綺年添却無端風騷倩逸
怕送扁舟還浦去不曾問紫尊芽茁又誰知爾尚遲留
我先行役歌鐘急吟褏濕雲樹鬱暮帆出正疋練澄
江月來時也領略一天蕭瑟故苑池塘撇下了露冷芙
蓉暗垂泣莫笑我疎狂把别離輕忽
水調歌頭
(又一體䨇調九十七字)
水調歌頭何夢桂
倚闌干立盡看東風吹度柳緜飛怕杜鵑啼殺江南鴈
杳游子何之夢斷揚州芍藥落盡簇紅絲歌吹今何在
一曲霑衣往事不堪重省記柳邊深巷花外幽墀把
菱花獨照脂粉總慵施悵春歸留春未住奈春歸不管
玉顔衰傷心事都將分付榆砌苔磯
聲聲慢
(又一體雙調九十七字)
聲聲慢宋徽宗
宮梅粉澹岸柳金勻皇州乍慶春回鳳闕端門鼇山綵
締蓬萊沉沉洞天向晚寳輿還花滿鈞臺輕煙裏算誰
將金蓮陸地齊開是處笙歌鼎沸雕鞍趁金輪隱隠
輕雷萬家羅幕千步錦繡相挨銀蟾夜色如畫共乘歡
怎忍歸來疎鐘斷聽行歌猶在禁街
前調宋徽宗
欺寒衝暖占早爭先江梅又報南枝暗香浮動偏宜映
月臨池天然素肌瑩骨笑等閒桃李芳菲勞夢想似玉
人羞嬾弄粉妝遲常恐行歌聲斷猶堪恨無情塞管
輕吹寄遠叮嚀相贈隴首雲飛前邨夜來雪裏殢東君
須索饒伊爛漫也算百花猶自未知
前調(草)趙長卿
濃芳滿地秀色連天和煙帶雨萋萋幾許芳心還解報
得春暉當時謝郎夢裏似慇懃傳與新詩却爲甚動長
門怨感南浦傷離追想天涯行客應解擁車輪步步
相隨惆悵如絲正是欲斷腸時憑高望中不見路悠悠
南北東西春去也怨王孫猶自未歸
前調(柳)趙長卿
金垂煙重雪颺風輕東風慣得嬌柔秀色依依偏應綠
水朱樓腰肢先來太瘦更眉尖惹得閒愁牽情處是張
郎年少一種風流別後長堤目斷空記得當時馬上
牆頭細雨輕煙何處夕繫扁舟丁寧再須折贈勸狂風
休挽長條春未老到成隂終待共遊
前調(木樨)李彌遜
龍涎燒就沈水熏成分明亂屑瓊瑰一朵才開人家十
里先知此花大即不大有許多瀟灑清奇較量盡謂勝
如茉莉趁得荼䕷更被秋光掇送微放些月照著陣
風吹惱殺多情猛判沉醉酬伊朝朝暮暮守定儘忙時
也不相離睡夢裏膽瓶兒枕畔數枝
前調(旅次登樓作)辛棄疾
征埃成陣行客相逢都道幻出層樓指點檐牙高處浪
湧雲浮今年太平萬里罷長淮千騎臨秋凭欄望有東
南佳氣西北神州千古懷嵩人去還笑我身在楚尾
吳頭看取弓刀陌上車馬如流從今賞心樂事剩安排
酒令詩籌華胥夢願年年人似舊游
前調(和吳夢窗賦梅)吳潛
挨晴拶暖載酒呼朋夷猶東圃西園綠萼枝頭兩三初
破輕寒平生自甘寂寞占冷妝不爲人妍林逋去問影
疎香暗誰賦其間空想故山奇事正煙横嶺曲月浸
溪灣杏錯桃訛那時青子都圓惟曉夢窗知處對翠禽
依約神仙休引角怕征人淚落塞邊
前調(和沈時齊八日登高韻)吳文英
憑高入夢搖落關情寒香吹盡空巖墜葉消紅欲題秋
信難緘重陽正隔殘照趁西風不響雲尖乘半暝看殘
山灌翠剩水開匳暗省長安年少幾傳杯弔甫把菊
招潛身老江湖心隨飛鴈天南烏紗倩誰重整映風林
鈎玉纖纖漏聲起亂星河影入畫簷
前調(梅蘭瑞香水仙)吳文英
雲深山塢煙冷江皋人生未易相逢一笑燈前釵行兩
兩春容清芳夜爭真態引香生撩亂東風探花手與安
排金屋懊惱司空憔悴欹翹委佩恨玉奴消瘦飛趁
輕鴻試問知心尊前誰最情濃連呼紫雲伴醉小丁香
纔吐微紅還觧語待攜歸行雨夢中
前調(宏菴席上姬親剥桐子)吳文英
寒簫驚墜香豆初收銀牀一夜露深亂寫明珠金盤來
薦清斟綠窗細剥檀皺料水晶微損春簮風韻處惹手
香酥潤櫻口脂侵重省追凉前事正風吟莎井月碎
苔隂顆顆相思無情漫攪秋心銀臺翦花杯散夢阿嬌
金屋沉沉甚時見露拾香釵燕墜金
前調(䦌重九飲郭園)吳文英
檀欒金碧婀娜蓬萊游雲不蘸芳洲露菊霜蓮十分點
綴殘秋新彎畫眉未穏似含羞低度牆頭愁送遠駐西
臺車馬共惜臨流知道池亭多宴掩庭花長是驚落
秦謳膩粉闌干猶聞凭袖香留輸他翠漣拍甃瞰新妝
終日凝眸簾半捲帶黃花人在小樓
前調(秋聲)蔣捷
黃花深巷紅葉低窗凄凉一片秋聲豆雨聲來中間夾
帶風聲疎疎二十五點麗譙門不鎖更聲故人遠問誰
搖玉珮簷底鈴聲彩角聲吹月墜漸連營馬動四起
笳聲閃爍鄰燈燈前尚有砧聲知他訴愁到曉碎噥噥
多少蛩聲訴未了把一半分與鴈聲
前調(桂菊秋荷)周密
妝額黃輕舞衣紅淺西風又到人間小雨新霜萍池蘚
徑生寒輸他漢宫姊妹粲星鈿露佩珊珊凉意早正金
盤露潔翠蓋香殘三十六宫秋色好扶疎仙影伴月
長閒寳絡風流何如細蕊堪餐幽香未應便減傲清霜
正自宜看吟思遠負東籬還賦小山
前調周密
橙香小院桂冷閒庭西風鴈影涵秋鳳撥龍槽新聲小
按梁州鶯吭夜深轉巧礙凉雲應爲歌留慵顧曲歎周
郎老去鬢改花羞何事登臨感慨倩金蕉一洗千古
清愁屢舞高歌作成陶謝風流人生最難一笑&KR0838;尊前
醉倒方休待醉也帶黃花須插滿頭
前調(柳絮)周密
燕泥沾粉魚浪吹香芳堤十里新晴靜惹游絲花邊裊
裊扶春多憐此時漂泊記章臺曾挽青青堪愛處是撲
簾嬌軟隨馬輕盈長是河橋三月做一番晴雪惱亂
詩魂帶雨沾衣羅襟點點離㾗休綴潘郎鬢影怕綠窗
年少人驚捲春去翦東風千縷碎雲
前調王沂孫
高寒戶牖虚白尊罍千人盡入孤光玉影如空天葩暗
落清香平生此興不淺記當年獨據胡牀怎知道是歲
華換却處處堪傷已是南樓曲斷縱疎光淡月也只
凄凉冷雨斜風何况獨掩西窗天涯故人縱老漫相思
永夜相望斷夢遠趁秋聲一片渡江
前調王沂孫
迎門高髻倚扇清吭娉婷未數西洲淺拂朱鉛春風二
月梢頭相逢靚妝俊語有舊家京洛風流斷腸句試重
拈綵筆與賦閒愁猶記凌波斷去問明璫羅韤却爲
誰留枉夢相思幾回南浦行舟莫辭玉尊起舞怕重來
燕子空樓漫惆悵抱琵琶閒過此秋
前調(催雪)王沂孫
風聲慫惥雲意商量連朝滕六遲疑茸帽貂裘兔園準
擬吟詩紅爐旋添獸炭辦金船羔酒溶脂問翦水恁工
夫猶未還待何時休被梅花爭白好誇竒鬭巧早徧
瓊枝綵索金鈴佳人等塑獅兒怕寒繡帷慵起夢棃雲
說與春知莫誤了約王猷船過剡溪
前調王沂孫
啼螿門靜落葉階深秋聲又入吾廬一枕新凉西窗晚
雨疎疎舊香舊色換却但滿川殘柳荒蒲茂陵遠任歲
華荏苒老盡相如昨夜西風初起想蓴邊呼櫂橘後
思書短景凄然殘歌空扣銅壺當時送行共約鴈歸時
人賦歸與鴈歸也問人歸如鴈也無
前調張炎
平沙籠曉野水驚寒遥岑寸碧煙空萬里冰霜一夜換
却西風晴梢漸無墜葉撼秋聲却是梧桐情正遠奈吟
湘賦楚近日偏慵客裏依然清事愛窗深帳暖戲揀
香筒片霎歸程無奈夢與心同空教故林怨寉掩閒門
明月山中春又小甚梅花猶自未逢
前調張炎
穿花省路傍竹尋鄰如何故隠都荒問取堤邊因甚減
却垂楊消磨縱然未盡滿煙波添了斜陽空歎息又翻
成無限杜老凄凉一舸清風何處把秦山晉水分貯
詩囊髮已飄蕭休問歲晚空江松陵試招舊隠怕白鷗
猶識清狂漸遡遠望并州却是故鄉
前調(西湖)張炎
晴光轉柳曉氣分嵐何人野渡横舟斷柳枯蟾凉意正
滿西州匆匆載花載酒便無情也自風流芳晝短奈不
堪秋夜秉燭來遊誰識山中朝暮向白雲一笑今古
無愁散髮吟商此興萬里悠悠清狂未應似我倚高寒
隔水呼鷗須待月許多清都付與秋
前調張炎
因風整帽借柳維舟休登故苑荒臺去歲何年遊處半
入蒼苔白鷗舊盟未冷但寒沙空與愁堆漫歎息問西
風灑淚不忍徘徊眼底江山如在把冰絃彈斷苦憶
顔回一點歸心分付布韤青鞵相尋巳期到老那知人
如此情懷悵望久海棠開依舊燕來
前調(寄友)張炎
百花洲畔十里湖邊沙鷗未許盟寒舊隠琴書猶記渭
水長安蒼雲數千萬疊却依然一笑人間似夢裏對青
尊白髮秉燭更闌渺渺煙波無際喚扁舟欲去且與
憑闌此別何如能消幾度陽關江南又聽夜雨怕梅花
零落孤山歸最好甚閒人猶自未閒
前調史可堂
羞朱妒粉染霧裁雲澹然蒼佩仙裳半額風妝莫道梳
洗家常碧羅亂縈小帶翠虯寒一架春香清思苦倚晴
嬌無力如侍韓郎密幄籠芳吟夜任露沾輕袖月轉
空梁弱骨柔姿偏解勾引詩狂遺鈿碎金滿地恨無情
風送韶光閒晝永看青青垂幔過牆
前調(禁釀)尹濟翁
雕鞍芳徑翠管長亭春酲不負年華幾丈閒愁寄風吹
落天涯深深小簾朱戶是何人重整香車愁未醒記竹
西歌吹柳下人家眉鎖何曾舒展看行人都是醉眼
横斜寄語高陽從今休喚流霞殘春又能幾許但相從
評水觀茶清夢遠怕東風猶在杏花
前調(揚州箏工以虞學士詞求賦)張翥
金鑾學士天上歸來蘭舟小駐蕪城供奉新詞幾度慣
賦鳴箏相逢沈郎絶藝爲尊前細寫餘情問何似似秦
關鴈度楚樹蟬鳴我亦從來多感但登山臨水慷慨
愁生一曲哀彈只遣髯變魂驚行期買花載酒趁秋高
月朗風清須盡醉聽江頭腸斷數聲
前調(又一體)賀鑄
園林幕翠燕寢凝香華池繚繞飛廊坐按吳娃清麗楚
調圓長歌闌横流美眄乍疑生綺席輝光文園屬意玉
觴交勸寳瑟高張南薰難消幽恨金徽上殷勤彩鳳
求凰便訴卷收行雨不戀高唐東山勝遊在眼待紉蘭
擷菊相將雙棲安穏五雲溪是故鄉
前調曹組
重檐飛峻麗綵横空繁華壯觀都城雲母屏開八面人
在青冥憑欄瑞煙深處望皇居遥識蓬瀛回環閣道五
花相鬭壓盡旗亭歌酒長春不夜金翠照羅綺笑語
盈盈陸海人山輻輳萬國歡聲登臨四時總好况花朝
月白風清豐年樂歲熙熙且醉太平
前調(又一體)劉涇
梅黃金重雨細絲輕園林煙霧如織殿閣風微簾外燕
喧鶯寂池塘綵鴛戲水露荷翻千點珠滴閒晝永稱瀟
湘竿叟爛柯仙客日午槐隂低轉茶甌罷清風頓生
雙腋碾玉盤深朱李靜沉寒碧朋儕閒歌白雪卸紗巾
尊俎狼籍有晧月照黃昏眠又未得
前調高觀國
壺天不夜寳炬生香光風蕩搖金碧月灩冰痕花外峭
寒無力歌傳翠簾盡捲誤驚回瑶臺仙跡禁漏促&KR0838;千
金一刻未酬佳夕捲地香塵不斷最得意輸他五陵
狂客楚柳吳梅無限眼邊春色鮫綃暗中寄與待重尋
行雲消息乍醉醒怕南樓吹斷曉笛
前調(問梅孤山)李演
輕韀繡谷柔屐煙堤六年遺賞新續小舫重來惟有寒
沙鷗熟徘徊舊情易冷但溶溶翠波如縠愁望遠甚雲
銷月老暮山自綠顰笑人生悲樂且聽我尊前漁歌
樵曲舊閣塵封長得樹隂如屋凄凉五橋歸路載寒秀
一枝疎玉翠袖薄晚無言空倚脩竹
前調(賞芙蓉木犀)陳郁
澄空初霽暑退銀塘冰壺鴈程寂寞天闕清芬何事早
飄巖壑花神更裁麗質漲江波一匳梳掠凉影裏算素
娥仙隊似曾相約閒把雨花商略開時候羞趁觀桃
階藥綠幕黃簾好頓膽瓶兒著年年粟金萬斛拒嚴霜
錦絲圍幄秋富貴又何妨與民同樂
前調蔡松年
青蕪平野小雨千峰還成暮徑寒色裁翦雲窗憶得伴
人良夕遥憐幾重眉黛恨相逢少於行役棃花淚正宫
衣春瘦曉紅無力應怪浮雲夫壻不解趁新醅醉眼
凉月怨入關河西去又傳音息誰知倦遊心事向來辛
苦思泉石人未老約閭峰多占秀碧
前調(九日賞菊值海棠盛開)張翥
西風墜綠喚起春嬌嫣然困倚脩竹落帽人來花豔乍
驚郎目相思尚帶舊恨甚凄凉未忺妝束吟鬢底俾寒
香一朵並簮黃菊却待金盤華屋園林靜多情怎禁
幽獨蛺蝶應愁明日落紅難觸那堪鴈霜漸重怕黃昏
欲睡未足翠袖冷且莫辭花下秉燭
前調(又一體)(宋媛)李清照
尋尋覓覓冷冷清清悽悽慘慘戚戚乍暖還寒時候最
難將息三杯兩盞澹酒怎敵他晚來風急鴈過也正傷
心却是舊時相識滿地黃花堆積憔悴損如今有誰
堪摘守著窗兒獨自怎生得黑梧桐更兼細雨到黃昏
點點滴滴這次第怎一箇愁字了得
醉蓬萊
(又一體雙調九十七字)
醉蓬萊(慶老人星現)柳永
漸亭皋葉下隴首雲飛素秋新霽華闕中天鎖葱葱佳
氣嫩菊黃深拒霜紅淺近寳階香砌玉宇無塵金莖有
露碧天如水正值昇平萬幾多暇夜色澄鮮漏聲迢
遞南極星中有老人呈瑞此際宸遊鳳輦何處度管弦
清脆太液波翻披香簾捲月明風細
前調黃庭堅
對朝雲靉靆暮雨霏微翠峰相倚巫峽高唐鎖楚宮佳
麗畫戟移春靚妝迎馬向一川都會萬里投荒一身弔
影成何歡意盡道黔南去天尺五望極神州萬重煙
水尊酒公堂有中朝佳士茘頰紅深麝臍香滿醉舞裀
歌袂杜宇催人聲聲到晚不如歸是
前調(天寧節作)葛勝仲
望葱葱佳氣虹渚祥開斗樞光繞析木天津正靈暉騰
照鷺綴分班象胥交貢奉御觴清曉玉殿寒輕金徒漏
永瑞爐煙裊萬㝢均歡示慈頒燕夀祝南山慶均鳬
藻縹緲紅雲望九重天表舞獸鏘洋抃鼇欣戴度管弦
聲杳歴草常新蟠桃永秀與天難老
前調(中秋懷無逸兄)謝薖
望晴峰染黛暮靄澄空碧天無漢圓鏡高飛又一年秋
半晧色誰同歸心暗折聽唳雲孤鴈問月停杯錦袍何
處一尊無伴好在南鄰詩盟酒社刻燭爭成引觴愁
緩今夕樓中繼阿連清翫飲劇狂歌歌終起舞醉冷光
零亂樂事難窮疎星易曉又成浩歎
前調万俟雅言
正波翻銀漢漏滴銅壺上元佳致絳燭銀燈若繁星連
綴明月逐人暗塵隨馬盡五陵豪貴鬢惹烏雲帬拖湘
水誰家姝麗金闕南邊綵山北面接地綺羅沸天歌
吹六曲屏開擁三千珠翠帝樂庭深鳳爐煙噴望舜顔
瞻禮太平無事君臣宴樂黎民歡醉
前調吕渭老
任落梅鋪綴鴈齒斜橋裙腰芳草閒伴遊絲過曉園庭
沼厮近清明雨晴風軟稱少年尋討碧縷牆頭紅雲水
面柳堤花島誰信而今怕愁憎酒對著花枝自疎歌
笑鶯語丁寧問甚時重到夢筆題詩帊綾封淚向鳳簫
人道處處傷心年年遠念惜春人老
前調陳瓘
問東州何處境勝人幽兩俱難得狼山相望有高堂千
尺妙曲轟空綵雲翻袖奏壺天長日笑我飄然蓬窗竹
戶只延山色擬掉觥船徑衝花浪直造琱筵共醺仙
液仍乞蟠桃向廬山親植未舉江帆早逢淮鴈問故人
蹤跡遠老池邊陶翁琴裏此情何極
前調葉夢得
問東風何事斷送殘紅便&KR0838;歸去牢落征途笑行人羈
旅一曲陽關斷雲殘靄做渭城朝雨欲寄離愁綠隂千
囀黃鸝空語遥想湖邊浪搖空翠絃管風高亂花飛
絮曲水流觴有山翁行處翠袖朱欄故人應也弄畫船
煙浦會寫相思尊前爲我重翻新句
前調(新荔枝)趙長卿
正火山槐夏黛葉緗枝茘子新摘千里馳驅薦仙源佳
席浪比龍睛未輸崕蜜燦爛然紅滴滿貯雕盤纖纖素
手丹苞新擘棃栗麤疎帶酸橘柚凡品多般總羞標
格何似濃香洗煩襟仙液爲愛真妃再三珍重價傾城
傾國玉骨冰肌風流藴藉直宜消得
前調(郡圃芍藥)趙長卿
是三春已暮浪蕊雕殘牡丹零落獨殿清和有佳名芍
藥淺淺芳叢繡幢鼎鼎更豔香綽約渾似揚州畫樓捲
起翠簾紅幕倚檻輕盈萬嬌千媚故整霞裾笑花寂
寞太守風流擁笙歌圍著坐上詩人二千里外念此身
飄泊客眼看花歸心對酒翻成蕭索
前調(茶)楊无咎
見禾山凝秀禾水澄清地靈境勝天與珍竒産凌霄峰
頂嫩葉森槍輕塵飛雪冠中州雙井絶品家藏武陵有
客清竒相稱坐列羣賢手呈三昧雲逐甌圓乳隨湯
迸珍重殷勤念文園多病毛孔生香舌根回味助苦吟
幽興兩腋風生從教飛到蓬萊仙境
前調(夀葉樞密)趙磻老
聽都人歌詠便起金甌再登元老山色溪聲與春風齊
到補衮工夫望梅心緒見丹青重好鵲喜晴空燈迎誕
夕槐堂歡笑正是元宵滿天和氣璧月流光雪消寒
峭今夜今年表千秋同照萬象森羅一匳清瑩影山河
多少玉燭調新彩眉常喜寰瀛春曉
前調(梅)趙彦端
向蓬萊雲渺姑射山深有春長好香滿枝南笑人間驚
早試問寒柯鏤冰裁玉費化工多少東閣詩成西湖夢
覺幾番清曉好是羅幃麝温屏暖却恨煙邨雨愁風
惱一一清芬爲東君傾倒待得明年翠隂青子蔭鳳凰
池沼更把陽和從頭付與繁花芳草
前調(郡城芍藥)劉圻父
訪鶯花陳迹姚魏遺風綠隂成幄尚有餘香付寳階紅
藥淮海維揚物華天産未覺輸京洛時出新妝施朱傅
粉依然相若束素腰纖捻紅脣小障袖嬌羞倚闌柔
弱玉佩瓊琚勸王孫行樂况是韶華爲伊挽駐未放離
情薄顧盼階前留連醉裏莫教零落
前調(又一體重九)蘇軾
笑勞生一夢羈旅三年又還重九華髮蕭蕭對荒園搔
首賴有多情好飲無事似古人賢守歲歲登高年年落
帽物華依舊此會應須爛醉仍把紫菊茱萸細看重
齅搖落霜風有手栽雙柳來歲今朝爲我西顧酹羽觴
江口會與州人飲公遺愛一江醇酎
暗香
(宋姜夔自度詠梅之作雙調九十七字亦名紅情)
暗香(石湖詠梅)姜夔
舊時月色算幾番照我梅邊吹笛喚起玉人不管清寒
與攀摘何遜而今漸老都忘却春風詞筆但怪得竹外
疎花香冷入瑶席江國正寂寂歎寄與路遥夜雪初
積翠尊易泣紅萼無言耿相憶長記曾攜手處千樹壓
西湖寒碧又片片吹盡也幾時見得
前調(梅)趙以夫
冰花炯炯記那回占斷春風鼇頂獨抱寒香得意西湖
酒初醒爲問玉堂富貴爭得似山中深靚向歲晚竹翠
松蒼閒伴一枝冷南溟水萬頃想月濕斷磯雲弄疎
影粉英落盡孤鶴長鳴夜方永將見青青如豆又迤邐
傅黃風景聽報道催去也再調玉鼎
前調吳文英
縣花誰葺記滿庭燕麥朱扉斜闔妙手作新公館青紅
曉雲濕天際疎星趁馬畫簾隙冰絃三疊盡換却吳水
吳煙桃李靚春靨風急送帆葉正鴈水夜清卧虹平
帖輭紅路接塗粉闈深早催入懷暖天香宴裏花隊簇
輕軒銀臘便問訊湖上柳兩堤翠匝
前調(次姜白石韻)陳允平
霽天秋色正倚樓待月誰伴横笛漲綠浮空閒數河星
手堪摘彌望澄光練淨分付與元暉才筆煙溆闊雲遠
波平歸鳥趁風席南國信音寂悵鴈渚渡閒鷺汀沙
積蘚碑露泣時拊遺蹤暗嗟憶人事空隨逝水今古但
雙流一碧待辦取蓑共笠小舟泛得
前調(荷花)張炎
無邊香色記涉江自采錦機雲密翦翦紅衣學舞波心
舊曾識一見依然似語流水遠幾回空憶看亭亭倒影
窺妝玉潤露痕濕閒立翠屏側愛向人弄芳背酣斜
日料應太液三十六宫土花碧清興後風更爽無數滿
汀洲如昔汎片葉煙浪裏卧横紫笛
前調(送杜景齋歸永嘉)張炎
猗蘭聲歇抱孤琴思遠幾番彈徹洗耳無人寂寂行歌
古時月一笑東風又急黯消魂恨聽啼鴂想少陵還歎
飄零遣興在吟篋愁絶更離別待欵語遲留賦歸心
切故園夢接花暗閒門掩飛蝶重訪山中舊隠有羈懷
未須輕說莫相忘堤上柳此時共折
前調張炎
羽音寂寞怪虚簾晝悄近來無鵲水葉吹寒極目凝思
倚江閣不信相如便老猶未減當時行樂但趁他鬭草
籌花終是帶離索憶昨更情惡漫認著梅花是君還
錯石牀冷落閒埽松隂與誰酌一自飄零去後輕悞了
燈前深約從到此歸未得幾曾忘却
御選歴代詩餘卷六十三
