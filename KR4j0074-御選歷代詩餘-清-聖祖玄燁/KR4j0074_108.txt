欽定四庫全書
御選歷代詩餘卷一百八
司經局洗馬掌局事兼翰林院修撰加二級(臣)王奕清奉
旨校刊
詞人姓氏
金
章宗諱璟顯宗子大定末年以太孫繼大統在位二十
年典章文物粲然一新天姿超悟兼工詩詞歸潜志載
其擘橙為軟金杯及聚扇二詞
完顔璹字仲寳一字子瑜世宗之孫越王永功子自號
樗軒居士封密國公宣宗南渡以開府儀同三司奉朝
請自刊其詩三百首詞百首名如菴小集趙秉文序之
宇文虚中字叔通成都人仕宋為黃門侍郎資政殿學
士天會中奉使至金留掌詞命天眷皇統間歷官翰林
學士承旨封河内郡開國公為人恃才輕肆好譏訕卒
以此得罪
吳激字彦高建州人宋宰相栻之子米芾之婿使金被
留累官翰林待制皇統初出知深州到官三日卒有東
山詞一卷
蔡松年字伯堅父靖於宣和末為真定府判官遂家真
定松年仕金累官吏部尚書參知政事遷尚書左丞封
郜國公進拜右丞相加開府儀同三司又封衞國公卒
加封吳國公諡文簡樂府推伯堅與吳彦高號吳蔡體
自號蕭閒老人有蕭閒公集六卷
蔡珪字正甫松年子七歲賦菊詩大德三年進士授澄
州軍事判官遷三河主簿入為翰林修撰同知制誥改
戶部員外郎太常丞大定中由禮部郎中封真定縣男
除濰州刺史道卒有詞一首附蕭閒公集後
劉仲尹字致君號龍山蓋州人後遷沃州正隆二年進
士歷官潞州節度副使召為都水監丞有龍山集
高士談字子文一字季默宋韓武昭王瓊之後宣和末
任忻州戸曹參軍仕金為翰林直學士宇文虚中以圖
書得罪連及士談時論惜之所著有蒙城集
元德明秀容人拓拔魏之後裔累舉不第放浪山水間
有東巖集子好問最知名
趙可字獻之高平人貞元二年進士仕至翰林直學士
有玉峰散人集
鄧千江臨洮人
任詢字君謨號南麓易州軍市人父貴遊江浙生詢於
處州登正隆二年進士歷省掾大名總幕益都都司判
官北京鹽使課殿降泰州節廳致仕
李晏字致美高平人皇統二年經義進士釋褐臨汾丞
稍遷遼陽幕官以文章受知於世宗召入館閣歷官翰
林直學士御史中丞章宗立進禮部尚書翰林學士承
旨出為沁源軍節度使改昭義軍節度使明昌中致仕
卒諡文簡
劉迎字無黨東莱人初以廕試郡掾大定十三年以薦
對策第一明年登進士除豳王府記室改太子司經卒
章宗即位追錄舊學功賜其子國樞進士迎自號無諍
居士所著詩文樂府名山林長語詔國學刊行之
党懷英字世傑其先馮翊人徙家泰安宋太尉進十一
世孫試東府取解魁登大定十年進士調成陽軍事判
官汝隂令入為史館編修應奉翰林學士出為太定軍
節度使召為翰林學士承旨纂修遼史卒諡文獻有竹
谿集
王庭筠字子端盖州熊岳人大定十六年進士治劇有
聲明昌中召入館閣承安中坐言者謫鄭州幕官復應
奉稍遷翰林修撰卒嘗讀書黃華山寺自號黃華老人
景覃字伯仁華隂人病不就舉隱居西陽里中以種樹
為業自號渭濱野叟
王磵字逸濱先世臨洺人至磵徙家汴梁明昌中丞相
馬惠廸以德行才能薦詔授鹿邑主簿就乞致仕趙秉
文嘗刻七家詩名曰明昌詞人雅製磵其一也
趙秉文字周臣滏陽人大定二十五年進士入翰林明
昌中因言事免官起為同知岢嵐軍事轉北京路轉運
司度支判官泰和二年改戸部主事翰林修撰出為寧
邊州刺史改平定州貞祐四年除翰林侍讀學士轉侍
讀興定中拜禮部尚書知集賢院自號閒閒居士所著
有滏水集
孟宗獻字友之開封人大定三年鄉府省御四試皆第
一天下號孟四元除供奉翰林轉曹王府文學兼記室
尋授同知單州軍州事丁内憂哀毁卒自號虚靜居士
王特起字正之崞縣人泰和中登進士甲科調真定府
錄事參軍改沁源令終於司竹監使
韓玉字温甫北平人明昌五年中經義詞賦兩科進士
入翰林為應奉文字泰和中授同知陜州東路轉運使
事鳳翔府判官大安中夏人犯邊陜西帥府檄為都統
或誣其有異謀收鞫死有東浦詞一卷
劉昂字次霄濟南人同時先有一劉昂故號為小劉昂
承安間進士歷鄠鄒平二縣令
張行信字信甫一名行忠莒州人大定間進士南渡後
官禮部尚書參知政事出鎮邠鄜涇三州正大初召拜
左丞尋致仕葺園池於汴城東築亭曰靜隱
趙元字宜之一名宜禄定襄人幼舉童子科後調鞏西
簿以病失明去官自號愚軒居士南渡後往來洛陽西
山中所著有愚軒詞
高憲字仲常遼東人王庭筠之甥泰和中登進士乙科
仕至博州防禦判官
許古字道真河間人承安中進士宣哀之世屢為諫官
竟以左司諫致仕卜居伊陽郡守為建伊川亭
辛愿字敬之福昌人年二十五始杜門讀書學成不仕
隱居女几山下使其子躬耕以給時往來長水永寧間
自號女几野人又號溪南詩老
王予可字南雲吉州人嘗為卒伍南渡後居郾蔡間衣
皮衣露雙膝插花盈頭額上繫一銅片如月所言皆誕
詭莫可測為詩多奇語然皆不成篇人以其衣短號曰
哨腿王又呼為王赤腿云
李獻能字欽叔河中人貞祐間廷試第一入翰林為應
奉文字尋出為鄜州觀察判官用薦復應奉俄遷修撰
以鎮南軍節度副使充河中經歷河中䧟走陕州被召
不能赴權就陜府行省左右司郎中後歿於陜軍
雷淵字希顔一字季默渾源人至寧初進士累官監察
御史遷太常博士調南京轉運使戸籍判官終翰林修
撰
馮延登字子俊吉州人承安間中詞賦進士令寧邊南
渡後為太常博士累遷吏部郎中翰林待制奉使入元
抗節不屈二年乃歸遷祭酒歷禮吏二部侍郎權刑部
尚書天興末殉節
王渥字仲澤太原人少入太學興定二年進士調管州
司候不赴連辟夀州商州武勝三府經歷官令寧陵召
為省掾使宋歸為太學助教充樞密院經歷官遷右司
都事天興中出援武仙戰歿
高永字信卿自號應菴漁陽人初名䕫字舜卿又名揆
累舉不第正大末上書不報終於汴京
折元禮官治中
趙攄字子充宛平人官翰林自號醉全道人
劉著字鵬南皖城人宋宣政間進士入金歷仕州縣年
六十餘始入翰林充修撰出守武遂終于忻州刺史自
號玉照老人
段克已字復之河東人世居絳之稷山少時與弟成巳
俱有文名趙秉文目之曰二妙大書雙飛二字名其里
金末登進士入元不仕與成已避地龍門山中有遯齋
樂府一卷
段成巳字誠之克巳弟正大間進士授宜陽主簿克巳
歿後自龍門山徙居晉寧北郭閉戶讀書元世祖召為
平陽儒學提舉官不赴有菊軒樂府一卷
李俊民字用章號鶴鳴老人唐韓王元嘉之後家於澤
州承安中舉經義進士第一應奉翰林文字未幾棄官
隱於嵩山元世祖以安車召見延訪無虚日遽乞還山
卒賜諡莊靖先生有莊靖遺集
元好問字裕之太原秀容人德明之子少從陵川郝天
挺學登興定三年進士不就選往來箕潁者數年除南
陽令調南鄉遷尚書省掾左司都事員外郎天興初入
翰林知制誥金亡不仕世稱遺山先生嘗輯金人長短
句一帙名中州樂府其所自著者錢塘凌雲翰編集之
為遺山樂府
御選歷代詩餘卷一百八
