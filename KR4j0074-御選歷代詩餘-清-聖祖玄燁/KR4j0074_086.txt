欽定四庫全書
御選歴代詩餘卷八十六目錄(起一百八字至一百十字)
菩薩鬘引
羅志仁
擊梧桐
柳永
奪錦標
張埜
折紅梅
杜安世
吳感
江城子慢(又一體)
吕渭老
蔡松年
觧珮環
彭元遜
杜韋嬢
杜安世
前調(又一體)
無名氏
綠意
劉基
憶瑶姬(又一體)
史逹祖
霜葉飛
方千里
風流子(又一體)
張埜
前調(又一體)
王千秋
五綵結同心(又一體)
無名氏
罥馬索
無名氏
選冠子(又一體)
李甲
風流子(又一體)
秦觀
周邦彦
葛立方
陸游
謝懋
毛幵
史逹祖
方岳
方千里
吳文英
陳允平
孫惟信
翁元龍
李肩吾
無名氏
羅志仁
張翥(二首)
吳子孝
前調(又一體)
張耒
賀鑄
張元幹
史逹祖
吳激
前調(又一體)
賀鑄
陳允平
御選歴代詩餘卷八十六目錄
欽定四庫全書
御選歴代詩餘卷八十六(起一百八字至一百十字)
司經局洗馬掌局事兼翰林院修撰加二級(臣)王奕清奉
旨校刊
菩薩鬘引
(雙調一百八字引或作慢按此調與觧連環略同然字數既殊調名自别也)
菩薩鬘引羅志仁
曉鶯催起問當年秀色為誰料理悵别後屏掩吳山便
樓燕月寒鬢蟬雲委錦字無憑付銀燭盡燒千紙對寒
泓净碧又把去鴻往恨都洗桃花自貪結子道東風
有意吹送流水漫記得當日心嫁卿卿是日暮天寒翠
袖堪倚扇月乘鸞儘夢隔嬋娟千里到嗔人從今不信
畫檐鵲喜
擊梧桐
(雙調一百八字)
擊梧桐柳永
香靨深深姿姿媚媚雅格竒容天與自識來來便好看
伊會得妖嬈心素臨期再約同歡定自都把平生相許
又恐恩情易破難成未免千般思慮近日書來寒暄
而巳苦没叨叨言語便忍得聽人教當擬把前言輕負
見說蘭臺宋玉多才多藝善詞賦試與問朝朝暮暮行
雲何處去
奪錦標
(雙調一百八字)
奪錦標(七夕)張埜
凉月横舟銀潢浸練萬里秋容如拭冉冉鸞驂鶴馭橋
倚高寒鵲飛空碧問歡情幾許早收拾新愁重織恨人
間會少離多萬古千秋今夕誰念文園病客夜色沉
沉獨抱一天岑寂忍記穿鍼亭榭金鴨香寒玉徽塵積
凭新凉半枕又依稀行雲消息聽牎前淚雨浪浪夢裏
檐聲猶滴
折紅梅
(雙調一百八字)
折紅梅(本意)杜安世
喜輕澌初泮微和漸入郊原時節春消息夜來陡覺紅
梅數枝争發玉溪仙館不似箇尋常標格化工别與一
種風情似勻點臙脂染成香雪重吟細閱比繁杏夭
桃品流真别只愁共綵雲易散冷落謝池風月憑誰向
說三弄處龍吟休咽大家留取時倚闌干聞有花堪折
勸君須折
前調(本意)吳感
覩南翔征鴈疎林敗葉凋霜零亂獨紅梅自守歲寒天
教最後開綻盈盈水畔疎影蘸横斜清淺化工似把深
色臙脂怪姑射冰姿剩與紅間誰人寵眷待金鎖不
開凭闌先看曾飛落夀陽粉額妝成漢宫傳徧江南風
暖春信喜一枝清遠對酒便好折取竒苞撚清香重嗅
舉杯重勸
江城子慢
(又一體雙調一百九字)
江城子慢吕渭老
新枝媚斜日花徑霽晚碧泛紅滴近寒食蜂蝶亂點檢
一城春色倦遊客門外昏鴉啼夢破春心似遊絲飛遠
碧燕子又語斜檐行雲自没消息當時烏絲夜語約
桃花時候同醉瑶瑟甚端的看看是榆莢楊花飛擲怎
忘得斜倚紅樓回淚眼天如水沉沉連翠壁想伊不整
啼妝影簾側
前調(賦瑞香)蔡松年
紫雲點楓葉岩樹小婆娑歲寒節占高潔纖苞暖釀出
梅魂蘭魄照濃碧茗盌添春花氣重芸牎晩濛濛浮霽
月小眠鼻觀先通廬山夢舊清絶蕭閒平生淡泊獨
芳温一念猶未衰歇緫陳迹而今老但覓茶煙禪榻寄
閒寂風外天花無夢也鴛鴦債從渠千萬劫夜寒回施
幽香與愁客
觧珮環
(雙調一百九字此調與觧連環相似或云觧連環變格字數既殊仍分之)
觧珮環彭元遜
江空不渡恨蘼蕪杜若零落無數遠道荒寒婉娩流年
望望美人遲暮風煙雨雪隂晴晚更何須春風千樹盡
孤城落木蕭蕭日夜江聲流去日晏山深聞笛恐他
年流落與子同賦事闊心違交淡媒勞蔓草沾衣多露
汀洲窈窕餘酲寐遺珮浮沉澧浦有白鷗淡月微波寄
語逍遥容與
杜韋嬢
(雙調一百九字)
杜韋嬢杜安世
暮春天氣鶯兒燕子忙如織間嫩葉題詩哨梅小乍徧
水新萍圓碧初牡丹謝了秋千搭起垂楊暗鎖深深陌
暖風輕盡日閒把榆錢亂擲恨寂寂芳容衰减頓欹
玳枕困無力為少年狂蕩恩情薄尚未有歸來消息想
當初鳳侣鴛儔喚作平生更不輕離拆倚朱扉淚眼滴
損紅綃數尺
前調(又一體)無名氏
華堂深院霜籠月彩生寒暈度翠幄風觸梅香噴漸歲
晚春光將近惹離恨萬種多情易感歡難聚少愁成陣
擁紅鑪鳳枕慵欹銀燈挑盡當此際争忍前期後約
度歲無憑凖對好景空積相思恨但自覺厭厭方寸擬
蠻牋象管丹青妙手寫出寄與伊教信儘千工萬巧惟
有心期難問
綠意
(雙調一百九字此與疎影略同猶暗香之同於紅情也)
綠意(荷)劉基
琴薰應律有細煙罥雨濃露晞日洛浦波生湘渚風交
霓裳水珮争出姮娥欲共青鸞舞颺錦幕香霏紈質喚
海童齊捧驪珠豔色蕩搖鮫室遥想麻姑壇上翠霞
與縞袂相伴蕭瑟妖冶珊瑚柔媚昌宗敢汚天然清謐
西風玉井秋河近看葉底蜂房成蜜為君摘向金尊壓
倒楚江萍實
憶瑶姬
(又一體雙調一百九字)
憶瑶姬史逹祖
嬌月籠煙下楚嶺香分兩朵湘雲花房漸密時弄杏牋
初會歌裏殷勤沉沉夜久西牎屡隔蘭燈幔影昏自綵
鸞飛入芳巢繡屏羅薦粉光新十年未始輕分念此
飛花可憐柔脆銷春空餘雙淚眼到舊家時節漫染愁
巾袖止說道凌虚一夜相思玉樣人但起來梅發牎前
哽咽疑是君
霜葉飛
(雙調一百九字)
霜葉飛(次周美成韻)方千里
寒雲垂地堤煙重燕鴻初度江表露荷風柳向人疎臺
榭還清悄恨脈脈離情怨曉相思魂夢銀屏小奈倦客
征衣自徧拂塵埃玉鏡羞照無限静陌幽坊追歡尋
賞未落人後先到少年心事轉頭空况近春懷抱儘綠
葉紅英過了離聲慵整當時調問麗質從憔悴消减腰
圍似郎多少
風流子
(又一體雙調一百九字)
風流子張埜
離思滿春江當時事争忍不思量記花徑月斜凭肩私
語蘭舟風軟携手尋芳回首處青山遮望眼綠柳繫柔
腸雲落雨零燕愁鶯恨寶釵留股鸞鏡無光天涯飄
零客情緣向何處最是難忘猶剩滿襟清淚半臂餘香
心似雨花一枝寂寞夢隨風絮萬里悠揚誰信覺來依
舊煙水茫茫
前調(又一體雪)王千秋
同雲垂六幕啼烏静風御玉妃寒漸聲入釣蓑色侵書
幌似花如絮結陣成團倦游客一番詩思苦無算酒腸
寬黃竹調悲綺衾人病豈堪梅蕊索笑廵檐一杯知
誰勸空搔首還是憶舊青氊問素娥早晩光射江干待
醉披鶴氅高吟冰柱剡溪何妨乘興空還只恐櫓聲咿
軋棲鳥難安
五綵結同心
(又一體雙調一百九字)
五綵結同心無名氏
珠簾垂戶金索懸牎家接浣紗溪路相見桐隂下一鈎
月恰在鳳凰棲處素瓊撚就宫腰小花枝裊盈盈嬌步
新妝淺滿腮紅雪綽約片雲欲度塵寰豈能留住唯
只愁化作綵雲飛去蟬翼衫兒薄冰肌瑩輕罩一團香
霧彩牋巧綴相思苦脈脈動憐才心緒好作今秦樓活
計吹簫伴侣
罥馬索
(雙調一百九字)
罥馬索(梅)無名氏
曉牎明庭外寒梅向殘月吳溪庾嶺一枝偷把陽和洩
冰姿素豔自然天賦品格真香殊常别奈北人不識南
枝喚作臘前杏先發竒絶照溪臨水素禽飛下玉羽
瓊芳鬭清潔懊恨春工來何晚傷憐媚眉先折多情立
馬待得黃昏疎影斜斜微酸結恨馬融一聲羌笛起處
紛紛落如雪
選冠子
(又一體雙調一百九字)
選冠子李甲
賣酒壚邊尋芳原上亂紅飛絮悠悠巳蝶稀鶯散便擬
把長繩繫日無由謾道草忘憂也徒將酒觧閒愁正江
南春盡行人千里萍滿汀洲有翠紅徑裏盈盈侣簇
芳茵禊飲時笑時謳當暖風遲景任相將永日爛漫狂
遊誰信盛狂中有離情忽到心頭向尊前擬問雙燕來
時曾過秦樓
風流子
(又一體雙調一百十字亦名内家嬌)
風流子秦觀
東風吹碧草年華換行客老滄洲見梅吐舊英柳搖新
綠惱人春色還上枝頭寸心亂北隨雲黯黯東逐水悠
悠斜日半山暝煙兩岸數聲横笛一葉扁舟青門同
携手前歡記渾似夢裏揚州誰念斷腸南陌回首西樓
算天長地久有時有盡奈何緜緜此恨無休擬待倩人
說與生怕伊愁
前調周邦彦
楓林彫晩葉關河迥楚客慘將歸望一川暝靄雁聲哀
怨半規凉月人影參差酒醒後淚花銷鳳蠟風幕卷金
泥砧杵韻高喚回殘夢綺羅香减牽起餘悲亭皋分
襟地難堪處偏是掩面牽衣何况怨懷長結重見無期
想寄恨書中銀鈎空滿斷腸聲裏玉筯還垂多少暗愁
密意惟有天知
前調葛立方
細草芳南苑東風裏贏得一身閒見花朵繡田柳絲絡
岸沼冰方泮山雪初殘又還是隴頭春信動梅蕊入征
鞍月裏暗香水邊疎影淡妝宜瘦玉骨禁寒泛金溪
上好開幽戸聊面翠麓雲灣知道醉吟堪老名利難關
算書帷意嬾宦塗遊倦舊時習氣惟有躋攀擬待杖藜
花底直到春闌
前調陸游
佳人多命薄初心慕德耀嫁梁鴻記綠牎睡起静吟閒
詠句翻離合格變玲瓏更乘興素紈留戲墨纖玉撫孤
桐蟾滴夜寒水浮微凍鳳牋春麗花砑輕紅人生誰
能料堪悲處身落柳陌花叢空羡畫堂鸚鵡深閉金籠
向寶鏡鸞釵臨妝當晚繡茵牙板催舞還慵腸斷市橋
月笛燈院霜鐘
前調謝懋
少年多行樂方豪健何處不嬉遊記情逐豔波暖香斜
徑醉搖鞭影撲絮青樓難忘是歌名偏婉娩鄕號得溫
柔嬌雨娛雲旋寬衣帶賸風殘月都在眉頭一成憔
悴損人驚怪空自引鏡堪羞誰料短封難托征鴈虚浮
念夜寒燈火嬾尋前夢曉空煙水供斷閒愁情到不堪
言處却悔風流
前調毛幵
新禽初弄舌東郊外催爾踏青期漸晴灩翠漪惠風駘
蕩暖蒸紅霧淑景輝遲粉墻外杏花無限笑楊柳不勝
垂閒裏歲華但驚蕭索老來心賞尤惜芳菲平生歌
酒地空回首惆悵觸緒沾衣誰見素琴翻恨青鏡留悲
念千里雲遥暮天長短十年人杳流水東西惟有寄情
芳草依舊萋萋
前調史逹祖
紅樓横落日蕭郎去幾度碧雲飛記牎眼逓香玉樓妝
罷馬蹄敲月沙路人歸如今但一鶯通信息雙燕說相
思入耳舊歌怕聽金縷斷腸新句羞染烏絲相逢南
溪上桃花嫩嬌樣淺淡羅衣恰是怨深腮赤愁重聲遲
悵東風巷陌草迷春恨軟塵庭戸花悞幽期多少寄來
芳字都待還伊
前調方岳
小樓簾不捲花正閙燈火競元宵想舊日何郎飛金叵
羅三生杜牧醉董嬌嬈香塵路雲鬆鸞髻鬌月襯馬蹄
驕彷彿神仙劉安雞犬分明富貴子晉笙簫人生行
樂爾君不見迷樓春綠迢迢二十四經行處舊月今橋
但索笑梅花酒消新雪縱情詩草筆捲春潮俯仰人間
陳迹莫惜金貂
前調(次周美成韻)方千里
河梁㩦手别臨岐語共約踏青歸自雙燕再來斷無音
信海棠開了還又參差料此際笑隨花便面醉騁錦障
泥不憶故園粉愁香怨忍教華屋綠慘紅悲舊家歌
舞地生疎久塵暗鳳縷羅衣何限可憐心事難訴歡期
但兩點愁蛾纔開重斂幾行清淚欲制還垂争表為郎
憔悴相見方知
前調(芍藥)吳文英
金谷巳空塵薰風轉國色返春魂半欹雪醉霜舞低鸞
翅絳籠蜜炬綠映龍盆正窈窕繡牎人睡起臨砌嘿無
言慵整墮鬟怨時遲暮可憐憔悴啼雨黃昏輕橈移
花市秋嬢渡飛浪濺濕行裙二十四橋南北羅薦香分
念碎劈芳心縈思千縷贈將幽素偷翦重雲終待鳳池
歸去催詠紅翻
前調(次周美成韻)陳允平
闌干休去倚長亭外煙草帶愁歸正曉隂簾幕綺羅清
潤西風環珮金玉參差深院悄亂蟬嘶夏木雙燕别春
泥滿地殘花蝶圓凉夢半庭落葉蛩感秋悲蘭屏餘
香在銷魂處憔悴瘦不勝衣誰念鳳樓當日星約雲期
悵倦理鸞筝朱絃空暗強臨鴛鏡錦帶閒垂别後兩峰
眉恨千里心知
前調孫惟信
三疊古陽關輕寒噤清月滿征鞍記玉笋攬衣翠囊親
贈繡巾拭淚金柳初攀自回首燕臺雲掩冉鳳閣雨闌
珊天有盡頭水無西注鬢難留黑帶易成寬啼妝東
風悄菱花在擬倩錦鳥封還應任恨蛾凝黛慵髻堆鬟
奈情逐事遷心隨春老夢和香冷歡與花殘閒殺煙茸
牎閣十二屏山
前調(聞桂花懷西湖)翁元龍
天闊玉屏空輕隂弄澹墨畫秋容正凉挂半蟾酒醒牎
下露催新鴈人在山中又一片好秋光占了香換却西
風簫女夜歸帳栖青鳳鏡娥妝冷釵墜金蟲西湖花
深窈閒庭砌曾占席地歌鐘載取斷雲歸去幾處房櫳
恨小簾燈暗粟肌消瘦熏鑪香减珠袖玲瓏惆悵年時
清夢還與誰同
前調李肩吾
雙燕立虹梁東風外煙雨濕流光望翠草雲連怕經南
浦葡萄波漲怎博西凉空記省殘妝眉暈斂罥袖唾痕
香春滿綺羅小鶯捎蝶夜留絃索么鳳求凰江湖飄
零久頻回首無奈觸緒難忘誰信溫柔寥落翻墮愁鄕
便玉牋銅爵花間陶寫瑶釵金鏡月底平章十二主家
樓苑應念蕭郎
前調無名氏
淑景皇州滿和風漸催促柳花飛過清明驟雨五侯臺
榭青煙散入新火開時繡簾外傍人飛燕子映葉語黃
鸝秋千晝永綺羅人散花隂笑隔紅粉墻低青門多
行樂尋芳處何計強逐輕肥空對舊遊滿目誰共開眉
遇有時繫馬斜陽影下風前竚立惆悵佳期回望故園
桃李曾待人歸
前調(西湖)羅志仁
歌咽翠眉低湖船客尊酒漫重携正斷續齋鐘高峰南
北飄零野褐太一東西凄凉處翠連松九里石馬濺障
泥葛嶺樓臺夢隨煙散吳山宫闕恨與雲齊靈峰飛
來久飛不去有落日斷猿啼無限風荷廢港露柳荒畦
歎岳公英骨麒麟舊塜坡仙吟魄鶯燕長堤欲弔梅花
無句素壁慵題
前調(對瑟妓)張翥
棃園供奉曲卿卿觧寫入十三絃聽促彈寶柱暮催行
雨放嬌銀甲春繞飛煙可人處鳳聲啼玉碎燕尾點波
圓宜與畫看徽容妍麗欲裁詩寄鶯思纏綿多情曾
相遇歸舟字夢裏尚記遊仙好倩鈿牀纖手移近尊前
儘何處教吹玉簫明月此情追憶錦瑟華年多少舊愁
新恨知為誰傳
前調(臨川五月憶武陵元夕)張翥
荷雨送凉飇炎塵静三市影燈宵看珠絡翠繩燄搖冰
盌綵棚花架光射星橋洞天好笑聲遮畫扇歌韻合鸞
簫瓊樹影中月窺端正雲羅香裏人鬭嬌嬈依稀元
夜影銅壺短還又露灑煙飄空遣酒懷搖蕩羇思無聊
想騘馬鈿車俊游何在雪梅蛾柳舊夢難招醉掩重門
半晌蘭燼紅銷
前調吳子孝
雨痕消巳盡長空静皎日映江流看寒草都腓衰林漸
薄翠荷徧沼黃橘連洲新晴好抱琴遵竹浦載鶴共蘭
舟近市炊煙隔林樵唱蒼茫望遠窈窕尋幽晚來還
著屐窮巖壑更上絶頂飛樓何事西南爽氣偏對吟眸
指青巒萬疊澄川百道遶檻分明似畫難收方信三吳
佳景盡屬清秋
前調(又一體)張耒
亭皋木葉下重陽近又是搗衣秋奈愁入庾腸老侵潘
鬢漫簪黃菊花也應羞楚天晚白蘋煙盡處紅蓼水邊
頭芳草有情夕陽無語鴈横南浦人倚西樓玉容知
安否香牋共錦字兩處悠悠空恨碧雲離合青鳥沉浮
向風前懊惱芳心一點寸眉兩葉禁甚閒愁情到不堪
言處分付東流
前調賀鑄
何處最難忘方豪健放樂五雲鄕記彩筆賦詩禁池芳
草香韀調馬輦路垂楊綺筵上扇偎歌黛淺汗裛舞羅
香蘭燭伴歸繡輪同載閉花别館隔水深坊零落少
年場琴心漫流怨帶眼偷長無奈占牀燕月欺鬢吳霜
念塞北音塵魚封永斷便橋煙雨鶴表相望好在後庭
桃李應記劉郎
前調(延平雙谿閣落成)張元幹
飛觀插雕梁憑虛起縹緲五雲鄕對山滴翠嵐兩眉濃
黛水分雙派滿眼波光曲闌外汀煙輕冉冉莎草細茫
茫無數釣舟最宜煙雨有如圖畫渾似瀟湘使君行
樂處秦筝弄哀怨雲鬢分行心醉一缸春色滿座凝香
有天涯倦客尊前回首聽徹伊州惱損柔腸不似碧潭
雙劍猶觧相將
前調史逹祖
飛瓊神仙客因游戲誤落古桃源藉吟牋賦筆試融春
恨舞裙歌扇聊應塵緣遣人怨亂雲天一角弱水路三
千還因秀句意流江外便隨輕夢身墜愁邊風流休
相誤尋芳縱來晚尚有他年只為賦情不淺弹淚風前
想霧帳吹香獨憐竒俊露杯分酒誰伴嬋娟好在夜軒
凉月空自團圓
前調(感舊)吳激
書劍憶遊梁當時事底處不堪傷望蘭楫嫩漪向吳南
浦杏花微雨窺宋東墻鳳城外燕隨青步障絲惹紫游
韁曲水古今禁煙前後暮雲樓閣芳草池塘回首斷
人腸年芳去如電鏡髮成霜獨有蟻尊陶寫蝶夢悠揚
聽出塞琵琶風沙淅瀝寄書鴻鴈煙月微茫不似海門
潮信猶到潯陽
前調(又一體)賀鑄
新綠小池塘風簾動碎影舞斜陽羡金屋去來舊時巢
燕土花繚繞前度莓牆繡閣裏鳳幃深幾許聽得理絲
簧欲說又休慮乖芳信未歌先咽愁轉清觴遥知新
妝了開朱戸應自待月西廂最苦夢魂今宵不到伊行
問甚時却與佳音密耗寄將秦鏡偷換韓香天便教人
霎時厮見何妨
前調(次方回韻)陳允平
殘夢遶林塘詩添瘦瘦不似東陽正流水蕩紅暗通幽
徑嫩篁翻翠斜映廻牆相對握寶筝低度曲銷蠟靘新
簧鶯嬾晝長燕閒人倦乍親花簟慵引壺觴簾櫳深
深地歌塵静芳草自碧空廂十二畫橋一堤煙樹成行
向杜鵑聲裏綠楊庭院共尋紅豆同結丁香春巳無多
祗愁風雨相妨
御選歴代詩餘卷八十六
