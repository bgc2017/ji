欽定四庫全書
御選歷代詩餘卷一百四
司經局洗馬掌局事兼翰林院修撰加二級(臣)王奕清奉
旨校刊
詞人姓氏
宋
李綱字伯紀邵武人政和二年進士欽宗立除兵部侍
郎遷尚書右丞觀文殿學士尚書左僕射未幾落職高
宗朝歷官江西安撫大使卒贈少師諡忠定有梁溪詞
趙鼎字元鎮聞喜人崇寧初舉進士累官尚書左僕射
同中書門下平章事兼樞密院使贈太傅諡忠簡追封
豐國公有得全居士集詞一卷
歐陽澈字德明崇仁人建炎初與太學生陳東同伏闕
上書力詆用事者遂為黃潛善等所陷紹興間追贈朝
奉郎祕閣修撰著有飄然集六卷
岳飛字鵬舉相州湯隂人初為秉義郎見知於宗澤張
所累官至武勝定國軍節度使開府儀同三司湖北京
西宣撫使兼營田大使召還為少保樞密副使諡武穆
改諡忠武追封鄂王
向子諲字伯恭臨江人敏中之後以欽聖憲肅皇后從
姪恩補假承奉郎建炎初遷直龍圖閣江淮發運副使
為黃潛善所斥尋起知潭州累遷戶部侍郎以徽猷閣
直學士知平江府復忤秦檜罷歸卜築清江顔其堂曰
薌林自號薌林居士有酒邊集詞四卷
葉夢得字少藴吳縣人紹聖四年進士累官翰林學士
兼侍讀進戶部尚書以崇信軍節度使致仕自號石林
居士卒贈檢校少保有建康集石林詞一卷
沈瀛字子夀吳興人少入太學歷仕四十餘年絀於王
官再入郡三佐帥幕有竹齋詞一卷葉適序之
李邴字漢老任城人崇寧五年進士紹興初參知政事
授資政殿學士諡文昭有雲龕草堂集
汪藻字彦章婺源人登進士第歷官中書舍人兼直學
士院擢給事中遷兵部侍郎兼侍講進翰林學士高宗
嘗以所御白團扇書紫誥仍兼綰黃麻似六經十字賜
之有浮溪文粹附詞一卷
曾紆字公衮南豐人布之子假守潤州入為司農少卿
直寳文閣出知秀州又知衢州有空青集
徐俯字師川分寧人黃庭堅之甥紹聖間召至京由通
直郎歷官右諫議大夫紹興初賜進士出身累遷至端
明殿學士簽書樞密院事權參知政事有東湖集
陳與義字去非號簡齋慥之孫本蜀人後徙居河南葉
縣政和中登上舍甲科紹興中累官翰林學士知制誥
進參知政事有簡齋集無住詞一卷
劉一止字行簡歸安人登宣和三年進士紹興中官監
察御史累遷給事中以直學士致仕有苕溪詞一卷
王庭珪字民瞻廬陵人登政和八年進士調衡州茶陵
丞不就築草堂於盧溪因以自號以送胡銓詩觸秦檜
怒流夜郎後召還除國子監主簿進直敷文閣有盧溪
集詞二卷
李彌遜字似之號筠溪翁吳縣人大觀三年登進士第
累官起居郎試中書舍人再試戶部侍郎以爭和議忤
秦檜意乞歸遂以徽猷閣直學士知端州改知漳州晚
歲隱連江西山有筠溪集
朱翌字新仲龍舒人政和中進士歷官中書待制有灊
山集
張元幹字仲宗三山人太學上舍紹興中坐送胡銓及
寄李綱詞除名自號蘆川居士有歸來集蘆川詞一卷
洪皓字光弼樂平人第進士建炎中以徽猷閣待制假
禮部尚書充通問使留金十五年歸除徽猷閣直學士
提舉萬夀觀兼權直學士院忤秦檜謫濠州團練副使
安置英州後徙袁州卒諡忠宣
呂本中字居仁其先河南人父好問從高宗南渡卜居
金華遂為金華人以恩授承務郎遷祠部員外紹興六
年召試賜進士累遷中書舍人兼侍讀權直學士院以
草趙鼎制忤秦檜意諷御史劾之罷職提舉太平觀卒
諡文清所著有江西詩派圖及紫薇詩話行於世
鄧肅字志宏延平人入太學高宗召對擢為左正言居
諫垣不三月抗二十疏會李綱罷爭之力亦罷歸所著
有栟櫚集詞一卷
劉子翬字彦冲崇安人以父韐任授承務郎通判興化
軍辭不就歸隱武夷山學者稱為屏山先生有屏山集
附詞
張掄字材甫南渡故老與曾覿同知閤門事自號蓮社
居士有蓮社詞一卷
朱敦儒字希真一作希直洛陽人紹興二年以薦授廸
功郎賜進士出身除祕書省正字兼兵部郎官遷兩浙
東路提點刑獄上疏乞歸居嘉禾晚年起為鴻臚少卿
有詞三卷名樵歌
康與之字伯可號順菴渡江初以樂府受知高宗官郎
中有順菴樂府五卷
吳億字大年蘄春人父擇仁官尚書億於南渡初為靖
江倅居餘干著有溪園自怡集
曾覿字純甫汴人紹興中以寄班祗候與龍大淵同為
建王内知客孝宗受禪以潛邸舊人除權知閤門事淳
熙初進武泰軍節度使開府儀同三司加少保領醴泉
觀使有海野詞三卷
閻蒼舒蜀人官侍郎嘗北使汴京
左譽字與言天台人登第後棄官為浮屠所著詞名筠
翁長短句
陸凝之字永仲號石室餘杭人高宗朝以布衣召見辭
不赴
楊无咎字補之清江人高宗朝累徵不起自號清夷長
老有逃禪詞三卷
阮閱字閱休一作閎字閎休建炎初知袁州致仕寓居
宜春著詩話總龜
侯寘字彦周東武人晁說之甥紹興中以直學士知建
康府有嬾窟詞一卷
曾慥字端伯官至太府卿退居銀峰著類說五十卷又
有皇宋詩選樂府雅詞諸書
曾惇字谹父知台州有詞一卷
朱雍紹興中召試賢良有梅詞二卷
姚進道華亭人
胡舜陟字汝明績溪人登大觀三年進士第歷任州縣
擢為監察御史建炎已酉以待制帥建康與右丞杜充
不協移兩浙宣撫司參謀官尋起知杭州建炎中以集
英殿修撰知廬州累官廣西路經略使提舉太平觀為
秦檜所陷追贈少師
胡仔字仲任舜陟子寓居吳興號苕溪漁隱宣和間官
建安主簿有漁隱叢話百卷
劉之翰荆南人官峽州遠安主簿
張綱字彦正金壇人政和四年以上舍及第釋褐授承
事郎徽宗知綱三中首選特命除太學正遷博士擢校
書郎歷遷至給事中進徽猷閣待制致仕歸紹興中累
召為參知政事卒諡文定改諡章簡嘗自號華陽老人
所著詞名華陽老人長短句
江緯
倪偁字文舉吳興人紹興八年進士官太常寺主簿有
綺竹詞一卷
辛棄疾字幼安歷城人耿京聚兵山東節制忠義軍馬
留掌書記令奉表南歸高宗召見授承務郎累官浙東
安撫使加龍圖閣待制進樞密都承旨德祐初以謝枋
得請贈少師諡忠敏有稼軒長短句十二卷傳於世
范成大字致能一字至能吳郡人紹興中擢進士第累
官權吏部尚書參知政事嘗帥蜀繼帥廣西復帥金陵
進資政殿學士領洞霄宫加大學士退居石湖之上自
稱石湖居士卒諡文穆有石湖集詞一卷
陳三聘字夢弼吳郡人嘗和范成大詞數百首為時所
稱
黃公度字思憲莆陽人紹興八年進士第一除秘書省
正字秦檜誣以事罷歸後官至尚書考功員外郎有知
稼翁集詞一卷子沃編輯行世
葛立方字常之丹陽人勝仲之子與弟立象同登紹興
八年進士歷官吏部侍郎有歸愚詞一卷
姚寬字令威剡川人待制舜明之子官六部監門有西
溪居士樂府一卷
張孝祥字安國號于湖歴陽人紹興二十四年廷試第
一累遷至中書舍人直學士院兼都督府參贊軍事領
建康留守尋以荆南湖北路安撫使請祠進顯謨閣直
學士致仕有于湖詞一卷
王十朋字龜齡樂清人紹興二十七年對策高宗親擢
第一除著作郎簽判紹興府遷大宗正丞請祠歸孝宗
立起知嚴州累遷侍御史國子司業陞侍講進吏部侍
郎出知饒䕫湖三州除太子詹事以龍圖閣學士致仕
諡忠文有梅溪集
程垓字正伯眉山人與蘇軾為中表兄弟有書舟雅詞
一卷王偁序之行世
韓元吉字无咎號南澗許昌人門下侍郎維之四世孫
官至吏部尚書有焦尾集一卷
周必大字子充一字弘道廬陵人登紹興二十一年進
士復中博學宏詞科召試館職授祕書省正字累遷至
監察御史孝宗朝歷官左丞相光宗立進少保封益國
公贈太師諡文忠所著有平園集二百卷近體樂府一
卷
高登字彦先漳浦人宣和間為太學生紹興二年廷對
授富川主簿遷古田縣令後以事忤秦檜編管漳州紹
興末起為廸功郎有東溪集二十卷
京鏜字仲遠豫章人登紹興二十七年進士第由縣令
擢御史遷右司郎中出為四川安撫使進刑部尚書慶
元初拜左丞相贈太保諡文穆改諡文忠復改莊定有
松坡居士樂府一卷
尤袤字延之無錫人入太學以詞賦冠多士尋冠南宫
紹興十八年擢進士第累官至禮部尚書正奉大夫贈
光禄大夫諡文簡有梁溪集
仲并字彌性江都人紹興壬子進士授平江教授改左
承奉郎歷光禄寺丞終朝請大夫淮東安撫司參議有
浮山集十六卷
御選歷代詩餘卷一百四
