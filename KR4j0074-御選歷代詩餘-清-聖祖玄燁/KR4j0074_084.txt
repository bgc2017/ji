欽定四庫全書
御選歴代詩餘卷八十四目錄(起一百五字至一百六字)
陽春曲(又一體)
史逹祖
夢横塘
劉一止
别瑶姬慢
万俟雅言
蔡伸
望明河
劉一止
定風波(又一體)
柳永
西吳曲
劉過
期夜月
劉濬
曲玉管
柳永
花心動(又一體)
趙長卿
安公子(又一體)
柳永
晁補之
袁去華
前調(又一體)
杜安世
傾杯樂(又一體)
柳永
曾覿
楊无咎
程珌
夜飛鵲
周邦彦
盧祖皋
趙以夫
吳文英
陳允平
張炎
劉基
觧連環(又一體)
柳永
姜夔
張輯
高觀國(二首)
吳文英
蔣捷
陳允平
王沂孫
張炎(二首)
張翥
黃水村
青門飲
秦觀
前調(又一體)
曹組
江南春(又一體)
吳文英
尉遲杯(又一體)
晁補之
前調(又一體)
蔡松年
鼓笛慢(又一體)
秦觀
落梅
王詵
前調(又一體)
無名氏
真珠髻
晏幾道
望遠行(又一體)
柳永
無名氏
醉公子(又一體)
史逹祖
春從天上來(又一體)
張炎
楚宫春慢
僧揮
内家嬌(又一體)
柳永
飛雪滿羣山
張榘
御選歴代詩餘卷八十四目錄
欽定四庫全書
御選歴代詩餘卷八十四(起一百五字至一百六字)
司經局洗馬掌局事兼翰林院修撰加二級(臣)王奕清奉
旨校刊
陽春曲
(又一體雙調一百五字或無曲字)
陽春曲史逹祖
杏花煙棃花雨誰與暈開春色坊巷曉愔愔東風斷舊
火銷處近寒食少年蹤跡愁暗隔水南山北還是寶絡
雕鞍被鶯聲喚來香陌記飛盖西園寒猶凝結驚醉
耳誰家夜笛燈前重簾不挂殢華裾粉痕曾拭如今故
里信息賴海燕年時相識奈芳草正鎖江南夢春衫怨
碧
夢横塘
(雙調一百五字)
夢横塘劉一止
浪痕經雨鬢影吹寒晩來無限蕭瑟野色分嬌翦不斷
前溪風物船繫朱藤路迷煙寺遠鷗浮沒聽疎鐘斷鼓
似近還遥驚心事傷羇客新醅旋壓鵝黃&KR0838;清愁在
眼酒病縈骨繡閣嬌慵争觧說短封傳憶念誰伴塗妝
綰髻嚼蕊吹花弄秋色恨對南雲此時凄斷有何人知
得
别瑶姬慢
(雙調一百五字)
别瑶姬慢万俟雅言
可惜香紅又一番驟雨幾陣狂風霎時留不住便夜來
和月飛過簾櫳離愁未了酒病相仍更堪此恨中片片
隨流水斜陽去各自西東又還是九十春光悞雙飛
戲蝶竝採游蜂人生能幾許細筭來何物得似情濃沈
腰暗減潘鬢先秋寸心不易供望暮雲千里沉沉障翠
峰
前調蔡伸
微雨初晴洗瑶空萬里月挂冰輪廣寒宫闕迥望素娥
縹緲丹桂亭亭金盤露冷玉樹風輕頓覺秋思清念去
年曾共吹簫侣同賞蓬瀛奈此夜旅泊江城漫花光
眩目綠酒如澠幽懷終有恨恨綺窗清影虚照娉婷藍
橋路杳楚館雲深擬凴歸夢尋強就枕無奈孤衾夢易
驚
望明河
(雙調一百五字)
望明河劉一止
華旌耀日報天上使星初辭金闕許國精忠試此日傅
巖濟川舟楫向來雞林外况傳詠篇章雄絶問人地真
是唐朝第一未論勲業鯨波霽雲千疊望仙馭縹緲
神仙明滅萬里勤勞也等是壯年繡衣持節丈夫功名
事未肻向尊前傷輕别看飛棹歸侍宸遊宴賞太平風
月
定風波
(又一體雙調一百五字)
定風波柳永
竚立長堤澹蕩晩風起驟雨歇極目蕭疎塞柳萬株掩
映箭波千里走舟車向此人人奔名競利念蕩子終日
驅馳争覺鄕關轉迢逓何意繡閣輕抛錦字難逢等
閒度歲奈汎汎旅迹厭厭病緒近來諳盡宦遊滋味此
情懷縱寫香牋憑誰與寄算孟光争得知我繼日添憔
悴
西吳曲
(雙調一百五字)
西吳曲劉過
說㐮陽舊事重省記銅鞮巷陌醉還醒笑鶯花别後劉
郎憔悴萍梗倦客天涯還買箇西風輕艇便欲訪騎馬
山翁問峴首那回風景襄王城裏知幾度經過摩挲
故宫柳癭漫弔景冷煙衰草凄迷傷心興廢賴有陽春
古郢乾坤誰望六百里路中原空老盡英雄斷腸劍鋒
冷
期夜月
(雙調一百五字)
期夜月(觀舞)劉濬
金鈎花綬繫雙月腰肢軟低折揎皓腕縈繡結輕盈宛
轉妙若鳳鸞飛越無别香檀急扣轉親切翻纖手飄瞥
催畫鼓追脆管鏘洋雅奏尚與衆音為節當時妙選
舞袖慧性雅質名為殊絶滿座傾心注目不堪窺回雪
逡廵一曲霓裳徹汗透鮫綃肌潤教人傅香粉媚容秀
發
曲玉管
(雙調一百五字)
曲玉管柳永
隴首雲飛江邊日晚煙波滿目凭闌久一望關河蕭索
千里清秋忍凝眸窅窅神京盈盈仙子别來錦字終難
偶斷鴈無憑冉冉飛下汀洲思悠悠暗想當初有多
少幽懽佳會豈知聚散難期翻成雨恨雲愁阻追遊悔
登山臨水惹起平生心事一場銷黯永日無言却下層
樓
花心動
(又一體雙調一百五字)
花心動(荷花)趙長卿
綠水平湖浸芙蕖爛錦豔勝傾國半斂半開斜立斜敧
好似困嬌無力水仙應赴瑶池宴醉歸去美人扶策駐
香駕擁波心媚容靚妝顔色曾見苕川澄碧勻粉面
溪頭舊時相識翠被繡裀彩扇香篝度歲杳無消息露
痕滴盡風前淚追往恨悠悠蹤跡動怨憶多情自家賦
得
安公子
(又一體雙調一百六字)
安公子柳永
遠岸收殘雨雨殘稍覺江天暮拾翠汀洲人寂静立雙
雙鷗鷺望幾點漁燈掩映蒹葭浦停畫橈兩兩舟人語
道去程今夜遥指前村煙樹遊宦成羇旅短檣吟倚
閒凝竚萬水千山迷遠近想鄕關何處自别後風亭月
榭孤歡聚剛斷腸惹得離情苦聽杜宇聲聲勸人不如
歸去
前調(和次膺叔)晁補之
少日狂遊好閬苑花間同低帽不恨千金輕散盡恨花
殘鶯老命小轡翩翩隨處金尊倒從市人拍手攔街笑
鎮瓊樓歸卧麗日三竿未覺迷路桃源了亂山沉水
何由到撥斷朱絃成底事痛知音人悄似近日曾教青
鳥傳佳耗學鳳簫擬入煙蘿道問劉郎何計觧使紅顔
却少
前調袁去華
弱柳絲千縷嫩黃勻徧鵶啼處寒入羅衣春尚淺過一
番風雨問燕子來時綠水橋邊路曾畫楼見個人人否
料静掩雲牎塵滿哀絃危柱庾信愁如許為誰都著
眉端聚獨立東風彈淚眼寄煙波東去念永晝春閒人
倦如何度閒傍枕百囀黃鸝語喚覺來厭厭殘照依然
花隖
前調(又一體)杜安世
又是春將半杏花零亂閒庭院天氣有時隂淡淡綠楊
輕軟連畫閣繡簾半捲招新燕殘黛斂獨倚闌干徧暗
思前事月下風流狂蹤無限惜恐鶯花晚更堪容易
相抛遠離恨結成心上病幾時消散空際有斷雲片片
遥峰暖聞杜宇終日哀啼怨暮煙芳草寫望迢迢甚時
重見
傾杯樂
(又一體雙調一百六字)
傾杯樂柳永
禁漏花深繡工日永薰風布暖變韶景都門十二元宵
三五銀蟾光滿連雲複道凌飛觀聳皇居麗嘉氣瑞煙
葱蒨翠華宵幸是處層城閬苑龍鳳燭交光星漢對
咫尺鼇山開雉扇會樂府兩籍神仙棃園四部絃管向
曉色都人未散盈萬井山呼鼇抃願歲歲天仗裏常瞻
鳳輦
前調(賞雪)曾覿
錦帳寒添畫檐雀噪凍雲布野望空際瑶峰微吐瓊花
初綻江山如畫裁冰翦水裝鴛瓦杳旗亭路依稀管絃
臺榭小樓佳興一行珠簾不下隨縷板歌聲閒暇傍
翠袖雲鬟憐豔冶似佯醉不耐嬌羞濃歡旋學風雅向
暝色雙鸞舞罷紅獸暖春生金斝但殢飲香霧捲壺天
不夜
前調(上元上粱帥)楊无咎
瑞日凝暉東風觧凍峭塞猶淺正池館梅英粉淡柳枝
金軟蘭芽香暖滕城誰種芙蕖滿浸銀蟾影一夜萬花
開徧翠樓朱戸是處重簾競捲羅綺簇歡聲一片看
五馬行春旌旆遠擁𥜗袴千里歌謠都入太平絃管且
莫厭瑶觴屢勸聞鳳詔催歸非晚願歲歲今夜裏端門
侍宴
前調程珌
鑾殿秋深玉堂宵永千門人静問天上西風幾度金盤
光滿露濃銀井碧雲飛下雙鸞影迤邐笙歌笑語羣仙
隐隐更前問訊墮在紅塵今省漸曙色曉風清迥更
積靄沉隂都捲盡向窗前引鏡看來尚喜精神炯炯便
折簡浮丘共酌奈天也未教酩酊來歲却笑羣仙月寒
空冷
夜飛鵲
(或多慢字雙調一百六字)
夜飛鵲周邦彦
河橋送人處良夜何其斜月遠墮餘輝銅盤燭淚巳流
盡霏霏凉露霑衣相將散離會探風前津鼓樹杪參旗
花驄會意縱揚鞭亦自行遲迢逓路回清野人語漸
無聞空帶愁歸何意重經前地遺鈿不見斜逕都迷兔
葵燕麥向殘陽影與人齊但徘徊班草欷歔酹酒極望
天西
前調(别意)盧祖皋
驕嘶破清曉分恨臨期花下恁月明知餘光是處散離
思最憐香靄霏霏牽衣搵彈淚問凄風愁露剗地東西
留鞭換佩怕匆匆巳是遲遲凉怯幾番羅袂還燕别
文梁螢點書幃一自秋娘迢逓黃金對酒争忍輕揮新
來院落鴈難尋簾幕長垂怕彫梧敲徑驚回舊夢應也
顰眉
前調(七夕)趙以夫
凝雲拂斜月萬籟聲沉凉露暗墜桐隂蛾眉乞得天孫
巧愔愔樓上穿鍼佳期鵲橋誤到年時此夕歡淺愁深
人間兒女說風流直至如今河漢幾曾風浪因景物
牽情自是人心長記秋庭往事鈿花翦翠釵股分金道
人無著正蕭然竹枕疎衾夢回時天淡星稀閒弄一曲
瑶琴
前調(蔡司戸席上)吳文英
金規印遥漢庭浪無紋清雪冷沁花薰天街曾醉美人
畔凉枝移插烏巾西風驟驚散念枝懸愁結蔕翦離痕
中郎舊恨寄横竹吹裂哀雲空剩露華煙彩人影斷
幽芬深閉千門渾似飛仙入夢羅韤凝步流水青蘋輕
冰軟玉悵今朝不共清尊怕雲槎來晚流紅信杳縈斷
秋魂
前調(次周美成韻)陳允平
秋江際天闊風雨凄其雲隂未放晴暉歸鴉亂葉更蕭
索砧聲幾處寒衣沙頭酒初熟盡籬邊朱槿竹外青旗
潮期尚晚怕輕離故故遲遲何似醉中先别容易為
分襟獨抱琴歸回首征帆縹緲津亭寂寞衰草煙迷虹
收霽色漸落霞孤鶩飛齊更何時重與論文渭北翦燭
窗西
前調(中秋會仇山村溧陽)張炎
林霏散浮暝河漢空雲都緣水國秋清綠房一夜迎向
曉海影飛落寒冰蓬萊在何處但危峰縹緲玉籟無聲
文簫素約料相逢依舊光隂登眺尚餘佳興零露下
衣襟欲醉還醒明月明年此夜頡頏萬里同此隂晴霓
裳夢斷到如今不許人聽正婆娑桂底誰家弄笛風起
潮生
前調劉基
中天舊時月還照元宵山疊疊水遥遥碧雲日暮去無
際玉人何處吹簫東風憐故苑儘鶯含脆管柳舞纖腰
憑高望斷旋添清淚作春潮欲問廣寒音信鯨浪湧
魚飛不到層霄芳徑蒼苔漸滿瓊軒珠綴空掩蠨蛸幾
時再得海棠花底候鳴鑣但長煙綠樹青蕪暝靄相對
魂消
觧連環
(又一體雙調一百六字一名玉連環一名杏梁燕一名望梅以柳永詞賦望梅也)
觧連環(望梅)柳永
小寒時節正同雲暮慘勁風朝冽信早梅偏占陽和向
日處凌晨數枝先發時有香來望明豔遥知非雪展瓏
金嫩蕊弄粉素英旖旎清徹仙姿更誰竝列有幽光
照水疎影籠月且大家留倚闌干鬭綠醑飛看錦牋吟
閱桃李春花料比此芬芳俱别見和羹大用莫把翠條
漫折
前調姜夔
玉鞍重倚却沉吟未上又縈離思為大喬能撥春風小
喬妙移筝鴈啼秋水柳怯雲鬆更何必十分梳洗道郎
携羽扇那日隔簾半面曾記西牎夜凉雨霽歎幽歡
未足何事輕棄問後約空指薔薇算如此溪山甚時重
至水驛燈昏又見在曲屏近底念惟有夜來皓月照伊
自睡
前調張輯
小樓春淺記鈎簾看雪袖黏芳片似不似柳絮因風更
細與品題屡呵冰硯宛轉吟情縱真草鳳牋都徧到燈
前笑謔酒祓峭寒移盡更箭而今柳隂滿院却花空
雪似人隔春遠歎萬事流水斜陽漫贏得前詩醉汙團
扇脈脈重來算唯有畫闌曾見把千種舊愁付與杏梁
語燕
前調(柳)高觀國
露條煙葉惹長亭舊恨幾番風月愛細柳先窣輕黃漸
拂水藏鴉翠隂相接纖軟風流眉黛淺三眠初歇奈年
華又晚縈絆遊蜂絮飛晴雪依依灞橋怨别正千絲
萬緒難禁愁絶悵歲久應長新條念曾繫花騘屡停蘭
檝弄影搖晴恨閒損春風時節隔郵亭故人望斷舞腰
瘦怯
前調(春水)高觀國
浪搖新綠漫芳洲翠渚雨痕初足蕩霽色流入横塘看
風外漪漪皺紋如縠藻荇縈廻似留戀鴛飛鷗浴愛嬌
雲蘸色媚日挼藍遠迷心目仙源漾舟岸曲照芳容
幾樹香浮紅玉記那回西洛橋邊濺裙翠傳情玉纖輕
掬三十六陂錦鱗渺芳音難續隔垂楊故人望斷浸愁
千斛
前調(留别姜石帚)吳文英
思和雲結斷江樓望睫鴈飛無極正岸柳衰不堪攀忍
持贈故人送秋行色歲晚來時暗香亂石橋南北又長
亭暮雪點點淚痕緫成相憶杯前寸隂似擲幾酬花
唱月連夜浮白省聽風聽雨笙簫向别枕倦醒絮颺空
碧片葉愁紅趁一舸西風潮汐歎滄波路長夢短甚時
到得
前調(岳園牡丹)蔣捷
妒花風惡吹青隂漲却亂紅池閣駐媚景别有仙葩徧
瓊甃小臺翠油疎箔舊日天香記曾遶玉奴絃索自長
安路遠膩紫肥黃但譜東洛天漢霽虹似昨聽鵑聲
度月春又寥寞散豔魄飛入江南轉湖渺山茫夢境難
托萬疊花愁正困倚鈎闌斜角待携尊醉歌醉舞勸花
自落
前調陳允平
寸心誰託望瀟湘暮碧水遥雲邈自繡帶同翦合歡奈
鴛枕夢單鳳幃寒薄淡月棃花别後伴情懷蕭索念傷
春漸嬾病酒未忺兩眉無藥魂銷翠蘭紫若任釵沉
鬢影香沁眉角悵畫閣塵滿妝臺但玉珮依然寶筝閒
却舊約無憑誤共賞西園桃萼正天涯數聲杜宇斷腸
院落
前調(望梅)王沂孫
畫闌人寂喜輕盈照水犯寒先坼裊數枝雲縷鮫綃露
淺淺塗黃漢宫嬌額翦玉裁冰巳占斷江南春色恨風
前素豔雪裏暗香偶成抛擲如今眼穿故國待拈花
弄蕊時話思憶想隴頭依約飄零甚千里芳心杳無消
息粉怯珠愁又只恐吹殘羌笛正斜飛半牎曉月夢回
隴驛
前調(孤鴈)張炎
楚江空晚悵離羣萬里怳然驚散自顧影欲下寒塘正
沙净草枯水平天遠寫不成書只寄得相思一點料因
循誤了殘氊擁雪故人心眼誰憐旅愁荏苒漫長門
夜悄錦筝彈怨想伴侣猶宿蘆花也曾念春前去程應
轉暮雨相呼怕驀地玉關重見未羞他雙燕歸來畫簾
半捲
前調(陳西麓墓)張炎
句章城郭問千年往事幾回歸鶴歎貞元朝士無多又
日冷湖隂柳邊門鑰向北來時無處認江南花落縱荷
衣未改渴損茂陵緫是離索山中故人去却但碎寒
峴首舊景如昨悵二喬空老春深正歌斷簾空草暗銅
雀楚魄難招被萬疊閒雲迷著料猶是聽風聽雨朗吟
夜壑
前調(留别臨川諸友)張翥
夜來風色歎青燈素被早寒欺客想寂寞人在簾櫳望
塞鴈欲來又催刀尺秋滿關河更誰倚夕陽横笛記題
花賦月此地與君幾度游歴江頭楚楓漸赤對離尊
飲淚難問消息趁一舸千里東歸渺天末亂山水邊孤
驛晼晚年華悵回首雨南雲北算今古此情此恨甚時
盡得
前調(春夢)黃水村
鳳楼倚倦正海棠睡足錦衾香軟似不似霧閣雲牎擁
絶妙輕盈霎時曾見屏裏吳山又依約獸環半掩乍教
人覻了疑假疑真一種凄怨游絲落花滿院料當時
錯怪杏梁歸燕漫記得栩栩多情似蝴蝶飛來撲翻輕
扇偷眼簾帷早不見畫眉人面但凝思紅生半臉枕痕
一線
青門飲
(雙調一百六字與青門引不同)
青門飲(贈妓)秦觀
風起雲間鴈横天末嚴城畫角梅花三奏塞草西風凍
雲籠月牎外曉寒輕透人去香猶在孤衾長閒餘繡恨
與宵長一夜熏鑪添盡香獸前事空勞回首雖夢斷
春歸相思依舊湘瑟聲沉庾梅信斷誰念畫眉人瘦一
句難忘處怎忍辜耳邊輕呪任人攀折可憐又學章臺
楊柳
前調(又一體)曹組
山静煙沉岸空潮去晴天萬里飛鴻南渡冉冉黃花翠
翹金鈿還是倚風凝露歲歲青門飲盡龍山高陽儔侣
舊賞成空回首舊游人在何處此際誰憐萍泛空自
感光隂暗傷羇旅醉裏悲歌夜深驚夢無奈覺來情緒
孤館昏還曉厭時聞南樓鐘鼓但淚眼臨風腸斷望中
歸路
江南春
(又一體雙調一百六字)
江南春(杜蘅山莊)吳文英
風響牙籖雲寒石硯芳名猶在堂笏秋牀聽雨妙謝庭
春草吟筆城市喧鳴轍清溪上小山秀潔便向此搜松
訪石葺屋營花紅塵遠避風月瞿塘路隨漢節記羽
扇綸巾氣凌諸葛青天萬里料漫憶蓴絲鱸雪車馬從
休歇榮華事醉歌耳熱天與此翁芳芷嘉名紉蘭佩兮
瓊玦
尉遲杯
(又一體雙調一百六字)
尉遲杯(亳社惜花作)晁補之
去年時正愁絶過却紅杏飛沉吟杏子青時追悔負好
花枝今年又春到傍小闌日日數花期花有信人却無
憑故教芳意遲遲及至待得融怡未攀條拈蕊又歎
春歸怎得春如天不老更教花與月相隨都將命&KR0838;與
酬花似峴山落日客猶迷儘歸路拍手攔街笑人沈醉
如泥
前調(又一體)蔡松年
紫雲暖恨翠雛珠樹雙棲晚小花静院相逢的的風流
心眼紅潮照玉盌午香重草綠宫羅淡喜銀屏小語私
分麝月春心一點華年共有好願何時定妝鬟暮雨
零亂夢似花飛人歸月冷一夜小山新怨劉郎興尋常
不淺况不似桃花春溪遠覺情隨曉馬東風病酒餘香
相半
鼓笛慢
(又一體雙調一百六字)
鼓笛慢秦觀
亂花叢裏曾携手窮豔景迷歡賞到如今誰把雕闌鎖
定阻遊人來往好夢隨春遠從前事不堪思想念香閨
正杳佳歡未偶難留戀空惆悵永夜嬋娟未滿歎玉
樓幾時重上那堪萬里却尋歸路指陽關孤唱苦恨東
流水桃源路欲回雙槳仗何人細與叮嚀問呵我如今
怎向
落梅
(雙調一百六字)
落梅(本意)王詵
夀陽妝晚慵勻素臉經宵醉痕堪惜前村雪裏幾枝初
綻冰姿仙格忍被東風亂飄滿地殘英堆積可堪江上
起離愁憑誰說寄腸斷未歸客流恨聲傳羌笛感行
人水亭山驛越溪信阻仙鄕路杳但風流塵迹香豔濃
時未多吟賞巳成輕擲願身長健且憑闌明年還放春
消息
前調(又一體本意)無名氏
帶煙和雪繁枝淡泞誰將粉融酥滴疎枝冷蕊壓羣芳
年年常占春色江路溪橋漫倒裊裊風中無力暗香浮
動冰姿明月裏想無花比高格争奈光隂瞬息動幽
怨潛生羌笛新花鬭巧有天然閒態倚闌堪惜零亂殘
英片片飛上舞筵歌席斷腸忍淚念前期經歲還有芳
容隔
真珠髻
(雙調一百六字真或作珍)
真珠髻(梅)晏幾道
重重山外冉冉流光又是殘冬時節小園幽徑池邊樓
畔翠木嫩條春别纖蕊苞輕粉萼染猩猩鮮血乍幾日
好景和風次第一齊催發天然香豔殊絶比成雙皎
皎倍芳潔去年因遇東歸使指增遠恨意曾攀折豈謂
浮雲始終不放滿枝明月但歎息時飲金鍾更遶叢叢
繁雪
望遠行
(又一體雙調一百六字)
望遠行(雪)柳永
長空降瑞寒風翦淅淅瑶華初下亂飄僧舍密灑歌樓
迤邐漸迷鴛瓦好是漁人披得一蓑歸去江上晚來堪
畫滿長安高却旗亭酒價幽雅乘興最宜訪戴泛小
棹越溪瀟灑皓鶴奪鮮白鷴失素千里廣鋪寒野須信
幽蘭歌斷同雲收盡别有瑶臺瓊榭放一輪明月交光
清夜
前調(梅)無名氏
重隂未觧又早是年時梅花争綻暗香浮動疎影横斜
月淡水清亭院好是前村雪裏一枝開處昨夜東風布
暖動行人多少離愁腸斷凝戀天賦自然雅豔似夀
陽初勻粉面故人折贈欣逢驛使只恐隴頭春晚寄與
高樓休學龍吟三弄留取瓊花爛漫正有人同倚闌干
争看
醉公子
(又一體雙調一百六字)
醉公子(詠梅寄南湖)史逹祖
神仙無膏澤瓊裾珠佩卷下塵陌秀骨依依誤向山中
得與相識溪岸側倚高情自鎖煙翠時點空碧念香襟
沾恨酥手翦愁今後夢魂隔相思暗驚清吟客想玉
照堂前樹三百雁翅霜輕鳳羽寒深誰護春色詩鬢白
緫多因水村携酒煙墅留屐更時帶明月同來與花為
表德
春從天上來
(又一體雙調一百六字)
春從天上來(西湖飲董高士樓)張炎
海上回槎認舊時鷗鷺猶戀蕪葭影散香消水流雲在
疎樹十里寒沙難問錢塘蘇小都不見擘竹分茶更堪
嗟似荻花江上誰弄琵琶煙霞自延晚照盡換了西
林窈窕紋紗蝴蝶飛來不知是夢猶疑春在鄰家一掬
幽懷難寫春何處春巳天涯减繁華是山中杜宇不是
楊花
楚宫春慢
(雙調一百六字)
楚宫春慢僧揮
輕盈綘雪乍團聚同心千點珠結畫館繡幄低飛融融
香徹笑裏精神放縱斷未許年華偷歇信任芳春都不
管漸漸南薰别是一家風月扁舟去後回望處娃宫
凄凉凝咽身似斷雲零落深心難說不與雕闌寸地忍
覻著漂流離缺盡日厭厭緫無語不及高唐夢裏相逢
時節
内家嬌
(又一體雙調一百六字)
内家嬌柳永
煦景朝升煙光晝斂疎雨夜來新霽垂楊豔杏絲軟霞
輕繡出芳郊明媚處處踏青鬭草人人偎紅倚翠奈少
年自有新愁舊恨消遣無計帝里風光當此際正好
恁携佳麗阻歸程迢逓奈向好景難留舊歡頻棄早是
傷春情緒那堪困人天氣但贏得獨立高原斷腸一晌
凝睇
飛雪滿羣山
(羣或作堆雙調一百六字)
飛雪滿羣山(喜雪次趙西里韻)張榘
愛日烘晴梅梢春動晩牎客夢方還江天萬里高低煙
樹四望猶擁螺鬟是誰邀滕六釀薄暮同雲沍寒却原
來是鈴閣雲蒸俄忽老青山都盡道來年須更好無
緣農事雨澁風慳鵝池夜半銜枚飛渡看尊俎折衝間
儘清油談笑瓊花露杯深量寬功名做了雲臺寫作圖
畫看
御選歴代詩餘卷八十四
