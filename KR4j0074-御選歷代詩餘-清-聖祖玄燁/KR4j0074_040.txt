欽定四庫全書
御選歴代詩餘卷四十目錄(六十字)
蝶戀花(下)
王采
王安中(三首)
向子諲
王庭珪
趙師俠(二首)
趙鼎
曾覿
楊无咎
侯寘
辛棄疾(三首)
張孝祥
程垓(二首)
真德秀
袁去華
張震
趙彦端
劉儗
陸游(三首)
楊炎(三首)
黃機
劉鎮
吳禮之
王炎
嚴仁(二首)
毛幵
高觀國(三首)
史達祖
韓淲(二首)
方岳(三首)
趙崇磻
方千里(四首)
楊澤民(四首)
汪晫
馮取洽
盧炳(二首)
劉翰
黃昇
吳文英(四首)
蔣捷
陳允平(五首)
周密
張炎(五首)
石孝友(二首)
何夢桂
于真人
葛長庚
盧氏
李清照(三首)
朱淑真
王庭筠
趙可
景覃
段克已
元好問(二首)
盧摯
趙孟頫
汪宗臣
姚雲文
詹正(二首)
吳元可
蕭允之
劉天迪
周孚先
張翥
張埜
倪瓚
汪斌
凌雲翰
張雨
明仁宗
楊基(二首)
莫璠(十首)
吳子孝(七首)
薛廷寵
吳鼎芳
陳子龍
孫茂芝
朱盛藻(三首)
張倩倩
沈静專(二首)
御選歴代詩餘卷四十目錄
欽定四庫全書
御選歴代詩餘卷四十(六十字)
司經局洗馬掌局事兼翰林院修撰加二級(臣)王奕清奉
旨校刊
蝶戀花(下)
蝶戀花(棃花)王采
鏤雪成花檀作蕊愛伴鞦韆搖曳東風裏翠袖年年寒
食淚為伊牽惹愁無際幽豔偏宜春雨細紅粉闌干
有箇人相似鈿合金釵誰與寄丹青傳得凄涼意
前調(長春花)王安中
曲徑深叢枝裊裊暈粉柔緜破蕊烘清曉十二番開寒
最好此花不惜春歸早青女飛來紅翠少特地芳菲
絶豔驚衰草只滯東風終甚了久長欲伴姮娥老
前調(山茶花)王安中
巧翦明霞成片片欲笑還顰金蕊依稀見拾翠人寒妝
易淺濃香别注脣膏點竹雀喧喧煙岫遠晩色溟濛
六出花飛徧此際一枝紅綠眩畫工誰寫銀屏面
前調(紅梅花)王安中
青玉一枝紅顆吐粉頰愁寒濃與臙脂傅辨杏猜桃君
莫悞天姿不到風塵處雲破月來花下住要伴佳人
弄影參差舞只有暗香穿繡戶昭華一曲驚吹去
前調向子諲
洲上百花如錦繡水滿池塘更作濺濺溜斷送風光惟
有酒苦吟不怕因詩瘦尋壑經丘長是久晩晩歸來
稚子柴門候萬事付之醒夢後眉頭不為閒愁皺
前調王庭珪
瓊海無邊銀浪捲畫戟朱樓縹緲雲間見當日使君曾
擁傳海霞光裏時開讌翠斝紅鱗吹酒面莫謂今朝
人在天涯遠彩鳳銜書應不晚願公難老身長健
前調趙師俠
柳眼窺春春漸吐又是東風搖曳黃金樹宜入新春聞
好語一犂處處催耕雨未有花鬚金縷縷醉夢悠揚
似蝶翩躚舞一枕仙遊何處去覺來依舊江南住
前調(臨安道中賦梅)趙師俠
翦水凌虚飛雪片認得清香雪樹深深見傅粉凝酥明
玉豔含章簷下春風面照影溪橋情不淺羌管聲中
疊恨傳幽怨隴首人歸芳信斷萬重雲水江南遠
前調趙鼎
盡日東風吹綠樹向晩輕寒數點催花雨年少凄涼天
付與更堪春思縈離緒臨水高樓攜酒處曾倚哀絃
歌斷黃金縷樓下水流何處去凭闌目送蒼煙暮
前調曾覿
御柳風柔春正暖紫殿朱樓赫奕祥光遠十二玉龍迎
鳳輦香騰錦繡聞絃管扇却雙鸞開寳宴綠遶紅圍
宣勸金巵滿萬歲千秋流寵眷此身欲備昭陽燕
前調楊无咎
萬里無雲秋色淨上下天光共水交輝映坐對冰輪心
目瑩此身不在塵寰境撲漉文禽飛不定勾引離人
分外添歸興來往悠悠重記省夜闌人散花移影
前調(尋梅)侯寘
雪壓小橋溪路斷獨立無言霧鬢風鬟亂拂拭冰霜君
試看一枝堪寄天涯遠擬向南鄰尋酒伴折得花歸
醉著歌聲緩姑射夢回星斗轉依然月下重相見
前調辛棄疾
燕語鶯啼人乍遠却恨西園依舊鶯和燕笑語十分愁
一半翠圍特地春光暖只道書來無過雁不道柔腸
近日無腸斷柄玉莫搖湘淚點怕君喚作秋風扇
前調(元日立春)辛棄疾
誰向椒盤簪綵勝整整韶華爭上春風鬢往日不堪重
記省為花常把新春恨春未來時先借問晩恨開遲
早又飄零近今歲花期消息定只愁風雨無憑凖
前調辛棄疾
九畹芳菲蘭佩好空谷無人自怨蛾眉巧寳瑟泠泠千
古調朱絲絃斷知音少冉冉年華吾自老水滿汀洲
何處尋芳草喚起湘纍歌未了石龍舞罷松風曉
前調張孝祥
漠漠飛來雙屬玉一片秋光染就瀟湘綠雪轉寒蘆花
簌簌晚風細起波紋縠落日孤雲歸意促小倚篷牎
寫作思歸曲過盡碧灣三十六扁舟只在灘頭宿
前調程垓
小院秋光濃欲滴獨自鈎簾細數歸鴻翼鴻斷天高無
處覓矮牎催暝蛩催織涼月去人纔數尺短髮蕭騷
醉傍西風立愁眼望天收不得露華衣上三更濕
前調(新柳)程垓
寒意勒花春未足只有東風不管春拘束楊柳滿城吹
又綠可人青眼還相屬小葉星星眠未熟看盡行人
唱徹陽關曲心事一春何計續芳條未展眉先蹙
前調(紅梅)真德秀
兩岸月橋花半吐紅透肌香暗把遊人誤盡道武陵溪
上路不知迷入江南去先自冰霜真態度何事枝頭
點點臙脂汚莫是東君嫌澹素問花花又嬌無語
前調袁去華
細雨斜風催日暮一夢華胥記得驚人句霧閣雲牎歌
舞處翠峰青嶂無重數解珮江頭元有路流水茫茫
盡日無人度一點相思愁萬縷幾時却跨青鸞去
前調張震
梅子初青春巳暮芳草連雲綠徧西池路小院繡簾纔
半舉銜泥紫燕雙飛去人在赤欄橋畔住不解傷心
還解相思否清夢欲尋猶間阻紗牎一夜瀟瀟雨
前調(贈别趙邦才席上作)趙彦端
堂外溪橋楊柳畔滿樹東風更若流鶯喚時節清明寒
暖半秦箏欲妒歌珠貫一寸離腸無可斷舊管新收
盡把雙帷卷賴得今年春較晩送人猶有餘紅亂
前調劉儗
小立東風誰共語碧盡行雲依約蘭皋暮誰問離懷知
幾許一溪流水和煙雨飄蕩楊花無著處纔伴春來
忙底隨春去只恐遊蜂黏得住斜陽芳草江頭路
前調陸游
陌上簫聲寒食近雨過園林花氣浮芳潤千里斜陽鐘
欲暝憑高望斷南樓信海角天涯行略盡三十年間
無處無遺恨天若有情終欲問忍教霜點相思鬢
前調陸游
水漾萍根風卷絮倩笑嬌顰忍記逢迎處只有夢魂能
再遇堪嗟夢不由人做夢若由人何處去短帽輕衫
夜夜眉州路不怕銀釭深繡戶只愁風斷青衣渡
前調陸游
禹廟蘭亭今古路一夜清霜染盡湖邊樹鸚鵡杯深君
莫訴他時相遇知何處冉冉年華留不住鏡裏朱顔
畢竟消磨去一句叮嚀君記取神仙須是閒人做
前調(别范南伯)楊炎
離恨做成春夜雨添得春江剗地東流去弱柳繫船都
不住為君愁絶聽鳴櫓君到南徐芳草渡想得尋春
依舊當年路後夜獨憐回首處亂山遮隔無重數
前調(稼軒坐間作)楊炎
點檢笙歌多釀酒不放東風獨自迷楊柳院院翠隂停
永晝曲欄隨處堪垂手昨日解酲今夕又消得情懷
長被春僝僽門外馬嘶人去後亂紅不管花消瘦
前調楊炎
萬點飛花愁似雨峭殺春寒不會留春住滿地亂紅風
埽聚只教燕子銜將去獨倚闌干閒自覻深院無人
行到無情處簾外絲絲楊柳舞又還裝點人情緒
前調黃機
碧樹涼颸驚畫扇牎戸齊開秋意參差滿先自離愁裁
不斷蛩螿更作聲聲怨山遶千重溪百轉隔了溪山
夢也無由見歸計憑誰占近遠銀釭昨夜如花糝
前調(七夕)劉鎮
誰送涼蟾消夜暑河漢迢迢牛女何曾渡乞得巧來無
用處世間枉費閒鍼縷人在江南煙水路頭白鴛鴦
不道分飛苦信遠翻嗔烏鵲誤屛山暗鎖巫陽雨
前調吳禮之
滿地落紅初過雨綠樹成隂紫燕風前舞煙草低迷縈
小路晝長人静扃朱戶沈水香銷新翦苧欹枕朦朧
花底聞鶯語春夢又還隨柳絮等閒飛過東牆去
前調(崇陽縣圃夜飲)王炎
纖手行杯紅玉潤滿眼花枝雨過臙脂嫩新月一眉生
淺暈酒闌無奈添春困喚起醉魂君莫問憔悴容顔
羞與花相近人自無情花自韻風光易老何須恨
前調(快閣)嚴仁
傑閣青紅天半倚萬里歸舟更近闌干檥木落山寒鳬
雁起一聲漁笛滄洲尾千古文章黃太史捫蝨高風
長照冰壺裏何以薦君秋玉蕊癭瓢為酌西江水
前調嚴仁
院静日長花氣暖一簇嬌紅得見春深淺風送生香來
近遠笑聲只在鞦韆畔目力未窮腸巳斷一寸芳心
更逐游絲亂朱戶對開簾卷半日斜江上春風晩
前調毛幵
羅韤匆匆曾一過烏鵲歸來怨感流年度别袖空看啼
粉汚相思待倩誰分付殘雪江邨迴馬路嫋嫋春寒
簾幕空凝佇人在梅花深處住梅花落盡愁無數
前調高觀國
雲喚隂來鳩喚雨謝了紅梅可踏江頭路拚却一番花
信阻不成日日春寒去見說東風桃葉渡隔岸青山
依舊修眉嫵歸燕不如箏上柱一行常見相思苦
前調(題巖室)高觀國
巖室歸來非待聘渺渺千崕漠漠江千頃明月清風休
弄影只愁踏破蒼苔徑摘取香芝醫鶴病正要臞仙
相伴清閒性朝市不聞心耳静一聲長嘯煙霞冷
前調(湖頭即席)高觀國
西子湖邊眉翠嫵魂冷孤山誰是風煙主相喚吟詩天
欲雨嫩涼不隔鷗飛處移下天孫雲錦渚翠蓋牽風
綽約凌波女清約已成君記取月明夜半魚龍舞
前調史達祖
二月東風吹客袂蘇小門前楊柳如腰細蝴蝶識人遊
冶地舊曾來處花開未幾夜湖山生夢寐評泊尋芳
只怕春寒裏今歲清明逢上巳相思先到前裙水
前調韓淲
盡道今年梅較早梅與人情覺得梅偏好一樹南豅香
未老春風巳自生芳草來自城中猶帶曉行到君家
細雨吹池沼悵望沙坑須會到玉溪此意年時少
前調韓淲
道上疎梅花一樹人去人來不管流年度閒過南豅同
散步東風為我吹香去試問青春今幾許明日新正
溪影横山暮遮莫攀翻君且住心兒却在題詩處
前調方岳
山抹修眉横綠淨浦溆生寒立盡梧桐影香灺未銷簾
幕静醉紅如洗風吹醒一夜秋聲連玉井夢落孤篷
巳盡山隂興戍角淒涼清漏永江南煙雨何堪省
前調方岳
秋水涵空如鏡淨滿鏡清寒倒碧搖山影葯戶誰抨圓
玉靜碧紗人怯黃昏醒叢桂小山寒井井喚起江南
一葉蓴鱸興先自新愁愁夜永不堪宋玉重提省
前調(秋懷)方岳
鴈落寒沙秋惻惻明月黃花共是江南客騎鶴樓高邊
羽急柔情不盡淮山碧世路只催雙鬢白菰米蓴羹
正是令人憶歸夢不知江水隔煙帆飛過平如席
前調趙崇磻
一翦微寒禁翠袂花下重開舊燕添新壘風旋落紅香
匝地海棠枝上鶯飛起薄霧籠春天欲醉碧草澄波
的的情如水料想紅樓挑錦字輕雲澹月人憔悴
前調(柳四首次周美成韻)方千里
漏洩東風消息後短葉長條著意遮牎牖嫩比鵝黃初
熟酒染勻却費春風手萬縷篩金新月透入夜柔情
還勝朝來秀綵筆雕章知幾首可人襟韻無新舊
前調方千里
一搦腰支初見後恰似娉婷十五藏朱牖春色惱人濃
抵酒風前脈脈如招手黛染修眉蛾綠透態婉儀閒
自是芳閨秀堪惜年華同轉首女郎臺畔春依舊
前調方千里
碎玉飛花寒食後薄影行風終日穿疎牖有客思歸還
把酒閒吹倦絮輕黏手雪滿愁城寒欲透飄盡殘英
翠幄成穠秀張緒風流今白首少年襟度難如舊
前調方千里
翠浪藍光新雨後整整斜斜高下籠牎牖萬斛深傾重
碧酒量愁知落何人手攏霧梳煙晴色透照影回風
一段嫣然秀白下門東空引首藏鴉枝葉長懷舊
前調(柳四首次周美成韻)楊澤民
臘盡江南梅發後萬點黃金嬌眼初穿牖曾見渭城人
勸酒嫩條輕拂傳杯手料峭東風寒欲透暗點輕煙
便覺添疎秀莫道故人今白首人雖有故心無舊
前調楊澤民
初過元宵三五後曲檻依依終日搖金牖瘦損舞腰非
為酒長條聊贈垂鞭手幾葉小梅春已透信是風流
占盡人間秀走馬章臺還舉首可人標韻彊如舊
前調楊澤民
寂寞春殘花謝後花絮輕盈點點穿風牖穠綠隂中人
賣酒涼生午扇都停手葉密啼鶯飛不透要詠清姿
除是憑才秀往日周郎為唱首今將高韻重翻舊
前調楊澤民
百卉千花都綻後浥露依風翠影籠芳牖杏臉桃腮勻
著酒青紅相映如攜手一段簾絲風約透高下亭臺
表裏俱清秀幾度長堤頻矯首青青顔色新於舊
前調(秋夜簡趙尉)汪晫
午夜涼生風小住銀漢無聲雲約疎星度佳客欲眠知
未去對牀只欠瀟瀟雨素月四更山外吐酒醒衾寒
消盡沈煙縷料想玉樓人倚處歸帆目佇煙中浦
前調馮取洽
秋到雙溪溪上樹葉葉涼聲未省來何許盡拓溪樓牎
與戸倚闌清夜窺河鼓那得吟朋同此住獨對秋芳
欲寄花無處杖屨相從曾有語未來先自愁君去
前調盧炳
滿架冰蕤開徧了試問花神留得春多少清勝荀香嬌
韻好謝庭風月應難到酒釀新醅名不老醉倒花前
真箇無煩惱滿座清歡供一笑春酲拚却明牎曉
前調(和人探梅)盧炳
羅幕護寒遮曉霧愛日烘晴又是年華暮瀟灑江梅爭
欲吐暗香洩漏春來處何日尋芳溪畔路挈榼攜筇
寫景論心素千里相逢真會遇羨君解道江南句
前調劉翰
團扇題詩春又晩小夢驚殘碧草池塘滿一曲銀鈎簾
半捲綠牎睡足鶯聲軟瘦損衣圍羅帶減前度風流
陡覺心情嬾誰品新腔拈翠管畫樓吹徹江南怨
前調黃昇
百計留春春不住褪粉吹香日日催教去心事欲憑鶯
語訴流鶯剗地無憑據綠玉闌干圍綺戶一點柔紅
應在深深處想倚翠簾吹柳絮淺顰惆悵芳期悞
前調吳文英
明月枝頭香滿路幾日西風落盡花如雨倒照秦眉天
鏡古秋明白鷺雙飛舞自摘霜葱宜薦俎可惜重陽
不把黃花與帽墮笑憑纖手取清歌莫送秋聲去
前調(題華山道女扇)吳文英
北斗秋横雲髻影鶯羽衣輕腰減青絲剰一曲游仙聞
玉磬月華深院人初定十二闌干和笑凭風露生寒
人在蓮花頂睡重不知殘酒醒覺來幾度啼鴉暝
前調(七夕)吳文英
開過南枝花滿院新月西樓相約同鍼線高樹數聲蟬
送晩歸家夢向斜陽斷夜色銀河清一片輕帳偷歡
銀燭羅屏怨陳迹曉風吹霧散簾鈎空帶蛛絲捲
前調(化度寺晚蓮有感)吳文英
湘水煙中相見早羅蓋低籠紅拂猶嬌小籹鏡明星爭
晚照西風目送凌波杳惆悵來遲羞窈窕一霎留連
相伴闌干悄今夜西池明月到餘香翠被空秋曉
前調風蓮蔣捷
我愛荷花花最軟錦拶雲挨朵朵嬌如顫一陣微風來
自遠紅低欲蘸涼波淺莫是羊家張静婉抱月飄煙
舞得腰肢倦偷把翠羅香被展無眠却又頻翻轉
前調(柳四首次周美成韻)陳允平
謝了棃花寒食後翦翦輕寒曉色侵書牖寂寞情懷如
中酒攀條恨結東風手淺黛嬌黃春色透薄霧輕煙
遠映蘇堤秀目斷章臺愁舉首故人應似青青舊
前調陳允平
牆外鞦韆花影後環獸金懸暗綠籠朱牖為怯輕寒猶
殢酒同心共結懷纖手粉袖盈盈香淚透蹙損雙眉
嬾畫遙山秀柔弱風條低拂首渭城歌舞春如舊
前調陳允平
寂寞長亭人别後一把垂絲亂拂閒軒牖三月春光濃
似酒傳杯莫放纖纖手金縷依依紅日透舞徹春風
不減蠻腰秀撲鬢楊花如白首少年張緒心如舊
前調陳允平
落盡櫻桃春去後舞絮飛緜撲簌穿簾牖惜别情懷愁
對酒翠條折贈勞纖手繡幕深沈寒尚透雨雨晴晴
裝點西湖秀悵望章臺愁轉首畫闌十二東風舊
前調(次周美成韻)陳允平
樓上鐘殘人漸定庭戸沈沈月落梧桐井悶倚瑣牎燈
炯炯獸香閒伴銀屏冷淅瀝西風吹鴈影一曲秋笳
别後誰堪聽誓海盟山虚話柄憑書問著無言應
前調(生香亭)周密
竹窈花深連别墅曲曲迴廊小小閒庭宇忽地香來無
覓處杖藜閒趁游蜂去老桂凝秋森玉樹澗底孤芳
苒苒吹詩句一掬幽情知幾許鈎簾半畝藤花雨
前調(贈楊柔卿)張炎
頗愛楊瓊妝澹注猶理螺鬟擾擾鬆雲聚雨翦秋痕流
不去佯羞却把周郎顧欲訴閒愁無說處幾過鶯簾
聽得間關語昨夜月明香暗度相思忽到梅花樹
前調(飲杏花下)張炎
仙子鋤雲親手種春鬧枝頭消得微霜凍可是東風吹
不動金鈴懸網珊瑚重社燕盟鷗詩酒共未足游情
剛把斜陽送今夜定應歸去夢青蘋流水簫聲弄
前調(賦艾花)張炎
巧結八刀枝黏翠艾翦翦香痕細把泥金界小簇葵榴芳
錦隘紅妝人見應須愛午鏡將拈開鳳蓋倚醉凝嬌
欲戴還慵戴約臂猶餘朱索在梢頭添掛朱符袋
前調(山茶)張炎
花占枝頭忺日焙金汞初抽火鼎鉛華退還似瘢痕塗
獺髓臙脂澹抹微酣醉數朵折來春檻外欲染清香
只許梅相對不是臨風珠蓓蕾山童隔竹休敲碎
前調(秋鶯)張炎
求友林泉深密處弄舌調簧如問春何許燕子先將雛
燕去淒涼可是歌來暮喬木蕭蕭梧葉雨不似尋芳
翻落花心露認取門前楊柳樹數聲須入新年語
前調石孝友
寒卸園林春已透紅著溪梅綠染前堤柳見箇人人今
感舊引杯相屬蒲塘酒金縷歌中眉黛皺多少閒愁
惜與傷春瘦明日馬蹄浮野秀柳顰梅慘空回首
前調石孝友
薄倖人人留不住楊柳花時還是成虚度一枕夢回春
又去海棠吹落胭脂雨金鴨未消香篆吐斷盡柔腸
看取沈煙縷獨上危樓凝望處西山暝色連南浦
前調何夢桂
風信花殘吹柳絮柳外池塘乳燕時飛度漠漠輕雲山
約住半邨煙樹鳩呼雨竹院深深深幾許深處人閒
誰識閒中趣彈徹瑤琴移玉柱蒼苔滿地花隂午
前調于真人
綠暗紅稀春巳暮燕子銜泥飛入垂楊處柳絮欲停風
不住杜鵑聲裏山無數竹杖芒鞵無定據穿過溪南
獨木横橋路樵子漁師來又去一川風月誰為主
前調(題愛閣)葛長庚
冷雨疎風涼漠漠雲去雲來萬里秋隂薄笑倚玉闌呼
白鶴煙籠素月青天角竹影松聲渾似昨醉膽如天
誰道詞源涸滿地蒼苔霜葉落今宵不飲何時樂
前調(宋媛)盧氏
蜀道青天煙霧翳帝里繁華迢遞何時至回望錦川揮
粉淚鳳釵斜嚲烏雲膩綬帶雙垂金縷細玉珮珠璫
露滴寒如水從此鸞妝添遠意畫眉學得遙山翠
前調(宋媛)李清照
淚揾征衣脂粉暖四疊陽關聽了千千徧人到山長水
又斷蕭蕭微雨聞孤館惜别傷離方寸亂忘了臨行
酒盞深和淺若有音書憑過鴈東萊不似蓬萊遠
前調李清照
永夜厭厭歡意少空夢長安認取長安道為報今年春
色好花光月影宜相照隨意杯盤雖草草酒美梅酸
恰稱人懷抱醉莫插花花莫笑可憐春似人將老
前調李清照
暖雨和風初破凍柳眼梅腮已覺春心動酒意詩情誰
與共淚融殘粉花鈿重乍試夾衣金縷縫山枕敧斜
枕損釵頭鳳獨抱濃愁無好夢夜闌猶翦燈花弄
前調(送春)(宋媛)朱淑真
樓外垂梅千萬縷欲繫青春少住春還去猶自風前飄
柳絮隨春且看歸何處滿目山川聞杜宇便做無情
莫也愁人意把酒送春春不語黃昏却下瀟瀟雨
前調王庭筠
衰柳疎疎苔滿地十二闌千故國三千里南去北來人
老矣短亭依舊殘陽裏紫蟹黃柑真解事似倩西風
勸我歸歟未王粲登臨寥落際雁飛不斷天連水
前調趙可
霜樹重重青嶂小高棟飛雲正在霜林杪九日黃花纔
過了一尊聊慰秋容老翠色有無眉澹埽身在西山
却愛東山好流水極天横晚照酒闌望斷西河道
前調景覃
倦客情悰紛似縷深院無人臥聽秋蟲語歸意巳攙新
鴈去晩涼更作瀟瀟雨架上秋衣蠅點素冷菊殘妝
尚被春花妒别有溪山容杖履等閒不許人知處
前調(聞鶯有感)段克已
鶗鴂一聲春巳曉蝴蝶雙飛暖日明花草花底笙歌猶
未了流鶯又復催春老早是殘紅枝上少飛絮無情
更把人相惱老檜獨含冰雪操春來悄莫人知道
前調(戊辰歲長安作)元好問
一片花飛春意減雨雨風風常恨尋芳晚若箇花枝偏
入眼尊前細向春風揀醉裏看花雲錦爛只記鶯聲
不記紅牙板留住佳人鸚鵡盞明朝剰把長條挽
前調(白鹿原新齋作)元好問
負郭桑麻秋果重十角吳牛分得山田種鄉社雞豚人
與共春風漸入浮蛆瓮遶屋清溪醒午夢一榻翛然
坐受雲山供四海虚名將底用一聲啼鳥巗花動
前調盧摯
越水涵秋光似鏡泛我扁舟照我綸巾影野鶴閒雲知
此興無人說與沙鷗省回首天涯江路永遠樹孤村
數點青山暝夢過煮茶巖下聽石泉嗚咽松風冷
前調趙孟頫
儂是江南遊治子烏帽青鞵行樂東風裏落盡楊花春
滿地萋萋芳草愁千里扶上蘭舟人欲醉日暮青山
相映雙蛾翠萬頃湖光歌扇底一聲吹下相思淚
前調(清明前兩日聞燕)汪宗臣
年去年來來去早怪底不來庭院春光老知向誰家翻
别調家家望斷飛蹤杳千里瀟湘煙渺渺不記雕梁
舊日恩多少逼近清明纔一到故巢猶在朱檐曉
前調姚雲文
春到海棠花幾信候館餘寒欲雨征衣潤燕認杏梁棲
未穏牡丹忽報清明近恨入青山連曉鏡香雪柔酥
應被春消盡繡閣深深人半醒燭花貼在金釵影
前調詹正
微雨燒香餘潤氣新綠愔愔乳燕相依睡無復卷簾知
客意楊花更欲因風起舊夢蒼茫雲海際彊作歡娛
不覺當年似曾笑浮花并浪蕊如今更惜棠梨子
前調詹正
日晩游人酥粉涴四雨亭前面面看花坐扇拂遊蜂青
杏墮新紅一路秋千過簾外清歌簾底和自理琵琶
不用笙簧佐八摺香羅餘碧唾露花點筆輕題破
前調吳元可
人自憐春春未去萱草石榴也解留春住只到送春無
送處山花落得紅成路高處鶯啼低蝶舞何况日長
燕子能言語付與光隂相客主晴雲又卷西邊雨
前調(舟行懷舊)蕭允之
十幅歸帆風力滿記得來時買酒朱橋畔遠樹平蕪空
目斷亂山惟見斜陽半誰把新聲翻玉管吹過滄浪
多少傷春怨巳是客懷如絮亂畫樓人更回頭看
前調劉天迪
一翦清波嬌欲溜綠怨紅愁長為春風瘦舞罷金杯眉
黛皺背人倦倚晴牎繡臉暈潮生微帶酒催唱新詞
不應頻搖手閒把琵琶調未就羞郎還又垂紅袖
前調周孚先
舟檥津亭何處樹曉起瓏璁回首迷煙樹江上離人來
又去飄零只似風前絮倦倚篷牎誰共語野草閒花
一一傷離緒明日重來須記取綠楊門巷深深處
前調張翥
陌上垂楊吹絮罷愁殺行人又是春歸也點點飛來珠
淚灑多情解逐章臺馬瘦盡柔絲無一把細葉青蘋
閒却當時畫惆悵此時何處寫黃昏澹月疎簾下
前調張埜
狼藉春衫愁萬點半是征塵半是啼痕染别久流光空
冉冉料應病頰成雙靨羅帶同心香未歛甚日蘭舟
重把歸妝檢極目畫樓雲樹掩憑誰翦却吳江險
前調倪瓚
夜永愁人偏起早容鬢蕭蕭鏡裏看枯槁雨葉鋪庭風
為埽閒門寂寞生秋草行路難行悲遠道說著征途
著處皆煩惱久客還家貧亦好無家漫自傷懷抱
前調(送春)汪斌
芳草天涯猶未歇暗綠稀紅柳絮纔飄雪有意送春還
惜别杜鵑爭奈催歸切繡閣無人簾半揭苦憶邊城
十載音書絶惟有東風無異說年年來趁梅花月
前調凌雲翰
過雨春波浮鴨綠草閣三間人住清溪曲舊種小桃多
映竹亂紅遮斷松邊屋有客抱琴穿翠麓隔水呼舟
應是憐幽獨歴歴武陵如在目幾時同借仙源宿
前調(新柳)張雨
誰道鵝兒黃似酒對酒新鵝得似垂絲柳鉛粉泥金初
染就年年春雪消時候一縷柔情能斷否雨重煙輕
無力縈牎牖試看溪南隂十畝落花都聚紅雲帚
前調(題九月海棠)明仁宗
煙抹霜林秋欲困吹破臙脂便覺西風潤翠袖怯寒愁
一寸誰家庭院黃昏信明月修容生遠恨旋摘餘嬌
簪滿佳人鬢醉倚小闌花影近不應先有春風分
前調(閨情)楊基
淨洗臙脂輕掃黛鬭草庭邊自拗棃花戴一段心情空
自愛風流那得時常在屈指春光歸巳快不捲珠簾
又恐東風怪花影低將新月礙小闌干外深深拜
前調(卜居)楊基
人間何處宜閒住除却桃源便向瀟湘去楊柳桃花千
萬樹不須更覓深深處白鷺輕鷗為伴侣女嫁漁郎
男娶漁翁女巳辦綠簔眠細雨料應天意還相許
前調(蘇堤春曉)莫璠
十里樓臺花霧繞宜雨宜晴山色籠春曉楊柳梢頭殘
月小海棠枝上猶眠鳥蘭帳玉人初睡覺試問樓前
畫舫開多少報道尋芳人起早紫騶嘶過香塵道
前調(平湖秋月)莫璠
璧月沈輝湖渌靚一色琉璃倒湛山河影貝闕琳宫明
愈瑩人間無此清涼境笑擷芙蓉垂舴艋醉掬文漪
搖動金千頃欲喚坡仙同賦詠桂花露濕衣襟冷
前調(柳浪聞鶯)莫璠
西子湖頭春過半萬樹垂楊洶似波紋亂黃褪綠勻誰
暗換駿遊來繫花騘慣紅喙嬌鶯啼緩緩韻叶笙簧
幾被風吹斷惱亂佳人停鳳管背花偷把春纖按
前調(花港觀魚)莫璠
杜若浮香春霽雨浪暖桃花錦漲鴛鴦渚碧藻叢深菱
葉底纖鱗吹沫搖頳尾戲把金鈎垂綠水却憶雕闌
翠袖人同倚腸斷蕭娘無一紙相思欲報憑雙鯉
前調(南屏曉鐘)莫璠
翠巘深深深幾許佛閣華鐘鯨吼西風裏回首南莊行
樂地暝煙隔斷青蓮宇宴飲芳園人散去金鑰嚴城
次第催將閉一望長橋燈火起絳紗影裏聯歸騎
前調(斷橋殘雪)莫璠
快雪時晴寒尚沍玉屑銀沙紛滿湖南路一道垂虹如
約素裙腰草色非前度斷玦遺環愁日暮想像凌波
羅韤應難步欲探梅花何處所山童指點逋仙墓
前調(雷峰夕照)莫璠
古塔斜陽紅欲暝西崦人家半在桑榆影水映殘霞如
濯錦煙花佛國非凡境十里畫船歸欲盡漁唱菱歌
别是湖中景待月有人樓上等珠簾半卷闌重凭
前調(麴院荷風)莫璠
五月涼風來麯院綠水芙蕖紅白都開徧風遞荷香清
不斷採蓮舟過歌聲緩醉折碧筒供笑翫翠蓋紅綃
高下翻零亂向晚新涼生酒面六銖衣薄停紈扇
前調(兩峰插雲)莫璠
南北雙峰雲氣繞玉削芙蓉迥出青天表金碧浮圖瞻
縹緲朱甍繡檻臨黃道下界紅塵飛不到東望彤庭
日出扶桑曉願借謫仙希有鳥瑤笙吹上蓬萊島
前調(三潭印月)莫璠
秋靜寒潭澄見底玉色蟾蜍飛入清泠水睡熟驪龍呼
不起頷珠光照冰壺裏讌賞此時能有幾遙憶同歡
今夜人千里試問龍淵深幾許騎鯨欲共姮娥語
前調(對月獨酌二首)吳子孝
雲細晚來翻作雨皎月初升誰埽雲飛去寒露漸零蟲
夜語珠簾捲却香消縷獨坐獨吟杯獨舉寂寞茅堂
無限秋情緒丘壑風流吾自許舉杯邀月天應與
前調吳子孝
雲妒中天離海月巧掩横遮雲裏還如雪無客向雲天
上說廣寒常在雲須滅桂子飄香香未歇萬里清輝
共仰琉瓈闕畫鼔春雷秋後發玲瓏石畔歌清絶
前調吳子孝
繍幕玲瓏花影碎好鳥花間報道春光媚紅錦地衣拖
舞袂畫堂日日笙歌沸年少潘郎長得意羅綺生香
坐擁神仙麗萬紫千紅花富貴肯教容易春歸去
前調吳子孝
菡萏花香來别館華屋巢成高下飛銀翦冰李金盤傳
玉腕瀟湘煙遶屏山遠牎下榴花紅照眼閒並瑤笙
坐對雙蛾淺小院雨餘明月滿良宵不覺更籌短
前調吳子孝
庭下碧梧飄一葉瀟灑新秋瓊砌鳴蛩切殘暑漸抛團
扇月西風卷盡雲千疊鴈字樓前明又滅滿院天香
是處飛丹雪小苑曉來風景别溪山相映冰壺徹
前調吳子孝
天氣初寒梅萼小畫閣春多金獸添沈腦錦帳淺斟低
唱好紅顔依舊人難老雪意方濃風料峭百尺瑤臺
雙鶴來蓬島一點陽和傳蕙草玉山愛向金尊倒
前調吳子孝
畫閣黃昏聞燕語池上風來涼度芭蕉樹可惜閒心無
伴侣美人門外來雙屨血色生綃籠蠟炬酒瀉新荷
便當瓊杯舉滿口清寒流玉縷綠莖香勝金莖露
前調薛廷寵
綠楊枝上黃鸝小長路關情花鳥三春了雲水迢迢鄉
夢杳夭桃穠李空開笑江笛一聲天正曉雨色愁人
征騎忙多少紫荇風牽羅帶繞晩來頓覺輕寒峭
前調吳鼎芳
簾外遊絲飛去了打疊閒愁斷送啼鶯曉一曲畫闌銀
月小玳牀人倦殘香杳生怕金鈴催宿鳥叫過三更
月與花都少斜倚博山幽恨悄雙眉做就堆煩惱
前調(春日)陳子龍
雨外黃昏花外曉催得流年有恨何時了燕子又來春
漸老亂紅相對愁眉埽午夢闌珊歸路杳醒後思量
踏徧閒庭草幾度東風人意惱深深院落芳心小
前調(二月晦遊東郊松林)孫茂芝
落盡棠棃春巳暮芳草多情纔過濛鬆雨柳絮顛狂飛
不住秋千正在濃隂處廟口神絃初罷舞畫扇輕衫
隨意城東步笑逐鈿車歸去路酒香一行青松樹
前調(桂影)(明媛)朱盛藻
寳魄初臨青玉樹萬疊濃隂一點窺人處笑印參差眉
黛譜暈灰學畫檀深注庭轉金波疑漸曙鸞尾偏棲
乍怯霓裳露待到深秋金粟吐輕裾又襲幽芬暮
前調(柳影)朱盛藻
永日三眠顰較嫵困態初舒莫遣紅妝妒自有明珠生
遠浦舞低恍向樓心覷拂地長條誰是主露下芙蓉
只恐難留住好趁煙光凝地護交枝漫鎖長門路
前調(薇影)朱盛藻
亞朵蒙茸聞暮雨池水空明倒寫如紅霧百日芳菲香
漸布三番屈指看三五禁院仙郎傳伴侣瞥覩如花
省識難憑據綺閣輕隂須記取玉纖指處篩金縷
前調(明媛)張倩倩
漠漠輕隂籠竹院細雨無情淚濕霜花面落葉西風吹
不斷長溝流盡殘紅片千徧相思纔夜半又聽樓前
叫過傷心鴈不恨天涯人去遠三生緣薄吹簫伴
前調(詠蝶)(明媛)沈静專
舞向低檐依嫩綠翠冷天涯影斷吹愁續幻就雲衣飛
態足粉煙浥露枝頭浴風動猶疑翻紫玉引得佳人
悞入花隂撲静歛香鬚還自宿蜂媒覓伴仍相促
前調沈静專
遠樹披煙翻翠縷繡粉生香寒月梨花露柳蕩雲輕春
半暮殘陽流影低花塢枝上嬌鶯猶解愬草綠簾隂
生啓愁歸路摶就芳華天可悞悲歌又把年光度
御選歴代詩餘卷四十
