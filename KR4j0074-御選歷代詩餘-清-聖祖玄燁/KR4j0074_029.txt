欽定四庫全書
御選歴代詩餘卷二十九目錄(起五十五字至五十六字)
河傳(又一體)
温庭筠
前調(又一體)
温庭筠(二首)
前調(又一體)
李珣
前調(又一體)
李珣
前調(又一體)
孫光憲
前調(又一體)
劉基
徧地花
毛滂
品令(又一體)
周邦彦
方千里
楊澤民
陳允平
睿恩新
晏殊(二首)
亭前柳
朱雍(二首)
雨中花(又一體)
劉基
張大烈
夜行船(又一體)
謝絳
歐陽修
毛滂(二首)
前調(又一體)
孫浩然
醉落魄
戴復古
芳草渡
馮延巳
望遠行(又一體)
南唐李煜
金鳳鈎(又一體)
晁補之
木蘭花(又一體)
韋莊
步蟾宫
汪存
杏花天(又一體)
侯寘
玉樓人
晏殊
金蓮繞鳳樓
宋徽宗
徵招調中腔
王安中
鼓笛令
黃庭堅
浪淘沙(又一體)
杜安世
前調(又一體)
杜安世
凉州令(又一體)
柳永
思歸樂
柳永
憶人人
晏殊(二首)
怨王孫(又一體)
李清照
一七令
魏扶
楊愼(二首)
月照棃花(又一體)
黃昇
鵲橋仙
歐陽修
張先
蘇軾(二首)
黃庭堅
秦觀
李之儀
毛滂(二首)
杜安世
舒亶
葛勝仲(二首)
謝逸
周邦彦
李祁
吕渭老
向子諲(二首)
趙長卿
辛棄疾(三首)
范成大
張孝祥(二首)
趙彦端(四首)
管鑑
張鎡
陸游(三首)
楊炎(二首)
張輯
謝懋
黃機(二首)
劉光祖
史達祖
吳潛
趙以夫
盧炳
沈端節
潘牥
蘇氏
嚴蘂
元好問
劉因
曹伯啓
張埜
滕賓
周用(二首)
董斯張
沈士鑛
項蘭貞
王微
御選歴代詩餘卷二十九目錄
欽定四庫全書
御選歴代詩餘卷二十九(起五十五字至五十六字)
司經局洗馬掌局事兼翰林院修撰加二級(臣)王奕清奉
旨校刊
河傳
(又一體雙調五十五字)
河傳温庭筠
湖上閒望雨蕭蕭煙浦花橋路遥謝娘翠蛾愁不銷終
朝夢魂迷晩潮蕩子天涯歸棹遠春已晩鶯語空腸
斷若耶溪溪水西柳堤不聞郎馬嘶
前調(又一體)温庭筠
江畔相喚曉妝鮮仙景箇女採蓮請君莫向那岸邊少
年好花新滿船紅袖搖曳逐風㬉垂玉腕腸向柳絲
斷浦南歸浦北歸莫知晩來人已稀
前調温庭筠
同伴相喚杏花稀夢裏每愁依違仙客一去燕已飛不
歸淚痕空滿衣天際雲鳥引情遠春已晩煙靄度南
苑雪梅香柳帶長小娘轉令人意傷
前調(又一體)李珣
去去何處迢迢巴楚山水相連朝雲暮雨依舊十二峰
前猿聲到客船愁腸豈異丁香結因離别故國音書
絶想佳人花下對明月春風恨應同
前調(又一體)李珣
春暮微雨送君南浦愁斂雙蛾落花深處啼鳥似逐離
歌粉檀珠淚和臨流更把同心結情哽咽後會何時
節不堪回首相望已隔汀洲艣聲幽
前調(又一體)孫光憲
風颭波斂團荷閃閃珠傾露點木蘭舟上何處吳娃越
豔藕花紅照臉大堤狂煞襄陽客煙波隔渺渺湖光
白身巳歸心不歸斜暉遠汀鸂鶒飛
前調(又一體)劉基
江風吹過水生紋煙裏斜陽半曛雨聲不堪客耳聞紛
紛夢魂迷斷雲夢斷天涯歸路杳天欲曉殘月窺牎
小木蘭舟蘆葦秋汀洲岸花相伴愁
徧地花
(雙調五十五字)
徧地花毛滂
白玉闌邊自凝佇滿枝頭彩雲雕霧甚芳菲繡得成團
砌合出韶華好處暖風一笑盈盈吐檀心向誰分付
莫與他西子精神不枉了東君雨露
品令
(又一體雙調五十五字)
品令(梅)周邦彦
夜闌人靜月痕寄梅梢疎影簾外曲角闌干近舊攜手
處花霧寒成陣應是不禁愁與恨縱相逢難問黛眉
曾把春衫印後期無定腸斷香消盡
前調方千里
露晞煙靜寂寥轉梧桐寒影天際歴歴征鴻近被風吹
散聲斷無行陣秋思客懷多少恨漫厭厭誰問暈殘
蘭灺香銷印夢魂長定愁伴更籌盡
前調(詠棋)楊澤民
日長風靜濃香在珠簾花影茶具對著明牎近未排角
勢鴉鷺先分陣雙疉遠山非有恨正藏機休問便如
喝采爭堂印局翻無定有倖君須盡
前調陳允平
玉壺塵靜蟾光透一簾疎影偏愛水月樓臺近畫簾獨
倚風度寒香陣猶記曲江煙水恨歎凄凉誰問夜深
沙觜霜痕印嚼花拚醉枝上春無盡
睿恩新
(雙調五十五字)
睿恩新晏殊
芙蓉一朵霜秋色迎曉露依依先拆似佳人獨立傾城
傍朱檻暗傳消息靜對西風脉脉金蕊綻粉紅如滴
向蘭堂莫厭重新免清夜微寒漸逼
前調晏殊
紅絲一曲傍階砌珠露下獨呈纖麗翦鮫綃碎作香英
分綵線簇成嬌蕊向晩羣花新醉放朵朵似延秋意
待佳人插向釵頭更裊裊低臨鳳髻
亭前柳
(雙調五十五字)
亭前柳(梅二首)朱雍
拜月南樓上面嬋娟恰對新妝誰凭闌干處笛聲長追
往事徧凄凉看素質臨風消瘦盡粉痕輕依舊眞香
瀟灑春塵境過横塘度清影在回廊
前調朱雍
竚立東風裏放纖手淨試梅妝眉暈輕輕畫遠山長添
新恨更凄凉嘗憶得驛亭人別後尋春去盡是幽香
歸路臨清淺在寒塘同水月照虛廊
雨中花
(又一體雙調五十五字)
雨中花(旅懷)劉基
月入疎松光的皪淡煙鎖江城夜寂問何處無愁人間
今古莫作他鄉客月裏青鸞空有翼杳不見嫦娥消
息北斗縱横銀河清淺重露成涓滴
前調(夏景)張大烈
春光流去新光續景推遷嫩槐新竹看雨漲溪流高懸
瀑布千尺寒飛玉試對青山迎翠色見萬嶂樹陰濃
綠畫舫迎風紅妝調管嬌奏雲和曲
夜行船
(又一體雙調五十五字中間平仄小異)
夜行船謝絳
昨夜佳期初共鬢雲低翠翹金鳳尊前和笑不成歌意
偷傳眼波微送草草不容成楚夢漸寒深翠簾霜重
相看送到斷腸時月西斜畫樓鐘動
前調歐陽修
滿眼東風飛絮催行色短亭春暮落花流水草連雲看
看是斷腸南浦檀板未終人去去扁舟在綠楊深處
手把金尊難為别更那聽亂鶯疎雨
前調(雨夜泊吳江)毛滂
寒滿一衾誰共夜沉沉醉魂朦鬆雨呼煙喚付凄凉又
不成那些好夢忽明日煙江暝曚扁舟繫一行蝃蝀
季鷹生事水瀰漫過鱸船再三目送
前調(餘英溪泛舟)毛滂
弄水餘英溪畔綺羅香日遲風慢桃花春浸一篙深畫
橋東柳低煙遠漲綠流紅空滿眼倚蘭橈舊愁無限
莫把鴛鴦驚飛去要歌時少低檀板
前調(又一體)孫浩然
何處采菱歸暮隔宵煙菱歌輕舉白蘋風浸月華寒影
朦朧半和梅雨脉脉相逢心似許扶蘭棹黯然凝竚
遥指前村隱隱煙樹含情背人歸去
醉落魄
(雙調五十五字)
醉落魄(九日黃鶴山登高)戴復古
龍山行樂何如今日登黃鶴風光正要人酬酢欲賦歸
來莫問淵明錯江山登覽長如昨飛鴻影裏秋光薄
祗有黃花覺牢裹烏紗一任西風作
芳草渡
(雙調五十五字)
芳草渡馮延巳
梧桐落蓼花秋煙初冷雨纔收蕭條風物正堪愁人去
後多少恨在心頭燕鴻遠羌笛怨渺渺澄波一片山
如黛月如鈎笙歌散夢魂斷倚高樓
望遠行
(又一體雙調五十五字)
望遠行南唐李煜
碧砌花光照眼明朱扉長日鎮長扃餘寒欲去夢難成
爐香煙冷自亭亭遼陽月秣陵砧不傳消息但傳情
黃金臺下忽然驚征人歸日二毛生
金鳳鈎
(又一體雙調五十五字)
金鳳鈎(送春)晁補之
春辭我向何處怪草草夜來風雨一簪華髮少歡饒恨
無計殢春且住春回常恨尋無路試向我小園徐步
一闌紅藥倚風含露春自未曾歸去
木蘭花
(又一體雙調五十五字)
木蘭花韋莊
獨上小樓春欲暮愁望玉關芳草路消息斷不逢人却
斂細眉歸繡戶坐看落花空歎息羅袂濕斑紅淚滴
千山萬水不曾行魂夢欲教何處覓
步蟾宫
(一名折月桂雙調五十五字)
步蟾宫汪存
玉京此去春猶淺正雪絮馬頭零亂姮娥翦就綠雲裳
待來步蟾宫與換明年二月桃花岸雙槳浪平煙暖
楊州十里小紅樓盡卷上珠簾一半
杏花天
(又一體雙調五十五字)
杏花天(豫章重午)侯寘
寶釵整鬢雙鸞鬭睡初醒薰風襟袖綵絲皓腕宜清晝
更艾虎衫兒新就玉杯共飲菖蒲酒願耐夏宜春厮
守榴花故意添紅皺映得人來越瘦
玉樓人
(雙調五十五字)
玉樓人晏殊
去年尋處曾持酒又還是向南枝見後宜霜宜雪精神
没些兒風味減舊先春似與羣芳鬪度暗香不待頻
齅有人笑折歸來玉纖長儘露羅袖
金蓮繞鳳樓
(雙調五十五字)
金蓮繞鳳樓宋徽宗
絳燭朱籠相隨映馳繡轂塵清香襯萬金光射龍軒瑩
繞端門瑞雷輕振元宵為開勝景嚴黼座觀燈錫慶
帝家華燕乘春興褰珠簾望堯瞻舜
徵招調中腔
(雙調五十五字)
徵招調中腔(天寧節)王安中
紅雲蒨霧籠金闕聖運叶星虹佳節紫禁曉風馥天香
奏九韶帝心悦瑶階萬歲蟠桃結睿筭永壺天風月
日觀幾時六龍來金鏤玉牒告功業
鼓笛令
(雙調五十五字)
鼓笛令黃庭堅
寶犀未解心先透惱煞人遠山微皺意淡言疎情最厚
枉教作著行官柳小雨勒花時候抱琵琶為誰清瘦
翡翠金籠思珍偶忽拚與山雞僝僽
浪淘沙
(又一體雙調五十五字)
浪淘沙杜安世
又是春暮落花飛絮子規啼盡斷腸聲秋千庭院紅旗
彩索淡煙疎雨念念相思苦黛眉長聚碧池驚散睡
鴛鴦當初容易分飛去恨孤負歡侣
前調(又一體)杜安世
簾外微風雲雨回蹤銀釭燼冷錦幃中舊日深盟當年
心事陡頓成空嶺外白頭翁更没由逢一牀鴛被疉
香紅明月滿庭花似繡悶不見蟲蟲
凉州令
(又一體雙調五十五字)
凉州令柳永
夢覺紗牎曉殘燈闇然空照因思人事苦縈牽離愁别
恨無限何時了憐深定是心腸小往往成煩惱一生
惆悵情多感月不長圓春色易為老
思歸樂
(雙調五十五字)
思歸樂柳永
天幕清和堪宴聚相對盡高陽儔侣皓齒善歌長袖舞
漸引入醉鄉深處晚歲光陰能幾許這薄宦不須多
取共君把酒聽杜宇再三勸人歸去
憶人人
(雙調五十五字)
憶人人(梅二首)晏殊
密傳春信微裝曉豔淡泞香苞欲綻臨風雖未吐芳心
奈暗露盈盈粉面何人月下一聲長笛即是飛英亂
憑闌莫惜賞芳姿更莫待傾筐已滿
前調晏殊
前村滿雪難尋幽豔無奈清香漏綻煙梢霜萼出牆時
似暗妒壽陽妝面幽香浮動無緣攀賞但只心魂亂
不辭他日醉瓊姿又只恐陰成子滿
怨王孫
(又一體雙調五十五字)
怨王孫(賞荷)(宋媛)李清照
湖上風來波浩渺秋已暮紅稀香少水光山色與人親
說不盡無窮好蓮子已成荷葉老清露洗蘋花汀草
眼沙鷗鷺不回頭應也恨人歸早
一七令
(從一字至七字成調一字則單句二字至七字皆雙句即以起一字為本意而詠之單調五十五字)
一七令魏扶
愁迥野深秋生枕上起眉頭閨閣危坐風塵遠遊巴猿
啼不住谷水咽還流送客泊舟入浦思鄉望月登樓煙
波早晚長羇旅絃管終年樂五侯
前調楊愼
花摛錦鋪霞邀蝶隊聚蜂衙金瓔漢女寶髻吳娃風前
香掩冉月下影交加曲水名園幾簇宜春下苑千家謝
傳金屏成坐笑陳朝瓊樹不須誇
前調楊愼
風偃草飄蓬過竹院拂蘭叢柳堤搖綠花徑飛紅青釭
殘焰滅碧幌嫩凉通莊叟篇中竽籟蘭臺賦裏雌雄無
影迥隨仙客馭有情還與故人同
月照棃花
(又一體雙調五十五字)
月照棃花黃昇
晝景方永重簾花影好夢猶酣鶯聲喚醒門外風絮交
飛送春歸修蛾畫了無人問幾多别恨淚洗殘妝粉
不知郎馬何處嘶煙草凄迷鷓鴣啼
鵲橋仙
(或加令字詞詠本意居多雙調五十六字又名廣寒秋取張輯詞中語也起句換頭亦有用韻者向)
(不分體)
鵲橋仙歐陽修
月波清霽煙容明淡靈漢舊期還至鵲迎橋路接天津
映夾岸星榆點綴雲屏未卷仙雞催曉腸斷去年情
味多應天意不教長恁恐把歡娛容易
前調張先
星橋火樹長安一夜開徧紅蓮萬蕊綺羅能借日中春
風露細天清似水重城閉月青樓誇樂人在銀潢影
裏畫屏期約近收燈歸步急雙鴛欲起
前調蘇軾
緱山仙子高情雲渺不學癡牛騃女鳳簫聲斷月明中
舉手謝時人欲去客星曾犯銀河微浪尚帶天風海
雨相逢一醉是前緣風雨散飄然何處
前調蘇軾
乘槎歸去成都何在萬里江沱漢漾與君各賦一篇詩
留織女鴛鴦機上還將舊曲重賡新韻須信吾儕天
放人生何處不兒嬉看乞巧朱樓綵舫
前調黃庭堅
朱樓綵舫浮瓜沉李報答春風幾許一年尊酒暫時同
别淚作人間曉雨鴛鴦機綜能令儂巧也侍乘槎仙
去若逢海上白頭翁共一訪癡牛騃女
前調秦觀
纖雲弄巧飛星傳恨銀漢迢迢暗度金風玉露一相逢
便勝却人間無數柔情似水佳期如夢忍顧鵲橋歸
路兩情若是久長時又豈在朝朝暮暮
前調李之儀
宿雲收盡纖塵不警萬里銀河低挂青冥風露不勝寒
無計學雙鸞並駕玉徽聲斷寶釵香遠空賦紅綾小
砑庾郎知有幾多愁怎奈向月明今夜
前調毛滂
紅摧綠挫鶯愁蝶怨滿院落花風緊醉鄉好夢却懵騰
又冷落一時吹醒柔紅不奈暗香猶好覰著翻成不
忍春心減盡眼常閒更肯被遊絲牽引
前調毛滂
水精簾下沉香閣畔新下紅油畫幕百花何處避芳塵
便獨自將春占却月華淡淡夜寒淼淼猶把紅燈照
著醉時從醉不歸家緊守定不教冷落
前調杜安世
日長天氣深深庭院又是春愁滋味池邊昨夜雨兼風
戰紅杏餘香亂墜隂隂亭榭㬉煙輕柳萬縷黃金窣
地一雙新燕却重來但暗抱羅巾掩淚
前調(餞會)舒亶
教來歌舞接成桃李盡是使君指顧如今装就滿城春
忍便擁雙旌歸去鶯聲巧囀花心争吐無計可留君
住兩堤芳草一江雲早晚是西樓望處
前調葛勝仲
鵲橋仙偶天津輕渡却笑嫦娥孤皎平時五夜似經年
問何事今宵便曉雲車將駕神夫留戀更吐心期多
少支機休浪與閒人莫倚賴芳心素巧
前調葛勝仲
凉飇破暑清歌縈座缺月稀星庭戶瓜華草草具杯盤
喜共浥初筵清露天孫東處牽牛西望勸汝一杯清
醑精靈何必待秋通為一洗朦朧今古
前調謝逸
蝶飛煙草鶯啼雲樹滿院垂楊隂綠輕風飄散杏梢紅
更吹皺池波如縠珠簾日晚銀屏人散樓上醉横霜
竹一春若道不相思緣底事紅綃褪玉
前調周邦彦
浮花浪蕊人間無數開徧朱朱白白瑶池一朵玉芙蓉
秋露洗丹砂眞色晩凉拜月六銖衣動應被姮娥認
得翩然欲上廣寒宫横玉度一聲天碧
前調李祁
春隂淡淡春波渺渺簾捲花梢香霧小舟誰在落梅村
正夢繞清溪煙雨碧山學士雲房嬌小須要五湖同
去桃花流水鱖魚肥却趁得江天佳處
前調吕渭老
西風木落薄衾孤枕記起花時些箇宿愁新恨兩關心
說道理分疏不可别愁如絮佳期何在古屋蕭蕭燈
火打牎風雨又何消夢未就依前驚破
前調向子諲
澄江如練遠山横翠一段風煙如畫層樓傑閣倚晴空
疑便是支機石下寶匳瓊鑑淡勻輕埽纖手弄妝初
罷擬將心事問天公與牛女平分今夜
前調向子諲
飛雲多態凉颸微度都到酒邊歌處冰肌玉骨照人寒
更做弄一簾風雨同槃風味合歡情思不管星娥猜
妒桃花溪水接銀河與占斷鵲橋歸路
前調(寒梅)趙長卿
溪清水淺霜明月淡玉破梅梢未徧寒枝纖瘦乃如無
但空裏飛花數片乘風欲去凌波難駐惟見紅愁粉
怨夜深青女濕霓裳暗香在廣寒宫殿
前調辛棄疾
小牎風雨從今便憶中夜笑談清軟啼鴉衰柳自無聊
更管得離人腸斷詩書事業青氊猶在頭上貂蟬會
見莫貪風月臥江湖道日近長安路遠
前調(山行書所見)辛棄疾
松岡避暑茅簷避雨閒去閒來幾度醉扶怪石看飛泉
又却是前回醒處東家娶婦西家歸女燈火門前笑
語釀成千頃稻花香夜夜費一天風露
前調(贈鷺鷥)辛棄疾
溪邊白鷺來吾告汝溪裏魚兒堪數主憐汝汝又憐魚
要物我欣然一處白沙遠浦青泥别渚剩有鰕跳鰍
舞聽君飛去飽時來看頭上風吹一縷
前調范成大
雙星良夜耕慵織嬾應被羣仙相妒娟娟月姊滿眉顰
更無奈風姨吹雨相逢草草爭如休見重攪别離心
緒新歡不抵舊愁多倒添了新愁歸去
前調張孝祥
黃陵廟下送君歸去水上船兒一隻離歌聲斷酒杯空
容易裏東西南北重湖風月九秋天氣冉冉新愁如
織我家住在楚江濱為頻寄雙魚素尺
前調(梅)張孝祥
吹香成陣飛花如雪不那朝來風雨可憐無處避春寒
但玉立仙衣數縷清愁萬斛柔腸千結醉裏一時分
付勸君不用歎飄零待結子成隂歸去
前調趙彦端
來時夾道紅羅步障已換青絲翠羽春愁元自逐春來
却不肯隨春歸去千觴美酒十分幽事歸到只愁風
雨憑誰傳語牡丹花為做取東君些主
前調(秀野堂作)趙彦端
江梅仙去蠟梅風化只有緗梅呈秀不知春在阿誰邊
試與問青青楊柳小園幽事中都風味鬭草分香如
舊東風莫漫送扁舟為管取輕寒羅袖
前調(送路勉道赴長樂)趙彦端
留花翠幕添香紅袖常恨情長春淺南風吹酒玉缸翻
便忍聽離絃聲斷乘鸞寶扇凌波微步好在清池凉
館直饒書與茘枝來問纖手誰傳冰盌
前調(紅白蓮)趙彦端
藕花塘上無塵無暑灩灩一池秋淨綠羅寶蓋碧瓊竿
翠浪裏亭亭月影一家姊妹兩般梳洗濃淡施朱傅
粉夜深風露逼人寒問誰在牙牀酒醒
前調管鑑
中秋過了重陽將近正是一年佳處橙黃橘綠總尋常
看丹桂餘香再吐胸中星斗筆端風雨定約蟾宫高
步賜袍賜帶玉爐熏共歲歲斑衣戲舞
前調(菱)張鎡
連汀接漵縈蒲帶藻萬鏡香浮光滿濕煙吹霽木蘭輕
照波底紅嬌翠婉玉纖採罷銀籠攜去一曲山長水
遠綵鴛雙慣貼人飛恨南浦離多夢短
前調陸游
華燈縱博雕鞍馳射誰記當年豪舉酒徒一半取封侯
獨去作江邊漁父輕舟八尺低篷三扇占斷蘋洲煙
雨鏡湖元自屬閒人又何必官家賜與
前調陸游
一竿風月一蓑煙雨家在釣臺西住賣魚生怕近城門
况肯到紅塵深處潮生理櫂潮平繫䌫潮落浩歌歸
去時人錯把比嚴光我自是無名漁父
前調(夜聞杜鵑)陸游
茅簷人靜蓬牎燈暗春晩連江風雨林鶯巢燕總無聲
但月夜常啼杜宇催成清淚驚殘孤夢又揀深枝飛
去故山猶自不堪聽况半世飄然羈旅
前調楊炎
思歸時節乍寒天氣總是離人愁緒夜來無奈被西風
更吹做一簾秋雨征衫拂淚闌干倚醉羞對黃花無
語寄書除是鴈來時又只恐書成鴈去
前調(壽稼軒)楊炎
築成臺榭種成花柳更又教成歌舞不知誰為帶湖仙
收拾盡壺天風露閒中得味酒中得趣只恐天還也
妒青山縱買萬千重遮不斷詔書來路
前調張輯
杯行將半月來猶未瀟灑水亭無暑清宵數客一欄秋
對冰雪荷花似語雄邊臺上文遊臺上咫尺紅雲容
與天風吹送廣寒秋正畫舸湖光佳處
前調謝懋
鈎簾借月染雲為幌花面玉枝交映凉生河漢一天秋
問此會今宵孰勝銅壺尚滴燭龍已駕淚浥西風不
盡明朝烏鵲到人間試說向青樓薄倖
前調(湖上次韻)黃機
黃花似鈿芙蓉如面秋事凄然向晩風流從古記登高
又處處悲絲急管有愁萬斛有才八斗慷慨時驚俗
眼明年一笑復誰同料天遠爭如人遠
前調黃機
一番雨過江頭綠漲催喚扁舟解去重來言語縱堪憑
怎得似而今且住陽關聲斷同心未綰簌簌淚珠無
數秋鴻春燕往還時莫忘了錦牋分付
前調(留别)劉光祖
相逢一笑又成相背南鴈歸時霜透明朝人在短亭西
看舞袖雙雙行酒歌聲此處秋聲何處幾度亂愁搔
首如何不寄一行書有萬緒千端别後
前調(七夕舟中)史達祖
河深鵲冷雲高鸞遠水珮風裳縹緲却推離恨下人間
第一箇黃昏過了舟行有限愁來無限去去長安漸
杳應將巧思入相思覺淚比銀灣較少
前調吳潛
扁舟乍泊危亭孤嘯目斷閒雲千里前山急雨過溪來
盡洗却人間暑氣暮鴉木末落鳬天際都是一番秋
意癡兒騃女賀新凉也不道西風又起
前調趙以夫
翠鈿心事紅樓歡宴深夜沉沉無暑竹邊荷外再相逢
又還逐浮雲飛去錦箋尚濕珠香未歇空惹閒愁千
縷尋思不似鵲橋人猶自得一年一度
前調盧炳
餘霞散綺明河翻雪隱隱鵲橋初結牛郎織女乍逢迎
却勝似人間歡悦一宵相會經年離别此語眞成浪
說細思怎得似嫦娥常獨宿廣寒宫闕
前調沈端節
懷人意思悲秋情緒長是文園病後蛛絲輕裊玉釵風
想花貌參差依舊無窮往事一襟新恨老淚淋浪卮
酒天涯相對話平生悵南北還如箕斗
前調潘牥
青林雨歇珠簾風細人在綠隂庭院夜來能有幾多寒
已瘦了棃花一半寶釵無據玉琴難托合造一襟幽
怨雲牎霧閣事茫茫試與問杏梁雙燕
前調(寄妹)(宋媛)蘇氏
星移斗轉玉蟾西下漸覺東郊向曉馬嘶人語發霜林
望千里長安古道珠宫姊妹相逢方信别後十分瘦
了上林歸去正花時爭奈向花前又老
前調(郡齋席上賦)(宋妓)嚴蘂
碧梧初墜桂香才吐池上水花微謝穿針人在合歡樓
正月露玉盤高瀉蛛忙鵲嬾耕傭織倦空作古今佳
話人間剛道隔年期怕天上方纔隔夜
前調元好問
棃花春暮垂楊秋晩歸袖無人重挽浮雲流水十年間
筭只有青山在眼風臺月榭朱脣檀板多病全疎酒
盞劉郎爭得似當年比前度心情更減
前調(喜雨)劉因
紇干生處幾時飛去欲去被天留住野人得飽更無求
滿意看一犂春雨田家作苦濁醪釀黍准備歲時歌
舞不妨分我一豚蹄更試聽今秋社鼔
前調曹伯啓
杜鵑聲訴鷓鴣聲助催上黔陽歸路輕舟短棹泛滄浪
霑兩袖夜郎煙霧雲山如暮灘流如怒石齒嶄然無
數天涯愁緒不堪論這光景能消幾度
前調(詠梅贈人)張埜
瓊枝纖弱瑶英嬌小占得江南春早前村雪裏欲開時
料未必東風知道芳心一點幽香多少幾度被花相
惱隴頭人去早歸來莫直待春殘鶯老
前調滕賓
斜陽一抹青山數點萬里澄江如練蕭風吹落櫓聲遥
又喚起寒雲片片殘鴉古渡瘦驢村店漸覺樓頭人
遠桃花流水小橋東是那箇柴門半掩
前調周用
清淮擊楫海潮傳信天末長風初起中宵戍鼓聽鳴鼉
問候吏郵籖報水計程南北天涯歸夢枕上迢迢千
里青綾坐擁奈風寒消不得鬢絲千縷
前調周用
聞香妙語心清無限更惹御爐香暖登登寶殿許瞻天
來供奉玉皇香案細滴銅壺響傳銀箭一夜五更將
半雲屏起攬薄羅衣秋影轉鵲橋星漢
前調(感悟)董斯張
輕暖輕寒不晴不雨辜負韶光九十落花飛絮兩無情
仗千尺遊絲作合塗抹東西飄零南北從此扁舟一
葉夢回始覺未歸休恨一點窺人明月
前調(漁父)沈士鑛
澄潭集網寒江垂線雪白鱸魚成串西風吹送酒花香
促步向壚頭索換竹篙枕月蓑衣遮面一曲滄浪天
半乾坤水上最清閒也自分煙波占斷
前調(明媛)項蘭貞
秋葉辭桐虛庭受月漫道雙星踐約人間離合總難憑
空對景靜占靈鵲遥想停梭此時相晤可把别愁訴
却瑶階獨立且微吟覩瘦影薄羅輕綽
前調(明妓)王微
菡萏開霞輜軿蔽月曾赴書生密約人間較得合歡頻
又何事凌波盼鵲一隻鳴機千年舊樣也合從新換
却織成綃素不裁襦愛鄰近霓裳袖綽
御選歴代詩餘卷二十九
