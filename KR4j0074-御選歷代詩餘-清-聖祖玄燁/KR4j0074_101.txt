欽定四庫全書
御選歷代詩餘卷一百一
司經局洗馬掌局事兼翰林院修撰加二級(臣)王奕清奉
旨校刊
詞人姓氏
唐
昭宗諱傑懿宗第七子即位後改名敏
沈佺期字雲卿相州内黃人上元中舉進士長安中累
遷通事舍人除給事中考功郎坐贓配流嶺表神龍中
授起居郎加修文館直學士侍宴為廻波詞悦帝因賜
牙緋尋為太子詹事開元初卒善屬文尤長七言與宋
之問齊名有集十卷
李景伯邢州柏仁人懷遠之子景龍中為諫議大夫景
雲中進太子庶子終右散騎常侍
張說字道濟一字說之其先自范陽徙河南遂為洛陽
人永昌中對策賢良方正第一授校書郎遷左補闕中
宗朝累遷至兵部侍郎兼修文館學士睿宗即位擢中
書侍郎進同中書門下平章事監修國史開元初進中
書令封燕國公出為幽州都督召拜兵部尚書同中書
門下三品進尚書右丞相兼中書令遷左丞相授開府
儀同三司卒諡文貞有集二十卷明皇使就家錄其文
行於世
李白字太白凉武昭王九世孫其先隴西成紀人後徙
居蜀天寳初游長安賀知章見其文言於明皇召見金
鑾殿奏頌一篇命供奉翰林懇求還山賜金放歸後坐
永王璘事流夜郎會赦還代宗立以左拾遺召已卒其
所製清平調菩薩蠻諸闋實詞調所自起云
王維字摩詰太原人開元九年進士第一調太樂丞擢
右拾遺歷監察御史累遷給事中肅宗立下遷太子中
允進中庶子終尚書右丞贈祕書監後代宗求其樂章
其弟縉集為十卷表上之
元結字次山瀼州人天寳十二載進士蘇源明薦之肅
宗召見上時議三篇擢監察御史遷水部員外郎拜道
州刺史進容管經略使卒贈禮部侍郎自稱浪士更稱
聱叟亦曰漫叟
張鶴齡一名松齡志和之兄官浦陽尉
張志和字子同金華人本名龜齡以明經擢第獻策於
肅宗得待詔翰林授左金吾衞錄事參軍改今名坐事
貶南海尉經量移不願之官扁舟江湖自稱煙波釣徒
憲宗嘗命物色之不能致著書十二卷名元真子亦以
自號
崔液字潤甫安喜人中書侍郎仁師之子官至殿中侍
御史坐兄湜事廢
劉長卿字文房河間人開元中進士至德中為監察御
史以檢校祠部員外郎為轉運使判官知淮西鄂岳轉
運留後鄂岳觀察使吳仲儒誣奏貶潘州南巴尉尋除
睦州司馬終隨州刺史有集十卷
韋應物京兆人周逍遥公夐之後永泰中任洛陽丞歷
鄠櫟陽二縣令建中二年除比部員外郎出刺滁州改
江州入為左司郎中貞元初又刺蘇州有詩文集十卷
韓翃字君平南陽人天寳十三載進士侯希逸節度淄
青表佐幕府李勉任宣武復辟之建中初以駕部郎中
知制誥終中書舍人有集五卷
戴叔倫字幼公潤州金壇人師事蕭穎士貞元中及第
劉晏奏為主運湖南嗣曹王皋領湖南表在幕府楊惠
琳劫之不從建中中李希烈反留叔倫守撫州刺史封
譙縣男後遷容管經略德宗嘗賦中和節詩遣使寵餞
代還卒於道
張仲素字繪之元和中為翰林學士韋貫之謂學士所
以備顧問不宜專取詞藝奏罷之
王建字仲初潁川人大歷十年進士官渭南尉歴祕書
丞侍御史出為陜州司馬從軍塞上後歸卜居咸陽有
集十卷
劉禹錫字夢得中山人貞元中進士復登博學宏詞科
為監察御史與王叔文善擢屯田員外郎叔文敗貶朗
州司馬召還復出刺連州又歷夔和二州入為主客郎
中裴度薦為集賢直學士遷太子賓客會昌時加檢校
禮部尚書有集四十卷
柳宗元字子厚河東人貞元九年進士再登博學宏詞
科授校書郎歷藍田尉貞元十九年為監察御史裏行
王叔文用事擢禮部員外郎後坐叔文黨貶邵州刺史
再貶永州司馬元和十年徙為柳州刺史卒劉禹錫編
定其集凡四十五卷
白居易字樂天其先太原人徙下邽貞元中進士拔萃
補校書郎元和初入翰林為學士遷左拾遺進左贊善
大夫貶為江州司馬徙忠州刺史入為司門員外郎遷
主客郎中知制誥轉中書舍人出刺杭州分司東都復
刺蘇州文宗立以祕書監召遷刑部侍郎拜河南尹會
昌初以刑部尚書致仕贈尚書右僕射諡曰文自號醉
吟先生又號香山居士有長慶集七十五卷
李德裕字文饒贊皇人元和宰相吉甫之子以廕補校
書郎累遷至翰林學士進中書舍人御史中丞出為浙
西觀察使文宗立召拜兵部侍郎節度鄭滑徙劒南西
川太和七年拜同中書門下平章事封贊皇縣伯武宗
立再入相以平劉稹功拜太尉進封趙國公改衞國大
中初貶崖州司戶卒懿宗朝追復故官贈尚書左僕射
有會昌一品集二十卷姑臧集五卷行於世
杜牧字牧之京兆人貞元宰相佑之孫太和二年第進
士復舉賢良方正為淮南節度府掌書記擢監察御史
分司東都歷黃池睦三州刺史入為司勲員外郎復自
乞為湖州刺史踰年以考功郎中知制誥終中書舍人
有樊川集二十卷
温庭筠本名岐字飛卿太原人貞觀宰相彦博之後累
舉不第大中末為方山尉徐商鎮襄陽署廵官及商執
政欲白用之會商罷遂廢唐自大中以後詩衰而倚聲
作至庭筠始有專集名握蘭金荃與詩集五卷漢南真
稿十卷並傳於世
段成式字柯古臨淄人長慶宰相文昌之子會昌時累
擢尚書郎出為吉州刺史終太常少卿
皇甫松一作嵩字子竒睦州人工部郎中湜之子
崔懷寳
鄭符字夢復滎陽人官秘書監
張希復字善繼常山人牛僧孺之壻河南府士曹集賢
校理後官學士有與段成式鄭符聯句
司空圖字表聖河中人咸通末進士由宣歙幕召為禮
部員外郎遷郎中僖宗幸鳳翔間關至行在拜知制誥
遷中書舍人後還河中屢徵不起昭宗在華召拜兵部
侍郎復固辭隱居中條山之王官谷名其亭曰休休自
稱耐辱居士朱全忠召為禮部尚書不食而卒有一鳴
集三十卷
韓偓字致堯一字致光萬年人龍紀元年進士佐河中
幕府召拜左拾遺累遷左諫議大夫王溥薦為翰林學
士遷中書舍人從昭宗幸鳳翔遷兵部侍郎進承旨欲
相者三四皆固辭後為朱全忠所惡貶濮州司馬天祐
二年復召為學士偓不敢入朝挈家南依王審知自號
玉山樵人所著有金鑾密記五卷詩一卷又香蘞集一
卷
張曙小字阿灰成都人侍郎褘子龍紀元年進士
林楚翹
方外
呂巖字洞賓京兆人咸通中舉進士兩為縣令值黃巢
亂攜家入終南山學道不知所終
宫嬪
楊太真小字玉環永樂人蜀州司戸參軍元琰之女始
為夀王妃開元二十八年詔度為女道士賜號太真旋
召入禁中稱娘子天寳初册為貴妃
妓女
柳氏韓翃姬
劉采春浙人作囉嗊曲元稹廉問浙東有因循歸未得
不是戀鱸魚之句或曰為好鑑湖春色耳謂采春也
女鬼
王麗真見才鬼錄
後唐
莊宗名存勖小字亞子天祐五年嗣立為晉王破燕滅
梁遂襲尊號改元同光在位三年性知音善度曲世傳
其一葉落宴桃源等詞
和凝字成績鄆州人舉進士仕後唐為翰林學士知制
誥晉天福中拜中書侍郎同中書門下平章事後漢時
加太子太傅封魯國公周顯德中卒贈侍中有集共百
餘卷其長短句名紅葉稿
南唐
中主李璟字伯玉徐州人唐宗室之裔嗣父昪僣號江
南改元保大初名景通後奉周正朔避廟諱改名璟降
稱國主宋建隆二年卒其子從嘉乞追復帝號太祖許
之廟號元宗有長短句數首
後主李煜字重光初名從嘉璟之第六子建隆二年嗣
立開寳八年國入於宋封違命侯太平興國中進封隴
西郡公卒追封吳王贈太師煜妙於音律能自譜樂府
後人合中主所作刻之為南唐二主詞集一卷
馮延巳一名延嗣字正中其先彭城人唐末徙家新安
又徙廣陵事李昪為校書郎繼事璟累官翰林學士承
旨進中書侍郎左僕射同平章事後改太子太傅所著
樂府甚多嘉祐中陳世修編定為陽春錄一卷
徐鉉字鼎臣會稽人父延休唐乾符中進士後仕吳遂
家廣陵鉉與弟鍇俱知名時號二徐鉉始仕楊溥為祕
書郎李昪時知制誥煜時累遷翰林學士歸宋為直學
士院給事中散騎常侍淳化初坐累黜靜難軍司馬卒
於邠有徐常侍集三十卷
張泌一作佖字子澄淮南人初官句容尉上書陳治道
後主徵為監察御史歷考功員外郎進中書舍人改内
史舍人隨煜歸宋仍入史館遷郎中歸寓家毘陵有集
一卷
盧絳字晉卿宜春人唐中書舍人肇之後舉進士不第
上書論事授沿江廵檢後主用為凌波都虞候累遷昭
武軍節度留後進柱國歸宋授冀州團練使
成幼文江南人官大理卿
耿玉真盧絳未遇時夢白衣女子歌菩薩蠻詞且曰他
日富貴相見於固子坡後絳入宋被刑有婦人耿玉真
者同斬姿貌宛如所夢問其地為固子坡云
前蜀
後主王衍字化源許州人嗣父建僣號於蜀改元乾德
後唐同光四年舉國降天成中追封順正公衍有才思
尤好靡麗之詞所製詞曲蜀人皆傳誦焉
韋莊字端巳杜陵人唐宰相見素之孫乾寧元年進士
官左補闕王建為西川節度使昭宗命莊同李詢宣諭
遂留掌書記尋以起居舍人召建復表留之及僣號進
莊左散騎常侍判中書門下事累官至吏部尚書同平
章事卒諡文靖有集二十餘卷其弟藹編定其詩為浣
花集五卷
牛嶠字松卿一字延峰隴西人唐宰相僧儒之後乾符
五年進士歴官拾遺補尚書郎王建鎮蜀辟為判官後
仕蜀為給事中有集三十卷
牛希濟嶠之兄子王衍時累官翰林學士御史中丞降
於後唐明宗拜為雍州節度副使
庾傳素事王建為蜀州刺史累官至左僕射同平章事
罷為工部尚書衍嗣立加太子少保兼中書侍郎後降
唐授刺史
毛文錫字平珪南陽人唐太僕卿龜範子登進士仕蜀
為翰林學士遷内樞密使進文思殿大學士拜司徒貶
茂州司馬隨衍降唐復仕後唐與歐陽炯等並以詞章
供奉内庭所著有前蜀紀事二卷茶譜一卷
薛昭藴官至侍郎
魏承班父弘夫為王建養子賜姓名王宗弼封齊王承
班為駙馬都尉官至太尉
尹鶚成都人事王衍為翰林校書累官參卿
李珣字德潤先世本波斯人家於梓州王衍昭儀李舜
絃兄也為蜀秀才嘗與賓貢有瓊瑶集一卷
後蜀
後主孟㫤字保元初名仁贊邢州人嗣父知祥僣號於
蜀改元廣政宋乾德三年舉國降封秦國公卒贈尚書
令追封楚王諡恭孝性好學嘗集古今韻會五百卷亦
工樂府
歐陽彬字齊美衡州人前蜀時官翰林學士兵部侍郎
充唐國通好使後歸孟知祥歷事㫤累官尚書左丞出
為寧江軍節度使
歐陽炯益州人事王衍為中書舍人後事知祥及㫤累
官翰林學士進門下侍郎同平章事從㫤歸宋授左散
騎常侍
顧夐前蜀時官刺史後事知祥累遷至太尉
鹿虔扆事㫤為永泰軍節度使進檢校太尉加太保
閻選蜀布衣時稱為閻處士
毛熙震蜀人官秘書監
徐氏青城人有才色㫤册為貴妃升號慧妃别稱花蕊
夫人嘗傚王建作宫詞百首為時所稱
南漢
黃損字益之連州人登梁龍德二年進士第後仕南漢
劉龑居幕府累進尚書左僕射以極諫忤意退居永州
卒或曰仙去所著有三要書桂香集射法
楚
伊用昌南岳道士有異術
南平
孫光憲字孟文貴平人唐時為陵州判官天成初避地
江陵高季興據荆南署為從事歷事三世累官荆南節
度副使檢校祕書兼御史中丞後勸高繼冲歸宋太祖
授以黃州刺史將用為學士未及而卒自號葆光子有
荆臺筆傭橘齋鞏湖諸集
徐昌圖莆陽人與兄昌嗣並有才名陳洪進歸宋令昌
圖奉表入汴太祖命為國子博士累遷殿中丞
閩
陳金鳳福清人唐福建觀察使陳巖女王審知選為才
人延鈞立復嬖之封淑妃及僣號册為后金鳳善歌舞
嘗作樂游曲
御選歷代詩餘卷一百一
