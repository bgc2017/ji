欽定四庫全書
御選歴代詩餘卷三十二目錄(五十六字)
玉樓春(下)
舒亶(三首)
王詵
王觀
蘇庠
葛勝仲
周紫芝
謝逸(四首)
周邦彦(五首)
王采
王安中(二首)
向子諲
蔡伸
葉夢得
陳與義
趙長卿
康與之
侯寘(二首)
辛棄疾(七首)
程垓(二首)
劉克莊
李石
陸游
劉圻父
劉鎮
嚴仁
毛幵
郭應祥
高觀國(四首)
史達祖(二首)
汪莘
方千里(二首)
楊澤民
吳文英
陳允平(五首)
石孝友(四首)
周端臣
王武子
莫崙
樓采
無名氏
僧揮
李清照
盼盼
馮延登
劉因(四首)
劉景翔
劉基
駱文盛
吳子孝(二首)
楊慎
王錫爵
沈自炳
郭㻬
前調(又一體)
孟㫤
前調(又一體)
温庭筠
顧夐(二首)
前調(又一體)
牛嶠
瑞鷓鴣
馮延巳
歐陽修
蘇軾
賀鑄
杜安世
葛勝仲
趙師俠
張元幹(二首)
侯寘
辛棄疾
程垓(二首)
尤袤
盧炳
郭從範
陳彭年
詹正(二首)
京師妓
楊愼
卓人月
御選歴代詩餘卷三十二目錄
欽定四庫全書
御選歴代詩餘卷三十二(五十六字)
司經局洗馬掌局事兼翰林院修撰加二級(臣)王奕清奉
旨校刊
玉樓春(下)
玉樓春舒亶
金絲絡馬青錢路笑指玉皇香案去點衣柳陌度殘紅
拂面風橋吹細雨曉釵壓鬢頭慵舉恨裏歌聲兼别
苦西湖一頃白菱花惆悵行雲無覓處
前調(贈歌者)舒亶
十二闌干褰畫箔取次穿花成小酌綵鸞舞罷鳳孤飛
回首東風空院落杳杳桃源仙路邈晴日曉牎紅薄
薄傷春還是嬾梳妝想見綠雲垂鬢脚
前調(蔣園)舒亶
瑠璃一片春湖面畫舫遊人簾外見水邊風嬾柳低眠
花底雨乾鶯細囀秋千寂寂垂楊岸芳草綠隨人漸
遠一番樂事又春深金盞莫辭紅䄂勸
前調王詵
錦城春色花無數排比笙歌留客住輕寒輕暖袷衣天
乍雨乍晴寒食路花雖不語鶯能語莫放韶光容易
去海棠開後月明前縱有千金無買處
前調王觀
銅駝陌上新正後第一風流除是柳勾牽春事不如梅
斷送離人強似酒東君有意偏撋就慣得腰肢眞箇
瘦阿誰道你不思量因甚眉頭長恁皺
前調蘇庠
江雲疊疊遮鴛浦江水無情流薄暮歸帆初張葦邊風
客夢不禁篷背雨渚花不觧留人住只作深愁無盡
處白沙煙樹有無中鴈蕩滄州何處所
前調(泛溪)葛勝仲
木闌干外池光闊午夜喬林迷岸樾掠船凉吹起青蘋
縈水歌聲欺白雪檀槽響趁紅牙節私語嘈嘈還切
切人生何樂似同襟莫待驪駒聲慘咽
前調周紫芝
江頭雨後山如髻催送新凉風有意月來楊柳綠隂中
秋在梧桐疎影裏小牎紋簟凉如水歲歲年年同此
味眼前不忍對西風夢後更堪追往事
前調(寒食)謝逸
弄晴數點棃花雨門外畫橋寒食路杜鵑飛破草間煙
蛺蝶惹殘花底霧東君著意憐樊素一段韶華天付
與妝成不管露桃嗔舞罷從教風柳妒
前調謝逸
横塘淺暈琉璃瑩綠葉陰濃庭院靜櫻桃熟後麥秋凉
芍藥開時槐夏永蓬萊閣下紅塵境青羽扇低搖鳳
影庭前玉樹一枝春香霧和煙新月冷
前調謝逸
箇中懷抱誰排遣側側輕寒風翦翦細看梅蕊晩香濃
爭似柳梢春色淺嬌譌道字歌聲軟醉後微渦回笑
靨更無卓氏白頭吟只有盧郎年少感
前調謝逸
青錢點水圓荷綠觧籜新篁森嫩玉輕風冉冉楝花香
小雨絲絲梅子熟華堂燭燼零金粟人在洞天三十
六昭華吹徹琯聲寒聲入壽觴紅浪蹙
前調周邦彦
當時攜手城東道月墮簷牙人睡了酒邊誰使客愁輕
帳底不教春夢到别來人事如秋草應有吳霜侵翠
葆夕陽深鎖綠楊門一任盧郎愁裏老
前調周邦彦
大堤花豔驚郎目秀色穠光看不足休將寶瑟寫幽懷
座上有人能顧曲平波落照涵頳玉畫舸亭亭浮澹
淥臨分何以祝深情只有别愁三萬斛
前調周邦彦
玉匳收起新妝了鬢畔斜枝紅裊裊淺顰輕笑百般宜
試著春衫應更好裁金簇翠天機巧不稱野人篸破
帽滿頭聊作片時狂頓減十年塵土貌
前調周邦彦
桃溪不作從容住秋藕絶來無續處當時相候赤欄橋
今日獨尋黃葉路煙中列岫青無數鴈背斜陽紅欲
暮人如風後入江雲情似雨餘黏地絮
前調周邦彦
郊原雨過金英秀風埽霜威寒入褏感君一曲斷腸歌
送我十分和淚酒古道塵清榆柳瘦繫馬郵亭人散
後今宵燈盡酒醒時可惜朱顔成皓首
前調王采
秋閨思入江南遠簾幕低垂閒不捲玉珂聲斷曉屏空
好夢驚回還起嬾風輕只覺香煙短陰重不知天地
晚隔牎人語退朝歸旋整宿妝勻睡臉
前調王安中
秋鴻只向秦箏住終寄青樓書不去手因春夢有攜時
眼到花開無著處泥金小字蠻牋句翠袖紅裙今在
否欲尋巫峽舊時雲問取陽關西去路
前調王安中
堯天雨露承新詔珂馬風生趨急召玉符曾將虎牙軍
金殿還陞龍尾道征西鎮北功成早仗鉞登壇今未
老尊前休更說燕然且聽陽關三疊了
前調(見梅對雪)向子諲
記得江城春意動兩行疎梅龍腦凍佳人不用辟寒犀
踏雪穿花雲鬢重眞珠旋滴留人共更爇沉香煖金
鳳只今梅雪可憐時都是綠窗前日夢
前調蔡伸
星河風露經年别月照離亭花似雪寶釵鸞鏡會重逢
花裏同眠今夜月月華依舊當時節細把離腸和淚
說人生只合鎮長圓休似月圓圓又缺
前調(晚雨集客湖上)葉夢得
花殘却似春留戀幾日餘香吹酒面濕煙不隔柳條青
小雨池塘初有燕波光縱使明如練可奈落紅紛似
霰觧將心事訴東風只有啼鶯千萬囀
前調(青墩僧舍)陳與義
山人本合居巖嶺聊問支郎分半境殘年藜杖與綸巾
八尺庭中時弄影呼兒汲水添茶鼎甘勝吳山山下
井一甌清露一爐雲偏覺平生今日永
前調(春半)趙長卿
江邨百六春強半拍拍池塘春水滿風團柳絮舞如狂
雨壓橘花香不散隂隂巷陌閒庭院小立危欄羞燕
燕不知何事未還鄉除却青春誰作伴
前調康與之
青牋後約無憑據誤我碧桃花下語誰將消息問劉郎
悵望玉溪溪上路春來無限傷情緒擬欲題紅都寄
與東風吹落一庭花手把新愁無寫處
前調侯寘
市橋燈火春星碎街鼓催歸人未醉半嗔還笑眼回波
欲去更留眉斂翠歸來短燭餘紅淚月澹天高梅影
細北風休遣鴈南來斷送不成今夜睡
前調(中秋閠月)侯寘
今秋仲月逢餘閏月姊重來風露靜未勞玉斧整蟾宮
又見冰輪浮桂影尋常經歲暌佳景閱月那知還賞
詠庾樓江闊碧天高遥想飛觴清夜永
前調辛棄疾
人間反覆成隂雨鳬鴈江湖來又去十千一斗飲中仙
一百八盤天上路舊時楓落吳江句今日錦囊無著
處看封關外水雲侯剰按山中詩酒部
前調(戲賦雲山)辛棄疾
何人半夜推山去四面浮雲猜是汝當時相對兩三峰
走徧溪頭無覓處西風瞥起雲橫度忽見東南天一
柱老僧拍手笑相誇且喜青山依舊住
前調辛棄疾
瘦笻倦作登高去却把黃花相爾汝嶺頭拭目望龍山
更在雲煙遮斷處思量落帽人風度休說當年功紀
柱謝公直是愛東山畢竟東山留不住
前調辛棄疾
風前欲勸春光住春在城南芳草路未隨流落水邊花
且作飄零泥上絮鏡中已有星星誤人不負春春自
負夢回人遠許多愁只在棃花風雨處
前調(隐湖戲作)辛棄疾
客來底事逢迎晚竹裏鳴禽尋未見日高猶苦聖賢心
門外誰酣蠻觸戰多方為渴泉尋徧何日成隂松種
滿不辭長向水雲來只怕頻頻魚鳥倦
前調(奉祠西歸將至仙人磯)辛棄疾
江頭一帶斜陽樹緫是六朝人住處悠悠興廢不關心
惟有沙洲雙白鷺仙人磯下多風雨好卸征帆留不
住直須抖擻盡塵埃却趁新凉秋水去
前調辛棄疾
狂歌擊碎邨醪醆欲舞還憐衫袖短心如溪上釣磯閒
身似道旁官堠嬾山中有酒提壺勸好語憐君堪鮓
飯至今有句落人間渭水秋風黃葉滿
前調程垓
疎枝半作窺牎老又是一年春意早風低小院得香遲
月傍女牆和影好去年苦被離情惱今日逢花休草
草後時花落盡從他且趁先春&KR0838;醉倒
前調(得書)程垓
别時已有重來願誰料情多天不管分明咫尺是青樓
抵死濃雲遮得半寄聲只倚西風鴈鴈荅書回空是
怨領愁歸去有誰知水又茫茫山又斷
前調劉克莊
年年躍馬長安市客裏似家家似寄青錢換酒日無何
紅燭呼盧宵不寐易挑錦婦機中字難得玉人心下
事男兒西北有神州莫滴水西橋畔淚
前調李石
轆轤軛軛門前井不道隔牎人睡醒柔絲無力玉琴寒
殘麝徹心金鴨冷一鶯啼破簾櫳靜紅日漸高花轉
影起來情緒寄遊絲飛絆翠翹風不定
前調(立春日作)陸游
三年流落巴山道破盡青衫塵滿帽身如西瀼渡頭雲
愁抵瞿塘關上草春盤春酒年年好試戴銀旛判醉
倒今朝一歲大家添不是人間偏我老
前調劉圻父
今來古往長安道歲歲榮枯原上草行人幾度到江濱
不覺身隨楓樹老蒲花昜晚蘆花早客裏光隂如過
鳥一般垂柳短長亭去路不如歸路好
前調(東山探梅)劉鎮
泠泠水向橋東去漠漠雲歸溪上住疎風澹月有來時
流水行雲無覓處佳人獨立相思苦薄袖欺寒修竹
暮白頭空負雪邊春著意問春春不語
前調嚴仁
春風只在西園畔薺菜花繁蝴蝶亂冰池晴綠照還空
香徑落紅吹已斷意長翻恨遊絲短盡日相思羅帶
緩寶匳如月不欺人明日歸來君試看
前調毛幵
日長澹澹光風轉小尾黃蜂隨早燕行尋香逕不逢人
惟有落紅千萬片酒成憔悴花成怨閒煞羽觴難會
面可堪春事已無多新筍遮牆苔滿院
前調郭應祥
匆匆相遇匆匆去恰似當初元未遇生憎黃土嶺頭塵
強學章臺街裏絮雨荒三徑雲迷路緫是離人堪恨
處從今對酒與當歌空惹離情千萬緒
前調高觀國
幾雙海燕來金屋香滿離宫三十六春風翦草碧纖纖
春雨浥花紅撲撲衛姬鄭女腰如束齊唱陽春新製
曲曲終移宴起笙歌花下晚寒生翠縠
前調(題畫海棠花)高觀國
胭脂染出春風錦生怕黃昏人有恨雨難揩淚玉環嬌
煙不遮愁紅袖冷醉魂吹斷香魂靜拂拂翠眉羞帶
粉最憐新燕識風流只為春寒消瘦損
前調高觀國
多時不踏章臺路依舊東風芳草渡鶯聲喚起水邊情
日影炙開花上霧謝娘不信佳期悞認得馬嘶迎繡
戸今宵翠被不春寒只恐香濃春又去
前調高觀國
春煙澹澹生春水曾記芳洲蘭棹檥岸花香到舞衣邊
汀草色分歌扇底棹沉雲出情千里愁壓雙鴛飛不
起十年春事十年心怕說湔裙當日意
前調(社前一日)史達祖
遊人等得春晴也處處旗亭咸繫馬雨前穠杏尚娉婷
風裏殘梅無顧藉忌拈鍼指還逢社鬭草贏多裙欲
卸明朝新燕定歸來叮囑重簾休放下
前調(棃花)史達祖
玉容寂寞誰為主寒食心情愁幾許前身清淡似梅妝
遥夜依微留月住香迷蝴蝶飛時路雪在秋千來往
處黃昏著了素衣裳深閉重門聽夜雨
前調汪莘
一片江南春色晩牡丹花謝鶯聲嬾問君離恨幾多長
芳草連天猶覺短昨夜溪頭新溜滿尊前自起噴龍
管明朝飛棹下錢塘心共白蘋香不斷
前調方千里
華堂銀燭堆紅淚觧說離人多少意恨從别後更無窮
愁到窮時惟一味江南渭北三千里憔悴相思何日
已馬蹄清曉草黏天庭院黃昏花滿地
前調方千里
溶溶水映娟娟秀淺約宮妝籠翠袖舞餘楊柳乍縈風
睡起海棠猶帶酒憔悴蕭郎緣底瘦那日花前相見
後西牎疑是故人來費得羅箋詩幾首
前調楊澤民
奇容壓盡羣芳秀枕臂濃香猶在袖自從草草為傳杯
但覺厭厭常病酒堤上路長官柳瘦愁在月明霜落
後須知斗帳夜寒多早趁西風迴鷁首
前調吳文英
茸茸貍帽遮梅額金蟬羅翦胡衫窄垂肩爭看小腰身
倦態強隨閒鼓笛問稱家住城東陌欲買千金應不
惜歸來困頓殢春眠猶夢婆娑斜趁拍
前調陳允平
東風躍馬長安道一樹櫻桃花謝了别來千里夢頻歸
醉裏五更愁不到江南兩岸無名草雨過莓苔生嫩
葆玉樓人遠六么閒簾幕深沉雙燕老
前調陳允平
粉銷香減紅蘭淚緫是文君初别意春風織就悶情懷
夜月砌成愁况味迢迢歸夢頻東里堪恨洛陽花漸
已斜陽日日自相思三十六陂芳草地
前調陳允平
西園鬭結秋千了日漾游絲煙外裊小橋楊柳色初濃
别院海棠花正好粉牆低度鶯聲巧薄薄輕衫宜短
帽便&KR0838;日日醉芳菲未必春風留玉貌
前調陳允平
柳絲挽得秋光住腸斷驛亭離别處斜陽一片水邊樓
紅葉滿天江上路來鴻去鴈知何數欲問歸期朝復
暮晩風亭院倚闌干兩岸蘆花飛雪絮
前調陳允平
長江浩渺山明秀宛轉西風驚客袖相逢纔繫柳邊舟
相别又傾花下酒怪得新來詩骨瘦都在秋娘相識
後一天明月照相思蘆荻汀洲霜滿首
前調石孝友
小桃破盡風前萼草草年華閒過却十分清瘦有誰知
一點相思無處著書憑鴈字應難托花與淚珠相對
落萬紅千翠儘春光若比此情猶自薄
前調石孝友
扁舟破浪鳴雙櫓歲晚客心紛萬緒香紅漠漠落梅邨
愁翠萋萋芳草渡漢皋珮失誠相誤楚峽雲歸無覓
處一天明月缺還圓千里伴人來又去
前調(送别)石孝友
陽關聲裏催行色馬惜離羣人惜别入懷風月記銜杯
迎步溪山供散策陰飇斷渡江吹白晴壑吞雲天放
碧懸知詩興滿歸途三四野梅開的皪
前調石孝友
尋春誤入桃源洞草草幽歡聊與共牢籠風月此時情
做造溪山今夜夢柳蹊未放金絲弄梅徑已經香雪
凍春愁離恨重於山不信馬兒駝不動
前調周端臣
華堂簾幕飄香霧一搦楚腰輕束素翩躚舞態燕還驚
綽約妝容花盡妒尊前謾詠高唐賦巫峽雲深留不
住重來花畔倚闌干愁滿闌干無倚處
前調(聞笛)王武子
紅樓十二春寒側樓角何人吹玉笛天津橋上舊曾聽
三十六宮秋草碧昭華人去無消息江上青山空晚
色一聲落盡短亭花無數行人歸未得
前調莫崙
綠楊芳徑鶯聲小簾幕烘香桃杏曉餘寒猶峭雨疎疎
好夢自驚人悄悄憑君莫問愁多少門外江流羅帶
繞直饒明日便相逢已是一春閒過了
前調樓采
東風破曉寒成陣曲鎖沉香簧語嫩鳳釵敲枕玉聲圓
羅袖拂屏金縷褪雲頭鴈影占來信歌底眉尖縈淺
暈澹煙疎柳一簾春細雨遥山千疊恨
前調(題鉛山驛壁)無名氏
東風楊柳門前路畢竟雕鞍留不住柔情勝似嶺頭雲
别淚多於花上雨青樓畫幕無重數聽得樓邊車馬
去若將眉黛染情深直到丹青難畫處
前調(芭蕉)僧揮
飛香漠漠簾幃暖一線水沉煙未斷紅樓西畔小闌干
盡日倚闌人已遠黃梅雨過芭蕉晚鳳尾翠搖雙葉
短舊年顔色舊年心留到如今春不管
前調(紅梅)(宋媛)李清照
紅酥肯放瓊瑶碎探著南枝開徧未不知藴藉幾多時
但見包藏無限意道人憔悴春牎底閒拍闌干愁不
倚要來小看便來休未必明朝風不起
前調(侑涪翁)(宋妓)盼盼
少年看花雙鬢綠走馬章臺絃管逐而今老更惜花深
終日看花看不足坐中美女顔如玉為我同歌金縷
曲歸時壓得帽簷攲頭上春風紅簌簌
前調(宴河中瑞雪亭)馮延登
長原迤邐孤麋臥野色微茫河界破草縈繩屨綠雲深
花觸飛丸紅雨妥高亭初試煎茶火醉玉漸譁春滿
座行杯莫厭轉籌頻佳節等閒飛鳥過
前調劉因
未開常探花開未又恐纔開風雨至花開風雨不相妨
為甚不來花下醉今年休作明年計明日已非今日
事春風欲勸座中人一片落紅當眼墜
前調劉因
柳梢綠小梅如印乍暖還寒猶未定惜花長是為花愁
殢酒却嫌添酒病蠅頭蝸角都休競萬古豪華同一
盡東君曉夜促歸期三十六番花遞信
前調劉因
西山不似龐公傲城府有樓山便到欲將華髮染晴嵐
千里青青濃可埽人言華髮因愁早勸我消愁惟酒
好夜來一飲盡千鍾今日醒來依舊老
前調劉因
錦雲十里川妃共一棹晚凉風款送只愁無處著清香
滿載月明船已重冰壺水鑑元空洞天意似嫌紅翠
擁&KR0838;教風露入銀尊不惜秋光渾減動
前調劉景翔
可憐又誤江南景雨膩風喧愁入暝依稀碧玉水邊魂
憔悴綠珠樓外影點點隨人飛遠近薄倖相逢情怎
忍年年三月化香塵天上人間看夢醒
前調劉基
江城雨熟黃梅後樓閣青高虚永晝階前玉露寶珠呈
葉底夜蟬金石奏蒼苔不覺殘紅覆匝徑沿牆欺組
綬老來於物緫忘情漫為青山開北牖
前調駱文盛
風雨夜來驚枕上春寒曉入梅花帳下牀日午未梳頭
坐看南溪新水漲一尊誰與移新釀匆匆慰我花間
望清歌時對碧山傾谷口閒雲恁無恙
前調(秋夜聞吹簫次韻)吳子孝
芳筵初奉千金壽妙舞高歌都未有飛仙却送玉簫聲
如君宜坐相如右銀蟾光映松杉秀萬頃玻瓈雲不
厚名山佳客兩相遭知音况遇調元手
前調(陽山題壁)吳子孝
憐春常恐春歸去剛到清明花似霧青山處處可尋春
况對山光湖影聚幾宵雨細泥沾絮十里月明鴉滿
樹美人傾蓋即知心銀燭金杯休記數
前調楊慎
小寒倦倚相思枕絲雨織愁愁欲稔綠楊橋畔見誰家
油壁香車迎阿沈莫教錯送迴文錦密地重將青鳥
審流鶯庭戶嫩凉天月許再圓花再品
前調(燕來)王錫爵
簷鈴忽報新賓拜千里烏衣知已憊畫簾低掠語聲輕
一種風流還自賣依舊香巢無敢壊花底迎遲君莫
怪清明時節雨風多珍重梁間休出外
前調沈自炳
盼定玉郎離别處空剰紫騮芳草路年年同嫁與東風
只有小樓紅杏樹愁病懨懨魂欲去一霎芭蕉寒響
聚空嗟薄命玉容人值得數聲秋夜雨
前調(晚春中橋看月)(明媛)郭㻬
花飛錦帶春波簇殘月流輝明水縠萬珠的皪照新妝
故向嫦娥纖手掬柳線牽煙輕重綠漁燈高下鴛鴦
宿無情花柳送春歸不管離人腸斷續
前調(又一體夜起避暑)孟㫤
冰肌玉骨清無汗水殿風來暗香滿繡簾一點月窺人
攲枕釵橫雲鬢亂起來瓊戶悄無聲時見疎星渡河
漢屈指西風幾時來只恐流年暗中換
前調(又一體)温庭筠
家臨長信往來道乳燕雙雙掠煙草油壁車輕金犢肥
流蘇帳曉春雞早籠中嬌鳥暖猶睡簾外落花閒不
埽衰桃一樹近前池似惜紅顔鏡中老
前調顧夐
月照玉樓春漏促颯颯風搖庭砌竹夢驚鴛被覺來時
何處管絃聲斷續惆悵少年遊冶去枕上兩蛾攢細
綠曉鶯簾外語花枝背帳猶殘紅蠟燭
前調顧夐
柳映玉樓春日晚雨細風輕煙草輭畫堂鸚鵡語雕籠
金粉小屏猶半掩香滅繡幃人寂寂倚檻無言愁思
遠恨郎何處縱疎狂長使含啼眉不展
前調(又一體)牛嶠
春入橫塘搖淺浪花落小園空惆悵此情誰信為狂夫
恨翠愁紅流枕上小玉牎前嗔燕語紅淚滴穿金線
縷鴈歸不見報郎歸織成錦字封過與
瑞鷓鴣
(雙調五十六字一名舞春風一名鷓鴣詞通首皆平韻與七言近體詩無異若用仄韻即係玉樓春)
(木蘭花調也)
瑞鷓鴣馮延巳
嚴妝纔罷怨春風粉牆畫壁宋家東蕙蘭有恨枝猶綠
桃李無言花自紅燕燕巢時羅幕卷鶯鶯啼處鳳臺
空少年薄倖知何處每夜歸來春夢中
前調歐陽修
楚王臺上一神仙眼色相看意不傳見了又休還似夢
坐來雖近遠如天隴禽有恨猶能說江月無情也觧
圓更被春風送惆悵落花飛絮兩翩翩
前調(觀潮)蘇軾
碧山影裏小紅旗儂是江南踏浪兒拍手欲嘲山簡醉
齊聲爭唱浪婆詞西興渡口帆初落漁浦山頭日未
攲儂欲送潮歌底曲尊前還唱使君詩
前調賀鑄
月痕依約到西廂曾羡花枝拂短牆初未識愁那得淚
每渾疑夢奈餘香歌逢嫋處眉先嫵酒半酣時眼更
狂閒倚繡簾吹柳絮問人何似冶遊郎
前調杜安世
夜來風雨損餘芳數片衰紅落檻傍媚景背人容易去
半軒飛絮日空長從來不信相思切及至如今信感
傷獨立黃昏繡簾外可堪新月露圓光
前調(送别)葛勝仲
兩年人住豈無情别乘辭華似水清何事千鍾勤飲餞
故知一别未能輕觧龜雖幸樊籠出挂席還愁海汐
平江草江花都是淚驪駒休作斷腸聲
前調趙師俠
榴花五月眼邊明角簟流冰午夢清江上扁舟停畫槳
雲間一笑濯塵纓主人杯酒流連意倦客關河去住
情都付郵亭今日水伴人東去到江城
前調張元幹
雛鶯初囀鬭尖新雙蕊花嬌掌上身緫觧滿斟偏勸客
多生俱是綺羅人回波偷顧輕招拍方響低敲更合
&KR0793;豈䓻梢頭春欲透情知巫峽待為雲
前調張元幹
香佩潛分紫繡囊野塘波急拆鴛鴦春風灞岸空回首
落日西陵更斷腸雪下哦詩憐謝女花間為令勝潘
郎從今千里同明月再約圓時拜夜香
前調侯寘
遥天拍水共空明玉鏡開匳特地晴極目秋容無限好
舉頭醉眼暫須醒白眉公子催行急碧落仙人著句
清後夜蕭蕭葭葦岸一尊獨酌見離情
前調(京口懷山中故人)辛棄疾
暮年不賦短長詞和得淵明數首詩君自不歸歸甚易
今猶未足足何時偷閒定向山中老此意須教鶴輩
知聞道只今秋水上故人曾牓北山移
前調(瑞香)程垓
東風冷落舊梅臺猶喜山花拂面開紺色染衣春意淨
水沉熏骨晚風來柔條不學丁香結矮樹仍參茉莉
栽安得方盆載幽植道人隨處作香材
前調程垓
門前楊柳綠成陰翠塢籠香徑自深遲日煖熏芳草眼
好風輕撼落花心無多春恨鶯難語最晩朝眠蝶易
尋惟有狂酲不相貸釀成憔悴到如今
前調(詠落梅)尤袤
清溪西畔小橋東落月紛紛水映空五夜客愁花片裏
一年春事雨聲中歌殘玉樹人何在舞破山香曲未
終却憶孤山醉歸路馬蹄香雪襯東風
前調(逆旅除夜大雨)盧炳
客裏驚嗟又歲除蕭蕭寒雨滴茆廬山深溪轉泉聲碎
夜永風搖燭影孤冷甚只多燒木葉詩成無處寫桃
符強酬節物聊清酌今歲屠蘇自取疎
前調郭從範
傾城一笑得人留舞罷嬌娥斂黛愁明月寶鞲金絡背
翠瓊花珥碧搔頭晴雲片雪腰肢嫋晚吹微波眼色
秋清露亭皋芳草綠輕綃軟掛玉簾鈎
前調(歌妓入空門)陳彭年
盡出花鈿三寶津雲鬟初翦向殘春因驚風燭難留世
遂作池蓮不染身貝葉乍翻疑錦軸梵聲纔學誤梁
塵從兹豔質歸空後湘浦應無觧珮人
前調詹正
背人西去一鶯啼拍手還驚百舌飛淺雨微寒春有思
宿妝殘酒欲忺詩鵁鶄浪起蒲茸暖翡翠風來柳絮
低故遣蒼頭尋杏子凭肩小語只心知
前調詹正
東洲遊伴寄蘭苕人日晴時不用招微雨來看楊柳色
故人相遇浴龍橋愁如春水年年長老共東風日日
消幾欲作牋無可寄雙魚猶自等歸潮
前調京師妓
昔時曾侍漢梁王濯錦江邊醉幾場拂石坐來衫袖冷
踏花歸去馬蹄香當初酒醆寧辭醉今日愁懷不易
當暗想舊遊渾似夢芙蓉城下水茫茫
前調楊愼
垂楊垂柳管芳年飛絮飛花媚遠天金繭抱春寒食後
玉蛾翻雪暖風前别離河上還江上抛擲橋邊共路
邊遊子魂消青塞月美人腸斷碧樓煙
前調(湖上上元)卓人月
城中火樹落金錢城外湖波起碧煙夜夜夜深歌子夜
年年年節度丁年琉璃一段湖稱聖琥珀千鍾酒號
賢自分嬾追兒女隊玉梅花下拾花鈿
御選歴代詩餘卷三十二
