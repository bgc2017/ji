欽定四庫全書
御選歴代詩餘卷四十六目錄(七十字)
江城子(又一體)
蘇軾(十一首)
黃庭堅
秦觀(三首)
晁補之(三首)
李之儀(三首)
賀鑄
葛勝仲(二首)
周紫芝(二首)
謝逸(二首)
葛郯(二首)
吕渭老(二首)
王安中
葉夢得(五首)
趙長卿(三首)
張元幹
康與之
辛棄疾(八首)
曹冠
吕勝已(二首)
張鎡
劉儗
劉光祖
黃銖
毛幵(二首)
盧祖皋
韓淲(二首)
汪莘
方岳(二首)
吳文英(六首)
陳允平
周密(二首)
張炎(二首)
石孝友(二首)
林正大
曹良史
譚宣子
朱淑真
蔡松年
蔡珪
段克已
段成已
元好問(三首)
趙孟頫
張埜
倪瓉(二首)
劉基(二首)
高啟
施紹莘
沈泓
沈麖(二首)
御選歴代詩餘卷四十六目錄
欽定四庫全書
御選歴代詩餘卷四十六(七十字)
司經局洗馬掌局事兼翰林院修撰加二級(臣)王奕清奉
旨校刊
江城子
(又一體雙調七十字)
江城子蘇軾
夢中了了醉中醒只淵眀是前生走徧人間依舊却躬
耕昨夜東坡春雨足烏鵲喜報新晴雪堂西畔暗泉
鳴北山傾小溪横南望亭丘孤秀聳層城都是斜川當
日境吾老矣寄餘齡
前調蘇軾
翠蛾羞黛怯人看掩霜紈淚偷彈且盡一尊收淚唱陽
關漫道帝城天樣遠天易見見伊難畫堂新搆近孤
山曲闌干為誰安飛絮落花春色屬眀年欲棹小舟尋
舊事無處問水連天
前調蘇軾
鳳凰山下雨初晴水風清晚霞眀一朵芙蕖開過尚盈
盈何處飛来雙白鷺如有意慕娉婷忽聞江上弄哀
箏苦含情遣誰聽煙斂雲收依約是湘靈欲待曲終尋
問取人不見數峰青
前調蘇軾
天涯流落思無窮既相逢却匆匆攜手佳人和淚折殘
紅為問東風餘幾許春縱在與誰同隋堤三月水溶
溶背歸鴻去吴中回望彭城清泗與淮通寄我相思千
點淚流不到楚江東
前調蘇軾
相逢不覺又初寒對尊前惜流年風緊離亭冰結淚珠
圓雪意留君君且住從此去少清歡轉頭山下轉頭
看路漫漫玉花翻銀海光寬何處是超然知道故人相
念否㩦翠袖倚朱闌
前調(獵)蘇軾
老夫聊發少年狂左牽黃右擎蒼錦帽貂裘千騎卷平
岡為報傾城随太守親射虎看孫郎酒酣胸膽尚開
張鬢微霜又何妨持節雲中何日遣馮唐會挽雕弓如
滿月西北望射天狼
前調(大雪懷朱康叔)蘇軾
黃昏猶是雨纖纖曉開簾欲平檐江闊天低無處認青
帘孤坐凍吟誰伴我揩病目撚衰髯使君留客醉懨
懨水晶鹽為誰甜手把梅花東望憶陶潜雪似故人人
似雪雖可愛有人嫌
前調(陳直方妾)蘇軾
玉人家在鳳凰山水雲間掩門閒門外行人立馬看弓
彎十里春風誰指似斜日映繡簾斑多情好事與君
還憫新鰥拭餘潸眀月空江香霧著雲鬟陌上花開看
盡也聞舊曲破朱顔
前調蘇軾
銀濤無際卷蓬瀛落霞眀暮雲平曾見青鸞紫鳳下層
城二十五絃彈不盡空感慨惜離情蒼梧煙水斷歸
程卷霓旌為誰迎空有千行流淚寄幽貞舞罷魚龍雲
海晚千古恨入江聲
前調蘇軾
前瞻馬耳九仙山碧連天晚雲間城上高臺真箇是超
然莫使匆匆雲雨散今夜裏月嬋娟小溪鷗鷺静聯
拳去翩翩點輕煙人事凄凉回首便他年莫忘使君歌
笑處垂柳下矮槐前
前調蘇軾
墨雲拖雨過西樓水東流晚煙收柳外殘陽回照動簾
鈎今夜巫山真箇好花未落酒新篘美人微笑轉星
眸月華羞捧金甌歌扇縈風吹散一春愁試問江南諸
伴侣誰似我醉揚州
前調(憶别)黃庭堅
畫堂高會酒闌珊倚闌干霎時間千里關山常恨見伊
難及至而今相見了依舊是隔關山倩人傳語問平
安省愁煩淚休彈哭損眼兒不似舊時單尋得石榴雙
葉子憑寄與插雲鬟
前調秦觀
西城楊柳弄春柔動離憂淚難收猶記多情曾為繫歸
舟碧野朱橋當日事人不見水空流韶華不為少年
留恨悠悠幾時休飛絮落花時候一登樓便做春江都
是淚流不盡許多愁
前調秦觀
南来飛燕北歸鴻偶相逢慘愁容綠鬢朱顔重見兩衰
翁别後悠悠君莫問無限事不言中小槽春酒滴珠
紅莫匆匆滿金鍾飲散落花流水各西東後會不知何
處是煙浪遠暮雲重
前調秦觀
棗花金釧約柔荑昔曾㩦事難期咫尺玉顔和淚鎖金
閨恰似小園桃與李雖同處不同枝玉笙初度顫鸞
篦落花飛為誰吹月冷風高此恨只天知任是行人無
定處重相見是何時
前調(亳社觀梅)晁補之
去年初見早梅芳一春忙短紅牆馬上不禁花惱只顛
狂蘇晉長齋猶好事時喚我舉離觴今年春事更茫
茫淺宫粧斷人腸一點多情天賜骨中香頓有飛鳬賢
令尹同我過小横塘
前調(廣陵送王左丞)晁補之
舊山鉛槧倦棲遲叩宸闈向淮圻五馬行春初喜後車
随太守風流容客醉花堕帽酒淋衣隋宫煙外草萋
萋菊花時動旌旂起舞留公且住慰相思王粲詩成何
處寄人北去雁南飛
前調(贈娉娉)晁補之
娉娉聞道似輕盈好佳名也堪稱楚觀雲歸重見小樊
驚豆䓻梢頭春尚淺嬌未顧已傾城章臺休咏舊青
青惹離情恨難平無事飛花撩亂撲旗亭不似劉郎春
草小能步步伴人行
前調李之儀
惱人天氣雪消時落梅飛日初遲小閣幽牎時節聽黃
鸝新洗頭来嬌困甚才試著夹羅衣棠棃花拂淡臙
脂翠雲欹斂雙眉月淺星深天淡玉䋲低不道有人腸
斷也渾不語醉如癡
前調李之儀
今宵莫惜醉顔紅十分中且從容須信歡情回首似旋
風流落天涯頭白也難得是再相逢十年南北感征
鴻恨應同苦重重休把愁懷容易倒書空只有琴尊堪
寄老除此外盡蒿蓬
前調李之儀
闌干拍遍等新紅酒頻中恨匆匆投得花開還報夜来
風惆悵春光留不住又何似莫相逢月牎何處想歸
鴻與誰同意千重婉思柔情一旦總成空彷彿么絃猶
在耳應為我首如蓬
前調賀鑄
麝熏微度繡芙蓉翠衾重畫堂空前夜偷期相見却匆
匆心事兩知何處問依舊是夢中逢坐疑行聽竹牎
風出檐櫳杳無蹤已過黃昏才動寺樓鐘暮雨不来春
又去花滿地月朦朧
前調葛勝仲
昏昏雪意惨雲容獵霜風歲將窮流落天涯憔悴一山
翁清夜小窗圍獸火傾酒綠借顔紅官梅疎豔小壺
中暗香濃玉玲瓏對景忽驚身在大江東上國故人誰
念我晴嶂遠暮雲重
前調(呈劉無言)葛勝仲
浮家重過水晶宫五年中事何窮無恙山溪鬟影落青
銅欲向舊遊尋舊事雲散彩水流東苔花向我似情
鍾舞霜風雪濛濛應怪使君顔鬢便成翁頼是尋芳無
素約端不恨綠隂重
前調周紫芝
夕陽低畫柳如煙淡平川斷腸天今夜十分霜月更娟
娟怎得人如天上月雖暫缺有時圓斷雲飛雨又經
年思淒然淚涓涓且做如今要見也無緣因甚江頭来
去雁飛不到小樓邊
前調周紫芝
碧梧和露滴清秋小庭幽翠煙流羞帶一襟眀月上高
樓苦恨秋江風與月偏管斷這些愁此情空道兩綢
繆信悠悠幾時休到得如今剗地見無由擬待不能思
想得無限事在心頭
前調謝逸
一江秋水碧灣灣繞青山玉連環簾幕低垂人在畫圖
間閒抱琵琶尋舊曲彈未了意闌珊飛鴻數點拂雲
端倚闌看楚天寒擬倩東風吹夢到長安恰似棃花春
帶雨愁滿眼淚闌干
前調謝逸
杏花村館酒旗風水溶溶颺殘紅野渡舟横楊柳綠隂
濃望斷江南山色遠人不見草連空夕陽樓外晚煙
籠粉香融淡眉峰記得年時相見畫屏中只有關山今
夜月千里外素光同
前調葛郯
亭亭鶴羽戲芝田看羣仙起清漣綠盖紅幢千乘去朝
天留得瑶姬清夜舞人與月鬭嬋娟憑闌有恨不堪
言倩誰傳曲聲圓寫盡清愁香弄晚風妍不羡山頭窺
玉井花十丈藕如船
前調(用前韻)葛郯
粼粼白水護青田想真仙弄清漣十里香風吹下碧雲
天月在草堂人未寝松竹暗水娟娟夜闌何事悄無
言怨空傳事難圓欲借寒光誰與伴清妍待得凌波人
肻住呼玉笛勸金船
前調吕渭老
曉參垂戶宿酲醒坐南亭對疎星點點螢光偏向竹梢
眀望斷長空何處是雲葉亂彩霞横西樓依舊抱重
城小銀屏此時情鴉陣翻叢枯柳兩三聲欹枕欲尋初
夜夢雞唱遠曉蟾傾
前調吕渭老
聞君見影已堪憐短因緣偶同筵相見無言分散倍依
然做夢楊花随去也粧閣下繡牀前覺来離緒意緜
緜寫蠻牋倩誰傳魚雁悠悠門外水如天欲上西樓還
不忍難著眼望秋千
前調王安中
荷花遮水水澷溪柳低垂亂蟬嘶捨轡何妨臨水照征
衣一扇香風搖不盡人念遠意凄迷騎鯨仙子已相
知數歸期賦新詩更想翟公門外雀羅稀陶令此襟塵
幾許聊欲向北窗披
前調葉夢得
碧潭浮影蘸紅旂日初遲漾晴漪我欲尋芳先遣報春
知盡放百花連夜發休更待曉風吹滿㩦尊酒弄繁
枝與佳期伴羣嬉猶有邦人爭唱醉翁詞應笑今年狂
太守能痛飲似當時
前調(大雪與客登極目亭)葉夢得
蹁躚飛舞半空来曉風催巧縈廻野曠天遥回望興悠
哉欲問玉京知遠近試攜手上高臺雲濤無際卷崔
嵬斂浮埃照瓊瑰點綴林花真箇是多才說與化工留
妙手休盡放一時開
前調葉夢得
芙蓉開過雨初晴曲池平畫橋横耿耿銀河遥下蘸空
眀一舸吴淞歸未得聊共住小蓬瀛問君何事引前
旌趣歸程背高城魚鳥三年誰道總無情試遣他年歌
此曲應尚記别時聲
前調(登小吴臺小飲)葉夢得
生涯何有但青山小溪灣轉潺湲投老歸来終寄此山
間茆舍半欹風雨横荒徑晚亂榛菅強扶衰病上巉
顛水雲間伴躋攀湖海蒼茫千里在吴關漫有一杯聊
自醉休更問鬢毛斑
前調(上元)葉夢得
甘泉祠殿漢離宫五雲中渺難窮永漏通宵壺矢轉金
銅曾從鈞天知帝所孤鶴老寄遼東強扶衰病步龍
鍾雪花濛打牎風一點青燈惆悵伴南宫惟有使君同
此恨丹鳳口水雲重
前調趙長卿
小溪清淺照孤芳蕊珠娘暗傳香春染粉容清麗傅宫
粧金縷翠蟬曾記得花密密過雕墻而今冷落水雲
鄉念平康轉情傷夢斷巫雲空恨楚襄王冰雪肌膚消
瘦損愁滿地對斜陽
前調(梅)趙長卿
年年長見傲寒林壓羣英有餘清曾被芳心紅日惱詩
情玉質暗香無限意偏婉娩儘輕盈今年瀟灑照岐
亭更芳馨也崢嶸無奈多情終是惜飄零誰與東君收
拾取恰風雨挫瑶瓊
前調(夜凉對景)趙長卿
綵雲飛盡楚天空碧溶溶一簾風吹起荷花香霧噴人
濃眀月凄凉多少恨恨難許我情鍾相思魂夢幾時
窮洞房中憶從容須信别来應也斂眉峰好景良宵添
悵望無計與一尊同
前調張元幹
夢中北去又南来飽風埃鬢華衰浮水飛蓬蹤跡為誰
催自笑自悲還自語一杯酒鼻如雷曉輿行處覺春
回屑瓊瑰糝莓苔病眼衝寒欲閉又還開水近人家籬
落畔遥認得一枝梅
前調康與之
南溪二月雨初晴四郊眀暖風輕一雨一風鋪地落紅
英枝上流鶯啼勸我春欲去且留春登臨行樂慰閒
情過長亭暮潮平四面青蕪中是越王城信馬行吟歸
路晚山簇簇柳隂隂
前調辛棄疾
賸雲殘日弄隂晴晚山明小溪横枝上綿蠻休作斷腸
聲但是青山山下路青到處總堪行當年綵筆賦蕪
城憶平生若為情試把靈槎歸路問君平花底夜深寒
較甚須拚却玉山傾
前調(用前韻)辛棄疾
棃花著雨晚来晴月朧眀淚縱横繡閣香濃深鎖鳳簫
聲未必人知春意思還獨自遶花行酒兵昨夜壓愁
城太狂生轉關情寫盡胸中磈磊未全平却與平章珠
玉價看醉裏錦囊傾
前調辛棄疾
玉簫聲遠憶驂鸞幾悲歡帶羅寬且對花前痛飲莫留
殘歸去小窗眀月在雲一縷玉千竿吴霜應點髩雲
斑綺牀閒夢連環說與東風歸興有無間芳草姑蘇臺
下路和淚看小屏山
前調辛棄疾
梅梅柳柳鬭纖穠亂山中為誰容試著春衫依舊怯東
風何處踏青人未去呼女伴認驕驄兒家門戶幾重
重記相逢畫樓東眀日重来風雨暗殘紅可惜行雲春
不管裙帶褪鬢雲鬆
前調(博山道中書王氏壁)辛棄疾
一川松竹任横斜有人家被雲遮雪後疎梅時見兩三
花比著桃源溪上路風景好不争些旗亭有酒徑須
賖晚寒咱怎禁他醉裏匆匆歸騎自随車白髮蒼頭吾
老矣只此地是生涯
前調(聞蟬蛙戲作)辛棄疾
簟鋪湘竹帳籠紗醉眠些夢天涯一枕驚回水㡳沸鳴
蛙借問喧天成鼓吹良自苦為官耶心空喧靜不爭
多病維摩意云何埽地焚香且看散天花斜日綠隂枝
上噪還又問是蟬麽
前調(送元濟之歸豫章)辛棄疾
亂雲擾擾水潺潺笑溪山幾時閒更覺桃源人去隔仙
凡萬壑千巖樓外雪瓊作樹玉為闌倦游回首且加
餐短篷寒畫圖間見說嬌顰擁髻待君看二月東湖湖
上路官柳嫩野梅殘
前調(賦梅寄余叔良)辛棄疾
暗香横路雪垂垂晚風吹曉風吹花意爭春先出歲寒
枝畢竟一年春事了緣太早却成遲未應全是雪霜
姿欲開時未開時粉面朱脣一半點臙脂醉裏謗花花
莫恨渾冷淡有誰知
前調曹冠
雨餘乾鵲報新晴曉風清聽鶯聲飛盖南園遊賞賦閒
情麥隴黃雲堆萬頃收刈處有人耕淙琤潄玉澗泉
鳴翠峰横碧雲凝罨畫園林縑素寫難成盧橘楊梅時
正熟随處賞飲班荆
前調(盆梅)吕勝已
年年臘後見冰姑玉肌膚點瓊酥不老花容經歲轉敷
腴向背稀稠如畫裏眀月下影疎疎江南有客問征
途寄音書定来無且傍盆池巧石倚浮圖静對北山林
處士装點就小西湖
前調吕勝已
一鈎新月下庭西繡簾低漏聲遲小宴幽歡依約似當
時嬌盼注人都不語眉黛蹙髩雲欹綠槐隂下玉驄
嘶苦相催醉中歸可惜眀朝秋色滿東籬祗恐又成輕
别也情脈脈恨悽悽
前調(夏夜觀月)張鎡
飛来冰雪冷無聲可中亭骨毛清卧看東南和露兩三
星驀地神遊天上去呼彩鳳駕雲軿望舒宫殿玉崢
嶸桂千層寶香凝搗藥仙童邀我論長生一笑歸来人
未睡花影送上窗櫺
前調劉儗
東風吹夢落巫山整雲鬟却霜紈雪貌冰膚曾共控雙
鸞吹罷玉簫香霧濕殘月堕亂峰寒解璫回首憶前
歡見無緣恨無端憔悴蕭郎贏得帶圍寬紅葉不傳天
上信空流水到人間
前調劉光祖
十分雪意却成霜暮雲黃月微茫只有梅花依舊吐幽
芳還喜無邊春信漏疎影下覓浮香才清端是紫薇
郎别鵷行憶宫牆夜半胡為人與月交相君合召歸吾
老矣月隨去照西廊
前調(晚泊分水)黃銖
秋風嫋嫋夕陽紅晚煙濃暮雲重萬疉青山山外呌歸
鴻獨上高樓三百尺憑玉楯睇層空人間日日去匆
匆碧梧桐又西風北去南来消盡幾英雄擲下玉尊天
外去多少事不言中
前調(燈夕)毛幵
神仙樓觀梵王宫月當中望難窮坐聽三通譙鼓報銅
龍還憶當年京輦舊車馬會五門東華堂歌舞間星
鐘夕香濛度花風翠袖傳杯争勸紫髯翁歸去不堪春
夢斷煙雨曉亂山重
前調毛幵
倚牆高樹落驚禽小牎深夜沈沈酒醒燈昏人静更愁
霖惆悵行雲留不住㩦手處却分襟悠悠風月兩關
心擁孤衾恨難禁何况一春憔悴到如今最苦清宵無
寐極想夢見也難尋
前調盧祖皋
畫樓簾幕捲新晴掩銀屏曉寒輕墜粉飄香日日喚愁
生暗數十年湖上路能幾度著娉娉年華空自感飄
零擁春酲對誰醒天闊雲閒無處覓簫聲載酒買花年
少事渾不似舊心情
前調韓淲
天孫應為織雲裳試宫粧問劉郎湖上波寒依舊遠山
蒼自是老来心事嬾空落拓少年場揮毫閒與試端
相記嚴楊陋蘇張興到一杯微醉亦成章回首片帆西
去也何日更共清狂
前調韓淲
雪消霜入小溪舟試浮游上山頭薄薄寒煙依舊未全
收問到梅花開也未吟不盡一春愁襟懷如此老還
休懶凝眸轉深幽詩罷一眉新月又如鈎臘後春前村
意遠回棹稳水西流
前調汪莘
鷓鴣聲裏别江東綠隂中夕陽紅一點離愁相對景重
重目斷大羅天上客朝玉帝把芙蓉紫陽山下偶相
逢醉金鍾跨蒼龍歸去故山猶帶白雲封洞口桃花如
恨我飄滿地任春風
前調方岳
牎綃深隐護芳塵翠眉顰越精神幾雨幾晴做得這些
春切莫近前輕著語題品錯怕渠嗔碧壺誰貯玉粼
粼醉香茵晚風頻吹得酒痕如洗一番新只恨謫仙渾
懶却辜負那倚闌人
前調(發金陵)方岳
梅花吹夢過溪橋路迢迢雪初消似恁天寒詩瘦想無
聊聽得草堂人有語能幾日是生朝亂雲深處洗山
瓢鬢蕭蕭酒紅潮回首六朝南北黯魂消縱使鍾山青
眼在不似我侣漁樵
前調吳文英
翠紗籠袖映紅霏冷香飛洗凝脂睡足嬌多還是夜深
宜翻怕廻廊花有影移燭暗放簾垂尊前不按駐雲
詞料花枝妬蛾眉丁囑東風莫送片紅飛春重錦堂人
盡醉和曉月帶花歸
前調(送桂花吴憲時將赴闕)吳文英
天街如水翠塵空建章宫月眀中人未歸来玉樹起秋
風寶粟萬釘花露重催賜帶過垂虹夜凉沉水繡簾
櫳酒香濃霧濛濛釵列吴娃腰裊帶金蟲三十六宫蟾
觀冷留不住佩丁東
前調(荷塘小隐賞桂)吳文英
西風来晚桂開遲月宫移到東籬簌簌驚塵吹下半冰
規擬喚阿嬌来小隐金屋底亂香飛重陽還是隔年
期蝶相思客情知吴水吴煙愁裏更多詩一夜看承應
未别秋好處雁来時
前調(送翁五峯自審江還都)吳文英
西風一葉送行舟淺遲留檥汀洲新浴紅衣綠水帶香
流應是離宫城外晚人竚立小簾鉤新歸重省别来
愁黛眉頭半痕秋天上人間斜月繡鍼樓湘浪莫迷花
蝶夢江上約負輕鷗
前調(洛北碧沼小菴)吳文英
長安門外小林丘碧湖秋浴輕鷗不放啼紅流水透宫
溝時有晴空雲過影華鏡裏翳魚遊綺羅塵滿九街
頭晚香樓夕陽收波面琴高仙子駕黃蚪清磬數聲人
定了池上月照虚舟
前調(春雨上麓翁)吳文英
一聲玉磬下星壇步虚闌露華寒平曉阿香油壁碾青
鸞應是老鱗眠不得雲砲落海潮翻身閒猶耿寸心
丹炷爐煙暗祈年随處蛙聲鼓吹稻花田秋水一池蓮
葉晚吟喜雨拍闌干
前調陳允平
東風吹恨上眉彎燕初還杏花殘簾裏春風簾外雨聲
寒拾翠芳期辜負却空脈脈倚闌干流蘇香重玉連
環繞屏山寶筝閒淚薄鮫綃零露濕紅蘭瘦却舞腰渾
可事銀蹀躞半闌珊
前調周密
玉肌多病怯殘春瘦稜稜睡騰騰清楚衣裳不受一塵
侵香冷翠屏春意静眀月淡曉風清樓中燕子夢中
雲似多情似無情酒醒歌闌誰為喚真真盡日瑣牎人
不到鶯意懶蝶情深
前調周密
羅牎曉色透花眀把瑶笙理瑶筝幾信東風能有幾分
春二十四闌凭玉暖楊柳日海棠隂依依愁翠沁雙
顰愛鶯聲怕鵑聲人自多情春去自無情把酒問花花
不語花外夢夢中雲
前調張炎
竒峰相對接珠庭乍微晴又微隂舍北江東如盖自亭
亭翻笑天台連雁蕩隔一片不逢君此中幽趣許誰
鄰境雙清人獨清采藥難尋童子語山深絶似醉翁遊
樂意林壑静聽泉聲
前調(題横空樓)張炎
下臨無地手捫天上雲煙俯山川棲止危巢不隔道林
禪坐處清高風雨隔全萬境一壺懸我来直欲挟飛
仙海為田是何年如此江山嘯咏白鷗前老樹無根雲
懵懂憑寄語米家船
前調石孝友
青青楊柳水邊橋水迢迢柳搖搖緩引離觴頻駐木蘭
橈我是行人君是客俱有恨總無聊冰澌波浪煗瓊
瑶舞晴飇拂春潮一片别魂銷盡遣誰招不似嚴陽山
上雪魂易盡雪難銷
前調石孝友
相逢執手野踟蹰立斯湏話區區借問来時曾見那人
無忍淚啼痕香不减雖少别忍輕辜霜風搖落歲將
徂景彫疎恨縈紆過盡行雲我在與誰居一掬歸心飛
不去層浪疉片蟾孤
前調(題杜子美浣花醉圖)林正大
拾遺流落錦官城故人情眼為青時向百花潭水濯冠
纓韋曲杜陵行樂地塵土暗歎漂零園翁溪友總比
鄰酒盈尊肻相親落日蹇驢扶醉兩眉顰磊落平生忠
義膽詩與酒醉還醒
前調曹良史
夜香燒了夜寒生掩銀屏理銀筝一曲春風都是斷腸
聲杜宇欲啼楊柳外愁似海思如雲背燈暗卸乳鵝
裙酒初酲夢初醒蘭炷香篝誰為暖羅衾二十四簾人
悄悄花影碎月痕深
前調(詠柳)譚宣子
嫩黃初染綠初描倚春嬌索春饒燕外鶯邊想見萬絲
搖便作無情終軟美天賦與眼眉腰短長亭外短長
橋駐金鑣繫蘭橈可愛風流年紀可憐宵辦得重来攀
折後煙雨暗不辭遥
前調(宋媛)朱淑真
斜風細雨作春寒對尊前憶前歡曾把棃花寂寞淚闌
干芳草斷煙南浦路和别淚看青山昨宵結得夢因
緣水雲間悄無言争奈醒来愁恨又依然展轉衾裯空
懊惱天易見見伊難
前調蔡松年
半年無夢到春温可憐人幾黃昏想見玉徽風度更清
新翠射娉婷雲八尺誰為寫五湖真好風歸路軟紅
塵暖冰魂縷金裙喚起一天星月入金尊留取木樨花
上露揮醉墨灑行雲
前調(王温季自北都歸)蔡珪
鵲聲迎客到庭除問誰歟故人車千里歸来塵色半征
裾珍重主人留客意奴白飯馬青芻東城入眼杏千
株雪模糊俯平湖與子花間随分倒金壺歸報東垣詩
社友曾念我醉狂無
前調(牡丹)段克已
百花飛盡彩雲空牡丹叢始潜紅培養經年造化奪天
功脉脉向人嬌不語晨露重洗芳容却疑身在列仙
宫翠帷重瑞光融爍爍紅燈間錯綠蟠龍醉裏天香吹
欲盡應有恨夜来風
前調(東園牡丹)段成已
水南名品幾時栽映池臺待誰開應為詩人著意巧安
排調護正須宫樣錦遮麗日障輕埃曉風吹綻瑞雲
堆怨春回要詩催醉墨淋漓随手灑瓊瑰歸去不妨簮
一朵人也道看花来
前調(賦芍藥揚州紅)元好問
司花著意壓春魁綠雲堆擁香来冉冉紅鸞十步一徘
徊花到揚州佳麗種金作屋玉為階門前腰鼓揭春
雷倚粧臺儘人催鶯語丁寧空繞百千回不道惜花人
欲去看直待幾時開
前調(内鄉縣廨茶䕷)元好問
纖條裊雪雪蘢葱翠隂重暖香融想是東皇滿意與薰
醲百畹種蘭千畝蕙都辦作一簾風花間人似玉芙
蓉月眀中下瑶宫只恐行雲歸去捲花空剰著瓊杯斟
曉露留少住莫匆匆
前調元好問
旗亭誰唱渭城詩酒盈卮兩相思萬古垂楊都是折殘
枝舊見青山青似染緣底事淡無姿情緣不到木腸
兒鬢成絲更須辭只恨芙蓉秋露冷臙脂為問世間離
别淚何日是滴休時
前調(水仙)趙孟頫
柔肌綽約態天然淡無言帶蹁躚遮莫人間凡卉避清
妍承露玉杯餐沆瀣真合喚水中仙幽香冉冉暮江
邊珮空捐恨誰傳遥夜清霜翠袖怯春寒羅韤凌波歸
去晩風嫋嫋月娟娟
前調(梅花)張埜
雪梅幽徑月迷津水南村竹間門惟有天寒翠袖伴朝
昏仙圃移根来萬里空怨煞楚江雲玉堂深處護仙
真怕亰塵染芳魂一種清香占斷百花春只恐東君偏
愛惜桃與李却生嗔
前調倪瓉
牎前翠影濕芭蕉雨瀟瀟思無聊夢入故園山水碧迢
迢依舊當年行樂地香徑杳綠苔饒沉香火底坐吹
簫憶妖嬈想風標同步芙蓉花畔赤闌橋漁唱一聲驚
夢覺無覓處不堪招
前調倪瓉
滿城風雨近重陽濕秋光暗横塘蕭瑟汀蒲岸柳送凄
凉親舊登高前日夢松菊徑也應荒堪將何物比愁
長綠泱泱遶秋江流到天涯盤屈九回腸煙外青蘋飛
白鳥歸路阻思微茫
前調劉基
春晴楊柳鬱金絲有黃鸝在高枝正是佳人無語倚闌
時不理雲鬟尋斷夢消瘦損雪膚肌海棠飄玉燕交
飛草芳菲水淪漪怕見輕蜂小尾撲香歸滿鏡容顔憑
酒染還慘淡對斜暉
前調劉基
西風吹樹簟凉初露如珠月如梳鴻雁無情不帶半行
書漫倚闌干成小立人老矣倩誰扶中庭梧葉待霜
疎有栖烏夜相呼門外一池寒水落芙蕖為問閒愁還
幾許多似草不勝鋤
前調(舟婦)高啟
芙蓉裙衩最宜秋柳邊頭自撐舟一道眼波斜共晚波
流驀地逢人回首笑不識恨却知羞夕陽猶在水西
樓漫歸休欵相留教唱灣灣月子照湖州不怕鴛鴦驚
起了怕江上有人愁
前調(漁父)施紹莘
白蘋水蘸蓼花風暮煙中一漁翁一領青蓑襯一樹丹
楓收網棹歌歸去晚風恰順好揚篷不將魚送費迎
逢饌親供儘從容稚子山妻醉面各微紅眀日生涯渾
未定看風色任西東
前調(村居)沈泓
長堤細柳隱虹橋弄蕭蕭伴漁樵醉倚楓林仰面挂詩
瓢釋卷正逢秋水漲臨古渡放輕舠夕陽西下暗牎
綃雁聲高笛聲遥碧簟凉生細雨燕歸巢隔岸篝燈人
就泊沽濁酒短扉敲
前調沈麖
浮萍瀠曲小橋邊似荷錢似花鈿秋艇宜人一路棹添
煙三徑高情来訪菊無事爾此身前新生野水碧涓
涓躍魚淵釣絲牽疎柳依依坡岸弄輕妍日落殘霞分
夜影鐘斷處墖鈴傳
前調沈麖
青山千疉繞城西夕雲低暮霞齊幾抹寒煙烏鵲向林
栖沽得市醪漁艇集鮮鯽美細烹肥持杯招月玉浮
谿望中迷意中題弔賞前賢東野性孤竒遊徧江南山
水地罨畫好夢魂攜
御選歴代詩餘卷四十六
