欽定四庫全書
御選歴代詩餘卷二十三目錄(起五十一字至五十二字)
謝新恩
南唐李煜
瑶池燕
賀鑄
無名氏
前調(又一體)
沈宜修
滴滴金(又一體)
孫道絢
河傳
張泌
前調(又一體)
張泌
探春令
宋徽宗
前調(又一體)
蔣捷
少年遊(又一體)
歐陽修(二首)
柳永(四首)
前調(又一體)
晏殊(二首)
晏幾道(二首)
前調(又一體)
周邦彦
姜䕫
方千里
楊澤民
前調(又一體)
歐陽修
前調(又一體)
蘇軾
前調(又一體)
柳永
思越人(又一體)
鹿虔扆
孫光憲(二首)
張泌
前調(又一體)
趙長卿
燕歸梁(又一體)
晏殊(二首)
張先
周邦彦
前調(又一體)
吕渭老
史逹祖
趙才卿
前調(又一體)
吳文英
秋夜雨
蔣捷(四首)
迎春樂
秦觀
前調(又一體)
賀鑄(三首)
滿宫花(又一體)
張泌
雨中花
晏殊
思遠人(又一體)
晏幾道
凉州令(又一體)
晁補之
鳳來朝(又一體)
史逹祖
陳允平
南歌子(又一體)
張大烈
迎春樂(又一體)
周邦彦
方千里
楊澤民
陳允平(三首)
探春令(又一體)
晏幾道
前調(又一體)
楊无咎
前調(又一體)
楊元咎
少年遊(又一體)
晏幾道(三首)
高觀國
雨中花(又一體)
歐陽修
毛滂(二首)
楊慎
靑門引
張先
劉基
醉紅妝
張先
引駕行
晁補之
慶同天
張先
搗練子(又一體)
無名氏
凉州令(又一體)
歐陽修
前調(又一體)
劉基
恨來遲
無名氏
惜雙雙令
劉弇
鋸解令
楊无咎
杏花天(又一體)
高濂
夢仙郎
張先
入塞
程垓
燕歸梁(又一體)
蔣捷
留春令
沈端節
玉團兒
袁去華
傾杯令
吕渭老
望江東
黃庭堅
菊花新
張先
歸去來(又一體)
柳永
木蘭花
毛熙震
酒泉子(又一體)
潘閬
醉花隂
毛滂(二首)
舒亶(二首)
趙長卿
楊无咎(三首)
辛棄疾
張元幹
李清照
劉基(三首)
吳子孝(二首)
王肯堂
朱灝
陳子龍
沈士銑
端淑卿
御選歴代詩餘卷二十三目錄
欽定四庫全書
銜選歴代詩餘卷二十三(起五十一字至五十二字)
司經局洗馬掌局事兼翰林院修撰加二級(臣)王奕清奉
旨校刊
謝新恩
(單調五十一字止李煜一首不分前後段存以備體)
謝新恩南唐李煜
冉冉秋光留不住滿階紅葉暮又是過重陽臺榭登臨
處茱萸香墜紫菊氣飄庭戶晩煙籠細雨雝雝新鴈咽
寒聲愁恨年年長相侣
瑶池燕
(本琴曲名燕有作讌作宴者雙調五十一字)
瑶池燕賀鑄
瓊鈎褰幔秋風觀漫漫白雲聮度河漢長宵半參旗爛
爛何時旦命閨人金徽重按商歌怨依稀廣陵淸散
低眉歎危絃未斷腸先斷
前調無名氏
飛花成陣春心困寸寸别腸多少愁悶無人問偷期自
揾殘妝粉抱瑶琴尋出新韻玉纖趁南風未解幽愠
低雲鬢眉峰歛暈嬌和恨
前調(又一體和君晦弟韻)(明媛)沈宜修
輕寒陣陣欺花困半嫋垂楊乍籠餘恨藏微暈羅巾愁
濕妝前認傍簾櫳花影堆悶香消損東風幾負春信
憑誰訊平波正遠憐雙鬢
滴滴金
(又一體雙調五十一字)
滴滴金(宋媛)孫道絢
月光飛入林前屋風策策度庭竹夜半江城擊柝聲動
寒梢棲宿等閒老去年華促祗有江梅伴幽獨夢繞
夷門舊家山恨驚回難續
河傳
(雙調五十一字此詞體製最多用韻各異皆按字數分别其體隋製曲有名水調河傳蓋水調者古)
(樂府一部之名所統曲頗多河傳其一也後人因以名詞調)
河傳張泌
渺莽雲水惆悵暮帆去程迢遞夕陽芳草千里萬里鴈
聲無限起夢魂悄斷煙波裏心如醉相見何處是錦
屛香冷無睡被頭多少淚
前調(又一體)張泌
紅杏交枝相映密密濛濛一庭濃豔倚東風香融透簾
櫳斜陽似共春光語蝶爭舞更引流鶯妒魂銷千片
玉尊前神仙瑶池醉暮天
探春令
(雙調五十一字此調與留春令相似然末句不同中間平仄亦異宋人原分二調不可渾一)
探春令宋徽宗
簾旌微動悄寒天氣龍池冰泮杏花笑吐香猶淺又還
是春將半清歌妙舞從頭按等芳時開宴記去年對
著東風曾許不負鶯花願
前調(又一體)蔣捷
玉牎蠅字記春寒滿茸絲紅處畫翠鴛雙展金蜩翅未
抵我愁紅膩芳心一點天涯去絮濛濛遮住對花彈
阮纖瓊指為粉靨空彈淚
少年遊
(又一體雙調五十一字)
少年遊歐陽修
去年秋晩此園中攜手翫芳叢拈花嗅蕊惱煙撩霧拚
醉倚西風今年重對芳叢處追往事又成空敲徧闌
干向人無語惆悵滿枝紅
前調歐陽修
肉紅圓樣淺心黃枝上巧如裝雨輕煙重無憀天氣啼
破曉來妝寒輕貼體風頭冷忍抛棄向秋光不會深
心為誰惆悵回面恨斜陽
前調柳永
日高花榭嬾梳頭無語倚妝樓修眉歛黛遥山横翠相
對結春愁王孫走馬長楸陌貪迷戀少年遊似恁疎
狂費人拘管爭似不風流
前調柳永
鈴齋無訟宴遊頻羅綺簇簪紳施朱傳粉豐肌淸骨容
態盡天真歌裀舞扇花光裏翻回雪駐行雲綺席闌
珊鳳燈明滅誰是意中人
前調柳永
簾垂深院冷蕭蕭花外漏聲遥靑燈未滅紅牎間臥遠
夢去迢迢薄情漫有歸消息鴛鴦被半香銷試問伊
家阿誰心緒禁得恁無聊
前調柳永
佳人巧笑值千金當日偶情深幾回飲散燈殘香暖好
事盡鴛衾如今萬水千山隔魂杳杳信沉沉孤棹煙
波小樓風月兩處一般心
前調(又一體)晏殊
重陽過後西風漸緊庭樹葉紛紛朱闌向曉芙蓉妖豔
特地鬭芳新霜前月下斜紅澹蕊明媚欲回春莫將
瓊萼等閒分留贈意中人
前調晏殊
霜華滿樹蘭彫蕙慘秋豔入芙蓉臙脂嫩臉金黃輕蕊
猶自怨西風前歡往事當歌對酒無限到心中更凭
朱檻憶芳容腸斷一枝紅
前調晏幾道
西樓别後風高露冷無奈月分明飛鴻影裏搗衣砧外
總是玉關情王孫此際山重水遠何處賦西征金閨
魂夢枉叮嚀尋盡短長亭
前調晏幾道
雕梁燕去裁詩寄遠庭院舊風流黃花醉了碧梧題罷
閒臥對高秋繁雲破後分明素月凉影挂金鈎有人
凝澹倚西樓新樣兩眉愁
前調(又一體)周邦彦
并刀如水吳鹽勝雪纖指破新橙錦幄初温獸香不斷
相對坐吹笙低聲問向誰行宿城上已三更馬滑霜
濃不如休去直是少人行
前調(戲張斗甫)姜䕫
雙螺未合雙蛾先斂家在碧雲西别母情懷隨郎滋味
桃葉渡江時扁舟載了匆匆去今夜泊前溪楊柳津
頭棃花牆外心事兩人知
前調方千里
人如穠李香濛翠縷芳酒嫩於橙寶燭烘香珠簾閒夜
銀字理鸞笙歸時醉面春風醒花霧隔疎更低輾雕
輪輕攏驕馬相待月中行
前調楊澤民
鸞胎麟角金盤玉筯芳果薦香橙洛浦佳人緱山仙子
高會共吹笙揮毫便埽千章曲一字不須更絳闕瑶
臺星橋雲帳全勝少年行
前調(又一體)歐陽修
闌干十二獨凭春晴碧遠連雲千里萬里二月三月行
色苦愁人謝家池上江淹浦畔吟魄與離魂那堪疎
雨滴黃昏更特地憶王孫
前調(又一體)蘇軾
去年相送餘杭門外飛雪似楊花今年春盡楊花似雪
猶不見還家對酒捲簾邀明月風露透牎紗却似嫦
娥憐雙燕分明照畫梁斜
前調(又一體)柳永
一生贏得淒凉追前事暗心傷好天凉夜深屛香閣爭
忍便相忘王孫動是經年别貪迷戀有何常萬種千
般托伊情分顚倒盡猜量
思越人
(又一體雙調五十一字)
思越人鹿虔扆
翠屛欹銀燭背漏殘淸夜迢迢雙帶繡窠盤錦薦淚侵
花暗香銷珊瑚枕膩鴉鬟亂玉纖慵整雲散苦是適
來新夢見離腸爭不千斷
前調孫光憲
古臺平芳草遠館娃宫外春深翠黛空留千載恨教人
何處相尋綺羅無復當時事露花點滴香淚惆悵遥
天横綠水鴛鴦對對飛起
前調孫光憲
渚蓮枯宫樹老長洲廢苑蕭條想像玉人空處所月明
獨上溪橋經春初敗秋風起紅蘭綠蕙愁死一片風
流傷心地魂消目斷西子
前調張泌
燕雙飛鶯百囀越波堤下長橋鬭鈿花筐金匼匝舞衣
羅薄纖腰東風澹蕩慵無力黛眉愁聚春碧滿地落
花無消息月明腸斷空憶
前調(又一體)趙長卿
情難托離愁重悄然没處安著那堪更一葉知秋天色
兒漸冷落馬上征衫頻裛淚一半斑斑汚却别來為
憶叮嚀話空贏得瘦如削
燕歸梁
(又一體雙調五十一字)
燕歸梁晏殊
雙燕歸飛繞畫堂似留戀虹梁淸風明月好時光更何
况綺筵張雲衫侍女頻傾壽酒加意動笙簧人人心
在玉爐香慶佳會祝筵長
前調晏殊
金鴨香爐起瑞煙呈妙舞開筵陽春一曲動朱絃斟美
酒泛觥船中秋五日風淸露爽猶是早凉天蟠桃花
發一千年祝長壽比神仙
前調張先
去歲中秋玩桂輪河漢淨無雲今年江上共瑶尊都不
是去年人水精宫殿琉璃臺閣紅翠兩行分點脣微
破秀眉顰淸影外見歌塵
前調周邦彦
簾底新霜一夜濃短燭散飛蟲曾經洛浦見驚鴻關山
隔夢魂通明星晃晃津迴路轉榆影步花驄欲攀雲
駕倩西風吹清角寄玲瓏
前調(又一體)吕渭老
樓外東風杜宇聲雙枕細眉顰女郎番馬小山屛金籠
冷夢魂驚起來重綰雙羅髻無箇事淚盈盈楊花蝴
蝶亂分身飛不定暮雲晴
前調史達祖
獨臥秋牎桂未香怕雨點飄凉玉人只在楚雲傍也著
淚過昏黃西風今夜梧桐冷斷無夢到鴛鴦秋鉦二
十五聲長請各自耐思量
前調(即席送别)(宋妓)趙才卿
細柳營中有亞夫華宴簇名姝雅歌長許佐投壺無一
日不歡娛漢王拓境思名將捧飛詔欲登途從前密
約盡成虛空贏得淚如珠
前調(又一體)吳文英
白玉搔頭墜髻鬆怯冷翠裙重當時離珮解丁東澹雲
低暮江空靑絲結帶鴛鴦淺歲華晩又相逢綠塵湘
水避春風步歸來月宫中
秋夜雨
(雙調五十一字)
秋夜雨(春)蔣捷
金衣露濕鶯喉咽春情不解分雪寶箏絃斷盡但萬縷
閒愁難撧長紅小白誰亭館過禁煙彈指芳歇今夜
休要别且醉宿緗桃花月
前調(夏)蔣捷
髹車轉急風吹咽冰絲鬆藕新雪有人凉滿䄂怕汗濕
紅綃猶撧三更夢斷敲荷雨細聽來疎點還歇茉莉
標致别占斷了紗幮香月
前調(秋)蔣捷
黃雲水驛秋笳咽吹人雙鬢如雪愁多無奈處漫碎把
寒花輕撧紅雲轉入香心裏夜漸深人語初歇此際
愁更别鴈落影西牎殘月
前調(冬)蔣捷
紅麟不㬉缾笙咽爐灰一片晴雪醉無香嗅醒但手把
新橙閒撧更深凍損梅花也聽畫堂簫鼔方歇想是
天氣别豫借與春風三月
迎春樂
(雙調五十一字)
迎春樂秦觀
菖蒲葉葉知多少惟有箇蜂兒妙雨晴紅粉齊開了露
一點嬌黃小早是被曉風力暴更春共斜陽俱老怎
得花香深處作箇蜂兒抱
前調(又一體)賀鑄
瓊瓊絶藝真無價指尖纖態閒暇幾多方寸關情話都
付與絃聲寫三月十三寒食夜映花月絮風臺榭明
月待歡來久背面秋千下
前調賀鑄
逢迎一笑金難買小櫻脣淺蛾黛玉環風調依然在想
花下攀鞍態竚倚碧雲如有待望新月為誰雙拜細
語人不聞微風動羅裙帶
前調賀鑄
雲纖日嫩東風軟雪初融水淸淺粉容舞按迎春徧似
飛動釵頭燕深折梅花曾寄遠問誰為倚樓凄怨身
伴未歸鴻猶顧戀江南暖
滿宫花
(又一體雙調五十一字)
滿宫花張泌
花正芳樓似綺寂寞上陽宫裏鈿籠金鏁睡鴛鴦簾冷
露華珠翠嬌豔輕盈香雪膩細雨黃鶯雙起東風惆
悵欲淸明公子橋邊沉醉
雨中花
(一名夜行船雙調五十一字)
雨中花晏殊
剪翠妝紅欲就折得淸香滿袖一對鴛鴦眠未足葉下
長相守莫傍細條尋嫩藕怕綠刺罥衣傷手可惜許
月明風露好恰在人歸後
思遠人
(又一體雙調五十一字)
思遠人晏幾道
紅葉黃花秋意晩千里念行客飛雲過盡歸鴻無信何
處寄書得淚彈不盡臨牎滴就硯旋硏墨漸寫到别
來此情深處紅箋為無色
凉州令
(又一體雙調五十一字)
凉州令晁補之
二月春猶淺去年櫻桃開徧今年春色怪遲遲紅梅尚
早未露臙脂面東君遣春來緩似會人深願蟠桃新
鏤雙盞相期似此春長遠
鳳來朝
(又一體雙調五十一字)
鳳來朝史逹祖
暈粉就妝鏡掩金閨綵絲未整趁無人學黹鴛鴦頸恨
誰踏蘚花徑一夢蒲香葵冷墮銀瓶脆繩挂井扇底
并團圓影只此是沈郎病
前調陳允平
百媚春風面鳳簫吹六么舞徧玉鸞釵半溜烏雲亂悄
疑是夢中見曲歇弓彎袖歛繡芙蓉香塵未斷買一
笑千金拚共醉倚畫屛暖
南歌子
(又一體雙調五十一字)
南歌子張大烈
艾符雲鬢颭蒲黃酒斝浮美人齊上望湖樓龍舟競渡
環繞百花洲鸞笙鳴象板鳳管和淸謳微歌纖舞錦
纏頭香風吹韻去遏雲留
迎春樂
(又一體雙調五十二字)
迎春樂周邦彦
淸池小圃開雲屋結春伴往來熟憶年時縱酒杯行速
看月上歸禽宿牆裏修篁森似束記名字曾刊新綠
見說别來長冷翠蘚封寒玉
前調方千里
紅深綠暗春無跡芳心蕩冶遊客記搖鞭䟦馬銅駝陌
凝睇認珠簾側絮滿愁城風捲白遞多少相思消息
何處約歡期芳草外高樓北
前調楊澤民
沉吟暗想狂蹤跡親曾作燕臺客賞春風共醉垂楊陌
雲鬢嚲金釵側對酒何曾辭大白十年後音塵俱息
今日走江西空悵望荆湖北
前調陳允平
垂楊影下黃金屋東風漸粉香熟恨當年有約驂鸞速
誤一枕紅雲宿帶眼寬移腰似束怪何事褪紅銷綠
背面立秋千羞人問連環玉
前調陳允平
江湖十載疎狂跡紅塵裏倦遊客駐雕鞍問柳東風陌
花底帽任欹側斗酒百篇呼太白傲人世醉中一息
何日賦歸來水之南雲之北
前調陳允平
依依一樹多情柳都未識行人手對靑靑共結同心就
更共飲旗亭酒褥上芙蓉鋪軟繡香不散綵雲春透
今歲又相逢是燕子歸來後
探春令
(又一體雙調五十二字)
探春令晏幾道
綠楊枝上曉鶯啼報融和天氣被數聲吹入紗牎裏又
驚起嬌娥睡綠雲斜嚲金釵墜惹芳心如醉為少年
濕了鮫鮹帊上都是相思淚
前調(又一體)楊无咎
東風初到小梅枝上又驚春近料天台不比人間日月
桃萼紅英暈劉郎浪跡憑誰問莫因詩瘦損怕桑田
變海仙源重返老大無人認
前調(又一體)楊无咎
梅英粉澹柳梢金軟蘭芽依舊見萬家燈火明如晝正
人月圓時候挨香傍玉偷攜手儘輕衫寒透聽一聲
畫角催殘漏惜歸去頻回首
少年遊
(又一體雙調五十二字)
少年遊晏幾道
綠勾闌畔黃昏淡月攜手對殘紅紗牎影裏朦朧春睡
繁杏小屛風須愁别後天高海闊何處更相逢幸有
花前一杯芳酒歸計莫匆匆
前調晏幾道
西溪丹杏波前媚臉珠露與深勻南橋翠柳煙中愁黛
絲雨惱嬌顰當年此處聞歌殢酒曾對可憐人今夜
相思山長水遠閒臥送殘春
前調晏幾道
離多最是東西流水終解兩相逢淺情長似行雲無定
猶到夢魂中可憐人意薄於雲水佳會更難重細想
從來斷腸多處不與這番同
前調(草)高觀國
春風吹碧春雲映綠夢曉入芳茵軟襯飛花遠連流水
一望隔香塵萋萋多少江南舊恨翻憶翠羅裙冷落
閒門凄迷古道煙雨正愁人
雨中花
(又一體雙調五十二字亦名夜行船)
雨中花歐陽修
千古都門行路能使離歌聲苦送盡行人花殘春曉又
别東君去醉藉落花吹暖絮多少曲堤芳樹且攜手
流連良辰美景留作相思處
前調(月夜下汴)毛滂
寒浸東傾不定更奈櫓聲催緊堤樹朧明孤村月上澹
澹移船影舊事十年愁未醒漸老可堪離恨今夜有
誰知風中露裏目斷雲空盡
前調(武康池上秋雨)毛滂
池上水寒欲霧竹暗小牎低戶數點秋聲來侵短夢簷
下芭蕉雨白酒浮蛆雞啄黍陶令幾時歸去只溪月
嶺雲蘋汀蓼岸總是思量處
前調楊慎
一搦纖腰清瘦六幅輕紗紅縐粉熟香生態濃妝淺正
是愁時候蕭蕭風雨黃昏後雲濕仙衣寒透正簾悄
牎閒燈昏酒冷聽盡蓮花漏
靑門引
(靑門長安城東門也見三輔黃圖靑或作淸非雙調五十二字)
靑門引張先
乍暖還輕冷風雨晩來方定庭軒寂寞近清明殘花中
酒又是去年病樓頭畫角風吹醒入夜重門靜那堪
更被明月隔牆送過秋千影
前調劉基
采采黃金蕊遥見晩山横翠重門深掩一庭風沽來澹
酒能得幾回醉草堂雲白鴻千里落日寒煙起相憐
自有明月照人肺腑淸如水
醉紅妝
(一名醉紅樓一名雙燕兒雙調五十二字)
醉紅妝張先
瓊林玉樹不相饒薄雲衣細柳腰一般妝樣百般嬌媚
眼秀總如描東風搖草雜花飄恨無計上青條更送
雙歌郎且飲郎未醉有金貂
引駕行
(雙調五十二字)
引駕行晁補之
梅梢瓊綻東君次第開桃李怨年年好風景無事對花
垂淚園裏舊賞處幽葩柔條一一動芳意恨心事春
來間阻憶年時把羅袂雅戲
慶同天
(雙調五十二字格調與河傳怨王孫相近但向立調名仍之)
慶同天張先
海宇稱慶誕生元聖風入南薰拜恩瑶闕衣上曉色猶
春望堯雲遊鈞廣樂人疑夢仙聲共日轉旗光動無
疆聖算何待祝華封與天同
搗練子
(又一體雙調五十二字)
搗練子無名氏
雲染幕綠堆煙霏霏細雨濕花鈿一片芳菲吹不起閒
愁損更啼鵑人去後景依然畫堂誰復聽哀絃鸚鵡
不知情意嬾頻催我下犀簾
凉州令
(又一體雙調五十二字)
凉州令歐陽修
翠樹芳條颭灼灼裙腰初染佳人攜手弄芳菲綠陰紅
影共展雙紋簟插花照影窺鸞鑑只恐芳容減不堪
零落春晩靑苔雨後深紅點
前調(又一體)劉基
雨過羣山翠楊柳含煙如醉畫簷雙燕引雛飛風動榴
花點點猩紅碎對花莫把闌干倚心亂難為理夕陽
江上滿眼淸波總是愁人淚
恨來遲
(一名恨歡遲雙調五十二字)
恨來遲無名氏
柳暗汀洲最春深處小宴初開似泛宅浮家水平風軟
咫尺蓬萊更勸君吸盡紫霞杯醉看鸞鳳徘徊正洞
裏桃花盈盈一笑依舊憐才
惜雙雙令
(雙調五十二字與惜分飛令又一體同以前後段次句各多一字遂别立調名)
惜雙雙令劉弇
風外橘花香暗度飛絮綰殘春歸去醖造黃梅雨冷煙
曉占横塘路翠屛人在天低處驚夢斷行雲無據此
恨憑誰訴恁時却倩危絃語
鋸解令
(雙調五十二字)
鋸解令楊无咎
送人歸後酒醒時睡不穩衾翻翠縷應將别淚灑西風
盡化作斷腸夜雨卸帆浦溆一種悽惶兩處尋思却
是我無情便不解寄將夢去
杏花天
(又一體雙調五十二字)
杏花天(杏花)高濂
抹紅勻粉牆頭面輕煙混垂楊金線半落半開春眷戀
掩映春旗村店透韶光初番嬌顫看上苑酒酣芳宴
不禁風翦翦雨帶花飛一片
夢仙郎
(雙調五十二字)
夢仙郎張先
江東蘇小夭斜窈窕都不勝綵鸞嬌妙春豔上新妝風
過著人香佳樹隂隂池院華燈繡幔花月好豈能長
見離聚此生緣何計問高天
入塞
(雙調五十二字)
入塞程垓
好思量正秋風半夜長奈銀釭一點耿耿背西牎衾又
凉枕又凉露華凄凄月半床照得人眞箇斷腸牎前
誰浸木犀黃花也香夢也香
燕歸梁
(又一體雙調五十二字)
燕歸梁(風蓮)蔣捷
我夢唐宫春晝遲正舞到曳裙時翠雲隊仗絳霞衣慢
騰騰手雙垂忽然急鼓催將起似綵鳳亂驚飛夢回
不見萬瓊妃見荷花被風吹
留春令
(又一體雙調五十二字)
留春令沈端節
舊家元夜追隨風月連宵歡宴被閒懣引得寸心裏一
似蛾兒轉而今百事心情嬾燈下幾曾忺看筭靜中
惟有牎前梅影合是幽人伴
玉團兒
(雙調五十二字)
玉團兒袁去華
吳江渺渺疑天接獨著我扁舟一葉步韤凌波芙蓉仙
子綠蓋紅頰登臨正要詩彈壓歎此去都忘句法劇
飲狂歌清風明月相應相答
傾杯令
(雙調五十二字)
傾杯令吕渭老
隔座藏鈎分曹射覆燭豔漸催三鼓箏按教坊新譜樓
外月上春浦徘徊爭忍忙歸去怕明朝無情風雨珍
花美酒團坐且作尊前笑語
望江東
(雙調五十二字此調若叶平韻與醉紅妝句法短長無異但中間用字平仄不同未可混為一也)
望江東黃庭堅
江水西頭隔煙樹望不見江東路思量只有夢來去更
不怕江攔住燈前寫了書無數筭没箇人傳與直饒
尋得鴈分付又還是秋將暮
菊花新
(以宋仙韶院中菊部頭得名雙調五十二字)
菊花新張先
墮髻慵妝來日暮家在柳橋堤下住衣緩絳綃垂瓊樹
裊一枝紅霧院深池靜花相妒粉牆低樂聲時度長
恐舞筵空輕化作彩雲飛去
歸去來
(又一體雙調五十二字)
歸去來柳永
一夜狂風雨花英墜碎紅無數垂楊漫結黃金縷儘春
殘縈不住蝶稀蜂散知何處殢尊酒轉添愁緒多情
不慣相思苦休惆悵好歸去
木蘭花
(雙調五十二字)
木蘭花毛熙震
掩朱扉鈎翠箔滿院鶯聲春寂寞勻粉淚恨檀郎一去
不歸花又落對斜暉臨小閣前事豈堪重想著金帶
冷畫屛幽寶帳慵熏蘭麝薄
酒泉子
(又一體雙調五十二字一名憶餘杭此調始四十字止於此體按字分調各自有别)
酒泉子潘閬
長憶西湖湖水上盡日凭闌樓上望三三兩兩釣魚舟
島嶼正淸秋笛聲依約蘆花裏白鳥成行忽驚起别
來閒想整綸竿思入水雲寒
醉花隂
(雙調五十二字)
醉花隂毛滂
檀板一聲鶯起速山影穿疎木人在翠陰中欲覓殘春
春在屛風曲勸君對客杯須覆燈照瀛洲綠西去玉
堂深魄冷魂清獨引金蓮燭
前調毛滂
金鴨猶温香未歇塵定歌初徹㬉透薄羅衣一霎淸風
人映團團月持杯試聽留春闋此箇情腸别分付與
鶯兒助取東君停待芳菲節
前調(梅)舒亶
月幌風簾香一陣正千山雲盡冷對酒尊傍無語含情
别是江南信壽陽妝罷人微困更玉釵斜襯擬插一
枝歸只恐風流羞上潘郎鬢
前調(送陸宣德)舒亶
粉輕一捻和香聚教露華休妒今日在尊前只為情多
脉脉都無語西湖雪過難留住指廣寒歸去去後又
明年人在江南夢到花深處
前調(建康重九)趙長卿
老去悲秋人轉瘦更異鄉重九人意自凄凉祗有茱萸
歲歲香依舊登高無奈空搔首落照歸鴉後六代舊
江山滿眼興衰一洗黃花酒
前調楊无咎
滿城風雨無端惡孤負登高約佳節若為酬拚與歌呼
勝却秋蕭索菊花旋摘揉靑萼滿滿浮杯酌老鬢未
侵霜醉裏烏紗不怕風吹落
前調楊无咎
楚鄉易得天時惡風雨長如約不道有幽人衣帶秋深
猶是懸鶉索招呼朋侣如花萼有酒須同酌世態任
凋疎却愛黃花不似羣花落
前調楊无咎
淋漓盡日黃梅雨斷送春光暮目斷向高樓持酒停歌
無計留春住撲人飛絮渾無數總是添愁緒回首問
春風爭得春愁也解隨春去
前調辛棄疾
黃花漫說年年好也趁秋光老綠鬢不驚秋若鬭尊前
人好花堪笑蟠桃結子知多少家住三山島何日跨
飛鸞滄海飛塵人世因緣了
前調(咏木犀)張元幹
紅萸紫菊開還早獨占秋光老醖造一般清比著芝蘭
猶自爭多少霜刀翦葉呈纖巧手撚迎人笑雲鬢一
枝斜小閣幽牎是處都香了
前調(宋媛)李清照
薄霧濃雰愁永晝瑞腦銷金獸佳節又重陽玉枕紗幮
半夜凉初透東籬把酒黃昏後有暗香盈袖莫道不
銷魂簾捲西風人似黃花瘦
前調劉基
溽暑炊人肌骨軟夢繞南柯遠驚起却依然碧樹連天
風雨溪山晩人間已自成疎懶事往誰能挽去去紫
芝翁白石淸泉日夜靑苔滿
前調劉基
紅綴繁枝鶯語巧弱柳和煙裊玉勒漫尋芳踏徧東皋
滿眼靑靑草遠岫重重霞氣表無數山花繞古寺梵
音深曲徑疎籬纔信郊居好
前調劉基
樓外斜陽低半樹雖好難留住樹裏有鳴蟬似訴中情
哽咽風前語碧雲不見蓬萊路青鳥今何處莫更倚
闌干愁上心頭無計推他去
前調(次劉伯温韻)吳子孝
碧水縈迴堤畔樹風急雲難住日日倚孤舟枝上雙雙
愁聽黃鸝語玉京借問無多路回首家何處記得别
時言莫忘深情愛向藍橋去
前調吳子孝
夜深虛館吹霜竹鼉鼓喧相逐仰看月華明未滿冰輪
萬頃鋪寒玉筵前莫怪杯深屬酒映玻璃綠新恨别
離難遥睇天涯徙倚闌干曲
前調王肯堂
柳花飛去分鸞恨一晌無音信馬識舊遊蹤行過門前
佇立渾忘進金籠鸚鵡呼聲近名姓猶相認侍女乍
傳言剗韤相迎不得撩雙鬢
前調朱灝
楓色燃亭空漫醉溆複鷗能記雲葉下重崖風不鳴條
欲穩衰紅睡驚秋絡緯聲無次螢學殘燈始凉夜水
爭天一段琉璃乍托銀蟾出
前調陳子龍
繡幕屛山紅影對兩點愁眉黛消息又黃昏立徧蒼苔
賺得心兒悔一縷博山庭院内人在秋千背夜久落
春星幾陣東風殘月棃花碎
前調沈士銑
老盡芙蓉霜葉吼頓使人消瘦曳杖踏郊吟竹裏靑帘
高凭疎堤柳遠眺秋山懷故友淚落停杯酒况慘慘
悽悽風雨三更獨自支僝僽
前調(明媛)端淑卿
春到人間能幾月愁近清明節花柳正爭妍妒雨紛紛
杜宇聲啼血茫茫山水經年别感事歸心切無計可
留春一片花飛兩鬢堆霜雪
御選歴代詩餘卷二十三
