欽定四庫全書
御選歴代詩餘卷三十七目錄(起五十八字至六十字)
虞美人(又一體)
毛文錫(二首)
顧夐(四首)
鹿虔扆
閻選(二首)
孫光憲(二首)
馮延巳(二首)
李珣
無名氏
歐陽修
吳邦楨
前調(又一體)
晁補之
杜安世
前調(又一體)
顧夐
前調(又一體)
顧夐
臨江仙(又一體)
馮延巳
王觀
前調(又一體)
張孝祥
吳子孝(二首)
望江南(又一體)
馮延巳(二首)
接賢賓
毛文錫
東坡引(又一體)
辛棄疾
前調(又一體)
辛棄疾
錦堂春(又一體)
程珌
朝玉階
杜安世
惜瓊花
張先
冉冉雲
盧炳
韓淲
一剪梅
李清照
唐多令
劉過(二首)
尹煥
陳允平(二首)
蔣捷
周密(五首)
張炎(七首)
張林
汪元量
鄧剡
張翥
楊慎
一剪梅(又)(體)
周紫芝
周邦彦
辛棄疾
黃公度
劉儗
周文璞
史逹祖(二首)
韓淲(二首)
方岳
盧炳
吳文英(三首)
蒋捷(二首)
歐良
石孝友
汪元量
王瑩卿
韓玉
吳山
周用
吳易
荷華媚
蘇軾
七娘子(又一體)
賀鑄
毛滂(二首)
謝逸
向子諲
感皇恩
張先(二首)
釵頭鳳(又一體)
程垓
陸游
史逹祖
無名氏
朝玉階(又一體)
杜安世
望遠行(又一體)
韋莊
遐方怨(又一體)
顧夐
孫光憲
撥棹子
尹鶚
鞓紅
毛文錫
定風波
李泳
前調(又一體)
陳允平
吳洪
散天花
舒亶
秋蕊香引
柳永
錦帳春(又一體)
無名氏
後庭宴
無名氏
夀山曲
馮延巳
尋梅
沈會宗
御選歴代詩餘卷三十七目錄
欽定四庫全書
御選歴代詩餘卷三十七(起五十八字至六十字)
司經局洗馬掌局事兼翰林院修撰加二級(臣)王奕清奉
旨校刊
虞美人
(又一體雙調五十八字)
虞美人毛文鍚
鴛鴦對浴銀塘暖水面蒲梢短垂楊低拂麴塵波蛛絲
結網露珠多滴圓荷遥思桃葉吳江碧便是天河隔
錦鱗紅鬛影沉沉相思空有夢相尋意難任
前調毛文鍚
寶檀金縷鴛鴦枕綬帶盤宫錦夕陽低映小窗明南園
綠樹語鸎鸎夢難成玉鑪香暖頻添炷滿地飄輕絮
珠簾不捲度沉煙庭前閒立晝秋千艷陽天
前調顧夐
曉鶯啼破相思夢簾卷金泥鳳宿妆猶在酒初醒翠翹
慵整倚雲屏轉娉婷香檀細畫侵桃臉羅袂輕輕歛
佳期堪恨再難尋綠蕪滿院柳成隂負春心
前調顧夐
碧梧桐映紗窗晚花謝鶯聲懶小屏屈曲掩青山翠幃
香粉玉爐寒兩蛾攢顛狂年少輕離别辜負春時節
畫羅紅袂有啼痕魂銷無語倚閨門欲黃昏
前調顧夐
深閨春色勞思想恨共春蕪長黃鸝嬌囀泥芳姸杏枝
如畫倚輕煙瑣忩前凭闌愁立雙蛾細柳影斜搖砌
玉郎還是不還家教人魂夢逐楊花繞天涯
前調顧夐
翠屏閒掩垂珠箔絲雨籠池閣露黏紅藕咽清香謝娘
嬌極不成狂罷朝妝小金鸂鶒沉煙細膩枕堆雲髻
淺眉微歛注檀輕舊歡時有夢魂驚悔多情
前調鹿虔扆
卷荷香澹浮煙渚綠嫩擎新雨璅牎疎透曉風清象牀
珍簟冷光輕水紋平九疑黛色屏斜掩枕上眉心歛
不堪相望病將成鈿昏檀粉淚縱横不勝情
前調閻選
粉融紅膩蓮房綻臉動雙波慢小魚銜玉鬢釵横石榴
裙染象紗輕轉娉婷偷期錦浪荷深處一夢雲兼雨
臂留檀印齒痕香深秋不寐漏初長儘思量
前調閻選
楚腰蠐領團香玉鬢疊深深綠月蛾星眼笑微顰柳天
桃豔不勝春晚妝勻水紋簟映青紗帳霧罩秋波上
一枝嬌卧醉芙蓉良宵不得與君同恨忡忡
前調孫光憲
好風微揭簾旌起金翼鸞相倚翠簷愁聽乳禽聲此時
春態暗關情獨難平畫堂流水空相翳一穗香搖曳
教人無處寄相思落花芳草過前期沒人知
前調孫光憲
紅牎寂寂無人語暗澹棃花雨繡羅紋地粉新描博山
香炷旋抽條睡魂銷天涯一去無消息終日長相憶
教人相憶幾時休不堪掁觸别離愁淚還流
前調馮延巳
碧波簾幕垂朱戶簾下鶯鶯語薄羅依舊泣青春野花
芳草逐年新事難論鳳笙何處高樓月幽怨憑誰說
須臾殘照上梧桐一時彈淚與東風恨重重
前調馮延巳
畫堂新霽情蕭索深夜垂珠箔洞房人睡月嬋娟梧桐
雙影上朱軒立階前高樓何處連宵宴塞管吹幽怨
一聲已斷别離心舊歡抛棄杳難尋恨沉沉
前調李珣
金籠鶯報天將曙驚起分飛處夜来潛與玉郎期多情
不覺酒醒遲失歸期映花避月遥相送膩髻偏垂鳳
郤回嬌步入香閨倚屏無語撚雲篦翠眉低
前調無名氏
帳中草草軍情變月下旌旗亂褫衣推枕愴離情遠風
吹下楚歌聲正三更撫騅欲下重相顧豔態花無主
手中蓮鍔凛秋霜九泉歸去是仙鄉恨茫茫
前調歐陽修
爐香晝永龍煙白風動金鸞額畫屏寒掩小山川睡容
初起枕痕圓墜花鈿樓高不及煙霄半望盡相思眼
豔陽剛愛挫愁人故生芳草碧連雲怨王孫
前調(憶梅)吳邦楨
西溪十里漁村路猶記看梅處暗香疎影最關情更憐
雪外一枝横雨初晴而今别去梅花久梅好應如舊
風霜愧我漸蒼顔長教老鶴怨空山幾時還
前調(又一體餞别)晁補之
原桑飛盡霜空杳霜夜愁難曉油燈野店怯黃昏窮途
不減酒杯深故人心羊山故道行人少也送行人老
一般别語重千金明年過我小園林話如今
前調杜安世
江亭春晚芳菲盡行色青天近畫橋楊柳也多情暗抛
飛絮惹前行路塵清彤庭早晚瞻虞舜遥聽恩遷峻
二年歌宴綺羅人片雲疎雨忍漂淪淚沾巾
前調(又一體)顧夐
觸簾風送景陽鐘鴛被繡花重曉幃初卷冷烟濃翠勻
粉黛好儀容思嬌慵起来無語理朝妝寶匣鏡凝光
綠荷相倚滿池塘露清枕簟藕花香恨悠揚
前調(又一體)顧夐
少年豔質勝瓊英早晚别三清蓮冠稳篸鈿篦横飄飄
羅袖碧雲輕畫難成遲遲少轉腰身裊翠靨眉心小
醮壇風急杏枝香此時恨不駕鸞凰訪劉郎
臨江仙
(又一體雙調五十九字)
臨江仙馮延巳
秣陵江上多離别雨晴芳草煙深路遥人去馬嘶沉青
帘斜掛裏新柳萬枝金隔江何處吹横笛沙頭驚起
雙禽徘徊一晌幾般心天長煙遠凝恨獨沾襟
前調王觀
别浦相逢何草草扁舟兩岸垂楊繡屏珠箔綺空囊酒
深歌拍緩愁入翠眉長燕子歸来人去也此時無奈
昏黃桃花應似我心腸不禁微雨流淚濕紅妝
前調(又一體)張孝祥
罨畫樓前初立馬隔簾笑語相親鉛華洗盡見天真衫
兒輕罩霧髻子直梳雲翠葉銀絲茉莉櫻桃淡注香
脣見人不語觧留人數杯愁裏酒兩眼醉時春
前調(次韻答楊遠林見賀歸養)吳子孝
喜奉一封丹鳳詔扁舟東下如飛淚澘終日果成歸爐
煙違畫省宫錦試春衣堂上老人無恙承歡愛日長
輝傳家清白勝珠璣從今山共水杖屨肯相違
前調吳子孝
玉阜金陵非遠别夢魂兩地常飛故園猿鶴待来歸柔
絃酣倚曲稚子笑牽衣處處良朋為伴竹林蓮社增
輝揮毫對客散珠璣願君長好在慰我久暌違
望江南
(又一體雙調五十九字亦名憶江南)
望江南馮延巳
去歲迎春樓上月正是西忩夜凉時節玉人貪睡墜釵
雲粉消妝薄見天真人非風月長休舊破鏡塵筝一
夢經年瘦今宵簾幕颺花隂空餘枕淚獨傷心
前調
今日相逢花未發正是去年别離時節東風次第有花
開恁時須約却重来重来不怕花堪折祗怕明年花
發人離别别離若向百花時東風彈淚有誰知
接賢賓
(雙調五十九字唐詞也宋詞百十六字者號集賢賓接集音相近有互用者義亦同也)
接賢賓毛文錫
香韀鏤䄡五色騘值春景初融流珠噴沫蹀躞汗血流
紅少年公子能乘馭金鑣玉轡瓏璁為惜珊瑚鞭不
下驕生百步千蹤信穿花從拂柳向九陌追風
東坡引
(又一體雙調五十九字)
東坡引辛棄疾
玉纖彈舊怨還敲繡屏面清歌自送西風鴈鴈行吹字
斷鴈行吹字斷夜深拜半月瑣牎西畔但桂影空階
滿翠帷自掩無人見羅衣寬一半羅衣寬一半
前調(又一體)辛棄疾
花梢紅未足條破驚新綠重簾下徧闌干曲有人春睡
熟有人春睡熟鳴禽破夢雲偏目蹙起来香顋褪紅
玉花時愛與愁相續羅裙過半幅羅裙過半幅
錦堂春
(又一體雙調五十九字)
錦堂春(留春)程珌
最是春来苦多風雨只恁匆匆歸去看游絲都不恨恨
秦淮新漲向人東注醉裏仙人惜春曾賦却不觧留
春且住問何人留得住怕小山更有碧蕪春句
朝玉階
(雙調五十九字)
朝玉階杜安世
春色欺人拂眼青柳條綠絲軟雪花輕黃金纔鎻掩銀
屏隂沈深院静語嬌鶯美人春困寶釵横惜花芳態
淚盈盈風流何處最多情千金一笑須信傾城
惜瓊花
(雙調五十九字)
惜瓊花張先
汀蘋白苕水碧每逢花駐樂隨處歡席别時㩦手看春
色螢火而今飛破秋夕河流如帶窄任輕舟似葉何
計歸得斷雲孤鶩青山極樓上徘徊無限相憶
冉冉雲
(雙調五十九字一名弄花雨)
冉冉雲盧炳
雨洗千紅又春晚留牡丹倚闌初綻嬌婭姹偏賦精神
君看筭費盡工夫點染帶露天香最清遠太眞妃曉
妝體段&KR0838;對花滿把流霞頻勸怕逐東風零亂
前調韓淲
倚徧闌干弄花雨卷朱簾草迷芳樹山崦裏幾許雲煙
来去畫不就人家院宇社寒梁燕呢喃舞小桃紅海
棠初吐誰信道午醉醒時情緒閒整春衫自語
一翦梅
(雙調五十九字以李清照詞為格人以月滿樓句添一西字入六十字内今按本集正之)
一翦梅(宋媛)李清照
紅藕香殘玉簟秋輕觧羅裳獨上蘭舟雲中誰寄錦書
来鴈字回時月滿樓花自飄零水自流一種相思兩
處閒愁此情無計可消除纔下眉頭却上心頭
唐多令
(唐或作糖一名南樓令雙調六十字)
唐多令(重過武昌)劉過
蘆葉滿汀洲寒沙帶淺流二十年重到南樓柳下繫舟
猶未稳能幾日又中秋黃鶴斷磯頭故人今在不舊
江山總是新愁欲買桂花重載酒終不似少年遊
前調(梅)劉過
解䌫蓼花灣好風吹去帆二十年重過新灘洛浦凌波
人去後空夢繞翠屏間飛霧濕征衫蒼蒼煙樹寒望
星河低處長安綺陌紅樓應笑我為花事過江南
前調(吳興席上)尹煥
蘋末轉清商溪聲供夕凉緩傳杯催喚紅妝斜挽烏雲
新浴罷裙拂地水沉香歌短舊情長重来驚鬢霜悵
綠隂青子成雙說著前歡佯不倸颺蓮子打鴛鴦
前調(吳江道上寄鄭可大)陳允平
何處是秋風月明霜露中筭凄凉未到梧桐曾向垂虹
橋上看有幾樹水邊楓客路怕相逢酒濃愁更濃數
歸期猶是初冬欲寄相思無好句聊折贈鴈来紅
前調陳允平
休去採芙蓉秋江煙水空帶斜陽一片征鴻欲頓閒愁
無頓處都著在兩眉峰心事寄題紅畫橋流水東斷
腸人無奈秋濃回首層樓歸去嬾早新月挂梧桐
前調(夀東軒)蔣捷
秋碧瀉晴灣樓臺雲影間記仙家元在蓬山飛到鴈峰
塵更少三萬頃玉無邊金醆倒垂蓮歌搖香霧鬟任
芙蓉月轉朱闌天氣巳凉猶未冷重九後小春前
前調周密
絲雨織鶯梭浮錢點翠荷燕風庭宇正清和苔面唾茸
堆繡逕春去也奈春何宫柳老青蛾題紅隔翠波扇
鸞塵暗合歡羅門外綠隂深似海應未比舊愁多
前調周密
桂影滿空庭秋宵宵五更一聲聲都是消凝新鴈舊蛩
相應和禁不過冷清清酒與夢皆醒病因愁做成展
紅綃猶有餘馨暗想芙蓉城下路花可可霧冥冥
前調周密
敧枕聽西風蛩階月正中弄秋聲金井梧桐閒憶十年
吳下路船幾度繋江風輦路又迎逢秋如歸興濃歎
淹留還見新冬湖外霜林秋似錦一片片認題紅
前調周密
開了木芙蓉一年秋巳空送新愁千里孤鴻搖落江籬
多少恨吟不盡楚雲峰往事夕陽紅故人江水東翠
衾寒幾夜霜濃夢斷屏山飛不去隨夜鵲遶疎桐
前調周密
好夢不分明楚雲千萬層帶圍寬愁損蘭成玉杵玄霜
無咫尺青羽信更沉沉水調夜凄清清宵誰共聽砑
牋紅空賦傾城幾度欲吟吟不得可煞是没心情
前調(送韓竹澗歸杭)張炎
一見又天涯人生可歎嗟想難忘江上琵琶詩酒一瓢
風雨外都莫問是誰家憐我鬢先華何愁歸路賖向
西湖重隐烟霞說與山童休放鶴最零落是梅花
前調張炎
雲冷未全開簷冰雨沍苔入花根暖意先回一夜綠房
迎曉白空憶徧嶺頭梅如幻舊情懷尋春上吹臺正
泥深十二香街且問謝家池畔草春必定幾時來
前調(懷西湖)張炎
湖上景消磨飄零有夢過問堤邊春事如何可是而今
張緒老見說道柳無多客裏醉時過尋思安樂窩買
扁舟重緝漁蓑欲趁桃花流水去又却怕有風波
前調(送杭友)張炎
聚首不多時煙波又别離有黃金應鑄相思折得梅花
先寄我山正在裏湖西風雪脆荷衣休教鷗鷺知惜
絲絲猶混塵泥何日束書歸舊隱還只怕種瓜遲
前調(題聚仙圖)張炎
曾記宴蓬壺尋思認得無醉歸來事巳模糊忽對畫圖
如夢寐又因甚下清都拍手笑相呼應書縮地符想
人間天上同途隔水一聲何處笛正月滿洞庭湖
前調(夀月溪)張炎
天淨雨初晴秋清人更清滿吟牎柳思周情一片香來
松桂下長聽得讀書聲閒處卷黃庭年年两鬢青佩
芳蘭嬾繫塵纓傍取溪邊端正月對玉兔話長生
前調張炎
風雨客殊鄊梧桐傍小牎甚秋聲今夜偏長憶著舊時
歌舞地誰得似牧之狂茉莉擁釵梁雲窩一枕香醉
瞢騰多少思量明月半牀人睡覺聽說道夜深涼
前調張林
金勒控花騘故山雲霧中翠蘋洲先有西風可惜嫩凉
時枕簟都付與舊山翁雙翠合眉峰淚華分臉紅向
尊前何太匆匆纔是别離情便苦都莫問澹和濃
前調(吳江中秋)汪元量
莎草被長洲吳江拍岸流憶故家西北高樓十載客牎
憔悴損搔短鬢獨悲秋人在塞邊頭斷鴻書寄不記
當年一片閒愁舞罷羽衣塵滿面誰伴我廣寒遊
前調鄧刊
雨過水明霞潮回岸帶沙葉聲寒飛透牎紗懊恨西風
催世换更隨我落天涯寂寞古豪華烏衣日又斜問
堂前燕入誰家只有南來無數鴈和明月宿蘆花
前調張翥
花下鈿箜篌尊前白雪謳記懷中朱李曾投鏡約釵盟
心巳許詩寫在小紅樓忍淚上雲兜斷魂隨綵舟等
閒間惹得離愁欲寄長河魚信去流不到白蘋洲
前調(中秋與二客泛舟)楊愼
飛鏡露雲頭金波水面浮水晶宫今夜中秋唤取官奴
吹玉笛香霧濕錦雲留二客亦風流蜋川泛小舟問
何如赤壁黃州坡老有靈應鼓掌天地裏寄蜉蝣
一翦梅
(又一體雙調六十字)
一翦梅(送楊師醇)周紫芝
無限江山無限愁两岸斜陽人上扁舟闌干吹浪不多
時酒在離尊情滿滄洲早是霜華两鬢秋目送飛鴻
那更難留問君尺素幾時來莫道長江不觧西流
前調周邦彦
一翦梅花萬樣嬌斜插疎枝略點眉梢輕盈微笑舞低
徊何事尊前拍手相招夜漸寒深酒漸消袖裏時聞
玉釧輕敲城頭誰恁促殘更銀漏何如且慢明朝
前調黃公度
冷豔幽香冰玉姿占斷孤高壓盡芳菲東君先暖向南
枝要使天涯管領春歸不受人間鶯蝶知長是年年
雪約霜期嫣然一笑百花遲調鼎行看結子黃時
前調劉儗
唱到陽關第四聲香帶輕分羅帶輕分杏花時節雨紛
紛山遶孤邨水遶孤邨更没心情共酒尊春山香滿
空有啼痕一般離思两消魂馬上黃昏樓上黃昏
前調周文璞
風韻蕭疎玉一團更著梅花輕裊雲鬟這回不是戀江
南只為温柔天上人間賦罷閒情共倚闌江月庭蕪
緫是銷魂流蘇斜掩燭花寒一樣眉尖两處關山
前調史達祖
誰寫梅溪字字香沙邊幽夢常恁芬芳不如花酒伴昏
黃只怕東風吹斷人腸小閣無燈月浸牎香吹羅袖
酒映宫妝如今竹外怕思量谷裏佳人一片冰霜
前調史達祖
秦客當樓泣鳳簫宫衣香斷不見纖腰隔年心事又今
宵折盡冰絃何用鸞膠些子輕魂幾度銷蘭騷蕙些
無計重招東牎一夢月華嬌也帶春愁飛上梅梢
前調韓淲
縹緲神仙雲霧牎說與蘇州未斷人腸帶湖煙月墮蒼
茫喚醒嫦娥春筍纖長馬上琵琶半額妝撥盡相思
十二巫陽疎簾清簟入瀟湘佩玉鳴鸞吹下天香
前調韓淲
一朵梅花為和香淺色春風别樣宫妝西湖佳處更難
忘雪意江天渾斷人腸清夜横斜竹影牎贏得相思
魂夢悠揚玉溪山外水雲鄉茅舍疎籬不換金章
前調(客中新雪)方岳
誰翦輕瓊做物華春遶天涯水遶天涯園林曉樹恁横
斜道是梅花不是梅花宿鷺聮拳倚斷槎昨夜寒些
今夜寒些孤舟箬笠釣煙沙待不思家怎不思家
前調(元宵)盧炳
燈火樓臺萬斛蓮千門喜笑素月嬋娟幾多急管與繁
絃巷陌駢闐畢獻芳筵樂與民偕五馬賢綺羅叢裏
一簇神仙傳柑雅宴約明年盡夕留連滿泛金船
前調(贈友)吳文英
遠目傷心樓上山愁裏長眉别後蛾鬟暮雲低壓小闌
干教問孤鴻因甚先還瘦倚溪橋梅夜寒雪欲消時
淚不禁彈翦成釵勝待歸看春在西牎燈火更闌
前調吳文英
老色頻生玉鏡塵雪澹春姿越看精神溪橋人去幾黃
昏流水泠泠都是啼痕細雨輕寒暮掩門萼綠燈前
酒帶香温風情誰道不因春春到一分花瘦一分
前調吳文英
悶蕊驚寒減豔痕蜂也消魂蝶也消魂醉歸無月傍黃
昏知是花邨知是前邨留得閒枝葉半存好似桃根
不是桃根小樓昨夜雨聲渾春到三分秋到三分
前調蔣捷
小巧樓臺眼界寬朝卷簾看暮卷簾看故鄉一望一心
酸雲又迷漫水又迷漫天不教人客夢安昨夜春寒
今夜春寒梨花月底两眉攢倚徧闌干拍徧闌干
前調(舟過吳江)蔣捷
一片春愁待酒澆江上舟搖樓上帘招秋娘渡與泰娘
橋風又飄飄雨又蕭蕭何日歸家洗客袍銀字笙調
心字香燒流光容易把人抛紅了櫻桃綠了芭蕉
前調歐良
漠漠春隂酒半酣風透春衫雨透春衫人家蠶事欲眠
三桑滿筐籃柘滿筐籃先自離懷百不堪檣燕呢喃
梁燕呢喃篝燈強把錦書看人在江南心在江南
前調(送晁駒父)石孝友
萍水相逢無定居同在他鄉又問征途離歌聲裏客心
孤花盡園林水滿江湖煙樹微茫帶岸蒲何處長沙
何處洪都要知安穩到家無千里征鴻一紙來書
前調汪元量
十年舊事謾咨嗟今日思家明日思家一輪燕月照牎
紗樓上征笳塞上征笳玉人勸我酌流霞急撚琵琶
緩撚琵琶一從别後各天涯欲寄梅花莫寄梅花
前調(宋媛)王瑩卿
荳蔲梢頭春意闌風滿前山雨滿前山杜鵑啼血五更
殘花不禁寒人不禁寒離合悲懽事幾般離有悲懽
合有悲懽别時容易見時難怕唱陽關莫唱陽關
前調韓玉
鏡裏新妝鏡外情小眉幽恨淺綠低横只疑閒縱繡鞍
塵不道天涯縈絆歸程夢裏蘭閨相見驚玉香花瘦
春豔盈盈覺來欹枕轉愁人門外瀟瀟風月三更
前調(出巡駐贛州)吳山
玉帳牙旗控上游粤嶠煙收閩橋煙收毬門鐃吹轉山
陬昨日汀州今日虔州鬱孤臺上試凝眸章水分流
貢水分流滄江如練鴈横秋欲辦歸舟難辦歸舟
前調(中秋)周用
畫船鐃吹下揚州十里回頭千里回頭燕山迢遞百花
洲一度中秋幾度中秋遥天今夜片雲收風也無愁
雨也無愁憑高不減少年遊酒滿南樓月滿南樓
前調吳易
紅染青楓白露霏江上鴻棲城上烏棲扁舟野客倒金
卮霜下花稀月下星稀舊事紛紛總奕棋顰也西施
笑也西施英䧺心事緫成癡俊煞鴟夷惱煞鴟夷
荷華媚
(䨇調六十字)
荷華媚蘇軾
霞苞露荷碧天然地别是風流標格重重青蓋下千嬌
照水好紅紅白白每悵望明月清風夜甚低迷不語
夭邪無力終須放船兒去清香深處住看伊顔色
七娘子
(又一體雙調六十字)
七娘子賀鑄
京江抵海邊吳楚鐡甕城形勝無今古北固凌高西津
横渡幾人㩦手分襟處凄涼淥水橋南路奈玉壺難
叩鴛鴦語行雨行雲非花非霧為誰來為誰還去
前調(舟中早秋)毛滂
山屏霧帳玲瓏碧更綺牎臨水新凉入雨短煙長柳橋
蕭瑟這番一日涼一日離多綠鬢多時白這離情不
似而今惜雲外長安斜暉脈脈西風吹夢來無迹
前調(和方回登月波樓)毛滂
月光波影寒相向借團團與做長壕樣此老南樓風流
可想殷勤冰彩隨人上欲同次道傾家釀有兵厨玉
盎金波漲雲外歸鴻煙中飛槳五湖秋興心先往
前調謝逸
風翦冰花飛零亂映梅花素影搖清淺繡幄寒輕蘭熏
煙暖豔歌催得金荷卷游梁巳覺相如倦憶去年舟
渡淮南岸别後銷魂冷猿寒鴈角聲只送黃昏怨
前調向子諲
山圍水繞高唐路恨密雲不下陽臺雨霧閣雲牎風亭
月戶分明㩦手同行處而今不見生塵步但長江無
語東流去滿地落花漫天飛絮誰知緫是離愁做
感皇恩
(雙調六十字)
感皇恩張先
廊廟當時共代工睢陵千里約遠相從欲知賓主與誰
同宗支内黃閣舊有三公廣樂起雲中湖山看畫軸
两仙翁武陵佳話幾時窮元豐際德星聚照江東
前調張先
延壽芸香七世孫華軒承大對見經綸溟魚一息化天
津袍如草三百騎從清塵玉樹瑩風神同時棠棣萼
一家春十年身是鳳池人蓬萊闕黃閣主遲談賓
釵頭鳳
(又一體雙調六十字一名玉瓏璁亦名折紅英)
釵頭鳳程垓
桃花暖楊花亂可憐朱戸春強半長記憶探芳日笑凭
郎肩殢紅偎碧惜惜惜春宵短離腸斷淚痕長向東
風滿憑青翼問消息花謝春歸幾時來得憶憶憶
前調陸游
紅酥手黃縢酒滿城春色宫牆柳東風惡歡情薄一懷
愁緒幾年離索錯錯錯春如舊人空瘦淚痕紅濕鮫
綃透桃花落閒池閣山盟雖在錦書難托莫莫莫
前調(寒食飲綠亭)史達祖
春愁遠春夢亂鳳釵一股輕塵滿江煙白江波碧柳戸
清明燕簾寒食憶憶憶鶯聲暖簫聲短落花不許春
拘管新相識休相失翠陌吹衣畫樓横笛得得得
前調無名氏
城南路橋南樹玉鈎簾卷香横霧新相識舊相識淺顰
低笑嫩紅輕碧惜惜惜劉郎去阮郎住為雲為雨朝
還暮心相憶空相憶露荷心性柳花蹤跡得得得
朝玉階
(又一體䨇調六十字)
朝玉階杜安世
簾捲春寒小雨天牡丹花落盡悄庭軒高空雙燕舞翩
翩無風輕絮墜暗苔錢擬將幽怨寫香箋中心多少
事語難傳思量真箇惡因緣那堪長夢見在伊邊
望遠行
(又一體䨇調六十字)
望遠行韋莊
欲别無言倚畫屏含恨暗傷情謝家庭樹錦雞鳴殘月
落邊城人欲别馬頻嘶綠槐千里長堤出門芳草路
萋萋雲雨别來易東西不忍别君後却入舊香閨
遐方怨
(又一體雙調六十字孫光憲一首第五句向遺一字)
遐方怨顧夐
簾影細簟紋平象紗籠玉指鏤金羅扇輕嫩紅雙臉似
花明兩條眉黛遠山横鳳簫歇鏡塵生遼塞音書絶
夢魂長暗驚玉郎經歲負娉婷教人怎不恨無情
前調孫光憲
紅綬帶錦香嚢為表花前意殷勤贈玉郎此時更覺役
心腸轉添秋夜夢魂狂思豔質想嬌妝願早傳金盞
同歡臥醉鄉任人猜妒惡猜防到頭須使似鴛鴦
撥棹子
(雙調六十字)
撥棹子尹鶚
風切切深秋月千朵芙蓉繁豔歇小檻細腰無力空贏
得目斷魂飛何處說寸心恰似丁香結看看瘦盡胸
前雪偏掛恨少年抛擲羞覩見繡被堆紅閒不撤
鞓紅
(雙調六十字)
鞓紅毛文錫
粉香尤嫩霜寒可慣怎奈向春心巳轉玉容别是一般
閒婉悄不管桃紅杏淺月影簾櫳金堤波面漸細細
香風滿院一枝折寄故人雖遠莫輙使江南信斷
定風波
(本唐教坊樂名為詞調亦名定風波雙調六十字)
定風波李泳
點點行人趁落暉搖搖煙艇出漁磯一路水香流不斷
零亂春潮綠浸野薔薇南去北來愁幾許登臨懷古
欲沾衣試問越王歌舞地佳麗只今惟有鷓鴣啼
前調(又一體)陳允平
慵拂妝臺嬾畫眉此情惟有落花知流水悠悠春脈脈
閒倚繡屏獨自立多時有約莫教鶯解語多愁却妒
燕于飛一笑薔薇辜舊約載酒尋懽因甚嬾支持
前調(寄史明古)吳洪
抖擻初衣未化緇此心只有故人知却悔溪堂分袂易
悞我軟紅塵裏去多時八測塘前沽酒店三高祠下
釣魚磯便與先生尋舊社北郭西邨有約莫遲疑
散天花
(雙調六十字此調絶似朝玉階亦與小重山相近第以換頭結尾稍異叧立調名也)
散天花舒亶
雲斷長空葉落秋寒江煙浪盡日隨舟西風偏解送離
愁聲聲南去鴈下汀洲無奈多情去復留驪歌齊唱
罷淚争流悠悠别恨幾時休不堪殘酒醒凭危樓
秋蕊香引
(雙調六十字)
秋蕊香引柳永
留不得光隂催促奈芳蘭歇好花謝惟頃刻彩雲易散
琉璃脆驗前事端的風月夜幾處前蹤舊跡忍思憶
這回望斷永作天涯隔向仙島歸宴兩路無消息
錦帳春
(又一體雙調六十字)
錦帳春無名氏
春色難留酒懷常淺更舊恨新愁相間五更風千里夢
看飛紅幾片這般庭院幾許風流幾般嬌嬾問相見
如何不見燕飛忙鶯語亂恨重簾不卷翠屏天遠
後庭宴
(雙調六十字宋宣和間掘地得石刻載唐人詞本無調名後人以後庭宴名之與後庭花無涉)
後庭宴無名氏
千里故鄉十年華屋亂雲飛過屏山簇眼重眉褪不勝
春菱花知我消香玉雙雙燕子歸來應解笑人幽獨
斷歌零舞遺恨清江曲萬樹綠低迷一庭紅撲簌
壽山曲
(六言十句不分前後段作單調六十字)
壽山曲馮延巳
銅壺滴漏初盡高閣雞鳴半空催啓五門金鎖猶垂三
殿簾櫳階前御柳搖綠仗下宫花散紅鴛瓦數行曉日
鸞旂百尺春風侍臣舞蹈重拜聖壽南山永同
尋梅
(雙調六十字)
尋梅沈會宗
幽香淺淺濕未透認雪底思來始有翦裁尚覺瓊瑶皺
苦寒中越恁骨清肌瘦東風氣象園林舊又去年而
今時候急宜小摘當尊酒選一枝且付玉人纖手
御選歴代詩餘卷三十七
