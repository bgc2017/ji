欽定四庫全書
御選歴代詩餘卷八十二目錄(一百四字)
歸朝歡(又一體)
張先
柳永
蘇軾
辛棄疾(三首)
馬莊父
嚴仁(三首)
無名氏
詹正
吳子孝
憶舊遊(又一體)
周密(二首)
二郎神(又一體)
柳永
春從天上來(又一體)
王惲
張翥
齊天樂(又一體)
衛元卿
霜花腴
吳文英
月中桂
趙彦端
水龍吟(又一體)
葛立方
張孝祥(二首)
前調(又一體)
趙長卿
永遇樂
柳永
蘇軾(三首)
晁補之(二首)
解昉
周紫芝
葉夢得
趙師俠(二首)
李綱
楊无咎
辛棄疾(二首)
張元幹(二首)
趙彦端
劉儗
黃機
高觀國
趙以夫
洪瑹
吳文英(二首)
蔣捷
任詢
危復之
前調(又一體)
馮琦
前調(又一體)
柳永
前調(又一體)
陳允平
御選歴代詩餘卷八十二目錄
欽定四庫全書
御選歴代詩餘卷八十二(一百四字)
司經局洗馬掌局事兼翰林院修撰加二級(臣)王奕清奉
旨校刊
歸朝歡
(又一體雙調一百四字一名菖蒲綠)
歸朝歡張先
聲轉轆轤聞露井曉引銀缾牽素綆西園人語夜來風
叢英飄墮紅成徑寳猊煙未冷蓮臺香蠟殘痕凝等身
金誰能得意買此好光景粉落輕妝紅玉瑩月枕横
釵雲墜領有情無物不雙棲文禽只合長交頸晝長歡
豈定爭如翻作春宵永日瞳曨嬌柔嬾起簾幕卷花影
前調柳永
别岸扁舟三兩隻葭葦蕭蕭風淅淅沙汀宿鴈破煙飛
溪橋殘月和霜白漸漸分樹色路遥川遠多行役往來
人隻輪雙槳盡是利名客一望鄉關煙水隔轉覺歸
心生羽翼愁雲恨雨兩縈牽新春殘臘相催逼歲華都
瞬息浪萍風梗誠何益問歸期玉樓深處有箇人相憶
前調蘇軾
我夢扁舟浮震澤雪浪搖空千頃白覺來滿眼是廬山
倚天無數開青壁此生長接淅與君同是江南客夢中
遊覺來清賞同作飛梭擲明日西風還掛席唱我新
詞淚沾臆靈均去後楚山空澧陽蘭芷無顏色君才如
夢得武陵更在西南極竹枝詞暮徭新唱誰謂古今隔
前調(題鄭元英尚友齋)辛棄疾
萬里康成西走蜀藥市船歸書滿屋有時光彩射星躔
何人汗簡讐天祿好之寧有足請看良賈藏金玉記斯
文千年未喪四壁聞絲竹試問辛勤攜一束何似牙
籖三萬軸古來不作借人癡有朋只就芸牎讀憶君清
夢熟覺來笑我便便腹倚危樓人間誰舞埽地八風曲
前調(題積翠巖)辛棄疾
我笑共工緣底怒觸斷峨峨天一柱補天又笑女媧忙
却將此石投閒處野烟荒草路先生拄杖來看汝倚蒼
苔摩挲試問千古幾風雨長被兒童敲火苦時有牛
羊磨角去霍然千丈翠巖屏鏘然一滴甘泉乳結亭三
四五會相暖熱携歌舞細思量古來寒士不遇有時遇
前調(寄題眉山石林)辛棄疾
見說岷峨千古雪都作岷峨山上石君家右史老泉公
千金未盡勤收拾一堂真萬石閒庭更與天突兀記當
時長編筆硯日日雲煙濕野老時逢山鬼泣誰夜持
山去難覓有人依樣入明光玉階之下巖巖立琅玕無
數碧風流不數平泉物欲重吟青葱玉樹須倩子雲筆
前調馬莊父
聽得提壺沽美酒人道杏花深處有杏花狼籍鳥啼風
十分春色今無九麝煤消永晝青煙飛上庭前柳畫堂
深不寒不暖正是好時候團團寳月憑纖手暫借歌
喉招舞袖真珠滴破小槽紅香肌縮盡纖羅瘦投分須
白首黃金散與親和舊且銜杯壮心未落風月長相守
前調(南劒雙溪樓)嚴仁
五月人間揮汗雨離恨一襟何處去雙溪樓下碧千尋
雙溪樓上匏尊舉晚凉生綠樹漁燈幾點依洲渚莫狂
歌潭空月冷慘慘瘦蛟舞變化往來無定所求劍刻
舟應笑汝只今誰是晉司空斗牛奕奕紅光吐我來空
弔古與君同記凭闌語問滄波乘槎此去流到天河否
前調嚴仁
朱戶綠牎深窈窕閃閃華旗紅桿小相逢斜柳絆輕舟
渚香不斷蘋花老西風吹夢草題詩未了還驚覺獨傷
心凄凉故館月過西樓悄樓外斜河低浸斗夜已如
何夜將曉心期欲寄赤鱗魚秋雲不動秋江渺相思千
里道多情直被無情惱玉臺前請君試看華髮添多少
前調(夀蕭禹平)嚴仁
雲表金莖珠璀璨當日投懷驚玉燕文章議論壓西廱
風流姓氏翔東觀紫皇嗟見晚祥麟五色留金殿大江
西銅章墨綬暫爾煩君綰十二金釵扶玉盞錦瑟摐
摐隨急管獸鑪烟動彩雲高秋聲拍碎紅牙板趣君歸
翰苑萊衣煥爛潘輿穩任方瞳從今看到弱水波清淺
前調(對雪追和東坡)無名氏
透隙敲牎風摵摵坐見廣庭霜縞白長安道上正騎驢
蔡州城裏誰堅壁表表風塵物瑶林瓊樹三豪客對揮
毫連珠唱玉競把詩箋擲草草杯盤還促席痛飲狂
歌話胸臆前村昨夜放梅花東鄰休把誇容色清歡那
易得明朝烏轡升南極帶隨車黃壚咫尺莫作山河隔
前調詹正
畫角西風轟萬鼓猶憶元戎談笑處鐵衣露重劍光寒
海波飛立魚龍舞匆匆留不住萬里玉關如掌路空悵
望夕陽暮靄人立灣傍渡木落山空人掩戶得似舊
時春色否鴈聲呼徹楚天低玉騘嘶入煙雲去無人憑
說與梅花淚老愁如雨猶記得顛崖如此細向席前語
前調(春雪)吳子孝
新歲郊原纖草碧陡然寒甚同雲密雪花如掌逐狂飇
冰澌似玉流香陌凍成天地白江山萬里都輝赫泛蘭
舟捲簾四望佳景真竒特江南二月非江北茂苑千
花當盡拆天公有意厭塵氛人間借作瑶臺色雲巖天
咫尺山頭老樹鵶翻日酒酣時登高能賦聊倩春風筆
憶舊遊
(又一體雙調一百四字)
憶舊遊(寄王聖與)周密
記移燈翦雨換火篝香去歲今朝乍見翻疑夢更梅邊
攜手笑挽吟橈依依故人情味歌舞試春嬌對娩婉年
芳飄零身世尊酒趁愁消天涯未歸客望錦羽沉沉
翠水迢迢歎菊荒薇老負故人猿鶴舊隠難招疎花漫
捺愁思無句到寒梢但夢繞西泠空江冷月魂斷隨潮
前調(有懷東園)周密
記花隂剪燭柳影飛梭庭戶東風綵筆爭春豔任香迷
舞袖醉倒歌叢畫簾靜捲春晝雲剪玉玲瓏奈恨絶冰
絃塵侵翠譜别鳳引離鴻鴛籠怨春遠但翠冷閒階
墜粉飄紅事逐年華換歎水流花謝燕去樓空繡鴛暗
老薇逕殘夢遶雕櫳悵寳瑟無聲愁痕沁碧江上孤峯
二郎神
(又一體雙調一百四字)
二郎神(七夕)柳永
炎光謝過暮雨芳塵輕灑乍露冷風清庭戶爽天如水
玉鈎遥掛應是星娥嗟久阻叙舊約飇輪欲駕極目處
微雲暗接耿耿銀河高瀉閒雅須知此景古今無價
運巧思穿鍼樓上女擡粉面雲鬟相亞鈿合金釵私語
處算誰在回廊影下願天上人間占得歡娛年年今夜
春從天上來
(又一體雙調一百四字)
春從天上來(見故宫人感賦)王惲
羅綺深宫記紫袖雙垂當日昭容錦封香重彤管春融
帝座一點雲紅正臺門事簡更捷奏清晝相同聽鈞天
侍瀛池内宴長樂歌鐘回頭五雲雙闕恍天上繁華
玉殿珠櫳白髮歸來昆明灰冷十年一夢無蹤寫杜娘
哀怨和淚點彈與孤鴻淡長空看五陵何似無樹秋風
前調(廣陵冬夜和松雲子)張翥
嫋嫋秋風聽響徹雲間彩鳳啼雄嬴女飛下玉佩玲瓏
腸斷十二臺空渺霜天如海寫不盡楚客情濃燭銷紅
更鏘金振羽變徵移宫揚州舊時月色歎水調如今
離唱誰工露葉殘蛾蟾花遺粉寂寞瓊樹香中問坡仙
何處滄江上鶴夢無蹤思難窮把一襟幽怨吹與魚龍
齊天樂
(又一體雙調一百四字)
齊天樂(填温飛卿江南曲)衛元卿
藕花洲上芙蓉檝羞郎故移深處弄影萍開搴香袖罥
鸂鶒雙雙飛去垂鞭笑顧問住否横塘試窺簾戶妙舞
妍歌甚時相見定相許歸來顦顇錦帳久塵金犢幰
連娟黛眉顰嫵扇底紅鉛愁痕暗漬消得腰支如杵鸞
弦觧語鎮明月西南伴人凄楚悶拾楊花等閒春又負
霜花腴
(雙調一百四字此吳文英自度曲也)
霜花腴(重陽前一日泛石湖)吳文英
翠微路窄醉晚風憑誰為整敧冠霜飽花腴燭銷人瘦
秋光做也都難病懷強寬恨雁聲偏落歌前記年時舊
宿淒凉暮烟秋雨野橋寒妝靨鬢英争豔度清商一
曲暗墜金蟬芳節多隂蘭情稀會晴暉稱拂吟箋更移
畫船引珮環邀下嬋娟算明朝未了重陽紫萸應耐看
月中桂
(雙調一百四字)
月中桂(送杜仲微赴闕)趙彦端
露醑無情送長歌未終已醉離别何如暮雨釀一襟凉
潤來留佳客好山侵座碧勝昨夜疎星淡月君欲翩然
去人間底許員嶠問帆席詩情病非疇昔頼親朋對
影且慰良夕風流雨散定幾回腸斷能禁頭白為君煩
素手薦碧藕輕絲細雪去去江南路猶應水雲秋共色
水龍吟
(又一體雙調一百四字)
水龍吟(游釣臺)葛立方
九州雄傑溪山遂安自古稱佳處雲迷半嶺風號淺瀨
輕舟斜渡朱閣横飛漁磯無恙鳥啼林塢弔高人陳迹
空瞻遺像知英烈誰千古憶昔龍飛光武悵當年故
人何許羊裘自貴龍章難換不如歸去七里溪邊鸕鷀
源畔一蓑烟雨歎如今宕子翻將釣手遮日向西秦路
前調(過浯溪)張孝祥
平生只說浯溪斜陽喚渡秋船繫月華未吐波光不動
新凉如水長嘯一聲山鳴谷應棲禽驚起自顏元去後
水流花謝當年事無人記須信兩賢不死駕飛車時
遊此地漫郎宅裏中興碑下應留屐齒酌我清尊洗君
孤憤來同一醉待相期把袂清都歸路騎鶴去三千歲
前調(望九華作)張孝祥
竹輿曉入青陽細風凉月天如洗峰回路轉雲舒霧捲
了非人世轉就丹砂鑄成金鼎碧光相倚料天關虎守
箕疇龍負開神祕留兹地縹緲朱幢羽衛望蓬萊初
無弱水仙人拍手山頭笑我塵埃滿袂春鎖瑶房霧迷
芝圃昔游都記悵世緣未了匆匆又去空凝竚煙霄裏
前調(又一體酴醿)趙長卿
韶華迤邐三春暮飛盡繁紅無數多情為與牡丹長約
年年為主曉露凝香柔條千縷輕盈清素最堪憐玉質
冰肌婀娜江梅漫休爭妬翠蔓扶疏隱映似碧紗籠
罩越溪游女從前愛惜嬌姿終日愁風怕雨夜月一簾
小樓魂斷有思量處恐因循易嫁東風爛漫暗隨春去
永遇樂
(雙調一百四字一名消息)
永遇樂柳永
天閣英遊内朝密侍當世榮遇漢守分麾堯庭請瑞方
面憑心膂風馳千騎雲擁雙旌向曉洞開嚴署擁朱旛
喜色歡聲處處競歌來暮吳王舊國今古江山秀異
人煙繁富甘雨車行仁風扇動雅稱安黎庶棠郊成政
槐府登賢非久定須歸去且乘閒弘閣長開融尊盛舉
前調蘇軾
明月如霜好風如水清景無限曲港跳魚圓荷瀉露寂
寞無人見紞如五鼔錚如一葉黯黯夢魂驚斷夜茫茫
重尋無處覺來小園行徧天涯倦客山中歸路望斷
故園心眼燕子樓空佳人何在空鎖樓中燕古今如夢
何曾夢覺但有舊歡新怨異時對南樓夜景為余浩歎
前調(送孫巨源)蘇軾
長憶别時景疏樓下明月如水美酒清歌留連不住月
隨人千里别來三度孤光又滿冷落共誰同醉捲珠簾
淒然顧影共伊到明無寐今朝有客來從淮上能道
使君深意憑仗清淮分明到海中有相思淚而今何在
西垣清禁夜永雲華侵被此時看廻廊曉月也應暗記
前調(眺望)蘇軾
天末山横半空簫鼓樓觀高起指點栽成東風滿院緫
是新桃李綸巾羽扇一尊飲罷目送斷鴻千里携清歌
餘音不斷縹緲尚縈流水年來自笑無情何事猶有
多情遺思綠鬢朱顔匆匆&KR0838;了却記花前醉明年春到
重尋幽夢應在亂鶯聲裏拍闌干斜陽轉處有誰共倚
前調晁補之
松菊堂深芰荷池小長夏清暑燕引雛還鳩呼婦往人
静郊原趣麥天已過薄衣輕扇試起遶園徐步聽衡宇
欣欣童稚共說夜來初雨蒼官逕裏紫葳枝上數點
幽花垂露東里催鉏西鄰助餉相戒清晨去斜川歸興
翛然滿目回首帝鄉何處只愁恐輕鞭犯夜灞陵舊路
前調(端午)晁補之
紅日葵開映牆遮牖小齋端午杯展荷金簪抽笋玉幽
事還堪數綠牎纖手朱匳輕縷爭鬭綵絲艾虎想沈江
怨魄歸來空惆悵對菰黍未顏老去清風好在未减
佳辰歡聚臘酒深斟菖葅細糝圍坐從兒女還同子美
江村長夏閒對燕飛鷗舞算何須楚王雄風方消畏暑
前調觧昉
風暖鶯嬌露濃花重天氣和煦院落煙收垂楊舞困無
奈堆金縷誰家巧縱青樓絃管惹起夢雲情緒憶當時
文衾粲枕未嘗暫孤鴛侣芳菲易老故人難聚到此
翻成輕誤閬苑仙遥蠻牋縱寫何計傳深訴青山綠水
古今長在惟有舊歡何處空贏得斜陽暮草淡烟細雨
前調(午日)周紫芝
槐幄如雲燕泥猶濕雨餘清暑細草搖風小荷擎雨時
節還端午碧羅牎底依稀記得閒繫翠絲烟縷到如今
前歡如夢還對綵絛無語榴花半吐金刀猶在往事
更堪重數艾虎釵頭菖蒲酒裏舊約渾無據輕衫如霧
玉肌似削人在畫樓深處想靈符無人共戴翠眉暗聚
前調葉夢得
蘋芷芳洲故人回首雲海何處五畆荒田殷勤問我歸
計真成否洞庭波冷秋風嫋嫋木葉亂隨風舞記扁舟
横斜載月目極暮濤煙渚傳聲試問垂虹千頃蘭棹
有誰重駐雲濺雷翻潮頭過後帆影敧前浦此中高興
何人觧道天也未應輕付且留取千鍾痛飲與君共賦
前調趙師俠
秋滿蘅皋澹雲籠月晚來風勁一抹殘霞數聲過雁還
是黃昏近憑高臨遠倚樓凝睇多少斷愁幽興聽漁村
鳴榔隠隠别浦暮煙收暝湘妃起舞芳蘭紉佩約略
亂峯雲鬢景物悲凉楚天澂淡過盡歸帆影斜陽低處
遠山重疊蕭樹亂鴉成陣空無言闌杆凭暖悶懷似困
前調(金林檎)趙師俠
日麗風暄暗催春去春尚留戀香褪花梢苔侵柳徑密
幄清隂展海棠零亂棃花淡泞初聽閙空鶯燕有輕盈
妍姿靚態緩步閬風仙苑綠叢紅萼芳鮮柔媚約略
試妝深淺細葉來禽長梢戲蝶簇簇枝頭見酡顏鬒髮
春愁無力困倚畫屏嬌軟只應怕風欺雨横落紅萬點
前調(秋夜有感)李綱
秋色方濃好天凉夜風雨初霽缺月如鈎微雲半掩的
皪星河碎爽來軒戶凉生枕簟夜永悄然無寐起徘徊
憑闌凝竚片時萬情千意江湖倦客年來衰病坐歎
歲華空逝往事成塵新愁似鎖誰是知心底五陵蕭瑟
中原杳杳但有滿襟清淚對蘭釭呼童取酒且圖徑醉
前調(梅子)楊无咎
風褪柔英雨肥繁實又還如豆玉核初成細腮尚淺齒
軟酸凝透粉牆低亞佳人驚見不管露沾襟袖折一枝
釵頭未插應把手搓頻嗅相如病酒只應思此免使
文君眉皺入鼎調羹攀林止渴功業還依舊看看飛燕
銜將春去又是欲黃時候争如向金盤滿捧共君對酒
前調(梅雪)辛棄疾
怪底寒梅一枝雪裏只恁愁絶問訊無言依稀似妒天
上飛英白江山一夜瓊瑶萬頃此段如何妒得細看來
風流添得自家越樣標格晚來樓上對花臨鏡學作
半妝嬌額著意爭妍那知却有人妒花顏色無情休問
許多般事且自訪梅踏雪待行過溪橋夜半更邀素月
前調(京口北固亭懷古)辛棄疾
千古江山英雄無覓孫仲謀處舞榭歌臺風流緫被雨
打風吹去斜陽草樹尋常巷陌人道寄奴曾住想當年
金戈鐵馬氣吞萬里如虎元嘉草草封狼居胥贏得
倉皇北顧四十三年望中猶記烽火揚州路可憐回首
佛狸祠下一片神鴉社鼓憑誰問廉頗老矣尚能飯否
前調(宿鷗盟軒)張元幹
月印金盆江縈羅帶凉飇天際摩詰丹青營丘平遠一
望窮千里白鷗盟在黃粱夢破投老此心如水耿無眠
披衣顧影乍聞繞階絡緯百年倦客三生習氣今古
到頭誰是夜色蒼茫浮雲滅沒舉世方熟寐誰人著眼
放神八極逸想寄塵寰内獨凭闌鷄鳴日上海山霧起
前調(為洛濱横山作)張元幹
飛觀横空衆山遶甸江面相照曲檻披風虛檐挂月據
盡登臨要有時巾屨訪公良夜坐我半天林杪攬浮丘
飄飄衣袂相與似遊蓬島主人勝度文章英妙合住
北扉西沼何事十年風籭露沐不厭江山好曲屛端有
吹簫人在同倚暮雲清曉乘除了人間寵辱付之一笑
前調(陪程金谿躍馬用其韻)趙彦端
杜曲桑麻灞橋風雪歸夢無路馬健凌秋人閒玩日聊
用寬遲暮搖搖羽扇翩翩鳬舄勝處恍疑仙去笑相看
風林露草古來有誰知趣黃公壚下山隂亭畔歲月
著鞭如騖出塞功名入關遊說紙上俱難據論詩說劒
尊前風味天巧却容人覷問少陵酣歌拓戟為誰獻賦
前調劉儗
青幄蔽林白氊鋪徑紅雨迷楚畫閣關愁風簾捲恨盡
日縈情緒陽臺雲去文園人病寂寞翠尊雕俎惜韶容
匆匆易失芳叢對眼如霧巾敧潤裛衣寬凉滲又覺
漸回驕暑觧籜吹香遺丸薦脆小芰浮鴛浦畫闌如舊
依稀猶記竚立一鈎蓮步黯消魂那堪又聽杜鵑聲苦
前調(章使君席上)黃機
别院春深華堂晝永嘉讌初啟翠玉尊罍紅牙絲管睡
鴨沈煙裏弄晴雲態行空絮影漠漠似飛如墜最多情
紫緜團就錯落亂星流地使君自有元龍豪氣喚客
且休辭醉蝶困蜂酣燕嬌鶯姹歡意濃如此侃其笑語
止乎禮義衣佩細紉蘭芷遥歸去殘更欲盡曉鴉又起
前調(次韻弔青樓)高觀國
淺暈修蛾脆痕紅粉猶記窺戸香斷匳空塵生砌冷誰
喚青鸞舞春風花信秋宵月約歴歴此心曾許銜芳恨
千年怨結玉骨未應成土木蘭艇子莫愁何在漫繫
寒江煙樹事逐雲沈情隨佩冷短夢分今古一抔遥夜
孤光難曉多少碎人腸處空凄黯西風細雨盡吹淚去
前調(七夕和劉隨如)趙以夫
雲鴈將秋露螢照夜凉透牎戶星鈿珠疎月匳金小清
絶無點暑天孫河鼓東西相望隱隱光流華渚妝樓上
青瓜玉果多少騃兒癡女金鍼暗度珠絲密結便有
繫人心處經歲離思霎時歡愛愁緒空萬縷人間天上
一般情味枉了錦箋囑付又何似吹笙仙子跨黃鶴去
前調(送春)洪瑹
歌雪徘徊夢雲溶曳欲勸春住薄倖楊花無端杜宇抵
死催教去參差煙岫千回百匝不觧禁春歸路病懨懨
那堪更聽小樓一夜風雨金釵鬭草玉盤行菜往事
了無憑據合數松兒分香帊子緫是牽情處小桃朱戶
題詩在否尚憶去年崔護綠隂中鶯鶯燕燕也應觧語
前調(過李氏妝誾見舊題因賦)吳文英
春酌沉沉晚妝的的仙夢遊慣錦漵維舟青門倚蓋還
被籠鸚喚裴郎歸後秋娘沈恨謾客請傳芳卷聯題在
頻經翠袖勝隔紺紗塵幔桃根杏葉膠黏緗縹幾回
凭闌人換峨髻愁雲蘭香膩粉都為多情褪離巾拭淚
征袍染醉強作酒朋花伴留連怕風姨浪妒又吹雨斷
前調(探梅次時齊韻)吳文英
閣雪雲低卷沙風急驚鴈失序戶掩寒宵屛閒冷夢燈
颭似脣語堪憐牎景都閒刺繡但續舊愁一縷鄰歌散
羅襟印粉袖濕蒨桃紅露西湖舊日留連清夜愛酒
幾將花誤遺韤塵消題裙墨黯天遠吹笙路吳臺直下
緗梅無限未放野橋香度重謀醉揉香弄影水清淺處
前調(綠隂)蔣捷
清逼池亭潤侵山閣雲氣凝聚未有蟬前巳無蝶後花
事隨逝水西園支徑今朝重到半礙醉笻吟屨除非是
鶯身瘦小暗中引雛穿去梅檐溜滴風來吹斷放得
斜陽一縷玉子敲枰香綃落翦聲度深幾許層層離恨
凄迷如此點破漫煩輕絮應難認争春舊館倚紅杏處
前調任詢
月已中秋菊還重九夜久凉重滿地清霜半天白曉孤
唱聞耕壠蕭蕭牎几依然琴硯但覺鼠窺風動悔生平
趍前猛甚晚退却成無勇興衰更換姸媸淆混造物
大相愚弄二釁羞人五交賈鬻侯伯寧無種而今此念
消除都盡惟有故山歸夢吾廬更雙溪清遶萬峯翠擁
前調危復之
早葉初鶯晚風孤蝶幽思何限檐角縈雲階痕積雨一
夜苔生徧玉牎閒掩瑶琴慵理寂寞水沉煙斷悄無言
春歸無覓卷簾見雙飛燕風亭泉石煙林薇蕨夢繞
舊時曾見江上閒鷗心盟猶在分得眠沙畔引觴浮月
飛談卷霧莫管愁深懽淺起來倚闌干拾得殘紅一片
前調(又一體)馮琦
不願為雲何須似雨但求如雪雨落難收雲濃易散惟
雪稱奇絶亂點梅梢細勻花瓣玉色都無分别倩微風
吹入華軒悄把繡幃輕揭梅觧偷香雪如傅粉賈女
何郎相悦漏洩春光東皇相妒不得常攀折雪片都消
梅香依舊瘦影侵孤月問何時重上瑶階明歲寒時節
前調(又一體)柳永
薰風觧愠晝錦晴和新霽時候火德流光綠圖薦祉累
慶金枝秀璇樞繞電華渚流虹是日挺生元后續唐虞
垂拱千載應期萬靈敷祐殊方異域爭貢琛賮架巘
航波奔凑三殿稱觴九儀就列韶濩鏘金奏藩侯瞻望
彤庭親攜僚吏賡歌元首祝堯齡北極齊尊南山共久
前調(又一體)陳允平
玉腕籠寒翠闌凭曉鶯調新篁暗水穿苔遊絲度柳人
靜芳晝長雲南歸鴈樓西飛燕去來慣認炎凉王孫遠
青青草色幾回望斷柔腸薔薇舊約尊前一笑等閒
辜負年光鬭草庭荒抛梭架冷簾外風絮香傷春情緒
惜花時候日斜尚未成妝問嬉笑誰家女伴還又采桑
御選歴代詩餘卷八十二
