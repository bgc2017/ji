欽定四庫全書
御選歴代詩餘卷四十八目錄(起七十四字至七十六字)
河滿子(又一體)
毛熙震(二首)
晏幾道(二首)
張先
蘇軾
杜安世(二首)
孫洙
張草
沈士銑
前調(又一體)
毛滂
臨江仙(又一體)
柳永(二首)
剔銀燈
杜安世
金錢子
劉基
碧牡丹
晏幾道
解蹀躞
周邦彦
楊无咎
方千里
吳文英
陳允平
訴衷情近
柳永(二首)
前調(又一體)
沈宗塙
前調(又一體)
晁補之
碧牡丹(又一體)
張先
晁補之(二首)
風入松(又一體)
吳文英
戈止
長生樂
晏殊
下水船
黃庭堅
賀鑄
前調(又一體)
晁補之
蕊珠閒(又一體)
趙彦端
越溪春
吳子孝
番槍子
韓玉
李獻能
剔銀燈(又一體)
毛滂
御街行
晏幾道(二首)
張先
柳永
晁補之(二首)
王安中
辛棄疾
婆羅門引
曹組
蔡伸
辛棄疾(三首)
吳文英
李宴
元好問
李俊民
張翥
荔支香(又一體)
柳永
周邦彦
方千里
楊澤民
吳文英(二首)
陳允平
于飛樂(又一體)
毛滂(三首)
離亭宴(又一體)
張先
越溪春(又一體)
歐陽修
下水船(又一體)
晁補之
風入松(又一體)
侯寘(二首)
于國寶
吳文英(三首)
蔣捷
周密
張炎(十二首)
御選歴代詩餘卷四十八目錄
欽定四庫全書
御選歴代詩餘卷四十八(起七十四字至七十六字)
司經局洗馬掌局事兼翰林院修撰加二級(臣)王奕清奉
旨校刊
河滿子
(又一體雙調七十四字)
河滿子毛熙震
寂寞芳菲暗度歲華如箭堪驚緬想舊歡多少事轉添
春思難平曲檻絲垂金柳小牎絃斷銀筝深院空聞
燕語滿園閒落花輕一片相思休不得忍教長日愁生
誰見夕陽孤夢覺來無限傷情
前調毛熙震
無語殘粧淡薄含羞嚲袂輕盈幾度香閨眠過曉綺牎
疎日微眀雲母帳中偷惜水晶枕上初驚笑靨嫩疑
花坼愁眉翠斂山横相望只教添悵恨整鬟時見纖瓊
獨倚朱扉閒立誰知别有深情
前調晏幾道
對鏡偷勻玉筯背人學寫銀鈎紅豆繫誰羅帶角心情
正著春遊那日楊花陌上多時杏子牆頭眼底關山
無奈夢中雲雨空休問看幾許憐才意兩蛾藏盡離愁
難拚此回腸斷終須鎖定紅樓
前調晏幾道
綠綺琴中心事齊紈扇上時光五陵年少渾薄倖輕如
曲水飄香夜夜魂銷夢峡年年淚盡啼湘歸雁行邊
遠字驚鸞舞處離腸蕙樓多少鉛華在從来錯倚紅妝
可羡鄰姬十五金釵早嫁王昌
前調(泛湖夜歸)張先
溪女送花隨處沙鷗避樂分行遊舸已如圖障裏小屏
猶畫瀟湘人面新生酒豔日痕更欲春長衣上交枝
鬭色釵頭比翼相雙片叚落霞眀水底風紋時動妝光
賓從夜歸無月千燈萬火湖塘
前調(湖州作)蘇軾
見說岷峨悽愴旋聞江漢澄清但覺秋来歸夢好西南
自有長城東府三人最少西山八國初平莫負花溪
縱賞何妨藥市微行試問當壚人在否空教是處聞名
唱著子淵新曲應須分外含情
前調杜安世
細雨裛開紅杏新妝粉面鮮眀東君何事教来早更無
綠葉同榮獨倚青樓吟賞目前無限輕盈薄命不依
闌檻高情或占郊坰清香繁豔真堪重枉教寂寞彫零
相次牡丹芍藥王孫誰道多情
前調杜安世
柳嫩不禁搖動梅殘儘任飄零雨餘天氣来深院向陽
纖草重青寂寞小桃初綻兩三枝上紅英又見雲中
歸雁嗈嗈斷續和鳴年年依舊無情緒鎮常冷落銀屏
不語閒尋往事微風頻動簾旌
前調孫洙
悵望浮生急景淒涼寶瑟餘音楚客多情偏怨别碧山
遠水登臨目送連天衰草夜闌幾處疎砧黃葉無風
自落秋雲不雨長隂天若有情天亦老搖搖幽恨難禁
惆悵舊歡如夢覺来無處追尋
前調(中秋)張草
月破秋寒灑背霜沾露影侵牀鐵笛幾聲今夜起記来
曲子霓裳孤杵響聽畫角吹笳人夢瀟湘鉛水漱如
青淚江楓倩似紅粧啼雁半行蘆荻老晶晶波下横塘
往事思量一夜朝来直却廻腸
前調沈士銑
斷雨殘雲意緒時時飛繞天涯纖指思將幽恨寫背人
搊碎琵琶憶昔樓中燕子十年坐擲風華暗水通流
曲徑秋千影弄平沙半榻桐花香換夕夢魂知落誰家
炙得一牎新碧日光重上溪紗
前調(又一體)毛滂
急雨初收珠點雲峰巉絶天半轆轤金井卷甘冽簾外
翠隂遮徧波翻水精重簾秋在琉璃雙簟漏永流光
緩緩未放崦嵫晼晚紅荷綠芰暮天好小宴水亭風館
雲亂香噴寶鴨月冷釵横玉燕
臨江仙
(又一體雙調七十四字)
臨江仙柳永
渡口向晩乘瘦馬陟崇岡西郊又送秋光對暮山横翠
襯殘葉飄黃憑高念遠素景楚天無處不凄凉香閨
别来無信息雲愁雨恨難忘指鳳城歸路但烟水茫茫
凝情望斷淚眼盡日獨立斜陽
前調柳永
上國去客停飛蓋促離筵長安古道緜緜見岸花啼露
對堤柳愁煙物情人意向此觸目無處不淒然醉擁
征驂猶竚立盈盈淚眼相看况繡幃人静更山館春寒
今宵怎向漏永頓成兩處孤眠
剔銀燈
(雙調七十四字宋毛滂自製此調賦侑歌者以詞中頻剔燈語名之但毛詞多一字此則後人所損)
(也)
剔銀燈杜安世
昨夜一場風雨催促牡丹歸去孫武宫中石崇樓下多
情怎生為主真疑洛浦雲水算杳無重數獨倚闌干
凝佇香片亂沾塵土爭似當初不曾相見免恁惱人腸
肚綠叢無語空留得寶刀翦處
金錢子
(雙調七十四字)
金錢子(午日)劉基
雲淡風微江雨欲来還去倚闌干鬢霜千縷白水青蕪
是征鴻歸處望盡天涯夕陽猶在深深樹艾葉榴花
又上阿誰門戶悄空梁燕雛自語王謝亭臺杳不知何
許獨立蒼茫亂鴉啼滿城鐘鼓
碧牡丹
(雙調七十四字)
碧牡丹晏幾道
翠袖疎紈扇凉葉催歸雁一夜西風幾處傷高懷遠細
菊枝頭開嫩香還徧月痕依舊庭院事何限悵望秋
意晚離人鬢華將換静憶天涯路比此情還短試約鸞
牋傳素期良願南雲應有新雁
解蹀躞
(本商調曲名後以名詞雙調七十五字)
解蹀躞周邦彦
候館丹楓吹盡回旋隨風舞夜寒霜月飛来伴孤旅還
是獨擁秋衾夢餘酒困都醒滿懷離苦甚情緒深念
凌波微步幽房暗相遇淚珠都作秋宵枕前雨此恨音
驛難通待憑征雁歸時帶將愁去
前調楊无咎
迤邐韶華將半桃杏勻於染又還撩撥春心倍悽黯準
擬酩酊狂吟可憐無復當年酒腸文膽倦遊覽顦顇
羞窺鸞鑑眉端為誰斂可堪風雨無情暗亭檻觸目千
點飛紅問春爭得春愁也隨春减
前調(次周美成韻)方千里
院宇無人晴晝静看簾波舞自憐春晩漂流尚羈旅那
況淚濕征衣恨添客鬢終日子規聲苦動離緒漫整
徘徊愁步何時再相遇舊歡如昨匆匆楚臺雨别後南
北天涯夢魂猶記關山屢隨書去
前調(别情)吳文英
醉雲又兼醒雨楚夢時来往倦蜂剛著棃花惹游蕩還
做一叚相思冷波葉舞愁見送人雙槳暗凝想情共
天涯秋黯朱橋鎖深巷會稀投得輕分頓惆悵此去幽
曲誰来可憐殘照西風半粧樓上
前調(次周美成韻)陳允平
岸柳飄殘黃葉尚學纖腰舞謝他終日亭前伴羈旅無
奈歴歴寒蟬為誰喚老西風伴人吟苦悶無緒記得
芙蓉江上蕭孃舊相遇如今憔悴黃花慣風雨把酒東
望家山醉来一枕閒牎夢隨秋去
訴衷情近
(雙調七十五字)
訴衷情近柳永
雨晴氣爽佇立江樓望處澄眀遠水生光重叠暮山聳
翠遥想斷橋幽徑隐隐漁村向晚孤煙起殘陽裏脈
脈朱闌静倚黯然情緒未飲先如醉愁無際暮雲過了
秋風老盡故人千里竟日空凝睇
前調柳永
幽閨晝永漸入清和氣候榆錢飄滿閒階蓮葉嫩生翠
沼遥望水邊幽徑山掩孤村是處園林好閒情悄綺
陌遊人漸少少年風韻自覺隨春老前遊杳鳳城信阻
天涯目斷暮雲芳草佇立空殘照
前調(又一體江行有感)沈宗塙
霞淡霜濃說是嚴冬正早迷離一望丹楓漸落江皋深
草伴我秋容寂寂野服疎疎漫道風光好孤颿悄數
盡長安春老而今細想争似春年少金尊倒劒光蕭冷
雄心濩落斷篙撐盡風帶孤雲繞
前調(又一體)晁補之
小園過午便覺凉生翠柏戎葵間出牆紅萱草静依徑
綠還是去年浮瓜沉李追凉故遶池邊竹小筵促忽
憶楊梅正熟下山南畔畫舸笙歌逐愁凝目使君彩筆
佳人錦字斷絃怎續盡日闌干曲
碧牡丹
(又一體雙調七十五字)
碧牡丹張先
步障搖紅綺曉月墮沉烟砌緩板香檀唱徹伊家新製
怨入眉頭斂黛峰横翠芭蕉寒雨聲碎鏡華翳閒照
孤鸞戲思量去時容易鈿合瑶釵至今冷落輕棄望極
藍橋但暮雲千里幾重山幾重水
前調(王晉卿宅觀舞)晁補之
院宇簾垂地銀筝雁低春水送出燈前婀娜腰肢柳細
步蹙香裀紅浪隨鴛履梁州緊鳳翹墜竦輕體繡帶
因風起霓裳恐非人世調促香檀困入流波生媚上客
休辭眼亂尊中翠玉階霜透羅袂
前調晁補之
睡起情無著曉雨盡春寒弱酒盞飄零幾日頓疎行樂
試數花枝問此情何若為誰開為誰落正愁却不是
花情薄花元笑人蕭索舊觀千紅至今冷夢難託燕麥
春風更幾人驚覺對花羞為花惡
風入松
(又一體雙調七十五字)
風入松(雲麓園堂燕客)吳文英
一番疎雨洗芙蓉玉冷丁東轆轤聽帶秋聲轉早凉生
傍井疎桐歡宴良宵好月佳人修竹清風臨池飛閣
乍青紅移酒小垂虹貞元供奉棃園曲稱十香深蘸璚
鍾醉夢孤雲曉色笙歌一派秋空
前調(漫興)戈止
生涯應作浣花翁事事疎慵結廬恰喜塵囂外栽花地
雨碧霜紅家在亂雲深處人来流水聲中年年相識
舊東風排我小簾櫳榆錢落盡萍錢綠奚囊在不畏詩
窮夜泛試移短櫂曉眠常過高舂
長生樂
(雙調七十五字)
長生樂晏殊
玉露金風月正圓臺榭早凉天畫堂嘉會組繡列芳筵
洞府星辰龜鶴来添福夀歡聲喜色同入金爐泛濃煙
清歌妙舞急管繁絃榴花滿酌觥船人盡祝富貴又
長年莫教紅日西晚留著醉神仙
下水船
(雙調七十五字)
下水船黃庭堅
緫領神仙侣齊到青雲岐路丹禁風微咫尺諦聞天語
盡榮遇看即如龍變化一擲靈梭風雨真游處上苑
尋春去芳草芊芊迎步幾曲笙歌櫻桃宴裏歡聚瑶觴
舉回祝堯齡萬萬端的君恩難負
前調賀鑄
芳草青門路還拂京塵東去回想當年離聲送君南浦
愁幾許尊酒留連薄暮簾捲津樓煙雨凭闌語草草
蘅皋賦分首驚鴻不駐燈火虹橋難尋弄波微步漫凝
佇莫怨無情流水眀日扁舟何處
前調(又一體瓊花)晁補之
百紫千紅翠惟有瓊花特異便是當年唐昌觀中玉蕊
尚記得月裏仙人来賞眀日喧傳都市甚時又分與
揚州本一朵冰姿難比曾向無雙亭邊半酣獨倚似夢
覺曉出瑶臺十里猶憶飛瓊標致
蕊珠閒
(又一體雙調七十五字)
蕊珠閒趙彦端
浦雲融梅風斷碧水無情輕度有嬌鶯上林悄向春欲
舞綠烟迷晝淺寒欺暮不勝小樓凝佇倦游處故人
相見易阻花事從今堪數片帆無恙好在一篙新雨醉
袍宫錦畫羅金縷莫教恨傳幽句
越溪春
(雙調七十五字始於歐陽修詞中語但歐詞七十六字此亦後人所損也)
越溪春(探梅)吳子孝
碧宇雲寒風又峭閒探曲溪邊乍逢姑射神仙點雪偏
清片玉孤妍羅韤無塵冰肌不粟臨水嫣然萬花誰
敢争先獨占小春天暗聞香氣霏霏遥度中宵澹月籠
烟試問青青成子後調鼎是何年
番槍子
(雙調七十五字一名春草碧本韓玉詞中語得名或分二調以平仄稍異然實無别也)
番搶子韓玉
莫把團扇雙鸞隔要看玉溪頭春風客妙處風骨瀟閒
翠羅金縷瘦宜窄轉面兩眉攅青山色到此月想精
神花似秀質待與不清狂如何得奈何難駐朝雲易成
春夢恨又積送上七香車春草碧
前調李獻能
紫簫吹破黃州月簌簌小梅花飄香雪寂寞花底風鬟
顔色如花命如葉千里涴兵塵凌波韤心事鑑影鸞
孤筝絃雁絶舊時雪堂人今華髮斷腸金縷新聲杯深
不覺琉璃滑醉夢遶南雲花上蝶
剔銀燈
(又一體雙調七十五字調名始於此詞)
剔銀燈(賦侑歌者)毛滂
簾下風光自足春忽到席間屏曲瑶甕酥融羽觴蟻鬭
花映酃湖寒綠汨羅愁獨又何似紅圍翠簇聚散悲
歡箭速不易一杯相屬頻剔銀燈别聽牙板尚有龍膏
堪續羅熏繡馥錦瑟畔低迷醉玉
御街行
(雙調七十六字)
御街行晏幾道
年光正似花梢露彈指春還暮翠眉仙子望歸來倚徧
玉城珠樹豈知别後好風凉月往事無尋處狂情錯
向紅塵住忘了瑶臺路碧桃花蕊已應開欲伴彩雲飛
去回思十載朱絃青鬢枉被浮名誤
前調晏幾道
街南綠樹春饒絮雪滿遊春路樹頭花豔雜嬌雲樹底
人家朱戶北樓閒上疎簾高卷直見街南樹闌干倚
盡猶慵去幾度黃昏雨晚春盤馬踏青苔曾傍綠隂深
駐落花猶在香屏空掩人面知何處
前調張先
畫船横倚煙溪半春入吳山徧主人憑客且遲留程入
花溪遠遠數聲蘆葉兩行霓袖幾處成離宴紛紛歸
騎亭皋晚風順檣烏轉古今惟别最銷魂因别有情須
怨高臺獨上不堪凝望目與飛雲斷
前調柳永
燔柴烟斷星河曙寶輦回天步端門羽衛簇雕欄六樂
舜韶先舉鶴書飛下雞竿高聳恩澤均寰㝢赤霜袍
爛飄香霧喜色成春煦九儀三事仰天顔八彩旋生眉
宇椿齡無盡蘿圖有慶常作乾坤主
前調晁補之
年年不放春閒了今歲銜杯少来時柳上淺金黃歸路
玉緜吹帽惜春長似五陵狂俊不道朱顔老斜煙薄
雨青林杳猶有鶯聲到西園紅豔綠盤龍辜負一年春
好錦城樂事不關愁眼何似還家早
前調晁補之
天街月照珠簾粉嚲轡曾相近繁華樂事老来慵對酒
尚憐佳景王孫年少風流應更無奈春愁悶幽期莫
悮香閨恨羅帶今朝褪月圓花好一般春觸處緫堪乘
興有人惆悵何如歸好相見憑君問
前調(賜衣襖子)王安中
清霜飛入蓬莱殿别進雲裘軟却回宸慮念多寒詔語
日邊親遣冰蠶緜厚金鵰錦好永夜縫宫線紅旌絳
旆迎星傳喜氣歡聲遠廟堂勲舊使臺賢領袖坐中爭
絢天香馥郁君恩歲歲一醉春生面
前調辛棄疾
山城甲子冥冥雨門外青泥路杜鵑只是等閒啼莫被
他催歸去垂楊不語行人去後也會風前絮情知夢
裏尋鵷鷺玉殿追班處怕君不飲太愁生不是苦留君
住白頭笑我年年送客自歎春江渡
婆羅門引
(雙調七十六字婆羅門外國名唐楊敬述進婆羅門曲後改為霓裳羽衣唐樂志載婆羅門國舞宋)
(隊舞亦有此名遂以名詞調以曹組詞為望月而作又有加望月二字者本調名止四字也)
婆羅門引(望月)曹組
漲雲暮卷漏聲不到小簾櫳銀河淡埽澄空皓月當軒
高挂秋入廣寒宫正金波不動桂影朦朧佳人未逢
歎此夕與誰同望遠傷懷對影霜滿秋紅南樓何處想
人在長笛一聲中凝淚眼立盡西風
前調(再游仙漳薛氏園亭)蔡伸
素秋向晚歲華分付木芙蓉蕭蕭紅蓼西風記得當時
擷翠擁手遶芳叢念吹簫人去眀月樓空遥山萬重
望寸碧想眉峰翠鈿瓊璫謾好誰適為容淒涼懷抱算
此際唯我與君同凝淚際目送征鴻
前調(别杜叔高)辛棄疾
落花時節杜鵑聲裏送君歸未消文字湘纍只怕蛟龍
雲雨後會渺難期更何人念我老大傷悲已而已而
算此意只君知記取岐亭買酒雲洞題詩爭如不見纔
相見便有别離時千里月兩地相思
前調(用韻别郭逢道)辛棄疾
綠隂啼鳥陽關未徹早催歸歌珠悽斷纍纍回首海山
何處千里共襟期歎高山流水絃斷堪悲中心悵而
似風雨落花知更擬停雲君去細和陶詩見君何日待
瓊林宴罷醉歸時人爭看寶馬来思
前調(趙晉臣敷文張燈索賦)辛棄疾
落星萬點一天寶燄下層霄人間疊作仙鰲最愛金蓮
側畔紅粉裊花梢更鳴鼉擊鼓噴玉吹簫曲江畫橋
記花月可憐宵相見閒愁未了宿酒纔消東風搖蕩似
楊柳十五女兒腰人共柳那箇無聊
前調吳文英
香霏泛酒瘴花初洗玉壺冰西風乍入吳城吹徹玉笙
何處曾說董雙成奈司空經慣未暢高情瑶臺幾層
但夢遶曲欄行空憶雙蟬疊翠寂寂秋聲堂空露冷倩
誰喚行雲来洞庭團扇月只隔煙屏
前調(保德西樓作)李宴
汗融畏日豈知高處有風清倚闌襟袖凉生坐看歸雲
脫壊不礙亂峯青待目窮千里却怕傷情河汾古城
聽裂岸怒濤驚好是烽沉幽障鼓卧邊亭西樓老子更
無用胸中十萬兵酒到處莫放杯停
前調(望月)元好問
素蟾散彩九秋風露發清妍嫦娥儘有情緣留著盈盈
三五永夜照凭肩看晚妝臨鏡若箇嬋娟尋常月圓
恨都向舊時偏幾度郵亭枕上茅店尊前珠眀玉秀算
一日相看一日仙人共月長似今年
前調(東湖賞菊)李俊民
浮雲霽色江涵秋影雁初飛相逢共繞東籬點檢尊前
見在人似曉星稀對滿山紅樹葉葉堪題大家露頂
任短髮被風吹只恐黃花人貌不似年時杯添野水更
何用頻頻望白衣沉醉後㩦手方歸
前調(七月望西湖觀水燈)張翥
暮天映碧玻瓈千頃蕊珠宫金波擁出芙蓉誰喚川妃
微步一色夜妝紅看光搖星漢起舞魚龍月華正中
畫船漾藕花風聲度鸞簫縹緲雁柱玲瓏酒闌興極更
移上瓊樓十二重殘醉醒煙水連空
茘支香
(又一體雙調七十六字)
荔支香柳永
甚處尋芳賞翠歸來晚緩步羅韤生塵来遶瓊筵看金
縷霞衣輕褪似覺春游倦遥認衆裏盈盈好身段擬
回首又佇立簾幃畔素臉紅眉時揭蓋頭微見笑整金
翹一點芳心在嬌眼王孫空恁腸斷
前調周邦彦
照水殘紅零亂風喚去盡日側側輕寒簾底吹香霧黃
昏客枕無憀細響當牎雨閒看兩兩相依燕新乳樓
下水漸綠徧行舟浦暮往朝來心逐片帆輕舉何日迎
門小檻朱籠報鸚鵡共翦西牎蜜炬
前調(次周美成韻)方千里
勝日登臨幽趣乘興去翠壁古木千章林影生寒霧空
濛冷濕人衣山路原無雨深澗斗瀉飛泉溜甘乳漁
唱晚看小櫂歸前浦笑指官橋風颭酒旗斜舉還脫宫
袍一醉芳杯倒鸚鵡幸有雕龍蠟炬
前調(次周美成韻)楊澤民
瞰水素多佳趣春未去繡桷陡起凌空隠隱籠輕霧巳
飛畫棟朝雲又卷西山雨相與共煮新茶取花乳開
宴處倚北榭臨南浦迤邐扁舟雙槳櫂歌齊舉座上嘉
賓妙句無非賦鸚鵡莫惜高燒蠟炬
前調(送人游南徐)吳文英
錦帶吳鈎征思横淮水夜吟敲落霜紅船傍楓橋繫相
思不管年華喚酒吳娃市因語駐車新堤步秋綺淮
楚尾暮雲送人千里細雨南樓香密錦温曾醉花谷依
然秀靨偷春小桃李為語夢牎惟悴
前調(七夕)吳文英
睡起時聞晚鵲噪庭樹又說今日天津西畔重歡遇蛛
絲暗鎖紅樓燕子穿簾處天上未比人間更情苦秋
鬢改妒月姊長眉嫵過雨西風數葉井梧愁舞夢入藍
橋幾點疎星映朱戶淚濕河邊凝佇
前調(次周美成韻)陳允平
杜宇聲聲頻喚春漸去暗碧柳色依依湖上迷青霧殘
香淨洗紅蘭昨夜朱鉛雨金泥帳底雙虬自沉乳天
際漸迤邐片帆南浦一笑薔薇别後酒杯慵舉江上琵
琶莫遣東風誤鸚鵡淚擁通宵蠟炬
于飛樂
(又一體雙調七十六字)
于飛樂(和曹子方)毛滂
水邊山雲畔水新出烟林送秋來雙檜寒隂檜堂寒香
霧碧簾箔清深放衙隱几誰知共雲水無心望西園
飛蓋夜月到清尊為詩翁露冷風清褪紅裙去碧袖花
草爭春勸翁湏飲莫辜負風月留人
前調毛滂
記瞢騰濃睡裏一片行雲未多時夢破雲驚聽轆轤聲
斷也井底銀缾不如羅帶等閒時結得同心繫畫船
楊柳岸曉月亭亭記陽關斷韻殘聲被西風吹玉枕酒
魄還清有些言語獨自箇說與誰應
前調毛滂
並梅兄雙蝶子烟縷衫輕鳳凰釵繚繞香雲淡淡梳妝
得恁雪膩酥勻揉春捻就更是他花與精神黛尖低
桃萼破微笑輕顰早做成役夢勞魂好風外佳月下莫
忘行人扁舟去也沒箇事多樣離情
離亭宴
(又一體雙調七十六字)
離亭宴(公擇别吳興)張先
捧黃封詔卷隨處是離亭别宴紅翠成輪歌未徧已恨
野橋風便此去濟南非久惟有鳳池鸞殿三月花飛
幾片又减却芳菲過半千里恩深雲海淺民愛比春流
不斷更上玉樓西歸雁與征帆共遠
越溪春
(又一體雙調七十六字調名始於此詞)
越溪春歐陽修
三月十三寒食日春色徧天涯越溪閬苑繁華地傍禁
垣珠翠烟霞紅粉牆頭秋千影裏臨水人家歸來晚
駐香車銀箭透牎紗有時三點兩點雨霽朱門柳細風
斜沈麝不燒金鴨冷玲瓏月照棃花
下水船
(又一體雙調七十六字)
下水船(廖眀略妓田氏)晁補之
上客驪駒繫驚喚銀缾睡起困倚妝臺盈盈正解螺髻
鳳釵墜繚繞金盤玉指巫山一段雲委半窺鏡向我
横秋水斜頷花枝交鏡裏淡拂鉛華匆匆自整羅綺斂
眉翠雖有愔愔密意空作江邊解珮
風入松
(又一體雙調七十六字)
風入松(西湖)侯寘
少年心醉杜韋孃曾格外疎狂錦箋預約西湖上共幽
深竹院松牎愁夜黛眉顰翠惜歸羅帊分香重来一
覺夢黃粱空煙水微茫如今眼底無姚魏記舊游凝佇
淒涼入扇柳風殘酒點衣花雨斜陽
前調侯寘
東樓烟重暗山光春意墮微茫小紅嫩綠勻如翦黯無
言雲渡澄江沒處與人消遣倚闌情寄斜陽共君今
夜舉清觴投老各殊方算来官事何時了恨花時潘鬢
先霜喚取客帆聊住將予同下瀟湘
前調(題酒肆)于國寶
一春長費買花錢日日醉湖邊玉騘慣識西湖路驕嘶
過沽酒樓前紅杏香中歌舞綠楊影裏秋千暖風十
里麗人天花壓鬢雲偏畫船載得春歸去餘情付湖水
湖烟眀日重扶殘醉来尋陌上花鈿
前調(春晚感懷)吳文英
聽風聽雨過清眀愁草瘞花銘樓前綠暗分㩦路一絲
柳一寸柔情料峭春寒中酒交加曉夢啼鶯西園日
日埽林亭依舊賞新晴黃蜂頻撲秋千索有當時纖手
香凝惆悵雙鴛不到幽階一夜苔生
前調吳文英
蘭舟高蕩漲波凉愁被矮橋妨暮烟疎雨西園路悮秋
孃淺約宫黃還泊郵亭喚酒舊曾送客斜陽蟬聲空
曳别枝長似曲不成商御羅屏底翻歌扇憶西湖臨水
開牎和醉重尋幽夢殘衾已斷熏香
前調(鄰舟妙香)吳文英
畫船簾密不藏香飛作楚雲狂傍懷半卷金爐燼怕煖
消春日朝陽清馥晴熏殘醉斷烟無限思量凭闌心
事隔垂楊樓燕鎖幽妝梅花偏惱多情月慰溪橋流水
昏黃哀曲霜鴻悽斷夢魂寒蝶悠揚
前調蔣捷
東風方到舊桃枝仙夢已雲迷畫闌紅子樗蒲處依然
是春晝簾垂恨殺河東獅子驚回海底鷗兒羣芳小
步莫嫌遲此去却慵移斷腸不在分襟後元来在襟未
分時柳岸猶㩦素手蘭房早掩朱扉
前調(立春)周密
柳梢烟暖已璁瓏嬌眼試東風晴絲又逐青絲亂剰寒
輕猶戀芳櫳笋玉新裁蚤燕杏鈿時引晴蜂當時蘭
柱繫花驄人在小樓東嬌鶯戲索迎春句愛露牋新染
香紅未信閒情更懶探花拚醉瓊鍾
前調(賦稼村)張炎
老来學圃樂年華茅屋短籬遮兒孫戲逐田翁去小橋
横路轉三义細雨一犂春意西風萬寶生涯㩦笻猶
說渡晴沙流水帶寒鴉門前少得寬閒地遶平疇盡是
桑麻却笑牧童遥指杏花深處人家
前調(岫雲)張炎
卷舒無意入虚玄丘壑伴雲烟石根青氣千年潤覆孤
松深護啼猿靄靄静隨仙隱悠悠閒對僧眠傍花嬾
向小溪邊空谷覆流泉浮蹤自感今如此已無心萬里
行天記得看人歸去御風飛過斜川
前調(酒邊偶賦)張炎
小牎晴碧颭簾波晝影舞飛梭惜春休問花多少柳成
隂春已無多金字初尋小扇銖衣早試輕羅園林未
肯受清和人醉牡丹坡嘯歌且盡平生事問東風畢竟
如何燕子尋常巷陌酒邊莫唱西河
前調張炎
一春不是不尋春終是不忺人好懷漸向終年减對歌
鐘渾沒風情短帽怕黏飛絮輕衫厭撲游塵煖香十
里軟鶯聲小舫綠楊隂夢隨蝴蝶飄零後尚依依花月
關心惆悵一株棃雪眀年甚處清眀
前調(題澄江仙刻海山圖)張炎
危樓古鏡影猶寒倒影忽相看桃花不識東西晉想如
今也夢邯鄲縹緲神仙海上飄零圖畫人間寶光丹
氣共廻環水弱小舟閒秋風難老三株樹尚依依脆管
清彈說與霓裳莫舞銀橋不到深山
前調(聽琴中彈樵歌)張炎
松風掩晝隱深清流水自泠泠一從柯爛歸来後愛絃
聲不愛枰聲頗笑山中散木翻憐㸑下勞薪透雲遠
響正丁丁孤鳳劃然鳴疑行嶺上千秋雪語高寒相應
何人回首更無尋處一江風雨潮生
前調(為山村賦)張炎
晴嵐暖翠護煙霞喬木晉人家幽居只恐歸圖畫喚樵
青多種桑麻門掩推敲古意泉分冷淡生涯無邊風
月樂年華留客可茶瓜任他車馬雖嫌僻笑喧喧流水
寒鴉小隱正宜深静休栽湖上梅花
前調(題蔣氏溪山堂)張炎
門前山可久長看留住白雲難溪虚却與雲相傍對白
雲何必深山爽氣潛生樹石曉光竟入闌干舊家三
徑竹千竿蒼雪拂衣寒綠蓑青笠元真子釣風波不是
真閒得似壺中日月依然只在人間
前調(閏元宵)張炎
向人圓月轉分眀簫鼓又逢迎風吹不老蛾兒閙繞玉
梅猶戀香心報道依然放夜何妨款曲行春錦燈重
見麗繁星水影動棃雲今朝凖擬花前醉奈今宵别是
光隂簾底聽人笑語莫教遲了梅青
前調(與王彦常游會仙亭)張炎
愛閒能有幾人来松下獨徘徊清虚冷淡神仙事笑名
場多少塵埃潄齒石邊危坐洗心亭裏舒懷劃然長
嘯白雲堆更待月眀陪一瓢春水山中飲喜無人踏破
蒼苔開了桃花半樹此游不是天台
前調(酌惠山泉)張炎
一瓢飲水曲肱眠此樂不知年今朝忽上龍峰頂却元
来有此甘泉洗却平生塵土慵游萬里山川照人如
鏡止如淵古竇暗涓涓當時桑苧今何在想松風吹斷
茶烟著我白雲堆裏安知不是神仙
前調(溪山堂竹)張炎
新篁依約珮初搖老石潤山腰逸人未必猶酣酒正溪
頭風雨蕭蕭礪齒猶隨市隠虚心肯受春招從教三
徑入漁樵對此覺塵消娟枝冷葉無多子伴眀牎書卷
詩瓢清過炎天梅蕊淡欺雪裏芭蕉
御選歴代詩餘卷四十八
