欽定四庫全書
御選歷代詩餘卷一百六
司經局洗馬掌局事兼翰林院修撰加二級(臣)王奕清奉
旨校刊
詞人姓氏
宋
陸游字務觀山隂人以廕補登仕郎歷樞密院編修官
隆興初賜進士出身五為州别駕范成大帥蜀為參議
官嘉泰中詔同修國史實錄陞寳章閣待制致仕自號
放翁追封渭南伯有劔南集詞二卷
陳亮字同甫永康人童幼時即為參政周葵上客隆興
初婺州以解頭薦上中興五論不報居太學上舍淳熙
中更名同復詣闕三上書俱不報紹興四年光宗策進
士親擢為第一授簽書建康府判官廳公事未至官而
卒端平初賜諡文毅有龍川集詞二卷
劉過字改之襄陽人一云太和人自號龍洲道人嘗客
辛棄疾幕府有龍洲詞一卷
楊炎號止濟翁廬陵人偃蹇仕進悒悒不得志清海有
山曰西樵嘗寓居其中因取以名集樂府一卷亦名西
樵語業
張輯字宗瑞自號東澤鄱陽人受詩法於姜䕫長短句
二卷名東澤綺語債
謝懋字勉仲有靜寄居士樂章二卷
黃機
劉鎮字叔安南海人嘉泰二年進士自號隨如子著有
隨如百詠
危稹字逢吉臨川人淳熙十四年進士調南康軍教授
歷官著作郎進屯田郎中忤執政出知潮州被論罷職
久之起知漳州作龍江書院於臨漳臺上後以提舉崇
禧觀致仕所著有㢲齋集
吳禮之字子和錢塘人有順受老人詞五卷
劉光祖字德修簡州人登進士第紹興中官侍御史寧
宗立改司農少卿遷起居郎韓侂胄嚴道學之禁光祖
撰涪州學記坐謗訕奪職累起至顯謨閣直學士提舉
西京嵩山崇福宫卒諡文節有鶴林詞一卷
閭丘次杲
馬莊父字子嚴建安人自號古洲居士嘗為岳陽守譔
岳陽志二卷傳於世
劉宰字平國號漫堂金壇人紹熙元年進士調江陵尉
再調真州司法歷浙東倉司幹官告歸監南嶽廟屢徵
不起理宗立召為太常寺丞至吳門拜疏竟歸朝廷嘉
其節卒諡文清著有漫塘集三十卷
李洪字子大廬陵人與弟漳泳洤浙並舉進士著李氏
花萼集五卷其姪直倫為之序
李漳字子清一作子申
李泳字子永
李洤字子召
李浙字子秀
鄭域字中卿號松牎三山人慶元中隨張貴謨使北著
燕谷剽聞二卷
許棐字忱父海鹽人有梅屋藁及獻醜集俱自為之序
戴復古字式之天台人家於石屏山下因號石屏有石
屏集詞一卷
黃銖字子厚自號榖城翁建安人有榖城集朱熹為序
嚴仁字次山邵武人與同族嚴參嚴羽稱邵武三嚴有
清江欸乃詞一卷
易祓字彦祥長沙人一云字彦章寧鄉人寧宗朝登進
士第一累官至禮部尚書有山齋集
趙蕃字昌甫號章泉鄭州人寓信州之玉山以廕補仕
嘗受學於劉清之清之守衡州乃求監衡州酒庫以卒
業焉旋乞祠歸理宗朝與劉宰同召不赴景定中追諡
文節
趙善杠字文鼎宋宗室别號解林居士
毛幵字平仲信安人禮部尚書友之子仕止州倅與尤
袤友善袤嘗為序其集有樵隱詞一卷
洪咨夔字舜俞於潛人嘉定二年進士初受崔與之辟
判蜀還朝應詔上書忤史彌遠鐫秩理宗親政累遷至
吏部侍郎兼給事中進刑部尚書拜翰林學士知制誥
加端明殿學士卒贈兩官著有平齋集詞一卷
趙汝迕字叔午樂清人嘉定中進士僉判雷州以詩忤
權要謫官
章穎字茂獻臨江軍人淳熙二年試南宫第一歷官禮
部尚書兼侍讀贈光禄大夫諡文肅
郭應祥字承禧號遯齋臨江軍人嘉定中進士嘗官楚
越間有笑笑詞一卷
陸淞字子逸號雪牎山隂人左丞佃之孫游之從兄弟
嘗官辰州
盧祖皋字申之永嘉人樓鑰之甥一云本卭州人慶元
中登進士嘉定中為軍器少監自號蒲江居士有蒲江
集詞一卷
徐照字道暉自號山民永嘉人與翁卷徐璣趙師秀號
永嘉四靈有集三卷
高觀國字賓王號竹屋山隂人樂章一卷名竹屋癡語
高郵陳造序之
史達祖字邦卿汴人有梅溪詞二卷張鎡序之
韓淲字仲止號澗泉尚書元吉子有澗泉詩餘一卷
汪莘字叔耕休寧人屏居黃山研窮易義傍究韜鈐釋
老諸書嘉定中嘗詣闕三上書不報徐誼欲以遺逸薦
不果築室柳溪自號方壺居士有方壺存稿詞二卷
吳潛字毅夫寧國人嘉定十年進士第一淳祐中參知
政事拜右丞相兼樞密使進左丞相封慶國公改封許
國公景定初為賈似道所陷安置循州卒追贈少師有
履齋詩餘二卷
王邁字實之仙游人嘉定十年以第四人登第官教授
為鄭清之所知因論事鐫秩歷判外州清之再相召入
為右司郎官卒贈司農少卿
李昴英字俊明番禺人寳慶中進士第三人任臨汀推
官累官至吏部侍郎諡忠簡有文溪詞一卷一云名昂
英字公昂資州人
史雋之紹定初知江隂軍
章謙亨字牧叔吳興人為鉛山令
趙以夫字用父長樂人端平中知漳州有虚齋樂府二
卷
姚鏞字希聲自號雪篷為吉州判官以平寇功擢守章
貢端平初貶衡陽
陳經國嘉禧淳祐間人有龜峰詞一卷
陳從吉字晞顔金壇人舉進士歷知衡饒信三州入直
祕閣所著有洮湖集
方岳字巨山自號秋崖祁門人紹定間鄉薦為别省第
一登徐元杰榜進士累官至吏部侍郎歷知饒撫袁三
州加朝散大夫所著有秋崖先生小稿
楊伯嵓字彦瞻號泳齋
周晉字明叔號嘯齋
楊纉字繼翁號守齋
翁孟寅字賓暘號五峰
汪晫字處微績溪人開禧中嘗一至闕下不就舉試而
歸棲隱山中結廬曰環谷著有環谷存稿里人私諡曰
康範先生
趙汝茪字參晦號霞山
馮去非字可遷號深居南昌人淳祐元年進士嘗幹辦
淮東轉運寳祐四年召為宗學諭理宗下詔立石禁三
學諸生上書去非不肻書名遂罷歸
陸叡字景思號雲西
蕭泰來字則陽號小山有集
張榘字方叔潤州人有芸牎詞一卷
連久道字可久漢陽人
趙希邁字瑞行號西里
趙崇邁
洪瑹字叔璵自號空同詞客有空同詞一卷
趙崇磻字漢宗號白雲
趙希&KR1207;字清中號十洲
王澡字身甫寧海人初名津字子知官太常博士有瓦
全居士詩詞二卷
趙與䥏字慶御號崑崙
樓槃字考甫號曲澗
鍾過字改之號梅心
方千里三衢人有和清真詞
楊澤民樂安人有續和清真詞時人合周邦彦方千里
詞刻之號三英集
尹焕字惟曉號梅津山隂人登進士仕至右司郎官歷
左司有梅津集
馮取洽字熙之延平人自號雙溪翁
陳以莊字敬叟號月溪建安人有月溪集
盧炳字叔陽自號醜齋有哄堂詞一卷
沈端節字約之吳興人有克齋詞一卷
潘牥字庭堅閩縣人初名公筠夢南臺人持方牛首與
之遂易今名端平二年以第三人及第調鎮南軍節度
推官歷浙西常平司提舉遷太學正出判潭州有紫岩
集
馮艾子字偉夀號雲月取洽子
黃昇字叔暘號玉林有散花庵詞一卷又輯唐宋諸名
家樂府為絶妙詞十卷行於世
文及翁字時學號本心緜州人登進士第歷官參知政
事
李芸子字耘叟號芳洲昭武人
嚴羽字儀卿邵武人自號滄浪逋客有滄浪集附詞一
卷
嚴參字少魯自號三休邵武人
李廷忠字居厚號橘山有樂府一卷
王以寧字周士長沙人歷官宣撫司參謀制置襄鄧有
詞一卷
吳文英字君特號夢牎四明人有夢牎甲乙丙丁稿四
卷
蔣捷字勝欲義興人德祐進士入元不仕學者稱竹山
先生有竹山詞一卷
陳允平字君衡號西麓明州人有日湖漁唱二卷
張樞字斗南號寄閒
李演字廣翁號秋堂
邵博字公濟康節之孫著聞見後錄
趙德仁
御選歷代詩餘卷一百六
