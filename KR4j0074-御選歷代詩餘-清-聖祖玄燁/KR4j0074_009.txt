欽定四庫全書
御選歴代詩餘卷九目錄(四十四字)
菩薩蠻
李白
温庭筠(十四首)
南唐李煜(二首)
和凝
韋莊(三首)
牛嶠(七首)
歐陽炯(三首)
魏承班(二首)
尹鶚(三首)
毛熙震(三首)
李珣(二首)
孫光憲(五首)
馮延巳(八首)
林楚翹
耿玉眞
無名氏
李師中
謝絳
王安石
晏幾道(六首)
蘇軾
黃庭堅(二首)
秦觀(二首)
陳師道(二首)
賀鑄
孫洙
舒亶(九首)
趙令畤(二首)
孫檥
蘇庠(四首)
張表臣
謝逸
周邦彦
晁端禮(二首)
陳克(三首)
沈會宗
蔡伸
葉夢得
曾紆
趙師俠(三首)
吕本中
湯思退
康與之
曾覿
辛棄疾(三首)
范成大(二首)
張孝祥(二首)
姚寬(二首)
程垓(三首)
朱熹(二首)
魏了翁
袁去華(三首)
趙彦端
管鑑
劉儗(二首)
黃機
嚴仁
趙善扛(三首)
盧祖皋
高觀國(五首)
史達祖
韓淲
洪瑹(二首)
楊澤民
陳以莊
黃昇(二首)
吳文英
石孝友
張桂
樓扶
史介翁
僧祖可
魏氏(三首)
朱淑眞(二首)
孫道絢
盧摰
劉因
蕭漢傑
張翥
拜珠
王璉
陸祖先
劉基(二首)
楊基(二首)
陳淳
王世貞
徐渭
王錫爵
湯顯祖
錢繼登
錢繼章
沈懋德
僧妙聲
葉小鸞(二首)
御選歴代詩餘卷九目錄
欽定四庫全書
御選歴代詩餘卷九(四十四字)
司經局洗馬掌局事兼翰林院修撰加二級(臣)王奕清奉
旨校刊
菩薩蠻
(雙調四十四字唐開元時南詔入貢危髻金冠瓔珞被體號菩薩蠻因以製曲宋隊舞亦有此名楊)
(慎改蠻作鬘一名重疊金一名子夜歌一名女王曲一名花間意一名巫山一片雲皆後來更名平)
(仄叶韻處稍有異同然體則一也李白作為千古傳詞平仄宜悉從之)
菩薩蠻李白
平林漠漠烟如織寒山一帶傷心碧暝色入高樓有人
樓上愁闌干空佇立宿鳥歸飛急何處是歸程長亭
更短亭
前調温庭筠
小山重疊金明滅鬢雲欲度香腮雪嬾起畫蛾眉弄妝
梳洗遲照花前後鏡花面交相映新貼繡羅襦雙雙
金鷓鴣
前調温庭筠
水晶簾裏玻瓈枕暖香惹夢鴛鴦錦江上柳如煙鴈飛
殘月天藕絲秋色淺人勝參差翦雙鬢隔香紅玉釵
頭上風
前調温庭筠
牡丹花謝鶯聲歇綠楊滿院中庭月相憶夢難成背牎
燈半明翠鈿金壓臉寂寞香閨掩人遠淚闌干燕飛
春又殘
前調温庭筠
南園滿地堆輕絮愁聞一霎清明雨雨後却斜陽杏花
零落香無言勻睡臉枕上屏山掩時節欲黃昏無憀
獨倚門
前調温庭筠
寶函銅雀金鸂鶒沉香閣上吳山碧楊柳又如絲驛橋
春雨時畫樓音信斷芳草江南岸鸞鏡與花枝此情
誰得知
前調温庭筠
玉樓明月長相憶柳絲裊娜春無力門外草萋萋送君
聞馬嘶畫樓金翡翠香燭銷成淚花落子規啼綠牎
殘夢迷
前調温庭筠
翠翹金縷雙鸂鶒水紋細起春池碧池上海棠棃雨晴
紅滿枝繡衫遮笑靨煙草黏飛蝶青瑣對芳菲玉關
音信稀
前調温庭筠
蕊黃無限當山額宿妝隱笑紗牎隔相見牡丹時暫來
還别離翠釵金作股釵上蝶雙舞心事竟誰知月明
花滿枝
前調温庭筠
杏花含露團香雪綠楊陌上多離别燈在月朧明覺來
聞曉鶯玉鉤褰翠幕妝淺舊眉薄春夢正關情鏡中
蟬鬢輕
前調温庭筠
鳳凰相對盤金縷牡丹一夜經微雨明鏡照新妝鬢輕
雙臉長畫樓相望久闌外垂絲柳音信不歸來社前
雙燕回
前調温庭筠
夜來皓月纔當午重簾悄悄無人語深處麝煙長卧時
留薄妝當年還自惜往事那堪憶花露月明殘錦衾
知曉寒
前調温庭筠
雨晴夜合玲瓏日萬枝香裊紅絲拂閒夢憶金堂滿庭
萱草長繡簾垂&KR0034;&KR2014;眉黛遠山綠春水渡溪橋凭闌
魂欲消
前調温庭筠
竹風輕動庭除冷珠簾月上玲瓏影山枕隱濃妝綠檀
金鳳凰兩蛾愁黛淺故國吳宫遠春恨正關情畫樓
殘點聲
前調(淚)温庭筠
玉纖彈處真珠落流多暗濕鉛華薄春露浥朝華秋波
浸晩霞風流心上物本為風流出看取薄情人羅衣
無此㾗
前調南唐李煜
尋春須是先春早看花莫待花枝老縹色玉柔擎醅浮
琖面清何妨頻笑粲禁院春歸晩同醉與閒評詩隨
疊鼓成
前調南唐李煜
蓬萊院閉天台女畫堂晝寢無人語抛枕翠雲光繡衣
聞異香潛來珠鎖動驚覺鴛鴦夢慢臉笑盈盈相看
無限情
前調和凝
越梅半拆輕寒裏冰清澹薄籠藍水暖覺杏梢紅遊絲
狂惹風閒階莎徑碧遠夢猶堪惜離恨又迎春相思
難重陳
前調韋莊
紅樓别夜堪惆悵香燈半捲流蘇帳殘月出門時美人
和淚辭琵琶金翠羽絃上黃鶯語勸我早歸家綠牎
人似花
前調韋莊
人人盡說江南好遊人只合江南老春水碧於天畫船
聽雨眠壚邊人似月皓腕凝雙雪未老莫還鄉還鄉
須斷腸
前調韋莊
如今却憶江南樂當時年少春衫薄騎馬倚斜橋滿樓
紅袖招翠屏金屈曲醉入花叢宿此度見花枝白頭
誓不歸
前調牛嶠
綠雲鬢上飛金雀愁眉斂翠春煙薄香閣掩芙蓉畫屏
山幾重牎寒天欲曙猶結同心苣啼粉涴羅衣問郎
何日歸
前調牛嶠
舞裙香暖金泥鳳畫梁語燕驚殘夢門外柳花飛玉郎
猶未歸愁勻紅粉淚眉翦春山翠何處是遼陽錦屏
春晝長
前調牛嶠
柳花飛處鶯聲急晴街春色香車立金鳳小簾開臉波
和恨來今宵求夢想難到青樓上贏得一場愁鴛衾
誰並頭
前調牛嶠
畫屏重疊巫陽翠楚神尚有行雲意朝暮幾般心向他
情漫深風流今古隔虛作瞿塘客山月照山花夢回
燈影斜
前調牛嶠
玉鑪冰簟鴛鴦錦粉融香汗流山枕簾外轆轤聲斂眉
含笑驚柳陰煙漠漠低鬢蟬釵落須作一生判盡君
今日歡
前調牛嶠
玉釵風動春幡急交枝紅杏籠煙泣樓上望卿卿寒牎
新雨晴熏爐蒙翠被繡帳鴛鴦睡何處最相知羨他
初畫眉
前調牛嶠
風簾燕舞鶯啼柳妝臺約鬢低纖手釵重髻盤珊一枝
紅牡丹門前行樂客白馬思春色故故墜金鞭回頭
應眼穿
前調(冬宴)歐陽炯
紅爐暖閣佳人睡隔簾飛雪添寒氣小院奏笙歌香風
簇綺羅酒傾金琖滿蘭燭重開宴公子醉如泥天街
聞馬嘶
前調歐陽炯
翠眉雙斂新妝薄香閨斜卷青羅幕寒食百花時紅繁
香滿枝雙雙梁燕語蝶舞相隨去腸斷正思君閒眠
冷繡茵
前調歐陽炯
畫屏繡閣三秋雨香脣膩臉偎人語語罷欲天明嬌多
夢不成曉街鐘鼓絶嗔道如今别特地氣長吁倚屏
彈淚珠
前調魏承班
羅裾薄薄秋波染眉間畫得山兩點相見綺筵時深情
暗共知翠翹雲鬢動斂態彈金鳳宴罷入蘭房邀人
解佩璫
前調魏承班
羅衣隱約金泥畫瑇筵一曲當秋夜聲顫覷人嬌雪鬟
嫋翠翹酒熏紅玉軟眉翠秋山遠繡幌麝煙沉誰人
知兩心
前調尹鶚
隴雲暗合秋天白俯牎獨坐窺煙陌樓際角重吹黃昏
方醉歸荒唐難共語明日還應去上馬出門時金鞭
莫與伊
前調尹鶚
嗚嗚曉角調如語畫樓三會喧雷鼓枕上夢方殘月光
鋪水寒蛾眉應斂翠咫尺同千里宿酒未全消滿懷
離恨饒
前調尹鶚
錦茵間襯丁香枕銀釭落盡猶慵寢顒坐徧紅爐誰知
情緒孤少年狂蕩慣花曲長牽絆去便不歸來空教
駿馬回
前調毛熙震
繡簾高軸臨塘看雨翻荷芰真珠散殘暑晚初凉輕風
度水香無憀悲往事爭奈牽情思光景暗相催等閒
秋又來
前調毛熙震
棃花滿院飄香雪高樓夜靜風箏咽斜月照簾帷憶君
和夢稀小牎燈影背燕語驚愁態屏掩斷香飛行雲
山外歸
前調毛熙震
天含殘碧融春色五陵薄倖無消息盡日掩朱門離愁
暗斷魂鶯啼芳樹暖燕拂回塘滿寂寞對屏山相思
醉夢間
前調李珣
迴塘風起波紋細刺桐花裏門斜閉殘日照平蕪雙雙
飛鷓鴣征帆何處客相見還相隔不語欲魂銷望中
煙水遥
前調李珣
隔簾微雨雙飛燕砌花零落紅深淺捻得寶箏調心隨
征櫂遥楚天雲外路動便經年去香斷畫屏深舊歡
何處尋
前調孫光憲
月華如水籠香砌金環碎撼門初閉寒影墜高簷鈎垂
一面簾碧煙輕裊裊紅顫燈花笑即此是高唐掩屏
秋夢長
前調孫光憲
青嵒碧洞經朝雨隔花相喚南溪去一隻木蘭船波平
遠浸天扣舷驚翡翠嫩玉擡香臂紅日欲沉西煙中
遥解攜
前調孫光憲
小庭花落無人埽疎香滿地東風老春晩信沉沉天涯
何處尋曉堂屏六扇眉共湘山遠爭奈别離心近來
尤不禁
前調孫光憲
花冠頻鼓牆頭翼東方澹白連牎色門外早鶯聲背樓
殘月明薄寒籠醉態依舊鉛華在握手送人歸半拖
金縷衣
前調孫光憲
木棉花映叢祠小越禽聲裏春光曉銅鼓與蠻歌南人
祈賽多客帆風正急茜袖偎檣立極浦幾回頭煙波
無限愁
前調馮延巳
梅花吹入誰家笛行雲半夜凝空碧欹枕不成眠關山
人未還聲隨幽怨絶空斷澄霜月月影下重簷輕風
花滿簾
前調馮延巳
金波遠逐行雲去疎星時作銀河渡花影臥秋千更長
人不眠玉箏彈未徹鳳髻横釵脱憶夢翠蛾低微風
吹繡衣
前調馮延巳
畫堂昨夜西風過繡簾時拂朱門鎖驚夢不成雲雙蛾
枕上顰金爐煙嫋嫋燭暗紗牎曉殘月尚彎環玉箏
和淚彈
前調馮延巳
回廊遠砌生秋草夢魂千里青門道鸚鵡怨長更碧籠
金鎖横羅幃中夜起霜月清如水玉露不成圓寶箏
悲斷弦
前調馮延巳
嬌鬟堆枕釵横鳳溶溶春水楊花夢紅燭淚闌干翠屏
煙浪寒錦壺催畫箭玉佩天涯遠和淚試嚴妝落梅
飛夜霜
前調馮延巳
西風嫋嫋凌歌扇秋期正與行雲遠花葉脱霜紅流螢
殘月中蘭閨人在否千里重樓暮翠被已銷香夢隨
寒漏長
前調馮延巳
沉沉朱戶横金鎖紗牎月影隨花過燭淚欲闌干落梅
生晩寒寶釵横翠鳳千里香屏夢雲雨已荒凉江南
春草長
前調馮延巳
敧鬟墮髻搖雙槳采蓮晩出清江上顧影約流萍楚歌
嬌未成相逢顰翠黛笑把珠璫解家住柳陰中畫橋
東復東
前調林楚翹
畫堂春晝垂簾箔臥來揉惹金釵落簟滑枕頭移鬢蟬
狂欲飛笑拖嬌眼慢羅袖籠花面重道好郎君人前
莫惱人
前調(唐女郎)耿玉真
玉京人去秋蕭索畫簷鵲起梧桐落敧枕悄無言月和
清夢圓背燈惟暗泣甚處砧聲急眉黛遠山攢芭蕉
生暮寒
前調無名氏
牡丹含露真珠顆美人折向庭前過含笑問檀郎花強
妾貎強檀郎故相惱須道花枝好一面發嬌嗔碎挼
花打人
前調李師中
子規啼破城樓月畫船曉載笙歌發兩岸荔支紅萬家
煙雨中佳人相對泣淚下羅衣濕從此信音稀嶺南
無鴈飛
前調(詠目)謝絳
娟娟侵鬢妝㾗淺雙眸相媚彎如翦一瞬百般宜無端
笑與啼酒闌思翠被特故瞢騰地生怕促歸輪微波
先注人
前調王安石
數間茆屋閒臨水窄衫短帽垂楊裏花是去年紅吹開
一夜風梢梢新月偃午醉醒來晚何物最關情黃鸝
三兩聲
前調晏幾道
來時楊柳東橋路曲中暗有相期處明月好姻緣欲圓
還未圓却尋芳草去畫扇遮微雨飛絮莫無情閒花
應笑人
前調晏幾道
春風未放花心吐尊前不擬分明語酒色上來遲綠䰅
紅杏枝今朝眉黛淺暗恨歸時遠别後月當樓相逢
南陌頭
前調晏幾道
嬌香淡染胭脂雪愁春細畫彎彎月花月鏡邊人淺妝
勻未成佳期應有在試倚鞦韆待滿地落英紅萬條
楊柳風
前調晏幾道
香蓮燭下勻丹雪妝成笑弄金階月嬌面勝芙蓉臉邊
天與紅玳筵催疊鼓喚上華裀舞春淺未禁寒暗嫌
羅袖寬
前調晏幾道
哀箏一弄湘江曲聲聲寫盡湘波綠纖指十三絃細將
幽恨傳當筵秋水慢玉柱斜飛鴈彈到斷腸時春山
眉黛低
前調晏幾道
江南未雪梅花白憶梅人是江南客猶記舊相逄澹煙
微月中玉容長有信一笑歸來近懷遠上樓時晚雲
和鴈低
前調蘇軾
買田陽羨吾將老從來只為溪山好來往一虛舟聊隨
物外遊有書仍嬾著水調歌歸去筋力不辭疲要須
風雨時
前調黃庭堅
半煙半雨溪橋畔漁翁醉著無人喚疎嬾意何長春風
花草香江山如有待此意陶潛解問我去何之君行
到自知
前調黃庭堅
輕風裊斷沉煙炷霏微盡日寒塘雨殘繡沒心情鳥啼
花外聲離愁難自制年少乖盟誓寂寞掩朱門羅衣
空淚㾗
前調秦觀
金風簌簌驚黃葉高樓影轉銀蟾匝夢斷繡簾垂月明
烏鵲飛新愁知幾許渾似絲千縷鴈已不堪聞砧聲
何處邨
前調秦觀
蟲聲泣露驚秋枕羅幃淚濕鴛鴦錦獨臥玉肌凉殘更
與恨長陰風翻翠幔雨澀燈花暗畢竟不成眠鴉啼
金井寒
前調(七夕二首)陳師道
倚樓小小穿鍼女秋光點點蛛絲雨今夕是何宵龍車
烏鵲橋經年謀一笑豈解令人巧不用問如何人間
巧更多
前調陳師道
銀潢清淺填烏鵲畫簷急雨長河落初月未成圓明星
惜此筵愁來無斷絶歲歲年年别不用淚紅滋年年
歲歲期
前調賀鑄
厭厭别酒商歌送蕭蕭凉葉秋聲動小泊畫橋東孤舟
月滿篷高城遮短夢衾藉餘香擁多謝五更風猶聞
城裏鐘
前調孫洙
樓頭尚有三通鼓何須抵死催人去上馬苦匆匆琵琶
曲未終回頭凝望處那更廉纖雨漫道玉為堂玉堂
今夜長
前調舒亶
畫船撾鼓催君去高樓把酒留君住去住若為情江頭
潮欲平江潮容易得只是人南北今日此尊空知君
何日同
前調舒亶
柳橋花塢南城陌朱顔綠髮長安客雨後小池臺尋常
載酒來馬頭今日路却望城西去斜日下汀洲斷雲
和淚流
前調舒亶
樓前流水西江道江頭水落芙蓉老畫鼓疊涼波凭闌
顰翠蛾當年金馬客青鬢蘆花色把酒感秋蓬驪歌
半醉中
前調舒亶
小亭露壓風枝動鵲爐火冷金瓶凍悄悄對西牎瘦知
羅帶長欲眠思殢酒坐聽寒更久無賴是青燈開花
故故明
前調舒亶
白蘋洲渚垂楊岸藕花未放青蒲短斜日畫船歸背人
雙鷺飛醉眠金馬客不道風塵隔紅影上牎紗小庭
空落花
前調(茶)舒亶
金船滿引人微醉紅綃籠燭催歸騎香泛雪盈杯雲龍
疑夢回不辭風滿腋舊是仙家客空得夜無眠南牎
衾枕寒
前調舒亶
江梅未放枝頭結江樓已見山頭雪待得此花開知伊
來不來風帆雙畫鷁小雨隨行色空得鬱金裙酒㾗
和淚痕
前調舒亶
綠牎酒醒春如夢小池猶見紅雲動露濕井榦桐翠陰
生細風雨過方塘淨清晝閒中永門外立雙旌隔花
聞笑聲
前調舒亶
憶曾把酒當紅翠舞腰柳弱歌聲細縱馬杏園西歸來
香滿衣寶車金犢駐事逐孤鴻去搔首立江干春蘿
挂暮山
前調趙令畤
輕鷗欲下春塘浴雙雙飛破春煙綠兩岸野薔薇翠籠
熏繡衣凭船閒弄水中有相思意憶得去年時水邊
初别離
前調趙令畤
春風試手先梅蕊頩姿冷豔明沙水不受衆芳知端須
月與期清香閒自遠先向釵頭見雪後燕瑶池人間
第一枝
前調(落梅)孫檥
一聲羌笛吹嗚咽玉溪夜半梅翻雪江月正茫茫斷橋
流水香含章春欲暮落日千山雨一點著枝酸吳姬
先齒寒
前調(再至西岡兼懷後湖)蘇庠
短船誰泊蒹葭渚夜深遠火明漁浦却憶槿花籬春聲
穿竹溪雲山如昨好人自垂垂老心事有誰知月明
霜滿枝
前調(同彦達舟中作)蘇庠
眼中疊疊煙中樹晩雲點點翻荷雨鷗泛渚邊煙綠蒲
秋滿川未成江海去聊作林塘主客恨闊無津風斜
白㲲巾
前調(澧陽莊)蘇庠
照溪梅雪和煙墮寒林漠漠愁煙鎖客恨渺無涯鴈來
人憶家遠山疑帶雨一線雲間語霜月又嬋娟江南
若箇邊
前調蘇庠
園林寂寂春歸去濛濛柳下飄香絮野水接雲横綠煙
啼曉鶯江南鶗鴂夢山色歸來重小艇小灣頭蘋花
蘋葉舟
前調張表臣
垂虹亭下扁舟住松江煙雨長橋暮白苧聽吳歌佳人
淚臉波勸傾金鑿落莫作思家惡綠鴨與鱸魚如何
可寄書
前調謝逸
縠紋波面浮鸂鶒蒲芽出水參差碧滿院落花香柳梢
初弄黃衣輕紅袖皺春困花枝瘦睡起玉釵横隔簾
聞曉鶯
前調周邦彦
銀河宛轉三千曲浴鳬飛鷺澄波綠何處望歸舟夕陽
江上樓天憎梅浪發故下封枝雪深院捲簾看應憐
江上寒
前調(回文二首)晁端禮
捲簾風入雙雙燕燕雙雙入風簾捲明月曉啼鶯鶯啼
曉月明斷腸空望遠遠望空腸斷樓上幾多愁愁多
幾上樓
前調晁端禮
遠山眉映横波臉臉波横映眉山遠雲鬢插花新新花
插鬢雲斷魂離思遠遠思離魂斷門掩未黃昏昏黃
未掩門
前調陳克
赤闌橋盡香街直籠街細柳嬌無力金碧上晴空花晴
簾影紅黃衫飛白馬日日朱樓下醉眼不逢人午香
吹暗塵
前調陳克
池塘淡淡浮鸂鶒杏花吹盡垂楊碧天氣度清明小園
新雨晴綠牎描繡罷笑語荼䕷下圍坐賭青梅困從
雙臉來
前調陳克
綠蕪牆繞青苔院中庭日淡芭蕉卷蝴蝶上階飛風簾
自在垂玉鈎雙語燕寶甃楊花轉幾處簸錢聲綠牎
春夢輕
前調沈會宗
落花迤邐層隂少青梅競弄枝頭小江色雨和煙行人
江那邊好花都過了滿地空芳草落日醉醒間一春
無此寒
前調蔡伸
杏花零落清明雨卷簾雙燕來還去枕上玉芙蓉㬉香
堆鏡紅翠翹金鈿雀蟬鬢慵梳掠心事一春閒黛眉
顰遠山
前調(湖光亭晚集)葉夢得
平波不盡蒹葭遠清霜半落沙痕淺煙樹晚微茫孤鴻
下夕陽梅花消息近試向南枝問記得水邊春江南
别後人
前調(月夜)曾紆
山光冷浸清溪底溪光直到柴門裏卧對白蘋洲攲眠
數釣舟溪山無限好恨不相逢早老眼獨醒多其如
良夜何
前調(舂陵迎陽亭)趙師俠
西風又老瀟湘樹翩翩黃葉辭枝去斜日澹雲籠溪山
煙靄中危闌閒獨倚縠浪連天際殘角起江城書空
征鴈横
前調(瑞蔭亭秋望)趙師俠
小春愛日融融㬉危亭望處晴嵐滿江净綠迴環横陳
無際山清霜欺遠樹黃葉風扶去試採嶺頭梅點紅
開未開
前調趙師俠
晚風斷送歸帆急重城回首天連碧猶有小樓情西山
如舊青故園今漸近應卜燈花信一喜一牽縈平分
兩處心
前調吕本中
客愁不到西池路殘春又逐花飛去今日傍池行新荷
昨夜生故人千慮繞不道書來少去住隔關河長亭
風雨多
前調(水月寺)湯思退
畫船横絶湖波練更上雕鞍窮翠巘霜橘半垂黃征衣
盡日香鐘聲雲外聽金界青松映何處是華山峰巒
杳靄間
前調(荷花)康與之
南軒面對芙蓉浦宜風宜月還宜雨紅少綠多時簾前
光景奇繩牀烏木几盡日繁香裏睡起一樽新與花
為主人
前調(次韻春日即事)曾覿
杏花寒食佳期近一簾煙雨琴書潤砌下水潺潺玉笙
吹暮寒楚臺雲易散往事尋思嬾花底醉相扶當時
人在無
前調(賦摘阮)辛棄疾
阮琴斜挂香羅綬玉纖初試琵琶手桐葉雨聲乾珍珠
落玉盤朱絃調未慣笑倩東風伴莫作别離聲且聽
雙鳳鳴
前調(分賦櫻桃)辛棄疾
香浮乳酩玻瓈琖年年醉裏嘗新慣何物比春風歌脣
一點紅江湖清夢斷翠籠明光殿萬顆寫輕勻低頭
愧野人
前調(杏花)辛棄疾
東風約略吹羅幕一簷細雨春隂薄試把杏花看濕紅
嬌暮寒佳人雙玉枕烘醉鴛鴦錦折得最繁枝㬉香
生翠帷
前調范成大
雪林一夜收寒了東風恰向燈前到今夕是何年新春
新月圓綺叢香霧隔猶記醒狂客留取縷金幡夜蛾
相並看
前調范成大
春城辦得紅蕖了紅蕖未點春先到新月入新年方纔
今夜圓雲屏誰為隔腸斷金釵客好語寫春幡都教
席上看
前調(赴東鄰集戲作)張孝祥
庭葉翻翻秋向晚砧聲敲月催金翦樓上已清寒不堪
頻倚闌鄰翁開社甕喚客情應重不醉且無歸醉時
歸路迷
前調張孝祥
雪消牆角收燈後野梅官柳春全透池閣又東風燭花
燒夜紅一尊留好客攲盡闌干月已醉不須歸試聽
烏夜啼
前調姚寬
斜陽山下明金碧畫樓返照融春色睡起揭簾旌玉人
蟬鬢輕無言空佇立花落東風急燕子引愁來眉心
那得開
前調姚寬
夢中不記江南路玉釵翠鬢驚春去午醉晚來醒暝煙
花上輕紅綃空浥淚錦字憑誰寄衫薄暖香消相思
雲水遙
前調程垓
曉煙籠日浮山翠春風著水回川媚遠近碧重重人家
山色中野花香自度似識幽人處安得著三間與山
終日閒
前調程垓
淺寒帶暝和煙下輕隂挾雨隨風灑翠幕護重簾篆香
銷半匳平生風雨夜怕近芭蕉下今夕定愁多蕭蕭
聲奈何
前調程垓
平蕪冉冉連雲綠斜陽襯雨明溪足小鴨睡晴沙翠烘
三兩花春光閒婉娩盡日無人見試著小屏山圖歸
雲際看
前調(回文二首)朱熹
晚紅飛盡春寒淺淺寒春盡飛紅晚尊酒綠隂繁繁隂
綠酒尊老仙詩句好好句詩仙老長恨送年芳芳年
送恨長
前調朱熹
暮江寒碧縈長路路長縈碧寒江暮花塢夕陽斜斜陽
夕塢花客愁無勝集集勝無愁客醒似醉多情情多
醉似醒
前調(夀江倅)魏了翁
東牎五老峰前月南牎九疊坡前雪推出侍郎山著君
牎戶間離騷鄉裏住恰記庚寅度挹取芷蘭芳酌君
千歲觴
前調袁去華
流蘇寶帳沉煙馥寒林小景銀屏曲睡起鬢雲鬆日高
花影重沉吟思昨夢閒抱琵琶弄破撥錯成聲春愁
指下生
前調(杜省幹席上賦桃花菊)袁去華
木樨開徧芙蓉老東籬獨占秋光好還記笑春風新妝
相映紅莫嫌彭澤令不似劉郎韻把酒賦新詩花前
知是誰
前調袁去華
西風吹雨鳴庭樹嫩寒先到孤眠處愁極夢頻驚馬嘶
天漸明千林楓葉赤寒事催刀尺樹杪又斜陽迢迢
歸路長
前調趙彦端
倚闌閒撚生綃扇新凉庭戸微風轉疎雨斷簷聲淡雲
開晚晴蔗漿寒浸齒枕簟清如水相憶不勝愁月來
簾上鈎
前調(德興餞别座間作)管鑑
今日雲山堂上客明朝眞箇雲山隔人不似行雲相隨
長短亭堂空歌韻響清切緣雲上留住莫教飛怕如
人别離
前調(效唐人閨怨)劉儗
吹簫人去行雲杳香篝繡被都閒了疊損縷金衣伊家
渾不知冷煙寒食夜淡月棃花下猶自軟心腸為他
燒夜香
前調劉儗
東風去了秦樓畔一川煙草無人管芳樹雨初晴黃鸝
三兩聲海棠花已謝春事無多也只有牡丹時知他
歸不歸
前調黃機
惜山不厭山行遠山中禽鳥頻經見小雨似憐春霏霏
容易晴青裙田舍婦饁餉前邨去溪水想平腰喚船
依斷橋
前調(雙溪亭)嚴仁
征鴻點破空雲碧丹霞染出新秋色返照落平洲半江
紅錦流風清漁笛晚寸寸愁腸斷寄語笛休横只消
三兩聲
前調(春遊)趙善扛
楚宫楊柳依依碧遥山翠影横波溢絶豔照穠春春光
欲醉人纖纖芳草嫩微步輕羅襯花戴滿頭歸遊蜂
花上飛
前調(春宵)趙善扛
一川花月青春夜玉容依約花隂下月照曲闌干紅綃
浥露寒袖香温素手意怯金卮酒香遠繡簾開畫樓
吹落梅
前調趙善扛
玉關芳草黏天碧春風萬里思行客驕馬向風嘶道歸
猶未歸南雲新有鴈望眼愁邊斷膏沐為誰容倚樓
煙雨中
前調盧祖皋
翠樓十二闌干曲雨痕新染葡萄綠時節又黃昏東風
深閉門玉簫吹未徹牎影梅花月無語只低眉閒拈
雙茘枝
前調(蘇堤芙蓉)高觀國
紅雲半壓秋波碧豔妝泣露嬌啼色佳夢入僊城風流
石曼卿宫袍呼醉醒休捲西風錦明日粉香殘六橋
煙水寒
前調(水晶膾)高觀國
玉鱗熬出香凝軟并刀斷處冰絲顫紅縷間堆盤輕明
相映寒纖柔分勸處膩滑難停筯一洗醉魂清眞成
醒酒冰
前調(中秋)高觀國
何須急管吹雲暝高寒灩灩開金餅今夕不登樓一年
空過秋桂花香霧冷梧葉西風影客醉倚河橋清光
愁玉簫
前調(咏雙心水仙)高觀國
雲嬌雪嫩羞相倚凌波共酌春風醉的皪玉臺寒肯教
金琖單只疑雙蝶夢翠袖和香擁香外有鴛鴦風流
煙水鄉
前調高觀國
春風吹綠湖邊草春光依舊湖邊道玉勒錦障泥少年
遊冶時煙明花似繡且醉旗亭酒斜日照花西歸鴉
花外啼
前調史逹祖
棃花不礙東城月月明照見空闌雪雪底夜香微褰簾
拜月歸錦衾幽夢短明日南堂宴宴罷小樓臺春風
來不來
前調(酒半戲成)韓淲
秋光只共秋風老秋山却笑秋吟少恰恨有秋香青巖
秋夜凉清秋須是酒結客秋知否醉筆寫成秋一秋
無復愁
前調(宿水口)洪瑹
斷虹遠飲横江水萬山紫翠斜陽裏繫馬短亭西丹楓
明酒旗浮生長客路事逐孤鴻去又是月黃昏寒燈
人閉門
前調(湖上)洪瑹
吳姬壓酒浮紅蟻少年未飲心先醉駐馬綠楊隂酒樓
三月春相看成一笑遺恨知多少回首欲魂銷長橋
連短橋
前調楊澤民
吟風敲遍闌干曲極目澄江千頃綠長笛下扁舟一聲
人倚樓牀頭醅正發帳底人如雪月色夜來看可堪
霜信寒
前調陳以莊
舉頭忽見衡陽鴈千聲萬字情何限尀耐薄情夫一行
書也無泣歸香閣恨和淚淹紅粉待鴈却回時也無
書寄伊
前調黃昇
南山未解松梢雪西山巳挂梅梢月說似玉林人人間
無此清此身元是客小住娛今夕拍手凭闌干霜風
吹鬢寒
前調(立秋)黃昇
西風半夜驚羅扇蛩聲入夢傳幽怨碧藕試初凉露痕
啼粉香清冰凝簟竹不許雙鴛宿又是五更鐘鴉啼
金井桐
前調吳文英
綠波碧草長堤色東風不管春狼籍魚沫細痕圓燕泥
花唾乾無情牽怨抑畫舸紅樓側斜日起凭闌垂楊
舞曉寒
前調石孝友
雪香白盡江南隴暖風綠到池塘夢疊影上檐明夜潮
春水生踏青何處去楊柳橋邊路不見浣花人汀洲
空白蘋
前調張桂
東風急驟無人見玉塘煙浪浮花片步濕下香階苔黏
金鳳鞵翠鬟愁不整臨水閒窺影摘得野薔薇遊蜂
相趁歸
前調樓扶
絲絲楊柳鶯聲近晚風吹過秋千影寒色一簾輕燈殘
夢不成耳邊消息在笑指花梢待又是不歸來滿庭
花自開
前調史介翁
柳絲輕颺黃金縷織成一片紗牎雨鬭合做春愁困慵
熏玉篝暮寒羅袖薄社雨催花落先自為詩忙薔薇
一陣香
前調僧祖可
誰能畫取沙邊雨和煙澹埽蒹葭渚别岸却斜暉采蓮
人未歸鴛鴦如解語對浴紅衣去去了更回頭教儂
特地愁
前調(宋媛)魏氏
溪山掩映斜陽裏樓臺影動鴛鴦起隔岸兩三家出牆
紅杏花綠楊堤下路早晚溪邊去三見柳綿飛離人
猶未歸
前調魏氏
東風已綠瀛洲草畫樓簾捲清霜曉清絶北湖梅滿枝
花未開長天音信斷又見南歸鴈何處是離愁長安
明月樓
前調魏氏
紅樓斜倚連谿曲樓前谿水凝寒玉蕩漾木蘭船船中
人少年荷花嬌欲語笑入鴛鴦浦波上暝煙低菱歌
月下歸
前調(梅)(宋媛)朱淑眞
濕雲不斷溪橋冷嫩寒初透東風影橋下水聲長一枝
和雪香人憐花似舊花比人應瘦莫凭小闌干夜深
花正寒
前調朱淑眞
山亭水榭秋方半鳳幃寂寞無人伴愁悶一番新雙蛾
只舊顰起來臨繡戶時有疎螢度多謝月相憐今宵
不忍圓
前調(宋媛)孫道絢
闌干六曲天圍碧松風亭下梅梢白臘盡見春回寒花
驚又開曲瓊閒不捲沉潦孤星轉凝佇小徘徊雲間
征鴈來
前調盧摰
市橋煙柳春如畫小樓明月吳山下把酒聽君歌可人
良夜何舊遊新夢斷月落西山遠江上數峰青寄聲
徐孺亭
前調(湖上即事)劉因
樓前曲浪歸橈急樓中細雨春風濕終日倚危闌故人
湖上山高情渾似舊只枉東風瘦薄晚去來休裝成
一段愁
前調(春雨)蕭漢傑
春愁一段來無影著人似醉昏難醒煙雨濕闌干杏花
驚蟄寒唾壺敲欲破絶叫憑誰和今夜欠添衣那人
知不知
前調張翥
郎情秋後蕭疎葉妾心陌上悠揚蝶何處望歸鞍暮雲
山外山棃花新月下獨自燒香罷惟有夢相尋驚烏
啼夜深
前調(秋千)拜珠
紅繩畫板柔荑指東風燕子雙雙起誇俊與争高更將
裙繫牢牙牀和困睡一任金釵墜推枕起來遲紗牎
月上時
前調(題黃子久溪山雨意圖)王璉
青山不趁江流去數點翠收林際雨漁屋遠糢糊煙邨
半有無一峰飛醉墨秋與天爭碧淨洗綺羅塵一巢
栖亂雲
前調(題趙松雪水邨圖)陸祖先
當年圖畫知何處如今身向滄洲住吾亦愛吾廬芸牎
幾闌書青山天際小目送飛鴻杳試問釣魚船蘆花
淺水邊
前調(越城晚眺)劉基
西風吹散雲頭雨斜陽却照天邊樹樹色蕩湖波波光
豔綺羅征鴻何處起點點殘霞裏月上海門山山河
莽蒼間
前調(集句贈野人)劉基
林中獨酌鄰家酒門前學種先生柳灌木自悲吟風泉
清道心獨行潭底影蟬噪林逾靜渡口欲黃昏殘陽
歸掩門
前調(花邊夜宿)楊基
瀟湘門外春江水小紅樓子臨江起樓下是誰家一株
含笑花蘭舟休遠去只就花邊住花影上牙檣夢魂
今夜香
前調(棃花月)楊基
水晶簾外娟娟月棃花枝上層層雪花月兩糢糊隔簾
看欲無月華今夜黑全見棃花白花也笑姮娥讓他
春色多
前調(山園)陳淳
山中寂靜無人到松筠滿眼平生好讀罷古人書一樽
聊自如忽聞山鳥語絶勝歌仙侣醉醒月明時鳥還
人不知
前調(太白酒樓)王世貞
高樓百尺攀星漢東秦十二誇雄觀野曠覺天低天回
海樹齊誰教狂李白獨起千秋色而我亦歌呼乾坤
一酒徒
前調(閨人纖趾)徐渭
千嬌更是羅鞵淺有時立在秋千板板巳窄稜稜猶餘
三四分紅絨剛半索繡滿幫兒雀莫去踏香堤遊人
量印泥
前調(飲邨舍)王錫爵
翠屏疊疊知多少小橋斜去西流遶茅屋幾人家桃花
和李花疎籬遮短短撲鼻香醪滿燕子一雙低樽前
墜濕泥
前調湯顯祖
赤闌橋盡香街直牡丹風外垂楊碧疊損縷金衣相逢
憔悴時黃衫騎白馬日日青樓下金彈惜流鶯留他
歌一聲
前調(索笑軒送梅)錢繼登
梅花未忍辭春去風風雨雨情難住曉起探芳叢瓊瑤
一半空可憐塵世事聚散皆如是莫用苦匆匆銜杯
風雨中
前調(移情檻雨中獨坐)錢繼章
桃香杉氣來何處好風吹過隨風去小雨細如絲幽人
薄醉時闌干閒倚佇深意誰同語忽有玉人來雙雙
白鷺廻
前調(江遊)沈懋德
江聲洶洶魚龍老雲情煙色從空繞千里一扁舟看完
無限秋蘋花隨浪急白鷺迎風立獨有倚樓人凝眸
語不聞
前調僧妙聲
白雲滿地迷行路溪流百折無由渡水上見胡麻有人
雙浣沙仙家知巳近失喜驚相問渡口碧桃開郎君
何處來
前調(明媛)葉小鸞
輕煙一抹連天碧簾前規月和煙白翠竹落梅疎相憐
雪霽初博山香欲燼風透紗牎冷四望寂寥寥閒階
花影搖
前調葉小鸞
秋聲又到梧桐井半廊花霧籠虛影試喚侍兒來紗牎
帶月開浮光憐露葉暗草蛩凄切何事獨愁予新詞
吟未如
御選歷代詩餘卷九
