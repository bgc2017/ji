欽定四庫全書
御選歴代詩餘卷九十八目錄(起一百三十二字至一百三十八字)
瑞龍吟
翁元龍
劉基
破陣樂(又一體)
張先
柳永
大酺
周邦彦
趙以夫
方千里
楊澤民
吳文英
陳允平
周密
劉辰翁
顔奎
浪淘沙慢(又一體)
周邦彦
瑞龍吟(又一體)
周邦彦
方千里
楊澤民
吳文英(二首)
陳允平
張翥
前調(又一體)
楊慎
浪淘沙慢(又一體)
周邦彦
方千里
楊澤民
吳文英
陳允平
西平樂(又一體)
吳文英
歌頭
後唐莊宗
西平樂(又一體)
周邦彦
方千里
陳允平
多麗(又一體)
李漳
御選歴代詩餘卷九十八目錄
欽定四庫全書
御選歴代詩餘卷九十八(起一百三十二字至一百三十八字)
司經局洗馬掌局事兼翰林院修撰加二級(臣)王奕清奉
旨校刊
瑞龍吟
(三疊一百三十二字前二叚屬正平調所謂雙拽頭也)
瑞龍吟翁元龍
清明近還是遞䟎東風做成花信芳時一刻千金半晴
半雨酹春未準鴈横陣數字向人慵寫暗雲難認西
園猛憶逢迎翠紈障面花間笑隱曲徑池連平砌絳
裙曾與濯香湔粉無奈燕幕鶯簾輕負嬌俊春榆巷陌
馬蹋紅成寸十年夢秋千弔影韤羅塵褪事往憑誰問
晝長病酒添新恨煙冷斜陽暝山黛遠曲曲闌干凭損
柳絲萬尺半堤風緊
前調劉基
秋光好無奈錦帳香消繡幃寒早鈎簾人立西風送書
過鴈依然又到故鄉杳空把淚隨江水夢縈西草何
時賦得歸來倚松對柳開尊醉倒衰鬢不堪臨鏡鏡
中愁見蓬飛絲繞門外遠山青青長帶斜照石泉澗月
孤負夜猿嘯傷心處楓凋露渚荷枯烟沼燕去黃蜂老
滿天細雨鳴羈鳥花蔓當檐裊庭院静遥聞清砧聲擣
擁衾背壁一燈紅小
破陣樂
(又一體雙調一百三十三字)
破陣樂張先
四堂互映雙門並麗龍閣開府郡美東南第一望故苑
樓臺霏霧垂柳池塘流泉巷陌吳歌處處近黃昏漸更
宜良夜簇繁星燈燭長衢如晝暝色韶光幾簾粉面飛
甍朱戶歡遇鴈齒橋紅裙腰草綠雲際寺林下路酒
熟棃花賓客醉但覺滿山簫鼓盡朋遊因民樂芳菲有
主自此歸從泥詔去指沙堤南屏水石西湖風月好作
千騎行春畫圖寫取
前調柳永
露花倒影烟蕪蘸碧靈沼波暖金柳搖風木末繫彩舫
龍船遥岸千步虹橋參差鴈齒直趨水殿遶金堤曼衍
魚龍戲簇嬌春羅綺喧天絲管霽色榮光望中似覩蓬
萊清淺時光鳳輦宸遊鸞觴禊飲臨翠水開鎬宴兩
兩輕舠飛畫檝競奪錦標霞爛罄歡娛歌魚藻徘徊宛
轉别有盈盈遊洛女採明珠爭收翠羽相將歸去漸覺
雲海沉沉洞天日晚
大酺
(漢唐皆有賜酺合宴歡樂也唐教坊有大酺詞取以名雙調一百三十三字)
大酺周邦彦
對宿烟收春禽静飛雨時鳴高屋墻頭青玉旆洗鉛霜
都盡嫩梢相觸潤逼琴絲寒侵枕障蟲網吹黏簾竹郵
亭無人處聽檐聲不斷困眠初熟奈愁極頻驚夢輕難
託自憐幽獨行人歸意速最先念流潦妨車轂怎奈
向蘭成顦顇衛玠清羸等閒時易傷心目未怪平陽客
雙淚落笛中哀曲况蕭索青蕪國紅糝鋪地門外荆桃
如菽夜遊共誰秉燭
前調(賞牡丹)趙以夫
正綠隂濃鶯聲嫩庭院寒輕烟薄天然花富貴逞妖紅
殷紫疊葩重萼醉豔酣春妍姿浥露翠羽輕明如削檀
心鴉黃嫩似離情愁緒萬絲交錯更銀燭相輝玉瓶微
浸宛然京洛朝來風雨惡怕僝僽低張青油幕便好
倩佳人插帽上客傳牋趁良辰賞心行樂四美難并也
須&KR0838;醉莫辭杯杓被花惱情無著長笛何處一笑江頭
高閣極目水雲漠漠
前調(次周美成韻)方千里
正夕陽閒秋光澹鴛瓦參差華屋高低簾幕迥但風搖
環珮細聲頻觸瘦怯單衣凉生兩袖零亂庭梧窗竹相
思誰能會是歸程客夢路諳心熟况時節黃昏閒門人
静凭闌身獨歡情何太速歲華似飛馬馳輕轂漫自
歎河陽青鬢苒苒如霜把菱花悵然凝目老去疎狂減
思墮策小坊幽曲趁遊樂繁華國回首無緒清淚紛於
紅菽話愁更堪翦燭
前調(次周美成韻)楊澤民
漸雨回春風清夏垂柳凉生芳屋餘花猶滿地引蜂遊
蝶戲慢飛輕觸院宇深沉簾櫳寂静蒼玉時敲疎竹雕
梁新來燕恣呢喃不住似曾相熟但雙去并來漫縈幽
恨枕單衾獨仙郎去又速料今在何許佇雙轂任夢
想頻登臺榭徧倚闌干水雲千里空流目縱遇雙魚客
難盡寫别來心曲媚容幸傾城國今日何事還又難分
麰菽寸心天上可燭
前調(荷塘小隠)吳文英
峭石帆收歸期差林沼半銷紅碧漁蓑樵笠畔買佳鄰
翻蓋浣花新宅地鑿桃隂天開藻鏡聊與漁郎分席滄
波畊不碎似藍田初種翠烟生璧料情屬新篷夢驚春
草斷橋相識平生江海客秀懷抱雲錦當秋織任歲
晚陶籬菊暗逋塜梅荒總輸玉井嘗甘液忍棄紅香葉
集楚裳西風催著正明月秋無極歸隱何處門外垂楊
天窄放船五湖夜色
前調(次周美成韻)陳允平
霧羃西山珠簾捲濃靄凄迷華屋蒲萄新綠漲正桃花
烟浪飛紅翻觸繡閣留寒羅衣怯潤慵理鳳樓絲竹東
風垂楊恨鎻朱門深静粉香初熟念緩酌燈前醉吟孤
枕頓成清獨傷心春去速歎䨇景虚擲如飛轂漫辜
負秋千臺榭拾翠心期誤芳菲怨眉愁目冷透金篝濕
空展轉畫屏山曲夢不到華胥國閒倚雕楹試採青青
梅菽海棠尚堪對燭
前調周密
又子規啼荼䕷謝寂寂春隂池閣羅窗人病酒奈牡丹
初放晚風還惡燕燕歸遲鶯鶯聲嬾閒罥秋千紅索三
分春過半早朱桁塵凝翠衣香薄傍鴛逕鸚籠一池萍
碎半檐花落冉冉春夢弱楚臺遠負雨期雲約漫念
想清歌錦瑟翠管瑶尊幾回重醉東園酌但兔葵燕麥
倩誰訪畫闌紅藥况多病腰如削相如老去賦筆吟簪
閒却此情更誰問著
前調(春寒)劉辰翁
任瑣窗深重簾閉春寒知有人處當年笑花信問東風
情性是嬌是妒冰柳成鬚吹桃欲削知更海棠堪否相
將燕歸後看香泥半雪欲歸還誤漫低回芳草依稀寒
食朱門封絮少年慣羇旅亂山斷欹樹喚船渡正暗
思雞聲落月梅影孤屏更夢衾千里似霧相如倦遊去
掩四壁凄其春暮休回首都門路幾番行曉箇箇阿嬌
深貯而今斷烟細雨
前調(和湏溪春寒)顔奎
唱古荼䕷新荷葉誰向重簾深處東風三十六向園林
都過餘寒猶妒公子狐裘佳人翠袖怎見此時情否天
上知音杳怪參差律呂世間多誤記畫扇題詩單衣試
酒夢歸泥絮嗟春如逆旅送前路遠涉公無渡回首
住凌波亭館待月樓臺滿身花氣凝香霧度入南薰去
留燕伴不教遲暮但一點芳心苦生怕搖落分付荷房
收貯晚妝又隨過雨
浪淘沙慢
(又一體雙調一百三十三字)
浪淘沙慢周邦彦
萬葉戰秋聲露結鴈度沙磧細草和烟尚綠遥山向晚
更碧見隱隱雲邊新月白映落照簾幕千家聽數聲何
處倚樓笛装點盡秋色脉脉旅情暗自消釋念珠玉
臨水猶悲感何况天涯客憶少年歌酒當時蹤跡歲華
易老衣帶寬懊惱心腸終窄飛散後風流人阻藍橋約
悵恨路隔馬啼過猶嘶舊巷陌歎往事一一堪傷曠望
極凝思又把闌干拍
瑞龍吟
(又一體一百三十三字一名章臺路按此調或分三疊或分四叚周邦彦詞於歸來舊處為第一叚)
(盈盈笑語為第二叚此即雙拽頭也若於低金縷為第三段合末段為第四叚則為四疊體各本互)
(異今從三疊)
瑞龍吟周邦彦
章臺路還見褪粉梅梢試華桃樹愔愔坊陌人家定巢
燕子歸來舊處黯凝佇因記箇人癡小乍窺門戶侵
晨淺約宫黃障風映袖盈盈笑語前度劉郎重到訪
鄰尋里同時歌舞惟有舊家秋娘聲價如故吟箋賦筆
猶記燕臺句知誰伴名園露飲東城閒步事與孤鴻去
探春盡是傷離意緒官柳低金縷歸騎晚纖纖池塘飛
雨斷腸院落一簾風絮
前調(次周美成韻)方千里
樓前路愁見萬點風花數行烟樹依依斜日紅收暮山
翠接平蕪盡處小留佇還是畫闌凭暖半扄朱戶簾
櫳盡日無人消凝悵望時時自語堪恨行雲難繫賦
情楊柳徘徊猶舞追想向來歡娛懷抱非故題紅寄綠
魂斷江南句何時見輕衫霧唾芳茵蓮步燕子西飛去
為人試道相思悶緒空有腸千縷清淚滿斑斑多於春
雨忍看鬢髮密堆飛絮
前調(次周美成韻)楊澤民
城南路凝望映竹搖風酒旗標樹郊原遊子停車問山
崦裏人家甚處去還佇徐見畫橋流水小窗低戶深
沉綠滿垂楊芳蔭婭姹嬌鶯解語多謝佳人情厚捲
簾羞得庭花飄舞可謂望風知心傾蓋如故猶殢香玉
休賦斷腸句堪憐處生塵羅韤凌波微步底事匆匆去
為他繫絆離情萬緒空有愁如縷桃李憶春風梧桐秋
雨又還過却落花飄絮
前調(送梅津)吳文英
黯分袖腸斷去水流萍住船繫柳吳宫嬌月嬈花醉題
恨倚蠻江荳䓻吐春繡筆底麗情多少眼波眉岫新
園鎻却愁隂露黃迷漫寒香半畆還背垂虹秋去四
橋烟雨一宵歌酒猶憶翠微擕壺烏帽風驟西湖到日
重見梅鈿皺誰家聽琵琶未了朝驄嘶漏印刻黃金籀
待來共凭齊雲話舊莫唱朱櫻口生怕遣樓前行雲知
後唳鴻怨角空教人瘦
前調(清明競渡)吳文英
大溪面遥望繡羽衝烟錦梭飛練桃花三十六陂鮫宫
睡起嬌雷乍轉去如箭催趁戲旗遊鼓素瀾雪濺東
風冷濕蛟腥澹隂送晝輕霏弄晚洲上青蘋生處鬭
春不管懷沙人遠殘日半開一川花影零亂山屏醉纈
連棹東西岸闌干倒千紅妝靨鉛香不斷傍暝疎簾捲
翠漣皺淨笙歌未散簪柳嬌桃嫩猶自有玉龍黃昏吹
怨重雲暗閣春霖一片
前調(次周美成韻)陳允平
長安路還是燕乳鶯嬌度簾遷樹層樓十二闌干繡簾
半捲相思處處漫凭佇因念綵雲初到𤨏窗瓊戶棃
花猶怯春寒翠羞粉怨尊前解語空有章臺烟柳瘦
纖仍似宮腰飛舞憔悴暗覺文園䨇鬢非故閒拈斷葉
重托殷勤句頻回首河橋素約津亭歸步恨逐芳塵去
眩醉眼盡游絲亂緒腸結愁千縷深院静東風落紅如
雨畫屏夢遶一篝香絮
前調(次周美成韻)張翥
鼇溪路瀟灑翠壁丹崖古藤高樹林間猿鳥欣然故人
隱在溪山勝處久延佇渾似種桃源裏白雲窗戶燈
前素瑟清尊開懷正好連牀夜語應是山靈留客雪
飛風起長松掀舞誰是倦途相逢傾蓋如故陽春一曲
總是關心句何妨共磯頭把釣梅邊徐步只恐匆匆去
故園夢裏長牽别緒寂寞閒針縷還念我飄零江湖烟
雨斷腸歲晚客衣誰絮
前調(又一體)楊慎
東風峭誰倩水翦餘霞日烘殘照妝成窺宋東墻傾城
傾國嫣然一笑輕籠罩葉底烟開冉冉枝頭春鬧燕
泥香裏斜陽酒旗映水天涯一棹消息繁華誰報記
曲江池上長安古道多少愁落愁開風横雨暴沉吟無
語時把朱闌靠知誰伴單衫露冷碎紅簪帽倚醉狂歌
浩悠悠盡是傷離調花豔為誰好春又晚可惜年華空
老關山迢遞故人難到
浪淘沙慢
(又一體三疊一百三十三字)
浪淘沙慢周邦彦
曉隂重霜凋岸草霧隱城堞南陌脂車待發東門帳飲
乍闋正拂面垂楊堪攬結掩紅淚玉手親折念漢浦離
鴻去何許經時音信絶情切望中地遠天闊向露冷
風清無人處耿耿寒漏咽嗟萬事難忘惟是輕别翠尊
未竭憑斷雲留取西樓殘月羅帶光銷紋衾疊連環
斷舊香頓歇怨歌永瓊壺敲盡缺恨春去不與人期弄
夜色空餘滿地棃花雪
前調(次周美成韻)方千里
素秋霽雲横曠野浪拍孤堞柔櫓悲聲頓發驪歌恨曲
未闋念一寸回腸千縷結柳條去忍使攀折但悵惘章
臺路多少相思&KR0838;愁絶悽切去程浩渺空闊奈斷梗
孤篷西風外簌簌殘吹咽應暗為行人傷念離别淚波
易竭凝怨懷羞覩當時明月烟浪無窮青山疊魚封
遠鴈書漸歇甚時合金釵分處缺漫飄蕩海角天涯再
見日應憐兩鬢玲瓏雪
前調(次周美成韻)楊澤民
禁城外青青細柳翠拂高堞征鼓催人驟發長亭漸覺
宴闋情緒似丁香百千結忍重看手簡親折聽怨舉離
歌寄深意新聲更清絶心切暮天塞草烟闊正乍裛
輕塵新晴後汩汩清渭咽聞西度陽關風致全别玉杯
屢竭思故人千里惟同明月扶上雕鞍還三疊那更
第四聲未歇念蟾魄能圓還觧缺况人事莫苦悲傷悴
豔色歸來復見頭應雪
前調(李尚書山園)吳文英
夢仙到吹笙路杳度巘雲滑溪谷冰綃未裂金鋪晝鎻
乍掣見竹静梅深春海闊有新燕畫簾低說念漢履無
聲跨鯨遠年年謝橋月曲折畫闌盡日憑熱半蜃起
玲瓏樓閣畔縹緲鴻去絶飛絮颺東風天外歌闋睡紅
醉纈還是催寒食看花時節花下蒼苔盛羅韤銀燭
短漏壺易竭料池柳不攀春送别倩玉兔别搗秋香更
醉蹋千山冷翠飛晴雪
前調(次周美成韻)陳允平
暮烟愁鴉歸古樹鴈過空堞南浦牙檣乍發陽關歌盡
半闋早恨入回腸千萬結長亭柳寸寸攀折望日下長
安近莫遣鱗鴻成間絶悽切去帆浪遠江闊悵頓觧
連環西窗下對燭頻哽咽嘆百歲光隂幾度離别翠銷
粉竭信乍圓易散綵雲明月浙水吳山重重疊流蘇
帳楚臺夢歇暗塵鎻孤鸞秦鏡缺羞人問怕說相思正
滿院楊花落盡東風雪
西平樂
(又一體雙調一百三十五字或加慢字)
西平樂(重過西湖先賢堂)吳文英
岸壓郵亭路欹華表堤樹舊色依依紅索新晴翠隂寒
食天涯倦客重歸嘆綠草平烟帶苑幽渚塵香蕩晚當
時燕子無言對立斜暉追念吟風賞月十載事夢惹綠
楊絲畫船為市夭妝豔水日落雲沉人換春移誰更
與苔根澆石菊井招魂漫省連車載酒立馬臨花猶認
蔫紅傍路枝歌斷讌闌榮華露草冷落山丘到此徘徊
細雨西城羊曇醉後花飛
歌頭
(本教坊曲取以名詞雙調一百三十六字)
歌頭後唐莊宗
賞芳春暖風飄箔鶯啼綠樹輕烟籠晚閣杏桃紅開繁
萼靈和殿禁柳千行斜金絲絡夏雲多竒峰如削紈扇
動微凉輕綃薄梅雨霽火雲爍臨水檻永日逃繁暑泛
觥酌露華濃冷高梧凋萬葉一霎晚風蟬聲新雨歇
暗惜此光隂如流水東籬菊殘時歎蕭索繁隂積歲時
暮景難留不覺朱顔失却好容光旦旦須呼賓友西園
長宵讌雲謠歌皓齒且行樂
西平樂
(又一體雙調一百三十七字)
西平樂(復遊天長感賦)周邦彦
稚柳蘇晴故溪渴雨川迥未覺春賖駝褐寒侵正憐初
日輕隂抵死須遮歎事逐孤鴻去盡身與塘蒲共晚爭
知向此征途區區竚立塵沙追念朱顔翠髮曾到處故
地使人嗟道連三楚天低四野喬木依前臨路欹斜
重慕想東陵晦迹彭澤歸來左右琴書自樂松菊相依
何况風流鬢未華多謝故人親馳鄭驛時倒融尊勸此
淹留共過芳時翻令倦客思家
前調(次周成美韻)方千里
倦蹋征塵厭驅匹馬凝望故國猶賖孤館今宵亂山何
許平林漠漠煙遮悵過眼光隂似瞬回首歡娛異昔流
年迅景他鄕霜楓敗葉驚沙無奈輕離易别千里意制
淚獨長嗟綺窗人遠青門信杳釵影何時重見雲斜
空怨憶吹簫韻曲旋錦迴文想像宫商蠧損機杼生塵
誰為新妝暈素華那信自憐悠颺夢蝶浮没書鱗縱有
心情盡為相思爭如傍早歸家
前調(次周美成韻)陳允平
泛梗飄萍入山登陸迢遞霧迥烟賖漠漠蒹葭依依楊
柳天涯總是愁遮歎寂寞塵埃滿眼夢逐孤雲縹緲春
潮帶雨鷗迎遠漵鴈别平沙寒食棃花素約腸斷處對
景暗傷嗟曉鐘烟寺晨鷄月店征褐蕭疎破帽欹斜
憶幾度微吟馬上長嘯舟中慣蹋新豐巷陌舊酒猶香
憔悴東風自鬢華重憶少年櫻桃漸熟松粉初黃短楫
歡呼日日江南烟邨八九人家
多麗
(又一體䨇調一百三十八字)
多麗李漳
好人人去來欲見無因記當時竊香倚煖豈期蝶散鶼
分到而今漫勞夢想嗟後會慘啼痕繡閣銀屏知他何
處一重山盡一重雲暮天杳梗蹤萍跡還是寄孤邨寂
寥月今宵為誰虛照黃昏細追思深誠密意黯然一
晌消魂仗遊魚漫傳尺素望塞鴈空憶回紋帳冷衾寒
香消塵滿博山沉水更誰熏斷腸也無聊情味惟是殢
芳尊沉吟久移燈向壁掩上重門
御選歴代詩餘卷九十八
