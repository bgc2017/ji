欽定四庫全書
御選歴代詩餘卷六十目錄(九十五字)
滿庭芳(上體又一)
宋徽宗
晏幾道
蘇軾(六首)
黃庭堅(四首)
秦觀(四首)
晁補之(五首)
陳師道
李之儀(二首)
毛滂(二首)
舒亶(三首)
趙令畤
米芾
葛勝仲
周紫芝(三首)
葛郯(四首)
周邦彥(四首)
晁端禮(四首)
沈會宗(二首)
陳瓘
向子諲(二首)
蔡伸(三首)
王庭珪
葉夢得(二首)
趙長卿
劉子翬
曾覿
辛棄疾(三首)
黃公度
葛立方(六首)
程垓
吳儆(二首)
袁去華
張鎡
黃機
毛幵
汪莘(二首)
吳潛
方岳
御選歴代詩餘卷六十目錄
欽定四庫全書
御選歴代詩餘卷六十(九十五字)
司經局洗馬掌局事兼翰林院修撰加二級(臣)王奕清奉
旨校刊
滿庭芳(上)
(又一體雙調九十五字一名滿庭霜一名鎖陽臺一名瀟湘夜雨換頭二字間有用韻然無分體也)
滿庭芳宋徽宗
寰宇清夷元宵遊豫為開臨御端門暖風搖曳香氣靄
輕氛十萬勾陳燦爛鈞臺外羅綺繽紛歡聲裏燭龍銜
耀黼藻太平春靈鼇擎綵岫冰輪遠駕初上祥雲照
萬宇嬉遊一視同仁更起維垣大第通宵燕調變良臣
從兹慶都俞賡載千載樂昌辰
前調晏幾道
南苑吹花西樓題葉故園歡事重重凭闌秋思閒記舊
相逢幾處歌雲夢雨可憐流水各西東别來久淺情未
有錦字繫征鴻年光還少味開殘檻菊落盡溪桐謾
留得尊前淡月西風此恨誰堪共說消愁時綠酒杯中
佳期在歸時待把香袖看啼紅
前調(自黃移汝留别)蘇軾
歸去來兮吾歸何處萬里家在岷峨百年行樂來日幾
曾多坐見黃州載閏兒童盡楚語吳歌山中友雞豚社
飲相勸老東坡云何當遠去人生底事來往如梭待
閒看秋風洛水清波好在堂前細柳應念我莫翦柔柯
仍傳語江南父老時與曬漁蓑
前調(蒙恩放歸陽羡作)蘇軾
歸去來兮清溪無底上有千仞嵯峨畫橋西畔天遠夕
陽多老去君恩未報空回首彈鋏悲歌船頭轉長風萬
里歸馬駐平坡無何何處是銀潢盡處天女停梭問
人間何事久戲風波顧問同來穉子應爛汝腰下長柯
青衫破羣仙笑我千縷挂煙蓑
前調(佳人)蘇軾
香靉雕盤寒生冰筯畫堂别是風光主人情重開宴出
紅妝膩玉圓搓素頸藕絲嫩新織仙裳雙歌罷虛檐轉
月餘韻尚悠颺人間何處有司空見慣應謂尋常坐
中有狂客惱亂愁腸報道金釵墜也十指露春笋纖長
親曾見全勝宋玉想像賦高唐
前調蘇軾
蝸角虛名蠅頭微利算來著甚乾忙事皆前定誰弱又
誰強且趁閒身未老儘放我些子疎狂百年裏渾教是
醉三萬六千場思量能幾許憂愁風雨一半相妨又
何須抵死說短論長幸對清風皓月苔茵展雲幕高張
江南好千鍾美酒一曲滿庭芳
前調(為王長官賦)蘇軾
三十三年今誰存者算只君與長江凛然蒼檜霜幹苦
難雙聞道司州古縣雲溪上竹塢松牎江南岸不因送
子寕肻過吾邦樅樅疎雨過風林舞破煙盖雲幢願
持此邀君一飲空缸居士先生老矣真夢裏相對殘釭
歌舞斷行人未起船鼓已逢逢
前調(與劉仲達遊南山感舊)蘇軾
三十三年漂流江海萬里煙浪雲帆故人驚怪憔悴老
青衫我自疎狂異趣君何事奔走塵凡流年盡窮途坐
守船尾凍相銜巉巉淮浦外層樓翠壁古寺空嵓步
攜手林間笑挽纖纖莫上孤峰盡處縈望眼雲水相攙
家何在因君問我歸步遶松杉
前調(茶)黃庭堅
北苑龍團江南鷹爪萬里名動京關碾輕羅細瓊蕊㬉
生煙一種風流氣味如甘露不染塵凡纖纖捧冰甆瑩
玉金縷鷓鴣斑相如方病酒銀瓶蟹眼波怒濤翻為
扶起尊前醉玉頽山飲罷風生兩腋醒魂到明月輪邊
歸來晩文君未寢相對小牎前
前調(雪中戲呈友人)黃庭堅
風力驅寒雲容呈瑞曉來到處花飛徧裝瓊樹春意到
南枝便是漁蓑舊畫綸竿重横玉低垂今宵裏香閨邃
館幽賞事偏宜風流金馬客歌鬟醉擁烏帽斜敧問
人間何處鵬運天池且共周郎按曲音微誤首已先迴
同心事丹山路穩長伴綵鸞歸
前調黃庭堅
初綰雲鬟才勝羅綺便嫌柳巷花街占春才子容易託
行媒其奈風流債負煙花部不免差排劉郎恨桃花片
片流水惹塵埃風流賢太守能籠翠羽宜醉金釵且
留取垂楊掩映廳階直待朱旛去後從伊便窄韤弓鞵
知恩否朝雲暮雨還向夢中來
前調黃庭堅
修水柔藍新條淡綠翠光交暎虚亭錦鴛霜鷺荷徑拾
幽蘋香度闌干屈曲紅妝映薄綺疎櫺風清夜横塘月
滿水净見移星堪聽微雨過媻姍藻荇瑣碎浮萍便
移轉交牀湘簟方屏練靄鱗雲旋滿聲不斷檐響風鈴
重開宴瑶池雪沁山露佛頭青
前調秦觀
山抹微雲天黏衰草畫角聲斷譙門暫停征棹聊共引
離尊多少蓬萊舊事空回首煙靄紛紛斜陽外寒鴉數
點流水遶孤村消魂當此際香囊暗觧羅帶輕分謾
贏得青樓薄倖名存此去何時見也襟袖上空染啼痕
傷情處高城望斷燈火已黃昏
前調秦觀
紅蓼花繁黃蘆葉亂夜深玉露初零霽天空闊雲淡楚
江清獨棹孤篷小艇悠悠過煙渚沙汀金鈎細絲綸慢
捲牽動一潭星時時横短笛清風皓月相與忘形任
人笑生涯泛梗飄萍飲罷不妨醉臥塵勞事有耳誰聽
江風静日高未起枕上酒微醒
前調秦觀
碧水驚秋黃雲凝暮敗葉零亂空階洞房人静斜月照
徘徊又是重陽近也聽幾處砧杵聲催西牎下風搖翠
竹疑是故人來傷懷增悵望新懽易失往事難猜問
籬邊黃菊知為誰開謾道愁須殢酒酒未醒愁已先回
憑闌久金波漸轉白露點蒼苔
前調秦觀
晩色雲開春随人意驟雨方過還晴高堂芳樹飛燕蹴
紅英舞困榆錢自落秋千外綠水橋平東風裏朱門映
柳低按小秦筝多情行樂處珠鈿翠盖玉轡紅纓漸
酒空金榼花困蓬瀛豆䓻梢頭舊恨十年夢屈指堪驚
凭闌久疎簾淡日寂寞下蕪城
前調晁補之
鷗起蘋中魚驚荷底畫船天上來時翠灣紅渚亂似武
陵迷更晩青山更好孤雲帶遠雨絲垂清歌裏金尊未
掩誰使動分攜竹林高晉阮阿咸蕭散猶媿風期便
棄官終隐釣叟苔磯縱是冥鴻雲外應念我垂翼低飛
新詞好他年認取天際片帆歸
前調(憶廬山)晁補之
欲買廬山山前三畞小橋横過松間變名吳市誰認舊
容顏最好棲賢峽外應自此都隔塵寰人稀到壺中化
國光景更堪閒無心求至道柴門閉了飽睡甘餐幸
兒成孫長為埽家山若問他年歸去驀地也雙槳來還
愁難舍清風萬壑高處正躋攀
前調(荅季良)晁補之
聞說秋來乘槎心嬾夢回三島波間便思黃帽同我老
山顏上界仙人官府何似我蕭散塵寰雲無止流泉自
急此意本來閒寂寥松桂圃陪君好語亦可忘餐況
瓊枝玉蕊秀滿春山若問幽棲何意莫道是飛鳥知還
無言處孫登半嶺高詠更難攀
前調(題自畫蓮社圖次東坡韻)晁補之
歸去來兮名山何處夢中廬阜嵯峨二林深處幽士往
來多看畫遠公蓮社教兒誦李白長歌如重到丹巖翠
戶瓊草秀金坡生綃雙幅上諸賢巾履文彩天梭社
中客禪心古井無波我似淵明逃社怡顏眄百尺庭柯
牛閒放奚童任嬾吾已廢鞭蓑
前調晁補之
鄉物牽情家山回首浩然歸興難收報恩心事投老判
悠悠却笑當年牛下空自許激烈寒謳成何事夷猶桂
楫蘭芷詠芳洲人生萍梗迹誰非樂土何處吾州算
不須臨岐惝怳遲留要看香爐瀑布丹楓亂江色凝秋
真堪與瀟湘暮雨圖上畫扁舟
前調(茶)陳師道
閩嶺先春琅函聯璧帝所分落人間綺牎纖手一縷破
雙團雲裏遊龍舞鳳香霧起飛月輪邊華堂静松風竹
雪金鼎沸潺湲門闌車馬動扶黃藉白小袖高鬟漸
胷裏輪囷肺腑生寒喚起謫仙醉倒翻湖海傾瀉濤瀾
笙歌散風簾月幕禪榻鬢絲斑
前調(八月十六夜)李之儀
一到江南三逢此夜舉頭羞見嬋娟黯然懷抱特地遣
誰寬分外清光潑眼迷滉漾無計抅攔天如洗星河盡
掩全勝異時看佳人還憶否年時此際相見方難漫
紅綾偷寄孤被添寒何事佳期再覩翻悵望重疊關山
歸來呵休教獨自腸斷對團圓
前調(碾龍團為供者報之)李之儀
花陌千條珠簾十里夢中還是揚州月斜河漢曾記醉
歌樓誰賦紅綾小砑因飛絮天與風流春常在仙源路
隔空自泛漁舟新秋初雨過龍團細碾雪乳浮甌問
殷勤何處特地相留應念長門賦罷消渴甚無物堪酬
情無盡金扉玉榜何日許重遊
前調毛滂
爍石炎曦迷雲急雨院落槐午隂清藕花開徧綠細一
池萍槽下珍珠溜溜龍團破河朔餘酲闌干外梧桐葉
底金井轆轤聲盈盈開霧帳珊瑚連枕雲母圍屏對
肌膚冰雪自有凉生翠袖風回畫扇拂香篆虯尾斜横
北牎晩娟娟静色竹影上簾旌
前調(西園月夜賞花)毛滂
馬絡青絲障開紅錦小晴初斷香塵芳醪持燭别有箇
佳人飛盖西園午夜花梢冷雲月朧明應還惜留花伴
月占定可憐春佳人争插帽已殘芳樹猶綴餘英任
紅辭香散蝶恨蜂嗔醉也和春戴去深院落初馥鑪熏
玉臺畔從教卸了留映晩妝新
前調(重陽後次元直)舒亶
寒日穿簾澄江憑檻練光浮動餘霞蓼汀蘆渚黃葉襯
孤花天外征帆隐隐殘雲共流水無涯登臨處瓊枝㶑
灔風帽醉敧斜豐年時節好玉香田舍酒滿漁家算
浮世勞生事事輸他便恁從今酩酊休更問白雪籠紗
還須仗神仙妙手傳向畫圖誇
前調(後一日再次馮通直)舒亶
紅葉飄零寒煙疎淡樓臺半在雲間望中風景圖畫也
應難又是重陽過了東籬下黃菊闌珊陶潜去風流載
酒秋意與人間霞冠敧倒處瑶臺唱罷如夢中還但
醉裏贏得滿眼青山華髮看看滿也留不住當日朱顏
平生事從頭話了獨自却凭闌
前調(送道宗)舒亶
閶闔天門芙蓉春殿幾年目斷雞翹短蓬秋鬢端幸倚
瓊瑶南圃花邊小院西湖畔雲底雙橋歸時節紅香露
冷月影上芭蕉明朝那可望旗亭煙草柳渡寒潮但
萬戶千門恨客歌樵戲綵光浮衮繡聽鳴珂響逼雲霄
應回首綺裘醉客還是獨吹簫
前調趙令畤
玉枕生凉金釭傳曉敗葉飛破清秋雨餘翻浪渺渺阻
行舟暫繫汀洲側畔風夜起荻葉添愁銀屏遠龍香漸
盡還似夢揚州更籌何太永當年情事今日堪酬最
苦恨紅樓笑我飄浮為寄相思細字教字字愁蹙眉頭
凄凉久漁人唱曉随月過横溝
前調(甘露寺試賜茶)米芾
雅燕飛觴清談揮麈使君高會羣賢密雲雙鳳初破縷
金團牎外鑪煙自動開缾試二品香泉輕濤起香生玉
麈雪濺紫甌圓嬌鬟宜美盼雙擎翠袖穩步紅蓮座
中客翻愁酒醒歌闌點上紗籠畫燭花騘弄月影當軒
頻相顧餘歡未盡欲去且留連
前調(懷任昉)葛勝仲
百不為多一不為少阿誰昔仕吾邦共推任筆鴻鼎力
能扛不為桃花禄米讐書倦一葦横江招尋處徒行曳
杖曾不擁麾幢山川真大好魚磯無恙密嶺難雙聽
訟訴多就樵塢僧牎歲月音容遠矣風流在遐想心降
雲煙路搜奇弔古時為酹空缸
前調周紫芝
樓上寒深江邊雪滿楚臺煙靄空濛一天飛絮零亂點
孤篷似我華顛雪鬢渾無定漂泊孤蹤空凄黯江天又
晩風袖倚蒙茸吾廬猶記得波横素練玉做寒峰更
短坡煙竹聲碎&KR0785;瓏擬問山隂舊路家何在水遠山重
漁蓑冷扁舟夢斷燈暗小牎中
前調周紫芝
曉色凝暾霜痕猶淺九天春意將回隔年花信先已到
江梅沉水煙濃如霧金波滿紅袖雙垂仙翁醉問春何
在春在玉東西瑶臺人不老還從東壁來步天墀且
細看八甎花影遲遲會見朱顏綠鬢家長近咫尺天威
君知否天教雨露常滿歲寒枝
前調(九日)周紫芝
江遶淮城雲昏楚觀一枝煙笛誰横曉風吹帽霜日照
人明暗惱潘郎舊恨應追念菊老殘英秋空晩茱萸細
撚&KR0812;醁為誰傾人間真夢境新愁未了綠鬢星星問
明年此會誰寄幽情倚盡一樓殘照何妨更月到簾旌
憑闌久歌君妙曲誰是米嘉榮
前調(宴黃仲秉)葛郯
紅葉飛時青山缺處鴈飛秋影斜陽鳳凰旌節何事到
吾鄉要見大江東去寒光静水與天長人争看恩袍煥
錦新惹御鑪香滿城誇盛事兩邦鼓吹幾部笙簧看
萬紅千翠簇擁雲裳况是重陽近也萸露紫菊吐輕黃
休辭醉明朝一枕歌韻尚悠揚
前調(述懷三首)葛郯
歸去來兮苕波深處上有蒼翠千峰月橋煙墅家在五
湖東試覓桃花流水雞犬静人迹纔通沙汀晩一天雲
錦飛下水晶宫兩年官事少江梅霧暗多稼雲豐把
毗壇清夢盡入詩筒只欠蘆花夜宿金溪上一葦秋風
蓑衣在不辭重整來作釣魚翁
前調葛郯
歸去來兮家林不遠夢魂飛繞煙峰洞房花木只在小
池東誰道雲深無路小橋外一徑相通功名小從教羣
蟻鏖戰大槐宫故人書夜到秫田百畞已兆年豐把
烏程爛醉不數郫筒醉後村歌社舞團圞坐一笑春風
洪崖伴定驅鸞鶴時一訪仙翁
前調葛郯
歸去來兮心空無物亂山不鬪眉峰夜禪久坐牎曉日
生東已絶乘槎妄想滄溪迥不與河通維摩室從教花
雨飛舞下天宫何人開宴豆楚羹蓴嫩吳鱠盤豐看
一聲欸乃落日收筒應笑紅塵陌上津亭暮十里斜風
從今去青鞵黃帽分付紫髯翁
前調(溧水無想山作)周邦彥
風老鶯雛雨肥梅子午隂佳樹清圓地卑山近衣潤費
鑪煙人静烏鳶自樂小橋外新綠濺濺凭闌久黃蘆苦
竹疑泛九江船年年如社燕飄流瀚海來寄修椽且
莫思身外長近尊前顦顇江南倦客不堪聽急管繁絃
歌筵畔先安簟枕容我醉時眼
前調(懷錢塘)周邦彥
山崦籠春江城吹雨暮天煙淡雲昏酒旗漁市冷落杏
花村蘇小當年秀骨縈蔓草空想羅裙潮聲起高樓噴
笛五兩了無聞凄凉懷故國朝鐘暮鼓十載紅塵但
夢魂迢遞長到吳門聞道花開陌上歌舊曲愁煞王孫
何時見名娃喚酒同倒甕頭春
前調周邦彥
花撲鞭梢風吹衫袖馬蹄初趁輕裝都城漸遠芳樹隐
斜陽未慣羇遊况味征鞍上滿目凄凉今宵裏三更皓
月愁斷九迴腸佳人何處去别時無計同引離觴但
惟有相思兩處難忘去即十分去也如何向千種思量
凝眸處黃昏畫角天遠路岐長
前調周邦彥
白玉樓高廣寒宫闊暮雲如障搴開銀河一派流出碧
天來無數星躔玉孛冰輪動光滿樓臺登臨處全勝瀛
海弱水浸蓬萊雲鬟香霧濕月娥韻壓雲凍江梅况
餐花飲露莫惜徘徊坐看人間如掌山河影倒入瓊杯
歸來晩笛聲吹徹九萬里塵埃
前調晁端禮
綠繞羣峰紅搖千柄夜來暑雨初收共君乘興輕舫信
悠悠且盡一尊别酒荷香裏滿酌輕謳明朝去征颿夜
落何處好汀洲風流吾小阮朝辭東觀夕向南州況
聖時争教賈傅淹留若過潯陽亭上琶琶淚莫灑清秋
堤邊柳從今愛惜留待繫歸舟
前調晁端禮
天與疎慵人憐憔悴分甘抛棄簪纓有時乘興波上葉
舟輕十里横塘過雨荷香細蘋末風清真如畫殘霞淡
日偏向柳梢明凝情塵網外鱸魚旋鱠芳酒深傾又
算來何須身外浮名無限滄浪好景蓑笠下且遣餘生
長歌去機心盡矣鷗鷺莫相驚
前調晁端禮
雪滿貂裘風搖金轡笑看錦帶吳鈎照人青鬢年少定
封侯此去馬蹄何處山萬疊濟水南州君知否劉郎未
老曾是恣狂遊風流佳麗地十年屈指一夢迴頭最
難忘西湖北渚澄秋玉砌雕闌好在桃共李曾憶人不
衰翁也多情為我將恨寄紅樓
前調晁端禮
北渚澄瀾南山凝翠望中渾似仙鄉萬家煙靄朱戶鎖
垂楊好似飛泉潄玉迴環徧小曲深坊西風裏芙蕖帶
雨飄散滿城香微凉湖上好橋横倒影月練飛光命
玳簮促席雲鬢分行誰似風流太守端觧道春草池塘
須留戀神京縱好此地也難忘
前調沈會宗
柳與堤迴橋随湖轉望中如在蓬萊水禽高下煙霧歛
還開認是仙翁住處都不見一點塵埃壺天晩清寒帶
雪光景自徘徊高才廊廟手當年平步直到堯階况
今朝調鼎尤待鹽梅只恐身閒不久難留戀花月樓臺
看新歲春風且送五馬過江來
前調沈會宗
雪底尋梅冰痕觀水晩來天氣尤寒漸聞歌笑輕暖發
春妍賞盡十洲新景依稀見三島風煙判深夜一年月
色只是這番圓熙然千里地何妨載酒頻上湖船况
坐中高客不日朝天須勝人間好處沒箇事贏得尊前
東風近侵尋桃李别做醉夤緣
前調陳瓘
淮葉繽紛江煙濃淡别尊同倒寒暉未逢春信霜露惹
征衣往事元無是處何須待回首知非春鵑語從來勸
我長道不如歸家山何處近江樓簾棟夕捲朝飛問
西江筍蕨何似鱸肥且置華胥舊夢忘言處千古同時
君知我平生心事相契古來稀
前調(桂二首)向子諲
月窟蟠根靈巖分種絶知不是塵凡瑠璃翦葉金粟綴
花繁黃菊周旋避舍友蘭蕙羞殺山礬清香遠秋風十
里鼻觀已先參酒闌聽我語平生半是江北江南經
行處無窮綠水青山常被此花相惱思共老結屋中間
不因著薌林底事游戱到人寰
前調向子諲
瑟瑟金風團團玉露巖花秀發秋光水邊一笑十里得
清香疑是蕊宫仙子新妝就嬌額塗黃霜天晩妖紅麗
紫回首緫堪傷中央孕正色更留明月偏照何妨便
高如蘭菊也讓芬芳輸與薌林居士微吟罷閒據胡牀
須知道天教尤物相伴老江鄉
前調蔡伸
煙鎖長堤雲横孤嶼斷橋流水溶溶凭闌凝望遠目送
征鴻桃葉溪邊舊事如春夢回首無蹤難忘處紫薇花
下清夜一尊同東城㩦手地尋芳選勝賞徧珍叢念
紫簫聲闋燕子樓空好是盧郎未老佳期在端有相逢
重重恨聊憑紅葉和淚寄西風
前調蔡伸
風捲龍沙雲垂平野晩來密雪交飛坐看闌檻瓊蕊徧
寒枝妝點蘭房景致金鋪掩簾幕低垂紅爐畔淺斟低
唱天色正相宜更闌人半醉香肌玉暖寶髻雲敧又
何須高會梁苑瑶池堪笑子猷訪戴清興盡忍凍空回
仍休羡漁人江上披得一蓑歸
前調蔡伸
鸚鵡洲邊芙蓉城下迥然水秀山明小舟雙槳特地訪
雲英驚破蘭衾好夢開朱戶一笑相迎良宵永南牎皓
月依舊照娉婷别來無限恨持杯欲語恍若魂驚愴
霎時相見又慘離情還是匆匆去也重攜手密語叮嚀
佳期在寶釵鸞鏡端不負平生
前調(上元黃子餘席上)王庭珪
宿雨初收晩風微度萬家簾捲青煙暗塵随馬人物似
神仙試問天公借月天須放明月教圓應移下廣寒宫
殿燈火接星躔盧川元古郡當時太守賓從俱賢到
如今萬井歌吹喧闐花下紅妝賣酒時相遇曲水橋邊
誰知道山城父老重見中興年
前調(雨後極目亭寄友)葉夢得
麥隴如雲清風吹破夜來疎雨纔晴滿川煙草殘照落
微明縹緲危闌曲檻遥天盡日脚初平青林外參差暝
靄縈帶遠山横孤城春雨過綠隂是處時有鶯聲問
落絮遊絲畢竟何成信步蒼苔遶徧真堪付閒客閒行
微吟罷重回皓首江海渺遥情
前調葉夢得
一曲離歌煙林人去馬頭微雪新晴隔年光景回首近
清明斷送殘花又老春波静湖水初平誰重到雕闌盡
日遥想畫橋横高城凝望久何人為我重唱餘聲問
桃李更有幾處隂成老去從遊似夢尊前事空有經行
猶能記殷勤寄語多謝故人情
前調(七夕)趙長卿
雨洗長空風清雲路又還准備佳期夜凉如水一似去
秋時渺渺銀河浪静星橋外香靄馡馡霞軺舉鸞驂鵲
馭穩穩過飛梯經年成間阻相逢無語應喜應悲怕
玉繩低處依舊暌離和我愁腸萬縷嫦娥怨底事來遲
廣寒殿春風桂魄首與慰相思
前調(和胡明仲桂花詞)劉子翬
秋入微隂凉生平遠小山愁絶天南似聞還斷飛策徧
千巖葉底輕黃纂纂惱人是微裂芳緘翛然勝清真冷
淡無豔寄塵凡澂潭敧兩岸波光搖動碧影相參任
西風十里吹度松杉我自寒灰槁木凝神處不覺醺酣
歸來晩飛花無迹明月滿空函
前調(賞牡丹)曾覿
冶態輕盈香風搖蕩畫闌淑景初長彩霞深處明豔奪
昭陽試問沈香舊事應勸我莫負韶光多情是低徊顧
影雲幕淡微凉人間春更好一枝斜插猶記疎狂到
如今潘鬢暗點吳霜樂事直須年少何妨&KR0838;一醉千觴
醺醺醉壺天向晩春思正悠揚
前調(和洪相景伯呈景盧内翰)辛棄疾
急管哀絃長歌慢舞連娟十樣宫眉不堪紅紫風雨曉
稀稀惟有楊花飛絮依舊是萍滿芳池酴醿在青虬快
翦插徧古銅彜誰將春色去鸞膠難覓絃斷蛛絲恨
牡丹多病也費醫治夢裏尋春不見空腸斷怎得春知
休惆悵一觴一詠須刻右軍碑
前調(游豫章東湖再用韻)辛棄疾
柳外尋春花邊得句怪公喜氣軒眉陽春白雪清唱古
今稀曾是金鑾舊客記鳳凰獨遶天池揮毫罷天顏有
喜催賜尚方彜只今江山遠鈞天夢覺清淚如絲算
除非痛把酒療花治明日五湖佳興扁舟去一笑誰知
溪堂好且&KR0838;一醉倚杖讀韓碑
前調辛棄疾
西崦斜陽東江流水物華不為人留琤然一葉天下已
知秋屈指人間得意問誰是騎鶴揚州君知我從來雅
興未老已滄洲無窮身外事百年能幾一醉都休恨
兒曹抵死謂我心憂況有溪山杖履阮籍輩須我來遊
還堪笑機心早覺海上有驚鷗
前調黃公度
一徑又分三亭鼎峙小園别是清幽曲闌低檻春色四
時留怪石參差卧虎長松瘦偃蹇拏虯攜笻晩風來萬
里冷撼一天秋優游銷永晝琴尊左右賓主風流且
偷閒不妨身在南州故國歸帆隐隐念西崑往事悠悠
都休問金釵十二滿酌聽輕謳
前調(和催梅)葛立方
未許蜂知難教雀啅芳叢猶是寒叢東風觧凍春仗做
春工何事仙葩未放寒苞祕冰麝香濃應須是驚聞羯
鼔誰敢噴髯龍梅花君自看丁香已白桃臉將紅結
歲寒三友久遲筠松要看含章檐下閒妝靚春睡朦朧
知音是凍雲影底鐵面葛仙翁
前調(探梅)葛立方
狂吹鳴籬祥霙翦水分明欺壓寒梅冰威初斂曦影上
池臺應有一番和氣南枝上恐有春來須勤探呼吾笻
杖屐齒上蒼苔春風渾未到裴回香逕廵遶千廻見
瓊英一點小占條枚且看先鋒鬪豔看看便繁蕾齊開
香浮動微熏詩夢須更著詩催
前調(賞梅)葛立方
臘雪方凝春曦俄漏畫堂小秩芳筵玉壺仙蕊簾外羃
瑶煙莫話青山萬樹聊須對一段孤妍杯行處香參鼻
觀百濯未為賢吾廬何處好繡香竹畔偶桂溪邊且
為渠珍重滿泛金船已&KR0838;春醒一枕如今且醉倒花前
花飛後歡呼一笑又是說明年
前調(簮梅)葛立方
弄月黃昏封霜清曉數枝影堕溪濱化工仙手幻出一
番新片片雕酥碾玉寒苞似已洩香塵聊相對畸人投
分尊酒認荀陳吾年今老矣佳人薄相笑插林巾媿
蒼顔白髮回授烏雲玉鏡臺邊試看相宜是淺笑輕顰
君知否夀陽額上不似髮邊春
前調(評梅)葛立方
一陣清香不知來處元來梅巳舒英出籬含笑芳意為
人傾細看高標孤韻誰家有别得花人應須是魏徵嫵
媚夷甫太鮮明北枝方半吐水邊疎影綽約娉婷問
横空皎月匝地寒霙何似此花清絶憑君為仔細推評
幽奇處素娥青女著意為横陳
前調葛立方
扉映琉璃牎搖雲母水堂新甃雲灣際天波面玉鏡寶
匳寬闌外青山幾疊瑶煙歛影落千鬟寒汀晩蘆花飛
雪風定白鷗閒塵寰何處有方壺圓嶠弱水波翻問
何如藜杖此地躋攀種竹今逾萬箇風枝静日報平安
他年事蒼雲此處千畞看栖鸞
前調(臨安晩秋登臨)程垓
南月驚烏西風破鴈又是秋滿平湖採蓮人盡寒色戰
菰蒲舊信江南好景一萬里輕覓蓴鱸誰知道吳儂未
識蜀客已情孤憑高增悵望湘雲盡處都是平蕪問
故鄉何日重見吾廬縱有荷紉芰製終不似菊短籬疎
歸情遠三更雨夢依舊遶庭梧
前調(寄葉蔚宗二首)吳儆
宿雨滋蘭輕風颭柳新來随處和融幽闌曲逕花氣巧
相通燕子纔來又語帶芹泥時點芳叢微中酒日長睡
起心事在眉峰年年春好處聯鑣蕩槳拾翠挼紅任
金貂醉脱不放杯空誰信風流一别當時事已逐飛鴻
雲山晩闌干罷倚煙寺起疎鐘
前調吳儆
水滿池塘鶯啼楊柳燕忙知為泥融桃花流水竹外小
橋通又是一春憔悴摘殘英遶徧芳叢長安遠平蕪盡
處疊疊但雲峰西湖行樂處牙檣漾鷁錦帳翻紅想
年時桃李應已成空欲寫相思寄與雲天闊難覓征鴻
空凝想時時殘夢依約上陽鐘
前調袁去華
麥隴黃輕桑疇綠暗野橋新碧泱泱怕春歸去鶯語燕
飛忙風定閒花自落穿幽徑拾蕊尋香曾來處孤雲翠
壁依舊挂斜陽客愁知幾許唯思徑醉誰與持觴料
文君衣帶為我偷長苦憶新晴晝永閒相伴刺繡明牎
何時得西風夜永枕簟共新凉
前調(促織)張鎡
月洗高梧露漙幽草寶釵樓外秋深土花沿翠螢火墜
牆隂静聽寒聲斷續微韻轉凄咽悲沈争求侣殷勤勸
織促破曉機心兒時曾記得呼燈灌穴斂步随音任
滿身花影猶自追尋㩦向畫堂試鬪亭臺小籠巧裝金
今休說從渠牀下凉夜聽孤吟
前調(欲之官永興)黃機
二十年間舊遊蹤跡夢飛岳麓湘灣征衫再理秋老菊
花天為客問君何好愛水光山色争姸經行處旗亭沽
酒曾記屋東偏噫其吾甚矣不慚蹇拙欲鬭嬋娟辦
輕輿短艇強載衰顏人道郴陽無鴈奈情鍾藕斷絲聯
須相憶新詩賦就時復寄吳牋
前調(改倅東陽留别)毛幵
世事難窮人生無定偶然蓬轉萍浮為誰教我徙宦到
東州還似翩翩海燕乘春至歸及凉秋回頭笑渾家數
口又泛五湖舟悠悠當此去黃童白叟莫謾相留但
谿山好處深負重遊珍重諸公送我臨岐淚欲語先流
應須記從今風月相憶在南樓
前調(雨中賦牡丹)汪莘
雲遶花屏天横練帶畫堂三月初三斜風細雨羅幕護
輕寒無數天香國色枝枝帶洛浦嵩山燒紅燭吞星浴
日光射九霞冠仙宫深幾許黃鶯問道紫燕窺簾似
太真姊妹半醒微酣須信生來富貴何曾在草舍茅庵
皇州近扁舟載去春色冠江南
前調(夀金黃州)汪莘
雲夢南來岷嶓東會樓前天水蒼茫黃州太守萬里作
金湯淮上煙塵初斂仍安集耕隴漁鄉須知道綸巾羽
扇不獨數周郎生朝遥想處雪消赤壁春動黃岡有
新翻楊柳細抹絲簧竹外一枝更好各回首清淺池塘
看看也天邊鳳詔歸侍赭袍光
前調吳潛
漠漠春隂疎疎春雨鵓鳩喚起春眼小園人静獨自倚
秋千又見飄紅墮雪芳徑裏都是花鈿年年事閒愁閒
悶挂在綠楊邊尋思都徧了功名竹帛富貴貂蟬但
身為利鎖心被名牽争似依山傍水數椽外二頃良田
無縈絆炊粳釀秫長是好花天
前調(擘蟹)方岳
半殼含黃雙螯擘紫風流渾是蘆花江頭秋老誰了酒
生涯玉質金相如許怎消受明月寒沙橙香也不閒左
手除是付詩家草泥行郭索横戈曾怒張翰浮誇笑
鱸魚雖好風味争些醉嚼霜前鬆雪江湖夢不枉歸槎
停杯問余其負腹是腹負余耶
御選歴代詩餘卷六十
