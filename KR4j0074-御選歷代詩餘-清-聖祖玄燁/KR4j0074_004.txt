欽定四庫全書
御選歴代詩餘卷四目錄(起四十字至四十一字)
生查子
韓偓
牛希濟(二首)
魏承班
歐陽彬
劉侍讀
歐陽修
晏幾道(五首)
秦觀
晁補之(二首)
毛滂(四首)
王觀
周紫芝(三首)
吕渭老(二首)
方喬
向子諲(三首)
趙師俠(三首)
吕本中
楊无咎
辛棄疾(五首)
姚寬
程垓
洪适
趙磻老(二首)
劉克莊
管鑑
魏子敬
岳珂
陸游(二首)
楊炎
高觀國(二首)
韓淲(三首)
汪莘
李廷忠
吳文英(二首)
莫崙
李萊老
李彭老
無名氏
李清照
朱淑真
陸游妾
金章宗
韓玉
王予可
仇遠
彭元遜
劉基(五首)
顧志
葉小鸞
王微
醉公子
顧夐(二首)
尹鶚
酒泉子
温庭筠(二首)
牛希濟
毛熙震(二首)
前調(又一體)
孫光憲
前調(又一體)
顧夐
楊柳枝(又一體)
顧夐
無名氏
葛長庚
醉花間
毛文錫(二首)
春光好(又一體)
和凝
歐陽炯(三首)
張元幹
女冠子
温庭筠(二首)
韋莊(二首)
薛昭藴(二首)
牛嶠(三首)
歐陽炯
毛熙震(二首)
李珣
孫光憲(二首)
張泌
酒泉子(又一體)
温庭筠
韋莊
顧夐
紗牎恨
毛文錫
玉蝴蝶
温庭筠
上行杯(又一體)
韋莊
中興樂
毛文錫
憶秦娥(又一體)
張先
落梅風(又一體)
張先
訴衷情(又一體)
魏承班
生查子(又一體)
孫光憲(三首)
御選歴代詩餘卷四目錄
欽定四庫全書
御選歴代詩餘卷四(起四十字至四十一字)
司經局洗馬掌局事兼翰林院修撰加二級(臣)王奕清奉
旨校刊
生查子
(查本樝棃之樝與浮槎事無涉雙調四十字)
生查子韓偓
侍女動妝匳故故驚人睡那知本未眠背面偷垂淚
嬾卸鳳凰釵羞入鴛鴦被時復見殘燈和煙墜金穗
前調牛希濟
春山煙欲收天淡星稀小殘月臉邊明别淚臨清曉
語多情未了回首猶重道記得綠羅裙處處憐芳草
前調牛希濟
新月曲如眉未有團圞意紅豆不堪看滿眼相思淚
終日擘桃穣人在心兒裏兩朵隔牆花早晚成連理
前調魏承班
煙雨晩晴天零落花無語難話此時心梁燕雙來去
琴韻對薰風有恨和情撫腸斷斷絃頻淚滴黃金縷
前調歐陽彬
竟日畫堂歡入夜重開宴翦燭蠟煙香促席花光顫
待得月華來滿院如鋪練門外簇驊騮直待更深散
前調(失名)劉侍讀
深秋更漏長滴盡銀臺燭獨步出幽閨月晃波澄綠
菱荷風乍觸一對鴛鴦宿虛掉玉釵驚驚起還相續
前調歐陽脩
含羞整翠鬟得意頻相顧鴈柱十三絃一一春鶯語
嬌雲容易飛夢斷知何處深院鎖黃昏陣陣芭蕉雨
前調晏幾道
金鞍美少年去躍青驄馬牽繫玉樓人繡被春寒夜
消息未歸來寒食棃花謝無處說相思背面鞦韆下
前調晏幾道
輕輕製舞衣小小裁歌扇三月柳濃時又向津亭見
垂淚送行人濕破紅妝面玉指䄂中彈一曲清商怨
前調晏幾道
紅塵陌上遊碧柳堤邊住纔趁彩雲來又逐花飛去
深深美酒家曲曲幽香路風月有情時總是相逢處
前調晏幾道
長恨涉江遥移近溪頭住閒蕩木蘭舟卧入雙鴛浦
無端輕薄雲暗作廉纖雨翠袖不勝寒欲向荷花語
前調晏幾道
春從何處歸試向溪邊問岸柳弄嬌黃隴麥回青潤
多情美少年屈指芳菲近誰寄嶺頭梅未報江南信
前調秦觀
眉黛遠山長新柳開青眼樓閣斷霞明羅幕春寒淺
杯嫌玉漏遲燭厭金刀翦月色忽飛來花影和簾捲
前調(夏日即事)晁補之
永日向人妍百合忘憂草午枕夢初回遠柳蟬聲杳
蘚井出冰泉洗瀹煩襟了却挂小簾鈎一縷爐煙裊
前調晁補之
夜飲别佳人梅小猶飄雪忍淚一春愁過却花時節
相見話相思重與臨風月休似那回時無事還輕别
前調毛滂
日照小忩紗風動重簾繡寳炷暮雲迷曲沼晴漪皺
煙暖柳惺忪雪盡梅清瘦恰是可憐時好似花穠後
前調(九日)毛滂
鱸蟹正肥時煙雨新凉日露蕊鬱金黃雲液葡萄碧
此日古為佳此醉君寧惜高挂水晶簾盡放秋光入
前調毛滂
釵上燕猶寒勝裏紅偏小恰有爾多春不許羣花笑
酒面粉酥融香䄂金泥罩芳意已潛通殘雪猶相照
前調毛滂
花地錦斑殘月箔淩波亂鬭鴨玉蘭傍撲獸金爐畔
小醉奈春何輕夢催雲散却步蕙蘭中應被鴛鴦見
前調王觀
關山夢裏長塞鴈音書少兩鬢可憐青一夜容顔老
歸傍碧紗牎說與人人道真個别離難不似相逢好
前調周紫芝
春寒入翠帷月淡雲來去院落半晴天風撼棃花樹
人醉掩金鋪閒倚秋千柱滿眼是相思無說相思處
前調周紫芝
青絲結曉鬟臨鏡心情嬾知為曉愁濃畫得雙蛾淺
柳困玉樓空花落紅牎暖相對語春愁只有春歸燕
前調周紫芝
金鞍欲别時芳草溪邊渡不忍住西樓怕看來時路
簾幕捲東風燕子雙雙語薄倖不歸來冷落春情緒
前調吕渭老
攤錢臨小牎撲蝶穿斜徑醉戲晚風前吹亂連枝影
别來秋夜長夢到金屏近腸斷一聲雞殘月懸朝鏡
前調吕渭老
雙鬟綠髮齊多笑嫣紅落穿竹過西齋問字時偷學
嬌慵不慣羞同倚闌干角屈指數元宵燈火堪行樂
前調(贈紫竹)方喬
晨鶯不住啼故唤愁人起無力曉妝慵閒弄荷錢水
欲呼女伴來鬭草花隂裏嬌極不成狂更向屏山倚
前調向子諲
近似月當懷遠似花藏霧好是月明時同醉花深處
看花不自持對月空相顧願學月頻圓莫作花飛去
前調向子諲
相思嬾下牀春夢迷蝴蝶入柳又穿花去去輕如葉
可堪岐路長不道關山隔無頼是黃鸝喚起空愁絶
前調向子諲
娟娟月入眉整整雲歸鬢鏡裏弄妝遲簾外花移影
斜窺秋水長軟語春鶯近無計奈情何只有相思分
前調(别王希白)趙師俠
梅從隴首傳柳向郵亭折鴛瓦曉霜濃掠面凝寒色
相逢意便親欲去如何說我亦是行人更與行人别
前調(陽春亭)趙師俠
遲遲春晝長冉冉東風軟寒食乍晴天紅紫芳菲徧
前峰積翠横新漲挼藍遠向晩淡煙迷一段屏山展
前調(鐡爐岡)趙師俠
春光不肯留風雨催將去紅逐故園塵綠滿江南樹
隂晴寒食天寂寞西郊路芳草織新愁悵望人何處
前調吕本中
雙雙小鳳斜淡淡鴉兒穏一曲渭城歌柳色饒春恨
離觴洗别愁酒盡愁難盡寳瑟鴈縱横誰寄天涯信
前調楊无咎
秋來愁更深黛拂雙蛾淺翠袖怯春寒修竹蕭蕭晚
此意有誰知恨與孤鴻遠小立背西風又是重門掩
前調(再和楊民瞻)辛棄疾
誰傾滄海珠簸弄千明月喚取酒邊來軟語裁春雪
人間無鳳凰空費穿雲笛醉裏却歸來松菊陶潛宅
前調辛棄疾
去年燕子來繡戸深深處花徑得泥歸都把琴書汚
今年燕子來誰聽呢喃語不見捲簾人一陣黃昏雨
前調(獨遊西巖)辛棄疾
溪邊照影行天在清溪底天上有行雲人在行雲裏
高歌誰和予空谷清音起非鬼亦非仙一曲桃花水
前調辛棄疾
青山招不來偃蹇誰憐汝歲晩太寒生喚我溪頭住
山頭明月來本在天高處夜夜入清溪聽讀離騷去
前調辛棄疾
青山非不佳未觧留儂住赤脚踏層冰為愛清溪故
朝來山鳥啼勸上山高處我意不關渠自在尋詩去
前調姚寬
郎如陌上塵妾似堤邊絮相見兩悠揚蹤跡無尋處
酒面撲春風淚眼零秋雨過了别離時還解相思否
前調程垓
溪光曲曲村花影重重樹風物小桃源春事還如許
情知送客來又作尋芳去可惜一春詩總為閒愁賦
前調洪适
桃疎蝶惜香柳困鶯銜絮日影過簾旌多少閒愁緒
紅綻武陵溪綠暗章臺路春色似行人無意花間住
前調(答洪丞相謝送小冠)趙磻老
章甫不如人翠綰垂楊縷纖手送來時羅帊緘香霧
貂蟬嬾上頭渭水知何處風月共垂竿脱帽須親付
前調(再和丞相謝冠)趙磻老
金門一免時離緒紛如縷想像切雲高曉日昏羅霧
峩冠補衮人不是無心處欲效貢公彈衣鉢知誰付
前調劉克莊
繁燈奪霽華戲鼓侵明發物色舊時同情味中年别
淺畫鏡中眉深拜樓中月人散市聲收漸入愁時節
前調管鑑
天教百媚生賦得多情怨背整玉搔頭寬了黃金釧
情随歌意深故故回嬌盼不是不相知只為難相見
前調魏子敬
愁盈鏡裏山心疊琴中恨露濕玉闌秋香伴金屏冷
雲歸月正圓鴈到人無信孤損鳳凰釵立盡梧桐影
前調岳珂
芙蓉清夜遊楊柳黃昏約小院碧苔深潤透雙鴛薄
暖玉慣春嬌簌簌花鈿落缺月故窺人影轉闌干角
前調陸游
還山荷主恩聊試扶犂手新結小茅茨恰占清江口
風塵不化衣鄰曲常持酒那似宦遊時折盡長亭柳
前調陸游
梁空燕委巢院静鳩催雨香潤上朝衣客少閒譚麈
鬢邊千縷絲不是吳蠶吐孤夢泛瀟湘月落聞柔櫓
前調楊炎
金蓮照夜紅玉腕扶春碧曲妙過行雲人好欺花色
歡生酒面濃笑染爐香濕飲盡十玻瓈月堕東方白
前調(梅)高觀國
香驚楚驛寒瘦倚湘筠暮一笛已黃昏片月尤清楚
沉沉冰玉魂漠漠煙雲浦酸淚不成彈又向春心聚
前調(詠芹)高觀國
野泉春吐芽泥濕随飛燕碧澗一杯羹夜韭無人翦
玉釵和露香鵝管随春軟野意重殷勤持以君王獻
前調(梅溪)韓淲
霜葉柳塘風煙蕊梅溪渡茅屋問村醪未許空歸去
倚杖小徘徊寫我吟邊句醉眼復何之落日孤鴻處
前調韓淲
山意入春晴都是梅和柳白白與青青日映風前酒
歸去也如何路上休回首各自做新年柳裊梅枝瘦
前調韓淲
晴色入青山更見飛花晚不是怕登臨自是心情嬾
試擘小紅牋與寫天涯怨杜宇一聲春樓下滄波遠
前調汪莘
春來春色佳秋至秋光好無計奈春歸又有秋光老
去年飛雪時病與梅花道來歲雪飛時為把金尊倒
前調(薔薇)李廷忠
玉女翠帷薰香粉開妝面不是占春遲羞被羣花見
纖手織柔條絳雪飛千片流入紫金巵未許停歌扇
前調(稽山對雪)吳文英
暮雲千萬重寒夢家鄉遠愁見越溪孃鏡裏梅花面
醉情啼枕冰往事分釵燕三月㶚陵橋心翦東風亂
前調(秋社)吳文英
當樓月半匳曾買菱花處愁影背闌干素髮殘風露
神前雞酒盟歌斷秋香戸泥落畫梁空夢想青春語
前調莫崙
三兩信凉風七八分圓月愁緒到今年又與前年别
衾單容易寒燭暗相將滅欲識此時情聽取鳴蛩說
前調李萊老
妾情歌柳枝郎意憐桃葉羅帶綰同心誰信愁千結
樓上數殘更馬上看新月繡被怨春寒怕學鴛鴦疊
前調李彭老
羅襦隠繡茸玉合銷紅豆深院落梅鈿寒峭收燈後
心事卜金錢月上鵝黃柳拜了夜香休翠被聽春漏
前調無名氏
閒倚曲屏風試寫相思字不道極多情却是渾無思
笑近短牆隂抛個青梅子苔上印鈎彎邂逅難忘此
前調(宋媛)李清照
年年玉鏡臺梅蕊宫妝困今歲不歸來怕見江南信
酒從别後疎淚向愁中盡遥想楚雲深人遠天涯近
前調(宋媛)朱淑真
寒食不多時幾日東風惡無緒倦尋芳閒却秋千索
玉減翠腰支病怯羅衣薄不忍捲簾看寂寞棃花落
前調陸游妾
只知眉上愁不識愁來路牎外有芭蕉陣陣黃昏雨
曉起理殘妝整頓教愁去不合畫春山依舊留愁住
前調(有擘橙為軟金杯者賦之)金章宗
風流紫府郎痛飲烏紗岸柔軟九廻腸冷怯玻瓈盞
纖纖白玉葱分破黃金彈借取洞庭春飛上桃花面
前調韓玉
裙拖簇石榴髻綰偏荷葉頭上短金釵輕重還相壓
輕顰月入眉淺笑花生頰夫壻不風流取次看承别
前調王予可
夜色明河静風好來千里水殿謫仙人皓齒清歌起
前聲金斝中後聲銀河底一夜嶺頭雲繞徧樓前水
前調仇遠
釵頭綴玉蠶耿耿東牎曉京洛少年遊猶恨歸來早
寒食正棃花古道多芳草今夜試青燈依舊雙花小
前調彭元遜
癡多故惱人妝晩翻嫌促祗為眼波長嗔笑嬌難觸
春心不肯深春睡何曾足莫待柳花飛飛去無拘束
前調劉基
槐雲嚲墜鬟柳露酣啼眼深院有佳人坐惜芳菲晚
素手理瑶琴曲罷空長嘆竚立望青霄愁永清宵短
前調劉基
東風為愛花著意吹原野穠豔正堪憐何忍輕吹謝
悶損玉樓人獨立花枝下微睇斂雙蛾紅淚和花灑
前調(集句三首)劉基
青山欲暮時暝色生寒樹不奈客愁多復送王孫去
澗底寂無人暗谷疑風雨耿耿夜何長月落聞津鼓
前調劉基
春風能幾時柳色看猶淺蝴蝶夢中飛跡與孤雲遠
明月照花枝入夜愁難遣形影自相憐不及銜泥燕
前調劉基
愁多夢不成坐對銀釭曉輕䄂拂花妝驚起雙棲鳥
出戸獨傍徨煙裏看鴻小日下四山隂輾轉傷懷抱
前調(臘梅)顧志
幽香度月遲瘦骨凌霜老瀟灑自天然驛路花開早
從教纖手栽眉黛晨妝巧獨有歲寒心别笛聲吹曉
前調(送春)(明媛)葉小鸞
風飄萬點紅零落胭脂色柳絮入簾櫳似問人愁寂
凭闌望遠山芳草連天碧深院鎖春光去盡無尋覓
前調(明妓)王微
鴈過紙牎寒月到空階冷病起不堪愁夢去人初醒
猶憶少年時寄跡如萍梗一幅落梅中相攜問花影
醉公子
(一名四换頭雙調四十字)
醉公子顧夐
漠漠秋雲澹紅藕香侵檻枕倚小山屏金鋪向晚扃
睡起横波慢獨望情何限衰柳數聲蟬魂銷似去年
前調顧夐
岸柳垂金線雨晴鶯百囀家住綠楊邊往來多少年
馬嘶芳草遠高樓簾半捲斂袖翠蛾攅相逢爾許難
前調尹鶚
暮煙籠蘚砌戟門猶未閉盡日醉尋春歸來月滿身
離鞍偎繡袂墜巾花亂綴何處惱佳人檀痕衣上新
酒泉子
(此調體最多皆雙調此為四十字之一體也)
酒泉子温庭筠
日映紗牎金鴨小屏山碧故鄉春煙靄隔背蘭釭宿
妝惆悵倚高閣千里雲影薄草初齊花又落燕雙雙
前調温庭筠
楚女不歸樓枕小河春水月孤明風又起杏花稀玉
釵斜篸雲鬟重裙上金縷鳳八行書千里夢鴈南飛
前調牛希濟
枕轉簟凉清曉遠鐘殘夢月光斜簾影動舊爐香夢
中說盡相思事纖手勻雙淚去年書今日意斷人腸
前調毛熙震
閒卧繡幃慵想萬般情寵錦檀偏翹股重翠雲欹暮
天屏上春山碧映香煙霧隔蕙蘭心魂夢役斂蛾眉
前調毛熙震
鈿匣舞鸞隠映豔紅修碧月梳斜雲鬢膩粉香寒曉
花微斂輕呵展裊釵金燕軟日初升簾半捲對妝殘
前調(又一體)孫光憲
斂態牎前裊裊雀釵抛頸燕成雙鸞對影偶新知玉
纖淡拂眉山小鏡中嗔共照翠連娟紅縹緲早妝時
前調(又一體)顧夐
羅帶縷金蘭麝煙凝魂斷畫屏欹雲鬟亂恨難任幾
回垂淚滴鴛衾薄情何處去月臨牎花滿樹信沉沉
楊柳枝
(又一體雙調四十字)
楊柳枝顧夐
秋夜香閨思寂寥漏迢迢鴛幃羅幌麝煙銷燭光搖
正憶玉郎遊蕩去無尋處更聞簾外雨瀟瀟滴芭蕉
前調無名氏
簌簌花飛一雨殘乍衣單屏風數幅畫江山水雲間
别易會難無計那淚潸潸夕陽樓上凭闌干望長安
前調葛長庚
挼碎梅花一斷腸送斜陽風煙縹緲月微茫又昏黃
平野寒蕪何處斷接天長短籬淺水橘青黃度清香
醉花間
(雙調四十一字後叚平仄稍異不分體)
醉花間毛文錫
休相問怕相問相問還添恨春水滿塘生鸂鶒還相趁
昨夜雨霏霏臨明寒一陣偏憶戍樓人久絶邊庭信
前調毛文錫
深相憶莫相憶相憶情難極銀漢是紅牆一帶遥相隔
金盤珠露滴兩岸榆花白風搖玉珮清今夕為何夕
春光好
(又一體雙調四十一字换頭平仄稍異無分體也)
春光好和凝
蘋葉輭杏花明畫船輕雙浴鴛鴦出綠汀棹歌聲春
水無風無浪春天半雨半晴紅粉相随南浦晩幾含情
前調歐陽炯
磧香散渚冰融暖空濛飛絮悠揚徧遠空惹輕風柳
眼煙來點綠花心日與妝紅黃雀錦鸞相對舞近簾櫳
前調歐陽炯
花滴露柳搖煙豔陽天雨霽山櫻紅欲爛谷鶯遷飲
處交飛玉斝遊時倒把金鞭風颭九衢榆葉動簇青錢
前調歐陽炯
雞樹綠凰池清滿神京玉兔宫前金牓出列仙名疊
雪羅袍接武團花駿馬驕行開宴錦江遊爛漫柳煙輕
前調張元幹
疎雨洗細風吹淡黃時不分小亭芳草綠映簾低樓
下十二層梯日光影裏鶯啼倚徧闌干看盡柳憶腰肢
女冠子
(雙調四十一字)
女冠子温庭筠
霞帔雲髮鈿鏡仙容似雪畫愁眉遮語廻輕扇含羞下
繡幃玉樓相望久花洞恨來遲早晩乘鸞去莫相遺
前調温庭筠
含嬌含笑宿翠殘紅窈窕鬢如蟬寒玉簮秋水輕紗捲
碧煙雪胸鸞鏡裏琪樹鳳樓前寄語青娥伴早求仙
前調韋莊
昨夜夜半枕上分明夢見語多時依舊桃花面頻低柳
葉眉半羞還半喜欲去又依依覺來知是夢不勝悲
前調韋莊
四月十七正是去年今日别君時忍淚佯低面含羞半
斂眉不知魂已斷空有夢相隨除却天邊月没人知
前調薛昭藴
求仙去也翠鈿金篦盡捨入嵒巒露捲黃羅帔雲雕白
玉冠野煙溪洞冷林月石橋寒夜静松風下禮天壇
前調薛昭藴
雲羅霧縠新授明威法籙降真函髻綰青絲髮冠抽碧
玉篸往來雲過五去住島經三正遇劉郎使啓瑶緘
前調牛嶠
錦江煙水卓女燒春濃美小檀霞繡帶芙蓉帳金釵芍
藥花額黃侵膩髮臂釧透紅紗柳暗鶯啼處認郎家
前調牛嶠
星冠霞帔住在蕊珠宫裏珮丁當明翠搖蟬翼纖袿理
宿妝醮壇春草綠藥院杏花香青鳥傳心事寄劉郎
前調牛嶠
雙飛雙舞春晝後園鶯語卷羅幃錦字書封了銀河鴈
過遲鴛鴦排寳帳豆蔲繡連枝不語勻珠淚落花時
前調歐陽炯
秋宵秋月一朵荷花初發照前池搖曳熏香夜嬋娟對
鏡時蕊中千點淚心裏萬條絲恰似輕盈女好風姿
前調毛熙震
碧桃紅杏遲日媚籠光影彩霞深香暖熏鶯語風清引
鶴音翠鬟冠玉葉霓袖捧瑶琴應共吹簫侣暗相尋
前調毛熙震
修蛾慢臉不語檀心一點小山妝蟬鬢低含綠羅衣澹
拂黃悶來深院裏閒步落花傍纖手輕輕整玉爐香
前調李珣
星高月午丹桂青松深處醮壇開金磬敲清露珠幢立
翠苔步虚聲縹緲想像思徘徊曉天歸路去指蓬萊
前調孫光憲
蕙風芝露壇際殘香輕度蕊珠宫苔點分圓碧桃花破
淺紅品流巫峽外名籍紫微中真侣墉城會夢魂通
前調孫光憲
淡花瘦玉依約神仙妝束佩瓊文瑞露通宵貯幽香盡
日焚碧紗籠絳節黃藕冠濃雲勿以吹簫伴不同羣
前調張泌
露華煙草寂寞五雲三島正春深貌減潛銷玉香殘尚
惹襟竹疎虛檻静松密醮壇隂何事劉郎去信沉沉
酒泉子
(又一體雙調四十一字)
酒泉子温庭筠
羅帶惹香猶憶别時紅豆淚痕新金縷舊斷離腸一
雙嬌燕語雕梁還是去年時節綠楊濃芳草歇柳花狂
前調韋莊
月落星沉樓上美人春睡綠雲輕金枕膩畫屏深子
規啼破相思夢曙色東風纔動柳煙輕花露重思難任
前調顧夐
楊柳舞風輕惹春煙殘雨杏花愁鶯正語畫樓東錦
庭寂寞思無窮還是不知消息鏡塵生珠淚滴損儀容
紗牎恨
(雙調四十一字)
紗牎恨毛文錫
新春燕子還來至一雙飛壘巢泥濕時時墜涴人衣
後園裏看百花發香風拂繡戸金扉月照紗牎恨依依
玉蝴蝶
(雙調四十一字)
玉蝴蝶温庭筠
秋風凄切傷離行客未歸時塞外草先衰江南鴈到遲
芙蓉彫嫩臉楊柳墮新眉搖落使人悲斷腸誰得知
上行杯
(又一體雙調四十一字)
上行杯韋莊
芳草灞陵春岸柳煙深滿樓絃管一曲離歌腸寸斷
今夜送君千萬紅鏤玉盤金鏤醆須勸珍重意莫辭滿
中興樂
(雙調四十一字)
中興樂毛文錫
豆蔻花繁煙豔深丁香軟結同心翠鬟女相與共淘金
紅蕉葉裏猩猩語鴛鴦浦鏡中鸞舞絲雨隔荔枝隂
憶秦娥
(又一體雙調四十一字)
憶秦娥張先
參差竹吹斷相思曲情不足西北有樓窮遠目憶苕
溪寒影透清玉秋鴈南飛速菰草綠應下溪頭沙上宿
落梅風
(又一體雙調四十一字)
落梅風張先
宫煙如水濕芳晨梅似雪相親數枝春惹香塵壽陽
嬌面偏憐惜妝成一片花新鏡中重把玉纖勻酒初醺
訴衷情
(又一體雙調四十一字)
訴衷情魏承班
春情滿眼臉紅銷嬌妬索人饒星靨小玉璫搖幾共醉
春朝别後憶纖腰夢魂勞如今風葉又蕭蕭恨迢迢
生查子
(又一體雙調四十一字)
生查子孫光憲
寂寞掩朱門正是天將暮黯澹小庭中滴滴梧桐雨
繡工夫牽心緒配盡鴛鴦縷待得没人時偎倚論私語
前調孫光憲
清曉牡丹芳紅豔凝金蕊乍占錦江春永認笙歌地
感人心為物瑞爛漫煙花裏戴上玉釵時迥與凡花異
前調孫光憲
密雨阻佳期盡日凝然坐簾外正淋漓不覺愁如鎖
夢難裁心欲破淚逐簷聲墮想得玉人情也合思量我
御選歴代詩餘卷四
