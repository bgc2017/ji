欽定四庫全書
御選歴代詩餘卷一百九
司經局洗馬掌局事兼翰林院修撰加二級(臣)王奕淸奉
旨校刊
詞人姓氏
元
耶律楚材字晉卿廣寧人其先本遼裔父履金右丞章
宗南渡楚材留燕為左右司員外郎元太祖定燕聞其
名召置左右屢從征伐日見親用太宗朝拜中書令先
後歴仕三十餘年至順初追封廣寧王諡文正有湛然
居士集
許衡字仲平河内人從柳城姚樞學得程朱氏之傳隠
居蘇門被召為京兆提學累官中書左丞集賢大學士
兼國子祭酒領太史院事凡朝儀官制及授時歷皆其
所定也贈榮禄大夫司徒諡文正至大中加贈太傅開
府儀同三司魏國公皇慶中從祀孔子廟庭有魯齋集
附詞
張弘範字仲疇河内人蔡國公柔之子中統初授行軍
司馬進順天路管民總管累官至鎮國上將軍江東道
宣慰使蒙古漢軍都元帥贈銀靑榮禄大夫平章政事
諡武略至大四年加贈太師開府儀同三司上柱國齊
國公改諡忠武延祐六年加封淮陽王更諡獻武有淮
陽詞一卷
劉秉忠字仲晦邢州人少為僧隨其師海雲入見世祖
遂留侍左右人稱為聰書記至元初更今名拜光禄大
夫太保參預中書省事卒贈太傅封趙國公諡文貞成
宗時加贈太師諡文正仁宗時進封常山王有藏春散
人集
燕公楠字國材江州人一云建昌人至元初辟贑州通
判累官資德大夫河南江浙湖廣行省右丞有五峰集
拜珠安圖之孫延祐中累官大司徒金紫光禄大夫開
府儀同三司至治初拜中書平章政事進右丞相為達
實所害泰定初追封東平王諡忠獻
程鉅夫名文海避武宗諱以字行先世自休寧徙郢至
鉅夫始遷建昌世祖時以質子入見擢應奉翰林文字
進修撰拜侍御史奉詔求賢江南薦趙孟頫等二十餘
人累擢翰林學士承旨參知政事皇慶初致仕泰定中
追贈光禄大夫楚國公諡文憲有雪樓集詞一卷
盧摯字處道號疎齋涿州人元初官翰林學士有疎齋
集
劉敏中字端甫濟南人至元中由中書掾擢兵部主事
拜監察御史劾權相僧格罷歸尋起為御史臺都事累
官至翰林學士承旨追封齊國公諡文簡有中齋集
楊果字正卿號西菴蒲陰人金正大初進士入元為河
南課稅及經略司幕官中統初擢北京宣撫使拜參知
政事至元六年出為懷孟路總管卒諡文獻有西菴集
行於世
仇遠字仁近一字仁父錢塘人宋咸淳中與白珽同以
詩名人謂之仇白張雨張翥皆出其門元至元中部使
者強起之為溧陽州學教授尋以杭州知事致仕自號
近村又號山村民有山村遺稿
李冶字仁卿欒城人金進士嘗知鈞州元初避地忻崞
間世祖聞其賢召見之終不仕晩家元氏封龍山下至
元初再以學士召就職期月以老病辭歸有敬齋集
王惲字仲謀汲縣人中統初姚左丞樞宣撫東平辟為
詳議官擢中書省詳定官轉翰林修撰同知制誥兼國
史院編修官至元中歴監察御史出為平陽路判官歴
河南北燕南山東諸道提刑按察副使進福建閩海按
察使擢翰林院學士大德五年求退得請歸八年卒贈
翰林學士承旨資善大夫追封太原郡公諡文定有秋
澗集詞四卷
趙孟頫字子昂宋秦王德芳之後四世祖秀王子偁實
生孝宗賜第湖州遂為湖州人宋末為眞州司戸參軍
至元中以程鉅夫薦授兵部郎中遷集賢直學士出同
知濟南總管府歴江浙等處儒學提舉延祐中累擢翰
林學士承旨榮禄大夫得請歸至治初卒追封魏國公
諡文敏有松雪詞一卷
劉因字夢吉一名駰字夢驥容城人至元中徵為承德
郎右贊善大夫以母疾乞歸復以集賢學士嘉議大夫
召固辭卒贈翰林學士資善大夫護軍追封容城郡公
諡文靖有樵菴詞一卷
梁曾字貢父燕人中統四年辟為令史累進兵部吏部
尚書賜三珠金虎符兩使安南歴雲南河南湖廣行省
參知政事進集賢侍講學士
陳孚字剛中號笏齋臨海人至元中以布衣上大一統
賦署上蔡書院山長調翰林國史院編修官攝禮部郎
中副梁曾使安南還除翰林待制兼國史院編修官出
為建德路總管府治中再遷衢州秩滿授奉直大夫台
州路總管府治中有觀光交州玉堂諸稿
汪宗臣字公輔號紫巖婺源人有紫巖集附詞
姚雲文字聖瑞高安人宋咸淳進士入元授承直郎撫
建兩路儒學提舉有江村遺稿
詹正一作玉字可大别號天游郢人官翰林學士
白樸
蒲道源字得之號順齋自眉州徙居興元嘗為郡學正
罷歸晩以遺逸徵入翰林改國子博士歲餘引去起提
舉陜西儒學不就卒以仲子機貴贈祕書少監有順齋
詞
吳澄字幼淸晩稱伯淸撫州崇仁人生三歲授詩成誦
五歲日記千餘言弱冠領鄉薦避地布水谷纂次諸經
修正大小戴記至元二十三年侍御史奉詔求賢江南
徵至京師以母老辭歸大德初起應奉翰林文字除江
西儒學副提舉三月移疾去至大初召為國子監丞皇
慶改元進司業謝歸英宗即位拜翰林學士同修國史
泰定初為講官英宗實錄成亟命小車出都遣官驛追
不及加授資善大夫卒贈江西行省左丞臨川郡公諡
文正有草廬詞一卷
彭元遜字㢲吾廬陵人
羅志仁號壺秋涂川人
韋居安號梅澗
李琳號梅谿長沙人
趙文字儀可一字惟恭號靑山廬陵人初名宋永與從
弟宋安以文章齊名嘗三貢於鄉由國學上舍為南雄
府教授宋亡隠居不仕當路強起為東湖書院山長再
授淸江儒學教授
王義山字元高富州人宋景定壬戌廷試乙科授永州
司戸累遷通判瑞安軍至元庚辰行省禮聘之使掌江
西學事辛巳退老東湖之上名其堂曰君子扁其廬曰
稼村學者稱稼村先生所著有稼村類藳
宋遠號梅洞涂川人
周景字秋陽南陽人
劉將孫字尚友廬陵人辰翁之子
蕭列號高峰涂川人
司馬昂父字九臯
應法孫
王學文號竹澗眉山人
彭芳遠
危復之撫州人元帥郭昂薦為儒學官不就至元中累
徵不應隠紫霞山中卒私諡貞白先生
顔奎字子俞號吟竹太和人
劉景翔號溪山安成人
吳元可字山庭吉安人
劉鉉字鼎玉
蕭允之號竹屋
黃子行號蓬甕
彭履道
李裕翁
段弘章號嬾融吉州人
劉天廸字雲閒西昌人
周伯陽字霽海
尹公遠號琴泉
曾允元字舜卿號鷗江太和人
李天驥字次飛廬陵人
劉應幾字定叟安成人
周孚先號梅心西昌人
尹濟翁字澗民吉州人
王從叔號山樵廬陵人
蕭漢傑號吟所吉水人
彭泰翁字會心安福人
趙功可
戴山隠
姜个翁
歐陽玄字原功先世自廬陵遷瀏陽八歲能屬文延祐
乙卯以鄉貢首薦登進士第除同知平江州事調蕪湖
武岡二縣尹召為國子博士遷翰林待制天歷初授藝
文少監纂修經世大典至正初以學士告歸詔修宋遼
金三史起為總裁官拜翰林學士承旨屢乞休不允卒
贈大司徒柱國楚國公諡曰文有圭齋集
馮子振字海粟攸州人仕至承事郎集賢院待制自號
瀛州客
虞集字伯生號邵菴崇仁人宋丞相允文五世孫以薦
為大都路儒學教授歴國子助教博士累官祕書少監
翰林直學士兼國子祭酒天歷中除奎章閣侍書學士
命修經世大典進侍講學士卒贈江西行中書省參知
政事封仁壽郡公諡文靖有道園學古錄詞一卷
鮮于樞字伯機漁陽郡人至元間以材選為浙東宣慰
司經歴改江浙行省都事遷太常典簿晩年謝客營一
室曰困學齋自號困學民又號直寄老人有困學齋集
宋聚字顯夫宛平人登泰定甲子進士除祕書監校書
郎累官監察御史遷國子司業進翰林直學士兼經筵
講官卒贈范陽郡侯諡文淸有燕石集附詞
劉詵字桂翁自號桂隠廬陵人隠居教學屢薦不起有
桂隠集附詞
曹伯啓字士開碭山人以薦擢西臺御史歷司農丞集
賢學士御史臺侍御史泰定初引年歸天歷中召為淮
東廉訪使陜西諸道行御史臺中丞不起卒於毘陵贈
行中書左丞上護軍追封魯郡公諡文貞有漢泉漫稿
詞一卷
許有壬字可用湯陰人年二十暢師文薦入翰林不報
授開寧路學正登延祐二年進士第累官參議中書省
事元統二年拜參知政事至正中轉中書左丞六年召
為翰林學士承旨改御史中丞以病歸起河南行省左
丞十五年遷集賢大學士復拜中書左丞尋兼太子左
諭德十七年致仕卒諡文忠有圭塘小稿詞一卷
許有孚字可行登進士第授湖廣儒學副提舉歴中憲
大夫同僉太常禮儀院事兄有壬嘗得康氏園池出所
賜金買之名曰圭塘别墅偕楚人馬熙及子弟觴詠其
中有孚裒其唱和之作為圭塘欸乃集
馬熙字明初衡州人官右衛率府教授嘗與許有壬兄
弟唱酬所著樂府附圭塘雜詠後
許楨字元幹有壬子以門功補太祝應奉翰林所著見
圭塘欸乃集中
薩都拉字天錫號直齋本達實密氏祖父以勲留鎮雲
代遂為雁門人登泰定丁卯進士第除應奉翰林文字
出為燕南經歴擢御史於南臺以彈劾權貴左遷鎮江
錄事歴閩海廉訪司知事進河北廉訪司經歴有鴈門
集詞一卷
張翥字仲舉晉寧人嘗學於李存仇遠之門以隠逸薦
至正初召為國子助教分教上都尋退居淮東會修宋
金遼三史起翰林國史院編修官累遷太常博士國子
祭酒集賢學士以翰林學士承旨致仕博囉特穆爾強
翥草詔不可博囉誅以翥為河南行省平章政事仍翰
林承旨致仕給全俸終其身有蛻巖樂府三卷
李孝光字季和樂淸人隠居雁蕩山五峰下至正七年
詔徵隠士以祕書監著作郎召赴京進孝經圖說順帝
大悅賜上尊眀年陞文林郎祕書監丞卒於官有五峰
詞
袁易字通甫長洲人嘗為徽州路石洞書院山長有靜
春堂詞一卷
沈禧字廷錫吳興人有竹窗詞一卷
洪希文字汝質莆田人父巖虎有集名軒渠希文侍父
居山中著詞一卷號續軒渠集
張埜字埜夫邯鄲人有古山樂府二卷
吳鎮字仲圭嘉興人書倣楊凝式畫出關荆董巨少師
事柳天驥隠於武塘垂簾賣卜所居曰梅花菴自署梅
花菴主又號梅花道人
倪瓚字元鎮無錫人工畫性好潔所居有雲林堂蕭閒
館清閟閣至正間知天下將有事盡鬻其家産以與貧
交疎族扁舟箬笠往來湖泖間自稱嬾瓚亦稱倪迂有
淸閟閣遺藁詞一卷
顧德輝字仲瑛别名瑛又名阿瑛崑山人舉茂才署會
稽教諭辟行省屬官皆不就避張士誠之辟斷髮廬墓
自稱金粟道人至正末以子貴封武略將軍飛騎尉錢
塘縣男所著有玉山璞附詞一卷
陶宗儀字九成台州人流寓松江有南村集
汪斌字以質績溪人有雲坡集
邵亨貞字復孺號淸溪華亭人有蛾術詞選四卷
沈景高烏程人
羅慶
唐桂芳字仲實新安人以薦授崇安縣教諭遷南雄路
儒學正學者稱白雲先生所著有武夷藳
凌雲翰字彦翀錢塘人領至正巳卯鄉薦授紹興路蘭
亭書院山長不赴退居吳興梅林村號避俗翁有柘軒
集詞一卷
楊樵雲涂川人
周玉晨字晴川邦彦從孫
張半湖
蕭東父
黃水村
白无咎
許謙字益之金華人受業金履祥之門延祐間隠居東
陽入華山屢薦不起自號白雲山人卒賜諡文懿有白
雲集
張可久字伯遠號小山慶元人以路吏轉首領有小山
樂府二卷
喬吉字夢符太原人有惺惺道人樂府一卷
何繼高字佐昌至正八年進士知嵩眀州
陳深字子微平江人天歷間屢薦不出自號淸全有寧
極齋藳
趙雍字仲穆孟頫仲子以廕守昌國海寧二州歴遷至
翰林院待制
王德璉字國器吳興人趙孟頫婿
孟昉字天偉本西域人寓北平至正中為翰林待制後
官至江南行臺監察御史
舒頔字道原績溪人至元丁丑辟貴池教諭轉台州學
正歸隠華陽山中自號華陽逸者屢聘不出顔其居曰
貞素齋自作貞素先生傳有集
舒遜字士謙頔之弟所著名搜枯集
劉忠之
何可視字思眀嘉興人隠居不仕自號爛柯樵者
袁華字子英崑山人
于立字彦成南康人學道會稽山中
陸仁字良貴河南人
張遜
石民瞻潤州人
郯韶字九成吳興人至正中嘗辟試漕府掾自號雲臺
散吏又號苕溪漁者有雲臺集
柯九思字敬仲號丹邱天台人文宗時為奎章閣鑒書
博士
王逢字原吉江陰人至正中嘗作河淸頌累薦不起隠
居江上之黃山自稱席帽山人尋避地無錫梁鴻山又
遷松之青龍江名所寓曰梧溪精舍自稱梧溪子蓋以
大母徐嘗手植雙梧於故里之横江也又徙上海之烏
涇築草堂以居號最閒園丁有梧溪集
何景福字介夫淳安人别號鐵牛翁隠居不仕有介夫
集
梁寅字孟敬新喻人元末累舉不第辟集慶路儒學訓
導隠居教授眀初徵至京修禮書書成辭疾歸結廬石
門山學者稱為梁五經
錢抱素字素菴
錢應庚字南金抱素之弟
吳瓘字瑩之號竹莊
王蒙字叔眀吳興人德璉之子趙孟頫外孫别號黃鶴
山樵工畫元末官理問眀洪武初為泰安州知州
劉雲寰
王燧吳人
張&KR0034;嘉興人
金絅嘉興人
王容溪
龍端是
龍紫蓬
失名
傅按察
方外
丘長春初名處機字通密號長春登州栖霞人年十九
為全眞師王眞人嚞於海上戊申召見闕下隨還終南
山已卯元太祖遣近侍迎至雪山之陽延問至道癸未
東還賜號神仙爵大宗師居燕太極宮改名長春丁亥
卒有磻溪集六卷
張雨字伯雨一名天雨號貞居子錢塘人宋崇國公九
成之裔年二十徧遊名山棄家為道士居茅山自號句
曲外史有貞居詞一卷
滕賓字玉霄睢陽人官江西儒學提舉後入天台為道
士稱涵虛子有詞一卷
閨媛
管道昇字仲姬趙孟頫妻能詩工書畫竹尤妙
王秋英
妓女
劉燕哥
御選歴代詩餘卷一百九
