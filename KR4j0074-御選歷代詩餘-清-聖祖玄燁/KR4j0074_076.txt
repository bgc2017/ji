欽定四庫全書
御選歴代詩餘卷七十六目錄(一百二字)
水龍吟(又一體)
蘇軾
向子諲
楊无咎
劉過
李昴英
陳允平
張炎(二首)
翁元龍
黃孝邁
何夢桂
趙汝鈉
李居仁
楊樵雲(二首)
錢繼章
葉小鸞(二首)
前調(又一體)
孔方平
晁端禮
蔡伸
趙長卿
楊无咎
趙彦端
姜夔
陸游(二首)
劉鎮(二首)
莫崙
胡仔
前調(又一體)
周紫芝
張綖
前調(又一體)
趙彦端
晁端禮
石州慢(又一體)
賀鑄
張元幹
謝懋
高啓
前調(又一體)
張炎
前調(又一體)
蔡松年
元好問
張翥
張埜
宴清都(又一體)
周邦彦
何籀
趙善扛
盧祖皋
趙必&KR1859;
吳文英(三首)
周密
春從天上来
周伯陽
安公子(又一體)
陸游
金盞子(又一體)
史逹祖
綺寮怨
陳允平
鬭百草(又一體)
晁補之
戀春芳慢
晁端禮
御選歴代詩餘卷七十六目錄
欽定四庫全書
御選歴代詩餘卷七十六(一百二字)
司經局洗馬掌局事兼翰林院修撰加二級(臣)王奕清奉
旨校刊
水龍吟
(又一體雙調一百二字)
水龍吟(楊花)蘇軾
似花還似非花也無人惜從教墜抛街傍路思量却是
無情有思縈損柔腸困酣嬌眼欲開還閉夢隨風萬里
尋郎去處又還被鶯呼起不恨此花飛盡恨西園落
紅難綴曉來雨過遺蹤何在一池萍碎春色三分二分
塵土一分流水細看來不是楊花點點是離人淚
前調向子諲
夢回寒入衾裯曉驚忽墮瑶林裏穿帷透隙落花飛絮
難窮巧思著帽披裘挈壺呼友倚空臨水望瓊田不盡
銀濤無際浮晧色來天地遥想吳郎病起正冷牎微
吟擁鼻持牋贈我新詞絶唱珠零玉碎餘興追遊清芬
坐對高談傾耳晚歸来風埽停雲萬里月華如洗
前調(雪)楊无咎
小軒瀟灑清宵午風正緊門深閉藜牀危坐竹牎頻聽
春蟲撲紙燈燼垂紅篆煙消碧衣輕如水料飛花未止
堆檐已滿時摧折琅玕尾骨冷魂清無寐這身在廣
寒宫裏暗懷千古渾疑一夜冰生腸胃歲事崢嶸故園
暌阻歸期猶未向寒鄉不念豐年只憶青天萬里
前調劉過
謫仙狂客何如看来畢竟歸田好玉堂無此三山海上
虚無縹緲讀罷離騷案香猶在覺人間小任菜花葵麥
劉郎去後桃開處皆多少一夜雪迷蘭棹傍寒溪欲
尋安道而今縱有劉郎冰柱有知音否想見鸞飛如椽
健筆檄書親草筭平生白傅風流未肯向香山老
前調(和吳憲韻且堅鬱孤之約)李昴英
驛飛穩駕高秋迎人滿目清新景秋還有色芙蓉照水
晨妝對鏡雪捲寒蘆字横過鴈渡浮孤艇是騷人行處
腔風調月香滿袖過梅嶺斷岸煙收人静雨聲乾桐
疎楓冷掀髯獨笑仙翁起舞卧龍呼醒近小陽春為梅
也合遲遲鞭影更鬱孤一笑追歡料得坡翁首肯
前調(棃花)陳允平
曉鶯啼醒春愁粉香獨步千紅地庭閒散縞林空翦雪
鷗驚鶴避妒月魂淒行雲夢冷温柔鄉閉漸黃昏院落
清明時候東風裏無情淚織翠玲瓏葉底倚闌人玉
龍休吹殘妝未洗芳心微露昭陽睡起恨結連環舞停
䨇珮水晶如意倩蜂媒聘取瓊花細與向尊前比
前調(春晚留别故人)張炎
亂紅飛已無多豔遊終是如今少一番雨過一番春減
催人漸老倚檻調鶯捲簾收燕故園空杳奈關愁不住
悠悠萬里渾恰是天涯草不擬相逢古道纔疑夢又
還驚覺清風在柳江搖白浪舟行趁曉遮莫重来不如
休去怎堪懷抱那知又五柳門荒曾聽得鵑啼了
前調(寄袁竹初)張炎
幾番問竹平安鴈書不盡相思字籬根半樹村深孤艇
闌干屢倚遠草兼雲凍河膠雪此時行李望去程無數
并州回首還又渡桑乾水笑我曾遊萬里甚匆匆便
成歸計江空歲晚棲遲猶在吳頭楚尾疎柳經寒斷槎
浮月依然顦顇待相逢說與相思想亦在相思裏
前調翁元龍
畫樓紅濕斜陽素妝褪出山眉翠街聲暮起塵侵鐙戸
月来舞地官柳招鶯水葓飄雁隔年春意黯棃花散作
人間好夢瓊簫在錦屏底樂事輕隨流水暗蘭消作
花心計情絲萬軸因春織就愁羅恨綺昵枕迷香占簾
看夜舊遊經醉任孤山剩雪殘梅漸嬾跨東風騎
前調黃孝邁
閒情小院沉吟草深柳密簾空翠風檐夜響殘燈慵剔
寒輕怯睡店舍無煙關山有月棃花滿地二十年好夢
不曾圓合而今老都休矣誰共題詩秉燭兩厭厭天
涯别袂柔腸一寸七分是恨三分是淚芳信不来玉簫
塵染粉衣香退待問春怎把千紅換得一池綠水
前調(和何逢原見夀)何夢桂
倚牎閒齅梅花霜風入袖寒初透吾年如此年年十月
見梅如舊白髮青衫蒼顔鶴骨花前尊酒問梅花與我
是誰瘦絶正風雨年時候不怕參横月落怕人生芳
盟難又高樓何處寒英吹落玉龍休奏前日花魁後来
羹鼎總歸巖岫但逋仙流落詩香留與孤山同夀
前調(白蓮)趙汝鈉
露華洗盡凡妝玉妃来侍瑶池宴風裳水珮冰肌雪豔
清涼不汗解語情多凌波步穩酒容消散想溫泉浴罷
天然真態渾疑是宫妝淺暗想淒愁别岸粉痕消香
顋凝腕雲空水冷此情惟許鷺知鷗見羽扇微搖翠帷
低擁清涼庭院待夜深月上闌干更邀取姮娥伴
前調(白蓮)李居仁
蕊仙羣擁宸遊素肌恰似波心冷霜裳縞夜冰壺凝露
紅塵洗盡弄玉輕盈飛瓊綽約淡妝臨鏡更多情一片
碧雲不捲籠嬌面回清影菱唱數聲乍聽載名娃藕
絲縈艇雪鷗沙鷺夜来同夢曉風吹醒酒暈全消粉痕
微漬色明香瑩問此花曷貯瑶池應未許繁花並
前調楊樵雲
多情不在分明繡牎日日花隂午依依雲絮溶溶香雪
覰他尋路一滴東風怎生消得翠苞紅栩被疎鐘敲斷
流鶯喚起但長記弓彎舞空是相思入骨到如今月
痕同醉教人枉了若還真箇匆匆如此全未惺鬆纈紋
生眼胡牀猶據筭從前總是無憑待說與如何寄
前調楊樵雲
一枝斜墮墻腰向人顫裊如相媚是誰翦取斷雲零玉
輕盈妝綴不是幽人如何能到水邊沙際又匆匆過了
春風半面儘長把重門閉只管相思成夢道無情又
關鄉意蒼苔半畝如今已是鹿胎田地甚欲追陪却嫌
花下翠環解語待何時月轉幽房醉了不教歸去
前調(咏楊花和東坡韻)錢繼章
細風銛似吳刀翦成了冰花吹墜但看花落不覩花開
怎生情思十五佳人凝妝未了紙牎深閉聽侍兒傳語
漫天飛絮今年又春愁起乍向碧空飄下問長條可
容重綴芳心無奈紫騮聲疾黃鶯聲碎誰伴浮蹤朱櫻
古陌碧桃新水料南来幾樹柔枝博盡了行人淚
前調(明媛)葉小鸞
芭蕉細雨瀟瀟雨聲斷續砧聲逗凭闌極目平林如畫
雲低晚岫初起金風乍零玉露薄寒輕透想江頭木葉
紛紛落盡只餘得青山瘦且問泬寥秋氣當年宋玉
應知否半簾香霧一庭煙月幾聲殘漏四壁蛩吟數行
征鴈漫消杯酒待東籬綻滿黃花摘取暗香盈袖
前調葉小鸞
井梧幾樹凉飄滿庭景色仍如舊啼鴉數點斜陽一縷
挂殘疎柳有恨林花無情衰草風吹重又看輕隂帶雨
天涯萬里樓高漫頻搔首記泊石城煙渚落紅孤鶩
常如繡輕舟畫舫布帆蘭枻暮雲天皺水静初澄蓼紅
將醉早秋時候對庭前蕭索西風惟有寒蟬高奏
前調(又一體)孔方平
去年今日關山路疎雨斷魂天氣據鞍驚見梅花的皪
籬邊水際一枝折得雪妍冰麗風梳雨洗正水村山館
倚闌愁立有多少春情意好是孤芳莫比自不分歌
梁舞地暗香疎影高禪文友清談相對琴韻初調茗甌
催瀹爐熏欲試向此時一段風流付與晉人標致
前調(桃花)晁端禮
嶺梅香雪飄零盡紅杏枝頭猶未小桃一種妖嬈偏占
春工用意微噴丹砂半含朝霧粉墻低倚正春寒露井
高樓簾外争凝睇東風裏好是佳人半醉近横波一
枝嬌媚元都觀裏武陵溪上空隨流水惆悵妖紅雨風
不定五更天氣念當年門裏如今陌上灑離人淚
前調蔡伸
畫橋流水桃溪路别是壺中佳致南樓夜月東牎疎雨
金蓮共醉人静回廊並肩攜手玉芝香裏念紫簫聲斷
巫陽夢覺人何在花空委寂寞危欄獨倚望仙鄉水
雲無際芸房花院重来空鎻蒼苔滿地物是人非小池
依舊彩鴛䨇戱念當時風月如今懷抱有盈襟淚
前調趙長卿
危樓横枕清江上兩岸碧山如畫夕煙羃羃晚燈點點
樓臺新夜明月當天白沙流水冷光連野浸闌干萬頃
琉璃軟皺打魚艇相高下何處一聲羌笛是誰家倚
樓人也多情對景無言有恨欲歌還罷把酒臨筵阿誰
知我此懷難寫忍思量後夜芳容不似暗塵隨馬
前調(趙祖文畫西湖圖)楊无咎
西湖天下應如是誰喚作真西子雲凝山秀日增波媚
宜晴宜雨况是深秋更當遥夜月華如水記詞人解道
丹青妙手應難寫真竒語往事輸他范蠡泛扁舟仍
携佳麗毫端幻出淡妝濃抹可人風味和靖幽居老坡
遺跡也應堪記更憑君畫我追隨二老遊千家寺
前調(江樓席上贈歌妓盼盼)趙彦端
酒潮勻頰雙眸溜眉映遠山横秀風流俊雅嬌癡體態
眼前稀有蓮步彎彎移歸拍裏凌波難偶對仙源醉眼
玉纖籠巧撥新聲魚紋皺我自多愁多病對人前只
推傷酒瞞他不得詩情嬾倦沈腰消瘦多謝東君慇懃
知我曲翻紅豆拚来朝又是扶頭不起江樓知否
前調(夜泛鑑湖懷歸)姜夔
夜深客子移舟處兩兩沙禽驚起紅衣入槳青燈搖浪
微凉意思把酒臨風不思歸去有如此水况茂陵遊倦
長干望久芳心事簫聲裏屈指歸期尚未鵲南飛有
人應喜畫闌桂子留香小待提攜影底我已情多十年
幽夢略曾如此甚謝郎也恨飄零觧道月明千里
前調(雲南作)陸游
尊前花底尋春處堪歎心情全減一身萍寄酒徒雲散
佳人天遠那更今年瘴煙蠻雨夜郎江畔漫倚樓横笛
臨牎看鏡時揮涕驚流轉花落月明庭院悄無言魂
消腸斷凭肩攜手當時曾效畫梁棲燕見說新来網縈
塵暗舞衫歌扇料也應顦顇慵行芳徑怕啼鶯見
前調(春日遊摩訶池)陸游
摩訶池上追游客紅綠參差春晚韶光妍媚海棠如醉
桃花欲暖挑菜初閒禁煙將近一城絲管看金鞍爭道
香車飛蓋爭先占新亭館惆悵年華暗換黯銷魂雨
收雲散鏡匳掩月釵梁折鳳秦箏斜雁身在天涯亂山
孤壘危樓飛觀歎春来只有楊花和恨向東風滿
前調(庚寅寄遠)劉鎮
老来慣與春相識長記傷春如故去年今日舊愁新恨
送將風絮粉淚羞紅黛眉顰翠推愁不去任鎖牎深閉
屏山半掩還别有愁来路回首畫橋煙水念故人匆
匆何處客情懷遠雲迷北樹草連南浦離合悲歡去留
遲速問春無語笑劉郎不道無桃可種苦留春住
前調(清明和章質夫韻)劉鎮
弄晴臺館收煙候時有燕泥香墜宿酲未觧單衣初試
騰騰春思前度桃花去年人面重門深閉記彩鸞别後
青驄歸去長亭路芳塵起十二屏山徧倚任蒼苔點
紅如綴黃昏人静暖香吹月一簾花碎芳意婆娑綠隂
風雨畫橋煙水笑多情司馬留春無計濕青衫淚
前調莫崙
鏡寒香歇江城路今度見春全嬾斷雲過雨花前歌扇
梅邊酒琖離思相欺萬絲縈繞一襟消黯但年光暗換
人生易感西歸水南飛鴈也擬與愁排遣奈江山遮
攔不斷嬌訛夢語濕熒啼袖迷心醉眼繡轂華裀錦屏
羅薦何時拘管但良宵空有亭亭霜月作相思伴
前調(以李長吉美人梳頭歌填)胡仔
夢寒鮹帳春風曉檀枕半填香髻轆轤初轉闌干鳴玉
咿啞驚起眠鴨凝煙舞鸞翻鏡影開秋水觧低頭試整
牙牀對立香絲亂雲拖地纖手犀梳落處膩無聲重
盤鴉翠蘭膏勻漬冷光欲溜鸞釵易墜年少偏嬌鬟多
無力惱人風味甚含情不語下階漫自折花枝戲
前調(又一體杏花)周紫芝
小桃零落春將半䨇燕却来池館名園相倚初開繁杏
一枝遥見竹外斜穿柳間深映粉愁香怨任紅攲宋玉
墻頭十里曾牽惹人腸斷常記山城斜路噴清香日
遲風暖春隂趖後馬前惆悵滿枝妝淺深院簾垂雨愁
人處碎紅千片料明年更發多應更好約鄰翁看
前調張綖
瑣牎睡起門重閉無奈楊花輕薄水沉煙冷琵琶塵掩
嬾侵絃索檀板歌鶯霓裳舞燕當年娱樂望天涯萬疊
關山煙草連天遠凭高閣閒把菱花自照笑春山為
誰塗抹幾時待得信傳青鳥橋通烏鵲别後餘情愁邊
剩思引杯孤酌正黯然對景銷魂墻外一聲譙角
前調(又一體梅花)趙彦端
冰姿玉骨塵埃外看自有神仙格花中越樣風流曾是
名標清客月夜香魂雪天孤豔可堪憐惜向枝間且作
東風第一和羹事期他日聞道春歸未識問伊家那
知消息當時惱煞林逋空繞團欒千百横管輕吹處餘
香散阿誰偏得夀陽宫應有佳人待與點新妝額
前調(梅)晁端禮
夜来深雪前村路應是早梅先綻故人贈我江頭春信
南枝向暖疎影横斜暗香浮動月明清淺向庭邊驛畔
行人立馬頻回首空腸斷别有玉溪仙館夀陽人初
勻妝面天教占了百花頭上和羹未晚最是關情處高
樓上一聲羌管仗誰人向道争如留取倚朱闌看
石州慢
(又一體雙調一百二字一名柳色黃一名石州引)
石州慢賀鑄
薄雨初寒斜照弄晴春意空闊長亭柳色纔黃遠客一
枝先折煙横水際映帶幾點歸鴻東風消盡龍沙雪還
記出關来恰而今時節將發畫樓芳酒紅淚清歌頓
成輕别已是經年杳杳音塵都絶欲知方寸共有幾許
清愁芭蕉不展丁香結望斷一天涯兩厭厭風月
前調張元幹
寒水依痕春意漸回沙際煙闊溪梅晴照生香冷蕊數
枝争發天涯舊恨試看幾許消魂長亭門外山重疊不
盡眼中青是愁来時節情切畫樓深閉想見東風暗
消肌雪辜負枕前雲雨尊前花月心期切處更有多少
淒凉殷勤留與歸時說到得再相逢恰經年離别
前調謝懋
日脚斜明秋色半隂人意淒楚飛雲特地凝愁做弄晚
来微雨誰家别院舞困幾葉霜紅西風送客聞砧杵鞭
馬出都門正潮平洲渚無語匆匆短棹滿載離愁片
帆高舉京洛紅塵縈念幾年羈旅淺顰輕笑當時風月
逢迎别來誰畫雙眉嫵回首一銷凝望歸鴻容與
前調高啓
落了辛夷風雨頓催庭院瀟灑春来長恁樂章嬾按酒
籌慵把辭鶯謝燕十年夢斷青樓情隨柳絮猶縈惹難
覓舊知音把琴心重寫夭冶憶曾攜手鬭草闌邊買
花簾下試看轆轤低轉秋千高打如今何處縦有團扇
輕衫與誰更走章臺馬回首暮山青又離愁来也
前調(又一體野書所見寄子公明)張炎
野色驚秋隨意散愁踏碎黃葉誰家籬下閒心似語試
妝嬌怯行行步影未教背寫腰肢一搦猶立門前雪依
約鏡中春又無端輕别癡絶漢皋何處觧珮何人底
須情切空引東鄰遺恨丁香空結十年舊夢尚餘恍惚
雲牎可憐不是舊時蝶深夜醉醒来好一庭風月
前調(又一體日高麗使還作)蔡松年
雲海蓬莱風霧鬢鬟不假梳掠仙衣捲盡雲霓方見宫
腰纖弱心期得處世間言語非真海犀一點通寥廓無
物比情濃覓無情相博離索曉来一枕餘香酒病頼
花醫却灩灩金尊收拾新愁重酌片帆雲影載將無際
關山夢魂應被楊花覺梅子雨絲絲滿江干樓閣
前調(赴召史館與德新别)元好問
擊筑行歌按馬賦詩年少豪舉從渠里社浮沉枉笑人
間兒女平生王粲而今顦顇登樓江山信美非吾土天
地一飛鴻渺翩翩何許羈旅山中父老相逢應念此
行良苦幾為虚名誤却東家雞黍漫漫長路蕭蕭兩鬢
黃塵騎驢漫與行人語詩句欲成時滿西山風雨
前調(春日雨中)張翥
煙雨輕隂庭院峭寒情意難準社前燕子歸来恰換一
番花信春光全在杏花紅鬧枝頭䨇鸞銜上金釵鬢待
到盡開時又臙脂成粉堪恨西園撲蝶人閒芳徑踏
青鞵潤簾影愔愔竟日瞢騰如困惜花中酒尋常過了
年年情多那得離愁盡翠被不成温滿熏篝蘭燼
前調(憶别)張埜
紅雨西園香雪東風還又春暮當時雙槳悠悠送客綠
波南浦陽關一闋至今隠隠餘音眼前渾是分携處此
恨有誰知倚闌干無語凝竚天涯幾許離情化作暮
雲千縷過盡征鴻依舊歸期無據京塵染袂故人應念
飄零豈知反被功名誤無處著羈愁滿春城煙雨
宴清都
(又一體雙調一百二字亦名四代好)
宴清都周邦彦
地僻無鐘鼓殘燈滅夜長人倦難度寒吹斷梗風翻暗
雪灑牎填戶賓鴻漫說傳書筭過盡千儔萬侣始信得
庾信愁多江淹恨極須賦淒涼病損文園徽絃乍拂
音韻先苦淮山夜月金城暮草夢魂飛去秋霜半入清
鏡歎帶眼都移舊處更久長不見文君歸時認否
前調何籀
細草沿階軟遲日薄惠風輕靄微暖春工靳惜桃紅尚
小柳芽猶短羅幃繡幕高捲早已是歌慵笑嬾凭畫樓
那更天遠山遠水遠人遠堪怨傅粉疎狂竊香俊雅
無計拘管青絲絆馬紅巾寄羽甚處迷戀無言淚珠零
亂翠袖儘重重漬徧故要得别後思量歸時覰見
前調(餞明遠兄赴調)趙善扛
疎柳無情緒都不管渡頭行客欲去猶依頼得玉光萬
頃為人留住相從歲月如驚歎回首離歌又賦更舉目
斜照沉沉西風翦翦秋墅君行定憶南池歌筵舞地
花晨月午八甎步日三雍奏樂送君雲路别情未抵遺
愛試聽取湖山共語便可能無意同傾一尊露醑
前調(初春)盧祖皋
春訊飛瓊管風日薄度墻啼鳥聲亂江城次第笙歌翠
合綺羅香暖溶溶澗綠冰泮醉夢裏年華暗換料黛眉
重鎖隋堤芳心還動梁苑新来鴈闊雲音鸞分鑑影
無計重見啼春細雨籠愁淡月恁時庭院離腸未語先
斷筭猶有凴高望眼更那堪芳草連天飛梅弄晚
前調(舟中思家用周美成韻)趙必&KR1859;
遠遠漁村鼓斜陽外賓鴻三兩飛度茅檐春小白雲隱
几青山當戶騷人底事飄蓬渾忘却耕徒釣侣何時尋
斗酒江鱸悠悠千古重賦風流種柳淵明折腰五斗
身為名苦秫田二頃菊松三徑不如歸去山靈休勒俗
駕容我臥草堂深處問故園怨鶴啼猿今無恙否
前調(連理海棠)吳文英
繡幄鴛鴦柱紅情密膩雲低護秦樹芳根兼倚花梢鈿
合錦屏人妒東風睡足交枝正夢繞瑶釵燕股障灩蠟
滿照歡叢嫠蟾冷落虚度人間萬感幽單華清慣浴
春盎風露連鬟並暖同心共結向承恩處憑誰為歌長
恨暗殿鎖秋燈夜語願舊期不負春盟紅朝翠暮
前調(秋感)吳文英
萬里關河眼愁凝處渺渺殘照紅斂天低遠樹潮分斷
港路廻淮甸吟鞭又指孤店對玉露金風送晩恨自古
才子佳人此景此情多感吳王故苑别来良朋雅集
空歎蓬轉揮毫刻燭飛觴趁月夢消香斷區區去情何
限倩片紙丁寧過鴈寄相思寒雨燈窗芙蓉舊院
前調(餞嗣榮王仲亨還京)吳文英
翠羽飛梁苑連催發暮檣留話江燕塵階墮珥瑶扉乍
鑰綵繩䨇罥新煙暗葉成隂效翠嫵西陵送遠又趁得
蕊露天香春留建章花晚歸来笑折仙桃瓊樓宴萼
金漏催箭蘭亭秀語烏絲潤墨漢宫傳翫紅攲醉玉天
上倩鳳尾時題畫扇問幾時重駕巫雲蓬莱路淺
前調(霅川圖)周密
老去閒情嬾東風外霏霏花絮零亂輕鷗漲綠啼鵑暗
碧一春過半尋芳已是来遲怕迤邐年華暗換還應恨
白雪歌空秋霜鬢冷難管凭闌自笑清狂事隨花謝
愁與春緩持杯顧曲登樓賦筆杜郎才減前歡巳隔前
溪但耿耿臨高望眼溯輕紅一棹歸時半蟾弄晚
春從天上来
(雙調一百二字)
春從天上来周伯陽
浩蕩青冥正涼露如洗萬里虚明鼓角悲健秋入重城
彷彿石上三生指蓬莱雲路渺何許月冷風清倚南樓
一聲長笛幾點殘星西風舊年有約聽候蛩語夜客
裏心驚紅樹山深翠苔門掩想見露草疎螢便乘風歸
去闌干外河漢西傾笑淹留劃然孤嘯雲白天青
安公子
(又一體雙調一百二字)
安公子陸游
風雨初經社子規聲裏春光謝最是無情零落盡薔薇
一架况我今年顦顇幽牎下人盡怪詩酒消聲價向藥
爐經卷㤀却鶯牎柳榭萬事收心也粉痕猶在香羅
帊恨月愁花爭信道如今都罷空憶前身便面章臺馬
因自来禁得心腸怕縱遇歌逢酒但說京都舊話
金盞子
(又一體雙調一百二字)
金盞子史逹祖
奬綠催紅仰一番膏雨始張春色未踏畫橋煙江南岸
應是草穠花密尚憶湔裙蘋溪覺詩愁相覓光風外除
是倩鶯煩燕漫通消息棃花夜来白相思夢空闌一
林月深深柳枝巷陌難重遇弓彎兩袖雲碧見說倦理
秦箏怯春葱無力空遺恨當時留客句蒼苔蠧壁
綺寮怨
(雙調一百二字)
綺寮怨陳允平
滿院荼䕷開盡杜鵑啼夢醒記曉月綠水橋邊東風又
折柳旗亭蒙茸輕煙草色疎簾淨亂織羅帶青對一尊
别酒征衫上點滴香淚盈幾度恨沉斷雲飛鸞何處
連環尚結雙瓊一曲琵琶湓江上慣曾聽依依翠屏香
冷聽夜雨動離情春深小樓無心對錦瑟空涕零
鬭百草
(又一體雙調一百二字)
鬭百草晁補之
往事臨邛舊遊雅態羞重憶觧賦才高好音情慧琴裏
句中暗識正當年似閬苑璚枝朝朝相倚便滌器何妨
當壚正好鎮同比翼誰使褰裳珮失推枕雲歸惆悵
至今遺恨積雙鯉書来大刀詩意縦章臺青青似昔重
尋事前度劉郎轉愁寂漫贏得對東風對花歎息
戀春芳慢
(雙調一百二字)
戀春芳慢晁端禮
蜂蕊分香燕泥破潤暫寒天氣清新帝里繁華昨夜細
雨初勻萬品花蔵西苑望一帶柳接重津寒食近蹴踘
秋千又是無限遊人紅妝趁戲綺羅夾道青帘賣酒
臺榭侵雲處處笙歌不負治世良辰共見西城路好翠
華定將出嚴宸誰知道人主祈祥為民非事行春
御選歴代詩餘卷七十六
