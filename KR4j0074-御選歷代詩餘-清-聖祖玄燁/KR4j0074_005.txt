欽定四庫全書
御選歷代詩餘卷五目錄(四十一字)
點絳脣
宼準
趙抃
王禹偁
韓琦
晏幾道(四首)
蘇軾(二首)
黃庭堅
秦觀
賀鑄
毛滂(四首)
舒亶
王安禮
蘇庠
蘇過
周紫芝
謝逸
廖行之
周邦彦(四首)
曹組(五首)
吕渭老
何籕(二首)
蔡伸(三首)
葉夢得
王庭珪
汪藻
趙師俠
王十朋(三首)
趙鼎(二首)
朱翌
張元幹(三首)
張掄(二首)
曾覿
侯寘
曾惇
朱雍
辛棄疾
周必大(二首)
姜夔
吕勝已(二首)
袁去華(二首)
吳琚
趙彦端(四首)
管鑑
陸游
張輯(二首)
王炎
俞灝
高觀國(二首)
史逹祖
汪莘(二首)
楊澤民
盧炳
吳文英(四首)
陳允平(三首)
周密
張炎
石孝友(二首)
方有聞
趙君舉
王茂孫
吳大有
李銓
宼寺丞
無名氏(二首)
舒氏
魏氏
李清照(二首)
朱淑眞
段克已
李俊民(二首)
元好問(二首)
張弘範(二首)
程鉅夫
劉敏中
王惲
詹正
白樸
蒲道源
蕭允之
曾允元
張翥
劉基
楊基(二首)
楊慎
吳子孝(二首)
王慎中
焦竑
王衡(二首)
陳繼儒(四首)
施紹莘(二首)
葉小鸞(二首)
張引元
御選歷代詩餘卷五目錄
欽定四庫全書
御選歷代詩餘卷五(四十一字)
司經局洗馬掌局事兼翰林院修撰加二級(臣)王奕清奉
旨校刊
點絳脣
(取江淹詩眀珠點絳脣之句一名點櫻桃一名沙頭雨一名南浦月一名一痕沙雙調四十一字)
點絳脣宼準
小陌輕寒社公雨足東風慢定巢新燕濕雨穿花轉
象尺熏爐拂曉停針線愁蛾淺飛紅零亂側卧珠簾捲
前調趙抃
秋氣微凉夢廻明月穿簾幕井梧蕭索正遶南枝鵲
寶瑟塵生金鴈空零落情無託鬢雲慵掠不似伊恩薄
前調王禹偁
雨恨雲愁江南依舊稱佳麗水村漁市一縷孤煙細
天際征鴻遥認行如綴平生事此時凝睇誰念凭闌意
前調韓琦
病起懨懨庭前花影添憔悴亂紅飄砌滴盡珍珠淚
惆悵春時誰向花前醉愁無際武陵凝睇人遠波空翠
前調晏幾道
明日征鞭又將南陌垂楊折自憐輕别拚得音塵絶
杏子枝邊倚徧闌干月依前缺去年時節舊事無人說
前調晏幾道
妆席相逄旋勻紅淚歌金縷意中曾許欲共吹花去
長愛荷香柳色殷橋路留人住淡煙微雨好箇雙棲處
前調晏幾道
花信來時恨無人似花依舊又成春瘦折斷門前柳
天與多情不與長相守分飛後淚痕和酒沾了雙羅袖
前調晏幾道
湖上西風露花啼處秋香老謝家春草唱得清商好
笑倚蘭舟轉盡新聲了煙波渺暮雲移少一點凉蟾小
前調(杭州)蘇軾
閒倚交牀庾公樓外峰千朵與誰同坐明月清風我
别乘一來有唱終須和還知麽自從添箇風月平分破
前調蘇軾
月轉烏啼畫堂宫徵生離恨美人愁悶不管羅衣褪
清淚斑斑揮斷柔腸寸嗔人問背燈偷揾拭盡殘妝粉
前調(重九寄嗣直弟)黃庭堅
濁酒黃花畫簾十日無秋燕夢中相見似作枯禪觀
鏡裏朱顔又減心情半江山遠登高人健寄語東飛鴈
前調秦觀
醉漾輕舟信流引到花深處塵緣相誤無計花間住
煙水茫茫回首斜陽暮山無數亂紅如雨不記來時路
前調賀鑄
紅杏飄香柳含煙翠拖金縷水邊朱戶門掩黃昏雨
燭影搖紅一枕傷情緒歸不去秦樓何處芳草迷歸路
前調毛滂
柏葉春醅為君競酌玻瓈盞玉簫牙管人意如春㬉
髮綠長留不使韶華晩春無限碧桃花畔笑看蓬萊淺
前調毛滂
何處君家蟠桃花下瑶池畔日遲煙㬉留得春長遠
幾見花開一任年光换今年見眀年重見春色如人面
前調(復尋舊游不果)毛滂
小院重簾那回來處花相向遲遲一晌記得春模樣
昨夜月明應照芙蓉帳空凝望蜂勞蝶攘誰在花枝上
前調(惠山夜月贈鼓琴者)毛滂
繡嶺横秋玉螭吹暑迎凉氣碧崖流水流入春葱指
半倚朱顔微嚲連環珥通深意月明風細分付知音耳
前調(湖上聞樂)舒亶
紫霧香濃翠華風轉花隨輦洞天雲㬉一片笙歌遠
水殿龍舟憶侍瑶池宴閒庭院夢迴春半雲鬢無人見
前調(縣齋)王安禮
秋晩寒齋藜牀香篆横輕霧閒愁幾許夢逐芭蕉雨
雲外征鴻似替幽人語歸不去亂山無數斜日荒城鼓
前調蘇庠
冰勒輕颸綠痕初漲迴塘水柳州煙際白鷺翹沙觜
篛笠青蓑未減貂蟬貴雲濤裏醉眠篷底不屬人間世
前調蘇過
新月娟娟夜寒江静山銜斗起來搔首梅影横窗瘦
好箇霜天閒却傳杯手君知否亂鴉啼後歸興濃於酒
前調(桃花落盡賦此)周紫芝
燕子風高小桃枝上花無數亂溪深處滿地飛紅雨
唤得春來又送春歸去渾無緒劉郎前度空記來時路
前調謝逸
金氣秋分風清露冷秋期半凉蟾光滿桂子飄香遠
素練寬衣仙仗眀飛觀霓裳亂銀橋人散吹徹昭華琯
前調(送人歸新城)廖行之
音信西來匆匆思作東歸計别懷縈繫為箇人留滯
尊酒團圞莫惜通宵醉還來未滿期君至只在初三是
前調周邦彦
孤館迢迢暮天草露沾衣潤夜來秋近月暈通風信
今日原頭黃葉飛成陣知人悶故來相趁共結臨岐恨
前調周邦彦
征騎初停酒行莫放離歌舉柳汀蓮浦看盡江南路
苦恨斜陽冉冉催人去空回顧淡煙横素不見揚鞭處
前調周邦彦
臺上披襟快風一瞬收殘雨柳絲輕舉蛛網黏飛絮
極目平蕪應是春歸處愁凝佇楚歌聲苦村落黃昏鼓
前調周邦彦
遼鶴歸來故鄊多少傷情地短書不寄魚浪空千里
憑仗桃根說與相思意愁無際舊時衣袂猶有東風淚
前調(詠御射)曹組
秋勁風高暗知斗力添弓面靶分筠幹月到天心滿
白羽流星飛上黃金盌龍沙鴈雲邊驚散壓盡天山箭
前調曹組
霜落吳江萬畦香稻來場圃夜村舂黍草屋寒燈雨
玉粒長腰沉水温温注相留住共抄雲子更聽歌聲度
前調(燭)曹組
蜜炬高燒寶刀時翦金花碎照人歡醉也照人無睡
待得灰心陪盡千行淚籠紗裏夜凉如水猶喜長成對
前調曹組
雲透斜陽半樓紅影明窗戶暮山無數歸鴈愁邊去
十里平蕪花遠重重樹空凝佇故人何處可惜春將暮
前調曹組
沉醉歸來洞房燈火閒相照夜寒猶峭信意和衣倒
春夢雖多好夢常常少紗窗曉鳳幃人悄花外空啼鳥
前調(聖節鼓子詞)吕渭老
扇列紅鸞赭黃日色明金殿御香葱蒨寶仗香風暖
咫尺天顔九奏朝陽管羣臣宴醉霞凝面午漏傳宫箭
前調何籕
春雨濛濛淡煙深鎻垂楊院㬉風輕扇落盡桃花片
薄倖不來前事思量徧無由見淚痕如線界破殘妝面
前調何籕
鶯踏花翻亂紅堆徑無人埽杜鵑來了梅子枝頭小
撥盡琵琶緫是相思調知音少暗傷懷抱門掩青春老
前調(登歷陽連雲觀)蔡伸
水遶孤城亂山深鎖横江路帆歸别浦冉冉蘭橈暮
人在天涯鴈背南雲去空凝佇鳳樓何處煙霧迷津渡
前調蔡伸
香雪飄零㬉風著柳籠絲雨惱人情緒春事還如許
寶勒朱輪共結尋芳侣東郊路亂紅深處醉拍黃金縷
前調(梅)蔡伸
綠萼冰花數枝清影横疎牖玉肌清瘦夜久輕寒透
忍使孤芳攀折他人手人歸後斷腸回首只有香盈袖
前調葉夢得
高柳蕭蕭睡餘已覺西風勁小牎人静淅瀝生秋聽
底事多情欲與流年競殘雲暝墜巾慵整獨立芝蘭徑
前調(上元鼓子詞)王庭珪
玉漏春遲鐡關金鎖星橋夜暗塵隨馬明月應無價
天半朱樓銀漢星光射更深也翠蛾如畫猶在凉蟾下
前調汪藻
高柳蟬嘶採菱歌斷秋風起晩雲如髻湖上山横翠
簾捲西樓過雨凉生袂天如水畫樓十二有箇人同倚
前調趙師俠
漠漠春隂褪花時候餘寒峭數聲幽鳥喚起簾櫳曉
雲鬢慵梳淡拂春山小情多少亂縈愁抱風裏垂楊裊
前調(酴醿)王十朋
野態芳姿枝頭占得春長久怕鈎衣袖不放攀花手
試問東風花似當時否還依舊謫仙去後風月今誰有
前調(梅)王十朋
雪徑深深北枝貪睡南枝醒暗香疎影孤壓羣芳頂
玉豔冰姿妝點園林景凭闌詠月明溪静憶昔林和靖
前調(瑞香花)王十朋
欄檻隂沉紫雲呈瑞餘寒凛捲簾欹枕香逼幽人寢
入夢何年廬阜聞名稔風流甚阿誰題品喚作熏籠錦
前調趙鼎
惜别傷離此生此會無重數故人何處還送春歸去
美酒一杯誰解歌金縷無情緒淡煙疎雨花落空庭暮
前調趙鼎
香冷金爐夢回鴛帳餘香嫩更無人問一枕江南恨
消瘦休文頓覺春衫褪清明近杏花吹盡薄暮東風緊
前調朱翌
流水泠泠斷橋横路梅枝亞雪花飛下渾似江南畫
白璧青錢欲買春無價歸來也西風平野一點香隨馬
前調張元幹
清夜沉沉暗蛩啼處簷花落乍凉簾幕香繞屛山角
堪恨歸鴻情似秋雲薄書難託儘教寂寞忘了前時約
前調(秋社前一日溪光亭雨)張元幹
山暗秋雲暝鴉接翅啼榕樹故人何處一夜溪亭雨
夢入新凉只道消殘暑還知否燕將雛去又是流年度
前調張元幹
春曉輕雷采蘋洲上清明雨亂雲遮樹黯淡江村路
今夜歸舟綠潤紅香處遥山暮畫樓何許喚取潮回去
前調張掄
何處春來惠風初自東郊至柳條花蕊迆邐争明媚
造化難窮誰曉幽微理都來是自然天地一點沖和氣
前調(賞花)張掄
花滿名園萬紅千翠交相映畫闌幽徑行樂迷芳景
惟有幽人不與浮華競便幽静興來獨飲花下風吹醒
前調曾覿
璧月香風萬家簾幕煙如晝鬧蛾謔柳人似梅花瘦
行樂清時莫惜笙歌奏更闌後滿斟金斗且醉厭厭酒
前調侯寘
約莫香來倚闌低瞰花如雪怨深愁絶瘦似年時節
歲一相逢常是匆匆别歌壺缺又還吹徹笛裏關山月
前調曾惇
九日傳杯要攜佳客棲霞去滿城風雨記得潘郎句
紫菊紅萸何意留儂住愁如許暮煙一縷正在歸時路
前調(梅)朱雍
輕豔盈盈相逢曾向寒溪路惜飄零處無計禁春雨
素影參差人在瓊城步危闌暮年光催度特地香留住
前調辛棄疾
隱隱輕雷雨聲不受春回護落梅如許吹盡牆邊去
春水無情礙斷溪南路憑誰訴寄聲傳語没箇人知處
前調(次葛守韻)周必大
報荅風光滿傾瓊液休思睡亂鶯聲碎來往甘棠底
太守新詞解釋無窮意高歌起浮雲閒事渾付煙中翠
前調(七夕趙冨文席上)周必大
秋夜乘槎客星容到天孫渚眼波微注將謂牽牛渡
見了還非重理霓裳舞雖無誤幾年一遇莫訝周郎顧
前調姜虁
燕鴈無心太湖西畔隨雲去數峰清苦商略黃昏雨
第四橋邊擬共天隨住今何許凭闌懷古殘柳參差舞
前調(長沙送同官先歸邵武)吕勝已
滿路梅花為誰開徧春風萼短亭蕭索草草傳杯酌
送子先歸我羡遼東鶴他年約瘦藤芒屩與子同丘壑
前調吕勝已
一葉扁舟浮家來向江邊住這回歸去作個漁樵侣
不挂征帆也莫搖雙櫓天涯路雲山煙渚緫是留人處
前調(登郢州城樓)袁去華
樓檻凌風四邊渾是青山繞水空相照天末歸帆小
家在江南三徑都荒了何時到暗塵撲帽應被淵明笑
前調袁去華
徙倚虛簷柳隂疎處看飛鳥水平池治雲影閒相照
點翰舒牋字密蠅頭小還拚了路長山杳寄得愁多少
前調(塗中逢管倅)吳琚
顦顇天涯故人相遇情如故别離何遽忍唱陽關句
我是行人更送行人去愁無據寒蟬鳴處回首斜陽暮
前調(柳)趙彦端
春到垂楊嫩黃染就金絲軟麗晴新㬉湧翠千山遠
為甚年年眉向東風展閒情遣欲歸猶嬾漁笛天將晚
前調趙彦端
護雨烘晴紫雲縹緲來深院晩寒誰見紅杏梢頭怨
絶代佳人萬里沉香殿光風轉夢餘千片猶恨相逢淺
前調趙彦端
瓦濕鴛鴦夜深霜重江風冷月華明映清浸梅梢粉
漏斷寒濃惹起當年恨君休問鴈飛欲盡沒箇南來信
前調趙彦端
雪霽山横翠濤涌起千重恨砌成愁悶那更梅花褪
鳳管雲笙無不縈方寸丁寧問淚痕羞揾界破香顋粉
前調管鑑
去歲今朝海棠桃杏都開徧今年花晩不恨春恨淺
旋旋花開圖得春長遠且留戀愛花心眼常與花為伴
前調陸游
採藥歸來獨尋茅店沽新釀暮煙千嶂處處聞漁唱
醉弄扁舟不怕黏天浪江湖上這回疎放作箇閒人樣
前調(瀟湘漁父)張輯
來剪蓴絲江頭一陣鳴蓑雨孤篷歸路吹得蘋風暮
短髮蕭蕭笑與沙鷗語休歸去玉龍嘶處邀月過南浦
前調張輯
帶醉歸時月華猶在吹簫處曉愁情緒忘却匆匆語
客裏風霜詩鬢空如許江南去岸花迎櫓遥隔沙頭雨
前調(崇陽夜次)王炎
雨濕東風誰家燕子穿庭戶孤材薄暮花落春歸去
浪走天涯歸思縈心緒家何處亂山無數不記來時路
前調俞灝
欲問東君為誰重到江頭路斷橋薄暮香透溪雲度
細草平沙愁入淩波步今何許怨春無語片片隨流去
前調高觀國
天外青鸞幾時常向人間住斷歌零舞月上闌隂暮
憔悴潘郎不觧為花主知何處夢雲愁雨怕向西樓去
前調高觀國
釣月篷間載詩却向旗亭醉翠蒲隂外莫放雙鷗起
水佩仙裳灑落煙雲意來相試玉綃新製要寫蓬壺記
前調(夜過西陵橋)史逹祖
山月隨人翠蘋分破秋山影釣船歸盡橋外詩心迥
多少荷風不蓋鴛鴦冷西風定可憐潘鬢偏浸秦臺鏡
前調汪莘
數朵芙蕖嫣然一笑凌清曉謝家池沼秋景偏宜少
氣挾清霜似把羣花小秋風嫋湘君來了一曲煙波渺
前調汪莘
曉角霜天畫簾却是春天氣小園行處雙蝶相隨至
恰向梅邊又向桃邊覷孜孜地訪蘭尋蕙誰會幽人意
前調(集句)楊澤民
雨歇方塘清圓一一風荷舉檥舟南浦忘却來時路
醉拍春衫便欲隨君去(一作住)猶回顧小蠻樊素更有留
人處
前調盧炳
過眼溪山向來都是經行處驂鸞人去冷落吹簫侣
小立江亭愁對蒹葭浦無情緒酒杯慵舉閒看江楓舞
前調吳文英
推枕南窗揀花寒入單紗淺雨簾不捲空礙調雛燕
一握柔葱香染榴巾汗音塵斷畫羅閒扇山色天涯遠
前調吳文英
金井空隂枕痕歷盡秋聲鬧夢長難曉月樹愁鴉悄
梅壓簷花寒蝶尋香到窗黏了翠池春小波冷鴛鴦覺
前調吳文英
時霎清明載花不過西園路嫩隂綠樹正是春留處
燕子重來往事東流去征衫貯舊寒一縷淚濕風簾絮
前調(越山見梅)吳文英
春未來時酒携不到千巖路瘦還如許晩色天寒處
無限新愁難對風前語行人去暗消春素横笛空山暮
前調陳允平
眉葉顰愁淚痕紅透蘭襟潤鴈聲將近須帶平安信
獨倚江樓落葉風成陣情懷悶蝶隨蜂趁滿地黃花恨
前調陳允平
分袂情懷快風一箭輕帆舉暮煙雲浦芳草斜陽路
輸與閒鷗朝暮潮來去空凝佇小蠻樊素金屋春深處
前調陳允平
鶯語愁春海棠風裏臙脂雨酒杯慵舉閒撲亭前絮
漠漠斜陽截斷愁來路凭闌佇滿懷離苦分付南樓鼓
前調(訪牟存叟南漪詞隠)周密
午夢初回捲簾盡放春愁去晝長無侣自對黃鸝語
絮影蘋香春在無人處移舟去未成新句一硯梨花雨
前調(芍藥)張炎
獨殿春光此花開後無花了丹青人巧不許芳心老
密影翻階曾為尋詩到竹西好采香歌杳十里紅樓小
前調石孝友
霽景澄秋晚風吹盡朝來雨夕陽煙樹萬里山光暮
一帶長川自在流今古人何處月波横素冷浸蒹葭浦
前調石孝友
醉倚危檣望中歸思生天際山腰渚尾幾簇漁樵市
帆落西風一段蘆花水八千里錦書欲寄新鳫曾來未
前調方有聞
七里灘邊江光漠漠山如戟漁舟一葉徑入寒煙碧
笑我塵勞羞對雙臺石身如織年年行役魚鳥渾相識
前調趙君舉
野岸孤舟斷橋明月穿流水鴈聲嘹唳雙落行人淚
去歲吾家曾插黃花醉今那是杖藜西指看即成千里
前調蓮房王茂孫
折斷煙痕翠蓬初離鴛鴦浦玉纖相妬早被專房誤
乍脱青衣猶著輕羅護多情處傷心一縷都為相思苦
前調(送李琴泉)吳大有
江上旗亭送君還是逢君處酒闌呼渡雲壓沙鷗暮
漠漠蕭蕭香凍梨花雨添愁緒斷腸柔櫓相逐寒潮去
前調(牡丹)李銓
十二紅闌帝城榖雨初晴後粉拖香逗易惹春衫袖
把酒題詩遐想歡如舊花知否故人消瘦長憶同携手
前調(失名)宼寺丞
春睡瞢騰覺時鴛被堆香煖起來猶嬾獨自情何限
深院日斜人静花隂轉柔腸斷凭高不見芳草連天遠
前調無名氏
燕子依依曉來緫為誰歸去淡雲生處已覺賓鴻度
淺笑低顰便面機中素乘鸞女瑣窗瓊宇會有明年暑
前調無名氏
美滿生離據鞍兀兀離腸痛舊歡新寵變作高唐夢
回首孤城依約青山擁西風送戍樓寒重初品梅花弄
前調(宋媛)舒氏
獨自臨池悶來強把闌干凭舊愁新恨耗却年時興
鷺散魚潛煙斂風初定波心静照人如鏡少箇年時影
前調(宋媛)魏氏
波上清風畫船明月人歸後漸消殘酒獨自凭闌久
聚散匆匆此恨年年有重回首淡煙疎柳隱隱蕪城漏
前調(宋媛)李清照
蹴罷秋干起來慵整纖纖手露濃花瘦薄汗輕衣透
見有人來韈剗金釵溜和羞走倚門回首却把青梅齅
前調李清照
寂寞深閨柔腸一寸愁千縷惜春春去幾點催花雨
倚徧闌干祗是無情緒人何處連天芳樹望斷歸來路
前調(宋媛)朱淑眞
風勁雲濃暮寒無奈侵羅幕髻鬟斜掠呵手梅妝薄
少飲清歡銀燭花頻落憑蕭索春工已覺點破梅香萼
前調(晨起書所見)段克已
愛酒淵明無錢休對黃花語一杯誰舉寂寞空歸去
屋上青山山上行雲度悠然處是中真趣欲寫還無句
前調(重陽菊間小酌)李俊民
秋樹風高可憐憔悴門前柳白衣去後閒却持杯手
一笑相逢落帽年時友君知否南山如舊人比黃花瘦
前調(南齋牡丹)李俊民
化恨開遲為花遲後為花惱問花開了却恨花開早
人貌年年不似花長好還知道年年人貌却笑花先老
前調元好問
繡佛長齋半生枉伴蒲團過酒壚横卧一蹴虛空破
頗笑張顛自謂無人和還知麽醉鄉天大少箇神仙我
前調元好問
醉裏春歸綠忩猶唱留春住問春何處花落鶯無語
渺渺吟懷漠漠煙中樹西樓暮一簾疎雨夢裏尋春去
前調張弘範
春日前村一枝香徹江頭路月明風度清煞西湖句
昨夜幽歡夢裏誰呼去愁如許覺來無語青鳥啼芳樹
前調張弘範
獨上高樓恨隨春草連天去亂山無數隔斷巫陽路
信杳梅花惆悵人何處愁無語野鴉煙樹一點斜陽暮
前調(送王藎臣)程鉅夫
綠鬢青雲王郎故是乘驄侣阿龍風度想在烏衣住
帶得春來又共春歸去江頭路美人何處官柳吹風絮
前調劉敏中
短夢驚回北窗一陣芭蕉雨雨聲還住斜日明高樹
起望行雲送雨前山去山如霧斷虹猶怒直入山深處
前調(送董秀才)王惲
楊柳青青玉關門外三千里秦山渭水未是銷魂地
坦卧東牀恐減風雲氣功名際願君著意莫揾春閨淚
前調(墨本水仙)詹正
縞袂啼香為誰一滴春心碎淡黃輕翠不似當時態
東洛緇塵依舊交情耐空憔悴玉人何在細雨疎煙外
前調白樸
翠水瑶池舊游曾記飛瓊伴玉笙吹斷總作空花觀
夢裏關山淚浥羅襟滿離魂亂一燈幽幔展轉秋宵半
前調(賦野茶䕷)蒲道源
玉蕊瓏璁繞籬盈樹知誰種碧雲堆重化作飛瓊洞
勾挽春衫裊裊珠纓弄風微動行人飛鞚著袖清香送
前調(記夢)蕭允之
花徑相逢眼期心諾情如昨怕人疑著佯弄秋千索
知有而今何似當初莫愁難託雨鈴風鐸夢斷燈花落
前調曾允元
一夜東風枕邊吹散愁多少數聲啼鳥夢轉紗窗曉
來是春初去是春將老長亭道一般芳草只有歸時好
前調(舟行書見)張翥
風起雲飛蘭舟競入横塘住惱人何處隔岸花籠霧
一水盈盈難送凌波步空相覷正如牛女隔斷銀河路
前調劉基
昨夜三更井梧葉上聞鳴雨夢魂歸去不到思量處
為問燈花底向愁人吐花無語星河滿樹白髮三千縷
前調(鶯)楊基
何處飛來梅梢一點黃金小哢晴催曉喉舌如簧巧
春夢須臾正繞江南道空相惱被他驚覺綠徧池塘草
前調(紅白桃)楊基
淺碧深紅是誰分染桃花片兩枝争豔青粉牆頭見
深是娉婷淺更多嬌倩昭陽殿玉環飛燕各自東風面
前調楊慎
雪暗江郊小燈孤館長宵半真珠醉豔凍作紅冰片
曉夢驚回畫角聲初斷南枝畔梅花開徧誰見春風面
前調吳子孝
花信風輕為花日日芳游早曲溪繚繞歸棹情多少
日映清波良夜春寒小長空皎歌聲縹緲醉裏愁如埽
前調吳子孝
幾日微寒霏霏小雨初晴霽青山迢逓杖屨沾嵐翠
纔試春衣㬉日醺人醉禽聲碎草痕都細官柳黃金綴
前調(光澤寺)王慎中
門掩青山空庭竹影門長埽一溪斜繞水氣香花草
木石幽殊禽鳥傳昏曉誰知道白雲鎖了也有人來到
前調(夀徐松山)焦竑
軒冕文章肯教换却尊前醉脚根如繫不到長安市
若問生涯笑指深山處雲鋪翠虬龍滿地有箇松千樹
前調(送陳仲醇)王衡
濕夢沉沉芭蕉雨響燈花䣃月兒來也人又隨潮下
最怕登高醉面秋風灑紅堪把茱萸看罷半刻重陽假
前調王衡
刻燭呼盧西風乍急簷頭鐡故人深熱依舊朦朧别
山淡雲濃漸短憨兒髮楊花月溪橋雨滑坐到微鐘歇
前調(題金石齋)陳繼儒
有箇人家子雲草閣相如壁室虛生白雲氣堆金石
經案茶牀一織香煙織風無力牀頭樹色遮斷游人屐
前調陳繼儒
凉雨初晴放舟獨往游三泖寺門僧少一點鷗來攪
返入空山竹底柴門小杯兒倒燈前句好雪裏留鴻爪
前調(天池)陳繼儒
鐘鼓沉沉寺門落葉歸僧獨晚鴉初宿影亂牆頭竹
長嘯風前清籟飛空谷松如沐炊煙斷續杯底秋山綠
前調(題泖橋澄鍳寺)陳繼儒
煙水茫茫溪雲半掩堆僧屋闌干數曲窈窕藏花木
三度風吹送我來投宿西窗竹月明茶熟橘柚牆頭綠
前調(次眉公韻)施紹莘
寺枕荒塘時時白浪吞僧屋橋頭路曲廢井當枯木
如此幽閒恰好閒人宿牎敲竹酒醒茶熟天水鸚哥綠
前調(題雪圖)施紹莘
水墨江天濛濛野色微微樹儘堪題句風雪溪橋路
一點人行正在模糊處衝寒去打頭狂絮人遠天涯暮
前調(詠採蓮女)(明媛)葉小鸞
粉面新妝淡紅衫子輕羅扇昨宵鄰伴來約蓮塘玩
棹泛扁舟影共蓮花亂深深見綠楊風晩空載閒愁返
前調葉小鸞
竹徑深深流雲曉度羅幃静雨絲幾陣滿地桐花冷
濕翠侵眉纖暈蒼苔影看無盡倚屏人映一片瀟湘景
前調(明媛)張引元
時節朱明㬉風初入芭蕉院歸期日盼鬆盡黃金釧
病起南樓愁覩將雛燕無由見白雲瞻戀十二闌干徧
御選歷代詩餘卷五
