欽定四庫全書
御選歴代詩餘卷五十一目錄(八十二字)
驀山溪
歐陽修
黃庭堅(四首)
晁補之(四首)
李之儀(四首)
賀鑄
毛滂(四首)
李元膺
葛勝仲(二首)
張表臣
周紫芝
謝逸
周邦彦(三首)
晁端禮
曹組(二首)
沈會宗
蔡伸
葉夢得
趙長卿
張元幹
劉子翬
曾覿(二首)
楊无咎(二首)
侯寘
辛棄疾
張孝祥
程垓
吳儆(二首)
袁去華
張震(二首)
杜旟
王千秋
姜䕫
陸游(二首)
謝懋
易祓
汪莘
洪瑹
方千里
楊澤民
盧炳
陳允平
石孝友(三首)
何夢桂(二首)
蔡松年
趙可
張埜
劉基(三首)
陳子龍
御選歴代詩餘卷五十一目錄
欽定四庫全書
御選歴代詩餘卷五十一(八十二字)
司經局洗馬掌局事兼翰林院修撰加二級(臣)王奕清奉
旨校刊
驀山溪
(一名陽春一名上陽春雙調八十二字中間平仄稍有異處句法悉同無分體也)
驀山溪歐陽修
新正初破三五銀蟾滿纖手染香羅翦紅蓮滿城開徧
樓臺上下歌管咽春風駕香輪停寶馬只待金烏晚
帝城今夜羅綺誰為伴應卜紫姑神問歸期相思望斷
天涯情緒對酒且開顔春宵短春寒淺莫待金杯煗
前調黃庭堅
山圍江暮天鏡開晴絮斜影過梨花照文星老人星聚
清尊一笑歡甚却成愁别時襟餘點點疑是高唐雨
無人知處夢裏雲歸路回鴈曉風清鴈不來啼鴉無數
心情老嬾尤物解移人春盡也有南風好便迴帆去
前調(衡陽妓陳湘)黃庭堅
鴛鴦翡翠小小思珍偶眉黛歛秋波儘湖南山明水秀
婷婷嫋嫋恰近十三餘春未透花枝瘦正是愁時候
尋芳載酒肻落誰人後只恐晚歸來綠成隂青梅如豆
心期得處每不自由人長亭柳君知否千里猶回首
前調(至宜州寄陳湘)黃庭堅
稠花亂蕊到處撩人醉林下有孤芳不匆匆成蹊桃李
今年風雨莫送斷腸紅斜枝倚風塵裏不帶風塵氣
微嗔又喜約略知春味江上一帆愁夢猶尋歌梁舞地
如今對酒不似那回時書漫寫夢空來只有相思是
前調黃庭堅
山明水秀盡屬詩人道應是五陵兒見山翁孤吟絶倒
一觴一詠瀟灑寄高閒松月下竹風間試想開襟抱
玉關遥指萬里天衢杳筆陣埽秋風瀉珠璣琅琅皎皎
臥龍智略三詔佐昇平煙塞事玉堂心頻把菱花照
前調(譙園飲酒)晁補之
譙園幽古煙鎖前朝檜搖落棗紅時滿園空幾株蒼翠
使君才譽金殿握蘭人將風調改荒凉便是嬉遊地
劉郎莫問去後桃花事司馬更堪憐掩金觴琵琶催淚
愁來不醉不醉奈愁何汝南周東陽沈勸我如何醉
前調晁補之
金尊玉酒佳味名仙檜恐是九龍泉堪一飲霜毛却翠
何須說此只飲但陶陶燈光底百花春自是仙家地
星郎早貴慣見風流事留我不須歸倒尊空燭堆紅淚
飛鳬令尹才調更翩翩休弔古枉傷神有興來同醉
前調(亳社寄文潜)晁補之
蘭臺僊史好在多情否不寄一行書過西風飛鴻去後
功名心事千載與君同只狂飲只狂吟綠鬢殊非舊
山歌村館愁醉潯陽叟且借兩州春看一曲尊前舞袖
古來畢竟何處是功名不同飲不同吟也勸時開口
前調(和王定國憶廣陵)晁補之
揚州全盛往事今何處帆錦兩明珠罥薔薇月中嬉語
朱衣白面公子似神仙登雲嶼臨煙渚狂醉成懷古
蘭舟歸後誰與春為主吟嘯我重來倚瓊花東風日暮
吳霜點鬢流落共天涯竹西路高陽侣魂夢應相遇
前調(次魯直長沙韻)李之儀
青樓薄倖已分終難偶尋徧綺羅間悄無箇眼中翹秀
江南春曉花發亂鶯飛情漸透休辭瘦果有人相候
醉鄉路穏常是身偏後誰謂正歡時把相思翻成紅豆
千言萬語畢竟總成虚章臺柳青青否魂夢空搔首
前調(北觀避暑)李之儀
金柔火老欲避幾無地誰借一檐風鎖幽香愔愔清邃
瑶階珠砌如膜遇金鎞流水外落花前豈是人能致
擘麟泛玉笑語皆真類惆悵月邊人駕雲軿何方適意
么絃咽處空感舊時聲薰易歇恨偏長魂斷成何事
前調(采石值雪)李之儀
蛾眉亭上今日交冬至已報一陽生更佳雪因時呈瑞
勻飛密舞都是散天花山不見水如山渾在冰壺裏
平生選勝到此非容易弄月與燃犀漫勞神徒能驚世
爭如此際天意巧相符須痛飲慶難逢莫訴厭厭醉
前調李之儀
晚來寒甚密雪穿庭戸如在廣寒宫驚兩目瑶林瓊樹
佳人乘興應是得歡多泛新聲催金盞别有留心處
爭知這裏沒箇人言語撥盡火邊灰攪愁腸飛花舞絮
憑誰子細說與此時情歡暫歇酒微醺還解相思否
前調賀鑄
楚鄉新歲不放殘寒退月曉桂娥閒弄珠英因風委墜
清淮鋪練十二玉峯前上簾櫳招佳麗置酒成高會
江南芳信目斷何人寄應占鏡邊春想晨妝膏濃壓翠
此時乘興半道忍回橈五雲溪門深閉璧月常相對
前調(東堂)毛滂
東堂先曉簾挂扶桑暖畫舫寄江湖倚小樓心随望遠
水邊竹畔石瘦蘚花寒秀隂遮潜王夢鶴下漁磯晚
藏花小塢蝶徑深深見彩筆賦陽春看藻思飄飄雲半
煙拖山翠和月冷西窗玻瓈錢葡萄釅旋落酴醿片
前調(上元)毛滂
嬋娟不老依舊東風面華燭下珠軿盛寒裏春光一片
不教暮景也似每常來水精宫銀色界今夜分明見
碧街如水人影花凌亂誰在柳隂中小妝寒落梅數點
詩翁獨倚十二王闌干露濛濛雲冉冉千嶂琉璃淺
前調毛滂
梅花初謝雪後寒微峭誰送一城春綺羅香風光窈窕
插花走馬天近寶鞭寒金波上玉輪邊不是紅塵道
玻瓈山畔夜色無由到深下水晶簾擁嚴妝鉛華相照
珠樓渺渺人月兩嬋娟尊前月月中人相見年年好
前調(楊花)毛滂
雪空香徑撲撲憐飛絮柔弱不勝春任東風吹來吹去
牆隂花外一片落誰家葉依依煙鬱鬱依舊如張緒
那人拈得吹向釵頭住不定却飛揚滿眼前攪人情愫
蜂兒蝶子教得越輕狂隔斜陽點芳草斷送青春暮
前調(送蔡元長)李元膺
溪堂歡燕慣捧玻璃盞今日祖西城更忍把一杯重勸
别離情味自古不堪秋催淚雨濕西風腸共危絃斷
夕陽去路五馬旌旗亂便是古都春應醉戀曲江池館
須知别後疉翠倚闌情青嶂晚碧雲深日近長安遠
前調(天穿節)葛勝仲
望雲門外油壁如流水空巷逐朱旛步春風香河七里
冶容袨服摸石道宜男穿翠靄度飛橋影在清漪裏
秦頭楚尾千古風流地試問漢江邊有解珮行雲舊事
主人領客一笑強頒春燒燈後賞花前遥憶年年醉
前調葛勝仲
出門西笑千里長安道不用引離聲便登庸十洲三島
畫船珠箔蘋末水風涼隋岸柳楚臺人景與人俱好
應嗟見晚玉殿生清曉正是妙年時步承明謀身湏早
軺車遠使新逐凱歌回恩綍重綵衣輕嘉慶知多少
前調(游甘露寺)張表臣
樓横北固盡日厭厭雨欸乃數聲歌但渺漠江山煙樹
寂寥風物三五過元宵尋柳眼覓花鬢春色知何處
落梅嗚咽吹徹江城暮脈脈數飛鴻杳歸期東風凝竚
長安不見煙起夕陽間魂欲斷酒初醒獨下危梯去
前調周紫芝
月眉星眼閬苑真仙侣嬌小正笄年每當筵愁歌怕舞
水亭煙樹春去已無蹤桃源路知何處往事如風絮
如今聞道悞翦香雲縷閒繫小烏紗更無心淺勻深注
三山路杳終不是人間知誰與吹簫女共駕青鸞去
前調(月夜)謝逸
霜清木落深院簾櫳靜池面卷煙波瑩香冰一匳明鏡
修筠拂檻疎節晚嬋娟山霧歛水雲收野闊江天迥
紅銷醉王酒面風前醒羅幕護輕寒錦屏空金鑪燼冷
星横參昴梅徑月黃昏清夢覺淺眉顰窗外横斜影
前調周邦彦
湖平春水荇藻縈船尾空翠撲衣襟拊輕榔游魚驚避
晚來潮上迤邐没沙痕山四倚雲漸起鳥度屏風裏
周郎逸興黃帽侵雲水落日媚滄洲泛一棹夷猶未已
玉簫金管不共美人遊因甚箇煙霞底偏愛蓴羹美
前調周邦彦
樓前疎柳柳外無窮路翠色四天垂數峯青高城闊處
江湖病眼偏向此山明愁無語空凝竚兩兩昏鴉去
平康巷陌往事如花雨十載却歸來倦追尋酒旗戲鼓
今宵幸有人似月嬋娟霞袖舉杯深注一曲黃金縷
前調周邦彦
江天雪意夜色寒成陣翠袖捧金蕉酒紅潮香凝粉暈
簾波不動新月澹朧明香破豆燭頻花減字歌聲穏
恨眉羞斂往事休重問人去小庭空有梅梢一枝春信
檀心未展誰為探芳叢消瘦盡洗妝勻應更添風韻
前調晁端禮
風流心膽直把春償酒選得一枝花綺羅中算來未有
名園翠苑風月最佳時夜迢迢車款款是處曾㩦手
重來一夢池館皆依舊幽恨寫新詩託何人章臺問柳
漁舟歸後雪鎖武陵溪水潺潺花片片檥棹空回首
前調曹組
草薰風暖樓閣籠輕霧牆短出花梢映誰家綠楊朱戶
尋芳拾翠綺陌自青春江南遠踏青時誰念方羇旅
昔游如夢空憶横塘路羅褏舞臺風想桃花依然舊樹
一懷離恨滿眼欲歸心山連水水連雲悵望人何處
前調(梅)曹組
洗妝真態不在鉛華御竹外一枝斜想佳人天寒日暮
黃昏院落無處著清香風細細雪垂垂何况江頭路
月邊疎影夢到銷魂處結子欲黃時又須作廉纖細雨
孤芳一世供斷有情愁銷瘦損東陽也試問花知否
前調沈會宗
想伊不住船在藍橋路别語未甘聽更忍問而今是去
門前楊柳幾日轉西風將行色欲留心忽忽城頭鼓
一番幽會只覺添愁緒邂逅却相逢又還有此時歡否
臨岐把酒莫惜十分斟尊前月月中人明夜知何處
前調蔡伸
孤城暮角落月邊聲靜醉袖拂危闌對天末孤雲愁凝
吳津楚望表裏抱江山山隠隠水迢迢滿目江南景
羇懷易感往事傷重省羅袂裛殊香鬢星星忍窺青鏡
瓊英好在應念玉關遥凝淚眼下層樓回首平林暝
前調(百花洲席上)葉夢得
一年春事常恨風和雨趁取未殘時醉花前春應相許
山翁倒載日暮習池回問東風春知否莫道空歸去
滿城歌吹也似春和豫爭笑使君狂占風光不教飛絮
明朝酒醒滿地落殘紅唱新詞追好景猶有君收取
前調(聞琵琶有感)趙長卿
壺天冰雪消盡虚堂暑多謝故人情送飛花香傳小樹
香風初過一曲斷腸聲如怨訴訴閒愁落落琵琶語
江邊馬上彈指成千古淚眼與啼妝歎風流只今何處
芳心役損觸事起悲酸招玉素撥檀槽整理金衣縷
前調張元幹
一番小雨陡覺添秋色桐葉下銀牀又送箇淒涼消息
故鄉何處搔首對西風衣線斷帶圍寬衰鬢添新白
錢塘江上冠蓋如雲集駿馬傍朱門誰肻念塵埃倦客
佳人信杳日暮碧雲深樓獨倚鏡頻看此意無人識
前調(九日)劉子翬
浮煙冷雨此日還重九秋去又秋來但黃花年年依舊
平臺戲馬無處問英雄茅舍小竹籬疎兀坐空搔首
客來何有草草三杯酒一醉萬緣空休貪他金印如斗
山翁倦矣誰共賦歸與芟隴麥網溪魚未落他人後
前調(坤寧殿應制賦照水梅花)曾覿
催花小雨輕把香塵灑簾捲水亭風梅影轉夕陽初下
靚妝窺檻鴛甃湛清漪浮暗麝翦芳瓊消得連城價
玉樓十二寒怯銖衣掛曾是綠華仙眷餘情新詞如畫
花随人聖須信世無雙騰鳳吹駐鸞輿堪與瑶池亞
前調(暮秋賞梨花)曾覿
凋紅減翠正是清秋杪深院嫋香風看梨花一枝開早
瓏璁映面依約認嬌顰天澹澹月溶溶春意知多少
清明池館芳信年年好更向五侯家把江梅風光占了
休教寂寞辜負向人心檀板響寶杯傾潘鬢從他老
前調(酴醿)楊无咎
天姿雅素不管羣芳妒微笑倚春風似窺宋牆頭凝竚
一春花草陡覺更無香懸繡帳結羅巾誰更熏沈炷
可堪開晚未放韶光去生怕糝庭階直不忍蒼苔散步
會須開宴滿摘蘸瑶觴何况有綺窗人嬌鬢相宜處
前調(木樨)楊无咎
蟾宫仙種幾日飄鴛甃密葉繡團圞似翦出佳人翠褏
葉間金粟簌簌糝枝頭黃菊嫩碧蓮披獨對秋容瘦
濃香馥郁庭戸宜熏透十里遠随風又何必凭闌細嗅
明犀一點暗裏為誰通秋夜永月華寒無寐聽殘漏
前調(建康郡園賞芍藥)侯寘
玉麟春晚綠徧甘棠蔭可是惜花深旋移得翻階紅影
朱簾捲起如在古揚州寶纓絡玉盤盂嬌豔交相映
蓬萊殿裏幾樣春風鬢生怕逐朝雲更羅幕重重遮定
多情絳蠟常見醉時容縈舞袖簌歌塵莫負良宵永
前調(停雲竹逕初成)辛棄疾
小橋流水欲下前溪去唤起故人來伴先生風煙杖履
行穿窈窕時歴小﨑嶇斜帶水半遮山翠竹栽成路
一尊遐想剰有淵明趣山上有停雲看山下濛濛細雨
野花啼鳥不肻入詩來還一似笑翁詩自沒安排處
前調張孝祥
雄風豪雨時節清明近簾幕起輕寒煗紅爐笑翻灰燼
隂藏遲日欲驗幾多長繡工慵圍棋倦香篆頻銷印
茂林芳徑綠變紅添潤桃杏意酣酣占前頭一番花信
華堂尊酒但作豔陽歌禽聲喜流雲盡明日春遊俊
前調程垓
老來風味是事都無可只愛小書舟賸圍著琅玕幾箇
呼風約月随分樂生涯不羡富不憂貧不怕烏蟾堕
三杯徑醉轉覺乾坤大醉後百篇詩儘從他龍吟鶴和
升沈萬事還與夲來天青雲上白雲閒一任安排我
前調(效樵歌體)吳儆
清晨早起小閣遥山翠頮面整冠巾問寢罷安排菽水
随家豐儉不羡五侯鯖輭煮肉熟炊秔適意為甘旨
中庭散步一琖雲濤細迤邐竹洲中坐息與行歌随意
逡廵酒熟呼唤社中人花下石水邊亭醉便頽然睡
前調吳儆
園林何有修竹搖蒼翠春到小桃蹊看綠滿一池春水
花開日暖兒姪競追随挑野䔩網溪魚有酒多且旨
去來聚散無必亦無意說地或談天更休問語言粗細
誰強誰弱誰是又誰非過去事未來事一枕騰騰睡
前調(梅花用曹元寵韻)袁去華
蕊珠宫闕西帝陳嬪御語笑夢中香歎羅浮幾番春暮
江南歲晚垂地凍雲黃修竹外一枝斜流水橋邊路
小桃半吐羞得無藏處不怕雪霜欺最難禁豪風横雨
當年詩興猶自記揚州今老矣客天涯還認何郎否
前調(初春)張震
春光如許春到江南路柳眼弄晴暉笑梅花落英無數
峭寒庭院羅幕護窗紗金鴨暖錦屏深曾記看承處
雲邊尺素何計傳心縷無處說相思空惆悵朝雲暮雨
曲闌干外小立近黃昏心下事眼邊愁借問春知否
前調(春半)張震
青梅如豆斷送春歸去小綠間長紅看幾處雲歌柳舞
偎花識面對月共論心㩦素手採香游踏徧西池路
水邊朱戸曾記銷魂處小立背秋千空悵望娉婷韻度
楊花撲面香糝一簾風情脈脈酒厭厭回首斜陽暮
前調杜旟
春風如客可是繁華主紅紫未全開早綠徧江南千樹
一番新火多少倦游人纖腰柳不知愁猶作風前舞
小闌干外兩兩幽禽語問我不歸家有佳人天寒日暮
老來心事惟只有春知江頭路帶春來更帶春歸去
前調(海棠)王千秋
清明池館側臥簾初卷還是海棠開睡未足餘酲滿面
低頭不語渾似怨東風心始吐又驚飛交現垂楊眼
少陵情淺花草題評徧賦得惡因緣沒一字聊通繾綣
黃昏時候凝竚怯春寒籠翠袖減豐肌脈脈情何限
前調(題錢氏溪月)姜䕫
與鷗為客綠野留吟屐兩行柳隂垂是當年仙翁手植
一亭寂寞煙外帶愁横荷冉冉展涼雲横臥虹千尺
才因老盡秀句君休覓萬綠正迷人更愁入山陽夜笛
百年心事惟有玉闌知吟未了放船回月下空相憶
前調(送伯禮)陸游
元戎十乘出次高唐館歸去舊鵷行更何人齊飛霄漢
瞿塘水落惟是淚波深催疊鼓起牙檣難鎖長江斷
春深鼇禁紅日宫甎㬉何處望音塵黯消魂層城飛觀
人情見慣不敢恨相㤀梅驛外蓼灘邊只待除書看
前調(游三榮龍洞)陸游
窮山孤壘臘盡春初破寂寞掩空齋好一箇無聊底我
嘯臺龍岫随分有雲山臨淺瀨蔭長松閒據交牀坐
三杯徑醉不覺紗巾堕畫角唤人歸落梅村籃輿夜過
城門漸近幾點妓衣紅官驛外酒壚前也有閒燈火
前調謝懋
厭厭睡起無限春情緒柳色借輕煙尚瘦怯東風倦舞
海棠紅皺不奈晚來寒簾半捲日西沈寂寞閒庭戸
飛雲無據化作溟濛雨愁裏見春來又只恐愁催春去
惜花人老芳草夢淒迷題欲徧瑣牎紗總是傷春句
前調易祓
海棠枝上留得嬌鶯語雙燕幾時來竝飛入東風院宇
夢回芳草綠徧舊池塘梨花雪桃花雨畢竟春誰主
東郊拾翠襟袖霑飛絮寶馬趁雕輪亂紅中香塵滿路
十千斗酒相與買春閒吳姬唱秦娥舞拚醉青樓暮
前調汪莘
金風玉露洗出乾坤體乘興到前村見一片清溪無底
竹籬茅舍雞犬兩三家尋漁父問湘靈拄杖斜陽裏
青春悞我白髮今如此幸自識方壺有箇人神通游戲
澗邊野鶴巖上忽孤雲傾濁酒對黃花又似東籬子
前調洪瑹
潮平風穏行色催津鼓回首望重城但滿眼紅雲紫霧
分香解珮空記小樓東銀燭暗繡簾垂昵昵凭肩語
關山千里垂柳河橋路燕子又歸來但惹得滿身花雨
彩箋不寄蘭夢更無憑燈影下月明中魂斷金釵股
前調方千里
園林晴晝花上黃蜂尾鶯語怯遊人又還傍綠楊深避
曲池斜徑草色碧於藍欄倦倚簾半起魂斷斜陽裏
江南春盡渺渺平橋水身在一天涯問此恨何時是已
飛帆輕槳催送莫愁來歌舞地尊酒底不羡東鄰美
前調楊澤民
當年蘇小家住苕溪尾一棹采蓮歸悄羞得鴛鴦飛避
蘋洲蓼岸花臉兩難分崖平倚風乍起蕩漾煙花裏
平生強項未肻輕魚水溪上偶相逢這一段風情怎已
紉蘭解珮不負有情人金尊側羅帳底占盡人間美
前調盧炳
淡妝西子怎比西湖好南北兩長堤有罨畫樓臺多少
翠光千頃一片淨琉璃泛蘭舟搖畫槳盡日金尊倒
名園精舍總被遊人到年少與佳人共㩦手嬉遊歌笑
夕陽西下沈醉盡歸來鞭寶馬鬧竿随簇著花藤轎
前調(花港觀魚)陳允平
春波浮綠小隠桃溪路煙雨正林塘翠不碍錦鱗來去
芹香藻膩偏愛鯉花肥簷影下柳隂中逐浪吹萍絮
銅溝泉滑怕有題牋句釣餌已忘機都付與人間兒女
濠梁興在鷗鷺笑人癡三湘夢五湖心雲水蒼茫處
前調石孝友
鸎鸎燕燕搖蕩春光嬾時節近清明雨初晴嬌雲弄暖
醉紅溼翠春意釀成愁花似染草如翦已是春強半
小鬟微盼分付多情管癡騃不知愁想怕晚貪春未慣
主人好事應許玳筵開歌眉斂舞腰軟怎便輕分散
前調石孝友
小花静院有箇人人現縹緲更娉婷算不數歌朋舞伴
鳴珂曲里常記偶相逢無語恨有情愁綠嫩紅妝淺
别來誰念人面關山遠凝睇倚危樓眼波長眉峰不展
一年心事到此向誰論書鴈杳夢雲深寂寞江天晚
前調石孝友
醉魂初醒強記尋芳徑一似楚雲歸悄没了鱗書羽信
疎狂蹤跡虚度可憐春隂還悶愁還困贏得無端病
菱花寶鏡拆破雙鴛影别袖忍頻看生怕見啼紅醉粉
而今顦顇瘦立對東風紅成陣綠成隂况是春將盡
前調(雪二首)何夢桂
春工未覺何處瓊英早夜半翦銀河到人間樓臺初曉
霏霏脈脈不是不多情金帳暖玉堂深却怪香塵杳
天公謫下暫落紅塵道顔色自還憐怕輕狂随風顛倒
冰心誰訴但吹入梅花明月地白雲階相照天寒好
前調何夢桂
飛僊欲下水殿嚴妝早嬌澀怕春知跨白虬天門未曉
霓裳零亂肌骨自清妍梅簷月柳橋風世上紅塵杳
重門深閉忘却山隂道呼酒嚼瓊花任醉來玉山傾倒
無言相對這歲暮心期茒舍外玉堂前處處風流好
前調蔡松年
清明綠野玉色明春酒燕地雪如沙為唤起斗南温秀
鬢絲禪榻夢覺古揚州瑶臺路返魂香好在啼妝瘦
春前入眼似是章臺柳欲典鷫鸘裘悞金車香迎馬首
綠隂青子後日便東風秋千散暮寒生月到西廂後
前調(賦崇福荷花)趙可
雲房西下天共滄波遠走馬記狂遊正芙蓉平鋪鏡面
浮空欄檻招我到芳尊看花醉把花歸扶路清香滿
水楓舊曲應逐歌塵散時節又新涼料開徧横湖清淺
冰姿好在莫道總無情殘月下曉風前有恨何人見
前調(餉柑)張埜
洞庭珍味喚起愁千里萬顆曉霜餘記當時玉纖分翠
小園秋晚半醉對黃花驚昨夢渺前歡歲月如彈指
天涯牢落無計論心事冉冉驛塵紅尚依然襲人芳氣
帊羅輕護不忍破金苞香簌簌露霏霏總是相思淚
前調劉基
簷鈴風過昵昵閨中語月上海東峰冷光浸澄清玉宇
幽人此際輕步遶回廊鼃鳴沼鴉翻樹露滴松梢雨
蘆花初老也學楊花絮衮衮趁流塵半沾泥半飄陌路
不須看覻且自買芳尊巴渝曲婆娑舞醉飲朝還暮
前調劉基
清明過了簾幕餘寒淺芳樹不勝風任流水飄紅去遠
煙昏雨暝天襯海雲低鶯意嬾蝶魂消花盡成秋苑
游絲落絮特地相縈絆無計網春暉漫贏得遮人望眼
登高凝睇欲寄一緘書鴻路阻豹關深日暮空腸斷
前調劉基
三更鳴雨溼透桃花臉珠箔未登鈎早飄落猩紅數點
碧雲如夢人去已無蹤金泥鳳玉蟠龍寂寞蛛絲檢
鉛華柔軟剛被秋霜染長夜擁寒衾耿青燈膏凝暈閃
銅壺漏永應是接天河一聲去一聲來空把重門掩
前調(寒食)陳子龍
碧雲芳草極目平川繡翡翠點寒塘雨霏微淡黃楊柳
玉輪聲斷羅韤印花隂桃花透棃花瘦偏試纖纖手
去年此日小院重回首暈薄酒闌時擲春心暗垂紅袖
韶光一樣好夢已天涯斜陽候黃昏又人落東風後
御選歴代詩餘卷五十一
