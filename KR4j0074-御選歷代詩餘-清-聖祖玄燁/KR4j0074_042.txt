欽定四庫全書
御選歴代詩餘卷四十二目錄(六十二字)
漁家傲
晏殊(十三首)
范仲淹
歐陽修(二十七首)
王安石(二首)
張先
蘇軾(五首)
蘇轍
陳師道
李之儀
毛滂(三首)
朱服
晁沖之
葛勝仲(二首)
周紫芝(五首)
謝逸
周邦彦(二首)
曹組
吕渭老
陳與義
張元幹(三首)
張鎡
程垓
李石
王千秋
陸游
危稹
黃銖
毛幵(二首)
盧祖皋
李昴英
方千里(二首)
陳允平
張炎(二首)
石孝友(二首)
陳襲善
丁羲叟
李清照(二首)
段克已(四首)
歐陽元功(十二首)
楊愼
吳子孝(三首)
張綖
周用
王錫爵
張大烈
吳易
徐媛
前調(又一體)
杜安世
御選歴代詩餘卷四十二目錄
欽定四庫全書
御選歴代詩餘卷四十二(六十二字)
司經局洗馬掌局事兼翰林院修撰加二級(臣)王奕清奉
旨校刊
漁家傲
(一名綠蓑令雙調六十二字)
漁家傲晏殊
畫角聲中昏又曉時光只解催人老求得淺歡風日好
齊揭調神仙一曲漁家傲綠水悠悠天杳杳浮生豈
得長年少莫惜醉來開口笑須信道人間萬事何時了
前調(荷花詞十二首)晏殊
荷葉荷花相間鬭紅嬌綠掩新妝就昨日小池疎雨後
鋪錦繡行人過去頻回首倚徧朱闌凝望久鴛鴦浴
處波紋皺誰喚謝孃斟美酒縈舞袖當筵勸我千長壽
前調晏殊
荷葉初開猶半卷荷花欲折鬚微綻此葉此花眞可羨
秋水畔青涼繖映紅妝面美酒一杯留客宴拈花摘
葉情無限爭奈世人多聚散頻祝願如花似葉長相見
前調晏殊
楊柳風前香百步盤心碎點眞珠露疑是水仙開洞府
妝景趣紅幢綠盖朝天路小鴨飛來稠閙處三三兩
兩能言語飲散短亭人欲去留不住黃昏更下蕭蕭雨
前調晏殊
葉下鵁鶄眠未穩風翻露颭香成陣仙女出遊知遠近
羞借問饒將綠扇遮紅粉一掬蕊黃霑雨潤天人乞
與金英嫩試折亂條醒酒困應有恨芳心易盡情無盡
前調晏殊
罨畫溪邊停彩舫仙娥繡被呈新樣颯颯風聲來一晌
愁四望殘紅片片隨波浪瓊臉麗人青步障風牽一
袖低相向應有錦鱗閒倚傍秋水上時時綠柄輕搖颺
前調晏殊
宿蕊鬭攅金粉閙青房暗結蜂兒小斂面似啼還似笑
天與貌人間不是鉛華少葉軟香清無限好風頭日
脚乾催老待得玉京仙子到剛向道紅顔只合長年少
前調晏殊
臉傅朝霞衣翦翠重重占斷秋江水一曲採蓮風細細
人未醉鴛鴦不合驚飛起欲摘嫩條嫌綠刺閒敲畫
扇偷金蕊半夜月明珠露墜多少意紅腮點點相思淚
前調晏殊
越女採蓮江北岸輕橈短櫂隨風便人貌與花相鬭豔
流水慢時時照影看妝面蓮葉層層張綠繖蓮房箇
箇垂金盞一把藕絲牽不斷紅日晩回頭欲去心撩亂
前調晏殊
粉面啼紅腰束素當年拾翠曾相遇密意深情誰與訴
空怨慕西池夜夜風兼露池上夕陽籠碧樹池中短
櫂驚微雨水泛落英何處去人不悟東流到了無停住
前調晏殊
幽鷺慢來窺品格雙魚豈解傳消息綠柄嫩香頻采摘
心似織條條不斷誰牽役粉淚暗和清露滴羅衣染
就秋江色對面不言情脈脈煙水隔無人說似長相憶
前調晏殊
楚國細腰元自瘦文君膩臉誰描就日夜鼓聲催箭漏
昏復晝紅顔豈得長依舊醉折嫩房和蕊齅天絲不
斷清香透却傍小闌凝望久風滿袖西池月上人歸後
前調晏殊
嫩綠堪裁紅欲綻蜻蜓點水魚游畔一霎雨聲香四散
風颭亂高低掩映千千萬緫是彫零終有限能無眼
下生留戀何似折來妝粉面勤看翫勝如落盡秋江岸
前調范仲淹
塞下秋來風景異衡陽鴈去無留意四面邊聲連角起
千嶂裏長煙落日孤城閉濁酒一杯家萬里燕然未
勒歸無計羌管悠悠霜滿地人不寐將軍白髮征夫淚
前調歐陽修
一派潺湲流碧漲新亭四面山相向翠竹嶺頭明月上
迷俯仰月輪正在泉中漾更待高秋天氣爽菊花香
裏開新釀酒美賓嘉眞勝賞紅粉唱山深分外歌聲響
前調歐陽修
四紀才名天下重三朝構厦為梁棟定策功成身退勇
辭榮寵歸來白首笙歌擁顧我薄才無可用君恩近
許歸田壠今日一觴難得共聊對捧官奴為我高歌送
前調歐陽修
紅粉牆頭花幾樹落花片片和驚絮牆外有樓花有主
尋花去隔墻遥見鞦韆侣綠索紅旗雙彩柱行人只
得偷回顧腸斷樓南金鎻戶天欲暮流鶯飛到鞦韆處
前調(采蓮詞五首)歐陽修
妾本錢塘蘇小妹芙蓉花共門相對昨日為逢青傘蓋
慵不採今朝斗覺彫零煞愁倚畫樓無計奈亂紅飄
過秋塘外料得明年秋色在香可愛其如鏡裏花顔改
前調歐陽修
花底忽聞敲兩槳逡廵女伴來尋訪酒盞旋將荷葉當
蓮舟蕩時時盞裏生紅浪花氣酒香清厮釀花顋酒
面紅相向醉倚綠隂眠一晌驚起望船頭閣在沙灘上
前調歐陽修
葉有清風花有露葉籠花罩鴛鴦侣白錦頂絲紅錦羽
蓮女妒驚飛不許長相聚日脚沉紅天色暮青凉繖
上微微雨早是水寒無宿處須廻步枉教雨裏分飛去
前調歐陽修
荷葉田田青照水孤舟挽在花隂底昨夜蕭蕭疎雨墜
愁不寐朝來又覺西風起雨擺風搖金蕊碎合歡枝
上香房翠蓮子與人長厮類無好意年年苦在中心裏
前調歐陽修
粉蕊丹青描不得金鍼線線功難敵誰傍暗香輕采摘
風淅淅船頭觸散雙鸂鶒夜雨染成天水碧朝陽借
出臙脂色欲落又開人共惜秋氣逼盤中已見新荷菂
前調(七夕三首)歐陽修
喜鵲填河仙浪淺雲輧早在星橋畔街鼓黃昏霞尾暗
炎光斂金鈎側倒天西面一别經年今始見新歡往
恨知何限天上佳期貪眷戀良宵短人間不合催銀箭
前調歐陽修
乞巧樓頭雲幔卷浮花催洗嚴妝面花上蛛絲尋得徧
顰笑淺雙眸望月牽紅線奕奕天河光不斷有人正
在長生殿暗付金釵清夜半千秋願年年此會長相見
前調歐陽修
别恨長長歡計短疎鐘促漏眞堪怨此會此情都未半
星初轉鸞琴鳳管匆匆卷河鼓無言西北眄香蛾有
恨東南遠脈脈横波珠淚滿歸心亂離腸便逐星橋斷
前調(菊花四首)歐陽修
九日歡游何處好黃花萬蕊雕闌遶通體清香無俗調
天氣好煙滋露結功多少日脚清寒高下照寶釘密
綴圓斜小落葉西園風嫋嫋催秋老叢邊莫厭金尊倒
前調歐陽修
青女霜前催得綻金鈿亂散枝頭徧落帽臺高開雅宴
芳尊滿挼花吹在流霞面桃李三春雖可羡鶯來蝶
去芳心亂爭似仙潭秋水岸香不斷年年自作茱萸伴
前調歐陽修
露裛嬌黃風擺翠人間晩秀非無意仙格淡妝天與麗
誰可比女眞裝束眞相似筵上佳人牽翠袂纖纖玉
手挼新蕊美酒一杯花影膩邀客醉紅瓊共作熏熏媚
前調歐陽修
對酒當歌勞客勸惜花只惜年華晩寒豔冷香秋不管
情眷眷凭闌盡日愁無限思抱芳期隨塞鴈悔無深
意傳雙燕悵望一枝難寄遠人不見樓頭望斷相思眼
前調歐陽修
正月斗杓初轉勢金刀翦綵功夫異稱慶高堂歡幼穉
看柳意偏從東面春風至十四新蟾圓尚未樓前乍
看紅燈試冰散綠池泉細細魚欲戲園林已是花天氣
前調歐陽修
二月春耕菖杏密百花次第爭先出惟有海棠棃第一
深淺拂天生紅粉眞無匹畫棟歸來巢未失雙雙款
語憐飛乙留客醉花迎曉日金盞溢却憂風雨飄零疾
前調歐陽修
三月清明天婉娩晴川袚褉歸來晩况是踏青來處遠
猶不倦秋千别閉深庭院更值牡丹開欲徧酴醿壓
架清香散花底一尊誰解勸增眷戀東風向晩無情絆
前調歐陽修
四月園林春去後深深密幄隂初茂折得花枝猶在手
香滿䄂葉間梅子靑如豆風雨時時添氣候成行新
筍霜筠厚題就送春詩幾首聊對酒櫻桃色照銀盤溜
前調歐陽修
五月榴花妖豔烘綠楊帶雨垂垂重五色新絲纏角糉
金盤送生綃畫扇蟠雙鳳正是浴蘭時節動菖蒲酒
美清尊共葉裏黃鸝時一哢猶&KR0034;鬆等間驚破紗牎夢
前調歐陽修
六月炎天時霎雨行雲涌出竒峰露沼上嫩蓮腰束素
風兼露梁王宫闕無煩暑畏日亭亭殘蕙炷傍簾乳
燕雙飛去碧盌敲冰傾玉處朝與暮故人風快凉輕度
前調歐陽修
七月新秋風露早渚蓮尚拆庭梧老是處瓜華時節好
金尊倒人間綵縷爭祈巧萬葉敲聲凉乍到百蟲啼
晩煙如埽箭漏初長天杳杳人語悄那堪夜雨催清曉
前調歐陽修
八月秋高風歴亂衰蘭敗芷紅蓮岸皓月十分光正滿
淸光畔年年常願瓊筵看社近愁看歸去燕江天空
闊雲容漫宋玉當時情不淺成幽怨鄉關千里危腸斷
前調歐陽修
九月霜秋秋已盡烘林敗葉紅相映惟有東籬黃菊盛
遺金粉人家簾幕重陽近曉日隂陰晴未定授衣時
節輕寒嫩新鴈一聲風又勁雲欲凝鴈來應有吾鄉信
前調歐陽修
十月小春梅蕊綻紅樓畫閣新妝徧鴛帳美人貪睡暖
羞起嬾玉壺一夜冰澌滿樓上四垂簾不捲天寒山
色偏宜遠風急鴈行吹字斷紅日晩江天雪意雲撩亂
前調歐陽修
子月新陽排壽宴黃鍾應管添宫線獵獵寒威雲不卷
風頭轉時看雪霰吹人面南至迎長知漏箭書雲紀
候冰生研臘近探春春尚遠閒亭院梅花落盡千千片
前調歐陽修
臘月嚴凝天地閉莫嫌臺榭無花卉惟有酒能欺雪意
增豪氣直教耳熱笙歌沸隴上雕鞍惟數騎獵圍半
合新霜裏霜重鼓寒聲不起千人指馬前一鴈寒空墜
前調王安石
平岸小橋千嶂抱柔藍一水縈花草茅屋數間牎窈窕
塵不到時時自有清風埽午枕覺來聞語鳥敧眠似
聽朝雞早忽憶故人今緫老貪夢好茫茫忘了邯鄲道
前調王安石
燈火已收正月半山南山北花撩亂聞說游亭新水漫
騎款段穿雲入塢尋幽伴却拂僧牀褰素幔千巖萬
壑春風滿一弄松聲悲急管驚夢斷西牎看日猶嫌短
前調張先
巴子城頭青草暮巴山重疊相逢處燕子占巢花脫樹
杯且舉瞿塘水闊舟難渡天外吳門清霅路君家正
在吳門住贈我柳枝情幾許春滿縷為君將入江南去
前調(賞心亭送客)蘇軾
千古龍蟠并虎踞從公一弔興亡處渺渺斜風吹細雨
芳草渡江南父老留公住公駕飛車凌彩霧紅鸞驂
乘青鸞馭却訝此洲名白鷺非吾侣翻然欲下還飛去
前調(送台守)蘇軾
送客歸來燈火盡西樓淡月凉生暈明日潮來無定準
風未穩舟横渡口重城近江水似知孤客恨南風為
解佳人愠莫學時流輕久困頻寄問錢塘江上須忠信
前調蘇軾
皎皎牽牛河漢女盈盈流水無由語望斷碧雲空日暮
無尋處夢回芳草生春浦鳥散餘花紛似雨汀洲蘋
老香風度明月多情來照戶但攬取清光長送人歸去
前調(張元唐省親秦州)蘇軾
一曲陽關情幾許知君欲向秦川去白馬皂貂留不住
回首處孤城不見天霖霧到日長安花似雨故關楊
柳初飛絮漸見鞾刀迎夾路誰得似風流膝上王文度
前調蘇軾
臨水縱横回晩鞚歸來轉覺情懷動梅笛煙中聞幾弄
秋陰重西山雪淡雲凝凍美酒一杯誰與共尊前舞
雪狂歌送腰跨金魚旌旆擁將何用祗堪妝點浮生夢
前調蘇轍
七十餘年眞一夢朝來壽斝兒孫奉憂患已空無復痛
心不動此間自有千鈞重早歲文章供世用中年禪
味疑天縱石塔成時無一縫誰與共人間天上隨他送
前調(從叔父乞溼紅牋)陳師道
一舸姑蘇風雨疾吳牋滿載紅猶濕色鬭朝花光觸日
人未識街南小阮應先得青入柳條初著色溪梅已
露春消息擬作新詞酬帝力輕落筆秦黃去後無強敵
前調李之儀
洗盡秋容天似瑩星稀月淡人初靜策杖縈紆尋遠徑
披昏暝堤邊犢母閒相並遥想去舟魂欲凝一番佳
思從誰詠顦顇歸來如獨醒知何境沉沉但覺煙村迥
前調毛滂
年少莫尋潛玉老無才無藝煩君笑暖過茅檐霜日曉
休起早竹間盡日無人到别徑小峰孤碧峭曲溝淺
滿寒清繞此老相看情不少渾忘了渾然忘了長安道
前調毛滂
恰則小菴貪睡著不知風撼梅花落一點兒春吹去却
香約略黃蜂猶抱紅酥萼遶徧寒枝添索莫却穿竹
徑尋孤鶴守定微官眞箇錯從今莫從今莫負雲山約
前調毛滂
鬢底青春留不住功名薄似風前絮何似甕頭春沒數
都占取祇消一紙長門賦寒日半牎桑柘暮倚闌目
送繁雲去却欲載書尋舊路煙深處杏花菖葉耕春雨
前調(東陽郡齋作)朱服
小雨纖纖風細細萬家楊柳青煙裏戀樹濕花飛不起
愁無際和春付與東流水九十光陰能有幾金龜解
盡留無計寄語東陽沽酒市&KR0838;一醉而今樂事他年淚
前調晁沖之
浦口潮來沙尾漲危檣半落帆游漾水調不知何處唱
風澹蕩鱖魚吹起桃花浪雪盡小橋梅緫放層樓一
任愁人上萬里長安回首望山四向澄江日色如春釀
前調(初創南溪眞意亭)葛勝仲
巖壑縈廻雲水窟林深路斷迷煙客茆屋數椽攜杖舄
人寂寂傍簷萬箇琅玕碧倦客羇懷清似滌更無一
點飛埃迹溪漲漫流過几席寒湜湜鳬鷖點破琉璃色
前調葛勝仲
疊疊雲山供四顧簿書忙裏偷閒去心遠地偏陶令趣
登覽處清幽疑是斜川路野蔌溪毛供飲其此身甘
被煙霞痼興盡碧雲催日暮招晩渡遥遥一葉隨鷗鷺
前調周紫芝
遇坎乘流隨分了雞蟲得失能多少兒輩雌黃堪一笑
堪一笑鶴長鳬短從他道幾度秋風吹夢到花姑溪
上人空老喚取扁舟歸去好歸去好孤篷一枕秋江曉
前調(阻風長蘆)周紫芝
月黑波翻江浩渺扁舟繫纜垂楊杪漁網横江燈火閙
紅影照分明赤壁回驚櫂風靜雲收天似埽夢疑身
在三山島浮世功名何日了從醉倒柁樓紅日千巖曉
前調(送李彦恢宰旌德)周紫芝
休惜騎鯨人已遠風流都被雲孫占腰下錦絛纏寶劔
光燄閃人間莫作牛刀看見說河陽花滿縣相邀更
約疎狂伴幸有小蠻開小讌須少款玉堂此去知非晩
前調(游眞如廣孝二寺)周紫芝
路入雲巖山窈窕巖花滴露花頭小香共西風吹得到
秋欲杪天還未放秋容老誰道水南花不好猶勝金
蕊渾如埽留取光陰重一笑須是早黃花更惜重陽帽
前調(夜飲木芙蓉下)周紫芝
月黑天寒花欲睡移燈影落清尊裏喚醒妖紅明晩翠
如有意嫣然一笑知誰會露濕桑柯紅壓地羞容似
替人垂淚著意西風吹不起空遶砌明年花共誰同醉
前調(漁父)謝逸
秋水無痕清見底蓼花汀上西風起一葉小舟煙霧裏
蘭櫂檥柳條帶雨穿雙鯉自歎直鈎無處使笛聲吹
徹雲山翠鱠落霜刀紅縷細新酒美醉來獨枕蓑衣睡
前調周邦彦
灰暖香融消永晝蒲萄上架春藤秀曲角闌干羣雀鬭
清明後風梳萬縷亭前柳日照釵梁光欲溜循階竹
粉沾衣袖灩灩面紅新著酒沉吟久昨宵正是來時候
前調周邦彦
幾日輕隂寒側側東風急處花成積醉踏陽春懷故國
歸未得黃鸝久住如相識賴有蛾眉能煗客長歌屢
勸金杯仄歌罷月痕來照席貪歡適簾前重露成涓滴
前調曹組
水上落紅時片片江頭雪絮飛撩亂渺渺碧波天樣遠
平沙㬉花風一陣蘋香滿晩來醉著無人喚殘陽巳
在青山半睡覺只驚花改岸擡頭看元來弱纜風吹斷
前調呂渭老
落月杜鵑啼未了粥魚忽報千山曉笠子蓋頭衣鉢少
穿林表回頭高刹空中小官路舊多林木遶露濃花
蕊皆顚倒渡水登山排草草廬山好香爐峰下湖波渺
前調(福建道中)陳與義
今日山頭雲欲舉青蛟素鳳移時舞行到石橋聞細雨
聽還住風吹却過溪西去我欲尋詩寬久旅桃花落
盡春無數渺渺籃輿穿翠楚悠然處高林忽送黃鸝語
前調(題畫)張元幹
釣笠披雲青障繞綠蓑雨細春江渺白鳥飛來風滿櫂
收綸了漁童拍手樵青笑明月太虛同一照浮家泛
宅忘昏曉醉眼冷看城市閙煙波老誰能惹得閒煩惱
前調張元幹
寒食西郊湖畔路天低野闊山無數路轉岡斜花滿樹
絲吹雨南枝占得春光住藉草攜壺花底去花飛酒
面香浮處老子調羹當獨步須記取坐中都是芳菲侶
前調張元幹
樓外天寒山欲暮溪邊雪後藏雲樹小艇風斜沙觜露
流年度春光巳向梅梢住短夢今宵還到否葦村四
望知何處客裏從來無意緒催歸去故園正要鶯花主
前調張鎡
拂拂春風生草際新晴萬景供游戲鷗鷺飛來斜照裏
金和翠分明畫出眞山水遮箇漁翁無愠喜乾坤都
在孤篷底一曲高歌千古意閒來睡從教月到花汀外
前調程垓
獨木小橋煙雨濕燕兒亂點春江碧江上青山隨意覓
人寂寂落花芳草催寒食昨夜青樓今日客吹愁不
得東風力細拾殘紅書怨泣流水急不知那箇傳消息
前調(贈鼎湖官妓)李石
西去征鴻東去水幾重别恨千山裏夢繞綠牎書半紙
何處是桃花溪畔人千里瘦玉倚香愁黛翠勸人須
要人先醉問道明朝行也未猶自記燈前背立偷彈淚
前調王千秋
黃栗留鳴春巳暮西園無著清隂處昨日驟寒風又雨
花良苦信緣吹落誰家去病起日長無意緒等閒還
與春相負魏紫姚黃無恙否栽培取開時我欲聽金縷
前調(寄友)陸游
東望山陰何處是往來一萬三千里寫得家書空滿紙
流清淚書回巳是明年事寄語紅橋橋下水扁舟何
日尋兄弟行徧天涯眞老矣愁無寐鬢絲幾縷茶煙裏
前調危稹
老去諸餘情味淺詩情不上閒釵釧寶幌有人紅兩靨
簾間見紫雲元在深深院十四條絃音調遠柳絲不
隔芙蓉面秋入西牎風露晩歸去嬾酒酣一任烏巾岸
前調(朱晦翁示歐陽鼓子詞)黃銖
永日離憂千萬緒雪舟遠汎清漳浦珍重故人寒夜語
揮玉麈沉沉畫閣凝香霧風砌落花留不住紅蜂翠
蝶閒飛舞明日柳隂江上路雲起處蒼山萬疊人歸去
前調毛幵
極目丹楓迎霽曉山明水淨新霜早燕去鴻歸無事了
天渺渺風吹平野低寒草漸過初冬時節好尋梅踏
雪城南道追憶舊游人已老懽更少孤懷擬共誰傾倒
前調(次丹陽憶故人)毛幵
揚子津頭風色暮孤舟渺渺江南去憶得佳人臨别處
愁返顧青山幾點斜陽樹可忍歸期無定據天涯巳
聽邊鴻度昨夜鄉心留不住無驛數夢中行了來時路
前調(壽白石)盧祖皋
白石山中風景異先生日日懷歸計何事黃岡飛雪地
偏著意畫堂却為東坡起人說前身坡老是文章氣
節渾相似只待鼎彝勲業遂梅花外歸來長向山中醉
前調李昴英
重著夾羅猶怯冷隔簾拜祝團圓鏡取片龍涎安古鼎
香閤靜横牎寫出梅花影寒鵲顫枝飛不定回紋刺
就更籌永小玉忺眠呼不醒霜氣緊麗譙吹動梅花引
前調方千里
燭彩花光明似晝羅幃夜出傾城秀紅錦紋茵雙鳳鬭
看舞後腰支宛勝章臺柳眼尾春嬌波態溜金尊笑
捧纖纖袖一陣粉香吹散酒更漏久消魂獨自歸時候
前調方千里
冷葉啼螿寒側側銀牀曉起清霜積魂斷江南煙水國
書難得相思此意無人識綠鬢金釵年少客愁來嬾
傍菱花仄霧閣雲牎閒枕席情何適杯盈珠淚還偷滴
前調陳允平
日轉花梢春已晝雙蛾曲理遥山秀百草偏輸羞不鬭
隨人後無情自折金絲柳秋水盈盈嬌欲溜六么倦
舞弓彎袖偷摘青梅推病酒徘徊久一雙燕子歸時候
前調張炎
門掩新隂孤館靜楊花却解來相趁幾日方知因酒病
無憀甚脫巾挂壁將書枕見說落紅堆滿徑不知何
處游人盛自笑扁舟猶未定清和近尋詩巳約蘭陵令
前調張炎
辛苦移家聊處静埽除花徑歌聲趁也學維摩閒示病
迂疎甚松風兩耳和衣枕頗倦扶筇尋捷徑東牆藹
藹紅香盛少待搖人波自定蓬壺近且呼白鶴招韓令
前調(送友赴試南宫)石孝友
射虎將軍搴繡帽西園公子南山豹共跨龍媒銜鳳詔
風色好宫花御柳迎人笑劒履森森天日表集英殿
下春來早雙鶚盤空擎百鳥歸來了藍袍錦水光相照
前調(潮)石孝友
夜半潮聲來枕上擊殘夢破驚魂蕩見說錢塘雄氣象
披衣望碧波堆裏排銀浪月影徘徊天滉漾金戈鐵
馬森相向洗盡塵根捐翳障增豪放從公筆力詩詞壯
前調(有憶)陳襲善
鷲嶺峰前闌獨倚愁眉蹙損愁腸碎紅粉佳人傷别袂
情何已登山臨水年年是長記同來今獨至孤舟晩
漾湖光裏&KR0724;草斜陽無限意誰與寄西湖水是相思淚
前調丁羲叟
十里寒塘初過雨采蓮舟上誰家女秋水接雲迷遠樹
天光暮船頭忘了回來路却繫蘭舟深處住歌聲驚
散鴛鴦侶波上清風花上露無計去月眀腸斷雙棲羽
前調(宋媛)李清照
天接雲濤連曉霧星河欲曙千帆舞髣髴夢魂歸帝所
聞天語殷勤問我歸何處我報路長嗟日暮學詩復
有驚人句九萬里風鵬正舉風休住篷舟吹取三山去
前調李清照
雪裏已知春信至寒梅點綴瓊枝膩香臉半開嬌旖旎
當庭際玉人浴出新妝洗造化可能偏有意故教明
月玲瓏地共賞金尊沉綠蟻莫辭醉此花不與羣花比
前調(送春四首)段克已
詩句一春渾漫與紛紛紅紫俱塵土樓外垂楊千萬縷
風落絮闌干倚徧空無語畢竟春歸何處所樹頭樹
底無尋處惟有閒愁將不去依舊住伴人直到黃昏雨
前調段克已
不是花開常殢酒只愁花盡春將暮把酒酬春無好句
春且住尊前聽我歌金縷醉眼看花如隔霧明朝酒
醒那堪覰早是閒愁無着處雲不去黃昏更下廉纖雨
前調段克巳
龍尾溝邊飛柳絮虎頭山下花無數花底醉眠留杖屨
花上露隨風散漫飄香霧老去逢春能幾度不妨且
作風光主明日不知風共雨回首處夕陽又下西山去
前調段克已
一片飛花春已暮那堪萬點飄紅雨白髮送春情最苦
愁幾許滿川煙草和風絮常記解鞍沽酒處而今綠
暗旗亭路怪底春歸留不住鶯作馭朝來引過西園去
前調歐陽元功
正月都城寒料峭除非上苑春光到元日班行相見了
朝回早闕前褫帊懽相抱漢女姝娥金搭腦國人姬
侍金貂帽繡轂雕鞍來往閙閒馳驟拜年直過燒燈後
前調歐陽元功
二月都城春動野引龍灰向銀牀畫士女城西爭買架
看馳馬官家迎佛官蘭若水暖天鵝紛欲下鷹房奏
獵催車駕却道海青逢燕怕纔過社柳林飛放相歸罷
前調歐陽元功
三月都城游賞競宫牆官柳青相映十一門頭車馬並
清明近豪家寒具金盤飣墦祭留連芳草徑歸來風
送棃花信向晩輕寒添酒病春煙暝深深院落千秋迥
前調歐陽元功
四月都城冰盌凍含桃初薦瑛盤貢南寺新開羅漢洞
伊蒲供楊花滿院鶯聲哢歲幸上京車駕動近臣準
備鑾輿從健德門前飛玉鞚爭持送蒲萄馬乳歸銀甕
前調歐陽元功
五月都城猶衣裌端陽蒲酒新開臘月傍西山青一掐
荷花夾西湖近歲過苕霅血色金羅輕汗搨宫中畫
扇傳油法雪腕綵絲紅玉甲添香鴨凉餻時候秋生榻
前調歐陽元功
六月都城偏晝永轆轤聲斷浮瓜井海上紅樓欹扇影
河朔飲碧蓮花肺槐芽瀋綠鬢親王初守省乘輿出
後嚴廵警太液池心波萬頃閒芳景埽宫人戶撈魚艇
前調歐陽元功
七月都城爭乞巧荷衣旖旎新棚笊龍袖嬌民兒女狡
偏相攪穿鍼月下濃妝佼碧玉蓮房和柄拗晡時飲
酒醒時卯淋罷麻稭秋雨飽新凉稍夜燈叫買雞頭炒
前調歐陽元功
八月都城新過鴈西風偏解驚游宦十載辭家衣線綻
清宵半家家擣練砧聲亂等待中秋明月翫客中只
作家中看秋草牆頭螢火爛疎鐘斷中心臺畔流河漢
前調歐陽元功
九月都城秋日亢馬頭白露迎朝爽曾上西山觀蒼莽
川原廣千林紅葉同春賞一本黃花金十鏹冨家菊
譜籤銀榜龍虎臺前鼉鼓響擎仙掌千官瓜果迎鑾仗
前調歐陽元功
十月都城家百蓄霜菘雪韭冰蘆菔煖炕煤爐香豆熟
燔獐鹿高昌家賽羊頭福貂袖豹袪銀鼠襮美人來
往氊車續花戶油牎通曉旭回寒燠梅花一夜開金屋
前調歐陽元功
子月都人居煖閣吴中雪紙明如堊錦帳豪家深夜酌
金雞喔東家撤宴西家噱纖指柔長宫線弱陽回九
九宫冰鑿盡道今冬冰不薄都人樂官家喜受新年朔
前調歐陽元功
臘月都人供煖箑宫中障面霜風獵甲第藏鈎環侍妾
紅袖壓笑歌聲送金焦葉倦客玉堂寒正怯曉洮金
井冰生鬛凍合竈觚餳一楪吳霜鑷換年嬾寫宜春帖
前調(秋雨)楊慎
雲掩遥山山掩翠雨聲急戰荷聲碎綠錦離披紅錦墜
花葉背波間驚起鴛鴦睡瀲灩芳尊人共對碧筒凉
沁初消醉濕煙香霧籠歸袂搖玉轡南風馬上聞蛙吹
前調(冬雪)吳子孝
日暖雪花飛片片幻成六出如鋪練庭下早梅香自獻
寒灩瀲仙姿欲鬭瓊瑶蒨薄酒一卮聊獨勸貂裘坐
擁紅爐豔城裏人家都十萬風滿院祗愁破屋饑寒徧
前調吳子孝
江上雪花如落絮山前釣艇還歸去林鳥不啼村市暮
人踽踽板橋路滑驢難度詩興滿懷誰共賦吟肩瘦
聳尋梅隖擁袖撚鬚成妙句寒不語冰澌聲遶沙堤樹
前調(壽顔惟清母八十)吳子孝
簫鼓門闌人競羡高堂耆母身偏健家圃潘輿游不厭
斑衣絢老萊得侍春風面五十兒年烏鬢豔兒啼母
笑歡無限桂實蓀枝香滿院分甘偏年年共醉長安宴
前調(秋日泊漢江口)張綖
江上凉颸清緒燠片雲消盡明團玉水色山光相與綠
煙樹簇移舟旋傍漁燈宿風外何人吹紫竹夢中聽
是飛鸞曲葉落楓林聲簌簌幽興觸明朝相約騎黃鵠
前調周用
冷薄衣羅官署曉絲絲雨脚青梅小黑髮鏡中知漸少
漁家傲江湖白浪迷鷗鳥借問天公何太巧暗將歲
月催人老底事放衙今日早人傳道家鄉三月書來了
前調王錫爵
蘆荻蕭蕭秋正晩小舟移處沙汀淺藕嫩魚肥蓴更軟
新酒煖妻兒列坐週船板明月滿江風似翦夜寒添
著蓑衣短漫酌緩斟知幾盌星斗轉一聲横笛青山遠
前調(漁父)張大烈
碧峰聳翠清江繞一縷垂絲天際渺覓得鱸魚隨返櫂
歸來了穉子收竿開口笑擎杯明月來相照水光映
徹黃昏曉醉眠忽聽飛鴻嘹清夢窕明朝依舊滄浪釣
前調吳易
鸚鵡洲前天似水鳳凰池上山横翠短艇輕綸隨處檥
秋似洗玉醅金蕊銀絲鱠澤畔三閭醒與醉蘆漪伍
子歌和淚苦恨英雄成底事煙月裏笛聲吹徹鰲魚睡
前調(明媛)徐媛
板扉小隱青溪曲夜月羅浮花覆屋木籠戛戛搖生穀
莊田熟桔槹懸向茅簷宿青山一片芙蓉簇林皋逸
韻飄横竹遠浦輕帆低幾幅濃睡足笑看小婦瓊鬟綠
前調(又一體)杜安世
疎雨纔收淡淨天微雲綻處月嬋娟寒鴈一聲人正遠
添幽怨那堪往事思量徧誰道綢繆兩意堅水萍風
絮不相緣舞鑑鸞腸虛寸斷芳容變好將憔悴教伊見
御選歴代詩餘卷四十二
