欽定四庫全書
御選歴代詩餘卷十二目錄(起四十五字至四十六字)
好事近
王益
宋祁
鄭獬
張先
蘇軾
秦觀
李豸
李之儀
趙令畤
曾肇
周紫芝
謝逸
曹組
陳克
吕渭老
蔣子雲
趙師俠
張綱
朱敦儒(四首)
曾覿
朱雍
范成大(二首)
陳三聘(二首)
黃公度
程垓(二首)
高登(三首)
朱熹
洪适
趙彦端(二首)
管鑑(二首)
陸游(五首)
張輯
王炎
嚴仁
洪咨夔
韓淲(四首)
汪莘(九首)
劉翰
吳文英(三首)
周密(二首)
石孝友
汪元量
趙與仁
樓采
葛長庚
魏氏
鄭氏
蔡松年
元德明
高士談
趙可
劉基
吳子孝(二首)
湯顯祖
朝天子
楊无咎
謁金門(又一體)
李清臣
程過
洛陽春
陳師道
毛滂
陸游
望仙門
晏殊(三首)
占春芳
蘇軾
西地錦
蔡伸
前調(又一體)
周紫芝
喜遷鶯
張元幹
江亭怨
吳城龍女
金蕉葉
蔣捷
眉峰碧
無名氏
一落索(又一體)
舒亶(二首)
周邦彦(二首)
王安中(三首)
朱敦儒
辛棄疾(二首)
管鑑
方岳
方千里
楊澤民(二首)
陳允平(二首)
琴調相思引
周紫芝
趙彦端(二首)
許棐
陳允平
汪元量
趙與仁
無名氏
劉仲尹
巫山一段雲(又一體)
唐昭宗
柳永(二首)
御選歴代詩餘卷十二目錄
欽定四庫全書
御選歴代詩餘卷十二(起四十五字至四十六字)
司經局洗馬掌局事兼翰林院修撰加二級(臣)王奕清奉
旨校刊
好事近
(一名釣船笛換頭二句句法平仄稍有不同雙調四十五字)
好事近(催妝)王益
喜氣擁朱門光動綺羅香陌行到紫薇花下悟身非凡
客不須脂粉汚天真嫌怕太紅白留取黛眉淺處畫
章臺春色
前調宋祁
睡起玉屏風吹去亂紅猶落天氣驟生輕暖襯沉香帷
箔珠簾約住海棠風愁拖兩眉角昨夜一庭明月冷
秋千紅索
前調鄭獬
江上探春回正值早梅時節兩行小槽雙鳳按凉州初
徹謝孃扶下繡簾來紅鞾蹋殘雪歸去不須銀燭有
山頭明月
前調(梅花和韻)張先
月色透横枝短葉小葩無力北客一聲長笛怨江南先
得誰教強半臘前開多情為春憶留取大家須醉幸
雨休風息
前調蘇軾
煙外倚危樓初見遠燈明滅却跨玉虹歸去看洞天星
月當時張范風流在况一尊浮雪莫問世間何事與
劒頭微吷
前調(夢中作)秦觀
春路雨添花花動一山春色行到小溪深處有黃鸝千
百飛雲當面化龍蛇夭矯轉空碧醉卧古藤陰下了
不知南北
前調李豸
落日水鎔金天淡暮煙凝碧樓上誰家紅袖靠闌干無
力鴛鴦相對浴紅衣短櫂弄長笛驚起一雙飛去聽
波聲拍拍
前調李之儀
春到雨初晴正在小樓時節柳眼向人微笑傍闌干堪
折暮山濃淡鎻煙霏梅杏半明滅玉斝莫辭沈醉判
歸時斜月
前調趙令畤
急雨漲溪渾小樹帶山秋色輕櫂暮天歸路裊芙蓉煙
白酒醒香冷夢回時蟲聲正悽絶只覺小牎風月與
昨宵都别
前調(歸江南别僚舊)曾肇
歲晩鳳山陰看盡楚天冰雪不待牡丹時候又使人輕
别如今歸去老江南扁舟載風月不似畫梁雙燕有
重來時節
前調(青陽道中見梅花)周紫芝
江路遶青山山翠撲衣輕濕誰釀晚來雲意做一天愁
色竹溪斜渡儘籃輿疎影暗香入何處最關心事恨
落梅風急
前調謝逸
疎雨洗煙波雨過滿江秋色風起白鷗零亂破嵐光深
碧荻花楓葉只供愁清吟寫岑寂吟罷倚闌無語聽
一聲羌笛
前調曹組
茆舍竹籬邊雀噪晩枝時節一種暗香飄處巳不勝愁
絶江南得地故先開不待有飛雪腸斷幾回山路恨
無人攀折
前調陳克
尋徧石亭春黯黯暮山明滅竹外小溪深處倚一枝寒
月淡雲疎雨苦無晴得折便須折醉帽風鬟歸去有
餘香愁絶
前調吕渭老
雲影護梅枝短短未禁飛雪彩幅自題新句作催妝佳
闋西樓昨夜五更寒恐一枝先發原是素娥無寐駕
半輪明月
前調蔣子雲
葉暗乳鵶啼風定老紅猶落蝴蝶不隨春去入薰風池
閣休歌金縷勸金卮酒病煞如昨簾捲日長人静任
楊花飄泊
前調趙師俠
紅杏巳香殘惟有海棠堪惜天氣著花如酒醉嬌紅無
力娉娉嬝嬝倚東風柔媚忍輕摘憑仗暮寒要住賽
錦川春色
前調張綱
梅柳約東風迎臘暗傳消息粉面翠眉偷笑似欣逢佳
客晩來歌管破餘寒沈煙裊輕碧老去不禁卮酒奈
尊前春色
前調朱敦儒
春雨細如塵樓外柳絲黃濕風約繡簾斜去透牎紗寒
碧美人慵翦上元燈彈淚倚瑶瑟却卜紫姑香火問
遼東消息
前調(漁父)朱敦儒
搖首出紅塵醒醉更無時節生計綠蓑青笠慣披霜衝
雪晩來風定釣絲閒上下是新月千里水天一色看
孤鴻明滅
前調朱敦儒
撥轉釣魚船江海儘為吾宅恰向洞庭沽酒去錢塘横
笛醉顔禁冷更添紅潮落下前磧經過子陵灘畔得
梅花消息
前調朱敦儒
失却故山雲撒手指空為客蓴菜鱸魚留我住鴛鴦湖
側偶然添酒舊葫蘆小醉度朝夕吹笛月波樓下有
何人相識
前調(仰賡聖製)曾覿
搖颺杏花風遲日淡陰雙闕絲管暗隨檀板看舞腰廻
雪龍舟閒檥畫橋邊須趁好花折頻勸御杯宜滿正
清歌初闋
前調(梅)朱雍
春色為誰來枝上半留殘雪恰近小園香徑對霜林寒
月危樓悽斷笛聲長吹到偏嗚咽最好短亭歸路有
行人先折
前調范成大
雲幕暗千山腸斷玉樓金闕應是高唐小婦妒姮娥清
絶夜凉不放酒杯寒醉眼漸生纈何待桂華相照有
人人如月
前調范成大
昨夜報春來的皪嶺梅開雪攜手玉人同賞比看誰竒
絶闌干倚徧憶多情怕角聲嗚咽與折一枝斜戴襯
鬢邊梳月
前調陳三聘
我欲御天風飛上廣寒宫闕撼動一輪秋桂照人間愁
絶歸來須著酒消磨玉面點紅纈起舞為君狂醉更
何須邀月
前調陳三聘
枝上幾多春數點不融香雪縱有筆頭千字也難誇清
絶豔桃濃李敢爭妍清怨笛中咽試策短笻溪上看
影浮波月
前調黃公度
湖上送殘春巳負别時歸約好在故園桃李為誰開誰
落還家應是荔枝天浮蟻要人酌莫把舞裙歌扇便
等閒抛却
前調程垓
煙盡戍樓空又是一簾佳月何事山城留滯負好花時
節燒燈翦綵沒心情應有翠娥說欲借好風吹恨奈
亂雲稠疊
前調程垓
急雨閙冰荷銷盡一襟煩暑趁取晩凉幽會近翠陰濃
處風梢危滴亂珠璣洒面得新句莫惜玉壺傾盡待
月明歸去
前調(黃義卿畫帶霜竹)高登
瀟灑帶霜枝獨向歲寒時節觸目千林憔悴更幽姿清
絶多才應賦得天真落筆驚風葉從此綠牎深處有
一梢凉月
前調(再和餞别)高登
送客過江邨况值重陽佳節向晚西風蕭瑟正離人愁
絶尊前相顧惜參商引十分蕉葉回首高陽人散負
西樓風月
前調(又和紀别)高登
飲興正闌珊正是揮毫時節霜幹銀鈎錦句有壁間三
絶西風特地颯秋聲樓外觸殘葉匹馬翩然歸去向
征鞍敲月
前調朱熹
春色欲來時先散滿天風雪坐使七閩松竹變珠幢玉
節中原佳氣鬱蔥蔥河山壯宫闕丞相功成千載映
黃流清澈
前調(别傅文)洪适
柳岸碧漪深底事催人行色無計相留情話只别愁如
織小蠻樊素兩傾城幾度醉狂客明月扁舟西去聽
歌聲不得
前調(送林主簿)趙彦端
君到共黃花君去早梅將發君不待梅歸去問與誰同
折白頭潘令一年秋有酒恨無客莫忘道山堂上話
清音風月
前調(白雲亭)趙彦端
風露入新亭看盡楚天秋色行到暮霞明處有金華仙
客孤城喬木墮荒凉白雲帶溪碧喚取小舟同醉話
江湖歸日
前調(張子儀席上)管鑑
風埽暮雲空依舊四山環碧珍重主人情意放梅梢春
色靚妝清唱兩無塵蓮步繡鞵窄莫怪十分沉醉為
教人消得
前調管鑑
列炬照梅花仰看滿空春雪翠幕沉沉天淨挂一鈎新
月微風不動暖光融金杯墮瓊屑髣髴暗香吹夢醉
廣寒宫闕
前調陸游
風露九霄寒侍宴玉華宫闕親向紫皇香案見金芝千
葉碧壺仙露醖初成香味兩竒絶醉後却騎丹鳳看
蓬萊春色
前調陸游
歲晩喜東歸埽盡市朝陳迹揀得亂山環處釣一潭澄
碧賣魚沽酒醉還醒心事付横笛家在萬重雲外有
沙鷗相識
前調陸游
湓口放船歸薄暮散花洲宿兩岸白蘋紅蓼映一蓑新
綠有沽酒處便為家菱芡四時足明日又乘風去住
江南江北
前調(登梅仙山絶頂望海)陸游
揮袖上西峰孤絶去天無尺拄杖下臨鯨海數煙帆歴
歴貪看雲氣舞青鸞歸路巳將夕多謝半山松吹解
殷勤留客
前調陸游
秋曉上蓮峰高躡倚天青壁誰與放翁為伴有天壇輕
策鏗然忽變赤龍飛雷雨四山黑談笑做成豐歲笑
禪龕楖栗
前調張輯
載酒岳陽樓秋入洞庭深碧極目水天無際正白蘋風
急月明不見宿鷗驚醉把玉闌拍誰解百年心事恰
釣船横笛
前調(早梅)王炎
玉頰映紅綃纔報東風消息雖則清臞如許有生香真
色相看動是隔年期忍不飲涓滴莫待輕飛一片却
說花堪惜
前調(舟行)嚴仁
曉色未分明敲動月邊鼉鼓卯酒一杯徑醉又别君南
浦春江如席照晴空大舶夾雙櫓腸斷斜陽渡口正
落紅如雨
前調(春行次韻)洪咨夔
二十四番風纔見一番花鳥巳自有人春瘦正遠山横
峭蹋青底用十分晴半陰晴方好深院日長睡起又
海棠開了
前調韓淲
春色入芳梢點綴萬枝紅玉莫道怕愁貪睡倚新妝如
束紛紛桃李太妖嬈相對夜闌燭記取疎花横處有
暗香飄馥
前調韓淲
一澗水南山臘盡春生梅雪行過小橋深處帶疎鐘横
月征衫閒指著東吳休怕與人别吟到翠圓枝上是
歸來時節
前調(探梅)韓淲
湖上有孤山合把探梅詞刻清淺黃昏時候冷疎枝寒
月牎前忽到又如何一夜是相憶信道收香藏白報
春風消息
前調韓淲
梅雨快晴風苔竹定翻新籜相望得尋幽調把陳言都
略大江東去更飛雲心事共回薄髣髴散菴佳處一
聲聲猿鶴
前調(孟春)汪莘
風日未全春又是春來風日不出方壺門戶見東皇消
息此時春事苦無多春意最端的却被草芽引去向
柳梢收得
前調(仲春)汪莘
春早不知春春晩又還無味一點日中星鳥想堯民如
醉不寒不暖杏花天花到半開處正是太平風景為
人間留住
前調(季春)汪莘
風雨打黃昏啼煞滿山杜宇到得人間春去問春歸何
處桃紅李白競春光誰共殘妝語最是棃花一樹照
誰家庭戶
前調(春曉)汪莘
閬苑夢回時牎外數聲啼鳥覺我牀前天氣便清明多
少詩人門戶約花開宿蝶悞飛了一段山青水綠作
洞庭春曉
前調(春夕)汪莘
夾岸隱桃花花下蒼苔如積驀地輕寒一陣上桃花顔
色東鄰西舍絶經過新月是相識白玉闌干斜倚作
蓬山春夕
前調(春晝)汪莘
天宇綠無雲遲日江山如繡是處輕衫團扇笑折花相
授南山之北北山南星鳥尚依舊誰在松風高卧作
嵩陽春晝
前調(春夜)汪莘
月落畫橋西花影柳陰相亞把住嫦娥問道是誰家亭
榭天邊處士少微星正在杏花下斜卓參旗一片作
草堂春夜
前調汪莘
堂上挂黃山輝映庭前春雪記得山中雪境恰一般清
絶須知天錫與方壺比似鏡湖别好得鏡湖狂客伴
方壺歡伯
前調汪莘
挽我過溪橋請與春風權攝推出雪峰千丈照碧溪春
色别來三度見梅花今日共君說只這溪山十里剰
幾多風月
前調劉翰
花底一聲鶯花外半鈎斜月月落烏啼何處照飛英如
雪東風吹盡去年愁解放丁香結驚動小亭紅雨舞
雙雙金蝶
前調(僧房聽琴)吳文英
琴冷石牀雲海上偷傳新曲彈作一簾風雨碎芭蕉寒
綠冰泉輕瀉翠筒香林果薦紅玉早是一分秋意到
臨牎修竹
前調吳文英
飛露灑銀牀葉葉怨梧啼碧蘄竹粉蓮香汗是秋來陳
迹藕絲空纜宿湖船夢闊水雲窄還繫鴛鴦不住老
紅香月白
前調(秋飲)吳文英
鴈外雨絲絲將恨和愁都織玉骨西風添瘦減尊前歌
力袖香曾枕醉紅腮依約唾痕碧花下凌波入夢引
春雛雙鶒
前調周密
新雨洗花塵撲撲小庭香濕早是垂楊煙老漸嫰黃成
碧晩簾都捲看青山山外更山色一色棃花新月伴
夜牎吹笛
前調周密
輕翦楚臺雲玉影半分秋月一晌凄凉無語對殘花幺
蝶碧天愁鴈不成書郎意似秋葉閒展鴛綃殘緒捲
淚花雙疊
前調石孝友
微雨灑芳塵醖造可人春色聞道夢雲樓外正小桃花
發殷勤留取最繁枝尊前待閒折準擬亂紅深處化
一雙蝴蝶
前調(浙江樓聞笛)汪元量
獨倚浙江樓滿耳怨笳哀笛猶有棃園聲在念那人天
北海棠顦顇怯春寒風雨怎禁得回首華清池畔渺
露蕪煙荻
前調趙與仁
春色醉荼䕷晝永篆煙初絶臨水楊花千樹盡一時飛
雪穿簾度竹弄輕盈東風老猶劣睡起凭闌無緒聽
幾聲啼鴂
前調樓采
人去玉屏閒逗曉柳絲風急簾外杏花微雨罩春紅愁
濕單衣初試麯塵羅中酒病無力應是繡牀慵困倚
秋千斜立
前調葛長庚
何事鴈來遲獨步秋園默默莫恨桂花開盡有菊花堪
惜回頭顧影背斜陽聽西風蕭瑟無限詩情酒思那
早梅知得
前調(宋媛)魏氏
雨後曉寒輕花外曉鶯啼歇愁聽隔溪殘漏正一聲淒
咽不堪西望去程賒離腸萬回結一似海棠花下按
凉州時節
前調(宋媛)鄭氏
往事與誰論脈脈不堪追憶何處最堪腸斷是黃昏時
節倚樓凝望又徘徊誰解此情切何計可同歸鴈趁
江南春色
前調(咏茶)蔡松年
天上賜金匳不減壑源三月午盌春風纖手看一時如
雪幽人只慣茂林前松風聽清絶無奈十年黃卷向
枯腸搜徹
前調(次前韻)元德明
夢破打門聲有客袖攜團月喚起玉川高興煑松檐晴
雪蓬萊千古一清風人境兩超絶覺我胸中黃卷被
春雲香徹
前調(次前韻)高士談
誰打玉川門白絹斜封團月晴日小牎活火響一壺春
雪可憐桑苧一生顛文字更清絶直擬駕風歸去把
三山登徹
前調趙可
密雪聽牎知午醉晩來初覺人與膽瓶梅蕊共此時蕭
索倚牎閒看六花飛風輕止還作箇裏有詩誰會滿
疎籬寒雀
前調劉基
雨過却斜陽虹外遠山猶濕獨據槁梧高坐待北牎風
入可人嘉樹有清音蟬噪一何急倦暑盼秋來又恐
芳時輕戢
前調(月下飲玉涵堂)吳子孝
春色巳蹉跎無奈經旬風雨雨後殘紅無數聽枝頭鶯
語良宵亭館浸玻瓈雲盡天如洗舉酒盼青天莫惜
高歌起舞
前調吳子孝
乍喜見金波寒滿玉壺銀闕忍遣陽春易度似尋常佳
節尊前况有好花枝兼賞花閒月但願百年身常似
今宵歡悅
前調湯顯祖
簾外雨絲絲淺恨輕愁碎滴玉骨西風添瘦趁相思無
力小蟲機杼隱秋牎黯淡煙紗碧落盡紅衣池面苦
在蓮心菂
朝天子
(一名思越人雙調四十六字)
朝天子(周師從小閣)楊无咎
小閣寬如掌占螺浦山川夷曠千竒萬狀見雲煙收放
更永夜風生明月上用取真成無盡藏誰共賞徙倚
撫危闌吟望
謁金門
(又一體雙調四十六字)
謁金門李清臣
楊花落燕子横穿朱閣苦恨春醪如水薄閒愁無處著
綠野帶紅山落角桃杏參差殘萼歴歴危檣沙外泊
東風晩來惡
前調程過
江上路依約數家煙樹一枕歸心邨店暮更亂山深處
夢過江南芳草渡曉色又催人去愁似遊絲千萬縷
倩東風約住
洛陽春
(雙調四十六字)
洛陽春陳師道
素手拈花纖軟生香相亂却須詩力與丹青恐俗手難
成染一顧教人微倩那堪親見不辭紫袖拂清塵也
要識春風面
前調毛滂
月下風前花畔此情不淺欲留風月守花枝却不道而
今遠檣外鷺飛沙晩煙斜雨短青山祗管一重重向
東下遮人眼
前調陸游
滿路遊絲飛絮韶光將暮此時誰與說新愁有百囀流
鶯語俯仰人間今古神仙何處花前須判醉扶歸酒
不到劉伶墓
望仙門
(漢武題華陰集靈宫門曰望仙調名本此雙調四十六字後段七字句下必疊三字句後接五字句)
(結乃為定格也)
望仙門晏殊
紫薇枝上露華濃起秋風管弦聲細出簾籠象筵中
仙酒斟雲液仙歌轉繞梁虹此時佳會慶相逢慶相逢
歡醉且從容
前調晏殊
玉壺清漏起微凉好秋光金杯重疊滿瓊漿會仙鄉
新曲調絲管新聲更颭霓裳博山爐暖泛濃香泛濃香
為壽百千長
前調晏殊
玉池波浪碧如鱗露蓮新清歌一曲翠眉顰舞華裀
滿酌蘭英酒須知獻壽千春太平無事荷君恩荷君恩
齊唱望仙門
占春芳
(此調作者甚少蘇軾詞云獨自占春芳即其自名調也雙調四十六字)
占春芳蘇軾
紅杏了夭桃盡獨自占春芳不比人間蘭麝自然透骨
生香對酒莫相忘似佳人兼合明光只憂長笛吹花
落除是寧王
西地錦
(雙調四十六字)
西地錦蔡伸
寂寞悲秋懷抱掩重門悄悄清風皓月朱闌畫閣雙鴛
池沼不忍今宵重到惹離愁多少蓬山路杳藍橋信
阻黃花空老
前調(又一體)周紫芝
雨細欲收還滴滿一庭秋色闌干獨倚無人共說這些
愁寂手把玉郎書跡怎不教人憶看看又是黃昏也
斂眉峰輕碧
喜遷鶯
(雙調四十六字)
喜遷鶯張元幹
文倚馬筆如椽桂殿早登仙舊游冊府記當年衮繡合
貂蟬慶天申瞻玉座鵷鷺正陪班看君穩步上花甎
歸院引金蓮
江亭怨
(一名荆州亭此詞原無調名以黃庭堅見荆州亭柱題詞因以名調雙調四十六字)
江亭怨吳城龍女
簾捲曲闌獨倚山展暮天無際淚眼不曾晴家在吳頭
楚尾數點雪花亂委撲漉沙鷗驚起詩句欲成時沒
入蒼煙叢裏
金蕉葉
(一名定風波令雙調四十六字)
金蕉葉(秋夜)蔣捷
雲褰翠幕滿天星碎珠迸索孤蟾闌外照我看看過轉
角酒醒寒砧正作待眠來夢魂怕惡枕屏那更畫了
平沙斷鴈落
眉峰碧
(以宋人詞中句名調句法似卜算子之一體並雙調四十六字但以平仄有殊别為一調)
眉峰碧無名氏
蹙破眉峰碧纖手還重執鎮日相看未足時忍便使鴛
鴦隻薄暮投邨驛風雨愁通夕窗外芭蕉窗裏人分
葉上心頭滴
一落索
(又一體亦名洛陽春雙調四十六字)
一落索舒亶
正是看花天氣為春一醉醉來却不帶花歸悄不解看
花意試問此花明媚將花誰比只應花好似年年花
不似人憔悴
前調舒亶
葉底枝頭紅小天然窈窕後園桃李漫成蹊問占得春
多少不管雪消霜曉朱顔常好年年若許醉花間待
拚了花間老
前調周邦彦
眉共春山爭秀可憐長皺莫將清淚濕花枝恐花也如
人瘦清潤玉簫閒久知音稀有欲知日日倚闌愁但
問取庭前柳
前調周邦彦
杜宇催歸聲苦和春歸去倚闌一霎酒旗風任撲面桃
花雨目斷隴雲江樹難逢尺素落霞隱隱日平西料
想是分攜處
前調王安中
夢破池塘杳杳情隨春草尊前風味不勝清賦白雪幽
蘭調秀句銀鈎爭妙殷勤東道蠻箋傳與翠娥歌便
買斷千金笑
前調王安中
欲訪瑶池蓮島煙雲縹緲清遊却到鳳凰池聽檀板新
聲妙天上除書催早人瞻元老東風煙柳罩河隄更
何處深春好
前調王安中
衰柳未傳春信霜花催鬢送君西去指秦關看日近長
安近玉帳同時英俊合離無凖路逢新鴈北飛來寄
一字燕山問
前調朱敦儒
慣被好花留住蝶飛鶯語少年場上醉鄉中容易放春
歸去今日江南春暮朱顔何處莫將愁緒比飛花花
有數愁無數
前調辛棄疾
錦帳如雲高處不知重數夜深銀燭淚成行算都把心
期付莫待燕飛泥戶問花花訴不知花定有情無似
却怕新詞妒
前調辛棄疾
羞見鑑鸞孤却倩人梳掠一春長是為花愁甚夜夜東
風惡行遶翠簾珠箔錦牋誰托玉觴淚滿却停觴怕
酒似郎情薄
前調管鑑
江上青山無數綠陰深處夕陽猶在繫扁舟為佳景留
人住巳辦一蓑歸去江南煙雨有情鷗鷺莫驚飛便
相約長為侣
前調(九日)方岳
瘦得黃花能小一簾香杳東籬雲冷正愁予猶幸是西
風少葉下亭臯渺渺秋何為老無錢持蟹對黃花又
孤負重陽了
前調方千里
月影娟娟明秀簾波吹皺徘徊空度可憐宵漫問道因
誰瘦不見芳音長久鱗鴻空有渭城西路恨依然尚
夢想青青柳
前調楊澤民
心抵江蓮長苦凌波人去懨懨消瘦不勝衣恨清淚多
於雨舊曲慵歌瓊樹誰傳香素碧溪流水過樓前問
紅葉來何處
前調楊澤民
水與東風俱秀一池春皺滿庭花卉盡芳菲只有朵紅
梅瘦譜裏知名自久真情難有縱然時下有真情又
還似章臺柳
前調陳允平
欲寄相思愁苦倩流紅去淚花寫不斷離懷都化作無
情雨渺渺暮雲江樹溪煙横素六橋飛絮夕陽西總
都是春歸處
前調陳允平
淡淡雙蛾疎秀為誰頻皺落花何處不春愁料不是因
花瘦錦字香牋封久鱗鴻稀有舞腰銷減不禁愁怕
一似章臺柳
琴調相思引
(一名玉交枝雙調四十六字别本作定風波令定風波自有本調與此無涉)
琴調相思引周紫芝
梅粉梢頭雨未乾淡煙疎日帶春寒暝鴉啼處人在小
樓邊芳草只隨春恨長塞鴻空傍碧雲還斷霞消盡
新月又嬋娟
前調(别餘干作)趙彦端
拂拂輕煙雨麯塵小庭深幕墮嬌雲好花無幾猶是洛
陽春燕語自知懷舊壘水聲只解送行人可堪詩墨
和淚漬羅巾
前調趙彦端
曾躡姑蘇城上臺好山知有好人來幾回徙倚月裏暮
雲開閒倚和風千步柳倦臨殘墨一枝梅㬉香高燭
翻動道人灰
前調許棐
組繡盈箱錦滿機倩人縫作護花衣恐花飛去無復上
芳枝巳恨遠山迷望眼不須更畫遠山眉正無聊頼
雨外一鳩啼
前調陳允平
金谷園林錦繡香蹋青挑菜又相將鳳臺人遠離思入
三湘花著雨添紅粉重柳隨風曳碧絲長薄情鶯燕
春去怎商量
前調(賞花)汪元量
曉拂菱花巧畫眉猩羅新翦作春衣恐春歸去無處看
花枝巳恨東風成去客更教飛燕舞些時惜花人醉
頭上插花歸
前調趙與仁
冰箔紗簾小院清晴塵不動地衣平昨宵風雨凉到木
犀屏香月照妝秋粉薄水雲飛佩藕絲輕好天良夜
閒理玉鞾笙
前調無名氏
膽樣瓶兒幾點春翦來猶帶水雲㾗且移孤冷相伴醉
深尊每為惜花無曉夜教人甚處不銷魂為伊惆悵
何獨是黃昏
前調劉仲尹
蠶欲眠時日巳曛柔桑葉大綠團雲羅敷猶小陌上看
行人翠實低條梅弄色輕花吹隴麥初勻鳴鳩聲裏
過盡太平春
巫山一段雲
(又一體雙調四十六字)
巫山一段雲唐昭宗
縹緲雲間質盈盈池上身袖羅斜舉動埃塵明豔不勝
春翠鬢晩妝煙重寂寂陽臺一夢冰眸蓮臉見長新
巫峽更何人
前調唐昭宗
蝶舞棃園雪鶯啼柳帶煙小池殘日豔陽天苧羅山又
山青鳥不來愁絶忍看鴛鴦雙結春風一等少年心
閒情恨不禁
前調柳永
琪樹羅三殿金龍抱九關上清真籍總羣仙朝拜五雲
間昨夜紫微詔下急喚天書使者令賫瑶檢降雕霞
重到漢皇家
前調柳永
蕭氏賢夫婦茅家好弟兄羽輪飇駕赴層城高會盡仙
卿一曲雲謠為壽倒盡金壺碧酒醺酣爭撼白榆花
蹋碎九光霞
御選歴代詩餘卷十二
