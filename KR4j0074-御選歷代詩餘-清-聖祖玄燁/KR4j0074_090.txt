欽定四庫全書
御選歴代詩餘卷九十目錄(一百十四字)
沁園春(中)
洪咨䕫(三首)
盧祖皋
汪莘(三首)
李昴英
陳經國(二首)
趙以夫(二首)
方岳(六首)
張榘
馮取洽(六首)
蒋捷
歐良
姚勉(九首)
王鼎翁
何夢桂(二首)
吴潛
陳草閣
葛長庚(三首)
元好問
御選歴代詩餘卷九十目錄
欽定四庫全書
御選歴代詩餘卷九十(一百十四字)
司經局洗馬掌局事兼翰林院修撰加二級(臣)王奕清奉
旨校刊
沁園春(中)
沁園春(夀俞紫微)洪咨夔
詩不云乎蒹葭蒼蒼白露為霜看高山喬木青雲老幹
英華滋液亦歛而藏匠石操斤便游林下一舉採之充
棟梁須知道是天將大任翕處還張薇郎玉佩丁當
問何時午橋花竹莊又星回歲換臘殘春淺錦熏籠紫
栗玉杯黃喚起東風吹醒宿酒甲子從頭重數將眀朝
去趁傳柑宴近滿袖天香
前調洪咨夔
秋氣悲哉薄寒中人皇皇何之更黃花吹雨蒼苔滑屐
闌空鬭鴨牀老支龜靜裏蛩音眀邊眉睫蹴踏星河天
脱鞿清談久頓兩忘妍醜嫫姆西施濂溪家住江湄
愛出水芙蓉清絶姿好光風霽月一團和氣尸居龍見
神動天隨著察工夫誠存體段箇裏言語文字非君家
事莫空將太極散打圖碑
前調洪咨夔
歸去來兮杜宇聲聲道不如歸正新煙百五雨留酒病
落紅一尺風妒花期睡起綠窗銷殘香篆手板搘頤還
倒持無人解自追游仙夢作送春詩風流不似年時
把别墅江山供奕棋空一川芳草半池晴絮歌翻長恨
賦續懷離桃葉渡頭沉香亭北往事悠悠難重思徘徊
處看鳴鳩喚婦乳燕將兒
前調(䨇溪狎鷗)盧祖皋
幾葉彫楓半篙寒日傍橋繫船愛洞門深鎖人間福地
䨇溪分占天上星躔破帽敧寒短鞭敲月此地經行知
幾年空贏得似沈郎消瘦還欠詩篇沙鷗伴我愁眠
向水驛風亭紅蓼邊有村醪可飲且須同醉溪魚堪鱠
切莫論錢笠澤波頭垂虹亭上橙蟹肥時霜滿天相隨
否算江南江北惟有君閒
前調(自題方壺)汪莘
春至傷春秋至悲秋誰在華胥歎謫仙才氣飛揚䟦扈
淵眀心事慷慨欷歔自我少時如今晩境行半人間真
有餘都休問且一觴一咏吾愛吾廬南皋境界何如
捨明月清風誰與居望蓬山路杳萬株翠檜方壺門掩
四面紅蕖中有佳人綽如姑射一炷清香滿太虚塵寰
外被鳴鸞報客飛鶴傳書
前調(憶黃山)汪莘
三十六峰三十六谿長鎖清秋對孤峰絶頂雲煙競秀
懸崖峭壁瀑布爭流洞裏桃花仙家芝草雪後春正取
次遊親承見是龍潭白畫海湧潮頭當年黃帝浮丘
有丹枕玉牀猶在不向天都月夜遥聞鳳管翠微霜曉
仰盼龍樓砂穴長紅丹爐已冷安得靈方問蚤修誰知
此只原頭白鹿水畔青牛
前調(挂黃山圖十二軸恰滿一室)汪莘
家在柳塘榜挂方壺圖挂黃山覺仙峰六六滿堂峭峻
仙溪六六遶屋潺湲行到水窮坐看雲起只在吾廬尋
丈間非人世但鶴飛深谷猿嘯高巖如今雙足蹣跚
向畫裏嬉遊卧裏看甚花開花落悄無人見山南山北
誰似余閒住箇菴兒了些活計月白風清人倚闌山中
友類先秦氣貌後晉衣冠
前調(監司元宵招飲不赴)李昴英
纔到中年節物渾閒賞心頓輕據隨分東風瓶簪柳雪
應時燈夜棚綴蓮星自一家春也三杯酒巧繭堆香笑
語聲又何須聽西樓絃管南陌簫笙平生黃卷青燈
肻珠翠奢華八尺檠欲趁隊閒嬉雕鞍寶馬回頭猛憶
破案囊螢鄰曲漁歌庭除鶴舞塵外冰輪徹骨清人閒
處這炯然方寸一點長眀
前調陳經國
把酒西湖花月三年不見粲山想荆州座上消磨歲月
唐風集裏收卷波瀾鶴邑朝帆鱸鄉夕棹來往菰蒲何
處間應思我似騎驢杜甫長在長安相逢依舊開顔
聽玉屑霏霏當暑寒笑髯生如許尚誇年少心忙未了
浪說身閒鹿夢無凴菟裘堪老付子聲名我欲還斜陽
外把平生心事同倚闌干
前調陳經國
過了梅花縱有春風不如早還正燕泥日暖草緜别路
鶯朝煙淡柳拂征鞍黎嶺天高建溪雷吼歸好不知行
路難龜山下漸楊梅初熟盧橘猶酸名場老我間關
分歲晩誅茆湖上山歎龍舒君去尚留破硯魚軒人老
長把連環鏡影霜清衣痕塵暗贏得狂名傳世間君歸
日見家林舊竹為報平安
前調(次劉後村韻)趙以夫
秋入書幃漏箭初長熏鑪未灰向酒邊陶寫韓情杜思
案頭料理漢蠧秦煨天有高情世無慧眼剛道先生是
不材人都笑這當行舖席又不成開忘懷物外徘徊
與鷗鷺同盟兩莫猜似龍蛇匣裏光涵牛斗鳳凰臺上
聲挾風雷寶汞一錢冰銜三字浮利浮名安在哉太平
也要泥金鏤玉除是公來
前調(次方時父韻)趙以夫
自笑生來骨相無竒壬三甲三覺紫宸班裏都忘故步
維摩室内添箇新參壯也不如老之將至何止嵇康七
不堪江湖客況詩肥賈島骨瘦王曇紛紛紆紫拖藍
送水北山人又水南喜支離得佚散材為夀一丘自足
萬象中涵膾炙功名膏肓富貴舉世黃粱夢正酣知誰
健且茹芝商嶺飲菊胡潭
前調(賦子規)方岳
儘為春愁儘勸春歸直恁恨深況雨急黃昏寒欺客路
月明夜半人夢家林店舍無煙楚鄉寒食一片花飛那
可禁小凝竚點紅蔫翠老江樹隂陰汀洲杜若誰尋
想朝鶴怨兮猿夜吟甚連天芳草淒迷離恨拂簾香絮
撩亂深心汝亦知乎吾今倦矣甕有餘春可共斟歸來
也問淵眀而後誰是知音
前調(櫽括蘭亭序)方岳
歲在永和癸丑暮春修禊蘭亭有崇山峻嶺茂林修竹
清流激湍暎帶山陰曲水流觴羣賢畢至是日風和天
氣清亦足以供一觴一咏暢叙幽情悲夫一世之人
或放浪形骸遇所欣雖快然自足終期於盡老之將至
後視猶今隨事情遷所之既倦俛仰之間迹已陳興懷
也將後之覽者有感斯文
前調(和宋令致苔梅)方岳
有美人兮鐵石心腸寄春一枝喜蘚生龍甲那因雪瘦
月横鶴膝不受寒欺雲卧空山夢回孤驛生怕渠嗔未
敢詩江頭路問銷魂幾許索笑何時賦成字字珠璣
君莫倚家風舊解題歎水曹安在飄然欲去逋仙已矣
其與誰歸煙雨愁予江山老我畢竟歲寒然後知微酸
在儘危譙斜倚殘角孤吹
前調(用梁權郡韻餞春)方岳
鶯帶春來鵑喚春歸春緫不知恨楊花多事杏花無頼
半隨殘夢半惹晴絲立盡碧雲寒江欲暮怕過清眀燕
子時春且住待新篘熟了却問行期問春春竟何之
看紫態紅情難語離想芳韶猶剰牡丹知處也須些個
付與荼䕷喚取娉婷觀教春醉不道五更花漏遲愁一
晌笑車輪生角早已天涯
前調(和趙司戸紅藥)方岳
把酒問花繭栗梢頭春今幾何笑身居近侍階翻萬玉
面勻菩薩髻擁千螺一一牙籖英英碧字占定花間甲
乙科歸來也傍紫薇吟處揉作陽和祗今花事無多
看幾許風煙付與他待圍將翡翠怕蜂黏粉織成雲錦
遣鳳銜梭誰翦并刀贈之燕玉莫負雙蛾嬌溜波花應
道儘花強人面底用能歌
前調(和林教授)方岳
子盍觀夫商丘之木有樗不才縱斧斤睥睨何妨雪立
風煙傲兀怎問春回老子似之倦游久矣歸曬漁蓑羹
芋魁村鉏外聞韭今有子芥已生臺天於我輩悠哉
縱作賦問天天亦猜且醉無何有酒徒陶陸與二三子
詩友陳雷正爾眠雲阿誰敲月不是我曺不肻來君且
住怕口生荆棘胸有塵埃
前調(夀吴履齋)張榘
綠野歸來笻杖角巾豈不快哉有清泉白石東西巖岫
翠隂紅影高下樓臺况是蕤賓槐庭暑薄照眼葵榴次
第開輕薰裏翦香蒲為夀一笑傳杯栽培多少英材
更霖雨看看徧九垓算支撐厦屋正資梁棟調和鈞鼎
須用鹽梅旒冕興思搢紳顒望應有天邊丹詔催依還
是為蒼生一起重位元台
前調(次韻四友)馮取洽
我愛之君結屋屏山友松竹梅有倦游孤劍暫懸素壁
醉吟行屨時印蒼苔得失不驚知恬交養浩浩胸中何
壯哉須知道似驊騮萬里道路方開相期湖上舒懷
莫放過花枝與酒杯況上天已辦河東新賦圜橋樂得
海内英才矍鑠溪翁據鞍一笑畫餅功名賦儻來長堤
上看柳花荷氣儘可追陪
前調馮取洽
一雨沛然六合全清空無點埃喜秋容新沐為誰媚嫵
凉蟾留照政爾徘徊蠟屐清游漁蓑淡話富貴於余何
有哉雙溪上緫舊盟鷗鷺來往無猜煙霞竹石松梅
更無數幽花陸續開漸黃雞啄黍肥堪一箸浮蛆拍甕
美可三杯兒解應門翁方索句俗客來時莫放來青山
好儘從今日日闥不妨排
前調(用前韻謝魏菊莊)馮取洽
舉世紛紛風靡波流名氛利埃有幽人嘉遯長年修潔
寒花作伴竟日徘徊餐薦夕英杯迎朝露世味何如此
味哉揚揚蝶儘弄芳來往我又奚猜雙溪約玉林梅
擬直到莊門一扣開奈衢山風急勒教回駕横塘水弱
未許浮杯恨結停雲神馳落月白雪風前急墮來教兒
唱侑衰翁一醉無悶堪排
前調(再用前韻答吕柳溪)馮取洽
問訊柳溪溪上柳容胡為帶埃歎陽春陡變孰為披拂
賞音難遇誰與徘徊好在湖山吾容不辱寄徑垂條豈
偶哉休搖蕩且深根寧極免俗人猜何妨傍竹依梅
待青眼春回一笑開儘攀絲弄葉效顰施黛籠韀拂帽
竊蔭傳杯未礙飛緜一高千丈風力微時穩下來天難
問便陶門漢苑一任安排
前調(和玉林韻)馮取洽
人事好乖雲散風流暗思去年記竹輿伊軋報臨村裏
笻枝顚倒忙返溪邊翦韭新炊尋桃小酌取次懽謠俱
可編難忘處是陽春一曲羣唱尊前新晴又放花天
況家釀堪攜不用錢想有人如玉已過南市無人伴我
重醉西阡舊約難憑新詞堪賦樂事賞心那得全歸來
也命兒將此意寫似朱絃
前調(贈錦江歌者何琮)馮取洽
有孤竹君音節拂雲諡曰洞簫縱柳郎填就周郎顧罷
欠伊品藻律也難調慚媿何郎嗚嗚嫋嫋翻入齶脣齒
舌喉誰知道是郭郎親授共貫同條後來一輩枵枵
甚聲響都如鸚鵡嬌歎秦青已往嘉榮何在念奴骨朽
李八魂銷試向君前聽君一曲前輩風流未覺凋馮郎
老但點頭嚥唾&KR0838;解金貂
前調(書南堂壁)蔣捷
老子生平辛勤幾年始有此廬也學那陶潛籬栽些菊
依他杜甫園種些蔬除了雕梁肻容紫燕誰管門前長
者車怪近日把一庭眀月却借伊渠鬢邊白雪紛如
又何苦招賓納客歟但夏榻宵眠面風敧枕冬檐晝短
背日觀書若有人尋只教僮道這屋主人今自居休羡
彼有搖金寶轡織翠華裾
前調(未開梅)歐良
我善觀梅識梅妙處舍我其誰待裁冰翦雪已無足道
凝酥弄粉愈不為竒枉費心神廵檐索笑點校南枝并
北枝梅應道似這般題品未是相知分眀有箇端倪
遮莫把人間凡眼窺那精神全在半含蕊處風流全在
未有香時萬木叢邊兩三點白此是生生化化機花開
也又怎生消得箇樣詞兒
前調(夀同年陳探花)姚勉
憶昔東坡秀奪眉山生丙子年盖丙離子坎四方中氣
宜當此歲間出英賢河嶽鍾靈星辰再孕來自赤城中
洞天新秋霽萃一襟爽氣風露澄鮮玉階同聽臚傳
伴寶馬如龍絲裊鞭正椿庭未老同躋榮路萼樓争耀
相照魁躔即似坡公金蓮夜對身作玉堂雲霧仙憐同
歲但乞如夢得分買山錢
前調(夀婺州陳可齋)姚勉
四海中間第一清流惟有可齋看平生踐履真如冰玉
䧺文光燄不涴塵埃元祐諸賢紛紛臺省惟有景仁招
不來狂瀾倒獨中流砥柱屹立崔嵬掛冠有請高哉
但清廟正需梁棟材便撐舟野水出航巨海有官鼎鼐
無地樓臺製菊齡高看萸人健萬頃秋江入夀杯經綸
了却馭風騎氣閬苑蓬萊
前調(夀張府判室)姚勉
梅笑東風只兩日間又新歲華有玉龜阿母獻三蟠實
蕊宫仙子飛七香車春滿鰕簾雪晴鴛瓦窗戶非煙籠
翠紗萱堂上看衣翻戲綵觴捧流霞君家元是仙家
幾度看菖蒲九節花來劒池丹井平分風月一溪流水
猶泛胡麻夀慶千秋榮封兩國綠鬢猶深楊柳鴉長生
藥在蓬萊頂上不必丹砂
前調(送權倅許帳幹)姚勉
萬里清風吹送錦帆入南浦雲看拂天旌旆攀留不住
迷津舸艦歌舞相迎二許家聲三洪地望今代風流第
一人蜚英早合詞林視草藜閣翻芸飛芻遠餉三軍
特借作紅蓮入幕賓把西山暮雨暫時收捲荷山明月
小試平分甦醒枯魚剔除深蠧箇是人間有脚春難淹
久看詔催入侍香案麒麟
前調(七月朔夀盧守)姚勉
一葉新凉又是西風吹轉素商攬玉壺英氣鍾為人物
銀河精采融作文章司巧天公攙先七夕分付天孫雲
錦裳騎龍鳳自九霄飛至萬丈光芒早年奏賦長楊
飽挹盡瀛洲風露香問石渠天禄借將班馬荷山錦水
暫作龔黃蘭省春風薇垣夜月合佩仙花侍玉皇明年
裏飲夀椒何處宣勸持觴
前調(夀楊帥參次日將之官)姚勉
摘玉蕊梅泛金葉蕉祝公夀齡算今年比似常年迥别
翠煙紅霧香靄門屏鳳詔雲霄龍光牛斗輝射南州孺
子亭看看是伴元戎小隊花柳郊坰傳家有子明經
渾不要黃金遺滿籯向月中傳與一枝仙桂斕斑衣上
更著袍青明日瓜期今朝椿夀玉樹芝蘭羡滿庭公知
否老人星一點映泰階星
前調(夀趙倅)姚勉
道骨仙風海上騎鯨端是後身把銀河天巧鍾為文采
劒津寶氣融作精神壺玉儲冰掌金擎露胸次全無一
點塵年年裏早花朝六日長慶生申箳篁濯錦江濱
人盡道如公清最真合沉香亭北金箋奏曲恩披獸錦
醉拭龍巾泥紫頒來渠黃飛去自是八花甎上人從今
後看大鈞播物萬象皆春
前調(餞張倅)姚勉
明月扁舟輕逐江鷗翩然賦歸任顛風掀舞濤山浪屋
少須平定一碧琉璃柳絮浮雲有無根蔕到底不磨真
是非呵呵笑看人情如紙世事如棋宜堂事事皆宜
把杯酒論文更有誰記風雲滿席吟情浩蕩龍蛇滿壁
醉墨淋漓别後相思有書寄否春在梅花第一枝重相
見約柳堤撐舫竹閣尋詩
前調(送友人歸蜀)姚勉
拂劒整裝光射斗牛色正芒寒大丈夫不作兒曹離别
何須更唱三疊陽關晝錦還鄉油幢佐幕誰道青天行
路難從今去聽聲名燄燄飛動岷山征途少飲加餐
要做取功名久遠看捲長風吹醒劒關雲氣更須砥柱
三峡驚湍聞道槐庭已登安石此去須彈貢禹冠明年
裏踏梅花有分相見長安
前調王鼎翁
又是年時杏紅欲吐柳綠初芽奈尋春步遠馬嘶湖曲
賣花聲過人唱窗紗暖日晴煙輕衣羅扇看徧王孫七
寶車誰知道又十年魂夢風雨天涯休休何必傷嗟
漫贏得清清兩鬢華且不知門外桃花何代不知江左
燕子誰家世事無情天公有意歲歲東風歲歲花&KR0838;一
笑且醒來杯酒醉後杯茶
前調何夢桂
老去無心看盡青山山前暮雲問重来海燕烏衣安在
乍歸遼鶴華表空存世路悠悠風塵渺渺白髮相催烏
兔頻浮生事算天涯海角誰是閒人幾番甲子庚申
看青草年年秋又春笑武陵源上桃花未實崑崙山下
瑶樹長新霓羽飄零蛾眉蕭颯欲覓神仙隔兩塵草堂
在但休教猿鶴夜半移文
前調(夀何逢原北堂)何夢桂
孔盖霓旍月佩雲裳人間女仙問韶光九十何如今日
花朝百五好是明年戲舞稱觴一堂家慶眼見兒孫曾
又玄竒絶處看菱花白髮不改朱顔當年手種紅蓮
笑幾度桑田滄海乾想蟾胎鍊就紫皇靈藥龍髯飛堕
玉女雲軿青鳥重來紅霞儼在一曲雲和猶未閒羞塵
世把蛾眉蟬鬢空為誰妍
前調(梅)吳潛
十月江南一番春信怕凭玉闌正地連邊塞角聲三弄
人思鄉國愁緒千般草草村墟疎疎籬落猶記花間曾
卓菴茶甌罷問幾回吟遶冷淡相看堪憐影落溪南
又月午無人更漏三雖虚林幽壑數枝偏瘦已存鼎鼐
一點微酸松竹交盟雪霜心事斷是平生不肻寒林逋
在倩詩人此去為語湖山
前調陳草閣
霜剥枯崖何處郵亭玉龍夜呼喚經年幽夢悠然獨覺
參横璇漢漏徹銅壺漠漠風煙昏昏水月醉聳詩肩騎
瘦驢孤吟處肯尋香弔影搔首踟蹰古心落落如予
悄獨立高寒凌萬夫對荒煙野草淺溪沙路班荆三嗅
此意誰如高卧南陽歸来彭澤借問風光還似無難窮
處待憑將妙手作歲寒圖
前調葛長庚
乍雨還晴似寒而暖春事已深是婦鳩乳燕說教魚躍
豪蜂醉蝶撩得鶯吟鬭茗分香脱單衣裌回首清明上
已臨芳菲處在棃花金屋楊柳璚林如今詩酒胸襟
對好景良辰似有姙念恨如芳草知他多少夢和飛絮
何處追尋病酒時光困人天氣早有新秧吐嫩鍼蘭亭
畔漸流觴曲水修禊山隂
前調葛長庚
吹面無寒沾衣不濕豈不快哉正杏花雨嫩紅飛香砌
柳枝風軟綠映芳臺燕似談禪鶯如演史猶有海棠連
夜開清明也尚隂晴莫凖蜂蝶休猜朝来應問蒼苔
甚幾日都成錦繡堆念四方賓客不堪渭樹一年春事
已屬庭槐宿酒難醒多情易老争奈傳杯不放杯如何
好看秋千戲劇蹴踘詼諧
前調葛長庚
嫩雨如塵嬌雲似織未肻便晴見海棠花下飛来雙燕
垂楊深處啼斷孤鶯綠砌苔香紅橋水暖笑撚吟髭行
復行幽尋嬾就半窗殘睡一枕初醒銷凝次第清明
渺南北東西草又青念鏡中勲業韶光冉冉夢前今古
銀髮星星青鳥無憑丹霄有約獨倚東風無限情誰知
有這春山萬點杜宇千聲
前調(除夕)元好問
腐朽神竒夢幻吞侵朝昏變遷悵殘燈舊歲雞聲競早
春風歸興鴈影相先南渡崩奔東屯留滯世事悠悠白
髮邊虛名誤徧人間浪走恰到求田青紅花柳争妍
意醉眼天公也放顛更雲雷怒捲頹波一注冰霜冷看
老桂千年園令家居陶潛官罷無酒令人意缺然從教
去付青山屋上明月尊前
御選歴代詩餘卷九十
