欽定四庫全書
御選歴代詩餘卷一百十四
司經局洗馬掌局事兼翰林院修撰加二級(臣)王奕清奉
旨校刊
詞話(宋一)
詞盛於宋而國初宸翰無聞然觀錢俶之金鳳欲飛遭
掣搦為藝祖所賞李煜之一江春水向東流為太宗所
忌開剏之主非不知詞不以詞見耳嗣則有金珠乞詩
之宫嬪有提舉大晟之官僚按月律進詞承宣命珥筆
寵諸詞人良云盛事奚必宸翰之遠播哉(古今詞話)
吳越後王來朝太祖為置宴出内伎彈琵琶王獻詞曰
金鳳欲飛遭掣搦情脈脈行即玉樓雲雨隔太祖起拊
其背曰誓不殺錢王(後山詩話)
吳越王妃每歲歸臨安王以書遺之云陌上花開可緩
緩歸矣吳人用其語為緩緩歌後蘇東坡為易其詞歌
之陌上山花無數開路人争看翠軿來即古清平調也
(古今詞話)
南唐後主在圍城中作臨江仙詞未就而城破嘗見其
殘稿點染晦昧心方危窘不在書耳藝袓曰李煜若以
作詞工夫治國家豈為吾所俘也(西清詩話)
按太祖實錄及三朝正史云開寶七年十月詔曹彬潘
美等帥師伐江南八年十一月拔昇州今後主詞櫻桃
落盡云云乃咏春景非十一月破城時作然王師圍金
陵凡一年後主於圍城中春間作此詞亦未可知方是
時其心豈不危急(苕溪漁隐)
潘逍遥狂逸不羇往往有出塵之語自製憶餘杭詞三
首一時盛傳東坡愛之書於玉堂屏風石曼卿使畫工
繪之作圖其詞曰長憶西湖湖水上盡日凭闌湖上望
三三兩兩釣魚舟島嶼正清秋笛聲依約蘆花裏白鳥
成行忽飛起别來閒想整綸竿思入水雲寒又長憶孤
山山影獨山在湖心如黛簇僧房四面向湖開輕棹去
還來芰荷香細連雲閣閣上清聲檐下鐸别來塵土浣
人衣空役夢魂飛又長憶西湖添碧溜靈隐寺前天竺
後冷泉亭上舊曾游三伏似清秋白猿時見攀高樹長
嘯一聲何處去别來幾向畫圖看終是欠峯巒舊刻或
云虞美人或云酒泉子皆誤更有失去第二首山影獨
字第三首添碧溜字者不成詞矣(古今詞話)
潘閬憶孤山詞句法清古語帶煙霞近時罕及(陸淞)
仁宗嘗語張文定宋景文曰孟子可謂知樂矣今樂猶
古樂又曰自排徧以前音聲不相侵亂樂之正也自入
破之後始侵亂矣至此則鄭衞也(随手雜錄)
武才人色冠後庭裕陵得之會教坊獻新聲因為製詞
號瑶臺第一層(後山詩話)
宼萊公詩才思融遠年十九成太平興國進士初知巴
東縣有詩云野水無人渡孤舟盡日横又嘗為江南春
詞云波渺渺柳依依孤村芳草遠斜日杏花飛江南春
盡離腸斷蘋滿汀洲人未歸一時膾炙(温公詩話)
寇萊公詩若野水無人渡孤舟盡日横之句深入唐人
三昧初授歸州巴東令人皆以宼巴東呼之以比韋蘇
州然富貴時所作詩皆淒楚愁怨嘗為江南春詞一闋
膾炙人口又有詩曰杳杳煙波隔千里白蘋香散東風
起日落汀洲一望時愁心不斷如春水余嘗謂世之深
於詩者盡慕唐人清怨悲感以主其格不知清極則志
飄感深則氣謝萊公富貴時送人使嶺南云到海只十
里過山應萬重人以為警絶晚竄海康至境首吏呈圖
經迎拜於道公問州去海遠近曰只可十里憔悴奔竄
已兆於此矣余嘗愛王沂公曾布衣時以所業質吕文
穆公蒙正卷有早梅詩云雪中未問和羹事先向百花
頭上開文穆曰此生已次第安排作状元宰相矣後果
然(蓼花洲閒錄)
晏元獻尤喜馮延巳歌詞其所自作亦不減延已樂府
木蘭花云重頭歌咏響璁琤入破舞腰紅亂旋重頭入
破皆管絃家語也(貢父詩話)
晏叔原謂蒲傳正曰先君一生小詞未嘗作婦人語傳
正曰綠楊芳草長亭路年少抛人容易去豈非婦人語
叔原曰公謂年少為所歡乎因公言乃解得樂天詩欲
留所歡待富貴富貴不來所歡去傳正笑而悟其言之
失(詩眼)
皇祐中吕夷簡致仕仁宗問卿去誰可代者夷簡薦陳
堯佐上遂召還大拜吕生日陳攜酒過之作踏莎行詞
曰二社良辰千家庭院翩翩又覩雙飛燕鳳凰巢稳許
為鄰瀟湘煙暝來何晚亂入紅樓低飛綠岸畫梁輕拂
歌塵轉為誰歸去為誰來主人恩重珠簾捲吕笑曰只
恐捲簾人已老陳曰但得公老於廊廟莫愁調鼎事無
功二公相推何等藴藉(詞苑)
錢惟演吳越王俶之子為中書門下平章事坐擅議宗
廟且與后家通婚落職為崇信軍節度使其玉樓春詞
云城上風光鶯語亂城下煙波春拍岸綠楊芳草幾時
休淚眼愁腸先已斷情懷漸覺成衰晚鸞鏡朱顔驚暗
換昔年多病厭芳尊今日芳尊惟恐淺此公暮年之作
詞極淒惋(黃昇)
錢思公謫漢東日撰玉樓春詞酒闌歌之必為泣下後
閣有白髮歌姬乃舊日鄧王舞鬟驚鴻也言先王將薨
預戒挽鐸中歌木蘭花引紼為送今相公其將危乎果
然(侍兒小名錄)
韓稚圭點絳脣詞云病起懨懨庭前花影添憔悴亂紅
飄砌滴盡真珠淚惆悵前春誰向花前醉愁無際武陵
凝睇人遠波空翠公經國大手而小詞乃以情韻勝人
(詞苑)
皇祐初魏公鎮揚州撰維揚好四章所謂二十四橋千
步柳春風十里上珠簾者是也後罷相出鎮安陽復作
安陽好詞十章皆望江南調也(吳虎臣)
范文正公謫睦州過嚴陵祠下會吳俗歲祀里巫送神
歌滿江紅有云湘江好洲漠漠波似染山如削遶嚴陵
灘畔鷺飛魚躍公曰吾不善音律但撰一絶送神云漢
包六合網英豪一箇冥鴻惜羽毛世祖功臣三十六雲
臺争似釣臺高吳俗至今歌之(湘山野錄)
范希文守邊日作漁家傲數首皆以塞上秋来風景異
為起句歐陽公常呼為窮塞主之詞(東軒筆錄)
范文正公蘇幕遮詞云碧雲天紅葉地秋色連波波上
寒煙翠山映斜陽天接水芳草無情更在斜陽外黯鄉
魂追旅思夜夜除非好夢留人睡明月樓高休獨倚酒
入愁腸化作相思淚公之正氣塞天地而情語入妙至
此(詞苑)
范文正公韓魏公一時勲德重望而范有御街行詞韓
有點絳脣詞皆極情致予友朱良規嘗云天之風月地
之花柳與人之歌舞無此不成三才雖戲語亦有理也
(楊慎)
賢如寇準晏殊范仲淹勲名重臣不少艷詞即丁謂賈
昌朝夏竦亦有綺語流傳當不以人廢言也(古今詞話)
賈昌朝木蘭花令詞都城水綠嬉游處仙棹往來人笑
語紅随遠浪泛桃花雪散平沙飛柳絮東君欲共春歸
去一陣狂風和驟雨碧油紅旆錦障泥斜日畫橋芳草
路黃叔暘云文元公生平惟賦此一詞極有風味(古今詞話)
宋初以詞章早著名者梓州蘇易簡作越江吟載百琲
明珠蜀之大魁自此始鉅野王禹偁作點絳脣見小畜
集其文章亦重於當世(古今詞話)
王元之有小畜集其點絳脣詞水村漁市一縷孤煙細
之句清麗可愛豈止以詩擅名(詞苑)
王君玉有望江南詞十首自謂謫仙王荆公酷愛其紅
綃香潤入梅天句(陳輔之)
晏元獻赴杭道過維揚憩大明寺暝目徐行使吏誦壁
間詩版戒勿言爵里姓名終篇者無幾别誦一詩問之
江都王琪也召之同游池上時春晚已有落花元獻曰
每得句書壁或彌年未嘗強對且如無可奈何花落去
至今未有偶琪應聲曰似曾相識燕歸來何如元獻大
喜由此辟置館職(苕溪漁隠)
歐陽文忠愛王君玉燕詞云煙徑掠花飛遠遠曉&KR1084;驚
夢語匆匆梅聖俞以為不若李堯夫燕詩云花前語澀
春猶冷江上飛高雨乍晴君玉全章云江南燕輕颺繡
簾風二月池塘新社過六朝宫殿舊巢空頡頏恣西東
王謝宅曾入綺堂中煙徑掠花飛遠遠曉窗驚夢語匆
匆偏占杏梁紅(能改齋漫錄)
聶冠卿詞不多見其多麗一首有露洗華桐煙霏絲柳
四句所謂玉中之拱璧珠中之夜光每一觀之撫玩無
斁(黃昇)
翰林學士聶冠卿嘗於李良定公席上賦多麗詞云想
人生美景良辰堪惜向其間賞心樂事古來難是并得
況東城鳳池沁苑泛晴波淺照金碧露洗華桐煙霏絲
柳綠隂搖曳蕩春一色畫堂迥玉簮瓊佩高會盡詞客
清歌久重燃絳蠟别就瑤席有翩若驚鴻體態暮為行
雨標格逞珠㗋緩歌妖麗似聽流鶯亂花隔慢舞縈迴
嬌鬟低嚲腰肢纖細困無力忍分散彩雲歸後何處更
尋覓休辭醉明月好花莫漫輕擲蔡君謨時知泉州寄
良定公書云新傳多麗詞述宴游之娛使病夫舉首增
歎耳又近者有客至自京師言諸公春日多會於元伯
園池因念昔游輒形篇咏綠渠春水走潺湲畫閣峰巒
映碧鮮酒令已行金盞側樂聲初認翠裙圓清游勝事
傳都下多麗新詞到海邊曾是尊前沉醉客天涯回首
重依然(復齋漫錄)
林君復結廬孤山二十年足不及城市真宗賜以粟帛
詔長吏歲時存問有咏梅霜天曉角詞云冰清雪潔昨
夜梅花發甚處玉龍三弄聲搖動枝頭月夢絶金獸熱
曉寒蘭燼滅要捲珠簾清賞且莫埽階前雪又咏草點
絳脣詞云金谷年年亂生春色誰為主餘花落處滿地
和煙雨又是離歌一闋長亭暮王孫去萋萋無數南北
東西路(古今詞話)
林和靖不特工於詩且工於詞如咏草一首金谷年年
亂生春色誰為主終篇不露一草字與覺範咏梅一首
風吹平野一點香随馬終篇不露一梅字同一雅潔(詩話)
(總龜)
歐陽永叔中歲居潁日自以集古一千卷蔵書一萬卷
琴一張棋一局酒一壺公以一翁老於五物間稱六一
居士有六一詞(樂府紀聞)
歐陽公嘗致意於詩温柔敦厚詩教也所得多矣吟咏
之餘溢為詞章平山堂集盛傳於世公自云所作多在
三上者枕上馬上厠上也(羅泌序)
歐陽公浣溪沙云堤上游人逐畫船拍堤春水四垂天
綠楊樓外出秋千只一出字自是後人道不到(晁補之)
闌干十二獨凭春晴碧遠連雲千里萬里二月三月行
色苦愁人謝家池上江淹浦畔吟魄與離魂那堪疎雨
滴黃昏更特地憶王孫此歐陽公少年游咏草詞也不
惟君復聖俞二詞不及求諸唐人温李集中殆與之為
一矣(吳虎臣)
庭院深深深幾許楊柳堆煙簾幕無重數金勒雕鞍游
冶處樓高不見章臺路雨横風狂三月暮門掩棃花無
計留春住淚眼問花花不語亂紅飛過秋千去歐陽修
蝶戀花詞也李易安酷愛其語遂用作庭院深深數闋
楊升庵云一句中連三字者如夜夜夜深聞子規又日
日日斜空醉歸又更更更漏月明中又樹樹樹梢啼曉
鶯皆善用疊字也(詞苑)
錢惟演宴客後園一官妓與永叔後至詰之妓對以失
釵故錢曰乞得歐陽推官一詞當即償汝永叔即席云
柳外輕隂池上雨雨聲滴碎荷聲小樓西角斷虹明闌
干倚徧留待月華生燕子飛来栖畫棟玉鉤垂下簾旌
凉波不動簟紋平水晶雙枕旁有堕釵橫(堯山堂外紀)
西清詩話謂歐詞之淺近者是劉輝偽作又云元豐中
崔公度跋馮延巳陽春詞云其間有入六一詞者今柳
三變詞亦有雜入平山堂集者則知浮豔者皆非公作
也(古今詞話)
山色有無中歐陽公咏平山堂句也或謂平山堂望江
南諸山甚近公短視故耳東坡為公觧嘲乃賦快哉亭
詞云記得平山堂上敧枕江南煙雨杳杳没孤鴻認得
醉翁語山色有無中盖山色有無非煙雨不能也然公
詞起句是平山闌檻倚晴空安得煙雨恐東坡終不能
為公觧矣(詞苑)
王銍默記載歐陽公望江南雙調云江南柳葉小未成
隂人為綠輕那忍折鶯憐枝嫩不勝吟留取待春深十
四五閒抱琵琶尋堂上簸錢堂下走恁時相見已留心
何況到如今初奸黨誣公盗甥公上表自白云喪厥夫
而無托攜孤女以来歸張氏此時年方十歲錢穆父素
恨公笑曰此正學簸錢時也歐知貢舉下第舉人復作
醉蓬萊譏之按歐公此詞出錢氏私志盖錢世昭因公
五代史中多毁吳越故醜詆之其詞之猥弱必非公作
不足信也(詞苑)
歐公小詞間見諸詞刻陳氏書錄一卷其閒多有與陽
春花間相混者亦有鄙䙝之語一二厠其中當是仇人
無名子所為近有醉翁琴趣外篇凡六卷二百餘首所
謂鄙䙝之語往往而是不止一二也前題東坡序八九
語詞氣卑陋不類坡作益可以証詞之偽(詞苑)
宋子京為天聖中翰林以賦采侯中博學宏詞科第一
有色映堋雲爛聲連羽月遲之句時呼為宋采侯每夕
臨文必使麗姝燃雙椽燭即張子野所謂紅杏枝頭春
意閙尚書也(古今詞話)
宋景文以餘力游戲為詞而風流閒雅超出意表(李之儀)
宋祁為學士一日遇内家車子數輛於繁臺不及避車
中有搴簾者曰此小宋也祁驚訝不已為作鷓鴣天詞
云畫轂雕輪狹路逢一聲腸斷繡簾中身無彩鳳雙飛
翼心有靈犀一點通金作屋玉為籠車如流水馬如龍
劉郎已恨蓬山遠更隔蓬山一萬重傳唱逹禁中仁宗
聞之問第幾車子有内人自陳頃之宣學士赴宴從容
語之祁惶懼仁宗曰蓬山不遠遂以内人賜之(詞林海錯)
侍讀劉原父守維揚宋景文赴夀春道出治下原父為
具以待又為踏莎行詞以侑歡云蠟炬高高龍煙細細
玉樓十二門初閉疎簾不捲水晶寒小屏半掩瑠璃翠
桃葉新聲榴花美味南山賓客東山伎利名不肻放人
閒忙中偷取工夫醉宋即席為浪淘沙近以别原父云
少年不管流光如箭因循不覺韶華換到如今始惜月
滿花滿酒滿扁舟欲觧垂楊岸尚同歡宴日斜歌闋將
分散倚蘭橈望水遠天遠人遠南山賓客東山伎本白
樂天詩(能改齋漫錄)
孫巨源於元豐間居翰苑與李端愿太尉往來尤數會
一旦鎖院宣召者至其家則出數十輩蹤跡之得之於
李氏時李新納妾能琵琶公飲不肻去而廹於宣命入
院幾二鼓矣遂草三制罷復作長短句以記别恨樓頭
尚有三通鼔何須抵死催人去上馬苦匆匆琵琶曲未
終回頭凝望處那更廉纖雨謾道玉為堂玉堂今夜長
遲明遣以示李(黃昇)
孫洙詞多為晏幾道所奪(萟林學山)
慶歷中開封府與棘寺同日獄空仁宗宫中宴集宣晏
幾道作鷓鴣天以歌之得旨受賞大意先賦昇平之盛
又見祥瑞之徵而末句略近之極為得體所傳朝來又
奏圜扉静十樣宫眉捧夀觴句是也亦以誌一時之治
化云(古今詞話)
晏叔原樂府寓以詩人句法精壮頓挫能動搖人心合
者高唐洛神之流下者亦不減桃葉團扇云(黃庭堅)
叔原不蹈襲人語風度閒雅自是一家如舞低楊柳樓
心月歌盡桃花扇底風乃知此人必不生於三家村中
者(晁補之)
伊川聞誦叔原詞夢魂慣得無拘檢又踏楊花過謝橋
笑曰鬼語也意頗賞之(程叔徹)
叔原詞在諸名勝中獨可追逼花間高處或過之(陳質齋)
石曼卿真宗朝學士生平遺落世事死後有見之者曰
我今為仙主芙蓉城其捫蝨庵長短句少有流傳者(古今)
(仙鑑)
曼卿通守胊山遣人以泥封桃李核彈之巖谷間嗣後
花開滿山又嘗攜伎石室中鳴絃為冰車鐵馬之聲後
黨竹谿為詞以弔之云鐵馬冰車斷遺響林花石室自
春風芙蓉城闕五雲中(堯山堂外紀)
李長吉歌天若有情天亦老人以為竒絶無對石曼卿
對以詞曰月如無恨月長圓足為勍敵(温叟詩話)
梅聖俞有蘇幕遮咏草詞云露堤平煙墅杳亂碧萋萋
雨後江天曉獨有庾郎年最少窣地青袍嫩色宜相照
接長亭迷遠道堪怨王孫不記歸期早落盡棃花春又
了滿地殘陽翠色和煙老與六一詞咏草一首同妙(古今)
(詞話)
吕士隆知宣州好笞妓適杭妓到喜之一日欲笞宣妓
妓曰不敢辭但恐杭妓不安士隆宥之梅聖俞為詞曰
莫打鴨打鴨驚鴛鴦鴛鴦新向池中浴不比孤洲老鴰
鶬若增一句即謝秋孃也(温叟詩話)
輟耕錄載梅聖俞禽言四章云泥滑滑苦竹岡雨瀟瀟
馬上郎馬蹄凌兢雨又急此鳥為君應斷腸婆餅焦兒
不食爾父向何之爾母山頭化為石山頭化石可奈何
遂作微禽啼不息提壺蘆沽美酒風為賓樹為友山花
撩亂目前開勸爾今朝千萬夀不如歸去春山云暮萬
木兮參天蜀道兮何處人言有翼可高飛安用空啼向
春樹此與文與可題竹十字令俱長短句金元人皆有
和詞而不可以被之管絃者也(古今詞話)
司馬温公詞云漁舟容易入深山仙家日日閒綺窗紗
幌映朱顔相逢醉夢間松露冷海霞斑匆匆整棹還落
花寂寂水潺潺重尋此路難盖阮郎歸本意也(古今詞話)
王荆公築草堂於半山引八功德水作小港其上疉石
作橋為集句填菩薩蠻云數間茅屋閒臨水窄衫短帽
垂楊裏花是去年紅吹開一夜風梢梢新月偃午睡醒
来晚何物冣關情黃鸝三兩聲後黃豫章戲效其體云
半煙半雨谿橋畔漁翁醉著無人喚疎嬾意何長春風
花草香江山如有待此意陶潜觧問我去何之君行即
自知(能改齋漫錄)
金陵懷古諸公寄調桂枝香者三十餘家惟王介甫為
絶唱東坡見之歎曰此老乃野狐精也其詞云登臨送
目正故國晚秋天氣初肅千里澄江似練翠峰如簇征
帆去棹殘陽裏背西風酒旗斜矗綵舟雲淡星河鷺起
圖畫難足念自昔豪華競逐歎門外樓頭悲恨相續千
古憑高對此漫嗟榮辱六朝舊事随流水但寒煙衰草
凝綠至今商女時時猶唱後庭遺曲(古今詞話)
介甫弟和甫名安禮有瀟湘逢故人慢云引多少夢魂
歸結洞庭煙棹漁蓑弟平甫名安國有減字木蘭花云
月破黃昏簾裏餘香馬上聞子雱字元澤有心疾妻獨
居小樓事佛介甫憐而嫁之雱作眼兒媚詞有相思只
在丁香枝上豆蔻梢頭之句更有倦尋芳云恨被榆錢
買斷兩眉長鬭皆人所不能及(古今詞話)
元豐初韓丞相縝以樞密院都承旨使北將行劇飲通
夕作樂府詞留别愛妾翌日神宗已密知之忽中批步
軍司遣兵馬搬家追送之縝初莫測久之知自樂府發
也縝之詞由此盛傳於天下(石林詩話)
韓縝有愛姬能詞韓奉使時姬作蝶戀花送之云香作
風光濃著露正恁雙栖又遣分飛去密訴東君應不許
淚波一灑奴衷素神宗知之遣使送行劉貢父贈以詩
卷耳幸容留婉孌皇華何啻有光輝莫測中旨何自而
出後乃知姬人别曲傳入内庭也韓亦有詞云鎖離愁
連緜無際來時陌上初薰繡幃人念遠暗垂珠露泣送
征輪長行長在眼更重重流水孤雲但望極樓高盡日
目斷王孫消魂池塘别後曾行處綠妬輕裙恁時攜素
手亂花飛絮裡緩步香茵朱顔空自改向年年芳草長
新徧綠野嬉游醉眼莫負青春此鳳簫吟咏芳草以留
别與蘭陵王咏柳以敘别同意後人竟以芳草為調名
則失鳳簫吟原唱意矣(樂府紀聞)
客謂張子野曰人咸目公為張三中謂公詞有心中事
眼中淚意中人也子野曰何不謂之張三影客不喻子
野曰雲破月來花弄影嬌柔嬾起簾壓捲花影柳徑無
人墜絮輕無影此生平得意者(樂府紀聞)
子野詞才不足而情有餘(李之儀)
晏元獻尹京日辟張先為通判新納侍兒公甚屬意先
能為詩詞公雅重之每張來令侍兒出侑觴往往歌子
野所為之詞其後王夫人浸不容公即出之一日子野
至公與之飲子野作碧牡丹云步障搖紅綺曉月堕沉
煙砌緩板香檀唱徹伊家新製怨入眉頭斂黛峰横翠
芭蕉寒雨聲碎鏡華翳閒照孤鸞戲思量去時容易鈿
盒瑤釵至今冷落輕棄望極藍橋但暮雲千里幾重山
幾重水令營伎歌之至末句公憮然曰人生行樂耳何
自苦如此亟命於宅庫支錢若干復取前所出侍兒既
来夫人亦不復誰何也(道山清話)
子野於玉仙觀道中逢謝媚卿作謝池春慢云繚墻重
院閒有流鶯到繡被掩餘寒畫閣明新曉朱檻連空闊
飛絮無多少徑莎平池水渺日長風静花影閒相照塵
香拂馬逢謝女城南道秀艷過施粉多媚生輕笑鬭色
鮮衣薄碾玉雙蟬小歡難偶春過了琵琶流怨都入相
思調一時傳唱幾徧(古今詞話)
宋景文過子野家將命者曰尚書欲見雲破月來花弄
影郎中子野内應曰得非紅杏枝頭春意閙尚書耶(古今)
(詞話)
張先郎中能為詩及樂府至老不衰子瞻嘗贈以詩云
詩人老去鶯鶯在公子歸来燕燕忙先和云愁似鰥魚
知夜永嬾同蝴蝶為春忙為子瞻所賞然世俗多喜傳
先樂府遂掩其詩聲識者皆以為恨(石林詩話)
本朝有兩張先皆字子野一則樞密副使遜之孫與歐
陽文忠同在洛陽幕府其後文忠為作墓誌銘稱其志
守端方臨事敢決者一與東坡先生游東坡推為前輩
詩中所謂詩人老去鶯鶯在公子歸来燕燕忙能為樂
府號張三影者(王明清玉照新志)
天聖間一時有兩張先者皆字子野俱進士其能詩夀
考悉同一博山人號三影者一吳興人為都官郎中見
齊東野語愚按紅杏枝頭春意閙尚書欲見雲破月来
花弄影郎中將命之語人或疑之子野自謂何不謂之
張三影如嬌柔嬾起簾壓捲花影柳徑無人墜絮輕無
影并前句為三影豈博山人為之乎且吳興近杭子野
至多為官伎作詞常與東坡作六客詞而年冣耄載在
癸辛雜識不聞有兩人同號張三影者也(胡應麟筆叢)
張先以三影名者因其詞中有三影字故自譽也然以
雲破月來花弄影為冣餘二影字不及(詞統)
吾昔自杭移高密與楊元素同舟而陳令舉張子野皆
從余過李公擇於湖遂與劉孝叔俱至松江夜半月出
置酒垂虹亭上子野年八十五以歌詞聞於天下作定
風波令其略云見說賢人聚吳分試問也應傍有老人
星座客歡甚有醉倒者此樂未嘗忘也今七年爾子野
孝叔令舉皆為異物而松江橋亭今歲七月九日海風
駕潮平地丈餘蕩盡無復孑遺矣追思曩時真一夢耳
(蘇軾)
吳興郡圃今有六客亭即公擇子瞻元素子野令舉孝
叔時公擇守吳興也東坡又云余昔與張子野劉孝叔
李公擇陳令舉楊元素會於吳興時子野作六客詞其
卒章云見說賢人聚吳分試問也應傍有老人星凡十
五年再過吳興而五人皆已亡矣時張仲謀與曹子方
劉景文蘇伯固張秉道為座客仲謀請作後六客詞云
月滿苕溪照野堂五星一老鬭光芒十五年間真夢裏
何事長庚對月獨淒凉綠鬢蒼顔同一醉還是六人吟
笑水雲鄉賓主談鋒誰得似看取曹劉今對兩蘇張(苕溪)
(漁隐)
子野耆卿齊名而時論有以子野為不及耆卿者然子
野韻高是耆卿所乏處(晁補之)
子野詞勝乎情耆卿情勝乎詞情詞相稱少游一人而
已(蔡伯世)
仁宗留思儒雅務本理道深斥浮豔虚薄之文初進士
柳三變好為滛冶曲調傳播四方嘗有鶴冲天詞云忍
把浮名換了淺斟低唱及臨軒放榜特落之曰此人風
前月下好去淺斟低唱何要浮名且填詞去三變由此
自稱奉旨填詞景祐中方及第後改名永方得磨勘轉
官其詞曰黃金榜上偶失龍頭望明代暫遺賢如何向
未遂風雲便争教不恣狂蕩何須論得喪才子詞人自
是白衣卿相煙花巷陌依約丹青屏幛幸有意中人堪
尋訪且恁偎紅翠風流事平生暢青春都一晌忍把浮
名換了淺斟低唱(能改齋漫錄)
耆卿與孫相何為布衣交孫知杭門禁甚嚴耆卿欲見
之不得作望海潮詞往詣名妓楚楚曰欲見孫恨無門
路若因府會願啟朱脣歌之若問誰為此詞但說柳七
中秋夜作楚楚宛轉歌之孫即席迎耆卿入座詞曰東
南形勝三吳都會錢塘自古繁華煙柳畫橋風簾翠幕
參差十萬人家雲樹遶堤沙怒濤捲霜雪天塹無涯市
列珠璣戶盈羅綺競豪奢重湖疉巘清佳有三秋桂子
十里荷花羌笛弄晴菱歌泛夜嬉嬉釣叟蓮娃千騎擁
高牙乘醉聽簫鼓吟賞煙霞異日圖將好景歸去鳳池
誇(詞苑)
嘗見一西夏歸朝官云世間有井水飲處即能歌柳詞
(葉夢得)
柳詞風格不高而音律諧緩詞意妥貼承平氣象形容
曲盡尤工於羈旅行役(陳質齋)
人皆言柳耆卿詞俗然如霜風淒緊關河冷落殘照當
樓唐人佳處不過如此(蘇軾)
耆卿詞鋪敘展衍備足無餘較之花間所集韻終不勝
(李之儀)
耆卿詞雖極工然多雜鄙語(孫敦立)
耆卿詞有教坊丁大使意(劉克莊)
景祐中柳永以登第冀進用適奏老人星現左右令永
作醉蓬莱詞以獻曰漸亭皋葉下隴首雲飛素秋新霽
華闕中天鎖蔥蔥佳氣嫩菊黃深拒霜紅淺近寶階香
砌玉宇無塵金風有露碧天如水正值昇平萬幾多暇
夜色澄鮮漏聲迢遞南極光中有老人呈瑞此際宸游
鳳輦何處度管絃聲脆太液波翻披香簾捲月明風細
仁宗見之不懌(太平樂府)
宋無名氏眉峰碧詞云蹙損眉峰碧纖手還重執鎮日
相看未足時忍便使鴛鴦隻薄暮投村驛風雨愁通夕
窗外芭蕉窗裏人分明葉上心頭滴真州柳永少讀書
時遂以此詞題壁後悟作詞章法一妓向人道之永曰
某於此亦頗變化多方也然遂成屯田蹊徑(古今詞話)
山抹微雲秦學士露花倒影柳屯田(蘇軾)
御選歴代詩餘卷一百十四
