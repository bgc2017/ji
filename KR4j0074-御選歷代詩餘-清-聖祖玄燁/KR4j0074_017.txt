欽定四庫全書
御選歴代詩餘卷十七目錄(起四十七字至四十八字)
珠簾捲
歐陽修
望仙樓
晏幾道
一落索(又一體)
賀鑄
吕渭老
相思兒令
晏殊
憶少年(又一體)
曹組
万俟雅言
孫道絢
玉連環(又一體)
張先
向子諲
王世懋
聖無憂
歐陽修
賀聖朝
無名氏
前調(又一體)
黃庭堅
前調(又一體)
杜安世
前調(又一體)
杜安世
甘草子(又一體)
寇凖
柳永(二首)
楊无咎
朝中措
歐陽修(二首)
周紫芝(三首)
葛郯
李祁
向子諲
蔡伸(二首)
趙師俠(五首)
趙長卿(三首)
張掄(六首)
朱敦儒
曾覿(六首)
楊无咎
侯寘(七首)
辛棄疾(五首)
范成大(三首)
陳三聘(二首)
黃公度(二首)
程垓(三首)
陸游(三首)
趙彦端
管鑑
閭邱次杲
馬莊父
王炎(二首)
盧炳
沈端節
吳文英(三首)
張炎
完顔璹
高士談
段成巳
元好問(二首)
張雨
吳子孝(四首)
前調(又一體)
趙長卿
韓淲(七首)
吳洪(二首)
秋蕊香
晏殊(二首)
晏幾道(二首)
張耒
周邦彦
方千里
楊澤民
趙希&KR1207;
吳文英(二首)
陳允平
黃鑄
王從叔
御選歴代詩餘卷十七目錄
欽定四庫全書
御選歴代詩餘卷十七(起四十七字至四十八字)
司經局洗馬掌局事兼翰林院修撰加二級(臣)王奕清奉
旨校刊
珠簾捲
(以歐陽修詞起句為調名本雙調四十七字或去起句雲字今依六一詞正之)
珠簾捲歐陽修
珠簾捲暮雲愁垂煙暗鎖青樓煙雨濛濛如畫輕風吹
旋收香斷錦屏新别人間玉簟初秋多少舊歡新恨
書杳杳夢悠悠
望仙樓
(一名胡搗練雙調四十七字)
望仙樓晏幾道
小春花信日邊來未上江梅先拆今歲東君消息還自
南枝得素衣染盡天香玉酒添成國色一自故溪疎
隔腸斷長相憶
一落索
(又一體雙調四十七字)
一落索賀鑄
初見碧紗牎下繡寸波頻溜錯將黃暈壓檀花翠袖掩
纖纖手金縷一雙紅豆情通色授不應舞愛學垂楊
甚長為春風瘦
前調吕渭老
蟬帶殘聲移别樹晩凉房戶秋風有意染黃花下幾點
凄凉雨渺渺雙鴻飛去亂雲深處一山紅葉為誰愁
供不盡相思句
相思兒令
(雙調四十七字與相思引無涉)
相思兒令晏殊
昨日探春消息湖上綠波平無奈繞堤芳草還向舊㾗
生有酒且醉瑶觥更何妨檀板新聲誰教楊柳千絲
就中牽繫人情
憶少年
(又一體雙調四十七字與十二時之别名相辨者在後段之長短平仄也)
憶少年曹組
年時酒伴年時去處年時春色清明又近也却天涯為
客念過眼光隂難再得想前歡盡成陳迹登臨恨無
語把闌干暗拍
前調(隴首山)万俟雅言
隴雲溶曳隴山峻秀隴泉嗚咽行行暫駐馬巳不勝愁
絶上隴首凝眸天四闊更一聲寒鴈凄切征書待寄
遠有知心明月
前調(送葛氏姪女)(宋媛)孫道絢
雨晴雲斂煙花淡蕩遥山凝碧驅車問征路賞春風南
陌正雨後棃花幽豔白悔匆匆過了寒食歸家漸春
暮探酴醿消息
玉連環
(又一體雙調四十七字前四十五字者即一落索之一體此比一落索前段多二字平仄亦異)
玉連環張先
南園巳恨歸來晩芳菲滿眼春工偏上好花多疑不向
空枝暖惜恐紅雲易散叢叢看徧當時猶有蕊如梅
向幾日東風綻
前調向子諲
春風斷送前山雨行雲歸去朝來須信本無心回首了
無尋處欲問箇中去路阿誰能語澄江霽月却深知
把此意都分付
前調王世懋
青靑無數金堤柳弄絲抛絮夕陽疎影那人家前歲紫
騮曾駐惆悵白花飛處要留難住任他流水作浮萍
花未去春先去
聖無憂
(一名烏夜啼四十七字觀李煜烏夜啼詞與歐陽修聖無憂詞略無分别實一調而異名另立一調)
(者非)
聖無憂歐陽修
世路風波險十年一别須臾人生聚散長如此相見且
歡娛好酒能消光景春風不染髭鬚為公一醉花前
倒紅袖莫來扶
賀聖朝
(本唐教坊樂名後以名詞雙調四十七字)
賀聖朝無名氏
白露點曉星明滅秋風落葉故址頹垣冷煙衰草前朝
宫闕長安道上行客依舊利深名切改變容顔消磨
今古隴頭殘月
前調(又一體)黃庭堅
脫霜披茜初登第名高得意櫻桃榮宴玉池遊領羣仙
行綴佳人何事輕相戲道得之何濟君家聲譽古無
雙且均平為二
前調(又一體)杜安世
牡丹盛拆春將暮羣芳羞妒幾時流落在人間半閒仙
露馨香豔冶吟看醉賞歎誰能留住莫辭持燭夜深
深怨等閒風雨
前調(又一體)杜安世
東君造物無凝滯芳容相替杏花桃萼一時開就中明
媚綠叢金朵枝長葉細稱花王相待萬般堪愛暫時
見了斷腸無計
甘草子
(雙調四十七字)
甘草子寇凖
春早柳絲無力低拂青門道暖日籠啼鳥初拆桃花小
遥望碧天淨如埽曳一縷輕寒縹緲堪惜流年對芳
草任玉壺傾倒
前調柳永
秋暮亂灑衰荷顆顆真珠雨雨過月華生冷徹鴛鴦浦
池上凭闌愁無侣奈此箇單棲情緒却傍金籠共鸚
鵡念粉郎言語
前調柳永
秋盡葉翦紅綃砌菊遺金粉鴈字一行來還有邊庭信
飄散露華清風緊動翠幕曉寒猶嫩中酒殘妝慵整
頓聚兩眉離恨
前調楊无咎
秋暮永夜西樓冷月明牎戶夢破櫓聲中憶在松江路
敧枕試尋曾遊處記歴歴風光堪數誰與浮家五湖
去儘醉眠秋雨
朝中措
(此調始於歐陽修平山堂一詞後因李祁詞有初見照江梅之句又一名照江梅雙調四十八字)
朝中措歐陽修
平山闌檻倚晴空山色有無中手種堂前楊柳别來幾
度春風文章太守揮毫萬字一飲千鐘行樂直須年
少尊前看取衰翁
前調歐陽修
暮山環翠繞層闌時節歲將殘遠鴈不傳家信空能嘹
唳雲間客程無盡歸心易感誰與忘年早晩臨流凝
望幾帆催却風竿
前調(二妙堂落成招廬山)周紫芝
大江流處是廬峰蒼玉照晴空何事淺鬟濃黛却成煙
雨溟濛如今縱有雲濤萬頃翠巘千重傳語雲間五
老一尊須要君同
前調周紫芝
雨餘庭院冷蕭蕭簾幕度微飇鳥語喚回殘夢春寒勒
住花梢無憀睡起新愁黯黯歸路迢迢又是夕陽時
候一爐沉水煙消
前調周紫芝
黃昏樓閣亂棲鴉天末淡餘霞風裏一池楊柳月邊滿
樹棃花陽臺路遠魚沉尺素人在天涯想得小牎遥
夜哀絃撥斷琵琶
前調(送蔡定夫)葛郯
雙鞬錦領出山西戎幕護旌旗横槊春風百咏臨淮夜
月千巵風流尊俎璚花破豔紅藥横枝賞盡竹西歌
吹珠簾十里香迷
前調李祁
郎官湖上探春廻初見照江梅過盡竹溪流水無人知
道花開佳人何處江南夢遠殊未歸來喚取小叢教
看隔江煙雨樓臺
前調(王景源生日)向子諲
滿城臘雪淨無埃觸處是花開天上瓊林珠樹誰知夜
半移來黃堂薦壽請君著意和氣潛回化作一江春
酒都將注入尊罍
前調蔡伸
章臺楊柳月依依飛絮送春歸院宇日長人靜園林綠
暗紅稀庭花謝了行雲散後物是人非惟有一襟清
淚凭闌灑徧殘枝
前調蔡伸
雨餘清鏡湛秋容屏展九華峰萬里閒雲散盡半規凉
月當空樓高夜永憑闌笑語此際誰同端有妙人攜
手翛然歸路凌風
前調(中秋麥湖舟中)趙師俠
西風著意送歸船家近總欣然去日梅開爛漫歸時秋
滿山川京華倦客難堪羈思歴盡愁邊寄語姮娥休
笑月圓人亦團圓
前調(山礬)趙師俠
亂山春過雪成堆七里遞香回蕊簇玲瓏金粟花裝碎
屑玫瑰蘭衰梅謝桃粗李俗誰與追隨清絶殿春仙
侣清風吹破荼䕷
前調(月季)趙師俠
開隨律琯度芳辰鮮豔見天真不比浮花浪蕊天教月
月常新薔薇顔色玫瑰態度寶相精神休數歲時月
季仙家欄檻長春
前調(贈王宜之)趙師俠
眉間黃色喜何如花縣拜恩初五品榮頒命服十行祗
奉天書萱堂繡閣均封大邑盛事同居此日銀章朱
紱行看玉帶金魚
前調(莆中共樂臺)趙師俠
斜陽留照有餘紅煙靄淡冥濛麥隴青搖一望前山翠
失雙峰高臺徙倚松飄逸韻梅減冰容俯視塵寰如
掌翩然我欲乘風
前調趙長卿
亂山疊疊水泠泠南北短長亭客路如天杳杳歸心特
地寧寧春光荏苒花朝冷落酒伴飄零鬢影黃邊漸
綠燒㾗黑處重青
前調(讌曾端行南山樓)趙長卿
柳林羃羃暮煙斜秋水淺平沙樓外碧天無際紫山斷
處横霞星稀漸覺東檐隱月凉到牎紗多少傷懷往
事隔溪燈火人家
前調趙長卿
征帆一縷轉彎斜驚鷺起汀沙點點隨風逆上滿江飛
破殘霞樓前光景樓心紅粉蟬翼輕紗却憶錢塘江
上曲闌横檻他家
前調張掄
吳淞江影漾清輝山遠翠㾗微楊柳風輕日永桃花浪
暖魚肥東來西往隨情任性本自無機何事沙邊鷗
鷺一聲欸乃驚飛
前調張掄
沙明波淨小汀洲楓落洞庭秋紅蓼白蘋深處晩風吹
轉船頭鱸魚釣得銀絲旋鱠白酒新篘一笑月寒煙
暝人間萬事都休
前調張掄
鳴榔驚起鷺鷥飛山遠水瀰瀰米賤茆柴酒美霜清螃
蟹螯肥人生所貴逍遥快意此外皆非却笑東山太
傅幾曾夢見蓑衣
前調張掄
紅塵光景事如何擾擾利名多若問儂家活計扁舟小
笠輕蓑一尊美酒一輪皓月一弄山歌險甚掀天白
浪未如人世風波
前調(雪景)張掄
蕭蕭蘆葉暮寒生雪壓凍雲平密灑一篷煙火驚鴻飛
起沙汀收綸罷釣空江有浪短櫂無聲便是天然圖
畫何須妙手丹青
前調張掄
燈花挑盡夜將闌斜掩小屏山一點凉蟾窺幔釧敲玉
臂生寒起來無緒爐熏燼冷桐葉聲乾都把沉思幽
恨明朝分付眉端
前調朱敦儒
當年挾弹五陵間行處萬人看雪獵星飛羽箭春遊花
簇雕鞍飄零到此天涯倦客海上蒼顔多謝江南蘇
小樽前怪我青衫
前調(趙知閤生日)曾覿
畫堂簾捲獸香濃花上雪玲瓏平地十洲三島蟠桃巳
試春紅清時舊德仙姿難老主眷方隆爛醉笙歌叢
裏年年先占春風
前調曾覿
金沙架上日璁瓏濃綠襯輕紅花下兩行紅袖直疑春
在壺中如今尚覺惜花愛酒依舊情濃無限少年心
緒從教醉倒東風
前調曾覿
休論社燕與秋鴻時節太匆匆海上一番微雨朱門濃
綠陰中主人情厚金杯滿泛且共從容莫問鶯花俱
老今朝猶是春風
前調曾覿
西湖南北舊遊空誰料一尊同回首四年間事渾如飛
絮濛濛林花謝了明年春到依舊芳容惟有朱顔綠
鬢暗隨流水常東
前調(贈南劔瞿守)曾覿
雙溪樓上凭闌時瀲灩泛金卮醉倒閙花深處歌聲遏
住雲飛風流太守鸞臺家世玉鑑丰姿行奉紫泥褒
詔要看擊浪天池
前調(維揚感懷)曾覿
雕車南陌碾香塵一夢尚如新回首舊遊何在柳煙花
霧迷春如今霜鬢愁停短棹嬾傍清尊二十四橋風
月尋思只有消魂
前調(茶詞)楊无咎
杯盤狼藉燭參差欲去未容辭春雪看飛金碾香雲旋
湧花甆雍容四座矜誇一品重聽新詞歸路清風兩
腋不妨輕撚銀髭
前調(雙頭芍藥)侯寘
翻階紅藥競芬芳著意巧成雙須識揚州國豔舊時曾
在昭陽盈盈背立同心對綰聫萼飛香牢貯深沉金
屋任教蝶困蜂忙
前調(建康大雪)侯寘
漏雲初見六花開驚巧妒江梅飄灑元戎小隊玉妝旌
旆歸來恩同化手春回隴畝懽倒尊罍記取明朝登
覽綠漪惟有秦淮
前調(謝郭道深惠菊有二小鬟)侯寘
露英雲萼一般清揉雪更雕瓊預喜重陽登覽大家插
帽浮觥分香減翠殷勤遠寄珍重多情不似綺牎雙
豔向人解語傾城
前調侯寘
依微春綠徧江干煙水小屏寒惆悵鴈行南北新詞不
忍拈看從今寄取臨風把酒役夢忘餐飛絮落花時
候扁舟也到孤山
前調侯寘
風簾交翠篆香飄却暑捲輕綃最好佳辰相近壽觴對
飲連宵仙翁未老雲中跨鳳臺上吹簫看取他年榮
事魚軒入侍塗椒
前調(元夕上劉共甫)侯寘
年來玉帳罷兵籌燈市小遲留花外香隨金勒酒邊人
倚紅樓沙堤此去傳柑侍宴天上風流還記月華小
隊春風十里潭州
前調(為雲菴夀)侯寘
年年重午近佳辰符艾一番新滿酌九霞竒醖壽君兩
鬢長春閨中秀美何如賦得林下精神早辦荆釵布
衲共為雲水閒人
前調(醉歸祐之第)辛棄疾
籃輿嫋嫋破重岡玉笛兩紅妝這裏都愁酒盡那邊正
和詩忙為誰醉倒為誰歸去都莫思量白水東邊離
落斜陽欲下牛羊
前調辛棄疾
夜深殘月過山房睡覺北牎凉起遶中庭獨步一天星
斗文章朝來客話山林鐘鼎那處難忘君向沙頭細
問白鷗知我行藏
前調(為人夀二首)辛棄疾
年年黃菊豔秋風更有拒霜紅黃似舊時宫額紅如此
日芳容靑靑未老尊前要看兒輩平戎試釀西江為
壽西江綠水無窮
前調辛棄疾
年年金蕊豔西風人與菊花同霜鬢經春重綠仙姿不
飲長紅焚香度日從容笑語儘調兒童一歲一杯為
壽從今更數千鍾
前調(九日送楊世長赴南宫)辛棄疾
年年團扇怨秋風愁絶玉杯空山下臥龍丰度臺前戲
馬英雄而今休也花殘一似人老花同莫怪東籬韻
減只今丹桂香濃
前調范成大
身閒身健是生涯何况好年華看了十分秋月重陽更
插黃花消磨景物瓦盆社釀石鼎山茶飽喫紅蓮香
飯儂家便是仙家
前調范成大
繫船沽酒碧帘坊酒滿勝鵝黃醉後西園入夢東風柳
色花香水浮天處夕陽如錦恰似鱸鄉中有憶人雙
淚幾時流到横塘
前調范成大
草堂春過一分餘幽事酒醒初琴調細鳴焦木矢聲不
斷銅壺關心藥裹忘年蓑笠自著潛夫雨後長鑱東
麓月明短艇西湖
前調陳三聘
求田何處是生涯雙鬢巳先華隨分夏凉冬暖賞心秋
月春花吾年如此愁來問酒困後呼茶結社竹林詩
老卜鄰江上漁家
前調陳三聘
去年曾醉杏花坊柳色間輕黃重覓舊時行迹春風滿
路梅香平沙岸草夫差故國知是吾鄉夢斷數聲柔
櫓只應巳過横塘
前調黃公度
幽香冷豔綴疎枝横影臥霜溪清楚渾如南郭孤高絶
似東籬歲寒風味黃花盡處密雪飛時不比三春桃
李芳菲急在人知
前調黃公度
屑瑶飛絮滿層空人在廣寒宫巳覺樓臺改觀漸看桃
李春融一城和氣賓筵不夜舞態回風正是為霖手
段南來先做年豐
前調(茶詞二首)程垓
華筵飲散撤芳尊人影亂紛紛且約玉騘留住細將團
鳳平分一甌看取招回酒興爽徹詩魂歌罷清風兩
腋歸來明月千門
前調程垓
龍團分罷覺芳滋歌徹碧雲詞翠袖且留纖玉沉香載
捧冰甆一聲清唱半甌輕啜愁緒如絲記取臨分餘
味圖教歸後相思
前調程垓
片花飛後水東流無計挽春留香小誰栽杜若夢回依
舊揚州破瓜年在嬌花豔冶舞柳纖柔莫道劉郎霜
鬢才情未放春休
前調陸游
怕歌愁舞嬾逢迎妝晩托春酲緫是向人深處當時枉
道無情關心近日啼紅密訴翦綠深盟杏館花陰恨
淺畫堂銀燭嫌明
前調陸游
鼕鼕儺鼓餞流年燭燄動金船綵燕難尋前夢醉花空
點春妍文園謝病蘭成久旅回首淒然明月梅花笛
夜和風禹廟鶯天
前調陸游
幽姿不入少年場無語只凄凉一個飄零身世十分冷
淡心腸江頭月底新詩舊夢孤恨清香任是春風不
管也曾先識東皇
前調趙彦端
山礬風味更棃花清白競春華試問西園春夜何如山
崦人家楚東千嶂吳江一棹雲路非賒惟有相思南
地可憐淡月朝霞
前調(立夏日觀茶䕷作)管鑑
一年春事到荼䕷何處更花開莫趁垂楊飛絮且隨紅
藥翻階倦遊老矣肯因名宦孤負銜杯寄語故園桃
李明年留待歸來
前調(浮雲堂)閭丘次杲
横江一抹是平沙沙上幾千家到得人家盡處依然水
接天涯危欄送目翩翩去鷁點點歸鴉漁唱不知何
處都應只在蘆花
前調(竹)馬莊父
龍孫脫穎破苔紋英氣欲凌雲深處未須留客春風自
掩柴門蒲團宴坐輕敲茶臼細撲爐熏彈到琴心三
疊鷓鴣啼傍黃昏
前調(九月末水仙開)王炎
薔薇露染玉香肌欲試縷金衣一種出塵丰度偏宜月
伴風隨初疑邂逅湘妃洛女似是還非只恐乘雲輕
舉翩然飛度瑶池
前調王炎
杜鵑聲斷日曈曨過雨濕殘紅老色菱花影裏客愁蕉
葉聲中柳梢飛絮桃梢結子斷送春風莫恨春無覓
處明年還醉芳叢
前調盧炳
晩來天氣十分凉時候近重陽村落人家瀟灑籬邊黃
菊芬芳年來漸覺詩腸愈窄酒量偏狂好景不須放
過何妨一醉千觴
前調(平山)沈端節
天遥野闊鴈書空山遠暮雲中目斷江南煙雨閒來敧
枕春風功名富貴何須計較煙際疎鐘解道淺妝濃
抹從來惟有坡翁
前調(贈趙梅壑)吳文英
吳山相對越山青湘水一春平粉字情深題葉紅波香
染浮萍朝雲暮雨玉壺塵世金屋瑶京晩雨西陵潮
汛沙鷗不似身輕
前調(題闌室道女扇)吳文英
林皋相遇笑盈盈江碧遠山青露重寒香有恨月明秋
珮無聲銀燈炙了金爐燼暖真色羅屏病起十分清
瘦夢闌一寸春情
前調(聞桂香)吳文英
海東明月鎖雲陰花在月中心天外幽香清漏人間仙
影難尋并刀翦葉一枝曉露綠鬢曾簪惟有别時難
忘冷煙疎雨秋深
前調張炎
清明時節雨聲譁潮擁渡頭沙翻破棃花冷看人生苦
戀天涯燕簾鶯戶雲牎霧閣酒醒啼鴉折得一枝楊
柳歸來插向誰家
前調完顔璹
襄陽古道灞陵橋詩興與秋高千古風流人物一時多
少英豪霜清玉塞雲飛隴首風落江皋夢到鳳凰臺
上山圍故國周遭
前調高士談
瑯琊山色最清雄心賞待衰翁路轉峰回如畫新亭半
濕青紅風流賓從清閒歲月且共從容莫笑尊前老
大猶堪管領春風
前調(偶出見墻頭杏花)段成巳
無言脈脈怨春遲一種可憐枝最是難忘情處牆頭微
露些兒十分細看風流却在一半開時正要東風擡
舉莫教吹破臙脂
前調(瑞香)元好問
御香生拆紫囊封苒苒綠雲叢開晩只嗔寒勒妝成又
怕晴烘化工也為花中第一熏染偏濃誰有石家紅
錦重重圍住春風
前調元好問
春閨寂寂掩蒼苔風雨捲春回擬寫碧雲心事筆頭無
句安排燈昏酒冷愁牽夢引直似秋懷料得酴醿知
我枕邊時有香來
前調張雨
草堂移住古城隈堂後水平階要結柴桑鄰里不須鷗
鷺驚猜行廚竹裏園官菜把野老山杯說與定巢新
燕杏花開了重來
前調(月中與客遊虎丘)吳子孝
月華化作水晶宫萬頃素光融却羡虎丘樓閣參差矗
起天中試登絶頂星低近戶夜永無風沙浦一聲歸
鴈石壇幾樹疎桐
前調吳子孝
壺山近在月明中鞭鶴上層空鶴背獨攜玉笛夜深吹
向霜風鸞坡舊侣玉堂新夢茂苑相逢歸去紫皇宫
闕飄然同跨飛虹
前調(雨後泊虎丘無月)吳子孝
斷雲殘月夕陽天菱碧小溪邊畫鼓驚飛浴鷺蘭橈劃
破輕煙停杯試聽歌傳白雪箏語朱絃橋畔綠楊葉
暗船頭紅藕花鮮
前調吳子孝
山空花落不逢僧臺殿陟層層鶴澗雲華猶羃劒池水
氣如蒸桂蟾不見管絃相逐高興難勝夜半上方聞
唄千枝寶塔然燈
前調(又一體)趙長卿
别來無事不思量霜日最凄凉凝想倚闌干處攢眉應
為蕭郎梅花豈管人消瘦只恁自芬芳寄語行人知
否梅花得似人香
前調韓淲
池塘春草燕飛飛人醉牡丹時多少姚黃魏紫搦成膩
粉臙脂謫仙醉把平章看晴影度簾遲花外一聲鶗
鴂柳邊幾箇黃鸝
前調(和吳子似)韓淲
春濃人靜倦游嬉煙雨戰棠棃翠徑亂紅無數頻聽啼
上黃鸝小園流水濺濺處綠徧謝家池怨月恨花滋
味淚㾗猶染羅衣
前調韓淲
扁舟撐月轉江湖煙水湛金鋪篷底曉凉歌罷肌膚冰
雪初扶詩人自是風塵表佳處句能摹屬玉一雙飛
去荷花香動菰蒲
前調韓淲
誰翻新曲玉溪濱何日得為鄰醉裏行歌相答步隨泉
石松雲如今又是梅時候只有眼中人魂斷幽香孤
影花間閒整衣巾
前調韓淲
水南何事興偏濃花草小園中山氣靜分餘靄泉聲幽
轉流淙午橋坐上英豪客今昔為誰容不是倚樓人
在登臨無地攜筇
前調韓淲
霓裳霞珮淡丰容雲冷露華濃唤起石丁歸去冥冥仙
仗崆峒人間秋老花饒笑清映小簾櫳記取五城深
處玉簫吹下天風
前調(九日席上)韓淲
年年羞插菊花遊華髮不禁秋此日遨頭尋勝消除萬
斛清愁濕雲凉雨南臺上歌動玉溪流俯仰人間今
古多情破帽颼颼
前調(夀王濟之)吳洪
五湖煙水百花洲風月漾扁舟共羡山中宰相清時嘯
傲林丘名園綠水春無價怡老足觥籌眉壽年年今
日冰壺玉鑑横秋
前調(題五同會圖)吳洪
蒼顔綠鬢並吳儂五老一尊同要識歲寒心事疎梅瘦
竹長松鵷行鷺序肩隨好談笑漫從容但願人生長
久年年得似圖中
秋蕊香
(雙調四十八字與秋蕊香引以六十字為調者不相涉)
秋蕊香晏殊
梅蕊雪殘香瘦羅幕輕寒微透多情只似春楊柳占斷
可憐時候蕭孃勸我杯中酒翻紅袖金烏玉兔長飛
走爭得朱顔依舊
前調晏殊
向曉雪花呈瑞飛徧玉城瑶砌何人翦碎天邊桂散作
瑶田瓊蕊蕭孃斂盡雙蛾翠廻香袂今朝有酒今朝
醉遮莫更長無睡
前調晏幾道
池苑清陰欲就還傍送春時候眼前人去歡難偶誰共
一杯芳酒朱闌碧砌皆如舊記攜手有情不管别離
久情在相逢終有
前調晏幾道
歌徹郎君秋草别恨遠山眉小無情莫把多情惱第一
歸來須早紅塵自古長安道故人少相思不比相逢
好此别朱顔應老
前調張耒
簾幕疎疎風透一綫香飄金獸朱闌倚徧黃昏後廊上
月華如晝别離滋味濃如酒著人瘦此情不及牆東
柳春色年年依舊
前調周邦彦
乳鴨池塘水暖風緊柳花迎面午妝粉指印牎眼曲裏
長眉翠淺聞知社日停針線探新燕寶釵落枕夢魂
遠簾影參差滿院
前調(和清真韻)方千里
一枕盤鶯錦暖初起嬾勻妝面綠雲嬝娜映嬌眼酒入
桃腮暈淺翠簾半捲香縈線礙飛燕畫屏淺立意閒
遠春鎖綠沉小院
前調(和清真韻)楊澤民
向曉銀屏香暖宿蕊猶殘嬌面紅塵一縷透牎眼恨入
春山黛淺短書封了憑金線繫雙燕良人貪逐利名
遠不憶幽花靜院
前調趙希&KR1207;
髻穩冠宜翡翠壓鬢綵絲金蕊遠山碧淺蘸秋水香暖
榴裙襯地亭亭二八餘年紀惱春意玉雲凝重步塵
細獨立花陰寶砌
前調(落桂)吳文英
寶月驚塵墮曉愁鎖空枝殘照古苔幾點露螢小銷減
秋光旋少佩丸尚憶春酥褭故人老斷香忍和淚㾗
埽魂返東籬夢杳
前調(七夕)吳文英
嬾浴新凉睡早雪壓酒紅侵笑倚樓起把繡針小月冷
秋波夢覺怕聞井葉西風到恨多少粉河不語墮秋
曉行雨人間未了
前調(和清真韻)陳允平
晩酌宜城酒暖玉軟嫩紅嬌面醉中窈窕度嬌眼不識
愁深愁淺繡牎一縷香絨線繫雙燕海棠滿地夕陽
遠明月笙歌别院
前調黃鑄
花外數聲風定煙際一痕月淨水晶屏小敧翠枕院靜
鳴蟬相應香銷斜掩青銅鏡背燈影空砧夜半和鴻
陣秋在劉郎綠鬢
前調(和清真韻)王從叔
薄薄羅衣乍暖紅入酒痕潮面絮花舞倦帶嬌眼昨夜
平堤水淺故人信斷風箏線誤歸燕夢魂不怕山路
遠無奈棋聲隔院
御選歴代詩餘卷十七
