欽定四庫全書
御選歴代詩餘卷七十二目錄(一百一字)
木蘭花慢
柳永(二首)
吳文英(三首)
前調(又一體)
柳永
吳文英
張炎(三首)
周端臣
李萊老
李彭老
趙孟頫
前調(又一體)
呂渭老(三首)
前調(又一體)
盧祖皋
趙以夫
張炎(七首)
前調(又一體)
辛棄疾(三首)
張孝祥(二首)
程垓
京鏜
劉克莊(二首)
張鎡
劉儗
陸游
黃機
王炎
戴復古
張榘
馮艾子
黃昇(二首)
李芸子
陳允平(二首)
張炎
曾覿
嚴仁
元好問(二首)
張弘範(三首)
梁曾
詹正
周孚先
尹濟翁
林正大
衛芳華
張翥
張埜
楊子咸
李珏
前調(又一體)
蔣捷(二首)
呂勝已
御選歴代詩餘卷七十二目錄
欽定四庫全書
御選歴代詩餘卷七十二(一百一字)
司經局洗馬掌局事兼翰林院修撰加二級(臣)王奕清奉
旨校刊
木蘭花慢
(雙調一百一字加慢字爲長調不作木蘭花又一體也)
木蘭花慢柳永
倚危樓佇立乍蕭索晚晴初漸素景衰殘風砧韻冷霜
葉紅疎雲衢見新鴈過奈佳人自别阻音書空遣悲秋
念遠寸腸萬恨縈紆陪都暗想歡游成往事動欷歔
念對酒當歌低幃並枕翻恁輕孤歸塗縱凝望處但斜
陽暮靄滿平蕪贏得無言悄悄凭闌盡日踟蹰
前調柳永
古繁華茂苑是當日帝王州詠人物鮮明土風細膩曾
美詩流尋幽近香徑處聚蓮娃釣叟簇汀洲晴景吳波
練静萬家綠水朱樓凝眸乃睠東南思共理命賢侯
繼夢得文章樂天惠愛布政優優遨頭況虚位久遇名
都勝景且淹留贏得蘭堂醖酒畫船攜妓懽游
前調(餞趙山臺)吳文英
指罘罳殘月動凉信又催歸正玉漲松波花穿畫舫無
限紅衣青絲傍橋淺繫問笛中誰奏鶴南飛西子冰綃
冷處素娥寶鏡圓時清竒好借秋光臨水色寫瑶卮
向醉中織就天孫雲錦一杼新詩依稀數聲禁漏又東
華塵染帽簷緇爭似西風小隊便乘鱸鱠秋肥
前調吳文英
酹清杯問水慣曾見幾逢迎自越櫂輕飛秋蓴歸後杞
菊荒荆孤鳴舞鷗慣下又漁歌忽斷晚煙生雪浪閒消
釣石冷楓頻落江汀長亭春恨何窮目易盡酒微醒
悵斷魂西子凌波去杳環珮無聲隂晴最無定處被浮
雲多翳鏡華眀向曉東風霽色綠楊樓外山青
前調吳文英
幾臨流送遠漸荒落舊郵亭念西子初來當時望眼啼
雨難晴娉婷素紅共載到越吟翻調倚吳聲得意東風
去櫂怎憐會重離輕雲零夢轉浮觴流水畔叙幽情
恨賦筆分攜江山委秀桃李荒荆經行問春在否過汀
洲暗憶百花名鶯縷爭堪細折御黃堤上重盟
前調(又一體清明)柳永
拆桐花爛漫乍疎雨洗清明正豔杏燒林緗桃繡野芳
景如屏傾城盡尋勝賞驟雕鞍紺幰出郊坰風暖繁絃
脆管萬家競奏新聲盈盈鬭草踏青人豔冶遞逢迎
向路傍往往遺簮墜珥珠翠縦横歡情對佳麗地任金
罍罄竭玉山傾&KR0838;却明朝永日畫堂一枕春酲
前調(遊虎丘)吳文英
紫騮嘶凍草曉雲鎖岫眉顰正蕙雪初消松腰玉瘦憔
悴真真輕藤漸穿險磴步荒苔猶認瘞花痕千古淒涼
舊恨半丘殘日孤雲開尊重弔吳魂嵐翠冷洗微醺
問幾曾夜宿月眀起看劒水星紋登臨緫成去客更軟
紅先有探芳人回首滄波故苑落梅煙雨黃昏
前調張炎
采芳洲薜荔流水外白鷗前度萬壑千巖晴嵐暖翠心
目娟娟山川自今自古怕依然認得米家船明月閒延
夜語落花靜擁春眠吟邊象筆蠻牋清絶處小留連
正寂寂江潭樹猶如此那更啼鵑居㕓閉門隱几好林
泉都在卧遊編記得當時舊事誤人却是桃源
前調(丹谷園)張炎
萬花深處隱安一點世塵無步翠麓幽尋白雲自在流
水縈紆攜壺緩游細賞倩何人重寫輞川圖遲日香生
草木淡風聲和琴書安居歌引巾車童放鶴我知魚
看靜裏閒中醒來醉後樂意偏殊桃株帶春去遠有園
林如此更何如回首丹光滿谷恍然却是蓬壺
前調張炎
水痕吹杏雨正人在隔江船看燕集深蕪漁棲暗竹濕
影浮煙餘寒尚猶戀柳怕東風未肯擘晴緜愁重遲教
醉醒夢長催得詩圓樓前笑語當年情欵密思留連
記白月依弦青天墮酒衮衮山川垂鬟至今在否倚飛
臺誰擲買花錢不是尋春較晚都緣聽得啼鵑
前調(送人之九華)周端臣
靄芳隂未觧乍天氣過元宵訝客䄂猶寒吟牎易曉春
色無聊梅梢尚留顧藉滯東風未肯雪輕飄知道詩翁
欲去遞香要送蘭橈清標會上叢霄千里阻九華遥
料今朝别後他時有夢應夢今朝河橋柳愁未醒贈行
人又恐越魂銷留取歸來繫馬翠長千里柔條
前調李萊老
向煙霞堆裏著吟屋最高層望海日翻紅林霏散白猿
鳥音深雙岑倚天翠濕看浮雲收盡雨邊晴曉色千松
逗冷照人眼底長青閒情玉麈風生摹繭字校鵝經
愛静翻緗帙芸臺棐几荷製蘭纓分眀晉人舊隱掩巖
扉日午籟沉沉三十六梯樹杪遡空遐想登臨
前調李彭老
正千門繫柳賜宫燭散青煙看秀靨芳脣塗妝暈色試
盡春妍田田滿階榆莢弄輕隂淺冷似秋天隨處餳香
杏暖燕飛斜嚲秋千朱絃幾換華年扶淺醉落紅前
記舊時游冶燈樓倚扇水院移船吟邊夢雲飛遠有題
紅都在薛濤牋聽絶殘簫倦笛夜堂眀月窺簾
前調趙孟頫
愛青山遶縣更山下水縈回有二老風流故家喬木舊
日亭臺寒梅亂零春雪喜相逢置酒藉蒼苔&KR0838;却眼迷
朱碧慙無筆瀉瓊瑰徘徊俯仰興懷塵世事夲無涯
偶乘興來游臨流一笑洗盡征埃歸來算能幾日又青
回柳葉燕重來但願朱顔長在任他花落花開
前調(又一體)呂渭老
石榴花謝了正荷葉蓋平池試瑪瑙杯深琅玕簟冷臨
水簾帷知他故人甚處晚霞明斷浦柳枝垂唯有松風
水月向人長似當時依依望斷水窮雲起處是天涯
奈燕子樓高江南夢斷虚費相思新愁暗生舊恨更流
螢弄月入紗衣除却幽花軟草此情未許人知
前調呂渭老
對修篁萬个更疎雨洗琅玕望燕外晴絲鷗邊水葉蝴
蝶成團榴花勸人把酒汎菖蒲對客不成歡金縷新番
彩索始知今歲衣寬年年此日青樓花缺處倚闌干
記小扇清歌蠻牋妙墨不覺更殘可憐舊游似夢向人
人未減一枝蘭縱有千金莫惜大家沉醉花間
前調(七夕)呂渭老
桂鄉雲萬縷更飛雨洗香車念密會經年銀潢浪阻玉
露期賖靈星瑞橋對展散匆匆喜色滿天涯回首丁寧
曉角未宜吹動梅花家家競賞彩茸穿桂影醉流霞
漸舞袖翻鸞歌聲綴鳳釵影交加人間共饒宴樂算天
孫怎忍遣河斜莫惜西樓翦燭大家同到啼鴉
前調(又一體)盧祖皋
嫩寒催客櫂載酒去載書歸正紅葉滿山清泉漱石多
少心期三生溪橋話别悵碧蘿猶惹翠雲衣不似今番
醉夢帝城幾度斜暉鴻飛煙水瀰瀰回首處只君知
念吳江鷺憶孤山鶴怨依舊東西高峰夢醒雲起是瘦
吟牎底憶君時何日還尋舊約為余先寄梅枝
前調趙以夫
玉梅吹霽雪覺和氣滿南州更連夕晴光一番小雨朝
靄全收人情不知底事但黃童白叟緫追遊駕海千尋
綵岫漲空萬點星毬風流秀色明眸金蓮步度輕柔
任往來燕席香風引舞清管隨謳何曾見癡太守已登
車去也又遲留還似多情皓月十分照我當樓
前調張炎
日光牛背上更時把漢書看記落葉江城孤雲海樹漂
泊忘還懸知偶然是夢夢醒來未必是邯鄲笑指螢燈
借暖愁憐鏡雪驚寒投閒寄傲怡顔要一似白鷗閒
且旋緝荷衣琴尊客裏歲月人間菟裘漸營瘦竹任重
門近水隔花關數畝清風自足元來不在深山
前調(為靜春賦)張炎
幽棲身嬾動䆳庭宇日偏長甚不隱山林不喧車馬不
斷生香澄心淡然止水笑東風引得落花忙慵對魚翻
暗藻閒留鶯管垂楊徜徉淨几明牎穿窈窕染芬芳
看白鶴無聲蒼雲息影物外行藏桃源去塵更遠問當
年何事識漁郎爭似重門晝掩自看生意池塘
前調(游張公洞)張炎
風雷開萬象散天影入虛壇看峭壁垂雲青峰獻玉光
洗琅玕青苔古痕暗裂映參差石乳倒懸山那得虚無
幻境元來透出玄關躋攀竟日忘還空翠滴逼衣寒
想䆳宇隂隂爐存太乙難覓飛丹泠然洞靈去遠甚千
年都不到人間見說尋真有路也須容我清閒
前調張炎
二分春到柳青未了路婆娑甚書劒飄零身猶是客歲
月頻過西湖故園在否怕東風今日落梅多抱瑟空行
故道盟鷗頓冷清波知麽老子狂歌心未歇鬢先皤
歎敝却貂裘驅車萬里風雪關河燈前恍疑夢醒好依
然只著舊漁蓑流水桃花漸暖酒船不去如何
前調張炎
二分春是雨采香徑綠隂鋪正私語晴蛙于飛晚燕閒
掩紋疏流光慣欺病酒問楊花過了有花無啼鴂初聞
院宇釣船猶繫菰蒲林逋樹老山孤渾忘却隱西湖
歎扇底歌殘蕉間夢醒難寄中吳秋痕尚懸鬢影見蓴
絲依舊也思鱸黏壁蝸涎幾許清風只在樵漁
前調張炎
錦街穿戲鼓聽鐵馬響春冰甚舞繡歌雲歡情未足早
已收燈從今便須勝賞步青青野色一枝藤落魄花間
酒侶温存竹裏吟朋休憎短髮鬅鬙遊興嬾我何曾
任蹴踏芳塵尋蕉覆鹿自笑無能清狂尚如舊否倚東
風嘯詠古蘭陵十里梅香霽雪水邊樓觀先登
前調張炎
江南無賀老看萬壑出清冰想柳思周情長歌短詠密
與傳燈山川潤分秀色稱醉揮健筆剡溪藤一語不談
俗事幾人來結吟朋堪憎我髮鬅鬙頻賦曲舊時曾
但春蚓秋蛩寒籬晚砌頗歎非能何如種瓜種秫帶一
鉏歸去隱東陵野嘯天風兩耳翠微深處孫登
前調(又一體滁州送范倅)辛棄疾
老來情味減對别酒怯流年況屈指中秋十分好月不
照人圓無情水都不管共西風只管送歸船秋晚蓴鱸
江上夜深兒女燈前征衫便好去朝天玉殿正思賢
想夜半承明留教視草却遣籌邊長安故人問我道愁
腸殢酒只依然目斷秋霄落鴈醉來時響空絃
前調(題上饒翠微樓)辛棄疾
舊時樓上客愛把酒對南山笑白髮如今天教放浪來
往其間登樓更誰念我却回頭西北望層欄雲雨珠簾
畫棟笙歌霧鬢風鬟近來堪入畫圖看父老願公歡
甚拄笏悠然朝來爽氣正爾相關難忘使君後日便一
花一草報平安與客攜壺且醉雁飛秋影江寒
前調(菊隱)辛棄疾
路傍人怪問此隱者姓陶不甚黃菊如雲朝吟暮醉喚
不回頭縱無酒成悵望只東籬搔首亦風流與客朝餐
一笑落英飽便歸休古來堯舜有巢由江海去悠悠
待說與佳人種成香草莫怨靈修我無可無不可意先
生出處有如丘聞道問津人過殺雞為黍相留
前調(離思)張孝祥
送歸雲去雁淡寒影滿溪樓正珮觧湘腰釵孤楚鬢鸞
鑑分收凝情望行處路但疎煙遠樹織離憂只有樓前
溪水伴人清淚長流霜華夜永逼衾裯喚誰護衣篝
念粉館重來芳塵未埽爭見嬉游情知悶來殢酒奈回
腸不醉只添愁脈脈無言竟日斷魂雙鶩南州
前調(别情)張孝祥
紫簫吹散後恨燕子只空樓念璧月長虧玉簮中折覆
水難收青鸞送碧雲句道霞扃霧鎖不堪憂情與文梭
共織怨隨宫葉同流人間天上兩悠悠暗淚灑燈篝
記谷口園林當時驛舍夢裏曾游銀屏低聞笑語但夢
時冉冉醒時愁擬把菱花一半試尋高價皇州
前調(春怨)程垓
倩嬌鶯姹燕說不盡此時情正小院春闌芳園晝鎖人
去花零憑高試回望眼奈遥山遠水隔重雲誰遣風狂
雨横便教無計留春情知鴈杳與鴻冥自難寄丁寧
縱柳院顰深桃門笑在知屬何人衣篝幾回忘了奈殘
香猶有舊時熏空使風頭卷絮爲他飄蕩花城
前調(重九)京鏜
算秋來景物皆勝賞況重陽正露冷欲霜煙輕不雨玉
宇開張蜀人從來好事遇良辰不肯負時光藥市家家
簾幕酒樓處處絲簧婆娑老子興難忘聊復與平章
也隨分登高茱萸綴席菊蕊浮觴明年未知誰健笑杜
陵底事獨淒凉不道頻開笑口年年落帽何妨
前調(送鄭伯昌)劉克莊
古人吾不見君莫是鄭當時更築就山房躬耕谷口名
動京師諸公任他衮衮與杜陵野老共襟期有客至門
先喜得錢沽酒何疑昔年聮轡柳邊歸陳迹恍難追
況種桃道士看花才子回首皆非相逢故人問訊道劉
郎老去久無詩把做一場春夢覺來莫要尋思
前調(丁未中秋)劉克莊
水亭凝望久期不至擬還差隔翠幌銀屏新眉初畫半
面猶遮須臾淡煙薄靄被西風埽盡不留些失了白衣
蒼狗奪回雪兔金蟇乘雲徑到玉皇家人世鼓三撾
試自判此生更看幾度小住為佳何須如鈎似玦便相
將只有半菱花莫遣素娥知道和他髮也蒼華
前調張鎡
清明初過後正空翠靄晴鮮念水際樓臺城隅花柳春
意無邊清時自多暇日看聮鑣飛蓋擁羣賢朱邸横經
滿座紫薇淵思如泉高情那更屬雲天語笑雜歌絃
向啼鴂聲中落紅影裏忍負芳年浮生轉頭是夢恐他
時高會却難全快意淋浪醉墨要令海内喧傳
前調(秋海棠)劉儗
漸秋空向晚被風雨䟎重陽正木落疎林海棠枝上忽
見紅妝料應妒他蘭菊甚年年獨自占秋光故把春風
嬌面向人逞豔呈芳看來畢竟此花強祇是欠些香
悄一似當年五陵公子却厭膏粱肯來水邊竹下與幽
人相對說淒涼只恐夜深花睡五更微有清霜
前調(夜登青城山玉華樓)陸游
閱邯鄲夢境歎綠鬢早霜侵奈華岳燒丹青谿看鶴尚
負初心年來問濁世裏悟真詮祕訣絶幽深養就金芝
九畹種成琪樹千林星壇夜學步虛吟露冷透瑶簮
對翠鳳披雲青鸞遡日空闕蕭森琅函一封奏罷自鈞
天帝所有知音却遇蓬壺嘯傲世間歲月駸駸
前調黃機
歎鏡中白髮元不向酒邊栽奈詩習未除客愁易感賸
要安排浮名任他有命怕青山頗怪不歸來出屋長松
招鶴繞渠流水行杯浪驅羸馬踏江淮幽夢苦相催
甚狹路﨑嶇雄心突兀誰忍徘徊此事正煩公等笑曹
劉只合作輿臺我自人間屈曲青雲有眼休回
前調王炎
緗桃花樹下記羅韤昔經行至今日重來人惟獨自花
亦彫零青鳥杳無消息徧人間何處覓雲軿紅錦織殘
舊字玉簫吹斷餘聲銷凝衣故幾時更又誰復卿卿
奈鏡裏琴中離鸞有恨别鵠無情齊眉處同笑語但有
時夢見似平生愁對嬋娟三五素光暫缺還盈
前調戴復古
鶯啼啼不盡憑燕語語難通這一點芳心十年不斷惱
亂東風重來故人何處但依前流水小橋東記得同題
粉壁而今壁破無蹤蘭皋空漲綠溶溶流恨落花紅
念著破春衫當時送别燈下裁縫相思謾今自苦歎雲
煙過眼緫成空落日楚天無際凭闌目送歸鴻
前調(次韻孫霽牎賦牡丹)張榘
漸稠紅飛盡早濃綠徧林梢正池館輕寒楊花飄絮草
色縈袍天香夜浮院宇看亭亭雨檻漬春膏趁取芳時
勝賞莫將年少輕抛鞭鞘驅放馬蹄高世事一秋毫
更飛書倥偬運籌閒暇何害推敲花前效顰著句悄干
鏌側畔奏鉛刀何日重攜尊酒浮甌細翦香苞
前調(和荅玉林韻)馮艾子
酒醒人世換碧桃靚海山春任青鳥沉沉紫鱗杳杳有
玉林人宮袍掉頭未愛愛荷衣不染市朝塵仙樣蓬萊
翰墨雲間鸞鳳精神笑呼雲漢入金鯨瓊苑自由身
羡咳唾成章香熏花霧音和韶鈞六丁夜來捧去便天
人也自歎尖新那得金牋飛灑浩歌飛步蒼旻
前調(題馮雲月玉連環詞)黃昇
自沉香夢斷風雨外失餘春悵袍錦淋漓金鑾論奏四
海無人蛾眉古來見妒奈昭陽飛燕亦成塵惟有空梁
落月至今能爲傳神神游八表跨長鯨誰是再來身
愛雲月溪頭玉環一曲筆力千鈞人間不堪著眼但香
衣百世尚如新乞我九霞飛珮梯空共上秋旻
前調黃昇
問春春不語漫新綠滿芳洲記歴歴前游看花南陌命
酒西樓東風翠紅圍繞把功名一笑付糟丘醉裏了忘
身世吟邊自負風流風流莫莫復休休白髮漸盈頭
歎十載重來略無歡意惟有閒愁多情向人似舊但小
桃婀娜柳纖柔望斷殘霞落日水天拍拍飛鷗
前調李芸子
占西風早處一番雨一番秋記故國斜陽去年今日落
葉林幽悲歌幾回激烈寄疎狂酒令與詩籌遺恨清商
易改多情紫燕難留嗟休觸緒繭絲抽舊事續何由
奈予懷渺渺羈愁鬱鬱歸夢悠悠生平不如老杜便如
他飄泊也風流寄與庭柯徑菊甚時得櫂孤舟
前調(牡丹)陳允平
杜鵑聲漸老過花信幾番風愛翠幄籠晴文梭颺暖欄
檻青紅新妝步搖未穩捧心嬌乍入館娃宫消得金荷
萬朵護風簾幕重重匆匆少小易相逢詩鬢已成翁
且持杯秉燭天香院落同賞芳穠花應怕春去早儘遲
遲待取綠隂濃&KR0838;却花前醉也夢隨蝴蝶西東
前調(和篔房題張園韻)陳允平
愛吟休問瘦爲詩句幾憑闌有可畫亭臺宜春帳箔如
寄身閒胸中四時勝景小蓬萊幻出五雲間一掬蘋香
暗沼半梢松影虛壇相看倦羽久知還回首鷺盟寒
記步屧尋雲呼燈聽雨越嶺吳巒幽情未應共嬾把周
郎舊曲譜新翻簾外垂楊自舞為君時按弓彎
前調(為越僧樵隠賦樵山)張炎
龜峰深處隠巖壑静萬塵空任一路白雲山童休埽却
似崆峒只恐爛柯人到怕光隂不與世間同旋采生枝
帶葉微煎石鼎團龍從容吟嘯百年翁行樂少扶筇
向鏡水傳心柴桑䄂手門掩清風如何晉人去後好林
泉都在夕陽中禪外更無今古醉歸明月千松
前調曾覿
正枝頭荔子晚紅皺裊熏風對碧瓦迷雲青山似浪返
照浮空高臺稱吟眺處繁華清勝兩兩無窮簾卷榕隂
暮合萬家香靄溟濛年光冉冉逐飛鴻歎雨跡雲蹤
漸暑退蘭房凉生象簟知與誰同臨鸞晚妝初罷怨清
宵好夢不相逢看即天涯秋也恨隨一葉梧桐
前調(社日有懷)嚴仁
東風吹霧雨更吹起裌衣寒正莽莽叢林潭潭伐鼓鬱
鬱焚蘭闌干曲多少意看青煙如篆繞溪灣桑柘綠隂
猶薄杏桃紅雨初翻飛花片片走潺湲問何日西還
歎擾擾人生紛紛離合渺渺悲歡想雲軿何處也對芳
時應只在人間惆悵回紋錦字斷腸斜日雲山
前調(游三臺)元好問
渺長江東下流不盡古今情記海上三山雲中雙闕當
日南城黃鶴幾年飛去淡春隂平野草青青冰井猶殘
石甃露盤已失金莖風流千古短歌行慷慨缺壺聲
想釃酒臨江賦詩按馬詞氣縱横飄零舊家王粲似南
飛烏鵲月三更笑殺西園賦客壯懷無復平生
前調元好問
擁岹岹雙闕龍虎氣鬱崢嶸想暮雨珠簾秋香桂樹指
顧臺城凭闌為誰西望但哀絃淒斷似平生只道江山
如畫争教天地無情風雲奔走十年兵慘澹入經營
問對酒當歌曹侯墓上何用虛名青青故都喬木悵西
陵遺恨幾時平安得參軍健筆為君重賦蕪城
前調張弘範
憶譙都風物飛一夢過千年羡百里溪程兩行堤柳數
萬人煙傷心舊家遺跡謾斜陽流水接長天冷落故祠
香火白雲淚眼澘然行藏好向故人傳椽筆舞蠻牋
緫紏紏貔貅秋風江上高卧南邊功名談笑樽爼向錦
江何必上樓船他日玉津關下春風驕馬金鞭
前調(征南二首)張弘範
混魚龍入海快一夕起鯤鵬駕萬里長風高掀北海直
入南溟生平許身報國等人間生死一毫輕落日旌旗
萬馬秋風鼓角連營炎方灰冷已如冰餘燼澹孤星
管銅柱新功玉關竒節特請長纓胸中凛然冰雪任蠻
煙瘴霧不須驚整頓乾坤事了歸來虎拜龍庭
前調張弘範
乾坤秋更老聽鼓角壯邊聲縱馬蹙重山舟横滄海戮
虎誅鯨笑入蠻煙瘴霧看旌麾一舉要澄清仰報九重
聖德俯憐四海蒼生一尊别後短長亭寒日促行程
甚翠袖停杯紅裙住舞有語君聽鵬翼豈徒高舉捲天
南地北日昇平記取歸來時候海棠風裏相迎
前調(西湖送春)梁曾
問花花不語為誰落為誰開算春色三分半隨流水半
入塵埃人生能幾歡笑但相逢尊酒莫相推千古幕天
席地一春翠繞珠圍彩雲回首暗高臺烟樹渺吟懷
&KR0838;一醉留春留春不住醉裏春歸西樓半簾斜日怪銜
春燕子却飛來一枕青樓好夢又教風雨驚回
前調(白蓮)詹正
愛幽花帶露曉映色淡秋塘恨太華峰高廬山社遠身
世相妨誰知半溪煙景且乘閒華髮照蒼浪羡煞風標
公子一生何限清香仙家搖曳水雲鄕高韻却濃妝
看脈脈盈盈何消觧語已斷人腸呼童便須沽酒待夜
凉和月捲荷觴明日醒來信筆新聲付與秋孃
前調(富州道中)周孚先
訪梅江路遠喜春在劒川湄正鴈磧雲深魚村笛晚茸
帽斜攲舊游不堪回首更文園多病減腰圍惟有秋孃
聲價風流仍似前時依稀壁粉舊曾題烟草半淒迷
歎單父臺荒黃公壚寂難覓佳期誰家歌樓催雪遣夜
來風雨緊些兒醉後唾壺敲缺龍光搖動晴漪
前調(寄朱子西)尹濟翁
渺渺懷芳意苦對景可憐生記燕外鶯邊柳深竹嫩度
密穿青如今淡烟細雨正午牎半夢酒初醒樂事怎堪
重省起來一晌愁縈悠然又把酒壺傾擺不動離情
想閒却春游綠隂深院芳草長亭乾愁有誰觧得傍晚
來風起碎池萍坐待晴雲四卷依然月上疎櫺
前調(括將進酒)林正大
黃河天上脈到東海去難收况鏡裏堪悲星星白髮早
上人頭人生盡懽得意把金尊對月莫空休天賦君才
有用千金散盡何憂請君聽我一清謳鐘鼎復奚求
但爛醉春風古來惟有飲者名留陳王昔時宴樂&KR0838;十
千斗酒恣懽游莫惜貂裘將換與消千古閒愁
前調(宋宫人)衛芳華
記當年舊事曾此地會神仙向月地雲階重攜翠䄂來
拾花鈿繁華緫隨流水歎一場春夢杳難圓廢港芙蓉
滴露斷堤楊柳垂煙兩峰南北只依然古路草芊芊
恨别舘閒房煙銷芝蓋波沒蓮船平生玉屏金屋對孤
燈無熖夜如年落日牛羊冢上西風燕雀林邊
前調(孤山問梅)張翥
愛西湖千樹曾幾度為攜尊向柳外停橈苔邊待鶴酒
熟詩温瀛洲舊時月色悵荒涼惟有數枝存天上棃花
成夢江南桃葉移根如今憔悴客愁村難返暗香魂
甚歲晚春遲角寒笛曉雪暗雲昏登臨不堪寄目但青
山隠隠月紛紛再約與君同醉從他啄木敲門
前調(重午發淞江)張埜
恨無情畫舸載離思各西東正佳節驚心故人回首應
念匆匆殷勤綵絲繫臂問如何不繫片帆風醉裏陽關
歴歴望中煙樹濛濛驛亭榴火照塵容依約舞裙紅
縱旋採青蒲自斟芳酒酒薄愁濃功名事渾幾許甚半
生長在别離中不似東來潮信日斜還過吳淞
前調(雨中荼䕷)楊子咸
紫彫紅落後忽十丈玉虬横望衆綠帷中藍田璞碎鮫
室珠傾柔條繫風無力更不禁連日峭寒清空與蝶圓
香夢枉教鶯訴春情深深苔徑悄無人欄檻濕香塵
歎寶髻鬔鬆粉鉛狼藉誰管飄零不愁素雲易散恨此
花開後更無春安得竹牀月夜玉醅滿蘸瑶英
前調(寄豫章故人)李珏
故人知健否又過了一番秋記十載心期蒼苔茅屋杜
若芳洲天遥夢飛不到但滔滔歲月水東流南浦春波
舊别西山暮雨新愁吳鈎先透黑貂裘客思晚悠悠
更何處相逢殘更聽鴈落日呼鷗滄江白雲無數約他
年攜手上扁舟鴉陣不知人意黃昏飛向城頭
前調(又一體詠冰二首)蔣捷
傍池闌倚徧問山影是誰偷但鷺斂瓊絲鴛藏繡羽礙
浴妨浮寒流暗衝片響似犀椎帶月靜敲秋因念涼荷
院宇粉丸曾泛金甌妝樓曉澀翠罌油倦鬢理還休
更有何意緒憐他半夜缾破梅愁紅稠淚乾萬點待穿
來寄與薄情收只恐東風未轉悞人日望歸舟
前調蔣捷
渺琉璃萬頃冷光射夕陽洲見敗柳漂枝殘蘆泛葉欲
去仍留羅幬少年夢裏正窺簾月浸素肌柔誰念衰翁
自老斷髭凍得成虬凝眸一望絶飛鷗宇宙正清幽
漫細敲紫硯輕呼翠管吟思難抽颼颼晚風又起但時
聽碎玉落簷頭多少梅花片腦醉來悞整香篝
前調吕勝已
殘紅吹盡了換新綠染疎林正杜宇催歸行人貪路天
氣輕隂江亭舊游讌處但遥山數疊晚雲深猶憶佳人
斂黛為予别淚盈襟而今旅況苦難禁逢勝嬾登臨
念景熟難忘情多易感取次關心平明又西去也望關
山古道馬駸駸回首當年一夢笑將濁酒重斟
御選歴代詩餘卷七十二
