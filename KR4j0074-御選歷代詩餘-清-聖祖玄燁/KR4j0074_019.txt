欽定四庫全書
御選歷代詩餘卷十九目錄(起四十八字至四十九字)
慶春時
晏幾道(二首)
春光好(又一體)
葛立方
海棠春(又一體)
秦觀
馬洪
張綖
吴鼎芳
雙頭蓮令
趙師俠
雙鸂鶒
朱敦儒
鬲溪梅令
姜夔
一落索(又一體)
秦觀
前調(又一體)
嚴仁
洞天春
歐陽修
胡搗練
晏殊
喜團圓
晏幾道
柳梢青
張孝祥
前調(又一體)
楊慎
西地錦(又一體)
石孝友
添字采桑子
李清照
阮郎歸(又一體)
吳子孝
三字令
歐陽炯
沈宜修
葉紈紈
醉桃源
趙鼎
畫堂春(又一體)
趙長卿
燭影搖紅
賀鑄
毛滂(二首)
王仲
張炎
吳子孝
撼庭秋
晏殊
惜分飛
辛棄疾
碧玉簫
無名氏
伊州三臺
趙師俠
謫仙怨
劉長卿
鏡中人
無名氏
山外雲
張雨
桃源憶故人
歐陽修(二首)
蘇軾
黃庭堅
秦觀(二首)
王庭珪
趙長卿
張孝祥
朱敦儒
管鑑
陸游(二首)
鄭域
史達祖
汪莘
吳文英(二首)
周密
趙君舉
元好問
吳子孝
陳子龍
太常引
辛棄疾(二首)
元好問
楊果
許有壬(二首)
馬熙
許楨
張埜
倪瓚(二首)
張雨
劉燕哥
應天長(又一體)
南唐李煜
顧夐
馮延巳
張大烈
酒泉子(又一體)
潘閬(二首)
畫堂春
張先
黃庭堅
前調(又一體)
趙長卿
極相思
吕渭老(二首)
蔡伸
陸游
吳文英
燕歸梁
張孝祥
前調(又一體)
杜安世
賀聖朝(又一體)
葉清臣
趙鼎
馬莊父
陽臺夢
後唐莊宗
武陵春(又一體)
趙師俠
李清照
歸去來
柳永
沙塞子(又一體)
葛立方
前調(又一體)
趙彦端
越江吟
蘇易簡
惜春郎
柳永
醉鄉春
秦觀
鳳孤飛
晏幾道
洛陽春(又一體)
歐陽修
月宫春
毛文錫
雙韻子
張先
河瀆神
温庭筠(三首)
孫光憲(二首)
辛棄疾
前調(又一體)
張泌
月中行
韓淲
前調(又一體)
陳允平
玉連環(又一體)
陳鳳儀
少年遊
周密
更漏子(又一體)
歐陽炯
御選歷代詩餘卷十九目錄
欽定四庫全書
御選歷代詩餘卷十九(起四十八字至四十九字)
司經局洗馬掌局事兼翰林院修撰加二級(臣)王奕清奉
旨校刊
慶春時
(雙調四十八字)
慶春時晏幾道
倚天樓殿昇平風月彩仗春移鸞絲鳳竹長生調裏迎
得翠輿歸雕鞍遊罷何處還有心期濃熏翠被深停
畫燭人約月西時
前調晏幾道
梅梢已有春來音信風意猶寒南樓暮雪無人共賞閒
却玉闌干殷勤今夜凉月還似眉彎尊前爲把桃根
麗曲重倚四絃看
春光好
(又一體雙調四十八字)
春光好葛立方
禁煙却釀春愁正繫馬清淮渡頭後日清眀催疊鼓應
在揚州歸時元巳臨流要綺陌芳郊恣遊三月羈懷
當一洗莫放觥籌
海棠春
(又一體雙調四十八字)
海棠春秦觀
流鶯窗外啼聲巧睡未足把人驚覺翠被曉寒輕寶篆
沉煙裊宿酲未解宫娥報道别院笙歌會早試問海
棠花昨夜開多少
前調馬洪
越羅衣薄輕寒透正畫閣鳳簾飄繡無語小鶯慵有恨
垂楊瘦桃花人面應依舊憶那日擎漿時候添得暮
愁牽只爲秋波溜
前調張綖
探春東郭春猶早道此際春光更好殘雪隴頭梅微雨
溪邊草東風十里樓臺曉又領取一番花鳥欲抱錦
琴彈誰信知音少
前調吴鼎芳
紫騮門外嘶聲去千萬疊銷魂煙樹不忍看伊行無計
留伊住東風似解離人意做一陣廉纖花雨含笑進
門時又恐明朝霽
雙頭蓮令
(趙師俠詞詠本意蓋以事名調也雙調四十八字)
雙頭蓮令(信豐雙蓮)趙師俠
太平和氣兆嘉祥草木總成雙紅苞翠蓋出横塘兩兩
鬭芬芳幹搖碧玉並青房仙髻擁新妝連枝不解引
鸞皇留取映鴛鴦
雙鸂鶒
(朱敦儒詞詠本意雙調四十八字)
雙鸂鶒朱敦儒
拂破秋江煙碧一對雙飛鸂鶒應是遠來無力稍下相
偎沙磧小艇誰吹横笛驚起不知消息悔不當時描
得如今何處尋覓
鬲溪梅令
(姜夔自度腔雙調四十八字)
鬲溪梅令(無錫歸寓意)姜夔
好花不與殢香人浪粼粼又恐東風歸去綠成隂玉鈿
何處尋木蘭雙槳夢中雲水横陳漫向孤山山下覓
盈盈翠禽啼一春
一落索
(又一體雙調四十八字)
一落索秦觀
楊花終日飛舞奈久長難駐海潮雖是暫時來却有箇
堪憑處紫府碧雲爲路好相將歸去肯如薄倖五更
風不解與花爲主
前調(又一體)嚴仁
清曉啼鶯紅樹又一雙飛去日高花氣撲人來獨自箇
傷春無緒别後暗寬金縷倩誰傳語一春不忍上高
樓爲怕見分攜處
洞天春
(雙調四十八字以歐陽修一首平仄爲正)
洞天春歐陽修
鶯啼綠樹聲早檻外殘紅未埽露點真珠徧芳草正簾
幃清曉鞦韆宅院悄悄又是清眀過了燕蝶輕狂柳
絲撩亂春心多少
胡搗練
(雙調四十八字與望仙樓分别惟換頭第一句七字)
胡搗練晏殊
小桃花與早梅花盡是芳妍品格未上東風先拆分付
春消息佳人釵上玉尊前朵朵濃香堪惜誰把綵毫
描得免恁輕抛擲
喜團圓
(雙調四十八字後段字句與人月圓同)
喜團圓晏幾道
危樓静鎻窗中遥岫門外垂楊珠簾不禁春風度解偷
送餘香眠思夢想不如䨇燕得到蘭房别來只是憑
高淚眼感舊離腸
柳梢青
(雙調四十八字)
柳梢青張孝祥
碧雲風月無多莫被名韁利鎖白玉爲車黃金作印不
戀休呵爭如對酒當歌人是人非恁麽年少甘羅老
成吕望畢竟如何
前調(又一體)楊慎
暈雪融霞若煙若霧何處人家宗玉牆東文君壚下占
斷韶華梅花巳罷横斜柳條猶未藏鴉錦樹烘春瓊
枝裊月留醉仙娃
西地錦
(又一體雙調四十八字)
西地錦石孝友
回望玉樓金闕正水遮山隔風兒又起雨兒又急好愁
人天色兩岸荻花楓葉争舞紅吹白中秋過也重陽
近也作天涯孤客
添字采桑子
(雙調四十八字)
添字采桑子(芭蕉)(宋媛)李清照
窗前誰種芭蕉樹隂滿中庭隂滿中庭葉葉心心舒卷
有餘情傷心枕上三更雨點滴淒清點滴淒清愁損
離人不慣起來聽
阮郎歸
(又一體雙調四十八字)
阮郎歸(夜登叢桂樓)吴子孝
一年月色最宜秋銀河映玉流半輪寒魄未曾週清光
處處浮金尊瑶管共綢繆毫端風景收名山相望倚
危樓知音千古求
三字令
(此調始於後蜀歐陽炯皆三字句前後皆八句雙調四十八字)
三字令歐陽炯
春欲盡日遲遲牡丹時羅幌卷翠簾垂彩牋書紅粉淚
兩心知人不在燕空歸負佳期香燼落枕函欹月分
眀花澹薄惹相思
前調(明媛)沈宜修
花落盡柳隂低雨絲霏香霧濕彩雲迷帶愁飛飛去也
武陵西新夢短漏依依剰相思殘月冷曉煙凄蝶香
濃鶯語碎斷腸時
前調(香撲)(明媛)葉紈紈
疑是鏡又如蟾最嬋娟紅袖裏綠窗前殢人憐羞錦帶
妒花鈿蘭浴罷襯春纖撲還拈添粉豔玉肌妍麝氤
氲香馥郁透緗縑
醉桃源
(雙調四十八字)
醉桃源(春曉)趙鼎
青春不與花爲主花正開時春暮花下醉眠休訴看取
春歸去鶯愁蝶怨春知否欲問春歸何處只有一尊
芳醑留得青春住
畫堂春
(又一體雙調四十八字)
畫堂春(遊西湖有感)趙長卿
湖光乘雨碧連天繞堤映草芊芊舞風楊柳欲撕緜依
依起翠煙還是春風客路對花空負嬋娟暮寒樓閣
碧雲間羅袖成斑
燭影搖紅
(宋徽宗命大晟府改王詵憶故人詞因詞有燭影搖紅句遂以名調但詵詞本五十字此則雙調四)
(十八字以起二句分别另立調名不得以憶故人名此調也)
燭影搖紅賀鑄
波影翻簾淚痕凝燭青山館離魂十里念佳期襟珮如
相款惆悵更長夢短但衾枕餘芳賸暖半窗斜月照
人腸斷啼烏不管
前調(松窗午夢初覺)毛滂
一畞清隂半天瀟灑松窗午牀頭秋色小屏山碧長垂
煙縷枕畔風搖綠戸喚人醒不教夢去可憐恰到瘦
石寒泉冷雲出處
前調毛滂
綠鬢飄蕭漫郎巳是青雲晩古槐隂外小闌干不負看
山眼此意悠悠無限有雲山知人醉嬾他年尋我水
邊月底一蓑煙短
前調王仲
煙雨江城望中綠暗花枝少惜春長待醉東風却恨春
歸早縱有幽歡會巧奈如今風情漸杳秦樓何處畫
闌愁倚天涯芳草
前調(答邵素心)張炎
隔水呼舟采香何處追遊好一年春事二分花猶有花
多少容易繁華過了趁園林飛紅未埽舊酲新醉幾
日不來綠隂芳草
前調吴子孝
萬綠堂前誰栽叢桂添秋色森森翠葉擁金葩塵世逢
香國露冷風清月白閉重門無人憐惜莫停歌板好
汎霞觴賞心難得
撼庭秋
(雙調四十八字與撼庭竹無涉)
撼庭秋晏殊
别來音信千里恨此情難寄碧紗秋月梧桐夜雨幾回
無寐樓高目斷天遥雲黯只堪憔悴念蘭堂紅燭心
長燄短向人垂淚
惜分飛
(雙調四十八字)
惜分飛辛棄疾
翡翠樓前芳草路寶馬墮鞭暫駐最是周郎顧幾度歌
聲誤望斷碧雲空日暮流水桃源何處古道春歸去
更無人管飄紅雨
碧玉簫
(雙調四十八字)
碧玉簫無名氏
輕暖吹香薰風漲綠北窗添得琅玕玉新粉微含翠浪
眀如沐珠淚偷彈纖腰減束天涯勞我危樓目燕子
無情斜語闌干曲
伊州三臺
(州或作洲雙調四十八字調笑令亦名三臺令與此迥别)
伊州三臺趙師俠
桂花移自雲巖更被靈砂染丹清露濕酡顔醉乘風下
臨世間素娥襟韻蕭閒不與羣芳並看簌簌綘綃單
覺身輕夢回廣寒
謫仙怨
(調本唐時樂府中新聲後用以填詞蓋即回波而衍之爲八句也雙調四十八字)
謫仙怨劉長卿
晴川落日初低惆悵孤舟解攜鳥向平蕪遠近人隨流
水東西白雲千里萬里眀月前溪後溪獨恨長沙謫
去江潭春草萋萋
鏡中人
(雙調四十八字)
鏡中人無名氏
柳煙濃梅雨潤芳草緜緜離恨花塢風來幾陣羅袖沾
香粉獨上小樓迷遠近不見浣溪人信何處笛聲飄
隱隱吹斷相思引
山外雲
(張雨作此詞贈句曲道友即名茅山逢故人雙調四十八字)
山外雲張雨
山下寒林平楚山外雲帆煙渚不飲如何吾生如夢鬢
毛如許能消幾度相逢遮莫而今歸去壯士黃金昔
人黃鶴美人黃土
桃源憶故人
(或作桃園者誤一名虞美人影雙調四十八字)
桃源憶故人歐陽修
梅梢弄粉香猶嫩欲寄江南春信别後寸腸縈損說與
伊爭穩小爐獨守寒灰燼忍淚低頭劃盡眉上萬重
新恨竟日無人問
前調歐陽修
鶯愁燕苦春歸去寂寂花飄紅雨碧草綠楊岐路况是
長亭暮少年行客情難訴泣對東風無語目斷兩三
煙樹翠隔江淹浦
前調蘇軾
華胥夢斷人何處聽得鶯啼紅樹幾點薔薇香雨寂寞
閒庭戶暖風不解留花住片片著人無數樓上望春
歸去芳草迷歸路
前調黃庭堅
碧天露洗春容淨淡月曉收殘暈花上密煙飄盡花底
鶯聲嫩雲歸楚峽厭厭困兩點遠山新恨和淚暗彈
紅粉生怕人來問
前調秦觀
秦樓深鎖薄情種清夜悠悠誰共羞見枕衾鴛鳳悶即
和衣擁無端畫角嚴城動驚破一番新夢窗外月華
霜重聽徹梅花弄
前調秦觀
碧紗影弄東風曉一夜海棠開了枝上數聲啼鳥妝點
知多少妒雲恨雨腰肢裊眉黛不堪重埽薄倖不來
春老羞帶宜男草
前調(辰州送客)王庭珪
催花一霎清眀雨留得春風且住兩岸柳汀煙隖未放
行人去人如雙鵠雲間舉眀月扁舟何處只向武陵
南渡便是長安路
前調(初春)趙長卿
夜來一陣東風暖春到桃腮柳眼對景可堪腸斷強把
眉愁展花朝惹起歸期念前事從頭忖徧凝想水遥
山遠空結相思怨
前調(冬飲)張孝祥
朔風弄月吹銀霰簾幕低垂三面酒入玉肌香軟壓得
寒威斂檀槽乍撥么絲慢彈得相思一半不道有人
腸斷猶作聲聲顫
前調朱敦儒
雨斜風横香成陣春去空留春恨歡少愁多因甚燕子
渾難問碧尖蹙損眉慵暈淚濕臙脂紅沁可惜海棠
吹盡又是黃昏近
前調管鑑
小園十日狂風雨幾陣桃花紅去惟有綠窗朱戶春色
常如許歌聲屢喚飛雲駐銷得行人且住倒盡玉壺
春露醉到無愁處
前調陸游
闌干幾曲高齋路正在重雲深處丹碧未乾人去高棟
空留句離離芳草長亭暮無奈征車不住惟有斷鴻
煙渚知我頻廻顧
前調陸游
城南載酒行歌路冶葉倡條無數一朵鞓紅凝露最是
傷心處鶯聲無頼催春去那更兼旬風雨試問歲華
何許芳草連天暮
前調鄭域
東風料峭寒吹面低下繡簾休卷憔悴怕他春見一任
鶯花怨新愁不許詩排遣塵滿玉毫金硯若問此愁
深淺天闊浮雲遠
前調(賦桃花)史達祖
眀霞烘透春機杼春在眀霞多處我是有詩漁父一夢
秦天古柳枝巷陌深朱戸牆外東風一樹十五年來
凝佇彈盡臙脂雨
前調汪莘
人間只解留春住不管秋光歸去一陣西窗風雨秋也
歸何處柴扉半掩閒庭戸黃葉青苔無數猶把小春
分付梅蕊前村路
前調吳文英
越山青斷西陵浦一岸密隂疎雨潮帶舊愁生暮曾折
垂楊處桃根桃葉當時渡嗚咽風前柔櫓燕子不留
春住空寄離檣語
前調(詠香橙)吳文英
黃苞先著風霜勁獨占一年佳景點點吴鹽雪凝玉膾
和虀冷洋園誰識黃金徑一棹洞庭秋興香薦蘭皋
湯鼎殘酒西窗醒
前調周密
流蘇静掩羅屏小春夢苦無分曉一縷舊情誰表暗逐
餘香裊相思嬾寄流紅杳人瘦花枝多少郎馬未歸
春老空怨王孫草
前調趙君舉
芳菲巳有枝頭露寒著輕羅未去午夜鸞車鶴馭散入
千蓮步粉香度曲嬉遊女草草相逢無據腸斷淚零
無數灑作花梢雨
前調(代贈良佐所親)元好問
楚雲不似陽臺舊只是無心出岫竹外天寒翠袖寂寞
啼妝瘦絃聲宛轉春風手殢得行人病酒明日西城
回首腸斷江南柳
前調吴子孝
碧堂窈窕春初到風起晩來寒陗金字屛圍香燎酒美
歌聲妙賞心佳景人年少塵世難逢歡笑攬袖勸停
歸棹月向梅花照
前調陳子龍
小樓極望連平楚簾捲一帆南浦試問晩風吹去狼藉
春何處相思此路無重數畢竟天涯幾許莫聽嬌鶯
私語怨盡棃花雨
太常引
(一名太清引雙調四十九字)
太常引(建康中秋夜)辛棄疾
一輪秋影轉金波飛鏡又重磨把酒問姮娥被白髮欺
人奈何乘風好去長空萬里直下看山河斫去桂婆
娑人道是清光更多
前調辛棄疾
仙機似欲織纖羅髣髴度金梭無奈玉纖何却彈作清
商恨多珠簾影裏如花半面絶勝隔簾歌世路苦風
波且痛飲公無渡河
前調元好問
十年流水共行雲相見重情親滄海内揚塵便疑是前
身後身風臺月榭舞裠歌扇樂事幾回新莫話洛陽
春更誰似鑾坡故人
前調楊果
一杯聊為送征鞍落葉滿長安誰料一儒冠直推上淮
隂將壇西風旌旆斜陽草樹鴈影入高寒且放酒腸
寬道蜀道而今更難
前調(池荷)許有壬
幽人早起赴池亭初日照娉婷風蓋露珠傾又勝似前
時雨聲水沉香裏錦雲深處雙檜插天青一葉釣舟
輕似野渡無人自横
前調許有壬
四堤楊柳接松筠香破水芝新羅韤不生塵笑畫裏凌
波未真紅衣縹緲清風蕭瑟半醉岸烏巾不是葛天
民也做得江湖散人
前調(用許可用池荷韻)馬熙
園中風雨水中亭消得兩娉婷濁酒卷荷傾早洗盡箏
聲笛聲四堤晴柳一天花氣付與晩山青飛絮挾雲
輕任膝上瑶琴自横
前調許楨
池亭荷淨納凉時四面柳依稀棹得酒船回看風裏紗
巾半敧殘霞照水夕陽明樹天付畫中詩應不負歸
期更誰看桃花面皮
前調(高右丞自上都回)張埜
巍然勲業歷台司一柱儘能支報國與憂時怎瞞得星
星鬢絲龍門山色灤河雲影添入介眉詩沉醉莫推
辭趁秋滿天香桂枝
前調倪瓚
門前楊柳密藏鴉春事到桐花敲火試新茶想月珮雲
衣故家苔生雨館塵凝錦瑟寂寞聽鳴蛙芳草際天
涯蝶栩栩春暉夢華
前調(壽彝齋)倪瓚
柳隂濯足水侵磯香度野薔薇芳草綠萋萋問何事王
孫未歸一壺濁酒一聲清唱簾幕燕雙飛風暖試輕
衣介眉壽遥瞻翠微
前調(題畫舫)張雨
莫將西子比西湖千古一陶朱生怕在樓居也用著風
帆短蒲銀瓶索酒幷刀斫鱠船背錦模糊提上早傳
呼是那箇煙波釣徒
前調(餞别)(元妓)劉燕哥
故人別我出陽關無計鎖雕鞍今古别離難兀誰畫蛾
眉遠山一尊别酒一聲杜宇寂寞又春殘眀月小樓
間第一夜相思淚彈
應天長
(又一體䨇調四十九字)
應天長南唐李煜
一鉤初月臨妝鏡蟬鬢鳳釵慵不整重簾静層樓迥惆
悵落花風不定柳堤芳草徑夢斷轆轤金井昨夜更
闌酒醒春愁過却病
前調顧夐
瑟瑟羅裙金綫縷輕透鵝黃香畫袴垂交帶盤鸚鵡裊
裊翠翹移玉步背人勻檀注慢轉横波偷覰斂黛春
情暗許倚屏慵不語
前調馮延巳
石城花落紅樓雨雲隔長洲蘭芷暮芳草岸和煙霧誰
在綠楊深處住舊遊還似故歲遠離人何處杳杳蘭
舟西去魂歸巫峽路
前調(曉起次韻)張大烈
千條弱柳縈青鏡悔教夫壻鬢慵整香閨静青巒迥暗
卜金錢期未定魂遶陽臺徑怨鎖碧梧深井酒病有
時蘇醒難醒懷人病
酒泉子
(又一體雙調四十九字)
酒泉子潘閬
長憶孤山山在湖心如黛簇僧房四面向湖開輕棹去
還來芰荷香細連雲閣閣上清聲檐下鐸别來塵土
汚人衣空役夢魂飛
前調潘閬
長憶西湖靈隱寺前天竺後冷泉亭上幾曾遊三伏似
清秋白猿時見攀高樹長嘯一聲何處去别來幾向
畫圖看終是欠峯巒
畫堂春
(又一體雙調四十九字)
畫堂春張先
外湖蓮子長參差霽山青處鷗飛水天溶漾畫船遲人
影鑑中移桃葉淺聲雙唱杏紅深色輕衣小荷障面
避斜暉分得翠隂歸
前調黃庭堅
摩圍小隱枕蠻江蛛絲閒鎖晴窗水風山影上修廊不
到晩來凉相伴蝶穿花徑獨飛鷗舞溪光不因送客
下繩牀添火炷爐香
前調(又一體)趙長卿
當時巧笑記相逢玉梅枝上玲瓏酒杯流處巳愁儂寒
鴈横空去程無計更從容到歸來好事匆匆一時分
付不言中此恨難窮
極相思
(雙調四十九字)
極相思呂渭老
拂牆花影飄紅微月辨簾櫳香風滿袖金蓮印步狹徑
迎逢笑靨乍開還斂翠正花時却恁西東别房初睡
斜門未鎖且更從容
前調呂渭老
西園鬭草歸遲隔葉囀黃鸝闌干醉倚鞦韆背立數徧
佳期寒食清眀都過了趁如今芍藥薔薇衩衣吟露
歸舟䌫月方解開眉
前調蔡伸
碧檐鳴玉玎璫金鎖小蘭房樓高夜永飛霜滿院璧月
沉缸雲雨不成巫峽夢望仙鄉煙水茫茫風前月底
登高念遠無限凄凉
前調陸游
江頭疎雨輕煙寒食落花天翻紅墜素淺霞暗錦一段
凄然惆悵東君堪恨處也不念冷落尊前那堪更看
漫空相趁柳絮榆錢
前調(題水月梅扇)吴文英
玉纖風透疎痕凉與素懷分乘鸞歸後生綃淨翦一片
冰雲心事孤山春夢在到思量猶斷詩魂水清月冷
香銷瘦影人立黃昏
燕歸梁
(雙調四十九字與喜遷鶯之别名燕歸梁者不同)
燕歸梁張孝祥
風柳搖絲花纏枝滿月韶輝離鴻過盡百勞飛都不似
燕來歸舊時王謝堂前地情分獨依依畫梁雕栱啟
朱扉看雙舞羽人衣
前調(又一體)杜安世
風擺紅縚卷畫簾寶鑑慵拈日高梳洗幾時忺金盆水
弄纖纖髻雲鬆嚲衣斜褪和嬌嬾瘦巖巖離愁更宿
酲兼空贏得病懨懨
賀聖朝
(又一體雙調四十九字又名雙調賀聖朝)
賀聖朝葉清臣
滿斟綠醑留君住莫匆匆歸去三分春色二分愁更一
分風雨花開花謝都來幾許且高歌休訴不知來歲
牡丹時再相逢何處
前調趙鼎
斷霞收盡黃昏雨滴梧桐疎樹簾櫳不捲夜沉沉鎖一
庭風露天涯人遠心期夢悄苦長宵難度知他窗外
促織兒有許多言語
前調馬莊父
遊人拾翠不知遠被子規呼轉紅樓倒影背斜陽墜幾
聲絃管荼䕷香透海棠紅淺恰平分春半花前一笑
不須慳待花飛休怨
陽臺夢
(以詞中結語爲調名雙調四十九字)
陽臺夢後唐莊宗
薄羅衫子金泥縫困纖腰怯銖衣重笑迎移步小蘭叢
嚲金翹玉鳳嬌多情脈脈羞把同心撚弄楚天雲雨
却相和又入陽臺夢
武陵春
(又一體雙調四十九字)
武陵春趙師俠
乍雨籠晴雲不定芳草綠纖柔燕語鶯啼小院幽春色
二分休試凭危闌凝遠目山與水光浮滚滚閒愁逐
水流流不盡許多愁
前調(宋媛)李清照
風住塵香花巳盡日晩倦梳頭物是人非事事休欲語
淚先流聞說雙溪春尚好也擬汎輕舟只恐雙溪舴
艋舟載不動許多愁
歸去來
(雙調四十九字)
歸去來柳永
初過元宵三五慵困春情緒燈月闌珊嬉遊處遊人盡
厭歡聚憑仗如花女持杯謝酒朋詩侶餘酲更不禁
香醑歌筵舞且歸去
沙塞子
(又一體雙調四十九字)
沙塞子(梅)葛立方
天生玉骨冰肌瘦損也知他爲誰寒窗底傲霜凌雪不
教春知高樓横笛試輕吹要一片花飛酒卮拚沉醉
帽檐斜插折取南枝
前調(又一體)趙彦端
春水綠波南浦漸理棹行人欲去黯消魂柳際輕煙花
梢微雨長亭放醆無計住但芳草迷人去路忽回頭
斷雲殘日長安何處
越江吟
(雙調四十九字)
越江吟蘇易簡
非煙非霧瑶池宴片片碧桃冷落黃金殿鰕鬚半捲天
香散奏雲和孤竹清婉入霄漢紅顔醉態爛漫金輿
轉霓旌影斷簫聲遠
惜春郎
(雙調四十九字)
惜春郎柳永
玉肌瓊豔新妝飾好壯觀歌席潘妃寶釧阿嬌金屋應
也消得屬和新詞多俊格敢共我勍敵恨少年枉費
疎狂不早與伊相識
醉鄉春
(以秦觀詞名調雙調四十九字)
醉鄉春秦觀
喚起一聲人悄衾冷夢寒窗曉瘴雨過海棠開春色又
添多少社甕釀成微笑半缺椰瓢共舀覺傾倒急投
牀醉鄉廣大人間小
鳳孤飛
(雙調四十九字)
鳳孤飛晏幾道
一曲畫樓鐘動宛轉歌聲緩綺席飛塵座滿更小待金
蕉㬉細雨輕寒今夜短依前是粉牆别館端的懽期
應未晩奈歸雲難管
洛陽春
(又一體雙調四十九字一名一落索)
洛陽春歐陽修
紅紗未曉黃鸝語蕙爐銷蘭炷錦屏羅幕護春寒昨夜
三更雨繡簾閒倚吹輕絮斂眉山無緒看花拭淚向
歸鴻問来處逢郎否
月宮春
(唐毛文錫詞詠月宫事遂以名調雙調四十九字)
月宫春毛文錫
水晶宫裏桂花開神仙探幾回紅芳金蕊繡重臺低傾
瑪瑙杯玉兔銀蟾爭守護姮娥姹女戲相偎遥聽鈞
天九奏玉皇親看來
雙韻子
(雙調四十九字)
雙韻子張先
鳴鞘電過曉闈静斂龍旂風定鳳樓遠出霏煙聞笑語
中天迥清光近歡聲競鴛鴦集仙花鬭影更聞度曲
瑶山升瑞日春宫永
河瀆神
(雙調四十九字前後段分平仄韻此調詞家多填爲祠廟之作亦九歌迎神送神意也)
河瀆神温庭筠
河上望叢祠廟前風雨來時楚山無限鳥飛遲蘭棹空
傷别離何處杜鵑啼不歇豔紅開盡如血蟬鬢美人
愁絶百花芳草佳節
前調温庭筠
孤廟對寒潮西陵風雨瀟瀟謝娘惆悵倚蘭橈淚流玉
筯千條暮天愁聽思歸樂早梅香滿山郭回首兩情
蕭索離魂何處飄泊
前調温庭筠
銅鼓賽神來滿庭幡蓋徘徊水村江浦過風雷楚山如
畫煙開離别櫓聲空蕭索玉容惆悵妝薄青麥燕飛
落落捲簾愁對珠閣
前調孫光憲
汾水碧依依黃雲落葉初飛翠娥一去不言歸廟門空
掩斜暉四壁隂森排古畫依舊瓊輪羽駕小殿沉沉
清夜銀燈飄落香灺
前調孫光憲
江上草芊芊春晩湘妃廟前一方卵色楚南天數行斜
鴈聮翩獨倚朱闌情不極魂斷終朝相憶兩槳不知
消息遠汀時起鸂鶒
前調(女城祠效花間體)辛棄疾
芳草綠萋萋斷腸絶浦相思山頭人望翠雲旗蕙肴桂
酒君歸惆悵畫檐雙燕舞東風吹散靈雨香火冷殘
簫鼓斜陽門外今古
前調(又一體)張泌
古樹噪寒鴉滿庭楓葉蘆花晝燈當午隔輕紗畫閣珠
簾影斜門外往來祈賽客翩翩帆落天涯回首隔江
煙火渡頭三兩人家
月中行
(雙調四十九字)
月中行韓淲
柳嬌花妒燕鶯喧斷腸空眼穿一春風雨夜厭厭不聞
鐘鼓傳香冷曲屏羅帳掩園林誰與上秋千憶得年
時鳳枕日高猶醉眠
前調(又一體)陳允平
鬢雲斜插映山紅春重淡香融自攜紈扇出簾櫳花下
撲飛蟲薔薇架底偏宜酒纖纖自引金鍾倦歌佯醉
倚東風愁在落紅中
玉連環
(又一體雙調四十九字)
玉連環(蜀妓)陳鳳儀
蜀江春色濃如霧擁雙旌歸去海棠也似别君難一點
點啼紅雨此去馬蹄何處向沙堤新路禁林賜宴賞
花時還憶著西樓否
少年遊
(雙調四十九字)
少年遊周密
松風蘭露滴崖隂瑶草入簾青玉鳳驚飛翠蛟時舞噴
薄濺春雲冰壺不受人間暑幽碧弄珍禽花外琴臺
竹邊棋墅處處閒情
前調周密
簾銷寶篆捲宫羅蜂蝶撲飛梭一樣春風燕梁鶯戸那
處得春多曉妝日日隨春輦多在牡丹坡花深深處
柳隂隂處一片笙歌
更漏子
(又一體雙調四十九字)
更漏子歐陽炯
三十六宫秋夜永露華點滴高梧丁丁玉漏咽銅壺明
月上金鋪紅線毯博山爐香風暗觸流蘇羊車一去
長青蕪鏡塵綵鸞孤
御選歷代詩餘卷十九
