欽定四庫全書
御選歴代詩餘卷四十九目錄(起七十六字至七十八字)
風入松(又一體)
利登
虞集
張翥(二首)
吳子孝
文徵眀(五首)
陸深
沈麖
祝英臺近(又一體)
蘇軾
吕渭老
趙長卿
辛棄疾
程垓
趙彦端
岳珂
劉過(二首)
張輯(二首)
黃機
高觀國(二首)
史達祖(三首)
韓淲(二首)
張榘
吳文英(四首)
蔣捷
周密(二首)
張炎(六首)
湯恢(二首)
李彭老
無名氏(三首)
吳淑姬
邵亨貞
側犯
周邦彦
袁去華
姜䕫
方千里
楊澤民
陳允平
四園竹
周邦彦
方千里
楊澤民
御街行(又一體)
張先
劉基
撲蝴蝶近(又一體)
吕渭老
無名氏
快活年近拍
万俟雅言
一叢花
歐陽修
蘇軾
秦觀
晁補之(二首)
趙長卿(二首)
程垓
袁去華
陸游
韓淲
吳子孝
鳳樓春
歐陽炯
陽關引
寇凖
晁補之
金人捧露盤
辛棄疾(二首)
甘州令
柳永
紅牎燈影
王錫爵
御街行(又一體)
范仲淹
楊无咎
辛棄疾
程垓
李清照
御選歴代詩餘卷四十九目錄
欽定四庫全書
御選歴代詩餘卷四十九(起七十六字至七十八字)
司經局洗馬掌局事兼翰林院修撰加二級(臣)王奕清奉
旨校刊
風入松
(又一體雙調七十六字)
風入松利登
斷蕪幽樹際煙平山外更山青天南海北知何極年年
是匹馬孤征看盡好花結子暗驚新笋成林歲華情
事苦相尋弱雪鬢毛侵十千斗酒悠悠醉斜河界白月
雲心孤鶴盡邊天闊清猿啼處山深
前調虞集
畫堂紅袖倚清酣華髮不勝簪幾回晚直金鑾殿東風
軟花裏停驂書詔許傳宫燭輕羅初試朝衫御溝冰
泮水挼藍飛燕語呢喃重重簾幕寒猶在憑誰寄銀字
泥緘報道先生歸也杏花春雨江南
前調張翥
東風巷陌暮寒驕燈火鬧河橋勝遊偏憶錢塘夜青鸞
遠信斷難招蕙草情隨雪盡棃花夢與雲銷客懷先
自痛無聊綠酒負金蕉下幃獨擁香篝睡春城外玉漏
聲遥可惜滿街眀月更無人為吹簫
前調(清眀日海子上即事)張翥
尋春春在鳳城東羅帊玉花驄美人半嚲垂鞭袖遊塵
遠目斷雲空淺碧湖波雪漲淡黃官柳煙蒙相如多
病賦難工宿酒更頻中歸来自按新聲譜憑誰解唱與
東風一夜小牎疎雨杏花眀日應紅
前調(春日直省次虞伯生韻)吳子孝
漏聲驚夢不成酣和月整朝簮萬年枝上流鶯囀青霄
近笙度鸞驂仙掌香承曉露宫花紅映春衫龍池柳
色碧於藍金屋燕呢喃綺牎無事東風静芭蕉綠有恨
誰緘翻憶少年今日銀鞍芳草城南
前調(賞蓮)文徵眀
虚堂殘暑已無多急雨戰秋荷雨晴瞥見芙蕖秀新妝
靚錦韤凌波出水天然婀娜含風更自婆娑花前有
客鼓雲和倚笛更長歌酒醒忽動江湖興陶然處如在
煙蘿一片瀟湘晚景相看玉女銀河
前調(秋葵)文徵眀
秋来幽豔試宫妝蚤染薄羅裳翠翹斜映鵝兒淡比鵝
兒却自芬芳舊恨檀心暈紫新嬌粉額塗黃湘袍新
翦菊英長露浥冷天香晚凉自是無聊頼低垂首默默
傾陽剛被西風斂却含情自倚東牆
前調(夏夜露坐)文徵眀
空庭人散語音稀獨坐漏遲遲風撩團扇無聊頼桐隂
亂露下沾衣斗轉銀河東瀉月斜烏鵲南飛無端心
事集雙眉睡思轉迷離牆西突兀高樓静流螢度疑是
星移何處一聲長笛等閒喚起相思
前調(簡湯子重)文徵眀
西齋睡起雨濛濛雙燕語簾櫳平生行樂都成夢難忘
處碧鳳坊中酒散風生棋局詩成月在梧桐近来多
病不相逢高興若為同清尊白苧交新夏應孤負綠樹
隂濃憑仗柴門莫掩興来擬扣牆東
前調(寄友)文徵眀
日長無事掩精廬繞屋樹扶疎南牎雨過湘簾捲煙霏
帳冰簟平鋪午困全消茗椀宿酲自倒冰壺虚堂風
定一塵無香裊博山鑪何時去覓山公笑花間醉樹底
樗蒱見說香生丹桂莫教秋近庭梧
前調(送友次虞伯生韻)陸深
離筵高興付餘酣暫得解朝簮路出齊封三宿晝何須
便快著征驂兩岸山横畫障一川水膩羅衫終朝不
采滿筐藍話别語喃喃一把相思無處著欲憑寄雁足
雙緘自是煙霄有待怕飛不到江南
前調(秋夜籟閣聽雨感懷)沈麖
紫崖奔處斷雲行竹篠戰風鳴北郊黃葉埋荒徑苔痕
滑鶴唳淒清細聽虚飄天籟詩腸瀟灑羣生疎疎滴
滴數殘更做弄許多聲倦依孤枕愁常掩燈花約濕夢
分眀此夜寒江淚落醉邊心事傷情
祝英臺近
(又一體雙調七十七字)
祝英臺近蘇軾
挂輕帆飛急槳還過釣臺路酒病無聊敧枕聽鳴櫓斷
腸簇簇雲山重重煙樹回首望孤城何處間離阻誰
念縈損襄王何曾夢雲雨舊恨前歡心事兩無據要知
欲見無由癡心猶自倩人道一聲傳語
前調吕渭老
寶蟾眀朱閣静新燕近簾語還記元宵燈火小橋路逢
迎春筍柔微凌波纖稳悄不顧斗斜三鼓甚無據誰
信一霎春愁鶯聲留不住柳色苔痕風雨暗花圃細看
羅帶銀鈎綃巾香淚算不枉那時分付
前調趙長卿
記臨岐銷黯處離恨慘歌舞恰是江梅開徧小春暮斷
腸一曲金衣兩行玉筯酒闌後欲行難去惡情緒因
念錦幄香匳别来負情素冷落深閨知解怨人否料應
寶瑟慵彈露華嬾傅對鸞鏡終朝凝竚
前調辛棄疾
寶釵分桃葉渡煙柳暗南浦怕上層樓十日九風雨斷
腸點點飛紅都無人管更誰勸流鶯聲住鬢邊覻試
把花卜歸期才簮又重數羅帳燈昏哽咽夢中語是他
春帶愁来春歸何處却不解帶將愁去
前調程垓
墜紅輕濃綠潤深院又春晚睡起厭厭無語小妝嬾可
堪三月風光五更魂夢又都被杜鵑催儧怎消遣人
道愁與春歸春歸愁未斷閒倚銀屏羞怕淚痕滿斷腸
沉水重熏瑶琴閒理奈依舊夜寒人遠
前調趙彦端
獸金寒簾玉潤梅雪印苔絮春意如人易散苦難聚幾
多絲竹深情池塘幽夢猶倚頼與春同住舊游處誰
喚别浦仙帆風前問征路煙雨連江吹恨正無數莫教
紫燕歸来彩雲開後空悵望主人輕去
前調(北固亭)岳珂
淡煙横層霧斂勝槩分雄占月下鳴榔風急怒濤颭關
河無限清愁不堪臨鑑正雙鬢秋風塵染謾登覽極
目萬里沙場事業頻看劍古往今来南北限天塹倚樓
休弄新聲重城門掩歴歴數西州更點
前調(同妓遊帥司東園)劉過
窄輕衫聯寶轡花裏控金勒有底風光都在畫闌側日
遲春暖融融杏紅深處為花醉一鞭春色對嬌質為
我歌捧瑶觴歡聲動阡陌何似多情飛上鬢雲碧晚来
約住青驄踏花歸去亂紅碎一庭風月
前調劉過
笑天涯還倦客欲起病無力風雨春歸一日近一日看
人結束春衫前呵騎馬腰劍上隴西平策鬢粉白只
可歸去家山無田種瓜得空抱遺書顦顇小樓側杜鵑
不管人愁月眀枝上直啼到枕邊相覓
前調張輯
竹間棋池上字風日共清美誰道春深湘綠漲沙嘴更
添楊柳無情恨煙顰雨却不把扁舟偷繫去千里眀
日知幾重山後期幾重水對酒相思争似且留醉奈何
琴劍匆匆而今心事在月夜杜鵑聲裏
前調(朱使君錢塘舟中)張輯
客西湖聽夜雨更向别離處小小船牎香雪照尊爼斷
腸一曲秋風行雲不語緫寫入征鴻無數認眉嫵喚
醒岩壑風流丹砂有竒趣羞殺秦郎淮海謾千古要看
自作新詞雙鸞飛舞趁月底重修簫譜
前調黃機
試單衣扶短策沙路淨如洗乍雨還晴花柳自多麗争
知話别南樓片帆天際便孤了同心連理鎮縈繫謾
有羅帶香囊殷紅鬭輕翠一紙濃愁無處倩雙鯉可堪
飛夢悠悠春風無頼時吹過亂鶯聲裏
前調(荷花)高觀國
擁紅妝翻翠蓋花影暗南浦波面澂霞蘭艇採香去有
人水濺紅裙相招晚醉正月上凉生風露兩凝竚别
後歌斷雲閒嬌姿黯無語魂夢西風端的此心苦遥想
芳臉輕顰凌波微步鎮輸與沙邊鷗鷺
前調高觀國
一牎閒孤燼冷獨自箇春睡繡被熏香不似舊風味静
聽滴滴檐聲驚愁攪夢更不管庾郎心碎念芳意一
併十日春寒梅花煞憔悴嬾做新詞春在可憐裏幾時
挑菜踏青雲沉雨斷盡分付楚天之外
前調史達祖
柳枝愁桃葉恨前事怕重記紅藥開時新夢又溱洧此
情老去須休春風多事便老去越難廻避阻幽會應
念偷翦酴醿柔條暗縈繫節物移人春草更憔悴可堪
竹院題詩蘚階聽雨寸心外安愁無地
前調(薔薇)史達祖
綰流蘇垂錦綬煙外紅塵逗莫倚莓牆花氣釅如酒便
愁醺醉青虯蠕蠕無力戲穿碎一屏新繡漫懷舊如
今姚魏俱無風標較消瘦露點瑶香前度翦花手見郎
和笑拖裙匆匆欲去驀忽地罥留芳袖
前調史達祖
落花深芳草暗春到斷腸處金勒驕風欲過大隄去翠
樓葛嶺西邊恰如曾約畫闌映一枝瓊樹正凝竚芳
意欺月矜春渾欲便偷許多少鶯聲不敢寄愁與謝郎
日日西湖如今歸後幾時見倚簾吹絮
前調韓淲
海棠開春已半桃李又如許一朵棃花院落闌干雨不
禁中酒情懷愛閒懊惱都忘却舊題詩處燕鶯語溪
岸點點飛緜楊柳無重數帶得愁来只恁空休去斷腸
芳草天涯行雲荏苒和好夢有誰分付
前調(寒食)韓淲
館娃宫采香徑范蠡五湖側子夜吳歌聲緩不須拍崇
桃積李花間芳洲綠徧更冉冉柳絲無力試思憶老
去一片身心辜負好春色古往今来時序惱行客去年
今日山中如何知得却又在他鄉寒食
前調(賦牡丹)張榘
柳緜稀桃錦淡春事在何許一種穠華天香漬冰露嫩
苞疉疊湘羅紅嬌紫妒翠葆護西真仙侣試聽取更
饒十日看承霞腴汙塵土池館輕寒次第少風雨好趁
油幕清閒重開芳醑莫孤負鶯歌蝶舞
前調(上元)吳文英
晚雲開朝雪霽時節又燈市夜約遺香南陌少年事笙
簫一片紅雲飛来海上繡簾卷緗桃春起舊游地素
娥城闕年年新妝趁羅綺玉練冰輪無塵涴流水曉霞
紅處啼鴉良宵一夢畫堂正日長人睡
前調(除夜立春)吳文英
翦紅情裁綠意花信上釵股殘日東風不放歲華去有
人添燭西牎不眠侵曉笑聲轉新年鶯語舊尊俎玉
纖曾擘黃柑柔香繫幽素歸夢湖邊還迷鏡中語可憐
千點吳霜寒銷不盡又相對落梅如雨
前調(餞陳少逸被檄行部)吳文英
問流花尋夢草雲暖翠微路錦雁峰前淺約晝行處不
教嘶馬飛春一匳越鏡那銷盡紅吟綠賦送人去長
絲初染柔黃晴和曉煙舞心事偷占鶯漏漢宫語趁得
羅蓋天香歸来時候共留取玉闌春住
前調(春日遊龜溪廢圃)吳文英
採幽香尋古苑竹冷翠微路鬭草溪根沙印小蓮步自
憐兩鬢清霜一年寒食又身在雲山深處盡閒度因
甚天也慳春輕隂便成雨綠暗長亭歸夢趁風絮有情
花影闌干鶯聲門徑解留我霎時凝竚
前調蔣捷
柳邊樓花下館低捲繡簾半簾外天絲擾擾似情亂知
他蛾綠纖眉鵝黃小袖在何處閒游閒玩最堪歎筝
面一寸塵深玉柱網斜雁譜字紅鸞翦燭記同看幾回
傳語東風將愁吹去怎奈向東風不管
前調(攬秀園)周密
步玲瓏尋窈窕瑶草四時碧小小蓬莱花氣透簾隙幾
回翠水荷初蒼厓梅小綺寮掩玉壺春色柳屏窄芳
檻日日東風幾陣吹吟筆曲折花房鶯燕似曾識最憐
燈影纔收歌塵初静畫樓外一聲横笛
前調(後溪)周密
殢餘酲尋舊雨愁與病相半綠意隂隂絲竹静深院絶
憐事逐春移淚隨花落似翦斷鮫房珠串書重見為
誰倦酒慵詩篔屏掩雙扇白髮潘郎羞見看花伴可堪
好夢殘時新愁生處煙月冷子規聲斷
前調(與友話舊)張炎
水痕深花信足寂寞漢南樹轉首清隂芳事頓如許不
知多少銷魂夜来風雨猶夢到斷紅流處最無據長
年息影空山愁入庾郎句玉老田荒心事已遲暮幾回
聽得啼鵑不如歸去終不似舊時鸚鵡
前調(耕雲)張炎
占寬閒鉏浩渺船檥水村悄非霧非煙生氣覆瑶草蒙
茸數畝春隂夢魂落寞知踏碎棃花多少聽孤嘯山
淺種玉人歸縹緲度晴峭鶴下芝田五色散微照笑他
隔浦誰家半江疎雨空吟斷一犂清曉
前調(重過西湖書所見)張炎
水西船山北酒多為買春去事與雲消飛過舊時雨漫
留一掬相思待題紅葉奈紅葉更無題處正延竚亂
花渾不知名嬌小未成語短櫂輕裝逢迎斷橋路那知
楊柳風流樹猶如此更休道少年張緒
前調張炎
及春遊卜夜飲人醉萬花醒轉眼年華白髮半垂領與
鷗同一清波風蘋月樹又何似浮蹤不定静中省便
須門掩柴桑黃卷作孤隱一粟生涯樂事在瓢飲愛閒
休說山深有梅花處更添個暗香疎影
前調(寄陳直卿)張炎
路重尋門半掩苔老舊時樹采藥雲深童子更無語怪
我流水迢遥湖天日暮想只在蘆花多處漫延竚姓
名題上芭蕉凉夜未風雨賦了秋聲還賦斷腸句幾回
獨立長橋扁舟欲喚待招取白鷗歸去
前調(題陸壺天水墨蘭石)張炎
帶飄飄衣楚楚空谷飲甘露一轉花風蕭艾遽如許細
看息影雲根淡然詩思曾否被生香輕誤此中趣能
消幾筆幽竒羞掩衆芳譜薜老苔荒山鬼竟無語夢遊
忘了江南故人何處聽一片瀟湘夜雨
前調湯恢
宿酲蘇春夢醒沉水冷金鴨落盡桃花無人埽紅雪漸
催煮酒園林單衣庭院春又到斷腸時節恨離别長
憶人立荼䕷珠簾卷幽月幾度黃昏瓊枝為誰折都將
千里芳心十年幽夢分付與一聲啼鴂
前調湯恢
月如冰天似水冷浸畫闌濕桂樹風前濃香半狼籍此
翁對此良宵别無可恨恨只恨故人頭白洞庭窄誰
道臨水樓臺清光最先得萬里乾坤元無片雲隔不妨
彩筆雲牋翠尊冰醖自管領一庭秋色
前調(後溪次周草牎韻)李彭老
杏花初梅花過時節又春半簾影飛梭輕隂小庭院舊
時月底秋千吟香醉玉曾細聽歌珠一串忍重見描
金小字題情生綃合歡扇老了劉郎天遠玉簫伴幾番
鶯外斜陽闌干倚徧恨楊花遮愁不斷
前調無名氏
倚危闌斜日暮驀驀甚情緒穉柳嬌黃全未禁風雨春
江萬里雲濤扁舟飛渡那更聽塞鴻無數歎離阻有
恨流落天涯誰念泣孤旅滿目風塵冉冉如飛霧是何
人惹愁來那人何處怎知道愁来不去
前調(憶别)無名氏
海棠開花影下憶得舊遊戲恰似驂鸞同在彩雲裏夢
回雨散雲收匆匆歸去一枕乍驚殘春睡甚情味人
去花也飄零餘香半憔悴點點飛紅都是去時淚可堪
冷落黃昏瀟瀟微雨斷魂處朱闌獨倚
前調無名氏
翦酴醿移芍藥深院教鸚鵡消遣宿酲敧枕熏沉炷自
從載酒西湖探梅南浦久不見雪兒歌舞恨無據因
甚不展眉頭凝愁過百五雙燕無情難寄斷腸句可憐
淚濕青綃怨題紅葉落花亂一簾風雨
前調(宋媛)吳淑姬
粉痕消芳信斷好夢緫無據病酒無聊欹枕聽殘雨斷
腸曲曲屏山溫温沉水都是舊看承人處久離阻應
念一點芳心閒愁知幾許偷照菱花清瘦自羞覻可堪
梅子酸時楊花飛絮亂鶯又催將春去
前調邵亨貞
普天雲深夜雨幽興到何許風拍疎簾燈影逗牎戶自
從暝宿河橋露聽江笛久不記舊游湘楚正無緒可
奈滿目青山蕭蕭五陵樹斜掩屏山腸斷庾郎賦幾回
思繞蘋花夢尋蘭棹怕驚起故溪鷗鷺
側犯
(雙調七十七字犯字是按歌時假借别調作腔詞原入歌譜故宣政詞家有側犯尾犯花犯玲瓏四)
(犯等名也)
側犯周邦彦
暮霞霽雨小蓮出水紅妝靚風定看步韤江妃照眀鏡
飛螢度暗草秉燭遊花徑人静㩦豔質追凉就槐影
金環皓腕雪藕清泉瑩誰念省滿身香猶是舊荀令見
說吳姬酒壚深迥煙鎖漠漠藻池苔井
前調袁去華
篆銷餘馥燭堆殘蠟房櫳曉寒峭看杏臉羞紅尚嬌小
游蜂静院落綠水搖池沼閒遶翠樹底搘頤聽啼鳥
愁風怕雨彈指春光了音信杳最堪恨歸雁過多少困
倚孤眠晝長人悄睡起依然半牎殘照
前調(詠芍藥)姜䕫
恨春易去甚春却向揚州住微雨正繭栗梢頭弄詩句
紅橋二十四緫是行雲處無語漸半脫宫衣笑相顧
金壺細葉千朵圍歌舞誰念我鬢成絲来此共尊俎後
日西園綠隂無數寂寞劉郎自修花譜
前調(次周美成韻)方千里
四山翠合一溪碧繞秋容靚波定見鷺立魚跳動平鏡
修竹散步屧古木通幽徑風静煙霧直池塘倒晴影
流年舊事老矣塵心瑩還暗省點吳霜顦顇愧潘令夢
憶江南小園路迥愁聽葉落轆轤金井
前調(次周美成韻)楊澤民
九衢豔質看来怎比他閒靚清韻似照水横斜暮臨鏡
林間鎖畫閣花底藏芳徑幽静將綘燭高燒照雙影
瓊瑶皓素未及肌膚瑩伊試省我從今還肻再孤令記
取蘭房夜深人迥牎外月照一方天井
前調(次周美成韻)陳允平
晚凉倦浴素妝薄試鉛華靚凝定似一朵芙蓉泛清鏡
輕紈笑自撚撲蝶鴛鴦徑閒静金鳳嚲斜敧翠蟬影
冰肌玉骨襯體紅綃瑩還暗省記青青雙鬢舊潘令夢
想鸞筝後堂深迥何日西風碧梧金井
四園竹
(四或作西本曲名也雙調七十七字)
四園竹周邦彦
浮雲護月未放滿朱扉鼠搖暗壁螢度破牎偷入書幃
秋意濃閒竚立庭柯影裏好風襟袖先知夜何其江
南路繞重山心知漫與前期奈向燈前堕淚腸斷蕭娘
舊日書辭猶在紙雁信絶清宵夢又稀
前調(次周美成韻)方千里
花騘縱策制淚掩斜扉玉鑪細裊鴛被半閒蕭瑟羅幃
銀漏聲那更雜疎疎雨裏此時懷抱誰知恨淒其西
牎自翦寒花沉吟暗數歸期最愛深情密意無限當年
往復書辭千萬紙甚近日人来字漸稀
前調(次周美成韻)楊澤民
殘霞殿雨皥氣入牎扉井梧堕葉寒砌呌蛩秋滿屏幃
羅袖匆匆敘别凄凉客裏異鄉誰更相知念伊其當
時芍藥同心誰知又爽佳期直到金風到後秋葉紅時
細寫情辭何用紙又却恐秋凉葉漸稀
御街行
(又一體雙調七十七字)
御街行張先
夭非花豔輕非霧来夜半天眀去来如春夢不多時去
似朝雲何處遠雞栖燕落星沉月紞紞城頭鼓参差
漸辨西池樹珠閣斜開戶綠苔深徑少人行苔上屐痕
無數餘香遺粉剰衾閒枕天把多情付
前調劉基
梧桐滴露鳴金井夜耿耿如年永月眀棲鳥數移柯有
似佳期不定華年迅速碧霄迢遞别恨空心領青鸞
怕見單棲影任掩盤龍鏡盈盈一水隔雙星腸斷羽迷
鱗暝消愁憑酒秪應無奈酒與愁同醒
撲蝴蝶近
(又一體雙調七十七字)
撲蝴蝶近吕渭老
分釵綰髻洞府難分手離觴短闋啼痕冰舞袖馬嘶霜
滑橋廽路轉人依古柳曉色漸分星斗怎分剖心兒
一似傾入離愁萬千斗垂鞭竚立傷心還病酒十年夢
裏嬋娟二月花中豆蔻春風為誰依舊
前調無名氏
煙條雨葉綠徧江南岸思歸倦客尋芳来較晚岫遥紅
日初斜陌上花飛正滿凄凉數聲羌管怨春短玉人
應在眀月樓中畫眉嬾蠻箋錦字多時魚鴈斷恨隨去
水東流事與行雲共遠羅衾舊香猶暖
快活年近拍
(雙調七十七字)
快活年近拍万俟雅言
千秋萬歲君五帝三王世觀風重令節與民樂盛際蕊
宫長春洞天不老花豔蟾輝十里照春珠翠鬧羅綺
遥望太極一簇通眀裏鈞臺奏夀蓬山呈妙戲六宫人
来五雲樓迥風送歌聲依約睿思新製
一叢花
(雙調七十八字)
一叢花歐陽修
傷春懷遠幾時窮無物似情濃離愁正恁牽絲亂更南
陌飛絮濛濛歸騎漸遥征塵不斷何處認郎蹤雙鴛
池沼水溶溶南北小橋通梯横畫閣黃昏後又還是新
月簾櫳沈恨細思不如桃李還解嫁春風
前調蘇軾
今年春淺臘侵年冰雪破春妍東風有信無人見露微
意柳際花邊寒夜縱長孤衾易暖鐘鼓漸清圓朝来
初日半含山樓閣淡疎煙遊人便作尋芳計小桃杏應
已爭先酒病少情疎慵自放惟愛日高眠
前調秦觀
年時今夜見師師雙頬酒紅滋疎簾半捲微燈外露華
上煙裊凉颸簮髻亂抛偎人不起彈淚唱新詞佳期
誰料久参差愁緒暗縈絲想應妙舞清歌罷又還對秋
色嗟咨惟有畫樓當時眀月兩處照相思
前調(宗室令郯送酒)晁補之
王孫眉宇鳳凰雛天與世情疎揚州座上瓊花底佩錦
囊曾憶奚奴金盞醉揮滿身花影紅袖競来扶十年
一夢訪林居離袂重踟蹰應憐肺病臨卭客寄洞庭春
色雙壺天氣未佳梅花正好曾醉燕堂無
前調(生日答十二叔)晁補之
碧山無意解銀魚花底且㩦壺華顛又喜熊羆旦笑騏
驥老反為駒文史漸抛功名更嬾隨處見真如高情
敢並漢庭疏長揖去田廬囊無上賜金堪散也未妨山
獵溪漁廉頗縱強莫隨年少白馬向黃榆
前調(暮春送别)趙長卿
階前春草亂抽芽塵暗綠窗紗釵盟鏡約知何限最斷
腸湓浦琵琶南渚送船西城折柳遺恨在天涯夜来
魂夢到儂家一笑臉如霞鶯啼燕恨西牎下問何事潘
鬢先華鐘動五更魂歸千里殘角怨梅花
前調(杏花)趙長卿
柳鶯啼曉夢初驚香霧入簾清臙脂淡注宫妝雅似文
君猶帶春酲芳心婉娩媚容綽約桃李緫消聲相如
春思正營營無奈惜花情曲闌小檻幽深處與殷勤遮
護娉婷姚黃魏紫十分顔色終不似輕盈
前調程垓
傷心時候一凭闌何况别離難東風只解催人去也不
道鶯老花殘青牋未約紅綃忍淚無計鎖征鞍寶釵
瑶鈿一時閒此恨苦天慳如今直恁抛人去也不念人
瘦衣寬歸来忍見重樓淡月依舊五更寒
前調袁去華
東風吹恨著眉心金約瘦難任西窗翦燭渾如夢最愁
處南陌分襟香歇繡囊塵生羅韤憔悴到如今小花
幽院夜沉沉凉月轉槐隂拂牆樹動開朱戶又贏得愁
與更深青翼不来征鴻難倩流怨入瑶琴
前調陸游
尊前凝竚漫淒迷猶恨負幽期從来不慣傷春淚為伊
後滴滿羅衣那堪更是吹簫池館青子綠隂時回廊
簾影盡參差偏共睡相宜朝雲夢斷知何處倩雙燕說
與相思從今判了十分憔悴圖要箇人知
前調韓淲
翻空雪浪送飛花春曉媚霜華風迴點點迷人處峭寒
輕詩思殊佳雙燕未来斷鴻何在微雨又天涯綺窗
眀暗是誰家雕檻馥蘭芽畫檐簾捲黃昏後試傾杯笑
語喧譁聚散人生吾儕老矣醉墨任横斜
前調(夏夜宿小蓬莱對月不寐)吳子孝
玻瓈牎影薄於冰月色滿空庭夜闌别館無人到吹繡
幕楊柳風清幽興難窮徘徊竹徑草上露華凝閒揮
玉麈練衫輕坐久覺凉生只疑瀟灑非塵境洞門外雪
墜盈盈搗藥宫前游仙枕上寒逼夢難成
鳳樓春
(雙調七十八字)
鳳樓春歐陽炯
鳳髻綠雲叢深掩房櫳錦書通夢中相見覺来慵勻面
淚臉珠融因想玉郎何處去對淑景誰同小樓中春
思無窮倚闌凝望暗牽愁緒柳花飛趁東風斜日照珠
簾羅幌香冷粉屏空海棠零落鶯語殘紅
陽關引
(一名古陽關與陽關曲同義雙調七十八字)
陽關引宼凖
塞草煙光闊渭水波聲咽春朝雨霽輕塵斂征鞍發指
青青楊柳又是輕攀折動黯然知有後會甚時節更
盡一杯酒歌一闋歎人生裏難歡聚易離别且莫辭沉
醉聽取陽關徹念故人千里自此共眀月
前調(寄八弟)晁補之
草草蛩吟噎暗柳螢飛滅空庭雨過西風緊飄黃葉卷
書帷寂静對此傷離别重感歎中秋數日又圓月沙
觜檣竿上淮水闊有飛鳬客詞珠玉氣冰雪且莫教皓
月照影驚華髮問幾時清尊夜景共佳節
金人捧露盤
(金一作銅一名上西平一名西平曲一名上南平雙調七十八字)
金人捧露盤(會稽秋風亭觀雪)辛棄疾
九衢中杯逐馬帶隨車問誰解愛惜瓊華何如竹外静
聽窣窣蠏行沙自憐是海山頭種玉人家紛如鬭嬌
如舞纔整整又斜斜要圖畫還我漁蓑凍吟應笑羔兒
無分謾煎茶起来極目向瀰茫數盡歸鴉
前調(送杜叔高)辛棄疾
恨如新新恨了又重新看天上多少浮雲江南好景落
花時節又逢君夜来風雨春歸似欲留人尊如海人
如玉詩如錦筆如神更能幾字盡殷勤江天日暮何時
重與細論文綠楊隂裏聽陽關門掩黃昏
甘州令
(亦是六州歌頭之一雙調七十八字)
甘州令柳永
凍雲深淑氣淺寒欺綠野輕雪伴早梅飄謝豔陽天正
眀媚却成瀟灑玉人歌畫樓酒對此早驟增高價賣
花巷陌放燈臺榭好時代怎生輕捨頼和風蕩霽靄廓
清良夜玉塵鋪桂莖滿素光裏更堪遊冶
紅牎燈影
(雙調七十八字王錫爵一詞和友人自度曲也)
紅牎燈影王錫爵
高倚危樓垂垂四面皆空翠離天近矣除了凡心未歎
濁質少清緣竒異一段斜陽團簇箇閒愁送至試問
斯愁端倪還向何邊起黃村綠墅總是傷人意笑遺恨
特登樓一味相對長吁看又是寒雲擁蔽
御街行
(又一體雙調七十八字一名孤鴈兒)
御街行范仲淹
紛紛墜葉飄香砌夜寂静寒聲碎真珠簾捲玉樓空天
澹銀河垂地年年今夜月華如練長是人千里愁腸
已斷無由醉酒未到先成淚殘燈明滅枕頭敧諳盡孤
眠滋味都來此事眉間心上無計相迴避
前調楊无咎
平生厭見花時節惟只愛梅花發破寒迎臘吐幽姿占
斷一番清絶照溪印月帶煙和雨傍竹仍藏雪松煤
染出宜孤潔最嫌把鉛華拭暗香銷盡欲飄零須得笛
聲嗚咽這些風味自家領取莫與傍人說
前調辛棄疾
闌干四面山無數供望眼朝與暮好風吹雨過山來吹
盡一簾煩暑紗㡡如霧簟紋如水别有生凉處冰肌
不受鉛華汚更旎旎真香聚臨風一曲最妖嬈唱得行
雲且住藕花都放木樨開後待與乘鸞去
前調程垓
住家不覺窮冬好向客裏方知道故園梅子正開時記
得清尊頻倒高燒紅燭暖熏羅幌一任花枝惱如今
客裏傷懷抱忍雙鬢隨花老小牎獨自對黃昏只有月
華飛到假饒真箇雁書頻寄何似歸来早
前調(宋媛)李清照
籐牀紙帳朝眠起說不盡無佳思沉香煙斷玉鑪寒伴
我情懷如水笛聲三弄梅心驚破多少春情意小風
疎雨瀟瀟地又催下千行淚吹簫人去玉樓空腸斷與
誰同倚一枝折得人間天上沒箇人堪寄
御選歴代詩餘卷四十九
