欽定四庫全書
御選歴代詩餘卷一百十七
司經局洗馬掌局事兼翰林院修撰加二級(臣)王奕清奉
旨校刊
詞話(南宋一)
光堯當内修外攘之際尤以文德服遠至於宸章睿藻
日星昭垂者非一紹興二十八年將郊祀有司以太常
樂章篇序失次文義弗協請遵真宗仁宗朝故事親製
祭享樂章詔從之自郊社宗廟䓁共十有四章肆筆而
成睿思雅正宸文典贍所謂大哉王言也至於一時閒
適寓景而作則有漁父詞十五章又清新簡遠備騷雅
之體其詞有曰薄晚煙林澹翠微江邊秋月已明輝縱
遠柁適天機水底閒雲片段飛又曰青草開時已過船
錦鱗躍處浪痕圓竹葉酒柳花氊有意沙鷗伴我眠又
曰水涵微影澹虛眀小笠輕蓑未要晴明鏡裏縠紋生
白鷺飛来空外聲詞不能盡載觀此數篇雖古之騷人
詞客老於江湖擅名一時者不能企及(廖瑩中江行雜錄)
慈寧殿賞牡丹時椒房受冊三殿極歡高宗洞逹音律
自製曲賜名舞楊花停觴命小臣賦詞令内人歌之以
玉卮侑酒為夀左右皆呼萬歲詞云牡丹半坼初經雨
雕檻翠幕朝陽嬌困倚風臺榭遶羣芳洗煙凝露向清
曉步瑶池月裏霓裳輕笑淡拂宫黃淺擬飛燕新妆楊
柳啼鴉晝永正秋千亭館風絮池塘三十六宫簮豔粉
濃香慈寧玉殿慶清賞占東君誰比花王良夜高燭熒
煌影裏留住年光此康伯可樂府所載高宗又嘗使御
前畫工寫曾海野喜容帶牡丹一枝命吕本中作贊云
一枝國豔兩鬢東風高宗大喜(貴耳錄)
紹興中禁中避暑多御復古選德䓁殿及翠寒堂納凉
長松修竹濃翠蔽日層巒竒岫靜窈縈深寒瀑飛空下
注大池可十畝池中紅白菡萏萬柄盖園丁以瓦盎別
種分列水底時易新者庶幾美觀又置茉莉素馨建蘭
麝香藤朱槿玉桂紅蕉闍婆薝蔔䓁南花數百盆於廣
庭鼓以風輪清芬滿殿御榻兩旁各設金盤數十架冰
雪如山紗廚前後皆懸挂伽蘭木真蠟龍涎等香珠百
餘蔗漿金盌珍果玉壺初不知人間有塵暑也洪景盧
學士嘗賜對於翠寒堂當三伏中戰栗不可久立高宗
問故遣中貴人以北綾半臂賜之則境界可想見矣景
盧作詞紀恩而出(周密歲時記)
隆興元年五月三日晚胡銓侍上於内殿之祕閣蒙賜
金鳳牋就所御玉管筆并龍腦墨鳳咮研又賜以花籐
席命銓視草畢喚内侍司廚滿頭花備酒上御玉荷杯
銓用金鴨杯令潘妃唱賀新郎蘭香執玉荷杯上自注
酒賜銓曰賀新郎者朕自賀得卿也酌以玉荷杯者示
朕飲食與卿同器也銓再拜謝賀新郎詞中有所謂相
見了又重午上曰今重午不數日矣詞中又有湘江舊
俗之句上曰卿流落海島二十餘年得不為屈原之葬
魚腹者皆天地祖宗之靈留卿以輔朕也銓流涕上亦
黯然俄而遷坐進入寶羹洗盞更酌上命潘妃執玉荷
杯唱萬年歡此詞乃仁廟所製上飲訖親唱一曲名喜
遷鶯且謂銓曰朕每在宫中不妄作歌祗侍太上宴時
有旨令唱始作之今夕與卿相會朕意甚歡故作此樂
卿耳又曰昨朕苦嗽故聲音稍澀卿勿嫌銓奏曰太上
退閒陛下御宇正當勉力恢復然此孝養亦宜時有上
曰卿真忠臣也漢之汲黯唐之魏徵亦不過是上又問
銓在海南時所作詩文銓一一奏對時漏已四下上又
凭闌四望頃之天竺鐘聲已動御苑已鴉噪矣(澹庵老人玉音)
(問答)
乾道三年三月初十日上遣使至德夀宫奏知太上連
日天氣甚好欲一二日間恭請車駕幸聚景園看花取
自聖意選定一日太上云傳語官家備見聖孝春和景
眀正可游豫但出去祗為看花今本宫後園亦有幾株
好花不若来日請官家過来閒看遂遣提舉官同到南
内奏過遵依訖次日進早膳後車駕與皇后太子過宫
起居二殿訖先至燦錦亭進茶宣召知閣門并兩府以
下六員侍宴同至後苑看花兩廊並是小内侍及幕士
全效西湖鋪放珠翠花朵翫具疋帛及花籃閙竿市食
等許從内人關撲次至毬場看小内侍抛綵毬蹴秋千
又至射廳看百戲依例宣賜回至清妍亭看荼䕷就登
御舟遶堤閒游亦有小舟數十隻供應雜藝嘌唱鼓板
蔬菓與湖中一般太上倚闌閒看適有雙燕掠水飛過
傳旨令曾覿製詞遂進阮郎歸云柳隂庭院占風光呢
喃春晝長碧波新漲小池塘雙雙蹴水忙萍散漫絮悠
颺輕盈體態狂為憐流去落紅香銜將歸畫梁既登舟
知閣張掄進柳梢青云柳色初勻餘寒似水纖雨如塵
一陣東風縠紋微皺碧沼鱗鱗仙娥花月精神奏鳳管
鸞絃鬭新萬歲聲中九霞杯内長醉芳春曾覿和進云
桃靨紅勻梨腮粉薄鴛徑無塵鳳閣凌虚龍池澄碧芳
意鱗鱗清時酒聖花神看内苑風光又新一部仙韶九
重鸞仗天上長春各有宣賜次至靜樂堂看牡丹進酒
三盞太后邀太皇官家同到劉婉容奉華堂聽摘阮奏
曲罷婉容進茶訖遂奏太后云近教得二女童瓊華綠
華並能琴阮下棋寫字畫竹背誦古文欲得就納於官
家遂令各呈技藝併進自製阮譜三十曲太后遂宣賜
婉容宣和殿玉軸沉香槽三峽流泉正阮一面白玉九
芝道冠北珠緣領道氅銀三百兩絹三百疋會子一百
萬貫是日三殿並醉酉牌還内自此官家知聖意不欲
頻出勞人遂奏知命修内司於北内後苑建造冷泉堂
疊巧石為飛来峯開展大池引注湖水景物並如西湖
其西又建大樓取蘇軾詩句名曰聚遠並是上御名恭
書又御製堂記太上賦詩令上恭和刻石是歲翰苑進
端午帖子云聚遠樓前面面風冷泉堂下水溶溶人間
炎熱何由到正是瑶臺第一重又曰飛来峯下水泉清
臺沼經營不日成境趣自超塵世外何湏方士覓蓬瀛
皆紀實也(乾淳起居注)
淳熙六年春車駕迎太上太后游聚景園乘步輦至瑶
津西軒都管劉景進新製泛蘭舟曲各賜銀絹是歲太
上聖夀七十有三上親捧玉酒船進太上酒斟酒入船
則船中人物花草俱動太上飲盡又至錦壁賞花有牡
丹十餘叢各有牙牌金字為記又另採數千朵插水精
玻璃天青汝窰金瓶中太上前又獨設沉香桌列白玉
碾花商尊高三尺徑一尺三寸上插照殿紅十五枝随
駕各官皆賜兩面翠葉滴金牡丹御書扇沉香為柄知
閣張掄進壺中天一闋云洞天深處賞嬌紅輕玉高張
雲幕國豔天香相競秀瓊蕊清光如昨露洗妖妍風傳
馥郁雲雨巫山約春濃似酒五雲臺榭樓閣聖代治定
功成一塵不動四境無鳴柝屢有豐年天助順基業增
隆山岳兩世眀君千秋萬歲永享昇平樂東皇呈瑞更
無一片花落(西湖志餘)
淳熙八年元日上坐紫宸殿引見訖即率皇后皇太子
太子妃至德夀宫行朝賀禮是歲太上聖夀七十有五
欲再行慶夀禮太上不許至是乃密進黃金酒器二千
兩上侍太上於欏木堂香閣内說話宣押棋待詔并小
說孫竒等十四人下棋兩局各賜銀絹訖官家恭請太
上太后来日就南内排當初二日進早膳訖遣太子到
宫恭請官家親至殿門拱迎親扶太上降輦至損齋進
茶次至清燕殿閒看書畫翫器約午時初後苑供進酥
酒十色熬煑午正三刻就凌虛排當進酒三盞至萼綠
華堂看梅上進銀三萬兩會子十萬貫太上云此無用
錢處不須得上再三奏請止受三分之一未初雪大下
正是臘前太上官家大喜云今年正欠些雪可謂及時
太上云雪却甚好但恐長安有貧者上奏云已令有司
比去年倍數支散矣太上亦命提舉官於本宫支撥官
會照朝廷數目發下臨安府支散貧民一次又移至眀
遠樓張燈進酒節使吳琚進喜雪水龍吟詞云紫皇高
宴仙臺雙成戲擊璚苞碎何人為把銀河水翦甲兵都
洗玉樣乾坤八荒同色了無塵翳喜冰消太液暖融鳷
鵲端門曉班初退聖主憂民深意轉鴻鈞滿天和氣太
平有象三宫二聖萬年千歲雙玉杯深五雲樓迥不妨
頻醉細看来不是飛花片片是豐年瑞太上大喜賜鍍
金酒器二百兩細色段疋復古殿香羔兒酒䓁太后命
本宫歌板色歌此曲進酒太上盡醉一更後宣轎兒入
便門上親扶上輦還宫(乾淳起居注)
淳熙九年八月十五日駕過德夀宫起居太上留坐至
樂堂進早膳畢命小内侍進綵竿垂釣上皇曰今日中
秋天氣甚清夜間必有好月色可少留看月上恭領聖
旨索車兒同過射廳觀御馬院使臣打毬進市食看水
傀儡晚宴香遠堂堂東有萬歲橋長六丈餘並用吳璘
進到玉石甃成四畔雕鏤欄檻瑩徹可愛橋中心作四
面亭用白欏木盖造極為雅潔大池十餘畝皆是千葉
白蓮凡御榻御屏酒具香匳器用並用水精南岸列女
童五十人奏清樂北岸芙蓉閣一帶並是教坊近二百
人待月初上簫韶齊舉縹緲相應如在霄漢既入座樂
少止太上召劉貴妃令獨吹白玉笙霓裳中序上自起
執玉杯奉兩殿酒并以壘金嵌寶注椀杯盤䓁物賜貴
妃侍宴官開府曾覿恭進壺中天慢一首云素飇颺碧
看天衢稳送一輪眀月翠水瀛壺人不到比似世間秋
別玉手瑶笙一時同色小按霓裳疊天津橋上有人偷
記新闋當日誰幻銀橋阿瞞兒戲一笑成癡絶肯信羣
仙高宴處移下水精宫闕雲海塵清山河影滿桂冷吹
香雪何勞玉斧金甌千古無缺上皇大喜曰從来月詞
不曾用金甌事可謂新竒賜金束帶紫番羅水晶注盌
一副上亦賜寶盞古香至一更五點還内是夜隔江西
興亦聞天樂之聲(乾淳起居注)
淳熙十年八月十八日上詣德夀宫恭請兩殿往浙江
亭觀潮進早膳訖御輦及内人車馬並出候潮門先是
命修内司於浙江亭兩旁㧓縛蓆屋五十間至是並用
綵纈幕帟得旨從駕百官各賜酒食並免侍班從便觀
看先是澉浦金山都統司水軍五千人抵江下至是又
命殿司新刺防江水軍臨安府水軍並行閱試軍船擺
布西興龍山兩岸近千隻管軍官於江面分布五陣乘
騎弄旗標鎗舞刀如履平地點放五色煙砲滿江及煙
收砲息則諸船盡蔵不見一隻奉旨自管軍官以下並
行支犒一次自龍山以下貴邸豪民綵幕凡二十餘里
車馬軿闐幾無行路西興一帶亦皆㧓縛幕次綵繡照
江有如鋪錦市井水人弄潮兒䓁凡百餘人皆手持十
幅綵旗踏浪爭雄直至海門迎潮又有踏混木水傀儡
水百戲撮弄等各呈技藝並有支賜太上喜見顔色曰
錢塘形勝東南所無上起奏曰錢塘江潮亦天下所無
有也太上宣諭侍宴官令各賦酹江月一曲至晚進呈
太上以吳琚為第一其詞云玉虹遥挂望青山隠隠一
眉如抹忽覺天風吹海立好似春霆初發白馬凌空瓊
鼇駕水日夜朝天闕飛龍舞鳳鬱蔥環拱吳越此景天
下應無東南形勝偉觀真竒絶好是吳兒飛彩幟蹴起
一江秋雪黃屋天臨水犀雲擁看擊中流楫晚来波靜
海門飛上眀月兩宫並有宣賜至月上還内(乾淳起居注)
紹興間洪景盧在臨安試詞科三場畢與數友同過抱
劒街孫氏妓樓夜月如晝正憑闌撫几兩燭結花燦若
連珠孫氏黠慧白坐中客曰今夕桂魄皎潔燭花呈祥
諸君較藝蘭省高掇無疑請各賦一詞為他日佳話座
中有何自眀即操筆作浣溪沙詞云草草杯盤訪玉人
燈花呈喜座添春邀郎覓句要清新黛淺波嬌情脈脈
雲輕柳弱意真真從今風月属閒人衆傳觀歎賞恨其
末句失意景盧作臨江仙詞云綺席留歡歡正洽高樓
佳氣重重釵頭小篆燭花紅直須將喜事来報主人公
桂月十分春正半廣寒宫殿匆匆姮娥相對曲闌東雲
梯知不遠平步躡東風孫滿酌一觥勸洪曰此瑞殆為
君設也必高中矣已而景盧果奏名賜第(詞苑)
淳熙間御舟過斷橋見酒肆屏風上有風入松詞云一
春常費買花錢日日醉湖邊玉騘慣識西湖路驕嘶過
沽酒樓前紅杏香中歌舞綠楊影裏秋千暖風十里麗
人天花壓鬢雲偏畫船載得春歸去餘情付湖水湖煙
眀日重扶殘醉来尋陌上花鈿高宗稱賞良久宣問何
人所作乃太學生俞國寶也重扶殘醉原詞作重攜殘
酒高宗笑曰此句不免寒酸氣因改為扶殘醉即日予
釋褐(中興詞話)
趙鼎中興名相而詞章婉媚不減花間其點絳脣云夢
回鴛帳餘香嫩更無人問一枕江南恨醉桃源云青春
不與花為主花正開時春暮只有一尊芳醑留得青春
住較花間更饒情思(古今詞話)
忠簡丁未九月南渡泊真州作滿江紅詞最佳其詞曰
慘結秋隂西風送絲絲雨濕凝望眼征鴻幾字暮投沙
磧欲問鄉關何處是水雲浩蕩連南北但修眉一抹有
無中遥山色江上路天涯客腸已斷頭應白空搔首興
歎暮年離隔欲待忘憂除是酒奈酒行有盡愁無極便
挽將江水入尊罍澆胸臆(百琲眀珠)
韓蘄王生長兵間未嘗知書晚歲忽若有悟能作字及
小詞一日至香林園蘇仲虎尚書方宴客王径造之賓
主歡甚盡醉而歸明日王餉以羊羔且手書二詞遺之
其臨江仙云冬日青山瀟灑靜春来山暖花濃少年衰
老與花同世間名利客富貴與窮通榮華不是長生藥
清閒不是死門風勸君識取主人公單方只一味盡在
不言中其南鄉子云人有幾多般富貴榮華總是閒自
古英雄都是夢為官寶玉妻兒宿業纏年事已衰殘鬚
鬢蒼蒼骨髓乾不道山林多好處貪歡只恐癡迷悞了
賢(西湖志餘)
岳侯忠孝人也其小重山詞夢想舊山悲凉悱惻之至
詞云昨夜寒蛩不住鳴驚回千里夢巳三更起来獨自
遶階行人悄悄簾外月朧眀白首為功名故山松菊老
阻歸程欲將心事付瑶箏知音少絃斷有誰聽(古今詞話)
武穆賀講和赦表云莫守金石之約難充谿壑之求故
作詞云欲將心事付瑶箏知音少絃斷有誰聽盖指和
議之非也又作滿江紅忠憤可見其不欲䓁閒白了少
年頭足以眀其心事(話腴)
劉子翬晦庵之師以承務郎通判興化軍辭歸隠武夷
山有九日驀山溪詞云浮烟冷雨此日還重九秋去又
秋来但黃花年年依舊平臺戲馬蕪處問英雄茅舍小
竹籬疎兀坐空搔首客来何有草草三杯酒一醉萬緣
空休貪他金印如斗病翁老矣誰共賦歸歟芟隴麥網
溪魚未落他人後(屏山集)
張材甫南渡故老及見太平之盛者集中多應制詞如
蝶戀花朝中措霜天曉角傑作也(蓮社詞選)
曾海野東都故老及見中興之盛嘗侍宴上苑進阮郎
歸詠燕柳梢青詠柳一時推重其奉使舊京作上西平
重到臨安作感皇恩感慨淋漓甚得大體人所不及也
(花庵詞客)
葉少藴妙齡詞甚婉麗晚歲落其華而實之能於簡淡
中時出雄傑合處不減東坡(關注)
葉夢得九月望日與客習射西園病不能射因作水調
歌頭以寄意云霜降碧天淨秋事促西風寒聲隠地初
聽中夜入梧桐起瞰高城四頋寥落關河千里一醉與
君同疊鼓閙清曉飛騎引琱弓歲將晚客爭笑問衰翁
平生豪氣安在走馬為誰雄何似當筵虎士揮手絃聲
響處雙鴈落遥空老矣真堪惜回首望雲中(詞苑)
陳去非詞雖不多語意超絶可摩坡仙之壘(黃昇)
張叔夏云去非臨江仙一闋真是自然而然其詞云憶
昔午橋橋上飲坐中多是豪英長溝流月去無聲杏花
疎影裏吹笛到天眀二十餘年成一夢此身雖在堪驚
閒登小閣眺新晴古今多少事漁唱起三更清婉竒麗
集中惟此最優(胡仔)
朱希真東都名士天資曠逸有神仙風致西江月二首
可以警世之役役於非望之福者(花庵詞客)
希真賦月詞插天翠柳被何人推上一輪眀月賦梅詞
横枝消瘦一如無但空裏疎花數點詞意竒絶似不食
煙火人語(張正夫)
康伯可有聲樂府凡中興以来粉飾治具及慈寧歸養
兩宫歡集必假其應制嘗於上元節進瑞鶴仙云瑞煙
浮禁苑正絳闕春回新正方半冰輪桂華滿溢花衢歌
市芙蓉開徧龍樓兩觀見銀燭星毬光爛捲珠簾盡日
笙歌盛集寶釵金釧堪羡綺羅叢裏蘭麝香中正宜游
翫風柔夜暖花影亂笑聲喧閙蛾兒滿路成團打塊簇
著冠兒鬭轉喜皇都舊日風光太平再見高宗覽之極
稱賞風柔夜暖以下數語賜金甚厚(黃昇)
伯可詞如柳耆卿音律甚協未免時有俗語(沈伯時)
康與之長安懷古訴衷情云阿房廢阯漢荒丘狐兔又
羣游豪華盡成春夢留下古今愁君莫上古原頭淚難
收夕陽西下塞鴈南来渭水東流如此等詞居然不俗
今有晏叔原亦不得獨擅(王性之)
康伯可人瘦也比梅花瘦幾分與李清照簾捲西風人
比黃花瘦同妙(王世貞)
左與言策名之後入錢唐幕府時樂籍有名姝張芸女
名濃者色藝妙天下與言甚眷之如盈盈秋水澹澹春
山及帷雲翦水滴粉搓酥之句皆為濃而作當時都人
有曉風殘月柳三變摘粉搓酥左與言之對其人物風
流可以想見俶擾之後濃委身於立勲大將家易姓章
疏封大國紹興中左因覓官赴闕下暇日行天竺兩峯
間忽逢車輿甚盛中一麗人褰簾頋左而顰曰如今若
把菱花照猶恐相逢是夢中視之乃濃也與言醒然有
悟即拂衣東渡為浮屠(王仲言)
楊補之有贈妓周三五詞調寄明月棹孤舟云寶髻雙
垂烟縷縷年紀小未周三五壓衆精神出羣標格偏向
衆中翹楚記得譙門初見處禁不定亂紅飛去掌托鞵
兒肩拖裙子悔不做閒男女補之在高宗朝累徵不起
自號清夷長者而詞之豔如此(古今詞話)
阮閎休贈宜春官妓趙佛奴寄調洞仙歌云趙家姊妹
合在昭陽殿因甚人間有飛燕見伊底盡道獨步江南
便江北也何曾慣見憐伊情性好不解嗔人長帶桃花
笑時臉向尊前酒底見了須歸似恁地能得幾回細看
待不眨眼兒看著伊將眨眼工夫看伊幾徧按閎休建
炎初知袁州即致仕寓居宜春著詩話總龜而詞復排
奡協律如此然已為元曲開山矣(宜春遺事)
張孝祥紫微雅詞湯衡稱其平昔未嘗著稿筆酣興健
頃刻即成却無一字無来處一日在建康留守席上作
六州歌頭張魏公讀之罷席而入(朝野遺記)
曾慥曾惇故相之孫皆以詞章擅名而端伯編樂府雅
詞尤有功詞學其咏梅調笑令云清友羣芳右萬槁紛
披兹獨秀天寒月薄黃昏後縞袂亭亭招手故山千里
迷雲岫借問如今安否(古今詞話)
朱新仲南渡後待制填詞嘗雪中至西湖看梅作點絳
唇詞云流水泠泠斷橋横路梅枝亞雪花飛下渾似江
南畫白璧青錢欲買春無價歸来也風吹平野一點香
随馬西湖咏梅者多矣而不為琱琢自然大雅首推此
詞(詞苑)
趙師俠詞章摹寫風景體状物態俱極精巧初不知其
得之之易也其坦菴集中有謁金門詞云沙畔路記得
舊時行處藹藹疎烟迷遠樹野航横不渡竹裏疎梅花
吐照眼一川鷗鷺家在清江江上住水流愁不去師俠
燕王德昭七世孫(尹先之)
淳熙間宗室趙彦端字德莊者賦西湖詞有波底夕陽
紅濕句為孝宗所賞曰我家裏人也會作此䓁語(古今詞話)
太學服膺齋上舍鄭文秀州人其妻寄以憶秦娥云花
深深一鈎羅韤行花隂行花隂閒將柳帶試結同心日
邊消息空沉沉畫眉樓上愁登臨愁登臨海棠開後望
到如今此詞為同舍所見一時傳播酒樓妓館皆歌之
(古杭雜記)
紹興戊辰信州鉛山驛壁有題玉樓春詞不著姓氏今
載於此東風楊柳門前路畢竟雕鞍留不住柔情勝似
嶺頭雲別淚多於花上雨青樓畫幕無重數聽得樓邊
車馬去若將眉黛染情深直到丹青難畫處(能改齋漫錄)
胡銓以上書論王倫秦檜謫吉陽軍又貶新州張棣曰
銓何故未過海銓偶為詞云欲駕巾車歸去有豺狼當
轍棣即迎檜意奏銓怨望於是送南海編管流落幾二
十年愁狖飢蛟濤潏波詭有非人世所堪者夀皇即位
首復官即日召對留侍經筵楊萬里稱其騷詞抉天之
幽泄神之庾靈均以来一人而已(宋名臣言行錄)
張元幹以送胡銓及寄李綱詞坐罪皆金縷曲也元幹
以此得名其送銓詞云夢繞神州路悵秋風連營畫角
故宫禾黍底事崐崙傾砥柱九曲黃流亂注聚萬落千
邨狐兔天意從来高莫問况人情易老悲難訴更南浦
送君去凉生岸柳催殘暑耿斜河疎星澹月斷雲微度
萬里江山知何處回首對牀夜語鴈不到書成誰與目
盡青天懷今古肯兒曹恩怨相爾汝舉大白聽金縷(百琲)
(眀珠)
王庭珪送胡銓遠謫有句曰癡兒不了公家事男子要
為天下竒又曰百辟動容觀諫草幾人回首愧朝班亦
貶辰州其留別感皇恩云無情江水斷送扁舟何處其
感舊點絳脣云白髮相逢猶唱當時曲皆可歌也(古今詞話)
王盧溪先生知時事阽危無宦游意學道著書若將終
身焉胡忠簡嘗答以詩曰萬卷不移顔氏樂一生無愧
伯夷班可想見其人矣夀皇之代與朱晦庵同以詩人
薦敦召再三踰年始至夀皇一見契合優詔奬之曰粹
然純儒凛有直節命直敷文閣年九十有三其詩詞格
力雅健興寄高遠不知其齒之宿也嘗作上元鼓子詞
云玉漏春遲鐵關金鎖星橋夜暗塵随馬眀月應無價
天半朱樓銀漢波光射更深也翠娥如畫猶在凉簷下
盖寄點絳脣云(宋名臣言行錄)
晦庵先生回文詞幾於家絃戶誦矣其櫽括杜牧之九
日齊山登高詩水調歌頭一闋氣骨豪邁則俯視辛蘇
音韻諧和則僕命秦柳洗盡千古頭巾俗態詞云江水
浸雲影鴻雁欲南飛㩦壺結客何處空翠渺煙霏塵世
難逢一笑况有紫萸黃菊堪插滿頭歸風景今朝是身
世昔人非酬佳節湏酩酊莫相違人生如寄何用辛苦
怨斜暉不盡今来古往多少春花秋月那更有危機與
問牛山客何必淚沾衣(讀書續錄)
吕居仁有詠柳花詞云柳塘新漲艇子搖雙槳閒倚曲
闌成悵望是處春愁一樣傍人幾點飛花夕陽又送棲
鴉試問畫樓西畔暮雲恐近天涯盖清平樂也居仁直
忤柄臣深居講道而小詞乃工稳清潤至此(嘯翁詞評)
尤袤潜心理藴所著梁溪集長短句尤工其詠落梅瑞
鷓鴣云清溪西畔小橋東落月紛紛水映空五夜客愁
花片裏一年春事角聲中歌殘玉樹人何在舞破山香
曲未終却憶孤山醉歸路馬蹄香雪襯東風(嘯翁詞評)
楊萬里不特詩有別才即詞亦有竒致其好事近云月
未到誠齋先到萬花川谷不是誠齋無月隔一庭修竹
如今纔是十三夜月色已如玉未是秋光竒絶看十五
十六昔人謂東坡詞是曲子中縛不住者廷秀詞又何
多讓乃知有氣節人筆墨自然不同(續清言)
真德秀詠紅梅詞云兩岸月橋花半吐紅透肌香暗把
游人誤盡道武陵溪上路不知迷入江南去先是冰霜
真態度何事枝頭點點臙脂涴莫是東君嫌淡素問花
花又嬌無語盖蝶戀花也作大學衍義人又有此䓁詞
筆(宋名家詞評)
王十朋以忠諫著稱與胡澹菴同為孝宗所拔其梅溪
集中詠荼䕷一闋云野態芳姿枝頭占得春長久怕鈎
衣袖不放攀花手試問東風花似當時否還依舊謫仙
去後風月今誰有盖點絳脣也(詞苑)
花菴詞客曰楊萬里極稱張功甫之詞玉照堂詞以種
梅得名如光搖動一川銀浪九霄珂月是也周密曰張
功甫西秦人其月洗高梧一闋乃詠物之入神者此白
石論史邦卿詞而及之(古今詞話)
洪皓為通問使途間作梅花引即天涯池館憶江梅幾
枝開使南来還帶餘杭春信到燕臺之詞也終以忤秦
檜謫官則梅花引何減廣平梅花賦乎(宋名家詞評)
張子韶對策有夜桂飄香之語趙眀誠妻嘲之曰露花
倒影柳三變夜桂飄香張九成(詞苑)
黃公度以第一人登第為趙忠簡所器而秦檜頗銜之
及召赴行在知非當路意而廹於君命故作青玉案詞
有云欲倩歸鴻分付與鴻飛不住倚闌無語獨立長天
暮盖去就早定矣(知稼翁集䟦)
葛立方卜算子詞用十八疊字妙手無痕堪與李清照
聲聲慢并絶千古本色學道人胸中乃有此竒特其詞
云裊裊水芝紅脈脈蒹葭浦淅淅西風澹澹煙幾點疎
疎雨草草展杯觴對此盈盈女葉葉紅衣當酒船細細
流霞舉(草窗詞評)
周必大有點絳脣詞贈歌者小瓊作也秋夜乘槎客星
容到天孫渚眼波微注待許牽牛渡見了還非重理霓
裳譜期無誤幾年一遇莫訝周郎頋(詞苑)
陳濟翁南渡遺老有驀山溪詞云去年今日從駕游西
苑彩仗壓金波看水戲魚龍曼衍寶津南殿宴坐近天
顔金杯酒君王勸頭上宫花顫六軍錦繡萬騎穿楊箭
日暮翠華歸擁鈞天笙歌一片如今關外千里未歸人
前山雨西樓晚望斷思君眼此詞天下歌之舍人張孝
祥以廷試第一移知潭州因宴客妓有歌之者至金杯
酒君王勸頭上宫花顫張之首不覺自為搖動者數四
坐客忍笑指目者甚多而張不知也(能改齋漫錄)
范成大行宜春道中見野塘春水可喜有懷舊隠作謁
金門詞云塘水碧仍帶麴塵顔色泥泥縠紋無氣力東
風如愛惜恰似越来溪側也有一雙鸂鶒只欠柳絲千
百尺繋船春弄笛成大出使回每思石湖故言之悒悒
如此(楊慎)
樂府有五雜組及兩頭纖纖殆類小令孔平仲最愛作
此以為詞戱故亦效之作五雜組詞云五雜組同心結
往復来當窗月不得已話離別五雜組流蘇縷往復来
臨行語不得已上馬去五離組廻紋機往復来錦梭飛
不得巳獨畫眉五雜組綵絲鍼往復来鳥投林不得已
夢孤衾五雜組綬若若往復来大車鐸不得巳去丘壑
五雜組侯門戟往復来道上檄不得已天涯客五雜組
漢旌旆往復来賓鴻字不得已餐氊使五雜組非煙雲
往復来朝馬塵不得已攖龍鱗又作兩頭纖纖詞云兩
頭纖纖探官繭半白半黑鶴氅緣腷腷膊膊上帖箭磊
磊落落封侯面兩頭纖纖小秤衡半白半黑月未眀腷
腷膊膊扣戶聲磊磊落落金盤冰(范石湖集)
吳江三高祠前有釣雪亭盖漁人之窟宅也盧申之題
賀新郎一闋云挽住風前柳問鴟夷當日扁舟近曾来
否月落潮生無限事零亂茶烟未久漫留得蒪鱸依舊
可是功名從来悞撫荒祠誰繼風流後千古恨一搔首
江涵鴈影梅花瘦四無塵雪飛風起夜窗如晝萬里乾
坤清絶處付與漁翁釣叟又恰是題詩時候猛拍闌干
呼鷗鷺道他年我亦垂綸手飛過我共尊酒(蘆浦筆記)
范致能帥蜀陸務觀在幕府主賓酬倡人爭傳誦之陸
嘗春日游摩訶池上作水龍吟云摩訶池上追游路紅
綠参差春晚韶光妍媚海棠如醉桃花欲暖挑菜初閒
禁煙將近一城絲管看金鞍爭道香車飛盖爭先占新
亭館惆悵年華暗換黯消魂雨收雲散鏡匳掩月釵梁
拆鳳秦箏斜鴈身在天涯亂山孤壘危樓飛觀歎春来
只有楊花和恨向東風滿又在王忠州席上作玉蝴蝶
云倦客平生行處墜鞭京洛解珮瀟湘此夕何年来賦
宋玉高唐繡簾開香塵乍起蓮步稳銀燭分行暗端相
燕羞鶯妬蝶擾蜂忙難忘芳尊頻勸峭寒新退玉漏猶
長幾許幽情只愁歌罷月侵廊欲歸時司空笑問微近
處丞相嗔狂斷人腸假饒相送上馬何妨(詞苑)
放翁娶唐氏女伉儷相得而弗獲於姑陸出之後改適
同郡趙士程春日出游相遇於禹跡寺南之沈園唐語
其夫為致酒肴陸悵然賦釵頭鳳詞云紅酥手黃藤酒
滿城春色宫牆柳東風惡歡情薄一懷愁緒幾年離索
錯錯錯春如舊人空瘦淚痕紅浥鮫綃透桃花落閒池
閣山盟雖在錦書難托莫莫莫唐亦和之未幾怏怏卒
放翁復過沈園賦詩云落日城頭畫角哀沈園非復舊
池臺傷心橋下春波綠曾見驚鴻照影来(耆舊續聞)
放翁詞纖麗處似淮海雄快處似東坡其感舊鵲橋仙
一首華燈縱博雕鞍馳射誰記當年豪舉酒徒一半取
封侯獨去作江邊漁父輕舟八尺低篷三扇占斷蘋洲
煙雨鏡湖元自属閒人又何必官家賜與英氣可掬流
落亦可惜矣(詞品)
放翁呈范至能待制雙頭蓮末句云空悵望鱠美菰香
秋風又起又夜聞杜鵑鵲橋仙末句云故山猶自不堪
聽况半世飄然羈旅去國懷鄉之感觸緒紛来讀之令
人於邑(詞統)
御選歴代詩餘卷一百十七
