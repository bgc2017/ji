欽定四庫全書
御選歴代詩餘卷七十八目錄(一百二字)
齊天樂(下)
仇遠
姚雲文
詹正
劉天廸
曾允元
張翥(二首)
袁易
邵亨貞
蕭東父
滕賓
龍紫蓬
錢抱素
錢應庚
王燧
夢菴
花發狀元紅慢
劉几
上林春慢
晁冲之
曾紆
萬年歡(又一體)
賀鑄
湘春夜月
黃孝邁
憶舊遊(又一體)
周邦彦
趙以夫
方千里
陳允平
張炎(五首)
劉應幾
彭泰翁
前調(又一體)
張炎(二首)
月中仙
趙孟頫
昇平樂
無名氏
倒犯
周邦彦
方千里
吳文英
花犯(又一體)
周邦彦
吳文英
王沂孫
譚宣子
劉基
氐州第一
周邦彦
方千里
陳允平
晝錦堂
周邦彦
蒋捷
前調(又一體)
孫惟信
曲遊春(又一體)
周密
趙功可
遶池遊
韓淲
望春回
李甲
曲江秋
韓玉
瑶華(又一體)
周密
吳文英
張雨
御選歴代詩餘卷七十八目錄
欽定四庫全書
御選歴代詩餘卷七十八(一百二字)
司經局洗馬掌局事兼翰林院修撰加二級(臣)王奕清奉
旨校刊
齊天樂(下)
齊天樂(蟬)仇遠
夕陽門巷荒城曲清音早鳴秋樹薄翦綃衣涼生鬢影
獨飲天邊風露朝朝暮暮奈一度淒吟一番凄楚尚有
殘聲驀然飛過别枝去齊宫往事漫省行人猶與說
當時齊女雨歇空山月籠古柳彷彿舊曾聽處離情正
苦甚嬾拂冰箋倦招琴譜滿地霜紅淺莎尋蜕羽
前調姚雲文
柳花引過横塘路縈廻曲折通圃插槿編籬挨梅砌石
次第海棠成塢吟笻獨拄待尋訪斜橋水邊窺戶巳約
青山雲深不礙客来處繁華閱人無數問舊日平原
君還知否啼鳥窗幽晝隂人寂慵困不知飛絮匆匆燕
語似迎得春来且留春住惜取名花一枝堪寄與
前調(贈童甕天兵後歸杭)詹正
相逢喚醒金華夢吳塵暗斑吟髮倚擔評花認旗沽酒
歴歴行歌竒跡吹香弄碧有坡柳風情逋梅月色畫鼓
紅船滿湖春水斷橋客當時何限俊侣甚花天月地
人被雲隔却載蒼煙更招白鷺一醉修江又别今回記
得再折柳穿魚賞花催雪如此湖山忍教人更說
前調劉天廸
瑞麟香軟飛瑶席吟仙笑陪歡宴桐影吹香梅隂弄碧
一味晚涼堪薦停杯緩勸記羅帊求詩琵琶遮面十載
揚州夢回前事楚雲遠人生總是逆旅但相逢一笑
如此何限采石宫袍沈香醉筆何似輕衫小扇流年暗
換甚新雨情懷故園心眼明日西江斜陽帆影轉
前調曾允元
碧梧枝上占秋信微聞雨聲還惬虹影分晴雲光透晚
殘日依依團箑闌干一霎又長笛歸舟亂鴉荒堞兩鬢
西風有人心事到紅葉嬌蓮相對欲語奈蓮莖有刺
愁不成折天上歡期人間巧意今夜明河如雪新寬帶
結想寶篆頻温翠匳低揭霧濕雲鬟淺妝深拜月
前調(夜宴送陳子敬瞿子誠)張翥
闌干十二東風外春藏畫樓鴛鎖蠟炬光濃氍毹坐軟
寶鼎旋培沈火玻瓈盞大但有酒須傾有歌須和劇飲
淋漓萬金良夜莫虚過中年情緒易惡風流香鏡裏
消減些箇閩雨程賖吳雲驛遠别恨料應如我先拚醉
臥任楊柳煙消海棠月堕明日江頭倩誰留畫舸
前調(臨川夜飲)張翥
紅霜一樹淒涼葉驚烏夜深啼落客裏相逢尊前細數
幾度雨飄風泊微吟緩酌漸月影斜敧畫闌東角只怕
梅花無人看管瘦如削江湖容易歲晚想多情念我
歸信曾約塵土狂蹤山林舊隠夢寄草堂猿鶴離懷最
惡是酒醒香殘燭寒花薄一枕銷凝覺来無處著
前調(送春)袁易
落紅填徑東風惡貪飛燕雛歸晚聽雨樓低留春地窄
誰念閒情消減天涯流覽正鷗渚波寬柳汀雲黯賴有
遥岑數尖遮斷送愁眼年年春草又綠看花人自老
遺恨天遠雁柱凝塵鮫綃暗墨青鬢吳霜輕點風流漸
嬾但詩惱東陽病添中散院落無人繡簾和絮捲
前調(清明雨中)邵亨貞
離歌一曲江南暮依稀灞橋回首立馬東風送人南浦
認得當年楊柳棃花過後悄不見鄰墻弄梅纖手綺陌
東頭箇人還似舊時否相如近来病久縱腰圍暗減
猶未全瘦宿酒昏燈重門夜雨寒食清明依舊新愁漫
有第一是傷心粉銷紅溜待約明朝問舟官渡口
前調蕭東父
扇鸞收影驚秋晚梧桐又鳴疎雨翠箔凉多繡囊香減
陡覺簟冰如許温存誰與更禁得荒苔露蛩相訴恨結
愁縈風刀難翦幾千縷閒思前事易遠悵舊歡無據
月墮湘浦軟玉分裯膩雲侵枕猶憶吹蘭低語如今最
苦甚怕見燈昏夢遊間阻怨煞嬌癡綠窗還嚏否
前調(題樟鎮華光閣誌别)滕賓
片帆呼渡西山曲匆匆載將春去路入翠寒浪翻紅暖
一枕攲眼烟雨酒朋詩侣儘醉舞狂歌氣吞吳楚一樣
風流依然猶是晉風度人生如此竒遇問碧翁何意
萍蓬散聚句落瑶臺香霏珠唾驚倒世間兒女渭川雲
樹悵後夜相思月明何處怕有新詩鴈来煩寄與
前調(題滕王閣)龍紫蓬
雨簾雲棟重尋處青紅半空飛去檻影侵鷗簾光送鴈
搖蕩秋容十里歌珠舞翠怎禁得無情一江流水可是
西山半眉新綠向人覰千年留下剩賞儘登臨無限
須付才思壊堞閒愁危檣往恨欲拍闌干無路新碑舊
記更今古匆匆一番興廢立盡斜陽共誰評半語
前調(次邵復孺韵)錢抱素
碧雲深處遥天暮經年雁書沈影雨散梅魂風醒草夢
還見春回鄕井花明柳暝念賈閣香空謝池詩冷流水
斜陽舊遊那是舊風景懷思横泖雅趣故人吟嘯裏
得意酬領譜綴臺城緘傳蒨水肯把俊遊重省憑高倚
迥縱老興猶濃不堪馳騁隔斷相思浦潮波萬頃
前調(次邵復孺韻)錢應庚
一庭芳草閒春晝疎疎弄簾花影鼓子風暄苔痕雨潤
還聽鳴蛙喧井沈吟坐暝正綺席杯空蕙爐煙冷老去
無情好春不減舊芳景天涯誰念倦旅閉門風雨意
獨自難領南浦歌長西堂夢遠往事不堪追省滄浪望
迥記那日歸舟此懷猶騁莫倚危樓亂紅愁萬頃
前調(題楚江秋曉)王燧
黃陵廟下瀟湘浦依稀少年羈旅夢澤風生渚宫花落
收盡峽雲巫雨長天帶水正日出三竿客船猶檥回望
蒼蒼秋光都在白蘋渚流年暗驚易度向畫中空見
舊遊如許鼓瑟人遥紉蘭事往誰折芳馨寄與銷魂凝
竚待收拾閒情寫成新句心與鴻飛空江煙浪裏
前調(題燕文貴楚江秋曉圖)(失名)夢菴
曉風吹醒蓬窗夢驚心斷魂潮尾深鬢蕭蕭秋煙黯黯
殘月漸看西墜披衣乍起對萬頃蒼茫半空飛露曙色
纔分巫山隠隠埽晴翠行舟此際競發歎還吳適楚
盡趨名利投老襟懷思鄕情緒慵賦天涯羈旅鷗汀雁
渚記彷彿當年暗經行處今日披圖舊遊如夢裏
花發狀元紅慢
(一名素蛺蝶雙調一百二字)
花發狀元紅慢劉几
三春向暮萬卉成隂有嘉艷方坼嬌姿嫩質冠羣品共
賞傾城傾國上苑晴晝暄千素萬紅猶竒特綺筵開會
詠歌才子壓倒元白别有芳幽苞小步障華絲綺軒
油壁與紫鴛鴦素蛺蝶自清旦往往連夕巧鶯喧翠管
嬌燕語雕梁留客武陵人念夢役意濃堪遣情溺
上林春慢
(雙調一百二字)
上林春慢(上元)晁沖之
帽落宫花衣惹御香鳳輦晚来初過鶴降詔飛龍銜燭
戲端門萬枝燈火滿城車馬對明月有誰閒坐任狂遊
更許傍禁街不扄金鎖玉樓人暗中擲果珠簾下笑
看春衫裊娜素娥繞釵輕蟬撲鬢垂垂柳絲梅朵夜闌
飲散但贏得翠翹雙嚲醉歸来又重向曉窗梳裹
前調曾紆
東苑梅繁豪健放樂醉倒花前狂客靚妝微步攀條弄
粉淩波徧尋青陌暗音墮靨更飄近霧鬟蟬額倒金荷
念流光易失幽姿堪惜惜花心未甘鬢白南枝上又
見尋芳消息舊遊回首前歡如夢誰知等閒抛擲稠紅
亂蘂漫開遍楚江南北獨銷魂念誰寄故園春色
萬年歡
(又一體雙調一百二字)
萬年歡賀鑄
淑質柔情靚粧艷笑未容桃李争妍紅粉牆東曾記窺
宋三年不分雲朝雨暮向西樓南館留連何嘗信美景
良辰賞心樂事難全青門解袂畫樓回首初沈漢珮
永斷湘絃漫寫濃愁幽恨封寄魚箋擬話當時舊好問
同誰與醉尊前除非是明月清風向人今夜依然
湘春夜月
(雙調一百二字)
湘春夜月黃孝邁
近清明翠禽枝上銷魂可惜一片清歌都付與黃昏欲
共柳花低訴怕柳花輕薄不解傷春念楚鄉旅宿柔情
别緒誰與温存空尊夜泣青山不語殘月當門翠玉
樓前惟是有一波湘水搖蕩湘雲天長夢短問甚時重
見桃根這次第算人間沒箇并刀翦斷心上愁痕
憶舊遊
(又一體雙調一百二字或加慢字)
憶舊遊周邦彦
記愁横淺黛淚洗紅鉛門掩秋宵墜葉驚離思聽寒螿
夜泣亂雨蕭蕭鳳釵半脱雲鬢窗影燭花搖漸暗竹敲
凉疎螢照曉兩地魂消迢迢問音信道徑底花隂時
認鳴鑣也擬臨朱戸歎因郎顦顇羞見郎招舊巢更有
新燕楊柳拂河橋但滿眼京塵東風竟日吹露桃
前調趙以夫
望紅蕖影裏冉冉斜陽十里沙平喚起江湖夢向沙鷗
住處細說前盟水鄕六月無暑寒玉散清冰笑老去心
情也將醉眼鎮為花青亭亭步明鏡似月浸華清人
在秋庭照夜銀河落想粉香溼露恩澤親承十洲縹緲
何許風引綵舟行尚憶得西施餘情裊裊煙水汀
前調(次周美成韵)方千里
念花邊玉漏帳裏鸞笙曾欵良宵鏤鴨吹香霧更輕風
動竹韻響蕭蕭畫檐皓月初挂簾幕縠紋搖記罷曲更
衣挑燈細語酒暈全消迢迢舊時路縱下馬銅駝誰
聽揚鑣奈可憐庭院又徘徊虚過清夢難招斷魂暗想
幽會回首渺星橋試彷彿仙源重尋當日千樹桃
前調(次周美成韻)陳允平
又眉峯碧聚記得郵亭人别中宵翦燭西窗下聽林梢
葉堕霧漠煙蕭綵鸞夢逐雲去環珮入扶搖但鏡裂鴛
匳釵分燕股粉膩香消迢迢舊遊處向柳下維舟花
底揚鑣更憶西風裏採芙蓉江上雙槳頻招怨紅一葉
應到明月赤闌橋漸淚浥瓊顋臙脂淡薄羞嫩桃
前調(大都長春宫)張炎
看方壺擁翠太極垂光積雪初晴閶闔開黃道正綠章
封事飛上層青古臺半壓琪樹引袖拂寒星見玉冷閒
坡金明䆳宇人住深清幽尋自来去對華表千年天
籟無聲别有長生路看花開花落何處無春露臺深鎖
丹氣隔水喚青禽尚記得歸時鶴衣散影都是雲
前調(留吳寄沈堯道諸公)張炎
記開簾過酒隔水懸燈款語梅邊未了清遊興又飄然
獨去何處山川淡風暗收榆莢吹下沈郎錢歎客裏光
隂消磨艷冶都在尊前留連殢人處是鏡曲窺鶯蘭
阜圍泉醉拂珊瑚樹寫百年幽恨分付吟箋故鄉幾回
飛夢江雨夜涼船縱忘却歸期千山未必無杜鵑
前調(寄趙元文)張炎
歎江潭樹老杜曲門荒同賦飄零乍見翻疑夢對蕭蕭
亂髮都是愁根秉燭故人歸後花月鎖春深縱草帶堪
題爭如片葉能寄殷勤重尋巳無處尚記得依稀柳
下芳鄰佇立香風外抱孤愁悽惋羞燕慚鶯俛仰十年
前事醉後醒還驚又曉日千峯涓涓露濕花氣生
前調(寓毘陵有懷澄江舊友)張炎
笑銘崖筆倦訪雪舟寒覓里尋鄰半掩閒門草看長松
落蔭舊榻懸塵自憐此来何事不為憶鱸蓴但回首當
年芙蓉城裏勝友如雲思君度遥夜謾疑是梅花檐
下空廵蝶與周俱夢折一枝聊寄古意殊真渺然望極
来雁傳與異鄉春尚記得行歌陽關西出無故人
前調(過故園有感)張炎
記凝妝倚扇笑眼窺簾曾款芳尊步屧交枝徑引生香
不斷流水中分忘了牡丹名字和露撥花根甚杜牧重
来買栽無地都是銷魂空存斷腸草伴幾摺眉痕幾
點啼痕鏡裏芙蓉老問如今何處綰綠梳雲怕有舊時
歸燕猶自識黃昏待說與羇愁遥知路隔楊柳門
前調(聞雁)劉應幾
記銅駝載酒翠陌吹簫曾聽相呼不盡離離意覺愁腸
如翦立馬踟蹰人生似此蒼鬢堪得幾聲疎想怨入秋
深愁随天遠滿目平蕪音書未曾寄正人在燕臺忘
却回車奈菰蒲舊地又山空木落霜老泉枯月明仙掌
何處轉首失棲烏待說與雲間瀟湘近日風捲湖
前調(雨中海棠)彭泰翁
玉環扶殘醉翠袖籠煙香汗初融昨夜殘妝在最難勝
珠絡都沁鉛紅朝雲低護深約蜂蝶不知蹤奈燕子情
多斜飛輕觸淚灑羞容重逢記前度解翦燭調笙踏
月鳴驄風入人間遠待綠塵洗盡飛珮淩空叮嚀為我
留住攜酒夀東風便花譜重修高唐再賦疑夢中
前調(又一體莱登越州蓬閣)張炎
問蓬莱何處風月依然萬里江清休說神仙事便神仙
縱有即是閒人笑我幾番醒醉石磴埽松隂任狂客難
招采芳難贈且自微吟俯仰成陳跡歎百年誰在横
檻孤凭海日生殘夜看臥龍和夢飛入秋冥還聽水聲
東去山冷不生雲正目極空寒蕭蕭漢柏愁茂陵
前調(寄友)張炎
記瓊筵卜夜花檻移春同惱鶯嬌暗水流花徑正無風
院落銀燭遲銷鬧枝淺壓髫髻香臉泛紅潮甚如此遊
情還將樂事輕趁冰綃飄零又成夢但長歌嫋嫋柳
色迢迢一葉江心冷望美人不見隔浦難招認得舊時
鷗鷺重過月明橋遡萬里天風清聲漫憶何處簫
月中仙
(雙調一百二字)
月中仙趙孟頫
春滿皇州見祥煙擁日初照龍樓宫花苑柳映仙仗雲
移金鼎香浮寶光生玉斧聽鳴鳳簫韶樂奏德與和氣
游天生聖人千載稀有祥瑞電繞虹流有雲生五色
芝生三秀四海太平致民物雍熙朝野歌謳千官齊拜
舞玉杯進長生春酒願皇慶萬年天子與天同夀
昇平樂
(雙調一百二字)
昇平樂無名氏
水閣層臺短亭深院依稀萬木籠隂飛暑無涯行雲有
勢晚来細雨回晴庭槐轉影紗㡡兩兩蟬鳴幽夢斷枕
金猊旋熱蘭炷微熏堪命俊才儔侶對華筵坐列珠
履紅裙檀板輕敲金尊滿泛總教畏日西沈金絲玉管
間歌喉時奏清音唐虞景儘陶陶沈醉且樂昇平
倒犯
(一名吉了犯雙調一百二字)
倒犯(秋月)周邦彦
霽景對霜蟾乍昇素煙如埽千秋夜縞徘徊處漸移深
窈何人正弄孤影翩躚西牎悄冒露冷貂裘玉斝邀雲
表共寒光飲清醥淮左舊遊記送行人歸来山路窵
駐馬望素魄印遥碧金樞小愛秀色初娟好念漂浮緜
緜思遠道料異日宵征必定還相照奈何人自老
前調(次周美成韻)方千里
盡日任梧桐自飛翠階慵埽閒雲散縞秋容瑩暮天清
窈斜陽到地樓閣參差簾櫳悄嫩袖舞涼颸拂拂生林
表蕩塵襟寫名醥携手故園勝事尋蹤松篁幽徑窵
曲沼瞰静綠蔭簾影龜魚小信倦跡歸来好倩叮嚀長
安遊子道任鬢髮霜侵莫待菱花照醉鄊深處老
前調(贈黃後菴)吳文英
茂苑共鶯花醉吟歲寒如許江湖夜雨傳書問雁多幽
阻清溪上慣来往扁舟輕如羽到興嬾歸来玉冷畊雲
圃按瓊簫賦金縷回首詞場動地聲名春雷初啟戶
枕水臥潄石數間屋梅一塢待共結良朋侶載酒尊随
花迎野步要未若城南分取溪隈住晝長看柳舞
花犯
(又一體雙調一百二字)
花犯(詠梅)周邦彦
粉牆低梅花照眼依然舊風味露痕輕綴疑淨洗鉛華
無限佳麗去年勝賞曾孤倚冰盤同燕喜更可惜雪中
高樹香篝熏素被今年對花最匆匆相逢似有恨依
依愁顇吟望久青苔上旋看飛墜相將見脆圓薦酒人
正在空江煙浪裏但夢想一枝瀟灑黃昏斜照水
前調(謝黃後菴除夜寄古梅枝)吳文英
翦横枝清溪分影翛然鏡空曉小窗春到憐夜冷霜娥
相伴孤照古苔淚鎖霜千點蒼華人共老料淺雪黃昏
驛路飛香遺冷草行雲夢中認瓊孃冰肌瘦窈窕風
前纖縞殘醉醒屛山外翠禽聲小寒泉貯紺壺漸暖年
事對青燈驚換了但恐舞一簾蝴蝶玉龍吹又杳
前調(苔梅)王沂孫
古嬋娟蒼鬟素靨盈盈瞰流水斷魂千里歎紺縷飄零
難繋離思故山歲晚誰堪寄琅玕聊自倚漫記我綠蓑
衝雪孤舟寒浪裏三花兩蕊破蒙茸依依似有恨明
珠輕委雲臥穏藍衣正護春顦顇羅浮夢半蟾挂曉幺
鳳冷山中人乍起又喚取玉奴歸去餘香空翠被
前調(芙蓉)譚宣子
翠匳空紅鸞蘸影嫣然弄妝晚霧鬟低顫飛嫩藕仙裳
清思無限象牀試錦新翻樣金屏連繡展最好似阿環
嬌困雲酣春帳暖尋思水邊賦娟娟新霜記舊約西
風庭院腸斷處秋江上朝雲輕散憑誰向一聲過鴈細
說與眉心楊柳怨且趁取菊花天氣年年尋醉伴
前調(秋夜)劉基
夜何其星移漏轉涼蟾照無睡寶筝絃斷金鴈與青釭
相對顦顇塞鴻過盡人千里餘香怨繡被但滿眼碧雲
紅樹闌干空自倚階前暗蛩最殷勤悽悽似向我說
他情意莎露冷相將到曉霜開蕊惟應有素娥未老曾
幾見桑田滄海水莫浪語愁来堪遣君看明鏡裏
氐州第一
(唐樂府有氐州歌第一盖歌頭也調名取此一名熙州摘徧雙調一百二字)
氐州第一周邦彦
波落寒汀村渡向晚遥看數點帆小亂葉飜鴉驚風破
雁天角孤雲縹緲宫柳蕭疎甚尚挂微微殘照景物關
情川途換目頓来催老漸解狂朋歡意少奈猶被思
牽情繞座上琴心機中錦字覺最縈懷抱也知人懸望
久薔薇謝歸来一笑欲夢高唐未成眠霜空巳曉
前調(次周美成韻)方千里
朝日融怡天氣豔冶桃英杏萼猶小燕壘初營蜂衙乍
散池面煙光縹緲芳草如薰更瀲灧波光相照錦繡縈
回丹青映發未容春老倦客自歎清興少念歸計夢
魂飛繞浪闊魚沈雲高鴈阻暌目添愁抱憶香閨臨麗
景無人伴輕顰淺笑想像銷魂怨東風孤衾獨曉
前調(次周美成韵)陳允平
閒倚江樓涼生半臂天高過鴈来小紫芡波寒青蕪煙
淡南浦雲帆縹緲潮帶離愁去冉冉夕陽空照寂寞東
籬白衣人遠漸黃花老見說西湖鷗鷺少孤山路醉
魂飛繞荻蟹初肥蓴鱸更美盡酒懷詩抱待南枝春信
早廵檐對梅花索笑月落烏啼漸霜天鐘殘夢曉
晝錦堂
(雙調一百二字)
晝錦堂周邦彦
雨洗桃花風飄柳絮日日飛滿雕檐懊恨一春幽怨盡
屬眉尖愁聞雙飛新燕語更堪孤館宿酲忺雲鬟亂獨
步畫堂輕風暗觸珠簾多厭晴晝永瓊戶悄香消金
獸慵添自與蕭郎别後事事俱嫌短歌新曲無心理鳳
簫龍管不曾拈空惆悵常是每年三月病酒懨懨
前調(荷花)蔣捷
染柳煙消敲菰雨斷歴歴猶寄斜陽掩冉玉妃芳袂擁
出靈場倩他鴛鴦来寄語駐君舴艋亦何妨漁榔静獨
奏棹歌邀妃試酌清觴湖上雲漸暝秋浩蕩鮮風支
盡蟬糧贈我非環非珮萬斛生香半蝸茅屋歸雲影數
螺苔石壓波光鴛鴦笑何似且留雙楫翠隠紅藏
前調(又一體)孫惟信
薄袖禁寒輕妝媚晚落梅庭院春妍映戶盈盈回倩笑
整花鈿柳裁雲翦腰支小鳳盤鴉聳髻鬟偏東風裏香
步翠搖藍橋那日因緣嬋娟流慧盼渾當了匆匆密
愛深憐夢過闌干猶認冷月秋千杏梢空鬧相思眼燕
翎難繫斷腸箋銀屏下爭信有人真箇病也天天
曲遊春
(又一體雙調一百二字)
曲遊春周密
禁苑東風外颺暖絲晴絮春思如織燕約鶯期惱芳情
偏在翠深紅隙漠漠香塵隔沸十里亂絲叢笛看畫船
盡入西泠閒却半湖春色柳陌新煙微碧暎簾底宫
眉堤上遊勒輕暝籠煙怕棃雲夢冷杏香愁羃歌管酬
寒食奈蝶怨良宵岑寂正恁醉月搖花怎生去得
前調趙功可
千樹籠芳草正蒲風微過梅雨新霽客裏幽牎算無春
可到和愁都閉萬種人生計應不似午天閒睡起来時
踏碎松隂蕭蕭欲動疑水借問歸舟歸未望柳色煙
光何處明媚抖擻人間除離情别恨乾坤餘幾一笑晴
鳬起酒醒後闌干獨倚時見雙燕飛来斜陽滿地
遶池游
(雙調一百二字)
遶池游(同趙倅賦)韓淲
荷花好處是紅酣落照翠靄餘涼遶郭從前無此樂空
浮動山影林篁幾度薰風晚留望眼立盡濠梁誰知好
事初移畫舫特地相將驚起雙飛屬玉縈小楫蘅岸
猶帶生香莫問西湖西畔九里松下侯王且舉觴寄興
看閒人来伴吟章寸折柏枝蓬分蓮實徒繫柔腸
望春回
(雙調一百二字)
望春回李甲
霽霞散曉射水村漸明漁火方絶灘露夜潮痕注凍瀨
淒咽征鴻来時應附書見疎柳更憶伊同折異鄉顦顇
那堪更逢歲窘時節東風暗回暖力算拆徧江梅消
盡巖雪惟有這愁腸也依舊千結私言竊語些誓約便
眠思夢想無休歇這些離恨除非對著說似明月
曲江秋
(雙調一百二字)
曲江秋韓玉
明軒快目正雨過湘溪秋来澤國波面鑑開山光澱拂
竹聲搖寒玉鷗鷺戲晩日芰荷動香紅簌千古興亡意
淒涼颺舟望迷南北彷彿煙籠霧簇認何處當年繡
轂沈香花萼事蕭然傷宫殿三十六忍聽向晚菱歌依
稀猶似新翻曲試與問如今新蒲細柳為誰搖綠
瑶華
(又一體雙調一百二字)
瑶華(瓊花)周密
珠鈿寶玦天上飛瓊比人間春别江南江北曾未見漫
擬棃雲梅雪淮山春晚問誰識芳心高潔消幾番花落
花開老了玉關豪傑金壺翦送瓊枝看一騎紅塵香
度瑶闕韶華正好應自喜初識長安蜂蝶杜郎老矣想
舊事花須能說記少年一夢揚州二十四橋明月
前調吳文英
秋風采石羽扇麾兵認紫騮飛躍江蘺寒草應笑春空
鎖淩煙高閣凱歌秦隴問鐃鼓新詞誰作有秀孫来染
吳香瘦馬青芻南陌冰絲細響長橋蕩波底蛟騰不
涴霜鍔烏絲醉墨紅袖暖千里湖山行樂老仙何處算
洞府光隂如昨想地寬多種桃花艷錦東風成幄
前調(雪)張雨
篩冰為霧屑玉成塵借阿姨風力千巖競秀怎一夜換
作連城之璧先生閉戶怪日短寒駒催隙想平沙鴻爪
成行恰似醉時書跡未随埋沒雙尖便淡掃蛾眉與
鬭春色裁詩白戰驢背上駝取灞橋吟客撚鬚自笑儘
未讓諸峯頭白看洗出宫柳梢頭巳借淡黃塗額
御選歴代詩餘卷七十八
