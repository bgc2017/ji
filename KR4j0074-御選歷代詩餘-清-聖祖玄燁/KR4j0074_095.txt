欽定四庫全書
御選歴代詩餘卷九十五目錄(一百十六字)
賀新郎(中)
劉鎮
李泳
戴復古
宋自遜(三首)
嚴仁(三首)
趙善扛
毛幵
洪咨夔(二首)
盧祖皋(二首)
高觀國
劉方叔
李劉
韓淲(二首)
汪莘(三首)
吳潛(六首)
李昴英
趙以夫
方岳(四首)
張榘
馮取洽(四首)
陳以莊
盧炳
黃昇(四首)
吳文英(三首)
蔣捷(八首)
御選歴代詩餘卷九十五目錄
欽定四庫全書
御選歴代詩餘卷九十五(一百十六字)
司經局洗馬掌局事兼翰林院修撰加二級(臣)王奕清奉
旨校刊
賀新郎(中)
賀新郎(題王守西湖書院)劉鎮
雲澹天垂野望晴郊疎煙半捲斷虹低跨老樹連隂藏
遠景十里湖光照夜看不盡真山圖畫春滿軒牎無著
處更銀蟾冷浸鴛鴦瓦人共境轉幽雅文章太守歸
來也似當年和靖風流小孤山下問訊佩蘭餐菊友曾
約梅兄入社待付與竹臞陶寫塵外閒尋行樂地任傍
人歌舞喧臺榭詩世界有王謝
前調(感舊)李泳
門掩長安道捲重簾垂楊散暑嫩凉生草午夢驚回庭
隂翠蝶舞鶯吟未了正露冷芙蓉池沼金鴈塵昏么絃
斷理餘音尚想腰支裊歡漸遠思還繞臨皋望極滄
江渺晩潮平湘煙萬頃斷虹殘照綵舫凌波分飛後別
浦菱花自老問錦鯉何時重到樓迥層城看不見對瀟
瀟暮雨憐芳草幽恨闊楚天杳
前調(寄豐宅之)戴復古
憶把金罍酒歎别來光隂荏苒江湖舊友世事不堪頻
著眼贏得兩眉長皺但東望故人翹首木落山空天遠
大送飛鴻北去傷情久天下事公知否錢塘風月西
湖柳渡江來百年機會從前未有喚起東山丘壑夢莫
惜風霜老手要整頓封疆如舊早晩樞庭開幕府是英
雄盡為公奔走看金印大如斗
前調(七夕)宋自遜
靈鵲橋初就記迢迢重湖風浪去年時候歲月不留人
易老萬事茫茫宇宙但獨對西風搔首巧拙豈關今夕
事奈癡兒騃女流傳謬添話柄柳州柳道人識破灰
心久只好風凉月佳時疎狂如舊休笑雙星經歲別人
到中年已後雲雨夢可能常有雪藕調冰花熏茗正梧
桐雨過新凉透且隨分一杯酒
前調(括東坡後赤壁賦)宋自遜
步自雪堂去望臨皋將歸二客從余遵路木葉蕭蕭霜
露降仰見天高月吐共對影行歌頻顧月白風清如此
夜歎無肴有酒成虛度聞薄暮網罾舉歸而斗酒謀
諸婦便攜鱗載酒相從舊追遊處斷岸横江尋赤壁不
復江山如故但放舟中流容與客去冥然方就睡夢蹁
躚羽衣揖余語相顧笑遂驚寤
前調(題雪堂)宋自遜
喚起東坡老問雪堂幾番興廢斜陽衰草一月有錢三
十塊何苦抽身不早又底用北門摛藻儋耳蠻煙添老
色和陶詩翻被淵明惱到底是忘言好周郎英發人
間少漫依然烏鵲南飛山高月小歲月堂堂留不住此
世何時是了算不滿英雄一笑我有豐淮千斗酒把新
愁舊恨都傾倒三弄笛楚天曉
前調(寄上官偉長)嚴仁
蘭芷湘東國正愁予一江紅葉水程孤驛欲寫瀟湘無
限意那得如椽綵筆但滿眼西風蕭瑟我所思兮何處
所在鐔津津上滄灣側誰氏子閬風客閬風仙客才
無敵賦悲秋抑揚頓挫瀏灕沉鬱百賦千詩朝復暮解
道波濤春力憶共爾乘槎吹笛八表神遊吾夢見渺洞
庭青草煙波隔空悵望楚天碧
前調(清浪軒送春)嚴仁
碧浪搖春渚浸虛簷葡萄滉漾翠綃掀舞逶曲經過臺
下路載取落花東去問花亦漂流良苦花不能言應有
恨恨十分都被春風誤同此恨有飛絮人生聚散原
無據儘凭闌一尊相對蘋洲春暮嫉色冲冲空悵望淚
盡世間兒女君不見千金求賦飛燕婕妤今何在看黏
雲江影傷千古流不去斷魂處
前調(送杜子野赴省)嚴仁
說到城南杜儘風流至今人號去天尺五家世聮翩蒼
玉佩自有文章機杼看鸞鳳九霄軒翥文陣堂堂新得
雋正少年壯氣虹霓吐拈彩筆月城去出關相送梅
千樹雪連空馬蹄特特曉寒人度帝里春濃花似海吹
入明光奏賦須快展亨衢闊步隨世功名眞漫浪要平
生所學期無負須記得別時語
前調趙善扛
晝永重簾卷乍池塘一番過雨芰荷初展竹引新梢半
含粉綠蔭扶疎滿院過花絮蜂稀蝶嬾牎戶沉沉人不
到伴清幽時有流鶯囀凝思久意何限玉釵墜枕風
鬟顫湛虛堂壺冰瑩徹簟波零亂自是仙姿清無暑月
影空垂素扇破午睡香銷餘篆一枕湖山千里夢正白
蘋煙棹歸來晩雲弄碧楚天遠
前調毛幵
風雨連朝夕最驚心春光晼晩又過寒食落盡一番新
桃李芳草南園似積但燕子歸來幽寂况是單棲饒惆
悵儘無聊有夢寒猶力春意遠恨虛擲東君自是人
間客暫時來匆匆却去為誰留得走馬插花當年事池
畹空餘舊跡奈老去流光堪惜杳隔天涯人千里念無
憑為寄長相憶回首處暮雲碧
前調(詠梅二首用甄龍友韻)洪咨夔
放了孤山鶴向西湖問訊水邊嫩寒籬落試粉盈盈微
見面一點芳心先著正日暮煙輕雲薄欲攬清香和月
嚥倩馮夷為洗黃金杓花向我勸多酌單于吹徹今
成昨未甘渠琢玉為堂把春留却倚徧黃昏欄十二知
被兒曹先覺更笑煞盧仝赤脚但得東風先在手管綠
隂好踐青青約方寸事兩眉角
前調洪咨夔
誰識昂昂鶴且隨緣剰水殘山東邨西落世事幾番新
局面看底却高三著况轉首西山日薄雪意壓簷梅索
笑任柄長柄短鄰家杓篘小甕動孤酌見花憶得年
時昨正微醺獨步黃昏被花迷却冷月吹香春弄影么
鳳梢頭先覺恍夢斷羅浮山脚欲寄心期無驛使想凌
寒不奈腰肢約空凭暖畫闌角
前調(賦三高祠前釣雪亭)盧祖皋
挽住風前柳問鴟夷當日扁舟近曾來否月落潮生無
限事零落茶煙未久漫留得蓴鱸依舊可是功名從來
誤撫荒祠誰繼風流後今古恨一搔首江涵鴈影梅
花瘦四無塵雪飛雲凍夜牎如晝萬里乾坤清絶處付
與漁翁釣叟又恰是題詩時候猛拍闌干呼鷗鷺道他
年我亦垂綸手飛過我共尊酒
前調(姑蘇臺觀雪)盧祖皋
十頃涵空碧畫圖中崢嶸幻玉亂零吹壁倚徧危闌吟
不盡把酒風前岸幘記當日西湖為客誰翦吳淞江上
水笑乾坤奇事成兒劇還照我夜牎白崇臺目斷清
無極引枝笻瓊瑶步軟印登臨屐娃館娉婷知何在淚
粉愁濃恨積故化作飛花狼藉舊事悠悠渾莫問有玉
蟾醉裏曾相識聊伴我夜吹笛
前調(賦梅)高觀國
月冷霜袍擁見一枝年華又晩粉愁香凍雲隔溪橋人
不度的皪春心未縱清影怕寒波搖動更沒纖毫塵俗
態倚高情預得春風寵沉凍蝶挂么鳳一杯正要吳
姬捧想見那揉酥弄白暗香偷送回首羅浮今在否寂
寞煙迷翠壠又爭奈桓伊三弄開徧西湖春意爛算羣
花正作江山夢吟思怯暮雲重
前調(端午)劉方叔
翠葆搖新竹正榴花枝頭葉底鬭紅爭綠誰在紗牎停
鍼線閒理竹西舊曲又還是蘭湯新浴手弄合歡雙綵
索笑偎人福夀低相祝金鳳嚲艾花矗龍舟噀水飛
相逐記當年懷沙舊恨至今遺俗雨過平蕪凉天闊畫
鷁凌波晝簇沸十里笙歌聲續好是蟾鈎隨歸棹任歡
呼船重成頽玉猶未忍罩銀燭
前調李劉
鵠立通明殿又重逢揆余初度夢庚華旦不學花奴簪
紅槿且看秋香宜晩任甲子重新更換天欲東都修車
馬故降神生甫維周翰歌崧嶽詠江漢明堂歌舞夷
琛獻引星辰萬人共聽風塵長算清晝山東諸將捷席
捲黃河兩岸問誰在玉皇香案師保萬民功業在向西
京原廟行圭瓚定郟鄏卜瀍澗
前調韓淲
病起情懷惡小簾櫳楊花墜絮木陰成幄試問春光今
幾許都把年華忘却更多少從前盟約擬待鶯邊尋好
語恍殘紅零亂風迴薄思往事信如昨清明寒食須
行樂算人生何時富貴自徒蕭索試著春衫從酒伴亂
插繁英嫩萼信莫被功名擔閣隨分溪山供笑傲任一
身閒處誰能縛琴劒外儘杯酌
前調(小園梅枝微紅點綴)韓淲
梅蕊依稀矣歲華深翛然但把杖藜閒倚山遶荒林紅
葉下落日孤城煙水意興寄云何則是底事疎枝横絶
峭未吹香便與花相似不忍折為之喜寒鴉萬點霜
風起正人家園收芋栗小槽初美欲醉阿誰同一飲欲
賦纔成又止老態度渾侵髮齒摸索孤根春在否任紅
紅白白閒桃李空爛漫豈能爾
前調(感秋采楚詞賦此)汪莘
去郢頻回首正横江蓀橈容與蘭旌悠久悵望龍門都
不見似把長楸孤負念往日佳人為偶獨向芳洲相思
處采蘋花杜若空盈手乘赤豹誰來後雲中眼界窮
高厚覽山川冀州還在陶唐何有木葉紛紛秋風晩縹
緲瀟湘左右見帝子冰魂相守應記揮絃相對日酹一
杯太乙東皇酒問此意君知否
前調(寄劉閬風祭酒)汪莘
曉趁西湖約到湖頭煙消日出波生兩脚日挈白魚攜
碧酒要與詩人共酌把樓上珠簾捲却坐對荷花三萬
朵念西鄰未嫁肌如削待折與不堪著別來又見秋
蕭索恨無由將余風月伴君猿鶴相見登山臨水處醉
把茱萸盤礴唱白雪陽春新作憶自東籬人去後算人
間黃菊空零落歎作者多命薄
前調汪莘
策杖南山去到南溪誰家宅院欺人先渡羽扇徐麾僮
僕退翠柳白沙西路帝賜我閬風玄圃一片飛來紅葉
闊細看來上有雙鸞句應念我塵中住眼前兒女閒
相語怪人間禁煙時節安排尊俎為道從來寒食好且
莫思量今古共綠水春風鷗鷺望我壺天天未晩計碧
桃花發閒庭戶歸到也對花舞
前調(次韻送鄭宗丞)吳潛
又是春殘去倚東風寒雲澹日墮紅飄絮燕社鴻秋人
不問儘管吳笙越鼓但短髮星星無數萬事惟消彭澤
醉也何妨袖捲長沙舞身與世只如許闌干拍手閒
情緒便終朝蒼煙白鷺北山南浦笑指午橋橋畔路簾
幕深深院宇尚趁得柳煙花霧我亦故山猿鶴怨問何
時歸棹雙溪渚歌一曲恨千縷
前調(寄趙南仲)吳潛
煙樹瓜州岸望旌旗獵獵遥空故人天遠不似沙鷗飛
得渡直到雕鞍側畔但徙倚危闌目斷自古鍾情須我
輩况人間萬事思量徧濤似雪風如箭揚州十里珠
簾捲想桃根桃葉依稀舊家庭院誰把青紅吹到眼知
有醉翁局段便回首舟移帆轉渺渺江波愁未了正淮
山日暮雲撩亂閣酒盞倚歌扇
前調吳潛
笑口開能幾把年年芳情冶思緫抛閒裏桃杏枝頭春
纔半寒食清明又是但歲月飇飛川逝回首秦樓雙燕
語到如今目斷斜陽外將往事試重記香羅尚有相
思淚笑人生新愁易積舊歡難繼水上流紅無覓處還
隔關山萬里但贏得新來憔悴昨夜東風顚狂後想餘
芳盡是飄零底詞寫就倩誰寄
前調(贈□妓唐玉)吳潛
可意人如玉小簾櫳輕勻澹注道家妝束長恨春歸無
尋處全在波明黛綠看冶葉倡條渾俗比似江梅清有
韻更臨風對月斜依竹看不足詠不足曲屏半掩春
山簇正輕寒夜深花睡半攲殘燭縹緲九霞光裏夢香
在衣裳賸馥又只恐銅壺聲促試問送人歸去後對一
匳花影垂金粟腸易斷情難續
前調(送吳侍郎)吳潛
說著成凄楚正塵飛岷峨灩澦兔嗥狐舞頗牧禁中留
不住彈壓征西幕府便一舸月汀煙渚四塞三關天樣
險問何人自闢鼪鼯路成敗事幾今古荼䕷芍藥春
將暮最無情飄零柳絮攪人離緒屈指秋風吹鴈信應
憶西湖夜雨漫歲月消磨如許上下四方男子志肯臨
岐昵昵兒曹語呼大白為君舉
前調(滄浪亭和夢牎韻)吳潛
撲盡征衫氣小夷猶尊罍杖屨蹋開花事邂逅山翁行
樂處何似烏衣舊里歎荒草舞臺歌地百歲光隂如夢
斷算古今興廢都如此何用灑兒曹淚江南自有漁
樵隊想家山猿愁鶴怨問人歸未寄語寒梅休放盡留
取三花兩蕊待老子領些春意皎皎風流心自許儘何
妨瘦影横斜水煩翠羽伴醒醉
前調(賦菊)李昴英
細雨黃花悅是天教開遇重陽玉裁金屑老行要尋松
竹伴雅愛山翁鬢雪任滿插追陪節物惟有淵明吾臭
味傍東籬盤礴芳叢擷便無酒也清絶芒寒色正孤
標潔慣平生餐霜飲露倚風迎月不比芙蓉偏嫵媚不
比茱萸太烈似隱者蕭閒巗穴至老枝頭猶健在笑紛
紛紅紫塵沙汩香耐久看晩節
前調(送鄭宗丞)趙以夫
載酒陽關去正西湖連天煙草滿堤晴絮采翠擷芳遊
冶處應和嬌絃豔鼓看柳外畫船無數萬頃琉璃渾鏡
淨陡風波洶洶魚龍舞談笑裏遽如許流觴滿引澆
離緒便東西斜陽立馬綠波南浦自是蓴鱸高興動恰
聽春山杜宇漫回首軟紅香霧咫尺佳人千里隔望空
江明月横洲渚清夢斷恨如縷
前調(寄兩吳尚書)方岳
鴈向愁邊落渺汀洲孤雲細雨暮天寒角有美人兮山
翠外誰共霜橋月壑想朋友春猿秋鶴竹屋一燈棋未
了問人間局面如何著風雨後更商略六州鐵鑄從
頭錯笑歸來冰鱸堪鱠雪螯堪嚼莫遣孤舟横浦溆也
怕浪狂風惡且容把釣綸收却雲外空山知何似料清
寒只與梅花約逋老句底須作
前調(吳侍郎夢枯梅獨秀)方岳
霜月寒如洗問梅花經年何事尚迷煙水夢著翠霞尋
好句新雪闌干獨倚見竹外一枝黃蕊已占百花頭上
了料詩情不但江山耳春已逗有佳思一香吹動人
間世奈何他叢篁低碧巧相虧蔽儘讓春風凡草木便
做雲根月底但留取微酸滋味除却林逋無人識算歲
寒只有天知已休弄玉怨遲滯
前調(戊戌生日用鄭省倉韻)方岳
問訊江南客怕秋崖苔荒詩屋雲侵山屐留得釣竿西
日手夢落鷗傍鷺側倩傳語溪翁將息四十飛騰斜暮
景笑雙蓬一嬾無他畫惟飽飯散輕策世間萬事知
何極問乾坤待誰整頓豈無豪傑水驛山邨還要我料
理松風竹雪也不學草顚詩白自有春蓑黃犢在儘諸
公寶馬搖金勒容我輩醉雲液
前調(生朝自匡廬歸)方岳
天意然乎否待相攜風煙五畞招邀迂叟屋上青山花
木野儘可兩朋三友笑老子只堪棋酒似恁疎頑何為
者向人前不解高叉手寧學圃種松韭春猿秋鶴皆
依舊怪吾今鬢已成絲膽還如斗誰與廬山麾之去爾
輩何留之有黯離緒暮江搔首非我督郵猶束帶這一
歸便落淵明後君試問長亭柳
前調(送劉澄齋歸京口)張榘
疋馬鍾山路悵年來只解郵亭送人歸去季子貂裘塵
漸滿猶是區區羈旅漫空有劒峰如故髀肉未消儀舌
在向尊前莫灑英雄淚鞭未動酒頻舉西風亂葉長
安樹歎離離荒宫廢苑幾番禾黍雲棧縈紆今平步休
說襄淮樂土但滚滚江濤東注世上豈無高臥者奈草
廬煙鎖無人顧牋此恨付金縷
前調(送别定軒)馮取洽
夢折營門柳送君歸暫戲斑衣又攏征袖到得皇州風
景異只有湖山似舊把感慨寓之杯酒雨抹晴妝西子
樣且平章䞉賦詩千首富與貴本來有青油幕底籌
攻守擁貔貅朝氣凌雲夜鋒衝斗蜀祲淮氛猶在眼一
埽政須健帚又何惜驅馳奔走快展韜鈐資世用看歸
來金印懸雙肘傾玉斝為親夀
前調(謝黃玉林交遊風月樓作)馮取洽
自顧卑棲翼似滄洲白鳥悠悠靜依拳石聊寄一梯雲
木表俯視霧虹千尺樂江上山間聲色鏡樣清流環樣
繞笑賜湖一曲誇唐敕塵外趣有誰識飛來妙墨痕
猶濕走盤珠流出不火食人胸膈三歎陽春知和寡但
覺光生虛室何處覓倚歌簫客他日玉林來得否待平
分風月供吟筆添一友共閒逸
前調(詠菊和江定軒韻)馮取洽
句裏思黃九笑王郎不奈寒芳腰圍如柳得似江郎饒
雅趣時攬黃花誑口吐妙語與之爭秀閒遶珍叢吟不
盡儘風前露下欒欒瘦香自足豈勞齅一尊問我能
同否歎雙溪冷落籬邊傲霜猶有浩唱雲間金縷調興
發小槽珠酒待喚醒早春梅友獨恨愛花人易老漫一
年好景還依舊東望處立良久
前調(次玉林溪樓宴集韻)馮取洽
二老交相訪政不妨勃窣媻跚舍車而杖憶在蓉邨新
雨過門外春流浩蕩中有箇列仙臞相把酒論詩饒勝
韻更柳邊花底同心賞臨別句幾回唱忽傳風馭來
溪上遣兒曹策馬郊迎老懷欣暢爭訝金華佳父子飛
下蓬萊崑閬有四士追隨仙仗我愛君何如次道便令
人直欲傾家釀歌妙曲鄭聲放
前調(和劉潛夫韻)陳以莊
曉夢鶯呼起便安排詩家厨傳酒家行李點檢花邊新
雨露春在萬家生齒道官似錦溪清駛但使有人耕綠
野正不妨鼓吹頻來此方覓句且夷俟畫橋西畔多
春意記年年曾來幾度落花流水行到水窮雲起處依
約輞川竹里興未屬王孫公子料想明年端門裏有傳
柑宴罷黃封醉肯回首萬杉底
前調盧炳
綠徧芳郊木早紅褪香乾堪歎韶華瞬目薄倖東風緣
底事得恁匆匆去速正永日初長晴淑尤憶夜來成夢
處記分明渾似瑶臺宿人語靜燕雙逐紗牎一炷沉
煙馥&KR0838;淋浪劇飲高枕春酲草屋無計留春添悵望空
寫新詞疊幅算負却照妝畫燭欲說縈心些箇事恐教
人蹙損眉峰綠慵倚徧畫闌曲
前調(梅)黃昇
自埽梅花下問梢頭冷蕊疎疎幾時開也間者闊焉今
久矣多少幽懷欲寫有誰是孤山流亞香月一聮眞絶
唱與詩人千載為佳話餘興味付來者清癯不戀華
亭榭待與君白髮相親竹籬茅舍喜甚今年無酒禁溜
溜小槽壓蔗已准擬雪天霜夜自醉自吟仍自笑任解
冠落珮從嘲罵書此意寄同社
前調(題馮熙之交游風月之樓)黃昇
倦整摩天翼笑歸來點畫亭臺按行泉石落落元龍湖
海氣更著高樓百尺收攬盡水光山色曾駕飇車蟾窟
去幾回批借月支風敕斯二者慣相識玲瓏牎戶青
紅濕夜深時寒光爽氣洗清肝膈似此交遊眞灑落判
與升堂入室有萬象來為賓客不用笙歌輕點涴看似
翁手搦虹霓筆吟思遠兩峰碧
前調黃昇
風送行春步漸行行山回路轉入雲深處問訊花梢春
幾許半在詩人杖屨點點是祥煙膏露中有瑶池千歲
種整嚴妝來作巢仙侶相嫵媚試凝竚風流座上揮
談麈更多情多才多調緩歌金縷趁取芳時同宴賞莫
惜清尊緩舉有明月隨人歸去從此一春須一到願東
君長與花為主泉共石聞斯語
前調(菊)黃昇
莫恨黃花瘦正秋林風霜搖落暮秋時候晩節相看元
不惡采采東籬獨秀試攬擷幽香盈手幾劫修來方得
到與淵明千載為知舊同冷淡比蘭友柴桑心事君
知否把人間功名富貴付之塵垢不肯折腰營口腹一
笑歸歟五柳悵此意而今安有若得風流如此老也何
妨相對無杯酒詩自可了重九
前調(陪履齋滄浪看梅)吳文英
喬木生雲氣訪中興英雄陳跡暗追前事戰艦東風慳
借便夢斷神州故里旋小築吳宫閒地華表月明歸夜
鶴歎當時花竹今如此枝上露濺清淚遨頭小簇行
春隊步蒼苔尋幽别塢看梅開未重唱梅邊新度曲催
發寒梢凍蕊此心與東君同意後不如今今非昔兩無
言相對滄浪水懷此恨寄殘醉
前調吳文英
湖上芙蓉早向北山山深霧冷更看花好流水茫茫城
下夢空指遊仙路杳笑蘿障雲屏親到雪玉肌膚春溫
夜飲湖光山綠成花貌臨澗水弄清照著愁不盡宫
眉小聽一聲相思曲裏賦情多少紅日闌干鴛鴦枕那
枉裙腰褪了算誰識垂楊枝裊不是秦樓無緣分點吳
霜羞帶簪花帽但殢酒任天曉
前調(為德清趙令君賦小垂虹)吳文英
浪影龜紋縐蘸平煙青紅半濕枕溪牎牖千尺晴虹慵
臥水萬疊羅屏擁繡漫幾度吳船回首歸鴈五湖應不
到問蒼茫釣雪人知否樵唱杳度深秀重來趁得花
時候記留連空山夜雨短亭春酒桃李新栽成蹊處盡
是行人去後但東閣官梅清瘦欸乃一聲山水綠燕無
言風定垂簾晝寒正悄嚲吟袖
前調(秋曉)蔣捷
渺渺啼鴉了亘魚天寒生峭嶼五湖秋曉竹几一燈人
做夢嘶馬誰行古道起搔首窺星多少月有微黃籬無
影挂牽牛數朵青花小秋太淡添紅棗秋痕倚賴西
風埽被西風翻催鬢鬒與秋俱老舊院隔霜簾不捲金
粉屏邊醉倒計無此中年懷抱萬里江南吹簫恨恨參
差白鴈横天杪煙未斂楚山杳
前調(約友三月旦飲)蔣捷
鴈嶼晴嵐薄倚層屏千樹高低粉纖紅弱雲隘東風藏
不盡吹豔生香萬壑又散入汀蘅洲葯擾擾匆匆塵土
面看歌鶯舞燕逢春樂人共物知誰錯寶釵樓上圍
簾幕小嬋娟雙調彈箏半霄鸞鶴我輩中人無此分琴
思詩情當却也勝似愁横眉角芳景三分纔過二便綠
隂門巷楊花落沽斗酒且同酌
前調(懷舊)蔣捷
夢冷黃金屋歎秦箏斜鴻陣裏素絃塵撲化作嬌鶯飛
歸去猶認紗牎舊綠正過雨荆桃如菽此恨難平君知
否似瓊臺湧起彈棋局消瘦影嫌明燭鴛樓瀉碎東
西玉問芳蹤何時再展翠釵難卜待把宫眉横雲樣描
上生綃畫幅怕不是新來妝束綵扇紅牙今都在恨無
人解聽開元曲空掩袖倚修竹
前調蔣捷
深閣簾垂繡記家人軟語燈邊笑渦紅透萬疊城頭哀
怨角吹落霜花滿袖影厮伴東奔西走望斷鄉關知何
處羨寒鴉到著黃昏後一點點歸楊柳相看只有山
如舊歎浮雲本自無心也成蒼狗明日枯荷包冷飯又
過前頭小阜趁未發且嘗邨酒醉探枵囊毛錐在問鄰
翁要寫牛經否翁不應但搖手
前調(題後院畫像)蔣捷
綠墮雲垂領背琵琶盈盈裹手粉閒紅靚依約春遊歸
來倦又似春眠未醒灩寒泚低迷蓉影鶯帶鬆聲飛過
也柳牎深尚記停鍼聽魂浩蕩孤芳景金釵斷股瓶
沉井問蘇城香銷卷子倩誰題詠燈暈青紅殘醉在小
院屏昏帳暝誤嗔怪眉心慵整人道眞眞招得下任千
呼萬喚無言應空對此淚花冷
前調(吳江)蔣捷
浪湧孤亭起是當年蓬萊頂上海風飄墜帝遣江神長
守護八柱蛟龍纏尾鬭吐出寒煙寒雨昨夜鯨翻坤軸
動卷雕翬擲向虛空裏但留得絳虹住五湖有客扁
舟檥怕羣仙重遊到此翠旌難駐手拍闌干呼白鷺為
我殷勤寄語奈鷺也驚飛沙渚星月一天雲萬壑覽茫
茫宇宙知何處鼓雙楫浩歌去
前調蔣捷
妾有琵琶譜抱金槽慢撚輕抛柳梢鸎語羽調六么彈
徧了花底靈犀暗度奈敲斷玉釵纖股低畫屏深朱戶
掩捲西風滿地吹塵土芳事往蝶空訴天天把妾芳
心誤小樓東隱約誰家鳳簫鼉鼓淚點染衫雙袖翠修
竹凄其又暮背燈影蕭條情互捐佩洲前裙步步渺無
邊一片相思苦春去也亂紅舞
前調(括杜少陵佳人詩)蔣捷
絶代幽人獨掩芳姿深居何處亂雲深谷自說關中良
家子零落聊依草木世喪敗誰收骨肉輕薄兒郎為夫
壻愛新人窈窕顔如玉千萬事風前燭鴛鴦一旦成
孤宿最堪憐新人歡笑舊人哀哭侍婢賣珠回來後相
與牽蘿補屋漫采得栢枝盈掬日暮山中天寒也翠綃
衣薄甚肌生粟空斂袖倚修竹
御選歴代詩餘卷九十五
