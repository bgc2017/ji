欽定四庫全書
御選歴代詩餘卷七十四目錄(一百二字)
水龍吟(上)
柳永
蘇軾(四首)
秦觀
晁補之(四首)
李之儀
章楶
孔平仲
孔武仲(二首)
周紫芝(二首)
周邦彦
晁端禮
李祁
吕渭老(二首)
向子諲
葉夢得
李綱(二首)
曾覿
楊无咎(三首)
侯寘
辛棄疾(七首)
韓元吉
袁去華
劉克莊(四首)
趙彦端
管鑑
陳亮
黃機
馬莊父
劉鎮
嚴仁(三首)
毛幵
盧祖皋(二首)
高觀國
史達祖(三首)
方岳(二首)
御選歴代詩餘卷七十四目錄
欽定四庫全書
御選歴代詩餘卷七十四(一百二字)
司經局洗馬掌局事兼翰林院修撰加二級(臣)王奕清奉
旨校刊
水龍吟(上)
(雙調一百二字一名小樓連苑一名海天闊處皆以詞句别名也)
水龍吟(梅)柳永
雪霏冰結霜凝是誰透得春工意南枝向暖江邊嶺上
獨先衆卉閒態幽姿綠窗紅蔕粉英金蕊念冰膚秀骨
人間要見除非是真仙子羌管且休横吹待佳人新
妝初試鸞臺晚鑑人花相對何須更比疎影横斜暗香
浮動月低風細又豈知漸結枝頭翠玉有和羹美
前調蘇軾
古來雲海茫茫蓬山絳闕知何處人間自有赤城居士
龍蟠鳳舉清淨無為坐㤀遺照八篇竒語向玉霄東望
蓬萊晻靄有雲駕驂風馭行盡九州四海笑紛紛落
花飛絮臨江一見謫仙風采無言心許八表神遊浩然
相對酒酣箕踞待垂天賦就騎鯨路穏約相將去
前調(贈吹笛侍兒)蘇軾
楚山修竹如雲異材秀出千林表龍鬚半翦鳳膺微漲
玉肌勻繞木落淮南雨晴雲夢月明風裊自中郎不見
桓伊去後知辜負秋多少聞道嶺南太守後堂深綠
珠嬌小綺窗學弄梁州初徧霓裳未了嚼徵含宫泛商
流羽一聲雲杪為使君洗盡蠻風瘴雨作霜天曉
前調(紀夢)蘇軾
小舟横截春江臥看翠壁紅樓起雲間笑語使君高會
佳人半醉危柱哀絃豔歌餘響繞雲縈水念故人老大
風流未減獨回首煙波裏推枕惘然不見但空江月
明千里五湖聞道扁舟歸去仍攜西子雲夢南州武昌
南岸昔遊應記料多情夢裏端來見我也參差是
前調蘇軾
小溝東接長江柳堤葦岸連雲際煙村瀟灑人間一閧
漁樵早市永晝端居寸隂虛度了成何事但綠蓴玉藕
珠秔錦鯉相留戀又經歲因念浮邱舊侣慣瑶池羽
觴沉醉青鸞歌舞銖衣搖曳壺中天地飄墮人間步虛
聲斷露寒風細抱素琴獨向銀蟾影裏此懷難寄
前調秦觀
小樓連苑横空下窺繡轂雕鞍驟疎簾半捲單衣初試
清明時候破暖輕風弄晴微雨欲無還有賣花聲過盡
斜陽院落紅成陣飛鴛甃玉珮丁東别後悵佳期參
差難又名韁利鎖天還知道和天也瘦花下重門柳邊
深巷不堪回首念多情但有當時皓月照人依舊
前調(寄無愧丈)晁補之
滿湖高柳搖風坐看驟雨來湖面跳珠濺玉圓荷翻倒
輕鷗驚散堂上凉生檻邊暑退羅裙零亂想東山謝守
綸巾羽扇高歌下青天半應記狂吟司馬去年時黃
花高宴竹枝苦怨琵琶多淚新年鬢換常恐歸時眼中
物是日邊人遠望隋河一帶傷心霧靄遣離魂斷
前調(别吳興至松江作)晁補之
水晶宫繞千家卞山倒影雙溪裏白蘋洲渚詩成春晩
當年此地行徧瑶臺弄英攜手月嬋娟際筭多情小杜
風流未覩空腸斷枝間子一似君恩賜與賀家湖千
峰凝翠黃粱未熟紅旌巳遠南柯舊事常恐重來夜闌
相對也疑非是向松陵回首平蕪盡處在青山外
前調(次韻惜春)晁補之
問春何苦匆匆帶風伴雨如馳驟幽葩細萼小園低檻
壅培未就吹盡繁紅占春長久不如垂柳筭春長不老
人愁春老愁只是人間有春恨十常八九忍輕辜芳
醪經口那知自是桃花結子不因春瘦世上功名老來
風味春歸時候縱尊前痛飲狂歌似舊情難依舊
前調晁補之
去年暑雨鈎盤夜闌睡起同征轡今年芳草齊河古岸
扁舟同檥萍梗孤蹤夢魂浮世别離常是念當時綠鬢
狂歌痛飲今顦顇東風裏此去濟南為說道愁腸不
醒猶醉多情北渚兩行煙柳一湖春水還唱新聲後人
重到應悲桃李待歸時攬取庭前皓月也應堪寄
前調(中秋)李之儀
晩來輕拂遊雲盡捲霽色寒相射銀潢半掩秋毫欲數
分明不夜玉琯傳聲羽衣催舞此歡難借凛清輝但覺
圓月罩影冰壺瑩真無價聞道水晶宫殿蕙爐熏珠
簾高挂瓊枝半倚瑶觴更勸鶯嬌燕姹目斷魂飛翠縈
紅繞空泠小砑想歸來醉裏鸞篦鳳朵倩何人卸
前調(柳花)章楶
燕忙鶯嬾芳殘正堤上柳花飄墜輕飛亂舞點畫青林
全無才思閒趁遊絲靜臨深院日長門閉傍珠簾散漫
垂垂欲下依前被風扶起蘭帳玉人睡覺怪春衣雪
沾瓊綴繡牀漸滿香毬無數才圓却碎時見蜂兒仰黏
輕粉魚吞池水望章臺路杳金鞍搖蕩有盈盈淚
前調(梅)孔平仲
歲窮風雪飄零望迷萬里雲垂凍紅綃翦碎凝酥繁綴
煙深霜重疎影沉波暗香和月横斜浮動悵别來欲把
芳菲遠寄還羌笛吹三弄寂寞玉人睡起汚殘妝不
勝嬌鳳盈盈山館紛紛客路相思誰共才與風流賦稱
清豔多情惟宋筭襄王枉被棃花瘦損又成春夢
前調(梅二首)孔武仲
淡煙池館霜飇蕭條又是年華暮黃花老盡丹楓舞困
江梅初吐點綴南枝暗傳春信玉苞微露凭危闌望斷
誰家素臉遥山遠空凝竚昨夜一枝開處正前村雪
深幽曙看來只恐瑶臺雲散玉京人去庾嶺寒餘漢宫
妝曉飛堆行雨仗誰人惜取孤芳雅致作春光主
前調孔武仲
數枝凌雪乘冰嫩英半吐瓊酥點南州故苑何郎遺詠
風臺月觀疎影横斜暗香浮動水寒雲晩笑浮花浪蕊
嬌春萬里空零落愁鶯燕遊子寂寥暮景向天邊幾
回相見玉人纖手殷勤攀贈欲持微盼越使歸來漢宫
妝罷昭華流怨念湘江夢杳窗前疑是此情何限
前調周紫芝
黃金雙闕横空望中隠約三山杳春皇欲降渚煙收盡
青虹正繞日到層霄九枝光滿普天俱照看海中桃熟
雲幡絳節冉冉度滄波渺遥想建章宫闕度薰風月
寒清曉紅鸞影上雲韶聲裏蒙天一笑萬國朝元百蠻
欵塞太平多少聽堯雲深處人人盡祝似天難老
前調(題夢雲軒)周紫芝
楚山千疊浮雲楚雲只在巫山住鸞飛鳳舞當時空記
夢中寄語曉日曈曨夕陽零亂裊紅縈素問如今依舊
霏霏冉冉知他為誰朝暮玉珮煙鬟飛動炯星眸人
間相遇嫣然一笑陽城下蔡盡成驚顧蕙帳春濃蘭衾
日暖未成行雨但丁寧莫似陽臺夢斷又隨風去
前調(棃花)周邦彦
素肌應怯餘寒豔陽占立青蕪地樊川照目靈關遮路
殘紅斂避傳火樓臺妒花風雨長門深閉亞簾櫳半濕
一枝在手偏勾引黃昏淚别有風前月底布繁隂滿
園歌吹朱鉛退盡潘妃却酒昭君乍起雪浪翻空粉裳
縞夜不成春意恨玉容不見瓊英漫好與何人比
前調晁端禮
倦遊京洛風塵夜來病酒無人問九衢雪少千門月淡
元宵燈近香散梅梢凍消池面一番春信記南樓醉裏
西城宴闋都不管人春困屈指流年未幾早驚人潘
郎雙鬢當時體態而今情緒多應瘦損馬上牆頭縱教
瞥見也難相認凭闌干但有盈盈淚眼把羅襟揾
前調李祁
碧山横繞清湖茂林秀麓波光裏南宫老大西洲漂蕩
危亭重倚雨步雲行餌風飲露平生遊戲笑此中空洞
都無一物有神妙浩然氣埽盡雲南夢北看三江五
湖秋水狂歌兩解清尊一舉超然千里江漢蒼茫故人
何處山川良是待白蘋露下青天月上約騎鯨起
前調(寄竹西)吕渭老
五湖春水茫茫夢魂夜逐楊花去汀花岸草佳人微笑
眼波横注借問劉郎心期則甚一成無據自春來淚滿
挼藍袖口沒整頓心情處聞道相如病渴念文君白
頭新句相思兩地光窮煙水一庭花霧錦字藏頭織成
機上一時分付問他年更有微雲淡月重來兮未
前調吕渭老
年年九月西湖繡船繼日笙簫擁五雲深處紅簾一桁
語鶯歌鳳羣玉峰頭影娥池畔煙霞飛動認蓬瀛仙子
雲程路遠貪人世瑶池夢要看黃塵青海戲真珠麻
姑清縱曲門自有菊金芳砌月篦浮棟子著宫桃舞翻
官柳霞杯纖捧待明年更把西風妙曲按成新弄
前調(上元)向子諲
華燈明月光中綺羅絃管春風路龍如駿馬車如流水
軟紅成霧太乙池邊葆真宫裏玉樓珠樹見飛瓊伴侣
霓裳縹緲星回眼蓮微步笑入彩雲深處更冥冥一
簾花雨金鈿半落寳釵斜墜乘鸞歸去醉失桃源夢回
蓬島滿身風露到而今江上愁山萬疊鬢絲千縷
前調(西湖讌客)葉夢得
對花常欲留春恨春故遣花飛早晩來雨過綠隂深處
幾番芳草一片飄時巳知消減滿庭誰埽料多情也似
愁人易感先催趁朱顔老猶有清明未過但狂風匆
匆難保酒醒夢斷年年此恨不禁煙草只恐春工應留
芳信與花爭好有姚黃一朵殷勤付與送金杯倒
前調(楊花次章質夫韻)李綱
晩春天氣融和乍驚密雪煙空墜因風飄蕩千門萬戶
牽情惹思青眼初開翠眉纔展小園長閉又誰知化作
瓊花玉屑共榆莢漫天起深院美人慵困亂雲鬟儘
從妝綴小廊回處氍毹重疊輕拈却碎飛入樓臺舞穿
簾幕總歸流水悵青春又過年年此恨滿東風淚
前調(送林商叟海道還閩中)李綱
際天雲海無涯經從一葉舟中渡天容海色浪平風穏
何嘗有颶鱗甲千山笙鏞羣籟了無遮護笑讀君佳闋
追尋往事須信道忘來去聞說釣鯨公子為才名鶚
書交舉高懷澹泊柏臺蘭省留連莫住萬里閩山不從
海道寄聲何處悵七年契闊無因握手與開懷語
前調曾覿
楚天千里無雲露華洗出秋容淨銀蟾臺榭玉壺天地
參差桂影鴛瓦寒生畫檐光射碧梧金井聽昭華半夜
江梅三弄風嫋嫋良宵永攜手西園宴罷下瑶臺醉
魂初醒吹簫仙子驂鸞歸路一襟清興鳷鵲樓高建章
門迥星河耿耿看滄江潮上丹楓葉落浸關山冷
前調(武寧瑞蓮)楊无咎
曉來雨歇風生素商乍入鴛鴦浦紅蕖翠蓋不知西帝
神遊何處羅綺叢中是誰相慕凭肩私語似漢皋珮解
桃源人去成思憶空凝竚肯為風流令尹把芳心雙
雙分付碧紗對引朱衣前導應須此去好揖清香盛邀
佳客杯行無數喚瑶姬並立如花並蔕唱黃金縷
前調(木樨)楊无咎
智瓊嬌額塗黃為誰種作秋風蕊寒香半露綠帷深護
猶聞十里山麝生臍水沉削蠟一時羞避向錢塘江上
中秋月下有人暗尋遺子不奈書生習氣對羣花領
略風味騷人已去欲紉幽佩重為湘酹天賦風流友梅
兄蕙輿桃奴李向明牎棐几纖枝未老眼明如水
前調(梅)楊无咎
當年誰種官梅自開自落清無地一朝驚見危亭岑立
繁華叢裏知是賢侯有難兄弟素書時寄縱舞攜如意
吟搔短髮無從訴心中喜却對疎枝冷蕊似於人不
勝風味冰姿斜映朱脣淺破欣然會意青子垂垂翠隂
密密尤堪頻憩待促歸禁近邦人指點作甘棠比
前調侯寘
夜來霜拂簾旌深雲麗日開清曉香猊金㬉冰壺玉嫩
佳辰寒早橘綠橙黃袖紅裙翠一堂歡笑正梅妃月姊
雪肌粉面爭妝點瀟湘好莫惜芳尊屢倒擁羣仙醉
遊蓬島東牀俊選南溟歸信一時俱到鬢影搖春命書
紆錦子孫環繞看他時歸去飛觴石澗待甘泉老
前調(旅次登樓作)辛棄疾
楚天千里清秋水隨天去秋無際遥岑遠目獻愁供恨
玉簪螺髻落日樓頭斷鴻聲裏江南遊子把吳鈎看了
闌干拍徧無人會登臨意休說鱸魚堪鱠儘西風季
鷹歸未求田問舍怕應羞見劉郎才氣可惜流年憂愁
風雨樹猶如此倩何人喚取紅巾翠袖揾英雄淚
前調(文官花)辛棄疾
倚欄看碧成朱等間褪了香苞粉上林高選匆匆又換
紫雲衣潤幾許春風朝熏暮染為花忙損笑舊家桃李
東塗西抺有多少淒涼恨擬倩流鶯說與記榮華易
消難整人間得意千紅萬紫轉頭春盡白髮憐君儒冠
曾悞平生官冷筭風流未減年年醉裏把花枝問
前調(過南澗雙溪樓)辛棄疾
舉頭西北浮雲倚天萬里須長劒人言此地夜深長見
斗牛光焰我覺山高潭空水冷月明星淡待燃犀下看
凭闌却怕風雷怒魚龍慘峽束蒼江對起過危樓欲
飛還歛元龍老矣不妨高臥冰壺凉簟千古興亡百年
悲笑一時登覽問何人又卸片帆沙岸繫斜陽纜
前調辛棄疾
老來曾識淵明夢中一見參差是覺來幽恨停觴不御
欲歌還止白髮西風折腰五斗不應堪此問北牎高臥
東籬自醉應别有歸來意須信此翁未死到如今凛
然生氣吾儕心事古今長在高山流水富貴他年直饒
來晩也應無味甚東山何事當時也道為蒼生起
前調辛棄疾
被公驚倒瓢泉倒流三峽詞源瀉長安紙貴流傳一字
千金爭舍割肉懷歸先生自笑又何廉也但銜杯莫問
人間豈有如孺子長貪者誰識稼軒心事似風乎舞
雩之下回頭落日蒼茫萬里塵埃野馬更想隆中臥龍
千尺高吟纔罷倩何人與問雷鳴瓦釡甚黃鐘啞
前調(别傅先之)辛棄疾
只愁風雨重陽思君不見令人老行期定否征車幾輛
去程多少有客書來長安却早傳聞追詔問歸來何日
君家舊事直須待為霖了從此蘭生蕙長吾誰與翫
兹芳草自憐拙者功名相避去如飛鳥只有良朋東阡
西陌安排似巧到如今巧處依然又拙把平生笑
前調辛棄疾
渡江天馬南來幾人真是經綸手長安父老新亭風景
可憐依舊夷甫諸人神州沉陸幾曾回首筭平戎萬里
功名本是真儒事君知否况有文章山斗對桐隂滿
庭清晝當年墜地而今試看風雲奔走綠野風煙平泉
草木東山歌酒待他年整頓乾坤事了為先生夀
前調(題三峰閣詠英華女子)韓元吉
雨餘疊巘浮空望中秀色仙都是洞天未鎖人間春好
玉妃曾墜錦瑟繁絃鳳笙清響九霄歌吹問分香舊事
劉郎去後知誰伴風前醉回首暝煙千里但紛紛落
紅如淚多情易老青鸞何許詩成誰寄斗轉參横半簾
花影一溪寒水悵飛鳬路杳行雲夢斷有三峰翠
前調(九日次韻)袁去華
漢江流入蒼煙戍樓弔古臨無地清霜初肅鷹揚隼擊
青霄凌厲新鴈聲中夕陽影裏千崖秋氣念東籬采菊
龍山落帽風流在尚堪繼引滿松醪徑醉誦坡仙臨
漳宵濟茱萸細看明年誰健空悲身世兒輩何知更休
說似登山臨水那紛紛毁譽耳邊風過我何曾記
前調(巳亥自壽二首)劉克莊
年年歲歲今朝左弧懸罷渾無事吾衰久矣我辰安在
老之將至嬾寫京書怕看除目敗人佳思把東籬揜定
北牎開了悠然酌頽然睡客有過門投䞇道先生訪
華胥氏誰能辛苦陪他綺語記他竒字屈指前賢戴花
老監豈其苖裔待異時約取寬夫彦國入耆英會
前調劉克莊
先生放逐方歸不如前輩抽身早臺郎舊秩看來却似
散人新號起舞非狂行吟非怨高眠非傲歎終南捷徑
太行盤谷用卿法從吾好閉了草廬長嘯後將軍來
時休報牀頭書在古人出處今人非笑製箇閒詞呷些
薄酒野花簪帽願雲臺任滿又還因任賽汾陽考
前調(自和前韻二首)劉克莊
山翁一榻蕭然不知世有歡娛事雀羅庭院載醪客去
催租人至報荅秋光要些酒量要些詩思奈長鯨罷吸
寒蛩息響茶甌外惟貪睡窮巷幸無干䞇或相遇莫
知誰氏柴門草戶闕人守舍任伊題字自和山歌國風
之變離騷之裔待從今去願年年強健插花高會
前調劉克莊
平生酷愛淵明偶然一出歸來早題詩信意也書甲子
也書年號陶侃孫兒孟嘉甥子疑狂疑傲與柴桑樵牧
斜川魚鳥同盟後歸于好除了登臨吟嘯事如天莫
相諮報田園閒靜市朝翻覆回頭堪笑節物催人東籬
把菊西風吹帽做先生處士一生一世不論資考
前調趙彦端
春溪漠漠如空望中只與新愁去何知尚有煙間餘怨
洛津閒賦巳瘦難豐久離重見好春如許念海棠未老
荼䕷欲吐且莫恨風兼雨休問無情水驛載幽懷小
橈輕櫓君看睡起平階柳絮入門花霧才盡無竒客殘
如埽一尊誰舉悵行雲斷後祇應夢裏有澄江句
前調(雪)管鑑
曉來密雪如篩望中瑩徹還如洗梅花過了東君又放
滿城桃李碎翦瓊英高林低樹巧妝勻綴更江山秀發
田疇清潤滿眼是豐年意誰念危樓獨倚共飄零茫
茫天際毫端句澀杯中酒減歡情難寄天為淒涼暫時
遮盡黃茅白葦但神州目斷珠宫玉闕隔三千里
前調陳亮
鬧花深處層樓畫簾半捲東風軟春歸翠陌平沙茸嫩
垂楊金淺遲日催花淡雲閣雨輕寒輕暖恨芳菲世界
遊人未賞都付與鶯和燕寂寞憑高念遠向南樓一
聲歸鴈金釵鬭草青絲勒馬風流雲散羅綬分香翠綃
封淚幾多幽怨正銷魂又是疎煙淡月子規聲斷
前調黃機
晴江滚滚東流為誰流得新愁去新愁都在長亭望際
扁舟行處歌罷翻香夢回呵酒别來無據恨荼䕷吹盡
櫻桃過了便只恁成孤負須信情鍾易感數良辰佳
期應誤才高自歎綵雲空詠淩波漫賦團扇塵生吟箋
淚漬一觴慵舉但丁寧雙燕明年還解寄平安否
前調(海棠)馬莊父
東君直是多情好花一夜都開盡杏梢零落藥闌遲暮
不教寧靜風度秋千日移簾幕翠紅交映正太真浴罷
西施濃抹都沉醉嬌相稱磨徧綠牎銅鏡挽青衫不
堪比並暮雲空谷佳人何處碧苔侵徑睡裏相看酒邊
凝想許多風韻問因何欠却一些香味惹旁人恨
前調(丙子立春懷内)劉鎮
三山臘雪才消夜來誰轉回寅斗試燈簾幕送寒幡勝
暗香攜手少日歡娛舊遊零落異鄉歌酒到如今生怕
春來太早空贏得兩眉皺春到蘭湖少住肯殷勤訪
梅尋柳相思人遠帶圍寬減粉痕消瘦雙燕無憑尺書
難表甚時回首想畫闌倚徧東風閒却負桃花呪
前調(題連州翼然亭)嚴仁
翼然新榜高亭翰林鐵畫燕公手滁陽盛事何人重繼
湟川太守太守為誰文章的派醉翁賢胄對千峰削翠
雙溪注玉端不減瑯琊秀坐嘯清香畫戟聽丁丁滴
花晴漏棠隂晝寂細賡賓客竹枝楊柳只恐明朝綈封
趣覲未容借寇儘江山識賞鹽梅事業換青氊舊
前調(題天風海濤呈潘料院)嚴仁
飇車飛上蓬萊不須更跨琴高鯉劃然長嘯天風澒洞
雲濤無際我欲乘桴從兹浮海約任公子辦虹竿千丈
犗鈎五十親點對連鼇餌誰榜佳名空翠紫陽仙去
騎箕尾銀鈎鐵畫龍挐鳳峙留人間世更憶東山哀箏
一曲灑沾襟淚到而今幸有高亭遺愛寓甘棠意
前調(題盱江偉觀)嚴仁
城頭傑觀崢嶸重欄下瞰蒼龍脊鏤珉盤礎雕檀竦楶
玲瓏金碧華子岡頭麻源谷口神仙窟宅道至今清夜
月明風冷常隠隠聞笙笛翠壁煙霞縹緲更寒泉飛
空千尺數峰江上孤舟天際夕陽紅濕抖擻征塵浩然
長嘯跨青鸞翼向鳳岡西望遥釃斗酒酹文章伯
前調(登吳江橋)毛幵
渺然震澤東來太湖望極平無際三吳風月一江煙浪
古今絶致羽化蓬萊胸吞雲夢不妨如此看垂虹千丈
斜陽萬頃盡倒影青匳裏追想扁舟去後對汀洲白
蘋風起只今誰會水光山色依然西子安得超然相從
物外此生終矣念素心空在徂年易失淚如鉛水
前調(荼䕷)盧祖皋
蕩紅流水無聲暮煙細草黏天遠低回倦蝶往來忙燕
芳期頓嬾綠霧迷牆翠虬騰架雪明香暖笑依依欲挽
春風教住還疑是相逄晩不是梅妝瘦減占人間丰
神蕭散攀條弄蕊天涯猶記曲闌小院老去情懷酒邊
風味有時重見對枕幃空想東牎舊夢帶將離恨
前調(淮西重午)盧祖皋
會昌湖上扁舟幾年不醉西山路流光又是宫衣初試
安榴半吐千里江山滿川煙草薰風淮楚念離騷恨遠
獨醒人去闌干外誰懷古亦有魚龍戲舞豔晴川綺
羅歌鼓鄉情節意尊前同是天涯羈旅綠漲池塘翠隂
庭院歸期無據問明年此夜一眉新月照人何處
前調高觀國
舊家心緒如雲乍舒乍卷初無定西郊載雨東城隔霧
還開晴景愛踏花隂喜移月地朦朧清影任無心有意
溶溶曳曳蕭散處有誰問朝暮如今難準枉教他嗔
春人恨遠峰依舊前蹤何在有時愁凝此興飄然不妨
吹斷一川煙暝待良宵再入高唐夢裏覓巫陽信
前調(問梅劉寺)史達祖
夜寒幽夢飛來小梅影下東風曉蝶魂未冷吾身良是
悠然一笑竹杖敲苔芒鞵踏凍歲常先到傍蒼林却恨
儲風飬月須我輩新詩弔永以南枝為好怕從今逄
花漸老愁消秀句寒回斗酒春心多少之子逃空伊人
遯世又還驚覺但歸來對月高情耿耿寄白雲杪
前調(雪)史達祖
夢回虛白初生便疑冷月通牎戶不知夜久都無人見
玉妃起舞銀界回天瓊田易地恍然非故想兒童健意
生愁霽色情頻在窺簾處一片樵林釣浦是天教王
維畫取未知授簡先將高興收歸妙句江路梅愁灞陵
人老又騎驢去過章臺記得春風乍見倚簾吹絮
前調(留别社友)史達祖
道人越布單衣興高愛學蘇門嘯有時也伴四佳公子
五陵年少歌裏眠香酒酣喝月壯懷無撓楚江南每為
神州未復闌干静慵登眺今日征夫在道敢辭勞風
沙短帽休吟稷穗休尋喬木獨憐遺老同社詩囊小牎
鍼線斷腸秋早看歸來幾許吳霜染鬢驗愁多少
前調(瑞香和朱行父韻)方岳
當年睡裏聞香阿誰喚作花間瑞巾飄沉水籠熏古錦
擁青綾被初日酣晴柔風逗暖十分情致掩牎綃待得
香融酒醒儘消受這春思從把萬紅排比想較伊更
爭些子詩仙老手春風妙筆要題教似十里揚州三生
杜牧可曾知此趁紫脣凝綻芳心半逗與騷人醉
前調(海棠和朱行父韻)方岳
書長庭院深深春柔一枕流霞醉矇鬆欲醒嬌羞還困
錦屏圍翠豆蔲初凝櫻桃微綻玉闌同倚記華清浴起
渭流波暖紅漲膩棄脂水燕子來時天氣儘韶風與
詩為地芳叢雨歇露痕日釅英英仙意莫恨無香最憐
有韻天然情致待問春能幾五更猶是&KR0838;今宵睡
御選歴代詩餘卷七十四
