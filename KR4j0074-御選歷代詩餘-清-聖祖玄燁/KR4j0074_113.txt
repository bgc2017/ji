欽定四庫全書
御選歴代詩餘卷一百十三
司經局洗馬掌局事兼翰林院修撰加二級(臣)王奕清奉
旨校刊
詞話(五代十國)
一葉落陽臺夢皆後唐莊宗所製一葉落云一葉落褰
珠箔此時景物正蕭索畫樓月影寒西風吹羅幕吹羅
幕往事思量著陽臺夢云薄羅衫子金泥鳳困纖腰怯
銖衣重笑迎移步小蘭叢嚲金翹玉鳳嬌多情脈脈羞
把同心撚弄楚天雲雨却相和又入陽臺夢舊本有改
金泥鳳鳳字為縫字者(北夢瑣言)
莊宗嘗製小詞云曾宴桃源深洞一曲舞鸞歌鳳長記
别伊時和淚出門相送如夢如夢殘月落花煙重盖其
自度曲也古今詞話又云後唐莊宗修内苑掘得斷碑
中有三十二字令樂工入律歌之一名憶仙姿(詞綂)
金陵妓王感化善詞翰元宗手寫山花子二闋賜之云
菡萏香消翠葉殘西風愁起綠波間還與韶光共憔悴
不堪看細雨夢回雞塞遠小樓吹徹玉笙寒多少淚珠
何限恨倚闌干又云手捲真珠上玉鈎依前春恨鎖重
樓風裏落花誰是主思悠悠青鳥不傳雲外信丁香空
結雨中愁回首綠波三峡暮接天流(耆舊續聞)
南唐書云王感化善謳歌聲韻悠揚清振林木繫樂部
爲歌板色元宗嘗作浣溪沙二闋手寫賜感化後主即
位感化以詞札上之後主感動賞賜感化甚優古今詞
話以為後主作非也(詞苑)
馮延巳著樂章百餘闋其鶴冲天詞云曉月墜宿雲披
銀燭錦屏幃建章鐘動玉䋲低宫漏出花遲又歸國謠
詞云江水碧江上何人吹玉笛扁舟遠送瀟湘客蘆花
千里霜月白傷行色明朝便是關山隔見稱於世元宗
樂府云小樓吹出玉笙寒延已有風乍起吹皺一池春
水之句皆爲警策元宗嘗戲延已曰吹皺一池春水干
卿何事延已對曰未如陛下小樓吹徹玉笙寒元宗悦
(南唐書)
古今詞話云江南成幼文為大理卿詞曲妙絶嘗作謁
金門云風乍起吹皺一池春水中主聞之因按獄稽遲
召詰之且謂曰卿職在典刑一池春水又何干於卿幼
文頓首又本事曲云南唐李國主嘗責其臣曰吹皺一
池春水干卿何事其臣即對曰未如陛下小樓吹徹玉
笙寒二說不同未詳孰是(苕溪漁隐)
元宗保大五年元日大雪命太弟以下展燕賦詩詞令
中人就私第賜李建勲繼和時建勲方會中書舍人徐
鉉勤政殿學士張義方於溪亭即時和進乃召建勲鉉
義方三人同宴夜艾方散侍臣皆有詩詞鉉為前後序
仍集名手圖畫御容則高冲主之侍臣法部絲竹則周
文矩主之樓閣宫殿則朱澄主之雪竹寒林則董源主
之池沼禽魚則徐崇嗣主之圖成皆為絶筆(清異錄)
中宗一日乘醉命奏水調樂工惟歌南朝天子愛風流
及本為戰争收拾得却因歌舞破除休再四不易因罷
鼓吹(古今詞話)
蜀主衍裹小巾其尖如錐宫妓多衣道服簮蓮花冠施
脂夾粉名曰醉妝自製醉妝詞云者邊走那邊走只是
尋花柳那邊走者邊走莫厭金杯酒又嘗宴於怡神亭
自執板歌後庭花思越人曲(北夢瑣言)
蜀宫人李玉簫愛唱王衍宫詞月華如水浸宫殿有酒
不醉真癡人後有以詩紀之者云雲散江城玉漏遥月
華浮動可憐宵停歌不飲將何待試問當年李玉簫(五代)
(軼事)
衍嘗宴怡神亭召嘉王宗夀赴宴宗夀因持杯諫衍宜
以社稷為念少節宴飲其言慷慨激烈至於流涕衍有
媿色佞臣潘在迎顧在珣韓昭等奏曰嘉王從来酒悲
不足責乃相與諧謔戲笑衍命宫人李玉簫歌衍所撰
宫詞侑宗夀酒宗夀懼禍乃盡飲之在迎曰嘉王聞玉
簫歌即飲請以玉簫賜之衍曰王必不納宗夀字永年
建之族子(幸蜀記)
王衍詞惟以甘州曲中畫羅裙能結束稱腰身三句為
冣(古今詞話)
蜀王衍奉其太后太妃禱青城山宫人皆衣雲霞之衣
後主自製甘州曲令宫人唱之其辭哀怨聞者悽慘詞
曰畫羅裙能結束稱腰身柳眉桃臉不勝春薄媚足精
神可惜許淪落在風塵衍意本謂神仙而在凡塵耳後
降中原宫伎多淪落人間始騐其語(十國春秋)
蜀主孟㫤令羅城上盡種芙蓉盛開四十里語左右曰
古以蜀為錦城今觀之真錦城也嘗夜同花蘂夫人避
暑摩訶池上作玉樓春詞云冰肌玉骨清無汗水殿風
来暗香滿繡簾一點月窺人攲枕釵横雲鬢亂起来瓊
戶啟無聲時見疎星渡河漢屈指西風幾時来只恐流
年暗中換(温叟詞話)
花蕊夫人製采桑子題葭萌驛壁纔半闋為軍騎促行
後有續成之者云三千宫女如花貎妾冣嬋娟此去朝
天只恐君王寵愛偏花蕊至宋尚有十四萬人齊解甲
更無一箇是男兒之句豈有随㫤行而作此敗節之語
(太平清話)
後蜀主孟㫤好學為文皆本於理居恒謂李昊徐光溥
曰王衍浮薄而好輕豔之詞朕不為也然㫤亦工聲曲
有相見歡詞(十國春秋)
蜀亡花蕊夫人随孟㫤行至葭萌驛題壁云初離蜀道
心將碎離恨綿綿春日如年馬上時時聞杜鵑書未竟
為軍騎促行只二十二字及見宋祖有十四萬人齊解
甲更無一個是男兒之句足媿鬚眉矣後召入宫昌陵
亦惑之晉邸數諫昌陵不聽一日從獵苑中花蕊在側
晉邸方調弓矢引滿擬獸忽迴射花蕊一箭而死(詞苑)
後蜀徐光溥時號睡相坐以豔詞挑前蜀安康長公主
罷相云(十國春秋)
李後主煜菩薩蠻詞云銅簧韻脆鏘寒竹新聲慢奏移
纖玉眼色暗相勾嬌波横欲流雨雲深繡戶来便諧衷
素宴罷又成空夢迷春睡中又花明月暗飛輕霧今宵
好向郎邊去剗韤下香階手提金縷鞵畫堂南畔見一
晌偎人顫奴為出來難教君恣意憐按兩詞為繼立周
后作也周后即昭惠后之妹昭惠感疾周后常留禁中
故有来便諧衷素教君恣意憐之語聲傳外庭至再立
后成禮而已韓熙載等皆為詩諷焉(古今詞話)
南唐張泌潘佑徐鉉湯悦俱有才名後主於宫中作紅
羅亭四面栽紅梅欲以豔曲記之佑應令云樓上春寒
三四面桃李不須誇爛漫已失了東風一半時已失淮
南故佑以詞諷諫云(鶴林玉露)
南唐大周后即昭惠后嘗雪夜酣讌舉杯屬後主起舞
後主曰汝能剏為新聲則可后即命箋綴譜㗋無滯音
筆無停思譜成名邀醉舞破又恨来遲破亦昭惠作二
詞俱失無有能傳其音節者(填詞名觧)
念家山破後主煜所作盖舊曲有念家山後主親演為
破昭惠后亦作邀醉舞破恨来遲破既久而忘之後主
追悼昭惠詢問舊曲無復曉者宫人流珠獨能記憶故
三曲復有名傳(填詞名解)
南唐後主樂曲有念家山破至宋祖開寶八年悉收其
地乃入朝是念家山破之應也(陳暘樂書)
後主於圍城中賦臨江仙未終而城破其詞云櫻桃落
盡春歸去蝶翻金粉雙飛子規啼月小樓西玉鉤牽幕
惆悵卷金泥門掩寂寥人散後望殘煙草淒迷於此停
筆後有劉延仲補之云何時重聽玉驄嘶撲簾柳絮依
約夢回時而花閒集所載有燼香閒裊鳳凰兒空持裙
帶回首故依依故是全本亦見耆舊續聞備記之(樂府紀聞)
南唐宫人慶奴後主嘗賜以詞云風情漸老見春羞到
處芳魂感舊游多見長條似相識強垂煙穗拂人頭書
於黃羅扇上流落人間盖柳枝詞也(客座贅語)
後主歸宋後與故宫人書云此中日夕只以眼淚洗面
每懷故國詞調愈工其賦浪淘沙有云夢裏不知身是
客一晌貪歡流水落花春去也天上人間其賦虞美人
有云問君能有幾多愁恰似一江春水向東流舊臣聞
之有泣下者七夕在賜第作樂太宗聞之怒更得其詞
故有賜牽機藥之事(樂府紀聞)
徐鉉歸朝為左散騎常侍遷給事中太宗一日問曾見
李煜否鉉對臣安敢私見之帝曰但言朕令卿往見可
矣鉉遂逕往其居望門下馬一老卒守門徐言願見太
尉卒言有旨不得與人接徐云奉旨来老卒往報徐入
立庭下久之老卒遂取舊椅子相對鉉遥見謂卒曰但
正衙一椅足矣頃間李主紗帽道服而出鉉方拜遽下
階引其手以上鉉辭賓主之禮李主曰今日豈有此禮
徐引椅少偏乃敢坐後主乃默不言忽長吁曰當時悔
殺了潘佑李平鉉既去有旨召對詢後主何言鉉不敢
隠又七夕在賜第命故妓作樂聲聞於外太宗聞之大
怒又傳小樓昨夜又東風及一江春水向東流之句遂
被禍云(王銍默記)
南唐主歸宋後作長短句云簾外雨潺潺春意闌珊羅
衾不耐五更寒夢裏不知身是客一晌貪歡獨自暮凭
闌無限江山别時容易見時難流水落花春去也天上
人間含思淒惋未幾下世其歸國臨行有詞云四十年
来家國三千里地山河鳳閣龍樓連霄漢玉樹瓊枝作
煙蘿幾曾識干戈一旦歸為臣虜沈腰潘鬢銷磨冣是
蒼皇辭廟日教坊猶奏别離歌揮淚對宫娥東坡謂後
主既為樊若水所賣舉國與人故當痛哭於九廟之前
謝其民而後行顧乃揮淚對宫娥聽教坊離曲哉(詞苑)
李重光深院静小令升庵曰詞名搗練子即咏搗練也
復有雲鬢亂一篇其詞亦同衆刻無異嘗見一舊本則
俱係鷓鴣天二詞之前各有半闋其雲鬢亂一闋云節
氣雖佳景漸闌吳綾已暖越羅寒朱扉日暮随風掩一
樹藤花獨自看雲鬢亂晚妝殘帶恨眉兒遠岫攢斜托
香腮春笋嫩為誰和淚倚闌干其深院静一闋云塘水
初澄似玉容所思還在别離中誰知九月初三夜露似
珍珠月似弓深院静小庭空斷續寒砧斷續風無奈夜
長人不寐數聲和月到簾櫳(詞苑)
李後主重光作烏夜啼一詞最為悽惋其詞曰無言獨
上西樓月如鉤寂寞梧桐深院鎖清秋翦不斷理還亂
是離愁别是一般滋味在心頭所謂其音哀以思也(詞苑)
顔氏家訓云别易會難古人所重江南餞送下泣言離
北方風俗不屑此事岐路言别歡笑分首李後主長短
句盖用此耳故云别時容易見時難又云别易會難無
可奈顔說又本文選陸士衡答賈謐詩云分索則易攜
手實難(能改齋漫錄)
荆公問山谷云作小詞曾看李後主詞否云曾看荆公
云何處最好山谷以一江春水向東流為對荆公云未
若細雨夢回雞塞遠小樓吹徹玉笙寒又細雨濕流光
冣妙詞苑云細雨夢回二句元宗詞荆公誤以為後主
也(雪浪齋日記)
歸時休放燭花紅待踏馬啼清夜月致語也小樓昨夜
又東風及問君能有幾多愁恰似一江春水向東流情
語也後主是一詞手(王世貞四部稿)
薛九江南富家子得侍李後主宫中善歌嵇康曲曲為
後主所製江南平流落江北嘗一歌之座人皆泣後易
為嵇康曲舞詞云薛九三十侍中郎蘭香花媚生春堂
龍蟠王氣變秋霧淮聲泗水浮秋霜宜城酒煙生霧服
與君試舞當時曲玉樹遺詞悔重聽黃塵染鬢無前綠
(客座贅語)
李後主宫中未嘗點燭每夜則懸大寶珠光照一室嘗
賦玉樓春詞曰晚妝初了明肌雪春殿嬪娥魚貫列鳳
簫聲斷水雲閒重按霓裳歌徧徹臨風誰更飄香屑醉
拍闌干情未切歸時休放燭花紅待踏馬蹄清夜月(詞苑)
鄭遨字雲叟滑州白馬人昭宗時舉進士不第棄妻子
入少室山其妻數以書勸歸輒投於火好為詞以見意
惜詞多不傳聞華山有五粒松脂淪入地千年化為藥
能去三尸因徙華隂欲求之與道士李道殷羅隐之善
遨種田隠之賣藥自給殷有釣魚術釣而不餌世目為
三高士(五代史)
和凝少時好為曲子布於汴洛洎入相契丹號為曲子
相公有集百卷自鏤板以行世識者非之曰此顔之推
所謂詅癡符也(花間集)
和成績豔詞每嫁名於韓偓因在政府諱之也又欲使
人知之乃作游藝集序曰予有香蘞籯金不傳於世(樂府)
(紀聞)
韋莊字端已著秦婦吟稱為秦婦吟秀才舉乾寧進士
以才名寓蜀蜀主建羇留之莊有寵人姿質豔麗兼善
詞翰建聞之托以教内人為詞強奪去莊追念悒怏作
荷葉杯小重山詞情意淒怨人相傳播盛行於時(古今詞話)
韋端已思舊姬作荷葉杯詞云絶代佳人難得傾國花
下見無期一雙愁黛遠山眉不忍更思惟閒掩翠屏金
鳳殘夢羅幕畫堂空碧天無路信難通惆悵舊房櫳又
記得那年花下深夜初識謝孃時水堂西面畫簾垂攜
手暗相期惆悵曉鶯殘月相别從此隔音塵如今俱是
異鄉人相見更無因又小重山詞云一閉昭陽春又春
夜寒宫漏永夢君恩臥思前事暗消魂羅衣溼新揾舊
啼痕歌吹隔重閽遶庭芳草綠倚長門萬般惆悵向誰
論凝望立宫殿欲黃昏流傳入宫姬聞之不食死(堯山堂外)
(紀)
牛嶠字松卿乾符中進士事蜀為給事中其楊柳枝詞
不分錢塘蘇小小引郎松下結同心見推於時(古今詞話)
牛松卿望江南詞一咏燕一咏鴛鴦是咏物而不滯於
物者也詞家當法此(姜䕫)
牛嶠定西番為塞下曲望江怨為閨中曲是盛唐遺音
及讀其翠娥愁不擡頭莫信彩牋書裏賺人腸斷字則
又刻細似晚唐矣(陸游)
南史王晞詩日驀當歸去魚鳥見留連俗本改驀作暮
淺矣孟蜀牛嶠詞日驀天空波浪急正用晞語(詞品)
歐陽炯即首序花間集者每言愁苦之音易好懽愉之
語難工其詞大抵婉約輕和不欲強作愁思(蓉城集)
炯事孟蜀後主時號五鬼之一曾約同僚納凉於寺寺
僧可朋作耘田鼓歌以刺之遂撤飲炯始作三字令有
歐陽彬作生查子者其弟也(堯山堂外紀)
蜀通正初顧夐為内直小臣命作亡命山澤賦有到處
不生草句一時傳笑後官太尉小詞特工(堯山堂外紀)
顧太尉訴衷情云換我心為你心始知相憶深雖為透
骨情語已開柳七一派(蓉城集)
馮正中樂府思深語麗韻逸調新多至百首有雜入六
一集中者黃山谷陳後山雖以庸濫目之然諸家駢金
儷玉而陽春詞特為言情之作(柳塘詞話)
宫瓦數行曉日龍旂百尺春風殊有元和氣象陽春詞
尚饒藴藉堪與李氏齊驅(蓉城集)
鹿虔扆事蜀為永泰軍節度使初讀書古祠見畫壁有
周公輔成王圖期以此見志國亡不仕詞多感慨之音
(樂府紀聞)
鹿公高節偶爾寄情倚聲而曲折盡變有無限感慨淋
漓處(倪瓚)
魏承班詞俱為言情之作大旨明淨不更苦心刻意以
競勝者(元好問)
承班詞較南唐諸公更淡而近更寬而盡人人喜效為
之如相見綺筵時深情黯共知難話此時心梁燕雙來
去亦為弄姿無限(柳塘詞話)
後唐尹鶚官參卿其詞以明淺動人以簡淨成句者也
(張玉田)
尹鶚秋夜月頗覺遵古而非正賞之音杏園芳更多頽
唐之句(古今詞話)
尹鶚杏園芳第二句教人見了關情末句何時休遣夢
相縈遂開柳屯田俳調至其臨江仙云西牎鄉夢等閒
成逡巡覺後特地恨難平又昔年於此伴蕭孃相偎竚
立牽惹叙衷腸流遞於後令讀者不能為懷豈必曰花
間尊前句皆婉麗也(柳塘詞話)
蜀人毛熙震集止二十餘調中多新警而不為儇薄(齊東)
(野語)
毛祕監詞象梳敧鬢月生雲玉纖時急繡裙腰曉花微
斂輕呵展裊釵金燕軟不止以濃豔見長也卒章情致
尤為可愛其後庭花云傷心一片如珪月閒瑣宫闕清
平樂云正是銷魂時候東風滿院花飛南歌子云嬌羞
愛問曲中名楊柳杏花時節幾多情試問今人弄筆能
出一頭地否(柳塘詞話)
毛文錫詞大致勻淨不及熙震其所撰紗牎恨可歌也
(古今詞話)
文錫詞以質直為情致殊不知流於率露諸人評庸陋
詞者必曰此仿毛文錫之贊成功而不及者逮覧其全
集有巫山一段雲詞細心微詣直造蓬萊頂上(葉夢得)
梓州李珣其先波斯人珣有詩名以秀才豫賓貢事蜀
主衍國亡不仕有瓊瑶集多感慨之音其妹為衍昭儀
亦能詞有鴛鴦瓦上忽然聲句誤入花蕊宫詞中(茅亭客話)
李珣歐陽炯輩俱蜀人各製南鄉子數首以誌風土亦
竹枝體也(周密)
同光三年唐主命蜀舊臣王鍇等賦蜀亡詩牛希濟一
律云滿朝文武欲朝天不覺鄰師犯塞煙唐主再懸新
日月國王還却舊山川末云古往今來亦如此幾曾懽
笑幾澘然唐主曰希濟不忘忠孝也賜縀百詞亦富贍
載花間集(堯山堂外紀)
希濟臨江仙芊緜温麗極矣自有憑弔淒愴之意得咏
史體裁(仇遠)
孫光憲遘兵戈之際以金帛購書數萬卷著比夢瑣言
亦多采詞家逸事(古今詞話)
小詞有絶無含蓄自爾入妙者孫葆光之浣溪沙也(孫)
(洙)
孫葆光一庭花雨濕春愁佳句也(黃昇)
韓熙載放曠不羇每得俸錢輒為諸姬分去乃著衲衣
負筐使門生舒雅執歌板乞食於諸姬院以取笑樂及
使中國有云我本江南人去作江北客舟到江北來舉
目無相識不如歸去來江南有人憶(南唐近事)
國初朝廷遣陶穀使江南以假書為名實使覘之李獻
以書抵韓熙載曰五柳公驕甚其善待之榖至果如李
所言熙載謂斫親曰陶奉使非端介者其守可隳當使
諸君一笑因令謄六朝書半年乃畢熙載使歌妓秦弱
蘭衣敝衣為驛卒女榖見之遂犯慎獨之戒作長短句
贈之明日中主宴榖榖儼然不可犯中主持觥使弱蘭
出歌榖所贈之詞侑觴榖大慚而罷詞名風光好云好
姻緣惡姻緣祇得郵亭一夜眠别神仙琵琶撥盡相思
調知音少再把鸞膠續斷絃是何年(侍兒小名錄)
陶榖尚書奉使江南邂逅驛女秦弱蘭作風光好詞前
人小說或有以為曹翰者疑以傳疑本不足論也近乃
見括蒼所刻沈叡逹之雲巢編中所紀獨以為陶使吳
越惑娼妓杜任娘遂作此詞以求遺書為尋逸犬且云
娼既得陶詞後遂落髮建立仁王院與諸家之說大異
審如其言則此娼亦不凡矣叡逹杭人所聞當不謬院
不知在何地今城中吳山自有仁王院建於近年者亦
非也(野雪鍜)
江南張泌為李後主内史以江城子二闋得名國亡仕
宋與錢俶諡議泌每奏駁其人少與鄰女浣衣善經年
不見夜必夢之女别字泌寄以詩云多情只有春庭月
猶爲離人照落花浣衣為之隕涕(古今詞話)
張子澄時有幽豔語露濃香泛小庭花是也時遂有以
浣溪沙為小庭花者(花間集)
皇甫松為牛僧孺甥以天仙子詞著名終不若摘得新
二首為有逹觀之見(花庵詞客)
皇甫松以竹枝采蓮排調擅場而才名遠遜諸人花間
集所載亦止小令短歌耳(元好問)
無名氏有撲蝴蝶詞云煙條雨葉綠徧江南岸思歸倦
客尋春來較晚岫邊紅日初斜陌上花飛正滿淒凉數
聲羌管怨春短玉人應在明月樓中畫眉嬾鸞牋錦字
多少魚鴈斷恨随去水東流事與行雲共遠羅衾舊香
猶暖一篇情景周摰換頭句逼真周秦之先聲也(詞綂)
詞至西蜀南唐作者日盛往往情至文生纏緜流露不
獨為蘇黃秦柳之開山即宣和紹興之盛皆兆於此矣
論者乃有世代升降之感不知天地之運日開山川之
秀不盡有不知其然而然者非可膠柱而鼓瑟也(玉茗堂集)
御選歴代詩餘卷一百十三
