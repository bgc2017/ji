欽定四庫全書
御選歴代詩餘卷一百十一
司經局洗馬掌局事兼翰林院修撰加二級(臣)王奕淸奉
旨校刊
詞話(唐一)
舜典曰詩言志歌永言聲依永律和聲詩序曰在心為
志發言為詩情動於中而形於言言之不足故嗟歎之
嗟歎之不足故詠歌之詠歌之不足故不知手之舞之
足之蹈之樂記曰詩言其志也歌詠其聲也舞動其容
也三者本於心而樂器從之故有心則有詩有聲則有
律先定其音節然後製詞亦依永和聲之意也今又分
詩與樂府作兩科曰古詩曰樂府謂詩之可歌者也而
古樂府以為詩之流而詞皆就音節以為名漢時雅鄭
雜用而鄭為多魏平荆州得漢雅樂古曲音調存者有
四曰鹿鳴騶虞伐檀文王而李延年之徒以歌被寵復
改易音節止存鹿鳴一曲晉初亦除之又考漢時短簫
鐃歌樂曲三國所存者有朱鷺艾如張上之回戰城南
將進酒之類凡二十二曲晉興又盡改之獨玄雲釣竿
二曲而巳自晉以來五季新曲頗衆隋初盡歸淸樂唐
景龍後曲詞猶存如白雪公莫舞巴渝白苧子夜團扇
懊憹莫愁楊叛兒烏夜啼玉樹後庭花六十三曲唐中
葉有聲有詞者三十有七有聲無詞者止七曲唐歌曲
比前代為多其見於今者十之三四耳(碧雞漫志)
詞起於唐人而六代巳濫觴矣梁武帝有江南弄陳後
主有玉樹後庭花隋煬帝有夜飲朝眠曲豈獨五代之
主蜀之王衍孟㫤南唐之李璟李煜吳越之錢俶以工
小詞為能文哉王衍之月眀如水浸宮殿有酒不醉眞
癡人李玉簫愛賞之元人用為傳竒孟㫤之冰肌玉骨
淸無汗東坡復衍足其句錢俶之金鳳欲飛遭掣搦情
脉脉行即玉樓雲雨隔為藝祖歎賞惜無全篇而亦流
遞於後矣(曲洧舊聞)
隋樂工王令言妙達音律時煬帝將征遼令言之子彈
琵琶作安公子曲令言驚問那得有此對曰宮中新翻
曲也調在太蔟角(通典)
玉臺新詠載烏夜啼徐陵云繡帳羅幃燈影獨一夜千
年猶不足惟憎無賴汝南雞天河未落已爭啼王建云
章華宮人夜上樓君王望月西山頭夜深宮殿門不鎖
白露滿山山葉墮一首轉韻平仄各叶此商調曲也皇
甫松竹枝祖之(楊慎)
填詞必溯六朝者亦昔人探河窮源之意如梁武帝江
南弄云衆花雜色滿上林舒芳耀彩垂輕陰連手𨄌蹀
舞春心舞春心臨歲腴中人望獨踟蹰梁僧法雲三洲
歌一解云三洲斷江口水從窈窕河旁流啼將别共來
長相思二解云三洲斷江口水從窈窕河旁流歡將樂
共來長相思梁臣徐勉迎客曲云絲管列舞曲陳含羞
未奏待佳賓羅絲管陳舞席歛袖嘿脣迎上客送客曲
云袖繽紛聲委咽歌曲未終高駕别爵無筭景巳流空
紆長袖客不留隋煬帝夜飲朝眠曲云憶睡時待來剛
不來卸妝仍索伴解佩更相催博山思結夢沉水未成
灰憶起時投籖初報曉被惹香黛殘枕隠金釵裊笑動
上林中除却司晨鳥王叡迎神歌云蓪草頭花柳葉裙
蒲葵樹下舞蠻雲引領望江遥滴淚白蘋風起水生紋
送神歌云棖棖山響答琵琶酒濕靑莎肉飼鴉樹葉無
聲神去後紙錢飛出木棉花此六代風華靡麗之語後
來詞家之所本也略輯於此(楊愼)
沈約亦有六憶詩其三云憶眠時人眠獨未眠解羅不
待勸就枕更須牽復恐旁人見嬌羞在燭前巳開煬帝
之先矣(詞苑)
唐時古意猶未失竹枝浪淘沙抛毬樂楊柳枝乃詩中
絶句而定為歌曲故李白淸平調皆絶句元白諸詩多
為知音者協律白居易守杭元稹贈詩云休遣玲瓏唱
我詩我詩多是别君辭自注云樂人高玲瓏能歌余數
十詩又白居易自有詩云席上爭飛使君酒歌中羣唱
舍人詩又元稹見人歌韓舍人新律詩戲贈云輕新便
妓唱凝妙入僧禪沈亞之云故人李賀善撰南北朝樂
府多怨鬱悽豔之句誠能蓋古排今使為詞者莫能偶
矣唐史稱李賀樂章數十篇諸工皆合之管絃又稱李
益詩每一篇成樂工慕名者爭以賂取之被諸聲歌供
奉天子舊史亦稱武元衡工五言詩好事者傳之往往
見於樂部開元中王昌齡高適王之渙旗亭畫壁伶官
招妓聚宴以此知唐之伶妓以當時名士詩詞入歌曲
皆常事也(碧雞漫志)
梁樂府有夜夜曲或名昔昔鹽昔即夜也鹽亦曲之别
名張枯詩村俗猶吹阿濫堆賀鑄詞塞管孤吹新阿濫
又戴式之有烏鹽角行元人月泉吟社詩山歌聒耳烏
鹽角村酒柔情玉練槌阿濫堆烏鹽角皆曲名也李郢
詩謝公留賞山公醉知入笙歌阿那朋劉禹錫竹枝詞
今朝北客思歸去回入紇那披綠蘿阿那紇那亦當時
曲名李詩言變梵唄為豔歌劉詞言變南調為北曲也
(楊愼)
唐詞紀為郭茂倩所輯楊璠董御多收偽詞以廣之有
以其名同而濫收之者今取劉禹錫紇那曲云踏曲興
無窮調同詞不同願郎千萬壽長作主人翁按詞品阿
那紇那皆當時曲名劉禹錫言變南調為北曲蓋隨方
音而轉也劉采春羅嗊曲云莫作商人婦金釵當卜錢
朝朝江口望錯認幾人船按曲有三解一名望夫歌取
其一以存調無名氏一片子云柳色靑山映棃花雪鳥
藏綠牎桃李下閒坐歎春芳按教坊記有此名樂府解
題所不詳者更有琴曲名千金意始分前後段起句三
字一音如音音音三字起句後接心心心三字起句而
下俱指法未能格之也(古今詞話)
今以五七言之别見者彙較之如何滿子已收六言六
句矣兹考薛逢之何滿子云繫馬宮槐老持杯店菊黃
故交今不見流恨滿山光如三臺令巳收六言四句矣
兹考李後主之三臺令云不寐倦長更披衣出戶行月
寒秋竹冷風切夜窗聲如楊柳枝巳收七言四句矣兹
考李商隠之楊柳枝云畫屏繡步障物物自成雙如何
湖上望只是見鴛鴦如醉公子巳收無名氏之五言八
句矣兹考無名氏之醉公子云昨日春園飲今朝倒接
䍦誰人扶上馬不省下樓時如長命女巳收長短句矣
兹考無名氏之長命女云雲送關西雨風傳渭北秋孤
燈然客夢寒杵搗鄉愁如烏夜啼巳收長短句矣兹考
聶夷中之烏夜啼云衆鳥各歸枝烏烏爾不棲還應知
妾恨故向綠牎啼如長相思巳收琴調之長短句矣兹
考張繼之仄韻長相思云遼陽望河縣白首無由見海
上珊瑚枝年年寄春燕又令狐楚之平韻長相思云君
行登隴上妾夢在關中玉筯千行落銀牀一夕空如江
南春旣列長短句矣兹考劉禹錫之江南春云新妝宜
面下朱樓深鎖春光一院愁行到中庭數花朵蜻蜓飛
上玉搔頭如步虚詞巳列長短句之雙調矣兹考陳羽
之步虚詞云樓閣層層阿母家崑崙山頂駐紅霞笙歌
往見穆天子相引笑看琪樹花如漁歌子巳列長短句
之單調雙調矣兹考李夢符之漁父詞二首云村市鐘
聲渡遠灘半輪殘月落前山徐徐撥棹却歸去浪疊朝
霞碎錦翻漁弟漁兄喜到來婆官賽却坐江隈椰榆杓
子瘤杯酒爛煮鱸魚滿盎堆如鳳歸雲巳列林鍾商之
長調矣兹考滕潛之鳳歸雲二首云金井闌邊見羽儀
梧桐樹上宿寒枝五陵公子憐文彩畫與佳人刺繡衣
飲啄蓬山最上頭和煙飛下禁城秋曾將弄玉歸雲去
金翿斜翻十二樓他如離别難金縷曲水調歌白苧各
有七絶雜以虚聲亦多可歌者後之集譜者無以詩句
而亂詞調也(古今詞話)
淸商曲有采蓮子即江南弄中采蓮曲如李白耶溪采
蓮女見客棹歌回笑入荷花裏佯羞不出來劉方平落
日晴江曲荆歌豔楚腰采蓮從小慣十五即乘潮又王
昌齡亂入池中看不見聞歌始覺有人來張潮賴逢鄰
女曾相識並著蓮舟不畏風殊有風致然必以皇甫松
孫光憲之排調有襯字者為詞體(樂府解題)
無名氏回紇曲云陰山瀚海信難通幽閨少婦罷裁縫
緬想邊庭征戰苦誰能對鏡冶愁容久戍人將老須臾
變作白頭翁長歌之哀過於痛哭必陳隋初唐之作也
馮延巳别名抛毬樂莫思歸其所製見陽春集(詞品)
岑參六州歌頭云西去輪臺萬里餘也知音信日應疎
隴山鸚鵡能言語為報家人數寄書註云六州伊渭梁
氐甘涼也王維伊州歌云秋風眀月獨離居蕩子從軍
十載餘征人去日殷勤囑歸雁來時好寄書張仲素渭
州詞云亭亭孤月照行舟寂寂長江萬里流鄉國不知
何處是雲山漫漫使人愁王之渙梁州歌云黃河遠上
白雲間一片孤城萬仞山羌笛何須怨楊柳春風不度
玉門關張祐氐州第一云十指纖纖玉筍紅雁行輕度
翠絃中分眀自說長城苦水闊雲寒一夜風符載甘州
歌云月裏嫦娥不畫眉只將雲霧作羅衣不知夢逐靑
鸞去猶把花枝蓋面歸無名氏涼州歌云一去遼陽繫
夢魂忽傳征騎到中門紗牎不肯施紅粉圖遣蕭郎問
淚痕此皆商調曲也樂府所收六州歌頭則一百四十
三字長短句之三疊者(樂府衍義)
五行之聲所司為正所欹為傍所斜為偏所下為側正
宮之調正犯黃鐘宮傍犯越調偏犯中呂宮側犯越角
之類樂府諸曲自昔不用犯聲唐自天后末年劒器入
渾脫始為犯聲眀皇時樂人孫處秀善吹笛好作犯聲
亦鄭衛之變也(陳暘樂書)
唐時羯鼓錄無有能傳其法者開元帝最為妙絶宋璟
李皋裴冕亦精其理至宋元祐中邠州一老猶能之有
大合禪滴滴泉曲(太平樂府)
樂部中有促拍催酒謂之三臺唐士云蔡邕自御史累
遷尚書不數日間歴徧三臺樂工以邕洞曉音律故製
詞以悅之又始作樂必曰絲抹將來蓋絲竹在上鐘鼓
在下絲以起之樂乃作亦唐以來如是(珊瑚鈎詩話)
宋沆為太樂令知音近代無比太常久亡徵調沆乃考
鐘律而得之(唐國史補)
唐永徽中王方言於河灘拾得小樹栽之及長乃林檎
也進於高宗以為朱柰又名五色林檎教坊以為曲名
(洽聞記)
景雲初設宴於桃花園羣臣畢集學士李嶠等各獻桃
花詩令宮女歌之辭旣淸婉歌復妙絶獻詩者舞蹈稱
萬歲勅太常簡二十篇入樂府號曰桃花行(武平一文館記)
先天初眀皇御安福門觀燈令朝士能文者為踏歌聲
調入雲(輦下歲時記)
李白草堂集白蜀人草堂在蜀懷故國也菩薩蠻憶秦
娥二首為百代詞曲之祖(鄭樵通志)
開元中李白供奉翰林時禁中木芍藥盛開明皇乘照
夜白貴妃以步輦從選棃園子弟度曲李龜年捧檀板
押衆樂前欲歌眀皇曰賞名花對妃子焉用舊詞遂命
龜年持金花箋宣賜李白立進淸平調三章白宿酲未
解援筆而就太眞持頗黎七寶杯酌西涼葡萄酒眀皇
親調玉笛以倚曲每曲徧將換則遲其聲以媚之太眞
飲罷歛繡巾重拜自此顧李白異於他學士(松牎摭異錄)
李白於便殿對帝譔詞時天寒筆凍莫能書字帝敕宮
嬪十人侍白左右各執牙筆呵之其受聖眷如此(開元遺事)
楊用修所載太白淸平樂二闋識者謂非太白作以其
卑淺也按太白淸平調本三絶句而巳不應復有詞也
(王世貞四部稿)
河漢女玉鍊顔雲軿往往在人間九霄有路去無跡裊
裊香風生珮環此太白桂殿秋詞也得於石刻而無腔
劉無言倚其聲歌之音極淸雅(能改齋漫錄)
仙女下董雙成漢殿夜涼吹玉笙曲終却從仙官去萬
戶千門惟月明李太白詞也得於石刻而無其腔劉無
言自倚其聲歌之東皋雜錄又以為范德孺謫均州偶
遊武當山石室極深處有題此曲於崖上未知孰是(詞苑)
平林漠漠煙如織寒山一帶傷心碧暝色入高樓有人
樓上愁玉階空佇立宿鳥歸飛急何處是歸程長亭更
短亭此詞寫於鼎州滄水驛不知何人所作魏道輔泰
見而愛之後至長沙得古風集於曾子宣内翰家乃知
李白所譔(湘山野錄)
開元時南詔入貢危髻金冠瓔珞被體號菩薩蠻因以
製曲楊愼改蠻為鬘以戒經華鬘被首為據殊失詳考
(胡應麟筆叢)
唐大中初女蠻國貢雙龍犀眀霞錦其人危髻金冠瓔
珞被體當時號為菩薩蠻優者作女王曲文士往往譜
為詞(杜陽雜編)
憶秦娥商調曲也鳳樓春即其遺意李白之簫聲咽用
仄韻孫夫人之花深深用平韻張宗瑞復立新名曰碧
雲深(唐詞紀)
唐詞載李德裕步虚詞即雙調搗練子唐詞本無換頭
搗練子本無雙調近刻列為李白桂殿秋二首李集之
考覈者多矣不聞菩薩蠻憶秦娥而外别有桂殿秋也
吳虎臣得於石刻而無其腔劉無言倚其聲歌之其說
亦未足信劉禹錫作瀟湘神起處疊三字一句亦即搗
練子但為迎神送神之詞耳(古今詞話)
教坊記曰開元十一年初製聖壽樂以歌舞之所司先
進曲名以墨點者舞舞有曲教坊惟得舞伊州五天重
來疊不離此兩曲餘悉讓内家也内家舞曲有二垂手
羅迴波樂蘭陵王春鶯囀半社渠借席烏夜啼之屬謂
之軟舞阿遼曲柘枝黃麞拂林大渭州達摩之屬謂之
健舞此崔令欽所編曲名三百餘調始此(古今詞話)
眀皇嘗坐朝以手指上下按其腹朝退高力士進曰陛
下向來數以手指按腹豈非聖體小有不安耶眀皇曰
非也吾昨夜夢遊月宮諸仙娛以上清之樂寥亮淸越
非人間所聞酣醉久之合奏諸樂以送吾歸其曲悽楚
動人杳杳在耳吾回以玉笛尋之盡得之矣坐朝之際
慮忽遺忘故懷玉笛於衣中時以手指上下尋按非有
不安力士再拜賀曰非常之事也願陛下為臣一奏之
其聲寥寥然不可名言力士又再拜且請其名眀皇笑
曰此曲名紫雲迴遂載於樂章(鄭棨傳信錄)
昔昔鹽阿濫堆烏鹽角阿那朋之類皆歌曲名也自昔
昔鹽排律外餘多七言絶句有其名而無其調隋煬帝
李白調始生矣然望江南憶秦娥則以詞起調者也菩
薩蠻則以詞按調者也(藝苑卮言)
驪山多飛鳥名阿濫堆眀皇御玉笛采其聲翻為曲子
當時左右皆傳唱之一作鷃爛堆(中朝故事)
開元中大酺於勤政樓觀者喧聚莫辨魚龍百戲之音
高力士請命宮人張永新出歌可以止喧永新出奏曼
聲廣場寂寂若無一人大酺之曲名始此矣(太平樂府)
眀皇諳音律善度曲嘗臨軒縱擊製一曲曰春光好方
奏時桃李俱發又製一曲曰秋風高奏之風雨䬃然帝
曰此事不喚我作天公可乎詞俱失傳惟好時光一闋
云寶髻偏宜宮樣蓮臉嫩體猶香眉黛不須張敞畫天
教入鬢長莫倚傾城貌嫁取箇有情郎彼此當年少莫
負好時光(開元軼事)
荔枝香出唐書貴妃生日命小部奏新曲未有名適進
荔枝即以名曲解語花眀皇稱貴妃語出天寶遺事念
奴嬌眀皇宮人念奴也(詞品)
樂府聲詩並著最盛於唐開元天寶間有李八郎者以
能歌擅名天下時新及第進士開宴曲江榜中有名士
先召李易服隠姓名與同至宴所曰表弟願與座末衆
皆不顧旣而酒行樂作歌者曹元謙奏念奴嬌衆皆咨
嗟稱賞名士忽指李曰請表弟歌衆皆哂或有怒者及
轉喉發聲一曲未終衆皆泣下羅拜曰此李八郎也(李清照)
眀皇幸蜀霖雨彌旬棧道中聞鈴聲眀皇悼念貴妃為
製雨霖鈴曲(太眞外傳)
楊太眞亦有一詞贈善舞張雲容者詞云羅袖動香香
不巳紅蕖裊裊秋煙裏輕雲嶺上乍搖風嫩柳池邊初
拂水此阿那曲也(詞統)
江采蘋九歲誦二南詩開元中選侍眀皇見寵所居悉
植梅花故號梅妃為太眞逼遷上陽眀皇於花萼樓念
之會夷使貢珠命封一斛賜妃妃謝以詩云柳葉雙眉
久不描殘妝和淚汚紅綃長門盡日無梳洗何必珍珠
慰寂寥眀皇以新聲度曲曰一斛珠(梅妃傳)
王士源襄陽集序云孟浩然骨貌淸淑風神散朗文不
按古師心獨妙其春詞有云靑樓曉日珠簾映紅粉春
妝寶鏡催巳厭交歡憐枕席相將遊戲繞池臺坐時衣
帶縈纖草行即裙裾埽落梅更道眀朝不當作私邀共
鬭管絃來論者以為有詩詞之别(唐詩解)
王維詩名盛於開元天寶間與弟縉宦遊兩都凡諸王
駙馬豪右貴勢之門無不拂席迎之寧王薛王待之如
師友人有得奏樂圖不知其名維視之曰霓裳第三疊
第一拍也好事集樂工按之一一無差咸服其精鑒(唐詩)
(紀事)
開元中詩人王昌齡高適王之渙齊名時風塵未偶而
遊處略同一日天寒微雪三詩人共詣旗亭貰酒小飲
忽有棃園伶官數人登樓會讌三詩人因避席隈映擁
爐火以觀焉俄有妙妓數輩尋續而至奢華豔曳都冶
頗極旋即奏樂皆當時名部也昌齡等私相約曰我輩
各有詩名無從自定其甲乙今者可以密觀諸伶所謳
若詩入歌詞之多者為優矣俄而一伶拊節而唱乃曰
寒雨連江夜入吳平眀送客楚山孤洛陽親友如相問
一片冰心在玉壺昌齡則引手畫壁曰一絶句又一伶
謳曰開篋淚霑臆見君前日書夜臺何寂寞猶是子雲
居適則引手畫壁曰一絶句尋又一伶謳曰奉帚平眀
金殿開強將團扇共徘徊玉顔不及寒鴉色猶帶昭陽
日影來昌齡又引手畫壁曰二絶句之渙自以得名巳
久意頗不平謂諸人曰此輩皆潦倒樂官所唱皆巴人
下里之詞耳豈陽春白雪之曲俗物敢近哉因指諸伎
中最佳者待此子所唱如非我詩即終身不敢與子爭
衡矣脫是我詩子等須當列拜牀下以師事我因歡笑
而俟之須臾次至雙鬟發聲則曰黃河遠上白雲間一
片孤城萬仞山羌笛何須怨楊柳春風不度玉門關之
渙即揶揄二子曰田舍奴我豈妄哉因大諧笑諸伶不
喻其故皆起詣曰不知諸郎君何此歡噱昌齡等因話
其事諸伶競拜曰俗人不識神仙乞降淸重俯就筵席
三子從之飲醉竟日(唐詩紀事)
張志和自稱煙波釣徒嘗謁顔眞卿於湖州以舴艋敝
請更之願為浮家泛宅往來苕霅間作漁歌子詞曰西
塞山前白鷺飛桃花流水鱖魚肥靑箬笠綠蓑衣斜風
細雨不須歸(樂府紀聞)
湖州磁湖鎮道士磯即張志和所謂西塞山前白鷺飛
也(西吳記)
武昌府大冶縣東九十里為道士洑即西塞山塞音澀
水經云壁立千仞東北對黃公九磯故名西塞横截江
流旋渦沸激舟人過之每為失色張耒詩云巳逢嫵媚
散花峽不怕危亡道士磯遂以為即志和所遊西塞山
未知孰是(詞苑)
志和性高邁自為漁歌便畫之甚有逸思(名畫記)
張松齡以漁歌子招其弟志和曰樂在風波釣是閒草
堂松桂巳勝攀太湖水洞庭山風狂浪急且須還後家
鶯脰湖旁仙去吳人為建望仙亭(羅湖野錄)
東坡云元眞子漁父詞極清麗恨其曲度不傳加數語
以浣溪紗歌云西塞山邊白鷺飛散花洲外片帆微桃
花流水鱖魚肥自庇一身靑箬笠相隨到處綠蓑衣斜
風細雨不須歸山谷見之擊節稱賞且云惜乎散花與
桃花字重疊又漁舟少有使帆者乃為浣溪紗云新婦
磯邊眉黛愁女兒浦口眼波秋驚魚錯認月沉鈎靑箬
笠前無限事綠蓑衣底一時休斜風細雨轉船頭東坡
云魯直此詞清新婉麗以水光山色替却玉肌花貌眞
得漁父家風然才出新婦磯便入女兒浦此漁父毋乃
太瀾浪乎山谷晩年亦悔前作之未工因表弟李如篪
言漁父詞以鷓鴣天歌之甚協律恨語少聲多因以憲
宗畫像求元眞子文章及元眞之兄松齡勸歸之意足
前後數句云西塞山前白鷺飛桃花流水鱖魚肥朝廷
尚覓元眞子何處而今更有詩青箬笠綠蓑衣斜風細
雨不須歸人間欲避風波險一日風波十二時東坡笑
曰魯直乃欲平地起風波也徐師川作浣溪紗鷓鴣天
各二闋蓋因坡谷異同而作浣溪紗云西塞山前白鷺
飛桃花流水鱖魚肥一波才動萬波隨黃帽豈如靑箬
笠羊裘何似綠蓑衣斜風細雨不須歸又云新婦磯邊
秋月眀女兒浦口晩潮平沙頭鷺宿戲魚驚靑箬笠前
眀此事綠簔衣底度平生斜風細雨小舟輕鷓鴣天云
西塞山前白鷺飛桃花流水鱖魚肥朝廷若覓元眞子
長在晴江理釣絲青篛笠綠蓑衣斜風細雨不須歸浮
雲萬里煙波客惟有滄浪孺子知其二云七澤三湖碧
草連洞庭江漢水如天朝廷若覓元眞子不在雲邊在
酒邊眀月棹夕陽船鱖魚恰似鏡中懸絲綸釣餌都收
却八字山前聽雨眠(詞苑)
元結於大歷中為道州刺史以軍事詣都還洛日春水
漲溢不得前作欸乃曲數首使舟子歌之以取適於道
路云(古今詞話)
漁翁夜傍西巖宿曉汲淸湘燃楚竹煙消日出不見人
欸乃一聲山水綠此柳宗元欸乃曲也見本集有誤作
晩唐人詞者非也當以音調辨之猶徐昌圖以詞名而
悞入宋詞唐宋之音尚不能辨况中晩乎(古今詞話)
御選歴代詩餘卷一百十一
