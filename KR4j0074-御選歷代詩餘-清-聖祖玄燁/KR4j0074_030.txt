欽定四庫全書
御選歴代詩餘卷三十目錄(五十六字)
虞美人
南唐李煜(二首)
馮延巳(二首)
晏幾道(八首)
張先(二首)
蘇軾(六首)
黃庭堅(二首)
秦觀(三首)
晁補之(三首)
陳師道
李豸
毛滂(三首)
舒亶(三首)
趙令畤
蘇庠
葛勝仲
周紫芝(三首)
謝逸(三首)
周邦彦(六首)
陳克(二首)
何[桌-日+(ㄇ@(人人))]
王安中(二首)
向子諲(四首)
蔡伸(二首)
葉夢得(二首)
徐俯
陳與義
趙長卿
吕本中
曾覿
范成大(二首)
陳三聘(四首)
程垓
洪适
吳儆(三首)
趙彦端(三首)
王千秋(三首)
陳亮
張榘(三首)
方千里(二首)
楊澤民(二首)
沈端節(三首)
蔣捷(二首)
吳文英
張炎(二首)
石孝友
趙君舉
王文甫
林正大
葛長庾
趙攄
李宴
元好問
趙孟頫(二首)
蕭允之
劉天迪
張翥
王行(二首)
劉基
吳子孝
周用
王錫爵
王世貞
吳鼎芳
陳子龍
沈鍾鶴
沈宜修
葉小鸞
御選歴代詩餘卷三十目錄
欽定四庫全書
御選歴代詩餘卷三十(五十六字)
司經局洗馬掌局事兼翰林院修撰加二級(臣)王奕清奉
旨校刊
虞美人
(䨇調五十六字與桃源憶故人之别名虞美人影者無涉)
虞美人南唐李煜
風迴小院庭蕪綠柳眼春相續凭闌半日獨無言依舊
竹聲新月似當年笙歌未散尊罍在池面冰初解燭
明香暗畫樓深滿鬢清霜殘雪思難任
前調南唐李煜
春花秋月何時了往事知多少小樓昨夜又東風故國
不堪回首月明中雕闌玉砌應猶在只是朱顔改問
君能有幾多愁恰似一江春水向東流
前調馮延巳
玉鈎鸞柱調鸚鵡宛轉留春語雲屏冷落畫堂空薄晚
春寒無奈落花風搴簾燕子低飛去拂鏡塵鸞舞不
知今夜月眉彎誰佩同心䨇結倚闌干
前調馮延巳
春山淡淡横秋水掩映遥相對秪知長作碧牎期誰信
東風吹散彩雲飛銀屏夢與飛鸞遠祗有珠簾捲楊
花零落月溶溶塵掩玉筝絃柱畫堂空
前調晏幾道
閒敲玉鐙隨堤路一笑開朱戶素雲凝淡月嬋娟門外
鴨頭春水木蘭船吹花拾蕊嬉遊慣天與相逢晚一
聲長笛倚樓時應恨不題紅葉寄相思
前調晏幾道
飛花自有牽情地不向枝邊墜隨風飄蕩已堪愁更伴
東溪流水過秦樓樓中翠黛含春怨閒倚闌干徧自
彈䨇淚惜香紅暗恨玉顔光景與花同
前調晏幾道
曲闌干外天如水昨夜還曾倚初將明月比佳期長向
月圓時候望人歸羅衣著破前香在舊意誰教改一
春離恨嬾調絃猶有兩行閒淚寶筝前
前調晏幾道
疎梅月下歌金縷憶共文君語更誰情淺似春風一夜
滿枝新綠替殘紅蘋香已有蓮開信兩槳佳期近採
蓮時節定來無醉後滿身花影倩人扶
前調晏幾道
玉簫吹徧烟花路小謝經年去更教誰畫遠山眉又似
陌頭風細惱人時時光不解年年好葉上秋聲早可
憐蝴蝶易分飛只有杏梁䨇燕每來歸
前調晏幾道
秋風不似春風好一夜金英老更誰來凭曲闌干惟有
鴈邊斜月照關山䨇星舊約年年在笑盡人情改有
期無定是無期說與小雲新恨也低眉
前調晏幾道
濕紅箋紙迴文字多少柔腸事去年䨇燕欲歸時還是
碧雲千里錦書遲南樓風月長依舊别恨無端有倩
誰横笛倚危闌今夜落梅聲裏怨關山
前調晏幾道
一絃彈盡仙韶樂曾破千金學玉樓銀燭夜深深愁見
曲中䨇淚落千金從來不奈離聲怨幾度朱絃斷未
知誰解賞新音長是好風明月暗知心
前調(述古移南郡)張先
恩如明月家家到無處無清照一帆秋色共雲遥眼力
不知人遠上江橋願君書札來䨇鯉古汴東流水宋
王臺畔楚宫西正是節趨歸路近沙堤
前調張先
苕花落盡汀風定苕水天搖影畫船羅綺滿溪春一曲
石城清響入高雲壺觴昔歲同歌笑今日無年少南
園花少故人稀月照玉樓依舊似當時
前調(琵琶)蘇軾
定場賀老今何在幾度新聲改新聲坐使舊聲闌俗耳
只知繁手不須彈斷絃試問誰能曉七歲文姬小試
教彈作輥雷聲應有開元遺老淚縱横
前調(陳述古將代席上)蘇軾
湖山信是東南美一望須千里使君能得幾回來便使
尊前醉倒且徘徊沙河塘裏燈初上水調誰家唱夜
闌風靜欲歸時惟有一江明月碧琉璃
前調(揚州别少游)蘇軾
波聲拍枕長淮曉隙月窺人小無情汴水自東流只載
一船離恨向西州竹溪花浦曾同醉酒味多於淚誰
教風鑑在塵埃醖造一場煩惱向人來
前調蘇軾
落花已作風前舞又送黃昏雨曉來庭院半殘紅惟有
遊絲千丈裊晴空殷勤花下重㩦手更盡杯中酒美
人不用斂歌眉我亦多情無奈酒闌時
前調蘇軾
深深庭院清明過桃李初紅破柳絲搭在玉闌干簾外
瀟瀟微雨做輕寒晚晴臺榭增明媚已判花前醉更
闌人靜月侵廊獨自行來行去好思量
前調蘇軾
持杯遥勸天邊月願月圓無缺持杯更復勸花枝且願
花枝長在莫離披持杯月下花前醉休問榮枯事此
歡能有幾人知對月逢花不飲待何時
前調(至當塗呈郭功甫)黃庭堅
平生本愛江湖住鷗鷺無人處江南江北水雲連莫笑
醯雞歌舞甕中天當塗檥棹蒹葭外頼有賓朋在此
身無路入修門慚愧詩翁清些與招魂
前調(宜州見梅作)黃庭堅
天涯也有江南信梅破知春近夜闌風細得香遲不道
曉來開徧向南枝玉臺弄粉花應妒飄到眉心住平
生箇裏願杯深去國十年老盡少年心
前調秦觀
高城望斷塵如霧不見聮驂處夕陽村外小灣頭只有
柳花無數送歸舟瓊枝玉樹頻相見只恨離人遠欲
將幽恨寄青樓爭奈無情江水不西流
前調秦觀
碧桃天上栽和露不是凡花數亂山深處水瀠洄可惜
一枝如畫為誰開輕寒細雨情何限不道春難管為
君沉醉又何妨祗怕酒醒時候斷人腸
前調秦觀
行行信馬横塘畔煙水秋平岸綠荷多少夕陽中知為
阿誰凝恨背西風紅妝艇子來何處蕩槳偷相顧鴛
鴦驚起不無愁柳外一䨇飛去却回頭
前調(廣陵留别)晁補之
江南載酒平生事遊宦如萍寄蓬山歸路傍銀臺還是
揚州一夢却驚回年年后土春來早不負金尊倒明
年朱履賞春時應寄瓊花一朵慰相思
前調(荅秦令)晁補之
荒城又見重陽到狂醉還吹帽人生開口笑難逢何況
良辰一半别離中平臺朱履登高處猶自懷人否且
簪黃菊滿頭歸惟有此花風韻似年時
前調(代内)晁補之
梅花時候君輕去曾寄紅牋與胡麻好種少人知正是
歸時何處悞芳期誰教又作狂遊遠歸路楊花滿當
年不負瑣牎春老向長楸走馬更愁人
前調陳師道
城南觀閣連雲起形像丹青裏使君笳鼓渡江來盡帶
江南春色放春回青春欲住風催去流水花無數尊
前獨自一番新只有玉樓明月記遊人
前調李豸
玉闌干外清江浦渺渺天涯雨好風如扇雨如簾時見
岸花汀草漲痕添青林枕上關山路卧想乘鸞處碧
蕪千里思悠悠惟有霎時春夢到南州
前調(東園賞花)毛滂
遊人莫笑東園小莫問花多少一枝半朵惱人腸無限
姿姿媚媚倚斜陽二分春去知何處賴是無風雨更
將繡幕密遮花任是東風急性不由他
前調毛滂
百花趕定東君去知與花何處陽春但更買花栽留住
蜂兒蝶子等君來翠輕綠嫩庭隂好醉便眠芳草春
波如酒不曾空誰見東堂日日自春風
前調毛滂
柳枝却學腰肢裊好似江東小春風吹綠上眉峰秀色
欲流不斷眼波融簷前月上燈花墮風遞餘香過小
歡雲散已難收到處冷煙寒雨為伊愁
前調(寄公度)舒亶
芙蓉落盡天涵水日暮滄波起背飛䨇燕貼雲寒獨向
小樓東畔倚闌看浮生只合尊前老雪滿長安道故
人早晚上高臺贈我江南春色一枝梅
前調(欲雪)舒亶
酒邊陡覺羅衣暖獨倚黃昏看寒鴉兩兩下樓東著處
暗雲垂地一重重紅爐歡坐誰能醉多少看花意謝
娘也擬殢春風便送無端柳絮逼簾櫳
前調(蔣園醉歸)舒亶
重簾小閣香雲暖黛拂梳妝淺玉簫一曲杜韋娘誰是
蘇州刺史斷人腸醉歸旋撥紅爐火却倚屏山坐銀
釭明滅月横斜還是畫樓角送小梅花
前調趙令畤
畫船穩泛春波渺夕雨寒聲小紫煙深處數峰横驚起
一灘鷗鷺照川明西樓今夜歸期悞恨入闌干暮可
堪春事滿春懷不似珠簾新燕早歸來
前調(次俞仲登韻)蘇庠
軍書未息梅仍破穿市溪流過閒來無處不關情一夜
鳴榔急雨雜灘聲飄零無復還山夢雲屋春寒重山
連積水水連空溪上青蒲短短柳重重
前調(酬衛卿)葛勝仲
三年曾不窺園樹辛苦螢牎暮怪來文譽滿清時柿葉
書殘猶自日臨池春秋新學卑繁露黃卷聊堪語家
人不用寄龜詩行看昇平樓外化龍歸
前調(西池見梅作)周紫芝
短牆梅粉香初透削約寒枝瘦惱人知為阿誰開還伴
冷煙疎雨做愁媒飄零苦恨春情薄不管花開落小
池疎影弄寒沙何似玉樓鸞鏡對横斜
前調(食瓜)周紫芝
西園摘處香和露洗盡南軒暑莫嫌座上適來蠅只恐
怕寒難近玉壺冰井花浮翠金盆小午夢初回了詩
翁自是不歸來不是青門無地可移栽
前調周紫芝
癡雲壓地風塵捲雪共春寒淺山城寒夜不燒燈時見
竹籬茅舍兩三星九衢風裏香塵擁十載鼇山夢如
今獨自倚冰檐落盡短檠紅灺不成眠
前調謝逸
碧梧翠竹交加影角簟紗㡡冷疎雲淡月媚横塘一陣
荷花風起隔簾香鴈横天末無消息水闊吳山碧刺
桐花上蝶翩翩惟有夜深清夢到郎邊
前調謝逸
角聲吹散梅梢雪疎影黃昏月落英點點拂闌干風送
清香滿院作輕寒花甆羯鼓催行酒紅袖摻摻手曲
聲未徹寶杯空飲罷香熏翠被錦屏中
前調謝逸
風前玉樹鏘金韻碧落佳期近疎雲影裏鵲橋低簷外
一彎新月印修眉星河漸曉銅壺咽又是經年别此
情曾與玉人知引起舊家離恨淚珠垂
前調周邦彦
燈前影去仍留戀腸斷朱扉遠不須紅雨洗香顋待得
薔薇花謝便歸來舞腰歌板閒時按一任傍人看金
爐應見舊殘煤曾遣恩情容易似寒灰
前調周邦彦
廉纖小雨池塘徧細點開萍面一䨇燕子守朱門比似
尋常時候易黃昏宜城酒泛浮春絮細作更闌語相
看羇思亂如雲又是一牎燈影兩愁人
前調周邦彦
疎籬曲徑田家小雲樹開秋曉天寒山色有無中野外
一聲鐘起送孤篷添衣策馬尋亭堠愁抱惟宜酒菰
蒲睡鴨占陂塘縱被行人驚散又成䨇
前調周邦彦
淡雲籠月松溪路長記分攜處夢魂連夜遶松溪此夜
相逢恰似夢中時海山陡覺風光好莫惜金尊倒柳
花吹雪燕飛忙生怕扁舟歸去斷人腸
前調周邦彦
玉觴纔掩朱絃悄彈指壺天曉回頭猶認倚墻花只向
小橋南畔便天涯銀蟾依舊當牎滿顧影魂先斷凄
風休颭半殘燈擬倩今宵歸夢到雲屏
前調周邦彦
金閨平帖春雲㬉晝漏花前短玉顔酒解豔紅消一晌
捧心啼困不成嬌别來新翠迷行徑牎鎖玲瓏影砑
綾小字夜來封斜倚曲闌凝睇數歸鴻
前調陳克
小山戢戢盆池淺芳樹隂隂轉紅闌干上刺薔薇蝴蝶
飛來飛去兩三枝繡裙斜立腰肢困翠黛縈新恨風
流蹤跡使人猜過了鬭雞時節合歸來
前調陳克
綠隂滿院簾垂地落絮縈香砌池光不定藥欄低閒並
一䨇鸂鶒没人時舊歡黯黯成香夢帳冷金泥重日
虹斜處暗塵飛脉脉小牎孤枕鏡花移
前調何[桌-日+(ㄇ@(人人))]
分香帊子揉藍膩欲去殷勤惠重來約在牡丹時只恐
花枝相妒故開遲别來看盡閒桃李日日闌干倚催
花無計問東風夢作一䨇蝴蝶繞芳叢
前調(贈李士美)王安中
清商初入昭華琯宫葉秋聲滿草麻初罷月嬋娟想見
明朝喜色動天顔持杯滿勸龍頭客榮遇時方得詞
源三峽瀉瞿塘便是醉中宣去也無妨
前調(送權朝美)王安中
文昌郎自文無比風露行千里試尋天上使星看却見
錦衣白晝過鄉關邊城落照孤鴻外聯璧人相對應
吟紅葉送清秋向我舊題詩處更重遊
前調(梅花)向子諲
江頭苦被梅花惱一夜霜須老誰將冰玉比精神除是
凌波却月見天真情高意遠仍多思只有人相似滿
城桃李不能春獨向雪花深處露花身
前調向子諲
濛濛煙樹無重數不礙相思路晚雲分外欲增愁更那
堪聽疎雨送歸舟雨來還被風吹去隕淚多如雨擬
題䨇葉問離憂怎得水隨人意肯西流
前調向子諲
去年不到瓊花底蝶夢空相倚今年特地趁花來因甚
不教同醉過花開花知此恨年年有閒伴人春瘦一
枝和淚寄春風應把舊愁新怨入眉峰
前調向子諲
去年雪滿長安樹坐斷揚州路今年看雪在揚州人在
蓬萊深處若為愁而今不恨伊相悞自恨來何暮平
山堂下舊嬉遊只有舞春楊柳似風流
前調蔡伸
瑶琴一弄清商怨樓外桐隂轉月華澄淡露華濃寂寞
小池煙水冷芙蓉攀花擷翠當時事綠葉同心字有
人還解憶人無過盡寒沙新鴈甚無書
前調蔡伸
飛梁石徑關山路慘淡秋容暮一行新鴈破寒空腸斷
碧雲千里水溶溶鸞衾欲展誰堪共簾幕霜華重鴨
爐香盡錦屏中幽夢今宵何許與君同
前調(上已)葉夢得
一聲鶗鴂催春晚芳草連空遠年年餘恨怨殘紅可是
無情容易愛隨風茂林修竹山隂道千載誰重到半
湖流水夕陽前猶有一觴一詠似當年
前調葉夢得
數聲微雨風驚曉燭影敧斜照客愁不奈五更寒明日
棃花開盡有誰看追尋猶記清明近為向花前問東
風正使解欺儂不道花應有恨也匆匆
前調徐俯
梅花元自江南得還醉江南客雲中雨裏為誰香聞道
數枝清笑出東牆多情宋玉還知否梁苑無尋處臙
脂為萼玉為肌却恨惱人桃杏不同時
前調陳與義
張帆欲去仍搔首更醉君家酒吟詩日日待春風及至
桃花開後却匆匆歌聲頻為行人咽記著尊前雪明
朝酒醒大江流滿載一船離恨向衡州
前調(江鄉)趙長卿
雨聲破曉催行槳拍拍溪流長綠楊遶岸水痕斜恰似
畫橋西畔那人家人家樓閣臨江渚應是停歌舞珠
簾整日不閒鈎目斷征帆猶未識歸舟
前調吕本中
梅花自是於春嬾不是春來晚看伊開在衆花前便道
與春無分結因緣風前月下頻相就笑我如伊瘦幾
回衝雨過疎籬已見一番青子綴殘枝
前調曾覿
芙蓉池畔都開徧又是西風晚霽天碧淨暝雲收漸看
一輪冰魄冷懸秋閩山層疊迷歸路把酒寬愁緒舊
歡新恨幾凄凉暗想瀛洲何處夢悠揚
前調范成大
玉簫驚報同雲重仍怪金瓶凍清眀將近雪花翻不道
海棠消瘦柳絲寒王孫沉醉狨氊幕誰怕羅衣薄燭
燈香霧兩厭厭彷彿有人愁損兩眉尖
前調(紅木犀)范成大
誰將擊碎珊瑚玉裝上交枝粟恰如嬌小萬瓊妃塗罷
額黃嫌怕汚臙脂日深未覺清香絶風露溶溶月滿
身花影弄凄凉無限月和風露一齊香
前調陳三聘
融融睡覺東風息行到溪亭側一枝梅玉似人人索笑
依然消瘦不禁春相逢試問情多少應怪山翁老翠
蘿高護結花鄰一任餘芳爭學捧心顰
前調陳三聘
天公意向人情滿燈月人同看中秋雖是十分明不比
今宵處處有華燈豔桃穠李歌闌後更醉青樓酒不
妨飲盡玉東西横笛聲中春色要君知
前調陳三聘
飛瓊曉壓梅枝重酒面羊羔凍誰將縞帶逐車翻明月
秦樓昨夜不勝寒何湏捲起重簾幕愁怕春羅薄玉
杯持勸醉厭厭無奈有人籠袖出香尖
前調(紅木犀)陳三聘
亂紅翦碎煩纖玉相並黃金粟漢宫素面說明妃馬上
秋風應解著臙脂黃昏小樹堪愁絶不比梅花月滿
天風露透肌凉插取䨇枝歸去是誰香
前調程垓
輕紅短白東城路憶得分襟處柳絲無賴舞春柔不繫
離人只解繫離愁如今花謝春將老柳下無人到月
明門外子規啼喚得人愁爭似喚人歸
前調洪适
芭蕉滴滴牎前雨望斷江南路亂雲重疊幾多山不似
倦飛鷗鳥便知還角聲更聽譙門弄夜夜思歸夢鄱
江樓下水含漪孤負釣灘煙艇綠蓑衣
前調(送兄益章赴試)吳儆
銀屏一夜金風細便作中秋意碧天如水月如眉已有
征鴻摩月向南飛金尊滿酌蟾宫客莫促陽關拍須
知丹桂擅秋天千里嬋娟指日十分圓
前調(七夕)吳儆
飛橋駕鵲天津闊雲馭看看發相思惟恨不相逢及至
相逢還是去匆匆垂絲插竹真堪笑欲乞天孫巧天
孫多巧漫多愁巧得千般爭解勸郎留
前調吳儆
䨇眸翦水團香雪雲際看新月生綃籠粉倚牎紗全似
瑶池疎影浸梅花金翹翠靨䨇蛾淺斂袂低歌扇羞
紅膩臉語聲低想見流蘇帳掩燭明時
前調(九月飲乘風亭)趙彦端
煙空磴盡長松語佳處遺基古道人乘月又乘風未用
秋衣沉水换熏籠兩峰千澗依稀是想像詩翁醉莫
驚青蕊後時開笑倒江南陶令未歸來
前調(置酒舟中作)趙彦端
蘭畦梅徑香雲繞長恨相從少相從雖少却情親不道
頻相從後是行人行人來去猶清瘦想見相分後書
來梅子定嘗新記取江東日暮雨還雲
前調(夀劉帥)趙彦端
疎梅淡月年年好春意今年早迎長時節近佳辰看取
衮衣黃髮畫麒麟酒中倒卧南山綠起舞人如玉風
流椿樹可憐生長與柳枝桃葉共青青
前調(寄李公定)王千秋
流蘇斗帳泥金額我亦花前客謫仙標韻勝瓊枝一詠
一觴常是得追隨自從風借雲帆便冷落青樓宴石
橋風月也應猜過盡中秋不見晚歸來
前調王千秋
琵琶絃畔春風面曾向尊前見彩雲初散燕空樓蕭寺
相逢各認兩眉愁舊時曲譜曾翻否好在曹剛手老
來心緒怯么絃出塞移船莫遣到愁邊
前調(和姚伯和)王千秋
風花南北知何據常是將春負海棠開盡野棠開疋馬
﨑嶇還入亂山來尊前人物勝前度誰記桃花句老
來情事不禁濃玉珮行雲切莫易丁東
前調陳亮
東風蕩颺輕雲縷時送蕭蕭雨水邊臺榭燕新歸一口
香泥濕帶落花飛海棠糝徑鋪香繡依舊成春瘦黃
昏庭院柳啼鴉記得那人和月折棃花
前調(和催梅韻三首)張榘
金爐鈒就裙紋摺香燼低雲月玉鈿黏唾上眉心不似
壽陽簷下六花清翠禽飛起南枝動驚破西湖夢仗
誰為作水龍聲吹綻寒葩詩眼為君青
前調張榘
小蠻纔把鴛衾摺妝就梳横月探梅不似舊年心却愛
牎前紙帳十分清朔風吹起寒雲動午寢都無夢黃
昏更被竹枝聲唤起惺惺相對一燈青
前調張榘
龍香淺漬羅屏摺睡思低眉月閒愁閒悶不關心心似
牎前梅影一般清繡幃交掩流蘇動一覺瞢騰夢枕
山輕戛寶釵聲粉褪香顋零亂鬢鴉青
前調方千里
花臺響徹歌聲㬉白日林中短春心搖蕩客魂消搓粉
揉香排比一團嬌重來猶自尋芳徑吹鬢東風影步
金蓮處綠苔封不見彩雲䨇袖舞驚鴻
前調方千里
高樓遠閣花飛徧急雨捎池面翛翛楊柳不知門多少
亂鶯啼處暮煙昏銀鈎小字題芳絮宛轉迴文語可
憐單枕夢行雲腸斷江南千里未歸人
前調楊澤民
層層樓閣薰風㬉花裏香苞短清芬不逐火雲消看了
一重姿媚一重嬌幾回池上尋芳徑驚見波中影似
將千葉再包封腸斷昭陽一笑付飛鴻
前調(紅蓮)楊澤民
小池芳蕊初開徧恰似新妝面扁舟一葉過吳門只向
花間高卧度朝昏浮萍點綴因風絮更共鴛鴦語花
間有女恰如雲不惜一生常作採花人
前調沈端節
去年寒食初相見花上䨇飛燕今年寒食又花開垂下
重簾不許燕歸來隔簾聽燕呢喃語似說相思苦東
君都不管閒愁一任落花飛絮兩悠悠
前調沈端節
卧紅堆碧紛無數春事知何許斑斑小雨裛棃花又是
清明時候不歸家傷春減盡東陽帶人道多情態青
春留下許多愁分付與君今夜一停休
前調沈端節
暮雲衰草連天遠不記離人怨可憐無處不關情夢斷
孤鴻哀怨兩三聲恨君醉眼何時見夜夜相思徧梧
桐葉落候蛩秋惟有一江煙雨替人愁
前調蔣捷
絲絲楊柳絲絲雨春在冥濛處樓兒忒小不藏愁幾度
和雲飛去覓歸舟天憐客子鄉關遠借與花消遣海
棠紅近綠闌干纔捲珠簾却又晚風寒
前調(聽雨)蔣捷
少年聽雨歌樓上紅燭昏羅帳壯年聽雨客舟中江闊
雲低斷鴈呌西風而今聽雨僧廬下鬢已星星也悲
歡離合總無情一任階前點滴到天明
前調吳文英
背庭緣恐花羞墜心事遥山裏小簾愁捲月籠明一寸
秋懷禁得幾蛩聲井梧不放西風起供與離人睡夢
和新月未圓時起看檐蛛結網又尋思
前調(憶柳)張炎
修眉刷翠春痕聚難翦愁來處斷絲無力挽韶華也學
落紅流水到天涯那回錯認章臺下却是陽關也待
將新恨趁楊花不識相思一點在誰家
前調(題陳公明藏冊)張炎
黃金誰解教歌舞留得當時譜斷情殘意落人間漢上
行雲迷却舊巫山妝樓何處尋樊素空悞周郎顧一
簾秋雨翦燈看無限羇愁分付玉笙寒
前調石孝友
醉尋芳草城頭路底事頻凝竚麗譙直下小層樓鴛瓦
重重勻砌幾重愁睡紅顰翠春風面咫尺無由見從
教笑語落檐楹圖得香閨依約認郎聲
前調趙君舉
飛雲流水來無信花發年年恨小桃如臉柳如眉記得
那人模樣舊家時樓高映步拖金縷香濕黃昏雨如
今不見欲憑書門外水平波暖一雙魚
前調(迴文)王文甫
黃金嫩柳搖絲軟永日堂空掩捲簾飛燕未歸來客去
醉眠敧枕殢殘杯眉山淺拂青螺黛整整垂䨇帶水
沉香熨窄衫輕瑩玉碧溪春溜眼波横
前調(括劉禹錫武昌說笛歌)林正大
武昌七十龐眉叟學笛從年少蕭蕭笛竹楚山秋當日
買材曾典黑貂裘一聲占盡秋江月天外行雲絶如
今老去興猶遲尚想時時一曲夢中吹
前調葛長庚
蘋花零亂秋亭暮籬落江村路櫂歌搖曳釣船歸攪碎
清風千頃翠琉璃山銜初月明疎柳平野垂星斗莫
辭沉醉伴孤吟他日江南江北兩關心
前調(同孟利器尋春)趙攄
春來日日風成陣桃李飄零盡樹頭樹底覓殘紅只有
郭西棃雪照晴空酬春湏得如川酒酒債尋常有葛
巾敧側倩人扶大似浣紗溪上醉騎驢
前調李宴
佳人酒暈潮生頬灎灎霞千疊雨餘紅淚濕黃昏誤認
當年人面倚朱門飄零又送青春暮悵望劉郎去教
人不恨五更風只恨馬蹄無處避殘紅
前調元好問
槐隂别院宜清晝入坐春風透美人圖子阿誰留都是
宣和名筆内家收鶯鶯燕燕分飛後粉淡棃花瘦只
除蘇小不風流斜插一枝萱草鳳釵頭
前調(浙江舟中作)趙孟頫
潮生潮落何時了斷送行人老消沉萬古意無窮盡在
長空淡淡鳥飛中海門幾點青山小望極煙波渺何
當駕我以長風便欲乘桴浮到日華東
前調趙孟頫
池塘處處生春草芳思紛繚繞醉中時作短歌行無奈
夕陽偏傍小牎明故園荒徑迷行跡只有山仍碧及
今作樂送春歸莫待春歸去後始知非
前調蕭允之
朱樓曾記回嬌盼滿座春風轉紅潮生面酒微醺一曲
清歌留住半牎雲大都咫尺無消息望斷青鸞翼夜
長香短燭花紅多少思量只在雨聲中
前調劉天廸
子規解勸春歸去春亦無心住江南風景正堪憐到得
而今不去待何年無端往事縈心曲兩鬢先驚綠薔
薇花發望春歸謝了薔薇又見棟花飛
前調張翥
千林白雪花間譜價重黃金縷尊前自聽斷腸詞正是
江南風景落花時紅樓翠舫西湖路好寫新聲去為
憑宫羽教歌兒不道居然才子鬢如絲
前調(顧氏隱居)王行
黃花翠竹臨溪處正是幽人住不嫌拄杖破蒼苔便道
有時隂雨也須來隔簾塵土紛紛起久厭襄陽市若
能招我作西隣從此一溪春水兩家分
前調(鄒氏隱居)王行
白雲紅樹秋山下一片江南畫門前流水帶晴沙更是
繞籬寒菊正開花如何眼底逢佳處偏許幽人住也
須來此結茅茨莫待有人相寄草堂資
前調劉基
秋來日日煙含雨不肯收殘暑小桃錯認是春回盡把
枝頭紅綠向人開白雲流水青山遠門掩蒼苔晚草
間蜂蝶未須忙後夜雲英和月結成霜
前調(秋月下作)吳子孝
輕雲不掩清秋月冷浸冰壺徹明輝相對且婆娑無奈
漏深人醉興還多風吹庭竹飄香露露濕寒蛩語十
分桂影漸團圓莫怪高歌狂舞不成眠
前調周用
先生何事先歸去獨卧雲深處縱然談笑有鴻儒敢忘
野人芹曝效區區不來舊雨來今雨由我還由汝逢
人莫問九遷官惟有衰顔欲付紫金丹
前調王錫爵
四山染徧青青黛一水中間界撑篙直入上流頭未到
桃花盡處莫回舟鶴聲鹿跡沿溪滿深樹開樓館洞
門何事静無人但有石牀殘奕子縱横
前調王世貞
浮萍只待楊花去况更廉纖雨鴨頭虛染最長條醖造
離亭清淚幾時消珊瑚翠色新豐酒解醉愁人否薄
寒攛送汝南雞偏向碧紗㡡畔醒時啼
前調吳鼎芳
海棠不礙牎紗影鬢嚲鴛鴦領繡棚吹落唾花紅但見
餘香一點裊晴風柳眠無力輕煙惹春色撩人也舞
衫閒搭畫闌邊日暖融融好箇洗頭天
前調(桃杏)陳子龍
夭桃紅杏春初半總被薰風换王孫芳草路微茫只有
青山依舊對斜陽綺羅如在無人到明月空相照夢
中樓閣水潺潺撇下一天星露在江南
前調(春雨)沈鍾鶴
春光九十誰分取斷送晨昏雨桃花和淚濕臙脂檢點
殘紅一半未開時長竿擬把愁雲埽天夢渾難曉柔
腸不斷却迴環咫尺相思人隔萬重山
前調(瓶中臘梅)(明媛)沈宜修
生香素面檀融暈嬾傅何郎粉膽瓶折取貯仙葩試看
漸將春色逗些些纖枝不闘東風巧耐雪衝寒早鏡
前新寫漢宫妝却把玉顔淡淡拂輕黃
前調(看花)(明媛)葉小鸞
闌干曲護閒庭小猶恐春寒悄隔牆影送一枝紅却是
杏花消瘦舊東風海棠睡去棃花褪欲語渾難問只
知婀娜共爭妍不道有人為你惜流年
御選歴代詩餘卷三十
