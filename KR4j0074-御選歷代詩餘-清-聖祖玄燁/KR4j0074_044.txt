欽定四庫全書
御選歴代詩餘卷四十四目錄(起六十六字至六十七字)
行香子(又一體)
晏幾道
蘇軾(三首)
晁補之(三首)
葛勝仲
趙師俠
辛棄疾(四首)
汪莘(二首)
洪瑹
沈端節
黃昇
蔣捷
于眞人
李清照
韓玉
趙元
張翥(四首)
高啓
馬洪
于未
沈懋德
前調(又一體)
歐陽修
青玉案(又一體)
蘇軾
黃庭堅(二首)
李之儀
賀鑄
毛滂
周紫芝(一首)
謝逸
廖行之
陳瓘
蔡伸
劉一止
趙長卿(二首)
張元幹(三首)
曾覿
楊无咎
侯寘
姚進道
程垓
曹冠
趙彦端
管鑑
王千秋
趙善扛
陸游
高觀國
韓淲
吳潛
吳文英
陳允平
石孝友
黃公紹
李萊老
僧惠洪
李清照
完顔璹
党懷英
元好問(二首)
張弘範
王惲
楊基(七首)
馬洪
文徵明
王世貞
李伊玉
陳子龍
周世臣
御選歴代詩餘卷四十四目錄
欽定四庫全書
御選歴代詩餘卷四十四(起六十六字至六十七字)
司經局洗馬掌局事兼翰林院修撰加二級(臣)王奕清奉
旨校刊
行香子
(又一體雙調六十六字)
行香子晏幾道
晩綠寒江芳意匆匆惜年華今與誰同碧雲零落數字
征鴻看渚蓮凋宫扇舊怨秋風流波墜葉佳期何在
想天教離恨無窮試將前事閒倚梧桐有銷魂處明月
夜錦屛空
前調(茶)蘇軾
綺席纔終歡意猶濃酒闌時高興無窮共誇君賜初拆
臣封看分香餅黃金縷密雲龍鬭贏一水功敵千鍾
覺凉生兩腋清風暫留紅袖少却紗籠放笙歌散庭館
静略從容
前調(過七里灘)蘇軾
一葉舟輕雙槳鴻驚水天清影湛波平魚翻藻鑑鷺點
煙汀過沙溪急霜溪冷月溪明重重似畫曲曲如屏
算當年空老嚴陵客星一夢今古虛名但遠山長雲山
亂曉山青
前調(與泗守南山晩歸)蘇軾
北望平川野水荒灣共尋春飛步孱顔和風弄袖香霧
縈鬟正酒酣適人語笑白雲間飛鴻落照相將歸去
澹涓涓玉宇清閒何人無事晏坐空山望長橋上燈火
亂使君還
前調晁補之
歸鳥翩翻樓上黃昏黯天氣殘照餘痕曲闌干裏有箇
愁人向不言中千載事一年春春來似客春去如雲
付樓前行路雙輪傾江變酒舉斛為尊斷浮生外愁千
丈不關身
前調晁補之
前歲栽桃今歲成蹊更黃鸝久住相知微行清露細履
斜暉對林中侣閒中我醉中誰何妨到老常閒常醉
任功名生事俱非朱顔難強拙語多遲但酒同行月同
坐影同歸
前調(梅)晁補之
雪裏清香月下疎枝更無花比並瓊姿一年一見千繞
千回向未開時愁花放恐花飛芳尊移就幽葩折取
似玉人攜手同歸揚州應記東閣逢時恨劉郎誤題詩
句怨桃蹊
前調葛勝仲
風物颼颼木落滄洲漸老人不奈悲秋羇懷都在鬢上
眉頭似休文瘦文通恨子山愁庭梧影薄籬菊香浮
強招尋聊命朋儔窮通皆夢今古如流且淵明徑子猷
舫仲宣樓
前調趙師俠
春日遲遲春景熙熙漸郊原芳草萋萋夭桃灼灼楊柳
依依見燕喃喃蜂簇簇蝶飛飛閒庭寂寂曲沼漪漪
更秋千紅索垂垂游人隊隊樂意嬉嬉盡醉醺醺歌緩
緩語低低
前調(三山作)辛棄疾
好雨當春要趁歸耕況而今巳是清明小牎坐地側聽
簷聲恨夜來風夜來月夜來雲花絮飄零鸎燕丁寧
怕妨儂湖上閒行天心肯後費甚心情放霎時陰霎時
雨霎時晴
前調(山居客至)辛棄疾
白露園蔬碧水溪魚笑先生釣罷還鋤小牎高臥風展
殘書看北山移盤谷序輞川圖白飯青芻赤脚長鬚
客來時酒盡重沽聽風聽雨吾愛吾廬歎苦無心剛自
瘦此君疎
前調辛棄疾
少日長聞富不如貧貴不如賤者長存由來至樂緫屬
閒人且飲瓢泉弄秋水看停雲歲晩情親老語彌眞
記前時勸我慇懃都休殢酒也莫論文把相牛經種魚
法教兒孫
前調(雲嚴道中)辛棄疾
雲岫如簮野漲挼藍向春闌綠醒紅酣青裙縞袂兩兩
三三把麴生禪玉版局一時參拄杖彎環過眼嵌巖
岸輕烏白髮鬖鬖他年來種萬樹千杉聽小緜蠻新格
磔舊呢喃
前調(臘八日與客溪行夜雪)汪莘
野店殘冬綠酒春濃念如今此意誰同溪光不盡山翠
無窮有幾枝梅幾竿竹幾株松籃輿乘興薄暮疎鐘
望孤村斜日匆匆夜牎雪陣曉枕雲峰便擁漁蓑頂漁
笠作漁翁
前調(雪後)汪莘
策杖溪邊倚杖峰前坐瓊林玉樹森然誰家殘雪何處
孤煙向一溪橋一茅店一漁船别般天地新樣山川
喚家童訪鶴尋猿山深寺遠雲冷鐘殘喜竹間燈梅間
屋石間泉
前調洪瑹
楚楚精神楊柳腰身是風流天上飛瓊淩波微步羅韤
生塵有許多嬌許多韻許多情十年心事兩字眉㛰
問何時眞箇行雲秋衾半冷牎月窺人想為人愁為人
瘦為人顰
前調沈端節
煙澹回塘月浸疎篁一枝春壓盡羣芳翛然風度玉質
金章有許多情許多韻許多香中酒情懷琢句心腸
倚屏山子細端相冰芽初試桐子新嘗更綺牎前冰壺
畔看勻妝
前調(梅)黃昇
寒意方濃暖信纔通是晴陽暗拆花封冰霜作骨玉雪
為容看體清癯香淡泞影䑃朧孤城小驛斷角殘鐘
又無邊散與春風芳心一點幽恨千重任雪霏霏雲澹
澹月溶溶
前調(舟泊蕳灣)蔣捷
紅了櫻桃綠了芭蕉送春歸客尚蓬飄昨宵穀水今夜
蘭皋奈雲溶溶風澹澹雨瀟瀟銀字笙調心字香燒
料芳蹤乍整還凋待將春憾都付春潮過窈孃堤秋孃
渡泰孃橋
前調于眞人
閬苑瀛洲金谷重樓緫不如茅舍清幽野花鋪地算也
風流却也宜春也宜夏也宜秋酒熟堪篘客至須留
更無榮無辱無憂退閒一步著甚來由但倦時眠渴時
飲醉時謳
前調(七夕)(宋媛)李清照
草際鳴蛩驚落梧桐正人間天上愁濃雲階月地關鎖
千重縱浮槎來浮槎去不相逢星橋鵲駕經年纔見
想離情别恨難窮牽牛織女莫是離中甚霎兒晴霎兒
雨霎兒風
前調韓玉
一翦梅花一見銷魂況溪橋雪裏前村香傳細蕊春透
靈根更水清泠雲黯淡月黃昏幽過溪蘭清勝山礬
對東風獨立無言霜寒塞壘風静譙門聽角聲悲笛聲
怨恨難論
前調趙元
山擁垣牆水滿溪塘幾人家籬落斜陽又還夏也一霎
人忙正稻分畦蠶卸簇麥登場老子徜徉閒日偏長
鬢蓬鬆只管尋凉綠陰何處旋旋移牀有道邊槐門外
柳舍南桑
前調張翥
佛寺雲邊茅舍山前樹陰中酒旆低懸峰巒空翠溪水
清漣只欠梅花欠沙鳥欠漁船無限風煙景趣天然
最宜他隱者盤旋何人村墅若箇林泉恰似攲湖似枋
口似斜川
前調(止酒)張翥
謝董糟丘罷醉鄉侯更開除從事青州長缾儘臥大白
休浮本欲成歡翻引病不銷愁今日空喉明日扶頭
甚竇中甕下堪羞客應嗔斷歸不須謀指水為言山作
誓有盟鷗
前調張翥
水遠天低雪意垂垂火爐頭煨芋燃萁蒲團穩坐紙帳
低圍且放些慵補些拙學些癡休惹羣兒唱起銅鞮
笑山翁醉倒如泥誰分蜾蠃莫近鴟夷把獨醒人沉醉
者兩忘機
前調張翥
擾擾閒浮清濁同流費精神補喜填憂歲云暮矣卿可
歸休有板支頤書遮眼被蒙頭軒冕浮漚華屋山丘
待他時老去優游築間茅屋買箇黃牛種芋成區瓜作
圃稻盈疇
前調(芙蓉)高啓
如此紅妝不見春光向菊前蓮後纔芳雁來時節寒沁
羅裳正一番風一番雨一番霜蘭舟不採寂寞横塘
強相依暮柳同行湘江路遠吳苑池荒奈月朦朦人杳
杳水茫茫
前調馬洪
紅徧櫻桃綠暗芭蕉瑣牎深春思無聊雙飛燕嬾百囀
鶯嬌正漏聲遲簾影静篆香飄惜月前宵病酒今朝
有誰知臂玉微銷封題錦字寄與蘭翹恨樹重重雲渺
渺水迢迢
前調于未
揚子之居吾愛吾廬竹檻中翠色人扶睥眤今古野性
雲孤枕一行山一溪水一牀書衫履如如容止徐徐
償不清文僨詩逋銷沉日月天地間吾且梅為妻鶴為
子酒為徒
前調(夜雨)沈懋德
密雨深秋亂落梧楸巳相驚袖薄衫颼那堪獨聽鄰夢
初浮記那時言那時淚那時愁甚没來由雁叫雲頭
頓收歸萬里清秋付還河漢獨把離憂向小牎中深簾
裏最淹留
前調(又一體)歐陽修
舞雪歌雲閒淡妝勻藍溪水染輕裙酒香醺臉粉色生
春更雅談話好情性美精神空江不斷淩波何處向
越橋邊青柳朱門斷鐘殘角又送黃昏奈眼中淚心中
事意中人
青玉案
(又一體雙調六十七字)
青玉案(送伯固歸吳中)蘇軾
三年枕上吳中路遣黃耳隨君去若到松江呼小渡莫
驚鷗鷺四橋盡是老子經行處輞川圖上看春暮常
記高人右丞句作箇歸期天已許春衫猶是小蠻鍼䤼
曾是西湖雨
前調(至宜州酬元明)黃庭堅
煙中一線來時路極目送歸鴻去第四陽關雲不度山
胡新囀子規言語正在愁人處憂能損性休朝暮憶
我當年醉時句渡水穿雲心已許暮年光景小軒南浦
同捲西山雨
前調黃庭堅
行人欲上來時路破曉霧輕寒去隔葉子規聲暗度十
分酒滿舞裀歌袖明夜無尋處故人近送旌旗暮但
聽陽關第三句欲斷離腸餘幾許滿天星月看人憔悴
燭淚垂如雨
前調(有所禱用方回韻)李之儀
小篷又泛曾行路這身世如何去去了還來知幾度多
情山色有情江水笑我歸無處夕陽杳杳還催暮練
淨空吟謝郎句試禱波神應見許帆開風轉事諧心遂
直到明年雨
前調(題横塘路)賀鑄
淩波不過横塘路但目送芳塵去錦瑟年華誰與度月
橋花榭瑣牎朱戶只有春知處碧雲冉冉蘅皋暮彩
筆新題斷腸句試問閒愁添幾許一川煙草滿城風絮
梅子黃時雨
前調毛滂
玉人為我殷懃醉向醉裏添姿媚偏著冠兒釵欲墜桃
花氣暖露濃煙重不自禁春意綠榆陰下東行水又
漸漸近淒凉地明月侵牀愁不睡眉兒吃皺為誰無語
閣住陽關淚
前調(淩歊臺懷李端叔)周紫芝
青鞵忍踏江沙路恨人已騎鯨去筆底驊騮誰與度西
州重到可憐不見華屋生存處秋江渺渺高臺暮滿
壁棲鴉醉時句飛上金鸞人漫許清歌低唱小蠻猶在
空濕棃花雨
前調周紫芝
梅花落盡人誰管暗淒斷傷春眼雪後平蕪春尚淺一
簮華髮滿襟離恨羞做東風伴鬭花小斛蘭芽短猶
是當年舊庭院擬把新愁憑酒遣春衫重著酒痕猶在
忍放金杯滿
前調謝逸
蘆花飄雪迷洲渚送秋水連天去一葉小舟横别浦數
聲鴻鴈兩行鷗鷺天淡瀟湘暮篷牎醉夢驚簫鼔回
首青樓在何處柳岸風輕吹殘暑菊開青蕊葉飛紅樹
江上瀟瀟雨
前調(九日憶羅舜舉)廖行之
家山此去無多路久沒箇音書去一别而今佳節度黃
花開未白衣到否籬落荒凉處峥嶸歲月還秋暮空
腹便便無好句菊意愆期開未許那堪惹恨年來此日
長是瀟瀟雨
前調(詠雪)陳瓘
碧空黯淡同雲繞漸枕上風聲峭明透紗牎天欲曉珠
簾纔捲美人驚報一夜青山老使君命客金尊倒千
里瓊瑶未經埽敧壓江梅春信早十分農事滿城和氣
管取來年好
前調蔡伸
參差弱柳長堤路弱柳外征帆去皓齒明眸嬌態度回
頭一夢斷腸千里不到相逢處來時約略春將暮幽
恨空餘錦中句小院重門深幾許桃花依舊出牆臨水
亂落如紅雨
前調劉一止
小山遮斷藍橋路恨短夢難飛去長記修眉縈曲度約
花開檻映風招袖緫是憐渠處追歡我已傷遲暮猶
有多情舊時句極目高樓千尺許竹枝三唱為君淒斷
東日西邊雨
前調(社日客居)趙長卿
去年社日東風裏向三徑開桃李脆管危絃隨意起綠
陰紅影暖香繁蕊伴我醺醺醉今年社日空淚垂客
舍看花甚情意江上危樓愁獨倚欲將心事巧憑來燕
說與人憔悴
前調趙長卿
天涯目斷江南路見芳草迷風絮綠暗花梢春幾許小
桃寂寞海棠零亂飛盡臙脂雨子規聲裏山城暮月
挂西南夢回處滿抱離愁推不去雙眉百皺寸腸千縷
無計憑鱗羽
前調張元幹
王孫陌上春風鞚蕊珠宴雲軿從歸去笙歌常醉擁蠟
殘花炬月侵冰簟慣作凉堂夢玉人勸客釵斜鳳條
脫擎杯腕嫌重燕子入簾飛畫棟雨餘深苑漏催清夜
更軋秦筝送
前調張元幹
平生百繞垂虹路看萬頃翻雲去山澹夕暉帆影度菱
歌風斷韤羅塵散緫是關情處少年陳迹今遲暮走
筆猶能醉詩句花底目成心暗許舊家春事覺來客恨
分付疎篷雨
前調張元幹
華裾玉轡青絲鞚記年少金吾從花底朝回珠翠擁曉
鐘初斷宿酲猶帶綠瑣牎中夢天涯相遇鞭鸞鳳老
去堂成更情重月轉簷牙雲繞棟凉吹香霧酒迷歌扇
春笋傳杯送
前調曾覿
乘鸞影裏冰輪度秋空淨南樓暮嫋嫋天風吹玉兔今
宵只在舊時圓處往事難重數天涯幾見新霜露怎
得朱顔舊如故對酒臨風慵作賦藍橋煙浪故人千里
夢也無由做
前調楊无咎
奇葩珍樹叢叢繞望仙隱蓬萊小前枕湖光秋色曉荷
花今歲也如人意不逐西風老霞觴獻壽頻頻倒瑞
靄浮空凝不埽定自日邊飛詔早芝庭呈秀桂宮得意
更看明年好
前調侯寘
東風一夜吹晴雨小院裏春如許桃李無言情難訴陽
關車馬灞橋風月移入江天句雙旌明日留難住今
夕清觴且頻舉咫尺清明三月暮尋芳賓客對花杯勺
回首西江路
前調姚進道
東風夜放花千樹更吹落星如雨寳馬雕車香滿路鳳
簫聲動玉壺光轉一夜魚龍舞蛾兒雪柳黃金縷笑
語盈盈暗香去衆裏尋他千百度驀然回首那人却在
燈火闌珊處
前調程垓
寳林巖畔淩雲路記藉草尋梅去詠綠書紅知幾度行
雲歸後碧雲遮斷寂寞人何處一聲長笛江天暮别
後誰吟倚樓句勻面照溪心已許欲憑錦字寫人愁去
生怕棃花雨
前調曹冠
煙村茂樹灣溪畔似遠景摹輕練細草平沙騎款段漁
翁欸乃却驚鷗鷺飛起澄波面班荆對飲垂楊岸枝
上鶯歌如解勸山映夕陽霞綺散醉吟乘興錦囊詩滿
愛月歸來晩
前調(贈勉道琵琶人)趙彦端
當年萬里龍沙路載多少離愁去冷壓層簾雲不度芙
蓉雙帶垂楊嬌髻絃索初調處花凝玉立東風暮曾
記江邊麗人句異縣相逢能幾許多情誰料琵琶洲畔
同醉清明雨
前調(永州宴張叔信席上)管鑑
相逢何處梅花好深院宇笙歌繞春入侯門長不老羅
幃繡幕護香藏粉却許行人到遏雲清唱傾城笑玉
貌花光互相照銀燭頻更尊屢倒明年應是對花相憶
君巳班清要
前調(送黃岡令)王千秋
雪堂不遠臨皋路悵仙伯騎鯨去燕麥桃花更幾度横
橋雖在種松無有誰是關心處解鞍君到冬雖暮傳
語無忘曬蓑句起手栽花花定許藝香披翠灌紅疏綠
趁取清明雨
前調趙善扛
一年陌上尋芳意想人在東風裏褪粉銷紅春有幾靑
翰飛去紫雲凝佇往事如流水煙横極浦山無際暗
解明璫問誰寄鄉在温柔何處是輪囷香霧静深庭院
簾影參差翠
前調(與朱景參會北嶺)陸游
西風挾雨聲翻浪恰洗盡黃茅瘴老慣人間齊得喪千
巖高臥五湖歸櫂替却浚煙像故人小駐平戎帳白
羽腰間氣何壯我老漁樵君將相小槽紅酒晩香丹茘
記取蠻江上
前調高觀國
平生似欠西湖債每&KR0838;了金貂解嫵媚煙雲多變態雕
鞍來處畫船歸去花柳春風隘玉京相接蓬壺界入
畫遥山翠分黛蘇小不來時節改一堤風月六橋煙水
鷺約鷗盟在
前調韓淲
蘇公堤上西湖路柳外躍青騘去多少韶華驚暗度南
山遊徧北山歸後緫是題詩處如今老矣傷春暮澤
畔行吟漫尋句落拓情懷空自許小園芳草短籬修竹
點點飛花雨
前調吳潛
十年三過蘇臺路還又是匆匆去迅景流光容易度鷺
洲鷗渚葦汀蘆岸緫是銷魂處蒼煙欲合斜陽暮付
與愁人砌愁句為問新愁愁幾許酒邊成醉醉邊成夢
夢斷前山雨
前調吳文英
東風客雁溪邊道帶春去隨春到認得踏青香徑小傷
高懷遠亂雲深處目斷湖山杳梅花似惜行人老不
忍輕飛送殘照一曲秦娥春態少幽香誰採舊寒猶在
歸夢啼鶯曉
前調(採蓮女)陳允平
凉庭背倚斜陽樹過幾陣菰蒲雨自櫂輕舟穿柳去綠
裙紅襖與花相似撐入花深處妾家住在鴛鴦浦妾
貌如花被花妒折得花歸嬌厮覰花心多怨妾心多恨
勝似蓮心苦
前調石孝友
征鴻過盡秋客謝捲離恨還東下翦翦霜風落平野溪
山掩映水煙搖曳幾簇漁樵舍芙蓉城裏人如畫春
伴春游夜轉夜别後知他如何也心隨雲亂眼隨天斷
淚逐長江瀉
前調黃公紹
年年社日停鍼線爭忍見雙飛燕今日江城春巳半一
身猶在亂山深處寂寞溪橋畔征衫著破誰鍼線點
點行行淚痕滿落日解鞍芳草岸花無人戴酒無人勸
醉也無人管
前調李萊老
吟情老盡江南句幾千萬垂絲縷花冷絮飛寒食路漁
煙鷗雨燕昏鶯晩緫入韶華譜紅衣妝靚凉生渚環
碧斜陽舊時樹枯葉分題觴詠處荀香猶在庾愁何許
雲冷西湖賦
前調僧惠洪
綠槐煙柳長亭路恨取次分離去日永如年愁難度高
城回首暮雲遮盡目斷知何處解鞍旅舍天將暮暗
憶丁寧千萬句一寸柔腸情幾許薄衾孤枕夢回人静
徹曉蕭蕭雨
前調(宋媛)李清照
征鞍不見邯鄲路莫便匆匆歸去秋正蕭條何以度明
牎小酌暗燈清話最好留連處相逢各自傷遲暮獨
把新詞誦奇句鹽絮家風人所許如今憔悴但餘雙淚
一似黃梅雨
前調(雪)完顔璹
凍雲封却駝岡路有誰訪溪梅去夢裏疎香風暗度覺
來惟有一牎凉月瘦影無尋處明朝畫筆江天暮定
向漁蓑得奇句試問簾前深幾許兒童笑道黃昏時候
猶是廉纖雨
前調(茶)党懷英
紅莎綠篛春風餅趁梅驛來雲嶺紫桂巖空瓊竇冷佳
人却恨等閒分破縹緲雙鸞影一甌月露心魂醒更
送清歌助清興痛飲休辭今夕永與君洗盡滿襟煩暑
别作高寒境
前調(代贈)元好問
苧蘿坊裏青騘駐愛鸚鵡垂簾語一捻嬌春能幾許寒
梅欲動小桃初放恰是關心處西城流水東城雨綠
葉成陰慣相誤只恐韶華容易去一聲金縷一卮芳酒
且為花枝住
前調元好問
落紅吹滿沙頭路似緫為春將去花落花開春幾度多
情惟有畫梁雙燕知道春歸處鏡中冉冉韶華暮欲
寫幽懷恨無句九十花期能幾許一危芳酒一襟清淚
寂寞西牎雨
前調張弘範
西風天際征鴻去問曾過燕山路葉落虛庭空綠樹一
川秋意滿懷愁緒樓外瀟瀟雨天涯望斷行雲暮好
著蠻牋寄情句底是相思斷腸處吟風賦月論文說劔
無箇知音侶
前調王惲
綠陰暗盡西城樹人緫道春歸去裊裊柔條高幾許綵
燈閃爍翠雲縈護自有留春處金尊未厭傾芳醑醉
墨題詩要香露蝴蝶飛來何栩栩向人有意繞闌翻舞
似約花間住
前調楊基
曉牎啼鳥驚春睡似報道春光至側側餘寒侵繡被梅
花飛也杏花開也燕子歸來未水光山色如人意長
恨春陰杳無際今日新晴俱可喜山光明媚水光溶漾
只有人憔悴
前調楊基
鶯聲留我看山久臨去也重回首雖是春山隨處有暖
風輕霧澹煙疎雨都在江邊柳自知不是經綸手無
意封侯印如斗行樂何須金谷友只消尋箇典衣伴侶
同醉金陵酒
前調楊基
曉來一陣輕寒過水面薄冰吹破竹外錦鳩啼一箇添
黃入柳點紅歸杏都是東風做鬢絲游颺烏巾墮醉
裏漁歌自賡和但得潮頭風不大數羣鷗鳥半篙煙雨
著我船中臥
前調楊基
雪消天氣東風猛簾半捲猶嫌冷怪問春來長不醒一
春都是酒徒花伴醉了重相請而令白髮羞垂領静
裏時將舊游省記得孤山堤上景一灣流水半痕新月
畫出梅花影
前調楊基
五更風雨花如霰問春在誰庭院報道春光浮水面一
雙鸂鶒數莖芹藻無數桃花片武陵溪上東風怨空
趁漁郎再尋便抛棄已同秋後燕那知别後飄飄蕩蕩
這裏重相見
前調(春雨)楊基
平湖過雨清如鑑柳下賣花船纜雌蝶雄蜂飛繞檻杏
花終是輕紅嫩白不比棃花淡一春能幾花前探天
氣無憑故相賺晴不多時陰亦暫一回風雨一回煙霧
何處堪登覽
前調楊基
王孫芳草生無數漸綠徧長干路春色匆匆愁裏度幾
番風雨幾番晴霽又早遥天暮青鞵不怕春泥汚紅
葉重教曲闌護細數落花成獨步自緣山野不堪廊廟
不是文章誤
前調馬洪
平川渺渺花無數明鏡裏孤舟度花下美人和笑顧問
郎莫是乞漿崔護别久來何暮盈盈羅韤淩波步眉
月連娟鬢如霧人世光陰花上露這回休去再來須誤
箇是桃源路
前調文徵明
庭下石榴花亂吐滿地綠陰亭午午睡覺來時自語悠
揚魂夢黯然情緒蝴蝶過牆去駸駸嬌眼開仍殢悄
無人至還凝佇團扇不搖風自舉盈盈翠竹纖纖白苧
不受些兒暑
前調王世貞
鴨頭波染濃于酎風起處春初皺乳燕雙雙簾幕透棃
花未雪綠楊猶絮蠶飽桑陰瘦無端釀出清明候忽
憶城南乍分手十二雕闌寒更陡踏青人遠鬭茶時近
滋味如中酒
前調(山林積雪)李伊玉
梵宫百尺同雲護漸白滿蒼苔路破臘梅花香蚤露銀
濤無際玉山萬里寒罩江南樹鴉啼影亂天將暮海
月纖痕映煙霧修竹低垂孤鶴步楊花風弄鵝毛天翦
緫是詩人誤
前調陳子龍
海棠枝上流鶯囀試小立東風面細草淩波紅一線碧
雲凝照綠楊零亂重鎖深深院甘焦滴翠當心捲寫
徧相思空自遣歸去枕函曾夢見一天星月滿庭風露
吹落棃花片
前調周世臣
綠隂閟結紗牎暖院院新鶯初囀春去却如人去遠樓
空無伴闌干倚徧離緒從教滿憶清明畫船輕泛細
草麗詞閒弄板愁字半將歡字換更無拘管春風人面
底事匆匆散
御選歴代詩餘卷四十四
