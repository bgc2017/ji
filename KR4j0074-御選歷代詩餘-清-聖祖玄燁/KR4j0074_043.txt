欽定四庫全書
御選歴代詩餘卷四十三目錄(起六十三字至六十六字)
鳳銜杯(又一體)
柳永(二首)
别怨
趙長卿
憐薄命
戴復古妻
定風波(又一體)
孫光憲
甘州徧
毛文錫
青玉案
李孝光
風中柳
劉因
陳繼儒
錢繼章
行香子
許古
侍香金童
蔡伸
趙長卿
前調(又一體)
梁寅
鈿帶長中腔
万俟雅言
輥繡毬
趙長卿
黃鍾樂
魏承班
瑞鷓鴣(又一體)
晏殊(二首)
柳永(二首)
握金釵
吕渭老(二首)
品令(又一體)
周紫芝
呂渭老
獻衷心
歐陽炯
醉春風
趙鼎
趙與仁
王微
緱山月
梁寅
殢人嬌
毛滂(二首)
向子諲
李清照
麥秀兩岐
和凝
感皇恩(又一體)
趙長卿
解珮令
蔣捷
淡黃柳
姜夔
張炎
酷相思
程垓
轉調踏莎行
曾覿
喝火令
黃庭堅
青玉案(又一體)
黃知命
毛滂(二首)
呂渭老
黃公度
王炎
史達祖
沈端節
張炎
顧德輝
吳寬
文徵明
陳子龍
前調(又一體)
趙長卿(二首)
張大烈
賣花聲
陸游
孫氏
黃裳
朱灝
王微
感皇恩(又一體)
汪莘
党懷英
解珮令(又一體)
王庭珪
史達祖
玉梅令
姜夔
錦纏道
宋祁
慶春澤
張先(二首)
厭金杯
賀鑄
品令(又一體)
黃庭堅
垂絲釣
周邦彦
楊无咎(二首)
趙彦端(二首)
陳亮
方千里
吳文英
聲聲令
無名氏
看花回
柳永
御選歴代詩餘卷四十三目錄
欽定四庫全書
御選歴代詩餘卷四十三(起六十三字至六十六字)
司經局洗馬掌局事兼翰林院修撰加二級(臣)王奕清奉
旨校刊
鳳銜杯
(又一體雙調六十三字)
鳳銜杯柳永
有美瑶卿能染翰千里寄小詩長簡想初襞苔牋旋揮
翠管紅窗畔漸玉箸銀鉤滿錦囊收犀軸卷常珍重
小齋吟翫更寶若珠璣置之懷袖時時看似頻見千嬌
面
前調柳永
追悔當初辜深願經年價兩成幽怨任越水吳山似屏
如幛堪遊翫奈獨自慵擡眼賞煙花聽絃管圖歡笑
轉加腸斷縱時展丹青強拈書信頻頻看又爭似親相
見
别怨
(雙調六十三字各本止傳趙長卿一首但詠本意或係詞題而非詞調然無可考証)
别怨趙長卿
驕馬頻嘶曉霜濃寒色侵衣鳳帷私語處翻成離怨不
勝悲更與丁寧嘱後期素約諧心事重來了比看相
思如何見得明年春事濃時穩乘金腰褭來爛醉玉東
西
憐薄命
(雙調六十三字止戴復古妻一首以第二句為調名也)
憐薄命戴復古妻
惜多才憐薄命無計可留汝揉碎花箋忍寫斷腸句道
傍楊柳依依千絲萬縷抵不住一分愁緒指月盟言
不是夢中語後回君若重來不相忘處把杯酒澆奴墳
土
定風波
(又一體雙調六十三字)
定風波孫光憲
簾拂疎香斷碧絲淚衫還滴繡黃鸝上國獻書人不在
凝黛晩庭又是落紅時春日自長心自促翻覆年來
年去負前期應是秦雲兼楚雨留住向花枝誇說月中
枝
甘州徧
(亦是六州歌頭之一雙調六十三字)
甘州徧毛文錫
春光好公子愛閒遊足風流金鞍白馬雕弓寶劒紅纓
錦韂出長秋花蔽膝玉銜頭尋芳逐勝歡宴絲竹不
曾休美人唱揭調是甘州醉紅樓堯年舜日樂聖永無
憂
青玉案
(本張衡四愁詩語一名一年春雙調六十三字)
青玉案李孝光
兒童齊唱民安作問底事來何暮酷似當年廉叔度春
風千里綠到棠陰處玉壺清貯金莖露翻向人間作
霖雨今日東甌成樂土清都虎豹借恂無計衮職須君
補
風中柳
(雙調六十四字)
風中柳(飲仙亭留宿)劉因
我本漁樵不是白駒空谷對西山悠然自足北窗疎竹
南窗叢菊愛邨居數間茅屋風煙草屨滿意一川平
綠問前溪今朝酒熟幽禽歌曲清泉琴筑欲歸來故人
留宿
前調陳繼儒
燕燕于飛補葺舊巢堪宿草菴寬何須華屋水兒一曲
山兒一幅翠微中鬚眉皆綠拄杖敲門有客來看修
竹但家常園蔬谿䔩菊花酒足松花飯熟日三竿圖些
清福
前調錢繼章
一點遥鐘漸覺霜披巖谷松尖影染成山足茶煙依竹
篆煙依菊紙糊窗半間茅屋散髮披襟有客來觀谿
綠恰痛飲讀騷初熟清謳非曲短吟非筑愛羣公寤言
歌宿
行香子
(雙調六十四字)
行香子許古
秋入鳴皋爽氣飄蕭挂衣冠初脫塵勞窗間巖岫看盡
昏朝夜山低晴山近曉山高細數閒來幾處邨醪醉
模糊信手揮毫等閒陶寫問甚風騷樂因循能潦倒也
逍遥
侍香金童
(雙調六十四字)
侍香金童蔡伸
寶馬行春緩轡隨油壁念一瞬韶光堪重惜還是去年
同醉日客裏情懷倍添悽惻記南城錦逕名園曾徧
歴更柳下人家似織此際凭欄愁脉脉滿目江山暮雲
空碧
前調趙長卿
一種春光占斷東君惜算穠李韶華爭並得粉膩酥融
嬌欲滴端的尊前舊曾相識向夜闌酒醒霜濃寒又
力但與冰姿添夜色繡幕銀屏人寂寂只許劉郎暗傳
消息
前調(又一體)梁寅
寶臺蒙繡瑞獸高三尺玉殿無風煙自直迤邐傳杯盈
綺席苒苒菲菲斷處凝碧是龍涎鳳髓惱人情意極
想韓壽風流應暗識去似彩雲無處覓惟有多情袖中
留得
鈿帶長中腔
(雙調六十四字)
鈿帶長中腔万俟雅言
簇真香似風前拆麝嚢嫩紫輕紅間鬭異芳風流富貴
自覺蘭蕙荒獨占蘂珠春光繡結流蘇密緻魂夢悠
颺氣融液散滿洞房朝寒料峭殢嬌不易當著意要得
韓郎
輥繡毬
(雙調六十四字)
輥繡毬趙長卿
流水奏鳴琴風月净天無星斗翠嵐堆裏蒼巖深處滿
林霜膩暗香凍了那禁頻嗅馬上再三回首因記省
去年時候十分全似那人風韻柔腰弄影冰腮退做成
清瘦
黃鍾樂
(雙調六十四字)
黃鍾樂魏承班
池塘煙暖草萋萋惆悵閒宵含恨愁坐思堪迷遥想玉
人情事遠音容渾似隔桃溪偏記同歡秋月低簾外
論心花畔和醉暗相攜何事春來人不見夢魂長在錦
江西
瑞鷓鴣
(又一體雙調六十四字與前體之同七言律詩者迥别)
瑞鷓鴣(紅梅)晏殊
越娥紅淚泣朝雲越梅從此學妖顰臘月初頭庾嶺繁
開後特染姸華贈世人前溪昨夜深深雪朱顔不掩
天眞何時驛使西歸寄與相思客一枝新報道江南别
樣春
前調晏殊
江南殘臘欲歸時有梅紅亞雪中枝一夜前邨間破瑶
英拆端的千花冷未知丹靑改樣勻朱粉雕梁欲畫
猶疑何妨與向冬深密種秦人路夾仙溪不待夭桃客
自迷
前調柳永
天將奇豔與寒梅乍驚繁杏臘前開暗想花神巧作江
南信鮮染臙脂細翦裁壽陽妝罷無端飲凌晨酒入
香腮恨聽煙塢深中誰恁吹羌笛逐風來綘雪紛紛落
翠苔
前調柳永
三吳嘉景古風流渭南往歲憶來遊西子方來越相功
成去千里滄波一葉舟至今無限盈盈者盡來拾翠
芳洲最好簇簇寒林遥認南朝畫晩煙收三兩人家古
渡頭
握金釵
(雙調六十四字)
握金釵呂渭老
風日困花枝晴蜂自相趁晩來紅淺香盡整頓腰肢暈
殘粉絃上語夢中人天外信青杏巳成雙新尊薦櫻
筍為誰一和銷損數著佳期又不穩春去也怎當他清
晝永
前調吕渭老
向晩小妝勻明窗倦裁翦見花清淚遮眼開盡繁花又
春晩心下事比年時都較嬾蝴蝶入簾飛鶯聲似簧
囀見來無計拘管心似芭蕉乍舒展歸去也夕陽斜紅
滿院
品令
(又一體雙調六十四字)
品令(九日寓居)周紫芝
霜蓬零亂笑綠鬢光陰晩紫萸時節小樓長醉一川平
遠休說龍山佳會此情不淺黃花香滿記白苧吳歌
軟如今却向亂山叢裏一枝重看對着西風搔首為誰
腸斷
前調呂渭老
繡衣未整傍窗格臨清鏡新霜薄霧這下幾日隂晴不
定欲插黃花心事又還記省去年香徑共粉蝶閒相
趁寶香玉珮暗解付與多情荀令何日西樓重見暮帆
煙艇
獻衷心
(雙調六十四字)
獻衷心歐陽炯
見好花顔色爭笑東風雙臉上晩妝同閉小樓深閤春
景重重三五夜偏有恨月明中情未已信曾通滿衣
猶自染檀紅恨不如雙燕飛舞簾櫳春欲暮殘絮盡柳
條空
醉春風
(雙調六十四字)
醉春風趙鼎
寶鑑凌花瑩孤鸞慵照影魚書蝶夢兩消沉恨恨恨結
盡丁香瘦如楊柳雨疎雲冷宿醉懨懨病羅巾空淚
粉欲將遠意託湘絃悶悶悶香絮悠悠畫簾悄悄日長
春困
前調趙與仁
陌上清明近行人難借問風流何處不歸來悶悶悶回
鴈峰前戲魚波上試尋芳信夜永蘭膏燼春睡何曾
穩枕邊珠淚幾曾乾恨恨恨惟有窗前過來明月照人
方寸
前調(明妓)王微
誰勸郎先醉窗冷燈兒背抱琴倩婢倚香幃睡睡睡忘
却温柔一心只戀醉鄉滋味慚愧鞵兒謎擔閣鴛鴦
被問郎曾否脫羅衣未未未想是高唐巫雲惜别不容
分袂
緱山月
(雙調六十四字)
緱山月梁寅
急雨響巖阿隂雲暗薜蘿山中春去更寒多縱柴門不
閉花滿徑蒼苔潤少人過蘭舟曾記蘭汀宿牽恨是
煙波而今林下和樵歌看風風雨雨從造物時時變緫
心和
殢人嬌
(雙調六十四字)
殢人嬌毛滂
雪做屏風花為行幛屏幛裏見春模樣小晴未了輕陰
一晌酒到處恰如把春黏上官柳黃輕河堤綠漲花
多處少停蘭槳雪邊花際平蕪疊嶂這一段凄凉為誰
悵望
前調毛滂
短棹猶停寸心先往說歸期喚做的當夕陽下地重城
遠樣風露冷高樓誤伊等望今夜孤邨月明怎向依
還是夢回繡幌還山想像秋波蕩漾明夜裏與伊畫著
眉上
前調(贈輕輕)向子諲
白似棃花柔於柳絮蝴蝶兒鎮長一處春風駘蕩驀然
吹去爭得倩游絲半空惹住波上精神掌中態度分
明是采雲團做當年飛燕從今不數只恐是高唐夢中
神女
前調(宋媛)李清照
玉瘦香濃檀深雪散今年恨探梅又晩江樓楚館雲閒
水遠清晝永凭欄翠簾低卷坐上客來尊中酒滿歌
聲共水流雲斷南枝可插更須頻翦莫直待西樓數聲
羌管
麥秀兩岐
(雙調六十四字)
麥秀兩岐和凝
凉簟鋪斑竹鴛枕並紅玉臉蓮紅眉柳綠胷雪宜新浴
淡黃衫子裁春縠異香芬馥羞道交回燭未慣雙雙
宿樹連枝魚比目掌上腰如束嬌嬈不爭人拳跼黛眉
微蹙
感皇恩
(又一體雙調六十五字)
感皇恩趙長卿
碧水浸芙蓉秋風楚岸三歲光陰轉頭換且留都騎未
許匆匆分散更持杯酒殷勤勸休作等閒離别人看
且對笙歌醉須拚如君才調掌得玉堂詞翰定應不久
勞州縣
解珮令
(雙調六十五字)
解珮令蔣捷
春晴也好春陰也好著些春雨也好春雨如絲繡出花
枝紅裊怎禁他孟婆合皂梅花風小杏花風小海棠
風驀地寒峭歲歲春光被二十四番風吹老楝花風爾
且慢到
淡黃柳
(雙調六十五字)
淡黃柳(合肥)姜夔
空城曉角吹入垂楊陌馬上單衣寒側側看盡鵝黃嫩
綠都是江南舊相識正岑寂明朝又寒食強攜酒小
橋宅怕棃花落盡成秋色燕燕飛來問春何在唯有池
塘自碧
前調(有贈)張炎
楚腰一捻羞翦青絲結力未勝春嬌怯怯暗托鶯聲細
說愁蹙眉心鬭雙葉正情切柔條未堪折應不解管
離别奈如今已入東風睫望斷章臺馬蹄何處閒了黃
昏淡月
酷相思
(雙調六十五字與極相思無涉)
酷相思(惜别)程垓
月挂霜林寒欲墜正門外催人起奈離别如今眞箇是
欲住也留無計欲去也來無計馬上離情衣上淚各
自空憔悴問江路梅花開也未春到也須頻寄人到也
須頻寄
轉調踏莎行
(雙調六十五字)
轉調踏莎行曾覿
翠幄成陰誰家簾幕綺羅香擁處觥籌錯清和將近春
寒更薄高歌看簌簌梁塵落好景良辰人生行樂金
杯無奈是苦相虐殘紅飛盡裊垂楊輕弱來歲斷不負
鶯花約
喝火令
(雙調六十五字)
喝火令黃庭堅
見晩情如舊交疎分已深舞時歌處動人心煙水數年
魂夢無處可追尋昨夜燈前見重題漢上襟便愁雲
雨又難尋曉也星稀曉也月西沉曉也鴈行低度不會
寄芳音
青玉案
(又一體雙調六十六字)
青玉案(送兄山谷謫宜州)黃知命
千峰百嶂宜州路天黯淡知人去曉别吾家黃叔度弟
兄華髮遠山修水異日同歸處長亭飲散尊罍暮寫
别語不成句已斷離腸能幾許水邨山郭夜闌無寐聽
盡空階雨
前調毛滂
芙蕖花上濛濛雨又冷落池塘暮何處風來搖碧戶捲
簾凝望淡煙疎柳翡翠穿花去玉京人去無由住恁
獨坐凭闌處試問綠窗秋到否可人今夜新凉一枕無
計相分付
前調(竹間戲作)毛滂
玉嬰初有排雲分向晩色娟娟静秋入風枝清不盡月
和粉露徘徊孤映獨夜扶疎影子猷風調全相稱是
彼此無凡韻玉勒前頭花柳近水邊石上冷依煙雨時
有幽人問
前調呂渭老
一尊聊對西風醉况九日明朝是曾與茱萸論子細江
天虛曠暮林横遠人隔銀河水碧雲漸展天無際吹
不斷黃昏淚若作歡期須早計如何得似鬢邊新菊雙
結黃金蕊
前調黃公度
鄰雞不管離懷苦又還是催人去回首高城音信阻霜
橋月館水邨煙市緫是思君處裛殘别袖燕支雨謾
留得愁千縷欲倩歸鴻分付與鴻飛不住倚欄無語獨
立長天暮
前調王炎
深紅數點吹花絮又燕子飛來語遠水平蕪春欲暮年
年長是清明時候故遣人憔悴竹雞啼罷山邨雨正
寥落無情緒猛省從前多少事綠楊堤上樓臺如畫此
境今何處
前調史達祖
蕙花老盡離騷句綠染徧江頭樹日午酒消聽驟雨青
榆錢小碧苔錢古難買東君住官河不礙遺鞭路被
芳草將愁去多定紅樓簾影暮蘭燈初上夜香初炷猶
是聽鸚鵡
前調沈端節
使君標韻如徐庾更名節高千古卧治姑溪纔小駐閒
雲無定陽春有脚又作南昌去興來亭上清歌度盡
能唱公詩句記取諸生臨别語從容瞻對天顔有喜千
萬留王所
前調張炎
萬紅梅裏幽深處甚杖履來何暮草帶湘香穿水樹塵
留不住雲留却住壺内藏今古獨清嬾入終南去有
忙事修花譜騎省不須重作賦園中成趣琴中得趣酒
醒聽風雨
前調顧德輝
春寒側側輕陰薄整半月春蕭索晴日朝來升屋角樹
頭幽鳥對調新語語罷雙飛却紅入花腮青入萼盡
不爽花期約可恨狂風空自惡曉來一陣晩來一陣難
道都吹落
前調吳寬
西山於我如無分要遊時春常盡住向京華凡六閏出
城偏近山僧笑我此事無人信故人書札勞相問可
惜情懷不順冒暑同遊遊也悶湖堤須待杏花疎雨吹
濕雙吟鬢
前調文徵明
老去無營心境淨白髮不羞明鏡世事從渠心不定小
館停雲山房玉磬自與幽人稱春色惱人渾欲病把
菊無由馳贈吳楚江山雲月夐清眞逸少風流安石想
見人清瑩
前調陳子龍
青樓惱亂楊花起能幾日東風裏回首三春渾欲悔落
紅如夢芳郊似海只有情無底年華冉冉隨流水留
不住人千里此際離懷誰可比芳筵吹散小窗惜别淚
眼闌干倚
前調(又一體)趙長卿
結堂雄占雲煙表萬象爭呈巧老木參天溪四遶亂山
横秀一湖澄照天付陰晴好夜空喚客清尊倒明月
飛來上林杪凉滿九霄風露浩酒慵起舞一聲清嘯平
壓波聲小
前調趙長卿
恍如遼鶴歸華表閱盡人間巧天乞一堂山對遶微波
不動岸巾時照照見星星好舞風荷蓋從欹倒碧樹
生凉自天杪誰識元龍胷次浩騎鯨欲去引杯獨嘯醉
眼青天小
前調張大烈
踏青芳伴來無數遶尋紅紫路小橋流水畫船度妒花
怕雨媚花喜霽惟恐斜陽暮香塵踏徧青鞵汚俏眼
頻窺宫扇護秋波引出金蓮步閃歸小院轉過廻廊悵
入桃源去
賣花聲
(雙調六十六字一名謝池春一名風中柳一名玉蓮花與浪淘沙之别名不相涉也)
賣花聲陸游
賀監湖邊初繫放翁歸棹小園林時時醉倒春眠驚起
聽啼鶯催曉歎功名誤人堪笑朱橋翠徑不許京塵
飛到挂朝衣東歸欠早連宵風雨捲殘紅如埽恨尊前
送春人老
前調(宋媛)孫氏
銷減芳容端的為郎煩惱鬢慵梳宫妝草草别離情緒
待歸來都告怕傷郎又還休道利鎻名韁幾阻當年
歡笑更那堪鱗鴻信杳蟾枝高折願從今須早莫辜負
鳳幃人老
前調(本意)黃裳
人過天街曉色擔頭紅紫滿筠筐浮花浪蕊畫樓睡醒
正眼横秋水聽新腔一聲催起吟紅叫白報道蜂兒
知未隔東西餘音軟美迎門爭買早斜簪雲髻助春嬌
粉香簾底
前調朱灝
霧遞煙郵初放靑螺當戶小池中鳴哇兩部花巢風埽
有松濤堪晤伴伊尼夕陽閒步嫩凉羇葉柳館黃鸝
常寓欵光陰全憑酒瓠一眉新月在峰尖偷露恨癡雲
又如蟲蠧
前調(明妓)王微
憔悴芳容祗被那人擔閣為愁忙何曾寂寞殘膏垂淚
亦自傷離索翦頻頻不知花落欲寄封題又怕鴈兒
難託恨春光鶯花送却畫梁歸燕更雙穿簾幕這心情
好生難著
感皇恩
(又一體雙調六十六字)
感皇恩汪莘
年少尋芳早春時節飛去飛來似蝴蝶如今老大嬾趁
五陵豪俠夢中時聽得秦簫咽割斷人間柳枝桃葉
海上書來恨離别舊遊還在空鎖雲霞萬疊舉杯相憶
處青天月
前調(賦疊羅花)党懷英
碧玉撚條藍袍裁葉明豔黃深軟金疊道裝仙子謫墮
蘂珠仙闕為春閒管領花時節漢額妝濃楚腰舞怯
襞積裙餘舊宫褶東風著意留伴小庭風月任教鶗鴂
喚羣芳歇
解珮令
(又一體雙調六十六字)
解珮令(本意)王庭珪
湘江停瑟洛川回雪是耶非相逢飄瞥雲鬢風裳照心
事娟娟山月翦煙花帶蘿同結留環盟&KR0704;貽珠情徹
解攜時玉聲愁絶羅韈塵生早波面春痕欲滅送人行
水聲凄咽
前調史達祖
人行花塢衣沾香霧有新詞逢春分付屢欲傳情奈燕
子不曾飛去倚珠簾詠郎秀句相思一度穠愁一度
最難忘遮燈私語淡月梨花借夢來花邊廊廡指春衫
淚曾濺處
玉梅令
(雙調六十六字)
玉梅令(石湖畏寒不出戲之)姜夔
疎疎雪片散入南溪苑春寒鎖舊家亭館有玉梅幾樹
背立怨東風高花未吐暗香已遠公來領客梅花能
勸花長好願公更健便揉春為酒翦雪作新詩&KR0838;一日
繞花千轉
錦纏道
(雙調六十六字)
錦纏道宋祁
燕子呢喃景色乍長春晝覩園林萬花如繡海棠經雨
臙脂透柳展宫眉翠拂行人首向郊原踏青恣歌攜
手醉醺醺尚尋芳酒問牧童遥指孤邨道杏花深處那
裏人家有
慶春澤
(雙調六十六字)
慶春澤張先
飛閣危橋相倚人獨立東風滿衣輕絮還記憶江南如
今天氣正白蘋花遶堤漲流水寒梅落盡誰寄方春
意無窮靑空千里愁草樹依依關城初閉對月黃昏角
聲傍煙起
前調(與善歌者)張先
豔色不須妝樣風韻好天眞畫毫難上花影灔金尊酒
泉生浪鎮欲留春傍花為春唱銀塘玉宇空曠冰齒
映輕脣蘂紅新放聲宛轉疑隨煙香悠颺對暮林静寥
寥振清響
厭金杯
(雙調六十六字)
厭金杯賀鑄
風軟香遲花深漏短可憐宵畫堂春半碧紗窗影卷帳
蠟燈紅鴛枕畔密寫烏絲一段采蘋溪晩拾翠沙空
儘愁倚夢雲飛觀木蘭艇子幾日渡江來心目斷桃葉
青山隔岸
品令
(又一體雙調六十六字)
品令(茶)黃庭堅
鳳舞團團餅恨分破教孤另金渠體淨隻輪慢碾玉塵
光瑩湯響松風早減了二分酒病味濃香永醉鄉路
成佳境恰如燈下故人萬里歸來對影口不能言心下
快活自省
垂絲釣
(雙調六十六字)
垂絲釣周邦彦
縷金翠羽妝成纔見眉嫵倦倚玉匳看舞風絮愁幾許
寄鳳絲鴈柱春將暮向層城宛路鈿車如水時時花
徑相遇舊遊伴侣還到曾來處門掩風和雨梁燕語問
那人在否
前調楊无咎
燕將舊侣呢喃終日相語似惜别離情知幾許誰與度
為向人代訴空朝暮謾千言百句怎生會得爭如作
个青羽又聞院宇不在當時住飛去無尋處腸萬縷寄
暴風横雨
前調楊无咎
玉纖半露香檀低應鼉鼓逸調響穿空雲不度情幾許
看兩眉碧聚為誰訴聽敲冰戛玉恨雲怨雨聲聲總
在愁處放杯未舉傾坐驚相顧應也腸千縷人欲去更
畫簷細雨
前調(别富南叔)趙彦端
短篷醉檥江南秋意如水露草星明風柳絲委危檻倚
為故人宴喜歡無幾念青鞵紫綺論詩載酒猶勝心
憶雙鯉倦遊晩矣雲路非吾事湖海從君意沙鴈起記
夜闌隱几
前調趙彦端
暮雲有信全勝春夢無準篆縷欲銷衣粉堪認殘夢醒
枕夜凉滿鬢想香逕正垂垂美蔭晩花在否朱闌誰
與同凭斷雲怨冷靑鳥無憑問紅葉翻成恨三五近試
預占破鏡
前調陳亮
菊花細雨蕭蕭紅蓼汀渚景物漸幽風致如許秋未暮
又值吾初度看天宇正澄清欲注登高未也紅塵當
面飛舞幾人弔古烏帽牢收取短髮還羞覰眉壽身近
五雲深處
前調(次周美成韻)方千里
錦鱗繡羽難傳愁態顰嫵岸草際天雲影垂絮人何許
漫並欄倚柱煙光暮悵榆錢滿路送春殢酒歡期幽
會希遇彩簫鳳侣回首分攜處雙臉吹愁雨無限語再
見時記否
前調吳文英
聽風聽雨春殘花落門掩乍倚玉闌旋翦夭艷攜醉靨
放溯溪遊䌫波光閃映燭花黯淡碎霞澄水吳宫初
試菱鑑舊情頓減孤負深杯豔衣露天香染通夜飲問
漏移幾點
聲聲令
(雙調六十六字)
聲聲令無名氏
簾移碎影香褪衣襟舊家庭院嫩苔侵東風過盡暮雲
鎖綠窗深怕對人閒枕剰衾樓底輕陰春信斷怯登
臨斷腸魂夢雨沉沉花飛水遠便從今莫追尋又怎禁
驀地上心
看花回
(取劉禹錫詩句名詞雙調六十六字)
看花回柳永
玉墄金階舞舜干朝野多歡九衢三市風光麗萬家急
管繁絃鳳樓臨綺陌佳氣非煙雅俗熙熙物態姸忍
負芳年笑筵歌席連昏晝旗亭斗酒十千賞心何處好
唯有尊前
御選歴代詩餘卷四十三
