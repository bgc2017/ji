欽定四庫全書
御選歴代詩餘卷三十一目錄(五十六字)
玉樓春(上)
南唐李煜
韋莊
歐陽炯
顧夐(二首)
魏承班(二首)
馮延巳
庾傳素
徐昌圖
錢惟演(二首)
晏殊(九首)
賈昌朝
宋祁
歐陽修(二十三首)
晏幾道(十九首)
張先(八首)
柳永(五首)
蘇軾(六首)
黃庭堅(五首)
秦觀
陳師道(三首)
賀鑄(五首)
毛滂(八首)
杜安世(五首)
御選歴代詩餘卷三十一目錄
欽定四庫全書
御選歴代詩餘卷三十一(五十六字)
司經局洗馬掌局事兼翰林院修撰加二級(臣)王奕清奉
旨校刊
玉樓春(上)
(䨇調五十六字即木蘭花之又一體唐詞無此名五代始有之别名春曉曲與二十七字者不同又)
(名惜春容亦有以别名另立調者止中間平仄略異故皆入之又一體内也)
玉樓春南唐李煜
晚妝初了明肌雪春殿嬪娥魚貫列笙簫吹斷水雲閒
重按霓裳歌徧徹臨春誰更飄香屑醉拍闌干情味
切歸時休放燭花紅待蹋馬蹄清夜月
前調韋莊
日照玉樓花似錦樓上醉和春色寢綠楊風送小鶯聲
殘夢不成離玉枕堪愛晚來韶景甚寶柱秦箏方再
品青娥紅臉笑來迎又向海棠花下飲
前調歐陽炯
春早玉樓煙雨夜簾外櫻桃花半謝錦屏香冷繡衾寒
怊悵憶君無計捨侵曉鵲聲來砌下鸞鏡殘妝紅粉
罷黛眉雙點不能描留待玉郎歸日畫
前調顧夐
拂水䨇飛來去燕曲檻小屏山六扇春愁凝思結眉心
綠綺嬾調紅錦薦話别情多聲欲顫玉筯痕留紅粉
面鎮長獨立到黃昏却怕良宵頻夢見
前調顧夐
月皎露華忩影細風送菊香黏繡袂博山爐冷水沉微
惆悵金閨終日閉嬾展羅衾垂玉筯羞對菱花篸寶
髻良宵好事枉教休無計奈他狂耍壻
前調魏承班
寂寂畫堂梁上燕高卷翠簾横數扇一庭春色惱人來
滿地落花紅幾片愁倚錦屏低雪面淚滴繡羅金縷
線好天凉月盡傷心為是玉郎長不見
前調魏承班
輕斂翠蛾呈皓齒鶯囀一枝花影裏聲聲清迥遏行雲
寂寂畫梁塵暗起玉斝滿斟情未已促坐王孫公子
醉春風筵上貫珠勻豔色韶顔嬌旖旎
前調馮延巳
雪雲乍變春雲簇慚覺年華堪縱目北枝梅蕊犯寒開
南浦波紋如酒綠芳菲次第長相續自是情多無處
足尊前百計得春歸莫為傷春眉黛蹙
前調庾傳素
木蘭紅豔多情態不似凡花人不愛移來孔雀檻邊栽
折向鳳凰釵上戴是何芍藥爭風彩自共牡丹長作
對若教為女嫁東風除却黃鶯難匹配
前調徐昌圖
沉檀煙起盤紅霧一箭霜風吹繡戶漢宫花面學梅妝
謝女雪詩裁柳絮長垂夾幕孤鸞舞旋炙銀笙䨇鳳
語紅牎酒病嚼寒冰冰損相思無夢處
前調錢惟演
城上風光鶯語亂城下煙波春拍岸綠楊芳草幾時休
淚眼愁腸先已斷情懷漸變成衰晚鸞鏡朱顔驚暗
换昔年多病厭芳尊今日芳尊惟恐淺
前調(筍)錢惟演
錦籜參差朱檻曲露濯文犀和粉綠未容濃翠伴桃紅
已許纖枝留鳳宿嫩似春荑眀似玉一寸芳心誰管
束勸君速喫莫踟蹰看被南風吹作竹
前調晏殊
東風昨夜回梁苑日脚依稀添一線旋開楊柳綠蛾眉
暗拆海棠紅粉面無情一去雲中鴈有意歸來梁上
燕無情有意且休論莫向酒杯容易散
前調晏殊
綠楊芳草長亭路年少抛人容易去樓頭殘夢五更鐘
花外離愁三月雨無情不似多情苦一寸還成千萬
縷天涯地角有窮時只有相思無盡處
前調晏殊
簾旌浪捲金泥鳳宿醉醒來長瞢鬆海棠開後曉寒輕
柳絮飛時春睡重美酒一杯誰與共往事舊歡時節
動不如憐取眼前人免使勞魂兼役夢
前調晏殊
池塘水綠風微㬉記得玉真初見面重頭歌韻響錚鏦
入破舞腰紅亂旋玉鈎闌下香階畔醉後不知斜日
晚當時共我賞花人點檢如今無一半
前調晏殊
玉樓朱閣黃金鎻寒食清眀春欲破牎間斜月兩眉愁
簾外落花雙淚墮朝雲聚散真無那百歲相看能幾
箇别來將謂不牽情萬轉千回思想過
前調晏殊
朱簾半下香銷印二月東風催柳信琵琶旁畔且尋思
鸚鵡前頭休借問驚鴻去後生離恨紅日長時添酒
困未知心在阿誰邊滿眼淚珠言不盡
前調晏殊
紫薇朱槿繁開後枕簟微凉生玉漏玳筵初啟日穿簾
檀板欲開香滿袖紅衫侍女頻傾酒龜鶴仙人來獻
夀歡聲喜氣逐時新青鬢玉顔長似舊
前調晏殊
春葱指甲輕攏撚五彩絛垂雙袖捲雪香濃透紫檀槽
梵語急隨紅玉腕當頭一曲情無限入破錚鏦金鳳
戰百分芳酒祝長春再拜斂容擡粉面
前調晏殊
紅絛約束瓊肌穩拍碎香檀催急滚隴頭嗚咽水聲繁
葉下間關鶯語近美人才子傳芳信明月清風傷别
恨未知何處有知音長為此情言不盡
前調賈昌朝
都城水綠嬉遊處仙棹往來人笑語紅隨遠浪泛桃花
雪散平堤飛柳絮東君欲共春歸去一陣狂風和驟
雨碧油紅旆錦障泥斜日畫橋芳草路
前調宋祁
東城漸覺風光好縠皺波紋迎客棹綠楊煙外曉寒輕
紅杏枝頭春意閙浮生常恨歡娛少肯愛千金輕一
笑為君持酒勸斜陽且向花間留晚照
前調歐陽修
風遲日媚煙光好綠樹依依芳意早年華容易即凋零
春色只宜長恨少池塘隱隱驚雷曉柳眼未開梅萼
小尊前貪愛物華新不道物新人漸老
前調歐陽修
西亭飲散清歌闋花外遲遲宫漏發塗金燭引紫騮嘶
柳曲西頭歸路别佳辰只恐幽期闊密贈殷勤衣上
結翠屏魂夢莫相尋禁斷六街清夜月
前調歐陽修
春山斂黛低歌扇暫解吳鈎登祖宴畫樓鐘動已魂銷
何况馬嘶芳草岸青門柳色隨人遠望欲斷時腸已
斷洛陽春色待君來莫到落花飛似霰
前調歐陽修
尊前擬把歸期說未語春容先慘咽人生自是有情癡
此恨不關風與月離歌且莫翻新闋一曲能教腸寸
結直須看盡洛城花始共春風容易别
前調歐陽修
洛陽正值芳菲節穠豔清香相間發遊絲有意苦相縈
垂柳無端爭贈别杏花紅處青山缺山畔行人山下
歇今宵誰肯遠相隨惟有寂寥孤館月
前調歐陽修
殘春一夜狂風雨斷送紅飛花落樹人心花意待留春
春色無情容易去高樓把酒愁無語欲問春歸何處
所暮雲空闊不知音惟有綠楊芳草路
前調歐陽修
常憶洛陽風景媚煙㬉風和添酒味鶯啼宴席似留人
花出牆頭如有意别來已隔千山翠望斷危樓斜日
墜關心只為牡丹紅一片春愁來夢裏
前調歐陽修
别後不知君遠近觸目凄凉多少悶漸行漸遠漸無情
水闊魚沉何處問夜深風竹敲秋韻萬葉千聲皆是
恨故敧單枕夢中尋夢又不成燈又燼
前調歐陽修
西湖南北煙波闊風裏絲簧聲韻咽舞餘裙帶綠雙垂
酒入香腮紅一抹杯深不覺琉璃滑貪看六么花十
八眀朝車馬各東西惆悵畫橋風與月
前調歐陽修
燕鴻過後春歸去細算浮生千萬緒來如春夢幾多時
去似朝雲無覓處聞琴解珮神仙侣挽斷羅衣留不
住勸君莫作獨醒人爛醉花間應有數
前調歐陽修
蝶飛芳草花飛路把酒已嗟春色暮當時枝上落殘花
今日水流何處去樓前獨遶鳴蟬樹憶把芳條吹㬉
絮紅蓮綠芰亦芳菲不奈金風兼玉露
前調歐陽修
檀槽碎響金絲撥露濕潯陽江上月不知商婦為誰愁
一曲行人留夜發畫堂花月新聲别紅蕊調長彈未
徹暗將深意祝膠絃惟願絃絃無斷絶
前調歐陽修
金花盞面紅煙透舞急香茵隨步皺青春才子有新詞
紅粉佳人重勸酒也知自為傷春瘦歸騎休交銀燭
候擬將沉醉為清歡無奈醒來還感舊
前調(柳)歐陽修
黃金弄色輕於粉濯濯春條如水嫩為緣力薄未禁風
不奈多嬌長似困腰柔乍怯人相近眉小未知春有
恨勸君著意惜芳菲莫待行人攀折盡
前調歐陽修
沉沉庭院鶯吟弄日㬉煙和春氣重綠楊嬌眼為誰回
芳草深心空自動倚闌無語傷離鳳一片風情無處
用尋思還有舊家心蝴蝶時時來役夢
前調歐陽修
去時梅萼初凝粉不覺小桃風力損棃花最晚又凋零
何事歸期無定準闌干倚徧重來凭淚粉偷將紅袖
印蜘蛛喜鵲誤人多似此無憑安足信
前調歐陽修
酒美春濃花世界得意人人千萬態莫教辜負豔陽天
過了堆金何處買已去少年無計奈且願芳心長恁
在閒愁一點上心來算得東風吹不解
前調歐陽修
湖邊柳外樓高處望斷雲山多少路闌干倚徧使人愁
又是天涯初日暮輕無管繫狂無數水畔花飛風裏
絮算伊渾是薄情郎去便不來來便去
前調歐陽修
南園粉蝶能無數度翠穿紅來復去倡條冶葉恣留連
飄蕩輕於花上絮朱闌夜夜風兼露宿粉棲香無定
所多情翻却似無情贏得百花無限妒
前調(子規)歐陽修
江南三月春光老月落禽啼天未曉露和啼血染花紅
恨過千家煙樹杪雲垂玉枕屏山小夢欲成時驚覺
了人心應不似伊心若解思歸歸合早
前調歐陽修
東風本是開花信及至花時風更緊吹開吹謝苦匆匆
春意到頭無處問把酒臨風千萬恨欲埽殘紅猶未
忍夜來風雨轉離披滿眼凄凉愁不盡
前調歐陽修
隂隂樹色籠晴晝清澹園林春過後杏腮輕粉日催紅
池面綠羅風卷皺佳人向晚新妝就圓膩歌㗋珠欲
溜當筵莫放酒杯遲樂事良辰難入手
前調歐陽修
芙蓉闘暈胭脂淺留著晚花開小宴畫船紅日水風清
柳色溪光晴照㬉美人爭勸棃花盞舞困玉腰裙縷
慢莫教銀燭促歸期已祝斜陽休便晚
前調晏幾道
秋千院落重簾暮彩筆閒來題繡戶牆頭丹杏雨餘花
門外綠楊風後絮朝雲信斷知何處應作襄王春夢
去紫騮認得舊游蹤嘶過畫橋東畔路
前調晏幾道
小顰若解愁春暮一笑留春春也住晚紅初減謝池花
新翠已遮瓊苑路湔裙曲水曾相遇挽斷羅巾容易
去啼珠彈盡又成行畢竟心情無會處
前調晏幾道
小蓮未解論心素狂似鈿箏絃底柱臉邊霞散酒初醒
眉上月殘人欲去舊時家近章臺住盡日東風吹柳
絮生憎繁杏綠隂時正礙粉牆偷眼覷
前調晏幾道
風簾向曉寒成陣未報東風消息近試從梅蔕紫邊尋
更遶柳枝柔處問來遲不是春無信開晚却疑花有
恨又應添得幾分愁二十五絃彈未盡
前調晏幾道
念奴初唱離亭宴會作離聲勾别怨當時垂淚憶西樓
濕盡羅衫歌未徧難逢最是身強健無定莫如人聚
散已拚歸袖醉相扶更惱香檀珍重勸
前調晏幾道
玉真能唱朱簾靜憶上雙蓮池上聽百分蕉葉醉如泥
却向斷腸聲裏醒夜凉水月鋪眀鏡更有嬌花閒弄
影曲終人意似流波休問心期何處定
前調晏幾道
阿茸十五腰肢好天與懷春風味早畫眉勻臉不知愁
殢酒熏香偏稱小東城楊柳西城草會合難期如意
少思量心事薄輕雲綠鏡臺前還自笑
前調晏幾道
瓊酥酒面風吹醒一縷斜紅臨晚鏡小顰微笑盡妖嬈
淺注輕勻長澹淨手挼梅蕊尋香徑正是佳期期未
定春來還為箇般愁瘦損宫腰羅帶剰
前調晏幾道
青娥學得秦娥似金屋瑶臺知姓氏可憐春恨一生心
長帶粉痕雙袖淚從來嬾話低眉事今日新聲誰會
意坐中應有賞音人試問回腸曾斷未
前調晏幾道
旗亭西畔朝雲住沉水香煙長滿路柳隂分到畫眉邊
花片飛來垂手處妝成儘任秋娘妒裊裊盈盈當繡
戶臨風一曲醉騰騰陌上行人凝恨去
前調晏幾道
離鸞照罷塵生鏡幾點吳霜侵綠鬢琵琶絃上語無憑
荳䓻梢頭春有信相思拚損朱顔盡天若多情終欲
問雪牎休記夜來寒桂酒已銷人去恨
前調晏幾道
初心已恨花期晚别後相思長在眼蘭衾猶有舊時香
每到夢回珠淚滿多應不信人腸斷幾夜夜寒誰共
暖欲將恩愛結來生只恐來生緣又短
前調晏幾道
東風又作無情計豔粉嬌紅吹滿地碧樓簾影不遮愁
還似去年今日意誰知錯管春殘事到處登臨曾費
淚此時金盞直須深看盡落花能幾醉
前調晏幾道
雕鞍好為鶯花住占取東城南陌路儘教春思亂如雲
莫管世情輕似絮古來多被虛名誤寧負虚名身莫
負勸君頻入醉鄉來此是無愁無恨處
前調晏幾道
斑騅路與陽臺近前度無題初借問㬉風鞭袖儘閒垂
微月簾櫳曾暗認梅花未足憑芳信絃語豈堪傳素
恨翠眉饒似遠山長寄與此愁顰不盡
前調晏幾道
當年信道情無價桃葉尊前論别夜臉紅心緒學梅妝
眉翠工夫如月畫來時醉倒旗亭下知是阿誰扶上
馬憶曾挑盡五更燈不記臨分多少話
前調晏幾道
採蓮時候慵歌舞永日間從花裏度暗隨蘋末曉風來
直待柳梢斜月去停橈共說江頭路臨水樓臺蘇小
住細思巫峡夢回時不減秦源腸斷處
前調晏幾道
輕風拂柳冰初綻細雨銷塵雲未散紅牎青鏡待妝梅
綠陌高樓催送鴈畫羅歌扇金蕉醆記得尋芳心緒
慣鳳城寒盡又飛花歲歲春光常有限
前調晏幾道
紅綃學舞腰肢軟巧織舞衣宫樣染織成雲外鴈行斜
染作江南春水淺露桃宫裏隨歌管一曲霓裳紅日
晚歸來雙袖酒成痕小字香牋無意展
前調張先
人意共憐花月滿花好月圓人又散歡情去逐遠雲空
往事過如幽夢斷草樹爭春紅影亂一唱雞聲千萬
怨任教遲日更添長能得幾時擡眼看
前調張先
相離徒有相逢夢門外馬蹄塵已動怨歌留待醉時聽
遠目不堪空際送今宵風月知誰共聲咽琵琶槽上
鳳人生無物比多情江水不深山不重
前調(邠州作)張先
青銅貼水萍無數臨曉西湖春漲雨泥新輕燕面前飛
風慢落花衣上住紅裙空解煙蛾聚雲月却能隨馬
去眀朝何處上高臺回認玉峰山下路
前調張先
西湖楊柳風流絶滿縷青春看贈别牆頭簌簌暗飛花
山外隂隂初落月秦姬穠麗雲梳髮持酒聽歌留晚
發驪駒應亦解人情欲出重城嘶不歇
前調(送張中行)張先
插花勸酒鹽橋館召節促行龍闕遠吳船漸近晚潮生
蠻榼未空寒日短慶門奕世隆宸睠歸到月陂梅已
綻有情願寄向南枝圖得洛陽春色看
前調張先
去年春日芳菲國青蕊如梅終忍摘闌邊縱欲說相思
綠蠟密緘朱粉飾歸來故苑重尋覓花滿舊枝心更
惜鴛鴦從小自相䨇若不多情頭不白
前調(乙夘吳興寒食)張先
龍頭舴艋吳兒競筍柱秋千游女並芳洲拾翠暮忘歸
秀野踏青來不定行雲去後遥山暝已放笙歌池院
静中庭月色上清眀無數楊花過無影
前調(贈周邵二生)張先
輕牙低掌隨聲聽合調破宫雲自凝珠娘翠黛有人描
瓊女分鬟待誰併弄妝俱學閒心性故向鸞臺同照
影雙頭蓮子一時花天碧秋池水如鏡
前調柳永
皇都今夕知何夕特地風光盈綺陌金絲玉管咽春空
蠟炬蘭燈燒夜色鳳樓十二神仙宅珠履三千鵷鷺
客金吾不禁六街遊狂煞雲蹤并雨跡
前調柳永
蟲娘舉措皆淹潤每到婆娑偏逞俊香檀敲緩玉纖遲
畫鼓聲喧蓮步緊貪為顧盼誇風韻往往曲終情未
盡坐中年少暗銷魂爭問青鸞家遠近
前調(杏花)柳永
翦裁用盡春工意淺蘸朝霞千萬蕊天然澹泞好精神
洗盡嚴妝方見媚風亭月榭閒相倚紫玉枝梢紅蠟
蔕假饒花落未銷愁煑酒杯盤催結子
前調(海棠)柳永
東風催露千嬌面欲綻紅深開處淺日高梳洗甚時忺
點滴臙脂勻未徧霏微雨罷殘陽院洗出都城新錦
段美人纖手摘芳枝插在釵頭和鳳顫
前調(柳)柳永
黃金萬縷風牽細寒食初頭春有味殢煙尤雨索春饒
一日三眠誇得意章街隋岸歡遊地高拂樓臺低映
水楚王空待學風流餓損宫腰終不似
前調蘇軾
知君仙骨無寒暑千載相逢猶旦暮故將别語惱佳人
要看棃花枝上雨落花已逐回風去花本無心鶯自
訴眀朝歸路下塘西不見鶯啼花落處
前調蘇軾
元宵似是歡遊好何况公庭民訟少百家遊賞上春臺
千里神仙迷海島平原不似高陽傲促席雍容陪語
笑座中有客最多情不惜玉山拚醉倒
前調(夜雨寄弟)蘇軾
梧桐葉上三更雨驚破夢魂無覓處夜凉枕簟已知秋
更聽寒蛩促機杼夢中歴歴來時路猶在江亭醉歌
舞尊前必有問君人為道别來心與緒
前調蘇軾
經旬未識東君信一夕薰風來觧愠紅綃衣薄麥秋寒
綠綺韻低梅雨潤瓜頭綠染山光嫩弄色金桃新傅
粉日高慵捲水晶簾猶帶春醪紅玉困
前調(秋晚次歐公韻)蘇軾
霜餘已失長淮闊空聽潺潺清潁咽佳人猶唱醉翁詞
四十三年如電抹草頭秋露流珠滑三五盈盈還二
八與余同是識翁人惟有西湖波底月
前調蘇軾
高平四面開雄壘三月風光初覺媚園中桃李使君家
城上亭臺遊客醉歌翻楊柳金尊沸飲散凭闌無限
意雲深不見玉關遥草細山重殘照裏
前調黃庭堅
翰林本是神仙謫落帽風流傾坐席座中還有賞音人
能岸烏紗浮大白江山依舊雲横碧昨日主人今日
客誰分賓主強惺惺問取磯頭新婦石
前調黃庭堅
風開冰面魚紋皺暖入芳心犀點透乍看晴日弄柔條
憶得章臺人姓柳心情老大癡成就不復淋浪沾翠
袖早梅獻笑尚窺隣小蜜竊香如遺夀
前調黃庭堅
東君未試雷霆手洒雪開春春鎻透帝臺應點萬年枝
窮巷偏欺三徑柳峰排羣玉森相就中有摩圍為領
袖凝香牎下與誰看一曲琵琶千萬夀
前調黃庭堅
新年何許春光漏小苑閒門風日透酥花入座頗欺梅
雪絮因風全是柳使君落筆春詞就應唤歌檀催舞
袖得開眉處且開眉人世可能金石夀
前調黃庭堅
黔中士女遊晴晝花信輕寒羅綺透爭尋穿石道宜男
更買江魚雙貫柳竹枝歌好移船就依倚風光垂翠
袖滿傾蘆酒指摩圍相守與郎如許夀
前調秦觀
秋容老盡芙蓉院草上霜花勻似翦西樓促坐酒杯深
風壓繡簾香不卷玉纖慵整銀筝鴈紅袖時籠金鴨
㬉歲華一任委西風獨有春紅留醉臉
前調陳師道
隂隂雲日江城晚小院回廊春已滿誰家言語似黃鸝
深閉玉籠千萬囀蓬萊易到人難見香火無憑空有
怨不辭歌裏斷人腸只怕有腸無處斷
前調(汝隂湖上同東坡)陳師道
湖平木落搖空闊葉底流泉鳴復咽酒邊清漏往時同
花裏朱絃纖手抹風光過手春冰滑十事違人常七
八不將白髮並黃花擬下清流攬眀月
前調陳師道
榮光休氣天為瑞道祖當天傳寶裔千年昌運此時逢
四海歡聲今日沸濛濛香霧沾衣膩漠漠輕寒梅柳
細封人長有祝堯心從此年年并歲歲
前調賀鑄
秦絲絡絡呈纖手寶鴈斜飛三十九徵招新譜日邊來
傾耳吳娃驚未有文園老大難堪酒蜜炬垂花知夜
久更須嫵媚做腰肢細學永豐坊畔柳
前調賀鑄
張燈結綺籠馳道六六洞天連夜到昭華吹斷紫雲迴
悵望人間新夢覺傾城猶記東隣妙尊酒相逢留一
笑盧郎任老儘多才不數五陵狂俠少
前調賀鑄
清琴再鼓求凰弄紫陌屢盤驕馬鞚遠山眉樣認心期
流水車音牽目送歸來翠被和衣擁醉觧寒生鐘鼓
動此情只許夢相親每向夢中還說夢
前調賀鑄
珮環聲認腰肢軟風裏麝薰知近遠此生常羡玉妝臺
得見曉來梳畫面回廊幾步通深院一行繡衣簾不
卷酒闌歌罷欲黃昏腸斷歸巢䨇燕燕
前調賀鑄
銀簧鴈柱香檀撥鏤板三聲催細抹舞腰輕怯絳裙長
羞按築毬花十八東城柳岸匆匆發畫舫一篙煙水
闊可憐單枕欲眠時還見尊前前夜月
前調(戊寅重陽不飲)毛滂
西風吹冷沉香篆門掩小牎紅葉院卧看黃菊送重陽
露重煙寒花未徧山翁病怯琉璃簟日日愁侵霜鬢
短一杯菊葉小雲團滿眼蕭蕭松竹晚
前調(庚辰重九客東都)毛滂
泥銀四壁蝸盤篆眀月一庭秋滿院不知陶菊緫開無
但見杜苔新雨徧去年醉倒雲為簟未盡百壺驚日
短小雲今夜伴牢愁好在鳳城春未晚
前調(元日)毛滂
一年滴盡蓮花漏碧井屠蘇沉凍酒曉寒料峭尚欺人
春態苖條先到柳佳人重勸千長夀栢葉椒花芬翠
袖醉鄉深處少相知秖與東君偏故舊
前調(賞梅)毛滂
蕊珠宫裏三千女滴粉為春塵不住月華冷處欲迎人
七里香風生滿路一枝誰寄長安去想得韶光能幾
許醉翁滿眼玉玲瓏直到煙空雲盡處
前調(立春日)毛滂
小園半夜東風轉吹皺冰池雲母面曉披閶闔見朝陽
知向碧階添幾線嫩煙弄柳晴先暖殘雪禁梅香尚
淺殷勤洗拂舊東君多少韶華聊借看
前調(至盱眙)毛滂
長安回首空雲霧春夢覺來無覓處冷煙寒雨又黃昏
數盡一堤楊柳樹楚山照眼青無數淮口潮生催曉
渡西風吹面立蒼茫欲寄此情無鴈去
前調(春雨夜)毛滂
一春花事今宵了點檢落紅都已少阿誰追路問東君
祇有青青河畔草尊前不信韶華老酒意韶光相借
好簷前暮雨亦多情未做朝雲容易曉
前調毛滂
壓玉為漿麟作䏑珠樹瓊葩長不謝翠簾繡㬉燕歸來
寶鴨花香蜂上下沙堤珮馬催公駕月白風清天不
夜重來赫赫照嵒廊不動堂堂凝太華
前調杜安世
玉燭光眀正旦好斗柄東回春太早嶺寒猶鏁去年梅
江㬉新催今歲草蜀國熙熙冬令杪更喜壽陽新夢
覺玉杯齊舉樂音諧遥想金階天仗曉
前調杜安世
晴景融融春色淺落盡梅花千萬片小池冰觧水紋生
消息未聞梁上燕樓倚輕寒風力軟目斷孤雲天自
遠又還依舊去年時寂寞瘦容人怪見
前調杜安世
綸命忽從天上至便綰兵符辭漕計漢庭起草舊郎官
蜀部坐籌新將帥紅旆碧幢春色裏驕馬嘶風花片
墜送行今日短亭中惱殺故人湏盡醉
前調杜安世
春景抛人無處問多謝石榴花又噴茜羅揉出碎英繁
紅蠟鏤成香萼潤血色新裙羞莫近密葉柔條相間
襯雨餘寂寞假山傍鄉國尚遥西海信
前調杜安世
三月初三春漸老徧地殘花風暗埽命儔嘯侣擁笙歌
臨水汎觴遊宴好浮利浮名何足道麗景芳時湏笑
傲今年不似去年懽雲海路長天杳杳
御選歴代詩餘卷三十一
