欽定四庫全書
御選歴代詩餘卷二十七目錄(五十五字)
鷓鴣天(上)
宋祁
范純仁
晏幾道(十八首)
蘇軾(三首)
黃庭堅(三首)
秦觀
晁補之(二首)
李之儀(四首)
賀鑄(三首)
李元膺
趙令畤(二首)
蘇庠(二首)
葛勝仲(五首)
周紫芝(十三首)
謝逸(三首)
葛郯(二首)
晁端禮
曹組
吕渭老(四首)
王安中
向子諲(九首)
葉夢得(六首)
趙師俠(五首)
趙長鄉(十二首)
朱敦儒
曾覿
侯寘(三首)
御選歴代詩餘卷二十七目錄
欽定四庫全書
御選歴代詩餘卷二十七(五十五字)
司經局洗馬掌局事兼翰林院修撰加二級(臣)王奕清奉
旨校刊
鷓鴣天(上)
(一名思佳客雙調五十五字)
鷓鴣天宋祁
畫轂雕鞍狹路逢一春腸斷繡簾中身無彩鳳雙飛翼
心有靈犀一點通金作屋玉為櫳車如流水馬遊龍
劉郎巳恨蓬山遠更隔蓬山幾萬重
前調范純仁
臘後春前暖律催日和風暖欲開梅公方結客尋佳景
我亦忘形趁酒杯添管籥續尊罍更闌秉燭未能回
清歌莫待相期約乘興來時便可來
前調晏幾道
碧藕花開水殿凉萬年枝外轉紅陽昇平歌管隨天仗
祥瑞封章滿御牀金掌露玉爐香歲華方共聖恩長
皇州又奏圜扉靜十樣宫眉捧壽觴
前調晏幾道
彩袖殷勤捧玉鐘當年&KR0838;却醉顔紅舞低楊葉樓心月
歌盡桃花扇影風從别後憶相逢幾回魂夢與君同
今宵剩把銀釭照猶恐相逢是夢中
前調晏幾道
一醉醒來春又殘野棠棃雨淚闌干玉笙聲裏鶯空怨
羅幕香中燕未還終易散且長閒莫教離恨損朱顔
誰堪共展鴛鴦錦同過西樓此夜寒
前調晏幾道
梅蕊新妝桂葉眉小蓮風韻出瑶池雲隨綠水歌聲轉
雪繞紅綃舞袖垂傷别易恨歡遲惜無紅錦為裁詩
行人莫便銷魂去漢渚星橋尚有期
前調晏幾道
守得蓮開結伴遊約開萍葉上蘭舟來時浦口雲隨棹
採罷江邊月滿樓花不語水空流年年判得為花愁
明朝萬一西風勁爭上朱顔不奈秋
前調(七夕)晏幾道
當日佳期鵲誤傳至今猶作斷腸仙橋成漢渚星波外
人在鸞歌鳳舞前歡盡夜别經年别多歡少奈何天
情知此會無長計咫尺凉蟾亦未圓
前調晏幾道
題破香箋小砑紅詩多遠寄舊相逢西樓酒面垂垂雪
南苑春山細細風花不盡柳無窮别來歡事少人同
憑誰問取歸雲信今在巫山第幾峰
前調晏幾道
清潁尊前酒滿衣十年風月舊相知憑誰細話當時事
腸斷山長水遠詩金鳳闕玉龍墀看君來換錦袍時
姮娥已有殷勤約留著蟾宫第一枝
前調晏幾道
醉拍春衫惜舊香天將離恨惱疎狂年年陌上生秋草
日日樓中到夕陽雲渺渺水茫茫征人歸路許多長
相思本是無憑語莫向花箋費淚行
前調晏幾道
楚女腰肢越女顋粉圓雙蕊髻中開朱絃曲怨愁春盡
綠酒杯寒記夜來新擲果舊分釵冶遊音信隔章臺
花間錦字空頻寄月底金鞍竟未回
前調晏幾道
十里樓臺倚翠微百花深處杜鵑啼殷勤自與行人語
不似流鶯取次飛驚夢覺弄晴時聲聲只道不如歸
天涯豈是無歸意爭奈歸期未可期
前調晏幾道
陌上濛濛殘絮飛杜鵑花裏杜鵑啼年年底事不歸去
怨月愁煙長為誰梅雨細曉風微倚樓人聽欲沾衣
故園三度羣花謝曼倩天涯猶未歸
前調晏幾道
曉日迎長歲歲同太平簫鼓間歌鐘雲高未有前村雪
梅小初開昨夜風羅幕翠錦筵紅釵頭羅勝寫宜冬
從今屈指春期近莫使金尊對月空
前調晏幾道
小玉樓中月上時夜來惟許月華知重簾有意藏私語
雙燭無端惱暗期傷别易恨歡遲歸來何處驗相思
沈郎春雪愁銷臂謝女香膏嬾畫眉
前調晏幾道
手撚香箋憶小蓮欲將遺恨倩誰傳歸來獨臥逍遥夜
夢裏相逢酩酊天花易落月難圓只應花月似歡緣
秦箏若有心情在試寫離聲入舊絃
前調晏幾道
九日悲秋不到心鳳城歌管有新音風彫碧柳愁眉淡
露染黃花笑靨深初見鴈已聞砧綺羅叢裏勝登臨
須教月戶纖纖玉細捧霞觴灩灩金
前調晏幾道
綠橘梢頭幾點春似留香蕊送行人明朝紫鳳朝天路
十二重城五碧雲歌漸咽酒初醺儘將紅淚濕湘裙
贛江西畔從今日明月清風憶使君
前調晏幾道
小令尊前見玉簫銀燈一曲太妖嬈歌中醉倒誰能恨
唱罷歸來酒未消春悄悄夜迢迢碧雲天共楚宫腰
夢魂慣得無拘檢又踏楊花過謝橋
前調蘇軾
羅帶雙垂畫不成殢人嬌態最輕盈酥胸斜抱天邊月
玉手輕彈水面冰無限事許多情四絃絲竹苦丁寧
饒君撥盡相思調待聽梧桐葉落聲
前調蘇軾
林斷山明竹隱牆亂蟬衰草小池塘翻空白鳥時時見
照水紅蕖細細香村舍外古城傍杖藜徐步轉斜陽
殷勤昨夜三更雨又得浮生一日凉
前調蘇軾
笑撚紅牙嚲翠翹揚州十里最妖嬈夜來綺席親曾見
撮得精神滴滴嬌尊後眼舞時腰劉郎幾度欲魂消
明朝酒醒知何處腸斷人間紫玉簫
前調黃庭堅
西塞山邊白鳥飛桃花流水鱖魚肥朝廷尚覓元眞子
何處如今更有詩青箬笠綠蓑衣斜風細雨不須歸
人間底事風波險一日風波十二時
前調黃庭堅
塞鴈初來秋影寒霜林風過葉聲乾龍山落帽千年事
我對西風猶整冠蘭委佩菊堪餐人情時事半悲歡
但將酩酊酬佳節更把茱萸仔細看
前調黃庭堅
黃菊枝頭生晩寒人生莫放酒杯乾風中横笛斜吹雨
醉裏簪花倒著冠身健在且加餐舞裙歌板盡情歡
黃花白髮相牽挽付與傍人冷眼看
前調秦觀
枕上流鶯和淚聞新啼痕間舊啼痕一春魚鳥無消息
千里關山勞夢魂無一語對芳尊安排腸斷到黃昏
甫能炙得燈兒了雨打棃花深閉門
前調晁補之
欲上南湖綵舫嬉還思北渚與嵐漪圓荷蓋水垂楊岸
鸂鶒鴛鴦總下時持此意遣誰知清波還照鬢間絲
西樓重唱池塘好應是紅妝斂翠眉
前調晁補之
繡幕低低拂地垂春風何事入羅幃胡麻好種無人種
正是歸時底未歸臨晚景憶當時愁心一動亂如絲
夕陽芳草本無恨才子佳人空自悲
前調李之儀
節是重陽却斗寒可堪風雨累尋歡雖辜早菊同高柳
聊挹殘蕉共小闌浮蟻嫩炷煙盤恨無鶯唱舞催鸞
空驚絶韻天邊落不許韶顔夢裏看
前調李之儀
濃麗妖妍不是妝十分風豔奪韶光牡丹開就應難比
繁富猶疑過海棠須仔細更端相爛霞流暈帶朝陽
千金未足酬眞賞一度相看一斷腸
前調李之儀
避暑佳人不著妝水晶冠子薄羅裳摩緜撲粉飛瓊屑
濾蜜調冰結絳霜隨定我小蘭堂金盆盛水小牙牀
時時浸手心頭熨受盡無人知處凉
前調李之儀
收盡微風不見江分明天水共燈光由來好處輸閒地
堪歎人生有底忙心旣遠味偏長須知麤布勝無裳
從今認得歸田樂何必桃源是故鄉
前調賀鑄
豆蔻梢頭莫謾誇春風十里舊繁華金樓玉蕊皆殊豔
别有傾城第一花青雀舫紫雲車暗期歸路指煙霞
無端却似堂前燕飛入尋常百姓家
前調賀鑄
怊悵離亭斷綵襟碧雲明月兩關心幾行書尾情何限
一尺裙腰瘦不禁遥夜半曲房深有時昵語話如今
侵牎冷雨燈生暈淚濕羅牋楚調吟
前調賀鑄
紫府東風放夜時步蓮穠李伴人歸五更鐘動笙歌散
十里月明燈火稀香冉冉夢依依天涯寒盡減春衣
鳳凰城闕知何處寥落星河一鴈飛
前調李元膺
寂寞秋千兩繡旗日長花影轉階遲燕驚午夢周遮語
蝶困春遊落拓飛思往事入顰眉柳梢陰重又當時
薄情風絮難拘束飛過東牆不肯歸
前調趙令畤
素玉朝來有好懷一枝梅粉照人開晴雲欲向杯中起
春色先從臉上來深院落小樓臺玉盤香篆看徘徊
須知月色撩人恨數夜春寒不下階
前調趙令畤
可是相逢意便深為郎巧笑不須金門前一尺春風髻
牎内三更夜雨衾情渺渺信沉沉青鸞無路寄芳音
山城鐘鼓愁難聽不解襄王夢裏尋
前調蘇庠
楓落河梁野水秋淡煙衰草接郊丘醉眠小塢黃茅店
夢倚高城赤葉樓天杳杳路悠悠鈿箏歌扇等閒休
灞橋楊柳年年恨鴛浦芙蕖葉葉愁
前調蘇庠
秋入蒹葭小鴈行參差飛墮水雲鄉直須銀甲供春笋
且滴糟牀覆羽觴風壓幕月侵廊江南江北夜茫茫
懸知馬上啼鵑夢一夜驚飛寳鴨香
前調(宴集夏氏林亭)葛勝仲
小榭幽園翠箔垂雲輕日薄淡秋暉菊英露浥淵明徑
藕葉風吹叔寳池酬素景泥芳卮老人癡鈍強伸眉
讙譁莫遣笙歌散歸路從教燈影稀
前調葛勝仲
婆律香濃氣味佳玻璃仙盌進流霞凝膏清滌高陽醉
靈液甘和正焙芽香染指浪浮花加籩禮盡客還家
買珠聲斷紅囊散踏影人歸素月斜
前調葛勝仲
玉琯還飛換歲灰定山新棹酒船廻年時梁燕雙雙在
肯為人愁便不來衰意緒病情懷玉山今夜為誰頽
年時梅蕊垂垂破肯為人愁便不開
前調(賞菊)葛勝仲
黃菊鮮鮮帶露濃小園開徧度香風自篘玉醖酬朝色
旋洗霜鬚對晚叢香在手莫匆匆尋芳今夜有人同
黃金委地新收得莫道山翁到底窮
前調葛勝仲
采采黃花鵠彩濃吹開一夜為霜風已邀騷客陶元亮
不用歌姬盛小叢秋易老莫匆匆齊山高興古今同
欲知此地花多少滿眼金英望不窮
前調周紫芝
荷氣吹凉到枕邊薄紗如霧亦如煙清泉浴後花垂雨
白酒傾時玉滿船釵欲溜髻微偏却尋霜粉撲香緜
冰肌近著渾無暑小扇頻搖最可憐
前調(七夕)周紫芝
烏鵲橋邊河漢流洗車微雨濕清秋紅蓮不似常相憶
一度相逢一度愁雲却静月垂鉤金鍼穿得喜回頭
只因人倚闌干處便似天孫梳洗樓
前調(李彦俠生日)周紫芝
尊酒年年樂事多古銅猶得幾摩挲他時人物君須記
玉笋班中李泰和煩翠袖把金荷功名餘事且高歌
新來學得長生訣寫就黃庭不換鵝
前調(沈彦述生日)周紫芝
名在休文季孟間一時風味更蕭然瓊林不逐春風老
安用丹砂巧駐顔春入戶酒吹瀾小桃枝上錦斕斑
明年欲與君為夀無路相從入道山
前調(有贈)周紫芝
裊裊雲梳曉髻堆娟娟秋淨眼波回舊家十二峰前住
偶為㐮王下楚臺閒院静小桃開劉郎前度幾回來
東風易得行雲散花裏傳觴莫漫催
前調(菊)周紫芝
晴日烘簾暖似春菊回霜暈淺仍深誰知此地栽花手
便是當時齅蕊人秋渺渺夜沉沉一聲清唱裊殘音
嬌癡應挽香羅比六幅雙裙染鬱金
前調周紫芝
一點殘紅欲盡時乍凉秋氣滿屏幃梧桐葉上三更雨
葉葉聲聲是别離調寳瑟撥金猊那時同唱鷓鴣詞
如今風雨西樓夜不聽清歌也淚垂
前調周紫芝
年少登高意氣多黃花壓帽醉嵯峨如今滿眼看華髮
強撚茱萸奈若何千疉岫萬重波一時分付與秦娥
明年身健君休問且對秋風捲翠螺
前調周紫芝
終日看山不厭山尋思百計不如閒何時得到重陽日
醉把茱萸仔細看敧皂帽倚雕欄偶然攜酒却成歡
籬邊黃菊關心事觸忤愁人到酒邊
前調周紫芝
讀盡牙籤玉軸書不知門外有園蔬借令未解鸞坡去
也合讐書在石渠微雨後小寒初滿斟長壽碧琳腴
不須更問荆州路便上追鋒御府車
前調周紫芝
樓外緗桃一萼紅别來開謝幾東風武陵春盡無人處
猶是劉郎去後蹤香閣小翠簾重今宵何事偶相逢
行雲又被風吹散見了依前是夢中
前調周紫芝
彩鷁雙飛雪浪翻楚歌聲轉綠楊灣一川紅旆初銜日
兩岸朱樓不下簾閒倚處玉垂纖白團扇底藕絲衫
未成密約回秋水看得羞時隔畫簷
前調周紫芝
花褪殘紅綠滿枝嫩寒猶透薄羅衣池塘雨細雙鴛睡
楊柳風輕小燕飛人别後酒醒時午牎殘夢子規啼
尊前心事人誰問花底閒愁春又歸
前調謝逸
桐葉成陰拂畫簷清風凉處卷疎簾紅綃舞袖縈腰柳
碧玉眉峰媚臉蓮秋滿眼水連天香牋小字倩誰傳
梅黃楚岸垂垂雨草碧吳江淡淡煙
前調謝逸
金節平分院落凉黃昏簾幕卷西廂冰輪碾破粼粼碧
玉斧修成練練光低照戶巧侵牀錦袍起舞謫仙狂
鵲飛影裏觥籌亂桂子風前笑語香
前調謝逸
水闊天低鴈字横小春時節晩寒清梅梢月上紛紛白
竹塢風來冉冉輕人似玉酒如澠入關意氣喜風生
坐中有客聮鑣去誰唱陽關第四聲
前調(野梅二首)葛郯
千樹家園鎖舊津誰移數點在孤村海山探蕊禽留影
楚客穿花蝶舞魂橋斷巷水横門殘霞零落晩煙昏
只因留住三更月暗裏香來别是春
前調葛郯
萬木家園霧暗津不須踏影下前村須知苕霅水雲窟
自有羅浮冰雪魂横水館倚山門參旗有約共黃昏
此中得句無人見誰在尊前領略春
前調(昇平詞)晁端禮
霜壓天街不動塵千官環珮賀成禋三竿閶闔樓邊日
五色蓬萊頂上雲隨步輦卷香裀六宫紅粉倍添春
樂章近與中聲合一片仙韶特地新
前調曹組
輦路薰風起綠槐都人凝望滿天街雲韶杳杳鳴鞘肅
芝蓋亭亭障扇開微雨過絶塵埃内家車子走晴雷
千門不敢垂簾看總上銀鈎等駕來
前調吕渭老
江上何人一笛横倚樓吹得月華生寒風墮指傾三弄
小市收燈欲二更持蟹股破霜橙玉人水調品秦箏
細看桃李春時面共盡玻瓈酒一觥
前調吕渭老
微點臙脂暈淚痕更衣整髻立黃昏春風攪樹花如雨
夕靄迷空燕趁門題往事錦廻文春心無定似行雲
深屏繡幌空愁獨明月棃花殢一尊
前調吕渭老
曾醉揚州十里樓竹西歌吹至今愁燕銜柳絮春山遠
思入晴江水自流情渺渺夢悠悠重尋羅帶認銀鈎
挂帆欲伴漁人去只恐桃花誤客舟
前調吕渭老
薄薄雲山欲濕花雙雙燕子入簾斜西樓尚記垂垂露
酌雪猶殘片片霞人已遠鬢成華小樓疎竹定誰家
試憑去鴈通消息仙子常乘八月槎
前調王安中
蒨霧紅雲捧建章鳴珂星使渡銀潢親將聖主如絲語
傳與陪都振鷺行香裊裊珮鏘鏘昇平歌管趁飛觴
明時玉帳恩相續清夜鈞天夢更長
前調(豫章郡王席上)向子諲
兩箇鴛鴦波上來一緺楊柳掌中廻已愁共雪因風去
更著繁絃急管催含淺笑勸深杯桃花氣暖眼邊開
司空長見風流慣輸與山翁醉玉頽
前調(賞桂)向子諲
露下風前處處幽官黃如染翠如流誰將天上蟾宫樹
散作人間水國秋香郁郁思悠悠幾年魂夢繞江頭
今朝得到薌林醉白髮相看萬事休
前調(卜築楊遵道故居)向子諲
莫問清陽與洛陽山林總是一般香兩家地占西南勝
可是前人例姓楊石作枕醉為鄉藕花菱角滿池塘
雖無中島霓裳奏獨鶴隨人意自長
前調向子諲
只有梅花似玉容雲牎月戶幾尊同見來怨眼明秋水
欲去愁眉淡遠峰山萬疉水千重一雙蝴蝶夢能通
都將淚作梅黃雨盡把情為柳絮風
前調(咏紅梅)向子諲
江北江南雪未彫此花獨步百花饒青枝可愛難為杏
綠葉初無不是桃多態度足風標蕊珠仙子醉紅潮
絶憐墅外横斜處似與薌林慰寂寥
前調(中秋前數夕待月新橋)向子諲
駕月新成碧玉梁青天萬里瀉銀潢廣寒宫裏無雙樹
無熱池邊不盡香承露液釀秋光直須一舉累千觴
不知世路風波惡何似薌林氣味長
前調(閏中秋)向子諲
明月光中與客期一年秋半兩圓時姮娥得意為長計
織女歡盟可恨遲瞻玉兔倒瓊彛追懷往事記新詞
浩歌且入滄浪去醉裏歸來冷不知
前調(贈曹端伯移守荆南)向子諲
贛上人人說故侯從來文采更風流題詩漫道三千號
别酒須&KR0838;一百籌乘畫鷁衣輕裘又將春色過荆州
合江繞岸垂楊柳總學歌眉葉葉愁
前調向子諲
幾處秋千嬾不收花梢柳外出纖柔霞衣輕舉疑奔月
寳髻傾攲若墜樓爭縹緲鬭風流蜂兒蛺蝶共嬉遊
朝朝暮暮春風裏驚落棃花未肯休
前調(梅)葉夢得
不怕微霜點玉肌恨無流水照冰姿與君著意從頭看
初見今年第一枝人醉後雪消時江南春色寄來遲
使君盡是花前客莫怪殷勤為賦詩
前調(元夕)葉夢得
夾路行歌盡落梅篆煙香細裊寒灰雲移碧海三山近
月破中天九陌開追樂事惜多才車聲遥聽走隨雷
十年夢斷鈞天奏猶記流霞醉後杯
前調(雨後湖上看落花)葉夢得
小雨初收報夕陽歸雲欲渡轉横塘空回羽蓋翻新影
不見瓊肌洗暗香追落景弄微凉尚餘殘淚浥空牀
祗應自有東風恨長遣啼痕破晩妝
前調(次韻觀太湖)葉夢得
蘭&KR0581;空悲楚客秋旌旗誰見使君遊凌雲不隔三山路
破浪聊憑萬里舟公欲去尚能留杯行到手未宜休
新詩無物堪倫比願探珊瑚出寳鈎
前調(晚雨泛舟)葉夢得
天末殘霞卷暮紅波間時見没鳬翁斜風細雨家何在
老矣生涯盡箇中惟此意與公同未須持酒祝牛宫
傍人不解青蓑意猶說黃金寳帶重
前調葉夢得
一曲青山映小池綠荷陰盡雨離披何人解識秋堪美
莫為悲秋浪賦詩攜濁酒繞東籬菊殘猶有傲霜枝
一年好景君須記正是橙黃橘綠時
前調(豫章大閱)趙師俠
玉帶紅鞾供奉班裹頭新樣總宜男鬧裝鞍轡青驄馬
貼體衣裳紫窄衫雲鬢重黛眉彎内家妝束冠江南
輕裘緩帶風流帥錦繡叢中擁騎還
前調(揖翠晚望)趙師俠
榕葉陰陰未著霜淺寒猶試夾衣裳霧濃煙重遥山暗
雲淡天低去水長風淅瀝景凄凉亂鴉聲裏又斜陽
孤帆落處驚鷗鷺飛映書空鴈字行
前調(七夕)趙師俠
一葉驚秋風露清砌蟲初聽傍牎聲人逢役鵲飛烏夜
橋渡牽牛織女星銀漢淡暮雲輕新蟾斜挂一鈎明
人間天上佳期處凉意還從過雨生
前調(湘江舟中)趙師俠
風定江流似鏡平斜陽天外挂微明雲歸遠岫千山暝
霧映疎林一抹横漁火細釣絲輕黃塵撲撲謾爭榮
何時了却人間事泛宅浮家過此生
前調(丁已除夕)趙師俠
爆竹聲中歲又除頓回和氣滿寰區春風解綠江南樹
不與人間染白鬚殘蠟燭舊桃符寧辭末後飲屠蘇
歸歟幸有園林勝次第花開可自娛
前調(咏荼䕷三首)趙長卿
弱質纖姿儷素妝水沉山麝鬱幽香直疑姑射來天上
要惱人間傅粉郎簡釀酒枕為囊更將風味勝糖霜
肯如紅紫空妖冶謾惹遊蜂戲蝶忙
前調趙長卿
洗盡鉛華不著妝一般眞色自生香飄飄何處凌波女
故故相迎馬上郎尋譜牒發詩囊絶勝梅萼嫁冰霜
故山寒食依然在勾引東坡旅興忙
前調趙長卿
鏤玉裁瓊學靚妝不須沉水自然香好隨梅蕊妝宫額
肯似桃花誤阮郎羞傅粉薄香囊何勞傲雪與凌霜
新來勾引無情眼&KR0838;為東風一晌忙
前調(送春)趙長卿
只慣嬌癡不慣愁離情渾不挂眉頭可憐惱盡尊前客
却趁東風上小舟眞箇去不權留落花流水一春休
自憐不及春江水隨到滕王閣下流
前調趙長卿
新晴水暖藕花紅烘人暑氣晩來濃共攜纖手橋東路
楊柳青青一徑風深翠裏豔香中雙鸞初下蕊珠宫
月籠粉面三更露凉透蕭蕭一夢中
前調(初夏試生衣書婉鄉扇上)趙長卿
牙領番騰一線紅花兒新樣喜相逢薄羅衫子輕籠雪
削玉身材瘦怯風人易老恨難窮翠屏羅幌兩心同
旣無閒事縈懷抱莫把雙蛾皺碧峰
前調(荼䕷)趙長卿
鏤玉裁瓊莫比香娉婷枝上殢春光風流别有千般韻
割捨昏沉入醉鄉蜂共蝶儘乾忙檀心知未肯尋常
從來詩苦人消瘦乞與幽牎富錦囊
前調(春暮)趙長卿
蜂蜜釀成花已飛海棠次第雨臙脂園林檢點春歸也
只有縈風柳帶垂情默默恨依依可人天氣日長時
東風恰好尋芳去何事馳驅作别離
前調(對鏡有感)趙長卿
睡覺扶頭聽曉鐘隔簾花霧濕香紅翠搖鈿砌梧桐影
暖透羅𥜗芍藥風閒對影記曾逢畫眉臨鏡霎時同
相思己有無窮恨忍見孤鸞宿鏡中
前調趙長卿
綠水澄江得勝遊浪平風軟稱輕舟尊前我易傷前事
柳外人誰獨倚樓空感慨惜風流風流贏得謾多愁
愁多著甚銷磨得莫怪安仁鬢早秋
前調趙長卿
一曲清歌金縷衣巧傳心事有誰知自從别後難相見
空解題紅寄好詩憶攜手過階墀月籠花影半明時
玉釵頭上輕輕顫搖落釵頭豆蔻枝
前調趙長卿
寳篆龍煤燒欲殘細聽銅漏已更闌紗牎斜月移梅影
特地籠燈仔細看幽夢斷舊盟寒那時屈曲小屏山
風光得似而今否肯把花枝作等閒
前調朱敦儒
檢盡歷頭冬又殘愛他風雪耐他寒拖條竹杖家家酒
上箇籃輿處處山添老大轉癡頑謝天教我老來閒
道人還了鴛鴦債紙帳梅花醉夢間
前調曾覿
桃李飄零春已深可憐輕負惜花心尊前賴有紅千疉
牎外休驚綠滿林燈灼灼醉沉沉笙歌叢裏酒頻斟
留歡且莫匆匆去悵望春歸何處尋
前調侯寘
萬點臙脂落日烘坐間酒滿散微紅誰教豔質撩潘鬢
生怕朝雲逐楚風尋畫燭照芳容夜深兩行錦燈籠
朱脣翠袖休凝竚幾許春情睡思中
前調侯寘
蜀錦吳綾翦染成東皇花令一番新風簾不礙尋巢燕
雨葉偏禁鬭草人非病酒不關春恨如芳草思連雲
西樓角畔雙桃樹幾許濃苞等露勻
前調(賞芍藥)侯寘
夢想當年姚魏家尊前重見舊時花雙檠分焰交紅影
四座春回粲晩霞杯瀲灩帽攲斜夜深絶豔愈清佳
天明肯逐行雲去更著重重翠幕遮
御選歴代詩餘卷二十七
