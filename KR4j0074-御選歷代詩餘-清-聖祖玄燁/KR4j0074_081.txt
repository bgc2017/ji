欽定四庫全書
御選歴代詩餘卷八十一目錄(起一百三字至一百四字)
西平樂(又一體)
晁補之
安平樂慢
万俟雅言
長相思(又一體)
柳永
二郎神(又一體)
馬莊父
湘江静
史達祖
曲游春(又一體)
施岳
秋霽
曾紆
西江月慢
吕渭老
情久長
吕渭老(二首)
霓裳中序第一(又一體)
周密
詹正
羅志仁
應法孫
憶舊遊(又一體)
劉將孫
雨霖鈴
柳永
前調(又一體)
黃裳
前調(又一體)
王庭珪
䨇聲子
柳永
雙頭蓮(又一體)
周邦彦
春從天上來(又一體)
吳激
吳易
西湖月
黃子行
金盞子(又一體)
吳文英
蔣捷
楚宫春(又一體)
周密
龍山會(又一體)
趙以夫(二首)
澡蘭香
吳文英
春雲怨
馮艾子
王世貞
竹馬子
柳永
前調(又一體)
葉夢得
綺羅香
張炎
看花迴(又一體)
趙彦端(二首)
征部樂
柳永
水龍吟(又一體)
蔣捷
花心動(又一體)
謝逸
趙長卿
李彌遜
劉鎮
高觀國
史達祖
吳文英
蔣捷
阮逸女
黃子行
張翥
劉基
前調(又一體)
劉燾
長相思(又一體)
袁去華
陽春(又一體)
楊无咎
望遠行(又一體)
柳永
向湖邊
江緯
清江裂石
屠隆
于未
迎新春
柳永
傾杯樂(又一體)
柳永
瀟湘逢故人慢(又一體)
王秋英
御選歴代詩餘卷八十一目錄
欽定四庫全書
御選歴代詩餘卷八十一(起一百三字至一百四字)
司經局洗馬掌局事兼翰林院修撰加二級(臣)王奕清奉
旨校刊
西平樂
(又一體雙調一百三字)
西平樂(廣陵送王止仲赴闕)晁補之
鳳詔傳来綘闕當宁思賢輔淮海甘棠惠化霖雨商巖
吉夢熊虎周郊舊卜千秋盛際催促朝天歸去動離緒
空眷戀難暫駐新植䨇亭臨水風月佳名未覩準擬
金尊時舉況樂府風流一部妍歌妙舞縈雲迴雪親教
與恨難訴爭欲攀轅借住功成繡衮重與江山作主
安平樂慢
(雙調一百三字)
安平樂慢(都門池苑應制)万俟雅言
瑞日初遲緒風乍暖千花百草争香瑶池路穏閬苑春
深雲樹水殿相望柳曲沙平看塵随青盖絮惹紅妝賣
酒綠陰旁無人不醉春光有十里笙歌萬家羅綺身
世疑在仙鄕行樂知無禁五侯半隠少年場舞妙歌妍
空妒得鶯嬌燕忙念芳菲都来幾日不堪風雨疎狂
長相思
(又一體雙調一百三字)
長相思柳永
畫鼓喧街蘭燈滿市皎月初照嚴城清都絳闕夜景風
傳銀箭露暖金莖巷陌縱横過平康款轡緩聽歌聲鳳
燭熒熒那人家未掩香屏向羅綺叢中認得依稀舊
日雅態輕盈嬌波豔冶巧笑依然有意相迎牆頭馬上
漫遲留難寫深誠又豈知名宦拘檢年来減盡風情
二郎神
(又一體雙調一百三字)
二郎神(柳花)馬莊父
日高睡起又恰見柳梢飛絮倩說與年年相挽却又因
他相誤南北東西何時定看碧沼青浮無數念蜀郡風
流金陵年少那尋張緒應許雪花比並撲簾堆戶更
羽綴游絲氊鋪小徑腸斷鵓鳩喚雨舞態顛狂恨腰輕
怯散了幾回重聚空暗想昔日長亭别酒杜鵑催去
湘江静
(雙調一百三字一名瀟湘静)
湘江静史達祖
春草堆青雲浸浦記匆匆倦篙曾駐漁榔四起沙鷗未
落怕愁沾詩句碧袖一聲歌石城怨西風随去滄波蕩
晚菰蒲弄秋還重到斷魂處酒易醒思正苦想空山
桂香懸樹三年夢冷孤吟意短屢煙鐘津鼓屐齒厭登
臨移橙後幾番涼雨潘郎漸老風流頓減閒居未賦
曲游春
(又一體雙調一百三字)
曲游春(清明湖上次周草牎韻)施岳
畫舸西泠路占柳陰花影芳意如織小楫衝波度麴塵
扇底粉香簾隙岸轉斜陽隔又過盡别船簫笛傍斷橋
翠繞紅圍相對半篙晴色頃刻千山暮碧向沽酒樓
前猶繫金勒乘月歸来正棃花夜縞海棠煙羃院宇明
寒食醉乍醒一庭春寂任滿身露濕東風欲眠未得
秋霽
(䨇調一百三字胡浩然作秋晴詞遂以名調又作春晴詞亦名春霽但胡詞乃一百五字其有多寡)
(者皆後人所損益也)
秋霽曾紆
木落山明暮江碧樓倚太虚寥廓素手飛觴釵頭笑取
金英滿浮桑落鬢雲漫約酒紅拂破香顋薄細細酌簾
外任教月轉畫闌角當年快意登臨異鄉節物難禁
離索故人遠凌波何在惟有殘英共寂寞愁到斷腸無
處著寄寒香與憑渠問訊佳時弄粉吹花為誰梳掠
西江月慢
(雙調一百三字)
西江月慢呂渭老
春風淡淡清晝永落英千尺桃杏散平郊晴蜂来往妙
香飄擲傍畫橋煮酒青帘綠楊風外數聲長笛記去年
紫陌朱門花下舊相識向寶帊裁書憑燕翼望翠閣
煙林似織聞道春衣猶未整過禁烟寒食但記取角枕
題情東牎休誤這些端的更莫待青子綠陰春事寂
情久長
(雙調一百三字此調惟見吕渭老二作並無别格或作百二字者悞)
情久長吕渭老
冰梁跨水沈沈霽色遮千里怎向我小舟孤楫天外飄
墜夜寒侵短髮睡不穏窗外寒風漸起歲華暮蟾光射
雪碧瓦飄霜塵不動寒無際雞咽荒郊夢也無歸計
擁繡枕斷魂殘魄清吟無味想伊睡起又念遠樓閣横
枝對倚待歸去西窗翦燭小閣凝香深翠幕饒春睡
前調吕渭老
瑣窗夜永無聊盡作傷心句甚近日帶腰移眼棃臉揮
雨春心償未足怎忍聽啼血催歸杜宇暮帆挂沈沈暝
色滚滚長江流不盡来無據點檢風光歲月今如許
趁此際浦花汀草一棹東去雲窗霧閣洞天曉同作煙
霞伴侣算誰見梅簾醉夢柳陌晴遊應未許春知處
霓裳中序第一
(又一體雙調一百三字)
霓裳中序第一周密
湘屏展翠疉恨入宫溝流怨葉銀釭冷金花暗結又鴈
影帶霜蛩音淒月珠寬腕雪歎錦箋芳字盈篋人何在
玉簫舊約忍對素娥說愁絶衣砧幽咽任帳底沈煙
漸滅紅蘭誰採贈别悵洛浦分綃漢皋遺玦舞鸞光半
缺最怕聽離絃乍闋凭闌久一庭香露桂影弄棲蝶
前調(羽士丈室宣和古鏡)詹正
一規古蟾魄瞥過宣和幾春色知那箇柳鬆花怯曾搓
玉團香塗雲抹月龍章鳳刻是如何兒女消得便孤了
翠鸞何限人更在天北磨滅古今離别幸相從薊門
仙客蕭然林下秋葉對雲淡星疎眉青影白佳人巳傾
國漫贏得癡銅舊畫興亡事道人知否見了也華髮
前調(四聖觀)羅志仁
来鴻又去燕看罷江湖收畫扇漫湖曲雕闌倚倦正船
過西陵快篙如箭淩波不見但陌花遺曲淒怨孤山路
晚蒲病柳淡綠鎖深院離恨五雲宫殿記舊日曾遊
翠輦青紅如寫便面悵下鵠池荒放鶴人遠粉牆随岸
轉漏碧瓦殘陽一線蓬萊夢人間那信坐看海濤淺
前調(和周草牎韻)應法孫
愁雲翠萬疉露柳寒蟬空抱葉珠簾捲流蘇寶結乍庭
戶嫩凉闌干微月玉纖勝雪委素紈塵消香箧思前事
鶯期燕約寂寞向誰說悲絶漏籤聲咽漸寒灺蘭釭
未滅良宵長是間别恨酒凝紅綃粉涴瑶玦鏡盟鸞影
缺吹怨笛西風數闋無言久和衣成夢睡損縷金蝶
憶舊遊
(又一體雙調一百三字)
憶舊遊劉將孫
正落花時節顦顇東風綠滿愁痕悄客夢驚呼伴侣斷
鴻有約回泊歸雲江空共道惆悵夜雨隔篷聞儘世外
縱横人間恩怨細酌重論歎他鄕異縣渺舊雨新知
歴落情真匆匆那忍别料當君思我我亦思君人生自
非麋鹿無計久同羣此去重消魂黃昏細雨人閉門
雨霖鈴
(本唐明皇蜀歸曲也取以名詞雙調一百三字)
雨霖鈴(秋别)柳永
寒蟬淒切對長亭晚驟雨初歇都門帳飲無緒方留戀
處蘭舟催發執手相看淚眼竟無語凝咽念去去千里
煙波暮靄沈沈楚天闊多情自古傷離别更那堪冷
落清秋節今宵酒醒何處楊柳岸曉風殘月此去經年
應是良辰好景虚設便縱有千種風情更與何人說
前調(又一體)黃裳
天南遊客甚而今却送君南國西風萬里無限吟蟬暗
續離情如織秣馬脂車去即去多少人惜望百里煙慘
雲山送兩程愁作行色飛帆過浙西封域到秋深且
檥荷花澤就船買得鱸鱖新榖破雪堆香粒此興誰同
須記東秦有客相憶願聽了一闋歌聲醉倒&KR0838;今日
前調(又一體)王庭珪
璚樓玉宇滿人寰似海邊洲渚蓬萊又還水淺鯨濤静
見銀宫如許紫極鳴簫聲斷望霓舟何處待夜深重倚
層霄認得瑶池廣寒路郢中舊曲誰能度恨聲歌響
入青雲去西湖近時絶唱總不道月梅鹽絮暗想當年
賓從毫端有驚人句漫說向枚叟鄒生共作梁園賦
雙聲子
(雙調一百三字)
聲子柳永
晚天蕭索斷蓬蹤跡乘興蘭棹東遊三吳風景姑蘇臺
榭牢落暮靄初收夫差舊國香徑沒徒有荒丘繁華處
悄無覩惟聞麋鹿呦呦想當年空運籌决戰圖王取
霸無休江山如畫雲濤煙浪翻輸范蠡扁舟騐前經後
史嗟漫載當日風流斜陽暮草茫茫盡成萬古遺愁
雙頭蓮
(又一體雙調一百三字)
頭蓮周邦彦
一抹殘霞幾行新鴈天染斷紅雲迷陣影隠約望中點
破晚空澄碧助秋色門掩西風橋横斜照青翼未来濃
塵自起咫尺鳳幃合有人相識歎乖隔知甚時恣與
同攜歡適度曲傳觴並韀飛轡綺陌畫堂連夕樓頭千
里帳底三更盡堪淚滴怎生向緫無聊但只聽消息
春從天上来
(又一體雙調一百三字)
春從天上来吳激
海角飄零歎漢苑秦宫墜露飛螢夢回天上金屋銀屏
歌吹競舉青冥問當時遺譜有絶藝鼓瑟湘靈促哀彈
似林鶯嚦嚦山溜泠泠棃園太平樂府醉幾度春風
鬢髮星星舞徹中原塵飛滄海風雪萬里龍庭寫清笳
幽怨人憔悴不似丹青酒微醒一軒凉月燈火青熒
前調吳易
有箇惺惺記雲嚲春鬟波翦秋睛哀彈麗曲嘹唳流鶯
筆走錦字蛇驚憶挑燈丙夜翻青史評判豪英兩心期
待功成拂袖梅墅蓴汀驀然江湖風景悵柳拂章臺
憔悴青青是耶非耶樓空人去夢語嗚咽悲凝縱成灰
心事多情債浩劫魂縈任飄零韋郎兩世杜牧三生
西湖月
(䨇調一百三字)
西湖月黃子行
湖光冷浸坡瓈蕩一晌薰風小舟如葉藕花十丈雲梳
霧洗翠嬌紅怯壺觴圍坐處正酒醁吹波潮暈頰尚記
得玉臂生凉不放汗香輕浹殢人小摘牆榴為碎搯
猩紅細認裙摺舊遊如夢新愁似織淚珠盈睫秋娘風
味在怎得對銀釭生笑靨消瘦沈約詩腰彷彿堪捻
金盞子
(又一體雙調一百三字)
金盞子(寓窗桂花晚開)吳文英
賞月梧園恨廣寒宫樹曉風搖落莓砌掃蛛塵空腸斷
熏鑪燼消殘萼殿秋尚有餘花鎖煙牎雲幄新鴈又無
端送人江上短亭初泊籬角夢依約人一笑惺忪翠
袖薄悠然醉魂喚醒幽叢畔淒香霧雨漠漠晚吹乍顫
秋聲早屏空金雀明朝想猶有數點蜂黃伴我斟酌
前調蔣捷
練月縈窗夢乍醒黃花翠竹庭館心字夜香消人孤另
䨇鶼被他羞看擬待告訴天公減秋聲一半無情鴈正
用恁時飛来呌雲尋伴猶記杏櫳暖銀燭下纖影卸
佩款春渦暈紅豆小鶯衣嫩珠痕澹印芳汗自從信誤
青鸞想籠鸚停喚風刀快翦盡畫檐梧桐怎翦愁斷
楚宫春
(又一體雙調一百三字)
楚宫春(牡丹)周密
香迎曉日看煙佩霞綃美女金谷倦倚畫闌無語情深
嬌足雲擁瑶房翠幕煖捲東風傾國半捻愁紅念舊遊
凝竚蘭翹瑞鸞低舞庭綠猶想沉香亭北人醉裏芳
筆曾題私曲浥浥露痕移取春歸華屋綠幛銀屏静掩
悄未許鶯窺燕宿酒半闌重遶鴛機醉靨爭妍紅玉
龍山會
(又一體雙調一百三字)
龍山會(九日二首)趙以夫
佳節明朝九綵舫凌虚共醉西風酒湖光藍潤透雲浪
碎巧學波紋吹皺碧落杳無邊但玉削千峰寒瘦留連
久秋容似洗月華如晝回頭南楚東徐暝靄蒼煙處
處空刁斗山公今健否功名事付與年時交舊白髮苦
欺人尚堪插黃花盈首歸去也東籬好在覓淵明友
前調趙以夫
九日無風雨一笑凭高浩氣横秋宇羣峰青可數寒城
小一水縈迴如縷西北最關情漫遥指東徐南楚黯消
魂斜陽冉冉鴈聲悲苦今朝寒菊依然重上南樓草
草成歡聚詩朋休浪賦舊題處俛仰已随塵土莫放酒
行疎清漏短凉蟾當午也全勝白衣未至獨醒凝竚
澡蘭香
(雙調一百三字)
澡蘭香(淮安重午)吳文英
盤絲繫掔巧篆垂簪玉隠紺紗睡覺銀瓶露井彩箑雲
窗往事少年依約為當時曾寫榴裙傷心紅綃褪萼黍
夢光隂漸老汀洲煙蒻莫唱江南古調怨抑難招楚
江沈魄薰風燕乳暗雨梅黃午鏡澡蘭簾幕念秦樓也
擬人歸應翦菖蒲自酌但悵望一縷新蟾随人天角
春雲怨
(宋馮艾子自度曲其詞傷春感昔故以怨名雙調一百三字)
春雲怨馮艾子
春風惡劣把數枝香錦和鶯吹折雨重柳腰嬌困燕子
欲扶扶不得軟日烘煙乾風收霧芍藥荼䕷弄顔色簾
幕輕陰圖書清潤日永篆香絶盈盈笑靨宫黃額試
紅鸞小扇丁香雙結團鳳眉心倩郎貼教洗金罍共看
西堂醉花新月曲水澄空麗人何處往事暮雲萬葉
前調王世貞
風僝雨僽漸柳眠無力花如中酒睡怯象牀寒峭幽夢
幾回渾不就燕搊華絃鶯調清管細譜新詞杜鵑噣行
路方難歸期無據愁與悶相守芳醪點出天公手解
翻寒作暖攛辰成酉枕畔華胥暫拖逗青眼朦朧一任
長門送来銀漏未舉尊前乍停杯後半刻也堪白首
竹馬子
(子或作兒雙調一百三字)
竹馬子柳永
登孤壘荒凉危亭曠望靜臨煙渚對雌霓挂宇䧺風拂
檻微收煩暑漸覺一葉驚秋殘蟬噪晚素商時序覽景
想前歡指神京非霧非煙深處向此成追感新愁易
積故人難聚憑高盡日凝竚贏得消魂無語極目霽靄
霏微斷鴉零亂蕭索江城暮南樓畫角又逐殘陽去
前調(又一體)葉夢得
與君記平山堂前細柳幾回同挽又征帆夜落危檻依
舊遥臨雲巘自笑来往匆匆朱顔漸改故人俱遠横笛
想遺聲但寒松千丈傾崖蒼蘚世事終何巳田園縱
在歲隂仍晚嵇康老来尤嬾只要蓴羹菰飯却欲便買
茅廬短篷輕檝尊酒猶能辦君能過我水雲聊為伴
綺羅香
(雙調一百三字)
綺羅香張炎
候館深燈遼天斷羽近日音書疑絶轉眼傷心慵看剰
歌殘闋纔忘了還著思量待去也怎禁離别恨只恨桃
葉空江殷勤不似謝紅葉良宵誰見哽咽對熏鑪象
尺閒伴淒切獨立西風猶憶舊家時節随款步花密藏
春聽怯語柳疎嫌月今休問燕約鶯期夢遊空趁蝶
看花迴
(又一體雙調一百三字)
看花迴趙彦端
注目正江湖浩蕩煙雲離屬美人衣蘭佩玉澹秋水凝
神陽春翻曲烹鮮坐嘯清淨五千言自足横劒氣南斗
光中浩然一醉引雙鹿回鴈未歸書未續夢草處舊
芳重綠誰憶瀟湘歲晚為喚起長風吹飛黃鵠功名異
時圯上家傳謝寵辱待封留拜公堂下授我長生籙
前調趙彦端
愛日報疎梅動意春前罅白畫棟曉開夀域度百和温
黁霜華無力斑衣翠袖人面年年照酒色環四座璧月
瓊枝恍然江縣擬鄕國聞道撫東岩舊迹又殊勝謝
家清逸知與桃花笑了定何似青鳥層城消息他年妙
高峰上優曇會堪折擁輕軒未妨遊戲看取朱輪十
征部樂
(雙調一百三字)
征部樂柳永
雅歡幽會良夜可惜虚抛擲追念狂蹤舊跡長秖恁愁
悶朝夕憑誰去花街覓細說與此中端的道向我轉覺
厭厭夢役魂勞苦相憶須知最有風前月下心事始
終難得但願我蟲蟲心下把人看待長似初相識況逢
春色便是有舉觴消息待這回好好憐伊更不輕折
水龍吟
(又一體雙調一百三字)
水龍吟(招梅魂)蔣捷
醉兮瓊瀣浮觴些招兮遣巫陽些君毋去此颶風將起
天微黃些野馬塵埃汙君楚楚白霓裳些駕空兮雲浪
茫洋東下流君住他方些月滿兮方塘些叫雲兮笛
淒涼些歸来兮為我重倚蛟背寒鱗蒼些俯視春紅浩
然一笑吐幽香些翠禽兮弄曉招君未至我心傷些
花心動
(又一體雙調一百四字)
花心動謝逸
風裏楊花輕薄性銀燭高燒心熱香餌懸鈎魚不輕吞
辜負釣兒虛設桑蠶到老絲長絆鍼刺眼淚流成血思
量起拈枝花朵果兒難結海樣情深忍撇似夢裏相
逄不勝歡悦出水雙蓮摘取一枝可惜並頭分折猛期
月滿會姮娥誰知是初生新月折翼鳥甚日于飛時節
前調(客中見寄煖香書院)趙長卿
風軟寒輕暗香飄撲面無限清楚乍淡乍濃應想前村
定是早梅初吐馬兒行過坡兒下危橋外竹梢疎處半
斜露花花蕊蕊燦然滿樹一晌看花凝竚因念我西
園玉英真素最是繫心婉娩精神伴得水雲仙侣斷腸
沒奈人千里無計向釵頭頻覷淚如雨那堪又還日暮
前調(七夕)李彌遜
水館風亭晚香濃一番芰荷經雨簟枕乍閒襟裾初試
散盡滿軒袢暑斷雲却送輕雷去疎林外玉鈎微吐夜
未闌秋生敗葉暗催庭樹天上佳期久阻星河畔仙
車縹緲雲路舊恨未平幽歡難駐灑落半天風露綺羅
人散金猊冷醉魂到華胥深處洞房悄南樓畫角自語
前調劉鎮
鳩雨催晴遍園林一番綠嬌紅媚柳外金衣花底香鬚
消得豔陽天氣障泥步錦尋芳路稱来往縱横珠翠笑
攜手旗亭問酒更酬春思還記東山樂事向歌雪香
中伴春沈醉粉袖殢人彩筆題詩陶寫老来風味夜深
銀燭明如晝待歸去看承花睡夢雲散屏山半熏沈水
前調(梅意)高觀國
碧蘚封枝點寒英疎疎玉清冰濕夢憶舊家春與新恩
曾映夀陽妝額綠衣青袂南鄰伴應怪我精神都别恨
衰晚春風意思頓成羞怯猶念横斜性格惱和靖吟
魂自来清絶斜傍勁松偷倚修篁總是歲寒相識綠隂
青子當時意到如今芳心銷歇小橋夜清愁倦陪澹月
前調史逹祖
風約簾波錦機寒難遮海棠煙雨夜酒未蘇春枕猶攲
曾是誤成歌舞半褰薇帳雲頭散奈愁味不随香去儘
沈静文園更渴有人知否嬾記温柔舊處偏只怕臨
風見他桃樹繡戶鎖塵錦瑟空絃無復畫眉心緒待拈
銀管書春恨被雙燕替人言語意不盡垂楊幾千萬縷
前調(柳)吳文英
十里東風裊垂楊長似舞時腰瘦翠館朱樓紫陌青門
處處燕鶯晴晝乍看搖曳金絲綬青淺映鵝黃如酒嫩
隂裏煙滋露染翠嬌紅溜此際雕鞍去久空追念郵
亭短枝盈首海角天涯寒食清明淚點絮花沾袖年年
折贈行人遠今年恨依然纖手斷腸也羞眉畫應未就
前調(南塘元夕)蔣捷
春入南塘粉梅花盈盈倚風微笑虹暈貫簾星毬攢巷
徧地寶光交照湧金門外樓臺影參差浸西湖波渺暮
天遠芙蓉萬朵是誰移到鬒鬢䨇仙未老陪玳席佳
賓暖香雲繞翠簨叩冰銀管嘘霜瑞露滿鍾頻釂醉歸
深院重歌舞琱盤轉珍珠紅小鳳洲柳絲絲淡煙弄曉
前調阮逸女
仙苑春濃小桃開枝枝巳堪攀折乍雨乍晴輕暖輕寒
漸近賞花時節柳搖臺榭東風軟簾櫳静幽禽調舌斷
魂遠閒尋翠徑頓成愁結此恨無人共說還立盡黃
昏寸心空切強整繡衾獨掩朱扉簟枕為誰鋪設夜長
更漏傳聲遠紗窗映銀釭明滅夢回處梅梢半籠淡月
前調(落梅)黃子行
誰倚青樓把謫仙長笛數聲吹裂一片乍零千點還飛
正是雨晴時節水晶簾外東風起卷不盡滿庭春雪畫
闌小斜鋪亂颭翠苔成纈嫋嫋餘香未歇空悵望音
塵兩眉愁切翠袖淚乾粉額妝寒此恨有誰同說江南
春信無痕跡餘情在冷煙殘月夢魂遠蘭燈伴人易滅
前調(劒浦有感)張翥
花信風寒綺窗深匆匆禁煙時節燕子乍来宿雨才晴
滿樹海棠如雪黛眉準擬明朝畫燈花翦妝匳䨇疉負
佳約鵲還悞報燕應羞說寶鏡將圓又缺從澀盡銀
簧怕吹嗚咽一霎夢魂也喚相逄依舊斷雲殘月古来
多少春閨怨看薄命無人如妾軟綃帊憑誰寄將啼血
前調劉基
牆下紅葵向斜陽猶開那時顔色半捲繡簾獨倚雕闌
淚眼為誰長滴九疑煙霧連蓬島蜚魚去渾無蹤跡舊
遊處空餘滿地綠苔堆積百歲真如過客待落蕊重
榮不知何夕鏡掩素塵香歇羅衣此恨怎生消得夜涼
月轉梧桐影青燈共疎螢寥寂正顦顇饑蟲又啼暗壁
前調(又一體咏梅)劉燾
偏憶江梅有塵表丰儀世外標格低傍小橋斜出疎籬
似向隴頭曾識暗香孤韻冰霜裏初不怕春寒邀勒問
桃李盈門怎生向前爭得省共蕭孃去摘玉纖暎瓊
枝照人一色淡粉暈酥多少飛来到得夀陽宫額再三
留待東君管都將那别花不惜但只恐高樓又三弄笛
長相思
(又一體雙調一百四字)
長相思袁去華
葉舞殷紅水搖瘦碧隠約天際帆歸寒鴉影裏斷鴈聲
中依然殘照輝輝立馬看梅試尋香嚼蕊醉折繁枝山
翠埽修眉記人人蹙黛愁時歎客裏光隂易失霜侵
短鬢塵染征衣陽臺雲歸後到如今重見無期流怨清
商空細寫琴心向誰更難將愁随夢去相思惟有天知
陽春
(又一體雙調一百四字)
陽春楊无咎
蕙風輕鶯語巧應喜乍離幽谷飛過北窗前迎晴曉麗
日明透翠幃縠篆臺芬馥初睡起横斜簪玉因甚自覺
腰肢瘦新来又寬裙幅對青鏡無心忺梳裹誰問著
餘酲帶宿尋思前歡往事似驚回好夢難續花亭徧倚
檻曲厭滿眼争春凡木儘顦顇過了清明候愁紅慘綠
望遠行
(又一體雙調一百四字)
望遠行柳永
繡幃睡起殘粧淺無緒勻紅鋪翠藻井凝塵金階鋪蘚
寂寞鳳樓十二風絮紛紛煙蕪冉冉永日畫闌沈吟獨
倚望遠行南陌春殘悄歸騎凝睇消遣離愁無計但
暗擲金釵買對好景空飲香醪爭奈轉添珠淚待伊遊
冶歸来故故解放翠羽輕裙重繫見纖腰圖信人憔悴
向湖邊
(雙調一百四字)
向湖邊江緯
退處鄕關幽棲林藪舍宇苐須茅盖翠巘清泉啟軒窗
遥對遇等閒鄰里過從親朋臨顧草草便成歡會策杖
攜壺向湖邊柳外旋買溪魚便斫銀絲鱠誰復欲痛
飲如長鯨吞海共惜醺酣恐懽娛難再矧清風明月非
錢買休追念金馬玉堂心膽碎且鬭尊前有阿誰身在
清江裂石
(雙調一百四字)
清江裂石屠隆
淼淼重湖背郭斜永日坐蒹葭四面山青不斷樓閣外
亂水明霞有畫船錦纜載詞客金翹雜佩強半挾吳娃
水窮處長林古寺夏木綠隂遮回首望空明白鷗隠
隠飛来帶一片輕沙把酒問西湖今来古往都不管興
亡舊恨年華與客櫂扁舟聽取哀絃急筑散髮弄荷花
前調于未
忽見推簾起暮鴉風逼小燈斜又被打窗雪片呼奴問
可壓梅花有開釭初試烏程酒舉杯豪飲強半惜年華
縱博得玉壺香暖畢竟是天涯渾一片雲山四圍隠
隠飛巒帶不起煙霞驢背歎行頻壚頭暫醉料醒来孤
蹤依舊塵沙正醒醉含愁猛聽征鴻嘹喨哀怨過誰家
迎新春
(雙調一百四字)
迎新春柳永
嶰管變青律帝里陽和新布晴景回輕煦慶佳節當三
五列華燈千門萬戶徧九陌羅綺香風微度十里燃綘
樹鰲山聳喧喧簫鼓漸天如水素月當午香徑裏絶
纓擲果無數更闌燭影花隂下少年人往往竒遇太平
時朝野多歡民康阜堪随分良聚對此爭忍獨醒歸去
傾杯樂
(又一體雙調一百四字)
傾杯樂柳永
木落霜洲鴈横煙渚分明畫出秋色暮雨乍歇小檝夜
泊宿葦村山驛何人月下臨風處起一聲羌笛離愁萬
緒聞岸草切切蛩吟如織為憶芳容别後水遥山遠
何計憑鱗翼想繡閣深沈爭知憔悴損天涯行客楚峽
雲歸高陽人散寂寞狂蹤跡望京國空目斷遠峰凝碧
瀟湘逢故人慢
(又一體雙調一百四字)
瀟湘逢故人慢(荅韓夢雲)(元女鬼)王秋英
春光將暮見嫩柳拖煙嬌花帶霧頃刻間風雨把堂上
深恩閨中遺事鑽火留餳都付却落花飛絮又何心挈
罍提壺鬭草踏青盈路子規啼蝴蝶舞徧南北山頭
紙灰綠醑奠一丘黃土歎海角飄零湘隂淒楚無主泉
扃也能得有情雞黍畫角聲吹落梅花又帶離愁歸去
御選歷代詩餘卷八十一
