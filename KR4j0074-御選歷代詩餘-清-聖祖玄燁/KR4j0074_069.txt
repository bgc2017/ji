欽定四庫全書
御選歴代詩餘卷六十九目錄(一百字)
念奴嬌(下)
石孝友
姚勉
林正大(三首)
文天祥(二首)
李彭老
王奕
柴望
王易簡
董嗣杲
王夢應
邵博
范端臣
姚卞
梁棟
沈剛孫
僧揮(二首)
僧仲璋
葛長庚(二首)
李清照
朱淑眞(二首)
無名氏
蔡松年(二首)
王庭筠
趙秉文
高永
段成已
劉雲寰
王惲
彭泰翁
鮮于樞
薩都拉(五首)
張埜(二首)
陶宗儀
滕賓
李孝光
丘長春
高啓
楊基(二首)
瞿佑
吳寬
周用(四首)
楊愼
陸深
邊貢
陳子龍
于玉班
李福謙
沈友夔
王鳳嫺
張紅橋
御選歴代詩餘卷六十九目錄
欽定四庫全書
御選歴代詩餘卷六十九(一百字)
司經局洗馬掌局事兼翰林院修撰加二級(臣)王奕清奉
旨校刊
念奴嬌(下)
念奴嬌石孝友
悶紅顰翠惜流年忍對豔陽時節白玉樓成人去後兩
地音塵都絶鸞鏡分飛夢雲零亂歡意今衰颯墨痕濃
澹憶曾題徧紅葉須信後約難憑翦鬟嚙臂也只成
虚設滿眼凄凉無限事付與丁香愁結欲語情酸臨岐
步嬾悵望蘭舟發出門誰伴淚昏一片孤月
前調(雪)姚勉
鸘裘夜冷怪地爐煨酒經時難熱曉起盤風天舞絮拍
手兒童歡悅客裏新吟天葩翦巧思與梅爭發使君屬
和雪花同是三絶未須賦就梁園陽春拍調壓倒唐
元白早晩聮鑣花底去共看朝霞銀闕朝退歸來清虚
堂裏醉灑淋漓墨而今且對聚星堂上賓客
前調(括東坡前赤壁賦)林正大
泛舟赤壁正風徐波静舉尊屬客渺渺予懷天一望萬
頃憑虚獨立桂槳空明洞簫吹徹怨慕還悽惻星稀月
澹江山依舊陳跡因念釃酒臨江賦詩橫槊好在今
安適漫寄蜉蝣天地爾瞬目盈虚消息江上清風山間
明月與子歡無極翻然一笑不知東方既白
前調(括東坡後赤壁賦)林正大
雪堂閒步過臨皋霜净晚林木落月白風清如此夜與
客行歌相答網舉松鱸手攜斗酒赤壁重尋約悲歌長
嘯劃然聲動寥廓試問日月幾何江光山色今日應
如昨履徧巉巗風露冷水涌怒濤驚躍一葉中流聽其
所止適有孤飛鶴橫江東下問予赤壁遊樂
前調(括東坡月夜與客飲杏花下詩)林正大
杏花春晚散餘芳著處縈簾穿箔喚起幽人明月夜步
月褰衣行樂置酒花前清香爭發雪挽長條落山城薄
酒共君一笑同酌且須眼底柔英尊中清影放待杯
行數莫遣洞簫聲斷後月落杯空寂寞只恐明朝殘紅
棲綠卷地東風惡更須来歲花時攜酒尋約
前調(用東坡韻)文天祥
廬山依舊凄凉處無限江南風物空翠晴嵐浮汗漫還
障天東半壁鴈過孤峰猿歸危嶂風急波翻雪乾坤未
老地靈尚有人傑堪嗟漂泊孤舟河傾斗落客夢催
明發南浦閒雲連草樹回首旌旗明滅三十年來十年
一過空有星星髮夜深愁聽鳴笳吹徹寒月
前調(驛中別友用東坡韻)文天祥
水天空闊恨東風不惜世間英物蜀鳥吳花殘照裏忍
見荒城頽壁銅雀春情金人秋淚此恨憑誰雪堂堂劒
氣斗牛空認奇傑那信江海餘生南行萬里送扁舟
齊發正為鷗盟留醉眼細看濤生雲滅睨柱吞嬴回旌
走懿千古衝冠髮伴人無寐秦淮應是孤月
前調(登寄閒吟臺)李彭老
素飇蕩碧喜雲飛寥廓清透凉宇倦鵲驚翻臺榭迥葉
葉秋聲歸樹珠斗斜河冰輪輾霧萬里青冥路薌深屏
翠桂邊滿袖風露煙外冷逼玻瓈漁郎歌杳擊空明
歸去怨鶴知更蓮漏悄竹裏篩金簾戶短髮吹寒閒情
吟遠弄影花前舞明年今夜玉尊知醉何處
前調(金陵賞心亭)王奕
英雄老矣對江山莫遣淚珠成斛一箑西風休掩面白
浪黃塵眯目鳳去臺空鷺飛洲冷幾度斜陽木欲書往
事南山應恨無竹寧是商女當年後來腔調拍手銅
鞮曲偃蹇老松雖拗面猶逞一枰殘局烏巷垂楊鵲橋
野草今為誰家綠賞心何處浩歌歸臥梅屋
前調柴望
春來多困正晷移簾影銀屏深閉喚夢幽禽煙柳外驚
斷巫山十二宿酒初醒新愁半解惱得成憔悴髼鬆雲
鬢不忺鸞鏡梳洗門外滿地香風殘梅零落玉糝蒼
苔碎乍暖乍寒渾莫擬欲試羅衣猶未鬭草雕闌買花
深院做蹋青天氣晴鳩鳴處一池昨夜春水
前調王易簡
暗簾吹雨怪西風梧井凄凉何早一寸柔情千萬縷臨
鏡霜痕驚老鴈影關山蛩聲院宇做就新懷抱湘皋遺
珮故人空寄瑶草巳是搖落堪悲飄零多感那更長
安道衰草寒蕪吟未盡無那平煙殘照千古閒愁百年
往事不了黃花笑漁樵深處滿庭紅葉休埽
前調董嗣杲
蓮幽竹邃舊池亭幾處多愛君子醉玉吹香還認取忙
裏得閒標致心逐雲帆情隨煙笛高會知誰繼宵筵會
啓驀然身外浮世因見杜牧疎狂前緣夢裏謾蹙雙
眉翠香滿屏山春滿几爐擁麝焦禽睡月落梅空霜濃
窗掩兩耳風聲起豔歌終散輸他鶴帳清寐
前調王夢應
欲霜更雨記春黃籬落東風前此簾外秋容人共老鴈
與愁飛千里水郭煙明竹陂波小萬葉寒聲起凭高那
更九嶷吹盡雲氣婉娩空復多情年年歸夢花與柴
桑是誰解魂消風日晩短笛孤舟秋水江蟹籠新露黃
斟淺澆得鄉關思平蕪天遠一痕黃抹秋霽
前調(梅)邵博
天然瀟灑盡人間無物堪齊標格只與姮娥為伴侣方
顯一家顔色好是多情一年一度首作東君客竹籬茅
舍典型别是清白惆悵玉杵無憑藍橋人去空鎖神
仙宅今日天涯慙馬上忽見輕盈冰魄恰似當年温柔
鄉裏曉看新妝額臨風三齅挽條不忍空摘
前調(中秋月)范端臣
尋常三五問今宵何夕嬋娟多勝天闊雲收崩浪静深
碧琉璃千頃銀漢無聲冰輪直上桂濕扶疎影綸巾玉
麈庾樓無限清興誰念江海飄零不堪回首驚鵲南
枝冷萬點蒼山何處是修竹吾廬三徑香霧雲鬟清輝
玉臂醉了愁重醒參橫斗轉轆轤聲斷金井
前調(諸葛廟)姚卞
小舟橫檝看雲峰高擁千重蒼碧白帝城中冠蓋換田
野猶談玄德三顧頻煩兩朝開濟何處尋遺跡江堆石
陣至今神擁沙磧追憶諸葛當年幅巾高卧抱圖王
可策見說廟堂今尚在中有參天松栢據蜀英豪吞吳
遺恨俯仰成今昔空令豪俊浩歌揮涕橫臆
前調(春夢)梁棟
一場春夢待從頭說與傍人聽著罨畫溪山紅錦幛舞
燕歌鶯臺閣碧海傾春黃金買夜猶道看承薄雕香翦
玉今生今世盟約須信歡樂過情閒嗔冷妒一陣東
風惡韻白嬌紅消瘦盡江北江南零落骨朽心存恩深
緣淺忍把羅衣著蓬萊何處雲濤天際冥漠
前調(釣臺)沈剛孫
我來訪古把塵襟都付一聲鳴櫓笑把瑶觴波浩蕩却
憶長鯨吞吐坐挹高風骨清毛冷不作囂塵語客星何
在謾留遺像江渚試問澤畔羊裘當時何事笑禹弇
宫武金印貂蟬誰不愛只為汗顔巢許幸有高臺較他
箕潁未肯輕輸與酒酣長嘯翩然誰共飛舉
前調(避暑)僧揮
故園避暑愛繁隂翳日流霞供酌竹影篩金泉潄玉紅
映薇花簾箔素質生風香肌無汗繡扇長閒却雙鸞棲
處綠雲時下風籜吹斷舞影歌聲陽臺人去有當年
池閣佩結蘭英凝念久言語精神依約燕别雕梁鴻歸
紫塞音信憑誰托爭知好景為君長是蕭索
前調(荷)僧揮
水楓葉下乍湖光清淺凉生商素西帝宸遊羅翠蓋擁
出三千宫女絳綵嬌春鉛華掩晝占斷鴛鴦浦歌聲搖
曳浣紗人在何處别岸孤裊一枝廣寒宫殿冷落棲
愁苦雪豔冰肌羞澹泊偷把臙脂勻注媚臉籠霞芳心
泣露不肯為雲雨金波影裏為誰長恁凝竚
前調(重陽)僧仲璋
消磨九日算年年惟有黃花白酒把酒簪花能有幾多
少光隂回首人恨難期酒杯有限花色應如舊花濃酒
釅問君著甚消受彭澤千古英雄有花能折有酒能
傾否萬事悠悠輸一醉花酒休教離手明月西風闌珊
酒盡憔悴花枝瘦酒腸花眼正宜年少時候
前調(武昌懷古)葛長庚
漢江北瀉下長淮洗盡胸中今古樓櫓橫波征鴈遠誰
見魚龍夜舞鸚鵡洲雲鳳凰池月付與沙頭鷺功名何
處年年惟見春絮非不豪似周瑜壯如黃祖亦逐秋
風度野草閒花無限數渺在西山南浦黃鶴樓人赤烏
年事江漢亭前路浮萍無據水天幾度朝暮
前調(春日)葛長庚
桃花開盡正溪南溪北春風春雨寒食清明都過了愁
殺一聲杜宇醉跨蹇驢蹋翻芳草滿滿斟鸚鵡遊仙夢
覺不知身在何處因甚青鳥不來一年春事撚指都
如許人在白雲流水外多少鶯啼燕語遣興成詩烹茶
解酒日落薔薇塢玉龍嘶斷亂霞驚起無數
前調(宋媛)李清照
蕭條庭院又斜風細雨重門深閉寵柳嬌花寒食近種
種惱人天氣險韻詩成扶頭酒醒別是閒滋味征鴻過
盡萬千心事難寄樓上幾日春寒簾垂四面玉闌干
慵倚被冷香消新夢覺不許愁人不起清露晨流新桐
初引多少遊春意日高煙斂更看今日晴未
前調(催雪)(宋媛)朱淑眞
冬晴無雪是天心未肯化工非拙不放玉花飛墮地留
在廣寒宫闕雲欲同時霰將集處紅日三竿揭六花翦
就不知何處施設應念隴首寒梅花開無伴對景眞
愁絶待出和羹金鼎手為把玉鹽飄撒溝壑皆平乾坤
如畫更吐冰輪潔梁園宴客夜明不怕燈滅
前調(殘雪)朱淑眞
鵝毛細翦是瓊珠密灑一時堆積斜倚東風渾漫漫頃
刻也須盈尺玉作樓臺鉛鎔天地不見遥岑碧佳人作
戲碎揉些子抛擲爭奈好景難留風僝雨僽打碎光
凝色縱有十分輕妙態誰似舊時憐惜擔閣梁吟寂寥
楚舞笑捏獅兒隻梅花依舊歲寒松竹三益
前調無名氏
半堤花雨對芳辰消遣無奈情緒春色尚堪描畫在萬
紫千紅塵土鵑促歸期鶯收佞舌燕作留人語遶欄紅
藥韶華留此孤注眞箇恨煞東風幾番過了不似今
番苦樂事賞心磨滅盡忽見飛書傳羽湖水湖煙峰南
峰北總是堪傷處新塘楊柳小腰猶自歌舞
前調(次東坡韻)蔡松年
離騷痛飲問人生佳處能消何物江左諸人成底事空
想巗巗青壁五畞蒼煙一丘寒玉歲晚憂風雪西州扶
病至今悲感前傑我夢卜築蕭閒覺來巗桂十里幽
香發磈磊胸中冰與炭一酌春風都滅勝日神交悠然
得意離恨無毫髮古今同致永和徒記年月
前調(九日)蔡松年
倦遊老眼放閒身管領黃華三日客子秋高茅舍外滿
眼秋嵐欲滴澤國清霜澄江爽氣染出千林赤感時懷
古尊前一笑都釋千古栗里高情雄豪割據戲馬空
陳迹醉裏誰能知許事俯仰人間今昔三弄據牀九層
飛觀喚取穿雲笛凉蟾有意為人點破空碧
前調王庭筠
山堂晩色滿疎籬寒雀煙橫高樹小雪輕盈如解舞故
故穿簾入戶埽地燒香團圞一笑不道因風絮冰澌生
研問誰先得佳句有夢不到長安此心安穩只有歸
耕去試問雪溪無恙否十里淇園佳處脩竹林邊寒梅
樹底准擬全家住柴門新月小橋誰埽歸路
前調(次東坡韻)趙秉文
秋光一片問蒼蒼桂影其中何物一葉扁舟波萬頃四
顧黏天無壁叩枻長歌姮娥欲下萬里揮冰雪京塵千
丈可能容此人傑回首赤壁磯邊騎鯨人去幾度山
花發澹澹長空今古夢只有歸鴻明滅我欲從公乘風
歸去散此麒麟髮三山安在玉簫吹斷明月
前調(滕王閣)高永
閒登高閣歎興亡滿目風煙塵土畫棟朱簾當日事不
見朝雲暮雨秋水長天落霞孤鶩千載名如故長空淡
淡去鴻嘹唳誰數遥憶才子當年如椽健筆坐上題
佳句物換星移知幾度遺恨西山南浦往事悠悠昔人
安在何處尋歌舞長江東注為誰流盡今古
前調(送楊國瑞西歸)段成巳
西風汾浦鴈初飛秋水渺茫無際有底忙時來復去汎
若虚舟不繫籬菊將開邨醪初熟且住為佳耳笑言相
荅箇中吏隱無愧歲月不貸閒人朱顔非少鬢髮蒼
如此好把金杯休去手萬事惟消沉醉日轉山腰馬嘶
柳外歌闋行人起憑高西望相思目斷煙水
前調(郡城元夜)劉雲寰
景龍天氣正餘寒料峭輕風簾幕萬斛金蓮光不夜香
滿雲間樓閣金鐙頻敲繡帘高揭應為黃昏約霜娥無
恙喚人依舊飄泊却恨烏兔無情把人青鬢白恁星
星却千古繁華行樂地誰笑誰歌誰酌北海尊罍東山
絲竹夢裏揚州鶴客窗無味故人誰念蕭索
前調王惲
瑶臺樹老獨畫闌春事猶未消歇好在來禽花盛發滿
意清明時節翠袖翻香朱顔暈酒綽約冰肌潔幾年空
谷等閒飄墜香雪回首綺閣東風使君情重一顧傾
城色只恐花飛春減却來約尊前歡伯起舞山香醉歌
金縷細按紅牙拍青鸞高興恍然歸夢瑶闕
前調(秋日牡丹)彭泰翁
九華驚覺又偷承恩露羞勻春色岸蓼汀蘋成色界未
必天香人識粉涴脂凝霜銷霧薄嬌顫渾無力黃昏月
掩山城那更聞笛應是未了塵緣重來遲暮草草西
風客鶯燕無情庭院悄愁滿闌干苔積宫錦尊前霓裳
月下夢亦無消息嫣然一笑江南如此風月
前調(八詠樓)鮮于樞
長溪西注似延平雙劒千年初合溪上千峰明紫翠放
出羣龍頭角瀟灑雲林微茫煙草極目春洲闊城高樓
迥恍然身在寥廓我來隂雨兼旬灘聲怒起日日東
風惡須待青天明月夜一試嚴維佳作風景不殊谿山
信美處處堪行樂休文何事年年瘦損如削
前調(登鳳凰臺懷古)薩都拉
六朝形勝想倚雲樓閣翠簾如霧聲斷玉簫明月底臺
上鳳凰飛去天外三山洲邊一鷺李白題詩處錦袍安
在淋漓醉墨飛雨遥憶王謝功名人間富貴散草頭
朝露澹澹長安孤鳥沒落日招提鈴語古往今來人生
無定南北行人路浩歌一曲莫辭别酒頻注
前調薩都拉
秦淮曉發挂雲帆十丈天風如箭一碧湖光三十里落
日水平天遠繫馬維舟買魚沽酒楊柳人家店輕寒襲
袂淮南春色猶淺幾度暮鼓晨鐘南來北去遊子心
無倦芳草萋萋天際綠悵望故人應轉翠袖偎香錦箏
彈月何處相留戀有人獨自燭花深夜頻翦
前調薩都拉
周郎幽趣占清溪一曲小橋横渡溪上紅塵飛不到惟
有白雲來去出岫無心凌江有態水面魚吹絮倚門遥
望鍾山一半留住涵影淡蕩悠揚朝朝暮暮是幾番
今古指點昔人行樂地半是鷺汀鷗渚映水朱樓蹋歌
畫舫寂寞知何處天涯倦客幾時歸釣春雨
前調薩都拉
一壺幽綠愛松隂滿地蕊珠宫府老鶴一聲霜襯履隔
斷人間塵土月戶雲窗石田瑶草丹井飛龍虎荼䕷花
落東風吹散紅雨春透紫髓瓊漿玻瓈杯酒滑瀉薔
薇露前度劉郎重到也開盡碧桃無數花外琵琶柳邊
鶯燕玉佩搖金縷三山何在乘鸞便欲飛去
前調(登石頭城次東坡韻)薩都拉
石頭城上望天低吳楚眼空無物指點六朝形勝地惟
有青山半壁蔽日旌旗連雲檣櫓白骨紛如雪一江南
北消磨多少豪傑寂寞避暑離宫東風輦路芳草年
年發落日無人松逕裏螢火高低明滅歌舞尊前繁華
鏡裏暗換青青髮傷心千古秦淮一片明月
前調(白蓮)張埜
水風清暑記平湖十里寒生紈素羅韤塵輕雲冉冉髣
髴凌波仙女雪豔明秋瓊肌沁露香滿西陵浦蘭舟一
葉月明曾到深處誰念玉佩飄零翠房凄冷幾度相
思苦異地相看渾似夢忍把荷觴深注碧藕多絲霜莖
有刺脈脈愁煙雨江雲撩亂倚闌終日凝竚
前調(題釣臺)張埜
釣臺千尺問誰曾占斷一江深綠試拜先生眉宇看何
地可容榮辱遥想當年故人邂逅以足加其腹書生常
事可憐驚駭流俗應恨惹起虚名平生正坐誤識劉
文叔笑煞君房癡到底燕雀焉知鴻鵠萬疊雲山一絲
煙雨比得三公祿高風千古冷香聊薦秋菊
前調(九日)陶宗儀
黃花白髮又匆匆佳節感今懷昔雨覆雲翻無限態故
國寒煙榛棘杜老漂零沈郎瘦損此意天應識劃然長
嘯不知身是孤客呼酒漫撥清愁玉奴頻勸兩臉添
春色眼底生平空四海倦拂紅塵風幘戲馬臺荒龍山
人老往事休追惜山林無恙也須容我高屐
前調滕賓
柳顰花困把人間恩愛尊前傾盡何處飛來雙比翼直
是同聲相應寒玉嘶風香雲捲雪一丳驪珠引元郎去
後有誰著意題品誰料濁羽清商繁絃急管猶是餘
風韻莫是紫鸞天上曲兩兩玉童肩並白髮棃園青衫
老傅試與流連聽可人何處滿庭霜月清冷
前調(次東坡韻)李孝光
江南春暮看麥枯蠶老故鄉風物縞袂青裙桑下路笑
動斜陽邨壁鵝鴨比鄰牛羊日夕父老頭如雪桑麻舊
語寧論漢室人傑誰辦草草杯盤朱櫻綠筍逸興尊
前發冉冉年華行過也目送孤雲明滅拾穟行歌摘瓜
抱蔓此事眞毫髮逢君轟飲與吾喚取明月
前調丘長春
春遊浩蕩是年年寒食棃花時節白錦無紋香爛漫玉
樹瓊苞堆雪静夜沉沉浮光靄靄冷浸溶溶月人間天
上爛銀霞照通徹渾是姑射眞人天姿靈秀意氣殊
高潔萬點參差誰信道不與羣芳同列浩氣清英仙材
卓犖下土難分别瑶臺歸去洞天方省清絶
前調高啓
策勲萬里笑書生骨相有誰曾許壯志平生還自負羞
比紛紛兒女酒發雄談劒增竒氣詩吐驚人語風雲無
便未容黃鵠輕舉何事匹馬塵埃東西南北十載猶
羈旅只恐陳登容易笑負却故園雞黍笛裏關山尊前
日月回首空凝竚吾今未老不須清淚如雨
前調(岳陽春暮)楊基
楚江天暖滿山中桃李東風吹忒怨白愁紅千萬點都
向溪邊流出前度劉郎去年崔護相見頭全白杜鵑啼
處要歸誰便歸得惆悵南浦南邊東湖東畔芳草茸
茸碧寒食清明都過了回首無多春色茂苑鶯聲鷗波
煙雨同是江南客五湖縹緲君山且聽吹笛
前調(風雨夜泊大孤廟下)楊基
一天風雨奈無情悞我匆匆行色龍女祠前三日住可
是東君留客夢裏家山燈前兒女幾處煙波隔數莖愁
鬢看來今又添白遥想小小宫桃盈盈牆杏都被輕
寒勒只有春江如得意添却葡萄三尺鶯燕休嗔鳬鷖
莫笑行止非人力明朝西去布帆高掛晴碧
前調瞿佑
海天何處歎人間別有芙蓉城闕霧閣雲窗深幾許獨
駕青螺超越香靄雲屏被翻紅浪波捧龍綃韤鏡鸞舞
罷半簾燈影明滅誰信一飲瓊漿玉山自倒魂逐驚
鴻沒瘴雨蠻煙歸夢斷愁滿空梁殘月疇昔相期殺雞
炊黍中道成相別故山秋晚何人共採薇蕨
前調(秋夜對月)吳寬
危樓百尺隱秋蟾微露半規簷角吹滅銀燈聊坐待自
捲西堂簾幕積雨初收纖雲不起訝星河俱落屋梁光
滿赴人如有盟約何事李白題詩強分今古有酒宜
高酌慢撫枯桐三二引寫我一時之樂古樹風回荒階
蛩語未覺秋聲惡芙蓉花上露華今夜堪濯
前調(上元)周用
皇都元夕正瑶空華月九衢如晝為倩農師占五穀道
是豐年物候百尺星橋千尋火樹遥聽鈞天奏重門永
夜慢催銀箭更漏又道畫閣東頭何郎詩興不管梅
花瘦松雪王孫傳好句信是詞垣耆舊鬭草香茵衝花
繡羽都在燒燈後品題樂事莫放綠顰紅皺
前調(次韻柬鍾石)周用
栽花翦柳閒情緒料理一般文物幾許麝煤和兔穎光
照詞垣四壁錦濯三江珠傾百斛玉並千峰雪王楊盧
駱漫說舊時四傑又見詠月題封西來黃鶴六翮凌
風發鐵畫摩挲雙老眼不放銀燈吹滅叢菊黃殘小梅
白瘦敢妒青青髮品題桃李看取明年三月
前調(中秋和鍾石)周用
中秋三五悄依稀猶是去年風物雲捲青霄開夕殿一
色瑶階銀壁萬斛天香千尋仙桂下界霏丹雪岧嶤鷲
嶺聊讓唐人四傑堪愛更漏聲沉明河影澹特地清
輝發天許姮娥呈素面半點綠煙都滅肅肅冰綃泠泠
玉珮冉冉垂雲髮問儂何事家家今夜圓月
前調(早出城南登牛首)周用
名山梵宇便從來自有護持神物十載舊遊如夢寐猶
剰碧紗籠壁久矣寒盟翹然乘興欲訪山隂雪登高能
賦地靈休負人傑應是拂曙星河新晴鐘鼓稍稍催
明發漫向金陵尋故事不管灰飛煙滅朱雀橋邊烏衣
巷口白露凄毛髮江南詩思曉風相伴殘月
前調楊愼
芙蓉屏外倒金尊滿座豔歌凝咽半面新妝香透幌環
珮珊珊步怯接黛垂鬟低聲小語問採香仙妾花停柳
裊鶯鶯燕燕標格媚眼射注檀郎雙鴛全露裙底凌
波韤萬斛臙脂傾在水染就銀河一色天作紅牆山為
翠幕生把伊儂隔離魂牽夢初回南浦凉月
前調(秋日懷鄉用東坡韻)陸深
大江東去是吾家一段畫笥中物襟帶五湖吞百瀆說
甚黃州赤壁兩岸蘆汀一灣柳浪海湧潮頭雪滄浪聲
裏漁翁也是豪傑明年擬賦歸來輕舟短櫂兩腋清
風發春水穩如天上坐閒看浮漚興滅黃歇穿沙袁崧
築壘到處堪晞髮鱸魚蓴菜一任江天歲月
前調(贈友)邊貢
山城雨過望青郊迢遞碧山連屬岸旭林霏縈遠帶回
首屢看僮僕白石橋邊蒼松澗底冉冉雲相逐野猿孤
鶴晚來聊伴幽獨幾度夢到江南畫船簫鼓夜傍蘆
花宿烏帽錦衣騶唱處猶是當年拘束布衲綸巾芒鞵
藜杖無寵還無辱閒觀塵世幾人能此知足
前調(春雪詠蘭)陳子龍
問天何意到春深千里龍山飛雪解佩凌波人不見漫
說蕊珠宫闕楚殿煙微湘潭月冷料得多攀折嫣然幽
谷只愁又聽啼鴂當日九畹光風數莖清露纖手分
花葉曾在多情懷袖裏一縷同心千結玉腕香銷雲鬟
霧掩空贈金跳脫洛濱江上尋芳再望佳節
前調(茉莉)于玉班
簾櫳午寂正陰陰窺見後堂芳樹綠徧長叢花事杳忽
見瓊葩丰度豔雪肌膚蕊珠標格消盡人間暑還憂風
日曲屏羅幕遮護長記歌酒闌珊微聞暗麝笑覓衣
沾露月沒闌干天似水相伴謝娘窗戶浴後輕鬟凉生
滑簟無限風流處惹人幽夢枕邊零亂如許
前調(中秋)李福謙
空庭秋晚趁花隂把盞臨風獨適醉眼模糊潦倒處今
夕不知何夕桂子飄香銀河瀉冷秋意平分拆凄凉往
事不堪回首重憶堪笑蒼狗白衣人間幻影轉盼成
陳迹記得去年今夜語都在心頭歴歴壯志空埋此身
依舊漂泊江南客明朝酒醒又添一段於邑
前調(江上晚歸)沈友夔
煙山初晚做蛾眉低綠送人行色空翠滿彎攜不了江
上暮雲横碧釣艇煙斜漁蓑雪滿微笑鱸魚得月沉渡
口斷橋殘夜人立無聊酒力微茫閒心渺渺江面孤
鴻劈雪浪半空雲自捲就裏片帆風急歸去楓邨鶴棲
花底月照柴門迹風幃孤枕暮潮猶是空拍
前調(寄女文姝)(明媛)王鳳嫺
花嬌柳媚問東君正是芳菲時節帳煖流蘇雞報曉睡
起悄寒猶怯烏鳥情牽青鸞信杳追憶當年别臨岐淚
滴衷腸哽咽難說凄凉望斷行雲柴門倚徧空對閒
風月屈指歸期無限恨添得愁懷疊疊鏡影非前人情
異昔怎禁心摧折欲憑誰訴數莖新見華髮
前調(明媛)張紅橋
鳳凰山下恨聲聲玉漏今宵易歇三疊陽關歌未竟啞
啞棲烏催別含怨吞聲兩行清淚漬透千重鐵柔情一
縷不知多少根節還憶浴罷描眉夢回攜手蹋碎花
間月漫道胸前懷豆蔲今日總成虚設桃葉津頭莫愁
湖畔遠樹煙雲疊寒燈旅邸熒熒誰與閒說
御選歴代詩餘卷六十九
