欽定四庫全書
御選歴代詩餘卷十一目錄(四十五字)
謁金門
韋莊(三首)
薛昭藴
牛希濟
閻選
魏承班(二首)
馮延巳
蘇軾(二首)
蘇庠(二首)
秦湛
周紫芝
陳克(四首)
趙師俠
張元幹
康與之
朱雍
范成大
程垓(三首)
韓元吉
吕勝巳(三首)
袁去華(四首)
趙彦端(二首)
衛元卿
程珌
張輯(二首)
黃機
吳禮之
趙善扛
毛幵
盧祖皋(四首)
張履信
高觀國
韓淲(六首)
汪莘
姚鏞
洪瑹
趙與&KR0008;
盧炳
沈端節
黃昇
吳文英
張樞
周密(三首)
石孝友(三首)
翁元龍
何光大
趙淇
劉辰翁
李萊老
胡仲弓
譚宣子
無名氏
劉仲尹
王庭筠(二首)
李俊民(四首)
劉詵
張翥
劉基
楊慎
陳子龍
無名氏
葉小鸞
前調(又一體)
孫光憲
杏園芳
尹鶚
柳含煙
毛文錫(三首)
醉太平(又一體)
辛棄疾
訴衷情(又一體)
歐陽修
黃庭堅
思越人
馮延巳
更漏子
温庭筠
前調(又一體)
晏殊(二首)
天門謠
李之儀
賀鑄
漁父家風
張元幹
嚴仁
酒泉子(又一體)
司空圖
毛文錫
散餘霞
毛滂
好女兒
黃庭堅
曾覿
前調(又一體)
黃庭堅
憶悶令
晏幾道
一落索
呂渭老
綵鸞歸令
張元幹
卜算子(又一體)
徐俯
御選歴代詩餘卷十一目錄
欽定四庫全書
御選歴代詩餘卷十一(四十五字)
司經局洗馬掌局事兼翰林院修撰加二級(臣)王奕清奉
旨校刊
謁金門
(唐樂名有儒士謁金門詞沿其名一名垂楊碧一名花自落一名出塞一名春早湖山一名空相憶)
(雙調四十五字)
謁金門韋莊
春雨足染就一溪新綠柳外飛來雙羽玉弄晴相對浴
樓外翠簾高軸倚徧闌干幾曲雲淡水平煙樹簇寸
心千里目
前調韋莊
春漏促金燼暗挑殘燭一夜簾前風撼竹夢魂相斷續
有箇嬌嬈如玉夜夜繡幃孤宿閒抱琵琶尋舊曲遠
山眉黛綠
前調韋莊
空相憶無計得傳消息天上嫦娥人不識寄書何處覓
新睡覺來無力不忍把伊書迹滿院落花春寂寂斷
腸芳草碧
前調薛昭藴
春滿院疊損羅衣金線睡覺水精簾未卷簾前雙語燕
斜倚金鋪一扇滿地落花千片早是相思腸欲斷那
教頻夢見
前調牛希濟
秋巳暮重疊關山岐路嘶馬搖鞭何處去曉禽霜滿樹
夢斷禁城鐘鼓淚滴枕檀無數一點凝紅和薄霧翠
蛾愁不語
前調閻選
美人浴碧沼蓮開芬馥雙髻挽雲顔似玉素蛾輝淡綠
雅澹芳姿閒淑雪映鈿裝金斛水濺青絲珠斷續酥
融香透肉
前調魏承班
煙水闊又值清明時節雨細花零鶯語切愁腸千萬結
鴈去音徽斷絶有恨欲憑誰說無事傷心猶不徹春
時容易别
前調魏承班
春欲半堆砌落花千片早是潘郎長不見忍聽雙語燕
飛絮晴空颺遠風送誰家絃管愁倚畫屏凡事嬾淚
沾金縷線
前調馮延巳
風乍起吹皺一池春水閒引鴛鴦芳徑裏手挼紅杏蕊
鬭鴨闌干獨倚碧玉搔頭斜墜終日望君君不至舉
頭聞鵲喜
前調蘇軾
秋帷裏長漏伴人無寐低玉枕凉輕繡被一番秋氣味
曉色又侵牎紙牎外雞聲初起聲斷幾聲還到耳巳
明聲未巳
前調蘇軾
秋池閣風傍小庭簾幕霜葉未衰吹未落半驚鵶喜鵲
自笑浮名情薄似與世人疎略一片嬾心雙嬾脚好
教閒處著
前調(懷故居)蘇庠
何處所門外冷雲堆浦竹裏江梅寒未吐茅屋疎疎雨
誰遣愁來如許小立野塘官渡手種凌霄今在否柳
浪迷煙渚
前調(懷張元度)蘇庠
楊柳渡醉著青鞵歸去點點沙鷗何處所十里菰蒲雨
抖擻向來塵土卧看碧山雲度寄語故時猿鶴侣未
見心先許
前調秦湛
鴛鴦浦春漲一江花雨隔岸數聲初過櫓晩風生碧樹
舟子相呼相語載取暮愁歸去寒食江村芳草路愁
來無著處
前調周紫芝
春雨細開盡一番桃李柳暗曲闌花滿地日高人睡起
綠浸小池春水沙暖鴛鴦雙戲薄倖更無書一紙畫
樓愁獨倚
前調陳克
愁脈脈目斷江南江北煙樹重重芳信隔小樓山幾尺
細草孤雲斜日一晌弄晴天色簾外落花飛不得東
風無氣力
前調陳克
花滿院飛去飛來雙燕紅雨入簾寒不卷曉屏山六扇
翠袖玉笙悽斷脈脈兩蛾愁淺消息不知郎近遠一
春長夢見
前調陳克
柳絲碧柳下人家寒食鶯語匆匆花寂寂玉階春蘚濕
閒凭熏籠無力心事有誰知得檀炷繞牎燈背壁畫
簷殘雨滴
前調陳克
深院静塵暗曲房凄冷黃葉滿階風不定無端吹酒醒
露濕小園幽徑悄悄啼蛄相應半被餘熏殘燭影夜
長人獨冷
前調趙師俠
沙畔路記得舊時行處藹藹疎煙迷遠樹野航横不渡
竹裏疎花梅吐照眼一川鷗鷺家在清江江上住水
流愁不去
前調(道山亭餞别)張元幹
風露底石上岸巾愁起月到房心天似水亂峰清影裏
此去登瀛須記今夕道山同醉春殿明年人共指玉
皇香案吏
前調(暮春)康與之
春又晩風勁落紅如翦睡起繡牀飛絮滿日長門半掩
不管離腸欲斷聽盡梁間雙燕試上小樓還不見樓
前芳草遠
前調(梅)朱雍
春太早十二玉樓初曉半額試妝深院悄相逢何草草
臨水幽香縹緲髣髴淡妝窺照恰值日邊人未到紛
紛縈古道
前調(宜春道中有懷舊隠)范成大
塘水碧仍帶麴塵顔色泥泥縠紋無氣力東風如愛惜
恰似越來溪側也有一雙鸂鶒只欠柳絲千百尺繫
船春弄笛
前調(荼䕷)程垓
花簇簇觸眼萬條垂玉小院春深牎鎖綠水沉風斷續
明月又侵樓曲羞向枕囊拘束只待夜深清影足醉
來花底宿
前調(陪諸友飲東山)程垓
烏帽側行徧杏花春色野意青青分隴麥人家煙水隔
春事莫催行客彈指青梅堪摘醉倚暮天江拍拍雨
晴沙路白
前調程垓
春夜雨催潤柳塘花塢小院深深門幾許畫簾香一縷
獨立晩庭凝竚細把花枝閒數燕子不來天欲暮說
愁無處所
前調(春雪)韓元吉
春尚淺誰把玉英裁翦盡道梅梢開未徧捲簾花滿院
樓上酒融歌暖樓下水平煙遠却似湧金門外見絮
飛波影亂
前調呂勝巳
花滿樹兩箇黃鸝相語恰似碧城雙玉女對歌還對舞
可惜娟娟楚楚同伴綵雲歸去居士心如泥上絮那
能無恨處
前調呂勝巳
嗟久客又見他鄉寒食流水斷橋春寂寂孤邨煙火息
白去紅飛無迹千樹總成新碧醉裏傷春愁似織東
風欺酒力
前調呂勝巳
天氣暖開了荼䕷一半紅日遲遲風拂面階前花影亂
俊逸風神不見定被鶯花留戀千尺遊絲舒又罥繫
人心上綫
前調袁去華
春索莫樓上晩來風惡午醉初醒羅袖薄護寒添翠幕
愁裏花時過却閒處淚珠偷落憔悴只羞人問著鏡
中還自覺
前調袁去華
深院閉漫漫東風桃李芳草凄迷煙雨細秦樓何處是
還是傷春意味閒却蹋青天氣折得海棠雙蔕子無
言還自喜
前調袁去華
歸鳥急照水斜陽紅濕篷底夜凉風露入藕花香習習
點滴城頭漏澀凄斷草間蟲泣新恨舊愁眉上集月
斜還竚立
前調袁去華
煙水闊夜久風生蘋末東舫西船人語絶四更山吐月
客裏光陰電抹不記離家時節樓上笛聲聽未徹又
催征櫂發
前調趙彦端
休相憶明夜遠如今日樓外綠煙邨羃羃花飛如許急
柳岸晩來船集波底斜陽紅濕送盡去雲成獨立酒
醒愁又入
前調趙彦端
春巳半繡綠新紅如換燕子還來簾幕畔閒愁天不管
翠被曲屏香滿花葉彩箋人遠鵲喜蛛絲都未判連
環空約腕
前調衞元卿
花過雨又是一番紅素燕子歸來愁不語故巢無覓處
誰在玉樓歌舞誰在玉關辛苦若使邊塵吹得去東
風侯萬戶
前調程珌
煙漠漠醉裏看春都錯過了清明遲一著牡丹重約摸
曉日漸明簷角天與芳辰難却駐得韶華元有藥桃
源誰共約
前調張輯
花半濕睡起一簾晴色千里江南真咫尺醉中歸夢直
前度蘭舟送客雙鯉沉沉消息樓外垂楊如此碧問
春來幾日
前調張輯
春寂寞簾底蕙爐煙薄聽盡歸鴻書怎託相思天一角
象筆鸞牋閒却秀句與誰商略睡起愁懷何處著無
風花自落
前調黃機
秋向晩秋晩蕙根猶㬉碧染羅裙湘水淺羞紅微到臉
窣窣繡簾圍徧月薄霜明亭院妝罷寶匳慵不掩無
風香自滿
前調吳禮之
風乍扇簾外落紅千片飛盡落花春不管鬭忙鶯與燕
往事上心撩亂睡起日高猶倦料得伊家情眷眷近
來長夢見
前調趙善扛
新雨霽開徧滿園桃李波暖池塘風細細一雙花鴨戲
喚起春融睡美扶醉宿妝慵理移步避人花影裏繡
裠低窣地
前調毛幵
眷巳半芳草池塘綠遍山北山南花爛漫日長蜂蝶亂
閒掩屏山六扇好夢強教驚斷愁對畫梁雙語燕故
人心不見
前調盧祖皋
閒院宇獨自行來行去花片無聲簾外雨淺寒生碧樹
做弄清明時序料理春酲情緒憶得歸時停櫂處畫
橋空落絮
前調盧祖皋
香漠漠低捲水風池閣玉腕籠紗金半約睡濃團扇落
雨過凉生雲薄女伴櫂歌聲樂采得雙蓮迎笑剥柳
陰多處泊
前調盧祖皋
風不定移去移來簾影一雨林塘新綠淨杏梁歸燕并
翠袖玉屏金鏡日薄綺疏人静心事一春疑酒病鳥
啼花滿徑
前調(惜别)盧祖皋
蘭櫂舉相逐落紅飛去一隙輕簾凝睇處柳絲牽不住
昨日翠蛾金縷今夜碧波煙渚好夢無憑牎又雨天
涯知幾許
前調張履信
春睡起小閣明牎兒底簾外雨聲花積水薄寒猶在裏
欲起還慵未起好是孤眠滋味一曲廣陵應忘記起
來調綠綺
前調高觀國
煙墅暝隔斷仙源芳徑雨歇花梢魂未醒濕紅如有恨
别後香車誰整怪得畫橋春静碧漲平湖三十頃歸
雲何處問
前調韓淲
花影半晴色乍開雲捲擇勝尋春愁日短雨餘山路晩
澗底桃深紅滿人意不禁閒遠蝴蝶繞枝啼鳥怨東
風吹酒面
前調韓淲
花肅肅楊柳三眠未足一櫂溪山新漲綠舊歡無夢續
莫問杜鵑啼蜀只有江南水竹北客凄凉無伴獨春
山生草木
前調韓淲
幽意熟吟嘯春風自足麥氣初生晴未燠相逢休問卜
畫出高山盤谷巖上飛雲相逐他日江東思渭北斷
絃誰為續
前調韓淲
春尚早春入湖山漸好人去人來雖未老酒徒猶恨少
梅落桃開煙島日日更吹香草一片芳心&KR0838;醉倒冷
雲藏落照
前調韓淲
行又住水遠山遥邨路把酒問春春幾許老年花似霧
坐上風流張緒留我我還難去却憶章臺飛柳絮只
愁縈暮雨
前調韓淲
雲外月畫出一痕清絶梅巳飄香桃未發帶湖煙水闊
汀渚尚留微雪不恨酒融歌歇老我多情膠漫結半
醒空自說
前調汪莘
檐漏滴都是春歸消息帶雨牡丹無氣力黃鸝愁雨濕
爭看洛陽春色忘却連天草碧南浦綠波雙槳急沙
頭人佇立
前調姚鏞
吟院静遲日自行花影熏透水沉雲滿鼎晩妝窺露井
飛絮遊絲無定誤了鶯鶯相等欲喚海棠教睡醒奈
何春不肯
前調洪瑹
風共雨催盡亂紅飛絮百計留春春不住杜鵑聲更苦
細柳官河狹路幾被嬋娟相悞空憶墜鞭遺扇處碧
牎眉語度
前調趙與&KR0008;
歸去去風急蘭舟不住夢裏海棠花下語醒來無覓處
薄倖心腸似絮長是輕分輕聚待得來時春幾許綠
陰三月暮
前調盧炳
春寂寂節物又催寒食樓上捲簾雙燕入斷魂愁似織
門外雨餘風急滿地落英紅濕好夢驚回無處覓天
涯芳草碧
前調沈端節
尋勝去湖色淨涵疎樹欸乃一聲何處所風鈴相應語
目送遥林修渚畫出江南煙雨山水照人人楚楚錦
腸生秀句
前調黃昇
花事淺方費化工勻染牆角紅梅開未徧小桃纔數點
人在暮寒庭院閒續茶經香傳酒思如冰詩思嬾雨
聲簾不捲
前調吳文英
雞唱晩斜照西牎向㬉一枕午醒幽夢遠素衾春絮軟
紫燕紅樓歌斷錦瑟華年一箭偷果風流輸曼倩畫
陰爭繡線
前調張樞
春夢怯人静玉閨平帖睡起眉心端正貼綽枝雙杏葉
重整金泥蹀躞紅皺石榴裙褶款步花陰尋蛺蝶玉
纖和粉捻
前調(吳山觀濤)周密
天水碧染就一江秋色鼇戴雪山龍起蟄快風吹海立
數點煙鬟青滴一杼霞綃紅濕白鳥明邊帆影直隔
江聞夜笛
前調周密
花不定燕尾翦開紅影幾點落英蜂翅趁日遲簾幕静
試把翠蛾輕暈愁薄寶臺鸞鏡屈指一春將次盡歸
期猶未穩
前調周密
芳事晩數點杏鈿香淺側側輕寒風翦翦錦屏春夢遠
穉柳拖煙嬌軟花影暗藏深院初試輕羅并畫扇牡
丹紅未展
前調石孝友
雲樹直雨歇半空猶濕山影插尖高幾尺依依銜落日
遠岸雙飛鸂鶒一水無情自碧颯颯白蘋風正急斷
腸人獨立
前調石孝友
山雨絶山重冷如冰雪牎外芭蕉三兩葉影排牎上月
醉枕驚回蝴蝶好夢無人共說心事悠悠芳草歇不
眠聽鼠齧
前調石孝友
歸不去歸去又還春暮洞裏小桃音信阻幾番風更雨
相伴竹笻芒屨穿盡松溪花塢早是行人貪道路聲
聲聞杜宇
前調翁元龍
鶯樹暖弱絮欲成芳繭流水惜花流不遠小橋紅欲滿
原上草迷離苑金勒晩風嘶斷等得日長春又短愁
深山翠淺
前調何光大
天似水池上藕花風起隔岸垂楊青到地亂螢飛又止
露濕玉闌閒倚人静自生凉意泛碧沉朱共晩醉月
斜纔去睡
前調趙淇
吟望直春在闌干咫尺山插玉壺花倒立雪明天混碧
曉露絲絲瓊滴虛揭一簾雲濕猶有殘梅黃半壁香
隨流水急
前調劉辰翁
風又雨花事自無多許欲待柳花團作絮梅花冰未吐
翠鈿不禁春誤深却綠煙紅霧將謂花寒留得住一
時春欲暮
前調李萊老
春意態閒却遠山横黛香徑莓苔嗟粉壊鳳鞾雙鬭綵
折得花枝嬾戴猶戀鴛鴦飛蓋舊恨新愁都只在東
風吹柳帶
前調胡仲弓
蛾黛淺只為晩寒妝嬾潤逼鏡鸞紅霧滿額花留半面
漸次梅花開徧花外行人巳遠欲寄一枝嫌夢短濕
雲和恨翦
前調譚宣子
人病酒生怕日高催繡昨夜新翻花樣瘦旋描雙蝶湊
閒凭繡牀呵手却說春愁還又門外東風吹綻柳海
棠花厮勾
前調無名氏
山無數遮斷故人何處見說蘭舟獨繫住溪邊紅葉樹
憶著前時歡遇惹起今翻愁緒怎得西風吹淚去陽
臺為暮雨
前調劉仲尹
簾半窣四座綠圍紅簇歌盡玉臺連夜燭歡緣仍恨促
休唱蓮舟新曲煙水畫船搖綠腸斷鴛鴦三十六紫
蒲相對浴
前調王庭筠
雙喜鵲幾報歸期渾錯儘做舊愁都忘却新愁何處著
瘦雪一痕牆角青子巳妝殘萼不道枝頭無可落東
風猶作惡
前調王庭筠
秋蕭索燈火新凉簾幕翠被不禁臨曉薄南樓聞畫角
想見玉壺冰萼一夜西風開却夢覺啼烏殘月落幽
香無處著
前調(探梅)李俊民
誰便道昨夜雪中開了次第不將消息報探芳人草草
宜在嫩寒清曉興比孤山更好籬落逢花須醉倒惜
花人易老
前調(歎梅)李俊民
頻點檢依舊雪肌清減似恨海東花使濫不教么鳳探
休笑詩人冷淡道盡疎影香暗桃杏雖然無藻鑑承
當應不敢
前調(别梅)李俊民
懷抱惡猶被暗香著莫想在隴頭誰領略一枝分付錯
今夜雲牎霧閣明夜煙邨水郭紙帳天寒人寂寞夢
回聞雪落
前調(夢梅)李俊民
隨健步巳過市橋江路費盡西湖多少句暗香留不住
銷得黃昏幾度又是天寒日暮枕上吟魂無著處化
為蝴蝶去
前調劉詵
春睡倦自揀花枝行徧昨日新紅今日變細挼將袖染
翠扇迎風撲面飛去晴絲還轉簾外楊花簾裏燕相
逢如未見
前調張翥
溪水漫岸口小橋衝斷沽酒人家門巷短柳陰旗一片
細雨鳴鳩相喚曲港落花流亂兩兩睡紅鸂鶒暖惱
人春不管
前調劉基
風嫋嫋吹綠一庭秋草天際斜陽無限好斷腸芳樹老
塵世茫茫難料有酒便須傾倒落葉滿階從不掃醒
來新月皎
前調楊慎
風漸陡排比殘花春酒憔悴一枝紅欲皺問花花戀否
寂寞漸長清晝無計與他拖逗猶勝銷魂人去後折
來還在手
前調陳子龍
鶯啼處搖蕩一天凉雨極目平蕪人盡處斷虹明碧縷
費得爐煙無數只有輕寒難度忽見樓西花影露弄
晴催薄暮
前調無名氏
真堪惜錦帳夜長虛擲挑盡銀燈情脈脈繡花無氣力
女伴聲停刀尺蟋蟀爭啼四壁自起捲簾窺夜色天
青星欲滴
前調(秋晩憶兩姊)(明媛)葉小鸞
情脈脈簾捲西風爭入漫倚危樓窺遠色晩山留落日
芳樹重重凝碧影浸清波欲濕人向暮煙深處憶繡
裙愁獨立
前調(又一體)孫光憲
留不得留得也應無益白苧春衫如雪色揚州初去日
輕别離甘抛擲江上滿帆風疾却羡綵鴛三十六孤
鸞還一隻
杏園芳
(雙調四十五字)
杏園芳尹鶚
嚴妝嫩臉花明教人見了關情含羞舉步越羅輕稱娉
婷終朝咫尺窺香閤迢遥似隔層城何時休遣夢相
縈入雲屏
柳含煙
(一名柳含金雙調四十五字)
柳含煙毛文錫
河橋柳占芳春映水含煙拂路幾回攀折贈行人暗傷
神樂府吹為横笛曲能使離腸斷續不如移植在金
門近天恩
前調毛文錫
章臺柳近垂旒低拂往來冠蓋朦朧春色滿皇州瑞煙
浮直與路邊江畔别免被離人攀折最憐京兆畫蛾
眉葉纖時
前調毛文錫
御溝柳占春多半出宫牆婀娜有時倒影蘸輕羅麴塵
波昨日金鑾廵上苑風亞舞腰纖軟栽培得地近皇
宫瑞煙濃
醉太平
(又一體雙調四十五字)
醉太平辛棄疾
態濃意遠顰輕笑淺薄羅衣窄絮風軟鬢雲攲翠捲
南園花樹春暖香徑裏榆錢正滿欲上秋千又驚嬾且
歸休怕晩
訴衷情
(又一體雙調四十五字)
訴衷情(畫眉)歐陽修
清晨簾幕卷輕霜呵手試梅妝都緣自有離恨故畫作
遠山長思往事惜流光易成傷擬歌先斂欲笑還顰
最斷人腸
前調(畫眉)黃庭堅
旋揎玉指鬭彎蛾遠峰看有無天然自有殊態供愁黛
不須多分遠岫壓横波妙難過自欹枕處獨倚闌時
不奈顰何
思越人
(雙調四十五字)
思越人馮延巳
酒醒情懷惡金縷褪玉肌如削寒食過却海棠零落
乍倚徧闌干煙淡薄翠幕簾櫳籠畫閣春睡著覺來失
秋千期約
更漏子
(唐温庭筠作秋思詞中詠更漏後以名調雙調四十五字)
更漏子温庭筠
玉闌干金甃井月照碧梧桐影獨自箇立多時露華濃
濕衣一向凝情望待得不成模樣雖尀耐又尋思怎
生嗔得伊
前調(又一體)晏殊
三月㬉風開却好花無限了當年叢下落紛紛最愁人
長安多少利名身若有一杯香桂酒莫辭花下醉芳
茵且留春
前調晏殊
春色初來徧被紅芳千萬樹流鶯粉蝶鬭翻飛戀香枝
勸君莫惜縷金衣把酒看花須強飲明朝後日漸離
披惜芳時
天門謠
(雙調四十五字)
天門謠(登采石峨眉亭)李之儀
天塹休論險盡遠目與天俱占山水斂稱霜晴披覽
正風静雲閒平瀲灩想見高吟名不濫頻扣檻杳杳落
沙鷗數點
前調(登采石峨眉亭)賀鑄
牛渚天門險限南北七雄豪占清霧斂與閒人登覽
待月上潮平波灩灩塞管輕吹新阿濫風滿檻歴歴數
西州更點
漁父家風
(雙調四十五字第三句去一字即訴衷情之又一體也)
漁父家風張元幹
八年不見荔枝紅腸斷故園東風枝露葉誰新採悵望
冷香濃冰透骨玉為容想筠籠今宵歸夢滿頰天漿
更御泠風
前調嚴仁
一聲水調解蘭舟人間無此愁無情江水東流去與我
淚爭流人巳遠更回頭苦凝眸斷魂何處梅花岸曲
有小紅樓
酒泉子
(又一體雙調四十五字)
酒泉子司空圖
買得杏花十載歸來方始拆假山西畔藥闌東滿枝紅
旋開旋落旋成空白髮多情人更惜黃昏把酒祝東
風且從容
前調毛文錫
綠樹春深燕語鶯啼聲斷續惠風飄蕩入芳叢惹殘紅
柳絲無力裊煙空金盞不辭須滿酌海棠花下思朦
朧醉春風
散餘霞
(謝朓詩餘霞散成綺調名本此雙調四十五字)
散餘霞毛滂
牆頭花蕊寒猶噤放繡簾晝靜簾外時有蜂兒趁楊花
不定闌干又還獨凭念翠低眉暈春夢枉斷人腸更
懨懨酒病
好女兒
(一名繡帶子一名繡帶兒雙調四十五字)
好女兒黃庭堅
小院一枝梅衝破曉寒開偶到張園遊戲沾袖帶香回
玉酒覆銀杯盡醉去猶待重來東鄰何事驚吹怨曲
雪片成堆
前調曾覿
瀟灑隴頭春取次一枝新還是東風來也猶作未歸人
微月淡煙邨漫佇立惆悵黃昏暮寒香細疎英幾點
儘耐銷魂
前調(又一體)黃庭堅
春去幾時還桃李無言燕子歸栖風動棃花雪亂西園
惟有月嬋娟似人人難近如天願教清影常相見更
乞取團圓
憶悶令
(雙調四十五字)
憶悶令晏幾道
取次臨鸞勻畫淺酒醒遲來晩多情愛惹閒愁長黛眉
低斂月底相逢見有深深良願願期信似月如花須
更教長遠
一落索
(落或作絡一名玉連環一名洛陽春一名上林春雙調四十五字)
一落索吕渭老
宫錦裁書寄遠意長詞短香蘭泣露雨催蓮暑氣昏池
館向晩小園行徧石榴紅滿花花葉葉盡成雙渾似
我梁間燕
綵鸞歸令
(雙調四十五字)
綵鸞歸令張元幹
珠履爭圍小立春風趁拍低態閒不管樂催伊整朱衣
粉融香汗隨人勸玉困花嬌越樣宜鳳城燈夜舊家
時數他誰
卜算子
(又一體雙調四十五字)
卜算子徐俯
天生百種愁挂在斜陽樹綠葉陰陰占得春草滿鶯啼
處不見凌波步空憶如簧語門外重重疊疊山遮不
斷愁來路
御選歴代詩餘卷十一
