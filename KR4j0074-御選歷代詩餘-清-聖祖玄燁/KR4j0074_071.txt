欽定四庫全書
御選歷代詩餘卷七十一目錄(一百字)
念奴嬌(又一體)
葉夢得(二首)
張元幹
前調(又一體)
陳允平(三首)
萬年歡(又一體)
晁補之(二首)
前調(又一體)
胡浩然
無名氏
前調(又一體)
史達祖
夜合花(又一體)
高觀國
史達祖(二首)
周密
觧語花(又一體)
周邦彦(二首)
方千里
吳文英
陳允平
換巢鸞鳳
史達祖
琵琶仙
姜夔
雙頭蓮(又一體)
陸游
石州引
謝懋
春夏兩相期
蔣捷
龍山會
吳文英
瑞鶴仙(又一體)
方岳
洪瑹
樓采
前調(又一體)
趙文
慶春澤
劉鎮
王沂孫
楊慎
遶佛閣
周邦彦
吳文英
陳允平
渡江雲
周邦彦
吳文英
陳允平
張炎(三首)
吳澄
前調(又一體)
朱敦儒
前調(又一體)
劉鎮
引駕行(又一體)
柳永
晁補之
錦堂春(又一體)
司馬光
前調(又一體)
無名氏
八節長歡
吳子孝
彩雲歸
柳永
御帶花
歐陽修
霓裳中序第一
姜个翁
繡鸞鳳花犯
周密
長相思(又一體)
秦觀
五福降中天(又一體)
沈端節
芳草(又一體)
奚倬然
四代好(又一體)
程垓
舜韶新
無名氏
丹鳳吟
張翥
鳳簫吟
王之道
滿朝歡
李劉
玲瓏四犯(又一體)
高觀國
梁州令疊韻
晁補之
御選歷代詩餘卷七十一目錄
欽定四庫全書
御選歷代詩餘卷七十一(一百字)
司經局洗馬掌局事兼翰林院修撰加二級(臣)王奕清奉
旨校刊
念奴嬌
(又一體雙調一百字此為平韻另分二體按此調從前皆以字句強分殊屬支離今斷以蘇軾詞及)
(平韻者各列一格其他若湘月無俗念等名按之實無分别皆并入一格亦有減作九十八字增作)
(一百二字者不知調名百字非如他調可以增減皆係傳譌盡去之)
念奴嬌(南歸雜用淵明語)葉夢得
故山漸近念淵明歸意翛然誰論歸去來兮秋已老松
菊三徑猶存稚子歡迎飄飄風袂依約舊衡門琴書蕭
散更欣有酒盈尊惆悵萍梗無根天涯行已徧空負
田園去矣何之窗戶小容膝聊倚南軒倦鳥知還晚雲
遥映山氣欲黃昏此中真意故應欲辨忘言
前調葉夢得
洞庭波冷望冰輪初轉滄海沉沉萬頃孤光雲陣卷長
笛吹破層隂洶湧三江銀濤無際遥帶五湖深酒闌歌
罷至今鼉怒龍吟回首江海平生漂流容易散佳會
難尋縹緲高城風露爽獨倚危檻重臨醉倒清尊姮娥
應笑猶有向來心廣寒宫殿為予聊借瓊林
前調(代洛濱次石林韻)張元幹
吴淞初冷記垂虹南望殘日西沉秋入青冥三萬頃蟾
影吞盡湖隂玉斧為誰冰輪如許宫闕想寒深人間竒
觀古今豪士悲吟蒼弁丹頰仙翁淮山風露底曾賦
幽尋老去專城仍好客時擁歌吹登臨坐揖龍江舉杯
相屬桂子落波心一聲猿嘯聽來虛籟山林
前調(又一體水仙)陳允平
漢江露冷是誰將瑶瑟彈向雲中一曲清泠聲漸杳月
高人在珠宫暈額黃輕塗顋粉豔羅帶織青蔥天香吹
散珮環猶自丁東回看杜若汀洲金鈿玉鏡何日得
相逢獨立飄飄煙浪遠韤塵羞濺春紅渺渺予懷迢迢
良夜三十六陂風九疑何處斷魂飛渡千峰
前調陳允平
凝雲沍曉正䕷花纔積荻絮初殘華表翩躚何處鶴愛
吟人在孤山凍觧苔鋪水融沙甃誰凭玉勾闌茸衫氊
帽冷香吹上吟鞭將次柳際瓊消梅邊粉瘦添做十
分寒閒踏輕澌來薦菊半潭新漲微瀾水北峰巒城隂
樓觀留向月中看巘雲深處好風飛下晴湍
前調陳允平
霽空虹雨傍啼螀莎草宿鷺汀洲隔岸人家砧杵急微
寒先到簾鈎步幄塵高征衫酒潤誰暖玉香篝風燈漸
暗夜長難換更籌應是鴈柱調箏鴛梭織錦付與兩
眉愁不似尊前今夜月幾度同上南樓紅葉無情黃花
有恨辜負十分秋歸心如醉夢魂飛趁東流
萬年歡
(又一體雙調一百字)
萬年歡晁補之
憶昔論心盡青雲少年燕趙豪俊二十南遊曾上會稽
千仞振袂江中往歲有騷人蘭蓀遺韻嗟管鮑當日貧
交半成翻手難信君如未遇元禮肯抽身盛時尋我
幽隱此事談何容易驥才方騁綵舫紅妝圍定笑西風
黃花斑鬢君欲問投老生涯醉鄉岐路偏近
前調晁補之
十里環溪記當年並遊依舊風景綵舫紅妝重泛九秋
清鏡莫歎歌臺蔓草喜相逢歡情猶勝蘋洲畔横玉驚
鸞半天雲正愁凝中秋醉魂未醒又佳辰授衣良會
堪更早歲功名豪氣尚凌汝潁能致黃金一井也莫負
䲭夷高興别有箇瀟灑田園醉鄉天地同永
前調(又一體)胡浩然
燈月交光漸輕風布暖先到南國羅綺嬌容十里綘紗
籠燭花豔驚郎醉目有多少佳人如玉春衫袂整整齊
齊内家新樣妝束歡情更闌未足謾勾牽舊恨縈亂
心曲悵望歸期應是紫姑頻卜暗想雙眉對蹙斷絃待
鸞膠重續休迷戀野草閒花鳳簫人在金谷
前調無名氏
天氣嚴凝乍寒梅數枝嶺上開拆傅粉凝脂疑是素娥
妝拭先報陽和信息更雪月交光一色因追念往日歡
遊共君攜手同摘别來又經歲隔奈高樓夢斷無計
尋覓冷豔寒容啼雨恨煙愁濕似向人前淚滴怎不使
當窗思憶還只恐寂寞空枝又隨昨夜羌笛
前調(又一體)史達祖
兩袖梅風謝橋邊岸痕猶帶隂雪過了匆匆燈市草根
青發燕子春愁未醒悮幾處芳音遼絶煙溪上采綠人
歸定應愁沁花骨非干厚情易歇奈燕臺句老難道
離别小徑吹衣曾記故里風物多少驚心舊事第一是
侵階羅韤如今但柳髮晞春夜來和露梳月
夜合花
(又一體雙調一百字)
夜合花高觀國
斑駁雲開濛鬆雨過海棠花外寒輕湖山翠㬉東風正
要新晴又喚醒舊遊情記年時今日清眀隔花隂淺香
隨笑語特地逢迎人生好景難并依舊秋千巷陌花
月蓬瀛春衫抖擻餘香半染芳塵念歡約杳難憑被幾
聲啼鳥驚心一庭芳草危闌晚日無限消凝
前調(賦笛)史達祖
冷截龍腰偷拏鸞爪楚山長鎖秋雲梅花未落年年怨
入江城千嶂碧一聲清枉人間兒女簫笙共凄凉處琵
琶湓浦長嘯蘇門當時低度西鄰天澹闌干欲暮曾
賦高情子期老矣不堪帶酒重聽纖手静七星明有新
聲應更魂驚夢回人世寥寥夜月空照天津
前調史達祖
柳鎖鶯魂花翻蝶夢自知愁染潘郎輕衫未攬猶將淚
點偷藏念前事怯流光早春窺酥雨池塘向銷凝裏梅
開半面情滿徐妝風絲一寸柔腸曾在歌邊惹恨燭
底縈香芳機瑞錦如何未織鴛鴦醉扶人月依牆是當
初誰敢疎狂把閒言語花房夜久各自思量
前調(茉莉)周密
月地無塵珠宫不夜翠籠誰煉鉛霜南州路杳仙子誤
入唐昌零露滴濕微妝逗清芬蝶夢空忙棃花雲暖梅
花雪冷應妒秋芳虚庭夜氣方凉曾記幽叢採玉素
手相將青蕤嫩萼指痕猶映瑶房風透幕月侵牀記夢
回粉豔争香枕屏金絡釵梁絳縷都是思量
觧語花
(又一體雙調一百字)
觧語花(上元)周邦彦
風銷絳蠟露浥紅蓮燈市光相射桂花流瓦纖雲散耿
耿素娥欲下衣裳淡雅看楚女纖腰一把簫鼓喧人影
參差滿路飄香麝因念都城放夜望千門如晝嬉笑
遊冶鈿車羅帊相逢處自有暗香隨馬年光是也惟只
見舊情衰謝清漏移飛蓋歸來從舞休歌罷
前調周邦彦
行歌趁月喚酒延秋多買鶯鶯笑蕊枝嬌小渾無奈一
掬醉鄉懷抱籌花鬭草幾曾放好春閒了芳意闌可惜
香心一夜酸風埽海上仙山縹緲問玉環何事苦無
分曉舊愁空杳藍橋路深掩半庭斜照餘情暗惱都緣
是那時年少驚回夢嬾說相思畢竟如何老
前調(上元次周美成韻)方千里
長空淡碧素魄凝輝星斗寒相射鳳樓鴛瓦天風動冉
冉珮環高下歌清韻雅對好景芳尊滿把花霧濃燈火
熒煌笑語烘蘭麝千斛明珠照夜况人如圖畫明艷
容冶繡巾香帊歸來路緩逐杏韀驕馬笙歌散也愁萬
炬絳蓮分謝更漏殘驚聽西樓吹小梅初罷
前調(立春風雨餞翁處静江上)吳文英
簷花舊滴帳燭新啼香潤殘冬被淡煙流綺淩波步暗
阻傍牆挑薺梅痕似洗空點點年華别淚花鬢愁釵股
籠寒綵燕沾雲膩還鬭辛盤蔥翠念青絲牽恨曾試
纖指鴈回潮尾征帆去似與東風相避泥雲萬里應翦
斷紅情綠意年少時偏愛輕憐和酒香宜睡
前調(上元次周美成韻)陳允平
鼇峰遡碧貝闕緣雲桂魄寒光射鳳檐鴛瓦星河際縹
緲繡簾高下笙簫奏雅愛雪柳蛾兒笑把瓊珮搖珠翠
盈盈迤邐飄蘭麝陸地金蓮照夜富綺羅妝豔春態
容冶籠紗鞍帊香塵過禁陌寶車驕馬遊人静也東風
裏萬紅初謝沉醉歸殘角霜天漸落梅聲罷
換巢鸞鳳
(雙調一百字中間平仄韻互用)
換巢鸞鳳史達祖
人若梅嬌正愁横斷塢夢繞溪橋倚風融漢粉坐月怨
秦簫相思因甚到纖腰定知我今無魂可銷佳期晚漫
幾度淚痕相照人悄天𦕈𦕈花外語香時透郎懷抱
暗握荑苖乍嘗櫻顆猶恨侵階芳草天念王昌忒多情
換巢鸞鳳教偕老温柔香醉芙蓉一帳春曉
琵琶仙
(雙調一百字)
琵琶仙(吳興)姜夔
雙槳來時有人似舊曲桃根桃葉歌扇輕約飛花蛾眉
正奇絶春漸遠汀洲自綠更添了幾聲啼鴂十里揚州
三生杜牧前事休說又還是宫燭分煙奈愁裏匆匆
換時節都把一襟芳思與空階榆莢千萬縷藏鴉細柳
為玉尊起舞迴雪想見西出陽關故人初别
雙頭蓮
(又一體雙調一百字)
雙頭蓮(呈范至能待制)陸游
華鬢星星驚壯志成虚此身如寄蕭條病驥向暗裏消
盡當年豪氣夢斷故國山川隔重重煙水身萬里舊社
飄零青門俊遊誰記盡道錦里繁華歎官閒晝永柴
荆添睡清愁自醉念此際付與何人心事縱有楚柁吴
檣知何時東逝空悵望鱠美菰香秋風又起
石州引
(引或作慢雙調一百字)
石州引謝懋
石脚斜明秋色半隂人意凄楚飛雲特地凝愁做弄晚
來微雨誰家别院舞困幾葉霜紅西風送客聞砧杵鞭
馬出都門正潮平洲渚無語匆匆短棹滿載離愁片
帆高舉京洛紅塵因念幾年羈旅淺顰輕笑風月逢迎
别來誰畫雙眉嫵回首一銷凝望歸鴻容與
春夏兩相期
(雙調一百字)
春夏兩相期蔣捷
聽深深謝家庭館東風對語雙燕似說朝來天上婺星
光現金裁花結紫泥香繡裹藤輿紅茵軟散蠟宫輝行
鱗厨品至今人羡西湖萬柳如線料月仙當此小停
飈輦付與長年教見海心波淺縈雲玉珮五侯門洗雲
華洞三春苑慢拍調鶯急鼓催鸞翠隂生院
龍山會
(雙調一百字)
龍山會(載酒賞芙蓉)吳文英
石徑幽雲冷步帳深深豔錦青紅亞小橋和夢醒環珮
杳煙水茫茫城下何處不秋隂問誰借東風豔冶最嬌
嬈愁侵醉霜淚紅綃灑搖落翠莽平沙挽斜陽駐短
亭車馬曉妝羞未墮沉恨起金谷魂飛深夜驚鴈落清
歌酹花觥船快瀉去來捨月向井梧梢上挂
瑞鶴仙
(又一體雙調一百字)
瑞鶴仙(壽邱提刑除夕生日)方岳
一年寒盡也問秦沙梅放未也幽尋者誰也有何郎佳
約歲云除也南枝暖也正同雲商量雪也喜東皇一轉
洪鈞依舊春風中也香也騷情釀就書味熏成這些
情也玉堂深也莫道年華歸也是循環三百六旬六日
生意無窮已也但丁寧留取微酸調商鼎也
前調洪瑹
聽梅花吹動夜何其明星有爛相看淚如霰問而今去
也何時會面匆匆聚散便分作秋鴻社燕最傷心夜來
枕上斷雲零雨無限因念人生萬事回首悲凉都成
夢幻芳心繾綣空惆悵巫陽館况船頭一轉三千餘里
隱隱高城不見恨無情春水連天片帆如箭
前調樓采
凍痕銷夢草又春歸舊家池沼園扉掩寒峭倩誰將花
信徧傳深窈追游趁早便裁却輕衫短帽任殘梅飛滿
溪橋和月醉眠清曉年小青絲纖手綵勝嬌鬟賦情
誰表南樓信杳江雲重鴈歸少記衝香嘶馬流紅回岸
幾度綠楊殘照想暗黃依舊東風霸陵古道
前調(又一體)趙文
綠楊深似雨西湖上愁絲恨縷風流似張緒羡春風依
舊年年眉嫵宫腰楚楚倚畫欄曾鬭妙舞想而今似我
零落天涯却悔相妒痛絶長堤别後楊白花飛舊腔
誰譜年光暗度往事凄凉孰訴記菩提寺路段家橋水
何時重到夢處况柔條老去争奈繫春不住
慶春澤
(一名慶春宫雙調一百字)
慶春澤(丙子元夕)劉鎮
燈火烘春樓臺浸月良宵一刻千金錦步承蓮彩雲簇
仗難尋蓬壺影動星毬轉映兩行寶珥瑶簪恣嬉遊玉
漏聲催未歇芳心笙歌十里誇張地記年時行樂顦
顇而今客裏情懷伴人閒笑閒吟小桃未盡劉郎老把
相思細寫瑶琴怕歸來紅紫欺風三徑成隂
前調王沂孫
淺萼梅酸新溝水綠初晴節序暄妍獨立雕闌誰云枉
度華年朝朝準擬清明近料燕頷須寄銀箋又爭知一
字相思不到吟邊雙蛾不拂青鸞冷任花隂寂寂掩
戸閒眠屢卜佳期無憑却恨金錢何人寄與天涯信趁
東風急整歸鞭縦飄零滿院楊花猶是春前
前調(上元)楊愼
魚市笙歌螳川燈火又看滇海元宵翦翦輕風綺羅十
里香飄彩雲影罩冰壺地人家在月戸星橋恣經過一
刻千金玉漏迢迢柳金棃雪催春早歎他鄉異節回
首魂消今夜相思玉人何處吹簫錦江煙水迷空望綠
琴心愁恨慵調夢回時酒醒燈昏月轉梅梢
遶佛閣
(雙調一百字)
遶佛閣(旅况)周邦彦
暗塵四斂樓觀迥出高映孤館清漏將短厭聞夜久簽
聲動書幔桂華又滿閒步露草偏愛幽遠花氣清婉望
中迤邐城隂度河岸倦容最蕭索醉倚斜橋穿柳線
還似汴堤虹梁横水面看浪颭春燈舟下如箭此行重
見歎故友難逢羈思空亂兩眉愁向誰行展
前調(天街盧樓追凉小飲)吳文英
夜空似水横漢靜立銀浪聲杳瑶鏡匳小素娥乍起樓
心弄孤照絮雲未巧梧隕露井偏借秋早暗情多少怕
教徹膽寒光見懷抱浪跡尚為客恨滿紅塵千古道
還記暗螢穿簾街語悄歎步影歸來人鬢花老紫簫天
渺又露飲風前凉墮輕帽酒杯空數星横曉
前調(次周美成韻)陳允平
暮煙半斂雲護淡月斜照梅館春夜偏短一牀耿耿孤
燈晃幃幔玉壺漏滿天外漸覺歸鴈聲遠離思悽婉重
懷執手東風翠蘋岸料想鳳樓人倦繡回文停綵線
顦顇淚積香銷嬌粉面歎暗老年光隙駒流箭夢中空
見漫惹起相思芳意迷亂錦衾重向紗窗展
渡江雲
(亦小石調曲也取以名詞雙調一百字)
渡江雲周邦彦
晴嵐低楚甸暖回鴈翼陣勢起平沙驟驚春在眼借問
何時委曲到山家塗香暈色盛粉飾爭作妍華千萬絲
陌頭楊柳漸漸可藏鴉堪嗟清江東注畫舸西流指
長安日下愁宴闌風翻旗尾潮濺烏紗今朝正對初弦
月傍水驛深檥蒹葭沉恨處時時自剔燈花
前調(西湖清明)吳文英
羞紅顰淺恨晚風未落片繡點重茵舊堤分燕尾桂棹
輕鷗寶勒倚殘雲千絲怨碧漸路入仙塢迷津腸漫回
隔花時見背面楚腰身逡巡題門惆悵墮履牽縈數
幽期難准還始覺留情轉眼帶減因春明朝事與孤煙
冷做滿湖風雨愁人山黛映澄波淡綠無痕
前調(次周美成韻)陳允平
青青江上草片帆浪暖初泊渡頭沙翠笻便瘦倚問酒
垂楊影裏那人家東風未許漫媚嫵輕試鉛華飄珮環
玉波秋瑩雙髻綠堆鴉空嗟赤闌橋畔暗約琴心傍
秋千影下夜漸分西窗愁對煙月籠紗離情暗逐春潮
去南浦恨風葦煙葭腸斷處門前一樹桃花
前調(客山隂憶西杭)張炎
山空天入海倚樓凝望風急暮潮初一簾鳩外雨幾處
閒田隔水動春鋤新煙禁柳想如今綠到西湖猶記得
當年深隱門掩兩三株愁予荒洲古漵斷梗疎萍更
飄流何處空自覺圍羞帶減影怯燈孤常疑即見桃花
面甚近來翻笑無書書縱遠如何夢也都無
前調(懷歸)張炎
江山居未定貂裘已敝空自帶愁歸亂水流花外訪里
尋鄰都是可憐時橋邊燕子似軟語斜日江籬休問我
如今心事錯認鏡中誰還思新煙驚換舊雨難招做
不成春意渾未省誰家芳草猶夢吟詩一株古柳觀魚
港傍清池足可幽棲閒趣好白鷗尚識天隨
前調(次趙元文韻)張炎
錦香繚繞地深燈挂壁簾影浪花斜酒船歸去後轉首
河橋那處認紋紗重盟鏡約還記得前度秦嘉惟只有
葉題堪寄流不到天涯驚嗟十年心事幾曲闌干想
蕭娘聲價閒過了黃昏時候疎柳啼鴉浦潮夜湧平沙
白問斷鴻知落誰家書又遠空江片月蘆花
前調(送春)吳澄
名園花正好嬌紅帶白百態競春妝笑痕添酒暈豐臉
凝脂誰與試鉛霜詩朋酒伴趁此日流轉風光儘夜遊
不妨秉燭未覺是疎狂茫茫一年一度爛漫離披似
長江去浪但要教啼鶯語燕不怨盧郎問春春道何曾
去任蜂蝶飛過東牆君看取年年潘令河陽
前調(又一體梅花)朱敦儒
寒隂漸曉報驛使探春南枝開早粉蕊弄香芳臉凝酥
瓊枝小雪天分外精神好向白玉堂前應到化工不管
朱門閉也暗傳音耗輕渺盈盈笑靨稱嬌面愛學宫
妝新巧幾度醉吟獨倚闌干黃昏後月籠疎影横斜照
更莫待單于吹老便須折取歸來膽瓶插了
前調(又一體清明)劉鎮
和風乍扇又還是去年清眀重到喜見燕子巧說千般
如人道牆頭陌上春梅小是處有閒花芳草偶然思想
前歡醉賞牡丹時候當此三春媚景好連宵恣樂情
懷歌曲縱有珍珠難買紅顔長年少從他烏兔茫茫走
更莫待花殘鶯老恁時歡笑休把萬金換了
引駕行
(又一體雙調一百字)
引駕行柳永
虹收殘雨蟬嘶敗柳長堤暮背都門動消黯西風片帆
輕舉愁覩泛畫鷁翩翩靈鼉隠隠下前浦忍回首佳人
漸遠想高城隔煙樹幾許秦樓永晝謝閣連宵竒遇
筭贈笑千金酬歌百琲盡成輕負南顧念吴邦越國風
煙蕭索在何處獨自箇千山萬水指天涯去
前調晁補之
春雲輕鎖春風乍扇園林曉埽華堂正桃李芳時誕辰
還到年少記絳蠟光搖金猊香郁寶妝了驟駿馬天街
向晚喜同車詠窈窕多少盧家壼範杜曲家聲榮耀
慶孟光齊眉馮唐白首鎮同歡笑縹緲待琅函深討芝
田高隠去偕老自别有壺中永日比人間好
錦堂春
(又一體雙調一百字或加慢字)
錦堂春司馬光
紅日遲遲虛廊轉影槐隂迤邐西斜彩筆工夫難狀晚
景煙霞蝶尚不知春去謾繞幽砌尋花奈猛風過後縱
有殘紅飛向誰家始知青春無價笑飄蓬宦路荏苒
年華今日笙歌叢裏特地咨嗟席上青衫濕透筭感舊
何止琵琶怎不教易老多少離愁散在天涯
前調(又一體雪梅)無名氏
臘雪初晴冰銷凝泮尋幽閒賞名園向長亭登眺倚徧
朱闌拂面嚴風凍薄滿階前霜葉聲乾竟小臺深處數
葉江梅漏泄春權百花休恨開晚奈韶華瞬息常放
教先非是東君私與和煦恩偏欲寄江南音耗念故人
隔闊雲煙一枝贈春色待把金刀翦倩人傳
八節長歡
(雙調一百字)
八節長歡吳子孝
吴國中秋愛黃金地廣白玉臺幽望東溟不遠浮雲來
往漠然收素濤洶湧珠宫静青林暗飛上銀毬萬里澄
光如洗境曠香浮鳴簫鬧鼓淺妝還淡服萬人攜手
嬉遊仙客自三茅飈輪到煙霞猶染衣裘酣歌處神清
甚露冷風遒層霄畔樓臺燈火何似在瀛洲
彩雲歸
(雙調一百字)
彩雲歸柳永
蘅皋向晚檥輕航卸雲帆水驛魚鄉當暮天霽色如晴
晝江練靜皎月飛光那堪聽遠村羌管引離人斷腸此
際浪萍風梗度歲茫茫堪傷朝歡暮散被多情賦與
凄凉别來最苦襟袖依約尚有餘香筭得伊鴛被鳳枕
夜永爭不思量牽情處惟有臨岐一句難忘
御帶花
(雙調一百字)
御帶花歐陽修
青春何處風光好帝里偏愛元夕萬里繒綵構一屏峰
嶺半空金碧寶檠銀釭耀絳幕龍虎騰擲沙堤遠雕輪
繡轂爭走五王宅雍雍熙熙作晝會樂府神姬海洞
仙客曳香搖翠稱執手行歌錦街天陌月淡寒輕漸向
曉漏聲寂寂當年少狂心未已不醉怎歸得
霓裳中序第一
(霓裳本唐之道調法曲在教坊中為大樂曲凡十二徧中分之以按拍作舞故曰中序第一宋樂志)
(載拂霓裳隊是也調名取此雙調一百字)
霓裳中序第一(春晚旅寓)姜个翁
園林罷組織樹樹東風翠雲滴草滿舊家行跡聽得聲
聲曉鶯如覓愁紅半濕煞顦顇牆根堪惜可念我飄零
如此一地送岑寂龜石當年第一也似老人間風日
餘葩選甚顔色羞撚江南斷腸詞筆留春渾未得翻些
入啼鵑夜泣清江晚綠楊歸思隔岸數峰出
繡鸞鳳花犯
(雙調一百字)
繡鸞鳳花犯(水仙花)周密
楚江湄湘娥乍見無言灑清淚淡然春意空獨倚東風
芳思誰記凌波露冷秋無際香雲隨步起漫說漢宫仙
掌亭亭眀月底冰絃寫怨更多情騷人恨枉賦芳蘭
幽芷春思遠誰賞國香風味相將共歲寒伴侣小窗靜
沉煙熏翠被幽夢覺涓涓清露一枝燈影裏
長相思
(又一體雙調一百字)
長相思秦觀
鐵甕城高蒜山渡闊干雲十二層樓開尊待月掩箔披
風依然燈火揚州綺陌南頭記歌名宛轉鄉號温柔曲
檻俯清流想花隂誰繫蘭舟念凄絶秦絃感深荆賦
相望幾許凝愁勤勤裁尺素奈雙魚難渡瓜洲曉鑑堪
羞潘鬢點吳霜漸稠幸于飛鴛鴦未老綢繆
五福降中天
(又一體雙調一百字)
五福降中天(梅)沈端節
月朧煙淡霜蹊滑孤宿暮林荒驛遶樹微吟巡檐索笑
自分平生相得冰池半釋正節物驚心淚痕沾臆流水
濺濺照影古寺滿春色沈歎今年未識暗香微動處
人初寂酷愛芳姿最憐幽韻來欵禪房深密他時恨悵
却月凌風信音難的雪底幽期爲誰還露立
芳草
(又一體雙調一百字)
芳草奚倬然
笑湖山紛紛歌舞花邊如夢如薰薌煙驚落日長橋芳
草外客愁醒天風吹送遠向兩山喚醒癡雲猶自有迷
林去鳥不信黃昏銷凝油車歸後一眉新月獨印湖
心蕊宫相荅處空巖虛谷應猿語香林正酣紅紫夢便
市朝有耳誰聽怪玉兔金烏不換只換愁人
四代好
(又一體雙調一百字)
四代好程垓
翠幕東風早蘭窗夢又被鶯聲驚覺起來空對平階弱
絮滿庭芳草厭厭未忺懷抱記柳外人家曾到凭畫闌
那更春好花好酒好人好春好尚恐闌珊花好又怕
飄零難保直饒酒好未抵意中人好相逢盡拚醉倒况
人與才情未老又豈因春去春來花愁花惱
舜韶新
(雙調一百字)
舜韶新(菊花)無名氏
香滿西風催歲晚東籬黃花爭吐嫩英細蕊金豔繁妝
點高秋偏富寒地花媒少算自結多情煙雨妝面每年
年謝他拒霜相顧寶馬王孫休笑孤芳陶令因誰便
思歸去負春何事此恨惟才子登高能賦千古風流在
占定泛重陽芳醑堪吟醉賞何須杏園深處
丹鳳吟
(雙調一百字)
丹鳳吟(么鳳)張翥
蓬萊花鳥記並宿苔枝雙雙嬌小海上仙姝喚起綠衣
歌笑芳叢有時遣探聽東風數聲啼曉月下人歸凄凉
夢醒悵别多歡少念故巢猶在瘴雲杪甚閉入雕籠
庭院深悄信斷羈雌遠鎮怨情縈繞翠衿近來漸短看
梅花又還開了縱觧收香寄與索羅浮春杳
鳳簫吟
(雙調一百字亦名芳草)
鳳簫吟(九日)王之道
雨溟濛年年今日農夫共卜時豐登高隨處好銀屏突
兀南峙對三公真珠漙露菊更芙蓉照水勻紅但華髮
衰顔不堪頻鑑青銅相逢行藏休借問且徘徊目送
飛鴻十年湖海千里雲山幾番殘照凄風蟹螯麤似臂
金英碎琥珀香濃細讀離騷為君一飲千鍾
滿朝歡
(雙調一百字)
滿朝歡(壽韓尚書出守)李劉
一點箕星近天邊光彩輝耀南極竹馬兒童盡道使君
生日元是鳳池仙客曾曳履持荷簪筆稱觴處晚節花
香月周猶待五夕誰道久拘禁掖任雙旌五馬暫從
遊逸九棘三槐都是等閒親植見說玉皇側席但早晚
促歸調燮功成了笑傲南山壽如南山松栢
玲瓏四犯
(又一體雙調一百字)
玲瓏四犯高觀國
水外輕隂做弄得飛雲吹斷晴絮駐馬橋西還繫舊時
芳樹不見翠陌尋春問著小桃無語恨燕鶯不識閒情
却隔亂紅飛去少年曾失春風意到如今怨恨難訴
魂驚冉冉江南遠煙草愁如許此意待寫翠牋奈斷腸
都無新句問甚時舞鳳歌鸞花裏再看仙侣
梁州令疊韻
(一百字分四疊故謂之疊韻向以第二疊與第一疊同則第四疊應與第二疊同疑有脫誤然按舊)
(本皆然當不拘也)
梁州令疊韻晁補之
田野閒來慣睡起初驚曉燕樵青走挂小簾鈎南園昨
夜細雨紅芳徧平蕪一帶煙花淺過盡南歸鴈俱遠
凭闌送目空腸斷好景難常占過眼韶華如箭莫教
鶗鴂送韶華多情楊柳為把長條絆清尊滿酌誰為
伴花下提壺勸何妨醉卧花底愁容不上春風面
御選歴代詩餘卷七十一
