欽定四庫全書
御選歷代詩餘卷一百十五
司經局洗馬掌局事兼翰林院修撰加二級(臣)王奕清奉
旨校刊
詞話(宋二)
蘇軾扵中秋夜宿金山寺作水調歌頭寄子由云明月
幾時有把酒問青天不知天上宫闕今夕是何年我欲
乘風歸去又恐瓊樓玉宇高處不勝寒起舞弄清影何
似在人間轉朱閣低綺戶照無眠不應有恨何事長向
别時圓人有悲歡離合月有隂晴圓缺此事古難全但
願人長久千里共嬋娟神宗讀至瓊樓玉宇二句乃歎
云蘇軾終是愛君即量移汝州(坡仙集外紀)
明月幾時有一詞畫家大斧皴書家劈窠體也(詞統)
中秋詞自東坡水調歌頭一出餘詞盡廢(苕溪漁隠)
僕七歲時見眉州老尼自言嘗随其師某入蜀主㫤宫
中一夕主與花蕊夫人避暑摩訶池上作詞尼具能道
之今死久矣僅得二句暇日為成足之乃洞仙歌也冰
肌玉骨自清涼無汗水殿風来暗香滿繡簾開一點明
月窺人人未寢敧枕釵横鬢亂起来攜素手庭戶無聲
時見疎星渡河漢試問夜如何夜巳三更金波澹玉繩
低轉但屈指西風幾時来又不道流年暗中偷換(東坡洞仙)
(歌詞序)
楊元素作本事曲記言錢塘老尼能誦蜀主詞云冰肌
玉骨清無汗水殿風来暗香滿繡簾一點月窺人敧枕
釵横雲鬢亂起来庭戶悄無聲時見疎星渡河漢屈指
西風幾時来不道流年暗中換温叟詩話如此與東坡
序小異當以序為正(詞苑)
古今詞話云東坡在黃州中秋夜對月獨酌作西江月
詞云世事一場大夢人生幾度新涼夜来風葉巳鳴廊
看取眉間鬢上酒賤長愁客少月明多被雲妨中秋誰
與共孤光把盞凄然北望坡以讒言謫居黃州鬱鬱不
得志凡賦詩綴詞必寫其所懷然一日不忘朝廷其懷
君之心末句可見矣苕溪漁隠曰聚蘭集載此詞註云
寄子由故後句云中秋誰與共孤光把盞凄然北望則
兄弟之情見於句意之間矣疑是倅錢塘時作子由時
為睢陽幕客若詞話所云則非也(詞品)
别酒送君君一醉清潤潘郎更是何郎壻記取釵頭新
利市莫將分付東鄰子回首長安佳麗地三十年前我
是風流帥為向東樓尋舊事花枝缺處餘名字右蝶戀
花詞東坡在黃州時送潘邠老赴省試作也今集不載
(吴虎臣)
東坡先生謫居黃州作卜算子詞云缺月掛疎桐漏斷
人初静時見幽人獨往来縹緲孤鴻影驚起却回頭有
恨無人省揀盡寒枝不肯棲寂寞沙洲冷其托意蓋自
有在讀者不能觧張右史文潛繼貶黃州訪潘邠老嘗
得其詳題詩以誌之云空江月明魚龍眠月中孤鴻影
翩翩有人清吟立江邊葛巾藜杖眼窺天夜冷月堕幽
蟲泣鴻影翹沙衣露濕仙人采詩作步虚玉皇飲之碧
琳腴(能改齋漫錄)
東坡卜算子詞語意高妙似非喫烟火食人語(黃庭堅)
女紅餘志云惠州温氏女超超年及筓不肯字人聞東
坡至喜曰我壻也日徘徊窗外聽公吟詠覺則亟去東
坡知之乃曰吾將呼王郎與子為婣及東坡渡海歸訪
超巳卒葬扵沙際公因作卜算子有揀盡寒枝不肯棲
之句按詞為詠鴈當别有寄托何得以俗情傅會也(古今)
(詞話)
東坡别參寥長短句云有情風萬里卷潮来無情送潮
歸問錢塘江上西興渡口幾度斜暉不用思量今古俯
仰昔人非誰似東坡老白首忘機記取西湖西畔正暮
山好處空翠煙霏算詩人相得如我與君稀約他年東
還海道願謝公雅志莫相違西州路不應回首為我沾
衣按羊曇為謝安所愛重安薨後輙彌年不行西州路
嘗因大醉不覺至州門左右曰此西州門也曇悲感以
馬策扣扉誦曺子建詩曰生存華屋處零落歸山丘因
慟哭而去東坡用此故事若世俗之論必以為成讖矣
然其詞石刻後東坡自題云元祐六年三月六日余以
東坡年譜考之元祐四年知杭州六年召為翰林學士
承旨則長短句蓋此時作也自後復守潁徙揚入長禮
曺出帥定武至紹聖元年方南遷嶺表建中靖國元
年北至常乃薨凡十一載則世俗成讖之論安可信邪
(苕溪漁隠)
琅琊山水竒麗泉鳴空澗若中音會六一居士作醉翁
亭其上欣然忘歸既去十餘年好竒之士沈遵往遊以
琴寫其聲曰醉翁操節奏疎宕音韻和暢知琴者以為
絶倫然有聲無詞醉翁為之作歌而與琴聲不合又依
楚詞作醉翁引好事者亦倚其詞以製曲而琴聲為詞
所縛非大成也後三十餘年公既捐館舍遵亦殞久矣
有廬山玉澗道人特妙扵琴恨其曲之無傳乃譜其聲
請於軾以補之為醉翁操云(東坡醉翁操序)
蘇子瞻守錢塘有官妓秀蘭天性黠慧善於應對一日
湖中有宴會羣伎畢集惟秀蘭不至督之良久方来問
其故對以沐浴倦睡忽聞叩戶甚急起而問之乃樂營
將催督也謹以實告子瞻巳恕之坐中一倅怒其晚至
詰之不巳時榴花盛開秀蘭折一枝藉手奉倅倅愈怒
子瞻因作賀新涼令歌以送酒倅怒頓止詞曰乳燕飛
華屋悄無人庭隂轉午晚涼新浴手弄生綃白團扇扇
手一時似玉漸困倚孤眠清熟門外誰来推繡戸枉教
人夢斷瑶臺曲又却是風敲竹石榴半吐紅巾蹙待浮
花浪蕊俱盡伴君幽獨濃豔一枝細看取芳心千重似
束又恐被西風驚綠若待得君来向此花前對酒不忍
觸共粉淚兩簌簌子瞻之詞皆紀前事取其沐浴新涼
故曲名賀新涼也後人不知誤作賀新郎蓋不得子瞻
之意子瞻真可謂風流太守豈可與俗吏同日語哉(楊湜)
(詞話)
野哉楊湜之言真可入笑林矣東坡此詞冠絶古今託
意高遠寧為一妓而發邪簾外誰来推繡戶及又却是
風敲竹等語用唐人簾開風動竹疑是故人来變化入
妙今乃云為樂營將催督可笑一石榴半吐紅巾蹙至
細看取芳心千重似束等句因初夏時花事巳闌而榴
花獨吐因以紅巾拂取寫其幽閒之意今乃云榴花盛
開折奉府倅可笑者二賀新郎樂府舊調今乃云取其
新沐後人訛為賀新郎此可笑者三東坡此詞不幸横
遭點汙江左有文拙而好石刻者謂之詅癡符楊湜之
類是也(苕溪漁隠)
西湖有一倅唱少游滿庭芳悞舉一韻云畫角聲斷斜
陽妓琴操在側云譙門非斜陽也倅因戲之曰爾可改
韻否琴即改作陽字韻云山抹微雲天黏衰草畫角
聲斷斜陽暫停征轡聊共飲離觴多少蓬莱舊侣空回
首煙靄茫茫孤邨裏寒鴉數點流水遶低牆魂傷當此
際輕分羅帶暗觧香囊漫嬴得青樓薄倖名狂此去
何時見也襟袖上空惹餘香傷心處高城望斷燈火巳
昏黃東坡聞而稱賞之後東坡在西湖戲琴曰我作長
老爾試參問琴曰何謂湖中景東坡答曰秋水共長天一
色落霞與孤鶩齊飛又曰何謂景中人東坡云裙拖六
幅湘江水髻挽巫山一段雲又云何謂人中意東坡云愔
他楊學士憋殺鮑參軍琴又云如此究竟如何坡云門
前冷落車馬稀老大嫁作商人婦琴大悟遂削髮為尼
(能改齋漫錄)
東坡守錢塘無一日不在西湖嘗㨦妓謁大通禅師師
愠形扵色東坡作長短句令妓歌之曰師唱誰家曲宗
風嗣阿誰借君拍板與門鎚我也逢場作戲不須疑溪
女方偷眼山僧莫皺眉却嫌彌勒下生遲不見阿婆三
五少年時時有僧仲殊在蘇州聞而和之曰觧舞清平
樂如今說與誰紅爐片雪上鉗鎚打就金毛獅子也堪
疑木女明開眼泥人暗皺眉蟠桃巳是著花遲不向東
風一笑待何時(冷齋夜話)
東坡自錢塘被召過京口林子中作郡守有宴會座中
營妓出牒鄭容求落籍高瑩求從良子中命呈牒東坡
坡索筆題減字木蘭花於牒後云鄭莊好客容我樓前
先墮幘落筆生風籍籍聲名不負公高山白早瑩骨
柔肌那觧老從此南徐良夜風清月滿湖暗用鄭容落
籍高瑩從良八字於句端也一作潤守許仲遠(東皋雜錄)
東坡知杭州馬中玉成為浙漕東坡被召赴闕中玉席
間作詞曰来時吳會猶殘暑去日武林春巳暮欲知遺
愛感人深灑淚多於江上雨歡情未舉眉先聚别酒多
斟君莫訴從今寧忍看西湖擡眼盡成腸斷處東坡和
之所謂明朝歸路下塘西不見鶯啼花落處是也中玉
忠肅亮之子仲甫猶子也(玉照新志)
東坡云龍丘子自洛之蜀載二侍女戎裝駿馬至溪山
佳處輙留數日見者以為異人後十年築室黃岡之北
號静庵居士作臨江仙贈之云細馬遠䭾雙侍女青巾
玉帶紅鞾溪山好處便為家誰知巴峡路却見洛城花
回旋落英飛玉蕊人間春日初斜十年不見紫雲車
龍丘新洞府鉛鼎養丹砂龍丘子即陳季常也秦太虚寄
之以詩亦云侍童雙擢玉鬢髮光可照駿馬錦障泥相
随窮海嶠暮年更折節學佛得心要鬻馬放阿樊幅巾
對沉燎坡又作詩戲之有龍丘居士益可憐談空說有
夜不眠忽聞河東獅子吼拄杖落手心茫然之句則知
季常載侍女以遠遊及暮年甘於枯寂蓋有所制而然
亦可憫笑也(苕溪漁隠)
玉龜山東皇靈嫓統羣仙綘闕岧嶢翠房深迥倚霏烟
幽閒志蕭然金城千里鎻嬋娟當時穆滿廵狩翠華曾
到海西邊風露明霽鯨波極目勢浮輿蓋方圓正迢迢
麗日玄圃清寂瓊草芊綿爭觧繡勒香韀鑾輅駐蹕八
馬戲芝田瑶池近畫樓隠隠翠鳥翩翩肆華筵間作吹
管鳴絲宛若帝所鈞天稚顔皓齒綠髮方瞳舉止恬淡
高妍盡倒瓊壺酒獻金鼎藥固大椿年縹緲飛瓊妙舞
命雙成奏曲醉留連雲璈韻瀉寒泉浩歌暢飲斜月低
河漢漸綺霞天際紅深淺動歸思回首塵寰爛漫浮玉
輦東還杏花風數里響鳴鞭望長安路依稀柳色翠點
秦川此東坡戚氏詞也元祐末東坡自禮部尚書帥定
州官妓因宴索公為戚氏詞公方與客論穆天子事頗
訝其虚誕遂率筆應之隨聲隨寫歌竟篇就才點定五
六字座中隨聲擊節終席不聞他語(詞苑)
東坡知潁州時一夕月下梅花盛開王夫人曰春月色
勝如秋月色秋月令人慘凄春月令人歡悅何不招趙
德麟輩来飲花下東坡喜曰誰謂夫人不能詩此真詩
家語也作減字木蘭花以紀之云春庭月午搖蕩春醪
光欲舞步轉廻廊半落梅花婉婉香輕風薄霧都是
少年行樂處不似秋光只與離人照斷腸(侯鯖錄)
東坡和章質夫楊花一首後段愈出愈竒壓倒今古(張炎)
王定國自嶺表歸出歌者柔奴勸東坡飲坡問廣南風
土應不好柔奴曰此心安處便是吾鄉東坡喜其語作
定風波詞以紀之常羡人間琢玉郎天教分付點酥嬢
自作清歌傳皓齒風起雪飛炎海變清涼萬里歸来年
愈少微笑笑時猶帶嶺梅香試問嶺南應不好却道此
心安處是吾鄉(東皋雜錄)
東莱先生謂後赤壁賦結尾用韓文公石鼎聯句叙彌
明意俞文豹謂不然蓋彌明真異人文公紀其實也與
此不同東坡先生貫通内典嘗賦西江月詞云休言萬
事轉頭空未轉頭時皆夢赤壁之游樂則樂矣轉眼之
間其樂安在以是觀之則我與二客鶴與道士皆一夢
也(清夜錄)
東坡貶惠州日晁以道見公詞有海仙時遣探芳叢倒
掛綠毛么鳳便云此老須過海只為古今人不能道及
應罰教去(太平樂府)
詞至東坡一洗綺羅香澤之態使人登高望遠舉首浩
歌超乎塵壒之外扵是花間為皂隸柳氏為輿臺矣(胡寅)
東坡居士詞人謂多不諧音律然横放傑出自是曲子
中縛不住者(晁補之)
居士詞豈無去國懷鄉之感殊覺哀而不傷(周煇)
子瞻在玉堂日有幕士善歌因問我詞何如柳七對曰
柳郎中詞只合十七八女郎執紅牙板歌楊柳外曉風
殘月學士詞須關西大漢銅琵琶鐵綽板唱大江東去
東坡為之絶倒(吹劒錄)
子瞻問陳無巳我詞何如少游無巳曰學士小詞似詩
少游詩似小詞(坡仙集外紀)
東坡以詩為詞如雷大使之舞雖極天下之工要非本
色(陳師道)
子瞻常自言生平有三不如人謂著棋吃酒唱曲也然
三者亦何用如人子瞻之詞雖工而多不入腔蓋以不
能唱曲故耳(皇甫牧玉匣記)
世言東坡不能歌故所作樂府多不協律晁以道謂紹
聖初與東坡别扵汴上東坡酒酣自歌陽關曲則公非
不能歌但豪放不喜翦裁以就聲律耳試取東坡諸詞
歌之曲終覺天風海雨逼人(陸游)
東坡詞極雅麗舒徐高出人表周秦諸人所不能到(張炎)
子瞻有二韻事見於行香子秦黃張晁為蘇門四學士
每来必命取密雲龍供茶家人以此記之廖明略晚登
東坡之門公大竒之一日又命取密雲龍家人謂是四
學士窺之則廖明略也坡為賦行香子一闋又嘗約劉
器之參玉版和尚至廉泉寺燒筍而食劉問之東坡指
筍曰此玉版僧最善說法使人得禪悅味遂有麯生禅
玉版局一時參之句亦行香子也(古今詞話)
閭丘公顯致仕居吳東坡過之必流連信宿嘗言過姑
蘇不遊虎丘不謁閭丘乃二欠事一日閭丘出後房善
吹笛者名懿卿佐酒東坡作水龍吟詠笛材以遺之(鶴林玉露)
東坡水龍吟詠笛詞傳有八字諡楚山脩竹如雲異材
秀出千林表此笛之質也龍鬚半翦鳳膺微漲玉肌勻
繞此笛之狀也木落淮南雨晴雲夢月明風嫋此笛之
時也自中郎不見將軍去後知孤負秋多少此笛之事
也聞道嶺南太守後堂深綠珠嬌小此笛之人也綺窗
學弄涼州初試霓裳未了此笛之曲也嚼徵含宫泛商
流羽一聲雲杪此笛之音也為使君洗盡蠻煙瘴雨作
霜天曉此笛之功也嚼徵含宫泛商流羽五音也用其
四惟少一角字末句作霜天曉歇後一角字(貴耳錄)
照野瀰瀰淺浪横空曖曖微霄東坡用陶語山滌餘靄
宇曖微霄也公以春夜行蘄水道中過酒家醉飲乘月
至一溪橋曲肱少寐及覺巳曉亂山葱籠不謂人世也
黃九疑公有突兀之句故小叙及之(花庵詞客)
東坡在儋耳常負大瓢行歌田間所歌皆哨徧也一日
遇一媪謂坡曰學士昔日富貴一場春夢耳東坡因呼
為春夢婆(坡仙集外紀)
東坡蝶戀花詞云花褪殘紅青杏小燕子飛時綠水人
家遶枝上柳綿吹又少天涯何處無芳草牆裏秋千牆
外道牆外行人牆裏佳人笑笑漸不聞聲漸悄多情却
被無情惱東坡渡海惟朝雲王氏随行日誦枝上柳綿
二句為之流淚病極猶不釋口東坡作西江月悼之(冷齋夜話)
東坡長短句無情汴水自東流只載一船離恨向西州
張文潛用其意為小詩云亭亭畫舸繫春潭只待行人
酒半酣不管煙波與風月載將離恨過江南王平甫嘗
愛誦之不知其出於東坡也(能改齋漫錄)
永叔東坡極不能作麗語而亦有之永叔如當路游絲
牽醉客隔花啼鳥喚行人東坡如綵索身輕常趁燕紅
牎睡重不聞鶯勝人百倍(王世貞詞評)
東坡少子過人以小坡目之有斜川詞常以山芋作玉
糝羹進坡公公喜而為詩(詞品)
蘇叔黨有新月娟娟高柳蟬嘶二首皆點綘脣也時禁
蘇氏文章故隠其名以為汪彦章作(古今詞話)
黃魯直小詞固高妙然不是當家語是著腔子詩(晁補之)
山谷少時嘗作茶詞寄調滿庭芳云北苑龍團江南鷹
爪萬里名動京關碾輕羅細瓊蕊暖生煙一種風流氣
味如甘露不染塵煩纖纖捧冰瓷瑩玉金縷鷓鴣斑相
如方病酒銀瓶蟹眼濤怒波翻為扶起尊前醉玉頽山
飲罷風生兩腋醒魂到明月輪邊歸来晚文君未寢相
對小妆殘其後增損前詞止詠建茶云北苑春風方圭
圓璧萬里名動天關粉身碎骨功業上凌煙尊爼風流
戰勝降春睡開拓愁邊纖纖捧香泉濺乳金縷鷓鴣斑
相如雖病渴一觴一詠賓有羣賢便扶起燈前醉玉頽
山搜攪胸中萬卷還傾動三峡詞源歸来晚文君未寢
相對小牎前辭意益工也後山陳無巳同韻和之云北
苑先春琅函寳韞帝所分落人間綺窗纖手一縷破雙
團雲裏游龍舞鳳香霧靄飛入琱盤華堂静風松雪竹
金鼎沸潺湲門闌車馬動浮黃嫩白小袖高鬟便胸臆
輪囷肺腑生寒喚起謫仙醉倒翻湖海傾瀉濤瀾笙歌
散風簾月幕禪榻鬢絲斑(能改齋漫錄)
山谷在當塗有好事近詞贈小妓楊姝彈瑟送酒云一
弄醒心絃情在南山斜疊彈到古人愁處有真珠承睫
使君来去本無心休淚界紅頬自恨老来怕酒負十分
金葉故集中有贈琴妓楊姝絶句云千古人心指下傳
楊姝冷處更嬋娟不知心向誰邊切彈作南風欲斷絃
(吴曾)
黃豫章守當塗既觧印後一日郡中置酒郭功父在座
豫章為木蘭花令以示之云凌歊臺上青青麥姑孰堂
前餘翰墨暫分一印管江山稍為諸公分皂白江山依
舊雲空碧昨日主人今日客誰分賓主強惺惺問取磯
頭新婦石其後復竄易前詞云翰林本是神仙謫落帽
風流傾座席座中還有賞音人能岸烏紗傾大白江山
依舊雲横碧昨日主人今日客誰分賓主強惺惺問取
磯頭新婦石(能改齋漫錄)
崇寧四年重九山谷在宜城郡樓聽邊人私語今當鏖
戰取封侯耳因作南鄉子詞有花向老人頭上笑羞羞
白髮簪花不觧愁倚闌高歌若不勝情(耆舊續聞)
豫章云醉惺惺醉一曲乃醉落魄也其詞云醉惺惺醉
憑君會取些滋味濃斟琥珀香浮蟻一入愁腸便有陽
春意須將幕席為天地歌前起舞花前睡從他兀兀陶
陶裏猶勝惺惺惹得閒憔悴此詞亦有佳句而多斧鑿
㾗又語高下不甚入律或傳是東坡語非也與蝸角虚
名之曲相似疑是王仲父所作因戲作二篇似元祥仲
行其一云陶陶兀兀尊前是我華胥國争名争利休休莫
雪月風花不醉恁歸得邯鄲一枕誰憂樂新事新詩共
閒適東山小妓㩦絲竹家裏樂天邨裏謝安石其二云
陶陶兀兀人生無累何由得杯中三萬六千日悶損旁
觀我但醉落魄扶頭不起還頽玉日高春睡平生足誰
家可買新篘熟安樂春泉玉醴荔枝綠其曰安樂春泉
玉醴荔枝綠者新賢宅四酒名其曰家裏樂天邨裏謝
安石此皆石曼卿自嘲語邨裏黃繙綽家中白侍郎(能改)
(齋漫錄)
今代詞手惟秦七黃九耳餘人不逮也詞家以秦黃並
稱秦能為曼聲以合律形容處亦少刻肌入骨語黃時
出俚淺可稱傖父然黃如春未透花枝瘦正是愁時候
峭健亦非秦所能作(陳師道)
黃詞斷送一生惟有破除萬事無過蓋韓詩有云斷送
一生惟有酒破除萬事無過酒纔去一字遂為切對而
語益峻(後山詩話)
東坡櫽括歸去来詞山谷櫽括醉翁亭記兩人固是詞
家好手(本事記)
山谷阮郎歸全用山字為韻稼軒柳梢青全用難字為
韻皆福唐體究同嚼蠟(古今詞話)
豫章先生弟黃元明宰廬陵縣赴郡會巾帶偶脱太
守令妓為綴之且俾元明撰詞詞云銀燭畫堂如晝見
林宗巾墊羞蓬首鍼借花枝線賖羅袖須臾兩帶還依
舊勸君倒戴休今後也不須更漉淵明酒寳篋深藏濃
香熏透為經十指如葱手蓋七娘子調也(能改齋漫錄)
東坡初未識少游少游聞其將過維揚作坡筆語題壁
於一山寺中東坡果不能辨大驚及見孫莘老出少游
詩詞數十篇讀之乃歎曰向書壁者定此郎也後與少
游維揚飲别作虞美人曰波聲拍枕長淮曉隙月窺人
小無情汴水自東流只載一船離恨向西州世傳為賀
方回作山谷云大觀中於揚州見其親筆醉墨超脱氣
壓子猷蓋東坡詞也(冷齋夜話)
秦少游千秋歲詞余嘗見諸公倡和親筆乃知在衡陽
時作也少游云至衡陽呈孔毅甫使君其詞云云今更
不載毅甫云次韻少游見贈其詞云春風湖外紅杏花
初退孤館静愁腸碎淚餘㾗在枕别久香銷帶新睡起
小園戲蝶飛成對惆悵人誰會随處聊傾蓋情暫遣心
何在錦書消息斷玉漏花隂改遲日暮仙山杳杳空雲
海其後東坡在儋耳從孫蘇元老因趙秀才還自京師
以少游毅甫所贈酬者寄之東坡乃次韻錄示元老且
云使見其超然自得不改其度意其詞云島邊天外未
老身先退珠淚濺丹衷碎聲搖蒼玉佩色映黃金帶一
萬里斜陽正與長安對道遠誰云會罪大天難蓋君
命重臣節在新恩猶可覬舊學終難改吾巳矣乘桴且
恁浮於海豫章題云少游得謫後嘗夢中作詞云醉卧古
藤隂下了不知南北竟以元符庚辰卒於藤州光華亭
上崇寧甲申庭堅竄宜州道過衡陽覽其遺墨始追和
其千秋歲詞云苑邊花外記得同朝退飛騎軋鳴珂碎
齊歌雲遶扇趙舞風回帶嚴鼓斷杯盤狼籍猶相對灑
淚誰能會醉卧藤隂蓋人巳去詞空在兔園高宴悄虎
觀英游改重感慨波濤萬頃珠沉海晁无咎集中嘗載
此詞而實非也少游詞云憶昔西池會鵷鷺同飛蓋亦
謂在京師與毅甫同在於外署共為金眀池之游耳今
越州楚州皆指西池在彼蓋未知本原而云也(能改齋漫錄)
古今詞話以古人好詞世所共知者易甲為乙稱其所
作仍随其詞牽合為說殊無根蔕皆不足信如秦少游
千秋歲水邊沙外城郭春寒退末云春去也落紅萬點
愁如海山谷嘗歎其句意之善欲和之而以海字難押
陳無巳言此詞用李後主問君能有幾多愁恰似一江
春水向東流但以江為海耳洪覺範嘗和此詞晁无咎
亦和此詞弔少游觀諸公所云則此詞為少游作明甚
(苕溪漁隠)
山谷守當塗日郭功甫嘗寓焉一日過山谷論文山谷
誦少游千秋歲詞歎其句意之善欲和之而海字難押
功甫連舉數海字若孔北海之類山谷頗厭而未有以
郤之次日又過山谷問焉山谷答曰羞殺人也爺娘海
自是功甫不復論文扵山谷矣(能改齋漫錄)
近来作者皆不及少游如斜陽外寒鴉數點流水遶孤
邨雖不識字人亦知是天生好語(晁補之)
秦少游滿庭芳山抹微雲天黏衰草今本改黏作連非
也韓文洞庭汗漫黏天無壁張祜詩草色黏天鶗鴂恨
山谷詩遠水黏天吞釣舟邵博詩老灘聲殷地平浪勢
黏天趙文昇詞玉關芳草黏天碧嚴次山詞黏雲江影
傷千古葉夢得詞浪黏天蒲桃漲綠劉行簡詞山翠欲
黏天劉叔安詞暮煙細草黏天遠黏字極工且有出處
若作連字是小兒語也(詞品)
寒鴉萬點流水遶孤邨人皆以為少游自造此語殊不
知亦有所本予在臨安見平江梅知錄云隋煬帝詩云
寒鴉千萬點流水遶孤邨少游用此語也又予嘗讀李
義山效徐陵體贈更衣詩云輕寒衣省夜金斗熨沉香
乃知少游詞玉籠金斗時熨沉香袖與睡起熨沉香玉
腕不勝金斗其語亦有来處(藝苑雌黃)
少游小詞竒麗詠歌之下想見其神情在絳闕道山之
間(釋覺範)
秦少游在蔡州與營妓婁婉字東玉者甚密贈之詞云
小樓連苑横空又云玉佩丁東别後者是也又贈妓陶
心兒云天外一鈎斜月帶三星謂心字也(高齋詞話)
鶯花亭詩序云秦少游水邊沙外之詞蓋在括蒼監征
時所作予至郡徐子禮提舉按部来迎初予作小亭記
少游舊事又取詞中語名之曰鶯花亭賦詩六絶而去
明年亭成次韻寄之詩曰灘長石出水平堤城郭西頭
舊小溪游子斷魂招不得秋来春草更萋萋愁邊逢酒
却成憎衣帶寬来不自勝煙水蒼茫沙外路東風何處
掛枯藤壚下三年世路窮蟻封盤馬竟難工千山雖隔
日邊夢猶到平陽池館中文章光燄照金閨豈是遭逢
乏聖時縱有百身那可贖琳瑯空見萬篇垂山碧叢叢
四打圍煩將舊恨訪黃鸝纈林霜後黃鸝少須是愁紅
萬點時古藤隂下醉中休誰與低眉唱此愁團扇他年
書好句平生知巳識儋州(范成大石湖集)
少游自會稽入都見東坡東坡曰不意别後公學柳七
作詞耶少游曰某雖無學亦不如是東坡曰銷魂當此
際非柳七語乎坡又問别作何詞少游舉小樓連苑横
空下窺繡轂雕鞍驟東坡曰十三個字只說得一個人
騎馬樓前過少游問公近作乃舉燕子樓空佳人何在
空鎻樓中燕晁无咎曰只三句便說盡張建封事(高齋詞話)
少游蹋莎行為郴州旅舍作也黃山谷曰此詞高絶但
斜陽暮為重出欲改斜陽為簾櫳范元實曰只看孤館
閉春寒似無簾櫳山谷曰亭傳雖未有簾櫳有亦無礙
范曰詞本摹寫牢落之狀若曰簾櫳恐損初意今郴州
志竟改作斜陽度余謂斜屬日暮屬時不為累何必改
也東坡回首斜陽暮美成鴈背斜陽紅欲暮可法也(苕溪漁隠)
少游子處度亦多好詞山谷極稱賞之如藕葉清香勝
花氣一時盛傳(古今詞話)
范元實為人凝重嘗在歌舞之席終日不言一妓問公
亦觧詞曲否范笑曰吾乃山抹微雲女壻也草堂詩餘
亦有范元實詞(樂府紀聞)
張文潛十七歲作函關賦從東坡遊元祐中在秘閣上
巳日集西池張詠云翠浪有聲黃繖動春風無力綵旌
垂少游云簾幕千家錦繡垂同人笑曰又將入小石調
也因文潛作大石調風流子故云(堯山堂外紀)
文潛官許州喜營妓劉氏為作少年游云含羞倚醉不
成歌纖手掩香羅偎花映竹偷傳深意酒思入横波看
朱成碧心迷亂翻脈脈歛雙蛾相見時稀隔别多又春
盡奈愁何其後去任又為秋蕊香寓意云簾幕疎疎風
透一線香飄金獸朱闌倚徧黃昏後廊下月華如晝别
離滋味濃如酒令人瘦此情不及牆東柳春色年年依
舊元祐諸公皆有樂府惟張僅見風流子及此二詞味
其句意不在諸公之下矣(苕溪漁隠)
晁補之自稱濟北詞人有雞肋詞逃禪詞近代詞家自
秦七黃九外无咎未必多遜(陳質齋)
政和癸巳大晟樂府告成蔡元長薦晁次膺赴闕下會
禁中嘉蓮生進並葉芙蓉詞稱旨充大晟協律(能改齋漫錄)
晁沖之政和間作漢宫春詠梅獻蔡攸攸以進其父京
曰今日於樂府中得一人因以大晟府丞用之(古今詞話)
陳後山自謂他文未能及人獨詞不減秦七黃九其自
矜如此(苕溪漁隠)
晁无咎出小鬟佐飲後山作減字木蘭花贈之云娉娉
嫋嫋芍藥枝頭紅樣小舞袖低回心到郎邊客巳知金
尊玉酒勸我花前千萬夀莫莫休休白髮簮花我亦
羞(古今詞話)
東坡守杭毛滂為法曺掾常眷一妓秩滿當辭留連惜
别贈以惜分飛詞明日東坡宴客妓即歌此詞侑酒云
淚濕闌干花著露愁到眉峰碧聚此恨平分取更無言
語空相覷斷雨殘雲無意緒寂寞朝朝暮暮今夜山深
處斷魂分付潮回去東坡問是誰作妓愀然以毛法曺
對東坡語坐客曰郡寮有詞人而不及知某之罪也折
柬追還為之延譽滂以此得名(樂府紀聞)
毛澤民惜分飛詞語盡而意不盡意盡而情不盡陳質
齋云滂他詞雖工未有能及此者(周煇)
程正伯東坡中表之戚其酷相思四代好折紅英俱佳
故盛以詞名獨尤尚書以為正伯之文過扵詞(詞品)
沉水熨香年似日薄雲垂帳夏如秋書舟佳句也(古今詞話)
烏程朱行中歴官禮部侍郎坐與蘇軾游貶海州團練
副使至東陽郡齋作漁家傲以寄意云小雨纖纖風細
細萬家楊柳青煙裏戀樹濕花飛不起愁無際和春付
與東流水九十春光能有幾金龜觧盡留無計寄語東
陽沽酒市&KR0838;一醉而今樂事他年淚讀其詞想見其人
不愧為東坡黨也(烏程舊志)
御選歴代詩餘卷一百十五
