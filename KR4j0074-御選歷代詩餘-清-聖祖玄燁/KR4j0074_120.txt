欽定四庫全書
御選歴代詩餘卷一百二十
司經局洗馬掌局事兼翰林院修撰加二級(臣)王奕清奉
旨校刊
詞話(明)
有明兩祖列宗好學不倦染翰俱工如仁宗鳳栖梧賦
九月海棠云煙抹霜林秋欲褪吹破臙脂猶覺西風嫩
翠袖怯寒愁一寸誰傳庭院黃昏信明月修容生遠恨
旋摘餘嬌簪滿佳人鬢醉倚小闌花影近不應先有春
風分娟秀絶倫宣宗有醉太平賜學士沈度云濃雲散
雨收花苑内鳴鳩曉來喜見日光浮暖融融永晝麥苖
潤澤懷清秀榴花濕映紅光溜田家鼓缶盡歌謳是處
慶豐年醉酒其留心農事如此不須七月繪豳風矣(蘭皋)
(集)
周憲王遭世隆平奉藩多暇留心翰墨尤精馬貫之學
製誠齋樂府傳竒若干種音律諧美流傳内府至今中
原絃索多用之李夢陽汴中元宵絶句云中山孺子倚
新妝趙女燕姬總擅場齊唱憲王新樂府金梁橋外月
如霜王詩有誠齋錄新錄諸集其竹枝歌云春風滿山
花正開春衫女兒紅杏腮儂家蕩槳過江去爲問阿郎
來不來巴山後面竹雞啼巴山前頭沙鳥栖巴水巴山
到郎處聞郎又過石門溪復有鷓鴣天咏繡鞵云花簇
香鈎淺涴塵輕風微露石榴裙金蓮自是慳三寸難載
盈盈一段春仙已去事猶存陽臺何處更爲雲相思攜
手游春日尚帶年時草露痕(蘭皋集)
劉基初見明太祖命賦竹箸詩有漢家四百年天下只
在張良一借間之句太祖恨相見晚也其未遇時賦感
懷水龍吟云雞鳴風雨瀟瀟側身天地無劉表啼鵑迸
淚落花飄恨斷魂飛繞月暗雲霄星沉煙水角聲清嬝
問登樓王粲鏡中白髮今宵又添多少極目鄉關何處
渺青山髻螺低小幾回好夢隨風歸去被渠遮了寶瑟
絃僵玉笙指冷冥鴻天杪但侵階莎草滿庭綠樹不知
昏曉感喟激昂擇木之意見矣(草堂詞評)
昔文履善過張許廟作沁園春詞旨壯烈劉伯温過余
闕廟亦作沁園春以哀之其詞可與履善相匹今載於
此生天地間人誰不死死節爲難念英偉竒才世居淮
甸少年科第拜命金鑾面折奸貪指揮風雨人道先生
鐵肺肝生平事扶危濟困拯溺摧頑清名要繼文山使
廉懦聞風膽竝寒想孤城血戰人皆致死闔門抗節誰
不辛酸寶劒埋光星芒失色露濕旌旗也不乾如公者
黃金難鑄白璧常完(詞苑)
青田生查子云蜘蛛網畫檐一日絲千轉紅燼落寒釭
心死無由見謁金門云風嫋嫋吹綠一庭春草轉應曲
云秋雨秋雨窗外白楊自語青門引云相憐自有明月
照人肺腑清如水漁家傲云亂鴉啼破樓頭鼓花犯云
餘香怨繡被踏莎行云愁如溪水暫時平雨聲一夜依
然滿渡江雲云定巢新燕子睡起雕梁對立整烏衣山
鬼謠云離魂常在郊樹月深星暗蒼梧遠化作杜鵑歸
去皆妙麗入神句(古今詞話)
宋金華以大手筆開一代風氣而亦有麗語如戀郎思
郎非一朝好似幷州花剪刀一股在南一股北幾時裁
得合歡袍有郎金鳳飾花容無郎秋鬢若飛蓬儂身要
令千年白不必來塗紅守宫此濫湖竹枝也其小詞惜
不及見耳(古今詞話)
楊孟載少時見楊廉夫命賦鐵笛歌成廉夫喜曰吾意
詩境荒矣今當讓子一頭地當時有老楊小楊之目眉
菴詞饒有新致(樂府紀聞)
高季廸十宫詞思深致遠不僅以典贍見長即如長門
怨云君明猶不察妬極是情深可以想其情思青邱樂
府大致以疎曠見長而石州慢又纏緜之極綠楊芳草
年少抛人晏元獻何必不作婦人語(古今詞話)
成祖於中秋夜開宴賞月月為雲掩命解縉賦詩縉遂
口占落梅風一調云嫦娥面今夜圓下雲簾不著羣仙
見&KR0838;今宵倚闌不去眠看誰過廣寒宫殿成祖覽之歡
甚又賦長歌成祖益喜同縉飲至夜半月復明朗浮雲
盡散成祖笑曰卿真奪天手段也(解縉集)
楊廉夫游杭州訪瞿士衡於傳桂堂士衡之從孫宗吉
年十四見廉夫香匳八題即席倚和俊語疊出其花塵
春跡云燕尾點波時有韻鳳頭踏月悄無聲黛眉顰色
云恨從張敞毫邊起春向梁鴻案上生金錢卜歡云織
錦軒窗聞笑語採蘋洲渚聽愁吁香頬啼痕云斑斑湘
竹非因雨點點楊花不是春廉夫歎賞謂士衡曰此君
家千里駒也時席上以鞵杯行酒即命製詞宗吉賦沁
園春云一掬嬌春弓樣新裁蓮步未移笑書生量窄愛
渠儘小主人情重酌我休遲醖釀朝雲斟量暮雨能使
麴生風味竒何須去向花塵留跡月地偷期風流到手
偏宜便豪吸雄呑不用辭任凌波南浦惟誇羅襪賞花
上苑秪勸金巵羅帊高擎銀瓶低注絶勝翠裙深掩時
華筵散奈此心先醉此恨誰知廉夫大喜命侍妓歌以
行酒極歡而罷(詞品)
瞿宗吉風情麗逸著翦燈新話及樂府歌詞多偎紅倚
翠之語為時傳誦及謫戍保安當興安失守邊境蕭條
永樂已亥降佛曲於塞下選子弟唱之時值元宵作望
江南五首詞旨淒絶聞者皆為泣下(西湖志餘)
凌彦翀於宗吉為大父行彦翀作梅詞霜天曉角柳詞
柳梢青各一百首號梅柳爭春宗吉一日盡和之彦翀
驚歎呼為小友宗吉以此知名後彦翀自南荒歸葬西
湖宗吉作詩送之云一去西川隔夜臺忽看白璧瘞蒼
苔酒朋詩友凋零盡只有存齋冒雨來存齋宗吉自號
也(西湖志餘)
楊復初築室南山以村居自號凌彦翀賦漁家傲詞夀
之云采芝步入南山道道深宛似蓬萊島聞說村居詩
思好還被惱蒼苔滿地無人埽載酒亭前松合抱客來
便許同傾倒玉兔已將靈藥搗秋意早月華長似人難
老復初和云當時承望求仙道那知薄命如郊島留得
殘生猶自好多懊惱塵緣俗慮何時埽子已成童無用
抱醉眠任便和衣倒今歲砧聲秋未搗涼風早看來只
恐中年老瞿宗吉亦和云喜來不涉邯鄲道愁來不竄
沙門島惟有村居閒最好無事惱苔階竹徑頻頻埽有
酒可斟琴可抱長生擬看三松倒臼内靈砂親自搗歸
隠早朝廷未放元真老宗吉既和此詞而復序云舊譜
皆以仄聲起歐公呼范文正為窮塞主首句所謂塞上
秋來風景異者正此格也他如王荆公之平岸小橋千
嶂抱周清真之幾日春陰寒側側謝無逸之秋水無痕
清見底張仲宗之釣笠披雲青嶂遶亦皆如是今二公
皆以平聲易之特著此以俟知音爾(詞品)
閩人林子羽官員外郎有題吳江垂虹橋詩欲借仙家
遼海鶴月明吹笛水晶宫是也其妻朱氏贈外之什亦
有待漏衣沽仙掌露朝天身惹御爐香句時閩中良家
女張紅橋平日欲得才如李青蓮者事之林投以詩紅
橋稱善遂委身焉林游金陵作念奴嬌留别紅橋有云
軟語叮嚀柔情婉孌鎔盡肝腸鐵此去何之碧雲春樹
早晚翠千疊圖將羇思歸來細與伊說紅橋和答云還
憶浴罷描眉夢回攜手踏碎梁間月漫道胸前懷豆蔻
今日總成虚設桃葉津頭莫愁湖畔遠樹煙雲疊寒燈
旅邸熒熒誰與閒說一則打算歸來一則商量去後情
事如見(閒情集)
錢塘馬浩瀾號鶴窗善咏詩尤工詞調雖皓首韋布而
含吐珠玉錦繡胸腸褎然若貴介王孫也其詞名花影
集自序云予始學為南詞漫不知其要領偶閱吹劒錄
中載東坡在玉堂日有幕士善歌坡問曰吾詞何如柳
七對曰柳郎中詞宜十七八女郎按紅牙拍歌楊柳岸
曉風殘月學士詞須關西大漢執鐵板唱大江東去緣
是求二公詞而讀之下筆略知蹊徑然四十餘年僅得
百篇亦不可謂不難矣法雲道人嘗勸山谷勿作小豔
詞山谷云空中語耳余欲以空中語名其集或曰不文
改稱花影集花影者月下燈前無中生有以為假則真
謂為實猶涉虚也徐伯齡言鶴窗與陸清溪同出劉菊
莊之門清溪得詩律鶴窗得詞調異體齊名可謂盛矣
(詞品)
聶大年嘗賦卜算子詞二首盖自況也詞云楊柳小蠻
腰慣逐東風舞學得琵琶出教坊不是商人婦忙整玉
搔頭春笋纖纖露老却江南杜牧之嬾為秋孃賦粉淚
濕鮫綃只恐郎情薄夢到巫山第幾峰酒醒燈花落數
日尚春寒未把羅衣著眉黛含顰為阿誰但恨從前錯
馬浩瀾和云歌得雪兒歌舞得霓裳舞料想前身跨鳳
仙合作蕭郎婦顔色雪中梅淚點花梢露雲雨巫山十
二峰未數高唐賦花壓鬢雲低風透羅衫薄殘夢瞢騰
下翠樓不覺金釵落幾許别離愁猶自思量著欲寄蕭
郎一紙書又怕歸鴻錯(詞品)
朝鮮蘇世讓與華使君有倡和集其憶王孫賦殘春云
無端花絮曉隨風送盡春歸我又東雨後嵐光翠欲濃
寄征鴻家在千山萬柳中又西域鎖懋堅作樂府有聲
其菩薩蠻賦殘春云曉鐘若到春偏去一番日永傷遲
暮誰送斷腸聲黃鸝知客情山光嬌靨濕仍滯傷春泣
綠酒瀉杯心卷簾空抱琴亦可見文教之遠矣(古今詞話)
杭州花綸年十八黃觀榜及第第三人初讀卷官進卷
以花為第一練子寧第二黃觀第三御筆改定黃第一
練第二花第三故南京有花練黃黃練花之語後人猶
以花狀元稱之是科題名記及登科錄皆以黃練二公
死革除之難刻毁故相傳多誤花有詞藻其謫戍雲南
日有題楊太真畫圖水仙子云海棠風梧桐月茘枝塵
霓裳舞翠盤嬌繡嶺春錦棚嬉金釵信香囊恨癡三郎
泥太真馬嵬坡血汚游魂楊柳眉青顰黛損芙蓉面零
脂落粉牡丹芽翦草除根其風致不減元人小山酸齋
輩滇人傳唱多訛其字余為訂正之云(詞品)
宣德中三楊在内閣有從官出松竹梅求題者榮題松
溥題竹後皆書賜進士第賜進士出身獨士竒起於辟
召乃作題梅詞云竹君子松大夫梅花何獨無稱呼回
頭試問松和竹也有調羹手段無盖桂殿秋也世以此
定三楊優劣(晚香堂清語)
商毅菴鄉會殿試皆第一負鼎鉉重望而小詞明淨簡
練亦復沾沾自喜今讀其旅情春暮秋月退食諸篇不
堕時趨自有殊致其一叢花咏初春云東風有信無人
見露微意柳際花邊尤覺妥帖輕圓也(古今詞話)
吳匏菴詞有繁花落盡留紅藥新笋叢生帶綠苔名句
也時有趙寬字栗夫為匏菴所取士詞名半江集匏菴
嘗曰不遇吳寬爭得趙寬(耆舊續聞)
夏言以議禮驟貴世廟因正月降雪命言等作時玉賦
石塘曾銑夏之内戚作漁家傲詞互相賡唱遂起河套
之議故黃泰泉有千金不買陳平計之句盖譏之也(湧幢)
(小品)
詞至夏桂洲嚴介溪俱以百字令木蘭花慢為贈答之
什如陸儼山周白川亦無不效之但悉遵舊人之韻千
篇一律了無旨趣若桂洲閨豔小令膾炙人口者則又
嫁名於無名氏集中三百九十調應酬居多介溪往來
詞調紛紛於扇面畫幅相見輒用以媚之嘗有寄陸儼
山百字令後半云祗今遥指江雲重吟渭樹高興參差
發四十年來同宦海不覺飇馳星滅槐省垂魚鳳池鳴
玉相對俱華髮君恩報了五湖同訪煙月此正奸雄
之語也余雖不欲以人廢言亦豈至為其所欺耶(錢允)
(治)
空得鬱金裙酒痕和淚痕舒亶語也鍾退谷評閭邱曉
詩謂具此手段方能殺王龍標此等語乃出渠輩手豈
不可惜僕每讀嚴分宜鈐山堂集至佳處輒作此歎(花草)
(蒙拾)
我朝以詞名家者伯温穠纖有致去宋尚隔一塵用修
好入六朝麗字似近而遠公謹最號雄爽比之稼軒覺
少精思(藝苑巵言)
成都楊慎所著書百餘種號為博洽金華胡應麟嫌其
熟於稗史不嫺於正史作筆叢以駁之然楊所輯百琲
真珠詞林萬選王弇州亦謂之詞家功臣也因議禮謫
戍瀘州暇時紅粉傅面作雙了髻插花令諸妓扶觴游
行了不為怍有以書規之者答云文有仗境生情詩或
托物起興如雀延伯臨陣則召田僧超為壯士歌宋子
京修史使麗豎㸐椽燭吳元中起草令遠山磨隃麋
是或一道也走豈能執鞭古人聊以耗壯心遣餘年
耳知我者不可以不聞此言不知我者不可以不聞
此言詩有羅衣香未歇猶是漢宫恩句詞亦富贍
(樂府紀聞)
楊用修少時善琵琶每自為新聲度之及登第後猶於
暑月花綰兩角髻著單紗半臂背負琵琶共二三騷人
携尊酒席地坐西長安街上歌所製小詞撮撥到曉適
李閣老早朝過之聽其聲異常流令人詢之則云楊公
子修撰也李為之下車楊舉巵進李曰朝尚早願為先
生更彈彈罷而火城將熄李先入朝楊亦隨著朝衣而
至朝退進閣揖李先生及其尊人李笑謂曰公子韻度
自足千古何必躬親絲竹乃擅風華自是長安一片月
絶不聞楊公子琵琶聲矣(桐下听然)
升菴夫人黃氏寄外詩有曰歸曰歸愁歲暮其雨其雨
怨朝陽之句傳誦人口又有滿庭芳巫山一段雲諸詞
皆為雅麗或比之趙松雪管夫人然管工畫竹耳詩詞
鄙俚不及黃遠矣(晚香堂清語)
王渼陂初作北曲自謂極工徐召一老樂工問之殊不
見許於是爽然自失北面執弟子禮以伶為師久遂以
曲擅名天下詞曲雖不同要不可盡作文字觀此詞與
樂府所以同源也(花草蒙拾)
唐子畏素性不羇及坐廢益游於酒人以自娛宸濠禮
聘之子畏知其有異志乃佯狂裸形箕踞以處得遣歸
又傳其鬻身梁溪巨室以求美婢見諸劇戲祝枝山嘗
傅粉墨從優伶入市度新聲多為狎斜游著擲果窺簾
醉紅金縷諸集皆言情之作好負逋債出則萃而呼責
之者踵相接也兩人同濫筆墨多諧謔而人尊重之唐
詞有踏莎行千秋歲引祝有鳳栖梧浪淘沙俱不甚精
警(古今詞話)
子畏吳下才人而佳詞絶少踏莎行四時閨詞膾炙當
世及讀陳白陽集知俱係陳作陳集編於其從孫明卿
者諒無傳疑余欲改正友人曰倩陳山人彩毫為唐解
元點染風流也可何必認真乃不果改(蘭皋集)
文衡山待詔素性高雅不喜聲妓吳俗六月廿四荷花
洲渚畫舫笙歌咸集祝枝山唐子畏預匿二妓人於舟
尾邀之同遊衡山先面訂不與妓席唐祝私約酒闌歌
聲相接出以侑觴衡山憤極欲投水唐祝呼小艇送之
乃其水龍吟題情亦甚婉麗但聲調錯落句讀參差稍
為正之詞云依依落日平西正池上晚涼初足太湖石
畔絲絲疎雨芭蕉簇簇院落深沈簾櫳静悄闌干幽曲
猛然間何處玉簫聲起滿地月明人獨風約輕紗透肉
掩酥胸盈盈新浴一段風情滿身嬌怯恍然寒玉青團
扇子欲舉還垂幾番虚撲向夜闌獨笑紅襠自解滅銀
屛燭(古今詞話)
王世貞於帖括盛行之日獨以詩古文鳴世當時詞家
亦都尚不痛不癢篇什而獨能以生動見長以故汪道
昆李攀龍輩俱遜之即弇州自謂意在筆先筆隨意往
法不累氣才不累法有境必窮有證必切匪獨詩文為
然填詞末藝敢於數子云有微長晚年學道王穉登
以書諷之弇州答曰僕晏坐澹然無營子嘲我未焚
筆硯筆硯固當焚但世無士衡以此二物少延耳(古今)
(詞話)
弇州少好讀書駱行簡竒之曰他日必以文章名世汪
伯玉曰詩如孫武韓信用兵宫嬪市人無不可陣詞則
沾沾自喜亦出人一頭地李于鱗曰惟某敢與狎主齊
盟而小詞弗逮也弟世懋時人呼為小美奉常集詞僅
數首自謂游江西後頗覺有進(堯山堂外紀)
探花王昂榜下擇壻時作催妝詞寄調好事近云喜氣
滿門闌光動綺羅香陌行到紫薇花下悟身非凡客不
須脂粉汚天真嫌怕太紅白留取黛眉淺處畫章臺春
色(詞品)
李于鱗懷宗子相詩云臥病山中生桂樹懷人江上落
梅花邊廷實懷李獻吉詩云四海酒杯形影外十年詩
草夢魂餘時推作者而李有八聲甘州邊有踏莎行俱
不足存何也(古今詞話)
徐文長爲胡少保幕客掌書記督府勢嚴重文武將吏
莫敢仰視文長戴敝烏巾衣白布澣衣非時直闖門入
長揖就坐奮袂縱談幕中有急需召之不至夜深開戟
門以待偵者還報徐秀才方泥飲大醉叫呶不可致也
倭既靖宴將士於爛柯山文長走筆作鐃歌云接得羽
書知破賊爛柯山上正圍棋又云帳下共推擒虎將江
南只數義烏兵少保命刻石詞有菩薩蠻咏鞵鵲踏花
翻咏走馬妓諸選皆載之(明詩紀事)
文長咏半面美人圖詞有這半面剛被那半面兒相遮
之句靈慧絶倫(屠隆)
林章溺情一妓適妓以他事繫獄林日徘徊於外計欲
出之爲賦孤鸞一闋云爲誰抛撇似海燕初分林鶯乍
别回首天涯滿目雲山愁絶東風不憐春色把一枝楊
花吹折直恁黏雲帶雨更盈盈似雪奈夢兒相隔恨難
說想昨夜孤衾今日雙頰比這青衫上有幾重啼血一
聲晚鐘動了又送人腸斷時節莫把琵琶亂撥正春江
潮咽尋爲當事所釋欲委身於林林竟度爲女冠人皆
賢之(樂府紀聞)
湯義仍文采風流照耀一世出其緒餘以爲填詞如回
文菩薩蠻添字昭君怨皆傑作也(古今詞選)
俞仲茅小詞云輪到相思没處辭眉間露一絲視易安
纔下眉頭又上心頭可謂此兒善盜然易安亦從范希
文都來此事眉間心上無計相迴避語脫胎特更工耳
(花草蒙拾)
俞少卿云萬歴以來詩文制義化爲四目蒙魌九頭妖
鳥而詩餘以無人染指故獨留本來面目此言固是激
論如馮董二文敏趙忠毅吳文端李太㒒范尚寶焦修
撰王編修諸公何嘗無一二佳詞但非專家故不爲少
卿所推藉耳(詞衷)
俞君宣自負風情嘗爲顧文英賦古鏡詞云張郎一去
君且代郎看雙蛾觧理贈别躊躇不忍把君分碎問容
顔君獨知憔悴受多磨與君無異廣寒三五嫦娥愁向
却元自已晴空裏似丹青點綴個中小小洞天深處背
地沉迷形影都無據憐君自爲分明累貯盡了漢宫人
淚架罷妝殘瞥然收却遠山横翠盖調寄桂枝香也文
英善書以碧絲作小楷繡之鏡臺遺所歡未幾卒君宣
夢文英謝此詞且曰後二語不吉愛其佳未請易也嗟
乎柳緜枝上朝雲爲之感没架罷妝殘文英遂以讖終
詞入妙來竟令生者可以死耶(蘭皋集)
古今竹枝皆泛咏風土惟田藝蘅云阿孃拘束好心癡
白玉闌干護竹枝春色到來抽亂笋石頭縫裏迸芽兒
若個郎來討竹秧雌雄須得要成雙明年此日春雷發
管取嬰兒脫錦腔共四首皆賦本意盖倣楊柳枝采蓮
曲體也卓珂月以爲正格要亦不必(花草蒙拾)
吾家於陵及華山處士世有隠德余輩膠黏五濁羇鎖
一生每憶少年青松白石之盟何止浩歎歲丁酉始得
築婉孌草堂於二陸遺址故有長者爲營栽竹地中年
方愜住山心之句然山中亦不能如道家保鍊吐納以
嗇餘年即佛藏五千卷隨讀隨輟惟喜與鄰翁院僧談
接花藝果種朮劚苓之法其餘一味安穩本色而已嘗
作臨江仙一詞云婉孌北山松樹下石根結箇岩阿巧
藏精舍恰無多尚餘檐隙地種竹與栽梧高臥不須愁
客至客來野笋山蔬一瓢濁酒儘能沽倦時呼寉舞醉
後倩僧扶(陳繼儒岩栖幽事)
四時之景無如初夏余嘗夜歸作攤破浣溪沙云梓樹
花香月半明棹歌歸去蟪蛄鳴曲曲柳塘茅屋矮挂漁
罾笑指吾廬何處是一池荷葉小橋横燈火紙窗修竹
裏讀書聲(岩栖幽事)
維揚張世文著詩餘圖譜絶不似嘯餘譜詞體明辨之
舛錯而爲之規規矩矩眞填詞家功臣也其自製鵲踏
枝有云紫燕雙飛深院靜寶枕紗幮睡起嬌如病一線
碧煙縈藻井小鬟茶進龍香餅又斜日高樓明錦幕樓
上佳人癡倚闌干角心事不知緣底惡對花珠淚雙雙
落新蒨藴藉更足振起一時(古今詞話)
卓珂月自負逸才詞統一書蒐采鑒别大有廓清之力
乃其自運去宋人門廡尚遠神韻興象都未夢見(花草蒙拾)
王次回喜作小豔詩最多而工疑雨集二卷見者沁入
肝脾里俗爲之一變幾於小元白云詞不多作而善改
昔人詞殊有加毫頰上之致如秋千改徐文長云多嬌
最愛鞵兒淺有時立在秋千板板已窄稜稜猶餘三四
分一鈎渾玉削紅繡幇兒雀休去步香堤游人量印泥
起句已比舊作較穩換頭紅絨止半索繡滿幇兒雀僅
能刻畫其纖改語則見其晳而直矣且雀不可以紅絨
繡乃以絨繡雀於紅幇上耳亦改語爲是其别意改洪
叔璵云花露漲冥冥欲雨還晴薄羅衫子著來輕解道
明朝寒食近且莫成行花下酒頻傾纖手重增十三絃
畔訴離情又得一宵相伴也無限丁寧比洪作止存三
句詞意俱換幾於虞允文用王權之卒不止李太尉入
北軍也其茉莉改劉叔安云簾櫳午寂正陰陰窺見後
堂芳樹綠徧長叢花事杳忽接瓊葩丰度豔雪肌膚蕊
珠標格銷盡人間暑還憂風日曲屏羅幕遮護長記歌
酒闌珊微聞暗麝笑覓衣沾露月没闌干天似水相伴
謝孃窗戶浴後輕鬟凉生滑簟總是牽情處惹人幽夢
枕邊零亂如許起處簾中堂後綠陰菴藹說花時已覺
有情豔雪蕊珠狀花之色暗麝狀花之香鬟間簟上枕
邊舉護花者之張設戴花者之神情摹擬畢到語復俊
麗可謂詞中聖手所用劉語不過四句此可竟稱次回
作也(詞筌)
吳魯于孝廉能詩善書築墅南郭盡泉池澗石亭臺花
竹之勝小詞瀟灑絶俗自比稼軒有和稼軒卜算子詞
云性嬾不衣冠地僻無車馬誰與山翁作往還五月披
裘者高枕石爲牀劇飲盆爲瓦不讓羲皇已上人五柳
先生也倦放林逋寉嬾策山公馬千尺長廊水一方猶
羨舟居者地僻蘚侵階屋老松生瓦門外人來問主人
山水之間也(詞衷)
沈天羽四集中有别集自謂有鉥腸鏤腎之妙吾最喜
其意致相詭言語妙天下數語爲詩餘别開生面然亦
有刻意纖巧致離本旨不無竒過得庸深極反淺之病
岷源濫觴不得不歸咎别集二字(詞衷)
陳大樽文高兩漢詩軼三唐蒼勁之氣與節義相符乃
湘眞一集風流婉麗如此傳稱河南亮節作字不勝綺
羅廣平鐵心梅賦偏工清豔於黃門益信(蘭皋集)
明季詞家競起然妙麗惟湘眞閣江蘺檻諸什如咏斜
陽則云弄晴催薄暮咏黃昏則云青燈冷碧紗煙盡半
晌愁難定咏五更則云愁時如夢夢時愁角聲到小紅
樓咏杏花則云微寒著處不勝嬌一番弄雨花梢咏落
花則云玉輪碾平芳草半面惱紅妝咏春閨則云幾度
東風人意惱深深院落芳心小咏豔情則云難去難去
門外尺深花雨皆黃門意到之句(古今詞話)
夏存古燭影搖紅云辜負天公九重上有春如海佳期
一夢斷人腸靜倚銀釭待隔浦紅蓮堪采上扁舟傷心
欸乃梨花帶雨柳絮迎風一番愁債回首當年綺樓畫
閣生光彩朝彈瑶瑟夜銀箏歌舞人常在一自變遷陵
谷黯消魂難再金釵十二珠履三千淒凉千載遺珠零
璧諸選不收偶列於此(玉樊堂稿)
詞至雲間幽蘭湘眞諸集言内意外已無遺議所謂華
亭腸斷宋玉魂消稱諸妙合謂欲專詣所微短者長篇
不足耳北宋諸家大率如是正如嘉州右丞不能爲工
部之五七排體自足名家(遠志齋)
相傳黃山逸客行香子一闋云俊翮無聲飢掠寒庭滿
樛枝鳥雀皆驚惜哉不中狙擊秦嬴恨筑參差椎孟浪
劍縱横汝鶻來聽休恥無能問何如繡臂金鈴空拳未
往氣巳崢嶸任破長空没孤影攪青冥云見一鶻擊鳥
不中而旁爲之歎惜者惜不得作者姓名然其詞自足
傳也(詩餘五集)
徐小淑絡緯吟其爲絶句也盖賢乎其爲近體也其爲
樂府也盖賢乎其爲近體絶句也乃其爲長短句也盖
賢乎其爲開元諸家也如中調霜天曉角爲歸舟之作
有云露浥芙蓉茜翠澀枯棠瓣傍疎柳西風幾點行行
尚緩家在碧雲天半念歸舟游子一片鄉心撩亂對旅
鴈沙汀盼殺白蘋秋苑小淑善繪事此爲畫中詞詞中
畫吾不能辨(董斯張)
吳江葉仲韶之配沈宜修字宛君一女名紈紈字昭齊
有愁言集一女名小鸞字瓊章有返生香集宛君浣溪
沙云淡薄輕陰拾翠天細腰柔似柳飛緜吹簫閒向畫
屏前詩句半緣芳草斷鳥啼多爲杏花殘夜寒紅露濕
秋千紈紈浣溪沙云幾日輕寒嬾上樓重簾低控小銀
鈎東風深鎖一窗幽晝永半消春寂寂夢殘獨語思悠
悠近來長自只知愁小鸞南柯子云門掩瑶琴靜窗消
畫卷閒半庭香霧繞闌干一帶淡煙紅樹隔樓看雲散
青天瘦風來翠袖寒嫦娥眉又小檀彎照得滿階花影
只難攀虞美人云深深一點紅光小薄縷微煙裊錦屏
斜背漢宫中曾照阿嬌金屋淚痕濃朦朧穗落輕煙散
顧影渾無伴愴然午夜漫凝思恰似去年秋夜雨窗時
填詞甚富盡稱令暉道韞萃於一門惜乎天靳之以年
也(午夢堂集)
王修微初爲青樓後爲黃冠詞集甚富皆言情之作多
有俳調其懷譚友夏如夢令云月到閒庭如晝修竹長
廊依舊對影黯無言欲道别來清瘦春驟春驟風底落
紅僝僽(竹窗詞選)
廬州少婦張嫺倩作子夜歌云落花風捲愁難歇枝頭
燕翦裁桃葉花氣沁蘭香游絲挂綠窗蕉青鸞翅影草
碧龍鬚冷無語倚瑶琴閒花在膽瓶雖綠窗自怨不失
貞靜(伊人思)
張倩倩沈宛君之姑之女歸宛君弟君庸宛君季女瓊
章兒時寄養舅家以倩倩為母倩倩工詩詞作即棄去
瓊記憶其數首瓊章亡宛君悼其女追懷倩倩為之作
傳併錄瓊章所記詩詞附傳中有寒夜懷君庸蝶戀花
云漠漠輕隂籠竹院細雨無情淚濕霜花面試問寸腸
何樣斷殘紅碎綠西風片千徧相思纔夜半又聽樓前
叫過傷心鴈不恨天涯人去遠三生緣薄吹簫伴(午夢堂集)
洪武中吳江沈韶游襄漢歸舟次九江登琵琶亭月下
髣髴聞歌聲明日復往徙倚亭中一麗人冉冉來二小
姬前導韶拜問之曰漢主陳友諒之婕妤鄭婉娥也年
二十而死殯此亭旁二侍女一名鈿蟬一名金鴈皆當
時殉葬者命取酒共飲歌念奴嬌一闋曰即昨夕郎所
聞也詞云離離禾黍歎江山依舊英雄塵土石馬銅駝
荆棘裏閱徧幾番寒暑劍戟灰飛旌旗鳥散底處尋樓
櫓喑啞叱詫只今猶說西楚憔悴玉帳虞兮燈前掩面
雙淚飛紅雨鳳輦羊車行不返九曲愁腸漫苦梅瓣凝
妝楊花翻雪回首成終古翠螺青黛絳仙慵畫眉嫵又
口占一律贈韶云鳳䑵龍舟事已空銀屏金屋夢魂中
黃蘆晩日烘殘壘碧草寒煙鎖故宫隧道魚燈油欲燼
妝臺鸞鏡匣長封憑君莫話興亡事淚濕臙脂損舊容
與韶談元末羣雄興廢及偽漢宫中事歴歴如見臨别
以金條脱為贈同游梁生作琵琶佳遇歌(樂府紀聞)
嘗論前代諸詞家文成之於元獻猶蘭亭之似梓澤也
新都之於廬陵猶弘治之似伯玉也瑯琊之於眉山猶
小令之似大令也公謹之於幼安猶宣武之似司空也
逮黃門舍人之於屯田待制直如曹劉之與蘇李遂覺
後來益工世有解人應不河漢斯言(詞衷)
周東遷三百篇音節始廢至漢而樂府出樂府不能代
民風而歌謠出六朝至唐樂府又不勝詰屈而近體出
五代至宋近體又不勝方板而詩餘出唐之詩宋之詞
甫脱穎而已徧傳歌工之口元世猶然今則盡廢矣觀
唐以後詩之腐澁反不如詞之清新使人怡然適性是
不獨天資之高下學力之淺深各殊要亦氣運人心有
日新而不能已者故詩至於餘而詩亡詩至於餘而詩
復存也(詞統序略)
御選歴代詩餘卷一百二十
