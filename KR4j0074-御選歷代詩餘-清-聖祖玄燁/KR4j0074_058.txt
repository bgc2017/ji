欽定四庫全書
御選歴代詩餘卷五十八目錄(九十五字)
水調歌頭(上)
蘇舜欽
蘇軾(三首)
葛勝仲
周紫芝
蔡伸
葉夢得(五首)
趙師俠
趙長卿
李綱
曾覿
侯寘
辛棄疾(十三首)
張孝祥(四首)
韓元吉
朱熹(二首)
崔與之
劉克莊(二首)
王千秋
王炎
方岳(五首)
馮取洽
王以寕
吳文英
覃懷高
蔡松年
王庭筠
趙秉文
段克已(二首)
雷淵
元好問(三首)
趙孟頫
羅慶
唐桂芳
李孝光
前調(又一體)
蘇軾
賀鑄
毛滂(二首)
葛勝仲
葛郯(三首)
吕渭老
趙師俠
趙長卿
李綱(四首)
御選歴代詩餘卷五十八目錄
欽定四庫全書
御選歴代詩餘卷五十八(九十五字)
司經局洗馬掌局事兼翰林院修撰加二級(臣)王奕清奉
旨校刊
水調歌頭(上)
(水調隋唐時曲名水調歌者一曲之名如稱河傳曰水調河傳蜀王衍泛舟閬中亦自製水調銀漢)
(曲是也歌頭又曲之始音如六州歌頭氐州第一之類姜䕫填此詞名為花犯念奴吳文英名為江)
(南好皆此調也一名凱歌雙調九十五字)
水調歌頭(滄浪亭)蘇舜欽
瀟灑太湖岸淡泞洞庭山魚龍隐處煙霧深鎖渺瀰間
方念陶朱張翰忽有扁舟急槳撇浪載鱸還落日暴風
雨歸路遶汀灣丈夫志當景盛耻疎閒壯年何事憔
悴華髮改朱顏擬借寒潭垂釣又恐相猜鷗鳥不肻傍
青綸刺棹穿蘆荻無語看波瀾
前調(和别子由)蘇軾
安石在東海從事鬢驚秋中年親友難别絲竹緩離愁
一旦功成名遂凖擬東還海道扶病入西州雅志因軒
冕遺恨寄滄洲歲云暮須早計要褐裘故鄉歸去千
里佳處輒遲留我醉歌時君和醉倒君須扶我惟酒可
忘憂一任劉玄德相對臥高樓
前調(遺章質夫家善琵琶者)蘇軾
昵昵兒女語燈火夜微明恩冤爾汝來去彈指淚和聲
忽變軒昂勇士一鼓填然作氣千里不留行回首暮雲
遠飛絮攪青冥衆禽裏真彩鳳獨不鳴躋攀寸步千
險一落百尋輕煩子指間風雨置我腸中冰炭起坐不
能平推手從歸去無淚與君傾
前調(子由徐州中秋作)蘇軾
離别一何久七度過中秋去年東武今夕明月不勝愁
豈憶彭城山下同泛清河古汴船上載凉州鼓吹助清
賞鴻鴈起汀洲坐中客翠羽帔紫綺裘素娥無賴西
去曾不為人留今夜清尊對客明夜孤帆水驛依舊照
離憂但恐同王粲相對永登樓
前調(泛舟)葛勝仲
夜泛南溪月光影冷涵空棹飛穿碎金電翻動水精宫
横管何妨三弄重醑仍須一斗知費幾青銅坐久桂花
落襟䄂覺香濃庾公閣子猷舫興應同從來好景良
夜我輩最情鍾但恐仙娥以後嫌我塵容俗狀清境不
相容擊汰同情賞賴有紫溪翁
前調(登白鷺亭)周紫芝
歲晩念行役江闊渺風煙六朝文物何在回首更凄然
倚盡危樓傑觀暗想瓊枝璧月羅韤步承蓮桃葉山前
鷺無語下寒灘潮寂寞浸孤壘漲平川莫愁艇子何
處煙樹杳無邊王謝堂前雙燕空繞烏衣門巷斜日草
連天只有臺城月千古照嬋娟
前調蔡伸
相逢非草草分袂太匆匆征裘淚痕浥徧眸子怯酸風
天際孤帆難駐柳外香軿望斷雲雨各西東回首重城
遠樓觀暮煙中黯銷魂思陳事已成空東郊勝賞歸
路騎馬踏殘紅月下一尊芳酒凭檻清歌幾曲别後少
人同為問桃花面一笑為誰容
前調(湖光亭落成)葉夢得
修眉埽遥碧清鏡走回流堤外柳煙深淺碧瓦起朱樓
分付平雲千里包卷騷人遺思春色入簾鈎桃李盡無
語波影動蘭舟念謝公平生志在滄洲登臨漫懷風
景佳處每難酬却歎從來賢士如我與公多矣名迹竟
誰留惟有尊前醉何必問消憂
前調(中秋)葉夢得
河漢下平野香霧捲西風倚空千嶂横起銀闕正當中
常恨年年此夜醉倒歌呼誰和何事與君同莫恨歲華
晩容易感梧桐攬清影君試與問天公遥知玉斧初
斵重到廣寒宫付與孤光千里不遣微雲點綴為我洗
長空老去狂猶在應未笑衰翁
前調(九月望日與客習射西園)葉夢得
霜降碧天静秋事促西風寒聲隐地初聽中夜入梧桐
起瞰高城回望寥落關河千里一醉與君同疊鼓閙清
曉飛騎引雕弓歲將晩客争笑問衰翁平生豪氣安
在走馬為誰雄何似當筵虎士揮手弦聲響處雙鴈落
遥空老矣真堪媿回首望雲中
前調(濠州觀魚臺作)葉夢得
渺渺楚天闊秋水去無窮兩涯不辨牛馬輕浪舞回風
猶倚高樓一笑圉圉遊魚來往還戲此波中危檻對千
里落日照晴空子非我安知我意真同鵬飛鵾化何
有滄海漫沖融堪笑磻溪遺老白首直鈎溪畔歲晩忽
衰翁功業竟安在徒自兆非熊
前調葉夢得
江海渺千里飄蕩歎流年等閒疋馬相過乘興却翛然
十載悲歡如夢撫掌驚呼相語往事盡飛煙此會真難
偶此醉且留連酒方半誰輕便動離絃我歌未闋公
去明日復山川空有高城危檻縹緲當筵清唱餘響落
尊前細雨黃花後飛鴈點遥天
前調(煙雨觀)趙師俠
江流清淺外山色有無中平田坡岸廻曲一目望難窮
波面輕鷗容與沙際野航横渡不信畫圖工路入神仙
宅翠鎖梵王宫俯晴郊增勝㮣氣横空雲林城市層
列知有幾重重更上危亭高處徙倚闌干虚敞象緯逼
璇穹要盡無邊景煙雨看空濛
前調(元日客寕都)趙長卿
離愁晩如織托酒與消磨奈何酒薄愁重越醉越愁多
忍對碧天好夜皓月流光無際光影轉庭柯有恨空垂
淚無語但悲歌因凝想從别後促雙蛾春來底事辜
負紫袖與紅鞾速整雕鞍歸去著意淺斟低唱細看小
婆娑萬蕊千花裏一任玉顔酡
前調李綱
物我本虛幻世事若俳諧功名富貴當得須是箇般才
幸有山林雲水造物端如有意分付與吾儕寄語舊猿
鶴不用苦相猜醉中適一杯盡復一杯坐間有客超
詣言笑可忘懷况是清風明月如會幽人高意千里自
飛來共笑陶彭澤空對菊花開
前調(和南劒薛倅)曾覿
長樂富山水杖屨足追遊故人千里西望雙劒黯迴眸
多謝扁舟乘興慰我天涯羇思何必羡封侯暮雨疎簾
捲爽氣颯如秋送征鴻浮大白倚危樓參横月落耿
耿河漢近人流堪歎人生離合後日征鞍西去别語却
從頭老矣江邊路清興漫悠悠
前調(上饒送程伯禹尚書)侯寘
凉吹送溪雨落日散汀鷗暮天空闊無際層巘綠蛾浮
上印初辭藩寄拂袖欣還故里歸騎及中秋倚杖飽山
閣回首翠微樓一區宅千里客舊從遊甘棠空有餘
蔭誰觧挽公留翰墨文章獨步富貴功名餘事當代仰
風流暫蠟登山屐終作濟川舟
前調辛棄疾
我飲不須勸正怕酒尊空别離亦復何恨此别恨匆匆
頭上貂蟬貴客花外麒麟高塜人世竟誰雄一笑出門
去千里落花風孫劉輩能使我不為公余髮種種如
是此事付渠儂但得平生湖海除了醉吟風月此外百
無功毫髮皆帝力更乞鑑湖東
前調(盟鷗)辛棄疾
帶湖吾甚愛千丈翠匳開先生杖履無事一日走千回
凡我同盟鷗鷺今日既盟之後來往莫相猜白鶴在何
處嘗試與偕來破青萍排翠藻立蒼苔窺魚笑汝癡
計不觧舉吾杯廢沼荒丘疇昔明月清風此夜人世幾
歡哀東岸綠隂少楊柳便須栽
前調(謝湯朝美司諫)辛棄疾
白日射金闕虎豹九關開見君諫疏頻上談笑挽天回
千古忠肝義膽萬里蠻煙瘴雨往事莫驚猜政恐不免
耳消息日邊來笑吾廬門掩草徑封苔未應兩手無
用要把蟹螯杯說劒論詩餘事醉舞狂歌欲倒老子頗
堪哀白髮寕有種一一醒時栽
前調(和王政之吳江觀雪)辛棄疾
造物故豪縱千里玉鸞飛等閒更把萬斛瓊粉盖玻瓈
好卷垂虹千丈只放冰壺一色雲海路應迷老子舊遊
處回首夢耶非謫仙人鷗鳥伴兩忘機掀髯把酒一
笑詩在片帆西寄語煙波舊侣聞道蓴鱸正美休裂芰
荷衣上界足官府汗漫與君期
前調(九日遊雲洞)辛棄疾
今日復何日黃菊為誰開淵明漫愛重九胷次正崔嵬
酒亦關人何事政自不能不爾誰遣白衣來醉把西風
扇随處障塵埃為公飲須一日三百杯此心高處東
望雲氣見蓬萊翳鳳驂鸞公去落佩倒冠吾事抱病且
登臺歸路踏明月人影共徘徊
前調(題張晉英玉峰樓)辛棄疾
木末翠樓出詩眼巧安排天公一夜削出四面玉崔嵬
疇昔此山安在應為先生見晩萬馬一時來白鳥飛不
盡却帶夕陽回勸君飲左手蟹右手杯人間萬事變
滅今古幾池臺君看莊生達者猶對山林皋壤哀樂未
忘懷我老尚能賦風月試追陪
前調辛棄疾
四坐且勿語聽我醉中吟池塘春草未歇高樹變鳴禽
鴻鴈初飛江上蟋蟀還來牀下時序百年心誰要卿料
理山水有清音歡多少歌長短酒淺深而今巳不如
昔後定不如今閒處直須行樂良夜更教秉燭高會惜
分隂白髮短如許黃菊倩誰簮
前調(賦傅巖叟悠然閣)辛棄疾
歲歲有黃菊千載一東籬悠然政須兩字長笑退之詩
自古此山元有何事當時纔見此意有誰知君起更斟
酒我醉不須辭回首處雲正出鳥倦飛重來樓上一
句端的與君期都把軒牎寫徧更使兒童誦得歸去來
兮辭萬卷有時用植杖且耘耔
前調(三山被召陳端仁飲餞)辛棄疾
長恨復長恨裁作短歌行何人為我楚舞聽我楚狂聲
余既滋蘭九畹又樹蕙之百畮秋菊更餐英門外滄浪
水可以濯吾纓一杯酒問何似身後名人間萬事毫
髮常重泰山輕悲莫悲生離别樂莫樂新相識兒女古
今情富貴非吾事歸與白鷗盟
前調辛棄疾
折盡武昌柳挂席上瀟湘二年魚鳥江上笑我往來忙
富貴何時休問離别中年堪恨憔悴鬢成霜絲竹陶寫
耳急羽且飛觴序蘭亭歌赤壁繡衣香使君千騎鼓
吹風采漢侯王莫把離歌頻唱可惜南樓佳處風月巳
凄凉在家貧亦好此語試平章
前調(送信守王桂發)辛棄疾
酒罷且勿起重挽使君鬚一身都是和氣别去意何如
我輩情鍾休問父老田頭說伊淚落獨憐渠秋水見毛
髮千尺定無魚望青闕左黃閣右紫樞東風桃李陌
上下馬拜除書屈指吾生餘幾多病妨人痛飲此事正
愁余江湖有歸鴈能寄草堂無
前調(送鄭厚卿赴衡州)辛棄疾
寒食不少住千騎擁春衫衡陽石鼓城下記我舊停驂
襟以瀟湘桂嶺帶以洞庭青草紫盖屹西南文字起騷
雅刀劒化新蠶看使君於此事定不凡奮髯抵几堂
上尊俎自高談莫信君門萬里但使民歌五袴歸詔鳳
凰銜君去我誰飲明月影成三
前調(舟次揚州)辛棄疾
落日暗塵起邊馬獵清秋漢家組練十萬列艦聳層樓
誰道投鞭飛渡憶昔鳴鏑血汚風雨佛貍愁季子正年
少匹馬黑貂裘今老矣搔白首過揚州倦遊欲去江
上手種橘千頭二客東南名勝萬卷詩書事業嘗試與
君謀莫射南山虎直覓富民侯
前調(隐静寺觀雨)張孝祥
青嶂度雲氣幽壑舞回風江神助我雄觀喚起碧霄龍
電掣金蛇千丈雷震靈鼉萬疊洶洶欲崩空盡瀉銀潢
水散入寶蓮宫坐中客凌積翠看犇洪人間應失匕
筯惟我獨從容淨洗從來塵垢潤及無邊枯槁造物不
言功天宇忽開霽日在五雲東
前調(汪德邵無盡藏樓)張孝祥
淮楚襟帶地雲夢澤南州滄江翠壁佳處突兀起紅樓
憑仗使君胸次為問仙翁何在長嘯俯清秋試遣吹簫
看騎鶴恐來遊欲乘風凌萬頃泛扁舟山高月小霜
降凛凛不能留一弔周郎羽扇尚想曹公横槊興廢兩
悠悠此意無盡藏分付水東流
前調(桂林中秋)張孝祥
今夕復何夕此地過中秋賞心亭上喚客追憶去年遊
千里江山如畫萬井笙歌不夜狹路看鼇頭玉界湧銀
闕珠箔捲瓊鈎馭風去忽吹到嶺南州去年明月依
舊還照我登樓樓下水明沙淨樓外參横斗轉搔首思
悠悠老子興不淺聊復少淹留
前調(過瀟湘寺)張孝祥
濯足夜灘急晞髮北風凉吳山楚澤行盡只欠到瀟湘
買得扁舟歸去此事天公付我六月下滄浪蟬蛻塵埃
外蝶夢水雲鄉製荷衣紉蘭佩把萍房湘妃起舞一
笑撫瑟奏清商喚起九歌忠憤拂拭三閭文字還與日
争光莫遣兒輩覺此樂未渠央
前調(九日次辛稼軒韻)韓元吉
今日俄重九莫負菊花開試尋高處㩦手躡屐上崔嵬
放目蒼崖萬仞雲護曉霜成陣知我與君來古寺倚修
竹飛檻絶塵埃笑談間風滿座酒盈杯仙人跨海休
問隨處是蓬萊落日平園西望鼓角秋聲悲壯戲馬但
荒臺細把茱萸看一醉且徘徊
前韻(次袁機仲韻)朱熹
長記與君别丹鳳九重城歸來故里愁思悵望渺難平
今夕不知何夕得共寒潭煙艇一笑俯空明有酒徑須
醉無事莫關情尋梅去疎竹外一枝横與君吟風弄
月端不負平生何處車塵不到有箇江天如許争肻換
浮名只恐買山隐却要鍊丹成
前調朱熹
江水浸雲影鴻鴈欲南飛攜壺結客何處空翠渺煙霏
塵世難逢一笑况有紫萸黃菊堪插滿頭歸風景今朝
是身世昔人非酬佳節須酩酊莫相違人生如寄何
事辛苦怨斜暉無盡今來古往多少春花秋月那更有
危機與問牛山客何必淚沾衣
前調崔與之
萬里雲間戍立馬劒門關亂山極目無際直北是長安
莫苦當年塗炭漸靖遠疆鋒鏑天道久應還手寫留屯
奏炯炯寸心丹對青燈搔白髮漏聲殘老來勲業未
就妨却一身閒梅嶺綠隂青子蒲澗清泉白石怪我舊
盟寒烽火平安夜歸夢到家山
前調(遊蒲澗追和崔菊坡韻)劉克莊
敕使竟空返公不出梅關當年玉座記憶側席問平安
羽扇尉佗城上野服仙遊閣下遼鶴幾時還賴有蜀耆
舊健筆與書丹青油士珠履客各彫殘四方蹙蹙靡
騁獨此尚寬閒丞相祠堂何處太傅石碑墮淚木老瀑
泉寒往者不可作置酒且登山
前調(和菊坡韻)劉克莊
落日幾呼渡佳夕每留關有時來照清淺鬢雪似潘安
一曲親蒙君賜兩岸更無人跡惟見鷺飛還隙地欠栽
接蕉荔雜黃丹柳全疎松尚幼怕摧殘旁人笑我癡
計管鑰費防閑翁意在乎林壑客亦知夫水月滿腹貯
清寒賦咏差有媿赤壁與滁山
前調(九日)王千秋
壯日遇重九躍馬恣歡遊如今何事多感霜鬢不禁秋
目斷五陵臺路無復登高千騎鼓吹簇輕裘霜露下南
國淮漢遶神州釣松鱸斟郢酒聽吳謳壯心鑠盡今
夕重見紫茱羞月落笳鳴沙磧烽静人耕榆塞此志恐
悠悠擬欲墮清淚生怕菊花愁
前調(夜泛湘江)王炎
江月冷如水江水碧於空晩來一霎過雨為我洗秋容
悄悄四山人静凛凛三更露下天闊叫孤鴻喚醒篷牎
夢身在水晶宫揖湘妃招月姊御清風素琴韻遠不
覺醉眼杏花紅禹穴騎鯨仙去東海釣鼇人遠此意與
誰同倚柁一長嘯幽壑舞魚龍
前調(九日醉中)方岳
左手紫螯蟹右手綠螺杯古今多少遺恨俯仰已塵埃
不共青山一笑不與黃花一醉懷抱向誰開舉酒屬吾
子此興正崔嵬夜何其秋老矣盍歸來試問先生歸
否茅屋欲生苔窮則簞瓢陋巷達則鼎彛清廟吾意兩
悠哉寄語雪溪外鷗鷺莫驚猜
前調(平山堂用東坡韻)方岳
秋雨一何碧山色倚晴空江南江北愁思分付酒螺紅
蘆葉篷舟千里菰菜蓴羹一夢無語寄歸鴻醉眼渺河
洛遺恨夕陽中蘋洲外山欲暝斂眉峰人間俯仰陳
迹歎息兩仙翁不見當時楊柳只是從前煙雨磨滅幾
英雄天地一孤嘯匹馬又西風
前調(九日多景樓)方岳
醉我一壺玉了此十分秋江濤還似當日擊楫渡中流
問訊重陽煙雨俯仰人間今古此意渺滄洲天地幾今
夕舉白與君浮舊黃花新白髮笑重遊滿船明月猶
在何日大刀頭誰跨揚州鶴去已怨故山猿老借箸欲
前籌莫倚闌干北天際是神州
前調(壽趙文昌)方岳
剡曲一篷月乘興到人間蓬萊山在何處鶴骨不禁寒
胸有雲門禹穴筆有禊亭晉帖風露洗脾肝秋入紫宸
殿磨玉寫琅玕問何如趨瑣闥繫狨鞍江濤今已如
此可奈寸心丹我宋與天無極公等如春難老王氣自
龍蟠勲業付浯石留與世人看
前調(别廬山題龍湖閣)方岳
宇宙一杯酒暝色倚重湖青山杳杳何處煙水渺愁予
别岸風濤噴薄半夜魚龍悲嘯能撼我詩無李白醉不
醒喚起問何如是耶非天莽蒼雪模糊蒼顏白髮如
此空復笑今吾寄語鷺朋鷗侣好在風餐水宿底處不
煙蕪吾亦從此逝從我者誰歟
前調(社後三日邀登北山)馮取洽
雪霽春已半露重午方暄一笻拄上高絶便覺眼前寬
指點數家樓閣撿校一川花柳綠水接青煙巒岫競圍
遶風日更清妍閙媒蜂紛使蝶菜花繁少年正爾行
樂誰復顧華顛自有此丘此坂那得遊人簫鼓暖響出
中天歸步不妨晩恰則月初弦
前調(裴公亭懷古)王以寕
歲歲橘洲上老葉舞愁紅西山光翠依舊影落酒杯中
人在子亭高處下望長沙城郭獵獵酒帘風遠水湛寒
碧獨釣綠蓑翁懷往事追昨夢轉頭空孫郎前日豪
健頤指五都雄起擁奇才劒客十萬銀戈赤幘歌鼓壯
軍容何似裴相國談道老圭峰
前調(賦方泉望湖樓)吳文英
屋下半流水屋上幾青山賞心千里明鏡入座玉光寒
雲起南峰未雨雲歛北峰初霽健筆寫青天俯瞰古城
堞不礙小闌干繡鞍馬輭紅路乍回班層梯影轉亭
午信手展緗編殘照遊船收盡新月畫簾纔卷人在翠
壺間天際笛聲起塵世夜漫漫
前調(遊武夷)覃懷高
翠蕤插雲表初意隔仙凡臨風據案一見邂逅似開顏
幾欲挐舟九曲便擬捫參絶頂直下俯塵寰聊此稅吾
駕贏得片時閒問仙人緣底事去不還長風浩浩何
許清夢杳難攀只有蒼煙古木好在清湍白石依舊畫
圖間回首武夷路杳靄没雲鬟
前調蔡松年
雲間貴公子玉骨秀横秋十年流落冰雪香靄紫貂裘
燈火春城咫尺曉夢梅花消息蠒紙寫銀鈎老矣黃塵
眼如對白蘋洲世間物惟有酒可忘憂蕭閒一段歸
計佳處著君侯翠竹江村月上但要綸巾鶴氅來往亦
風流醉墨薔薇露灑徧酒家樓
前調王庭筠
秋風秃林葉却與鬢生華十年長短亭裏落日冷邊笳
飛鴈白雲千里况是登山臨水無賴客思家獨鶴歸何
晩已復滿林鴉望蓬山雲海闊浩無涯安期玉舄何
處袖有棗如瓜一笑那知許事且看尊前故態耳熱眼
生花肝肺出芒角潄墨作枯槎
前調趙秉文
四明有狂客呼我謫仙人俗緣千劫不盡回首落紅塵
我欲騎鯨歸去只恐神仙官府嫌我醉時嗔笑拍羣仙
手幾度夢中身倚長松聊拂石坐看雲忽然黑霓落
手醉舞紫毫春寄語滄浪流水曾識閒閒居士好為濯
冠巾却返天台去華髮散麒麟
前調段克巳
清秋好天氣禾黍巳登場羣心思答神貺吉日復辰良
神既來兮庭宇颯颯西風吹雨仙仗儼長廊巫覡傳神
語出戶舞倀倀刲肥羜瀝桂酒奠椒漿一年好處須
記此樂最難忘風外淵淵簫鼓醉飽滿城黎庶顚倒臥
康莊夜久羣動息風散一簾香
前調段克已
雙龍隠扶輦千騎縱翺翔雲旌翠蕤摩蕩遥指白雲鄉
風馭飄飄高舉雲駕攀留無處煙霧杳茫茫小立西風
外似聽珮鏘鏘暮天長秋水闊遠山蒼歸途正踏明
月醉語說豐穰但願明年田野更比今年多稼神貺詎
能忘君可多釃酒吾復有新章
前調(元好問李獻能游玉華谷少姨祠於壁間得漢末田疇詩)雷淵
雲山有宫闕浩蕩玉華秋何年鸑鷟同侣清夢入真遊
細看詩中元鼎似道區區東井冠帶事崑丘壊壁涴風
雨醉墨失蛟虯問詩仙緣底事媿幽州知音定在何
許此語為誰留世外青天明月世上紅塵白日我亦厭
囂湫一笑拂衣去崧頂坐垂鈎
前調元好問
山家釀初熟取醉不論錢清溪留飲三日魚鳥亦欣然
見說玉華詩老袖有忘憂萱草牛背穩於船鐵笛久埋
没雅曲竟誰傳坐蒼苔敧亂石耿無眠長松夜半悲
嘯笙鶴下遥天天上金堂玉室地下石城瓊壁别有一
山川把酒問明月今夕是何年
前調元好問
灘聲蕩高壁秋氣静雲林回頭洛陽城闕塵土一何深
前日神光牛背今日春風馬耳因見古人心一笑青山
底未受二毛侵問龍門何所似似山隂平生夢想佳
處留眼更登臨我有一卮芳酒喚取山花山鳥伴我醉
時吟何必絲與竹山水有清音
前調元好問
空濛玉華晩瀟灑古淙秋嵩高大有佳處元在玉溪頭
翠壁丹霞千丈古木寒藤兩岸村落帶林丘今日好風
色可以放吾舟百年來算惟有此翁遊山川邂逅佳
客猿鳥亦相留父老雞豚鄉社兒女籃輿竹几來往亦
風流萬事已華髮吾道付滄洲
前調(和張大經盆荷)趙孟頫
江湖渺何許歸興浩無邊忽聞數聲水調念我意悠然
莫笑盆池咫尺移得風煙萬頃來傍小牎前稀疎淡紅
翠特地向人妍華峰頭花十丈藕如船那知此中佳
趣别是一壺天倒挽翠筩釃酒醉臥碧雲深處雲影自
田田夢中呼一葉散髮看書眠
前調羅慶
雨晴山潑翠波淨水拖藍閒來共陪杖屨邂逅已成三
齒齒清泉白石步步碧桃翠竹是處輒幽探行到釣臺
下怪樹蔭空潭踏芳洲尋别館履巉巖壺天日月長
在雲氣滿東南沽得一尊濁酒喚取山花谿鳥聽我醉
中談異日再過此端為觧征驂
前調唐桂芳
武夷最佳處晴氣碧於藍遠瞻崖壑溪曲六六與三三
莫問塵生滄海休歎鶴歸華表好景且容探鐵笛破龍
睡黑雨滿深潭笑神仙留蛻骨閱空巖幾人蹭蹬不
遇太史滯周南最好擅場老子筆底文章如許何必事
清談暫憩桃花下白馬稅飛驂
前調李孝光
東湖浸南麓北蕩帶西山其中大有佳處元不減商顏
上有鴈峰千疊下有龍灘百曲别是一人寰昨夜雨新
過流水到花間一張琴一壺酒伴渠閒詩成真宰應
妒萬象入嘲訕北海尊罍依舊東里杖藜無恙未放鬢
毛斑吾亦秣吾馬不怕路盤盤
前調(又一體快哉亭)蘇軾
落日繡簾捲亭下水連空知君為我新作牎戶濕青紅
長記平山堂上敧枕江南煙雨杳杳没孤鴻認得醉翁
語山色有無中一千頃都鏡淨倒碧峰忽然浪起掀
舞一葉白頭翁堪笑蘭臺公子未觧莊生天籟剛道有
雌雄一點浩然氣千里快哉風
前調賀鑄
南國本瀟灑六代寖豪奢臺城遊冶襞牋能賦屬宫娃
雲觀登臨清夏璧月留連長夜吟醉送年華回首飛鴛
瓦却羡井中蛙訪烏衣成白社不容車舊時王謝堂
前雙燕過誰家樓外河横斗挂淮上潮平霜下檣影落
寒沙商女篷牎罅猶唱後庭花
前調(擬饒州法曹椽作)毛滂
金馬空故事方朔謾多端三千牘在玉殿何日賜清閒
難戀長安鐘漏誰借青雲咳唾拂袖且東還笑殺長纓
使復轉去秦關吾道在雖不遇面何慚雒陽年少高
論難與絳侯談富貴暫饒先手晞盡草頭秋露掩鼻出
東山且飽鯨魚膾風月過江南
前調(衢州雙石堂呈孫守)毛滂
謝安涵雅量叔夜賦剛腸清宵假寐應笑長孺臥淮陽
盡徹東平屏障不廢南樓談詠宴寢自凝香庭下一坏
土須避赤帷裳雙石健含古色照新堂百年喬木隂
下僵立兩蛟蒼目送千山爽氣簾捲一城風月杖屨合
徜徉他日峨眉秀相隔望明光
前調葛勝仲
下瀨驚船駛揮麈恐尊空誰吹尺八寥亮嚼徵更含宫
坐愛金波瀲灩影落蒲萄漲綠夜漏儘移銅回棹攜紅
袖一水帶香濃座中客馳雋辨語無同青鞵黃帽此
樂誰肻換千鍾巖壑從來無主風月故應長在賞不待
先容羽化尋煙客家有左仙翁
前調(送唯齋回舟松江)葛郯
年來慣行役楚尾又吳頭餐霞吸露何事佳處輒遲留
雲聽漁舟夜唱花落牧童横笛占盡五湖秋據牀興不
淺人在庾公樓繡簾卷曲闌暝翠鬟愁森羅萬象與
渠詩裏一時收天設四時風月地會三州山水邀我伴
浮鷗明朝起歸夢一枕過蘋洲
前調(回舟烏戍值雨復晴)葛郯
帆腹飽天際樹髮渺雲頭翠光千頃為誰來去為誰留
疑是吳宫西子淡埽修眉一抹妝罷玉匳秋中流送行
客卻立望層樓風色變堤草亂浪花愁跳珠翻沫轟
雷掣電幾時收應是陽侯薄相催我胸中錦繡清唱和
盟鷗殘霞似相貸一縷媚汀洲
前調葛郯
青銅昏水面烏帽裹山頭風濤如此天公作意巧相留
常記垂虹晩渡臥看菰蒲煙雨屈指十三秋恍若華胥
夢無語下西樓翠翻空寒入座不禁愁五絃彈盡隐
隐天末暮虹收欲伴溪翁釣艇欸乃一聲江上寒碧點
輕鷗無人阻歸興直欲邁長洲
前調呂渭老
詩人翻水盡寂寞五侯煙醉魂何在應騎箕尾列青天
記得平生談笑夾岸手栽楊柳同泛夜深船溪水還依
舊深淺半青竿小神仙殷七七許閒閒黃粱未熟經
遊都在夢魂間我厭囂塵濁味幾欲凌雲羽化雞犬不
留殘俗事丹砂冷且抱一枝安
前調(春野亭送别)趙師俠
江亭送行客腸斷木蘭舟水高風快滿目煙樹織成愁
咿軋數聲柔櫓拍塞一懷離恨指顧隔汀洲獨立蒼茫
外欲去強遲留海山長雲水闊思難收小亭深院歌
笑不忍記同遊惟有當時明月千里有情還共後會尚
悠悠此恨無重數和淚付東流
前調(中秋)趙長卿
今夕知何夕秋色正平分姮娥此際底事越樣好精神
已是天高氣肅那更清風灑灑萬里没纖雲把酒臨風
飲酒面起紅鱗歌一曲舞一曲捧金尊從他妄想老
免顦顇正紛紛我為桂花&KR0838;醉明日扶頭不起顛倒白
綸巾天欲知人意夜雨莫傾盆
前調(同德久諸季小飲)李綱
律吕自相召韶濩不難諧致君澤物古來何世不須才
幸可山林高臥袖手何妨閒處醇酒醉朋儕千里故人
駕不怕物情猜秋夜永更秉燭且銜杯五年離索誰
謂談笑豁幽懷况我早衰多病屏跡雲山深處俗客不
曾來此日埽花徑蓬戶為君開
前調李綱
如意始身退此事古難諧中年醉飲多病閒去正當才
長愛蘭亭公子弋釣溪山娱適甘旨及朋儕衰疾臥江
海鷗鳥莫驚猜酒初熟招我友共一杯碧天雲捲高
掛明月照人懷我醉欲眠君去醉醒君如有意依舊抱
琴來尚有一壺酒當復為君開
前調李綱
花徑不曾埽蓬戶為君開元戎小隊清曉佳客與同來
我為新來多瘦且恁澆花藝藥随分葺池臺多謝故人
意迂訪白雲隈暮春月修禊事會蘭齋一觴一詠何
媿當日暢幽懷况是茂林修竹映帶清流激湍山色碧
崔嵬勿復歎陳迹且為醉金杯
前調(和李似之横山對月)李綱
秋杪暑方退清若玉壺冰高樓對月天上宫殿不曾扃
散下凄然風露影照江山如晝渾覺俗緣輕弋者欲何
慕鴻羽正冥冥世間法惟此事最堪憑太虚心量聊
假棃棗制頽齡但使心安身健静看草根泉際吟蚓與
飛螢一坐小千劫無念契無生
御選歴代詩餘卷五十八
