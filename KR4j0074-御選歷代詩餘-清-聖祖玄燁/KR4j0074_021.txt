欽定四庫全書
御選歴代詩餘卷二十一目錄(五十字)
西江月
歐陽炯
司馬光
晏幾道(二首)
柳永
蘇軾(五首)
黃庭堅(三首)
晁補之
陳師道(二首)
李之儀
毛滂(三首)
葛勝仲(四首)
周紫芝(二首)
謝逸(七首)
向子諲(四首)
蔡伸
趙師俠
趙長卿(二首)
趙鼎
張掄
朱敦儒
曾覿(三首)
楊无咎
侯寘(二首)
辛棄疾(十三首)
范成大
陳三聘
葛立方
張孝祥(九首)
朱熹
王千秋(二首)
黃機(二首)
盧祖皋
高觀國
史逹祖(三首)
韓淲(二首)
汪莘
李昴英
張榘
盧炳
沈端節
吳文英(三首)
周密(三首)
王沂孫
張炎(三首)
石孝友
張景臣
曾揆
何夢桂
陳逢辰(二首)
無名氏
曹希藴
韓玉
段克已
白樸
蒲道源
劉因
劉詵
王行
劉基
張大烈
程馟
吳楨
端淑卿
前調(又一體)
黃庭堅
吳文英
前調(又一體)
程垓
御選歴代詩餘卷二十一目錄
欽定四庫全書
御選歴代詩餘卷二十一(五十字)
司經局洗馬掌局事兼翰林院修撰加二級(臣)王奕淸奉
旨校刊
西江月
(一名步虚詞雙調五十字前後平仄叶一韻)
西江月歐陽炯
水上鴛鴦比翼巧將繡作羅衣鏡中重畫遠山眉春睡
起來無力鈿雀穩簪雲髻含羞時想佳期臉邊紅豔
對花枝猶占鳳樓春色
前調司馬光
寶髻鬆鬆綰就鉛華淡淡妝成紅雲翠霧罩輕盈飛絮
游絲無定相見爭如不見有情還似無情笙歌散後
酒微醒深院月明人靜
前調晏幾道
愁黛顰成月淺啼妝印得花殘只消驚枕夜來閒曉鏡
心情更嬾醉帽簷頭風細征衫袖口香寒綠江春水
寄書難攜手佳期又晩
前調晏幾道
南苑垂鞭路冷西樓把袂人稀庭花猶有鬢邊枝且插
殘紅自醉畫幕凉催燕去香屏曉放雲歸依前青枕
夢回時試問閒愁有幾
前調柳永
鳳額繡簾高卷獸鐶朱戸頻搖兩竿紅日上花梢春睡
厭厭難覺好夢狂隨風絮閒愁濃勝香醪不成雨暮
與雲朝又是韶光過了
前調(次韻賞瑞香)蘇軾
小院朱闌幾曲重城畫鼓三通更看凝月轉光風歸去
香雲入夢翠袖爭浮大白皂羅半插斜紅燈花零落
酒香濃妙語一時飛動
前調(重九)蘇軾
點點樓頭細雨重重江外平湖當年戲馬會東徐今日
凄凉南浦莫恨黃花未吐且教紅粉相扶酒闌不必
看茱萸俯仰人間今古
前調(梅)蘇軾
玉骨那愁瘴霧冰肌自有仙風海仙時遣探芳叢倒挂
綠毛么鳳素面翻嫌粉涴洗妝不褪脣紅高情已逐
曉雲空不與梨花同夢
前調(月夜蘄水橋上)蘇軾
照夜瀰瀰淺浪横空曖曖微霄障泥未解玉驄驕我欲
醉眠芳草可惜一溪明月莫教踏碎瓊瑶解鞍敧枕
綠楊橋杜宇數聲春曉
前調(得代)蘇軾
昨日扁舟京口今朝馬首長安舊官何物與新官只有
湖山公案此景百年幾變箇中下語千難使君才氣
卷波瀾與把新詩判斷
前調(酬惠洪上人)黃庭堅
月側金盆墮水鴈回醉墨書空君詩秀色雨園葱想見
衲衣寒擁蟻穴夢魂人世楊花蹤跡風中莫將社燕
等秋鴻處處春山翠重
前調(茶)黃庭堅
龍焙頭綱春早谷簾第一泉香已醺浮蟻嫩鵝黃想見
翻匙雪浪兔褐金絲寶盌松風蟹眼新湯無因更發
次公狂甘露來從仙掌
前調黃庭堅
宋玉短牆東畔桃源落日西斜濃妝下著繡簾遮鼓笛
相催清夜轉盼驚翻長袖低徊細踏紅靴舞餘猶顫
滿頭花嬌學男兒拜謝
前調晁補之
似有如無好事多離少會幽懷流鶯過了又蟬催腸斷
碧雲天外不寄書還可恨全無夢也堪猜秋風吹淚
上樓臺只恐朱顔便改
前調(詠酴醿菊)陳師道
點點輕黃減白垂垂重露生鮮肌香骨秀月中仙雪滿
瑶臺曳練綽約却宜長見清真不假餘妍殷勤與插
小嬋娟要試尊前玉面
前調(詠榴花)陳師道
葉葉枝枝綠暗重重密密紅滋芳心應恨賞春遲不會
春工著意晩照酒生嬌面新妝睡汚臙脂憑將雙葉
寄相思與看釵頭何似
前調李之儀
醉透香濃斗帳燈深月淺回廊當時背面兩倀倀何况
臨風懷想舞柳經春底瘦遊絲到地能長鴛鴦半調
已無腸忍把么絃再上
前調毛滂
花下春藏五馬松間風落雙鳬兵厨玉帳卷酃湖人醉
碧雲欲暮歸去聊登文石翺翔便是天衢雅歌誰解
繼投壺桃李無言滿路
前調(縣圃小酌)毛滂
煙雨半藏楊柳風光初到桃花玉人細細酌流霞醉裏
將春留下柳畔鴛鴦作伴花邊蝴蝶為家醉翁醉裏
也隨他月在柳橋花榭
前調(秋夜)毛滂
雨後裌衣初冷霜前細菊渾斑觚稜淸月繡團圞萬里
長安秋晩槽下内家玉滴盤中江國金丸春容著面
作微殷燭影紅搖醉眼
前調葛勝仲
山鎮紅桃阡陌煙迷綠水人家塵容誤到只驚嗟骨冷
玉堂今夜莫對佳人錦瑟休辭洞府流霞峰迴路轉
亂雲遮歸去空傳圖畫
前調葛勝仲
靺鞨斜紅帶柳琉璃漲綠平橋人間風月正新妖不數
江南蘇小恨寄飛花簌簌情隨流水迢迢鯉魚風起
木蘭橈回棹荒雞報曉
前調葛勝仲
清樾已生晝寂孤花尚表春餘象牀雲簟燕堂虚初過
晩凉微雨珪璧新來北苑鱸魚未減東吳捧觴紅袖
透香膚不浥翔龍煙縷
前調(送弟赴定遠簿)葛勝仲
萬卷舊推鴻博一官且慰蹉跎昇平樓下賜巍科曾對
顒卬黼座燕頷從來骨貴鸞栖尚屈才多今宵且共
入無何定遠功名么麽
前調周紫芝
羅袖雲輕霧薄醉肌玉軟花柔相逢不道有春愁只道
春來微瘦一點人間深意數聲柳下輕謳帶將離恨
上歸舟腸斷月斜時候
前調(拒霜花)周紫芝
天意未教秋老花容剗地宜霜酒肌紅軟玉肌香不與
棃花同樣來伴孫郎小宴臨風為舞霓裳更深綠水
照紅妝便是采蓮船上
前調謝逸
落莫寒香滿院扶疎清影侵門雪消平墅晩煙昏睡起
嬾勻檀粉皎皎風前玉樹盈盈月下冰魂南枝春信
夜來温便覺肌膚瘦損
前調謝逸
窄袖淺籠温玉修眉淡掃遥岑行時雲霧繞衣襟步步
蓮生宫錦菊與秋煙共晩酒隨人意俱深尊前有客
動琴心醉後清狂不禁
前調(筝)謝逸
寶柱横雲鴈影朱絃隔葉鶯聲風生玉指晩寒清宫樣
輕黃袖冷飲罷尚留餘意曲終自有深情歸來江上
數峰青梅小横斜夜永
前調謝逸
青錦纏枝佩劒紫絲絡轡飛驄入關意氣喜生風年少
胸吞雲夢金闕日高露泫東華塵軟香紅爭看荀氏
第三龍春暖桃花浪湧
前調(木芙蓉二首)謝逸
曉豔最便清露晩紅偏怯斜陽移根栽近菊花傍蜀錦
翻成新樣坐客聯揮玉麈歌詞細琢瓊章從今故事
記溪堂歲歲攜壺共賞
前調謝逸
木末誰攀新萼雪消自種前庭莫嫌開過尚盈盈似待
詩人醉詠霜後最添妍麗風中更覺娉婷影搖溪水
一灣清妝罷曉臨鸞鏡
前調(梅)謝逸
密雪未知膚白夜寒已覺香清振芳堂下月盈盈踏碎
横斜疎影且醉杯中綠蟻休辭笛裏清聲東君催促
子青青滋味要調金鼎
前調(寄友)向子諲
得意穿林度水及時斫玉分金兹遊了却未來心怪我
歸遲一任居士何如學士翰林休笑薌林箇中眞味
少知音不是清狂太甚
前調向子諲
五柳坊中煙綠百花洲上雲紅蕭蕭白髮兩山翁不與
時人同夢抛却麟符虎節徜徉月下林風世間萬事
轉頭空箇裏如如不動
前調(酴醿)向子諲
紅褪小園桃杏綠生芳草池塘誰教芍藥殿春光兀似
酴醿官樣翠蓋更蒙珠幰熏爐賸熨沉香娟娟風露
滿衣裳獨步瑶臺月上
前調(夀婦)向子諲
幾見芙蓉並蒂忽生三秀靈芝千年老樹出孫枝岩桂
秋來滿地白鶴雲間翔舞綠龜葉上遊嬉齊眉偕老
更何疑箇裏自非塵世
前調蔡伸
翡翠蒙金衫子鏤塵如意冠兒持杯輕按遏雲詞别是
出塵風味莫羡雙星舊約願諧明月佳期憑肩密語
兩心知一棹五湖煙水
前調(同友廵城飲於南楚樓)趙師俠
淼淼澄清波面依依紫翠山光危欄徙倚對斜陽山影
波流蕩漾世事一翻醒醉人生幾度炎凉高情收拾
付觥觴何啻羲皇人上
前調(邀蔡堅老忠孝堂觀書)趙長卿
水滿平塘過雨洗妝紅褪芙蕖綠荷弄影蔭龜魚無限
閒中景趣瀟灑高堂䆳館那堪左右圖書凌雲賦得
似相如多少風流態度
前調(夏日有感)趙長卿
穩唱巧翻新曲靈犀密意潛通荷花香染晩來風相對
恍然如夢有恨眉尖皺碧多情酒暈生紅此愁不是
等閒濃應為仙源傾動
前調(福唐别故人)趙鼎
世態浮雲易變時光飛箭難留五年重見海東頭只有
交情似舊未盡别來深意難堪老去離愁青山迢遞
水悠悠明日扁舟病酒
前調(瑞香)張掄
翦就碧雲鬧葉刻成紫玉芳心淺香不怕峭寒侵暖徹
熏籠瑞錦花裏清芬獨步尊前勝韻難禁飛香直到
玉杯深消得厭厭痛飲
前調朱敦儒
日日深杯酒滿朝朝小圃花開自歌自舞自開懷且喜
無拘無礙青史幾番春夢紅塵多少竒才不須計較
與安排領取而今現在
前調(元宵醉中走筆)曾覿
煥爛蓮燈高下參差梅影横斜凭闌一目盡天涯雪月
交輝清夜莫惜柔荑勸酒從教醉臉生霞爛銀宫闕
對仙家一段風光如畫
前調曾覿
桂苑旋生凉思銀河左界秋高纖塵不動湛清霄皓月
照人偏好詩為情多却減酒因愁裏難消一聲羌管
夢魂勞可惜風光虚了
前調曾覿
醉伴三千珠履如登十二瓊樓壺天澄爽露華秋灩灩
金波釃酒羅扇不隨恩在佳時須要人酬麒麟畫閣
為誰留只見浮生白首
前調楊无咎
態度雪香花瘦情懷雨潤雲温故將淡墨寫精神記得
洗妝餘暈只恐妖嬈未似誰云彼此難分别來顦顇
不堪論相對無言有恨
前調侯寘
金鼎香銷沉麝碧梧影轉闌干半庭明月綺牎閒簾幕
低垂不卷一自高唐人去秋風幾許摧殘拂簷修竹
韻珊珊夢斷山長水遠
前調侯寘
豆䓻梢頭年紀芙蓉水上精神幻雲嬌玉兩眉春京洛
當時風韻金縷深深勸客雕梁簌簌飛塵主人從得
董雙成應忘瑶池宴飲
前調(采石磯戲作漁父詞)辛棄疾
千丈懸崖削翠一川落日鎔金白鷗來往本無心選甚
風波一任别浦魚肥堪鱠前村酒美重斟千年往事
已沉沉閒管興衰則甚
前調(夀范南伯知縣)辛棄疾
秀骨青松不老新詞玉佩相磨靈槎準擬泛銀河剩摘
天星幾箇奠枕樓前風月駐春亭上笙歌留君一醉
意如何金印明年斗大
前調(和楊民瞻賦丹桂韻)辛棄疾
宫粉厭塗嬌額濃妝偏壓秋花西真人醉憶仙家飛佩
丹霞羽化十里芬芳未足一亭風露先加杏顋桃臉
費鉛華終慣秋蟾影下
前調(和陳安行舍人韻)辛棄疾
風月亭危致爽管絃聲脆休催主人只是舊情懷錦瑟
傍邊須醉玉殿何曾儂去沙堤正要公來看看紅藥
又翻階趁取西湖春會
前調(三山作)辛棄疾
貪數明朝重九不知過了中秋人生有得許多愁只有
黃花如舊萬象亭中殢酒九仙閣上扶頭城鴉喚我
醉歸休細雨斜風時候
前調(夜行黃沙道中)辛棄疾
明月别枝驚鵲清風半夜鳴蟬稻花香裏說豐年聽取
蛙聲一片七八箇星天外兩三點雨山前舊時茆店
社林邊路轉溪橋忽見
前調辛棄疾
剩欲讀書已嬾只今多病長閒聽風聽雨小牎眠過了
春光大半往事數尋去鳥消愁難解連環流鶯不肯
入西園喚起畫梁飛燕
前調(木樨)辛棄疾
金粟如來出世蕊宫仙子乘風清香一袖意無窮洗盡
塵緣千種長為西風作主更居明月光中十分秋意
與玲瓏拚却今宵無夢
前調辛棄疾
醉裏且貪歡笑要愁那得工夫近來始覺古人書信著
全無是處昨夜松邊醉倒問松我醉何如只疑松動
要來扶以手推松曰去
前調(秋水瀑泉)辛棄疾
八萬四千偈後更談妙語披襟紉蘭結佩有同心喚取
詩翁來飲鏤玉裁冰著句高山流水知音胸中不受
一塵侵却怕靈均獨醒
前調(悠然閣)辛棄疾
一柱中擎遠碧兩峰傍聳高寒横陳削盡短長山莫把
一分增減我望雲煙目斷人言風景天慳被公詩筆
盡追還重上層梯一覽
前調(示兒曹)辛棄疾
萬事煙雲忽過百年蒲柳先衰而今何事最相宜宜醉
宜遊宜睡早趁催科了納更量出入收支乃翁依舊
管些兒管竹管山管水
前調辛棄疾
粉面多成醉夢霜髯能幾春秋來時送我伴牢愁一見
尊前似舊詩在陰何側畔字居羅趙前頭錦囊來往
幾時休已遣蛾眉等候
前調范成大
北客開眉樂歲東君著意華年遮風藏雨晩雲天應怕
杏梢紅淺不惜燈前放夜從教雪後留寒水晶簾箔
萬花鈿聽徹南樓曉箭
前調陳三聘
春事已濃多日遊人偏勝今年棃花寒食雨餘天鴨綠
含風浪淺翠袖半黏飛粉羅衣尚怯輕寒不辭歸路
委香鈿門外東風如箭
前調(開爐)葛立方
風送丹楓捲地霜乾枯葦鳴溪獸爐重展向深閨紅入
麒麟方熾翠帊低垂銀蒜羅幃小釘金泥笙歌送我
玉東西誰管瑶花舞砌
前調(黃陵廟)張孝祥
滿載一船明月平鋪千里秋江波神留我看斜陽喚起
粼粼細浪明日風回更好今朝露宿何妨水晶宫裏
奏霓裳準擬岳陽樓上
前調(洞庭)張孝祥
問訊湖邊春色重來又是三年東風吹我過湖船楊柳
絲絲拂面世路如今已慣此心到處悠然寒光亭下
水連天飛起沙鷗一片
前調(同僚飲餞宜齋)張孝祥
牎戸青紅尚濕主人已作歸期坐中賓客盡鄒枚盛事
他年誰繼别酒深深頻勸離歌緩緩休催扁舟明日
轉清溪好月相望千里
前調張孝祥
不識平原太守向來水北山人世間功業漫虧成華髮
蕭蕭滿鏡幸有田園故里聊分風月江城西陂西畔
晩波平袖手時來照影
前調張孝祥
冉冉寒生碧樹盈盈露濕黃花故人玉節有光華高會
仍逢戲馬世事只今如夢此身到處為家與君相遇
更天涯&KR0838;了茱萸醉把
前調(庾樓醉後和韻)張孝祥
樓外疎星映水樓頭畫燭烘簾憑高舉酒思厭厭征路
虚無指點酒興因君開闊山容向我增添一鈎新月
弄纖纖濃露花房半斂
前調張孝祥
十里輕紅自笑兩山濃翠相呼意行著脚到精廬借我
繩牀小住解飲不妨文字無心更狎鷗魚一聲長嘯
暮煙孤袖手西湖歸去
前調張孝祥
風盡灘聲未已雨來篷底先知岸邊楊柳最憐伊憶得
扁舟曾繫朝霧平吞白塔茆簷似有青旗三杯村酒
醉如泥天色寒呵且睡
前調(飲百花亭)張孝祥
落日鎔金萬頃晴嵐洗劒雙峰紫樞元是黑頭公佳處
因公愈重分得湖光一曲喚回廬岳千峰一尊今夜
偶然同早晩商巖有夢
前調朱熹
睡處林風瑟瑟覺來山月團團身心無累久輕安况有
清凉池館句穩翻嫌白俗情高却笑郊寒蘭膏元自
少陵殘好處金章不換
前調王千秋
四俊鄉臺薦鶚一䕫漕府登賢明年春晩柳如煙看取
臚傳金殿册府牙籤晝閱詞壇紫誥宵傳靑梅置酒
定無緣且放金杯瀲灩
前調王千秋
璀璨雕龍灑筆聮翩薦鶚飛書翻階紅藥試妝梳管取
不寒温樹容我一杯為夀看君九萬鵬圖髻鬟人小
串璣珠歲歲綠牎朱戸
前調(泛洞庭)黃機
漠漠波浮雲影遥遥天接山痕一聲漁唱起蘋汀名利
緣渠喚醒短棹擬攜西子長吟時弔湘靈白鷗容我
作同盟占取兩湖清影
前調黃機
撚翠低垂嫩萼勻紅倒簇繁英穠纖消得比娉婷酒入
香肌成暈簾幕陰陰牎牖闌干曲曲池亭枝頭不起
夢春酲莫遣流鶯喚醒
前調盧祖皋
燕掠晴絲裊裊魚吹水葉粼粼禁街微雨灑芳塵寒食
清明相近漫著宫羅試暖閒呼社酒酬春晩風簾幕
悄無人二十四番花信
前調高觀國
小舫半簾山色斷橋兩岸秋陰芙蓉消息已愁深紅染
雲機翠錦幾度煙波共酌半生風月關心飛來鷗鷺
是知音一笑歌邊醉醒
前調史逹祖
西月淡窺樓角東風暗落簷牙一燈初見影牎紗又是
重簾不下幽思屢隨芳草閒愁多似楊花楊花芳草
徧天涯繡被春寒夜夜
前調史逹祖
一片秋香世界幾層凉雨闌干青天不惜爛銀盤借與
先生為勸酒喚詩來酒外人言身在人間如何得似
碧雲閒且共姮娥相伴
前調史逹祖
裙褶綠羅芳草冠梁白玉芙蓉次公筵上見山公紅綬
欲銜雙鳳已向冰匳約月更來玉界乘風凌波韤冷
一尊同莫負彩舟凉夢
前調韓淲
聞道晩春時候暖風是處花飄遊人爭渡水南橋多少
池塘春草躍馬誰聯玉勒釣魚應泛蘭&KR0657;韶光何限
不逍遥輸與溪鷗野鳥
前調韓淲
脉脉蜂黃蝶粉盈盈水秀山明賣花聲裏聽吹餳佳麗
芳華韻勝下上休看舞燕惺愡一任啼鶯枕痕屏曲
夢關情酒醒春宵漏靜
前調(賦紅白梅)汪莘
紅白雖分兩色清香總是梅花蚤春風日野人家相對
伯夷柳下愛影拈將燈取惜香放下簾遮長安如此
只堪誇樂此應須賢者
前調李昴英
小鷁載池心月長虹跨水中天主人情重客留連便欲
乘風寒殿霜竹且傳秋信鏡蕖不作春妍夜凉正好
倒金船朔飲而今重見
前調張榘
春事三分之二落花庭院輕寒翠屏圍夢寶熏殘牎外
流鶯聲亂睡起猶支雪腕覺來慵整雲鬟閒拈樂府
倚闌干宿酒纔醒一半
前調盧炳
殘雪猶餘遠嶺晩煙半隱寒林溶溶春漲綠波深時有
漁人釣艇倚岸野梅墜粉蘸溪官柳搖金凭闌凝佇
酒初醒料得誰知此景
前調沈端節
一枕香消瑞腦十年漂泊江湖空餘清夢繞原廬記得
林間風度錦繡谷中舊客襟懷未肯全疎從今不要
别人扶醉擁紫雲歸去
前調(蓬萊閣看桂)吳文英
清夢重遊天上古香吹下雲頭簫聲三十六宫愁高處
花驚風驟客路羈情不斷闌干晩色初收千山濃綠
未成秋誰見月中人瘦
前調吳文英
江上桃花流水天涯芳草青山樓臺春鎖碧雲灣都入
行人望眼一鏡平波鷗去千林落日鴉還天風裊裊
送輕帆驀過星槎銀漢
前調(丙午冬至)吳文英
添線繡牀人倦翻香羅幕煙斜五更簫鼓貴人家門外
曉寒嘶馬帽壓半簷朝雪鏡開千靨春霞小帘沽酒
醉梅花夢到林逋山下
前調(春晴)周密
波影暖浮玉甃柳陰深鎖金鋪緗桃花褪燕調雛又是
一番春暮碧柱情深鳳怨雲屏夢淺鶯呼繡牎人倦
冷熏爐簾影搖搖亭午
前調(酴醿閣)周密
花氣半侵雲閣柳陰近隔春城畫闌明月按瑶箏醉倚
滿身花影翠格素虬晴雪錦籠紫鳳香雲東風吹玉
滿閒庭二十四簾春靜
前調(擬花翁)周密
情縷紅絲冉冉啼花碧袖熒熒迷香雙蝶下庭心一桁
愔愔簾影北里紅紅短夢東風雁雁前塵稱銷不過
牡丹情中半傷春酒病
前調(為趙元父賦雪梅圖)王沂孫
褪粉輕盈瓊靨護香重疊冰綃數枝誰帶玉痕描夜夜
東風不掃溪上横斜影淡夢中落莫魂消峭寒未肯
放春嬌素被獨眠清曉
前調張炎
花氣烘人尚暖珠光出海猶寒如今賀老見應難解道
江南腸斷漫擊銅壺浩歎空存錦瑟誰彈莊生蝴蝶
夢春還簾外一聲鶯喚
前調(題墨水仙二首)張炎
縹緲波明洛浦依稀玉立湘皋獨將蘭蕙入離騷不識
山中瑶草月照英翹楚楚江空醉魄陶陶猶疑顔色
尚清高一笑出門春老
前調張炎
落落竒葩未吐離離瑶草偏幽蓬山元自不知秋却笑
人間春瘦瀟灑寒冰麈尾玲瓏潤玉搔頭半牎晴日
水痕收不怕杜鵑啼後
前調石孝友
脉脉無端心事厭厭不奈春酲越羅衫薄峭寒輕試問
幾番花信萬點風頭柳絮數聲柳外啼鶯斜陽還傍
小牎明門掩黃昏人靜
前調張景臣
四壁空圍恨玉十香淺捻啼綃殷雲度雨井桐凋雁雁
無書又到别後釵分燕尾病餘鏡減鸞腰蠻江豆䓻
影連梢不道參横易曉
前調曾揆
櫩雨輕敲夜夜牆雲低度朝朝日長天氣已無聊何况
洞房人悄眉共新荷不展心隨垂柳頻搖午眠仿彿
見金翹驚覺數聲啼鳥
前調何夢桂
猶記春風庭院柳陰深鎖簾帷東君去後雨絲絲空認
紫騮嘶處夢斷簫臺無據十年往事休追忽然拈起
舊來書依舊長亭雙淚
前調陳逢辰
楊柳雪融滯雨酴醿玉軟欺風飛英簌簌扣雕櫳殘蝶
歸來粉重罨畫扇題塵掩繡花紗帶寒籠送春先自
費啼紅更結疎雲秋夢
前調(延祥觀拒霜擬稼軒)陳逢辰
綠綺紫絲步障紅鸞彩鳳仙城誰將三十六陂春換得
兩堤秋錦眼纈醉迷朱碧筆花俊賞丹青斜陽展盡
趙昌屏羞煞舞鸞妝鏡
前調無名氏
記得洛陽話别十年社燕秋鴻今朝相遇暮雲東坐對
旗亭說夢破帽手遮斜日練衣袖卷寒風蘆花江上
兩山翁消得幾番相送
前調(燈花)(宋媛)曹希藴
零落不因春雨吹嘘何假東風紗牎一點自然紅費盡
工夫怎種有豔難尋膩粉無香不惹遊蜂更闌人靜
畫堂中相伴玉人春夢
前調韓玉
捍撥聲傳酒綠薔薇面襯宫黃嬌波斜入鬢雲長眉與
春山一樣瀟灑不禁疎瘦低回猶似思量桃花棃葉
晩陰凉說與三年夢想
前調(秋霽登高)段克已
人與寒林共瘦山和老眼俱青琤然一葉不須驚葉本
無心入聽氣爽雲天改色潦收煙水無聲夕陽洲外
片禽鳴涵泳一江秋影
前調(九江送劉牧之)白樸
我自紉蘭為佩君方剖竹分符才情風調有誰如彷彿
三生小杜置酒昔登峴首題詩今對匡廬青衫恨不
到西湖共濕黃梅細雨
前調蒲道源
堤柳風前影瘦池荷雨後香殘高秋物色已闌珊落日
孤煙微暗平野大家徐步此身贏得長閒路逢俗子
笑相看道我為歡冷淡
前調(山亭留飲)劉因
看竹何須問主尋村遥認松蘿小車到處是行窩門外
雲山屬我張叟臘醅藏久王家紅藥開多相留一醉
意如何老子掀髯曰可
前調劉詵
偏是一春憔悴被人閒賦陽臺扇遮微雨傍牆回花信
餘寒柳外繡果未成雙荔打鴉摘盡新梅暗沾蝴蝶
却飛來睡起斜陽猶在
前調王行
向暖漸生慵思尋春似減秋忺酒懷詩興總懨懨只有
看山不厭薄晩正須憑檻新晴鎮日鈎簾幾多濃翠
曉來添說與白雲休占
前調劉基
紅葉無風自落黃花過雨猶香牀頭塵甕恥空觴添了
愁城萬丈閱世身如萍梗懷人夢繞瀟湘應知此恨
不尋常豈在眉間目上
前調(贈别)張大烈
柳折河橋贈别朝朝眼望飛鴻行雲流水各西東鏡欲
圓時如夢孤影嬾烘紅日寒衾怯驟金風怎如梢嫗
伴舟翁免得往來迎送
前調(秋興)程馟
盡日荷鋤治圃有時捉杖尋泉山翁招我坐橋邊笑指
菊花開徧隔岸重重竹樹近溪點點潭煙灘頭流下
小魚船轉過蘆花不見
前調(秋泛)吳楨
極目煙波渺渺停舟新林家家櫓聲咿軋戰風鴉寂寞
寒潮西下呼我掃愁紅友看殘籬畔黃花人生適意
不須他竹屋蓬牎聊且
前調(明媛)端淑卿
簾外紛紛風絮金鈎雙控頻敲銀釭明滅麝煙消羅帳
夢魂縹緲梅竹一枝相寄長途驛使虚勞寂寥更漏
夜迢迢輾轉不知天曉
前調(又一體)黃庭堅
斷送一生惟有破除萬事無過遠山横黛蘸秋波不飲
傍人笑我花病等閒瘦損春愁没處遮攔杯行到手
莫留殘不道月斜人散
前調(青梅枝上晩花)吳文英
枝裊一痕雪在葉藏幾豆春濃玉奴最晩嫁東風來結
棃花幽夢香力添熏羅被瘦肌猶怯冰綃綠陰青子
老溪橋羞見東鄰嬌小
前調(又一體)程垓
牆外雨肥梅子階前水繞荷花陰陰庭戸薰風滿冰紋
簟怯菱芽春盡難憑燕語日長惟有蜂衙沉香火冷
珠簾暮箇人在碧牎紗
御選歴代詩餘卷二十一
