欽定四庫全書
御選歴代詩餘卷八十八目錄(起一百十二字至一百十四字)
透碧霄
柳永
查荎
女冠子(又一體)
蔣捷
沁園春(又一體)
韓玉
離别難(又一體)
柳永
選冠子(又一體)
侯寘(二首)
陸游
陳允平
馮全真
前調(又一體)
魯逸仲
楊澤民
虞集(二首)
無名氏
前調(又一體)
張景修
張翥(二首)
虞集
姚綬(三首)
王達
吳子孝
桑悅
韓守益
沁園春(又一體)
曾鞏
程垓
陸游
吳子孝
趙寬
前調(又一體)
嚴參
嚴仁
前調(又一體)
李福謙
女冠子(又一體)
柳永
玉山枕
柳永
丹鳳吟
周邦彦
方千里
吳文英
陳允平
小梅花
賀鑄
向子諲
朱雍
劉均國
紫萸香
姚雲文
女冠子(又一體)
周邦彦
輪臺子
柳永
摸魚兒
徐一初
御選歴代詩餘卷八十八目錄
欽定四庫全書
御選歴代詩餘卷八十八(起一百十二字至一百十四字)
司經局洗馬掌局事兼翰林院修撰加二級(臣)王奕清奉
旨校刊
透碧霄
(雙調一百十二字)
透碧霄柳永
月華邊萬年芳樹起祥煙帝居壯麗皇家熙盛寳運當
千端門清晝觚稜照日雙闕中天太平時朝野多歡徧
錦街香陌釣天歌吹閬苑神仙昔觀光得意狂遊風
景再覩更精妍傍柳隂尋花逕空恁嚲轡垂鞭樂遊雅
戲平康豔質應也依然仗何人多謝嬋娟道宦途蹤跡
歌酒情懷不似當年
前調查荎
檥蘭舟十分端是載離愁練波送遠屏山遮斷此去難
留相從争奈心期久要屢變霜秋歎人生杳似萍浮又
翻成輕别都將深恨付與東流想斜陽影裏寒煙明
處雙槳去悠悠愛渚梅幽香動須采掇倩纖柔豔歌粲
發誰傳餘韻來說仙遊念故人留此遐州但春風老後
秋月圓時獨倚江樓
女冠子
(又一體雙調一百十二字)
女冠子(元夕)蔣捷
蕙花香也霜晴池館如畫春風飛到寳釵樓上一片笙
簫琉璃光射而今燈漫挂不是暗塵明月那時元夜況
年來心嬾意怯羞與蛾兒争耍江城人悄初更打問
繁華誰解再向天公借剔殘紅灺但夢裏隐隐鈿車羅
帊吳牋銀粉砑待把舊家風景寫成閒話笑綠鬢鄰女
綺牎猶唱夕陽西下
沁園春
(又一體雙調一百十二字取漢沁水公主園以名調一名洞庭春色一名大聖樂一名夀星明一名)
(東仙其字數多少者此調變格也)
沁園春韓玉
壯歲耽書黃卷青燈留連寸隂到中年贏得清貧更甚
蒼顔明鏡白髮輕簪衲被蒙頭草鞵著脚風雨蕭蕭秋
意深淒凉否缾中匱粟指下忘琴一篇梁父高深看
谷變陵遷古又今便離騷經了靈光賦就行歌白雪愈
少知音試問先生如何即是布袖長垂不上襟掀鬚笑
一杯有味萬事無心
離别難
(又一體雙調一百十二字)
離别難柳永
花謝水流倏忽嗟年少光隂有天然蕙質蘭心美韶容
何啻直千金便因甚翠弱紅衰纏綿香體都不勝任算
神仙五色靈丹無騐中路委缾簪人悄悄夜沉沉閉
香閨永棄鴛衾想嬌魂媚魄非遠緫鴻都方士也難尋
最苦是好景良天尊前歌笑空想遺音望斷處杳杳巫
峰十二千古暮雲深
選冠子
(又一體雙調一百十三字)
選冠子(湖州趙守席上作)侯寘
暗雨收梅晴波搖柳萬頃水晶宫冷橋森畫棟岸列紅
樓兩岸翠簾交映天上行舟鑑中開戶人在蕊珠仙境
況吟煙嘯月彈絲吹竹太平歌咏人盡說銅虎分賢
銀潢儲秀鞏固行都藩屏棠隂散暑鼎篆凝香永日一
庭虚静紅袖持觴綵箋揮翰適意酒豪詩俊看飛雲丹
詔行沙金勒待公歸覲
前調侯寘
返照迴光終焉活計何處可為依託凋零鄭圃竹塢松
溪林下勝遊行樂霞友雲朋水色山光幽隐煙蘿巖壑
更堂堂氣槩摩天一點浩然寥廓堪歎處蝶戲花梢
苔生石徑風細日高簾幕清虚器量咀嚼乾坤高邁市
朝歡約疎葛寬裁瘦玉横拖嘯傲東籬吟酌把真情欲
寫奈何塵世故人蕭索
前調(唐西安湖)陸游
澹靄空濛輕隂清潤綺陌細塵初静平橋繫馬畫閣移
舟湖水倒空如鏡掠岸花飛傍檐新燕都是學人無定
歎連年戎帳經春邊壘暗凋顔鬢空記憶杜曲池臺
新豐歌管怎得故人音信羇懷易感老伴無多談麈久
閒犀柄惟有翛然筆牀茶竈自適筍輿煙艇待綠荷遮
岸紅蕖浮水更乘幽興
前調陳允平
倦聽蛩砧初抛鸞扇隔浦亂鐘催晩湘蒲簟冷楚竹簾
稀牎下乍聞裁翦倦柳梳煙枯蓮蘸水芙蓉翠深紅淺
對半牎燈火虚堂淒寂近書思徧夜漏永玉宇塵收
銀河光爛夢斷楚天空遠婆娑月樹縹緲天香身在廣
寒宫殿無奈離愁亂織藉酒消磨倩花排遣漸江空霜
晩黃蘆澹澹一聲來鴈
前調馮全真
飯了從容消閒策杖野望去何憑仗帆歸遠浦鷺立汀
洲千樹好花微放芳草池塘錦江樓閣隐隐雲埋青嶂
向東郊極目天涯不見故人惆悵歸去也翠麓﨑嶇
林巒掩映消遣晩來情况幽禽巧語弱柳搖金綠影小
橋流響揮埽龍蛇領略風光陶寫丹青吟唱這雲山好
景物外煙霞幾人能訪
前調(又一體)魯逸仲
弄月餘花團風輕絮露濕池塘春草鶯鶯戀友燕燕將
雛惆悵睡殘清曉還似初相見時攜手旗亭酒香梅小
向登臨長是傷春滋味淚彈多少因甚却輕許風流
終非長久又說分飛煩惱羅衣瘦損繡被香消那更亂
紅如埽門外無窮路岐天若有情和天須老念高唐歸
夢淒凉何處水流雲繞
前調(次周美成韻)楊澤民
塞鴈呼雲寒蟬噪晩遶砌夜蛩淒斷迢迢玉宇耿耿銀
河明月又欹團扇行客暮泊郵亭孤枕難禁一牎風箭
念松荒三逕門低五柳故山猶遠堪歎處對敵風光
題評景物惡句斐然揮染風埃仕路冷暖人情一瞬幾
番更變唯有芳姿為人歌意尤深笑容偏倩把新詞拍
數偎人低唱鳳鞵輕點
前調虞集
放棹滄浪落霞殘照聊倚岸迴山轉乘鴈雙鳬斷蘆漂
葦身在畫圖秋晩雨送灘聲風搖燭影深夜尚披吟卷
算離情何必天涯咫尺路遥人遠空自笑洛下書生
襄陽耆舊夢底幾時曾見老矣浮丘賦詩明月千仞碧
天長劒雪霽瓊樓春生瑶席容我故山高宴待雞鳴日
出羅浮飛渡海波清淺
前調(櫽括歸去來辭)虞集
歸去來兮昨非今是惆悵獨悲奚語迷途未遠晨景熹
微乃命僕夫先路風颺舟輕候門童穉此日再瞻衡宇
酒盈尊三徑雖荒松菊宛然如故聊寄傲與世相違
舊交俱見更復駕言焉取琴書情話尋壑經丘倦鳥岫
雲容與農人告我有事西疇孤棹賦詩春雨但樂夫天
命何疑乘化任其留去
前調(梅)無名氏
庾嶺煙光江南風景冷落歲寒庭院疎林萬木凍折孤
根獨拒曉霜回暖萼點臙脂粉凝芳蕊依稀幾枝初綻
上層樓月夜凭闌風送暗香清遠嗟往昔漢妃臨鸞
新妝才飾豔絶人間金鈿東君信息造化工夫却笑衆
葩開晩若似芳菲迅速終與和羹鳳池仙館願樓頭羌
管休吹免使為花腸斷
前調(又一體詠柳)張景修
嫩水挼藍遥堤影翠半雨半煙橋畔鳴禽弄舌夢草縈
心偏稱謝家池館紅粉牆頭步搖金縷纖柔舞腰低軟
被和風搭在闌干終日畫簾高捲春易老細葉舒眉
輕花吐絮漸覺綠隂成幔章臺繫馬㶚水維舟誰念鳳
城人遠惆悵故國陽關杯酒飄零惹人腸斷恨青青客
舍江頭風笛亂雲空晩
前調(對雪)張翥
凍雨跳空朔雲屯地陡覺夜寒無頼誰從蕊闕宴罷羣
仙一樣佩零珠解應喚馮夷起舞回風攪碎渺茫銀海
倚南牎清思盈襟看盡整容斜態君試問白羽鳴弰
青貂束錦千騎獵歸煙塞何如倦客蠟屐支笻乘興竹
邊梅外隨處堪尋賣酒人家春渚水香挑菜趁湖山晴
曉吟魂飛上玉峰瑶界
前調(歲晩再雪仍用前韻)張翥
歲晩江空雪飛風起老境若為聊賴家人解事凖備深
尊旋遣夜牎寒解萍梗孤蹤幻影浮生萬里喜還閩海
但囊中留得詩篇爛寫山情水態真比似一個冥鴻
南來北去閱盡幾重關塞名韁利鎖絆煞英雄都付醉
鄉之外惟不能忘一舸吳淞鱸鱠豉羹蓴菜且今宵還
我冰壺天地眼空塵界
前調虞集
憶昔東坡夜遊赤壁孤鶴掠舟西過英雄消盡身世茫
然月小水寒星大何似漁翁不知今古醉傍蓼花然火
夢相逢羽服翩翩未必此時非我誰解道歲晩江空
風帆目力横槊賦詩江左清露衣裳晩風洲渚多少短
歌長些玉宇高寒故人何處渺渺予懷無那歎乘槎徑
去浮海飄然未知誰可
前調(追和虞道園韻)姚綬
落落孤懷蕭蕭霜鬢長嘯仰瞻天宇幽壑蛟騰孤舟婦
泣何處笛聲縷縷逸少黃庭葛洪丹井歴幾鶯啼燕語
羡東坡勘破虚名願作魚蝦之侣最好是無吏催租
無人問字老大不知官府插槿編籬牽蘿補屋却與閒
雲同住冠盖重新江山依舊更有月同今古是何人夜
半敲門來話梧枝秋雨
前調姚綬
楚尾吳頭江漘浦口秋水連天一碧高下帆檣往來舟
楫擾擾東西南北利染蠅頭名沾蝸角誰躡清都雙舄
等閒過昨日今朝彈指又成疇昔休只是行役忘歸
相逄不飲儘把浮生當實東嶠松花西田秫米釀就玉
缸雲液芝長丹田烏飛桂窟問甚鶴胎龜息掩柴門無
是無非睡足三竿朝日
前調姚綬
老子重玄莊生虚白只是對人難語撩亂塵埃紛紛世
事於此别尋條路弱水東頭蓬山上面盡是瓊樓玉宇
詫人間羅綺笙歌明日紅顔非故且收拾在我身心
百家藥物牢把根源認取勾漏丹砂東林白酒自有故
人分與開雲種玉問月停杯此景料無風雨是伊誰黃
鶴樓前吹笛灑然而去
前調王達
轅固歸來公孫成就莫問世間工拙白鳥無機青山有
主儘可與君談說酒釀松花香燒柏子彼此是非都絶
特許他詩客禪僧笑傲煙霞風月到今是一視賢愚
兩忘榮辱任他樓護脣舌種菊編籬栽松開徑占作林
間豪傑木落秋亭雨分雲散幾點遠峰斜缺諒此時情
趣悠然只可自家怡悅
前調(春日光禄内直拜敕)吳子孝
鶯語初嬌柳條漸綠玉殿乍長春書鳳沼雲飛龍樓日
暖風弄御溝波皺調鼎方和鹽梅欲進高閣報傳清漏
望丹霄萬樹宫花何處簫韶獨奏還自念供奉多年
揮毫對御幾首新詩題就寳轡玲瓏錦袍燦爛塵土東
華依舊運際昇平才非經濟慚媿鸞箋榮綬但徘徊瓊
宇瑶階稽首君王思厚
前調桑悅
湖海疎狂塵埃潦倒難入酒羣花隊鬢影蕭騷腰圍清
瘦不是悲秋憔悴雪點青衫風吹烏帽減却年時況味
被兒童笑這先生舉動如癡如醉休争羡出入紗厨
輕嘗玉食此是蚊蠅富貴龍卧九淵鳳翔千仞豈在牢
籠之内置屋三間鑿池半畆好與虞山相對試長歌坐
石觀天拍手雲霞破碎
前調(江亭遠眺)韓守益
地湧岷峨天開巫峽江勢西來百折擊楫中流投鞭思
濟多少昔時豪傑鶴渚沙明鷗波雪淨小艇鳴榔初歇
喜凭闌握月危亭偏稱詩心澄澈還記取王粲樓前
吕公磯外一樣水光山色煙霞仙館金碧浮圖盡屬楚
南竒絶紫雲簫待綠醑杯停咫尺良宵明月&KR0838;高歌一
曲清詞徧徹馮夷宫闕
沁園春
(又一體雙調一百十三字)
沁園春(蠟梅)曾鞏
絳萼欺寒暗傳春信一枝乍芳向籬邊竹外前村雪裏
青梢猶瘦疎影溪傍惹露和煙凝酥豔似瀟灑玉人初
試妝江南路有多情竚立迴盡柔腸倚樓最難忘處
正皓月千里流光縱廣平心動難思麗句少陵詩興猶
愛清香休怪東君先留意問他日和羹誰又強還輕許
笑凌空檜影松蔭交相
前調程垓
錦字親裁淚巾偷裛細說舊時記笑桃門巷妝窺寳靨
弄花庭榭香濕羅衣幾度相隨遊冶去任月細風尖猶
未歸多少事有垂楊眼見紅燭心知如今事都過也
但贏得雙鬢成絲歎半妝紅豆相思有分兩分青鏡重
合難期惆悵一春飛絮盡夢悠揚教人分付誰銷魂處
又棃花雨暗半掩重扉
前調陸游
壯歲文章暮年勲業自昔悞人算英雄成敗軒裳得失
難如人意空喪天真請看邯鄲當日夢待炊罷黃粱徐
欠伸方知道許多時富貴何處關身人間定無可意
怎換得玉鱠絲蓴且釣竿漁艇筆牀茶竈閒聽荷雨一
洗衣塵洛水情關千古後對樹暗蒼茫空愴神何須更
慕封侯定遠圖像麒麟
前調(又一體趣秋日侍宴真園)吳子孝
震澤波澄虎丘雲淨又見秋風有竹下茅廬松邊莎徑
千尋翠石幾樹丹楓地上神仙山中宰相長奉朱顔白
髮翁承顔處更不須絲竹笑語融融庭前昨夜飄桐
雨後凉生暑氣空感天夀椿年人安蔗境橙香别浦桂
長芳叢坐擁斑衣行隨竹馬開宴高臺畫檻東對溪山
念旨甘雖薄不羡王公
前調趙寬
藜杖敲雲荷衣浥露斜抱絲桐問釣臺何處鹿門無恙
心隨流水目送飛鴻宇澈微霄林含餘靄墅外秋光自
不同行還憩過三义路口萬里橋東幽人茅屋山中
白首淹留桂樹叢望丹崖青壁萬尋千疉石頭有路一
徑纔通軒冕虚花身心實用何事驅馳任轉蓬如相見
願執鞭為役没齒從公
前調(又一體)嚴參
曰歸去來歸去來兮吾將焉歸但有東籬菊有西園桂
有南溪月有北山薇蜂則有房魚還有穴蟻有樓臺獸
有依吾應有雲中舊隐竹裏柴扉人間征路熹微看
處處丹楓白露晞況寒原衰草牛羊來下淡煙秋水鱸
鱖初肥自笑平生頹然骨相只合持竿坐釣磯都休也
對西風無語落日斜暉
前調嚴仁
竹焉美哉愛竹者誰曰君子歟向佳山水處築宫一畆
好風煙裏種玉千餘朝引輕霏夕延凉月此外塵埃一
點無須知道有樂其樂吾愛吾廬竹之清也何如應
料得詩人清矣乎況滿庭秀色對拈彩筆半牎凉影伴
讀殘書休說龍吟莫言鳳嘯且道高標誰勝渠君試看
正繞坡雲氣似渭川圖
前調(又一體)李福謙
隨意逍遥但横拖竹杖迤邐溪橋正課晴量雨村翁邂
逅魚時笋候里社招邀抱甕籬邊看花巖畔便作我生
小有勞外此者蠅頭蝸角久付兒曹行吟不用詩瓢
儘得意天風木葉飄想石渠天䘵抛殘鬢髮金章紫綬
誤煞英豪遠晤羲皇盟心松菊未必先生不姓陶蕭閒
甚胸懷似此雲月俱高
女冠子
(又一體雙調一百十三字)
女冠子柳永
斷煙殘雨灑微凉生軒戶動清籟蕭蕭庭樹銀河濃淡
華星明滅輕雲時度莎階寂静無覩幽蛩切切秋吟苦
疎篁一徑流螢幾點飛來又去對月臨風空恁無眠
耿耿暗想舊日牽情處綺羅叢裏有人人那回飲散略
略曾諧鴛侣因循忍便暌阻相思不得長相聚好天良
夜無端惹起千愁萬緒
玉山枕
(雙調一百十三字)
玉山枕柳永
驟雨新霽蕩原野清如洗斷霞散彩殘陽倒影天外雲
峰數朵相倚露莎煙芰滿池塘見次第幾番紅翠當是
時河朔飛觴避炎蒸想風流堪繼晩來高樹清風起
動簾幕生秋氣畫樓晝寂蘭堂夜静舞豔歌姝漸任羅
綺訟閒時泰足風情便争奈雅歡都廢省教成幾闋新
歌盡新聲好尊前重理
丹鳳吟
(雙調一百十四字)
丹鳳吟周邦彦
迤邐春光無賴翠藻翻池黃蜂遊閣朝來風暴飛絮亂
投簾幕生憎暮景倚牆臨岸杏靨夭斜榆錢輕薄晝永
惟思傍枕睡起無憀殘照猶在庭角況是别離氣味
坐來但覺心緒惡痛飲澆愁酒奈愁濃如酒無計銷鑠
那堪昏暝簌簌半檐花落弄粉調朱柔素手問何時重
握此時此意生怕人道著
前調(次周美成韻)方千里
宛轉迴腸離緒嬾倚危闌愁登高閣相思何處人在繡
幃羅幕芳年豔齒枉消虚過會合絲輕因緣蟬薄暗想
飛雲驟雨霧隔煙遮相去還是天角悵望不時夢到
素書漫說波浪惡縱有青青髮漸吳霜妝點容易彫鑠
歡期何晩匆匆坐驚搖落顧影無言清淚濕但絲絲盈
握染斑客袖歸日須問著
前調(陳宗之芝居樓)吳文英
麗錦長安人海避影繁華結廬深寂燈牎雪戶光映夜
寒東壁心彫鬢改鏤冰刻水縹簡離離風籤索索怕遣
花蟲蠧粉自採秋芸熏架香汎纖碧更上新梯窈窕
暮山淡著城外色舊雨江湖遠問梧隂門巷燕曾相識
吟壺天小不覺翠連雲隔桂斧月宫三萬年記元和通
籍輭紅滿路誰聘幽素客
前調(次周美成韻)陳允平
暗柳煙深何處翡翠簾櫳鴛鴦樓閣芹泥融潤飛燕競
穿簾幕鞦韆倦倚還思年少韤步塵輕衫裁羅薄陡頓
芳心暗老強理新妝離思都占眉角過了幾番花信
曉來剗地寒意惡可煞東風甚把夭桃豔杏故故凌鑠
傷春憔悴淚觸粉腮香落條脫金寬雙玉腕怕人猜偷
握漸芳草恨畫閣休傍著
小梅花
(亦名梅花引雙調一百十四字)
小梅花賀鑄
縛虎手懸河口車如雞栖馬如狗白綸巾撲黃塵不知
我輩可是蓬蒿人衰蘭送客咸陽道天若有情天亦老
作雷顛不論錢誰問旗亭美酒斗十千斟大斗更為
夀青鬢常青古無有笑嫣然舞翩翻當壚秦女十五語
如絃遺音能記秋風曲事去千年猶恨促攬流光繫扶
桑争奈愁來一日却為長
前調向子諲
花如頬眉如葉小時笑弄階前月最盈盈最惺惺閒愁
未識無計定深情十年空省春風面花落花開不相見
要相逢得相逢須信靈犀中自有心通同杯杓同斟
酌千愁一醉都忘却花隂邊柳隂邊幾回擬待偷憐不
成憐傷春玉瘦慵梳掠抛擲琵琶閒處著莫猜疑莫嫌
遲鴛鴦翡翠緫是一雙飛
前調(本意)朱雍
梅亭别梅亭别梅亭回首都如雪粉融融月濛濛江上
小車歸去小樓空當時曾傅新妝薄而今一任花零落
朝隨風暮隨風竹外孤根猶與幽逕通長相憶無消
息庾嶺沉沉雲暗碧玉痕驚對離情無奈水遥天闊隔
瓊城年來素袂香不滅此心無限憑誰說夜緜緜路漫
漫誰聽枕前吹徹笛聲寒
前調(本意)劉均國
千里月千山雪梅花正落寒時節一枝昂一枝藏清香
冷豔天賦與孤光孤光似被珠簾隔風度煙遮好顔色
粉垂垂玉纍纍先春挺秀不管百花知似霜結與霜
别莫使幽人容易折短牆邊矮牎前横斜峭影重疉鬭
嬋娟黃昏莫聽樓頭角只恐聽時亂零落醉來看醒來
看縈絆麗人瀟灑倚闌干
紫萸香
(或加慢字雙調一百十四字)
紫萸香(九日)姚雲文
近重陽偏多風雨絶憐此日暄明問秋香濃未待攜客
出西城正自羇懷多感怕荒臺高處更不勝情向尊前
又憶漉酒插花人只座上已無老兵淒清淺醉還醒
愁不肯與詩平記長楸走馬雕弓&KR0008;柳前事休評紫萸
一枝傳賜夢誰到漢家陵儘烏紗便隨風去要天知道
華髮如此星星歌罷涕零
女冠子
(又一體雙調一百十四字)
女冠子(雪)周邦彦
同雲密布撒棃花柳絮飛舞樓臺悄似玉向紅爐煖閣
院宇深沉廣排筵會聽笙歌猶未徹漸覺輕寒透簾穿
戶亂飄僧舍密灑歌樓酒帘如故想樵人山徑迷蹤
路料漁父收綸罷釣歸南浦路無伴侣見孤村寂寞招
颭酒旂斜處南軒孤鴈過嚦嚦聲聲又無書度見臘梅
枝上嫩蕊兩兩三三微吐
輪臺子
(輪臺西域地名詞調取此雙調一百十四字)
輪臺子柳永
一枕清宵好夢可惜被鄰雞喚覺匆匆策馬登途滿目
淡煙衰草前驅風觸鳴珂過霜林漸覺驚棲鳥冒征塵
遠況自古淒凉長安道行行又歴孤村楚天闊望中
未曉念勞生惜芳年壯歲離多歡少歎斷梗難停暮雲
漸杳但黯黯銷魂寸腸憑誰表恁驅馳何時是了又争
似却返瑶京重買千金笑
摸魚兒
(兒或作子雙調一百十四字)
摸魚兒(九日)徐一初
對茱萸一年一度龍山今在何處參軍莫道無勲業消
得從容尊俎君看取便破帽飄零也得傳千古當年幕
府知多少時流等閒收拾有個客如許追往事滿目
山河晉土征鴻又過邊羽登臨莫上高層望怕見故宫
禾黍觴綠醑澆萬斛牢愁淚閣新亭雨黃花無語畢竟
是西風披拂猶憶舊遊侣
御選歴代詩餘卷八十八
