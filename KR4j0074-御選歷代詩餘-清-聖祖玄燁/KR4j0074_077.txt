欽定四庫全書
御選歴代詩餘卷七十七目錄(一百二字)
齊天樂(上)
周邦彦(二首)
楊无咎
劉圻父
姜䕫
張輯
高觀國(三首)
史逹祖(五首)
方岳
翁孟寅
洪瑹
方千里
吳文英(九首)
陳允平(二首)
文天祥(二首)
周密(六首)
王沂孫(二首)
張炎(十三首)
劉瀾
王月山
趙必&KR1859;
儲泳
李萊老
王易簡
唐藝孫
吕同老
練恕可
唐珏
御選歴代詩餘卷七十七目錄
欽定四庫全書
御選歴代詩餘卷七十七(一百二字)
司經局洗馬掌局事兼翰林院修撰加二級(臣)王奕清奉
旨校刊
齊天樂(上)
(一名臺城路一名如此江山一名五福降中天雙調一百二字首句或叶或否無定體也)
齊天樂周邦彦
綠蕪彫盡臺城路殊鄉又逢秋晚暮雨生寒鳴蛩勸織
深閣時聞裁翦雲牎静掩歎重拂羅裀頓疎花簟尙有
練囊露螢清夜照書卷荆江留滯最久故人相望處
離思何限渭水西風長安亂葉空憶詩情宛轉凭高眺
遠正玉液新篘蟹螯初薦醉倒山翁但愁斜照斂
前調(端午)周邦彦
疎疎幾點黃梅雨佳節又逢重午角黍包金香蒲泛玉
風物依然荆楚形裁艾虎更釵裊朱符臂纏紅縷撲粉
香綿喚風綾扇小牎午沈湘人去已遠勸君休對景
感時懷古慢轉鶯喉輕敲象板勝讀離騷章句荷香暗
度漸引入醄醄醉鄉深處卧聽江頭畫船喧疊鼓
前調(和周美成韻)楊无咎
後堂芳樹隂隂見疎蝉又還催晩燕守朱門螢黏翠幕
紋蠟啼紅慵翦紗幃半掩記雲嚲瑶山粉融珍簟睡起
援毫戲題新句漫盈卷暌離鱗雁頓阻似聞頻念我
愁緒無限瑞鴨香銷銅壺漏永誰惜無眠輾轉蓬山恨
遠想月好風清酒登琴薦一曲高歌為誰眉黛斂
前調(夀史滄洲)劉圻父
雅歌堂下新堤路柳外行人相語碧藕開花金桃結子
三見使君初度樓臺北渚似畫出西湖水雲深處綵鷁
雙飛水亭開宴近重午溪蒲堪薦綠醑幔亭何惜為
曾孫留住碧水吟哦滄洲夢想未放舟横野渡維申及
甫正夾輔中興擎天作柱願祝嵩高歲添長命縷
前調(蟋蟀)姜䕫
庾郎先自吟愁賦淒淒更聞私語露濕銅鋪苔侵石井
都是曾聽伊處哀音似訴正思婦無眠起尋機杼曲曲
屏山夜凉獨自甚情緒西牎又吹暗雨為誰頻斷續
相和砧杵候館吟秋離宫弔月别有傷心無數豳詩謾
舉笑籬落呼燈世間兒女寫入琴絲一聲聲更苦
前調張輯
西風揚子江頭路扁舟雨晴呼渡岸隔瓜洲津横蒜石
搖盡波聲千古詩人一去但對峙金焦斷磯青樹欲下
斜陽長淮渺渺正愁予中流笑與客語把貂裘為浣
半生塵土品水烹茶看碑憶鶴恍似舊曾遊處聊憑陸
諝問八極神遊肯重來否如此江山更蒼煙白鷺
前調高觀國
碧雲闕處無多雨愁與去帆俱遠倒葦沙閒枯蘭砌冷
寥落寒江秋晚樓隂縱覽正魂怯清吟病多消黯怕揖
西風袖羅香自去年減風流江左久客舊遊得意處
朱簾曾捲載酒春情吹簫夜約猶憶玉嬌香軟塵樓故
苑歎璧月空檐楚雲飛觀送絶征鴻楚峰煙數點
前調(中秋夜懷梅谿)高觀國
晚雲知有關山念澄霄卷開清霽素景中分冰盤正溢
何啻嬋娟千里危闌静倚正玉管吹涼翠觴留醉記約
清吟錦袍初喚醉魂起孤光天地共影浩歌誰與舞
淒涼風味古驛煙寒幽垣夢冷應念秦樓十二歸心對
此想斗插天南鴈横遼水試問姮娥有愁誰為寄
前調(菊)高觀國
叢幽一笑東籬繞霜華又随香冷暈色黃嬌嫩枝翠婉
來趁登高佳景誰偏管領是彭澤歸來未荒三徑最愜
清霜道家標致自風韻南山依舊翠倚采花無限思
西風吹醒萬蕊金寒三秋夢好曾記餐英清詠斕斑淚
沁怕節去蜂愁雨荒煙暝明日重陽為誰簪短鬢
前調(白髮)史逹祖
秋風早入潘郎鬢斑斑遽驚如許暖雪侵梳晴絲拂領
栽滿愁城深處瑶簪漫妒便羞插宫花自憐衰暮尚想
春情舊吟淒斷茂陵女人間公道惟此歎朱顔也恁
容易堕去湟了重緇搔來更短方悔風流相悞郎潜幾
縷漸疎了銅駝俊遊儔侶縱有黟黟奈何詩思苦
前調史逹祖
闌干只在鷗飛處年年怕吟秋興斷浦沉雲空山挂雨
中有詩愁千頃波聲未定望舟尾拖凉渡頭籠暝正好
登臨有人歌罷翠簾冷悠然魂堕故里奈閒情未了
還被吹醒拜月虚檐聽蛩壊砌誰復能憐嬌俊憂心耿
耿寄桐葉芳題冷風新詠莫遣秋聲樹頭喧夜永
前調(賦橙)史逹祖
犀紋隠隠鶯黃嫩籬落翠深偷見細雨重移新霜試摘
佳處一年秋晚荆江未遠想橘友荒凉木奴嗟怨就說
風流草泥來趁蟹螯健并刀寒映素手醉魂沉夜飲
曾倩排遣沆瀣含酸金罌裹玉簌簌吳鹽輕點瑶姬齒
軟待惜取團圓莫教分散入手温存帊羅香自滿
前調(湖上即席分羽字)史逹祖
鴛鴦拂破蘋花影低低趁凉飛去畫裏移舟詩邊就夢
葉葉碧雲分雨芳遊自許過柳影閒波水花平渚見說
西風為人吹恨上瑶樹闌干斜照未滿杏牆應望斷
春翠偷聚淺約挼香深盟搗月誰是牎間青羽孤筝幾
柱問因甚參差暫成離阻夜色空庭待歸聽俊語
前調(中秋宿真定驛)史逹祖
西風來勸涼雲去天東放開金鏡照野霜凝入河桂濕
一一冰壺相映殊方路永更分破秋光盡成悲境有客
躊躇古庭空自弔孤影江南朋舊在許也能憐天際
詩思誰領夢斷刀頭書開蠆尾别有相思随定憂心耿
耿對風鵲殘枝露蛩荒井斟酌姮娥九秋宫殿冷
前調(和楚客賦蘆)方岳
孤篷夜傍低叢宿蕭蕭雨聲悲切一岸霜痕半江煙色
愁到沙頭枯葉澹雲沒滅黯西風吹老滿汀新雪天豈
無情離騷點點送歸客歸去來兮怎得儘鷺翹鷗倚
乍寒時節秋晚山川夕陽浦漵贏得别腸千結濤翻浪
疊那得似西來一笻横絶搔首江南鴈銜千里月
前調(元夕)翁孟寅
紅香十里銅駝夢如今舊遊重省節序飄零歡娛老大
慵立燈光蟾影傷心對景怕回首東風雨晴難凖曲巷
幽坊管絃一片笑相近飛棚浮動翠葆看金釵半溜
春壚紅粉鳳輦鼇山雲收霧斂迤邐銅壺漏迥霜風漸
緊展一幅青綃争懸孤鏡帶醉扶歸曉酲春夢穏
前調洪瑹
轆轤聲破銀牀凍霜寒又侵鴛被皓月疎鐘悲風斷漏
驚起畫樓人睡銀屏十二歎塵滿絲簧暗銷金翠可恨
風流故人迢遞隔千里相思情緒最苦舊歡無續處
夢魂空費斷鴈無情離鸞有恨空想吳山越水花顦玉
顇但翠黛愁横紅鉛淚洗待翦江梅倩人傳此意
前調(次周美成韻)方千里
碧紗牎外黃鸝語聲聲似愁春晩岸柳飄緜庭花堕雪
惟有平蕪如翦重門向掩看風動疎簾浪鋪湘簟暗想
前歡舊遊心事寄詩卷鱗鴻音信未覩夢魂尋訪後
關山無限客館愁思天涯倦跡幾許良宵展轉情閒意
遠記密閣深閨繡衾羅薦睡起無人料應眉黛斂
前調(齊雲樓)吳文英
淩朝一片陽臺影飛來太空不去棟與參横簾鈎斗曲
西北城高幾許天聲似語便閶闔輕排虹河平溯問幾
隂晴霸吳平越漫今古西山横黛瞰碧眼明應不到
煙際沉鷺卧笛長吟層霾乍裂寒月溟濛千縷憑虛醉
舞夢凝白闌干化為飛霧净洗青紅驟飛滄海雨
前調(夀榮王夫人)吳文英
玉皇重賜瑶池宴瓊筵第二十四萬象澄秋羣裾曳玉
清徹冰壺人世鼇峰對起許分得鈞天鳳絲龍吹翠羽
飛來舞鸞曾賦曼桃字鶴胎曾夢電繞桂根看驟長
玉榦金蕊少海波新芳茅露滴涼入堂階綵戲香霖乍
洗擁蓮媛三千羽裳風佩聖姥朝元煉顔銀漢水
前調(與江湖諸友泛湖)吳文英
麴塵猶沁傷心水歌蟬暗驚春換露藻清啼煙蘿淡碧
先結湖山秋怨波簾翠捲歎霞薄輕綃汜人重見傍柳
追涼暫疎懷袖負紈扇南花清鬭素靨畫船應不載
坡静詩卷泛酒芳筩題名蠧壁重集湘鴻江燕平蕪未
翦怕一夕西風鏡心紅變望眼愁生暮天菱唱遠
前調(飲白醪感少年事)吳文英
芙蓉心上三更露茸香潄泉玉井自洗銀舟徐開素酌
月落空杯無影庭隂未暝度一曲新蟬韻秋堪聽瘦骨
侵冰怕驚紋簟夜深冷當時湖上載酒翠雲開處共
雪面波鏡百感瓊漿千莖鬢雪煙鎻藍橋花徑留連暮
景但閒覓孤歡強寬秋興醉倚脩篁晚風吹半醒
前調(登禹陵)吳文英
三千年事殘鴉外無言倦凭秋樹逝水移川高陵變谷
那識當年神禹幽雲怪雨翠萍濕空梁夜深飛去鴈起
青天數行書似舊藏處寂寥西牎坐久故人慳會遇
同翦燈語敗蘚殘碑零圭斷璧重拂人間塵土霜紅罷
舞漫山色青青霧朝煙暮岸鎖春船畫旗飄賽鼓
前調(宴丁園)吳文英
竹深不放斜陽入横波澹墨林沼斷莽平煙殘荷剰水
宜得秋深纔好荒亭旋埽正著酒寒輕弄花春小障錦
西風半圍歌袖半吟草倦遊清興易嬾景饒人未勝
樂事常少柳下停車尊前岸幘同撫雲根一笑秋香未
老漸風雨西城暗攲客帽背日移舟亂鴉溪樹繞
前調吳文英
新煙初試花如夢疑收楚峰殘雨茂苑人歸秦樓燕息
同惜天涯為旅遊情最苦早柔綠迷津亂莎荒圃數樹
棃花晚風吹堕半汀鷺流紅江上去遠翠尊曾共醉
雲外别墅淡月秋千幽香巷陌愁緒傷春深處聽歌看
舞駐不得當時柳蠻櫻素睡起懨懨洞簫誰院宇
前調吳文英
煙波桃葉西陵路十年斷魂潮尾古柳重攀輕鷗驟别
陳跡危亭獨倚涼颸乍起渺煙磧飛帆暮山横翠但有
江花共臨秋鏡照顦顇華堂燭暗送客眼波回盼處
芳豔流水素骨凝冰柔葱蘸雪猶憶分瓜深意清尊未
洗夢不濕行雲漫沾殘淚可惜秋宵亂蛩疎雨裏
前調(贈姜石帚)吳文英
餘香纔潤鸞綃汗秋風夜來先起霧鎻林深藍浮野闊
一笛漁蓑漚外紅塵萬里就中決銀河冷涵空翠岸觜
沙平水楊隂下晩船檥桃溪人住最久浪吟誰得到
蘭蕙疏綺硯色寒雲籖聲亂葉蘄竹簟紋如水笙歌醉
裏步明月丁東靜傳環珮更展芳塘種花招燕子
前調(南屏晩鐘)陳允平
赤闌橋畔斜陽外臨江暮山凝紫戲鼓纔停漁榔乍歇
一片芙蓉秋水餘霞散綺正銀鑰停關畫橈催檥魚板
敲殘數聲初入萬松裏坡翁詩夢未老翠微樓上月
曾共誰倚鄉苑煙花宫斜露草幾度西風弹指黃昏盡
矣有眠月閒僧醉香遊子鷲嶺猿啼喚人吟思起
前調(次周美成韻)陳允平
客愁都在斜陽外凭闌桂香吹晚亂葉蝉哀寒汀鷺泊
離緒并刀難翦牙屏半掩漸塵撲冰紈浪收雲簟露入
征衣滿襟秋思付詩卷還思前度問酒鳳樓人共倚
歸興無限雁影亭皋蛩聲院落雙闕明河清轉田園夢
遠歎籬菊初開澗蓴堪薦拄笏西風四山煙翠斂
前調(慶李樓峰)文天祥
南樓月轉銀河曙玉簫又吹梅早鸚鵡沙晴葡萄水暖
一縷燕香清裊瑶池春好想桃露霏霞菊波沁曉袍錦
風流御仙花帶瑞虹繞玉關人正未老喚磯頭黃鶴
岸巾談笑劒拂淮清槊横楚黛雨洗一川烟草印黃似
斗看半硯薔薇滿鞍楊柳沙路歸來金貂蟬翼小
前調(燈屏)文天祥
夜來早得東風信瀟湘一川新綠柳色含晴梅心沁暖
春淺千花如束銀蟬乍浴正沙鴈將還海鼇初矗雲擁
旌旗笑聲人在畫闌曲星虹瑶樹縹緲珮環鳴碧落
瑞籠華屋露耿銅虬冰翻鐵馬簾幕光搖金粟遲遲倚
竹更為托瑶尊滿斟&KR0812;醁回首宫蓮夜深歸院燭
前調(梅二首)周密
宫檐融暖晨妝嬾輕霞未勻酥臉倚竹嬌顰臨溪瘦影
依約尊前重見盈盈笑靨映珠絡玲瓏翠綃葱蒨夢入
羅浮滿衣清露暗香染東風千樹易老怕紅顔漸減
芳意偷變贈遠天寒吟香夜永多少江南新怨瓊疏静
掩任翦雪裁雲競誇輕豔畫角黃昏夢随春去遠
前調周密
東風又入江南岸年年漢宫春早寳屑無痕生香有韻
消得何郎花惱孤山夢繞記路隔金沙那回曾到夜月
相思翠尊誰共飲香醥天寒宫怨贈遠水邊憑為問
春到多少竹外凝情牆隂照影誰見嫣然一笑冷香未
了怕玉管西樓一聲霜曉花自多情看花人自老
前調(赤壁重遊)周密
清溪數點芙蓉雨蘋飇涼泛吟鷁洗玉空明浮珠沆瀣
人静籟沉波息仙潢咫尺想翠羽瓊樓有人相憶天上
人間未知今夕是何夕此生此夜此景自仙翁去後
清致誰識散髮吟商簮花弄水誰伴空江横笛流年暗
惜怕一度西風井梧吹碧底事閒愁醉歌浮大白
前調周密
曲屏遮斷行雲路西樓怕聽疎雨硯凍凝華香寒散霧
呵筆慵題詩句長安倦旅歎衣染塵痕鏡添秋縷過盡
飛鴻錦箋誰與寄愁去簫臺應是怨别曉寒梳洗嬾
依舊眉嫵酒滴爐香花圍座暖閒却珠鞲鈿柱芳心謾
語恨柳外遊韀繫情何許暗卜歸期細將梅蕊數
前調(蟬)周密
槐隂忽送清商怨依稀正聞還歇寫怨聲長危絃調苦
前夢蛻痕枯葉傷情惜别是幾度斜陽幾回殘月轉眼
西風一襟幽恨向誰說輕鬟猶記動影翠娥應妒我
雙鬢如雪枝冷頻移葉疎猶抱肯負好秋時節淒淒切
切漸迤邐黃昏砌蛩相接露洗餘悲暮烟聲更咽
前調(次二隠寄梅)周密
護春簾幕東風裏當年問花曾到玉影孤搴冰痕半拆
漠漠凍雲迷道臨流更好正雪影逢迎隂光相照夢入
羅浮古苔啁&KR1116;翠禽小一枝空念贈遠遡波流不到
心事誰表倚竹天寒吹香夜冷幾度日昏霜曉尋芳欠
早怕鶴怨山空鴈歸書少不恨春遲恨春容易老
前調(蟬)王沂孫
一襟餘恨宫魂斷年年翠隂庭樹乍咽涼柯還移暗葉
重把離愁深訴西牎過雨怪瑶佩流空玉筝調柱鏡暗
妝殘為誰嬌鬢尚如許銅仙鉛淚似洗歎移盤去遠
難貯零露病翼驚秋枯形閱世消得殘陽幾度餘音更
苦甚獨抱清商頓成淒楚漫想薰風柳絲千萬縷
前調(四明别友)王沂孫
十洲三島曾遊處離情幾番悽惋墜葉重題枯條舊折
蕭䬃那逢秋半登臨頓嬾更葵箑難留苧衣將換試語
孤懷豈無人與共幽怨遲遲終是也别筭何時趁取
涼生江滿挂月催程收風借泊休意征帆已遠山隂路
畔縱鳴壁猶蛩過樓初雁政恐黃花笑人歸較晚
前調(北地遇江菊坡)張炎
十年前事翻疑夢重逢可憐俱老水國春空山城歲晚
無語相看一笑荷衣換了任京洛塵沙冷凝風帽見說
吟情近來不到謝池草歡遊曾步翠窈亂紅迷紫曲
芳意今少舞扇招香歌橈喚玉猶憶錢塘蘇小無端暗
惱又幾度留連燕昏鶯曉回首妝樓甚時重去好
前調(杭友遇鍳曲漁舍)張炎
春風不暖垂楊樹吹却絮雲多少燕子人家夕陽巷陌
行入野畦深窈籌花鬭草記小舫尋芳斷橋初曉那日
心情幾人同向近來老銷憂何處最好夜遊頻秉燭
猶是遲了南浦歌闌東林社冷贏得如今懷抱吟悰暗
惱待醉也慵聽勸歸啼鳥怕攪離愁亂紅休去埽
前調(寄太白山人陳文卿)張炎
薛濤箋上相思字重開又還重摺載酒船空眠波柳老
一縷離痕難折虚沙動月歎千里悲歌唾壺敲缺却說
巴山此時懷抱那時節寒香深處話别病來渾瘦損
嬾賦情切太白閒雲新豐舊雨多少英遊銷歇回潮似
咽送一點秋心故人天末江影沉沉露涼鷗夢闊
前調(遊北山寺)張炎
雲多不記山深淺人行半天巖壑曠野飛聲虛空倒影
松桂危峰疑落瀑泉噴薄自窈窕尋源引瓢孤酌倦倚
高寒少年遊事老方覺幽尋閒苑䆳閣樹涼僧坐夏
翻笑行樂近竹驚秋穿蘿誤晩都把塵緣消却東林似
昨待學取當年晉人曾約童子何知故山空放鶴
前調(章静山别業)張炎
一牎煙雨連荒草移家静藏深窈東壁圖書南山杞菊
誰識幽居懷抱疎隂未埽歎喬木猶存易分殘照慷慨
悲歌故人多向近來少相逢何事欠早愛吟心共苦
此意難表野水無鷗閒門斷柳不滿清風一笑荷衣製
了待尋壑經丘遡雲孤嘯學取淵明抱琴歸去好
前調(送周方山遊吳)張炎
朗吟未了西湖酒驚心又歌南浦折柳官橋呼船野渡
遠聽垂虹風雨飄流最苦况如此江山此時情緒怕有
鴟夷笑人何事載詩去荒臺只今在否登臨休望遠
都是愁處暗草埋沙眀波洗月誰念天涯羈旅荷隂未
暑快料理歸程再盟鷗鷺只恐空山近來無杜宇
前調(抵吳寄舊友)張炎
分明柳上春風眼曾看少年人老雁拂沙黃天垂海白
野艇誰家昏曉驚心夢覺漫慷慨悲歌賦歸不早想得
相如此時終是倦遊了經行幾度怨别酒痕消不盡
空被花惱茂苑重來竹溪深隐還勝飄零多少羈懷頓
埽尚識得妝樓那回蘇小寄語鷗盟問春何處好
前調(餞于夀道應舉)張炎
幾年槐市槐花冷天風又還吹起故篋重尋閒書再整
猶記燈牎滋味渾如夢裏見說到如今早催行李快買
扁舟第一橋邊趁流水陽關須是醉酒柳條休要折
爭似攀桂舊有家聲榮看世美方了平生英氣瓊林宴
喜帶雪絮歸來滿庭春意事業方新大鵬九萬里
前調(遥岑對碧為陸起潛賦)張炎
翠屏缺處添竒觀修眉遠浮孤碧天影微茫煙痕黯淡
不與千峰同色凭高望極向簾幕中間冷光流入料得
吟僧數株松下坐蒼石泉源猶是故跡煮茶曾咏古
還記遊歴調水符閒登山屐在却倚闌干斜日輕隂易
失看飄忽風雲晦明朝夕為我飛來傍江横峭壁
前調(為湖天賦)張炎
扁舟忽過蘆花浦閒情便随鷗去水國吹簫虹橋問月
西子如今何許危闌漫撫正獨立蒼茫半空飛露倒影
虛明洞庭波映廣寒府魚龍吹浪自舞渺然凌萬頃
如聽風雨夜氣浮山晴暉薄日一色無尋秋處驚鳬自
語尚記得當時故人來否勝景平分此心遊太古
前調(遷居)張炎
桃花零落玄都觀劉郎此情誰語鬢髮蕭疎襟懷澹蕩
空賦天涯羈旅離情萬縷第一是難招舊鷗今雨錦瑟
年華夢中猶記豔遊處依依心事最苦片帆渾是月
獨抱淒楚屋破容秋牀空對雨迷却青門瓜圃初荷未
暑歎極目烟波又歌南浦燕忽歸來翠簾深幾許
前調(陸義齋夀日放舟遊吳)張炎
清時樂事中園賦怡情楚花湘草秀色通簾生香聚酒
修景常留池沼閒居自好奈車馬塵喧未教閒了把菊
清遊冷紅飛下洞庭曉尋泉同步翠杳更將秋共遠
書畫船小欵竹誰家鷗盟某水白月光涵圓嶠天浮浩
渺稱綠髮飄飄遡風舒嘯緩築沙堤渭濱人未老
前調(仲賓子昂寫竹石枯木)張炎
老枝無著秋聲處蕭蕭倦聽風雨暗飲春腴欣榮晚節
不載天河人去心存太古喜冰雪相看此君欲語共倚
雲根歲寒羞并歲寒所當年曾見漢館捲簾頻坐對
飛夢湘楚歎我重來何堪如此落葉空江無數盤桓屢
撫似冉冉吹衣頗疑非霧素壁高堂晉人清幾許
前調劉瀾
玉釵分向金華後回頭路迷仙苑落翠驚風流紅逐水
誰信人間重見花深半面縱歌得新詞柳家三變綠葉
隂隂可憐不似那時看劉郎今度更老雅懷都不到
書帶題扇花信風高苕溪月冷明日雲帆天遠塵緣較
短怪一夢輕回酒闌歌散别鶴驚心感時花淚濺
前調(初秋)王月山
夜來疎雨鳴金井一葉舞風紅淺蓮渚生香蘭皋浮爽
凉思頓欺班扇秋光冉冉任老却蘆花西風不管清興
難磨幾回有句到詩卷長安故人别後料征鴻聲裏
畫闌凭徧横竹吹商疎砧點月好夢又随雲遠閒情似
線共繫損柔腸不堪裁翦聽著寒蛩一聲聲是怨
前調(簿廳壁燈)趙必&KR1859;
紅紛綠鬧東風透暖得枳花香也雪柳燃金玉梅鋪粉
妝點春光無價鼇篷如畫簇萬頃芙蕖桂華相射豔冶
逢迎香塵滿路飄蘭麝人生行樂聊爾况良辰美景
好天晴夜蠒帖爭先芋郎卜巧細說成都舊話傳觴立
馬看翠陣珠圍歌棚舞社酒盡更闌月在葡萄架
前調儲泳
東風一夜吹寒食紅片枝頭猶戀宿酒初醒新吟未稳
凭久闌干留暖將春買斷恨苔徑榆階翠錢難貫陌上
秋千相逢誰認舊時伴輕衫粉痕褪了絲緣餘夢在
良宵偏短柳線經煙鶯梭織霧一片舊愁新怨慵拈象
管待寄與深情怎憑雙燕不似楊花觧随人去遠
前調(寄弁陽翁)李萊老
半空河影流雲碎亭皋嫩凉收雨井葉還驚江蓮亂落
弦月初生商素堂深幾許漸爽入雲幬翠綃千縷紈扇
恩疎晚螢光冷照牎戸文園顦顇頓老又西風暗換
絲鬢無數燈外殘碪琴邊瘦枕一一情傷遲暮故人倦
旅料渭水長安感時吟苦政自多愁砌蛩終夜語
前調(客長安賦)王易簡
宫煙曉散春如霧參差護晴牎戸柳色初分餳耆未冷
正是清明百五臨流笑語映十二闌干翠嚬紅妒短帽
輕鞍倦遊曾徧斷橋路東風為誰媚嫵歲華頻感慨
雙鬢何許前度劉郎三生杜牧贏得征衫塵土心期暗
數總寂寞當年酒籌花譜付與春愁小樓今夜雨
前調(蟬)唐藝孫
柳風微扇閒池閣深林翠隂人静漸理琴絲誰調金奏
淒咽流空清韻虹明雨潤正乍集庭柯凭闌新聽午夢
驚回有人嬌困酒初醒西軒晚涼又嫩向枝頭占得
銀露千頃蛻翦花輕翼翻紙薄老去易驚秋信殘聲送
暝恨秦樹斜陽暗催光景淡月疎桐半牎留鬢影
前調(蟬)吕同老
綠隂初蔽林塘路淒淒乍流清韻倦咽高槐驚嘶别柳
還憶當時曾聽西牎夢醒歎絃絶重調珥空難整綽約
冰綃夜深誰念露華冷不知身世易老一聲聲斷續
頻報秋信墜葉山明疎枝月小惆悵齊姬薄倖餘音未
盡早枯翼飛仙暗嗟殘景見洗冰匳怕翻雙翠鬢
前調(蟬)練恕可
蛻仙飛珮流空遠珊珊數聲林杪薄暑眠輕濃隂聽久
勾引淒涼多少長吟未了想猶怯高寒又移深窈與整
綃衣滿身風露正清曉微薰庭院晝永那回曾記得
如許幽抱斷響難尋餘悲獨省葉底還驚秋早齊宫路
杳歎事往魂消夜閒人悄漫想輕盈粉匳雙鬢好
前調(蟬)唐珏
蛻痕初染仙莖露新聲又移涼影珮玉流空綃衣翦霧
幾度槐昏柳暝幽牎睡醒奈欲斷還連不堪重聽怨結
齊姬故宫烟樹翠隂冷當時舊情在否晚妝清鏡裏
猶記嬌鬢亂咽頻驚餘悲漸杳搖曳風枝未定秋期話
盡又抱葉淒淒暮寒山静付與孤蛩苦吟清夜永
御選歴代詩餘卷七十七
