欽定四庫全書
御選歴代詩餘卷七目錄(四十二字)
浣溪沙(下)
范成大(五首)
陳三聘(四首)
黃公度
張孝祥(二首)
程垓(二首)
朱熹
洪适
曹冠
吳儆(四首)
管鑑
陸游
楊炎
劉鎮
鄭域
韓淲(二十首)
汪莘
方岳
楊澤民
吳文英
陳允平(七首)
周密(三首)
張炎(二首)
石孝友(四首)
張桂
張槃
楊彦齡
陳德武
薛夢桂
毛珝
趙君舉
江開
何夢桂(二首)
李彭老
無名氏
李清照(五首)
李氏
朱淑真(二首)
珍娘
慕容嵓卿妻
劉仲尹(三首)
趙可(二首)
王磵
李獻能
趙孟頫
詹正
顔奎
宋褧
邵亨貞
劉基(七首)
楊基(五首)
湯公讓
張綖
于儒穎
施紹莘(二首)
夏復
錢繼登
錢繼章
馮鼎位(三首)
王鳳嫺
沈宜修
葉小紈
葉小鸞(三首)
周蘭秀
前調(又一體)
南唐李煜
御選歴代詩餘卷七目錄
欽定四庫全書
御選歴代詩餘卷七(四十二字)
司經局洗馬掌局事兼翰林院修撰加二級(臣)王奕清奉
旨校刊
浣溪沙(下)
浣溪沙(燭下海棠二首)范成大
傾坐東風百媚生萬紅無語笑逢迎照妝醒睡蠟煙輕
綵蝀横斜春不夜絳霞濃淡月微明夢中重到錦官
城
前調范成大
催下珠簾護綺叢花枝紅裏燭枝紅燭光花影夜葱蘢
錦地繡天香霧裏珠星壁月綵雲中人間别有幾春
風
前調(新安驛席上留别)范成大
送盡殘春更出遊風前蹤跡似沙鷗淺斟低唱小淹留
月見西樓清夜醉雨添南浦綠波愁有人無計戀行
舟
前調(元夕後三日)范成大
寶髻雙雙出綺叢妝光梅影各春風收燈時候却相逢
魚子牋中詞婉轉龍香撥上語玲瓏明朝車馬莫西
東
前調范成大
紅錦障泥杏葉韀解鞍呼渡憶當年馬驕不肯上航船
茅店竹籬開蔗市絳裙靑袂斸薑田臨平風物故依
然
前調陳三聘
酒力先從臉暈生粉妝新麗笑相迎曉寒高護彩雲輕
不語似愁春力淺有情應恨燭花明更于何處覓傾
城
前調陳三聘
翠幕遮籠錦一叢樽前初見淺深紅淡雲和月影葱蘢
醉態只疑春睡裏啼妝愁聽雨聲中更燒銀燭醉東
風
前調陳三聘
不怕春寒更出遊蘭橈飛動却驚鷗煙光佳處輙遲留
屛曲未曾歌醉夢眉尖空只鎖閒愁從教絲柳絆行
舟
前調陳三聘
點檢尊前花影叢于中偏占牡丹風等閒言語慣迎逢
扇影不搖珠的皪釵梁斜嚲玉玲瓏夢魂長向楚江
東
前調(梅)黃公度
風送清香過短牆煙籠晩色近修篁夕陽樓外角聲長
欲去還留無限思輕勻淡抹不成妝一樽相對月生
凉
前調張孝祥
行盡瀟湘到洞庭楚天闊處數峰青旗梢不動晩風平
紅蓼一灣紋纈亂白魚雙尾玉刀明夜凉船影浸疎
星
前調(瑞香)張孝祥
臘後春前别一般梅花枯淡水仙寒翠雲裘著紫霞冠
妙品只今推第一寶香原不自人間為君更酌小龍
團
前調程垓
薄日移隂午暑空一杯何事便潮紅扇紈揮盡却疎慵
早睡情懷冰枕外夜凉消息雨荷中不須留燭眩房
櫳
前調程垓
翠葆扶疎傍藥闌亂飄綠沼滿書單清明時節又看看
小雨勒成春尾恨東風偏作夜來寒琴心老盡不須
彈
前調(酴醿)朱熹
壓架年來雪作堆珍叢也是近移栽肯令容易放春回
却恐隂晴無定數從教紅白一時開多情蜂蝶早飛
來
前調(餞范子芬)洪适
整頓春衫欲跨鞍一杯相屬少開顔愁蛾不似舊時彎
未見兩星添柳宿忍教三疊唱陽關相思空望會稽
山
前調(柳)曹冠
翠帶千條蘸碧流多情不解繫行舟章臺惜别恨悠悠
濕雨傷春眉黛斂倚風無力舞腰柔絲絲煙縷織離
愁
前調(題星洲寺)吳儆
十里青山泝碧流夕陽沙晚片帆秋重重煙樹出層樓
人去人來芳草渡鷗飛鷗没白蘋洲碧梧翠竹記曾
遊
前調吳儆
歙浦錢塘一水通閒雲如幕碧重重吳山應在碧雲東
無力海棠風淡蕩困眠宫柳日葱蘢眼前春色為誰
濃
前調(題餘干傳舍)吳儆
畫楯朱闌繞碧山平湖徙倚水雲寬人家楊柳帶汀灣
目力巳随飛鳥盡機心還逐白鷗閒蕭蕭微雨晚來
寒
前調(和鎮遠樓韻)吳儆
斜照波間濕嫩紅朱闌翠袖倚輕風平山山色有無中
俛首微官真自縛高飛遠舉羡冥鴻何時一艇大江
東
前調管鑑
十日狂風特地晴天工著意送行人負他桃李十分春
杜宇巳催歸思亂啼鶯休惹客愁新晩風溪路淨無
塵
前調陸游
謾向寒爐醉玉瓶喚君同賞小窗明夕陽吹角最關情
忙日苦多閒日少新愁常續舊愁生客中無伴怕君
行
前調楊炎
楊柳籠煙裊嫩黃桃花蘸水染紅香薄羅衫子日初長
飲盡東風三百盞醉來愁斷幾回腸教人獨自遣風
光
前調(丁亥餞元宵)劉鎮
簾幕收燈斷續紅歌臺人散綵雲空夜寒歸路噤魚龍
宿醉未消花市月芳心已逐柳塘風丁寧鶯燕莫匆
匆
前調鄭域
酒薄愁濃睡不成夜長敧枕數殘更嫩寒時節過燒燈
已自孤鸞羞對鏡未能雙鳳怕聞笙莫教吹作别離
聲
前調(夜飲中明小軒)韓淲
一曲青山映小池林疎人靜月明時相逢杯酒也相宜
醉眼不知春事少歡情猶得漏聲遲神仙何處夢魂
飛
前調韓淲
寶鴨香銷酒未醒錦衾春暖夢初驚鬢雲撩亂玉釵横
半怯夜寒褰繡幌尚餘嬌困剔銀燈粉㾗微褪臉霞
生
前調(夜飲聽歌)韓淲
小雨收晴作社寒月橋花院篆香殘杏腮桃臉黛眉彎
歌拂燕梁牽客恨醉臨鸞鏡怕人看良宵春夢遶屏
山
前調(題美人書卷)韓淲
一曲霓裳舞未終玉釵垂額髻雲鬆夢回金殿月華東
燕子鶯兒情脈脈柳枝桃葉恨匆匆羅襟空惹御香
濃
前調韓淲
芍藥酴醿滿院春門前楊柳媚晴曛重簾雙燕語沉沉
花映綠嬌初日嬾葉棲紅小晚煙昏輕雷不覺送微
隂
前調韓淲
一曲西風醉木犀天香吹夢入瑶池釵横猶記未開枝
花重嬾舒紅笑臉葉稀輕拂翠顰眉酒醒殘月鴈聲
遲
前調韓淲
山氣吹雲寶月凉園林承露菊花黃吾生只合醉為鄉
悵望佳人因共賦分明佳節是重陽酒邊猶發少年
狂
前調韓淲
莫問星星鬢染霜一杯同看月昏黃放歌漁父濯滄浪
却憶手栽雙柳句真成雲漢抉天章蘇仙何在立蒼
茫
前調(過盧申之)韓淲
梅葉隂隂占晩春博山香燼玉嶙峋茶甌酒椀試濡脣
閒裏常愁無伴侣老來不是有情人牡丹天氣惜芳
辰
前調韓淲
買得船兒去下湖這些天氣近來無清和風裏綠隂初
酒不為渠閒放蕩詩應嫌我太麤疎酒徒詩社復何
如
前調韓淲
錦瑟瑶琴續斷絃璧堂初過牡丹天玉鈎斜壓小珠簾
睡鴨爐温吟散後雙鴛屏掩酒醒前一番春事怨啼
鵑
前調韓淲
春入疎絃調外聲雪雲初霽帶湖清屏温香軟綺窗深
山倚虛寒情澹澹水流輕淺韻泠泠斷魂醒處夢難
憑
前調(十六夜)韓淲
荆楚誰言鏡聽詞燭花影動畫簷低燒燈天氣醉為期
雨濕杏腮疑簌簌風迷柳眼半僛僛小山西路板橋
西
前調韓淲
分付心情作上元不知投老在林泉誰將邨酒勸觥船
月影靜搖風柳外霜華寒浸雪梅邊醉敧烏帽忽醒
然
前調韓淲
宋玉悲秋合反騷陶潛把菊任持醪山遥遥外水蕭蕭
夢不到時詩自在興難忘處恨全消香沉沉裏蕊飄
飄
前調(沙溪小飲)韓淲
一抺青山拍岸溪麥雲將過笋初齊不知何處水流西
小閣路頭吾欲醉短篷船底客同攜酒邊華髮更題
詩
前調韓淲
水遶孤邨客路賒一樓風雨角巾斜舉觴無復問煎茶
夜靜曲聲初噴竹酒深燭影細吹花明朝飛鷺起圓
沙
前調(寄李叔謙)韓淲
綵筆新題字字香鴈來時候燕空梁芙蓉無處著秋光
人遠山長言外意曲傳書恨醉時妝倩誰閒寄水雲
鄉
前調(茉莉)韓淲
滴滴瓊英發翠綃江梅標韻木香嬌乍凉時候鴈聲遥
欲綰鬢絲妝未了半回身分曲初招霓裳依約夢魂
飄
前調(小集澗亭)韓淲
雨閣雲流小院秋半醺凉意不關愁一番相見一番休
淡竚乍持杯未淺嬾歌纔罷笑初收主賓無處著綢
繆
前調(九日)汪莘
青女催人兩鬢霜自篘白酒作重陽方壺老子莫淒凉
天地兩三蝴蝶夢古今多少菊花香只將破帽送秋
光
前調(趙閣學餉蝤蛑酒春螺)方岳
半殼含潮帶靨香雙螯嚼雪迸臍黃蘆花洲渚夜來霜
短棹秋江清到底長頭春甕醉為鄉風流不枉與詩
嘗
前調(水仙)楊澤民
仙子何年下太空凌波微步笑芙蓉水風殘月助惺忪
礬弟梅兄都在眼銀臺金琖正當胸為伊一醉酒顔
紅
前調吳文英
曲角深簾隱洞房正嫌玉骨易愁黃好花偏占一秋香
夜氣清時初傍枕曉光分處未開牎可憐人似月中
霜
前調陳允平
自别蕭郎錦帳寒鳳樓日日望平安杏花枝上露纔乾
眉皺但嫌鈿翠墮臂銷惟覺釧金寬薄情楊柳殢征
鞍
前調陳允平
一枕華胥夢不成碧筩香潤玉醪傾日長花影過池亭
雪藕臂寒鸚較怯採菱歌發鷺頻驚白蘋洲上雨初
晴
前調陳允平
鬭鴨闌干燕子飛一堤春水漾晴暉女郎何處踏青歸
生色鞵兒銷鳳穩碧羅衫子唾花微後期應待牡丹
時
前調陳允平
六幅蒲帆曉渡平一江星斗漸西傾離家纔是兩三程
酒外野花如喚客樹頭春鳥自呼名五雲深處錦官
城
前調陳允平
柳底征鞍花底車兩行香淚濕紅襦别來鶯燕已春餘
梳洗樓臺愁獨倚笙歌庭院醉誰扶捲簾閒看玉蟾
蜍
前調陳允平
十二珠簾繡帶垂柳煙迷暗楚江涯自攜玉笛凭丹梯
寫恨鸞箋凝粉淚踏青鴛韤濺金泥落紅深處乳鶯
啼
前調陳允平
睡起瞢騰小篆香素紈輕度玉肌凉竹深荷净少炎光
雨過亂蟬嘶古柳日斜雙鷺立閒塘更將心事自商
量
前調(擬梅川)周密
蠶已三眠柳二眠雙竿初起畫秋千鶯櫳風響十三絃
魚素不傳新信息鸞膠難續好姻緣薄情明月幾番
圓
前調周密
不下珠簾怕燕嗔旋移芳檻引流鶯春光却又早中分
杏火無煙燃綠暗棃雲有雪冷清明冶遊天氣冶遊
心
前調周密
絲雨籠煙織曉晴睡餘春酒未全醒翠鈿輕脱隱香㾗
生怕柳緜縈舞蝶戲抛梅彈打流鶯最難消遣是殘
春
前調(墨水仙)張炎
昨夜藍田採玉游向陽瑶草帶花收如今風雨不須愁
零露依稀傾鑿落碎瓊重疊綴搔頭白雲黃鶴思悠
悠
前調(蘭)張炎
半面妝凝鏡裏春同心帶舞掌中身因沾弱水褪精神
冷豔喜尋梅共笑枯香羞與佩同紉湘皋猶有未歸
人
前調石孝友
柳岸梅溪春又生風枝斜裊雪枝横空牽歸興惹離情
灰盡寸心猶自熱淚承雙睫不能晴夢雲樓隔豫章
城
前調石孝友
迎客西來送客行堆堆歴歴短長亭殢人殘酒不能醒
煙染暮山浮紫翠霜凋秋葉滿丹青憑誰圖寫入銀
屏
前調石孝友
幾曲屏山數幅波鴈聲斜帶夕陽過卸帆聊醉菊花坡
旅枕夢魂歸路遠秋江風緊夜寒多薄情還解憶人
麼
前調石孝友
宿醉離愁慢髻鬟綠箋紅豆憶前歡錦江春水寄書難
紅袖時籠金鴨暖小樓吹徹玉笙寒為誰和淚倚闌
干
前調張桂
雨壓楊花路半乾蜂遺花粉在闌干牡丹開盡正春寒
嬾品么絃金鴈並瘦驚雙釧玉魚寬新愁不放翠眉
閒
前調張槃
習習輕風破海棠秋千移影上迴廊晝長蝴蝶為誰忙
度柳早鶯分暖綠過花小燕帶春香滿庭芳草又斜
陽
前調(武進廳壁)楊彥齡
倦客東歸得自由西風江上泛扁舟夜寒霜月素光流
想得故人千里外醉吟應上謝家樓不多天氣近中
秋
前調陳德武
月落桐梢杜宇啼雪埋芳樹鷓鴣飛夜闌分作送春詩
山上安山經幾歲口中添口又何時相思一曲訴伊
誰
前調薛夢桂
柳映疎簾花映門春光一半幾銷魂新詩未了枕先温
燕子說來千萬恨海棠開到二三分小牎銀燭又黃
昏
前調(桂)毛珝
綠玉枝頭一粟黃碧紗帳裏夢魂香曉風和月步新凉
吟倚畫闌懷李賀笑持玉斧問吳剛素娥不嫁為誰
妝
前調趙君舉
疎蔭搖搖趁岸移驚鷗點點過帆飛船分水打嫩沙回
斷夢不知人去處卷簾還有燕來時日斜風緊轉灣
西
前調江開
手撚花枝憶小蘋綠窗空鎖舊時春滿樓飛絮一筝塵
素約未傳雙燕語新愁還入賣花聲十分春事倩行
雲
前調(寄劉緫管)何夢桂
細柳連營綠蔭重暖風旗影颺蛇龍晝閒吟思入千峰
紫綬金牌人綠鬢繡韀絲轡馬青騘會將三箭取侯
封
前調(用前韻并簡二千戶)何夢桂
金紫山前山萬重山高雲密下蒼龍春來好雨徧三峰
芳草郊原眠繭犢垂楊營壘繫花驄趨歸行有紫泥
封
前調李彭老
玉雪庭心夜色空移花小檻鬭春紅輕衫短帽醉歌重
彩扇舊題煙雨外玉簫新譜燕鶯中闌干到處是春
風
前調(瓜陂題壁)無名氏
剪碎香羅裛淚痕鷓鴣聲斷不堪聞馬嘶人去近黃昏
整整斜斜楊柳陌疎疎密密杏花邨一番風月更銷
魂
前調(宋媛)李清照
淡蕩春光寒食天玉爐沉水裊殘煙夢回山枕隱花鈿
海燕未來人鬭草江梅已過柳生緜黃昏疎雨濕秋
千
前調李清照
繡幕芙蓉一笑開斜偎寶鴨襯香腮眼波才動被人猜
一面風情深有韻半牋嬌恨寄幽懷月移花影約重
來
前調李清照
樓上晴天碧四垂樓前芳草接天涯傷心莫上最高梯
新笋已成堂下竹落花都入燕巢泥忍聽林表杜鵑
啼
前調李清照
髻子傷春嬾更梳晩風庭院落梅初淡雲來往月疎疎
玉鴨熏爐閒瑞腦朱櫻斗帳掩流蘇通犀還解辟寒
無
前調李清照
小院閒窗春色深重簾未捲影沉沉倚樓無語理瑶琴
遠岫出雲催薄暮細風吹雨弄輕隂棃花欲謝恐難
禁
前調(宋媛)李氏
無力薔薇帶雨低多情蝴蝶趁花飛流水飄香乳燕啼
南浦魂銷春不管東陽衣減鏡先知小樓今夜月依
依
前調(宋媛)朱淑真
露井夭桃吐絳英春衣初試薄羅輕風和煙煖燕巢成
滿院深簾閒不捲曲房朱戶悶長扄惱人光景又清
明
前調朱淑真
卸下金釵一樣嬌背燈初解繡裙腰衾寒枕冷夜香消
深院不關春寂寂落花和雨夜迢迢恨情和夢更無
聊
前調(宋媛)珍娘
溪霧溪煙溪景新溶溶春水净無塵碧琉璃底浸春雲
風颺游絲垂蝶翅雨飄飛絮濕鶯脣桃花片片送殘
春
前調慕容嵓卿妻
滿目江山憶舊游汀花汀草弄春柔長亭檥住木蘭舟
好夢易随流水去芳心猶逐䁱雲愁行人莫上望京
樓
前調劉仲尹
繡館人人倦踏青粉垣深處簸錢聲賣花門巷綠隂輕
簾幕風柔飛燕燕池塘花暖語鶯鶯有誰知道一春
情
前調劉仲尹
貼體宫羅試袷衣冰藍嬌淺染東池春風一把瘦腰支
戲鏤寶鈿呈翡翠笑拈金剪下酴醿最宜京兆畫新
眉
前調劉仲尹
萬疊春山一寸心章臺西去柳陰陰藍橋特為好花尋
别後魚封煙漲闊夢迴鸞翼海雲深情知頓著有如
今
前調趙可
火冷熏爐香漸消更闌撥火更重燒愁心心字兩俱焦
半世清狂無限事一窗風月可憐宵殘燈花落夢無
聊
前調趙可
擡轉爐熏自換香錦衾收拾却遮藏二年塵暗小鴛鴦
落木蕭蕭風似雨疎櫺皎皎月如霜此時此夜最淒
凉
前調(夢中作)王磵
林樾人家急暮砧夕陽人影入江深倚闌疎快北風襟
雨自青山明處黑雲從白鳥去邊陰幾多秋思亂鄉
心
前調李獻能
垂柳陰陰水拍堤欲窮遠目望還迷平蕪盡處暮天低
萬里中原猶北顧十年長路却西歸倚樓懷抱有誰
知
前調(贈歌者)趙孟頫
滿捧金巵低唱詞樽前再拜索新詩老夫慚愧鬢成絲
羅袖染將新竹翠粉香須上小梅枝相逢不似少年
時
前調(贈粉兒)詹正
淡淡青山兩點春嬌羞一點口兒櫻一梭兒玉一緺雲
白藕香中見西子玉梅花下遇文君不曾真箇也銷
魂
前調顔奎
夢泊游絲晝影移水沉香宛紫煙微玉笙纔過畫樓西
天上人間花事近鏡中翠壓兩山低又成春過感鶯
啼
前調(崑山州城西小寺)宋褧
落日吳江駐畫橈招提佳處暫逍遥海風吹面酒全消
曲沼芙蓉秋的的小山叢桂晩蕭蕭幾時容我夜吹
簫
前調邵亨貞
西子湖頭三月天半篙新漲柳如煙十年不上斷橋船
百媚燕姬紅錦瑟五花宛馬紫絲鞭年年春色暗相
牽
前調劉基
半畞荒園自看鋤雨中時復擷新蔬不須彈鋏嘆無魚
早息機心勞役少嬾聞世事往來疎清風明月緫贏
餘
前調劉基
絳幘雞人紫綺裘彤墀欲報五更籌不勝嬌冶立清秋
日影却穿雲氣入虹光猶帶露華流三千紅粉緫凝
眸
前調劉基
細草垂楊邨巷幽白沙素石引溪流青苔磯上有扁舟
門外好山開罨畫屋頭新月學簾鈎窗風一榻似清
秋
前調劉基
花壓闌干春晝長碧樓紅樹倚斜陽入門惟覺一庭香
絶壁過雲開錦繡冰絲彈月夢清凉鸞歌鳳舞斷人
腸
前調劉基
語燕鳴鳩白晝長黃蜂紫蝶草花香滄江依舊遶斜陽
泛水浮萍随處滿舞風輕絮霎時狂清和院宇麥秋
凉
前調劉基
雲壓斜曛照樹黃風生水榭綠陰凉渴蛙得雨鬧池塘
紅燄射人榴火炫靑絲匝地柳條長捲簾明月滿迴
廊
前調劉基
可怪西園木槿花強將孤艷鬭輕霞不知門外夕陽斜
應有斷魂随蛺蝶豈無幽恨寄寒鴉那堪横被綠苔
遮
前調(初夏)楊基
幾卷斜封出舊窠藕絲柔梗上新荷衣裳輕薄試單羅
煙淡淡中青草合雨絲絲裏綠陰多園林佳處是清
和
前調(上已)楊基
軟翠冠兒簇海棠砑羅衫子繡丁香閒來水上踏青陽
風暖有人能作伴日長無事可思量水流花落任匆
忙
前調楊基
小院迴廊曲更深一重楊柳一重陰夜長人靜漏沉沉
雪白梨花千瓣玉雨黃梅子萬丸金清和天氣夏初
臨
前調(花朝)楊基
鸞股先尋鬭草釵鳳頭新繡踏青鞵衣裳宫樣不須裁
軟玉鏤成鸚鵡架泥金鐫就牡丹牌明朝相約看花
來
前調(寒食)楊基
暖雨香雲百五天玉纖銀甲十三絃笑移羅幕上紅船
照水再簪珠絡索背人重貼翠團圓安排花裏蹴秋
千
前調湯公讓
燕壘雛空日正長一川殘雨映斜陽鸕鷀晒翅滿魚梁
榴葉擁花當北戶竹根抽笋出東牆小庭孤坐嬾衣
裳
前調張綖
風攪花陰舞扇羅疎簾清簟鬭湘波隔牆誰唱竹枝歌
寶鼎裊雲秋意嫩玉簫吹月夜凉多今年新鴈信如
何
前調于儒穎
一片心情眼底柔倦容疎態越風流未經惆悵不知愁
鴛譜怪來鍼線減工夫強半為梳頭日西初見下妝
樓
前調施紹莘
杜若芳洲淡淡煙一番花信又經年燕悲春盡亦呢喃
燭影搖紅裁密信綺琴翻曲記竒緣惱人心性脱綿
天
前調施紹莘
手揭簾衣漾曉風小釭餘燦畫屛中有人羞倩拾鞵弓
眉學蛾妝黃嫩點鬢偷鴉潤綠新籠耐人瞧覷面微
紅
前調夏復
柳色深深聽曉鶯玉闌愁倚夢分明閒花斜落小釵横
蝴蝶前生原夜合楊花身後作浮萍東風輕薄誤多
情
前調錢繼登
蟬避濃炎靜未譁東隣伊軋繰絲車豆棚瓜架野人家
翠莢嫩堪浮茗氣黃雞肥欲待薑芽閒搔短髮日西
斜
前調錢繼章
春盡園林褪鬧紅陰陰靜綠意從容鬚眉俱碧住山翁
花捲半階通履舄柳開一面出簾櫳管人閒事是東
風
前調(客歸見柳花作)馮鼎位
渺渺煙雲古道斜長亭遥望短亭賖東風何事苦相遮
記得江梅纔入夢却看楊柳近飛花不知春色在誰
家
前調馮鼎位
輕暖輕寒日易斜半山半水路方賖春深無影倩誰遮
客路蕭蕭無好夢故園日日想開花去年雙燕已還
家
前調馮鼎位
綠滿池塘春漸輕惱人天氣過清明腰肢瘦損轉娉婷
喚雨喚晴鳩不歇無拘無束夢難憑閒愁畢竟幾時
停
前調(郊行)(明媛)王鳳&KR0570;
曲徑新篁野草香随風閃閃蝶衣忙柳緜飛堕點衣裳
人在景中憐日永燕翻波面舞春長小橋古渡半斜
陽
前調(明媛)沈宜修
淡薄輕隂拾翠天細腰柔似柳飛緜吹簫閒向畫屏前
詩句半緣芳草斷鳥啼多為杏花妍夜寒紅露濕秋
千
前調(新月)(明媛)葉小紈
纖影黃昏到小樓弱雲扶住柳梢頭捲簾依約見簾鈎
妝鏡試開微露匣蛾眉學畫半含愁清光先自映波
流
前調(明媛)葉小鸞
幾日東風倚畫樓碧天青靄半空浮韶光多半杏梢頭
垂柳有情憐夕照飛花無計郤春愁但憑天氣困人
休
前調葉小鸞
竹徑煙迷薜茘牆好風搖曳弄垂楊無情啼鳥向人忙
一曲瑶琴消午夢半爐沉水爇春香倚闌無語又斜
陽
前調(初夏)葉小鸞
香到酴醿送晩凉荇風輕約薄羅裳曲欄凭徧思偏長
自是幽情慵捲幌不關春色惱人腸誤他雙燕未歸
梁
前調(明媛)周蘭秀
雨過梧桐萬綠平模糊山色逐雲行飄飄鶯羽傍風迎
茉莉小庭香落袂夢餘蕉影倚牎横隔樓何處度簫
聲
前調(又一體)南唐李煜
紅日已高三丈透金爐次第添香獸紅錦地衣随步皺
佳人舞點金釵溜酒惡時拈花蕊齅别殿遥聞簫鼔
奏
御選歴代詩餘卷七
