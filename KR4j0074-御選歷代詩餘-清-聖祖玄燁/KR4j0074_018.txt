欽定四庫全書
御選歷代詩餘卷十八目錄(四十八字)
錦堂春
趙令畤
盧祖皋(三首)
陸游(七首)
李肩吾
劉迎(四首)
人月圓
王詵
趙鼎
吴激
趙孟頫
劉因
倪瓚(二首)
前調(又一體)
楊无咎
前調(又一體)
楊无咎
武陵春(又一體)
晏幾道(二首)
毛滂(四首)
謝逸
趙師俠
趙長卿(二首)
辛棄疾
盧炳
魏氏
趙秋官妻
葛一龍
南唐浣溪紗
南唐李璟(二首)
和凝(二首)
毛文錫
賀鑄(三首)
毛滂(二首)
周紫芝(二首)
陳克
辛棄疾(七首)
樓鍔
黃機
高觀國
許棐
石孝友
李清照
楊慎(三首)
張大烈
唐世瀚
陳繼儒(二首)
馮鼎臣
眼兒媚
賀鑄
王雱
吕渭老
宋齊愈
趙長卿(六首)
張元幹
曾覿(二首)
左譽
侯寘
范成大
黃公度
趙彦端(二首)
陸游
陳亮
黃機(二首)
洪咨䕫
高觀國
史達祖
韓淲(三首)
方岳
尹煥
周密
石孝友
薛夢桂
曾揆
汪元量
朱淑真
無名氏(三首)
許古
張大烈
前調(又一體)
程垓
葛立方
無名氏
御選歴代詩餘卷十八目錄
欽定四庫全書
御選歴代詩餘卷十八(四十八字)
司經局洗馬掌局事兼翰林院修撰加二級臣王奕清奉
旨校刊
錦堂春
(一名上西樓一名秋夜月一名憶真妃一名烏夜啼䨇調四十八字又有以本調與烏夜啼分作二)
(調按之實無分别則與相見懽聖無憂之别名無異非另有烏夜啼也)
錦堂春趙令畤
樓上縈簾弱絮牆頭礙月低花年年春事關心事腸斷
欲栖鴉舞鏡鸞衾翠減啼珠鳳蠟紅斜重門不鎖相
思夢隨意繞天涯
前調盧祖皋
柳色津頭泣綠桃花渡口啼紅一春又負西湖醉離恨
雨聲中客袂迢迢西塞餘寒翦翦東風誰家拂水飛
来燕惆悵小樓空
前調盧祖皋
漾暖紋波颭颭吹晴絲雨濛濛輕衫短帽西湖路花氣
撲春騘鬭草褰衣濕翠秋干瞥眼飛紅日長不放春
醪困立盡海棠風
前調盧祖皋
段段寒沙淺水蕭蕭暮雨孤篷香羅不共征衫遠砧杵
客愁中别恨慵看楊柳歸期暗數芙蓉碧梧聲到紗
牎曉昨日幾秋風
前調陸游
園館青林翠樾衣巾細葛輕紈好風吹散霏微雨沙路
喜新乾小燕䨇飛水際流鶯百囀林端投壺聲斷彈
棋罷閒展道書看
前調陸游
金鴨餘香尚暖綠牎斜日偏眀蘭膏香染雲鬟膩釵滑
墜無聲冷落秋千侶伴闌珊打馬心情繡屏驚斷瀟
湘夢花外一聲鶯
前調陸游
素意幽棲物外塵緣浪走天涯歸來猶幸身強健隨分
作山家已趁餘寒泥酒還乘小雨移花柴門盡日無
人到一徑傍谿斜
前調陸游
檐角楠隂轉日樓前茘子吹花鷓鴣聲裏霜天晩疊鼓
已催衙鄉夢時來枕上京書不到天涯邦人訟少文
移省閒院自煎茶
前調陸游
我校丹臺玉字君書蕊殿雲篇錦官城裏重相遇心事
兩依然攜酒何妨處處尋梅共約年年細思上界多
官府且作地行仙
前調陸游
從宦元知漫浪還家更覺清真蘭亭道上多修竹隨處
岸綸巾泉冽偏宜雪茗秔香雅稱絲蓴翛然一飽西
牎下天地有閒人
前調陸游
紈扇嬋娟素月紗巾縹緲輕烟高槐葉長隂初合清潤
雨餘天弄筆斜行小草鈎簾淺醉閒眠更無一點塵
埃到枕上聽新蟬
前調李肩吾
徑蘚痕沿碧甃檐花影壓紅闌今年春事渾無幾游冶
嬾情慳舊夢鶯鶯沁水新愁燕燕長干重門十二簾
休捲三月尚春寒
前調劉迎
離恨遠縈楊柳夢魂長繞棃花青山記得章臺月歸路
玉鞭斜翠鏡啼痕印袖紅牆醉墨籠紗相逢不盡平
生事春思入琵琶
前調劉迎
菱鏡玉篦秋月蕙爐銀葉朝雲宿酲人困屏山夢煙樹
小江村翠甲未消蘭恨粉香不斷梅魂離愁分付殘
春雨花外泣黃昏
前調(西湖)劉迎
水漫汀洲新綠雲開崦嶂微青殘紅不見成隂後鶗鴂
寂無聲笑傲坡公一夢風流杜牧三生西湖依舊人
中意來去竟難憑
前調劉迎
牆角含霜樹靜樓頭作雪雲垂鈎簾鵲噪空庭晩坐看
月來時異域書迷鴈足幽閨鏡掩蟲絲一宵兩地腸
千轉惟有夢魂知
人月圓
(本王詵詞内句爲調名一名青衫濕取吴激詞中語也䨇調四十八字)
人月圓王詵
小桃枝上春來早初試薄羅衣年年此夜華燈競處人
月圓時禁街簫鼓寒輕夜永纖手同攜夜闌人靜千
門笑語聲在簾幃
前調趙鼎
連環寶瑟深深願結盡一生愁人間天上佳期勝賞今
夜中秋雅歌妍態嫦娥見了應羡風流芳尊美酒年
年歲歲月滿高樓
前調(宴張侍御家有感)吴激
南朝千古傷心地還唱後庭花舊時王謝堂前燕子飛
入人家恍然一夢仙肌勝雪宫鬢堆鴉江州司馬青
衫淚濕同是天涯
前調趙孟頫
一枝仙桂香生玉消得喚卿卿緩歌金縷輕敲象板傾
國傾城幾時不見紅裙翠袖多少閒情想應如舊春
山淡淡秋水盈盈
前調劉因
自從謝病修花史天意不容閒今年新授平章風月撿
挍雲山門前報道麯生來謁子墨相看先生正爾天
張翠蓋山擁雲鬟
前調倪瓚
傷心莫問前朝事重上越王臺鷓鴣啼處東風草綠殘
照花開悵然孤嘯青山故國喬木蒼苔當時眀月依
依素影何處飛來
前調倪瓚
驚廻一枕當年夢漁唱起南津畫屏雲嶂池塘春草無
限消魂舊家應在梧桐覆井楊柳藏門閒身空老孤
篷聽雨燈火江村
前調(又一體)楊无咎
風和日暖餘煙嫩側側透鮫綃相逢且喜人圓玳席月
滿丹霄爛遊勝賞高低燈火鼎沸笙簫一年三百六
十日願長似今宵
前調(又一體)楊无咎
月華燈影光相射還是元宵也綺羅如畫笙歌遞響無
限風雅閙蛾斜插輕衫乍試閒趁遊冶百年三萬六
千夜願長似今夜
武陵春
(雙調四十八字)
武陵春晏幾道
綠蕙紅蘭芳信歇金蕊正風流應為詩人多怨秋花意
與銷愁梁王苑路香英密長記舊嬉遊曾看飛瓊戴
滿頭浮動舞凉州
前調晏幾道
煙柳長堤知幾曲一曲一魂消秋水無情天共遥愁送
木蘭橈熏香繡被心情嬾期信轉迢迢記得來時倚
畫橋紅淚滿鮫綃
前調毛滂
維岳分公英特氣方丈拂長虹丙魏蕭曹緫下風千載
友䕫龍寶熏裊翠昏簾繡嘉頌珮紳同不用黃精埽
鬢中元是黑頭翁
前調毛滂
迎得春來聞好語賀燕立簾鈎轉蕙光風柳弄柔喜氣
與春遊萬錢珍鼎期公飯天自壽留侯文物昇平速
置郵江左屬風流
前調毛滂
銀浦流雲初度月空碧挂團團照夜珠胎貝闕寒光彩
滿長安春風爲拂新沙路珂馬欵天關篆印金窠紅
屈盤嵬&KR1041;押千官
前調毛滂
風過冰檐環珮響宿霧在華茵賸落&KR1592;花襯月眀嫌怕
有纖塵鳳口銜燈金炫轉人醉覺寒輕但得清光解
照人不負五更春
前調(茶)謝逸
畫燭籠紗紅影亂門外紫騮嘶分破雲團月影虧雪浪
皺清漪捧盌纖纖春筍瘦乳霧泛冰甆兩腋清風拂
䄂飛歸去酒醒時
前調(和王叔度桃花)趙師俠
一陣曉風花信早先到小桃枝冉冉紅雲映翠微開宴
憶瑶池零亂分飛貪結子芳徑自成蹊消得劉郎去
路迷腸斷武陵溪
前調趙長卿
又是新逢三五夜瑞氣靄氤氲萬點燈和月色新桃李
倍添春花縣主人情思好行樂逐良辰滿引千鍾酒
又醇歌韻動梁塵
前調趙長卿
落了丹楓殘了菊秋色苦無多誰喚西風泣淚羅吹恨
入星河碧玉釵頭金粟閙曾插翠雲窩重揉檀英憶
月娥無奈冷香何
前調(春興)辛棄疾
桃李風前多嫵媚楊柳更温柔喚取笙歌爛漫遊且莫
管閒愁好趁晴時連夜賞雨便一春休草草杯盤不
要收纔晩又扶頭
前調(江梅盛開為風雨所妒)盧炳
常記江南春欲到消息付南枝疎影横斜照水時月淡
暗香遲可惜江頭千樹玉雨暗更風欺傳語東君管
領伊憔悴有誰知
前調(别情)(宋媛)魏氏
小院無人簾半捲獨自倚闌時寬盡春來金縷衣憔悴
有誰知玉人近日音書少應是怨來遲夢裏長安早
晩歸和淚立斜暉
前調(岐陽郵亭)趙秋官妻
人道有情還有夢無夢豈無情夜夜思量直到眀有夢
怎教成昨夜偶然來夢裏隣笛又還驚笛韻凄凄不
忍聽總是斷腸聲
前調(獨夜)葛一龍
深鎖樓臺何處是煙暗雨冥冥花動風枝犬吠聲疑是
有人行今夕不知何夕也添却許多更倍覺秋天不
肯眀愁從酒畔生
南唐浣溪紗
(䨇調四十八字一名山花子又名攤破浣溪紗以攤破名者就浣溪紗結句破七字爲十字也稱南)
(唐者以李璟詞細雨小樓二句膾炙人口得名也)
南唐浣溪紗南唐李璟
菡萏香消翠葉殘西風愁起綠波間還與韶光共憔悴
不堪看細雨夢回鷄塞遠小樓吹徹玉笙寒多少淚
珠何限恨倚闌干
前調南唐李璟
手捲真珠上玉鈎依前春恨鎖重樓風裏落花誰是主
思悠悠青鳥不傳雲外信丁香空結雨中愁回首綠
波三峽暮接天流
前調和凝
鶯錦蟬紗馥麝臍輕裾花草曉煙迷鸂鶒戰金紅掌墜
翠雲低星靨笑偎霞臉畔蹙金開䄡襯銀泥春思半
和芳草嫩碧萋萋
前調和凝
銀字笙寒調正長水紋簟冷畫屏凉玉腕重重金扼臂
淡梳妝幾度試香纖手暖一回嘗酒綘脣光佯弄紅
絲繩拂子打檀郎
前調毛文錫
春水輕波浸綠苔枇杷洲上紫檀開晴日眠沙鸂鶒穩
㬉相偎羅韤生塵遊女過有人逢著弄珠廻蘭麝飄
香初解珮忘歸來
前調賀鑄
錦薦朱絲瑟瑟徽玉纖新擬鳳䨇飛縹緲燭煙花羃暗
就更衣約略整環釵影動遲回顧步珮聲微宛是春
風蝴蠂舞帶香歸
前調賀鑄
節物侵尋迥暮遲可勝搖落長年悲回首五湖乘興地
負心期驚鴈失行風翦翦冷雲成陣雪垂垂不&KR0838;尊
前泥樣醉箇能癡
前調賀鑄
䨇鳳簫聲隔彩霞朱門深閉七香車何處探春尋舊約
謝孃家旖旎細風飄水麝玲瓏淺雪漾山茶飲罷西
廂簾影外玉蟾斜
前調毛滂
日轉堂隂一綫添使君和氣作春妍秖有北山輕帶雪
見豐年殘月夜來收不盡行雲早起更留連急翦垂
楊迎秀色到窗前
前調毛滂
雨色留香繞坐中映階疎竹一叢叢不奈晩來蕭瑟意
子猷風瀲灩滿傾金鑿落淋漓從濕繡芙蓉吸盡百
川天上去看長虹
前調周紫芝
蒼璧新敲小鳳團赤埿開印煮清泉醉捧纖纖䨇玉筍
鷓鴣斑雪浪濺翻金縷䄂松風吹醒玉酡顔更待微
甘回齒頰且留連
前調周紫芝
門外青騘月下嘶映階籠燭畫簾垂一曲陽關聲欲盡
不多時鳳餅未殘雲脚乳水沉催注玉花甆忍看捧
甌春筍露翠鬟低
前調陳克
鬆漫梳頭淺畫眉亂鶯殘夢起多時不道小庭花露濕
翦酴醿簾額好風低燕子牎油晴日打蜂兒翠袖粉
牋閒弄筆寫新詩
前調辛棄疾
酒面低迷翠被重黃昏院落月朦朧墮髻啼妝孫壽醉
泥秦宫試問花留春幾日略無人管雨和風瞥向綠
珠樓下見墜殘紅
前調(簡傅岩叟)辛棄疾
總托平生入醉鄉大都三萬六千場今古悠悠多少事
莫思量微有些寒春雨好更無尋處野花香年去年
來還又笑燕飛忙
前調(謝餽名花鮮蕈次前韻)辛棄疾
楊柳温柔是故鄉紛紛蜂蝶去年場大率一春風雨事
最難量滿把攜來紅粉面堆盤更覺紫芝香幸是麯
生閒去了又教忙
前調(病起獨坐)辛棄疾
強欲加餐竟未佳只宜長伴病僧齋心似風吹香篆過
也無灰山下朝來雲出岫隨風一去未曾回次第前
村行雨了合歸來
前調(酬春)辛棄疾
豔杏夭桃兩行排莫攜歌舞去相催次第未堪供醉眼
去年栽春意纔從梅裏過人情都向柳邊來咫尺東
家還又有海棠開
前調(謝惠瑞香次前韻)辛棄疾
句裏眀珠字字排多情應也被春催怪得名花和淚送
雨中栽赤脚未安芳斛穩蛾眉早把橘枝來報道錦
熏籠底下麝臍開
前調辛棄疾
日日閒看燕子飛舊巢新壘畫簾低玉歷今朝推戊巳
却銜泥先自春光留不住那堪更著子規啼一陣香
風吹不斷落花溪
前調(䨇檜堂)樓鍔
夏半陽烏景最長小池不斷藕花香電影雷聲催急雨
十分凉芡剥眀珠隨意嚼瓜分瓊玉趁時嘗䨇檜堂
深新釀好且傳觴
前調黃機
流轉春光又一年春愁盡日兩眉尖草草幽歡能幾許
已天邊會得音書生羽翼免教魂夢役關山簾捲落
花千萬點雨如煙
前調(七夕)高觀國
嫋嫋天風響珮環鵲橋有女夜乘鸞也恨别多相見少
似人間銀浦無聲雲路渺金風有信玉機閒生怕河
梁分袂處曉光寒
前調許棐
挼柳揉花旋染衣絲絲紅翠撲春暉羅綺叢中無此豔
小西施腰細最便圍舞帊袖寒時復罩香匜誤點一
痕殘粉淚怕人知
前調石孝友
落日秋風嶺上村全稀過鴈少行人正是悲傷愁絶處
更黃昏漠漠野煙生碧樹漫漫衰草際黃雲借使昔
人行到此也銷魂
前調(宋媛)李清照
病起蕭蕭兩鬢華臥看殘月上牎紗豆蔲連梢煎熱水
莫分茶枕上詩篇閒處好門前風景雨來佳終日向
人多藴藉木樨花
前調(春日)楊慎
灩灩波光綠似醅茸茸草色嫩如苔只有輕寒渾不定
晩還來落梅村裏昏鴉遠擺柳風前候鴈回眀日新
晴堪眺望上春臺
前調(咏紅邊分心小山茶)楊慎
瑞雪晴林暮靄消錦雲香塢彩霞飄絶代佳人空谷裏
路迢迢鶴頂研砂添赤髓猩脣殢酒暈紅潮小朵分
心堪采掇當瓊瑶
前調(咏同心山茶)楊慎
嫋嫋同心巧笑分粉霞紅綬藕絲裠軟翠柔藍擎不定
曉妝勻醉露屏前䨇朵朵舞風庭下一羣羣不肯嫣
然回一顧爲思君
前調(彈筝)張大烈
金徽提撥錦生輝鸞鳳和鳴韻欲飛激發淒清冰月冷
振簾衣指筍離絃花影動步蓮按節蹋香微疑是遊
蜂釀陣後散聲希
前調唐世瀚
寂寂閒庭雨乍晴綠隂如幄午風輕幾轉柳塘迷斷岸
野橋平滿架薔薇花欲謝趁風燕子掠浮萍慵臥小
牎驚喚醒被流鶯
前調(花下)陳繼儒
晏起還嗔中酒時玉牌分得牡丹枝花下自調新樂府
寫烏絲付與紫衣傳别院夜來翻入管絃吹吹得老
夫重醉也有情癡
前調(初夏夜飲歸)陳繼儒
桐樹花香月半眀櫂歌歸去蟪蛄鳴曲曲柳灣茅屋矮
挂魚罾笑指吾廬何處是一池荷葉小橋横燈火紙
窗修竹裏讀書聲
前調(郊行)馮鼎位
遲日青騘緩轡行輕寒輕暖弄春晴細草平沙花夾道
有啼鶯嫩綠翻風煙樣軟小溪過雨鏡般眀歸近黃
昏新月起晩霞生
眼兒媚
(一名秋波媚一名小闌干䨇調四十八字宋人起句平仄稍有異同然通篇自是一定與朝中措迥)
(别混入者非)
眼兒媚賀鑄
蕭蕭江上荻花秋做弄許多愁半竿落日兩行新鴈一
葉扁舟惜分此去應難遇直待醉時休今宵眼底眀
朝心上後日眉頭
前調王雱
絲絲楊柳弄輕柔煙縷織成愁海棠未雨棃花先雪一
半春休而今往事難重省歸夢繞秦樓相思只在丁
香枝上豆蔲梢頭
前調吕渭老
琅玕循檻粉沾衣一片子規啼蓬壺夢短蜀衾香遠愁
損腰肢石城堂上䨇䨇燕應傍莫愁飛春江艇子雪
中梅下知與誰期
前調(梅詞應制)宋齊愈
霏霏疎影轉征鴻人語暗香中小橋斜渡曲屏深院水
月濛濛人間不是藏春處玉笛曉霜空江南處處黃
垂密雨綠漲薰風
前調趙長卿
一鈎新月照西樓清夜思悠悠那堪更被征鴻嘹唳絆
惹離愁倚闌不語情如醉都寄兩眉頭從前只爲惜
他伶俐舉措風流
前調趙長卿
槐隂密處轉黃鸝午日正長時一番過雨綠荷池面冷
浸琉璃紅塵不到華堂裏纖楚對蛾眉笑偎人道新
詞覓箇美底腔兒
前調趙長卿
東滄危觀暮江前幾醉使君筵少年俊氣曾將吟筆買
斷江天重來細把朋遊數回首一辛酸蘭成巳老文
園多病負此江山
前調趙長卿
當年策馬過錢塘曲徑入幽篁繁紅釅白嬌鶯姹燕爭
喚何郎而今又客東風裏渾不似尋常只愁别後月
房雲洞啼損紅妝
前調趙長卿
先來客路足傷悲那更話分離玉騘也解知人欲去驤
首頻嘶馬蹄動是三千里後會莫相違切須更把丁
香珍重待我歸期
前調趙長卿
南枝消息杳然間寂寞倚雕闌紫腰艷艷青腰裊裊風
月俱閒佳人環珮玉闌珊作惡探花還玉纖撚粟櫻
脣呵粉愁點眉彎
前調張元幹
蕭蕭疎雨滴梧桐人在綺窗中離愁徧繞天涯不盡却
在眉峯嬌波暗落相思淚流破臉邊紅可憐瘦似一
枝春柳不禁東風
前調曾覿
清眀花近晩風寒錦幄獸香殘醺醺醉裏匆匆相見重
聽哀彈春情入指鶯聲碎危柱不勝絃十分得意一
場輕夢淡月闌干
前調曾覿
離觴重勸淚相看寂寞上征鞍臨行欲話風流心事萬
緒千端春光漫漫人千里歸夢遶長安不堪向晩孤
城吹角回首關山
前調左譽
黃昏樓上杏花寒斜月小闌干一䨇燕子兩行征鴈畫
角聲殘綺窗人在東風裏灑淚對春閒也應似舊盈
盈秋水淡淡春山
前調侯寘
花信風高雨又收風雨互遲留無端燕子怯寒歸晩閒
損簾鈎彈棋打馬心都嬾攛掇上春愁推書就枕鳬
煙淡淡蝶夢悠悠
前調(萍鄉道中)范成大
酣酣日脚紫煙浮妍暖破輕裘困人天氣醉人花氣午
夢扶頭春慵恰似春塘水一片縠紋愁溶溶曳曳東
風無力欲皺還休
前調(調梅和傅參議韻)黃公度
一枝雪裏冷光浮空自許清流如今憔悴蠻烟瘴雨誰
肯尋搜昔年曾共孤芳醉爭插玉釵頭天涯幸有惜
花人在杯酒相酬
前調(梅)趙彦端
黃昏小宴使君家梅粉試春華暗香素蕊横枝疎影月
淡風斜更燒紅燭枝頭挂粉蠟鬭香賒元宵近也小
園先試火樹銀花
前調(建安作)趙彦端
儂家風物似山家梅老鬢絲華幾回記得攀翻琪樹醉
帽敧斜冷香不斷春千里歸路本非賒有人却道使
君猶健看徧餘花
前調陸游
天花曾散蕊珠宫一念墮塵中鉛華洗盡珠璣不御道
骨仙風東遊我醉騎鯨去君駕素鸞從垂虹看月天
台採藥更與誰同
前調陳亮
試燈天氣又春來難說是情懷寂寥聊似揚州何遜不
爲江梅扶頭酒醒爐香灺心緒未全灰愁人最是黃
昏前後煙雨池臺
前調黃機
粉牆朱閣映垂楊晴綠小池塘東風颺暖單衣初試晝
日偏長髼鬆兩鬢飛雲影鈿合未梳妝闌干側畔閒
抛荔子驚散鴛鴦
前調黃機
東風輕雨苦無端側側送輕寒那堪更向湘灣六六淺
處留船詩&KR0848;酒戲成孤負春事巳闌珊離愁多在落
花枝上杜宇聲邊
前調洪咨䕫
平沙芳草渡頭村綠徧去年痕遊絲上下流鶯來往無
限消魂綺窗深靜人歸晩金鴨水沉温海棠影下子
規聲裏立盡黃昏
前調高觀國
輕雲終被斷雲留不肯放春愁翠樓舊倚粉牆重見歌
酒風流今朝畢竟吟情淡芳意未全酬東風向晩鶯
花有意吹轉船頭
前調史逹祖
兒家七十二鴛鴦珠珮鎖瑶箱期花等月秦樓吹笛賈
䄂傳香十年白玉堂前見直是翦柔腸將愁去也不
成今世終誤王昌
前調韓淲
東風拂檻露猶寒花重濕闌干淡雲殢日晨光微透簾
幕香殘隂晴不定瑶階潤新恨覺心闌憑高望斷綠
楊南陌無限關山
前調(社日)韓淲
風廻香雪到棃花山影是誰家小窗未晩重檐初霽玉
倚蒹葭社寒不管人如此依舊是天涯碧雲暮合芳
心撩亂醉眼横斜
前調韓淲
西溪回合小青蒼梅雨弄殘陽意行隴畞景分庭院乳
燕春長酒深不用人歌嘯鉏圃試商量細移菜甲旋
尋蔬筍一夢黃粱
前調(泊松洲)方岳
霜天鴈帶幾多愁和月落滄洲桂花如許菊花如許怎
不悲秋湖山例合閒人管也白幾人頭去年曾此今
年曾此煙雨孤舟
前調尹煥
垂楊裊裊蘸晴漪眀綠染春絲市橋繫馬旗亭沽酒無
限相思雲梳雨洗風前舞一好百般宜不知爲甚落
花時節都是顰眉
前調周密
飛絲半濕乍歸雲愁裏又鶯新淡月秋千落花庭院幾
處黃昏十年一夢揚州路空有少年心不分不曉厭
厭脈脈一段傷春
前調石孝友
愁雲澹澹雨蕭蕭暮暮復朝朝别來應是眉峰翠減腕
玉香消小軒獨坐相思處情緒好無聊一叢萱草數
竿修竹幾葉芭蕉
前調(綠牋)薛夢桂
碧筒新展綠蕉芽黃露灑榴花蘸煙染就和雲捲起秋
水人家只因一朵芙蓉月生怕玳簾遮燕銜不去鴈
飛不到愁滿天涯
前調曾揆
芙蓉帳冷翠衾單魂夢幾曾閒怎禁未許茫茫煙水疊
疊雲山去時頻把歸期約遠不過春殘而今已是荷
花開了猶倚闌干
前調汪元量
年時記得賞荼䕷蝴蝶滿園飛一䨇寶馬兩行簫管月
下扶歸而今寂寞人何處脈脈淚沾衣空房獨守風
穿簾子雨隔窗兒
前調(宋媛)朱淑真
遲遲風日弄輕柔花徑暗香流清眀過了不堪回首雲
鎖朱樓午窗睡起鶯聲巧何處喚春愁綠楊影裏海
棠枝畔紅杏梢頭
前調無名氏
慘雲愁霧罩江天呵手捲簾看蒙茸柳絮萬千蝴蝶飛
過危闌後庭一樹瑶華綴零亂暗香殘今番桂影也
應寒重不放新彎
前調無名氏
憶從溪上得相逢尊酒兩心同梅緘香雪竹搖寒月柳
探春風而今總是銷魂處冷落半牀空夢迷狂蝶喜
占乾鵲愁望飛鴻
前調無名氏
平生幾度怨長亭不似這番深霜收水瘦風流帆飽怎
忍輕分闌干倚徧慵歸去獨自箇黃昏荷横釵股柳
垂裠帶總是銷魂
前調許古
濁醪篘得玉為漿風韻帶橙香持杯笑道鵝黃似酒酒
似鵝黃世緣老矣不思量沉醉又何妨臨風對月山
歌野調儘我疎狂
前調(春景)張大烈
珠簾初捲䄂生寒無語倚闌干呢喃燕語歴亂鶯聲紅
褪花殘香焚愁逐爐煙裊春光獨自閒神情好似隔
溪流水窵遠孤山
前調(又一體)程垓
一枝煙雨瘦東牆真箇斷人腸不為天寒日暮誰憐水
遠山長相思月底相思竹外猶自禁當只恐玉樓貪
夢輸他一夜清香
前調葛立方
暫持英簜出燕然冰柱凍層檐時節馬蹄歸路楊花亂
撲征韀如今歸去銀鐺宜見七寶床邊待得退朝花
底家人爭捲珠簾
前調無名氏
山城水隘小橋傍竹裏早梅芳縱有丹青圖畫難描幽
韻清香妖嬈天賦偏宜素淡楊氏宫妝雅態何須豔
麗孤標不在春光
御選歴代詩餘卷十八
