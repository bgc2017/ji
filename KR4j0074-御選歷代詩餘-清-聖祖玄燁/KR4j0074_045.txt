欽定四庫全書
御選歴代詩餘卷四十五目錄(起六十七字至七十字)
感皇恩(又一體)
晁補之(二首)
賀鑄
毛滂(二首)
晁沖之(二首)
周紫芝(三首)
葛郯(二首)
周邦彦(二首)
趙企
蔡伸
王庭珪
康與之
曾覿
辛棄疾(二首)
陸游(二首)
韓淲(二首)
黃昇
韓玉
党懷英
李俊民
王惲
吳子孝
馮盛世
解佩令(又一體)
晏幾道
看花回(又一體)
柳永
夢行雲
吳文英
鳳凰閣
趙師俠
賣花聲(又一體)
莫是龍
垂絲釣(又一體)
袁去華
三奠子
元好問
王惲
天仙子
張先(五首)
趙令畤
周紫芝
吕渭老
張元幹
程垓
楊愼
吳子孝
夏復
王微
青玉案(又一體)
歐陽修
晁補之
曹組
張榘(二首)
吳子孝
前調(又一體)
張榘
周用
張大烈(二首)
前調(又一體)
裘昌今
兩同心
晏幾道
黃庭堅
前調(又一體)
柳永
楊无咎
行香子(又一體)
杜安世
拾翠羽
張孝祥
殢人嬌(又一體)
晏殊(三首)
蘇軾
歸田樂(又一體)
晏幾道
獻衷心(又一體)
顧夐
佳人醉
柳永
數花風
張炎
月上海棠
陸游(二首)
前調(又一體)
段克巳
段成已(二首)
小桃紅
晏殊(二首)
程垓
余桂英
惜黃花
史達祖
雨中花令(又一體)
周紫芝
御選歴代詩餘卷四十五目錄
欽定四庫全書
御選歴代詩餘卷四十五(起六十七字至七十字)
司經局洗馬掌局事兼翰林院修撰加二級(臣)王奕清奉
旨校刊
感皇恩
(又一體雙調六十七字第三句或於第五字逗且有叶韻者然無分體也)
感皇恩(海棠)晁補之
常歲海棠開偷閒須到多病尋芳嬾春老偶來恰值半
謝妖嬈猶好便呼詩酒伴同傾倒繁枝高蔭疎枝低
繞花底杯盤花影照多情一片恨我歸來不早斷腸鋪
碎錦門前道
前調晁補之
終歲憶春回西園行盡歡喜梅梢上春信去年攜手暗
約芳時還近燕來鶯又到人無準憑誰句道流光一
瞬佳景閒過舞衣褪春歸何處又對飛花難問舊歡都
未遇成新恨
前調賀鑄
蘭芷滿汀洲游絲横路羅韤塵生步迎顧整鬟顰黛脈
脈多情難語細風吹柳絮人南渡回首舊游山無重
數花底深朱戶何處半黃梅子向晩一簾疎雨斷魂分
付與春歸去
前調(鎮江待閘)毛滂
綠水小湖亭朱闌碧甃江月娟娟上高柳畫樓縹緲盡
挂牎紗簾繡月明知我意來相就銀字吹笙金貂取
酒小小微風弄襟袖寳熏濃炷人共博山煙瘦露凉釵
燕冷更深後
前調(晩酌)毛滂
多病酒尊疎飲少輒醉年少銜杯可追記無多酌我醉
倒阿誰扶起滿懷明月冷爐煙細雲幕雖高風波無
際何似歸來醉鄉裏玻瓈缸上滿載春光花氣蒲萄仙
浪軟迷紅翠
前調(寒食)晁沖之
寒食不多時牡丹初賣小院重簾燕飛礙昨宵風雨尚
有一分春在今朝猶自得陰晴快熟睡起來宿酲微
帶不惜羅襟揾眉黛日長梳洗看著花陰移改笑拈雙
杏子連枝戴
前調晁沖之
蝴蝶滿西園啼鶯無數水閣橋南路凝佇兩行煙柳吹
落一池風絮秋千斜挂起人何處把酒勸君閒愁莫
訴留取笙歌住休去幾多春色怎禁許多風雨海棠花
謝也君知否
前調(除夜)周紫芝
玉筯點椒花年華又杪絳蠟燒殘暗催曉小牎醒處夢
斷月斜江悄故山春欲動歸程杳天意不放人生常
少冨貴應須致身早此宵長願贏取一尊娱老假饒真
百歲能多少
前調(送晁别駕)周紫芝
江上一山横偶來同住山北山南共來去今朝何事目
送征鴻輕舉可堪吹不斷棃花雨千里莫厭重霄雲
路飛下彤庭伴鵷鷺紫騮烏帽看盡章臺風絮故人應
問我今何處
前調(送侯彦嘉歸彭澤)周紫芝
何處是雲菴本來無住雲共誰來共誰去菊籬杯酒聊
為淵明頻舉幅巾應漉濕斜川雨此去常恨相從無
路記取孤飛水邊鷺重來一笑又是柳飄殘絮夢魂知
不到君閒處
前調葛郯
風雨半摧殘一園花老綠徧池塘夜來草看花何處莫
被此花相惱世間多少事邯鄲道憑水下臨暗塵飛
繞數點煙中水村小斜陽且住為我花間留照從教紅
滿地何須埽
前調葛郯
花似鏡中人不堪衰老空羡青青岸邊草多情消瘦更
被無情相惱近來無限事憑誰道蝴蝶滿園叢邊空
繞睡起流鶯語聲小𤨏牎危坐更被玉蟾孤照夜闌梅
影瘦憑誰埽
前調周邦彦
露柳好風標嬌鶯能語獨占春光最多處淺顰輕笑未
肯等閒分付為誰心子裏長長苦洞房見說雲深無
路憑仗青鸞道情愫酒空歌斷又被濤江催度怎禁言
不盡愁無數
前調周邦彦
小閣倚晴空數聲鐘定斗柄垂寒暮天静朝來殘酒又
被春風吹醒眼前猶認得當時景往事舊歡不堪重
省自歎多愁更多病綺牎依舊敲徧闌干誰應斷腸明
月下梅搖影
前調趙企
騎馬踏紅塵長安重到人面依然似花好舊歡纔展又
被新愁分了未成雲雨夢巫山曉千里斷腸關山古
道回首高城似天杳滿懷離恨付與落花啼鳥故人何
處也青春老
前調蔡伸
酒暈襯横波玉肌香透輕裊腰肢妒垂柳臂寬金釧且
不是干春瘦撚金雙合字無心繡鬒雲半墮玉釵欲
溜羅袂殘香忍重齅渡江桃葉腸斷為誰招手倚闌凝
望久眉空鬭
前調王庭珪
一葉下西風寒生南浦椎鼔鳴橈送君去長亭把酒却
倩阿誰留住尊前人似玉能留否醉中暫聽離歌幾
許聽不能終淚如雨無情江水斷送扁舟何處歸時煙
浪捲珠簾暮
前調康與之
一雨一番凉江南秋興門掩蒼苔鎖寒徑紅塵不到盡
日鳥啼人静綠荷風巳過搖香柄澹陰未解園林清
潤一片飛花墮紅影殘書讀盡袖手高吟清詠任從車
馬客勞方寸
前調(重到臨安)曾覿
依舊惜春心花枝常好只恐尊前被花笑少年青鬢耐
得幾番重到舊歡重記省如天杳綺陌青門斜陽芳
草今古銷沉送人老帝城春事又是等閒來了亂紅隨
過雨鶯聲悄
前調辛棄疾
春事到清明十分花柳喚得笙歌勸君酒酒如春好春
色年年依舊青春元不老君知否席上看君竹清松
瘦待與靑春鬭長久三山歸路明日天香襟袖更持金
盞起為君壽
前調(讀莊子傷朱晦庵)辛棄疾
案上數編書非莊即老會說忘言始知道萬言千句不
自能忘堪笑今朝梅雨霽靑天好一壑一丘輕衫短
帽白髮多時故人少子雲何在應有玄經遺草江河流
日夜何時了
前調(伯禮立春生日)陸游
春色到人間綵旛初戴正好春盤細生菜一般日月只
有仙家偏耐雪霜從點鬢朱顔在温詔鼎來延英催
對鳳閣鸞臺看除拜對衣裁穩恰稱毬紋新帶箇時方
旋了功名債
前調陸游
小閣倚秋空下臨江渚漠漠孤雲未成雨數聲新鴈回
首杜陵何處壯心空萬里人誰許黃閣紫樞築壇開
府莫怕功名欠人做如今熟計只有故鄉歸路石帆山
脚下菱三畞
前調韓淲
急管度青枝醉眠芳草雲斷巫陽夢能到乍醒餘困晴
影暗移紗帽舊時閒意思都忘了今歲春遲去年春
早點點繁紅又多少惜春歸去酒病翻成花惱數聲啼
鳥喚人春曉
前調韓淲
詩社酒徒間村花村柳月榭風亭更霞牖臨春結綺又
是那回時候不禁中夜雨相僝僽弄蕊攀條為尋芳
酒一斗誰能問千首江南雲夢空說氣吞八九持杯人
共我能吟否
前調(送饒溪臺游浙)黃昇
騎鶴上揚州腰纏十萬拈起詩人舊公案看山看水此
去勝游須徧煩君收拾取歸吟卷少日風流暮年蕭
散佳處何妨小留款沙河塘上落日繡簾爭捲也須拂
拭起看花眼
前調(廣東與康伯可)韓玉
遠柳綠含煙土膏才透雲海微茫露晴岫故鄉何在夢
寐草堂溪友舊時游賞處誰攜手塵世利名於身何
有老去生涯殢尊酒小橋流水一樹雪香寒瘦故人今
夜月相思否
前調党懷英
一葉下梧桐新凉風露喜鵲橋成渺雲步舊家機杼巧
織紫綃如霧新愁還織就無重數天上何年人間朝
暮回首星津又空渡盈盈别淚散作半空疎雨離魂都
付與秋將去
前調(出京門有感)李俊民
忍淚出門來楊花如雪惆悵天涯又離别碧雲西畔舉
目亂山重疊據鞍歸去也情悽切一日三秋寸腸千
結敢向青天問明月算應無恨安用暫圓還缺願人長
似月圓時節
前調王惲
疊嶂際清江楓林輝映潮落波平鏡光静六朝興廢都
付漁郎煙艇蓴鱸香正美秋風冷笳鼔歸來風雲增
勝夢裏無煩想幽景風流公子寫出五湖高興畫中須
領取江山影
前調吳子孝
海上有仙山苦淹城闕歲歲中秋隔明月季秋既望攜
手依然同陟清光千萬里山如雪玉魄纔圓金尊未
歇丘壑風流兩奇絶廣寒縹緲便欲馭風飛越歸來愼
勿向忙人說
前調(詠鏡)馮盛世
有福共嬋娟相依白首看拂雙蛾似垂柳此中何處有
箇人兒爭瘦笑效顰難效腸廻九春塵飛處有時昏
黝洗面還同美人鬭芙蓉映入疑是瀟湘清瀏怪東風
起處吹難皺
解珮令
(又一體雙調六十七字)
解佩令晏幾道
玉階秋感年華暗去掩深宮團扇無情緒記得當時自
翦下機中輕素點丹青畫成秦女凉襟猶在朱顔未
改忍霜紈飄零何處自古悲涼是情事輕如雲雨倚么
絃恨長難訴
看花回
(又一體雙調六十七字)
看花回柳永
屈指勞生百歲期榮瘁相隨利牽名惹逡廵過奈兩輪
玉走金飛紅顔成白首極品何為塵事常多雅會稀
忍不開眉畫堂歌管深深處難忘酒盞花枝醉鄉風景
好攜手同歸
夢行雲
(一名六么花十八雙調六十七字)
夢行雲吳文英
簟波皺纖縠朝炊熟眠未足青奴細膩未拚眞珠斛素
蓮幽怨風前影搔頭斜墜玉畫闌枕水垂楊梳雨青
絲亂如乍沐嬌笙微韻晩蟬亂秋曲翠陰明月勝花夜
那愁春去速
鳳凰閣
(雙調六十七字)
鳳凰閣(巳酉歸舟衡陽作)趙師俠
正薰風初扇梅黃暑溽並搖雙槳去程速那更黃流浩
淼白浪如屋動歸思離愁萬斛平生奇觀頗快江山
寓目日斜雲定晩風熟白鷺飛來點破一川明綠展十
幅瀟湘畫軸
賣花聲
(又一體雙調六十七字)
賣花聲莫是龍
乘興王猷獨放剡溪孤櫂向名園盡情傾倒長夜深尊
莫問東林曉對知音劃然歡笑繡戸珠簾何處閒情
堪到晃銀屏燈花結早隔院風來過空庭如埽醉歸時
共村翁野老
垂絲釣
(又一體雙調六十七字)
垂絲釣袁去華
江楓秋老曉來紅葉如埽暮雨生寒正北風低草賓鴻
早亂半川殘照傷懷抱記西園飲處微雲弄月梅花
人面爭好路長信杳度日房櫳悄還是黃昏到歸夢少
縱夢歸易覺
三奠子
(雙調六十七字唐宋無此調見於元好問錦機集中傳是奠酒奠殽奠壁因以名詞崔令欽教坊記)
(亦有奠璧子也)
三奠子(離南陽後作)元好問
悵韶華流轉無計留連行樂地一淒然笙歌寒食後桃
李惡風前連環玉廻文錦兩纏緜芳塵未遠幽意誰
傳千古恨再生緣閒衾香易冷孤枕夢難圓西牎雨南
樓月夜如年
前調(七夕)王惲
悵神光奕奕天上良宵花露濕翠釵翹風回鸞扇影愁
滿紫雲軺恨相望雖一水隔三橋朱絃寂寂心思迢
迢人未老鬢先彫翻騰驚世故機巧到鮫綃凉夜永簫
聲咽篆煙飄
天仙子
(雙調六十八字)
天仙子張先
水調數聲持酒聽午醉醒來愁未醒送春春去幾時回
臨晩鏡傷流景往事後期空記省沙上並禽池上暝
雲破月來花弄影重重簾幕密遮燈風不定人初静明
日落紅應滿徑
前調張先
醉笑相逢能幾度為報江頭春且住主人今日是行人
紅袖舞清歌女憑仗東風交點取三月柳枝柔似縷
落絮倦飛還戀樹有情寧不憶西園鶯解語花無數應
訝使君何處去
前調(觀舞)張先
十歲手如芽子筍因愛弄妝偷傅粉金蕉併為舞時空
紅臉嫩輕衣褪春重日濃花覺困斜鴈軋絃隨步趁
小鳳纍珠光繞鬢密教持履恐仙飛催拍緊驚鴻奔風
袂飄颻無定準
前調(鄭設夫移青社)張先
持節來時初有鴈十萬人家春巳滿龍標名第鳳池身
堂阜遠江橋晩一嶂湖山看未徧障扇欲收歌淚濺
亭下花空羅綺散檣竿漸向望中疎旗影轉鼙聲斷惆
悵不如船尾燕
前調張先
坐治吳州成樂土詔卷風飛來聖語親輿乞得便藩歸
瑶席主杯休數清夜為君歌白苧花接舊枝新蕊吐
造化不知人有助看花歲歲比甘棠嘉月暮東門路只
恐帶將春色去
前調趙令畤
宿雨洗空臺榭瑩下盡珠簾寒未定花開花落幾番晴
春欲竟愁未醒池面杏花紅透影一紙短書言不盡
明月清風還記省玉樓香斷又添香閒展興臨好景心
似亂萍何處整
前調周紫芝
雪似楊花飛不定枝上凍禽昏欲暝寒牎相對話分飛
簫鼔静燈炯炯一曲陽關和淚聽酒入離腸愁欲凝
往事不堪重記省勸君莫上玉樓梯風力勁山色暝忍
看去時樓下徑
前調呂渭老
樓下轆轤横露井樓上嬋娟開曉鏡下樓難忘上樓時
風未定帆不正簌簌珍珠揮麈柄眉上新愁吹不醒
别酒未斟歌未忍雪中梅下定重來煙暝暝腸寸寸莫
放笛聲吹落盡
前調(杏花留飲)張元幹
樓外輕陰春澹泞數點杏梢寒食雨少年油壁記尋芳
梁苑路今何處千樹紅雲空夢去驚見此花須折取
明日滿城傳侍女情知醉裏惜花深留春住聽鶯語一
段風流天付與
前調程垓
慘慘霜林冬欲盡又是梅溪寒弄影矮牎曲屋夜香燒
人已静燈垂燼點滴芭蕉和雨聽約箇歸期猶未定
一夜夢魂終不穩知他勾得許多情眞箇悶無人問說
與畫樓應不信
前調楊愼
蓮葉為舟絲作索渡口梅風歌扇薄一聲留得滿城春
金鑿落銀鑿落醉裏不知愁緒惡别後那回華表鶴
一點芳心無住著雲中誰寄錦書來春寂寞人寂寞綠
徧汀洲生杜若
前調吳子孝
四面山光如潑黛麥隴連村千萬態海東紅日上層霄
煙靉靆叢林外山北高人應我待竹繞茅堂長好在
白石清泉仙境界入門雙鶴便相迎穿藋艾尋松檜陰
陰空谷鳴清籟
前調夏復
紫玉轆轤春錦索金井梧桐寒寂寞霜韀馬上冶游郎
花下約花前諾人在畫樓牽翠幕無奈愁人春夢惡
淚點羅衫春袖薄一江煙草亂相思當初錯而今莫鴈
又不來花又落
前調(明妓)王微
煙水蘆花愁一片箇中消息難分辨舉杯邀月不成三
君可見儂可見伊人獨與寒燈面疊盡雲牋情有限
除非做本相思傳幾回擲筆費沉吟君也念儂也念霜
韀曉路雞聲店
青玉案
(又一體雙調六十八字)
青玉案歐陽修
一年春事都來幾早過了三之二綠暗紅嫣渾可事垂
楊庭院暖風簾幕有箇人憔悴買花載酒長安市又
争似家山見桃李不住東風吹客淚相思難表夢魂無
據惟有歸來是
前調晁補之
十年不向東門道信匹馬羞重到玉府驂鸞猶年少宮
花頭上御爐煙底常日朝回早霞觴翻手羣仙笑恨
塵土人間易春老白髮愁占彤庭杳紅牆天阻碧濠煙
鎖細雨迷芳草
前調(旅情)曹組
田園有計歸須早在家縱貧亦好南去北來何日了光
陰送盡可憐青鬢暗逐流年老寂寥孤館殘燈照正
鄉思驚時夢初覺落月蒼蒼關河曉一聲雞唱馬嘶人
起又上長安道
前調張榘
少時貪看瓊林繞任馬上寒威峭昨暮六花飛逗曉擁
衾慵起鬢絲籠帽頓覺年來老朱闌翠竹枝枝倒把
玉甃稜層趁風埽樓上一尊須放早同雲收盡紅輪初
上對面狼山好
前調張榘
龍香薰被羅屏繞任牎外風兒峭鴛枕夢回雞唱曉丫
鬟驚笑瓊枝低亞錯認梅花老紅爐獸炭裝還倒強
梳洗忙將黛眉埽貪趁清歌爭怕早弓鞾微濕玉纖頻
袖塑出獅兒好
前調吳子孝
當年苦欲歸南國愛處處尋春色山寺江樓楊柳陌花
開蜂閙草香鳥哢簫管人如織四時惟有春堪惜況
常遇江頭詩酒客風雨連朝煙羃羃朱樓頻倚畫船長
檥花落將寒食
前調(又一體)張榘
西風亂葉溪橋樹秋在黃花羞澀處滿袖塵埃推不去
馬蹄濃露雞聲澹月寂歴荒村路身名多被儒冠誤
十載重來慢如許且盡清尊公莫舞六朝舊事一江流
水萬感天涯暮
前調(送楊中丞)周用
太微昨夜輝南紀望望樓船渡湘水公作長城眞足倚
新秋離思五雲回首百粤風謠美雙龍宛宛裁黃紙
霖雨横施幾千里入奏天顔應有喜蓬萊殿裏鳳凰池
上早聽尚書履
前調(社日)張大烈
千條弱柳拖青線應期剛到呢喃燕綠徧川原紅減半
酬神賽會花陰人集深處芳洲畔金罍&KR0812;醁頻頻勸
沉入醉鄉斟尚滿解衣欲卧芳草岸花鋪錦裀松羅翠
幕鳥奏無心管
前調張大烈
春歸難覓馳歸路止眼見芳華飛去落紅香褪風中度
燕老鶯雛花階柳戶盡換韶光處綠暗汀洲煙塢暮
流水無情枉題句蜂蝶閒忙巳如許梅豆酸心楊花縈
意惹悶廉纖雨
前調(又一體)裘昌今
數竿疎竹野人家夜來雪打偏斜無端低弄又還遮數
枝横影道人睡起疑是月籠紗一圍雪色掩籬笆縱
秋水難比這銀沙呼童快煮建溪茶箇箇堪描枝枝若
畫留著伴梅花
兩同心
(雙調六十八字唐教坊取古樂府製曲填詞因以名詞亦名仙源拾翠)
兩同心晏幾道
楚鄉春晩似入仙源拾翠處閒隨流水踏青路暗惹香
塵心心在柳外青帘花下朱門對景且醉芳尊莫話
銷魂好意思曾同明月愁滋味最是黃昏相思處一紙
紅牋無限啼痕
前調黃庭堅
巧笑顰眉行步精神隱隱似朝雲行雨弓弓樣羅韤生
塵尊前見玉檻彫籠堪愛堪親自言家住天津生小
從人恐舞罷隨風飛去顧阿母教窣珠帬從今去惟願
銀缸莫照離尊
前調(又一體)柳永
佇立東風斷魂南國花光媚春醉瓊樓蟾彩迥夜游香
陌憶當時酒戀花迷役損詞客别有眼長腰搦痛憐
深惜鴛鴦阻夕雨淒淒錦書斷暮雲凝碧想别來好景
良時也應相憶
前調楊无咎
行看不足坐看不足柳條軟斜倚春風海棠睡醉敧紅
玉清堪掬桃李漫山眞成麤俗遥夜幾番相屬暗魂
飛逐深斟酒低唱新聲密傳意解回嬌目知誰福得似
風流可伊心曲
行香子
(又一體雙調六十八字)
行香子(柳)杜安世
黃金葉細碧玉枝纖初暖日當乍晴天向武昌溪畔於
彭澤門前陶潛影張緒態兩相牽數株堤面幾樹橋
邊嫩垂條絮蕩輕緜繫長江舴艋拂深院秋千寒食下
半和雨半和煙
拾翠羽
(雙調六十八字)
拾翠羽張孝祥
春入園林花信緫隨遲速聽鳴禽稍遷喬木夭桃弄色
海棠芬馥風雨霽芳徑草心頻綠禊事纔過相次禁
煙追逐想千載楚人遺俗青旗沽酒各家炊熟良夜遊
明月勝燒花燭
殢人嬌
(又一體雙調六十八字)
殢人嬌晏殊
二月春風正是楊花滿路那堪更别離情緒羅巾掩淚
任粉痕霑汙爭奈向千留萬留不住玉酒頻傾翠眉
愁聚空腸斷寳箏絃柱人間後會又不知何處魂夢裏
也須時時飛去
前調晏殊
玉樹微凉漸覺銀河影轉林葉靜疎紅欲徧朱簾細雨
尚遲留歸燕嘉慶日多少世人良願楚竹驚鸞秦筝
起鴈縈舞袖急翻羅薦雲廻一曲更輕攏檀板香炷遠
同祝壽期無限
前調晏殊
一葉秋高向夕紅蘭露墜風月好乍凉天氣長生此日
見人中喜瑞斟壽酒重唱妙聲珠綴鳳筦移宫鈿衫
迴袂簾影動鵲爐香細南眞寶籙賜玉京千歲良會永
莫惜流霞同醉
前調(王都尉侍人)蘇軾
滿院桃花盡是劉郎未見於中更一枝纖軟仙家日月
笑人間春晩濃睡起驚飛亂紅千片密意難窺羞容
易見平白地為伊腸斷問君終日怎安排心眼須信道
司空自來見慣
歸田樂
(又一體雙調六十八字)
歸田樂晏幾道
試把花期數便早有感春情緒看即梅花吐願花更不
謝春且長住只恐去春去花開還不語此意年年春
會否綘脣青鬢漸少花前語對花又記得舊曾游處門
外垂楊未飄絮
獻衷心
(又一體雙調六十九字)
獻衷心顧夐
繡鴛鴦帳暖畫孔雀屏欹人悄悄月明時想昔年歡笑
恨今日分離銀釭背銅漏永阻佳期小爐煙細虛閣
簾垂幾多心事暗地思惟被嬌娥牽役魂夢如癡金閨
裏山枕上始應知
佳人醉
(雙調六十九字)
佳人醉柳永
暮景蕭蕭雨霽雲澹天高風細正月華如水金波銀漢
瀲灧無際冷浸書帷夢斷却披衣重起臨軒砌素光
遥指因念翠眉音塵何處相望同千里儘凝睇厭厭無
寐漸曉雕闌獨倚
數花風
(亦名鳳凰閣雙調六十九字)
數花風(别義興諸友)張炎
好遊人老秋鬢蘆花共色征衣猶戀去年客古道依然
黃葉誰家蕭瑟自笑我如何是得酒樓仍在流落天
涯醉白孤城寒樹美人隔煙水此去程應遠須尋梅驛
又漸數花風第一
月上海棠
(雙調七十字)
月上海棠(成都蜀苑古梅)陸游
斜陽廢苑朱門閉弔興亡遺恨淚痕裏淡淡宫梅也依
然點酥翦水凝愁處似憶宣華舊事行人别有淒涼
意折幽香誰與寄千里佇立江皐杳難逢隴頭歸騎音
塵遠楚天危樓獨倚
前調陸游
蘭房繡戶厭厭病歎春酲和悶甚時醒燕子空歸幾曾
傳玉關邊信傷心處獨展團窠瑞錦熏籠消歇沉煙
冷淚痕深展轉看花影漫擁餘香怎禁他峭寒孤枕西
牎曉幾聲銀缾玉井
前調(又一體)段克巳
住山活計宜聞早身世滄溟一漚小日月兩跳丸迭送
人間昏曉朱顔換風雪俄驚歲杪弊衣旋補荷盈沼
算騎鶴揚州古今少休苦似吳蠶却枉把此身纏繞君
知否我自無心可了
前調段成已
酒杯何似浮名好一入枯腸泰山小喚醒夢中身鶗鴂
數聲春曉昂頭處幾點青山屋杪人生得計魚游沼
視過眼花陰向來少須卜一枝安笑月底驚烏三繞無
窮事畢竟何時是了
前調段成已
光陰輸與閒人手屈指窮冬又初九風雪擁柴關竹外
一枝梅秀醅甕熟似笑淵明止酒溪山舊約吾無負
便結與無情歲寒友世味儘醇醲漫掩鼻向伊慵齅蓬
茅底有手何妨且袖
小桃紅
(一名紅孃子一名灼灼花一名連理枝雙調七十字)
小桃紅晏殊
玉宇秋風至簾幕生凉氣朱槿猶開紅蓮尚拆芙蓉含
蕊送舊巢歸燕拂高簾見梧桐葉墜嘉宴淩晨啓金
鴨飄香細鳳竹鸞絲清歌妙舞畫堂游藝願百千遐壽
比神仙有年年歲歲
前調晏殊
綠樹鶯聲老金井生秋早不寒不暖裁衣按曲天時正
好況蘭堂逢著壽筵開見爐香縹緲組繡呈纖巧歌
舞誇姸妙玉酒頻傾朱絃翠管移宫易調獻金杯重疊
祝長生永逍遥奉道
前調程垓
不恨殘花嚲不恨殘春破只恨流光一年一度义催新
火縱青天白日繫長繩也留春得麽花院從教鎖春
事從教過燒筍園林嘗梅臺榭有何不可已安排珍簟
小胡牀待日長閒坐
前調余桂英
芳草連天暮斜日明汀渚懊恨東風恍如春夢匆匆又
去早知人酒病更詩愁鎮輕隨飛絮寶鏡空相覩筝
鴈渾無據門外當時薄情流水如今何處正相思望斷
碧山雲又鶯啼晩雨
惜黃花
(雙調七十字)
惜黃花史達祖
涵秋寒渚染霜丹樹尚依稀是來時夢中行路時節正
思家遠道仍懷古更對著滿城風雨黃花無數碧雲
欲暮美人兮美人兮未知何處獨自捲簾櫳誰為開尊
俎有若箇御風歸去
雨中花令
(又一體雙調七十字)
雨中花令周紫芝
山雨細泉生幽谷水滿平田雪繭紅蠶熟後黃雲隴麥
秋間武陵煙暖數聲雞犬别是山川嗟老去倦游蹤
跡長恨華顚行盡吳頭楚尾空慚萬壑千巖不如休也
一菴歸去依舊雲山
御選歴代詩餘卷四十五
