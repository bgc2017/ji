欽定四庫全書
御選歷代詩餘卷一百三
司經局洗馬掌局事兼翰林院修撰加二級(臣)王奕清奉
旨校刊
詞人姓氏
宋
蘇軾字子瞻一字和仲自號東坡居士眉山人嘉祐二
年試禮部第一復對制策入三等歷官端明殿學士兼
翰林侍讀學士守禮部尚書紹聖初安置惠州徙昌化
元符初北還高宗即位贈資政殿學士再贈太師諡文
忠有東坡居士詞二卷
蘇轍字子由年十九與兄軾同登進士科又同策制舉
以直言置下等授商州軍事推官神宗立上書召對為
三司條例屬官以忤王安石徙他職後坐兄軾詩禍謫
監筠州鹽酒税移知績溪縣哲宗即位召入元祐初為
右司諫遷起居郎中書舍人代軾為翰林學士尋權吏
部尚書使契丹還為御史中丞尋拜尚書右丞進門下
侍郎以直諫落職知汝州再謫袁州未至降秩試少府
監分司南京筠州居住又謫化州别駕雷州安置移循
州徽宗朝徙永州岳州已而復大中大夫奉祠蔡京當
國又降居許州致仕自號潁濱遺老卒追復端明殿學
士淳熙中諡文定有欒城集
曾鞏字子固南豐人登嘉祐二年進士第歷集賢校理
出通判越州知齊襄洪三州加直龍圖閣知福州屢外
徙尋判三班院加史館修撰終中書舍人有南豐集
黃庭堅字魯直分寧人自號山谷道人一號涪翁舉進
士元祐初為校書郎遷集賢校理擢起居舍人除祕書
丞以忤章惇蔡卞貶涪州别駕安置黔州起監鄂州税
遷知舒州復貶宜州卒追諡文節有山谷詞二卷
黃知命字元明庭堅之弟
秦觀字少游初字太虚高郵人登第後蘇軾薦於朝除
太學博士遷祕書省正字兼國史院編修官坐黨籍遠
徙徽宗朝放還有淮海詞三卷
晁補之字无咎鉅野人元祐初應進士舉試開封府及
禮部别試皆第一除祕書省正字遷校書郎以祕閣校
理通判揚州尋召還為著作郎坐黨籍徙放還後葺歸
來園自號歸來子又稱濟北詩人大觀末起知泗州有
雞肋集詞一卷其琴趣外篇六卷則俗人贋托者
張耒字文潛淮隂人第進士歷官起居舍人以直龍圖
閣知潤州坐黨籍謫官晚監南嶽廟主管崇福宫建炎
初贈集英殿修撰有宛丘集嘗從蘇軾游與黃庭堅秦
觀晁補之稱蘇門四學士
陳師道字履常一字無已號後山彭城人年十六謁曾
鞏鞏大器之元豐初曾鞏典五朝史事以白衣薦為史
館屬章惇屢招之卒不一往元祐初蘇軾薦為徐州教
授未幾除太學博士坐黨籍罷官元符間除祕書省正
字有後山集長短句二卷
李廌字方叔華山人嘗携所作文謁蘇軾於杭州軾大
稱賞復歸華山閉戶讀書應鄉舉試禮部不第遂絶意
進取定居長社有濟南集又名月巖集
李之儀字端叔無棣人第進士歷樞密院編修官通判
原州徽宗初提舉河東常平坐為范純仁作遺表及行
狀編管太平自號姑溪居士久之徙唐州終朝請大夫
有姑溪詞二卷
賀鑄字方回衞州人孝惠后族孫嘗為武弁元祐中通
判泗州又倅太平州退居吳下築室於横塘自號慶湖
遺老自裒其歌詞為東山寓聲樂府三卷
毛滂字澤民江山人為杭州法曹以樂府受知蘇軾得
名嘗知武康縣又知秀州有東堂樂府二卷行於世
王仲字與善元祐間人
杜安世字夀域有詞一卷
李元膺南京教官
孫洙字巨源廣陵人未冠登進士補秀州法曹復舉制
科遷集賢校理太常禮官治平中兼史館檢討同知諫
院出知海州元豐初召還直學士院撰靈津廟碑稱旨
擢翰林學士有孫賢良集
朱服字行中烏程人熙寧中登進士甲科累官國子司
業起居舍人以直龍圖閣知潤州徙泉婺寧廬夀五州
紹聖初召為中書舍人歷禮部侍郎坐與蘇軾遊貶海
州團練副使蘄州安置
章楶字質夫浦城人以叔得象廕為孟州司戶參軍試
禮部第一歷官樞密直學士龍圖閣端明殿二學士以
平夏州功拜同知樞密院事贈右銀青光禄大夫諡莊
簡揮麈錄作莊敏
舒亶字信道慈谿人試禮部第一累官御史中丞以罪
斥終龍圖閣待制贈直學士
李清臣字邦直魏人舉進士歷官知制誥翰林學士遷
尚書左丞罷為資政殿學士復拜中書侍郎以大學士
知河南府徽宗立入為門下侍郎出知大名府贈金紫
光禄大夫
王詵字晉卿太原人徙開封尚英宗女魏國大長公主
歷官定州觀察使開國公駙馬都尉贈昭化軍節度使
諡榮安
趙令畤字德麟燕懿王德昭之後元祐中簽書潁州公
事蘇軾為守愛其才薦於朝及軾被竄坐交通罰金後
官右朝請大夫改右監門衞大將軍營州防禦使遷洪
州觀察使襲封安定郡王尋遷寧遠軍承宣使同知行
在大宗正事贈開府儀同三司有聊復集一卷
王安禮字和甫臨川人安石之弟登制科呂公弼薦為
著作佐郎崇文院校書歷遷直舍人院同修起居注進
知制誥翰林學士尚書左丞元祐中加資政殿學士歷
揚青蔡三州刺史
王安國字平甫臨川人安禮之弟熙寧初用韓絳薦召
試賜進士及第又舉茂才異等除西京國子教授崇文
院校書改祕閣校理坐鄭俠事奪官有王校理集
曾肇字子開南豐人鞏之弟舉進士元祐中官中書舍
人徽宗朝再入西掖遷翰林學士兼侍讀以龍圖閣學
士提舉中太乙宫崇寧中安置汀州紹興初追諡文昭
有曲阜集
晁冲之字叔用一字用道鉅野人舉進士紹聖初以黨
論被逐隱居具茨山下號具茨先生有具茨集詞一卷
秦覯字少章高郵人觀之弟舉進士
王觀字通叟如皋人試開封府第一中元祐二年進士
第官翰林學士以賦應制詞被謫因自號逐客有冠柳
集一卷一云官大理寺丞知江都縣事
孔武仲字常父臨江新喻人至聖四十八代孫也舉進
士中甲科調榖城主簿教授齊州為國子直講歷祕書
正字校書集賢校理著作郎國子司業論詆王氏進起
居郎侍講邇英起居舍人旋拜中書直學士院擢給事
中遷禮部侍郎以寶文閣待制知洪州改宣州坐元祐
黨奪職居池州卒與兄文仲弟平仲並有文名時稱二
蘇三孔有清江集
孔平仲字毅父武仲之弟第進士吕公著薦為祕書丞
集賢校理出為江東轉運判官紹聖中坐元祐黨謫知
衡州徙韶州復謫惠州别駕安置徽宗立召為戶部金
部郎中出提舉永興路刑獄帥鄜延環慶黨論再起罷
職有清江集
米芾字元章太原人徙居襄陽又徙居吳以恩補臨光
尉歷官太常博士知無為軍召為書畫學博士擢禮部
員外郎出知淮陽軍有襄陽集
滕宗諒字子京河南人舉進士范仲淹薦其才以秦州
軍事推官召試學士院改大理寺丞累遷至天章閣待
制出知慶州再知虢州復徙岳州終知蘇州
鄭僅字彦能彭城人第進士歷官顯謨閣待制出知寧
州徙秦州遷都轉運使召拜戸部侍郎改吏部侍郎知
徐州終顯謨閣直學士通議大夫贈光禄大夫諡修敏
黃裳字勉仲延平人元豐五年進士先是神宗見裳所
著文喜之及進讀試策親擢為第一累官端明殿學士
贈少傅有演山集詞二卷
張景修字景叔常州人治平中舉進士元豐末為饒州
浮梁令遷郎中
孫檥字濟師
程過字觀過
解昉字方叔
陳亞字亞之揚州人咸平五年舉進士嘗知潤州終司
封郎中一云太常少卿有澄源集
張舜民字芸叟邠州人登進士第以薦為監察御史累
官至吏部侍郎坐元祐黨謫楚州復為集賢殿修撰自
號浮休居士有畫墁集
沈括字存中錢塘人以父任為沭陽主簿登進士第編
校昭文書籍為館閣校勘遷太子中允檢正中書刑房
提舉司天監歷遷太常丞同修起居注擢知制誥兼通
進銀臺司自中允至是纔三月為河北西路察訪使遣
聘契丹還拜翰林學士權三司使為蔡確所論以集賢
學士知宣州明年復龍圖閣待制知審官院又出知青
州未行改延州以副种諤西討巴延有功加龍圖閣學
士坐失援謫均州團練副使元祐初徙秀州繼以光禄
少卿分司居潤卒括博學無所不通多所論著又有夢
溪筆談
王雱字元澤安石之子舉進士調旌德尉累官崇政殿
說書遷天章閣待制兼侍講進龍圖閣直學士贈右諫
議大夫
蔡挺字子政一作子正宋城人第進士累官天章閣待
制出知渭州進右諫議大夫龍圖閣直學士拜樞密副
使贈工部尚書諡肅敏
汪輔之字正夫宣州人熙寧中登第歷官職方郎中廣
南轉運使左遷知虔州有集三十卷
蘇庠字養直丹陽人紹聖中與徐俯同召不起自放江
湖間號後湖居士有後湖集一卷
劉涇字巨濟簡州人舉進士王安石薦其才召見除經
義所檢討遷太學博士後官至職方郎中有前溪集五
卷
潘元質金華人
蘇過字叔黨軾之第三子當時號為小坡初監太原府
税次知潁昌府郾城縣皆坐黨人子弟去官終於通判
中山府留家潁昌經營湖隂水竹數畞名曰小斜川自
號斜川居士有斜川集
秦湛字處度觀之子官宣教郎
李嬰
許庭字伯揚濠梁人
葛勝仲字魯卿丹陽人紹聖四年進士歷官禮部員外
郎權國子司業遷太常卿兼諭德除國子祭酒出知汝
州改湖州諡文康有丹陽集詞一卷
李冠字世英山東人
張表臣官承議郎通判常州著珊瑚鈎詩話
查荎
周紫芝字少隱宣城人兩以鄉貢試禮部不第從李之
儀呂本中遊年六十一始以廷對第三同學究出身歷
樞密院編修官右司員外郎出知興國軍秩滿奉祠居
廬山有竹坡詞一卷
謝逸字無逸臨川人第進士有溪堂詞一卷
謝薖字幼槃逸之從弟有竹友詞一卷
葛郯字謙問丹陽人有信齋詞一卷
趙鼎臣字承之衞城人登元祐甲科紹聖間舉博學宏
詞科宣和中以右文殿修撰知鄧州召為太府卿自號
葦溪翁有竹隱畸士集
廖行之字天民衡陽人有省齋詩餘一卷
周邦彦字美成錢塘人元豐初進汴都賦神宗異之除
太學正歷官祕書監進徽猷閣待制提舉大晟府出知
順昌府徙知處州秩滿以待制提舉南京鴻慶宫有清
真集二卷後集一卷
晁端禮字次膺熙寧六年進士兩為縣令政和癸巳以
蔡京薦赴闕進詞稱旨除大晟府協律郎有閒適集一
卷
孔方平
田不伐
曹組字元寵潁昌人宣和三年登進士第有旨换武階
兼閣職仍給事殿中揮麈錄云官副使有箕潁集
万俟雅言自號詞隱遊上庠不第崇寧中充大晟府製
撰有大聲集五卷
徐伸字幹臣三衢人政和初以知音律為太常典樂出
知常州有青山樂府一卷
陳克字子高臨海人僑寓金陵元豐間呂安老辟入幕
府為參議官有赤城詞一卷
李祁字蕭遠官至尚書郎宣和間責監漢陽酒税
呂渭老字聖求秀州人宣和末朝士有詞一卷趙師秀
序之
趙企字循道南陵人神宗朝舉進士大觀中宰績溪縣
歷員外郎
李持正字季秉政和五年進士歷知德慶南劍潮陽三
郡終朝請大夫
王寀字道輔一云字輔道江州人樞密韶之子登第後
為校書郎宣和末官至侍郎以林靈素譖坐法
韓駒字子蒼蜀利州仙井監人政和初以獻頌補假將
仕郎召試賜進士除祕書省正字坐蘇氏黨謫知分寧
召為著作郎遷中書舍人兼修國史權直學士院尋提
舉太平觀出知江州卒贈中奉大夫有陵陽集
徐積字仲車楚州山陽人中進士第除揚州司戶參軍
楚州教授改和州防禦推官徽宗立改宣德郎賜諡節
孝處士有集二十卷
何籀字子初信安人
蔣子雲字元龍
宋齊愈字退翁宣和三年上舍第一建炎初官諫議大
夫
李甲字景元華亭人
夏倪字均父蘄州人竦之諸孫自府曹左官監祁陽酒
税終知江州有遠遊集
沈會宗字文伯
孫浩然
廖世美
林少瞻
何大圭字搢之廣德軍人年十八試禮部第一徽宗朝
舉進士
沈公述
魯逸仲
何㮚字子縝一云字文縝蜀利州仙井監人政和丙申
進士第一歷官御史中丞尚書右僕射兼中書侍郎贈
觀文殿大學士
陳瓘字瑩中延平人中甲科建中靖國初為右司諫極
論章惇蔡卞之奸章疏十上遂除名編隸合浦靖康中
贈諫議大夫紹興中追諡忠肅有了齋集詞一卷
王安中字履道曲陽人進士及第宣和中累官御史中
丞翰林學士承旨尚書左丞燕雲既復授慶遠軍節度
使河北河南燕山府路宣撫使加少師靖康初安置象
州紹興初復左中大夫有初寮集詞一卷
楊适字時可棣州人年十八登進士第晚始出仕為尚
書比部員外郎
劉燾字無言元祐中進士有見南山集
方喬樂至人大觀間秀才
李玉
波子山宿州獄掾
蔡伸字伸道莆田人襄之孫宣和中官彭城倅歷左中
大夫自號友古居士有友古詞一卷
王之道字彦猷濡須人宣和六年與兄之義之深同舉
進士歷官樞密使封魏國公有相山居士詞二卷
向鎬字豐之河内人有樂齋詞二卷
劉弇字偉明廬陵人登元豐進士第繼中博學宏詞科
元符中進南郊大禮賦稱旨除秘書省正字改著作佐
郎實錄檢討官有龍雲集三十二卷
趙師俠字介之燕王德昭七世孫舉進士有坦菴長短
句一卷
趙長卿南豐宗室自號仙源居士有惜香樂府十卷
王灼字晦叔遂寧人有頥堂詞一卷
陳濟翁
汪存字公澤婺源人元豐七年領鄉薦元祐中授西京
文學上封事不報棄官歸養政和間復故官力辭乞歸
學者稱四友先生
御選歷代詩餘卷一百三
