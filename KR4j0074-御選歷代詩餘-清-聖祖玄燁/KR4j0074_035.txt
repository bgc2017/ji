欽定四庫全書
御選歴代詩餘卷三十五目錄(起五十七字至五十八字)
謝新恩
南唐李煜
陽臺夢(又一體)
觧昉
鵲橋仙(又一體)
黃庭堅
倚西樓
無名氏
荷葉鋪水面
康與之
家山好
無名氏
河傳(又一體)
柳永
前調(又一體)
柳永
小重山
劉景翔
楊基
周用
芳草渡(又一體)
張先(二首)
宜男草
陳三聘
小重山(又一體)
和凝(二首)
薛昭藴(二首)
賀鑄(三首)
毛滂(四首)
吕渭老(二首)
沈會宗(三首)
蔡伸
汪藻
趙師俠
趙長卿(二首)
岳飛
辛棄疾(二首)
姜䕫
黃機
許棐
章穎
韓淲(二首)
汪莘
盧炳
蔣捷
陳允平
張炎(二首)
何夢桂
李萊老
僧祖可
李清照
吳淑姬
元好問
劉秉忠(二首)
劉基
吳子孝(二首)
裘昌今
前調(又一體)
黃子行
臨江仙(又一體)
毛文錫
牛希濟(六首)
閻選(二首)
李珣(二首)
前調(又一體)
南唐李煜
顧夐
鹿虔扆
尹鶚
毛熙震
孫光憲(二首)
張泌
歐陽修(二首)
許庭(四首)
謝逸
蔡伸(二首)
趙彦端
劉光祖
吳子孝(三首)
前調(又一體)
南唐李煜
馮延巳
前調(又一體)
徐昌圖
晏幾道(七首)
陳師道
趙長卿(二首)
陸游
高觀國
史逹祖
趙溍
詹正
錢光繡
鵲橋仙(又一體)
韓淲
惜分釵
吕渭老(二首)
七娘子
蔡伸
夜行船(又一體)
趙長卿
前調(又一體)
王嵎
河傳(又一體)
徐昌圖
恨春遲
張先
花上月令
吳文英
玉碾萼
無名氏
御選歴代詩餘卷三十五目錄
欽定四庫全書
御選歴代詩餘卷三十五(起五十七字至五十八字)
司經局洗馬掌局事兼翰林院修撰加二級(臣)王奕清奉
旨校刊
謝新恩
(雙調五十七字)
謝新恩南唐李煜
秦樓不見吹簫女空餘上苑風光粉英金蕊自低昂東
風惱我纔發一衿香瓊忩夢留殘日當年得恨何長
碧闌干外映垂楊暫時相見如夢嬾思量
陽臺夢
(又一體雙調五十七字)
陽臺夢解昉
仙姿本寓十二峰前住千里行雲行雨偶因鶴馭過巫
陽邂逅他楚襄王無端宋玉誇才賦誣誕人心素至
今狂客到陽臺也有癡心望妾入夢中來
鵲橋仙
(又一體雙調五十七字)
鵲橋仙(次東坡七夕韻)黃庭堅
八年不見清都絳闕望銀漢溶溶漾漾年年牛女恨風
波算此事人間天上野麋豐草江鷗遠水老大惟便
疎放百錢端往問君平早晚具歸田小舫
倚西樓
(雙調五十七字)
倚西樓無名氏
禁鼓初傳時下打虚過清風明月夜眼如魚目幾時乾
心似酒旗終日挂銀漢低垂星斗斜院宇空寥燭卸
西樓瀟灑有誰知教我獨自上來獨自下
荷葉鋪水面
(雙調五十七字)
荷葉鋪水面康與之
春光艷冶遊人踏綠苔千紅萬紫競香開煙風拂鼻籟
驀地暗香透滿懷荼䕷似錦裁嬌紅間嫩白只怕迅
速春回誤落在塵埃折向鬢雲邊金鳳釵
家山好
(雙調五十七字)
家山好無名氏
挂冠歸去舊烟蘿閒身健飬天和功名富貴非由我莫
貪他者岐路足風波水晶宫裏家山好物外勝遊多
晴谿短棹時時醉唱捚梭羅天公奈我何
河傳
(又一體雙調五十七字)
河傳柳永
翠深紅淺愁蛾黛蹙嬌波刀翦竒容妙技互逞舞裀歌
扇妝光生粉面坐中醉客風流慣尊前見特地驚狂
眼不似少年時節千金爭選相逢何太晩
前調(又一體)柳永
淮岸向晚團荷向背芙蓉深淺仙娥畫舸露影紅芳交
亂難分花與面采多漸覺輕船滿呼歸伴急槳煙波
遠隱隱棹歌漸被蒹葭遮斷曲終人不見
小重山
(重或作冲一名枕屏風雙調五十七字)
小重山劉景翔
山翠晴嵐曲曲隈紅香浮玉醉容頽不煩人築避風臺
瀟湘路隨意自徘徊春倦怕頻催琵琶私語近問誰
來春風那隔錦雲堆夢中蝶飛去又飛回
前調(初陽道中聞蛙)楊基
纍纍湘雲帶晚霞東風吹絮落晴沙夢魂今夜繞天涯
春暮也芳草亂鳴蛙獨自莫咨嗟青煙飛颺處有人
家且分新火試新茶新竹裏無數木蘭花
前調周用
江上雙峰擁翠鬟新詞合賦小重山芳泉斜逗玉龍灣
清鏡裏和影弄潺湲蹤跡落人間眼中知巳少且偷
閒憂來陡覺帶圍寬分付我高卧且加餐
芳草渡
(又一體雙調五十七字)
芳草渡張先
雙門曉鎻響朱扉千騎擁萬人隨風烏弄影畫船移歌
時淚和别怨作秋悲寒潮小渡淮遲吳越路漸天涯
宋王臺上為相思江雲下日西盡鴈南飛
前調張先
主人宴客玉樓西風飄忽雪雰霏唐昌花蕊漸平枝浮
光裏寒聲聚隊禽棲驚曉日喜春遲野橋時伴梅飛
山明日遠霽雲披溪上月堂下水併春暉
宜男草
(雙調五十七字)
宜男草陳三聘
綠水黏天淨無浪轉東風縠紋微漲箇中趣莫遣人知
容日日扁舟獨往平生書癖已無恙觧名韁更逃羈
網春近也梅柳頻看上玉蕊金絲暗長
小重山
(又一體雙調五十八字)
小重山和凝
春入神京萬木芳禁林鸎語滑蝶飛狂曉花擎露妒啼
妝紅日永風和百花香煙鏁柳絲長御溝澄碧水轉
池塘時時微雨洗風光天衢遠到處引笙簧
前調和凝
正是神京爛漫時羣仙初折得郄詵枝烏犀白紵最相
宜精神出御陌袖鞭垂柳色展愁眉管絃分響亮探
花期光隂占斷曲江池新牓上名姓徹丹墀
前調薛昭藴
春到長門春草青紫階華露滴月朧明東風吹斷玉簫
聲宫漏促簾外曉啼鸎愁起夢難成紅妝流宿淚不
勝情手挼裙帶遶花行思君切羅幌暗塵生
前調薛昭藴
秋到長門秋草黃畫梁雙燕去出宫牆玉簫無復理霓
裳金蟬墜鸞鏡掩休妝憶昔在昭陽舞衣紅綬帶繡
鴛鴦至今猶惹御爐香魂夢斷愁聽漏更長
前調賀鑄
夢草池南璧月堂綠隂深蔽日轉鸝黃澹蛾輕鬢似宜
妝歌扇小煙雨畫瀟湘薄晩具蘭湯雪肌英粉膩更
生香簟紋如水竟檀牀雕文枕並得兩鴛鴦
前調賀鑄
花院深疑無路通碧紗窗影下玉芙蓉當時偏恨五更
鐘分攜處斜月小簾櫳楚夢冷沉蹤一雙金縷枕半
牀空畫樓臨水鳳城東樓前柳憔悴幾秋風
前調賀鑄
飄徑梅英雪未融芳菲消息到杏梢紅隔年歡事水西
東凝思久不語坐書空回想夾城中綵山簫鼔沸綺
羅叢鈿車珠網玉花騘香陌上誰與鬭春風
前調(宴張守)毛滂
碧瓦朱甍紫翠明玻璃屏幛裏錦為城子胥英爽海濤
横玉堂客於此勸春耕五月政當成巖廊將去路肯
留行江山形勝為公傾公惜醉風月若為情
前調(立春日欲雪)毛滂
誰勸東風臘裏來不知天待雪惱江梅東郊寒色尚徘
徊雙彩燕飛傍鬢雲堆玉冷曉妝臺宜春金縷字拂
香腮紅羅先繡踏青鞵春猶淺花信更須催
前調毛滂
門外東風糝玉塵曲房花氣靄博山春小槽珠滴桂椒
芬臘梅蕊誰共醉中聞睡起靜無人曲屏横遠翠錦
為鱗十年舊事夢如新紅蕤枕猶㬉楚峰雲
前調毛滂
鶴舞青青雪裏松冰開龜在藻綠蒙茸一成不記蕊珠
宫蟠桃熟應待幾東風玉酒紫金鐘非煙羅幕㬉寶
熏濃贈君春色臘寒中君留取長伴臉邊紅
前調吕渭老
半夜燈殘鼠上檠小牎風動竹月微明夢魂偏記水西
亭琅玕碧花影弄蜻蜓千里暮雲平南樓催上燭晩
來晴酒闌人散斗西傾天如水團扇撲流螢
前調吕渭老
雲護柔條雪壓枝斜風吹絳蠟點胭脂薔薇揉水麝分
臍園林晚脈脈帶斜暉深閣繡簾低寶匳勻淚粉晚
妝遲一枝屏外對依依清宵永誰伴破寒巵
前調沈會宗
花過園林清蔭濃琅玕新脫筍綠成叢雨聲只在小樓
東閒欹枕敵面芰荷風長日蔽簾櫳輕塵飛不到畫
堂空一尊今夜與誰同人如玉相對月明中
前調沈會宗
椽燭垂珠清漏長酒黏衫袖濕有餘香紅牙雙捧旋排
行將歌處相向更勻妝明月映東牆海棠花逕密迸
流光遲留春筍緩催觴蘭堂静人巳候虚廊
前調沈會宗
碧藕花風入袖香涓涓清露浥玉肌凉折花無語傍横
塘隨折處一寸萬絲長還更擘蓮房蓮心真箇苦似
離腸凌波新恨儘難忘分攜也觸事著思量
前調蔡伸
樓上風高翠袖寒碧雲籠澹日照闌干綠楊芳草恨緜
緜長亭路何處認征鞍曉鏡嬾重看鬢雲堆鳳髻任
闌珊鸞衾鴛枕小屏山人如玉忍負一春閒
前調汪藻
月下潮生紅蓼汀淺霞都歛盡四山青柳梢風急墮流
螢隨波去點點亂寒星别語寄叮嚀如今能間隔幾
長亭夜來秋氣入銀屏梧桐雨還恨不同聽
前調趙師俠
樂歲農家喜夜春朝來收宿霧快新晴雲移日轉午風
輕香羅薄暄暖困遊人積水滿春塍綠波翻鬱鬱露
秧鍼幸無離緒苦牽情煙林外時聽杜鵑聲
前調趙長卿
綠樹隂隂春巳休羣花飄盡也不勝愁遊絲飛絮兩悠
悠迷芳草日暖雨初收深院小遲留好香燒一炷細
煙浮更聽羯鼓打梁州惱人處宿酒尚扶頭
前調(楊花)趙長卿
枝上楊花糝玉塵晚風扶起處雪輕盈撲人點點細無
聲誰能惜撩亂滿江城忍淚未須傾十年追往事歎
流鶯曉来雨過轉傷情鋪池綠遺恨寄浮萍
前調岳飛
昨夜寒蛩不住鳴驚回千里夢巳三更起來獨自遶階
行人悄悄簾外月朧明白首為功名舊山松竹老阻
歸程欲將心事付瑤琴知音少絃斷有誰聽
前調辛棄疾
旋製離歌唱未成陽關先畫出柳邊亭中年懷抱管絃
聲難忘處風月此時情夜雨共誰聽儘教清夢去兩
三程商量詩價重連城相如老漢殿舊知名
前調(三山與客泛西湖)辛棄疾
綠漲連雲翠拂空十分風月處著山翁垂楊影斷岸西
東君恩重教且種芙蓉十里水晶宫有時騎馬去笑
兒童殷勤却謝打頭風船兒住且醉浪花中
前調(潭州紅梅)姜夔
人繞湘皋月墜時斜横花樹小浸愁漪一春幽事有誰
知東風冷香遠茜裙歸鷗去昔遊非遙憐花可可夢
依依九疑雲杳斷魂啼相思血都沁綠筠枝
前調黃機
梧竹因依山盡頭蕭蕭疎雨後幾分秋輕涼無數入西
樓凭闌久滿眼動離愁飛鶩下汀洲怕知鴻雁到帶
書不詩&KR0848;酒戲一時休人如削身在水邊洲
前調許棐
正是拈芳采艷時連朝風雨裏掩朱扉強排春恨剪新
詞詞未就鶯唱縷金衣雲薄弄晴暉試穿花徑去揀
雙枝紫香紅膩鬢邊宜簪不盡瓶裏頓將歸
前調章穎
柳暗花明春事深小闌紅芍藥已抽簪雨餘風軟碎鳴
琴遲遲日猶帶一分隂把酒莫沈吟身閒無箇事且
登臨舊遊何處不堪尋無尋處惟有少年心
前調韓淲
雲影收晴雨外明碧溪春灔灔落花平鶯聲催我過橋
行人何在詩酒澹心情閒裏興還生錦鱗題尺素有
誰能草邊芳徑柳邊城歸来也清夢繞山屏
前調韓淲
點染煙濃柳色新小桃紅映水日初勻露收芳逕草鋪
茵凝情久風澹起輕塵梁燕已爭春折花閒伴酒試
濡脣流鶯何處語聲頻闌干曲蜂蝶更隨人
前調汪莘
居士情懷愛小春恰如重會面舊時人東君輕笑又輕
顰知道我春去却傷心青鳥下紅巾瑶池春信早莫
因循柳絲黃日牡丹辰相隨逐春淺到春深
前調盧炳
一見情懷便雅投尊前成密約意綢繆巳成行計里歸
舟空相憶無計為伊留執别話離愁縈牽滋味惡在
心頭而今無奈阻歡遊些子事此恨两悠悠
前調蔣捷
晴浦溶溶明斷霞樓臺搖影處是誰家銀紅裙襇皺宫
紗風前坐閒鬭鬱金芽人散樹啼鴉粉團黏不住舊
繁華雙龍尾上月㾗斜而今照冷澹向菱花
前調陳允平
岸柳黃深綠漸饒林塘初雨過漲蒲萄秋千亭榭彩旗
交鶯聲裏春在杏花梢慵整翠雲翹眉尖愁兩點倩
誰描斜陽芳草暗魂消東風遠猶凭赤闌橋
前調(題曉竹圖)張炎
澹色分山曉氣浮疎林猶剩葉不多秋林深髣髴昔曾
遊頻喚酒漁屋岸西頭不礙此凝眸朦朧清影裏過
扁舟行行應到白蘋洲煙水冷傳語舊沙鷗
前調(題煙竹圖)張炎
隂過雲根冷不移古林疎又密色依依何須噴飯笑當
時篔簹谷盈尺小鵝溪展翫似堪疑楚山從此去望
中迷不知何處倚湘妃空江晚長笛一聲吹
前調何夢桂
吹斷笙簫春夢寒倚樓思往事淚偷彈别時容易見時
難相看處惟有玉連環人在萬重山近来應不似舊
時顔重門深院柳隂閒曾攜手休去凭危欄
前調李萊老
畫簷簪柳碧如城一簾風雨裏過清明吹簫門巷冷無
聲棃花月今夜負中庭遠岫歛修顰春愁吟入譜付
鶯鶯紅塵没馬翠埋輪西泠曲歡夢絮飄零
前調僧祖可
誰向江頭遣恨濃碧波流不斷楚山重柳煙和雨隔疎
鐘黃昏後羅幕更朦朧桃李小園空阿誰猶笑語拾
殘紅珠簾卷盡夜来風人不見春在綠蕪中
前調(宋媛)李清照
春到長門春草青江梅些子破未開勻碧雲籠碾玉成
塵留晚夢驚破一甌雲花影壓重門疎簾鋪淡月好
黃昏二年三度負東君歸來也著意過今春
前調(宋媛)吳淑姬
謝了荼䕷春事休無多花片子綴枝頭庭槐影碎被風
揉鶯雖老聲尚帶嬌羞獨自倚妝樓一川煙草浪襯
雲浮不如歸去下簾鈎心兒小難著許多愁
前調元好問
酒冷燈青夜不眠寸腸千萬縷两相牽鴛鴦秋雨半池
蓮分飛苦紅淚曉風前天遠鴈翩翩鴈來人去也遠
如天安排心事待明年無情月看待幾時圓
前調劉秉忠
詩酒休驚誤一生黃塵南北路幾功名枝頭烏鵲夢頻
驚西州月夜夜照人明枕上數寒更西風殘漏滴兩
三聲客中新感故園情音書斷天曉鴈孤鳴
前調劉秉忠
一片殘陽樹上明百禽爭啅噪雨初晴西風鴻鴈落沙
汀扁舟遠漁笛兩三聲煙草逐人行前山青未了後
山横山川人物鬭峥嶸黃塵路鞍馬笑平生
前調(詠月)劉基
始映西軒似玉鈎想應容不得一些愁娟娟斜倚鳳凰
樓窺朱戶應自半含羞今夜正悠悠玉池金岸側是
瀛洲人間天上一般秋銀潢水何事獨西流
前調(與客遊西山雨作登虎邱)吳子孝
江上垂楊綠似煙杏桃初破萼鬭紅鮮輕風徐引木蘭
船羅袂薄春水碧浮天寒重雨絲懸西山看咫尺去
無緣回橈剛聽暮鐘傳雲慘淡蘭葉滿春田
前調吳子孝
池面新荷散綠鮮燕仍歸畫棟兩翩翩闌干閒倚小山
前薰風細度處響冰絃垂手弄清泉荷珠元不定碎
還圓輕雲盡斂月初懸簾櫳静金鼎試沈煙
前調(湖上春遊)裘昌今
山遶平湖寺遶山堤邊千樹柳綠絲繁杏花嬌倚玉闌
干秦樓畔小鳥語緜蠻紅粉試輕紈笙歌吹畫舫漾
飛鸞酒旗撩亂繫雕鞍春色暖芳草弄晴灣
前調(又一體)黃子行
一點斜陽紅欲滴白鷗飛不盡楚天碧漁歌聲斷晚風
急攬蘆花飛雪滿林濕孤館百憂集家山千里遠夢
難覓江湖風月好收拾故溪雲深處著蓑笠
臨江仙
(又一體雙調五十八字)
臨江仙毛文錫
暮蟬聲盡落斜陽銀蟾影挂瀟湘黃陵廟側水茫茫楚
山紅樹煙雨隔高唐岸泊漁燈風颭碎白蘋遠散濃
香靈娥鼓瑟韻清商朱絃淒切雲散碧天長
前調牛希濟
謝家仙觀寄雲岑巖蘿拂地成隂洞房不閉白雲深當
時丹竈一粒化黃金石壁霞衣猶半挂松風長似鳴
琴時聞鶴唳起前林十洲高會何處許相尋
前調牛希濟
渭闕宫城秦樹凋玉樓獨上無憀含情不語自吹簫調
清和恨天路逐風飄何事乘龍人忽降似知深意相
招三清攜手路非遥世間屏障彩筆畫嬌嬈
前調牛希濟
素洛春光瀲灔平千重媚臉初生凌波羅韤試輕輕煙
籠日照珠翠半分明風引寶衣疑欲舞鸞迴鳳翥堪
驚也知心許恐無成陳王辭賦千載有聲名
前調牛希濟
柳帶搖風漢水濱平蕪兩岸爭勻鴛鴦對浴浪痕新弄
珠遊女微笑自含春輕步暗移蟬鬢動羅裙風惹輕
塵水精宫殿豈無因空勞纖手觧珮贈情人
前調牛希濟
洞庭波浪颭晴天君山一點凝煙此中真境屬神仙玉
樓珠殿相映月輪邊萬里平湖秋色冷星辰垂影森
然橘林霜重更紅鮮羅浮山下有路暗相連
前調牛希濟
峭碧參差十二峰冷煙寒樹重重瑶姬宫殿是仙蹤金
爐珠帳香靄晝偏濃一自楚王驚夢斷人間無路相
逢至今雲雨帶愁容月斜江上征棹動晨鐘
前調閻選
雨停荷芰逗濃香岸邊蟬噪垂楊物華空有舊池塘不
逢仙子何處夢襄王珍簟對攲鴛枕冷此來塵暗淒
凉欲憑危檻恨偏長藕花珠綴猶似汗凝妝
前調閻選
十二高峰天外寒竹梢輕拂仙壇寶衣行雨在雲端晝
簾深殿香霧冷風殘欲問楚王何處去翠屏猶掩金
鑾猿啼明月照空灘孤舟行客驚夢亦艱難
前調李珣
簾捲池心小閣虛暫凉閒步徐徐芰荷經雨半凋疎拂
堤垂柳蟬噪夕陽餘不語低鬟幽思遠玉釵斜墜雙
魚幾迴偷看寄來書離情别恨相隔欲何如
前調李珣
鸎報簾前暖日紅玉爐殘麝猶濃起來閨思尚疎慵別
愁春夢誰觧此情悰強整嬌姿臨寶鏡小池一朵芙
蓉舊歡無處再尋蹤更堪迴顧屏畫九疑峰
前調(又一體)南唐李煜
櫻桃落盡春歸去蝶翻輕粉雙飛子規啼月小樓西玉
鈎羅幕惆悵暮煙垂别巷寂寥人散後望殘煙草低
迷爐香閒裊鳳凰兒空持羅帶回首恨依依
前調顧夐
幽閨小檻春光晩柳濃花淡鸎稀舊懽思想尚依依翠
顰紅斂終日損芳菲何事狂夫音信斷不如梁燕猶
歸畫堂深處麝煙微屏虚枕冷風細雨霏霏
前調鹿虔扆
無頼曉鶯驚夢斷起來殘酒初醒映牎綠柳裊煙青翠
簾慵卷約砌杏花零一自玉郎遊冶去蓮凋月慘儀
形暮天微雨灑閒庭手挼裙帶無語倚雲屏
前調尹鶚
深秋寒夜銀河静月明小院中庭西牎幽夢等閒成逡
巡覺後特地恨難平紅燭半條殘燄短依稀暗背銀
屏枕前何事最傷情梧桐葉上點點露珠零
前調毛熙震
幽閨欲曙聞鶯囀紅牎月影微明好風頻謝落花聲隔
幃殘燭猶照綺屏筝繡被錦茵眠玉暖炷香斜裊煙
輕澹蛾羞歛不勝情暗思閒夢何處逐雲行
前調孫光憲
霜拍井梧乾葉墮翠帷雕檻初寒薄鉛淺黛稱花冠含
情無語延佇倚闌干杳杳征輪何處去離愁别恨千
般不堪心緒正多端鏡匳長掩無意對孤鸞
前調孫光憲
暮雨淒淒深院閉燈前凝坐初更玉釵低壓鬢雲横半
垂羅幕相映燭光明終是有心投漢珮低頭但理秦
筝燕雙鸞耦不勝情只愁明發將逐楚雲行
前調張泌
煙收湘渚秋江静蕉花露泣愁紅五雲雙鶴去無蹤幾
回魂斷凝望向長空翠竹暗留珠淚怨閒調寶瑟波
中花鬟月鬢綠雲重古祠深殿香冷雨和風
前調歐陽修
記得金鑾同唱第春風上國繁華如今薄宦老天涯十
年岐路空負曲江花聞說閬山通閬苑樓高不見君
家孤城寒日等閒斜離愁難盡紅樹遠連霞
前調歐陽修
柳外輕雷池上雨雨聲滴碎荷聲小樓西角斷虹明闌
干倚處待得月華生燕子飛來窺畫棟玉鈎垂下簾
旌凉波不動簟紋平水精雙枕傍有墮釵橫
前調(詠柳四首)許庭
不見灞陵原上柳往來過盡蹄輪朝離南楚暮西秦不
成名利贏得鬢毛新莫怪枝條憔悴損一生惟苦征
塵兩三煙樹倚孤村夕陽影裏愁絶宦遊人
前調許庭
不見昭陽宫内柳黃金齊撚輕柔東君昨夜到皇州玉
階金井無處不風流悵望翠華春欲暮六宫都鎖春
愁暖風吹動繡簾鈎飛花委地時轉玉香毬
前調許庭
不見陶家門外柳柴扉一徑遙通閒門終日掩清風感
君高節綠蔭向人濃籬落蕭疎雞犬静日長飛絮濛
濛先生一醉萬緣空時經高卧不到翠隂中
前調許庭
不見都門亭畔柳春來綠盡長條柳邊行色馬蕭蕭一
枝折贈相見又何朝酒盡曲終人去也風前亦自無
聊祇應於我恨偏饒東君特地付與沈郎腰
前調(重九)謝逸
木落江寒秋色晚颼颼吹帽風清丹楓樓外𢷬衣聲望
高懷遠山影雁邊橫露染宫黃庭菊淺茱萸煙拂紅
輕尊前誰整醉冠傾酒香熏臉落日斷霞明
前調蔡伸
繁杏枝頭蜂蝶亂香風闔坐微聞靚妝濃豔任東君無
情風雨春事巳平分珍重主人留客意夜闌秉燭開
尊何須歌韻遏行雲羽觴交勸揮麈細論文
前調(木樨)蔡伸
仙品不同桃李豔移來月窟雲鄉幽姿綽約道家妝綠
雲堆髻嬌額半塗黃可但乍凉風月下饒伊獨占秋
光雨中别有惱人香錯教蕭史腸斷憶巫陽
前調趙彦端
十載長安桃李夢年來鏡淨塵空忽傳彩筆小牋紅滿
懷秋思傾倒為芙蓉莫恨霜濃開較晚尊前元有春
風酣嬌肯為别人容試攜銀燭斜照綠波中
前調劉光祖
小院回廊春寂寂晩來獨自閒行畫簾東畔碧雲生也
知無雨空滴枕邊聲一簇小桃開又落低頭拾取紅
英東風相送忘相迎棃花寒食到得錦官城
前調吳子孝
嶺上桂花開萬斛輕風吹散天香枝枝金粟映鵝黃神
清興逸起舞勸霞觴恍入廣寒宫殿裏花隂如奏霓
裳姮娥不見倚新妝綠雲步幛容我醉吳剛
前調吳子孝
乍暖小園開晩宴單衣初試輕羅蝶慵蜂嬾落花多珠
簾半捲微月映清波雲澹烟濃池島静梧桐影薄高
柯共瞻霖雨灑松蘿望窮霄漢誰為挽銀河
前調吳子孝
芳草滿庭渾似罽鵲來競報歡聲垂楊雨後綠尤明湘
簾試卷風細晚凉生深巷地幽人不到門前空植雙
旌小池魚静玉波平朱闌閒凭天外夏雲横
前調(又一體)南唐李煜
庭空客散人歸後畫堂半掩珠簾林風淅淅夜厭厭小
樓新月回首自纖纖春光鎮在人空老新愁往恨何
窮金牎力困起還慵一聲羌笛驚起醉怡容
前調馮延巳
冷紅飄起桃花片青春意緒闌珊高樓簾幕捲輕寒酒
餘人散獨自倚闌干夕陽千里連芳草風光愁煞王
孫徘徊飛盡碧天雲鳳城何處明月照黃昏
前調(又一體)徐昌圖
飲散離亭西去浮生常恨飄蓬回頭煙柳漸重重澹雲
孤鴈遠寒日暮天紅今夜畫船何處潮平淮月朦朧
酒醒人静奈愁濃殘燈孤枕夢輕浪五更風
前調晏幾道
鬭草階前初見穿鍼樓上曾逢羅裙香露玉釵風靚妝
眉沁綠羞豔粉生紅流水便隨春遠行雲終與誰同
酒醒常恨錦屏空相尋夢裏路飛雨落花中
前調晏幾道
身外閒愁空滿眼中歡事常稀明年應賦送君詩細從
今夜數相會幾多時淺酒欲邀誰勸深情惟有君知
東溪春近好同歸柳垂江上影梅謝雪中枝
前調晏幾道
淡水三年歡意危絃幾夜離情曉霜紅葉舞歸程客情
今古道秋夢短長亭綠酒尊前清淚陽關疊裏離聲
少陵詩思舊才名雲鴻相約處煙霧九重城
前調晏幾道
淺淺餘寒春半雪銷蕙草初長煙迷柳岸舊池塘風吹
梅蕊閉雨細杏花香月墜枝頭懽意從前虚夢高唐
覺來何處放思量如今不是夢真箇到伊行
前調晏幾道
長愛碧闌干影芙蓉秋水開時臉紅凝露學嬌啼霞觴
熏冷豔雲髻裊纖枝煙雨依前時候霜叢如舊芳菲
與誰同醉采香歸去年花下客今似蝶分飛
前調晏幾道
旖旎仙花觧語輕盈春柳能眠玉樓深處綺牎前夢回
芳草夜歌罷落梅天沈水濃薰繡被流霞淺酌金船
綠嬌紅小正堪憐莫如雲易散須似月頻圓
前調晏幾道
夢後樓臺高鎖酒醒簾幕低垂去年春恨却來時落花
人獨立微雨燕雙飛記得小蘋初見兩重心字羅衣
琵琶絃上說相思當時明月在曾照彩雲歸
前調陳師道
曲巷斜街信馬小橋流水誰家淺妝深態倚門斜只緣
些子意消得百般誇粉面初生明月酒容欲退朝霞
春風還觧染霜華肯持鴛綺被來伴杜陵花
前調趙長卿
春事猶餘十日吳蠶早已三眠多情忍對落花前荼蘼
飄暖雪荷葉媚晴天香淡無心浸酒綠浮可意邀船
時光堪恨也堪憐單衣三月暮歌扇一番圓
前調趙長卿
遠岫螺頭濕翠流霞赬尾疎明斷虹斜界雨新晴煙村
燈火晩江浦畫難成我向其間泛葉終朝露渚風汀
近來心事最關情不堪三弄笛吹作斷腸聲
前調陸游
鳩雨催成新綠燕泥收盡殘紅春光還與美人同論心
空眷眷分袂却匆匆只道真情易寫那知怨句難工
水流雲散各西東半廊花院月一帽柳橋風
前調高觀國
風月生來人世夢魂飛墮仙津青春日日醉芳塵一鞭
花陌曉雙槳柳橋春前度詩留醉袖昨宵香浥羅巾
小姬飛燕是前身歌隨流水咽眉學遠山顰
前調史達祖
草脚青回細膩柳梢綠轉條苖舊遊重到合魂銷棹橫
春水渡人凭赤闌橋歸夢有時曾見新愁未肯相饒
酒香紅被夜迢迢莫教無用月來照可憐宵
前調史達祖
倦客如今老矣舊時不奈春何幾曾湖上不經過看花
南陌醉駐馬翠樓歌遠眼愁隨芳草湘裙憶著春羅
枉教裝得舊時多向來簫鼓地猶見柳婆娑
前調趙溍
堤曲朱牆近遠山明碧瓦高低好風二十四歸期驕騘
穿柳去文鷁挾春飛簫鼓晴雷殷殷笑歌香霧霏霏
閒情不受酒禁持斷橋無立處斜日欲歸時
前調詹正
自結牀頭麈尾角巾坐枕孤松片雲承日過山東起聽
荷葉雨行受芷花風無客同羹蓴菜有人為剥蓮蓬
東牆年少未從容何因知我意吹笛月明中
前調錢光繡
酒谷頽然便醉硯田荒矣慵耕不堪落葉兩三聲病從
秋後减愁向雨中生拊劔還歌白石焚香復展黃庭
徘徊山寺又鐘鳴鴉啼歸曉樹蛩語伴疎燈
鵲橋仙
(又一體雙調五十八字)
鵲橋仙韓淲
雨意生凉雲容催暮畫樓人倚闌干處柳邊新月巳微
明銀潢隱隱疎星渡今古佳期漫傳牛女一杯試與
尋新句幽懷冷眼是青山舊懽往恨渾無據
惜分釵
(雙調五十八字)
惜分釵吕渭老
春將半鶯聲亂柳絲拂馬花迎面小堂風暮樓鐘草色
連雲瞑色連空重重秋千畔何人見寶釵斜照春妝
淺酒霞紅與誰同試問别來近日情悰忡忡
前調吕渭老
重簷掛微燈下背闌同說春風話月盈樓淚盈眸覷著
紅茵無計遲留休休鶯花謝春殘也等閒泣損香羅
帊見無由恨難收夢短屏深清夜濃愁悠悠
七娘子
(雙調五十八字)
七娘子蔡伸
天涯極目傷離緒登臨况值秋光暮手撚黃花憑誰分
付雝雝鴈落蒹葭浦憑高目斷桃溪路屏山樓外青
無數綠水紅橋瑣牎朱戶如今緫是銷魂處
夜行船
(又一體雙調五十八字)
夜行船趙長卿
綠蓋紅幢籠碧水魚眺處浪痕勻碎惜别慇懃留連無
計歌聲與淚和柔脆一葉扁舟烟浪裏曲灘頭此情
無際窈窕眉山暮霞紅處雨雲想翠峰十二
前調(又一體)王嵎
曲水湔裠三月二馬如龍鈿車如水風颺游絲日烘晴
晝人共海棠俱醉客裏光隂難可意埽芳塵舊遊誰
記午夢醒來不覺小牎人静春在賣花聲裏
河傳
(又一體雙調五十八字)
河傳徐昌圖
秋光滿目風清露白蓮紅水綠何處夢回弄珠拾翠蓋
盈倚蘭橈眉黛蹙採蓮調穏吳侣聲相續倚棹吳江
曲驚起暮天幾雙交頸鴛鴦入蘆花深處宿
恨春遲
(雙調五十八字)
恨春遲張先
好夢才成成又斷晩起雲朵疏鬟秀臉拂新紅滴入嬌
眉眼薄衣减春寒短柱溪橋波平岸畫閣外落日西
山不忍閒花並蔕秋藕同根何時重得雙蓮
花上月令
(雙調五十八字)
花上月令吳文英
文園消渴愛江清酒觴怯怕深觥玉舟曾洗芙蓉水瀉
清冰秋夢淺醉雲輕庭竹不收簾影去人睡起自空
明瓦瓶汲井和秋葉薦吟醒夜深重怨遥更
玉碾萼
(雙調五十八字)
玉碾萼無名氏
酥點萼玉碾萼點時碾時香雪薄才折得春力弱半掩
朱扉垂繡幕怕吹落撚一晌嗅一晌撚時嗅時宿酒
惡春笋上不忍放待對菱花斜插向寶釵上
御選歴代詩餘卷三十五
