欽定四庫全書
御選歴代詩餘卷六十八目錄(一百字)
念奴嬌(中)
杜旟(二首)
劉儗(二首)
程珌(二首)
王千秋
劉清夫
姜夔(二首)
陸游
劉過
楊炎(二首)
張輯(二首)
謝懋
黃機(二首)
劉鎮
李洪
鄭域
王炎
戴復古
毛幵(三首)
洪咨夔
陸淞
高觀國
汪莘
吳潛(三首)
李昴英
章謙亨
方岳(五首)
張榘(二首)
馮取洽
盧炳(四首)
沈端節(二首)
黃昇(二首)
吳文英
蔣捷(二首)
張樞
周密
張炎(十首)
御選歴代詩餘卷六十八目錄
欽定四庫全書
御選歴代詩餘卷六十八(一百字)
司經局洗馬掌局事兼翰林院修撰加二級(臣)王奕清奉
旨校刊
念奴嬌(中)
念奴嬌(石頭城)杜旟
江山如此是天開萬古東南王氣一自髯孫橫短槊坐
使英雄鵲起玉樹聲銷金蓮影散多少傷心事千年遼
鶴併疑城郭非是當日萬駟雲屯潮生潮落只石頭
孤峙人笑褚淵今齒冷只有袁公不死斜日荒煙神州
何在欲墮新亭淚元龍老矣世間何限餘子
前調(菊)杜旟
小妝朱檻護秋英千點金鈿如簇黃葉白蘋朝露冷只
有孤芳幽馥華髮蒼頭宦情羈思來伴花幽獨巡簷無
語清愁何啻千斛因念愛酒淵明東籬雅意千載無
人續身在花邊須一醉小覆杯中醽醁過了重陽撚枝
齅蕊休歎年華速明年春到陳根更有新綠
前調(送張明之赴京西幕)劉儗
艅艎東下望西江千里蒼茫煙水試問襄州何處是雉
堞連雲天際叔子殘碑臥龍陳迹遺恨斜陽裏後來人
物如君瓌偉能幾其肯為我來邪河陽下士差足強
人意勿謂時平無事也便以言兵為諱眼底山河樓頭
鼓角都是英雄淚功名機會要須閒暇先備
前調(長沙趙帥席上作)劉儗
西風何事為行人埽蕩煩襟如洗熏漲烝瀾都捲盡一
片瀟湘清泚酒病驚秋詩愁入鬢對影人千里楚宮故
事一時分付流水江上買取扁舟排雲湧浪直過金
沙尾歸去江南丘壑處不用重尋月姊風露杯深芙蓉
裳冷笑傲煙霞裏草廬如舊臥龍知為誰起
前調(憶先廬春山之勝)程珌
歸來一笑尚看看趁得人間寒食阿壽牽衣仍問我雙
鬢新來添白忍見庭前去年芳草依舊青青色西湖雨
後綠波兩岸平拍天教斷送流年三之一矣又是成
疎隔燕子春寒渾未到誰說江南消息玉樹垂香冰桃
翻浪好箇眞相識這回歸去松風深處橫笛
前調(初見海棠)程珌
嫣然一笑向燭花光下經年纔見欲語還羞如有恨方
得東君一盼天意無情更教微雨香淚流丹臉今朝霽
色笙歌初沸庭院因是思入東屏當年手植徧桃源
低岸失脚東來春七度辜負芳叢無限問訊園丁寧如
歸去細與從頭看東風獨立白雲遮斷雙眼
前調(水仙)王千秋
開花借水信天姿高勝都無俗格玉隴娟娟黃點小依
約西湖清魄綠帶垂腰碧簪篸髻索句撩元白西清微
笑為渠摹寫香色常記月底風前水沉肌骨瘦不禁
憐惜生怕因循紛委地仙去難尋蹤跡縹檻深栽彤幃
密護不肯輕抛釋等差休問未容梅品懸隔
前調(武夷詠梅)劉清夫
亂山深處見寒梅一朵皎然如雪的皪妍姿羞半吐斜
映小窗幽絶玉染香腮酥凝冷豔容態天然别故人雖
遠對花誰肯輕折疑是姑射神仙幔亭宴罷迤邐停
瑶節愛此溪山供秀潤飽翫洞天風月萬石叢中百花
頭上誰與爭高潔麄桃俗李不須連夜催發
前調姜夔
五湖舊約問經年底事長負清景暝入西山漸喚我一
葉夷猶乘興倦網都收歸禽時度月上汀洲冷中流容
與畫橈不點清鏡誰解喚起湘靈煙鬟霧鬢理哀絃
鴻陣玉麈談玄歎坐客多少風流名勝暗柳蕭蕭飛星
冉冉夜久知秋信鱸魚應好舊家樂事誰省
前調(吳興荷花)姜夔
鬧紅一舸記來時常與鴛鴦為侣三十六陂人未到水
佩風裳無數翠葉吹凉玉容消酒更灑菰蒲雨嫣然搖
動冷香飛上詩句日暮青蓋亭亭情人不見爭忍凌
波去只恐舞衣容易落愁入西風南浦高柳垂隂老魚
吹浪留我花間住田田多少幾回沙際歸路
前調(招韓無咎遊金山)陸游
禁門鐘曉憶君來朝路初翔鸞鵠西府中臺推獨步行
到金蓮宮燭蹙繡華韀仙葩寶帶看即飛騰速人生難
料一尊此地相屬回首紫陌青門西湖閒院鎖千梢
脩竹素壁棲鴉應好在殘夢不堪重續歲月驚心功名
看鏡短鬢無多綠一歡休惜與君同醉浮玉
前調(回侍郎李大異)劉過
知音者少算乾坤許大著身無處直待功成方始退何
日可尋歸路多景樓前垂虹亭下一枕眠秋雨虚名相
誤十年枉費辛苦不是奏賦明光獻書北闕無驚人
之語我自匆忙天未肯贏得衣裳塵土白璧堆前黃金
酬笑付與君為主蓴鱸江上浩然明月歸去
前調楊炎
漢天雲淨望一星飛過湘南湘北當是郴山猿鶴夢喚
起日邊消息羽扇綸巾浩然乘興此意無人識扁舟千
里但聞清夜橫笛記得天上人間去年今日曾作稱
觴客明月風煙依舊似只覺蓬萊懸隔更恐明朝詔黃
飛下趨駕冲霄翼衮衣劒履望公長在南極
前調楊炎
杏花楊柳對東風染盡一年春色彈壓煙光三萬頃誰
識清都仙伯夜泛銀潢手移星緯飛墮從天闕御風乘
興偶然身到鄉國年年人樂昇平舞臺歌榭處處紅
牙拍壽酒千觴斟不盡一醉何妨今夕更約明年鳳凰
池上去作稱觴客梅花折得贈君調鼎消息
前調(遊高沙訪淮海事迹)張輯
短髯懷古更文遊臺上秋生吟興閒說坡仙來把酒月
底頻留清影極目平蕪孤城泗水畫角西風勁曲闌猶
在十分心事誰領詞卷空落人間黃樓何處回首愁
深省斜照寒鴉知幾度夢想當年名勝只有山川曾窺
翰墨髣髴餘風韻舊遊休問柳花淮甸春冷
前調張輯
嫩凉生曉怪今朝湖上秋風無迹古寺桂香山色外腸
斷幽叢金碧驟雨俄成蒼煙不見苔徑孤吟屐繫船高
柳晚蟬嘶破愁寂且約攜酒高歌與鷗相好分坐漁
磯石算只藕花知我意猶把紅芳留客樓閣空濛管絃
清潤一水盈盈隔不如休去月懸良夜千尺
前調(中秋呈徐叔至)謝懋
霽天湛碧正新凉風露冰壺清澈河漢無聲光練練湧
出銀蟾孤絶巖桂香飄井梧影轉冷浸宮袍纈西廂往
事一簾幽夢悽切腸斷楚峽雲歸尊前無緒只有愁
如髮此夕嫦娥應也恨冷落瓊樓金闕禁漏迢迢邊鴻
杳杳幽意憑誰决闌干星斗落梅三弄初闋
前調黃機
春愁幾許似春雲藹藹連空無數隱約眉尖偏易得沒
箇因由分付楊柳煙濃海棠花暗綠漲牆頭路小樓應
是有人和淚凝竚長記寶軸妝成鴛鴦繡嬾輕笑歌
金縷香雪精神依舊否風月誰憐空度帶減衣寬十分
憔悴兩下平分取黃昏可更子規聲碎煙塢
前調黃機
東籬成趣有西風解事催開叢菊碎摺黃金誰試手一
一清香堪掬露濕凉輕霞凝寒重秀發如新沐宮妝勻
就豈知紅紫麄俗因念昔日淵明微官不受歸伴花
幽獨彈壓秋光三徑裏濁酒牀頭初熟飲劇腸寬醉深
吻燥更把綸巾漉此翁無恙喚渠同醉船玉
前調(茉莉)劉鎮
調冰弄雪想花神清夢徘徊南土一夏天香收不起付
與蕊仙無語秀入精神凉生肌骨銷盡人間暑稼軒愁
絶惜花還勝兒女長記歌酒闌珊開時向晩笑浥金
莖露月浸闌干天似水誰伴秋娘窗戶困殢雲鬟醉敧
風帽總是牽情處返魂何在玉川風味如許
前調(曉起觀落梅)李洪
麗譙吹角漸疎星明澹簾篩殘月嫋嫋霜飇欺翠袖飛
下一庭香雪半面妝新迴風舞困此況眞奇絶桄榔林
裏蘇仙偏感華髮休怨時暫飄零玉堂清夢不惹閒
蜂蝶好似王家叢竹畔乘興山隂時節翦水無情閬風
歸去忍使芳心歇和羹有待恁時身到天闕
前調(生日作)鄭域
嗟來咄去被天公把做小兒調戲蹀雪龍庭歸未久還
促炎州行李不半年間南轅北轍一萬三千里征衫著
破著衫人可知矣休問海角天涯黃蕉丹荔自足供
甘旨泛綠依紅無箇事時舞斑衣而巳救蟻藤橋養魚
盆沼是亦經綸耳伊周安在且須學老萊子
前調(海棠)王炎
曉來雨過徧海棠枝上臙脂如滴桃杏不堪來比竝信
是傾城傾國藏韻收香誰能描貌閣盡詩人筆從教睡
去為留銀燭終夕不待過了清明綠隂結子無處尋
春色簌簌輕紅飛一片便覺臨風悽惻莫道無情嫣然
一笑也似曾相識惜花無主自憐身是行客
前調(寄李實父)戴復古
大江西上鬱孤臺八境人間圖畫地湧千峰搖翠浪兩
𣲖玉虹如瀉彈壓江山品題風月四海今王謝風流人
物如公一世雄也一片憂國丹心彈絲吹笛未必能
陶寫西北風雲方黯澹宰相閒歸綠野月斧爭鳴風斤
運巧不用修亭榭紫樞黃閣要公整頓天下
前調毛幵
少年奇志笑功名畫虎文章刻鵠永夜漫漫悲晝短難
挽蒼龍銜燭飛藿飄零浮雲遷變過眼郵傳速昔人眞
意渺然千載誰屬猶喜二子當年諸公樂甚賞雲和
孤竹翰墨流傳知幾許遺響宫商相續夢裏京華不須
驚歎春草年年綠赤霄歸去更看犇電歕玉
前調(暮秋登石橋和韻)毛幵
十年湖海歎潘郎憔悴無心雲閣強起登臨驚暮序目
斷清霜搖落散髮層阿振衣千仞浩蕩窮林壑泬寥無
際鏡天收盡雲脚長嘯聲落悲風滄洲萬里想當年
歸約回首區中無限事此意誰同商略欲駕飛鴻翩然
獨往汗漫期相諾滯留何事坐令雙鬢如鶴
前調(追和張巨山牡丹詞)毛幵
倚風含露似輕顰微笑盈盈脈脈染素勻紅知費盡多
少東君心力國豔酣晴天香融煖畫手誰傳得綠窗朱
戶曉妝誰見凝寂獨占三月芳菲千花百卉算難爭
春色欲寄朝雲無限意回首京塵猶隔舞破霓裳一枝
渾似醉倚香亭北舊歡如夢老懷那更追惜
前調(荷)洪咨夔
香山老矣正商量不下去留蠻素獨立躊躇腸欲斷一
段若邪溪女水底新妝空中香袖斜日秋風浦向人欲
語垂楊清蔭多處便好花裏喚船碧筩白酒微吸荷
心苦佳月一鈎天四碧隱約明波橫注雪藕逢絲擘蓮
見薏枕簟凉如雨一雙宿鷺伴人永夜翹竚
前調(和李漢老)陸淞
黃橙紫蠏映金壺瀲灩新醅浮綠共賞西樓今夜月極
目雲無一粟揮麈高談倚欄長嘯下視鱗鱗屋轟然何
處瑞龍聲噴蘄竹何况露白風清銀河澈漢髣髴如
懸瀑此景古今如有價豈惜明珠千斛灝氣盈襟冷風
入袖只欲騎鴻鵠廣寒宫殿看人顔似冰玉
前調(靈巖懷古)高觀國
萬巖靈秀拱崇臺飛觀憑陵千尺清磬一聲簾幕冷無
復宫娃消息響屧廊空採香徑古塵土成遺跡石間松
老斷雲空鎖愁寂宫中誰比輕顰楚腰吳豔一笑無
顔色風月荒凉羅綺夢輸與扁舟歸客舞闋歌殘國傾
人去青草埋香骨五湖波淼遠空依舊涵碧
前調汪莘
龍山高會憶當年賓主風流雲散今日紫陽峰頂上人
望旌旗天半萬疊紅蕖千層黃菊照耀成飛觀西風浩
蕩碧天斜去雙鴈遥想健筆淋漓龍蛇落紙妙句高
張翰籠日輕霞橫數抹綠水金波相間目寄宣平神追
師道歸櫂搖星漢城中萬戶燭光香霧交貫
前調(瓜洲會趙南仲)吳潛
紅塵飛騎報元戎小隊踏青南陌雪浪堆邊呼曉渡吳
楚半江分坼歲月驚心風埃眯目相對頭俱白楊花撩
亂可憐如此春色誰道燕燕鶯鶯多情猶自認得年
時客重唱江南腸斷句為我滿傾雲液畫鼓舟移金鞍
人遠一晌煙波隔斜陽冉冉依然無限悽惻
前調(寄趙南仲)吳潛
半空樓閣把江山圖畫一時收拾白鳥孤飛飛盡處最
好暮天秋碧萬里西風百年人事漫倚闌干拍凝眸何
許揚州煙樹歴歴應念老子年來浮名浮利已作虚
空擲三逕才尋歸活計又是飄零為客回首平生驚心
雙鬢容易成悽惻尊前一笑且由醉帽敧側
前調(梅花)吳潛
曉來窗外正南枝初放兩花三蕊千古春風頭上立羞
退穠桃繁李姑射神遊壽陽妝褪色界塵都洗竹扉松
戶平生所寄聊耳堪笑強說和羹此君心事指高山
流水隴驛凄凉却怕被哀角城頭吹起此處關情為他
凝佇澹月清霜裏巡簷何事歲寒相誓而巳
前調(避暑白雲寺)李昴英
麥秋時候薄雲罩炎日山川乘興笻屐追隨多勝侣青
佩黃冠方領坐石談玄聽泉濯暑直上千山頂倚風長
嘯籟鳴林谷相應忽湧雲氣漫空海吹急雨覺冰綀
微冷洗盡人間名利障便是蓬萊仙境半日偷閒一生
清福豈在榮鐘鼎青燈深夜陶然獨妙清聖
前調(垂楊)章謙亨
垂楊得地在樓臺側畔無人攀折不似津亭舟繫處只
伴客愁離別絲過搖金帶鋪新翠雅稱鶯調舌芳筵相
映最宜斜挂殘月却得連日春寒未教輕滚一片庭
前雪應恨張郎今老去難比風流時節醉眼渾醒愁眉
都展舞困腰肢怯有時微笑把伊綰箇雙結
前調(夢雪)方岳
問天何事雪垂垂欲下又還晴却春到梅梢香逗也儘
有心情行樂剡曲舟迴灞橋詩在一笑人如昨此情分
付暮天寒月殘角誰道飛夢江南羣山如畫一一瓊
瑶琢中有玉田三萬頃云是幼輿丘壑招我歸來和春
醉去休跨楊州鶴萬花曾約酒醒當有新作
前調(萬花園次韻呈趙制帥)方岳
花風初逗喜邊亭依舊春閒營柳煙草隋宫歌舞地誰
遣萬紅圍繡結酒因緣裝春富貴也要經綸手笙簫聲
裏一江晴綠吹縐是處羽箭如飛那知鶴府花壓闌
干晝油幕文書談笑了餘事儘堪茶酒報答東風流連
西日綠外沉吟久與春無負醉歸香滿襟袖
前調方岳
綠尊翠勺約秋風一醉小樓先月誰取寶匳奔帝所深
鎖玉華宫闕老桂香寒疎桐雲重生怕金蛇掣那知天
柱一峰別與天接我欲飛珮重遊寘之衣䄂照我襟
懷雪玉斧難藏修月手待做明宵清絶天地無塵山河
有影了不遺毫髮舉杯相屬喚誰牋與天說
前調(和君用)方岳
槎牙詩骨想生來無分史闈經幄呵護九關多虎豹誰
道去天一握奏賦兩都聞韶三月鴈遠書難托一寒如
許蟾枝莫倚高擢空使滿壑風煙半邨雪月孤負梅
花約渺渺愁予初度也山泛同雲垂幕鶴帳如何牛衣
無恙麥隴占優渥不如歸去簷花深夜春酌
前調(送吳丞入幕)方岳
祈山底處為二松千竹肯題崖壁雪灑談犀麾鴈鶩爾
輩何煩涉筆使者知乎民其勞止且莫閒耕織片言金
石喚回春意無極雖則王謝人家一癯山澤面作蒼
煙色茶竈筆牀將兩屐吟到梅花消息賤子何為老仙
如問莫道頭今白寒蓑幾夢研朱看點周易
前調(重午二首)張榘
楚湘舊俗記包黍沉流緬懷忠節誰挽汨羅千丈雪一
洗些魂離別贏得兒童紅絲纏臂佳話年年說龍舟爭
渡搴旗搥鼓驕劣誰念詞客風流菖蒲桃柳憶閨門
鋪設嚼徵含商陶雅興爭似年時娛悅青杏園林一尊
煮酒當為澆悽切南薰應解把卿愁袂吹裂
前調張榘
三閭何在把離騷細讀幾番擊節蘺蕙椒蘭紛江渚較
以艾蕭終別清濁同流醉醒一夢此恨誰能說忠魂耿
耿秪憑天辨優劣須信千古湘流練絲纏黍端為英
雄設堪笑兒童浮菖歜悲憤翻為喜悅三歎靈均竟罹
讒網我獨中情切薰風窗戶榴花知為誰裂
前調(次韻玉林寄示)馮取洽
高堂素壁漫生綃十幅圖張消暑不奈火雲燒六合逃
也略無逃處小派秋聲巨籭凉點吸歘來何許故人詞
翰此時飛落蓬戶何幸一笑掀髯停杯浩唱三歎遺
音古雪椀冰甌無表裏更貯三危鮮露咀嚥生香清寒
入夢展轉忘宵曙對牀誤喜與君同聽風雨
前調盧炳
晚天清楚埽太虚纖翳凉生江曲四顧青冥天地闊惟
有殘霞孤鶩山氣凝藍汀煙引素竦竦浮羣木白蘋風
定波澄萬頃寒玉時有一葉漁舟收綸垂釣來往何
幽獨短髮蕭蕭襟袖冷便覺都無袢溽曳杖歸來夜深
人悄月照鱗鱗屋藤牀一枕迥然清夢無俗
前調(白蓮三首)盧炳
鑿開方沼問何人種玉工夫奇絶幻出瀛洲前末有十
萬水仙羅列風曳璚裾露零珠珮天上人裝結君看炎
夏墮來何處冰雪我來對此凉生紅塵飛盡却笑凌
波韤最愛幽姿能雅澹自蓄芳馨孤潔挹取天漿喚將
空籟齊作清歌發不知塵世晃然身在瑶闕
前調盧炳
碧池如染把玻璃甃就纖埃都絶西國夫人空裏墜圓
蓋亭亭排列瑩質無瑕塵心不染遠社堪重結當時盛
事虎溪茗椀翻雪千載此意誰論人爭買笑醉眼看
羅韤坐上如今皆我輩素藴從來蠲潔擊節臨風停杯
對月浩氣俱英發兩翁仙舉玉堂正在金闕
前調盧炳
好風明月共芙蕖占作人間三絶試問千花還百卉敢
與英姿同列一曲千鍾凌雲長嘯舒放愁腸結人生易
老莫教雙鬢添雪回首蠅利蝸名微官多誤自笑塵
生韤爭似玉人眞嫵媚表裏冰壺明潔露下寒生參橫
斗轉又聽秋笳發夜闌人静一聲清透雲闕
前調(玉蝶梅)沈端節
洛妃漢女護春寒不惜鮫綃重疊拾翠江邊煙澹澹交
影參差籠月秦虢相將英娥接武同宴瑶池雪層冰連
璧箇中誰敢優劣著意暈粉饒酥韻多香賸都與羣
花別娟秀敷腴索笑處玉臉微生嬌靨羞損南枝映翻
綠萼不數黃千葉形容不盡細看一倍清絶
前調沈端節
重陽恁好正秋清天色水容如瀉野闊風高香霧滿採
菊無人同把堪笑淵明蓬頭曳杖吟賞東籬下孤風遠
韻至今猶作佳話爭似太守仁賢慈祥愷悌賦政多
閒暇千里江山供勝踐尊俎延登儒雅只恐相將吹花
春宴不許斯民借花朝便座尚懷方外司馬
前調(夜凉)黃昇
西風解事為人間洗盡三庚煩暑一枕新凉宜客夢飛
入藕花深處冰雪襟懷琉璃世界夜氣清如許劃然長
嘯起來秋滿庭戶應笑楚客才高蘭成愁悴遺恨傳
千古作賦吟詩空自好不直一杯秋露澹月闌干微雲
河漢耿耿天催曙此情誰會梧桐葉上疎雨
前調(題玉林)黃昇
玉林何有有一灣蓮沼數間茆宇斷塹疎籬聊補葺那
得粉牆朱戶禾黍秋風雞豚曉日活脫田家趣客來茶
罷自挑野菜同煮多少甲第連雲十眉環座人醉黃
金塢回首邯鄲春夢破零落珠歌翠舞得似衰翁蕭然
陋巷常作溪山主紫芝可采更尋巖谷深處
前調(賦縣圃明秀亭)吳文英
思生晚眺岸烏紗平步春雲層綠罨畫屏風開四面各
樣鶯花結束寒欲殘時香無著處千樹風前玉遊蜂飛
過隔牆疑是金谷偏稱曉色橫煙愁凝峩髻澹生綃
裙幅縹緲孤山南畔路相對花房竹屋溪足沙明巖隂
石秀夢冷吟亭宿松風古澗高調月夜清曲
前調(夢有奏方響而舞者)蔣捷
夜深清夢到叢華深處滿襟冰雪人在璚雲方響樂杳
杳衝牙清絶翠簨翔龍金樅躍鳳不是蕤賓鐵凄鏘仙
調風敲珠樹新折中有五色光開參差披影對舞山
香徹霧閣雲窗歸去也笑擁靈君旌節六曲欄干一聲
鸚鵡霍地花空滅夢回孤館秋笳霜下嗚咽
前調(贈薛稼翁)蔣捷
稼翁居士有幾多抱負幾多聲價玉立繡衣霄漢表曾
覽八州風化進退行藏此時正要一著高天下黃埃撲
面不成也控羸馬人道雲出無心纔離山後豈是無
心者自古達官酣富貴往往遭人描畫只有青門種瓜
閒客千載傳佳話稼翁一笑吾今亦愛吾稼
前調張樞
鴈橫迥碧漸煙收極浦漁唱吹晚臨水樓臺乘醉倚雲
引吟情閒遠露脚飛凉山眉鎖暝玉宇冰匳滿平波不
動桂花低印清淺應是瓊斧修成鉛霜搗就舞霓裳
曲徧窈窕西窗誰弄影紅冷芙蓉深苑賦雪詞工留雲
歌斷偏惹文簫怨人歸鶴唳翠簾十二空捲
前調(中秋)周密
匳霏淨洗喚素娥睡起平分秋色鴈背風高孀兔冷露
脚侵衣香濕銀浦流雲珠房迎曉鬢影霜爭白玉尊凉
夜與誰同醉瑶席忍記倚桂分題簪花籌酒處處成
陳迹回首年時飛動意惟有孤雲知得如此江山依然
風月月底人非昔知音何許淚痕空漬愁碧
前調(冬晚山隂溪上)張炎
行行且止把乾坤收入蓬窗深裏星散白鷗三四點數
筆橫塘清意岸嘴衝波籬根受月野徑通邨市疎風迎
面濕衣原是空翠堪歎敲雪門荒爭棋墅冷苦竹鳴
山鬼縱使如今猶有晉無復清遊如此落日沙黃遠天
雲澹弄影蘆花外幾時歸去翦取一半煙水
前調(養拙園夜飲)張災
瘦笻訪隱正繁陰閒鎖一壺幽綠喬木蒼寒圖畫古窈
窕行人韋曲鶴響天高水流花淨笑語通華屋虚堂松
外夜深凉氣吹燭樂事楊柳樓心瑶臺月下有生香
堪掬誰理商聲簾外悄蕭瑟鳴璫懸玉一笑難逢四愁
休賦任我雲邊宿倚闌歌罷露螢飛上秋竹
前調(賦秀野園清暉堂)張炎
穿幽透密傍園林宴樂清時鐘鼓簾隔波紋分晝影融
得一壺春聚篆徑通花花多迷徑難省來時路緩尋深
静野雲松下無數空翠暗濕荷衣夷猶舒嘯日涉成
佳趣香雪因風晴更落知是山中何樹響石橫琴懸崕
擁檻待月慵歸去忽來詩思水田飛下霜鷺
前調(陸性齋小蓬萊)張炎
海天縹緲算人間自有移來蓬島一粒粟中生倒景日
月光融丹竈玉洞分春雪巢不夜心寂凝虚照鶴溪遊
處肯將琴劒同調休問挂樹瓢空窗前清意贏得不
除草只恐漁郎曾悞入翻被桃花一笑潤色茶經評量
山水如此閒方好神仙縮地長房應未知道
前調(客中寄友)張炎
西秦倦旅是幾年不聽西湖風雨我把長鑱垂短髮心
事時看天語吟篋空隨征衣休換薜茘猶堪補山能招
隱一瓢閒挂煙樹方歎舊國人稀花間忽見傾蓋渾
如故客裏不須談世事野老安知今古海上盟鷗門深
款竹風月平分取陶然一醉此時愁在何處
前調(月湧大江為陸起潛賦)張炎
長流萬里與沉沉滄海平分一水孤白爭流蟾不沒影
落潛蛟驚起瑩玉懸秋綠房迎曉樓觀光凝洗紫簫聲
嫋四簷吹下清氣遥睇浪擊空明古愁休問消長盈
虚理風入蘆花歌忽斷知有漁舟閒檥露巳沾衣漚猶
栖草一片瀟湘意人方酣夢長翁元自如此
前調張炎
遶枝倦鵲鬢蕭蕭肯信如今猶客風雪荷衣寒葉補一
點燈花懸壁萬里舟車十年書劒此意青天識泛然身
世故家休問清白却笑醉倒山翁石牀飛夢不入槐
安國只恐溪山遊未了莫歎飄零南北滚滚江橫嗚嗚
歌罷渺渺情何極正無聊賴天風吹下孤笛
前調(懷霅友)張炎
異鄉倦旅問扁舟東下歸期何日琴劒空隨身萬里天
地誰非行客李杜飄零羊曇悲感回首俱陳迹羈懷難
寫豆蟲吟破孤寂柳外門掩疎隂佳人何處溪上蘋
花白留得一方無用月隱隱山陽聞笛舊雨不來風流
雲散惟有長相憶鴈書休寄寸心分付梅驛
前調(壽月溪)張炎
波明晝錦看芳蓮迎曉風弄晴碧喬木千年長潤屋清
蔭圖書琴瑟龜甲屛開鰕鬚簾捲瑶草秋無色和熏蘭
麝綵衣歡擁詩伯溪上燕往鷗還筆牀茶竈笻竹隨
游屐閒似神仙閒最好未必如今閒得書染芝香驛傳
梅信次第來雲北金尊須滿月光常照歌席
前調(賦雲溪)張炎
隨風萬里已無心出岫浮游天地為問山中何所有此
意不堪持寄澹薄相依行藏自適一片松隂外石根蒼
潤飄飄元是清氣長伴暗谷泉生晴光瀲灩濕影搖
花碎濯濯波濤江漢裏忽見清流如此枝上瓢空鷗前
沙淨欲洗幽人耳白蘋洲上浩歌一櫂春水
御選歴代詩餘卷六十八
