欽定四庫全書
御選歴代詩餘卷五十七目錄(起九十四字至九十五字)
六么令
晏幾道(三首)
柳永
賀鑄
周邦彦
辛棄疾(二首)
方千里
吳文英
周密(二首)
陳允平
李琳
玉漏遲
宋祁
程垓
吳文英(二首)
周密
張炎
何夢桂
元好問
劉因
張翥
白樸
張埜
劉基
無名氏
尾犯
秦觀
趙以夫
吳文英
滿江紅(又一體)
杜衍
前調(又一體)
蘇軾(二首)
李嬰
前調(又一體)
辛棄疾
前調(又一體)
趙鼎
李昴英
應天長(又一體)
柳永
葉夢得
無名氏
漢宫春(又一體)
彭元遜
金浮圖
尹鶚
傾杯樂
柳永
留客住
周邦彦
淒凉犯(又一體)
張炎(二首)
露華(又一體)
王沂孫
張炎
雪明鳷鵲夜
宋徽宗
天香
毛滂
步月
施岳
玉連環(又一體)
馮艾子
徵招
彭元遜
一枝春
周密(二首)
張炎
張翥
無名氏
江南好(又一體)
吳文英
雪梅香
柳永
惜秋華(又一體)
吳文英
芙蓉月
趙以夫
古香慢
吳文英
紅情
柳永
埽花遊(又一體)
周邦彦
楊无咎
方千里
楊澤民
吳文英(五首)
陳允平
王沂孫(三首)
張炎(二首)
張翥
邵亨貞
張半湖
御選歴代詩餘卷五十七目錄
欽定四庫全書
御選歴代詩餘卷五十七(起九十四字至九十五字)
司經局洗馬掌局事兼翰林院修撰加二級(臣)王奕清奉
旨校刊
六么令
(一名綠腰一名錄要一名樂世雙調九十四字楊慎謂義取六博么即梟也按碧雞漫志載六么名)
(綠腰吐番傳曰奏凉州六么雜曲琵琶錄曰綠腰本錄要也樂工進曲令錄其要者唐人詩琵琶先)
(採六么頭逡廵彈得六么徹六么水調家家唱宋人詞亦云六么催拍盞頻傳貪看六么花十八皆)
(於楊慎說無涉也)
六么令晏幾道
綠隂春盡飛絮遶香閣晩来翠眉宫樣巧把遠山學一
寸狂心未說已向横波覺畫簾遮匝新翻曲妙暗許閒
人帶偷搯前度書多隠語意淺愁難荅昨夜詩有回
文韻險還慵押都待笙歌散了記取留時霎不消紅蠟
閒雲歸後月在庭花舊闌角
前調晏幾道
雪殘風信悠颺春消息天涯倚樓新恨楊柳幾絲碧還
是南雲鴈少錦字無端的寶釵瑶席彩絃聲裏&KR0838;作尊
前未歸客遥想疎梅此際月底香英拆别後誰遶前
溪手揀繁枝摘莫道傷高恨遠付與臨風笛儘堪愁寂
花時往事更有多情箇人憶
前調晏幾道
日高春睡喚起嬾妝束年年花落時候慣得春眠足學
唱宫梅便好更㬉銀笙逐黛蛾低綠堪教一恨却似江
南舊時曲常記東樓夜雪翠幕遮紅燭還是芳酒杯
中一醉光隂促曾笑陽臺夢短無計憐香玉此歡難續
乞求歌罷借取歸雲畫堂宿
前調柳永
澹煙殘照搖曳溪光碧溪邊淺桃深杏迤邐探春色昨
夜扁舟泊處枕簟當灘磧波聲漁笛驚回好夢夢裏欲
歸歸不得展轉翻成無寐因此傷行役思念多媚多
嬌咫尺千山隔都為深情密愛不忍輕離拆好天良夕
鴛幃寂静算得也應暗思憶
前調賀鑄
夢雲蕭散簾捲畫堂曉殘熏燼蠟隠映綺席金壺倒塵
送行鞭裊裊醉指長安道波平天渺蘭舟欲上回首離
愁滿芳草已恨歸期不早枉負狂年少無奈風月多
情此去應相笑心記新聲縹緲翻足相思調明年春早
宛溪楊柳依舊青青為誰好
前調(重陽)周邦彦
快風收雨亭館清殘燠池光静横秋影岸柳如新沐聞
道宜城酒美昨日新醅熟輕鑣相逐衝泥策馬来折東
籬半開菊華堂花豔對列一一驚郎目歌韻巧共泉
聲間雜瑽琤玉惆悵周郎已老莫唱當時曲幽歡難卜
明年誰健更把茱萸再三囑
前調(送陸德隆侍親東歸)辛棄疾
酒羣花隊攀得短轅折誰憐故山歸夢千里蓴羹滑便
整松江一棹檢點能言鴨故人欲接醉懷霜橘墮地金
圓醒時覺長喜劉郎馬上肻聽詩書說誰對叔子風
流直把曹劉壓更看君侯事業不負平生學離腸愁怯
送君歸後細寫茶經煮香雪
前調(用前韻)辛棄疾
倒冠一笑華髮玉簮折陽關自来淒斷却怪歌聲滑放
浪兒童歸舍莫惱比鄰鴨水連山接看君歸興如醉中
醒夢中覺江上吴儂問我一一煩君說忍使尊酒頻
空賸欠珍珠壓手把漁竿未穏長向滄浪學問愁誰怯
可堪楊柳先作東風滿城雪
前調方千里
照人明豔肌雪消繁燠嬌雲慢垂柔領紺髮濃於沐微
暈紅潮一線拂向桃腮熟羣芳難逐天香國豔恰比春
蘭共秋菊當時相見恨晩彼此縈心目别後空憶仙
姿路隔吹簫玉何處闌干十二縹緲陽臺曲佳期重卜
都將離恨&KR0838;與尊前細留囑
前調(七夕)吳文英
露蛩初響機杼還催織婺星為情慵懶竚立明河側不
見津頭艇子望絶南飛翼雲梁千尺塵緣一點回首西
風又陳迹那知天上計拙乞巧樓南北瓜果幾度淒
凉寂寞羅池客人自回廊縹緲誰見金釵擘今夕何夕
杯殘月墮但耿銀河横天碧
前調(雪)周密
癡雲翦素檐滴夜深悄銀城飛捷翠隴占瑞豐年報白
戰清吟未了寒鵲争枝曉鶴迷華表山隂醉臥今日何
人問安道交映虚牎淨沼不許遊塵到誰念絮帽茸
裘歎幼安今老玉鑑修眉未埽白雪詞新草冰蟾光皎
梅心香動閒看春風上瓊島
前調(春雪)周密
迴風帶雨凍蕊漏聲悄小牎照影虚白幾悮鄰雞報千
樹夭桃綻了鵠立通明曉眼空八表宫袍帶月醉裏應
迷灞陵道風静瓊林翠沼片片隨春到吟韀十里新
堤怪四山青老玉唾珠塵怕埽句冷池塘草白天寒皎
飛瓊何在夢覺梨雲度仙島
前調(重陽)陳允平
授衣時節猶未定寒燠長空雨收雲霽湛碧秋容沐還
是鱸肥蟹美橡栗村村熟不堪追逐龍山夢遠惆悵田
園自黃菊醉中還念倦旅觸景傷心目羞破帽把茱
萸更憶尊前玉愁立梧桐影下月轉迴廊曲歸期將卜
西風吹鴈嬾寄斜封但相囑
前調(京中清明)李琳
澹煙疎雨香徑渺啼鴂新晴畫簾閒捲燕外寒猶力依
約天涯芳草染得春風碧人間陳迹斜陽今古幾縷遊
絲趁飛蝶却向尊前起舞又覺春如客翠袖折取嬌
紅笑與簮華髮回首青山一點檐外寒雲疊棃花澹白
柳花飛絮夢繞闌干一株雪
玉漏遲
(雙調九十四字)
玉漏遲宋祁
杏香消散盡須知自昔都門春早燕子来時繡陌亂鋪
芳草蕙圃妖桃過雨弄笑臉紅篩碧沼深院悄綠楊巷
陌鶯聲争巧早是賦得多情更遇酒臨花鎮辜歡笑
數曲闌干故國謾勞凝眺漢外微雲盡處亂峰鎖一竿
殘照問琅玕東風淚零多少
前調程垓
一春渾不見那堪又是花飛時節忍對危闌數曲暮雲
千疉門外星星柳眼看誰是當時風月愁萬結憑誰為
我殷勤低說不是慣却春心奈新燕傳情舊鶯饒舌
冷篆餘香莫放等閒消歇縱使繁紅褪盡猶自有酴醿
堪折魂夢切不耐飛来蝴蝶
前調吳文英
絮花寒食路晴絲罥日綠隂吹霧客帽欺風愁滿畫船
煙浦綵挂秋千散後悵塵鎖燕簾鶯戶從間阻夢雲無
準鬢霜如許夜久繡閣藏嬌記掩扇傳歌翦燈留語
月約星期細把花䰅頻數彈指一襟怨恨漫空倩啼鵑
聲訴深院宇黃昏杏花微雨
前調(中秋)吳文英
鴈邊風信小飛瓊望杳碧雲先晩露冷闌干定怯藕絲
冰腕淨洗浮雲片玉勝花影春燈相亂秦鏡滿素娥未
肻分秋一半每圓處即良宵甚此夕偏饒對歌臨怨
萬里嬋娟幾許霧屏雲幔孤兔淒凉照水曉風起銀河
西轉摩淚眼瑶臺夢回人遠
前調(題吴夢牎霜花腴詞集)周密
老来歡意少錦鯨騎去紫簫聲杳怕展金匳依舊故人
懷抱猶想烏絲醉墨驚醉語香紅圍繞閒自笑與君共
是承平年少雨牎夢短難憑是幾度宫商幾番吟嘯
淚眼東風回首四橋煙草載酒倦遊何處已換却花間
啼鳥春恨悄天涯暮雲殘照
前調張炎
竹多塵自埽幽通徑曲禪房深窈空翠吹衣坐對閒雲
舒嘯寒木猶懸故葉又過了一番殘照經院悄詩夢正
迷獨憐衰草幽趣盡屬閒僧渾未識人間落花啼鳥
呼酒凭高莫問四愁三笑可惜秦山晉水甚却向此時
登眺清致少那更好游人老
前調(梅)何夢桂
問春先開未江南野水得春初小獨殿羣芳卻道花前
開早長苦冰霜壓盡更說甚風標清窈些子好孤香冷
豔有誰知道年年吹落還開聽畫角樓頭送他昏曉
何處玉堂滿地蒼苔不埽誰是肝腸鐵石與共說歲寒
懷抱花未老無奈酒闌情好
前調元好問
浙江歸路杳西南却羡投林高鳥升斗微官世累苦相
縈繞不如麒麟畫裏又不與巢由同調時自笑虚名負
我平生吟嘯擾擾馬足車塵被歲月無情暗消年少
鐘鼎山林一事幾時曾了四壁秋蟲夜雨更一點殘燈
斜照清鏡曉白髮又添多少
前調(泛舟東溪)劉因
故園平似掌人生何必武陵溪上三尺蓑衣遮斷紅塵
千丈不似東山高卧也不似鹿門長往君試望遠山顰
處白雲無恙且唱一曲漁歌當無復當年缺壺悲壯
老境羲皇換盡平生豪爽天設四時佳興要留待幽人
清賞花又放滿意一篙春浪
前調(春日有懷)張翥
病懷因酒惱依稀夢裏吴娃嬌小金縷歌殘人去月斜
雲杳怕見棲香燕晩又怕聽啼花鶯曉庭院悄生衣欲
試風寒猶峭窈窕青粉墻低送影過秋千驀然閒笑
半朵棠梨微露鳳釵紅嫋近日琴心倦寫更遠信西沉
青鳥虚負了花月一春多少
前調白樸
碧梧深院悄清明過也秋千闌了楊柳隂中又是一番
啼鳥人去瑶臺路遠辜負却花前歡笑音信杳西樓盡
日凭闌凝眺縹緲霧閣雲牎恨夢斷青鸞夜深寒峭
檐玉敲殘捱得五更風小麝炷金猊燼冷畫燭短銀屏
空照芳徑曉惆悵落紅多少
前調張埜
桂香浮綠酒持杯邀月何殊佳友欲寫秋光鈍筆近来
如帚空對珠宫貝闕恍夜色明於晴晝休憶舊人情節
意年年同否浪走紫陌紅塵笑底用腰間印金懸斗
鷺約鷗盟江上怪余應久便有挐雲手在向此夕何妨
深袖沈醉後忘却鏡中白首
前調(初夏)劉基
海榴花似火看看又見麥秋時候枝上鳴蜩斷續一庭
金奏翠沼風漪未定看葉底明珠圓溜苔徑黝鰕䰅掛
處有人消瘦緬想那日歡娱是鴻鴈来初芙蓉開後
蔓草青蕪但覺暗愁依舊欲把相思寄與霧煙慘不堪
回首凝望久寒鴉自啼疎柳
前調無名氏
驚鴉翻暗葉桐花墜露曲房新曉蠟炬香籠凖偹惜花
起早翠沼微晴水活呵素手襯妝初了香徑小溶溶波
暖正宜臨眺誰信造物無私偏付與容華稱嚬宜笑
更况花朝日日霽多隂少不惜千金費盡但惜取數峰
殘照歸騎杳縱醉可眠芳草
尾犯
(一名碧芙蓉雙調九十四字)
尾犯(九日)秦觀
客裏遇重陽孤館一杯聊賞佳節日暖天晴喜秋光清
絶霜乍降寒山凝紫霧初消澂潭皎潔闌干閒倚庭院
無人顛倒飄黃葉故園當此際遥想弟兄羅列攜酒
登高把茱萸簮徹歎籠鳥羈蹤難去望征鴻歸心漫切
長吟抱膝就中深意憑誰說
前調(九日)趙以夫
長嘯躡高寒回首萬山空翠零亂縹緲清秋與斜陽天
遠引光禄清吟興動憶龍山舊游夢斷裌衣初試破帽
多情自笑霜蓬短黃花長好在俛仰節物驚換紫蟹
青橙覓東籬幽伴感今古風淒霜冷想關河煙昏月澹
舉杯相屬殷勤更把茱萸看
前調(贈浪翁重客吴門)吳文英
翠被落紅妝流水膩香猶共吴越十載江楓冷霜波成
纈燈院靚凉花乍翦桂園深幽香旋折醉雲吹散晩樹
細蟬時替離歌咽長亭曾送客偷賦錦鴈留别淚接
孤城渺平蕪煙闊半菱鏡青門重售採香堤秋蘭共結
故人憔悴遠夢越来溪畔月
滿江紅
(又一體雙調九十四字)
滿江紅(退寓南都)杜衍
無名無利無榮無辱無煩無惱夜燈前獨歌獨酌獨吟
獨笑又值羣山初雪滿又兼明月交光好便假饒百歲
擬如何從他老知富貴誰能保知功業何時了算簞
瓢金玉所爭多少一瞬光隂何足道但思行樂常須早
待春来攜酒殢東風眠芳草
前調(又一體)蘇軾
憂喜相尋風雨過一江春綠巫峡夢至今空有亂山屏
簇何似伯鸞攜德耀簞瓢未礙清歡足漸燦然光彩照
階庭生蘭玉幽夢裏傳心曲腸斷處憑他續文君壻
知否笑君卑辱君不見周南歌漢廣天教夫子休喬木
便相將左手抱琴書雲間宿
前調(東武會流杯亭)蘇軾
東武南城新堤固漣漪初溢隠隠徧長林高阜卧紅堆
碧枝上殘花吹盡也與君更向江頭覓問向前猶有幾
多春三之一官裏事何時畢風雨外無多日相將泛
曲水滿城爭出君不見蘭亭修禊事當時座上皆豪逸
到如今修竹滿山隂空陳迹
前調(黃州上東坡)李嬰
荆楚風煙寂寞近中秋時候露下冷蘭英將謝葦花初
秀歸燕殷勤辭巷陌鳴蛩淒楚来牎牖又誰念江邊有
神仙飄零久横琴膝攜笻手曠望眼閒吟口抵紛紛
萬事到頭何有君不見凌煙冠劔客何人氣貌長依舊
歸去来一曲為君吟為君夀
前調(又一體)辛棄疾
點火櫻桃照一架荼䕷如雪春正好見龍孫穿破紫苔
蒼壁乳燕引雛飛力弱流鶯喚友嬌聲怯問春歸不肻
帶愁歸腸千結層樓望春山疉家何在煙波隔把古
今遺恨向他誰說蝴蝶不傳千里夢子規叫斷三更月
聽聲聲枕上勸人歸歸難得
前調(又一體)趙鼎
慘結秋隂西風送絲絲雨濕凝望眼征鴻幾字暮投沙
磧欲向鄉關何處是水雲浩蕩連南北但修眉一抹有
無中遥山色天涯路江上客腸已斷頭應白空搔首
興歎暮年離隔欲待忘憂除是酒奈酒行有盡愁無極
便挽將江水入尊罍澆胸臆
前調(江西持憲節登高作)李昴英
薄冷催霜碧空豁飛鴻斜度恰九日御風絶頂下看塵
宇滕閣芳筵牋筆妙龍山勝餞旌旗駐料山靈也要可
人遊成佳趣吹帽墮羞千古題糕字非吾侣却坐間
著得煮茶桑苧萬里寒雲迷北斗望遠峰夕照頻西顧
且滿浮大白送黃花劔休舞
應天長
(又一體雙調九十四字或多慢字)
應天長柳永
殘蟬聲漸絶傍碧砌修梧敗葉微脱風露淒清正是登
高時節東籬霜乍結綻金蕊嫩香堪折聚宴處落帽風
流未饒前哲把酒與君說恁好景良辰怎忍虛設休
效牛山空對江天凝咽塵勞無暫歇遇良會剰偷懽悦
歌未闋杯興方濃莫便中輟
前調(自潁上縣還)葉夢得
松陵秋已老正柳岸田家酒醅初熟鱸膾蓴羹萬里水
天相續扁舟臨浩渺寄一葉暮濤吞沃青篛笠西塞山
前自翻新曲来往未應足便細雨斜風有誰拘束陶
寫中年何待更須絲竹鴟夷千古意算入手比来尤速
最好是千點雲峰半篙澂綠
前調無名氏
雕鞍成謾駐望斷也不歸院深天暮倚徧舊日曾共凭
肩門戸踏青何處所想醉拍春衫歌舞征旆舉一步紅
塵一步回顧行行愁獨語想媚容今宵怨郎不住来
為相思却又空將愁去人生無定據歎後會不知何處
愁萬縷憑仗東風和淚吹與
漢宫春
(又一體雙調九十四字)
漢宫春(元夕)彭元遜
十日春風又一番調弄怕暖愁隂夜来風雨搖得楊柳
黃深熏篝未斷夢舊寒淺醉同衾便是闘燈見月看花
對酒驚心攜手滿身花影香霏冉冉露濕羅襟笙歌
殢人歸去回首沈沈人間此夜誤春光一刻千金明日
問紅巾青鳥蒼苔自拾遺簪
金浮圖
(雙調九十四字漢桓帝鑄黃金浮圖調名取此)
金浮圖尹鶚
繁華地王孫富貴玳瑁筵開下朝無事壓紅䄄鳳舞黃
金翅玉立纖腰一片揭天歌吹滿目綺羅珠翠和風淡
蕩偷散沈檀氣堪判醉韶光正媚折盡牡丹豔迷人
意金張許史應難比貪戀歡娱不覺金烏墜還惜會難
别易金船更勸勒住花騘轡
傾杯樂
(雙調九十四字唐太宗内宴詔長孫無忌造傾杯曲明皇有馬舞傾杯數十曲宣宗喜吹蘆管自製)
(傾杯樂皆唐樂府也調名始此)
傾杯樂柳永
樓鎖輕煙水横斜照遥山半隠愁碧片帆岸遠行客路
杳簇一天寒色野梅映雪數枝豔報青春消息年華夢
促音信斷聲遠飛鴻南北算伊别来無緒翠消紅减
雙帶長抛擲但淚眼沈迷看朱成碧惹閒愁堆積雨意
雲心酒情花態辜負高陽客
留客住
(雙調九十四字)
留客住周邦彦
嗟烏兔正茫茫相催無定只恁東生西沒平均寒暑昨
見花紅柳綠處處林茂又覩霜前籬畔菊散餘香看看
又還秋暮忍思慮念古往賢愚終歸何處爭似高堂
日夜笙歌齊舉選甚連宵徹晝再三留住待擬沈醉扶
上馬怎生向主人未肻教去
淒凉犯
(又一體雙調九十四字)
淒凉犯(北京道中寄懷)張炎
蕭疎野柳嘶寒馬蘆花深還見游獵山勢北来甚時曾
到醉魂飛越酸風自咽擁吟鼻征衣暗裂正淒迷天涯
羇旅不似灞橋雪誰念而今老嬾賦長楊倦懷休說
空憐斷梗夢依依歲華輕别待擊歌壺怕如意和冰凍
折且行行平沙萬里盡是月
前調張炎
西風暗翦荷衣碎有柔絲不觧重緝荒煙斷浦晴暉歴
亂半江搖碧悠悠望極忍獨聽秋聲漸急更憐他柳髮
蕭條相與動愁色老態今如此猶自留連醉笻遊屐
不堪瘦影渺天涯儘成行客因甚忘歸漫吹裂山陽夜
笛夢三十六陂流水去未得
露華
(又一體雙調九十四字)
露華(碧桃)王沂孫
晩寒竚立記鉛輕黛淺初認冰魂碧羅襯玉猶凝茸唾
香痕淨洗妒春顔色勝小紅臨水湔裙煙渡遠應憐舊
曲換葉移根山中去年人别怪月悄風輕閒掩重門
瓊肌瘦損那堪燕子黃昏幾片過溪浮玉似夜歸深雪
前村芳夢冷雙禽悮宿粉雲
前調(碧桃)張炎
亂紅自雨正翠蹊誤曉玉洞明春蛾眉淡埽背風不語
盈盈莫恨小溪流水引劉郎不是飛瓊羅扇底從教淨
冶遠障歌塵一掬瑩然生意伴壓架酴醿相惱芳吟
玄都觀裏幾回錯認棃雲花下可憐仙子醉東風猶自
吹笙殘照晩漁翁正迷武陵
雪明鳷鵲夜
(雙調九十四字)
雪明鳷鵲夜宋徽宗
望五雲多處春深開閬苑别就蓬島正梅雪韻清桂月
光皎鳳帳龍簾縈嫩風御座深翠金間繞半天中香泛
千花燈掛百寶聖時觀風重臘有簫鼓沸空錦繡匝
道競呼盧氣貫調歡笑袖裏金錢擲下来侍宴歌太平
睿藻願年年此際迎春不老
天香
(雙調九十四字)
天香(宴錢塘張守)毛滂
進止詳華文章爾雅金鑾恩異羣彦塵斷銀臺天低鼇
禁最是玉皇香案燕公視草星斗動昭回雲漢對罷宵
分又金蓮燭引歸院年来偃藩江畔頼湖山慰公心
眼碧瓦千家借袴襦餘㬉黃氣珠庭漸滿望紅日長安
殊不遠緩轡端門青春未晩
步月
(雙調九十四字)
步月(茉莉)施岳
玉宇薰風寶階明月翠叢萬點晴雪煉霜不就散廣寒
飛屑采珠蓓綠萼露滋嗔銀豔小蓮冰潔花魂在纖指
嫩痕素英重結枝頭香未絶還是過中秋丹桂時節
醉鄉冷境怕翻成消歇翫芳味春焙旋熏貯穠韻水沈
頻爇堪憐處輸與夜凉睡蝶
玉連環
(又一體雙調九十四字)
玉連環(懷李謫仙)馮艾子
謫仙往矣問當年飲中儔侣於今誰在歎沈香醉夢華
清夜月流浪錦袍宫帶高吟三峡動舞劒九州隘玉皇
歸覲半空遺下詩囊酒佩雲月仰挹清芬攬虯䰅尚
友千載晉宋頽波羲皇春夢尊前一慨待相將共躡龍
肩鯨背海山何處五雲靉靆
徵招
(雙調九十四字)
徵招(和煥甫秋聲道行路難意)彭元遜
人間無欠秋風處偏到霜痕月杪細雨船篷日夜風波
未了忽潮生海立又天闊江清欲曉孤迥幽深激揚悲
壯浮沈浩渺行路古来難貂裘敝匹馬關山人老錦
字未成寒到君邊書到夢倚門回首兒女燈前娱笑早
斟酌萬里封侯寶鏡遲霜照
一枝春
(雙調九十四字義取聊折一枝春也)
一枝春(酒邊聞歌和寄聞韶)周密
淡碧春姿柳眠醒似怯朝来疎雨芳程乍數喚起探花
情緒東風尚淺甚先有翠嬌紅嫵應自把羅綺圍春占
得畫屏春聚留連繡叢深處動歌雲嫋嫋低隨香縷
瓊牎夜暖試與細評新譜妝眉媚粉料無奈弄顰佯妒
還怕是簾外籠鸚笑人醉語
前調(春晩又和韻)周密
簾影移隂杏薌寒乍濕西園絲雨芳期暗數又是去年
心緒金花漫翦倩誰畫舊時眉嫵空自傷楊柳風流淚
滴軟綃紅聚羅牎那回歌處歎庭花倦舞香消冰縷
樓空燕冷碎錦嬾尋底譜么絃漫賦曾記是倚嬌成妒
深院悄門掩棃花倩鶯寄語
前調(為陸浩齋賦梅)張炎
竹外横枝竝闌干試數風纔一信么禽對語彷彿醉眠
初醒遥知是雪甚都把暮寒消盡清更潤明月飛来瘦
却舊時疎影東閣漫撩詩興料西湖樹老難認和靖
晴牎自好勝事每来獨領融融向暖笑塵世萬花猶冷
須釀成一點春腴暗香在鼎
前調(閙蛾)張翥
霧翅煙䰅向雲牎闘巧宫羅輕翦翩翩鬢影側映寶釵
雙燕銀絲蠟蔕弄春色一枝嬌顫誰網得金玉飛錢結
成翠羞紅怨燈街上元又見閙春風簇定冠兒爭轉
偷香傅粉尚憶去年人面妝樓誤約定何處為花留戀
應化作曉夢尋郎採芳徑遠
前調(守歲)無名氏
竹爆驚春競喧闐夜起千門簫鼓流蘇帳暖翠鼎緩騰
香霧停杯未舉奈剛要送年新句應自賞歌字清圓未
誇上林鶯語從他歲窮日暮縱閒愁怎减劉郎風度
屠蘇辦了迤邐柳欺梅妒宫壺未曉早嬌馬繡車盈路
還又把月夕花朝自今細數
江南好
(又一體雙調九十四字)
江南好吳文英
行錦歸来畫眉添嫵暗塵重拂雕籠穏瓶泉暖花隘鬭
春容圍密籠香晻靄煩纖手新點團龍温柔處垂楊嚲
髻映立花紅行藏多是客鶯邊話别橘下相逢算江
湖幽夢頻繞殘鐘好結礬兄梅弟莫輕似西燕南鴻偏
宜醉寒欺酒力簾外凍雲重
雪梅香
(雙調九十四字)
雪梅香柳永
景蕭索危樓獨立面晴空動悲秋情緒當時宋玉應同
漁市孤煙裊寒碧水村殘葉舞愁紅楚天闊浪浸斜陽
千里溶溶臨風想佳麗别後愁顔鎮歛眉峰可惜當
年頓乖雨迹雲蹤雅態妍姿正歡洽落花流水忽西東
無憀恨相思意盡分付征鴻
惜秋華
(又一體雙調九十四字)
惜秋華(八月飛翼樓登高)吳文英
思渺西風悵行蹤浪逐南飛高鴈怯上翠微危樓更堪
凭晩蓬莱對起幽雲澹埜色山容乍捲清淺瞰滄波靜
銜秋痕一線十載寄吳苑慣東籬深處把露黃偷翦
移暮景照越鏡意消香斷秋娥賦得閒情倚翠尊小眉
初展深勸待明朝醉巾重岸
芙蓉月
(雙調九十四字)
芙蓉月(本意)趙以夫
黃葉舞空碧臨水處照眼紅葩齊吐柔情媚態竚立西
風如訴遥想仙家城闕十萬綠衣童女雲縹緲玉娉婷
隠隠彩鸞飛舞尊前更風度記天香國色曾占春暮
依然好在還伴清霜凉露一曲闌干敲徧悄無語空相
顧殘月澹酒闌時滿城鐘鼓
古香慢
(雙調九十四字)
古香慢(滄浪看桂)吳文英
怨蛾墜柳離佩搖葓霜訊南浦謾掩橋扉倚竹袖寒日
暮還問月中游夢飛過金風翠羽把殘雲剰水萬頃暗
熏冷麝淒苦漸浩渺凌山高處秋澹無光殘照誰主
露粟侵肌夜約羽林輕誤翦碎惜秋心更腸斷珠塵蘚
露怕重陽又催近滿城風雨
紅情
(雙調九十四字姜䕫作暗香疎影後人名為紅情綠意柳永集則號此為紅情與姜詞亦不同也)
紅情(荷花)柳永
無邊香色記涉江自采錦亭雲密翦翦紅衣學舞波心
舊曾識一見依然自語流水遠幾回空憶看倒影窺妝
玉潤露痕濕閒立翠屏側愛向人弄芳背酣斜日料
應太液三十六宫土花碧清興臨風更爽無數滿汀如
昔泛片葉煙浪裏卧横紫笛
埽花遊
(又一體雙調九十五字)
埽花遊周邦彦
曉隂翳日正霧靄煙横遠迷平楚暗黃萬縷聽鳴禽按
曲小腰欲舞細遶回堤駐馬河橋避雨信流去問一葉
怨題今到何處春事能幾許任占地持杯埽花尋路
淚珠濺俎歎將愁度日病傷幽素恨入金徽見說文君
更苦黯凝竚掩重關徧城鐘鼓
前調(次周美成韻)楊无咎
乳鶯囀午好夢正初醒小軒清楚水沈細縷趁游絲落
絮緩随風舞罥起春心又是愁雲怨雨玉人去徧徙倚
舊時曾竝肩處相望知幾許縱遠隔雲山不遮愁路
捧杯薦俎記低歌麗曲共論心素薄恨斜陽不道離情
最苦正凝竚向譙樓又催笳鼓
前調(次周美成韻)方千里
野亭話别恨露草芊緜曉風酸楚怨絲恨縷正楊花碎
玉滿城雪舞耿耿無言暗灑闌干淚雨片帆去縱百種
避愁愁早知處離思都幾許但漸慣征塵斗迷歸路
亂山似俎更重江浪淼易沉書素瞪目銷魂自覺孤吟
調苦小留竚隔前村數聲簫鼓
前調(次周美成韻)楊澤民
素秋漸老正葉落吳江鴈横南楚暮霞散縷聽寒蟬斷
續亂鴉飛舞客舍淒清那更西風送雨又東去過野店
小橋都在元處心事天未許似誤出桃源再尋仙路
去年燕俎記芳腮妒李細腰束素事沒雙全自古瓜甜
蔕苦欲停竚奈江頭早催行鼓
前調(春游遇雨)吳文英
冷空澹碧帶翳柳輕雲護花深霧豔晨易午正笙簫競
波綺羅爭路驟捲風埃半掩長蛾翠嫵散絲縷漸紅濕
杏泥愁燕無語乘盖爭避處就珮觧旗亭故人相遇
恨春太妒濺仙裙更惜鳳鈎塵汚酹入梅根萬點啼痕
暗樹峭寒暮更蕭蕭隴頭人去
前調(春雪)吳文英
水雲共色漸斷岸飛花雨聲初峭步帷素裊想玉人誤
惜章臺春老岫歛愁蛾半洗鉛華未曉檥輕棹似山隂
夜晴乘興初到心事春縹緲記徧地棃花弄月斜照
舊時闘草恨凌波路狹小庭深窈凍蕊瓊簫漸入東風
郢調暖回早醉西園亂紅休埽
前調(贈芸隠)吳文英
草生夢碧正燕子簾幃影遲春午倦茶薦乳看風籖亂
葉老沙昏雨古簡蟫篇種得雲根療蠧最清楚帶明月
自鋤花外幽圃醒眼看醉舞到應事無心與閒同趣
小山有語恨逋仙占却暗香吟賦暖逼書牀帶草春搖
翠露未歸去正長安軟紅如霧
前調(送春)吳文英
水園沁碧驟夜雨飄紅竟空林島豔春過了有塵香墜
鈿尚遺芳草步遶新隂漸覺交枝逕小醉深窈愛綠葉
翠圓勝看花好芳架雪未埽怪翠被佳人困迷清曉
柳絲繫棹問閶門自古送春多少倦蝶慵飛故撲簮花
破帽酹殘照掩重城暮鐘不到
前調(賦瑶圃萬象皆春堂)吳文英
暖波映日倒秀影秦山曉鬟梳洗步帷豔綺正梁園未
雪海棠猶睡藉綠盛紅怕委天香到地畫船繫舞西湖
暗黃虹卧新霽天夢春枕被和鳳筑東風宴歌曲水
海宫對起燦驪光乍濕杏梁雲氣夜色瑶臺禁蠟初傳
翡翠喚春醉問人間幾番桃李
前調(次周美成韻)陳允平
蕙風颺暖漸草色分吴柳隂迷楚寸心似縷看窺簾燕
妥妒花蝶舞翦翦愁紅萬點輕飄淚雨怕春去問杜宇
喚春歸去何處後期重細許倩落絮飛煙障春歸路
長亭别俎對歌塵舞地暗傷蠻素算得相思比著傷春
又苦正凭竚聽殘陽斷橋簫鼓
前調(秋聲)王沂孫
商飇乍發漸淅淅初聞蕭蕭還住頓驚倦旅背青燈弔
影起吟愁賦斷續無憑試立荒庭聽取在何許但落葉
滿階惟有高樹迢遥歸夢阻正老耳難禁病懷淒楚
故山院宇想邊鴻孤唳砌蟲私語數點相和更著芭蕉
細雨避無處這閒愁夜深尤苦
前調王沂孫
捲簾翠濕過幾陣殘寒幾番風雨問春住否但匆匆暗
裏換將花去亂碧迷人總是江南舊樹漫凝竚念昔日
采香人更何許芳徑攜酒處又蔭得青青嫩苔無數
故林晩步想參差漸滿野塘山路倦枕閒牀正好微醺
院宇送淒楚怕凉聲又催秋暮
前調(綠隂)王沂孫
滿庭嫩碧漸密葉迷牎亂枝交路斷紅灑處但匆匆換
得翠痕無數暗影沈沈静鎖清和院宇試凝竚怕一點
舊香猶在幽樹濃隂知幾許且拂簟清眠引笻閒步
杜郎老去算尋芳較晩倦懷難賦縱勝花時到了愁風
怨雨短亭暮漫青青怎遮春去
前調(賦高疎寮東墅園)張炎
煙霞萬壑記曲徑幽尋霽痕初曉綠牎窈窕看随花甃
石就泉通沼幾日不来一片蒼雲未埽自長嘯悵喬木
荒凉都是殘照碧天秋浩渺聽虚籟泠泠飛下孤峭
山空翠老步仙風怕有采芝人到野色閒門芳草不除
更好境深悄比斜川又清多少
前調(台城春飲醉餘偶賦)張炎
嫩寒禁暖正草色侵衣野光如洗去城數里遶長堤是
柳釣船深檥小立斜陽試數花風第幾問春意待留取
斷紅心事難寄芳信成撚指甚遠客他鄉老懷如此
醉餘夢裏尚分明認得舊時羅綺可惜空簾悞却歸来
燕子勝遊地想依然斷橋流水
前調(落紅)張翥
洗春雨急碎萬點胭脂蕩空無影館娃骨冷悵香銷塵
土淚殷玉井莫怨東風自古佳人薄命掩鸞鏡縱補得
茜瘢妝壊難整芳事誰管領但蜜膩蜂房蘚斑鴛徑
一簾晝永綠隂隂尚有絳霞痕凝綵筆招魂已是繁華
夢醒竚芳景換西湖錦雲千頃
前調邵亨貞
柳花巷陌悄不見銅駝采香芳侣畫樓在否幾東風怨
笛凭闌日暮一片閒情尚繞斜陽錦樹黯無語記花外
馬嘶曾送人去風景長暗度奈好夢微茫豔懷清苦
後期已悮翦燭花未卜故人来處水驛相逢待說當年
恨賦寄愁與鳳城東舊時行旅
前調張半湖
柳絲曳綠正豆雨初晴水天清夏石榴綻也看猩紅萬
點倚亭敧榭瑣闥深中料想酒闌歌罷日將下是那處
藕花香勝沈麝牎外竹聲打似戛玉敲金送聲瀟灑
共觀古畫喚石鼎烹茶細商幽話寶鴨香銷天外新蟾
低掛凉無價又丁東數聲檐馬
御選歴代詩餘卷五十七
