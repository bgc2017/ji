欽定四庫全書
御選歴代詩餘卷九十九目錄(起一百三十九字至一百四十六字)
多麗(又一體)
晁補之
晁端禮(二首)
王安中
張綱
張元幹
楊无咎
葛立方
張孝祥
嚴仁
歐良
李清照
詹正
張翥(三首)
前調又(一體)
葛立方
周格非
六醜
周邦彦
方千里
楊澤民
陳允平
前調(又一體)
吳文英
詹正
多麗(又一體)
王肯堂
六州歌頭
程珌
輪臺子(又一體)
柳永
十二時(又一體)
葛長庚
六州歌頭(又一體)
韓元吉
夜半樂
柳永
六州歌頭(又一體)
李冠
前調(又一體)
辛棄疾
張孝祥
劉克莊
張翥
前調(又一體)
劉過
前調(又一體)
袁去華
夜半樂(又一體)
柳永
小諾皋
王世貞
御選歴代詩餘卷九十九目錄
欽定四庫全書
御選歴代詩餘卷九十九(起一百三十九字至一百四十六字)
司經局洗馬掌局事兼翰林院修撰加二級(臣)王奕清奉
旨校刊
多麗
(又一體雙調一百三十九字)
多麗(觀輕盈彈琵琶)晁補之
新秋近晉公别館開筵喜清時銜杯樂聖未饒綠野堂
邊繡屏深麗人乍出座中雷雨起鵾絃花暖間關冰凝
幽咽寶釵搖動墜金鈿未彈了昭君遺怨四座已凄然
西風裏香街駐馬嬉笑微傳算從來司空見慣斷腸
初對雲鬟夜將闌井梧下葉砌蛩收響悄林蟬賴得多
愁潯陽司馬當時不在綺筵前競歎賞檀槽倚困沉醉
倒觥船芳春調紅英翠萼重變新妍
前調晁端禮
錦堂深獸爐一噴沉煙紫檀槽金泥花面美人斜抱當
筵掛羅綬素肌瑩玉近鸞翅雲鬢梳蟬玉筍輕攏魚紋
細抹鳳凰飛出四條絃碎牙板煩襟消盡秋氣滿庭軒
今宵月依稀向人欲鬭嬋娟變新聲能翻往事眼前
風景依然路漫漫漢妃出塞夜悄悄商婦移船馬上愁
思江邊怨感分明都向曲中傳困無力勸人金盞湏要
倒垂蓮&KR0838;沉醉身世恍然一夢遊仙
前調晁端禮
晚霞收澹天一片琉璃爛銀盤來從海底皓色千里澄
輝瑩無塵素娥澹泞静可數丹桂參差玉露初零金風
未凜一年無似此佳時向坐久疎星時度烏鵲正南飛
瑶臺冷闌干凭暖欲下遲遲念佳人音塵隔後對此
應觧相思最關情漏聲正永暗斷腸花影潛移料得來
宵清光未減隂晴天氣又爭知共凝戀如今别後還是
隔年期人總健清尊素月長願相隨
前調(大名岳宮作)王安中
魏都雄鳳凰飛觀雲間佩麟符荀池元老暫辭西省仙
班憩甘棠地澄遠籟詠華黍河卷驚瀾碧草凄迷舟毫
冷落圜扉鈴索鎮長閒繡筵展三台星近鏘玉韻珊珊
金尊灔新醅方薦薄暑初殘政成時歡餘客散後園
朱戸休關度秋風畫欄枕水掛夜月雕檻騎山錦帳籠
香鸞釵按曲琵琶數轉語綿蠻勸行榜眉間黃氣先報
袞衣還登庸際應褒舊德喜動天顔
前調張綱
愛家山坐來心與雲閒念生平功名有志暮年多病知
難眷簪纓未容引去奈猿鶴久已催還松菊關情蓴鱸
引興昔人高韻照塵寰細追想山林鍾鼎從古罕兼全
歸來好皇恩賜可拂袖欣然望西清猶叨法從夢魂
寧隔台躔蒔七松便爲小隱開三徑且樂餘年賓友相
過雞豚爲具從容聊作飲中仙君試聽陽春佳闋今日
恰新傳休辭酒從教醉舞踏碎花氈
前調張元幹
少年時壯懷誰與重論視文章眞成小技要知吾道稱
尊奏公車治安祕計樂油幕談笑從軍百鎰黃金一䨇
白璧坐看同輩上青雲事大謬轉頭流落徒步出修門
三十載黃粱未熟滄海揚塵念向來浩歌獨往故園
松菊猶存送飛鴻五絃寓目望爽氣西山忘言整頓乾
坤廓清宇宙男兒此志會湏伸更有幾渭川垂釣投老
策竒勛天難問何妨袖手且作閒人
前調(中秋)楊无咎
晚風清澹雲捲盡輕羅看銀蟾初離海上碧溪萬里澄
波碾雲衢玉輪緩駕照山影寶鏡新磨光徹庭除寒生
綺席無聊清興助吟哦共宴賞明宵天氣晴晦又知他
無眠處夜濡湛露目斷明河念年來青雲失志舉頭
羞見姮娥且高歌細敲檀板&KR0838;痛飲頻倒金荷斷約他
年重揮大手桂枝須砍最高柯恁時節清光比似今夕
更應多功名事到頭須在休用忙呵
前調(賞梅)葛立方
冷雲收小園一叚瑶芳乍春來未回窮臘幾枝開犯嚴
霜傍黃昏暗香浮動照清淺疎影低昂却月幽姿含章
媚態姮娥姑射下仙鄉倚闌看殷勤持酒索笑也何妨
堪憐處東君不管獨自凄凉算何人為伊銷斷古今
才子篇章有西湖賦詩處士與東閣年少臺郎驛使來
時吳王醉處幾番牽動廣平腸賸宴賞微酸如豆又是
隔年長高樓外莫教羌管吹墮寒香
前調張孝祥
景蕭疎楚江那更高秋遠連天茫茫都是敗蘆枯蓼汀
洲認炊煙幾家蝸舍映夕照一簇漁舟去國雖遥寧親
漸近數峰青處是吾州便乘取波平風靜荃棹且夷猶
關情有冥冥去鴈拍拍輕鷗忽追思當年往事惹起
無限羈愁拄笏朝來多爽氣秉燭夜永足清遊翠袖香
寒朱絃韻悄無情江水只東流舵樓晚清商哀怨還聽
隔船謳無言久餘霞散綺煙際帆收
前調嚴仁
最無端官樓畫角輕吹一聲來深閨深處把人好夢驚
回許多愁儘教儂受些箇事未必君知淚滴蘭衾寒生
珠幌翠雲撩亂枕頻敧窗兒上幾條殘月斜玉界羅幃
更堪聽霜摧敗葉靜扣朱扉念别離千里萬里問何
日是歸期關情處魚來鴈往斷腸是兔走烏飛美景良
辰賞心樂事風流孤負縷金衣漫贏得花顔玉骨瘦損
爲相思歸須早劉郎䨇鬢莫遣成絲
前調(楊花)歐良
日初長寶猊一縷沉煙綠隂新垂楊亭榭知誰巧擘香
緜有時共落紅零亂有時共芳草留連只道無情那知
有意幾回飛徧綺忩前人爭訝豔陽三月乾雪舞晴天
游絲外不堪燕掠無奈蜂黏那小鬟忒煞嬌劣漫鎮
日倚闌干輕吹處櫻桃的的閒拈處玉筍纖纖愛點猩
羅裝成蠻纈嗔人不許放珠簾端相好驀然風起特送
上秋千明朝看池塘雨過萍翠應添
前調(蘭菊)(宋媛)李清照
小樓寒夜長簾幕低垂恨蕭蕭無情風雨夜來揉損瓊
肌也不似貴妃醉臉也不似孫壽低眉韓令偷香徐娘
傅粉莫將比擬未新竒細看取屈平陶令風韻正相宜
微風起清芬醖藉不減荼䕷漸秋闌雪清玉瘦向人
無限依依似愁凝漢皋觧珮似淚洒紈扇題詩明月清
風濃煙暗雨天教憔悴瘦芳姿縱愛惜不知從此留得
幾多時人情好何須更憶澤畔東籬
前調詹正
晚雲歸小樓又做新凉霎兒間恨桐招雨西風葉葉商
量醒時心又還南浦愁邊句多在斜陽菱椀籠清蓮瓶
拖豔旋傾花水嚥茶香怨蛩有許多言語說動軟心腸
夜沉沉幾條凉月界破晴窗共繡簾吹絮未久却孤
劍水雲鄕自家書未能成字鄰家笛且莫吹商好夢偏
慳閒情未了隔牆又唱謝秋孃帊綃依舊時香摺戲封
做書囊鴛鴦字見時千萬繡一雙雙
前調(爲友人書所見)張翥
小庭階簾櫳婀娜蓬萊恨匆匆歸鴻度影東風搖蕩情
懷不多時見他行過霎時後依舊回來銀鋌雙鬟玉絲
頭導一尖生色合歡鞵麝香粉繡茸衫子窄窄可身裁
偶回頭笑渦透臉蟬影籠釵憶疎狂隨車信馬那知
淪落天涯荳䓻初可憐春早菖蒲晚難見花開紅葉波
深綵樓天遠浪憑青鳥信音乖等閒是這番迷眼無處
可安排行雲斷夢魂不到恐賦陽臺
前調(清明上已同日會飲樂壽園)張翥
鳳凰簫新聲遠度蘭橈漾東風湖光十里參差綠港紅
橋暖雲蘸鬱金衫色晴煙抹翡翠裙腰罨畫名園鬧紅
芳樹蒲葵亭畔綵繩搖滿鴛甃落英堪藉猶作殢人嬌
漬羅袂莫揉痕退生怕香銷憶當年尊前扇底多情
冶葉倡條浴蘭女隔花偷盼脩禊客臨水相招舊約尋
歡新聲換譜三生夢裏可憐宵縱留得楝花寒在啼鴂
巳無聊江南恨越王臺下幾度迴潮
前調(西湖泛舟席上作)張翥
晚山青一川雲樹冥冥正參差煙凝紫翠斜陽畫出南
屏館娃歸吳臺遊鹿銅仙去漢苑飛螢懷古情多憑高
望極且將尊酒慰飄零自湖上愛梅仙遠鶴夢幾時醒
空留得六橋疎柳孤嶼危亭待蘇堤歌姬散盡更須
攜妓西泠藕花深雨凉翡翠菰蒲軟風弄蜻蜓澄碧生
秋鬧紅駐景採菱新唱最堪聽見一片水天無際漁火
兩三星多情月爲人留照未過前汀
前調(又一體蕩七夕遊蓮作)葛立方
破波光如鏡䨇翼輕舟對雨餘重巗疊嶂何妨影墮清
流望芙蕖渺然如海張雲錦掩映汀洲出水竒姿凌波
豔態眼看一葉弄新秋恍疑是金沙池内玉井認峰頭
花深處田田葉底魚戱龜遊正微凉西風初度一彎
斜月如鈎想天津鵲橋將駕看寶匳蛛網初抽曬腹何
堪穿鍼無緒不如溪上少淹留競笑語追尋惟有沉醉
可忘憂憑清唱一聲檀板驚起沙鷗
前調周格非
隴頭泉未到隴下輕分一聲聲凄凉嗚咽豈堪側耳重
聞細思量那時㩦手畫樓高簾幕黃昏月不長圓雲多
輕散天應偏妒有情人自别後小窗幽院無處不消魂
羅衣上殘妝未減猶帶啼痕自一從瓶沉簪折要知
欲見無因也渾疑事如春夢又只恐人是朝雲破鏡分
來朱絃斷後不堪獨自對芳尊試與問多才誰更匹配
得文君須知道東陽瘦損不爲傷春
六醜
(雙調一百四十字明楊愼易名箇儂或分爲兩調者非也)
六醜(薔薇謝後作)周邦彦
正單衣試酒悵客裏光隂虚擲願春暫留春歸如過翼
一去無迹爲問花何在夜來風雨葬楚宮傾國釵鈿墮
處遺香澤亂點桃蹊輕翻柳陌多情更誰追惜但蜂媒
蝶使時叩窗隔東園岑寂漸蒙籠暗碧靜遶珍叢底
成歎息長條故惹行客似牽衣待語别情無極殘英小
強簪巾幘終不似一朵釵頭顫裊向人欹側漂流處莫
趁潮汐恐斷鴻尚有相思字何由見得
前調(次周美成韻)方千里
看流鶯度柳似急響金梭飛擲護巢占泥翩翩飛燕翼
昨夢前迹暗數歡娛處豔花幽草縱冶遊南國芳心蕩
漾如波澤繫馬青門停車紫陌年華轉頭堪惜奈離襟
别袂容易疎隔人間春寂漫雲容暮碧遠水沉䨇鯉
無信息天涯漸老羈客歎良宵漏斷獨眠愁極吳霜皎
半侵華幘誰復省十載勻香暈粉髻傾鬟側相思意不
離潮汐想舊家按酒巡歌計今難再得
前調(次周美成韻)楊澤民
歎濃歡易散便忍把恩情抛擲恁時寸心惟思生翅翼
别後蹤跡不定如萍泛暫抛江沔又流連京國芳容料
見尤光澤共賞清樓同遊綺陌皆曾痛憐深惜縱鱗鴻
託意雲水猶隔蘭房深寂映輕紅淡碧翠竹名花底
同燕息杯盤屢肯留客見眞誠厚愛意深情極烏紗翦
爲新冠幘誰知道荏苒塵埃帶袜任他傾側朝雲信且
候潮汐但素心未改伊人在應須近得
前調(次周美成韻)陳允平
自清明過了漸柳底鶯梭慵擲萬紅御風飄飄如附翼
錦繡陳迹障地香塵暗飛蜂似雨漫冶遊南國蘭襟縹
緲辭湘澤馬跡郊原燕泥巷陌傷春爲花深惜歎芳菲
薄倖容易疎隔庭閒人寂空餘芳草碧夢裏驚春去
如瞬息長安市上狂客爲桃源觧珮醉濃歡極無心整
霧襟煙幘驚回處斷雨殘雲倦倚畫闌干側相思恨暗
度流汐更杜鵑院落黃昏近誰禁受得
前調(又一體夕風雨)(元)吳文英
漸新鵝映柳茂苑鎖東風初掣館娃舊遊羅襦香未滅
玉夜花節記向留連處看街臨晚放小簾低揭星河㶑
灩春雲熱笑靨欹梅仙衣舞纈澄澄素娥宫闕醉西樓
十二銅漏催徹紅銷翠歇歎霜簪練髮過眼年光舊
情盡别泥深厭聽啼鴂恨愁霏潤沁陌頭塵韤青鸞杳
鈿車音絶却因甚不把歡期付與少年花月殘梅瘦飛
趁風雪丙夜永更說長安夢燈花正結
前調(楊花)詹正
似東風老大那復有當時風氣有情不定江山身是寄
浩蕩何世但憶臨官道暫來不住便出門千里癡心指
望迴風墜扇底相逄釵頭微綴他家萬條千縷觧遮亭
障驛不隔江水&KR1000;洲曾檥等行人歲歲日下長秋城
烏夜起帳廬好在春睡共飛歸湖上草青無地愔愔雨
春心如膩欲待化豐樂樓前帳飲青門都廢何人念流
落無際幾點摶作雪緜鬆潤爲君裛淚
多麗
(又一體雙調一百四十字)
多麗王肯堂
步花隂滿園春色飄零過横塘曲闌斜折﨑嶇轉入水
亭坐無聊起看畫障行還倦閒撥爐熏暗覺聲喧微窺
影亂映門一線露羅裙雙扉啓縞衣翠袖相簇度銀屏
霎時間虚窗雪豔素壁霞明細看他蓮隨步起果然
蘭並肌芬臉盈盈疑開蛤帳腰細細堪試香塵膩髮盤
雲脩眉偃月珊瑚一顆蹙朱櫻擎漿處春纖如削渾是
玉雕成臨别去流波迴覷障面笑狂生
六州歌頭
(雙調一百四十一字六州伊凉甘石氐渭也唐時樂府多以此名填詞因之)
六州歌頭程珌
向來抵掌未必總談空難徧舉質三事試從公記當年
賦得一丘一壑天鳶闊淵魚静莫擊磬但酌酒儘從容
一水西來他日會從公曳杖其中問前回歸去笑白髮
成蓬不識如今幾西風蒙莊多事論蝨豕推羊蟻未
辭終又驟說魚得計孰能通歎如雲網罟龍伯啖眇難
窮凡三惑誰使我釋然融豈是匏&KR1000;繫者把行藏悉付
鴻濛且從頭檢校想見喜迎公湖上千松
輪臺子
(又一體雙調一百四十一字)
輪臺子柳永
霧斂澄江煙鎖藍光碧彤霞襯遥天掩映斷續半空殘
璧孤邨望處人寂寞聞釣叟甚處一聲羌笛九疑山畔
纔雨過斑竹作血痕添色感行客翻思故鄕恨因循阻
隔路久沉消息正老松古栢青如織聞野猿啼愁聽
得見釣舟初出芙蓉渡頭鴛鴦灘側干名利祿終無益
念歲歲間阻迢迢紫陌翠娥嬌豔從别經今花開柳圻
傷魂魄怕利名牽役又怎忍把光景抛擲
十二時
(又一體三疊一百四十一字)
十二時葛長庚
素馨花生枝無幾秋入闌干十二那茉莉如今已矣只
有蘭英菊蕊霜蠏年時香橙天氣緫是悲秋意問宋玉
當日如何對此凄凉風月怎生存濟還未知幽人心
事望得眼穿心碎青鳥不來彩鸞何處雲鎖三山翠是
碧霄有路要歸歸又無計奈何他水長天遠身又何
曾生翅手撚芙蓉耳聽鴻鴈怕有丹書至縱人間富貴
一歲復一歲此心終日繞香盤在篆畦兒裏
六州歌頭
(又一體雙調一百四十二字)
六州歌頭韓元吉
東風著意先上小桃枝紅粉膩嬌如醉倚朱扉記年時
隱映新妝面臨水岸春將半雲日暖斜陽轉夾城西草
軟沙平驟馬垂楊渡玉勒爭嘶認蛾眉凝笑臉薄拂臙
脂繡戶曾窺恨依依昔攜手處香如霧紅隨步怨春
遲消瘦損憑誰問只花知淚空垂舊日堂前燕和煙雨
又䨇飛人自老春長好夢佳期前度劉郎幾許風流地
也應悲但茫茫暮靄目斷武陵溪往事難追
夜半樂
(三疊一百四十三字)
夜半樂柳永
凍雲黯澹天氣扁舟一葉乘興離江渚渡萬壑千巗越
溪深處怒濤漸息樵風乍起更聞商旅相呼片帆高舉
泛畫鷁翩翩過南浦望中酒旆閃閃一簇煙邨數行
霜樹殘日下漁人鳴榔歸去敗荷零落衰楊掩映岸邊
兩兩三三浣紗遊女避行客含羞笑相語到此因念
繡閣輕抛浪萍難駐後約叮嚀竟何據慘離懷空恨歲
晚歸期阻凝淚眼杳杳神京路斷鴻聲遠長天暮
六州歌頭
(又一體一百四十三字或作三疊或分四叚今按張孝祥詞止雙調仍之)
六州歌頭(驪山)李冠
凄凉繡嶺宮殿倚山阿明皇帝曾遊地鎖煙蘿鬱嵯峨
憶昔眞妃子豔傾國方姝麗朝復暮嬪嬙妒寵偏頗三
尺玉泉新浴蓮羞吐紅浸秋波聽花奴敲羯鼓酣奏鳴
鼉體不勝羅舞婆娑正霓裳曳驚烽燧千萬騎擁琱
戈情宛轉魂空亂蹙䨇蛾奈兵何痛惜三春暮委妖麗
馬嵬坡平寇亂回宸輦忍重過香瘞紫囊猶有鴻都客
鈿合應訛使行人到此千古只傷歌事往愁多
前調(又一體)辛棄疾
晨來問疾有鶴止庭隅吾語汝只三事大愁余病難扶
手種青松樹礙梅塢妨花逕纔數尺如人立却須鋤秋
水堂前曲沼明於鏡可燭眉鬚被山頭急雨畊壟灌泥
塗誰使吾廬映汚渠歎青山好簷外竹遮欲盡有還
無刪竹去我乍可食無魚愛扶疎又欲爲山計千百慮
累吾軀凡病此吾過矣子奚如口不能言臆對雖盧扁
藥石難除有要言妙道往問北山愚庶有瘳乎
前調張孝祥
長淮望斷關塞莽然平征塵暗霜風勁悄邊聲黯銷凝
追想當年事殆天數非人力洙泗上絃歌地亦羶腥隔
水氊鄉落日牛羊下區脱縱横看名王宵獵騎火一川
明笳鼓悲鳴遣人驚念腰間箭匣中劍空埃蠧竟何
成時易失心徒壯歲將零渺神京干羽方懷遠靜烽燧
且休兵冠蓋使紛馳騖若爲情聞道中原遺老常南望
翠葆霓旌使行人到此忠憤氣填膺有淚如傾
前調(牡丹)劉克莊
維摩病起兀坐等枯株清晨裏誰來問是文殊遣名姝
奪盡羣芳色浴纔出酲初觧千萬態嬌無力困相扶絶
代佳人不入金張室却訪吾廬對茶鐺禪榻笑殺此翁
癯瑶砌金壺始消渠憶承平日繁華事修成譜寫成
圖竒絶甚歐公記蔡公書古來無一自京華隔問姚魏
竟何如多應是綵雲散劫灰餘野鹿銜將花去休回首
河洛坵墟漫傷春弔古夢遶漢唐都歌罷欷歔
前調(孤山尋梅)張翥
孤山歲晚石老樹查牙逋仙去誰爲主自疎花破冰芽
烏帽騎驢處近修竹侵荒蘚知幾度蹋殘雪趁晴霞空
谷佳人獨耐朝寒峭翠袖籠紗甚江南江北相憶夢魂
賖水遶雲遮思無涯又苔枝上香痕沁幺鳳語凍蜂
衙瀛嶼月偏來照影横斜瘦爭些好約尋芳客問前度
那人家重呼酒摘瓊朵插鬢鴉喚起春郊扶醉休辜負
錦瑟年華怕流芳不待回首易風沙吹斷城笳
前調(又一體)劉過
鎮長淮一都會古揚州昇平日珠簾十里春風小紅樓
誰知艱難去邊塵暗戎馬擾笙歌散衣冠渡使人愁屈
指細思血戰成何事萬戸封侯但瓊花無恙開落幾經
秋故壘荒丘似含羞悵望金陵宅丹陽郡山不斷綢
繆興亡夢榮枯淚水東流甚時休野竈炊煙裏依然是
宿貔貅歎燈火今蕭索尚淹留莫上醉翁亭看濛濛雨
楊柳絲柔笑書生無用富貴拙身謀騎鶴來遊
前調(又一體淵明祠)袁去華
柴桑高隱坵壑歲寒姿北窗下羲皇上古人期俗人疑
束帶真難事賦歸去吾廬好斜川路攜笻杖看雲飛六
翮冥冥高舉青霄外矰繳何施且流行坎止人世任相
違采菊東籬正悠然見南山處無窮景與心會有誰
知琴中趣杯中物醉中詩可忘饑一笑騎鯨去向千載
賞音稀嗟倦翼瞻遺像是吾師門外空餘衰柳搖疎翠
斜日輝輝遣行人到此感歎不勝悲物是人非
夜半樂
(又一體三疊一百四十五字)
夜半樂柳永
豔陽天氣煙細風暖芳草郊外閒凝竚漸妝點亭臺參
差佳樹舞腰困力垂楊綠映淺桃穠李夭夭嫩紅無數
度綺燕流鶯鬭雙語翠娥南陌簇簇躡影紅隂緩移
嬌步擡粉面韶容花光相妒絳綃袖舉雲鬢風顫半遮
檀口含羞背人偷顧競鬭草金釵争笑賭對此佳景
頓覺銷凝惹成愁緒念觧珮輕盈在何處忍良時辜負
少年等閒度空望極回首斜陽暮歎浪萍風梗如何去
小諾皋
(雙調一百四十六字明王世貞自度曲按諾皋太隂之名唐叚成式著諾皋記又有支諾皋調名取)
(此)
小諾皋王世貞
闔闢以前乾坤之外到了不堪窮際儘追求儘多胡突
依形附氣何處小兒譫語羞殺井蛙垤蟻說甚麽出世
住世治世黃面瞿曇青牛老子更有那我家司寇伎倆
一般而巳賺人處還在此稷下萬言河間千卷畢竟
沒些把鼻莫輕容古人瞞過常談俗事裝點幾張故紙
無奈藏頭露尾不倸他上計中計下計濁酒三杯清琴
一几别饒借澹月微風受用殘山剰水五更事休辦取
御選歴代詩餘卷九十九
