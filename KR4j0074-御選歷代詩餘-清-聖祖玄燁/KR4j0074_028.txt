欽定四庫全書
御選歴代詩餘卷二十八目錄(五十五字)
鷓鴣天(下)
辛棄疾(三十首)
范成大(三首)
陳三聘(三首)
張孝祥(七首)
程垓
朱熹(二首)
張震
趙彦端(四首)
姜夔(二首)
陸游(二首)
陳亮
許棐
嚴仁(三首)
盧祖皋(二首)
高觀國(二首)
史逹祖
洪瑹
盧炳(二首)
黃昇(二首)
吳文英(二首)
陳允平
周密(二首)
張炎
石孝友(七首)
李肩吾
趙君舉
汪元量
葛長庚
無名氏(二首)
李清照
朱淑眞
劉鼎臣妻
聶勝瓊
朱秋娘
蔡松年(二首)
劉仲尹(三首)
趙可(二首)
韓玉
党懷英
劉著
李宴
段克已(二首)
段成已(二首)
元好問(十首)
李冶
馮子振
張翥
無名氏
吳子孝
沈周(二首)
文徵明(五首)
楊愼(二首)
袁黃
俞彦
張綖(二首)
楊宛
御選歴代詩餘卷二十八目錄
欽定四庫全書
御選歴代詩餘卷二十八(五十五字)
司經局洗馬掌局事兼翰林院修撰加二級(臣)王奕清奉
旨校刊
鷓鴣天(下)
鷓鴣天(别司馬漢章大監)辛棄疾
聚散匆匆不偶然三年歴徧楚山川但將痛飲酬風月
莫放離歌入管絃縈綠帶點青錢東湖春水碧連天
明朝放我東歸去後夜相思月滿船
前調辛棄疾
晩日寒鴉一片愁柳塘新綠却温柔若教眼底無離恨
不信人間有白頭腸已斷淚難收相思重上小紅樓
情知已被雲遮斷頻倚闌干不自由
前調辛棄疾
陌上柔桑破嫩芽東鄰蠶種已生些平岡細草鳴黃犢
斜日寒林點暮鴉山遠近路横斜青旗沽酒有人家
城中桃李愁風雨春在溪頭薺菜花
前調辛棄疾
撲面征塵去路遥香篝漸覺水沉銷山無重數週遭碧
花不知名分外嬌人歴歴馬蕭蕭旌旗又過小紅橋
愁邊剩有相思句搖斷吟鞭碧玉梢
前調辛棄疾
唱徹陽關淚未乾功名餘事且加餐浮天水送無窮樹
帶雨雲埋一半山今古恨幾千般只今離合是悲歡
江頭未是風波惡别有人間行路難
前調(鵝湖道中)辛棄疾
一榻清風殿影凉涓涓流水響回廊千章雲木鈎輈叫
十里溪風䆉稏香衝急雨趁斜陽山園細路轉微茫
倦途却被行人笑只為林泉有底忙
前調(鵝湖歸病起作)辛棄疾
枕簟溪堂冷欲秋斷雲依水晩來收紅蓮相倚渾如醉
白鳥無言定自愁書咄咄且休休一丘一壑也風流
不知筋力衰多少但覺新來嬾上樓
前調辛棄疾
指點芳尊特地開風帆莫引酒船回方驚共折津頭柳
却喜重尋嶺上梅催月上喚風來莫愁瓶罄恥金罍
只愁畫角樓頭起急管哀絃次第催
前調辛棄疾
翠木千尋上碧蘿東湖經雨又增波只因買得青山好
却恨歸來白髮多明畫燭洗金荷主人起舞客高歌
醉中只恨歡娛少無奈明朝酒醒何
前調(有所贈)辛棄疾
趁得西風汗漫遊見他歌後怎生愁事如芳草春長在
人似浮雲影不留眉黛斂眼波流十年薄倖說揚州
明朝短棹輕衫夢只在溪南罨畫樓
前調(和趙文鼎賦雪)辛棄疾
莫上扁舟訪剡溪淺斟低唱正相宜從教犬吠千家白
且與梅成一段奇香暖處酒醒時畫簷玉筯已偷垂
笑君解釋春風恨倩拂蠻牋只費詩
前調(重九席上)辛棄疾
戲馬臺前秋鴈飛管絃歌舞更旌旗要知黃菊清高處
不入當年二謝詩傾白酒遶東籬只於陶令有心期
明朝九日渾瀟灑莫使尊前欠一枝
前調(送歐陽國瑞入吳)辛棄疾
莫避春陰上馬遲春來未有不陰時人情輾轉閒中看
客路﨑嶇倦後知梅似雪柳如絲試聽别語慰相思
短蓬炊飯鱸魚熟除却松江枉費詩
前調(石門道中)辛棄疾
山上飛泉萬斛珠懸崖千丈落鼪鼯已通樵徑行還礙
似有人聲聽却無閒略彴遠浮屠溪南修竹有茅廬
莫嫌杖履頻來往此地偏宜著老夫
前調(黃沙道中)辛棄疾
句裏春風正翦裁溪山一片畫圖開輕鷗自趁虛船去
荒犬還迎野婦回松共竹翠成堆要擎殘雪鬭疎梅
亂鴉畢竟無才思時把瓊瑶蹴下來
前調(元溪不見梅)辛棄疾
千丈冰溪百步雷柴門都向水邊開亂雲剩帶炊煙去
野水閒將日影來穿窈窕過崔嵬東林試問幾時栽
動搖意態雖多竹點綴風流却欠梅
前調(春日即事題毛村酒壚)辛棄疾
春日平原蒿菜花新耕雨後落羣鴉多情白髮春無奈
晚日青帘酒易賒閒意態細生涯牛欄西畔有桑麻
青裙縞袂誰家女去趁蠶生看外家
前調辛棄疾
石壁虛雲積漸高溪聲繞屋幾週遭自從一雨花零落
却愛微風草動搖呼玉友薦溪毛殷勤野老著相邀
杖藜忽避行人去認是翁來却過橋
前調(席上和韻)辛棄疾
翰墨諸公久擅場胸中書傳許多香都無絲竹銜杯樂
却有龍蛇落筆忙閒意思老風光酒徒今有幾高陽
黃花不怯西風冷只怕詩人兩鬢霜
前調(梅)辛棄疾
桃李漫山過眼空也宜惱損杜陵翁若將玉骨冰姿比
李蔡為人在下中尋驛使寄芳容隴頭休放馬蹄鬆
吾家籬落黃昏後剩有西湖處士風
前調(讀陶詩)辛棄疾
晩歲躬耕不怨貧隻雞斗酒聚比鄰都無晉宋之間事
自是羲皇以上人千歲後百篇存更無一字不清眞
若教王謝諸郎在未抵柴桑陌上塵
前調(博山寺作)辛棄疾
不向長安路上行却教山寺厭逢迎味無味處求吾樂
材不村間過此生寧作我豈其卿人間走徧却歸耕
一松一竹眞朋友山鳥山花好弟兄
前調(祝良顯家牡丹二首)辛棄疾
占斷雕欄只一株春風費盡幾工夫天香夜染衣猶濕
國色朝酣醉未蘇嬌欲語巧相扶不妨老幹自扶疎
恰如翠幕高堂上來看紅衫百子圖
前調辛棄疾
濃紫深黃一畫圖中間更有玉盤盂先裁翡翠裝成蓋
更點臙脂染透酥香瀲灩錦模糊主人長得醉工夫
莫攜弄玉闌邊去羞得花枝一朵無
前調(送范先之秋試)辛棄疾
白苧新袍入嫩凉春蠶食葉響迴廊禹門已準桃花浪
月殿先收桂子香鵬北海鳳朝陽又攜書劒路茫茫
明年此日青雲上笑看人間舉子忙
前調辛棄疾
去歲花枝把酒杯雪中曾見牡丹開而今紈扇薰風裏
又見疎枝月下梅歡幾許醉方回明朝歸路有誰催
低聲待向他家道帶得歌聲滿耳來
前調辛棄疾
是處移花是處開古今興廢幾池臺背人翠羽偷魚去
抱蕊黃鬚趁蝶來掀老甕撥新醅客來且盡兩三杯
日高盤饌供何晩市遠魚鮭買未回
前調(山行)辛棄疾
誰共春光管日華朱朱粉粉野蒿花閒愁投老無多子
酒病而今較減些山遠近路横斜正無那處管絃譁
去年醉後猶能記細數溪邊第幾家
前調(吳子似過秋水)辛棄疾
秋水長廊水石間有誰來共聽潺潺羡君人物東西晉
分我詩名大小山窮自樂晚方閒人間路窄酒杯寬
看君不了癡兒事又似風流靖長官
前調辛棄疾
萬事紛紛一笑中淵明把菊對秋風細看爽氣今猶在
惟有南山一似翁情味好語言工三賢高致古今同
誰知止酒停雲老獨立斜陽數過鴻
前調范成大
蕩漾西湖采綠蘋揚鞭南埭滚紅塵桃花暖日濃濃笑
楊柳光風淺淺顰章貢水鬱孤雲多情爭似桂江春
崔徽卷袖瑶姬夢縱自相逢不是眞
前調范成大
嫩綠重重看漸成曲闌幽檻小紅英酴醿架上蜂兒鬧
楊柳行間燕子輕春婉娩客飄零殘花淺酒片時清
一杯且買明朝事送了斜陽月又生
前調(雪梅)范成大
壓蕊拈鬚粉作團疎香辛苦顫朝寒須知風月尋常見
不似層層帶雪看春髻重曉眉彎一枝斜並縷金旛
酒紅不解東風凍驚怪釵頭玉燕乾
前調陳三聘
酒暈從教上臉丹春愁何事點眉山都將别後深深意
且向尊前細細看多少恨說應難粉巾空染淚斕斑
熏猊箏鴈長閒却明月樓心夜正寒
前調(雪梅次韻)陳三聘
翦碎霜綃巧作團玉纖特地破朝寒疎花好向釵横見
瘦影難敲月墮看將舊恨入眉彎不須多樣縷金旛
當時千點東風淚怪見妝成粉未乾
前調陳三聘
昨夜東風怨不成曉來猶自埽殘英半酸梅子連枝重
無力楊花到地輕情易感淚先零玉虬香冷更凄清
事如芳草緜緜遠恨比浮雲冉冉生
前調張孝祥
可意黃花人不知黃花標格世間稀園葵浥露迎朝日
檻菊經霜媚夕霏芍藥好是金絲綠藤紅刺引薔薇
姚家别有神仙品似著天香染御衣
前調張孝祥
又向荆州住半年西風催放五湖船來時露菊團金顆
去日池荷翦綠錢斟别酒扣離舷一時賓從最多賢
今宵拚醉花迷坐後夜相思月滿川
前調張孝祥
月地雲階歡意闌仙姿不合住人間驂鸞已恨車塵遠
泣鳳空餘燭影殘情脉脉淚珊珊梅花音信隔關山
只因楚雨清留夢不耐吳霜綠易斑
前調(詠桃菊花)張孝祥
桃換肌膚菊換妝只疑春色到重陽解將天上千年豔
翻作人間九日黃新豔冶舊風光東籬却似武陵鄉
尊前醉眼偷相顧錯認陶潛是阮郎
前調(上元啓醮)張孝祥
詠徹瓊章向夜闌天移星斗下人間九光倒影騰香簡
一氣回春達絳檀瞻北闕祝南山遥知仙仗簇清班
何人曾侍傳柑讌翡翠簾開識聖顔
前調(春情)張孝祥
日日春樓醉夢中不知樓外已春濃杏花未遇疎疎雨
楊柳初搖短短風扶畫鷁躍花驄湧金門外小橋東
行行又入笙歌裏人在珠簾第幾重
前調(餞劉共甫)張孝祥
憶昔追遊翰墨場武夷仙伯較文章琅函奏號銀臺省
氊筆書名御苑牆經十載過三湘横眉麗錦照傳觴
醉餘吐出胸中墨只欠彭宣到後堂
前調(寄少城)程垓
淚濕芙蓉城上花片飛何事苦參差鎖深不奈鶯無語
巢穩爭如燕有家情未老鬢先華可憐各自淡生涯
楊花不解知人意猶自沾泥也學他
前調(江檻詞)朱熹
暮雨朝雲不自憐放教春漲綠浮天秖今畫閣臨無地
宿昔新詩滿繫船青鳥外白鷗前幾生香火舊因緣
酒闌山月移雕檻歌罷江風拂玳筵
前調朱熹
已分江湖寄此生長蓑短笠任隂晴鳴橈細雨滄洲遠
繫舸斜陽畫閣明竒絶處未忘情幾時還得去尋盟
江妃空許捐雙佩漁父何勞笑獨醒
前調張震
横索橋邊景最佳綠波清淺見瓊沙銜泥燕子迎風絮
得食魚兒趁浪花春已暮日初斜畫船簫鼔是誰家
蘭橈欲去空留戀醉倚闌干看晩霞
前調(白鷺亭作)趙彦端
天外秋雲四散飛波間風艇一時歸他年淮水東邊月
猶為登臨替落暉誇客勝數星稀晩寒颯颯動青衣
酒行不盡清光意輸與漁舟睡釣磯
前調趙彦端
憶醉君家倚翠屏年年相喜鬢毛青誰知緩步從天下
猶許清彈此地聽揮羽扇寫鵝經使星何似老人星
幾時一試薰風手今日桐隂又滿庭
前調(楊蘭)趙彦端
兩兩青螺綰額傍彩雲齊會下巫陽俱飛蛺蝶元相逐
並蒂芙蓉本自雙翻彩袖舞霓裳點風飛絮恣輕狂
花神只恐難留住早晩承恩入未央
前調趙彦端
寂寂深幃起暗塵清歌緩響自回春月和燈市雲間墜
人對梅花雪後新仙掌露舞衣雲酒慵微覺醉鬟輕
洞房不厭陽臺雨乞與遊人弄晩晴
前調姜夔
憶昨天街預賞時柳慳梅小未教知而今正是歡遊夕
却怕春寒自掩扉簾寂寂月低低舊情惟有絳都詞
芙蓉影暗三更後臥聽鄰娃笑語歸
前調(苕溪記所見)姜䕫
京洛風流絶代人因何風絮落溪津籠鞵淺出鴉頭韈
知是凌波縹緲身紅乍笑綠長顰與誰同度可憐春
鴛鴦獨宿何曾慣化作西樓一縷雲
前調陸游
梳髮金盤剩一窩畫眉鸞鏡暈雙蛾人間何處無春到
只有伊家獨占多微步處奈嬌何春衫初換麴塵羅
東鄰鬭草歸來晩忘却新傳子夜歌
前調(薛公肅席上作)陸游
南浦聲中兩玉人誰知重見楚江濱憑教後苑紅牙板
引上西川綠錦茵纔淺笑却輕顰淡黃楊柳又催春
情知言語難傳恨不似琵琶道得眞
前調陳亮
花拂闌干柳拂空花枝綽約柳鬟鬆蝶翻淡碧低邊影
鶯囀濃香杪處風深院落小簾櫳尋芳猶憶舊相逢
橋邊攜手歸來路踏皺殘花幾片紅
前調許棐
翠鳳金鸞繡欲成沉香亭下款新晴綠隨楊柳陰邊去
紅踏桃花片上行鶯意緒蝶心情一時分付小銀箏
歸來欲醉花柔困月濾紗牎約半更
前調嚴仁
行盡春山春事空别愁離恨滿江東三更鼓潤官樓雨
五夜燈殘客舍風寒淡淡曉朧朧黃雞催斷丑時鐘
紫騮嚼勒金銜響衝破飛花一道紅
前調嚴仁
一曲危絃斷客腸津橋捩柁轉牙檣江心雲帶蒲帆重
樓上風吹粉淚香瑶草碧柳芽黃載將離恨過瀟湘
請君看取東流水方識人間别意長
前調嚴仁
多病春來事事慵偶因撲蝶到庭中落紅萬疊花經雨
斜碧千條柳困風深院宇小簾櫳幾年離别惜相逢
擎觴未飲心先醉為有春愁似酒濃
前調盧祖皋
纖指輕拈小砑紅自調宫羽按歌重寒餘芍藥欄邊雨
香落荼䕷架底風閒意態小房櫳丁寧須滿玉西東
一春醉得鶯花老不似年時怨玉容
前調盧祖皋
庭綠初圓結蔭濃香溝收拾樹梢紅池塘少歇鳴蛙雨
簾幕輕廻舞燕風春又老笑誰同淡煙斜日小樓東
相思一曲臨風笛吹過雲山第幾重
前調高觀國
有約湖山却解襟書眠占得一庭深樹邊風色寒滋味
愁裏年華鴈信音驚楚夢聽瑶琴黃花尚可伴孤斟
斷雲萬一成疎雨却向湖邊看晩陰
前調高觀國
翦翠衫兒穩四停最憐一曲鳳簫吟同心羅帕輕藏素
合字香囊半影金春思悄畫牎深誰能拘束少年心
鶯來驚碎風流膽踏動櫻桃葉底鈴
前調(衞縣道中有懷)史達祖
鴈足無書古塞幽一程煙草一程愁帽簷塵重風吹野
帳角香銷月滿樓情思亂夢魂浮緗裙多憶敝貂裘
官河水靜闌干暖徙倚斜陽怨晚秋
前調洪瑹
意態嬋娟畫不如瑩然初日照芙蕖笑捐瓊珮遺交甫
肯把文梭擲幼輿花上蝶水中鳬芳心密意兩相於
情知不作庭前柳到得秋來日日疎
前調盧炳
秋月明眸兩鬢濃衫兒貼體縐輕紅清聲宛轉歌金縷
纖手殷勤捧玉鍾嬌婭姹語惺忪酒香微度透羞容
劉郎莫恨相逢晩且喜桃源路已通
前調(題廣文舍竹外梅花)盧炳
閣雨浮雲寒尚輕商量雪意未全成莫嫌竹外蕭然處
忽有幽香透鼻清詩興逸酒魂醒主人留客更多情
不辭滿引成癡客且為梅花醉一觥
前調(暮春)黃昇
沉水香消夢半醒斜陽恰照竹間亭戲臨小草書團扇
自揀殘花插淨瓶鶯宛轉燕丁寧晴波不動晩山青
玉人只怨春歸去不道槐雲綠滿庭
前調(張園)黃昇
雨過芙蕖葉葉凉摩挲短髮照横塘一行歸鷺拖秋色
幾樹鳴蟬餞夕陽花影畔柳陰傍微雲淡月又昏黃
風流不在談鋒勝袖手無言味最長
前調(化度寺)吳文英
池上紅衣伴倚闌棲鴉常帶夕陽還微雲度雨疎桐落
明月生凉寳扇閒卿夢窄水天寬小牎愁黛淡秋山
吳鴻好為傳歸信楊柳閶門屋數間
前調(閏中秋)吳文英
丹桂花開第二番東籬展却宴期寬人間寳鏡離仍合
海上仙槎去復還分不盡半凉天可憐閒剩此嬋娟
素娥未隔三秋夢贏得今宵又倚闌
前調陳允平
錦幄沉沉寳篆殘惜春無語倚闌干庭前芳草空惆悵
簾外飛花自往還金屋靜玉簫閒一尊芳酒駐紅顔
東風落盡酴醿雪滿地清香夜不寒
前調(清明二首)周密
燕子時時度翠簾柳眠猶未褪香緜落花門巷家家雨
新火樓臺處處煙情脉脉恨厭厭東風吹動畫秋千
刺桐開盡鶯聲老無奈春風祗醉眠
前調周密
相傍清明情更慳閉門空自惜花殘海棠半坼難禁雨
燕子初歸不奈寒金鴨冷錦鴛閒銀釭空照小屏山
翠羅袖薄東風峭獨倚西樓第幾闌
前調張炎
樓上誰將玉笛吹山前水闊暝雲低勞勞燕子人千里
落落棃花雨一枝修褉節賣餳時故鄉惟有夢相隨
夜來折得江頭柳不是蘇堤也皺眉
前調石孝友
别後應憐信息疎西風幾度到庭梧夜來縱有鴛鴦夢
春去空餘蛺蝶圖煙樹遠塞鴻孤垂垂天影帶平蕪
憑誰寫取相思曲寄與馮川鄭小奴
前調石孝友
玉燭調元黍律均迎長嘉節屬芳辰雲如惜雨鈎牽雪
梅不禁風漏洩春天意好物華新偷閒贏取酒邊身
太平朝野都無事且與鶯花作主人
前調石孝友
一别音塵兩杳然不堪虛度菊花天驚秋遠鴈横斜字
噪晚哀蟬斷續絃好消息惡姻綠凉宵如水復如年
夢魂不怕風波險飛過江西阿那邊
前調石孝友
收拾眉尖眼尾情夜來眞箇夢傾城鴛鴦有底情難盡
蝴蝶無端夢易驚愁一掬月三更綠幃應好睡輕盈
知他莫有相憐分輾轉尋思直到明
前調石孝友
花漏聲乾月隱牆琯灰迎曉透新陽物情漸逐雲容好
歡意偏隨日脚長山作鼎玉為漿壽杯叢處豔梅妝
醉鄉路接華胥國應夢朝天侍赭黃
前調石孝友
一夜冰澌滿玉壺五更喜氣動洪爐門前桃李如鱗集
庭下芝蘭看鯉趨泉脉動草心蘇日長添得繡工夫
試探補衮彌縫手眞箇曾增一線無
前調(中秋夜)石孝友
霜葉披殘露顆傳明星著地月流天不辭獨賞窮今夜
應為相逢憶去年辜窈窕負嬋娟誰知兩處照孤眠
姮娥不怕離人怨有甚心情獨自圓
前調李肩吾
綠色吳牋覆古苔濡毫重擬賦幽懷杏花簾外鶯將老
楊柳樓前燕不來倚玉枕墜瑶釵午牎輕夢遶秦淮
玉鞭何處貪遊冶尋徧春風十二街
前調趙君舉
約略應飛白玉盤明樓漸放滿輪寒天垂萬丈清光外
人在三秋爽氣間聞葉吹想風鬟浮空彷彿女乘鸞
此時不合人間有盡入嵩山靜夜看
前調汪元量
瀲灩湖光綠正肥蘇堤十里柳絲飛輕便燕子低低舞
小巧鶯兒恰恰啼花似錦酒成池對花對酒兩相宜
水邊莫話長安事夢斷蘭亭修褉時
前調葛長庚
雨過山花向晩香煙絲空翠柳微茫舊家丹竈何人葛
今日簾泉阿老黃犀角枕象牙牀椰心織簟晝生凉
杯行無筭何曾醉不覺羅浮日月長
前調無名氏
擬上高樓欲散愁奈愁隨我上高樓經行眼底青山徧
檢點簪邊白髮稠歸去去去休休劉伶應是醉鄉侯
蒼煙起處孤雲白人若如雲儘自由
前調(佳人)無名氏
全似丹青揾染成更將何物比輕盈雪因舞態羞頻下
雲為歌聲不忍行螺髻小鳳鞵輕天邊斗柄又斜横
水晶庭柱琉璃帳客去誰同看月明
前調(宋媛)李清照
盡日蕭蕭上瑣牎梧桐應恨夜來霜酒闌更喜團茶苦
夢斷偏宜瑞腦香秋已盡日猶長仲宣懷遠更凄凉
不如隨分尊前醉莫負東籬菊蕊黃
前調(宋媛)朱淑眞
獨倚闌干晝日長紛紛蜂蝶鬭輕狂一天飛絮東風惡
滿路桃花春雨香當此際意偏傷萋萋芳草傍池塘
千鍾尚欲偕春醉幸有荼䕷與海棠
前調劉鼎臣妻
金屋無人夜翦繒寳釵翻過齒痕輕臨風執手殷勤贈
襯與蕭郎兩鬢青聽囑付好看承千金不抵一時情
明年宴罷瓊林晩酒面微紅相映明
前調(寄别李生)(宋妓)聶勝瓊
玉慘花愁出鳳城蓮花樓下柳青青清尊一曲陽關後
别箇人人第五程尋好夢夢難成有誰知我此時情
枕邊淚共階前雨隔箇牎兒滴到明
前調(宋妓)朱秋娘
梅妒疎香雪妒輕遠山長共畫眉青尊前無復歌金縷
夢覺惟餘月半明魚與鴈兩浮沉淺顰低笑總關心
相思恰似江南柳一夜東風一夜深
前調蔡松年
解語宫花出畫簷酒尊風味為花甜誰憐夢好春如水
可奈香餘月入簾春漫漫酒厭厭曲終新恨到眉尖
此生願化雙瓊柱得近春風暖玉纖
前調蔡松年
秀樾横塘十里香水花曉色靜年芳臙脂雪瘦熏沉水
翡翠盤高走夜光山黛遠月波長暮雲秋影蘸瀟湘
醉魂應逐凌波夢分付西風此夜凉
前調劉仲尹
騎鶴峰前第一人不應著意怨王孫當年豔態題詩處
好在香痕與淚痕調鴈柱引蛾顰綠牎絃索合秦箏
砌臺歌舞陽春後明日朱扉幾斷魂
前調劉仲尹
樓宇沉沉翠幾重轆轤亭下落梧桐川光帶晩虹垂雨
樹影涵秋鵲喚風人不見思何窮斷腸今古夕陽中
碧雲猶作山頭恨一片西飛一片東
前調劉仲尹
璧月池南翦木樨六朝宫袖窄中宜新聲蹙巧蛾顰黛
纖指移箏鴈著絲朱戶小畫簾低細香輕夢隔涪溪
西風只道悲秋瘦却是西風未得知
前調趙可
金絡閒穿御路楊青旗遥認醉中鄉可人自有迎門笑
下馬何妨索酒嘗春正好日初長一尊容我駐風光
歸來想像行雲處薄雨霏霏灑面凉
前調(集句)趙可
十頃平波溢岸青草香沙暖水雲晴輕衫短帽垂楊裏
楚閏相看別有情揮彩筆倒銀瓶花枝照眼句還成
老來漸減金釵興回施春光與後生
前調韓玉
披拂芝蘭便斷金頓成南北豈勝任三年尊酒半生話
千里雲山一寸心休悵望莫登臨夢魂何處不相尋
愁腸欲問愁多少未比湘江煙水深
前調(七夕)党懷英
雲步淩波小鳳鈎年年星漢踏清秋只緣巧極稀相見
底用人間乞巧樓天外事兩悠悠不應也作可憐愁
開簾放入窺牎月且盡新凉睡未休
前調劉著
雪照山城玉指寒一聲羌管怨樓間江南幾度梅花發
人在天涯鬢已斑星點點月團團倒流河漢入杯盤
翰林風月三千首寄與吳姬忍淚看
前調李宴
苒苒萋萋雨後村芳塵不到五侯門曾隨曉淚撩詩思
又向春風入燒痕春去後憶王孫啼紅南浦記芳温
夕陽樓外連天遠乞與騷人怨楚魂
前調(九日寄友兼簡二弟)段克已
點檢笙歌上小樓西風簾幕卷清秋綠醅輕泛紅萸好
黃菊羞簪白髮稠今古恨去悠悠無情汾水自西流
澹煙衰草斜陽外并作登臨一段愁
前調段克已
颭颭輕舟送上溪何時柳樹已成圍貪看歸鳥投林急
不覺殘花入座飛蘭櫂舉麴塵霏新荷挽斷有餘絲
酒酣却對青山笑面目蒼然不入時
前調段成已
行徹南溪到北溪山廻萬馬合長圍花如有舊迎人笑
雲自無心出岫飛揮醉墨帶煙霏婆娑醉舞拂青絲
昔時心賞今猶在但恐風流異昔時
前調段成己
瀑布巖前水滿溪青陽廟下四山圍歌殘白雪雲猶佇
舞落烏紗鳥忽飛迷晩色鎖晴霏野花如綺柳如絲
一尊不惜頹然醉明日重來已後時
前調(隆德故宫)元好問
臨錦堂前春水波蘭皋亭下落梅多三山宫闕空銀海
萬里風埃暗綺羅雲子酒雪兒歌留連風月共婆娑
人間更有傷心處奈得劉伶醉後何
前調(蓮)元好問
瘦綠愁紅倚暮烟露華凉冷洗嬋娟含情脉脉知誰怨
顧影依依意自憐風送雨水連天凌波無夢夜如年
何時北渚亭邊月狼藉秋香拂畫船
前調(與欽叔京甫夜飲)元好問
樓上歌呼倒接䍦樓前分手却相攜雨前雨後花枝減
州北州南酒價低憐木鴈笑醯雞鶴長鳬短幾時齊
醉來門外三竿日臥聽春泥過馬蹄
前調(中秋飲蓮花白)元好問
月窟秋清桂葉丹仙家釀熟水芝殘香來寳地三千界
露入金莖十二盤天澹澹夜漫漫五湖豪客酒腸寬
醉來獨跨蒼鸞去太華峰前玉井寒
前調元好問
候館燈昏雨送凉小樓人靜月侵牀多情却被無情惱
今夜還如昨夜長金屋暖玉爐香春風都屬富家郎
西園何限相思樹辛苦梅花候海棠
前調元好問
翡翠鴛鴦不自由鏡中鸞舞只堪愁庭前花是同心樹
山際泉分兩下流金絡馬木犀舟誰家紅袖水西樓
春風殢笑官橋柳吹盡香緜不放休
前調元好問
小字繚綾寫欲成印來眉黛綠分明水流刻漏何曾住
玉作彈棋儘未平愁易積夢頻驚閒衾攲枕覺霜清
月明不放寒林穩夜夜烏啼徹五更
前調元好問
天上腰肢說館娃眼中金翠有芳華行雲著意留歌扇
遠柳無情隔鈿車周昉畫洛陽花一枝濃豔落誰家
春風恨煞如年夜庭樹陰陰欲暮鴉
前調(讀李崖州詩有感)元好問
姚宋明光到此家爭教老作賈長沙碧山也要崖州住
百匝千遭遶郡衙南苑月曲江花青雲軒蓋滿京華
新生黃雀君休笑占了春光却被他
前調元好問
百囀流鶯出畫籠一雙蝴蝶殢芳叢葱蘢花透纖纖月
暗淡香搖細細風情不盡夢還空歡緣心事淚痕中
長安西望堪腸斷霧閣雲牎又幾重
前調(飲蓮花白)李冶
太乙滄波下酒星露&KR0812;秘訣出仙扃情知天上蓮花白
壓盡人間竹葉青迷曉色散秋馨兵廚曉溜玉泠泠
楚江雲錦三千頃笑煞靈均語獨醒
前調(贈妓珠簾秀)馮子振
十二闌干映遠眸醉鄉空斷楚天秋鰕鬚影薄微微見
龜背紋輕細細浮香霧斂翠雲收海霞為帶月為鈎
夜來捲盡西山雨不著人間半點愁
前調張翥
乍學琵琶已斷腸錦縧銀甲玉懸璫春風瓊樹聲逾穩
秋水芙蓉字亦香微斂笑淺勻妝何須重覓杜韋娘
休教月底清歌去怕趁行雲上鳳凰
前調(聽楊玉娥唱故人撰曲)無名氏
煙柳風花錦簇筵霜芽露葉玉裝船誰知皓齒纖腰會
只在輕衫短帽邊啼粉靨咽冰絃舊遊一去更無傳
詞人彩筆佳人口再喚春風到眼前
前調吳子孝
客館蹉跎歲已殘擁爐還覺敝裘寒茅齋霜濯松千尺
漁浦波環竹萬竿嗟暮景守微官時時歸夢到吳關
石湖爛漫梅花發雪後何人載酒看
前調沈周
頭髮鬖鬖積漸彫詩逋畫欠未勾消大都教我生勞碌
一半因他解寂寥山淡淡水迢迢門前秋色自天描
清風儘許奚囊括明月還憑拄杖挑
前調(春柳)沈周
媚在輕柔嫋娜中幾枝斜映驛亭紅微煙啅雀金猶嫩
細雨藏鴉綠未濃攀傍岸折隨風管人離别有何功
開花更是無聊賴一朵西飛一朵東
前調(秋鴈)文徵明
萬里南來道路長更將秋色到衡陽江湖滿地皆矰繳
何處西風有稻粱隨落日渡清湘晩鴉衝突不成行
相呼莫向南樓過應有佳人惱夜凉
前調(秋風)文徵明
拂草揚波復振條白雲千里鴈行高時飄墜葉驚寒雨
還入長松捲夜濤情漠漠意蕭蕭縑帷紈扇總無聊
潘郎愁鬢添清雪滿鏡蕭疎怕見搔
前調(秋月)文徵明
灩灩溶溶缺又盈秋清寒重轉分明玉關羈鴈年年度
桂殿寒潮夜夜生積玉氣溢金精照人離别更多情
長風不斷吹秋至何處江樓有笛聲
前調(芙蓉)文徵明
抹雨凝脂洗玉翹幽芳偏向曲池坳錦城月落春常在
仙掌風微露未消揚桂楫倚蘭橈涉江無那美人遥
自家閒澹甘遲暮不逐東風一樣飄
前調(秋蟬)文徵明
抱葉清吟玉宇凉微風吹起暮聲長九秋服食空寒露
萬木陰森自夕陽藏密蔭引圓吭不知身後有螳螂
蜕來却是清虛體相伴文貂沐寵光
前調(元宵後獨酌)楊愼
千點寒梅曉角中一番春信畫樓東收燈庭院遲遲月
落索秋千翦翦風魚鴈杳水雲重異鄉節序恨匆匆
當歌幸有金陵子翠斝清尊莫放空
前調(西莊)楊愼
秋水澄清勝酒醅野煙籠樹似樓臺彈聲林鳥山和尚
寫字寒蟲水秀才乘興去興闌回夕陽影裏記徘徊
正思修褉明年約無奈鳴騶得得催
前調(題村叟屋壁)袁黃
袖手春林散翠鬟莫嫌此地少青山酒逢社日添酬應
花到開時費往還松老大竹平安柴荆雖設不長關
旁人方訝茅齋窄鴿戶蜂房去半間
前調(瓶梅)俞彦
淺渚明沙聚碧流依然春信鎖枝頭金徽昨夜初賡曲
羌笛何人更倚樓朝露重晩煙浮幾回花外月如鈎
而今貯向紗牎裏點點寒香入夢愁
前調張綖
山路﨑嶇照葦叢朱光隨地散金蟲霑衣暗濕霏霏霧
捲幔凉生細細風登虎豹度蒙茸泉聲幾處響玲瓏
却思睡熟松牎月敧枕聽殘遠寺鐘
前調張綖
雨過鳴蟬斷續聞石梁秋水漲溪痕秋風銀鹿無來信
落日金牛銷旅魂登小閣倒孤尊故山回首暮煙昏
令人苦憶湖邊舍綠蔓黃花正繞門
前調(七夕後一日詠織女)(明妓)楊宛
迢遞佳期又早休鵲橋無計為遲留臨風吹散鴛鴦侣
對月空思鸞鳳儔從别後兩悠悠封題錦字倩誰投
金梭慵整添愁緒淚逐銀河不斷流
御選歴代詩餘卷二十八
