欽定四庫全書
御選歴代詩餘卷八十五目錄(起一百七字至一百八字)
傾杯樂(又一體)
柳永
前調(又一體)
張先(二首)
望海潮
柳永
秦觀(二首)
張元幹
史巂之
石孝友
趙可
折元禮
鄧千江
前調(又一體)
秦觀
晁補之
吕渭老
季叔房
施紹莘
陸楫
角招
趙以夫
女冠子(又一體)
康與之
惜黃花慢
楊无咎
大聖樂(又一體)
周密
一萼紅
李彭老
尹濟翁
劉基
望湘人
賀鑄
楊基
選冠子
吕渭老(二首)
飛雪滿羣山(又一體)
蔡伸
一萼紅(又一體)
姜䕫
王沂孫(五首)
張炎(三首)
劉天迪
陶宗儀
錢繼章
馮鼎位
前調(又一)體
無名氏
薄倖(又一體)
賀鑄
吕渭老
韓元吉
毛幵
沈端節
一寸金
周邦彦
吳文英
陳允平
傾杯樂(又一體)
柳永
前調(又一體)
柳永
前調(又一體)
柳永
惜黃花慢(又一體)
吳文英(二首)
前調(又一體)
趙以夫
泛清苕
張先
御選歴代詩餘卷八十五目錄
欽定四庫全書
御選歴代詩餘卷八十五(起一百七字至一百八字)
司經局洗馬掌局事兼翰林院修撰加二級(臣)王奕清奉
旨校刊
傾杯樂
(又一體雙調一百七字或作古傾杯)
傾杯樂柳永
凍水消痕曉風生暖春滿東郊道遲遲淑景煙和露偏
潤長堤芳草斷鴻隐隐歸飛江天杳杳遥山變色妝眉
淡埽目極千里閒倚危檣迥眺動幾許傷春懷抱念
何處韶陽偏早想帝里看看名園芳榭爛漫鶯花好追
思往昔年少繼日恁把酒聽歌量金買笑别後暗負光
隂多少
前調(又一體)張先
横塘水静花窺影孤城轉浮玉無塵五亭争景畫橋對
起垂虹不斷愛溪上瓊樓凭雕闌坐久飛雲遠人在虚
空月生溟海寒魚夜汎游鱗可辨正是草長蘋老江
南地暖汀洲日晚更茶山巳過清明風雨暴千巖啼鳥
怨芳菲故苑深紅盡綠葉隂濃青子枝頭滿使君莫放
尋春緩
前調張先
飛雲過盡明河淺天無畔草色棲螢霜華清暑輕颸弄
袂澄瀾拍岸宴玉麈譚賓倚瓊枝香挹雕觴滿午夜中
秋十分圓月香槽撥鳳朱絃軋鴈正是欲醒還醉臨
空悵遠壺更疊換對東西數里廻塘恨零落芙蓉春不
管籠燈待散誰知道座有離人目斷雙歌伴煙江艇子
歸來晚
望海潮
(雙調一百七字)
望海潮(錢塘懷古)柳永
東南形勝三吳都會錢塘自古繁華煙柳畫橋風簾翠
幕參差十萬人家雲樹遠堤沙怒濤捲霜雪天塹無涯
市列珠璣戸盈羅綺競豪奢重湖疊巘清嘉有三秋
桂子十里荷花羌管弄晴菱歌汎夜嬉嬉釣叟蓮娃千
騎擁高牙乘醉聽簫鼔吟賞煙霞異日圖將好景歸去
鳳池誇
前調(廣陵懷古)秦觀
星分牛斗疆連淮海揚州萬井提封花發路香鶯啼人
起朱簾十里春風豪俊氣如虹曳照春金紫飛盖相從
巷入垂楊畫橋南北翠煙中追思故國繁雄有迷樓
挂斗月觀横空文錦製帆明珠濺雨寕論雀馬魚龍往
事逐孤鴻但亂雲流水縈帶離宫最好揮毫萬字一飲
&KR0838;千鍾
前調(越州懷古)秦觀
秦峰蒼翠耶溪瀟灑千巖萬壑争流鴛瓦雉城譙門畫
戟蓬萊燕閣三休天際識歸舟汎五湖煙月西子同遊
茂草荒臺苧蘿村冷起閒愁何人覽古凝眸悵朱顔
易失翠被難留梅市舊書蘭亭古墨依稀風韻生秋狂
客鑑湖頭有百年臺沼終日夷猶最好金龜換酒相與
醉滄洲
前調(賦碧雲樓)張元幹
蒼山煙澹寒溪風定玉簮羅帶綢繆輕靄暮飛青冥遠
净珠星璧月光浮城際湧層樓正翠簾高捲綠瑣低鈎
影落尊罍氣和歌管共清遊使君冠世風流擁香鬟
凭檻霧鬢凝眸銀燭煗宵花光照席譙門莫報更籌逸
興醉無休賦探梅芳信翻曲新謳想見疎枝冷蕊春意
到沙洲
前調(浮遠堂)史巂之
危岑孤秀飛軒爽豁空江泱漭黃流吳札故丘春申舊
國西風吹換清秋滄海浪初收共登高臨眺尊俎綢繆
鳳集高岡駒留空谷接英游八窗盡控瓊鈎送帆檣
杳杳潮汐悠悠今古興懷關河極目愁邊滅没輕鷗淮
岸隔重洲認淡霞天末一縷青浮未許英雄老去西北
是神州
前調石孝友
離情冰泮歸心雲擾黯然凝竚江皋柳色搖金梅香弄
粉依稀滿眼春嬌常記極遊遨更與持玉斝因觧金貂
郎去瞿塘妾家巫峽水迢迢别來暗减風標奈碧雲
暗斷翠被香銷春草生池芳塵凝榭凄凉月夕花朝千
里夢魂勞但烏啼渡口猿響山椒擬把無窮幽恨萬疊
寫霜綃
前調趙可
雲垂餘髮霞拖廣袂人間自有飛瓊三館俊游百街高
選翩翩老阮才名銀漢會雙星尚相看脈脈似隔盈盈
醉玉添春夢雲同夜惜卿卿離觴草草同傾記靈犀
舊曲曉枕餘酲海外九州郵亭一别此生未卜他生江
上數峰青悵斷雲殘雨不見高城二月遼陽芳草千里
路傍情
前調(從軍舟中作)折元禮
地雄河岳疆分韓晉潼關高壓秦頭山倚斷霞江吞絶
壁野煙縈帶滄洲虎旆擁貔貅看陣雲截岸霜氣横秋
千雉嚴城五更殘角月如鈎西風曉入貂裘恨儒冠
誤我却羡兜鍪六郡少年三關老將賀蘭烽火新收天
外嶽連樓想斷雲横曉誰識歸舟剩著黃金換酒羯鼓
醉凉州
前調(獻張太尉)鄧千江
雲䨓天塹金湯地險名藩自古皋蘭營屯繡錯山形米
聚襟喉百二秦關鏖戰血猶殷見陣雲冷落時有鵰盤
静塞樓頭曉月依舊玉弓彎看看定遠西還有元戎
閫令上將齋壇區脱晝空兜鍪夕觧甘泉又報平安吹
笛虎牙閒且宴陪珠履歌按雲鬟招取英靈毅魄長遶
賀蘭山
前調(又一體陽懷古)(洛)秦觀
梅英疎淡冰澌溶洩東風暗換年華金谷俊遊銅駞巷
陌新晴細履平沙長記誤隨車正絮翻蝶舞芳思交加
柳下桃蹊亂分春色到人家西園夜飲鳴笳有華燈
礙月飛盖妨花蘭苑未空行人漸老重來事事堪嗟煙
暝酒旂斜但倚樓極目時見棲鴉無奈歸心暗隨流水
到天涯
前調(揚州芍藥會作)晁補之
人間花老天涯春去揚州别是風光紅藥萬株佳名千
種天然浩態狂香尊貴御衣黃未便教西洛獨占花王
困倚東風漢宫誰敢鬭新妝年年高會江陽看家誇
絶豔人詫竒芳結蕊當屏聮葩就幄紅遮綠遶華堂花
面映交相更秉蕳觀洧幽意難忘罷酒風亭夢魂驚恐
在仙鄕
前調吕渭老
側寒輕雨微燈薄霧匆匆過了元宵簾影護風盆池見
日青青桺葉柔條碧草皺裙腰正晝長煙暖蠭困鶯嬌
望處凄迷半篙綠水浸斜橋孫郎病酒無聊記烏絲
醉語碧玉風標新燕又雙蘭心漸吐嘉期趁取花朝心
事轉迢迢但夢隨人遠心與山遥悞了芳音小窗斜日
對芭蕉
前調季叔房
櫻桃欲暖芭蕉乍綠柳梢風老鵝黃眼底天涯眉間心
上春光恁觧相妨新燕一雙雙問歸來冒雨直為花忙
一段黃昏隨他帶上小紗忩多情病酒誰行任風流
腸肚愛作情郎薄倖怎生英雄端的等閒悞了吳嬢空
令憶難忘恨燈花負夜月色欺廊夢斷棃雲峭寒風起
五更長
前調(早春)施紹莘
梅魂剛返柳思才蕩輕藍薄粉池塘整頓幅巾安排藤
杖春游巳費商量又挑動詩腸擬燒燈賽月刻燭催觴
煙暮風朝總教花月襯文章東軒密帳明牎有流蘇
帶緩錦瑟絃張椒酒餘杯釵旛壓鬢黃金小鴨添香私
祝賀檀郎願年年綠鬢酒聖花狂儂儘甘心典籌分燭
夜深忙
前調陸楫
江帆飛鷁汀莎沒鴈玉人方上皇州酒泛霞觴潮生煙
浦那堪淚灑蘋洲雲樹兩悠悠蓬窗迷岸草一任夷猶
羡爾詞源倒傾三峽楚天秋清時肻卧林丘看詩題
杏苑名徹宸旒朔月關心燕風刮耳誰云悔覓封侯壮
志奮吳鈎故園芳草合魚鳥含愁何日京塵夜酤清醑
瀉牀頭
角招
(雙調一百七字趙以夫自注梅詞云姜夔製角招徵招二曲余以角招賦梅古樂府有大小梅花皆)
(角聲也)
角招(梅)趙以夫
曉寒薄苔枝上翦成萬點冰萼暗香無處著立馬斷魂
晴雪籬落横溪略彴恨寄驛音書遼邈夢遶揚州東閣
風流舊日何郎想依然林壑離索引杯自酌相看冷
淡一笑人如削水雲寒漠漠底處羣仙飛來霜鶴芳姿
綽約正月滿瑶臺珠箔徙倚闌干寂寞盡分付許多愁
城頭角
女冠子
(又一體雙調一百七字)
女冠子康與之
火雲初布遲遲永日炎暑濃隂高樹黃鸝葉底羽毛學
整方調嬌語薰風時漸動峻閣池塘芰荷争吐畫梁紫
燕對對銜泥飛來又去想佳期容易成辜負共人人
同上畫樓斟香醑恨花無主卧象牀犀枕成何情緒有
時魂夢斷半窗殘月透簾穿戸去年今夜扇兒扇我情
人何處
惜黃花慢
(雙調一百七字)
惜黃花慢楊无咎
霽空如水襯落木墜紅遥山堆翠獨立閒階數聲蝉度
風前幾點雁横雲際巳凉天氣未寒時問好處一年誰
記笑聲裏摘得半釵金蕊來至横斜為插烏紗更揉
碎泛入金尊瓊蟻滿酌霞觴願人夀百千可奈此時情
味牛山何必獨沾衣對佳節惟應懽醉看睡起曉蝶也
愁花顇
大聖樂
(又一體雙調一百七字)
大聖樂(東園餞春)周密
嬌綠迷雲倦紅顰曉嫩晴芳樹漸午隂簾影移香燕語
夢回千點碧桃吹雨冷落錦衾歸後記前度蘭橈停翠
浦凭闌久漫凝竚鳳翹慵聽金縷留春問誰最苦奈
花自無言鶯自語對畫楼殘照東風吹遠天涯何許怕
折露條愁輕别更煙暝長亭啼杜宇垂楊晚但羅袖晴
沾飛絮
一萼紅
(雙調一百七字)
一萼紅(寄弁陽翁)李彭老
過薔薇正風暄雲澹春去未多時古岸停橈單衣試酒
滿眼芳草斜暉故人老經年賦别燈暈裏相對夜何其
泛剡清愁買花芳事一卷新詩流水孤航漸遠想家
山猿鶴喜見重歸北阜尋幽青津問釣多情楊柳依依
最難忘吟邊舊語數菖蒲老是來期幾夕相思蝶夢飛
遶蘋溪
前調尹濟翁
玉搔頭是何人敲折應為節秦謳棐几朱絃翦燈雪藕
幾回數盡更籌草草又一番春夢夢覺了風雨楚江秋
却恨閒身不如鴻雁飛過妝樓又是水枯山瘦歎廻
腸難貯萬斛新愁嬾復能歌那堪對酒物華冉冉都休
江上柳千絲萬縷惱亂人更忍凝眸猶怕月來弄影莫
上簾鈎
前調劉基
白蘋洲有蘆花似雪人在木蘭舟祖帳方開驪歌未闋
斜照半入江樓話不了纏綿意緒早歸鴻相喚落沙頭
紅蓼丹楓青煙碧草總為供愁此去幾時重見悵穠
華易謝零雨難收洛浦波空渭城柳盡欲飲還又廻眸
恨只恨無情海水趁歸風輙向西流畢竟難留一宵長
似三秋
望湘人
(雙調一百七字)
望湘人賀鑄
厭鶯聲到枕花氣動簾醉魂愁夢相半被惜餘熏帶驚
剩眼幾許傷春春晚淚竹痕鮮佩蘭香老湘天濃暖記
小江風月佳時屢約非煙游伴須信鸞絃易斷奈雲
和再鼓曲終人遠認羅韤無蹤舊處弄波清淺青翰棹
檥白蘋洲畔儘目臨皋飛觀不觧寄一字相思幸有歸
來雙燕
前調(詠塵)楊基
愛輕隨馬足深輾繡輪落花飛絮相和紫陌春晴東華
風暖拂拂嫩紅掀簸羅襪微生素衣曾染閒愁無那看
補巢燕子銜將細雨香泥重做誰向花前行過見金
蓮蹤跡尚留些箇無處覓佳音贏得兩眉低鎖茂宏何
事猶携紈扇却恐西風相涴且歸去綠樹隂中净掃青
苔高卧
選冠子
(一名過秦樓一名蘇武慢一名惜餘春亦名惜餘春慢雙調一百七字字數句法不齊亦有平韻者)
選冠子吕渭老
雨濕花房風斜燕子池閣晝長春晩檀盤戰象寶局鋪
棋籌畫未分還嬾誰念少年齒怯梅酸病疎霞盞正青
錢遮路綠絲明水倦尋歌扇空記得小閣題名紅牋
親製燈火夜深裁翦明眸似水妙語如絃不覺曉霜雞
喚聞道近來筝譜慵看金鋪長掩瘦一枝梅影回首江
南路遠
前調吕渭老
風約晴雲花乾宿霧簾幕萬家清曉青帘賽酒小塢藏
春冶葉豔枝相照羊駕小車笑逐遊人遠迷芳草更紅
英飛舞繡茵連接霧臺煙沼年少日細馬羢韀紅鞾
玉帶同指軟塵西笑珍珠戲擲彩筆搜竒不覺暮春鶯
老誰見這回霜點染衰事縈懷抱訴一春心事燕子周
遮來了
飛雪滿羣山
(又一體雙調一百八字亦名扁舟尋舊約)
飛雪滿羣山蔡伸
冰結金壺寒生羅幕夜闌霜月侵門翠筠敲竹疎梅弄
影數聲鴈過南雲酒醒欹粲枕愴然猶有殘妝淚痕繡
衾孤擁餘香未减猶是那時熏長記得扁舟尋舊約
聽小窗風雨燈火黃昏錦裀纔展瓊籖報曙寶釵又是
輕分黯然携手處倚朱箔愁凝黛顰夢回雲散山遥水
遠空斷魂
一萼紅
(又一體雙調一百八字)
一萼紅(人日登長沙定王臺)姜夔
古城隂有官梅幾許紅萼未宜簪池面冰膠墻腰雪老
雲意還又沈沈翠藤共閒穿徑竹漸笑語驚起卧沙禽
野老林泉故王臺榭呼喚登臨南去北來何事蕩湘
雲楚水目極傷心朱戸黏雞金盤簇燕空歎時序侵尋
記曾共西樓雅集想垂柳還裊萬絲金待得歸鞍到時
只怕春深
前調(石屋探梅)王沂孫
思飄飄擁仙姝獨步明月照蒼翹花候猶遲庭隂不埽
門掩山意蕭條抱芳恨佳人分薄似未許芳魄化春嬌
雨濕風慳霧輕波細湘夢迢迢誰伴碧尊雕俎歎瓊
肌皎皎綠鬢蕭蕭青鳳啼空玉龍舞夜遥睇河漢光搖
未須賦疎香淡影且同倚枯蘚聽吹簫聽久餘音欲絶
寒透鮫綃
前調(赤城山中題梅花卷)王沂孫
玉嬋娟甚春餘雪盡猶未跨青鸞䟱萼無香柔條獨秀
應恨流落人間記曾照黃昏淡月漸瘦影移上小闌干
一點清魂半枝寒色芳意斑斑重省嫩寒清曉過斷
橋流水問訊孤山冰骨微消塵衣不浣相見還誤輕攀
未須訝東南倦客掩鉛淚看了又重看故國吳天樹老
雨過風殘
前調(紅梅二首)王沂孫
占芳菲趁東風嫵媚重拂淡臙脂青鳳銜丹瓊奴試酒
驚換玉質冰姿甚春色江南太早有人怪和雪杏花飛
蘚佩蕭疎茜裙零亂山意霏霏空惹别愁無數照珊
瑚海影冷月枯枝吳豔離魂蜀妖浥淚孤負多少心期
歲寒事無人共省破丹霧應有鶴歸時可恨鮫綃碎翦
不寄相思
前調王沂孫
翦丹雲怕江皋路冷千疊護清芬彈淚綃单凝妝枕重
驚認消瘦冰魂為誰趁東風換色任綘雪飛滿綠羅裙
吳苑雙身蜀城高髻忽到柴門欲寄故人千里恨燕
支太薄寂寞春痕玉管難留金尊易泣幾度殘醉紛紛
漫重記羅浮夢覺步芳影如宿杏花村一樹珊瑚澹月
獨照黃昏
前調(初春懷舊)王沂孫
小庭深有蒼苔老樹風物似山林侵戸清寒捎池急雨
時聽飛過鳴禽埽荒逕殘梅似雪甚過了人日更多隂
壓酒人家試燈天氣相次登臨猶記舊遊亭館正垂
楊引縷嫩草抽簪羅帶同心泥金半臂花畔低唱輕斟
又争信風流一别念前事空惹恨沈沈野服山笻醉賞
不似如今
前調(紅梅)張炎
倚闌干問綠華何事偷餌九還丹浣錦溪邊餐霞竹裏
翠袖不倚天寒照芳樹晴光泛曉護么鳳無處認冰顔
露洗春腴風搖醉魄聽笛江南樹挂珊瑚冷月歎玉
奴妝褪仙掾詩慳漫覓花雲不同棃夢推篷恍記孤山
步夜雪前村問酒幾消凝把做杏花看得似古桃流水
不到人間
前調(弁陽翁)張炎
製荷衣傍山窗小隐雅志可閒時欵竹門深移花檻小
動人芳意菲菲怕冷落薲洲夜月想時將漁笛静中吹
塵外柴桑燈前兒女笑語忘歸分得煙霞數畝乍埽
苔尋徑撥葉通池放鶴幽情吟鶯歡事老去却願春遲
愛吾廬琴書自樂好襟懷初不要人知長日一簾芳草
一卷新詩
前調(束季博園池)張炎
檥孤篷正叢篁護碧流水曲池通傴偻穿巗紆盤尋徑
忽見倒影凌空擁一片花隂無地細看來猶占舊春風
勝事園林故家陶謝詩酒相逢眼底煙霞無數料神
仙即我何處崆峒清氣分來生香不斷洞戸自有雲封
認竒字摩挲峭石聚萬景只在此山中人倚虚闌喚鶴
月白千峰
前調劉天迪
擁孤衾正朔風凄緊氊帳夜驚寒春夢無凴秋期又悞
迢逓煙水雲山斷腸處黃茅瘴雨恨驄馬憔悴只空還
揉翠盟孤啼紅怨切暗老朱顔堪歎揚州十載甚倡
條冶葉不省春殘蔡琰悲笳昭君怨曲何預當日悲歡
漫贏得西鄰倦客空惆悵今古上眉端夢破梅花角聲
又報更闌
前調(紅梅)陶宗儀
水雲鄕又南枝逗暖綽約漢宫妝春豔濃分朱鉛淺試
翠袖獨倚修篁想應道東風料峭翦霞彩零亂補綃裳
勾漏尋真丹丘授訣傲睨冰霜畢竟孤標還在縱夭
桃繁杏難侣寒香瑪瑙坡頭珊瑚樹底江南别是春光
且莫倚高樓玉管怕輕盈飛去誤劉郎依舊小窗䟱影
淡月昏黃
前調錢繼章
步兵厨有籜冠而隐痛飲者誰乎思發花前人歸雁後
春山雪意平鋪漸漸見草廻沙暖正閒身生計厭樵漁
惬意除非調琴弄鶴壘石穿渠手把離騷一卷儘黃
昏排遣白日消磨高閣藏書矮軒僦竹清風時拂吾廬
還記取前身緱嶺謫文園今作老相如且趁䟱煙冷月
細嚼梅鬚
前調馮鼎位
過西村指青青楊柳又是一年春聞說橋頭回瀾漲綠
依前還遶朱門重來問麗人何處但滿院苔影鎖黃昏
回首東風半鈎凉月數點微雲却見新來燕子道今
朝海上争認羅裠此去經年飄零蹤跡知他宋玉誰鄰
最可憐樓臺日暮應幾番叫斷杜鵑魂空使萋萋芳草
為憶王孫
前調(又一體)無名氏
斷雲漏日青陽布漸入融和天氣糝綴夭桃金綻垂楊
妝點亭臺佳致曉露染風裁雨暈是牡丹偏稱化工美
向此際會未教一萼紅開鮮蕊迤邐漸成春意放秀
色妖豔天真難比粉惹蝶翅香上蜂鬚忍把芳心縈碎
争似便移歸深院將綠盖青幃護風日恁時節占斷與
偎紅倚翠
薄倖
(又一體雙調一百八字)
薄倖(憶故人)賀鑄
淡妝多態更滴滴頻廻盼睞便認得琴心先許欲綰合
歡雙帶記畫堂風月逢迎輕顰淺笑都無奈待翡翠屏
開芙蓉帳掩羞把香羅偷觧自過了燒燈夜都不見
踏青挑菜幾回凴雙燕丁寕深意往來翻恨重簾礙知
何時再正春濃酒暖人間晝永無聊賴懨懨睡起猶有
花梢日在
前調吕渭老
青樓春晚晝寂寂梳勻又嬾乍聽得鵶啼鶯哢惹起新
愁無限記年時偷擲春心花間隔霧遥相見便角枕題
詩寶釵貰酒共醉青苔深院怎忘得廻廊下携手處
花明月滿如今但暮雨蜂愁蝶恨小牎閒對芭蕉展却
誰拘管儘無言閒品秦筝淚滿參差鴈腰肢漸小心與
楊花共遠
前調韓元吉
送君南浦對煙柳青青萬縷更滿眼殘紅吹盡葉底黃
鸝自語甚動人多少離情樓頭水闊山無數記竹裏題
詩花邊載酒魂斷江干春暮都莫問功名事歎白髮
星星如許任雞鳴起舞鄕關何在凴高目盡孤鴻去漫
留君住趁酴醿香暖持杯且醉瑶臺路相思記取愁絶
西窗夜雨
前調毛幵
柳橋南畔駐騘馬尋春幾徧自見了生塵羅襪爾許嬌
波流盼為感郎松柏深心西陵巳約平生願記别袖頻
招斜門相送小立釵横鬢亂恨暗寫如蠶紙空目斷
高城人遠奈當時消息黃姑織女又成王謝堂前燕託
琴心怨怕嬌雲弱雨東風驀地輕吹散傷春病也狼籍
飛花滿院
前調沈端節
桂輪香滿送寒色輕風翦翦又還是幽窗人静梅影參
差初轉念少年辜負芳音多時不見文君面漫快瀉瓊
舟濃熏寶鴨終是心情差嬾漫就枕渾無寐更聽徹
天邊飛鴈任閒愁萬縷如何消遣繡衾空憶鴛鴦暖細
思量徧倚屏山挑盡琴心誰識相思怨休文瘦損陡覺
頻移帶眼
一寸金
(雙調一百八字)
一寸金周邦彦
州夾蒼崖下枕江山是城郭望海霞接日紅翻水面晴
風吹草青搖山脚波㬉鳬鷖作沙痕退夜潮正落疎林
外一點炊煙渡口參差正寥廓自歎勞生經年何事
京華信飄泊念渚蒲汀柳空歸閒夢風輪雨檝終辜前
約情景牽心眼流連處利名易薄廻頭謝冶葉倡條便
入漁釣樂
前調(秋感)吳文英
秋壓更長看見姮娥瘦如束正古花搖落寒蛩滿地參
梅吹老玉龍横笛霜被芙蓉宿紅錦透尚欺暗燭年年
記一種凄凉繡幌金圓桂香玉頑老情懷都無歡事
良宵愛幽獨歎畫圖難倣橘村砧思笠蓑有約蓴洲魚
屋心景凴誰語商絃重袖寒轉軸疎籬下試覓重陽醉
擘青露菊
前調(次周美成韻)陳允平
吾愛吾廬甬水東西半村郭試倚楼極目千山拱翠舟
横沙觜江迷城脚水滿蘋風作闌干外夕陽半落荒煙
暝幾點昏鴉野色青蕪自空廓浩歎飄蓬春江幾度
依依柳邊泊念水行雲宿棲遲羇旅鷗盟鷺伴歸來重
約滿室凝塵澹無心處宦情最薄何時遂釣笠耕蓑静
觀天地樂
傾杯樂
(又一體雙調一百八字)
傾杯樂柳永
水鄕天氣灑蒹葭露結寒生早客館更堪秋杪空階下
木葉飄零颯颯聲乾狂風亂埽當無緒人静酒初醒天
上征鴻知送誰家歸信穿雲悲叫蛩響幽牎風窺寒
硯一點銀釭閒照夢枕頻驚愁衾半擁萬里歸心悄悄
往事追思多少贏得空使方寸撓斷不成眠此夜厭厭
就中難曉
前調(又一體)柳永
金風淡蕩漸秋光老清宵永小院新晴天氣輕煙乍斂
皓月當軒練净對千里寒光念幽期阻當殘景早是多
愁多病那堪細把舊約前歡重省最苦碧雲信斷仙
鄕路杳歸鴻難倩每高歌強遣離懷奈慘咽翻成心耿
耿漏殘露冷空贏得悄悄無言愁緒終難整又是立盡
梧桐清影
前調(又一體)柳永
離宴殷勤蘭舟凝滯看看送行南浦情知道世上難使
皓月長圓彩雲鎮聚算人生悲莫悲於輕别最苦正歡
娛便分鴛侣淚流瓊臉棃花一枝春帶雨慘黛蛾盈
盈無緒共黯然銷魂重携纖手話别臨行再三問道君
須去頻耳畔低語知多少他日深盟平生丹素從今盡
把凴鱗羽
惜黃花慢
(又一體雙調一百八字)
惜黃花慢(吳江夜泊小飲)吳文英
送客吳皋正試霜夜冷楓落長橋望天不盡背城漸杳
離亭黯黯恨水迢迢翠香零落紅衣老暮愁鎖殘柳眉
梢念瘦腰沈郎舊日曾繫蘭橈仙人鳳咽瓊簫悵斷
魂送遠九辨難招醉鬟留盼小窗翦燭歌雲載恨飛上
銀霄素秋不觧隨船去敗紅趁一葉寒濤夢翠翹怨紅
斜過南譙
前調(菊)吳文英
粉靨金裳映繡屏認得舊日蕭嬢翠微高處故人帽底
一年最好偏是重陽避春祗怕春不遠傍幽徑偷理秋
妝殢醉鄕寸心似翦漂蕩愁觴潮腮笑入清霜鬭萬
花樣巧深染蜂黃露痕千點自憐舊色寒泉半掬百感
幽香鴈聲不到東籬畔滿城但風雨凄凉最斷腸夜深
怨蝶飛狂
前調(又一體菊)趙以夫
衆芳凋謝堪愛處老圃寒花幽野照眼如畫爛然滿地
金錢買斷金天無價古香逸韻似高人更野服黃冠瀟
灑向霜夜冷笑暖春桃李夭冶襟期問與誰同記往
昔獨自徘徊籬下采采盈把此時一段風流賴得白衣
陶寫而今為米負初心且細摘輕浮三雅沉醉也夢落
故園茅舍
泛清苕
(雙調一百八字一名濺羅裠一名感皇恩)
泛清苕張先
綠净無痕過曉霽清苕鏡裏遊人紅柱巧綵船穏當筵
主祕館詞臣吳娃勸飲韓娥唱競豔容左右皆春學為
行雨傍畫槳從教水濺羅裙溪煙混月黃昏漸楼臺
上下火影星分飛檻倚斗牛近響簫鼓遠破重雲歸軒
未至千家待掩半妝翠箔朱門衣香拂面扶醉䣃簮花
滿袖餘溫
御選歴代詩餘卷八十五
