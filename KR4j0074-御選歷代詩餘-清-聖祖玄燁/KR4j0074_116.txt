欽定四庫全書
御選歷代詩餘卷一百十六
司經局洗馬掌局事兼翰林院修撰加二級(臣)王奕清奉
旨校刊
詞話(宋三)
元祐時宗室能詞者衆如嗣濮王仲御瑶臺第一層詞
有云嶰管聲催人報道嫦娥步月来鳳燈鸞炬寒輕珠
箔光泛樓臺歡陪千官萬騎九霄人在五雲堆赭袍光
裏星毬宛轉花影徘徊又安定郡王令畤嘗夜過東坡
家飲梅花下曾有題會真記鳳棲梧云錦額重簾深幾
許只是低頭怕受他人顧強出嬌嗔無一語綘綃頻掩
酥胸素見聊復集(古今詞話)
趙德麟元祐中知行在大宗正事有蝶戀花詞云欲減
羅衣寒未去不捲珠簾人在深深處殘杏枝頭花幾
許啼紅正恨清明雨盡日水沉香一縷宿酒醒遲惱破
春情緒飛燕又將歸信悮小屏風上西江路(詞苑)
王直方詩話云白藕作花風巳秋不堪殘睡更回頭晚
雲帶雨歸飛急去作西窗一夜愁此趙德麟細君王氏
所作也德麟鰥居因見詩遂與之為姻則此詩乃二十
八字媒也德麟贈以小詞有臉薄難藏淚眉長易覺
愁之句人多稱之乃用香匳集中桃花臉薄難藏淚
柳葉眉長易覺愁之句耳(苕溪漁隠)
駙馬王晉卿樂府清麗幽遠工在江南諸賢季孟之間
(黃庭堅)
王晉卿歌姬名囀春鶯晉卿得罪外謫姬為密縣人所
得晉卿南還至汝隂道中聞歌聲曰此囀春鶯也訪之
果然賦詩云佳人巳屬沙吒利義士曾無古押衙有足
成之者云回首音塵兩沉絶春鶯休囀上林花尋復歸
晉卿晉卿有人月圓燭影搖紅花發沁園春諸調(西清詩話)
賀鑄東山樂府絶妙一世盛麗如游金張之堂妖冶如
攬嬙施之袪幽索如屈宋悲壯如蘇李(張文潛)
方回少為武弁以定力寺一絶句見賞王荆公知名當
世小詞有梅子黃時雨之句人呼為賀梅子方回寡髮
郭功甫指其髻曰此真賀梅子也(周紫芝)
方回小築在蘇之横塘有青玉案詞云凌波不過横塘
路但目送芳塵去錦瑟年華誰與度月臺花榭𤨏窗珠
戶惟有春知處碧雲冉冉蘅皋暮綵筆新題斷腸句
試問閒愁都幾許一川煙草滿城風絮梅子黃時雨黃山
谷贈以詩曰觧道江南腸斷句只今惟有賀方回其為
前軰推重如此(吴中紀聞)
宼莱公詩云杜鵑啼處血成花梅子黃時雨如霧世推
方回梅子黃時雨為絶唱蓋莱公語也(潘子真)
方回有鴈後歸詞云巧翦合歡羅勝子釵頭春意翩翩
豔歌淺笑拜嫣然願郎宜此酒行樂駐華年末至文園
多病客幽襟淒斷堪憐舊游夢掛碧雲邊人歸落鴈後
思發在花前山谷守當塗方回過焉人日席上作也調
本臨江仙山谷以方回用薛道衡詩易名鴈後歸云耳
(復齋漫錄)
方回眷一姝别久姝寄詩云獨倚危闌淚滿襟小園春
色嬾追尋深恩縱似丁香結難展芭蕉一寸心賀因賦
石州引詞先叙分别時景色後用所寄詩語有芭蕉不
展丁香結之句(能改齋漫錄)
詞句欲全篇皆好極為難得如賀方回淡黃楊柳帶棲
鴉之句寫景可謂造微入妙若其全篇皆不逮矣(苕溪漁隠)
天台陳子高元豐間名士吕安老帥建康辟為參議有
赤城詞(耆舊續聞)
子高菩薩蠻云幾處簸錢聲綠窗春夢輕謁金門云
檀炷繞窗燈背壁畫檐殘雨滴殊覺其香倩(盧祖皋)
子高詞格高麗晏周之流亞也(陳質夫)
王通叟元祐中官翰林宣仁謫之自號逐客詞名冠柳
其踏青一詞風流楚楚又不獨冠柳詞之上也(黃昇)
逐客詞風格不高以冠柳自名則可見矣(陳質齋)
王逐客冬景天香詞云霜瓦鴛鴦珠簾翡翠今年又是
寒早矮釘明窗窄開朱戶切莫亂教人到重隂不觧雲
共雪商量未了青帳垂氊要密錦縫放幃宜小呵梅弄
妝試巧繡羅襦瑞雲芝草共我語時同語笑時同笑巳
被金尊勸倒更唱個新詞故相惱儘道窮冬元来恁好
涪翁見而賞之且曰此曲一處所一物色無一不是嚴
冬蕭索之境但仔細詳味之略無半點酸寒憔悴之意
亦善於造語者矣(古今詞話)
王通叟少年游宦長安負不羇之才頗饒逸韻輦下欣
慕者衆後數年復至舊游多有存者仍寓意焉遂作感
皇恩一曲有長安重到人面依然似花好之句(古今詞話)
米元章與周熟仁試賜茶扵甘露寺作滿庭芳詞墨蹟
為世所重其警句云輕濤起香生玉麈雪濺紫甌圓推
為獨絶(㐮陽書畫考)
俞秀老弟清老名字見王介甫黃魯直集中詩詞傳世
雖少亦間見於文藴等編葉石林詩話誤以為揚州人
按魯直答清老寒夜三詩其一引牧羊金華山黃初平
事盖黃上世亦出金華也近覽智者草堂所藏張公詡
青溪圖有秀老手題臨江仙一闋後書金華俞紫芝不
知石林何以誤也此詞世少知者錄扵後弄水亭前千
萬景登臨不忍空回水輕墨淡寫蓬莱莫教世眼容易
洗塵埃收去雨昏都不見展時還似雲開先生高趣更
多才人人盡道小杜却重来(能改齋漫錄)
謝無逸常過黃州杏花村館題江神子詞於驛壁過者
傳寫索筆於驛卒卒苦之因以泥塗焉其為人所賞重
可知(復齋漫錄)
謝無逸花心動一詞句句用比方小雅鶴鳴篇體也(沈際飛)
無逸弟薖字幼槃有竹友詞云其減字木蘭花贈奕妓
宋瑶云風篁度曲倦倚銀屏初睡足清簟疎簾金鴨香
消嬾去添纖纖玉露風雹縦横飛鈿局頻歛雙蛾凝
竚無言密意多(古今詞話)
汪彦章舟行汴中見岸傍畫舫有映簾而觀者止見其
額作詞云小舟簾隙佳人半露梅妝額綠雲低映花如
刻恰似秋宵一半銀蟾白髻兒梢朵香紅扐鈿蟬隠隠
搖金碧春山秋水渾無迹不露牆頭些子真消息醉落
魄調也(苕溪漁隠)
王彦齡高才不羇為太原掾官嘗作青玉案望江南詞
以嘲帥與監司監司聞之大怒責之彦齡斂板向前曰
某居下位嘗恐被人讒只是曾填青玉案如何敢做望
江南請問馬初監時馬初監者適與彦齡竝坐惶恐亟
自辯訴既退尤彦齡曰某初不知何乃以某為証彦齡
笑曰乃借公趁韻幸勿多怪(軒渠錄)
李冠蝶戀花詞云遥夜亭皋閒信步才過清明漸覺傷
春暮數點雨聲風約住朦朧淡月雲来去張子野雲破
月来花弄影不如冠之朦朧淡月雲来去也(王安石)
徽宗天才甚高詩文之外尤工長短句嘗作探春令云
簾旌微動峭寒天氣龍池冰冸杏花笑吐香猶淺又
還是春將半清歌妙舞從頭按等芳時開宴記去年
對著東風曾許不負鶯花願又有聒龍謠臨江仙燕山
亭等篇皆清麗淒惋(能改齋漫錄)
宣和初雅樂新成八音告備因作徵招角招有曲名黃
河清慢者詞曰晴景初升風細細雲收天淡如洗望外
鳳凰城闕蔥蔥佳氣朝罷香煙滿袖侍臣報天顔有喜
夜来頻得封章大河徹底清泚君王夀與天齊馨香動
上穹頻降祥瑞大晟奏功六樂初調宫徵合殿薰風乍
轉萬花覆千官盡醉内家傳詔重開宴未央宫裏此詞
音調極韶美入大晟樂府天下無問遐邇大小雖偉男
髫女皆争唱之(鐵圍山叢談)
万俟雅言自號詞隠崇寧中充大晟府制撰與晁次膺
按月進詞其清明應制一詞尤佳即見棃花初帶夜月
海棠半含朝雨之詞也(古今詞話)
雅言之詞詞之聖者也發妙音於律吕之中運巧思於
斧鑿之外平而工和而雅比之刻琢句意以求精麗者
遠矣(花菴詞客)
周邦彦以進汴都賦得官徽廟時提舉大晟樂府每製
一詞名流輙為賡和東楚方千里樂安楊澤民全和之
或合為三英集行世(古今詞話)
美成詞摹寫物態曲盡其妙自題所居曰顧曲堂(強煥)
美成詞多用唐人詩句櫽括入律渾然天成長調尤善
鋪叙富豔精工詞人之甲乙也(陳質齋)
作詞當以清真集為主蓋美成最知音故下字用韻皆
有法度(沈伯時)
王都尉有憶故人詞云燭影搖紅向夜闌乍酒醒心情
嬾尊前誰為唱陽關離恨天涯遠無奈雲沉雨散凭闌
干東風淚眼海棠開後燕子来時黃花庭院徽宗喜其
詞意猶以為不盡宛轉遂令大晟樂府别撰腔周美成
增損其詞而以首句為名謂之燭影搖紅云芳臉勻紅
黛眉巧畫宫妝淺風流天付與精神全在嬌波眼早是
縈心可慣向尊前頻頻顧盼幾回相見見了還休爭如
不見燭影搖紅夜来飲散春宵短當時誰會唱陽關離
恨天涯遠争奈雲收雨散凭闌干東風淚滿海棠開後
燕子来時黃昏庭院(古今詞話)
周美成在姑蘇與營妓岳楚雲相戀後從京師過吴則
岳巳從人矣因飲太守蔡巒席上見其妺乃賦點絳唇
詞寄之云遼鶴歸来故人多少傷心事短書不寄魚
浪空千里憑仗桃根說與相思意愁無際舊時衣袂猶
有東風淚楚雲得詞感泣累日(夷堅志)
周美成詠梅調寄花犯云粉牆低梅花照眼依然舊風
味露㾗輕綴擬淨洗鉛華無限清麗去年勝賞曾孤
倚冰盤共宴喜更可惜雪中高士香篝熏素被今年對
花太匆匆相逢似有恨依依憔悴凝望久青苔上旋看
飛墜相將見脆圓薦酒人正在空江煙浪裏但夢想一
枝瀟灑黃昏斜照水此只咏梅花而紆徐反覆道盡二
年間事其詞尤圓美流轉如彈丸(黃昇)
美成為溧水令主簿之姬有色而慧每出侑酒美成為
風流子以寄意云新綠小池塘風簾動碎影舞斜陽羡
金屋去来舊時巢燕土花繚繞前度莓牆繡閣鳳幃深
幾許聽得理絲簧欲說又休慮乖芳性未歌先咽愁近
清觴遥知新妝了開朱戶應自待月西廂最苦夢魂今
宵不到伊行問甚時說與佳音密耗寄將秦鏡偷換韓
香天便教人霎時厮見何妨新綠待月皆主簿廳軒名
(揮塵錄)
美成至汴主角妓李師師家為賦洛陽春師師欲委身
而未能也一夕徽宗幸師師家美成倉卒不能出匿複
壁間遂製少年游以紀其事徽宗知而譴發之師師餞
送美成復作蘭陵王咏柳詞有長亭路年去歲来應折
柔條過千尺之句師師歸而歌之聞扵徽宗即留為大
晟府待制(耆舊續聞)
美成以待制提舉南京鴻慶宫自杭徙居睦州夢中作
瑞鶴仙一闋既覺猶能全記了不詳其所謂也未幾遇
方臘之亂欲還杭州舊居而道路兵戈巳滿僅得脫免
入錢塘門見杭人倉卒奔避如蜂屯蟻沸視落日在鼓
角樓檐間即詞中所謂斜陽映山落斂餘霞猶戀孤城
闌角者應矣舊居既不可往是日無處得食忽稠人中
有呼待制何往者乃鄉人之侍兒素所識也且曰日昃
必未食能舍車過酒家乎美成從之驚遽間連引數杯
腹枵頓觧則詞中所謂凌波步弱過短亭何用素約有
流鶯勸我重觧繡鞍緩引春酌之句應矣飲罷覺微醉
耳目惶惑不敢少留乃徑出城北江漲橋斷諸寺士女
巳盈滿不能駐足獨一小寺經閣偶無人遂宿其上即
詞中所謂不記歸時早暮上馬誰扶醒朱閣者應矣巳
聞兩浙盡為賊據因自計方領南京鴻慶宫有齋廳可
居乃挈家往焉則詞中所謂念西園巳是花深無地東
風何事又惡任流光過了歸来洞天自樂之句又應矣
美成生平好作樂府末年夢中得句而字字皆應豈偶
然哉(玉照新志)
姑蘇官妓蘇瓊行第九蔡元長過蘇州太守召佐飲元
長聞瓊能詞因命即席為之并限以九字為韻瓊即
獻詞曰韓愈文章蓋世謝安情性風流良辰美景在西
樓敢勸一卮芳酒記得南宫高選弟兄争占鼇頭金鑪
玉殿瑞煙浮高占甲科第九蓋元長奏名第九也(能改齋漫錄)
徐伸政和初以知音律為大常典樂所著青山樂府多
雜調惟二郎神一曲天下稱之詞云悶来彈鵲又攪碎
一簾花影漫試著春衫還思纖手熏徹金猊燼冷動是
愁端如何遣但怪得新来多病嗟舊日沈腰而今潘鬢
不堪臨鏡重省別時淚漬羅襟猶凝料為我懨懨日高
慵起長托春酲未醒鴈足不来馬蹄難去門掩一庭芳
景空竚立盡日闌干倚徧晝長人静(花菴詞客)
曺組咏梅詞皆有佳句其驀山溪云竹外一枝斜想佳
人天寒日暮用東坡竹外一枝斜更好句可謂入神其
好事近云一陣暗香飄處巳不勝愁絶亦何減孤山風
致(詞品)
元寵六舉不第著鐵硯篇自勵宣和中成進士有寵於
徽宗曾賞其如夢令風弄一枝花影及點絳脣暮山無
數歸鴈愁邊度句徽宗又手書眉峰碧詞問其出處真
蹟藏其家(松牎錄)
吕聖求在宋不甚著名而詞極工詞選載有望海潮醉
蓬莱撲蝴蝶近惜分釵薄倖選冠子百宜嬌豆葉黃鼓
笛慢詞調佳處不譲少游即東風第一枝咏梅亦何減
東坡之綠毛么鳳也但疑中興後不復有此等詞(楊慎)
聖求詞婉媚深窈視美成耆卿伯仲(黃昇)
李持正上元明月逐人来詞云星河明澹春来深淺紅
蓮正滿城開徧禁街行樂暗塵香拂面皓月隨人近遠
天半鼇山光動鳳樓西觀東風静珠簾不捲玉輦待歸
雲外聞絃管認得宫花影轉蘇子瞻見之曰好個皓月
隨人近遠(古今詞話)
蘇養直名伯固與東坡同族坡集中有送伯固兄還吴
詩其清江曲有屬玉雙飛水滿塘句當時盛傳詞亦工
如醉眠小塢黃茅店夢倚高城赤葉樓鷓鴣天之佳句
也(詞品)
何大圭小重山有玉船風動酒鱗紅句如雲錦月鈎奪
造化之巧(高恥庵)
宣和中宋齊愈為太學官徽宗召對曰卿文章新竒可
作梅詞進呈須是不經人道語齊愈立進眼兒媚云霏
霏疎影轉征鴻人語暗香中小橋斜度曲屏深院水月
濛濛人間不是藏春處玉笛曉霜空江南處處黃垂密
雨綠漲薰風徽宗稱善次日諭近臣曰宋齊愈梅詞非
惟不經人道且自開花說至結子黃熟并天氣亦言之
可謂盡致矣(宣和遺事)
夏均父宣和庚子遷祁陽酒官過浯臺愛其山水竒秀
謂非中州所有作減字木蘭花詞云江涵曉日蕩漾波
光搖槳入笑指浯溪漫叟雄文鎻翠微休嗟不偶歸到
中州何處有獨立風煙湘水浯臺緫接天(能改齋漫錄)
向子諲有梅花引戲代李師周作即所傳花如頰眉如
葉小時笑弄階前月是也又有席上贈侍兒輕輕殢人
嬌詞云白似雪花柔扵柳絮蝴蝶兒鎮長一處春風駘
蕩驀然吹去争得倩游絲半空惹住波上精神掌中
態度分明彩雲團做當年飛燕從今不數只恐是高唐
夢中神女(古今詞話)
薌林居士步趨蘇堂而嚌其胾者也(胡寅)
宣和壬寅蔡伸道與向伯恭同為大漕屬官向有詞云
憑書續斷腸蔡因感而作南鄉子云木落鴈南翔錦鯉
殷勤為渡江淚墨銀鈎相憶字成行滴損雲箋小鳳凰
陳事費思量回首煙波捲夕陽儘道憑書聊破恨難忘
及至書来更斷腸(古今詞話)
李邴少年日作漢宫春詞膾炙人口所謂問玉堂何似
茅舍疎籬者是也政和間自書省丁憂歸山東服終造
朝舉國無與立談者方悵悵無計時王黼為首相忽遣
人招至東閣開宴延之上坐出其家姬數十人皆絶色
也酒半羣唱是詞以侑觴大醉而歸數日有館閣之命
不數年遂入翰苑(玉照新志)
李漢老有美人書字一闋為雲龕集中之最纖麗者
調寄玉樓春云沉吟不語晴窗畔小字銀鈎題欲徧雲
情散亂未成篇花骨攲斜終帶軟重重說盡情和怨珍
重提攜常在眼暫時得近玉纖纖翻羡鏤金紅象管(古今)
(詞話)
劉一止有曉行喜遷鶯一闋即曉光催角聽宿鳥未驚
鄰雞先覺之詞也一時盛傳號劉曉行(陳質齋)
何文縝政和丙申進士第一靖康中盡節名臣也少時
會飲貴戚家侍兒惠柔慕公丰標觧帊為贈約牡丹時
再集何賦虞美人詞云分香帊子柔藍膩欲去殷勤惠
重来約在牡丹時只恐花枝相妬故開遲別来看盡閒
桃李日日闌干倚催花無計問東風夢作一雙蝴蝶遶
芳叢(樂府紀聞)
侯蒙少游場屋年三十有一始得鄉貢人以其年長貎
寢不之敬有輕薄子畫其形於紙鳶上引線放之蒙見
而大笑作臨江仙詞題其上曰未遇行藏誰肯信如今
方表名蹤無端良匠畫形容當風輕借力一舉入高空
才得吹嘘身漸穏只疑遠赴蟾宫雨餘時候夕陽紅幾
人平地上看我碧霄中竟一舉登第年未四十遂為執
政(夷堅志)
謝克家作憶君王詞云依依宫柳拂宫牆樓殿無人春
晝長燕子歸来依舊忙憶君王月照黃昏人斷腸語意
悲涼讀之使人墮淚真憂君憂國之語(鼠璞)
胡浩然在北宋時代氏籍俱未詳選詞家俱薄其聲口
庸俗然如元夕傳言玉女云豔妝初試把珠簾半揭嬌
羞向人手撚玉梅低說相逢長是上元佳節情致斐亹
亦人所不易到(草堂箋)
宣和間上元張燈許士女縱觀各賜酒一杯一女子竊
所飲金杯衛士見之押至御前女誦鷓鴣天云月滿蓬
壺燦爛燈與郎攜手至端門貪看鶴陣笙歌舉不覺鴛
鴦失却羣天漸曉感皇恩傳宣賜酒飲杯廵歸家恐被
翁姑責竊取金杯作照憑徽宗大喜以金杯賜之令衛
士送歸(宣和遺事)
陳東靖康間嘗飲扵京師酒樓有倡向座而歌東不之
顧乃去倚闌獨立歌望江南詞音調清越東不覺傾聽
視其衣服故敝時以手揭衣爬搔肌膚綽約如雪乃復
召使前再歌之其詞曰闌干曲紅颺繡簾旌花嫩不禁
纖手捻被風吹去意還驚眉黛蹙山青鏗鐵板閒引步
虚聲塵世無人知此曲却騎黃鶴上瑶京風冷月華清
東問何人所製曰上清蔡真人詞也歌罷得數錢即下
樓亟追之巳失所在矣(夷堅志)
波子山宿州獄掾也暱營妓張温卿於南京途次作剔
銀燈以憶之云一夜隋河風勁霜混水天如鏡古柳長
堤寒煙不起波上月流無影那堪嬾聽疎星外離鴻相
應須信情多是病酒到愁腸還醒數疊羅衾餘香未減
甚時枕鴛重竝教伊須更將蘭約見時先定(古今詞話)
僧仲殊本安州進士妻以藥毒之遂為僧時食蜜以觧
其毒東城呼為蜜殊每於禁煙時置酒待賓客謂之看
花局其填詞甚多小令為最小令中訴衷情為最(花菴詞客)
洪覺範善作小詞情思婉約似少游仲殊參寥皆不能
及(許顗)
洪覺範留南昌登秋屏閣望西山而有歸志賦浪淘沙
(冷齋夜話)
僧祖可字正平蘇伯固子與陳師道謝逸結江西詩社
其小重山詞最工吴虎臣曰正平工詩長短句尤佳何
世徒稱其詩也(東溪詞話)
朱晦菴曰本朝婦人能詞者惟李易安魏夫人二人而
巳黃玉林曰李易安魏夫人使在衣冠之列當與秦七
黃九争雄不徒擅名閨閣也(古今詞話)
李易安元宵永遇樂云落日鎔金暮雲合璧詞巳自工
緻至扵染柳煙輕吹梅笛怨春意知幾許氣象更好後
段云扵今憔悴風鬟霜鬢怕是夜間出去皆以尋常語
度入音律愈平淡愈精巧其聲聲慢云尋尋覓覓冷冷
清清淒淒慘慘戚戚乃公孫大娘舞劒手本朝非無能
詞之士從未有一氣下十四箇疊字者後疊又云到黃
昏點點滴滴又使疊字俱無斧鑿痕守著窗兒獨自怎
生得黑黑字不許第二人押婦人中有此竒筆真間氣
也(張正夫)
前輩稱易安綠肥紅瘦為佳句余謂寵柳嬌花語亦甚
竒俊前此未有能道之者(黃昇)
李易安以重陽醉花隂詞寄其夫趙明誠明誠歎絶苦
思求勝之廢寢食者三日得五十闋雜易安詞於中以
示友人陸德夫陸玩之再三謂只三句絶佳莫道不消
魂簾捲西風人比黃花瘦正易安詞也(嫏嬛記)
李清照有清露晨流新桐初引之句用世說入妙(詞品)
魏夫人曾子宣丞相内子有江城子捲珠簾諸曲膾炙
人口其尤雅正者則有菩薩蠻云溪山掩映斜陽裏樓
臺影動鴛鴦起隔岸兩三家出牆紅杏花綠楊堤下路
早晚溪邊去三見柳絮飛離人猶未歸深得國風卷耳
之遺(雅編)
宣和間有女子幼卿題詞陕府驛壁云極目楚天空雲
雨無蹤漫留遺恨鎻眉峰自是荷花開較晚辜負東風
客館歎飄蓬聚散匆匆揚鞭那忍驟花驄望斷斜陽人
不見滿袖啼紅蓋賣花聲也(能改齋漫錄)
御選歴代詩餘卷一百十六
