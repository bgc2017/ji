欽定四庫全書
御選歴代詩餘卷六十七目錄(一百字)
念奴嬌(上)
宋徽宗
蘇軾
黃庭堅
葛郯(三首)
周邦彦
沈公述
蔡伸(二首)
沈瀛
趙師俠(五首)
趙長卿(七首)
張綱
李彌遜
張元幹(二首)
曾覿(二首)
王自中
陸凝之
侯寘(二首)
辛棄疾(十首)
范成大(五首)
陳三聘(三首)
張孝祥(四首)
仲并
袁去華
劉克莊(二首)
吳琚
管鑑(二首)
張鎡(二首)
御選歴代詩餘卷六十七目錄
欽定四庫全書
御選歴代詩餘卷六十七(一百字)
司經局洗馬掌局事兼翰林院修撰加二級(臣)王奕清奉
旨校刊
念奴嬌(上)
(雙調一百字一名百字令一名壺中天慢或無慢字一名淮甸春一名百字謠一名湘月一名無俗)
(念一名慶長春一名千秋歲一名賽天香一名杏花天中間平仄句讀稍異然實同調也)
念奴嬌(弈)宋徽宗
雅懷素態向閒中天與風流標格綠瑣牎前湘簟展終
日風清人寂玉子聲乾紋楸色静星點連還直跳丸日
月算應局上銷得全似洛浦斜暉寒鵶游鷺亂點沙
汀磧妙算神機須信道國手都無勍敵玳席歡餘芸堂
香暖贏取專良夕桃源歸路爛柯應笑凡客
前調(中秋)蘇軾
憑高眺遠見長空萬里雲無留迹桂魄飛來光射處冷
浸一天秋碧玉宇瓊樓乘鸞來去人在清凉國江山如
畫望中煙樹歴歴我醉拍手狂歌舉杯邀月對影成
三客起舞徘徊風露下今夕不知何夕便欲乘風翻然
歸去何用騎鵬翼水晶宮裏一聲吹斷橫笛
前調黃庭堅
斷虹霽雨淨秋空山染修眉新綠桂影扶疎誰便道今
夕清輝不足萬里青天嫦娥何處駕此一輪玉寒光零
亂為誰偏照醽醁年少隨我追凉晩尋幽徑遶張園
森木醉倒金荷家萬里難得尊前相屬老子平生江南
江北最愛臨風曲孫郎微笑坐來聲噴霜竹
前調葛郯
馮夷微怒被鮫人水府織成綃縠何處飛來雙白鷺點
破一溪寒玉岸柳煙迷海棠酒困贏得春眠足凭闌搔
首為誰消遣愁目遥想居士牀頭竹渠新雨溜甕中
春醁不惜千金為客壽倒臥南山新綠晩月催歸春風
留住費盡紗籠燭恍疑仙洞夢遊天柱林屋
前調葛郯
陽關西路看垂楊客舍嫩浮波縠寶馬嘶風人漸遠隱
隱歌聲戛玉踏徧春山歸來高臥笑濯滄浪足孤鴻天
際斷霞搖曳心目香霧飛入壺中仙家九醖釀百花
醽醁一朵巫陽休悵望且看家山眉綠歌罷風生舞餘
花顫鳳髓飄紅燭瑶臺月冷夜歸斗挂銀屋
前調(詠杜菴畫屏)葛郯
蓬萊一島臥長煙千柳兩溪幽趣苜蓿盤中初日上不
把胾臑充俎和月栽松饒雲買石只此為家務倚楹清
嘯斷霞斜倚天暮聞道磊塊澆胸槎枒肝肺動筆端
風雨壁上瀟湘秋一幅影落荻花洲渚暗浦潮生寒磯
雪漲無復關塵慮此時漁父短蓑合在何處
前調周邦彦
醉魂乍醒聽一聲啼鳥幽齋岑寂淡日朦朧初破曉滿
眼嬌晴天色最惜香梅凌寒偷綻漏泄春消息池塘芳
草乂還淑景催逼因念舊日芳菲桃花永巷恰似初
相識荏苒時光因慣却覓雨尋雲蹤跡奈有離情瑶臺
月下回首頻思憶重愁疊恨萬般都在胸臆
前調沈公述
杏花過雨漸殘紅零落臙脂顔色流水飄香人漸遠難
托春心脈脈恨别王孫牆隂目斷手把青梅摘金鞍何
處綠楊依舊南陌消散雲雨須臾多情因甚有輕離
輕拆燕子千般爭解說些子伊家消息厚約深盟除非
重見見了方端的而今無奈寸腸千恨堆積
前調蔡伸
凌空寶觀乍登臨多少傷離情味淼淼煙波吴會遠極
目江淮無際檻外長江樓中紅袖澹蕩秋光裏一聲横
吹半灘鷗鷺驚起因念邃館香閨玉肌花貌有盈盈
仙子弄水題紅傳密意寶墨銀鈎曾寄淚粉香銷碧雲
路杳脈脈人千里一彎新月腸斷危闌獨倚
前調蔡伸
當年豪放况朋儕俱是一時英傑逸氣凌雲佳麗地獨
占春花秋月冶葉倡條尋芳選勝是處曾攀折昔遊如
夢鏡中空歎華髮邂逅萍梗相逢十年往事忍尊前
重說茂綠成隂春又晚誰解丁香千結寶瑟彈愁玉壺
敲怨觸目堪愁絶酒闌人静為君腸斷時節
前調沈瀛
郊原浩蕩正花光奪目動人春色白下長干佳麗最寒
食嬉遊人物露卷香輪風嘶寶騎雲表歌聲歇歸來燈
火不知斗柄西揭六代當日繁華幕天席地醉拍江
流窄遊女人人爭唱道緩緩踏青阡陌樂事何窮賞心
無限可恨年光廹須臾聚散人生眞信如客
前調趙師俠
漂流蹤跡趁春來還趁春光歸去九十韶華能幾許着
意留他不住䟎柳催花摧紅長翠多少風和雨蜂閒蝶
怨盡憑枝上鶯語歸櫂去去難留桃花浪煖綠漲迷
津浦回首重城天樣遠人在重城深處惜别愁分凝眸
有淚緫寄陽關句不堪腸斷恨隨江水東注
前調趙師俠
斜風疎雨正無聊情緒天涯寒食煙重雲嬌春爛漫却
得輕寒邀勒柳褪鵝黃池添鴨綠桃杏渾狼籍亂山深
處尚留些子春色海燕未便歸來踏青鬭草誰與同
尋覓杜宇多情芳樹裏只管聲聲歴歴似勸行人不如
及早作箇歸消息休教腸斷夢魂空費思憶
前調趙師俠
曉風清暑映湖光如練山光如染十里荷花香滿路飛
蓋斜敧妝面一葉扁舟數聲柔櫓陡覺紅塵遠六橋三
塔恍然圖畫中見因念當日三賢兩山佳處應也經
行徧詠月吟風無限句景物隨人俱顯賀監風流元眞
清致我亦情非淺漁蓑投老利名何用深羨
前調(賦茉莉)趙師俠
化工何意向天涯海嶠有花清絶縞袂綠裳無俗韻不
畏炎荒煩熱玉骨無塵冰姿有艷雅澹天然别眞香冶
態未饒紅紫春色底事流落江南水仙兄弟端自難
優劣瘴雨蠻煙魂夢遠寧識溪橋霜雪薝蔔同芳素馨
為伴百和清芬爇凄然風露夜凉香泛明月
前調趙師俠
枕山平遠記當年小閣牙牀曾展圍幅高深春晝永寂
寂重簾不捲櫂檥西湖人歸南陌酒暈紅生臉困來無
那玉肌小倚嬌軟堪恨身在天涯曲屏環枕此意何
由見想像高唐無夢到獨擁閒衾展轉物是人非山長
水闊觸處思量徧愁遮不斷夜闌依舊斜掩
前調(碧含笑)趙長卿
晚妝纔罷見櫳絲勻玉一團嬌秀趁得年光長是向金
谷無花時候不比鸎鸎不關燕燕不似章臺柳清凉無
汗雪肌瀟灑難偶好是斜月黃昏瑶階鈿砌百媚初
含酒惱殺多情香噴噴雙靨盈盈回首傾國傾城千金
莫惜蘭蕙應難友沈郎&KR0838;了為花一味銷瘦
前調趙長卿
據罏肅坐聽瓶笙别有天然宮徵紙帳屏山渾不俗寫
出江南煙水檠短燈青灰閒香軟所欠惟梅矣風飛無
定數聲時顫牎紙試問夜巳何其呼童起看月上東
牆未天外忽聞征鴈過還把音書來寄短笠埋煙輕蓑
鳴雨巳辦征軺計放教歸去故鄉江上魚美
前調(梅二首)趙長卿
蘭枯菊槁是返魂香入江南春早谷静林幽人不見夢
與棃花顚倒雪刻檀心玉勻豐頰妝趁嚴鐘曉海仙么
鳳綠衣何處飛遶竹外孤裊一枝古今解道只有東
坡老莫倚廣平心似鐵閒把珠璣揮埽桃李輿臺冰霜
賓客月地還凄悄暗香消盡和羹心事誰表
前調趙長卿
水邊籬落獨横枝冉冉風煙岑寂踏雪尋芳邨路遠竹
屋西頭遥識蕙草香銷小桃紅未醉眼驚春色離愁何
處斷腸無限陳迹顦顇素臉朱脣天寒日暮倚闌干
無力歲晚天涯驛使遠難寄江南消息自笑平生憐清
惜澹故國曾親植百花雖好問誰有恁標格
前調(客豫章秋雨懷歸)趙長卿
江城向曉被西風揉碎一天絲雨亂織離愁千萬縷多
少關心情緒促織鳴時木犀開後秋色還如許那堪飄
泊異鄉千里孤旅應想簾幕閒垂西樓東院齊把歸
期數記得臨岐收淚眼執手叮嚀言語白酒紅萸黃花
綠橘莫等閒辜負朱籠歸騎甚時先報鸚鵡
前調(秋日牡丹)趙長卿
花王有意念三秋寂寞凄凉天氣木落煙深山霧冷不
比尋常風味勒駕閒來柳蒲顦顇無限驚心事仙容香
艷儼然春盛標致雅態出格天姿風流醖藉羞殺巗
前桂寄語芙蓉臨水際莫騁芳顔妖麗一朵凭闌千花
退避惱得騷人醉等閒風雨更休僝僽容易
前調(梅影)趙長卿
銀蟾光滿弄餘輝冷浸江妃無力緩引柔條浮素蕊横
在閒牎虚壁染紙揮毫粉塗墨暈不似今端的天然造
化别呈清瘦蹤跡今夜翠葆堂深夢回風定因月才
相識先自離愁那更被曉角殘更催逼曙色將分輕隂
移盡過眼難尋覓江南圖上畫工應為描得
前調張綱
多情宋玉值西風搖落悲秋時節賴有幽芳深解意的
皪枝頭爭發欲語含羞斂容微笑心事如何說暗香時
度捲簾留伴霜月誰為賦寫仙姿揮毫落紙有尊前
詞客獨倚闌干須信道消得孤吟愁絶補闕騷經拾遺
香傳頓許居前列品題多謝一枝當為君折
前調李彌遜
風簾弄影正閒堂永晝香銷人寂軋軋鄰雞芳思亂愁
入回文新織燕蹴巢泥鶯喧庭柳好夢無蹤跡那堪春
事背人無計留得誰似愛酒南鄰岸巾坦腹醉踏西
山碧綵筆陽春傳鴈足催我飛觴浮白老去情懷憑君
試看鬢上秋霜色故園千里月華空照相憶
前調張元幹
寒綃素壁露華濃羣玉峰巒如洗明鏡池開秋水淨冷
浸一天空翠荷芰波生菰蒲風動驚起魚龍戲山河影
裏十分光照人世誰似老子癡頑匡牀欹坐自引壺
觴醉醉裏悲歌歌未徹屋角烏飛星墜對影三人停杯
一問誰解騎鯨意玉京何處翠樓空鎖十二
前調(己卯中秋和韻)張元幹
垂虹望極埽太虚纖翳明河翻雪一碧天光波萬頃湧
出廣寒宮闕好事浮家不辭百里俱載如花頰琴高雙
鯉鼎來同醉孤絶浩蕩今夕風煙人間天上别似尋
常月陶冶三高千古恨賞我中秋清節八十仙翁雅宜
圖畫寫取横江楫平生奇觀夢回猶竦毛髮
前調(月詞應制)曾覿
素飇漾碧看天衢穩送一輪明月翠水瀛壺人不到比
似世間秋别玉手瑶笙一時同色小按霓裳疊天津橋
上有人偷記新闋當日誰幻銀橋阿瞞兒戲一笑成
癡絶肯信羣仙高宴處移下水晶宮闕雲海塵清山河
影滿桂冷吹香雪何勞玉斧金甌千古無缺
前調曾覿
人生行樂算一春歡賞都来幾日綠暗紅稀春巳去贏
得星星頭白醉裏狂歌花前起舞&KR0838;罰金杯百淋漓宮
錦忍辜妖豔姿色須信殿得韶光祇愁花謝又作經
年别嫩紫嬌紅還解語應為主人留客月落烏啼酒闌
燭暗離緒傷吳越竹西歌吹不堪老去重憶
前調王自中
扁舟夜泛向子陵臺下偃帆收櫓水闊風搖舟不定依
約月華新吐細酌清泉痛澆塵臆喚起先生語當年綸
釣為誰高臥煙渚還念古往今來功名可共能幾人
光武一旦星文驚四海從此故人何許到底軒裳不如
蓑笠久矣心相與天低雲淡浩然吾欲高舉
前調(觀潮)陸凝之
遠山一帶遡晴空極目天涯浮白楓落鴉翻談笑處不
覺雲濤横席酒病方蘇睡魔猶殢一埽無留迹吳帆越
棹恍然飛上空碧長記草賦梁園凌雲筆勢倒三江
秋色對此驚心空悵望老作紅塵閒客別浦煙平小樓
人散回首千波寂西風埽霧為君重噴霜笛
前調(探梅)侯寘
山翁憨甚向尊前手撚一枝寒玉想見梅臺花更好一
片瓊田棲綠短轡輕輿大家同去取酒償醲馥元來春
晚萬苞空間黃竹休恨雪小雲嬌出羣風韻巳覺桃
花俗羯鼔聲高回笑臉怎得天公來促江上風平嶺南
人遠誰度梁州曲明朝酒醒但餘詩興天北
前調侯寘
滄浪萬頃厭塵纓手掬清流頻洗落日孤雲煙渚淨鷗
沒澄波心裏一舸横秋兩橈開浪霜竹醒煩耳蕭蕭風
露夢回月照船尾須信閒少忙多壺觴賦詠切莫辜
雲水乘興前溪溪又轉隱約歸帆天際紅蓼丹楓黃蘆
白竹緫勝春桃李浮丘何在與君共跨琴鯉
前調(戲贈善作墨梅者)辛棄疾
江南盡處墮玉京仙子絶塵英秀彩筆風流偏解寫姑
射冰姿清瘦笑殺春工細窺天巧妙絶應難有丹青圖
畫一時都愧凡陋還似籬落孤山嫩寒清曉祇欠香
黏袖淡泞輕盈誰付與弄粉調朱纖手疑是花神朅來
人去占得佳名久松篁佳韻倩君添做三友
前調(登建康賞心亭)辛棄疾
我來弔古上危樓贏得閒愁千斛虎踞龍盤何處是只
有江山滿目柳外斜陽水邊歸鳥隴上吹喬木片帆西
去一聲誰噴霜竹却憶安石風流東山歲晩淚落哀
箏曲兒輩功名都付與長日惟消棋局寶鏡難尋碧雲
將暮誰勸杯中綠江頭風怒朝來波浪翻屋
前調(西湖)辛棄疾
晚風吹雨戰新荷聲亂明珠蒼璧誰把香匳收寶鏡雲
錦周遭紅碧飛鳥翻空遊魚吹浪慣趁笙歌席坐中豪
氣看君一飲千石遥想處士風流鶴隨人去巳作飛
仙客茅舍疎籬今在否松竹巳非疇昔欲說當年望湖
樓下水與雲寬窄醉中休問斷腸桃葉消息
前調(韓南澗載酒過雲樓觀雪)辛棄疾
兔園舊賞悵遺蹤飛鳥千山都絶縞帶銀杯江上路惟
有南枝香别萬事新奇青山一夜對我頭先白倚巗千
樹玉龍飛上瓊闕莫惜霧鬢雲鬢試教騎鶴去約尊
前月自與詩翁磨凍硯看埽幽蘭新闋便擬明年人間
揮汗留踏層冰潔此君何事晚來曾為腰折
前調(賦雨巖)辛棄疾
近來何處有吾愁何處還知吾樂一點凄凉千古意獨
倚西風寥廓翦竹尋泉和雲種樹喚做眞閒確此心閒
處未應長藉丘壑休說往事皆非而今覺是且把清
尊酌醉裏不知誰是我非月非雲非鶴露冷松梢風高
桂子醉了還醒却北牎高臥莫教啼鳥驚著
前調(賦白牡丹)辛棄疾
對花何似似吳宮初教翠圍紅陣欲笑還愁羞不語惟
有傾城嬌韻翠蓋風流牙籖名字舊賞那堪省天香染
露曉來衣潤誰整最愛弄玉團酥就中一朵曾入揚
州詠華屋金盤人未醒燕子飛來春盡最憶當年沉香
亭北無限春風恨醉中休問夜深花睡香冷
前調辛棄疾
風狂雨横是邀勒園林幾多桃李待上層樓無氣力塵
滿闌干誰倚傍火添衣移香就枕莫捲朱簾起元宵過
也春寒猶自如此為問幾日新晴鳩鳴屋上鵲報簷
前喜揩拭老來詩句眼要看拍堤春水月下憑肩花邊
繫馬此興今休矣溪南酒賤光隂只在彈指
前調(為傅巖叟賦香月堂兩梅後復為賦家中四古梅)辛棄疾
是誰調護歲寒枝都把蒼苔封了茅舍疎籬江上路清
夜月高山小摸索應知曹劉沈謝何况霜天曉芬芳一
世料君長被花惱惆悵立馬行人一枝最愛竹外横
斜好我向東鄰曾醉後喚起詩家二老拄杖而今婆娑
雪裏又識商山皓請君置酒看渠與我傾倒
前調(書東流邨壁)辛棄疾
野塘花落又匆匆過了清明時節剗地東風欺客夢一
枕雲屏寒怯曲岸持觴垂楊繫馬此地曾輕别樓空人
去舊遊飛燕能說聞道綺陌東頭行人曾見簾底纖
纖月舊恨春江流不斷新恨雲山千疊料得明朝尊前
重見鏡裏花難折也應驚問近來多少華髮
前調(題梅)辛棄疾
疎疎淡淡問阿誰堪比太眞顔色笑殺東君虚占斷多
少朱朱白白雪裏温柔水邊明秀不借春工力骨清香
嫩迥然天與奇絶常記寶籞寒輕瑣牎睡起玉纖纖
輕摘漂泊天涯空瘦損猶有當年標格萬里風煙一溪
霜月未怕欺他得不如歸去閬風有箇人惜
前調范成大
水鄉霜落望西山一寸修眉横碧南浦潮生帆影去日
落天青江白萬里浮雲被風吹散又被風吹積尊前歌
罷滿空凝淡寒色人世會少離多都來名利似蠅頭
蟬翼贏得長亭車馬路千古羈愁如織我輩情鍾匆匆
相見一笑眞難得明年誰健夢魂飄蕩南北
前調范成大
十年舊事醉京花蜀酒萬葩千萼一棹歸來吳下看俯
仰心情今昨強倚雕闌羞簪雪鬢老恐花枝覺揩摩愁
眼霧中相對依約聞道家讌團圞光風轉夜月傍西
樓落打徹梁州春自遠不飲何時歡樂沾惹天香留連
國艷莫放燈前酌韤塵生處為君重賦河洛
前調范成大
雙峰疊嶂過天風海雨無邊空碧月姊年年應好在玉
闕瓊宮愁寂誰喚癡雲一杯未盡夜氣寒無色碧城凝
望高樓縹緲西北腸斷桂冷蟾宮佳期如夢又把闌
干拍霧鬢雲鬟相借問浮世幾回今夕圓缺晴隂古今
同恨我更長為客嬋娟明夜尊前誰念南陌
前調范成大
湖山如畫繫孤篷柳岸莫驚魚鳥料峭春寒花未徧先
共疎梅索笑一夢三年松風依舊蘿月何曾老鄰家相
問這回眞箇歸到綠鬢新點吳霜尊前強健不怕山
翁號賴有風流車馬客來覓香雲花島似我麤豪不通
姓字只要銀瓶倒奔名逐利亂帆誰在天表
前調范成大
吳波浮動看中流翻月半江金碧醉舞空明三萬頃不
管姮娥愁寂指點瓊樓憑虚有路鯨背横東極水雲飄
蕩欄干千丈無力家世回首滄洲煙波漁艇有鴟夷
仙跡一笑閒身遊物外來訪扁舟消息天上今宵人間
此地我是風前客濤生殘夜魚龍驚聽横笛
前調(和石湖三首)陳三聘
餘霞飛綺望長天頃刻雲容凝碧今夕江皋風力軟明
日波心頭白客舸東流語離深夜遣我新愁積春融花
麗定知天相行色别後一紙鄉書故人相問好趁秋
鴻翼空有佳人千點淚錦字機中曾織利鎖名韁古今
同是誰失知誰得來朝愁望舊樓何處西北
前調陳三聘
晴風麗日算東君拆徧梅心桃萼獨有名花開殿後一
笑嫣然如昨黃袂層旉霞冠高擁多態春才覺雨巾風
帽故人來趁花約好是羅綺添春香風環坐半醉金
釵落老去心情難似舊手撚花枝為樂麝馥縈愁妝光
凝恨莫惜金荷酌酒闌花睡夢魂重到京洛
前調陳三聘
水空高下望沉沉一色渾然蒼碧天籟不鳴凉有露金
氣橫秋寂寂玉宇瓊樓望中何處月到天中極御風歸
去不愁衣袂無力此夜飄泊孤篷短歌誰和自笑狂
蹤跡咫尺藍橋仙路遠窅窅雲英消息疎影婆娑恍然
身世我是尊前客一聲悽怨倚樓誰弄長笛
前調張孝祥
朔風吹雨送凄凉天意垂垂欲雪萬里南荒雲霧滿弱
水蓬萊相接凍合龍岡寒侵銅柱碧海冰澌結憑高一
笑問君何處炎熱家在楚尾吳頭歸期猶未對此驚
時節記得年時貂帽煖鐵馬千羣觀獵狐兔成車歌鐘
殷地歸踏層城月持杯且醉不須北望凄切
前調(洞庭)張孝祥
洞庭青草近中秋更無一點風色玉界瓊田三萬頃著
我扁舟一葉素月分輝銀河共影表裏俱澄澈怡然心
會妙處難與君說應念嶺海經年孤光自照肝肺皆
冰雪短髮蕭騷襟袖冷穩泛滄浪空闊盡挹西江細傾
北斗萬象為賓客扣舷一笑不知今夕何夕
前調張孝祥
海雲四斂太清樓極目一天秋色明月飛來雲霧盡城
郭山川歴歴良夜悠悠西風嫋嫋銀漢冰輪側雲霓三
弄廣寒宮殿長笛偏照紫府瑶臺香籠玉座翠靄迷
南北天上人間凝望處應有乘風歸客露滴金盤凉生
玉宇滿地新生白壺中清賞畫簷高掛虚碧
前調張孝祥
星沙初下望重湖遠水長雲漠漠一葉扁舟誰念我今
日天涯飄泊平楚南來大江東去處處風波惡吳中何
地滿懷俱是離索長記送我行時綠波亭上泣透青
羅薄檣燕低飛人去後依舊湘城簾幕不盡山川無窮
煙浪辜負秦樓約漁歌聲斷為君雙淚傾落
前調仲并
練江風静卧冰匳百尺朱欄飛入江遠浮天天在水水
滿半天雲濕白鳥明邊青山斷處眼冷江頭立月明潮
上葦間漁唱聲急幾度吹老蘋花野香無數欲寄應
難及天借詩人供醉眼尊俎一時收拾竹裏行廚花間
步障風雨生呼吸酒闌歌罷釣船先具蓑笠
前調(九日)袁去華
一番雨過一番凉秋入蒼崖青壁晝日多隂還又是重
九飄零江國瘦水粼粼長煙裊裊楓葉千林赤南山入
望為誰依舊佳色隨分綠酒黃花聮鑣飛蓋緫龍山
豪客人世高歌狂笑外擾擾于身何得短髮蕭蕭風吹
烏帽醉裏從敧側明年雖健未知何處相憶
前調(菊花)劉克莊
老夫白首尚兒嬉廢圃一番料理餐飲落英幷墜露重
把離騷拈起野豔幽香深黃淺白占斷西風裏飛來雙
蝶繞叢欲去還止嘗試銓次羣芳梅花差可伯仲之
間耳佛說諸天金色界未必莊嚴如此尚友靈均定交
元亮結好天隨子籬邊坡下一杯聊泛霜蕊
前調(木犀)劉克莊
繞籬尋菊菊猶遲舍北芙蓉渾未却是小山叢桂裏一
夜天香飄墜約束奴兵丁寧稚子莫埽青苔砌風高露
冷倚闌疑匪人世客有載酒過予朗吟招隱洗盡悲
秋意白髮長官窮似蝨剛被天公調戲徧地堆金滿空
雨粟不濟淵明事殘英賸馥明朝猶可同醉
前調(觀潮應制)吳琚
玉虹遥挂望青山隱隱有如一抹忽覺天風吹海立好
似春霆初發白馬凌空瓊鼇駕水日夜朝天闕飛龍舞
鳳鬱葱環拱吳越此景天下應無東南形勝偉觀眞
奇絶好是吳兒飛彩幟蹴就一江秋雪黃屋天臨水犀
雲擁看擊中流楫晚來波静海門飛上明月
前調(重九登金石臺)管鑑
登高作賦歎老來筆力多非年少古觀重遊秋色裏冷
怯西風吹帽千里江山一時人物迥出塵埃表危闌同
凭皎然玉樹相照惆悵紫菊紅萸年年簪髮應笑人
空老北闕西江君賜遠難得一枝來到莫話升沉且乘
閒暇贏得清尊倒飲酣歸暮浩歌聲振林杪
前調(冬日賞梅聞岑守得祠)管鑑
寒梢冰破問何人遠寄江南春色似是天憐為客久報
我春歸消息茅舍疎籬故園開處兩歲關山隔天涯重
見向人風味如昔誰念月底風前當時青鬢漸與花
顔白不恨一番花落早恨把年華虚擲嚼蕊含香攀條
覓句&KR0838;醉禁愁得酒醒還是夢魂數徧歸驛
前調(宜雨亭詠千葉海棠)張鎡
綠雲影裏把明霞織就千重文繡紫膩紅嬌扶不起好
是未開時候半怯春寒半宜晴色養得臙脂透小亭人
静嫩鶯啼破春晝猶記攜手芳隂一枝斜戴嬌艷雙
波秀小語輕憐花緫見爭得似花長久醉淺休歸夜深
同睡明日還相守免教春去斷腸空歎詩瘦
前調(登齊雲樓夜飲雙瑞堂)張鎡
東吳名勝有高樓直在浮雲齊處十二闌干邀遠望歴
歴斜陽煙樹香徑人稀屧廊山遶往事今何許一天和
氣為誰吹散疎雨知是蘭省星郎朱輪森戟與風光
為主暇日登攜多雅致容我追隨臨賦小宴重開晚寒
初勁還下危梯去燭華紅墜瑞堂猶按歌舞
御選歴代詩餘卷六十七
