欽定四庫全書
御選歴代詩餘卷三目錄(起三十五字至四十字)
定西番
温庭筠(三首)
韋莊(二首)
毛熙震
孫光憲
江城子
和凝(二首)
牛嶠
張泌
望江怨
牛嶠
范汭
西溪子(又一體)
李珣
毛文錫
連理枝
李白
何滿子
和凝
長相思
白居易(二首)
南唐李煜(二首)
馮延巳
歐陽修(二首)
周邦彦
万俟雅言(二首)
王灼
鄧肅
康與之
吕勝已
劉克莊(二首)
李石
陸游(二首)
張輯
黃機
黃昇(三首)
張炎
歐良(四首)
石孝友(三首)
趙溍
汪元量
袁正眞
王予可
王行
劉基(三首)
朱諫
張綖
李攀龍
吳子孝
葛一龍
王鳳嫺
顧若璞
沈靜專
江城子(又一體)
尹鶚
思帝鄉(又一體)
温庭筠
孫光憲
相見歡
薛昭藴
南唐李煜(二首)
毛滂
蔣子雲
辛棄疾(二首)
陸游
石孝友
康仲伯
陳逢辰
無名氏(二首)
王庭筠
元好問
劉鉉
楊愼
風光好
歐良
何滿子(又一體)
楊愼(二首)
江城子(又一體)
牛嶠
憶秦娥
毛滂(二首)
調笑令
孫光憲
毛滂(四首)
鄭僅(二首)
曾慥
無名氏
搗練子(又一體)
無名氏
望梅花
和凝
孫光憲
醉太平
劉過
戴復古
周密
孫惟信
李彭老
王夢應
顔奎
感恩多
牛嶠
薄命女
和凝
上行杯
孫光憲
感恩多(又一體)
牛嶠
春光好
和凝
抛毬樂(又一體)
馮延巳
和凝
李肩吾
蝴蝶兒
尹鶚
太平時
歐陽修
賀鑄(三首)
陸游
上林春令
楊无咎
昭君怨
蘇軾
秦觀
万俟雅言
韓駒
侯寘
辛棄疾
楊萬里
劉克莊(二首)
張鎡
劉光祖
鄭域
王從叔
馬洪
楊愼
陳繼儒
錢繼登
御選歴代詩餘卷三目錄
欽定四庫全書
御選歴代詩餘卷三(起三十五字至四十字)
司經局洗馬掌局事兼翰林院修撰加二級(臣)王奕清奉
旨校刊
定西番
(唐教坊曲名雙調三十五字)
定西番温庭筠
漢使昔年離别攀弱柳折寒梅上高臺千里玉關春
雪鴈來人不來羌笛一聲愁絶月徘徊
前調温庭筠
海燕欲飛調羽萱草綠杏花紅隔簾櫳雙鬢翠霞金
縷一枝春豔濃樓上月明三五瑣牎中
前調温庭筠
細雨曉鶯春晩人似玉柳如眉正相思羅幕翠簾初
捲鏡中花一枝腸斷塞門消息鴈來稀
前調韋莊
挑盡金燈紅燼人灼灼漏遲遲未眠時斜倚銀屏無
語閒愁上翠眉悶煞梧桐殘雨滴相思
前調韋莊
芳草叢生縷結花豔豔雨濛濛曉庭中塞遠久無音
問愁消鏡裏紅紫燕黃鸝獨自恨何窮
前調毛熙震
蒼翠濃陰滿院鶯對語蝶交飛戲薔薇斜日倚闌風
好餘香出繡衣未得玉郎消息幾時歸
前調孫光憲
雞禄山前遊騎邊草白朔天明馬蹄輕鵲面弓離短
韔彎來月欲成一隻鳴&KR1076;雲外曉鴻驚
江城子
(或作江神子一名水晶簾單調三十五字)
江城子和凝
竹裏風生月上門理秦箏對雲屏輕撥朱絃恐亂馬嘶
聲含恨含嬌獨自語今夜約太遲生
前調和凝
斗轉星移玉漏頻已三更對棲鶯歴歴花間似有馬蹄
聲含笑整衣開繡戶斜斂手下階迎
前調牛嶠
鵁鶄飛起郡城東碧江空半灘風越王宫殿蘋葉藕花
中簾捲水樓魚浪起千片雪雨濛濛
前調張泌
碧闌干外小中庭雨初晴曉鶯聲飛絮落花時節近清
明睡起捲簾無一事勻面了沒心情
望江怨
(單調三十五字第三第五第七句平仄互異)
望江怨牛嶠
東風急惜别花時手頻執羅幃愁獨入馬嘶殘雨春蕪
濕倚門立寄語薄情郎粉香和淚滴
前調范汭
蘭房曉絡緯繅絲聲未了一霎愁多少桐隂斜壓闌干
小人悄悄羅幕手慵開惟恐驚棲鳥
西溪子
(又一體單調三十五字)
西溪子李珣
金縷翠鈿浮動妝罷小牎圓夢日高時春已老人未到
滿地落花慵埽無語倚屏風泣殘紅
前調毛文錫
昨夜西溪遊賞芳樹奇花千樣鎖春光金樽滿聽絃管
嬌妓舞衫香暖不覺到斜暉馬䭾歸
連理枝
(單調三十五字宋詞俱加後疊又名為小桃紅)
連理枝李白
雪蓋宫樓閉羅幕昏金翠鬭壓闌干香心淡薄梅梢輕
倚噴寶猊香燼麝煙濃馥紅綃翠被
何滿子
(唐崔令欽教坊記作河滿然此調之始為滄州歌者何滿所作則當從何單調三十六字)
何滿子和凝
寫得魚箋無限其如花鎖春暉目斷巫山雲雨空教殘
夢依依却愛薰香小鴨羨他長在屏幃
長相思
(雙調三十六字有八句皆用韻者有後疊起句不用韻者有後疊另换一韻者梁陳樂府多取古詩)
(長相思三字作起句調名本此一名山漸青一名雙紅豆一名憶多嬌一名青山相送迎)
長相思白居易
深畫眉淺畫眉蟬鬢鬅鬙雲滿衣陽臺行雨回巫山
高巫山低暮雨瀟瀟郎不歸空房獨守時
前調白居易
汴水流泗水流流到瓜洲古渡頭吳山點點愁思悠
悠恨悠悠恨到歸時方始休月明人倚樓
前調南唐李煜
一重山兩重山山遠天高煙水寒相思楓葉丹菊花
開菊花殘塞鴈高飛人未還一簾風月閒
前調南唐李煜
雲一緺玉一梭淡淡衫兒薄薄羅輕顰雙黛螺秋風
多雨如和簾外芭蕉三兩窠夜長人奈何
前調馮延巳
紅滿枝綠滿枝宿雨厭厭睡起遲閒庭花影移憶歸
期數歸期夢見雖多相見稀相逢知幾時
前調歐陽修
蘋滿溪柳繞堤相送行人溪水西回時隴月低煙霏
霏雨凄凄重倚朱門聽馬嘶寒鴉相對飛
前調歐陽修
花似伊柳似伊花柳春來人别離低頭雙淚垂長江
東長江西兩岸鴛鴦兩處飛相逢知幾時
前調周邦彦
沙棠舟小棹遊池水澄澄人影浮錦鱗遲上鈎煙雲
愁簫鼓休再得來時已變秋欲歸須少留
前調(雨)万俟雅言
一聲聲一更更牎外芭蕉牎裏燈此時無限情夢難
成恨難平不道愁人不喜聽空階滴到明
前調(山驛)万俟雅言
短長亭古今情樓外凉蟾一暈生雨餘秋更清暮雲
平暮山横幾葉秋聲和鴈聲行人不要聽
前調王灼
來匆匆去匆匆短夢無憑春又空難隨郎馬蹤山重
重水重重飛絮流雲西復東音書何處通
前調鄧肅
一重溪兩重溪溪轉山迴路欲迷朱闌出翠微梅花
飛雪花飛醉卧幽亭不掩扉冷香尋夢歸
前調康與之
南高峰北高峰一片湖光煙靄中春來愁煞儂郎意
濃妾意濃油壁車輕郎馬騘相逢九里松
前調呂勝已
展顰娥抹流波並插玲瓏碧玉梭鬆分兩髻螺曉霜
和凍輕呵拍罷陽春白雪歌偎人春意多
前調(惜梅)劉克莊
寒相催暖相催催了開時催謝時丁寧花放遲角聲
吹笛聲吹吹了南枝吹北枝明朝成雪飛
前調(餞别)劉克莊
風瀟瀟雨瀟瀟相送津亭折柳條春愁不自聊煙迢
迢水迢迢準擬江邊駐畫橈舟人頻報潮
前調李石
花飛飛絮飛飛三月江南煙雨時樓臺春樹迷雙鶯
兒雙燕兒橋北橋南相對啼行人猶未歸
前調陸游
橋如虹水如空一葉飄然煙雨中天教稱放翁側船
篷使江風蠏舍參差漁市東到時聞暮鐘
前調陸游
暮山青暮霞明夢筆橋頭艇子横蘋風吹酒醒看潮
生看潮平小住西陵莫較程蓴絲初可烹
前調張輯
山無情水無情揚柳飛花春雨晴征衫長短亭擬行
行重行行行到江南第幾程江南山漸青
前調(蛾眉亭)黃機
東梁山西梁山占斷長江相對閒古今雙鬢斑天漫
漫水漫漫人事如潮多往還淺顰深恨間
前調黃昇
天悠悠水悠悠月印金樞曉未收笛聲人倚樓蘆花
秋蓼花秋催得吳霜點鬢稠香箋莫寄愁
前調黃昇
砧聲齊杵聲齊金井欄邊敗葉飛夜寒烏不棲風淒
淒露淒淒影轉梧桐月已西花冠牎外啼
前調黃昇
惜春歸愛春歸脫了羅衣著苧衣綠隂黃鳥啼酒醒
時夢醒時清簟疎簾一局棋丁東風馬兒
前調(贈别)張炎
去來心短長亭只隔中間一片雲不知何處尋悶還
顰恨還嗔同是天涯流落人此情煙水深
前調歐良
不思量又思量一點寒燈耿夜光鴛衾閒半牀雨聲
長漏聲長幾陣斜風搖紙牎如何不斷腸
前調歐良
雲垂垂雨霏霏祗恐今年花事遲不然孤負伊燕飛
飛柳依依有箇人人倚翠扉愁横雙黛眉
前調歐良
雨如絲柳如絲織出春來一段奇鶯梭來往飛酒如
池醉如泥遮莫教人有醒時雨晴都不知
前調歐良
燕成雙蝶成雙飛去飛來揚柳旁問伊因底狂綠紗
牎篆爐香午夢驚回書滿牀棋聲春晝長
前調石孝友
樹槎牙水交加冷豔疎疎瘦影斜幾枝梅放花天一
涯路三叉已是情多怨物華那堪更憶家
前調石孝友
紅依稀綠依稀寒勒花梢開較遲蝶魂空自迷怕人
疑使人疑人道閒愁緫未知歌眉因甚低
前調石孝友
蝶團飛鶯亂啼陌上花開人未歸碧臺歌舞稀月入
扉風滿帷坐到黃昏人靜時清愁人不知
前調(水仙)趙溍
金璞明玉璞明小小杯盤翠䄂擎滿將春色盛僊佩
鳴瓊佩鳴雪月花中過洞庭此時人獨清
前調(越上寄雪江)汪元量
吳山深越山深空谷佳人金玉音有誰知此心夜沉
沉漏沉沉閒却梅花一曲琴月高松竹林
前調(送汪水雲)(宋宫人)袁正眞
南高峰北高峰南北高峰雲淡濃湖山圖畫中采芙
蓉賞芙蓉小小紅船西復東相思無路通
前調王予可
風暖時雨晴時熏摺羅衣人未歸螓蛾愁欲飛枕瓊
霞鎖牎紗簾月樓空燕子家春風埽落花
前調王行
煙蒼蒼水茫茫閒訪幽人煙水鄉扁舟孤興長蒲含
霜柳含霜蒲柳蕭蕭青又黃水雲鷗鷺藏
前調劉基
桃花開李花開小白長紅越女腮春風巧翦裁蜂徘
徊蝶徘徊飲遍清香未肯回莫教飄綠苔
前調(嘉興道中)劉基
草青青麥青青草穗高低麥穗平黃花相間明山禽
鳴水禽鳴禽鳥與人同有情不堪聞此聲
前調劉基
晩風清晩雲輕雨意將成又不成斷霞天際明舊恨
盈新恨生立到樓頭河漢傾無人知此情
前調(天柱峰)朱諫
天宇高地軸遥一柱亭亭萬丈標青泥到紫霄斷巨
鼇立山椒日脚斜拖雲氣消僊宮倚碧寥
前調張綖
對青山愛青山山色參差雲霧間孤雲何處還泊沙
灣宿沙灣淅淅秋風江水寒繞船楓葉丹
前調李攀龍
秋風清秋月明秋雨梧桐枕上驚秋夢不分明秋蛩
吟秋鳥鳴秋鴈行行天際横秋思最關情
前調吳子孝
雨霏霏草離離花落江南燕子飛片時千萬思漏頻
移枕頻敧水遠山長無夢歸兩情應自知
前調葛一龍
風一邨雨一邨風雨蕭蕭獨閉門棃花也斷魂怕黃
昏已黃昏濕透春衫冷不禁啼㾗共酒㾗
前調(明媛)王鳳嫺
梧葉殘楓葉殘塞鴈頻過人未還沉吟獨倚闌憶鄉
關盼鄉關疊疊南雲山外山松梢日影寒
前調(明媛)顧若璞
梅子青豆子青飛絮飄飄撲短亭風褰羅䄂輕送芳
辰惜芳辰春事支離些箇情眉峰恨幾層
前調(明媛)沈靜專
春未盈蝶睡輕柳外東風吹恨生日長花氣清瘦魂
驚一聲鶯羈住愁魔不放行遙山翠半醒
江城子
(又一體單調三十六字)
江城子尹鶚
裙拖碧步飄香纖腰束素長鬢雲光拂面瓏璁膩玉碎
凝妝寶柱秦箏彈向晩絃促鴈更思量
思帝鄉
(又一體單調三十六字)
思帝鄉温庭筠
花花滿枝紅似霞羅䄂畫簾腸斷卓香車迴面共人閒
語戰篦金鳳斜惟有阮郎春盡不歸家
前調孫光憲
如何遣情情更多永日水堂簾下斂羞蛾六幅羅裙窣
地微行曳碧波看盡滿池疎雨打團荷
相見歡
(調始於唐宋人則名為烏夜啼又名憶眞孃又名憶眞妃又名月上瓜洲其名上西樓西樓子西樓)
(秋夜月者皆取南唐後主詞中字名調也雙調三十六字)
相見歡薛昭藴
羅𥜗繡袂香紅畫堂中細草平沙蕃馬小屏風卷羅
幕凭妝閣思無窮暮雨輕煙魂斷隔簾櫳
前調南唐李煜
林花謝了春紅太匆匆無奈朝來寒雨晚來風胭脂
淚相留醉幾時重自是人生長恨水長東
前調南唐李煜
無言獨上西樓月如鈎寂寞梧桐深院鎖清秋翦不
斷理還亂是離愁别是一般滋味在心頭
前調毛滂
十年湖海扁舟幾多愁白髮青燈今夜不宜秋中庭
樹空階雨思悠悠寂寞一生心事五更頭
前調蔣子雲
小桃落盡殘紅夜來風又是一番春事不從容翠屏
掩芳信斷轉愁濃可惜日長閒暇小簾櫳
前調(山行約友不至)辛棄疾
江頭醉倒山公月明中記得昨宵歸路笑兒童溪欲
轉山已斷兩三松一段可憐風月欠詩翁
前調辛棄疾
晚花露葉風條燕雙高行過長廊西畔小紅橋歌再
唱人再舞酒纔消更把一杯重勸摘櫻桃
前調陸游
江頭綠暗紅稀燕交飛忽到當年行處恨依依灑清
淚嘆人事與心違滿酌玉壺花露送春歸
前調石孝友
瀟湘雨打船篷别離中愁見拍天滄水攪天風留不
住終須去莫匆匆後夜一樽何處與誰同
前調康仲伯
匆匆一望關河聽離歌艇子急催雙槳下清波淋浪
醉闌干淚奈情何明日畫橋西畔暮雲多
前調陳逢辰
月痕未到朱扉送郎時暗裏一汪兒淚沒人知揾不
住收不聚被風吹吹作一天愁雨損花枝
前調無名氏
都無一點殘紅夜來風底事東君歸去太匆匆桃花
醉棃花淚緫成空斷送一年春在綠隂中
前調無名氏
一彎月挂危樓似藏鈎醉裏不知黃葉報新秋征鴻
斷歸雲亂遠峰愁愁見綠楊凝恨在江頭
前調王庭筠
淡煙疎雨新秋不禁愁記得青帘江上酒家樓人不
住花無語水空流只有一雙檣燕肯相留
前調(玉簪花)元好問
花中閒遠風流一枝秋只枉十分清瘦不禁愁人欲
去花無語更遲留記得玉人遺下玉搔頭
前調(石榴)劉鉉
垂楊影裏殘紅甚匆匆只有榴花全不怨東風暮雨
急曉霞濕綠玲瓏比似茜裙初染一般同
前調楊愼
雨來江漲波渾沒沙痕掩過竹橋莎徑到柴門孤煙
起干樹裏幾家邨牛背一聲長笛報黃昏
風光好
(此調作者甚少天機餘錦止載無名氏一闋今查係歐良作雙調三十六字)
風光好歐良
柳隂隂水沉沉風約雙鳬立不禁碧波心孤邨橋斷
人迷路舟横渡旋買邨醪淺淺斟更微吟
何滿子
(父一體單調三十七字)
何滿子楊愼
攲枕夢回春曉倚闌人在天涯迢遞關山千萬里佳期
水渺雲賒記得羅巾别淚愁看帶雨棃花
前調楊愼
鶗鴂催成綠雨鷓鴣啼破紅霞馬上韶華眞似夢惱人
春思交加記得曉妝臨鏡愁看映水桃花
江城子
(又一體單調三十七字)
江城子牛嶠
極浦煙銷水鳥飛離筵分手時送金卮渡口楊花狂雪
任風吹日暮空江波浪急芳草岸柳如絲
憶秦娥
(雙調三十七字調名始於唐李白此與李詞迥别蓋後人所度也)
憶秦娥毛滂
醉醉醉擊珊瑚碎花花先借春光與酒家夜寒我醉
誰扶我應抱瑶琴卧清清攬月吟風不用人
前調毛滂
夜夜夜了花朝也連忙指點銀瓶索酒嘗明朝花落
知多少莫把殘紅埽愁人一片花飛減却春
調笑令
(單調三十八字稱古調笑而别名轉應曲者止三十二字)
調笑令孫光憲
柳岸水清淺笑折荷花呼女伴盈盈日照新妝面水調
空傳幽怨扁舟日暮笑聲遠對此令人腸斷
前調(盼盼)毛滂
無力倚瑶瑟舞罷霓裳今幾日樓空雨小春寒逼鈿暈
羅衫煙色簾前歸燕看人立却趁落花飛入
前調(鶯鶯)毛滂
何處長安路不記牆東花拂樹瑤琴理罷霓裳譜依舊
月牎風戶薄情年少如飛絮夢逐玉環西去
前調(苕子)毛滂
芳草恨春老自是尋春來不早落花風起紅多少記得
一枝春小綠隂青子空相惱此恨平生懷抱
前調(泰娘)毛滂
香歇袂紅黦記立河橋花自折隼旟紺幰城西闕教妾
驚鴻回雪銅駝春夢空愁絶雲破碧江流月
前調(武陵)鄭僅
煙暖武陵晚洞裏春長花漫爛紅英滿地溪流淺漸聽
雲中雞犬劉郎迷路香風遠誤到蓬萊僊館
前調鄭僅
聲切恨難說千里潮平春浪闊梅風不解相思結忍送
落花飛雪多才一去芳音絶更對珠簾新月
前調(梅)曾慥
清友羣芳右萬槁紛披兹獨秀天寒月薄黃昏後縞袂
亭亭招手故山千樹連雲岫借問如今安否
前調(桃源集句)無名氏
相誤桃源路萬里蒼蒼煙水暮留君不住君須去秋月
春風閒度桃花零亂如紅雨人面不知何處
搗練子
(又一體雙調三十八字)
搗練子無名氏
林下路水邊亭凉吹水曲散餘酲小藤牀隨意横猶
記得舊時經翠荷閙雨做秋聲恁時節不堪聽
望梅花
(單調三十八字和凝作望梅花詞即以名調更有名望梅者乃解連環之别名與此無涉)
望梅花和凝
春草全無消息臘雪猶餘蹤跡越嶺寒枝香自拆冷豔
奇芳堪惜何事壽陽無處覓吹入誰家横笛
前調(又一體雙調)孫光憲
數枝開與短牆平見雪萼紅跗相映引起誰人邊塞情
簾外欲三更吹斷離愁月正明空聽隔江聲
醉太平
(一名醉思凡一名凌皮曲一名四字令雙調三十八字)
醉太平劉過
情高意眞眉長鬢青小樓明月調箏寫春風數聲思
君憶君魂牽夢縈翠綃香暖雲屏更那堪酒醒
前調戴復古
長亭短亭春風酒醒無端惹起離情有黃鸝數聲芙
蓉繡茵江山畫屏夢中昨夜分明悔先行一程
前調周密
眉消額黃春凝淚妝玉屏水暖微香聽蜂兒打牎箏
塵半牀綃痕半方愁心欲訴垂楊奈飛紅正忙
前調孫惟信
吹簫跨鸞香銷夜闌杏花樓上春殘繡羅衾半閒襟
寬帶寬千山萬山斷腸十二闌干更斜陽暮寒
前調李彭老
蘭湯晚凉鸞釵半妝紅巾膩雪吹香擘蓮房賭雙羅
紈素璫冰壺露牀月移花影西廂數流鶯過牆
前調王夢應
寒牎月晴寒梢露明一痕歸影燈青又分攜短亭衡
皋佩雲蒸溪酒春有誰勤說歸程是峰頭鴈聲
前調顔奎
茶邊水經琴邊鶴經小牎甲子初晴報梅花小春小
冠晉人小車洛人醉扶兒子門生指黃河解清
感恩多
(雙調三十九字)
感恩多牛嶠
兩條紅粉淚多少香閨意強攀桃李枝斂愁眉陌上
鶯啼蝶舞柳花飛柳花飛願得郎心憶家還早歸
薄命女
(一名長命女或加令字在唐樂府直是五言詩今斷以和凝詞為正格)
薄命女和凝
天欲曉宫漏穿花聲繚繞牎裏星光少冷霞寒侵帳
額殘月光沉樹杪夢斷錦帷空悄悄強起愁眉小
上行杯
(單調三十九字)
上行杯孫光憲
離棹逡廵欲動臨極浦故人相送去住心情知不共金
船滿捧綺羅愁絲管咽迥别帆影滅江浪如雪
感恩多
(又一體雙調四十字)
感恩多牛嶠
自從南浦别愁見丁香結近來情轉深憶鴛衾幾度
將書托煙鴈淚盈襟淚盈襟禮月求天願君知我心
春光好
(唐明皇擊鼓催花曲名春光好調名本此一名愁倚闌令雙調四十字)
春光好和凝
紗牎暖畫屏閒嚲雲鬟睡起四肢無力半春間玉指
翦裁羅勝金盤點綴酥山窺宋深心無限事小眉彎
抛毬樂
(又一體單調四十字)
抛毬樂馮延巳
霜積秋山萬樹紅倚巖樓上挂朱籠白雲天遠重重恨
黃葉煙深淅淅風髣髴凉州曲吹在誰家玉笛中
前調和凝
盡日登高興未殘紅樓人散月盤桓一鈎冷霧懸珠箔
滿面西風凭玉闌歸去須沉醉小院新池月乍寒
前調李肩吾
風罥蔫紅雨易晴病花中酒過清明綺牎幽夢亂於柳
羅䄂淚痕凝似餳冷地思量著春色三停早二停
蝴蝶兒
(起於唐張泌亦以起句為調名雙調四十字)
蝴蝶兒尹鶚
蝴蝶兒晚春時阿嬌初著淡黃衣倚牎學畫伊還似
花間見雙雙對對飛無端和淚濕胭脂惹教雙翅垂
太平時
(一名賀聖朝影一名添聲楊柳枝雙調四十字)
太平時歐陽修
白雪棃花紅粉桃露華高垂楊慢舞綠絲絛草如袍
風過小池輕浪起似江皋千金莫惜買香醪且陶陶
前調賀鑄
秋盡江南葉未凋晚雲高青山隱隱水迢迢接亭皋
二十四橋明月下弭蘭橈玉人何處教吹簫可憐宵
前調賀鑄
風緊雲輕欲變秋雨初收江城水路漫悠悠帶汀洲
正是客心孤迥處轉歸舟誰家紅䄂倚津樓替人愁
前調賀鑄
九曲池頭三月三柳毶毶香塵撲馬歕金銜涴春衫
苦筍鰣魚鄉味美夢江南閶門煙水曉風恬落歸帆
前調陸游
竹裏房櫳一徑深靜愔愔亂紅飛盡綠成隂有鳴禽
臨罷蘭亭無一事自修琴銅爐裊裊海南沉洗塵襟
上林春令
(或無令字雙調四十字)
上林春令楊旡咎
穠李天桃堆繡正暖日如薰芳酒少年未用稱遐壽
願來歲如今時候相將得意皇都同攜手上林春晝
昭君怨
(一名宴西園一名一痕沙他如昭君詞昭君歎等皆樂府舊名與填詞無涉平仄四換韻雙調四十)
(字)
昭君怨(送别)蘇軾
誰作桓伊三弄驚破綠牎幽夢新月與愁煙滿江天
欲去又還不去明日落花飛絮飛絮送行舟水東流
前調秦觀
隔葉乳鴉聲軟啼斷日斜隂轉楊柳小腰肢畫樓西
役損風流心眼眉上新愁無限極目送行雲此時情
前調(春望)万俟雅言
春到南樓雪盡驚動燈期花信小雨一番寒倚闌干
莫把闌干長倚一望幾重煙水何處是京華暮雲遮
前調(雪)韓駒
昨日樵邨漁浦今日瓊川銀渚山色捲簾看老峰巒
錦帳美人貪睡不覺天孫剪水驚問是楊花是蘆花
前調侯寘
晴日烘香花睡花豔浮杯人醉楊柳綠絲風水溶溶
留戀芳叢深處嬾上錦韀歸去待得牡丹開更同來
前調辛棄疾
長記瀟湘秋晩歌舞橘洲人散走馬月明中折芙蓉
今日西山南浦畫棟珠簾雲雨風景不爭多奈愁何
前調(荷雨)楊萬里
午夢扁舟花底香滿西湖煙水急雨打篷聲夢初驚
却是荷池跳雨散了眞珠還聚聚作水銀窩瀉清波
前調(牡丹)劉克莊
曾看洛陽舊譜只許姚黃獨步若比廣陵花太虧他
舊日豪家園圃今日荆榛滿路君莫說中州怕花愁
前調(瓊花)劉克莊
后土宫中標韻天上人間一本道號玉眞妃字瓊姬
我與花曾半面流落天涯重見莫把玉簫吹怕驚飛
前調(夜月)張鎡
月在碧虛中住人向亂荷中去花氣雜風凉滿船香
雲被歌聲搖動酒被詩情掇送醉裏卧花心擁紅衾
前調劉光祖
人在醉鄉居住記得舊曾來去疎雨聽芭蕉夢魂遥
惆悵柳煙何處目送落霞江浦明夜月當樓照人愁
前調(梅花)鄭域
道是花來春未道是雪來香異水外一枝斜野人家
冷淡竹籬茅舍富貴玉堂瓊榭兩地不同栽一般開
前調王從叔
門外春風幾度馬上行人何處休更卷珠簾草連天
立盡海棠花月飛到荼䕷香雪莫恨夢難成夢無憑
前調(題小景)馬洪
路遠危峰斜照瘦馬風塵衣帽此去向蕭關上長安
便坐紫騮花底只似黃粱夢裏三徑易生苔早歸來
前調楊愼
樓外東風到早染得柳條黃了低拂玉闌干怯春寒
正是困人時候午睡濃於中酒好夢是誰驚一聲鶯
前調陳繼儒
記得去年穀雨柳蘸鵝黃春水水上奏琵琶一痕沙
曲罷留儂歸去家在竹西溪住古樹挂藤花喫新茶
前調錢繼登
曾記曲欄高處縹緲眼波深注柳外笑吟聲打流鶯
月下棃香暗散雪後蘭芽肥綻更欲比妍華雨餘花
御選歴代詩餘卷三
