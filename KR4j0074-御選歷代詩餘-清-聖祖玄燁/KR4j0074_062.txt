欽定四庫全書
御選歴代詩餘卷六十二目錄(起九十六字至九十七字)
漢宫春(又一體)
張先
前調(又一體)
晁冲之
周紫芝(二首)
李邴
辛棄疾(六首)
京鏜
陸游(二首)
劉鎮
史達祖
方岳
吳文英(二首)
前調(又一體)
康與之
雨中花(又一體)
京鏜
前調(又一體)
無名氏
聲聲慢(又一體)
元好問
早梅香
無名氏
望雲間
趙可
醉蓬萊(又一體)
盧炳
前調(又一體)
王沂孫
雙雙燕
吳文英
鳳凰臺上憶吹簫(又一體)
晁補之
前調(又一體)
吳元可
前調(又一體)
沈懋德
劒氣近
袁去華
步月(又一體)
史逹祖
帝臺春(又一體)
李甲
熙州慢
張先
黃鶯兒
柳永
晁補之
王詵
粉蝶兒慢
周邦彦
采明珠
杜安世
倦尋芳
王雱
陽臺路
柳永
水調歌頭(又一體)
何夢桂
塞垣春
周邦彦
方千里
陳允平
八聲甘州(又一體)
柳永
蘇軾
晁補之(二首)
向子諲
葉夢得(二首)
朱雍
張鎡
辛棄疾(二首)
程垓
汪莘
趙希邁
吳文英(二首)
周密(二首)
張炎(六首)
趙文
張翥
張埜
陸釋麟
御選歴代詩餘卷六十二目錄
欽定四庫全書
御選歴代詩餘卷六十二(起九十六字至九十七字)
司經局洗馬掌局事兼翰林院修撰加二級(臣)王奕清奉
旨校刊
漢宮春
(又一體雙調九十六字一名慶千秋首句與換頭叶韻與否無定格也)
漢宮春(蠟梅)張先
紅粉苔牆透新春消息梅蕊先芳竒葩異卉漢家宮額
塗黃何人鬭巧運紫檀翦出蜂房應爲是中央正色東
君别與清香仙姿自稱霓裳更孤標俊格霏雪凌霜
黃昏院落爲誰密解羅囊銀瓶注水浸數枝小閣幽窗
春睡起纖條在手厭厭宿酒殘妝
前調(又一體)晁冲之
黯黯離懷向東門繫馬南浦移舟薰風亂飛燕子時下
輕鷗無情渭水問誰教日日東流常是送行人去後煙
波一晌離愁回首舊遊如夢記踏青殢飲拾翠狂遊
無端綵雲易散覆水難收風流未老&KR0838;千金重入揚州
應又似當年載酒依前名占青樓
前調周紫芝
秋意還深漸銀牀露冷梧葉風高嬋娟也應爲我羞照
霜毛流年老盡漫銀蟾冷浸香醪須盡把平生怨感一
時分付離騷傷心故人千里問隂晴何處還記今宵
樓高共誰同看玉桂煙梢南枝鵲繞歎此生飄轉江皋
須更約他年清照爲人常到寒霄
前調(題山谷反魂梅香)周紫芝
香滿箱籢看沈犀弄水濃麝含薰荀郎一時舊事盡屬
王孫殘膏賸馥須傾囊乞與蘭蓀金獸暖雲窗霧閣爲
人洗盡餘醺依稀雪梅風味似孤山盡處馬上煙邨
從來甲煎淺俗那忍重聞蘇臺燕寢下重幃深閉孤雲
都占得横斜亂影伴他月下黃昏
前調李邴
瀟灑江梅向竹梢疎處横兩三枝東風也不愛惜雪壓
霜欺無情燕子怕春寒輕失花期惟是有南來塞鴈年
年長見開時清淺小谿如練問玉堂何似茅舍疎籬
傷心故人去後冷落新詩微雲澹月對孤芳分付伊誰
空自倚清香未減風流不在人知
前調(立春)辛棄疾
春已歸來看美人頭上裊裊春幡無端風雨未肯收盡
餘寒年時燕子料今宵夢到西園渾未辦黃柑薦酒更
傳青韭堆盤却笑東風從此便熏梅染柳更沒些閒
閒時又來鏡裏轉變朱顔清愁不斷問何人會解連環
生怕見花開花落朝來塞鴈先還
前調(即事)辛棄疾
行李谿頭有釣車茶具曲几團蒲兒童認得前度過者
籃輿時時照影甚此身徧滿江湖悵野老行歌不住定
堪與語難呼一自東籬搖落問淵明歲晩心賞何如
梅花政自不惡曾有詩無知翁止酒待重教蓮社人沽
空悵望風流已矣江山特地愁余
前調(會稽蓬萊閣)辛棄疾
秦望山頭看亂雲急雨倒立江湖不知雲者爲雨雨者
雲乎長空萬里被西風變滅須臾回首聽月明天籟人
間萬竅號呼誰向若邪溪上倩美人西去麋鹿姑蘇
至今故國人望一舸歸歟歲云暮矣問何不鼓瑟吹竽
君不見王亭謝館冷煙寒樹啼烏
前調(會稽秋風亭)辛棄疾
亭上秋風記去年嫋嫋曾到吾廬山河舉目雖異風景
非殊功成者去覺團扇便與人疎吹不斷斜陽依舊茫
茫禹跡都無千古茂林猶在甚風流章句解擬相如
只今木落江冷渺渺愁余故人書報莫因循忘却蓴鱸
誰念我新凉燈火一編太史公書
前調(荅李兼善提舉和章)辛棄疾
心似孤僧更茂林修竹山上精廬維摩定自非病誰遣
文殊白頭自惜歎相逢語密情疎傾蓋處論心一語只
今還有公無最喜陽春妙句被西風吹墮金玉鏗如
夜來歸夢江上父老歡余荻花深處喚兒童吹火烹鱸
歸去也絶交何必更修山巨源書
前調(答吳子似總幹和章)辛棄疾
達則青雲便玉堂金馬窮則茅廬逍遥小大自適鵬鷃
何殊君如星斗燦中天密密疎疎荒草外自憐螢火清
光暫有還無千古季鷹猶在向松江道我問訊何如
白頭愛山不去翁定嗔余人生謾爾豈食魚必膾之鱸
還自笑君詩頻覺胸中萬卷藏書
前調(上元前一日立春)京鏜
暖律初回又燒燈市井賣酒樓臺誰將星移萬點月滿
千街輕車細馬隘通衢蹴起塵埃今歲好土牛作伴挽
留春色同來不是天公省事要一時壯觀特地安排
何妨綵樓鼓吹綺席尊罍良宵勝景語邦人莫惜徘徊
休教我癡頑不去年年爛醉金釵
前調(張園賞海棠)陸游
浪迹人間喜聞猿楚峽學劒秦川虚舟汎然不繫萬里
江天朱顔綠鬢作紅塵無事神仙何妨在鶯花酒裏行
歌閒送流年休笑放慵狂眼看閒坊深院多少嬋娟
燕宮海棠夜宴花覆金船如椽畫燭酒闌時百炬吹煙
憑寄語京華舊侶幅巾莫換貂蟬
前調(自南鄭來成都作)陸游
羽箭雕弓憶呼鷹古壘截虎平川吹笳暮歸野帳雪壓
青氊淋漓醉墨看龍蛇飛落蠻牋人誤許詩情將略一
時才氣超然何事又作南來看重陽藥市元夕燈山
花時萬人樂處敧帽垂鞭聞歌感舊尚時時流涕尊前
君記取封侯事在功名不信由天
前調(鄭賀守席上懷舊)劉鎮
日軟風柔望暖江連島晴綠平川尋芳拾蕊勝伴陌上
鮮妍玉騘歸路記青門曾墮吟鞭人去後庭花弄影一
簾香月娟娟追念舊游何在歎佳期虚度錦瑟華年
博山夜來燼冷誰換沉煙屏幃半掩奈夢雲不到愁邊
春易老相思無據閒情分付魚牋
前調(代友寄情)史達祖
花隔東垣詠燕臺秀句結帶謀歡匆匆舊盟有限飛夢
重關南塘夜月照湘琴别鶴孤鸞天便遣清愁易長春
衣常恁香寒唐昌故宫何許頓翦霞裁霧擺落塵緣
一聲步虚婉婉雲駐天壇凄凉故里想香車不到人間
羞再見東陽帶眼教人依舊思凡
前調(探梅)方岳
問訊何郎怎春風未到却月横枝當年東閣詩興天豈
吾欺雲寒歲晩便相逢已負深期須說與秋崖歸也留
香更待何時家住江南煙雨想疎花開徧野竹笆籬
遥憐水邊石上煞欠渠詩月臺雪甕肯相從捨我其誰
應自歎生來孤峭此心却有天知
前調(牡丹)吳文英
花姥來時帶天香國豔羞掩名姝日長半嬌半困宿酒
微蘇沉香檻北比人間風異煙殊春恨重盤雲墜髻碧
花翻唾瓊盂洛苑舊移仙譜向吳娃深館曾奉歡娛
猩脣露紅未洗客鬢霜鋪蘭池沁壁過西園重載雙壺
休謾道花扶人醉醉花却要人扶
前調(夀梅津)吳文英
名壓年芳倚竹根新影獨照清漪千年禹梁蘚碧重發
南枝冰凝素質遣凡桃羞濯塵姿寒正峭東風似海香
浮夜雪春霏練鵲錦袍仙使有青娥傳夢月轉參移
逋山傍鸎繫馬玉翦新辭宮妝鏡裏笑人間花訊都遲
春未了紅鹽薦鼎江南煙雨黃時
前調(又一體夕慈寧殿元)康與之
雲海沉沉峭寒收建章雪殘鳷鵲華燈照夜萬井禁城
行樂春隨鬢影映參差柳絲梅萼丹禁杳鼇峰對聳三
山上通寥廓春衫繡羅香薄步金蓮影下三千綽約
冰輪桂滿晧色冷侵樓閣霓裳帝樂奏昇平天風吹落
留鳳輦通宵宴賞莫放漏聲閒却
雨中花
(又一體雙調九十六字或加慢字)
雨中花京鏜
玉局祠前銅壺閣畔錦城藥市爭奇正紫萸綴席黃菊
浮巵巷陌連鑣並轡樓臺吹竹彈絲登高望遠一年好
景九日佳期自憐行客猶對佳賓留連豈是貪癡誰
會得心馳北闕興寄東籬惜別未催鷁首追歡且醉蛾
眉明年此會他鄉今日總是相思
前調(又一體)無名氏
事往人翻還似暮峽歸雲壠上流泉奈向分圓鏡已斷
么絃長記酒闌歌罷難忘月夕花前相攜手處瓊樓朱
戶觸目依然從來慣共繡幃羅帳鎮效比翼文鴛誰
念我而今清夜常是孤眠入戶不知飛絮傍懷爭及爐
煙這回去也一生心事爲你縈牽
聲聲慢
(又一體雙調九十六字)
聲聲慢元好問
林間鷄犬江上邨墟扁舟處處經過袖裏新詩買斷古
木滄波山中一花一草也留教老子婆娑任人笑風雲
氣少兒女情多不待求田問舍被朝吟暮醉慣得蹉
跎百尺高樓更問平地如何朝來斜風細雨喜紅塵不
到漁蓑一尊酒喚元龍來聽浩歌
早梅香
(雙調九十六字)
早梅香(本意)無名氏
北帝收威又探得早梅漏春消息粉蕊瓊苞擬將臙脂
輕染顔色素質盈盈終不許雪霜欺得奈化工偏宜賦
與夀陽妝飾獨自逞冰姿比夭桃繁杏殊別爲報山
翁逢此有花尊前且須攀折醉賞吟戀莫孤負好天風
月恐笛聲悲紛紛便似亂飛香雪
望雲間
(一名望海潮雙調九十六字)
望雲間(代州南樓)趙可
雲朔南陲全趙寳符河山襟帶名藩有朱樓縹緲千雉
回旋雲度飛狐絶險天圍紫塞高寒弔興亡遺跡咫尺
西陵煙樹蒼然時移事改極目春心不堪獨倚危闌
惟是年年飛鴈霜雪知還樓上四時長好人生一世誰
閒故人有酒一尊高興不減東山
醉蓬萊
(又一體雙調九十六字)
醉蓬萊(上南安太守)盧炳
正春回紫陌瑞靄飛浮暖風輕扇晧月初圓覺嚴城寒
淺綵結鼇山紗籠銀燭與花爭豔午夜融和紅蓮萬頃
一齊開徧訟簡民熙使君行樂簇擁朱輪旌旗輝煥
鼎沸笙歌遏行雲不散咫尺泥封促朝天陛侍玉皇香
案來歲元宵龍燈影裏金杯宜勸
前調(又一體歸故山)王沂孫
埽西風門逕黃葉凋零白雲蕭散柳換枯隂賦歸來何
晚爽氣霏霏翠蛾眉嫵聊慰登臨眼故國如塵故人如
夢登高還嬾數點寒英爲誰零落楚魄難招暮寒堪
攬步屐荒籬誰念幽芳遠一室秋燈一庭秋雨一聲秋
鴈試引芳尊不知消得幾多依黯
雙雙燕
(雙調九十六字宋史達祖作詠燕詞即名其調曰雙雙燕此詞少二字又後人所損也)
雙雙燕(本意)吳文英
小桃謝後雙雙燕飛來幾家庭戸輕煙曉暝湘水暮雲
遥度簾外餘寒未捲共斜入紅樓深處相將占得雕梁
似約韶光留住堪舉翩翩翠羽楊柳岸泥香半和梅
雨落花風軟戲從亂紅飛舞多少呢喃意緒盡日向流
鶯分訴還過短牆誰會千言萬語
鳳凰臺上憶吹簫
(又一體雙調九十六字)
鳳凰臺上憶吹簫(羊山迎次膺)晁補之
千里相思况無百里何妨暮往朝還又正是梅初澹泞
禽未緜蠻陌上相逢緩轡風細細雲日斑斑新晴好得
意未妨行盡青山應攜後房小妓來爲我盈盈對舞
花間便&KR0838;了松醪翠滿蜜炬紅殘誰信輕鞍射虎清世
裏曾共人閒都休說簾外久春寒
前調(又一體)吳元可
更不成愁何曾是醉豆花雨後輕隂似此心情自可多
了閒吟秋在西樓西畔秋較淺不似情深夜來月爲誰
瘦小塵鏡羞臨彈箏舊家伴侶記鴈啼秋水下指成
音聽未穏當時自誤又况如今那是柔腸易斷人間事
獨此難禁雕籠近數聲別似春禽
前調(又一體雨重陽)(風)沈懋德
每遇重陽嘗攜佳客東郊逐隊登高看碧空雲靜鴈陣
蕭蕭著帽丹楓數點催好句試共推敲又何必雙攜紅
袖醉盡醇醪飄颻今年風雨偏當落帽日阻却征軺
聊自弄柔翰擬答人嘲幸有東籬黃菊獨永我今夕今
朝任從他茱萸紅滿雨裏笑吾曹
劒氣近
(雙調九十六字)
劒氣近袁去華
夜來雨願倩得東風吹住海棠正妖嬈處且留取悄庭
戶試細聽鶯啼燕語分明共人愁緒怕春去佳樹翠
隂初轉午重簾未捲乍睡起寂寞看風絮偷彈清淚寄
煙波見江頭故人爲言憔悴如許彩牋無數去却寒暄
到了渾無定據斷腸落日千山暮
步月
(又一體雙調九十六字)
步月(本意)史達祖
翦柳章臺問梅東閣醉中攜手初歸逗香簾下璀璨縷
金衣正依約冰絲射眼更荏苒蟾玉西飛輕塵外雙鴛
細蹙誰賦洛濱妃霏霏紅霧繞步搖共鬢影吹入花
圍管絃將散人靜燭龍稀泥私語香櫻乍破怕夜寒羅
韤先知歸來也相偎未肯入重幃
帝臺春
(又一體雙調九十六字)
帝臺春李甲
芳草碧色萋萋徧南陌暖絮亂紅也知人春愁無力憶
得盈盈拾翠侣共攜賞鳳城寒食到今來海角逢春天
涯爲客愁旋釋還似織淚暗拭又偷滴漫倚徧危闌
儘黃昏也只是暮雲凝碧&KR0838;則而今已&KR0838;了忘則怎生
便忘得又還問鱗鴻試重尋消息
熙州慢
(雙調九十六字)
熙州慢(贈述古)張先
武林鄉占第一湖山詠畫爭巧鷲石飛來倚翠樓煙靄
清猿啼曉况值禁垣師帥惠政流入歡謠朝暮萬景寒
潮弄月亂峰回照天使尋春不早併行樂免有花愁
花笑持酒更聽紅兒肉聲長調瀟湘故人未歸但目送
遊雲孤鳥際天杪離情盡寄芳草
黃鶯兒
(雙調九十六字)
黃鶯兒(本意)柳永
園林晴晝誰爲主暖律潜催幽谷暄和黃鸝翩翩乍遷
芳樹觀露濕縷金衣葉映如簧語曉來枝上緜蠻似把
芳心深意低訴無據乍出暖煙來又趁遊蜂去恣狂
蹤跡兩兩相呼終朝霧吟風舞當上苑柳濃時別館花
深處此際海燕偏饒都把韶光與
前調晁補之
南園佳致偏宜暑兩兩三三脩竹新笋初齊猗猗過簷
侵戶聽亂颭芰荷風細灑梧桐雨午餘簾影參差遠林
蟬聲幽夢殘處凝竚既往盡成空暫遇何曾住算人
間事豈足追思依依夢中情緒觀數點茗浮花一縷香
盈炷怪來人道陶潜做得羲皇侣
前調王詵
多情春意花時節北圃人來傳說江梅依稀芳姿數枝
新發誇嫩臉著臙脂膩骨凝香雪問伊還記年時正好
相看因甚輕別情切往事散浮雲舊恨成華髮算伊
空對綺檻雕闌孜孜望人攀折愁未見苦思量待見重
端疊願與永效高唐雲雨芳菲月
粉蝶兒慢
(雙調九十六字)
粉蝶兒慢周邦彦
宿霧藏春餘寒帶雨占得羣芳開晚豔初弄秀倚東風
嬌嬾隔葉黃鸝傳好音喚入深叢中探數枝新比昨朝
又早紅稀香淺眷戀重來倚檻當韶華未可輕辜雙
眼賞心隨分樂有清尊檀板每歲嬉遊能幾日莫使一
聲歌欠忍因循片花飛又成春減
采明珠
(雙調九十六字)
采明珠杜安世
雨乍收小院塵消雲澹天高露冷坐看月華生射玉樓
清瑩蟋蟀鳴金井下簾幃悄悄空階敗葉墜風惹動閒
愁千端萬緒難整秋夜永凉天迥可不念光景嗟薄
命倏忽少年忍教孤另燈閃紅牎影步迴廊嬾入香閨
暗落珠滿面誰人知我爲伊成病
倦尋芳
(雙調九十六字)
倦尋芳王雱
露晞向曉簾幕風輕小院閒晝翠徑鶯來驚下亂紅鋪
繡倚危樓登高榭海棠著雨臙脂透算韶華又因循過
了清明時候倦遊讌風光滿目好景良辰誰共攜手
恨被榆錢買斷兩眉長鬭憶得高陽人散後落花流水
仍依舊這情懷對東風盡成消瘦
陽臺路
(雙調九十六字)
陽臺路柳永
楚天晚墜冷風敗葉疎紅零亂冒征塵匹馬區區愁見
水遥山遠追念年時正恁鳳幃倚香偎煖嬉遊慣又豈
知前歡雲雨分散此際空勞回首望京洛難收淚眼
暮煙衰草算暗鎖路岐無限今宵又依前寄宿甚處葦
邨山館寒燈半夜厭厭憑何消遣
水調歌頭
(又一體雙調九十六字)
水調歌頭何夢桂
對千峰未曉聽西風吹角下譙樓擁貔貅千騎旌&KR1242;十
里送客芳洲曾是燈棋月柝贊畫坐青油折盡長亭柳
莫繫行舟憶昔相逢何處看飛鴻雪跡休更回頭百
年心事長逐水東流願君如遊龍萬里我如雲終泊此
林丘相思夢明年鴈到尚訊南州
塞垣春
(雙調九十六字)
塞垣春周邦彦
暮色平分野傍葦岸征帆卸煙深極浦樹藏孤館秋景
如畫漸別離氣味難禁也更物象供瀟灑念多才渾衰
減一懷幽恨難寫追念綺牎人天然自風韻閒雅竟
夕起相思謾嗟怨遥夜又還將兩袖珠淚沉吟向寂寥
寒燈下玉骨爲多感瘦來無一把
前調(次周美成韻)方千里
四遠天垂野向晚景雕鞍卸吳藍滴草塞緜飛柳風物
堪書對雨收霧霽初晴也正陌上煙光灑聽黃鸝啼紅
樹短長音調如寫懷抱幾多愁年時趁歡會幽雅盡
日足相思奈春晝難夜念征塵堆滿襟袖那堪更獨遊
花隂下一別鬢毛減鏡中霜滿把
前調(次周美成韻)陳允平
草碧鋪横野帶晚色吟鞍卸煙葭露葦滿汀鷗鷺人在
圖畫漸一聲鴈過南樓也更細雨時飄灑念徽容都消
瘦謾將紈素描寫臨鏡理殘妝依然是京兆柔雅落
葉感秋聲啼螀歎凉夜對黃花共說憔悴相思夢頓醒
西牎下兩腕玉跳脱素纖慳半把
八聲甘州
(又一體雙調九十七字)
八聲甘州柳永
對蕭蕭暮雨灑江天一番洗清秋漸霜風凄緊關河冷
落殘照當樓是處紅衰綠減苒苒物華休惟有長江水
無語東流不忍登高臨遠望故鄉渺渺歸思難收歎
年來蹤跡何事苦淹留想佳人妝樓長望誤幾回天際
識歸舟爭知我倚闌干處正恁凝眸
前調蘇軾
有情風萬里卷潮來無情送潮歸問錢塘江上西興浦
口幾度斜暉不用思量今古俯仰昔人非誰似東坡老
白首忘機記取西湖西畔正暮山好處空翠煙霏算
詩人相得如我與君稀約他年東還海道願謝公雅志
莫相違西州路不應回首爲我沾衣
前調(揚州次東坡錢塘韻)晁補之
謂東坡未老賦歸來天未遣公歸向西湖兩處秋波一
種飛靄澄暉又擁竹西歌吹僧老木蘭非一笑千秋事
浮世危機應倚平山欄檻是醉翁飲處江雨霏霏送
孤鴻相接今古眼中稀念平生相從江海任飄蓬不遣
此心違登臨事更何須惜吹帽淋衣
前調(歴下立春)晁補之
謂東風定是海東來海上最春先乍微陽破臘梅心已
省柳意都還雪後南山聳翠平野欲生煙記得相逢日
如上林邊莫歎春光易老算今年春老還有明年歎
人生難得常好是朱顔有随軒金釵十二爲醉嬌一曲
踏珠筵功名事算何如此花下尊前
前調(中秋前數夕久雨方晴)向子諲
恨中秋多雨及晴時追賞且探先縱玉鈎初上冰輪未
正無恙嬋娟飲客不來自酌對影亦清妍任笑薌林老
雪鬢霜顔好在章江西畔有凌雲玉笋空翠相連嬾
﨑嶇林麓則窈窕溪邊自斷此生休問願願甕中長有
酒如泉人世間是誰得似月下尊前
前調葉夢得
問浮家泛宅自元真去後有誰來漫煙波千頃雲峰倒
影空翠成堆可是溪山無主佳處且徘徊暮雨捲晴野
落照天開老去餘生江海伴遠公香火猶有宗雷便
何妨元亮攜酒間相陪寄清談芒鞵笻杖更盡驅風月
入尊罍江邨路我歌君和莫棹船回
前調(正月二日作)葉夢得
又新正過了問東風消息幾時來笑春工多思留連底
事猶未輕回應爲瑶刀裁翦容易惜花開試向湖邊望
幾處寒梅好是綠莎新徑剩安排芳意特地重栽便
從今追賞莫遣暫停杯有千株深紅淺白倩緩歌急管
特相催憑看取暖煙細靄先到高臺
前調(梅)朱雍
聽琤琤漏永洗銀林梅蕊半寒收正蟾輝舒粉雲容縷
色切近妝樓人在東風竚立悄悄獨凝眸多少横斜影
縈繞江流只有清香暗度墮髻簮珥玉曾賦清游認
瑶車冰轍佳致肯延留指蓬山丹砂初轉望滄溟羽珮
一同舟仙娥許酒澠與我消盡春愁
前調(中秋)張鎡
歎流光迅景百年間能醉幾中秋正凄蛩響砌驚烏翻
樹煙澹蘋洲誰喚金輪出海不帶一雲浮纔上青林頂
俄轉朱樓人老歡情已減料素娥信我不爲閒愁念
幾番清夢常是故鄉留倩風前數聲横管叫玉鸞騎向
碧空遊誰能顧黍炊榮利蟻戰仇讐
前調(夀建康帥胡長文給事)辛棄疾
把江山好處付公來金陵帝王州想今年燕子依然認
得王謝風流只用平時尊俎彈壓萬貔貅依舊鈞天夢
玉殿東頭看取黃金横帶是明年準擬丞相封侯有
紅梅新唱香陣卷温柔且畫堂通宵一醉待從今更數
八千秋公知否邦人香火夜半纔收
前調(夜讀李廣傳寄友)辛棄疾
故將軍飲罷夜歸來長亭解雕鞍恨灞陵醉尉匆匆未
識桃李無言射虎山横一騎裂石響驚弦落魄封侯事
歲晚田園誰向桑麻杜曲要短衣匹馬移住南山看
風流慷慨談笑過殘年漢開邊功名萬里甚當時健者
也曾閒紗牎外斜風細雨一陣輕寒
前調程垓
問東君既解遣花開不合放花飛念春風枝上一分花
減一半春歸忍見千紅萬紫容易漲桃溪花自随流水
無計追随不忍憑高南望記舊時行處芳意菲菲歎
年來春減花與故人非縱使梁園賦猶在奈長卿老去
亦何爲空搔首亂雲堆裏立盡斜暉
前調汪莘
惜餘春蛺蝶引春來杜鵑趣春歸算何如桃李渾無言
說開落忘機多謝黃鸝舊友相逐落花飛芳草連天遠
愁殺斜暉誰向西湖南畔問亭臺在否花木應非看
孤山山下誰說隠君扉想錢塘春遊依舊到棃花寒食
隘舟磯尋常事不須惆悵暮雨沾衣
前調(竹西懷古)趙希邁
寒雲飛萬里一番秋一番攪離懷向隋堤躍馬前時柳
色今度蒿萊錦䌫殘香在否枉被白鷗猜千古揚州夢
一覺庭槐歌吹竹西難問&KR0838;菊邊醉著吟寄天涯指
紅樓蹤跡茅屋染蒼苔幾傷心橋東片月趁夜潮流恨
入秦淮潮回處引西風恨又渡江來
前調(遊靈巖)吳文英
渺空煙四遠是何年青天墜長星幻蒼崖雲樹名娃金
屋殘霸宫城箭涇酸風射眼膩水染花腥時靸雙鴛響
廊葉秋聲宫裏吳王沉醉倩五湖倦客獨釣醒醒問
蒼天無語華髮奈山青水涵空闌干高處送飛鴉斜日
落漁汀連呼酒上琴臺去秋與雲平
前調(姑蘇臺和韻)吳文英
步晴霞倒影洗閒愁深杯灩風漪望越來清淺吳歈杳
靄江鴈初飛輦路凌空花蔭粉冷濯妝池歌舞煙霄頂
落景沉暉別是青紅闌檻對女牆山色碧澹空眉問
當時遊鹿應笑古臺非有誰招扁舟漁隠但寄情西子
却題詩閒風月暗消磨盡浪打鷗磯
前調(燈夕寄二隠)周密
漸萋萋芳草綠江南輕暉弄春容記少年遊處簫聲巷
陌燈影簾櫳月暖烘爐戲鼔十里步香紅攲枕聽新雨
往事朦朧還是春江夢曉怕等閒愁見鴈影西東喜
故人好在水驛寄詩筒數芳程漸催花信送歸帆知第
幾番風空吟想梅花千樹人在其中
前調(題疎寮圖)周密
信山隂道上景多竒仙翁幻吟壺愛一丘一壑一花一
草窈窕枝疎染就春雲五色更種玉千株咳唾騷香在
四壁驪珠曲折冷紅幽翠涉流花澗淨步月堂虚羡
風流魚鳥來往賀家湖認秦鬟越妝窺鏡倚斜陽人在
會稽圖圖多賞池香洗硯山秀藏書
前調張炎
倚危樓一笛翠屏空萬里見天心度野光清峭晴峰湧
日冷石生雲簾捲小亭虚院無地不花隂徑曲知何處
春水泠泠嘯傲柴桑影裏且怡顔莫問誰古誰今任
燕留鷗住聊復慰幽情愛吾廬點塵難到好林泉都付
與閒人還知否元來卜隠不在山深
前調(寄李筠房)張炎
望娟娟一水隠芙蓉幾被暮雲遮正凭高送目西風斷
鴈殘月平沙未覺丹楓盡老搖落已堪嗟無避秋聲處
愁滿天涯一自盟鷗別後甚酒瓢詩錦輕誤年華諒
荷衣初暖不忍負煙霞記前度翦燈一笑再相逢知在
那人家空山遠白雲休贈只贈梅花
前調張炎
記當年紫曲戲分花簾影最深深聽惺愡語笑香尋古
字譜搯新聲散盡黃金歌舞那處著春情夢醒方知夢
夢豈無憑幾點別餘清淚盡化作妝樓斷雨殘雲指
梢頭舊恨豆䓻結同心都休問北來南去但依依同是
可憐人還飄泊何時尊酒却說如今
前調(陸起潜皆山樓)張炎
俯長空不占洞庭波山拔地形高對扶疎古木浮圖倒
影勢壓雄濤門掩翠微僧院應有月明敲物換堂安在
斷碣閒抛不識廬山真面是誰將此屋突兀林㘭上
層臺回首萬境入詩豪響天心數聲長嘯任清風吹頂
髮蕭騷凭闌久青琴何處獨立瓊瑶
前調張炎
聽江湖夜雨十年燈孤影尚中洲對荒凉茂苑吟情渺
渺心事悠悠見說寒梅猶在無處認西樓招取樓邊月
回載扁舟明日琴書何處正風前墜葉草外閒鷗甚
消磨不盡惟有古今愁總休問西湖南浦漸春來煙水
接天流清遊好醉招黃鶴一嘯高秋
前調(餞友)張炎
記玉關踏雪事清遊寒氣敝貂裘傍枯林古道長河飲
馬此事悠悠短夢依然江表老淚灑西州一字無題處
落葉都愁載取白雲歸去問誰留楚佩弄影中洲折
蘆花贈遠零落一身秋向尋常野橋流水待招來不是
舊沙鷗空懷感有斜陽處最怕登樓
前調趙文
是去年春草又萋萋塵生縷金衣悵朱顔爲土白楊堪
柱燕子誰依謾說漫漫六合無地著相思遼鶴歸來後
城亦全非更有延平一劒向風雷半夜何處尋伊怪
天天何物堪作玉彈棋到年年無腸堪斷向清明獨自
掩荆扉何况又禽聲杜宇花事酴醿
前調張翥
向芙蓉湖上駐蘭舟凄凉勝事稀但西泠橋外北山堤
畔殘柳依依追憶煙花舊夢回首冷煙霏惟有盟鷗好
時傍人飛聽取紅筵象板儘歌回彩扇舞換仙衣正
白蘋風急吹雨暗斜暉空惆悵離懷未展更酒邊忍又
送將歸江南客此生心事只在漁磯
前調張埜
憶湖光醉別幾春秋飄泊寓京師恨無窮煙水無情歲
月無限相思萬里風沙夢覺山色碧參差忙對玻瓈鏡
照我塵姿欲寫從前離闊便安排畫舸準備新詩見
六橋遺構煙雨強撐支怨東風紅消翠減比向來渾是
老西施如何得劉郎雙鬢長似當時
前調(曉發)陸釋麟
曉風清灩灎待潮生潮落始行舟正雞聲茅店孤城斷
角欹枕悠悠偶爾掀篷一笑起舞也風流問誰人領取
此景清幽極目長空杳靄但寒煙衰草江練明樓羡
雙雙白羽天水共沉浮待乘桴漸窮湖海莫思量錦䌫
與鳴騶菰蒲裏煙波釣叟與子爲儔
御選歴代詩餘卷六十二
