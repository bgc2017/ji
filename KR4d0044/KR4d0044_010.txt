公是集卷十
宋劉敞撰
五言古詩
聞王十八除檢討
滄海有蓬萊去人初不遠舟車自難到方士曾空返聞
子騎鯨魚姓名已金簡誰云路幽險但怪波清淺俯窺
紫貝闕洞視白玉版神仙豈學致變化絶微顯乃知淮
南藥力可及雞犬相望雲霧深冥冥白日晩
任城道中
驅車太山下過憩任與樊此地昔建侯邈哉羲皇孫市
朝非一世茂草空平原三十餘萬歲忽如飛鴻奔毁墓
骨已銷但有石槨存縱横委路隅冥漠游岱魂古今一
邱貉成敗誰復論區區東家翁乃復哀璵璠牛山顧千
駟涕下何由諼忠義獨不朽庶幾長者言
陳橋别隱直
柔遠在無外飲冰寧顧家旌麾辭北闕原隰生光華水
涸雨亦收勁風卷驚沙送車何其多高蓋垂文緺張侯
平生親情義固所加哀我志慷慨睠我天一涯出宿水
上亭暮談見晨霞百里亦已遠心乎不云遐我自東西
人豈能守蓬麻周爰愧靡及敢不重拜嘉
答江鄰幾到潁州見寄并封示晏公送行
日夕風雪佳相念思乘興忽憶君在遠離憂紛難定入
門對新詩滿眼冰玉瑩因疑君居側恍惚不自勝别来
雖無幾日月稍已迸一葦悲河廣况乃山川迥遠遊殊
風土孤響謬羣聽常恐弔原憲夫子歎何病幸傳丞相
篇復見仁者贈懸知愜真賞有以誇歷聘何用慰索居
一朝再三詠
寄深甫兄弟時在潁
回面簿領役終歲無一欣思君阻晤語坐想如古人百
里非遐方書疎絶相聞亦知平生懷未為疎數分昔君
幸見憐約禮博以文今也知不及瞠然已絶塵裹飯更
欲馳漭漭風雪晨高會汝潁間千秋愧荀陳
舟次潁上寄貢甫
我詩持寄君宛在汝水潯君詩欲寄我蒼茫烟浪深寒
水争赴壑駛流激清音扁舟泝游往寂寞嗟獨尋潁烟
稍塞望淮月初清心恨無知賞同樽酒誰獻斟相思意
不極宛抑訴鳴琴曉燈半明滅抱膝成苦吟
古意三首
相逢偶相識相識竟相離會知别情苦寧作未相知相
見如夢中夢中還相見薄帷鑒明月恍惚仍對面
主父昔未仕頗為鄉人輕上書雖晚逹稱說何縱横不
忍脱粟飯甘為五鼎烹豈不愛厥身徒為喪其生吾聞
南山翁軒冕不得榮
柳下不違俗獨恥伐國言三黜何嘗憂一問遂慘然世
衰狙詐用賢者防其源孟軻不言利顧有仁義存何乃
百世後功名為時敦
秋意四首
陰蟲鳴空階危葉墮高樹秋風雖昨日所遇已如故悠
悠歲方晏采采行多露芳香日可閔宛彼蘭與杜
鴻鴈起海濱凌風自翺翔冥冥清雲間矰繳安可望千
里一悲鳴一里一徬徨時變感自深豈伊恨越鄉
鷾鴯信多智出處能自謀非無人間畏而襲人間遊微
風動高林梁棟生早秋歛葉從所願落實安得留
翻翻林間藿昔惟桃李華飄颻終焉薄江海無津涯榮
華寄須臾顦顇空泥沙良無凌霜節安得復嘆嗟
雨晴率張生及諸弟到建福僧居
沈陰天氣昏忽霽景物好牆陰且殘雪池岸已芳草愁
懷無端涯強出慰枯槁白日當青天所至豁如埽山僧
一飯畢鐘鼓不復考庭宇若無人窗軒照丹藻徒行不
知遠適興愜所禱如覺逍遥遊頗堪謝煩惱諸子吾宗
秀張生一經老相顧能不言歡然屢絶倒
初鴈
翩翩南飛鴈契闊萬里道朔雪常逼秋知幾諒宜早敵
兵盛西北弓矢斷飛鳥側翅鋒鏑間悲鳴觸懷抱往時
商山翁自放亦忘老避地吾所師相望戒輕矯
始聞鴈
冬夜何漫漫北風扇凄惻始聞南飛羽稍稍過我側来
賓無乃後恐非歲時忒朔方稽常貢物性隨變易哀音
一何厲路遠霜雪積就陽既云歸感義寧自默胡為堂
上士撫劒重歎激
沒蕃士
丁年仕轅門欲食萬里肉敵兵方強梁邊境日局縮是
時十月交轉戰大河曲落日天地昏風塵蔽川陸我師
自憑陵敵騎出深谷路窮矢交墜壮士同僇辱投身致
網罟南向長慟哭忠義安可論功名亦已覆悠悠捐歲
序忽忽抱心曲每生悔為禍致死倘還福夜渡黃河冰
獨依荒榛宿狐狸鳴我旁虎豹相馳逐脱身僅毫毛夜
動晝必伏肌膚存空骨性命半鬼籙十月到亭堠門人
識風俗回頭復長望慷慨淚盈目憶昔萬人出今還一
身復可憐同時輩視我猶鴻鵠永棄絶域中幾時脱臣
僕叩門謁主帥長跪向人哭可汗甚雄傑其下亦輯睦
弩力思長策勿輕用人屬
寄子華内翰時亦宿齋是夕風雨
君居白玉堂我在紅藥署出處豈不同咫尺限相遇風
雨聞雞鳴節物驚歲暮思君正展轉夢中亦知路
過澶州橋有感
河水東赴海還從天上回寧知今日波還復前時来岸
柳亦已荑原田正莓莓念我平生歡悵然使心哀
和江鄰幾雪軒與持國同賦二首
君居近城市每獨厭囂煩積雪成高卧故人来在門埽
除更爽塏談笑寂無喧開窗延寒月拂席置清樽真得
酒中趣安知狐白温
長安雖大雪車馬無休時窮巷有高士閉門獨何為朝
烟不黔突彈琴方賦詩逍遥無忤色慷慨多逸辭適有
感同好寄聲贈所思調高當和寡無以答君知
養雞
茅茨一畆寬生理備委曲雞豚自古昔豢飬隨世俗鑿
垣安其棲幼長何碌碌旦出四散飛暮還相從宿頗哀
鴻鵠輩飲啄不充腹何事萬里遊羈旅傷局促衣冠相
嫵媚庭廡更追逐未悟糞土非豈知稻粱辱物理常有
此人情苦不足安見避世翁頽然卧空谷
乘小舟入朝京門訪安道
南山厭清流春光滿上頭懷人不勝意乘興去扁舟静
吟日光午孤棹正脩脩固當見安道曷若王子猷
送陳竒祕校遊寝邱
世往人物非古今共滔滔聞君寝邱客因憶孫叔敖脱
身田野間功業青雲高憂國不憂家子孫負薪勞苟無
滑稽士亦已埋蓬蒿嗟来千戶封晚受侯王褒賢卿尚
遺忘反慕貪與饕况彼里閭人安能厭糠糟伊昔方斷
蛇許身輕鴻毛陰德尚有報天寧紿吾曹努力道路勤
我心良鬱陶
宴得解進士(先是予為監試)
汝潁紀南國星極麗中州多竒兆兩漢粹氣兼九邱里
巷含古風文章耀前修上恩榮計偕博選充詔求雜沓
會駿骨軒昂出驊騮日余瞢深識有司屬同憂攻玉固
以石妍媸豈云侔登龜但投餌美惡非其儔堂上歌&KR0951;
鳴樽前親獻酬有功幸九錫與祭為諸侯
送胥元衡殿丞通判湖州
平生笑山濤非隱復非吏今更欲似之顛瞑老將至羡
君負清識於世寡所求能從魏闕下徑取江湖遊扁舟
駕長風千里破高浪倚檣一清嘯佚氣横雲上醲碧箬
下酒紅鱗苕溪魚綵衣起為壽此樂天下無誰不慕軒
冕顧多困朝市人生難自諧禄仕當若此
譏謝十三
利交勢相營義交氣相得千歲若旦暮萬里猶咫尺昔
我相聞聲但嫌未相識今我相同遊又恨莫相益同時
復同道同官又同籍平生重結交然諾亦自惜子為太
守丞我為里中客雖復戒疎數不應事形迹
宿九里潭
潭樹老垂葉蔭兹千百尋蛟潛伏遺劒魚躍應鳴琴遠
客何所羡神淵涵净心
橄攬(本草言橄欖解鯸鮐及酒毒最效也)
吾昔評橄欖不在百果後其材中棟梁其實過橙楱俗
人多未識至美或莫售材以遠見遺實以苦為詬華堂
娛嘉賓甘脆陳左右此物萬里来真味寧免陋欲觀絶
倫效宜與危事遘江魚肆潛毒頃刻輒僵仆昔酒發狂
醒千日尚沈瞀性命如危絃一絶不可救幸能服刀圭
咄嗟反其舊此亦天下竒能使夭者壽豈殊魯連子談
笑解紛鬭功成歸海濱不願千乘富
聞伯庸再安撫涇原(壬午九月鎮戎喪師復再往)
西師又失律將帥各顛覆流血丹川原積屍委山谷咄
嗟仁壽域短夭生理促王命有不行國威為之衂鄙夫
無憂責感慨祗慟哭况聞哀痛詔輟食想頗牧朝廷足
名卿多壘各含辱謀議宜深長瘡痍待湔浴使乎非常
任天子意所屬百萬氣未蘇吾民且局縮賢人勤功名
報國忍勞篤往者博望侯昔時来君叔再三持漢節白
髮走川陸豈不久顦顇事業光簡牘關河據上游郡國
同心腹征膳向五年強宗亦單獨君乘赤輪車一一詢
比屋唐虞升平風惆悵難再沐
鄰幾過門不留戲作
陳平少負郭亦回長者車貧賤雖足羞猶問道何如此
風固宜少未謂今便無所望臺閣賢尚能念古初左轓
塗朱漆長綬要銀魚化我不少留始知心見疎彌年寄
禄仕竟日勞簿書相與同笑言俱幸逃空虚春秋期知
我雅頌誨起予兹意未可忘君宜誦權輿
秋雪
剝候凋羣陽幽陰肆騰涌清霜飛雲初大雪吁不兇繽
紛舞鴻鵠細碎翻蠛蠓北風故相資凍雨仍更縱泥塗
絶行道珠璧棄郊壟峩峩九重高兀兀雙玉聳寒光坐
輝映凛氣彌衝擁壮士歌慷慨儒生議刑寵長年昔未
逢噤語空多悚皇天無私尤德惠答虔鞏豈伊傷時和
盖亦遵順動况兹秋方高民麥皆在隴龍蛇蟄既坯鳥
獸毛亦氄農夫樂休役天子寬垂拱信此豐年祥爾曹
何必恐
秋雪寄獻臣
三年海水旁卑濕厭歊熱都城幸相從比歲秋逢雪秦
吳乖風土南北異時節惟君歲寒&KR1086;一致乃欲别出門
顧道路冰霰埋車轍咫尺阻相過誰當慰寥泬
月夜期江梅兩君不至聞在李二審言家飲
日入更灑埽翛然庭檻空酒杯落明月白羽来清風佳
興自不淺幽人無與同徘徊卧林下重露沾蘭叢
城樓
新晴彊人意步上西城樓雲烟開井邑綺繡錯田疇離
離麥就熟翳翳桑尚柔懷歸感初服覽物悵淹留
子高作司諫見舉自代
智短多不堪宂官略自保念非撥煩用猶覬趙魏老故
人紫微仙自致青雲早回首記平昔露章慰枯槁先容
輪囷木進取萬里道妄意巉巖石庶幾千金寶過聽為
君羞貪名怯陰討人亦謂我何自笑方絶倒
聞子飛作諫官寄隱直
玉以二獻珍金以百鍊精錢侯困躓時詎免時俗輕感
激生憤勇辛勤就功名居然取高第自此凌諸生諫官
近冕旒地望臨公卿報國須薦賢致君在舉能蕭朱尚
結綬張杜猶提衡小雅紀伐木微禽識同聲此風久已
無賢者當肯行念子早治装復令世人驚
賀隱直(錢子飛言之中丞中丞奏辟主簿)
三年守一官五年調一職選門萬餘人過半頭髮白賢
愚必待次先後各循格相與為波流其誰辨白黑子今
特招起方與塵土隔翰林誠知人(錢子飛)中丞亦好德古
来御史屬自與二府敵於今任雖卑其實名不易必將
寄紀綱豈獨親簿籍鴻鵠須遠飛騏驥無近迹往矣勿
自疑天方佑正直
賀王純臣
昔者巖穴客多隨辟書起榮名耀山澤高閣下閭里此
道不復振此時竟已矣不圖廷中賢有意及之子十年
困鄉書三黜竟不仕一朝遘知音籍籍到天耳窮通諒
有數自古多若此年華猶未晚富良方自治伐木情所
深彈冠坐增喜請歌反招隱以激南州士
詠庭檜贈深甫
自吾卧家巷幽獨謝鄰里顧憐庭中檜常以比君子春
秋色不變朝夕影雙峙誰言冰霰繁稍亂蒹葭毁始知
歲寒甚慘慘不自喜悵然對之歎爾復那至此陳蔡稱
愠見由也德可鄙天損吾能違放歌有焱氏
檜花
百花乘春輝紅白相嫵媚暫開已半落過眼如夢寐繁
奢能幾時寂寞都埽地兒童惜徘徊婦女瞻歔欷中庭
兩檜樹百尺浮雲際芳意不玩俗秀色亦自喜綠烟凝
參差金粟點細碎霏霏墮疎香裊裊隔清吹足明後凋
節不與衆草類忽思折瑶花自放天宇外
初秋病中作五言呈君錫待制介夫學士
蹇淺闇聞道螴蜳自焚和負兹歲陰改閉閤秋風過濃
露變園草號蟬翳庭柯覽時悵頽暮顧影驚婆娑平生
江湖尚薄遊不願多奚為役外物况乃淹舊疴徂西識
艽野采菽聆悲歌今昔容不同情感殆靡他勞生共逆
旅馳景均騰波行矣自免歸息陰安薜蘿
送王子直還斥溝
薄薄雲蔽日凄凄寒中人飛飛燕歸蟄漠漠鴈来賓送
子獨無友悲秋空病身登山復臨水便覺二毛新
初卜潁州城西新居
羇鳥能擇木游魚知赴淵飛沈豈異意行止私自憐玩
世本無術辟人庸得賢卜居幸樂國負廓依良田心與
地俱遠我徒共熙然生涯亦何有聊以忘吾年
早行
虚舟却煩暑初旦更清和塵襟暫軒豁幽興亦滋多黃
鳥囀深樹良魚躍層波岸花間紅紫村叟雜笑歌稍忘
溯洄力未悟歲時過側肩市朝客偃蹇奈予何
晴日後園
羣鳥飛朝日鳴鶴響晴空宿雪乍消釋滯陰反冲融幽
居亦可愛老圃願與同負暄空林下遊目故城東世事
見流水歲華指飛蓬酣歌用自適貧賤何必終
公是集卷十
