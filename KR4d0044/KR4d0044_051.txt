公是集卷五十一
宋劉敞撰
家傳
先祖磨勘府君家傳
劉氏之先出楚元王世為彭城人西晉末避兵亂遷江
南其後又遷廬陵世次皆不明不可得而知然猶以彭
城為望自廬陵遷新喻者曰遜遜生超超生逵逵生琠
琠贈大理評事凡四世自唐末更五代頗假版仕州郡
而未嘗有顯者評事生禮部尚書諱式字叔度少有志
操好學問不事生産年十八九辭家居廬山假書以讀
治左氏公羊穀梁春秋旁出入他經積五六年不歸其
業益精是時天下大亂江南雖偏霸然文獻獨存得唐
遺風禮部取士難其人甚叔度以明經舉第一同時無
預選者由是江南文儒大臣自張洎徐鉉皆稱譽之調
廬陵尉太祖平江南叔度隨衆入朝見于殿下黨類數
十人上一一親閱視察問皆罷遣獨叔度拜商水尉遷
絳州推官又遷鴻臚寺丞監潭州茶場改大理寺丞歲
終奏課倍前人太宗善之立召還對語便殿改贊善大
夫復出知利豐監是時初得并州又絶契丹和親誅靈
夏叛族邊費多有司不能給頗以擾民叔度通輕重以
謂此非長久之利因奏曰唐虞至治懋遷化居所以調
有餘不足便民贍國臣前在潭州見積茶成山或不能
泄歲久則皆焚棄今利豐監積鹽復益多有司無術以
御之但坐守視之耳國家據山海之源而不能用邊宼
小警蒐敝補敗輙以勞民至上下空匱甚非計也臣請
通茶鹽之利被之河北關中國可益賦而財用足上異
其言即以驛召入問計策語合意因留判三司都磨勘
司賜緋銀魚自唐歷五代天下分裂百餘歲矣吳蜀交
益荆晉閩越大者稱帝小者稱王其財賦自入不統天
子有司及太祖受襌十餘年間吳蜀交益諸國稍誅降
太宗即位閩越請吏入朝又定并州則天下始一統矣
四方財賦一歸三司文籍相乘會計不分明吏因為奸
主者無由知叔度建請增置主轄等司以參校出入天
子從之吏欺誣毫毛必察至今以為便轉祕書丞淳化
中高麗絶契丹自歸天子方事取幽州嘉其識去就厚
答其使因欲結其心斷敵肩臂使叔度往諭指王以下
郊迎叔度美秀明辯進退有規矩望見者皆心服先是
高麗大旱及使者授館澍雨尺餘國中大喜事漢使愈
謹自陳國小齒下願執子弟禮叔度不許然所賂遺甚
厚叔度亦為之納還朝封上天子善之高麗通中國自
此始也轉太常博士領舊職前後以職事利害議於上
前及所施行天下以為便者不可勝紀奏對明簡天子
聽之率常數刻居磨勘之職十餘年後兼三部勾院條
領益精明朝廷言輕重者皆自以不及故天下稱之劉
磨勘云改工部員外郎賜紫章服天子令閤門使擇善
犀帶以賜其見遇如此真宗即位例轉刑部初李維清
為鹽鐵使其女壻盗用官錢數十萬吏畏維清不敢劾
叔度發舉其事維清坐黜維清由是怨而三司貪猾吏
以欺枉為生疾叔度禁其業亦皆怨常狙伺欲塗陷之
太宗察其情每坐朝輙衆稱其材故毁不得入太宗崩
真宗在諒闇吏因此告叔度事時維清為御史中丞典
治欲深致其文而吏所告皆虚反坐維清愈怒叔度既
辨即出視事如他日維清乃諷吏劾以不俟詔入朝免
官其年卒年四十有九叔度尚名檢好賓客所交游皆
一時名人徐鉉張佖陳省華楊億之徒雖年輩先後待
之各盡其意億與石中立為獨拜牀下其見推如此初
太宗好書集祕府古書模其筆迹自倉頡史籀下至隋
唐君臣以書名世者為古今法帖朝廷宿儒鉅賢輙以
賜之非其人雖宰相終不得而賜叔度獨六十軸當世
以為榮自叔度没四十年間諸子皆仕于朝每上郊籍
田輙以赦令追寵其親以至今贈禮部尚書
行狀
宋故推忠佐理功臣光禄大夫行尚書吏部侍郎
參知政事柱國太原郡開國公食邑二千三百戶
食實封四百戶贈尚書左僕射王公行狀
公諱堯臣字伯庸其先太原祁人六世祖為輝州刺史
唐季兵亂遂家焉今單州碭山是也後徙居宋虞城公
祖府君事親以孝聞其為政興利除害多陰德嘗言曰
我世當有顯者及公生愛之曰此兒庶幾成吾言公舉
進士天子程其文為天下第一授將作監丞通判湖州
年二十五矣天聖八年召試翰林改著作郎直集賢院
公考以事左官于蔡公亦請知光州以便親遷右正言
是歲大饑百姓不能忍死羣輩望屋而食或扺極法公
建言宜依荒政弛刑以全安細民朝廷用其議丁外艱
去職服除為三司度支判官賜緋衣銀魚又遷右司諫
郭后廢死議者不一而宦官閻文應方強用事公請獄
治侍醫左右無狀者為朝廷除謗釋疑事雖不行物論
多之后猶在殯有司張燈合樂飭供帳望幸乘輿臨當
出公又言前以詔復郭氏位號則后禮不可闕觀燈非
禮之急毋使天下有間言者天子從之景祐四年以本
官知制誥賜金紫同知通進銀臺司兼門下封駮提舉
諸司庫務寳元元年召入翰林為學士改尚書六部員
外郎知審官院元昊畔西鄙宿兵公為體量安撫使將
行言曰故事使者所至輒稱詔存問官吏將校而初不
及百姓自兵興三年矣政煩賦重小大彫敝今攻守未
決宜因使者之出致勞來之意許以賦平蠲其租二年
則人人致力而忘死矣朝廷嘉其意以敕牓付公是時
賊馬出入鎮戎環州間官軍數不利士氣傷沮公按其
地形易置將校調率民力皆因事授宜先行而後聞百
姓便之還又言陜西兵亡慮二十萬分屯田路不足自
守賊嘗三戰三勝者由以十當一也臣視地形涇原最
可憂請益兵萬人屯涇州二萬屯渭州渭足以制山外
涇足以控關中則賊不敢送死矣不然臣恐其乘虛復
來潰決必甚又薦狄青王信种世衡劉昭孫等三十餘
人可將帥先是好水之戰韓丞相為招討副使以偏裨
失律左遷知秦州而范文正公經略延州亦坐移檄讓
元昊不先聞謫守耀州公至為上分别兩人忠義智勇
可大任不當以纖芥為進退失士大夫心與宰相意迕
持其議久之未即行明年九月賊果如公策自鎮戎原
州以入敗葛懷敏之師數十萬衆乘勝掠平涼擊潘原
關西響震自邠涇已東皆閉壁自守于是范文正公帥
慶州之衆以出身自當賊衝賊由此不敢深入而議者
乃以前公言之是復以韓范為招討使置府于涇州益
屯兵三萬人而使公乘傳安撫涇原還奏曰陛下以邊
事屬仲淹等而盛其備涇原誠得制勝之要賊必不敢
動矣然軍貴神速不容呼吸願委以便宜毋令中覆上
為許用其言凡公再奉使皆喪敗之後所籌畫施為便
兵益民以利易害成全勝之策者大體若此其細不可
勝紀廢函谷關示以不外拒西土懷之罷涇原五州營
田益置弓箭手築德順軍張形勢之制省冗官黜無功
事為之慮皆極其當賊于此止不為寇其明年因乞降
矣初曹瑋守渭州開山外地置籠竿等四寨募弓箭手
給田二頃教以耕戰使自為守其後將帥養視之不善
又稍侵奪之人人怨怒有言德勝寨將姚貴材勇為衆
所伏遂逼以閉城畔公適使還過之知貴素忠其畔未
能固立自作書射城中諭以禍福死生貴恐懼畏服即
日將其衆開門出降公復為申明約束使可繼守如曹
瑋之舊而去明年加戶部郎中權三司使既拜請自擇
僚屬許之以張昷之杜杞等十五六人為副使判官天
下稱其材入内都知張永和建言取民間房錢十之三
以助軍費事下三司公持不許永和密使人致意曰公
能行此則大用矣明日入見具為上言因曰此衰世之
事非平時可行且召怨而携民唐德宗所以致朱泚之
亂也上以為然而度支副使林濰畏永和勢助之說甚
力公廷奏黜濰議乃定川峽轉運司奏乞增鹽井錢歲
十餘萬緡公固不從上問其說對曰兩蜀僻遠恩澤鮮
及而貢入常倍民力由此困朝廷既未有以恤之而又
牟厚利焉是重困也雖小有益將必大損矣上善其對
公之行已謀國論議向正不可回以利類若此其治大
計以知盈虛為急有所調發常先事因利不暴取于民
故能殖其財而簿書謹詳吏亦不得欺自前使姚仲孫
借内藏錢數百萬緡久不能償公居三年悉按籍償其
負而軍國之費猶沛然有餘以母老求解要劇六年正
月拜承旨歸院兼端明殿學士充羣牧使明年丁内艱
皇祐初免喪還翰林遷諫議大夫上祀明堂加給事中
受詔與陳旭等議茶法當時頗言其便三年九月拜樞
密副使儂智高反殘十餘郡遂圍廣州公按舊事及地
形利害調兵遣將上常是之賊平公策為多又奏請略
準唐制分桂廣潭宜邕為五管重募土人增澄海忠敢
等兵以省京師遣戍之煩邊備益謹而衛兵以不耗減
至今便之樞府雖本兵然自中人宦官醫工伶師嬖習
近戚之進退除用皆屬焉公在位六年持法守正以身
當天下之務濫恩倖請一皆抑損教坊樂工不得補班
行中人非有功不以為三路鈐轄内侍兩省非年五十
無贓私不以為押班興繕土木之勞不以官為賞班行
百司失職之人其傷財而害民必再赦乃得用叙法皆
定律令天子深倚頼焉而倖進者用此怨公至為飛書
以中傷之上察其情不疑而購為書者甚急嘉祐元年
三月拜戶部侍郎參知政事張堯佐以女寵進至是復
有旨以為同中書門下平章事公曰堯佐未嘗出京城
無功勞不可假以相位由此罷三年進拜吏部侍郎八
月二十日薨于位享年五十六公為人雅厚信重以誠
接物不修矯飾抗厲之譽士大夫以君子長者歸之其
與同列議事必依于正時有不合反覆劘切止于當而
已不以獨見為竒在上前所陳天下利害甚衆至施行
之亦未嘗自名將薨呼其弟純臣口授遺奏大旨以宗
廟至重根本未立為憂天子加愍惻焉親臨其喪輟視
朝一日贈以左僕射印綬明年某月葬宋城縣敦孝原
公凡所履歷典為具是矣至他所領審刑院尚書省之
類甚衆及累階勲開國號功臣又加以例進故弗論也
娶丁氏封安康郡夫人三子同老大理評事周老太常
寺太祝早卒朋老大理評事二女長嫁試校書郎戚師
道早卒次在室公本以文學進至為侍從典詔誥者十
有餘年其文貴體不貴竒也有集五十卷藏于家愛樂
士大夫稱為知人所薦拔初若不審其後多赫然有聞
嘗薦彭思永為侍御史首奏抑張堯佐不得為二府朝
廷稱之右謹條僕射公世胄官簿行事如右請牒太常
議所謚及乞銘于立言之君子以誌其墓伏惟加詳擇
焉謹狀
王開府行狀
維王氏得姓于周靈王之子晉晉既仙去而世人指其
族曰王家其後翦以秦將顯東漢有處士霸霸生孫甲
徙居于祁自是太原王為著姓元魏時固為廣陽侯侯
二子神念神感神念避亂南奔梁神感北事齊而其家
散處宋鄭間子孫蕃盛至丕又徙開封陳留之通許鎮
鎮後為咸平縣今為開封咸平人者公之高祖也世以
貲雄曾祖太師公祖中令公皆好義周急畜德不顯至
考韓國公仕為江寧句容縣令後以公貴贈皆太師封
大國追封曾祖妣李氏義寧郡太夫人祖妣張氏同昌
郡太夫人妣張氏同昌郡太夫人趙氏會寧郡太夫人
李氏吳興郡太夫人公吳興出也少竒警力學能文詞
天聖八年舉進士仁宗廷試以為天下第一時年十九
拜將作監丞同判懷州改潁州以吳興憂去官繼丁韓
國公憂居喪摧棘杖乃能起景祐二年服除改祕書省
著作郎直集賢院建言朝享太廟祝文著后姓非是請
止以諡别之廢后郭氏卒詔葬以后禮既啟菆天子以
上元御樓觀燈公以謂春秋晉大夫智悼子卒未葬公
燕于寢杜蕢諫止之君于臣義且若此矧后生雖見貶
而死被尊禮宜有恩也請罷元夕燈燕俟十七日遣奠
仍禁士庶聲樂三年充三司鹽鐵判官賜緋銀魚袋五
年權同修起居注轉右正言寳元二年知制誥充北朝
正旦國信使明年賜三品服制太常禮院同知通進銀
臺司兼門下封駮事同知審官院當三班院公言廣南
幅員千里鄰控蠻獠而節制所總止桂廣二州邊阻勢
離蠻或窺犯緩急不及事請倣唐制以東路之廣潮西
路之桂容邕分五管以密援疏上不報其後十年儂智
高陷廣州又二十年李正德陷邕廉欽於是人思公言
而服其識明年充益梓路體量安撫使是時兩川荒饉
公私凋殘既至奏蠲逋負閱官吏良否多所進絀之人
大慰說蜀郡媼某氏多貲無子一孫才數歲媼意以貲
厚其弟顧難于其婦乃詣郡誣婦不善撫吾孫願出之
獄具公至立姑婦于庭置兒其間兒急趨母公曰豈不
善育也媼伏誣狀又里民孫氏産刀鉅萬死而子幼其
妻念門戶事請其兄經理之嫉者或告其畜禁物州用
坐長法以徒當其兄且誣其妻不睦于夫常祀神呪詛
將以義絶出之公曰良人已殁而妻以罪出甥家犯禁
而舅為共犯非禮律意聞見所無皆奏正之二事蜀人
夸以為神明未還拜翰林學士慶歷元年知審官院明
年同知貢舉契丹之盜邊常為塘水所限是年春其使
劉六符謂館伴賈文元公曰南朝塘濼何為者也一葦
可杭投箠可平不然決其隄十萬土囊遂可路矣時言
事者亦請涸其地耕以養兵仁宗以問公對曰兵事尚
詭彼誠有術不應以語敵此六符夸言耳設險為國先
王所不可以已而祖宗之所以限敵騎也仁宗深然之
其後神宗復嘗問之公對如是神宗曰正朕志也是北
敵以王師問罪元吴故謀為牽撓勒兵境上使六符為
不可得之求耳七月富文忠公再報聘既行繼有詔附
文忠以賜六符文忠疑國書與政府口宣及詔語或參
差至中路啟書果異遂倍道馳還叩閣門請對公方攷
試後殿仁宗急召諭之曰毋湏同列往獨視之公歸院
與文忠議一夕易其書詔大要以強中國絶後日牽制
為意前此敵書有太宗皇帝於有征之地才定幷汾以
無名之師直扺燕薊之語一時莫知所答公獨請間曰
臣知其故因奏書云太宗嘗駕幷郊匪謀燕壘於是貴
國刺梅里求致書行在而反潛假其援兵既交石嶺之
鋒遂舉薊門之役仁宗喜曰乃自有本末諭執政曰非
王某該詳故事殆無詞也十月敵泛遣蕭階來議事公
實館伴階因請為我禁元昊犯邊而指在求賂是時朝
廷亦已厭兵矣及階行燕于班荆始詔公許階誠能約
束元昊則當班師可錄詔語付階公以詔書予之使常
得持以邀我非便但詳諭階而已還奏之仁宗善之曰
唐之回鶻恃功王室難制幾有之也轉起居舍人十二
月知開封府踰日都城肅然明年上元故事籍嘗為盜
惡少每至是拘之獄公呼諭遣之曰倘更為官得盜當
除爾籍皆拜而去五夜無警三月以諫議大夫拜御史
中丞李用和以元舅除宣徽使意不滿不謝居數日除
彰信軍節度使同中書門下平章亊公言杜審瓊太祖
太宗舅事兩朝有勞然終不至宣徽使祖宗所以保后
家也用和無功貪驕而陛下名器聽其所欲恐非所以
全安之欲報母后厚賜之可也兼判國子監請闢錫慶
院以廣學官因請車駕視學夏文莊公經略西師久無
功移疾歸淮西未幾召為樞密使公言竦無忠諒之節
專為身謀當要重之任不深惟報效而以疾為辭今遽
擢起是避亊為得計也無以厲世又入對極論之而仁
宗未省遽起公引帝裾畢其說遂罷竦石介作慶歷聖
德詩所頌一事也蘇舜欽子美監進奏院鬻故牘得緡
錢數千夜召朋友宴集客或為傲歌有醉臥北極遣帝
扶周公孔子驅為奴云者公彈劾之遂坐黜又言中書
樞密院總天下機務職分不明執政之臣勞而無功日
五鼓趨待漏院閱文書以待陛奏退集議歸近已午數
刻之間占書施行未既已逼再集講明日事矣酬酢有
不逮何暇安危遠慮哉古所謂三公坐而論道作而行
之謂之士大夫則繁簡固有節奏請以今事細例孰者
歸之有司仁宗既用公之議升章獻明肅章懿章惠皇
后祔于真宗廟室因言藝祖孝章皇后嘗正位號而祀
别室非是亦請升配時不見用至元豐中卒如公議李
良臣陷於敵數年來歸議增六室復閤門故職公言良
臣雖能終自拔前不死戰為賊俘實有罪今加賞叙無
以示後李廣漢名將陷匈奴得還議當斬贖為庶人蘇
武不屈節白首歸漢才得典屬國古之馭將法義如此
良臣宜待後效興國僧紹宗鑄鐵象妄言災福惑衆聚
財士女傾赴之以金銀器飾投諸冶中貴人督作宫掖
出貲佐之公以為西師宿邊而財費于不急動士心起
民怨詔立還中使禁止之又言四月朔太陽當虧經典
所忌請罷游幸西苑諸后既升祔賜羣臣帛有差以公
由翰林學士遷特命倍賜與學士等公曰不敢以臣廢
法屡敦諭訖不受天章閣待制滕宗諒帥慶州以邊事
用度無藝軍費幾屈公累疏之逐宗諒岳州五年官伴
北朝回謝使六年春復拜翰林學士兼龍圖閣學士權
三司使公言太祖時兵十二萬太宗時十八萬章聖時
四十萬今遂倍之兵在精不在衆冗數坐食非計也三
司雖總財用大計而事實在外請太原大名永興帥臣
各帶計置一路糧草是冬請補外改侍讀學士兼龍圖
閣學士知亳州改鄭州明年三月轉給事中七月移澶
州明年拜尚書禮部侍郎坐舉張得一罷職是年河朔
大水民流亡朝廷分河北為四路冬置帥公以本官充
高陽關路安撫使知瀛州至則為方略振哺全活甚衆
皇祐元年春復兩學士五月充永興路都部署兼安撫
使知永興軍七月改河南府兼西京留守十一月轉戶
部侍郎河東安撫使知幷州兼本路計置糧草四年還
朝知審官院充翰林學士承旨兼侍讀判太常寺公在
經筵每進讀必以古義反復勸上以傳當世之事仁宗
于邇英閣置太原經蓍草顧曰宫中每閱此卿亦知其
說乎公具對本末因曰願垂意六經正史此非帝王所
宜學翌日巳徹去五年知貢舉至和元年充三司傳充
回謝北朝國信使見敵主于混同江敵每歲春帳于水
上置晏釣魚惟貴族近臣預一歲盛禮在此每得魚必
親酌勸公又親鼓琵琶以侑之謂其相劉六符曰南朝
少年狀元入翰林十五年矣吾故後之使還除宣徽北
院使言者以公是行遇正旦使宋選于靴淀選與敵使
争不直公實與會即改端明殿學士知永興軍嘉祐二
年移秦州羌族瞎藥木征唃廝囉連衡更出歲為邊患
公以威信誘服皆請吏修貢西境無事知河南府知定
州八年英宗即位拜兵部尚書治平二年知大名府兼
北京留守京師大水公上治平政鑒十篇大槩謂宜寅
天尊祖慎威福判真邪愛民肅兵以答天誡神宗即位
拜太子少保遣中使李舜舉詔曰卿會獻忠先朝今宜
有輔不逮者公約政鑒之義上聖政備覽十篇明年檢
校太傳宣徽北院使再任熙寧初西邊久無事而疆吏
産謀造端公極陳所以綏懷之者夏人果使横山族殺
保安守將楊定繼遣使以其主諒祚訃至公請選勇辯
士詰取害定者羌果送之戮於境上而受其使未幾邊
將又遣兵攻羌境羌復犯我慶州我亦取其蒙古城公
知邊患未有艾也復上疏言章聖得潘羅支而繼遷之
患息仁宗得唃厮囉而元昊衰今横山五族與吐蕃董
&KR0146;等衆族世受王命今宜以恩信深結之可得其用是
夷狄攻夷狄之道也又請按求唐韋堅裴耀卿水運以
實關中唐引粟江淮為回遠今可漕太倉粟則比唐為
易其言道路甚悉常因日蝕上天下形勢憂勤啟聖為
政先後三論召還有大臣語公曰今大新百度能少默
當進矣公謝曰士固欲得位以行其志然未聞枉志以
求位也遂論新政謂青苗助役皆縣官漁利謂諸役法
困民惟衙前籍上米石使相助若可行以代吏祿然是
竭良民以飬浮浪公于是不得留京師去留守南都四
年判河陽五年再判河陽府八年還朝兼中太一宫使
言今天下兵分隸所謂三十六將臣觀其人皆鬭將而
已倉猝當悞事又言國馬大事監牧不可廢交阯襲邕
管罪不可赦宜募兵江湖使習風土便器械賦芻糧于
荆閩則無勞費公懇求閒退章八上元豊元年檢校太
尉南院宣徽西太一宫使賜金方團帶先塋得置寺皆
異禮也歸居洛陽面辭陳天下利害有人所難言者自
執政而下侍從館閣士大夫皆為詩以美其行三年彗
出西方詔求直言公上疏大要以愛民省事為本願振
滯淹伸冤枉蠲逋負秋大享明堂詔入陪祠既畢事召
對曰北門常湏舊德而卿故治也當再勞臥鎮之又屈
指數曰某年召卿歸矣時三路籍民為保甲下戶皆不
免日聚教之提舉官禁令苛急河北保甲往往為盗賊
百十為羣州縣不敢以聞公極論其弊謂非止困其財
力害其農業所以使為不良者法驅之也將恐浸淫為
大盗可憂願蠲裁下戸于是主者指公沮法異國論公
曰此老臣所以報國也章入不已天子始悟保甲之為
盗也六年三月拜安武軍節度使再任八年三月今上
即位拜彰德軍節度使公再至魏前後求退章累上不
許七月寢疾詔遣中使挾國醫臨視二十一日薨于府
第之正寢訃聞兩宫驚悼遣使慰䘏賜予甚厚又朝中
貴人護喪歸洛以開府儀同三司告其第公儀觀端秀
動容步武皆有規度語韻如鐘于書無所不觀博雜涵
茹而折衷于孔氏為文章渾厚清偉尤長于比事儷辭
平生奏章皆自為之至老不以屬人對賓客喜清談論
文誦講古人詞章及國朝典故少遭天下無事仁宗嚮
意經術奬用文學士公翺翔出入論思謀謨知無不言
言無不盡指切權近發明時政無回隐侃侃諤諤白首
逾壯故逮事四朝多見納用而眷遇深渥在朝廷清塗
要地踐履周遍外之名都大鎮多再至者所至首訪民
所同患所同欲廢舉之專以愷悌之情與人休息人是
以安樂之去而思之深也雨蜀魏定皆立生祠士大夫
皆曰王公之志雖不得坐廟堂行之然内外五十餘年
凡詔告于上設施於外其及物者盖多矣累典貢舉遇
士有大體號為得人公少喜道家說其于頤生練氣盖
有自得之者故年益高神明益強臨終且索筆草奏求
輿疾歸洛奏成而目瞑詞氣不亂或泣于傍猶搖手止
之兄弟十人從子孫衆多以公官以公嫁者數十人疎
族寒士有謁必厚之薨之日槖無餘貲而孫猶未有官
者公娶薛氏資政殿學士簡肅公之女追封平樂妹今
封和義郡夫人子男七人未名而卒者四人仕而卒者
二人曰正甫奉議郎曰端甫大理評事次曰晉明今為
承奉郎任公裕孫亞卿而卒者三人今二人之壻曰節
度推官石宗彝宣德郎吕希亞孫男七人秉文景文並
承務郎敏文假承事郎賁文尚幼餘早卒女三人曾孫
男女三人公所著内制外制集各五卷奏議十卷文集
七十卷王氏世葬開封府開封縣之蘇村至公始葬其
考韓國公于尉氏縣之柏子岡今又卜之地得于河南
府河縣教忠鄉府下里而日得公薨之年十二月之甲
申吉乃葬公焉公舊名拱壽唱第日仁宗面賜今名謹
具公世系官事始終上尚書省移于太常告于太史氏
謹狀
先考益州府君行狀
公諱某字某世居江南之臨江而望彭城曾祖某祖某
避五代亂皆隐居不出考諱某入朝廷仕至工部員外
郎沒因葬京師累贈禮部尚書國史自有傳公于尚書
為中子生十三歲則丁尚書憂哭泣毁慕過于成人及
雖免喪哀至則慟哭聞者皆感動太夫人陳氏尤憐之
常曰此兒能不忘其父吾可無憂讀書學問未嘗煩教
督又自約敕不輕與人往還不多言笑祥符初以進士
及第年二十四自尚書薨公兄弟皆幼惟伯兄以延賞
就仕其餘未有立者公首自奮用文學成名不失世守
授福州連江縣尉職典盗賊刑獄所發擿縱舍窮極情
偽未嘗小愧于心民有鄰里争田者訟之歷十餘歲不
决即舉其事屬公公立辯其奸吏大驚以為神其後公
替歸所訟得田者私候公于建州屏人請曰聞公北還
某有善香數斤願以為夀發視之白金也公笑不取曰
吾豈以公事祈私報耶命之去調睦州清溪主簿民至
今傳以為自清溪入宋朝吏廉㓗愛民者未有如公改
宣州南陵令是時李階知州事朱正辭貳之兩人皆精
悍負其材能于吏事刻深待屬縣多易屬縣亦憚之奔
走趨向不敢不如意及公至以法令從事符下不便者
按其故辨之不為少屈兩人初忿後無如之何數自絀
所見遂更為相知薦公于朝嘗權績溪績溪在深山中
民好訟多事而無學者公患之為立小學請師于旁縣
及公去有讀書者其後有舉進士者慶歷中有登第者
與某同年具自道如此云改大理寺丞知婺州金華縣
縣治城中民以織作為生號稱衣被天下故尤富是時
禁網尚闊守丞至者不甚以廉自持吏民有所請求輙
移縣改章易辭以為俗公一一絶之善善惡惡貧弱者
得職胡則以太常少卿丁憂居杭州其鄉人所親有犯
法者公持之則欲為之請自杭州來見公既見但叙平
生卒不敢言而去乾興初上即位改太子中舍移梓州
中江縣歲調民數千治隄縣前多不如實公較之省其
工半而築作精堅倍他歲李若谷知梓州條公所行事
下他縣使為法自中江徙通判瀘州百姓相率畫公像
于浮圖舍對之號泣如失慈母瀘州在西南徼上與戎
夷接境自前世以武人為守苟置勇力不習吏事聽訟
决獄不得其情故盗賊時時亂邊天子憂之議增置通
判使轉運使上其人時任布為轉運使以公治中江之
狀聞故公得之公在瀘州始盡去舊弊峻其防禁事事
有守吏不得因緣為欺蠻夷亦無由與吏為怨百姓便
之其後皆遵川以為故事自未置通判郡不能數歲無
兵及置通判公首為之興事創法究其利害遂以安寕
至今王蒙正以財雄巴蜀而與莊獻太后有連自請占
鹽井利每歲倍輸事下轉運使轉運使不敢抗因以屬
州蒙正多齎金帛挟太后指以請公不肯曰井鹽非王
氏之舊欲奪貧民以厚豪族雖歲加數倍之輸于朝廷
猶秋毫耳而貧民必有失業者非王政也事遂止轉殿
中丞通判常州改國子博士知高郵軍高郵故揚州太
祖時置軍自社稷孔子廟城郭門戸倉廩郵亭因循不
中儀制歷六七十年公補舊造新大小皆繕修一瓦之
用不以勞民而事畢立王琪叙其語刻之石賜五品衣
魚明道元年江淮大旱蝗蟲起揚楚間尤甚公悉心撫
輯使富人出粟以分貧乏然猶有羣輩持仗為盗者捕
得皆當死公安其情無他悉笞遣之前後數十百人益
募壯健為兵或曰大旱來歲未可知倉廪且不足多此
宂食何為轉運使亦以為言公曰凡人有七尺之形者
必不忍坐俟死急則起為盗賊耳勝廣亦是也足其口
腹可以消其邪心何愛於倉廩因奏言州郡無兵荒儉
之後易啟盗賊心宜稍增屯防以俟歲定朝廷從之揚
楚廬夀諸要處皆益兵是歲米一斗數百錢然盗賊終
不敢發還朝轉虞部員外郎又轉比部知潤州前守三
四公死徙相繼獄訟或數歲不决帳籍當上尚書者吏
稽緩亦往往出歲因恣為欺謾公下車數日間舊訟盡
决平之帳籍盡條正之轉運使王夷簡上狀于是復置
諸路提點刑獄就除公福建路在福建三年察大冤濫
除盗賊舉故事而巳不輕出教令奏貶知泉州蘇夀通
判張太冲以鞫獄入人死屬部莫不聳動轉司勲員外
郎入朝御史中丞攷天下提點刑獄課為第一拜開封
府判官公既明習法令通達政事每進見有所請讞平
處上常以為是寳元初除荆湖北路轉運使將行對于
紫宸殿語移數刻上喜曰卿去勉之不久當召卿賜紫
章服丁太夫人憂解官時張詰為河南澠池令鞫獄故
不寔流嶺南詰者公福建時部吏公嘗薦之故公亦坐
免服除寄居毗陵故丞相杜公衍参知政事李公若谷
參知政事范公仲淹皆奏言西邊未寧宜進用材幹通
敏之士如劉某者不當在散地由是復召為比部員外
郎知漣水軍作大浦牐通淮潮城中以便往來詔書褒
美蘇舜欽刻石記之慶歷三年議大汰諸路轉運使老
耄疲懦者以雋賢代之加按察之號公復為湖北轉運
按察使是時陜西路元昊廣西路宜蠻湖南路山猺䕫
峽路施蠻皆擾亂朝廷方患之而下溪州諸彭亦相扇
應和推明哲石柱揚言為變諸寨頗有告者詔書問公
公對以謂終不能為變可無所憂後辰州太守又奏請
彭誘漢人亡命者為心腹私置椽從事移書故不遜郡
使人往輙侮慢玩辱請加兵討滅詔書又以問公公曰
蠻中貧薄所以不輕犯約束以生生之具皆仰于漢也
是漢已制其命矣蠻夷往來入漢必道辰溪落寫水勢
漂激可下不可上故臣度其必不敢為變今緣語言意
氣小不足欲輕動大兵疲曳士卒于篁竹草莾之間如
令敵各驚逃保據懸險淹費日月事未可究且中國禮
義為治尚猶有怨恨爭訟加于刑獄况蠻夷本與人異
不足深誅前世待蠻夷取羈縻職貢不絶而已臣前較
辰州土工無慮三萬餘皆伉健可用益積粟支二年器
械兵甲皆繕完足以坐待其變無為反入其巢穴以僥
倖也比來諸處用兵小勝輙賞或詐增首級亦超拜官
故邊臣争欲造事邀功甚不可聽奏入詔書並下辰鼎
澧三長郡吏令兵事禀公毋得妄動蠻亦終不敢失貢
職鄂州官市茶歲五百餘萬斤三司計積年羡餘奏請
增買一百萬三千餘斤公曰鄂州買茶多故民不聊生
今已不能减又奈何增之引利害固争上許寬一年公
曰事可行不必寬一年事不可行雖寬十年猶之不可
也奏益堅為三司所抑及替還見上面奏竟免之初置
按察使歲竟奏簿分别賢不肖所宜以備黜陟取舍朝
議欲自此致太平奉使者知指所稱進糾駮人人為品
題或過直失實務以稱上意執政平其章十用二三以
冤自訟者紛然公獨言知仁堯孔所難能以一言知之
固尤難荆州十二郡吏員大小四百餘臣以秋到職冬
奏簿此理不可信非誣則愚臣不敢也吏材過人效顯
然者立奏用其頑頓嗜利不事事者立舉繩皆毋湏時
至于奏簿人人品題其賢不肖能否必非旬日所能定
願以為後朝廷亦許之公之議論鄭重務大體不趨時
皆如此當是時荆湖奏貶官吏比他路為少而請讞與
聽罰必當其罪終無自訟者然公資不忍廢人雖在刺
舉之職外方嚴見繩墨内實寬裕恥以察為名其發擿
貪汚必先下小罪去之毋居位而已不去乃稍正其罰
然疾詐謾不悔過者居部雖無勢或虧除不服罪偃蹇
去之遠雖有勢終不貸寕建令李康在事多不法公先
露其擅賦民造船等事康即日移病尋醫康多親戚有
力人居朝未月餘就遷長沙令康因盛衣服詣府門上
謁陳恩公知其意欲以夸示無忌惮奏詰其前事因言
舊制尋醫者滿三年乃復用所以懲奸偽康尋醫未能
月何以得以為縣亂舊制輕百里之任不可詔書追毁
康告敕時康已署事旬日矣湖南轉運使又奏康挾債
赴官使吏民償債康遂坐廢云慶歷五年復拜司勲員
外郎六年判三司度支勾院鹽鐡判官舊三司諸部有
所奏辟輙先白判使相踵以為俗其後判官置奏狀而
已或不自知所舉為誰及公至三司使有所欲用以空
名狀使公署公求知舉者姓名三司使不悦更令他判
官舉之既而奏上多非其人議者紛然三司使亦由此
罷契丹使公来以太常少卿接伴遂送之還言河北州
郡多建請築城鑿河所役皆數十萬工冀貝之間尤甚
百姓失業可哀而吏以此邀賞苟不禁止後將放傚競
事土功因緣致他變宜著令城非陊頓不得擅請增廣
河渠非可通漕省大費者毋議穿鑿當修城浚渠者雖
能省功亦不加賞如此自止矣又言澶魏塞河堤當霜
降水落治之是也今失其時春水日生農事方急而十
餘萬人不得緣南畝其取土處去河三十里以上恐終
不能成工就能成之功必不堅盛夏水漲乃甫可憂不
如因水勢所欲趨且稍稍决通兩州東西多古河水自
此自可以少勞而定朝廷以公言頗黜諸土功又遣近
臣行河城猶築治如故間一歲河竟决商胡鹽鐡于三
部米鹽煩劇公處之若無事初金明池樓船壊將修之
使湖南入楩楠巨材歷二年乃到京師計其費數百萬
以上中人用事者欲盗取之指請修内寺上許焉書下
三司公因見言曰樓船非楩楠不可用故令湖南上之
捐費雖多不得已也其餘自宫寢之用不以勞遠人今
欲輟船以完寺寺既當完船亦當修湖南絶遠費殊未
易上曰朕本不知此木為樓船用所費如此寺與樓船
俱未湏修也乃止太祖作東西水磑以供禁中歲久頗
廢因不復用自御膳所供麫皆市買上之所由旁緣侵
漁京城内外以磨磑自給者皆厭苦之公復修兩磑使
遵舊職而禁絶奸吏事多若此不可勝紀又以太常少
卿使契丹八年五月改主客郎中益州路轉運
因請曰蜀人久安不可不慮其變臣聞益州舊輸河東
陕西京西三路絹布共一百六十餘萬自西兵以來稍
增七十九萬事出一切足用而已今西鄙幸定諸增賦
反因循為常臣請盡罷之無竭民財又益州歲買中沙
布十餘萬疋給京師諸軍官估既薄百姓苦之布以故
尤楛惡不中用軍士得者人人有言宜增實其估寬民
力止怨亂上皆許及上任遂條奏行之蜀人大喜相賀
其年十一月二十六日薨于位夀六十四初至蜀未能
三月蜀人皆啼號失聲明年孤某等奉公喪歸京師公
為政喜興利除害無巨細必盡心上有賦調可免免之
或不能免為設方法使吏無所輕重雖領轉運及参度
支鹽鐡事以財賦為職猶持此心不變專以民為本事
有不可行雖出上指或所從來久遠終持之不惮改及
其施功效明白亦終不自矜其用刑威而不煩故所至
必見愛去必見思自初仕至終四十年終不營産業饋
遺雖故人不受不與人交利不諂笑尤慎交游非其人
不以虚言相唯阿不數干貴人之門杜李范諸公皆平
生相知每衆稱道之然當位亦不用也官遂留落後輩
多先之初無芥蒂常稱先君仕太宗朝居一官終身雖
其時士大夫樂職恬勢亦皆然故所興造功效聲實常
溢其望今士大夫亟遷官無宿業此風俗之敝也吾豈
敢忘先君之守自坐張詰免後三遷皆以大臣薦論及
用稱功勞特拜不復經審官院求磨勘故為司勲前後
凡十五年多所稱舉已顯者今樞密直學士孫沔天章
閣待制社杞田瑜本以屬吏進其餘在臺閣者甚衆積
階至朝散大夫勲至護軍夫人臨沂縣君王氏屯田郎
中贈尚書右僕射礪女夫人初歸家尤貧能與公協志
上事姑下收宗族叔妹無不安悦諸妹姒來歸者皆在
夫人後動静施為視夫人為法莫不柔順或以母禮拜
事不以先後匹敵亢也太夫人少不見則思之太夫人
既終夫人思慕成疾歲餘亦不起年五十三康定元年
五月十二日也五子元卿真卿皆早亡某大理評事攽
鳳翔府節度推官放太廟齋郎長女嫁廣德軍判官杜
舜元早亡次嫁御史臺主簿張諷次嫁將作監主簿徐
緽某等皆同産惟放及一女五歲晩出云葬祔尚書公
夫人同墳伏以先君事親行已臨政治民事實皆可傳
某既愚闇不能偹識而窀穸逼近願因執事傳載于石
以信天下而重無窮某雖不肖然執事幸哀而許是成
某之終事而賜以不朽也故敢頓顙泣血以請惟執事
哀焉謹狀
公是集卷五十一
