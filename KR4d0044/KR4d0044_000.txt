公是集
提要
(臣)等謹案公是集五十四卷宋劉敞撰敞有
春秋傳已著錄葉夢得避暑錄話稱敞集一
百七十五卷據其弟攽所作集序稱公是總
集七十五卷叙為五種曰古詩二十卷律詩
十五卷内集二十卷外集十五卷小集五卷
文獻通考亦作七十五卷則夢得所記為誤
矣原本不傳今新喻所刻三劉文集公是集
僅四卷大約採自宋文鑑者居多而又以劉跂
趙氏金石錄序泰山秦篆譜序誤入集中即
攽所作公是集序亦採自文獻通考而未見
其全故注云失名其編次疎舛可知又錢塘吳
允嘉别編公是集六卷亦殊缺略考史有之
序春秋意林曰清江為二劉三孔之鄉文獻
宜徵而足今三孔集故在獨二劉所著燬於兵
則其佚已久矣惟永樂大典所載頗富今裒
輯排次釐為五十四卷疑當時重其兄弟之
文全部收入故所存獨多也敞之談經雖好與
先儒立異而淹通典籍具由心得究非南宋諸
家遊談無根者比故其文湛深經術具有本
原攽序稱其合衆美為已用超倫類而獨得
瓌偉奇特放肆自若又稱其考百子之雜博
六經可以折衷極帝王之治功今日可以按行
學聖人而得其道所以優出於前人友于之
情雖未免推揚太過然曾肇曲阜集有敞贈
特進制曰經術文章追古作者朱子晦菴集
有墨莊記曰學士舍人兄弟皆以文章大顯
於時而名後世語錄曰原父文才思極多湧將
出來每作文多法古絶相似有幾件文字學
禮記春秋或學公糓又曰劉侍讀氣平文緩
乃自經書中來比之蘇公有高古之趣云云
則其文詞古雅可以概見矣晁公武讀書志
謂歐陽修嘗短其文於韓琦葉適習學記言
亦謂敞言經旨間以謔語酬修積不能平復
忤韓琦遂不得為翰林學士盖祖公武之說
今考修草敞知制誥詔曰議論宏博詞章爛
然又作其父立之墓誌曰敞與攽皆賢而有
文章又作敞墓誌曰于學博自六經百氏古
今傳記下至天文地理卜醫數術浮屠老莊
之說無所不通為文章尤敏贍常直紫薇閣
一日追封皇子公主九人方將下直止馬却
作一揮九制數千言文辭典雅各得其體其
銘詞曰惟其文章燦日星雖欲有毁知莫能
則修亦雅重之晁氏葉氏所言殆非其寔歟
乾隆五十四年二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
