公是集卷二十九
宋劉敞撰
七言絶句
閣後叢篠中自生梧桐手封殖之因作口號呈范
七王八二閣老
常詠椅桐待高鳳忽經阿閣見孫枝朝恩未放江湖去
更看亭亭百尺時
種梧桐
欲種梧桐滿碧軒春風岑寂映琴樽雖未能令丹鳳至
要湏長絶衆禽喧(山僧說百鳥莫棲梧桐避鳳凰驗之頗然古無此論也)
别永叔後記事
醉中不記别君時卧載征車南向馳驚覺尚疑君在側
滿身眀月正相隨
即事
梅靨稀疎無賸白柳眉繁弱未全青牆頭紅杏春多少
醉看愁吟意總醒
寒蘆
洞庭木落風霜秋兼葭處處使人愁可憐一見京塵裏
卻憶孤槎天際浮
呈主人二首
世上年華似車轂俗中形態若樊籠解開絳帳陳紅粉
何必通儒獨馬融
雨催春意苦無多柳色花香奈汝何誰舉一樽屬明月
小垂手舞緩聲歌
迎春花二首
穠李繁桃刮眼眀東風先入九重城黃花翠蔓無人顧
浪得迎春世上名
沈沈華省鎖紅塵忽地花枝覺歲新為問名園最深處
不知迎得幾多春
自淮南移天平兼西路安撫使六月五日初入東
界得快雨是時齊魯久旱欣然作小詩示攽奉世
等聊志一時意耳
東郊問俗擁征轅天與為霖破鬱煩慙愧泰山雲觸石
誤疑刺史雨隨軒
偃師驛觀先帝所植兩松及錢丞相壁記
華封耆老望車塵故以青松祝聖人雲去帝鄉桑變海
舊枝重疊長龍鱗
十二月二日
十月黃河冰未凘柳條若若草離離寒蛩逐馬聲相續
都似江南秋半時
便坐廷中稆生嘉禾兩本因成二十八字呈同僚
諸君
報政三年愧魯公將何歸奏未央宫便廷嘉穀知天意
因得從容賀歲豐
即事二首
長日熏風春欲回啼鶯鳴鴃亂相催不嫌柳絮都飛盡
惜許酴醾取次開
白社不知天上樂殘芳可惜逐東風誰家酴醾花正發
走馬平明看醉翁
種花五首
粉萼朱華俱滿叢鶯喧蝶舞亂春風前年手種今年看
自覺淹留已老翁
弱柳海棠雖晩栽翠眉紅臉已齊開蜀姬艷色巴姬舞
倂送春愁入眼來
長愛武陵溪上人種花無數碧溪濱莫輕野客時情薄
看盡靈桃歲歲春
行遶新芳不擬回春光二月已全催江南寒食饒風雨
未落應湏日日來
憶昔空園今作林牆頭枕上總成陰廢興人事非天意
時暫紛華亦賞心
探花郎送花坐中與鄰幾戲作七首
兩郎探花如顧山紅紫黃白俱可憐春風過此即埽地
爾復碌碌慰眼前
兩郎敖蕩不自羈春物寂寥寧得知能讀離騷飲美酒
頭白江翁殊復竒
春服始成天氣新沂水風起如魚鱗由來舞詠吾與點
童子與公凡幾人
眼昏頭白老馮唐三十餘年離舉場春色年年在瓊苑
曾經十牓探花郎
溱洧芍藥堂背萱濃紅柔綠相映繁鄭衛之風久寂寞
坐無詩翁誰使言
酴醾薔薇香最竒古人不聞今始知世間此輩復何限
零落深林方足悲
牡丹開盡羣芳少紅藥丹萱亦可憐眼看春事已如此
有酒不飲詎為賢
桃花三首
消露濃霞滿眼春攀香弄影地無塵仙源一入吾將老
不學武陵溪上人
碧海仙山拂太微春風蟠木發瑤池人間日月知多少
坐見高花爛漫時
小樓西望那人家出屋香梢幾樹花只恐東風能作惡
亂紅如雨墮窗紗
聞御試畢寄同人
鵬欲圖南魚戴角風雲變化不踰時誰知遁世聱牙者
翻覆西窗數局棋
贈省判沈郎中(君家書二萬卷皆精繕也)
休文零落向千年一世風流幾許傳錦袋牙籖二萬卷
羨君能似昔人賢
在北得家書
論從定約欲車回笑領雙魚手自開便覺長安近于日
不聞人自日邊來
奉天門觀汝水
流水回還縈雉堞亂山蒼翠擁層樓會將綠蟻捐長日
幸有高風送麥秋
崑邱臺
重巒似欲學層城上有帝宫人不行訪古尋幽復觀化
垂楊生肘未曾驚
洪澤阻風
風振蒼山海逆流扁舟未濟使人愁聊把釣竿消永日
溪翁沙鷺共悠悠
時會堂二首
雪霽蒼山未有塵陽崖氣色已含春不關南國年芳早
自有東藩欲貢新
江湧岷山萬里來地蟠崑嶺百尋開故移蒙頂延年味
共獻無窮甘露杯
十二月雷後作
臘破春光逼眼來暄風膏雨雜輕雷黑貂已敝京塵裏
興發猶堪貰酒杯
寄賀隠直捷開封府解
高士何湏輕主簿客星今欲上靈槎題名趁取臺中舊
前後龍頭屬當家
聞張給事倍道兼程已過古北戲作七言
叱馭勤王肯暫留邊沙朔雪犯貂裘飛黃一日湏千里
應笑迂儒騎土牛
雷雨
寂寞荒居草木深商歌猶足玩愁霖仰頭笑問豐隆苦
亦未妨人倚柱吟
椶櫚
纛影吒㲚竿影直雪中霜裏伴松筠可憐憔悴凌雲色
還是昂藏獨立人
江梅
江南誰折一枝春玉骨冰膚畫不真撩亂清香隨驛使
塵埃滿眼正愁人
觀兒童逐兔輒失之戲呈希元二首
碧眼兒童誇絶倫競馳犇兔蹙飛塵俯身捷下重岡去
空聽弦歌不見人
滿目蒼山宿草衰雪殘深谷正多岐莫將弓箭窮飛走
笑殺黃鬚鄴下兒(竇相州人髭亦黃)
初出古北口大風
我持漢節議和親北上邊關極海濱宜有鬼神陰受命
勁風來埽幕南塵
十二月十二日齋祠西太一宫是日大風
絳闕碧城天與通世間惟望氣渾融神仙定與塵埃隔
自怪來時亦馭風
和聖俞逢賣梅花五首
送臘迎年越嶺梅幾時隨驛過江來上林桃杏矜顔色
已老東風寂寞開
三月都城雪卷沙幽芳偏恨雜羣花九衢何處江南客
一笑相知越女家
東阡北陌競春游弄雪翻雲為少留落去能無怨羌笛
折來端是亂鄉愁
安得繁英種滿園風前月下共方樽放歌起舞濃陰裏
長使清香濯醉魂
可憐風雨逼流陰無奈芳菲惱客心暫引江南春入眼
不辭多擲袖中金
觀城上梅花憶和
城頭梅樹花初發每到花前憶剡中白水碧山應不少
與誰攜手過春風
送張譯歸
雪霜載塗春欲晞江流水駐君北歸南方遐夐久共住
可憐不及雙鳧飛
小園春日
草色初新柳帶長宿烟清露濕朝陽東山雲起西山碧
南舍花開北舍香
寄東平侍讀叔平侍郎
曲榭層臺花木深春風千騎盛登臨高山流水非無意
正得君來慰我心
上已不赴金眀集招鄰幾談
樓船旗鼓颺春風曲水浮觴一醉同窮巷誰憐車馬絶
蕭條相對兩衰翁
梅雨
無窮雲霧濕梅天終日昏昏只欲眠髀肉生圓頭髮白
強尋高處望山川
詔賜御書稽古兩字作口號示子弟
毛玠素屏非俗物韓稜寶劒得龍淵謨明敢與臯陶比
稽古虚參堯舜篇(於時予知貢舉又紀察刑獄)
秋晩雨中隠几偶書寄聖俞五首
秋雲欺日不得光西風送雨寒蒼茫北來鴻雁翅羽濕
那能自致凌天翔
如聞蠻服愚弄兵凶酋恃險愁孤城軍書插羽懼不急
安得良術吹天晴
窮秋未窮草木衰里人過半單裳衣谷中吹律不可待
上天愛日何時輝
我欲乘桴渡南溟手攜水伯趨蓬瀛秋來雨多蛟蜃喜
滿目愁見風濤生
安得獨上崑崙巔側身常近清陽邊氛妖墮散昏墊解
使我目朗心蕭然
羊角風
我似靈鯤初化鵬徑辭北海向南溟可煩更借扶搖力
已度臯蘭望紫庭
觀梅櫻桃
梅花欲落櫻桃盛白雪彤霞各自愁腸斷黃峯與粉蝶
東園來去不知休
潞河
飲馬長安行且謠雕鞍金勒映春朝潞河正月冰都盡
不惜障泥走度橋(在土城南)
陳勝
夥涉矜豪欣據陳力崇司過督羣臣欲將燕雀輕天下
自使侯王不復親
客寄天台月桂子
天上仙人月裏栽無端飄逐海風來可能種作千尋樹
歲看高花爛漫開
辛夘十二月同持國游會靈觀各曾賦詩後一年
會靈燒高下俱盡天子為先朝所為不忍廢復治
集禧略放渭陽帝祠制度五嶽同宇毋乏事而已
不能如向之鉅麗也戊戌十二月以事過謁祠下
作七言寄持國
白玉五城十二樓還曾同作采真游重來無復壺中景
惟見蒼林鎖碧流
戲成一首
參差翠嶂坐中分斷續流泉盡日聞何異高唐與巫峽
夢餘真復有朝雲
雜詩三首
大梁公子樂邯鄲愛士能從市井間雖詫平原傾食客
魯連猶蹈海濱還
季長誕節薄拘儒俳笑紛紜絳帳居為問從來三輔士
幾人門下撇衣裙
天祿先生空白頭時時好事載書游滑稽不及鴟夷輩
寂寞端成淑德侯
絶句
書苔滿地初晴後綠樹無人晝夢餘惟有南風舊相識
偷開門戶又翻書
彭城先輩未披竒采早飲雋聲遺詩寄答二首
清門早日映朝端俊域于今有二難虹氣韞來徒想玉
國香聞處已知蘭
劒池夜久光芒緊夢草春深景象寬寄惠新詩仍過此
濡毫容易報琅玕
朝日偶作呈友人
漸知春意入城來向午池冰已半開和氣滿天真可望
憑君須上最高臺
榴花洞
熏風四月羣芳歇火玉燒枝拂露華偶坐清陰人不到
白鬚道士進流霞
和永叔宿齋太廟聞鶯二韻
碧樹凋零滿眼秋黃鸝飛去使人愁翰林仙老齋房客
猶恨人間歲月流
題庭前藥欄
宿雨初晴曉尚寒土膏欲動未全乾碧萱紅藥饒情態
世漏春光已滿欄
壺公祠送别
塵世紛紛多别離一攀庭樹欲沾衣不知何故壺中叟
能棄人間不復歸
山中作
空山日午東風起積雪半消巖下池逐勝不知芳草遠
長謠石上失回期
淨土院從王伯初飲呈座人
雪滿春城幽興長放歌起舞盡君觴幸憐犀首飲無事
不怪次公醒亦狂
飲子華家醉翁不來因令鸞英彈醉思仙
翠眉紅袖拜尊前撩弄春聲入四弦坐少車公還不樂
為君重奏醉思仙
月下
蟾蜍滴露侵石垣松檜吟風如澗泉夕夢未窮山路遠
自疑乘月弄潺湲
城南雜題
當日龍船校五兵旋開池沼學昆眀邇來封禪和平久
舊地分教百姓耕(講武池)
垂楊冉冉籠清籞細草茸茸覆路沙長閉園門人不入
禁渠流出雨殘花(玉津園)
盤姍不稱三公位掩抑空妨數畝庭只有老僧偏愛惜
倩人圖畫作書屏(短槐在水陸院)
早時風景愛東吳一到京師興益疎偶向城南疑澤國
夾川垂柳帶僧居(水寺)
芙蓉池
綠華清蓋滿方塘雨灑風吹著處香淨埽釣磯雙樹下
醉攲涼枕弄秋光
憶和
楚澤茫茫白芷生春風紅樹語流鶯高樓不見千巖路
落日空含萬里情
嘯亭雨後
風捲高花舞成雪雨濕芳草綠侵雲層軒獨立時惆悵
淮北春光過五分
西楚
楚割淮西自不輕元王賓客亦洪生重捐醴酒迷高士
末路翻亡五千城
袁本初
横刀長揖紫廷中健者寧須屬董公郿塢然臍直假手
始知天下有英雄
魏文帝
江水由來一帶横魏文何事畏疑城不應天意分南北
自是無人敢請纓
武皇
武皇英氣古無儔解道平城遺朕憂汗血龍媒十八萬
單于臺下獵清秋
后土廟瓊花(廟吏云今年開花絶少比舊歲憔悴)
繁香簇簇三株樹冷艷飄飄六出霙移植天中來幾月
欲看憔悴老江城
送張奕進士歸廣德省親
南北旅遊三十年相逢依舊孝廉船千鍾不洎今吾老
羨爾歸安二頃田
自淮南遷東平移后土廟瓊花植于濯纓亭此花
天下獨一株爾永叔為揚州作無雙亭以賞之彼
人别號八仙花也或云李衛公所賦玉蘂花即此
聊以小詩記其所從來
海内無雙玉蘂花異時來自八仙家魯人得此天中樹
乞與春風賞物華
董相
江都治後徙膠西衰老諸侯等棄之為問平津相天下
尚開東閣欲賓誰
白登
白登計祕自堪羞相印猶歸曲逆侯安用熊羆三十萬
平城遺有子孫憂(武帝詔曰先帝遺朕平城之憂)
鎖宿禮部中夜口號
浮雲不動月微眀錦帳香寒夢易驚猶覺春風花未發
獨聞宫漏出重城
題送客亭别任迥
北飛鴻鴈南飛燕擾擾俱非自在身莫向孤亭南北望
野花江草最愁人
送魏廣祕校同年
羨君歸著老萊衣風雨紛紜欲别時會是東堂許為友
自憐扶路不勝悲
風雨
人生老去自多憂索索逢春卻似秋過盡百花初不省
何須風雨更添愁
山光寺
隋家昔日歌舞地荒草滿庭烟霧深猶有老松長百尺
悲風來動海潮音
答張安内翰見贈二絶
雲鵬自合縱天池蒿鷃寧嫌寄一枝適往蚤聞仙老辨
解嘲聊慰俗人嗤
玉螭階側鳳池邊接武嚴徐愧昔賢天驥絶塵方萬里
知君不顧繞朝鞭
答阮逸中允
天後天先隠姓名曾聞注易動公卿窮愁不得無編述
慙愧刪詩取正聲
小桃
鳴鳩喚雨天色變遲日烘雲花意催一日出遊三日醉
自知慙負小桃開
和趙七得屯田郎
童稚聞君賦上林校讎偏愧接華簪朝廷禮樂推先進
莫歎郎潛佩肘金
公是集卷二十九
