公是集卷十二
宋劉敞撰
五言古詩
同聖俞寄金山曇頻次韻(是時予方欲請東南一郡)
我雖游都城心亦無所住誤得世俗償形骸寓冠屨少
時侍吾親游覽愛北顧至今頗思之想見江上鶩白頭
曇道人夙昔竟未遇聞其最安禪無念無作故勞生有
喧寂得意無早暮塵埃未易厭臯壤固多趣若復乘桴
行從君款幽素
送僧歸君山
羇旅頭髮白寤寐君山青遠遊負雅志舉俗笑獨醒西
風吹新秋幽興浮洞庭忽見九疑峯如列枕上屏遼遼
伯牙意寂然誰為聽歸客適我願歡然叩柴扃振錫循
東道汎槎問南星瀟湘落君手去矣鴻冥冥橘柚雨初
熟杜蘭晚更馨上方試回顧笑指江漢萍
入山
連山何叢叢相背復相向盤溪殆千曲險石彌萬狀或
疑天地翻斗起渤碣浪蹙沓更騰凌變化倏竒壯舟車
未為用夷夏永觖望鑿空伊誰氏重譯肇霸王茫茫千
萬歲冉冉道交喪薄伐策已卑割據事逾妄衣冠慘分
裂玉帛敝辭讓至仁有柔服遠馭恥懲創非無一丸泥
不乏萬人將齊讎紓九世魯錦輕百兩羊腸勞躋攀魚
齒困沿並彼岐亦云岨易簡德固曠大哉天作詩因見
聖者量
治渠
旱久溝畎廢忽雨浸我廬晨興不及屨出門自手鋤一
直復一曲水流若江湖蚯蚓為蛟龍蟻封即邱墟生理
避燥濕一室足有餘人事戒偷安未能輕須臾豈恨規
摹小所傷筋力劬衰疾實使然不勝一匹雛伊昔論五
帝每嫌盡信書及兹始欲歎微禹吾其魚
東門行(古曲言貧士不安其居妻子留之今改言時薄不恤賢士士欲遠遊猶顧念舊國)
拂衣趨長道撫劍獨歎息并歲不易衣期旦曾一食悠
悠風俗薄顧我若異域積金要能笑彈鋏輕下客豈辭蓬
蒿居未與塵世隔黃鵠非池禽東南舉六翮出門尚徘
徊悲鳴念舊國何日復來還為君涕沾臆
步登南門呈府公
秋至久獨醒今旦始一醉非公愛賓客何以強茲意清
風與人期蕭瑟萬里至落日高城西參差數間地顧茲
景方夕悟彼歲亦逝造適常若希開懷欲誰忌暢然就
酩酊更盡酒中味
小雨
春陽轉為旱惠澤積不泄稼穡亦已晚泉湧為之竭吁
嗟叫蒼天閶闔不可越精誠憑土龍神化空怳惚今旦
微風來朝陰度城闕霏霏墮疎潤稍稍漏白日塵埃暫
埽地草樹纔沐髮終宜雲漢枯尚喜雷電發帝方復威
令世莫患妖魃寧作成湯時彌年困飢渴
淮上微雨寄天隱彦文
海風吹微雲載雨淮上來灑埽區宇間削然無塵埃四
月雖徂暑幽襟為之開思我同心人閟兹千里懷悠悠
日巳遠勤勤首屢回安得乘輕飇相從孝王臺
細雨
小雨滿前軒濃陰不時卷隨風氣潛潤竟日花微泫池
光慘澹昏樓危依微辨寒添夕景長坐逼秋容晚楚客
歌泬寥吟懷孰云淺
吳九秋過西池作詩持國和之邀予同賦
三山凌波濤雲漢邈氛埃世無乘槎客安得窮昭回天
門洞閶闔海池含風雷淵淪蛟龍室焜炫金銀臺西顥
何蕭條百芳日已摧誰能瑩心賞喟子懷仙才時變感
所思駐車載徘徊已秋孰願夏覽物彌歡哀韓生肆爽
言觀變均齊諧而我拘俗者俊游日已乖欲濯纓上塵
何時與君偕
讀雜說小書
長日無與語聊及齊諧書紛紜六合外莽眇三皇初近
既難必有遠亦非必無古今夢寐間過事蚉䖟如達生
齊萬物曲士拘一隅苟以忘吾憂焉能識其餘
初到淮西讀書申申堂寄友
禀性實無用干名謬所望中為祿仕逼誤有世俗償組
綬見羈縻簿書正搶攘語言畏時忌談笑憂事妨往者
託山林未能下羲皇邇來失吾眞終日幾發狂期會非
本務米鹽豈大方洒心頼篇籍發興依松篁朋友素所
畏道路阻且長怨極倘見思寄聲慰離腸
夜讀漢書
明燈一編書往古千歲事值歡輙孤笑觸憤還累欷四
旁寂無聲童僕正熟寐歡憤雖不同均非平和氣可憐
自戕伐忽忽老將至反愛童僕愚冥然不識字
和永叔寒夜會飲寄江十
昔與江翁别酣歌國門道黃花落酒罇白髮藉霜草本
謂此行遠定知此樂難豈意二三子復為今夕歡主人
文章伯談道輒忘倦每至絶倒處恨不使君見鳥迹上
古書龍頭冢中器其人骨已朽感此相與醉呼問西飛
雲游子何當返寒風吟枯梧歲月益已晚吾聞太華峰
乃有神仙居莫逐秦時人獨結山中廬(永叔出所收古文碑碣及龍頭)
(銅鎗示客以張飲興也)
三日同景仁隣幾濟川晦叔景(案原缺一字)吕祕校劉
判官會南曹飲五君皆尚書外郎劉吕修唐書官
秋氣迎節至(立秋前一日)涼雨乘高風車馬散北闕冠蓋會
南宫從吏殆成隱玩歲復將窮簿書幸無他談笑偶多
同郎選冠一時史才映羣公著書駭深妙聞道惴顓蒙
但願竊餘論常此樽不空寄迹三署老不慙顔與馮
期隣幾飲不至醉作江侯詩并解座客
秋雲樂邂逅拂我榻上塵江侯舊多信今作叵信人我
求江侯意因得江侯眞乘興本當出興盡便回輪已諾
雖可嘉將非俗中倫棄言似不誠未害方外羣江侯不
為名名者實之賓江侯不為貌貌疎意自親作詩解江
侯飢渴夜復晨
十月二日邀隣幾飲裴二如晦來遂留至夕
晚下渠石閣方轡得傾盖天寒畏干人巵酒自相對裴
侯非宿約來預心賞會吾季方家居四坐客解帶獻酬
雜嘲謔歡笑以為快幸無俗中士形迹一不怪蟋蟀鳴
高堂歲月聿已邁于今鮮吏責無所憂其外但當勤來
顧數醉此庭内良無德與汝聊足紓慷慨
和貢甫瓜步詩
江介多悲風川廣不可越畏塗非吾土游子愴明發羣
山起楚蜀衆水會溟渤地險自適然天衷豈端設憑陵
三雄際偃蹇五國末非無英雄姿于此智勇竭疑城尚
虎踞戎馬餘飲窟人謀雖工拙神物有予奪請陳眞人
朔頗亊丹浦伐風雲埽氛埃雷雨救焚暍禹功東漸海
漢使南誚越太平自茲始盛德信貽厥
和江十雨中與持國師直飲
旦上天祿閣暮直承明廬避喧雖足慰取適固已疎佳
雨及我暇兹晨殊晏如紾絺委冠帶高枕睨庭除熏風
散微涼潤氣浮郊墟沸聲湧江瀨暝色晦綺疏驚電時
爍目疾雷不廢書商歌勤金石塵谷盈鼃魚此樂不可
改古人良起予惜無同音賞幽獨成離居聞君逹亹亹
樽酒會朋裾高賢卧家巷固多長者車寧無寂寞者閉
關講玄虚
不飲
憶昔常好飲非以酒多味親友惠兹適笑語坦無畏不
知天地廣豈問歲月逝爾來顧可憐自覺不如意秋風
正蕭騷萬物盡憔悴頗欲濯旅懷無人共昏醉獨遊何
時歡白眼向兹世
石頭城
石頭非人力翠壁百仞高上盤巉巖雲下激&KR1043;湧濤攀
躋猿猱苦游涌魚鼈勞乃知百萬師未易損一毛混茫
有開鑿形勢豈一朝太古至德世斯民各逍遥艱難非
所嬰秦漢仍寂寥發揮自孫氏力控劉與曹基業何崔
巍謀謨亦雄豪龍蟠與虎踞勢足萬古牢德義苟不修
忽焉亡其操繽紛不一姓氣象何蕭條往者游獵區盡
為黍稷苗前事不可忘後來鑒孔昭客行倦煩促勝槩
愜所遭眇然抱幽想慷慨成鬱陶古人若騰波逝者日
已滔壯觀誰與論悠悠背行舠
直舍留道粹廣淵君實聖民伯初飲是日隣幾濟
川宴王金吾園亭不預會戲作五言寄之
校讎中祕書聞子宴城隅大第丞相府主人執金吾浮
雲駐清唱回雪舞妖姝金罍溢醇液犀筯厭鮮腴高談
鬱不發應接固已劬我從四五公置酒此石渠開窗埽
殘雪列俎焚枯魚谹言規姚姒小說本虞初不知敝緼
寒未覺膏粱殊從容忽竟日此樂亦誰如長安事交游
貧富固有徒不恨我失君恨子不顧予回頭成陳迹萬
事與化俱題詩寄餘歡毋乃笑其迂
過聖俞飲
積雨不出門局促如井蛙初晴強人意今日來君家下
馬笑握手埽階去塵沙銀瓶撥醅酒紫碗雙井茶黃雀
隨素魴安榴雜木瓜舉非一方物遠或萬里遐不知王
侯宅此味何以加扶疎庭下槐燦爛盤中花春事豈不
多遊覽何必賒與公平生親總角見髮華飲當外形骸
語當恕喧譁縱心倒所詣相對白日斜江韓亦我徒但
恨宿約差願使公多財此樂寧有涯
招隣幾聖俞和叔于東齋飲觀孔雀白鷴及周亞夫
玉印赫連勃勃龍雀刀辟邪宫璽數物又使女奴
奏伎行酒聖俞首示長篇因而報之
前日俱遠别夢中每難期何言一堂上相與同宴嬉幸
勿卑陋巷陋巷何獨卑幸勿辭樽酒樽酒安足辭君看
籠中禽亦有山林思習習不如意焉用文章為君尋古
人物信有陵谷悲擾擾不自適會為後世嗤促節無窄
袖緩歌逐鳴絲自美亦自惡貴賤吾不知縱談劇虚舟
快飲若漏巵人生但如此為樂自一時誰言冬夜長俛
仰星漢移念無千金夀愧子勤稱詩
答黃寺丞紫薇五言
紫薇異衆木名與星垣同應是天上花偶然落塵中豔
色麗朝日繁香散清風㛹娟雖自喜幽寂逝將終主人
謫仙籍浩歌滄浪翁卜居抗静節搴秀憐芳叢猗狔庭
中華固為悦已容如何又將去含意默忡忡青苔侵履
綦搖落知歲窮獨賴君子德庶幾甘棠封
曲陽亭送别
海濱寂寥地送别何須頻數上曲陽亭自然愁旅人晴
日排寒色清光湛奫淪微風海上來滿目飛魚鱗孤雲
去無所野鳥鳴相馴信美非吾土送目倦南津
寄貢弟
勁雲翔空林積雨荒茂草哀鳴聞離獸驚棲見羇鳥時
逝運自頽物壯勢還老感至境寥愴悲來色枯槁玩此
豈有極辨之苦不早如何復傷别咫尺成遠道
和弟自京師來
四海無風濤五年再相逢會合如此難況我罹百凶悲
端素填膺觸事淚滿胸欲言不能語豈知涕所從良久
得仰視恍忽如夢中非復平昔遊豈復平昔容危生若
霜葉懔懔待烈風不有親戚歡其如憂患攻破啼強為
笑意氣徒衰翁慰爾友于情急難義所隆
送秦州通判陸學
秦地天下險秦兵天下強曩在景祐末叛國正陸梁渡
河窺中原不見飛鳥翔漢將雖城守覆沒猶相望時秦
獨高枕毫髮無所傷豈惟形勢然固亦任使良近者敵
已弱旄頭滅無光尚須得猛士分命修封疆陸子吳中
賢英英富文章作人易感激遇事殊軒昂舊知軍中樂
復愛邊地涼不忍京塵間著書鬢毛蒼拜疏如終軍請
纓督羣羌大笑朱買臣衣錦憐故鄉旌旗導前車絲竹
嗚後房指呼百夫走談笑千里康雖云半刺史其實專
一方古來成功名竒偶不可常得時或幸會微賤升廟
堂況君閱詩書智策未易量協心得元帥展意輸所長
朝廷酹勲閥曾不矜銀黃他日重見君非復東觀郎
貢甫在京口阻潮未渡
向晦月消魄楚濤為之衰坳堂無深涉客子緩歸期吟
遶沙步闊眺賞秋山時大川奔南島落日明西垂登高
既易賦懷古豈難詩喟彼一帶阻積此三歲思何當命
海若利涉慰調飢
淮西延平以詩見寄因書陜城即事用酬來唱
陜郊古云重雄勝地所該羣山左右顧大河西北來府
署憑中高一日萬景開是時八九月秋色清池臺樽酒
雨餘酌笙歌雲際回追歡緬前會眞樂非昔陪賓客雖
日過禮俗多嫌猜于焉備廚傳安得忘形骸神交與心
賞懷舊何悠哉
送獻臣是時獻臣侍親之淮南予亦且侍行臨荆
州獻臣先從東門出故有此作
風土樂荆楚塵埃倦都洛東遊欣邂逅勿復驚離索尚
悔不同舟令人慙李郭
送客不及
欲折楊柳枝贈言别所思日落飛鳥息孤帆奔何之行
人樂前途何以寬我懷還將别離思吹示横笛兒
送隣幾
日沒崑邱峯月出滄海波區區三萬里相望能幾何一
出仍一處一合復一離正爾人間世無復歡笑時子行
何怱怱將老思所試恨我無羽翰不能省君治黃河從
天來太華出雲上登臨若相思寄聲問無恙
送彦猷
蒼蒼南山桂歲暮獨華滋非無棟梁用道遠莫致之黃
雀巢其巔螻蟻穴其卑全生亦以遂匠石空復悲兩唐
邁青節千歲接光輝珪璋固特達鴻鵠佳羽儀庶幾朝
廷老出入王者師何事江湖間浮沈衆人為我實牛馬
走不能強縶維欲往路苦艱愴兹四愁詩
送直温
終軍西入關棄繻笑路旁丈夫貴成名用此還故鄉雖
無魯儒操意氣殊激昂稚齡如頽波詎忍鬢髮蒼古人
汝南秀契闊升我堂宿昔夢生翼已排九門翔未盡復
來歸帝閽隔微茫高卧三年喑忽隨南風揚萬里快超
詣豈知道路長努力戒後時相勸不可忘
送孜生
遭遇爵位輕治平進取難不見明經士白首成一官憐
爾吾家駒學問知所安得名萬衆中奮迅生羽翰天子
臨廣廷公卿肅衣冠傳呼署甲乙誰不傾目觀我時忝
陪侍趨拜玉座前鄂秀莩亦榮不自知欣懽勿言勢尚
卑無以地固寒鸞鳳曾棘棲蛟龍亦泥蟠孟軻稱三樂
富貴不與焉恨我不如爾千鍾益悲歎奈何方遠别浩
蕩江湖間臨分豈自勝流涕空汍瀾
送楊十一公緼之延平
寡欲求易給縦心居常安一為淮陽卧及再芳歲單處
事非事事居官豈官官念以拙者效而為朝責寬故人
懷英邁撫轡辱盤桓心期謝外奬談笑用為歡淹泊遂
將永望舒毁其團别君感匏繫更欲愁且歎
送王國卿
功名世所濟時節不可遲夙昔聞斯語至今良獨疑筋
力與時背進取將願違譬如寳燕石無用于重貲不恨
歲月晚畏為豪俊嗤見君復感歎吾道其如台古之英
賢人隱顯亦不齊出處各努力悠悠慰我思
送子南
南師鼔琴者餘力推步精千里求知音徒步入王城能
高頗自負一一游公卿朝廷富貴人寵辱心若驚聞至
必解榻招邀劇生平以兹祿命術獨得當時名朱絃與
素徽棄置莫為聽往往默自撫或疑非斷聲紅塵車馬
中隨俗翻營營振衣忽長歎吾巳知時情卷槖郤東下野
風蕭然清且賫山水意永待鍾期生
公是集卷十二
