公是集卷三十七
宋劉敞撰
義
士相見義
自天子至于庶人皆有摯摯者致也所以致其志也天
子之摯鬯諸侯王卿羔大夫鴈士雉鬯也者言德之遠
聞也主也者言一度不易也羔也者言柔而有禮也鴈
也者言進退之時也雉也者言死其節也故天子以遠
德為志諸侯以一度為志卿以有禮為志大夫以進退
為志士以死節為志明乎志之義而天下治矣故執斯
摯也者執斯志者也君之摯以事神臣之摯以養人惟
君受摯者惟君受養也非其君則辭摯不敢當養也古
者非其君不仕非其師不學非其人不友非其大夫不
見士相見之禮必依于介紹以言其不苟合者也必依
于摯以言其以道親也苟而合惟小人而不恥者能之
君子可見也不可屈也可親也不可狎也可遠也不可
疎也賓至門主人三辭見賓稱摯主人三辭摯所以致
尊嚴也大夫以禮相接士以禮相諭庶人以禮相同然
而爭奪興于末者未之有也人苟為悦而相親若者末
必爭苟為簡而相親若者末必怨是故士相見之禮者
人道之大端所以使人重其身而毋邇于辱也所以使
人審其交而無邇于禍也惟仕于君者召而往未仕而
見于君者冠而奠摯在邦曰市井之臣在野曰草茅之
臣君雖召不往也是故雖有南面之貴千乘之富士之
所以結者禮義而已矣利不足稱焉刑罰行于國所誅
者好利之人也未有好利而俗不亂者也無介而相見
君子以為謟故諸侯大國九介次國七介小國五介
公食大夫義
食禮公養賓國養賢一也親之故愛之愛之故養之養
之故食之食之而弗愛猶豢之也愛而弗敬猶畜之也饗
禮敬之至也食禮愛之至也饗為愛弗勝其敬食為敬
弗勝其愛文質之辨也公使大夫戒必以其爵恭也已
輕則卑之已重則是以其貴臨之也賓三辭聽命言是
禮之貴弗敢當也弗敢當故難進也公迎賓于大門内
非不能至于外也所以待人君之禮也臣之意欲尊其
君子之意欲尊其父故迎賓于大門内所以順其為尊
君之意也三揖至于階三讓而升堂充其意諭其誠也
于廟用祭噐誠之盡也君子于所尊敬不敢狎不敢狎
故神明之故忠臣嘉賓樂盡其心也大夫立于東夾南
西面北上士立于門東北面西上小臣東堂下南面西
上宰東夾北西面北上内官之士在宰東北面南上百
官有司備以樂養賢也設筵加席几致安厚之儀也公
設醬然後宰夫薦豆葅醢士設俎公設犬羔然後宰夫
設鉶啓簋言以身親之也賓徧祭公設粱宰夫膳稲士
膳庶羞為慇懃也賓三飯飯粱以湆醬此君之厚已也
賓必親徹有報之道也庭實乘皮侑以束帛雖備物猶
欲其加厚焉也公拜送終之以敬也有司卷三牲之俎
歸于賓館不敢䙝其餘也上大夫八豆八簋六鉶九俎
庶羞二十其餘衰是見德之殺也君子之言曰愛人者
使人愛之者也敬人者使人敬之者也親人者使人親
之者也自卑者使人尊之者也是故公養賓國養賢其
義一也未有愛之敬之親之尊之而其位不安者也未
有不愛不敬不親不尊而能長有國者也將由乎好德
之君則將飴焉惟恐其不足于禮將由乎驕慢之君則
將曰是食于我而已矣故禮君子所不足小人所泰者
也孔子食于少施氏將祭主人辭曰不足祭也將飱主
人辭曰不足飱也孔子退曰吾食而飽少施氏有禮哉
故君子難親也將親之舍禮何以哉
致仕義
自頃有司屢言士大夫過七十而不致仕請引籍校年
而卻之天子弗忍也以詔戒告之而已予謂致仕之義
君非使之臣自行也宜乎天子弗忍督廹之而以詔書
告戒也然而天下之老臣猶自若也甚矣夫其非天子
之意也故作致仕義致仕之義古者大夫七十而致仕
君非使之也臣自行也臣雖行之君曰是猶足以佐國
家社禝也留之不可失也于是乎有几杖之賜安車之
錫所以致留之意也君留之臣曰不可貪于人之榮不
可溷于人之朝不可塞于人之路再拜稽首反其室君
不彊焉義也毋奪其爵毋除其祿毋去其采邑終其身
而已矣此古者致仕之義也此之謂上下有禮故古者
大臣讓小臣廉庶人法百姓不競由此道也是以古之
為臣者不四十不祿不五十不爵不七十不致仕四十
而祿為不惑也五十而爵為知命也七十而致仕則以
養衰老也不惑故可與謀大事矣知天命故可以受大
寵矣養衰老故可以全節儉教百姓矣故古之仕者為
道也非為食也為君也非為已也為國也非為家也是
以時進則進時止則止也是以進不貪其位止不慕其
權也凡致仕之義君曰畜犬馬不可以盡其力而况士
大夫乎是雖誠賢也雖誠智也吾不可盡其力也此恩
之至也臣曰為人臣者不顧力雖然吾力不足矣不可
以當社禝之役而蒙干戈之任矣不可以勞夙夜之慮
而苟旦暮之利矣全而歸焉亦可已矣此義之至也故
君以恩御臣臣以義事君貪以是息而讓以是作今之
人則不然仕非為道也而為食也非為君也而為已也
非為國也而為家也是以進不知止而困不知恥也是
以當老者上雖屢督教之而猶莫從也有司雖痛詆發
之猶莫顧也此無他廉讓之節不素厲而賞罰之政混
也然則奈何曰必引籍校年而命之退則薄于恩而觳
于義必毋引籍校年而待其退則貪位而害民蠧國均
之二者莫若察有功者而必賞之無問其齒焉察無功
者而必廢之無問其齒焉彼知賞不出于有功廢不遺
于無功也則震而自謀矣震而自謀則賢不肖去與就
决矣如是亦焉用引籍校年而命之退以損吾義哉今
夫無功與有功者皆雜然莫辨也彼所以得偷容于其
間也故夫偷容之人而欲其畏義由禮以自潔于䋲墨
之外是難能也聖王之治也非禮義所誘則敺之以法
敺之以法亦不廢其禮義之指此故法之敺也鳴呼為
致仕而卒以法敺也不已薄乎其亦出于不得已為之
者乎然則又何憚而不為哉
投壺義
古者投壺之禮主人以賓燕而後投壺也燕者禮之輕
者也輕則易易則䙝䙝則慢酒之禍恒由此作是以君
子惡其䙝以慢也為壺矢以節其禮全其歡也君子之
于人苟有以歡之必有以禮之苟有以禮之必有以樂
之苟有以樂之必有以言之賓者所法也非法人也所
養也非養人也主人奉矢以親之言卑其身以事賢也
主人三請不怠賓三辭不煩尊禮重樂之義也尊禮則
敬矣重樂則和矣敬以和故上下能相親也君子之所
異乎人者其惟易事而難說乎不䙝其接所以致難說
也主人拜送賓辟賓拜受主人辟授受之禮也授受者
人道之大也不可以不敬也拜以敬之也勝飲不勝者
罰也辭不曰罰曰養不尚人以勝也不恥人以不能也
飲曰賜灌不恥過也不忌人以勝已也故尚人以勝則
矜恥人以不能則怨自恥其過則忿忌人以勝也則懟
矜以怨忿以懟此辨訟之所由作也勝者有爵貴也有
馬富也内不失其樂外不失其功然後富貴可保也投
順為入不順雖入不釋明順而後有功也樂以貍首以
順為節也侍于先生長者不角不擢馬以順為禮也順
為功故弗非也順為節故節可守也順為禮故禮不悖
也故曰古之君子乎不必相與言也以禮與行示之而
已矣詩云示我顯德行此之謂也
辨
祭法郊廟辨
有虞氏禘黃帝而郊嚳祖顓頊而宗堯夏后氏亦禘黃
帝而郊鯀祖顓頊而宗禹商人禘嚳而郊冥祖契而宗
湯周人禘嚳而郊稷祖文王而宗武王傳曰禘大祭也
禘者帝也帝者先王之配天者也禮不王不禘王者禘
其祖之所自出以其祖配之所以明德厚者流光德薄
者流卑也郊者祭天也孝莫大于嚴父嚴父莫大于配
天天者物之本也祖者人之始也所以致尊極之意祖
宗者廟之不毁者也古者天子七廟曰考廟曰王考廟
曰皇考廟曰顯考廟曰祖考曰有二祧祧之言超也遠
廟也去祧為壇去壇為墠凡祖考之廟皆迭毁也其不
毁惟有功及有德者或謂之祖或謂之宗祖者非太祖
也言後世述之也宗者非宗祀也言後世尊之也何以
知祖非太祖宗非宗祀也曰文王非周太祖武王非周
宗祀也周人祖后稷周公宗文王何以知祖者後世述
之宗者後世尊之曰商有祖甲祖乙皆非太祖又有中
宗高宗皆非宗祀也曰夏后氏不郊顓頊而郊鯀何也
曰祖者必有功有功則廟不毁鯀無功其廟毁故推以
配天嚴父也商人郊冥何也曰冥諸侯也未受命不可
稱祖宗其廟毁久矣故亦推以配天也因是以見非天
子不禘非天子不郊非天子不建祖宗非有功德不為
祖宗非有祖宗無不毁廟鯀無功故不敢食于廟而食
于郊食于廟為必毁食于郊則世世修之此禹之孝也
冥無廟故不敢與于祖而食于郊與于祖為必毁食于
郊則世世修之此湯之孝也因是以見廟已毁雖有功
猶不可復立春秋曰立武宫蓋刺之也郊者祭之至尊
者也或配以祖或配以父三代異物有近有遠其祭不
同其所以嚴父配天一也曰然則夏之郊也以顓頊商
之郊也以冥而禮運曰杞之郊也禹也宋之郊也契也
何也曰湯放桀封禹之後以上公遷鯀而郊禹武王殺
紂封湯之後以上公遷冥而郊契祭法之言者言其始
也禮運之言者言其末也是以二者不同也
君臨臣喪辨
君臨臣喪以桃茢先非禮也周之未造也事之斯為臣
焉使之斯為君焉君臣之義非虚加之也寄社稷焉爾
寄宗廟焉爾寄人民焉爾夫若是其孰輕之故君有慶
臣亦慶君有戚臣亦戚書曰元首明哉股肱良哉尊卑
異而已矣雖于其臣亦然故臣疾君親問之臣死君親
哭之所以致忠愛也若生也而用死也而棄生也而厚
死也而薄生也而愛死也而惡是教之忘生也是教之
背死也禍莫甚于背死而忘生苟為背死而忘生故不
足以託六尺之孤寄百里之命施之于人者不變于存
亡然後人之視其亡猶存矣則夫桃茢何為乎諸臣之
廟哉或曰于記有之宜若禮然曰否是固亦周之末記
也昔者仲尼之畜狗死使子貢埋之曰邱聞之也敝帷
不棄為埋馬也敝蓋不棄為埋狗也而邱之貧無蓋也
亦與之席焉夫不以賤而棄之為有勞也夫不以死而
欺之為有生也勞雖賤不棄也死雖狗不欺也而况于
君臣乎吾故曰君臨臣喪以桃茢先非禮也周之未造
也雖然必有以也古者人君非弔喪問疾不至乎諸臣
之家非弔喪問疾而至乎諸臣之家謂之君臣為謔故
君弔于臣使巫祝先釋采于廟門然後入釋采者告有
事也或失其義而謂巫其祓之乎昔魯襄公嘗朝于荆
荆君死荆人曰公必親襲魯人辭不得命則使巫祝以
桃茢祓而先蓋厭之也由是觀之則魯襄公為之也曰
君臨臣喪不以桃茢先則君信之矣二人執戈以前也
非惡之也曰豈謂是哉君之行固必有衛之者矣况諸
臣之家乎昔者楚公于圍會諸侯于宋將升壇使兩人
執戈設服離衛諸侯之大夫皆知其為君也如苟惡之
而已會于宋何為惡之哉
