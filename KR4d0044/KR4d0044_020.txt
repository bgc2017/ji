公是集卷二十
宋劉敞撰
五言律詩
戲和同年時在薦福寺
逃暑涓涓酒開襟細細風過雲催急雨落日澹秋空樹
影經行熟泉聲笑語通少年興不淺寧與老人同
鍊丹井
丹成人已去泉在月空沉輕舉非吾事泓澄似客心飲
雖資一腹貪不近千金更愛雙桐好曾非惡木陰
水齋
野塘春水平間客自揚舲鷗鷺時相近波濤亦俯聽榜
歌漁父曲醉讀屈平經便欲從兹去秋河泛客星
長蘆口
泱漭東流白微茫遠嶼青風飈萬里浪性命一浮萍飛
鳥戢倦翼潛蛟浮暗腥由來限南北天意亦冥冥
登東城樓二首
搖落客愁亂登臨秋色空溪流寒更碧霜樹晩增紅曠
野駐殘日虚軒來朔風懷歸復感别不語向征鴻
高樓望不極野興遠相宜宇宙一長嘯山川多所思薄
寒才勝酒短景不禁棋俯仰哀羣動遼遼見爾為
送人之嶺南
君去炎方遠行行萬里餘漸驚南瘴酷益見北人疎山
谷藏雄虺谿潭養鱷魚秋風鴈不到何處俟歸書
城樓避暑
積水動微吹高樓浮薄陰登臨倦非土瀟灑勸披襟滌
滌原野曠熹熹城郭深浮雲空蔽日無意欲為霖
寄内
風雨驚春老山川入夢遥此時看破鏡何處正吹簫舊
種萱叢碧新歸燕語嬌佳期漫自笑不似浙江潮
送祖學士使北
漢廷用五餌無復請長纓猶是輶軒使時通絶域情山
川資覽眺戰伐想縱横不負四方志那辭萬里行
聞張六復棄官歸
應懷折腰辱復作棄官行頗似陶彭澤兼疑尚子平兵
戈未消散盜賊苦縱横余亦存邱壑相期作耦耕
螢
翩翩豈自知歷歷眩羣飛故作穿疎牖時來鍳薄帷助
明清夜永除害一身微秋草隋宫路茫茫舊賞非
送簽判雍祕丞還朝
我有幕中士名高天下聞方從玉堂召欲就子虚文相
得已非早送歸寧易分期君望此府急自致青雲
定水二首
定水涵空碧羣山凝遠嵐淵魚頗易得菱實最餘甘曠
野應人語凉風快酒酣誰云陵谷換自此識南潭(唐刺史陸)
(長源時汝有南潭孟郊集有詩今疑此地是)
此地去人近向來幽賞違使君留隼旆烟水淨魚磯秋
入冷蛩急波明白鷺飛異時江漢興撫事更懷歸
索米
索米東方朔端居陸士衡書仍聞北闕賦亦讓南傖感
激秋風起提攜夜劍横南軍敗王略誰事請長纓
自屯田歸望山别墅
岱陰宿雨霽汶北秋風過獨往予所慕躬耕人謂何林
間雞黍具日慕漁樵歌郤望青山郭應知惆悵多(古詩夕宿)
(青山郭日上青山上青山不可上步步常惆悵)
送高處士歸豐邑别墅
不及西京盛空知鄠杜間衣冠為我累邱壑羡君還隴
麥逢春秀林花着雨斑雞豚社下醉多與謝南山
射雕
將軍樂射雕壯士挟烏號影捩重雲静聲翻一箭高獵
酣生鼻火空闊散風毛快意中原捷何辭汗馬勞
和楊襃雨中見寄二首
佳雨雲龍會高堂河漢聲驅除三伏過埽蕩九衢清造
物不無意為霖真有情憐君獨高臥亹亹向羣生
明暗變窗色蕭騷翻樹聲閉門無所詣高枕有餘清櫪
馬正局迹韝鷹多遠情分明動秋興似欲惱潘生
貰酒
小徑入村塢風帘拂暮霞桃源還可宿樽酒亦容赊舉
眼青山秀隨松白露斜尋常出郊少未醉莫還家
張學士送酒
秋風埽飛葉客子鬢垂斑好事煩攜酒懷情惬閉關坐
看凉月墮醉送暮鴻還後日相思意蕭蕭叢菊間
朱橋(鹿兒館前)
朱橋柳映潭忽見似江南風物依然是登臨昔所諳犬
聲寒隔水山氣晩成嵐留恨無人境幽竒不盡探
閏月朔日寄府公給事二首
良閏百年逢(自周廣順至今再閏正月)佳辰獻歲同春應隨北斗天
與緩東風柳帶参差翠花英點染紅韶華供醉眼未負
黑頭翁(紅翠府公宅歌舞者名)
嘉月重非常芳期及載陽卻因春意晩得見歲華長餘
雪留寒色新梅著早香祗應勤一醉持以答風光
晦日自薦福院泛舟上女郎臺
晦日疑春晩佳辰強客游放船無用楫置酒不驚鷗牽
率㤀多病登臨亂百憂繁陰欺白日容易暮雲浮
新鴈二首
逢時志萬里非為稲粱謀眇眇江漢阻蕭蕭霜路秋知
機自有素側翅莫多愁風起浮雲暮空看片影流
萬里南飛鴈今年復此逢自難隨燕雀非不病秋冬風
急聲高下雲深影疊重江湖雖異土汎汎爾能容
白河逢鴈
白河見歸鴈顧我影徘徊憶昔從此逝相看經歲回春
生聊自樂鄉近不湏哀為問經南國能無尺素來
雪中鴈
萬里羽毛弱經時霰雪紛江湖更何取天地正同雲影
困低如落聲悲遠似聞識時端北向送目感離羣
燈花
寒燈不及鄰花豔競爭新重疊芝三秀分明桂半輪東
風誰變律芳意自驚春流玩堪通夕長眉莫效顰
王秀才自蜀之京留月餘歸南都
相逢暫相會又向睢陽行險夢尚存蜀緇衣空厭京故
園見樹喜舊友出郊迎幸去君家近飛鴻時寄聲
哀王十三都官
把臂猶昨日如何長不歸賓天亦有似招隠固疑非玉
折謝庭樹綵餘萊子衣永懷想平昔涕下不能揮
始秋二首
暑兼流火逝秋共北風迴歲晏蒹葭色宵征蟀蟋哀平
分感搖落留滯悵徘徊知負滄洲約枯槎八月來
秋色忽已改旅程殊未央水雲含變態山雨送凄凉杳
杳青楓暮菲菲白芷香多才悲宋屈搖落近滄浪
送張器判官(此君自初登第至今二十餘年某總角時盛聞其名)
王國推多士聞名二十年白頭傾敝蓋珠履尚賓筵禮
樂期先進功名望昔賢激昂知已晩意氣歘飄然
隠直感秋思南游予欲北還未得
櫪馬常嘶北邊鴻郤願南一時秋氣感兩地物情諳俗
怪玄尚白自疑青出藍何當鹿門隠數就德公談(隠直書云)
(故交同學皆已軒騰)
始聞鴈
長風送羽翼千里逐陽和朔漠應飛雪江湖始見波識
時機不淺愁旅叫空多勿以稲梁故早飛乘網羅
府公說牡丹盛開是日逼晩意不及觀
落日含明豔輕風襲煖香傳聞亂人意相見弄春光醉
裏歲空晏愁中夜未央異時驚麗絶秉燭正難㤀
與楊十二廷評同登城東門
綠樹浮萍合青山晝障開登臨共今古壯觀雜歡哀長
日消棋局微風引酒杯浮雲滿西北容易雨飛來
春暮聞鶯
醉裏春空盡江邊客未歸可憐鳴晛晥似欲訴芳菲珍
樹移時語殘花入眼稀離居亦幽獨求友莫相違
除日雪
迎年椒獻頌駐臘雪留寒偏坐春華早微增暮景寬瓊
瑶九城闕玉帛萬衣冠欲書甘泉會他時盛暑看
秋鶯
高舉慕求友翩然辭谷中那知改春序又復到秋風節
物感歸燕異聲嗟遠鴻歸非今正好霜露脱梧桐
凉夜露卧
風露清相襲銀河湛不流澄輝亦終夕爽氣特先秋高
臥自微尚冥煩嗟倦游不眠計萬事出處竟悠悠
空釣得魚
持鈎非有釣吾猶臧丈人何知引纖繭忽復得潛鱗獨
樂意逾適儻來情亦真君看渭旁叟八十老垂綸
秋月
蟾光瑩碧墀天色凍琉璃市響新晴後風和欲暖時杉
松冷岑寂樓殿黑参差静者非無趣長吹遺所思
月夜二首
月出浮雲盡風生中夜清星辰競搖動河漢湛虚明老
樹稀疎影驚禽斷續聲秋懷先已亂蟋蟀更宵征
涼月含秋色江天復雨晴風雪異明滅河漢亦凄清驚
鵲時翻樹悲笳遠過城不眠看列宿磊落背人傾
送同年王殿丞知鄞縣
同日大梁客共登青雲梯逢時方躍馬從政暫驅鷄萬
水會東海干巖開郯溪遠游觀益壯肯為簿書迷
風雨
園林自有主風雨苦無情密葉枝枝綠飛花片片輕眼
看春不住醉任酒頻傾何處鶯求友時聞囀一聲
送汝南張祕校及第後之官
從我陳蔡者憐君不及門青雲期自致鳴鶴果孤鶱仕
道半綸重及親三釜尊因聲謝汝士為喜月告存
戲呈府公
殘春亦無幾短夜不須眠翠幕深燈燭清風引管絃詼
諧玩兹世醉倒㤀吾年不作方外趣安知濠上賢
度支蘇員外才翁挽歌二首
湖海青雲士元龍如古人草書到聖地詞學洎天倫零
落風流盡平生意氣親空存華屋處寂寞已埃塵
愛客每傾蓋傳家能象賢猶多嫌白眼自不廢青氈(此家)
(大門以來收古書盡甚衆至君尤備)吏隠如他日郎潛遂幾年人琴俱已
矣情至一潸然
挽宋道中詞(君召試學士院得尚書屯田員外郎)
交游日零落之子復云亡常恨神鋒雋端成中道傷文
章不用世詞賜僅為郎名士如君輩風流豈易㤀
吳侍郎挽詞二首
高第賢良策朝廷擢季功固疑多直諫不得久居中長
嘯臨邊月孤飛避遠鴻盤桓周召際重見二南風(公治河南)
(又治陕所作詩甚多)
臨汝休車騎治中愧後門平生一傾蓋談笑極㤀言契
闊聲塵遠差池歲月奔匣中寳刀贈知辱故交恩
與黃寺丞卜鄰
卜居先卜鄰相望成相親無復羇旅恨况逢性情真食
薇亦自足傾蓋不為新杖屨通阡陌誰能倦角巾
聞徙關中兵偹河東
敵兵絶當路戍卒下河源烽火飛狐口旌旗積鴈門和
親固下策薄伐本中原誰斷匈奴臂非無國士恩
立冬後風雨
冷雨欲成雪高風催過雲流光隨衮衮吹蘀共紛紛此
去天地閉向來金石焚敝貂寧獨恨四序欲平分
别西掖手種小梧桐贈三閣老
亭亭高未足玩玩意空深頗似少陵叟能留一院陰幸
今長勿翦無用晚知音莫作吳儂態翻從爨下尋
西風
西風木葉下遠想洞庭秋物色摧年老天時助客愁李
衡千樹橘張翰一漁舟亦自人間樂功名安足謀
北風
北風動江海飛雨濕清秋蝉噪曾何急猿啼不自愁冥
冥高葉下莽莽亂雲浮正復開人意披襟百尺樓
盗賊
村落枹鼓起城樓刁斗頻畏塗深虎豹行路入荆榛故
老人人怨烽烟處處新桃源容客棹屬意武陵春
風雨
春光從此半無復強淹留風雨仍何急鶯花各自愁登
臨非故土搖落自清秋物物驚人眼應須與醉謀
黛陀石馬蹄硯
一片蒼山石遥憐巧匠心能存辟雍法宛是褭啼金氣
奪秋雲濕光含墨海深魚龍隨醉筆變化出幽岑
離鄂州至漢陽
小郡緣山腹孤城闇夕楓蛟龍戲霧雨鼓角亂西東江
漢浮南紀秋冬擬緒風離騷楚人恨過半夕陽中
初冬
陽光轉南極漸喜入吾廬物色經霜後雲容欲雪初嚴
風動枯槁凛氣益蕭疎何日陽春筦潜興冰下魚
三月九日過正衙
去事駒過隙此身江載萍赤墀容再謁清涕忽雙零海
鳥眩韶舞天潢愁客星平生鴻鵠志獨有去冥冥
病中辱聖從龍圖侍郎見訪聞便赴西州不及款
曲偶成五言奉呈
衰病淹歲晩分飛愁遠行能回長者轍因見故人情後
會知何地相看疑此生不為習鑿齒應作左丘明
君章見過
衡門入秋草幽獨得棲遲車馬來何屢樵蘇不自期書
成玄尚白衣敝素為緇予亦貧非病君應信所為
鄰幾君章見過
兩君共羇旅三徑肯淹留秀色映凉月清風生早秋樵
蘇亦不爨樽酒自相酬歡然夜遂永河漢西南流
新燕
無奈春還老秪看燕復來凌風舞輕健盡日語徘徊久
客宜相識重簾為爾開畏人俱混俗出處免沈猜(莊子曰鳥)
(莫智于鷾鴯其畏也而襲諸人間鷾鴯即燕矣)
馴燕
非無鷹隼慮自識主人歸立語移&KR1084;日翻飛試羽衣江
湖萬里闊天地一身微不作驚鷗别何須強察機
雨中出城行汝水上
東野宜獨往此中如舊溪好風凉送雨流水碧循堤樹
密扶行蓋沙平印馬啼城樓隔雲霧歸路欲全迷
次韻奉和
少濯滄浪水成君真隐高虚舟恣上下樽酒寄遊遨静
境惬外奬緩歌㤀我勞興餘可逕返落日麗平臯
奉陪汎汝水作(江休復鄰幾作附)
汝潁日㴞㴞巢由絶世高風流雖緬邈舟楫共遊遨雉
堞縈回遠山川應接勞幸陪觴詠末旌旆駐蘭臯
西浦阻雨
黑雲連海面急雨漲淮潮稍稍州渚沒昏昏城郭遥畏
塗仗忠信高舉幸扶搖不作圖南興誰當慰寂寥
黑雲
屯雲望如墨萬里横空浮白日變玄夜朱明成素秋疾
風動屋瓦急雨落河流俯仰駭神化精微難與謀
傷梅公異二首
已矣梅公異鄉庠漫貢生竟無楊得意終失馬相如道
德生何負心懷死不攄新墳帝城外贈淚獨沾裾
刻苦身常病憂愁夀易侵空令武子死誰聽伯牙琴寥
落書盈篋肅條風滿林惟應都下士能記洛生吟
傷胡二湘
知心不易得此别定終天自古皆有死夫君獨少年論
文真已矣揮涕默澘然會有清琴在祗應永絶絃
公是集卷二十
