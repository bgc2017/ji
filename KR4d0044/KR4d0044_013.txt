公是集卷十三
宋劉敞撰
五言古詩
幽懷
山梁鳴雌雉節物春已深故花稍辭枝新葉漸成隂流
光不可挽四序密相尋今晨已非昔明日豈復今自我
愜幽獨放言冥此心胡為復屢嘆孔聖有遺音
送隱直侍行陜郊
相如忽將老推輓竟無力如何羇旅後棄我復遠適貧
病束我身送子恨不得時登高邱望塵土蔽西北山河
繞秦隴關陜入胸臆形勝懸眼前顧盼生感激指陳出
圖像踴躍效功績朝廷厭兵久勉上平戎策
九月三日遊樂郊作五言贈同遊
昔在西省直常有中園思今來非吾室猶稱宣城詩芳
郊後搖落秋初尚華滋丹寳何纂纂黃花復離離俯見
淵魚翔仰觀雲鳥嬉物性附所適吾生亦爾期置酒得
同好追勝不知疲和歌涼風起看舞白日移興言想邱
壑弱喪慚旌麾負郭如辦此懷金寧足為
夜月露卧
微月翳西林繁星燦如錦歡言戀清景展席不遑寢涼
風能相期沆瀣若可飲勞生傷局促徂歲急苒荏為君
捐萬慮高卧且安枕
因季點同幕中諸君過車輞湖步行野間
山野宜獨往出郭愧賓從終為吏事役猶與賢者共平
湖色清淺霜落冰始凍遠郊氣氤氲臘近春稍動鳥飛
甚閒暇獸起或驚縱愛此去人遠相勸解君鞚崇岡象
崤阪宿莽似雲夢游目際天地褰裳凌菰葑吟非騷人
怨賞及舞雩誦塗遠意逾適笑彼阮籍慟
適野
夏至無與適驅馬出東城漸去市井喧稍增耳目明風
勁山瘦高露寒水澄清造景不及言暢然得此生姓名
謝朝隠出處與物冥豈伊漁樵合鳥獸亦不驚待此用
卒歲優游諧我情
挽葉翰林
翰林氣英發博學起徒步初射東堂策巳稱濟時具出
入三千歲差池千一遇青雲得自致白眼與俗迕勁節凌
秋旻玄文匿深霧尺璧可令毁堅石難使鑄董生膠西
相賈子長沙傅終疑希世才良用制作誤銜悲去修門
觖望動行路落落長松姿歲晏悴霜露平生慕高名邂
逅隔清晤心許千金劍無由挂君墓
端居
端居亦無賴幽賞每多違扁舟試獨泛鷗鳥肯相依日
暮無所詣興盡復還歸
答黃寺丞九月二十一日出郊
閉關予非用適野子能謀勿言雅俗異卒歲共優游清
詩狀景物秀氣豁霜秋篇終寄一笑因以緩心憂
讀三國志
獨夜一卷史上尋千歲間咄嗟興廢更俯仰朝市遷古
人病無聞愚智矜後先共樂無窮中正如朝露然向觀
功名際自以皆萬年邇來令人悲蚊蚋過目前安得謝
浮俗高舉凌九天捐書以絶學寄心崆峒仙
十二月二十一日雪中早朝
海風水羣飛中夜滿城雪聞雞倒衣起猶謂庭下月出
門望天地高下同瑩潔念非汗漫期驅馬正迷轍我本
江湖人雲端想華闕今來怳自失旅唱空愁絶
得彦文書將遊吳中
微霜下芳草日月逝逾邁青青松與柏歲暮兩相對念
我平生遊孤懷用慷慨誰言干里近引領若海外清潁
流東南浮雲向吳會臨風意莫展將子多自愛
寄王子堅時在寢邱治東臯
達人視天下輕重如浮雲震雷不經聽蟲飛寧足分吾
慕龐德公谷口自耕耘身世兩相棄放言麋鹿羣此風
久難尚之子今復聞我亦問津者滔滔遠慙君
菊花枕
鮮鮮秋菊花粲粲黃金錢採掇時苦晚棄遺情所憐道
人教為枕示可以延年早昧攝生術恐為多病纏又從
省俗事視聽苦不便往往發昏憒未知所除蠲但使寐
無覺不謂藥可痊今者誠有遇祕之愼其傳愈風得難
老高卧齊古賢作詩叙終始物薄戒輕捐
答張洞推官
憂患使志衰羇旅哀年邁夙昔仰高山邇來得傾蓋孤
游幸無恨三益良有待惠我金玉音醒如濯聾瞶悵然
反自感久矣病昏憊微君念氣臭誰與振菅蒯聆弦感
英韶觀海憚珍怪内省終懸罄無由報雜佩
洪州黃推官
江表山水區南昌神仙宅固宜生賢俊邈與塵土隔昔
在君伯氏實為萬夫特文采何輝煌聲名盛赫奕差池
中道夭冥漠神理默德業誰與倫天倫自準的龍蟠豈
終潛鳥伏必遠擊君今鍾其美遠到未可測
聞官輸竹箭毛翎
邊兵未云備競矜弓弩強斯人久銜恩獻力固所當上
山伐檀欒入林候飛翔豈無解網心大義須勤王安得
會稽嶺集居共工旁安得解羽澤在君禮義鄉(山海經羣鳥解)
(羽有大澤)剪翎副之箭一一堅且良朝發摧西戎夕發斃東
羌不煩天下民萬里坐寧康
秋日
平日日在簷今日日在堂西風稍已急百草不復芳蟋
蟀何獨悲戚戚鳴四牆客子多所感中夕起徬徨貧病
自早衰何必秋氣涼心憂不能眠非惟寒夜長
桐軒晚坐
孤軒遶危桐颯颯聞閙雨驚起視前除飛花亂如舞輕
香密伊席晚景容當戶玉粉散游蜂珠華濺高宇紛紛
綠苔上半已隨泥土邈彼丹穴鳥何年翥文羽芳時不
可驟歲晏聊容與
李覯以太學助教召曾鞏以進士及第歸俱會郡
下素聞兩人之賢留飲涵虚閣
孤鸞方北游威鳳復南翔邂逅中道遇其音何鏘鏘太
平向百年此固多美祥擾擾都人士爭先顯輝光雖無
醴泉流江水清且長雖無朝陽桐翠樹茂且芳念將萬
里逝願得少徬徨為君賦卷阿因以謝楚狂
秋晴
浮飆解重陰白日麗青天凛凛秋氣肅蕭蕭風景鮮脂
車駕我馬覽物往于田幽興未能盡中途復來旋古人
不可及獨往秖自憐豈若偃吾室優游以忘年
曉晴
朝光出屋角鳥雀聲正喧天寒未能起緼袍有餘温智
士困朝市勇士敝中原自古貴高卧豈嫌長閉門
送蔡奕同年
功名貴早達時俗輕小官念子兩未適出門何獨歡古
賢有祿仕先聖戒色難義慊固為美勢卑豈足歎采蘭
歲云暮接淅心不安宛轉腰間絲崔嵬頭上冠車馬有
光輝里閭有聳觀勉旃愛玉體自致青雲端
送裴煜同年
裴侯江海士往者未相識但聞太學生素號萬人敵羣
雄會南宫精鑒動宗伯先鳴氣軒昂一日聲烜赫青雲
開岐路黃鵠張羽翮多幸旅後陳同時被親策指縦聽
高論洒落駭餘力不意沈下僚于予有愧色蘭臺校中
書幕府贊婉畫起家固多榮負米輕遠役此心古人少
于義吾子得秋風感羇旅道遠思自適
送楊闢同年
昔在谷子雲語妙氣縦横遨遊五侯間談笑臨公卿丈
夫伸知巳未必老一經懷寳迷其邦古人誰謂平楊侯
東州客三歲不飛鳴雜沓二府書繽紛委弓旌結靷西
入關長揖謝諸生風霜豈不永意氣故自輕伊昔惟一
劍蒯緱吐悲聲當令代舍長見我珠履榮
秋月
暮歸欲投息明月強我行越陌復度阡古人知此情叩
門童奴走升堂兒女驚呼酒徑就醉益復招友生不可
不與飲子眞勝公榮顧聞四壁間絲竹金石聲此非孔
子居那得爾鏗轟夜闌興不盡積雲解我醒噫嘻王子
猷浪得千載名
韓文公畫像分題
微言昔廢絶大道隨荒榛上下千歲間天將復斯文若
人實命世述作參鬼神横制萬里波不為流俗珍大音
破昏聾有若雷霆震惜乎世莫用竟以竒怪聞哀哉揭
陽貶勢屈道則伸孔子亦有言求仁而得仁我昔讀其
書固常見其人邇來觀遺像忽若平生親輪扁不言巧
丹青豈復真尚存高山意俯仰冀日新
楊十一沒後重登見山樓有感
平生交一臂觀化此山川俯仰成陳迹高低俱絶弦浮
雲杳何處衰病兀蕭然擾擾紅塵合誰予慰目前
卧北窗下讀書
高枕北窗下柴門晝仍關偶有微風至欣然解人顔瞑
目恣遠想超遥出塵寰自昔太古來幾人得此閒讀書
取適心名譽非所攀堯跖本不辨況乃章句間牛羊死
牢筴麋鹿安深山牧性有不齊何知智與頑
寄贑
相去不在遠百里若異方相别不在久一日如歲長我
昔不願仕會知出處妨因循竟不免密勿猶自強默默
抱遠志悠悠視流光豈知豢雞鶩止欲歸稻粱飛鳥呼
其儔羈馬憶故鄉況兹平生懷奔走非所望朝吟在子
邊夕夢居子旁歲暮菽可採云誰助傾筐桑落酒當熟
誰復共稱觴忽忽無一歡昏昏坐中堂拂衣告言歸念
彼穉且狂作此聊自娛我思不能忘
八月六日寄鄰幾諸君
謬為天官屬得與選事親略計三百州綠衣九千人(今日)
(以前在曹人數)較材迷長短守法愧因循救末知不足澄源力
難伸諸君備鄉老多士競國賓鑒形肖止水播物參洪
鈞解論皆造微詳延必逢眞仰成寬吏責端本慰吾民
功則太平始任非百職倫聚精會冠劍重鑰閟埃塵寄
重地必禁問迹疎無因風雨何蕭蕭雞鳴夜將晨一日
如三月況兹别累旬
寄王深甫
前日君遠遊相憐每獨悲寧知君未返自笑還若兹賢
者易姓逃聖者微服馳聖賢不必容吾道其如飴浮舟
潁水清遠與塵囂違卜鄰西郊郭得近樵漁期主人文
章伯聲望高一時平生莫往還見我如舊知勢與年俱
忘胸中坦無疑人當意氣展何有憂寒飢反思萬類情
紏纏未易推向者雖定居睽孤常不怡邇來暫奔走師
友足自持物或損而益吾又何怨為且苟無陳人吾豈
能至斯歲窮景蕭條多感令志衰須君濟其弱嗟子何
當來
風雨寄貢甫
積雨不自巳季秋聞驚雷行子方遠道憔悴感我懷流
潦紛縱横高岡蔚崔嵬左右無所覩出入蒿與萊百步
一躑躅十步一徘徊村墟斷人煙沈竈或産蛙日月懸
一隅雲霧安得開天遠人事邇勞生使心哀獨不如鳧
鵠奮翼超高飛相望空長歎撫襟泣如頽
寄王深甫
城東與城西相去咫尺耳不得同朝夕譬如隔山水況
兹歴三秋正復累百里念我誰與遊悵然豈能已古人
稱莫逆未必居密邇自嫌感豫深更失笑談理寡陋使
心憂空虚見人喜觀過而知仁且當謝君子
寄論翊
走馬平舒道初日明三峯嵐光共淡蕩千丈青芙蓉伊
昔臨畫圖但愛神仙蹤安知復壯麗翰墨難為工我行
天地間異景曾此逢至今想見之秀氣常沖融世事勞
人生壯年成老翁山中定見佳恨未與君同
寄永叔(永叔後予數日使北)
俱持強漢節共下承明殿相從不相及相望不相見平
生慕儔侣宿昔異鄉縣展轉多遠懷恍惚猶對面桑乾
北風度冰雪捲飛練古來戰伐地慘澹氣不變贈君貂
襜褕努力犯霜霰一尺握中策無由奉深眷
寄鄰幾
昨日非今日今吾非故吾蠱鳴知歲晚鬚變哀年徂萬
事異俯仰達者與化俱故人千里外高義獨何如眷眷
尺素書湛湛雙酒壺勸我加餐食示我長相於可憐平
生好不異東西居我今心如結那得從公舒
寄佑之
長安風塵地見子若舊交意氣何激昂骨幹真蒲梢戎
馬擾邊封殺氣連二崤丈人國長城多壘憂四郊勁兵
向海西千里沸鼓鐃共傳校尉印勇略如虎虓功業繫
感激念當覆妖巢秋風日夜清敵人知折膠努力張國
家寄聲慰衡茅
寄貢甫
貧别書信闊接壤如天涯沉憂心腸窄少日如歲時食
荼苦在味集蓼辛在外百感從中生通夕不遑寐世路
豈飄風游子常轉蓬鏡中見二毛何啻非老翁晚慕馬
少游結廬守鄉井簡略或易足長當並形影
寄張宜(福州人教弟子數百人多成進士者)
張君于福樂先進野人也曩者吾見之大驚彼何者鬚
眉交蒼白被服必儒雅故善殷周間不居王鄭下諸士
多及門之子獨在野食有脱粟飯出無欵段馬鄉閭行
雖高時俗知亦寡昨聞修庠序造士繫陶冶斯人宜聘
起可以專楚檟養賢須勤渠風教隨用舍望君萬里餘
誰謂我心寫
寄阮二舉之楊十七彦文
我昔居宋都潛有伐樹憂不期得君子卒歲同優游楊
生舊相知情分故綢繆阮公出傾蓋而肯如白頭古人
有忘年嗟我非此儔譬如羔袖微豈可參狐裘知人視
其友孔聖稱焉廋所以梁楚間亦聞東家丘相從未云
厭相别難自留贈我數百言精神露蛟虬楊子期我用謂
當佐王侯阮公推我文云可齊尹歐斯言豈易當斯道
豈易求奈何千金珠中夜而暗投書紳願自勗雜佩非
可酬欲知相憶心淮水清悠悠
寄楊阮
中堂明華燈宥坐湛清酒筆硯居我前史籍在我後君
知我不樂我念平生友強醉誰與歡悵然夜將久
温柑
后皇富佳樹柑實掩羣衆磊落驪珠圓參差金壺重剖
丹瓊瑶碎蓄潤霜雪凍封苞萬里險照耀高堂供憶昔
伯禹籍蒼茫闕斯貢及乎騷人賦流落遺爾頌反登橘
柚輩海物隨錯綜圖諜迷萬世不平竟誰訟頗疑古未
有彼故得豪縦溟海通蓬萊近由仙者種又疑美過絶
䜛口斥不用寂寥三王時此理彌可痛安得舉其族北
遷越巖洞歲比萬戶封蠲煩與人共
贈山僧
貧病不出門趣與時俗乖高卧謝賓客秋葉忽滿階今
旦為誰埽釋子遠見懷問我平安否曠然外形骸貌疎
意如眞語淡情反諧旅人非一感及爾能安排聞道常
愧晚智也豈有涯他日更解榻虚談慰心齋
達師
師雖支離流于道乃全人未嘗事感豫來者自欲親時
時平是非往往動精神縱横及萬事慷慨驚四隣乃知
全一身不必山野民乃知憂當世不必朝廷臣語默兩
有適動静皆可循彼哉小丈夫孰能識吾眞
喜晴寄彦猷
積陰向十日不見江南山何意浮雲盡依然庭戶間芳
草晚巳歇瑶華初可攀故人在遠道悵望凋朱顔
永叔西齋送沖卿知陜府(得華字)
我求一州牧竟至無津涯相看佩銅虎似欲凌青霞分
陜本相事憩棠成棣華(君元兄大資政于陜有遺愛)優游山河勝肯
厭多風沙
後出郊二首
人遠地形曠氣收天宇高不辭乘興出直恐應接勞送
雁時揮弦羨魚復臨濠君知適意樂未悟生二毛
歲晚農事畢里閭競歡然相見有餘情獨游頗忘年上
懷羲皇世下感沮溺賢豈以六金印而輕二頃田(黃詩中頗)
(有田野意故及)
涼榭許道寧畫山
許生擅邱壑融結隨毫端醉埽堂上壁參差皆可觀飛
雪暗連峯對之中夏寒吾能捐萬事于此聊盤桓
公是集卷十三
