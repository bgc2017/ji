公是集卷十八
宋劉敞撰
七言古詩
送劉涇州
劉侯之弓三百斤壯氣可以摧浮雲不忍區區事狐兔
自請治郡當邊塵天子外家異恩禮秋廟舊鼎多功勲
少雖侍中貴省士匈奴宜避飛將軍憶昔汝南始相得
十年見君我髮白可憐日月如過翼我誠儒生猶恨惜
腰間寳刀手中策馳騖萬里須努力
種桐
東園方樹盈百株四桐晩種皆丈餘不緣桃李鬪顔色
不為琴瑟養肌膚霜秋要成萬葉子他日與致丹山雛
野人此意真不誣鳳鳥不至吾已夫
懷歸操二章
蟋蟀在堂歲月除今我不樂鬱以紆豈不懷歸畏簡書
蟋蟀在堂歲月逝今我不樂濡以滯豈不懷歸朋友畏
新灘行
憶昔秭歸之山崩震驚千里如雷霆江水逆流洞庭竭
至今蓄怒猶騰凌洄淵沈沈色如墨髣髴半露峯巒形
懸波一瀉三百仞魚鼈蛟龍俱不寧天宫高居漏天隔
無故設險憂羣生時無伯禹真巳矣坐念蔬鑿何由能
靈椿館風折椿樹
野人獨愛靈椿館館前靈椿聳危幹風柔雨練三月餘
奕奕中庭蔭華傘清陰及物不自惜赤日當天損炎旱
危簷密牖清有餘翠竹猗桐何足算南山白虎嘯狂飇
孤根易動枝條散芳華寂寞未及衰萎遲遂比溝中斷
君不見月中紫桂天上榆有名無實安自如天河均闊
易生植甘露洒葉長扶疎結根得所應自貴庇蔭雖遠
真徒虚靈椿乎莊子浪叟誠爾徒爾當自取八千歲今
顛蹶矣人誰扶
觀林洪範禹貢山川圖
若昔文命熙帝虞大龜浮洛出元謨翍山瀉澤魑魅走
四海砥定由天扶周摧嬴仆亂疆理壁中但得司空書
先生始病學者惑為畫盈尺山川圖職方輿地在眼下
地勢天文高下殊始驚六合可舒卷吾道指掌何難乎
先生當時持此藝欲以稽古開天意命乖時背竟何為
于今傳者為張宜宜生五十頭已白連蹇不為州郡辟
朝廷何時舉行河合笑平當未精賾(平當以經明禹貢舉行河)
昨日風贈王舒
昨日風今日雨門前泥坑昨夜土秋懷悽愴誰最多江
南秀才洛下旅十年麻衣走南北飢寒不比倉中鼠悠
悠暖日庇重雲舉頭看天不得語
同永叔和介甫昭君曲
漢家離宫三十六宫中美女皆勝玉昭君更是第一人
自知等輩非其倫耻捐黃金買圖畫不道丹青能亂真
别君上馬空反顧朔風吹沙闇長路此時一見還動人
可憐怏怏使之去早知傾國難再得不信傍人端自誤
黃河入海能郤來昭君一去不復回青冡消摧人迹絶
惟有琵琶聲正哀
子直攜雜文見過
王孫少年敏於筆壯如驊騮勇鸇鶻搖毫裂簡殊多端
因事陳詞不專一春風吹空花滿眼秋霜縮物寒吹骨
元氣回復無常形四時變化豈定律斯文法天亦自然
古來逹者猶識偏今君始冠便如此後日更老當誰先
憶昔孟軻有遺語取之左右逢其源乃知述作繋根本
根本苟盛枝條繁君能致身取不朽得世知吾得賢友
戲題歐陽公廳前白鶴(歐云此鶴畏寒常于屋中養之)
明公雙鶴未易知志在赤霄萬里外低頭啄泥不自聊
拊翼向人幾可愛北風崩雲三尺雪側睨天池頗愁絶
不忍鳬鴈争稲梁誤譏燕雀附炎熱答公厚意終一飛
萬人仰首公看之
大風
嘈嘈大風起朔方白日不没天蒼蒼洞庭彭蠡半飛灑
厚地圓天俱抑揚鵾鵬變化不可測風雲感會生羽異
方春殺氣何時極生物悲愁少顔色
同永叔哭聖俞
子真之後千餘年人物寥落無幾傳聖俞晚出江海壖
眉目自覺真神仙氣如陽秋和以妍文若河漢清且淵
大鈞匠物豈強鐫飛黃絶塵寧俟鞭名為實賓道所捐
才與時&KR1541;行苦邅起草建禮衰可憐掌教國子寒無氈
誰不富貴君重遷誰不耄期君疾蹎長松摧壑芝焚烟
誰其尸之當問天遺草大小三千篇白玉落落珠聯聯
此自可敵當世權物莫兩大猶信然我家江南再世前
與君通家情有連見君總角今華顛于我莫逆好巳偏
今也已矣嗟絶絃淚如翻波正淪漣翰林文章日月懸
鑿石銘德埋九泉上書立後禄紹先分宅恤窮祭有田
嗚呼豈非天下賢義不背死而苟焉念子可以無悁悁
魯風二首時聞孔中丞卒
太山之雲朝觸石清陰油油麗空碧塵生東田禾麥槁
季女呼嗟待膏澤北風吹空不成雨中道無復見形迹
嗚呼天高誰問天人今相說䜛風伯
新甫之栢徂徠松枯根高齊千仞峯天令爾生禀剛直
夀比王喬誰與同驚霆何時發巖底堅節青姿化為燬
君不見蟠木但以左右為先容能令人意尚竒詭
續楊十七輓蘇子美詩
吾聞蘇侯不及識内嘉孤雄世難得文如翻波氣龍虎
風雲晦明在頃刻中間流落自天意今雖暫困當永適
忽傳長逝既巳矣知與不知同歎息曩者避地金馬門
獻書著論驚上國材豪志劇少所有倏忽變化不可測
結交必皆天下士朝廷見人退自斥指揮功名力可取
城郭披露曾不惜廟堂諸公交口薦天子亦稱萬人敵
中道齟齬空歸來扁州東浮問損益登臨姑蘇睨滄海
憤歎始覺區中窄徉狂爛醉遺日月欲乘長風掛危席
安期洪厓殊髣髴蓬萊方壺定可陟浩歌秀句凌斗牛
至今紫氣猶融奕若人不應逐物化吳中好事先巳惑
邇來安知非形解世上蜉蝣限畛域遺編逸藁尚多有
但恐靈物隨變匿君當收拾藏永久毋以交情死生易
大雨行
日中驟雨海上來懸流滂沱正奔猛㘭堂舊乾不濡足
回頭穿鑿成方井炎凉更代如恍惚明晦回環不俄頃
地形天事無久長何况人情足馳騁君不見張耳陳餘
刎頸交中道相捐豈終永
錦繡溪行
金霞卷風漾清碧翠藻玉沙相歷歷旌旗不動蛟龍眠
空濛錦繡張春色五紋婉轉沈吟香時時飛出雙鴛鴦
笑窺貝闕倚瑶瑟金華射天高下光海近蓬萊郤清淺
星客浮槎莫輕返齋房幾日饜華芝瑶席香殘舞燕歸
錦繡溪邊春幾許欲尋清淺醉芳菲
送鄰幾之官兼遊天台四明見于詩中
蓬萊謫仙頭半白搖搖去為江南客長風醉送浮海航
宿雨自蠟登山屐山海使人行易迷君雖吏隠歸何時
若攀琪樹亦相憶三鳥飛來寄消息
襃信新蔡兩令言飛蝗所過有大鳥如鸛數千為
羣啄食皆盡幕府從事往按視如言因作短歌記
其實
廣州竒禽鴻鵠羣勁羽長翼飛蔽雲嘯儔命侣自其職
飲水棲林餘不聞今年飛蝗起東國所過田疇畏蠶食
神假之手天誘衷此鳥乃能去螟賊數十百千如合圍
搜原剔藪無孑遺歷尋古記未曾有細察物理尤應稀
憶昔虞舜德動天象為耕地鳥耘田聖時多瑞亦宜爾
請學春秋書有年
月夜聞唱歌
滿城明月中宵白淮南唱歌如淮北春風忽起高入雲
餘聲卻下盤阡陌南音俚曲自相知時復一笑情熙熙
誰道幽蘭白雪好只見獨謠應獨悲
寄楊彦文(楊窮居吳中子與楊友貧無以贍作此見意)
高冠長劍非一賢子獨困窮情可憐差池早為後曺掾
坎砢復就東山眠昔者結交期白首邇來傾蓋凡幾年
窮轍決江竟寥闊緼袍共敝無由緣人生如處不如意
自古富貴皆由天天門九重不可問咄嗟拊髀心拳拳
寄范十九
君毋走馬君竟走走馬蹶塊傷君手蹭蹬翻成折臂翁
世間肯要三公否西郊敵騎非常壯年年犯邊殺邊將
勁弓長劍如君徒始堪追逐青海上功名棄置時未可
意氣激昂人所望側身萬里風雪寒無由贈子黃金丹
劉涇州以所得李士衡觀察家寳硯相示與聖俞
玉汝同觀戲作此歌
李侯寳硯劉侯得上有刺史李元刻云是天寳八年冬
端州東溪靈卵石我語二客此不然天寳稱載不稱年
刺史為守州為郡此獨云爾奚所傳兩君盧胡為絶倒
嗟爾于人幾為寳萬事售偽必眩真此固區區無足道
和府公觀劉團練寳刀詩(此刀新羅所貢上以劉正先為珧珌鐐琫制作)
(絶巧也)
吾宗寳刀清如水東夷昔時獻天子孤光晝射滄海寒
殺聲夜吼蛟龍起上為鐐琫下珧珌粲如珠璣耀朝日
制度還存三代風精神未是塵中物祕藏武庫人莫窺
外家將軍獨得之四方昇平竟未試流落功名翻可悲
時無薛燭誰賞異廟堂宗工詩絶世丈夫要取萬里侯
肯令神兵負詩意
與聖俞君章樞言持國飲因以太公大刀王莽錯
刀示之(大刀長五寸半闊一寸正為刀形鑄作絶精巧其面有古文三字上一字可曉曰齊)
(下二字不可曉其背為圜法錯刀長二寸厚四分金錯篆文兩字上曰一下曰刀又其下曰平五千)
(沂州民鑿地破古塚獲之各數十百枚稍為好事者購取王公和守沂州求得數枚以其一遺予)
君不見九府圜法傾東鄰齊公大刀又日新君不見黃
牛白腹蕩滄海亡新錯刀忽遽改一盈一虚更貿遷勢
如流波不復還邇來上下各千歲(自太公至新室千歲自新室至今亦千歲)
何異俛仰須臾間王伯之事百存一况此錢刀握中物
愚智共盡令人悲興廢相尋空史筆前有一樽酒浩歌
為君夀君能識此當日醉身世悠悠復何有
往年築青澗城各有得佩刀者莫知其何世物余
按故史則赫連勃勃所鑄也所謂大夏龍雀者是
矣客因以遺予為作七言詩
赫連寳刀利且堅霜鱗錯落龍雀環當時鑄作妙一世
赫赫似與天相連雷公祝融借光彩蓬飛中原鯨振海
神物羞為不義屈一去人間向千載蛟蟠虎化自有時
氣如投蜺世莫知力能提攜倚天外一埽雲霧君看之
寒林石屏風
屏風畫山皆任假寒林石屏自然者蒼紋紺脈亂交加
短樹高枝自瀟灑觀者寧分畫與非但怪竒妙非人為
又疑古苔著石瘦何得本末無纖遺桑田變海松柏死
寒暑不及榮枯期佳哉大鈞育羣類埏鎔精巧無巨細
天真通貎皆生成俗師筆墨那形似居人幽獨最相宜
樸厚遠謝雕鏤姿城中雲母屏更好慎勿浪示豪家兒
秋園行
空園過霜無餘綠上有梧楸下蘭菊疎陰雖存不自蔽
殘香已斷誰更續憶昔繁華今九秋天時人事略相侔
放懷未能驚物化爛醉聊可為君謀
槐陰
都城廣陌如綺分綠槐左右結浮雲火輪東升又西没
倒影参差朝復曛輕車重馬誰家子側肩相逢密如蟻
共看擇蔭須臾間可憐争道尋常裏下有溝水日夜流
年華視此俱悠悠
春陰
楚山春陰誰復數朝朝出雲暮暮雨高唐恍惚信有神
晦明代謝今猶古蜀江渺渺水東流苦霧淒雨翻似秋
日月高懸不可遇眼看卑濕令人愁
桃源
武陵谿水清無塵武陵桃樹花長春會買漁舟謝賓客
來作武陵山下人秦人洞府晉人谿碧草紅桃處處迷
流水至今堪悵望問津從古失端倪山川非復壼中見
雞犬猶傳雲外啼頋視人間真敝屣為煩仙子託幽棲
和永叔十二韻(次韻)
愛公猶愛屋上烏何况公家手種菊憶昔重陽醉共賞
已落紗帽歡不足誰令繁霜逼芳意坐使嚴風卷餘馥
主人于此情不淺上客方來強令束馬聲玲瓏搖玉環
屨綦參差破苔綠重尋荒徑憶五柳因咏東籬憩茅屋
巳憐歸鳥有真意更覺晨風傷局促引杯大釂傾玉壺
擊節應非響喬木物華瞬息暫入夢世事蚊虻一過目
浮邱接袂當鳳舉俗士歌驪真狗曲衣冠頃來塵土變
形貌今者毛髮秃公詩乃使我㤀老逸調何由能繼屬
今城寄仲弟
共城稲秧如黍禾共城木少種竹多熟聞邇來風土美
貧無置錐知奈何百門蒼翠太行麓百泉清泠淇水澳
長安宦遊跬步到隠居鷄黍終年足人生早念少游言
燕領莫矜飛食肉即今囊空未果歸且為黎侯歌式微
寄聲好在久良苦異時自檝來迎汝
田家行
春耕高原不辭苦晚歲離離滿百畆豈知輸稲如輸金
始信種田虚種黍持黍易金入市行粳稻踴貴黍價輕
十鍾一石亦不憚三時力農空自驚去年歲荒食丰菽
今年歲豐彌不足物理悠悠難豫謀誰謂豐荒略相覆
荒田行
大農棄田避征役小農挈家就兵籍良田茫茫少耕者
秋來雨止生荆棘縣官募兵有著令募兵如率官有慶
從今無復官勸農還逐魚鹽作亡命
戲作青甆香毬歌
藍田仙人採寒玉藍光照人瑩如燭蟾肪淬刀昆吾石
信手鐫花何委曲濛濛夜氣清且嫮玉縷噴香如紫霧
天明人起朝雲飛髣髴疑成此中去
櫻桃花開留徐二飲
晨暉照屋清露晞櫻桃花房開欲齊繁花先得造物巧
不與衆卉爭高低参差萼萼相照耀恍惚滿眼令人迷
鳥驚風過若無意雲起雪飛空滿蹊仰攀濃香俯玩影
應接不暇昏鴉棲流光易失動壯士斗酒相勞和天倪
浩歌直欲并日夜醉耳不能分鼓鼙人間出處未嘗定
暫雖會合終當暌子今躍馬至萬里脱略塵土排雲霓
豫知明年花復發悵望君子無由携少年且作後日意
更使封植驚淮西
萬卷生
白頭書生南國賢讀書萬卷夜㤀眠陋巷簞瓢未曾飽
苦心獨行竟誰憐繙經遍窮十二等陳力夐過三千年
莫笑青袍學士老太平能頌連中絃
公是集卷十八
