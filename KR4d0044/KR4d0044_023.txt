公是集卷二十三
宋劉敞撰
七言律詩
贈致政葉郎中
老掛朝冠息故園國人同嘆仲翁賢心慙白首戀三署
意與赤松均大年玉樹承風榮紫闥史臣書美耀青編
他時就問朝廷策還見公卿語鄧先
次韻和寄
講業儒林璧水開望親雲下想徘徊平原日暖歌鴒在
横隴風高聽鴈来隐几郡齋閒主諾薦羞家府樂循陔
何時乞得歸寧告對襲班衣捧慶杯
寄獻淮西大哥給事(附詩淮西給事即敞也此當係其弟攽作)
千里提封盛府開照淮紅旆晩徘徊地靈固有壺公
舊時泰不同唐相來韋斷陳編占藥喜珠揮新什詠
蘭陔阿連今羡南飛翼酒影猶能入夀杯
送晏公留守南都
蒼龍大火明堂分原廟離宫萬乘居五帝遺聲在名頌
三公出使用安車去思尚想多耆老條教祇煩讀舊書
複道平臺彌百里鄒陽何處曳長裾
伯父挽詞
四十賓興七十歸清風遠與古人稀未如彭祖猶為天
頗似桐鄉得所依(大塋在京師伯父嘗為長洲因遂葬焉)何路可能奔遠
日此生無復待烏衣故尋庭樹丁寧誨東望吳門涕自
揮
城下種竹今春極有佳筍
環城密篠舊檀欒春筍新成幾萬竿池上龍蛇驚蟄起
軍中矛戟繞營看嗚啼窈窈千重碧風過蕭蕭五月寒
緩帶輕裘容自暇屨綦多向此林端
四月見梅花作
臘前芳樹暑前開笑憶周南摽有梅玉色還如雪中見
天香不減嶺頭来黃鶯未識休頻顧粉蝶初逢亦自猜
應與靈芝競三秀碧城瑶圃隔塵埃
寄慶州子華侍讀諫議(近有書道舊)
禁中頗牧去臨戎屬國歸來敵壘空聞道詩書今絶幕
復看天馬亦從東醉傾床酒留邊月歌倚鵾弦舞朔風
猶憶平生歡一笑莫忘書札寄賓鴻(去年慶州討畔有功近西人上書乞)
(六經又遣使大市邊馬故并及)
姚家寨道中逄李諫議
蕭蕭歸騎歷崔嵬一見塵中耳目開授玉同為萬里使
望雲先識二星回北荒鵬躍南溟去西極馬循東道來
世上應無此别遠留連彊盡手中杯
逢范景仁李審言二諫議
怪來原隰滿光華不意相逢天一涯久别班荆情未易
少留傾盖日空斜山連木葉千峯雪地逼龍城萬里沙
深愧壮心輕遠適自嫌憔悴聽悲笳
貝州未破書寄王子直司徒
孤城死地尚睢盱智勇俱當竭蹶趨貧且賤焉真恥也
壮之良者盍行乎料無豪傑同吳反隂有神靈助漢誅
深怪先登少瑕叔不應時論惜蝥弧
酬宋次道憶館閣曝書七言
長廊複閣接天居炎日清風蠧寶書乍到似迷羣玉近
饜觀疑及羽陵餘俊游真與塵埃隔逸賞空驚應接疎
石室會湏歸史筆周南寧復滯君車
九日龍華閣寄永叔(永叔有書見憶)
黃花欲落曉霜濃極目秦川一望中節物還如去年好
懽游不與故人同接䍦自恣風前落羽檄寧妨席上通
還畏簡書歸未得寄詩黃閣付征鴻(是日得秦州檄調兵&KR0640;邊)
寄題友生水閣
曲岸重重植淺莎雨餘初覺長微波水紋滿屋浮清簟
風力衝階折芰荷境靜自宜詩興遠夜空應見月明多
從来著述希揚子為羡幽人載酒過
逢永叔
絶域逢君水暫留舉杯相屬問刀頭久持漢節旄空盡
獨拜穹廬死可羞醉裏歲華驚易老愁邊溝水愴分流
玉關生入知無恨不願張騫博望侯
和永叔景靈朝謁從駕還宫
漢帝迎年十二樓明廷朝計萬諸侯真仙降集鈞天樂
雲旆回翔駟玉虬物色遥占紫氣入香烟不隔曙光浮
祕詞非為神君語自飭衣冠渭北游
泥雨早朝
雲氣卷舒東復西月華明晦曉兼迷正憐盛服坐假寐
何處蒼蠅來誤雞高卧山林勞夢想出門冠帶混塗泥
人間氣味故易厭豈若從容歸治畦
次韻得午日酒
午日風光復晏隂軒昂未許歲華侵楚魂招後宜皆醉
春醖來時且獻斟高枕洞庭看鳥度卷簾衡岳聽猿吟
郢中寡和由來事應喜新詩有嗣音(王僧逹答顔延年詩云春醖時獻斟)
十二月十六日
水國冰銷天欲春山城日出景還新可憐物色曾非土
亦復窮愁不放人碌碌流年轉車轂悠悠生意厭風塵
草茅不必開三徑杖履何嘗及四鄰
孫侍郎訪及仍携示近詩
泌水衡門野老居彤幨丹轂使君輿固驚北海猶知備
曾謂西河尚起予高卧窮愁述歲晩立談襟抱為公攄
浪傳方伯中和頌詎有虚儀講德書
逄吕侍郎
北鴈南鳬不自期異鄉交臂復分飛壮心巳折霜侵鬢
徂歲相看淚滿衣絶幕隂多逄日少滯林行苦見人稀
子牟意緒君諳識况乃登臨遠送歸
寄西臺吳侍郎
淮陽高卧彊逾時洛水嵩峯入夢思霖雨徒深旱歲望
白雲自與帝鄉期功名擺落人間世出處優游萬乘師
坐視天民應未可似公當就太平基
同濟川題王金吾園亭
王侯功業等山河謝傅風流倦爕和治第由來處窮僻
賞心曾是極酣歌歲寒松竹孫枝在詩罷池塘宿草多
聞道將軍亦愛客春游不問主人過
謝晏公蓮實
落蘂漂香思碧蓮嫩芳成實澹晴烟玉杯側露參差重
麟趾模金約略圓擷秀乍聞回急槳薦新還許備加籩
涉江不限芻蕘往志服深希百疾蠲(本草經藕實久服除百疾延年也)
答許待制依韻
水衡錢朽太倉陳均逸于藩布上仁朞月政聲歸卧理
舊邦風物變車鄰懷章昔别江湖永辭劇由來意氣真
召伯甘棠大山賦去思留得與邦人
曹秀之待制罷福建還朝劉君玉待制自長沙移
鄧俱會郡下作七言敘别
華閣昭回雲漢間侍臣高選奉清閒曹劉共許同時貴
楚粤初看報政還邂逅相逢驚遠别從君一笑發愁顔
莫教鐃鼔催行色更益春風雨鬢斑
將去上清題梧桐樹
小砌圓隂覆暝霞曲軒疎牖稱相遮已成嘉實誠無用
未遇知音勿遽嗟得地豈湏矜露井随流方共笑枯槎
明年冠者成春服重看紛紛滿樹花
鳳凰山笙竹
仙山不記鳳鳴時碧篠空含玉潤姿海外雖傳有嶰谷
人間似未悟孫枚道家正貴知音少野處還于靜節宜
千歲重尋樂毅傳悠悠更覺使心悲
上巳日玉津園賜宴是日雜端為主人
御苑初晴暖景微侍臣還許宴春輝鳴禽試羽交交囀
落葉迎風冉冉飛執法在前容款曲大官先置盡膏肥
和平自是歡娛日未醉春醪未可歸
和憶幽谷二首
早聞幽谷未曾窺翠壁清泉入夢思到眼惜無名手畫
醒心欣得醉翁詩種花舊比甘棠樹刻石今成峴首碑
使我一麾從此逝勝遊當不減君時
深居忽忽春空過積雨瀟瀟夏欲交近砌梧桐新有蔭
銜泥燕子總成巢此邦卑濕酒長醉随事文章亦解嘲
心遠地偏人跡絶漫勞三逕數誅茅
京尹仲議侍讀自成都赴闕將過長安先寄
都城一别遠相望楚水秦山各異方每頌中和傳四子
重聞京兆得三王執經誤接金華袐卧閣驚看鬢色蒼
逃暑肯為千日飲能無歌舞薦清觴
初雪朝退與諸公至西閣
朝光初上九門開貝闕珠宫白玉臺真有燭龍浮渤澥
卻占雲氣認蓬萊斗回暖景開鳴鶴稍借新芳入早梅
更覺年華無限賞履綦重疊遶蒼苔
答河中梅龍圖
龍池柳色鎖春烟故國風光此地偏高下樓臺渾浸水
往來車馬自随船舉杯醉舞時相屬倚瑟悲歌忽愴然
安敢為文敵金谷誤煩求友賦新篇
離陳州先寄潁上龍圖
蓬蒿一畆亦蘧廬終歲紛紛三徙居客耳欣沾潁川水
兒謠積厭武昌魚寧知代舍悲長鋏忽幸侯門埽敝裾
雖信師金譏數昧未甘萊子勸捐書
寄襄陽舅氏龍圖
虎符龍節鎮方州天祿先生尚黑頭南紀山川殊壮麗
高陽賓客故風流沈碑幾度書遺愛非土他時恨倚樓
想詠五君夸屢薦為憑三鳥寄綢繆
送司馬倩赴權官平涼尉
將女隨郎過渭城正如前曰武陵行當時底事傷離别
今日安知隔死生渺渺平波侵漢苑纍纍高塚厭秦京
登臨感慨尋常事何况衰年父子情
和春鄉答韓殿丞
暫辭金鼎擁朱旛注意雖殊體貌存擺落功名如脱屣
招攜賓客許遊藩東人愁詠鴻遵渚北海欣看酒滿罇
無以公歸君幸識鳳池深隔九重閽
復雨
閉門高枕避春霖眼見羣芳稍見侵獨醒不如終日醉
暫晴那似斷年隂老驚歲月都無用興在江湖特更深
正想青楓千里外草長波闊亂愁心
雨中醉歸
楚山終日雨霏霏寥落村花入眼稀可惜東風變酒味
無端宿靄破春暉屈原漁父誰清濁御叔臧孫交是非
倒著接䍦驚道路悠悠判與世相違
永叔附寄滁州庶子泉李監題十二字
瑯琊山側白雲溪石壁何年李監題翰墨一時稱妙絶
塵埃數字尚端倪驚看龍虎潜光彩恨使莓苔損角圭
大呌發狂心未足竹林幽賞負招攜
臨崑亭
孤城西北起高樓天半崑崙入寸眸碧樹参差見平圃
屯雲重疊辨軒邱百年禮樂逢休運千里江山極勝遊
那似鮑昭空寫恨不為王粲獨銷憂
和永叔李太尉飲席聞筝
紅顔翠髮奪春輝繁手哀弦逐羽巵正使千觴無復醉
誰令中曲不勝悲留連起舞驚殘夜倣寫遺音入怨詩
我識東山安石意沾襟應自屬桓伊
齋宿集禧觀戲酬永叔見寄時永叔在後廟攝事
尚平故有五山期獨許迎年太液池貝闕碧城相絢爛
石林琪樹共參差玉杯&KR1641;好經時醉冰簟風多盡日棋
正想火龍勞陟降更煩佳句寄相思
依韻和致政龐相公上巳約遊集禧觀不至
琳館經春瑞氣浮當時會約相車遊仙花又向庭中落
宫水還縈苑外流雲路空思攀去鶴沙堤猶憶問行牛
明年三月芳菲在湏把蘭亭褉事脩
馬上南風變晴
繁隂欲閉凱風來一埽窮荒萬里開日色葱曨浮渤澥
雲容舒卷映蓬萊旅情更覺光華遠暖意何妨節物催
醉眼卻思山雪好臘前容可當新梅
新種雜花樹
江邊臘破東風起舍側栽花遶四鄰要似桃源堪避世
會令桂樹默留人即看紅葉娟娟秀豫想喧蜂處處新
庾宅荒涼宋亭古應湏大占郢中春
答子温雪中見寄
勁風蕭颯結衝波飛雪奔騰萬里過亦未妨人洛陽卧
還聞有客郢中歌壮心可念哀鴻遠正色遥憐翠竹多
會卜豊年慰羇旅敢辭荒逕重張羅
次韻和永叔歲旦對雪見寄時某于上源驛典護
契丹朝正使人日當歸前一日始得此詩
朔風千里動高簾雷起龍山晝擁簷屬國請纓謀巳拙
屠蘇澆酒歲空添翦幡春事宜人日破鑑歸期見玉蟾
聊欲為君留薄具&KR1385;蠡床酒水精鹽
答景彛對月
正惜蟾蜍沈夕靄忽傳鐘鼔送秋晴浮雲四卷無餘跡
斜漢西流亦自明危檻鈎簾吟獨久薄帷高枕夢逾清
幽蘭佳菊漙新露的歷珠華滿翠莖
立夏祠太乙宫
綘闕迎年候執期羽衣通夕侍嚴祠神光映月開璇室
香霧含風拂桂旗路遶城南天最近地非人境日偏遲
還聞增授無窮䇲馳奏中宸對受釐
自陕到闕感而成詠
葱葱氣象瞻嶢闕肅肅行装造近畿鈞奏昔年曾夢到
玉關今日是生歸茂林病久迷朝序宣室人疎懾帝暉
簮履未忘恩再造不然何路謁彤闈
送人赴闕
五月齊侯報政時衮章英節照西畿昔看高鴈冥冥去
今喜長&KR0008;婉婉歸詔使相望擁冠盖都人傾倒遲光暉
師臣固有三公拜豈獨優游奉講闈
留别永叔
回車欲度幕南庭此地那知眼界清老覺鬢毛俱種種
醉看風物盡冥冥平時慟哭休論事遠別悲歌更忍聽
且共春風同入塞憶君時計短長亭
澄心堂讀許渾以下諸詩
許渾詩後三百年長嘯空堂覽舊篇落日孤城曾不改
曲池高榭復依然塵埃暫憩道路客文雅相追今昔賢
魚躍鳶飛殊有意卜居仍欲近湖邊
寄密令楊彦文
傾盖相親成白頭離懷終日敵三秋可憐鷄黍虚朋好
應用弦歌亂旅愁太史成書自留滯石城通信巳沈浮
王孫可恨山中久舊令曾為襃德侯
答楊令彦文
從吏相望千里餘蓬蒿無以避空虛豈惟論議沈時俗
更覺精神耗簿書慙愧故人存雅素殷勤佳句慰離居
周南會是弦歌地莫忘尋盟一起予
寄致政張大卿
昭回雲漢麗清秋曾看星槎歷斗牛歸去還為竹林會
相望寕減赤松遊逹人軒冕都如夢塵世功名不自謀
聞道東山多逸賞從君欲具五湖舟
送伯鎮守湖州
馮公白首敞長裾萊子斑衣樂有餘金馬門前歌避世
水精宫裏奉安輿萬重巖岫高藏日百丈溪前俯見魚
去去春風稱行樂京塵回首憶離居
次韻四叔父出守新定寄歐陽一首
勾吳半在海山中聞道驅車更向東舊治空傳漢都尉
(漢丹陽都尉治歙)遺民無復楚諸熊(楚之先熊繹封丹陽其後徙郢)文章老去
輕時輩勢利恬来付覺雄臥理便應長閉閣一方還見
古人風
園人獻蒲萄
婉婉柔條萬虺蟠纍纍佳實紫金寒甘泉滲液秋香重
瑞露凝膏曉色乾鮫室珠盤驚不定蓬萊金體恨微酸
貴人寕借涼州牧暫負衡門報一餐
送劉先輩恕(年十八舉進士通五經登科以年未及格守選)
關東少年西入都諸老先生驚不如射策遂為天下選
限年郤就里中居豫章固起秋毫末千里方從跬步初
會見高明成偉噐不憂綘灌毁新書
聞范參政巡西邊
漢與匈奴如弟兄猶傳敵騎向邊城數煩卿士親持節
始恨儒生妄請纓形勢倒懸方舛逆計謀無益是縱横
古來賢哲多屠釣公試諮詢策太平
次韻和王刑部秋日寄元兄尚書
脊令原隰曉霜清季子嗟行不自寧歸夢時環北斗極
相輝猶隔太微星源流淮水占何遠羽翼西山藥最靈
接武禁嚴多故事共看蘭玉出階庭
至日早起
至日應添一線長漢儀憶奉萬年觴鳴珂列炬随丞相
長劒高冠滿未央法從此時瞻玉座侍臣獨許近清光
輶軒今出荒山外厭見塵沙萬里黃
冬至
殊方喜及固隂消積雪層冰意亦聊就日稍欣南極永
觀雲尚恨帝鄉遥閉關自信天心復吹律應知玉琯調
留滯能無越鄉戀甘泉受計萬神朝
聞元旦大朝會
玉帛雍容萬國來帝城如斗挹春逥旂常影亂三辰象
鐘鼓聲喧百里雷北極正臨丹鳳扆南山遥入萬年杯
諸神受計明堂定留滯江濱志已摧
公是集卷二十三
