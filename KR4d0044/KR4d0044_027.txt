公是集卷二十七
宋劉敞撰
五言絶句
蒲三首
青青水中蒲根葉自勾帶今我不如彼望君萬里外
青青水中蒲秀色宜三春常苦秋氣早飄飄悲路人
青青水中蒲誰能移之陸婦人繫所徇憔悴甘獨宿
順州聞角
北山三千里歸來已近邊如何聞鼓角晨坐更悽然
瑞竹(雙榦同本往來者因以瑞名)
聳節偶相並雪霜終不迷應將古人比孤竹有夷齊
暮冬寄鹽城弟二首
流水應無極東流向海城殷勤囑雙鯉為寄别離情
海上春常早相思正一涯北風吹雪盡遙想折梅花
東樓(所謂觀風樓也)
能懷望鄉思慎勿上東樓海氣常常霧淮聲故故愁
鼎池(前太守鑿此池深八九尺得扃蓋如新鼎下有物如藥青)(鼎受一斗餘色役人不知)
(棄水中藥下有丹砂可一升皆太守取去或云是金鼎子因號鼎池)
丹成雞犬去鼎在陵谷遷惟有千年鶴時來浴水邊
嘯臺
高臺映水末極望有層軒覽物惟長嘯逢人未始言
酒舫
悠悠轉小棹漾漾逐浮萍載酒和嘉月投篇弔獨醒
杏源(在射堂西面略可通小船兩旁種花有杏最巨故名)
淺水通漁艇低花損帽簷東風日夜起幽興此中添
蓮池(在射堂東)
東池種蓮子紅白間稀疎夏木陰成後君看錦不如
漁臺(在鼎池上北即城濠常觀魚于此)
陳漁何處好層觀倚高城快意屠門嚼安知萬里鯨
花嶼(在鼎池)
孤嶼曲池中芳菲四面同春愁隨雀舫繚繞未曾窮
袁真人祠
絳節朝何所白蜺空此堂神仙詎學得客到彊焚香
丹井(在真人祠)
清源秪數尺知是鍊丹餘安得棲真子相邀肘後書
竹岡(其下丹井)
層岡南面起仰見檀欒姿詰曲成幽洞因堪象武夷(武夷)
(有毛洞也)
大楸(使宅堂前)
長楸蔭栢堂小枝猶合抱得地遂天年斧斤安敢到
紅玉誰家女四首(燕中記所見)
紅玉誰家女雙曈如水流映花看漢使不覺墜搔頭
紅玉誰家女眀豔奪青春羞人不得語含笑卻成嚬
翠霞金縷衣獨立翳斜暉無奈春風蕩吹人只欲飛
春風能吹衣不能解人意使我為朝雲與君從此逝
清明後鴈
留滯江南久今來萬里歸春風稍和暖作意入雲飛
憶關中諸弟
好去北歸鴈憑將千里書潼關何日到送目故愁予
立春日宿高陽關以病酒不飲復用前韻
月色初元夜花香翦綵春而公高陽客翻作獨醒人
寄書
區脫逢歸驛作書憑寄聲那知夢識路先入大梁城
雨後回文
綠水池光冷青苔砌色寒竹深啼鳥亂庭暗落花殘
芍藥
跗萼晴相照芳香暖競飄波翻蜀地錦霞萃赤城標
萱花
種萱不種蘭自謂憂可忘綠葉何萋萋春愁更茫茫
疊韻
圖書如蘧廬吏事累志意招邀即逍遙醉寐自棄置
山行
荒徑惑東西回環極翠微空持征鳥意長作準繩飛
池上
修竹仍封雪交渠已泮冰那知四時改獨有醉騰騰
過分水嶺
去去百憂集回頭歸路迷紛然萬行淚自逐水東西
草蟲扇子
洒落烟紈薄肖翹物象竒坐愁冰鑑釋深恐夏蟲疑
雄州留寄醉翁
沙漠惟逢雪燕谿不見春聊將曾折柳留待未歸人
馬上口占
冰澗縱横水風松高下聲遠遊應易老跋馬更凝情
冬至
寒事欲無幾春歸方有期嘉辰正須醉愛日為君遲
南齋病卧
香卷風飄幌燈昏雨映簾客愁渾不寐更覺漏聲添
對月口號
今夜閨中月應憐破鏡輝南飛烏與鵲為我報將歸
戲題
薄宦遭百舌不如歸去來提壺沽美酒泥滑滑如苔
戲呈叔恬府辟入幕不諧得宛丘簿
聞道珠履客今朝黃綬歸定知高士貴一府莫言非
東池避暑二首
涼風千箇竹疎雨萬枝蓮自是清無寐非關醉不眠
翠石琅玕色長楊風雨聲不湏醉劇飲此地有餘清
古北口守歲二首
春渡遼東海星回幕北天悠悠鄉國别明日便經年
山盡寒隨盡(燕北諸山盡干此)春歸客亦歸一杯分歲酒送臘
強依依
公是集卷二十七
