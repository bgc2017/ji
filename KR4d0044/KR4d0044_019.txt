公是集卷十九
宋劉敞撰
五言律詩
野望
重陽去寥落小雪碧蒼茫獸起駭枯草鳥歸横夕陽薄
雲低引白衰菊暗消黃佇立何為久愴人非故鄉
蕪城閒望二首
幽尋古城上秋景日悽悽落照映原沒陰蟲當路啼隋
宫變蕪蔓楚分失端倪自是傷亡國非關醉眼迷
春草忽更綠荒城陰霧滋風存鮑昭賦秋益宋生悲慨
想秦兵出傳聞羽檄馳江湖歲將晚空羡逐鴟夷
夏晚
閏餘時候早夏晚似新秋月出空堂靜蟬鳴深樹幽健
逢鷹學習喜見火傾流早晚涼飈起重修白罽裘
聽鐘
陋巷客回轍夕陽鐘送秋寒聲滿空谷暝色下高樓陡
逐悲風起微兼遠角收旅懷傷急景聽此愧淹留
野望
江水不可越扁舟浮夕陽高秋露寥落遠樹出毫芒澗
水清兼濁山苖綠映黃漁翁豈招隐何待唱滄浪
觀南戍士卒作樂
簫鼓軍中樂旌旗歲晚過激昂雙劒舞慷慨萬人歌睥
睨荆衡小騰凌虎兕多北風隨殺氣横絶洞庭波
聞聖俞移官霅上以便歸養
親老不擇禄此心如古人戴星捐吏事戲綵過鄉隣若
下開新酌汀邊詠白蘋醉吟俱入手亦未負青春
西域請平三首
西域請都護崆峒獻凱歌兩階增羽籥萬里肅山河甲
第旃裘少春宫苜蓿多雌雄雙匣劍棄置欲如何
禦戎傳上策不戰屈人兵逐斷祁連臂何湏萬里城出
車非遠略高枕得昇平戰骨翻空死吁嗟壯士名
單于貪漢物自古號天驕賜予金銀貴行來玉帛遥悲
傷賈太傅慷慨霍嫖姚慟哭辭新第英雄未可招
雪後登觀風樓
雪帶郊原闊城横碧玉齊夕陽寒似落遠樹望如迷旅
鴈情更急棲鳥飢亂啼強歌非郢客竟日戀危梯
開竹下小徑招君章
翠竹生無數蕭蕭一徑新陰繁催短日地僻斷飛塵磐
石兼容客幽禽不避人君能爛漫醉當及七賢真
贈刁十八自蜀還鄉昔與此君别於福唐
瘴海三年别巴山萬里迷相逢忻邂逅即事恨睽攜夢
減清江外愁寬太白西知君偃鄉墅巳忘子規啼
送李監丞致仕還鄉(前漳州縣尉)
耄期吏隐倦歸去上恩榮國子瞻師保鄉人慶父兄揮
金慰游舊擊壤傲昇平遠笑吴門叟何為變姓名
懷陳州舊居所種桐寄黃翁
忽憶南軒樹春風空復來陳亡韶已矣孔老鳳悠哉不
作溝中斷應隨㸑下灰舊居阡陌並君到為徘徊
荷華
水國非人境芙蕖五月秋亂香清宿醉濃豔破征愁魚
戲都堪數鷗飛絶自由會湏窮一賞詰曲任扁舟
七月二日
西風入庭樹天氣颯然秋細雨纔成潤高雲淡不流平
分感一葉遠興憶扁舟蟋蟀何湏急羇人始欲留
秋雨所居漏濕
皇天不愛物風雨害秋成未恨泥塗辱端憂柱石傾淹
留驚歲宴堅臥悵雞鳴吾道還如此商歌天未明
秋雨
采蕭逼晚歲飛雨度高雲暝色空窗見秋聲墜葉聞過
螢低似滅遠岫望如分蟋蟀悲虚織輕絲競欲棼
始凉
北風吹過雨晚景留新秋高臥來一笑如棼寬百憂精
神露鷹隼意氣激驊騮自覺亦飛動江湖思遠遊
八月旦始凉
騷騷北風急杳杳白雲飛江漢波新起蒹葭露欲睎狂
歌聞鳳鳥楚製見荷衣歴歴先賢趣南浮亦庶幾
重到謝氏園亭寄裴博士俊叔王主簿宗傑(時裴往淮)
(南王詣京師)
徘徊遠林下幽草為誰芳前日同遊客今朝俱異鄕東
風雖淡蕩陳迹似淒涼何用江千里春心故易傷
送晁殿丞僉判鄭州
世德緇衣美天倫玉樹温于君如舊識曾子欲奚言東
里賢能宅成臯戰伐原從容訪耆老遺蹟尚多存
檀州(正月二日)
窮谷回看盡孤城平望遥(自古北口山至此都盡)市聲衙日集(此州)
(衙日市集)海蓋午時消(每旦海氣如霧至午消盡士人謂之海蓋)冠帶才通漢山
川更入遼春風觧冰雪最覺馬蹄驕
雨中聞鐘
疎鐘不隔雨迢遞入重城倦客未能寐歸禽初不驚霏
微通暮色颯沓隱秋聲簾幕鮮風起明朝應早晴
珍簟
珍簟平鋪水珠簾半捲風勞生高枕裏多事劇棋中性
僻非朝隱民淳頼歲豐翛然對松菊但覺訟庭空
蟬
微軀定誰恨清嘯不知勞屈宋悲秋苦夷齊臥隐高風
林含咽絶露葉動蕭騷何必催搖落人今巳二毛
臨雨亭
秋至感人思登臨成惘然浮雲帝鄉外落日古城邊歸
鴈聲相别幽花色可憐名山負獨往觸物見徂年
同梅二十五飲永叔家觀所抄集近事
陶公一畆宅尤愛北窗風心遠地成僻客來樽不空觀
書太史氏全性市門翁予亦何為者于兹清賞同
伏波
伏波志慷慨南涉武溪深銅柱功一跌壺傾悲至今吾
聞威四海亦有失前禽試察兩階舞應如丹浦心
客有遺予注輦國鸚鵡素服黃冠語音甚清慧此
國在海西距中州四十一萬里舟行半道過西王
母三年乃遠番禺也
四十萬里外孤舟天與隣應誇王母使更遇越裳人素
質宜姑射黃冠即羽民那將籠禽比蕭灑絶埃塵
九月十四日于雍熙院為舅氏齋設作
他時傷遠别渭北遽成悲今作終天恨悠悠奈我思平
生華屋處回首不勝悲寂寞西州路何堪再到時
晦日
是月佳遊勝兹辰舊俗同會湏陶一醉相與送諸窮江
柳参差綠林花點染紅春期猶大半作意競東風
新蟬
五月微隂始鳴蟬高樹幽倚風偏送曉迎露欲先秋孤
管清兼濁幺絃斷復留年華自當爾羇客浪多愁
和江學士聞蟬
微陰變潛律濃霧引疎音時化能無感清吟獨有心蕭
條映落日斷續響中林秋風忽滿眼嘆息歲華深
寄隱直
避人非故土帶郭喜幽居淺俗情多畏新知意尚疎負
暄勝構火汲井足滋疏二物關身外悠悠謝里閭
寄袁陟(與陟去年約夏初相見時陟自蜀江下南郡)
巫峽行雲外春江落日邊隔年雞黍具萬里孝廉船遠
道比何若相思長渺然郢中輕白雪逸響待君傳
寄范佑之(時病似狂)
吾子世罕識他時醒亦狂由來韻高逸固自得軒昂阮
籍哭道路接輿歌鳳凰之人亦豈病相嘆不能忘
寄王二十
累累煩書札悠悠感别離平生義繾綣相憶路逶迤羇
旅老將至江湖天一涯佯狂人事絶乘興爾難期
寄蘇州張六
西風入簾幕游子念江湖丹橘垂珠實肥魚薦玉腴他
時肯招隱快意欲乘桴物色煩相候佯狂興不無
寄隱直(時寓汝州僧舍予亦居輦寺)
俱為異鄉客似伴老僧禪虚室矜生白時流笑草玄歲
寒差自若生理直翛然無術能乘興蒼茫欲雪天
寄張獻臣
締交從若水百里絶相過平日相離索期年見揣摩從
容席上客清絶郢中歌擬屬陽春和伊予獨在薖
寄張晉卿時棄官還家
聞道新安尉清&KR0801;只自如歸來陶令賦養性子真書情
在交遊厚心于仕進疎人憂棄妻子獨入剡中居
寄范佑之
范子三年别長安北望深相知非勢利寄信各浮沉勇
銳百夫敵軒昂萬里心何時殺羣賊自取肘邊金
寄梅山陰
縣與吳門近居家識舊游山回江表盡水入鑑中流勝
事皆高古詩懷易滿眸春風花又發能寄北人不
寄蘇頌兄弟
秋風生眼前客子思悠然羇旅獨無友别離私自憐賦
甘傖父誚詩許俗人傳他日梁王客偏懷太子賢
寄因甫
昔别大梁下至今三歲餘豈無萬里使不寄一行書風
俗與時薄交游于義疎知君淡如水非是故忘予
寄張仲謀
張也真吾友今年見老成自彊雖不息積習亦諸兄曲
講聞師汎題詩使客驚莫如班定遠投筆笑諸生
和直孺夜涼
急雨逐雲過微風吹月生寥寥天宇闊粲粲葛衣輕展
轉漏將永昭回河正横秋槎舊有信忽憶汎滄瀛
送楘州王學士
春草碧將歇江南鶯亂飛王孫去有適綵服粲生輝古
郡富山水斯人歌海沂惟應布寬詔談笑樹風徽
素屏
簡拙違時好丹青謝爾工坐看居士室想見古人風當
戸月常入過春霜未融物情忌太白少自晦塵中
城樓望春
高樓新雪後春意已端倪遶石泉聲急圍城柳色齊滯
流貪適興幽僻嬾招攜舊種桃千樹春遊豫恐迷(桃谷在樓)
(下)
送邵武張學士
待詔勤穿履承明厭直廬一麾從此去千騎上頭居歲
事畬田早風謠鴂舌餘班春急乘傳知不為鱸魚
野思
野色行行遠春輝樹樹繁看花頻落帽聽鳥久能言遣
興惟詩句開懷獨酒樽誰能顧名利終歲不窺園
訪楊異寺丞(楊所居在城外甚多雅致)
三徑向松菊始疑元亮居但多柳五樹復對隼雙旟相
識是傾蓋劇談能起予樵蘇不用㸑耳目且清虚(楊新得鬱)
(林州)
黃寺丞風雨中見過
節物重陽晚風雲萬里陰君來慰孤憤語次豁愁心名
下如舊識人間仍陸沈獨醒感庭菊蕭索萬黃金
送洛南周寺丞
不知商洛道空慕紫芝歌從事老將至送君情獨多雙
鳧尚方去駟馬故鄉過想見揮弦樂春風初扇和
弔南宜守尉
百越誰生禍南宜遂不師干戈傷耋老守尉死城陴荒
洞招魂遠官軍請救遲弱妻携稚子嗟爾欲何之
弔亡卒
厲俗侵王略祅冤積楚氛民荒誰念亂功敗失圖勲天
子憂南土戈船促大軍何時收爾骨委祭越江濆
和楊備國博弔屈原
知音不恨遠異代忽同聲靈魂自識路幽遇亦含情&KR1081;
記屬揚子臨淵悲賈生鬲文激頽俗會使衆人清(楊前歲夢)
(中作詩後數月招除歸守既署事過謁屈平祠相見物色如夢中所覩作文祭之刻之于石)
聞夏太尉自長安徙備西邊
防秋未得還戰士出長安地利山河險天時關塞寒羌
夷避飛將天子倚良翰見說成功近秦中意似寬
三月四日上方寺送隨州十一屯田
載酒憐春盡尋芳到翠微緜緜芳草遠颺颺雜花飛俯
仰悲陳迹淹留恨落暉青楓千里目那復送將歸
嘯臺
尚有高臺在遺名幸未空不時嗟眼白失所念途窮已
矣先生意蕭然烈士風清芬定誰嗣漫嘯白雲中
日晚夜步過孫監丞
幽居巷南北雞犬略相聞乘興偶有適杖藜聊復勤高
城秋草落密樹夕光曛微爾開三徑悠悠麋鹿羣
浮舟西陽池中
愛水都成癖浮舟不厭頻寒泉清見底刳木略容人故
故乘流往飄飄得意真槎頭尺許地鷗鳥欲相馴
乏酒
搖落偏悲客清寒昜中人寂寥那自守淡泊亦殊真浮
俗仍皆醉虚談浪飲醇高歌傲燕市忽憶重千鈞
西戎乞降
南國傳消息西戎送好音懷柔知帝力啟佑亦天心御
酒葡萄遠離宫苜蓿深仍聞編舊里五嶽望君臨
壽山(在中京南云多老人往往百餘歲)
白隰見層峯(白隰即中京)巉巖倚碧空上多千歲木下有百
年翁櫟社不材永東陵非義終(太史公云盜跖日殺不辜竟以夀終)吾聞
仁且夀故在太平中(爾雅距齊州以東至日出為太平太平之人仁也)
山寺
野竹檀欒翠孤峯杳靄青山樓隨詰曲石路上青冥雲
色移時合鐘聲隔水聽似聞堪避世遊子未嘗經
城南泛舟三首
乘興隨所適出郊聊汎然青波能照髮白鷺巧迎船老
樹悲秋雨高風急暮蟬孤城隐不見落日暝浮烟
不踏城南陌從春及素秋蕭條非復昔顧眄莾堪愁白
露蒹葭老清風蘭杜幽佯狂驚楚俗應識棹夷猶
高岸看為谷通波幾覆城橧巢非太古野俗競偷生雨
逐行雲過山依返照明楚歌搖落際更動北歸情
斁除蘇州掾
三年不相見萬里比何如聞道詞曹掾新承選部書弓
裘傳習在簪笏抗塵初努力人間世毋為薄詔除(叔父初任)
(鏑廳及第思亦修進士業皆在蘇州故略見意第五句中)
黃州臨臯亭
春秋黃子國楚越穆陵關比屋皆編竹孤城半踐山岸
泥觀虎迹雲水暗荆蠻三入承明客那能鬢不斑
暴雨
山晚雲霧合江秋風雨多憑夷何事舞楚水忽翻波黯
黯夕陽盡翩翩暮鳥過輕舟送兩槳聞唱石城歌
驟雨
炎日大冶沸清風愁意蘇黑雲過山岳白雨覆江湖彷
彿鬼神戰騰凌車騎趋森然異氣象真復慰泥塗
夏夜暴雨
大暑積炎夏沈陰昏楚天疾雷五河裂飛電萬星懸漲
澤通南國孤城鬭百川似傳黃鳥語欲反濯龍淵
久雨
秪憶風回雪俄驚地出雷沈隂連甲子春事總歸來湖
水寒侵夜江雲去復回開年厭卑濕不待熟黃梅
久雨二首
江雨黃梅實湖雲起蟄龍寒生夜牀簟聲絶暮山鐘藥
裹添新粉書編坼舊縫雖知恨卑濕涼夜尚吾容
頗憶家居日朝眠一事無邇來趨幕府曙雨踏泥塗城
郭飛鳴鶴階除戲浴鳧秋風殊不遠行欲問江鱸
茶山送道粹
海上相逢少山中别恨多浮雲自向闕秋水更增波攜
手意不盡班荆情若何徘徊強一醉且勿奏驪歌
招晉卿時晉卿到丹陽
識心非識面常恨不相從那作經年别曾無一日逢興
來清剡雪吟出暮山峯淨埽門前路期君馬繫松
女郞臺
城郭臨湖盡樓臺此地偏動搖浮積水高絶近諸天應
接都無暇虚空足悟禪塵中故易厭興盡惜回船
閔雨
風伯會何憾高雲不少留聲如鬼神過勢卷日星浮河
漢漠無象魚龍方自憂古書難盡信雩舞竟悠悠
砧婦
清霜石上乾孤響耳中酸歲逼秋芳盡風量板屋寒君
行自悠遠妾意亦艱難此夜關山月應知帶日寬
李太傅輓詞三首
數聞伏閣議屢上薦賢書任重道空遠名榮身反疎異
鄉悲鵩鳥清詔隔公車招隐真虚語江湖萬里餘(漢清詔使)
(以故大夫為之)
報國念推轂逢憂甘噬臍孤鳴一垂翅舉俗競吹齋山
鬼離居遠靈魂失路迷天高不可問愁意日淒淒
識理未曾誤疾邪惟過深豈忘事反覆不忍俗浮沈去
國尚回顧埋名方自今異時山水意惻惻弔鳴琴(予殿試程)
(文特為君激賞署天下第一議者乃皆决)
魯拾遺輓詞二首(君晉初狀元及第至其曾孫始葬)
市朝非故日年代屬傳聞始兆滕公室來觀季子墳埋
名書故事編簡屬遺文苦恨相如賦俱隨諫草焚
西晉登賢日東堂第一人競推天下士爭辟幕中賓故
國無喬木流風及搢紳新阡廣陵上荒草欲含春
庶幾堂
閉門吾自足況亦近墻東滴滴階鳴雨梢梢竹過風綠
苔侵杖屨秋色近梧桐高臥殊多興詩成寂寞中
晝寢(予自注云甲子四月十七日午時作據甲子為元豐七年公是年屬□奏乞以宅為寺疾)
(愈僦居城中)
井逕從蕪漫青藜亦倦扶百年惟有且萬事總無如(詩載)
(芟匪且有且注且此也梵志出家白首而歸鄰人見之曰昔人尚存乎梵志曰吾猶如也昔人非昔人也)棄
置焦中鹿(列子穆王篇鄭人有薪于野者遇駭鹿擊而斃之恐人見之也遽而藏之隍中覆之以焦)
(不勝其喜俄而遺其所藏之處遂以為夢焉順塗而詠其事旁人有聞者用其言而取之既歸告其室人曰向)
(薪者夢得鹿而不知其處吾今得之彼直真夢者矣室人曰若將是夢見薪者之得鹿耶詎有薪者耶今真得)
(鹿是若夢之真耶夫曰吾據得鹿何用知彼夢我夢耶)驅除屋上烏(此掃除外累也劉向說苑)
(愛其人者兼屋上之烏杜詩主人屋上烏人好烏亦好)獨眠窗日午往往夢華胥
(列子黃帝篇帝退而閒居大庭之館齋心服形三月不親政晝寝而夢遊于華胥氏之國)
延州沈待制輓詞
詩書謀國體談笑卻邊塵巳矣今成昔歸來悲故人餘
忠焚諫草遺恨畫麒麟禁角聞鼙鼓能無憶虎臣
祠部王郞中送山水枕屏作
枕上萬峯合蒼蒼驚夢魂如浮武林水臥向桃花源杖
屨幾時士茅茨何處村悠然獨往意欲問復忘言
城樓望水(是日龍掛影)
遠水全無地高城略近天龍吟忽半見虹飲競相鮮魚
鼈争乘渚兒童狹濟川秋風只昨日物意已蕭然
送南昌郭主簿
楚劒炟照地梅真從吏鄉簿書非急務鴻鴈試高翔貍
品牛尾貴茶牙鷹瓜長因君訪風土游子不能忘
公是集卷十九
