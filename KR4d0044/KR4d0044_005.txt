公是集卷五
宋劉敞撰
五言古詩
題度支廳事許道寕畫松石呈彦猷鄰幾直孺
長松森無依蒼石儼相對自然山林氣若出天壤外許
生筆妙絶今世殊少輩發揮得意表瀟洒與神會炎熱
五月交塵土九衢内微風度窗來左右含天籟下有漁
樵翁生事尤可愛茅茨乍隐見畎畆更向背吾廬若辦
此軒冕本不頼願從二三子相與駕言邁
擬阮步兵一夕復一晨
一昏復一晨一晨復一夕擾擾若有為悠悠定何役譬
如風中葉不自知所適譬如池中魚強自營所得朝乘
日車出暮與羇鳥息昔我髮純漆今我髮半白誰能邀
神靈傳我雲表翼我與從之遊覽觀元化極
紀危
四月河水湍怒風復相乘維絶柁亦摧舟人廢其能中
流急迴環頃刻不可勝性命委自然豈知所依憑堤旁
多聚觀失色氣崩騰孰不願引手而乏鉤與䋲嗟我亦
天幸既危乃復興追思方厄時汗出如洗冰側聞前此
者覆溺已屢曾此事通為邦長民可以懲因書作長詩
俾不忘戰兢
十二月十一日雷電有作
今兹方隆冬陽春尚宜少(去聲幼少之少)何忽雷早聞因之電
争曜砰轟非常怒䃸磹通夕照號令無乃乖災祥諒誰
召吾聞玉女戲獨得天公笑此理正應爾君毋強譏誚
種紫蘇
赤日厚地裂百草殆立枯朝雨應所至雖微念勝無力
難興禾黍可以成嘉蔬歲暮有此望帶經且親鋤今兹
五月交盛陽消已徂汲汲愧老圃仲尼云不如養生寄
空瓢雖乏未可虚正以營一飲形骸如此劬
遣懷三首
天道與性命聖人罕其言七十豈常士游夏終不聞鞠
躬慕仁義或不免饑寒奸雄何為者往往為世賢倘復
有眞宰無用預其間
有形每共生逹士獨無惑昔有蒙袂子恥從嗟來食物
生會當盡夀非金與石但恨居世俗不能盡胸臆壯士
志溝壑斯言著前識
初歲志慮淺所慕在輕肥自恨聞道晩不虞失性非迷
途將未遠回駕有庶幾古賢多事業出處何不知寕受
芻豢辱倘為鴻鵠飛
歸牧相訪示所作詩賦篇予與其兄子緯還往頗
熟
曰予謝賓客久與時世疎何忽衡門下見枉使君車彤
旆映落日腰間有懸魚抵掌若平生論文及空虚昔與
君猶子結交幸通書往還苦不早相見情有餘置我二
阮間遠慙德不如強來束帶起投謁尋君廬
大雨中入局寄彦猷時以疾臥家
歊蒸變繁隂快雨如破谷明趨閶闔路深水入馬腹此
地常結轍江海忽在目冥行畏坎井躡迹戒顚覆慙問
高眠翁不知泥塗辱
賀龍圖兼知延安
大兵昔摧傷兩將折旗鼓哀哉中國士化作城下土冤
魂不得返殺氣凌彼蒼天亦為之悲白晝日無光人言
此城下往往鬼神哭此事天子憂此心大夫辱昔公守
東越人怨公不用今日公在西知公德持重築城不必
堅解甲不可攻何况保金城弛張皆繫公汲黯輔炎漢
淮南内竦懼郅都守窮邊匈奴為之去此事昔所聞今
日見所親折衝樽俎間震動旃裘民國恥行且刷寇讎
不可保斯人嘆微管願及太平老
奉和宋次道遊嵩十五韻
嵩峯三十六皆在青雲端宿昔望見之恨不生羽翰卷
臠塵土中日月如波瀾邇來老將至更覺行路難聞君
謝車徒選勝羣峯巒幽深每獨往神異多所觀若有眞
仙子羽衣白玉顔吹笙煙霧中舉手留盤桓信非人間
境邈與時俗懸顧懷平生舊慰以逍遥篇三復想在目
令人愧衣冠處世闊且疎幼輿亦有言一丘與一壑自
謂無間然安得從君游解纓弄雲泉昏昏歲復晏相望
空長歎
和聖俞逢羊
道旁逢羣羊問羊將何之朝供大官膳躑躅未自知觳
觫此何罪無乃芻豢為肥軀一報德鼎爼安可辭寕辱
泥塗中故人所以悲
懷歸
圖養始干祿執官復辭親外物與我違幽懷安得仲低
徊畏簡書苟且謀賤貧碌碌已無期規規徒自珍秋風
卷層雲鴻雁知所賓我獨無羽翰不能絶飇塵
送吕光禄(自十一月留郡下凡十餘日得劉字)
氾濫誠易挹俊賢噬肯留愧君殊邂逅卒歲能優游會
心到稽吕訪古窮嬴劉誰令春風來翩翩動歸舟千里
在明發一樽成獻酬江湖望魏闕離思空悠悠
題改芷亭作水鑑亭
昔人種白芷既以名此亭今我開蠪淵復以水鑑名吾
豈異昔人而徒易其稱所樂於水乎内明而外清内明
可比心外清可照形照形不吾欺比心不吾傾虚静吾
自居逍遥以無營會有水鑑賢吾能與同登
閉門二首
閉門無所事歲月忽已極豈敢空絶交出門諒安適是
非歛外慮文字堆四壁堯舜參在前孔孟凛居側崑崙
默泛覽萬里在瞬息夐古時幽尋千年僅頃刻悠悠富
貴士此趣猶未得胡為逐車馬辛苦牽事役
傅巖由帝賚圯橋自神授商道粲復興漢基翕然構窮
通苟有命貧賤豈足疚斯道誰得聞人方薄圭竇
小孤山
驚波觸南崖反怒射北壁蒼山相與排所謂小孤石蟠
根萬仞淵聳角百丈碧祠堂豁精嚴行旅進粉澤或云
婦女神肸蠁頗有迹吾知定名意似欲旌介特流俗失
其眞傳聞莫開釋居人私其利禍福妄損益競為媚妒
說以誣聪明德先王秩山川禮典有廟食奈何媚於竈
屈已忘正直吾欲為小孤作書解行客復恐不見從嗟
哉世多惑
新種雜花樹
天地大逆旅浮生遠行客大無萬里異遠不百年役乘
流惟其遇得性從所適何必思舊鄉而復名一宅此邦
非吾土此廬非我迹彼我苟巳齊賓主不足擇終樹宿
所好及閒易為力芳草十餘品往往手自植春風二月
交重疊庭下碧欣欣生意好一一見顔色對之默終日
澹若無情極四時背人馳壮士每歎息憂來忽無方外
物不可釋中和一相伐頭髮先為白萱乎爾能忘於我
獨有德
滕司諫知涇州
天狼東南鳴雨矢西北集覆載豈不容縳虎宜在急詩
書擢將帥高枕付城邑權變非武臣恩威在呼吸壮夫
氣已激義士感成泣籍籍名四喧蕭蕭髮競立行旂亂
鷹集已有邊風入遥知謁明光介胄但長揖
城下
秋成雨更綠高下共萋萋浮烟晩自起歸鳥暝爭棲山
谷入幽想茅茨多舊蹊日涉遂成趣身將麋鹿齊
庶幾堂
徂暑亦已煩清旦尚餘爽薰風應候至芳物與春往庭
樹交浮隂山禽轉清響空堂更幽寂初日正蒼莽時節
無所感忘言以為賞
涼夜
疎雨洗明月清風生晩涼動搖星辰影汎澹河漢光螢
變覺草腐蟲吟知境荒端憂易遠感不眠疑夜長
秋梁公李太尉廟
就列貴陳力立功尚成名兩君雖異時令望相提衡治
獄多隂德不戰屈人兵去思獨至今奉祀見遺氓文武
百世師將相一時榮念我誰與歸愴然悲九京
畢吏部冢(在太一宫側)
蓬蒿道旁冡云是晉時賢名聲與陵谷共盡一千年惟
昔縱逹觀死生同蜕蟬安知泉下魄非復甕間眠
和張洞春雪
水國雖暑濕亦惡春令早雨暘恒不時過燠未為好凌
威集驕陽瘴疹一以埽宿麥根復濡豐年不煩禱堪輿
氣清眞生物同夀考大哉造化力排斡正穹昊能令四
時順少失安足道君胡乃嗟嘆哀彼花與草方今王正
始節物自未老繁華雖云遲秀實終自保可以寬君愛
毋為色枯槁
雪意
淒風起幽朔白日晦光色仰視浮雲高蒼茫天容碧林
林𢥠羣木栗栗抱寒魄今朝識天意欲見松與柏
雪後
日出桑柘巔鶴鳴風景和縱心適田野顧覺春意多欣
欣林間叟負薪行且歌此中有眞樂富貴如余何
夀寕觀殘雪
春陽漏潛筦凛氣留深殿金莖向飛露碧瓦仍鋪練寒
光寂寞迴暖色依微變壺中異風景會待花如霰
初雪
荒居人迹絶但覺歲月頽北風不我欺吹雪天上來入
戶時繽紛當軒肆徘徊有情知相親高臥未足哀他日
門晝關今旦門早開開門將誰為南山玉崔嵬
雪中寄貢弟
天寒雲長浮雪急風更厲行子歸何時遠遊感人思脊
令顧儔下鴻雁順時逝原隰無安居稲梁無深志誰令
歲月晩坐使羽毛瘁江湖可遣憂引領正相遲
月夜
日入更洒埽翛然庭檻空酒杯落明月白羽來清風佳
興自不淺幽人無異同徘徊卧林下重露霑蘭叢
和閻都官九月十三日夜對月是夕某與子華聖
俞如晦會飲君謨所
秋霖恣滛溢后土無時乾忽驚浮雲盡更覺天宇寬涼
月如白璧飛來青冥端衆星稍滅没驚鵲自盤桓興發
思遠遊惜無凌風翰聊尋故人家呼酒澆肺肝適與二
三子四座俱解鞍意合心同賞百觴不辭難玩古騐漢
魏(君謨出漢魏時金錯銅機精麗有分寸尺度天下竒物也)舞姝試邯鄲詼諧雜謠
語大笑傾衣冠足為一時樂未悟清夜闌每至絶倒處
恨君不獲觀明發得新詩照人瑩琅玕又知共兹翫正
若相從歡君本青雲人淹留尚郎官曠懷不自屑遇景
宴且般古來悲秋士局促宋與潘相望如轅駒豈足為
君歎
夜月
執熱不可濯昏昏倦衣巾涼月如有情萬里來慰人浮
雲卷層虚六合隨清新河漢涵光輝城郭息埃塵兹時
一可畏與子聊相親逍遥夜未央更益情性眞
夜起呼徐監簿同看月
夜長愁無端歲晚易多感徘徊中庭步相與肆遐覽繁
霜冷次骨皎月清照膽幽意暫欲飛秀色若可攬明夕
雖復來素華巳應減念兹徑使醉無使我心慘
南伐詩
兵行何怱忽百里不一息南征有期會相觀各努力三
年戍西荒蟣虱生金革歸來席未煖羽檄何奔廹行行
當逾嶺五月逼炎赫尚有筋骨存所虞生死隔山林如
惔焚溪水沸湍激自古皆有言一夫萬人敵蝮蛇長相
逐虎豹不可格主將貪功名謀臣貴恩澤奈何輕人命
棄置曾不惜探湯入其中未半死已積蒼生亦齊民不
必皆盗賊賢主尚扇暍仲春猶掩骼一身不自愛所懼
失為國堯舜有舊書廟堂為法則
城樓送别
驚風走枯蓬百里不暫息密雲乘飛雨前山坐成隔蓬
老初無根豈辭遠為客山高雖可望路遠當不識去留
類如此覽物意寕極鞍馬未動間會合彌可惜緩歌送
清觴更醉日將夕
李緜州訪别
天寒起常晏日出扉未啟深巷聞傳呼兒童怪旌棨知
是漢中守訪舊來至此適我平生懷趨迎願少止結交
許忘年並坐每抗禮語罷當遠行眷然色不喜君惟二
千石我徒一男子貧賤宜輕肥反如不能巳善化遲朞
月壮心隘萬里側聞報政速永觀凌風起寕復悲東山
㴞㴞歷年祀
食橘
吾聞江陵橘乃比千戶侯歲獻天子旁取為廟堂羞問
其何能爾無脛而遠遊橘也不自言請君以臆酬憑生
覆載中頗亦萬木儔通為騷人頌謬得禹貢收託身聖
賢間自覺名譽浮苞苴頼㩗挈富貴常見求明珠無先
容按劍或暗投而我適衆口鑠金不予憂物生有通塞
不必在中州何用懷苦辛但為時所仇
留鄰幾君章奕棋便宿小齋
簿書易短景燈火宜清夜過從喜吾子尊酒迨我暇歡
來中扃豁興盡外物借錯落盤上棋白黑互陵跨決機
競神速取勝頗雄覇惜我壮士氣局此萬里駕時乎無
由試寓目亦悲咜天地一枰土古今萬物化願無辨其
間痛飲但來舍
與鄰幾對棋戲作
碌碌無用智玩此方罫間君乘百戰餘勝氣不可攀拙
速亦天幸出竒犯險艱數俘效軍實斥境除邊關捧觴
跪進養座客歡解顔安得百壺酒使君酩酊還
公是集卷五
