公是集卷二十六
宋劉敞撰
五言長律
聞韓范移軍涇原兼督關中四路
涇原非遠略韓范各名卿地盡三秦國身當萬里城指
麾沙漠静談笑鐵山輕報國心如日憂民病若酲終軍
材冠世汲黯直知名風雪隨車騎鷹鸇起旆旌年年戰
頻䘐事事淚堪横會刷蒼生恥重看鑄劒耕
送隠直辟青州幕府
全齊七十城表海寄名卿開府馳羔鴈除書得俊英借
籌心感激憑軾氣縱横浩蕩軍中樂從容稷下生士由
知已用禄以及親榮送别羞長鋏能無歸去聲
駕幸飛山教場閱武侍宴
冬令三農畢時巡萬乘行川源分壁壘貔虎望麾旌王
氣雲成殿天光日繞營風隨鼔桴急塵絶馬蹄輕發石
機投短抨弦火激眀響振摧列缺影墮落欃槍令下凝
霜肅恩加挾纊平搴旗輕俯仰奪槊妙縱横壯士前歌
勇儒生縱觀榮炙行熢燧舉觴溢海濤傾清道遙傳警
鳴鞭夕向城欲知威略遠區外讋天聲
鳳覽德輝(開封府試)
婉婉丹山鳳飄飄萬里飛識時翻羽翼覽德下光輝逸
勢凌雲起和聲遂吹微層霄猶降顧治世獨知歸繒繳
初無慮梧桐正可依願分阿閣地永謝楚狂譏
校獵同支使作
長郊被山澤積雪淨林臯殺物天時武從禽士氣豪飈
塵遂車騎鷹隼亂旌旄壯節排蒼極歡聲激怒濤興餘
生鼻火空闊散風毛狡穴無遺噍窮巢或暗嘷中原遂
除害汗馬敢辭勞勸賞車行炙均恩士籍醩歸塗喧鼓
吹餘勇屬鞬櫜快意當如此君看歲月淊
得隠直書重陽日登高于三門禹廟悵然恨不參
之作一詩以寄
九日情何極三門望特高大河横日夜砥柱析毫毛眺
覽興亡古登臨意氣豪窮源悲絶域微禹歎容刀萬事
浮雲去前賢逝水滔秋陰生遠塞殺氣起臨洮努力追
遊晩逢人應接勞黃花滿酌酒白鷺看驚濤醉舞相傾
倚商歌散欎陶别離懷病友書禮諭綈袍俗態隨傖父
愁吟困楚騷飛車儻可得攜手恣遊遨
王祕丞惠然相訪并見遺蜀牋玄石硯
僕本時名薄君胡雅顧偏聞弦賞流水望氣覓龍泉談
笑心相得逢迎禮率然樵蘇從不㸑詩賦許深傳墨石
巴山硯魚鱗蜀客牋寵分通縞帶慕用比先賢知我春
秋貴論交金石堅誰能憚先進自古有忘年
送孫之翰知陜府
山河晉表裏方伯陜西東昔重諸侯選今煩太史公固
疑多直諫不得久居中時論譏憂半天心待攷功(宣帝出蕭)
(望之為郡諭意曰所用皆更治民以攷功)旌麾都護道謠俗召南風偃息甘
棠下知君簡易同
吳資政守陜一年還守西都又改禮部寄示在陜
時詩作此致謝
分陜間何闊朞年迨有成去思仍舊俗來暮已新聲父
老壺漿遠兒童竹馬輕圖書還洛奥禮樂命春卿繼出
甘棠什流傳大雅情正風瞻豈弟舊觀復神眀露鶴九
秋警霜蟬千里清知音非季子猶識二南并(召公居陜周公營洛)
(也)
寄張六卧疾在山陽
都門一分袂羈旅兩如何薄宦貧病久畏塗憂懼多(予自)
(宋抵此亦為水驚)幾成哭寢戶幸免葬江波彌有三秋感誰杭
一葦過新愁添素髮幽境長青莎安得攜君手開懷醉
且歌
張樂洞庭
聞昔軒轅帝時巡臨洞庭咸池備廣樂南極燀威靈至
樂均夷夏希聲入窈冥江湖亂魚鳥宇宙激雷霆會有
馮夷舞還令楚客醒遺音不可學逝近向東溟
分題鳥鳴山更幽
空山高不極喧鳥自相求永日曾一哢深林疑更幽遺
音散虚谷習響動岑樓寂寂千峯暝蒼蒼萬木稠居成
境外趣真慰静中游誰強騷人賦王孫不可留
社日宴臨波亭呈府公
春色池上好公來朝日初棟梁歸喜燕霖雨躍潛魚雲
氣隨歌妓林光暗碧車(案碧車一本作隼旟)心閒簿領暇興適酒
杯餘言志吾與點論詩商起予定知金谷集不比右軍
書
送升之
諫官上耳目河北今股肱出處誰與並功名方見稱鈎
陳虚侍從天路逼飛騰急病忍濡足憂民先飲冰萬人
瞻使表百縣懾風稜雅意本朝在規摹方面憑寒荄待
暖律狡兔避秋鷹慷慨都亭語無嫌力未能
九月八日晩會永叔西齋
醉翁手種菊呼我宴西齋落日有餘興窮秋多所懷緩
歌揮白羽趣舞墮金釵烏帽何勝落黃花故自佳念離
還作惡處世亦安排蒼鬢聊相對青雲豈易階母容燭
見跋能盡酒如淮少作三年别人生定鮮諧
奉酬春卿資政給事見寄并貺法酒
王甸雄三輔侯邦重百城公雖縱談笑人自服神明烹
幹元和正陶鎔庶物精優游破餘地洒落動高情訟比
甘棠息居無吠犬驚勤追頖宫學繼出汝南評風雅移
方俗弦歌溢頌聲忘年及晚輩與進絶諸生預列登堂
拜陪參别乘行襟懷向客盡風彩照人清弧矢親觀德
滄浪並濯纓宴餘花爛漫獵罷雪縱横末節形骸外良
辰樂賞并西曹寬吏讁東閣借賓榮密席眀金炬佳人
出玉笙聽歌濃黛斂看舞小腰輕敢謂招攜訊由來許
與誠會知私坎井未可屈長鯨鳳尾騰中詔麟符寄别
京去思邈已遠陳迹浩難平叩叩煩書禮悠悠想旆旌
何時命霖雨舉世望阿衡逸唱回春藻深衷釋吝萌自
然心醉久那在酒如餳
次韻和宋職方北城
菏澤元通濟陶邱已近齊身紆會稽綬詔圻武都泥求
瘼初無術端居愧擇棲萬家嚴壁壘五雉聳樓梯版築
人同欲經營事不迷峻防誰敢慢隆棟可言低兵衛森
旂戟軍聲疊鼓鼙論詩譏自鄶肄士取諸暌物境晨昏
異賓朋步武躋遠烟春漠漠殘雪晝淒淒華髮歡同籍
他年恨解攜瓊瑰何足報埽壁為君題
蒙某借示新詩不勝嘆服輒妄作五言一首以誌
欣慕
元化陶鈞外中樞斗極邊濟時俱陟降均逸暫蕃宣近
輔城連十東方騎累千親歡主于適時論老而傳養志
古何有承顔能浩然君羹鼎味在綵服衮衣聫德表真
希世天倫略比肩名今萬石最(景帝曰石君四子俱二千石于是舉集其門號)
(萬石)學肯一經專相戒南陔養賡歌棠樹篇塤箎盛迭奏
金玉爛相鮮錫類迂深眷懷歸私自憐一聞詩禮意特
悟昔人賢(陳亢聞詩聞禮又聞君子之遠其子某違親外補自以不足讀仲卿之篇聞一得三矣)
觀後苑瑞蓮
靈液涵秋色仙花露夕香交隂分擢秀並蒂爛齊芳回
復天鍾氣深沈地獻祥寳燈輝四照文羽勢雙翔飛蓋
宸游密披圖祕牒光重華與同本併此祝無疆
擬御試求遺書於天下
中祕收圖籍清衷訪古初周爰馳使傳悉上得遺書事
有先秦舊文多變隸餘千巖窮禹穴四徹按崐㠊高閣
題天禄羣英議石渠定知奎壁彩從此麗雲居
河決東郡以平聲為韻叔父令賦
傳聞大河决遠與北溟通汜濫蛟鼉怒蕭條郡國空淇
淇園方下竹瓠子復修宫世代文成術民懷伯禹功沈
牲煩太史負土困關東封禪應知外誰人秦矩公
上夏太尉
四海傳烽急長安亦響振老儒稽變事(是時秦州守坐邊事貶秩)強
敵暴生民廷議衣冠客書聞草野臣諸公咸世傑天子
識平津開府三司舊提兵十萬新丹青大信著明白睿
謀伸賜馬飛龍亞分衣寶帶親貔貅帳下士鵷鵠幕中
賓虎節關河雪天街畢昴塵朔方須築郡燕谷豫含春
策效曾無敵師行輒有神人心惟助順天道亦親仁執
鉞來刑虢勾芒下賜秦成功符屈指默化劇陶鈞既已
通西域還應察珮珉焉知充國頌不足壯麒麟
次袁陟十四韻
羇旅嗟無友佯狂漢水陰相逢幸傾蓋送别悵分襟之
子雖吏隠高名何陸沈蛟龍蟠學海風雨潤詞林寡和
嘗歌郢傳經雅屬參(孔子作孝經屬參)丈人今諭蜀幹譽爾勞
心接淅予征遠看雲反顧深旅懷兼去住秋色愴登臨
信有江山助宜無霧露侵相思見逸唱清絶響寒砧擊
節時孤笑開樽憶共斟歲華幾向晚客恨孰能禁城闕
愁回首詩人誨嗣音曾非青玉案為媿洛生吟
聞西使到關
遙聞西域使來獻大明宫故事三苗比官儀敵國同賜
書深慰藉錫命極優崇含垢應王度懷柔尚古風蒼生
向來急殊俗此時通冠蓋長城北邊關絶幕東春秋大
一統吏事責三公何有長沙客題詩慟哭中
寄閬州諸弟(聞西蜀大水)
渤澥來參首西南入漏天泄雪三峽壅噴雨五河懸雷
電虚巖底虹霓白日邊孤城危獸角沈竈溢蛟涎朐䏰
愁巴俗超騰怯羽仙傳聞吞夢澤想見墮飛鳶漢河星
槎遠泥塗劒閣偏空懷萬里浪興盡閬風前
九月二十五日召赴後苑觀稻(時惟兩府及講筵諸學士得預時方)
(講春秋)
農祥依帝力鈎盾即天田覽物秋成後回輿銍艾前膏
塍衆錦錯香穟萬珠聯共賞倉箱富初非雨露偏銅池
寒引溜玉樹晩含烟縱觀欣遊豫登嘗慶吉蠲執經紆
顧問拜賜濫周旋不負春秋學端逢大有年
行詣揚州壽寧寺
隋宫老荆棘淮地祖山川天子周王狩(周世宗嘗幸此)諸侯楚
社遷宿軍江水上休甲古城邊清蹕乃過此高臺亦宛
然殿空生影響畫古剥丹玄缺甃驚跳鮒遺碑失紀年
廢興真可感耆舊每多傳一詠蕪城作斜陽聞暮蟬
和喜雨
望歲憂農事為霖屬柄臣吁嗟動雲漢精祲驗天人霏
霧凝空曲雄風激水濱驅除斷炎燠洒埽淨埃塵勢欲
翻河海聲疑過鬼神山川共秀發穹壤劃清新庶物含
生意元和倚大鈞穴蛟深奮角轍鮒默翻鱗雷電天威
遠耕桑帝力勻依然四時正好在萬家春會府開清旦
高堂引慶賓沃焦心有待濯熱正無倫蒸礎遺占信隨
軒舊史真京師并福潤爻象在經綸舞罷看佋服談餘
識墊巾新詩追大雅輿誦洽烝民單袷寒仍薄清和氣
已震晴暉明旭日霽色卷高旻亹亹希前哲淒淒幸及
辰陽秋書閔雨一頌魯公仁
病中逢秋欣然慰懷作五言呈兩倅
過更縻遠戍懷祿滯歸休一卧淮陽閣三防塞外秋傷
時惟慟哭謝病不幽憂主畫稀前輩忘形賴雋游韓稜
才抗俗枚叔賦無儔感慨今如此支離尚有瘳涼風鴈
南去清夜火西流江海鱸魚興何當汎斗牛
詔書求方略之士咸令自陳
破敵須多士憂民賴九重公車皆自薦物議絶先容駿
骨何妨市金臺不易逢處嚢争耀末躍治要居鎔秋野
騰鞲鶻春雷起蟄龍吾徒正高卧欲老白雲峯
聞德州河決
九河乘積雨大水出平原無復金堤固空驚漏澤翻蛟
龍移窟宅魚鼈害黎元直想崑崙圻兼疑渤澥渾三山
屢漂蕩百谷互并吞大懼彝倫斁誰能謁帝閽
送子高知潤州
屈指朝廷士誰能望素風賢良方正舉父子弟兄同鄙
諺黃金貴愚儒白首窮今看一戰霸信有萬夫雄官秩
南宫峻天文右掖通塤篪諧大雅鴻鵠起層空帝予夸
鄉樂民懷濟物功吳人真得虎漢守去憑熊山勢端臨
北江流正直東遙知子牟意故在九城中
題幽州圖
代北屯兵盛漁陽突騎精棄捐看異域感激問蒼生尚
識榆關路仍存漢郡名可憐成反拒未見請横行先帝
曾親伐斯人昔徯征大功危一跌遺恨似平城往者干
戈役因之玉帛盟權宜緩中國苟且就升平名號于今
錯恩威自此輕奈何卑聖主豈不負宗祊事有違經合
功難與浴評復讎宜百世刷恥望諸卿封畛唐虞舊氛
祲渤碣清遺黎出塗炭故老見簪纓寒谷青陽及幽都
日月眀此懷如萬一高揖謝縱横
某往歲侍大人守丹陽粗知此郡之盛復戲成小
詩呈子高
自古佳麗地到今風物竒羣山盡迴抱綠水止逶迤事
體存都會繁華盛昔時秋聲雄鼓角曉色亂旌旗樓觀
渾飛動林巒互蔽虧子䳘留客飲白紵送歌詞太守貴
如此郎官清可知虚投射堂策深恨著鞭遲
淮上期十一不至
淮上稱晨朝晨光滿麗譙有懷空悵望無和獨行謠水
色全含鑑林花半隠樵雲烟平宿莽鷗鳥破春苗野俗
陽歌麗游人白馬驕先生惟寂寞至樂亦逍遙洙泗風
差遠川原景幸饒思君不得見何以助簞瓢
和府公二十韻
百草迎年茂羣花逼夏零天工感寥落春事出丁寧皓
月彫寒魄鮮風結暖馨彩霞融縹緲甘露洒清泠照坐
千枝燭搖空九子鈴輕黃金綴縷凝碧玉鐫缾爛漫輔
鮫錦褵褷聚鶴翎問名驚競秀變態駭流形鍾美應成
媪儲芳或景星意真乘澹泊氣淑倚娉娗淨影臨彫檻
疎音隔後庭瑤妃旦酣酒玉女夜窺櫺時世妝濃澹朝
雲夢窈冥魂從攀處亂醉任看餘酲禁籞曾迂幸天歌
獨仰聽一時矜絶出衆卉謝晶熒正爾生成巧由來造
化靈屬詞勞比興圖象費丹青雨重碧油幕燈昏雲母
屏謫仙才不世激賞為君聆
同貢甫賀錢子飛兄弟
盛德淳熙耀豐規振後昆降心徠俊傑前席問黎元嘉
會真千載休聲聚一門象賢俱秀出濟美並鴻鶱性復
朱繩直書曾玉露繁十年森氣象江海豁詞源心伏驚
諸老名聞動至尊深嚴親賜策淵默静臨軒明白朝廷
制丹青教化原屢聞呼萬歲争誦累千言宜有非常遇
誰嫌不次恩官儀推粉署地望逼星垣令聞人人得風
流善善存春華照棠樹高韻溢箎塤義辱交游接歡心
抃笑煩空慙一枝小當謝北溟鯤
召赴崇政殿觀新樂
聖人千歲合禮樂百年興律以聲身效功兼述作稱道
將諧一變天欲佑丕承舊典周官在遺音制氏增獻書
嘉魏叟博物待延陵金石完新制工師變舊能英華融
治世淳古邈逾繩縱觀傾朝野𢋫歌望股肱和風動寥
廓協氣散凌兢帝所真疑夢天階自絶升三雍漢未盛
九辯夏徒矜珥筆欣攄頌名山益望登
社後雪
故陰不自斂飛霰一何驕強妬春陽盛那妨玉琯調滔
天初極望見晛已全消詎損朱華麗秖添綠野饒泥塗
窮道路絺綌亂鼲貂遂恐天時錯仍虞歲事枵浮雲猶
苦結燕賀乍驚飄但使風從律無嫌物反祅初過元日
社又放紫宸朝乘興從君飲孤音續郢謠
立春日乾祐縣送梅花
終南全近蜀春日得新梅始信秦風是非關越使來(秦詩)
(終南何有有條有梅)雪霙眀自照雲葉薄誰裁香重浮山露膚清
避俗埃衆芳知遠矣獨秀亦悠哉翦綵何勝妬嚴妝莫
自猜差池鼎鼐味曠絶棟梁材把酒千山外那令寂寞
開
淮西廟梅花獨此處有之
荏苒江南村芬菲臘後春逾淮翻不變映雪已争新俠
骨香驚俗冰膚冷照鄰定非隨驛使直恐謫仙人聞笛
空含怨看圖恨失真應為一時賞莫與衆芳倫
形鹽象虎
備物崇賓饗斯鹽肖虎形熬波煩巧匠象武示君靈天
產參多品秋嚴聳外庭炳文隨鏤刻毅氣得儀型服孟
非同趣昭文亦異經碎身如見取調鼎薦芳馨
同徐監簿灞涘望長安
驅車凌灞岸回顧望長安北闕塵明滅南山氣鬱盤人
來日遠近城轉斗闌干長樂鐘聲斷秦川樹色殘聽歌
迷夏首倚瑟想邯鄲鬒變驚遊子因知行路難
捷詩
捷報蒼龍闕書從白豹城(賊中城名大軍所至)關河開地利雷雨
肅天兵氣攝千山動威加萬里平獻俘多寶玉效首悉
長鯨社稷靈何遠巖廊策自精餘妖暫煦沫壯士待龔
行天馬來西域貂裘實上京遙知無干羽冠劒賀公卿
寄上濠州舅氏
天閣愁揚子諸侯困仲舒反為清淨誤竟以謗讒疎開
幕臨濠水懷章下石渠塞翁輕失馬莊叟樂觀魚倚杖
曾何怪逍遙直自如貴為千騎長富有萬家居卧理翻
無事高談雅不虚舊憐狂簡性遙想賦歸歟
和永叔對雪次韻
驚飈卷白日朔氣逼寒門已密何須急雖多未覺繁勢
輕飛有態光潔瑩無痕磥砢封喬木玲瓏綴夕軒迹深
看敝躧歌苦相車轅測厚矜膚寸愁消怯晏温崩騰雲
將合颯沓雨師屯埽去蛟螭亂堆成虎豹蹲夜明休秉
燭詩興助開樽公若憐萱桂那辭訪小園
為紀四謁舊相識
非無負米志復作退飛身豈但龍蛇蟄終慙鴻鴈賓蕭
條依陋巷契闊問通津長鋏行焉往悲歌夜復晨交遊
青眼隔世路白頭新意謝栖栖侫情依戀戀仁敢齊天
下士真媿轍中鱗肯問三年學壺飱及病親
和鄰幾聖俞持國雪十八韻依次用
集霰羣陰結飛霙萬寓低乾坤豁開闢方域露端倪廣
宇規茅藉彫墻築粉泥山容包紫翠壤色變玄黎筒葛
來從越冰紈製自齊遊歡慰枚馬獵興助良奚飾貌沽
珍粹因方衒角圭隙間巇可抵行際道先迷沾服驚遊
霧臨淵怪飲蜺調元思暖津跧伏憫靈蠵幾誤烏成鵠
纔分鶴處雞慘膚森若竪墮指酷逾刲澤國水還襲焦
原足易棲貧儒欣夜誦季女戚朝儕舟楫膠藏壑驊騮
滑踠蹄□冰歌競若擿埴杖頻攜景幸人人得詩從物
物題長吟歌真樂安羨舞前溪
奉同鄰幾詠雪
侵旦滿城雪從天萬里風陰沈朝日變慘澹宿雲同徑
渡湖沙遠羣飛海上空崩騰兼上下眩晃失西東帝所
銀為闕河濱貝作宫瑤林高不極璧水闊無窮巨麗神
仙境精微造化工霏花争爛漫噴霧極溟濛埽洒埃塵
豁苞含物象充牛衣愁病客鶴髮思衰翁侵冒貂餘黑
憑凌火似紅厲威深刻轢正色坦昭融妬舞多珍鷺迷
羣有斷鴻陽微怯頻復陰老恣驕雄蔀屋貧奢等輝窗
晝夜通歲華驚朔易故老識年豐占賦慙賓右聞歌慕
郢中閉門徒自喜乘興力難崇
再和鄰幾
冱寒凋暮節大雪冒神州氣象昏千里光芒混六幽度
前蚊過目隕曠葉驚秋烟素長誰引雲羅薄自浮勢輕
低更起影亂去還留玉石均朝采珠璣共暗投圍城眀
組練格野亂旗旒模象羣形富牢籠衆險周履空諳曳
縱騁望快登樓栖璧函珍帶裝簾耀寶鈎潤應何澤比
甘豈井泉侔萬物紛同態繁陰慘共愁波聲增渤澥原
色借來麰邀醉時吹面欺貧屢洒裘驅除夏蠱盡排迮
楚氛收人謝泥塗辱家成汗漫遊畫圖饒粉堊比興極
歌謳積久風逾厲消遲歲聿遒短才非子敵祕思為君
抽高韻侵梁郢煩言不可詶
壺公祠大樹
若人既羽化伊樹亦千年委榦龍蛇蟄(此樹枝反下入土中)交陰
孔翠鮮流光駒過隙浮世海成田信有壺中藥能移物
外天真游藐何許神理信茫然會見遼東鶴悲歌感市
[門@里](壺公所居近市今此樹乃在郊外非漢時城也)
七言長律
劉永年部署清燕堂
漢庭謀帥用詩書丞相今來握虎符帳下偏裨皆緩帶
軍中談笑亦投壺故開廣榭宜高會自有清泉入座隅
三輔衣冠獻謠俗五陵豪俠壯規模椎牛釃酒捐長日
急管哀弦舞豔姝射取天狼作乾豆莫推衛霍擅西都
和王待制新作白鷺亭七言十韻
六朝形勢會層軒前俯蒼洲卻踐山二水中分鑑澄澈
萬峯離立翠回環古人遺賞興亡外良守來居仁智間
聽訟遂同棠樹愛放懷真與海漚閒嘯餘風雨知何處
望及雲霞若可攀喬木參天愴城郭浮萍滿地笑人寰
楚謠清絶酣秋興吳拂從容舞玉顔象魏由來心自遠
湡浯聊復樂忘還掖垣幸許追遐躅天祿仍欣接近班
塵土揚州頭欲白遠從君借慰疎孱
和陳度支杜城園池長韻詩(丞相文惠公兄弟舊名園)
三輔衣冠多俊賢邇來風物故依然君家復在城南社
時望從知尺五天韋氏訓經門益大酇侯治第世相傳
雪殘太一虛無裏塵漲重城蒼莽邊修竹萬竿迷暗谷
清渠百道散鳴泉欣欣樹色知春近寂寂禽聲覺地偏
使節歸來同晝錦扁舟浮去似登仙禆諶適野非無興
更挹逍遙池上篇
賀春卿拜資政殿學士移西京留守
自昔東郊擇股肱至今筦鑰委名卿官儀高出金華殿
地理雄專北斗城寶帶别兼天馬賜彩衣仍照玉符眀
正風鼓動周南什和氣銷除武庫兵聽訟甘棠從勿翦
攀轅舊吏不勝情千年重得吳公守門下無由望賈生
公是集卷二十六
