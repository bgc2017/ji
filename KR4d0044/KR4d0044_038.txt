公是集卷三十八
宋劉敞撰
論
易本論
易曰太極生兩儀兩儀生四象四象生八卦此何謂也
曰太極者天地之先也未有清濁未有剛柔未有上下
未可以物名故謂之太極也太極將判則清者始上濁
者始下上下絪緼而未可以天地名有其儀而已矣此
之謂太極生兩儀也雜乎兩儀之中芒芴之間是始有
水火木金土之象是始有一二三四五之數是始有東
西南北中之位而未可以五行稱有其象而已矣此之
謂兩儀生四象也一三五者陽二四者隂陽之數九隂
之數六因其九而三之則得乾因其六而兩之則得坤
此之謂參天兩地此之謂乾元用九坤元用六且夫天
者積陽也地者積隂也凡積之類老老則能變矣故乾
一變而得震坤一變而得巽乾再變而得坎坤再變而
得離乾三變而得艮坤三變而得兌此之謂乾道成男
坤道成女此之謂四象生八卦也或曰子言則美矣理
則深矣願聞水之所以一火之所以二木之所以三金
之所以四土之所以五其先後多少之序者氣耶數耶
曰氣也亦數也兩儀之氣合而生沖和之氣生于于子
者黃鐘也其位北方當十一月而一陽生故水數一也
黃鐘之氣下生林鐘林鐘者未之氣也其位南方當六
月而二隂生故火數二也林鐘之氣上生太蔟太蔟者
寅之氣其位東方當正月而三陽生故木數三也太蔟
之氣下生南吕南吕者酉之氣也其位西方當八月而
四隂生故金數四也南吕之氣上生姑洗姑洗者辰之
氣也其位東南當三月而五陽生故土數五也故因其
先後之序而數之則水一火二木三金四土五因其隂
陽之位而數之則亦水一火二木三金四土五此自然
也曰子之言者蓋五象而謂之四象何也曰土者兩儀
之别也先四象而生後四象而用四象賴之而有故不
名一象而寄其位于東南也東南者辰也胡不寄之西
南而寄之東南土者非有正居也順取一位而已矣曰
黃鐘者冬至之氣也一歲則一至十歲則十至而子以
能生謂四象何也曰是乃所以能生四象也天地之氣
一而已矣其之北者則為寒其之南者則為大熱其之
東者則為大温其之西者則為大凉寒謂之水熱謂之
火温謂之木凉謂之金天用其精地用其形而人不知
耳苟明其一歲一至十歲十至推而上之至于千歲千
至萬歲萬至又推而上之至於未始有物氣之至也有
止乎又何怪不生四象哉曰請問天有六陽自子至已
地有六隂自未至亥今黃鐘生陽則宜傳之大吕而反
傳之林鐘何也林鐘傳之太蔟則是矣太蔟傳之南吕
又何耶此為復有一陽氣乎固同物也曰此自同物而
隂陽有尊卑授受有順逆耳陽尊隂卑尊者專其位卑
者不敢專其位必寄之于其衝以求就陽也故黃鐘下
生林鐘而大吕之氣應者寄之大吕也太蔟下生南吕
而夾鐘之氣應者寄之夾鐘也姑洗下生應鐘而仲吕
之氣應者寄之仲吕也蕤賓上生大吕而林鐘之氣應
者寄之林鐘也夷則上生夾鐘而南吕之氣應者寄之
南吕也無射上生仲吕而應鐘之氣應者寄之應鐘也
此皆其衝也此之謂妻道臣道地道故妻從夫臣從君
地從天其義一也曰請問乾坤生六子而乾坤六子並
列乾居西北坤居西南何也曰八卦者皆出四象四象
生八卦則八卦不得不並列也其位有先後耳乾者天
也天道貴陽陽者皆属天坤者地也地道貴隂隂者皆
屬地陽始于子終于戌置乾于子戌之間者此陽之終
始也隂始于未終于酉置坤于未酉之間者此隂之終
始也曰何謂大衍之數五十其用四十有九曰衍者積
也天地之數始于一積于十聖人參天兩地而倚數故
衍天之參則為三十衍地之兩則為二十所以參天兩
地而不一天兩地者一不可用也故乾積三坤積二而
不積一一者乾坤所不用是以其用四十有九何謂乾
之策二百一十有六坤之策百四十有四皆老陽老隂
也何為皆老陽老隂也乾無少陽坤無少隂也然則老
陽何以九老隂何以六曰乾積三以為九故老陽九也
坤積二以為六故老隂六也少陽何以七少隂何以八
曰老陽則生少隂老隂則生少陽隂陽之相生猶環之
無端陽道作息隂道作消七者言益一于老隂也八者
言損一于老陽也易何以獨用七八九六為占乎曰天
一地二天三地四天五地六天七地八天九地十皆五
行也五以上為道五以下為噐聖人用其道以畫卦用
其噐以推數土者四時所不載也故上則并于四象下
則遺而不用此聖人作易之本也何謂陽卦多隂隂卦
多陽曰索乾者為陽震也坎也艮也皆乾之索也索坤
者為隂巽也離也兌也皆坤之索也乾之索皆一陽二
隂非多隂歟坤之索皆一隂二陽非多陽歟何謂陽卦
竒隂卦偶曰震一也巽二也坎三也離四也艮五兌六
也是竒偶也陽必畫五而後卦隂必畫四而後卦是竒
偶也何謂陽一君而二民君子之道隂二君而一民小
人之道曰陽者君之象隂者民之象陽者君子之事隂
者小人之事陽卦一陽而二隂非一君而二民歟隂卦
二陽而一隂非二君而一民歟一君而二民非君子歟
二君而一民非小人歟敢問二君而一民奈何曰執德
不一斯二君也政出多門斯二君也有國家天下而不
能守賢聖將因而興百姓各擇主而歸之斯二君也此
所謂小人之道也
重黎絶地天通論
昔天地之始判也清者在上濁者在下在上謂之陽在
下謂之隂其已久矣然而書獨曰重黎絶地天通何哉
曰凡天地者名也清濁者體也隂陽者氣也是雖人物
而有上下之異然其治乃反在人人者天地之心也故
人道治則天地適其位清濁安其常隂陽辨其序人道
不治則上下交亂矣其名雖不變其體雖不雜其氣雖
不改然其政擾矣故古之治天下者必有神民之官以
序天地蓋惡擾也凡親上者本乎天者也親下者夲乎
地者也是以神之事皆屬天民之事皆屬地毋以民亂
神毋以神惑民則天地之道得矣然則上下不位乎隂
陽不安乎幽明不别乎所謂重黎絶地天通者此也昔
觀射父既言其略矣未盡其方也則世雖有重黎而欲
絶地天通何由哉吾請言其方凡天子祭天諸侯祭土
卿大夫祭五祀士庶人祭其先天子七廟諸侯五廟卿
大夫三廟士一廟天子祀以犢諸侯祀以牛卿大夫祀
以羊士祀以豕天子有禘有祫有享有薦諸侯祫而不
禘卿大夫享而不祫庶人薦而不享天子以公為尸諸
侯以卿為尸大夫士以孫為尸天子事尸十有二獻諸
侯九卿大夫七士五天子之祭天下助諸侯之祭一國
助卿大夫之祭一邑助士之祭朋友助天子舞六代之
樂諸侯舞時王之樂大夫以下不樂也故貴賤有禮上
下有等而不相逾所以治神也士以德農以力工以巧
商以利二十而冠三十而娶五十而衣帛七十而食肉
不耕者祭無盛不績者喪無服不事事者出夫家之征
師教之也宗收之也友攝之也吏治之也卿賓之也生
有所依死有所歸不犯非禮不慕非福則人勸其業而
刑是用措所以治民也此可謂絶地天通矣今庶人而
得祭天地旅山川祀非其鬼卿大夫不得立宗廟可謂
治神乎庶人服侯服食侯食居侯居男不耕女不蠶起
而相隨以事神為俗無父子之親無君臣之節下者乃
為巫祝略計天下常百萬人可謂治民乎由是觀之重
黎之業已矣然則天地不通乎人神不擾乎上下不瀆
乎百事不隳乎鳴呼明吾言者可以治天下矣雖使重
黎復生何以易此哉
師以賢得民論
先王治天下有不勞而民自為正者治之至也不勞而
民自為正者其惟師乎天地生之父母養之而師教之
然後内可以事親外可以事君大可以治民小可以治
身矣故師者非他也所以使人知事親之道事君之義
治民之術治身之法者也有人于此内不足事親外不
足事君大不足治民小不足治身則禽獸無以異矣知
自别于禽獸則必從師以學之故師者非以飲食望人
之口也非以財利鈎人之心也非以權勢制人之力也
非以名譽飾人之意也以仁為本以禮為教以樂為和
以信為符使人乃誘然而歸之翕然而隨之故有國家
者恃之以化良民焉恃之以得賢臣焉故師者常與人
君分天下之治者也位不同耳名不類耳權不及耳衆
不如耳不然殆無以異是以先王知其若此也則重師
之禮以繫邦國之民也民誠從師耶則是下已善矣民
誠不從師耶則是下已惡矣善惡之端皆出于師故師
不可不重也是以先王制事師之禮雖于天子無不北
面言有君之尊也制喪師之禮雖于諸侯無不三年言
有親之戚也設用此等故能使師重于世矣凡傳學者
說義必稱師聽從必盡力說義不稱師命之曰背聽從
不盡力命之曰畔背畔之人世主不以為臣世士不以
為友鄉里賤之宗族疎之設用此等故能使師信于時
矣然後天子按已教之民已成之俗而施政令焉何難
哉今夫上不以師為意則民不可得而繫也民不可得
而繫則散矣是與彼無牧長宗主一類也此之謂要道
故冡宰執而司之使師之道逹于天下而無皆畔乎是
冡宰之職得也師之道不逹于天下而背畔多乎是冡
宰之職失也冡宰者治本而不治末者也舍九兩而任
簿書求以繫民不亦遠哉鄭康成以為師者諸侯師氏
之官是守章句者也得其一不得其二者也未及知先
王之治不勞而民自為正之道者也夫師豈獨師氏之
官哉師氏豈獨諸侯之臣哉故大司徒之職以本俗六
安萬民其一曰聯師儒師則以賢得民者矣儒則以道
得民者矣而曾以為異乎
三代同道論上
古者有言夏后氏尚忠忠之敝小人以野救野莫如敬
商人尚敬敬之敝小人以鬼救鬼莫如文周人尚文文
之敝小人以僿救僿莫如忠三王之道若循環此非君
子之言好事者飾之也聖人之道同而王者之政一同
也故能同不同一也故能一不一同者道也不同者物
也一者德也不一者俗也故自伏羲氏神農氏黃帝氏
少昊氏顓頊氏高辛氏陶唐氏有虞氏天下之生久也
一盛一衰一亂一治然而所以盛者常同所以治者常
一何以言之凡聖王之後而至于衰者非其道衰也物
使之衰也其使之亂者亦非其德亂也其俗使之亂也
繼而起者明道以待物則衰遠矣正德以訓俗則亂遠
矣故可以革物者道也而道未嘗革可以變俗者德也
而德未嘗變夏后氏有天下四百餘歲桀為無道顛覆
禹之典型夏人不忍成湯伐而放之四海之内歸之如
一非叛夏也以成湯為能復禹之績也故仲虺稱之曰
天鍚王智勇纘禹舊服此之謂也商有天下六百餘歲
紂為無道顛覆湯之典型商人不忍武王伐而殺之四
海之内歸之如一非叛商也以武王能反商之政也故
武成曰乃反商政政由舊此之謂也故湯復禹之績則
得禹之天下武王反商之政則得湯之天下當是時也
禹没而復起湯滅而復見同焉而已矣一焉而已矣安
得忠敬文之三而異之且夫忠也敬也文也是三者之
于道本末也表裏也相待而成相須而行者也不可一
日離而以為千歲而代興故曰非君子之言好事者飾
之也奚以謂之凡父子之道君臣之義夫婦之親賓友
之好長幼之序此所謂人道之大端此人道之大端非
忠則不足以相懷故先王之為禮必本于忠忠也者禮
之本也然而不敬則忠不見故先王表以敬敬也者禮
之體也然而不文則敬不昭故先王等之以文文也者
禮之成也是先王非尚此三道也其變節次序不相緣
則禮不立然而相緣之甚密喘而言蠕而動一皆雜于
是有隆有衰有左有右而已矣是以發于内者則隆于
忠接于外者則隆于敬旁暢曲巧極物之變則隆于文
惟君子能體之能體之則能言之能言之則能述之术
有文而不原于敬者未有敬而不因于忠者也未有忠
而不敬不文能成其忠者也故曰三者之于道本末表
裏也相待而成相須而行者也不可一日離然而以為
千歲而代興故曰非君子之言好事者飾之也
三代同道論中
古者有言有虞氏貴德而尚齒夏后氏貴爵而尚齒商
人貴富而尚齒周人貴親而尚齒此非君子之言好事
者飾之也夫聖賢之治國家天下所以率民而教之有
達貴者有公貴者有私貴者有無貴者德者其達貴也
爵者其公貴也親者其私貴也至于富則無貴也所以
謂德達貴者德之于天下無所不貴在朝廷貴于朝廷
在鄉黨貴于鄉黨在市井則貴于市井在夷狄則貴于
夷狄是百王之所同故謂之逹貴所以謂爵公貴者爵
之敬在朝廷則伸在宗族則屈是又百王之所同也故
謂之公貴所以謂親私貴者親之愛在宗族則伸在朝
廷則屈是又百王之所同也故謂之私貴此數物者人
情之紀王事之本聖人所不能奪也是以推而任之推
而任之故以德王天下以爵尊朝廷以親定宗族以德
王天下故天下不可不貴德以爵尊朝廷故朝廷不可
不貴爵以親定宗族故宗族不可不貴親三者不失其
處則王道成三者失其處則王道不成是以有九德者
治天下有六德者治一國有三德者治一邑有一德者
治一職此所以見德之貴也治天下者爵天子臣兆民
治一國者爵諸侯臣萬民治一邑者爵大夫臣陪隸治
一職者爵為士臣輿皂此所以見爵之貴也雖為天子
必有父雖為諸侯必有兄故三年之喪達乎天子期之
喪達乎諸侯大功之喪達乎大夫其在宗廟則皆以齒
此所以見親之貴也其義並隆而不相害並行而不相
悖措之而安施之而通王者之盛也未有能尚其一而
遺其二者也故曰非君子之言好事者飾之也所以謂
富無貴者彼富非德之脩也非爵之隆也非親之懿也
以世祿多財先人而已矣則為義者必恥之為政者必
疾之是又百王之所同也故謂之無貴然而商人貴富
則是以商人之為商者殆乎秦之為秦者也昔者秦有
天下右貨而尊利以昉于滅吾未始知秦之所以滅非
蔽于商人貴富為之禍也昔者魏有天下棄親而崇勢
以昉于滅吾未始知魏之所以滅非蔽于夏后氏貴爵
為之禍也昔者晉有天下侈親而滅制以昉于亡吾未
始知晉之所以亡非蔽于周人貴親為之禍也故聖人
不然以德王天下以爵尊朝廷以親定宗族三者並隆
而不相害並行而不相悖有偏而不起者則亂矣豈及
于虞夏商周異世而貴之哉故曰非君子之言好事者
飾之也
三代同道論下
古者有言夏人尊命商人尊神周人尊禮此非君子之
言好事者飾之也彼謂命者四時政令所以教民云爾
是非夏之道也夏后氏以建寅為正其數得天子以下
政令宜此有由然者也非固以為道而尊之也彼謂神
者四時祭祀所以訓民事君云爾是非商之道也夏之
末山川鬼神莫能億寧而葛伯不祀成湯誅葛而放桀
正天地之祭定社稷之禮修山川之典此亦有由然者
也非固以為道而尊之也彼謂禮者君臣朝會凡以摯
交接相施予云爾是非周之道也武王伐紂天下之諸
侯會于孟津者八百餘國既入定商駿奔走執豆籩受
命于周廟武王于是班宗彝分寳玉竒貨以懷諸侯諸
侯禆冕搢笏射乎太學養老乎東序耕乎籍田此亦有
由然者也非固以為道而尊之也若夫聖人之治王者
之法宰制萬物兼覆天下則此三者無不修也無不謹
也不能以一廢矣故當其尊命則雖周由夏也當其尊
神則雖夏由商也當其尊禮則雖商猶周也何以言之
耶民事則尊命鬼事則尊神王事則尊禮同時可也同
日可也同月可也當其義則今所尚者先不當其義則
向所先者後後者復先先者復後一物不應而亂起矣
豈及于夏商周異代而尊之哉故曰非君子之言好事
者飾之也夫好事者知三王之異物而不知其道之同
也知三王之異俗而不知其德之一也道者所以革物
而非革于物者也德者所以變俗而非變于俗者也故
三王之所改者正朔緣于歴而改律吕緣于聲而改都
邑緣于地而改徽號緣于色而改樂舞緣于功而改官
職緣于事而改田賦緣于俗而改械用緣于便而改及
夫以性為内以情為外以名為制以禮為體此所謂道
德之本也夫苟不可改則忠也敬也文也三代同尚矣
德也爵也親也三代同貴矣命也神也禮也三代同尊
矣奚獨三代哉吾以此推之昔者伏羲氏神農氏黃帝
氏少昊氏顓頊氏高辛氏陶唐氏有虞氏封于太山禪
于梁甫者七十有二君其實一也
四代養老論
養老蓋以盡孝慈也劉子曰以養老莫善于燕莫不善
于饗而食次之以養義莫善于饗莫不善于食而燕次
之周人備矣所謂養老者養其體者也故擇其柔嘉選
其馨香潔其酒醴品其豆邊脩其簠簋奉其犧象謹其
祓除于是乎體解折節而共飲食之又為折俎加豆是
以惠豐而德洽民之見者以為盡心也莫不加愛焉故
莫善于燕夫饗所以訓恭儉也而養老所以充氣體也
修其物篤其意而不得躬之酒盈而不飲肉亁而不食
設几而不倚一獻而百拜惡在其惠也故莫不善于饗
是有虞氏所以不從也所謂養義者養其賢者也年者
天下之達尊也爵者天下之達尊也以達尊之爵養達
尊之年其意猶不敢䙝為之故一獻而百拜民之見者
以為至恭也莫不加肅焉故莫善于饗夫養義者貴其
養志也若曾子之養曾晳者也而食者無百拜之恭無
一獻之節此所謂養口體者也若曾元之養曾子者也
民之見者可易也故曰莫不善于食是夏后氏所以不
從也雖然三聖之作非以相反也養老以彼養義以此
所以尊其年尚其德也尊其年仁也尚其德義也仁且
義所以天下無所為而晏然矣故周人通其道達其意
修而兼用之兼之是謂大備不可改矣孝之道達則子
咸若悌之道逹則幼咸若登歌清廟則君咸若下管象
武則臣咸若所以慮之以大受之以廣行之以禮修之
以孝紀之以義終之以仁一事舉而衆美具焉孔子曰
郁郁乎文哉吾從周此之謂也
公是集卷三十八
