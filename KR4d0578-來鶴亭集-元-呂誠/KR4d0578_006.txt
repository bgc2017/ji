來鶴亭集卷六明吕誠撰
寄懷鄉友浩然戍横州
分袂每憐秋未半開帆猶記月初圓客程千里又千里
老鬢一年衰一年令弟喜霑新雨露故鄉不改舊山川
懸知獻捷歸來日重理琵琶第四絃
寄鄉友福州别駕
烏石山前聽訟稀石榴洞口看雲飛馬蹄好踏官街月
人在青榕影裏歸
其二
釀來南酒甜於蜜愛浴山泉熱勝湯退食自公微醉後
小姬和葉進㯽榔
春雪
逐勢婆娑散杳冥欺春禁柳故崩騰未誇謝女隨風絮
且作孫郎暎册燈簷溜已呈魚腹劍庭綃誰剪鶴紋綾
老來詩思渾荒澁儗賦梁園愧未能
題陶靖節
晉代高風信少雙禄田釀酒漫盈缸攅眉走入東林社
惠遠愛之如法幢
題韓文公藍關雪騎圖
逐客何緣路八千孤忠直叩九重天風凌雪滿藍關道
却勝當年孟浩然
己巳元日偶書
東風又轉玉衡杓北望黃雲擁赤霄鶴髮求霑三事禄
鳳儀今聽九成韶側聞邊雪没草地喜見䧏王欵聖朝
王化無為天覆幬謳歌率土頌神堯
和韵酬仲莊
自笑離羣久索居暫時抵掌即驩虞準繩吾道俱咸若
彀率斯文已躍如稚子斑斑青玉瘦酪奴㶑㶑碧雲腴
寳坊會有重遊日竹杖芒鞋一訪予
和烹籜龍詩韵
雷公使令風火急鞭走雨工頭戢戢泥蟠骨脱未能飛
野人爭奮長鑱入寧須逆鱗不復畏斯須唯聞釡中泣
金杯苦酒五色光玉版雲腴乳花濕長房見之發長歎
麴生一笑恣鯨吸靈物變化不可常駢玉森森佳人立
四月廿四日雨中寄仲莊
四月江鄉暑尚微林寒老客未更衣復愁刈麥雨不止
况是索租人正饑榖秧出水青青短筀笋登盤個個肥
門外泥深無轍迹相從莫怪出村稀
四月晦夜大雷雨
日月相鬭鶉火中冥冥一色雲埋空黑風簸搖海波沸
排山倒嶽何其雄急電穿窗紫光掣雨脚如麻未斷絶
風雷半夜龍子歸霹靂一聲山石裂衣冠危坐謹天威
小人破胆始捫舌須臾雲歛稍霽威星光慘淡半明滅
於乎上天號令豈輕出摧殘長養不虚設
題寒山訪隱便面
散策衝寒踏凍沙雪晴山色徧天涯奚奴為我囊詩去
黃鶴磯頭問酒家
相逢行寄仲莊王(缺)二十二韻兼柬崇恩徹希
二聞士時仲莊教書麋川
南山有石白齒齒短衣高歌中夜起衰年無復夢周公
訪舊凄凉半為鬼平生憂患勿復道三年兀坐竹洲裏
竹洲隱者更愛客一笑相逢感知已烏几朝朝貝葉書
銅瓶夜夜花根水清狂幸不廢吟哦自嚼宫商含羽徵
潦倒甘為人所嗤肉食者謀那及此綠瑶故人别我久
一見胡為不欣喜我居洲北子港南烟樹相望纔一里
書堂匼匝數十弓絳帳蕭條二三子棄瓢無綠酒再沽
朝盤有罾魚可煮醉來掩卷自吾伊詩筒日夕相填委
暇日過我此筠室逢迎聊復具雞黍春酤白白漲密雲
夜韭青青剪新雨五月未稼石田秧掉臂軒軒若霞舉
人生會合苦不常興盡歸來那復止季鷹豈是為鱸魚
宣聖猶然嘆雌雉婁西近番忽相見停午茶甌細覼縷
舊席久荒北海尊新寺花開爛如綺忘情况有八十翁
談玄一洗箕山耳為渠痛飲為渠醉自古濁醪有妙理
和韵酬沈叔祥
白鶴又從遼海歸山川良是昔人非郊居作賦誰能繼
勾漏成丹世已稀靈浪潤咽消宿酒飛花如粟點秋衣
荒洲䣊肯同迂轍掃地焚香候竹扉
次韵答耦武孟
猶憶當年應鵠頭詩名從此逹南洲狂歌賴有千鍾酒
豪士今無百尺樓紫蟹白魚江市晚綠蕪紅樹海門秋
西風開到籬根菊擬向桃源一繋舟
寄則明
近過余草堂以所作詩見示披誦再四詞極清
麗非餘子可儕也欲留少憩過午以母命有他
適力辭去之賦此以謝
之子南港來扣門日卓午手持數篇詩笑揖首屢俯且
致寒暄問披吟罷揮麈詞韵亦清麗秀句天葩吐豁然
醒心胸頓覺頭風愈啜茗少移時聊欲具雞黍起立前
致辭母命曷敢侮弗得頃刻留軒軒若霞舉子實孝友
徒冲幼識眉宇卓然有高志餘子焉足數寒窗十年燈
羣籍飽撐拄研覃盡精微窮討嗜清苦縱使拾青紫端
若左右取匯為閭里榮遂不忝厥祖不聞先聖言得之
在樸魯又不見桓生陳綬歎稽古子能踵前蹟大器成
簋簠假有勍敵師亦當偃旗鼓冀其不中輟榮身豈無
補送子出門去矯首望江浦
白紙扇歌
聞次安惠紙筆因賦此以贈之
我昔舟泊西江湄椎冰看擣萬楮皮江神相顧色慘愴
波工自詫手不龜懷金問價雲滿篋霜紈失素無晶輝
廿年歸來存百一製成團扇真絶竒洪爐百煉太古雪
紫篔三尺盤屈鐵銀潢清影秋鑑光玉虹冷貫青天月昏
日摩娑驚老醜動搖清風生腋肘高堂晝把蠅蚋空魑
魅潜藏飛電走豈不聞蕺姥不識王右軍茂弘曾障元
規塵謝公高風固足尚班女篋笥空悲呻烏飛兔走急
於箭商飈奄忽號枯林嗚呼盛衰天地無古今炎凉不
易君子心
素室箴為聞次安賦
唯君子之學思不出位安於定分芟其浮慕時止時行
無怨無惡知人休之是曰行素詩書禮樂者善之基軒
冕圭組者利之郛孝悌忠信者福之媒權利術數者禍
之區居易俟命者為君子行險徼倖者為匹夫寧皎皎
以遁世勿汶汶以畏途日新又新聖賢同歸耆叟司規
敢言操觚
有懷來鶴亭
憶昔題詩坐鶴亭修篁欲染客衣青飛花造次沾歌扇
舞鶴留連繞石屏正儗劉伶為酒頌莫教陸羽著茶經
故人多在青雲上獨怪江湖老客星
和子英袁先生韵及謝所寄先人誌文
交游長是嘆暌離白首重逢似有期老去知非憐伯玉
向來好事愧當時林隂鶴語風生竹花暗笙聲月上池
珍重遺文勞遠寄知公念我未云衰
其二
頻年役役苦屯邅竹杖芒鞋到處禪南海諸山雲外看
西江百尺月中牽豪華銷歇隨流水潦倒無成休問天
好及耆年同結社玉山佳處細談玄
題松亭琹士便面
隱者茅亭並水安單羅鶴氅怯輕寒松聲萬壑秋如海
月下瑶琹不用彈
讀宋太史詩文集漫書
金華山下古潛溪秀發英靈間世竒歲久不聞清廟瑟
眼明今見玉堂詩百年人物推此老一代風流當繼誰
頗恨淹留忘墜景遺編徒使後來悲
菊田
余客竹洲三年頗有彭澤東籬之好古人亦
謂菊獨以秋花傲兀於搖落之後非霜下之
傑乎昔年曾賦對菊之歌老興未已復作菊
田一首以紀歲月耳時洪武已已秋重九後
時書
搖落西風已愴然金蕤月朵為誰妍人間無地安花宅
洲上於今有菊田晚歲儗尋甘谷老頽齡幸值傅延年
落英飡盡秋香骨許我飛行作地仙
已已歲冬十一月築土於三山從王事也丁夫三
十餘萬人十二月苦寒工雖畢而未遣家人在
役寧無懷思焉遂賦一首
去年椎冰上淮水今年荷鍤三山尾風凌肌骨利於錐
雪過牛羊縮如蝟短日經簷慘無色宿麥蓋坵青下死
天書早晚下三山坐使黔黎守環堵
題秋林遊子圖
十里山光入杳冥獨騎驢子澗邊行借問前頭向何處
華陽觀裏聽松聲
洪武庚午年正月間遊茜之廣孝寺
冥搜又起劫前灰紺閣丹樓一日開龍伯鬘幢平地湧
象王花雨自天來日高金壁浮空出水落銀河到海迴
欲結莫年香火社扶笻獨上妙高臺
訪成真觀有感
四十年前余訪秋雲楊外史于成真維時
殿樓竹樹森竦邃密其琳宫桂館不是過
也後十年外史化去世道變遷天運纔一
周鞠為茂草荒墟然盛衰之變有不可得
而語者如此今年春因訪舊復遊於此而
有賦是歲庚午正月二十八日也
暮年重訪成真觀不見秋雲竹外樓枸杞經春皆化犬
朱藤歴歲總如虬種桃道士馮虚去採藥騷人汗漫遊
見說蓬萊又清淺儗將黃鶴問丹丘
題趙子昂畫馬圖卷
靈物降精生倔竒貢來自是千里駒天閑瀟瀟風滿旗
立仗不受黃金羈吳興寫生世所稀春雷挾之上天飛
仲春雨後生寒有懷蒼筤室
東岡二月草芊綿淰淰輕寒雨後天楊柳三眠風作惡
櫻桃半開春可憐詩域日荒抛硯石醉鄉時與打觥船
清遊每憶蒼筤舍何日重來看碧鮮
來鶴亭集卷六
