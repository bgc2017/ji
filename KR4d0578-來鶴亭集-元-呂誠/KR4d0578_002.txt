來鶴亭集卷二元吕誠撰
洪武辛亥南歸重渡梅關二首
去年竄逐下南溟萬里歸來髩已星望入西川天一髮
香爐長繞九江青
其二
歸路籃輿鶴背青保昌東下過長亭今朝又向梅關度
此是江南第一程
舟中望廬山
廬山昔在圖中見落星渚前今始逢雲嶺半藏紅葉寺
霜風遥逓翠微鐘龍君或居彭蠡澤仙人愛住香爐峯
雙鳬之舄倘可借飛入前頭聽玉琮
太湖晚泊
震澤三萬六千頃日月出没波濤中冰壺寒浸林屋洞
青壁下嵌馮夷宫霜林人家橘子熟晚飯䑨樓菰米紅
羽仙黃鶴時相過知是銀河一竅通
秋江待渡圖
漁罾落照幾家村過鴈行行八字分船擱岸沙潮正落
白衣喚渡隔秋雲
月下獨酌聞桂香
今宵風月儘清酣碧海寒光百丈涵天上散花香第一
尊前舞袖影成三方諸玉露清於醥崖蜜金橙小勝柑
老興此時原不淺高歌猶憶望江南
送人之潮兼柬鄉友
瘴雨蠻風晚更寒揭陽山色滿征鞍臨行漫寫相思句
好與東吳故舊看
題山水圖
平湖竹樹雨雲間憶得漁樵共往還草閣歸來三十載
至今吟夢繞西山
星夕
八極無塵海宇高眼空百里絶秋毫銀潢遥渡神官鵲
玉食誰需曼倩桃
其二
天孫儷偶當今夕河鼓光芒耀兩旗愧我未能驅大拙
可憐瓜果綴蛛絲
醉鄉詩
梨花春滿碧雲洲自是東皋舊所遊醇俗從來稱綠醑
土風大抵是青州五經時向雙莖瀉三雅何妨大白浮
起舞却嫌天地窄崇臺更儗築糟丘
七月望夜得樓字
東池月滿重開席不减當年庾亮樓每謂人生須縱飲
固知物色總難留螢光過㡢還星散雲氣行天似水流
高興無窮秋滿眼山隂何處有行舟
菩提葉燈
寳林萎葉墜天風一落人間便不同雲鏡熒煌開月匣
并刀裁剪費春工星攅蜩翼冰綃薄華擁蝦鬚玉栅紅
從此可傳無盡燄五湖今有水晶宫
題墨梅圖
羅浮仙子佩珊珊水月精神尺楮間起我江南無限意
夢騎白鶴下孤山
其二
凌霄峰頂雪初乾煖逼繁枝玉作團三尺溪藤散香影
絳紗籠燭夜深看
題山水圖
十年不踏天台路千里西風憶舊遊欲向溪頭覽陳迹
白雲飛盡萬山秋
題牧牛圖
十里平原不礙山落花春草錦斑斑太平田裏歸來日
誰識劉家黑牡丹
秋江晚霽圖
長天歛盡落霞紅草屋炊烟野渡東一帶寒沙秋水白
荻花吹老鯉魚風
南歸遣懷
海南每憶越王樓可奈鄉關萬事愁對客花前椰子酒
看山馬上木綿裘羈縻此日生還喜准儗歸畊老去休
愧我無家憐晚歲卜隣終在瀼西頭
安慶
市樓突兀凌波起樓上女兒未梳洗短篷初泊酒家門
新釀玉壺香十里買魚沽酒桂蒲帆九月淮村風日美
回頭遥望大龍山翠屏滅没寒烟紫
歸來
縱步歸來海上城荆榛滿路不堪行問人倏忽更貧富
訪友凄凉半死生烏寳無神悲積帑青松有泪對空塋
逆流一片門前水猶對青山落日明
南歸海上訪友
北風吹雁渡江烟訪舊東吳晚泊船野水似龍爭入海
大星如月獨當天羌村夢寐青燈下蜀道間關白髮年
兵革漂流無倚著𦕈予何處賦歸田
秋日南歸舊隱
秋日舊廬成獨坐蕭蕭落木對晴暉草深道狹行人少
地老天荒舊俗非湖海十年情盡改關河千里夢初歸
柴門流水依然在酒熟無勞望白衣
暮春感懷
春雨屋上鳴流泉竹間瀉清晨望原隰新綠或可藉維
時夏春交節序驚代謝悠悠念陳迹默默觀蠧化人生
夫如何胡不税塵駕
露坐
虛庭坐凉夕宵永覺衣薄犬吠古塔鈴烏啼野城柝感
舊心孔哀懷人興殊惡仰視斗杓傾西林月初落
行春曲送人之杭便道省姊
清明一百六桃杏漫山谷送子武林行草漲吳江綠吳
江柳絲千萬條青青遠映垂虹橋扁舟不用蒲十幅短
歌蕩漾隨輕撓東風夜泊官河渚明日升堂拜家姊言
長(缺)歲會面難既覯云胡不欣喜人生會合良可憐感
極無言淚如洗子今勿謂行路難有酒宜飲飯加飡流
光去人若流水富貴於我一鼠肝西湖三月花飛殘六
橋烟雨空濛間老夫不到四十載至今夢繞南屏山湖
山應怪别來久此行歴覽亦希有歸來寫作行春圖為
爾題詩三百首
送錢道士遊武當
武當諸峰何壯哉大朵小朵青蓮開玄聖高居天地戶
赤日下照金銀臺神龜六眼電光走山鬼一足雲頭來
道人再拜望北極應帶滿身星斗廻
寄廉夫
楊子十年官不調如此末州下吏何洞庭鐵篴龍吹得
天上瓊書鶴寄多車子看花將一輛雪兒行酒豔雙歌
時時對客教絃索繡領單衫月色羅
閏月二十四日陪館士秦文仲陸良貴奉省臣
命祭崑山東齋龍洲劉先生墓
黃鶴磯頭風雨秋中原一望使人愁羣臣誰决和戎議
九廟猶銜誤國羞慷慨魯連寧蹈海凄凉王粲更登樓
荒岡四尺先生墓再拜酹之雙玉舟
來鶴亭集卷二
