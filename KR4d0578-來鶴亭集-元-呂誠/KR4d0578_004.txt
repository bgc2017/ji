來鶴亭集卷四元吕誠撰
雙清詩
梅花水仙一草木也其生恒在水涯幽谷之間
發於草木搖落之後不以榮悴生死異其芳不
以春秋寒暑易其操雖窮冬盛雪猶介然與松
竹爭竒並茂有類乎高人逸士懷抱道德遯世
絶俗而高風雅志自有不可及者余雖不敏心
甚慕惜之故賦此以識云
怪得荒寒野水濱疎花冷蘂看横陳歌飜玉樹多嫌俗
夢喚梨雲却欠真半點不煩春刻畫一分尤仗雪精神
蠟團新萼雖同出未免韓公議小醇
其二
湘魂懶上木蘭舟淪落江南草莽丘淡色幽香羞自獻
江空歲曉若為儔素羅微步盈盈月翠袖寒分寸寸秋
隔竹聞(缺)靈瑟語吳雲楚雨不勝愁
覓菊花
已過西風九日秋蒼筤池上若為遊似聞嘉菊黃於鵠
乞我雙栽照白頭
其二
洲上黃花滿意開倩人更為覓竒栽小桃源裡秋如海
分取清香一半來
竹枝歌六首寄胡安定
上思下思十萬山左江右江如月灣江邊神女長留珮
天上仙人早賜環
其二
銅柱山前銅鼓聲野花蠻果不知名却喜土人能愛客
蔞葉㯽榔相送迎
其三
雲開沙淨水迴迴越鳥啼邊朱槿開峒裡蠻丁不畏瘴
朝朝衝霧趁虛來
其四
客棹愁行湘波水憑郎莫唱竹枝歌好山好水春更好
不見聞人載酒過
其五
春雲如墨瘴烟中鸚鵡羣飛荔子紅男兒守家婦當戍
粤俗古來成土風
其六
青草湖頭春日暉苧羅山上白雲飛行人莫聽鷓鴣怨
陌上花開緩緩歸
采蓮曲
采蓮落日下雙舟白縠風輕易覺秋淺淺溪流齊鶴膝
青青荷葉過人頭
楊柳詞
一樹千千萬萬枝枝枝到地弱於絲繰風織雨難成疋
緯恨經愁無斷時
題翠濤軒為則明作
梧竹幽深處士居八磚日轉午隂移到門不敢題凢鳥
自篆龍香寫好詩
其二
翠葆如雲過屋高金風為我掃炎熇五更萬壑秋聲滿
疑是仙家駕海潮
其三
七尺烏藤手自操鯉魚風起月輪高帶將一箇城南樹
五賈岡頭看翠濤
焚香
六時焚栢子一飯即踟趺陋彼黃金鼎欣余白瓦爐下
簾風不起掩卷日將晡擾擾塵中客清閒愧老夫
煮茶
暫徹貝書窗下讀旋烹松鼎雨前茶未研顧渚金沙餅
謾試洪都露井芽陸子煮經非所貴党家風味不余誇
何當滿貯中&KR0893;水滌我胸中寸縷瑕
濁醪
野人炊新秫醖釀為濁酒槽頭一甕雲玉色渾渾厚乘
間運杯勺斟酌任升斗鯨吸助詩狂豕飲欲乾嘔仰天
大白浮月光流入口
摘菌
菌子白于雲羅生枯楊枝地氣蒸土膏儼如三秀芝鮮
摘色瑩潤薄美香敷腴飲食貴適口豈謂物細微
蘆菔
蘆菔出深土内含霜雪清冷然消暑暍快矣解朝酲脆
白渾勝藕頑青亦可羹鎮州禪悦味從此得佳名
粹餅
玉塵團小餅蔗汁灌中邊素可羞賓席齋宜供法筵虛
心雲片落登豆雪球圓咀嚼吾無間惟欣老齒便
煨蕷
短褐西風裏長鑱斸土芝馨香侔粔籹黯色類蹲鴟玉
糝從來貴金虀或未竒夜闌深撥火惟有懶殘知
謝惠則明秋菱次韻
筠籠遥致百冰丸入口先驚熨齒寒柔指不辭連蒂摘
弱肌終免抱枝乾甘芳粹矣斯為美頭角嶄然未可干
應為文園消渴甚好懷時復寄詩壇
謝惠菜
江鄉正月尾菜苕味勝肉莖同牛乳腴葉暎翠釵綠每
辱隣家贈頗慰老夫腹囊中留百錢一日買一束
謝惠新笋
山人劚得錦綳兒遠寄吾家香積厨入饌便須參一味
登盤還許配雙壺修莖比蔗原無滓瘦節如笻未可扶
已有此君休煮簀東林春雨正堪需
洪武二十年春二月十八日過麋州道中
江霧全收曙色開晴沙白白水洄洄笋輿憶得當年路
看盡梅花看竹來
過麋州書舍寄葛青城
重來問訊東橋竹竹裏鉏雲結草堂隔岸淮山當鴈汊
半陂春水護麋場交游契闊頻搔首今古興亡一斷腸
田野不妨聊卒歲宦途何處是康莊
三月二十日過桐廬陸氏故居感而有賦
昔年曾醉陸家池句首從來有所思野哭隣歌如昨日
陵遷谷變異當時喧林衆鳥偷櫻子卧石羣羊没兔葵
莫說華亭千古事故宫禾黍正離離
題青溪仙洞圖
曾謁青溪古洞天稚松看種石橋邊一條歸路朱絃直
不到家來五百年
夏日偶書寄友人
竹雞呼夢出華胥佔畢終朝可療饑隱几雲山無百里
出門衢路有千岐桃笙麈尾風清暑槐渡鷗波雨散絲
尚憶故人憐我老可無新句慰相思
題吹笙仙女二圖
森森羽節導雲軿鸞背微聞縹緲笙小隊霓裳多似雨
衆中誰是董雙成
其二
鰲背三峯水殿虛天香吹滿六銖衣青禽忽報麻姑信
獨自吹笙月下歸
五月廿日雨懷有寄
竹洲草樹暗漁莊五月雨多沙水黃薝蔔林深書院小
芭蕉葉大酒尊凉乍瞻霽色收屏翳猶訝車聲走阿香
井丹征途塵没馬懷人幽興詎能忘
六月
六月赤日困溽蒸一雨洗天如醉醒堆案倦飜遮眼偈
垂簾誰究洗心經术花徧地牽雲白竹色當簷落酒青
欲學成都百錢卜榰床龜殼未能靈
題此筠室即予讀書之舍
白首何緣植此筠篔簹洲上語平生前身謾說成龍去
老節猶堪作鳳鳴玉版老禪時膾炙錦綳稚子且逢迎
冰霜惜取根株在合與梅花訂此盟
西郊老農歌
豈不聞昔人大積郿塢貲烈炷竟然東市臍又不聞醉
鞭戱擊珊瑚枝禍機一發當咎誰東門牽犬事已昨華
亭唳鶴良可吁不如西郊老農夫公田數畆宅一區桑
麻環繞水竹居墻隂祝祝五母雞東風駘蕩吹漣漪欣
欣農事方自兹江鄉春雨已知時綠蓑驅牛扶一犁負
囊提榼兩小兒服勞執役不吾欺二麥枯時謝豹啼秧
鍼出水青欲齊少女猶鳴燈下機老妻澼絖頭不梳桑
無附枝麥兩岐官清不賣二月絲流光去人候如馳轉
眼秋田黍離離步擔牛載官倉輸官租己了一事無隣
家酒熟相嬉娛醉後耳熱歌嗚嗚人生定分亦何需富
貴與我浮雲如呌囂掃跡鼠穴虛四海八荒歌雍熙太
平何幸親見之嗚呼西郊老農之樂樂有餘鹿門老龐
真汝師
答蒼筤室圖
蒼筤之室海西洲挾以蒼髯秃尾虬徂谷諸賢圖上見
渭川千畆夢中遊風生枕簟清無暑冷逼衣巾翠欲流
我亦因之來少憩恐煩玉版致盤羞
寄楊克齋并求桂屑釀酒
擬向蓬萊一問津只愁清淺久揚塵醉鄉重到情依舊
素壁留題字已泯雪夜放舟懷賀老秋雲把釣夢玄真
西風滿地黃金粟好釀儂家石凍春
偶成寄友
瑶溪溪水上先世闢林廬漫有江湖思再從木石居樹
桐留宿鳳養竹持竿魚有子供甘脆衰年豈負予
其二
壤隔南塘路門依野次成初非慵應接自是寡將迎笋
蕨搜山得鹽醯入市營閒居薄滋味盤膾敢求精
來鶴亭集卷四
