來鶴亭集卷八明吕誠撰
題寒江歸棹圖
水色山光擁畫橋梵王宫殿在山腰扁舟好趁樵風去
莫待寒江落晚潮
題春江獨釣圖
渭川老去興無餘猶愛江山錦不如渺渺烟波舟似葉
一竿釣得幾多魚
題秋浦行舟圖
江色溟溟接太虚秋來到處有蓴鱸酒家鱠具如堪借
暫卸南風十幅蒲
題水墨龍圖
畫史憑陵造化機研池傾倒墨龍飛生綃半幅春雲濕
疑是山前行雨歸
洪武癸酉五月十二日雨晴散走至則明翠濤軒
過午迴途漫成一首以寄
既白軒中十日雨晚起扶桑發曙光搘笻緩躡野人屐
看竹竟登君子堂少年豪飲不復作老去讀書渾徤忘
清談餉午聊自適歸去頗愁江路長
五月二十八日重過翠濤軒清坐終日薄暮而歸
賦此蓋書所見也翠濤為竹而得是名余不能
無辭也矣
幽人愛竹不喫笋養得修篁箇箇長五月六月雨不落
千枝萬枝風自凉蒼雪逼人時展簟翠濤驚夢午移牀
涓涓清潤烏皮几楚楚高攙薜荔墻密影掃階敷瑣碎
餘音拂水度笙簧孫枝迸地渾疑古老節凌雲色更蒼
三逕旋開真得計七賢避世故佯狂因懷梅友稱三絶
却笑荷花似六郎白鶴歸時雲動蕩青鸞嘯處夜微茫
對之可使食無肉衰矣虚慚髩有霜隱几無心開卷帙
捲簾隨意炷爐香日中見斗瞻霄漢月下吹簫引鳳皇
物外襟懷老可共閒中滋味淡相忘不尋酒伴鷄豚社
誤落詩名錦綉坊時復開樽排匼匝每憐學子走趨蹡
興來久坐無聊賴老去頻過也不妨他日成材唯汗簡
於今觸目盡琳琅振衣散策歸來後江路迢迢又夕陽
題松雪翁畫馬圖
宛駒萬里貢丹霄穹鼻胡兒捫赤絛天廏自多千里駿
人間難得九方皋
則明游餘杭三橋埠迴過余草堂賦詶此
秋日三橋埠行舟野色新亂山圍草市荒埭接江津杉
竹通蠻獠麋麋販獵人欲將金粟酒為子拂征塵
老態
久知老必至豈謂便見侵一從今年來稍覺力不任凜
凜畏寒暑悠悠念初心凌晨覽清鏡感嘆一何深目昏
廢佔畢頭童曷勝簮齒搖食物妨行步愁嶇崯乃知泡幻軀
匪石亦匪金人生大化中急電掃光隂安有百年期推
遷似難禁理勢必應是視古猶視今賢愚同一邱旁人
謾霑襟丹桂吹古香萬戶鳴秋砧且覆掌中杯彈我膝
上琹於焉瀉孤憤三嘆有餘音
秋晚寄懷則明餘杭未迴
雨過秋容淨天高露氣寒官船鳴戍鼓螢火起漁灘好
中明時選休歌蜀道難淹淹憂弱女聊為問平安
題二喬圖
喬家傾國綴周孫陳迹空餘粉墨存女子那容知許事
但令修古議師昏
題天育馬圖為海城鈕聲遠賦
渥水神駒駿骨全奚官羈靮漫相纏情知不是塵中物
春雷挾之飛上天
題枯樹圖
鐵榦槎牙翠葉殘雲根剥落古苔斑大材寧盡天年老
不遇工師不出山
九月晦聲遠留題
十年不蹋海城西杜曲桑麻志已違向來詩酒所遊歴
為問人民今是非物態盡從風氣改霜威又作曉寒微
出門浩浩塵如海笑對青山一振衣
其二
海門潮上水如烟賀老重維載酒船喜見雲山開雪璧
幸因郎囝鼓冰絃應門僮子清於鶴搗藥靈禽半是仙
歲晚卜隣應有約幾時行李到梅邊
寄則明時客於竹洲作
苜蓿花開徧地秋秋聲渾在樹梢頭西風昨夜吹歸夢
喚起客懷無限愁
其二
幾樹芙蓉近水低碧沙凉露泣莎雞月邊已有南來雁
飛過荻江官渡西
九日則明會族人於翠濤軒席間賦詩見及因用
韵答之
九日翠濤當雅集宗人團坐氣迴春承家幸有青氊舊
顧我何妨白髮新即席揮毫誇草聖持杯採菊酹花神
醉歸一道天風晚金粟吹香出兔輪
晚歸書事六言
訪舊五溪薄暮沙長歸路迢遥虚市人家燒燭流水孤
村斷橋一个殘僧待渡數聲短&KR1055;歸樵閃閃昏鴉啼後
江風又落寒潮
其二
漁榜溪翁罷釣郵鈴稚子傳書暝烟含雪欲落臘柳半
黃未舒雲葉亂隨去雁浪花輕逐跳魚一叚詩情畫意
瀟然風景愁予
則明疾瘳喜而賦此以寄
兼旬伏枕廢論文走卜迎醫豈憚頻疾去已如顛趾鼎
慎身當似括囊坤挑燈鴈唳隂風厲煮藥雞鳴宿火温
寒雪嚴霜皆歴遍東風早晚入重門
宿西菴值雨
晚隄信步一搘笻西望青山落照中禪榻茗甌春乳白
佛龕蓮熖夜燈紅人間漫說薰天富眼底都成撲地空
新雨打窗詩夢破蟄雷又過海門東
寒食日哭坦翁
蒿里竟何在死生從此分儗將寒食淚欲灑暮江雲草
暗鴒原水松枯馬鬛墳平生多述作地下更修文
太倉周均德晉其先人與余家往還時德晉尚少
庚辰已已以來值風塵澒洞各天一方聲迹不
相聞者五十餘年洪武癸酉秋因訪鈕洞雲見
德晉所作山圖恍如夢中一見吾故人也遂賦
此以伸意併求其寫草堂圖云
憶昔居海城汝翁我之友子時頤未鬚我始十八九别
來五十年相顧各皓首往事不可追存者復何有前月
到城中遠訪洞雲叟殷勤下徐榻覼縷具尊酒談及子
高致亹亹不絶口慷慨有所思我友殁已久惟今顔貎
蒼秋風颭蒲柳案上見山圖尺楮藏培塿羡子材藝優
豈復居人後嗟我已踰七見者驚老醜我家婁水西草
屋大如斗流泉走松根古木立雲藪林密鶴屢巢江近
鼉夜吼鈎簾豁冥昧萬象入窗牖幽哉抱拙素兀兀但
株守洞雲繪成圖早晚落吾手倩子復寫之張壁慰衰
朽作詩投故人諒識此情否
醉歸
醉歸不覺已斜曛稚子驩迎先候門霜林睡覺凉如水
樹影滿窗疑是雲
壽彛秉齋
喬木東南掃地空靜安留得舊家風清名在昔稱高士
壽骨於今只兩翁臘蟻壺觴秋露白金魚池館雁來紅
桑榆萬一皆強徤看取年年此會同
題黃鶴山樵畫匡山讀書圖
黃鶴山人美如玉長年愛山看不足醉拈秃筆掃秋光
割截匡山雲一幅詩豪每憶青蓮仙結巢讀書長醉眠
我欲因之攬秀色雙鳬飛墮香爐前
題黃筌畫竹鶴圖(并序)
右黃筌畫竹鶴圖一卷已入能品予鶴亭舊有
此圖心甚惜之散落他室今數十年矣忽於鄉
友處復見之喜嘆無已然尤物自無脛翼而能
傲兀人世不與歲月同化亦一竒哉因賦此重
為攬古者一嘅云
蜀人黃筌寫竹鶴數百年間一竒作玄裳縞衣意閒暇
老去崢嶸動林壑挺挺玉立雙琅玕枝葉扶疎鐵鉤絡
憶昔鶴亭有此本鳥散烟銷久冥寞今朝忽見喜絶倒
老目摩挲殊不惡千年令威安在哉舊物都非况城郭
世間此圖亦希有重襲尤宜置縑槖高堂懸向明月中
應有仙音下寥廓
寒食漫興書所見三首
楊柳東風日夜顛杏桃無語不成妍水深竟没鷗邊石
雨重渾迷卵色天節序怱怱無可那物情洶洶最堪憐
荒村閒寂無雞犬何處人來掃墓田
其二
韶光去我太怱忙驅使閒情入醉鄉燕燕鶯鶯三月暮
風風雨雨一春忙加飡未厭青精飯爛煮那無白石羊
老境於斯何足賴祗教世味淡相忘
其三
三月三日雨初晴清旦梳頭坐草亭一陂草色為誰綠
千樹柳條無賴青憂患未平心耿耿衰遲那遣鬢星星
林鳩底事頻呼媍強聒春愁苦厭聽
聽雨
傾倒天瓢走雨工海門龍過起腥風瀟瀟午夜鳴山竹
如在春江聽打篷
來鶴亭集卷八
