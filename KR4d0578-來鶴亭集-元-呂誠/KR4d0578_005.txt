來鶴亭集卷五明吕誠撰
寓言
苦瓠若懸癭宜瓢亦宜笙笙將用含雅瓢以供酌烹吾
為苦瓠謀任力不任聲薦勞鉶鼎間自足資養生物賤
終反貴吹萬豈其情
其二
少學老無成所守但糟粕譬如福與市涉海求靈藥豈
不望三山風至輙引却歲闌坐窮陋青燈暎疎箔雖微
白足禪自置丹霞博賤貧吾所安飲水差足樂隣家日
椎牛不似西隣禴
午日有感
午日南風裏千山積雨邊白頭難諱老青眼尚誰憐酒
向清齋止杯從舊俗傳陶潜歸計是但覺費詩篇
其二
綵衣娛鶴鬢錦字照行囊忽忽經年夢凄凄午日觴西
州青瘴合東海白雲長便作鸞凰去何妨萬仞翔
秋日雨後三首
荒村積雨長蒿萊裘葛駸駸歲月催霜霧不無祥練感
絲桐一鼓有餘哀
其二
浦口寒潮頻有信空中鳥跡了無痕野航落日東西渡
黃葉秋風遠近村
其三
曲碕茅屋兩三家返照垂虹隔斷霞風外葉聲來似雨
莫嗔楊柳不藏鴉
次韵寄澄江白龍寺采師
白龍山色翠離離為愛青山返照遲野渡閒雲隨杖錫
海風吹雨潤伽黎斷常政儗通三學理事何妨付八支
千古澄江淨如練令人空憶謝公詩
求亮講師鈎勒畫竹(亮號雨篷)
少時文采貫晴虹老去能侔造化功怪石幽篁開颯爽
尺綃寸楮破鴻濛喜聞舊隱歸雲錫儗上慈航聽雨篷
要見此君真面目為煩鈎鐵掃清風
星夕露坐二首次禪客韵
海城鐘鼓夜沈沈秋入天潢露滿襟弦月無聲聞玉杵
采星何處度金針桃笙石枕悠揚夢柳&KR1578;莎雞自在吟
諸相已空泡幻影百年何有去來今
其二
一方明月欵禪扉瓜果寒冰亦可須虚幌疎星流熠燿
大江凉露浸芙蕖空華根蒂難尋摘夢境塵囂費剗除
亹亹笑談無剰語仰看星斗夜何如
神舟曲
時運艘以小舟製成龍形鐃歌鼓吹往來江潮
中以答神貺云
扶桑日出碧海底聖化東漸千萬里林林樓櫓日邊來
雲帆影壓三江雨年年五月凌大洋圖南九萬斯褰舉
相風之烏畢逋尾餉道飛供太倉米太倉城下水連空
水仙祠前神戾止靈旗婀娜送祥颷五色蜿蜒浪中起
摐金伐鼓萬夫謳潮落潮生海門裏謌唱龍頭棹龍尾
三日南風過黑水
西菴觀洗竹
洗竹移風榻鈎簾對雪峯唪餘天竺偈夢熟海門鐘耳
厭咸陽犬神交劍浦龍松房人不到應有白雲封
星夕
蟲鳴草逕露華凝畏暑空庭睡未能矮屋紙窗風雨破
飛蛾亂撲佛龕燈
秋夜二首
瀼瀼露氣下中天摵摵秋聲滿樹顛無得桂香無鼻孔
道人一夜不成眠
其二
砌草蟲吟四壁靜簷竹搖燈動秋影老來無夢到陽臺
開門月在青松頂
題畫鴈
霜滿蒹葭水國秋殘汀賸渚故相投江湖兄弟飄零盡
白首披圖無限愁
星夕友人見訪
翩翩飛佩逐歸霞絶勝衝寒訪若耶貪看雙星會河鼓
蹇驢䭾醉入西家
題杜少陵行春圖
徒步歸來白髮新蹇驢䭾醉過殘春問渠何處花饒笑
韋曲家家正惱人
其二
牢落出同谷凄凉賦七歌日斜驢背上白髮似詩多
山居夜坐有懷海濱翁
投老歸來未得休半生江海寄浮漚禪房風雪蒲團夜
閒看燈花結客愁
其二
海濱老人喜讀書十年不出鬢成絲靈椿階下森森長
却勝東家桃李枝
其三
書屋沈沈劍氣寒白頭無語問更闌向來喜作尊前舞
今日尊前欲舞難
寄江南紹隆伯瑩
一冬風雪出村稀忽見梅花暎酒旗行過江橋迥回首
無人寄與紹隆師
題趙仲穆畫遊騎挾彈圖
白馬王孫紅錦韉平明按轡百花前金丸迸入他人宅
却把蒼頭打玉鞭
正月廿三日借竹洲訪顧藏六于司馬廟
一番行春始出村韶華無賴已平分野鳥亂啼司馬廟
石麟猶卧汲家墳燒痕新綠渾禁雨柳色半黃都染雲
蕩涇橋頭有酒賣醉把梨花日又曛
絶句題水仙圖
秋水為神玉為骨山礬是弟梅是兄恍然坐我水仙府
吾與汝曹俱眼明
春晚苦寒
晚閣春寒戶半扄東風窗外雪冥冥破除客况非耽酒
却怕寒衾半夜醒
三月廿七日久雨寄葛青城
隣家有竹亦不惡空翠碧鮮連戶庭十日風雨水泉暴
百里海門雲霧溟紫藤花老修竹觀黃栗留啼芍藥廳
青城山人近相見話别橋南酒半醒
喜晴
槐龍倒影散微凉宜男多花開北堂舊日江山慚謝屐
於今歲月付奚囊郭㕙已喜無三窟元緒從來有六藏
曉起天光入書室曈曈紅日上扶桑
客至
幽窗談笑話平生舊研磨穿筆代耕白髮滿頭難諱老
青山排闥故多情桃花灼灼渾無語春雨瀟瀟尚未晴
明日蘭舟休便發南隣笋蕨已堪烹
暑夕
畏熱起獨坐風扉聊一開流螢點波去睡犬覺人來缺
月半輪上殘潮午夜迴飜思河朔會未用上吾杯
絶句一首問葛青城疾
椿樹生凉午簟餘桐花隂轉竹窗虚毗耶示疾原非病
四百都將智刃除
七言古詩一首贈醫
崑之婁西良醫曰(缺)之業累世矣
人有疾痛必走先生治無不愈也余(缺)間以衰
劣資其藥餌之功焉先生赴人之急也不憚跋
踄之勞人之求藥也自無有貴賤之别其執藝
之精而負嘉名也不虚矣姑誦所聞謾為古詩
二十韵匪以為報焉先生字(缺)自號武
陵
武陵先生有竒骨何年得此活人術昔聞夢入閬風巔
醉蹋青天霞五色仙人手掉芙蓉旗對面青囊笑相擲
囊中白日生光景雲篆飄飄皆鳥迹應知此物神所祕
區區秦火奚能厄斡旋氣運保太和下拯黔黎乃其職
酒酣渴飲上池流半生不平俱蕩滌歸來高卧玉山左
姓名頗為時人識白雲雞犬日相聞市壺那與塵世隔
碧桃紅杏自成蹊赤箭青芝翠如織蟁蛭不損一念仁
隂功早已標仙籍嗟余足迹半九州因癡有愛雪滿頭
扶衰每獲金石劑是身是病日以瘳木李愧無瓊玖報
玉環自乏巾箱酬先生高致人所慕守價不二儗伯
休宋清遠德今復見作傳恨無柳柳州
秋日漫興
塘西老人竹洲居不到塘西兩月餘黃菊已花急釀酒
青山可數聊停車牛羊下來日夕後鴻雁大至霜雨初
秋光去人遽如許底事交游會面疎
九日前雨中
已知無地可登臨况是孤村風雨深酒為解憂唯有醉
菊憐短髮不勝簮白魚出網一雙玉黃橙擣虀三寸金
南北暌離佳節過壯遊空感昔年心
題秋浦歸舟圖
碕&KR1804;楓林過野橋梵王宫殿在山腰扁舟好趁樵風去
莫待寒江落晚潮
其二
秋浦行舟日欲晡秋來到處有蓴鱸酒家鱠具如堪借
暫卸西風十幅蒲
題漁樵圖
霜滿頭顱雪滿鬚相逢且莫羡高車吾家有酒今朝熟
帶葉青柴好煮魚
枕銘
匪木斯礱匪石斯刻囊括混沌首据是職閑邪存誠進
修爾思夙興夜寐爾其儆之
題壁
青天半夜飛霹靂忽見雙龍起墨池拾得織女支機石
歸來寫作無聲詩
來鶴亭集卷五
