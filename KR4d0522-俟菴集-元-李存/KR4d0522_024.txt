







　　欽定四庫全書

　　俟菴集卷二十四　　　　　元　李存　撰

　　壙記誌銘墓表類

　　兄申伯墓誌

　　兄申伯字申伯性易直怫於人輙勃辯不少蓄然無留
恨雖遇未嘗相識者即熟談狎處不為崖隅故人亦不
甚介介之也初習律不卒業乃一意簡籍時作長短句
必流暢可觀至大四年春二月館于邑西之鮑氏夏四

月甲寅以疾卒享年三十有七輿歸以殯冬十有一月
丙寅𦵏于大塘山中嗚呼大人幾七十矣弟存不足以
養安兄則胡忍而遂死耶前十日出七字詩九章少稱
美羣昆弟之才徳兆若相訣然子興兒十五歳振振四
嵗女阿快九嵗教之長之而家室之弟存責也嗚呼謹
誌諸墓

　　湯君直墓誌銘

　　君直諱雷奮湯姓鄱陽崇義里人也曾大父于宋通直

郎知湖州武康縣主管江西安撫司機宜文字大父潜
早卒父志仁宣教郎浙江安撫司幹官邵陽主簿國初
一嘗起家為縣文學時君直纔二十餘書博覽強記文
學府君卒家益落而君直學則不弛吟詩作文百十詩
可立就雖若不經意然粹以宻又渉獵法家者書若曰
某事當若何而决則舉某律某律云云又善蒙古書文
又善推步星辰知人命賤貴短長至元間宣尉李公思
衍愛而客之宣尉卒子商佐遇之彌厚乆之商佐任為

新昌主簿以君直徃後五年陟長興州判官復以君直
徃時浙東西大疫死者十四五君直死焉商佐哭而衣
棺之而歸骨其鄉以𦵏妻張氏子男二人皆㓜鄉里莫
不憐之李存曰李與湯氏世姻也前年始一經其里愛
其山水潔清良田灌木有以想見曩時詩書冠裳何其
盛也自文學君以上咸學行有聞今其子孫徃徃㪚落
不業君直敏而愿且藝真良家子也衣食奔走未嘗一
日給依於人又無成且客死不幸妻若子無所於嗚呼

事物之於消長也其亦有不知(疑當作可)知焉如是耶

　　上饒陳先生墓誌銘

　　甚哉學之不明也宋淳熈間陸文安公出大發古聖賢
之㫖時承流繼覺甚盛而近世溺於訓詁詞章科目雜
藝尤甚無肯道其學者上饒陳先生㓜業儒不隨世碌
碌嘗遇異人授金丹術既得陸氏書讀之喜曰此豈不
足以致吾知耶又豈不足以勉吾之行耶而他求也於
是盡求其書及其門人如楊敬仲傅子淵袁廣微錢子是

陳仲和周可象所著易書詩春秋禮孝經論語等書讀
之益喜益知益行或病其違世所尚先生曰理則然爾甚者
譏非之毁短之朋排之又甚者求欲危中之先生曰死
不悔從之逰者徃徃有省由是人始知陸氏學至順庚
午十有二月既望以疾卒得年七十有五先生諱某字
立大曾祖友諒祖元慶父一震配鄭氏子男一曰善女
三婿周良弼叚新項謙孫男三曰頴東辰辰為從子開
先後明年三月丁酉殯邑東郭又明年九月己酉𦵏瑜

山先生剛方正大於人情物理靡不通練強禦無所畏
姦慝無所逃浮沉里巷之間而毅然以倡明古道為己
任患難困苦終其身而拳拳於學術異同之辨無十金
之産一命之貴而有憂天下後世之心嗚呼若先生者
非所謂𢎞毅之君子也歟其論著其他言行其所以啟
廸學者之方門人祝蕃述之備已存雖不敏亦受業於
先生之門謹摭其大者誌諸墓李某為之銘曰

　　學乆荒今則萌困弗享後有成由先生


　　毛季成墓誌銘

　　君諱克周字季成上世由鉅鹿徙三衢唐貞元間有諱
延康者為饒别駕因家為饒人宋慶厯間延康五世孫
儀又擇屬縣安仁山田里以居儀五世孫伯昭伯昭生
天錫天錫生鵬飛是為季成曾大父大父也鵬飛娶臨
川陸氏文安公(闕)世孫女也季成㓜而穎俊長貫穿經
史百家言為詩文援筆立成若甚不經意然往往暢麗
可觀鄉里有相非是欲訟言者輙為剖析利害解分有

非意糾結為指畫應接無難者國初故家多零替季成
獨克保弗墮客至必具酒食平居嘗誦孟子我善養吾
浩然之氣之言而自題其齋之楣曰養浩人因稱養浩
處士元統二年九月戊子以疾卒享年五十有八配陸
氏男二人相儒垕生女二人壻王益善上官﨑將以十
有二月壬申𦵏竹塢相儒嘗受業於存故來請銘銘曰
儒也而不病於拘才也雖未試而洵有餘胡不百嵗而
歸其居


　　黄晋昭墓誌銘

　　先生諱復之字晋昭姓黄氏其先由旴南豐徙撫金谿
曾祖輝祖楠父汝益先生㓜勵志舉子業夜或不寢邑
潘氏才而婿之國初科舉廢從故宋南城開國伯周公
方淳安令曾公子良講明禮義學見稱二公逺近俊秀
多從之逰先生兄弟四人養二親至終喪咸身任之伯
兄早世季弟為人後仲弟亦贅他氏嵗時必㑹先生家
觴詠辯說累浹旬乃已婦翁死子㓜教之長之為築室

鄰之死棺槨𦵏祭之先皇帝即位之明年詔天下髙士
耆徳者有司旌其閭先生時年八十有一邑相與謀曰
年易有也德之稱為難耳合是二者其唯先生乎於是
白大夫大夫戒里胥即其居樹門特書如令元統二年
九月辛亥以疾卒享年八十有四娶潘氏先幾年卒續
潘氏其弟也子四人繩武先幾年卒維清純道縯慶皆
謹飭能文詞女一婿某維清以十有二月庚申𦵏同里
小街先墓之次以存嘗辱交先生前事持曾君伯堅狀

來請銘往年先生館于敝邑上官氏存方弱冠亦為其
宗家句讀者師先生髙冠寛衣朶頥潤豐二毛蕭踈觀
其氣藹如也聽其言粹如也其後二十五年偶過上饒
昻山王氏而先生適教授其家一見握手論别後事因
與倘徉水石松竹間甚歡又十年而銘其墓不亦悲乎
先生之詩正而不俚嚴而不苦先生之文贍給而不冗
紆徐而不弱句有竒思有巧先生既不為世用家又無
餘財無恩怨於鄉里其私淑諸人者率底於有成殆亦

古所謂寡過君子也乎舊家金谿板橋後徙曹家洲人
因尊稱為曹洲先生云銘曰

　　裕爾中嗇爾逢康而翁天之公崇斯封保無窮

　　女子寄楊墓磗

　　李存有女子曰寄楊生於至大三年某月日母以躃不
能育寄育於楊氏之婦而名明年四月甲子疾肝風頭
搖謁醫謂不可為也雖藥之病益急憐其育於外且死
於外明日以歸猶視息夜半而絶埋於此嗟乎嬰而死

亦何為而生耶誌墓磚

　　彭萬里墓誌銘

　　彭萬里其先葢番昜人五世祖廸功郎可遷撫之金谿
可生中孚宋嘉祐進士中孚生思齊承務郎桂陽府參
軍思齊生經經生攀龍攀龍生天翼萬里其字也㓜而
機警甫三嵗已能識别厯代錢文數十浸長從師讀書
常夜分不寐國初士族或拘軟不事事因稍習通新故
典章乆之補樂安縣吏遇疑罪能毅然白輕遣之未幾

以母憂去他日謂諸子輩曰世之從事乎刀筆而能不
自欺者鮮矣苟自欺如祖宗若輩何吾則安吾素而已
矣於是暇則種花理竹或援筆賦小詩或對酒歌古詞
以自樂至順辛未十有二月寢疾所居前榮舊有梅一
株丙寅問曰梅已華未曰已華命扶掖出視之因口占
律詩二句翌早奄然而逝生於咸淳己巳得年六十有
三配謝氏先幾年卒子四人女二長適同邑周顔樂次
未行以明年五月戊寅祔于邑之演頭原祖墓次前事

舉來請銘且曰舉嘗逺從諸公先生㳺先人未嘗不手
為之装出門未嘗不目送之歸則又未嘗不叩其所得
而為之喜也余曰所謂人之樂有賢父兄者其此之謂
歟是為銘

　　吳英子墓誌

　　君諱孝祥字英子世為番昜安仁人曾大父彦才大父
栟父道明君静淵人也對客或移時始一語閉室坐竟
日不聞咳唾聲若空無人者人或稱譽忤訾已未嘗色

於喜怒其讀書為文辭必抽心括胃致之纎深里中後
進學者胡式嘗從之逰至大元年二月辛亥以疾卒享
年六十八月壬寅𦵏長塘山去家二里而近胡式為余
言君嘗夜夣一老人曰而靣有黄子滿十則而命不延
已旦而鏡之一以告其家人死年適如其數其無乃鬼
兆也與君負郭有宅一區田百餘畝桑柘百株薑韭百
數十塍雖老死斯時可無憾也配周氏子三人景周景
漢景明云


　　姜光叔墓銘

　　天厯某年冬十月某日番昜之安仁恒豐里姜君應明
光叔卒享年八十有三子三人長遇文次遇炳遇成先
卒遇文以明年十有二月丙寅𦵏于里之水北既𦵏來
請銘謂將以刻諸墓上某曰古今銘有法不可以苟而
遇文請不置念無以慰其哀慕謹按其世系而為之銘
曰

　　姜氏之先得姓于蕭既國東海繩繩公侯五代淮南三

司使冲生子處嗣疆塲有功出刺處州入為大監李氏
奪國棄官東泛初宅金陵既來番昜支分𣲖别麻厯黄
塘畈曰大熟里名恒豐益蔓其居譜牒斯通惟此光叔
樸而不華雖則更代克保厥家有諱彦興是乃曾祖伯
政𢎞恢乃祖乃父光叔有子宜夀而寜林嬉皋娛不知
搶攘淳祐丁未是生光叔至順庚午幽深斯斸其斸伊
何在水之北綿綿孝思來視兹刻

　　河南楊府君墓誌


　　至大二年河南楊君珪來尹安仁嘉問學而厚和秋以
其子世徳受業於存明年謂存曰珪家世為河南楊武
人中罹兵革家以散沒先府君時七十餘隻身流避杞
婿袁氏既而遷睢陽力田業澹不及聲禄隆信義見老
者與困窶者識不識咸敬憐之人有遇害患或躐身持
援一不慮險艱夫人少言語喜怒不外見母曹嘗疾病
潜香請於神明割臂肉隱之羮以進病乃甦里中稱其
勇愛至元十三年府君卒夀五十四𦵏萬户林夫人後

二十五年卒夀若干𦵏居西今珪之官於江南也吾魂
夣未嘗不在墳墓也念骨肉之阻扵土比聞河水溢必
沮洳將以某月日更而合諸爽塏者子其為我銘也亦
以世德之及門也存曰嗟乎孰謂死者一日而歸朽也
有不係於後人之心為若是安之而揚之者耶公諱義
字某曾大父某大父某父某金鄭州太守夫人諱法心
曾大父某大父某父某子四人長縣尹珪也次某早卒
次某河南軍百夫長次某江西生米寨廵檢女一人適

潘某云

　　道録張君墓誌銘

　　君諱元漢字義可番昜安仁人也㓜慕老子法入冲虚
山中師事胡公可善國初制道家以上饒張氏之傳為
正一宜主領其教事凡郡縣之宫若觀得以其徒之通
敏於時者而官司之由是義可判袁州録太平州咸用
優稱他日歸謂其人曰吾固慕夫𤣥黙者也而何廼馳
馳然於從事為遂悉其錢財葺祠宇增像具暇則理花

木果𬞞以自娛客至整巾裾出揖譲進退可觀坐談事
有始末可聼然好靣折人失過至切切不少假借人或
不能堪若比于中深而外和含糊坐視短長者其於交
際益損為何如也至大四年秋八月庚午卒享年六十
有一冬十有二月庚申𦵏於山左之馬家原其徒丘守
中朱雲舉陳大榮張申如江以蒙呉處誠而陳大榮來請
銘當義可之淹于疾也大榮必手藥食之其死也則盡
哀其猶有所欲為也受成命而經紀焉亦可謂隆於情

義者矣宜為之銘銘曰

　　官不居畏於愚益於虚沒而餘得其徒

　　吳君才甫墓銘

　　君諱天成字才甫世為南海廣州人曾大父純臣宋通
奉大夫提㸃廣西刑獄大父雍朝奉大夫沿邊安撫使
父起莘將仕郎史館檢閲君㓜而倜儻善走馬擊毬以
安撫公任亦官將仕郎初蜀郡王公榘客居番昜之安
仁徳祐間通判潮州道廣州與檢閲公相歡也居頃之

撿閱公公夫人相繼卒潮州以其女女君入國朝潮州
復來安仁以偕居至元間君一歸廣州明年以其從弟森
來森孤君子而長之未幾夫人王氏卒君遂經紀其貨財
卜宅于邑西之古城里而繼室安仁王氏君益自靜宻
後夫人以通敏佐之大乃室宇廣乃田疇睦乃姻婭室
家乃男女君嘗曰吾南海人也而於此焉家豈非分耶
今且老矣願及其未斃也得一再返鄉里省墳墓問親
戚故舊則死且不朽既而疾逾期而卒時至大四年十

月庚辰也享年五十有七子四人長以森也次曰菜曰
蘭先夫人出也次晋寳側出也女二人亦先夫人出也
長適餘干黄鑰次同邑上官植諸孤以某年之十有二
月壬申𦵏君於楊湖山中森來請銘而君嘗以菜蘭從
余逰義不得辭銘曰

　　世之言客而不思其鄉者有二以貴富以賤貧貴冨者
無所不樂或以不思賤貧者雖思而慚如不思焉今君
之家此土也門户井井爾也不墜於其先雖不幸而不

遂其志亦可謂近厚不薄者哉

　　詹氏孺人墓誌銘

　　孺人諱夀姓詹氏世居信州貴溪縣龍回山中父壬宋
季有能詩聲笄而歸同縣遽君自得畊道君儒家而貧
性好客客至但與坐語酒食不命而出或無所於具孺
人質簮珥以市君多不知也君由是聲聞日廣禮部用
薦者檄録邵武路儒學乆之君卒孺人亦髙年躬督喪
𦵏如儀子養晦㓜從術家言不可以娶妻生子入龍虎

山中為道士而子金氏之子曰養正生宋淳祐甲辰卒
今延祐乙夘七月甲午春秋七十有二𦵏聞人坊養晦
後十一年卒嘗從其師入朝得賜號明逺靈悟通妙法
師養正以溪水齧射墓地慮不妥元統甲戌十月己未
𦵏龍壇阡孫三人震霖霦復入龍虎山嗣養晦法云銘
曰

　　酒食自出夫子歡𦵏不得所兒敢安龍壇之阡固且完

　　黄旭墓誌


　　黄旭字彦賓上世由嶺南來居信州弋陽縣黄原有諱
鴻舉者宋紹興間衡州文學孫某多積粟嵗大侵能食
鄉里餓者時四明袁正肅公甫提㸃刑獄江東義之辟
為某郡酒庫贍軍贍軍生判院舍人某生中中生思永
思永生有慶字履善能自植立入國朝家益大旭其長
子也生至大辛亥卒元統甲戌十有二月壬申得年二
十有四娶周氏履善哭之慟而告之曰汝夭無子汝弟
苟有子吾先以後汝明年三月丙子𦵏白石原旭師同

郡蘧震葛彛他日二子來見其弟復且同辭而言曰旭
生而重厚不好弄不苟言一聞為學大義即爽然知自
愛曰人苟志道義者窮達死生有不足為之累矣吾齒
且長將求諸四方達者而學焉既而疾革歎曰吾其已
夫其不得以遂吾志報吾親乎旭言如是吾子旭所慕
者賜一言以誌其墓慰其意若何李某曰甚哉二子者
樂道人之善旭有美質有鄉方而夭宜其親之悲也親
而悲之庸或係於其私而鄉黨朋友悲之信乎其可才

也

　　余君文瑞墓誌銘

　　至正二年秋七月臨川余尚來再拜曰尚不孝先君子
以至元後己夘十月丙午棄世顧貧且拘不能時厥事
益不孝將以今九月壬申𦵏里之前山惟先君子幼有
矩矱不隨羣兒戲學既成則假館教授以業大父性素
嚴大母復多疾年皆七十無十畆之産先君子性和易
窮居若裕得其懽心與人絶不為崖岸宗里姻交無或

非之敢請吾子文其幽藉以少逭夫不孝者尚也少恐
不信則有宗人文明之述在存曰嗟乎若爾先君子者
可謂儒而不失其所自守者矣宜次而銘之君諱瑞字
文瑞姓余氏曾大父諱信大父諱鑄父諱浩字叔浩母
湯氏君生至元戊寅年六十有二娶曾氏子二長申陽
實從姪幼失父母君子之次尚女二人長適畨昜陳復
次適同里吳紱孫男朝生孫女三長適吳其餘幼夫余
之得姓受氏逺矣按其家譜五季有諱某者由昭武避

亂徙撫金谿之火原里其後日蕃且大環數里罕他姓
故太學上舎鑰以文行師表州里進士景翔負能詩聲
皆君從大父也皆從之逰課試每占前列上舎公喜曰
吾家其世有儒乎叔浩亦屬文舊有聲場屋嘗樂誦孟
子養吾浩然之氣之言學者從而尊稱之以為養吾先
生既而君克肖復稱為亦吾云銘曰

　　人有瑣瑣嶄且馳我則裕矣安弗為弓冶之子猶裘箕
雖不張王何忸怩前山之藏其妥而


　　樟南吳山人墓銘

　　撫州南金谿之吳為詩書家余嘗及交數君子率謙讓
厚和聞有徳明父者以種學積文教授于鄉里乃未及
識朋友之東西行未嘗不交相為問又聞其族居數百
載有古樟其大十圍枝葉覆蔭百畆徳明構重屋其南
户牖面之置古書畫器皿集子弟絃誦燕賔客其上因
自號為樟南山人他日忽有大布之衣纍然而踵吾門
者問之蓋徳明仲子綸也徳明以至正己丑二月戊寅

卒將以九月癸酉葬冠嶠且死謂之曰吾嘗欲自述平
生今不能已銘吾墓者必江東李君乎故敢以請余愧
不弔遂不辭徳明諱慶熙性和而剛人有善必嘉奬之
有不善必委曲開𨗳之好自用者能面折之况兄鰥而
貧姊疾不嫁能養之卒葬之生至元辛巳春秋六十有
九有著述三十餘卷先正評之曰文則端削刻厲無山
林枯槁之氣詩則聲辨而閎節幽而適長短句則辭麗
而音婉咸以為然娶余氏子三人綮綸紱女三人長壻

余文學次曾性皆同邑人曾大父諱湛大父諱泰亨父
諱庭蘭字伯秀宋咸淳間由乙科待補太學生有詩名
吳文正公序其集學者尊稱為靜逺先生其宗有居新
田者沙岡者郭仙者吳塘者吉原者嵗正月元日會長
幼無慮萬餘指必富者主之謂可以容車馬具饔飱徳
明獨請曰此家之盛事雖貧敢不自强因其言有勸者
其上世由濮陽而金陵而信之弋陽三山而撫之金谿
沙岡五世祖青陽尉沆徙今吉原云李存曰余與徳明

生之年同業同出處同男女多寡同而死之先後獨不
同何也世稱莊周善齊物果其言之寓耶抑亦有其理
也苟有其理則何生之足喜而何死之足悲耶且人之
於世識不難而知難余與徳明縱無一日晤語之歡今
聞為是言也寧不一囅然於泉下也乎是為銘

　　于桂軒墓銘(序缺　葬山田族壠傍)

　　是山為塋是田為成以妥厥靈宰樹蒼蒼父母不忘兄
弟斯藏團山渾淪爾丘爾園宜爾子孫雲仍于思刻石

于辭桂軒之宜

　　于君孟髙墓誌銘

　　君諱岳字孟髙姓于氏其先由長沙徙饒之安仁青山
既又徙樓山曾祖諱某祖諱某父諱希顔君幼而端重
長而寛慈克敬於鄉里嵗旱必齋戒而禱有疾癘必為
攘且藥有辨爭必解勸之逋負度不能償者置之喪𦵏
度不能給者助之人有田宅相與者必直而受之而非
所致意焉嘗有來曰某有某土君之疆也宜以歸君而

某氏欲之若何君笑曰吾不奪人欲也子其與之君之
基與某氏地接他日其妻死謀𦵏拘忌以禍盛謂可拒
止也君曰禍福在天人何能為闢垣墻道之入縞冠執
紼而禮之嵗庚午大飢機有綿售一束愿得錢三百即
與之既而計其直倍也明日訪其人復與三百族有故
基屬君已三十年忽念曰某家唯壹人耳而無所底止
召而還之使復築也先世之藏有曰大姑凹者且百年
術家謂其興盛此墓之由他日有焚其親之骨竊塟附

槨者事泄君蹤而得人意其必棄散也而君則擇地埋
之曰庻其復收彼骨何罪至正丙戌四月庚申以疾卒
生至元己夘享年六十有八娶餘干余氏子男三人長
中金玉局摠管照磨次勉女一人適同邑上官昶孫男
三人以某年十月某日𦵏株樹林中來請銘李某曰家
之興葢必有徳者生焉今觀孟髙之為不薄何慤慤也
鄉里稱之子孫則之可謂長厚人矣是為銘

　　薛方彦墓誌銘


　　方彦姓薛氏世為貴溪縣漸步里人其先多顯官碩儒
曾大父某大父某父某國初科舉廢世族子弟孤潔秀
㧞率從釋老㳺故方彦亦入龍虎山中奉真院習清靜
言云方彦甚警敏道藏書儒家經史靡所不覽余君士
益甚器愛之而資之學稍長加冠服能賦詩語意輒不
苟其季父𤣥卿同山而異寮有詩名於時實亟稱之而
學士虞公亦為之序又能鼓琴刻其琴之隂曰條風嘗
請予賦條風之辭他日士益自營其藏於前山之陽俾

方彦董之方彦為手植杉檜數萬本而次第屋室之士
益曰守斯營者其方彦乎無何方彦以疾卒時至正乙
酉三月日也生於己酉得年三十有七平居頗亷約與
人處未嘗自能由方彦而上某某某皆某所嚴由方彦
而下曰某將以某月某塟前山所營之左上官甚來請
銘銘曰

　　蒼蒼而𤣥𤣥既豐爾才亦胡為乎嗇爾年山之前忽此阡
惟長歌短篇庻其有可傳


　　秋碧先生孫公墓碑

　　至正乙酉夏六月某日龍虎山葉某來曰某之師孫公
也受業於公之門者多矣某雖最後然自髫齔至成人
皆公德也當公之没而𦵏誌在其壙者槩而不詳每病
之敢述其平生以請將刻諸墓上某曰死事而緩春秋
所譏曰緩固罪也有美而不傳亦罪也顧無以辭按所
述而文焉公諱某先自汴徙金陵既徙上饒曾大父某
大父某父某公兒時有成人風父曰此兒豈塵埃中物

命入龍虎山中師事薛公某為黄老言既長美髭髯長
身曠如也三十八代天師張公才而置之幕下嘗乗傳
奉表京師大德間判廣西靜江道司未幾陞道録曰吾
舍親從師果何為者而碌碌低昻若是弗就職至治間
里火私室為之燼公即白其長而新之不期月而完既
迺謝諸事惟日稽經史厯代帝王紀年為纂要數十卷
又孜孜求善言行若日不足者每曰人生欲仰俯無愧
耳豈徒以遯林谷為名髙哉他日忽臥疾左右進藥曰

吾疾病以何藥為奄然而逝時至順壬申四月某日也
生宋咸淳戊辰得年六十有五弟子凡三十有八人以
其年五月壬申祔城門先塋公事親孝事師恭待下以
和與人交有信功於人未嘗自言且徳色也人皆髙稱
秋碧先生云復系之詩曰

　　世有勲爵身亡而亡曷其亡然後薾弗張繄此孫公林
下之綱㓜寔穎雅長而軒昻徳則陵阿蓼蓼菁菁才可
厯試豈惟肯堂宜俾其人深懐孔傷嗟爾師友已外于

方相視倐然率理弗荒乃托斯文森森天常樂育之風
有繼其芳山髙水清衿佩鏘鏘視此貞刻永矢勿忘

　　程君明仲配萬氏墓碣

　　餘干清溪觀道士程希浩來曰希浩㓜出家既不得朝
夕養父母父母沒復不得嵗時躬薦享求所以不朽之
者道無由敢述其平生乞一言以刻諸石而詔夫後之
人余嘉之輒叙而文之君諱鑑字仲明其先由金陵遷
番昜曾大父諱濟大父諱文子父諱一新君九嵗父母

相繼即世保抱皆老奴嫗晝則皁胥詐之暮則盗賊闚
之家蕩然稍長知自立娶同邑萬氏輔以儉約勤絲枲
而君亦稍以公直見稱鄉里言行事大率公不私遇孱
弱待僕妾無不情盡㑹有召役躬出入郡邑或牽糾不
歸者連嵗初居餘干習泰鄉紅岸橋東西即豫章境上
宋建炎間制置謝公枋得軍安仁時豫章已内附候者
謂大兵自江右來必經是橋由是公遣將焚之延及居
人程氏所藏書史器皿契券無遺者君構室橋西以居

自占籍豫章上世有受朝奉郎者無譜牋可考獨餘分
財産闗約一通題曰程朝奉家云既而子孫衆室隘則
新而廣之傍山多蘭每移培軒墀下人因號君為愛蘭
翁也孺人以仍改至元丙子十有一月日卒生前至元
乙亥享年六十有二明年十有一月丁酉𦵏馬道原曾
大父某大父某父某母那氏宋四川茶馬使孟卿之孫
後七年為至正壬午九月君卒時年過七十聰明強徤
如壮艾者生宋咸淳庚午享年七十有三以某月某日

合𦵏于馬道原之兆子男五人長希祖次希浩次希本
次希顔次少牧亦從希浩着道士服清溪觀云李某曰
人言老氏之流為申韓刑名葢以其刻峭少恩也希浩
為老者而獨能篤於親唯恐其善之不聞况程君早孤
多難自立家以復振其亦有可書者歟

　　艾母趙氏夫人墓誌銘

　　夫人諱若穃姓趙氏上世宋秦王廷美其後有居饒之
餘干者曾大父太中大夫諱彦仙大父福建帥府機宜

諱悃夫父廣昌縣主簿諱時濚夫人筓而歸臨川艾公
天定宗道初娶危氏生男女二人而卒繼以夫人時男
女皆㓜夫人視由已出生四男三女而宗道卒至正乙
酉十月二十日卒生宋徳祐丙辰春秋九十子男五人長
暉次某某婿某某將以卒之月壬申𦵏石坑暉走百里
犯水潦懇懇焉道母徳於予且乞銘焉銘曰

　　燁燁貴胄來嬪士家孝及舅姑力于桑麻夫子前逝禮
循凶嘉聲閟堂閫步絶泥沙譬彼良玉温其無瑕晚崇

佛典不奢不窪宜夀之上宜福之遐胡為一疾(闕)
　石坑之山松栢茂佳利彼嗣人綿綿𤓰瓞銘詩我作
孰媚而誇














　　俟菴集卷二十四

