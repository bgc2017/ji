







　　欽定四庫全書

　　俟菴集卷七　　　　　　　元　李存　撰

　　五言絶句

　　題周伯清秋江晒網圖

　　晒網夕陽斜擕壺入荻花平生誤識字恨不作漁家

　　題方壺為鍾伯鏞作青山白雲圖

　　老硯磨不了年年只故吾羞將白髪眼看此山雲圖

　　潁川釣圖卷子為鍾伯鏞題


　　我耕芝山下女釣潁水上倘得吞舟鱗還能一相餉

　　題傅氏春山卷後

　　我是山中人山中滋味長一朝披畫圖又覺笋蕨香

　　題鍾氏筠翠軒

　　微風為吾曉碎月為吾夕不覺此身心蕭蕭九秋碧

　　題蔡敬所袁安卧雪圖

　　大雪深三尺髙眠正自竒無端扣門者遂使世人知

　　題草蟲圖


　　西風到籬落客意方悠悠不知是何人復寫一幅秋

　　題龍圖

　　神在雲霧中形在雲霧外變徳莫如龍用顯不用晦

　　題梅雪圖

　　道人心本閒亦畏六月熱赤汗不自揮開窗見梅雪

　　偶成

　　散壁晴光動侵堦樹影凉吟餘聊倚枕幽意一何長

　　贈夏楚材號松石


　　我愛松邊石松堅石不移四時同一色霜雪不能欺

　　懐友

　　美人不可見烟雨一登樓隔岸誰家竹娟娟不解愁





　　俟菴集卷七

