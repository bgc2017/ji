







　　欽定四庫全書

　　俟菴集卷九　　　　　　　元　李存　撰

　　七言律詩

　　贈李治中子赴都承襲

　　一曲驪歌把酒頻馬蹄輕踏軟紅塵名家固喜有能子
上國猶知禮舊臣去日菊茱烏帽落歸時楊柳緑袍新
太平天子方臨御逺業宜君未壯身

　　贈吳主簿美任歸紫陽


　　汪侯疇昔在吾鄱聞説才名亦已多每恨㡬時瞻舄履
偶逢鄰邑佐絃歌忘懐對客誰能似敷政宜民頌不訛
歸去紫陽如有問錦江春雨舊漁蓑

　　挽陸氏夫人

　　義門積慶至今餘華屋盤匜晚更娛不與藁砧齊白首
得看主器到青都周家揄狄恩非逺潘令安輿事忽殊
洒盡南風㡬行淚玉簫丹鳳已雲衢

　　挽裴與通


　　裴家楚楚舊衣冠説到平軒益可觀尚徳豈殊三事貴
逺逰寧博一丘安年非耆艾人同惜死不倉皇理亦難
况有好書三萬卷滿樓留與子孫看

　　挽汪子盤二首

　　道士來從南海邊客齋聞訃淚如泉一官稍欲酬蓬矢
九死何知在瘴烟易簀并無童子燭歸棺猶在有司船
向來簡墨收成束竹几松窗㡬黯然

　　畫船楊柳驛門前政此山深擁被眠江海雙魚寧㡬日

神仙歸鶴竟千年輀車有子能扶䕶封兆何人紀祖還
共慕諄諄鄒魯俗從今懐抱向誰宣

　　代挽艾君度

　　閭里交㳺二十年君家日大我蕭然庭階坐見芝蘭長
館塾時叨爼豆聯嘯月尚祈尋老友乗雲何擬作飛仙
慈親耋耄猶嗟季此事人間最可憐

　　先親疇昔客門墻省覲時陪爼豆光君子肥家真有道
神仙延命竟無方鳯雛一一隨當户鶴髪垂垂更在堂

明日青山作新塚通家唯覺倍沾裳

　　贈醫者劉存誠嵗晚歸城中

　　早嵗癯然謾學醫十年分力謝軒岐疲癃雖覺皆吾病
捫摸何能免自欺舒子老成逰地下何郎精進走京師
君今賣藥居城府苦學森森有未知

　　次汪府判見寄韻

　　長松髙竹舊郊居四壁雖凉興每舒竒氣豈無題柱筆
俗情多有絶交書袁安冷落唯髙卧杜甫鬔鬆且倦梳

誰更似公身未老官閒贏得遂吾初

　　次韻吳宗師沛縣舟中見寄

　　梅花如粟已知春笑此支離一病身豈意雲霄珠履客
未忘鄉井布衣人歌風臺下舟航稳擬剡亭中翰墨新
却怪青蓮老居士銜杯方始見天真

　　送楊宣尉入京

　　播南宣尉去朝天述職安邊禮數全劍履載曕新日月
旌旄渾識舊山川精銀名馬嚴方貢上酒肥羊飽御筵

盛代君臣義如此生民何地不歡然

　　别朱教諭歸鄉

　　來時喜得故人書冉冉三年昨日如盛世功名期子大
深山齒髪笑吾踈掌中夜月連城價堂上春風五色袪
如此宦逰真不惡故園松菊莫躊躇

　　奉贈張天師承詔趨朝

　　纔讀天邊綵色書便登河上紫雲車神靈萬里同奔走
道徳千言自卷舒夜席定知承祕問春樓行見得尊居

無由得傍金門外月冷河明聽歩虚

　　奉贈舒真人代祀三山還朝

　　山田席上茱萸酒數别匆匆十二年秋月襟懐公似昔
春雲才思我非前辭家久作金門客代祀親逢碧海仙
鄉黨交㳺正傾倒又騎孤鶴上遥天

　　贈方縣尹赴獲鹿任

　　中原民俗猶淳愿平易其心可近之人已古來非兩事
律情今此或分岐彈琴宓子良知本書考陽城豈是癡

他日國朝循吏傳眼中非子更期誰

　　贈祝汝城赴綦江等處儒學學正

　　綦江江上擁臯比元帥憐才况荷知自是明時方有教
豈同先聖欲居夷人民溪洞黄茅逺行旅弓刀白晝疑
風物寧無新句及倚闌長望鴈囘時

　　挽鄧卓峰

　　碣石相逢一夢空談諧清潤昨朝同引年尚可借枸杞
療疾何知乏鞠藭行已此生非碌碌視天他日豈夢夢

一峰卓爾知何處長望雲林烟雨中

　　送倪東江之上元縣主簿

　　沙頭烟際挹征襟嚼盡梅花出短吟鄉黨又成千里别
功名聊盡百年心東南形勢風流逺吳晉山河蒼莽深
此去吟邊有髙邁客樽應與爾同斟

　　題菊隱

　　河漢横空白露流碧叢黄蘂共悠悠誰人不慕陶彭澤
舉世難忘陳太丘籬下尚餘千古意樽前已了一生秋

平生縱有相看約更待他年雪滿頭

　　次韻送邵文度赴省試

　　早嵗天香一折秋直將勲業望伊周光飛彤管三千字
喜動紅雲十二旒上苑錫筵人入畫禁城傳詔馬如流
相知有問盧仝者紗帽蕭蕭正在頭

　　謝陳真人惠髙麗席柯山墨

　　滿頭霜雪菊瑳瑳疋馬重歸錦水阿但覺交情如昔好
不知老色是誰多參苗織席來東海松葉燒烟出爛柯

甚欲追陪報雙貺五雲飛佩奈公何

　　送趙伯容歸浙

　　武林楊柳舊依依甲第樓臺有是非莫道天涯龍已化
但看雲際鶴還歸雙親榻上清風枕五帝壇前白羽衣
𨽻古尚餘西漢筆從今宜近玉堂揮

　　寄吳宗師

　　邑南最好是山田碧石清流每扣舷拔地如龍知㡬里
近天歸鶴尚千年封培巧在仙塋左逰釣難忘某水邊

此去桃花政無際不須重問武陵川

　　萬里仙人白羽衣雲幢風蓋㡬髙低逢時故欲寸心盡
能事何由十指齊不信鑑湖狂始得要聞䕫府老多題
况傳洲島皆竒絶筋力應留與杖藜

　　胡氏園趣亭

　　渉園自是前人趣令子於今更勿忘春雨未多松葉嫩
南風才發豆花香董生好學成書僻陶令能詩帶酒狂
何似君家不獨樂每留佳客共徜徉


　　胡氏栢友亭

　　世間可友豈但栢君獨與之心若何氣摩雲漢眼中少
力傲雪霜人所多丞相廟前鬼神會拾遺岡頭螻蟻窠
爭似胡家亭子上撩風架月共吟哦

　　次靜上人韻

　　佳吟妙筆何兼貺淡味悠長未有原但見中山須得傅
豈知彭澤久忘言簡編蛇蚓終相負篋笥蛟龍敢或煩
志在青山最深處不勞招引用旜旛


　　哭顔一初

　　小車曽過草堂中願學森森此意同交義素隆因有疾
醫方多近遂無功倚門雖恨孤重母就傅猶憐見二童
修短不須頻入念古今如此一匆匆

　　賦饒元可小隱新居

　　如今依舊竹成林桂樹梧桐處處隂好尚未忘書脉逺
艱難相語酒杯深籬根白露秋花面階下東風百草心
一日髙堂拜遺像㡬囘歸去淚盈襟


　　次韻心道同逰方盤見示

　　千仭孤峰插夕陽數家亭館在平岡山川登覽寧無數
杖屨追隨賸有光竹下論文心共苦菊邊呼酒興何長
重來欲盡平生語莫與他年更品量

　　哭陳仲剛

　　自是藍田玉樹烟操觚早立鳳池邊宦逰稍欲酬初志
課最何知屬暮年松菊滿山方入夢雲霞連海遂成仙
承家賴有河東鳳毛羽皆當近九天


　　往年漕運九華歸一舸相過慰别離窗下酒酣題好句
寺中茶罷讀殘碑生平出處雖云異來往風流政未遲
今日扣門非此意凉蟬髙樹不勝悲

　　燕雪灤雲早舊飛湖南去後海東涯世人只向蠅頭老
志士何嫌馬革歸三逕雖荒惟莞爾九原不作共凄其
淮西憲使如椽筆還為幽扃特一揮

　　送汪伯羽逰金陵

　　自是深山玉樹明一舟今向石頭城風烟道上非逰覽

霜雪臺邊欲老成教藝豈無侯令史談經更有閔先生
滿街拍拍春壺酒千萬逢人莫屢傾

　　和答邵菴虞學士韻

　　自笑深山鬢已華東籬每每負秋花居貧只合師原憲
紙貴皆縁慕左家春雨緑蓑身有分秋檠黄卷事無涯
太𤣥賴有揚雄草㡬向松窗與客誇

　　題趙氏欣榮亭

　　見説龍岡趙達卿作亭池上號欣榮繞檐草木皆生意

堆案詩書豈俗情燕享尚餘公子氣品題何用老夫名
南豐幸有羅君説他日同逰賦始成

　　寄香爐寺上人

　　香爐峰下飽曽經沙水泠泠竹樹青喜有深雲藏古寺
愧無清興謁髙僧平橋楊柳還堪過瘦石莓苔每倦登
野店他時脱粟飯闌干應得夕陽凭

　　謝傅總管三首

　　皂蓋翻翻立曉風時來湖上素王宮清聲自昔聞江北

善政于今冠楚東勉勵豈惟千里計作興真有十年功
他時累累髙科者盡出君侯化雨中

　　大比賢能處處興安仁雖小錦雲稱連科未覩天荒破
䜟語新囘地脉靈况有黄堂均鼔舞豈無金榜繼飛騰
老生欲向西風説肯為吹還兩鬢青

　　夙昔郊闗一老農彊顔聊可及童蒙豈堪較藝簾帷下
祇合留心句讀中眼底觀書渾似霧齒根遭物動生風
若教與秉春秋筆冠蓋如麻負至公


　　送吳以善逰京師

　　龍虎山前挹秀姿片帆今欲向京師為逢四海承平日
不侍雙親老大時獻策致身雖草草撃鮮為養未遲遲
新年多病無由别空望江邊柳樹枝

　　挽李真人盤中二首

　　(闕)與宗盟每(闕)然抱琴况復在賔筵大瓢㡬酌秋空月
細茗常烹夜澗泉石室已招丹旐起草堂方擁布衾眠
區區豈敢論交際黙數于今四十年


　　其二

　　旌旛今與白雲飛谷口泉甘土自肥遼海但能聞鶴語
函闗終不見牛歸玉棺寳劍千年了碧館瓊臺萬事非
最是瀛洲老仙伯㡬多涕淚一時揮

　　次韻江潮海

　　客來即與共青纒謀築荒山野意全門外定栽桃似錦
簷邉還種竹如椽一區白屋隨吾分千載青囊見子傳
寄語靈泉李兼善肯來宜在菊花天


　　次閒閒吳宗師韻

　　應酬馳騖百無成愛客須分實與聲君似逺公邀共社
我如髙固盍逃盟抽心括胃非能事問水尋山足此生
不看西樓松上月多情偏照鬢間明













　　俟菴集卷九

