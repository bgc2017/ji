







　　欽定四庫全書

　　俟菴集卷二十三　　　　　元　李存　撰

　　哀辭祭文行狀

　　逢原湯先生哀辭

　　先生諱深字造道一字景文姓湯氏世為番昜安仁人
宋尚書文清公漢其從兄也入國朝故家多零替先生
獨力學支拄傾壓書無所不讀尤長於詩歌不務為葩
華弄玩倨怪隅角往往肆而嚴槁而腴人讀之多淡口

不好也唯同郡黎君仲祥首稱賞之以為必傳嘗一遊
京師歴燕趙齊魯之墟然卒無相知者遂敎授鄉里未
甞一漫迹城市雖貧氣度恒恢如也姻友過從必百計
具酒食與盡歡乃己見童子亦渠渠謹至人有不善心
屏之如穢汚晚乃甚好方士者術為符呪人有患難若
已有之至大元年九月得肺氣病存往候先生喜整巾
衣杖而出抱桉謂存曰聞子好古文吾志之心久矣今
病不可以論幸而好當與子細熟之越七日竟卒存涕

泣曰嗟乎天之忌於成人之美如此哉先生二子及翁
昭翁皆才可不墜厥家将葬辭焉而哀之其辭曰

　　天之不造余以文兮使夫人而云亡㝠車不可以返輓
兮奄日月之忽長聲歌奥窈以沛湃兮信彌晦其章夫
璵璠之在穴兮疇能閟草潤而木芳念未語之悃懇兮
知余心之可明雖道里之緬逺兮整吾駕乎隨以行指
𤣥圃與余兮将以攬瑤華之紫英羌兹志之不遂兮徒
茹恨而飲傷彼搃搃之猖昧兮厥傒而百償何夫人之

率履兮卒連蹇而靡涼抑髙髙者不可以諒兮抑士者
之所常矧二子之條特兮孰云委厥家而不揚重為悼
曰崇山之陌兮欝松栢兮封三尺兮夫人之所
宅兮

　　兄申伯祭文

　　年月日弟存謹以酒果蔬食祭于亡兄申伯之靈兄雅
嗜酒弟存弗善也又樂試刀筆吏弟存益弗善也好言
止兄而弗得則切言怒兄也至或時不相歡知兄而早

世當何不順從乃志順從而非義見薄於君子也今而
思之甚痛懷弗忍也前年兄告存曰吾能知昔所惑於
是業加勤泛事益加不好存私心喜甚庶幾兄弟皆獲
所成立共扶持門户也當兄外病時存以為蒸濕所為
無别苦只養胃湯一劑已鄔氏妹夫亦云然遂不謁醫
明日坐起雖兄亦自謂不害不言歸又明日食已如厠
反牀而終矣嗚呼抑固有定命非天枉耶抑亦謁醫更
藥尚可貸其死耶是可恨而不可知也兄貌薄而頎然

善飯善行步日百里不為勤人咸謂辛苦人也而未甞
有意其不年者也兄死大人日夜以悲七日而疾病亦
歴月而始安嗚呼天胡然忍而夭吾兄也兄胡然忍遂
棄其親使老不樂且病也存同胞上惟兄下鄔氏妹早
而失母兄弟又分處妹嫁而甚窮今則又重以死亡俾
不得相友愛啖菽藿以老嗚呼天哉何至甚耶兄之育
妻子也無他使令市米鹽藥食必身親之冒霜雪犯深
潦旦出而昏返顧不能需其一日之燕安於己不亦傷

哉興兒且敎詩書若乃心志開通遂使之卒業庶慰荅
兄意不然薄田數畆俾耕耨而衣食焉振兒甞挈而育
之又不奈其不能旦夕去嫂懐也快女未事於絲績且
留與嫂居待年擇人而嫁嗚呼弟存恇然而多病亦不
自知其足倚托否也姑盡其心力之所不至焉者天也

　　吳公行述(至正辛夘十有二月甲申作)

　　公諱復子字君陽初五代時由金陵遷廣信之弋陽宋
初始祖嗣自弋陽遷撫金谿之沙岡而八世祖濬復自

沙岡析居吳塘里曽大父諱堯仁大父諱士亨父諱徳
溥字時可幼與可孫同旴江雪樓程文憲公同郡草廬
吳文正公從徽庵程先生讀書臨汝書院可孫登宋進
士第為新昌尉時可於咸淳間以補試授登仕郎其卒
也文憲銘其墓公生而端重謹厚性不嗜酒衣服不樂
紈綺登仕且老畀以家政出納無毫髪私嘗曰人不我
知惟天知之又曰人子之道亦何足以求人知也平居
遇困窮無告必惻然憐恤之使有暴横凌侮亦毅然不

少假借人有善必賛揚之不絶口有過失亦必委曲開
導之又嘗曰通塞得失皆有定分非可以智力取亦非
可以智力免宜一聽其自然人有假借不能償者亦不
屑屑較汲汲求也使令有善於生息者委之而不疑愛
之而弗移登仕公晚有末疾公旦夕不離左右藥餌必
親熬煮飲食必親嘗而後進如是者八歴寒暑既而母
余氏夫人年過耄耋氣力苶然必日假温熱之劑以助
而公以食指衆别室以居日必雞鳴至寢所進藥食而

退午如之晚又如之甚或夜分迺寐如是者又歴十二
寒暑也至順庚午大飢穀價數倍公獨平糶亦隂有以
律夫善騰踴者糴者日溢其門有偽稱公僕受其直而
潜糴者號呼求之弗得公詰之非詐從其失而償之至
逺近有貧弗能糴者亦輒施之無吝色其少時讀書多
苦無所通解中年嘗取浮屠言觀之大喜於是旁搜遍
覽無遺因自號止觀居士盖取諸此由是嘗斂身正坐
反窺内察若有得者僕與公家有先世之好雖未嘗獲

承一日之雅而相聞甚稔他日偶過其季氏君錫家公
聞即來一見握手劇談其平生若釋氏明心見性之學方
士錬形保氣之術亹亹不自休且曰吾嘗下豫章出彭
蠡浮錢塘渡江逰淮海經泗濵過大梁至于洛陽今雖老
尚欲北走京師歴齊楚燕趙之郊登泰山拜闕里入闗求
周秦漢唐之故都望終南浮巴江過棧道出三峽順流
江漢以歸庶足以厭吾懷也公已六十餘察其氣甚壯
聽其言甚慷慨也僕雖歸亟尚謀與公卒談無何而以

訃聞時至正庚寅二月一日也公生於至元戊寅春秋
七十有三配同邑劉氏先五年卒子男二人某某孫男
二人女三人將以明年辛夘十有二月甲申塟于里之石
斛原某以僕粗知公請述其平生將藉以乞銘于立言之
君子嘗謂吾黨之士苟無所事於當世則必得一丘一
壑而足焉盖其所存之齷齪者然耳今公之所生長有重
岡疊嶂之環㑹清池百畝之渟涵有膏腴之田以為之
食沃壤之土以為之蔬有第宅之美臺榭之觀可以釣

鮮而割肥可以息陰而坐石况數百年詩書禮樂之習
親賓之過從有壺觴之欵師友之講明有絃誦之聲雖
使桃源輞川所圖畫者殆不多過公獨不為之懷且安
焉雖嘗僕僕萬里考形勝之跡求廢興之故以至於聖
賢之所過化羽人釋子之所栖息無不周知而悉覽而
猶以為未足欲一再徃不遂而没亦豈不足以窺其胷
中之磊磊浩浩者乎宜學士虞公有竒士之許也縉紳
先生樂道人之善其不靳於言也必矣


　　吳公君明行述(至正壬午良月乙巳作)

　　公諱辰子字君明姓吳氏撫州金谿吳塘里人其家譜
先世居金陵五季之亂遷信之弋陽三山既而有諱嗣
者由三山遷撫金谿之沙岡其後有諱濬者復自沙岡
遷吳塘是為吳塘之别夫當時賢士大夫如汪公彦章
熊公彦時咸與厚善濬生邦祖邦祖生鄼皆篤學謹行
鄼生景立宋滕州僉判與琴山傅子雲為友僉判生堯
仁是為公之曾大父堯仁生士亨早從宜堂傅公維清

及華谷嚴先生粲遊是為公之大父士亨生徳溥宋登
仕郎少從徽菴程先生若庸遊與雲樓程文憲公鉅夫
為同舎故其卒塟也文憲銘其墓是為公之父公賦性
温淳自小如成人稍長受詩於馮先生得一傅先生陽
鳯既而復從其季父可孫教授旴江從謝先生元禮以
卒其業事父母盡孝兄弟互出處膺門户理家務惟恐
毫髮貽其親之憂登仕公晚有末疾不良于行者八年
侍奉惟謹比至卒𦵏克盡其禮母余氏夫人春秋八十

有二定省娛侍未嘗有懈嵗時蒸嘗之際哀慕之色終
身不衰時有菓蔬不薦不食兄弟六人屋比壤接善必
相勉患必相恤闔門數百指舉無間言初伯兄垕子仲
弟良子皆早世扶植其子俾克至于成立羣從子姪無
不有以奬勉誘掖以進於善由是一族之内仁厚之風
皆藹如也與人交率誠慤素不能强笑語以相容悦亦
未嘗矜己之長以自誇人有一善則必稱揚不釋口有
不善則必曲為諱護終亦不復言也雖待庸稚未嘗有

傲慢之意御童僕未嘗以疾聲厲色人有忤之者雖甚
不較苟有慶弔必躬親行之平居或賓親慶㑹率浣衣
濯冠生聚視昔有加亦為其所當為初朱嘗汲汲然也
有患難不能以自恤貧乏不能以自存必慨然拯濟之
人有假貸即與初不計其能償否也天厯己巳大饑明
年粟價騰踴公則減常值以糶由是數百里間爭歡趍
之至有為歌謠以紀其徳偶有糴者饑不能前人攘其
金具以告公即以粟償之其人感謝而去時有司督糶

勸分之令方急奉令者或杜門不如約公盡發其私廩
俾來者皆有所攜負雖嘗一浮長淮泝大江可以觀光
上國然亦終卷懷而歸也義方之隆乃其家法科目之
興也延明師以淑諸子子就試則欣然攜之以徃而督
其勤惰工拙焉及暮年環所居多種梅曰此花不負嵗
寒吾特愛之鄉里咸尊稱之為梅隱先生云因築别墅
于故居之東為燕逸之地時婚嫁既畢二子亦自成立
迎侍迭養公則幅巾野服無纎毫俗慮焉後至元己夘

七月廿一日以疾卒生宋咸淳丁夘享年七十有三配
余氏余氏竹心先生斗祥之女先公十有七年卒子二
人翼孫畢孫女五人長適同邑劉載陽後公一年卒次
適臨川王文明次養于伯姊家為余氏女次適饒安仁
倪文藻次適同邑劉天鳯先公十有四年卒孫男二樂
賢育賢孫女一人重娠將以至正壬午十有一月廿八
日𦵏諸大山塘翼孫以畨昜李某為通家者俾述公平
生之實乞銘於當世縉紳某辭不獲因嘆曰異時詩書

禮樂之家自革命以來降而為負販皂𨽻者甚不少吳
氏之得姓受氏固逺而歴代有家有國者亦何限姑以
其吳塘别祖而言自故宋至於今無慮三百餘載禮義之
尚代不乏人詩書之聲不絶于耳及公之身雖經陵谷
變遷之餘而世緒未嘗少有廢墜方此之時固有豪横
始克以自立而公則恂恂然鄒魯之風亦固有毫收髪
計以自贏餘或不免瘠人以肥已而公則泊然於生聚
之際人負於己則有已則未嘗少取于人又固有崛起

于一時我躬不閲而遑恤我後者而公則積累以至于
今若子若孫亦皆亹亹向善慕義而不已乂固有醉于
詩書拘于禮義而不能免於貧約而公則博學洽聞而
財用自豐又固有因其貨利之交而與同室同氣為仇
讎者而公則兄弟子姪雝雝喈喈和氣未嘗有爽嗚呼
若公者亦可謂多享人世之吉福者矣然則非其善何
以及兹昔孔子生於成周之世猶曰善人吾不得而見
後漢馬少游曰吾得乗下澤車騎欵段馬使鄉里稱善

人足矣今公不言而躬行所自立者如此豈不得謂之
善人乎哉宜乎天之所以報之者如是其備也縉紳先
生雅成人之美其必不靳於一言

　　祭舅氏隆卧先生文

　　維至正六年嵗次丙戌十有二月朔越某日甥畨昜李
存謹以鵝酒致祭於先舅氏隆卧先生吳公之靈而言
曰存生五嵗見棄於母思其容儀怳若無睹大父之没
適同其年屬纊深夜老猶記焉母疾滯下俗則忌避必

置他所是以不記後稍知書禮尚目瞿吾獨不然終天
之苦念有二姨適饒與趙拜之亦遲不見其肖堂堂舅
氏在江之西行李徃來盗或奪而音問斷絶垂十餘載
曽不百里如隔江海既及弱冠始造外家公一見之失
喜諠譁面命耳提藹藹諄諄吾母雖死含笑厚坤數十
年來道路晏如稍久不徃必奉以書癸亥之冬先子棄
世明年暮春公亦長逝訃音之來衰經走哭上天降罰
何爾毒酷存有幼子頗近筆墨公有女孫亦出于側吾

母之神儼然猶在媒妁片言續此姻愛傍山之殯垂二
十霜子克植立載闢土疆一坏未畢心熱顙泚兹得吉
兆去家伊邇車有執紼丘有負土交游且來甥胡不與
顧以僵仆大傷厥手將十閲月藥不絶口久晴忽陰酸
楚滋甚勁風北來雪意凜凜顧此諸幼復卧瘡疹孰代
其行益著不敏殽㣲酒薄敢告公靈雖缺於禮實將厥
誠尚享

　　曾存心行實(乃大祐文哲之祖也)


　　公諱斗南字南叟姓曾氏世為撫州金谿縣眉山里人
曽大父諱次㸃大父諱洪父諱一鶚嘗從故宋宫講周
先生方習舉子業母陳氏二子公其仲也宋之季里冦
攘四起獨公奉父母徙避他所由是業頗蕩析既而内
附閭里咸安定則遄奉雙親以歸躬督耕桑不少懈且
示人以恩信未幾故物完復如初他日父母相繼没公
執喪如禮卜宅兆于里之流光亭而乞銘於教授剡溪
戴公表元且築室墓側而題之曰衍慶觀度道士以守

之又他日忽曰吾豈局局於林谷者耶遂具舟浮彭蠡
遊長淮過淛江苟有勝境陳迹必登臨宿留而後去久
則浩然以歸延明師以淑其子若孫去家二里許有曰
萬石塘者羣山之所環羣水之所瀦也樂而營焉既完
則徙居之惟讀書賦詩種花菓來賔客以自娛暇則紗
帽竹杖逍遙乎山根水涯若無所與於世者嘗自别號
為存心處士云至正壬午十有一月八日晨起盥櫛如
常時忽痰作進藥却不飲顧左右曰吾其逝乎遂奄然

而卒宗戚交游相與哭于門鄉人之東西行者相與弔
于道無不曰是善人也今亡矣夫生宋開慶己未享年
八十有四娶同邑朱氏先二十一年卒子二人長元鎭
次元祐女三人長適同郡吳元相次適畨昜上官栻皆
先卒次適畨昜陳偉孫男三人紹祖繼祖興祖孫女一人
適畨昜張溥曾孫男四人文觀憲恒曾孫女二人坤謙
以明年癸未十月五日𦵏蕭家源先塋之側從治命也
余嘗慕夫眉山曾氏之蕃且大及其里居之勝去年冬

始一過其鄉遡流而求其源杳然而深長竒峰秀嶂羅
列左右嘉樹修竹往往而有石橋流泉曲折激清黝然
而為魚池繚然而為墁墻老梅古桂夾道而植樓臺出
蒼翠之杪雞犬聞烟靄之中使人顧望盤桓而不忍去
因自謂曰亦何必武陵桃源哉宜乎有富家巨室世守
之而其向來衣冠之盛猶可得而想見之也顧雖不及
識公聞其居處素恭慎不飲酒不易言笑好惡無所偏
蔽與人交泊如也雖高年益康强未嘗有疾苦耳聰目

明齒堅髪漆黒食啖如少年亦豈非其賦於天者獨厚
而於己者每得其理耶昔漢馬少游曰吾得鄉里稱善
人足矣顧公之平生謂非善人也耶今其子孫請述其
槩將乞銘于立言君子圖以儀示其後來於無窮者不
亦宜乎謹述

　　姜徑鞠先生行實(至正甲申閏二月望日作)

　　姜之得姓固逺其有禄位功徳於後世而蔓延於天下
者尤不少其居饒州之安仁洪巖者按其家譜唐末有

䖍嗣者守處州而家金陵㑹李昇據大江以南自號南
唐䖍嗣恥之棄其印綬而徙居於饒其後有念祖復徙
安仁之洪巖五世孫興興生彦與彦與生伯正伯正生
宏恢宏恢生應明字光淑實生公公諱遇文字景周幼
而堅嶷當郡縣方内附民未諳新政役往往隨以踣公
獨能先後其長上出入城府或賦役之不均輒爭辨不
已或奸狡之陵侮則理而致之法由是家以不墮母吳
氏早卒繼陳氏性嚴厲克調娛無違禮者鄉閭是之大

徳間别營于豐里内而燕室子舎外而賔館下及僕厮
食息之所以至厩厠樊墻道路皆井井不苟扃鐍則甚
嚴器皿則甚備也既完扁其堂曰容安購求古名書畫
不吝而&KR0869;置之而為之目其先世得宋吳公傅朋為書
古栢行一卷及東澗湯公翰墨珍藏尤謹他日召其左
右而告之曰環是里皆壤土吾欲名恒豐里若何咸喜
曰唯公之命於是上官先生伯潤為之記復鑿池而魚
池之上種松栢數萬株築亭於中而扁曰成趣蓋亭之

外為園數畝培菊百本日徜徉其間人因稱徑鞠先生
云故宋平山曾先生為大書不一書之既久學士虞公
聞而嘉焉亦為賦詩有舊家渭上垂綸逺落日籬東把
酒同之句凡鄉之耆宿及逺近之聞人秀士皆敬友之
相過或與之觴詠或陳其書畫或徵其文辭以自樂子
且長則擇邑之名師篤教之如張君伯逺舒君元易吳
君尊光咸禮聘焉其田園山澤之入錢榖之生息冠昏
䘮祭賦役賔客之費各有成規節不至苦用不至濫皇

慶間錦江倪公提舉江西儒學熟公之才且美也檄為
梅州梅谿書院山長㑹繼母喪不行時光叔年亦高嵗
時奉觴上夀甚歡又他日自述其平生履歴難易以示
其子若孫而題之曰徑鞠老人傳厥後雖年髙眼甚明
日用事毫髮無遺忘衣服食飲率浣濯粗糲不擇夜半
而寐雞鳴而起未嘗有倦容又凡所以事公上者甚謹
有役必躬先以率鄉黨蓋其老於人情世故者也至正
癸未五月二十有六日卒生宋咸淳丁夘享年七十有

七娶黄氏先四年卒子五人長均弱冠有能詩聲先二
十又六年卒次坦次壎次坤次□女一人適上官彬先
二十又三年卒孫男四人鍾鈍鐩光祖孫女三人漸安
柔珍咸安曾孫女一如玉將以至正四年某日𦵏楚塘
前事坦來請曰坦自童丱時見先人辱交執事今不幸
至於大故惟先人之平生願有述也將藉以乞銘于當
世搢紳庶先人其不朽乎予曰若汝之先君子者其持
守其好尚其生殖其所以迓續於前而垂衮於後者誠

可謂有立之君子也矣墓而有銘其誰曰不宜謹述如
右

　　厚峰先生吳公行述(至正己丑九月作)

　　公諱泰連字謂大姓吳氏其先金陵人徙信之弋陽既
又徙撫金谿之沙岡六世祖英州含光縣尉諱邦基復
徙今新田族大而蕃前代以明經詞賦由科第出仕者
相望也曽大父諱行世福州教授大父諱益太學進士
父諱可登仕郎漕貢進士季父諱名揚登進士第吉州

永豐縣尉見知於丞相文公天祥奏補禮兵部架閣公
少而慷慨有志於當世未嘗以貧富介于其心每豁如
也入國朝科舉雖廢而嘗自從諸老宿游讀書一過即
記憶成誦詞賦援筆而成鄉校季攷每居前列經傳子
史靡不周覽延祐間科舉復興歎曰吾荒落已久且老
惟勗諸子以繼先業耳於是嵗遣求從名師雖家無餘
資而所以逢迎餽遺之禮不少怠既長又各遣其教授
鄉里間以為教學相長之計嵗時來歸則必攷其所業

訂其是非剖其疑難暮夜則張燈於堂命之環坐談論
古今事未嘗少自倦也因有詩以戒之云云初登仕公
四子公其仲也伯兄泰元早卒時登仕公年八十矣公
奉養惟謹服勞奔走於公私之間不憚寒暑而未嘗自
營其私惟恐其一日有所不懌也既而弟泰發亦早卒
二子幼公教之長之無異已子凡有司之徭役鄉黨之
慶弔不以及其弟姪故泰發之配黄氏能守其節至朝
廷有旌表之盛亦由公撫長其孤而母能安於理義者

也季弟泰貞貧而無子業已析居公不忍復與同處飲
食衣服者凡二十餘年嘗疾病公憂形於色求醫親進
藥餌仍預為衣衾棺槨之具其天性篤於孝友每如此
庚午之嵗大歉隣有泣告者曰計窮無食待死而已公
惻然以已業之契券質粟於巨室而分給焉由是有賴
其全活者禾熟而償巨室亦感其義而弗息也公内明
而外直人有過輒面折之不假借仍為别白是非邪正
不媚於富貴不欺於貧賤故人皆喜而無怨至於鄉黨

宗族隣曲苟有急難必盡力為之區畫扶持有紛爭必
為解釋平居最喜歌辛幼安詞手編而不釋遇有感興
輒賦一曲其辭氣率雄壯慷慨嘗自編集所撰詩詞若
干卷又嘗一遊秦淮浮彭蠡望匡廬莫不有詩詞以冩
其興初以生齒日夥為念别築一室于先廬之側晚年
復構於西偏而扁曰充輝上為重屋課諸子若孫讀書
其間而扁曰叢桂旁有小閣扁曰明明白馬仙巖諸山
羅列左右層青疊碧賔客過從必置酒食欵語或竟日

分夜因自號為厚峯處士云公體力强實少疾至正戊
子之秋忽卧病數日飲藥無效命諸子曰吾未嘗病今
若此殆不起矣幸若輩婚嫁皆畢學初知方吾何憾但
不及見其成立耳勉之須㬰端坐而逝時七月十有八
日也生至元甲申春秋六十有五配同邑何氏先四年
卒子男六人儼鄉貢進士贛州路㑹昌州儒學正次儀
傳倫偉侃倫為族人夀椿後偉先八年卒侃為弟泰貞
後女一人適同邑周從吉孫男十有四人裕以明經中

甲申一榜再中丁亥一榜初授瑞州路儒學録調袁州
路宜春縣儒學教諭次祉祥祐禮裏禴讓禘裳裾祚神
楚孫女十人曾孫男六人今以明年己丑十有一月壬
申𦵏于里之南山儼以書介其(闕)來請曰先君子雖與執
事未相識也而兄弟之托交則非一日矣知先君子者
非執事其誰敢請述其平生藉以乞銘于當世之立言
者余曰兄弟之文學表表於州閭鄉黨者固出於詩書
禮樂積累之餘亦由有善教之父兄故也傳曰愛子教

之以義方孟子亦曰人之樂有賢父兄至若其行已其
有言其志意其事為吾固多聞矣苟辭而不述是為不
揚善者也謹叙如右惟縉紳先生采擇焉

　　孫徵君哀辭

　　徵君諱徹字履常姓孫氏先世由金陵徙臨川河東張
翥嘗録郡文學與徵君甚相好也時翥父母僦居安仁
翥嵗時來省因得見徵君所與倡和詩多清練有法心
每慕之天厯間哭舅氏過臨川始獲一再面焉由是數

交簡牘他日又得盡讀其平生所著古文率樂人為善
忠厚之氣藹然常掩卷歎曰如其人如其人初保章正
齊公道亨宣撫江西造其廬既㢘訪使薩都拉公行部
至郡㑹元日公庭設宴召之共食位在太守上未㡬東
陽桞公督提舉江西等處儒學知其貧亦命郡學廩以
上賔徵君為文謝焉又未㡬全公平章江西行省請與
相見不徃遂風郡縣采擇其文以遺逸薦于朝不報翰
林學士吳公澄奎章學士虞公集雖皆其鄉人然皆稱

道敬禮特異今藝文監丞清江掲公傒斯最其布衣交
闔郡之佳士友每相與論行事是非得失及詩書所發
明或所為文章并與他郡學者言則必曰孫先生孫先
生云其見景慕及足以表儀於人者蓋如此也年七十
四卒無子番昜李存文而哀之其辭曰

　　惟汝水之清炯兮繞羊角而西流鍾秀潤於古今兮厥
有人其好修繄徵君之踐行兮洵特出乎等夷由天常
之孔厚兮初不係于勉為華之於文辭兮又方駕夫作

者樂成乎人之美兮自優柔而安雅羌善惡之多雜兮
或有譽而有毁若徵君之全譽兮未嘗有毁言之入吾
耳豈補苴之能備兮抑彌縫之或周孰曰三代之遼闊
兮見此無瑕之天球人苟有寸長兮輒崖然以為髙何
徵君之懋養兮恒彳亍而自韜纍纍哉人之子兮已獨
胡而惸惸雖有女以館甥兮亦短棄而不并然應答之
甚戾兮似足危夫良心豈家運之自然兮匪人事之所
任顧青青之佩衿兮有升堂而知津殆聲氣之感孚兮

何必肉骨而始親蹇陋巷之褐冠兮披陳編以晨夕時
求人之非昔兮寧吾身之欣戚舉而或弗能以先兮蓋
寂寥乎王公之(闕)　　　識其方嗟兮復不作乎九原
路漫漫莫能以臨穴兮旐翩翩恨(闕)　發雖有辭以泄
哀兮尚臨風而慘怛

　　曾子翬行狀(泰定四年丁夘七月作)

　　子翬姓曾氏曾本禹後夏少康之子曲烈封於鄫春秋
時為莒所并太子巫仕於魯因去邑為姓閱其家譜有

上官先生伯閏集賢侍制吳君養浩為之跋其先蓋居
建昌七世為少師南豐先生鞏鞏生綰綰生怘皆朝散
郎怘生辿辿嘗遊撫州臨川白玕鎭鎭有查氏喜而婿
之宋建炎間兵冦四起辿遂徙依查氏辿生富富生大
昇大昇生全全自白玕遷饒之安仁黄渡全生克俊二
子長貫道次振宋子翬其字也子翬幼而端慤好讀書
未冠時父析其業畀之以觀其才子翬應門總務有條
而不紊未㡬父疾子翬祈於神請以身代疾少愈越二

年卒子翬哀毁如禮子翬善植生事母蒯氏甚歡家日
以饒樂延師教子若姪里中之秀若舒君元易吳君光
大皆嘗致之賔席時上饒有陳先生立大倡明陸子本
心之學舒與吳皆嚴事之子翬亦慕而徃一見大喜納
弟子禮自此言行加謹與人處未嘗諧謔而亦和易不
遷門有貿易之肆嘗攜僕取貨於市歸至中途僕告偶
以誤多得貨即詬而還之或有來貿貨而去者偶遺其
貨於道子翬聞之復與之貨而不取其直又嘗有輸租

者租已入囷其人已去子翬會其數有贏呼而還之嘗
學易楷書正經一卷囊佩之或休息於道或待舟於津
必出而誦夜則孤燈危坐掲卦畫於前而觀象玩辭焉
一日忽告同志者曰余於易頗有得應事接物一本於
此乂曰孟子云萬物皆備於我余久疑乎是今已渙然
矣萬物即我我即萬物夫何疑其為里役也則戒子姪
奴僕毋呌囂以立威毋刻削以歛怨延祐間有司經理
田糧子翬適長於鄉勤勞晝夜介然自守嘗有持金以

餉者子翬曰國家重事寧私耶既而又有感其公正而
以書幣來謝者子翬曰奉公而行何謝之為郤不受同
役及胥吏輩皆歎服之母蒯氏卒子翬為不飲酒茹葷
三年他日忽得痁疾但不食而泄初若無所甚苦候疾
者皆應答如平時但供手而寢越數日與其兄訣妻子
進藥則曰吾疾不可起也何藥之有然所以飲之者不
欲拂若輩意耳時舒君元易來問之子翬曰吾心澹然
無異平昔時也明日日且是命取水來盥盥已須㬰而

逝時延祐癸亥九月望日也子翬生於至元丙子閏三
月庚申享年四十有八娶張氏子二人長曰朂次曰昇
一日勗來再拜請曰先人之柩蓋塋於禮湖祖壠之右
將以己巳九月壬申藏於里之白茅(闕)惟執事知我先
人願有以述其平生將籍以乞銘于祝先生蕃逺者余
曰若思有以揚其前人之美是亦孝道之推也苟辭非
所以與人為善之義然古今天地之間有道徳於身有
功烈于時人之所紀之者百世自不能忘也此不待論

亦有有名位足以顯人有貨賄足以恵於人有文字足
以黼黻人身没之後亦宜得人之述而若翁則無有是
也使若翁生在徃古時其所為亦衆人之所為而亦何
表異之有然於斯世也又必待有名位有貨賄有文學
者而後得以不朽於民俗果何勸焉且稽之古史一言
一行之善在所必録若翁賈而不貪故其於財也未嘗
大裕役而不私若可以仕也而未嘗小試能達理於物
我不為無見不動心於垂死近於有守此數者士大夫

亦或病焉而若翁能之而獨不能引其年而卒其業斯
豈不足惜也乎祝君義士也持吾言以往其必不以為
甚過者














　　俟菴集卷二十三

