







　　欽定四庫全書

　　俟菴集卷四　　　　　　　元　李存　撰

　　古詩

　　題四明施華甫平軒

　　惟水有平徳次則莫若衡水逢&KR2404;險地衡付貪婪氓隨
勢作騰注以私為重輕試看瀰瀰流及此釣釣横髙象
寫虚靜列星分燦明至公果何言取以為吾程雖居叔
季下是則先古生亹亹有親睦休休無鬬爭奈何或不

同刼此利害兵勃然千尺起嗒爾九地傾髙下遂異手
由來豈初情四明有施君少以法律名雅逰聲勢途每
擇夷坦行玩縱固不敢刻深良可驚宴閒開小軒花木
羅四楹應物只如砥心神常自清勉哉幸勿隳此語非
徒成

　　贈艾民章

　　客從西江來欲入武夷去道路既阻修氷霜况寒沍為
求鷗鷺伴并賦鶺鴒句臨别一驅車前村但烟霧


　　贈孫寫真

　　平生懶照鏡不自見其老孫子偶寫之嗒焉一枯槁坐
令百邪念勢若河堤倒焚香白晝靜冉冉庭前草

　　逰演法觀

　　朝讀松瀑詩暮逰靈芝巖道人春甕開酌之深夜談清
竒一難逢况此二與三豈無黄精苗草石相與椷明年
當再來歸製一尺鑱

　　題雲菴


　　夜宿雲菴中白雲滿床頭客來雲不語客去雲不留明
日在山下白雲何處求

　　題夏氏原清齋

　　夏氏好事者構齋曰原清苟非活水來何以為此名想
見太古秋泠泠浸窻楹孤雲若求侣缺月相與明素琴
既横床濁酒亦在甖逰鱗最堪玩白鷗斯可盟心境兩
如此是為葛天民

　　題柳氏雪堂


　　誰誇佳氣充閭宅此獨山河三尺白化工作巧古難逢
合致玉堂揮翰客銅盤燒燭鑪炭紅衣之錦繡宜重重
房中腹我屬阿媪房外撫汝勤而翁他年嗜書如嗜炙
亹亹鄉邦起聲價分當挾䇿待金門豈忍一朝離膝下
悦親有道構髙堂龎眉皓首春雙雙時殽帶脂每在庋
臘酒似乳常盈缸此心氷雪何年泮寒夜雖長吾則短
黄昏衾枕有兒眠二老齁齁天地煖

　　湖山閣


　　湖邊深山一髙閣閣中之人講唐虞堂堂千古亦人耳
皎皎此心非我乎松風滿衣白晝靜竹月入窗清夜虚
莫作留連光景者只將登覽送居諸

　　贈張伯圭孝廉

　　竹深十日髙齋雨屢屢相過傾肺腑縁何方濶俗中疑
為着儒冠羞仰俯婦翁開閫炎海頭提刀殺賊老不休
帳前幕下造多士婿美如此猶林丘西山之雲南浦雨
家次結廬心甚苦明當便上孝廉船且植松楸䕶千古


　　題趙子昂畫馬

　　世人相馬只相强筋翻骨跳塵沙黄誰知毛鬛風不動
一日試之千里長吳興妙手天所借白帽奚官亦閒暇
試令伯樂再相逢不識畫圖唯識馬

　　贈孫寫真(與前贈同時作)

　　古今富貴者功勲在生民百世不可忘宜爾寫其真顧
此貧賤夫誰喜復誰嗔描摸亦勞爾壁上徒凝塵

　　懐祝直清


　　烟瘴㡬萬里父子唯二人視牘不尚同致辨或隕身傷
哉苟且風奈此羞緇磷幸逢煎洗餘宜得消息新夜雨
不可寐寒雞固難晨紛紛宦逰者胡爾獨艱辛

　　題程氏玩竹亭

　　程君讀書在空谷日日開軒玩修竹山深雨過土生烟
欹緑摇風如萬玉頗聞君家好弟兄亦有學仙逰太清
有時擕酒歸竹下醉卧秋根吹鳳笙

　　義役謡


　　八都安仁最下都易水易旱生理無奉公往役名主首
半是摘篛擔柴夫或因苗麥僅升斗或忝殷實元空虚
千中得一稱上户土赤聊當辰砂朱五更飯罷走畫卯
水潦載道歸來晡天下末物諸瑣碎每以附近先供需
課程茶酒率陪閉所取鹽米何錙銖逃糧逃金不待論
職田子粒尤難輸公家督促過星火唯聽捶撻生蟲蛆
㡬年辛苦垤容蟻一界了畢鍋逰魚間逢令宰賢恤者
蘇息無術空嗟吁省府郡帖一朝下義遜得許從鄉閭

徐君更是好義者率以公正人趨諸同時共事數君子
但有贊協無次且出多出少由厚薄若小若大皆懽愉
支吾縱廣非獨力佽助能㡬咸安居移東走西可免者
那上趲下歸誰歟不聞隳突到雞狗但覺和睦安犂鋤
願依此舉更堅久美事無以三年拘

　　贈命士青雲仙

　　有客過我談星躔江湖號曰青雲仙玉堂為寫三大字
蛟龍出海挐秋烟我今齒髪久踈豁再問行年果窮達

去年買妾始生子一笑許之非夭閼且言願賦青雲篇
焉知老退詩不傳滿堂珠玉需我語不若燒湯喫茶去

　　題濟川趙氏雲崖

　　人生安宇下雲氣棲崖中賦形雖則殊適意無乃同□
□綵衣子冉冉華髪翁列鼎足珍饌世家多古風或披
褒貶史或弄金石桐或行溪園北或憩梅巖東渉世既
知此尚何擾深𠂻矧聞佳客至未始清樽空










　　俟菴集卷四

