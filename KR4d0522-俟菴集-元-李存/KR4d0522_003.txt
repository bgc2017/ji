







　　欽定四庫全書

　　俟菴集卷三　　　　　　　元　李存　撰

　　古詩

　　慶吳宗師降香南歸帳詞

　　我朝列聖仁如天齋宫穆穆賓神仙神仙無為法自然
襲號不愧莊生篇皇帝有詔卿來前隂隲下土卿當先
稽首受詔毋留連紫鸞飛空金作鞭寳旛新剪天花懸
銀鴨冉冉分龍涎并聞海上三山聨瓊臺貝闕靈所便

酒醴瓜棗陳千筵寳章夜飛風肅然物不疵癘民無愆
下土再拜師能賢

　　詩别汪伯羽且聞天樂淛行并呈似一笑

　　客入山中來繋舟在窑浦揷秧昨日了得此芒種雨片
言即欲别豈不共雞黍賴有柯鍊師篷窗足深語

　　橘亭詩贈黄生

　　巴園剖橘逢雙棋未剖已先人不知到今智士譏剖者
勝負紛紛無了時黄家亭中亦多種㡬見十月清霜垂

更須會到未剖已先意欲車欲馬欲砲欲象皆繞之

　　挽楊牧心

　　我家祖母公之姑聞昔過從不少踈夜月㡬吟梅下石
秋風嘗醉竹間壺陶潛未老即歸去虞卿非窮多著書
嬉遊尚擬共諸父忽謾往矣令人吁

　　祝丹陽以古琴見惠且寄以詩次韻答之復以
史略一本為謝

　　凉風蕭蕭吹井桐佳懐如寳干不逢二年蹤跡走闤闠

面目土炭心盲聾萁荄豈異伏櫪馬雲漢獨羡髙飛鴻
詩琴逺致心甚厚金玉備具相玲瓏大珠沉淵炯不動
朗月照水清欲空亦知廬阜入幽夢幻此三疊銀河風
紛紛醉裏不知老有此二美誰吾同彈琴固可消世慮
作詩乃或令人窮未如祝仙古巖下往往遇會方瞳翁
聊將史略報深意并問馬首何時東

　　贈蔣立賢之廣徳任

　　靜明先生真古儒誰其師之三祝舒嗟余小慧成大愚

欲信不信空居諸論詩作賦甘區區一語及學茫無途
終然旁薄差不如遏此盛氣隨摳趨義哉詩友不棄予
輔以磋切何勤渠初如蜜炙香且腴久若劍刄深刳屠
愒時玩日雖故吾渴則必飲饑當餔象山之學非髙虚
六經在人一字無平生感此誠難孤仲祝已死良可吁
知君識見與俗殊想今致力誰能踰搜剔窟穴窮根株
我雖未識心先輸此行贊教風雲初苜蓿侑食甘於魚
棘闈擢士稱錙銖季祝已中登公車(闕)朝二友為時需

嗟我不喜當何如嗟我不喜當何如

　　李仲祥教諭棄官侍親歸寧國

　　先生家住雙溪邊來此學計方蕭然東禆西補長如煎
蘖不可口氷寒堅宿昔敬慎無遺捐毫末泛濫心拳拳
荒中飾外俗則圓恐懼修省漸遺編九州庠序如星聫
安得公輩多百千斗升翕忽空中烟奈此靈府良難全
髙堂頤髩霜娟娟干禄及養夫何愆忽思温凊誰當先
十宿九夢針生氊一朝遂賦歸來篇詩書在囊月照絃

秋瓜之瓞方綿綿仕止有義吾何權先生去袂誰能褰
别意不盡隨流川入門想見又歡妍彩衣跪舞風蹁躚
桂花蘭葉香滿筵酌以大斗行金船君親二事初匪偏
孝則此日忠他年

　　次友人晴韻

　　忽有竒趣生朝晴即而失之行復行川流無梁不可度
梅花立烟何爾清東丘老石亦佳色南陽鼙鼔非和聲
安得無孔一枝笛與我崑崙絶頂横


　　薄暮畧歸

　　山花淡無慮山靄清欲流行行豈不逺足倦安敢休正
為落日恐忽見月在頭躊躇成獨笑且復得悠悠

　　臨川南洲何成道有詩送簟與陳又新真人真
人屬和且以見寄因次其韻并簡成道二首

　　仙人豈必芙蓉城世味淺鮮神自清或隨天際星斗出
不改山根霜露明南洲有人榻應下北海之座尊且盈
紫芝謾采亦成曲未許遂與商山名


　　來詩足貴如連城舉觴再詠新且清閉門苦覓信無已
指鼎即賦聞彌明楊花從汝嵗冉冉瑶草在我春盈盈
向來陶陸為苟好未必千載餘其名

　　寄舒元易二首

　　昔聞舒子言今已向三載可憐下愚者攣蔽不自解百
年真倏忽况此弱而痗嗟余古之徒菲體辱相採絶如
溝中蛭豈識江與海江海未足云天覆而地載明年已
多幸稍已開杻械青青溪上山逝欲從子邁儻或與所

聞雖死亦何悔

　　理有必然至事有不可測堂中親白頭房内妻廢辟孤
姪每來前顔色何慘戚既無甘㫖奉更乏育子力幸然
秋稍收禆補隨所得雖知非外事寧免相感激客床半
夜覺展轉而反側忽喜雞一鳴寒窗爾難白

　　汪主簿清明不出見寄次韻

　　人情雨中花客意松上烟苟非薛卞門何以歸龍泉附
驥知自逺慕羊徒得羶君看長舌人早晚乾無涎所以

汲太守穩作淮陽眠昨日出東郭風榆吹緑錢流光一
何情去去我郵傳道逢誰家子饋奠號新阡感此不能
已戎笳吹晚天

　　次韻戴同父留别

　　明主建皇極元臣運洪猷嶽安海無波羽鱗斯泳游誰
云吾道東聲教喧中州漸摩三十載荒徼靡不修祥凰
端自來天馬豈待求漢業避光大周基共綢繆時逢戴
廣文烟出氷壺秋信非岩穴姿致此蓋有由西風芙蓉

花去駕不可留情隨别觴盡思與江烟悠有句不相寄
遐心定誰尤

　　贈周易初

　　山木日已隂東風澹荆扉子從逺方來未久遽言歸壺
傾不忍别乃復把其衣卓落豈自放孱頑甘所撝致君
術則同枉已禮或希聞風固有訝信道未必譏髙帆拂
踈烟江水日夜肥願子慎流止前途多險巇

　　山中留宿明日以風雨對床眠為韻賦詩


　　雅性厭喧隘結廬林野中林中果何有勢利罕相從異
哉四子心春江遡孤篷洒洒竹方雨泠泠松欲風貧家
百無為蔬食隨所供但於文義間稍願相磨礲顧此有
餘樂言旋胡爾匆人生難定期往往如萍蓬豈不易分
别談諧誰與同尚懐秋花前興滿山園東豆寒始能莢
韭潤亦已叢倘或不遐棄清逰應可重

　　壽吳閑閑

　　三山駕滄溟鍾秀生神仙信為物外姿俯結區中縁早

隨玉堂客經揖金爐烟詩書乃餘事行義真無前瑶壇
奏通章報國殫成悁𤣥和格窮壤彚類豐且鮮冠裳七
寳粧十載褒恩連髙堂有具慶燕越心所纒膳羞以時
至暑葛冬而氊丹砂雜逺藥備養無纎愆乃公性嗜酒
巨量如長川每逢親故來一一乾瓊船夫人善將理筋
力彌清堅朝昏總衆務内外靡不宣我皇降厚澤暫許
雲鳧還奉觴再拜餘顔色雙明娟吾聞至徳士往往昭
其天四海誦光美鬼神無間然貴富時則致此歡那得

全嗟余不殄人怙恃今成偏謬為童子師卒嵗如拘攣
精神寄宵蝶勇委慚春鵑吁嗟甚蒙愞在已誰當權往
者雖弗及來者猶可焉山田秋日髙小徑相扶牽或分
棗如指或割瓜如拳或沽鄰家酒或釣東塘鮮雖忘榮
華事願以適自虔名山豈不近百里寒泥濺既無謝公
屐又乏王良鞭靈菊正香晚江梅芳共妍相見酒如澠
賓客填華筵缺然安所傚引領歌青篇向來帷幄中不
隔崆峒巔達者自天祐追歡當有年


　　題開山寺上人翠深閣

　　吾聞開山寺繞屋萬竿竹沉沉窗几淨冉冉襟袂緑道
人燕髙閣曠刼心自復端如九秋水浸此藍田玉嗟我
本凡庸塵埃滿茅屋清逰豈無興何事久羈束

　　逰古象山一首贈别陳又新入京

　　昔聞陸夫子講學兹山巔山以形得名名以賢而傳近
從師友後結此登山縁溪流涉光炯逕草披蕃鮮松栢
作旌斾蜩蟬為管絃盛年筋力强老大須扶牽祠基久

方及沓石遇最先梁棟藉荒草炷香神颯然幽竒樵或
知物産僧所權漚竹可成楮燒茅斯糞田復循馬脊岡
四岫分跰躚瑩公址亦存池井皆充填閩水尚青玉吳
疇空紫烟上山日始升下山燈火聫觸景有深省敬㳺
心共專真人益髙懐馭鶴來天邊昔時釣㳺所一一無
遺捐或尋靈運屐或待淵明船仙甕足春酒清歌方扣
舷芙蓉凉欲花又著歸朝鞭尚疑鑑湖公一曲遂自便
行藏吾有時外物何能遷出山山不嗔居山山不妍長

嘯了山意青青時在前

　　贈臨川葉以清入京并呈其兄邦用

　　江城六月暑來此幽人廬沉沉千竹林炯炯雙玉株伯
氏清不槁季子通有餘為言秋風起逝將逰帝都秋風
萬里長吹子舟與車堯舜相揖讓臯虁協謀謨孰云百
代下而不囘古初人生於此時誰能守丘隅况子富且
美行哉莫躊躇

　　次韻十叔種菜


　　隂陽無停運菜甲互消長但令人力及生意孰非壤七
年東山下剪棘開一掌椎牛付危味烹藿足真賞形癯
志無攝胃澹心則廣身雖萬夫後興乃千古上縱情宜
有止行樂貴非蕩堂堂十家叔雅度入𤣥爽林園托髙
蹈葵菽擅清享謀生或云拙至理焉可罔悠哉有超悟
允矣無骯髒

　　次黄晉昭韻

　　堂堂曹州伯學道窮諸艱二年竊書鄰指我觀其瀾華

章一為别字字皆悲端我如再嵗駒始受覆與鞍已愁
太行險况渉流沙漫君如中天月一照山河寛餘光落
尺素許我平生看

　　和彭起南韻

　　黄葉風吹盡林間見枯株若人獨何為乗此下澤車他
物非所求辛勤在詩書既傾北海座復謁南陽廬信有
衆善歸河流深九渠顧兹戕賊餘蔓草日自鋤從渠譏
議者謂我腐且迂孟氏取不愧羲經明有渝他時忽自

强老矣將焉如

　　寄題曽髙士清真齋

　　清濁非二理真偽同一機苟云清且真濁者斯偽而請
看混沌初何物為端倪所以柱下公嗒焉抱希微之子
早學仙離羣獨巖栖滔滔若江河誓不滑其泥誰為清
真字扁乃齋之楣人皆慕渠達我則怪渠癡幻軀等臭
腐晝錦頻推移對治自殽擾分别無窮期何時一樽酒
客至相娛嬉酒酣掉輕舟巖下浮漣漪漣漪有秋色淡

淡吹人衣顧此尚何言一笑當脱頤

　　哀祝明逺

　　我昔逰師門與子始相識襟懐靄春氣顔色澤而晳憐
我學無方為我數開迪子言雖懇懇奈此正茅塞他時
七月暑子與舒元易芒鞋杖而蓋訪我到林僻松隂作
叄坐快飲不餘滴清論秋夜長草舍隨所息蚊䖟及風
露義不作賓客别來子久病傳者亦非的但云類痁瘧
豈意至兹極我嘗習醫藥此候頗不惑中乾而外强翕

翕唇頰赩痰涎屢吞吐寒熱互煎逼我雖弗果問子固
不能即寄書或浮沉遣价胡不克縱無續命方未必大
差忒一朝訃音至造物爾難測老師倡絶學正賴相輔
翼譬如萬稂莠初覩一二穡有子未為多失子良可惜
深慙病莫助執紼當致力及知己沒土尚擬瞻几席因
循至如此過矣復奚飾昔為同舍好今有死生隔嗟我
凡下資意欲填胸臆支離久成熟豈悟本方直靈苗不
自愛日日縱螟蠈今雖未照徹實信已非億緝熙苟無

怠非久當有得子雖在重泉豈不念疇昔明明為子告
執筆重悽惻

　　贈黎山人

　　有客來自江之西家傳地理姓則黎淳風郭璞今逺矣
妙緒未絶非君誰吉凶禍福自有數竜穴沙水寧無之
當先全我好心地待子指顧方為宜

　　張氏存菊堂

　　春華固陽艷達士蓋罕求所以朝暮間守此一斛秋白

露既泥泥凉風亦颼颼足興千古懐豈但消吾憂向來
彭澤翁與爾何綢繆往往不得酒長吟空白頭今逢佳
主人地位宜公侯髙賓每相過輒以大白浮醉來飡一
英方寸清休休縱有俗中樂於焉非所求

　　慰髙元博䘮子

　　聞君生佳兒玉雪何瑳瑳每嬉書室中簡冊更幡拖舉
臂請塗墨飛堆作鴉螺紛紛命相家許與實非阿豈唯
必秀苗合是同穎禾圓顱王瓜線早晚思一摩今年春

三月偶亦遭寒瘥遂令鸞鳳雛化作螻蟻窠青山黯無
色白淚如流波顧此異縣居問弔空蹉跎蒙莊齊物篇
理到不可磨嬰孺未為少髦期焉足多浮屠亦有言恩
愛皆成魔只將彈指間一視十刼過况傳合浦上蚌老
氣益和吐珠或徑寸紅光避蛟鼉屈信乃其常往復信
不訛尚求樹下環暫若壁上梭秋風破新菊秋雨鳴枯
荷且開翠醽醁酌以金叵羅㺯琴何時聽舉案當無頗
芝蘭敢專美弓冶非殊科徒為䘮明者奈此東門何


















　　俟菴集卷三

