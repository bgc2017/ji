







　　欽定四庫全書

　　俟菴集卷二十一　　　　　元　李存　撰

　　傳說銘

　　徐氏節婦傳

　　信之貴溪縣下塘里徐紹仲妻宋氏年二十有九而紹
仲卒有子三人長震九歲次秩六歲次石二歳既三年
親戚或風之他適宋涕泣曰吾子雖幼姑且老吾豈敢
有他也乎由是事姑加謹子且長則擇師敎之今皆振

振然有可見而士君子願友者矣咸謂天之所以報於
有禮其若是昭乎或又謂此盖人之常分然則柏舟何
以有詩且凱風雖七子而猶不能安其室孰謂世久衰
俗久下而可以厚誣也是故國有旌典所以勸也顧閭
里之譽美其獨可以已也乎宋名某字守卿云

　　牧鳬郎傳

　　牧鳬郎者盖不知其何姓名日牧鳬於東陂之上有過
而問焉者曰牧鳬賤事也而子獨奚樂哉牧鳬郎啞然

笑曰子尚足與語牧鳬之事之樂乎哉吾目焉惟吾鳬
見也吾耳焉惟吾鳬聽也吾竿焉惟吾鳬朝也吾杓焉
惟吾鳬莫也亦不知吾之牧鳬鳬之牧吾也而子謂我
奚樂哉遂長歌而去歌曰

　　牧鳬于渚鳬翼湑湑朝之莫之曷不我與牧鳬于澤鳬
音格格莫之朝之曷不我得淵淵乎斯我之求乎愉愉
乎不知歲之遒乎

　　慎獨齋銘


　　獨者何我是已日之中水之止焉用慎乃糠粃世久降
偽妄起喻如家還萬里死不歸亦可恥哲人言開瞶眯
策雖在信者幾扁乃堂洞厥㫖慎無慎斯足美

　　胡子泉字說

　　臨川道士胡原從其郡人危太樸游而太樸字之以子
泉余曰深哉廣乎危子之字子也夫泉孕於山谷蟄於
土石而義不主隱發乎竇經乎溝而世不病其汚涓乎
其若稚涌乎其若狂遇坎而洄得泑而停井之若拘而

不怨瀑之若顛而不驚濺之而為珠璣噴之而為霧雨
不舍晝夜而不辭其勞潤及萬物而不居其功臨之以
臺榭來游來觀而未始有所喜也殽之以穢惡以滋以
溉而未始有所怒也蹄涔也禽獸飲之而弗辱濤瀾也
魚龍舞之而弗榮不自有其明也而鑑别妍醜無或少
忒不自多其能也而滌濯塵垢無有弗潔滔滔乎為河
為江而不見其肆也涵涵乎為湖為海而自不知其止
也是故泉者水之微也水者泉之著也故曰探理之機

先觀其微得理之裕方玩其著雖然泉之變多矣而性
則本於無為泉之用大矣而徳則在於不已惟其無為
是以不已宜乎孟氏之言曰有本者如是故善觀於泉
者必其有得於本者乎不然則泉自泉而人自人也雖
有其字夫何與之有

　　清寧齋銘

　　分而言之清寧却在天地合而言之清寧只是自己子
苟不信有如溪水


　　倪文寶正心銘(并序)

　　上清倪生文寶居於龍虎山之麓業于筆三世矣臨川
東白鄧先生扁其肆曰正心盖有取於唐栁公權以筆
諫其君者也番昜李某銘曰

　　栁公之諫也善書之道鄧君之扁也製筆之理製筆而
不正其心不圎不健善書而不正其心必偏必倚必偏
必倚者字不逮扵古不圎不健者筆為人所棄其事雖
殊其理不二宜夫古之人因斵輪而笑讀書因解牛而

知夫養生之㫖也

　　克己齋銘

　　金谿劉君名有字君良以克己扁其齋其無乃有志於
為己者乎李某為之銘曰

　　己本無物何所於克樸散習移有蟊有蠈千一其拔夙
夜厥思曰善曰靈胡乃棄而生知盖寡理有先覺孜孜
其求與飢與渇若稂苗之耘塵鑑之洗雖則云克猶逐
於己八荒六虚安所底乎有力弗及斯顔之徒


　　止止寮說

　　徑上人好讀書他日過之開軒而席臨流而茶因取莊
生吉祥止止之言而扁之曰止止寮上人請發其義余
曰天也地也一日而百千萬年天地止也日月也寒暑
也亦一日而百千萬年日月寒暑止也山之止精氣聚
焉水之止為湖海焉雲止則雨風止則霽也故曰馬不
止死骨筋人不止死其神夫憧憧而朝逐逐而晝又擾
擾而夜雖寐或駭而汗或噭而悟或笑或泣或展轉而

睫不交雖死也或不含而視或附物而妖無他是皆不
止之故也然則果何由金珠可以豪我也穀粟可以肥
我也甘鮮宜我口也輕煖便我體也其不止也固宜曰
若子之言衣草乎食木乎土處乎無所事於其上無所
役於其下乎曰非兀兀以朝夕也非束束不能出户庭
也用於日吾有分也終於身吾有分也囿於分則止越
於分則不止子果能止乎止於彼不止於此非止也止
於少不止於老非止也止而乂止真止止矣雖然無迺

與取字之義不得相牽引乎曰徑者直也止則直不止
則不直吾子釋之徒也去髪而方服離親戚而就師友
苟不止将何為

　　槖籥子說(至正庚寅夏五月二十五日作)

　　龍虎山中道士祝洞天臺笠而芒屩背有負囊手有植
杖過余而言曰吾以槖籥子自號盖取諸老子天地間
猶槖籥之言因謂氣生於虚槖籥者鼓之而有斂天地
之間吹萬而生吹萬而死古古今今無窮期也然人(當疑

作亦)不知有鼓之者與與其評辯於天地之後孰若忘言
於天地之先其果猶槖籥歟其果非槖籥歟今吾子行
諸洞天雷書可以時雨暘可以禁劾鬼物之為民物害
者其用心亦勤矣老子云天法道道法自然

　　清脩齋銘(至正丁亥二月乙夘為臨川髙植作)

　　老子有言五色令人目盲五味令人口爽五音令人耳
聾不如清脩君子食而知其味視斯明而聽斯聰然則
何以謂之清又若何而脩曰無欲為之宗是故聖賢者

無所不知無所不通而形則與槁木心則與死灰同也

　　居敬齋銘

　　我本敬何庸居客他鄉欲所驅苟知非問歸途日日行
勿斯須久則安聖丘夫視吾齋扁不虚果能然孔之徒

　　吳氏子蘭字說

　　吳君才甫冠其仲子蘭賔余而請字之且曰斯子也生
六日而母亡聞古之人有丁蘭也者早失母象而養之
加於生蘭其如蘭乎故名余曰懿哉君之名子也我則

亦有斯隠也請字之以思苟思之惡在象不象也象以
外思以内也詩曰永言孝思孝思維則使爾而思也則
爾母不死也矣使爾不思也則爾母死也矣思之為義
大矣哉然則思之将若之何曰報之報之将若之何曰
受而全之敬而歸之而已耳是故物之戾乎人情也者
孝子弗為也嗚呼江河可遷塞也金石可銷燬也吾與
爾之生之思之隠有不可窮焉也矣遂垂涕而書之

　　恒齋銘


　　恒之為徳古亦罕見南人有言洙泗所善毛子孺者而
㳺於醫以是扁齋其心可知二三之徒願我先病實實
虚虚生死誰柄得失窮通不變不遷雖已爾疾亦全我
天毋徒其名毋但厥始尊而終之是則爾智

　　守𤣥齋銘

　　髙城深池固乃社稷重扄壯鑰保乃金璧𤣥果何物而
爾守之守之若何為抱為持老氏有言上徳不徳烹彼
小鮮以治大國無𤣥之𤣥無守之守青山白雲孰非我

有

　　曽觀過字說

　　臨川子曽子之字曰觀過其君子矣乎然則過若何而
觀憧憧乎其往來紛紛乎其酬酢吾恐不能觀也必也
收其放操而存如水之止如鏡之明而後萬象莫之能
逃然則過有小大有精粗雖聖賢不能無改之而已矣
字而弗觀是謂徒字觀而弗改是謂徒觀

　　說學齋銘


　　臨川危太樸㳺京師承旨多爾濟巴勒築室以客之學
士清江揭公扁之曰說學齋他日以書來命記於鄱陽
李某頋卑鄙且衰老豈其任昔危子之行也徵言者一
再卒無以為贈甚自愧今不欲復辜其意敬綴數語以
寄勉之其辭曰

　　匪生知必由學務真實焉表襮孔子好顏氏卓晳之詠
輿也約俯仰間無愧怍果能然胡不樂

　　陳彦清兄弟名字說


　　上饒陳先生之孫三人長潁彦清次東彦方幼辰彦良
他日潁将逺遊請發明其義余曰潁天下之水之至清
者古今人稱為清潁云故字以清東者方之首而萬生
之始也於時為春於人為仁故字以方辰者日月之所
會大而國家細而閭庶凡有所事孰不擇其辰之良故
字以良雖然兄弟之身一人之身也天下之理一本而
非二是以君子之能修其身者在於清明其心焉耳勿
擾擾以自賊勿憧憧其失則故曰清明在躬志氣如神

是則所謂仁也苟仁則吾之變化云為無所往而不善
矣吾見名問其字則三推其義則一也矧彦清粹美而
嗜學彦方敦厚而有容而彦良於日用之間亦知所自
擇皆将不孤其名字云

　　復心齋銘

　　日用歴歴何欠何修而欲復之無乃贅疣喻如家乘父
母所畀吾縱吾惰既窶且圮豈不夙夜面目靦然折節
改行庶存故氈子黄其冠厥尚清静伯陽亦言歸根復

命此扁固美斯銘豈誣弗苟弗忝通家之徒

　　詠沂齋銘

　　曽氏詠沂齋余既為賦一絶他日子居復來請銘因以
自勵方目眚無聊甚辭而不獲銘曰

　　雲林之山拔地干霄爰有曽氏築室翹翹室中何有讀
古人書昔者一貫今而三餘毋徒青黄毋但口耳何聖
何賢萬古一軌松風蕭蕭竹月疎疎孰謂先爾孰謂後
吾出金石聲無忝厥祖迹非沂上聖哲同與


　　鍾均字說

　　餘干鍾均字伯成夫陶鈞萬物而無不成者造物也若
亦知其理乎曰無為而無不為然則既以名字吾果與
造物異乎曰無以異也成己仁也成物知也合仁與知
君子之事畢矣

　　蔡氏子字說

　　餘干蔡氏之子冲字敬止余曰君子之於為己也敬則
止不敬則不止吾位夫天地之中視其形則二求其理

則一敢不敬乎是故儼然而非思粲然而非為孝子忠
臣由此而出也苟憧憧乎往來擾擾乎旦夕是謂不敬
是謂不止是謂舍君子小人之歸敬即止止即敬非敬
自敬而止自止也

　　俞道士天宇字說

　　俞子學道龍虎山中而客字之曰天宇他日求其說於
李子李子笑曰𦕈乎我哉而字若是不亦荒乎俞子胡
不乘飛雲而遊觀我八極之表而何以人之說為然則

天地雖大也要亦出於道耳今吾與子亦皆遊乎道而
人焉是必皆有先於天地者矣吾方與子庶或見之如
是而字何驚何疑而人亦以何說說之故曰天地非大
也螻蟻非細也一於道而已矣

　　中說贈劉孟中

　　菽粟布帛在天下飢者無不資其飽寒者無不需其温
百爾喙羣爾舌極當世才辨豈有易於聖哲之言哉况
夫盈天地間形色聲氣觸目接耳者皆中也汝獨弗思

乎斂而静變而紛紜發而千萬里潛而陰陽古今顧此
一孟中其倐霍不齊若是果孰使之然與今適呼汝曰
孟中女拱而前曰唯唯呼以他則不應或蹄之翼之異
類之則必怫然怒曰我人也奚彼之賤然則是以形軀
為孟中也超乎形軀者盖真孟中覿面無覩也入耳無
聞也孟中非逺而外在己耳執己以求己斯愈失矣中
乎中乎他日當徵吾言乎生起謝曰敢不敬承遂書以
為中說


　　劉孟中字說

　　臨川劉禮字孟中來求其說余曰子無徒求中之說當
求識夫中之實焉可也然則若何而識之一曰有信心
二曰立定志三曰擇正師今夫衆人之欲貴己者孰不
謂爵祿京師之所自出也必宜於京師焉求之是信也
聚粮而槖飱忘舟車水陸之勞易寒暑而不輟犯霜露
而不懼忍覊旅而不憂是志也求先事於己者請其干
取之方辨其得失之機是則師也是故由其心之信而

後志之立由其志之立而後師之擇是三者缺一焉不
可也是則求夫中者之實者也非徒取其稱美焉而已
也非徒資夫滕口佔畢也記曰心誠求之雖不中不逺
矣

　　習齋銘(為鄧子方作)

　　理本然焉用習火就燥水流濕首途非百妄集知之人
斯岌岌忘飢渇甘苦澁忽而明捷莫及風清清月浥浥
恒若兹稱允執執非執天地立


　　格齋銘(為劉道士作)

　　格者何格自已物雖萬實一理先覺逺說蠭起外而求
實糠粃果格之自静止艮其背視已耳苟無情當有喜
吾非吾天地已

　　中說贈黄中子

　　中者何聖人假言以明道也道而曰中何欲人求諸己
而不差也夫自伊祁氏發之宣尼父申之而子思氏述
之三尺童子能誦繹矣然要其實盖有談中而不識中

者之中也之人所自有也患弗思耳焉有不識者哉梏
氣血膠意見螙淫於邪說雜學之府蛆腐於聲色貨利
之場清明蝕而私辟興乃欲望其識中難矣旴江黄生
一洒習俗之陋有志於古命名曰中復以中子字誠知
求其本矣天地此中也萬物此中也賢知非餘也愚鄙
非嗇也非髙且逺也非鑠於外也由我而已視聽食息
動静云為於是乎時中亡彼已無小大無夷險無貴賤
無生死子苟思而識之何莫而非中也


　　萬木山房銘(并序)

　　餘干丘生某構數椽於深山之中日讀書焉其師楊君
顯民扁之曰萬木山房且為記以勉之他日復求銘於
余諺云山中有直木世上無直人若然則是人乃有愧
於木盍因木而有所警乎欣然為之銘曰

　　木以萬計幾曲幾直我居其間相見朝夕從其曲邪曰
䘮厥德因乃直者是則是式日用之間不索而獲變化
云為天青日白既無經營豈有反側聖賢何人初不間

隔惟女萬木實吾三益

　　畫龍說

　　龍虎山道士周愚藴古善畫龍來求說於余余曰余非
善畫龍者若何說之求吾聞龍乃天地間至靈變物也
大而飛雲漢横江海細而為微塵入罅隙怒而拔山破
石遷陵變谷柔而蟠泥沙雜蝦蠏子能畫其常果能畫
其變乎又聞龍之所以為龍者以神不以形形有有無
神無有無子能畫其形果能畫其神乎藴古笑而不荅

然則子之畫果安在曰在筆意余曰吾論畫在神氣萬
物皆然况龍乎故曰凝吾之神以寫其神形神備者上
也形而不神下矣雖盈尺之素望而威如薄而凛如睨
而益浩浩如不然殆畫工耳兒童耳藴古大笑長揖而
謝曰子又吾畫龍師也

　　危則方字說(至正己丑閏七月丙戌作)

　　臨川危矩字則方求說其字之義余曰矩者所以為方
也匠苟欲方其器必矩之用此衆說之所同然其形而

方莫若於地吾不知其初誰實矩之故曰道有化機非
為之為今則方名家之子有為學之志其行己其績文
要亦歸於自然而已矣

　　希古說(至正乙酉八月日作)

　　天地日月山川草木無古今也人獨有古今乎使生往
時放辟邪侈可謂古人乎生在後世修身踐行亦可謂
非古人乎故曰惟其人不惟其時隨風水而飄泊者萍
蓬也歴霜雪而不枯者松柏也郡人潘齊賢以希古自

號其亦不沒沒於俗下者予聞而樂之且書以勉

　　同齋說

　　餘干王某扁其讀書之所曰同齋盖取車同軌書同文
之義也求是說於予盖同與異對天下之事有似同而
異者有似異而同者吾與若皆人也有智愚賢否之不
同此似同而異者天地自天地萬物自萬物人自人我
自我造其理則一此似異而同者王某先察乎似同而
異後造乎似異而同則信夫天下車同軌書同文矣


　　徳義堂銘

　　德義堂者江陰州澄江書院講會之堂也書院盖州人
蔡君某所建謂其先宗閩人西山先生季通及其子仲
黙皆師友考亭朱夫子者而嘗講學於此故祠事之經
曰陳之以徳義而民興行因以為扁鄱陽李某聞而喜
曰夫徳也者人之得於天者也義也者行而宜之者也
盖未有得於天而行之不宜者亦未有行之宜而非得
之於天者名雖二而實則一也是故君子之於學也在

於知德知德則知義矣苟不知徳義之則亦将安所履
踐哉今蔡君既能開剏於前而若子若孫又能繼述於
後其州人子弟講肄於是而有所興起也者必多矣為
之銘曰

　　天之所予有不自覺苟非生知必由於學其學伊何反
察内觀視聽言動忽見其端其端伊何粟火線泉順而
長之赴海燎原日用在兹曰徳曰義前言往行何者非
是繄爾蔡君企景先哲不私乃力為此構結朝暮降升

濟濟蹌蹌因名有實邦家之光







　　俟菴集卷二十一

