







　　欽定四庫全書

　　俟菴集卷二十五　　　　　元　李存　撰

　　壙記誌銘墓表

　　王景達墓誌

　　王埏字景達其先蜀潼川涪城人從曽大父諱庚應宋
嘉熈中由右侍郎官出都大提㸃坑冶司饒州方時蜀
在邊人危於被兵因留家饒安仁云曾大父諱辰應朝
奉大夫知施州大父諱榮朝散郎通判武岡軍事國朝

進武畧將軍同知武岡路總管府事父庶子恭埏㓜而
端愿寡言笑怒喜不外見稍長善讀書鏘然如出金石
既冠昬益治家事元統間任受道州路永明稅務大使
至元五年三月乙丑以疾卒凡昏交鄉里至于僕妾無
不咨嗟涕淚之生大徳辛丑得年三十有九娶吳氏子
男三人長某國學陪堂次鎖郎次徳槐女三長許適同
里吳某俞某次㓜以是月乙酉祔武岡府君墓下里曰
髙嶺埏嘗受學於存其疾也存累累視之卒之夜存勉

之勿芥蔕埏欣然聽納勑妻子各事事母我戚遂逝今
𦵏也其孤願有以志其掩諸幽者以慰之存曰埏之為
人也謂宜夀耶曾不以半百為夭耶亦既四十而有子
矣命於天者其庸可違乎夀其何必喜而夭其何必悲
乎彼髙者嶺千古之一歸乎

　　馮紹先墓誌銘

　　紹先姓馮諱瑞景世為信之貴溪縣馮原里人曾大父
某大父某父某㓜從師某學道龍虎山中及壯侍𤣥教

大宗師吳公成季于朝未幾被璽書提舉饒州安仁縣
崇文宫事紹先短身長髯遇事果敏人不能欺嘗扁其
所㳺息之室曰獨牧菴集賢直學士豫章揭公傒斯為
之記至元六年夏天師大宗師皆檄君整理東南諸宫
觀事十月辛酉以疾卒生至元庚寅得年五十有一其
弟子祝永慶先十年卒次則蔡允中等以十有二月丙
申葬荷花石下君平時所自擇也允中以君少從存㳺
請銘其墓存曰君雖黄冠居林下其才器有足用于時

非瑣瑣不振者也惜志若未盡遂復不得髙年以沒豈
非命哉然既為老氏學未必有所芥蔕矣是為銘

　　上官氏古脩墓誌銘

　　公諱璪字伯潤姓上官氏或曰其先葢出於芉公子蘭
蘭為上官邑大夫因氏焉後居閩五代末有守正者徙
饒之安仁七世孫炤廸功郎知藤州岑溪縣生元善元
善生宗徳是為公之父公㓜而端敏嘗讀書上饒徐巖
國初科舉廢(闕)　　頗亦時出竒又喜為長短句及

常所往來簡牘必新俊膾炙人口有詩文若干卷行于
世所居室琴瑟書畫几案間彚置整整客至與清坐煑
茶日竟夜分無倦容人亦不忍遽舍去親昆弟四人子
姪數十輩無問言鄉里或寒者減衣衣之飢者分已食
食之雖農圃臧獲語及公靡有不惻惻然者居之南百
里外為古象山昔陸文安公講學其上天氣清朗時渰
渰如翠色公素慕文安之學構小閣松竹間面之而題
其楣曰翠南山人傍郡佳子弟多從之㳺每曰古之人

惟修其天爵而已耳故咸復尊稱之曰古修先生公神
清而形癯美鬚髯衰年益童顔常着紗㡌披&KR0769;衣人望
之翛然即之温然聽其論灑灑然嗟乎其亦古君子之
徒歟至順元年十月十九日卒生宋寳祐癸丑享年七
十有八娶馮氏先卒子男四人伸佐億僎女一人適同
邑李卓孫男七人孫女忍曾孫二人公於是年春嘗自
為文預誌其墓及病中作中秋等詞類曠逺於生死無
滯礙者又嘗特書于柬曰我死毋事浮屠伸等將以十

有二月庚申𦵏于里之桂洲舒家原以書來請銘且曰
吾父疾病時命諸子曰銘吾封者必李君也存曰當世
縉紳先生知公者葢不少且公平生所著述傳而誦者
多矣何憂乎不聞而公又以子妻吾兒人其以我為私
乎伸等曰然則如治命何不獲已而銘曰

　　崇兹墳不埋而文

　　周氏孺人墓誌銘

　　至正甲申正月某日信州貴溪縣孫君允元徳昇以書

抵余曰僕之妻周邑之上黌里人笄而歸于僕性端重
不尚粧飾勤絲枲頼以不匱先妣董待下嚴克奉順意
有所俾輒用其私財不吝嘗自言其祖制榦府君素不
易許與從祖監元府君親昆弟三人其出繼於王氏者
為漕元公入國朝家皆甚大尚詩書而好賔客四方莫
不聞祖姑則又配三十六代天師張公得封慈濟元君
貴重一時咸喜其謹恪愛遇有加焉至正壬午十有二
月某日以疾卒生至元甲申享年五十有九僕家有園

數畝桑柘外頗植花果暇日未嘗不同㳺觀平居有所
欲為未嘗相逆也卒之年僕適六十三月方㳺近郡歸
欣然出迎既而親友四集以慶躬治具纎悉無遺者嗟
乎雖偕老而至於七十八十九十於俗情何多豈造物
者似俾其訣於余也今將以某月日𦵏里之修家原吾
子之文辭有近於古者敢述以請而刻諸墓按周氏諱
淑敬曾祖諱新故宋將仕郎某處提刑司幹辦官祖諱
以柔廸功郎某處節制司幹辦官父良輔子一人孟輝

女二人長適周恭　次適番昜余璉因嘆曰墓皆有銘
非古也然内行孰有不信於其夫子之言易稱婦人貞
吉者周之謂也是為銘

　　夏升之墓誌銘

　　升之姓夏氏諱有慶世居饒州安仁縣洲頭里曾大父
諱某大父諱孟鎔宋(闕)　間鄉貢進士父諱祖禹徙信
州貴溪縣沂陽升之㓜敏厚讀書父嘗疾病刲股肉糜
而食之愈母死既終喪每戚戚不樂且賦詩自悲他日

一逰東吳西蜀北及于京師最善奕旁數郡奕者多為
之弱後至元庚辰某月卒生某年甲午享年四十有七
娶安仁鄔氏先十九年卒子曰衍再娶臨川饒氏子曰
觀皆先卒衍美質知向學嘗從余㳺以壬午正月某日
𦵏郭原來乞銘銘曰

　　少而修壯而逰雖年之遒顧有人兮為箕為裘宜休休
乎此丘

　　張子威墓誌銘


　　子威諱靁姓張氏世為信之貴溪上磜里人曾大父某
嘗學易於琴山傅先生某宋某年間由推恩受運管承
務當時從之㳺者尊稱之為靜寮先生云大父某愽學
尤長於詩登咸淳十二年進士第累官知饒州德興縣
父某國朝池州路儒學教授子威生再月而教授卒稍長
母馮氏力教之他日聞先世遺事痛自傷欲逺來師友
為學以自振然不忍去母於是珍藏其書史圗畫曰以
竢吾子孫乎力耕稼以為養稍喜讀黄帝岐伯伊尹湯

液張長沙諸論察脉伐病鄉里稱焉既有薦於醫司者
檄録醫學不赴至正某年某月日偶疾自脉曰吾其死
乎果尋卒生至元甲子得年四十有九配周氏嘗有子
不育子兄淼之子益明先一年卒有孫一人曰某才(闕)
嵗妾周氏有子名某後七日卒女二長贅同邑周冕次
㓜以明年三月甲申𦵏里之萬山從運菅公之兆余嘗
識子威長身而晳澤與人和而不忤婿周冕能擇師教
之冕未有成未克報而子威死冕悲之為乞銘嗟乎子

威子兄之子既豫以死妾幸而子又隨以死造物之於
子威何爾酷耶然則婿能御其徳而不朽之其亦足以
少慰子威於泉下也乎是為銘

　　祝蕃逺墓誌銘

　　公諱蕃字蕃逺姓祝氏上世有諱毫者自衢來今信之
玉山縣因家焉其後又徙貴溪縣西昻里曾大父諱宗
周大父諱汝煥父諱起嚴宋某年間鄉貢進士公㓜而
警敏縣人有陳先生某者獨得陸文安公本心之學蕃

逺從之㳺稍長頗不羈他日感悔復求從先生痛自刻
厲乆而有省大信大喜曰論語曰吾無隠乎爾記曰風
霆流形庻物露生無非教也自是斯湏不廢内觀因購
求當時陸氏師友遺書特抄廣傳期以大明比朋友知
慕鄉者輒明目張膽為言親之猶同根援之與共進得
一善躍然如出諸已氣質之偏慝攻辨之不遺餘力故
一時登先生之門者皆推先焉其事師之禮尤謹苟宜
費而乏雖質粥田宅無所靳也乆之郡縣以茂才異等

薦之行省授某州髙節書院山長嵗適大比以易經中
鄉舉㑹試不利文安公舊講學象山祠宇乆廢言郡縣
率同志復構祠其上秋仲丁逺近與舍菜者嘗不下百
人文安之後僅有文美者甚貧五十而鰥求而資之娶
未幾改授饒州南溪書院山長學者輻湊調集慶路儒
學正南䑓都事奏公某聽其講經明暢即命子受學滿
陞饒州路儒學教授遺書幣致旁郡知名之士訓導各
齋又未幾前信守敏珠爾平章湖廣行省辟為掾史𠫭

政蘇公天爵一見甚器重之海北憲使巴咱爾以贓敗
法徙努爾以厚賄求近不可播州宣慰楊公某率酋長
請驛以朝或難其非述職之常且故事上下皆有贄公
却不受曰非所以懷逺人也遂白平章給驛焉既而授將
仕郎潯州路總管府經厯先是屬司報徭賊數百入境
同知布通勒兵迎敵及境賊已去他界平民一人被掠
脫身走卒遇官軍竄草中布通執而賊之曰我本他郡
農與兄弟來耕某氏田居近郊非盜也搒掠死獄中布

通因偽辭連繫其兄弟親戚七人以絶言者公至疑不
署牘聞帥府移南容州推問布通賄不就辨四人又死
獄中適朝廷遣使廵行天下尚書巴克實厯廣東西聞
其寃命更擇廉明由是靜江路同知巴延布哈慶逺府
安撫司知事李剛㑹梧州推問事白曺吏二人伏罪未
死三人者拘于外布通復不就辨且教曹吏家人訴帥
府復移藤州㑹赦皆免公竟死藤州客舍時至正丁亥
十月也生至元丙戌春秋六十有二夫人徐氏先二年

卒子二人長文中次文剛文中扶櫬踰五嶺以歸至豫
章亦病死舟中文剛以明年十有一月甲辰𦵏饒橋公
嘗與故司業鄧公文原辨格物凡數千言及平生所為
雜詩文若干卷其才思如河流其論事率激切無所回
忌四方多傳誦前事文剛來乞銘顧雖與公為同門駑
下不逮逺甚而切偲之義甚深也敢辭因起敬言曰公
質直而氣剛信道而明義或謂潯之辨藤之死殆不善
為身謀應之曰非而遂之蕃逺不為也居其位坐視無

辜死蕃逺肯為之乎前乎吾事撥而不與則偷勢有不
可故以去之益偷然則蔓且緩若何曰其心必謂是非
之公不可一日不明於天下無乃用於其細曰蠻夷之
俗戅而忿睚眦輒殺傷二十年間嘯聚而逆命者徃徃
而有多由吏於其土貪者魚肉之忍者草芥之刑罰不
中使其無所措手足今蕃逺之為小人則笑君子則愧
正一事或可安邊鄙數千里然用不盡其才死不在牖
下羈窮瘴毒其志亦可悲也夫是為銘


　　舅氏隆卧先生吳公墓誌銘

　　公諱某字長翁世為撫州臨川縣遵化鄉蔡原里人曾
大父諱有才宋廸功郎某州某縣尉大父諱舜夫父諱大
政太學内舍生公少而豪邁讀書輒能評論古昔年十
四五習舉子業自謂取科第如拾芥俄而宋亡國初政
令新懦者多兎窟鳥㪚公每出入府縣或胥徒徵呼率
明目張膽而言㑹郡庠正儒籍公則褒衣大帶前列未
幾鄉里盜賊蜂起有司不能制因以機察縻之賊盜據

險髙營寨白晝剽刼殺人他日衆忽突入公家公曰吾
與若何寃欣然出揖而導之曰酒肉在此室咸竄走鑰
不可啓請以刀毁之賊喜飲食而去内舍公存時有竊
其山木者訴而杖之至是與賊黨言於其首欲藉報怨
首命左右來呼公公即往以所言問公曰内舍罪竊木
時吾方若干嵗内舍死以若干年吾何知首善之曰小
内舍其歸也又未幾招討郭公某提兵來收捕公以詩
見之大喜不數月盡獲公適至幕下縣索地坐數百人

皆將斬之公從容言渠魁脅從在所當辯郭公諾由是
活者甚衆平居朋友相過從必抵掌大笑闊論人有非
輙面折之不隠待奴僕或謔或罵率喜服不怨其文詞
多雄直若不甚經意雖農圃聞之無不曉而味則優逺
號為作者或窮搜冥索所不能到葢其天性素髙如此
也故逺近之求文者踵至晚有重膇之疾杖而後能步
嘗謂諸葛孔明葢髙卧隆中者而功業乃爾苟有用我
亦豈盡腐豎乎故自號為隆卧老人云某年某月以疾

卒生宋咸淳癸丑享年七十娶同邑許氏子男一人曰
夣得女三人長適同里何次適豫章胡次適同里丁初
夣得以隂陽家言權厝傍山至正丙戌始得吉兆於鄉
之北庄以十二月日𦵏來命銘于李某某公甥也微賤
言不足以重公然則如義何銘曰

　　孟氏論氣至大至剛士必有此養之日強彼薾然者一
沮而僵其立則林蕩如空塲惟此吳公磊落軒昻末節
細度畧而弗綱雖則不試肝膽揭張虛此抱負欎為詞

章如舟春河白波蕩蕩表乃衣冠胡不後亡傍山之殯
屢易星霜兹得吉卜在彼北庄妥爾宜後水清山長

　　陸氏孺人墓誌銘

　　孺人諱某姓陸氏世為撫州金谿縣青田里人宋文安
公象山先生九淵其四世祖笄而歸饒州安仁縣松唐
里吳君中立斯賢子二人長謙次恒女一人壻同郡臨
川夏柄孫三人通廸遵至順五年癸酉三月丙子無疾
而卒得夀七十有五謙以元綂三年乙亥某月日𦵏里

中山謂其友李某曰謙之母性靜而和寡言辭平居堂
奥間若無人者容止甚安坐立必整先君子年若干棄
二孤家甚貧母儉勤以掌之不為憂但常曰吾為汝家
婦時惟恐得罪舅姑若輩宜自立毋為爾先人及外氏
羞謙因得從師百里之外嵗時一歸省嚢装蕭然未嘗
一語及也素少疾雖老頥輔間潔無唾涕丙寅之嵗恒
復卒謙則無所事(闕)　　　得朝夕養而吾母亦不為
人世留矣吾子有同門之好賜一言以刻諸幽則吾母

之美將不隨以死乎某悲其言不敢辭銘曰

　　生有德血氣治既髙年不病死埋斯阡宜孫子

　　三老材甫桂君墓誌銘

　　君諱梓字材甫姓桂氏世為饒之安仁縣人曾大父諱
伯玉大父諱萬父諱文君㓜而機敏不隨常兒嬉狎齠
齔從師刻意工字畫稍長從縣曹事法律每居人儔中
氣貌軒然常喜讀司馬氏所編資治通鑑對賓客論誦
輒聯篇累牘甚習平居事父母甚歡母性嚴苟有怒敇

妻子屏息不敢毫髮違者既而父母相繼卒喪之甚哀
時刀筆尚深刻貪舞君不肯詭隨遂棄去既而家日裕
新其屋廬女弟既嫁疾病而夫貧君使歸醫母曰若居新
妹苟不愈何如對曰委之夫家恐不能生吾手足也寜
能以居之新故為重輕乎已而果安由是居善藥於門
以濟急難嵗延明師教其子孫㑹朝廷興科舉豫章王
公充耘以明經登第復命其㓜子從逰於東湖之上所
居當巨石之麓道有欹仄早莫行者蹶傷捐資鑿石畚

土甃之使平人甚便之内附初邑人死於兵者相枕籍
老長信浮屠法嵗仲冬率費建大齋龍安寺以為常君
慮不乆俾同邑人艾君秀實舍田嵗收米一百石以充
費季父不娶無子君養之間遇始生之日必具酒食召
鄰之年相若者共娛樂之八十三而終喪𦵏之如儀里
人有貧死不能棺者棺之寒不能寢者楮衾之初朝廷
以饒産金募民能淘采者輸金以當其賦稅時有無田
而家則裕願虛輸以免百役嵗乆而弊貧逃死絶者數

百家而里役代之輸君嘗私憂曰國家之經入何道而
可免按其籍考其例有除賦多而輸金少使輸除相當
則可無虚輸者上不虧國課下足寛民窮然則苟無賢
大夫亦不能行也藴之而未發㑹眞定王公慶來為尹
遂白而行之皆悅立均金之碑以著尹徳而推所從始
則實君有力焉邑自泰定以來賦税之籍虚詭百端至
正庚寅秋始蘓金公伊克達衮來尹首延君為耆老君
陳賦稅之弊公毅然欲釐正之令民自首俾君董其事

且擇老成厚重以自輔於是首牘盈案無何而公致政
人皆惜其事之甚美而徒已於垂成也君嘗構樓數十
楹扵居西户牖四開皆茂林古木尚書雒陽楊公聞之
為大書秋山二字俾掲之楣至正辛夘四月二十又六
日不疾而卒生前至元庚辰春秋七十有二配徐氏子
男三人長榮次敏先十五年卒次集女一人適同邑周
良孫男九人溥淵灝澄復生馬兒夢祖夀祖顯祖孫女
七人長適同邑劉晉次適吳泰次適趙同䄎餘尚幼曾

孫男二人華生魯孫曽孫女一人前七日自營其藏於
崇義鄉之三公山八月二十日丙申榮等將奉柩以葬
且來乞銘君長身美鬚髯多言論正不阿故士大夫樂
與之交死之日咸歎曰邑欲復求如斯人其庸可得乎
余謂世之溺没於刀筆者或肆其志嗜利如饑渇老不
知止而君則幡然於盛壯之年優游于里巷者唯知燕
享之不暇而君之言行事往往有及於物亦可謂自拔
尚義者矣銘曰


　　林林世間愚智不齊此獨何見出乎等夷子孫蕃衍為
家之肥山曰三公既髙且竒生所樂者死其妥而

　　髙得逺墓誌銘

　　髙深字得逺其先蓋閩人世祖遷撫州臨川縣廣東鄉
之洙塘曾祖次儉祖應星宋夀春府下蔡縣尉父一䕫
登仕郎得逺幼而警敏經史百家言過目輒成誦下至
稗官種樹等説靡不涉獵且有能詩聲年三十有七卒
時延祐己未五月也娶饒州安仁縣倪氏奉訓大夫銈

之女子二人某某以至治辛酉三月甲申葬陳坡嶺他
日獲與其從子溥交溥示得逺詩數十首讀之淡然有
晉魏風溥因為存言得逺嘗夢遊一古寺中其山水清
絶非若人世者數僧與之倡和出語輒竒覺而識不忘
於是即其鄉某寺之東築别室而扁之曰崇江道院種
竹培菊似欲忘世者其髙興率類此存嘆曰甚哉秀而
不實也使假之年長養其所藴則亦詎可量哉溥復請
追銘其墓以慰之銘曰


　　其生也豐醲其賦也清沖宜夀而夭天乎何夢夢

　　于曉忩壙誌(代其子作)

　　先君諱希明字友諒曉忩其别號也世為饒州安仁人
先居青山里後徙樓山曾大父某大父某父某先君早
孤卓然植立内外周旋靡有瑕缺性剛決不苟取及晚
年寛衣方屨逍遙閭里間人皆敬其為忠厚人也好佛
氏嘗綉梓印其經以施人又嘗粧飾僧舎佛像助修橋
梁凡可以利濟率為之無吝色至順己巳嵗大旱明年

穀價四起先君酌時直之半以糶無錢者假貸之操瓢
者輒給之閭里得不饑蓋亦知所自也天厯壬申八月
七日乃先君始生之旦為之齋戒追逺不樂明日具燕
飲聚長幼極歡越六日及午泊然而逝生於宋徳祐癸
酉享年六十娶某氏男二人長某次某入龍虎山為道
士女一人適同里李某元統甲戌十有一月葬某某葬
之日凡親友皆㑹哭且曰于君資性廉約不事榮寵可
以謂之貞矣稱其財以濟人可以謂之惠矣宜私易其

名曰貞恵先生焉某等不孝未能求銘於當世名筆謹
述大槩誌諸壙

　　自書趙氏壙記(後以陰陽家以為不利至某年月日復遷于竹莊西齋之右如
前置云)

　　趙氏諱安字和卿世為浙西湖州人曾祖某嘗尉饒之
安仁因家焉累官至某卒贈金紫光禄大夫祖某通直
郎浙西帥府幹辦官父與權前鄉貢進士卿生二十有
一歸于我家甚貧無婢奴躬汲爨曰子勿以為意吾能

安也時先君年又髙有痼疾日須藥物食飲不時而余
又假館於人以為業且賔客時至隨有無為具一以諉
卿唯唯未嘗咈吾意也寒暑衣余子女四人皆出朝暮
紉績凡二十餘年久之家粗給或有酒肉必先尊者次
及客次及子女已衣裳隨時舊新補綴嵗蚕織或人遺
束帛悉以資嫁娶平居寡言笑旬朔不出户庭然身疾
病濱於死者數四每曰吾必先子逝矣元統二年甲戌
正月丙午卒生前癸未四月二十三日享年五十有二後

三年為至元丙子十一月乙酉始克祔于合掌塘姑氏
之墓之側虚其右以俟余也子男三人曰卓曰章妾薛
氏生子一人曰多多孫男一人曰景星女二適餘干柴
觀及同邑逢復云

　　湯氏孺人墓誌銘

　　至元丙子春三月丙子逢以謙母湯氏孺人卒得年六
十有七將以十月丙戌葬繆家塘命銘於存存之女實
為孺人冡孫復婦義不得辭謹序而銘之孺人諱某字

某世為饒州安仁人曾祖元祖元齡父懋字昭甫淳祐
間鄉貢進士從髙祖漢工部尚書孺人笄而歸同邑逢
君應瑞時國初搶攘君應門不暇給孺人力蚕績督播
種事舅姑食朝夕上得盡乃喜生以謙而君卒則益自
勞苦以謙稍長即俾從師百里外既壯為之聘孫男女
七人有嫁娶者而孺人老矣然未始自倦逸也由是家
用粗饒且性甚敏慧其子孫得親友簡牘遇草書或卒
不能通其㫖者則詰上下文云云良久曰其言蓋如此

也已而果然又强記自幼聞人讀古詩文輒成誦終身
不忘父母老兄復不娶皆養於家凡三十餘年死葬之
以從兄之子後之嵗時洒掃其塋域必求其所嗜者而
薦之末嘗不流涕也父兄夫平時手書雖片紙一字藏
之甚謹初逢氏五世祖汝霖事宋髙宗累官至總領江
西湖廣荆襄六道漕運進階金紫光禄大夫高宗嘗賜
手詔二世築樓以守之嵗久而燬至是孺人克新廣其
室命樹其刻於前榮之右曰逢宗不振久矣將使後之

人世世毋忘為疇昔仕族者也卒之日又謂以謙曰吾
死有憾者吾父所葬地常病其卑且洳也欲遷之而未
能今則已矣其為我大書深刻於石而立之曰湯公昭
甫之墓庶乎雖久而不湮也嗟乎孰謂女子從人者也
老且死猶眷眷於其親其不謂之天常甚厚者歟宜為
銘銘曰

　　婦也夫子宜之女也父母寧之母也子孫成之藏也李
存銘之









　　俟菴集卷二十五

