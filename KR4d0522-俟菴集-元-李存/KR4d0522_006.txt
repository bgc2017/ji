







　　欽定四庫全書

　　俟菴集卷六　　　　　　　元　李存　撰

　　五言律詩

　　挽劉千户母萬氏太夫人

　　貴作將軍母賢知孔氏書事尊聞有禮就養喜多娛遽
沐原生槨深孤潘令輿想應秋月夜騎鳳戲東湖

　　挽張繼道三首

　　此老忽不起凄其箬嶺雲田廬今益大詩禮昔雙聞宰

木宜無憾庭蘭䞉有薰碑銘千古事况得翰林文

　　同邑未及識居然輓有詩天乎傾族望人或慮年饑愛
子書連架留賓酒滿巵秋風軒外竹唯見緑依依

　　池上好樓閣人今去不囘荷風吹淨几竹月照殘杯親
睦無慚色綱維有達材髙堂元日㑹拜飲㡬興哀

　　送熊仲瑾之東川山長

　　葛水多材俊東川得範模雖疑官太冷所幸已非癯夜
月青山句春風采石壺平生多古意因子不能無


　　送徐典史歸四明二首

　　細雨堂前酒初梅雪後吟誰云新識面已是舊知心冉
冉蓮花幙青青桂子林簞瓢千古意臨别一何深

　　其二

　　斗邑方三載歸帆忽四明才華宜用世案牘豈勞形蒲
水江魚出槐風壘燕輕舊㳺應有念還復到林坰

　　别朱廣文

　　相識雖不早相逢真偶然誰知此客妙信有主翁賢燈

火三餘事交㳺十愛篇秋風(缺)紅樹為我送歸船

　　寄易可大

　　别去情無奈歸來又若違炎凉非異操顯晦莫同機水
盡魚龍逺庭荒燕雀稀花飛憐不住忍獨送春歸

　　次友人韻二首

　　蠢蠢繄羣盗胡為亂此時國恩方廣被天運更難推避
俗思元亮知音賴子期總戎渾漢節續食况商芝

　　白水秧初插黄梅雨亦收賊巢渾似蟻客意豈如鷗㑹

飲成孤樂閒吟撥浪愁倚欄秋待月處處是南樓

　　再次前韻二首

　　擾擾兵戎際垂垂老大時英豪宜有出迂腐豈堪推文
子徒多計龎公盍早期何由漢殿裏重産九莖芝

　　見説蘄州冦官軍久已收壯夫仍扼虎隱士莫盟鷗且
共津津喜毋為咄咄愁望鄉雖有眼筋力倦登樓

　　元博惠名筆佳楮再次前韻以謝二首

　　慨爾山中客聊為脱頴時干戈雖莫與文翰必相推村

落終難用蓬瀛合有期可憐塵甑釡蒸煮紫靈芝

　　刻玉三年楮茅堂一日收秋雲有過雁春浪可浮鷗塗
抹吾誰許番張女自愁只宜揮翰手乗月上南樓

　　餞信州路敏珠爾總管

　　閥起隂山逺藩開信水長槃珠元落落匣劍更堂堂屬
馬車邊集文鸞筆底翔窮閻歌潤澤豪室避光芒齋閤
儀容簡衣冠薦遇香橋成虹跨海教下錦垂檣久借空
懐冦先徴必在黄遂令鄰邑士感激亦成章


　　輓倪錦江

　　翰苑思前輩鄉邦失達尊風流於此盡墜緒向誰論建
學成多士傳經裕後昆毫端秋洒洒語次玉温温井浸
留人轄墻眠問字樽一麾闗塞遠三徑菊松存濯錦清
江曲尋詩老石根蘭蓀香滿砌槐柳緑盈門正想名言
立何知大化渾雲隨丹旐發雪助素車屯引紼寒宜執
傷肱痛更捫佳山稱塵相南望㡬消魂

　　輓軒竹亭


　　家得傳經士人稱用世才髙情方翫竹清夢忽縁槐慷慨
陳公轄芬芳謝氏堦昌灣髙塚在愁見白雲堆

　　近詩五首其一美前丞相托克托公次則秦運使
裕之次則汪司業叔致次吳博士正傳次寄潯
州祝經歴蕃逺

　　丞相年方壯髙情照世間堂堂先玉筍懇懇别金鑾麟
紀垂專美雞鳴習大閑聰明既如此愚守不應難

　　其二


　　國用錢糧大于今法最嚴常征猶有横盡瘁不宜添皇
上真齊聖三公足具瞻喜聞秦運使奏減淛西鹽

　　其三

　　見説汪司業居官極至誠孰云今世事無復古人情柬
魯民何愛吳門涕自傾㡬時得相見滿意話平生

　　其四

　　樂教由先(缺)真為治忽機彬彬九徳用亹亹八音依(缺)


　　其五

　　𣺌𣺌清潯水相思已再朞存心皆去魯同氣豈居夷事
跡雖多舛襟期可勿疑情文不相稱叙語似前知

　　哭祝直清五首

　　為政心常切詳刑位尚卑瘴鄉非善攝辨口復頻移白
鴈秋雲濶青燈夜雨疑月斜窗下夢已遣故人知

　　其二

　　比得梅州信平安喜有餘虞人雖在訟夏勝乃傳書既

領鄉親酒兼逢使者車只期青草上帆取北風初

　　其三

　　蠻獠時生變朝廷數用兵豈由皆捍鷙亦出少廉平海
畔猶横槊閩中始解營軒車滿道路應有痛闗情

　　其四

　　力量雖難及精神似少渾享生固有數得禍豈無門人
笑謀身拙吾嗟取義尊他鄉誰共語應是汨羅魂

　　其五


　　二昆并内氏變故亦連年事本難推度天宜少後先飲
歡方暮景相見忽重泉何必昂山下東風屢泫然

　　館中呈山後諸兄弟

　　半月不見面經旬纔一書向來逺則已今此近成踈越
分祗為異濡身不願餘鄉闗已如此吾計欲江湖

　　挽人

　　雜佩艱難日孤帷教育秋珍鮭宜永養仙鳳忽長逰星
斗明雙劍松蘿䕶一丘晉原當不憾楚些謾多憂


　　次汪主簿秋日見寄

　　隔水秋雲薄連山夕照荒去鷗分逺色來鴈帶初凉風
物何嘗異人生亦自忙因懐吾友問醫俗若為方

　　寄傅有中

　　風雨黄花後殷勤有報書近聞多老病今此復何如逐
物元非得知天即自餘平生陶處士吾亦愛吾廬

　　餞貴溪劉縣丞

　　自得閔處士因知劉縣丞功名頭未白賓客眼嘗青溪

水三年似天風萬里應鄰邦兼未識無計祖長亭

　　送王季寳歸江西

　　露白村村曉霜紅葉葉飛愁邊仍嵗晚客裏又人歸未
别情無奈臨分語復遺往來王子敬莫惜寄新詩

　　和舒四翫月

　　跡有殊方阻心將翫月同山河千古外形影百年中稍
稍髙興發寥寥夜氣空不應長作客愁絶杜陵翁

　　郊迓汪主簿理畝歸汪以詩謝用次其韻


　　意得何嘗别相疏或在頻久無當道者下接屢空人郭
暖梅花近行遲野意真却非河陽令望拜馬頭塵

　　次陳存翁韻

　　道義相知久塵埃一見難劇談真有素小市竟無觀拂
袖君何急褰裳我未闌早知初度日寧畏酒壺寛

　　次張伯遠韻

　　虚心萬物表真意何能逃樹暗禽聲盡山明霽色牢黄
花秋露偃紅莧夕陽髙不有張伯遠清樽孰與陶


　　早起

　　短髪梳殘月輕裳試曉風無言渾似道多病欲成翁竹
簡聊千載藜羮亦萬鍾昂昂非自異瑣瑣得無同

　　别黄俊昭

　　歸矣黄夫子清愁葉葉風深知疑我獨無補與人同天
地年年老江河日日東相思有新語并寄鯉魚中

　　贈胡大使(黄河滄洲人)

　　久客徒催老㣲名不救窮尋詩亦及我好事豈非公勲

業逰天北家鄉望海東重逢知㡬日小酌晚林中

　　輓徐東臯

　　器度聞州里宗親失棟梁逢辰家益大好施澤宜長子
已監公廏孫方宦帝鄉九京知瞑目光顯未渠央

　　輓邵菊存

　　逺矣詩書裔居然山澤臞探𤣥雖有所渉世儘多娛池
上亭空在園中趣竟殊明朝原(闕)路楓葉雨餘蘇

　　贈吳景漢赴汾水縣儒學教諭


　　頗聞汾水縣獨在萬山中民俗宜無雜師儒易有功况
逢賢札裔共揖釣陵風早晚錢塘便來分苜蓿供

　　送曹時中

　　漢相崇清淨雲仍尚爾賢髙標雖未識佳句已多傳里
下行歌薤臺邊舊泛蓮徒令株守者目斷去帆烟



　　俟菴集卷六

