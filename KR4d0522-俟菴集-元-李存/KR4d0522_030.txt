







　　欽定四庫全書

　　俟菴集卷三十　　　　　　元　李存　撰

　　書簡類

　　與鄧子䕫

　　掛劒桂林非不知之顧此以塵垢度日加以衰老多疾
朋友相觀徃徃闊然新涼想臯此燕裕今年從人曾過
進賢否官陂水北曾有音耗否頗願有所聞也李如心
謂將謁門牆因得寓此如心坦然可交君子人也雖暫

以青囊㳺無毫髪市井江湖之氣其所指顧在相里者
可以知其淺深矣末間千萬為斯文自厚不宣

　　又書

　　比承教帖有相過之許何以杳然相去雖近頗難問便
由是柬牘之敬易得而疎蓋伯友之招既不能奉命必
合以時裁謝不然或以吾為簡斯罪過矣苟門牆多牽
制亦未有僕輩徃來則此間或得端便徑答書去如何
惟命可否


　　與張孟循

　　二生來接手帖敬悉偶賤跡過下塘再留二生一宿蓋
顧已見識不明恐相悞願加少詳察耳樂生性急甚不
樂之告之曰吾欲治子以實熱也何為少飲水即停中
而泄下吾欲治子以虚熱也則子童丱何為而有此政
在疑貳不決之際而子望我以古之神聖者何耶吾其
不能為子役矣方丈信(闕)一二日奉答董生煎藥則神
效蓮心散負藥則無比山藥負他需面布不宣


　　又書

　　允升之歸之日僕適有下坪之行是以不及奉柬朋友
講學且宜以痛改舊習為第一義求欲速成非善學者
也胷襟苟未正當而遽有見解真所謂假㓂兵而資盜
粮者也髙見以為何如子中想已安區區省得一行苟
未安必當有續帖也繩還常住但不免有斷續之慚爾
外附書一封還李如心聞其相知日多可喜可喜方丈
臟腑想全妥帖矣匆匆


　　又書

　　顧此衰老時熱不能少盡匍匐之義日昨嘗奉一書申
首附渡所曾徹覽否續聞先柩欲以七月權厝愚以為
此舉未安士逾月而葬喪禮稱家有無避貧賤求富貴
此後世術家之説耳只當擇家山一平妥之所或祖壠
之旁莫要一畨作兩畨事在後事皆難測度起意難也
且如先丈之葬賢者費了多少心機氣力未知所作曾
合曾楊恐少債負亦尚未零利托在久要不避僣越千

萬入思及時畢事為是不宣

　　與官景文

　　闊疎殊甚得書欣然且審履兹新和起處均祉益用慰
沃因記去秋景春相過時詢從者必由鶴嶺回途可以
相顧既而杳然殊惓惓也喻及元敬郎君肯來相親此
乃美事顧當庸鄙所願聞者奈年來衰憊殊甚百念灰
冷頗務養息即無開講之事前日李堅之遣一孫過此
抄數篇尺牘或兼旬一日即歸也最是别無空閒房舎

可容長兒辭館督農圃亦恐不能奉周旋耳甚孤盛意
尚容良晤以首謝不宣

　　與陳伯柔

　　肅拜具記伯柔文學尊契兄相别經年先堂太孺人棄
世之後久及知聞相望數百里不能匍匐徃哭嘗奉一
書首不敏亦不記附何人不知能達省覽否也前年李
如心來遞手帖又蒙雙墨之惠披誦所喻情義藹然一
向不及修謝亮不責也子䕫會間審琴書甚適得賢主

人非特館榖又日有切磋之樂賔客遊從之盛所寓又
得重屋有湖山眺望之興健羨健羨久不及奉柏友書
甚自愧也茶話之際幸致卑意車從必常入城必與陳
仲益相見聞其先大夫存時能備言疊山夫人李氏當
時建康獄中死事區區與陳仲益未及識不敢冒昧奉
書倘有其説能記憶或先輩有所記録千萬抄示至感
蓋夫人乃家姑也是以敢請外聞伯恭常常感冒此乃
稟氣薄弱寒氣疎散之藥不可多進燥熱剛重之劑亦

不宜輕服治之當以和平為上然皆屬外治其要莫大
於寡欲也雖未識亦僣獻其一得之愚千萬相恕亮也
聞左右多有好文字有便幸見教末間并幸自勉自愛
不宣

　　答曾文哲

　　比辱相顧既以識荆為喜復以荒涼略不能欵曲從者
為愧也别去容易旬日人來復領手畢清秋審履用佳
勝慰浣莫量令祖徳望如此豈區區所敢擬述嚴命謹

遵掛一漏萬徒悚仄耳二卷子及帖各贅數語恐不足
拈出也尊翁翰學不敢冒然奉狀入侍多多上覆不宣

　　與曾子白

　　昨兒子率造門牆辱與其進連日且為左右擾來歸復
領報帖藥石之惠甚愧悚也此子出於僣妄而其志似
亦不可沮况又遇大君子有以鼓舞變化焉敢自外自
棄第其舊主人必欲尋盟遂不得日夕承教於講下一
暴十寒有所不免兹因其請益之便輒此起居春和景

明賢賓主賢師友詠歌之餘繼以舞蹈蓋可以想見也
末間千萬自愛

　　答胡栢友

　　賦質本浮為學不勇内無篤實有守之行外無典雅可
傳之文駸駸其衰方此自訟而樂道人之善者往往過
聽甚自愧也六月廿九日子䕫遞示手墨捧讀如承晤
對足慰平昔之所聞第撝謙之義溢美之辭皆不敢當
伏謁賓墀實所素願非惟文獻之足徴浩然江海之氣

必有以洗此固陋者時秋熱熾甚且有斗升之獲既直
清祝君歸自江夏將為廣西之役約以仲秋之末取道
敝里聚辨而行苟匆匆其來亟亟以去彼此必將皆有
忿然于懷者矣坐是徂冬北風其涼顧塞向墐户而處
耳目于道左方直文䕫既不能奔走惟命復稽于裁謝
雖執事不督其過如此恐悚何嵗且晏千萬自勉自愛
下情無任拳拳不宣

　　答蔡敬所


　　荐承教墨慰浣莫量敬所之字出於顯民其義其説合
顯民為之而何乃下徵於老退無聞者又恐拂盛意杜
撰數語恐不稱雅懷覆瓿可也外承為令弟診視區區
之心於人家佳子弟愛之不啻如已子誼合奔走奈衰
老疾病日生雖左近數步亦久不出蓋其勢使然非故
作是態以要人也重侍以次千萬為謝不敏片紙匆匆
不宣

　　答于仲元


　　賤手今九閲月而未愈坐是於親朋請謁多廢望日一
出滿擬晤言而仙騎乃有金盤之役甚恨不得追後塵
也蓋與山僧有約亦甚久矣想顧盻之餘有足樂者區
區荒村不免日有不切之應酬嘗欲登此山徘徊數日
未能也嘉惠忽至宜此衰老感荷感荷

　　又書

　　積晴忽陰方有冬意手墨劃下醉之以醇醲飽之以甘
肥孰謂寒谷其春蓋如此哉皆盛徳也親友之間苟有

可以効使令者義之所在而謝言鄭重徒增慚悚而已
略此以復將命悉需晤言以既

　　與曾子白

　　顧汨汨塵垢之下不能以柬牘之末奉起居者踰年半
矣瑤花瓊樹如此向往何嵗新春半高堂重席履用之
裕樂育之盛可以想見惟是豚犬不自揣量昨拜講下
猥辱耳提面命者無所不至感刻有造無窮期也季冬
之間膠於叢脞上負盛意甚矣兹令撥置復望舄塵得

不督過而終惠之幸甚幸甚庭槐已有秋意摩厲當在
老手泚筆以俟頌言不宣

　　答李仲和

　　時雨宜農忽領教帖敬審侍奉㬅福合堂安裕其何喜
之如名縑厚餉復此講謝鄉黨親契苟有可以少効區
區者義所當然也况足下年方甚壯自天之福如川之
増僕何力之有焉侍次使眷不及一一申謝悉需旦晚
良晤以既不宣


　　與官叔泰

　　比辱尊顧且拜厚貺第荒涼弗克少淹從者為可愧耳
區區賤疾依所教荷穎夫遣子攜藥相過曲終其情多
費藥餌今已一百一十餘日酸軟痛硬如故殆血氣衰
耗使然殊不可曉也中間所喻文字杜撰得數語未知
可尊意否謹去藁請呈盤湖諸巨眼恐有未安當修削
之苟無疵累可以拈出然後冩正本也悉在裁下時暑
餘惟珍調以殊擢


　　與髙本齋

　　不晤對不奉書今三年於此矣比車從歸自京師且有
榮擢慶候之禮皆以老病廢春中又以僵仆傷手骨脱
筋縱今七閲月四更醫而酸楚軟弱如初親交缺典又
此之故竊想海量必不責也兹者不意伯氏敬齋提舉
遽捐館舎手足髙義必不能堪大斾亦必暫囘主維其
事中間貴體常小不佳近者家姪便適有小冗不及修
問甚是悵怏大抵痔瘡亦必深治深治決多用寒涼則

不免於大體有妨也只得不甚害於起處斯可矣餘干
一僧素有下漏得年七十之上其人善飯遇勞則疾甚
逸則庶㡬耳為吾友計者但不必自勞其身心可也僣進
一得之愚不審髙見以為然否承顔或有涯尚圖傾倒
不宣

　　與舒易齋

　　逢氏之聚轉盻半年賤體齒齲未已而目眚繼之目眚
未已而耳疾繼之目㡬於眇耳㡬於瞶今幸庶㡬且喜

賤足一向無苦中昨以六月初二日赴薛招其四日即
離倪市五日抵竹庄遄歸者以六日媒者至七日遣訂
多多姻盟故也由新第路口瞻望碣石悵怏而已髙第
來索文字甚熱且病無憀又雜應酬豈有情致及此堅
不肯去聊將黄葉止兒啼耳并用發一笑也不宣

　　與饒元可

　　前秋獲登君子之堂喬林清池不異疇昔為之歎喜者
累日開名尊叙情話骨肉之義藹然禀違之際又俾挾

纊以去感愧迨今未已也春和合堂長幼想萬福區區
老來病患荐至夏初夭一孫其况味蓋如此昨荷幼郎
君惠書謂將可以下顧延企者久之杳然何也想志在
進修月異而嵗不同矣兹因次頑執經子白講下承動
靜并布謝萬一

　　與饒元凱

　　前秋率然造于賔階得叙親戚骨肉之情話繼日連宵
叨擾蓋亦甚矣稟違之際又辱厚貺愧感以之并别來

容易兩載春日竊想合堂尊幼㬅福區區老來病患荐
至去夏夭一孫才五嵗其况味蓋如此耳城中相從者
必時一入母妗處必安兹因次兒執經子白講下謹承
動靜并叙謝萬一

　　代胡與李求婚

　　某同飲越溪之水而抗塵走俗未嘗一望大君子之履
舄輒敢以賤姓名通于下執事者靈芝在山㷸然之光
藹然之氣瞻而裛之者蓋久海涵地負何所不容是以

無恐初冬薄寒敬惟吉徳具備時措之宜尊候㬅福某
仰恃尊慈輒有稟悃長孫某才質駑下學未知方近者
王君某荐相過議及長院愛玉姻配聞之慚悚無地名
門衣冠禮樂所由來逺矣矧惟先政宣慰公以不世出
之大才為國家奉使海上其雄豪之氣足以慴蠻荆其
剛正之辨足以定崛强歸而稱㫖光在史册長篇短歌
復膾炙天下後世之口其流風遺澤繼志述事者政未
已也顧此蓽門圭竇之家亦何敢妄焉攀附復自循省

前代中興之際某公由外入拜右僕射而我祖文定公
亦纂修獲追朝請之後其聲光相望而論道經邦之際
亦宜甚相歡者也酌之於此則大小天淵其何敢啟此
齒稽之先世之好則或可以少望後塵之萬一也由是
不避譴訶而聞之下執事苟辱不鄙而賜之盟則豈唯
某也得在收録之餘其自二公而下實嘉賴之敢以為
請合堂尊眷不敢輒申起居者拜書之始也奔走先後
之請顧此衰者其或不任尤所不敢總干尊照


　　代書

　　區區忝在姻婭之末而不及一識荆州雖抗塵走俗之
蹤自取疎外而泰山北斗之仰未嘗一日忘也初冬未
寒竊想尊履康裕仰恃海量輒有稟事寒微不振之家
負薪不學之子往者重蒙令弟親家特賜収録歸寧既
久顧此貧窶畧不能少相問遺自知罪矣妻兄宣卿下
顧極言荷尊前篤叙夙好作成和氣此真盛徳事也詳
托宣卿面覆尚賴終惠豚犬雖駑下亦豈木石不知所

感戴哉謹冒昧拜此甚不謹楷萬告眷恕不宣備

　　代書

　　曩嵗家兄未遷竹莊曾蒙尊顧茅齋之中飽挹光霽且
聽懸河之論足慰平生自此汨没壠畆之間奔走塵埃
之中無由一承良覿唯有瞻望河漢之光即辰雪寒君
子有相履用必佳仰恃尊慈輒有稟悃餘干鍾時茂有
第三子曰文郎前年曾從其師就學於家兄竹莊之上
殊亹亹可教趍向甚不卑也而未有姻盟某不避僣越

欲為令愛玉議之顧此嵗晚未敢造次輒布此紙聞於
左右尚圖開春專造台庭以既干瀆尊嚴恐悚之甚餘
為茵鼎加厚以棟斯文

　　答徐天麟(四六)

　　不度衰年復添累事因此絲蘿之附遂成家室之宜豈
料眷情特頒厚禮羸肩在俎益思樊將軍之雄蟻醖浮
盃敢效陶先生之醉鄭重甚矣感荷以之筵敢言於花
燭時最貴於椒盤尚冀驄車下臨蝸室


　　代書(陳永仲姪娶彭以書請道士彭大年)

　　禮稱猶子已歌家室之宜古有眞人必借光輝之及筵
開花燭仙降蓬瀛雖無庭實旅百之儀愿聽道徳五千
之誨蝸藏蕞爾鶴馭翩然




　　俟菴集卷三十

