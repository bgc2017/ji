







　　欽定四庫全書

　　俟菴集卷一　　　　　　　元　李存　撰

　　古詩

　　西山歌

　　西山有廬以我逶迤中田有稌以我療饑春之日宜桑
為父母裳冬之日宜酒為父母夀

　　古意(時官軍西征二年未利有感而作)

　　秋風一鴈過彎弓登西樓臂弱弓不滿天髙鴈難求吁

嗟流沙外風雨何時休三夜頻夢君焉知沉與浮况聞
霍嫖姚已拜萬户侯

　　玉龜杖(吴宗師寄歸以奉其尊人國公)

　　瀛洲有真人雅度含天熙西鐫崑崙英東剪若木枝合
為玉龜杖照我光陸離奉之堂上翁出入良自隨乃翁
餘筋力寄此萬里思林塘春風柔老步嶇若夷不見手
中杖但見膝下兒

　　次張伯逺立秋日飲水


　　秋風何離離客意方洒洒張郎飲秋水百病不敢舍詩
成非有作清氣浩如瀉東吳百萬家疫死相枕藉不知
曽飲此亦有少蘇者

　　于仲元之京師

　　蕭蕭霜氣白眇眇山葉赤居人且騷屑之子乃行役蒼
茫倚天劔浩蕩躡雲舄若師羣仙伯漢室久前席雖無
世縁事亦欲侍朝夕凉風步虚廡微月坐白石古人有
恒言出處各努力


　　楓葉雨中老簡上官伯潤舒元易

　　楓葉雨中老踈隂落庭户懐親思方續觸景心已悟初
光聊可玩頽照易云暮微餌何足充忘機不待吐方將
鞭後懦庶以張前騖不有同襟者忡忡為誰布

　　贈李唐經二首

　　平生尚友心每欲盡今古子來適我願一笑與之語林
深夜闌坐片月落襟屨雖無滿壺酒足洗千刼慮明年
訪廬阜子肯從我去


　　西風雖無情落葉不自惜山深每髙興况有逺來客起
行西窗外覓句了不得共看天上雲纎纎薄而白

　　雜詩四首

　　少年不自惜老去百悔生還遇少年人告之不吾譍履
歴始自見無乃嵗月傾為爾惜嵗月居然得嫌憎

　　老去無所為結廬在竹莊竹莊荆棘深宿昔狐兔藏豈
無江海願齒髪不足償生則居菴中死則埋菴傍

　　秋日方杲杲獨行溪水干紛然浣紗女及此清未寒相

語有相厲嵗晏霜雪繁誰云陶唐風逺矣不可還

　　慕古既多沮從俗寧可安吾冠方委塵政爾不必彈羣
醉敢獨醒孤芳若為園秋風况無情最解吹年顔

　　次危太朴韻

　　踈雨不作凉江雲尚峩峩客從臨川來氣若横太阿示
我古詩文篇篇秋露荷我年雖未衰憂患虧天和瑣瑣
世非少凉凉誰實多胡為逺相求愧汗成滂沱心從古
今赤髪則日夜皤進修信在已潝訿甘從他豈無八表

羽亦有千嵗柯虞廷贊都俞商廟賡猗那遂此亦常分
因君聊復歌

　　題游氏半村

　　入市既湫隘山居復蕭條湫隘塵滿襟蕭條絶無聊我
生邑南隅頗病達與挑及遷荒郊外鹿豕相儦儦朝尋
野菜煮夕掃落葉燒髙興無所發佳賔焉敢邀何如游
徴君隨縁自娛調家傳岐黄術取用給不饒獨於萬瓦
中茅屋秋翛翛擊柝有夕警催租無晝囂仙幘或少岸

禮韋常在腰習非原野鄙氣絶市井澆再饌皆買菜欲
炊待來樵出門百步多流水石作橋老圃方競事牧童
或羣謡吟笻瘦可支酒斾青相招浮生在世間何異水
上薸過求固云昧苦節亦未超况聞大隱人多混市與
朝亦欲置編簡隨君少逍遥

　　題吳氏寓樂樓

　　天地一大寓人生果何云試觀混沌初豈待盤古分蕩
蕩水上萍淡淡空中雲根蔕不可著氤氲偶成文既無

惴惴憂似有栩栩欣嗟彼世之徒衆萬相挻薰循環六
欲根如赴溺與焚或為視耽耽或為吠狺狺不思過隙
駒甘作負山蚊頗傳延陵家有在汝水濆往往構重屋
瀟瀟出逰氛主人超然燕客子至者麇相娛輒琴瑟相
論皆典墳竹月照清嘯蘭風拂微醺更烹山上茶亦煮
池邊芹至樂本無樂寓言非所聞

　　次張仲舉阻雨見寄韻

　　淫流冒郊郭昏墊如堯年坐令意中人十日墜周旋問

信免為俗見懐斯有篇若人妙詩才華星麗秋天沈鮑
不足避曹劉真欲肩時來林下居宻竹涵清娟户牖鮮
云異言談多所然世情有隆替古道無陳鮮願為盤中
漆莫作弓上弦盤朽漆不落弦枯弓自捐

　　題燕超樓

　　邑屋次魚鱗市聲喧蜂衙百年九秋葉萬事三春花所
以古仙人樓居樂無涯地有不必避心休真我家銅爐
沈水香石鼎先春茶足可致風露何勞痼烟霞我來秋

未深凉風生蒹葭如垂桐江絲逺在滄海槎俗情比如
櫛老去空咨嗟安得分半席從君讀南華

　　題王氏笑閒亭

　　笑者不必閒閒者不必笑能笑又身閒渉世何爾妙利
名浩於海好惡險成徼躋攀有亡命憤鬱或大叫癡如
蟻旋磨饕若魚上釣不知嵗月往以死復誰誚之子素
相聞磊落年尚少構亭頗軒豁勝槩得其要幽花淡無
媚新葉光相照倚欄皆可樂百事弗前料嗟我玩陳篇

兀兀老蓬藋雙眉久不展有臂莫能掉山根晚雲薄誓
欲隨荷篠倘子不疵瑕拂衣共登眺

　　寄題汪氏退宻菴

　　紫陽汪大夫未老先致事經營百年藏結菴自休憩扁
之曰退宻有取於易繋相望千里餘一笑問以偈云何
謂之退宻也果何地若言早休官眼底非一二身雖似
門暇心或未能止若言四大離蓋棺事則已紛紛長夜
者皆悟退宻㫖非但如上云十目之所視夫人皆可能

何取宻之義大夫天下士未必只如此菴傍皆髙山菴
外即清泚晝饑隨粥飯夜則伸脚睡平生易甘苦一一
皆夢爾不睹不聞間從來白於水試問菴中人如是不
如是

　　和汪府判生前挽詩

　　世人但謀生鮮克獨營死平時不了念骨朽或未已汪
侯方七十緑髪照白齒家山自營域不以貽孫子松梧
舊培植瓦石新甃砌豫事固有譏達生亦可喜竊聞髙

世徒不囿生死裏長存非有戀奄化亦無恚豈復較委
收尚何擇鳶蟻天地我棺槨山川我衣被况聞階庭下
冉冉富蘭蕙崇廣存古法絞衾以時制先生固云達於
此似多慮

　　考試呈同院諸公

　　湖水澹暮色松林鬱秋烟沉沉絃誦堂濟濟衿佩員太
守親試藝整襟坐寒氊教言既亹亹秉志真拳拳外郡
且能來豈徒我疆㕓競題慮寸晷運思窮深淵喧如晝

蜂出寂若春蠶眠少輩固卓犖老翁亦蹁躚嗟予果何
人讎校追羣賢白晝靜兀兀青燈夜如年聖朝久薰陶
良牧初承宣擇善敢率爾逢竒共歡然顧此且凡庸雖
嘗習韋編粗通象數末豈達天地先况復事箋註真成
守蹄筌去取豈其任强顧效埃涓五番亦幸哉士氣新
且堅中程固云喜暫黜亦足憐志欲等金石朝昏自磨
鐫重逢大比時定有髙科聫聞當由輩出功名或無前
豈惟一時美足使千載傳


　　贈胡廵檢民(志父光卿皆當年叛冦奸臣指近年巴延而言也)

　　重雲閒濕熱欲作夏至雨胡子溪上來披衣一相語南
風解人意稍亦入窗户開尊薦瓜韭汲井具雞黍子為
廬陵秀家世蕃且鉅早嵗走京師騫然好儀矩詩書雖
素習殺氣在眉宇暫為廵警吏出入備鉦鼔手弓張黑
角腰箭開白羽里疃散雞豚垣墻奔狗鼠因思閩廣間
壤地有深阻兇豪據溪洞老㓜負戈弩㡬微相啖噬動
輒生齟齬古今聲教逺往往累南土整齊非束縛全活

在綏撫荒忽固無常跳踉乃其所雖云聚蜂蟻頗亦頓
軍旅逺道困供輸窮陬多毒蠱幸逢天子聖元帥復雄
武前嵗醢光卿今年烹志父此雖下愚者生育皆父母
端由一念失血肉涴砧斧天道實寛容皇威安敢侮今
聞豺狼窟悉已反農圃早暮或笙竽村墟且商賈奸臣
操國柄近亦死南浦詔書一日下海内盡歌舞横算罷
舟車求賢復科舉閭閻皆跨馬流謫歸故處百祥斯可
至萬惡為之沮顧余頭已白甚覺負章甫眼目更昏眵

筋骸將傴僂子年纔十五聲價滿吳楚朋友實大倫磊
落傾肺腑行當分閫櫝終可立朝宁相看方侃侃索别
何踽踽波濤隨地有切莫倦篙櫓雙雙鸛鶴下一一漁
樵去凄迷斜照草髣髴晚烟樹出處莫為謀音書可相
許

　　汪廵檢南雄官滿過安仁且將北上賦詩為别

　　積雨夏方歇山居清不炎若人故意多逺來信撝謙疇
昔相見時瓊枝照秋蟾别今二十載頗帶嶺海黔同來

二三公氣度和且廉山市急沽酒缻罌倒虀鹽邵子間
善謔馮君捋長髯此歡豈易逢累日殊未厭竊聞黎猺
民煽據雷與廉牧守或散走偷生向閭閻每病法家流
但事筆與槧虚文失情實舉劾皆細纎公卿習為常動
輒生疑嫌落落視大義營營盡私歛致令犬豕徒跳踉
在嵁巗空調外郡兵入境先痟痁朝廷重臣職擇彼輿
論僉誅賞一出已毋拘文法嚴彼雖要荒間聲教之所
漸豈無忠勇者拊膺坐蓬苫購募不可緩恩威貴能兼

拊循各有素强弱無庸覘土性耐蒸溽方餐慣煨燖既
耕亦且戰勿責嵗月淹充國罕羌服狄青儂獠殱子方
尋徼歸我則安窮簷因言忽及此有淚忍不沾更為盡
一觴櫪隂晝纎纎明朝復千里相望青雲尖

　　流民歌

　　邳徐二州皆凶灾流民如雲過江來布衣縿縿泥水破
黑妻騎驢兒在懐為余言之心膽摧剥掘榆皮蘆白荄
只今貫鈔一升米不去坐死何為哉


　　齊老堂(宋理宗御書賜史彌逺今歸吳氏具慶堂)

　　齊老齊老人齊老多少世人齊不老史家父母昔齊老
吳家父母今齊老當時落筆山嶽光二百餘年歸此堂
秋塵如烟隔精采白髪眼明猶再拜

　　昔年

　　昔年有語雙白頭棄我忽作齊梁遊雲鴻不飛音信斷
寳鏡塵昏秋鬢亂君心一去如飄風妾心死與黄河東
清霜昨夜入庭樹欲寄寒衣不知處


　　題李早三馬扇面圖

　　奚官熟閒秋馬健秋草青青河練練誰知萬里欲風塵
寫入時人手中扇只今但賞畫者誰錦標玉軸皆名題
空令林下老韋布似聽塞長烟雨嘶

　　贈御史孫幹卿

　　前年鄉友髙知事口口談今孫御史泉南漳浦號祥刑
結獄大囚心盡死牙籖滿架雙眼明貨財如山秋葉輕
為人更有最難者聞一善語江河傾陜西行臺霜雪裏

控制羌渾千萬里澄清乃是夙生心豈待西風方擥轡
三間老屋狐兎丘浩浩今古無窮憂豸冠及見此賢俊
未歎深山空白頭

　　題潭州李侯祠

　　長沙李侯烈丈夫孤城未陷期須臾殺身報國世固有
闔門不生今古無一時義氣塞天地宗祀縱長非所圖
勇哉二客亦從死已事劍夫還自屠至今言者心膽破
想見生血紅糢糊故家雖作孔子宅廡下爐香人共惜

專祠肖像一朝新凛凛配從皆其人烝嘗自此千萬世
賊子亂臣生亦死

　　美葛子熙

　　臨川葛生樸且文負擔有力能辛勤家貧妻死母又老
短窗挾策長云云忽思句讀送日月曷若江湖勞骨筋
髙碑大碣處處有篆楷草行兼八分晝長院靜手自打
襟帶染煤常若熏旁搜逺取到川陜况乃閩淛江之濆
通都大邑逢好事羅列古雅踰璣纁相酬金帛不論直

豈比市井爭鈞斤收藏圖書家若府下者秦漢髙華勛
春初過我因細論絶勝待食如牢豶四方達士一時見
野店濁醪常半醺顧余髪齒久希豁脱簡尚閱徒逢芸
何當一竹兩芒屩共逐溪山秋半雲

　　贈王孟剛

　　東平少年王孟剛譬彼玉美金之良靜明先生振古學
及此一見中心降似非疇昔有靈骨孰不睥睨而傍徨
肻捐俗下奔競態樂就席末摳趣行英髦文會我所願

事業川至君方將非為真實有興起亦且編簡盈筐箱
輝輝過眼翠羽濕落落照坐神珠光師生於義未應捨
父母入念何其長朝咨夕究非髙義天上地下唯綱常
頻年相近歡不厭一日欲逺情為傷朔風吹柳可得折
臘蟻在酒無從觴已知遄發問歸棹未卜重對清談床
人言肝膽分楚越理則古今無樊牆魚行千里春浪白
鴈落一矢秋雲凉寸懐彼此不須惡但遣初志長母忘

　　鄧子髙𤣥明粉歌


　　天冠山中鄧子髙瓊臺絳宫神所遨歸來制鍊𤣥明粉
石鼎夜夜生光毫清水白雪相烹熬廣寒之杵玉兔操
千搗萬搗成雲膏六丁六甲呵䕶牢電母照耀雷公號
神君奮髯開寳刀病人圭匕到口腹三尸二豎皆奔逃
破裂瘕結宣腥臊飲食自美元非饕聰耳明目扶傷勞
久久服之何二毛山中修竹圍庭臯風枝露葉秋颼颼
故床日炊綿布袍奈此癃痼方哀嗸苕江彭蠡春未濤
胡盧自負行輕舠顯晦莫測真仙豪苟有及物隨所遭

株守無用唯吾曹

　　寄薛𤣥卿

　　扁舟維在藍溪渡篙子窮忙非敢侮移牀沙岸近青竹
欹枕篷窗數紅樹昨宵曹子始來説三度出門三度雨
留行會别總皆天嗟我與君安敢怒



　　俟菴集卷一

