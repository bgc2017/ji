







　　欽定四庫全書

　　俟菴集卷十一　　　　　　元　李存　撰

　　七言絶句

　　題翁仲昭吳間堂

　　㑹稽之山髙以蒼海水夜動天茫茫月沉桂樹鴈不叫
笛聲滿空人意凉

　　贈相士張月篷二首

　　林居一夜梅花發明日逢君意氣多安得少分篷上席

共看秋月寫山河

　　公侯之相世間有堯舜此心天下稀偶與髯翁喫茶罷
林風吹緑滿人衣

　　贈汪子仰如杭

　　杭州美人美且多紅欄翠帷清夜歌杭州繁華不可説
汪郎年少能奈何

　　題石龜渡

　　昔年龍馬出河上此地石龜生渡頭疏鑿豈無神禹跡

撫摩時有老仙逰

　　贈張一無之京

　　長廊半夜月露白西樓早秋松桂青學道愛人有古語
竹床相對㡬囘聽

　　晚步(用唐髙蟾韻)

　　茆屋青帘隔晚橋白沙紅樹水迢迢人生到底頭如雪
莫管春風消不消

　　題李伯時九歌圖


　　龍眠畫入忠臣心筆意欲與江海深老生有句不敢寫
荻花蒼茫愁古今

　　馮紹先自都下囘以詩贈之

　　萬里風霜客亦寒五年醫藥病方安花前杯酒各須盡
莫作尋常相見看

　　題東柯谷圖

　　乗槎博望到天河銅柱扶桑馬伏波自笑吾年今半百
始於圖畫識東柯


　　題上清道士畫屏

　　道士生在山水窟清景天然不用模二尺屛間老秋色
只宜分付與吾徒

　　贈余道士歸九宫

　　林下相逢骨共清黄花紅葉眼為明他年擬欲尋丹竈
只恐騎雲上玉京

　　題吳君陽逺逰卷子

　　吾聞瞿曇老子説六合之内有四州生來乃在閻浮界

遂及此身須遍逰

　　送僧逰廬山

　　碧雲堆裏玉潺潺仙佛樓臺縹緲間錫杖徧逰應笑我
只從窗下看廬山

　　贈陳仲徳

　　㣲風清露草間花行到方盤日未斜道士庵中成小酌
又隨流水過君家

　　呈原卿蕭翁二表兄


　　濃露微霜菊正開紅梨紫栗共銜杯雲山百里頭俱白
十五年間三度來

　　題柯髙士天樂卷子二首

　　世間萬累皆有我十二時中喜與嗔説向道人應一笑
青山情性白雲身

　　昨日秋風吹鬢須杖頭閒挂百錢酤山根水曲家家去
天樂元來一樂無

　　别王縣尹本善


　　豈弟相宜又五年一琴忽載下江船東風無限留人意
寫在晴沙柳色邊

　　贈簡上人(合前四句)

　　秋風蕭蕭秋雨足來為雲房留信宿吟詩作賦百無能
只與上人同看竹

　　題蔡氏石原精舍

　　濵湖之土多沮洳精舍髙明有石原况説古仙山上過
至今秋骨玉為痕


　　餘干奉國寺微上人構樓竹中其客鄧子方為
余言曰請扁之扁曰髙清髙言樓清言竹也并
賦一絶寄之

　　頗聞上人最好客早暮新茶雪滿甌應笑吾儂老塵垢
㡬時來上竹邊樓

　　贈程自觀逰龍虎山并柬蘭深董鍊師

　　道人來處是清溪簌簌秋風一鶴飛應遇老僊髯數尺
蘭蓀為屋芰荷衣


　　贈吳道士逰淮

　　吳君剛介負竒才妙法流傳自兩階春夏濕淫秋必燥
又擕雷雨過長淮

　　送人逰孔林

　　平生欲作孔林逰塵土因循老則休想見絃歌當日地
至今榿樹緑秋秋

　　謝李克讓寄扇

　　寄來竹扇輕如縠多謝前年郭奏差林下有時方六月

海天風雨滿襟懐

　　白賁二馬

　　良材未試相蹄齧况復沙塲苜蓿秋數筆寫來千里意
只今惟有白忻州

　　别倪有定逰京師

　　忽謾相逢老石邊西風槐樹夕陽蟬山長水濶三年别
沙白江清萬里船

　　寄題達上人竹林精舍


　　淡然無際老禪心精舍偏宜在竹林亦有殘書讀未了
願隨春晝緑沉沉

　　導中庸樓二首

　　雲山繞屋樹侵門書在床頭酒在尊嵗宴入城公事了
一燈窗下教兒孫

　　坐禪山中圖出世望仙海上求長生何似饒家課奴𨽻
夜深機杵晝長耕

　　有畫明皇貴妃上馬者明皇既上猶顧貴妃而

妃有欲上不上之意

　　四海漁陽一鼔鼙巫雲峽雨暗旌旗君王依舊頻囘首
得似如今上馬遲

　　戲贈魏學正

　　東湖湖上舊宫庠雪竹蒼蒼月樹長酒後不知雙耳熱
客情惟有魏淮陽

　　題廵檢李益章雪窗

　　乾坤一日囘太素稱此相如四壁虚莫管夜深寒到骨

且將照盡五車書

　　寄題曹氏翼然亭

　　見説曹君妙賦詩作亭如此是幽棲倚闌亦有平生句
留得相逢醉後題

　　題吳氏古樟亭

　　赤日行空午若炊君家庭户緑離離何時借坐秋根上
坐到髙山月出時

　　賦楊友直摠管晚香堂


　　致政堂深一事無燒香煮茗八分書珊瑚碧樹滄海底
萬斛秋香恐未如

　　羊角峰前華㦸寒不堪韋帶布袍寛如今歸在東籬下
却好擕尊與共看

　　贈相士唐見定之武夷二首

　　武夷篆筆有綵色西江神龜生緑毛知子從來負竒趣
直擕二美過吾曹

　　觀花應合走長安觀水宜先海上瀾雙眼秋風將萬里

不勞林下顧寒酸

　　答饒心道所寄五首

　　想應紫氣滿林隈奈此茅簷眼不開空見獅岩道士説
雲厨曽作午炊來

　　其二

　　竹家莊上又披荆自笑生平百不成賴有西江老知己
白頭猶許玩麟經

　　其三


　　權奸近已死龍興閩賊咸誅亦罷兵惟聽田間老農語
今年時雨又時晴

　　其四

　　盧山山勢頗蜿蜒人是人非五十年應有為吾開眼者
豈知遲速尚由天

　　其五

　　近來術者過如梭誰似張郎講貫多自愧吾言真一羽
髙門深户奈渠何


　　幻菴于真人擇壽木以詩戲之

　　神僊合上雲霄去一劍徒留白玉棺何事尚嫌鳶與蟻
也求三峽鷓鴣斑

　　徐生歸自龍興貺以新厯蟹瓜賦詩謝之

　　新頒正朔出京華何事先來野老家擘蟹剖瓜霜乍落
一樽相約探梅花

　　題道士方壺作平林逺水圖

　　數年霜雪滿頭顱那得幽深築一區逺水平林在何處

煩君更為問方壺

　　贈命士

　　青天去我㡬萬里七政循環在眼中林下布袍今老矣
向人猶更問窮通

　　題吉峰齋

　　青青千仭眺髙空自昔誰名吉子峯無事開窗日相見
老來那得與君同

　　寄李景伯


　　籬根黄蝶草萋萋樽酒相歡日未西尚擬岡頭秋雨足
連床同聽鷓鴣啼

　　題潘宗逺歸隱菴

　　鍊師已是素隱者又欲結菴歸隱乎自為有身終有患
從來無汝亦無吾

　　贈墨客

　　少年曽學煉松煤踏破春山㡬處苔江上一瓢吾老矣
滿床風雨見君來


　　題齋壁

　　老去無營百事寛深山非客不成歡雖然寂寞無相待
只作尋常店舍看

　　贈道士毛士原

　　安仁冲虚山中有羽人之宫所由來久矣相傳有趙
先生者死而塟人後於西川遇之且寄詩焉蓋尸解
也又有連先生可久者落魄嗜酒能吟詩有集傳於
世人亦以為得仙道云近則有李君誠先其貌薾然

其氣亦浩浩然有道術善役使鬼神如奴𨽻致風雲
雷雨不失期州里咸尊敬之其傳後有張君𤣥𤣥守
戒行無瑕疵人愛之猶誠先也𤣥𤣥之弟子曰毛士
元盡得其所學且將南走閩越東上㑹稽北渡河迤
邐逰於京師得於其師者固不少又將一一叅扣四
方之先達蓋不自滿足者古人所難也敬賦一絶以
餞其詩曰

　　古今道理無窮盡有志之人極本源定遇雲霄老仙伯

殷勤垂手與君言
















　　俟菴集卷十一

