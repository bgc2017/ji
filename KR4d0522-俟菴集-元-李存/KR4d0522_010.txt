







　　欽定四庫全書

　　俟菴集卷十　　　　　　　元　李存　撰

　　七言絶句

　　壽余仲元三首

　　羡子雙親貌尚童聨班兄弟盡雍雍縱然不飲終當醉
此樂人間亦罕逢

　　自昭明處即無違學往皆行古所稀遥想去年逢此日
南闌望盡白雲飛


　　黄花紅葉照庭臯應獻仙家海上桃欲報固知無限事
且將歡笑溷劬勞

　　贈王真人二首

　　曽扣仙闗鶴未回黄花於此得追陪海波尚許他年渡
直望三山紫氣來

　　下界塵埃一洗空眼明瓊樹立秋風人生豈必長相聚
月下溪邊即此翁

　　贈臨川饒季理赴廣州蒙古學正


　　過江已病語音殊鴂舌難聞沉海隅堯舜君民今日是
且囘和氣入都俞

　　商冠魯服古人通矧此書文四海同自是俗情安近習
茫茫科斗孔堂中

　　海魚如屋酒如河翠箔紅欄䕶綺羅珍重饒郎千里去
少年曾聽廣州歌

　　謝徐文仲

　　萬里收書出夜郎過家因復到茅堂象牙搔背白麈尾

消得深山夏日長

　　送張茂悅從師河南

　　明經待用千古事負篋求師萬里心想見洋洋河水上
春風玉樹奮成林

　　題來清堂

　　堂前池水甚清漣為有源頭一道泉莫訝主人賢若此
詩書簪笏已多年

　　寄題褧菴


　　古來心事後來身衣錦懸鶉孰喜嗔不在中間并内外
煩君更叩褧菴人

　　贈蘧禹弼歸湖南

　　荒山寒葉自青紅茅屋更深笑語同何事鸎遷幽谷底
祗縁鳳在棘叢中

　　贈艾兄入京省覲

　　子今萬里訪庭闈霜葉紅黄處處飛到得京城春恰莫
旌旗影下老萊衣


　　又贈禹弼(連前一首)

　　相思不見最愁予奈此村醪儘可沽安得片帆風色順
一時飛過洞庭湖

　　題姜氏徑菊畫像

　　滿山秋葉欲青紅地下籬邊細菊叢華髪蕭蕭千古意
相逢忽在畫圖中

　　送顯上人歸集慶

　　金盤山上顯首座屢説秦淮海印空安得相逢一茶話

塵埃無限馬牛風

　　送曹元善歸河南

　　歸帆千里蓼花風究竟遺經得所從慎守囊中萬金術
江河深處有蛟龍

　　贈陳氏桂亭

　　香根元是月中移白露秋風蕋蕋披於此作亭清已甚
玉堂學士又題詩

　　送盛上人二首


　　六親慈愛業相離白水青山少壯時若不真叅求了達
一生辛苦竟何為

　　西域傳經白馬駝後人無奈葛藤何直須叅透看自己
佛法元來甚不多

　　寄弋陽宣差二首

　　病魔使我久不出運漕知公逺欲還只隔青山十里許
黄花同醉一尊難

　　荆人嘗遺白拂子閩客復致青絲鞋宜此長官葛水上

槐隂滿坐草侵階

　　送白周楨見杜清碧

　　之子幽尋鬢未頒蒼藤碧蘚慣躋扳武夷流水有九曲
盡在先生氣宇間

　　題竹溪西巖書院

　　余嘗欲逰武夷道盱水登麻姑入麻源而後去今聞
又有西巖焉巖中主人必能為我半日留也先賦一
絶


　　武夷秋水曲三三雲際麻姑萬檜杉早旭路逢谿畔竹
定先傾蓋宿西巖

　　題寒青亭

　　余結菴竹莊上率平阜淺流唯南望山有連山如樓
臺簾幃之在百里外臨川之雲林也天色清徹時嘗
倚杖面之不能已嘆曰彼生居是間者其樂當何如
也他日蔣君自述其寒青亭者傳以示余余欣然賦
一絶寄之時五月二十又二日


　　簷頭鳥影案頭蠅鵞鴨溝渠漸漸腥想見髙人延客罷
披衣岸幘坐寒青

　　題拙隱卷子

　　紛紛大巧乃或拙大拙偏宜作巧看我是山中真拙者
隨君同向拙中安

　　題毛氏東園圖卷子

　　園池只在屋東頭古木環庵事事幽衰病自慚無半語
畫圖空作二年留


　　挽吳雲峰

　　髙竹娟娟雨滿門解衣吹火接清論早知今日成長往
更典春衣倒一樽

　　吟衫不肯謾婆娑孤負衢人意氣多若使偶然成一往
江山千里奈君何

　　題存存齋

　　此心如客已經年南北東西是處縁想見髙人春睡起
落花風靜正綿綿


　　題危易樂詩卷

　　仙人天上九門開俗士無因離草萊見説嶺南新有集
百金為購入山來

　　贈吳伯宜游京併呈吳閑閑

　　仙人坐閲清淺水行構江邊擬剡亭詩律方今老成甚
杖藜應許數來聽

　　臨終寄髙元博

　　人在何方詩不至詩今重至倍生憂干將定是龍持去

徒學愚人更刻舟

　　讀書燈

　　檠短髙低近小臺燈花如粟夜深開聖賢事業雖千載
盡向光明照得來

　　題趙斯立太𤣥手卷

　　數間茅屋老松根茶罷銅爐一炷烟自笑塵埃久牢落
㡬時來與子同𤣥

　　次髙元博二首(未終前三日作)


　　分將華髪守林丘奈此無瑞種種憂縱使能持三尺劍
何如早泛五湖舟

　　南柯信夢非真樂杞國勞心亦妄憂憂樂從今兩忘却
碧波青草一虚舟

　　追舊四首

　　三山縹緲解招人玉樹瓊臺百不貧有口猶懐太白飲
無心更逐軟紅塵

　　雲開閶闔召斯人錦繡心腸豈是貧今喜一樓皆白玉

肯看九地盡黄塵

　　自是瀛洲第一人玉漿麟脯㡬曽貧想今尚秉千金帚
欲掃蓬萊海底塵

　　空谷何由滯此人束書萬里豈憂貧秋清車駕灤河上
匹馬嘶風在後塵

　　中秋留古象山寄贈天谷菴何髙士

　　獨坐山頭夜氣沉滿山松桂緑森森不知天谷菴何處
已見清秋老月心


　　贈賣楮士

　　門前柿葉未堪書窗外芭蕉雨後踈正恨新詩沒題處
故人擕紙過庭除

　　題吳氏濟生藥寮

　　有無相易固為宜藥遇貧窮合施之倘使衆生皆得濟
世間何利博於斯

　　夢祝直清

　　斜窗半夜月娟娟宿火添香獨自眠忽夢潯州祝經歴

滿頭如雪坐空船

　　贈李兼善

　　四山草樹白皚皚布被蒙頭户不開知子平生仗髙義
稜層為我踏氷來

　　贈人

　　沒馬塵埃白晝馳人生得似此翁稀西風墻竹踈踈雨
短帽長髯百衲衣

　　贈江醫士二首


　　昔人髙貴餘尊足顧我何由慊此心多藉深山老同舍
遣兒囊藥逺來尋

　　聞説仙山鄧副宮也曽賣藥到壺中想今鍊得身如鶴
不是乗雲便御風

　　送伯恭入都

　　鐵券金書古所聞搢紳宜有好兒孫明年桃李花開際
白簡青衫拜五門

　　贈唐相士


　　楊梅盧橘雨初晴一客西來眼獨明何意重開科目詔
請從林下辨公卿

　　贈端和尚

　　誰云大易妙難尋只在相逢盡此心想得上人歸去後
秋風窗几竹深深

　　寄趙舜咨

　　宗人年少逺逰宜客死烟荒絶可悲若使孤魂猶附骨
歡然忽在錦江湄


　　官船載柩稳且任上灘下灘江淺深朝廷忠孝每如此
不負從來孝子心

　　藥分西嶺千年雪舄剪南山兩朶雲給此空山老病者
有誰情誼更如君

　　贈曽氏詠沂齋

　　籬根蝴蝶草萋萋簷外桐花燕子飛與客焚香煮茶罷
更須沂上詠而歸

　　題何氏西堂


　　見説山翁九十餘繞堂松竹伴扶踈到今兩眼明如月
讀得秋窗細字書

　　題半雲樓

　　世間擾擾萬馳仇只為塵埃沒馬頭頗怪上人心似水
祇縁身在半雲樓

　　贈周伯岐

　　周伯岐氷雪中相過適余有婚姻之事不及與之清
談敬賦二絶為别


　　青青麻子黄菜花禁得春雪三尺加自憐農圃有多苦
欲學神仙長嚥霞

　　男婚女嫁古今同賣羊沽酒走僕僮仙客翛翛忽相過
舉杯微笑白頭翁

　　戲贈吳伯昂

　　伯昂相過據云乃草廬先生之孫顧連月齒痛甚戲
作一絶謾發一笑耳

　　覓之了不得一句有時不覓還自來今古文章每如此

菜心竹筍且銜杯

　　謝方壺惠墨竹

　　仙人特寫一竿竹寄此山中幽且獨昨宵風雨不曽過
似聽滿窗秋&KR0609;&KR0609;

　　孤松圖為徳星堂作

　　枝撑九霄根破石豈謂氷雪愁窮冬客來莫作畫圖看
堂上有人如此松

　　題華蓋層雲圖


　　曩年杖履及雲端芧栗盈山八月寒老脚久酸應不再
只從仙客借圖看

　　題萬氏雙桂堂

　　月光如水露華濃金粟爭開秀葉中知有古香千萬斛
西風分過大江東

　　送曹梅林

　　親能待禄皆由孝家只如初信是廉此去梅林却黄熟
一天風雨釀酸甜


　　過楊原堂

　　路入禪闗二百餘怒泉老石倍縈紆山僧留飯不肯住
為斸雲間玉一株

　　春帆

　　能舉人間萬斛舟中流何用櫓聲柔楊花兩㟁東風軟
送盡斜陽更未收

　　贈董鍊師

　　午枕初醒一篆香倚雲樓閣笑聲長神仙只在人間世

航海梯山總渺茫

　　寄鑒上人

　　曉日東吳塔影斜長廊行盡拾秋花早知今日成詩卷
挫過雲頭一盞茶

　　贈絶照長老畫龍

　　祝融峰下三年住萬斛海氣一口吞故能嘘揮作神物
懸之髙堂白晝昬

　　絶句


　　半堤楊柳欲藏鴉一道晴溪直見沙獨自意行窮野碧
偶隨幽逕入人家

　　畫梅

　　明窗磅礴寥以閴𤣥間清氣歸毫端老夫七日不見我
掃出一枝生古寒

　　梅影

　　池邊壁上紗窗外時見玲瓏玉一枝只有清泉并素月
古今真是畫梅師


　　孤梅

　　氷霜嚴嚴心自春杏桃華華非爾羣生前不識習鑿齒
身後豈無揚子雲

　　落梅

　　更闌殘酌不成歡一片多情拂袖乾想見孤城吹畫角
朔風斜日莫江寒

　　尋梅

　　野烟迢迢斷岸口落日翳翳荒城隅古今蒼茫興不盡

忽逢茅店一躊躇

　　寄梅

　　忽憶故人吳養浩闗山萬里赴燕臺梅花一枝有古意
恨滿東風寄不來




　　俟菴集卷十

