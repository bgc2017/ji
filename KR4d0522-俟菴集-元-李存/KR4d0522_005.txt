







　　欽定四庫全書

　　俟菴集卷五　　　　　　　元　李存　撰

　　六言

　　贈别李克明逰金陵并柬閔鄧二君子

　　足既着㡬兩屐鼻更吸三斗酸風雲應有所㑹氷雪莫
忘相看海内才華磊磊窗間句讀譊譊吾方羡子脱穎
子必笑吾繋匏閔子東向安否鄧君北逰如何豈無秋
風白酒奈此春江緑波詩在白鷺洲上酒尋烏衣巷中

思君㡬畨夜月寄我一襟秋風為已自能虚已即人須
是下人眼底淮山冉冉帆前江水粼粼

　　松澗潺湲圖

　　吾年六十三矣擾擾茅草岡頭安得坐横樹上只看石
澗泉流

　　山泉圖

　　插天之山不俗出谷之泉必甘未知此景何所將欲移
吾俟菴


　　贈石塘隱者

　　我來適自城府赤日黄塵鬢須聞説石塘深處主人浴
罷風乎

　　古象山舍菜

　　山凄凄兮欲雨樹蓊蓊兮生雲喜良友兮四集慚余老
兮無聞

　　湯繩武紀夢圖二首

　　佳逰已是夢寐清境復在畫圖人生萬事如此俗子竊

莫笑渠

　　其二

　　堦前細草雨過屋角長松風來共君説夢觀畫晚茶一
甌快哉




　　俟菴集卷五

