







　　欽定四庫全書

　　俟菴集卷二十八　　　　　元　李存　撰

　　書簡𩔖

　　上陳先生書一

　　學生畨昜李存謹再拜獻書靜明尊先生座上存生三
十有三年矣雖於古經史傳記稍涉獵其間而未知其
所以遺夫人者果何為哉徒竊取糟粕以修飾其淺陋
妄誕之言而謂之儒又嘗慕韓退之謂無所不通乃為

大儒由是慨然於天文地理醫藥卜筮道家法家浮屠
諸名家之書皆將致心焉然後持而耀諸當世而垂諸
無窮意當世之士如存者亦豈多哉侈然而談囂然而
居取譏於鄉里召怒於朋友而弗之省也戊申之秋舒
衍謂存曰吾疇昔是子之學近以祝蕃之言得從上饒
陳先生游而後知子之學所事舉末屑也子之蔽亦甚
矣徒焦心竭神何為哉若不改圖則將誤惑其身不惟
誤惑其身必將誤惑於天下後世之人存心竊笑之他

日復言如是復笑之至於三於四於五屢數十不已雖
疑焉然朝諾而暮忘之也既而共床宿擁寢衣言曰相
人者謂子不年苟無聞焉以死傷哉至道所在人固未
易信也然辟之涉吾嘗先之矣遂大疑早夜以思至感
泣然終恥下於人徘徊而躊躇壬子之夏始期衍登先
生之門亟請一言以自後先生孫之又孫明日祝蕃適
來始相識也蕃與衍反覆而丁寧之研磨之其時甚不
樂以為徃古聖賢答問告教之際豈嘗如此哉徒以欲

遂所請跪起揖拜慙且忿焉先生雖語之弗領也秋復
來先生語之加詳焉始稍知所致力而信且喜明年遂
以大喜以大信嗚呼心誠求之雖不中不逺矣而存也
細夫薄習也亦何幸與於兹焉而信有笑其愚者有譏
其怪者有慮其繆自貶損將露棄於常所推從者有疑
其論為拘迂而不任兹世之務者嗚呼此豈其人之過
耶勢則然爾亦焉有少易其心以求其故者乎人心積
衰風俗大壊父詐其子夫欺其妻藻飾筆舌者謂之多

才紐鍵術數者謂之適用分章擇句者謂之至教宻文
深察者謂之至治嗚呼尚志之士欲堯舜吾君堯舜吾
民者亦烏得無情哉且獸焉而不失其良能者馬之乗
牛之服犬守而猫捕也至偶有失其性而不乗不服不
守不捕者則皆棄之弗畜之矣然亦有千萬中無一二
者焉人而失其所以為人舉安之而弗悟其非則是曽
獸之弗若也不亦重可悲乎傳曰君子之道本諸身徵
諸庶民考諸三王而不謬建諸天地而不悖質諸鬼神

而無疑百世以俟聖人而不惑者亦豈容私之哉存雖
不才亦豈苟私於先生者哉使道而可私也則未必謂
之道矣雖然昔孔子大聖也孟子大賢也所遇之時去
成周之澤未甚逺也猶且毁短於人窮乏奔走雖門徒
或謂之迂至昆弟不喻其意而况於今兹者乎敬惟陸
子本心之學光紹於千有五百餘年之後非天地無以
喻其大非日月無以喻其明非鬼神無以喻其變而存
何足以賛述之夫豈規規然於繩尺訓註之末以増人

昏蝕牢人䧟穽者耶今先生又特立於波瀾顛倒之餘扶植於
俗尚壞爛之中人之所為不為人所不為為之人之所非不苟
非也人之所是不苟是也其推而教也譬諸草木春以萌之夏
以榮之秋以揫之冬以歸之無小無大而無所不亨者也存
雖願學多見其不知量也然孟子有言吾身不能居仁由義
謂之自棄使存也而遂自棄焉則將何以逭其責於天地之
間哉詩曰哀哀父母生我劬勞言父母生之而劬勞者也豈
弟君子遐不作人言君子作而成之者也天髙地下敢二心

焉惟先生終惠之干冒尊嚴下情無任皇恐之至存謹再拜

　　上陳先生書二

　　存不才獲師事先生稍聞緒論庶以開平生之蔽者真
可謂不虚生矣存之慶幸孰有過於此哉而俗中且齗
齗然訕譏未已俗中之齗齗然訕譏未已者惟知較乎
窮達利鈍求乎形迹表襮而已亦惡知夫義之所在有
不可易者理之所在有不可二者哉學也者一聽於義
理而無所自用其私焉耳易曰天且弗違而况於人乎

况於鬼神乎雖然存之不逮於古人亦逺矣其始聞先
生之言也有疑心焉有慚心焉嗚呼吾心之靈本無限
礙本無翳滓本無拘繫本無浪流其有不然者已私賦
之也非天之所予者然也夫何疑之有哉後覺者必有
待於先覺而覺焉後知者必有待於先知而知焉知之
為知之不知為不知又何畏之有哉他日祝次生謂存
曰子能舎其邪而適於正於天地鬼神何慚於古徃聖
賢何慚於先祖父母何慚於子孫後裔何慚於吾君吾

民何慚於後世學者何慚存敬誦不敢忘焉至其有可
疑可畏可慚者古之人其食飲起居耳目鼻口皆與我
不異也而古之人乃如此而我則又如此何耶是故衮
冕車馬有不足為其貴也金玊玩好有不足為其富也
啜粥袒跣有不足為其賤且貧也鼎鉞不足為其威也
死絶不足為其變也夫豈强為之哉理則然耳理之根
夫人心者亦何嘗一日泯絶而非學則不能以自明而
學之不絶如綫者頼遺經存焉耳而經之義蕪於訓詁

近世尤盛幼而誦習其説比讀純菴周先生論語解始
知有易簡之學然卒不得其要領者十餘年今而從師
親友方稍有自得之實無所可疑無不可信屢欲卒請
而師友不能不慮其決擇之未明信向之未篤也他日
或害道或媚世累斯文有不細者然存自研諸心決擇
已明信向已篤而至教之重何敢失墜亦何敢道聽而
塗説戴天履地有死無二心者謹獻書以聞惟先生終
惠之教之下情無任感激之至


　　與吳養浩論春秋書

　　比得報書喻以春秋之義良佩不鄙之盛心僕竊有疑
焉若以為孔子修削未了之書則聖人決不為此以惑
後世且孔子七十餘嵗而没若乃顔子之夭其不卒於
事容或有之曽子傳道於夫子者也臨終之際一簀未
易猶不自安况夫子修春秋正王道以為百世法也不
以功掩過不以惡没美嗚呼聖人豈得已哉君不君臣
不臣父不父子不子人昧於義恬不知怪故曰詩亡然

後春秋作當詩之未亡也行之是者美之行之非者刺
之蓋王者之迹未熄人猶知義美刺得所故也吾嘗以
為夫子筆削之際必流涕歎息不知其㡬而吾子乃以
為未了之書何也且愚聞之聽其事之迹者常人之見
也原其事之心者聖人之明也故聖人誅心而不誅迹
常人指迹而不求其心書曰𤯝災肆赦怙終賊刑又曰
刑罰世輕世重與其殺不辜寧失不經皆原心之義也
弑晉君者穿也而當之盾者何穿其從子弟也從子弟

而弑君豈非盾之謀耶縱非其謀亦必有熟於其心甞
於其志故敢安而為之也是則盾之弑也或曰君之不
君國人皆願弑之而何其獨以盾也曰彼執國柄者也
此蓋盾避惡之計耳惡不可避聖人之聽明也豈不曰
弑非我手亡則免惡雖非其手實其心縱非其心討賊其
任也不討賊是幸之也執國柄而幸之是則首惡者也
弑鄭公者宋而當之歸生者何欲弑君而謀之我我殺
之義也縱力不能殺奔告於君而殺之亦義也告於君

則不成弑不告於君則成弑弑之權豈不在我也哉雍
姫一婦人耳猶能權父與夫之重輕况國之卿大夫乎
許世子弑其君亦豈成弑哉而聖人當之不恕蓋有弑
之道焉不嘗藥於途之人猶不可而况於君父乎是不嚴
其君不愛其父而後甞之藥也不嚴其君不愛其父而
加之惡其誰曰不然宋督亢殺孔父而弑閔公君子以
為督有無君之心而後動故書曰弑其君及其大夫此
皆春秋之㣲㫖也故曰為人臣而不知春秋之義則必

有首惡之名為人子而不知春秋之義則必有弑父之
名春秋原心定罪生於其心害於其事所以明為人臣
為人子之大義所以明為人臣為人子之大分垂教戒
於無窮也為人臣而不忠為人子而不孝稍起于意慮
之㣲則蒙世顯戮矣此所謂天討有罪者也後人讀者
但當據經而精其褒貶不當任智而過為之紛紛也且
聖人之褒貶天下之達道古今之通義達其道通其義
無所疑也無不識也苟聖人以私意而為之則亦何懼

于當世何法於後來哉

　　上李明通先生書

　　士固有鬱出於千載之下而其志行乃或慨然於千載
之上之為者何哉豈非以其氣類之所感續自然之理
耶然而賢者則或之許而不肖者至相聚而譏非之而
求其許之者於譏非之中百千不一得也存生二十有
八年矣其行已其文辭雖不敢自負於先達要亦未後
於紛紛紜紜者流舉天下之富貴貧賤上而公卿大夫

下而奔走寒餓以至顚委溝壑一無所於動而堯舜湯
文周孔之道經之為天地華之為三辰流之為江河未
嘗不欣焉慕之貿貿焉而望之夫其志行如此而鄉邦
之老僅在三二百里間學博而聞多不之歸而弗恥惡
在其為志行也然而自炫以求乎人之知宜見絶於有
道之士而思之再至則又以為未盡然夫奥隘之室户
牖不啟則日月之光弗屑終亦㝠焉而已矣存之固陋
奥隘之室也先生日月也餘光豈惜於存者哉謹獻嘗

所著雜文十篇存之志行徃往而在辱一許而振之俾
無惑於譏非者之口是所願也非所敢望也

　　與友人書

　　古今天下有志於學問者孰不以孔孟為標的有志於
事業者孰不以伊周為程度孔孟之學問固所以為伊
周之事業者然孔門之學則拳拳在於求仁孟子願學
則亦不過求放心而已矣心苟不放斯仁也矣古之人
有若伊尹者則毅然以堯舜其君堯舜其民為已任故

其克享天心者在於有一徳也又有若周公者則亦思
兼三王以施四事故天嘗動威以彰其功此豈小才小
智所能然哉要其㫖歸大槩不失其本心之仁耳今者
朝廷興科舉以取士此政吾黨彈冠相慶之秋而為蠱
之初六幹父之蠱之義聖君賢相之心豈不以為吏道
之弊瀆而斁政思四海九州之廣涵煦飬育之久宜必
有眞儒學孔孟之學志伊周之志者而用之庶㡬見於
躬行而有以振起斯民也為之儒者亦豈可不感君相

之盛心而以伊周孔孟自矜式哉使伊周之業孔孟之
學可行於古而不可行於今則自為申韓可也自為黄
老可也義不當含糊假借其名以徒為進取之資耳若
曰言其言而不必心其心則是心與言自為二矣亦豈
慥慥乎君子言行相顧之義哉亦豈不孤朝廷所以抑
刀筆吏而以髙科顯仕相待之道哉易曰言行君子之
樞機也言行所以動天地也不然則吏固有吏之弊而
儒亦有儒之偽者矣若以孔門之學專在於言語之間

則何以有予欲無言之説專在於文字之際則何以有
行有餘力則以學文之言當時孔子為見正學不明人
心昏蔽無所歸命異端塞途邪説蜂起而已又不得其
位以行其志刪詩定書繫周易作春秋垂之萬世皆所
以明乎人心及其衰也而後始不復夢周公而孟子而
亦欲正人心以承三聖取好辨之譏彼聖賢之用心亦
豈不可悲矣夫嗚呼使此心苟得其正則所謂書者此
心之行事詩者此心之詠歌易者此心之變化春秋者

此心之是非禮者此心之周旋中節至若孝友睦婣任
恤皆此心之推也是故古之學者先其本而後其末既
得其本則於其末也若目之有綱衣之有領振而齊之
而已耳故大學之道由其明徳而後有新民之功中庸
一書由其率性而後有致中和天地位萬物育之效學
問之實政將所以臨民涖政者也讀其書者書此事績
其文者文此事也初不相悖謂之一以貫之謂之舉斯
心而加諸彼但不過有先後次序耳今若不務其本而

徒事其末吾恐非有志者平日所以自許自期之意亦
恐非伊周孔孟及當今聖君賢相之所以望於後世天
下者也况今吏弊民瘼何可勝言詐偽多端奸詭百出
徇私而不徇公知利而不知義雖使伊周孔孟復生於
斯世亦必精求方畧可也吾黨之間若但疲精神於文
藝之末縱使幸而獲選弱者為羣逐隊拱手署紙尾持
禄保位而已强者為矯為亢為奮螳螂之臂以當車轍
而不足以立事功其高為納履為掛冠而已耳若然者

將以求榮反以取辱將以行志反以喪志其故在於學
非其所用用非其所學也可不懼哉其必曰當其未仕
也姑從事乎言語文字以取之既得之也然後從事於
實行殊不知言之非艱行之惟艱亦非古人幼學壯行
之義矣且其未得之也則汲汲然患所以得之既得之
斯慼慼然患所以失之者有矣苟患失之無所不至其
得之道既不能粹然一出於正則其失之之心又安能
恬然泰然而不以為患者哉嗚呼其表直者其影直其

源清者其流清此必然之理也又設使幸而得之猶云
可也不幸而終身不得之豈不虚負光陰虚負平生精
力矣哉是故有本有末者是為明體適用若有源之水
而波瀾混混若有根之木枝葉扶踈他日為有司所取
為朝廷所宜用也設或命不足以得之亦不失為天爵
之貴事理短長又豈不較然甚明矣哉雖然本末倒置
先後舛逆此非一人之過而亦非一朝一夕之故也但
卓然有志於古而不肯自甘於流俗者恐或未能以自

安耳試請於清晨靜夜而思之今日自立之志果有以
合於當時伊周孔孟之志否乎今日自勵之業果有以
不悖於當時伊周孔孟之業否乎此心之靈有不可得
而自欺者自心既不可欺則上而吾君下而吾民豈可
欺哉先聖賢之既往後聖賢之方來又豈可欺哉只此
不敢自欺之處即伊周事業孔孟學問之根源也然世
亦有有其力量有其材美得之於姿稟之厚行之於轇
轕之間恢恢乎有餘力者矣但其所見所聞者少而不

自知其言之過也古之人有言曰言之者無罪聞之者
足以戒愚非敢自謂能從事於伊周孔孟者也聞之師
友實深信之而不敢不為吾黨有志者告耳

　　與吳順翁(甲午季夏書)

　　再拜申記稟違莫不幾廿年兹遇明善於臨川之洙塘
首詢為况甚適盜賊雖縱横如此而故家喬木倡義捍
禦文物禮樂無恙如昔為之欣喜者累日區區老拙陷
在巢窟㡬死者數四復以疾病饑饉殆無孑遺比來方

得脱身就舎於仙郡大山之間雖旦夕得以安坐奠枕
而空囊懸磬殊狼狽耳不肖平生謬作近方收拾又復
一空先公行狀幸賜抄示不宣

　　與程自觀

　　春初匆匆别去以為伯儀乃祖抱疾僕且道病每念之
殊不滿也繼聞開講家山况候宜適用以欣惬時萬來
敬審不殊所聞益慰沃也區區自去秋病餘畏寒暑如
虎雖市邑半年間纔兩出耳何時簮盍以究欲言伏楮

馳情不宣

　　復張仲舉

　　久不承動靜政馳仰中陳則虚歸自京師伏領教翰敬
審逺况安適用以自慰士君子負髙才遭盛時位在史
館秉天下後世褒貶之筆明道達義當如是也來教中
諭及胡氏書即以及之渠囘言當如尊命在則虚行時
附納也區區衰老為學雖粗知鄉方而力量薄弱不能
成章無足為知己道者向嘗以平生謬文求去取可否

於左右猥蒙允許但素

　　復李孟圭

　　自曩年别後雖缺於書問而北來者亦未嘗不詢逺况
之適比者重承手筆深佩記存且辱巾羅之惠顧何以
得此於左右令弟共學今三載有室析爨猶僕僕百里
兀兀窮年亦多見其有志而此則初無啟迪之實甚以
為愧也相望萬里晤語無由千萬自愛自勉以需光寵
不宣


　　與陳則虚

　　日者大齋盛事區區畧不能効驅策甚以為愧乃蒙分
供及此村塢感佩何言且審報齋甚嚴足見禮敬之實
聞已開素每愿借榻一宵傾倒平昔兼此十年契闊嵗
莫叢脞竟爾未能㣲殽薄酒少寓寸誠干冒清髙尚需
晤首不宣

　　與薛𤣥卿

　　彭起南之便嘗奉狀想必徹比仲元答柬中又領雅意

一則業已成文大概如窮人還債移東補西聚聚合合
甚艱難也二則元獻生於沙河恐所傳欠稽考適足招
物議爾兼吾輩妄作譏笑所歸今謾冩去恐不可用看
過覆瓿糊壁乃其宜也起南索老老堂銘就附左右轉
與之清寧齋亦有數語分而言之清寧却在天地合而
言之清寧却在自己子苟不信有如溪水并發一笑不
宣

　　自雲車宿留淛東西名山水間顧此塵垢隔絶逺甚無

由一奉起居比審已囘仙隱燕處清寧眺望瓊林益可
想而不可即矣世俗况候之語何足以聞區區衰老無
似近復於居旁營數椽為終焉之計時有朋友過從以
自遣舎此無足為左右道者新作必多還可示教一二
以警昏惰至望至望清晤末由臨楮拳拳不宣

　　答吳謂大

　　頓首再拜奉狀謂大翰學尊契兄閣下郎君六人僕及
識其三皆亹亹氣趣不凡人之言曰有是父蓋生是子孰

謂僕與公未嘗承顔接辭哉辱書稱道過情慚恧無地
春中賤跡偶道過洙塘駱匠能言幼郎變故不勝驚嘆
信筆一詩悲之政擬修書申慰因循未能墓銘下逮益
重悽惻輒去數語第恐不足以不朽之也并惟父子天
性所鍾傷悼不已公亦六十翁矣禮有節文情有抑制
况孫在膝下長而教之雖死猶不死也相去差逺無由
面禱𦵏期又不能助執紼萬告亮恕不宣

　　答吳亦蘭


　　亦蘭學士尊右甲申之春公有哭子之戚嘗修書申慰
并謝不敏邇後日汨塵下非惟不能走謁賔墀一箋承
起居者亦復缺然如鄉往何自任相過首詢尊履已用
慰浣又拜好墨何喜如之暮年多故誠不可堪君子大
觀當有以自遣也區區春前二日忽感眩胃之證床榻
屋宇皆若旋轉調治月餘方得少安因過舊廬路滑僵
仆遂於左手脱骨傷筋殆非偶然惟有甘之如飴耳郎
君反壤有期文辭下諉古人云知子莫若父發一笑以

慰其幽乃翁事也何以徵蕪穢之言於鄙賤之口强承
嚴命第恐不足以為之輕重徒負盛意耳嗣狀有涯不
敢縷縷雲山蒼然百里而近老病日侵惟勤瞻企茵鼎
几杖尚惟自愛不宣

　　答危霞邊書

　　某江東之鄙人不齒於鄉黨蓋初無所長執事過聽輕
信汎愛逺賜教墨稱許過情非所敢當徒泚其顙處晦
之扁出於名縉紳記其本末亦必合請之當世尊顯而

諉之肖人無乃計之左也兩年之間不敢下筆而吳生
督促不已自揆既不能力辭於其始因循至此時更無
以塞白藉手是大得罪也不免綴葺其淺陋蕪穢之辭
少謝盛意過目之餘覆瓿可也良晤未涯臨楮惓惓不
宣

　　復陳永仲

　　惟是前秋祠下之行不及再謁賓墀者實以昏黒而主
從扣門殊可愧也有孤好客之盛心迨今慚悚外甥徃

來時詢履用勝裕合堂均慶用以自慰久旱得雨想同
此喜也區區春半僵仆傷手今六閲月而酸痛軟弱如
初殆亦血氣衰憊使然外此無足為知己道者中昨特
蒙賜翰仰見古道縁之所在雖造物者不能以違異必
待得其肯綮而後游刃焉此世俗固必之見也達人君
子宜不其然且交游之誼亦豈後親戚之學縱不偶於
此時又安知其不偶於他日也一嚮不及修復者蓋欲
俟其天之自定耳稽遲之罪萬告尊恕二令弟不及枚

致起居總干尊照不宣

　　慰李克賢

　　比者不意令兄都巡宰公竟以㣲疾遂爾長徃可勝痛
切疇昔辱愛於先公見其頭角嶄然將謂足有負荷中
間抱疾之時亦嘗少効驅䇿日冀其安何乃遽至於此
屬纊之際非不知聞老病日生兼以春初僵仆傷手今
四更醫用藥且六閲月矣而酸楚軟弱如故兹聞埋玉
有期禮合執紼坐此奔走不前堇首不敏尚惟高明特

賜寛恕又聞卜宅在令祖母太夫人佳城之側與先公
相公先堂夫人所藏皆不相逺松楸相望必可以安妥
先人力疾布此不勝哀痛令姪呱呱教育而長大之此
又克賢之責也仰恃平素不覺僣越總干宗照不宣

　　慰李仲庸

　　不意慶門禍故丈丈翰學偶以㣲恙遂棄孝養顧此末
交雖嘗與於扶持之後而識見卑不能有瘳慚悼兩深
何時而已竊惟賢昆仲純孝由衷罹此大故痛毒奈何

又惟丈丈克保先世之業無所隳缺男室女家皆已及
時諸孫詵詵夫復何憾今聞窀穸有期禮當少効驅䇿
并助執紼屬以去秋一病之餘筋力索然奔走不前甚
負平昔謹此以首不敏伏惟孝慈為白儿筵特賜恕察
下情不勝凄斷不宣

　　與蔡庭美

　　稟違蓋十餘年矣雲泥之勢異絶不相知聞或謂從人
更在渡海或謂已歸宣城者皆不得其的徒重綣綣爾

危太樸忽示手墨敬審憲幕善還家山暫駐侍奉㬅福
不勝欣喜區區老病日從事農圃無足為知己道欖香
之惠何以克當佳客勝友時出而共之所以廣故人之
貺也末由一簮盍千萬自愛以迓續光寵不宣

　　復何君夀

　　不惟不晤語不交書亦期月矣相去無百里而疎闊若
是良可歎也允升來辱手畢敬審履况之詳用以慰浣
家塾不離方䇿甚喜甚喜吾黨間既不得時時相觀而

善宜各勉勵不宣

　　與站提領

　　一向不及修謁霜寒每審宦况清佳用以自慰日外過
蒙嘉魚之惠禮出倒置何以克當嵗事云莫無以表芹
薄物專人馳獻幸賜笑納開正專容走慶以謝不宣

　　復姜尚敏

　　稍久不相聞伯襄來得手翰審從師為學不替有加何
喜如之惠示佳賦讀之再四不釋手如此優贍之才充

而廣之何所不達僣越一二語見抄本後末間千萬自
勉以卒賢業不宣

　　與柴婿用賓

　　近人囘嘗草草修復其言想蒙采取年來百事艱難吾
曹竊不可有毫髪妄念凡百循常為是秋氣日清侍奉
之餘斆學相長有足樂者早稻收成晚稻皆實雜種亦
往徃有之有司無横政家下無疾病更欲何求娛親讀
書教子而已矣羅老來言貴體皆全無事將息勝常是

皆可喜者早晚撥置相過一畨亦好未必若是多事絶
不可動脚也侍旁多多致意不宣

　　通宗師書

　　某不奉書雖久而南北行者無虚月故每於諸人晤言
之際稔承尊候之康且裕親戚趙文度去秋歸自京師
新春相過能言之童顔鶴髪精神照人平生於畫圖中
所見殆不是過用以深自慰也比者不意髙弟毛舒薛
三真人相繼仙游長才盛徳皆冠裳中千一之選孰不

為之嘆惜大宗師髙識逺度徹諸幻妄固未必深芥蔕
者然失此疏附於朝夕况傳芳繼武寧不䀌然於中乎
瞻望萬里無由躬致慰誠謹此以首不敏伏惟道慈特
賜恕鑒

　　復王用亨

　　去冬山胡之歸伏領逺帖且承青錦之惠顧何以得此
於左右元與山胡約去時當附書申謝及其行覺甚速
不及知聞以故墮在皋緩賴久要不督過也鄉問自春

及夏風雨無虚日江漲地濕深為堂上憂幸此際已晴
而夀康如昨皆萬里孝誠所致且推恩將下此又出於
平日積善之餘也鄉黨之末其何喜之如此者不審履
用何似每用懷系伯衡官况想佳去時嘗以舎姪目疾
累其同舟愓愓不安而瓉玉行時附一書相累却是與
之丁寧無所覬望而後敢發吾輩中多能責人不是不
免深相惱為可愧耳聞吾幼理近來進徳勤業可喜之
甚可謂能自拔自勉者矣想亦時時到上宫語次幸致

下意晤語未涯臨書惘惘餘惟保圖不宣

　　通宗師吳閑閑

　　秋清伊邇河漢逺不可親徒重瞻望前昨一書附崇文
不知曾上徹𤣥覽否也比者法候何似瀛州風日所不
到吐納之餘佳句必時有也恨不得即傳誦以洗此塵
垢也區區之學雖粗知端緒而惰弱以老不成章無足
為大宗師道兹因親戚湯仲貽之便謹承動靜謬文數
首抄呈求教雖辭㫖膚淺不足以塵書几亦聊見其志

之所在耳仲貽為東澗諸從孫文獻之餘頗能自立良
為可尚令以謁銓走京師豈可不拜達尊於床下非有
毫髪出分之望辱與其進特以先世鄉黨之故而於縉
紳晤語之次賜一品題之重則感戴萬萬矣大宗師桃
李寒素徧天下亮不靳也故敢介之以前干冒清崇恐
悚之至不備

　　復太樸危檢討

　　去秋承潤陂所惠書從審驛道光華宦况宜裕隨即修

復付士則昆仲尋便呈謝却不知徹省覽否也不審何
時囘及都下在局想能承事長官編述有緒褒貶有道
士君子負卓犖之才遭盛明之世既登仕版其崇卑則
有命其効用則有方隨分觀察亦不可虚度區區相别
以來衰老日駸顧為學雖粗知端緒而汨没應酬之中
無剛決之力無純一之功為可愧耳舎姪玉振侍其舅
氏來京師首卑伏謁行幕以聽警教不識能時來親炙
否乎不肖數篇謬文甚欲求去取於仲舉蓋平生深相

知者而未嘗留藁近方收拾得六七理合繕冩以呈老
來昏倦未能或舊有在左右抄録册子上者且據見在
求教可否批示其目在後有子弟中能書者續當抄去
别後文字也




　　俟菴集卷二十八

