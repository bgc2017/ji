







　　欽定四庫全書

　　俟菴集卷八　　　　　　　元　李存　撰

　　七言律詩

　　次吳宗師見寄韻

　　學業區區老未成西樓松竹又秋聲雖聞夫子稱仍貫
頗畏詩人笑屢盟山色有情真宿昔河流無潤謾平生
白衣蒼狗成朝暮樓外看時眼共明

　　贈趙天錫逰青囊


　　紅黄木葉落未盡三月秋晴凉未寒重來已喜詩卷好
久坐但愧酒杯乾郭仙乗氣必深會楊公救貧宜不難
一笻甚欲從子往奈此筋力辭巑岏

　　次靜上人韻

　　髙人何事來山館為學深知有本原浩浩黄塵俱是幻
娟娟翠竹盡能言蒲團隨地君方樂竹簡窮年我自煩
頗覺晴雲亦相謔一時如蓋又如旛

　　和宗師灤京詩二首


　　往往聞人説上都白沙青草世間無千官擁駕雲朝起
萬帳隨營雪夜鋪業廣殷周天所與興追風雅客難孤
不知范蠡當時意獨肯扁舟老五湖

　　紫駞白象壯行儀但覺炎威日日㣲露透地椒清寳仗
風生天棘滿旌旂金盤藹藹行新饌玉體(闕)　進裌衣
自得仙吟因想像半生元不離門畿

　　敬次復齋先生鵞湖途中韻

　　全無放逸是明欽為學何須别用心江海不齊皆白水

衡廬雖隔總青岑俗情冉冉宜難拔晝景蒼蒼亦易沉
頗恨當時無再㑹説同説異到如今

　　題國鼎横舟亭

　　山居靜樂應無限何事新亭扁作舟江海未酬平昔願
乾坤猶覺古今浮蘭花的的開清曉桂子離離落早秋
安得推篷并客我一杯相與問晴鷗

　　和李唐經韻

　　秋葉經愁日夜飛小窗忽此玩瓊枝風雲有㑹雖宜早

氷雪相逢政未遲笑我且求麋鹿友期君先到鳳凰池
旴江錦水元非逺從此空荒得所資

　　贈徐徳新

　　徐家世世生麒麟至今秋水為之神半窗只辦科舉業
一跡不霑闤闠塵忘年雖有此時舊中儁尚㸔他日新
江上歸帆雖半月白沙紅樹最宜人

　　别徐典史謙父

　　楊栁初青古屋頭晚風相過靜如秋只宜煮茗留談笑

豈意開樽作獻酬爾我兩忘方至樂帆檣將去忽離憂
宦逰早晚知何地還肯移書告我不

　　奉寄劉總管塗山二首

　　泮水秋深士若林老松香桂晝沉沉唐虞斯世吾曹事
韓范聨科太守心把酒屢陪風滿座挾書深愧雪盈簮
近來沈約元多病湖上無因聽好吟

　　一自公來未㡬時嘉禾瑞麥滿郊岐胥徒曉散庭無跡
閭巷春囘路有碑負版久漫方歴歴徴書宜下且遲遲

平生亦有桐江釣柳影蟬聲盡日垂

　　挽三十七代僊姑

　　前身知在月中央金縷瑶環夢未忘麟饌已供仙府貴
鸞封猶被國恩長碧雲萬里簫聲逺黄壤千年劍氣藏
空使人間有悽愴滿山松栢雨浪浪

　　挽陳湖峰

　　秋風一夜到湖峰梁棟新摧里閈空發廪不隨饑饉價
訓兒長挹縉紳風道傍民俗廉車駐墓下碑文史筆雄

尚喜有樓名聚逺客來千萬莫匆匆

　　輓饒國夫人

　　夫子娛親夙盡心市甘何惜到筓簮同年生死縁誰似
從爵尊榮報亦深屬纊偶需歸逺子囘天欲竭在囊金
更窺慈慕無窮處久淚宜枯賸滿襟

　　挽邵主簿三首

　　河橋楓葉雨蒼蒼此老恢然忽已亡閭里徒聞習主簿
衣冠真失魯靈光纂經讀史心雖在移石栽花興自長

頗憶兒時過豐樂倚天青壁稱新藏

　　儒冠非腐復非癯裁製搶攘萬有餘未信山林真佚我
祗縁州縣更勞渠黄泉可作雖無術青佩相傳幸有書
累世箕裘分付了不妨霄漢五雲車

　　娟娟踈竹䕶層樓昔嵗從公飲上頭方喜老來猶善飯
豈知夜半不藏舟文章深粹推南渡倉庾艱難念此逰
一曲欄干九秋色重來凭倚淚横流

　　餞張經歴


　　番水芝山嵗月流幕中何負漢留侯文書堆案眼如月
寮屬滿堂心似秋别酒偶逢黄菊晚歸笻應與赤松逰
但疑昭代尊三老或有蒲車到舊丘

　　餞王尹美任

　　此地難留葉縣鳬甘棠春影日踈踈臨民豈但三尺法
秉筆多由萬卷書饘粥有田宜往役吏胥無跡等安居
烏臺薦剡聞交上擬迓他年使者車

　　挽夏公徳脩廵檢


　　生死雖云不二觀林塘風月總憂端螢邊早已勤三䇿
馬上聊從試一官賓閣尚餘梅蘂暖棋枰空傍竹枝寒
穹碑勒在靈山下留與他年子細看

　　挽羅秋壑

　　疇昔詩書共阿傳知公精力正鮮然十年欲展牀間拜
一日驚成地下仙孟叟不窮知有氣鄭虔雖老尚餘氊
從今忍放樓西眼六六風寒倚暮烟

　　次子勉韻(姓髙臨川洙塘人兵後甲午年因避地於彼七月終大山乃絶筆之作也)


　　賊巢逺近未全降辛苦移家隔一江客意皆春常滿座
山光如水欲浮窗尚思虎旅携三百敢望牛蹄餽一雙
臨汝只今多義士同心驅捍勝吾邦

　　蛇虎縱横二載餘偷生於此計何踈俗情只欲分茅土
國士終當顧草廬留世但知瓶有雀擕家敢歎食無魚
試看何氏新園裏種菜墻根已靄如

　　疲馬常思捲斾旌如何處處尚屯兵為邦喜有漢三傑
習禮慚無魯兩生雖覺風沙成晝晦終期河漢尚秋明

買牛負耒歸鄉里沒齒簞瓢亦已榮

　　次何允升韻

　　山青水白自深深誰謂桃源不可尋一日鄰人方命飲
十年故友忽相臨遭時政共干戈際欵語聊同竹樹隂
幸得斯文天未䘮秋風杯酒尚論心

　　題陳主簿徳驥殺賊詩卷

　　逢時如此老駸駸避地來逰汝水潯鼠雀但知穿屋易
虎貔何擬在山深一時將帥開青眼千載鄉閭戴赤心

畢竟元龍豪氣甚難兄難弟總南金

　　贈别國祥陳山長歸温州

　　梅花風雪在師門樽酒相逢氣甚温盛世文章須屢見
青燈懐抱未深論每疑燕闕風雲後亦喜徐岩几席尊
歸去有人談理學天髙地下此心存

　　贈别李教諭仲祥棄官歸侍親寧國

　　學官未去㡬忩忩敬慎如君亦罕逢廪給未能酬素志
門垣行已卒前功一瓢雖覺持縁少四壁寧無士論公

歸去正當秋桂發揷香娛飲百年翁

　　贈胡教諭伯瑜官滿歸上饒

　　耆徳能安一席凉二年陪講借餘光敎尊瞻視門垣壯
禮盛春秋爼豆香麈尾清風方未厭馬頭紅葉竟何忙
聖明天子須儒雅三徑區區且更荒

　　贈陳士周赴鄉試

　　君家東閣書連屋憶得前年為賦詩師友講明今已久
賢能興起固其宜省闈落筆秋湖壯御榻傳名晝影移

我已親年方喜懼國恩須報未為遲

　　次閑閑吳真人贈溪月真人奉㫖求賢韻二首

　　明良相際迪鴻猷風馬雲車遍九州草野與聞蒼玉佩
闗山慣見黑貂裘長懸髙士陳徐榻同泛神僊李郭舟
頗笑當年老工部拂衣猶自羡滄洲

　　綘節真人下五城朔風吹髩欲星星已窮栗里幽人徑
定到王官隱者亭千古麒麟開漢閣一朝鸞鳳集虞庭
聖恩滂沛今如此未信遼東老管寧


　　贈倪照磨之任

　　掛琴收劍及江頭白水清烟望去舟此意不忘如不别
有詩相寄即相求省闈開幕綱維重經術傳家器識優
想見南樓他夜月一尊端復念鄉逰

　　贈人赴宣城下邑主簿

　　使家上府勢如山佐邑趨承事最難但守至公為主本
莫憑盛氣作波瀾多財臭腐吾何用同類扶持義所安
見説當時謝太守詠觴逰覽只清歡


　　挽葛吉甫妻劉氏

　　北堂春日正遲遲一夕秋風換綵衣用足尚聞公母績
教嚴如剪孟家機鸞孤太早人同惜鮭養無違世亦稀
想見隔溪埋玉處老松荒草暮烟飛

　　題積烟山僧房

　　積烟山上雪窗寒到得應知得到難碧嶂坐來三界小
白雲歸去四鄰寛道人問訊行秋早童子收經立夜闌
竹葦稻麻俱佛法笑渠死殺靠蒲團


　　送吳存恕逰宣城

　　柳花蘆笋客開船獨立平沙欲悵然蘇季但逰終有印
鄭虔雖老竟無氊重湖風景年年好憲府公卿往往賢
早晚秋空一鶚上不妨林下白頭眠

　　次何髙士成道韻二首

　　許我重來意甚真山林城郭路由分十年共憶青燈舊
一日相看白髪新促席未銜杯裏月擕鎌先割隴頭雲
臨流儘有西風便杖屨終當逐後塵


　　豈煩嗜酒見天真自是平生雅俗分我以避人成齷齪
公能留句獨清新何由窗下縻紅日未了山頭望白雲
尚賴懸河千斛水一澆胷次舊泥塵

　　立春前一日示大妳二首

　　明知此事是多來爭奈堂堂暮景催血氣每疑當末疾
簡編終喜共羣材忘憂空對庭前草索笑唯尋屋後梅
莫怪生涯同死水已將心念比寒灰

　　自憐家世一書囊彈鋏區區客舍凉對食不知滋味薄

立身唯覺應酬長半生豈有餘筐篋十指纔無乏稻粱
石槨桐棺皆已了敢將毫髪累諸郎

　　題雲臺真館

　　老僧褰裳過水去童子操篙風打船欲暮沙村更踈雨
天成窗下白雲眠黍雞見待元無約針芥相投信有縁
料得清溪尤愛客竹根同坐釣絲船

　　挽倪公溥

　　錦水東來嗚咽聲摧殘喬木盡凋零孔堂俎豆思耆舊

洛社衣冠失典刑種善長留人頌徳承家已有子傳經
自慚枯槁無由達忍為先生寫誌銘

　　艾氏春雲亭後挽許君度

　　構亭石上號春雲未老安閒孰似君十里松杉青作障
一陂鳬鴈錦成羣開樽對客心常足抱甕尋花志不分
况得青城老學士山暉堂記四方聞

　　送吳秀才入京

　　一時文翰節婦事萬里氷霜孝子心風教森森真大義

公卿濟濟足知音驚波久落黄河岸草竊潛消緑樹林
楊柳九衢皆喜色不須多慮杖頭金

　　挽饒國夫人

　　承夫教子豈徒哉紫誥金花特地開鹽米豈曽知爵齒
酒漿何止及輿臺劍光北斗成雙化翣影青山見再來
翁媪此生無可奈後人慈孝自成哀

　　題張若無卷石齋

　　千年山石自竛竮一日堂成眼獨明但覺軒窗皆古色

豈容朝暮少書聲誰同處士秋長醉我笑將軍夜有驚
倘肯他年分半席拂雲帶月共平生

　　挽待制周南翁

　　早由稽古獻春容遂歴深嚴副所蒙頌徳久刋王屋上
政聲新滿九華東君恩亹亹方求舊交誼森森遽託終
何者可寛慈母念眼明雙鳳起秋風

　　代馮開先作挽

　　自愧癯然一晚生前年叨結外姻盟徒從貳館聞風度

未及髙堂拜老成赤鳳競飛雲霧濶蒼龍雙沒斗牛明
靈車早晚霞山道松葉梅花涕淚横

　　代吳仲師作挽

　　辱在姻盟二十年叨陪樽俎㡬歡然赤霄尚擬聞鳴鳳
白露何知作蜕蟬鄉社縱無人似棟墓碑猶有筆如椽
素車明日之何處一片孤雲細雨邊

　　次盤所叔自貴池寄觀唐叔韻

　　拂雲蒼翠九華山拄笏相看亦未難但使箕裘家業在

不妨氷蘖道心安推敲此日猶成句矍鑠他年尚據鞍
見説西湖歸棹稳蓮花如玉照春盤

　　挽吳若川二首

　　紫陽山水甲江東宜此郎君敏且通老子宦逰真有助
吾曹清事每相同追隨别去纔旬外變故傳來豈夢中
莫遣彭殤異悲喜古今如此一匆匆

　　師門初識喜充然肉重還疑骨相偏中壽縱難如蹇叔
早亡何擬過顔淵豈無燦燦留編簡未有呱呱泣几筵

旅殯欲知何處是上清橋外竹林邊

　　贈别楊秀才赴真揚二州打捕提舉司都目

　　錦江重㑹各蒼然别夢驚囘二十年虞府已需君入幙
詩壇猶笑我無氊瓊花月冷看騎鶴玉盌春香取獻&KR1807;
此去帆檣千里近封書到得故人邊

　　贈别王用亨之京

　　初跨中原萬里鞍雪花風葉兩漫漫欲朝天子黄金闕
且侍宗師碧玉壇學道豈無新夢破讀書宜有舊燈寒

莫將出處殊心志他日歸來好共看







　　俟菴集卷八

