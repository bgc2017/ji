







　　欽定四庫全書

　　俟菴集卷二　　　　　　　元　李存　撰

　　古詩

　　次韻戚總管賦雪

　　長風剪水不成片城上將軍鐵為面五更吹角墮梅花
天女騎龍淚如霰坐令萬瓦白參差人在蓬萊水晶殿
黄河夜合黿鼉深太行曉裂豺狼戰尚憐廬阜足佳致
五百寒僧不開院崑崙朔南日本東未信天花一時遍

塞邊勒馬公所閑橋上騎驢吾不倦化工作巧本容易
臘盡春臨已三見明知無酒俱冷落豈有多情更歡宴
長安市上一貧士白晝閉門何所羡

　　題萬氏姜逸山别墅

　　李存老矣營竹莊萬君别墅亦在姜逸山之傍何當縮
地一百里長鬚赤脚買魚沽酒朝夕相翺翔

　　題逺山書院方竹

　　逺山書堂數竿竹立雨摇風如緑玉仙公好事畫作圖

詩客多情賦成軸竹邊有人過吾廬誦詩展書清有餘
聞知竹老須滿節内圓外方我不如

　　畫蠏

　　詩人素饞饕見畫棖醋香風蒲青颯颯江沙秋未霜

　　次王允中韻

　　堂堂休明運佳氣滿河嶽士無終身悔道有一宿覺之
子文獻家嶄然見頭角况當盛壯年顔貌若丹渥遨逰
石溪上何異鴻得桷窮冬忽相過接語知嗜學煌煌七

星劔亹亹九成樂我若大海舟茫茫竟焉泊鰍鰕相伴
侣風水振鈴鐸又如山下石粗泐復誰琢幸有知己人
梅邊手頻握

　　美徐典史再任

　　安仁雖小邑政爾費懐撫去年救饑荒前嵗接軍旅填
溝隨死鴨索肉過饕虎長官亦奔走案牘更勞苦朝飡
或曛黑就枕聞五鼔聚米猶聚金視身如視土三年當
考績遺愛在農圃忽聞可借冦是則天所與羡君詩禮

裔涉世通不腐况有五男兒翹翹盡蔞楚顧余何為者
挾策老環堵君來即知己杯酒相爾汝豈不幸長留時
時共雞黍義當公天下私欲安敢取

　　王承事均金謡

　　公來涖兹邑數月始求見時逢芒種雨喜氣滿顔面恤
民有真意為政自無倦貢金均衆力旱禱先已譴道路
既歌謡囷倉亦餘羡况聞用休暇稍復接羣彦永晝拂
清琴良宵玩黄卷武城得言偃單父逢子賤願公堅此

操循吏久當傳

　　寄題劉氏集義齋

　　義者果何物而乃俟於集喻如久行客名利兩羈縶孜
孜較青紫瑣瑣稽百十朝昏膠入漆夢寐水流濕忽聞
知己言胡不返鄉邑青年既流蕩倏爾白頭泣一時生
感慨俄頃具車笠𣺌𣺌絶江河迢迢歴原隰或僵泥濘
滑或震波浪急雖則多苦艱歸休志先立入門集尊幼
藹藹舊和翕雞豚與黍稷取用無不給是為吾固有鄉

者徒汲汲羲經尚頻復孔訓記時習所以名世賢多言
屢於邑髙齋用斯扁古意真莫及倘或信吾詩不須勤
負笈

　　寄贈臨川李兼善

　　南豐羅子知名久來館宗家相與友秋風一日到東籬
收拾行囊歸𦵏母偶逢臨汝李兼善家世素儒心甚厚
平生逰藝及山水兩卷青囊常在手為尋佳處得瑶湖
草潤松深纔一畝價錢僅費五十貫主不食言人莫嗾

羅家大事談笑了嘖嘖無瑕齊衆口李君為義不為利
反壤之餘長揖走豈知天意相君子吉兆能人凡事偶
吾翁平日尚此事喜買盧山殫所有往來觀者數百輩
甲或可之乙稱否朝歸暮往芒屩破野店蕭蕭㡬樽酒
苟非宿昔未逢賢定是蒼蒼不輕授吾聞地理猶人身
有穴宛然針與灸後來福徳未相稱青不見苗唯見莠
我今汨汨心未已人事天時宜兩究何當兼善忽相過
混沌一朝為我剖


　　寄題徐氏屏山堂

　　吾聞洪都徐永平作堂居傍山若屏東西插架更書史
與我靜對皆儀刑功名如幻何足計但見舊物氊青青
堂中賓客日雜遝窗外松桂寒伶俜古今華構嗟豈少
圯毁不待斤斨停永平今去六十載兒子白頭猶抱經
湖邊之山秋最早案上短檠深夜熒平生知己有過者
脱巾掛竹相忘形諸孫滿眼又勤讀玉未出璞先玲玲
顧余向衰百無慕明年杖藜當扣扃西山雲霧與一啜

窗下不眠能細聽

　　登金盤山詩(并序)

　　至正七年五月二日余登金盤山積雨初歇草木欣
然一逕縈紆約五六里始及僧顯所營也四山環聳
中得寛廣辛勤數年僅成一堂良不易也顯方出逰
别村興盡而返因賦一詩以遺之

　　籃輿曉上金盤山山僧乞食方未還徒從負钁皆出作
一犬卧吠清泉灣地無沮洳宜粟麥土有墳埴稀榛菅

瓠藤葛蔓籬漠漠薑芽芋葉溝斑斑向來人跡罕所及
唯許樵牧時躋攀漢時王者曽塟此惡蜂毒虺多神姦
相傳田野不足信苟非佛域真仙關道人宿有山水分
擇地即得天非慳拮据之手皸趼足寸土尺木難而難
把茅蓋頭亦足矣何用美構追工般奈縁好事世多有
重在一念輕千鍰人間百嵗彈指頃寧㡬少壯尋衰孱
文章富貴皆外物至樂無過心長閒我來巧值師有出
煮茗自汲春潺潺尚須早晚秋雨過亦就白雲分半間


　　題陳同年秋有堂

　　采采黄金花蕭蕭青玉枝不隨别時好每與風露期所
以彭澤公休官在東籬相對每無酒徒有好文辭同年
陳徴君種之亦盈畦客來便開樽爛醉不復疑去春始
相識烏髭滿丹頤豈非制頽齡古語果不欺頗訝邑里
同扣門定何時落英幸見飡庶以療吾衰

　　挽楊閑中

　　髙岩應記曽逰者赤日黄塵正長夏此翁倒屣出相迎

羽扇綸巾絶瀟洒僮奴俄頃具樽俎談笑無窮到書畫
十年别去勞夢寐一日傳來成羽化達懐委運更何求
老淚多情自如瀉長逰滄海總真趣囘視人寰徒土苴
莫言埋劍在龍塘早晚紅光看斗下

　　倪友文氣清而性和聊以數語為别不足舒吾
意也

　　若人少嗜青囊篇乃肯過我非其賢山行不避六月暑
因與赤脚踏清泉祝君聰明天下士文學許之無間然

白瓜青豆且共飲尚可倒囊尋酒錢

　　題虎溪三笑圖

　　行止隨時何必限一虎溪偶過虎溪何笑之為

　　題塗季方廣胖堂

　　世間無物拘礙我童冠暮春風舞雩不隨二氏樂荒怪
亦有細人疑腐迂堂中之人雖未識取義名堂吾獨悉
何年解屨登斯堂清坐共君春晝長

　　題倪學卿謙謙齋


　　學卿之學謙且謙用以扁室何其嚴天髙地下人鬼著
反此則害無庸占權門擁篲情如閹倒執手版神為殱
君看花落水流處譬彼食蜜中邊甜

　　和汪子長韻

　　閉門久與童烏𤣥簌簌老竹秋風先日用浩浩皆吾天
去古逺矣誰當傳身雖塵土心則仙玉株碧樹分後前
龍溪居士通𤣥理亦視浮雲如脱屣當時經濟不盡材
留與諸孫真上計日車難把長繩繋男子功名須早遂

濟川舟楫真爾曹安肯坐守東西臯禹鼎象物深且髙
魑魅魍魎何能逃期君他日行此志看取千丈生光毫

　　次髙元博韻

　　老逢盗賊繁俛爾度昏旭蕭蕭數莖髪連月不暇沐晝
常雨中飡夜或林下宿深惟崑岡上誰辨石與玉茹珍
蓋糠籺飲水即醽醁相逢破肝膽豈但皺眉目大宜適
他所采擷皆可蔌朅來安且靜殆若立於獨南風滿窗
簷衣袂清不醭梅實得調鼎松明勝燃燭顧此若蝸牛

殻中少涎足故人意不滿蓬蓽毋乃辱置酒對榴花誓
將徙華屋吾聞學仙者隨處武夷曲矧兹秋風近白酒
家有熟雖無羡魚飯賴與鹽虀粥

　　贈陳九成逰國學

　　黄雲潭潭天欲雪陳子初來即言别值吾築室正狼籍
為煮春茶供再啜子宗九江稱義門明年挾䇿逰成均
奎章先生賦詩贈秋波一幅清無塵竊聞國初許祭酒
正義堂堂古希有諸王駙馬皆敬憚帳下公卿列先後

即今規矩猶當時肥羊大餅午不饑願君努力積分數
他日錦衣當晝歸

　　次韻吳宗師和元參議道宮墨竹詩

　　東西海水先秋寒上有鬰鬰三神山山人或在玉京住
山中竹石那得隨渡黄河灣是誰好事寫於壁風枝雪
葉依孱顔人知寓物不留物我并無寓閒而閒中書叅
議亦髙致倡以妙語題其間不須駕鶴仍鞭鸞坐閱物
理如循環有時見此非詩非壁亦非畫但覺鼎内朗朗

金丹還

　　下第南歸别俞伯貞

　　驅車出都門别酒忽在手去國古所悲况復失良友芃
芃丘中麥鬰鬰道傍柳揮手從此辭烟雲黯囘首

　　寄史誠翁

　　誠翁女賢聨騎過吾竹上留之不可匆匆而去他日
以詩寄小形不滿云

　　入夏多雨意頗清又説新水上髙平不期而來吾所喜

苦留亦去君何情村醪方熟幸免沽熱雞雖瘦還當烹
癯然不試今老矣日日相歡須友生

　　寄題臨川樂氏東白樓

　　喔喔林下雞炯炯窗間紙奈此旦氣何幽人攬衣起於
時無所為黙識天地理由之為率性反是則迷已求仁
信尼父言善尊孟氏君家構重屋取扁豈兹意青青山
外山𣺌𣺌澗之水石根有松檜沙際有蘋芷深簷霧或
宿危角星尚綴省察屬吾儂無從但瞻視


　　金谿尹徳政詩

　　金谿豈但千餘室得尹多賢從昔日其間趙李最為優
鄰境至今誇未畢朝廷經理在延祐吾獨令民先自實
税糧飛虚户逃詭無窮研磨皆以質豪姦不利終莫沮
區畫公平嚴且宻遂令髙下出信籍貢役歡然非督抶
邇來近越三十秋刀筆貪險閭閻偷簿書往往有縁絶
經界欲慢將安尤社神有怒隂有相剛次而善來周侯
丹鉛朝莫躬㸃勘人不敢懈誰其廋漢時黄霸稱能治

某木可棺猪可祭孰云千里劇而繁殆若邦君私事耳
每疑州縣今最難使家上府臨如山所尊所習乃文法
豈有骨髓憂民間坐氊未稳欲交代催科送迎何時閒
模稜斯可足嵗月否則急急歸囊慳後人果盡不如古
空遺林下多長歎俟今漸老方無倦經術文章能㡬見
已知増秩快輿情他日必先循吏傳

　　义魚

　　霜風刮面氷如刀持义入江矜厥豪投深中大始一出

眼澁膚凍如紅桃嗟爾得食亦稍稍性命或與蛟龍遭
安得長义一萬丈直向東海义六鰲

　　和丘南傑

　　渺渺北山下沉沉楓樹林但見黄葉落不知秋意深西
江有髙人百里來相尋平生妙詩才足慰夙昔欽飽逰
閩嶠中浩浩古與今氣可拔九地當為千尺岑甕盎同
紛紛希聲求大音何時得重來窮此千古心

　　寄題陳氏東閣


　　大明生於東孰不快先覩陳公構髙閣百尺凌清霧雞
鳴四無人起坐寒窗曙雲霞已披靡海浪猶掀怒滄涼
成寓辯寅賓付稽古流光洞纎隙初氣足吞吐紛紛方
美睡鼻息撼環堵

　　贈主簿汪復心運糧至宣州囘

　　汪侯瑚璉姿夙昔忠孝門屈身簿佐間公事多馳奔運
餉出千里濤瀾江漢昏蛟鼉固云驕盗賊相并吞皇穹
一何情聞者猶䘮魂我侯秉家學勉勉心自温靡盬有

前訓致身無後言惜哉朱鳳凰八表髙飛翻正色乃齊
楚歧行皆弟昆終知世所乖或者天實存故山夜來雨
青青滿東園脱有相過便一觴聊可援

　　次韻答沈文友

　　至運有消長大明無中偏沈郎真特才餘子非其邊已
無俗中態更信古人編鬐鬛蕩江海金珠破昏𤣥嵗晏
始相逢促席梅花前樓角轉山月歸人行暮烟開懐更
一一過眼空千千嗟予離索人膠柱胡能絃㝠頑苟云

理土石皆為僊秋葉難自惜寒花誰與妍明知指非指
所貴天其天燕石不在櫝游鱗隨所筌紫陽賢弟昆好
學無其先稍稍外形迹醉時吾即眠乃翁廊廟資文彩
如雄遷愛子及其友勉旃皆盛年

　　送洪教授茂初

　　忠宣盛澤餘孫子分教如今在柳州此心初不異孔孟
何俗莫可囘商周玉堂金馬自兹始九疑三湘因得逰
蠻客舟車過如織安書時遣到蠙洲


　　題太行飛雲圖

　　仙人家住錦水湄父母在堂懐綵衣太行飛雲日月見
豈必千載方來歸

　　贈劉與畊

　　秋風吹子之衣巾庠序偶爾逢劉君文章似海方戰罷
兩袂猶帶西山雲

　　偽鈔謡(代為耆社作帳辭謝尹楊思齊)

　　國朝鈔法古所無絶勝錢貫如青蚨試令童子置懐袖

千里萬里忘羇孤豈期俗下有奸弊往往造偽潛隈隅
設科定律非不重奈此趨利甘捐軀縱然桎梏坐囹圄
䞉有囊槖并尊壺生平心膽死相遁口舌所掛多無辜
人生既以不堪此惡卒乃藉生危圖苦之棰楚甘酒肉
役用在手猶柈珠或思夙昔報仇怨或出希覬傾膏腴
搜求寧肯剰雞狗汙辱間有連妻孥何如巧遇賢令尹
燭照劍斷神明符先窮支蔓到根本礦鐵雖硬歸紅爐
非唯此境少憂畏亦遣鄰邑多懽愉自憐弱肉脱虎口

從此飲水皆醍醐誓將白首至死日頂戴豈與劬勞殊
願推此舉遍天下咸使良善安田廬

　　題樟南閣

　　曩年氷雪何其酷到處豫樟皆折秃吳家一株三百載
老葉至今青蔌蔌面之有閣開八窗詩書白晝南薰長
土深根逺耐寒暑閣上主人如此樟

　　送倪季成一如説

　　倪君宿昔真才傑種杏滿林頭欲雪養心似到一如如

寄語從予求解説我今衰老舌本乾掘地為鑪蒲作團
君能它夜肯相過共煮苦茶山月寒






　　俟菴集卷二

