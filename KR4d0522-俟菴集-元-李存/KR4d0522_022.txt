







　　欽定四庫全書

　　俟菴集卷二十二　　　　　元　李存　撰

　　說銘

　　李伯尚字說

　　臨川李絅字伯尚來從余遊他日請說其所以名字者
余曰衞風碩人之詩曰衣錦絅衣中庸曰衣錦尚絅惡
其文之著也夫君子之於學先本而後末先内而後外
有其本而末自理有其内而外自彰是故豈有毫髪求

知于人之心是謂實學是謂行成人與之俱若無能者
故貴乎尚絅以自保自任也今吾子孝友先於家庭恭
敬達於鄉里趣向孚於師友所謂錦也果能然勿自多
勿謂己君子而人小人人毁我益自檢人譽我益可愧
聰明若愚良賈若虚是則絅也夫内外本末備以成其
身者是則衣錦尚絅之義也

　　居善堂說(至正己丑九月乙丑著)

　　臨川黄文中僑居於上饒龍虎山之麓有年矣而自扁

其堂曰居善盖取於易繫辭君子居其室出其一言善
則千里之外應之之義也夫繫辭大抵發明中孚九二
言行感應之理然或徒知夫有感必應而未知夫所以
有感必應者一於至誠而已夫至誠之感應豈特限以
千里雖際天極地往古來今莫不皆然又豈特人為然
鶴鳴而子和者天地之大鬼神之幽萬物之散殊亦莫
不皆然故君子之學在於脩身脩身在於至誠發𢎞大
之心立堅剛之志遷善而改過求去其日用之非至誠

者而復其本有之至誠者而已矣

　　晚香堂銘

　　臨川太守洛陽楊公致政作堂於後圃而扁曰晚香盖
有取於宋韓魏公詩語意也初公從事河西憲府時先
叔父判州府君常命其子天麟從公讀律已飽聞其剛
介不私甚慕之既屢見其法書廉稜勁健真如其人雖
不識猶識也友人吳謙嘗拜公羊角峯下他日将往候
公且來命銘其堂顧雖鄙賤欣然為之辭曰


　　秋風凄凄白露未霜萬木之籜已隕其黄有粲者菊既
華而香賢哲之人好以壺觴詠之歌之載清載長繄此
楊公宿葉貞剛濶視貴富擲其郡章築室以燕西山之
陽為此佳名掲諸棟梁乞書問字客車彭彭公笑而出
縞衣𤣥裳想其執筆如握干将飛星迅電歘出鋒鋩魍
魎遁避神明開張雖則致政縉紳之剛蒲輪之來遲莫
彌光有子繼仕有孫在傍英英滿籬以翺以翔爰飡其
落眉夀無疆


　　程章宗美名字說(至正乙酉十有二月丙寅作)

　　豫章程章字宗美盖取坤卦六三爻辭含章而文言謂
陰雖有美含之以從王事弗敢成也坤之義以其卑且
順也入則為人之子出則為人之臣皆當含晦其章美
故子有其善歸之于親臣有其善歸之於君况六三居
下體之上以臣而論非小逺也以子而論非支庶也子
而自有其善則疑於親臣而自有其善則疑於君不美
之大者也名字而以此其必能為人子為人臣也乎宗

美勉之

　　正思齋

　　上饒夏衍相承聰敏而厚和自扁其讀書之室曰正思
李某為之銘曰

　　為學之方思欲其正其正伊何善者吾性善有形似未
易窮竟良醫不逢愈藥愈病孟氏巧譬由於亞聖苗而
不耘以揠為盛吾生益後胡覩胡聽不求先覺千里而
暝非思之思無敢弗敬孰為影響焉取蹊徑不波之水

未垢之鏡子信斯言庶幾有證

　　汪氏二子字説

　　新安汪君季章名其長子曰翬而字以羽次子曰常而
字以昭蜀郡虞先生既為之說季章以其皆嘗從遊於
余也請復申之余曰翬之羽取其文者固也然禽之文
者衆矣何獨取於是曰五彩備也然則備五彩亦其巧
所為與曰自然也是故文之貴於自然者尚矣至飾辭
以為工人謂之文吾不謂之文也常者何常也子而孝

常也臣而忠常也因不失其常而昭之亦常也事雖至
於周公閔子皆常也善於其親以自徳盡瘁於君以為
勞則失其所以為常者矣由是觀之常則自然自然則
常吾又知季章之所以命其子或相用而不相背也不
其深且美乎二子勉之

　　義訓堂銘

　　義訓堂者龍虎山中薛君茂𢎞作於其故家者也初君
八世祖司都校尉公嘗作堂曰義訓以敎厥子孫歳久

廢十四世祖縣丞公重作之更代則又廢及是君復構
焉而扁曰義訓蜀郡虞先生記之而番昜李存為之銘
曰

　　義出於天胡可以訓生而由之是曰大順學絶習移失
吾厥常載途棘荆其行長長父師之賢爰啟爰迪藏修
有所塞者日闢陵谷變遷事或中廢培深積厚宜此繼
志子黄其冠而乃肯構既成雲來亦厚祖考有白其牖
有碩其楹無春無秋誦弦之聲惟老與儒世外世間尊

尊親親爾夫獨還風雨震凌尚克有守斯言雖近足相
永久

　　天定堂銘

　　天定堂者臨川濠原王伯達之所作也其一世文正公
之先有三槐堂眉山蘇子銘之其間有取於申包胥天
定勝人人定勝天之言伯達以己為文正之裔宜慕續
其風節復采其言以銘堂而番昜李存為之銘曰

　　積氣蒼蒼為象莫大眇乎其人太倉之芥醜物比類何

啻萬千一理傳形實則同然人而弗人有不自見遐瞻
逺仰神傾目眩曰定曰勝夫何惚茫申生之言竒而未
詳濠原有堂取以自扁求承祖武豈但濡染智者之為
獨觀吾天吾苟定而天實在焉不定之定是謂天應似
定而非天則甚病亹亹王氏槐陰清長姑為此銘尚登
其堂

　　愛敬堂說(至元丁丑書)

　　張君明翁名其奉親之堂曰愛敬他日求言於余余曰

愛而弗敬是䙝之也敬而弗愛是憚之也䙝之則不尊
憚之則不親不尊非孝也不親亦非孝也今君合二義
以事親其不謂之能子也乎

　　胡伯廣名字說(至正丁亥九月日作)

　　臨川胡及字伯廣盖有取於詩小序漢廣篇德廣所及
之義也大學曰德潤身中庸曰非自成已而已也必也
先自明其明德将推以明夫人也及也者豫期其可及
也廣也者周普而不狹也此先聖賢遺言而望於天下

後世者如此及也毋自輕毋自疑毋自畫

　　吳簡文字說

　　臨川吳玫字簡文請為之說余曰簡而文盖中庸篇中
語也所以形容君子之道不簡則支不文則鄙然一於
簡則傲傲則賈怨一於文則華華則不實賈怨身之殃
也不實徳之戕也今簡而又文則其在已者約而不野
其應物也有禮而不煩義相為用而不相悖也庶幾中
庸之君子矣乎夫如是可以立身可以保家近可以事

親遠可以事君千古進修之士盖有不異轍者矣

　　精勤齋說(為艾氏作)

　　一而不雜謂之精為而不已謂之勤不精無以履其本
不勤無以致其力精而不勤則襍物踵至勤而不精則
徒苦而弗成是二者相須而不能以相無君子之為君
子舍是何以哉

　　用晦齋銘(為張明翁作)

　　宜晦而晦何事於用或傷其明静不可動張子醫者扁

齋何為治有變通必造其微癡之愚之保乃沖粹粲粲
十目則麄則鄙火雲赤日吾見其陰冰雪沍寒厥陽益
深如是而醫達造化理大聞大行正此生死





　　俟菴集卷二十二

