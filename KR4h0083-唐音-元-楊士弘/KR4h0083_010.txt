唐音卷十元楊士弘撰
張震註
唐詩遺響三
柳中庸(名談亰兆人)
江行
繁隂乍隱洲落葉初飛浦蕭蕭楚客帆莫入寒江雨
涼州曲(題意見前注)
關山萬里遠征人一望關山淚滿巾青海城頭空有月
黃沙磧裏本無春(批云空本二字無限哀怨之情青海城在甘州張掖河南至青海黃沙磧)
(說文水渚有石處又沙漠曰磧)
丘丹(蘇州臨平人)
答韋蘇州(蘇州有秋夜寄丘二十二員外故此有詩答之)
露滴梧葉鳴秋風桂花發中有學仙侣吹簫弄山月
宋濟
東隣美女歌
花暖江城斜日隂鶯啼繡戶曉雲深春風不道珠簾隔
傳得歌聲與客心
劉商(彭城人後居長安大歷中為檢校禮部郎中)
合溪送王永歸東郭
君去春山誰共遊鳥啼花落水空流如今送别臨溪水
他日相思來水頭
醉後口號
春草秋風老此身一瓢長醉任家貧醒來還愛浮萍草
漂寄官河不屬人
元使君自楚移越
露冕行春向若耶野人懷惠欲移家東風二月淮隂道
惟見棠梨一樹花(露冕後漢郭賀為荆州刺史帝賜三公之服使去䄡惟露冕令百姓見之)
(以彰其德同上鄭宏為臨淮太守春行有白鹿夾轂而行若耶溪在會稽見前注淮隂即臨淮府今為淮安府)
(棠梨陸機草木䟽曰棠梨梨也昔召公所訟於甘棠樹下民思其德不伐其樹此乃以召比元也)
羊士諤(泰山人貞元元年鄭全濟榜進士憲宗以其與吕温善貶資州刺史)
郡中即事
紅衣落盡暗香殘葉上秋光白露寒越女含情已無限
莫教長袖倚蘭干(紅衣謂蓮花也長袖言美人舞袖也)
雍裕之
五雜爼(儗古三言樂府)
五雜爼刺繡窠往復還織錦梭不得已成交河
自君之出矣(儗後漢徐幹樂府)
自君之出矣寶鏡為誰明思君如隴水長聞嗚咽聲
江邊柳
嫋嫋古堤邊青青一樹烟若為絲不斷留取繫郎船
宫人斜(西京雜記咸陽舊墻内曰内人斜即宫人斜蓋古葬宫人之處也)
幾多紅粉委黃泥野鳥如歌又似啼應有春魂化為燕
年年飛入未央棲(未央宫名高祖七年蕭何造)
長孫佐輔(朔方人)
尋山家
獨訪山家歇還涉茅屋斜連隔松葉主人聞語未開門
繞籬野菜飛黃蝶
令狐殼士(令狐姓殼士字名楚燉煌人元和中知制誥其為文於箋奏制令尤善每一篇)
(成人皆傳誦後為中書侍郎)
從軍行
孤心眠夜雪滿眼是秋沙萬里猶防塞三年不見家(防塞)
(防秋也謂守塞上防邊人邊人每以秋至故曰防秋)
却望冰河闊前登雪嶺高征人幾多在又擬戰臨洮(臨洮)
(戰國西羌地秦為臨洮縣屬隴西郡惠帝分置狄道郡魏置狄道郡又禹貢西傾之地)
邊風千里驚漢月五更明縱有還家夢猶聞出塞聲
宫中樂
月上宫花静烟含苑樹深銀臺門已閉仙漏夜沉沉(銀臺)
(門太白詩承恩初入銀臺門注銀臺門與左右掖及昇龍門)
九重青𤨏闥百尺碧雲樓明月秋風起珠簾上玉鈎(首句)
(見前注珠簾漢武故事以珠為簾箔玳瑁壓之也)
思君恩
小苑鶯歌歇長門蝶舞多眼看春又去翠輦不曾過
紫禁香如霧青天月似霜雲韶何處奏秪是在昭陽(雲韶)
(韶樂也書簫韶九成昭陽趙飛燕所居之殿見前注)
長相思(樂錄曰樂府怨思二十五曲其一曰長相思云)
幾度春眠覺紗窗曉望迷朦朧殘夢裏獨自在遼西
遊春詞
閶闔春風起蓬萊雪水消相將折楊柳争取最長條(閶闔)
(門蓬萊殿折楊柳俱見前注)
少年行
少小邊州慣放狂驏騎蕃馬射黃羊如今年老無筯力
獨倚營門數鴈行(黃羊後隂方以黃羊祀竈)
楊中師(名衡吳興人)
盧十五竹亭送姪儞歸山
落葉寒擁壁清霜夜霑石正是憶山時復送歸山客殷
勤一樽酒曉月當窗白
白紵詞
玉纓翠佩雜輕羅香汗微漬朱顔酡為君起唱白紵歌
清聲裊雲思繁多凝笳哀瑟時相和金壺半傾芳夜促
梁塵霏霏暗紅燭令君安坐聽終曲墜葉飄花難再復
(玉纓左瓊弁玉纓白紵歌見前注)
躡珠履步瓊筵起身輕舞紅燭前芳恣艷態妖且妍回
眸轉袖暗催絃凉風蕭蕭漏水急月華泛艷紅蓮濕牽
裙攬帶翻成泣(躡珠履史記趙平原君使人於春申君欲夸楚勾劍室&KR0918;以珠玉春申君客三)
(千餘人上客皆躡珠履以見之趙使大慙坐瓊筵太白詩開瓊筵以坐花)
張仲素(字繪之)
春游曲
烟柳飛輕絮風榆落小錢濛濛百花裏羅綺竸秋千騁
望登香閣争高下砌臺林間踏青去席上意錢來行樂
三春節林林百和香當年重意氣先占鬭鷄場
宫中樂
江果瑶池實金盤露井冰甘泉將避暑臺殿曉光凝
春江曲
搖漾越江春相將采白蘋歸時不覺夜出浦月隨人
春怨曲
裊裊邊城柳青青陌上桑提籠忘采葉昨夜夢漁陽
塞下曲(士贇曰樂府遺聲五曲中有塞下曲)
三伐漁陽再渡遼騂弓在臂劍横腰匃奴似欲知名姓
休傍隂山更射鵰
隂磧茫茫塞草腓桔橰烽上暮烟飛交河北望天連海
蘇武曾將漢節歸
天馬辭
天馬初從渥水來歌曾唱得濯龍媒不知玉塞沙中路
苜蓿花殘幾處開(前武帝紀元狩三年得神馬於渥洼水中注渥洼在燉煌郡是歲上方造)
(樂府造為詩賦絃次以合八音之調及得神馬次以為歌龍媒前禮樂志龍媒駿馬也濯龍媒亦必天馬歌之)
(一也又濯龍媒集覧濯龍門上注濯龍殿名苜蓿見前注此詩意謂窮兵黷武以開外國而求天馬至今玉塞)
(之路尚莊而苜蓿常開更無人取馬矣謂之殘花者以為張騫昔求其種歸種為中國今其開者皆其餘者也)
蹀躞宛駒齒未齊樅金噴玉向風嘶來時行盡金河道
獵獵輕風在碧蹄(蹀躞說文行兒宛駒大北國出善馬此言宛國馬駒也馬二歲曰駒齒未)
(齊長未齊也樅金未詳噴玉周穆王傳穆天子東游黃澤謠曰黃之駝其馬歕沙黃之澤其馬歕玉金河漢雲)
(中郡隋改金河郡)
漢苑行
春風淡淡影悠悠鶯囀高枝燕入樓千步廊回聞鳳吹
珠簾處處上銀鈎(迴廊阿房宫賦五步一樓十步一閣廊腰縵迴檐牙高啄注廊廡也又顔)
(師古曰堂下門廡也)
秋閨思
碧窗斜月藹深輝愁聽寒螿淚濕衣夢裏分明見關塞
不知何路向金微(寒螿爾雅蟬屬金微通典羈闕州有金微屬招武軍武軍漢雲中郡也隋)
(改關唐仍雲中郡今為大同府)
唐音卷十
