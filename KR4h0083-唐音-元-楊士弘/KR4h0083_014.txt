唐音卷十四元楊士弘編
張震注
唐詩遺響七
姚合(姚崇之孫元和十一年鄭解榜進士工詩仕至監察御史選唐詩二十三家為極玄集)
架水藤
濛濛紫花藤下覆清谿水若遣隨波流不如風飄起風
飄或近人隨波千萬里
春日早朝寄劉起居(起居周官左右史也漢武帝乃為起居注唐因之)
九衢寒霧斂雙闕曙光分綵仗迎春日香烟接瑞雲珮
聲清漏間天語侍臣聞莫笑馮唐老還來謁聖君(九衢雙闕)
(見前注綵仗夢筆錄立春前造土牛于門外是日有司祭先農以綵仗鞭之迎春日後郊祀志立春日迎春于)
(郊外馮唐漢文紀唐白首為郎文帝過郎署為論將帥拜為車騎都尉)
任翻(江東人)
題天台寺壁(天台寺在台州府天台山)
絶頂新秋生夜涼鶴翻松露滴衣裳前峯月照半江水
僧在翠微開竹房(翠微見前注)
孫草
訪羊尊師
松下問童子言師采藥去只在此山中雲深不知處(童子)
(言師入山採藥白雲深處無縱尋覓)
朱慶餘(名可久以字行寶歷二年裴球榜進士)
宫詞
寂寂花時閉院門美人相並立瓊軒含情欲說宫中事
鸚鵡前頭不敢言(鸚鵡見前注)
趙承祐(名嘏山陽人會昌三年鄭言榜進士為渭南尉摭言曰杜紫微讀趙嘏早秋詩曰殘)
(星數點鴈横塞長笛一聲人倚樓吟味不巳因目嘏為趙倚樓)
宫烏栖(題意未詳)
宫烏栖處玉樓深微月生簷夜夜心香輦不回花自發
春來空帶辟寒金(玉樓李太白詩玉樓巢翡翠又述異記崑崙山有玉樓十二又李賀夢人)
(持版曰天帝白玉樓成請君為記辟寒金拾遺記漢明帝時昆明國貢嗽金鳥常吐金屑宮人以金飾釵謂之)
(辟寒相嘲曰不得辟寒金那得聖人心香輦天子之車也不回必帝崩之後空宫之詞也)
宛陵舘冬青樹(宛陵今寧國府冬青樹又名萬年樹見前注)
碧樹如烟覆晚波清秋欲盡客重過故園亦有如烟樹
鴻鴈不來風雨多
經汾陽舊宅(郭子儀封汾陽王長安有郭汾陽宅在親仁里居其里四分之二通)
(永巷)
門前不改舊山河破虜曾輕馬伏波今日獨經歌舞地
古槐疎冷夕陽多(舊山河漢書封功臣之誓曰使黃河如帶太山若礪國以永存延及苖裔)
(馬伏波後漢馬援為伏波將軍言子儀平安史士番之亂再造唐室伏波未足比也古槐張籍法雄寺東樓詩)
(云汾陽舊宅今為寺猶有當時歌舞樓四十年來車馬路古槐深碧暮蟬愁三體詩注按此詩則汾陽宅已為)
(寺矣然史謂郭氏子孫富貴封爵至開成後猶不絶則其宅不應在貞元元和中已為寺也郭子儀傳云盧把)
(秉政多論奪郭氏田宅德宗稍聞乃詔曰子儀有大勲常誓山河琢金石自今有司無得受按此詔雖禁有司)
(論奪未嘗以已奪者還之豈宅為寺在此時乎夫以子儀之勲肉未寒而不保其室德宗功臣何薄待至此故)
(詩第二句深致意焉)
靈巖寺(按孫覿記梁天監中以吳舘娃宫為靈巖寺在吳縣西南三十里一名秀峯)
舘娃宫畔千年寺水闊雲多客到稀聞說春來倍惆悵
百花深處一僧歸(舘娃宮在峴石上以西施得名詳見前注)
江樓書感
獨上江樓思渺然月光如水水如天同來望月人何處
風景依稀似去年
雍陶(字國鈞成都人太和八年進士官至簡州守陶馮道明謁之呵曰與公素昧平生馮曰誦員外)
(詩仰員外德遂吟曰行門客到常疑雨滿院花開未是貧陶迎上坐歡狎如平生)
公子
公子風流輕錦繡新裁白苧作春衣金鞭留當誰家酒
拂柳穿花信馬蹄(白苧金鞭見前注)
城西訪友人别墅
灃水橋邊小路斜日高猶未到君家村園門巷多相似
處處春風枳殼花(灃水郭璞曰出南陽枳殼藥名本草云生商州木如橘而小高亦五七尺)
(葉如橙多刺春生白花至秋成美)
韋處士郊居
滿庭詩景飄紅葉繞砌琴聲滴暗泉門外晚晴秋色老
萬條寒玉一谿烟
過南隣花園
莫怪頻過有酒家多情長是惜年華春風堪賞還堪恨
纔見開花又落花
宿嘉陵驛(在和州今嘉定州嘉陵古郡名即漢犍為郡也)
離思茫茫正值秋每因風景却生愁今宵難作刀州夢
月色江聲共一樓(刀州夢晉王濬夢懸三刀於驛須臾又益一刀李毅曰三刀為州又益一)
(刀者明府其臨益州乎果遷益州)
天津橋春望(橋在洛陽)
津頭春水浸紅霞烟柳風絲拂岸斜翠輦不來金殿閉
宫鶯銜出上陽花(翠輦金殿上陽俱見前注)
和孫明府懷舊山
五柳先生本在山偶然為客落人間秋來見月多歸思
自起開籠放白鷴(五柳先生見前注以比縣令白鷴三體詩注曰蕭穎士賦曰白鷴羽族之)
(竒處於琱籠致以馹騎將集長楊遊太液子旅東陽適偕至傳舍感而賦之其略曰越水清兮鏡色吴山遠兮)
(天碧與心賞兮睽違念歸飛其何極詩意正類此謂巳有山林之志拘而不遂猶白鷴困於籠故因巳思歸起)
(而縱之蓋穎因物而感已此詩推巳及物異而同者也)
貧居春怨
貧居盡日冷風烟獨向簷床看雨眠寂寞春風花落盡
滿庭榆荚似秋天
孟遲之(名遲平昌人會昌五年進士)
懷鄭洎
風蘭舞幽香雨葉墮寒滴美人來不來前山看向夕
長信宫(見前注)
君恩已盡欲何歸猶有殘香在舞衣自恨身輕不如燕
春來還繞御簾飛
閨情
山上有山歸未得湘江暮雨鷓鴣飛蘼蕪亦是王孫草
莫送春香入客衣(山上有山古樂府藁砧今何在山上復有山謂出也蘼蕪本草云芎葉名)
(蘼蕪招隠曰王孫遊兮不歸春草生兮萋萋)
韓成封(名琮宣宗中元十二年湖南軍亂逐觀察使韓琮未知果此人否)
暮春滻水送别(滻水在灞陵縣)
綠暗紅稀出鳳城暮雲宫闕古今情行人莫聽宫前水
流盡年光是此聲
楊枝詞
枝鬭纖腰葉鬭眉春來無處不成絲灞陵原上多離别
少有長條拂地垂(枝腰白樂天詩櫻桃樊素口楊柳小蠻腰蓋言腰細如柳枝也葉鬭眉渡)
(頭楊柳豔明眉灞陵見前注蓋古人贈别多折柳以寄意灞陵原上乃古别離之地故楊柳無長條也)
薛陶臣(名逢蒲州人會昌元年進士調萬年尉崔鉉入相薦直弘文舘歴侍御史有薦逢知)
(制誥逼劉琭當國忌之出為巴州刺史稍遷秘監卒)
涼州詞
千里東歸客無心憶舊遊挂帆遊白水高枕到青州(白水)
(未詳又同州有白水縣其水在同州一百二十里又㐮陽有白水鄉即白沙青州山東有青州府古益都路也)
君住孤山下烟深夜徑長轅門渡綠水遊苑繞垂楊(轅門)
(禮君止宿險阻之處大車以為藩衛車以其轅表門)
樹發花如錦鸎啼柳若絲更遊懽宴地愁見别離時
薛大拙(名能會昌六年狄慎思榜及第仕至徐州節度使)
銅雀臺
魏帝當時銅雀臺黃花深映棘藂開人生富貴須回首
此地豈無歌舞來(魏帝曹操也操築臺時未曾稱帝此云帝者曹丕篡位乃追謚操為武帝)
(故云)
宫詞(三體詩作吳姬)
自是三千苐一名内家藂裏獨分眀芙蓉殿上中元日
水拍銀盤弄化生(三千者宫女之數三體詩注自此以下皆述其昔日才寵如此内家崔令)
(欽教坊記曰妓女入宜春院謂之内人亦曰前頭人其家在教坊謂之内人家芙蓉殿在曲江見前泩化生唐)
(歲時紀事曰七夕俗以蠟作嬰兒形浮水中以為婦人宜子之祥謂之化生本出西域謂之摩㬋羅今富貴家)
(猶有此巳上皆自述昔日才寵如此詩鑿說者不一多失作者之意余觀薛能吳姬詞凢八首皆以女自喻古)
(詩多有此體如妾薄命之類是也盖能早負才名自謂當作文字宮及為將常怏怏不平因賦詩以見意此詩)
(乃矜其少日才望盛而其不平之意隠然見於言外)
老圃堂(老圃論語吾不如老圃)
邵平瓜地接吾廬穀雨乾時偶自鋤昨日春風欺不在
就床吹落讀殘書(邵平東陵侯也見前注穀雨三月節候也)
歸鴈
瀟湘何事等閒回水碧沙明兩岸苔二十五絃彈夜月
不勝清怨却飛來(此詩錢起所作已載前)
邵謁(韶州翁原人)
古樂府
對酒彈古琴絃中發新音新音不可辨十指幽怨深妾
顔不自保四時如車輪不知今夜月曾照幾時人露滴
芙蓉香香銷心亦死良時無可留殘紅謝池水
苦别離
十五為君婚二十入君門自從入戸後見君長出門朝
看相送人暮看相送人若遣折楊柳此地樹無根願為
陌上土得作馬蹄塵願為曲木枝得作雙車輪安得太
行山移來君馬前(太行山見前注)
覧鏡
一照一回悲再照顔色衰日月自流水不知身老時昨
日照紅顔今朝照白絲白絲與紅顔相去咫尺間
漢宫井
轆轤聲絶離宫靜斑斑幾度照金井梧桐老去殘花開
猶似當時美人影
方雄飛(名于桐廬人咸通中進士不第隠會稽之鏡湖任情漁釣吟詩有警句孫洽稱之云)
(其秀也仙蘂於常華其鳴也靈鼉於衆響以唇缺有司不與科名晚年遇醫補之號為補唇先)
(生元和間韋莊奏賜及第)
君不來
遠路東西欲問誰寒來無處寄寒衣去時初種庭前樹
樹巳勝巢人未歸
于武陵(杜曲人又唐詩紀事云會昌人或云即于鄴)
長信宫
簟凉秋氣初長信恨何如拂黛月生指解鬟雲滿梳一
從悲畫扇幾度泣前魚坐聽南宫樂清風搖翠裾(長信見前)
(注以黛畫眉故曰月生指鬟說文屈髮為髻也雲滿梳阿房宫賦綠雲繞繞梳曉鬟也畫扇江淹詩紈扇如圓)
(月出自機中素畫作秦王女乘鸞向烟霧前魚龍陽君釣十餘魚而泣下楚王問之曰臣始得魚甚喜後得益)
(多而遂欲棄前所得也今臣得拂枕席四海之内美人甚多聞臣得幸褰裳趍者衆矣則臣亦猶所得之魚且)
(將棄矣南宫未詳翠裾李賀詩華裾織翠青如葱)
一失輦前恩羅衣生暗塵惟應清夜月獨伴向愁人長
信翠娥老昭陽紅粉新君心似秋節不使草長春(長信翠娥)
(老言美人色衰昭陽紅粉新言後人方以色進君心似秋節至霜露降百草衰不復得如春日之榮茂也詩意)
(亦謂君恩既去寵愛日衰亦不復如前時之承恩幸也)
勸酒
勸君金屈巵滿酌不須辭花發多風雨人生足别離
高樓
遠天明月出照此誰家樓上有羅衣裳涼風吹不休
陳嵩伯(名陶洪州豐城人結廬西山吟咏自適殊有佳語)
閒居雜興
一願成周力有餘白雲閒釣五谿魚中原莫道無麟鳳
自是皇家結網疎(首句引吕望事以自喻也五溪武陵辰溪也中原天下之廣也詩意謂天)
(下豈非無賢士但朝庭用之不能使如堯舜之時野無遺賢也)
曹鄴之(名鄴桂林人唐詩人嘗作四怨三愁五情詩舍人韋慤薦之)
金井怨
西風吹急景美人照金井不見面上花却恨井中影(急景)
(日景也)
情詩
東西是長江南北是官道牛羊不戀山只戀山中草
蛺蝶空中飛夭桃庭中春見他夫婦好有女初嫁人
庭草
庭草根自淺造化無遺功低回一寸心不敢怨春風(造化)
(見前注)
劉司南(名駕江東人)
醒後
醉臥芳草間酒醒日落後壺觴半傾覆客去應已久不
記折花時何得花在手
築臺詞
前杵與後杵築城聲不住我願築更高得見秦皇墓(秦皇)
(墓秦始皇墓在驪山)
秦娥
秦娥十四五面白於指爪羞人夜采桑驚起戴勝鳥(戴勝)
(烏名禮戴勝降於桑注織紝之鳥頭上毛花成勝故名)
牧童
牧童見客拜山果懷中落晝日驅牛歸前谿風雨惡
于子漪(名濆寓居堯山之南)
山村曉思
開門省禾黍隣翁水頭住今朝南澗波夜來西山雨牧
童披短蓑腰笛期烟渚不管水邊人騎牛望山去
青樓曲
青樓臨大道一上一回老所思終不來極目傷春草
司馬札
古思
春華惜妾態秋草念妾心始知井邊桐不如堂上琴月落
却羡鏡花飛猶委苔門前長江水一去終不回
宫怨
柳色參差掩畫樓曉鸎歸送滿宫愁年年花落無人見
空逐春泉出御溝
聶坦之(名夷中河東人擢進士有名於時其傷田家詩孫元憲以其有三百篇之旨)
長安道
此地無駐馬夜中猶走輪所以路傍草少於衣上塵
曹堯賓(名唐桂州人為道士太和中進士及第)
小遊仙
方士飛軒駐碧霞酒香風冷月初斜不知誰唱歸春曲
落盡谿頭白玉花(方士見前注飛軒拾遺集王謝至燕子國命取飛霞軒送歸白玉花未詳)
芝蕙芸花爛漫春瑞香烟露濕衣巾玉童私地誇書信
偷寫雲謠暗贈人(玉童太白詩兩兩白玉童雙雙紫鸞笙)
裴交泰
長門宫
自閉長門經幾秋羅衣濕盡淚還流一種蛾眉明月夜
南宫歌管北宫愁
李暇
楚調曲
何處期郎遊小苑花臺間相憶不可見且復乘月還
高千里(名駢幽州人高嵩文孫初為府司馬後官至淮南節度使平章事封南平節王)
步虛詞(見前注又吳苑曰陳思王游魚山忽聞巖裏有誦經聲清遠寥亮使解音者寫)
(之為神仙之聲道士效之作步虛聲此其始也)
青谿道士人不識上天下天鶴一隻洞房深鎖碧忩寒
滳露研朱點周易(清溪庾仲雍荆州記睢縣有清溪山山東有泉泉側有道士舍郭景純仙)
(游詩曰清谿千餘仞中有一道士即此也洞門董賢傳注洞門謂門之相當也又此詩氏族大全以為明皇賜)
(葉法善詩法善處州人今處州有點易亭)
山亭夏日
綠樹隂濃夏日長樓臺倒影入池塘水晶簾動微風起
滿架薔薇一院香(水晶簾薔薇俱見前注)
高蟾(累舉不第後李昭制舉方及第有詩集傳于世)
漁家
野水千年在閒花一夕空近來浮世狹何似釣船中
春
明月斷䰟清靄靄平蕪歸思綠迢迢人生莫遣頭如雪
縱得春風亦不消
旅夕
風散古陂驚宿鴈月臨荒戍起啼鴉不堪吟斷無人見
時復寒燈落一花
下第後上高侍郎
天上碧桃和露種日邊紅杏倚雲栽芙蓉生在秋江上
不向春風怨未開
鄭守愚(名谷袁州宜春人光啟三年進士官至都官郎中時人號鄭都官退居仰山書院卒)
淮上與友人别
揚子江頭楊柳春楊花愁殺渡江人數聲風笛離亭晚
君向瀟湘我向秦
唐彦謙(字茂業并州人咸通末年進士歴晉絳二州刺史號鹿門先生幼有竒才司空圖見)
(而竒之因拊其背曰當為一代風騷主人僧齊巳常携早梅詩訪之谷為改數枝作一枝齊已)
(不覺下拜以為一字師有鷓鴣詩極佳人謂之鄭鷓鴣)
曲江春望(曲江西京雜記京城龍華寺南有流水屈曲謂之曲江秦時為宜春苑漢)
(為樂游苑唐開元中玄宗鑿池引水植花木為勝賞之地又長安志曰在城東南昇道坊)
(三輔黃圖為宜春苑也)
杏豔桃嬌集晚霞樂游無廟有年華漢朝冠蓋皆陵墓
十里宜春下苑花(樂游廟關中記宣帝立廟曲江北名曰樂游廟蓋亦因苑而名也)
小院
小院無人夜烟斜月轉明清宵易惆悵不必有離情
崔道融(荆州人)
班婕好
寵極辭同輦恩深棄後宫自題秋扇後不敢怨春風
春閨
寒食月明雨落花香滿泥佳人持錦字無鴈寄遼西(錦字)
(見前注)
欲剪宜春字春寒入剪刀遼陽在何處莫望寄征袍(宜春)
(字荆楚歲時記立春日剪綵為燕子戴之貼宜春字於上遼陽今遼東也)
長門怨
長門花泣一枝春爭奈君恩别處新錯把黃金買詞賦
相如自是薄情人(黃金買詞賦見前注相如薄情相如晚年欲買妾文君以白頭吟寄之相)
(如乃止不買故云薄情人也)
楚懷王(名槐周赧王十六年與秦盟于武關被執死于秦後人追謚為懷王)
宫花一朵掌中開緩頰翻為敵國媒六里青山天下笑
張儀容易去還來(宫花未詳緩頰史魏王豹叛酈生緩頰往說之張晏曰徐言引譬喻也張)
(儀魏人嘗與蘇秦俱事鬼谷先生學術嘗相秦秦欲伐齊齊楚從親於是張儀行相楚說楚王曰大王誠能閉)
(關絶齊臣請献商於之地六百里使秦人得為大王箕箒妾楚王說而許之乃以相印授儀因閉關絶約於齊)
(使一將軍随儀至秦儀乃謂楚使者曰臣有奉邑六里願以獻大王楚王大怒發兵攻秦秦要楚欲得黔中地)
(而以武關對易之楚王不願易也願得張儀秦王欲遣之而忍言儀乃請行曰秦強楚弱臣友靳尚得事楚夫)
(人鄭袖袖所言皆從遂使楚楚欲殺之鄭袖日夜言於王王遂赦儀厚禮之)
杜常(三體詩注謂新舊史及唐諸家小說並無杜常姓名惟公孫談圃以杜常為宋人西清詩)
(話亦曰世有才藻標名而詞不逮者有不以文藝稱而語驚人者如近傳華清宫一絶乃杜常)
(武昌阻風乃方澤也按三說則杜常方澤皆宋人伯弼詩學傳家列之於唐必有所據更俟傳)
(聞者是之)
華清宫
行盡江南數十程曉風殘月入華清朝元閣上西風急
都入長楊作雨聲(驪山温泉宫太宗所建天寶六載玄宗改名華清宫又於其間建老君殿)
(左朝元閣右長生殿曉風殘月入華清云自禄山亂後空宫旡復巡幸故其景如此朝元閣又名降聖閣也長)
(楊在盭厔縣東南三十里三體詩注云風作雨聲皆空宫凄凉之象也此詩蓋譏玄宗或於神仙之事與秦皇)
(漢武同遺迹荒凉俱為後人感慨之具長楊華清宫相去道里遼遠况秦漢舊宮至唐而未央尚在長楊巳不)
(存乃詩人寓言以託諷爾王建亦云武帝自知身不死看修玉殿號長生其譏諷之意亦同但不如此詩含蓄)
(情景渾融耳)
崔魯(大中年間進士有無機集三百篇)
晦日送别(月三十日為晦日)
野酌亂無廵送君兼送春明年春色至莫作未歸人
華清宫
草遮回磴絶鳴鑾雲樹深深碧殿寒明月自來還自去
更無人倚玉闌干(倚玉闌干明皇與貴妃夜倚玉闌私誓曰生生世世為夫婦事見前註)
門横金鎖悄無人落日秋聲渭水濱紅葉下山寒寂寂
濕雲如夢雨如塵(雲如夢雨如塵即巫山神女事)
王駕(字大用河中人大順元年楊贊禹榜及第)
古意
夫戍蕭關妾在吳西風吹妾妾憂夫一行書信千行淚
寒到君邊衣到無(蕭關見前注)
社日(三體詩作張演詩)
鵝湖山下稻粱肥豚柵雞塒半掩扉桑柘影斜春社散
家家扶得醉人歸(鵝湖在信州鉛山縣西南十五里昔有龔氏居山旁畜鵝成羣故名㹠莊)
(子㹠子食於其死母說文與豚通小豕也栅說文編木為寨也雞塒毛公曰鑿墻而栖雞曰塒)
雨晴
雨前不見花間葉雨後全無葉底花蜂蝶飛來過墻去
却疑春色在隣家
羅鄴(餘杭人詩中虎也咸通中舉進士不第與羅隠羅虬齊名人號三羅唐光化中韋莊奏詞)
(人才士時有遺賢不沾一命於聖朝徒作千年之恨骨如李賀陸龜蒙羅鄴方干賈島溫庭筠)
(劉得仁皆有竒才伏望追賜進士及第贈補闕拾遺)
賞春
芳草和烟暖更青閒門要路一時生年年點檢人間事
唯有東風不世情
韓致堯(名偓京兆人龍紀元年擢進士第昭宗時為中書舍人從幸鳳翔進詩朱全忠惡之)
(後召為翰林學士不敢入朝挈家南依王審知而卒號玉山樵者高秀實云韓偓香奩集麗而)
(無骨李端叔酷愛之誦其序云咀五色之靈芝香生九竅咽三危之瑞露美動七情)
效崔國輔體
澹月照中庭海棠花自落獨立俯閒階風動秋千索
雨後碧苔院霜來紅葉樓閒階上斜日鸚鵡伴人愁
羅幕生春寒繡忩愁未眠南湖夜來雨應濕采蓮船
寄隣莊道侣
聞說經旬不啟關藥忩誰伴醉開顔夜來雪壓前谿竹
剰見谿南幾尺山
襄漢旅道軍後有感
水自潺湲日自斜盡無鷄犬有鳴鴉千村萬落如寒食
不見人烟空見花(萬落說文村落也注落居也人所聚居故謂村落)
野塘
侵曉乘涼偶獨來不因魚躍見萍開卷荷忽被微風觸
瀉下清香露一杯
吳子華(名融山隂人富辭調龍紀元年進士累官至翰林學士中書舍人後為翰林承旨卒)
秋色
染不成乾畫未銷霏霏拂拂又迢迢曾從建業城邊過
蔓草寒烟鎖六朝(六朝建業見前註)
涼思
松間小檻接波平月澹烟沉暑氣清半夜水禽栖不定
綠荷風動露珠傾
王貞白(字有道信州人乾元二年張貽憲榜進士)
折楊柳宫詞(題意見前)
枝枝交影鎖長門嫩色曾霑雨露恩鳳輦不來春欲暮
空留鸎語到黃昏(長門鳳輦見前注)
水殿年年占早芳柔條偏惹御鑪香而今萬乘多廵狩
輦路無隂綠草長(水殿萬乘見前注)
嫩葉初齊不耐寒和風時拂玉闌干君王去日曾攀折
泣雨傷春翠黛殘(玉闌干翠黛見前注)
張泌(江南人南唐内史舍人)
寄人
别夢依依到謝家小廊廻合曲欄斜多情只有春庭月
猶為離人照落花
酷憐風月為多情還到春時别恨生倚樹尋思倍惆悵
一場春夢不分明
春曉謠
雨微微烟霏霏小庭半拆紅薔薇細筝斜倚畫屏曲零
落幾行金鴈飛蕭關夢斷無尋處萬疊春波起南浦凌
亂楊花擈繡簾晚忩時有流鸎語(事見前注)
春江雨
雨冥冥風泠泠老松瘦竹臨烟汀空江冷落野雲重雲
中孤燭微如星夜驚谿上漁人起滴瀝蓬聲滿愁耳子
規呌斷獨未眠罨岸春濤打船尾
李才江(名洞)
繡嶺宫
春草萋萋春水綠野棠開盡飄香玉繡嶺宫前鶴髮翁
猶唱開元太平曲(繡嶺宫在峽州峽石縣顯慶三年置玄宗開元中嘗遊幸于此故云又異)
(聞實錄云會昌中許孝廉路由甘棠舘逢白衣叟乘馬吟此詩許異其詩遂問之忽入林中不見)
韋莊(字端已京兆人乾寧元年進士仕至起居郎後仕偽蜀王建為相)
臺城(在金陵)
江雨霏霏江草齊六朝如夢鳥空啼無情最是臺城柳
依舊烟籠十里堤
衢州江上别李秀才
千山紅樹萬山雲把酒相看日又曛一曲離歌兩行淚
不知何地更逢君
搖落
搖落秋天酒易醒凄凄長似别離情黃昏倚柱不歸去
腸斷綠荷風雨聲
吳商浩
秋塘曉望
鐘盡疎桐散曙鴉故山烟樹隔天涯西風一夜秋塘晚
零落幾多紅藕花
僧靈澈(名澄涇寺僧又靈微源德宗時僧居越州雲門寺又云廬山東林寺僧也)
答韋丹(丹字文明孝寬六世孫憲宗朝擢明經為容州刺史教民畊興學校徙江西觀)
(察使德被八州治行第一)
年老心閒無外事麻衣草坐亦容身相逢盡道休官去
林下何曾見一人(雲溪友議云丹鎮江西嘗以詩寄靈徹云王事紛紛無暇日浮生冉冉只)
(如雲巳為平子歸休計五老峯前必共君徹荅此詩盖譏其内懷禄外能言耳後丹竟失位待辨憂死)
歸湖南
山邊水邊待月明暫向人間借路行如今還向山邊去
只有湖水無行路
僧無本
行次漢上
習家池沼草萋萋嵐樹光中信馬蹄漢主廟前湘水碧
一聲風角夕陽低(習家池在襄陽漢上俱見前注漢主廟未詳所在又襄陽有光武舊宅廟)
(或在焉然湘水不經襄陽未必可也湘水見前注)
薛竒童
楚調
禁苑春風起流鸎繞合歡玉忩通日氣珠箔卷輕寒楊
葉垂隂砌梨花入井欄君王好長袖新作舞衣寬(禁苑玉忩)
(珠箔合歡長袖俱見前注)
南海女子
送兄(唐宋遺史云如意中有女子七歲能詩則天武后召試之令賦此詩)
别路雲初起離亭葉正飛所嗟人異鴈不作一行歸
郎大家宋氏
擬古神女宛轉歌
風已清月廊琴復鳴掩抑非千態殷勤是一聲歌宛轉
宛轉和且長願為雙黃鵠比翼共翺翔日已暮長簷鳥
應度望君君不來思君君不顧歌宛轉宛轉那能異栖
宿願為形與影出入恒相逐
劉采春(越州藉奴元稹極春愛之)
羅嗊曲
不喜秦淮水生憎江上船載兒夫壻去經歲又經年
莫作商人歸金釵當卜錢朝朝江口望錯認幾人船
那年離别日只道往桐廬桐廬人不見今得廣州書
吉中孚妻
拜新月
拜新月拜月出堂前暗魄初籠桂虛弓未引弦拜新月
拜月粧樓上鸞鏡始安臺蛾眉巳相向拜月不勝情庭
花風露清月臨人自老人望月長生東家阿母亦拜月
一拜一悲聲斷絶昔年拜月騁容輝如今拜月雙淚垂
回看衆女拜新月却憶紅閨年少時(事見前注)
張文姬
谿上雲
溶溶谿口雲纔向谿中吐不復歸谿中還作谿頭雨
薛濤(名洪度成都樂妓有姿色工詩元微之詩云也錦江膩滑娥眉秀化出文君與薜濤即此妓)
送友人
水國蒹葭夜有霜月寒山色共蒼蒼誰言千里自今夕
離夢杳如關塞長
題竹郎廟(廟在卭州初邑人於水邊得大竹三節破之得三兒因以為姓後卒郡人)
(立廟祀之因名竹郎廟又榮州有竹王祠云昔有女浣沙有大竹流觸之有孕生子因以)
(竹為姓土人祀之)
竹郎廟前多古木夕陽沉沉山更綠何處江村有笛聲
笛聲盡是迎郎曲
劉瑶
暗别離
槐花結子桐葉焦單飛越鳥啼青霄翠軒轉雲輕遥遥
燕脂淚送紅線條瑶草歇芳心耿耿玉珮無聲畫屏冷
朱絃暗斷不見人風動花枝月中影青鸞脉脉西飛去
海闊天高不知處(事俱見前注)
古意曲
梧桐階下月團團洞房如水秋夜闌吳刀剪破機頭錦
茱莄花墜相思枕綠窗寂寞背燈時暗數寒更不成寢
君山父老(又曰湘中老人嘗有洞庭客吕云鄉遇一老人於君山側索酒數行歌此曲東)
(坡云唐末有人誦此詩殆是李謫仙軰老人真遯世者也)
閒呤
湘中老人讀黃老手援紫藟坐碧草春至不知湖水深
日暮忘却巴陵道(黃老者黃帝老子之道皆神仙飛鍊之術也餘見前注)
太上隠者
答人
偶來松樹下高枕石頭眠山中無歷日寒盡不知年
山中客
别酒主人
酒盡君莫沽壺乾我當發城市多囂塵還山弄明月
無名氏
琵琶
粉胷繡臆誰家女香撥星星共春語七盤嶺上走鸞鈴
十二峯頭弄雲雨千悲萬恨四五絃絃中甲馬聲駢闐
山僧擈破琉璃鉢壯士擊折珊瑚鞭珊瑚鞭折聲交戞
玉盤傾瀉真珠滑海神驅趁夜濤回江娥蹙踏春冰裂
滿座紅粧盡淚垂望鄉之客不勝悲曲終調絶忽飛去
洞庭月落孤雲歸
胡笳曲
月明星稀霜滿野氊車夜宿隂山下漢家自失李將軍
單于公然來牧馬
唐音卷十四
