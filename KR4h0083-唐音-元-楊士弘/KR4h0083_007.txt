唐音卷七元楊士弘撰
張震註
唐詩正音六
七言絶句
賀季真(季真名知章唐開元中選禮部侍郎集賢學士天寶中乞歸田里為道士詔許之供)
(帳東門御製詩送之仍以其宅為千秋鴻禧觀以居而賜鏡湖剡川一曲云)
采蓮曲(題意見前注)
稽山罷霧鬱嵯峨鏡水無風也自波莫言春度芳菲盡
别有中流采芰荷(稽山會稽山也在紹興府會稽縣越州志本名苗山大禹於此會諸侯之)
(計因名會計鏡湖亦在越州後漢馬臻築塘以遏水因名鏡湖又若耶溪在會稽東南北流二十五里與鏡湖)
(合流)
回鄉偶書
少小離鄉老大回鄉音無改髮毛衰兒童相見不相識
笑問客從何處來
蓋嘉運
簇拍陸州(今為郢州)
西去輪臺萬里餘故鄉音耗日應疎隴山鸚鵡能言語
為報閨人數寄書(輪臺西域國名見前注出龍山在隴州汧陽縣山高而長故名鸚鵡鳥名)
(大如鵲朱味鈎吻翠頂金眼玄頂碧羽頳足翠尾兩指向前兩指向後能作人言)
王摩詰
送元二使安西(元二杜詩注元詰也安西都護府在龜兹國唐武氏置)
渭城朝雨裛輕塵客舍青青柳色新勸君更盡一杯酒
西出陽關無故人(渭城今咸陽縣東北古杜郵陽關玉門關在沙州夀昌縣西六里)
寄河上段十六
與君相見即相親聞道君家在孟津為見行舟試借問
客中時有洛陽人(孟津洛陽俱見前注)
送别
送君南浦淚如絲君向東州使我悲為報故人憔悴盡
如今不似洛陽時(東周犬戎敗幽王周乃東遷於洛邑是為東州)
九日憶山東兄弟(唐史稱維閭門友悌事母孝觀此詩信矣維作此詩時年十七)
獨在異鄉為異客每逢佳節倍思親遙知兄弟登高處
徧插茱萸少一人(插茱萸玉燭寶典云漢武帝宫人九月九日佩茱萸食餅飲菊花酒令人)
(長夀蓋相傳自古莫知其由桓景事見前註又裕齊隨筆劉夢得云詩中用茱萸字者凡三人杜醉把茱萸仔)
(細看王維云徧插茱萸少一人朱放云學他年少插茱萸三君所用杜為優容齊曰予觀唐人七言者又十餘)
(家錄於後王昌齡茱萸插髩花宜夀戴所倫插髩茱萸來未盡盧倫茱萸一朵映華簮權德輿酒泛茱萸晚易)
(醺白居易舞闕擺落茱萸房茱萸色淺未經霜楊衡強插茱萸隨闕人張諤茱萸凡作幾年新耿瑋髮稀那禁)
(插茱萸劉商郫筒不解獻茱萸崔魯茱萸吟吹溪口香周賀茱萸城裏一尊前比之杜老為不逮矣)
寒食汜上作(汜上縣名鄭州有氾水縣又曹州定陶縣亦有汜水縣即漢高帝即)
(位於氾水之陽是也)
廣武城邊逄暮春汶陽歸客淚霑巾落花寂寂啼山鳥
楊柳青青渡水人(廣武山在鄭州滎澤縣西征記曰三皇山上有三城柬曰東廣武西曰西)
(廣武漢祖與覇王共語汶陽在兖州府奉符縣此又汝寧府南陂亦有汶水按廣武在鄭州則汶正係汶水)
(之上蓋鄭蔡地相比也)
戲題盤石
可憐磐石隣泉水復有垂楊拂酒杯若道春風不解意
何因吹送落花來
賈幼隣
送李侍郎赴常州
雪晴雲散北風寒楚水吳山道路難今日送君須盡醉
明朝相憶路漫漫
儲光羲
明妃詞二首(明妃即昭君也)
日暮驚沙亂雪飛傍人相勸易羅衣強來前殿看歌舞
共待單于夜獵歸
單于知妾不勝歸樂府皆傳漢國辭朝來馬上箜篌引
稍似宫中閑夜時
同金壇令武平退朝二首(金壇縣在鎮江府武平名甄傳通春)
(秋武后時隠嵩山屢召不起中宗即位召拜修文館學士)
朝來仙閣聽弦歌暝入花亭見綺羅池邊命酒憐風月
浦口還船惜芰荷
花潭竹嶼傍幽溪畫檝浮空入夜溪菱荷覆水船難進
歌舞留人月易低
寄孫山人
新林二月孤舟還水滿清江花滿山借問故園隠君子
時時來去住人間(新林宣玄暉云宣城出新林浦向板橋浦又善長水經江西經三山入湘)
(浦又北經新林浦)
王之奐(并州太原人)
凉州詞(見前注)
黃河遠上白雲間一片孤城萬仞山羌笛何須怨楊柳
春光不度玉門關(蘆河集覽沙州西曰石環州之西鎮戎之東有葫蘆泉葫蘆磧漢明時屯)
(甲於伊吾蘆即此地也羌笛羌人所吹之笛也楊柳樂府横吹有關山月折楊柳等曲王門關見前注)
王少伯
閨怨(閨闔房也選詩宵月照中閨又寒商動清閨蓋深閨婦人女子所居之處此之閨怨)
(即閨中少婦所怨也)
閨中少婦不知愁春日凝粧上翠樓忽見陌頭楊柳色
悔教夫壻覓封侯
西宫春怨(西宫未詳)
西宫夜静百花香欲捲珠簾春恨長斜抱雲和深見月
朦朧樹色隠昭陽(雲和杜暮寒詩忽思高窗會朱袖拂雲和春官大司樂云孤竹之管雲和)
(之琴瑟註地名雲和産此良材)
長信秋詞
奉帚平明金殿開且將團扇暫徘徊玉顔不及寒鴉色
猶帶昭陽日影來(奉帚灑掃也按婕妤賦曰奉共養於東宫兮托長信之清流共洒掃於幃)
(幄兮永終死兮為期團扇見前註昭陽日影飛燕傳成詩帝立為皇后寵少衰女弟絶幸為昭儀居昭陽殿三體)
(註詩意謂已與君隔不及寒鴉猶得帶昭陽日影)
真成薄命久尋思夢見君王覺後疑火照西宫知夜飲
分明複道奉恩時(薄命前許皇后傳奈何妾薄命又曹子建樂府因妾薄命為篇名複道復)
(道漢濤又從複道上奴得曰註音復上下有道故謂之複)
青樓曲
白馬金鞍從武皇旌旂十萬宿長楊樓頭少婦鳴筝坐
遥見飛塵入建章(武皇指唐玄宗長楊建章皆宫名)
馳道楊花滿御溝紅妝謾綰上青樓金章紫綬千餘騎
夫壻朝回初拜侯(金章紫綬見前註)
西宫秋怨
芙蓉不及美人粧水殿風來珠翠香却恨含啼掩秋扇
空懸明月待君王(芙蓉白居易詩芙蓉如面柳如眉芙蓉荷花又木芙蓉一名拒霜一名木)
(連掩秋扇班婕妤詞見前註)
春宫曲
昨夜風前露井桃未央前殿月輪高平陽歌舞新承寵
簾外春寒賜錦袍(平陽武帝時有平陽公主)
青樓怨
香幃風動花入樓高調鳴筝緩夜愁腸斷關山不解說
依依殘月下簾鈎(鳴筝關山月俱見前注)
采蓮曲
荷葉羅裙一色裁芙蓉向臉兩邊開亂入池中看不見
聞歌始覺有人來
出塞行
白花原上望京師黃河水流無盡期窮秋曠野行人絶
馬首東來知是誰(白花原未詳)
别李浦之京
故園今在覇陵西江畔逄君醉不迷小弟隣庄尚漁獵
一行書寄數行啼(覇陵文帝葬其上故曰覇陵在長安城東七十里莊猶村唐人呼別業為)
(莊三體詩注云漁獵者少年放逸之習而小人之事也既憂其弟樂小人之事放逸在外以詩誡之又繼之以)
(涕泣此仁人愛弟之情也孟子曰涕泣而道之者親之也此詩近之矣)
寄穆侍御出幽州(今遵化府也)
一從恩譴度瀟湘塞北江南萬里長莫道薊門書信少
鴈飛猶得到衡陽(薊門薊州也今為遵化府恩譴瀟湘見前注)
重别李評事
莫道秋江離别難舟船明日是長安吳姬緩舞留君醉
隨意清風白露寒
李倉曾宅夜飲
霜天留飲故情懽銀燭金鑪夜不寒欲問吳江别來意
青山明月夢中看
觀獵
角鶯初下秋草稀䥫&KR0865;抛鞚去如飛少年獵得平原兔
馬&KR0008;横捎意氣歸
蕭駙馬宅花燭(駙馬綱目集覽駙馬天子之壻也漢武帝初置駙馬都尉官駙)
(馬至晉尚公主者並如之花燭雙慶喜詩洞房花燭夜謂成婚之夕飲宴也)
青鸞飛入合懽宫紫鳳啣花出禁中可憐今夜千家裏
銀漢星回一道通(青鸞韓奕詩韓侯闕左懿氏卜百兩彭彭八鸞鏘鏘紫鳳妻陳)
(敬仲其妻占之是謂鳳凰于飛和鳴鏘鏘盖青鸞言駙馬紫鳳言公主也星回一道通在七夕左闕)
(也)
高逹夫
除夜
旅館寒燈獨不眠客心何事轉悽然故鄉今夜思千里
秋髩明朝又一年
塞上聽吹笛
雪淨邊天牧馬還月明羌笛戍樓間借問梅花何處落
風吹一夜滿關山
營州歌
營州少年厭原野狐裘蒙茸獵城下魯酒千鍾不醉人
健兒十歲能騎馬(營州河北道柳城即本遼西地也狐裘以狐皮為裘也蒙茸毛萇曰蒙茸)
(亂貌)
岑参
獻封大夫破播仙凱歌四章(封大夫封常清也按綱目天寶六載)
(以高仙芝為安西使鎮節度四仙芝署常清為刑官大破吐蕃勃律王及臭离二十餘國)
(此詩其破勃律時作歟播仙未詳凱歌禮春官司樂王師大獻奏凱樂又凱風天地之怒)
(氣獻奏凱樂人之怒氣已焉)
漢將承恩西破戎捷書先奏未央宫天子豫開麟閣待
祗今誰數貮師功(漢將指封大夫言也麟閣漢武紀畫功臣於麒麟閣張晏曰武帝獲麒麟)
(時作此閣因以為名貳師是貮師將軍貮師蕃國名也李暨勑封貮師將軍)
官軍西出過樓蘭營幕傍臨月窟寒蒲海曉霜凝馬尾
蔥山夜雪撲旌竿(樓蘭西域國名即鄯善國也漢武紀初欲通大宛使者相望於道樓蘭姑)
(師苦辱漢使後遺從驃侯趙破匈奴樓蘭王破姑師樓蘭國最在東陲近漢當白龍堆蒲海蔥嶺西域傳孝武)
(時始通本三十六國後稍分至五十餘皆在匈奴之西馬縣之南南北有大山山中失有河東則接洋阨以玉)
(門陽關西則限以蔥嶺其南山東出拿城與漢南山屬焉其河有兩源一出蔥嶺山一出于闐其北流與蔥嶺)
(沙合東注蒲昌海是也)
鳴笳叠鼓擁回軍破國平蕃昔未聞丈夫鵲印搖邊月
大將龍旂掣海雲(鵲印後漢張顥為梁相雨後見一鵲墮地化為圓石顥推破之得金印曰)
(忠孝侯印後為太尉龍旗杜詩旌旗日暖龍蛇動謂旗上畫為龍文詳見前注)
日落轅門鼓角鳴千羣面縛出蕃城洗兵魚海雲迎陣
秣馬龍堆月照營(魚海未詳龍堆見前注轅門張晏曰軍行以車為陣轅相向為門故曰轅)
(門禮天官掌會曰設宫車轅門又見前注)
玉關寄長安主簿(玉關即玉門關)
東去長安萬里餘故人那惜一行書玉關西望堪腸斷
况復明朝是歲除
苜蓿峯寄家人
苜蓿峯邊逄立春葫蘆河上淚霑巾閨中只是空相憶
不見沙場愁殺人(苜蓿草名苜蓿峯葫蘆河皆西蕃諸國地名不詳所止沙場古戰場也)
逄入京使
故園東望路漫漫雙袖龍鍾淚不乾馬上相逄無紙筆
憑君傳語報平安(批云也是常語其意自好)
送人
西原驛路掛城頭客散江亭雨未休君去試看汾上水
白雲猶是漢時秋(批云傷今感古多少不盡之意又詩法云結語善謂古今相送從此去者)
(今後何在惟有汾水之上白雲仍似漢時其傷感之情至矣所謂哀而不傷者此歟西原長安之西原上也汾)
(水在汾州古西河郡也)
春夢
洞房昨夜春風起遥憶美人湘江水枕上片時春夢中
行盡江南數千里
酒泉太守席上醉後作
酒泉太守能劍舞高臺置酒夜擊鼓胡笳一曲斷人腸
座上相看淚如雨(洒泉郡雍州地域志漢為廿州劍舞漢祖紀高祖見羽于覇上項莊請以)
(劍舞胡笳見前注)
張正言
題張主人壁
世人結交須黃金黃金不多交不深縦今然諾暫相許
終是悠悠行路心
皇甫茂政
送魏十六還蘇州
秋夜沉沉此送君隂蟲切切不堪聞孤舟明日毘陵道
回首姑蘇是白雲(毗陵今常州府姑蘇今蘇州府)
酧張繼
悵望南徐登北固迢迢西塞望東關落日臨川問音信
寒潮惟帶夕陽還(南徐卽鎮江府北固山名在北一里上有北固樓西塞山在湖州府)
張懿孫
楓橋夜泊(楓橋蘇州府有三百九十橋楓橋其一也)
月落烏啼霜滿天江楓漁火對愁眠姑蘇城外寒山寺
夜半鐘聲到客船(三體詩注霜夜客中愁絶故怨鐘聲之太早也盖言夜半者状其太早而)
(甚怨之辭說者不觧詩人活語乃以為實半夜故多曲說殊不知首句月落烏啼霜滿天乃欲曙之後矣豈真)
(半夜乎孟子曰周餘黎民靡有孑遺信斯言也是周無遺民也故說詩者不以文害詞不以詞害志斯可以言)
(詩也)
閶門卽事
耕夫占募逐樓船春草青青萬頃田試上吳門看郡郭
清明幾處有新煙(占募召募以從軍也樓船漢武置以楊僕為樓船將軍伐百粤也吳門蘇)
(州府郡名也)
劉文房
昭陽曲(昭陽宫名見前注)
昨夜承恩宿未央羅衣猶帶御爐香芙蓉悵小雲屏暗
楊柳風多水殿凉(夫容帳長恨歌夫容帳暖度春宵水殿古詩雲間水殿候飛龍)
送裵郎中貶吉州(吉州今吉安府古盧陵郡也)
猿啼客散暮江頭人自傷心水自流同作逐臣君更遠
青山萬里一孤舟(詩評云送别之詩只此足矣逐臣謂貶逐之臣也時文房貶長沙吉去長)
(沙更遠二千里故云君更遠也)
新息道中作(新息即今汝寕府息縣也縣有古息城故分今古言之)
蕭條獨向汝南行客路多逄漢騎營古木蒼蒼離亂後
幾家同住一孤城(汝南豫州之城周武王封叔度於蔡春秋為沈蔡二國之地秦為三川郡)
(漢改汝南郡宋為蔡州今為汝寧府漢騎營高祖與項相持於滎陽即鄭地此與滎陽比境則必漢軍屯駐之)
(地也)
贈崔九
憐君一見一悲歌歲歲無如老去何白屋漸看秋草沒
青雲莫道故人多(白屋蕭望之傳恐非國公致白屋之意注曰白屋謂白盖之屋以茅覆之)
(賤人所居)
過鄭山人所居
寂寂孤鶯啼杏園寥寥一犬吠桃源落花芳草無尋處
萬壑千峯獨閉門(杏園桃源倛見前注)
寄别朱拾遺
天書遠召滄浪客幾度臨岐病未能江海茫茫春欲徧
行人一騎發金陵(滄浪客謂逐臣也楚辭滄浪之水清兮可以濯吾纓滄浪水在常德府龍)
(陽縣二十里浪水與滄水合故號滄浪寰宇記在武陵縣西乃漁父濯纓之處臨岐謂被徵將行後以病不能)
(去也金陵見前注)
尋盛襌師蘭若
秋草黃花覆古阡隔林遥見起人煙山僧獨在山中老
惟有寒松見少年(秋草黃花傳燈錄迷人不知此身無象應物現形遂喚青青翠節道法身)
(欝欝黃花旡非般若黃花若是般若般若即同無情翠竹若是法身法身卽同草木)
韋應物
滁州西澗(滁州梁立南譙卅又改北譙隋改為滁州)
獨憐幽草澗邊生上有黃鸝深樹鳴春潮帶雨晚來急
野渡無人舟自横(劉禹錫云白二十云夢得石頭城詩起二句我自知不及韋十九西澗起)
(二語又評云野渡無人舟自横此語自好但韋公體出數字既新又别故貴知言也然此詩先得後半起更難)
(得故知作者用心)
寒食寄京師諸弟(寒食荆楚歲時記去冬至一百五日即有疾風甚雨謂之)
(寒食)
雨中禁火空齋冷江上流鸚獨坐聽把酒看花想諸弟
杜陵寒食草青青(批云情是景景是情不待安排故以為美禁火初學記周書司烜氏仲)
(春以木鐸徇火禁於國中為歲中春將出火也今歷食准節氣是仲春之末清明是三月之初然到禁火並周)
(制也又琴操晉文公與介子綏俱亡子綏割腓股以啖文公文公復國子綏獨無所得作龍蛇之歌而隠文公)
(求之不肯出乃燔左右木子綏抱木而死文公哀之令人五月五日不得舉火及周舉移書魏武明罰令陸翽)
(鄴中記並云寒食斷火起於子推琴操所云子綏即推也又云五月五日與今有異皆因流俗所傳按左傳及)
(史記並無介子推被焚之事杜陵見前注應物家於杜陵故云)
九日
今朝把酒復惆悵憶在杜陵田舍時明年此日知何處
世難還家未有期(批云可悲隔世與予患同亦同予苦杜陵俱見前注)
休暇日訪王侍御不遇
九日驅馳一日閑尋君不遇又空還怪來詩思清人骨
門對寒流雪滿山
登寶意寺上方舊遊(寺在西安府武功縣)
翠嶺香臺出半天萬家烟樹滿晴川諸僧近住不相識
坐聽微鐘記往年(批云凡語言旡趣皆實歷無趣者有味亦短)
登樓寄王卿
踏閣攀林恨不同楚雲滄海思無窮數家砧杵秋山下
一郡荆榛寒雨中(批云高規城邑真復如比開益野興甚濃此是絶意復增兩聯即情味不)
(復如此)
酬柳郎中春日歸楊州南郭見别之作
廣陵三月花正開花裏逄君醉一迴南北相過殊不遠
暮潮從去早潮來(廣陵楊州也)
子規啼
高林滴露夏夜清南山子規啼一聲隣家孀婦抱兒泣
我獨展轉何時明
盧允言
山店
登登山路何時盡决决谿流到處聞風動葉聲山犬吠
幾家松火隔秋雲
村南逄病叟
雙膝過頥頂在肩四隣知姓不知年卧駈鳥雀惜禾黍
猶恐諸孫無社錢
韓君平
寒食
春城無處不飛花寒食東風御柳斜日暮漢宫傳蠟燭
青煙散入五侯家(唐史德宗擇知誥批曰與韓翊時有兩韓翊遂具奏復批曰春城無處不)
(飛花云云與此韓翊傳蠟燭今所傳火也元稹所謂特勅宫中許然燭是也唐輦下歲時記清明日取椒柳之)
(火以賜近臣也漢宫五侯五侯後宦者傳桓帝單超徐瑛其瑗左悺唐衡五人同日為侯世謂五侯自是權歸)
(宦者朝政日亂唐自肅宗以來宦者日盛政之就衰亂侔漢賢此詩盖刺也又漢成紀王氏五侯同日而封亦)
(云五侯)
江南曲
長樂花枝雨點斜江城日莫好相邀春樓不閉葳蕤鎻
淥水回通宛轉橋(長樂宮名葳蕤俱見前注)
錢仲文
歸鴈
瀟湘何事等閑回水碧沙明兩岸苔二十五弦彈夜月
不勝清怨却飛來(瀟湘見前註衡陽有回鴈峯鴈至此即回不南去二十五弦瑟也漢書黃)
(帝使素女鼔五十弦瑟聲悲帝禁不勝鼓瑟為二十五弦不勝清怨三體詩注云瑟中有歸鴈操詩意謂瀟湘)
(佳境水碧沙明何事即回豈我瑟夜彈方怨却飛來乎又一說云以二十五弦弹夜月為瀟湘妃鼓瑟詩意謂)
(瀟湘佳境鴈不應回乃湘瑟之怨不可替耳此詩人發興之言其說亦通)
郎君胄
聽隣家吹笙
鳳吹聲如隔采霞不知壖外是誰家重門深鎻無尋處
疑有碧桃千樹花
栢林寺南望
谿上遥聞精舍鐘泊舟微徑度深松青山霽後雲猶在
盡在西南三四峯
司空文明
峽口送友人(峽口綱目集覧春秋鄧國西陵即夷陵也又曰峽口今峽州是也)
峽口花飛欲盡春天涯去住各霑巾來時萬里同為客
今日翻成送故人
江村即事
罷釣歸來不繫船江村月落正堪眠縱然一夜風吹去
只在蘆花淺水邊
崔峒(博陵人大歷才子官至右補闕)
題蘭若
絶頂茅菴老此生寒雲孤木伴經行世人那得知幽逕
遥向青峯禮磬聲
李端
長信宫(見前註)
金壺漏盡禁門開飛燕昭陽侍寝回隨分獨眠秋殿裏
遥聞笑語自天來(飛燕趙飛燕昭陽宫名俱見前注)
衛象
古詞
鵲血調兮濕未乾鸊鵜新淬劍光寒遼東老將鬢成雪
猶向旄頭夜夜看(鵲血調兮未詳鸊鵜李賀詩鸊鵜花淬白鵰尾鸊鵜鳥名以其脂膏磨劍)
(則瑩發光芒旄頭晉天文志昂星旄頭星也其星明有邊兵起)
戴幼公
湘南即事
盧橘花開楓葉衰出門何處望京師沅湘日夜東流去
不為愁人住少時
對月答元明府
山下孤城月上遲相留一醉本無期明年此夕遊何處
縦有清光知對誰
送吕少府
共醉流光獨歸去故園高士曰相親深山古路無楊柳
折取桐花寄遠人(楊柳古樂府有折楊柳曲言别離之意)
戎昱
旅次寄湖南張郎中
寒江近戶慢流聲竹影當窗亂月明歸夢不知湖水闊
夜來還到洛陽城
移家别湖上亭
好是春風湖上亭柳條籐蔓繫離情黃鸝久住渾相識
欲别頻啼四五聲(故事拾遺韓滉鎮淮西戎昱為部内刺史有官妓善歌色亦閑好昱情屬)
(至厚韓聞其名召至籍中昱為詞以案之云好是春風湖上亭云云妓至歌此曲滉聞之即持以歸昱云)
顧逋翁
題葉道士山房
水邊楊柳赤欄橋洞裏神仙碧玉簫近得麻姑書信否
潯陽江上不通潮(麻姑顔魯公麻姑壇記王方平過蔡經家與麻姑相聞有頃麻姑至乃是)
(年十八九女子不通潮乃論潮至潯陽而回三體詩注謂詩意道路不通音問莫致故借麻姑與潮為喻也然按)
(是詩雖云寄道士亦是自嘆不遇若麻姑之與方平五百年方一會及别去又不得一通音問也)
宿昭應
武帝祈靈太乙壇新豐樹色統千官那知今夜長生殿
獨閉空山月影寒(太乙壇見前注此武帝指玄宗言新豐在驪山之下古驪戎之國秦曰驪)
(邑漢祖徙豐民居之命曰新豐玄宗分置會縣尋改曰昭應長生殿王建詩云武帝自知身不死看修玉殿號)
(長生此詩盖亦諷玄宗求仙之事而竟無益前日之盛事有今日之荒凉也)
李君虞
夜上受降城聞笛(輿地志受降城有三一在雲中即榆林縣東北八里一在)
(秦九原郡後更名五原一在豐州西北八十里)
回樂峯前沙似雪受降城外月如霜不知何處吹蘆管
一夜征人盡望鄉(回樂峯在榆林縣南蘆管笳也北人合蘆管吹之也)
聽角角
邊霜昨夜墮關榆吹角江城片月孤無限塞鴻飛不度
西風吹入小單于(小單于大單于皆曲名)
早發破訥沙
破訥沙頭鴈正飛鸊鵜泉上戰初歸平明日出東南地
滿磧寒光生䥫衣(破訥沙鸊鵜未詳)
送客還幽州(幽州禹貢分燕以北為幽州今北京)
惆悵秦城送獨歸薊門烟樹遶依依秋來莫射南來㕍
縦遣乘春更北飛(薊門古薊州今為遵化州)
宫怨
露濕晴花春殿香月明歌吹在昭陽似將海水添宫漏
共滳長門一夜長(長門宫漢武陳皇后别在長門宫愁思相如為賦以寤上意)
秦公緒(名系會稽人天寶之亂客居泉州之九日山與劉長卿善以詩相贈答權得輿曰長)
(卿自以為五言長城系以偏師攻之年老益壮)
題明惠上人房
簷前朝暮雨添花八十吳僧飯熟麻入定幾時還出
不知巢燕汚袈裟(出定入定謂僧坐襌出入定大藏經云有九次禪定飯熟麻乃謂胡麻)
(也)
武伯蒼
汴州聞角(汴州豫州之域殷仲丁遷於囂即其地今為開封府)
何處金笳月裏悲悠悠邊客夢先知單于城上關山月
今日中原搃觧吹(關山月曲名見前注)
楊巨源(字景文蒲中人)
和練師索秀才楊柳
水邊楊柳綠烟絲立馬煩君折一枝惟有東風最相惜
殷勤更向手中吹
柳子厚
柳州二月榕葉盡落偶題(榕木名初如葛藟緣木後乃成柎生於南)
(方)
宦情羈思共悽悽春半如秋意轉迷山城過雨百花盡
榕葉滿庭鸚亂啼
酬曺侍御過象縣見寄
破額山前碧玉流騷人遥駐木蘭舟春風無限瀟湘意
欲采蘋花不自由(破額山未詳木蘭舟述異記桂陽中多木蘭又木蘭本草木高數丈葉似)
(茵桂皮如板桂有縦横之文七里舟中有魯般刻木蘭為舟至今在洲中騷人言曹侍御也採蘋花者喻自獻)
(也左蘋蘩荇藻可羞扵王公盖曹在湖湘暫過柳州象縣三體詩注詩意謂柳自獻於曹懷意無限而拘於罪)
(謫不自由也)
銅魚使赴都寄親友
行盡關山萬里餘到時閭井是荒墟附庸惟有銅魚使
此後無因寄遠書(銅魚使唐高祖頒銀兔符後改銅魚符以起軍旅易守長嶺南支郡無綱)
(官考典悵典等悉因都府至京故此亦云又玄宗時折衝府皆有相契銅魚朝廷徵發下勑書契魚都督府余)
(驄皆合然後遺之)
與浩初上人同看山寄京華親故(柳子厚送浩初上人序稱)
(其閑其性安其情日通易論詮意浩初長沙龍安寺如海禪師弟子也)
海畔尖山似劍鋩秋來處處割愁腸若為化得身千億
散上峯頭望故鄉(身千億佛經釋伽佛千百億化身)
夏晝偶作
南州溽暑醉如酒隠几熟眠開北牖曰午獨覺無餘聲
山童隔竹敲茶臼(溽暑說文濕熱也南方謂柳州即子厚之貶所也)
陳羽(江東人貞元八年陸贄榜及弟二人登科歷官至東宫尉韓公有落葉迸陳羽詩)
伏翼西洞送人(伏翼洞未詳)
洞裏春情花正開看花出洞幾時回殷勤好去武陵客
莫引世人相逐來(武陵客桃源事見前注)
竇胄卿(名庠官至東都判官)
上陽宫(在東都洛城外唐張柬之舉兵討武氏之亂立之中宗酈武氏於上陽宫即此)
(也)
愁雲漠漠草離離太乙勾陳處處疑日暮毁垣春雨裏
殘花猶發萬年枝(勾陳四都賦曰周以勾陳之位注曰勾陳王者法之以行宫隨勾陳天文)
(志勾陳六星在紫宫中故天子殿前亦有勾陳太液漢武紀帝於建昌宫北浚大池曰太液上陽宫未應有太)
(液然未央宫有漸臺而魯靈光亦有漸臺則上陽宜亦或有太液也毁垣西征賦毁垣兮延佇注垣墻也萬年)
(枝方勺治宅編曰宋徽宗興畫學嘗試試生以萬年枝上太平雀為題無中程者或密扣中貴答曰冬青樹也)
(太平雀頻伽鳥也)
竇友封(名鞏元和間進士官至武昌副使)
南游感興
傷心欲問前朝事惟見江流去不回日暮東風春草綠
鷓鴣飛上越王臺(鷓鴣說文鳥名出南越又嶺表異錄臆前有白圓點背上間紫赤毛其大)
(如小野雞多對啼惟翔必東南然開翅之始必先南自呼鈎輈格榮越王臺在廣州府城北漢南越王趙佗所)
(築也)
王仲初
宫中詞(宴詞凡百首天下傳誦效此體者雖有數家然建為之祖)
魚藻宫中鎻翠娥先皇行處不曾過如今池底休鋪錦
菱角雞頭積漸多(魚藻宫未詳又憲宗元和十五年八月浚魚藻池或於池上作宫遂以為)
(名云池底鋪錦德宗奢靡每於宫中引流泉先於池底鋪錦)
金吾除夜進儺名畫袴朱衣四隊行院院燒燈如白日
沉香火裏坐吹笙(三體詩注此詩皆隋宫事隋用齊制季冬晦選樂人二百四十人為儺赤)
(幘褠衣赤布袴以逐惡鬼於禁中其日戍夜三唱雞上水一刻皇帝御殿儺入春秋冬皆儺冬八隊春秋四隊)
(燒燈如白日南郡新書除夜儺入前殿然燭熒煌如畫沉香火續世說太宗問蕭后隋主何如后曰每除夜前)
(殿設火山數十每一山焚沉香數車㷔起數丈用沉香百餘車太宗刺其奢心服其盛沉香本草書南海諸國)
(其木類椿梓多節葉似橘花白子似㯽榔又似桑根)
避暑昭陽不擲盧井邊含水噴鴉雛内中數日無呼喚
榻得滕王蛺蝶圖(昭陽擲盧見前注滕王名嬰湛然善畫峽蝶)
樹頭樹尾覓殘紅一片西飛一片東自是桃花貪結子
錯教人恨五更風(三體詩注云此詩盖比而興也殘紅色衰也東西分飛君與己初背也貪)
(慕也結子有寵有成也五更風君心之飄忽也詩意謂使我不貪結子而入宫則安得今日之愁不可恨君也)
(色衰罷去矣然惟自咎其初心不以怨君盖亦厚之至也荆公最愛此詩云)
金殿當頭紫閣重仙人掌上玉夫容太平天子朝元日
五色雲車駕六龍(玉芙蓉玉杯也漢武故事曰上作盛露盤仙人掌擎玉杯以取雲表之露)
(和玉屑服之求不死三輔黃啚謂仙掌在甘泉宫通天臺上按古人把注之器多作芙蓉如華清池中玉芙蓉)
(是也太平天子見前注雲中本集作雲車者是今從本集五色雲車畫雲氣五色於車也郊祀志文成言上欲)
(與神通宫室被服非家神今不至乃作畫雲氣車甲丙戊庚壬日各以其色駕之六龍易時乘六龍以御天又)
(甘泉賦曰於乘輿乃登鳳凰兮翳華之駟蒼螭兮六素虬注曰六馬也三體詩注曰此篇乃全用甘泉宫事以)
(刺世主違禮而好怪禮竒器不入宫君不乘竒車况作非禮之器為服食以求不死御鬼神之車服以滛祀乎)
(辭惟序事而譏自見此杜元凱所謂因文見意者也多以宫詞為情者非也按建宫詞百萹有情者有事者有)
(怨者有刺者指不一也而或者概以情怨說宫詞誤矣)
唐昌觀玉蘂花(唐昌觀未詳玉蘂花后土祠中玉蘂花也名橘蕊詩崑山采瓊)
(蕊可以鍊魂其花未詳)
一樹蘢䓗玉刻成飄廊點地色輕輕女冠夜覓香來處
惟見階前碎月明(女冠女道士也若唐之金仙玉真二公主之類是也詳唐昌觀亦女冠脩)
(道之觀若玉眞公主修道處賜名延真觀者是也)
綺繡宫(在東都永寕縣西五里顯慶三年置)
玉樓傾側粉墻空重叠青山繞故宫武帝去來紅袖盡
野花黃蝶領春風(三體詩註云武帝謂玄宗也天子崩謚曰某有功德上廣號曰某宗以為)
(不遷之廟至漢猶然然則某宗者非謚也及唐則不論功德廟號皆曰某宗盖臣稱其主猶或以尊號中最下)
(一字曰某皇帝如則天稱太宗為文皇帝詩人稱玄宗為武皇帝是也至宋則直稱曰某宗無稱某皇帝者矣)
(紅袖姬美人也此言玄宗已前復遊幸宫中美人已盡惟野花黃蝶而已也)
江陵使至汝州(江陵荆州屬縣也汝州吉戎蠻子之邑漢為梁縣今亦為汝州)
(也)
回看巴路在雲間寒食離家麥熟還日莫數峯青似染
商人說是汝州山
華清宫
酒幔高樓一百家宫前楊柳寺前花内園分得温湯水
二月中旬已進瓜(三體詩注云寺風俗通曰尚書御史所止皆曰寺天寶四載置百司於闕)
(湯所故有寺温湯見前注二月進瓜唐置溫湯監監丞種瓜蔬隨時貢奉瓜夏方熟二月而進盖譏明皇違時)
(及物求口腹竒巧之奉以悅婦人杜牧華清云一騎紅塵妃子笑無人知是荔枝來亦譏其以口腹勞人也或)
(問子說嘉矣奈二月非瓜時答曰惟驪山溫湯地煖闕力為之按衛宏古文竒字曰秦始皇令人種瓜驪山)
(硎谷中實成使人上書曰瓜冬有實乃詔諸生往眎因坑之然則溫湯方冬已瓜矣何待二月也)
張文昌
送蜀客
蜀客南行聽碧雞木綿花發錦江西山頭日晚行人少
時見猩猩樹上啼(碧雞集覧金馬碧雞之神金形似馬碧形如雞其神祠在益州金馬坊也)
(書島夷卉服注卉草也葛越木綿之属木綿樹高不滿五尺葉如楓五月有花花落為桃八九月間桃開吐綿)
(如綿故曰木綿猩猩錦江俱見前注木綿花)
逄賈島
僧房逄着款冬花出寺行吟日已斜十二街中春雪徧
馬蹄今去入誰家(本草欵冬花根紫色莖青紫葉開黃花青紫萼出雍州南山及華州出寺)
(吟行島初為僧號無本此詩有僧房出寺之語當是島未加衣冠時作十二街鮑昭詩京城十二街)
與賈島閒游
水北原南草色新雪消風暖不生塵城中車馬應無數
能觧閑行有幾人(三體詩註按張衡子四愁詩序云效楚詞以香草比君子以雪霏水深比)
(小人此詩用其體以欵冬花耐寒寂比島以春雪比小人以斜日比時昏而傷已與島未知所託也宿誰家杜)
(云風濤暮不穏捨棹宿誰家全用杜意)
寄李渤(渤字濬之隠廬山後徙居少室山元和中召拜右拾遺不就號白鹿先生云)
五度谿頭躑躅紅嵩陽寺裡講時鐘春山處處行應好
一月看花到幾峯(五度谿在嵩山常建云仙人得道處盖渤隠嵩山少室躑躅本草即杜鵑)
(花羊食則死見之躑躅以此得名看花到幾峯嵩陽有三十六峯故云)
秋思
洛陽城裏見秋風欲作家書意萬重復恐匆匆說不盡
行人臨發又開封(批云常言常語寫得思盡)
感春
遠客悠悠任病身誰家池上又逄春明年各自東西去
此地看花是别人
蠻中
瘴水蠻中入洞流人家多住竹棚頭一山海上無城郭
惟見松牌記象州(蠻中本集作蠻江瘴番禺雜編嶺外二三月為青草瘴六七月為新木瘴)
(八九月為黃茅瘴又醫書曰山嵐瘴氣盖熱病也凡百粤之地皆為蠻中孫覿象州詩云瘴雲如海蹴天浮柳)
(子厚詩亦曰瘴江南下水如湯盖嶺表之地多熱故瘴氣亦多也象州古象郡也今為馴象衛古無城郭惟以)
(松牌記其州名於山頭耳然亦因郡有象山象臺得名)
閒行
老身不計人間事野寺秋晴每獨過病眼較來猶斷酒
却嫌行處菊花多
春别曲
長江春水綠堪染荷葉出水大如錢江頭橋樹君自種
那不長繫木蘭船(木蘭船見前注)
成都曲(古梁州之域漢改益州今作成都府題意未詳)
錦江近西春水綠新雨山頭荔支熟萬里橋邊多酒家
游人愛向誰家宿(萬里橋在成都縣秦曰成都也)
寒塘曲
寒塘沉沉柳葉疎水暗人語驚栖鳬舟中少年醉不起
持燭照水射游魚(鳬格物論野鴨也)
山禽
山禽毛如白練帶栖我庭前栗樹枝獼猴夜半來取栗
一雙中林向月飛(白練帶鳥名尾上有白毛三五根長二三尺如白練帶故名)
凉州詞(西域記龜兹國王與臣庶知樂者於天山間聽風聽水之聲均節成音後翻入)
(中國如伊州凉州甘州皆龜茲之境也)
邊城莫雨鴈飛低蘆笋初生漸欲齊無數鈴聲遥過磧
應䭾白練到安西
鳳林關裏水東流白葦黃榆六十秋邊將皆承主恩澤
無人解道取梁州
劉夢得
自朗州至京戱贈看花諸君子(朗州漢武陵郡今常州府夢得)
(常為刺史)
紫陌紅塵拂面來無人不道看花回玄都觀裏桃千樹
盡是劉郎去後栽(陌史南北為阡東西為陌又三輔黃啚長安九陌八街)
再遊玄都觀(杜題本尊師松樹障子歌下注玄都長安子午谷有玄都塘又會要)
(云京師朱雀街有玄都觀)
百畆庭中半是苔桃花淨盡菜花開種桃道士歸何處
前度劉郎又獨來(詩評云夢得逐淩又為主客郎中復作玄都觀看花二詩言始謫十年還)
(京師道士種桃甚盛若霞又十四年過之無復一存惟兔葵燕麥動搖春風耳盖以諷權近也又云大歷凌夢)
(得之絶句吾所深取一作又獨來)
烏衣巷(在金陵近朱雀橋)
朱雀橋邊野草花烏衣巷口夕陽斜舊時王謝堂前燕
飛入尋常百姓家(朱雀橋晉孝武所建上有兩銅雀故以此名去烏衣巷不遠或謂今京師)
(武定橋即舊朱雀橋烏衣巷在秦淮南今織錦坊是也王謝王導謝安皆江左大臣中興勲貴也按此詩亦有)
(刺風非偶然之作也)
石頭城(在金陵今京師石城門是其地輿地志云石頭城六朝形勝所必争之地也)
山圍故國周遭在潮打空城寂寞回淮水東邊舊時月
夜深還過女墻來(故國指吳晉宋齊梁陳六朝也淮水今京師秦淮橋水也批云山在朝在)
(月在惟六國不在而空城耳是亦傷古興懷之作云耳)
聽舊宫人穆氏歌
曾隨織女度天河記得雲間第一歌休唱貞元供奉曲
當時朝士已無多(織女見前注此亦借言有所指也貞元德宗年號夢得貞元時入仕元和)
(初謫二十四年方歸故有是語天河見前注)
與歌者何勘(何勘盧氏雜錄歌曲之妙元和中有朱嘉榮何勘)
二十餘年别帝京重聞天樂不勝情舊人惟有何勘在
更與殷勤唱渭城(天樂史秦穆公夢至帝所觀鈞天廣樂又史扁鵲傳趙簡子曰我之帝所)
(與百神遊於廣樂九奏萬舞渭城王維詩見本注)
蹋歌詞(蹋歌未詳)
春江月出大隄平隄上女郎連袂行唱盡竹枝懽不見
紅霞映樹鷓鴣鳴(大隄見前注歡不見指所懷人而言)
竹枝詞(杜詩竹枝歌公自注云巴渝之遺音惟峽人善唱又本集中引曰余來建平里)
(中聯歌竹枝吹笛擊鼓以赴節含思宛轉有淇澳之致作竹枝歌)
山桃紅花滿上頭蜀江春水拍山流花紅易衰似郎意
水流無限似儂愁
瞿塘嘈嘈十二灘此中道路古來難長恨人心不如水
等間平地起波瀾(瞿塘峽名在䕫州東一里舊名西陵峽乃三川之門)
山上層層桃李花雲間煙火是人家銀釧金釵來負水
長刀短笠去燒畬
楊柳青青江水平聞郎江上唱歌聲東邊日出西邊雨
道是無情還有情(批云自是竹枝)
楊柳枝詞
花萼樓前初種時美人樓上鬭腰枝如今抛擲長街裏
露葉如啼欲恨誰(花萼樓唐元宗於興慶宫西南置樓西曰花萼相輝之樓腰肢以柳枝如)
(細腰也)
焬帝行宫汴水濱數株殘柳不勝春晚來風起花如雪
飛入宫墻不見人(焬帝隋君也行宫即離宫也汴水見前注)
阿嬌怨(漢武帝生數歲長公主抱問兒欲得婦否曰欲得主指女曰阿嬌好否笑曰若)
(得阿嬌當以金屋貯之)
望見葳蕤舉翠華試開金屋掃庭花須臾宫女傳來信
言幸平陽公主家(平陽公主家武帝時平陽公主言延年有女弟則公主似武帝公主也)
元和甲午歲詔書盡徵江湘逐客余自武陵赴
京宿於都亭有懷續來諸君子(禹鍚以永貞元年二月貶至元)
(和甲子詔還武陵今常德府桃源縣也古荆州之域殷周時蠻□所居單漢為武陵郡隋)
(改辰州唐改朗州禹鍚謫居朗州十五年都亭未詳所指又相如傳傳舍都亭)
雷雨江湘起卧龍武陵樵客躡仙蹤十年楚水楓林下
今夜初聞長樂鐘(雷而言詔書卧龍諸葛孔明事此盖以自喻諸被逐者若龍之臥困未伸)
(時也武陵樵客自喻也楚水楓林楚辭湛湛江水以上有楓林又阮嗣宗詩湛湛長江水上有楓樹林長樂苑)
(在長安之東也)
杜牧之(本傳名牧有竒節不為齪齪小謹詩情豪邁人號為小杜以别杜甫大和初崔郾試)
(進士牧作阿房宫賦甚有警拔吳武公袖獻崔請以第一處之會昌遷中書舍人詩評云言詩)
(則李賀杜牧李商隠皆卓然以所長為一世冠其可尚已)
登樂遊原(在杜陵西北宣帝神雀三年建)
長空澹澹孤鳥沒萬古銷沉向此中看取漢家何似業
五陵無樹起秋風(五陵見前注)
漢江(見前注)
溶溶漾漾白鷗飛渌淨春深好染衣南去北來人自老
夕陽長送釣船歸
泊秦淮(秦淮水在建康秦望氣者言東南有天子氣故鑿斷地脉方山是其斷處水為)
(秦淮今在京師城中有秦淮橋)
煙籠寒水月籠沙夜泊秦淮近酒家商女不知亡國恨
隔江猶唱後庭花(後庭花見前注商女商客之女也)
赤壁(三體詩注鄂州蒲圻縣西北岸烏林與赤壁相對卽周瑜敗曹操處又按方輿勝覧)
(黃州府亦有赤壁水經載赤鼻治周瑜破曹處及東坡赤壁賦亦指黃州者是及按烏林)
(與赤壁相去二百餘里盖赤壁初戰時操軍不利引次江北而後有烏林之敗今其上有)
(東坡雪堂及臨臯亭)
折戟沉沙䥫未銷自將磨洗認前朝東風不與周郎便
銅雀春深鎻二喬(周郎吳周瑜也本傳瑜年二十四吳中呼為周郎孫策攻皖城得喬公二)
(女皆有國色策納大喬瑜納小喬又瑜與曹遇於赤壁曹在北岸瑜在南岸瑜將黃盖以船載薪燒北船時東)
(南風急曹公敗走又曹公於鄴作銅雀臺置妓於上詩意謂非東風助順則瑜不勝家必為曹公所虜矣)
秋夕
銀燭秋光冷畫屛輕羅小扇撲流螢天階夜色凉如水
卧看牽牛織女星(牽牛織女二星名見前注)
宫怨
監宫引入暫開門隨例雖朝不是恩銀鑰却收金鎻合
月明花落又黃昏(批云哀而不傷)
寄揚州韓綽判官
青山隐隐水迢迢秋盡江南草木凋二十四橋明月夜
玉人何處教吹簫(二十四橋輿地志歐公自揚州移汝西詩曰都將二十四橋月換作西湖)
(十頃秋)
送隐者
無媒徑路草蕭蕭自古雲林遠市朝公道世間惟白髮
貴人頭上不曾饒
將赴吳興登樂游原(吳興統紀歸命侯寶鼎元年分吳郡立吳興郡今湖)
(州是也此必牧之出守吳興時作)
清時有味是無能閒愛孤雲静愛僧欲把一麾江海去
樂游原上望昭陵(一麾顔延年詩屢薦不入官一麾乃出守麾斥也昭陵唐太宗陵在醴泉)
(縣西樂游原西京雜記太平公主於樂游原上置亭四望舊史云牧自負才略兄悰隆盛於時而牧居下位心)
(常不樂望昭陵者不得志於時而思明君之世盖怨也首言清時反辭也)
江南春
千里鸚啼綠暎紅水邨山郭酒旗風南朝四百八十寺
多少樓臺烟雨中(杭州府唐盛時有四百八十寺云)
懷吳中馮秀才(吳中蘇州府郡名)
長洲花外草蕭蕭却算遊程歲月遥惟有别時今不忘
暮煙秋雨過楓橋(批云寫得别懷盡長洲苑寰宇記蘇州長洲縣吳長洲苑也啚經曰在西)
(南七十里孟康曰以水州為苑也楓橋寺在吳縣西十里)
退宫人
閑吹玉殿昭華管醉折黎園縹蒂花十年一夢歸人世
絳縷猶封繫臂紗(昭華笛名縹蔕綠青白色絳縷繫臂晉武帝選士女庶子有姿色者以絳)
(綵繫其臂)
齊安郡後池(齊州今黃州府也古黃子國楚滅之南齊改為齊安隋改為黃州煬)
(帝改永安郡今為黃州府)
菱透浮萍綠錦池夏鶯千囀弄薔薇盡日無人看微雨
鴛鴦相對浴紅衣
題城樓
嗚軋江樓角一聲微陽㶑㶑落寒汀不用憑欄苦回首
故鄉七十五長亭(長亭一亭十里也)
李義山
龍池(池在興慶宫明皇遊翫之地也池本平乘拱材因雨水流漂成小池至景龍中彌亘)
(數頃深至數丈常有雲氣因見黃龍故名)
龍池賜酒敞雲屛羯鼓聲高衆樂停夜半燕歸宫漏永
薛王沉醉壽王醒(批云如何不怨羯鼔羯鼓錄明皇嘗聽琴未終遽止之曰速令花奴持羯)
(鼓來為我觧穢盖羯鼔乃明皇所製樂名薛王明皇之兄也壽王明皇之子也貴妃壽王之妃天寶四載或言)
(壽王妃楊氏之美上見而悦之乃令妃自乞為女宫號太貞别為壽王册妃韋氏故云)
瑶池
瑶池阿母綺忩開黃竹歌聲動地哀八駿日行三萬里
穆王何事不重來(阿母王母也黃竹歌聲周穆王遊黃臺之丘獵於苹澤大寒雪凍乃作黃)
(竹詩三章八駿見前注)
草下隂蟲葉上霜朱闌迢逓壓湖光兔寒蟾冷桂花白
此夜嫦娥應斷腸(兔寒張衡靈憲日月中之精積而成獸象兔兔隂類也蟾冷羿請不死藥)
(於西王母姮娥竊之奔月宫托身於月是為蟾儲又戰國策月魄象蟾兔爾雅蟾似蝦蟆三足居陸地又抱朴)
(子蟾儲壽三千歲者頭有角頷下丹書八字桂花天寶遺事云玄宗游月宫見素娥十餘人乘白鸞舞於桂樹)
(下又酉陽雜爼月中有桂樹高五百丈又吳剛月中斫桂事見前注)
偶題
水亭閑眠微醉消小榴海栢枝相交冰絃簟上琥珀枕
傍有墮釵䨇翠翹(簟篾席也琥珀枕太白詩且留琥珀枕又按曹操時有獻琥珀枕者)
唐音卷七
