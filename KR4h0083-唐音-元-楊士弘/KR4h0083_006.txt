唐音卷六元楊士弘撰
張震註
唐詩正音五
五言絶句
宋之問(之問字延清汾州人甫冠武氏召與楊烱分在習藝館又游洛南詔從臣賦詩東方)
(虬詩光成賜錦袍之問俄頃刻獻覽之嗟賞奪袍賜之詩評云魏自建安以來迄江左詩律屢)
(變至沈約庾信以音韻相婉附屬對精密及之問又加美麗四忌聲病約句佳言如錦繡成文)
(學者宗之謂之沈宋)
途中寒食
馬上逢寒食途中屬暮春可憐江浦望不見洛橋人
别杜審言
卧病人事絶嗟君萬里行河橋不相送江樹遠含情
早發韶州(漢為始興郡隋改韶州唐因之)
綠樹秦京道青雲洛水橋故園長在日魂去不須招(招魂)
(楚辭有大招小招)
東方虬(武氏時為左史工詩)
昭君怨三首(昭君見前注)
漢道方全盛朝廷足武臣何須薄命妾辛苦事和親(昭君)
(後漢明帝時人故云方全盛妾薄命古樂府名)
揜淚辭丹鳳銜悲向白龍單于浪驚喜無復舊時容(丹鳳)
(宫闕門名白龍堆前匈奴傳注白龍堆如土龍身無頭有尾高大者二三丈卑者丈餘在西域中)
邊地無花草春來不似春自然衣帶緩非是為腰身
蓋嘉運
伊州歌二首(伊州深州皆龜節國地名題意見前注)
打起黃鶯兒莫教枝上啼啼時驚妾夢不得到遼西(遼西)
(秦四十郡有遼西郡即孤竹國之地今廣寧華衡是也)
聞道黃花戍頻年不解兵可憐閨裏月偏照漢家營(黃花)
(戍地域志鳳州有黃花驛或古為西征軍戍也)
王摩詰
山中送别
山中相送罷日暮揜柴扉春草年年綠王孫歸不歸(批云)
(千古斷腸政不在多選詩芳草生兮萋萋王孫遊兮不歸又招隱詩王孫遊兮不歸春草生兮萋萋)
崔九弟欲往南山馬上口號與別(南山洛南山也)
城隅一分手幾日還相見山中有桂花莫待花如霰
鳥鳴磵(此以下諸題皆在輞川)
人閑桂花落夜静春山空月出驚山鳥時鳴春磵中
上平田(并上二詩本集係皇甫岳云溪雜詩題)
朝耕上平田莫耕上平田借問問津者誰知沮溺賢(批云)
(語調并高長沮桀溺語長沮桀溺耦而耕孔子過之使子路問津朱子註曰二人隱者又集釋曰皆楚人也)
孟城坳(本集目序云余別業在輞川山谷其遊止有孟城坳木蘭柴鹿柴南垞欒家瀨)
(白石灘竹里舘萍地等與悲廸閑賦因賦絶云)
新家孟城口古木餘衰柳來者復為誰空悲昔人有(批云)
(復為兩語如此俯仰曠遠不可得)
木蘭柴(此一首係裴迪詩)
蒼蒼落日時鳥聲亂谿水緣谿路轉深幽興何時已
鹿柴
空山不見人但聞人語響返照入深林復照莓苔上(批云)
(無言而有盡意)
南垞
輕舟南垞去北垞淼難即隔浦望人家遥遥不相識
欒家瀨
颯颯秋雨中淺淺石溜瀉跳波自相濺白鷺驚復下
白石灘
清淺白石灘綠蒲何堪把家住水東西浣紗明月下
竹里舘
獨坐幽篁裏彈琴復長嘯深林人不知明月來相照
萍池
春池深且廣會待輕舟迴靡靡綠萍合垂楊掃復開(批云)
(每每静意得之偶然)
山中寄諸弟
山中多法侣禪誦自為羣城郭遥相望惟應禮白雲
息夫人(息國名今汝寧府息縣是子爵夫人息君之夫人也)
莫以今時寵能忘舊日恩看花滿眼淚不共楚王言(莊十)
(四年蔡哀侯為箤故二繩息媯以語楚子楚子問之對曰吾一婦人而事二夫縱不能死又奚言楚子以蔡侯)
(滅息遂伐蔡)
班婕妤二首(婕妤漢武帝初即位選入後宫為婕妤後稀復進見趙飛燕譛之上)
(善其對令侍太后於東宫婕妤漢武帝制皆有爵位又師古曰婕言接幸於上也妤美稱)
(也)
宫殿生秋草君王恩幸疎郍堪聞鳳吹門外度金輿(批云)
(語好)
玉窗螢影度金殿人聲絶秋夜守羅帷孤燈耿不滅(批云)
(語皆不刻而近)
雜詩二首
家住孟津河門對孟津口常有江南船寄書家中否
君自故鄉來應知故鄉事來日綺窗前寒梅着花未
王夏鄉(名縉王維之弟也)
別輞川別業(維集作維詩)
山月曉仍在林風涼不絶殷勤如有情惆悵令人別(批云)
(清灑頓剉略不動容)
裴迪
孟城坳
結廬古城下時登古城上古城非疇昔今人自來往(批云)
(來為不佳相去甚遠)
宫槐陌
門前宫槐陌是向欹湖道秋來風雨多葉落無人掃
白石灘
跂石復臨水弄波情未極日下川上寒浮雲澹無色
崔九弟欲往南山馬上口號與別
歸山深淺去須盡丘壑美莫學武陵人暫游桃源裏
郭元振(名震少有大志十六歲為太學生唐武氏時上寳劒篇武氏嘉嘆之睿宗朝仕至大)
(業郡封代國公)
春江曲
江水春沉沉上有雙竹林竹葉壊水色郎亦壊人心
儲光羲
長安道
西行一千里暝色生寒樹暗聞歌吹聲知是長安路
洛陽道作獻吕四郎中三首(吕渭字禮所官至尚書郎)
洛水春冰開洛城春樹綠朝看大道上落花亂馬足
大道正如髮春日佳氣多五陵貴公子雙雙鳴玉珂
春風二月時道傍柳堪把上枝覆官閣下枝拂車馬
江南曲二首
渌江深見底高浪直翻空慣是湖邊住舟輕不畏風
日暮長江裏相邀歸渡頭落花如有意來去逐船流
孟浩然
春曉
春眠不覺曉處處聞啼鳥夜來風雨聲花落知多少(批云)
(風流閑美政不在多)
送友之亰
君登青雲去予望青山歸雲山從此别淚濕薜蘿衣
宿建德江
移舟泊烟渚日暮客愁新野曠天低樹江清月近人
送朱大入秦
游人五陵去寳劍直千金分手脱相贈平生一片心(五陵)
(見前注劍說文人所帶兵也管子葛天盧之山發而出金蚩尤以為劍鎧此劍之始也)
洛陽道中
珠彈繁華子金羈游俠人酒酣白日暮走馬入紅塵(珠彈)
(莊襄王篇以隋侯之珠彈千仞之雀金羈李白詩送行駐金羈說文羈馬絡也)
崔顥
長千行(見前注)
家臨九江水來去九江側同是長千人生小不相識
江南行三首
君家何處住妾住在横塘停船暫借問或恐是同鄉
下渚多風浪蓮船漸覺稀那能不相待獨自送潮歸
三江潮水急五湖風浪涌由來花信輕莫畏蓮舟重(唐仲)
(初吳東賦注松江下七十里分流東北入海者為婁江東南流者為東江并松為三江五湖張勃吳錄云五湖)
(者大湖之别名以其周行五百里二萬六千頃故以五湖名之)
崔國輔
怨詞
妾有羅衣裳秦王在時作為舞春風多秋來不堪着
古意
淨揥黃金階飛霜厚如雪下簾彈箜&KR1283;不忍見秋月
流水曲
歸來日尚早更欲向芳洲渡口水流急回船不自由
少年行
遺却珊瑚鞭白馬驕不行章臺折楊柳春日路傍情
長信草(三輔黃圖漢長信宫太后之宫也武帝五日一朝長信宫又名長樂宫)
長信宫中草年年愁處生時侵珠履跡不使玉階行
魏宫詞(此魏宫指鄴中言)
朝日照紅粧擬上銅雀臺畫眉猶未了魏帝使人催(銅雀)
(臺見前注魏帝指曹操言操雖未稱帝曹丕簒位追謚操為武帝)
湖南曲
湖南送君去湖北送君歸湖裏鴛鴦鳥雙雙他自飛
采蓮
玉溆花争發金塘水亂流相逄畏相失並着采蓮舟
岑參
見渭水思秦川
渭水東流去何時到雍州凴添兩行淚寄向故園流
題三會寺蒼頡造字臺(三會寺未詳所止蒼頡黃帝時人河圖玉版云)
(頡與帝南巡登陽虚之山臨玄滬之山靈龜負出丹甲青文以授之玄滬水在商州上洛)
(縣)
野寺荒臺晚寒天古木悲空階有鳥跡猶似造書時(鳥跡)
(史記蒼頡觀鳥迹像之以作文字)
行軍九日思長安故園
強欲登高去無人送酒來遥憐故園菊應傍戰場開(登高)
(汝南桓景從費長房遊學謂景曰九月九日汝家當有災厄令闔家以絳囊盛茱萸繫臂登高飲酒至暮回家)
(中雞犬皆死送酒淵明九月九日無酒宅邊有菊坐觀久之有白衣人送酒至)
劉方平(河南人與元魯山善隱居不仕)
采蓮曲
落日清江裏荆歌艷楚腰采蓮從小慣十五即乘潮(荆歌)
(楚歌也楚腰後馬廖䟽楚王好細腰宫中多餓死)
長信宫
夢裏君王近宫中河漢高秋風能再熱團扇不辭勞(團扇)
(班婕妤詩裁為合歡扇團圓似明月常恐秋節至涼颷奪炎熱)
皇甫孝常
婕妤春怨(婕妤後漢書皇后之下其職有兩婕妤乃其一也)
花枝出建章鳳管發昭陽借問承恩者雙娥幾許長(建章)
(昭陽俱見前注此婕妤蓋指班婕妤言漢成紀趙后譛婕妤以誣事帝善其言而免乃出侍太后于長信宫也)
秋怨
長信多秋色昭陽借月華那堪閒永巷聞道選良家(長信)
(昭陽見前注永巷列女傳宫中長廡相通曰永巷選良家晉武紀帝多選良家子以充内職)
送王司直
西塞雲山遠東風道路長人心勝潮水相送過潯陽(潮至)
(潯陽而止故云不如人心直送過潯陽云)
送人還剡中舊居(剡中即剡溪在會稽)
海岸畊殘雪谿沙釣夕陽家中何所有春草漸看長
同諸公有懷
舊國迷江樹他鄉近海門移家南渡久童稚觧方言(皇甫)
(孝常丹陽人丹陽今鎮江府在江之下流且近海故云)
劉文房
春草宫懷古
君王不可見芳草舊宫春猶帶羅裙色青青向楚人
送張起崔載華之閩中(閩中越地也後漢為侯官陳始改為閩州今為)
(福州府)
朝無寒士逹家在舊山貧相送天涯裏憐君更遠人
逄雪宿芙蓉山(芙蓉山未詳)
日暮蒼山遠天寒白屋貧柴門聞犬吠風雪夜歸人
赴楚州次韻田途中阻淺問張南史(三體詩有張南史詩)
楚城今遠近積靄寒塘莫水淺舟且遲淮潮在何處
送友人往揚州
渡口發梅花山中動泉脉蕪城春草生君作揚州客
送張十八歸桐廬(桐廬今屬嚴州府)
歸人乘野艇帶月過江村正落寒潮水相隨夜到門
送方外上人
孤雲將野鶴豈向人間住莫買沃州山時人已知處(沃州)
(山述異記第十四福地名沃州有峭峯十二二茗翠天在越州今紹興府又與道林與謝安王羲之許訽何充)
(等並一代名流皆與結方外交及投迹剡山於沃州小嶺立寺行道)
江中對月
空洲夕烟歛對月秋江裏歴歴沙上人月中狐渡水
聽彈琴
泠泠七絃琴静聽松風寒古調雖自愛今人多不彈
韋應物
詠夜
明從何處去暗從何處來但覺年光老半是此中催
詠聲
萬物自生聽太空恒寂寥還從静中起却向静中銷
秋夜寄丘二十二員外
懷君屬秋夜散步詠涼天山空松子落幽人應未眠
對殘燈
獨照碧窗久欲隨寒燼滅幽人將遽眠觧帶翻成結
同褒子秋齋獨宿
山月皎如燭霜風時動竹夜半鳥驚棲窗間人獨宿
宿永陽寄璨律師(永陽今永州府律師僧異名又鈔觧題云佛言善觧一宫)
(名律師一字者律字也)
遥知郡齋夜凍雪封松竹時有山僧來懸鐙獨自宿
盧允言
酬李益
戚戚一西東十年今始同可憐歌酒夜相對兩衰翁
贈別司空曙
有月曾同賞無秋不共悲如何與君別又是菊花時
塞下曲
月黑鴈飛高單于夜遁逃欲將輕騎逐大雪滿弓刀
韓君平
漢宫曲
繡幕珊瑚鈎春關翡翠樓深情不肯道嬌倚鈿箜篌
耿湋(湋河東人寳應二年進士為大理司法終于左拾遺有詩二首傳于世)
秋日
返照入閭巷憂來與誰語古道少人行秋風動禾黍(兵後)
(覩景蕭條憂國憂民人皆無可與語無人行也不言無而言少謂黍離之悲也)
秋夜
高秋夜分後遠客鴈來時寂寂重門掩無人問所思
錢仲文
江行無題四首
翳日多喬木維舟取束薪静聽江叟語俱是厭兵人
牽路緣江狹沙崩岸不平盡知行處險誰肯載時輕
咫尺愁風雨匡廬不可登秪疑香霧窟猶有六朝僧
斗轉月未落舟行夜已深有村知不遠風便數聲砧
竹間路
暗歸草堂静半入花源去有時載酒來不與清風遇
石井
片霞照仙井泉底桃花紅那知幽石下不與武陵通
宿洞口館
野竹通谿冷秋泉入戶鳴亂來人不到寒草上階生
傷秋
歲去人頭白秋來樹葉黃搔頭向黃葉與爾共悲傷
司空文明
金陵懷古
輦路江風暗宫潮野草春傷心庾開府老作北朝臣(庾開)
(府名信字子山仕至開府為文綺麗盛為都下所稱與徐陵齊名梁簡文帝開文德省置學士徐庾並充其選)
翫花與衛象同醉
衰鬢千莖雪他鄉一樹花今朝與君醉忘却在長沙
留別盧秦卿
知有前期在難分此夜中無將故人酒不及石尤風(石尤)
(風戴叔倫詩知君未得去慚媿石尤風容齋隨筆曰石尤風打頭逆風也唐人多用之)
李端
蕪城懷古
風吹城上樹草沒城邊路城裏月明時精靈自來去
拜新月
開簾見新月便即下階拜細語人不聞北風吹裙帶
送人下第
獻策未得意馳車東出秦莫年千里客落日萬家春
鳴筝
鳴筝金粟柱素手玉房前欲得周郎顧時時誤拂絃(周郎)
(即周瑜也觧音樂每宴會樂人或有誤瑜必回顧之)
暢當(河東人大歷七年張式榜進士)
宿潭上
夜潭有仙舸與月當水中佳賓愛明月游子驚秋風
登樓
迥臨飛鳥上高出世人間天勢圍平野河流入斷山
戴幼公(字叔倫潤州金壇人仕至容管經略使)
贈李唐山人(蕭宗時人綱目先是李唐山人見上方抱幼女謂唐曰朕念之對曰)
(太上皇思見陛下亦如陛下之念公主於是上朝太上皇於西内即此也)
此意静無事閉門風景遲柳條將白髮相對共垂絲
留別顧明府
江南雨初歇山暗雲猶濕未可動歸橈前程風正急
送秦隱居麗句亭
北人歸欲盡猶自住蕭山閉戶不暫出詩名滿世間(蕭山)
(縣名屬紹興府)
三閭廟(三閭楚大夫屈原也朱子離騷序云屈原名平與楚同姓仕於懷王為三閭大)
(夫三閭之職掌圭旌三姓曰照屈景後為上官靳所譛自溺汨羅江而死後人哀之為立)
(廟三在岳州)
沅湘流不盡屈子怨何深日暮秋風起蕭蕭楓樹林(沅湘)
(二水名此言沅湘之水流不盡如屈子之怨深而不已也)
李君虞(名益李揆祥子大歷四年齊怢榜進士)
江南曲
嫁得瞿塘賈朝朝誤妾期早知潮有信嫁與弄潮兒(瞿塘)
(夔州也古南蠻魚復之國春秋庸國之地庸滅為巴國地蜀昭烈改巴東又改為永安有瞿塘峽潮海潮也太)
(白詩潮水重可信潮日夕二潮依時而至)
照鏡
衰境臨朝鏡將看却自疑慚君明似月照我白如絲
惜春
畏老身全老逄春觧惜春今年看花伴已少去年人(批云)
(有此意何得不惜)
武伯蒼(字元衡德宗欽其才嘗對延英上目迸定曰真宰相器元和中拜相)
夏夜作
夜久喧暫息池臺惟月明無因駐清景日出事還生
途中即事
南征復北還擾擾百年間自笑紅塵裏生涯不暫閑
權載之(字德興四歲能詩籍為縉紳羽化初結廬江南蓬蒿晏如每遇一勝境得一佳句怡)
(然獨笑如獲貴仕唐德宗朝知制誥元和中同平章事詩評云權詩有似盛唐者又有似韋蘇)
(州劉長卿處又引辭連類窮情盡變宫商相宣金石和諧寂寥乎短章舂容乎大篇如是者閱)
(之累日而無窮焉)
玉臺體(詩法云玉臺集乃徐陵所叙漢魏六朝之詩皆有之或但謂纖艷者為玉臺體)
(其實不然)
昨夜裙帶觧今朝蟢子飛鉛華不可棄莫是槀砧歸(槀砧)
(古詩槀砧今何在山上復有山注謂砧砆也故借言夫云鉛華脂粉也)
柳子厚
江雪
千山鳥飛絶萬徑人蹤滅孤舟蓑笠翁獨釣寒江雪
零陵早春(零陵今澧州也)
問春從此去幾日到秦原憑寄還鄉夢殷勤入故園
長沙驛前南樓感舊
海鶴一為别存亡三十秋今來數行淚獨上驛南樓
登柳州峨山(柳州古百粤地梁置龍州唐改柳州峨山在柳州)
荒山秋日午獨上意悠悠如何望鄉處西北是融州(融州)
(古百粤地漢為欎林郡潭中縣蕭齊置齊熙郡梁置東寧南昆州隋改融州唐因之)
王廣津(名涯敬宗朝為平章)
閨人贈遠二首
鸎啼綠樹深燕語雕梁晚不省出門行沙場知近遠
遠戍功名薄深閨年貌傷粧成對春樹不語淚千行
張文昌
野田
漠漠野田草草中牛羊道古墓無子孫白楊不得老
琵琶臺(未詳)
臺上綠蘿春閑登不待人每當休暇日着履戴絃巾
宿雲亭(未詳)
清淨當深處虚明向遠開卷簾無俗客應只見雲來
繡衣石榻(繡衣見前注)
山城無别味藥草兼魚果時有繡衣人同來石上坐(繡衣)
(人謂御史也)
梅谿(未詳)
自愛新梅好行尋一逕斜不教人掃石愁損落來花
惜花
山中春已晚處處見花稀明日來無盡林間宿不歸
岸花
可憐岸邊樹紅藻發青條東風吹度水衝著木蘭橈(木蘭)
(橈楊烱詩桂棹蘭橈下長浦又皇甫舟詩縈回槐葉岸留滯木蘭橈木蘭花名)
寄西峯僧
松暗水涓涓夜涼人未眠西峯月猶在遥憶草堂前
苕谿酬梁耿別後見寄(苕谿在湖州府烏程縣南五十步西岸多生蘆)
(葦故名)
清川永路何極落日孤舟觧攜鳥向平蕪遠近人隨流
水東西
白雲千里萬里明月前溪後溪惆悵長沙謫謫江潭芳
草萋萋(長沙江潭見前注)
顧逋翁(名况官至著作郎)
歸山
心事數莖白髮生涯一片青山空山有雪相待古道無
人獨還
唐音卷六
