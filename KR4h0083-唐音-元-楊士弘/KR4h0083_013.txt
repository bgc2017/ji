唐音卷十三元楊士弘編
張震注
唐詩遺響六
賈浪仙(名島初為僧名無本後還俗赴舉京師一日於驢上得句云鳥宿池邊樹僧敲月下)
(門始欲着推字又欲着敲字鍊之未定於驢上吟哦引手作敲推之勢時退之權京尹騎方出)
(賈不覺行至第三節尚為手勢未巳左右擁至尹前島具對所以且云神遊象外不知迴避退)
(之立馬久之謂島曰敲字佳遂並轡而歸共論詩留連累日因為布衣交有詩贈之云云又摭)
(言云元和中元白尚於淺島獨變格入僻以矯艷雖行坐寢食吟咏不輟常跨驢張盖横絶天)
(衢時秋風正厲黃葉可掃島忽吟曰落葉滿長安求作一聯杳不可得不知身之所從也因之)
(唐突京尹劉栖楚被繫一夕而釋)
旅遊
此心非一事書札若為傳舊國别多日故人無少年空
巢霜葉落疎牖水螢穿留得林僧宿中宵坐嘿然(嘿與默通)
(漢成帝臨朝淵默說文靜也又不說也)
山中道士
頭髮梳千下休糧帶瘦容養雛成大鶴種子得喬松白
石通宵煑寒泉盡日舂不曾離隠處那得世人逢(休糧謂辟)
(穀也白石列仙傳焦先煑白石食之或與人食味如芋又言鮑靚得道入海遇風飢甚煑白石食之)
題李嶷幽居
閒居少隣並草徑入荒園鳥宿池邊樹僧敲月下門過
橋分野色移石動雲根暫去還來此幽期不負言(移石動雲)
(根張協詩雲根起人極又元命苞雲之為言運也觸石而起膚寸而生故云移石動雲根也)
送朱可久歸越中(朱可久即朱慶餘越中今紹興府)
石頭城下泊北固瞑鐘初汀鷺衝潮起船窗過月虚吳
山侵越衆隨柳入唐疏日欲供調膳辟來何府書(石頭城北)
(固俱見前註供調膳謂奉親也辟來何府書唐制凡曹官皆得自辟用)
壯士吟
壯士不曾悲去即無回期如何易水上未歌淚先垂(易水)
(上荆軻事已見前註)
宿村家亭子
床頭枕是谿中石井底泉通竹下池宿客未眼過夜半
獨聞山雨到來時
渡桑乾(在薊縣燕慕容雋常都于此又燕地理志桑乾縣名屬代郡又曰桑乾河)
客舍并州巳十霜歸心日夜憶咸陽無端更渡桑乾水
却望并州是故鄉(并州今山西太原府也)
三月晦日
三月正當三十日風光别我苦唫身共君今夜不須睡
未到曉鐘猶是春
温飛卿(名庭筠并州人仕至國子助教少敏悟工詩與李商隠齊名號温李韋莊奏其有竒)
(才宜加封贈又庭筠作賦不起草但籠袖凭几每一韻一吟而巳故場中謂之温八吟)
西州詞(今漢陽府也石頭東北築五城以遏敵勢以鉄騎八百陳於西州之西)
悠悠復悠悠昨日下西州西州風色好遥見武昌樓武
昌何鬱鬱儂家定無匹小婦被流黃登樓撫瑶瑟朱絃
繁復輕素手真凄清一彈三四解掩抑似含情南樓登
且望西江廣復平艇子搖兩槳催過石頭城門前烏桕
樹慘澹天將曙鸂䳵飛復還郎隨早帆去迴頭語同伴
定復負情儂去帆不安幅作抵使西風他日相尋索莫
作西州客西州人不歸春草年年碧(武昌見前註流黃衣色如硫黃也朱)
(絃琴瑟也三四解漢李延年有樂府新聲十解南樓武昌即庾亮之事見前註烏桕樹南方謂之夜光樹其子)
(可以作油鸂䳵石頭城俱見前註又石城在竟陵出唐禮樂志)
湘宫人歌(湘宫宋王彧常為湘東王及即位以故第名湘宫寺未審是此否宋冇湘)
(東王彧後為宋王齊有湘東王寳晊湘宫未詳又或梁有湘東王繹又湘東王□為湘州)
(刺史或其所建之宫又今南京有湘宫寺或言湘宫)
池塘芳意濕夜半東風起生綠畫羅屏金壺貯春水黃
粉楚宫人芳花玉刻麟娟娟照棋燭不語兩含嚬(黃粉未詳)
(又黃山谷詩楚宫嬌額半塗黃)
碧澗驛曉思
香燈伴殘夢楚國在天涯月落子規歇滿庭山杏花
郭處士擊甌歌(甌說文小盆也又漢成帝欲立飛燕謝后歌歸風送遠之曲以)
(文犀筯繫玉甌)
佶栗金虬石潭古勺陂瀲灧幽修語湘君寶馬上神雲
碎珮藂鈴滿烟雨吾聞三十六宫花離離軟風吹春星
斗稀玉晨泠磬破昏夢天露未乾香着衣蘭釵委墜垂
雲髮小響丁當逐迴雪晴碧烟滋重疊山羅裙半掩桃
花月太平天子駐雲車龍鑪勃鬱雙蟠拏宫中近臣抱
扇立侍女低鬟落翠花亂珠觸續正跳蕩傾頭不覺金
烏斜我亦為君長歎息緘情遠寄愁無色莫沾香夢綠
楊絲千里春風正無力(佶栗金虬勺陂玉晨泠磬俱未詳湘君寶馬太平天子雲車俱)
(見前註又勺陂杜氏通典後王景為廬江太守郡部安豐有孫叔敖所起芍陂佶栗言其聲也金虬甌上制作)
(之形也石潭以甌喻也又勺陂盖云一勺之水也皆以喻擊甌之音聲感動也)
張靜婉采蓮曲
蘭膏膩髮紅玉春燕釵拖頸抛盤雲城西楊柳向嬌晚
門前溝水波粼粼麒麟公子朝天客珂馬堂堂度春陌
掌中無力舞衣輕剪斷鮫綃破春碧抱月飄烟一尺腰麝
臍龍髓憐嬌嬈秋羅拂水碎光動露重花多香不銷鸂
䳵交交塘水滿綠芒如粟蓮莖短一夜西風送雨來粉
痕零落愁紅淺船頭折藕絲暗牽藕根蓮子相留連郎
心似月月易缺十五十六清光圓(燕釵洞真記漢起招靈閣有神女留一燕)
(釵帝以賜趙婕妤至昭帝時宫人謀欲碎之明日視釵匣惟見白燕升天宫人因作玉燕釵曲麒麟公子杜徐)
(卿二子歌並是天上麒麟兒宋徐陵母夢五色鳳集左肩遂生陵年數歲沙門寳誌摩其頂曰天上石麒麟也)
(掌中舞衣趙飛燕能作掌中舞言身輕也抱月飄煙言腰細而身輕也)
舞衣曲
藕腸纖縷抽輕春烟機漠漠嬌蛾嚬金梭淅瀝透空薄
剪落交刀吹斷雲張家公子聽秋雨夜向蘭堂思楚舞
蟬衫麟帶壓愁香偷得鸎簧鎖金縷管含蘭氣嬌語悲
胡槽雪腕鴛鴦絲芙蓉力弱應難定楊柳風多不自持
迴嚬笑語西窗客星斗寥寥波脈脈不逐秦王卷象床
滿樓明月棃花白(藕腸言藕也纖縷抽輕春藕中之絲也此以喻舞衣輕細也烟機言絲淨)
(而細如烟之在機而漠漠然也嬌娥言美女之擲金梭而成此舞衣也張家公子未詳蟬衫言其輕薄也麟帶)
(言帶上繡成麒麟也鸎黃鎖金管謂笙也胡槽琵琶也開元中賀懷智弄琵琶以石為槽鴛鴦絲言雙絃如鴛)
(鴦也芙蓉力弱楊柳風多言美人貌如芙蓉腰如楊柳也秦王卷象床未詳)
湖隂詞(晉永昌元年王敦反移鎮姑孰進屯于湖湖隂漢丹陽郡地晉分丹陽郡置于)
(縣湖隂必其屯軍之地也)
祖龍黃鬚珊瑚鞭鐵驄金面青連錢虎髯拔劍欲成夢
日壓賊營如血鮮海旗風急驚眠起甲重光搖照湖水
蒼黃追騎塵外歸森索妖星陣前飛五陵愁碧春萋萋
灞川玉馬空中嘶羽書如電入青瑣雪腕如槌催畫鞞
白虬天子金煌鋩高臨帝座迴龍章吳波不動楚山晚
花壓闌干春晝長(祖龍始皇三十六年使者從關東夜過華隂平舒道有人持璧遮使者曰)
(為吾遺高池君明年祖龍死此喻晉明帝也虎髯喻王敦也日壓賊營世說晉王敦作逆明帝騎巴真馬齎一)
(金鞭至湖隂察軍形敦晝夢日繞其城忽然驚覺曰營中有黃鬚鮮卑奴來何不縛取命騎追之不及矣未幾)
(而敦死妖星若旄頭之類是也灞川玉馬未詳)
懊惱曲(晉隆安有懊惱歌俗間訛謠之曲)
藕絲作線難勝針蘂粉染黃那得深玉白蘭芳不相顧
青樓一笑輕千金莫言自古皆如此健劍刜鐘鉛繞指
三秋庭綠盡迎霜唯有荷花守紅死廬江小吏朱斑輪
柳縷吐芽香玉春兩股金釵巳相許不令獨作空成塵
悠悠楚水流如馬恨紫愁紅滿平野野土千年怨不平
至今燒作鴛鴦瓦(鉛繞指古詩昔為百鍊鋼今為繞指柔廬江小吏晉賈后荒淫放恣洛南)
(尉部小吏端麗美容止行逢一媪以簏箱納之車上載入宫中與賈后共寢數夕而去朱斑輪後輿服志天子)
(二金根輪朱斑皇太子皇子皆安車朱斑輪又諸使車皆朱斑輪四輻赤衡軛云鴛鴦瓦銅雀臺上瓦皆鴛鴦)
(形)
晚歸曲
格格水禽飛帶波孤光斜起夕陽多湖西山淺似相笑
麥刺惹衣攢黛蛾青絲繫船向江水蘭芽出土吳江曲
水極晴搖泛艷紅草平春染連綿綠玉鞭騎馬楊叛兒
刺金作鳳光參差丁丁暖漏滴花影催入景陽人不知
彎堤弱柳遥相矚雀扇團團掩香玉蓮塘艇子歸不歸
柳暗桑穠聞布穀(楊叛兒樂錄楊叛兒亦曰西曲楊叛兒本童謠也齊隆昌時女巫之子曰)
(楊旻随母入内及長為太后所寵愛童謠云楊婆兒共戲來語訛轉婆為叛也景陽陳後主投景陽井中見前)
(註布穀鳥名)
曉仙謠
玉妃喚月歸海宫月色澹白涵春空銀河欲轉星靨靨
雪浪疊山埋早紅宫花有露如新淚小苑茸茸入寒翠
綺閣空傳唱漏聲網軒未辨凌雲字遥遥珠帳連湘烟
鶴扇如霜金骨仙碧簫曲盡綵霞動下視九州皆悄然
秦王女騎紅尾鳳乘空回首晨雞弄霧蓋狂塵億兆家
世人猶作牽情夢(凌雲字魏明帝立凌雲觀誤先釘榜以籠盛韋仲將書扁轆轤引之去地)
(二十五丈既下鬚鬢皓白綺開陳後主作臨春結綺等三閣秦王女見前註)
春愁曲
紅絲穿露珠簾冷百尺啞啞下纖綆遠翠愁山入卧屏
兩重雲母空烘影涼簪墜髮春眠重玉兔煴氤柳如夢
錦疊空牀委墜紅颸颸掃尾雙金鳳蜂喧蝶駐俱悠揚
柳拂赤闌纖草長覺後梨花委平綠春風和雨吹池塘
(紅絲穿露形容珠簾也遠翠愁山形容愁眉也雲母言屏也玉兔言月也委墜紅言錦疊空床如委棄也雙金)
(鳳言錦上之紋也梨花委平綠自恨之辭也)
湘東宴曲(未詳題意今長沙府及荼陵州衡州府古為湘州又曰臨湘皆在湘水之)
(東故為湘東郡也)
湘東夜宴金貂人楚女含情嬌翠嚬玉管將吹插鈿帶
錦囊斜拂雙麒麟重城漏斷孤帆去唯恐瓊籖報天曙
萬戸沈沈碧樹圓雲飛雨散知何處欲上香車俱脈脈
清歌響斷銀屏隔堤外紅塵蠟炬稀樓前澹月連江白
(湘東齊梁皆有湘東王此云湘東未詳所指金貂人晉阮孚金貂換酒唐百官制散騎常侍中書官皆冠貂蟬)
(為八貂楚女必湘宫妃女湘楚地故云楚女也鈿帶以鈿飾帶文鈿今襄陽出玉石碧色黑文謂之碧鈿婦人)
(女子多取之以飾首飾也玉管前律歷志黃帝作律以玉為管又玉管簫笛也錦囊錦鞶囊麒麟帶上綉飾也)
(俱見前註瓊籤報天曙禮雞人司漏傳更籖又陳文帝勤儉每宫人伺漏傳籤殿中者令投於石上鎗然有聲)
(令驚覺也璚籤言以玉石為之也雲飛雨散言朝雲暮雨之事也香車銀屏俱見前註)
錦城曲(錦城古蜀郡益州今之成都府是也)
蜀山攢黛留晴雪簝笋蕨芽縈九折江風吹巧剪霞綃
花上千枝杜鵑血杜鵑飛入巖下藂夜呌思歸山月中
巴水漾情情不盡文君織得春機紅怨魄求歸芳草死
江頭學種相思子樹成寄與望鄉人白帝荒城五千里
(簝笋蕨芽縈九折喻山水之形勢嶮峻也巧剪霞綃喻山花之美麗也杜鵑血紅也亦以喻花也夜呌思歸杜)
(鵑呌聲不如歸故云杜鵑即怨魄巴水文君見前註相思子蜀中有相思樹其木色如胭脂子如大豆亦與木)
(同色今人皆云相思子白帝城夔州府是漢公孫僣號以白帝自號故人以白帝稱其城云)
蘭塘辭(未詳題意)
塘水汪汪鳬唼喋憶上江南木蘭檝繡頸金絲蕩倒光
團圓皺綠鷄頭葉露凝荷卷珠淨圓紫菱剌短浮根鮮
小姑歸晚紅粧淺鏡裏芙蓉映水妍東溝潏潏勞回首
欲寄一杯瓊液酒知道無郎却有情長教月照相思柳
(繡頸金絲鴛鴦也雞頭芡也似荷葉浮水葉文皆皺起子如雞頭剥開中有子故名雞頭蓮芙蓉荷花也)
織錦辭
丁東細漏侵瓊瑟影轉高梧月初出簇蔌金梭萬縷紅
鴛鴦艷錦初成匹錦中百結皆同心蘂亂雲盤相間深
此意欲傳傳不得玫瑰作柱朱絃琴為君裁破合懽被
星斗迢迢共千里象齒熏鑪未覺秋碧池巳有新蓮子
(玫瑰相如傳注火齊珠赤色即南方出火珠又璚瑰石之次玉者象齒象牙也熏鑪見前註)
塞寒行
燕弓弦勁霜封瓦檏䔩寒鵰睇平野一點黃塵起鴈喧
白龍堆下千蹄馬河源怒觸風如刀剪斷朝雲天更高
晚出榆關逐征北驚沙飛近衝貂袍心許凌烟名不滅
年年錦字傷離别彩亳一畫竟何榮空使青樓淚成血
(白龍堆河源榆關凌烟俱見前註彩毫畫筆也謂以綵筆畫像於凌烟閣也)
春洲曲
韶光染色如蛾翠綠濕紅鮮水容媚蘇小慵多蘭渚閒
融融浦日鵁鶄寐紫騮蹀躞金銜嘶岸上揚鞭烟草迷
門外平橋連柳堤歸來晚樹黃鸎啼(蘇小白樂天詩柳色春藏蘇小家註)
(蘇小錢塘樂妓女子也古樂府有錢塘蘇小小歌鵁鶄說文似鳬脚高有毛冠能辟火災)
陽春曲
雲母空窗曉寒薄香昏龍氣凝暉閣霏霏霧雨杏花天
簾外春威着羅幕曲欄伏檻金麒麟沙苑芳郊連翠茵
廐馬何能嚙芳草路人不敢隨流塵
春曉曲
家臨長信往來道乳燕雙雙掠烟草油壁車輕金犢肥
流蘇帳曉春鷄早籠中嬌鳥暖猶睡簾外落花閒不掃
衰桃一樹近前池似惜紅顔鏡中老(長信宫見前註油壁車未詳流蘇帳)
(前所垂同心結帶也)
蓮浦謠
鳴橈軋軋谿溶溶潑綠平烟吳苑東水清蓮媚兩相向鏡
裏見愁愁更紅白馬金鞭大堤上西江日日多風浪荷
心有靈似驪珠不是真圓亦搖蕩
經陳琳墓(陳琳字孔璋為曹操記室嘗草檄呈操方頭風疾卧起讀曰此愈我疾建)
(安八子琳其一也墓在下邳今淮安府)
曾於青史見遺文今曰飄蓬過古墳詞客有靈應識我
霸才無主始憐君石麟埋没惟春草銅雀荒涼有暮雲
莫怪臨風倍惆悵欲將書劍學從軍(青史劉向别錄曰治青竹作簡曰青)
(史王洙曰史臣以記事者霸才無主琳初為何進主簿諫不納進敗依袁紹紹敗歸曹操故云石麟杜詩高塚)
(卧麒麟西京雜記五柞宫西青雲觀柏樹下有石麒麟二枚各刊其額為文字是始皇墓上物也頭高一丈五)
(尺又富貴之家冡前有石麒麟銅雀見前註)
瑶瑟怨
冰簟銀床夢不成碧天如水夜雲輕鴈聲遠過瀟湘去
十二樓中月自明(瀟湘十二樓俱見前註)
車駕西游因而有作
宣曲長楊瑞氣凝上林狐兔待秋鷹誰將詞賦陪雕輦
寂寞相如卧茂陵(長楊上林相如茂陵俱見前註)
贈彈筝者
天寶年中事上皇曾將新曲教寧王鈿蟬金鴈皆零落
一曲伊州淚萬行(天寶玄宗年號上皇言玄宗也寧王玄宗兄開元四年封也鈿蟬金鴈劉)
(禹錫云河南房處士得善筝人而夭作傷妹行曰玫瑰寳柱秋鴈行又温庭筠鈿筝絃絶鴈行稀盖鈿蟬者筝)
(之飾金鴈者筝之柱也伊州類要云天寶中西京節度孟嘉運進北庭伊州摴蒱三曲)
經故袁學士居
劍逐驚波玉委塵謝安門下更何人西州城外花千樹
盡是羊曇醉後春(劍逐驚波雷煥事謝安見前註羊曇謝安之甥也安與姪玄睹墅顧謂曇)
(曰以墅乞汝安墅在西州城外安殁後曇嘗醉至西墅所輒慟哭而回)
李涉(李渤之兄洛陽人太和中為博士號蒲溪子)
六歎(題意未詳)
綺羅香風翡翠車晴明獨傍芙蓉渠上有雲鬟洞仙女
乘羅掩縠烟中語風月頻驚桃李時滄波久别鴛鴦侣
欲傳一札孤飛翼山長水遠無消息却鎖重門一院深
半夜空庭明月色
深院梧桐夾金井上有轆轤青絲索美人清晝汲寒泉
寒泉欲上銀瓶落迢迢碧甃千餘尺竟日倚闌空歎息
惆悵不來照明鏡却掩洞房花寂寂(二詩事俱見前註)
牧童詞
朝牧牛牧牛下江曲夜牧牛牧牛村口谷荷蓑出林山
雨細蘆管卧吹沙草綠亂插蓬蒿箭滿腰不怕猛虎欺
黃犢
過襄陽寄上于司空(司空于頔也頔字允元憲宗時拜司空平章鎮襄陽)
(頔為政酷暴故涉以此諷之)
方城漢水舊城池陵谷依然世自移歇馬獨來尋故事
逢人唯說峴山碑(方城房州竹山縣有方城山有城十餘里漢水在嶓冢是水有四名曰漾)
(曰沔曰漢曰滄浪陵谷見前註峴山碑晉羊祐鎮襄陽既死民為建碑于峴山望其碑者為之下淚杜預名為)
(墮淚碑)
從秦城回再題武關(武關即秦執懷王之地又漢祖自武關入伐秦之處)
(綱目集覽云在南陽冠軍縣西今商州商洛縣嶢關又在武關西嶢關即藍田關也秦城)
(長安)
遠别秦城萬里游亂山高下入商州關門不鎖寒谿水
一夜潺湲送客愁(商州有七盤十二繞其地險隘屬京兆府)
題鶴林寺僧室(鶴林寺在鎮江府黃鶴山舊名仰鶴山)
終日昏昏醉夢間忽聞春盡強登山因過竹院逢僧話
又得浮生半日閒
春晚遊鶴林寺寄使府諸公
野寺尋花春巳遲背巖惟有兩三枝明朝攜酒猶堪賞
為報春風且莫吹
開元寺(玄宗開元二十六年詔天下州郡各建一大寺以紀年為號曰開元寺)
宿雨初收草木濃羣鴉飛散下堂鐘長廊無事僧歸院
盡日門前獨看松
竹枝詞
十二峯頭月欲低空澪灘上子規啼孤舟一夜東歸客
泣向東風憶建谿(十二峯在巴州臨江縣即巫山十二峯也空澪灘在歸州建溪在建寧府)
(出武夷山涉嘗謫武陵故有是作)
張承吉(名祐南陽人為處士居蘇州令狐楚嘗薦之白樂天守杭州江東進士多於杭取解)
(時張祐自負詩名以冠為己任徐凝後至同會郡中祐曰僕為解元宜矣凝曰君冇佳句祐曰)
(甘露寺詩曰日月光先到山河勢盡來金山寺詩曰樹影中流見鐘聲兩岸聞凝曰善則善矣)
(奈何野人有句云千尺長如白練飛一條界破青山色祐愕然凝果為首選)
穆護砂(未詳)
玉管朝朝弄清歌日日新折花當驛路寄與隴頭人(折花)
(范曄詩折梅逢驛使寄與隴頭人)
思歸樂
萬里春歸盡三江鴈亦稀連天漢水廣孤客未言歸
金殿樂
入夜秋砧動千聲起四隣不緣樓上月應為隴頭人
墻頭花
蟋蟀鳴洞房梧桐落金井為君裁舞衣天寒剪刀冷
讀曲歌
不見心相許徒忘腳謾勤摘荷空摘葉是底采蓮人
昭君怨
萬里邊城遠千山行路難舉頭惟見日何處是長安(見日)
(晉元帝問太子曰日與長安孰近對曰舉頭見日不見長安)
車遥遥
東方曨曨車軋軋地色不分新去轍閨門半掩床半空
斑斑枕花殘淚紅君心若車千萬轉妾身如轍遺漸遠
碧川凄凄山宛宛馬蹄在耳輪在眼桑間女兒情不淺
莫道野蠶能作繭
題金山寺(金山寺在鎮江揚子江中去城七里唐李錡鎮潤州表石因裴頭陀開山)
(得金故名宋真宗夢遊此寺後改名龍游寺今仍舊也)
一宿金山寺微茫水國分僧歸夜船月龍出曉堂雲樹
影中流見鐘聲兩岸聞自悲在城市終日醉醺醺(詩評云唐)
(人題西山寺詩終古碍新月半江無夕陽人謂冠絶古今以其盡得西山景趣也金山寺留題亦多而絶少佳)
(句惟寺影中流見鐘聲兩岸聞又天多剰得月缺)
衝夜行
夜行無月時古路多荒榛山鬼遥把火自照不照人(鬼火)
(杜詩隂房鬼火青淮南子人血為燐許慎註兵死之血為鬼火燐者鬼火之名)
幼女詞
幼女纔六歲未知巧與拙向夜在堂前學人拜新月
效古興
金雀無舊釵緗綺無舊裾惟有一寸心長貯萬里夫南
軒夜蟲織巳促北牖飛蛾繞殘燭只言衆口鑠黃金誰
信獨愁銷片玉不知歲晚歸不歸又將啼眼縫征衣(金雀)
(釵頭作金雀形緗綺說文云淺黃色鄒陽傳衆口鑠金積毁銷骨)
李文山(字羣玉澧州人太和中弘文館校書)
傷思
八月白露濃夫容抱香死紅枯金粉墮寥落寒塘水西
風團葉下疊縠參差起不見棹歌人空垂綠房子(白露八月)
(半為白露節芙蓉荷花也八月荷花巳開盡矣故云抱香死縠說文縐紗也此云疊水紋如紗之縐起也)
古詞
一合相思淚臨江灑素秋碧波如會意却與向西流
雨夜呈長官
遠客坐長夜雨聲孤寺秋請量東海水看取淺深秋
火爐前坐
孤燈照不寐風雨滿西林多少關心事書灰到夜深
黃陵廟(即湘妃廟在湘隂縣八十里韓愈作廟碑云湘江有廟曰黃陵自前古立以祀)
(舜之二妃庭有二碑晉太康九年立)
小姑洲北浦雲邊二女明粧共儼然野廟向江春寂寂
古碑無字草芊芊東風近墓吹芳芷落日深山哭杜鵑
猶似含嚬望巡狩九疑如黛隔湘川(二女娥皇女英也見前註巡狩書五)
(載一巡狩注云天子巡狩者巡其所守也九疑山名在道州寧縣亦名蒼梧山九峯相似望而疑之故云湘川)
(今衡州府也又綱目集覽九疑一文明二石城三石樓四娥皇五舜源六女英七簫韶八桂林九梓林太史公)
(曰舜南巡狩死於蒼梧之野而歸葬于江南之九疑峯也)
又
黃陵廟前莎草春黃陵女兒茜裙新輕舟短棹唱歌去
水遠山長愁殺人(莎草名爾雅翼云葉似三稜根周匝多毛謂之香附子一名雀頭香茜草)
(名可以染紅)
南莊春晚
草暖沙長望去舟微茫烟浪向巴丘沅湘寂寂春歸盡
水綠蘋香人自愁(巴丘沅湘俱見前註)
鮑德源(名溶元和中進士)
采蓮曲
弄舟朅來南塘水蓮葉暎身摘蓮子暑衣鮮淨鴛鴦喜
作浪舞花驚不起殷勤護惜纖纖指水菱初熟多新刺
襄陽懷古
襄陽太守沈碑意身後身前幾年事襄江千歲未為陵
水底魚龍應識字(襄陽太守晉杜預也預宇元凱平吳封當陽侯還鎮襄陽立碑二道以紀)
(平吳功一在峴山一沈萬山潭以為陵谷變遷則不泯墜)
贈楊煉師(唐六典云道士修行其德高思精謂之煉師魏李順興嘗著道士冠時人)
(號為煉師此煉師之所始也)
道士夜誦蕊珠經白鶴下繞香烟聽夜深經盡人上鶴
天風吹入秋冥冥(蕊珠經即黃庭經也經云閒居蕊珠位上元是也大白請開珠蕊宫)
紫烟衣上繡春雲清隠仙書小篆文明月在天將鳳管
夜深吹向玉宸君(紫衣唐代宗時李泌乞為道士賜紫衣道士衣紫自此始清隠書太洞玉)
(經云清隠書在九華宫中道書云碧篆之文紫庭之誥鳳管見前註玉宸君黃庭經曰太上大道玉宸君誥曰)
(太上者即玉宸大道君也)
陸魯望(名龜蒙舉進士不中居松江甫里少高放通六經大義號江湖散人甫里先生又號)
(天隨子)
古意
遠心莫淡薄妾意方棲託願得雙車輪一夜生四角
江南曲
魚戲蓮葉間參差隠葉扇鵁鶄&KR2141;鳿窺瀲灔無因見(屬玉)
(相如賦駕鵝屬玉註似鴨而大掌頸赤目紫紺色)
雙吹管
長短裁浮筠參差作飛鳳高樓明月夜吹出江南弄
東飛鳬
裁得尺錦書欲寄東飛鳬翅短頸亦短雌雄戀菰蒲
鄴宫(魏所建石氏慕容氏高氏皆居之此詩用石氏事)
花飛蝶駭不愁人水殿雲廊别置春曉日靚粧千騎女
白櫻桃下紫綸巾(靚粧張楫謂粉白黛黑也白櫻桃有實白者有花白者花白如于武陵所)
(賦是也實白如郭義恭所賦是也又廣志曰櫻桃有三種有白色多子者是也宫中多植櫻桃如洛陽宫殿簿)
(曰顯陽殿前櫻桃六株是也千騎鄴中記曰石季龍常以女騎千人為鹵簿着紫色綸巾熟錦袴詩意謂花飛)
(春去不足愁别有春在白櫻桃下千騎女是也)
杜牧之
九日齊山登高(齊山在池州府貴池縣南山有十餘峯相等故名牧之常官于)
(此故有作焉)
江涵秋影鴈初飛與客擕壺上翠微塵世難逢開口笑
菊花須插滿頭歸但將酩酊酬佳節不用登臨怨落暉
古往今來只如此牛山何必淚霑衣(翠微即齊山開口笑莊子人生上夀)
(百歲中夀八十下夀六十除病死喪憂患其中開口而笑者一月之中不過三四日而巳牛山列子齊景公遊)
(于牛山北望其國而流涕曰美哉國乎鬱鬱洋洋若何謫去此國而死乎使古而無死者寡人將去斯而何之)
(史孔梁丘據從之泣晏子獨笑于旁曰吾君方將披簔衣立于畎畝之中不之恤何暇念死乎景公慙)
寄題甘露寺北軒(唐李德裕所建有甘露降因以為名在鎮江府城東角土)
(山上臨大江)
曾上蓬萊宫裏行北軒闌檻最留情孤高堪弄桓伊笛
縹緲宜聞子晉笙天接海門秋水色烟籠隋苑暮鐘聲
他年會著荷衣去不向山僧道姓名(桓伊笛桓伊字叔夏小字野王善音)
(樂江左第一初與王子猷不相識偶相遇對之據胡床三弄笛而去晉大元中官封永縣侯子晉王子晉見前)
(註海門隋苑荷衣俱見前)
獨酌
窗外正風雪擁爐開酒缸何如釣船雨篷底睡秋江
歸家
稚子牽衣問歸來何太遲共誰争歲月贏得鬢成絲
齊安郡中偶題(齊安黃州府也)
兩竿落日谿橋上半縷輕烟柳影中多少綠荷相倚恨
一時回首背西風
過華清宫
長安回望繡成堆山頂千門次第開一騎紅塵妃子笑
無人知是荔枝來(事見前註)
息夫人廟(見前註)
細腰宫裏露桃新脈脈無言幾度春至竟息亡緣底事
可憐金谷墜樓人(細腰後漢書云楚王好細腰宫中多餓死細腰美人也金谷墜樓人晉石)
(崇財富不貲别館在洛陽金谷有愛妾名綠珠孫秀欲奪之綠珠墜樓而死)
念昔遊
李白題詩水西寺古木回巗樓閣風半醒半醉遊三日
紅白花開烟雨中(水西寺在寧國府涇縣)
山行
遠上寒山石徑斜白雲生處有人家停車坐愛楓林晚
霜葉紅於二月花
宣州開元寺
松寺曾同一鶴栖夜深臺殿月高低何人為倚東樓柱
正是千山雪漲谿(三體詩注一鶴栖沈傳師為宣州辟牧從事後又為宣州判官此詩盖再)
(至時作故曰曾同一鶴栖為倚猶言共倚也千山雪三體詩註或謂月色高低如千山之雪者非也此詩乃雪)
(夜月霽登樓孤賞思昔日之歡遊而歎今夕之無侣詳味詞意情思殊甚首句所謂同鶴栖者或是與婦人同)
(宿托名鶴耳唐人多如此退之庭花巷柳商隠錦瑟韓翃章臺柳皆此類也)
許用晦
塞下
夜戰桑乾北秦兵半不歸朝來有鄉信猶自寄征衣(桑乾)
(河名見前注)
緱山廟(王子晉廟見前注)
王子求仙月滿臺玉簫清轉鶴徘徊曲終飛去不知處
山下碧桃春自開(王子王子晉也玉簫碧桃具見前注)
送宋處士(處士者謂出處有道故云)
賣藥修琴歸去遲山風吹盡桂花時世間甲子須臾事
逢着仙人莫看棋(桂花枝詠隠者多言桂盖本招隠所謂桂樹叢生兮山之幽也甲子一)
(甲子六十日絳縣老人曰臣生正月甲子二百四十五甲子矣看棋事見前註)
客有卜居不遂薄游汧隴者(汧隴今汧州與隴西郡也)
海燕西飛白日斜天門遥望五侯家樓臺深鎖無人到
落盡春風第一花(五侯家見前注)
謝亭送客
勞歌一曲解行舟紅樹青山水急流日暮酒醒人巳遠
滿天風雨下西樓
秋思
琪樹西風枕簟秋楚雲湘水憶同遊高歌一曲掩明鏡
昨日少年今白頭(吕延濟曰琪樹玉樹也然經云建康府寳林寺有琪樹則謂樹色綠如玉)
(昨日少年今白頭三體詩注謂詩意以為思少年之時如昨日而今日頭白矣不可便作昨日少年而今日白)
(頭要在讀之不以辭害意也)
李義山
無題
八歲偷照鏡長眉巳能畫十歲去踏青芙蓉作裙衩十
二學彈筝銀甲不曾卸十四藏六親懸知猶未嫁十五
泣春風背面秋千下(銀甲杜詩銀甲彈筝用謂以銀代作指甲也踏青畫眉俱見前注)
西谿
悵望西谿水潺湲柰爾何不驚春物少只覺夕陽多色
染妖嬈柳光含窈窕蘿人間從到海天上莫為河鳳女
彈瑶瑟龍孫撼玉珂京華他夜夢好好寄雲波(鳳女謂帝重素)
(女好作如鳳之裙也龍孫杜詩先帝子孫盡龍準龍種自與常人殊此言帝王之子孫故以龍鳳比之也)
樂遊原
向晚意不適驅車登古原夕陽無限好只是近黃昏
悼傷後赴東蜀辟至散關遇雪(散關在鳳州梁泉縣係極邊秦)
(蜀要路諸葛亮出散關圉陳倉即此地也)
劍外從軍遠無家與寄衣散關三尺雪回夢舊鴛機(劍外)
(鴛機俱見前注)
巴江柳
巴江可惜柳柳色綠侵江好向金鑾殿移隂入綺窗(巴江)
(金鑾殿俱見前注)
早起
風露澹清晨簾間獨起人鸎花啼又笑畢竟是誰春
微雨
初隨林靄動稍共夜涼分窗過侵燈冷庭虚近水聞
絶句
滯雨長安夜殘燈獨客愁故鄉雲水地歸夢不宜秋
柳枝
木是丁香樹春條結始生欲作彈碁局中心亦不平(丁香)
(杜詩丁香體柔弱亂結枝相樛又其樹類桂高數丈秋冬不彫花細圓白色或紫色一云盛冬生花子至次年)
(春開彈碁見前注)
畫屏繡步障物物自成雙如何湖上望只是見鴛鴦(步障)
(王愷作綠絲步障四十里又王凝之弟獻之常與賓客談論辭理將屈嫂道韞遣婢白獻之欲與小郎解圍乃)
(施青綾步障自蔽申前議客不能屈又石崇作錦步障五十里鴛鴦見前注)
燕臺詩(秋)
月浪衝天天宇濕凉蟾落盡疎星入雲屏不動掩孤頻
西樓一夜風筝急欲織相思花寄遠終日相思却相怨
但聞北斗聲迴環不見長河水清淺金魚鎖斷紅桂春
古時塵滿鴛鴦茵堪悲小苑作長道玉樹未憐亡國人
瑤瑟愔愔藏楚弄越羅冷薄金泥重簾鈎鸚鵡夜驚霜
喚起南雲繞雲夢雙璫丁丁聯尺素内記湘川相識處
歌唇一世銜雨看可惜馨香手中故(月浪月光也天宇韓詩天宇浮修眉)
(天地四方曰宇凉蟾月也秋月故曰凉雲屏見前註風筝筝聲也連昌宮詞鳥啄風筝碎珠玉又太白詩四角)
(吹風筝注簷鈴也金魚金鎖也茵說文車重席也鴛鴦茵言織文為鴛鴦也小苑漢有宜春小苑玉樹陳後主)
(曲名玉樹後庭花亡國人俱見前註南雲未詳尺素見前註湘川相識處銜雨看未詳)
湖中曲
閶門日中吳歌遠陂路綠菱香滿滿後谿暗起鯉魚風
船旂閃斷芙蓉榦輕身奉君畏身輕雙橈兩槳尊酒清
莫因風雨罷團扇此曲斷腸惟此聲低樓小逕城南道
猶是金鞍對芳草(閭門蘇州府有閶門鯉魚風李賀詩鯉魚風起芙蓉老注九月風也身輕)
(明妃外傳明皇謂貴妃曰漢成帝獲飛燕身輕不禁風又石季倫所愛婢數十人常屑沈香末布象床上使所)
(愛者踐之無迹則賜珠有迹則節其飲食使體輕團扇漢班婕妤事見前註)
寫意
燕鴈迢迢隔上林高秋望斷正長吟人間路有潼江險
天上山惟玉壘深日向花間留返照雲從城上結層隂
三年巳制思鄉淚更入新年恐不禁(上林漢有上林苑見前注潼江潼川)
(水也潼川古廣漢郡今潼川地志左帶涪水右挾中江居水陸之衝窮又樟潼水出劍州故云險也玉壘山名)
(在蜀中)
代贈
楊柳路盡處芙蓉湖上頭雖同錦障步獨映鈿箜&KR1283;鴛
鴦可羨頭俱白飛去飛來烟雨秋(錦步障鈿箜&KR1283;鴛鴦俱見前注)
寄令狐郎中
嵩雲秦樹久離居雙鯉迢迢一紙書休問梁園舊賓客
茂陵秋雨病相如(嵩雲嵩山之雲也秦樹秦地之樹也雙鯉古詩客從遠方來遺我雙鯉魚)
(呼童烹鯉魚中有尺素書梁園茂陵相如事俱見前注)
寄成都高苗貳從事
家近紅蕖曲水濱全家羅襪起秋塵莫將越客千絲網
網得西施别贈人(羅襪曹子建洛神賦陵波微步羅襪生塵注喻體輕也越客千絲網未詳)
(西施見前注)
送王三十校書分司
多少分曹掌祕文洛陽花雪夢隨君定知何遜緣聯句
每到城東憶范雲(分曹漢書食貨志乃分遣御史廷尉正監分曹注曰曹輩也分輩而出為)
(使也唐有秘書監故書曰祕文何遜字仲言梁天監中作揚州法曹與隂鏗齊名世號隂何又與何長瑜羊璿)
(之等為文章四友亦號羊何范雲字彦龍善屬文如流風回雪仕于齊歸梁為吏部尚書)
李衛公(唐史李靖字藥公貞觀中出將入相封衛國公圖形凌烟閣又李德裕亦封衛)
(公此衛公未知何指)
絳紗弟子音塵絶鸞鏡佳人舊會稀今日致身歌舞地
木綿花發鷓鴣飛(絳紗晉韋逞母宋氏傳父之業得周官義旨立講堂書生百餘人隔絳紗)
(帳幔授業焉又後漢馬融施絳紗帳教授生徒鸞鏡見前注)
唐音卷十三
