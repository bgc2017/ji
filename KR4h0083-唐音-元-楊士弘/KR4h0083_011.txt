唐音卷十一元楊士弘撰
張震註
唐詩遺響四
郎士元
塞下曲
寳刀塞下兒輕身百戰曾百勝壯心竟未嫖姚知白草
山頭日初沒黃沙戍下悲歌發蕭條盡夜邊風吹獨倚
營門望秋月(嫖姚見前注)
戴幼公
去婦怨
出戶不敢啼風悲日悽悽心知恩義絶誰忍分明別下
坂車轔轔畏逄鄉里親空持床前㡢却寄家中人忽辭
王吉去為是秋胡死若此今日情煩冤不相似(王吉字子陽漢)
(宣帝時為博士諫議大夫妻取東家棗啖食吉乃去婦秋胡魯秋胡子納妻五日而官於陳後歸未至家見路)
(傍有美婦人采桑秋胡悦之下車顧托桑隂下婦人采桑不顧胡曰力田不如逄年力桑不如見郎今吾有金)
(願與夫人婦人不受胡乃歸母呼其婦乃向采桑者乃數胡之罪而自投於河詩意其亦去國懷君之辭也)
女耕田行
乳燕入巢笋成竹誰家二女種新穀無人無牛不及犂
持刀斫地翻作泥自言家貧母年老長兄從軍未娶嫂
去年災疫牛囤空截絹買刀都市中頭巾掩面畏人識
以刀代牛誰與同姊妹相擕心正苦不見路人唯見土
䟽通畦隴妨亂田整頓溝塍待時雨日正南崗下餉歸
可憐朝雉擾驚飛東隣西舍花發盡共惜餘芳淚滿衣
(朝飛雉吳兢樂府觧題云齊宣王時牧犢子七十無妻出薪于野見雉雌雄相隨意動心怨乃援琴而歌曰雉)
(朝飛兮鳴相和後因以雉朝飛為琴操云)
柳花歌送客往桂陽(桂陽隋為郴州唐改桂陽)
滄浪渡頭柳花發斷續因風飛不絶搖烟拂水積翠間
綴雪含霜誰忍攀夾岸紛紛送君去鳴棹孤尋到何處
移家深入桂水源種柳新成色更繁定知別後消散盡
却憶今朝傷旅魂(滄浪渡常州府龍陽縣二水相合謂之滄浪水即漁父濯纓處按桂陽地)
(與桂林相接水亦自桂林而發也故云)
戎昱
苦哉行
妾家清河邊七葉承貂蟬身為最小女偏得渾家憐親
戚不相識幽閨十五年有時最遠出秪到中門前前年
邊騎來懼死翻生全今秋官軍至豈意遭戈鋋匈奴為
先鋒長鼻黃髮拳彎弓獵生人百步牛羊氊脱身落虎
口不及歸黃泉苦哉難重陳暗哭蒼蒼天(清河縣名今屬淮安府七)
(葉貂蟬左大冲詩金藉舊業七葉珥貂蟬前張安世傳宣帝立以定策功拜大司馬自宣元以來金張之家七)
(葉皆侍中百官志侍中皆有貂蟬故云貂鼠屬北方寒以貂皮煖額因為侍中冠餙亦取其内勁悍外温潤蟬)
(崔貂古今注齊后怨王而死亦為蟬以其飾冠取其清高飲露云)
采蓮曲
雖聽采蓮曲誰識采蓮心漾檝愛花遠回船愁浪深烟
生極浦色日落半江隂同似憐波静看粧墮玉簪
涔陽女兒花滿頭毶毶同泛木蘭舟秋風日暮南湖裏
争唱菱歌不肯休(涔陽澧州見前注木蘭舟見前注菱歌有采菱曲)
塞上曲
慘慘寒日沒北風卷蓬根將軍領疲兵却入古塞門迴
首指隂山殺氣成黃雲(蓬根說文蒿也又陸佃云草之不理者葉散生遇風輙拔根旋)
(轉不定隂山見前注)
樓上畫角哀即知兵心苦試問左右人無言淚如雨何
意休明時終言事鼙鼓
長安秋夜
八月更漏長愁人起常早閉門寂無事滿院生秋草昨
宵西窗夢夢入荆南道遠客歸去來在家貧亦好
客堂秋夕
隔窗螢影滅復流北風微雨虛堂秋蟲聲竟夜引鄉淚
蟋蟀何知人自愁四時不得一日樂以此方悲客游惡
寂寂江城無所聞梧桐葉上偏蕭索
顧逋翁
日晚歌(朱子楚辭序曰日晚歌者唐著作即顧况之所作也况詩有集然皆不及其見)
(於韋應物詩集者之勝歸來錄其楚語三章以為可與王維相上下予讀之信然然其朝)
(上清者有曰和為舟兮露為馬因乘之觴於瑶池之上兮三光羅列而在下則意非維所)
(能及然他語殊不近故不得取而獨采此篇以為氣雖短淺而意若差健云)
日窅窅兮下山望佳人兮不還花落兮屋上草生兮階
間日日兮春風芳菲兮欲歇老不可兮更少君胡為兮
輕别
短歌行
城邊路今人犂田昔人墓岸上沙昔時江水今人家今
人昔人共長歎四序相催節回換明月皎皎入華池白
雲離離度清漢(文苑中無此詩)
古意
新繫青絲百尺繩心在君家轆轤上我心皎潔君不知
轆轤一轉一惆悵(青絲繩汲井索也轆轤井上汲水轉木也詳見前注)
陳羽
公子行
金羈白馬郎何處踏青來馬驕郎半醉躞蹀望樓臺似
見樓上人玲瓏窗戶開隔花聞一笑落日不知回
楊巨源
大堤詞(太白詩注云大堤曲隨王証為襄陽時作又樂府遺聲都邑三十四曲有大堤)
(曲按郡記襄陽城乃大堤城也)
二八嬋娟大堤女開壚枂對依江渚侍客登樓向水看
邀即卷㡢臨花語細雨濛濛濕芰荷巴東商旅駐帆多
自傳芳酒飜紅袖誰調妍粧回翠娥珍簟華鐙夕陽後
當壚理瑟矜纖手月落星微五鼔聲春風搖蕩窗前柳
歲歲逄迎沙岸間背人多整綠雲鬟無端嫁與五陵少
離別烟波傷玉顔(大堤女震之大堤曲曰南國多佳人莫若大堤女又古辭云朝發襄陽城)
(暮至大堤宿大堤女兒花艷驚郎目餘事俱見前注巴東今歸州也)
王廣津
宫詞
白雪猧兒拂地行慣眠紅毯不曾驚深宫更有何人到
只向金階吠曉螢(白雪猧兒說文犬名紅毯晉張軌傳紅布三萬匹毛席織五絲又白樂天)
(有錦毯歌乂唐人別離詩云只因一着親情却不得紅絲毯一眠)
劉夢得
淮隂行二首
船頭大銅鐶摩挲光陣陣早晚使風來沙頭一眼認
何物令儂羡羡郎船尾鷰銜泥趁檣竿宿食長相見
武昌老人說笛歌
武昌老人七十餘手把瘦令相問書自言少小學吹笛
早事曹王曾賞激往來征鎮戍蘄州楚山蕭蕭笛竹秋
當時買材恣搜索典却身上烏貂裘古苔蒼蒼封老節
石上孤生飽風雪商聲五音隨指發水中龍應雲行絶
曾將黃鶴樓上吹一聲占盡秋江月如今老去語猶遲
音韻高低耳不知氣力已無心尚在時時一曲夢中吹
(武昌老人瘦令未詳曹王名臯唐史德宗興元十四年除衡州刺史建中四年敗李希烈兵拔黃蘄州漢蘄春)
(縣也蘄皆楚地故云楚山蘄州多美竹烏貂裘見前注商聲五音水中龍應聲玉笛賦曰近出雙筍從羌起羌)
(人移竹未及而龍鳴水中不見色云云故本四孔後以一君明所加孔後出是謂商聲五音畢行雲絶列子薛)
(譚學謳於秦清未窮技而辭歸清餞於郊無節悲歌聲遏行雲黃鶴樓在武昌城頭黃鶴樓上吹未詳或云仙)
(人吕洞賓常於樓上吹鐵笛樓側至今有鐵笛亭鐵笛管其大如椽人莫敢吹)
平蔡州(唐憲宗元和闕年吳元濟反于蔡州十二年李愬入蔡州擒元濟蔡州平)
汝南晨鷄喔喔鳴城頭鼔角音和平路傍老人憶舊事
相與感激皆淚零老人收淚前致詞官軍入城人不知
忽驚元和十二載重見天寳承平時(汝南今汝南府即古蔡州也官軍入)
(城人不知元和十二年冬十月夜大風雪夜半雪愈甚行七十里至蔡州城四鼓愬至無一人知者鷄鳴雪止)
(愬入居元濟外宅執元濟送京師斬之及迎裴度入城先是吳元濟父少陽父子阻兵禁人偶語燃燭有以酒)
(食相過從者罪死度除其禁蔡人始知有王民之樂故曰元和十二載重見天寳承平時也)
堤上行三首
酒旗相望大堤頭堤下連檣堤上樓日暮行人争渡急
槳聲幽軋滿中流
江南江北望烟波入夜行人相應歌桃葉傳情竹枝怨
水流無限月明多(桃葉古今樂錄王獻之二妾名桃葉桃根獻之作桃葉歌竹枝怨竹枝詞)
(見本注)
長堤繚繞水裵徊酒舍旗亭次第開日晚上簾招賈客
軻峩大艑落帆來
洛中逄韓七中丞之吳興口號(吳興今潮州也)
昔年意氣結羣英幾度朝回一字行海北天南零落盡
兩人相見洛陽城
和令狐相公別牡丹(令狐相公名楚)
平章宅裏一欄花臨到開時不在家莫道兩亰非遠别
春明門外即天涯(平章即令狐楚也元和十四年皇甫鏄與楚同年進士至是鏄引以為相)
(同平章事春明門長安門也)
瀟湘曲
斑竹枝斑竹枝淚㾗點點寄相思楚客欲聽瑶瑟怨瀟
湘深夜月明時(俱見前注)
唐音卷十一
