唐音總集類
提要
(臣)等謹案唐音十四卷元楊士弘編士弘字
伯謙襄城人是書成于至正四年虞集為之
序凡始音一卷正音六卷遺響七卷而士弘
自記稱十五卷盖遺響有一子卷也其始音
惟錄王楊盧駱四家正音則詩以體分而以
初唐盛唐為一類中唐為一類晚唐為一類
遺響則諸家之作咸在而附以僧詩女子詩
李白杜甫韓愈三家皆不入選其凡例謂三
家世多全集故弗錄焉其書積十年之力而
成去取頗為不苟蘇衡作劉敬伯古詩選序
頗以是書所分始音正音餘響為非李東陽
懷麓堂詩話則曰選詩誠難必識足以兼諸
家者乃能選諸家識足以兼一代者乃能選
一代一代不數人一人不數篇而欲以一人
選之不亦難乎選唐詩者惟楊士弘唐音為
庶幾云云其推之可謂至矣明高棅唐詩品
彙即因其例而稍變之馮舒兄弟評章縠才
調集深斥棅杜撰排律之非實則排律之名
亦因此書非棅創始也曹安讕言長語稱舊
有丹陽顔潤卿註今未見其本此本題張震輯
註震字文亮新淦人其仕履始末及朝代先後
皆未詳註極弇陋唐覲延州筆記嘗摘其註
李頎贈劉十詩第五之名齊驃騎一條盧照
鄰送鄭司倉入蜀詩潘年三十外一條他如
楊炯劉生一首乃樂府古題而震曰劉生不
知何許人後篇亦有劉生要皆從軍之士也
又炯夜送趙縱一首其詩作于初唐而震曰
趙縱郭子儀婿也仕至侍郎如斯之類不可
毛舉殆必明人也以原本所有且間有一二
可采者姑附存之備一解焉乾隆四十六年
十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
唐音原序
襄城楊伯謙好唐人詩五言七言古詩律詩絶句以盛
唐中唐晚唐别之凡幾卷謂之唐音音也者聲之成文
者也可以觀世矣其用意之精深豈一日之積哉蓋其
所錄必也有風雅之遺騷些之變漢魏以來樂府之盛
其合作者則錄之不合乎此者雖多弗取是以若是其
嚴也昔之選唐詩者非一家若伯謙之辯識度越常情
遠哉噫先王之德盛而樂作跡熄而詩亡係於世道之
升降也風俗頽靡愈趨愈下則其聲文之盛不得不隨
之而然必有特起之才卓然之見不係於習俗之所同
則君子尚之然亦鮮矣嗚呼唐虞三代其盛矣乎元首
股肱之歌見於唐書一遊一豫之歎聞諸夏諺其僅存
者亦寥寥廓絶矣若夫十五國風大小雅周之盛衰備
矣周頌者多周公之所作也猗那之存太師傳焉駉駜
之興魯人作之皆吾夫子之手筆也千載之言詩者孰
不本於此哉則吾於伯謙唐音之錄安得不歎夫知言
之難也虞集序
夫詩莫盛於唐李杜文章冠絶萬世後之言詩者皆知
李杜之為宗也至如子美所尊許者則楊王盧駱所推
重者則薛少保賀知章所讚咏者則孟浩然王摩詰所
友善者則高適岑參所稱道者則王季友若太白登黃
鶴樓獨推崔顥為傑作遊郎官湖復歎張謂之逸興擬
古之詩則彷彿乎陳伯玉古之人不獨自專其美相與
發明斯道者如是故其言皆足以没世不忘也余自幼
喜讀唐詩每慨歎不得諸君子之全詩及觀諸家選本
載盛唐詩者獨河岳英靈集然詳於五言略於七言至
於律絶僅存一二極玄姚合所選止五言律百篇除王
維祖詠亦皆中唐人詩至如中興間氣又玄才調等集
雖皆唐人所選然亦多主於晚唐矣王介甫百家選唐
除高岑王孟數家之外亦皆晚唐人詩吹萬以世次為
編於名家頗無遺漏其所錄之詩則又駁雜簡略他如
洪容齋曾蒼山趙紫芝周伯弼陳德新諸選非惟所擇
不精大抵多略於盛唐而詳於晚唐也後客章貢得劉
愛山家諸刻初盛唐詩手自抄錄日夕涵泳於是審其
音律之正變而擇其精粹分為始音正音遺響總名曰
唐音九十五卷共詩一千三百四十一首始於乙亥成
於甲申嗟夫詩之為道非惟吟咏情性流通精神而巳
其所以奏之郊廟歌之燕射求之音律知其世道豈偶
然也哉觀是編者幸恕其僭妄詳其所用心則自見矣
至正四年八月朔日襄城楊士弘謹誌
凡例
一始音不分類編者以其四家製作初變六朝雖有五
七之殊然其音聲則一致故也
一正音以五七言古律絶各分類者以見世次不同音律
高下雖各成家然體製聲響相類欲以便於觀者
一遺響不分類者以其諸家之詩篇章長短參差音律
不能諧合故就其所長而采之
一李杜韓詩世多全集故不及錄
一編意各著篇首
一詩中字有不安者以諸本校其善者從之疑者闕之
庶不誤觀者
一古詩及樂府及李杜全集類編續刊以便學者
