







　　欽定四庫全書

　　潛齋集巻四　　　　　　宋　何夢桂　撰

　　詞

　　夀何思院母夫人聲聲慢

　　人間六月好似王母瑶池吹下冰雪一片清涼仙界蕋
宫珠闕金猊水沉未冷看瑶階九開蓂莢尚記得那年
時手種蟠桃千葉　庭下阿兒癡絶争戲舞緑袍環玦
笑捧金巵滿砌蘭芽初茁七十古來稀有且髙歌萬事

休説天未老尚㸔他兒軰事業

　　夀徐信甫母夫人七袠八聲甘州

　　對芙蓉峯曉雪初消雲靄雜煙霏是阿誰夀母紫鸞笙裏
玉液瓊巵元是雲翹仙子弭節度瑶池手種碧蓮子長
記年時　此地神仙宫闕幾花封玉誥金帔霞衣但夀
星堂上七十古來稀捧夀觴莫辭滿飲願年年對鶴髪
蛾眉年年有麻姑麟脯王母𤣥梨

　　送王野塘北歸


　　東魯王君野塘以均房招討經歴按涖嚴陵
至且再期矣夾谷按察僉事行部識拔於稠
衆人中使下六邑按問贓狀閲實以聞自此
聲譽獵獵如日起壬午秋省臺檄交至君奉
命以往閲歳而後歸歸則諸公已列剡交薦
矣旍麾載道凡六七年間䝉被休澤而歌頌
勲徳於祖帳之下駢肩累迹不特如老書生
一人而己酌釣瀨之泉磨錦峯之石固不足

以形容偉績濡毫染繭為賦八聲甘州姑記
其際遇之私依戀之情云爾試使善歌者為
我歌之當使送君短長亭下者皆為君墮淚
也

　　對千峯未曉聽西風吹角下樵樓擁貔貅千騎旌&KR1242;十
里送客芳洲曽是燈棊月柝賛畫坐青油折盡長亭栁
莫繫行舟　憶昔相逢何處看飛鴻雪蹟休更囘頭百
年心事長逐水東流願君如游龍萬里我如雲終泊此

林丘相思夢明年鴈到尚訊南州

　　初夏滿庭芳

　　燕子芹乾龍孫籜老緑隂深鎻林塘午風庭院人試薄
羅裳數盡落紅飛絮摘青梅煑酒初嘗重門静一簾踈
雨消盡水沉香　把當年團扇恩情猶在未是相忘笑
衰翁鬂髪早已蒼蒼説與乘鸞綵女看世間多少炎涼
都休怨百年一夢且共醉霞觴

　　踏莎行


　　夜月樓臺夕陽庭院都將前事思量遍當初識面待尋
常争知識後情如線　只怕梅梢參横斗轉催人歸去
天涯逺斷腸多在别離時未曽説著腸先斷

　　摸魚兒

　　記年時人人何處長亭曽共尊酒酒䦨歸去行人逺折
不盡長亭栁漸白首待把酒送君恰又清明後青條似
舊問江北江南離愁如我還更有人否　留不住强把
蔬盤瀹韭行舟又報潮候風急岸花飛盡也一曲啼紅

滿袖春波皺青草外人間此恨年年有留連握手歎人
世相逢百年歡笑能得幾囘又

　　把人間古今勲業一時都付杯酒青山行遍人華髪老
盡門前青栁試囘首記曉雨征衫又過年時後相逢故
舊浪説南樓北亭花縱好能似少年否　還自笑應是
山林厭韭忘却兒童迎候興來謾學長沙舞要舞奈無
長袖眉休皺歡笑外風濤世上時時有共君握手且盡
日樽前相拚一醉醉後明朝又


　　意難忘

　　避暑林塘元戎小隊一簇紅妝旌&KR1242;雲影動簾幙水沉
香金縷徹玉肌涼慢拍舞輕颺更一般輕絃細管孤竹
空桑　風姨昨夜癡狂向華峯吹落雲錦天裳波神蔵
不得散作滿池芳移綵鷁栁隂旁拚一醉淋浪向晚來
歌闌飲散月在紗窻

　　喜遷鶯

　　留春不住又早是清明楊花飛絮杜宇聲聲黄昏庭院

那更半簾風雨勸君且休歸去芳草天涯無路悄無語
待闌干立盡落紅無數　誰愬長門事記得當年曽趂
梨園舞霓羽香消梁州聲歇昨夢轉頭今古金屋玉樓
何在尚有花鈿塵土君不顧怕傷心休上危樓髙處

　　臨江仙和毅齋見夀

　　十月江南風信早梅枝早報先春田園賸得老來身浪
言陶處士猶是晉朝臣　人道革爻居九四誰知數在邅
迍明年五十志當伸低頭羞老婦且結㑹稽盟


　　滿江紅

　　春色三分怎禁得幾畨風力又早見亭臺綠水栁揺金
色滿眼春愁無着處知心惟有幽禽識望青山目斷夕
陽邉孤雲隔　琴酒我成三益湖外舫山頭屐且莫教
春去亂紅堆積記得年時陪宴賞重門深處桃花碧待
修書欲寄楚天遥無行客

　　憶秦娥

　　傷離别江南鴈斷音書絶音書絶兩行珠淚寸腸千結

傷心長記中秋節今年還似前年月前年月那知今

　　夜月圓人缺

　　西江月

　　猶記春風庭院栁隂深鎻簾帷東君去後雨絲絲空認
紫騮嘶處　夢斷蕭臺無據十年往事休追忽然拈起
舊來書依舊長亭雙淚

　　小重山

　　吹斷笙簫春夢寒倚樓思往事淚偷彈别時容易見時

難相㸔處惟有玉連環　人在萬重山近來應不似舊
時顔重門深院栁隂閒曽携手休去倚危欄

　　夀夾谷書隠沁園春

　　河嶽儲精宇宙呈祥鍾英俊材想春秋夾谷前生夫子
娑婆南贍見在如來龍角標辰蟾胎焴丙好是生朝華
宴開笙歌裏看兒童拜舞春滿行臺　重重好事相催
便對把黄封酌夀罍更願公殿上蚤紆衮繡願公堂下
長戲衣萊昨夜瑶池親逢阿母欲寄蟠桃桃始栽三千

歳待開花結子歳歳啣盃

　　和王偉翁上已滿江紅

　　睡起紗窻問春信幾畨風候待去做踏青鞋履懶拈纎
手塵滿翠㣲低㔩葉離愁推去來還又把菱花獨對淚
闌干羞蓬首　囘鸞字空懐袖金縷曲無心奏記碧桃
花下夜叅横斗六幅羅裙香凝處痕痕都是樽前酒到
如今腸斷怕囘頭長門栁

　　沁園春


　　江淮等處行尚書省叅知政事髙公以至元
二十七年庚寅春提兵繇歙之淳入長樂境
平諸盗越兩旬肅清八月朔師還山人何某
謹拜手歌沁園春持獻以尾凱歌之後塵詞
曰

　　衮衣繡裳彤弓盧矢山西將門自雪嶺蓬婆夷成垣道
炎州蜑獠剗去連營吳越兒童江淮草木七見元戎識
姓名爭知道這一隅斗大尚借麾旌　西風吹下天聲

㸔萬騎貔貅入井陘彼山棚魍魎雷霆震擊海瀕赤子
天日開明事㑹方來乾坤無盡千古英雄不偶生從兹
去㸔雲臺翼軫麟閣丹青

　　和何逢原見夀水龍吟

　　倚窻閒嗅梅花霜風入袖寒初透吾年如此年年十月
見梅如舊白髪青衫蒼頭𤣥鶴花前樽酒問梅花與我
是誰瘦絶正風雨年時候　不怕參横月落怕人生芳
盟難又髙樓何處寒英吹落玉龍休奏前日花魁後來

羹鼎總歸岩岫但逋仙流落詩香留與孤山同夀

　　和潛江南惜春酹江月

　　三分春色更消得風雨幾畨零落年少不來春老去空
負省薇階藥燕子飛忙杜鵑啼殺總為誰悲樂臨春結
綺舊家何處樓閣　一恁年去年來悵歌闌舞斷塵生
簾幙千古雷塘渾一夢人世到頭俱錯百歳心期一春
光景付與閒盃酌青蛇猶在莫教雷雨飛却

　　感舊再和前韻


　　問春何去亂隨風飛墮楊花籬落羅襪香嚢無覔處誰
有返魂靈藥細栁重門碧桃深巷囘首曽行樂玉龍吟
斷夜深人在江閣因念璧月瓊枝對玉人何處繡簾
珠幕一半青銅塵滿匣空撫鸞刀金錯薇露煙銷蓮膏
花凝不寐還孤酌一春心事總將愁裏消却

　　和何逢原見夀沁園春

　　老去無心看盡青山山前暮雲問重來海燕烏衣安在
乍歸遼鶴華表空存世路悠悠風塵渺𣺌白髪相催烏

兎頻浮生事筭天涯海角誰是閒人幾畨甲子庚申
看青草年年秋又春笑武陵源上桃花未實崑崙山下
瑶樹長新霓羽飄零蛾眉蕭颯欲覔神仙隔兩塵草堂
在但休教山鬼夜半移文

　　邵清溪賦摸魚兒效顰謾作

　　把心期半生孤負玉堂元在何處朱絃彈絶無人聽空
操離鸞烈女遇不遇休更問悠悠世事都如許人生草
露看百歳勲名青銅鬂影撫劍泪如雨　和誰語落落

江空歳暮人間一夢今古雷塘十里斜陽外野草寒鴉
無數身世寓聊爾耳江山有恨誰堪付冰心更苦都説
與梅花參横月落一醉且歸去

　　答何君元洞仙歌夀詞

　　天涯何處望蒼江渺渺縱買解飛人不到笑雙丸烏兎
兩鬂霜蓬聊爾耳那是人間三島　黄粱初夢覺起看
孤雲還自長歌自長嘯不記桃源何地橘渚何年生涯
事惟有爐烟茶竈問先生誰友有白石青松共成三老


　　喜遷鶯感春

　　東君别後見説道花枝也成消瘦夜雨簾櫳栁邉庭院
煩惱有誰撋就猶記舊看承處梅子枝頭如豆最苦是
向重門人静月明時候　知否人不見縱有音書争似
重携手舊日沈腰如今潘鬂怎奈許多僝僽極目萬山
深處腸斷不堪囘首情寸寸到如今只在長亭烟栁

　　夀毅齋思院五十二歳沁園春

　　尚書當年蓬矢桑弧初度佳期是詞林老虎文塲威鳳

人中祥瑞天下英竒太守買臣(五十歳)中書坡老(五十一歳)五
十二年囘首非人間事且開眉一笑醉倒金巵　阿婆
還憶年時也曽趂鴻臚拜玉墀念青衫荷葉嫁衣尚在
青銅菱影破鏡猶遺半席寒氊一官俛首造物還應戲
小兒問天看是他誰戲我我戲他誰

　　八聲甘州傷春

　　倚䦨干立盡看東風吹度栁綿飛怕杜鵑啼殺江南鴈
杳游子何之夢斷揚州芍葯落盡簇紅絲歌吟今何在

一曲霑衣　往事不堪重省記栁邉深巷花外幽墀把
菱花獨照脂粉總慵施悵春歸留春未住奈春歸不管
玉顔衰傷心事都將分付榆砌苔磯

　　再用韻述懐

　　自遼東鶴去買何人挿得翅能飛笑平生錯鑄儒冠誤
識者也焉之謾道寒蠶冰底甕繭解成絲何許絲千丈
補得龍衣　鏡裏不堪勲業縦夢中八翼不到天墀看
墦間富貴妻妾笑施施對青山千年不老但梅花頭白

伴人衰嚴陵路年年潮水不上漁磯

　　和邵清溪自夀賀新郎

　　世事渾無定問人間翻來覆去阿誰能忍海怒驚濤山
相拍選甚魚龍不任看今古英雄銷盡坐對青山閒白
日付長江流送千年恨天有意唯何甚　待將洗耳泉
邉枕正梅花霜寒月白斗囘西柄自夀一觴花前醉醉
嚲綵旛金勝笑兒軰汾陽中令倚遍層樓闌干曲慨乾
坤𣺌𣺌青雲影無限事樽前興


　　再用韻傷春

　　花落風初定倚危欄衷情欲愬躊躇不忍把酒問春春
無語吹落游塵怎任待淚雨紅粧蔫盡不道燕啣春將
去誤啼鵑喚起年年恨芳草路人愁甚　浮生一夢黄
粱枕且不妨狂歌醉舞塵談揮柄金谷平泉俱塵土誰
是當年豪勝但五栁依然陶令千古興亡東流水望孤
鴻沒處殘陽影無限意傷春興

　　三用韻寄舊宫怨


　　更静鐘初定捲珠簾人人獨立怨懐難忍欲撥金猊添
沉水病力厭厭不任任蝶粉蜂黄消盡亭北海棠還開
否縱金釵猶在成長恨花似我瘦應甚　淒涼無寐閒
衾枕看夜深紫垣華葢低揺杠柄重拂羅裳蹙金線塵
滿雙鴛花勝孤負我花期春令不怕鏡中羞華髪怕鏡
中無伴孤鸞影天盡處悠悠興

　　再用八聲甘州韻感興

　　歎人生聊爾便晨風翼倦也迴飛况自騎欵段欲追麒

驥千里安之種得𤣥芝瑶草不染滿頭絲一醉梅花下
笑舞青衣　説甚封侯萬里待朱門畫㦸大第崇墀人
世何時足造物任隆施怪周公如今不夢意周公政自
怪吾衰歸來去夕陽牛隴夜月鷗磯

　　和何逢原見夀洞仙歌

　　青衫白髪獨倚江樓小待欲題詩壓崔顥慨鳳臺今在
否白鷺沙洲芳草外剩得閒身江表　醉來疑夢裏夢
入梅花歌徹青衣聽清窈起看飛鴻沒盡白鳥𤣥駒誰

能數曹瞞袁紹待明年七十問何如笑只是今朝浣花
堂老

　　和何君元見夀玉漏遲梅

　　問春光開未江南野水得春初小獨殿群芳郤道花前
開早長苦冰霜壓盡更説甚風標清窈些子好孤香冷
豔有誰知道　年年吹落還開聽畫角樓頭送他昏曉
何處玉堂滿地蒼苔不掃誰是肝腸鐵石與共説歳寒
懐抱花未老無奈酒䦨情少


　　和雪驀山溪

　　飛仙欲下水殿嚴粧早嬌澁怕春知跨白虬天門未曉
霓裳零亂肌骨自清妍梅簷月栁橋風世上紅塵杳

　　重門深閉忘却山隂道呼酒嚼瓊花任醉來玉山傾倒
無言相對這歳暮心期茅舍外玉堂前處處風流好

　　再用韻

　　春工未覺何處瓊英早夜半剪銀河到人間樓臺初曉
霏霏脈脈不是不多情金帳暖玉堂深郤怪香塵杳


　　天公謫下暫落紅塵道顔色自還憐怕輕狂隨風顛倒
冰心誰訴但吹入梅花明月地白雲階相照天寒好

　　三用韻

　　蓬蓬窣窣睡夢驚囘早誰為散天花遍人間夜深分曉
虗空幻出富貴照乾坤瓊萬頃玉千株莫道壺天杳

　　平明三尺不揀江南道只怕不堅牢被天工小兒翻倒
凝冰泮水世態總無憑明日事昨朝人誰醜還誰好

　　夀何逢原北堂沁園春


　　孔葢蜺旍月佩雲裳人間女仙問韶光九十何如今日
明朝好處最是明年戲舞稱觴一堂家慶眼見兒孫曽
又𤣥竒絶處看菱花白髪不改朱顔當年手種紅蓮
笑幾度桑田滄海乾想蟾胎煉就紫皇靈藥龍髯飛墮
玉女雲軿青鳥重來紅霞儼在一曲雲和猶未閒羞塵
世把蛾眉蟬鬂空為誰妍

　　浣溪沙寄劉總管

　　細栁連營緑䕃重暖風旗影颺蛇龍晝閒吟思入千峯

紫綬金牌人緑鬂綉韉絲轡馬青騘㑹將三箭取侯

　　封

　　又用韻併簡二千户

　　金紫山前山萬重山髙雲宻下蒼龍春來好雨遍三峯
芳草郊原眠繭犢垂楊營壘繫花騘趣歸行有紫泥

　　封

　　蝶戀花即景

　　風信花殘吹栁絮栁外池塘乳燕時飛度漠漠輕雲山

約住半村煙樹鳥呼雨　竹院深深深幾許深處人閒
誰識閒中趣彈徹瑶琴移玉柱蒼苔滿地花隂午

　　大江東去自夀

　　半生習氣被風霜銷盡頭顱如許七十年來都鑄錯囘
首邯鄲何處杜曲桑麻柴桑松菊歸計成遲暮一樽自
夀不妨沉醉狂舞　休問滄海桑田看朱顔白髪轉頭
今故烏兎相催天也老千古英雄杯土汾水悲歌雍門
苦調墮淚真兒女興亡一夢大江依舊東注


　　自夀再調玉漏遲

　　青衫華髪對風霜倚遍危樓孤嘯惡浪平波看盡世間
多少忘郤金閨故步都付與野花啼鳥秪自笑悠悠心
事無人知道　擾擾世路紅塵看銷盡英雄青山亦老
宇宙無窮事業到頭誰了髙樓一聲畫角把千古夢中
吹覺天欲曉起看蕋梅春小

　　和玉漏遲

　　自憐翠袖向天寒獨倚孤篁吟嘯半世虗名孤負白雲

多少欲問梅翁舊約怕誤我沙頭鷗鳥時一笑行行且
止人間蜀道　休怪歳月無情歎塵世浮生閒忙閒老
待趂黒頭萬里封侯都了今古勲名一夢聽未徹鈞天
還覺羗管曉樓角曙星稀小

　　和邵清溪水龍吟詠梅見夀

　　分知白首天寒千林揺落尋真隠天工付與冰肌雪骨
暗香寒凝自許貞心肯教色界軟紅塵近悵緑衣舞斷
參横夢覺依稀舊家猶認　不為角聲吹落向花前為

伊悲恨玉堂茅舍風流隨處年年孤冷不是人間肝腸
鐵石相逢休問筭知心只許東風漏泄一分春信

　　送吕總管八聲甘州

　　恨公來較晚早歸朝驄馬去難留是朱輪華轂聫珪疊
組家世公侯今在玉堂深處借重䕶偏州好把青氊拂
奕世勲猷　明日東津歸路正梅花霜煖春上枝頭看
連旗列鼔送客下江樓對雲山千年不老向樓前閲盡
幾行舟留名在嚴陵瀨下日夜東流


　　傳言玉女夀何逢原母夫人九十一

　　阿母今朝飛下瓊樓金闕先教玉女為傳言細説蟠桃
手種尚記此春時節三千春後開花初結　宴罷瑶池
洗蛾眉己半雪九旬偷度笑韶光一吷仙翁月日筭與
人間全别從今一歳年年三月

　　最髙樓夀南山弟七旬

　　南山老還記少陵詩七十古來稀清池擁出紅蕖墜西
風吹上碧梧枝趂今朝斟夀酒記生時　也不羡鯤鵬

飛擊水也不羡蛟龍行得雨人世事總危機扶床正好
看孫戲舞衫不要笑兒癡更塤箎三老子鬂如絲















　　潛齋集卷四

