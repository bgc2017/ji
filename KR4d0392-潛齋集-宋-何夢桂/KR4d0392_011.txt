







　　欽定四庫全書

　　潜齋集巻十一　　　　　宋　何夢桂　撰

　　雜文

　　分陽麻姑橋疏

　　生仙誇两鄉在分陽夐隔風雨麻姑去千載看滄海㡬
變桑田長橋己堕虹霓横河久無烏鵲圯上老人編書
莫問谷中道士倒影猶存春水隤堤縱有三石牛不能
經濟山流㫁&KR0008;却教駟馬車何自往來擬創宏規仍復

舊貫莫道三家市無千金子須向五路頭結萬人縁百
八盤行路甚難那狹世怎堪着脚十二月輿梁未就這
好事須做到頭衆力共成隂功無量

　　麻嶺造菴疏(并序)

　　麻姑嶺介萬山僻處行道人久病之兹鳩衆縁結
小菴以為往來頓息之便願相與樂成

　　麻姑嶺上一行跨六七里山塲木客巢邊衆議結兩三
間店屋鳥跡盤盤穿窈谷鰲峰矗矗接層霄前不店後

不村風雨何所於避來時朝歸時暮水火何自而求纔
辦得茆把與蓋頭一任你草鞋牢繫脚人家布施三錢
五孔積少成多胥宇告成萬古千秋結縁方便

　　童道人立菴

　　至元庚寅秋叅政高公提軍入長樂境平九都亂白蓮
道人童普興得一生於萬死中既而為驅又復生還是
雖叅政公再生之造亦惟佛力故佛經有云我若向刀
兵刀兵自摧折我若向鑊湯鑊湯自枯竭乃今始信佛

不妄語其故菴半為兵燬其存者民復拆而為薪欲報
佛恩無地兹有善識童覺定捨廬為菴捨田地為供復
以普興為法嗣将以續佛慧命普施無量是心即佛要
是佛㑹中人相逢不偶其自今以往式引勿替自一燈
傳至百燈千萬燈東林一㑹千古儼然至元壬辰中和
節潜齋居士書

　　葉道判修天樂觀疏

　　碧洞仙人當年一去訪桃源㡬度春風青溪道士(道判葉法

善)今日重來見桑田倐成海水維此地四百年香火為
吾邑第一所道塲摩挲紹興名勝之題碑問訊宣和盛
時之錫額鼎湖龍去空遺前代衣冠華表鶴歸不記舊
時城郭風雨空堂蟲蛇穿壁荆榛破屋狐兎上門魏伯
陽之爐竈無烟轅彌明之頭顱半雪三清殿在巋然魯
室靈光五季鐘存儼是漢時銅狄意有神眀外䕶要令
嗣續中興愚公立志可移山精衛有心能塞海雖天外
事也由人做柰世間財不是鬼輸豪門富室總大檀那

别館離宫尚多孫子若不靠諸土信士善人樂助豈不
教一方靈壇古跡終休不言虚注虛題只告旋捐旋舍
大家揮金指廩有虚空無量聖師在上鑒臨終身換水
添香願世界一切衆生同歸仁夀

　　狀元坊施茶疏

　　暑中三伏熱豈堪大驛路往來渇時一盞茶勝似恒河
沙布施况有竟陵老僧觧事更從鳩坑道地分香不妨
運水搬柴便好煽爐熁盞大家門發歡喜意便是結千

人萬人縁小比丘無遮礙心任他喫七椀五槐去

　　修章嶺路疏

　　半生赤脚行遍江南道五十四州老去白頭怕說章嶺
路三十二折星斗在三峰髙處雲梯從陸地上來萬石
稜稜鳥迹參差一逕盤盤羊腸屈曲蜀道難難矣青泥
猶是康衢廬山高髙哉丹崖特其夷壑惟此鼪鼯蓬藋
不堪車馬輪蹄村翁長記兒時尚存好路山嫗久成鬼
録僅有荒基伊欲再結小廬重開大道雖問訊山猿何

曾繹路柰摩挲石牛不觧糞金須結衆因縁共成大方
便此日工執椎徒荷鍤直需夸娥氏移去此山他年車
擊轂人摩肩免使楚野女相逢狹路逺來近恱里詠塗
歌

　　鶴鳴寺修造疏

　　叢林最勝記當年飛鶴開山梵宇将頽向何處野狐說
法堂上夕天羅象緯藏中雨潦化龍宫不堪拄地撐天
只恁喝佛罵祖待坐到蘆芽穿膝怎得這茅把蓋頭須

得佛中人共成天下事譲禪師摩磚成寳鏡小比丘自
當努力向前給孤獨布地作黄金大檀那莫要甘心退
後一文布施萬劫因縁

　　為僧作聖節道塲疏

　　伏以寳冊進東朝天拱八千春之遐筭玉巵奉南面世
逢五百嵗之真人穹垕薦嘉臣民賛慶兹蓋恭遇夀和
皇太后徳偹坤元適遇宴侈瑶池之旦皇帝嘉新乾㑹
又當瑞騰虹渚之辰子後母先天造地設今古實為希

遇氣運甚屬難逢是雖介福王母受兹然亦萬年天子
不已鶴駕通宵而龍樓問寢鳳閣向晨而鷄旦入朝春
滿兩宫天齊萬夀生喜逢於佛日祝願效於封人恭率
緇流拜于金相使君親之年天地之久蓋人民所係社
稷所闗天命申其用休君子謂之善禱徳必得禄徳必
得夀舜與母以齊休神㒺時怨神㒺時恫文偕任而同
福伏願龍天昭鑒鴻祉來崇

　　青原禪師題化修造疏


　　青原七祖道塲江西第一勝地自前溪月落東嶺
雲歸上下千年寂寥久矣古刹頽圯東支西傾欲
徹而新之非大力量不能成就輒持短疏上叩檀
那兾發菩提心欲成大勝事

　　思祖大師派曹溪一滴水浄居禪寺號江左最名山自
李唐以後者千年而沙門所傳凡㡬世屋漏則滿天羅
宿㡬無茅把蓋頭地濕則一雨成池謾道蓮花捧足問
訊泉邉卓錫摩挲廡下豐碑開山祖佛一㑹儼然後代

兒孫千燈猶燄若欲重新功徳除非大作規模未能馬
祖一口吸西江待廣長舌如何説得莫道駱駝兩脚藏
北斗硬瘠梁方可承當喫倒雪峰飯籮怕問廬陵米價
信大事卒難了辦這公案還作麽叅要結好因縁須逢
善知識布黄金八十頃地吉檀那大大發心登寳塔五
百由旬願如來生生結㑹

　　柵嶺修路疏

　　柵嶺路控安昌常長四鄉之衝一徑﨑嶇仍復頽

塌不惟商旅愁戚樵牧咨嗟而各鄉大家聨姻結
眷尤不便往來白蓮王道人發心幹縁募衆修闢
更就嶺旁結小菴使道者居之迎接行客須仗大
家歡喜助縁共成勝事

　　右伏以人間世行道良難縱野女怕逢狹路天下事有
心便做信愚公移得高山况一嶺盤桓十五里之間而
兩旁控扼三四鄉之要草菅蒙蔽當道或踏長蛇岩石
嶔嵜攔路曾逢猛虎要好闢開荒徑更須卓立小菴好

事人自肯結縁作福者定須布施指廩揮金真易開山
通道何難假數椽與佛蓋頭立一亭容人歇脚山有蠱
蟲惡獸仗黄面老子一力護持路通駟馬高車看白蓮
道人千聲讃歎種三生福作萬人縁

　　岩下修路疏

　　伏以駟馬車十步九折軸分眀行路登天大石牛一日
三糞金誰解鑿山通道信難事從來難做遇好人還結
好縁維兹岩下﨑嶇况值溪流澎湃上阻千尋絶嶮猿

猱愁殺攀縁下臨百尺深溪魚龍有時掀舞雖精衛有
心啣枚塞海柰愚公無力運土移山須仗衆因緣共成
大方便今日執鎚運斧要看小錢塘疊疊石隄他時接
轂摩肩免向古劍閣行行棧道施財有限報福無窮

　　醮羣仙疏

　　𤣥牝之機至賾為道難眀乾坤之徳好生受恩㒺極萬
靈啟佑一念鐫銘伏念某處世塵中遭時亂際徜徉彭
澤生涯結緑栁之緣髣髴邯鄲事業熟黄粱之夢莫夜

曾無鬼責良辰時引仙來宻抽玉鑰之闗妙泄金丹之
秘心源了了湛然清水寒潭命竅𤣥𤣥擁出紅爐白雪
不期庸瑣有此遭逢躬承列聖之親傳實藉皇穹之宻
授然念血肉之軀有漏罪業之障未除朝屯暮䝉莫難
調於火候日離月坎豈易化於金砂故雖已得於入門
然懼未登於彼岸肅清蝸舍䖍仗羽流薄陳科醮之儀
尚寓致芹之意施隆謝菲語短情長伏願𤣥極垂慈皇
眀降鑒華隂道上蚤聞真主之龍飛緱氏山頭終待羣

仙之鶴駕盟心皦日矯首青雲

　　僧化供疏

　　常住三厨飯乏供只得停堂和尚一巻經即法便可求
食這時節適遭劫數小寺院不比常年待喫倒雲門飯
籮那問得青原米價歴耳不聞響板索飯空洗鉢盂不
成𦂳縳肚皮只得還他脚債若有善男善女肯将一椀
飯結縁南無大慈大悲便有十方僧讃歎撐腸飽足合
掌摩訶


　　祝香文

　　這一瓣香種子於渾沌未分前萌芽於盤古已生後托
根於崑崙頂上逮今八萬四千年直榦擎天盤根柱地
東枝覆東佛輿代西枝覆西衢耶尼南枝覆南閻浮提
北枝覆北鬰單越昔有黄帝嘗乗蒼龍登崑崙南望娑
婆樹下起歆羨心命從行七聖徵脩月斧八萬家将環
而斫之度工不可得僅取樛枝以歸其大百圍其長千
層盛之九鼎之爐爇以𤣥珠之火香聞九十萬里當時

國中甘露降朱草生五榖登萬民育以至羽毛孕伏蟄
蟲昭蘓種種饒益不可名状惟此一枝堕落赤水之北
好事者奉持以獻對此銀花火樹爇向寳鼎金爐普供
三界萬靈一切真宰暨我孚惠昭利靈順大王前殿靈
司後宫聖眷併及四近四逺五廣神祇無邉聖衆凴此
一炷香𢎞發五大願一願皇王萬嵗四海龍雲二願臣
僚千秋一堂魚水三願風調雨順百榖豐登四願役簡
刑清四民安樂五願㑹中上士境内齊民羙景良辰嵗

嵗樓臺燈火夜賞心樂事家家庭院管絃聲只今萬衆
齊看盡道一聲喝采願心已竟更有詩云燈毬十里照
香車曼衍魚龍富貴家風軟香雲吹不斷笙歌滿路落
梅花

　　還醮疏文

　　天宇雖高嘗傾心而致禱齋宫載蕆妥拜手以酬恩俯
瀝丹𠂻仰干洪覆竊念某驅馳薄宦偃蹇餘生不堪姍
侮於三彭遂使凴陵於二豎問丹砂於勾漏敢覬長齡

訪至道於崆峒孰傳宻㫖尚期徼福願賜更生凡起居
飲食苟旦夕之安則覆載燾持皆乾坤之造肅差榖旦
有事醮壇用鳩圓滿之功茂衍靈長之貺伏願三清賜
鑒列聖垂慈注生斡斗極之樞益筭録仙官之籍水火
木金土復還先天太極之真富夀徳康寕永集洪範九
疇之福次偕私室均囿春臺

　　代上元普度青詞

　　上帝好生首三元而肆赦下民有欲望九陛以祈恩謹

闔忱辭冒干聖聴伏念臣等塵寰蟻聚濁世蠅營胎生
卵生濕生化生人身不偶天大地大道大王大聖治難
逢七情既怵惕於利害憂患之塲百體復浸淫於暑濕
風寒之㓂故人不皆嚮康寜嚮夀考惟天所以命吉凶
命歴年聿瞻帝闕之宏開載肅齋壇而普度集蚩蚩之
黔首對赫赫之皇眀仰冀鑒觀俯垂矜憫父兮生我母
兮育我不能全大造之功老者安之少者懐之尚敷錫
庶民之福


　　薦弟青詞

　　顛連無告莫重天倫眀畏棐忱於昭帝鑒俯殫方寸仰
叩圎穹竊念臣弟生也不辰死而失所秋風客路雖嘗
歸載於靈輀暮雨他鄉猶恐淪胥於鬼域日月居諸不
知所届嵗時祭享曷云能來儻同氣之不思於遺體乎
何有若保首領以殁於地下果何面目以見我先人歎
獨行其睘睘抱憂心而悄悄載念天地好生之徳能全
父兄不及之恩比投垤蟻之忱少見原鴒之義有赫於

下必鑒其𠂻兹盡布於夙心願切徼於終惠解寃釋結
永離苦趣於三塗膺籙受圗速殿仙班於九陛用敷厥
福遂及我私

　　謝土醮詞

　　乾旋坤轉宻藉洪鈞革故鼎新聿成燕厦維予訪落齋
日告䖍伏念某别乗一車數椽傳舍昔祝融稔釁因不
戒于民居前長史度材遂復新於公宇朅來為代竊幸
䝉成擬差榖旦以謀遷行托蘧廬而叨芘肅蠲蘋薦庸

贅芹忱伏願金闕疏恩紫宸錫羨覆之徳寓道以仁門
奠厥攸居闔室咸躋於夀域施於有政滿城同樂於春
臺

　　答貢院元許醮青詞

　　青原試士濫司圍棘之權皇天鑒民嘗致瓣香之敬吉
涓醮事庸答恩私竊念某闗决非長曠瘝是懼漕臺選
使獲寓目於蟻塲吉士維多每驚心於鵠雪方其數萬
人之雜襲莫難三四日之平安凛懐朱門深鎖之憂僣

凟洪造葢高之聽遄䝉巨芘一戰無諠徹曉冬初幸返
羊屠之肆迨今嵗暮尚辜獺報之忱兹就精壇用酬素
願㑹黄冠而星列啟玉笈以雲翻肅邀仙馭之臨俯鑒
塵寰之陋伏願圎穹垂美列聖儲休監于萬方尚克享
於一徳歛時五福用敷錫厥庻民遂及我私克昌厥後

　　天慶宫建醮青詞

　　人情欲夀自慙螻蟻之心天徳曰生曷報龎鴻之造俯
殫方寸仰叩𤣥穹伏念某百念已灰一官如粟柰以三

彭之姍侮遂成二竪之慿陵問勾漏而覔靈丹誰其指
示訪崆峒而求至道孰是心傳比伸徼福之私切兾更
生之賜凡旦夕苟然存活皆乾坤有以燾持然百年之
景易窮而千載之生不偶天地不知其委蜕山澤安足
以藏舟如非㝠㝠中而有相嘉是豈數數然而能致福吉
蠲榖旦有事齋宫伏願鑒此𠂻忱錫之終惠益筭著仙
宫之籙回生斡斗極之樞性命雙圎人法天天法道心
身俱妙形化氣氣化神凡囿一家鈞陶百順


　　通徐宅聘啟

　　某啓伏以瓊霙瑞臘玉蕊迎年共惟某官大吕龡豳嘉
平燕酒穹垕翼扶台候&KR0978;止曼福某肅修函櫝奏記史
籖惠徼鑒省

　　某啟為江天雪宴水澤冰堅修祀蜡以佐陽磔土牛而
驅凍惠綏天序茂介時禧式副善頌

　　具位某右某伏承某官以第某院愛玉孺封與姪某為
婚者啟言念桂府元戎再世之金貂猶在柏臺御史十

年之白簡已陳人言草木之味同天俾絲蘿之好合恭
惟令愛玉孺封公宫蘋藻女誡素閑而姪孫某家學箕
裘父書粗讀未能種世間之雙璧敢意牽屏下之一絲
特以两家等為忠厚之門而又累世未墜詩書之澤爰
得蹇修之借重遂令晉向之干盟薄纈𤣥纁肅敶采徵
擇壻不必門户山公固是竒人娶婦毋論貲財涑水尚
存好様一言金石百世葭莩謹専人奉啟申聞伏惟台
慈俯垂鑒念不宣謹啟


　　前啟有劄子

　　維時蜡樽紀臘豳雅祈年恭惟某官晞髪陽阿乗虬縣
圃有翼有嚴台候&KR0978;止萬福某謹炰香搢笏䞇名氏于
下執事惠徼鑒省

　　惟四時代序天地冰霜肖翹者萎蝡動者蟄納燠祛寒
所以惠天時廸人事也至於㳺息温元太和磅礴其糠
粃猶是陶鑄隂陽煦嫗動植區區節宣之禱謹不敢為
二御凟


　　某惟層城天峻莽渺無極思欲褰雲旗曵月裳以周旋
下風莎夷夐隔余懷渺渺日折瓊枝

　　竊謂斯文年來凋瘁談詩書落落如晨星兒曹庸碌袖
中佔畢固不保其他日之遺㤀也每願儒閥托為婚姻
有婦翁如樂廣婦黨如李膺者使之濡染道徳庶㡬不
墜弓冶比介中齋先生偕竹林諸阮居中之援妄意第
二院愛玉孺封與某請昏焉政以徼福斯文輒犯不韙
敢圗髙誼畧去齊鄭大小之分降心而許之盟今而後

敬仲有後於媯氏矣榖旦于差謹奉篚幣以䞇初䖍惠
敦永好載命行簡敢弗于從辱涖成盟使百世宗祏永
有依歸某敢重拜伏楮凌競仰干台照

　　端肅加拜申詗令嫂親家伯孃宜人夀躔眀炯判閫親
家宜人淑候清寜以次竹梧蒼翠蘭玊芬馨霞靄烟霏
何鄉非福荒村有委聞命敬共

　　請婚于方宅劄子

　　揆辰十月既望七日方來恭惟某官有直大方為耆夀

俊靈修貺止福履将之某髀肉己生頭顱可笑意怠姑
厠羣飛之列鷾鴯幸棲君屋之巢俯啄無驚舉頭知自
載肅尺書之素惠徼一盼之青

　　少壮相期㡬從鞭弭老來無似莫逐鐙韉徒瞻峻閲之
凌青敢望層樓之倚翠欽聞某人令愛玉君封毓秀金
閨尚閟月下老人之籍而某姪孫某玷名璧水慙非監
中舉子之材比借重於斧柯願依榮於玉樹蕞爾小國
齊侯固非鄭之敢昏念我先人康公實為晉之自出葭

版之盟猶在藍橋之好方新儻降心以相從敢拜手而
重請程伯淳羣居庠序或見取於彭公王逸少獨坦廂
牀必無嫌於郄氏願徼大惠俯涖初盟肅䞇寅恭伏祈
丙鍳

　　肅瞻環珮之仙藐在羣玉之府元吉所萃勿問已孚有
骫役乎必恭敬止

　　宴交代竇府判全器樂語

　　伏以東屏主西屏賔等是龍門之客南山樓北山樓共

尋螺浦之盟交籕言新傾蓋如故以千載難逢之機㑹
而一朝締好於雲礽爰秩初筵為酹佳節恭惟某官道
源孔孟詩派毛韓問家世於燕山内翰尚書之的系記
姓名於虎榜南宫進士之魁題聲華方翳丹鳳而跨白
麟步武已驅文狸而乗赤豹載金匱紬書之筆望重紫
扉惹玉皇侍案之香班通碧落方此軋羣仙而直上乃
肯分半刺以斜飛振起魯公千載之遺風喚醒醉翁百
年之舊夢數㕔頭之記壁㡬何人斯聽道上之行碑惟

恐公去昔日㳺亭盡成棠䕃眀朝歸棹但載荷香西江
總是餘波東山為之矜色第恐當今聖主圗任舊人邇
方受宣室之釐見思賈誼行欲議眀堂之事必召申公
斜行詔不久飛來歸去辭又成空賦我府判大博雲無
心而一出春有脚以方來瞻泉竹於湘岩久願識荆州
而輕萬户釣雲烟於嚴瀨恍如隔弱水而望三神不圗
有邂逅之逢乃獲附交&KR0034;之契我龜既滌式燕宏開未
論紅粧之樂指三千且説少年之阿婆三五黍包金蒲

切玉好陪今夜良辰羅疊雪葛含風再約眀年端午輒
陳口號上賛顔行五雲深處擁星屛我有詩歌試為聽
白鷺青原一樽酒銀魚朱黻兩魁星今宵南北樓頭月
眀日東西水面萍重約春風携手處金鑾坡上有槐㕔

　　絲竹致語

　　伏以萬井燈聨慶神仙之萃㑹九成樂奏迓世道之昇
平聿觀盛事以鋪陳茂對芳辰而蹈厲欽惟孚惠昭利
靈順大王生禀正氣殁為眀神聲名掲日事業掀天願

槖荷而猶紫氣燄動人威靈悟物瞻廟柏以長青英風
颯衆望以具孚惠澤溥八方而均被穆穆公侯之衮冕
振振孫子之簮纓文昌地位魁下三台進士科名雲間
五色樓臺掩映羅幃綉幕圍香風冠盖逢迎桂酒椒漿
援北斗銀燭燒而洞天未曉金韉馳而輦路生塵千株
之火樹齊開一部之雲門交奏彈絲品竹擊石樅金闌
干白玉秦女吹簫江上青峰湘靈鼓瑟影動樓心明月
慢舞雙雙絃凝冰下寒灘餘音裊裊調高飛白鶴曲妙

䧏黄龍笙簧合㳫棗下新聲鼙鼓喧闐梨園舊譜載展
詩而㑹舞庶崇徳以報功皦如純如繹如翕如已備八
音於樂府優矣游矣康矣常矣同躋萬姓於熈臺吹拍
貍歌笙鏞勝㑹天碧星河欲下來東風吹月上樓臺玉
梅雪栁千家閙火樹銀花十里開紫鳳笙䌓聲曼衍黄
龍舞慢影徘徊紗籠帖地香雲繞莫遣銅壺漏箭催











　　潜齋集巻十一


　　附録家傳

　　公諱夢桂字嚴叟幼名應祈字申甫別號濳齋姓何氏
世居嚴州淳安縣安樂鄉安定里之富昌村自幼頴悟
讀書過目即成誦必精研其義理之所在宋度宗淳熙
乙丑省試考官得其文深異之擢寘首選時罷臨軒比
廷唱以第一甲三名進士及第時俗所謂狀元探花郎
是也授文林郎台州軍事判官尋改太學録遷博士巳
而添倅江右之吉州時吉守黄鏞因教習廂軍事不受

令鼓譟而起公適在告輿疾以往撫諭帖定入朝除太
常博士時殿帥韓震逼三宫遷幸為陳宜中所誅自是
無敢言遷者公除監察御史抗疏言守避之計大意謂
今之言守避者以守為守不若以攻為守以避為避不
若以守為避書上而省符遷軍器監以歸未幾登極恩
轉奉議郎太府卿又遷大理寺大卿公知時事不可為
遂引疾去元至元初御史陳大海薦公於朝授江西儒
學提舉以疾辭不赴累徴終不起築室於故居旁近之

小酉源著書自娯不復與世接其成書有易衍中庸大
學說致用書及文集若干巻尤深於易解釋圖象發揮
奥妙能言先儒所未言者蓋其所自得者深也曽祖述
祖振父瓘年十八娶太平方氏二子長熹之字叔晦號
石泉仕至學正次燾之字叔章號雲泉仕山長皆克世
其家公為人孝友度量坦夷於書無所不讀而隂陽醫
卜釋老之說亦嘗及之為文章簡古典雅或援百家言
相證佐灑灑然痛快人意若其詩精於駢儷特其緒餘

焉耳當時所與交游若蛟峯方先生止齋陳先生蛟峯
之弟可齋諸人皆一代名儒故所造詣夐出流軰遇事
是是非非不肯一毫苟且人有不平輙義形於色邑官
吏嘗擾其鄉衆苦之公往謁見冀有所感悟卒不聽乃
白其事於當道者民賴以安其所為大率類此淳於公
為八世孫寡昧庸劣弗克纉嗣先緒自有知覺時恨公
之遺文藏於家者屢遭兵燹所存百無一二以方從事
於舉子業未暇訪求也景泰丙子獲領鄉薦後復登進

士第乃得一意訪求又二十八年至成化癸夘始得公
之文集印本於同邑汪廷貴先生家鳴呼求之久得之
晚三十餘年寤寐遑遑之心一旦為之釋然何其幸哉
觀集後有汪顯題云潜齋文集刋行未久失火一空所
存者僅此本耳予得於何宅寳而藏之以待後之能者
用是知此集之果無傳也比來湖湘公事之暇以所得
舊本編纂校正乃求善書者重録刋行庶幾公之遺澤
得以不朽記曰先祖有美而不知是不智也知而不傳

不仁也淳固不敢自擬於仁智子孫之責當如是也板
刻將完乃取家乗所傳公之平生大槩與夫文集晦而
復顯之故識之於後庶觀者有所考焉八世孫淳撰





　　潛齋集附録


　　欽定四庫全書

　　鐵牛翁遺稿

　　宋　何夢桂　撰

　　山水閣為黄子久題

　　石齒粼粼水雲衣齾齾山天風吹客夢何日抹魚頒

　　水石為陳太初賦

　　石潤非經雨林空豈借秋詩成清不禁髣髴到滄洲

　　惜花


　　黄金可惜作闌干偎倚相看盡日歡秉燭歸來猶未足
夢隨蝴蝶遶枝看

　　傷田家二首

　　春祈秋報一年期土榖神靈知未知昨日街頭窮米價
三錢一斗定何時

　　繅車未歇取絲分私債官逋夜打門里正不慈胥吏酷
窮民空感半租恩

　　暮春王茂叔相過


　　眷事遽如許相過忽偶同四簷留客雨一徑落花風病
骨緣詩瘦愁顔借酒紅摶沙寜久聚明日又西東

　　六月十七日夜坐李寧之忽得風急落流螢之
句遂命足成一律

　　坦率坐中庭髙門夜不扃露垂聞警鶴風急落流螢對
語頭俱白相看眼并青客星在何處指㸃認天經

　　江天雪意

　　雲壓天邉樹瑶英欲下時風威寒更急潮信凍來遲酒

市增髙價漁舟誤晩炊灞橋詩思好先借蹇驢騎

　　偶成寄王伯玉

　　清和風日羙䇿䇿快幽尋白水青袂短緑隂黄鳥深吴
蠶眠未足蜀鳥怨難禁流水音誰賞令人欲破琴

　　次陳湖韻

　　險扼三吴地深涵一片天龍歸珠寳露鼉躍浪花園誰
擊中流楫思來下瀬船東風鼔鼙急四顧意茫然

　　桞絮


　　風攬晴空日色和桞花故故惱詩魔繡床漸覺香毬滿
漁艇初疑雪片多隨意飛來無定著捲春歸去欲如何
顛狂到底風流在又化浮萍漾綠波

　　鼓角樓

　　警昏戒曉復司更矢棘翬飛結構成角韻喚醒晨過客
鼓聲催動夜巡兵龍吟一奏霜飛瓦鼉吼三通月滿城
自是太平無暴客金壺漏箭要分明

　　太白墓


　　姑孰村南日正西豐碑八尺大書題青山自此詩名重
采石如今酒價低捧硯太真猶入夢脱靴力士竟何擠
荒祠晝掩無人到苦竹叢深春鳥啼

　　禽名

　　水紅裙淡畫眉濃婆餅焦香喚郭公姑惡久嗔烏面妾
姊歸深恨白頭翁上村百箔蠶登簇半節千錢葉價窮
快活有聲麰麥熟豈辭脱袴過溪東

　　梅魂


　　開落分明夢覺闗玉妃厭世謝塵寰英精已出氷霜外
標格猫存水石間淡月冩真招不返香風入骨引初還
數聲羌笛知何處迷却羅浮一片山

　　秋江旅懐

　　天低江濶雁行微獨倚危闌送落暉絢日金丸橙橘熟
飛霜銀縷鱖鱸肥蓴香自可呼村酒楓落誰能問客衣
何日束装同買櫂片帆東過子陵磯

　　感興


　　世途無處不間闗老我星星兩鬢斑江水送潮歸綠渚
谷風吹雨過黄山千金敝袴誰能買百石強弓每自彎
何事無心雲一片等閒飛去又飛還

　　東安即事

　　春來日日醉瓊螺嗟嘆流光去擲梭過雨落花三月暮
東風啼鳥五更多文章官様千機錦落魄仙人一足靴
世態昇平應有象小兒争戲午橋波

　　武林偶成


　　獨宿江樓夢一回滯人官庫酒多灰滿城鐘動漏初歇
近岸舟喧潮欲來富貴在天三尺命姓名震地一聲雷
海門千里波光赤火齊還升玉鏡臺

　　桐江懷古

　　合江亭下買舟行擊楫中流萬古情嚴子臺髙烟樹暗
桐君墖映浪花明英雄不並青山在時事還隨紅日生
我欲逺尋方外訣白雲深處石橋横

　　武林春望


　　武林春望不堪吟獨倚闌干萬古心錢氏池臺荒草滿
蘇卿門巷落花深人歌人哭幾生死潮去潮來無古今
風景不殊豪傑盡新亭誰復涙沾襟

　　春日閒思

　　笑倚香雲懶畫眉海棠庭院步遲遲鶯聲芳樹歌闌處
花影重門睡起時蝶舞正髙停扇待絮飛欲下就簾吹
鴛鴦繡罷無人問背立東風聴子規

　　上家君


　　阿翁弄孫心可樂癡兒觀光志愈堅燈燼懸花形顧影
雨聲刮夢夜如年攀龍期對三千字跨鶴須纒十萬錢
為報還家定何日一陽春信到梅邉

　　望江亭

　　曲水亭空卧石龍入門鼉鼓震逄逄六朝冠冕埋孤墖
七寳旛&KR1242;占故宫借劍生前誰斬佞震堂死後尚旌忠
暮潮西上東風急滿目山河落照紅

　　寄題李寧之朱銅巖放鶴亭


　　桐山蟉蚴摩空青桐仙長眠呼不醒龍歸洞口雲漠漠
鶴飛華表秋冥冥玉乳流膏落輕滴蜗涎凝石留餘腥
同遊選勝一樂事凌虛飛屩凭髙亭

　　寄東安劉鵬舉

　　客忩呼酒濯離愁别後駸駸嵗若流困學久摩維翰鐵
懐人空倚仲宣樓芝川風月添新夢葛水溪山憶舊遊
後㑹相期在何日浙江亭上看潮頭

　　題朱德甫店壁


　　日出孤城萬竈烟綠蘆青桞暗晴川舉杯誰共論文酒
塞港帷多運米船為客未歸春又夏憶家無夢夜如年
浪遊莫待貂裘敝及此歸耕負郭田

　　書廟山驛

　　一衖人家白板扉數間驛舍粉牆圍舟師聚泊漁為市
使客稀來馬脫鞿江轉潮衝漁浦震天低雲壓燕山微
太平有象邉無警打鼔郵亭送落暉

　　己卯冬書江頭段家樓


　　問酒江頭解黑貂朔風吹面冷蕭蕭雲黏海樹天浮雨
土屑鹽花水不潮錢氏箭埋金簇壯張侯祠鎮石塘遥
吟邉多少興亡事猛拍闌干恨未消

　　寒食和友人韻

　　春事三分已二過客忩牢落怨蹉跎江湖青眼如公少
道路黄塵奈我何百五芳辰驚暗度二三益友願同峨
明朝行樂猶非晚莫待吟髭雪様皤

　　次王千户韻


　　亂山獻獻水粼粼倚杖旌川試問津數㸃落花春事老
一聲啼鴂客愁新腰纒用盡難騎鶴意釣投深未獲鱗
獨有桞营貔虎將却舒青眼盼詩人

　　寓太平州和壁間舊題

　　鴉投烟樹日將昏撩客詩愁欲斷魂郭外青山招太白
城中老樹識桓温火餘窮巷皆煨燼潮落浮梁覺漲痕
父子明朝逰采石傾囊凖擬一開尊

　　重到比原與茂卿同宿偶成


　　二紀重来訪葛洪舊知大半白頭翁留連光景銜山日
排辦霜威隔夜風雷火燒鱗悲躍鯉雪泥印迹歎飛鴻
黄鷄白酒陶然醉休話頭巾黒與紅

　　童堯夫招飲囬途偶成

　　東君容我出郊行過却清明日日晴怕損落花移屐緩
恐妨啼鳥䇿笻輕春風入髓紅顔暈世事縈心白髮生
花下小車如共載緑隂深䖏聽啼鶯

　　和希堯姪秋夜長韻


　　千林深夜響宫商聴徹幽齋夜更長露下鶴軒萤火濕
天低牛渚雁聲涼搗衣月暗更三鼓挑錦燈明字幾行
夢覺鄰機猶曉織凄其絺綌嘆無裳

　　和克旻孫秋日感興(先生時主陽堂書塾)

　　祗稠紅葉綴殘秋相對黄花思繆悠天地猶憐衰朽質
江山不替古今愁耳聞彭蠡魚龍舞眼見姑蘇麋鹿遊
珍重吾宗老孫子竹林酣飲可同不

　　游白龍寺


　　步入龍宫路更幽隂崖虛籟雨颼颼松根石磴留猿迹
竹外苶烟眩鶴眸防客未先藏斗酒愛山更欲上層樓
一龕已足平生料多景何須二百州

　　和洪伯英感懷三首

　　年年客裏度青春行役勞勞二百程白髪未酬平日志
青山似有故人情老成已覺晨星少人事還隨曉日生
莫怪春山風雨惡烟蓑曾有子陵耕

　　元龍湖海半生豪斗大黄金未著腰不學單衣歌白石

擬將一劍倚青霄賈生痛哭心猶在季子從盟舌太饒
得失雞虫何足較為君呼酒酌揶瓢

　　家住梅花水月村長裾偶共曵王門齊紈肯試千鈞弩
魯酒湏浮五石罇蜃架海樓虚作市蟻知天潦豫移屯
鏌鎁定價無人識只作鉛刀一様論

　　詠李鵬飛庭下瑞香

　　香瑞春繁乆耐㸔移根猶喜近雕闌蹙成百結流蘇帳
擷碎千金瑪瑙盤處女暖薰沈水腦侏儒新頂紫霞冠

東君有意宣和氣底事班班雨釀寒

　　游銅山示規孺姪

　　踏遍春風桃李場凭髙一覧總羣芳亭前紋甃銅花碧
洞口甘流石髓香對白抽黄呼小阮染紅濡緑笑中郎
紫陽孫子欣留客一醉從人卧竹牀

　　蒼筤軒為張克旻作(三墩人)

　　玉堂公子銀鉤字花縣郎官水墨圖老幹吟秋聲迭和
寒梢寫月影相扶律筩待剪簫韶管使節容分英簜符

為問子猷吟嘯處種梅肯著水曹無

　　和散里平章游東安汪伯諒半山亭詩韻

　　丹溪青山冠閩浙勝游忽聚金臺客朱䦨碧檻倚雲隈
滿地松花踏香雪玊京北望蒼烟重山光水色開天容
咳唾隨風落珠玉葡萄酒艶玻瓈鍾逍遥聊作無事飲
倒著接䍦從酩酊潮生眼纈春風和月上松蘿酒初醒
金閨公子玉堂仙長歌擊節音琅然君不聞香山老子
長短三千篇一金一首雞林傳


　　畫魚

　　粉垣皎皎雪不如道人為我開天竒長杠運入霹靂手
墨池飛出龍門姿雲烟欎律出半堵下有洶湧波濤随
錦鱗隊隊晃光彩揚鰭掉尾噞喁吹相忘似識湖海闊
肯與蝦蠏相娛嬉由來至理與神㑹潑剌健鬛直欲飛
嗟予乆縮釣鰲手卒見欲理長竿絲僧鍾繇任公子不
湏㸃龍睛不湏投犗餌禹門春浪拍天流只要雷公助
燒尾


　　花時苦雨

　　東君費盡春功績萬紫千紅競容色豈知晴光變霪雨
故為芳程入銜勒栁腰孱顔珠翠重棠腮涙落臙脂濕
紛紛桃李委泥滓翳翳雪霾褁山脊屋茅蒸菌竈産蛙
濤聲入户風掀席繁華九十暗中老園林陡覺秋蕭瑟
鞦韆髙閣粉牆西門鎖深宫土花碧穿錢甃徑世無有
輾地香輪已何適雲間踆鳥如可贖一擲干金詎容嗇
長鬚沽酒出門去陌上泥深幾没屐倚䦨對花重太息

花為春開春不惜應知造物等兒戯天怒花妖喪民徳
薄命佳人亦如此傷春背立闌干泣君不見玉環花妖
禍唐室西施花妖沼呉國江湖愁困只憂民不憂花死
憂無麥

　　和李鵬飛紫童歌韻(李氏有紫竹杖因曰紫童且刻歌于節間云)

　　紫童勁直過眉長飽諳風雪含蒼涼老眼乳節似有奪
朱色響落𤓰甲四座聞鏗鏘余將南遊蒼梧呌虞舜又
欲西謁王母求𤣥霜扶顛持危用舍在我爾詎知窮途

阮子空猖狂童乎童乎毋乃梓橦遣汝來吾傍未易役
汝去荷奚奴囊

　　五月五日對雨有作

　　雷聲填填雲羃羃雨打梅頭麥穗黑老農倚耒向天泣
汙邪水深耕不得余生熟知稼穡艱倚闌對雨興長歎
垢衣未澣生敗㸃礎甓流潤無時乾客守況值天中節
一舉滿觴仰天説民是天民天合憐天不憐民何降割
少年飽暖居無何龍舟搥鼓飛洪波錦標奪得竟歸去

江干悵立空漁蓑

　　九日同李仲達游湘潭

　　去年九日留丹溪款叚踏遍雲山西歸來醉卧扶不起
吻燥亟索氷壺虀今年南岡逄九日謫仙兩孫竒俊逸
湘潭潭水水如螺一葉金蕉吸秋色黄花不惜挿滿頭
但惜嵗月如川流人生富貴行樂耳龍山戯馬俱荒邱
君家先塋氣葱欎龍驤鳯翥通心出大江衣帶環其前
對面一峯卓文筆我時已入無何鄉醉眼豈復論曽楊

籃輿徑狹玉山去夢魂猶怪茱萸香

　　君文兄作書來問九日挿萸香㑹詩如何賦此
以寄

　　㸔山初不登髙邱登髙却上㸔山樓凝光滴翠杳無際
一覧便可窮清幽樓中歌鼔出霄漢小紅行酒太白浮
西風飄然似有意吹我逺出湘潭遊錦袍仙人鑿山骨
著亭松底羅珍羞金蕉一葉注瓊液我亦到口如呑舟
囬鞭踏碎花月影耳熱但覺風颼颼歸來却憶水曹子

市聲聒聒同啞嘔豈無陳雷舊膠漆但恐詩律煩賡酬
故鄉蓴熟不歸去致身獨善非良謀挿萸簮菊强從俗
拔劒起舞霜横秋儻來富貴亦偶爾草澤往往生公侯
青氊當復我家物未審天意從人不詩成寄來定捧腹
一裁狂簡袨閑愁

　　買犢歌

　　三家聚錢買一犢晴雨無分輪次牧跳梁穿鼻不牽犂
意欲養渠筋力足今春教熟初下田靷鞅在頭軛在肩

叱之則行呵則止終朝一畆寧煩鞭西頋忽來達爾罕
却恨牽迯迯不逺左驅右逐拽下山縳向旗干得銀椀
三家聚哭無奈何一人扶來兩人拖新秧節出田草多
犢乎犢乎還遇時苖麽

　　書藥舟(沈玉泉以之寓興係湖州花城名家也)

　　木蘭為楫沙棠舟翩然蕩漾從夷猶其中家具載何物
縹帙萬巻金丹百斛裝兩頭東林舊有回公約散金收
書仍畜藥藥期濟世書名家葫蘆不掛袖裏無青蛇有

時齁鼾浪花裏黄梁一枕邯鄲市忘機狎鷗鷗不猜長
鳴飛鶴横江來吾伊有聲出金石抽添有誤傳金臺君
不見白玉堂黄金屋身後空名真一粟又不見赤松子
丹邱生眼底直視無三彭舟中書藥無盡藏明月行天
風破浪何當更著水曹郎風流來徃苕溪上

　　題分陽麻姑仙祠壁

　　玉華秀色青摩空天目注渌彎如弓龍騫虎玃老蛟舞
鸞翔鳯翥飛南東麻姑覺道兩仙去真人飛影留遺蹤

湘潭蒲牢就湮没白鶴一去勞山空牧亭侯封有茅土
淳分派别於英公琅玕楮樹率苖裔石稜埋草存雙峯
我今掃松考宗譜髪颯霜鬢飄秋蓬堦庭雲仍待秀彦
徃徃學問如撞鐘閭閻更革兵燹後畎畆桑梓無前功
從容綿匝猶近古但視志氣如長虹梅邉嵗寒得三友
詩人援筆黿鴞宫他年有問鐵牛子赤松黄石相追從

　　錫䇿樓賦

　　翼然而起如翬斯飛者孚惠廟之前殿也朱榜金字昭

垂煥烜者錫䇿樓之署扁也在昔漢室鼻祖比干廷評
大理同臬張湯深文巧詆我公惻然獨尚仁恕樿刷平
反按覈非是解倒懸于桎梏活瀕死以千數忽晝居而
假寐聞車馬之駢闐人神而突立見靈媪之來前持百
四十之金䇿云陟降之自天上帝命以敷錫俾昌爾之
曽𤣥是以簮紱蟬聯冠盖鱗次文彩光華表儀朝著代
不乏人䋲其祖武迨乎五馬浮江一龍御極我侯篤生
英姿挺特嘉謨徽猷受命篤弼進䇿臨軒吏部升秩青

蠅搆讒飲酖而没由是精魄不冺凛凛如生廟食兩州
潔粢豐盛斲桷丹楹黝堊琢礲夾祀崇閼&KR0591;御拱立陪
臣列位掌籍司福贊引導意有禱輒應何福不除莫不
恭敬肅雍揖讓登降而藏事也爾乃花朝月夕俟出遊
遨腰犀紱銙猩紅蘸袍朱旛艾葢翠羽金翹歌管嘂噪
征鼓喧囂雷奔電赴風動雲搖銀花火樹鐵鎖星橋觀
者目眩聼者神勞于是我侯還宫登餚舍菜班序仍來
稽首羅拜扣鯨音于蒲牢轟鼉鳴于桴蕢定宗盟于歃

血稱兕觥而三酹以祈時和而嵗豐祝民安而國泰也
繫之頌曰士當廟食兮生封侯閈我烈祖兮壯厥猷輤
撥萬程兮斯首邱殖殖其庭兮奕奕其寢不動聲色兮
桓圭𤣥衮鑑空衡平兮明視聦聼潮昌黎兮栁羅池彼
二碑兮韓蘇悲公祐後兮弗棄基福我夀我兮昌而熾
雨暘時若兮五者來備子孫振振兮欽于世世

　　景福讀漢書至何比干傳見載金䇿事云何比干漢
武帝時人與張湯為大理評事湯性慘酷多枉濫致

人于死地比干多雪理而出之故神物之報如此遂
櫽括其語而為賦且以識廟貌之嚴迎神送神舊規
之盛有作者引而伸之庶幾興感之由讀吾賦而或
可復焉癸丑中元日書

　　余嘗于遺譜中讀家分夫公此賦而所謂鐵牛翁
詩集者知其名而惜未見也今得于石倉先生處
借鈔甚幸甚喜先生亦欲得兹賦焉遂不辭而為
之書乙巳夏六月何鍾錫記









　　鐵牛翁遺稿

