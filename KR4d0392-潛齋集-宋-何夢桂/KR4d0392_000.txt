







　　欽定四庫全書　　　　　集部四

　　潛齋文集附鐵牛翁遺稿一巻别集類三(宋)

　　提要

　　(臣)等謹按潛齋文集十一巻宋何夢桂撰夢
桂字巖叟别號潛齋淳安人咸淳元年進
士官至大理寺卿引疾去築室小酉源宋亡
後隠居不仕元至元中屢召不起終老于家此
集凡遺詩三巻詞及小試策一巻雜文七巻

詩頗學白居易體殊不擅長王士禎池北偶
談以酸腐庸下詆之則似乎已甚文則頗援
引証佐博辨自喜之意明成化中其八世孫
淳訪得舊印本于同邑汪廷貴家校正刋行
後其逺孫之論等又為重刋考元盛如梓庶
齋老學叢談載夢桂送留夢炎一詩曰昆明
灰劫化塵緇夢覺功名黍一炊鍾子未甘南
操改庾公空作北朝悲歸來眠裏吳山在别

後心期浙水知白髪門生羞未死青山留得
裹遺詩蓋夢桂為夢炎所取士故是詩有王
炎午生祭文天祥意而是集不載則其散佚
亦多矣末附鐡牛翁稿一卷鐡牛翁名景福
字介之夢桂族孫元時不仕存詩四十餘首
賦一首詩頗竒偉氣格在夢桂上云乾隆四
十三年九月恭校上

　　總纂官(臣)紀昀(臣)陸錫熊(臣)孫士毅


　　總　校　官　(臣)陸　費　墀








