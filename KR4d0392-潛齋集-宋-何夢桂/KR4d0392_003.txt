







　　欽定四庫全書

　　潛齋集巻三　　　　　　宋　何夢桂　撰

　　五言律

　　和訪使徐容齋西湖韻寄縣尹趙文玉二首

　　一幅西湖畫誰將淡墨揮水浮孤嶼出山約五雲飛雨
洞猿啼濕烟林鳥度㣲龍舟雙翠檝曽此夜遊歸

　　滿目湖山恨凭欄淚雨揮泉寒龍已化雲盡鶴猶飛樓
影揺波亂鐘聲隠岫㣲誰家航十錦歌舞夜深歸


　　和徐雲嶼寄徐清溪

　　平生經濟事寧與世沉淪日暮倦行客天寒郤掃門百
年雙白髪四海一緇塵欲相壺丘子深慙見地文

　　為友人解無妻之嘲

　　自甘為牧犢何不娶巫臣魚目長淒斷雉飛徒苦辛逺
衣無與寄孤枕有誰親毋惜蛾眉買黄金未是貧

　　寄月岩黄髙士

　　有客扣松扄重來問宿盟青山塵世夢𤣥鶴故人情柯

爛棋猶在爐寒藥未成鼎邉無好句慚愧謝彌明

　　和文公見寄降筆

　　玉壘失元戎闗河慘北風中原殘照外故國夢魂中往
事隨流水餘生歎轉蓬唾壺歌未已飛鴈落江空

　　和可菴見寄韻

　　蜃境平生夢名場逝水川相逢驚白髪一醉仰青天浪
出疑鷗笑遄歸伴鶴眠故人知道意珍重寄詩篇

　　倚欄即景


　　落日青山外寒烟古樹頭犬聲隔村落漁火半汀洲興
廢江郊屋行蔵野渡舟夜深風雨惡人尚倚層樓

　　挽汾陽何北園二首

　　宇宙千年暮丘山一老遺頭因憂世白體為哭親羸明
月落何處清風歸去時英魂招不返囘首北邙噫

　　五十年來夢邯鄲黍一炊傳家無長物誌墓有豐碑落
日江湖淚西風里巷悲故園吟不盡千古付他誰

　　登天台巾山


　　寸碧倚蒼旻孤城俯可吞人行平木杪帆去入雲根月
榻留僧夢風松弔鶴魂江心千古石歳歳記潮痕

　　五言絶句

　　到石寳岩下二絶

　　十里矗巉岩移來指顧間相逢曽識面元不隔重闗
相望各天涯相看又恐差朅來山下路端的到君家

　　七言絶句

　　和夾谷僉事題釣臺十首


　　白水龍飛帝運開先生夢不到雲臺當時己笑占星誤
豈易虚名落後來

　　當年江上一竿青老盡羊裘兩鬢星往事成塵遺迹在
石痕齒齒水泠泠

　　龍信蛇屈各升沉白髪朱顔亦故今出處兩難人不識
雲山江水是知心

　　誤出山來亟己還絶塵逸駕竟難攀狂奴不了宫中事
剩得閒身宇宙間


　　咄咄相逢話故交不嫌萬乘友漁樵當初未有𤣥纁至
只好収綸學棄瓢

　　漢事如舟要着篙諸公已共濟風濤勲華終不臣巢許
莫道先生索價髙

　　逝水滔滔七里灘髙情聊寄一絲竿無魚可釣渾閒事
脚底龍眠儘自安

　　苔蘚碑漫字斷章休將漢事費評量興亡付與東流水
留得荒祠一瓣香


　　雙臺絶壁鎖林霏毎恨躋攀足力㣲今日重來問鷗鷺
絶無人迹上苔磯

　　觀風祠下謁先生隔世相知重感情歸向中州諸老説
且休拈出此山名

　　桃源三首

　　誤逐桃花去訪春當年猶有種桃人相逢休問秦時事
世上興亡又幾春

　　洞裏栽桃不記時世間秦晉是邪非落花滿地青春老

千載漁郎去不歸

　　牧歌樵唱自朝昏白首何曽出洞門一度草青添一歳
如今世代長兒孫

　　夢中作

　　草濃阡陌眠黄犢沙煖汀洲浴翠禽一徑梧桐花落後
半江春水緑隂隂

　　贈地理章月岩

　　世事興亡千古意山花開落幾畨春年年惟有巖頭月

照盡今人與古人

　　贈張月齋

　　斸盡青瑶補缺光暫持玉斧下青蒼相逢一笑乗鸞去
顔色猶疑在屋梁

　　挽林公坐化

　　一枕黄梁透夢闗獨留蟬蜕在人間有時欲見公顔色
木落枝枯月萬山

　　題川無竭寄傲窻二首


　　逺公招不到淵明蓮社千年迹已陳莫道先生曽傲已
如今更傲世間人

　　南山有路滑如苔多少人從半嶺囘不是老僧空傲世
世人自不上山來

　　和王樵隠阻雨二首

　　春水連天雨載塗春江無處認平蕪茫茫世路風波惡
留得湘潭橘渚無

　　偶出山來得半閒桃花落盡水潺潺早知人世多風雨

只好當初莫下山

　　贈談命月齋

　　萬古縁空一鏡磨移來一室影婆娑垂光照盡人間事
只恐年來風雨多

　　桔橰

　　片片龍鱗蜕老蒼有時伊軋巻滄浪真機動處何容力
自是旁人脚手忙

　　晨起


　　晨起窻前日未晞玉梅霜後半開時梅花與我兩無語
寒雀相喧墮樹枝

　　送儒醫童達可

　　乾坤四塞五行淫利欲顛狂蠱入心黄帝不生岐伯死
秪今誰下頂門鍼

　　贈童筆生

　　毛生歸去罷中書誰肯相從問字竒近日長鎗多東閣
策勲依舊遜毛錐


　　石室和尚作航亭名江湖穏處聞梅境有作因
寄題

　　當年舟子喫拳時失脚波濤萬丈危歸去好尋休歇處
莫教再被八風吹(昔有舟子師得道有弟子參問得話頭即去未出舟猶囘首若將有言師
云汝更道有甚麽在一篙打墮水中弟子在浮沉間頓悟答云已㑹)

　　王徳甫索歸一詩留之

　　一葉扁舟雪夜來尚期東閣共吟梅長亭栁色不堪折
怕殺陽闗疊疊催


　　贈姜益齋(本蓮舍人善飲)

　　種得蓮花入寳池曽叅惠逺得鋒機東林無酒淵明老
故出山來訪白衣

　　贈談命月鑑

　　髙懸一鏡倚天邉要與人間照醜妍天怕萬形無遁處
故教多缺少團圓

　　題橋亭

　　翠巘千重水一灣小橋數板屋三間此中竟日無車馬

時聽樵歌落半山

　　和李尹

　　朅來老我差嫫母忽聽佳人賦莫愁欲折芳馨聊寄似
只憂䟽綺隔層樓

　　贈章生

　　廷珪老死客鄉亡楮國丘墟筆冡荒雙脊龍文埋不得
百年猶自出𤣥光

　　和山房寺簿見寄韻(坡詩云雷公躡雲捕黄蛇栁子厚有宥蝮文)


　　巨蝮磨牙血萬家天邉有鼓許民撾雷公手執騰雲斧
不到移文宥毒蛇

　　題王徳甫樵隠堂

　　自入山來不記時棋邉癡坐老年衣勸君柯爛休歸去
歸到人間世事非

　　贈古歙汪恕齋(善大書)

　　自笑家雞學未精枕中書法豈能真勸君珍重臨池訣
莫遣兒童太逼人


　　贈毛道人

　　人言諸佛在真經我向經中無處尋説偈不曽留四句
教心那去覔三心

　　贈地理張松溪

　　赤松當日祕青嚢圮上誰知授子房千古遺編無覔處
君家獨得壁中蔵

　　題武强陳公靈寳會序

　　金輪持世業風多渺𣺌蕭臺正欝羅昨夜寳珠平地現

浮黎碧落聽空歌

　　寄平江靈岩寺至道和尚二首

　　睦州山下幾重山片板千金一擔擔好着蒲鞋牢繫脚
上肩容易下肩難

　　説法靈岩席未寒重來拈出祖師禪入門一喝真竒特
不似囘頭面壁㸔

　　和喬尹四絶

　　蘭枻藤橈桂作舟錦江江上泛春流自憐野燕翅翎短

空望江頭鸛雀樓

　　誰駕滄浪萬斛舟風濤未濟正中流同舟不用妨吟笑
自有舟師把舵樓

　　千古興亡夜壑舟悠悠世事水東流閒花落盡無人管
飛過垂楊十二樓

　　剩得閒身野渡舟風霜兩鬢歳華流人間萬事邯鄲夢
休記行蔵去倚樓

　　贈桐江于處士


　　吮墨含丹各衒竒解衣盤礴有誰知須臾信筆出天巧
自此人間無畫師

　　贈東山詩僧信老

　　曽透西來最上機尚餘習氣學詩癡尋常好句從何得
翠竹黄花總是詩

　　贈陳桂山二首

　　陳桂山善弩毎發命中好事已竒之暇日負
青布囊訪山水語禍福尤竒驗益用賞識嘗

恵過文昌里謁潛齋居士於易菴中因以二
絶句贈之

　　曽為將軍試控弦馬陵坡下死龎涓如今老大心猶壯
時射星標奪錦纒

　　曽抉青嚢指玉幖嘱君一語記須牢他年若卜嫖姚冡
築取祈連一様髙

　　贈何相士

　　逆旅鳶肩終遇主將軍猿臂不封侯相逢一笑休閒語

老去無心覔虎頭

　　嘗令陳生作木蒼龍頭甚肖似因求贈言

　　誰試鸞刀作老龍渾疑溝斷出神工明朝雷雨急飛去
莫遣天龍駭葉公

　　贈雲屋王相士

　　滿榻塵埃不下山白雲堆裏老陳摶山中若見种明逸
休説樵夫是達官

　　贈虗谷倪醫士


　　採藥山中不記秋朅來賣藥駕青牛勸君莫入長安市
恐被旁人識伯休

　　贈巔峯術士

　　孱顔突出萬峯間禹穴龍門蟻垤環夜半捫參窮絶處
半山風雨隔人寰

　　贈玉峯方畫士

　　妙畫今無顧虎頭休論韓馬戴松牛玉峯住近山中寺
好畫維摩施比丘


　　贈梅友胡丈

　　開遍南枝雪未乾阿誰吹玉並欄干相㸔不為和羹事
要把貞心伴歳寒

　　贈枯崖鄭髙士三絶

　　孤撑突出萬山髙㡬度曽經刼火燒天遣五丁移不去
須知立處脚跟牢

　　歴盡冰霜幾踐更皮毛剥落骨峥嶸從前野燒閒花草
莫遣春風吹復生


　　人於崖下送君還囘首人間夢覺闗誰識巔崖隔風雨
一重山外一重山

　　答文公索玉樓賦二絶

　　聞説當年白玉樓有人秉筆侍宸遊如今世上無長吉
誰敢乘雲駕赤虬

　　鼎中鉛汞未成丹血肉那能化羽翰待得千年𤣥鶴去
上皇方御玉䦨干

　　贈南谷倪髙士


　　試向山中覔許𤣥朅來採藥已千年相逢不乞神樓散
問我丹臺第幾仙

　　題棲岩

　　青嶂千重水一灣白雲半塢屋三間王孫歸去休招隠
免被移文笑北山

　　梅邉

　　江南何處羙人家認似梅花尚恐差近向梅邉得春信
始知人好似梅花


　　和潘汝勉三絶(名懋)

　　招隠今無古小山晨風倦翼暮飛還青山白髪人如昨
千古仙風愧莫攀

　　幾度桃源青草生相逢猶自説秦嬴山中不識興亡事
千載咸陽未息兵

　　潮去錢塘王氣収西風黄葉故山秋殺身報國男兒志
皓首偷生妾婦羞

　　岳帥降筆命作畫屏四景詩


　　形模醜陋髪鬅鬙留得生來面目真拍手問誰能笑我
秪今笑殺世間人

　　右寒山拾得

　　葫蘆有藥劍通靈南北東西物外身相對不知談底事
到頭半語不傳人

　　右鍾吕二仙

　　飯山吟得兩肩癯破㡌東風白髪㣲好是春衣都典郤
醉來騎得蹇驢歸


　　右工部遊春

　　栁堤花港落紅塵獨鶴歸來日半曛惟有五雲山下路
至今人説岳王墳

　　右西湖

　　答文山謝詩序

　　岣嶁神竒字已漫昌黎去後孰躋攀平生有道碑無愧
幸託先生翰墨間

　　記夢


　　萬木蕭踈老翠髙此身慚愧獨堅牢編書未了留侯事
何處仙源可種桃

　　丙戌九月二十四日己丑之夜半後夢入山
中景象夐異不類人世間數家比居巷陌相
屬其人雜遝往來皆意度閑雅時覺秋氣已
深余忽得詩兩句云萬木蕭踈老翠髙此身
慚愧獨堅牢初不經意又縱意徐行入一小
家甚爽潔倚窻而吟欲續前兩句而未得隔

間有老人坐於窻外貌古神清髯髪盡白問
余吟句如何且云老聾余遂髙唱前兩句示
之老人曰後句宜用張子房事余夢中意不
及此答云只用桃源事如何老人曰武陵事
亦好余遂續云相逢不是今人世應是秦民
此種桃遂覺次日㑹昭徳姪孫舉似嗟嘆久
之因思桃源事固可形容老人相遇之意但
與前兩句意不甚相屬始悟老人所指子房

葢有深意自相倡和遂用留侯事作一句仍
以種桃為末句姑筆記之他日從老人遊當
執此為左契

　　贈雲菴董道人

　　一塢寒雲暝不開茅簷低壓半蒼苔近來雲出不成雨
莫遣無心出岫來

　　見本路趙府判二絶

　　君來種竹兩樓前風月平分入坐邉盡日千峯吹不盡

官清惟飲釣臺泉

　　半生白髪老南州一見屏星萬户侯歸去山中詫猿鶴
浪歌白石飯黄牛

　　贈紫岩周相士

　　夢覺邯鄲事謬悠秪今瘦絶飯山頭鳶肩莫問三公相
老去青門是故侯

　　贈秋谷楊相士

　　負郭窮居陳户牖牧奴困死衛長平公侯骨相皆如此

誰具神仙碧眼睛

　　贈月波相士

　　人心如面萬參差覿面相逢未易知惟有天邉一輪月
千江長與月相隨

　　贈宋道人無心

　　赤水珠光猶在海豐城劍氣已衝天世人畜眼那知寳
吏掾元來有隠仙

　　贈林龍岩二首(閩人)


　　坐挹嵐光翠入簾出門俯檻㺯清泉夜深滴露㸃周易
遼鶴歸時骨已仙

　　昔時曽共探𤣥𤣥一落紅塵十二年君隠好聽西澗雨
我歸亦㰱北山泉

　　度查木嶺

　　一逕羊腸躡嶺腰鳥飛滅沒呌猿猱囘頭下界人如蟻
尚覺山隨脚步髙

　　重到森溪橋二首


　　往事驚心白髪翁重來雪跡印飛鴻勲名未了將軍老
空負鞬囊二石弓

　　武陵深處隔黄埃怪殺漁郎誤入來早識落花流水去
當初好莫把桃栽

　　感興

　　芳草長亭春寂寂白鷗滄海夢悠悠百年空負乾坤責
應被青山笑白頭

　　和管雪堂勸農之什


　　五馬將春出勸農春風散入萬山中山人未識君侯面
毎向村田問老翁

　　公堂無事化羲農閒揖青山入坐中人羡君侯得詩好
元來杜陸是詩翁

　　學劍無成去學農學農更落惰農中邦侯慈惠征徭簡
喜課兒耕替阿翁

　　凝香坐嘯有𢎞農更得冰壺照幙中人道千峯多好事
好賔尤好主人翁


　　山北山南聽老農袴襦歌已滿城中邦人願得三年住
翻恐朝廷識弱翁

　　達摩乘蘆圖

　　楊子江濤百丈深黄蘆一葉是梁津嵩山壁觀渾閒事
恐有山前立雪人

　　毛女

　　自出阿房鬌緑雲恥將歌舞樂他人華隂夢斷咸陽逺
隔世逢人莫問秦


　　芙蓉

　　栁老荷枯菊蕋乾冩生紅粉尚孤妍馬嵬坡下芙蓉面
猶覬君王軸上看

　　輞川圖

　　休官歸去問田園華子岡前竹裏村麥飯葵羹春釀熟
辛夷亭下弄兒孫

　　題集畫巻尾

　　門外黄埃沒馬頭山中花木自春秋塵忙恐被禽猿笑

盡日㸔圖不下樓

　　追記題詩助樓

　　獨自吟詩獨倚樓江山與我兩悠悠詩成更不知詩力
烟雨欄干㸔暮鷗

　　贈地理從玉峯

　　鐵鞋踏破問眠牛繭足歸來已倦遊四世五公身後事
前岡已分首狐丘

　　贈安禪僧如師


　　一菴許大且休休世界三千海一鷗大地山河容不得
住持只在一毛頭

　　贈同舍生

　　爐亭曽憶㸔梅花揺落江湖兩鬂華夢斷羅浮寒月墮
見梅不認是誰家

　　餞林子敬還閩𦵏母

　　幾度思親不見親連江萬里見南雲歸來雲逐江潮去
却負江頭土作墳


　　春日出行

　　淺澗沙平泉脈脈芳林風軟雨垂垂無情落絮知誰管
得意鳴禽各自私

　　約徐雲嶼遊山中

　　曽擬幽尋采蓴蘅開樽奈有主人爭明朝重約呼猿鶴
到處雲山得散行

　　翌日以觸熱不及如約再用韻寄之

　　招得秋風入杜蘅隂陽金火尚相爭雪山冰井清涼界

應笑人間苦熱行

　　三用韻

　　蓀壁辛楣屋繚蘅間人一榻少人爭君來特地平分破
鎮斷山雲不敢行

　　贈夀岩星學

　　甘石談天學不傳誰從太史訪星躔階符色正欃槍伏
試把璇璣測葢天

　　贈無方普禪師


　　一喝雷奔萬鏡空河沙諸佛落機鋒頂門隻眼人難覷
山色溪聲處處逢

　　一劄當頭竒復竒箭鋒不墮有無機踢翻玉女頭盆水
夜半泥牛跨海歸

　　禪機四首

　　俊鷹搏兎

　　霜風一掣下雲霄兩翅雷奔眼電牢狡兎當塲難軃避
郤教大地鬼神號


　　一箭雙鵰

　　當風劄斷二邉機背手烏號鬼莫窺一箭雙鵰俱墮落
古梅枝上雪參差

　　一劍倚天

　　將軍一劍倚天開鎮斷三軍不許囘轉盻刹那都䘮命
機鋒直指萬人摧

　　金鉦一擊

　　一聲鉦響弭弓刀萬旅歸營寂不囂霜月滿城天正午

悠悠旌斾馬蕭蕭

　　傷春志感

　　陌上花飛春又歸春歸人老髪垂垂離鸞一去無歸路
歳歳花開上故枝

　　春歸陌上落花多往事傷心可奈何此意尋常禁不得
九仙山下那堪歌

　　感興

　　梨花院宇十分春一片飛花減一分不似山翁頭上髪

年年添雪上黟雲

　　望夫石二首

　　夫君千里妾重闈哭盡秋天無雁飛夫不歸來身化石
朝朝風雨望夫歸

　　夫不歸來誤妾身望夫心未化為塵歸來不見生前面
空向山頭哭石人

　　送分水簿領髙君

　　山泉洗耳澈瓊瑩解聽行碑説政聲君到汲泉聊一㰱

此泉的的似君清

　　誰向清溪種栁林年年送客短長亭亭前繫馬人多少
獨到君來眼倍青

　　早夢初囘

　　天籟刁刁萬竅間幾囘欲聽隔千山驀然入耳知何處
撞破三生夢覺闗

　　安樂窩吟

　　安樂山前安樂窩問君安樂意如何黄粱飯飽葵根滑

山北山南聽牧歌

　　安樂山前安樂窩一窩深處白雲多雲來雲去無人管
閒㸔虗簷燕葺窠

　　寄邵琴山

　　百歳頺波去不還誰人能鑄鉄門闗世間只有閒中福
不許忙人得自閒

　　偶成

　　坐定爐烟歇麝煤落花飛絮自徘徊閉門盡掃無人迹

尚放營巢燕子來

　　贈姜墨卿

　　老盡頭顱被墨磨到頭墨更被磨多滿堂玉玦今磨盡
尚有閒年買石螺

　　贈李梅仙談命

　　老樹孤根占一坡雪霜奈此白頭何自憐南北枝先後
更㸔人間冷暖多

　　入菴偶成


　　滿園桃李手親栽開遍東風藉緑苔惟有木蘭情意重
留花猶待主人來

　　去年燕到主歸遲今日人來燕亦歸歳歳成家長孫子
更將短翅傍誰飛

　　春色三分過二分歸來觸目見山青鳴鳩乳燕村村閙
不似山中好細聽

　　如此春光冉冉何青山亦笑髪皤皤門前修竹獨歡舞
今歳兒孫長最多


　　又四閒

　　世間萬事不如山老入山來得嬾閒巖日三竿纔睡覺
不知山外有人寰

　　世間萬事不如山趂得漁樵似我閒山上拾薪山下釣
青簑篛笠暮歌還

　　世間萬事不如山輸與山中事事閒薇菜藤羹南燭飯
落花澗底弄潺湲

　　世間萬事不如山分得心閒眼更閒終日㸔雲閒不去

暮雲閱盡鳥飛還

　　四禽吟

　　鴈

　　雲水悠悠萬里身蘆花明月落江城從來不帶蘇郎信
莫與人間受浪名

　　鷗

　　海邉元不為魚來力怯江風薄岸囘白水蒼烟隨分足
連雲鷙鳥不須猜


　　燕

　　羽翮冲天勢轉危㘅泥莫笑爾身卑風雕要避雲中箭
秖託梁間不用疑

　　山雞

　　自分臯林飲啄宜猶憐錦綬錦毛衣文華恐被虞羅妬
莫向山前照水飛

　　木蘭

　　木蘭元是女郎身千載香魂落軟塵曽學男兒解征戰

秪今相見似羞人

　　柬王徳甫

　　自入重雲深處深山寒雲出已無心自憐鶴骨今憔悴
欲制頹齡少术參

　　蛾眉霜雪隔重闈采采雲英望未歸青鳥不來春又去
門前數盡落花飛

　　聞説平安倚竹聽裁書無鴈寄雲程加餐願得身彊徤
尚見藜烟照夜明


　　警世

　　花顔雲鬂眼波秋元是虗皮裹髑髏黄壤紛紛青草窟
少年曽共醉紅樓

　　自述

　　妄從縁起本非真妄裏求真妄轉深真妄等來無一物
如如自在是真心

　　見李察判竹溪四首

　　十年江浙説明公節鉞青冥山萬重春住錢塘還有脚

新年移得到千峯

　　千古雙臺一釣竿臺前閲盡過闗船公來滿載西湖水
清似山頭十九泉

　　十載風霜敝黒裘悠悠身世逐浮鷗東陵老去𤓰田熟
敢向人間説故侯

　　百不如人萬事休白頭獨欠識荆州相逢不覔封侯印
但問君王乞一丘

　　和何逢原夀母六詩


　　申國家庭作世程教兒元不為肥輕髙堂鶴髪需榮養
捧檄歸來一笑生

　　九霞斟玉醉淋漓芝草琅玕青鹿肥庭下阿兒夀慈母
簮花拜舞笑牽衣

　　春風霞袂玉堂前緑髪童顔謝自然令子重孫拜家慶
阿㜷迎笑擲金錢

　　千鍾三釡異甘酸此事難同肉眼㸔多少有羹無母遺
隻雞羞饌亦檀欒


　　一官覊縛阻稱觴千里歸來足力彊潘令閒居元不惡
摘𬞞沽酪釣池塘

　　六詩稱夀祝期頤子和孫書更兩宜四世相㸔真樂事
他年補作白華詩

　　和何逢原南山八詠

　　南山住對北山陽十畆臯田種稻粱粗飯濁醪隨分足
焚香讀易日偏長

　　右觀頤堂


　　閒倚闌干水竹間浮雲盡處見青山山前萬古行人老
日日林鴉入暮還

　　右遐觀樓

　　一泓寒碧浸青天夜静天虗月在泉洗耳莫聽人世事
自彈流水和潺湲

　　右湧泉菴

　　清泉白石此丘隅誰解塵纓潄玉壺歌罷滄浪千古意
秪今曽見似人無


　　右濯纓亭

　　一鏡天公妬不容妖蟇食墮此山中瓊樓玉宇知何在
空憶明皇到月宫

　　右月坡

　　宰松千尺四時青松下豐碑馬鬛平滿地松花人不掃
東風吹老杜鵑聲

　　右松巒

　　白藕花飛上玉欄菰漂黒黍浸雲寒鯈魚自樂鷗忘我

背立西風盡日㸔

　　右方池

　　住入山深澗水窮白頭夢不到侯封巴卭橘老人應換
二老如今不再逢

　　右棲雲塢

　　贈松坡

　　千丈蒼龍雪嶠孤翠髯森㦸紫鱗枯有心不願明堂柱
消得人間號大夫


　　梅友竹山居圖詩(并序)

　　梅君友竹携萬玉圖訪余山中屬余疾杜門
謝客久矣蒼頭奴以刺入怪久不見此舉衣
起揖入披圖亟玩殆執熱濯清風亦一快也
梅君好竹固與穠桃艶李世態異第其去家
逺客嵗暮盟寒吾懼此君不能無辭於竹友
也為賦二絶以敦交道云

　　伐木詩亡冷友盟交情是處薄秋雲寡諧自笑冰霜操

獨向天寒見此君

　　自是君家舊託根君行誰與䕶重門畫圖空記篔簹谷
不道如今長子孫

　　贈鷹獵提領劉主簿

　　平生壯志執金吾俛首鸞棲豈丈夫鞲上有鷹韜有犬
上林政要打於莵

　　送沙溪寓居何翔仲四首

　　夜半舟移世事非囘頭滄海刼塵微千年遼鶴歸來晩

畜眼何人識令威

　　千里闗山望白雲歸來聊寄倚閭心人生誰解空桑出
感此汍瀾淚滿襟

　　一枕黄粱夢裏身東陵合是種𤓰人相逢不用歌招隠
恐被山林喚孔賔

　　自笑衰鴻病起低更憐落樹夜烏啼月明好認南飛去
賸有髙枝可擇棲

　　郊行即事


　　東風馬耳拂輕寒栁眼新青雨未乾留客野花遮畧彴
狎人溪鳥上闌干

　　憶亡馬

　　垂楊古路策東風忽憶霜蹄失舊踪白髪重來韉鐙在
爾應行雨去為龍

　　贈嬾然子劉髙士二首

　　翻却丹爐竈息然青蛇掛壁日髙眠𤣥𤣥參遍頭如雪
始信人間懶是仙


　　一塢閒雲懶出闗慚無膚寸雨人寰君今占斷雲間卧
郤笑游雲未得閒

　　夢中幻成(辛夘十二月二十五早)

　　一片閒雲本住山暫為行雨下人寰白雲可是無心物
朝出山來暮又還

　　起坐謾成

　　銀河西轉静無聲唱徹天雞夜未明萬里無雲霜月上
坐鞭𤣥鶴下蓬瀛


　　偶成

　　心無損物宜平怨語不妨人貴寡尤説與時人莫相忌
全家己擬鹿門遊

　　贈星史胡達翁

　　杜甫拾遺終老去陳平户牖豈長貧達翁言命未為達
安命方知是達人

　　題駱菊岩詩藁

　　㰱盡秋泉不療饑菊邉更讀菊岩詩寒英揺落淵明老

尚見遺編説義熙

　　吳對山跋

　　一㸃靈犀傳地理明如指掌秘通神潜齋不作周公夢
閒使人參郭景純

　　電眸只是天機到龍脈皆如教法尋抔土百年人子孝
知君不負托孤心

　　和柯提舉寄詩

　　曽拂三台最上星赤城雲氣暖生春囘頭往事邯鄲夢

落盡鵜霜白髪新

　　倚遍層樓數曙星鷓鴣聲裏暗驚春開元耆舊今無幾
怕聽尊前唱永新

　　親跨靈槎訪渚星歸來雲錦照青春湖山夜半生神氣
一雨田田采芑新

　　天上文昌望六星隴頭農稷趂三春玉京𤣥圃塵塵隔
璧月瓊枝歳歳新

　　秋思有感


　　落日西風捲白沙闗山萬里客思家蘆花雁斷無來信
柿子霜紅滿樹鴉

　　題竹境

　　種竹元非辟世人竹環人境似山村蒼苔滿逕客稀到
雲鎻閒堂鶴䕶門

　　贈章月岩乃子徳父

　　學得屠龍莫履希屠龍有技未全踈斵輪老去誰傳業
珍重青嚢肘後書


　　觀燕哺雛

　　閒堂㸔盡燕雙飛終日勞勞為哺雛父母此心誰不有
生兒幾箇似慈烏

　　竹雞塜

　　活活聲乾落羽翎分甘碪几委危形主人肯與封抔土
猶勝當年翳塜青

　　自題畫像

　　七分形貎十分心縱有丹青畫不真蕭散風神清瘦骨

分明小有洞天人

　　與張郎中省菴二首

　　一統山河遍八埏江南等作彈丸㸔公來踏遍官田土
只有池蛙不為官

　　青山雲影日悠悠却怪隨龍上下遊能捲滄溟為雨去
白雲依舊宿林丘

　　題二羙人圖

　　羙人娟娟江水隔翠竹蕭蕭江月白箋心欲寄不成章

竚立思君情脈脈

　　贈吳對山先生

　　紺裘久墮還天闕結佩乘雲遺玉玦耿光滅沒不可望
一㰱寒泉酹秋月

　　贈錢季實

　　一醉狂歌天地老醒來不記邯鄲道祁連千丈土一抔
至今下馬陵前草

　　贈月山相士


　　萬古乾坤萬古山山前萬古月光寒人生幾度能㸔月
常被青山與月㸔






　　潛齋集卷三

