







　　欽定四庫全書

　　潜齋集巻六　　　　　　宋　何夢桂　撰

　　序

　　晞髪道人詩序(閩人謝翺字臯羽)

　　晞髪道人詩原於騷騷蓋古詩變風變雅之遺也騷深
於怨古詩怨而不傷而騷近之怨非詩之正聲也商之
聲直以肆周之聲和以柔一變而為國風再變而為黍
離甚矣而騷又甚焉道人詩葢騷之墨守也故其詩思

逺而悲徴而不訐而辭稱之詩之所至志亦至焉於此
可以觀道人之所志矣駕言晞髪将以浮游於世垢之
外濯之洧盤晞之陽阿適矣抑知夫終朝采緑而余髪
之曲局否乎首如飛蓬膏沐誰容其於衛國風之詩固
命之矣知我謂我心憂不知者固謂被髪行歌者同一
調也反騷之作正恐如漢黄門郎者不少折瓊枝結佩
纕吾非斯人之徒與而誰與至元庚寅長至日序

　　劉可隱序


　　余卧病山中杜門謝客久有客叩扄入曰潤甫劉君號
可隠葢宣司檄按行郡邑掾屬也私竊怪之謂君方有
事一世而以隠自命毋乃不可請試問君可隠之義夫
當其可之謂時孔子聖之時者也可仕則仕可止則止
可速則速可久則久此聖人所以無可無不可者也世
之隠者則不然巢由可老死於箕山而不可一㰱揖遜
之水夷齊可餓死於首陽而不可一啖征伐之粟彼雖
未必盡合乎中行然其隠居求志確乎其不可拔蓋千

萬世四人而已君将為四子之隠乎抑将為夫子之仕
止久速無可無不可乎劉君矍然起曰子言何居夫子
之不可及也久矣四子之事抑可易言哉姑置可也吾
以魯男子之不可學栁下惠之可斯為善學古人者夫
有際可之仕行可之仕際可行可吾仕可矣吾固未信
吾之可否也不可則止吾如彼何哉吾返吾故有田可
秫有園可蔬釣水可魚採山可茹白石可潄清泉可枕
吾俯仰取之無不可則吾可隠豈不綽綽然有餘裕哉

余應之曰可書以贈其行

　　胡汲古詩序

　　胡汲古余忘年友也汗漫吳越者十年歸問所業出袖
間詩冊疾起亟讀其辭温潤以栗其思逺而優游夫必
有所得昌黎詩得於潮燕公詩得於岳工部詩得於秦
䕫巴閬子於何游而詩進若此踐吳跨越豈果足以盡
四海之大觀然其觸目駭心有感於詩莫近於是湖山
落日錢塘怒潮顧眺徘徊祇見夫挾萬弩以射子胥之

衝釃樽酒以酹錢王之魄者而鴟夷魚腹闕角烏巢千
古英雄今復安在塗山已矣禹穴茫然君其問諸海濱
不知石窆玉環今尚存否孤臣嫠婦逆旅亡臣感發而
為幽憂悽憤之聲至於不能不詩詩者所以道情性也
汲古行将覽東南名山大川之勝盡收竒氣以歸於詩
他日載詩以歸當復告我

　　胡栁塘詩序

　　詩有譜而家譜尤親歆向家於文談遷家於史故詩不

可以無家胡氏家世於詩詩源於靜軒𣲖於庸齋坦齋
而流衍於諸孫若植芸若飯牛若天放若象先皆攻詩
栁塘最晚出詩鋒舋舋逼人政似諸王子弟綴珠作鳯
下牀虎跳總自不凡余是以嘉栁塘伯仲之昌於詩而
喜靜軒諸老詩世之不墜也逺来訂我書其篇端以歸
他日相逢當又刮目

　　柯通甫醫藥序

　　醫書祖黄帝内外經非通儒率不盡解故太史公序儒

家而下九流醫列其一惟儒而後能攻於醫易曰精義
入神以致用不能精義入神於致用乎何有世之庸人
號名曰醫授之書有讀不能以句者彼豈天降地出不
由書而自得神聖工巧之妙邪此吾所以深有取於儒
而醫者也通甫儒者其有得於醫本於書其自得於心
非書惟通甫而後可以語此至元戊子序

　　雷陽父序

　　武當山介均房兩州之間鳯鸞巋然於武當之後清雰

泠飈朝霞沆瀣峻絶不可攀企葢人迹之所罕及也方
外士雷陽父年十五辭謝交舊躡其巔而廬焉居六年
忽焉若與神人遇授之神符易象數使之下人間活衆
生俟十年盡責業而後至陽父歸試其法則麾叱鬼神
嘘呵風雨無不如意至於談吉凶驗福禍特其㳺戲餘
技耳誠若是亦異矣哉桃源何許世異晉秦丹霞如故
不知桑田滄海至今幾變神仙渺茫不可復詰鳯兮鳯
兮吾衰久矣安得髙歌以従楚狂之後邪明年春陽父

将行踐前盟於其行也為之書以識他日

　　汐社詩集序

　　海朝謂潮夕謂汐兩名也汐社以偏名何志感也社期
於信而又適居時之窮與人之衰暮偶而猶蘄以自立
者視汐雖逮暮夜而不爽其期若有信然者類此謝君
臯羽所以盟詩社之微意也澤中雷隨易有取於嚮晦
宴息坎為北斗卦曰勞卦亦以夫萬物之所歸也物晝
動則夜靜晝作則夜止皆然潮以朝盈汐不以夕虧君

有取諸此固将以信夫盟抑以為夫人之衰頺窮塞卒
至陸沉而不能自抜以死者之深悲也抑月者水之候
也月升于天海水涌沸月降于地涌沸亦然月之升降
無窮水之為潮汐者亦更禪而無底極方北浪駕山魚
龍掀舞陽侯海若横江而揚靈意謂海水竭於歸虚矣
不知夫龍門未平而九淵之下已浡浡矣至於陽運而
蝕隂轉而勃大鳥播濤於靈嶽五龍噀水於北𤣥則靈
機吐翕九海溢虧者天地一大消息庸有既耶計人在

天地間猶大海壘空爾其不能無旦夜之常者天也而
猶數數然為暮年衰世之戚則惑矣君其謂我言然否
曰然遂識於巻末以歸癸巳二月望

　　洪百照詩集序

　　百照洪肅甫以明經學業舉子文少頡頏塲屋流輩率
免胄避風卒至不偶以死猶有詩巻流落身後其子耕
道挾故冊與諸縉紳先生昔序復徴予言予謂百照文
士也宜不攻於詩觸景遇物興至而詩亦從之詩蓋百

照筆硯膏馥之遺餘耳驊騮逸騁超影奔電将一日萬
里乃絡首馽足使之折旋鈎百於蟻封間者政懼不足
以盡夫才也文人之技折而歸諸詩正類此頃嘗與友
人譚詩謂文人之詩與詩人之詩異友曰不然詩患不
到好處詩到好䖏又奚文人詩人之辨哉此語真詩家
陽秋也嗚呼百照往矣安得復起生魄試與商確此事
壬辰三月三日

　　何氏祖譜序


　　何氏祖於韓韓晉出也晉唐叔虞之適𦙍周武王之裔
緒也周本后稷稷本黄帝公孫氏其所繇来逺矣叔虞
為成王同母弟成王即位雖曰剪桐戲封以有土於唐
然兄為天子為之弟者縦不得食於唐獨無分土而巳
乎再世而爕父為晉侯亦惟王命故也桓叔封於曲沃
為晉謀則不臧所以開韓侯三晉之業者其在是歟越
十一世而不幸遭虎狼之秦蠶食六國韓滅固力不競
也安王子允易姓遁身實為千萬世子孫興亡絶續之

㑹千鈞一縷亦危矣夷考厥後在西漢則何並守潁川
在東都則何敞守汝南曹魏則晏侯闗内江左則充録
尚書曽劭父子繼仕西晉或進爵太宰或庀職司徒尚
之父子濟美劉宋或位列台輔或抗志自髙雖人品髙
下不可以一槩律而其簮紱蟬聨冠葢相望汗青簡冊
代不乏人自漢末逮晉齊椒房之貴照映三朝原其譜
系雖不皆出一𣲖然史傳所録大抵出於廬江扶風陳
留南陽要皆安王子允之子孫散在四海而綿諸厯代

者也本𣲖自晉吏部侍郎相士肇基於永嘉八年間葢
千載於此矣獨恨的公以下茂公以上中間不續者數
世使人掩巻欷歔感慨不能已已然有絶譜而無絶人
天未覆墜式克至於今日夫以一人之身所以上承祖
宗下開後嗣者悉繫於此其事顧不甚重歟以昔視今
則前日之祖宗今日之一身也由今視後則今日之一
身他日之祖宗也以一人之身分而為百千萬人人見
其為百千萬人而不見其一人之身也故兄弟而為比

鄰者有之矣再世三世而為路人者有之矣四世五世
數世而為仇讎者有之矣又安知百世千世萬世上下
其初不過一人之身而已祗今二子之在吾膝下以至
他日子子孫孫讀吾譜而退省其私或有似吾前所云
者可以惻然動心以亟反其初矣祖宗在天實聞斯言
某年某月日漢牧亭侯三十九代孫前承議郎監察御
史某齋沐百拜書

　　易衍序


　　易之道變化不窮而其致一而已矣易始於一一者太
極也故曰易有太極自一分為二而為兩儀兩儀錯而
為四象四象錯而為八卦八卦錯而為六十四卦八卦
錯行而萬物錯出窮天下善算者不能盡其數而易以
一隂一陽盡之非曰一隂一陽之能盡夫物也錯之所
以成變化也盈天地間諸萬物而天地亦物也乾上為
天坤下為地包餘卦於其中為萬彚萬有相錯故物雖
其類無一物相肖者非天地物物而造物而物物自造

固如此故易者天地萬物變化不窮之象也孔子曰知
變化之道者其知神之所為乎夫易之象為天為地為
風為雷為水火為山澤八卦八象耳而其動其靜其闔
其闢其升降往来兹其故已不可究詰况萬生在宇宙
間相搆相揉相推相代且變化萬狀而易亦與之變化
為不窮故易之道大無不包細無不入仰觀俯觀逺取
近取葢無物非易無易非物學者所以格物致知聖人
所以窮神知化國祚所以祈天永命率繇此道也子曰

範圍天地之化而不過曲成萬物而不遺故神無方易
無體此易道所以為無盡也易有卦畫伏羲盡之矣卦
畫有辭文王姬孔盡之矣然伏羲之意盡於卦畫文王
姬孔之意殆未盡於辭也何也事物萬殊辭貞於一而
已耳聖人非固有靳也子曰書不盡言言不盡意聖人
之意固非言之所能盡也故舍辭求易者非知易者也
求易而止於辭者亦非知易者也善求易者質辭而通
諸卦畫吾見一物之為萬物也徴卦畫而㑹諸太極吾

見萬物之為一物也散易為萬易在天地斂萬為一天
地在易此易道所以為變化不窮此變化所以為易道
之至神也子曰變而通之以盡利鼓之舞之以盡神嗚
呼易盡於此矣愚以固陋夙嗜易易幽賾不易入探索
既久若有窺見聖人之迹之萬一者意曰易近之矣然
不期於言也日書諸佔畢聊識吾私然不期於傳也謂
易衍者取衍其大義焉耳言不文傳不逺固非敢望於
今與後之知易者也太𤣥覆瓿或有揚子雲者好之吾

言固不足以載易因是而求之天地萬物則太極流行
無往非易是易不在吾言而在天地間矣雖然易不易
知也嵗旃䝉大淵獻月應黄鍾閉闗日嚴陵何某謹序

　　陳古荘詩序

　　古荘錢塘詩家流也錢塘多名詩人諸老佳句流落湖
山不遜逋老古荘後出刻厲於詩好事者挾冊子過余
徴序讀而喜之愛之益信錢塘詩稱不苟得古荘詩如
幽閨處女靚妝綽約而愁情怨思間復鬱發於妍姿媚

態中美矣乍見謝夫人蕭散林下猶似羞澁歸而淨洗
鉛華徐與天下婦人鬬好又一竒也予非知詩者竊復
好詩輒妄評如此隔簾畫西施政恐不肖似

　　徐氷壑詩序

　　近詩𣲖盛於武林故士生武林多攻詩徐君冰壑葢詩
中一𣲖也客有攜詩冊逺徴予序者亟起展巻長誦其
遣辭與思清炯照人時暑酷熾天地焦熱畏塗伏暍誰
復以清冷沃之方坐我於凌隂壑中斲冰積雪亦一竒

也誦終謝客且去客復請曰語止此乎曰止此客退遂
為之書

　　杜學正竹處詩序

　　古今言詩者祖少陵葢世之常談也少陵祖修文而孫
書記則詩之源益逺矣竹䖏杜君蓋少陵耳孫也人知
少陵之詩在方冊而不知枕中之法肘後之方必有世
所不傳而君獨得之者是鼻祖之文脉詩𣲖殆私於君
而不可與世之學詩者同日語也少陵詩如泰山喬嶽

不可攀躋修文書記或可企而到君其歩驟二家而後
造極於少陵則詩之大成盡在是矣奚必他求哉家雞
野鶩得失固有辨也竹䖏攻於詩者也其自命猶曰待
刪則其詩之進豈淺淺所能窺哉為之序以歸

　　方叔規詩集序

　　史稱平原君翩翩濁世佳公子也世之貴介綺襦紈袴
彈絲弄竹猶是素態今世廼有華靴臺笠以與惡少年
㳺狎者雖以房杜門戸寜不為李英公所笑邪其有弄

墨操觚下友寒畯以文字相頡頏者非世之所謂佳公
子乎方君叔規葢南峯先生之冡嗣蛟峯山房二先生
之猶子也濡染家庭詩書之澤舊矣平日吟詠著之篇
章皆燦然可觀進境殆未易量坡翁譽邁牧之稱阿宜
以是知蘇氏之有子杜家之有姪矣余老矣猶及見之
此亦一快也執巻徴序喜為之書

　　羅濟川詩集序

　　世之評詩者取少陵䕫州以後詩昌黎潮州以後詩豈

非以其氣老識老而詩隨之至於王勃滕王閣之句李
賀古樂府之辭又皆其妙齡絶筆遂謂詩之工不係於
老少抑不知其後日所作視前又當何如二君亦當遜
韓杜為丈人行矣羅君濟川年少能詩其思清其語俊
似其人嘗挾冊求余説余惜其才之方進而未涯矣曰
姑老之非簡也意将以速成也請三四反兹益堅余非
愛予言子其識諸後三年見子子自壓前日之所作則
詩進矣後十年見子子又自壓三年之所作則詩益進

矣而猶未也余髪種種矣嘗自視前日惡藁後日悉焚
之皆余所自試者也醫三折肱方匕不繆子他日當信
余言則雖三年十年一變猶竊遲之誠若此子安長吉
諸君正笑韓杜於地下矣

　　王菊山詩集序

　　詩止五七言尋行數墨紙不盈尺不過文章一小技耳
宜若易然三尺童子調之聲律握管可就乃至白首不
能名家甚矣詩之難也試數古詩人亦不多得建安七

子開元九公奚寥寥若是一聨半句流落人間不與焉
近世談詩尤多造詣絶少中叟有志於詩尚矣中叟詩
辭雅而不野氣温而不浮詩進矣毋謂詩止此學古人
詩如登髙山始莫不急足疾走暨絶頂在咫尺則跬歩
不能進甚矣古人之難至也余非能詩者每好詩力不
及則歎曰詩難中叟余諸少行也不敢以尋常語相誇
詡敢以其所見告中叟其朂哉

　　肯堂序


　　蜀阜錢君鑑扁其新居之室曰肯堂示不忘親也不忘
親非孝子不能也孝之道非一端莫大於繼志述事父
有志而事未卒功者子能繼述而成之夫是謂孝厥考
作室既底法而子肯堂猶以為善况未底法而子肯搆
其肯堂孰大於是君子是以嘉錢氏之有子也記曰幸
哉有子書曰予有後弗棄基兹匪不辨賢否而槩謂之
有子惟其克篤前人成烈為子克家而後謂之有子也
始宜房杜家辛苦立門户不能保身後之不貽笑平園

花木至拳拳為後世子孫之託而不吾置則前人之所
望於其後也蓋可知故子能以其父之心為心則孝矣
為人子止於孝君其懋哉乙酉春二月書

　　徐雲墅注道徳經序

　　談六經者宗孔氏道徳經出於老氏好論議者多詆之
謂清淨則以黄老合言謂虚無則以老荘合言是䝉荘
為老氏懸疣而老氏為黄帝枝指也世之人固未一窺
蒙荘影似奚至攘臂而仍黄老之閫域哉老氏之學雖

不屑於孔氏然其儉以慈靜而不擾以之治天下将使
民退讓敦朴以反於䆳古使世之治皆若此則亦何嫌
於老氏哉至於希夷微不可見聞不可得而𤣥之又𤣥
者兹固衆人之所不識其詆之也固無怪也雲墅徐君
仲修夙好老氏學服久其得益深閲古今傳釋皆不當
其意悉掃其陋而以已意注說發幽抉微以大暢道徳
之㫖其為老氏之意亦勤矣世有峩冠大帶張拱翼趨
以適市者而狂且醉者執而僇之従旁者見之為之解

而狂且醉者舍其所執而移僇於其所解者今子之為
老氏忠矣吾懼子之值夫狂醉而不免於其旁将子為
老氏受詆乎抑老氏與子受詆乎子必審於此矣徴予
序序之将以解夫所解者吾又懼矣瞠吾後者之復為
吾解則詆與解将相尋而未知其所終也

　　送思院如杭問仕序

　　前文思院景文姪咸淳乙丑科出榜下時年少氣盛如
驊騮出東華門将奔宵逐景一日千里命與事違今猶

夫人也堂有偏慈八十貧無以養仕時乎為貧為養也
曾子逮親雖禄三釡而心樂邑校升斗不足濡煦其為
養抑末矣士窮至此則出疆載贄皇皇焉固不暇計兹
将西嘯以干王公大人庶幾一盻幸而得三釡遺出所
望升斗之外以奉饘粥亦既多矣當代諸明公當路方
𢎞萬間芘寒士使風雨無恐其視子猶醯雞豈靳太倉
一稊粒哉子姑往當必有遇若曰不由其道以苟利禄
有畔於聖人之教則非老夫所望於吾子也寜死無仕

尚其朂哉

　　宋梅堂詩序

　　子厚以謫而文工屈原以放而騷工杜子美以蹇而詩
工嗚呼文以窮而工文之不幸也甚矣宋君梅堂少好
吟今老矣不遇方挾耿耿者游天地間觸景得句若出
金石歸探囊中收拾其餘而輯次之葢已盈軸矣一日
攜以過我曰吾旦夕将復有事于四方願祈一言以自
壯何如余謂梅堂志未衰行未倦吟愈未可量他日有

大尹遇道上驢天子問新豐逆旅誰謂梅堂終老不遇
邪子姑持以往

　　何貴徳逺游序

　　天地一爐萬木焦死葛衣流汗思坐水底為秋菰寒玉
不可得褦襶觸熱以奔走畏途嘻其甚矣夏六月既望
族子驥将有逺遊業厞屨已在堂下先數日過門将乞
言以行予以前説吿之不可曰子行矣抑世豈無有尋
圍之木植諸道旁疏泠風散靈氛雖結駟千乘猶将芘

其所賴况子一身猶蜉蝣螻蟻而託焉木豈厭擇而拒
子哉子姑持此以往遂為之書

　　宋梅堂干人營後事序

　　梅堂一日過我語間貌若甚戚者歎曰余老矣死不足
計獨未能如漆園叟之厚烏鳶螻蟻至如劉伯倫荷鍤
相隨亦未知所於止黄腸銀鏤夢不及此雖布被懸棺
斂手足形亦非空談可了若此固非蚤計者之為也士
大夫樂善賙急固多然不得知我者一言則雖輕貲易

撼者固亦難矣君其愛我儻不愛其言庶乎仁人君子
當有動心者雖然空言不足以感人謾掇已先之遂書
以贈

　　方仁叟詩序

　　方君仁叟故人伯岩山翁之冡子也山翁存日酷好吟
今其子復好吟其於詩家榘度得於枕中之所藏襲疇
非其平昔肘後之所祕而不屑以與人者家雞野鶩去
取固有間矣然古今義理無窮而天地間詩思日新月

盛来者固未有紀極也子其益取四方之明師良友以
尚論古之人如建安七子開元諸公以至近代之歐蘇
黄陳長篇短章散在方冊其竒形詭態如風雲龍虎不
可執捉豈待鬬長於一方一技半聨隻字而已哉子其
旁搜博採潜探宻索而有得焉子将昌子之詩他日突
破煙樓而翁伯岩亦将一笑於地下

　　寄項月齋

　　項君月齋疾緩且謇借或人問答之辭以自廣客有持

以問潜齋道人曰達矣乎曰幾矣猶未離乎造物之囿
也夫大塊埏埴囿我以形故目能視耳能聽鼻能嗅口
能言手足能舉履凡皆形也夫形必有非形者以使之
形者故視聽嗅味言語舉履不在耳目鼻口手足於此
㑹得将有千手従爾身根迸出千口從爾舌根迸出方
将與萬事萬物泛應而不窮又奚以此一臂與三寸舌
伨伨之憯哉客曰唯請持以復月齋翁病庶其有瘳乎

　　王蒙泉詩序


　　䝉取象山泉葢山下出泉䝉而始達泉之本性未失也
蒙泉自號葢取諸此蒙泉家深谷日招青山㰱泠泉寄
興於吟心靜而思清其得句亦峭刻峻潔如此蒙泉詩
脱藁将有逺游徴余為說余謂萬水一水也在山為泉
出流為澗演而為河澎湃為江海益逺益漓非泉之性
異地使之然也子其汗漫四方溥泉之用至於不可窮
如江河注海極其大将沐黿鼉而澤蛟龍謂海之水非
泉不可也毋使失泉之性斯可矣蒙泉子従予逰久於

其出也懼其逺而或失因頌其詩而規焉子其朂哉辛
卯春三月既望序

　　貴徳詩集序

　　晉魏而上詩古律詩初盛於唐唐以下豈少詩詩終不
競於唐耳近世詩滿南北當軼唐凌厲晉魏然詩難操
觚弄墨抽黄對白四聲八音人人亦能求其彷彿古人
卓成一家者不多見余嘗漫吟擬學古人語言卒不到
以是知詩不易言也山泉以年少攻詩詩思雋發方氣

盛疾歩譬猶挾策登泰山及半環道仰見前行者履底
猶厯厯俯視後至者之髻端已猝猝至此則跬歩懸絶
不易進矣政當努力攀躋以登造極頂然後周覽旁睨
見下界碌碌如在一井則詩之大觀盡於此矣毋曰詩
止此徴余序為書以歸尚其懋哉聿觀厥成












　　潜齋集巻六

