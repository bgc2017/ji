







　　欽定四庫全書

　　潜齋集巻八　　　　　　宋　何夢桂　撰

　　記

　　南山天寜禪寺山門記

　　南山天寜禪寺堂頭無竭禪師如川主席此山之八年
重作山門大書特書曰華嚴法界書者何所以大其門
也門大則其華於佛之居與僧之堂若室也可知已世
謂佛善為大言以聳動一世然觀其徒之果於事為有

的然可稱者非夸語也古今言教門者有三曰儒曰釋
曰老儒自羲軒至孔氏與天地並立老氏中出釋最後
二氏宜非儒抗也然自近世以來釋氏之宫滿天下老
氏半之儒之宫若州若縣各一而巳儒已不競於二氏
矣至元一統獨推釋氏為三家首紺園貝宇日新月盛
宏傑詭偉蔚炳麗靡陟其門者将目眩氣奪儒者尚敢
望其彷彿哉雖老氏之徒亦将自遜其不逮矣豈西方
之教果優於洙泗之仁義禮樂歟抑其徒代有能者以

興起其法而孔氏之後獨無其人歟抑亦拘於世與化
而有不得不然者歟不然何以釋氏之獨盛而軼出於
儒與老若是也師既以扁屬余書遄復求記以昭不朽
師也蚤契佛乗智慧而材幹有功於其教門也固宜他
日而子孫有問作門者誰余固不得以沒師之實也百
世而下或於今之世與教而将有考焉者欲弗記得乎
門作於至元甲申冬十二月越二年丙戌秋八月既望
始記遲之也


　　西真宫記

　　建徳縣境西直銅官山二十五里之半有宫曰西真江
山之竒勝萃焉東北三峰巋然起於蒼莽之間奔驟雲
矗兩崖翼然以蔽虧江濤之上下崷崒虎踞巉峭壁立
江流嚙於崕趾激湍停淵噴薄洄汨西南羣巚林旅奔
赴蒼翠詭状綺束繡錯作宫是間望之知其為神仙宫
府也其初未有是宫也惟見夫藜藿之墟鼪狸之徑固
好事者屐齒之所不至馬迹之所不及也豈天作而地

藏之若有待而後畀焉者道士諸葛與權始乞地於鄉
寓黄廸功請武强廢額於朝而兆基焉蓋宋寳慶丙戌
也於是鄉人士之驟見而駭觀者曰世之所謂洞天福
地顧在是乎意有鬼神怪物始推輓以出也其未底績
而與權沒亦或有待而後成也地輪廣得若干步外樹
以垣垣周於宫堂室門廡舎館樓閣祠藏周於殿其甍
棟参差金碧炳絢蓋師之再世曰邵含光徐景仁恊力
圖究有以踵成之也其後復撤法堂庫堂之圯者新之

補方丈齋堂路亭之缺者完之則其三世曰黄處信有
以迄成其功而畢其前人未償之志也其在常住田若
桑為畆者百二十有竒其百畆則含光之所菑畬也二
十畆則處信之所播殖也今食衆且百指而嵗頼以不
匱者皆二師衣鉢所私推以與其徒公共之也夫以上
下六十年間父子祖孫黽勉育蓄而後成此吁亦難矣
處信逺來乞記其将詔今以傳後也抑余竊有感焉者
今夫齊民田有賦夫有役户有科配雖尺地占籍不免

焉貪官虐吏又舞法而乗之民之至貧病且徙以死者
何限而老釋二氏獨得不與齊民齒顧非幸歟况以宫
中與民比計其畆則贏於一夫之井矣數其衆則溢於
八口之家矣而獨不賦不役又科配之所不及而其教
門復無掊尅鞭笞以拂亂其心志故老氏之徒尤佚於
釋其所以安居暇食以優㳺生死者顧非大幸歟嗚呼
堯舜禹湯文武之遺民後世曾不得以復被其澤而老
氏之子孫得以百世食其福俛仰慨嘆為之記而繫之

嵗月云至正丙戍八月記

　　分陽覺道山麻姑祠記

　　麻姑仙壇本旴江丹霞小有洞天在唐為撫之南城屬
縣顔魯公刻石誌事蓋可証也分陽邑西四十里曰生
仙鄉亦有麻姑祠無所於證然以地考之源曰麻溪村
曰麻村曰麻嶺麻逕皆托仙以名而其鄉亦併都仙號
則仙之著靈兹土由來舊矣豈仙之神在天地間如風
霆雲雨變化倐忽将無處不有耶覺道山巋然獨高於

萬山父老相傳謂麻姑壇若祠舊宅其巔水旱疾疫随
禱輒應民不堪登陟徙之山下祠焉山西北隅瞰麻溪
石壁峭立昔有道士修煉其上一日羽化倒影滅沒岩
石間常遺人影冠服儼然逺邇神之强名之曰覺道於
其山亦曰覺道山夫二仙相去世代不可復考而遺風
餘烈流落人間則雖千載猶一日也憶昔仙人王方平
見麻姑於吴蔡經家已謂三見海變桑田矣天地無情
日運而往二仙不可復作不知桑田滄海至今㡬變安

得乗風來下以㧞巔崖蒼生使之亟蘇息乎鄉士何自
明懼事久迹湮磨碣乞記俛仰世變重增歎息姑誌其
槩云覺道仙圗記逸名氏不知何代人或謂姓陳名一
真兹配祀麻姑祠嵗在至元丙戌夏五七日潜齋何某
記

　　易菴記

　　文昌山水為東里勝何氏家世其間前瞰雙溪後枕三
阜湍流清泚林木鬰葱其人端靖樸茂有淳古風三阜

中間盤旋成谷深可六七里清泉白石古樹幽花邈在
人世風雨外潜陽子廬於谷口廬西偏穿徑通山盤屈
而入遡澗可二百步竪橋三小間下俯清流跨澗陟山
西南轉縈迂而上有山巋然前踞後矗中若蝸然廣迤
數畆築室三間扁曰易菴從衡楹二十中為潜陽子居
游之室翼以兩齋四面闢牖户貯書史左置牀榻四時
徜徉俯仰食於斯息於斯詩於斯酒於斯學於斯得於
斯且将老死於斯蓋不知穹壤之髙下寒暑之推遷也

暇日隐几嗒然而起虛室坐忘吉祥止止於是招青鸞
引清泉呼松竹侣魚鳶與之語曰予與若居三載矣若
知吾易菴之趣乎異哉吾之易乎羲不能畫文不能彖
姬孔不能賛吾俯仰取之無不足吾以强名吾菴雙扉
闔闢乾坤两闗一闔一闢復姤中間位坎離而左右乗
震艮而往還然未足以盡吾易之妙用也至於雲霞聚
散煙雨隂晴水月吐吞晞陽出沒山光泉色随景變態
不可名状而又古松老杉修柯戞雲如龍蛇夭矯叢蘿

蔓薜掩翳蒙羃烏巢其間呼鳴啾唧飛泉瀑布下濺危
石霖潦則怒號如雷霆潺湲則鏘鳴如環珮琴瑟樵逕
出半山仰望如在雲際畊鋤晨入樵牧晚歸眇在蒼煙
細雨中髣髴如畫前歌後答但聞人聲隐隐飛落半空
凡此皆天地間自然之易也景物無窮千態萬状不過
一隂一陽往來變化觸目㑹心何者非易吾以一身窮
年偃蹇不出是間吾将以天地為一室日月為两户衆
山為壁牖萬物為徒御其能蓄於環堵之内如蝸牛蠛

蠓自認以為已足乎或者不察吾言謂其大而無當往
而不返且将驚怖以為荒唐誕謾也夫有實而無乎處
者宇也有長而無本剽者宙也有目有趾同囿其中而
不知道者衆也使其不以吾言為荒唐為誕謾則天下
之知其道者固衆矣吾将大而小之往而復之則又入
於無所紀極而天下愈不可知矣雖然余妄言之而亦
妄聼之奚吾将歸來乎無有逍遥乎不測浮游乎環中
以為之室無門無旁無處無入大包宇宙細入芒芴凡

吾生死窮通動静語黙不出其域此蓋千聖之所歸萬
生之所息也至此則不惟或者不知吾欲知之而亦不
可得矣道徳經曰天地中間其猶槖籥乎虛而不屈動
而愈出意者天地其知之乎繫辭曰聖人以此洗心退
藏於宻意者聖人其知之乎問諸天地天地無言問諸
聖人聖人不容吾言吾欲言而終忘吾言矣或者不得
問拱黙而退姑記其事以俟来者潜陽子不記姓氏或
云派出先天包犧氏名之曰復漆園子字之曰天根嵗

在强圉赤奮若夏五望潜陽子記

　　重脩嚴先生祠堂書院記

　　嚴陵瀨繇漢逸民嚴先生以得名也羣峰㠝岏一江帶
其下雙巖離立巉絶矗起者先生之釣臺也雲烟上下
而巍簷崷棟半出於喬林叢薄間者先生之祠也祠之
前曰羊裘軒其東曰燕居堂西曰遂髙樓樓之前曰清
風堂又前為雲峰煙水閣介兩間為書堂堂㕔門廡齋
廬厨湢具祠創於范公仲淹書院創於陸公子遹而又

諸賢相繼縁飾廼底於成嵗久屋敝更亂離益就隳圯
至元辛巳浙西道宣慰同知按部道祠下登臺謁拜俯
仰慨歎議飾而新之劄下書院官捐米廩助費計庸即
功堂與前軒蓋葺粗完以費匱告公改命府判官以司
存董其事判官承檄召桐建兩邑尹相役分𨽻焉早暮
展力自冬十一月丁未經始迨十二月乙未竣事斵艧
咸新惟清風堂四齋未就又明年癸未春三月書院官
以書來徴余記曰斯役也其斯文絶續之㑹乎尚磨雙

崖之石以昭不朽夫光武以帝室之胄挈漢鼎於羣盗
之手而洗濯之雲臺諸臣殫智畢力惟恐奔走或後而
𤣥纁物色下逮㣲賤之故交廼三返不能致至則偃蹇
傲兀視漢爵禄若将凂焉是豈挾朋友之私以蓋君臣
之義猶有不足於光武耶甘心漁釣沒齒羊裘彼固自
有見也世之人尸而祝之果可起先生死魄於九京下
則此江之水詎足以洗巢由之耳哉天地無情萬物之
澌盡者何限渭南銅盤長安金爵今復安在而隂崖陽

林白雲英英千古無恙参差百楹巋然魯靈光不與兵
燬俱燼而蓬藋足音猶有曠異代而相感以引前人之
緒而勿替者此豈先生嘗蘄於後之人以至此哉姱修
昭質之在天下直烈烈與日月齊光而人心天理横四
海亘古今固未始冺絶也山高水長萬世下猶将聞風
興起嗚呼先生豈獨為東漢重哉宣慰劉公宣府判趙
公祥書院官邑人駱正大郡人潜齋何某記

　　璇璣觀記


　　宣授浙西道道教都提㸃董髙士徳時乃至元丁亥秋
八月成璇璣觀於杭之城北隅於庚寅冬逺求記於嚴
陵山人何某曰璇璣觀者蓋取北斗魁四星以名也斗
魁四星為璇璣杓三星為玉衡璇璣名者尊名所以嚴
事也余聞其說而愕焉謂宜登天㳺霧挑撓無極以藐
在野馬塵埃之外若桐柏金庭青崖碧樹丹霞洞府碧
蓮翠杉而後仙翁客都之足以棲真靈而輅靈貺而此
也乃混於九衢車馬之衝萬家歌舞之㑹榻外市聲日

夜囂焉愚意魁躔景曜未必下臨兹土也主人勃然起
曰有是哉誠如君言其何異於刻舟求劍膠柱鼓瑟者
之為也君謂璇璣之在天中也獨不照臨四方乎夫天
自北極以距南軸地自暘谷以入太濛固孰非璇璣之
所運也今畫地方尺卽具四方謂北非璇璣南非玉衡
可乎至於一身縱横逆順運以斗宿亦無不具吾左肘
屈為璇璣右指信則為杓吾右肘復屈為璇璣左指信
又復為杓吾取璇璣於吾兩趾與膝則杓上直於頂左

右易皆如之吾取璇璣於吾兩肩與乳則杓下直於拇
左右易亦如之吾布吾十掌指而左右按之又舉吾足
而左右罡步之皆斗璇璣與杓之象吾證一物驗一事
且無適非斗豈於吾宫獨不戴斗乎吾推而擴之斗之
所以統隂陽宰列曜而又靡不在也故斗上戴紫極營
旗柱厨蕃衛翼翼者天帝之宫也下履階符棓(步項反)搶
矛盾芒角濡濡者三台之府也東携蒼精攝提載清西
挾咸池罕車伏馳南輅朱鶉北軼𤣥武閑我天駟豐我

天庫夫如是則四海平萬事康皆斗之所以庀天職而
亮天功也故吾内觀形神見斗於心外觀躔舎見斗於
目乃至出入起居皆随寓見斗前吾於宋見斗於越後
吾於元見斗於燕斗葢無在不在也今吾之官於斯以
夤事斗於斯則百雉之城萬井之邑環周廬而拱之亦
由帝車中運而庶民之星羅布於外嵗時禱祠禳禬悉
於斯則吾觀之以璇璣得名也宜無忝君奚惑焉余謂
天地開闢至於今不知㡬變矣雖天柱或折地維或闕

而斗居中天乃亘萬古而不移其所豈若夫物之縱縱
而總總者以随化生死成毁起滅而靡有定極哉余固
有感於此輒復因子而遂言之以彰斯觀之徽號使觀
與名等垂於無窮也徳時逮事宋朝景定臈蜡以祈雪
應咸淳郊禋以祈晴應錫號修真演道法師軄龍翔之
祐聖階勅補鑒義全真齋高士至元戊寅被徴北覲承
㫖禱旱而甘雨澍禱雪而瑞霙霏晉號修真通元體妙
法師宣授今官開元宫都監住持尋晉號修淨通妙太

極五雷宗教法師軄掌如故嵗癸未以母老給告歸越
五䙫觀成授其徒杭州路道録陳天錫領觀事欽上命
也兹将鑱碣以告績則書曰某年某月某人而領事者
不與焉至元辛卯三月既望記

　　洞神宫記

　　通真宏道崇𤣥法師敎門提㸃住持洞神宫黄智逺以
至元乙酉改作法堂大門兩廡成其師孫楊處潜復剏
作中門成越三年逺乞記於潜齋何某久弗得請或曰

記不足作故也余謂宇宙間事所不足者固不在老氏
也世之僨驕喬鷙相刁相靡方相尋於無所紀極至於
老氏之徒離羣立獨其於世殆若未數數然也夫域於
封疆之内皆民也古之為民四後之為民六是老佛之
徒亦民耳戴天履地食粟米衣絲枲孰能不在人世間
哉自漢文帝受河上道徳經而老氏出自明帝迎竺法
蘭於西域而佛氏入中國道之宫起於元封而盛於李
唐釋之刹起於永平而大盛於宋齊梁陳以至歴代興

仆因革雖不能不異然其徒與民悉統諸有司一其號
令而均其政刑上下未始相戾厥今𨽻有司者惟占籍
為氓其計户而不𨽻於氓者各建官以署其事十羊九
牧疾驅而亟鞭之交受其弊儳焉胥顧以至於死且徙
者比比也儒有官不競不得與巫醫虞羅齒貪官虐吏
復越俎而魚肉之故儒下與黔愚駢首繫頸就吏而已
惟道與釋槩得不治於有司而釋之官震之以權壓之
以威其受弊殆與民類惟道之教易以平簡以静故其

徒得以佚於民而優於釋獨若不在人世間者有廩得
以食有筐篚得以衣而槖中之所貯蓄不至凛凛於呌
囂隳突者之所掲篋故假之以暇而養其力得以棟宇
宫室而安焉世之人得一投足於老氏之門者幸也吾
於洞神宫觀之矣其門前陌塵墻外市聲擾擾者固已
夐隔風雨築徑樹木浚池畜魚觸目成趣虗堂静院花
卉蔽虧時冠鹿皮衣鶴氅焚香燕坐誦黄庭歌南華聲
若出金石倦則登樓馮虗仰招山雲俯吸溪月蒼翠繡

錯澄鮮流麗詭態百出皆可納之几席上凡此者皆吾
之所獨私而世人不得有焉者也其視荒墟野刹至有
終嵗流逋而不得以一食黔其突者虗廊空階往往鞠
為苔蘚而況崇臺大宅化為禾黍荆榛者何限而窮閻
破屋渺莽於蒼煙白水間尚堪屬目邪然則老氏之徒
得以安居飽食以生死於其宫中其相距懸絶甚矣嗚
呼孔堂絲竹千載寥寥斯民苟不得蒙詩書禮樂之澤
使老氏清淨之説得以孤行於天下而民與受其庇尚

庶㡬哉時至元庚寅冬長至節記

　　白雲山法華院記

　　天地萬類一性而已人物萬形一心而已宇宙萬古一
佛而已性外無心心外無佛圓顱方趾耳目口鼻佛蓋
天地間一人耳造物怒流萬生錯錯含靈蠢動惟人最
靈天地此性卽人此性佛有此心卽人此心見性即見
心見心即見佛心無二心故佛無二佛人見過去七佛
見在十佛未來千佛萬佛億佛遂謂佛異不知七佛一

佛十佛一佛千萬億佛亦一佛而已人欲見佛見心即
是何以故以心見佛故祇此一心照天照地照古照今
生法生心滅法滅心清淨故佛應心現心塵垢故佛随
心隐文佛湼槃心佛固在迦葉後至逹摩西来逓傳心
印燈燈見佛在夷夷見在狄狄見在中國中國見佛固
未嘗往也世謂佛入滅後不復見佛亦謗佛甚矣佛之
徒不善見佛指丈六土偶為佛身是以色相見佛指布
地黄金為佛主是以縁相見佛不知佛以無為法世間

一切有相可作可壊故此佛身佛土有力者能作之有
力者能壊之而固不可常也至於佛之不生不滅不垢
不淨大包六合細入塵㣲諸相俱空真常獨立者固人
人之所同得亦人人之所同見若執我見人見終不足
以見佛且以千百億化身而謂之佛有人信得一佛能
化為千百億佛則於一刹那間佛當随處應化則亦當
有千百億人於一刹那間随處見佛若復千百億人認
千百億佛說言我佛非彼彼佛非我無有是處譬猶東

海見水曰與西海異西海之見亦復如是不知水本一
水彼妄見者認水為二燕人見月曰與越人異越人之
見亦復如是不知月本一月彼病見者指月為二而况
佛説四大部洲東佛千逮西瞿耶尼南閻浮提北鬰單
越盡諸國土所有其人如恒河沙數人見一佛亦復如
恒河沙見人人異又豈特見水與見月者之異而已哉
建徳之慈順鄉曰某里古無佛寺嵗時水旱疾沴生死
福禍民之禬且禱者無所於託衆謂非宜鄉士王一桂

王某諗于衆将剏置焉度地於白雲山之阿方範土輦
木衆歡喜踴躍輸財若力不日竣事請於僧司得兠率
子院廢額曰法華南北諸山主僧為之開堂設法竟請
記於余余按郡圖志睦諸寺自宋昇平迄宋南渡紹興
凡百三十有九𨽻此邑者三十八其在此鄉者五今益
其一固未見其贏也或者駭焉原晉以上州未始有一
寺佛非昔無迨宋以來累百累千佛非今有其後逓興
不知其幾佛非加多逓仆不知其㡬佛非加少而況來

者之興仆未可知也而或者駭之非真見佛者也使真
見佛則地獄天宫均為佛國無明真如等為佛乗将大
千世界無處無佛一切衆生無人非佛而佛奚彼此之
擇哉同見見佛名為正見異見見佛名為邪見余非學
佛者也然直信已心與佛不異敢以聞諸佛者試以告
之佛之徒遂為記至元戊子四月日何某記

　　分水縣學田記

　　學校之法二敎與飬而已三代學校法出諸公上而不

出於私故司成樂正國為設官所以教也公田米廩國
為給事所以養也自王公國都以至比廬族黨莫不有
學自王太子王子與夫羣后之世子卿大夫元士之適
子以至國之俊選莫不有教亦莫不有養故其四時誦
絃禮書干戈羽籥若貴者賤者皆得以一志於學而責
其成三代學廢其僅存於後世者惟國學與郡縣學耳
教法不偹而養之道益狹故鄉民之秀者羣居自為師
友而詩書禮樂之化不盡出於公上齊民或竊取而私

之亦既非舌意矣而况學校之在郡縣者復不能以槩
舉也其幸而僅存於郡縣又幸而𨽻於大都大邑地方
千里計畆萬億地方百里計畆百億嵗取其贏以供學
校之不給是猶太倉損一稊粒稱員餼廩特易易耳乃
不幸處於窮陋竭地之力不足以食農夫尚復問田以
禄不耕之士子乎芹藻榛蕪衿佩落落顧瞻城闕上之
人亦不得不分任其責矣分陽為睦最下邑𨽻學田僅
二十五畆東北偏池六十畆嵗以蓮芡易粒纔數石人

日給二缶養生徒不能十人至元丙子學士觧散前學
官何鳴鳯何夀老葺理復完章掖甫集在籍至三十人
今學官徐㑹龍席氊未煖掇已田三十畆𨽻之學籍曰
姑以繼廩粟也士未必宿飽吾為義倡爾嗚呼學校之
設兹固古先聖王所以公天下者兹乃逸而歸諸邑人
士之私使人人若此則大道之行三代之英也推而放
諸四海且将與天下為公也州里云乎哉諸生礱碣乞
記以誌永久余嘉徐君之誼重諸君之有請将善鄭以

勸來者遂為之記至元戊子二月旣望

　　𤣥同齋記

　　𤣥同邵君桂子徳芳一日致書諗於無名人何某曰𤣥
同云者某所自號也嘗讀猶龍翁𤣥徳章黙若有契因
竊取其義掲之座右為求道指歸而未能盡得其解願
聞一言自信余竊自笑曰世方嗤吾𤣥之尚白吾又烏
識夫𤣥之然不然雖然嘗聞其似夫𤣥天地之始萬物
之母也天地異勢萬物異體而同出於𤣥𤣥則無不同

矣夫物之初固有混茫無象反衍無端舉天下萬有對
待之可以兩名者不足以載有同而已隂陽錯行天地
大絯萬異出焉雷霆之所鼔風雨之所奮日月之所運
行參差不齊故萬形所受為羽為毛為鱗為介為草為
木亦萬有不類一受其成形而生死於二氣而又榮者
瘁者得者䘮者譽者非者從者違者交乎吾前而耳目
口鼻心思之所欲惡日與萬物相接為搆者惟人為甚
是人也萬物之役也人以一身為萬物役則雖一俛仰

之間而形骸肝膈固己恣睢揺蕩而不能以相攝而况
天下之離跂攘臂忿觸而怒抗者方相尋於無所紀極
則其所大不同者將㨗出於天下夫太虗無形𤣥之本
體其聚𣪚不同者氣化之客形也至寂無感𤣥之淵源
其起滅不同者物交之客感也無形無感至於客形客
感惟𤣥之又𤣥者能一之是故物我雖萬殊而同於性
事物雖萬變而同於道則禍福利害等為一致如此而
後天下之徳始𤣥同矣𣪚一為萬而𤣥非離㑹萬為一

而𤣥非合非合非離復歸無極强名之曰𤣥故𤣥者千
聖之所出入而萬生之所終始也而不知者指為老氏
之私言而後𤣥徳始隐今子以𤣥號於天下固将以同
而一天下之不同也余恐天下之不同於子適自此始
老氏固曰不笑不足以為道子其黙黙獨守吾𤣥則幾
矣将無同嵗在𤣥黓敦牂月在無射既望潜齋何某記

　　安禪寺記

　　安禪寺比丘思如師以至元乙酉作觀音閣成後㡬年

逺來乞記曰此某與某之徒所以莊嚴佛土如此事已
迹陳懼至湮沒願得一言以傳末世何如余曰可也然
所傳不易也師曰豈以一閣為不足傳歟顧所乞亦不
獨此閣是為也窮山蘭若屋且餘百楹殿堂樓閣門窓
房霤翼翼土木彫繪金碧熠熠鐘皷魚板樅樅皆四方
檀施與吾徒桑門捐貲出力而後成此儻按其顛末而
惠識諸碣石庶有傳乎請數其槩寺盖肇基於蕭梁大
同之二年於今蓋八百載餘矣宋咸淳己巳悉熸於火

焦土餘燼露宿草棲蔑如也頼好施者倡義與衆共圖
之明年始成佛殿旁附庫堂巋然離立而已又明年始
塑佛像他事蓋未遑也又明年壬申成鐘樓又五年至
元丙子成山門又十六年辛卯成僧堂旁翼接待雲水
室樓上范金為豐鐘一閣上幻木為大權菩薩像二十
凡若此者大之興廢小之成毁願大書特書使來者有
所考證余聞其言而嘉之曰甚哉師之有志於傳也抑
余竊有感焉者何也師佛之徒也佛以空為宗空則萬

法俱空山河大地抑空華爾室廬諸所有物寄於山河
大地等為空華復計其初為平野荒草俄為棟宇榱桷
中為煨燼瓦礫終復為棟宇榱桷猶是空華亂起亂滅
於太虗空中無有實相况天地刧運流變無極而獨不
向胡僧問昆眀池底事耶大刧小刧同歸變壊為此世間
㣲塵諸相疇非空華誰實作者誰實居者誰實施者誰
實受者取作者施者是有我相取居者受者是有人相
人我俱空誰實為主乃欲託言語以傳不朽是倚言語

之獨不為空華起滅也雖記何為師矍然起曰我聞佛
說空亦如是抑聞世出世間固有不空者在也君其與
我記諸將留所謂不空者與此山無窮余曰善可記也
佛殿庫堂蓋葉浩首出囊槖與衆協成者也觀音閣直
佛殿後下以為法堂葢思如與其徒惟新浄恵共輟衣
鉢搆架復籍衆縁以卒成者也法堂前為亭穿殿門掲
板署額出思如已費僧堂三門扁曰選佛塲接待室一
門扁曰棲雲思如買民屋藉衆力徙置鐘樓俞某妻徐

氏出奩資獨成山門洪氏捐木僧惟新道人朱覺崧鳩
衆竣事大權像行者袁静因捐已及募衆圎成記畢授
師師踴躍作禮曰若此傳矣至元壬辰春二月日














　　潜齋集巻八

