







　　欽定四庫全書

　　潛齋集巻二　　　　　　宋　何夢桂　撰

　　七言律詩

　　和張按察秋山二首

　　三百餘年卧甲兵天低雨露此生成萬家都㑹樓臺矗
千頃平湖舸艦輕環珮玉堂人楚楚靚粧珠箔女盈盈
囘頭萬事俱塵土惟有湖痕歳歳平

　　右賦杭州


　　錢塘日夜水東流囘首孤山緑尚稠千載老仙隨鶴去
百年此地少人遊相逢栁色還青眼説着梅花總白頭
身後閒名推不去當年誤識薛杭州

　　右賦孤山

　　見田察使

　　玉節星軺御史冠邦人多少路旁觀半空寒月千峯榭
一㰱清泉七里灘天地鳶魚春鼔舞山林雞犬夜平安
好須借得長年住截斷車輪挽珮珊


　　贈馮樵隠琴棋

　　紋楸漫滅㸑桐焦贏得無何醉濁醪别墅功隨淮上水
廣陵人化里中蒿知音那似無絃好當局何如不著髙
尋取舊樵歸隠處坐看塵世戲兒曹

　　寄王南叟寓江鄉

　　歌盡驪駒落日寒相思無處問平安客愁白髪三千丈
世路青泥百八盤夜月梅花頻入夢秋風菰米强加餐
髙山如故絲絃在懶向旁人取次彈


　　挽勁軒鄭府理

　　東林冠葢舊耆英百尺豐碑誌墓塋經濟志髙官職小
睦姻義重貨財輕永平倉下遺紅粟仁夀堂前有紫荆
夜半山舟誰負去葢棺猶是昔簮纓

　　燈夕樂舞

　　天碧星河欲下來東風吹月上樓臺玉梅雪栁千家閙
火樹銀花十里開紫鳳笙繁聲曼衍黄龍舞縵影徘徊
香車匝地紅塵軟莫遣銅壺漏箭催


　　餞竹所叔赴慶元征官和韻

　　正好山中賦草堂老龍誰喚起南陽青衫華髪劍三尺
白犬丹雞酒一觴塵世功名蕉下鹿半生爵禄夢中羊
年來處處波濤險莫趂風帆上海艎

　　寄王提舉

　　地到偏方苦雪霜蒼生寒谷望春陽一麾使節來天上
萬口行碑在路傍里役莊成民弛擔闗征法簡旅行糧
秪今騎鶴揚州去賸得新詩富錦嚢


　　答楊冰崖寄韻問注西銘

　　勘破西銘識本真添來注脚又重新父天母地元同體
物與民胞總是春放蕩異端黄老佛紛争戰國楚齊秦
要知俯仰皆無愧請向聖賢求事親

　　邑庠杏壇初成諸老倡和見寄因次韻

　　雙杏壇前花自春登壇宛見仲尼心千年此樹幾寒暑
一綫生機無古今西狩事非成反袂緇林曲在尚鳴琴
閒花滿地乾坤老三嘆遺風感慨深


　　和宋英叟先塋建亭作

　　誰表新阡瞰石闗要將孝義軌人寰千年永宅歸元亮
百尺豐碑𦵏魯山旌旐尚存青檟外亭臺半在白雲間
兒孫自是驊騮種早入君王十二閑

　　和宋英叟二首

　　圮上編書未出竒有來相問重相規桑蓬自笑平生志
泡露誰能萬世基閒去帶鉏編露术醉來呼酒賦江蘺
青門待得𤓰成熟不似西山老伯夷


　　不堪血淚望長陵囘首松楸又幾春荒壠牛眠何處是
古經狐首偽邪真固知遷墓疑非禮幸有周棺可芘身
若向防丘逢孔父尚遺馬鬛詔今人

　　徐仲修寄詩次韻

　　一枕邯鄲午夢醒好風吹信入軒櫺溟摶六月鵬先化
胎孕千年鶴已靈氣囿隂陽元有數道超天地妙無形
何時共作緱山隠滴露松蘿冩易經

　　贈尹巽齋易數


　　萬有滋荄隠混䝉誰開𤣥竅洩神工易經四聖羲周孔
數貫三天先後中執筴不須談管輅太𤣥休復問揚雄
只今風起從何入知得風來是巽翁

　　髙縣丞不負堂詩

　　閒丞八品一官卑許賛男邦問便宜議論是非晴雨異
刑囚出入重輕疑案頭涉筆余心愧松下哦詩官事隳
丞得君來真不負祗應百姓與天知

　　寄夾谷書隠(并序)


　　嚴陵書生何某受恩受察於夾谷相公書隠
先生非可與尋常遭際者同日語自古杭分
察移按淮安遄陟中朝上下四三年間天地
隔闊莫能冩衷情以寄繾綣此心未嘗一日
不在鉅鹿也兹因野塘王君朝京便武賦詩
二章聊寓數千里皈倚之私惠徼采瞩

　　巔崖一落費攀躋汲綆千尋重挈提往事雪中鴻印迹
舊恩堂上燕銜泥錢塘東去江濤逺銀漢西流斗柄低

天地秋風黄葉老年年春在故桃溪

　　當年曽憶賦髙唐囘首邯鄲事渺茫黄閣故人千里月
青山老我半頭霜交情脉脉園中栁憂思悠悠陌上桑
吹斷參差天欲暮薄言蘭芷寄衡湘

　　九日偕府城諸貴人遊南山寺分韻和杜工部
九日詩(寛字韻)

　　飯山吟瘦帶圍寛過得秋來一日歡謾道髙風憐破㡌
還應衰髪戀南冠黄花幾度今人老藍水干年時夢寒

日暮歸來成醉倒南山風雨不堪看

　　有感寄唐月心

　　日暮佳人雪滿簮不堪重聽楚騷吟游豚吹浪江風惡
穴蟻坯封山雨深遯世敢談枰外著濟時空抱夢中心
閒花滿地將軍老莫向東風更鼓琴

　　賀徐提管可大得子

　　四十生兒得寧馨試教啼看是真英五文鳳自雲間落
一角麟從天上生積善家應長孫子讀書種定作公卿

他年大耋還推子謾道同年我是兄

　　餞何君元赴汾陽儒諭

　　雪月堂前冷掾㕔况如此邑甚於氷行移太白西邉次
(居西河)去占髙青最上層(邑人亭名)氊冷不然官舍燭俸涼自
糴太倉升詩書莫道同芻狗尚見宫墻踐豆登

　　上張察使老山

　　元是公侯孝友門及今幾代見礽孫便遺柱下持天憲
暫住都亭洗物寃花影月邉吟子野木從窻外訪南軒

漢庭羽翼須良計誰是商山老綺園

　　玉節星軺浙水邉好將疾苦問愚黔十羊九牧鞭俱斃
一䑕羣鴞肉未饜地處覆盆遮日月天教持斧拯閭閻
吳山不逐行人老留取勲名衆具曕

　　賡曽省齋舊題鳳翔空壁

　　滄溟陵陸起黄埃薦福碑驚半夜雷𤣥鶴歸遲生墓草
白鷗飛盡上磯苔寒泉辱井留脂水黒土夷陵出燼灰
往事興亡渾一夢髙名千古黨碑魁


　　寄田察使

　　尊酒長亭憶别離參差吹斷竟誰思我懐知己慚鬷蔑
公喜逢人説項斯一塢烟霞雙鬂老數椽風雨二天私
錢塘日暮長江闊薄擷芳馨結桂枝

　　山居

　　短短簷楹小小亭先生家住緑楊隂軒前樂意青山色
橋上行人流水心半醉半醒時自舞獨行獨坐更㣲吟
青鸞有約孤雲外立盡䦨干到夜深


　　送李縣尹

　　河陽桃李是誰栽怕説春歸疊鼓催正好鳴琴看錦水
俄驚飛誥下金臺一堤烟栁離亭路兩岸風花送客杯
百里桑麻正生意為言來者好栽培

　　和方耜岩見寄

　　世事興亡轉脚跟長安處處戰塲塵種桃一去非秦世
採菊猶傳有晉人已矣覆蕉成夢鹿誰歟被髪趂騎麟
千年尚記遼東路肯向城頭訪舊民


　　感興

　　賸得田園歸去來江南兩度見黄梅軒窻有侣餘松竹
墻壁無人半蘚苔獨抱丹心徒自苦相逢白首不須哀
人間萬事不可極一夢蘧蘧心已灰

　　贈邉縣尹(并序)

　　淳為嚴陵山水縣民之彫瘵久矣令尹虗席
民日望得慈父母臨之省部按行博詢輿望
以建徳主簿邉公奉檄攝事至之日首問民

疾苦登進父老慰諭之民莫不感激居月餘
田里相謂府公以賢令尹予我惠至厚也山
人何某嘗以事造庭下得以樵夫禮拜辱不
鄙徴詩輙為賦二章一章頌其徳也二章頌
其政也尹明敏有力牛刀割雞游刃餘地夫
東南民力竭矣休養生息使耕食鑿飲不知
有尹五月報政當有轉以上聞者

　　君家久富五經儲更有兒孫讀祖書事究麟經明亥豕

理窮羲易得筌魚枳叢不是棲鸞處花縣來觀展驥初
北道主人今有托華山應得老騎驢

　　聲價中州第一流雙鳬飛下錦溪頭隠㣲去處求民瘼
潜伏中間破吏媮暮雨烟村無吠犬去年荒土有耕牛
晝簾餘暇渾無事好去栽花待勝遊

　　和勉齋侄二首

　　謾學狂吟試筆氊慚無風度似僧䖍五車不作黄金屋
方寸猶存白玉田萬事混茫隨夢境一闗𤣥牝透真筌

北窻人在羲皇上占得清風一榻眠

　　有鳥千年去不歸歸來滄海刼塵飛白楊北郭行人少
青草中原戰馬肥喑噫隂陽成物累浮游天地寄身㣲
老來盡棄人間事猶占江頭白鷺磯

　　觀禽鳥哺雛有感賦詩三首示諸子侄

　　父母人心物豈無静觀禽鳥見中孚自來擇木心勞瘁
到得成巢口卒瘏囝趐漸長郎罷短(閩人呼子為囝呼父為郎罷)仔
身已壯阿&KR0034;癯(江西呼子為仔呼母為阿&KR0034;)人間恩義尚如此㡬個

林中反哺烏

　　考叔分羮我獨無不如鳴鶴自相孚世途䟦涉牛先喘
仕路馳驅馬已瘏弗逮子輿三釡養空餘顔氏一簞癯
蓼莪詩廢遺軀在愧死林中孝義烏

　　萬事空花過眼無到無言處自心孚踐頭蘇㸑芻何用
垂耳塩車馬以瘏野鶴不須驚客去山雌一任笑人癯
他年史氏求遺藁幸免臺中道噤烏

　　和山房夾谷僉事韻二首


　　一家南北混車書誰使斯民耳目塗昔日簮纓今役户
朝時絃誦暮征夫邇來風雨無完屋何處乾坤着腐儒
不意斯文天未䘮鳳凰來後見河圖

　　蒼生下土望天仙乞得君恩易地然繡斧聿來霄漢上
丹書先到淛江邉學徒免𨽻夫征法官品寧輸户役錢
愧死支離疑效報不妨鼓筴樂天年

　　賀蛟峯先生入宅

　　富貴朱門葢里閭先生斸石此山居一區自足子雲宅

三徑何妨靖節廬萬壑風雲生几席四山花木入庭除
乾淳豈少髙官爵自是寒泉要著書

　　和王石澗儒免韻

　　鴞林何處聽遺音三歎斯文試共論梁木夢非千聖往
𤓰丘烟斷六經存悠悠滄海東流逺耿耿中天北極尊
吾道未亡鄒魯在肯教失脚落他門

　　和方大山寄韻

　　老去莊陵一釣竿釣魚猶勝乞麤官十年事業閒中過

千載功名死後看往事危枰休下着交情枯木獨知寒
相逢一笑雙蓬鬂還倩何人斵鼻端

　　賀中齋黄大卿得子

　　聞説南山孕鳳雛嶄然頭角見嶔㠌月宫仙桂託根異
海島蟠桃生子遲七袠髙年堂上父一生足事膝間兒
朱顔白髪方强壯要看梧孫長碧枝

　　唐昌地理王生求詩

　　千古青囊破六丁太原衣鉢在心經天教文字留心印

世有兒孫振説鈴跨斷九龍行地脉踏翻八卦撼天星
靈犀一㸃無傳訣莫向山頭泥鬼靈

　　輓方宫使

　　鼎湖弓墮賦歸來地拆天分㤗華頺膝上二雛兵血燐
樓頭萬巻刼池灰百年豪傑埋荒草半世功名落大槐
身後有孫酹松栢橋陵金粟暗蒼苔

　　哭橋陵

　　百年弓劍入橋陵豈料三泉化刼塵空有魚燈照荒土

忍將玉軸問遺民蒼梧日落啼丹雀金粟雲深卧石麟
寒食家家上丘冡六宗盂飯属何人

　　和岳文二公西湖韻

　　昆明灰出海揚塵老去英雄白髪新宫闕崔嵬千里月
樓臺牢落十年春血流杜宇悲遊子夢斷梅花憶故人
立盡斷橋寒日薄囘頭何處望天津

　　弔岳文二公二首

　　擬弔英雄酒一觴二公肝膽一冰霜金人得䇿將軍死

宋事無成國士亡湖上黄埃寒栢慘沙塲青血夜燐光
生芻一束新亭淚千古興亡説未央

　　如此光隂冉冉何青萍失手意蹉跎門前流水溪山在
簾外落花風雨多百歳身名頭半雪十年世事泪懸河
相逢莫問升沉事且對尊前聽浩歌

　　弔維揚瓊花

　　隻鶴揚州問故家一尊后土弔瓊花人間驚破霓裳舞
天上徴囘玉女車死蘖記曽霑雨露落英誓不汚泥沙

後庭玉樹今誰主猶得臺城𦵏麗華

　　和文山先生

　　坐對烟煤冷麝臍一窻風雨懶幽棲蠶叢國破鵑啼血
王謝堂空燕落泥華表有時歸老鶴桃都何處聽天雞
十年往事俱塵土莫上揚州唱竹西

　　丁亥清明和昭徳侄孫韻

　　風吹苦楝結輕寒乾石青精屋半間潑火雨収春樹緑
踏青人出畵簾閒紅顔白髪悲歡事舊日新年夢覺闗

滿地落花啼鳥急天涯游子幾時還

　　和石庵洪府理金沙酴醾牡丹二首庚辰春

　　金沙開遍牡丹忙更簇酴醾上架芳霞綺羅紈圍國色
玉堂金屋擁君王粧成三月春光富留得一年花事長
昨夜紫薇紅藥裏詔君題品是誰香

　　洛花欲放趂春忙一架花添兩様芳倚檻白紅多侍女
臨軒黄紫是真王只愁吳苑館娃老無奈唐宫春恨長
説與天公須愛惜莫教風雨委泥香


　　再和張秋山杭州孤山二首

　　歌舞錢塘厭説兵悠悠往事竟何成錢鏐鐵箭干年在
伍子鴟夷一死輕湖上園亭春代謝江頭潮汐月虧盈
相逢白首休相問見説宫門草樹平

　　處士横橋野水流先生家住暮雲稠百年故國成塵夢
千古青山憶舊遊林下客盟寒白鶴梅邉詩藁問蒼頭
公來但掃墳前竹莫載虗名入帝州

　　和汪子雨問易


　　𤣥白紛紛老子雲那從覆瓿覔遺文六爻本自畫前具
三極都從心上分未許諸儒將見見只應四聖自聞聞
浪談正墮負苓笑况敢持芹更獻君

　　寄和竹所叔攝慈溪税官二首

　　莫向揚州唱竹西枯桑海水自相知籠中老鶴千年翅
冰下寒蠶五色絲官小暫淹山谷駕庭閒好和老坡詩
凌風更上丹山頂應笑人間蟻垤卑

　　半夜愚翁挾北山頭衘休係舊時官風雲失手劍光冷

霜雪滿頭衣帶寛歸去荒園三徑菊相期晏歳九臯蘭
年年江上風濤惡不上嚴陵七里灘

　　和牛知事

　　白首相逢歎暮年楝花風後草連天單車載月來林下
樽酒移春入座邉野老爭持寒澗水山靈盡掃暮庭烟
從君去後柴門閉惟有閒雲繞屋椽

　　招隱三首

　　昔年有約共投簮囘首紅塵白髪新物外烟霞逢野逸

山中風雨望佳人好憑野鶴尋和靖莫待山靈喚孔賔
遲暮不來松䕃落飛柯恐解折車輪

　　别後頻驚束帶寛相逢亦復笑蒼顔秪今歳月青牛老
何處烟波白鳥閒千古心期寒緑綺十年世事墮黄間
修篁倚遍空江暮枉殺招呼費小山

　　囘頭五十九年非千里晨風翼倦飛門外黄塵時事改
樽前白髪故人稀金河沙煖春鴻去朱雀橋空海燕歸
惟有嚴陵灘下路年年潮水上漁磯


　　邑水南夜歸即景

　　郊原踏遍拾芳蘅歸聽城頭打二更野渡無人舟早宿
山蹊有月馬遲行人家燈落半江影僧寺鐘來隔岸聲
世路百年雙屐底青山不老白頭生

　　和毅齋喜雪

　　阿滕試手下祥霙散入郊原一尺盈春近園林先富貴
夜深天地更分明懶隨栁絮誇安石浪入梅花妬廣平
明日詩壇期白戰莫將㸃墨汚瑶瓊


　　和表露石庵韻

　　乾坤不固夜舟蔵去跨青鸞覔玉霜東野詩隨山月墮
龍門洒落塜泥香生傳嘉祐皇儲䟽死𦵏貞元緑綬章
九些招魂招不返黄昏豺虎嘯山墻

　　和閩人龔玉峯韻

　　猛拍䦨干賦感傷十年往事幾囘腸寧能璧與頭俱碎
安得車將臂怒當太𫝊長沙悲鵩鳥中郎北海牧羝羊
天荒地老英雄盡萬古青山只故常


　　病鶴衰翎歎折傷惟餘芝草療飢腸陣圖死不忘魚復
江艦生難候馬當自分無帷埋畜狗尚憐有肆返屠羊
頭顱老盡心猶在夜半鈞天夢太常

　　挽袁安人徐氏

　　政自傷悲歎緯嫠可堪重賦柏舟詩鳩憐隻影營巢瘁
烏喜孤雛返哺慈半世苦心生自媚百年貞節死方知
曼曼世路成孤憤慚愧山前讀墓碑

　　和李經歴見寄韻


　　白水輕烟古輞川滿山紅葉稻平田悠悠客夢孤雲外
落落詩情夕照邉天闊風髙黄鶴影江空歳暮白鷗縁
推敲不任騎驢去郤訝昌黎識浪仙

　　李郎中有詩謝寄藤杖仍次韻答之

　　海南覔得古藤枝持與詩人杜牧之紫貝斑文鞭更爛
赤龍蒼骨蛻尤竒路無夷險終全節用有行藏一任時
非但與君扶脚力鏦蛟剸虎要支持

　　和方山房韻寄李郎中


　　世路悠悠水上萍相看誰與眼長青千年彛鼎觀勲業
一代圖球見典型謾道石能生白璧自知竹已化青寧
絶憐驛路梅花句肯落空江杜若汀

　　梅杖詩

　　曽向孤山㔉薜蘿根株栗擳試摩挲持身慣歴風波路
囘首還憐雪月坡鐵骨自將惟世用赤心不偶奈時何
㑹尋蒼竹成龍去莫向葛陂深處過

　　夜坐有感


　　銀漢無聲玉漏沉樓髙風露入衣襟洞龍睡熟雲歸岫
枝鵲啼乾月滿林甕裏故書前世夢匣中孤劍少年心
征鴻目斷䦨干角吹盡參差到夜深

　　存厨徐君徵生挽歌

　　一厨聊寄等歸蔵荷鍤携壺畢此鄉逆旅不歸前路惡
葢棺未了後期長壙中酣飲自忘癖道上哀歌人笑狂
千古心存千古事青山流水付於塘

　　偶成


　　一巻南華一炷香身閒隨處是仙鄉竹聲侵户朝眠覺
花影移堦晝坐忘杜曲自耕貧亦樂柴桑可𦵏死何妨
悠悠往事俱塵土剩得頭顱上雪霜

　　再用前韻

　　沉水烟銷寳鴨香山窩人在水雲鄉魚非惠子同魚樂
蝶化莊周併蝶忘心了固知身是寄物齊寧與道相妨
清明即是神仙界不用丹爐煉玉霜

　　小有山中即事


　　閒隨鶴影步山蹊摘草歸來養竹雞水帶平沙流澗淺
雲將落照壓山低覆堦亂葉憑風掃䕶徑叢筠借鷺棲
萬物不言皆自得此心觸處見端倪

　　偶成寄王徳甫

　　休休萬事總歸休猶占青山對白頭籟寂乾坤機落落
境忘身世夢悠悠孤雲野水遼天鶴明月清風露地牛
此意不知誰㑹得一聲鐵笛萬山秋

　　和王徳甫見夀二律


　　百年閒夢寄山窩世態人情任唯阿竹裹貞心經歳老
梅開白眼看人多身從野叟分樵牧莫遣山靈掃桂蘿
黄閣朱崖身外事一蓑牛背夕陽歌

　　竈墮丹飛昔未仙重來人世了前縁自憐白髪隨孤影
空撫青萍憶少年黄菊秋餘花尚耐𤣥梨霜後果初圓
問君何以為翁夀但誦黄庭内外篇

　　挽新城徐峴山

　　騎鸞一去藐塵寰萬里天風杳珮環江海十年生白浪

星霜七袠隕朱顔瑶池月墮夢中夢翠峴雲歸山外山
身世到頭秋露盡吟魂猶自在人間

　　道汾陽不及訪逢原䝉寄詩次韻

　　浮槎曽誤客星占屐齒空傳遍好山弱水方壺三萬里
武夷玉女九重闗蹇驢有徑穿花外短棹無人出葦間
不是鍾山真勒駕自慚松桂莫能攀

　　王石澗賦小有洞天之詩邵青谿和之輙次韻
奉謝(并寄青溪)


　　自憐惡石狠難鞭歸去漁樵結老縁野鶴分無軒上禄
醯雞粗足甕中天病來摩詰非真佛睡去希夷已半仙
僻好自耽如嗜酒醉鄉休與醒人傳

　　和韻問魏石川疾

　　謾道無丹蜕骨凡繡襦不換嫁時衫老天倘未忘周孔
巫鬼何須問抵咸身徤加餐親鼎飪眼明減藥認嚢椷
山中吠犬千年杞采采猶堪饜吻饞

　　不是塵中骨相凡蓉裳蕙帶芰荷衫勿疑有疾淫成蠱

須信無心感是咸裹藥曽經丹竈火裁書秪欠土奩椷
病餘努力加蔬飯莫笑篔簹太守饞

　　靈山何許問巫凡狹地知難旋舞衫枕上病雖憂白傅
床前教肯媿陳咸君宜借力寛詩課我亦埋頭事藥椷
種术養鳬隨分足豈因富貴墮涎饞

　　贈董君竹梧亭

　　買得園亭樂賦歸一庭翠碧映參差自憐封户培新笋
更喜添孫養嫩枝翠袖倚看雲影亂銀床坐對月隂移

沉香欄北花如故富貴無心懶賦詩

　　山窩適興

　　剩得閒身鎮自憐更憐閒占此山泉滿堦碧草客稀到
半榻白雲人對眠窻影枝揺知雀踏壁痕苔濕認蝸涎
日長静看辛夷樹落盡閒花忘宿縁

　　感興

　　坐斷乾坤老一窩修篁翠袖自婆娑半生夢覺青山在
萬世期長白日過雲影對人閒裏好禽聲入耳静邉多

舞雩不是真狂者樂上心來可奈何

　　擬將物化問漁樵妙裏無形本寂寥大地雲生千嶂雨
中天月上九溟潮山河刼運九中化世界塵縁座上銷
此意到頭誰㑹得任他人道似逍遥

　　次山房韻

　　天教龍馬現河圖盡把先天授伏羲三極都從九裏出
六爻只向一中推易如可毁乾坤熄神本無方晝夜知
三聖有憂辭已贅寥寥千載復何時


　　易寂無為有感㡬幾存萬物未生時隂陽理向極中看
天地心從復處知潮上海門探月窟日廻地户濯咸池
何時騎鶴研朱露共勘經圖叩古羲

　　西狩事非文殆䘮舂陵書出道寧孤六經有舌存先聖
千古留心付後儒杲日麗天隨處見逝川行地幾時無
齋居珍重賡歌意即此全吞太極圖

　　己夘春過西湖

　　世事誰家屋上烏重來猶認舊西湖風帘隔岸自髙下

烟寺前山半有無野水菰蒲飛屬玉夕陽欄檻喚提壺
十年不記梅花夢試向孤山問老逋

　　再用前韻和諸公

　　白髪星星紗㡌烏怕隨年少過西湖清明上冡行人少
寒食開門宫使無半世行蔵隨杖屨百年悲樂寄樽壺
歸來第五橋邉路半樹殘陽噪畢逋

　　和昭徳孫燕子韻

　　飄零短翅歎誰同猶記當年繫足紅人事合離夢槐國

歳時來去旅新豐新樓綠幕無巢地故國烏衣隔海風
説盡興亡人不識春風雙淚白鬚翁

　　再和

　　説著興亡事不同且斟𤣥玉駐顔紅雲軒夢斷宫花逝
綵縷盟寒墓草豐處處社時茅屋雨年年春後棟花風
人間不是無棲處要認當年舊媪翁

　　和梅鏡寄韻

　　未能生翼化鯤魚誰御泠風問太初十載青衫闗洛客

半生白首楚橋書蹇驢豈解思長道病鶴徒知戀舊廬
世有二程精説易臯比何事到横渠

　　和酈僉事見寄韻

　　詩書無用戲侏儒兩序今猶見璧圖末路弟兄知己少
中原人物似君無曲終湘水絲䋲絶書入昭陵筆硯蕪
珍重江南春信早暗隨梅蕚到西湖

　　半世虗名我誤儒樊中短翅倦南圖黄塵世路千年改
白髪心期四海無績紡婦慵麻褐短耕鋤兒懦豆田蕪

老來萬事心灰盡只願君王賜鏡湖

　　病起有感

　　聲乾木鐸説鈴非天地無情世運竒吾道悠悠川水逝
人才落落曉星稀百年身後千年逺萬箇人中一箇知
一曲汾亭彈未盡郤教漁父洩天機

　　汾陽諸公招徐祥叔歸代之答謝

　　富貴男兒晝錦衣天涯漂泊衆心違人情鈎餌驚魚去
世界瓶羅礙雀飛隠去廿從山鬼喚狎遊寧墮海翁機

草堂猶在終歸去只恐風塵白髪㣲

　　澗陵望斷憶𤣥暉一片春雲渭水涯洞裏桃開成隔世
山中柯爛忘來時歸休韋曲應無賴隠去𤣥真那有詩
松菊相逢如見問此心欲寄已忘辭

　　和何寧谷韻

　　一曲樽前浩浩歌流年容易隙駒過眼前白髪故人少
郭外青楓古塜多流水不彈嗟老矣雍門欲聽奈愁何
囘頭城闕應非昔還記千年老鶴麽


　　歸途再得八句併寄

　　石田歸去醉時歌白日飛颿送客過舞袖低旋兼地狹
出門長嘯覺天多子卿朔漠知存否武帝秋風奈老何
極目西陵臺下路漳河東去復來麽

　　何逢原寄和章再和前韻

　　日暮歸來彈鋏歌詩筒何處又相過人生百歳樂時少
春色三分塵土多愧乏丹砂修渾沌且拚樽酒醉無何
近來江上風濤惡還有閒鷗似我麽


　　和昭徳孫聞鵑

　　平生抵掌志伊吾聞著鵑聲淚血枯故國蠶叢千古恨
霧闗熊耳一身孤自從飛去啼痕在縱不歸來有夢無
莫向延秋門上呌門樓無數白頭烏

　　和抱甕馮提學二首

　　吁嗟世事落黄間倦矣人間行路難流水已隨鍾子老
仙舟徒羡李膺觀從來豪傑為時出到底功名耐久看
大厦將成要梁棟雪深方見玉龍寒


　　山人日卧嶺雲長扣戸詩書枉紀綱多病半生雙白鬂
相思一日九廻腸人情取舍成芻狗世事興亡化石羊
明日相逢且拚醉轉頭三萬六千場

　　聞琴一首

　　自呼濁酒賦江蘺一曲朱䋲萬感隨沙漠羙人青塜恨
闗河壯士北邙噫無人流水音誰賞老我雍門聽轉悲
夜半月明天籟寂飛烏猶自遶南枝

　　贈喬縣尹


　　神君當日藹民謡(喬智明為隆慮令民愛之號為神君)復見君來試割刀
花下簾櫳閒訟牒栁邉亭榭見旌旄農桑課最繭絲殿
芻秣征寛馬骨髙泉出後田渾不飲恐他滴滴是民膏

　　寄方龍溪

　　欲扣𤣥闗訪偓佺人間無路鐵鞋穿瑯邪舊約驚千載
嵩嶽新來下二仙肯把丹砂分藥鼎便將白玉種芝田
瓣香欲謝雙巖過郤道龍溪合受拳

　　樂意


　　真樂攻心無奈何自行自坐自謳歌雲収雨淨天無滓
月朗淵澄水不波更把新詩勾野興時將濁酒發天和
傍人笑我荒唐甚真樂攻心無奈何

　　挽寧谷居士何公三首

　　英雄千古入泉臺八十餘齡死更哀隠谷雲歸龍已老
吟壇月墮鶴空囘黄花滿地詩人老青檟成阡弔客來
白髪葢棺公事了朔風世路正黄埃

　　天寒白月墮西湖血淚啼枯聽薤歌食子俱亡収子在

近孫猶少逺孫多北邙有地存詩窖後圃無人負鞠窠
欲誌魯山慚四絶空遺陳迹照松蘿

　　䑕遶枯藤齧未休得如此老死何求翁踰八十媪黄髪
孫見曽𤣥兒白頭身世幅巾歸繭室歳時盂飯洒狐丘
百年心事無人識分付黄花滿地秋

　　挽閤門唐中齋

　　英州别駕老昭陵尚有錢塘八代孫三畧兵書生未識
百篇詩史死猶存羊公峴首行人淚白傅龍門過客樽

盂飯寢園誰是主鳳亭霜露有雞豚

　　挽吏部劉謙山

　　猶記青原白鷺盟轉頭宿草上新塋屋梁月落丹心在
海水天寒白髪生樽酒十年兒女淚篇詩兩地弟兄情
葢棺事了君無愧未死遑知身後名

　　感寓二首

　　西風落日怕登樓倚遍䦨干萬古愁衰漢竟成三國誤
秣陵不葢六朝羞江山有恨留青史天地無情送白頭

擊碎唾壺歌不盡荒臺殘雨夢揚州

　　試向昆明問刼灰幾看麋鹿上蘇臺閒中歴日生青草
夢裏乾坤化大槐塞雁南歸春又去江潮東下暮還來
臨平山盡啼鵑歇可是征人喚不囘

　　挽太學正節先生徐應鑣

　　國破君亡一死宜絶憐兒女死如飴龍池久負媧皇誓
蛙坎空遺烈士悲洗骨不汚唐六館瀝心無愧趙孤兒
北行多少生還客休向梯雲讀墓碑


　　寄淳安括田省委賈都事

　　括田馳檄遍封提分得清官照錦衣百里春風生几案
千村甘雨自鋤犁江南地狹人民夥燕北天遥日月低
歸覲九重如顧問尚歌雲漢勞遺黎

　　送平石姪孫還杭

　　東風吹雨濕平蕪三疊陽闗醉唾壺往事盡隨塵世界
新來秪恠老頭顱百年祖父留湯沐千里兒孫有飯盂
目斷長亭休折栁斜陽山外是西湖


　　送嚴郡知事石綉囘鄉

　　三年幕府鬂成霜剩得行歌載道傍𤓰戍春濃官又滿
蓮池人好水尤香燕然碣石去程逺江水雲山看日長
倚遍修篁衣袖薄長亭無路折垂楊

　　送入都僉事

　　天教持斧下錢塘來為蒼生滌痏瘡胷次對天懸日月
筆端隨地轉冰霜雲山有分髙名在江水無情清議長
臨别折梅嫌太俗斵將冰雪薦瓊觴


　　和尉衙落成贈阮梅仙

　　梅仙貴介出侯門庭砌猶傳有紫荆黄綬銅章官小試
青溪花縣室初成公衙好作三年計少府香留百代名
田野近聞多犬吠夜深刁鼔要分明

　　挽吳静軒

　　手摩銘碣弔延陵落日青山昨夢驚狹世路危行郤曲
浮生事了去分明竹林熠耀飛臺榭石壁鈎輈呌塜塋
珠鴈玉龍今在否漆燈千古照佳城


　　赤壁夢鶴

　　遼海千年約未寒一樽還酹大江干夜深睡熟忘身世
天闊歸遲化羽翰滿界紅塵飛不下半船明月笑相看
起來開户無人迹數盡枝烏弔老瞞

　　和雪

　　天上瓊樓一夜開雲林先約意徘徊靈河剪水急飛落
色界憑風緩下來霓舞未闌離月殿蛾粧初試度陽臺
自矜顔色難為偶嫁得梅花郤占魁


　　送胡簿秩滿歸

　　佐邑三年去後思秪今無奈送行時不諧白雪皇荂耳
謾指清風惡木枝臺府無心空裏鏡士民有口路傍碑
錦溪流下嚴陵瀬八月潮來有轉期

　　承書言别再寄

　　一曲離鸞感寄心此心誰解試分明百年耆舊閒中話
千古溪山去後名雙鯉尺書兒女淚隻雞斗酒弟兄情
男兒須勒燕然石歸拜堂諼始是榮


　　寄贈潘氏積善堂

　　市義今無古孟嘗不圖近見鄭公鄉布金地己成秪樹
簞食人應遍翳桑身享九齡耆夀福眼看五世子孫昌
天公有耳長聰聽多少行碑在路傍

　　㶚橋騎驢

　　小驪買得最便宜好是河梁古栁涯風急吹沙長耳峻
雪深沒板蹇蹄遲㨿鞍吟透肩雙聳敲鐙歌狂㡌半欹
道上莫教逢大尹推敲句裏不曽知


　　送陳治中勿齋二首

　　天台萬丈下靈光便合乗旗翳鳳凰身在金臺天北闕
手提銅柱地南荒一生許國心如鐵萬里封侯鬂未霜
别駕小淹元不惡公來私得海沂康

　　箳篁三載誦賢侯折栁郵亭菊又秋無翼解隨雲北去
有心長注海東流千崖雨意留行斾七里灘頭送去舟
蚤為蒼生題福筆尚囘麾節顧滄洲

　　挽徐子愚母太安人


　　萱花落盡北堂空龍頷碑銘百尺豐鄹紇晚婚無徴在
孟光不嫁有梁鴻一官得子榮身後四世看孫滿眼中
三酹生芻人似玉故丘狐首此封崇

　　挽方中立同舍

　　囘首爐亭夢已非英雄老盡壯心違鈞天雲散蒼龍墮
華表風寒白鶴歸往事悠悠川水逝故人落落曙星稀
樂天無子留孫在多少龍門客淚揮

　　又代人


　　一曲哀歌老淚垂英雄不偶數孤竒百年事墮槐安國
半世名成薦福碑無禄逮親生自憾有孫表墓死何悲
黄門靖節均生死清議無情更属誰

　　送阮梅仙

　　佐邑三年吏隠仙聲名留照錦江邉才髙不受青衫束
官小聊將綵仗懸流沫吕梁游十仞摶風溟海上三千
沙頭雙玉難為别一曲離歌約暮年

　　贈電目相士


　　知君説相壓南州相我空貽白髪羞但得羊裘歸釣澤
安知燕頷去封侯窮通有分都休問出處難言已自謀
一笑相看出山去逢人莫道見壺丘

　　挽汝南袁君

　　一曲哀歌行道難滿堂試聽一澘然兩兒青紫開榮路
五世曽𤣥送暮年喬木受風危易撼孤舟排浪險終全
故丘狐首君無憾寒食年年洒墓阡

　　同挽前人


　　黄金不鑄百年身世變相劘白髪親龍角墓碑生古蘚
砥如亭路落緇塵明時事業留諸子前代衣冠見似人
得失雞蟲都莫問故丘抔土是全真

　　同挽前人

　　桐木山西送落暉百年耆舊數他誰畏途幾歴青泥險
往事惟餘白髪知今代衣冠遺此老前朝簮笏付吾兒
明朝歸𦵏西邙路五世哀思百尺碑

　　挽檢院吳對山


　　岝㟧山前弔隠君招魂九些淚霑巾風雲失勢丹心死
天地無情白髪新西&KR0982;衣冠遺一老東籬詩酒是全人
葢棺事了應無媿消得新阡號逸民

　　挽南坡章知縣章運使子家則堂誌

　　豐碑二絶照新阡節義成名得象賢善政人能書宰邑
寛恩民尚誦公田家翁不負心傳印家嗣能忘手澤編
仕學一生行未了後來好為拂青氊

　　挽邵青谿二章


　　尊酒生芻弔舊遊白髭老淚故山秋百年勲業黄梁枕
一代文章白玉樓豪傑彫零天地老山河牢落古今愁
行人不㰱青溪水付與閒翁對白鷗

　　貞元一曲淚霑巾耆舊今能有幾存斗酒隻雞空酹冡
縞衣匹馬尚招魂百年身後事終定千古眼前誰共論
試問故侯𤓰熟未青門猶自有兒孫

　　山居即事

　　分得南窻與世違坐消白晝樂清時樓頭秋意一聲笛

鏡裏歳華雙鬢絲緑水放教通竹徑清風招不下梧枝
心期自得難為説白鳥青山是已知

　　贈舊同舍王景陽

　　何許相逢客路岐相看鬚鬢各成絲兩年衰病苦牢落
千里故人傷别離江月不遺流水逝天風未起老桑知
人生百歳先朝露惟有貞名死不隳

　　送髙叅政

　　聲名葢世古人豪天遣西來展六韜狐䑕何能嬰虎旅

鯨鯢猶合避龍刀將壇七拜功増重省府重登官轉髙
他日中書勲第一汾陽應只是兒曹

　　送馬髙叅政

　　瘦骨丰稜産渥洼幾年俛首服鹽車穿花久失青絲轡
莝豆誰憐白鼻騧汗血浪誇空北冀風蹄猶慣步東華
錦鄣不肯汙泥水好去侯門逐五花

　　寄夀王直卿省郎二親年八十詩二首

　　金盤玉筯脯麒麟榮福堂前夀二親白髪宋州老司馬

紅顔晉國太夫人生時曽結同年㑹見世重來兩佛身
庭下有兒歸省掾執鞭時自導雙輪

　　二老婆娑出夀筵緑衣人好舞蹁蹮餐桃阿母臉猶玉
食杞仙翁頭返𤣥堂上相看新八袠尊前重話舊同年
累茵列鼎人間有安得親庭此樂全

　　上留尚書

　　昆明池刼化靈緇夢覺功名黍一炊鍾子未將南操變
庾公空抱北朝悲歸來眼底湖山在去後心期浙水知

白髪門生憐未死青袍留得裹遺骴

　　挽何此園

　　南窻一枕夢槐安咽鼓悲笳生暮寒夀極星移墮芒角
詩仙身蜕失丸丹扶藜記與漁樵話種菊留教孫子看
歸去休休言不盡殘陽木末亂鴉盤

　　偶成

　　喚醒邯鄲出梦闗悠悠身世隔塵寰飛鴻落照琴三疊
流水寒花屋半間老不如人甘遯世閒誰似我得看山

乾坤許大雙蝸角消得人間戰觸蠻
















　　潛齋集巻二

