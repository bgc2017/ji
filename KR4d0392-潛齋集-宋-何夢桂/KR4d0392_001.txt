







　　欽定四庫全書

　　濳齋集卷一　　　　　　宋　何夢桂　撰

　　五言古詩

　　上崔中丞古意二首

　　明月墮我簷白雲生我屋明發起振衣出户聊躑躅青
冥下輶軒皇華照幽谷乾坤散清氣固不在惡木

　　岩岩南山石上有孤生竹結根不擇地天地聊自足巻
耳不盈筐綠芻不盈掬願言勿采采留此媚幽獨


　　贈方星翁

　　憶别二十年再見驚莽渺黔髪上星霜紅顔化枯槁隔
世或相逢往事漫不攷季子舌尚存長卿心未老妙算
出星躔窮搜入㝠窅病質愧衰遲髙論驚絶倒天地兩
無情大化長浩浩逝者如川流朝露溘春草行行重行
行貞名以為寳

　　入夏初晴

　　屏翳盜天權豐隆據天宇沴隂抗六陽入夏苦旬雨煉

石無媧皇天漏誰與補羲和駕赤輪倐覩朝旭吐泥蟲
起躑躅淖羽鼓掀舞倚杖擬郊行脫屣始出戸喜氣薄
林巒生意溢蘅杜天公本無心造物誰實主今昔倐變
化隂晴孰吹煦我欲呌蒼蒼叩閽撾天鼔蒼生在巔崖
何時脱辛苦

　　贈唐樂天星翁

　　有客傲今世去古見是人得姓遺唐譜自號樂天民毋
乃香山老重來現後身問君何能解滿口談天星術髙

價難酬索詩抵千金我政坐詩窮敢以窮累君君謂窮
不憂詩賦樂我貧不見石友死錦㠶不歛形不見鄧侯
餓銅山化為塵命固受於天誰能躍陶鈞外物不可必
吾巳反吾真君看世上兒疾走方紜紜

　　送自然子夏徳甫

　　子以自然名詰我自然理至理本無言有言已非是畏
佳時怒號厲風從何起晚得復怒生春雨果誰使使然
與不然萬化誰與紀君詰我不知不如兩忘巳君苟未

忘言請問柱下史

　　送天約子胡子春

　　世人方熈熈我獨處落落世人方昭昭我獨混濁濁我
行世固疑世棄我自樂馬蹄踐霜雪寧期受刻雒彘尻
登俎豆何如食糟粕不知帝懸解甘受人犍韄囬首觀
環中乾坤本寥廓

　　贈天遊子潘知非

　　浩浩天上水悠悠天際雲静觀萬物化誰使之芸芸吾

道在宇宙與物同涬溟牛馬誰毁譽龍蠖自屈伸浮游
寄一世儻然忘我人究竟弗可詰與子俱愚芚

　　贈天台陳道人

　　山中老希夷長抱白雲睡睡覺呼蹇驢悠然出山去道
上忽相逢為問天下事長笑不復言不言有深意蒼生
在巔崖感此淚如雨

　　方釣隱挾星學求詩且業醫

　　駢拇不碍履枝指不害持兩者各自適意其天所為決

之足反蹇齕之手反萎萬物固有命勸君休說醫

　　贈楊古澹(名融武强人)

　　南山有岑樓岑樓髙落星娟娟樓上女悠悠撫朱繩髙
年猗蘭操翻作長短清世無千古人惟遺千古心心長
韻愈遠疏越難可聞曲盡無人聽月髙風滿城

　　和徐𣙜院唐佐見寄七首

　　苒苒歲月晚悠悠美人思皎皎在天月娟娟落水涯相
思何所寄日莫折瓊枝衰鴻趐翎短苦為稻粱縻願言

化為雲長與龍相隨

　　白雲古樹杪下有山人家與君曾讀易探索入聖涯盤
桓坐白石汲泉燒鼎茶至今山中兒羡我兩客嘉客去
不復來屋上凝朝霞有時撫孤琴猿鶴聽無譁何當賦
招隱共駕青牛車

　　月冷岸葭蒼風勁山木震搗砧誰家婦聲急心緒紊為
問聲何哀聲聲怨時運何許從英皇蒼梧呌虞舜

　　孟冬寒氣至蟋蟀入床下我早索衣裘婦尚繫裙布時

序倐改變悽慘感霜露姑老逺行役鞠子誰乳哺夜半
山壑移人生況旅寓傷心重傷心江空歳華暮

　　南山有髙樓青雲可俯踐樓上有佳人當年慣識面忽
覺在他鄉綽約思目見緑綺無知音心長曲未遍青雲
在山頭將去還復戀人生不如雲欲見萬里逺恃有青
銅鏡與君各分半忽來雙鯉魚白璧何足羡

　　望有玉山果細實如房蜂世味羞桃李棄此盤盎中膚
頑味更澁僅能殺三蟲賴以著微績始襲炎帝封不意

得君采致身願相從

　　人懷千歳憂常苦百年速千歳與百年黄泉總相逐漆
園何誕妄養生託縁督邯鄲非𣺌茫夢覺驚黍熟生死
如彼何愛惡亦徒欲俛仰宇宙間吾姑抱吾獨

　　和盧可菴悲秋十首

　　秋風來庭際奄忽老蓐收夜寒耿無寐起坐焚膏油孤
燈照我影對坐自倡酬偈參意未竟參横轉西樓

　　秋風來髙樓樓上棟雲飛登樓杳西望隂隂天雲垂天

闊𣺌無極遊子去不歸不歸在何許意採南山芝

　　秋風來户牖出户天地寛俯仰何跼蹐天地猶盤盤況
復中間人機險一黄閒毋懷千歳憂且盡百年歡

　　秋風來木末忽忽吹晚晴木落雁南歸嚦嚦多悲聲少
壯老復至歳月方遄奔我欲歌秋風愁聽簫鼔鳴

　　秋風來萬壑蜴蜥吐氷雹雷吼彈丸飛四海沍隂濁誰
能彎天弧與我一矢落奈何山嶽移囬頭巳非昨(氷雹事出
夷堅志坡詩有能御渠水作氷雹之句云)


　　秋風來岩谷萬竅生寂虚畏佳忽怒號披拂其誰居天
地等一馬逝者無停車君看郭外塜荒丘無人鋤

　　秋風來江臯槌鼓誰載酒徒羡謫仙人百篇醉一斗將
軍告身在尚可易醇酎萬事休皺睂一笑且開口

　　秋風來天河天河淺且清天孫撫機杼終日織不成自
從夫君去聽盡金雞鳴妾身倘未死妾心百煉精

　　秋風來大地萬里成丘墟床頭何所有惟有一巻書曳
縰朗長誦環堵樂有餘自笑飯顆山少陵真腐儒


　　秋風來太虚逍遥浮大庭吾身與天地等如水上萍㺯
丸閒往來意行還微吟吟盡無人聽惟遺空外音

　　上夾谷書隠先生六首

　　堪輿渺無極俯仰慨古初皇風戰涿鹿草野傷血塗勲
華襲文明不肯私均朱誓命纉王業侵伐紛霸圖春秋
二百祀已矣吾道孤天不生夫子民極誰其扶

　　反袂歎麟折過門傷鳳衰奠楹不復作世喪禮樂隳世
喪道不喪文豈不在兹千載而有人三代猶可追吾聞

夾谷翁文獻尚有遺斯世微斯人皇皇吾安歸

　　錦峯有使星光芒夜燭天聞道繡衣來上應此星躔兒
童爭迎拜不敢持一錢一錢不足云愛心重畱連輙持
一盂水滴滴釣臺前

　　衣冠墮塗炭血肉膏斤斧喜聞使車來猶歌來何暮蒼
生在顛崖惟恐隔風雨誰為埋車輪渾家白雲住下有
羊裘翁清風清萬古

　　平生學屠龍終乃成履豨國亡身未殯戮死竟何如衣

帶日以緩鬢髪日以踈晨風懷苦心不能髙奮飛獨抱
三聖易終焉老吾廬

　　驥老不適用狐首復何幾身名與世隔誰以告彼姝衷
腸逺難訴載訴出户衣出户亦不辭疑我故歩非袖中
懷緑綺自傷知音稀為君試一彈霑襟涕漣濡

　　擬古五首

　　木落不離根菊槁不離枝人懷父母心豈願生别離皇
路謇幽蔽民用嬰百罹南枝栖越鳥忍逐北風飛北風

藐萬里分此無回期骨朽化為塵䰟魄將南歸

　　生為結髪婚死為同穴鬼豈意氷上緣淪没隔萬里半
鏡隨塵沙嫁衣在巾笥紅絲倘未絶白首尚歸止心隨
碣石雲淚落銅盤水雲飛㑹南來水流還北注此生不
可期心期朂來世

　　萬馬蕭蕭來萬矢的的鳴蛾眉逐羈馽淚盡眦血零偷
生愧夫天寧死化鬼燐昭質誓不汚九死志靡徵紅玉
隨劔光晶熒貫列星遺胔塟螻蟻冡墓髙媧陵


　　封狼藐萬里風雪饒隂山地荒走蛇豕俘縶去不還髙
門誰氏子受驅牧猳犍去時紈袴敝氊毳不蔽寒夜夜
望北斗不逐南箕旋父母生我初拊我掌股間豈意越
在兹撫身空自憐

　　杞國天柱傾哀我鞠子疚蒼鵞飛冲天妖星大如斗簾
下玉床移山摧石鰲負河南弔遺黎原野骨未朽北邙
望孤陵古木呌猿狖朔風吹塵沙天寒薄翠袖南雲山
萬重去去莫回首


　　岳帥寄烈女古意和韻答之(降筆)

　　一琴久絃絶孤操誰與同羅幃長白髪燕子樓已空夫
君邈萬里目斷隨㝠鴻鴻飛不南來亂鳥啼朔風寧死
化為石石上生虬松

　　賦風花

　　𤣥化浩無極豈為萬物私燕坐觀物化榮悴故有時春
林著寒葩猶記去年枝日暮還復殞委運不可羈天機
自髙下時命非所知變化紛萬感逝者長如斯誰能渺

獨立終古以為期

　　大鈞播萬物静觀自森著倐見朝華榮夕隕亦何遽升
沈信天機髙下兩無據世眼空紛籍往事逐飛絮今年
花上枝去年花落處開落無常期年來復年去

　　雪樓程御史次方山房韻見寄用韻答賦三首

　　萬物委橋運逝水無囬波美人渺何許道逺空寤歌願
言結瑶珮乘虬下陽阿陽阿有瑶草為我起宿痾行行
望髙臺日暮將奈何


　　青樓有蛾眉翳袖𣺌獨處日暮賦摽梅愧我求彼士誰
家操孤鸞感此中夜起明河落天西玉繩低欲輊結言
藉媒勞恩重報無地明珠在羅襦誰能諒心事

　　思君隔山陂矢心誓白水䕫蚿各自憐人生貴適意馬
頭黃金羈不易牛背睡白髪難再𤣥百子空自許南山
或可移愚公有孫子堪輿浩無窮俯仰一寤寐

　　逺遊丞樵隠王徳甫寄詩輙和二章以謝

　　白日過駒隙𤣥髪成衰翁陞天無八翼苦志懷晨風晨

風不可企下界塵㝠濛去去藐八極安能離彀中為馬
或為牛吾将安適從

　　宿昔夢見君晨起得詩冊詩中意如何閔我逺行役上
言久别離下言長寤擗世無魯陽戈誰能逥白日白髪
一夜生為君隱陫側

　　和夾谷書隱先生寄題蛟峯石峽書院三十韻

　　堪輿運𤣥化萬物品彚分狉狉鹿豕羣中有五色麟聖
哲不出世郊囿可能馴粤從光嶽分鴻靈咸糾紛征役

石漸漸戰伐車轔轔詩亡春秋作三嘆悲聖人西狩折
其足反袂那能聞而況千載下遺軼巳絶塵木鐸響不
振安能此身親㝠㝠晦暮夜髙燎誰煬晨縱横紛季子
法律慘商君吾道成說輻君子歎伐輪時無郢人鼻誰
運匠石斤世喪道未喪氣盛化自神無道固耻穀有道
亦耻貧蛟翁世耆俊皇華重諏詢次公早識面次第以
禮賔廼聞抗髙誼木石将終身雲間有山峽刼火不得
焚石間有書室雪迹猶未陳當路風詩書出此屋壁文

青青集衿風勗爾小子勤斯道未墜地百世知所因苞
栩成集鴇白茅尚包麕終期人臯稷相與帝華勲中立
天地極再還風俗淳願言放巢許使得老轅申吾為混
沌氏抑為葛天民俯仰慨今古悠悠秋復春夜半舟壑
移故者誰其新

　　寄謝夾谷書隱先生四十四韻

　　淳居浙尾去天為最逺自親附以後繡斧所
未嘗至耳目亦所不及邑官吏毒民惟恐不

至民號籲弗聞去年十二月縣尹以催徴來
諸鄉挾猾吏悍卒以行所至大擾邑逸民何
某具肴酒執贄以見尹怒弗出郊執繫僇辱
之於是按使夾谷相公書隠先生埋輪於錦
峯繡嶺間廉訪所及委属官下邑歸問迨春
仲閱實贓狀以聞議罪有差命下邑士民鼓
舞更生某受恩隆郅輙賦詩四十四韻以謝
修辭弗工姑寓銜結不忘之意云爾辭曰


　　粤從太極分大塊溟涬洩人生於其間三才位成列人
極苟不立清寧將竭裂厥初始斷鰲萬古功卓絶誰觸
不周山地摧天柱折媧皇不煉石方圓成陷缺九載困
懷襄東柱至西碣乘載微司空斯民化魚鱉上下三千
年世變幾更迭誰與持風輪不至人類滅魯廟祠太牢
漢庭定綿蕝澤國訪羊裘東都樹名節斯道無存亡惟
人善顯設先後雖殊途彼此有同轍山冡摧且傾川流
沸將竭托身止徬徨勞心苦忡惙時無武城偃誰知堂

下蔑吏來方呌囂我行方蹩躠賔主成冦讎樽俎化縲
絏椘市愧受鉗山東羞折頞無處籲旻天甘心死岩穴
維北有星躔煌煌西柄掲皇帝哀不辜分符理司臬令
出風霆行章分雲漢抉垂光燭幽壤萬里悉昭晰汲綆
出深淵千仭藉提挈自顧此身微天地一甕蠛自笑往
事非古今一劍吷鳥卵來儀羽駿骨致汗血犂然心自
孚難以口騰說衣冠出藻色詩書響木舌從此公道開
起我庶士掲不圖老轅申復見人稷卨蒼生在巔崖寄

命方杌隉山下豺狼多況復晝噬囓皇皇倘無歸惸惸
靡遺孑四海望公來乆旱望霓切惟有此西人謂私我
西浙永言誓澄清且為沃焦熱次第雨八荒寧久民望
觖嚴瀨有男子苦心頭半雪受恩口難言寤歎惟契契
延佇羗思君解佩願遺玦遺玦不可得采芳聊薄擷

　　送野塘王經歴三十韻

　　世變浩無極俯仰長吁嘻人情恩與讎相值每不期邯
鄲至受兵何與魯酒醨弄丸本無心乃解兩家圍懷古

意未竟傷今有餘悲世無武城宰偃室有誰歸世無呉
興令牛屋奚敢辤不虞渉吾地呌囂且突隳樽俎化桎
梏賔主生戎夷范雎幾拉骼蔡澤成頷頥自憐還自笑
此物至奚宜犁牛受鞭縶文貍墜阱機此豈物有罪罪
在角與皮安之若有命雖死無悔追俄聞天際星一夕
躔次移光芒照人間是為使者車翩然下青㝠持斧衣
繡衣文章星斗爛號令雷霆威幕府遴髙選分遣羽檄
飛君來山水縣草木生光輝洗手奉三尺不肯枉毫釐

登山縛虎兕入水擒蛟螭斯民久瘡痏嫗煦以母慈遂
使斯道福溥及山澤癯盤水無先容傾蓋無素知南北
風馬牛何以極至斯生物不言功固匪天地私寸草猶
有心那得報春暉臨行持盃水勸君重躊躇為我更持
獻端謝夾谷師

　　和耜岩讃易傳來韻

　　三釡養弗違五斗腹巳饜歸無買山銀聊占白石崦崦
西有斗室草色青入簾有時獨悲歌白雲低覆簷心勞

髪成絲不敢開鏡奩純鈎未曽試敢謂鉛刀銛行行行
復止恐為世猜嫌俯仰宇宙窄吾姑養吾恬濯髪餐沆
瀣載魄吞玉蟾世味紛濁濁食魚誰溉鬵君來此山中
相逢一掀髯議論不苟同醎酸惟梅鹽探索卦爻賾抉
發天地潜君思方浩浩我足愧霑霑未竟先天奥巳報
歸郵籖重來詰𤣥秘試與君一拈精神寄四聖後學未
易覘堪輿物最巨蝡動物至纎雷震與風行水潤復火
炎孰匪隂陽用豈待蓍䇿占吾身亦具足誰能減與添

六畫無一辭三才道巳兼大象不可名小言徒詹詹九
師易巳病安得惡石砭況復坐井窞周旋類鮧鮎獨以
嗜成癖食苦自謂甜方此愧施孟敢自比伊濓雄𤣥倘
猶白墨突空不黔阿誰登負丘赤手捕長蚺泠然御風
至瞪目不可瞻大聲忽揮綽皇荂俱口箝竊意吾道孤
四海謀無僉安知太皥虚前奔有飛廉參同合左契機
迅留無淹憶昔世道衰九侯巳醢醃作易為憂患九卦
首履謙子雲卒投閣擬易空噞噞君子觀遯象惡在不

惡嚴心易寫不盡恨無千文縑書空只一畫自向筆端粘
君如㑹此意此節真鎚鉗君肯來南山相從效比鶼

　　和何逢原寄韻

　　世界歸大壑人事如奔淙浮生萃草木萬變成飄風觸
蠻兩蝸國王侯一蟻封下觀黔首愚咄嗟書虚空怒攘
亦蠢蠢羣飛何夢夢失手弄刀劍轉眼生兵戎萬騎彀
弓矢千夫駕臨衝原野肆尸血道路哀離鴻帥師有丈
人在師得師中不辜多全活不與羣醜同師克未為績

不殺真膚公乾坤一胞與感此重戚容涿鹿始爭戰千
古開武功春秋書戰伐三復為惙忡南風鼓虞氏吾誰
與王通擊磬斯已矣荷蕢猶可宗無用媿社櫟浪出羞
澗松君謂叔孫智人笑酈生庸未能半分補政墮一動
凶歸來友石友相對仲與翁抱神慎守一吾欲師崆峒

　　和劉府判寄詩

　　那有賢貳車抗節今無儕拄笏看千峯冷風散虚齋莊
陵一絲絶白雲鎻雙崖曷時從君遊聊以紓余懷


　　贈術士邵易庵

　　易道皆萬變萬彚寄一易大道降九流至理散方術譬
猶八面窓八方可從入譬猶九達衢九軌所由出道術
雖二致殊途極歸一得醫為倉扁得法為軌革郭氏探
錦囊甘心歩璇厯勿謂所執微垂名等籍籍易庵挟四
技每技探易賾技分易不精君獨精以宻我愧絶韋編
所得止一畫一畫未為病錯出已什伯四事君盡兼懼
君苦形役持此應世間化身須百億


　　贈何覺山

　　昔有二道士學道隱此山一覺徑超詣脫屣遺人寰石
影未滅没半出林巒間空山以名存髙蹤那能攀下有
可人翁老去雙鬢斑天涯蹇行足日暮倦鳥還神交藐
千古試為問丸丹

　　題邵古香乾坤一亭

　　一亭亦直寄作者知為誰結薜開户牖柱桂辛夷楣百
年此宴樂常恐生憂悲天地一傳舍過客安可羈唐肆

欲求馬萬事隙決駒白雲亭上山流水亭下池夜半撫
朱繩美人生白髭

　　送淳安括田省委賈都事

　　白馬何方來青絲紅錦韀手持省府檄身著從事衫分
麾莅屬邑銜命司括田一見為鸞鳯不肯為鷹鸇視民
如有疾見客似無官疲民得賈父僻壤戴蘇天羣情有
欲愬百口難具宣君來五閲月熟察民顛連嚴為浙偏
壘淳在嚴萬山按圖覽輿地邑境若斗然一分布阡陌

九分奠山川墾畆雜沙礫斸土見水泉桑不給繭絲農
不供粥饘耕鑿地力盡租稅民用殫江南享有國錢塘
餘百年地偏費實浩額外賦益繁和買非正絹茶役皆
贏錢民窮未忍死上慈政令寛三年輸未足一榜逋悉
蠲遺黎戴白叟尚能話興元天朝大一統地域跨八埏
中邦定成賦逺氓均受㕓吁嗟天地仁豈使雨露偏君
歸勿委蛇禁中需牧頗願言述民勞海表同恩波相彼
西人好東人爭奈何


　　感懷再和山房韻

　　幽人癖好山結屋山北方於莵出繞屋寕復劬秃當岩
溜晴霡霂野燒夕燉煌療飢采紫芝不救病髪蒼何人
賦小山静聽心茫茫倚歌和招隱意長曲未央夜夢衣
雲錦乘虬朝帝旁鈞天聽未了𤣥運不可常百年少壮
心時醉歌并凉層城閉青蛾無處覔𤣥霜亡羊兩得失
奚擇榖與臧齒舌誰墮在寧計彼軟剛千古雲山髙㰱
泉酹嚴光


　　慰嚴溪張君貢士

　　朝日景曈曈湛露溘巳晞日暮風淒淒啼鳥失其雛時
邁感物化撫事成傷悲嚴溪子張子有兒讀父書年少
雋且文親顔悅以怡一朝成鬼録登臺空望歸望歸不
歸來淚盡雙目眵贏博招爾䰟忍撫游子衣生子期養
親安知親哭兒古傷鄧伯道天道不可知穆伯有收子
暮年良可期

　　贈相士許松坡


　　天地委爾形禍福唯所命夭顔夀盜跖窮憲富猗頓隂
陽氣不齊所受各有分司造秘不言誰能作天問君今
挾相術兩目烱清鏡開口說是非竊弄司造柄富貴聞
者喜貧賤聞者慍分定不可移喜慍兩皆病朝暮芧四
三空使衆狙競安知鳩與鵬小大各適性勸君且歸休
吾方游神廷

　　旌表陳節婦古意

　　庭隅墮缺月慈烏驚夜啼哀啼心獨苦抱雛耿孤棲孤

棲不自恤懷人在中閨婺緯織不成撫杼羗憯悽㷀㷀
守孤兒覆額髪未齊矢心負螟蠃兩手各持携廪粟不
自富歳以粒遺黎大火化刼運終然完白圭邅廻蹇吾
道三綱墜塗泥鬚睂衆婦女媿死一寡妻徽名表貞節
光彩生門題斵雪靈山山濯清沙溪溪三唱衞栢舟天
横斗柄低

　　餞于髙士

　　狙公窮四三羸馬疲鈎百歸來南山南掃門謝俗客有

客扣我扄猿鶴驚褫魄行行杖青藜吹烟照琴冊雙頄
凝丹霞秋水入瞳碧極談造𤣥𤣥對坐忘岸幘山巔有
老杞枯槁無液澤夜半出精怪尚或聞犬咋祗今吾喪
我誰能逐轍迹一笑客出門山空霜月白

　　次山房贈阮尉燭詩韻

　　翩翩佳公子青絲絡白顛黃綬映春花來作吏隱仙鳴
琴鎮白下賦劍起通泉誰分讀書燭良價重蠟鞭官燭
不以照持此當坐前釡炊陋貴習炬圍嗤少年東壁得

餘光夜績長不眠好留待他日列照修史編(宋庠帥蜀列姬執燭
修唐史人望之若神仙)

　　次山房岐絲吟韻

　　南北本同歸何人泣異岐𤣥黃本同質何人悲素絲悲
泣不自巳吾故憫翟朱聖賢急救世猶或與心違二子
救世心豈願戾厥初兼愛與為我本昧善惡幾賊人視
兼愛殘忍終㒺知失已視為我流蕩返故遲安得二子
心不為世道思吾將責二子一世將焉知


　　次山房見寄韻

　　懷人夜寤擗彼美天西方世變急三峽吾道蹇兩當起
坐觀列緯翕箕正煌煌遊雲起碧落反覆變白蒼兩儀
浩無際萬期歸渺茫感此不成寐振衣夜未央思君見
梁月忽若墮我旁月明照我心知心豈尋常浩歌自起
舞宵景何蒼凉墓梅萃彼鴞葭露化為霜雞蟲兩得失
奚用論否臧日月此昭質天地吾直剛願言朂本心百
世垂耿光


　　感懷追和前韻

　　寒氷不附炭圓枘豈納方心同媒易合分隔意難當膏
火不晝耀夕暮長煌煌松栢無春華霜雪自蒼蒼萬物
何定極百世終混茫曕彼巢林隼胡為水中央夜夢衣
雲錦乘虬朝帝旁鈞天聽未了𤣥運不可常百年少壯
心時醉歌并凉層城閉青蛾無處覔𤣥霜亡羊兩得失
奚擇穀與臧齒舌誰墮在豈計彼軟剛千年青銅鏡寧
為垢損光


　　次山房韻古意四首

　　思君吹參差幽路蹇離絶綠藍不盈䄡芙蓉在木末采
蝱解我憂憂思誰察識世態反覆手況復問宿昔韝鷹
豈思揚轍鮒固相沫得時與失勢離附奚足惑耳餘難
為交管鮑易全徳伐木無良朋白駒有佳客

　　佳人藐中洲倚竹翠袖寒捐玦属蹇修脉脉一水間夜
半下雲旗逸駕歘可攀結言永為好矢報念急難君有
金錯刀我媿白玉盤終然鹽梅心死不易醎酸往事化

蜩翼徂生遺䑕肝永言歳寒心寤擗長起歎

　　牽牛飲天河河水清可挹天孫撫機杼終日不成織相
望空寤言無人諒心迹人生窘良㑹百年倐朝夕朝夕
不可期來世固罔極無金鑄鍾子鼔瑟逝安適帝子竚
不來采芳翳庭實悠悠萬古心俛仰三嘆息

　　夜舟不藏壑川流無囬波百年逐憂樂晝夜相戞摩逝
者不復來皓首成蹉跎誰歟傷鳯衰毋乃楚狂歌兹世
固難免縱有朝與鮀猗蘭曲易彈祗恐聽者訛折楊雜

黃荂毎與俚耳和感此歌晨風忘我將如何

　　再和

　　采芳遺所思所思道幽絶濯髪沐蘭膏巻然在髪末鴂
啼衆芳萎微物固先識我方行邁邁我載歌昔昔操舟
入觴深被髪出梁沫至人本神游詎知見者惑畏途窘
善歩變境乏全徳委順天地間誰主復誰客

　　火䑕不畏熱氷蠶不畏寒未能蹈氷火吾姑襲人間徒
駭廣可泳太行巍可攀世路蹇幽蔽邅廽行路難君坐

歌三調我起舞七盤歌苦舞未終觀者心未酸矢言浩
無極恐彼隔肺肝無言賦悄悄永夜長寤歎

　　渴不待醴酒行潦聊可挹寒不待羅襦短布聊自織人
生志富貴役役死塵迹天雞報明晨暮鐘送歸夕萬化
迭故新來者未終極百年無定期餘日姑自適擬學種
蟠桃誰能待花實海鷗倦長風低徊此休息

　　刼池出墨灰厄海騰洪波隂陽互勃蝕天地相激摩人
生夀能幾百嵗易蹉跎毋用戚戚憂且賦浩浩歌鷽鳩漸

溟鵬修鯨渺沙鮀物性各有極相企成舛訛順天以全徳
安土以敦和及時且娯樂不樂將奈何

　　三用韻

　　大鈞播萬彚運化元不絶芸芸方歸根倐見上枝末年
華逐流波去去人不識少壯幾何時忽霍異今昔林䕃
美鳩乳水滑羡魚沬鬒髪忽成霜乍見忽驚惑𤣥化不
吾常吾姑守𤣥徳千古萬古人等如傳舍客

　　瓊樓藐層雲絶棟天風寒阿誰吹玉龍哀響落雲間挿

羽欲相從百尺那可攀脉脉隔綺窓欲語兩俱難當年
古銅人夜半失露盤露寒濕如水見者為悲酸誰能鑄
鐵關鑱石為腸肝已夫巳矣夫無言付長歎

　　貧女傷莫年有泪不可挹秦川五色錦半世勞獨織織
花空過眼新故總塵迹撫機悲歳年顔貌非故夕妾心
比錦絲絲長恨無極綉衾雙鴛鴦抱此欲誰適沃桑歎
黄隕尚肯賦梅實悠悠世上兒何處堪食息

　　何年鑄銅柱請為問伏波薊子去不逺金狄誰再摩世

變落莾𣺌吾意成蹉跎盜跖飫肝膾孔聖厄絃歌禍福
吾欲問當世無史鮀問夭天匪髙秪恐民聽訛形骸天
委質性命天委和吾固聞諸天如何復如何

　　用姪煒之山行韻

　　惜花急晨遊起坐旦未逹騎馬去踏花朝雨馬蹄滑落
花委塵泥花香在羅襪猗蘭覔餘春牡丹遲未發遊子
何時歸使我幽憤豁目斷囬雁書遥遥楚天闊

　　誡子


　　魯語誨時習商書稱時敏一字該二義學者盍重省又
日新其徳成湯常自儆三月不違仁顔子獨深領今日
或因循明日澡即新前月或斷續此月復即仁聖賢惜
分隂於此猶兢兢學者能用力其名曰兢辰人有一大
時一去不復仍十五入大學明徳與新民二十曰弱冠
既冠責成人勤怠只數年賢愚係終身過此為失時人
不再青春譬之農力穡春耕而夏耘耕耘苟失時無復
望秋成父母上俱存兄弟下無故飽食無用心白日任

虗度㓜壯老復至一朝忽仄顧對人語不了握筆書輙
誤龍鱗映犬豕面目可増惡哀哉復哀哉追悔已遲暮
及此尚可圖勉旃須早悟

　　題林同舍初心詩集

　　與君別一世忽見疑夢境感往雙淚懸華髪各垂領青
燈對白酒相朂敦暮景別後詩逾佳朗歌竟夜永

　　贈徐教諭愛蘭

　　朝采水中芹莫采水中茆采采不盈掬意不在寸草顧

瞻爾子衿憂思鬱中抱濯江暴秋陽豈不日杲杲杲杲
雖麗天寒荄易枯槁君來升文堂鐘鼓試擊考轟霆起
羣蟄沈淖賴雪澡以中養不中寛慈以為寳惟皇均降
衷三代此直道迪教敦民彜端拜謝師造

　　歌行

　　贈天台遇仙翁

　　天台華頂飛丹霞飛梁絶壁仙人家劉郎歸去不復返
千年藥徑生蠙蛙老翁家住山谷口入山往往逢青華

授之長生不死藥山頭采采札與砂煉養火鼎成黄芽
日虀蔓菁飯胡麻方瞳丹頰生鼎花猶為人世憂龍蛇
下遊汗漫周八遐手持藥管青牛車更資易數餘齒牙
占歩禍福百不差朅來訪我一舍蝸劇談世事長吁嗟
我語君君試聽勸君不用六十四卦推天星但願得君
肘後之丹經普度百萬億生靈君不見安期生李少君
一匕神樓生羽翎入無間升蒼㝠造物雖有數不能囿
無形人人絶粒餐瓊英免墮巔崖受苦辛


　　和寄可庵盧教諭

　　可庵卜築夀藏於家山之麓蛟峯山房南峯
伯仲來游擕壺荷鍤相與賦詩真一時盛集
也濳齋何某不得與新丘之樂乃賡載歌以
自附於四先生之後云

　　平生浪說齊諧志杞國有天驚墮地不周摧折天柱傾
咄咄古今真恠事元氣不死橋運興千古日月長懸奔
照見可庵一片心脾真硉兀揮斥八極游天根兩眼癡

蟇不能食坐觀蝡動自形色獨吸泠風飲沆瀣去向南
溟六月息不學神仙慕安期陶濳曠達其庶幾卜築前
窀從與老太行世路從顚危桓魋石槨嘻未達昭陵玉
匣荒丘垤東門樹檟四時青獨對青山問明月孤山梅
逋仙一去喚不囬三逕竹空懷二仲人如玉處士松世
無鄭老遺髙風何如及今收拾千岩萬壑秀飛廉道前
豐隆後美人服薜帶女蘿自起傞傞舞長袖得時為鳴
鳯失時為卧龍且問君王乞三峯百年三萬六千日倐

忽起滅天際虹散髪披襟任坦率時澆磊磈斟寒碧眼
髙一世四海空婢膝奴顔死人役君不見烏棲曲白紵
歌長繩不繫白日梭時耶命耶將奈何前有香山翁後
有洛陽老嘉㑹不數逢千載誰復道蛟翁此來遊三珠
烱相照憑誰畫作五老圖著我坐隅添一笑

　　贈徐霞錦

　　昔日山隂老魏仙丹成飛去三千年倒影滅没不可得
誰駕玉犬驂雲軿當年從事君家祖獨向爐邊得丹譜

刀圭入口羽翰生至今去作羣仙父丹砂散地無人收
聚作丹霞如錦毬騰騰五采狎獵起夜半精光衝斗牛
問君從事適孫子渾家住坐丹霞裏夜窺璇璣落星躔
晝負丹囊踏山水有時賣易掛白錢醉卧圯橋墮雙履
問君何事落人間謫業巳盡當復還人間處處風雨惡
不如歸去蓬萊山山上朝霞猶可餐

　　汾陽徐祥英還家

　　君不見當年原上武陵家有人隨水覔桃花桃花未落

君歸去到得重來無覔處又不見石室山中一局棊有
誰採樵不知歸斧柯爛盡俗縁起歸到人間長孫子君
今採藥入山中一笑相逢樽酒同鳥啼花落隔人世不
知世上誰雌雄令威千年化作鶴回頭猶念舊城郭城
郭雖故人民非歸去歸去遄髙飛

　　贈星學葉氷壺

　　祝融擲火驅六龍火輪吐燄燒長空彤雲掛樹凝翠歇
九根灼爛紅爐中黒莵喘嘯風不起紫蛟嗔卧潜幽宫

燕然山髙倚絶壁下有凌隂厚千尺阿誰琢雪開瓊花
貯向玉壺寒照骨層氷底下浴蚕蟲口吐繭絲成五色
氷姿入火熱不焦那識人間爍金石蒼生病暍死道途
左擁右扇喚不甦願化氷蚕作氷繭上天下地成氷壺

　　得雨行

　　至元壬午秋夏之交彌數旬不雨建徳尹卜
侯彦才謁烏龍山湫禱焉七月七日澍雨前
邦侯紫陽方虚谷賦詩歌詠青溪野人何某

属聞其事從而和之辭曰

　　萬井泉枯民徙市誰碾火輪燒海底蛇醫墮甕鞭弗靈
豐隆困卧屏翳死天驅鬼格啄黔氓神龍蓄雨不敢行
萬樹翠乾禾赤熛田田兆坼龜縱横卜侯閔雨無處禱
下問三老及五更為言烏龍有聖水絶頂一泓如鑑平
尋常澍雨多芳沼頗怪年來雲氣少有時掣電現光怪
或見盤空形攫矯猩鼯藜藿人不經侯往願乞水一瓶
得水入城甫三日一夕載雨來江亭生來不識此山狀

見說人行躡雲上殷雷下界嬰兒聲培塿千峯那可望
山髙地逈生神靈莫嫌瀦水纔盆盎鬃頭一滴落人間
平地鯨鯢生巨浪世事春花與秋葉野馬紅塵雲起滅
龍山萬古龍常存年年幻變生鱗鬛歛藏神用濳幽宫
畜眼草草那識龍賢侯異政今魯恭此心直與神龍通
吁嗟疲民隔天日那值歳祲十六七麥爛蚕死穀復饑
溝壑委填憂旦夕及今雨足稻粱紅預期一飽龡豳風
龍不有功歸我公公不復有歸太空誰解作頌美形容

發微抉眇聲金舂老我擊壤歌山中瓣香敬為曽南豐

　　飯牛歌為胡子徽作

　　朝飯牛飯牛原上草夜飯牛飯牛霜下藁草香藁軟牛
飽肥黄犢跳梁犍卧噍煙蓑雨笠犢鼻禈髫齔飯牛今
巳老有時扣角苦勞碌人世觸蠻等雙角古今名利成
戰塲不似倒騎牛背樂君不見齊甯戚長夜飯牛歌白
石漫漫待旦骭衣單待旦未明何嗟及又不見百里奚
未遇時未遇飯牛人不知平生爵禄不入心何故要秦

五羊皮老翁牽牛傍流水水不飲牛寧洗耳入去山中
深更深蘆管一聲千古意乾坤旦暮不曽知那問人間
榮辱事

　　和盧可菴教諭鼓歌

　　崇牙樅樅賁鼓逢逢始作之以荆衡底貢之新革試叩
之以巴蜀故産之孤桐雷震一聲草木拆蠖信其屈龍
起蟄天地訢合萬物蘇陽氣宣聲隂屏迹矇瞍一鼔歌
辟雍始與斯民發童䝉大胥再鼓徴學士復與學者開

天聰當其俎豆前陳甫掖山立綴兆序位登降終日吾
故鼓之以相禮所以作爾之強力乃若冠蓋孔孟佩服
程朱鷄鳴而起亦歩亦趨吾故鼓之以戒晨所以覺爾
之迷途至若理欲昏明義利白黒夕惕不謹日省何益
吾故鼓之以謹昏所以使爾非心之必斥嗚呼鼓人軄
廢周禮湮方叔入漢鼔收聲舉世瞶瞶呼不應千載孔
堂絲竹音鏜然一鼔驚雷霆撼動天地衆耳醒昌黎老
死石鼓裂愧我才薄爭奈此鼓文


　　蛟龍歌

　　蛟峯先生以猩猩歌雞雛吟二章見寄所以
興起人心維持世教甚切切也其發明比興
巳無餘藴後有作者無能再出新意矣今輙
以蛟龍歌答賦猩猩歌希有鳥吟答賦雞雛
吟前章以昭蛟峯先生之心後章以廣可菴
老子之意

　　生物具角齒毎毎與物抗蹈穽虎以剛觸籓羊以壯世

間恠物有蛟龍三百六十䖝之長神靈出嘘吸變化互
來往布爪層雲興鼓鬐歘電放無欲不受劉累馴假形
豈被葉公誑時飛則飛潛則潛所以隨時知得喪莫道
魚蝦性不靈相依喣沫豈敢嗔江濆鱣鯨久失水聞此
鼓舞咸相親世無刑醢受時非法網秦然匪藉餘䕃安
能逃世人亡象齒與革亡猩血與脣有身即有患誰能
無其身安得此身化為雲隨龍上下雲無心

　　希有鳥吟


　　穹壤紛衆羽固有仁不仁鴞鳳雖異性同為隂陽根惟
彼希有鳥於禽集大成力可振海嶽翂翐似無能鯤鵬
侈變化比予爾何曽羣鷇偃下風舉受翼卵恩萬里不
足飛千載始一鳴逺之不可疏即之不可親地維缺不
震天柱拆不驚安得以寵辱而能累其身世固有大物
天地間氣生卑卑局耳目夫誰識其真道大固難同安
能抗世情何如任毁譽徜然忘我人不諧衆人口而諧
萬世心


　　愚石歌

　　大塊初分生恠石曽與不周山作骨山崩地缺天柱摧
片石耆姿轉竒崛媧皇煉石補天工化作五星成五色
地下為石天上星頑質變化生神靈一朝天狼齧蝕五
星隕隕石宋野猶有光晶熒何人夜負入海嶼錯雜昆
吾無覔處中間塊石獨崎嶔住在錦溪溪上滸石潤可
以硯石文可以屏贔屭或刳鼎亷栗或劖銘不然雲母
與紫英否則丹砂和空青爾材於用百不適空有千尺

髙稜層暴流沒馬不加減霜降石出不加増火不焦水
不凝刻桐扣不鳴飲羽射不驚世間至智不能化而我
安敢逃愚名人聞愚惡聞智喜君謂我愚真知已築室
招子願結交更請栁溪作愚記我笑巳愚君更愚世有
兩愚適相值江流東去夕陽西千古相看只如此當年
三品不㸃頭況被旁人鞭得起

　　芸窓集畫圖

　　天馬不生韓幹死崔白翎毛落蒿里虎頭妙筆夜通靈

主爵郎中羞畫史楊君畫眼空四海賸把金奩貯竒詭
榆關牧馬邊草秋一騎一縱驊與驑阿誰青騘嚼金勒
㧞劍奔逐髯怒虬提弓空捍鳴鏑盡塵沙馬耳風颼颼
篔簹谷中一梢出冷蕋相看氷雪骨葵花二色空爭妍
没骨丹青翰水墨猿猱兩兩雄顧雌獐䑕伎伎母趂兒
水禽並下照秋水足踏枯荷浸蓮漪人間清景能幾許
野馬戰塲祗尺咫芸窓一幅水沉烟俛仰乾坤千古意

　　贈梅谷髙士


　　去年無方老瞿曇授我雲門一劄禪今年羽衣梅谷仙
丹法葛翁口談𤣥無方是兄仲梅谷誤墮凡胎投母腹
豈非江郎三石人兩石飛來化雙玉君今一字透鋒機
札斷三關鬼莫窺掇取𤣥珠入蓬闕自携靈母養嬰兒
寒山梨棗霜中熟碧蓮池邊結茅屋蛾眉白髪兩瀟踈
夜抱寒蟾成獨宿相逢丹鼎問金砂笑灌玉泉餐紫霞
崑崙瑶樹渺何許遼海白鶴還歸家歸去無方問何其
為說此行奇更奇


　　和南山弟虎圖行

　　髙堂突兀生崇岡於莵眼電牙磨霜古言市虎人不信
誰信挾一來座傍衆犬僵仆兒輩走猛士腰弩成蹶張
老翁卒見亦驚恠便欲騎取叅西皇乾坤戾氣産尤物
誰為驅雷入神筆古樹蕭蕭風刁刁隂崖幽幽雲墨墨
横行屭贔不畏人㺯子庭除成穴窟藍田飲羽驚夜行
今乃捋鬚當白日畫圖畫虎心自知觸目或疑猶喘息
世間多少涪村民毛爪未完心巳易


　　贈方雲卿地理

　　金仙頂門一隻眼五眼通神識無限雲卿留得眼一隻
眼力最髙人不識眼裏青囊一巻經照破山川無遁形
口談禍福句句驗人謂先生真鬼靈自言好眼與人別
當年點得白龜睛上血龜存雙眼我雙眼兩眼精明光
雷掣有時採珠撼龍宫有時捋鬚探虎穴獨眼獨眼真
地仙一角靈犀妙莫傳誰知一眼二眼化千眼笑殺時
師空眼穿


　　觀慈烏反哺

　　有鳥有鳥名慈烏羣兒啞啞爭相呼羽毛甫集思反哺
為報父母恩勞劬民彛天理久淪斁聞此肝膽為昭蘇
禽蟲微物豈知義烏性至孝由中孚梟獍雛成軀為裂
伯勞雛長肉巳刳天地生物無不仁何至善惡相懸殊
禽中孝子爾烏是世上逆子彼二雛父母愛子恩罔極
子心能似父母無人生誰實空桑出為感物類長嗟吁
嗟吁不足日云暮老烏抱雛宿夜樹


　　贈秋蓬王相士(兼治齒有效)

　　秋蓬秋蓬我不願爵三公亦不願禄萬鍾君謨骨相祗
如此休向蓬州問李翁迂叟病齒落半空豈是天食蛙
骨蟲但願壺中乞方七齒髪復出還嬰童潄石清溪歌
九曲飽飯黄精羮杞菊

　　有客曰孤梅訪予於易庵孤山之下與之坐夜
未半孤月在天笑謂孤梅曰維此山與月與子
是三孤者為不孤矣因相與釃酒更誦逋仙疎

影暗香之句聲滿天地酒酣又從而歌之歌曰

　　蹇西山之孤竹兮商周二君藐三徑之孤松兮晉宋一
人天地氷霜兮木落歸根遺萬物而獨立兮吾梅兄其
僅存夫孤髙不易抗兮故多以落落而遭世之悶悶孤
潔不易保兮故多以皎皎而受人之昏昏惟湼而不緇
兮梅質之清磨而不磷兮梅操之貞嗟梅之愛兮曠世
無聞将梅有心兮千古誰論

　　昨日王徳父何昭徳囘後曝背于庵後大山上

甚樂因成數語效大山體亦皆寫景聊以寄似

　　碧旻收雲兮秋氣肅清萬籟聲沉兮秋日晶熒青山崟
崟兮白石瑛瑛麋鹿跂跂兮出髙陵野鳥活活兮兩岑
對鳴黄犍濕濕兮逐羝羣或訛或寢兮于野于坰吾忘
吾獨兮吾與禽獸兮為鄰違市朝兮不與世攖利名不
入兮寵辱㤀驚聊遺吾形兮放吾情美背曝兮不可以
遺君時分吾席坐兮採樵負苓吾其徜徉乎此山以終
吾生兮其樂無央


　　逐婦吟

　　逐婦吟思夫君也

　　妾生不辰兮命孤竒妾嫁夫君兮尚髫垂被讒放逐兮
妾不復歸欲出門兮心重悲心重悲非別離夫與姑命
相依願姑謹擕持山有豺狼水有螭

　　偶書塔塢水中石

　　白石兮磷磷清泉兮泠泠岸有蒲兮水有芹敲竹笻兮
金石聲長嘯歌兮驚鬼神世間豈無宦海之可航仕路

之可騁兮不如此壑之安且平魚自泳兮鳥自鳴花自
開兮木自榮任我心兮流水等世事兮浮萍上下天地
兮吾併忘乎吾身

　　和蛟峯先生熟睡吟

　　幕蒼天席大地睡去不知人世事覺來榻上總埃塵口
不能言睡中義古今萬事晝夜同萬八千年秪一寐榮
辱事真夢裏黄粱一枕邯鄲市北窓謾說晉朝臣周公
不見吾衰矣日髙丈五閉柴門不知身世華胥氏不毡

不被老希夷山上白雲霞流水得失事真夢裏鹿蕉翻
覆終成戯人言夜半息如雷我縱行行還美睡

　　和仙詩友鶴吟

　　友鶴仙詩云蒼波萬里茫茫去駕風鞭霆捲
雲霧玉堂金屋不歸来紅塵向上青㝠路四
海明月五湖風飛冲直上凌虚空隨風不肯
逐西東夷猶夷猶春空中流水一張琴清波
一壺酒撫琴響花灣花香侵坐右春風飲啄

眠花間羊裘烟雨間仙凡仙中不知凡世事
游魚鼓舞鷗鷺歡機鳴籟動不自巳數聲嘹
唳一江水江上年來風浪多日午髙人驚不
起

　　當年隻鶴揚州去羽衣虹裳滅烟霧千年華表不歸來
來時忘郤邯鄲路短篷月白起酸風天隂鬼哭戰塲空
黄昏欲望城西東亂山青處白雲中誰解歌離騷我自
斟酌酒一醉醉百年無夢到浙右揷我羽翼兩臂間頂

丹蛻盡毛骨凡下天上天隨君去不與人世同悲歡星
星有語說未巳夕陽西去東流水一聲嘹唳入蒼㝠青
塜纍纍呼不起

　　鵑啼曲

　　蠶叢鱉靈兩丘土玉壘靈關一荒莾杜鵑銜哀訴千古
萬里遊魂腥血汚寃聲無路呌天公吻血洒地花為紅巴
江東下流無極目斷巴山歸不得此身豈是無羽翰天
梯石棧雲漫漫落花冉冉江城暮年年客夢鄉關路丈

夫志氣笑沐猴安知狐死還首丘沛公擊筑歌湯沐錢
王錦衣衣林木寄巢生子傍他誰衆鳥雖憐祗自悲哀
號力盡飛不歸老盡遺民城郭非

　　贈地理錢季實

　　神仙地理無多訣未用尋龍先看峽次看峽内有明堂
外峽内堂垣氣結交結深時垣氣牢交結淺時垣氣洩
囘看逺障起星峯認得星峯是祖宗祖宗𣲖下分嫡庶
庶是旁枝嫡正龍足趾未曽登絶頂如何辨認嫡庶蹤

庶是旁枝為外從嫡子必居堂奥中此是大法論嫡庶
未是窮源尋極致眼前大法既能明更看嫡枝辨臧否
譬如人家有嫡兒或賢或否不易知賢者起家不肖敗
嫡枝還更有姸媸到此須是牢著眼切莫泥取嫡謂竒
龍到成形方結穴若不成形縂虚設傾欹破碎縮腫麄
雜亂擺竄瘦死絶凡属此類不勞看認得正龍成醜拙
認形既真穴亦真真形真穴自天成左右必有真纒䕶
真案真朝無異情地真氣象自然別山必綢繆水廻折

葱葱鬱鬱日囘環入眼精神俱煥發設從流𣲖問源頭
定是祖宗真骨血雖然龍真穴自真或隠或顯多誤人
正結人人能識得不識偏頗閃側情地有恠穴無恠局
認局方知穴法精毫釐之繆隔千里萬水千山差一指
横斜直曲跬歩間撼動山川泣神鬼一山入脉百山隨
尺寸髙低認𤣥秘穴真節節自相符若不相符穴是虚
龍真穴假禍福異誤殺世人徒信書眼力不在書紙上
泥書空畫葫蘆様掃除萬巻總虚談收入靈犀一㸃間


　　山房約㑹於黄灘别後寄似

　　玉堂佳人珮瓊英月下乍見心眼明貞心野雪壓不死
幽韻天風吹逾清玉龍聲髙夜漏下緑衣舞短天雞鳴
歳寒一見苦易別安得白頭敦弟兄













　　濳齋集巻一

