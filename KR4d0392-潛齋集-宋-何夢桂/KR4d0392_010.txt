







　　欽定四庫全書

　　潜齋集巻十　　　　　　宋　何夢桂　撰

　　雜文

　　何子東墓誌

　　何氏為江南著姓於潛牧亭侯其鼻祖也自李唐徙家
文昌里迨今且千餘年矣尚論世系其三評事以下為
近公評事十二世孫之一人也自弱冠幹父蠱左右唯
命不敢辭其勞至門戸事震撼撞激公悉力排捍以濟

先疇畎畆視昔有加焉中年營宅一區曰吾老焉於此
矣孺人邵氏作嬪公室勤於家事機紡逹於夜分與諸
子讀書之聲相上下余少從諸生肄業公隙宇下每竊
聞之歎曰此非惡聲也如此家有不昌者乎孺人不幸
先公卒兹二十有二年公軀幹魁偉晚得弱疾非杖不
支丙子亂離顛頓痼疾益甚壬午二月二十有二日益
以寒疾遂終於正寢子孫與諸婦若諸曾孫服衰功者
凡二十人生榮死哀若公庶乎無憾矣嵗月維良将以

三月二十四日甲申葬先是辛未十二月七日以孺人
附地在家東北之七里曰汪原諸子為公生前之所經
營也公諱震龍字子東生於庚午與孺人同三子長雷
孫娶陳氏次慶孫娶方氏三肖孫娶鄭氏八孫士林士
誼俱娶王氏士元士榮未娶士亷娶鄭氏士先士秀幼
漢老夙命與族人纉後曾孫三人汝眀汝弼汝諧將窆
諸孤哀籲乞誌某於公為八紀弟行同為評事諸孫知
公事覈不敢辭遂為誌


　　先叔何養正朝奉墓誌

　　公姓何諱頥字養正将以至元癸未十月二十九日已
酉與安人合葬子夢杓泣血告於堂兄某曰不肖孤兹
擇日以襄大事懼沒無傳不可以無識夫墓兄其誌諸
惟公昆弟四人實出異母公最少子若姪凡六人某最
長幼時猶及見吾父與諸父事吾大父母左右色養無
違疾則更僕湯藥無敢怠親沒兄弟居室如一體家事
惟長公命是聽一堂氣象穆如也吾父早逝公初娶魯

氏早殀無孠再娶方氏復殀生夢杓甫三朞皆公所鞠
育以迄於成人長粗克幹蠱而公疾不復起嗚呼命矣
夫夢杓以隻力經營葬地得之當里之汪原坐丁面癸
山盤水環僉謂吉兆公平生敦信尚義柰數竒不偶於
時死得葬於此猶将食報於天以福其孫子公生於庚
午某月某日卒於壬戌正月二十四日安人以勤儉克
相有家生於庚午某月某日卒於已亥四月某日媳婦
方氏男孫二人長炤之咸淳辛未以伯父任太學博士

試冑子升上庠次灼之未冠既葬将磨碣以昭不朽前
發解進士夢材為之書孤哀子夢杓百拜立石

　　方深之墓誌

　　至元甲申十二月辛酉河南方公將葬其冡孫崟先大
事請於某曰某大父平生負磊砢氣汗漫江淮者二十
年歸老莵裘惟指詩書為子孫弓冶非有籯金匱帛輕
資易施如豪家大室者至於宗族子弟資可教者必随
力拯之敦詩書也暇日呼二孫詔之曰吾始望而父以

少壯勲名賁我華髪自曩嵗計偕喝盧變雉竟以怏怏
不得志死反以諸孤遺我憂我不敢怠教懼不及見汝
曹之成立也百嵗後嵗時祭奠有能握筆書紙為奠辭
以酹我死且無憾不肖孤未能脱穎以光昭前人之潛
徳葬懼朽沒敢再拜乞誌以永勿堕切惟公行事與其
所以詔後者若此諸孫又皆力學弗替先志是公延徳
未既安知他日無逺耀者是可誌已且弱弟某為渭陽
戚誌安得辭公諱淵字深之生於丙午十月卒於戊午

十月娶黄氏生子掞娶余氏女適何公頥是為某堂叔
母孫二人崟耜曾孫六人葬地曰大唐之桑木原山發
坤庚枕丁面癸祔先塋也

　　宋夫人何氏墓誌

　　故宋公夫人何氏道真既合葬於家南園其孤應魁懼
嵗久湮没乞誌於潜齋何某以詔子孫俾勿墜夫人派
出文昌故淮安民曹炎起之從堂姑也於某為十一世
祖姑誌安得辭夫人生於慶元丙辰三月二十日幼聰

慧觀書史粗通文義年未筓父某以别業居蔗江徙家
焉見松峰公少負竒氣遂妻之夫人慈惠敦慤其事舅
姑孝奉宗祏敬處妯娌睦婣待宗姻任䘏内外稱與無
間言相夫子以勤儉起家增拓田宅富捋里閭中年惟
以孠續怏怏於懐一日聞有誦韓昌黎中郎有女伯道
無兒之句者惻然動心曰螟蛉果臝其不速肖矣乎偶
同堂有三弄璋者夫人喜曰猶吾子也告松峰公命立
焉名曰華龍提撕若已自出長延師樂育有文聲甲子

秋易今名得雋計闈㨗書至夫人喜見顔色暮年嗇孫
夫人憂曰宋氏世積詎無後乎下及抱衾一無妬忌辛
酉冬松峰晚出孽子命為應魁後

　　邵濓翁玉成說

　　天之於人猶父母於子父母之命子不無勞逸之異其
於愛子一也天生民厚而命之不能無貧富貴賤之不
同者天豈故為是厚薄之私哉要其致而歸於成此天
與父母之心也世之人與人之子或不能知此故處逸

而不忘親者易處勞而不怨者難居富貴而不忘天者
易居貧賤而不怨者難故能知親者父母之孝子也能
知天者天地之仁人也西銘一書擴千古所未發至其
卒章曰貧賤憂戚庸玉汝於成若此者可謂知親知天
者矣邵君濂翁以玉成自號則其素貧賤也可知玉必
琢而後成器所以成玉之徳也然則今日之貧賤安知
非天之所以厚子以成子之徳者不然乾父坤母豈獨
偏於子哉徵余説因為之書


　　胡古澹植竹說

　　魯桓公六年子同生以子與公生日同故名曰同後漢
鄭𤣥生孫與𤣥年同名曰小同夫以桓公之子為同則
𤣥之孫為小同矣父子祖孫之偶同也古人以之紀名
以見其重同也如此庸齋先生手植庭竹嵗在大壬辰
其孫國器植竹於其地為小壬辰兹固偽同爾抑若有
數然後庸齋六十年竹與主人化為青寜久矣後人重
植不於他物必於竹植竹不於他日必于此年非無意

也非有老成能言者識之雖子孫不知其然者此豈與
尋常所偶同者比哉昔人有見其祖故坐磐石輒泫然
涕下况乃翁三逕常與二仲遊息者乎感物懐人故宜
諸孫之眷眷不能忘情也國器賦詩識感與其昆玉及
其朋友載賡凡若干篇求余説遂為之書

　　題髙氏金玉帖後

　　高氏自齊太公八代孫傒以王父公子髙字得姓始爾
後代不乏聞人如北史之伯恭敖曹尤為磊砢者也譜

獨為宋著姓其所從來逺矣樞使公昆弟一時勲業相
焜耀鶴山魏公亦同父所自出也諸老彫謝東南文獻
盡矣其從子某叙次其先世往來筆帖手澤儼然余雖
不及識而其典刑猶在目也唐世嘗購諸王書於王方
慶家自十一世祖導以下得書十巻以進以故諸王書
至今猶有流落人間君其寳之安知此帖他日不在東
壁圗書府耶至元癸未秋七月題

　　題東麓詩巻


　　久不見東麓談詩忽一日以吟藁寄示亟展亟讀其清
灑可愛啟發𢎞多學詩如學仙時至骨自換安期生神
樓妙散得方匕服之縱未駕飛龍周八極控白鶴遍九
陔而其肌骨輕爽耳目精眀早有塵表風度他日洗髓
脫胎回視宿習又不知隔㡬塵矣子其勉之輒書篇端
以歸

　　題線縣尹孝經古畫圖

　　孝經蓋聖人以孝道而告諸曾子者也昔人之所注釋

先儒之所刋正亦甚詳矣未聞圖之以為畫者其於聖
經疑若儼然上都線君子華出此巻相示炰香展覽其
𨽻書章句竒古水墨像曲盡其情若親拜尼山劔履日
觀曾子所以磬折答問之狀使人容肅氣莊不敢以䙝
而知聖人之教人也嚴則其親炙也可知矣夫孝所以
修身事親事君涖官治民事天地通神眀之大經大義
也學者於此焉求之放而凖諸四海至足矣大徳庚子
春三月既望


　　題韓提幹伯髙乃翁障東集

　　三山韓君載叔障東誌特鄉邑一事耳至於蹈危履險
而志不為詘氣不為衰其一㸃烈烈在天地間不肯與
世俗同流者蓋可知也夫水之東西流利於一邑與否
非一人之私也且無官守言責而争之不置雖掇禍不
之恤兹固人之難能也嗟夫人心陷溺滔滔者天下皆
是也安得强有力如載叔者出而障之以復其故性哉
戊戌孟夏望嚴陵何某書於廬陵西司馬廨


　　跋唐月心詩

　　猶記十年前月心携吟藁訪余山中於是詩未脱藁嘗
為作月心序兹復以棗墨全帙相示别十年久詩益富
益工三復降歎羣公序引復冔冕於前驪珠蒼璧蓋將
繅藉而與世之有識者共寳之一繅三盆手君之詩緒
來者固未渠央也姑跋巻尾捲錦以歸

　　朱黙軒灝與其兄約山請跋詩編

　　江西詩逸響久矣金口木舌振餘韻於千載之下者約

山老子為巨擘焉長篇巨帙固未盡見聞於騷人墨客
唱和間掇拾咳唾便覺鏘然有聲詩在江西固未嘗亡
也至於華樓燕暇伯仲塤箎工曲異同不必一律而其
性情之所感發者若出金石豈其詩脉獨在約山乎老
逋仙去孤山梅月猶有主人黙軒在約山遺韻未冺也
黙軒他日持樽酒舉似余言以酹之亦當一笑於地下
矣辛酉夏五

　　趙司理菊梅百咏跋


　　梅菊比羣卉獨清絶其自立於寒風凍雪中而不變其
操以之况髙人逸士為最宜古今詠者不一而真愛梅
愛菊者不多見前理掾趙君字時賽以梅菊百詠見寄
可以觀君所志矣僕咸淳辛酉嵗為廬陵司馬而君適
來見其清苦氷蘗出於天性亂離歸來而貧益甚清苦
益自勵世之人竊笑之君之自處澹如也君持此以友
梅菊無愧色夫穠桃艶李世之所愛知梅菊者蓋鮮矣
而君獨愛之故惟君知梅菊梅菊知君吾是以三歎而

取其節焉耳謹書其巻末以歸

　　跋譚氏編首

　　勔勮勃王家三珠樹也第乃翁福畤有諛兒癖雖然有
子如此亦豈易然哉譚氏一門父子昆弟長編巨帙照
映鄉國獨以乃翁平生所著掲之篇首而歸尊焉其賢
於諛兒也逺矣

　　陳氏與子請字跋

　　陳檢閲以倉扁術過余為其子請字子既冠竊有志於

學父執名之曰景仁余謂仁之道大不可若是其㡬也
字之曰恕翁求仁之道於此為近夫子曰有一言而可
以終身行之者其恕乎子其勉之

　　跋馬子恢家藏三賢帖

　　觀紫陽先生筆帖於百載之下於其人不於其書論鶴
山先生交道於百載之上觀其人亦觀其所與而已愚
於此得二道焉後學潜齋何某端拜敬書

　　或問于湖字帖於晦翁先生曰世人重于湖字何也曰

好是他不把持愛放逸故也嘗恨不得一見其真蹟今
於馬君子恢家藏得觀其所與乃先公鶴山交際之帖
三復信然拜手敬書

　　昔人評山谷帖謂其書入神品蓋山谷縱横變化自成
一家不肯随人後其司馬攘苴兵法之竒陣也後之人
未夢見太史而好竒者鮮有不血指者矣

　　跋何玉華南山八詠集

　　宗家逢原儒諭以髙使君南山八詠寄教且徵和篇蓋

南山何氏祖塋在焉至元戊子嘗道分陽適與諸公清
眀上塜之集陵前八景猶依依在目今得詩如見蘭亭
繭紙尚想山隂遺事儼然也敬次前韻以歸且書尾以
證他日云

　　徐主簿仲修老子畫像賛

　　頎然其顙華然其顛身有極後心無極先人謂爾生夀
八百年孰知既死夀亘乾坤人謂爾教經五千言孰知
一嘿言滿八埏無名可名强號𤣥元叅前如見在天地

根

　　夾谷簽事生祠賛

　　昔日何居取我衣冠而褚之今昔誰居於吾乎厦屋渠
渠四牡維騏六轡如絲望之儼然而威即之温然而慈
噫天不復興禮樂則已如其禮樂㣲公吾誰與歸

　　石崖姪孫寫神求賛

　　有頯其顙有澤其頄謷乎其虛而不與物移厲乎其觚
而不與世畸持此以浮㳺天地惡乎然乎知歟愚歟猶

使或者得以寫其形似何居吁是殆見未善者機也

　　夀星畫像賛

　　伎青鹿兮藻章舞白鶴兮虹裳神人儼兮雲上夀千嵗
兮未央

　　賛汪愛蓮諭食牛

　　天使牛耕民乃能榖既食其力忍食其肉惡死愛生萬
生同欲力不人競俯首就戮暴殄物命恣飫口腹太上
好生昭示禍福人能戒欲天為錫禄仁哉愛蓮欲並生

育明聽告言矜此觳觫

　　林同舍求初心大字并賛

　　復下一陽動於重隂及此善保天地之心

　　富山方表叔求寫神賛

　　其顙隆然其額豐然髯之皤然顔之酡然其居也不為
人後其動也不為人先於以養生於以引年是雖畸於
人而獨全乎天

　　蛟峰先生畫像賛


　　大原孔孟的派朱張忠恕𢎞毅剛大直方義存出處道
繫存亡立言垂後徳久彌光

　　林子敬寫神求賛

　　爾形矍矍爾目鑠鑠兩足卓犖天涯海角袖有椎鑿摧
山撼嶽虎匿龍逃六丁眙諤或者不知問其所學則掀
髯而作曰吾服儒服冠儒冠吾從吾朔而吾進於其技
故人詫我為青烏為白鶴

　　眀叟髯弟寫真賛


　　有髯樅樅突成一公歴世孔疚弱外强中不矜已獨不
詭衆同有兒綦屨有孫扶笻聊適吾分以夀厥躬

　　毅齋畫像賛

　　爾形頎頎爾貌竒竒使位稱夫人命偶夫時則其仕當
路食太倉疇謂非宜而其受食於天乃如彼何居雖然
子之齒其猶未其方来者固未易知

　　寫神自賛

　　癡形陋貎瘦骨羸肌躋之班行而華黻之則若将凂休

之田野而被褐之則謂之宜豈爾前世固鼔枻而漁釣
或荷條而耘耔不然何其宿業之未盡而習氣之餘遺
雖然衣敝不寒食糲不飢爾其蹙額攅眉倀倀然常若
不足者何居問之一世一世不知爾其獨抱此心悠悠
然而與百世以為期

　　祭蛟峰先生文

　　天生哲人千載一期固有負經綸天下之志乃至鬰於
數而不得以竟其所施當其鬰而不逹不惟人不得以

致其力雖天亦不能違自古大聖大賢與夫一世之豪
傑不得志以死者何限而卒不得以救夫時惟公聲名
在天下功業在方冊而其蓄大發宏瀦深流溢識者方
望其福澤之被天下使匹夫匹婦之不餘遺至有不得
以盡如其意者時耶命耶吾不得而知十數年來每一
進見但見其憂憂戚戚扼腕而攅眉窮逹仕止惟義惟
命公豈為一身區區者之私故其語及民事則為之太
息而歔欷畏天命悲人窮固聖賢之責而民之痒痾疾

痛公忍視之藐焉為手足之痿痺然力不能扶則已何
為自鞠自苦以至於斯又况世之所謂孤臣者其慮患
之深而操心之危麟折其足而奠楹拽杖泰山之頽其
忽而君子此心固非衆人之所能識而其事亦知與不
知者之所深悲民失所怙士失所師九原不作公全而
歸嗚呼天地無窮事㑹無極愚以是悲吾道之孤竒盖
棺事定公之生也無愧固未知後死者之何居百里絮
酒一束生芻黙鑒此心尚其來思


　　祭山房先生文

　　士生天地間要不偶然蓋有數存其盛衰闗乎時運消
長係乎斯文是非人之所能為而委命於天者為之吾
固嘗歴數一代之人物上下數十年間凋謝殆盡而奄
奄如木之遭霜落落如星之向晨豈果時之不齊而斯
文將至於夷冺鄉之碩徳偉望今㡬何人如吾山房先
生者才有用而其位不滿學未盡試而志不克伸謇迍
邅乎吾道而重以多故之憂殷雞呼起起而偶值夫龍

蛇之厄辰天之降䘮吾是以傷夫折足之麟追惟疇昔
每握手論議至於書問之相聞惟長吁太息為之蒿目
而眉顰患難相救骨肉弟昆惟氣同而志合故情至而
義敦睠兹交道匪直旦暮不知者謂近託乎婚姻今遽
如許吾誰與親天不愸遺一老後死者何足與於斯道
而復嗟夫嵗月之流駛世故之驚奔静言寤擗不可重
陳疾不及省訃不及奔痼於衰病負咎奚云緘辭絮酒
老淚盈襟寄此情血天地鬼神嗚呼哀哉尚饗


　　王石澗臨清詩藁䟦

　　石澗兄我先人甥也長予六年幼學時随吾先姑歸吾
家予方童丱兄與兒輩争念詩文已跨人先及長為舉
子業不肯落人後近世學者廢舉子業好尚為詩石澗
於好尚中獨如曾子嗜羊棗膾炙之美不能以易毎一
過予輒以所自為詩奮髯高歌如曾子歌商聲滿天地
閒居聞此一大樂事也今年春予卧病菟裘石澗來訪
出詩一大編曰予近作也願求一言以自信開巻讀之

盤空硬語擲地金聲使人驚喜以年考之石澗八十一
矣其精力不衰筆力愈勁如此病鄉持玩紓憂娱老之
一助也石澗進而年過九十授尚書九十五作抑詩使
吾及見㑹當黄髪相看一笑大徳癸卯正月既望潜齋
何夢桂敬序



　　潜齋集巻十

