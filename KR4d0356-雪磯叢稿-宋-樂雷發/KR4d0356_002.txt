雪磯叢稿卷二宋樂雷發撰
律詩
寄雪篷姚使君
湘鱗六六寄相思疎柳新蟬想别時今夜各聽三楚鴈
秋風又老一年詩梅花且補離騷闕薏苡應為史筆知
剪竹疑峰新製笛待衝霜月訪桓伊(使君時寓衡陽)
謁山齋先生易尚書
淳熙人物到嘉熙聽說山齋亦白髭文字盡傳融水後
精神如戰辟雍時靈椿終不孚朝菌蓍草難堪養夀龜
細撚梅花看總義只應姬老是相知
送桂師鍾尚書赴召
老依牙纛撚吟髭又折梅花話别思五嶺不遮鸞鳳詔
四方俱誦鱒魴詩人才晉魏凋零後國事江淮倥偬時
賴有老臣經濟在快呼桂醑餞篙師
題鍾尚書北征詩稿
野雉江鷗滿故都秋風禾黍撚吟鬚六千里外驅旃旆
五十篇中見版圖金鉉尚期扶日御玉衡終令正天衢
書生亦有中原志那得君王丈二殳
呈廣西張提刑
陸續城邊按部歸梅花随處撲征騑溪山有助吟題徧
獄市無冤訟牒稀竹屋呼猿眠碎月莎庭引鶴步斜暉
莫嫌瘴霧侵湘客滿路風霜冷枲衣
罪言
愁殺瀟濱蟣虱臣亂山斜照獨含情人材不似深衣古
國勢如何楮幣輕石燕未蘇湘國旱木牛那濟蜀州兵
幸無杜老流離苦切莫吟詩到北征
閒居自遣
雨積桑樞長昔邪誰能載酒訪揚家漢庭用少臣今老
魯俗皆冠我獨髿憂國苦無蠲忿草看書喜對决明花
衰頽懶作江湖夢擬斸三椏養鬢華
又
許由溪上小屠蘇紅樹蒼山對一臞白髮功名惟劒在
青山活計併鍾無誰言荆楚多竒士却笑乾坤一腐儒
桐帽貂冠俱有分寄言兒軰莫揶揄
寄樓居朱漕
住近江心古寺邊幅巾應伴浙僧閒官銜自古金陵觀
冠(缺)多依鴈蕩山出處皆留青史看功名且逐白雲還
殷勤為祝樓居好月照横舟送碧灣
呈姚雪篷使君
祝融應自勝崆峒且讀通書辨聖功事可語人甘受謗
詩能名世不嫌窮春邊採藥收湘芷月下調絃送楚鴻
賴有行人碑尚在棠隂依舊戀東風
雪篷見示送趙東巖詩
皇華歌徹酒杯忙澤畔騷翁送范滂琴帶衡雲弦索潤
馬飡湘&KR0581;轡絲香山中貍豹随吟旆部内豺狼入按章
却笑詩寒吟骨聳愁看詶唱挾風霜
書蕭千嵒集
向來陽陸共峥嶸吟到停雲趣轉精古似洞庭張雅樂
嚴如即墨斂殘兵茵陳終不肥方朔芣苢何堪病冉耕
細讀殘編掻白首未應造物忌詩名
滕王閣下賦
越&KR1956;蜀艇亂相偎風飽千颿帶雨開閣上鳴鸞今已往
江頭飛鶩只堪哀柳汀絮滿河豚賤桃塢花殘石首來
應接溪山吾不暇自憐白髮欠詩材
宿金灘
瀧吏崖翁是賞音江流泯泯對秋吟天蝦撲火帆檣晩
水狗捎魚島嶼深千里庭闈雲滿眼十年湖海鴈驚心
今宵客枕清如水穏讀西山夜氣箴
寄許介之
贏得詩名徧九州酒徒棋伴半公侯離騷甘隠魚鱗屋
樂府多傳鸛鵲樓醉葉幾窠藏菊徑蠧荷三畆護漁舟
中原應有樓蘭國空鏁吳鈎到白頭
聞邊報寄姚雪篷
淮烽蜀燧照邊隅白髮憂時我腐儒楚客汀洲搴杜若
齊王沮澤索柴胡躭吟自愛南游好久謫曾謀北事無
擬對祝融捫蝨語何時重捋使君鬚
寄戴石屏
曾到元郎吟處吟雪&KR0963;煙艇久相尋鳳鳴道國空詩句
鴈到衡峰只信音拾橡祠邊聽雨細紉蘭院裡夜分衾
蹇驢儻遂黃花約鴉觜㪣煙共掘參(時石屏訪雪篷于衡陽)
戊戌冬僕客桂林雪中趙叔愚司理書張司業
逢賈島絶句為寄今冬對雪感而有作
朔風桂水浸瓊沙曾共騷翁理釣槎對客又吟端木棄
(疑誤)論詩還憶欵冬花饑能驅我瓶儲罄老不饒人鏡影
華擬喚扁舟尋剡叟嶺梅瀟菊各天涯
寄仙巢先生鍾尚書
吹香亭上送飛鴻且把行藏寄蜀桐老境只須尋遠志
世途還要避沙蟲公行天地初何憾道在丘園固未窮
曾是轅門投卷客應憐聽雪卧蕯藭
寄蕭太山兄弟
梅花好處共心期曾擷天葩寄夢思兄弟自為千古計
江湖方誦二蕭詩貪泉定喜逢廉吏倭國何應拜老師
(蕭穎士事)賸擬尋君攀桂樹路遥誰肯借驢騎(蕭君見予有梅花且補離)
(騷闕之句為之擊節雖未相識蒙書二十首為寄故首句及之)
送丁少卿自桂帥移鎮西蜀
瓊海收兵玉帳閒又移齋艦&KR1140;浯灣三邊形勢全憑蜀
四路封疆半是山魏將舊聞侵劒閣漢兵今欲卷函關
(時會有三京之役)細傾瑞露論西事想在元戎指畫間
訾家洲
竹塢松灣徧履痕斷碑無首野苔昏江山應識前賢事
裴稱(疑誤)今存幾世孫島霧海霞留古意春猿秋鶴冷騷
魂何人會得登臨意閒嚼梅花伴酒樽
慈氏閣
崢嶸梵閣礙銀潢且對畦衣問馬王落日斷霞連楚粤
缺鐘壞像雜梁唐英豪已往雄圖歇棟宇猶存古意荒
惆悵石湖題柱在倚闌無句獨凄凉
雉山寺宋永初中有僧西顒誦法華經於此白
雉聽之而化至唐黃梅五祖弟子喜登告祖乞
廵禮五祖應以遇雉即止後至此開山本朝王
初寮有留題
蘚碑蘿石擁嵒扃獨倚笻枝問大乘白雉苦無千歲種
青山空識六朝僧詩傳北岳刊新帖禪接西淮冷舊燈
擬鑿冰泓澆凍硯禊亭閒借法華謄
擬游長沙至零陵忽動歸興
擬尋禹柏過長沙且泊愚溪問酒家歲旱可能飛石燕
秋高還看落天蝦乾坤納納催霜鬢岐路悠悠又菊花
惆悵草黃騏驥病歸心依舊遶烟霞
袁家渴泊舟
往事誰能問水濱停橈仍是薄西曛樵漁空自存袁姓
鳬鴈何應識柳文釣艇分燈歸客艇嶺雲拖雨接溪雲
楩櫚蘭芷今何在空使行人誤舊聞
小檥袁家窠竹居買酒
江繞衡門接旅津鯉魚風歇水粼粼湘醨三盞澆吟思
瀟碧千竿對老身題壁未能行客醉典琴不用主人貧
隔江誰棹高明麗滿載鸕鷀捉錦鱗
餞雲壑唐使君赴邕州
&KR1217;簩竹畔擁雙旌回首江籬隔楚汀曾向前賢參學問
且教遠俗識儀刑安南兵息烽烟冷羅殿馬來蠻草青
悵望鈴齋何處是遥瞻朱雀認詩星
歸侍
石田茅屋野苔春喜對庭闈話苦辛客路本無如意事
瘴鄉惟有蚤回身且尋農耒耕湘雨待看天戈洗塞塵
門外黃旗邊餉急可堪杯酒各傷神
寄吳茂遠
蘇公堤畔繫吟驢知在垂楊第幾株學校文章如畫餅
朝廷官爵似呼盧春吟應欠梅花在時事曾言楮幣無
惆悵湘湄分袂處今看細雨長蘼蕪
送史主簿之鄂就辟
囊中秋卷逼唐賢門外侯芭問太玄才大豈堪栖枳棘
官清應只友蘭荃湘行又泛君山月淮績曾衝赤壁烟
擬借從軍新句看試尋黃帽寄綱船
又
宦途捷徑在三邊且駐吟船贈馬鞭壯士苦無横草(疑是)
(槊)志將軍還用撒花錢敵兵猶未回燕鴨蜀耗何應問
杜鵑今日送君無别話看随郤縠洗狼煙
送邵瓜坡試湖南漕舉
槐花匝路促湘行閩賦唐詩舊擅聲有志向曾言國事
論心何止在科名畢方夜煽杭都火大角秋纏蜀道兵
莫作腐儒場屋話琅玕滿腹正須呈
送李公浴(疑是裕)遊臨武
嶺梅瀟菊兩關情歲晩江湖載酒行客路欲依嚴挺子
瘴鄉已老少游兄瓦盆且話田家事肉食誰通鈍漢名
惆悵韓張亭畔路雪鞭風帽又東征
贈江華熊伯巖
堂萱營柳伴吟哦黃綬仙翁鬢未皤對客不矜名第貴
論心惟在簡編多江頭魴鯉香晨膳境内鴟梟冷夜窠
湘國詩盟人寂寞衰頽猶喜識隂何(謂隂鏗何遜也)
江華送熊清父遊廣州時予有衡陽之役
邂逅陽華且酒壺海鵬衡鴈各征途閒身俱被饑寒役
老境還堪離别無鄉夢定應思欵段客吟何用說娵隅
曾從仙叟參玄訣好訪安期採澗蒲
喜李景魏就熊伯巖縣尉招
長歌白石草廬深今抱園絲就賞音温飽不為兒軰計
行藏端見古人心鱣魚堂上春開帳鸂鶒灘前夜對衾
擬掛奚囊梅下聽謫仙應共隠仙吟
送友人之辰州覲省
跕鳶巢畔瘴雲低山徑如梯去馬遲正則自吟皇樹頌
廣微惟誦白華詩春風採藥桃花國落日尋碑薏苡祠
覓得丹砂能寄否溪亭送客鬢毛衰
雪磯叢稿卷二
