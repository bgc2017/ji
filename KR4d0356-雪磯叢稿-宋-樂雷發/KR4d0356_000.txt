雪磯叢稿别集類三(宋)
提要
(臣)等謹案雪磯叢稿五卷宋樂雷發撰雷發
字聲遠寧遠人累舉不第寶祐元年其門人
姚勉登科上疏請以譲雷發理宗詔親試對
選舉八事賜特科第一人然竟不仕以終居
於雪磯自號雪磯先生因以名其詩稿雷發
人品頗高而集中有謁易祓山齋詩乃結契
於蘇師旦之黨殊不可解然考祓與師旦牽
連同敗在韓侂胄敗之前而詩稱淳熙人物
到嘉熙見說山齋亦白髭則在祓竄謫之後
二十餘年非有勢熖之可附殆以祓究心經
學尊前軰舊人故略其瑕垢而交之固不足
以累雷發也其詩舊在江湖集中而風骨頗
遒調亦瀏亮實無猥雜麤俚之弊視江湖一
派迥殊如寄姚雪篷寄許介之送丁少卿讀
繫年錄諸篇尚有杜牧許渾遺意即秋日村
路絶句一路稻花誰是主紅蜻蜓伴綠螳螂
之類雖涉纖仄亦無俗韻正未可以名不甚
著忽之矣乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
雪磯叢稿原序
僕非能詩者而亦好作詩蚤遊諸老之門或謂可與言
詩比歲渝江羅季海西湖胡雪江間亦採而刊之然傳
錄失真甚則雜以他人之作以魚目而混驪珠僕得盜
名之譏矣其可乎前歲歸自京師繼罹憂患盖不復言
詩也嘗得李抑抄書必欲為之刻梓即嘗謝之繼而友
人朱嗣賢何堯卿捐泉市梓又有請焉辭之再四而請
益堅余詩本無可傳而諸賢之軫念者如此僕不得辭
矣竊念蚤歲雕鏤纂組溺志詞章既而悔之方將鞭辟
近裏以進聖賢之學其敢以詩傳哉古今言詩莫尚於
老杜嘗有詩曰文章一小技於道未為尊僕果能詩猶
犯老杜之戒况不能詩乎知道者當亮僕之心而有以
教之可也時寶祐丁巳朔樂雷發書
