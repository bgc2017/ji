雪磯叢稿跋
愚聞之太上立德其次立功其次立言是謂不朽夫
德藴諸身心功成於事業言見於著述有内外相須
體用合一之道焉今岐而言之豈有修諸身不見諸
事施於事不見諸言者乎要之人各有長而兼盡為
難其有得乎是者誠君子之異于人能不朽而存者
也足以語此者其惟我鼻祖雪磯先生乎先生生于
有宋叔季方五星聚奎開一代文明之運當時科目
得人若吕蒙正之雅量王曾之持正韓琦范仲淹之
謀略司馬光蘇軾之忠直文天祥之節義曰德曰功
曰言表表著于當時難以殫述先生與諸公相後先
穎悟警敏博極羣書居家以孝友見稱莅官以忠義
自許不為末世流俗所摇奪醖藉甚富所得誠深矣
寶祐元年朝廷設科取士先生廷對萬餘言條荅疏
暢深切時弊登進士第一官授翰林職司敷文時元
兵大起直北多虞公嘗為烏烏歌車攻賦勵志發憤
折衝禦侮值時相當權昏庸畏懦竟不能用遂使大
志莫酬可慨也已丙辰以病告歸繼罹憂制遂不起
復閒居以詩文自遣要其旨趣幽深玄遠温雅和平
而其英邁之氣正大之情往往見于言表其所抱負
雖不獲少試而經綸康濟之術亦自可見先生之功
德與言可謂並茂矣舊遺叢稿一帙歲久漸以敝訛
愚恐格言至論將湮滅無傳重不仁孝之罪也公暇
重加訂正期以傳之無窮庶乎公之立言由兹不朽
而思見公之功德者一展卷如在目中將不與吕王
韓范司馬蘇文諸公後先嫓美矣乎因錄成而遂言
之如此成化十七年龍集庚寅賜進士出身戶部主
事嗣孫宣頓首謹書
