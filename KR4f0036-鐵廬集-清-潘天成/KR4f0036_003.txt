鐵廬集卷三溧陽潘天成撰
語錄一
康熙辛丑夏四月先生出手書默齋湯先生訓言付(炎)
抄錄曰一生學業盡在此矣湯師之言將一部大學衍
義包括已盡我生一事無成只得將業師之道傳之後
世天德王道都在内矣去年張岷南問我經濟余錄師
言蓋為此也汝等勉之復以大學衍義及衍義補二
書命(炎)熟看曰汝等勢不能讀萬卷書矣惟此二書乃
人生切要之書全體大用無所不備我與汝父常卧
汝家竈前草舗中講癡話只為天下擔憂為古人擔憂
言之不已而相罵罵之不已而相笑或相痛哭余所幸
者二十歲面目至今未改如今與汝等說的還是與汝
父說的論易乾卦云程傳以舜言之不過借一人以
見意耳事事有乾時時有乾如與人講話未開口時潛
也既開口時見也開口後便要乾乾惕厲說到數言後
便將語默之節略審一審便是或躍在淵之義到暢所
欲言是飛龍也纔暢便要收住否則亢龍有悔矣六十
四卦皆如是看(炎)以親老家貧患難叢集不能讀書
作文請教先生曰讀書只要體貼到自己身心上作文
其餘事也讀聖賢書我與之合者是正面與之反者是
反面聖賢正面的緣故看不透只要將反面看反面透
則正面透矣至於雙親凍餒亦無可奈何只得漸圖竭
力之法我昔日在患難中恨不得做不肖事以養其親
雖受杖責亦無可悔但念此身是父母遺體若以患貧
之故苟賤不廉是非養親乃辱親也汝今只是得失二
字纏擾胸中名不成行不立以空憂而虧實事大非孝
也務要立志志定之後無一閒念打攪自然讀得成書
又問欠了官糧私債勢必受辱如之奈何先生曰命
也安之我無錢還債是該罵的無銀完課是該罰的嗔
怪心畏懼心都不是你父母如此盛德又有此貞女弟
婦老天自然憐念到了絶處自有逢生之路我一生常
常如此不必憂懼(先君子於炎娶婦後粘一聯房中曰常向死中求活自然絶處逢生此皆)
(老成經歷之言也炎半生賴之)程大夫子見人静坐便歎善學汝要
讀書須令此心常静乾乾净净不挂一絲不染一塵如
天之空如海之闊然後開卷限定課程優游涵泳便有
自得處學者不但是人一能之已百之須是已一能
之已百之攻破一箇緊要處其他自當迎刃而解問
看過義理不記在心當治以何法先生曰以一心去記
這義理是分理與心而二之也隨看一理便體認到自
己心上行之無間理義自然融貫又曰不可單要記得
須要曉得曉得此中意味自然驅遣不去如何會忘了
人生理義上事發於中之不容已者方能做透若但
知得理當如此只得依他做定做不徹真學問只在克
養其良心可恨吕晩邨說到本心便以為異學如汝弟
媳貞女只是本心上打熬不過那箇教他做來或問
朱陸往還發明聖學朱子嘗云南渡以來真實理會做
工夫者惟吾與子靜兩人不知何以紛紛異同至今不
决先生曰此兩家門人各挾好勝之心以爭門戶耳與
二先生無與也今朱陸之書具在細心體認自然明白
不可作矮人觀場隨人喜怒先生痛惡詆毁先儒者
曰先儒救世各有苦心棄其所短取其所長舜所以成
大知也最恨一班浮薄小人借衞道之名以自濟其惡
問稼書何以痛詆陽明先生曰稼書躬行頗好而識
量不足總由心體不明還是行不著習不察古來了徹
心體者不多人其餘都坐此病問六經皆我註脚曰
聖人先得我心之所同然者千言萬語不過發明我心
之理義豈非六經註我以我心之理義發明六經尊聞
行知豈非我註六經方合山曰六經皆我註脚此語最
精最妙或以為禪豈非癡人說夢或問格物朱子云
格至也窮至事物之理也或云格如格式或又曰格去
物欲如格其非心之格陽明曰格正也去其不正以歸
於正諸說紛紛何也先生曰皆是也陽明先生善闢
二氏道家長生術鍊精氣神陽明曰吾儒慎獨則心定
心定則氣靜氣靜則精固精固則神旺何用導引禪家
曰戒生定定生慧陽明日吾用戒懼慎獨之功心體自
無不明何用參悟可見二氏竊聖人之一端以詭其說
而聖人之道固無不該乃有陳建輯皇明通紀言陽明
害道把三教打成一滚此皆好為議論不求諸心者之
言也湯師嘗以為吠聲之犬職是故耳君子
立言總不要自出名目只把四書五經現成話闡明定
無流弊論動靜一色(炎)以為此成德之事初學但可
却動以求靜豈能動亦定靜亦定譬如明鏡在此虚靈
畢照自然無塵者聖人也初學須以鏡袱蓋之不令生
塵先生曰此儒與禪之所以分也禪家之虛虛而無用
如鏡袱蓋者要鏡何用鏡袱一去諸塵畢集矣吾儒只
有去塵磨鏡之法並無蓋鏡之法塵不能不來漸去漸
少久而久之光明照徹無用不靈矣初學雜念昏氣未
可強除惟提醒此心察其為塵而去之平平常常勿忘
勿助便是真實工夫若有意求虛便是不虛也問讀
古人書自已性情者合不來便生懊惱先生曰不可如
此須是直養無害方能與之相合只將古人書漸漸引
入可也多一惱心便把心體累壞先生論知行合一
云方密之先生曰有行前之知有行時之知有行後之
知世人但以行前之知為知故以合一為疑耳此最淺
者非知至之知也方先生之言最精到吾心有兩萬
物句當體認萬物一體也萬物皆備也(炎)問二語似一
意不須叠舉先生怒曰入耳出口總不細心體認萬物
一體當下認出萬物皆備積累終身時時存得萬物一
體之心方做到萬物皆備問課程先生曰早晨背學
生書即可用看未發氣象工夫不必勞攘而學生所背
之書一字不能欺我此妙訣也天甫明披衣靜坐或背
大學聖經或誦二典看聖人氣象其餘自已讀書聽學
生讀書都把他喚醒此心要見聖賢當日都是痛哭流
涕與我們說孟子言將降大任始讀之不知何為大
任後乃知免天下之勞苦空餓拂亂者乃天下之大任
也勞苦空餓經歷過乃能生養天下之衆人拂亂經歷
過乃能保全天下之象傑命(炎)曰汝不怕罵要做我
學生我學生不易做也沒有張子四願心胸如何擔得
大任湯師嘗言學者不要别討箇天理只去得人欲
便是天理此語最切近好下手師又云諸賢說話多
是匾的如賢賢易色執德不宏等可見只有聖人的而
字則字真正妙不可言真是時中也最好見聖人氣象
吾輩設心最不好是天理内的人欲此處斷要撇清
今人說到富貴孰不以養親為辭然未有不為鄙夫者
無志之人為得喪所制定然一事無成科第原不是
分外事只要做得舉人進士本領可以安社稷定民人
受祿無愧原是為已的事揣摩文字亦所以練習心術
至於患得患失之念斷要洗得潔潔净净某在場中文
字未完以前我有事也三場既畢以後我無事也飛飛
躍躍海闊天空豈不大快活自在若有熱中之態必以
無益之思廢有用之日矣奴顔婢膝摇尾乞憐都自這
裏去戒之戒之論事親(炎)曰在婉轉先生曰其心和
順乃能婉轉凡百病根總在心不和順抛却心源何處
下手汝事老父全要練此和順之心不但性氣不可
任道理亦不可執待小人之道接之以誠防之以禮
必不可化加以不測之威子曰君子矜而不爭又曰人
而不仁疾之已甚亂也君子惡小人斷不可見諸顔面
歷代黨禍皆自此也易曰壯于頄有凶君子知此豈至
大敗於小人之手問知人之難先生曰要知人只在
知己儒者切要之務在成就幾箇後生要天下久
安長治先要得好蒙師生平不輕受人恩後日做事
方做得開吾生平誓不背毁人吾一生只是一箇
倔強摧殘傾覆自幼至老只是不怕古人經理天下
任他艱難重大無不處之泰然只是局外閒觀四字看
舜禹有天下不與何等心胸問宰相可以小事糊塗
否曰非也吕公連小事也不糊塗其内明而外糊塗者
真宰相器也不癡不聾做不得家翁其宰相之謂乎
做諫官不可做吹毛求疵以直為名的可惜前朝諸君
子只管把懷宗痛罵豈不是不怕死的忠臣只是徒死
無益於事非惟無益或反害之那諫官沒有宰相識量
是做不得的論休休有容之相臣是讀書人本分事
不得詫以為竒也到得竿頭更進變無技為有技變小
人為彥聖伊尹周公便能如此用兵之道莫妙於詩
小戎之師節制最妙余於此有獨得汝且未及知也伐
鼓淵淵鼔聲緩緩而起使三軍之氣以漸而作不令咆
哮振旅闐闐得勝後緩緩而還若是一時驕譟雖敗兵
殘卒可以襲而虜之這兩句真是王者節制之師最妙
王者以仁義禮樂行師自然立於不敗之地後世許多
權術真無處對敵也最妙是步伐止齊行到六七步住
一住脚振頓一番氣不衰神不亂百萬之軍雅靜如許
怎生取敗行軍之本在固民心采薇枤杜諸詩豈是
口惠必有一番經理使無内顧之憂其在軍中又與士
卒同甘苦軍士如何不死心塌地併力向前諸葛武
侯用師全是節制絶不為行險僥倖之計所以有王者
氣象觀魏延要取子午谷武侯不肯便見自有左傳
以來只兩人實實做來關夫子尊周室岳夫子攘夷狄
非以長於兵法遂謂好左氏春秋也有摘方正學于
忠肅二公之短者先生勃然大怒曰如此二公猶好摘
其短何用意之薄也天生正學以開一代之節義天生
忠肅以救一時之宗社各有不可磨滅處且須竭力學
之于公局面太發開了如范希文程明道能自我發
之自我收之椒山先生史魚之直也更有邦無道可卷
而懷者要之各就資性做成都是世間不可少之人
顔子沒而聖學不傳惟濂溪明道近之曾子之學惟諸
葛侯傳之諸葛侯生平只是謹慎二字澹泊明志二語
曾子的傳也(炎)曰侯之材知似優先生曰非也只是謹
慎二字最難任他經天緯地之才都是謹慎中出吾
輩今日都是子貢方人只是見善則從嘿地做去方好
又論古今人物高下先生曰不必多言只把全部論
語反覆熟讀自見各人高下賢人難學聖人易做聖
人老安友信少懷隨時隨地不費一錢便可做得愚夫
愚婦合着聖人時甚多只是不著不察耳賢人如華岳
聖人如平地(炎)問學須循序先學賢後學聖乃其序
也先生曰只有學聖一道賢人日學聖但未到耳舍聖
而學賢便有流弊吾學聖正學賢也天地有陽而無
隂陽退處便是隂人心有善而無惡善退處便是惡
問天地山川如此廣大如何體認到心上來先生曰實
是一體故也吾與天地山川同其意趣亦同其功用所
以中和位育只是全此心體一日晨起隨先生徐步
山間清和景象山色葱然其樂殊甚内透心髓先生曰
此無私心之驗也人苟無私雖患難中亦見此意淡
而不厭人都不解把未發氣象體認自然見得學問最
妙是淡後人做工夫都要濃濃者必厭斆學之要只
在時習時習之要只在孝弟汝須看得聖賢說話是
祖宗留下家私汲汲經理收拾便可享用决不肯為敗
家子矣辛丑四月先生歸金陵囑(炎)曰賢姪天苦汝
矣苦汝乎成汝也承前起後在汝一人汝其勉之事親
務在先意承志口不言貧汝其志之
以上荆溪門人許(重炎)錄
語錄二
讀書之法有體認有體貼有體會深淺不同總要字字
實體關切身心顔曾方能體會子貢亦漸到體會處
顔子四勿曾子三省都是慎獨二字關頭扼要子思更
補出戒慎不睹恐懼不聞工夫更密戒懼是寇未至而
備之慎獨是寇方至而禦之也不是兩項詩書禮是
不待病至預先守身之法春秋是對症發藥有一病即
與一方易經雖千百世後人情利弊無不預先一一勘
透雖未有此病皆已備為製方輪扁斵輪見桓公讀
書曰此古人之糟粕也此語失之太快其言不疾不徐得
心應手數語最妙讀書亦期有得於心耳彼為文詞而
已者不僅得古人糟粕哉曾子精察力行顔子博文
約禮都是反求諸已吾省吾身博我約我當玩
以上宜興門人蔣(師韓)錄
鐵廬集卷三
