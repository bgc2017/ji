鐵廬外集卷一溧陽潘天成撰
勿菴梅先生訓言(先生諱文鼎字定九宣城人)
湯世調先生之學學人道而合天道梅定九先生之學
學天道而合人道兩先生皆天人合一之學也學人道
戒懼慎獨自能探月窟而躡天根學天道推算到冬至
一陽初生識其天根而躡之推算到夏至一隂初生知
其月窟而探之戒懼慎獨自不能己也殆亦明道堯夫
復出也歟不推算到冬至一陽初生之天根陽之水
木土生萬物何由得而知不推算到夏至一隂初生之
月窟隂之火土金化萬物何由得而知董子所謂道之
大原出於天天命之謂性一句書終不得而明也故必
推算到天根月窟始知隂陽之消長五行之順布化化
生生而不窮焉太極動而生陽靜而生隂陽變隂合
而生水火木金土以生天地者也天即以隂陽五行之
氣化生萬物之形以隂陽五行之理化生萬物之性性
有義理之性有氣質之性理一定而氣不齊理無聲無
臭氣有形有聲者也無聲無臭者北極居其所也故曰
無極而太極有形有聲日月五星之運行也義理之性
一定故人皆可為堯舜氣質之性不齊故戒懼慎獨變
化有形有聲之氣質以復無聲無臭之天載觀中庸首
章與末章可見矣天人合一方是天根月窟閒来往三
十六宫都是春也理以數顯數以理神孔子曰參天
兩地而倚數數倚參天兩地而起然後觀變於隂陽而
設卦發揮於剛柔而生爻窮理盡性以至於命理者無
聲無臭上天之載何從得而見也數者有形有象人人
可得而見者也以可見之數推不可見之理神明變化
從此出矣儒者學歷要知天地生物之心周流無間吾
人仁心流行亦周流無間時時刻刻存仁與天地生物
之心合孝悌忠信濟人利物之心自油然而生也又要
多讀書講究經濟如水利農田禮樂兵刑水火工虞之
事事事練達幸而中舉人進士為朝廷大官仁心流行
於天下即為一州一邑之長仁心流行於一州一邑即
不幸老於畎畝山林著書立說傳諸其人仁心流行於
萬世矣先生曰歷象算明則知天地生氣運行不己
不特春温夏煖花開柳茂見天地之生氣即霜寒雪凍
草枯木落亦見天地之生氣試觀百草枯萎根下勾萌
巳發黃葉飄零枝頭嫩綠巳生但人心為氣禀所拘物
欲所蔽心之生氣己斷然斷而不絶生機隨處發見須
察識擴充如乍見孺子將入井怵惕惻隠充之可以保
四海平旦清明好惡近人無牿亡而養之自能生生不
己矣問黃石齋先生易洞幾云自冬至復卦一陽起
第一日為初九不遠復排到夏至姤卦一隂起第一日
為初六羸豕蹢躅又排到冬至復卦終而復始循環無
窮然一年周天三百六十五日四分日之一卦爻三百
八十四對減尚餘一十八爻七分先生曰子午兩時甚
長夘酉二時亦長以十八爻七分補入則無餘矣一日
如此一年亦如此且天地之度數不足卦爻之數有餘
此聖人所以贊天地也問天有陽氣而無隂氣陽之
消即是隂先生曰試觀日光射處則明不射處則暗可
知矣月與衆星皆無光受日之光為光故天地有陽而
無隂人心有善而無惡問候管灰自十一月黃鐘之
管九寸最長至十月應鐘之管最短是候陽氣不候隂
氣也冬至一陽初生於地下為復卦上至地面尚有五
重隂氣為隂爻五故天氣極寒而地氣煖井水温開土
九寸草木萌芽漸發夏至一隂生於地下為姤卦上至
地面尚有五重陽氣為五陽爻故天氣煖地氣寒井水
冷草木之滋漸歸於根(夏秋露水自草木根上至枝葉桐城盛傳五云云)花落
而果成至九月剝卦在上爻為碩果無射之管己短十
月坤卦純隂剝卦上爻之陽尚在故應鐘之管最短而
陽氣接坤之上爻龍戰于野十月為小陽春必有數日
東風諸葛孔明精於易理而曰借風英雄欺人語耳故
十二月之管皆候陽氣而不候隂氣先生曰然陽氣太
亢必有隂氣以濟之隂陽和萬物生又不可偏也黃
帝命伶倫取嶰谷之竹作十二管以十二月之管埋於
密室地下實以葭灰(薄蘆灰)覆以縑素每節氣至則灰飛
出朝廷用此布功令伏羲文王周公用此作易禮樂兵
農之事從此起天根一念之善要擴充一念之不善要
遏絶工夫只在慎獨問周茂叔窗前草不除與自家
一般意思先生曰以其象而言之草自根而榦榦而枝
枝而葉葉而花花而實以其數而言之一生二二生四
四生八八生十六十六生三十二三十二生六十四一
部易之象數全矣以其氣而言總是一元之氣自下而
上至花實由復卦天根而至純乾一元之氣又上自花
實而下歸至於根由姤卦月窟而至純坤以其理而言
總是無極而太極周流而不息在我以其象言之與我
頭面耳目口鼻手足一般以數而言與我五官百骸一
般以氣而言與我一身之氣上下流行一般以理而言
與我一心無極而太極周流不息一般窗前之草豈不
與我一般意思不獨草木也萬物皆然但人得天地正
氣而生頭在上四肢在下草木頭在下尾在上禽獸頭
尾横有不同耳故聖人仰觀俯察近取遠取作八卦以
通神明之德以類萬物之情問好鳥枝頭亦朋友落
花水面皆文章先生曰啼鵑送春鳴鴂迎秋此以隂陽
消息之理五行變化之機告我也豈非朋友乎李白桃
紅菜黃柳綠飄泊溪池層波蕩漾曲折瀠洄五色掩映
豈非文章乎不獨此也凡天地間耳之所聞目之所見
孰非朋友文章乎北辰所居衆星旋繞恒星碁布五緯
錯綜銀河燦爛烟霞飄渺此天之文章也中國三大幹
龍分於一脉中間相去萬里或起或伏到頭彼此環抱
天下之水萬派千條總歸於海即數十里之山水忽分
忽合曲折頓宕蒼松翠栢細草閑花隨處點綴此地之
文章也至於地出河圖洛書醴泉器車此以性命象數
養生利用之道告聖人之良友也又如景星祥雲膏雨
甘露非朋友勸善之道乎山崩水溢谷變陵遷非朋友
規過之法乎萬里驅馳學者與衆人同寸心領略學
者與衆人異太史公遨遊名山大川作史記邵堯夫遍
歷江湖曰道在是矣大丈夫不讀萬卷書不走萬里路
安能作好文章明聖賢之道乎讀二十一史者多讀
本紀列傳不讀書誌先生曰書誌乃歷朝制作所在如
天文五行可占休咎地理河渠可識幅&KR0695;廣狹風俗淳
漓關梁阨塞戰守所宜水利農田旱潦蓄洩富民根本
賦役食貨可知戶口多寡征徭重輕通商惠工本末資
籍兵刑歷律可知國勢強弱民情喜怒可知欽天敬民
調元贊化此儒者經濟之實學安可不讀意欲將二十
一史書誌另刷一部朝夕講究練達治才
雜記訓言後
先生父諱士昌字期生號繖䀠處士改革後棄諸生業
著有惜隂草繖䀠隨語等書嘗以六十四卦爻與春秋
二百四十年行事相比附成書謂之周易麟解經史外
尤多該洽且一一期裨實用生四子長即先生也
先生年十五補郡博士弟子員順治戊戌繖䀠公捐館
先生哀毁骨立而遭家多故生計日窘兩弟俱尚幼先
生拮据承家苦心獨喻不以告人康熙壬寅學使王公
同春歲試拔第一受廩是歲胡太孺人見背先生同弟
爾素公(諱文鼐)奉湯藥衣不解帶者月餘其時諸弟俱能
自立恐食指日繁累先生欲析箸先生固止之不可不
得巳於次年分㸑作分㸑說述祖宗創業艱難以互相
勉勵所有逋負皆自任之壬子歲陳孺人棄世遂不復
娶念祖父兩世淺土躬自跋涉營求葬地風雨寒暑無
間閱數年乃得二穴葬費不貲公貯弗給於用先生舉
貸竣事諸弟請均償先生辭曰弟姪俱貧而我勉襄大
事實己分當盡何均償為自是子職俱盡遂息意為四
方遊知交日廣
先生生平善取友所至盡友其善士雖一技一能有微
聲者聞其名亦親訪之而於當途薦紳先生必因其來
而後往是時有據要津者頗喜延納願締交託友人道
意者至再先生終不一往留京師數載名日起漸達
禁中裕親王雅好士招致詣府備加禮遇先生因族中
祖業為他姓所偪恐先人墳廬不保遄歸里門甲戌族
人請主祠政固辭不獲先生念族蕃不教恐難整率乃
嚴立條約戒家訟禁賭博抑強暴奬善良興文會族中
長幼益習禮教孝友敦睦之風駸駸乎日上矣
癸未安溪李公廵撫畿内寓書請梓先生所著歷算叢
書遂客上谷數年凡刻諸書七種而歷學疑問三卷安
溪視學時已付梓呈
御覽蒙
特嘉許歲乙酉
上南廵安溪以撫臣迎
駕問署中有何人遂以先生姓名對
上曰朕久知此人回鑾後可與偕來遂於四月二十日
引
見於德州
龍舫
賜坐講論垂問平生所學甚悉隨
賜
御書扇幅
尚御珍饌如是者凡三日(以下缺)
倪觀湖先生别號竹冠以大統歷授先生亦未嘗講貫
先生數月而著歷學駢枝馬貴與文獻通考缺歷律
先生與弟爾素作歷律考補之先生著書八十六種巳
鋟者十數種歷學駢枝歷學疑問商程論籌算筆算尺
算平三角舉要&KR1249;三角舉要塹堵測量勾股測量環中
黍尺日月交食九數存古先生嘗製(比例)尺銘曰數立象
呈算因量得何以遊心象先觀萬物之所從出濟南劉
魯南(名汶)曰繇其言以知其藴蓋先生之學於是乎至而
非星官歷翁之所得而比絜也先生曰康節天理流
行於中心境活潑觀擊壤集可見真千古風流人豪予
不能及也至於歷學或可過之非能過康節也有康節
開其端繼其緒者多人耳嘗論古聖賢之學至今日而
多晦歷學至今日而益精蓋古人舉其要後人盡其詳
然終不能出堯典乃命羲和數節也天成深察先生議
論處處要天人合一元善之氣暢滿於中庶幾有康節
之遺風焉
嘗與諸友論梅先生算法一友問曰孝悌忠信仁義禮
智亦用算乎對曰惟不知算故不孝不悌不忠不信不
仁不義無禮不智也試想父母生我自三朝彌月週歲
少長請先生教書不知費多少錢財况置田宅以遺我
使我安居樂業安得而不孝乎自考童生以至中舉人
中進士不知費朝廷多少錢糧况既做官有祿以養我
衙役護從百姓供應又不知費幾許也安得而不忠乎
兄弟有幾好朋友有幾最為難得自然不得不悌不得
不信也聞者莫不爽然又曰仁一家者看父母兄弟妻
子共幾何人財之入者幾何出者幾何必使仰足以事
父母中足以養兄弟俯足以畜妻子可以仁一家矣仁
天下者通盤打算戶口多少財賦多少墾田多少山海
之利多少上無過取下惟正供彼此均平凶荒有備家
給人足教化可興可以仁天下矣義者將天下通盤打
算官吏之俸幾何軍餉幾何當與者不尅減不當與者
不濫與侵漁有禁壅滯須通義可行於天下矣禮有度
數有等級費用有多寡豐不過奢儉不至吝禮可行也
智則無令利昏將天地古今之理細細推出源流遡源
窮流以一為萬遡流窮源合萬為一凡天地古今之事
無不算明利弊無利不興無弊不去豈非天下之大智
乎聞者莫不悚然然後知梅先生之算法博大而精微
矣我梅先生歷象算數之學總要發明天地生物之
心以吾人之心與之合一
祭梅勿菴先生文
維年月日受業門人潘天成謹以生芻一束致奠於勿
翁老夫子之靈曰嗚呼痛哉嗚呼痛哉生死存亡之際
無不悲喜係之况數百年間氣所鍾之人受數十年教
育之益者乎自羲文周孔而後參天兩地倚數觀變隂
陽設卦發揮剛柔生爻和順道德而理於義窮理盡性
以至於命顔曾思孟得其精藴其餘諸子各得其一體
由是漸失其傳高者流於空虛卑者滯於術數天人之
際判而為二漢儒惟董仲舒道之大原出於天發明天
命之性諸葛孔明寧靜致遠實操戒懼慎獨致中和之
功至於晉魏清談唐人詩賦無足述矣且漢唐以來歷
算之學如洛下閎鮮于妄人李淳風之流止能明其數
而不能得其所以然之理終非天人合一之學也至宋
濂溪著太極通書明天人合一之旨二程張邵繼其緒
朱子集其成宗朱子者徒誦習詞章以為獵取科名之
具而不能得其意周程張邵之學晦矣周程張邵之學
晦而羲文周孔之所傳者益無從窺其萬一也吾師挺
生數百載之後於參兩圓方之數天之不可階而升地
之不可尺寸度者器以測之籌以布之度以量之筆以
紀之不差毫黍凡觀變隂陽發揮剛柔和順道德窮理
盡性隨時隨物觸處洞然以人合天以天合人羲文周
孔不傳之秘粲然復明於天下易知簡能一而萬萬而
一數日可以啟其端數十年而不能盡其藴天成自齠
齔時侍大父側聞鄉先生陳二游稱宣城有梅勿菴先
生者得羲文周孔不傳之秘為當世一人心焉慕之十
數齡輒履屩屢叩先生之門先生多出遊不一遇既而
汝為師引見先生於皖江書院先生憐予自幼苦心誨
之不倦數十年以來凡先生之所得者自無不告之於
我而我未能有以盡得也政欲請益求得其所未盡奈
何遽舍我而逝也嗚呼痛哉然先生所著之書具在苟
能殫心究之其所未盡者庶幾可以得之况吾師兩孫
俱負傑出之才長孫玉汝巳為
天子之侍從次孫玉青擢高科登顯仕直指顧事耳其
所遇亦竒將有以發抒吾師之所未竟者曾孫濟濟蘭
茁其芽皆王國之瑞遊於夫子之門者雖無如愚之顔
子或有真愚之高柴固多結駟連騎肥馬輕裘之士而
尤有捉衿露肘不耻惡衣惡食之徒行道傳道自有人
也吾師亦可浩然長往而無憾於九原矣嗚呼尚饗
鐵廬外集卷一
