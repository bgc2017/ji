鐵廬集卷二溧陽潘天成撰
看未發氣象說
李延平先生教人觀未發氣象於喜怒哀樂未發之時
凝神定慮以心觀心此心寂然不動湛然虛明天地萬
物渾為一體不睹而無不睹不聞而無不聞性之全體
昭然於心活活潑潑流行於上下今古之間未發之氣
象如此初學入門如此觀之一日二日或三五日至七
日自然見此氣象易之復卦七日來復得此義也由是
有暇隨時隨處觀之使之全體常常發見妄念一動此
心知之隨即除去如微雲一點過太虛為輕風飄散皎
皎青天毫無所蔽太和元氣充周一身所謂學而時習
不亦說乎不獨瞑目靜觀此心如此即讀書作文研究
理義此心亦寂然不動若一動此心擾擾亦不能讀書
作文矣不獨明窗净几如此即道路遊行風塵馳逐以
心觀心亦寂然不動覺青山綠水花落鳥鳴無非涵養
此心不獨晏居一室如此即往來酬酢此心寂然不動
覺街談巷議牧唱樵歌無非開悟此心不獨安常處順
如此即艱難險阻尤可煆煉此心使之屹然不動程子
所謂動亦定也先師湯世調夫子所謂動靜一色也色
者氣象也大抵天地萬物不靜則不能動如北辰為天
樞不動所以天能繞地一周而過一度日日如此而行
健也如磨臍不動而磨旋轉不息也人之心亦如此也
能動而不能靜俗學也能靜而不能動異學也動靜合
一則為聖學既觀未發氣象又當觀己發氣象當其喜
而中節也事親事長待人接物無不和暢如春風和煦
草木敷榮推之好賢禮士雍容揖讓皆如此氣象也當
其怒而中節也戒飭子弟嚴訓生徒絶遠匪類如雷霆
震驚陰沴潛消陽氣畢達推之除奸剔弊誅暴鋤強皆
如此氣象也當其哀而中節也憐貧恤孤扶傾濟弱居
喪奔弔推之已饑已溺惠鮮鰥寡使之各得其所皆如
此氣象也當其樂而中節也樂道人善樂多賢友教育
英材奬進後學骨肉歡聚斑斕遶膝推之制禮作樂教
化大行四方風動萬世永賴皆如此氣象也至於喜已
之好善不倦怒已之不若古人哀已之放心不求樂已
之不愧不怍俱是中節處所謂戒懼慎獨致中和位天
地而育萬物者此也(天成)自幼聞湯默齋惕菴梅勿菴
方陪翁合山鹿湖諸先生所言如此雖未能實實有得
然藏之於心不敢忘也述此以告同志
看未發氣象之旨延平得之豫章豫章得之龜山龜
山得之程子定性書程子得之濂溪定之以中正仁
義主靜立極濂溪得之大易艮卦此聖賢之適傳也
辛丑十月二日潘天成謹述
大學經子史解序
余自總角時祖父延蒙師陳育芝先生教我讀大學序
有云天降生民莫不與之以仁義禮智之性先生曰汝
小子亦有此性予雖不能解覺其言可聽誌之於心明
年從錢九臯先生余父之師也復為吾師教予益切初
讀論語先生曰首章學而時習之不亦說乎二章其為
人也孝弟學者何學為人耳學為人先學孝弟孝弟天
性也汝生來自然的不容勉強汝在家中孝順父母父
母歡善汝亦歡喜出外尊敬長上長上歡喜汝亦歡喜
時時習為孝弟時時歡喜在内在外一團和氣不亦說
乎方是真讀書君子與徒誦空文緣飾耳目者相去逕
庭也予雖不能從亦誌之於心稍長事吾師默齋湯先
生每教我讀聖賢書須句句體認到身心日用倫物之
間天性隨時隨處感發切實印證容易明白久之自然
融會貫通聖賢之書雖多其實一理也又曰讀萬卷書
究竟祇讀得一句予問何句先生曰在明明德一句試
觀傳之首章三引書皆曰明明德大凡四書六經及漢
董子以後諸大儒之書言天言性言道元亨利貞仁義
禮知孝弟忠信一切聖帝明王之制度文為賢臣碩輔
之訏謨遠猷孰非所以明明德者乎即如諸史所傳正
人君子雖不能明德止於至善然無不能明其德奸雄
小人雖不至盡亡明德終以氣拘物蔽昏昩其明德如
此體認豈非讀萬卷書祇讀一句者乎先生嘗欲作學
庸論孟解論孟學庸解四書六經解六經四書解子史
六經四書解未暇及也予雖不知其何以作亦誌之於
心後從湯惕菴梅勿菴方繼善合山鹿湖諸先生遊聞
其言論無非貫通四書六經諸子書者也始知湯師所
以教我者深切著明惜予不能從其言愧悔無及矣數
十年來讀經書子史稍稍見其大意然不敢筆之於書
壬寅春二月大病未痊痛楚難忍加以饑寒切身夜不
能寐日不能坐依稀所記者默會於大學一書頗覺有
合意殊快然不自知痛楚饑寒之在身也非敢繼吾師
之所欲作者吾師於四書六經諸子史心體力行數十
餘年内外融徹其會通於心者豈淺學所能窺其萬一
但其所以諄諄教我者終不忍忘也書此以就正當世
大人先生必有以教我而同學之士相與討論修飾潤
色略有可觀庶不負諸先生數十年所以教我者云爾
許一清先生八十夀序(丁酉)
嘗觀天下之物樸者厚者靜者貞者常留於天地之間
也如荆溪許一清兄與予交數十年深悉其為人凡人
多事緣飾一清純任天真雖有隠微之過必告於友朋
求其規益義理有得必曰某人告我躬行有得必曰吾
法某人有指摘其失者不獨一時感激且久而不忘少
時有李子彛者批其文氣不接至今念之不置他可知
也服食器用安於儉陋作止語默不事矯揉為文直抒
胸臆無纂組雕斵刻鏤藻繪之巧此一清之樸也見人
有善輒喜動顔色贊不絶口口不能盡言啞啞笑聲如
春風動物聞者歡顔鬚眉耳目肩背手足輾轉顧盼俯
仰舞蹈如晴霞麗天騰湧盤旋光彩燦爛見者快目所
以稱人之善極意形容而興起於善者甚多也見人之
詩文一字可採如獲異珍藏之什襲欲傳不朽見人有
不善輒攢眉蹙額苦言諫沮甚至流涕呼天自詛自詈
以為己之罪惡所致又如疾痛在身夢寐之間亦形愁
嘆人若能改復與歡好誠如古人所云見善如己出見
惡如己病者也此一清之厚也嘗與予同遊世調湯先
生之門習濂溪主靜之學效伊洛龜山豫章延平晦翁
觀未發氣象舉行高忠憲復七規朋從盡絶閉門息影
沉深讀書不務奔競文名遠噪一時公卿大夫禮賢下
士者招之一切謝去四十外采芹五十食餼以至歲薦
試輒高等而絶意場屋惟守先世青緗垂裕後人而已
此一清之靜也為一善事雖時勢艱阻百折不回交一
好友雖讒言蜂起搆隙百端情誼益篤遠隔山河音問
久闊相信益深至於孝親之心存歿如一友愛諸弟終
始無間教誨子弟及人子弟晝夜不倦遇人困之量己
所有周之不絶此一清之貞也宜其常留於天地之間矣
且茫潭許氏為荆溪望族代多聞人自令高祖孝廉公
以来家學淵源世有令德子孫繩繩而積厚流光自
無所紀極者也今當八十懸弧令旦遥祝數言言言切
實無一虛詞言之者不慚受之者不愧於是乎序
戊辰歲寄許一清先生書
甲子歲孟冬一别忽忽已五更寒暑矣昔人一日不見
如隔三秋而况遠過三秋者乎懷想之情益宜何如也
雖屢次纏書鴈足多恐聲斷衡陽惟於李文宗試卷内
得佳搆讀之往復數四如對故人忻慰之餘更加憂愧
如兄學業已成雖未能快行其志然聲名已著於遠邇
且日與季方輩倡和一室芝蘭玉樹植於庭階人生樂
事不可謂不備也至於小弟生不逢辰二人早背弟妹
之長者相繼而殞獨擕數齡弱弟飄泊江湖幾及二十
載一事未成歲時節屆不能持一盂麥飯上祖宗墳墓
每一念至涕零如雨以視吾兄豈不雲壤隔哉兼以賦
性愚懧不通世務遇之者無不鄙棄然而人雖棄我我
終不敢自棄平日與兄輩之所期許者雖不能盡如其
言而亦時時警醒第力有未及耳每日課諸生之暇必
涉獵經史五經俱略得其大意周禮爾雅等書亦皆參
閱十七史每一人有數言評斷名曰蠡測再一年可告
成矣司馬氏通鑑紫陽綱目建安紀事本末真西山大
學衍義及瓊山所補者粗能提其要莊列淮南以逮文
中諸子亦頗知去取蕭疎旅邸之中差可以自慰及對
我知已者惟此耳嘗念吾輩讀書固不專為詞章即詞
章亦未易言也不特史遷班范韓柳諸公非鹵莽可及
即制藝中如王唐諸大家以及正希大士輩亦必飽厭
經史涵養性靈使千古會於寸心然後發之於文句句
獨得又句句有本深醇浩衍雄於一代今之學者自四
書本經外竟不知天壤間更有何書輒欲學古人之文
是猶乞子欲具富貴人之服食何可得也即有能讀經
史者亦不過勦襲辭華而不能深究其理楊升庵曰近
日規規少陵而襲其句是亦少陵之盗臣而已且制藝
雖為羔鴈之資然今日之文章即他日之事業也草茅
肄業即有苟且竊名倖邀祿位之思異日登朝又安能
任大事犯大難立千古之竒功偉節乎弟於此意近日
持之益堅嗟乎此等議論惟可對兄輩言之如對他人
言不笑我為愚即議我為妄所以每當讀書感慨之時
恨不得長房縮地法對兄輩一吐胸中所欲言且以正
其是非大抵友朋相與當握手之日往往不知其可樂
迨至遠隔天涯音書疎闊回念風雨聯床擁衾竟夕鼓
手快談然後知為不易得矣雖然人之精神所至天地
鬼神默默有以曲成之弟之思兄可謂至矣幸有少司
馬龍先生當世之賢人也如弟之窮酸僻傲人人鄙棄
先生一見即收之藥籠先生忘其貴弟亦忘其賤時進
一得必欣然納之兄試看近日士大夫能如此者有幾
人否有鳳毛八翼長公以軍功起為都督次數位亦已
遊庠天姿英秀風儀俊美所為文絶類長明慕廬異日
必成國器欲延明師造就弟以兄薦之先生即與約曰
今歲起復入都門倘奉簡書於遠郡不敢過勞玉趾萬
一下車近省必遣使相迎故托弟致書為之先容固知
吾兄在家設絳舘榖甚豐無事遠遊但龍先生仰止殊
切弟亦冀朝夕左右得聞所未聞且丈夫志在四方亦
必遨遊名山大川見當代偉人壯胸懷以助文章之氣
彼此皆有利益倘果能遂今日之約安知非默有以曲
成之者乎先生名光字二為號茗麓與貴邑儲長能諸
公同登進士吾鄉諸友統此致意臨風草草聊達下情
伏惟鑒諒
丁酉歲與許一清先生書
客歲厚擾邭廚兼承佳貺謝謝數十年老友久隔關河
復得駕扁舟於荆溪烟雲杳靄之間飲酒劇談樂何如
也今值艷陽天氣柳媚花明闔潭迪吉不蔡可知弟流
寓異鄉歲值荒歉米珠薪桂又被盗竊室如懸罄身被
鶉結寒苦萬狀諒知己聞之亦為蹙額然總以彼蒼愛
我終不敢怨尤目前日坐春風中復意怡顔解也下里
巴人遥祝長兄先生八十榮壽盛德高深不能形容萬
一然出於肺腑真見無一例言但言之不文伏望修飾
潤色再繕寫侑觥可耳愧無片芹伴楮幸恃鮑知統惟
鑒諒
壬寅三月與宜興諸門人
别歸金陵時已積勞受病飲食頓减數百里驅馳感冐
風雪病勢益增到家後索逋者盈門四壁蕭然亦不為
怪幸守湯梅兩先師遺訓收住此心不敢妄動奈遍體
筋骨疼痛如萬弩攢射劍戟交加暫去驟來應接不暇
總由生平狂妄躁率行事輕忽語言悖謬每面折友朋
不能固窮立志蹉跎歲月必將至老無成因而奮志相
親者有之懷恨而疎挺而走險者亦復不少不能善全
交道成人之惡即已之惡要知我雖窮困筋骨練磨已
慣不畏險阻故能奔走衣食且藉以尋師訪友開發蒙
昧蓬生麻中不得不直友朋或生於富貴不然者亦處
順安常忽遭困窮筋骨柔脆不能負重行遠耕作樵漁
又愛惜體面不取蠅頭微利忍饑受凍之時志氣自難
奮發日夜焦勞無暇讀書為學不足怪也吾逞其狂妄
躁率之心不能體悉恕已責人積此罪惡上天惡之故
年垂七十困窮如故更加異常疾病以當晨鐘提撕警
覺追念生平愧悔何及惟有盡改前非以答天譴或上
天憐而宥我亦未可知適有王兄子德接至靜室調養
漸有起色未發氣象頗見得親切昏氣妄念雖常蒙擾
時加提醒亦易消除先儒云病物難格亦不可不格誠
哉是言值此春光明媚花開鳥鳴機致活潑平日所讀
經書子史可以默會於幽閒靜一之中得此餘生必不
敢復自菲薄負先師遺訓及良友相期之意伏望諸君
子趁此力強年富博極羣書句句體貼到身心日用以
盡孝弟忠信倫物之道至於經濟各隨其性之所近講
習之以待國家之用即不用我我不可無待用之具舉
業以身心之所得者出之醇正淺顯使閱者豁目洞心
又尋味不已自然投合即不然遇合有期聽之而已所
謂行法俟命正誼明道不計功利此千古聖賢之命脉
亦操縱造化之微權也大抵吾輩行事祇盡其在我而
在天在人者聽之不必着意使心無束縛糾纏浩然如
海闊天空湛然如明鏡止水皎然如霽月光風孔顔樂
處隨地可尋今春滿擬一過故鄉取麗澤之益病餘又
乏盤費是以不果特遣舍弟持此代面諸君子閱之初
必攢眉失聲既必怡氣解顔也已楊禹功先生七旬有
餘精力益強充養純粹視我之暴慢鄙悖不啻瓦礫之
於金玉館地相近可以時炙休光許一清先生年近望
九熱腸苦口愛人深誨人切諄諄不已不可當面錯過
言短意長統惟鑒察
示諸生(丁已)
凡作文者須要立志志高則心廣心廣則氣充今之讀
書者嗜於富貴銳於進取所志不過掇一第取一科以
驚駭鄉里小兒至於為官亦不過取財帛榮妻子更有
甚者不過要做一秀才於鄉里中使得一分勢衙門前
講得幾句話如此立志彼安知聖賢之面目何如天地
之道理何如古今之事業何如而欲為蓋世文章誠如
處堂燕雀而欲效鵬鳥高飛街頭乞丐而欲效宰相行
藏也古今以來有是理哉即有講得數言似者亦不過
如瞽者獨坐一室摹擬洛陽風景雖講得好聽終與洛
陽無涉也如有竒男子大丈夫立志要做聖賢成萬代
功業若出去做官斷要安社稷定邦家必使吾君為聖
明之君吾民為太平之民四夷海外莫不仰吾功草木
昆蟲莫不沾吾德如此立志一切世味自不入於胸中
眼界自然開闊心胸自然廣大識見自然高明下筆為
文自然淋漓痛快縱横竒古昌明博大魁梧俊偉可以
冠冕一世凌轢古今如此之文而猶患功名之不遂舉
業之不利哉由是觀之要做好文章只要做聖賢做聖
賢而無好文章未之有也未有不做聖賢而有好文章
者願同志誌之
又示諸生
昔有一士子問於老先生曰余有志為文當讀何文而
後可先生曰何必讀文也吾有蓋世文章在吾談吐笑
怒間子從而聽之庶幾知為文之法矣吾嘗陳詩書述
禮樂道古先之盛子聽之為文可使雍容博雅渾噩冲
夷又嘗稱英雄豪傑横絶一世忠臣烈士稱快千秋子
聽之為文可使雄猛壯烈竒快縱横又嘗稱名臣宰相
優游廊廟張膽明廷子聽之為文可使昌明博大弁冕
一世又或述溪山之勝花草靈異鳥獸珍竒子聽之為
文可使清新而艷麗又或述江海之竒魚龍變怪風濤
奔湧子聽之為文可使奔放而多變又或自吐胸臆激
昂慷慨豪邁自恣子聽之為文可使痛快沉雄有魁梧
竒傑之氣又或感慨時事憂傷鬱結憤懣不平子聽之
為文可使愷切真摯有沉鬱蒼深之致由是推之凡人
一言一動一笑一罵可以使吾畏使吾愛使吾恨者莫
不可以為文又奚必讀文而後可哉
評某生文
凡作一題先將書旨看明再將古来事蹟當世人情一
一參看下筆自然淋漓痛快即不能將自己平日所作
所為反覆思量亦甚有益
評某生文
氣勢蒼茫可辟易萬夫筆力雄快如斬釘截鐵詞氣高
爽如更樓鐘鼓所惜理未明故意未透意未透故氣未
足氣未足故不能淋漓滿志瀟洒自然急宜多讀書時
養氣察人情明道理凡街談巷議喜笑怒罵皆當細細
參究世間善惡是非成敗禍福事事推原凡舉止言語
處處用心不可放縱雖當煩惱愁苦亦須婉轉思量此
皆讀書養氣之法也然而皆末也須先有一種卓然不
羣之志斷然欲為天地不朽之人斷不肯與庸流並盡
見好人聞好事必欲為之見惡人聞惡事必不為之然
後讀書自然真切識見自然高明氣力自然雄悍凡耳
聞目見自有無限觸發朝思暮慮自開無限聰明舉足
動步自有無數體認誠能如此雖天下之經綸萬世之
功業猶綽然有餘也况此區區舉業尚患不足哉
又評
作文有四要一要意透二要局整三要氣灝四要機流
然雖有四要其實只要意透意不透欲局整必板欲氣
灝必浮欲機流必滑矣文要練局然練局又不必專
揣摹文字得來只看本題上所輕的字重的字實的字
虛的字又所起的字轉的字住的字細細推究細細體
認又當諷詠多遍將此題中字字神情津津口中躍躍
目前了了心中下筆自能如天造地設一往而去首尾
相顧接換相連有環轉無窮之妙
任還生先生傳
還生先生姓任氏諱允淳號漪瞻宜興人(今為荆溪人)以名
孝廉為安慶府望江縣儒學教諭攝縣篆流賊數萬忽
至城中倉皇俱欲出奔先生集紳士如龍禹九元士及
耆老於明倫堂諭之曰賊已廹城雖欲出奔無所之矣
吾觀望江城雖小而甚堅盍協力守城吾當出竒計以
破之衆日諾問城中有鳥銃否頃之城中人以鳥銃數
十列於前先生曰足矣閉西北東三門開南門以鳥銃
二十執器械者五十人伏於門左右賊疑不敢入薄暮
先生率數百人登城其餘各閉門安寢毋恐時賊屯西
門隅龍家塘數百餘畝列帳已滿沿途所掠子女擁之
飲酒歌彈為樂先生城上望之惻然曰吾今夕必盡殺
此賊救此子女夜過半東北風漸起賊營燈火或明或
滅寂無人聲先生低聲諭人放銃令南門左右所伏之
人衝出銃聲齊發城上城下呼聲如數萬人震動天地
賊大驚棄營走墜谿崕死者無算追奔數里先生遣人
諭之止比及天明龍家塘惟遺子女數千人甲胄器械
財物山積子女訪其親戚引歸甲胄器械分給民之壯
者財物令人渡江南買米鹽薪炭火藥石灰竹木等物
遠近懽聲如雷時崇禎七年七月某日也先生曰賊暫
去不日即來欲滅此而甘心盍共為戰守計無不踴躍
從事戽東門溪水入龍家塘置竹木刺於水底築堤起
弔橋西北隅築女牆塹岡阜壁立數仞使不可緣令人
將城内外破缸破瓶破甕破磚破桶破鍋碗小大之石
皆置城上練泥土為丸塊數十百堆近城老弱婦女盡
令入城無為賊所掠民之壯者皆給器甲操練習陣法
遠於城者令擇湖山險阨處立寨自守近江者令渡江
南避賊堅壁清野以待之居無何賊大至龍家塘水滿
不可屯賊千餘人乘馬渡水欲决堤馬足着刺驚倒賊
皆墜水死馬或奔堤上者先生豫伏人堤邊茭蘆中悉
起驅馬入城次日賊撤民屋作排浮至城下先生令人
以破缸等物盛石灰打下賊皆目迷咽塞又以破鍋沸
人糞和油灑之着賊身者輒爛入骨髓賊又作木屋於
排上或覆以牛皮氊絮禦灰糞磚石先生束茭蘆灌油
作雉尾炬擲之焚其木屋氊絮賊在排上者盡死賊於
是悉衆攻西北隅城塹山阜甃磚石内極高厚名曰實
心城賊以火炮攻打不過落女牆丈餘土耳隨圯隨築
賊竭力攻之先生從容應之相持月餘野無所掠賊饑
疲遁去先生曰賊去益怒必盡銳来攻盍益操練以待
之居頃之賊數萬至矣贏糧積之如京坁為久困計歲
將暮夜昏黑有一老婦從女牆上潑穢溺聞數人恨聲城
上人驚起擊賊將石灰糞油大小石及泥土丸塊交下
賊梯城者數千人盡死除夕先生曰賊必梯城偷上令
城中嚴守爆竹俱置城上密使壯士百餘人出南門渡
弔橋遶龍家塘抵賊大營外放銃大呼賊驚亂擲火焚
其積聚烟焰蔽天城上爆竹聲如沸梯城賊敗走賊怒
甚更運糧積於城東北數里外至元夕先生令童子上
城擊鑼鼓舞燈賊望之大笑先生豫密令壯士百餘人
出東門遶溪暗渡至賊大營外放銃奮呼賊驚亂擲火
焚其積聚賊大困會史道隣先生備兵安慶率民兵數
千破賊十餘萬於大勝磯乘勝來救先生在城立望見
救兵至先是取民田車在城中者縵以被褥畫竒獸於
面使推之出城西門壯士千餘人隨其後先生親執旗
鼓督之與史先生兩路夾攻追奔數十里至香茗山下
史先生扼其險與先生犄角截殺積屍遍野血流成川
數萬賊無一人脫者壯士以車蔽不傷一人適黃大軍
得功救桐城以五百騎殺賊三十餘萬賊首張獻忠赤
身穿草莽而遁江淮之流寇盡矣史先生上其事超擢
先生兵部車駕司主事結婚好先生官至䕫州太守致
仕家居數十年閉戶養高不與外事為人寬裕和厚雖
童䜿亦為之撫摩慰諭丈夫子八人孫枝繁盛天之報
施善人不爽矣
瀨江潘天成嘗館於望江龍禹九先生令嗣少司馬諱
光字二為弟春坊諱爕字理侯府中數年聞任先生守
城事甚悉(禹九壽九十五歲與余面談)四門城樓俱供木主雉堞皆
鋟姓名康熙六十年辛丑四月二十五日晝卧宜興澄
潭王氏槐蔭堂夢一銀髯老先生古衣冠儼然而至曰
子知我望江守城事甚悉盍傳之余辭不足傳先生也
夜又夢望江紳士如禹九元士諸公聯翩而至曰任先
生守望江不獨為望江併為江南也子宜急傳之鄉里
使知鄉先生世世祀也噫異哉任先生與禹九諸公鬚
眉顔色凛凛如生可見忠勇之氣常在天地間也任先
生以苜蓿儒官率士民數百人破賊數萬衆厥功茂矣
禹九公為海州學正亦以一身拒海兵十萬衆其功亦
與任先生相伯仲也晨起述其所聞如此夫流寇蹂躪
中原無不受其荼毒獨我江南安堵至今以盧公九台
救滁州用五千人殺四十萬衆任先生守望江殺賊七
八萬長江帶水賊不能以片帆渡者皆宜興先輩之功
也後生小子豈敢忘之也哉望江誌寥寥數語方子壯
修江南通志亦載其大略兹之所傳者頗詳焉更有識
者採其家乘訪其鄉評著其生平本末修飾潤色行之
於遠任先生在天之靈可以慰矣
自記曰觀先生守望江之法凡守天下城邑者皆當
如是
吳青可先生傳
吳青可先生諱學錄號文勉宜興六科圩里人也先世
自蕭齊有諱達之者旌表義門賜金烏雙闕又賜植槐
柳二種槐辭不敢植植垂楊十五步世稱義門楊步吳
氏至宋宣和紹興間有師古師尹兄弟先後成進士皆
有名師古以鋟胡銓所上封事貶袁州師尹歸宜興參
政朱公倬作吳氏六科序送之而師尹書家訓於楊步
軒遂亦有箕裘希嫓六科垂之句傳十四世嗣五公大
明初以增廣生三為教授命季子繼九公遷楊步西南
六七里名其里六科圩又六世澄源為青可先生父先
生家世業儒不輕仕進祖父日勵先生以性命經濟之
學而先生賦質穎絶髫齔時讀十數行俱下目過成誦
年十五府試太守陳琯得其卷大竒之面試顔子喟然
歎夫子喟然歎孟子喟然歎合題援筆立就旨義高遠
愈加奬賞拔置第一院試經書三藝畢復延入内衙賦
梅花詩三百韻學使歎年少竒才亦拔第一名噪三吳
遂慨然有當世志以范希文自期凡天下關梁阨塞古
人戰守之處必披輿圖觀其進退成敗之迹足不出戶
庭四海三山形勢歷歷在目無異馬伏波聚米成山谷
也邊防水利鹽屯諸制度凖今酌古俱鑿鑿可行尤精
天象夜無寒暑必裹氊笠服絮衣置木榻於外仰卧觀
之星辰凌犯愆度失次灾𤯝之兆洞悉於胸兼通易數
烈皇帝末年知時事不可為遂絶意進取惟以窮經著
書教授生徒為事門下多貴人未嘗一往干之即有餽
遺亦謝絶歲得學俸分給族里貧乏者家無餘財姊妹
老寡生養死葬孤甥為之婚娶宜邑民頻饑祲田多荒
蕪繪圖作詩上之慕撫軍撫軍納之多賑助特疏免逋
賦宜民感之至今先生為人敦厚周慎抑抑如不自勝
與人語呐呐如不出諸口及與之上下古今論道理諤
諤如懸河下奔流而不竭也自漢以下諸儒各取其長
而略其短謂朱陸薛王殊途同歸無容辨也聞其言者
莫不開拓心胸感發興起成就後學甚多少與盧幼哲
諸君子聯秋水社先生執牛耳西江楊伯祥先生遊宜
興目其文為威鳳祥麟先生生於萬歷庚戌卒於康熙
戊午享年六十有九元配蔣氏繼茫潭許氏丈夫子二
人長繩祖字世求次念祖字藎修皆敦行篤學有父風
女二孫男六人及申字維岳又字亦薰者最知名先生
著述甚富多散佚族曾孫文斗字雲瀾者集之以傳
天成少從先生遊雖未執弟子義而聆其教甚富未能
盡解既而飄泊江湖遇竒偉之士談論多與先生合始
知先生所以教人者皆有用之學也四十餘年方歸故
里先生久以天年下世矣曷勝山頽木壞之感乎辛丑
春寓蔣氏藕香居適與亦薰雲瀾遇追述生平傳其梗
概如此
鄉貢進士一清許先生傳
先生諱昌國字一清别號愧菴太嶽之後世居陽羡有
諱武諱荆者其遠祖也高祖有節以孝廉為湖廣漢川
令有政績其邑人祀之名宦祠父諱驥字驤侯郡文學
生母單氏以前明崇禎十一年戊寅九月十六日生天
資明敏篤學幼即善屬文時出驚人語未弱冠名噪一
時四十一歲時每縣補博士弟子四人先生名居第三
四十八歲食餼七十有八貢於鄉壽八十五歲臨終時
猶朗誦敬勝怠義勝欲四語不絶口可見仁為己任死
而後已者也性孝友内行醇摰事父母先意承志奉養
無方耄耋時追念兩親猶涔涔泣下仲弟二水亦博學
能文補弟子員先先生食餼皆先生所教也季弟三輔
有異才多過舉先生諄諄教誨痛自刻責甚至自捶楚
拜跪以感動之如是者十年卒為善士遊武庠第一嘗
曰吾伯兄吾慈母嚴師也人目之為難兄難弟云從默
齋湯世調先生講明心性之學羣加誚侮弗恤也日取
六經宋明諸儒之書體認於身見之日用行事未當以
理學自居有經世志嘗言儒者須有實用當如范希文
做秀才時便以天下為己任凡農田水利邊海之防俱
宜考究講習生平樂受善言親直諒多聞之友喜聞人
善惡聞人過人有一端之善一藝之長必廣為游揚人
有疑之者必多方辨明使聞於遠邇聞人不善若罔聞
知至親好友有失則正色直辭以沮之鄰里有忿争則
柔聲下氣甚且拜手以勸講之故善者益進於善不善
者亦轉而為善也授徒數十年從遊者甚衆學必古人
文必古文先軰日夜討論唇舌往往破爛孜孜不倦凡
及門者有達才成業者矣掇巍科者幾人遊泮水者實
繁有徒矣主宗政修宗譜定禮制别嫌疑嚴賞罰抑強
扶弱置禍福於度外為閭里講鄉約勤化導宗族鄉黨
駸駸乎有仁讓之遺風焉家本儒素父驤侯翁性慷慨
不事生産播遷數四初無數椽蔽風雨捋茶蓄租十數
年聊搆一枝嘗哀鳴嗷嗷焉元配儲氏生數子長子孝
而好學不幸俱夭先生以父母子女同時喪亡皆盡悲
痛慘切幾不欲生欲為浮屠以自老余導先生從默齋
先生遊聞聖人之道心遂解釋且益發憤自修以回天
意四十五歲生一子重觀文名遠噪久困童子試落魄
遊武庠先卒一孫錫圻性穎敏能繼其家學繼錢氏生
三子一女重炎文學生好學深思善屬文亦志古人之
學重逢性孝友未娶而卒聘妻趙氏奔喪守志先生命
重炎子錫周繼其後重逢雖死猶生矣重升亦好學遠
到器也先生學問德器卓卓無愧古人自號愧菴此其
所以無愧者也享上壽子孫賢必將有以成其志天之
報施自不爽矣雍正元年癸夘夏四月二十七日同業
弟潘天成譔
望雲亭記(并七言律一首)
伍牙峰狼川古邑屏山也東連桐川西接平陵南瞻寧
嶺北望荆溪乃金陵諸巒之發源也山行數里烟紛雲
列風景悠然有一亭間於兩山之間者望雲亭也亭何
為作相傳禱霖遂建其亭蓋亭之勝狀也羣嶼竦峙密
林四週前通深塢後傍清流余同友人王子陵來遊於
此維時四月日麗春殘飛花落霞共映清溪下接鳴泉
驟雨齊聲蒼苔鳥跡渾成錦上之文錄岸楊花亂舞風
前之絮是日也天氣晴明蕙芬森列氤氤氲氲四顧恍
然余謂友曰吾與子臨此勝地值此良辰顧可無以為
賞歟思今之五峯猶昔之醉翁也其有歐陽子之釀泉
為酒乎思今之五峯猶昔之赤壁也其有蘇子瞻之舉
網得魚乎欲為之宴無山肴野䔩欲為之樂無吹竹彈
絲惡得不負此良遊也友應之曰有余曰請試陳之友
曰可擲劍取梅聊為止渴之飲狂歌一曲可為對景之
歡借烟雲為帷帳聽禽鳥作笙簫以山林之樂樂何如
余曰然即揚眉拂袖鼓手高歌但見薰風四起鶯燕争
鳴野麋擊幽谷之磬新蟬奏細柳之琴松韻訇訇泉聲
䔩䔩身世俱忘兩人興盡遂攜以歸爰誌其事誠所謂
山林之樂非其人則不樂也云爾
望雲亭間五峰開繞繞烟霞襯綠苔夜捲湘簾邀月入
晝移巒石放雲飛落花點點浮階砌流水潺潺傍樹廻
山水那憐遊子意空教負劍故園歸
(此吾師二十歲左右筆也家大人曰潘兄方處困極而俯仰嘯傲天機勃勃有不能自己之致其胸襟之)
(浩落何如也吾師所作詩賦甚多今僅存此一篇亦可惜矣要其興寄不凡略可見也重炎誌)
有一友問於余曰孔顔之樂何如對曰非小子所
能知也然而吾人各有樂處聊試言之
吾人有真樂當於當下尋如余為子者只求不愧親
吾人有真樂當於苦處求時時存戒懼此際自悠悠
吾人有真樂只要此心空山色猶文錦蛙鳴當鼓鐘
口占
吾心皆有孔顔樂只為無端私慾迷若將私慾去盡了
頓然魚躍與鳶飛
動靜合一(看太極圖)
城南寺裡一金鐘擊起洪聲震九重試問此鐘真體用
響時原與寂時同風動江中水猛浪起於水浪雖干
萬重看來還是水
不遷怒
九天飛雁過影落寒潭中飛雁過去時寒潭依舊空
和某人秋風詩
凜凜秋風拂面來千山草木盡悲哀莫言天地終蕭瑟
待至陽春萬象回
過箬山聞僧講法曰吾釋家惟是一空又曰惟是
一虛口占數語闢之
聞說禪機總是空不知空處正難從欲求境寂心難盡
若要心空事不終萬物總皆吾分事千秋當讓孰為功
求空到底成虛幻故與吾儒道不同
聞道禪家總是虛正惟虛處異吾儒一真透徹心無事
萬理流行用有餘有意求虛虚即碍無心求靜靜斯如
要知儒釋無多異只在虛中見少殊
壬子九月復七於默齋湯子齋中(有詩數章今存其一)
幽居兀兀幾多年一旦開門霎見天萬里江山成錦繡
百般花鳥自鮮妍眼光到處俱懽若境地行來俱泰然
始信我身無不足聖人祇得我心先
丙申三月自江寧至茫潭贈一清許先生
不到茫潭二十年故人相見倍歡然鬚眉比舊雖多改
意氣於今覺更堅千里關山通硯席一溪花柳共周旋
後來最喜多英俊頭角崢嶸希聖賢
賦别許兄一清
無端湖海浪遨遊兄弟於今盡白頭剰得空囊歸萬里
饒他書卷共千秋備嘗險阻都無恨遍歴艱難亦莫愁
要識彼蒼深有意栽成棟榦老林邱
辛丑春日過芳圩橋追念園綠先生口占(楊鄰筠之祖)
春光爛漫小橋頭三十餘年續舊遊燕子穿簾尋故壘
漁人垂釣漾輕舟詩書架上依然在桑柘門前更自稠
追憶高齋歡笑日滿浮大白足風流(先生市筆時過園綠輒留飲故追念)
(之)
與陳二哥
一棹秋高過虎邱丹楓黃菊滿西疇凉飇驟起魚腸舞
寒月當空琥珀浮震澤蛟螭俱可斬蘚臺麋鹿敢來遊
英雄忽漫理荒草扶杖秋空縱遠眸
同楊鄰霄放舟荆溪
挂著輕帆好趁晴一堤柳暗萬花明摩開老眼春光艷
放下雄心溪色清紫燕簷前裁剪語黃鶯樹底擲梭聲
要知天地無窮趣祇對東風酒數觥
重午雨中話别
隂雲連日阻歸程佳節扁舟欲遠行帶雨榴花偏艷眼
裊烟楊柳更關情騰騰電火垂天照赫赫雷聲動地鳴
想是困龍應濟世故將頭角露崢嶸
孝弟歌四則(說學而二章示諸生)
聖賢為學學為人要學為人要識仁仁體彌綸無限量
只從孝弟見天真為學無非復性初性初渾渾是空
虛只從孝弟能明善天性流行無點疎漫言孝弟是
常行今古乾坤賴此成賢聖帝王垂大業俱從孝弟盡
真情孔顔樂處果如何只在家中養太和約禮博文
為底事愛吾爹媽敬吾哥
哭先師勿菴梅先生(辛丑九月)
秦淮出望敬亭山一片愁雲倏往還落木風吹聲簌簌
飛泉石濺響潺潺竒書著就傳千載精藴誰能見一斑
回憶當年隨杖履時時不禁淚澘澘
秋高哭過翠螺山天上騎鯨人不還野燒(去聲)燭天雲漠
漠江潮拍岸水潺潺路遥尋訪心無異(余十四歲自采石到宣城訪先)
(生)年少從遊鬢已斑蹤跡到今俱可紀踟蹰四顧淚澘
澘
采江鼓棹到宣城風景無殊有異情虹落雙橋猶映彩
鏡懸二水自分明松楸御史墓門植(哭梅桐崖總憲)絮酒徵君
靈座傾因憶往時行樂處迴腸百轉動哀聲
秋老肩輿過皖津如何不見授書人(先生常于皖菴授書)楓林露
濕流紅淚藜杖光騰照紫宸(夢先生以杖五根燃火照書秘閣)野寺猶
聞鐘磬響閒房空有夢魂親温然顔色諄諄語情比從
前一樣真
哭陳兄仲恪(號竹巢壽七十百史之孫)
作事全憑天性真艱危徧歷獨存仁窮途善養豪華父
苦口常從戇直人每到極憂翻作喜能消深怨轉相親
洋洋瀨水源流遠至行如君果絶倫
空抱才華未顯揚多遭幽險自深藏途經百折憂思遠
事歷千翻知慮長扶杖不横古劍匣解裝惟檢舊詩囊
風塵潦倒歸來晩死葬家園駿骨香
附錄盛氏孺人詩
贈别(有序)
辛未之年維時八月江風清勁鴻翔萬里之天山月
明瑩桂吐三秋之景余夫子掃墓瀨陽報親恩於㒺
極論文吳會索知己於名流此真孝子之深情才人
之壯志特以胸羅萬卷囊之一錢氣欲凌雲家徒立
壁既無以生交遊之寵又不能忘内顧之憂故欲行
且止將往又留然而徒步擔簦纔是通儒之行短衣
提甕始成賢媛之名君誠有鮑宣之高風妾亦居少
君之清操消魂黯黯豈敢為兒女之悲贈别諄諄乃
以助丈夫之氣爰疏短引聊當驪歌雖不必如竇滔
妻織錦之辭實欲效樂羊婦斷機之意
蘆花江上雨初晴帆挂朝霞一片明含露柳枝從北折
凌風雁陣向南征遠傳故國書千帙净掃先塋酒幾傾
何日扁舟隨瀨渚蘩蘋采得潔粢盛
君是江南一偉人糟糠不棄得相親志懷古道何妨傲
才過時流豈厭貧補就寒衣腸寸結借來村酒飲三廵
莫愁紙閣秋風冷灰却男兒四海心
十載蛟臺慣苦心為無柔骨俗生嗔濟人金散反招怨
經世書多轉受貧志欲冲霄成勁翮才能破浪惜修鱗
丈夫知己應非偶切勿輕干顯要津
凌空秋色到柴荆捲起蘆簾送遠旌江上好風千里意
天邊明月一般情疎狂世事償書債冷落生涯借筆耕
莫謂塵埃無别眼應知處處有逢迎
催粧詩(孺人不育勸先生娶妾)
剛聽簷前鵲噪聲君歸春色已盈盈杏花結蕊明珠吐
柳葉舒眉寶鏡清紙閣風和添好友蘆簾星朗夢長庚
深情十載今方遂笑飲香醪一巨觥
送房詩
春月春花樂有餘忙將衾枕布新居請君共入鴛幃裡
我對青燈且讀書
鐵廬集卷二
