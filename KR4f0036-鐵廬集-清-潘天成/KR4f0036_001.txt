鐵廬集卷一溧陽潘天成撰
默齋湯子訓言(湯子諱之錡字世調宜典人)
康熙壬子三月(天成)年十九歲因葛公琰茅楚傳兩先
生引進拜先生於宜興北門外藍田里即以聖賢勉勵
我教我做頂天立地一箇人先生云孟子言人皆可
以為堯舜堯舜之道孝弟而已聞汝十三四歲隻身千
里尋親備極艱苦周旋而歸以些須本錢經營於外養
父母兄弟孝弟有足稱也此即為聖為賢根本且苦心
讀書肩挑重擔一路歌吟此皆古人之所為果能將聖
賢之書句句心體力行始終不變又何聖賢之不可為
哉勉之勉之又曰子路為親負米非有錢買米負之
而歸也不過為人負米得數升脚錢以養親耳汝今做
小本生意得微利以養親此亦賢者之所為古人耕養
三年通一經拚得十五年五經可通矣只恐不立志蹉
跎歲月而無成耳九月先生命行高忠憲公復七規
看未發氣象有雜念起只默誦喜怒哀樂之未發一句
初坐雜念紛起默誦千餘遍雜念漸少第二日雜念漸
少而氣昏再靜坐數時昏氣漸散而心漸清矣先生端
視吾之顔色謂曰漸得力矣第三日晨起心氣清明若
天開日出萬境澄澈焉即作詩數章(見後卷)先生閱之曰
語雖不工而有自得之意若我教你做詩不知費許多
力而今頃刻能之可見聖賢道理吾心自有只因氣拘
物蔽而不得見耳今袪其物慾澄其昏氣而本體自見
朱子所謂明德者人之所得乎天而虛靈而應萬事者
也然而先儒有言本體當下了然工夫終身無盡朱子
所云學者當因其所發而遂明之以復其初也以後須
將四書五經句句體認到身心上來自見聖賢千言萬
語總是發明我之一心全體大用無不明矣物格知至
明德復其初也問此時一念不起則心靜矣事到面
前則念必起心能無動乎先生曰隨其事理之自然而
應之念起而無妄也所謂靜固靜動亦靜也動靜因時
所謂時止則止時行則行動靜不失其時其道光明程
大夫子見人靜坐便歎善學得濂溪主靜立極之旨一
傳楊龜山再傳羅豫章李延平教人觀未發氣象默坐
澄心體認天理延平傳朱子白鹿洞學規半日讀書半
日靜坐後來諸君子一日為三分一分靜坐一分讀書
一分應事高忠憲公靜坐立為復七規蓋取大易七日
來復之義也存心從靜坐而入窮理從讀書而入靜坐
讀書由朋友講貫而入非天下大福人不能與於此(炎聞)
(當時襲好為異之說者羣指默齋先生為禪學玩此一段知其决非禪學矣乃明道先生定性之微指也吾邑)
(吳存庵延湯先生課子勸行復七規吳先生勉從之第一日辰刻炷香趺坐雜念起滅矜持急廹甚不自適第)
(三日上午始覺此心湛然清凉泰然愜適未免心喜明日稍理家務客至應酬頗生厭意遂覺此心作梗不快)
(者一日乃以病告之湯先生先生言不可厭動喜靜事來即應事過即休須使動靜合一乃可吳先生乃悟時)
(止則止時行則行之義意思豁然仍復端坐如高公所云平平常常默然靜去乃覺此心湛然太虛無復紛擾)
(門潘師嘗為炎極論喜靜厭動之非靜然則師之授受可知已門下晩學生許重炎附記)先生
曰先儒謂體認聖賢緊要語莫過喜怒哀樂之未發謂
之中一句此心便一先儒又謂從衣冠瞻視整飭間此
心便在這裡此莫過檢點九容將此心安頓在九容上
便是顯微無間五日後遂辭先生出做生意覺宜興
城郭山川更換一番景色滿街滿路之人俱是一家痛
癢關切見老者行路艱難便要扶持幼兒啼哭便知憐
愛素不相識之人同行談講不覺相親見争名奪利之
事不覺羞耻此皆真性發見自然而然者也一路上或
背書或作文或以青山綠水涵養其心或以花落鳥鳴
怡悅其意風塵之勞苦竟不知也歸家見父母兄弟親
愛歡樂更倍於往日矣由是而後此心或明或昩而於
先生之教終不忍忘數十年來貧賤困頓艱苦異常而
此心不以為苦者皆先生當日之教也論作文之法
不可拾人餘唾須要自抒性靈我教你將四書五經從
心上體認明白原原本本信筆所之如萬斛泉源隨地
湧出與挈瓶汲水者異矣真文章須要真識力不可如
猜啞謎者徒逞空談今人作文𠞰襲陳言真所謂抛却
自家無盡藏沿門托鉢效貧兒先生常曰學者做工
夫須戒慎不睹恐懼不聞臨事時念頭初動關頭扼要
尤宜謹慎然非戒懼於不睹不聞此心雜亂昏昩隠微
之際動不及覺何能慎獨如鏡塵昏物來難照故戒懼
無須臾之間此心精明隠微畢見如鏡無纖塵妍媸悉
照兩節工夫原非兩截又云不睹不聞是源頭莫見莫
顯是關頭源頭要清關頭要謹又云千古竒文莫過中
庸一書慎獨於一心可以致中和而成位育舜為大知
不過好問好察執兩用中甚是平常達道達德九經三
重皆出於天命之本然而無竒特問格物致知先生
曰物有本末朱子曰明德為本新民為未身心意知明
德之物也家國天下新民之物也吾究已之意何以不
誠而誠之吾究己之身心何以不正不修而正之修之
明德之物格也吾究家國天下何以不齊不治不平而
齊之治之平之新民之物格也豈止格一草一木哉然
格一草一木亦為身心意國家天下也如五穀百草衆
木而知其材之用孰非養身心而濟天下乎初學之人
必讀真西山大學衍義邱瓊山衍義補以為格物致知
之要先生曰人性皆善身心意知本無不修不正不
誠不致惟圖私利於己則知不致意不誠心不正身不
修矣甚則為倡優盗賊殺身而不顧也天下國家本無
不平不治不齊惟不公利於人則家不齊國不治天下
不平矣甚至父母兄弟争財相殺上下征利民窮財盡
盗賊蜂起身弑國亡而不顧也故大學一書而以理財
終焉理財不是聚財而在生財有大道生之者衆三農
生九穀九職任萬民他如士農合一横經亦負耒民兵
合一戈刀之手亦荷鋤也至於僧道游惰皆驅之南畆
矣食之者寡流品當清也冗員當汰也冗役當革也為
之者疾使之以時大役不宜輕動也用之者舒九賦九
式量入為出冡宰以三十年之通制國用也則財恒足
矣然理財必在用人大臣法小臣廉而財始可生也周
禮一書理財居其大半掌之者各有其人問理財要
道先生曰理財之道在先興水利禹治水而後稷教稼
今時之水雖異堯時然大河屢决當水衝者民為魚鼈
運道艱阻轉輸不時多因溝洫不治禹盡力溝洫使大
河之水有所分洩而渟蓄不至泛濫奔潰旱則可資灌
溉賈讓之中策可行中原河北豐收轉輸隨處可通今
衞河之跡可尋不至專運東南之粟又三吳之水自溧
陽銀林諸閘由宜興而達太湖(銀林堰即東壩壩西之水出蕪湖采石壩東之)
(水由溧陽宜興入太湖東壩本金陵來龍過脉本中高昔伍子胥以吳伐楚開通運糧以後築銀林五堰勢甚)
(單薄宜思患預防)又宜興有百瀆湖州有七十二漊皆滙於太
湖惟吳淞一道注之於海霪雨連朝山水暴漲能無泛
濫乎宜興進士單鍔欲於李禹卿所作太湖之堤作千
洞石橋蓄洩太湖之水東坡愛其書上而行之今皆壅
塞疏而通之甚便也(青龍鎮入海諸口有七十三會曲折宛轉以防海潮沙漲後人不明)
(古人之意一皆直之沙淤江底内不能出外反入矣宜復古法)又單錫議圩田築埂埂
高一尺内溝外河皆深一尺田主出糧佃人出力歲歲
築之埂彌高而河溝彌深旱潦俱有備矣植榆柳以捍
風浪倘有决伐之為帚平時可伐之為薪其利無窮二
單之書具在可詳考之(時與丁文緒兄於大學衍義中得其略於名臣奏議王圻續文)
(獻通考悉其詳纂得有書湖萬紀美曰向吳淞江設三千淘河夫疏濬淤泥使太之水不致壅阻且習水戰)
(以禦倭寇蘇常二州設水利廳以督之今皆名存而實亡)先生又曰理財之道在屯
田一曰官屯永樂初著令每一都司另撥旗軍十一名
耕種號曰樣田蓋欲據所收籽粒多寡以别歲之豐凶
地之肥瘠軍之勤惰初未嘗以田予官也始於隆慶二
年將宣大屯田開墾成業者每十頃内給官軍五十畆
為養廉之資而又令各自行開種若副參不及百頃守
備以下不及十頃者參論戒飭原其初意蓋欲將領偏
禆等官督率家丁克勤稼穡為士卒倡後則強役部曲
佔收籽粒如宣大山西諸鎮固帥肆其鯨吞延寧甘固
諸鎮蔭職恣其蠶食肥區歸已瘠磽移之軍士久之竄
易册籍糧彌不均不得不寄甲於勢要而欺隱日多不
得不攤稅於佃軍而包賠愈苦流病相仍人鮮樂耕野
多曠土而官屯壞宜為限制總官受田不過二頃副總
以下由是為差如郭子儀以河中軍苦乏食乃自畊百
畝將佐以是為差士皆不勸而畊京西節度使劉昌亦
身率士卒墾田三年而軍有羡食兵械銳新邊障安寧
皆官屯龜鑑也一軍屯明初定制每衞所軍士以三
分守城七分屯種又有二八四六一九中平等例皆以
田土肥瘠地方衝緩為差蓋即先王寓兵於農之意無
事為農有事為軍各衞所無論軍民舍餘雜色但種軍
屯即應軍役俾一軍之屯而衆佃者朋出一丁務於農
隙之時分番操練則城操之軍不妨調發而即以屯軍
代之戍守合天下屯田共六十四萬三千餘頃各處屯
軍受田則例多寡不一推算當不下一百二十餘萬人
以備戍守便可於城操内挑出一百二十餘萬人以資
調發不煩召募不增餉饋而緩急俱有所恃誠國家無
形之鉅利也頂種者禁其典賣一兵屯明初定制守
邊士卒備譏察外令屯田每將以東西五百里為制畊
作以時訓練有法遇敵則戰寇去則畊且人共為佃人
共為守所墾之田給為永業二年後量照下則起科蓋
但求積穀之多則士飽馬騰戰守有備而邊境之士桑
麻遍野穀價必平召買既賤運費亦省公私兩利一
民屯屯田因兵屯得名則固以兵畊若夫募民畊之而
分里築室以居其人又有民自墾蕪不由官募而第為
之畫其疆理之數量行起科者謂之民屯宋制兵屯以
使臣主之民屯以縣令主之魏了翁疏曰墾田之效多
於屯田其言良為有見漢人有徙遠方民以實廣虛之
地今恐不可行亦惟善用其勞來之術而已一曰因之
一曰利導之一曰整齊之何謂因東坡所謂大荒大祲
民輕去其鄉之時也聞畿輔棄田甚多津涿水利無窮
即近邊膏腴所在有司加意招徠鼓舞開墾額内者俟
三年起科起科分數雖上中之田止照下中則例其農
器牛具量行借動庫銀漸續補還如是則人可無流離
野可無曠土是之謂因何謂利導倣晁錯拜爵實塞下
之意虞集軍官授富民之法能闢五百畆者予秩視百
戶等而上之予秩有差俟三年後以上中下勻算照中
則起科邊地仍照下則起科果歲入如額即給職仍於
籽粒之中撥三分之一為月俸幹止既定必許其占籍
長子孫得以三途進或疑土著之民不能相容莫如另
立屯額或謂若輩非武功何以畀武爵然田墾而食足
食足而兵強又何武功之足羡是謂利導何謂整齊令
邊腹有司報其所部荒田可開墾者報布政近限三月
遠限六月報部一面督率開荒如匿隠不報以不職論
獨慮成熟之後或有妄認世業希圖吞霸者惟當開墾
時即各屯給帖承掌俾此疆彼界瞭然難混雖有新軍
補役逃戶復業亦不許告爭有世家豪右強佔者必罪
不宥是謂整齊雖然勸民急矣勸吏急焉漢王粲謂農
益地闢吏受大賞農損地荒吏受大罰一商屯明初
計邊地寒又受兵且畊且守力最難乃通商中之鹽以
維之令商輸粟邊郡官給之引(一引二百五十斤)赴鹽所領鹽
轉鬻永樂時粟二斗五升得鹽一引商利過當争趨之
各自設保伍督畊於是邊地盡墾而塞下粟充溢露積
饒於中土屯軍亦因其保障守望相助得力畊當此之
時各鎮軍就其地足給無有所謂太倉年例者閭左自
正供外無他賦烝庶樂業弘治中部臣葉淇謂賈人輸
薄而獲利厚遂令納銀運司解部部分輸各邊於是商
各散歸逐本業營貲而故所墾田盡廢邊地米價頓湧
一遇災荒即積錢如山金如土而米無從出鹽課不足
給重以私鹽盛行官引壅滯倉鈔莫售減價投於囤戶
貲空本壓商皆逃徙若於沿邊荒地有可墾者每商量
給填與印信照帖永不起科及米荳入倉之日則酌時
估以定斛量飭官額而革常例庶耗費少而輸納無難
尤自疏通鹽法始必禁私販於産鹽之地消壅引於行
鹽之區又嚴掣摰杜浮課則引鹽無滯倉鈔速售彼執
母權子之徒不負耒而樂趨塞下無矣(明制直省九邊設衞四百九十)
(三守禦千戶所三百五十九額軍三百餘萬居則為守行則為戰)修屯不過清舊墾新
二事而墾之課效賖不如清之計功實大抵膏腴之區
貪併於巨室隣界之處侵奪於豪強各處有司細將魚
鱗老册與屯田戶繇逐一勘對頃畆務取相符四至坐
落備開現在畊種有無包占欺隱荒蕪坍塌之數邊
屯塞卒必先無侵田之害趙充國金城屯田部曲相保
為塹壘木樵校聯不絶唐韓重華令沿邊於屯田多處
因其地勢立為營堡相其要害廣置樵栅内得安居外
難猝攻又彼此相望聲息相聞敵豈能為患遠外之地
苦於勢孤則謹烽火布遊兵遇抄掠入境未至之先豫
知為備勢可敵則出拒不可敵則歛避百無一失效蒙
恬之累土為山植榆為塞(植梨棗柿等樹更妙添數重長城又可為糧)倣李
允則之為園井列畦隴築短垣倣吳璘之地網平地鑿
渠深丈餘連環不斷我疆我理地自為險我鼓我鐸家
自為衞矣墾種欲使地無遺利人無留力其道有三
一曰用水一曰因土一曰俵牛用水之法濬川疏渠引
流設壩建閘設擺其規制在輔臣徐光啟疏中最為詳
備今北方之地皆可作水田所以廢置不講者北人習
懶故也徐貞明規度水利遼海以東青徐以南鑿鑿可
據大抵京東之地山之湧泉溢地而出河之支流等地
而平未有如東南轉水於數仞之深者海勢趨於東南
歲多潮患自遠以及青徐有海之潮而鮮潮之患至若
中州之地或低窪則圍田之法可行也山東之地多瓦
礫則叠畊之制可議也瀕海之地多鹹鹵則支河之說
可採也濱湖之地每沮洳則芍陂之迹可求也又如高
燥之區平衍之地天澤不時非旱則澇其效在廣開溝
洫先量度地勢之高下跟尋水所歸宿濬河以受溝之
水開溝渠以受潢潦之水官道之衝設大堤以通行偏
小之邨亦增卑薄以成徑惟於道旁多開溝洫使接續
通流水由地中行不占平地又度低窪處多開塘堰以
瀦蓄之夏潦之時水歸溝塘亢旱之日可資灌溉高者
麥低者稻平衍地多則木棉桑枲皆得隨宜樹萟土成
膏腴地無遺利遍野皆衣食之資矣左光斗曰沿河地
方除運河不敢開洩外其餘源流瀦委不一水陂塘堤
堰不一用或故迹之可尋或方便之可設工力多者官
為量給費少者聽民自舉惟無水之處不得鑿空尋訪
斯言深得其要矣何謂因土周禮職方穀宜三種大中
祥符時取占城稻三萬斛分給居民擇地高仰者蒔之
内出播種法不擇地可生今皆以稻永樂三年定歲收
屯田籽粒則例每粟穀穈黍大麥蕎穄各二石稻穀薥
秫各二石五斗穇稗各三石並各凖米一石小麥芝蔴
與米同宜令凡新墾之田無論粱菽薏芋蔬菜審從其
便不必規規種稻又如邊方果屬不毛即種樹亦可蘇
秦言燕雖不佃作而棗栗之利足富於民程琳植雜木
數萬曰異時樓櫓可不出於民總期於盡地力而已何
謂俵牛攷洪武時給天下畊牛共二十五萬五千六百
六十四隻仍歲課孳生數目登報三策畢舉人力既修
地利可盡矣一考課明初制屯田衞以指揮提督所
以千戶提督都司不時委官督察法本甚詳而武弁自
好者少或攬納而恣其狼貪或侵欺而詭於鼠耗後例
督屯副使僉事等官及府之管糧廳與州正官之帶徵
屯糧者各照民賦例綜覈完欠一體參罰功令具在可
謂無遺法矣惟在實實舉行耳昔劉定之有言優游城
市而足不歴溝塍憑信簿書而目不按廩實此兩者屯
官之大戒也(以上皆侯司徒奏議司徒諱恂商邱人侯朝宗諱方域父司徒曰屯田之利人人)
(言之大槩不過兩語在腹裏則屯田少而隠佔多宜用清察在塞下則屯田多而畊種少宜用開墾)先
生曰屯政書甚多最簡要者莫如侯司徒奏議故錄其
略又曰屯政之書與唐府兵之制相似學者當詳為參
酌先生曰學者講理學而不講經濟必流於空虛講
經濟而不講理學必流於雜霸講理學者必實實見得
萬物皆備於我天下之所當為者無不包含於心性之
中講經濟者時時痌瘝在我之身吾心之所欲為者無
不措施於日用之際(犬成曰顯微無間體用一源說得極親切有味)見得心
性明無聲無臭之中自具緯地經天之略練得經濟熟
旋乾轉坤之道即在一言一動之時一言一動不苟
臨大事决大疑方可無差緯地經天做得視無形聽無
聲方能無愧心性要在事功上練事功要在心性中
出假理學不獨沽名釣譽即實心實意做而非天性
之自然亦還是假假經濟不但挾數任術即實心實政
行而不達事勢之變化亦還是不真事故有大小心
性無大小大經濟不必乘時得位只要時時存濟物
之心所以老安少懷隨處可行欲立欲達不必博施濟
衆(天成曰心性中流出經濟時時足以濟人利萬物)一念無私即物與民胞
便與天地同量試驗心無私時對山川雲物無不欣然
而悦途人異姓無不翕然相親由是讀十三經二十一
史自然通貫不然讀盡萬卷書與已何益於人何益如
今之人純是一團私心至親骨肉亦視為仇讐讀書俱
如說夢
先生嘗與學者金廓明(諱敞號闇齋年長於湯子三歲晩年師事湯子)萬雲倬
茅楚傳輩論為相之道宰相為天下之權衡須心平如
衡隨物之輕重定之以權輕重自見故書稱伊尹為阿
衡然無星之稱又不能知物之輕重必多讀古書參酌
時勢天下之人情物理洞悉於中又積數十年養心之
功始能心平如衡每平旦時整衣冠靜坐片時使雜念
昏氣消除臨事始能定之以權故伊尹曰先王昩爽丕
顯即平旦靜坐除昏氣雜念也伊尹必自如此做工夫
故知君之工夫咸有一德學者讀書時便要做箇太
平宰相宰相讀書人分内事也故范文正公做秀才時
便以天下為己任天之生我原是物與民胞必如西
銘視吾君為天地父母視吾民為子弟骨肉天下之事
為一已之事凡讀經史百家之書句句要體貼到心上
來體驗到事上去一切禮樂政刑制度農田水利邊防
屯衞象緯輿圖古人皆有成書如通典通誌通考經世
八編圖書編水經注俱要博觀尤精要者真西山大學
衍義邱瓊山衍義補一日不可去諸案頭常常翻閱體
認天下之人情事故自然洞悉於中矣尤要本原上用
功一念未起即須存養清其喜怒哀樂之源念頭初動
更當省察順其喜怒哀樂之節始能心平如衡(杜佑通典馬端)
(臨貴與正文獻通考王圻元翰續文獻通考各省新修通誌酈道元水經註顧景范圖書考一百本方輿紀要)
(唐荆川八編)宰相告君必以古帝王成法參酌時勢而進
之尤須積誠感格自然聽從君若有過緩言幾諫不
可訐直造膝密謀謹防竊聽不可洩露善則稱君
過則歸已僚友論事從容商酌不執已見不徇人意
總歸於當功則讓人失則自認臺諫糾彈和顔聽
受言是則從言非不辨薦達賢材不可市德驅除奸
佞不可示威物情倉皇鎮之以靜時事倥偬應之以
暇羣言混淆决之以理衆心怠惰先之以勤事變
未來圖之以豫事勢既至臨之以斷不急近功不規
小利立法定制要於可久事定功成歛身以退戒飭子
孫習於謙讓
論為將之道必本於仁義念念不忍殺人不得已而殺
人殺其害於仁義者也即賊寇生發必先撫而後勦誅
其渠魁赦其脅從則賊亦易平也然必振其威力能勦
而後能撫不然寇心玩忽撫未必從即從復叛漸至蔓
延不可為矣故古人云能戰而後能守能守而後能和
昔陽明先生征諸山寇必先示諭以恩信句句痛切木
石感動受撫者既多負固者亦易殄滅至於寧藩叛亂
即速擒之此不待教而誅者也義也使天下安享太平
之福者仁也為將必勝之道不外吾夫子臨事而懼
好謀而成兩語古之善用兵者多本此(揭子宣先生亦云岳忠武每着)
(着算到敗故能着着皆勝)為將要學問兵法精要者備載五經如
詩之小戎東山六月采芑江漢常武殷武諸篇書之胤
征泰誓易之師卦禮多兵法不獨招摇等制春秋四大
戰及他戰伐甚多雖無義戰而實有節制古之名將多
讀春秋漢唐以來兵家言無慮數十百種毛氏武備誌
極詳唐荆川武編尤妙潘龍游康濟譜將相之道兼備
皆當博考參酌時勢而用之為將之道只在知言養
氣不動心蘇老泉曰太山崩於前心不驚麋鹿興於左
目不瞬兩軍對敵不但生死利害不一毫芥蔕即生平
學問一切知謀才略俱要放却惟存一片虛明心體始
能集思廣益隨機應變參佐定謀不可使衆人共言
一則恐各執已見起争一則恐洩漏機關敗事一人問
答而退再進一人數人議論皆善擇其尤善者用之有
善有不善擇其善者從之有功歸之於衆有失責之於
己自能深得士心功成身退辭讓勲爵以保子孫
論臺諫為朝廷之耳目天下之咽喉識見要廣思議要
精凡所言者皆理之所必然事勢之所必至我之才力
之所能為愛國愛民懃懃懇懇然後慷慨論列觸犯忌
諱而不顧所謂勿欺而犯之者也臺諫要識大體肅
官常培國脉養士氣正風俗攻擊巨奸不可吹毛索瘢
薦舉賢士不可避嫌小疵整百代之紀綱流萬世之恩
澤此大體也臺諫要識幾先圖治於未亂防患於未
萌燭隠微儆玩忽使奸雄不敢生心敵國不容窺伺豫
養君德固結民心使邦本奠於磐石國勢安於泰山此
幾先也
論舉儒吏古人云官如傳舍吏長子孫俗云清官難逃
猾吏手積弊最為難除欲除其弊莫若舉儒吏儒者讀
聖賢書必明道理又有出身之階亦不肯貪小利誤遠
大前程舉者必察有孝弟忠信之實而有練達時務之
才潔清自守之節此西漢所舉孝廉也由郡縣吏可以
至三公監司太守聘為功曹待有成效薦之於朝廷學
校中有才德兼優之秀才俱可舉選欲科舉者聽其告
假以應科舉此吏員也若夫書辦於屢應童子試而未
入泮者擇其才幹老成者分班辦事待有成績可考亦
薦之使有出身其有才德傑出者不妨保舉於朝以備
大用此所謂茂才六部以及各憲大衙門皆如此選舉
待之以禮貌礪之以廉耻九年考滿隨其才使之出仕
蓋儒吏本有儒生之學又有練達經濟之才不但各衙
門積弊可除仕途建豎必有卓卓可紀之勲績矣此科
貢吏三途並用之成法且使讀書寒士不得一衿一第
者終不至窮餓於荒烟野草中也有勇力者亦當訪
求為各衙門效用不使窮餓起為盗賊最要緊
論教士取士必先教士士不教而欲取猶不稼而欲穡
必不可得之數也古来家國教士之法備矣胡安定蘇
湖之法程大夫子上修學校書皆切當可行太學積分
之法亦嚴緊實在舉而行之可也然關係最重者在鄉
里蒙師養之以正於孝弟謹信愛衆親仁習慣自然於
詩書六藝熟讀講究字字躬行即做時文亦句句是坐
而言可以起而行者鄉先生日與少年講明理學經濟
人材蔚興待國家選而用之可也
論取士虞廷敷奏以言明試以功古來取士之法未有
不先之以言者今作文者必有實得於心加之以文采
始為入彀然必有司之有實學者方能識得不然海底
遺珠道旁棄寶掉頭不顧者正多多也且廩生保結同
考生互結鄰里甘結皆鄉舉里選之遺意循其名責其
實可也然人各有長不必限於一途當如司馬温公十
科取士之法庶幾無遺才乎
(天成)事先生近十年在左右時略有兩載察先生容貌
顔色辭氣行止動靜待人接物頗亦得其彷彿迄今數
十年精神夢寐間猶覺儼然在也條其一二以告同志
先生容貌極端嚴几窗對坐如春山麗日自有以快
人心目道路追隨如流水行雲自有以娛人性情顔
色極莊雅偶然覿面便覺和氣拂人朝夕侍從不啻霽
月朗照晩年充養純粹温然如玉至今思之猶覺寒冬
挾纊蓬室生輝也吐辭酌古凖今是非利害洞悉&KR0655;
毫雖古今極難明事理片言剖决講論經史數萬卷融
會於一言一言旁通數萬卷使聞之者眼界頓豁心境
洞開而聲氣如宫商迭奏鐘鼓和鳴至今思之猶覺餘
音在耳也行則如林雲蔚興止則如磐石奠定動
則如春郊起蟄靜則如幽壑潛龍待人不論智愚賢
否俱盡至誠人亦待之以誠雖極粗暴者見先生亦自
温和雖極夸詐者對先生不忍妄語化惡為善者不止
一人接物無大小輕重必以小心故物無有失
先生家不甚貧每年租稅館榖分給宗族戚友之貧者
常至絶炊枵腹終日講誦不輟
先生嘗曰天地之物無不為我享用目之所見皆是竒
觀耳之所聞都是雅樂只要洗滌嗜慾之心自能享用
或月夜開忩指示予曰此蘇子所云造物之無盡藏也
急當享用或早晩有暇引予南望銅官諸山西望西氿
諸水舉樂水樂山之義學者心能明理對此波光萬頃
碧色連天茭蘆掩映檣帆往來與吾心之理流行不竭
者一般豈不可樂試心無私妄望此層巒叠嶂巑岏嵯
峨峭壁懸崖樹木蒼翠與吾心之體靜鎮不摇者一般
豈不可樂然山雖萬古不移草木年年生長烟雲變化
無窮觀吾心未發時生意充滿而無息靜也未嘗不動
水雖晝夜長流波瀾蕩漾而常明藻荇縱横而常潔試
驗吾心既發時本體虛靈而不昧動也未嘗不靜先儒
所謂動靜一色靜亦定動亦定也今富貴家費萬金做
一花園堆山鑿池樹樓築榭歡娛有限何如天地大園
不費一錢觀玩無窮吾貧賤人享用豈不遠勝於富貴
者哉(天成)飄泊江湖數十年窮途逆旅勞苦萬狀追念
先生此時指點光景愁心頓忘倦力復振凡我同人
急須着眼
先生與諸同學及世兄允武議論甚多(天成)從旁聽
之默記於心數十餘年終不忍忘然不敢即筆之於
書者恐詞拙不能達其精意欲明反晦且以下愚不
肖年近七十頑鈍如故有負先生之教不敢出諸口
以貽先生羞幸先生遺風尚在宗右人楊鄰筠張岷
南蔣若黎許少來瀛選諸子聞風興起問先生之遺
訓於予不得已條其大概詞不達意望諸君子略其詞
以深思其意康熙六十年辛丑孟夏受業不肖門人潘
(天成)謹述
雜記訓言後
乙夘春問治平之要先生曰正士風士風正則經史之
用實在家父子兄弟夫婦之恩洽在朝君臣僚友之義
盡天下無不治矣正士風固在國家建學設科而其要
尤在鄉里蒙師教小學生今汝已為蒙師矣不可徒
受些須束修忘其責任之重也試觀古今來聖賢豪傑
名公鉅卿孰非出於小學生乎人性皆善小學生孰不
可聖賢豪傑名公鉅卿者乎况嗜慾未開真性未喪其
教易入易曰蒙以養正聖功也特蒙師不善教之耳凡
為師者必自盡孝弟忠信之道為宗族鄉黨推重小學
生聞之必起欣慕正身以立師範視聽言笑不敢苟且
行止動靜不敢輕浮小學生見之必生敬畏當句讀時
必粗為之訓解使其易知也由粗漸可以及精孝弟忠
信家常日用本於天性粗即精也試觀學生之父一來
館中學生必欣然喜先生當指而訓之曰此爾之孝也
天性也再看有長輩來館中小學生見之必肅然起先
生指而訓之曰此爾之弟也天性也小學生嬉戱時一
見先生必惕然收歛先生益自嚴肅以深學生之敬心
學生歸去必教他孝順父母和睦兄弟姊妹寬待婢僕
養其仁愛之心一事不常一言不實必婉轉訓戒先生
尤嚴自反一言一事不欺學生學生方能不欺孟母買
隣肉以啖孟子所以為善教也日日如此學生天性日
開嗜慾無由而起即後來或起而先入之言不㤀於中
自知悔改所謂少成若天性習慣如自然矣學生稍長
與之講解經書先生必句句向自己身心上體認親切
於學生身心上指點親切蓋聖賢道理不外吾之身心
故從身心上體認指點方得真知灼見即做文字亦得
神得理可以坐而言起而行不徒為無用之空文也自
家之身心見得真天下萬世人之身心亦無不知矣學
生大成達而在上致君澤民可以治一時之天下窮而
在下師友傳習可以治萬世之天下吾故曰治天下之
要在正士風正士風之要尤在蒙師也今汝已為師矣
勉之勉之又曰凡有朋友來館中切不可閒談說笑
一則曠職一則起學生慢心必與之討論經史切究心
性或商酌經濟時務學生聞之開發神知彼此有益
又曰朝廷立學設科不得不以爵禄勸善士之為善未
嘗有求爵禄之心也此在唐虞三代之政則然浸滛至
於末季則不然矣故孟子曰古之人修其天爵而人爵
從之今之人修其天爵以要人爵既得人爵而棄其天
爵是朝廷以三物為教三年賓興不適足啟人勢利之
心也哉此君師之權不得不分也故天生孔子為萬世
師以布衣而操繼天立極之權非有高爵以榮人厚祿
以養人七十子心悦誠服三千之徒仰高山而行景行
者皆由於天性之不容已非有勢利之念參於其中也
漢唐以來真儒輩出教養人材為朝廷之用是先絶其
勢利之心而得高爵厚祿之享勲名節義朝廷得養士
尊賢之報君師之權分君師之權所以合也凡為人師
者可不知其責任之重也哉
庚子十月二十日至許一清兄家夜睡小樓夢見先業
師默齋湯先生形容如舊更覺少壯精彩炳麟命余講
大學聖經一章畢先生曰說亦良是但註中虛靈不昩
一句體認得真否對曰體認頗真先生大怒以長大紅
色竹板責五下跪受而起先生曰不但聲色貨利累心
不虛冨貴功名動心不虛聰明才智自恃不虛即數十
年讀書學問執着亦不虛須一切放下使此心如太虛
微雲不起如明鏡纖塵不染始能隨感而應朋友議論
間纔能集思廣益日用應事纔能因時制宜即遇錯節
盤根亦能隨機利導衆理之具者庶幾不失萬事之應
者或不至大誤矣勉之勉之感泣而醒淚流枕席時漏
下四聲矣噫吾自十九歲春三月從事先生二十九歲
春三月先生棄我我今年六十有七矣四十餘年在天
之靈猶惓惓於我責之勉之比當年更切奈我不肖辜
負先生慙懼無極趁此餘年鞭策駑駘刻刻儆醒未審
果能不負先生否謹錄以告同志大家勉勵刻刻在獨
知處體認庶幾有以慰在天之靈也哉
湯子四願(即用横渠先生語)
一願為天地立心一願為生民立命一願為千聖繼絶
學一願為萬世開太平
湯子四戒
一戒鄙夫之患得患失一戒鄉原之同流合汙一戒楚
狂沮溺果於忘世一戒自暴自棄怠緩失時
鐵廬集卷一
