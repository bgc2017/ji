吳文正集卷八十四
元吳澄撰
墓誌銘
有元承直郎南康路推宫蕭君墓誌銘(戊辰)
延祐五年進士第八人蕭㵯初任同知唐州事奉其父就
養秩將滿一從子偕其父相繼卒于官所纍纍然以喪
歸既葬服除所知迫之同趍京且先為持河南省咨文以
往㵯憂患之餘趦趄其行黽俛就道僅一力自隨泰定
二年春至汴疽作閠正月七日死旅邸子輻扶柩過舊
治僚友吏民哀傷如其戚焉喪歸數月命下改授承直
郎南康路推官其始仕唐州也長貳頗以書生易之見
其行事心乃大服廉明之聲聞于當路嗚呼竟如是而
止悲夫㵯字漢西臨江新喩人生至元癸未十月二十
七日祖寘叔宋鄉貢進士父元善不仕娶伍氏子輻璋
琇琇嗣兄後女子一許嫁而夭四年十一月某日葬某處
余嘗校江西行省試士程文而㵯與貢故其子輻走數
百里詣余請銘嗚呼余校文江西者再初科得蕭立夫
拜初命遄死再科得蕭運不及拜再命又死昔既銘立
夫之葬今又為㵯銘惡得而不悲也邪銘曰
人栽之天培之其諧也宜哉人扶之天摧之其乖也何
哉
故洞真處士周君墓誌銘
君諱鼎字德卿姓周氏廬陵人其先世自汴徙君生而
英偉倜倘不惟慱覽羣書卓冠時彦又善說辭可馳鶩
艱難膠轕之場年比壯宋祚訖危亡之際猶能效謀獻
計贊近關守禦之臣然厦顛非一木能支矣北來將相
喜君才辯君志在退處無復干進足迹半東南達官鉅
族人人青眼相看君亦不苟合所至輙主僻陋隱約之
家不輕出不汎交韜晦其才擅名一藝絲桐遺音悠然
嵇中散之趣所師蓋當代宗工而君之巧有若飛衛與
甘繩之射手法神縱幾獨步江右從學弟子常數十輩
餘力兼嗜醫經深探張仲景用藥意每歎庸醫誤人攝
傷寒論治法撰成歌訣明白縝密觀者易曉雖自處高
簡弗能低首下心為人治疾然醫流拾此足以悟疑辯
惑隂有活人之功焉老而倦游不遠適間造鄰郡訪舊
相知或留數月或及朞年清江彭氏尤所親厚泰定丁
夘客其舘值初度劇飲朗吟樂甚越數日無疾而終十
二月九日也年八十三君之子聞訃而來彭已悉為經
紀終事輿論義之君娶太學進士沈君女子瑛瑾珤女
歸羅瑾珤俱為承天宫道士瑾先卒瑛卜致和戊辰某
月日葬兆在臨江新淦善政鄉德集里之玉澗珤謂余
知其父請銘君自號大江翁夙慕清虚元教之宗又號
君洞真處士珤克踵家學銘曰
古之伯牙痛子期死今之子期欲伯牙生豈可得哉豈
可得哉嗚呼噫嘻
金溪余天麒妻吳氏墓誌銘
金溪名家故登仕郎吳君時可之長女懿純以姪從姑
歸為同里余天麒之配泰定丁夘七月戊午年六十四
而終葬有期哀子城承父之命持舅之狀來為其母乞
銘余嘗銘登仕夫人余氏之葬矣閱狀余母之賢一如
吳母奉舅姑夫君處族姻待使命以至主饋饌賓靡不
中禮蠶績女功躬服其勞雖家力彌裕不改常度姑疾
逾年晨夕侍養左右憂不滿容父登仕君晩節風廢八
載每月致藥饍每歲歸省問已嫁而孝不衰可謂賢已
子男一城也女一婿倪大本孫男三女一致和戊辰九
月甲申葬白馬鄕之豹塘狀其女兄之行者登仕君之
叔子應子也銘曰
父也賢母也賢故其為女也賢而歸為人婦也亦然
故登仕郎高君妻艾氏墓誌銘
臨川高漙以其大父登仕君所撰大母艾氏夫人殯志
因其舅饒君心道來請銘登仕君諱一䕫字帝臣艾夫
人諱良秀字德潤咸淳癸酉貢士性夫之女年十有四
歸于高六十有六而終延祐戊午冬也次年春殯于三
岐子男五可詒裕其四其五出為人後俱早卒孫男八
溥洪濬深某某某某女七長適章餘未行夫人卒後一
年其季子卒又四年其伯子卒又四年其夫卒又一年
仲子亦卒諸孫將以泰定五年某月日葬於所殯之北
夫人生儒家有婦德中饋之職甚修尊卑長幼内外咸
雍睦事父孝已嫁如未嫁時其父貢士君晚節頗怏怏
失志日具壺觴就其寓地娛樂之死而喪之哀習見父
族得儒效每以勖其夫銘曰
一殯十年家禍連連今始克葬維孫之賢
故太學進士黃君妻徐氏墓誌銘
臨川黃君叔與太學名士直易代弗及成名諸子皆能
一日持其舅氏金谿縣主簿徐竒伯狀來為其母請銘
其狀曰奇伯女兄謹慧中凝重不妄言笑生淳祐丙午
五月癸酉咸淳癸酉歸黃治家有則動相警戒夫入太
學脱簮珥斧壓成劑貯布篋中以授且曰勿以舅姑晨
夕奉養為慮元至元戊寅君舅喪助夫喪祭舉中儀式
君姑多病抉掖盥櫛湯藥必嘗而後進訓兒子女鮮或
厲聲色處妯娌終始無間言服飾簡朴雖盛寒暑手不
離針線大德丙午得瘧疾每旦猶洮頮七月己丑言語
如常時奄然而逝子男五純維約繼紬女四壻曾壻熊
壻王壻許孫男四奂岡肯德女四至大己酉八月殯君
姑墓左至治壬戍卜吉兆於盡安鄕之石牛堡首乾趾
巽將以年月日葬嗚呼余於太學君及其子約素厚善
銘其可辭乎銘曰
夫振文聲子抱時才克相克成噫賢矣哉
倪君立墓誌銘
與予同生淳祐己酉者日就凋落其存者相知有廣平
程公相聞有上饒倪君延祐丙辰程公自翰林承旨以
疾謁告歸是年冬倪君亦得疾如程次年丁巳春竟不
起其孤介通山主簿鄧君希顔書以前太學進士余君
鑰所状君行來徵銘嗚呼予與君猶兄弟也君生九月
朔後於予八月而先於予以殁能無悲乎遂不讓而銘
諸君諱南杰字君立先世銀青光禄大夫始居貴溪之
沂陽曾大父元大父灃從事郎武寧縣尉父應雲承信
郎㳂海制置司議事官君天資特異書一覽即成誦工
進士詩賦侍制議君隸業象山書院山長黃侯器之咸
淳庚午秋貢與選待試國學提刑唐公特薦入官以養
親辭父既喪恭順二叔同門聚處無間言嫁遣二妹厚
資備禮無靳色堂構克繼先志宫講周公書南溪扁其
樓元宋之交羣情震蕩君内外調胹寧親以施於鄉鄰
當路勸誘以仕弗應至元辛巳省差徽州路學正紫陽
書院山長黽勉供職究朱陸異同捐俸以修黌舍士衆
悦服乃曰吾安為斗升之禄廢晨昏之養乎不竢官滿
歸養慈親年已五十孝慕如孺每一邱隴惻惻興哀子
能應門家事一不關心吟詠自適為佚老計尤樂佳山
水嘗游旴有夕陽影裏行人遠春鳥聲中歸興忙之句
繼游淛徧覽竒勝成詩一帙曰淛水漁歌臨清流建小
閣水光山色收拾靡遺暇日登臨蝉蜕塵氛埃壒之表
去家十里許原曰莊院隸撫金谿過而樂焉結庵其間
環植花卉曰吾將宅於是次孫如京戒勿久處甫及半
載又命促還先除夕三日至家則君已疾矣風淫于未
然精神烱如正月朔旦受家人慶禮如常至午索筆書
遺教一畀二孫勖以勤學一畀其子令喪祭從禮勿信
世俗薦拔等事越四日翛然而逝配金溪劉氏先十八
年卒男以忠女以適安仁上官鑾孫志文志學曾孫日
新曾孫女三君卒之明年戊午二月已未日遵治命葬
莊院銘曰
温温粹玉炳炳華燭如綺如縠如菽如粟乃如之人兮
未展而束我銘以昭之百世芳躅
故靜樂逸士黃君墓誌銘
故靜樂逸士黃君諱長元子仁其字也負英傑之氣倜
儻不羣往年初識予心異焉後嘗寓宿其家既而不相
聞垂二十載泰定甲子秋其季弟膺客死京華比其歸
骨予哀而誌之而君之子德華亦貽書為父請銘乙丑
冬予還自禁林丙寅春德華來温前請君洪之豐城人
其先自長寧鄉新田徙劒池鄉散田考諱榮孫號桂岩
翁少與清江徐侍郎卿孫友宋咸淳丁夘覃恩貢禮部
家素饒裕至元丙子以後民駭新令疇昔高門鉅室不
數年間淪為中下戶者比比甚則破滅靡有子遺君年
甫弱冠以家督膺門奮勵不少挫攝當紛紜膠轕之衝
衆縮手莫前若談笑從容處置一如故常不惟保守先
疇又能有所恢拓翁得養高肥遯一事不攖于懷承志
盡懽宗黨稱孝丁亥之春翁始厭世君弟兄三人各克
振拔人謂難兄難弟貲産日進視世業不啻增十之八
聲譽翕然賓客益盛由勤儉興而濟急周貧罔有靳色
或犯禮義面折無隱挺特嶷立不波隨流俗外似簡傲
然於所尊敬雖為之執鞭忻忻如也撫接卑下惟恐弗
逮豪悍挾勢必與之角理勝乃已最喜嚴陵方氏提起
截斷二銘勒之於石佩服惟謹天資超邁書壹成誦終
身不忘進士程文肆筆中度旦旦敦勖如科未廢延祐
甲寅貢舉制復率子弟應詔丙辰秋得痿痺疾明年丁
巳猶力疾就試至治癸亥九月十八日竞以前疾弗起
年六十三卜葬某鄉原配陳氏男德華理復德範女適
熊某楊某孫成生明生夀生酉生熊壻後君一月卒理
復先君九年卒俱無子以孽子麟生添生次孫明生為
其後狀君行者胡氏紹初謂君才敏銳識通明力量足
以治繁劇精神足以周細微好善結交急義勇為使得
一命行其志必有可觀惜施于有政僅及一家胡與君
之考同輩年八十九矣其言信銘曰
猗嗟猷為卓犖瑰竒不弘其施而止於斯
故山南逸士曾君墓誌銘
嗚呼世未嘗無才也不用於世則其才不可得而見山
南逸士曾君才之可用而不獲用者與君長予二歲予
兄事之所居限一嶺相距十五里自幼相聚相知至老
而君先逝矣予其能無悲乎君警敏倜儻年十二而孤
已工進士詩賦才名自負富貴競羅致為子弟師中值
革運鄰寇蜂起逃難備嘗險艱黠猾並緣新政魚肉舊
民循常蹈故者往往家毁躬瘁君雍容其間抵巇如夷
匪但自庇又以庇人悉復早年所喪先業日進月益貲
浸以羸一族子一族孫合志扶樹人稱三曾云習俗頽
靡之餘儒族流風幸未泯絶三曾力也盖君幹略最優
忘年折行不相猜疑用克恊濟議論明决機鋒捷出雖
諧謔嬉笑綽有雅韻士大夫官於斯客於斯聞聞見見
咸尊慕敬禮焉詩詞倡和竿牘來往若不經意而精神
飛動葩燄炳蔚可目可口令人喜悦無厭斁時充君之
材使小試一二或以文采著或以政績顯將無施不宜
然終身成效僅僅一家一鄉而止嗚呼才之難士之不
遇古今所共嘆予之謂君亦何能已於言哉銘曰
山南謂何號以地也逸士謂何士弗仕也鄫去邑為曾
姓其氏也一元名叔仁字也考貢士夢薦諱也張氏妣
也袁氏嫓也復孺復參復可子也張洪董午壻也孫繁
衍文三曾孫又生成生明生泰生四也孫女五已行一
未行曾孫女猶稚也居撫樂安鄉則忠義也葬南砦原
二十里而邇也生淳祐丁未日四月九也卒至治壬戌
日三月五也十月六日窆卒之歲也其窆之宅丙首壬
趾也誌之以章其美也銘之以繫于誌也
吳文正集卷八十四
