吳文正集卷四十一
元吳澄撰
記
儒林義塾記
廬陵郡之南百八十里其縣曰萬安萬安縣之西二十
里其地曰鄧林山水明秀人煙叢聚一名儒林唐以來
文物之盛他境鮮儷宋三百年擢科與貢之士不可勝
數舊家極盛而中微有劉氏自郡城徙居於此而代興
焉貲甲一鄉其翁好善樂施五子俱務學仲子桂平喟
然慨嘆謂昔也此地儒風彬彬而今也或至惰棄其業
非有他也無所於學無以教之而然耳乃設塾延師凢
黨里子弟童蒙以上悉許來學既而病其湫隘一新營
構中創先聖燕居之室二廡翼其左右前為中門門之
前為外門後為講堂堂之後爐亭有齊舍以館諸生有
庖厨以供飲食施田若干畆歲收所入以贍其用扁曰
儒林義塾不遠數百里造吾門請記其事將欲垂之永
久俾不墮壊其立心遠矣哉余考前代義塾之設睢陽
為首稱學舍四五百間好義之家所自為而不屬於官
府其後遂最天下四大書院之號五季衰亂之餘上無
教下無學而士之讀誦傳習猶幸不廢者其功為多今
日所在書院鱗比櫛密然教之之師官實置之而未
嘗甚精於選擇任滿則去矣飬之之費官雖總之而不
能盡塞其罅漏用匱則止矣是以學於其間者往往有
名無實其成功之藐也固宜劉氏義塾既不受官府之
拘牽則其睢陽之初一也其養之之費有繼而教之之
師亦惡可不慎也歟不然學徒鏘鏘書聲琅琅非不可
視可聽也要其效之所成高者僅可應舉徼利逹卑者
不過識字記姓名而已又傒足云哉教者學者如之何
其必遵朱子之明訓拳拳佩服弗至弗措必洞徹於心
必允蹈於身行必可以化民美俗才必可以經邦濟時
而非但呻畢摛辭之謂夫如是命世大儒由此而出庶
其不負建塾者之心乎
安福州安田里塾壁記
世有甚易至之事而人或怠於至亦有甚難期之事而
人每必於期吉之安福上田李氏儒家也宋南渡後有
淳熙布衣獻中興頌見知艮齋尚書者有慶元貢士著
史評二十懷古詞八見知益國丞相者淳祐又有鄉貢
者焉咸淳又有漕貢而國朝至元間掌教於縣者焉先
後四世皆治儒術以干人爵而卒末愜所期也五傳至
辛翁至元縣教之子淳祐鄉貢之孫評史者之曾孫頌
中興者之玄孫也安福城西五里外創里塾構禮殿奉
先聖先師設講堂立齋舍門廡庖廩悉具方將請公額
割私田以教以飬意盖有所為事未及竟而身遽終子
剛猶稚越數年漸長亦克畀田百畆供里塾春秋釋菜
之費示不改父道也天歴二年春剛之外傳姚貢士霄
鳳暨友周南瑞過余言其事余謂父之創塾而有所為
者已矣子之畀田而無所為者可嘉也雖然剛之先世
期得人爵之貴而竟未之得不可必得故也世有可以
必得而其貴優於人爵者剛亦願為之乎夫人爵之貴
小夫賤隸之所貴爾而大人君子不以為貴天爵之貴
大人君子之所貴也雖千百世之下猶以為貴况於求
人爵之術必效人作虛辭雖不可謂難而或有不能脩
天爵之方唯反已用實功雖不可謂昜而人皆可能也
人皆可能者何也已所自有不待假借也仁義禮智人
人有之不為則已為則人人能之有所慈愛而擴之則
仁也有所羞惡而擴之則義也有所敬讓有所辨别而
擴之則禮也智也婉順父母謂之孝雍睦兄弟謂之弟
盡心為人謂之忠推己待人謂之恕仁也禮也義也智
也孝也弟也忠也恕也豈人所不能哉其有不能非不
能也不為也為之而能能之而熟熟之而極則雖堯舜
之道亦不過孝弟而已雖夫子之道亦不過忠恕而已
人而能孝能弟能忠能恕則人人可堯可舜可夫子也
夫如是名滿天下法垂後世雖無人爵之貴而莫之能
及其視小夫賤隸一時之所榮生與鳥獸同羣死與草
木俱腐者豈不相去萬萬哉至順元年冬南瑞重來為
剛請教於是書吾言以遺俾以揭諸家居之坐右刻諸
里塾之壁間而自勵自警焉凢與剛遊處者亦數提吾
言以勵之警之可也嗚呼人爵之貴不可期雖九品之
卑亦戞戞乎其難天爵之貴必可至雖一品之尊亦循
循然而易世之人往往不為其所易而可至者乃為其
所難而不可期者非惑歟
朋習書塾記
禮義之根於人心者我固有之盖有不待讀聖賢之書
而後知也曹州楚邱朱仲敏淳厚謹實非從事言語文
字以為學而能設立書塾延禮儒士以淑其鄕里之子
弟意欲使同歸於善此其根心之禮義由中出而非由
外鑠也教於其間學於其間將何以副其意哉其必自
孝友睦婣任恤之六行始六行完足而檢制其情涵養
其性明諸心以擴所知誠諸身以篤所行夫如是庶
其無負於朱君建塾之意矣不然記誦以為學詞章以
為華則世務趨末之學而非君子務本之學也夫朱君
之建塾也由其根心之禮義而發教者學者乃不由其
根心之禮義而教而學可乎塾名朋習謂羣居之朋相
與學習於斯也習云者雖已知已能猶且熟之復之而
弗措其禮義必能明諸心誠諸身而後為有得也前進
士張士良為余道其事余嘉之故為言此俾誌於壁以
為書塾之規
舊岡義塾記
古者盛時萬二千五百家之鄉有鄉學鄉大夫主之頒
教法於州黨族閭俾教其民二千五百家之州則州長
屬民讀法以時習鄉射于學而尚功五百家之黨則黨
正屬民讀法以時習鄉飲酒學而尚齒雖二十五家之
閭巷口亦有塾閭内致仕之老朝夕坐其中民之出入
者必受教此所以教成俗善而人人有士君子之行也
後世雖休明之朝亦唯郡縣有學居之遠於城郭者子
弟無從而至焉舊豫章郡之豊城縣有揭氏家於長寧
鄉之舊岡下族以儒鳴曰商霖曰飛雄曰三京於宋紹
興淳熙紹定登進士科曰先覺曰著亦以累舉奏名得
仕際國朝而仕者養直儒學教授傒斯翰林應奉正孫
塩司丞時益縣主簿司丞君在官命長子悳就舊岡舊
基建義塾聚教其族人少子懋相成之中建巍樓一前
建小樓二中以奉先師旁以處學徒主簿君割右畔之
地益其廣而構燕居之堂及廡與門以底於完美畀地
五百畆給其食建塾之意殆與古之里塾無異悳詣余
求文記之將以示後期於永久而慮其墮廢也余謂古
之里塾有教無養今揭氏義塾有以養之矣而其所以
教之者未知其何如也盖古之學教人明人倫今之學
其教不過習無用於世之文辭以釣有利於已之爵禄
而已使義塾之教亦若是雖有塾奚益其必以擇師為
先乎其師也不必記覧之多也不必言語之工也擇其
有實行孝於親弟於長敦於宗族篤於外婣信於朋友
仁於鄉里行已有廉耻待人能忠恕者以淑一家一族
之子弟取朱子小學一書熟讀實踐薰蒸&KR0636;泳久自變
化將見一家一族無一人不明於父子兄弟夫婦之倫
推而及於宗婣朋友鄕里之間雍雍一和充滿融盎貴者
必獲稱當代之名賢富者必獲保奕世之永業雖不求
名求利而其名其利孰大於此余觀丞簿伯仲籍父世
資而不分析已與薄俗迥殊若德若懋克嗣前猷人倫
之厚出於天禀之時天之昌揭氏於斯可卜也繼今又
以古之教教其家教其族則人之所昌有以合天之所
昌揭氏之悠遠隆盛詎可量也哉
成岡書屋記
成岡書屋者里人李幼常季從之居也李族繇吏部侍
郎公始顯家在白沙族之支𣲖析處邱方幼常於侍郎
為來孫行去邱方徙成岡與侍郎之舊宅相望梅僊一
峯卓立於前大溪横遶如帶後枕巒阜宛延委蛇羅列
擁護卜築盡挹其秀人勸之仕應曰生逄盛際齒於太
平一民幸矣外有希覬非安分也居既完美或進扁額
因作稱號辭曰吾聞冠則重其名而副之以字未聞復
輕其字而易之以號者斯殆末世流俗之為乎即吾所
居之地扁吾所居之室曰成岡書屋可也余與季同鄉
里夙敬邱方遠仲之賢幼常善承善繼不改父道儲書
淑後將俾躡侍郎之遺蹤其志端可嘉已今之時流濁
者榮構一資以求别異於民伍清者標榜二字以求矜
高於士類而幼常皆所不願其識之超越於衆何如哉
爾雅云山再成曰英一成曰坯邢疏謂成猶重累之義
成岡之山盖山之重累而崇峻者也自今以往李氏子
孫之居成岡者積一家之生業積一身之學業悉如山
之重累而崇峻其可無忝成岡書屋之扁也夫
重修李氏山房書院記
高山仰止景行行止夫子讀是詩而曰詩之好仁如此
民之秉彛好是懿德夫子讀是詩而曰為此詩者其知
道乎民之秉彜也故好是懿德夫孩提之童初生已知
愛其親藹然天地生物之心與生俱生而非有使之者
也心有此仁則必好之如山之高目所必仰如路之大
足所必行也然仁之為德人人所同吾有是仁彼亦有
是仁也好吾固有於心之仁豈不好彼同有是仁之人
乎秉彛者固有是仁之性也懿德者同有是仁之人也
有是常性者未有不好懿德之人心同是仁故也南康
李文定先生少學科舉之學未弱冠時朱子來守南康
心竊慕之既成進士遂往受業終身截然禮義之閑澹
然利逹之境盖學而有得於師者視其所師若高山之
崇崇景行之坦坦嚮仰履行弗忘弗懈俛焉日孜孜也
詎非夫子所謂好仁者哉所居之縣曰建昌前有兵部
尚書同邑同氏清名姱節望於一鄉藏書廬山五老峯
之增舍號李氏山房中更亂離書與山房俱燬寶慶丙
戌言於邑令曹豳仍李氏山房舊號創書院於縣西以
祠尚書述其學問出處大概而為之記文定推好仁之
心而好人之懿德盖若是或曰尚書人品固高未嘗得
聞聖學也文定師朱子而慕尚書何居曰已之好仁必
學聖人以充其全體人之懿德苟其生質之美制行之
卓有合於仁之一德斯可好矣孟子願學孔子而亟稱
夷惠夷惠雖不能如夫子之大全而使頑者廉懦者立
鄙者寬薄者敦亦足以禆世教文定之拳拳於尚書之
懿德也其猶孟子之稱夷惠也歟文定既没與尚書合
祠皇元新政建昌陞縣為州山房始得專官後以州之
學正兼掌泰定初學正李仲謀欲新書院而牽制於有
司會進士高若鳳以州判官總儒學事志同謀恊乃克
重修新祠堂新講堂又徙燕居之堂焕然有加於舊仲
謀為賦以紀其略而徵記於予予弗及詳其工役之歲
月室屋之規制而獨發明文定好仁好德之心以為來
者勸繼今以往人人知好德則官於斯者必能嗣葺而
俾二李之祠永不廢墜人人知好仁則學於斯者必能
階文定之堂闚朱子之室以無愧於燕居所祀之先聖
先師而尚書公之懿德亦水木本原之分支分𣲖也尚
書名常字公擇文定名燔字敬子人稱弘齋先生云
十賢祠堂記
河洛之間四方之中也天地之所合隂陽之所和固宜
為聖賢之所宅周成王時營建東都以會諸侯周公大
聖畢公大賢俱以父師之重尹其民平王東遷遂為王
國吾夫子亦嘗一至而不久留也由漢及唐名士大夫
之居洛者不一而皆未若宋中世之盛盖吾夫子得堯
舜禹湯文武周公之道而不得天子大臣之位道不行
於天下而私授其徒然惟顔子曾子二人得其傳再傳
而子思再傳而孟子孟子歿而傳者無其人夫子之道
冺矣歴千數百年之久河南二程出而孟子之傳乃續
同時邵子衛人也司馬公陕人也皆遷洛中張子秦人
也亦以邵程之在洛而時造焉五賢之聚於洛周畢以
來之所未有也洛人張順中多其鄉之有五賢又思程
子之學其原肇於營道之周而其流衍於婺源之朱廣
漢之張東萊之吕至覃懷許文正公尊信四書小學書
以教而國朝士大夫始知有朱子之學帝制以十賢從
祀孔子廟後學躍然有所興起順中白其父市地於洛
城宣仁門之北構祠屋祠十賢以致嚴事之誠其次以
邵周司馬張程朱張吕許為序盖以齒之長少時之先
後定也來京師求文以記予謂順中庶士也有志尊慕
聖賢之學可嘉也夫果能遵許文正之教而上達於司
馬以行天下之達道循朱張吕之言而上逹於程張周
邵以立天下之大本此實學也他日有光河洛其不在
斯乎君徒立祠以祠之則亦虛文而已道者人人所同
有聖賢者人人之所學其為人也亦惟實用其力爾順
中勉哉
寧都州學孫氏五賢祠堂記
贑州都孫介夫諱立節當宋熙寧行新法之時不肯為
條例司官又以桂州節度判官鞠宜州獄抗經制司活
十二人於死蘇文忠公稱其剛而仁作剛說詒其子遂
有名於世後百餘年寧都縣令即其居延春谷立祠并
其二子祠焉廬陵楊伯子作記推所本始并祠其祖潯
州史君夫因一人之善而上及其祖下及其子昔人之
用心可謂厚也已立祠之後又將百年寧都縣陞州孫
氏祠於州學之右廡延春谷之支派有同知東川路總
管府事壽甫諱登龍少年為鄉貢士行懿文醇學者推
服重義輕利惠澤及物天祐其家諸子彬彬然仕進而
多文雅既殁州之士僉謀請以柎孫氏四賢之祠州長
可之轉聞大府新構於州學構堂之西祠孫氏五賢與
鄉之先賢齒復以公檄徵予文記其事於石噫好德者
人之秉彛古今一也是以君子善善之心長而寧過乎
厚於達尊之善樂道而不忘鄉之美俗也於衆論之公
樂從而不拒官之美政也苟有一善生而敬慕之殁而
表顯之其所以示勸者何如也澄之友蕭令深有言曰
東川君仁於親仁於兄仁於井里富於財而不盈富於
學而不矜謙謙循循有長者風處也人薰其慈良出也
掌教古宜攝事屬邑辨偽鈔獄昭雪無辜凡數十人與
桂君時異事同先後濟美柎祠為允澄曰崇善以敦薄
此衆論之公非一家之私也雖然論撰先世之善勒之
彛器以明著於後若稽古訓盖亦以見孝子之心也故
曰有善而弗知知之弗傳人子所耻也孫祠之祀不猶
孔鼎之銘乎斯舉也一以美官政一以美鄉俗一以美
孫氏之代有聞人又以美聞人之家有孝子一舉而四
美具其可記也夫雖然子之厚其親必自厚其身蹈大
方躋大成俾鄉國天下咸稱曰善哉有子如此德立功
立揚親之名於不朽由乎内無待乎外又豈但以祠堂
之立為尊隆記石之立為悠久而已哉
黎氏賢良祠記
寧都州之著姓黎為盛盖自唐末迄宋季以逮於今甚
盛也久矣志遠有齒有德好禮而尚文修其族譜鋟木
以傳其十世祖之從父兄弟曰十一賢良字漢儒諱仲
吉祖球後梁時為虔州刺史百勝軍節度觀察使仲吉
端重該博士林稱之結廬金精南挟策稱弟子禮者常
百數淳化中郡將陳殿院薦於朝條陳當世務數千言
名人皆願與之游尋舉進士丙科天禧中扣閽言事丁
謂惡其不附已亟授洪州文學丁罷相有旨召對辭以
疾授袁州戸曹一日謁太守求觧職還梅川稱方外高
人倫著數十萬言年八十一以夀終此章貢志所載治
平四年擢乙科曰珣官至右文殿修撰贈少師乃賢良
四世孫也寧都學院雖從祀賢良於鄉賢之首於家則
未有祠祀至治壬戌秋志遠鳩工度材相地涓吉於州
之東北隅即三江之會遂立祠祠之厚之道也夫孝子
慈孫之心孰不欲追揚先世之美儻譜系不可知而或
如崇韜之自詭為汾陽後則是誣其祖也志遠既明譜
系𣲖别支分有秩然不紊之義復舉祠祀情親意篤有
悠然不忘之仁於義於仁其兩得之者夫
吳文正集卷四十一
