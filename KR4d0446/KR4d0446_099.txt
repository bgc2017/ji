吳文正集卷九十九
元吳澄撰
韻語
臨江仙
九日舟泊安慶城下晚愒臨江水驛于時月
明風清水共天碧情景佳甚與徐道川方復
齋况肩吾方清之驛亭草酌子文京侍以殊
鄉又逢晚秋分韻得殊字賦臨江仙
去歲家山重九日西風短帽蕭疎如今景物幾曾殊舒
州城下月未覺此身孤勝友二三成草草只憐有酒無
茱江涵萬象碧霄虚客星何處是光彩近辰居
謁金門
依韻和孤蟾四關
如何喜自喜自知可矣天地與人同一理世人知者幾
六十循環卦氣歲歲二分二至坎險何妨離附麗共
誰研底裏
如何樂見孤蟾輪郭莫道箇中難捉摸細尋應會錯
斫桂吳生善謔管甚高深廣博記取嫦娥端的約當空
圓不落
如何改認得吾廬堪愛虚敞玲瓏無障礙主人常只在
得此非因賜賚得此非因賭賽占斷這些閑境界僦
來成永買
如何悟静看風前雪絮飄落晴光明媚處易晞還似露
大笑忽然回顧日在天心幾度八萬里中元不暮往
來經熟路
渡江雲
揭浩齋送春
名園花正好嬌紅殢白百態競春粧笑痕添酒暈豐臉
凝脂誰與試鉛霜詩朋酒伴趁此日流轉風光儘夜遊
不妨秉燭未覺是疎狂茫茫一年一度爛漫離披似
長江去浪但要教啼鶯語燕不怨盧郎問春春道何曾
去任蜂蝶飛過東墻君看取年年潘令河陽
木蘭花慢
和楊司業梨花
是誰家庭院寒食後好花稠况墻外秋千晝喧鳳管夜
燦星毬蕭然獨醒騷客只江籬汀若當肴羞冰玉相看
一笑今年三月皇州底須歌舞最高樓興味儘悠悠有
白雪精神春風顔貎絶世英遊從教對花無酒這雙眉
應不惹閑愁那更關西夫子許來同醉香篘
再用韻
正羣芳開遍花簇簇蘂稠稠看艷杏夭桃蒸霞作糝輥
繡成毬天然素肌仙質對穠妝艷飾似含羞癡絶京華
倦客貪春忘却南州似傳聞天上玉為樓此事付悠悠
且白晝風前黃昏月下爛漫同遊神凝藐姑冰雪又何
須一醉解千愁自有壺中勝賞釀來玉液新篘
三用韻
好風流詩老雙鬢上雪霜稠憶少壯歡娛呼鷹逐兔走
馬飛毬春風斷腸柔唱拚千金一笑破嬌羞此日花時
意氣當年夢裏揚州對客床百尺卧危樓往事總悠悠
把湖海人豪消磨變換洙泗天遊應知裂麻司業為前
時諫舌頗多愁去今却堪痛飲甕頭有酒頻篘
四用韻
看風花煙柳濃又淡少還稠有小巧微蟲垂天布網轉
地搏毬冲融一般春意只啼鶯語燕向人羞收取塵間
樂事都歸杓裏舒州下綺筵珍饌醉青樓光景信悠悠
柰蜹隊蝦羣空中聚散水上浮遊誰知太和真趣本無
愁何用更澆愁問字頻來未已漉巾不要親篘
水調歌頭
四垂雲晻曖一夏雨溟濛千竒百怪驚人海蜃眩青紅
誰道榖城黃石混跡長安紫陌九萬里培風静夜歘澄
霽皎月麗中天人問今年年幾許尚童蒙憨癡自笑能
禆造化竟何功豈意京華倦客忽得蓬萊妙唱流響韻
商宫此去兩神劒終久會雌雄
吳文正集卷九十九
