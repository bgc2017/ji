吳文正集卷九十一
元吳澄撰
韻語(五言四句)
感興詩(二十五首)
至元丁亥自京師回舟中寄子昂及在朝諸公
圓氣直似專方形翕還闢眇眇血肉身中立名三極
又
天運比日舒月行比日徐舒縮生歲差徐疾成閠餘
又
岱霍嵩華恒濟淮江河海昆侖歸虛谷萬山萬水會
又
氣火血脉水骨金毛髮木五行皆有土四物載於肉
又
馬圖龜文書麟獲鳳不至萬世炳文明四靈兆開閉
又
洪流啓三聖烈炤顯六籍世間土水偶不度水火厄
又
先天竟岐周古文起東晉四家一孤行五傳三難信
又
冀北盛堯禹雍西大文武洙泗東極天舂陵南教祖
又
臨川&KR1667;徑不新安循堂序本堂近定慧末失堕訓誥
又
新安窮格功臨川脩省處三人有我師况此衆父父
又
老𥅆南國學西出流沙外釋迦西方来南入閻浮界
又
老氏巧處事任術以為理釋氏嚴治心絶物以勝已
又
墨翟名宗禹楊朱實師老本主雖不同一是畔吾道
又
長氏原道篇董生正誼語唐宋千年間微子吾誰與
又
周詩三百餘楚騷二十五自從蘇李来萬變莫能古
又
周召分方伯酇留著世家西山二子薇東陵故侯瓜
又
子房為韓心孔明興漢事三代以後人卓偉表萬世
又
楊雄莾大夫陶潜晉處士男兒百歲中盖棺事乃已
又
批導郤窽際出入齊泊中觧牛與蹈水萬理一道同
又
千金屠龍技百金不龜樂一壺濟中流五石嘆濩落
又
漢皇棄梁傳鄭公負唐帝君臣際會難禮樂竟淪廢
又
箕疇八政目末師首食貨井田封建後此事如何可
又
踰濟巢鴝鵒入洛啼杜鵑大事可知已禽鳥得氣先
又
元后宅土中神皇主天下書傳三千年未有如此者
又
風前白浪惡雨後黃流渾公無渡河去天未喪斯文
題諸葛武侯畫像
含嘯沔陽春孫曹不敢臣若無三顧主何地着斯人
題陶淵明畫像
凄凉義熙後沈痛永初元天闊目無力相隨酒一尊
䟦畫歸去来辭
當時歸去意難與世人知未信千年後能知有畫師
題伏生授書圖(有跋)
先漢今文古後晉古文今若論伏氏功遺像當鑄金
嗚呼天未泯絶帝王之制故憗遺此老以至此時也
女子亦有功焉書二十八後析為一十三竒倔難讀
或謂女子口授時濟南潁川語異錯以巳意屬讀而
失其真嗚呼竒倔古書體也錯何尤晉隋間古文二
十五篇出從順如今人語非若伏生書竒倔矣識者
議其功罪於錯為何如哉烏乎是固未易為淺見寡
聞道也安得起吳材老朱仲晦于九原
題馬義望雲閣
望雲空想憶愛日莫蹉跎游子歸與未吾親念若何
題高節婦詩卷
桃李盛芳年貞心不二天如何丈夫軰大節少能全
徐節婦秘氏詩(二首)
婦德貞從一鄘風首柏舟卓哉徐氏母磐石屹中流
又
家無丹穴利誰與築懷清一二文儒士依稀說姓名
題漁舟風雨圖
簔笠寒颼颼一篙背拳曲有人方醉眠酒醒失茅屋
題張鶴溪萬里風行卷
忽逢萬里風吹上一隻鶴臨川故鄉溪悠悠水如昨
題琴士戴天聲贈言
耳未聞其琴而已知其音目未見其人盖巳知其心
題王明遠筆
齊銳久如新文埸策上勲誰言斗邑小有此管城君
題雙頭菊
天下無雙士風流靖節翁如何名利域有此兩心同
清隠軒(為梅泉毛使君題)
冰雪淨無塵風波澹不起眼中世緣斷疎影在淺水
題雙鵲圖
寒夜鬼車飛雙栖寄一枝不逢晴曉語誰信觧先知
蘆鴈
飛噭逐西東亂投蘆葦叢若無稲梁意雲外附冥鴻
題姚竹居畫卷
竹居昔過此荏苒三十春此畫今到眼見竹不見人
題陳舜卿龍頭
龍有真有畫畫無真無假畫好即為真題字從渠寫
月鏡相面兼揣骨
見面未見骨逢人工揣摩會湏能照膽此鏡不湏磨
贈野碧葉相士
野客雙瞳碧一如秋月明九淵深莫測容或有潜形
蘭意為艾生賦(甲子三日)
古来十二操魯叟意誰傳不采又何怨幽芳祗自妍
畫猿
前者據石安後者攀枝危安危两不知抱子相與嬉
題楊妃病齒圖
齒痛自顰眉君王亦不怡此癡如早割何待馬嵬時
玉田詩為詹道士作
一寸虛閑地中含渾沌天誰能剪荊棘日暖自生煙
送洪士芳遊廬山
匡廬萬仞立今古幾人遊更豁空中眼湏登最上頭
題金牛供佛圖
憐汝山中苦殷勤飯一盂阿誰知飯味汝意亦憐渠
吳文正集卷九十一
