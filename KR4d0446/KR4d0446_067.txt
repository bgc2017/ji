吳文正集卷六十七
元吳澄撰
墓表
有元翰林學士承旨資德大夫知制誥兼修國
史加贈宣猷佐理功臣銀青榮禄大夫少保
趙國董忠穆公墓表
公諱文用字彦材真定藁城人贈光禄大夫司徒趙國
宣懿公諱昕之孫龍虎衛上將軍左副凢帥贈推忠翊
運效節功臣大傳開府儀同三司上柱國趙國忠烈公
諱俊之子也忠烈起自畎畝為國竭忠而死有八子其
元子文炳以左丞從伯顔丞相平江南功第一贈金紫
光禄大夫平章政事加贈宣忠佐運開濟功臣太尉開
府儀同三司上柱國封趙國公諡忠獻其季子文忠某
官帷幄近臣贈光禄大夫司徒加贈體仁保國佐運功
臣太師開府儀同三司上柱國封趙國公諡正獻公忠
獻之弟正獻之兄於次居八子中之三生十歲而孤伯
兄忠獻教諸弟如父之教子得侍其先生軸為師故公
器業夙成武將家偉然為文儒少事世祖皇帝于潛邸
中統元年張公文謙宣撫大名辟公為左司郎中二年
以兵部郎中參議都元帥府事至元元年除西夏中興
行省郎中五年立御史臺除山東道提刑按察副使八
年置大司農司為山東勸農使十二年擢兵部侍郎十
三年佩金虎符出為衛輝路總管去衛時年踰六十浸
不喜仕築遐觀亭日與鄉人飲酒賦詩若將終身十九
年起為兵部尚書尋改禮部尚書又遷翰林侍讀學士
知秘書監二十二年拜江浙行省參知政事二十五年
為御史中丞權相忌之奏公為大司農又徙公翰林學
士承旨三十一年成宗即位加資善大夫知制誥兼修
國史大德元年進資德大夫致仕六月戊申以疾薨于
里第年七十四八月甲午葬藁城西北高里先塋之左
五年翰林閻學士復以大都路儒學虞教授集所述行
狀撰公神道碑其後蒙恩特贈銀青榮禄大夫少保封
夀國公諡忠穆又加贈宣猷佐理功臣改封趙國公至
順三年公之子南康路總管士恒貽書臨川吳澄曰先
公平生言行碑銘可稽然薦膺六龍封諡名爵既異復
有待於不一之書也澄舊嘗忝竊微禄客京華稔聞公
名時公已即世不及親見公之行事矣謹按前碑叙公
之大槩以表于墓初憲宗南伐先加兵於蜀世祖以太
弟帥東侯之師趍鄂渚將次江上公伯兄獻謀謂兵法
先人有奪人之心願假戈船先諸軍渡江公暨季弟統
勁卒數百以從徑簿南岸三戰三捷公還報世祖駐馬
臨江酌公巵酒使申令諸將旦日畢渡會憲宗崩咸請
乘勝進取公獨建議班師歸定國事以為他日南土可
傳檄而定世祖然其議其後宋既平每對朝臣嘉奬公
之先識公佐西夏行省時新承渾都海之亂往者憚於
行至者憚於留公言人臣不當避難悉心撫治開諸渠
溉平凉甘肅瓜沙數州之田予民種及農具諸部落渡
河來歸者日衆人地割畀諸王常賦外其下徵索無度
公與王傅言賢王國之懿親仁聲洽於四遠下人縱恣
如此將無累王盛德乎僂指數其不法數十事傅驚起
白王王召公謝曰微公不聞斯言幸持此心勿怠三年
之間所畫皆便民夏境遂安齊魯故饒榖粟公勸農山
東躬自督視闢其汙萊至于海瀕績最諸道公之為兵
部侍郎也前侍郎平章阿哈瑪私人教鷹監入愬令侍
郎不給鷹食世祖怒召至望見公乃曰董文用豈治鷹
食者耶愬竟不行公之為衛輝總管也江南初臣屬輦
致金帛送京師者道衛晝夜不絶日役數千夫護送公
曰東作方興無奪農時遣胥校足矣議引沁水入御河
以通運漕公曰沁水地勢高於衛倘積雨彌旬沁水灌
衛又使入河河不受還入衛則衛惟其厄且無大名長
蘆矣部使者與水衡度水如公所言遂止衛人德公焉
公之為兵部尚書也預議大改江淮行省惡臺憲䋲已
欲使行臺受制行省公曰不可風憲之司猶虎今虛名
僅存如虎雖睡人猶有所憚若更受制於人貪虐之官
吏蔑顧忌矣議遂寢賈人盧世榮主權倖驟陞中書右
丞謂生財有術民不加賦而歲倍入詔廷臣集議衆莫
敢言公時為翰林集賢學士詰之曰是錢若不取於民
倍入之利將安出譬之牧羊每歲僅可冄薙其毛若時
復一薙羊主得毛雖多而羊死寒熱矣取民者亦然日
削月朘邦本先蹙寧復有財可取太祖聖武皇帝提尺
箠起朔方以有此民而忍於戕之乎丞相安童曰董尚
書議是未幾世榮誅公辭江淮參政之命曰錢榖事繁
臣不任治劇上曰江浙重地煩卿鎮之乃奉詔時行省
之長矜傲同列畏懾公與論事無所屈一日選嚴酷吏
百輩將括民田民大駭公力止之浮屠人得旨於亡宋
故宫造塔有司役民入山伐木大雨雪多凍死公命緩
其事省長揚言參政格詔旨公曰隆冬興役民不能堪
將失浙人心非詔旨也長有愧色事亦紓日本之役倚
辨兩入奏有詔罷兵僧格擅威權横斂雖臺臣莫敢誰
何公為中丞怒公不附已据摭臺務百端公與廷辨不
少挫嘗慨然曰郡縣病極救之無它策惟當選按察使
舉雷公膺胡公祗遹等十餘人天下頼之復以僧格奸
狀告上不報而僧格奏公惷戅不聽令沮撓尚書省政
將䧟于辟世祖徐曰董文用朕所知由是不能害則禠
其臺權而擯公于農官欲奪民田為屯田公固執不許
則又禠其農職而寘公于翰苑僧格敗公譽望益重世
祖命公授諸皇孫詔曰老人畏寒湏暄和時至帳中敕
内侍親具膳每預宴與蒙古鉅族齒或時賜飲御榻特
命母拜其眷遇之隆漢人無出其右嘗命公見其諸子
公奏荷國厚恩報效無所不敢以子弟累陛下成宗初
公覲于上都召入便殿賜錦衣玉帶雙玉佩環從幸三
部落又賜緡錢萬五千劵日久奉顧問公陳國朝故事
累累言先皇虛心納賢經國之務嘗至夜分國朝譜繫
勲舊世家公記纂詳盡史修實錄咸就公考正上章請
老詔賜緡錢萬劵官一子鄉郡以便養既得請咨院呈
省言故父歿於國事自願不令子孫承廕乞將自已職
事易故父封諡時臺臣有送公出境者比還同僚訝其
來之遲則具言公居廉貧賣居室以償所稱貸而去其
父忠勇死國未蒙旌異今請以廕其子者易封其父豈
非忠孝兩全之人與聞者莫不嗟愕於是合臺備舉其
事于省并以聞奏旋蒙聖恩特贈其父功臣名號官勲
封諡夫人王氏寧晉元帥某之女先公卒冄娶周氏江
淮漕運使某之女後公四日卒子男八長士貞次士亨
後仲兄右衛君官至昭勇大將軍佩金符侍衛親軍都
指揮副使早卒三士楷四士英五士昌六士恒初以特
旨授承務郎真定路總管府判官繼歷肅政廉訪司官
僉事凡冄副使亦冄令授中大夫南康路總管七士廉
國子助教翰林編修季士方女四壻趙珌周叔齊東縣
尹王良傑孫男十七守約知亳州事守(缺)右都衛副指
揮使女十曾孫男七玄孫男(缺)神道碑曰公天資仁孝
歲時事祖禰如事生事兄忠獻公如事父訓飭子弟嚴
而有禮與人交侃侃和易好賢樂善不啻饑渴蒞官以
寬大為務不事細故國有大議能言人之所不敢遇不
可辭氣憤厲雖賁育之勇不能過閒居聞朝有失政輒
終夕不寐倚壁嘆曰祖宗險阻艱難以取天下而使賊
臣壞之嘗言人臣當以節義報上不可偷安以負國家
憂患之誠老而彌篤前後所遭宿奸巨慝謀中公者數
矣頼聖主知公之深眷公之重故其謀不得逞古所謂
忠信自結主知者非耶仕宦餘五十年及薨其家惟有
祭器書册紙墨蓋得公之實云
故存畊居士許公墓表
承事郎同知太和州事曾翰狀其同郡許君希顔之行
曰君少而穎異長則重義輕財慷慨有氣節孝友稱於
族恩信著於鄉恤孤周急救貧賑饑排難解紛不自以
為德喜讀史觀古義士輒感慨奮發企慕若憸狡誤人
家國忠烈不克令終必齧齒撫案嘖嘖嗟惋戒其子云
汝曺何修何飾而飽食煖衣苟能謙恭畏慎力學務本
師法賢哲庶保長此每見名門鉅姓被不肖子蕩覆其
家深可寒心汝曺戒哉人以存畊居士號之蓋目之實
也其子欲章父之美囑所親黎世英持狀來求予文將
勒諸石黎又介從士郎茶陵州判許晉孫先導予閱其
狀有可書者遂諾不辭按狀君吉之萬安人仕淵名希
顔字也系出長沙析派數代後樂萬安之下造而家焉
自曾大父生業以饒大父暨父拓闢彌廣兄弟三人君
其季也居阨龍泉南康贑縣之衝至元末隣境猶弗靖
君輯護鎮遏寇不能犯里居以寧嘗寓廣陵旅邸館主
嚢括諸客之資一夕逃去衆束手罔措君遄聞于官逃
者密令人償君一倍冀以弭訟君不可執其人悉得同
舍所失乃已衆感其義在家兄弟衆聚怡如也僕役給
使肅如也賓朋交際歡如也別墅山水明秀花賁羅簇
圖書左右子孫滿前賓客過從觴咏笑歌有晉人流風
卒延祐已未冬季六日年五十一娶蕭贑之望族宗戚
咸謂賢淑成君之善内助與有力後六年而卒泰定甲
子夏季既望也子夢炎夢齡治前後喪合葬黃竹山之
原孫男四琮璋珪瑜孫女二二子劬書謹身切切於追
遠孝也
臨川吳澄曰許晉孫延祐乙夘進士也曾翰泰定甲子
進士也二進士傑特予所嘉於希顔皆非素識也而為
之狀為之言則希顔之為人可知也是以表其墓
元贈承務郎山東東西道宣慰司經歷蔡君墓
表
撫州路總管府推官蔡侯裔之父諱青天歷二年奉勅
追贈承務郎山東東西道宣慰司經歷母劉氏追封恭
人越四年予至撫城推官諗予曰裔起身田野際遇明
時甄錄微勞齒郡牧伯共治天子之民惴惴懼弗勝任
皇澤如春普徧羣品榮被二親將何以報稱願畀一言
文諸墓石以章天寵之優昭示子孫于永世庶幾人臣
敬上之義人子愛親之誠兩不忒乎澄謹按蔡氏先世
歸德府睢州人&KR0008;歷君之考諱旺其妣王氏遷東平之
汶上復遷濟寧之鉅野經歷六男三女男一澤二瑾三
琰推官居四五順六潤女一適姚二適姜三適高經歷
丁亥歲五月十八日生七十三而歿大德己亥七月十
一日也劉恭人甲午歲正月十三日生七十六而歿至
大己酉十二月四日也並葬鉅野縣之東垞村推官以
其父受贈之前一年仕于撫今五年矣其在郡也長貳
同列屢更皆喜與之為僚下屬邑審訊獄訟者致哀矜
詳慎之意終始如一凡所斷决兩造靡不心悦誠服過
滿未代上下咸欲其留唯恐其去一身之循良一家之
積累也父母身後之受國恩宜哉推官娶邱亦封恭人
子升暨晉經歷之孫也習進士業俊邁出衆蔡氏之慶
其方源源而來也歟
故武義將軍臨江萬戶府上千戶所達魯花赤
也先不花墓表
故武義將軍也先不花族出乃蠻解氏隸山東河北蒙
古軍初以阿木丞相帳然管軍百戶從攻襄樊伯顔丞
相渡江之後從行省參政破潭州有功至元十三年授
忠顯校尉管軍總把掌潭州新附軍隨湖南行省破靜
江又有功靜江既得隨史萬戶徇廣西未附州郡直抵
各郡城下柳賓慶遠邕州皆降諸郡既附惟遠鄉僻地
阻險自保乃隨潭省參政收捕衡永等處自領軍兼領
諸蠻軍平殄常寧縣清水洞及火田村火兀村麄石村
李公洞俱底帖息十四年宣授武略將軍管軍千戶佩
金符掌新附軍如故十九年鎮守吉郡吉之永新彭原
山太和下平寨及永新煙市及朦鄉瓦岡及廬陵站溪
及永新黎頭山相繼不靜三四年間一一勦戮其為寇
者縱釋其為民者二十五年宣授武義將軍上千戶所
達魯花赤屬臨江萬戶府二十七年摘撥鎮守南安病
作不行養病于袁大德五年八月十六日卒年六十六
男買奴閑習騎射讀書知義理又通蒙古言語自少給
使于内至大三年宣授奉訓大夫太府院判官延祐二
年臺除奉直大夫西臺御史五年改除奉議大夫南臺
御史侍親不出越十年除僉江西湖東道肅政廉訪使
事至順三年四月偕中使下諸郡審理罪囚八月三日
以疾終于建昌年六十二長孫伯顔泰定元年受宣命
襲祖職次孫(缺)未仕澄舊識御史於金陵近過臨
川時謂其父歿三十二年而墓未立石方徵余文以表
于墓去不半月而武義之次孫以御史之新喪至矣哀
哉武義君彊毅勇敢臨陣每多殺戮累功不一而未及
取高爵寧無將軍不侯之憾乎其子褒然武將家之文
儒風憲有聲望亦復不夀憐才者為之於邑焉
廬陵易中甫墓表
貢舉未行時士之欲隨世就功名者倀倀靡戾不得不
折而歸於在官之府史廬陵多材士若易中甫卓犖殊
尤者也少登劉大慱先生之門薰漬膏馥呻畢弄翰往
往度越輩流既而以才選從事古豫章郡遷調臨川又
遷調宜春考滿例陞縣府史之長得章貢雩都至縣未
及上以疾卒中甫名立中廬陵太和人生宋咸淳辛未
十一月卒以至治癸亥七月十一日其年十月二十七
日葬太和千秋鄉之梓橦嶺其子原徵志銘泰定乙丑
冬余自京師還而中甫掩壙已久乃為叙其歲月以表
于墓中甫精敏練達所歷俱有政聲在洪貸官米賑饑
辨誣盗馬者在撫出死獄司倉平槩量在袁戢流民之
擾抑豪奪葬地之横似此不一十歲而孤養母盡歡母
夀終八十閒居左右圖史玩閱無倦下逮術數末技亦
皆究心娶徐子男二女一孫男三嗚呼中甫有時才曾
不獲齒於下士展布一二是以憐才哀命之君子不能
不嘆息於斯焉
樂安陳文秀故妻頼氏阡表
頼氏秀慧居歐鄉世父擢科尉宜黃生宋景定壬戌春
二十來歸東川陳夫名文秀庭芝字四男一女余其壻
大德丙午正月終葬長畬原丁未冬堂封二十有三年
夫索吾文表荒阡子肖婦宜孫蟄蟄孫男十三孫女十
吳文正集卷六十七
