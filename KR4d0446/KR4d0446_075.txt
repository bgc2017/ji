吴文正集卷七十五
元吴澄撰
墓志銘
項振宗墓志銘
始予在國子監集賢直學士文陞以其鄉人項時俊見
予既移疾去時俊亦以同知永昌府事南歸歸之次月
其父司丞君卒卒之明年命客持光澤主薄劉將孫狀
來謁銘以葬予閱狀喟然曰噫大運有興衰飛奔其間
者與之俱或前之烜赫而泯泯以微或昔之隠約而燄
燄以熾雖小而一家之數大而一代之運若邈乎遼絶
而不相關然以疏通卓犖之才一紛紜膠轕之會左右
信縮弛張闔闢慮無不中行無不獲非有所承藉緣循
也非有所值遇乘成也而聲生氣長日進月益勃然興
而莫之禦是其遇數之符宰物者久擬之以待斯今盖
或陰相默恊於冥冥之中而豈其日為自致於昭昭之
地如此哉君舍龍泉人自少倜儻不羣隘陋邱井翺翔
淮漢視一時以名相軋以利相雄之流稯稯營營心易
而氣吞之南邦内屬新令未狎故家右族往往失色於
風震雨凌之下特見定力履之若夷人皆芒芒而已陽
陽彼方愕愕而此綽綽不惟儕輩望之若不可階而官
府倚之若砥柱然不可湏臾舍龍泉綰江湖交廣之郊
近巳狺獷不易櫛理遠鄙連岡延袤草木蓁蓁干霄蔽
日虎豹豺狼鹿豕之宅姦藏慝聚固其所承平猶或弗
率況劻勷反仄時邪丙子以後甲午以前十八九年靡
有寧歲茶陵以南桂嶺以東五六里靡有善地近而怙
亂者沸境内遠而阻險者環境外邑苟旦夕於羈縻羣
老歲月於禽獮孰視幾末如之何運竒制勝卒底于平微
夫人誰焉領此廣獷鴟張分合如雲刈老弱走強壯俘
子女掠寶貨火室廬殘爇逼于郛郭以至上勤宥府之兵
鉅公督戎親履遐僻於郊迎次獨被禮接問計安出境
如所陳以磔其渠披其友由是邑遂無警若是者何也
形勢機權征謀治法一不凝滯於心需餉餉辦徵衆衆
集一不牽掣於人智也力也智力相湏不懾不懈筭無
遺策動有成功也固宜而又有難者戍軍當詣南豐萬
夫之長臨遣倉卒生變一呼羣潰單騎往諭片言而翕
然定就道如律訖無囂譁此非可以力劫智紿而得其
信服夫豈孱夫庸人之所可能哉其艱其勤之餘汲汲
以善事為樂倡義平糶自丙戍始凶歲不令騰踴辛夘
饑給糴戶三千直減其價之半廩五發而及新施粥食
餓施粟賑貧又廣糶以瞻遠土歛有先偹散有成規爾
後歲雖饑而不害邑校初燬因仍簡陋弗克如舊拓而
敞之增而廣之矣再燬則撤而新之基崇構美門廡庖
廩具視昔有加焉落成舍萊士聚三日饔飱不以費公
儲田租隠漏覈實而歸之學文節縮其嬴以造祭器之
宜有者事聞于朝特命旌表邑有浮梁通南北有田以
偹脩完田沒入官而梁廢民病涉出力造舟以渡一歲
輙敝乃復浮梁兩厓甃石數千尺其守護之也隄有屋
屋有僧僧有徒歲有常給辛邜以來舟梁亦四易矣交
游敦誼終始弗渝赴急觧紛捐千金等一羽佛者老者
民無告者士無業者凡可惠利於人者凡為神為人為
公為私有工有役者苟有求無不應也八歲而孤事母
至孝壽踰八十養送如禮上有三兄恭順怡怡季兄早
逝撫其子如已子胷懷磊落貫穿今古雖老猶不廢書
慱覧強記論辨亹亹聽者聳然往歲寇平當路勖功以
上議賜爵秩適有罣誤命格不下慨然辭知己出都門
還舊隠建延慶道院築玉林别墅預營壽藏逍遥自適
澹乎無復有用世之志賑荒格例應賞授進士副尉兩
浙都轉運鹽使司袁部場鹽司丞匪其欲也初名應宗
字振宗以如常副其字後遂以字行生淳祐辛亥十月
之朏終皇慶壬子五月之肭葬于玉林手卜之兆癸丑
二月十有二日也曾祖某祖某考某妣王氏娶王氏子
男三長丙孫時俊其次官承事郎季申孫女二一適楊
一先卒孫男六女一予觀有禄有位之人食其食不事
其事十盖八九今也非居候伯之位非享公上之禄徒
以素封儗於九命之貴齊於千乘之富而羣邑鄉里事
之重大艱難衆之旁觀縮手者必項氏焉歸甚勞而不
辭甚費而不惜一旦無是皇皇失其所資倀倀失其所
依若不能以獨立於世則狀之所述以為百年之思百
里之澤微斯人寧復有斯邑者豈虛美哉嗚呼此可為
識者道也銘曰
猗嗟才難有夷斯艱有綸斯繁或汗彼顔而此閑閑刃
游節間梗楠章諸枝條扶疏隠庇萬夫豈其櫟樗可棟
可櫨不逢其湏逝矣疇依巳矣疇資身後之思功如所
懷用不讎才天乎人哉
有元萬載縣尹曾君夫人陳氏墓志銘
夫人諱柔應臨江新淦陳氏歸吉之永豐嬪于曾太平
路儒學教授如圭之母袁州路萬載縣尹某之妻宋某
官追封武城羣伯之冡婦宋戸部侍郎寶章閣待制諱
伯大之子也昔宋咸淳間曾陳二公俱列言路震耀一
時士大夫想慕風采二家門第等埒相望不二百里締
昏姻於聲實翕赫之時夫人有賢行歸事舅姑孝謹未
幾天歷改亂離中處常處變曲當其宜以克完克安後
城武公即世相夫君持家萬載二弟皆幼鞠誨如子迄
用樹立仲氏直翰林季氏名在太常萬載卒時子年十
七晨夕嚴飭冠之室之以逮于仕猶其亡父志也内外戚
䟽長少貴賤待之咸中禮節喜愠不形綜理家事繩繩
如也而人未嘗聞其聲為伯兄繼絶弟奉母來依有居
有養又為之繼室而昏其長子葬其四喪厚於父族者
如此萬載嘗營别業於郡城皇慶壬子夫人徙居焉延
祐甲寅五月己巳卒年三十五六月壬午殯廬陵儒行
鄉之螺山將以是年冬葬子男一女六壻陳王蕭陳鄧
周也孫男二昭福華壽女二翰林君太常君援韓吏部
例加服期以報嫂氏恩予與二君遊故為之銘銘曰
予于名門女子名門淑女孝婦令妻慈母而於此乎墳
樂安夏鎮撫墓誌銘
鎮撫諱稭字淑芙姓夏氏族在崇仁之成岡宋南渡時
以撫崇仁吉永豐二縣相距闊遠遂密聚二鄙間籍土
軍防遏置砦崇仁之曾曰夏氏之先領衆守戍因家焉
既而分崇仁三鄉永豐一鄉置樂安縣曾曰遂隸樂安
鎮撫為人慷慨易直不事機巧志氣超邁材質沉毅精
於技擊一可當十禦寇輙以技勝國朝收附江南遐陬
尚有弗靖大軍所嚮必率所部前驅若著勞績北來戎
帥咸異其能受撫州路管軍總管府命鎮撫三翼又受
江西等處行樞密院命長百夫先是縣有暴卒肆惡吞
噬家之所有悉遭劫奪執置囹圄幾不自保會暴卒伏
誅始得復業徙居蘭原家益饒裕資右一縣謙謙自卑
每遇凶歲賑饑周貧人懷其惠至元癸巳四月十六日
卒年四十六父諱岳母聶氏娶劉氏子男一友蘭將仕
佐郎同知會昌州事女二適詹得之譚遇孫男志學國
學生初葬桐岡遷巴壤又遷黃潭又遷團墅延祐甲寅
某月某日志學奉祖母教安厝於闍黎銘曰
其勇也育而冠部曲其智也蠡而甲黨里弗殫其施尚
表所詒
故宋江州德化縣丞朱君墓碣銘
樂安天授鄉之朱其族最久而蕃唐末有為郡司馬者
以材武雄其里子繪稱為大夫八世孫奕富饒倜儻清
江謝尚書諤志其墓奕生安民安民生克永克永生居
敬居敬生德化縣丞桂發工進士詩賦與從兄煥齊名
其從兄終身不偶宋末乃有一子入太學陞内舍縣丞
君字光甫年二十有一貢于鄉次年淳祐辛丑至開慶
已未景定壬戌咸淳乙丑戊辰凡五試禮部戊辰族子
一鶚暨金溪一士同試君為詳定其文俱得進士出身
而君獨黜次五到禮部恩對策殿廷授廸功郎吉州太
和縣主學越四年奉母之官時母年八十有一太和多
士邑有壬戌進士第三人張槐應鄰境有丙辰進士第
一人文天祥每縣學春秋試二家子弟賓客各献其藝
君遴選公明所取所黜靡不精當二達官心服焉文書
古香二大字名君家塾以示相敬君既仕庚午癸酉兩
赴轉運司解試並與貢辛未甲戌又兩試禮部亦不利
授江州德化縣丞以歸丁母憂自是不復仕寓居僻壤
安貧自樂澹如也大元大德戊戍十月十有七日終年
七十有九庚子十有一月某日葬横坑原配黃氏後君
五年終年八十有七葬古城四子男五遂珠魏翁早夭
逸世其學女一適鄔孫男六及獻廸祖生午望女一適
鄔曾孫男三三孫吉孫善孫女二延祐甲寅冬逸謂澄
曰先君葬十有五年而墓碣未樹子其畀之辭君之齒
澄父黨也素相悉乃不讓而為之銘銘曰
維藝之精維士之程三與賓興七試禮部迄不一成而
謂是科足羅豪英勿眩斯名維實其貞維古其承
故篔坡居士陳君墓誌銘
篔坡居士姓陳氏諱榮祖字仲顕居崇仁縣崇仁鄉之
苦竹宋端平丙申十二月二十九日生方其少也諸大
父有擢科取貴者駸駸進取而居士恂恂雅餙人稱為
佳子弟及其老也羣從間有乘時取富者赫赫熾盛而
居士優優謹守人稱為賢父兄嗚呼駸駸於名者既如
夢幻赫赫於利者亦如露電而居士巋然獨存如經鍜
之金經霜之木不虧不渝衣食足以給子孫足以紹康
寧壽考年七十九而終其可謂鄉之善人巳娶楊氏子
曰賢孫孫曰時曰賜曾孫曰善孫曰仁壽曰宜壽曰萬
孫曰延祐曰福孫居士之卒也延祐甲寅十一月十二
日其葬也次年乙邜十二月廿八日其兆石塘之原距
家甚邇其穴首乙趾辛孫時好讀書能吟詩居士甚愛
之得年三十三先五月而卒後五日而葬銘曰
履靜視動猶風中塵彼有聚散此無悲欣行孚于一福
建厥身宰木千春居士之墳
故鑑湖居士李君墓誌銘
君李氏諱峻字至道寳章閣待制正奉大夫吏部侍郎
諱劉之孫文林郎荆湖制置司幹辦公事諱修之子恂
恂謹飭似不能言而工進士詩賦與寒門試藝者爭先
一難也娶容管安撫孫女出壻于陳與親異處而晨昏
侍養之禮無曠二難也妣工部尚書何公之孫三兄皆
前妣所生性行各異而事之悉中宜節人謂之恭弟
三難也儉約恬淡無貪媢心而獨能保有所受貲業有
增無虧四難也宋既亡弗萌仕進想終身讀誦家藏舊
書晚年一目失明尚能作小字侍郎公初有類槀版行
翰苑已後文辭多逸不傳君輯錄成帙名曰類槀續編
又自纂韻註甚詳後見古今韻會遂不復出生於宋寳
祐癸丑之八月卒於元延祐甲寅之七月其明年八月
壬寅葬長安鄉嘉會里之南阜祔妣何氏墓右子三積
穎稘孫男孫女凡五嘗戒積曰家無它畜惟前朝宸翰
為家寳慎勿失墜余素善君積來請銘銘曰
名家之胄而淑而秀以昭于後其可不朽
故次男吳衮墓銘
吳衮字士工次尚三澄之第二子也幼而明粹長而傀
竒學法書學詩文皆能之至元壬午七月己夘生至大
己酉正月丁未卒殯于後園延祐乙卯六月甲申葬于
横江湴田坑首兌趾震娶袁子四男蕃女賢嬴寳其葬
也父澄銘其墓曰
生之勤死之閔嗇汝身以豊汝後人
故楚清先生龔君墓碣銘
嗚呼宋末士大夫淟涊脂韋便身迷國者滔滔而是習
熟成風恬不為怪固有稍負氣節於未仕時亦不能不
改變於既仕之後嗚呼余安得不於吾楚清先生龔君
而致其慨慕也哉君資禀峻邁文辭精緻年二十二貢
于鄉二十八再貢賦中第一明年試禮部賦中第二廷
對策中第六以咸淳初策士特恩授文林郎隆興觀察
推官秩滿除兩浙運司幹辦公事遷臨安觀察判官又
除福建運司幹辦公事轉儒林郎侃侃剛直不徇不詭
應務明决略無留難始仕於洪繼仕於浙幕府擬晝任
法據理甚屬久諳律令為僚者推服為長者器異焉天
歷告終辟地野外如永初元亮如黃初幼安如楚之兩
龔清而不汚號曰楚清居士其志可知己世氛頗靜仍
還城中混迹編岷沉晦免禍介特之操曒然不渝少年
擢巍科不十年而肥遯名教自樂餘四十年所藴雖不
獲施然論文講學端巳淑人踐履持循俯仰無愧遠者
慕之近者宗之仕者禮之學者師之為古文簡健光潔
根著理道求序記志銘者相屬有集四十卷及宦遊擬
槀嘗自為序比其逝也靡不流涕太息以為無復有斯
人也天爵之尊不猶多於人爵之貴乎君諱孟䕫字龍
友莫本系龔所後也臨川龔自昭武徙大王考誠之王
考良英考方鄉貢進士妣汪氏贈孺人君亦汪出也故
孺人子之吉州判官名若通山縣尉名雷復者莫氏二
兄也咸淳辛未伯兄以太學進士第黃甲仲兄以南省
進士賜出身而君受兩浙之命時莫氏母無恙見三子
俱貴部使名其所居之坊曰叢桂榮親君仕進時洪庾
歲收緡錢數百歸監納官揮郤不受其它日給日共舊
例所得一切屏絶唯食廩稍而已所嬴又以分濟同列
之貧凡死無所歸求有未遂者苟可援助必盡其力至
閑退時於人之急雖不能周亦惻惻悵閔初父有庶弟
凌蔑寡幼君之母子重罹困阨此叔之子不慧死而絶
祀乃為立後保護遺業以逮至今人謂以德報怨君曰
宜然奚德之云襟懷坦易論議平實嗜義如渴疾惡如
仇見人有善欣懌稱揚聞人有過顰蹙隠諱别白是非
不少假借而後進寸長倍加奬與其樂成美如此所受
舉薦者安撫吳堅曹孝慶轉運陳合朱浚監察御史曾
淵子所與同僚者節度判官黎立武節度推官蕭立之
季年所善者曾縣令子良異代所師者陸先生子靜也
宋嘉熙庚子五月中一生之日也今延祐乙卯五月上
二卒之日也是年六月丁酉葬之期也鄉曰積善原曰
西楹葬之宅也配晁氏文元文莊之裔有婦德子自厚
有文聲女子適侯並先卒子婦制置司主管機宜文字
鄧晉孫之女夫亡子幼貞一自誓長育其子以紹家學
女孫壻張觀朱夏皆儒家子狀君之行者唐浚也專門
治春秋長於君二歲貧而有守蓋與君合志碣墓而請
銘者君之孫文潜也為之銘者鄉之後進吳澄也銘曰
崇崇儒科暠暠雄文乍試吏事如觽解紛望實峻明交
章薦聞選愞包羞吞聲敢云歲月幾何拄藜看雲耿耿
于中絅錦襲纁綽綽嗣學丐厥餘芬維堅不刑維完不
皸有撫斯原宿草芸芸百世吁嘻清德之墳
宜黃譚遇妻夏氏墓志
將仕佐郎贛州路同知會昌州事夏有蘭之女弟淑明
至元丙戍六月十九夜生生十七年而奉政大夫江西
等處儒學提舉譚文森之子遇來壻于夏氏有子一人
曰道生為譚氏婦九年而卒于父母家至大庚戌六月
十二日也卒時凡在京師越三年四月自京師至乃治
葬葬參原首亥趾壬延慶壬子九月二十四也父諱雄先
卒母劉氏甚鍾愛其卒也悲其葬也命其外甥道生造
吾門再拜請志遂刻文于其墓云
李弘道墓志銘
宋寳章閣待制正奉大夫吏部侍郎李公之孫疇字弘
道文林郎沿江制置使司幹辦公事諱修之嫡長子也
侍郎掌制時生命之日制保養太保攜抱終日不出帷
房因得痼疾母譚夫人恩之甚勤食寢作息躬自顧視
逮至有室猶然自幼穎悟雖疾不廢書一覧終身不忘
經史典故記憶淹貫信奉釋老二教晨夕香燈虔誦敬
禮隆寒盛暑不輟侍郎既任子賞延諸孫該受登仕郎
以疾讓于弟略友愛出自天性未嘗疾聲厲色恬淡忘
世毫髮事不嬰于懷娶知金溪縣黃元孫女元侍郎同
年進士逢時多虞而外無咈意蓋内有賢助云黃氏先
二十有八年卒子貞年十有三竭力幹蠱家用小康男
婚女嫁俱畢嘗燕處貞侍特書褒美之辭以畀貞受藏
唯謹次子允思以制幹命俾後陽春令濤之子寘貞承
志均家産為二不求嬴焉女一適文虎一適夏有蘭一
適鄔文傳李氏世居崇仁鄉之白沙侍郎貴顯始徙于
邑江南新附法令未孚軍寇交擾避地靡定依貞婦家
數年時既寧謐復歸白沙築室大德丙午正月八日卒
年六十有七子少以里中子識制幹公交游三世矣貞
數數為其父請銘延祐甲寅某月日貞允思奉柩葬于
宜風里上塘祖塋之左乃為銘曰
維兄友以克讓其貴維子亦興讓以克友于弟維身教
不匱維家聞不墜以永于世世
臨川曾母劉氏墓志銘
臨川曾必榮之妻劉氏諱慧珍生宋淳祐辛邜之十一
月年四十三而卒其夫四男一女家又甚貧有欲奪其
志及分異其子女者堅志不從卒全其節長其所生而
室家之冢子泰來嘗為吏歸解其槖以所得進郤勿視
曰吾教汝為士不使為吏汝若教學雖菽水缺供吾不
憾否則為農為賈以養亦其次也今為吏必取所不當
取惡用此為泰來慚懼自是不復為吏素不好華飾孀
居即屏芳澤終其身不御前期與鄰婦訣微病三日而
逝大元延祐乙邜十二月二十六日也既殯乃得葬地
里曰孝行山曰熊家畬以某年某月某日葬求銘者泰
來也述行實者曾之族人與嗣也銘曰
天其夫弗肯渝於義士其子弗肯没於利鳴呼雖古貞
婺奚以尚茲
吳文正集卷七十五
