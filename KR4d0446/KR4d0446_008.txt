吴文正集卷八
元吴澄撰
字說
孔得之字說
名者己之所以自稱字者人之所以稱己也古人之名
之字蓋無所取義近世有說其名與字之義以寓訓戒
者非古也然而不害於教是以君子亦無訾焉承事即
寧陽縣尹孔思則字得之以予為父之黨而請其說予
曰大哉子之名與字乎思者作聖之基也夫子生知安
行之聖未嘗不思思而弗得弗措者子思所以繼聖統
也子思傳之孟子以心官之能思而先立乎其大實發
前聖不傳之秘至汝南周氏直指思為聖功之本有以
上接孟氏之傳而關西之張河南之程其學不約而同
可見其真得孔聖傳心之印孔氏自子思以下代有賢
哲然能洞究聖學得此心印者未聞其人子聖人之後
也其有志於斯乎且常人非無思而不見其有得何也
不思其則是謂妄思惡有妄思而可以有得者哉思必
于其則而後為思之正則必于其得而後為思之成則
也者帝之衷民之彛性分所固有事理之當然也稽諸
夫子之言無邪其綱九思其目也無邪者心之則曰明
曰聦曰温曰恭曰忠曰敬者視聽色貌言事之則也思
九思之其有不得之者乎子之俊偉通逹嘗為學官掌
教矣嘗為祝官掌禮矣筦庫之塵勞校讐之清暇皆當
身親歷之試之於事殆無不可才士也夫今又出宰百
里有社有民責任甚不輕也學道愛人此先聖教人以
宰邑之則道若何而可學亦在乎思而得爾况身紹聖
人之繫仕近聖人之居其感發興起當何如也其毋以
才士自足而以學道為志學而思思而得將可以嗣聖
傳而光千載豈但不忝於名與字之義而已哉
姜河道原字說
天下之山脉起於崑崙山脉之所起即水原之所發也
水之發自崑崙也其原為最遠惟中國之河為然漢之
發原於嶓冡江之發原於岷山以西視他水亦可為遠
而非極於山脉初起之處則不得與河原並也故天下
有原之水河為第一古人祭川先河後海重其原也學
記以濟川之重其原喻為學之志於本覃懷姜道原以
河為名以道原為字者其亦此意與蓋河之原盡出山
脉之所起而道之原盡夫道體之極也道原生許公
仲平之鄉濡染先正之風脱去凡陋之識不以其年之
既長而肯降心以學於予予因其命名命字之意而嘉其
志之遠大也於是為之說曰學者之於道其立志當極
乎遠大而用功必循夫近小遠大者何究其原也近小
者何有其漸也漸者自流遡原而不遽以探原為務也
道之有原如水之有原人之學道如禹之治水禹之治
水也治河必自下流始兖州之功為多而冀州次之河
之外名川三百支川三千無所不理若畎若澮田間水
道爾亦濬之以距于川其不遺近小也如是聖門教人
自庸言庸行之常至一事一物之微諄切平實未嘗輕
以道之大原示人也仁道之大子所罕言聖人豈有隠
哉三百三千之儀流分𣲖别殆猶三百三千之川雖𤨏
細繁雜然無一而非道子用子貢之敏悟曾子之誠篤
皆俟其每事用力知之既徧行之既周而後引之會歸
于一以貫之之地無子貢曾子平日積累之功則一貫
之旨不可得而聞也近世程子受學於周子太極一圖
道之大原也程子之所手受而終身秘藏一語曾莫之
及寧非有深慮乎朱子演繹推明之後此圖家傳人誦
宋末之儒高談性命者比比誰是真知實行之人蓋有
不勝之弊者矣夫小德之川流道之𣲖也大德之敦化
道之原也未周徧乎小德而欲窺覘乎大德舍𣲖而尋
原者也以道原所志之遠大而舉夫子程子教人之法
以告俾由近小而入理其衆流則卒之究其大原可俟
也道原可與言必不以予言為卑淺
豫章田三益字說
權衡稱物之輕重其名有五曰銖曰兩曰斤曰鈞曰石也
黃金之數以鎰名則又出於五名之外鎰從金從益
諧聲而兼會意或云二十兩或云二十四兩皆於一斤
而增其兩以益之也故鎰取益之義豫章田君名鎰而
以三益字其取於益之義者大矣哉人之益莫大於友
友之益夫子獨取其三何也三友之目雖約而所該之
益甚博三益者萬鎰之所從生也直者為友則己之過
無隠諒者為友則己之善無偽多聞者為友則天下義
理之無窮古今事變之無盡莫不因吾之所已知而悉
廣其所未知雖夫子之焉不學大舜之樂取諸人亦可
階而升也益之大豈復有加於此者世人不逹聖言之
深疑三友之目有限而少之不知直諒多聞三者之益
足以包括天下古今萬端之益而無遺可謂博之至也
已而可少乎予嘉田君之益之大也為作字說以贈
曾瑛字說
瑛者玉之瑛也何以謂玉之瑛石玉之毋也而有石英
焉瓊玉之類也而有瓊英焉琬琰玉之成器也而有琬
琰之英焉英也者言其精華如草木之英也人之秀乎
羣衆亦謂之英曾瑛之父請予字其子於是字之曰英
玉先儒以人有英氣比水晶而不以比玉蓋温潤含蓄
者玉也光明塋徹者水晶也既為玉矣而又曰英何也
玉之英非如水晶之光雖温潤含蓄而氣如白虹精神
見于山川是為可貴也苟徒瑩徹而已謂之英則可胡
可謂之玉哉竊嘗諭之玉而英上也英而不純乎玉次
也不玉而英下矣不英而又不玉下之下者也聖愚賢
不肖之分大率有四瑛也其擇於斯
虞豐虞登字說
潭州路教授虞先生之子采有子曰豐曰登先生命之
名俾予字之予曰先生所期於孫者至矣夫人之志非
甚狹陋卑汚孰肯以小者下者自足而不期至於大且
高者哉學必至於為聖人仕必至於宰天下苟遜其極
姑處其次殆與自暴自棄一爾豐者期之積而大也登
者期之升而高也以其期於大則自豐曰與京傳云京
大也以其期於高則字登曰與齊詩云誰為華高企其
齊而先生所期則然也而豐也登也所以副親所期者
宜何如哉期於大期於高者德與才也名與位也資與
力也德與才天所賦也擴之極其大崇之極其高在乎
學以充之而已天爵脩而人爵從名位固不待求也而
資力又何足計哉雖然衆流之合匯于海跬步之進躋
于巔大自小而積高自下而升也才德名位之豐登靡
不由是欲以學而充其才德其亦曰小學者大學之始
下學者上逹之基威儀三千事之細微而曲當未易孝
弟二字行之卑近而篤行寔難此其大凡也充其類非
可以一言盡豐也登也日過庭而問諸
曾尚禮字說
古之經禮其目三百而儀禮十七篇嘉禮賓禮僅存其
十於僅存之中最易行者冠禮也而其廢也久矣司馬
公及程子朱子惟恐人之憚其難故又斟酌古禮而損
益之庶其便於今而可行然人亦莫之行也故其在吾
鄉惟蜀郡虞氏及予二家猶不廢此禮他蓋鮮有聞焉
翰林應奉曾巽初在京冠其子有賓有贊有三加若醮
若字其儀一倣朱子所定古禮久廢之餘而獨行人之
所不能行可謂篤志好學之君子已屬予有疾弗及往
觀冠畢巽初以其子求見且曰巽申之子如璋既冠賓
字之以尚禮賜一言以繹其字之義可乎予謂詩言如
圭如璋者喻粹美之德如圭璋之玉也考之周官璋之
用不一尚其色則有赤璋尚其飾則有大璋又有中璋
邊璋牙璋之别用之南方禮陽神也用之山川禮隂示
也用之賓客則以禮乎人也不惟用之於文事而亦用
之於武事起軍旅治兵守莫不於璋乎是用然則吉禮
嘉禮賓禮軍禮皆用璋也所尚乎璋之為禮者貴其有
粹美之德也德可貴者璋之體禮可尚者璋之用也抑
聞古者男子生而弄之璋蓋自其初生之時而期之已
不薄矣及其既冠貴以成人則必其德之體無一可疵
而禮之用無一不宜也夫欲偹知所尚之禮而無闕於
既冠之所用其亦勉脩所如之德以無忝於初生之所
期者哉於是書此以授如璋而為尚禮字說
萬實元茂字說
君子耻聲聞之過情喜其實病其虚也原泉之有本而
混混不舍衣錦之尚絅而闇然日章有其實者蓋如是
漢儒之言實而曰茂實何也茂者植物之甚盛也莊子
嘗云畊而鹵莾其實亦鹵莾而報芸而滅裂其實亦滅
裂而報夫其實之鹵莾滅裂也雖實而非茂也昔者國
之選士其科有所謂茂材君之厲臣其語有所謂茂功
才而茂甚盛之實能也功而茂甚盛之實效也彼鹵莾
滅裂之實安敢望此乎然則實固難實之茂者尤難也
䂊章士萬氏實名而元茂字清江范德機叙其名與字
之說以勉之范之清操廉節實清實廉者也益貧而益
堅彌久而彌光斯其為實之茂也己元茂從之游其有
所師法歟子方嘅斯人之不可復見而幸見斯人之所
與游者焉如見吾德機也是以識乎其說之左
戈直伯敬字說
戈直初字以敬予為更之曰伯敬請問其說予曰敬以
直内夫子傳易之言也程子謂夫子言敬以直内而不
言以敬直内蓋主於敬則内自直非以敬而直其内也
以敬者夫子之所以教子路子路問君子而夫子答之
曰脩己以敬敬以直内者成德之事也脩己以敬者自
始學至成德皆然始能脩己以敬則終能敬以直内矣
脩己以敬者如之何坐如尸坐之敬也立如齊立之敬
也張拱徐趨者手足之敬聽必恭視毋回者耳目之敬
也如執玉如奉盈如見大賓如承大祭無一時一處而
不如斯則事不二三心無他適内之直將有不期然而
然者焉直者心正而不斜倚之謂然事未易言也子姑
從事於敬
戈宜字說
戈直之弟名宜字叔義求言於予噫予言之易也而行
之實難予言之弗能行虛言爾奚益哉義者宜之理也
處事各合乎天理之宜則為義義與利對或分毫有計
利之心斯忘義矣義與欲對或分毫有徇欲之心斯賊
義矣日月之間惴惴然唯恐入於利䧟於欲必事事皆
由乎天理夫是之謂宜夫是之謂義宜也有嘉名有嘉
字尚勉行之以稱其名稱其字哉
湯盤又新字說
盤從皿或從木所以承盥手餘水將欲盥手别以一器
盛水寘手盤上用杓斟器中之水沃之所沃餘水落在
盤中故盥文從水從臼從皿兩手加于皿而以水沃其
手也皿即盤也内則曰少者奉盤長者奉水請沃盥盤
不以盛盥水而以承其餘水武王銘諸器載在大戴禮
記於盤曰盥盤明盤之為盥器而非沐器浴器也考之
玉藻浴蓋用杆考之他書沐蓋用盆盆也杆也皆以盛
水漬髮於盆之内祼身於杆之内漬髮祼身既䙝且汙
不可刻文盥盤承餘水者不䙝不汙故可刻文而銘也
按内則凡家之夫婦上而父母下而男女及内外使令
之人每日晨興必盥故曰日新不特晨興一盥而已雖
無事一日大約五盥有事而行禮又不止五也至若沐
浴五日然後請浴三日然後具沐亦或過三日五日之
期無一日一沐一浴之禮不日日而沐浴不可謂日新
矣湯所銘之盤與武王所銘之盤皆謂盥盤也鄭註但
言刻戒於盤不言盤之為何用孔䟽乃以盤為沐浴之
盤朱子仍襲其誤蓋考之未詳而不及脩改也日新者
何每日洗滌其手之舊汚而新之也苟之為言猶曰若
謂若自今以始每日而新之則當繼今之日每日而新
之又於繼今之後每日而又新之也如此則每日而新
無休息無間斷矣武寧士湯氏名盤字又新因正大學
傳文註釋之誤而書以遺焉
黃璧元瑜字說
玉之為器不一也有圭焉有璋焉有琮有琥有璜焉而
禮天必用璧則璧之視他玉尤為貴昔有一璧當十五
城天下皆欲得之而不可得者蓋非他玉所能同也宜
春黃君名璧而字與其名不類予為更其字曰元瑜瑜
者玉之至美也非至美之玉不足以成至貴之器元瑜
之質純然粹然無暇可揜無垢可磨接於人者温如斯
可謂之瑜也己所成之器吾知其宜於禮大也吾知其
重於連城也實之稱其名者夫抑人有言天下之寶當
為天下惜之言乎人之貴乎自貴也元瑜為轉運司屬
官持身謹清瓊異儔輩家素豐殖視身外物有之若無
漠然不以動于中其能自重也如是所以全其美成其
貴者又豈常人所得而同哉予既更其字因為之著其
說而俾異乎元瑜者知所勸也
朱肅字說
國子祭酒鄧俟以敬之字浙士朱肅肅問其義予曰先
儒以敬為攝心之具作聖之基淵矣予未之能也唯朱
門黃直卿先生謂敬字之義近於畏者最切於已凡一
念之發一事之動必思之曰此天理與抑人欲也苟人
欲而非天理則不敢為惴惴儆慎無或有慢忽之心其
為敬之也己尚勉之哉
陳幼實思誠字說
陳幼實請更其字字之曰思誠人之初生己知愛其親
此實心自幼而有者所謂誠也愛親仁也充之而為義
為禮智皆誠也而仁之實足以該之然幼而有是實心
長而不能有何也夫誠也者與生俱生無時不然也其
弗能有者弗思焉爾矣五官之主曰思孟子有云思則
得之周子亦云思者聖功之本思於行之先則能知其
所當知思於行之際則能不為其所不當為所以復其
真實固有之誠也幼實之資篤實而不己於學其進於
是也蓋不難大哉思乎其學誠之階梯乎
黃珏玉成字說
天下之可寳莫如玉玉者寶之至美者也雙玉為珏珏
者玉之至重者也人而如雙玉之珏是有至純至粹之
美者也吾郡黃提舉之宗孫名珏生長素封之家而慈
良温恭藹然王謝子弟丰度方且及吾門問修已接人
之道如之何珏之字曰玉成珏之志蓋以玉雖重寳必
琢而後成器亦知人有美資必學而後有成也問學於
予而將以成其美亦如玉之求琢於工而將以成其器
也予嘉其志而勖之以學予所謂學非欲其學記誦以
夸博非欲其學辭章以衒文也其學在處善循理在信
言謹行在孝弟忠順在睦婣任恤於家而一家和於族
而一族和於鄉而一鄉和於官而一府和推而廣之無
施不宜果若是則昔猶二玉相合之理今猶一玉琢成
之器為圭為璋為璧為琮為瓉為斝為盤為敦為諸多
珍玩遂成天下有用之至寶此珏之所以為玉成者歟
陳君璋伯琬字說
玉有瑑飾之文謂之章詩言追琢其章是也然圭璋璧
琮琥璜皆玉也而貴莫貴於圭桓信公糓琰琬皆圭也
而貴莫貴於琬何也六玉者或以禮神或以接人其用
不同各有所執而七命以上乃得執圭故圭之視六玉
猶尊凡圭者或取其方或取其直或取其恭已或取其
飬人或取其除慝而琬圭所以象德故琬之視圭為尤
重陳氏子君璋以琬為字夫璋者篆玉之文華琬者象
人之德美君璋涉書通務習國字諳國音嘗觀光于天
京逹人樂與其進所謂瑑飾之章固有之矣而内之事
親長外之事尊貴又能始遜順而無違則所謂象德
之琬豈亦外是哉予考圭之制均之剡其首而銳其上
琬獨不銳而無鋒芒蓋琬之為言婉也婉有圓之義焉
然則琬圭所象之德非以制行之婉應世之圓而削除
鋒芒也邪韓子詩云磨礱去圭角琬之德是以副章之
文者在此予與璋之父同里而相得嘉其子之有嘉名
嘉字也於是作字說以貽之
沂州曹茂字說
沂州曹茂字蜚英漢書云蜚英聲騰茂實茂者學業之
美盛也英者才智之過人也蜚與飛同在内有美盛之
實能在外有過人之聲名也
陳文暉道一字說
陳文暉字道一或議其名與字之不相當袁用和與之
厚善以問於予予曰人之踐行者為道道非物外幽隠
之事也道之著見者為文文非紙上工巧之言也明乎
此則知文之炳煥而暉即道之貫徹而一也惡得為之
不相當也哉世之人論文則淪於卑近論道則䳱於高
遠往往離文與道而二之失之於卑近俗儒之詞章爾
失之於高遠者異端之虛寂爾吾聖人之所謂文所謂
道不如是散而為暉歛而為一而已矣顯微無間斯之
謂歟用和曰請書此以為字說而遺道一可乎予曰可
饒氏四子字說
臨川饒心道之教子也以禮故其名子也皆於禮乎有
取伯名約仲名絢叔名經季名紀而請予字之予字約
曰伯本博而約之以禮者末而反其本也字絢曰仲儀
素而絢之以禮者質而偹其儀也字經曰叔常傳云夫
禮天之經經者言其常也字紀曰季理記云禮義以為
紀紀者言其理也蓋理也者所以固人肌膚之會筋骸
之束以之治身則莊敬斯須不莊敬而慢易生焉人之
於禮也可不學乎昔關西張子教學者先學禮程子善
之饒氏四子之承父訓也其必内而主一無適以立乎
其大外而三百三千以謹乎其小庶其無忝於父之所
期者夫
楊忞楊惪字說
河南楊友直之子曰忞曰惪請予字之予考六書之義
忞從心從文德從心從直雖諧聲而兼會意心之所欲
言者傳之於文是之謂忞心之所得乎天者其理則直
是之謂惪忞者心之傳也字之曰心儔惪者心之得也
字之曰心得凡古聖先賢之書皆所以傳其心者苟能
博學詳說而反約言則此心之傳其傳在我矣五常萬
善之理皆吾之得於心者苟能精思力踐而妙契焉則
心之得其得不失矣忞也惪也有良質可以受學有暇
時可以務學家有嚴父歸求而有餘師心之傳心之得
可計日而有功也其勿自隋自棄也哉予既為字又為之
說以贈
書武仁夫字說後
聖門教人無它事曰仁而已樊遲司馬牛門人之下品
其問仁也亦未嘗無誨言蓋仁者人所固有人人可求
也然勇如子路藝如冉有習禮如公西華夫子各稱其
能至於仁一則曰不知二則曰不知何也仲弓顔氏流
亞德行顯聞者也而亦曰不知其仁噫仁之難能也如
是夫能之難言之易可哉恒山武寕仁其字所師吴民
瞻為作字說而嗣作者十餘人自孟程以來名狀夫仁
者援引無遺矣復徵子言噫已言可損未言不可益也
予敢易於言哉雖然讀戴記得卄有七言曰九容讀魯
論得卄有八言曰九思容容如其容思思如其思仁其
幾乎雖然此非徒言之所可能也尚允蹈諸
王章伯逹字說
金谿王章將冠請予字之予字曰伯逹章從音從十蓋
數至十而竟樂音之竟則為一章凡樂之節前章既成
而後逹於文學之循序漸進亦若是儻未了其一遽及
其二是欲速也烏乎而能達哉吾未見躐等以進
而其學有得者也故曰君子之志於道也不成章不逹
因章請字而語以進學之法章其勉諸
吳文正集卷八
