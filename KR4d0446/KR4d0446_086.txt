吳文正集卷八十六
元吳澄撰
墓誌銘
故處士季德吳君墓誌銘
青雲鄉吳季德少予一歲同姓也同縣也其子任數及
吾門泰定丁夘秋季德訪予于上方觀越二年余八十
一初春以詩來余和其詩以往將期永久叙兄弟之好
而是年夏季德死矣噫顧言蘄余志葬志曰崇仁之吳
甚盛而不一族青雲之吳先世旴人主崇仁簿壻于其
鄉而家焉在宋淳熙間丁酉庚子癸夘如山如陵禮翼
續續預進士貢方叔嘉熙戊戍補入太學淳祐乙巳優
等釋褐由是其族之文聲大振彬彬應舉林林授徒至
今不乏其人季德厚倫紀篤恩義施于内外族親足以
敦勵薄俗又非止文辭句讀之長而已宋祚訖儒科廢
猶以舊舉業訓子逮延祐復行取士制子若孫皆能試
藝若前知然曾大考天麒大考表臣考子能俱不仕嬪
樂安熊氏子任和輔中子以後從弟孫男六尚秀禄向瑜
瑨六女四曾孫男立一家四世藹然詩書禮義之流風
季德名德夫若隂陽家小伎若卜日若卜宅若推人生
休咎靡不旁究允為通儒矣哉卒以天歷己巳四月辛
丑葬以至順壬申正月丙寅其兆黃栢坑之原左距先
嬪墓數百步銘曰
驟獻璞弗售儲以須其冑
從仕郎瑞州路高安縣尹嚴君墓誌銘
嚴自東漢避諱而得姓蜀之遵富春之光肥遯高蹈名
耀百世託易而諭臣子忠孝之道于衆者遵也雖不言
易而明屈伸進退之道于獨者光也宋之季有吉太和
嚴氏進易解余及見其書其辭達官之以祕書省校勘
而亦不仕余因歎當時專門治易義應舉覓官之士其
于易也深之為精藴固鮮究竟淺之為文義亦或迷昧
然亦以之擢高科登顯位往往有焉非藉易以徼利禄
而能沈潛玩繹為孤寒之所不能為余是以善嚴氏之
書而賢其人爰逮國朝又聞私剏義塾教養宗族鄉黨
之子弟方時務搶攘轇轕之會人人自救不給于斯之
時暇豫從容作此義事問之知為祕書之家益歎其不
墜文獻之流風越數年余承乏禁林或持高安縣尹嚴
君行狀示余讀之則祕書之子義塾之主也予既辭官
歸而高安之孫奉父命因余之孫當請為君銘墓時君
已葬矣余素聞其再世之德美乃為追述而銘之太和
之嚴盖自馮翊徙又自金陵徙至朝奉郎潮州通守康
元之弟保義郎淮東制属光庭生知古知古生起予起
予生祕書肅高安祕書仲子也諱某後以字行曰用父
嚴氏資力敵古侯伯不驕盈不豪縦慈良謙約自奉如
貧儒唯祭祀賓客必致豐盛容貌光澤聲音洪暢志氣
清明靡暫偷惰自少至老必昧爽而起衣冠待旦端坐
終日傳習家學手抄父書鋟木諸家易注旁通融貫處
常處變趍避曲當自著易說發揮三卷餘力兼覽華嚴
經法華道德黃庭等書州南門外懷仁渡當大江之衝
渡者日以萬計嘗覆舟溺人由是慨然動拯溺之思龍
灣中河二水合流迅駃摏激春漲尤暴舊橋低壓乃于
橋側别築基址高廣數倍通三大渠以殺水勢橋南築
堤百餘丈以達于渡雖屢潰决不憚勞費補塞迄底于
成渡近荒洲彌望每風雨無所于庇爭渡者多溺鳩工
畚土於洲之左右築為平坡建雲江觀掌以道流建妙
法堂掌以僧徒各施田以贍其衣食種樹成林環二里
許水漲及大風雨待渡者皆得往依有所休息宋之將
亡南安陳侍御上封事觸牾時宰斥逐去國客寄嚴氏
屢期一旦委行槖而别莫知所終在後其子入南一一
計槖中所直償之其子力辭強之使受有僧兵間失母
求之徧天下幸知所在其人官于太和貪忍特甚懇求
弗獲君出金為贖其母僧大感悦有奴被悍卒奪取其
所攜主家金釵將欲赴水死君策馬追及悍卒得釵還
奴以錢二千與卒卒亦欣謝施藥而醫所不能醫施棺
而葬所不能葬收養貧家遺棄之兒賑粟平糶以活飢
造舟成梁以利涉似此輕財重義之事不一當路薦授
從仕郎瑞州路高安縣尹兼勸農事不赴初祕書君之
喪未葬而代遷風塵四起倉卒護柩出殯時平安厝如
禮新民不諳新政舊家束手待盡獨君才優識敏應接
得宜黠吏狂胥震服不敢慢侮又言之有司斷絶其根
株俾不肆毒閭里于是居者如鴻歸蟄啟始得所安君
時方強壯閱歷又幾五十載至治壬戍四月既望以疾
卒壽八十有五涉世久故德之及人也深遠近聞喪相
遇于道者皆失色相語于家者皆流涕望門而嗚咽不
勝及門而號痛欲絶者日數十百嗚呼其何以得此于
人哉卒之年十月九日葬萬安縣永和鄉龍邱之原君
先後凡五娶子男三寅翁仁翁辰翁女二孫男八女五
曾孫男女十有五銘曰
余觀漢儒之傳經也或世其業弗世其德高安世守易
學無晦吝于時有慶譽于身元永貞于其家矣夫善用
易者哉
故逸士袁君脩德墓誌銘
吾家臨川山之陽華蓋山之隂距邑百里郡二百里深
山之野人也由吾家而南逾一嶺又二十里許山彌稠
地彌僻袁氏居焉有竹逸翁者温然如春粹然如玉藹
然王謝家氣象略無質勝之偏豈其得于天者異與蓋
翁乃邑中先達嘉定辛未進士容管安撫陳侯諱元晉
之甥少就舅家習學故其身容意度隨所居所養而移
其齒吾父行也余自視若諸子而翁忘年折行相與如
友噫賢矣哉逸士翁弟之子也諱弘道字脩德父諱景
鳳母方氏夙喪其父長養而教訓之辭翰之純雅儀象
之安詳儼然不失世父之規矱謀慮謹審踐履平實接
物和易值運代革鄰寇乘時暴擾逃竄靡寧奉母經紀
資裝嫁遣姊妹五人年三十母又喪戶役繁重生業幾
損其半草竊猶未靖至元庚寅來依外舅陳居士客寓
八年勤苦節縮浸浸復其所損大德丁酉乃遷故里己
酉新構于舊基屋東剏齋廬如舟名以月舫程承旨書
其顏自是足迹鮮到城市幅巾褒衣危坐終日或覽經
史或覽詩文事有嬰觸善以理遣喜怒不形與人語惟
恐激傷對客無倦惰天歷己巳四月會飲酒闌微疾翌
日辛巳晩體力漸弱至夜分而終年七十一生平處己
謙虚事世父如事父恭兄友弟族無間言撫孤甥待外
姓幼穉情誼俱敦篤鄉閭稱為長厚及聞其喪莫不惋
惜至順辛未七月癸夘晦葬上坑先塋之右子時敏時
敞時孜敞先逝孫男七女六昔延祐己未其配陳氏卒
余為志其葬今葬逸士其孤復徵余銘逸士猶余異姓
弟故不辭諱景麟者竹逸翁也銘曰
無怨惡於人無愧怍于天宰木欣欣宿草芊芊德人蔵焉
有元承事郎吉安路同知太和州事羅朋墓銘
皇元貢舉取士已來天歷己巳第六科矣吾鄉羅朋中
鄉試第二次年庚午春會試第四十八御試第七以進
士出身授承事郎吉安路同知太和州事賜第七品緋
服時年三十四父母俱未老若宗族若親戚若儕輩若
黨里咸榮之其還也在路已微疾留洪辰再浹疾小愈
乃抵家至順辛未冬太和迓吏促赴官疾雖不大作醫
屢更藥屢試終不脫體弗克往壬申正月望竟不起豈
但父母哀之哉宗族哀之親戚哀之儕輩哀之黨里哀
之而余之哀之也有加焉盖余事其祖孟俊父猶吾兄
視其父艮猶吾子而朋猶吾孫也朋之既擢科也是與
余孫畣同舟而南畣于去年八月五日遭母喪十有一
月十有八日毁瘠卒中二十有四日死朋聞之甚戚甫
再逾月亦相尋而逝嗚呼哀矣哉余之哀所以加于人
也夫孟俊父諱愷體貌軒昂意氣慷慨剛果而樂為善
不與碌碌腐儒等南土新附徭役不均中下戶有所不
堪而生業墮艮才勝幹蠱家復興得内助力嚴于教子
子遂成名前代此鄉之始登科者侍郎李公後百二十
三年朋為今代儒科之首居之相近一二里羅氏積善
三世而肇慶于今衆人之所期望果何如而遽止于斯
邪嗚呼哀矣哉朋娶李男二曰方曰立女一曰夕弟端
傳兄遺命請志葬嗚呼哀矣哉庸詎能文之以文乎友
道朋之字也子大者其父之字也銘曰
成之孔艱毁也孔棘天胡爾慳疇不哀惜
有元同知茂州事葉君墓誌銘
延祐戊午進士李君粲初事丞撫之崇仁余所善者今
尹南康之星子状其鄉人葉君之行請為銘其葬余于
葉不相知而李則相知也因所知以知其所不知銘其
可按狀葉君饒之樂平人其先由新安徙大榮其名芳
榮字也父處士君諱以仁母項氏繼胡氏處士三子仲
出後它姓君其季也九歲失母哀慟不食異于常兒處
士壯歲已謝事析其產畀二子值官有賦金之令期集
賦金戶于金陵君適遠遊處士將自應徵呼伯子請代
弗許固請乃聽其往未幾君還家父語之曰汝在可代
吾行汝兄行矣君聞父言疾馳而赴至則其兄有病危
篤君抱扶欷歔兄曰弟若來遲吾其殆哉君入奉湯藥
出應公役兄之病瘳遄東其舟君畢事而歸白其父復
合所析之產一切代兄任勞而不私其財竭力應門貽
父兄以逸金場日負畚鍤求金無可得吏並緣漁獵民
不勝苦君具陳其害有司以聞竟罷其場先是驗田租
賦金歲久力疲賦額如故州長圖救其敝以富補貧富
戸相率上訴君獨持不可曰吾非欲多納金顧征賦自
土地出有田之家不納令無田者虚納安乎贊成州長
所行貧戶德之富者有怨言弗恤也延祐經理官吏務
增民糧以希功賞君所居寄産戸糧多土著戶糧少外
處浮寄之糧敷派其數于本處實有之田增加不啻三
倍君百計根索舊籍糧額可憑者辨明于官仍自捐重
貲賂吏本土之民免受虚增之糧君之惠也初樂平以
縣陞州君歎曰此小邑今為州用物弘矣如民困何一
州佐稍知學君勸之以學道愛人之意既而有二州官
各挾其能大妨于政君又調劑其間二官遂睦政適于
平民得以寧李君叙君之行云爾又謂君忠直禆于官
府惠愛暨于鄉黨信以交朋友安以遺子孫服父喪無
違禮事後母無間言天資近道有得于孝弟李君名進
士其言盖實也特旨授君同知茂州事以年老不赴生
于宋景定壬戍正月没于元泰定丙寅正月某年月日
以其配徐氏合葬于某原徐之事舅姑得婦道内事無
不理先一年卒子男四長國裕嘗遊京師為中朝一二
鉅公所許與次也先湖廣行省知印先三年卒次真國
學生幼者為人後亦卒女一適夏昇孫男四女四銘曰
善為子善為弟才足以保其家惜哉不得以用于世
元故都目龔國祥墓誌銘
龔都目國祥偕其配徐氏將以至順三年三月壬午窆
于臨川縣臨汝鄉之九里岡其季子紳承諸兄之命來
乞銘曰先父諱天瑞洪之豐城人洪今龍興路豐城今
富州也吾祖而上世為宋吏吾父際皇元混一之盛獲
登平章李公之門以有時才從事二郡由撫而吉吏員
考滿陞府史之首領初治郡之臨川縣再治贑之寧都
州繼任天臨路茶提舉司都目適紳之伯兄芾天歷戊
辰八月殁于瓊訃至吾父哀傷得疾是年十二月甲辰
終于寓舍明年春紳侍兄紘奉柩以歸淺殯未葬今年
正月癸未吾母亦終乃合葬焉昔吾祖諱彬壽八十歲
予大母朱氏之姪是為吾父幼讀書強記長習律試吏
謹于持身寬于待人恪于奉公所歴靡有瑕玷衆中簡
默不衒不矜俾當繁劇如利斧斷枯朽其吏于撫僧寺
被劫盜獄有疑白于上官而盜免于麗極刑其吏于吉
也或誣民為軍官府不敢决聞于行省而民免于隸軍
籍治臨川時經理田糧之政棘分縣之諸鄉為四與長
貳各專其一寧受譴責于上而不忍逼迫于下事亦終
辦有僧溺死辨其無異故聽衆僧以之歸葬法吏吹毛
疏駁據理具析竟莫能屈治寧都時閱公帑得勸分羨
餘之幣計緡錢二千七百有竒請于州長市白金作公
用酒器及丹漆竹木等器衾褥帷帳等物自後凡遇公
府宴集來使宿止器皿設飭備具不復如前私假徧擾
于民豪横聚黨爭占官壕狼鬭傷人官吏畏避吾父
獨為受行明徵其罪犯者計窮莫夜致賂麾之門外彼
遂移賄他官改委推問值省臺審錄冤滯從吾父所覈
初情潭之茗局貪縦特甚吾父諷勸同僚極力匡救會
有詔革其司而吾父亦捐館矣仕撫樂其風土買前代
侍從管氏張氏之屋而居庭有五桂翰林虞學士扁曰
桂堂而記之吾父生宋景定壬戍八月戊子享年七十
一紳之兄弟五芾海南海北道元帥府奏差攝瓊山令
其次端也冕也紘也紳也吾父有孫七履為長孫女亦
七余識國祥也舊世吏而有士行貌言藹藹如吾徒氣
和意廣歡如也豁如也用未稱其才惜哉銘曰
時之所才時之所用用之者輕才則堪重才之以獲用
則肇種九里有原永嘅斯壟噫嘻
金谿洪君士良故妻張氏墓誌銘
金谿洪君士良妻張氏名妙清賢婦人也生宋景定辛
酉年十六歸洪時南土初附新政如蝟洪君盛年膺門
晨夕公府内事得助家用以興怡舅姑友娣姒夫家兄
弟同㸑二十年雍睦如一日後娣婦喪撫夫之從子如
己子愛夫之庶子如己出長育冠昏其諸孫與諸子同
好善樂施值大德丙午歲饑發奩篋所貯賑飢周急貸
弗克償者弗責天歷庚午歲復飢周賑亦如之戚姻鄰
亞雖童孺媪嫗靡不懷惠心量寬和身教嚴肅夫或觸
事嬰衷必曲為開釋見其解顏而後止夫或被子拂意
必詳致戒飭見其從命而後喜諸子或督厮役之愆亦
必諄諭恕宥下而㜎媵待之甚恩至順辛未十有一月
廿有三日呼諸子諸孫至前囑以勤學孝敬父母令左
右扶掖坐而逝卒之明年九月甲申葬于里之梅方洪
君命男璋來請志其葬乃因其所稱叙而銘焉男四璋
同泰槐璋歷袁宜春江瑞昌二縣學官同槐孽也女五
適禮原余新田吳南城周柱田吳季在室孫男四鈞鍾
鎰鏞孫女一余于延祐丁巳春往拜陸先生墓託宿洪
館洪方偕一二士構陸祠余固異其家有禮義遺風今
而知其外内俱賢也張氏石門著族曾祖元用祖文懋父德榮俱不仕銘曰
助之賢慶之延信其然
故臨川逸士于君玉汝甫妻張氏墓誌銘
余足跡不至城市十年至順壬申夏就子之養而至焉
問士于所知或言于珪工進士業既而有一二客來過
叩其業頗習叩其自曰自于乃信言者之言信其年九
月珪衣大布之衣即余寓坐定戚然而請曰珪老母不
幸于庚午十有一月辛巳終且三年矣始得葬地在臨
川縣長樂鄉金山之原窆有日幸憐而賜之銘余閱其
所錄珪母張氏女文安陸子門人宋先生復之外孫也
有婦德能為里中女子說禮記内則曹大家女戒常以
明經勖其子余願珪深思毋訓行聖賢之道立身揚名
以顯其親勿徒以進士之經學為學也進士之治經吾
朱子以為經之賊文之妖今之文格雖比宋末微異然
亦卑卑淺陋之甚曾是之謂明經乎羣試有司攫取一
官曾是之謂顯親乎余每嘅臨川金谿之士口有言輒
尊陸子及訊其底裏茫然不知陸子之學為何如雖當
時高弟門人往往多有實行盖未有一人能得陸子心
法者以學之孤絶而無傳悕矣哉余之接人非一而鮮
嘗以是告之何也度其必不以余言為然也苟不以余
言為然而與之言余失言矣珪之所自出固已涉陸門
之津涯而珪之質淳謹篤厚可與進道余不與珪焉語
而誰語珪母諱壽玉生宋淳祐丁未六月戊子享年八
十有四珪父諱成字玉汝為張之贅壻先廿有二年卒
男一女一適吳遠孫男愍曾孫男應銘曰
母識孔卓期子宏廓伊誰云學鄉有先覺
撫州路隂陽學正彭從龍故妻徐氏墓誌銘
臨川長安鄉禮林彭從龍之妻徐氏妙英至順三年五
月辛未朏卒年六十五其仲子以昭持前南康路儒學
教授婁志淳状介鄧晉王遠來見乞志其母之葬謹按
狀徐世居臨川新豐之黃銅歸彭事舅姑相其夫喪祭
克順克敬聲柔氣和喜怒不形與姒氏同處四十餘歲
日相歡聚奉之若母待夫之族一一無間言或假資服
賈及歸任其所償不校本外之子曰朋友且通財况子
姪乎于内外使令輩辭色亦未嘗厲黨里嘉凶之事隨
力而助家雖饒躬執女功不怠子既冠既娶猶勖其學
晩節頗信浮屠法徼福利夫將遊燕欲以家事分畀諸
子則告其夫曰嫡庶均吾子折生業宜如一彭君泰定
甲子歲受司天監檄充撫州路隂陽學正子男三長以
正建昌路醫學錄仲以昭臨汝書院直學季以成及女
一庶出也女適姚孫男八洙也鐵也泰也文也達也升
也閏也求也女七長適趙其二許適吳其三許適楊餘
未字擬某年月日葬某原以昭汲汲得銘孝可尚已乃
為銘銘曰
夫優妻柔母教子孝維家之休
元故金溪劉君國祥甫妻鄧氏墓誌銘
劉君國祥甫名天麒再娶鄧氏元贈忠翊校尉同知建
昌州子茂之女忠顯校尉同知吉水州希顏之女弟也
名懿惠宋寶祐丙辰三月生年三十九歸于劉劉君初
配余有二男一女俱幼撫育教誨若己出平居無事足
迹不下堂未嘗疾聲厲色服勤蠶績恒達旦不寐皇慶
初劉君没委家政于諸子身無所畜蔵人問之曰凡殖
貨者將以給用諸子既能養奚以此為老年起處欲自
適私儲徒增累爾至順壬申八月壬寅以疾終年七十
七男三長迪禄仲載陽叔立大仲先卒女二一適王一
適鄧孫男八孫女八次年癸酉正月壬申葬里之新庄
距家甚邇余與忠顯鄧君交誼如兄弟忠顯之子謙導
其姑之子立大來乞銘是以不得辭焉銘曰
少從父稱賢女長從夫稱賢婦老從子稱賢毋其可銘
已
吳文正集卷八十六
