吳文正集卷四十五
元吳澄撰
記
慶原别墅記
新淦龔翊舜咨貽書云去家三十里許介新淦樂安之
間有名山隆中形勢迴復山麓有湫四時不涸心樂其
地營别墅焉將逸吾老于斯他日幸得全其天年而歸
于斯也榜其屋曰慶原敢蘄一言以療吾癖予素聞舜
咨喜佳山水今慶原之扁寧不謂人傑因于地靈而期演
子孫無窮之慶乎閱書竟與龔之客鄒志宏可道言曰
前儒或詆葬書本骸得氣遺體受蔭之說盖未之思也
程子知道者以為地之美則其神靈安而子孫盛若培
擁其根而枝葉茂此言與葬書之說何異夫以慶之原
于地為非者非也以慶之原于地為然者亦非也得地
于今延慶于後是慶不自天而可以人力致也然則慶
果有原乎抑無原乎吾夫子言之矣積善之家必有餘
慶善者慶之原也何也地之吉可遇不可求也其遇不
遇由善之積不積爾嘗見富貴之家禮葬師擇吉兆自
謂子孫可保數百年富貴然不旋踵而遂陵替祖父之
用意福其子孫者乃所以禍其子孫也此無他善之不
積天其肯以吉地福之乎凡興盛之家其始曷嘗有意
于求地哉而天自畀之非人之私意所能求而得者也
鄒可道曰舜咨弱冠失父卓然自樹能亢其宗萬變紛
紜而生業愈拓苟有一善輒稱父訓家之寶器必識父
之名號于底母宋氏早喪結廬墓側展省如孺子慕劉
令君將孫文其碑辭極悲愴初叔父與其父同甘苦立
門戶父既終尊奉叔父如父叔父亡又恭順其兄兄亡
又扶植其孤慨世降俗薄族人不收疏遠之属就高祖
葬處構追遠亭歲時率族羅拜譜一族之昭穆劉提學
岳申為叙其意派出樂安龔坊程承旨鉅夫書淦龔坊
三字表其閭不忘所本也長子衛大幼子衢任石城縣
教官生三孫命第三孫為長子後其于倫紀之篤有如
此者招致名師接待四方賓友來者既衆居不足以容
則改闢增創園池亭館諸賢皆有詩文花木游觀之美
非專以奉己也暇日領客焚香啜茗觀畫共賞清勝花
晨月夕觴詠相驩其于交契之厚有如此者嘗授天全
招討使經歷不赴一造京師謁中朝諸公不干進而去
識者高之比其南還多有贈言其器識之不怵于外慕有
如此者讀書通古今為詩句律穏妥集名桃原漁唱竿牘
往來辭翰俱優而猶以記未博語未文自慊其志趣之
不厭于内脩有如此者予謂可道所揚舜咨之善予所
欲聞也令復舉善之一言指為慶之原者盖善也者仁
義禮智之根于心也舜咨嘗以心一倅其字心之一則
其固有之善具存而處已應物一一純乎天理之公略
無纖毫利己之私若其倫紀之篤交契之厚器識志趣
之不羣固皆善中之一端也夫如是則心合乎天而天
之福龔氏者如水之汨汨滔滔而來也斯其為慶之原
也歟地之吉不待求而自遇其慶也非原于地之吉
原于心之善也可道曰大哉言矣其可愜舜咨之所蘄
也夫請書以遺于是繫之以詩詩曰猗歟舜咨挺拔之
資有光其先超越等夷廣交好賢劬書工詩表表已偉
謙謙益卑靡靡俗學夸博尚辭予諗舜咨學不在兹本
心至善天命之性孳孳為善古有大聖雞鳴而起未與
物應為善伊何曰惟主敬曷其謂敬心一不二吾聞舜
咨以此自勵一者無適一者無欲惟心之一萬善具足
涵養擴充達泉決川淨盡已私上合于天惟心之一惟
心之善其原深遠其流迤衍其流迤衍施及孫子孰為
慶原心一是已
十章章四句
相泉記
吾鄉吏部侍郎李公家在巴山之隂山下有源泉自南而
北可十里許達于宅西乃自西而東遶宅之南合于大
溪而復北流侍郎之從子陽春令濤工于詩扁吟屋曰
蒙泉以其泉自山下出也陽春之孫允思追念祖先扁
所居曰相泉盖鄉人敬漢尚書欒叔元山巔祠之為仙
山麓祠之為神叔元諱巴嘗為沛國相避神之諱故謂
巴山曰相山而巴山下之泉謂之相泉焉昔陽春以卦
名名泉者疑取果行育德之象今其孫以山名名泉者
不忘繼志述事之孝也夫不舍晝夜盈科而後進孟子
稱泉之德行如此固陽春之所願果育者也允思持已
温謙應務通洽所繼所述無忝于祖吾將見其如泉源
之有常吾將見其如泉流之有漸斯泉也蒙卦所象也
亞聖所稱也孫之所名即祖之所名也其源混混其流
涓涓世世不竭是為李氏之相泉乎允思字汝德云
墨莊後記
莊之為字草下諧壯聲盖草之盛也假借而他用容貌
之致飾曰莊路途之交會曰莊與夫田業之所在曰莊
皆有盛之意焉農之業在田士之業在書士之書猶農
之田田謂之莊則書謂之墨莊可也然農之治莊其用
一以養其生而已士之治莊其用亦一自世降俗陋而
其用力或不同用之以明義理而為聖賢者上也用之
以資博洽而為詞章者次也用之以媒利禄而取富貴
者下也莊一也而用有三志之高卑各異爾古先聖王
之率其民以義種仁穫者無不由夫四術之教書之用
甚大也後人謂經訓乃文章之菑畬抑末矣况以青紫
之拾推本于明經車馬之蒙歸功于稽古何為小用其
書如此哉宋初三司磨勘劉公夫婦目其家所蔵書為
墨莊而勖其子以學殖逮一傳再傳果以篤志勤學成
名登進士科累累特餘事磨勘之孫集賢學士公是先
生敞中書舍人公非先生攽學貫古今名塞宇宙而芳
百世遂稱江西儒宗所以用其墨莊者固已占上等之
次次等之上而二先生之族曾孫清之與新安朱子契
猶恐人疑其治莊之志出于下等也乃請朱子發揮其
先代之所望于子孫者盖在上而不在下卓哉斯志乎
中書之冑一派居撫之金谿其八世孫自得自弘持朱
子墨莊記來示蘄予增益其語予遲遲數月而不敢僭
其請不置于是書此于朱記之左夫士之立志在我人
莫能奪也疇昔墨莊之子孫每從知道之大儒游繼今
讀書斷斷乎不志于下遡公是公非二先生之學以上
達于周公孔子吾于劉氏之莊何幸及觀其道畎之春
畊仁榖之秋熟也邪
西園記
園池之勝非有補于治道也而君子之觀治或以驗焉
豈不然哉臨川山水清遠不以險固為恃田疇之力完
厚歲之出者敏博其風俗尚文雅昔多大儒先生以為
之儀則而又涵煦國家德澤之盛者數十年居是郡者
宜必有名勝之士治亭榭樹花竹以極視聽之娛者焉
然而予數過之未聞有園池之可名者也將昔人之風
流漸泯莫或繼之將孤迥自處者以山川之竒為己足
厭薄于役心事耳目耶將敏為生徇勢利而不暇為此
也以江左之名郡而又當國家太平極盛之世幾復有
寡陋之嘆者何也延祐戊午余復過焉客始以棠溪饒
睿翁西園為言者于是知其締構之壯麗樹藝之瑰異
賓客之盛游覽之樂而又得園之主人能以文學世其
家嗟夫余固疑其有是而予未之聞耳夫力足以為西
園者非止一棠溪也而饒氏獨以西園名者存乎其人
也棠溪之為棠溪非一日矣而西園之勝獨見名于今
日則遭時升平故也不然其孰能有此而樂之也哉予
將求訪于西園之下上以歌詠聖朝安富之盛而下為
棠溪極其盛以賦焉則俟予重過可也
小隠源後記
撫州金谿縣東二十里朱氏族望于其鄉昔有倜倘不
羈之士前乎崇寧大觀之時挾弓劒策駿馬走大梁之
墟意將頡頏取世資竟不偶則歸治園池亭館植竒花
異木名之曰小隠源日與賓客飲食宴樂而以仙翁自
號身既死子孫不能保其族人所有垂二百年其族之
賢子孫得之新園池亭館如舊仍其名不改也有客過
之言曰夫所謂隠者道不行身不用潛伏而不見也非
求顯不顯之謂所謂仙者鍊氣銷質不寒不飢離羣絶
俗高騫遠騰逍遥乎山巖海島之中縹緲乎烟霞雲霧
之表人不得以見其彷彿聞其依稀其視人間一切所
有同于查滓糞壤汙穢臭腐之物棄之若遺而惡得有
如朱翁所有者哉今子復能有翁之所有而不改其名
也何居主者曰小隠吾家舊物也物如舊名亦如舊奚
以改為且昔吾仙翁樂于此吾將于此延師儒講義理
聚宗族鄉黨子弟來學飬而教之其樂又有大于昔
吾于仙翁之小隠名雖因實則革矣客曰偉哉子之是
舉也因先代名德之厚也不私耳目之樂于已而公理
義之樂于人識之殊也雖然子之志安在或謂五代竇
禹鈞嘗為是舉多所造就一家五子俱顯于宋初此為
可慕若子之志如是則陋矣五代之季干戈紛紜絃誦
息絶竇氏于斯時篤義方之教而及乎人亦為可尚當
時所教者何人所學者何事一家所成不過如儀儼輩
奚足多慕邪今文軌大同自京師至郡邑詩書理義之
教洋洋盈耳子興私塾以助明時大有禆益而後可何
也所教所學必有異乎今之所教所學者也主者曰可
得聞與客曰乾淳紹慶間大儒學徒徧東南今其書行
天下人人誦說然其所教所學往往非世儒之所與知
與能子之是舉將以助于時也將以光于宗也充此志
也所造所就果有如洙泗之門顏曾閔冉其人乎上也
果有如伊洛之門謝尹游楊其人乎次也不然昔之源
既徒為是詭激假託之名今之塾又秪為是鹵莽滅裂
之實後視今猶今視昔也其何能有以光于宗而亦何
能有以助于時也哉以斯源也為斯塾也教者何以教
學者何以學非可以鹵莽非可以滅裂此朱氏也彼朱
氏也安得起雲谷遯翁于九原而問諸主者曰客之言
是也小隠翁曰子平今主者元善元善之弟受益來游
為予道其顛末遂記之
景雲樓記
初毛侯總戎柄長萬夫居松滋二十餘年其弟自廣平
奉二親就養官所侯之悦其親者無不備至有游處之
地有寢息之室又建一樓以極登臨眺望之樂二親既
以夀終禮葬畢侯驅馳王事于外弟留佐戎幕守墳墓
越數年樓敝敞而大之以書問名于伯氏侯泫然曰
吾尚忍名斯樓也邪斯樓也吾親疇昔之所登臨眺望
者也吾嘗觀唐史狄梁公登大行顧瞻白雲孤飛而曰
吾親舍其下悵望久之而去古人懷親追遠之心無一
時而或替今吾親已歿而樓復新吾尚忍名斯樓也耶
無已則取梁公顧瞻白雲之意而名之曰景雲志不忘
吾親也時侯年踰六十而有孝子終身之慕侯于是過
人遠矣臨川吳澄曰漢諸葛孔明自比管樂人莫之許
惟知孔明者信其然孔明卒無忝于二子而又有光焉
侯之竊效梁公亦猶是梁公唐社稷臣其忠之盛皆孝
之推也侯歷官臨事悉心竭力固已得移孝為忠之槩
俾當大任决大疑其不為梁公矣乎然則侯之自期豈
止名一樓而已哉侯名淵字巨源弟名洧字巨濟樓之
未名景雲也曰先月樓
山間明月樓記
龔舜咨居于新淦之遠郊志氣卓越嘗游京師將有命
自天而登仕版矣一旦幡然而去别予于禁林曰吾欲
歸玩栖碧山中之月予甚高之贈之以詩末句有云浩
歌歸去渾無事栖碧山前月上東舜咨既歸而余亦歸
過客來言舜咨有樓扁曰山間明月予味其樓之名益
高之夫萬古常峙者山也萬古常明者月也眉山蘇子
指山間明月為用不竭之無盡蔵是矣又謂月之盈虚
如彼其卒莫消長則不無疑焉月固無消長也而豈有
盈虚也哉古今人率謂月盈虧盖以人目之所覩者言
而非月之體然也月之體如彈丸其遡日者常明常明
則常盈而無虧之時當其望也日在月之下而月之明
向下是以下之人見其體之盈及其弦也日在月之側
自下而觀者僅得見其明之半于是以弦之月為半虧
及其晦也日在月之上而月之明亦向上自下而觀者
悉不見其明之全于是以晦之月為全虧倘能飛步太
虚旁觀于側則弦之月如望乘凌倒景俯視于上則晦
之月亦如望月之體常盈而人之目有所不見以目所
不見而遂以為月體之虧可乎知在天有常盈之月則
知人之曰盈曰虧皆就所見而言爾曾何損于月哉登
樓玩月其亦有悟于斯乎若夫春之花月夏之竹月秋
之桂月冬之梅月影淡香清興致無極足以快賞心足
以供樂事如蘇子之所謂用不竭此衆人之玩月者而
已客喜予言書以詒舜咨龔之主與客試其登斯樓對
酒浩歌而以予之所言問諸月
蛾眉亭重修記
姑熟之水西入大江其汭有山突起曰采石横遏其衝
江之勢撞激齧射浩蕩而不可禦山之骨峻削刻露巉
絶而不可攀其下有磯曰牛渚晉温常侍嶠然犀燭怪
之所也其上有亭曰蛾眉宋元祐張守環之所創也俯
眺淮甸平晲天門一水中通三山旁翼修曲如蛾眉狀
亭之所以名也據險而臨深凭高而望遠水天一色景
物千態四時朝暮變化不同雖巧繪莫能殫也頻江竒
觀未能或之雙者元祐至今餘二百年亭嗣葺盖亦屢
矣延祐五年秋予舟過之又得寓目而嘅亭之將敝也
明年夏留金陵姑孰郡侯命其客持書抵予曰采石鎮
距郡三十里自昔號為重地多事之際英雄豪傑鷹揚
虎鬭承平之世韻人勝士醉吟醒賞流風槩可想見蒙
恩守此土幸與千里之民相安境内凡有前代遺跡不
可坐視其廢壞蛾眉亭三間榱之朽者易矣瓦之闕者
補矣壁之圮者今以甓矣塗之以堊繚之以楯肇謀于
歲初訖功于春杪一時聞者樂趍其事中朝達官大書
其扁亭與名額煥然一新重修歲月不可以無述敢徵
一言惟侯嘗仕江西行省綽有令譽其牧郡也廉正如
江西時聲實孚于上下郡事治而心思靡所不周一亭
之微可以觀政他日郡民思之觸目皆遺愛也豈特四
方來游來觀之人唶唶嘆美而已哉烏乎近年氣習日異
仕而無媿恥者十八九也旦夕蠒絲其民苟獲盈厭則
翩翩而高翔官府猶傳舍爾事之當為者有不暇為况
可以不為者而肯為之乎如侯之為其識慮遠矣然侯
之聲不待今而著也侯之實又豈以久而渝哉侯名鐵
柱亞中大夫太平路總管翰林學士承旨司徒公之子
也是歲五月丙辰記
道山記
崇仁山在縣之西北一名羅山巍然高大為一邑之鎮
縣郭之南阜横如几案與羅山正對前無障蔽極目遠
眺盡見縣北峰巒之秀山下之水北流而東至南門外
瀦為大池渟涵如鏡是謂南湖湖山之北為樂安縣尹
李氏所有尹之子弘道新構面湖臂山地據南郭之勝
山有神館以祠既往之仙靈以俟方來之仙隠而名之
曰道山道山之主人諗于客曰嘗聞海中蓬萊諸山飛
仙所宅人跡不得而到漢以來圖書祕府清嚴幽邃衆
所尊慕視山如道家蓬萊山故祕府有道山之稱彼擬
其似此期其真山之名同而所以名者異也客曰幸哉
兹山之得斯名也乎道也者大而天地莫能載小而人
之日用莫能遺未易以言語繪畫也唐韓子略言其用
于原道之篇盖自堯舜禹湯文武周公傳之孔子以至
于鄒孟氏周之衰也世喪道失柱下守蔵史著書五千
言論道其旨以清靜無為為本孟子既沒孔道失傳人
但見老子所言超乎末俗因是專以老氏為道家學孔
之徒名曰儒家者流而不得與于道之名韓子作原道
雖極其辯而卒莫能奪比及宋代孔道大明于下非漢
唐所可等倫然老氏專道之名猶如昔也戰國之際燕
齊之間目蓬萊三島曰三神山後世遂易神山之名為
道山焉道云道云神仙云乎哉清靜云乎哉山之主人
家世皆出仕同乎孔氏用世之道異乎老子之清靜無
為也况道家之流一降而為神仙再降而為法術為符
籙為科教愈降愈卑遠于老氏矣是烏可以名道也今
也治民能言游之愛治材能冉有之藝無一非孔道之
用何羡乎圖書祕府之擬于蓬萊者哉語曰仁者樂山
又曰義重如山有樂山之仁而人蒙其惠有如山之義
而事合其宜則道山之道韓子所謂合仁與義而言者
也彼老氏去仁與義而言之道又奚足云于是道山主
人囅然而笑曰客之言是也深契我心之所同然請筆
之以為道山記
靜虚精舍記
心學之妙自周子程子發其祕學者始有所悟以致其
存存之功周子云無欲故靜程子云有主則虚此二言
者萬世心學之綱要也不為外物所動之謂靜不為外
物所實之謂虚靜者其本虚者其效也江州柳從龍雲
卿家闤闠之中厭喧囂之聒擇幽曠之地為蔵息之廬
晨省之暇燕休其間飽玩聖賢之書而扁曰靜虚將俾
外物不能波其止水之停窒其靈府之空也卓然斯志
雲卿年長矣而學于予予故為之陳其槩周子言靜而
程子言敬敬者心主于一而無所適也夫苟主于一而
無所適則未接物之前寂然不動非靜乎既接物之後
應而不蔵非虚乎靜虚二言敬之一字足以該之學靜
虚者亦曰敬以存其心而已所存之心何心哉仁義禮
智之心也非如異教之枯木死灰者仁義禮智四者統
于一一者仁也仁者天地生生之心也而人得之以為
心故愛人利物之心滿腔皆是而傷人害物之心一毫
無之由父母兄弟而宗族婣戚朋友鄉里欲人人各得
其所温然如九州四海而為春視人之所願成全之視
人所患救護之盖同生天地之間皆吾之同氣同體也
或傷害于彼而便益于我且不為也况無便益于我而
傷害于彼者其肯為哉周子所謂忩前之草與已之意
思一同程子所謂靜後見天地萬物自然皆有春意者
即此也能存此心則妄念不起惡事不留此心廓然豁
然與天地同其靜虚聖學之極也然豈易至哉期學而
至之惟當主敬以存吾心之仁此其大槩也其悉則有
周子程子之書在雲卿躍然翻然于此實用其力再見
之日其必有以異于今
吳文正集卷四十五
