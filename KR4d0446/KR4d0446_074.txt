吳文正集卷七十四
元吳澄撰
墓誌銘三
故樂溪居士吳君墓誌銘
樂溪居士吳君諱伯成字文甫瑞高安樂安里人其先
自九江而西山而筠之五鹽今高安仁孝里也十世祖
&KR0008;敦書崇義富甲一鄉八世祖文海以明經見稱愛樂
安山水徙而家焉曾祖仁旻祖世經韞玉弗衒父應祥
與鄉貴劉公應龍善嘗於廣東制司奏辟迪功郎監寧
江鎮弗就君少從姚公勉學舉子業姚公進士第一立
朝以言事不合去君亦厭科舉隱居自樂庚申兵後歲
大饑奸暴竊發君出粟賑施寇攘遂戢時出粟弭盜者
許奏補官君笑曰此豈邀功賞時邪庚午歲又大饑莩
饉相枕藉君復發粟賑施且為食以待饑者得全活數
百千人秋成貸者倍取息君獨不爾貧不能償焚劵不
問人有患難極力拯救或忿怨至不可釋得君一言輙
愧服渝平收撫孤遺教育婚娶人皆德之而君不自以
為德平居未嘗疾聲厲容不喜言人過所居山水峻駃
溪流清潏平鋪石磧上如織文紆回里許直扺石壁下
徜徉其間竟日忘倦故相章公鑑取知者樂水意書樂
溪二字扁其堂歲丙子兵祸延毁處之泰然重葺家塾
勉諸子勿廢學陳公仲微隐南海不返賓從留故山君
擇其賢者與為師友父喪哀瘁致客數郡畢至其事親
也孝其教子也義其處已也厚其與人也惠生宋嘉熙
戊子六月終大元大德癸邜二月終之日戒子孫曰汝
祖父以忠厚傳家宜勉學勿墜言訖而逝娶黃繼徐子
男三泰來大有鼎元女二適朱適陳孫男七鎡鑑欽塤
均增法保女二曾孫男三安孫勝孫慶孫女四泰來後
三歲卒大有將以皇慶二年正月某日奉柩葬於里之
邱橋原先事清江宗人中以前進士劉方大狀來詣臨
川為其孤請銘噫高安清江臨川雖異郡而氏族同一
原清江之宗能為之請臨川之宗不為之銘可乎乃叙
次其狀而銘曰
吾祖泰伯以天下讓代有聞人名節相尚維居士君既
富且文鄉人懷只睇此高墳
故鄉貢進士鄭君碣銘
君諱松字特立初名復貢於運司者再貢於鄉郡者二
三試禮部不中嘗以詩文見知郡守會郡守救荒有富
戸閉糶將加之罪君為救解得免富戶恩之結為婚姻
以家事托富者死家之寡幼咸聽命焉一統之初新民
未諳新政吏乘時為暴利寡幼之財悉於君乎求取肉
既盡而虎狼吞噬如昨無厭及我君竟坐視而貧君視
財如糞土不惟求取者灑然與之不吝雖給使令之人
資用不會其贏縮故貪詐咸樂為役德祐間大軍逼境
制置使左次於撫崇陴浚隍募人鑿鴻鶴山復盱水故
道灌注城下君應其募制置司賞以官且捐沒官田租
八十萬俾練莊戶為兵既革命猶有圖興復者檄君為
助君以民兵應之其卒勇敢獨能與大軍遇多所殺獲
俄而卒戰死者衆遂潰君避入溪洞遇赦乃出少學詩
於鄉之曾明卿又學於贛之曾子實有唐山初槀晚槀
在中歲與予為友聽予說諸經諸子領會悦懌予所校
四經三禮悉命筆工抄寫促予著書予曰少俟君即自
為之雖范淳夫之信程叔子不是過也間成一二示予
予謂尚宜修改故其書未出然好事者亦或傳錄以去
邵子以運經世之篇紀事始堯訖五代君續紀二百七
十五年之事起庚申宋興終甲午金亡名曰經世續書
從葬師得葬術富者一游一夏並師其學予進之翰林
學士程公亦待以殊禮君資識不凡自知讀書為文於
飲食男女之欲澹如也自少不畜婢妾每日對賓客食
於外未嘗私有口腹之奉志極高廣而一無所成生長
富家而卒以困阨其命也夫其命也夫君之父諱鳳翔
以禦寇得仕官至從事郎君生三十五日而為叔父後
所後父諱莘亦以招賊功補將仕郎所後母黃氏鞠子
甚慈配康氏有婦德共君守約而不怨子男四世忠教
忠保忠俱能斆學元忠早卒女四適范適陳適謝適游
二女亦先卒君生於端平乙未五月終於大德丁未十
一月葬於十洞所居之後君嘗囑其子求程公書墓額
而予為誌銘君沒之後予有遠役未暇作也今乃叙君
平生大槩碣於墓而繫之以銘銘曰
志所可期才弗與施力所可為命弗與時直騖横馳卒
坐蹇羈匪不深知寧不深知厥聞永垂徵此銘辭
金谿余瑞卿墓誌銘
有文學有賢行夀矣富矣又子孫衆多隱居不求聞無
幾微事嬰懷考終於牖下之數者有其二三已難金溪
余瑞卿兼而有焉其所得於天何其厚哉君諱斗祥族
所聚曰大原家西山三百載遠祖迪功諱彦和曾王考
諱曮王考諱文端俱以文行稱考諱應時善書工詩王
妣張夫人淙溪望族君夫人兄之子命為世孫五歲入
學日記數百言長治舉子詞賦所修日益比弱冠與黃
君炎薦同試舉場黃預貢文同而得失異君愈自信自
勵試補國學生凡三輙不偶科舉事廢教諸子仍舊業
每自律以尺度他日有司試儒仍免徵役君二子並以
詞賦中選君身總家務夜燈猶不廢書下至伎術亦且
通習詩莊重縝栗肖其為人内寬外嚴有古長者之風
終日整肅祁寒盛暑不變望之莫不敬畏恪謹禮節長
幼卑尊繩繩如也雖接下賤無懈怠容見徹守固外物
無能動其中逮養四親致孝喪祭一無違禮於張氏雖
據禮降服而情則隆建祠買田麗淙溪桐林寺以貽永
久所居種竹萬个宫講周公方書竹心二字扁其楣平
生無他好唯適意佳山水過白馬之珠溪欣然會心捐
金得之築觀曰仁夀一歲率再三往與良朋飲酒賦詩
其間至大壬子七月四日無疾而逝得年七十有九初
娶危氏再娶吳氏子男五璁鳳麟鶚驥女一適吳孫男
十瑀琇珂珊琦珹璋若蘭蒙女五曾孫女二卒之明年
諸孤將以十二月某日葬於珠溪之兆其宗人前大學
進士鑰狀君之行來徵銘予知進士君因進士君之言
知君既叙次其狀如右銘曰
玉韞珠潛山輝澤媚厥幽孔昭昭視來世
黃亨叔墓誌銘
臨川黃君亨叔工進士詩賦少負能聲亞於其宗兄知
縣君仲明仲明與予同為咸淳庚午貢士其年亨叔亦
中選溢貢額外明年仲明與予試禮部亨叔試補國學
弟子員仲明登進士丙科予罷歸亨叔亦罷歸越四十
有三年仲明過予言曰亨叔死矣葬有期炎發狀其行
子其銘諸予悵惋久之曰科舉取士如博懸於投非智
力所能與以亨叔之藝而不偶命也夫亨叔諱泰亨家
臨川珠山其先繇豫章徙曾大父文廣大父彦益父天
德母王氏繼饒氏亨叔早從良師友講肄文思竒蔚氣
格雄絶為流輩所推英英出庶士右科舉廢學專於身
治移於家事親禮無違丁時多虞不以公私事貽親憂
父喪致哀孝繼母如母友弟淑子藹然仁讓之風前時
井里弗靖或欲相挺為不義諄諭善誘俾愧悟而止官
委覈産一槩公平弊革賦均至今人蒙其利宅東有閣
扁曰見遠閣東有軒扁曰東明燕坐之室嘉樹森立活
水鏡静扁曰梅塘一家父子兄弟文物雍容賓朋觴詠
無虚日皇慶癸丑春微恙諸子竭誠籲天調膳進藥獲
延數月起處如常雖疾猶娱書不輟手寫邵子觀易吟
又自吟云久約松筠堅晩節病逢蒲柳望秋時此其絶
筆也一日進弟若子於前囑以家事教以孝友敬順親
親賢賢輯鄰恤衆之道知舊省疾舉手揖别曰吾逝矣
六月廿二日也享年六十有八九月十九日葬里之鳳
皇窠妻周氏先一年卒子男四伯曰士廉仲曰士清叔
曰士剛玉成季子也命以為適孫女一適危龍從孫女
六銘曰
維藝之優外蹇於求維德之周内豐於修有章其幽有
緜其留靡疚靡郵永藏斯邱
元將仕佐郎贑州路同知會昌州事夏侯墓誌銘
夏友蘭字幼安初名九鼎撫樂安曾田人後徙蘭原世
以材武長軍籍幼安亦弓馬便習讀書不及卒業夙慧
自能為詩逮其父時任家督精簿書稽錢榖出入欺弊
無所容父卒家力逾大凡事提綱衆目各界所司謙厚
文雅聲譽四達聞風締交者自遠而至每歎儒流識卑
言陋遇方外人傾心嚮慕邑尉明安達爾志同意合俱
造吾門受學獲聞往聖先賢所言性命道德之懿濯去
舊見自是假真贋偽者不能惑當父忌日哭泣盡哀事
母婉順致養唯謹家居之儀時祭之禮一遵司馬氏朱
氏所定邑東門外創建書院施田贍給敦請名儒詹貢
士掌教其事聞上官為設官家有内塾教子又有外墪
普及親鄰諸幼之可教者月朔弦望遠近賓朋内外子
弟深衣會講以身率先升降進退威儀整肅如學校規
詩文自出胸臆無一語塵腐星數葬法風鑑占驗等術
靡不探討或勸之仕則曰是有命焉不可倖致也予在
國子監幼安白慈親願觀國光親許遂趨京師又趨上
都覲日表於潛邸得旨從集賢大學士李公游出入禁
闥必從明年龍飛御極李公秉政奏授將仕佐郎同知
會昌州事皇慶元年春南歸秋至官一月聞恩旨下護
持所創書院亟歸迎拜至家感疾再閱月而終十月廿
四日也二年十二月廿七日葬於宅東之圃幼安生長
將家衣被儒術深潛端重山立時行中州外域顯官貴
戚一見共談起敬起愛不信其為楚産也平居處事詳
審年四十三始仕廉仁外著士民悦服比聞其喪悵怏
觖望父諱雄管軍百戶鎮撫樂安縣三翼母劉氏慈善
好施綜理内外事秩然娶前吏部侍郎李公曾孫女男
志學以七品官之子充國學弟子員予於幼安之不得
夀也痛之惜之志而銘之曰
家有百井身則三命雖嗇於年順受其正
故宋文林郎道州判官何君墓碣銘
宋之季撫州進士科名之盛推樂安何氏盖一家兄弟
成名者四人道州判官文林君諱堯字唐佐其次在三年
二十一偕伯兄霖與貢明年同試禮部伯兄登乙科
越三年君再與貢明年遂中禮部選時國恤不親策士
以省試名數先後第甲乙君名殿遲郊祀恩乃得仕越
三年授迪功郎静江府修仁縣尉兼主簿越五年之官
廣西提點刑獄兼提舉常平茶鹽事號能吏聲實素隆
君投啟事以見中意留為屬俾掌撰述辟監軍資庫而
廣西經略安撫兼轉運使得二鉅人相繼嘉君有文亦
羅致幕下凡箋表及慶弔於中朝達官告諭下鄰壤蕃
國一一屬筆焉三使長各舉關陞循從政郎守舊職秩
滿再調轉文林郎道州軍事判官是年伯兄班見改官
知宜章縣仲兄希之試策甲科第六人教授永州季弟
夢牛亦進士出身主廣昌簿兄弟聚於行都同時受新
命以歸二親具慶聞者榮之明年二親年皆七十四子
袍笏稱夀里中傳夸為盛事縣大夫表所居曰叢桂榮
親之坊未幾歷數改連丁内外艱伯兄即世咈逆充前
人所不堪君處之裕如扁書塾曰道心其後一新堂構
更扁曰乾坤草亭自號為漫翁仲兄教授暨族之諸甥
詹貢士崇朴比屋而處三人年德相輩行出入必偕人
目為三老過者必禮於其廬仕者問民休戚諮政得失
無虚日君静重簡默然諾不苟門絶請託是以交遊不
間遠邇始終敬服不渝初娶崇仁吳氏其外姑饒氏再
歸光山黃主簿輝應黃以工駢儷客制閫數數共君語
君所作四六典麗贍密應律合度淵原盖有自云他文
温淳雅健諸詩謹嚴精妥近體尤長樂府長短句綽有
風致昔在理宗時閩人劉公克莊馳文譽資望堪掌制
以世賞非進士於例不可朝廷憐才特賜進士出身入
翰苑識者評君四六雜文詩詞與劉伯仲且有科名擬
君所到不減於劉而竟不獲大用惜哉平生論著多不
存存者有草亭漫槀深衣圖說郭孝子後傳所編纂有
小學提綱資暇錄鰲溪羣賢詩選君丰儀秀整辭氣雝
和喜愠不形於色幅巾野服爐香書卷飄飄有塵外趣
乍見疑為公侯世家子不知為寒素士也生淳祐辛丑
五月九日終至大庚戌六月五日高祖思以五舉推恩
仕容州司法曾祖庚祖湛父宏中三世不仕母董氏内
外教養飭子以學故君兄弟悉能有成元配吳氏卒於
廣西生男三友直友端友成再娶外姑饒氏妺之女陳
氏生男四友學友德友實友政友成先十八年卒友德
後三月亦卒女二適饒適詹孫男七梅慶梅馥梅鼎梅
碩梅玉梅相梅午女七適陳適游適黃一許適陳一許適
潘餘幼曾孫男一孔年更名誠卒之年十月三日丙午
葬楊林之原君長予八歲蚤相好晚益相知嘗謂君詩
文可傳而諸孤以宜章之子友道所述行實來徵銘不
敢辭也銘曰
玉也挺挺冰也炯炯超蛻壒滋表表脱穎柴桑永初沉
寥里居有來睢盱而式斯廬䟽越流音聵聵充耳繄疇
與聆期曠之俟耉造云遠索焉弗遺昭銘幽宅予衷孔
悲
游恭叔墓碣銘
游恭叔與予同年生月日予為長其神情朗朗如秋月
之瑩其意氣藹藹如春陽之温雖有道之士不是過居
撫樂安天授鄉梅山里少讀書能文壯罹兵祸幸不死
俘以去既得釋而還相其父治生業日長日盛數年資
甲一鄉然皆敦本務實積累所致未嘗侵刻以取贏兼
并以自廣異乎世之不仁而富者家邇通道凡南北往
來貴勢閒居之人及門一以禮接饔飱之具信宿之舍
雖甚叢雜紛擾殊無厭倦意是以貴賤賢愚靡不悦懌
其卒也人悵怏懷思焉善察地理暇日杖履從容求佳
山水處登高望遠悠然自適人莫能測也考諱士文妣
曾氏恭叔諱德昭娶曾氏子男四劭勉方茂功女二孫
男七應誠應陵應岊應戌大年應丑應春女十有二弟
德暉先二十有三年卒有子一人遺命命子劭分其資
之半與之生之日宋淳祐已酉冬仲仲旬之五卒之日
元至大辛亥春仲仲旬之九其年三月十日葬於懷仁
里之古石原其卒其葬予留京師皇慶壬子冬予始至
家茂功之子大年奉父命來請曰知吾父者先生宜有
述以傳不朽予不得辭乃叙而銘之銘曰
吁嗟鳳麟若而人鄉有遺惠門有賓長才恢恢行恂恂
今其死矣誰與倫巴山之隂宰木春德人所宅古荀陳
故教諭劉君墓碣
沅江路儒學教諭劉某之父教諭君既卒既葬且二十
年某能世父業以儒學起家慊然以生事死葬之孝為
未足思欲揚父之名於不朽今江西等處行中書省郎
中楊君於劉為鄉人乃因楊君屬行省理問所知事趙
君書來請銘以碣諸墓嗚呼孝子之心至是可嘉矣夫
可悲矣夫謹按教諭君行實狀君諱某字巨川關西延
安人金季罹兵祸轉徙至博尋寓莘縣就段輔之學歲
壬子官閱實戶口得隸儒籍遂家於莘年耆學富公論
推舉充縣學教諭喪亂之餘文事廢弛春秋釋奠無從
取辦君擇後進十數上名於官復其身人始知勸由是
學徒嚮方廟祀如禮君孝友慈厚歲時薦羞追慕二親
痛不獲歸省塋隴引領西望未嘗不泫然流涕初延安
既䧟族屬散亡君惟一兄早世兄子亦被俘掠事甫定
百計搜訪垂三十年莫測存否一旦家之人走報曰有
客及門音類西人亟出諦視見其顔貎肖兄即呼小字
果兄子也相向而哭既而輟哭歎且喜曰吾宗有傳矣
資之白金俾之服賈以自贍給彼酗酒不檢悉蕩其資
君愛之如初家有女使或笞罵之君輙戒止曰吾曹身
經戎馬免為囚奴受役於人今得役人以代汝薪水之
勞可善御之無若此也君達於死生言人當修身以俟
命年七十有八無疾而逝至元辛邜二月廿四日也娶
張氏生二男一女先二十六年卒再娶莫氏静默淑惠
撫兒女如已出相君理家三十年黨閭稱繼母之賢必
指以為法則教授某君之長子某其次女適聊城王氏
孫男四某某某某女五長適縣令宋某餘幼劉氏先墓
在延安自君夫婦始葬莘縣之西北嗚呼中原兵祸之
慘往往家無噍類君奔走流離依託善地以蕃育其子
孫為人所尊敬得考終又得壽子不墜家聲思孝於其親
無有窮也君之所以致此者豈偶然哉銘曰
猗嗟巨川維身之全維名之傳胡然而然維行靡愆有
鑑在天維子象賢有耀在泉有溥斯原有肇斯阡永永
歲年於昭巨川
游竹坡墓誌銘
樂安功陂之游為富族而竹坡居士崇儒尚文以淑其
子居士果有以異於等倫乎曰有利必取贏凶歲必閉
糶騰價富不仁者率若是辛未大饑郡勸分三日一糶
居士謂饑者豈能待三日而後食請於邑令計糴戶口
數分畀富家日給其食至早稻熟乃已邑令高其義此
所以異者一丙子寇犯邑鄉閭震驚居士家崇仁樂安
兩界間鄰邑藉為保障郡命彈壓二境他人處此輙怙
官勢軒輊新附未定之民脅取其資或以報睚眦怨居
士不然相安於無事此所以異者二世俗議昏姻擇家
力勝已者覬其装送之厚居士二子長曰中娶鄔次曰
申娶饒娶吳皆清門貧女略不問其所將此所以異者
三甲午春寇猝至獲居士以去咸危之意必不免寇以
其長者至中途釋之以歸盖其平日處心行事有以異
於人故其受報於天也亦異居士易直謹厚諱德洪字
宏甫得年八十有二卒以大德乙已正月二日葬以至
大某年月日娶李氏侍郎公之族姓女孫先八年卒女
二俱適黃孫男四謙泰巽復孫女五適陳虞黃何一未
嫁中數數徵子銘銘曰
世之訾儒謂迂謂拘有識斯殊淑後以書
吳文正集卷七十四
