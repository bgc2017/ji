吳文正集卷十一
元吳澄撰
書
與程待御書
去夏望湖亭下日短風帆悠悠别後之思繼得維揚所
賜翰墨下邑僻處一隅無便使可致興居問邇辰兩間
陽長衆正道亨敢共為天下賀忠賢得路自古所難畏
天命悲人窮君子大公至正之心焉事業不必出於己
名聲不必歸於己竭吾誠輸吾所學有能用之天下被
其福則君子之志願得矣此外何求哉此不可為鄙夫
道惟閤下則可天下顒顒望治如飢渴事半古功必倍
得賢守令數百布滿郡縣公廉之人十數典持風憲俾
貪濁者不敢肆則治平指日可冀機括轉移易易耳諸
君子同堂合席一心一德嘗致思及此否乎往年當宁
赫然發憤去邪任賢旬月間天下改觀如久隂乍晴久
疾得瘳此閤下所親見機括轉移之易豈不信哉孔子
曰三年有成諸君子用事日久而天下之望猶缺草茅
書生所以不能不深疑也閤下入覲清光日與諸君子
處豈相為賜哉陸宣公上下不負之心要必於此時見
之婺婦之於周漆室之於魯皆出其位而有憂草茅書
生何預天下事心慮豈出一女子哉然則出位而言不
為僣越也閤下采其意而深思之斯世幸甚
答孫教諭詵書
博文約禮者聖賢相傳為學之方也自周以來千五百
餘秊而後其傳續又自周程張子以來至朱子歿而其
學失近世家藏朱子之書人誦朱子之說而曰其學失
何也非復聖賢慱文約禮之學也夫以約禮爲事者誠
不多見以博文為事者未嘗無也而曰非復聖賢之學
何也窮物理者多不切於人倫日用析經義者亦無關
於身心性情如此而博文非復如夫子之所以教顔子
之所以學者矣而真能窮物理析經義者抑又幾何人
哉澄取交於四方有秊矣今兹來閩獲見足下亦半世
一竒遇觧后之初不及從容别後無日不往來于懷也
遠厪手書益佩繾綣且承惠教講義三篇俾之評論非
德盛禮恭忘年折行以下交於晚學其何能至是顧淺
陋何足以知之然不敢不答厚意也第二篇所講七月
詩發明朱子集傳之說透徹最為平實穏審第三篇中
一節猶合商量盖風雅頌乃樂章之名其音節各異如
今慢詞小令之分雖欲以彼為此以此為彼而不可得
非編詩者可以已意移易令若曰七月本可列於雅然
雅有篤公劉矣故寘之豳風生民本可以列於頌然頌
有思文后稷矣故寘之於雅如此則是風雅頌初無一
定由人以意安排也七月乃夏時之詩豳國民俗所作
自當為風其後周公取其詩以教成王俾知先公風化
之由周家王業之始非周公追想當時民俗於千載之
後而擬作也生民乃祭姜嫄之後飲酒受釐時所歌施
於人而非施於鬼神者自當為雅盖祭祀之時歌之於
鬼神者頌詩也受釐之時歌之於生人者雅詩也况頌
詩與雅詩之體製亦自判然有不同也哉(云云)
與憲僉趙弘道書
半生悚慕之至來洪僅及一見驅馳公務獨賢獨勞從
古以然然畏天命悲人窮者豈敢自求安逸哉天之生
是人也此為智為賢且貴而為公卿大夫也彼為愚為
不肖且賤而為庶人也固將使賢智而貴者治其愚不
肖而賤者此行其道而彼被其福也故禹稷居位視天
下之飢溺猶已實飢溺之伊尹雖耕於野而未仕見匹
夫匹婦有不得其所者若已推而納之溝中焉孔門弟
子問夫子所志亦曰安懷老少而信朋友夫老者年高
於己者也朋友年齊於己者也少者年卑於己者也舉
天下之人凡年高於己齊於己卑於己者吾則安之信
之懷之是使之一皆得其所也三者之人欲其無一之
不得其所故曰聖人之心猶天也若夫自處其身於無
過之地而視人之得其所不得其所若無與吾事然是
則楊朱為我之學而聖賢之所深闢也若曰時不可為
不若全身避害之為得又曰今與古昔聖賢所遇之時
不同也所居之位不同也切謂不然夫時不同為其時
之所可為者而已位不同為其位之所當為者而已若
復瞻前顧後趨利避害之私則是於義命未能灼然無
所惑也夫賢人君子於衆人之中千百不一覯焉幸有
其人矣而所為有未合於聖人之道此固有識者之所
惜也是以不得以交淺言深為辭而敢布其愚如此惟
高明擇焉
復董中丞書
正月十一日臨川儒生吳澄頓首再拜中丞相公閤下
澄聞學者非以求知於人也欲其德業有於身而已矣
仕者非以自榮其身也欲其惠澤及於人而已矣澄江
南鄙人也自幼讀聖賢之書觀其迹探其心知聖賢之
學得之於心為實德行之於身為實行見之日用施之
家國為實事業資之不敏力之不勤學之四十年矣而
未有成是以日夜孜孜矻矻惟恐無以自立於已而不
敢求用於時也閑居方冊中以古之聖人為師以古之
賢人為友而於今之世位尊而有德位卑而有學者皆
所願事皆所願交也往年閤下分正江右側聞閤下之
風剛正公廉卓然不倚皎然不滓特立獨行於衆醉羣
沔之中心切慕焉二年之後始得與同遊之友嘗出入
門下者一望道德之灮以一朝之所見而益信二年之
所聞未幾澄居山中持喪而閤下自南臺入覲足跡無
復再至閤下之庭勢位之相縣道里之相隔如九地之
視九天無一言可以逹閤下之耳無一字可以逹閤下
之目疎賤姓名何翅一草之微意閤下且忘之矣不謂
克勤小物過取其所不足取而以聞于朝聖上聽言如
流賢相急才如渴繇布衣授七品官成命既頒而閤下
又先之以翰墨敦請諄諭如前代起處士之禮澄何人
斯而足以當之夫朝廷用人之不次公卿薦人之不私
布衣之受特知蒙特恩如此近世以來所希有也雖木
石猶當思所以報稱而况於人乎然夫子勸漆雕開仕
對以吾斯之未能信而夫子說之何哉說其不自欺也
然則開之可仕不可仕雖夫子不能知惟開自知之耳
閤下之舉古大臣宰相之所為也澄敢不以古賢人君
子之所以自處者自勉而事閤下哉邇年習俗日頽儒
者不免苟求苟得鑚刺百端媚竈乞墦不以為羞䑛痔
嘗糞何所不至今之大臣宰相當有以微斡其機而丕
變其俗若俾疎賤之人驟得美仕非所以遏其徼倖冒
進之萌也澄以古人賢人君子自期則其出處進退必
有道矣不然貪榮嗜進亦若而人也閤下奚取焉愛人
以德成人之美是所望於今之大臣宰相能如古人者
愛之以德而成其美豈必其仕哉康節邵先生詩云幸
逢堯舜為真主且教巢由作外臣登雖不肖願自附於
前修成之者在閤下澄感恩報知匪言可殫未繇庭參
敢冀為家國天下保重臨筆不勝拳拳不宣
答鄧以修書
曩歲於喬木林中覩玉樹笋立心固洒然異之第倏聚
忽散未獲欵密叩底裏望望有俟於再會既而遠客三
載不相聞去冬歸視蕪園得之東西行者知尊仲父梓
材公已高謝人間超脱塵外未能炙雞絮酒一酹宿草
雲黯玉笥愴然西悲足下英英賢胄挺然自拔於流俗
能以玩繹前言䆒竟精理為務使古之聖賢復生於今
且將引與共學况淺識謏聞者乎苟有寸知片能何敢
有愛於左右哉邵子著書本祖於易直可上接伏羲文
王周公孔子之傳而非管輅郭璞袁天綱李淳風軰小
小術數者之比也祝泌乃一風角鳥占壬課遁甲之流
起卦推占小事不無小騐其視管郭袁李尙如九地之
視九天而於邵子又何知焉但邵子之書舉世無能通
曉止有祝泌稍以小術見知於當路附託其說鏤版以
行世無有識莫不受瞞萬人一律同聲附和曰此經世
書觧也澄屢為人道哲者頗領吾言惑者終莫能悟近
年豐城徐覺則仁以祝泌之學自名澄弱冠時見其在
人家望氣聽聲往往竒中而隂察其不中者亦多澄嘗
詰之云祝氏不明經世書也與處數日既狎習徐自首
曰某術盖有秘訣實於經世無干慨然欲以相授而澄
家貧無貲不能學也其言率是推測揣摩衆莫不神之
而澄竊不以為然足下欲通邵學姑就其書熟觀久久
自得端緒若祝泌所附託即非邵子本旨它日指摘一
二當自灼見其繆大抵不可錯認邵子為豫知筭數之
徒其能前知在人不在書也在心不在數也故其言曰
若欲學須相從山間林下數年令心中無一事方可又
况人之為學宜又先後次第足下有資有志政當於四
書用功字通而句悟心體而身騐之於此洞然無疑則
它書有如破竹之勢倘忽此以為俾近而曰人人能讀
初無深微則是麤心大眼入頭處草草放過本之不立
詎可躐等而通它書也哉荷不鄙夷誠懼虚辱厚意一
得之愚輙敢直布明敏其審察焉後便過貴州又得簪
盖以悉
與鄭提舉書
昔夫子學夏殷之禮必欲徵杞宋之文獻文也獻也二
者不可得兼則如之何詩曰雖無老成人尙有典刑記
曰文武之政布在方冊人存則舉二說不同也夫典刑
方冊是之謂文老成人存是之謂獻詩人所歎盖不得
已而云澄謂與其有文而無獻不若有獻而無文也夫
所貴乎獻也者非以其幼壯官學之所歷父兄師友之
所漸無往而非前代憲章故家軌物與然則獻在是文
即在是矣澄生二十有七年而為太平新民及今三十
年眼中先進落落衰謝前之歲因緣幸會識閤下於京
師明憲章習軌物所謂杞宋之獻不在茲乎是固夫子
之所欲徵者而况於愚不肖也哉文乎文乎不能以徧
考矣得見如是之獻臣斯可矣夫何留處止數月合并
僅三四每見又輙卒卒無從容之暇而澄南還閤下既
膺江廣儒司之命未幾銓衡者又進末學為閤下副若
曰同寮則澄豈敢庶幾繇是相與朝夕見見聞聞以償
所願焉耳天速閤下之來两道士子之幸也而澄也抱
微痾方將遊喬岳名山嘗草木之味冀遇善藥已吾疾
深恐期會遥只墮闊疏懈慢之愆是以一訊起居而後
行未遑覿間伏惟以道自重不宣
與祝静得書
共惟赫赫盛名疇昔聞之熟矣比至京師所聞有加焉
繼留東淮所聞又有加焉夫京師名利之都府東淮南
北之通道也人之好惡不同從古以然况或出於怠忌
之私者乎今也不間戚疏賢否衆口同聲稱贊德美是
豈聲音笑貎之末所能得此於人哉大才辱臨江右氣
類津津有生意澄也旅而未家去年十月來歸養痾衡
茅往來言及閤下如冬之日秋之月夏之風春之雨靡
不愛悦快慶獨區區猶遲於一識晨夕慊慊不自安眷
眷不能已不以此與顧惟索居五十年於世不數數而
垂老一出誰其汰之又俾沙礫在精鑿之後祗自愧耳
雖然簡静謙和人人佩服盛德匪規曷隨波及方來者
閤下之餘也澄將往觀衡霍繇南而西西而東還期不
邇會晤未可幾也而姓名不以聞于左右不可故亟亟
奉此有古之意無今之文惟閤下亮之
與叚郁文書
近於盱江覩所惠雪樓書陳誼甚高愛悦网已欲一見
蘧使問夫子何為則追之不及矣曩在豫章雖相會不
數而相知最深盖以剛正公廉有志立身立事以自見
於世者足下其人也直道難容於己何慊仕途﨑嶇是
固有命所謂博懸於投不在德願益自勉自勵為天地
間好人勿以州縣之勞自沮幸甚
與鄭提舉書
去冬上問之後今春謀為衡霍之遊初以冰雪阻繼以
水潦阻夏且半矣黽俛出門則饑莩塞道炎熾如火每
日同間道進數里遇可休息之所即止稍適意或宿或
信或數日留陸而舟舟而陸如是再閱月猶未越西江
之竟沿途往往避人不與吾徒接所值非緇褐之流則
樵牧之伍也坐是不能詳通都會府事臨袁之間聞静
得變故疑不敢前而不敢詢亦不欲詢不忍詢也家童
疾趨而至詢之果然尊謙惠愛未屬招之速前甚以早
獲親炙老成為喜第於舊政不及一聆告新之令猷而
遽隔今古良亦可悲承命之日遄東其轅殘暑猶劇夜
興晝伏未免遲遲而顔色如赭到家又湏澣沐齋祓而
行俟華祝嵩呼禮畢乃能一舸東下先期不煩再遣卒
隷盖處士門閭無用此軰為也於新淦已耳公牘囑州
學專逹淦之東鄙又得再移感悚愈深亟走一介報命
所賜教墨又稽回答大懼不敏亦就旅次拜先施之辱
擾擾匆匆辭不贍蔚維是前託交承之好茲聮長貳之
署宿緣宿契依倚正殷欲謝欲言䆒悉未易並需覿侍
以清澄不酒不肉二力携簞瓢從所至如全真道行脚
僧斗室自可安單至目徐圖之不宣
伏蒙賜書重以禮幣然禮尚往來施而不報非禮也
家無青玉案難酬美人錦叚之贈况在旅中尤不能
辦曲禮有云貧者不以貨財為禮閤下與澄俱不可
謂富請遵用曲禮所云可乎來幣二兩卷還九書留
下是亦領厚意矣邵先生集澄所訂定視番陽舊刻
舛誤錯脱者大不侔其文字之提挈高低章節之離
合次第考校詳審布置精密並有意義可備觀覽行
槖偶存一部庸敢以伴回字管城子二十軰與偕此
非貨財之比勿訝幸甚
答姜教授書
辱書知前在京師時嘗蒙惠顧失於承接負愧負愧高
兄年雖少而擇交嚴視所與遊相悉不待相識也人來
自洪多談盛美聚會必在歲晚方觸暑西行將追躡昌
黎公祝融石廪之遺迹中道忽得公牘趲近赴官程期
司長有命而足下申之藻句葩辭照耀客舍此意勤甚
澄迂避人也於仕素非所欲亦非所諳散職何庸冐處
林林時俊之右它無能焉唯曰一豪有所希覬浸漁於
學校以益其私則决不為耳近年貪濁成風在在而然
行之不以為非言之不以為恥䧟溺至此盖有為也何
為為飲食之費妻妾之奉子孫之遺而已澄酒肉俱絶
而無所於費也中饋久虚而無所於奉也二三兒軀幹
壯健寫字讀書之餘各務耕桑自營衣食於家可以不
饑不寒而無俟於其父之遺也蕭然一身二竪給使令
紙帳布衾如道寮禪榻隨所寓而安案上古易一卷香
一炷冬一褐夏一綌朝夕飯一盂蔬一盤所至有學徒
給之無求也而無不足身外皆長物又焉用喪所守以
取贏為哉此區區自樂之實而無所資於人若夫不能
不資於諸賢者有矣教養重事也詔旨每詣諄焉思之
能無曠缺乎協力齊心整治而扶樹之俾實交底于成
而毋徇虚文以為欺夫如是上可以不負下可以不負
敬輿此志澄與諸賢所同也足下能為數十郡之倡乎
澄所深願及是閑暇其率佐屬熟講詳䆒有可開諭者
勿吝旅次草草復來施非久至洪又得面布
答趙儀可書
澄方業舉子時連歲覩薦書策名若拔頷下髭然固已
竦異其後潜深伏隩讀書人以青山初槀售乃知嚮之
逐時好者又轉而追古作矣繼又有見焉而又有加於
初而又知進進之未已也然茲事大難大難未嘗實用
力者忽之以為易而孰知良工之心苦哉建紹以後可
名一家者誰與昌國正則之上亦有其人與邇來舉子
業廢稍能弄筆遣辤者英華無所發泄拈掇小詩之外
間或以此為務合東西數道可僂指者不三四而足下
其一焉當路屈耆年碩學主湖山講席而澄以鄉里後
進亦將至洪喜有合并之期遠辱貽書齒尊而禮卑不
敢當不敢當今之學院目爲師儒如鄉先生足下者有幾
此在上所當敬禮在下所當嚴事也而憂於迫而病於
鎮服之難何哉古之君子有所得於中充然不渝其樂
外境之變于前或順或逆殆如浮雲空華之過目終身
順適而自樂者未足多滿前拂逆而處之泰然者深可
貴也足下盖嘗以此意論顔子以論顔子則未當獨不
可自受用斯言乎吾徒以心同以義合尚直道而不苟
為悦故雖未見顔色而不敢隠不自知其為躁且訐也
足以亮之它俟面白
與馮廉使書
澄昨歲因蕭令行附致數字違離之久合并未期晨夕
為之惓惓閤下博古通今明理習法既往方來之世故
瞭然如燭照龜卜時無不可為之時事無不可處之事
豈弟君子神所扶持亦惟謹其在我者安其在彼者而
已智欲圓行欲方有定見有定力豈不綽綽然有餘裕
哉稽諸易大畜之故曰有厲利己大畜之泰曰何天之
衢亨夫畜之初則厲畜之極則亨固理勢之自然聖人
之辭示人變變之道也澄相望數百里不獲奉命承教
便風訊起居殊愧厓略惟為國為民自愛幸甚
答何友道書
朋友中能文辭可與商略古今者舍足下其誰兹蒙惠
書累數百言言皆有用之實而非無益之談雖古人相
勉相成之道何以逾此三復之餘什襲而藏之矣昔時
子道齊王之意俾孟子為諸大夫國人矜式其意甚厚
而孟子亦豈不欲為此者哉又豈不能為此者哉而曰
夫時子惡知其不可也孟子言其不可而不言其所以
不可何與事固有未易言者而非可以言相授受也抑
韓子有云知言之人不言而其意巳傳庸詎知夫不言
者之非深言之也邪足下言者也豈待言而後知故於
答足下之意不以言而以不言惟高明諒之不宣
答吴宗師書
曩玄卿過顧又荷養浩令姪惠書索及觀記詩序年耄
才荒聊爾塞命乃蒙勒之堅珉夀以文梓今見刻本惟
有慙怍二月下弦盤中使到持示臘月十二日教墨督
岳廟玄宇二文久病之餘精神遐漂然盛意不敢虚辱
謹選東岳碑付盤中使回轉逹應不遲緩但此文關繫
古今大典禮倘不鄙棄於内不可有所改換蓋一字失
當恐貽將來識者之嗤誚而其文不可以傳仁静觀中
先開府之祠以玄宇為扁所該甚廣今崇真宫所建上
復加仁靖二字則玄宇但是代祠堂二字之名四字聯
屬義不通貫竊疑未安大槩此等名稱垂示久遠惟當
正大平常不可如近時人家花圃亭榭館舍取其名之
新巧竒異也或曰仁靖真君祠可乎更望審定其名以
喻小孫當俾於家問中附來文成之後亦附便俾小孫
奉呈也玄元之道所忌者盈所惡者夸故曰保此道者
不欲盈夫惟不盈故能敝不新成言不欲盈滿使之常
如舊物之敝壊不使之如新物之成完也又曰行於大
道惟施是畏朝甚除服文采帶利劔飲食資財有餘是
謂道夸非道哉施者夸張也與論語無施勞之施同言
以宫庭之美服飾之盛飲食之豐貨財之多夸張於人
者違悖之道也又曰去甚去奢去泰言不欲其甚而常
處於微不欲其奢而常處於儉不欲其泰而常處於約
又曰大小多少終不為大言雖大而常自處於小雖多
而常自處於少始焉未大固不敢以為大終焉既大亦
不敢自以為大也凡此皆是不盈不夸之意所謂良賈
深藏若虚先開府之盛德真能若是近日月如在山林
接微賤不異貴顯冲慈儉不自高大默契玄凡之道
後之人崇其祀亦當以榮夸為戒庶其與開府之盛德
相稱也蓋禮有以多為貴者有以少為貴者苟貴其多
則少者固若簡略苟貴其少則多者亦似䙝凟古者萬
乘之尊與世之賢士大夫追孝其親之心何有窮已然
立廟皆止一處豈是簡略於其親哉漢代祖廟之外郡
國有原廟近世俗人之家祠堂之外墓所菴堂及寺觀
又立祠以奉祀夫其廟祀之多似若加厚於其親矣然
知禮者不以漢世郡國原廟為隆於三代不以俗人菴
堂等祠為優於賢士大夫何也以此推之報本之禮與
其多而為䙝凟不若專於一者之為嚴敬也且唐開元
以前孔聖惟有非時之特祀而無每歲之常祀如今每
歲春秋釋奠可謂尊崇孔道之至而南豐曾氏獨以為
非禮非其見識超卓何以敢如是立言開元以前祀禮
之簡也孔道不為之而輕損開元以後祀禮之數也孔
道不為之而增重南豐之言雖乾道淳熙間之大儒亦
不非之近年張夢符作揚州學記乃詆南豐之非以為
設使後世有不令之主因其言而遂廢孔祀豈不為大
害是不過以事之利害言而不以禮之得失言豈足以
服知道知禮者之心乎因筆泛及不覺覼縷未繇覿面
惟冀茂毓天和以凝道中之福
吳文正集卷十一
