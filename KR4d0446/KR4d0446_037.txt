吳文正集卷三十七
元吳澄撰
記
嶽麓書院重修記
天下四大書院二在北二在南在北者嵩陽睢陽也在
南者嶽麓白鹿洞也其初聚徒受業不仰於公養然嵩
陽睢陽白鹿洞皆民間所為惟嶽麓乃宋開寳之季潭
守朱洞所建其議倡自彭城劉嶅而潭守成之也時則
陸川主簿孫邁為之記紹興燬於兵乾道之初郡守建
安劉珙重建時則有廣漢張子敬夫為之記德祐再燬
於兵大元至元二十三年學正郡人劉必大重建時則
有奉訓大夫朱勃為之記逮延祐甲寅垂三十年矣&KR3286;
陵劉安仁來為郡别駕董儒學事覩其敝圮慨然整治
木之朽者易壁之漫者圬上瓦下甓更撤而新前禮殿
傍四齋左諸賢祠右百泉軒後講堂堂之後閣曰尊經
閣之後亭曰極高明悉如其舊門廡庖館宮墻四周靡
不修完善化主簿潘必大敦其役朱某張厚相繼為長
具始末請紀歲月余謂書院之肇創重興與夫今之增
飾前後四劉氏道同志合豈苟然哉開寳之肇創也蓋
惟五代亂離之餘學正不修而湖南遐遠之郡儒風未
振故俾學者於是焉而讀書乾道之重興也蓋惟州縣
庠序之教沈迷俗學而科舉利誘之習蠱惑士心故俾
學者於是焉而講道是其所願望於來學之人雖淺深
之不侔然皆不為無意也考於二記可見已嗚呼孟子
以來聖學無傳曠千數百年之久衡嶽之靈鍾為異人
而有周子生於湖廣之道州亞孔並顔而接曾子子思
孟子不傳之緒其原既開其流遂衍又百餘年而有廣
漢張子家於潭新安朱子官於潭當張子無恙時朱子
自閩來潭留止兩月相與講論闡明千古之秘驟遊嶽
麓同躋嶽頂而後去自此之後嶽麓之為書院非前之
嶽麓矣地以人而重也然則至元之復建也豈不以先
正經始之功不可以廢而莫之舉也乎豈不以真儒過
化之響不可絶而莫之續也乎别駕君之拳拳加意者
亦豈徒掠美名而為是哉其所願望於諸生蓋甚深也
且張子之記嘗言當時郡侯所願望矣欲成就人才以
傳道濟民也而其要曰仁嗚呼仁之道大先聖之所罕
言輕言之則學者或以自高自廣而卒無得論語一書
大率示學者求仁之方而未嘗直指仁之全體蓋仁體
之大如天之無窮而其用之見於事無所不在邇之事
親事長微而一言一動皆是也飲食居處一不謹焉非
仁也步趨唯諾一不謹焉非仁也温凊定省一不謹焉非
仁也應接酧酢一不謹焉非仁也凡此至近至小甚易不
難而明敏俊偉之士往往忽視以為不足為而仁不可幾
矣嗚呼仁人心也失此則無以為人曾是熟於記誦工
於辭章優於進取而足以為人乎學於書院者其尚審
問於人慎思於已明辨而篤行之哉
瑞州路正德書院記
瑞州路正德書院蒙山銀場提舉侯君孛蘭奚所創建
也夫荆楊貢金從古以然周官丱人掌其地守之以禁
而取之以時蓋猶秘其寳於地藏其富於民而不盡括
其利於官也蒙山跨瑞袁臨江三郡之境固為寳藏唐
以前未之聞宋之中世山近之民頗私其利而置場設
官自國朝始職其職者旦旦惟利之是圖既無治民之
責誰復有教民之意哉當衮衮興利之場而切切興學
之務其人識慮蓋遠矣然創建之初功未完而侯君去
至於今二十餘年田租薄少不足以贍給室屋日就敝
壞延祐二年夏提舉陳君以忠至祗謁先聖顧瞻憮然
即日修葺殿堂門廡煥然一新塗徑階除甃砌端好聖
師像位龕帳案座靡不整嚴置田增租歲入可二百斛
比舊多十之七八其費一皆已出無所資於人延請師
儒招集徒衆誦習其間公退之暇躬自勸督佐其經畫
者前龍興路學錄鄒民則也予嘗歎天下誘於其
名眩於其實者緫緫而是若此書院之設豈徒徇其名
而已固將責其實也蒙山僻在萬山之偎近於寳貨則
其民貪遠於都邑則其俗陋身不游於庠序則耳目不
濡染乎禮義殆如孟子所謂飽煖逸居而無教者矣故
夫居之以羣居之地教之以善教之人俾學者於是而
學其當學之事此陳君所以繼侯君之志也而諸人所
以副陳君之心者何如哉是有在於學者而猶有繫於
教者焉今之所以教所以學其最下不過追隨時好以
苟利禄其稍上不過采擷華藻以工辭章又稍上不過
記覽羣書以資慱洽其最上亦不過剽掠先儒緒論以
談義理之四者皆虚也而非實也古者二十五家之里門
有塾塾有師不特為士者學民之朝夕出入必受教而
後退是以風俗厚倫紀明人人親其親長其長族姻鄉
黨相交相助扶持藹然仁讓忠敬自家庭達於道路雖
閭巷之民莫不有士君子之行當時之教必有異乎今
者今之教於書院者誠能如古舊習丕變而蒙山之民
新矣不然教之數十年猶夫人也書院之名曰正德而
於正民德之實安在陳君之所期果如是乎陳君瑞之
高安人寬易倜儻重義輕財嘗冶銀於興國所獲嬴餘
悉以施與客遊天京為貴近所喜受中旨來蒞是官先
是課不辨民力重困又取木炭於瑞州龍興不勝其擾
為言於當路凡場所輸殺四之一官自買炭擾不及於
二郡律己公廉而辦課優敏公私便之觀其所職於己者
若是其實則其所期於人者從可知也
明經書院記
六經之道如麗天之日月亘古今常明者也夫明者在
經而明之在人聖學榛塞俗學沉迷人之能明之者鮮
矣漢明經專門其傳授也章句訓詁而已唐明經專科
其對問也文字記誦而已宋初學䆒即唐明經也後罷
學䆒而進士改習經義名非不嘉要亦不過言辭之尚
逮其體格之變至宋之季年而敝極識者慊之新安胡
氏之先唐末有以明經舉者十四世孫淀建塾於始祖
讀書之析日從其父暨諸父講學其間既而病其湫隘
也乃與弟澄族父炳文議改築西山之麓為屋數百楹
右先聖燕居之殿左諸生會講之堂又其左齋廬四又
其前二塾扁曰明誠敬義山巔構亭據高望遠經始於
至大庚戌落成於皇慶壬子畀之土田輸其歲入以飬
師弟子淀所畀以須計者三澄所畀以畆計者五十知
州黃侯惟中命炳文掌教事彰既往之美貽方來之謀
請於上而以明經書院名踰年貢舉制下取士務明經
學與所名若合符契介其鄉人樂安主簿汪震祖來言
俾記其始末余謂明經之名一也而其别有三心與經
融身與經合古之聖人如在於今此真儒之名經也句
分字析辭達理精後之學者得稽於古此經師之明經
也簾窺壁聽涉躐剽掠以澤言語以釣聲利而止此時
流之明經也漢唐未暇論三代而下經學之盛莫如宋
其言禆於經可傳於後者奚趐數十家泰山之孫安定
之胡其尤也所守所行不失儒行之常固其天質之異
抑其學術之正於經可謂明已而未離乎經師也必共
城邵子必舂陵周子必關西張子必河南二程子而後
為真儒之明經蓋其所明匪經之言經之道也嗣邵周
張程者新安朱子也易詩四書之說千載以來之所未
有其書衍溢乎天下况新安其鄉遺風餘響猶有存
而未冺者乎然則胡氏振振之子孫新安彬彬之俊秀
與夫四方來游來觀之士覩書院明誠敬義之扁若
何而明若何而誠若何而敬若何而義於心身必有
用力之實而於經也豈口吟手披尋行數墨而可以明
之哉噫未易明也忽之以為易不可也憚之以為難亦
不可也志於斯者其思之其勉之思而通焉勉而至焉
真儒明經之學復見於朱子之鄉不其傳歟不然知不
實知能不實能漫漫焉曰明經高則昔之經師卑則今
之時流而已志於斯者思之哉勉之哉淀受初命主龍
泉簿炳文前長信州路道一書院明經府君諱昌翼
所居曰考川在婺源之北三十里
潮州路韓山書院記
孟子而後儒之知道蓋鮮矣西漢諸儒文頗近古賈太
傅司馬太史卓然者也徐考其言論識趣大率非鞅儀
秦之緒餘於道竟何如哉降自東漢不惟道喪而文亦
弊歷唐中世昌黎韓子出追蹤西漢之文以合於三代
而原道之作直以堯舜禹湯文武周孔之道傳至孟軻
而止是又為文而有見於道也豈三代以下文人之所
能及哉嘗因諫佛骨事謫潮州刺史其後潮人立廟以
祠宋元祐間廟徙州城之南七里逮淳祐初又於廟所
設城南書莊俾學者居焉游焉皇元奄有此土屋室灰
燼於兵至元甲申韓山書院重興即廟之舊址為先聖
燕居先師兖郕沂鄒四國公侍而韓子之專祠附唐時
先聖配祀獨一顔子宋儒推孟子之傳由子思由曾子
上接孔氏其言本諸韓子送王塤序於是配孔者四祠
韓而繼一聖四師之師也固宜然書院僅復規模隘陋
營繕多闕前守擬更造不果至順辛未夏總管王侯至
偕其長滅里沙其貳哈里蠻恊謀命山長陳文子計其
費乃撤舊構新韓祠燕居位置相直寬袤齊等後有深
池廣十丈許畚土實之建講堂其上扁曰原道兩廡闢
齋館生日食之供有庖歲租之入有廩教官之寢處祭
器之貯藏一一備具宏敞壮偉倍加於前五月經始九
月落成海陽縣長忻都實董其役越明年山長將潮士之
意來請記予謂書院之肇基也以韓之能有見於道
也書院之增修也以王侯之能有志於教也潮之士其
如之何必也學韓子之學業精行完進進而賢則奚翅
貢於王庭如韓牒所期而已由是學四先師之學道明
德立駸駸而聖則奚趐篤於文行如蘇碑所褒而已不
然學於書院昔人夫人今猶夫人欲與趙德並且不可
是為深有負於君師之作飬又何望其高睨聖賢之藴
奥乎陳文子曰潮城之東隔水有山文公平日憩息之
地手植木尚存潮人稱其木為韓木山為韓山後取城
東韓山以號城南之書院云王侯名元恭蠡人也
丹陽書院飬士田記
黃池鎮有書院舊矣自宋景定甲子貢士劉君肇建郡
守朱公以聞於朝錫丹陽書院名額撥僧寺没官之田
二頃給其食厥後僧復取之而書院遂無以養士至大
戊申憲使盧公議割天門書院之有餘以補不足令既
出會公去不果如令人匠提舉陳侯分司黃池暇日與
羣士游習知書院始末慨然興懷移檄儒司上之省省
下之郡郡太守主之力竟如憲府初議俾天門書院歸
田於丹陽以畆計凡四百侯猶以為未足以贍乃勸士之
有田者數十家暨官之好義者一二人各出力以助或
十畆或五畆有八畆七畆者有四畆三畆二畆者積少
而多所得之田以畆計凡二百噫丹陽書院之剏垂五
十年而教養之闕餘三十年今一旦有田六百畆盧公
開其始陳侯成其終盧公勉勵學校固其職也陳侯典
治絲設色之工而用心儒教有出於職分之外者尸祝
越樽俎而治庖可乎唐風之詩曰職思其居又曰職思
其外夫居者其分也外者其餘也唐風思之遠者也於
職既盡其分而兼及其餘所思可謂遠也已陳侯有焉
侯所勸率隸匠籍者五之一隸儒籍者十之八此豈以
氣勢利害動而使之從哉能得其心說而樂助蓋有以
也非才之優識之定其孰能感人如是田之疆畎名數
久則湮羣士請勒諸石而陳侯之功尤不可冺春秋常
事不書侯此舉非常也宜得書若夫士既有以飬必知
所以學是不待余言也侯名童單州人
都昌縣學先賢祠記
秦漢而下孔道之傳不續歷千數百年乃得宋河南程
子遠承孟氏之緒而道國元公周子實開端於其先徽
國文公又集成於其後二子當熙寧淳熙間俱守南康
郡南康偏壘也傳道二大賢嘗過化焉都昌南康屬縣
也疇昔仁風之所披拂教雨之沾濡流芳遺潤百世猶
未冺社而稷之尸而祝之也固宜考江丞相修學碑周
朱二子有專祠在縣學邇年廢而莫舉詎非掌教靡人
不以為意歟天歷已巳教諭萬鈞用至惕然大慊白主
簿黃將士孚轉達縣丞何進義其縣尹李承務某僉議
諧恊遂營明倫堂之西翼室設二子扁曰先賢祠允謂
知教之本者鄉賢舊亦無祠若朱門四友西坡黃氏梅
坡彭氏厚齋馮氏昌谷曹氏萃祠于明倫堂之東翼室強
齋彭氏深居馮氏暨古心江丞相配扁曰鄉賢祠表章
尊奉之餘靡不竦慕興起其於人心世教豈小補哉况
聖時崇義理之學二子皆從祀孔廟學者倘不惟二子
是師循習卑陋猥同時輩徼近利迷遠志則負公朝愧
先師矣師二子宜何如也定而無一物留於心應而無
一事乖於理思必通微動必審幾慱文以明善約禮以
誠身敬主諸中義制諸外其庶乎教官其勖率邑士精
熟朱子所釋諸經諸傳周子所著一圖一書反求之已
而真識實踐可也抑自古逮今有教必有政區區邑校於
教幸知所務聞明倫堂北豪民侵疆久弗克正職典往
往誘於其餌而不顧今教諭踵前官之所已行具牘於
縣簿贊丞尹督府史䆒竟根株上事於郡卒能歸六十
年已失之地於黌宮教外之政此其一爾主簿孚少從
余學請為作先賢祠記而余因及一縣治官教官之可
書者并書之以勸方來
臨汝書院重修尊經閣記
宋淳祐戊申馮侯去疾提舉江南西路常平茶鹽事至
官之日以其先師徽國文公朱先生嘗除是官而不及
赴乃於撫州城外之西南營高爽地創臨汝書院專祠
文公為學者講道之所明年己酉書院成位置分畫率
倣太學故其屋室規制非他書院比左个之左竪危樓
貯諸經及羣書於其間扁曰尊經閣大元延祐乙夘樓
燬於火官命重建越六年庚申四月廬陵黃鎮來長書
院始克構架又三年至治壬戌九月工畢事完輪奐復
舊同知總管府亞中大夫馬合睦提調其役相之者前
經歷趙諧繼之者金經歷張允明也是年春予往金陵
過撫山長以樓成請記予有行未暇作其冬還自金陵
而總管大中大夫杜侯至與廵按官廉訪副使董侯登
斯閣周回瞻視且嘉山長之勤又一新外門齋舍廊廡
暨池亭靡不修葺而以書來促記命山長躬詣吾門以
請噫漢賈生有云俗吏所務在於刀筆筐篋侯下車坐
未暖席而惓惓焉以儒教所當務為急其賢於俗吏遠
矣哉書院之創逮今七十餘年矣未嘗刻石記其興造
始末非闕歟今侯急人所緩而補昔人之所闕余何敢
以固陋辭夫尊經云者豈徒曰度羣書於高閣以為尊
也哉尊之一言何所本始曾子嘗言尊所聞子思嘗言
尊德性尊者恭敬奉侍不敢䙝慢之謂經之所言皆吾
德性内事學者所聞聞而已所聞於經之言如覃懷許
公所謂信之如神明敬之如父母而後謂之尊讀其言
而不踐其言是侮聖人之言也謂之尊經可乎昔日馮
侯名此閣今日杜侯之重揭斯扁也其所期望於學者
為何如余少時一再就書院肄業不常處也退而私淑
於經一句一字不敢輕忽資凡力小用志亦甚苦然老
矣而無聞僅能通訓詁文義之粃糠於道昩如也其有
負於馮侯之意多矣繼自今學於書院者其可不深以
余為戒而惕然驚懼動息語默必知所尊以求無負於
杜侯之意哉杜侯名毓賢而有文常為勉勵學校之官
故其加意於儒教若此云
湖口縣靖節先生祠堂記
晉靖節陶先生家潯陽之柴桑嘗為彭澤令後析彭澤
創湖口縣湖口亦彭澤也故其境内往往有靖節遺迹
孫侯文震宰湖口因行其鄉至三學寺民間相傳以為
靖節讀書之地旁有望月臺舊基猶存乃出私錢屋於
臺基之上且就縣學東偏建祠堂三間以祀先生湖口
小邑凋弊特甚扼江湖之會當驛置之衝侯興補滯廢
應接往來精神光昭意氣閒暇處難若易任勞若逸固
其才略之優而又追慕先賢尊崇表章以勵末俗是豈
俗吏所為者值余舟過湖口而請記其事竊惟靖節先
生高志遠識超越古今而設施不少概見其令彭澤也
不過一時牧伯辟舉扳授俾得公田之利以自養如古
人不得已而為錄者爾非受天子命而仕也曾幾何時
不肯屈於督郵而去充此志節異時詎肯忍恥於二姓
哉觀述酒荆軻等作殆欲為漢相孔明之事而無其資
責子有詩與子有疏志趣之同苦樂之安一家父子夫
婦又如此夫人道三綱為首先生一身而三綱舉無愧
焉忘言於真意委運於大化則幾於同道矣誰謂漢魏
以降而有斯人者乎噫先生未易知也後人於語文字
間窺覘其髣髴而已然先生非有名位顯於時非有功
業著於後而千載之下使人眷眷不忘其何以得此於
人哉予於孫侯之為惡乎而不喜談樂道之也侯燕人
所至有廉能聲
滹南王先生祠堂記
滹南王先生藁城人金朝登進士科至今誦其經義以
為法式博學卓識見之所到不苟同於衆遺言緒論之
流傳足以警發後進藁城王董趙三氏勲閱世家平居
尊禮父兄子弟師其言而薰其德久遠而愈不忘故三
氏偕里中儒生協心建祠於縣學講堂之右以致報事
之誠國子助教董士廉請為作記余聞古者詩書禮樂
之教雖至曲藝各有所師歲時入學必釋奠釋菜焉示
敬道也况先生之行學識垂世不朽真古之所謂鄉先
生殁而可祭於社者其有祠也固宜亦可見藁城風俗
之厚矣非先生之教有以漸漬其心而然乎先生諱若
字從之立朝侃侃有正氣仕至翰林直學士金亡後十
年遊泰山及山之半坐大石凝然而逝時年七十
吳文正集卷三十七
