吳文正集卷七十三
元吳澄撰
墓誌銘
故逸士熊君佐墓誌銘
富州之甲氏熊為盛而不一族横岡之族其先知制誥
龍圖公之後繇鄱徙至諱之翰者早世其配周氏以姨
之子為子實丞相京文穆公之從孫諱禮娶從事郎王
尉之女生子四仲諱大經娶韶州周守之姑生子二君
佐諱師賢其長也幼敏悟長治進士藝馳俊譽叔父貢
士暨鄉先輩皆期以早達僅一試貢闈而科舉廢讀書
娛親於山至元壬午先廬燬隱城市十年父既殁養母
能盡歡大德辛丑築室還故鄉扁其堂曰寓樂與老梅
疎竹叢桂幽蘭細蒲怪石俱便坐掃地焚香琴書圖畫
羅列後先尤嗜古器玩嘗學琴後不復操曰但識琴中
趣爾惟工詩不輟一時吟人咸相推許弟師周同居同
財三十年無間言暇日弟若子相賡酬自為師友乙巳
罹母喪哀慕幾欲無生其明年冬感疾丁未夏四月竟
弗起年五十有三秋七月壬辰晦窆于卦塘栖龍山之
陽初娶監吉州糧料院李登孫女再娶戸部侍郎鄧詠
孫女男希勉女適胡宜審孫寄生予移疾寓富州先葬
期師周以書將前太學進士徐懋初狀因予妺壻周筠
來請銘筠謂君佐敦厚篤實好賓客而不妄交希勉篤
實如其父徐之狀亦云辭翰清粹端健為詩冲澹瀟散
不求工而自理致予雖不識君佐其槩可覩已嗚呼向
之科舉誠不足得士然拘以定法乖逢一制於命非可
以苟求得不得者安焉自科舉法廢而進仕之途泛人
人懷希覬速化之心離親戚棄墳墓䟦涉攀援百計干
入經歲年敝衣履犯風雨寒暑或至破家殞軀而不悔
愚亦甚哉君佐之才豈不可以翔騖以其清致出而與
今之君子遊必有合也而安分知止澹然無營於世以
終其身可不謂賢乎往年予被命徵為國史官弗果赴
今幸補外閒散無編纂之勤每欲述野史以自嬉凡山
林恬退有足稱者具逸士傳若君佐其可銘曰
羣動芸芸濯其渾獨立齗齗咀其芬有美逸民清意存
貞於堅珉麗千春
故待補國學進士何君墓誌銘
予□疾還家道過清江皮氏留再月有衣大布之衣介
皮氏來謁問之何其氏與道其名揖之坐作而請曰與
道之兄有道弟安道是為待補國學進士君之子先君
諱應子字奕夫世居清江縣崇學鄉之彭澤生宋淳祐
辛丑弱冠喪父奉母聶氏理家刻意學業師進士周先
生由詞賦改習尚書義甲子庚午秋貢俱以補弟子員
待試國學與熊夫人之從父前進士介游從講問最密
科舉既廢隱處絶仕進意峩冠博袖延師教子弗怠他
境嘗有逮捕根株幾蔓出身扞蔽同井頼以無擾歲饑
平糶以濟族姻貧不克葬捐貲以助人有急必賙有負
未嘗責不幸於大德丙午五月四日終將以丁未四月
某日葬某處之原與道兄弟痛惟先君與總管皮公世
姻世鄰荷待遇特厚先生善皮公於公之所厚能無情
乎倘俾一言光於幽不惟先君長逝不恨而其遺胤與
有恔焉予曩聞皮公言彭澤之何為儒族其先彭澤縣
人官于吉因家於此其後有陽山令致仕來歸遂名其
地為彭澤以志其祖之所自公又數稱奕夫為善士噫
公之言足徵而其子又請之勤勤是可銘已君娶熊氏
子三男三女孫二男三女盧應開熊文瑞楊德懋其壻
也父諱夢龍大父諱泳曾大父諱珉並隱德弗耀夫善
積者慶餘以君之善其蕃其昌不在後之人乎銘曰
積之厚其究也楙前所留維後之休
許母王氏夫人墓誌銘
昔年予以童丱就郡學補試同邸有一先生長者視予
所作賦勉而教之試畢各不問名居而去後八年予忝
鄉貢工歌鹿鳴之燕向所見先生長者亦在焉問之則
臨川許先生功甫也其年為江西轉運司所貢士遂相
欵密自是數歲間或一見情誼如父子師友先生每言
其族中諸少之可進者必稱如心越數年予同升貢士
金谿何伯陽過予以如心所述母夫人王氏行實請銘
如心之父登仕君諱泰功甫先生弟也初娶黃生子三
曰直心曰敬心曰如心再娶王生子二曰原心曰惠心
王為右族擇壻甚嚴登仕君失元配乃議以夫人歸許
夫人慈順詳審工女事略通詩書大義處内睦而敬御
下寬而肅躬勤儉而有賙恤心夫所友子所師待遇悉
以禮亂離中值母喪哀毁憔悴喪既除中寒疾不起明
年正月葬熊坊新莊山如心五歲無母夫人鞠育如已
出原心痛其母不得年思以貽不朽伯仲二兄已先卒
而季兄如心為之請禮曰繼母如母傳曰繼母之配父
與因母同故孝子不敢殊也如心能若是可以為士矣
予既與登仕君之兄厚且知如心伯陽又言之勤勤閱
所述證所言夫人賢婦人也銘惡可辭夫人諱某生二
十八年而歸歸八年而逝逝餘月而葬生之歲癸夘歸之歲
庚午逝以丁丑之冬葬以戊申之春葬三十一年而始
得銘銘曰
得所豐者賢所嗇者年猗嗟乎天
故太醫助教程妻駱氏墓誌銘
補太醫助教程君諱遠之妻駱氏撫崇仁人年十有六
歸程六十有六而卒生三子至元辛巳七月太醫君卒
次月長子亦卒惟仲季在其仲鵬舉言吾父以醫術客
高門巨室無虚日頼吾母主饋勤儉克有田廬敬事舅
姑事祖姑如姑姑之父母依於我亦如之於娣姒婦族
婣中外恩禮惟稱延名師教子為儒嫠居二十年冠昏
二子嫁幼女畢還見諸孫乃老吾程氏之先自河北廣
平來仕江南而家新安自新安分處他郡九世祖尉崇
仁官滿不去墓在縣東門外之三山吾母未葬長老咸
曰此吾族賢婦祔先兆宜乃營墓左百步之外將以丙
午閏正月丁酉窆願求一言麗諸石予幼識太醫後與
其子游過其家見其子禮賓之勤而知其有賢母也其
母生端平丙申十月卒大德辛丑八月鵬舉暨弟鵬飛
儒而世其父之業家設藥肆售不以贋女子子三適孫
適黃適吳俱已亡孫男五孫女五銘曰
程氏初祖自昔少府爰宅兹土八世聯綿有婦貞賢祔
於其阡
魯國太夫人王氏墓誌銘
魯國太夫人王氏資政大夫前御史中丞王公某之子
故昭文館大學士榮禄大夫平章軍國事行御史中丞
贈純誠佐理功臣開府儀同三司太傅上柱國魯國文
貞公喀喇氏諱博果密之妻嘉議大夫太常卿回之繼
母也王公正直和易為時端人夫人生長名門天質純
美父教母範閑習見聞懿德夙成如古淑女年及笄字
謹選所歸會喀喇公喪初配議者咸曰貴族重臣有行
有學可妻宜莫如公遂以夫人歸焉夫人沈静寡言廉
儉中度克相克順官事無違禮於族姻仁於媵御閨門
之内雍雍如也暨喀喇公薨屏居一室稱未亡人非歸
寧不至門外男曰峱女曰宜童視前夫人子均愛如一
公薨之十年恩封魯國太夫人其明年以疾終祔於宛
平東安祖姑之塋生之日至元乙亥六月辛酉薨之日
至大庚戌三月癸未越七日己丑窆常卿與予游予國
子師而峱國子生也請曰宜為吾母銘乃銘銘曰
婉婉女士嬪於相家令德令儀允也柔嘉嫠居十年志
義貞專所天一天誓從九原胙封大邦以榮厥躬云胡
不遐遽爾長終若防若堂尋有四尺嫓美維何視此堅
石
元故嘉議大夫饒州路總管趙侯墓誌銘
至大二年四月乙丑嘉議大夫饒州路總管趙侯卒於
官四年秋侯之子克敬走京師因侯之壻高希元來請
銘高與余遊余是以知侯之概則不復辭乃序次其家
世行事而銘侯之曾大父諱贇家大定金忠顯校尉主
長葛簿大父諱整有武略不試父諱來廷善騎射上蔡
縣都統金失汴歸國朝從郝元帥經理陳亳潁招撫邊
民有功歷使三州遷陳州長官因家於陳有旨授潁州
節使終於潁時侯之年甫十有三魁偉能謀弓馬閑習
器局如成人朝命襲父職知州事凡五潁邳莒息淇也
貳一路凡再鄂益都也長一路凡再瑞與饒也初階武
略將軍進武德宣武明威又進懷遠大將軍改嘉議大
夫仕五十有三年夀六十有七母何氏外祖某縣尹侯
諱庸外和内剛與人交靡不心說恬於利欲知經史大
意所至興學校為務聽訟必諭以理俾自悔悟不尚刑
威故囹圄常虚其在鄂也值權姦之黨專一省之政掊
克戕民所屬化之姦黨既敗鄂之官悉以贜罷惟侯獨
任府事其在瑞在饒也瑞産銀饒産金常課外官吏並
緣侵漁侯設方計除其弊有遺愛焉侯之喪至自饒弔
者千數生而令人愛死而令人哀有以也夫娶陳州節
使史進忠女生男三克敬克讓克勤女二某年月日葬
於陳之東南五里鄉曰孝義村曰紀城銘曰
柏翳趙祖興自造父繇卿遂侯以食晉土其苖其裔因
國著氏秦漢而來代有顯仕桓桓潁州經野底績爰嘉
乃勞施及世適宅是宛邱光啟饒侯用宏家聲克纘令
猷牧於九城允也良吏我銘孔昭昭哉遺惠
元故少中大夫吉州路總管劉侯墓誌銘
功德被於民其民生而父母之沒而神明之古之賢牧
伯若是者盖千百不一二而今於吉州路總管劉侯見
之侯諱執中字仲和世為汴人曾祖諱誠仕於金司臬
事囚有冤直之不能得即日棄官去祖諱錫不仕考諱
安武舉及第累遷至懷遠大將軍鄧州節度副使金亡
北渡家大名妣吕氏汴名族侯三兄曰珪曰璧曰璋其
仲翰林國史院編修官侯少負志節長而益騫種學績
文以裕所藴同里竇文正公竒之妻以子既從竇公悉
得其學餘力所及猶能以鍼醫名天下父喪哀毁兄欲
分異固持不可以老夀大司徒王贊善薦獲事裕皇於
東宫世祖皇帝定朝儀同太保劉公進禮樂圖稱旨召
見於仁智殿初授奉議大夫充左侍儀使太廟署令再
授朝列大夫尹濱州副淮西宣慰入為侍儀司引進使
又授少中大夫總管江隂吉州官三轉職七遷年五十
五而終事裕皇時陳說國本之重宜謹禁禦其後盜殺
權相幾犯宫闈緣是始設兵衛人皆服侯之先見濱旱
祈禱逾月侯至之日屏去僧道巫覡率僚屬齋沐虔告
渤海東之神曰天久不雨民且無食吏實可譴民其何
辜三日澍雨沛洽耆老詣侯謝士獻詩文以頌侯辭曰
天之澤也君相之德也守何力之有淮西地曠人稀勞
徠其民給以田宅流逋四歸遂成樂土其在江隂也歲
大水請賑貸倡同僚暨富家出粟補助以侯命下繼發
官倉全活甚衆前時納税準直以中統楮幣如舊宋楮
幣之數賦於民民不堪力陳其敝於省酌損之柄國者
議徙江南豪族於京師官督屬郡起遣輿情大震侯故
為遷延未幾事寢所至首視廟學修完勉勵其在吉如
在江隂而化賊為民尤表表可稱吉素難治遠鄙怙險
僻連歲與鄰界谿洞相構扇羣聚為寇侯自將捕逐重
賞募官民材伎徑擣巢穴斬其渠魁乘勝追擊俘獲男
女數千輜重稱是餘黨悉平良民復業者七千餘戶明
年湖南寇侵侯復進兵諭以福祸寇窮蹙納欵撫慰各
令就農是役也自夏徂秋䟦履深阻中嵐瘴毒力疾綏
降附輯散亡惟恐或後而疾竟不起没於安福州之陽
澤賊酋衰絰哭送越竟士民相弔咸曰侯提兵以出者
再秋毫無擾微侯何以有今日立祠於陽澤歲時報祭
焉侯孝於親弟於長交友殫始終之義中堅正外審詳
民樂其慈吏怛其威盖文儒也而優於武略達於吏事
是以能然竇夫人賢淑聰慧曰記千言嘗作勤學文警
諸子雖古女師何以尚先九年卒侯之子元麟由吏部
侍郎授嘉議大夫大名路總管騋萊蕪縣尹驥太子通
事舍人參少中大夫典用大監駿國學貢士庶子一侯
之壻大名路梁侯之孫鐸陜西右丞許公之子崇智左
丞張忠宣公之子僉廉訪司事某侯之没元貞二年九
月十二日也旨勑中書命有司護柩北歸殯以大德元
年四月中旬之六葬以皇慶元年正月上旬之十墓在
大名郭東元城縣令公鄉先塋之次夫人竇氏祔先葬
期狀行與事徵銘於國子司業臨川吳澄臨川與吉接
壤計前後吉守如侯者鮮矣閱其狀叙而銘之銘曰
大江以南有侯之廟大河以北有侯之兆體魄歸地永
寧于兹英爽在天宜無不之民曰吾父世食吾土風馬
雲車莫魏朝楚令公之鄉其封若堂有煜其光具此銘
章
故文林郎東平路儒學教授張君墓碣銘
君蜀人也姓張氏諱&KR1220;字達善世居永康之導江曾祖
廣成贈承事郎祖諱汝舟鄉貢進士父諱瀛特奏名迪
功郎江州彭澤縣主簿母黎氏蜀有兵難主簿君從其
外舅監丞黎公出蜀寓浙君生始四歲主簿君携以見
秀巖李公西山真公俱目為竒童年十六而孤奉母居
海濱師其先友業進士詩賦弱冠以蜀士流寓試不中
改試春秋義平舟楊公棟勉之學義理之學年二十七
師金華魯齋王先生栢君有才華以所讀書十數條演
繹其義質於師不答君請曰某不敏願先生啟發之乃
出君所論指示之曰若所論昔人已嘗如此云云朱子
所不取也俾讀論孟精義自此君得聞所未聞既而平
舟楊公罷參政居台而台之趙守及臨海趙令並喜講
學君造請其間多所資益游錢塘出入翰林史館禮寺
習知故實還台省母屬天兵南來家殱焉君煢然一身
授徒自給初以浙西按察僉事夾谷公薦授將仕佐郎
建康路教授遲遲四年始之官未及一期而代再以行
臺御史中丞徐公薦授登仕佐郎孔顔孟三氏子孫教
授顔孟家廟歲時以俗禮薦為制籩豆更定祭儀畀其
家申請正顔孟配位南向之失升曾子子思配饗以周
程張邵司馬朱張吕氏九儒從祀及其他便益事宜非
一秩滿鄄城士大夫具書幣迎致以淑其郡人留四年
學徒自遠而至者日富教聲洋溢乎中州有以國子監
官薦者授文林郎東平路教授引疾不赴歸於儀真依
江東宣慰使沙卜珠公以處君自幼敏悟氣毅而容肅未
嘗一日廢書經史傳記禮樂名數靡不研究教人讀近
思錄為四子階梯四書以朱子章句集註為本次讀儀
禮詩朱氏傳書蔡氏傳易先朱子啟蒙本義以達程傳
春秋胡氏傳張氏集傳讀史及諸子百家定其是非邪
正作文書字亦各有法講說明暢援引該贍粲然皆成
文辭音節抑揚中度聽者莫不竦服其所著述有四經
歸極孝經口義喪服總類冕弁冠服考引彀訓蒙經史
入門闕里通載淮隂課槀等書及文集若干卷年六十
七以疾終大德壬寅六月十七日也葬於揚子縣甘露
鄉三城里蜀岡之原以前配馮氏祔再娶黎氏外族宣
教君之女生女二人長延秀通詩書大義嫁門人保定
王元次延穎許嫁真定李某至元丁亥予識君於建康
其後予客東淮又與君之所交所教者遊故知君為深
至大辛亥王元走京師求文表君墓嗚乎講明朱子之
學以授學徒使人人聞風敬慕能如君者鮮矣而不獲于時又
無嗣僅有女傳業疇不為君惜况知君之深者乎於是
叙次其事而繫之以銘其辭曰
煌煌陳編茫茫緒言彌演彌繹波滔蔓延孰得其珠孰
買其匵維占是呻奚告非瀆曰若石師泯焉夸毗孰為
省之孰令領之猗達善父藴茹今古飈馳霆訇亹亹音
吐異耳駴異金玉師傳爰著斯嘉耀於荒阡
元贈奉政大夫高唐知州驍騎尉封鄆城縣子
姚府君墓碣銘
姚姓之著者梁國文獻公相唐少師文獻公仕皇元少
師之從子翰林承旨燧以文章名承旨嘗與今朝散大
夫江南諸道行御史臺都事居敬言吾姓盖同所自出
朝散繇臺察省部發身初仕承務郎工部主事遷承直
郎江浙行省都事陞奉議大夫兩淮轉運副使丁内艱
服闋除江西行省理問改除奉政大夫僉浙西道肅政
廉訪司事蒙恩贈考妣官封鄆城府君諱顯其先大寧
人金南遷府君之父忠以右班扈從至汴家睢陽金亡
徙家濟寧之鉅野府君以材武應募行宥府檄長百夫
平南之役師次揚州與宋軍遇冒矢石力戰以死年四
十二娶龐氏亦大姓也其兄弟皆勇士中原未定時東
土敚攘矯虔者蜂起府君率姚龐二族保有邑聚寇不
敢犯全活甚衆亂定甫為時用才志未展一二而終聞
者惜之延祐四年贈奉政大夫高唐州知州驍騎尉追
封鄆城縣子夫人龐氏追封鄆城縣君男四人長朝散
也自浙西佐行臺次思讓次居安次居禮府君終至元
乙亥夫人終至大辛亥歸葬鉅野金垞山之祖塋將碣
於墓徵臨川吳澄文乃為叙而銘焉銘曰
桓桓鄆城勇冠千兵前茅摧鋒英毅留聲生不食報維
後之幬嗣興有人克慎厥操皇汝予嘉寵被幽遐五命
爵勲百世光華金垞之封有石崇崇皇澤之隆維以勸
忠
史振之墓志銘
史振之少孤佩母訓唯謹内外事無不禀命家雖菲薄
甘旨畢具稍有贏餘輙分及族人見一善行心識力行
平居無疾言遽色接人温温如也孝友平恕盖天性然
家世汴人金季徙燕曾大父以下俱葬京城南門外大
父伯賢仕金主縣簿父正甫業儒年三十而卒母西京
趙氏金宣武將軍伾州芉山倉草監諱振之女年二十
七而嫠子生始八歲歸父母家父母數令人微諷欲奪
其志確不可移後聞將許人即觸柱流血誓曰母子苟
無以養丐食猶可何至為禽獸行議遂寢自夫亡美麗
服飾悉屏不用言動依於禮法有烈丈夫風治家勤儉
有恩親知尚其志節將白有司加旌表語其子曰婦德
固宜何異之有每見他婦沽名無實心以為恥我若苟
此與彼等耳汝亟止之振之為禄養任江西𣙜茶提領
將母而南僑寓真州至元甲申四月母卒衣䟽食糲居
外寢三年未幾得疾數歲不愈終之日至大庚戌八月
二十五日也娶完顔氏早卒繼曹氏生一子二女至元
丁亥四月卒繼王氏子師魯亦娶王女適劉適丁曾孫
二俱幼師魯恪愿從余學將奉其祖妣暨考妣三喪葬
於魯盖曰其先魯人也余故為之志伯賢諱遇正甫諱
仲侃振之與澄之大父同諱從金從睪云銘曰
烈烈母儀子子也宜猗嗟振之仰孝俯慈不鴻厥施而
燕厥詒以全而歸而藏於斯
吳文正集卷七十三
