吳文正集卷三十二
元吳澄撰
序
清江皮氏世譜序
長沙醴陵之皮分而為新淦安國之皮再分而為清江
崇學之皮有商焉有農焉有士焉有預貢者有擢科者
以至於有百里之宰有千里之侯其於醴陵參政公之
宗亦可謂無忝矣雖然范宣子言其虞夏以來保姓受
氏之遠而叔孫穆叔以立德立功立言告夫德之立功
之立言之立三者有其一則光其祖顯其族莫大乎是
而非徒世宦之謂南雄總管之子潛示予世譜故以穆
叔之告范氏者告皮氏皮氏勉諸
井岡陳氏族譜序
有起自犁鋤之公相有降在皂隸之世家從古以然為
人子孫者思自立而已矣族姓之或微或着何算焉能
自立歟雖微而浸著不能自立歟雖著而浸微盛衰興
替亦何常之有惟自立之為貴豐城井岡陳思式譜其
族自殿中丞始而中丞於晉公為伯兄其族可謂著矣
余欲其知所警知所勉也而為題其端苟有省於是則
亢身亢宗其庶幾乎
廬陵王氏世譜序
自宗子法廢而族無統唐人重氏族故譜諜家有唐以
後不能然苟非世貴富多文儒族之派系往往湮淪而
莫考廬陵王氏自河東遷江南至今廿有餘世名隸選
舉者衆矣中行述世譜以傳庶幾不忘本者王氏子孫
繼此能自修以振於時則此譜之傳將愈久而愈光
詹氏族譜序
樂安多詹姓而崇仁簿一族文物尤盛詹族多文儒而
貢士叔厚君學行尤卓何也其學同乎理其行殊乎俗
也嘗倣歐陽氏世譜譜其族所以孝夫本原仁夫支派
者用意甚厚斯亦足以見其學行之一端至於家庭父
子之告語俾敦天秩隆學殖貧賤者明義富貴者好禮
則其言可為天下後世之丕訓非但可施之一族而已
噫叔厚君不可復得子世忠以所修族譜示予予閱視
竟於是為識其右方而重有慨焉
豐城縣孫氏世譜序
同造里之孫豐城鉅族也沂唐沿宋五六伯年子孫蕃
衍綿延以至於今代有科名而官不甚貴家有恒産而
貲不甚富人人被服儒術其間通經通史工文工詩之
人卓爾不羣求之它姓鮮或可儷雖遭歷運遷革之餘
一族聚處彬彬文物視昔無衰殺也其里距吾崇仁之
境僅隔一嶺風聲氣習大略相似而予嘗與其族之耆
俊游故知之為悉泰定元年秋予在京閱其世譜第一
譜吳興以後曠數百年失其系第二譜五世以後亦闕
一二世莫詳所自姑置勿論斷自第三譜南唐倉監行
琰為初祖以來凡十六世其六世宋元祐戊辰進士永
豐知縣發號曰敷山其七世紹興乙卯進士江州司理
褎號曰楚山其八世廸功郎竒號曰玉隠皆以能詩聞
亦有雜著當時稱為三孫其九世淳熙甲辰特奏名監
潭州南嶽廟約之於乾道癸巳始倣歐陽譜譜其族其
十一世紹熙癸丑進士臨湘知縣伯溫於慶元已未輯
事跡以附其譜之左方前之譜未及載後之事跡未及
錄者咸淳乙丑其十二世沅廣之大元至治辛酉其十
四世隠求又廣之譜之重修已再而三事跡之續編亦
再而三矣考據之審纂述之勤豈一耳目之力哉於此
不惟見孫族才人之盛而舊家文獻之足徵其可無夫
子之宋之杞之歎也與示予譜者沅之族孫隠求之族
兄用拙也
鄧氏族譜後序
金谿多著姓為撫州五邑之甲鄧其一也鄧自初祖至
三四世派别為六第六派尤盛鄉部所貢士太學弟子
貢進士科及第出身者不一仕于邑仕于郡為部使為
朝官俱有之宋懲唐末藩鎮之弊兵農判為二農不知
兵而募無籍之人為兵國勢之弱由此靖康之變金谿
鄧氏與傅氏起民兵翼衛有功終宋之世不廢民皆習
戰猶有周唐之遺風二百年間鄰寇無敢犯邑以鄧傅
民兵故也宋亡矣而鄧之子孫猶有貴富者豈特與國
咸休而已哉今通山縣主簿希顔在宋時咸淳癸酉秋
貢以詩賦選中第一名與予素厚善因觀其族譜為志
其末云
羅山曾氏族譜序
鄫之去邑而氏曾猶邾之去邑而氏朱也曾以國滅改
氏未及百年而武城子輿父子以學顯于魯歴秦漢晉
隋唐又千有餘年而南豐子固兄弟以文顯于宋子輿
師孔而友顔氏子固祖韓而禰歐陽其聲實殆將與天
地日月相終始曾氏之有此它族之所無也予於曾氏
之傳系嘗獲觀南豐松江二族所叙記而知武城之後
在漢為都鄉侯都鄉之後王莾時避地豫章豫章境内
南城之甘山有曾崇仁之鹹溪亦有曾盖皆都鄉苗裔
也甘山之族一留居水口一徙居藤山一徙居南豐者
於子固為四世祖計其伯仲季之離居當在唐末五代
間而鹹溪之族有遷于吉之松江者卒葬金龜惟其葬
之地楊曾所卜則其自鹹溪而遷松江者亦在唐末五
代間松江之六世有居羅山者其八世有居流坑者予
家距鹹溪十里知之為詳其族雖不大熾盛然比它族
人丁最蕃衍年代最久遠自盛唐時已然松江之有鹹
溪而分藤山南豐之自甘山而分先後盖同其時甘山
鹹溪為二宗原藤山松江乃其支派而或疑鹹溪之曾
出自藤山者無乃考之未詳歟夫藤山分自甘山之時
鹹溪已有分適松江者矣焉有數百年前之宗原反出
於數百年後之支派也哉大凡族系惟據譜諜信以傳
信疑以傳疑苟以意料而臆說則必至抵牾曾聖賢之
後也羅山之派派自松江而居近鹹溪至于今尚存詩
書禮義之風將有復興之漸予觀其族譜識而歸諸曾
氏
廬陵婁氏家譜序
婁姓之顯在漢莫顯於建信侯在唐莫顯於譙郡公宋
之季四明之婁亦有一二著名者今廬陵歸仙之譜本
譙郡第七子之系在宋擢科者幾十與貢者幾三十然
未有卓然名世者也婁天章以其父止善所脩家譜徵
序語予謂族之顯晦不專繫乎富貴貧賤也苟位極乎
公卿財雄乎鄉里一時固號顯族矣數代之後而消歇
則昔之赫赫以顯者能保其不昩昩以晦耶然則何以
使之常顯而不晦曰魯叔孫穆子所云是已在乎德立
功立言立也夫立也者表表在天地間久而不僨不躓
也世之譜其族者不知其幾至今人稱歐譜蘇譜者何
與以永叔明允之言立故也是豈以富貴而顯哉功之
立則漢建信唐譙郡其人也繼今婁氏之子孫能如先
世之立功斯亦漢唐之婁也况或能立德則又有過於
二人者乎婁氏子孫勉之它人之序奚足恃所以久存
其譜者蓋不在是也
睢陽王氏家譜引
王氏最蕃衍於天下考之姓氏書其所自出不一大率
皆古王者後典午南遷為江左右族系亦有二曰臨沂
之王曰太原之王今睢陽之王不知出自何系杭州推
官家譜曾大父大父無名諱而墓為河流所齧其譜當
以諱用娶時氏韋氏葬忠義村鳳凰岡者為第一世用
生珪生贇生昕為第二世昕初從事浙東宣慰司授將
仕佐郎主丹徒縣簿擢充江浙省掾調省檢校轉承事
郎晉陵縣尹又轉承務郎杭州推官推官能吏治有聲
績宜足以昌其子孫夫它族之譜蓋以存既往譜之者
何恐久而失次不可稽故而睢陽之譜蓋以俟方來譜
之者何俾三世至于百世續續而書也漢于公高其門
曰吾為吏多隂德子孫必興王氏之有譜意亦若此與
永嘉林君記之而予復有言是為睢陽王氏家譜引
青雲吳氏族譜序
初建昌之吳主崇仁簿壻于青雲鄕之張而家焉其地
曰蕭家巷後改稱石橋浸以蕃衍宋淳熙丁酉庚子癸
卯如山如陵禮翼相繼與鄉貢嘉熙戊戌方叔入太學
淳祐乙巳遂為釋褐進士族之文聲大振邑南之滄原
臨川之彭澤皆其分派也亦可謂盛矣時運既更凡舊
族鮮不陵替獨此族之人治儒業有恒産視昔未替非
其先世之所積者厚所遺者遠而然歟以視予者其十
九世孫任字景尹故為識其端云
横岡熊氏族譜後序
族可不譜乎上無以志本原之所自中無以志枝條之
所分下無以志流派之所繫不譜不可也熊氏鉅族也
在上古則三皇之最盛在中古則五伯之最彊所從來
遠矣天下諸郡之熊未論姑以豫章一郡之熊言之其
族之别奚翅數十族而昭穆莫相通也何也同姓而不
同譜無可考也苟親族之譜不傳則數世之後其枝條
流派亦將如旁族之不可考此熊氏原翁所以汲汲於
譜横江之族與自叙其譜幾千言文辭博贍如廣藪深
澤羣竒衆怪層見疊出觀其文之浩瀚滂沛不可羈束
因以占其族之蕃衍昌大未可涯涘云
豐城徐氏族譜序
豐城富城鄉之徐自宋末資政公以宿學碩望在朝鄉
里遂稱為名族公既殁而宋祚終今雖時異事殊然族
之人猶有好習儒恥作非者其可期於復盛也與資政
族曾孫宗禮之子本以其族譜示予為識其左而還之
珠溪余氏族譜序
華蓋山之東麓有脩谷曰珠溪余氏一族居之靡它姓
間雜且三百年矣其初一人之身蕃衍至二三百戶六
七百口雖無甚富之家亦無甚貧之人皆有土田或自
食其力以給父母妻子之養尚質實不尚浮虛所謂山
深民俗淳縣遠官事少者逮予之外舅玉甫始為儒應
宋末進士舉玉甫之族孫璲嗣為儒應今日進士舉璲
慎行循理庶幾乎學有根柢譜其族自祖傳四世五世
二幹分五支十世而五支之分凡三十有一亦族之盛
大永久者哉或有去故里居于它所尋究裒集紀錄罔
遺惇本厚倫之道也予是以嘉之而序焉
東川陳氏族譜序
家之有隆有替猶國也天朝得南土以來微賤崛起赫
赫稱雄者比肩接踵舊家之能如昔者固間有之而亦
寡矣樂安東川之陳自宋代號為著姓既富且文入國
朝五十年而族之隆視昔未替它族鮮或能及也非其
先世之所積者厚所遺者遠而然與庭芝敦謹士多子
多孫而皆肯學萃族中之不隊其世者重修族譜以示
後人所期一族之子子孫孫殆未易涯涘也庭芝名文
秀云
桐木韓氏族譜序
宋東都百六十餘年間氏族之大莫盛於韓吕二家而
韓氏二族尤莫盛於桐木韓家桐韓繇參政忠憲公億
始盛其盛也非但名位功業而已皆知以禮義學問為
事少師維兄弟常親二程南渡後丞相絳五世孫元吉
最厚朱吕其寓洪者予識國材梓炌炣其二子也是為
忠獻第四子職方繹之後國芳桂之子炳正是為忠獻
第六子丞相績之後曰壵曰珪則忠獻第二子舍人綜
之後於梓為諸孫行春秋之晉大國也國猶競而世家
貴族已或降在皂隸自金人取中原皇元一四海更二
大變而韓氏至于今有子孫宋之祚已終韓之澤未泯
炳正以其族譜示予卷首南澗公一序足徵之文獻也
因有感於家國隆替興亡之故而志其左以寄悲慨云
宜黃譚氏族譜序
宜黃譚氏之族宋末號為盛大家富而有貴焉其在國
朝受朝命亦五六然盛大者一二支而已衰微者固多
也甚則絶族有舊譜而不該徧今之新譜上所逮知者
推為第一世之祖下所逮見者載至十五世之孫廪廪
然懼久而失其緒紊其次也其心蓋厚其慮蓋遠矣哉
修譜者誰十世孫觀也
竇氏世譜序
燕山竇諫議一椿五桂自宋興之初逮宋亡之後傳至
于今餘三百年乃有住世間而出世間者尚友箕子管
幼安於千載之上是豈但與它族之賢子孫相等倫而
已哉斯人為誰諫議公之十三世孫名神清字神清者
也
龔氏族譜序
樂安諸鄉之族其久且蕃者龔坊之龔其一也蓋出宋
初至於今十六傳中更寇禍室廬燬而譜牒逸一德字
汝明者始追修之克昌字士龍者又補完之任字希尹
者及士龍俱叙其端唯恐前之遠而迷其原後之多而
紊其派也立心厚矣在先雖未有甚貴甚富之家而亦
鮮有不才不肖之人敦尚詩書持循禮法各務本實以
殖其生依稀淳古之風焉張子曰子孫賢族將大然則
龔族之渟㴠而未大發洩也其將有俟張子之言豈誣
也哉
宜黃吳氏族譜序
吳為宜黃崇仁大姓也舊矣而宜黃之吳自朝散大夫
公以五舉特奏名佐邑奉直大夫公以一舉正奏名參
制置司議遂以貴顯又其一初也奉直之子有世禄而
官至儒林者有世禄而官至通直者有鄉貢而恩科如
其祖者其孫一與貢一登科而其曾孫一又有以武爵
仕者其元孫一人貢於宋一人仕於國初為永春主簿
予與主簿君交遊如親兄弟惜其不得年以卒之二
十四年其從子京玉以其伯父所修族譜示予覽之慨
然噫吳自朝散以來至於今殆將十世而六世之間正
科者二特科者二貢者凡五仕者凡七富而賢者振振
如也其族可謂盛也已覘國之興者以其人才之衆驗
家之興者以其子孫之賢吳氏之興其未替也夫予悲
主簿君之不可復見故為書此而還其譜且以傒於其
族之子孫云
龍雲李氏族譜序
嬴秦以前國國有本系李唐以前家家有譜牒宋以後
微矣賢士大夫往往自譜其族如歐陽氏如老蘇氏其
章章可稱者也予所見諸族之譜不一或志在追遠或
志在合異不免涉於傳疑今觀永豐龍雲李氏之譜譜
其所可知而已遠不必追也異不必合也確乎其為傳
信之書可以為脩家譜者之法矣譜自諱德昌字天德
者始譜之者其八世孫慧孫字景能以示余者其九世
孫濟老字濟可嘉其譜之善而識其端者臨川吳澄也
宜黃曹氏族譜序
凡世之望族莫不以仕宦科名而顯宜黃未置縣以前
有曹姓膺郡檄監黃田鎮鎮既陞縣留而不去家于縣
西之十五里今其地名曹坊監鎮為曹初祖其三世當
宋熙寧間以特恩官太常奉禮郎者其五世有以邊賞
由承節郎遷保議郎者又有一家父子三人俱以捍寇
功補承節郎者至六世靖康丙午鄉貢終攸縣丞者奉
禮之曾孫將也至七世崇寧乙酉鄉貢次年丙戌登科
者保義之孫時脩第八世嘉定丙子鄉貢者保義之曾
孫萬也逮九世尤盛開禧丁卯鄉貢嘉定戊辰登科者
工部員外郎錫也繼此鄉貢者次貢庚午金旁睪也次
舉癸酉其弟鎰也又次舉丙子而金旁睪與其從弟鑑
族父萬聯貢焉嘉熙戊戌入學者鏜也金旁睪再鄉貢
嘉定癸未又入學十世而其子衍端平甲午鄉貢嘉禧
乙未登科仕至衡陽縣令應升亦與族父鏜同年入學
應旂以寳祐戊午轉運司貢名金同是年鄉貢林咸淳
癸酉鄉貢而宋之儒科止矣曹族登科者三入學者三
貢于鄉貢于運司貢于國學者十三四特科而官蔭授
而官子貴而官者累累有在宋季所以號宦族儒族而
望於其邑者也宋祚已訖其子孫能保守家産傳習儒
業者猶有人其十一世直翁名金之子也嘗因其族譜
類韓一世至十世之年壽卒葬及仕不仕頗周悉其十
三世理衍之曾孫也又以其舊譜求予序予嘉其克世
先世之美將期後世之昌也不自隕隊可稱曹氏之賢
子孫乃為序其譜云
巴塘黃氏族譜序
樂安一縣四鄉之富家大姓非一予幼年稔聞衆口夸
談宗支之蕃衍文物之光華聲譽之烜赫者巴塘之黃
為盛相去雖不甚遠而足迹未嘗一造間在它處邂逅
其族之士流不滿十數老年便道經由行人指示諸黃
興隆之地徒有蒿萊瓦礫閴寂慘愴為之傷心然不獨
諸黃之居為然也及今乃見其族譜頗究黃族舊日聲
譽之所以然它族有唐五代以來五六百年之家或三
四百年之家而黃於宋祥符七年甲寅始自華容僑寓
于此蓋止父子兩人第二代葬其第一代考妣之二喪
于巴塘第三代兄弟凡四其仲生康定庚辰距來時二
十七年矣兄弟悉巴塘所生也其初力穡務本一再傳
後家産漸饒叔氏無曾玄惟伯仲季胤冑衆多仲為最
伯次之季微不及逮宋既南渡浸浸雄大子孫日趨於
文祥符甲寅越百九十一年為嘉泰甲子肇端預鄉貢
寳慶乙酉至咸淳甲戌五十年間而貢于鄉郡者九貢
于漕司者二升于太學者亦二正科仕為縣宰官承議
者一特科仕為縣倅官從事者一太學舍選庭對仕于
京國官修職者亦一此黃族極盛之時也今稍衰替而
猶有人不隊世資不廢儒業淳熙末名筠者譜其族系
紹定庚寅冠燬譜亡寳祐中名栝者重修名崇實者將
鋟木不果景定中名楷者因栝所脩而增續之名三傑
者作序皇元至大戊申名紹復者潤色舊譜鋟之以傳
并刻初三代所葬地圖九栝之孫復亨又備其所未備
請予序之予觀黃族之盛雖不如昔而其苗裔汲汲欲
傳其譜於遠久黃氏其將復振乎昔之作序者字用之
老儒飽學予七十年前所識令之請序者字見可俊秀
能文近年數數過從焉
吕城劉氏族譜序
樂安忠義鄉吕城之劉雲蓋鄉雙龍之分派也族人雖
不甚蕃衍而吾所及見心術皆良善倫紀皆篤厚習尚
皆文雅無它族輕浮澆薄詭譎麤鄙之俗昔有東甫娶
吾祖姑季平季德祖姑之二子也季說與予同歲生老而愈欵密其
餘之尊卑長幼亦多舊識祐甫治進士尚書義馳聲子季行儒業
行俱修不忝其先拳拳用意於族譜之一事既成有檄檄其族有序
序其譜韓子云仁義之人其言藹如也讀其檄與序信矣夫而予所以
嘉其族之良善篤厚文雅者豈溢美哉季仁之子祖衡季說之子潤
之持季行所述示予故為識其卷端而歸諸劉氏
金谿吳氏族譜序
嘗見番昜吳氏世譜推而上之以達于番君又推而上
之以達子延陵季子續續相承罔有間斷盖悉心勤意參
合諸郡諸族之譜而成自喜其備予獨疑焉夫吳以國
氏儻非其後以改姓以胃姓以異姓為後亂其族則天
下之吳無一不出於泰伯仲雍不待世系可考而始可
信也司馬氏作史記時諸國譜諜具存然燕世家召公九
世至惠侯已缺其傳次名謚彼有國之君也漢初去古
未遠尚有不可考者况國滅宗散子孫降為士庶人而
由周至今寥寥將二千載果何所稽憑何所証騐而一一
皆欲譜其世得其名哉昔南豐曾氏自叙遡漢都卿侯
上接子輿子晳歐陽公不以為是豈非欲其傳信也乎
今觀金谿譜以宋初諱詞者為初祖傳至于今十有四
代如荆國王丞相世家譜所不載族分派而失其次者
不追補而強合譜其所可知不譜其所不可知最為得
其實其族貲産盛文儒盛宋之季以科名顯者相踵而
宋亡矣詩書禮義之習逮今猶前日其盛未替也予嘉
其譜之善故識其端以為駕虚翼偽自欺自誣者之戒
云
雲蓋鄉董氏族譜序
唐改臨川郡為撫州疆域之廣亞於洪吉贛而文物聲
明甲於大江以南之西宋三百年間一家一族儒宦之
盛樂曾王蔡晏五姓為首稱爵位之崇王曾晏最樂蔡
次之科名之稠曾蔡晏最王樂次之樂安雲蓋鄉之董
計其科名多於曾蔡與晏校其爵位亦在樂蔡之上而
論者不以擬于撫之五姓何也盖宋南渡以前董極盛
之時猶隸于吉紹興中年撫增置樂安一縣始割吉之
雲盖鄉隸撫由是董氏乃為撫之屬民今董之隸撫也
久矣則尚論撫之世族其可遺董氏乎董之裔有慶重
修族譜甚悉其弟天泰持以示予予于是而益詳董氏
之盛每貢舉之年預薦名或七或六或五或四自祥符
八年乙卯至咸淳七年辛未擢進士科近三十人武舉
特奏世賞異路而仕者不與通撫之六族而論仕宦之
衆莫之與倫至于今從事辭章者不匱雖然昔晉范匃
具陳其家族歷千數百年之久而魯叔孫豹以為保姓
受氏世祀之不絶不若立德立功立言之不朽六族之
儒科仕宦則均而惟南豐曾氏荆國王氏可以當言之
立繼此董氏之子孫儻能立功立德則其不朽之實將
與孔門之顔閔周室之太召有商之伊傅唐虞之臯契
並其德立其功立下視曾王二氏之言立且不足貴而超
越五族盖有在科名爵位之外者董氏之子孫其懋哉
中山趙氏家譜序
人之為人也有大經焉有大本焉其當然者與生俱生
其固然者不與死俱亡也而能不虧天地之畀付者幾
何人哉中山趙德齊自叙家譜以述祖四言詩及思親
五言詩聯係于後哀死事生篤近追遠藹然良知良能
之發見惻愴懇至字字由衷與身不行其事而口姑為
是辭者迥絶不侔也嗚呼德齊於倫紀之大經若是真
篤行君子哉雖然二五之運參差雜糅氣質所賦不一
概也肫肫切寔者或不能不䁆曖乎其大廓廓高明者
或不能不忽昜乎其小自聖人以下鮮有不偏予始遇
德齊敬其端慤而已浸浸親密而與之語乃知其洞徹
大本如披雲霧而覩日月也盖涉歷二氏約而歸之吾
聖人既升切實之堂又入高眀之室斯世也而有斯人
也即纍然山澤之癯被褐懷玉世莫之知抑亦以知我
者希為貴歟昔臧武仲言有明德而不當世其後必有
逹者弗父何宜有宋而不有故其後有正考父之賢孔
尼父之聖也夫以神明之冑於今為庶而希賢希聖猶
有其人則所謂明德不當世而其後有達者詎不信矣
乎德齊名由齊秦康惠王之苖裔云
吳文正集卷三十二
