吳文正集卷七十六
元吴澄撰
墓志銘
故袁君主一甫墓志銘
主一姓袁氏諱立初字義夫生宋淳祐庚戍九月自少
倜儻有志慷慨尚義習進士業應舉不中客州縣與其
謀議如參佐然進士科既廢無復仕進想新附之民
地偏俗殊聞一令輙駭吏並緣為姦絲棼鼎沸莫克應
承君處之得宜於家不貽父母憂同産頼以保所有庇
及一鄉愚氓相挺為亂鋤其根株里居以寕遠近歸德
焉冨室禮為賓師諏度悉中理法多所禆益君倫紀篤
厚意氣軒豁親故交遊懇懇用情靡不感悦至大庚戍
十二月以疾終次年十一月葬于藝原延祐丁巳二月
庚申改葬廻鄉祔母夫人墓左嗚呼古有鄉之賢能長
治其民不出比閭族黨之間故上下相親如家人父子
袁君不必如古之仕於鄉而比閭族黨受其惠盖無愧
於古之才士也夫考諱摹承節郎監隆興府樵舍鎮妣
曾氏進賢縣丞諱三德之孫女配何氏工部尚書諱異
之從女孫也男三梅瑞彭澤縣教諭相瑞桐瑞女三端
女平女安女中男中女皆先卒大庾縣令何子安之子
隆孫道州判官何壵之子友成暨子之中子衮其壻也
孫男二燾孫熹孫孫女四君與予相友如兄弟其卒也
予在京師今於其改葬也而為之銘銘曰
生不試没有遺惠留其慶以昌後裔
故縣尹蕭君墓志銘
蕭氏居贛寕都之小田至于君五世矣君之世父諱澥
能詩有集曰芸莊五試禮部特奏授戶曹君之父諱立
之詩宗江西𣲖絶句有唐人風致其集曰冰厓登進士
科由鎮南軍節度推官班見改籍田令累官至通直搶
攘之際擢為道守不及赴君通守之季子也諱士資字
深可噐識超異紹宋學文藝最優知時將多虞期以武
功奮就右選授承節郎及大兵至江南仲兄贇募鄉兵
助時偹禦君請曰報國忠也寕家孝也二者不能兼兄
居弟行帥李公不許遂往君奉二親依山險同鄉鄰保
聚兄與大兵遇而止元師李公竒其才全其生詢其家
世益加敬重君亦受知焉李公鎮盧陵命君招撫寕都
降汀寇有功剡上随逹官入覲授從仕郎建昌廣昌尹
承亂離後井里荒殘撫字有方戶增獄簡遭父喪去官
再尹辰州盧溪寔五溪蠻洞之地烏言獸心御之得宜
靡不悅服茶溪洞反諭降其衆又遭母喪去官再入覲
遷徵事郎辰州叙浦尹叙浦與盧溪鄰土俗相似治之
一如盧溪前者洞蠻屢服屢叛招懷以德咸俾革面聞
君有代渠魁復出鈔掠行省調兵勦捕君率先擣其巢
穴寇窮蹙就擒君不有其功以讓軍官與同僚歸舊隠
觴詠自樂視仕進澹如也越數年有南安路行用庫大
使之命居官將再期觧鈔上行省還及贛疾作至於南
安益篤諸子扶侍至家寝疾七日而終君事二親孝雖
馳公事于外愛慕不少釋奔喪及門號踊慟絶兄弟怡
怡終身無間言待宗戚友朋各中理節能得其歡豈弟
慈祥接物和煦三為邑宰民皆去思嘗以自得扁書室
所著詩文有吹劔吟北覲紀詠盧溪客語疾病召諸子
及弟兄之子畢至教以和順娶連繼黃子男四若淵若
潜若濟若涉女四孫男四楫孫吴孫周孫相孫君生於
淳祐辛亥之冬卒於延祐丁巳之夏二年十一月廿七
日葬于里之吟田長山頭予與君父子兄弟交遊四十
載父兄既没而君獨存每歲書問往來至數四君少予
三歲乃先棄予而逝乎諸孤求志銘叙而銘之銘曰
深沉坦夷□廓密微莊肅愉怡無莫有持文繼父規政
若母慈忘者巳而存者如斯
故贛州教授李君夫人徐氏墓志銘
故贛州教授宜黃李君夫人徐氏以延祐丙辰九月從其
子仲謀官贛之石城越明年丁巳五月甲戌卒仲謀具
棺衾衣物歛于旅次悉得如禮是月壬辰奉柩以歸六
月丙午殯于正寝八月巳酉葬仙桂鄉北華山左仲謀
衰絰求請銘嗚呼余視夫人之父猶大父視其夫猶伯
叔視其子猶兄弟也可不銘諸竊謂婦德一而有三從
焉德既賢所從亦賢世所希也盖德之賢在巳而出乎
性所從之賢在人而係乎命苟非&KR1167;於天者美命於天
者厚其曷能然哉若夫人所得於天可謂美且厚巳夫
人儒家子諱懿如天&KR1167;孝慈知書秉禮事姑色飬無違
執婦功至老不廢相其夫裕其家新宅舍饌賓親睦鄉
鄰教子孫一一中程度居近夫子廟遇朔望趣起拜謁
中燬于火部使命有司重脩以仲謀董役夫人視如家
事然有梓木可材或請以立夫子像即斧以畀嗚呼婦
所先者德而夫人之德則賢也父鄉貢進士樂易敦龐
諱桂得以工詞牋為儒林宗遠近從遊者數百咸稱為
介軒先生嗚呼幼所從者父而夫人之父則賢也李君
端嚴閑雅受業徐先生之門師特加器重而妻以女後
入大學歷外内舍以上舍釋褐授廸功即差贛州教授
嗚呼長所從者夫而夫人之夫亦賢也夫没時子甫弱
冠或謂所居差繇繁密盍徙以避夫人謂吾辛勤有此
屋去將安之仲謀奉母應門純正䟽通每為邑大夫所
禮家頼以寕初仕南安路學錄夫人撫諸孫留于家再
調石城縣教諭則曰吾昔嘗從夫仕贛今從子仕贛之
支邑死不憾矣受禄飬八閱月愉如也仲謀廉謹自守
所至取重於官長取信於士友大率母教所成嗚呼老
所從者子而夫人之子又賢也夫人生宋淳祐甲辰七
月得年七十有四次子良蚤卒女一適萊山山長鄒衆
孫男四除比冠階先十有九日殤夫人哭之慟由是嬰
疾除後二十有八日亦殤陞尚幼孫女一適臨川徐銘
曰
天豐之乎于其躬又于其所從孰如其豐天嗇之乎于
其德不于其所食孰云其嗇
故陳副使夫人黃氏墓志銘
小曹金銀場副使陳仲南之配黃氏鄉貢進士慶老之
女宋淳祐壬子歲生十有六歲歸于陳毓質儒家性行
温淑相夫君治貲産日以盛大警戒相成慈儉如初宗
族鄉黨咸稱賢助至元辛邜五月三日卒葬黃陵遷奥
村遷橋頭坑又遷炭竈坑距家一里許副使諱楠後二
十有一年卒初生一女一男年皆幼罹寇禍能相讓就
死再生一男曰炳文娶大學進士吳泰來女為婦孫男
一世孫孫女二一許歸予之孫蕃一許歸斤村游之子
銘曰
梱儀靚顓順惠且賢維家之嬴不嬴其年永蔵既安流慶
嬗嫣
故臨川丁君墓志銘
丁氏系出齊侯吕伋漢時有寬有固至宋顯者尤衆其
居臨川靈臺鄉者有叔才為士諱應桂父曰從龍以其
子有志于學凢益友過從應接不倦叔才所師皆一時
工進士業者最後與今翰林承旨程距夫同門業成而
科廢棲遯不求聞於時名書室曰竹所以厲其節戶既
隸儒籍俯就鄉邑學諭之職又游處臨汝書院遂與郡
中諸耆宿俊彦日相親密間或吟詠以抒懷抱語尚平
淡不事彫琢資禀剛直趣操清潔倜儻瀟散不拘不迂
與人議論少不合則疾聲大呼然聚會歡笑浩歌暢飲
和氣春如也待族姻鄉黨知舊交遊各中禮度娶龔氏
先卒子榮翁克世其業教導臨汝叔才就飬焉有疾乃
奉以歸終于正寝其生也宋淳祐辛亥九月其卒也元
延祐丁巳三月十有一日庚寅祔葬龔氏兆是年秋貢
余校文還過郡前臨汝山長趙思玄以榮翁來請銘余
嘗序叔才詩矣今銘其墓也宜從老氏教子井山觀者
季子有容也孫顯生相生銘曰
生而有章死而有蔵我辭孔掦厥聞彌芳
大元將仕郎南豐州判官蕭君墓志銘
大元有江南一天下三十有九年始以進士科取士江
西行中書省所統兩道貢士三十有二校藝之優劣定去
取而吏議以襍犯違制有所黜校文者争之一二逹官
臨之亦務寬厚欲偹其名數卒不能奪吏議於是與選
止十有八人而吉安一路居其六明年會試京師六人
之中擢第者三楊景行羅曾蕭立夫也立夫字興吾吉
水人年最少授將仕郎南豐州判官以歸八月巳丑甫
拜其親十月甲申遽終其身嗚呼其可悲也巳其可悲
也巳大父諱符世在宋三貢于鄉五試于省咸淳戊辰
省試詩義第一殿試中乙科任衡州推官父如愚守家
學五子立夫仲也大父命之為世父後自幼敏悟其行
其識卓然特異體素嬴弱歸途遘疾逾月小愈至家又疾
竟不得起嗚呼其可悲也巳其可悲也巳生至元甲申
終延祐乙卯越三年丁巳正月葬于松林之原兄鼎將
父命來徵銘鄉試余曾校文得士如此而不見其用嗚
呼其可悲也巳其可悲也巳妻彭氏男辰生葬之時年
十有四矣銘曰
才與否與富與貧與貴與賤與壽與夭皆命也夫嗚呼
立夫未可謂富而亦不貧未可謂貴而巳不賤天畀以
才不畀以壽命不可期若之何其知與不知儔不子悲
嗚呼噫嘻
故詩人吴伯秀墓志銘
伯秀諱廷蘭撫金溪之吉原少工進士業與從兄廷龍
素齊名其從兄入太學登進士科調贛石城尉而伯秀
不仕進士科既廢乃肆其力於詩甄意洽辭不甘伈俔
出魯直履常下跡不涉城府朝夕一室吟嘯自若中有
亡聊不平一皆發於聲汪洋無涯涘衆口遽相傳誦其
佳句家素貧撫弟如子私箧無一錢蔵言直行方見不
善輙面折有急則力救之慱記覧善誘誨後進宗黨惠
其德而化者比比生宋淳祐三年四月得年八十元至
治二年閏五月卒聞者靡不傷悼泰定元年十二月葬
里之何家原前期其族孫舉及裴在京為之請銘既而
其從子慶益來速銘噫宋三百年間撫之詩人前有謝
逸謝薖後有趙崇懌而崇仁甘泳金谿曾子良亦以詩
自好伯秀與曾同邑而為曾所敬余嘗觀其詩是可銘
也或謂伯秀之窮如孟東野抑天固窮其身以昌其詩
乎余謂東野無後而伯秀三子諸孫森然克紹其世天
之豐之也非東野所可及巳而其詩又有不同者焉祖
某父某俱弗耀娶王氏子三孫四銘曰
韞匱潜珍粲粲琪珣疇謂詩貪貞曜與倫滌破酸辛淵
乎深淳不昌其身以傒其嗣人
故金陵逸士寅叔王君墓碣銘
皇慶元年春予在國子監以疾尋醫其夏過金陵郡士王
寅叔授予舘執弟子禮而請學焉每為談士君子脩身
謹行之槩言言胥契如水沃地其秋予遡江而南則依
依不忍别若有失也一年餘不相聞或傳寅叔死矣夫
金陵東南大都會也然自吴晉以來常為用武之國事
文學者視他郡為少况歸朝之後士之世業者或棄其
業而他從寅叔一身獨膺持家幹蠱之任猶能有餘力
不廢學其為學也又不卑卑於世儒記誦詞章之習上
慕古之聖人賢人而為師可不謂特見卓識者哉而竟
不得年以死是可嘅也巳延祐五年冬予再至金陵寅
叔之子謂吾父雖巳就土而穴有水泉宜改葬乃營宅
兆于城南西石子崗以明年正月四日奉柩而窆予為
文以碣于其墓寅叔諱子清其先汴人宋紹興初來居
霅州祖父諱某徏金陵祖母徐氏勤儉殖生父諱君祥
早世仲父季父恊心共事以致豐裕寅叔仲父之第三
子也年十有四仲父亦卒為母命之為世父後事母張
氏盡孝人無間言家務母及女兄主之寅叔惟讀書為學
而已他事一無所與數年後家浸以蠱始奉母命整飭
剔蠧補弊詳緩精審增益其田數十頃若不經意人服
其能聲譽日起賢士大夫常造其門交朋甚驩而喜賙
恤親戚無依頼者量其厚薄月有贍給名閥之子孫他
方之寒俊不能自立者惻然矝念時與舘榖嫁娶無力
者捐貲贈之死無具者偹棺葬之歲凶施米及為粥以
食道路之人時疫施藥間命醫流往就其家胗視隆寒
積雪則散禇衾木炭委于甚貧者之門而去不出主名
盖其季父冨而好施寅叔力不逮數倍而亦如之其所
值之境為尤難母病藥必親嘗朝不暇盥櫛夜不脱冠
帶而侍居喪三年不酒不肉不處於内未葬衰絰不去
身祭祀一遵司馬氏書儀朱氏家禮容無惰言無戲跬
步必以古人為法式訓督諸子動循正道年長者遣之
數百里外從名師娶氏相夫教子無違子四珩琚璜璛
琚先殤女一婿旴江傳若川寅叔生宋咸淳巳巳歲六
月十有七日其卒皇慶癸丑歲十月十七日也銘曰
王氏世族濟濟純篤維學之劬肇自寅叔謂年宜崇未艾
而終謂天昭昭豈其夢夢韞瑜韜瑾理弗&KR0008;盡蓄此有
餘以錫遺胤石岡有墳石碣有文於戲寅叔雖亡猶存
故吳君慶長父墓誌銘
古豐城之長安與崇仁之青雲接境吴族居焉其初與
崇仁之吴俱來自宣州宋之盛時有繇科第而仕者逮
南渡以後崇仁之吴文學科第大顯于時而豐城之吳
亦儒雅循良饒裕自殖巨公名士以德義相契交際過
從絡驛不絶至元間予至其鄉有五雲峯居士端嚴謹
厚冠衣淳古儼然商皓之遺風適孫名演字慶長年二
十餘嶷立侍側簡默凝重慱洽秀異望之知為遠器厥
後耆艾日以凋謝族之冨盛者亦漸衰替獨慶長卓然
樹立甲於一族戶門孔艱䟽剔振治不勞而辦鄉鄰弗
靖恊心殱殄衆得奠枕貲力非甚有餘而饑歲率先賑
救豪右愧焉名聲四馳遠近竦慕當路亦有知巳而不
願仕日與吟倡倡和自樂詩曰梅臞集晩年新居室以
處諸子婚嫁各當閥閱將遂閒適而年不待矣生寶祐
丁巳十月之癸卯卒元延祐甲寅三月之己未越四年
丁巳十二月戊午祔于六世祖妣曾夫人之兆原曰桐
坑娶范繼黃子男六楶棻榘棨棠女四范繼老黃延選
葛真黃琛婿也長男長女先卒孫男六燦炤煥燿煒焴
女九皆幼予之先自豐城徙世遠失其次慶長少余八
歲視余猶兄也棻請銘故為銘銘曰
猗嗟具宗宣而撫洪世世有聞四海趍風豐城一族積
厚報豐猗嗟慶長亢宗之雄命未稱志維後之隆
故逸士趙君墓誌銘
進賢趙君若煥堯章甫宋宗室也年二十三值火祚訖
賦草之茂三章援琴而歌與箕子麦秀歌同其悲哀時
運之巳失矢志義之不渝略無移咎推怨之意視麥秀
之辭為優故予疑麦秀非箕子作也太史公輕信而悮
取之尔安得如趙君之自傷而不他尤者哉君之志義類
箕子無朝鮮之地可遠引於是陳迹鄉閭放情山水高
睨廣覧遥吟孤嘯舒泄所懷弟若慳受當路索絡俾同
遊徼君諷之來歸日共族從聚處讀書想古飲酒忘今
澹如也與弟分財悉置不問唯取先世帶笏琴書君年
將七十母萬氏夫人猶無恙孝飬致樂朔望率子孫盛
服拜堂下飲食必躬調胹生旦上壽自鳴匏絃起舞以
怡親心母年八十五而卒既無親可事則專以教子為
務賓客非端良不接所接輙觴詠盡歡邑校春秋釋奠
齋宿陪位甚謹言論本經訓尚理趣謂學而不行非實
也吾喜玩易不以談說不以占驗日月無非易也披閱
古書得精要語遂筆之策目曰偹忘告戒内外戚䟽往
往按據所錄著述之存者中庸講議適情小藁逸民
自得合若干卷其詩有云青山入遥望歛襟坐虛閣世
故不可期冲懷有深託平居興夙寝衣未嘗免冠褰裳
嗜飲不至醉每微酣令人歌淵明歸去來辭自吹洞簫
以和書閣臨池扁曰曉泉曉喻明泉喻清也真淳和易
恂恂信厚樂導人為善而不計從違是以人人敬且愛
焉重義輕利逋負不屑屑責償冬寒見凍者衣之歲饑
見餓者食之初乙亥之兵卿人有被俘者捐金贖之享
年七十八大元至順辛末八月十一日晨起安坐而逝
明年某月日葬邑西之雷岡先世魏悼惠王之一再傳
安化軍節度使諱克整封高蜜侯生金紫光大夫叔㫜
光禄生右朝請大夫續之靖康之難由曹州徙豫章
之進賢朝請生永豐主簿公磥君之高祖也曾祖彦琯
祖[泳-永+羅]夫考時福俱不仕君娶周先二十年殁男三嗣賢
嗣箎嗣均一適艾芳閏孫男四女一嗣賢曰先子臨
終命嗣賢求先生銘追念遺言惻惻哀慟庸敢以請予
誦君歌辭嘉歎罔巳夫有商孫子候服于周自古以然
磐石之宗及今為庶君之志義若此賢於人也遠矣銘
曰
身之壽命長家之胤胄昌不與國而俱忘志義堂堂噫
其可傷
吴文正集卷七十六
