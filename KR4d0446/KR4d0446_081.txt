吳文正集卷八十一
元吳澄撰
墓誌銘
故樊居士墓誌銘
樊氏洪進賢著姓居士諱士高字叔厚世居崇禮鄉之
三陽里宋紹興初盗據江城侵及洪境樊昌時率民兵
拒戰而死事定贈脩職郎自是族浸昌大脩職五傳至
秀英由三陽里徙居北山以其地沃物繁扵生聚宜故
居士其仲子也生宋寳祐癸丑十月饒智略涉經史少
時已為季父饒州法曹夢辰從兄興國戶曹必薦所器
至元丙子以後戶役繁重與一兄二弟佐父理家獨勞
不怨父殁養母益虔及將異居以先廬讓伯氏鄉先生
胡簿霆桂學行深峻扵人少許可每稱居士有父風其
事兄如事父兄既喪友愛二弟尤篤不汲汲殖貨而家
日以裕見人銖較尺絜輒心非之晩年貲産倍扵初遇
耕牧賤夫相與爾汝度量寬洪無疾言遽色喜慍不形
而家衆畏慄惟恐過差惠周黨閭不望其報信孚朋友
必顧其言鄉瀕湖漘厥田下下多澇屢歉有司驗視必
為開陳民瘼以拯饑溺或勸之仕則曰是有命焉不可
幸致恬然無一毫外慕意處伯仲叔三子各有攸當馬
塘去家二里許樂其平曠挾季子往營新宅而終焉一
日召諸子来前曰吾年已七十三得從先人游地下復何
憾越二日不病而逝泰定乙丑閏正月十二日也初居
士未昏有陶司法應器寓邑東為孫女擇對甚嚴聞居
士賢妻之留甥館再閱月以定省不可曠而歸陶氏先
三十二年卒繼趙氏子男四志泰後伯兄亦先卒志務
志廣志能女三孫男七女五居士昔扵所居東南五里
之青山豫卜壽藏諸孤從遺命以丙寅十月壬午葬壻
徐芳遠為志務来請銘予觀居士蓋循理安分有福德
人也是宜銘述其行者將仕郎南豐州判官葛潤玉銘
曰
不求聞天所敦亡若存徵予文
貴溪翁十朋故妻李氏墓誌銘
前鄉貢進士翁仁實母喪未畢凶服造門再拜請曰先
妣李氏有賢行年僅六十而終仁實不子生弗克厚飬
死弗克厚葬罪大無以自容葬有日敢乞哀矜而賜之
銘庶先德託以永久進而與之談知為至治癸亥所貢
士次年試禮部不第特恩命長信州路象山書院才可
得仕而欿然不以已能自足亦其漸習賢母之訓而然
與問其母之行曰生未朞失所怙既齓失所恃鞠扵姑
氏姑適徐而婺治家嚴肅教姪如其女及年二十一以
歸我家君婦道謹飭靡違夫出則總家政治生業舉無
曠廢家君嘗語諸子謂家之粗立而母力也服用素
簡飲食必均每不喜人子别饌私奉以為寧如郭林
宗無如茅容或疑其言識者曰自子言之則未孝自母
言之則賢也又嘗歎美程子孀婦餓死事小失節事大
之語因言人或餓而死亦庸惰拙扵謀生故爾吾親見
徐氏姑煢煢提孤嬰能復侵彊數十里内賴為惠主里
有何氏甚貧早寡無子植麻苧畜雞豚以給衣食年踰
七十怡怡如小兒由二人觀之守節者豈至餓死哉同
産惟一兄而殤囑從兄以一子後之為築居納室畀田
俾供時祀從弟沾疾而子缺扵養養之餘三十年有外
親平日視猶娣姒乳而不能具食備襁褓膳羞以遺其
後既寡而殂力疾冐暑往哭諸子請代行不可曰彼之
孤長者未冠少者猶抱死未有以歛竟親往致襚而還
家雖無贏有死亡不能喪葬孤遺不能嫁娶困厄不能
存活者周恤罔吝凡種德急義之事相家君力為之弋
人捕生禽来鬻買而縱之山中劬勞至老不倦子婦婣
黨或勸少休曰人恃勤以生未死以前非可間之時也勖
諸子篤學勿怠不正之書不許接扵耳目常命誦孝友
諸傳集室衆侍聽下逮使令皆繩以法式子男四仁實
長次尚志集義與實女一能暗誦古書詩文以妻趙元
略延祐戊午年二十四先卒孫男四愛愷雅正孫女一
字外孫如孫曰俟而父繼室而歸予聞仁實之言其母
之德頗有與吾母同者其年又與吾之季妹同而吾母
没已二十九年吾妹沒亦四十年矣思其德其年之同
而動予哀銘以遣之李氏諱如韞泰定二年乙丑六月
六日卒三年丙寅十二月某日窆于其里之鳳山銘曰
母也誠賢子其永肩以成以全
故逸士陳君雲夫墓誌銘
學者曾仁任南康路建昌州學官命其子以州人陳德
剛来請銘其父雲夫之墓雲夫諱士龍閩中宦族王考
紳始徙建昌考伯順儉勤殖貲產生男九人皆魁偉遂
號望族姓甲於一州雲夫之次在九之四生宋咸淳己
巳六月癸卯居家孝友奉身澹泊唯祀先饌賓致其豐
備葬婣黨之弗克葬者撫其孤遺使之成立或罹非辜
援之不惜力儲粟賑饑平糶外所貰甚溥衆謂宜度其
能償與否則曰吾以周急也豈繼富哉奚暇豫計它日
事然人亦自不忍負尤貧者亦不責其必償也雖與已
忤有善必揚雖與已合有過必規不阿貴盛不陵寡弱
不恃已長而短人不以喜怒而有所予奪擇士傅其子
唯謹傅病疫危篤家老請舁送不可躬督諸子侍粥藥
更數醫治療竟不起哭之哀禭襯而歸葬之贈卹甚至
咸稱忠厚長者云泰定乙丑正月甲午得疾終年五十
七妣楊氏先二十年卒繼趙亦先四年卒子男四德剛德
大德裕德輔女四長適㷱餘未行孫男二女一某年月
日葬某原方彊壯時人勸之仕應曰仕以行志也下者
為貧耳吾幸衣食足以自給苟志不可行役扵人奚益
里人鄭時中狀其行曰不趨利而急義不慕名而務實
持古道而不變扵今其信矣乎銘曰有以承先有以遺
後奉已則薄待人則厚胡優其德而劣扵壽我銘幽宫
昭示永久
故處士薛君墓誌銘
春秋時薛視諸國為先封子孫以國為氏至唐逾盛河
東之薛在宋秉義郎殿前都校尉習者處士其後也處
士諱勉字方叔世居信貴溪之仙浦里曾大父子徹迪
功郎知恩州南丹縣兼主管勸農公事大父瑑太學進
士父亨静一居士世以文獻自持與臨川之陸鄱陽之
湯弋陽之謝諸名人交際往還母王氏有婦德族方隆
而宋柞訖民頑弗靖推官軍躪躒由是鄉里凋敝而薛
族之資産浸浸淪喪衆咸戚惋獨處士恬不介意諉成
毁興衰扵數不以貧賤渝其樂天禀純粹正直待卑屬
必端肅見小人無嚴毅既不失我亦不迕物嘗遠遊荆
湖廣海間雖沿邊溪洞亦至倦而東歸仙浦之南六七
里曰宜陽方山後擁諸峯前羅明水縈抱如玦喜其地遂
徙居焉扁其堂曰寳善予嘗為之銘配孔氏勤儉慈順
子二人玄義從開府張公隠老氏教中質淑學篤作詩
清新不羣文士競與為友制授弘文裕德崇仁法師充
大都崇真萬壽宫貮職璽書游命長官觀非其好也玄
儀朴雅溫文田州路儒學正兄弟怡怡奉親而處士君
卒矣泰定丙寅四月望日也享年六十有八法師在京
素相親厚予既告老家居繐服来過曰吾父不幸以病
終玄義弗充子大懼吾父之美泯泯不傳蘄一言刻諸
墓石予扵處士因其子而知其父之賢不辭而為之銘
銘曰褧襲其錦恬處約銘最其略潜亦灼
金谿吳德勤墓誌銘
金谿吳塘之吳其居東溪居新田者派之分也安遠令
惟新之子處禮又自東溪分居桂田早世配葛氏善持
家貲業日贏長其孤天桂納余氏為婦甫能應門而官
有海舟之役竟勞瘁以殁二嫠煢然獨處乃請扵新田
之族擇宋咸淳辛未進士永豐縣尉名楊之少子恩為
後恩字德勤生永豐官所元至元壬午為後扵桂田未
三年有余氏喪又數年又葛氏喪畢二喪嫁天桂二女
人稱能子娶曾繼周男女凡六長子舉從予學至治癸
亥予守官禁林是年冬舉亦来京師泰定甲子補學弟
子員明年乙丑冬歸省父母喜子之至又明年丙寅春
父病夏五月己酉卒年五十四又明年丁卯春二月某日
葬其鄉之福林舉衰絰造吾門乞銘其葬余因舉素知
其父純厚為鄉之善人許之銘而語之曰必也正名乎
盖以昭穆世次恩宜為處禮之子而以舉之弟安為天
桂之子則正名而言順矣夫君子之必可言也若名之
不正予惡乎銘諸子舉安寧康女二長適鄧次幼未行
孫男二璧欽孫女亦二銘曰嗟哉若人雖不壽其身而
有子以壽其家抑又何嗟
故平洲居士劉士遠墓誌銘
撫之縣五樂安最後置樂安之鄉四吉永豐割其一求
隸雲蓋是也雲蓋鄉占縣上游雖隸撫而吉之流俗固
存地産之美饒戶口之蕃庶士氣之英特世家之盛大
萃然出三鄉之表竹園劉氏鄉之右族族之人無不挺
挺自拔卓卓自立其間恂恂儒雅肫肫仁厚如麟如鳳
則有雲伯焉雲伯生士遠名辰翁才子也南土新附遐
僻未靖時士遠猶少已克相父弭折亂萌鎮護居里遠
近等賴其庇長而應門一遵父轍賑凶荒活饑莩捐已
所有息人之争貧族昏喪必致補助久假負欠復来告
急周恤不靳曰彼以貧故償不及時爾豈負我哉歲供
公役未嘗剥下以奉上比閭絶呌囂隳突之撓民有
小忿平之不令至官府賓客過從禮意歡洽或勸充廣
田宅則曰子孫保此足矣族中有子無力延師每竊喟
嘆擬建義塾收聚以教恬静寡欲好義樂施謙謹和易
與物無競事親事長略靡逆忤侍疾頃刻弗離持喪始
末如一家有水竹之勝廬陵劉太傳嘗為書平洲二字
扁于樓人稱平洲居士云娶李先七年卒子椘蘭女適
王適李孫曰丁曰德曰瓊女孫五皆得所歸泰定乙丑
十一月終年五十八丁夘秋葬龍石之原椘蘭請銘墓
石予素聞士遠家世之善可銘已而其子方務學崇立
身之孝是以不郤其請銘曰
而續而似而務根柢而邐而迤而可涯涘
故逸士高周佐墓誌銘
予家距吉永豐不二百里聲相聞跡相及也華田之高
為邑著姓有諱師文字周佐者家業隆盛卓爾樹立名
聞尤表表年四十四而終與其友鄉貢進士解觀訣無
它語囑以求余銘墓為第一事卒之三月其孤世安摭
其所見於家庭所聞於師友者輯為行述解貢士將之
以来其言曰吾父機警敏悟雖孩孺如成人讀誦三兩
過即記憶不忘無雜嗜好或遺之珍玩僅一寓目竟不
留戀乘暇維喜觀書大父歷覽四方吾父猶未冠已承
委意專任家督外而公私之酬酢内而出納之齊量蝟
集鱗次處之綽然逮既冠亦事遠游往復京師再三語
人曰吾幸六合混一時獲覩版圖之廣大宫闕之雄麗
人物之阜蕃山川之奇勝足矣又何數數僕僕道途間
為乃定閒居之計起樓庋圖籍趙承旨孟頫為作藏書二
字扁其顔既而過客日衆舊宅地挾改築于社林側時
曾大父年踰九十大父亦且七十新中堂奉重親致樂
以養東西之樓館則以貯書焉以禮賓焉父之父兄行
有簿鄉邑者有簿嚴道者有廵警傳羅石灣者吾父獨
安扵隠退勸之仕輒不應精神標格俊拔秀偉美髯豐
頥眉目如畫瞻之知為英特接引扵人一見如故發笑
傾倒略無厓岸畛域居綰水陸之會臨涖之官經過之
使與夫来往之朋游朝夕迎送無少懈所當資贐靡不
滿意去每仗大義不吝浮費而根本益充肥生殖益饒
裕盖非私智計較所能得兄死扶植從子父喪撫恤幼
弟延師儒淑胤冑俾可應時需水阻造舟梁以濟歲饑
發陳腐以糶排難解紛赴人之急甚扵拯已之焚溺人
以月庭稱若其字云志未大展而遽棄諸孤痛哉諱致
平者吾父之大考也諱應新者吾父之考也吾母鍾氏
三男二女男世安長世用世康吾弟也世用先逝女適
黃者吾女兄也許適鍾者吾女弟也吾之子奇孫女子
子一吾亡弟女子子一吾父見孫者三矣終於至順辛
未十有一月丁丑某鄉某里某原者葬之宅也某年某
月某日者葬之期也余閱所述踟蹰久之嗚呼吉士固
多竒周佐生而有以鎮于家有以望于鄉殁而蘄有以
光于世才識兩不凡已夫於是為之銘銘曰
贏扵財嗇扵壽天也莫究斯順所受先而潜後而炎人
也可占其符所覘
故西峯居士裘府君墓誌銘
裘氏先世自會稽徙豫章之西山宋淳熙丁未進士萬
頃由大理司直為江南西路安撫司幹官贈通直郎弟
萬全以通直之介子由庚嗣擢寳慶丙戌進士終饒州
德興簿德興生希彭郴守曹一龍妻以弟之女居士其
後也居士諱興仁字克榮負氣不羈頎碩美髯從曹夫
人之兄都昌尉盛用學德興之弟朝散大夫安撫司參
議應材之期之為興家子革命後西昌有賢令甚相好
比還朝有意薦拔當路亦相推輓居士惟日廣田宅絶
仕進想年未六十屏家務畀諸子闢家塾誨諸孫所居
之西有山曰安峯峻秀不羣行省平章史弼寫西峯二
字作堂扁因以自號幅巾藜杖尚羊泉石揭格言明訓
于坐右朝夕諷翫自娛且自勉也内無畛域外不裱襮
理家御衆和而有威嚴而有恩睦族婣賙故舊禮稱其
情接物唯恐傷之或有未善面規忠告脱人扵險終不
自得歲祲出粟以賑平直以糶貧而病死施藥施襯貸
弗克償者焚其劵事曹夫人至孝塋在安峯之麓剏庵
捨田招方外之人掌歲時展省事嘗曰樂哉斯邱吾母
葬扵斯吾妻祔扵斯吾終其亦藏扵斯也至治壬戌自
營壽藏年耆色孺神爽不衰泰定丙寅十月疾卻藥不
服旬餘晨興衣冠謁先祠坐于堂子孫列侍笑語如常
逮夜命子孫曰吾其終矣端坐至翼旦雞鳴而逝是月
廿九日庚午也其生在宋寳祐癸丑六月十六日癸亥
歷春秋七十四娶同邑萬貢士兄女有婦德先十七年
卒予男四義高前都省宣使義大樂平州儒學教授義
忠未仕義正先殁女一適同邑㷱孫男十一女八曾孫
男一女二明年丁夘十一月八日壬申窆于所營壽藏
義高兄弟遣使致書求銘予觀裘氏世以儒科顯而居
士之子若孫又才且賢然則一身之隠處蓋不盡其用
而留以遺後人歟銘曰
前有世科後有時彦獨立于中絅錦不見積深閟久發
也必閎裘氏其昌疇將與京
吳文正集卷八十一
