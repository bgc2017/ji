吴文正集卷七十
元吴澄撰
墓表
元懷遠大將軍行都漕運使贈昭勇大將軍真
定路總管上輕車都尉博陵郡侯謚桓靖崔
公墓表
崔公姓也德彰公名也光甫公字也大寧富庶縣北韓
里公之家也公之考諱祥金季聚千衆於鄉及國朝兵
至以其衆附得命就領之既而隸真定史帥麾下從史
帥取河北山東諸郡值金降人叛帥之弟平其亂官至
管軍千戶真定同知權府事公其中子也謀略如其考
憲宗朝乙邜歲攝蠡州慶都等處行軍千戶隨史萬戶
戍鄧西起武當東抵下邸繕治壁壘亘數千里已未歲
世祖師指鄂戰武磯公敗宋江州都統軍中統元年庚
申改授金符至元四年丁邜從阿术破宋劉義砦五年
轔宋鄧砦南川高頭擒其將五九年宋將張貴餉襄陽
圍城中粟乘夜出公偕諸將奪其舟而殱旃逼襄樊城
蹙郢黃家堡十一年冬圍沙洋渡江襲青山磯大捷十
二年春宋師潰於丁家洲公追逐百餘里獲將士二百
戰艦五十進臨毗陵督砲兵摧木柵以入克其城益公
宋兵千授宣武將軍管軍總管由宣武陞顯武復遷懷
遠大將軍兩浙江淮行都漕運使金虎符在職數年轉
輸裕如也一旦言曰曩宣力行陣委身於國奚暇恤家
之私四海既一報國事紓當歸養老母以供子職幡然
棄官去十七年十二月二十七日遘疾而終年四十九
明年正月九日祔葬真定真定縣治頭原之先塋夫人
史氏北京路行六部尚書諱秉直之孫宣權真定河間
大名衞輝濟南五路萬戶諱天安之女子男二昌武略將
軍管軍上千戶顯承直郎撫州路崇仁縣尹女二壻忠
顯校尉德州齊河縣尹史炤奉直大夫僉陜西漢中
道肅政廉訪司事史熺也至順元年庚午制贈昭勇大
將軍真定路總管上輕車都尉博陵郡侯謚桓靖追封
史氏博陵郡夫人而公之子在崇仁貽書云先人殁五
十年餘二親始受褒封若不勒辭以昭天寵無以盡人
子之道蘄畀片文文諸石予覽公之墓誌銘神道碑載
公事蹟備矣今撮其大凡而表國恩之隆公先幾欵附
智也向敵莫禦勇也竭力為國忠也念親還家孝也一
身而兼智勇忠孝之美四允矣當代之英賢乎天嗇其
身前之夀而豐其身後之榮陟階賜勲䟽封頒爵易名
節惠著闢土克明之功著寬樂令終之德孝子慈孫雖
百世猶將蒙其庇頼耿光彌久而彌彰焉予不及識公
而識崇仁君其潔已其愛人所謂愷弟君子民之父母
又有以增光於往昔崔氏其世祀也已
故逸士曹君名父墓表
臨川曹名父諱原傑生宋淳祐乙已九月丙申年六十
有二元大德丙午十有二月庚申終其配龍氏諱美英
生淳祐丙午閏四月壬子亦年六十有二大德丁未正
月丁亥終兩月間而有三年之喪二其孤以至大戊申
四月己酉葬後喪於金谿縣歸德鄉之朱陂是年六月
甲寅葬前喪於崇仁縣穎秀鄉之苦竹葬之先後合禮
矣越二十有三年至順庚午秋孤璧走二百餘里造吾
門言曰璧將改葬父喪於臨川縣明賢鄉之京谿改葬
母喪於舊穴之前二步許予瞿然驚愕噫古有改葬禮
蓋非孝子所樂或因水齧墓而改固不可已或因葬有
闕而改則不如其已也昔澄於母喪犯此惡每一思念
痛恨自訟無所容其身自惟不孝於親不願人之如已
也而璧亦為之乎璧求予文以表新墓謹按舊所誌曹
之曾祖漢賢祖熺考世永妣龍氏龍之曾祖延慶祖汝
礪考庭瑞妣陳氏名父少習進士業恪共子職應務中
倫壯歲翫醫家書有以疾告必饋之藥待人和易咸得
其歡心戒其子云我死處事寬厚宜如我母效世俗龍
氏勤約工織紝奉祭嚴潔薦新嘗恐後相夫治生訓子
以禮義廉恥為先噫名父良士也其配亦賢婦哉男二
長璧次惠子女四孫男六孫女五改葬之期某年月日也
故宋太學進士觧君墓表
自古以保姓受氏之悠久為難而况後世乎吉有解歷
唐宋逮於今五六百年為儒族難已始家廬陵之同水
鄉後徙吉水之東門坊以儒發身者代不乏人觧君諱
夢斗字孔陽一字星端工舉子詩賦宋景定甲子貢於
鄕咸淳戊辰入大學越三年庚午又以大學薦名試禮
部曾祖叔達祖寅俱不仕父谷淳祐己酉壬子兩預江
西轉運司貢母王氏以子入學恩封孺人弱冠喪父事
母事兄稱孝友咸淳末喪母比服滿大運將革遂不復
至大學教授於家父讓所受之田業與諸弟父之弟翔
龍沒於外子幼君為歸其喪歲饑用已田易米賑施隣
里母之黨貧分食以食之妻之父死鬻産以窆之科廢
四十年教子若孫勿棄舊學元皇慶癸丑十有二月丙
寅無疾而終年七十有九延祐乙邜十月甲申葬於鑑
湖之原初娶蕭生三女再娶鄧生二男一女男應辰撫州
路儒學正應中常貳縣教劉恕盧喬鄉貢進士羅用發
建康路儒學教授胡敡壻也孫男八觀蒙聯中天歷己
巳鄉貢第四第五名孫女三鄉人劉岳申巳誌君之葬
應辰仕撫復請予文表君之墓君之自立若此子之追
孝若此諸孫之衮衮表表其揚名顯親可期也是為表
云
有元張君墓表
張氏之先霸州益津人金亡時就食獻州交河之建城
鎮因家焉君諱禧力本多能涉書大義敦厚朴愿不事
機巧有侵畔者譲弗與較率使愧悔里人賢之子完為
治書侍御史君受禄養至大辛亥四月四日乙巳終於
京師年八十四完奉柩歸葬於先塋是月辛酉也君之
考諱寳貧而好施罄所有賑饑隣不計家之匱乏天寒
嘗值無所栖泊之客延之宿食飛蝗入境竭誠默禱遍
集四野獨不犯其稼君之妣王氏生甫八歲而喪事繼
母趙氏如母君之配趙氏世居建城之北理家勤儉有
法先七年卒得年七十君之子五曰進曰忠曰完曰賜
曰信進簡重不苟忠質直自怡完事成宗於潜邸得見
世祖初受承事郎興國路判官廉明有聲遷戶部司計
出點視倉站遇鷹房官害民歸上彈于省再遷監察御史
擊彊無所避忌丁母憂去服滿超擢太中大夫治書侍
御史風力如監察時忤尚書省權姦幾不免聖上龍飛
將顯用又以父憂去除河東道廉訪使轉正議大夫同
知總管皆不赴除工部尚書不及禄而卒賜端恪早亡
信温謹給事皇太后宫君之孫七進所生曰允曰正曰
誠忠所生曰賢完所生曰彛曰仁嘉信所生曰禮君之
曾孫四正所生曰定安誠所生曰鐲柱賢所生曰永安
曰燕㻚君之女一婿劉順孫女八完在御史臺紏尚書
省之過舉朝愕眙余時在國子監令國子生張策告曰
人臣惟忠與智忠者不愛身不負國智者有益於國不
危其身復命曰吾寧死不顧予嘉嘆焉雖未合中行可
謂直臣矣其卒也遺言命彛曰吳司業文必傳世爾往
求又以表爾祖之墓吾死不憾彛遵父命因張策來請
澄不可辭也於是為之序次云爾
詹統制墓表
宋勇勝軍統制官詹侯開慶已未之夏戰死於蜀勇勝
軍屯鄂之城外其秋大兵奄至降其軍而侯之妻子在軍
中俱北徙子里始四歲時世祖皇帝以親王總兵柄河北
董忠獻公從世祖具知侯在蜀力戰不降狀謂公曰佳
父必生佳兒汝其善護視公鞠誨同已子名之曰士
龍既成人仕州縣以廉惠稱追痛其父常忽忽不樂及
擢江南諸道行御史臺監察御史按歷荆楚所至訪其
父遺跡有宋士錄國亡之際能城守野戰死者人各為
傳而侯與焉得其傳又稽諸故老遺黎退卒之口參伍
附益歸以語其友友輯為事狀持示臨川吳澄曰吾父
以節死居北之五年吾母亦死不肖孤僅存大德壬寅
冬具衣冠招吾父之魂與吾母合葬鎮江丹徒崇德之
硯山懼弗克揚先烈將遂沉泯則終天無涯之痛愈不
可塞願有述以表於墓敢以累子澄禮辭不許於是讀
傳為狀而哀侯之所以死嗚呼歐陽公論五代之臣全
節而死者三王彦章其首彦章北面朱梁盖路人一旦
為君臣歲月甚淺鮮無足道而弗貳所事百世之公議
猶韙之宋三百年仁義之國豈朱梁比而其季也死宗
廟社稷死城郭封疆求如項籍田横劉湛諸葛瞻顔杲
卿張巡許遠南霽雲輩一何寥寥獨侯以下官微禄出
入行陣仡仡不挫如此世亦曷嘗無人哉嗚呼稀矣侯
之死以蜀重慶告急宋大將往援侯率偏師以前破營
壘十數攻蜀之帥號紐綸有善戰聲大將畏懼得小捷
遽謀左次以遁侯見帥深入不戒驟領數十騎來往有
敵輒迎又喜遠追謂其輕脱可獲也大將逗留侯率所
部獨進進叙州南平隆化縣界遇游騎什什伯伯接戰
無大勝負日中帥以精騎數千至侯之衆不滿千人皆
敢死士馳突衝擊力戰不少却遣卒詣大將求救方引
衆趨山顧望竟不赴侯棄所乘馬立射發無不斃帥兵
屢却然以步敵騎衆寡幾十倍騎生力分番迭鬭日昃
戰未罷步之所殺已過當而死傷者十七八矢貫侯臂
裂帛裹創復射連中數十創創甚矢盡衆稍稍散逸聚
者猶數十人傷重莫能軍侯被執帥壯其勇期生之侯
大罵求速死亦不加害翼日帥親視其創饋之食與藥
侯摽去弗受絡寘馬上載以行八日不食至播州土門
死年五十二帥還都輒對儔黨言嘖嘖奬嘆曰好人好
人且曰其箭不可當侯之從子二其一先數歲戍巴州
戰死其一後數歲邀隨州歸師戰死婿王杞守樊城樊
城䧟不降亦死一門死者四人侯光州固始人諱鈞少
負竒氣嗤齷齪儒弊精神事無用語每云讀書了大意
耳暇日挾勁弓驅馬出平原廣野指南北東西射曰大
丈夫立功名當以是萬殿帥器之妻以兄女由邊郡材
技良家子選補軍職隸武定軍屯光徙屯黃勇勝軍後
剏并取於武定而以侯為副其將後於襄陽城上走馬
墮城下死侯叱曰大丈夫不死敵而死於是兒女子爾
制置使遂以侯代將充統制官寳祐間蜀歲歲用兵往
來粹渠開達等州扞禦周備蜀人賴以完聚嘗深入蠻
徼築建城堡化服羣獠撫以恩信任事不避險艱有如
此捐軀徇國其素志也而竟以敢戰死嗚呼悕矣夫人
萬氏蚤卒再娶胡氏生士龍今繇監察御史僉嶺南廣
西道肅政廉訪司事子澍亦嗜書愿而周於務嗚呼自
古忠臣義士身不食其報者往往報於其子孫然則侯
之後宜大盖已覩其兆矣
姜公宜墓表
公宜姜姓也諱端義其祖某娶曾氏生子興不幸早世
子幼家貧祖母曾適李生子二人興嗣鞠於李李為之
冠娶因冒李姓生端仁端義皆聚學徒教授於家端義
年十二而孤事祖母甚孝事伯兄甚恭其祖母嘗曰此
孫善奉養我李之子亦曰此兒善奉養吾母伯兄暨嫂
相繼殞沒遺三女一子長其女嫁之撫其子如已子子
未冠而夭配鄔氏生時敏時中臨終語其二子曰吾祖
姜也吾祖母歸李有子有孫承祀吾姜姓子孫而稱為
李姜遂無後可乎復初姓續祖祀吾志也汝其以姜誌
吾墓比葬時敏之師許文薦為撰誌銘明李姓之冒而
未正姜姓之稱於後時敏職西澗書院訓導乃具其事
白書院長移文有司有司下里胥覈實如其言改其戶
籍曰姜時敏謂予曰先考生宋淳祐甲辰八月辛未卒
元大德戊戌二月壬戌十月癸酉葬長安鄉北原之夏
坑先妣生宋淳祐己酉六月丁邜卒元大德丁未六月
丁巳七月乙酉附葬先考墓左今初姓已復其可無文
以表諸墓先生景貺之所以光照本繫庇覆遺嗣者渥
矣敢以請予既叙其始末諗於後之人謹按儀禮傳夫
死妻不已與其子適人繼父為子築宫廟歲時使之祀
妻不敢與嗚呼古之處人倫之變何其恩與義之兩盡
也為繼父而知此禮豈至於妻人之妻子人之子而遂
易人之姓絶人之祀也哉此理不明則雖范文正公之
賢隨母而嫁猶不免於姓朱况不如范公者乎然范公
能復姓於其身姜之姓歷三世至其孫而始追復抑又
重可嘆也時敏不忍絶其祖之祀不敢忘其父之命必
復其姓而後快於心嗚呼可謂慈孫孝子也已且將以
其弟時中後其世父端仁嗚呼厚之道也其美不可以
不書書之為公宜墓表
故袁君季時墓表
友人袁繹字季時工進士策論詩賦諄勤嚴肅善教導
人家子弟所讀經書語音辭義考訂詳審不苟焉隨俗
舛訛為人剛正無一毫媚柔態以此不諧於俗人鮮知
之然見者必敬畏不敢有慢侮心以大德丙午九月十
日卒年六十有四卒之次月葬於所居之南初娶温氏
再娶彭氏三娶李氏生四男二女男祖仁祖義祖忠祖信
女適詹鑅余瑞季時長予六歲同鄉久交既葬予始還
舊山既拜其墓而祖仁請文以表諸墓門嗚呼以季時
之才而不遇命也夫
故儒學教諭余府君墓表
府君諱珏字玉甫宋紹定壬戌閏九月十二日已未生
習進士詩賦累應鄉貢不利元至元間江東道儒學提
舉司授信州路貴溪縣儒學教諭不赴會撫州路宜黃
縣儒學缺官江西道儒學提司命攝其事就職一月而
歸閑中以詩詞自樂詞尤超拔似辛幼安劉改之之作
大德戊戌四月二十二日戊寅以疾終於家娶袁氏方
氏男繼老女維恭孫男戊孫孫女適曾貢歐陽仕琪鄔
蘭曾孫男四人一再卜宅兆俱未安至順辛酉四月十
七日庚申遷新穴在峽山椆樹之谷澄子壻也前葬時
客外今得躬視葬役乃識其月日以表於墓
吳文正集卷七十
