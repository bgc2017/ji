吳文正集卷八十五
元吳澄撰
墓誌銘
金陵王居士墓誌銘
居士姓王氏其先自汴來南一徙再徙而家金陵諱進
德字仁甫少孤奉母涂氏至孝上有四兄其一其四蚤
世其二君祥其三君玉居士其五也勤苦自植趍時貿
遷道途不避寒暑嚴事其兄如父協力興家二兄既逝
君祥之子曰子清君玉之子曰子淵子淳子澄母三分
其産畀一子四孫異居異財居士所有浸浸以贏創立
雖艱而振䘏不吝三四十年間每遇饑歉施麫施米施
鈔施粥日甚久數甚夥費甚不貲泰然行之如常每遇
疫癘市善藥命良醫家至戶到隨證治療煮藥之器佐
藥之用纖悉畢備病愈能食則啖以糜其所全活甚衆
寒卧無以盖覆者施楮衾貧死無以殯葬者施棺木公
府倘有勸率所出必倍他人親疏之族内外之姻周濟
尤篤禮聘名師教子郡庠燬于火為構講堂高壮宏敞
并其中陳設器具一新計緡錢七萬有竒皆獨力所辦
買宅一區割田九頃剏建江東書院朝錫以額設官掌
其教倣范文正公義莊規制以贍親屬城隍外門壞内
屋敝運石于吳取材于江而更易其楹柱而修完其棟
宇若此類布施不一固其餘事爾配于氏婉順温惠孝
其姑友其姒如居士之事母事兄父母之没已多歷年
凡忌日及時祭夫婦哀感不異初喪寬厚謙和崇倫紀
敦信義未嘗以貲富齒長而驕貧傲少炎天獨處衣冠
儼然見者竦肅病劇語言不亂神色不變天歷二年五
月二十九日終年八十有四將以某年某月日合祔于
氏宅兆前期來乞銘余客居士之家者屢知其篤行詳
矣故為志而銘焉子男二子雲子霖也女六一先卒其
婿徐應隆涂煥章吕元知趙良弼于德淵戚光孫男九
女十三曾孫男三女六銘曰
篤行于身無怨惡于人噫訢訢噫恂恂噫疇之與倫
元故從仕郎婺源州判官致仕操君墓志銘
操君饒之浮梁人貴持名子敬字也宋贈朝奉大夫諱
昇之之孫朝奉大夫太府寺丞知武岡軍諱斗祥之子
寺丞公淳祐辛丑進士發身陞朝典郡諸子皆殖學績
文稱為名家君其第五子也年十七以郡守之子試湖
南轉運司貢禮部明年試入太學充弟子員皇元一天
下奉親隠處至己丑十月父喪癸巳任安吉縣儒學教
諭大德丁酉進餘干州儒學正庚子遷溧陽州儒學正
癸夘八月母安人張氏喪葬二親悉遵朱氏家禮例應
部注教授内省為員多闕少檄外省凡五十以下再與
學正山長之任理作教授月日丁未長信州路藍山書
院至治辛酉勑授撫州路儒學教授壬戍四月至官越
三年泰定甲子移疾致仕年未及不許力請再四乃得
請丁夘勅授從仕郎婺源州判官致仕至順庚午五月
己巳卒年七十四君教授撫州時余被旨趍京識君于
郡庠卒之年十有一月君之子希德喪服造吾門纍纍
然戚戚然謂先君嘗獲一面去冬苦脾泄疾今春加劇
正月猶彊出拜先祖考妣墓生平喜玩易善占筮四月
辛丑筮疾遇乾之夬曰陽既亢矣其能久乎次月甲子
再筮遇同人之乾畫卦訖默默斂策而卧自此絶筆越
六日旦命舁就正寢屏女侍親友來省一一答之精神
不亂問所欲言則曰無可言者日將晡翛然而逝不肖
孤痛惟先君幼侍先祖宦遊涉歴世故備嘗艱險事父
母孝待兄弟友厚睦族姻篤嗜文學質剛介務實踐不
阿附不奔競見義必為取友必端洊任學官廉勤盡職
引年早退日以教子若孫為急年逾七十考終歸全兹
卜十有二月壬申安厝于嘉禾山諸孤無能顯揚深懼
先德泯墜敢乞銘以示永遠噫余疇昔一見子敬固已
嘉其敦謹今聞諸其子證吾所見尤信世冑而學不廢
文儒而行不瑕其可銘也已君娶許繼方子男六希德
希先希顏希仁希曾希元父命希先為季兄後希曾泰
定丙寅貢士女適朱適洪適李孫男若干銘曰
言行恂恂質文彬彬不忝其先以啟其後人
廬陵張君材墓志銘
廬陵張君材名櫸先世唐曲江公之苗裔宦轍所到留
家吉之吉水後分置永豐割其所居之鄉隸焉大父宋
進士易名元佐仕大元至承直郎婺源縣尹清謹慈愛
民懷其惠然已意不惬官滿而止世父伯澄父伯濟聯
中宋進士第一授分寧尉一授南康尉代革韜晦不仕
南康年七十二而夀而康君材其丕子也資稟英特博
綜羣書吐辭成章敏健卓偉慷慨倜儻負濟世略儒業
時務外文字聲音之形象寄譯鞮之語亦克旁究年十
六郡守舉充歲貢年二十行省檄充樂安縣蒙古官學
教官皆非所樂延祐甲寅科目取士出其素所長以應
試一不偶即不肯再盖志趣弗與流俗卑卑屑屑者同
治生殖貨等事絲毫不塵襟抱前後郡邑正貳凡廉能
公正之賢聞名起敬輒不以民伍視俯就問政必剖析
曲直可否以對聽者心服多所匡救嘗過余及見其詩
余謂君材豈但以能詩名當以用世顯戹于命戹于時
尺寸莫展年五十一而終憐才者憫之雖然藉令得一
官未必可以舒其志則又孰若全所守之為愈終之日
至順庚午九月丙戍死生之際凝定從容有高人達士
之風娶南城尉羅致女子男四文豹文彪文虎文箎文
虎奉尊者命為同宗後女四長適王前三年卒次適陳
餘未行孫男女各一其年十一月乙巳葬石井箬塘之
原弟棣状兄行畀文豹來徵銘銘曰
才氣軼羣既博且文俾引而伸不讓辛陳惜也隠淪翳
天匪人
黃愚泉墓誌銘
故愚泉逸士黃君天麟名厚翁字也先世自豐城之沇江
支分于清江之湛溪考諱應雷妣鄧氏宋咸淳辛未十
月四日生元天歷戊辰六月四日卒生十有四年而二
親逝伯兄督家及既異財或疑君未更事外侮潛窺君
應變如常家浸以饒田宅悉增其舊恩浹宗戚信洽鄉
閭一言曉譬輒平人忿爭苟可利人雖勞力捐貲不吝
里有麾塘儲水備旱甲午乙未間巨蟒穴堤堤壞水泄
訛言見此蟒不死即病人莫敢前君率衆窒其穴蟒亦
避去塘堤得完而水利復居當通衢夏月每虔製暑藥
以飲行者平日又修它藥以施病者濟物為心大率類
是該通隂陽歷數醫藥方技百家之學足迹遠涉江淮
吳越而恬無千時意憲官問俗嘉君肥遯為書愚泉二
字奬之盖以唐柳子厚之知而不用為比配徐氏前清
江縣尹某之女子男以宏孫男陽生陽弟孫女長適徐
泂宋兵部侍郎之曾孫也幼未行至順庚午十一月八
日葬思賢鄉敏塘之原其妻黨徐鎰為之請銘銘曰
既灌既濡潤後有餘斯泉不愚
元故榮禄大夫江西等處行中書省平章政事
李公墓誌銘
公西夏賀蘭于彌部人也皇元資善大夫中書左丞贈
銀青榮禄大夫平章政事加贈推忠靖遠功臣太保儀
同三司滕國武愍公恒之子益都淄萊軍民都達魯花
赤贈金吾衛上將軍僉書樞密院事滕國忠襄公維忠
之孫初天兵奄并諸國守夏邊城城陷死節者其先世
也忠襄始仕我朝家于淄川從唐所賜夏國姓武愍遂
為佐命混一功臣公諱世安字彥豪國言名散术䚟憲
宗朝癸丑歲九月五日生于宣德府龍門川人稱李龍
川云武愍從丞相淮安忠武王平宋既取㐮樊下荆岳
被命往定江西諸郡邑相繼降附無勞攻戰平反大獄
全活故家百數征謀治法公之翊贊居多江西之民按
堵如故武愍經略廣東授公金符朝列大夫廣州路達
魯花赤辦軍需與宋師戰于海珠寺下公總千騎據岸
發矢俘獲二百餘人奪取三百餘艘宋師舍舟陸走明
年春克厓山武愍同張元帥入獻捷二帥分議水戰陸
戰功賞議未畢而張帥沒旨令武愍并議之論定武愍
由都元帥授資善大夫中書左丞出行湖廣省事公留
候命密院所擬中書每抑之公見執政言曰堅敵在前
非有重賞何以得人死力張帥及吾父奉旨專賞罰生
殺之柄今大功既成豈可失信不然此去再有征戰誰
肯捐軀命哉執政乃從武愍所定以金符銀符畀公給
散進階嘉議大夫新軍萬戶尋陞同知江西宣慰使後
奉特旨世襲益都淄萊上萬戶至元二十一年武愍薨
于交趾公護喪歸葬大都路宛平縣永安山之陽起復
正議大夫僉江西等處行中書省事兼本軍萬戶二十
四年尚書省立公僉行省事如初有黠僧託采藥為名
至江西俾人誣告宋相章鑑匿故主國&KR0034;及親属密旨
命公提兵捕取公止用百卒猝至其家搜索無驗詰問
告者首抉其誣章相得釋其僧撰造重大事名脅取富
室貨寶不一公摭其事以聞權相右之事寢不報二十
五年巨獠猖獗數道震撼重臣出討中路隕踣轉以委
公卒底寧敉信豐有寇公冒大雨夜行五十里黎明抵
賊所賊方汲水朝餔出其不意殺戮殆盡軍回留騎數
百不給以食約五日而還騎兵掘食賊所窖粟餘賊逋
逃為飢窘求食而出悉捕斬之以殄寇功陞中奉大夫
參知行尚書省政事二十七年寇黨復聚江西立行樞
密院差官與公合力行省丞相止給軍三百大軍遷延
不發而但移文督促賊衆兵寡不可前進公乃聲言修
理橋道儲積糗糧以待大軍之集賊憚公威名比行院
軍至一十七寨俱降既降復叛者令偏裨解青統官軍
及降賊直擣其巢芟刈靡有遺類南豐廣昌賊繼起省
官職應勦捕托病而避復請公往公命弟萬戶世雄等
偕首散民丁歸農決遣官軍出城屯駐令居民入城寧
家官吏賤糴民粟圖利公責之曰汝不能弭寇又復厲
民何以為民父母盡散其粟與復業之民移檄諭賊以
禍福許其改過自新三日之間賊悉輸納其旗鼓兵仗
公乃會聚其徒誅首惡六人餘悉貰罪被掠男女各付
所属完聚省長率僚佐舉酒賀曰真大丈夫也盖以愧
前之託疾避事者尚書省罷舊官盡革獨存公一人改
參行中書省既而參政徐公琰公與協心剗除宿弊前
時官差民戶典倉庫往往虧折填償以至破家乃咨内
省擇府史代充至今便之三十年省院以所獲寇四百
餘屬公涖殺公與都事周元德及行院官一一判别僅
戮其二而已將征交趾公往廣州造戰船五百元貞大
德間授正奉大夫參江浙河南二省秩滿陞湖廣左丞
供劉平章西征饋餉溪洞險惡無木牛流馬可運率一
斗粟數十倍其費始達人皆鬼蜮獸心重以饑饉瘴疫
公與役夫均其勞往復期年之上遠征士卒得不乏絶
至大初召入加榮禄大夫平章政事商議樞密院使提
調諸衛屯田仁皇居春宫領中書令樞密使既幸省府
將幸樞府知公商議院事促令就職宴罷還宫撫勞公
甚勤公素閔漢軍戍廣東瘴鄉十死七八至是建議擇
善地分六戍鎮守有役然後調遣無事則安居戍兵免
罹瘴毒得全其生皇慶元年錫内宴服金繡段金鞍轡
弓箭白金等物日給公母太夫人尚醖一壺次年冬除
江西等處行中書省平章政事又次年夏賜玉帶自至
元之末逮延祐之初江西二十有餘年無寇禍延祐二
年寧都官吏經理田糧殘虐啟釁寇大作殺死州官軍
官圍城至再省中同列詣公請曰非公孰能弭此變公
以不兼提調兵馬之職非所當任懇請不己公乃移咨
密院然後就道不兩月獲其渠魁禁戢用兵緩輯脅從
罫誤之衆一如往年之于南豐廣昌平寇雋功此其四
矣恩賚三珠虎符以賞功也三年公念太夫人王氏壽
將九十乞侍養得請七年丁太夫人憂扶襯合葬武愍
公之墓服闋還江西至順元年十二月詔一品致政舊
臣給全俸二年三月二十六日公以微疾薨天使來徵
造朝而公薨已七日矣先是公參江浙河南二省時逮
事忠襄公夫人武愍公夫人有子有孫一家五世文人
鉅公作詩頌咏後忠㐮夫人終公上事武愍夫人下見
曾孫亦五世及武愍夫人終公年踰七十而公之長子
翰林直學士中議大夫屺歸省已近六十鬚鬢皓白人
不辨其為父子亦復四世莫不羨公門積善之慶武愍
生長邊陲飲食祭祀並遵國俗暨公之長務學友士誦
習經史希古聖賢儀禮一書儒流鮮讀縦讀亦鮮達禮
意公識高質厚值斬齊期功之服靡不暗合禮經居室
之西營家廟祠武愍公物未薦新口不先嚌四時朔望
率家人行禮雖晩年小疾未嘗使人代嘗至淄淄聚族
戒曰此吾祖初基今族大蕃衍以淄川公視之豈容有
親疏之異族人無子孫或孤弱客死遠方為歸其喪就
祖塋序昭穆以葬有義田供展省之費族之婚喪皆取
給于斯在家燕處蕭然若韋布其出也騶從省約平生
澹無所好惟延名師訓誨子孫勸人為善見有善若自
已出聞有過輒為覆護勉仕宦以忠貞勉子弟以孝友
貧約者勉其治生富厚者勉其施與飢寒之人衣之食
之所識喪葬必躬往弔祭野有莩死捐貲掩骼一胔龍
興郭外買地十餘畝貧無葬地者蔵焉門生故吏位省
臺官郡縣不可勝數若子若婿俱歷清要孫曾數十家
僮不啻萬指生之時雖行伍小校賤隸里巷兒童婦女
咸知公名薨之日百司庶府以下人人驚惋公之子將
祔公于考妣之兆貽書請銘澄江西人也知公父子之
豐功盛德詳矣曷敢以老病辭公之配顏氏先四十八
年卒張氏先三十年卒俱追封滕國夫人子男五屺中
議也嶼懷遠大將軍襲萬戶二十三年而卒巗棲霞縣
達魯花赤峙亦先卒嶸奉議大夫江西行省理問女一
適典瑞院同僉紐里鬲孫男十孫女四曾孫男六曾孫
女三公之弟世雄世顯公以本軍萬戶讓世雄授宣武
將軍在職十年還以讓公之子嶼嶼臨終以讓宣武之
子繁繁曰父讓而子奪之可乎不就職乃與公之嫡長
孫保保以讓懷遠之子順武愍公之蔭讓與世顯初任
湖南宣慰之貳繼任建康吉安瑞州三郡之監階昭勇
大將軍中議武愍嫡長孫公之冢嗣也門蔭當襲固讓
不受兄弟交相讓自公倡始而中議濟其美故一家雍
睦之風他姓希有識者知李氏之昌未艾也銘曰
於維武愍活西江鮒抑有賢子克相名父禮敬遺老風
動一隅當革而因如疾其蘇鼪鼯羣號公至屏息男耕
女桑公所衣食西江之民淪浹公恩逮公之喪耳不忍
聞公魄歸只公魂留只公兮弗留民之悲矣
故承務郎湖南嶺北道肅政廉訪司經歴范亨
父墓誌銘
士之汎濫于虚文而忽略于實行也久矣波流茅靡之
中有特立獨力者焉余惡乎不以東漢諸君子例之哉
清江范&KR0008;亨父一字德機家貧早孤母熊守義長而教
之天資穎敏所讀誦輒記憶年未三十予識之于其鄉
里富者之門雖介然清寒煢然孤獨而察其微有樹立
志無苟賤意越數年漸漸著聲稱其處也苦節困窮竭
力奉母其出也假隂陽之伎以給旅食其躭嗜于書鑽
研于文用功數十倍于人人鮮或知也年三十六始客
京師勲舊故家延致教其子藝能操趣綳中彪外流光
浸浸以達中朝薦舉充翰林編修官官滿部注建昌路
照磨憲臺有聞名者改擢將仕佐郎海南海北道廉訪
司知事不憚波濤之險瘴癘之毒巡歴遐僻每務興學
明教民之抱冤官之受誣者一一存活申雪政譽上徹
仍其所職遷江西湖東憲長嚴明于僚屬中獨異目視
選充翰林應奉憲臺又改擢福建閩海道知事閩俗本
汚而文繡局取良家子為閩工無别莫甚嫉之閔之作
歌詩一篇具述其弊憲長采之以聞于朝緣是其弊遂
革居十閱月會江浙行省禮請校進士文卷行至建寧
移疾竟歸託于外族而家在新喻之百丈山天歷二年
授湖南嶺北道肅政廉訪司經歴以養親辭不赴其秩
自湖廣行省校文而還逾月有母喪明年十月以疾終
年五十九娶易先卒晩有子二人庶出也持身廉正涖
官不可干以私疏食水飲泊如也為文雄健追慕先漢
古近體詩尤工藹然忠臣孝子之情如杜子美又善大
小篆漢晉隸書金谿士危素慕其風數從遊處未終前
兩月往哭其母時疾已劇尫羸骨立謂素曰世道之卑
士氣之陋甚矣子其勉諸吾殆將死已而果然素哀其
卓犖大節浮沉下僚又不獲中壽其子長者甫七歲幼
者甫四歲懼其湮沒無傳乃摭其事行徵予撰銘將與
龍虎山道士薛玄義買石勒諸其墓嗚呼亨父誠特立
獨行人也而素之高義亦薄俗所稀范之詩文有燕然
稿東方稿海康稿豫章稿候官稿江夏稿百文稿總十
二卷銘曰
介潔之行瑰瑋之文而止于斯也來世倘有聞乎噫
吳文正集卷八十五
