吳文正集卷九十三
元吳澄撰
五言律詩
贈羅叔厚(并䟦)
宗塾分重席而翁共一燈人琴兩寂寞裘葛十交承令
子能無恙遺經尚有仍談天况精妙門戶速宜興
予昔時嘗同潛心羅貢士於宜川吳氏家塾講授其
子淳老亦從予游潜心死且十年矣而淳老過予能
不重予之悲涕乎五言八句寫懷時壬寅三月既望
贈黃醫(并跋)
善藥已三世竒功可十全爾能誠浩博此業更精專落
落猶洴絖紛紛競蠟鞭因之增慨嘆民命付蒼天
月林黃季卿三世治方藥又能推占尅擇埋葬亦多
技矣吾與之談盖良醫也然質而無華誠而不偽不
衒鬻以求知而知之者鮮有能而人不知人之懵也
巳何尤
别閻承旨
贈篇題欲舊飛剡墨方新邂逅百五節睽違十六春朝
廷湏老子舘閣著閒身歲歲山中望文星麗紫宸
次韻吳玄玄道判
半生任耳目景響轉希夷奄忽流年運噫嗟悟道遲宗
家塵外客餘事世間詩共泛玄玄海何分海與蠡
送黃學志往京兆迎親
堕地巳無父籲天帝有哀聞聲急走去見面早歸來夜
寐不交睫畫行休問梅詩嚢輕更好萬里渴心埃
題伏生授書圖
後死寕非數能言豈必男如何掌故耳未了異方談篇
簡僅四七語音圓二三可嗤千載下孔傳苦研覃
次韻程簿
鼇石真堪礪牛刀小試初已聞三月政更看一年餘時
雨秧千井清風壁四隅絶知公事少有句下離居
次韻栽禾飯吟(二首)
農智專於此雖愚可與能我倉謾充積爾力實依憑(缺)
畝棋盤布高田梯(缺)登苦中真樂在鷃適自如鵬
又
每負素飡愧飡粗不敢餘惕然存止足庶以老迂疎飲
露藐姑射避煬陽子居炎凉知迥絶日夜勉芸鋤
市山曾貢士挽詩
桂樹秋香老蘆花夜䜟神百千億身佛六十九年人刀
犢風猷遠堂鱣雨跡陳平生康濟手宰木市山春
吉州司法董廸功哀詩(三首)
曾忝榜下士已踰三十年嗟嗟行跡遠忽忽訃音傳哀
緒馳天外閒軀滯日邊歸来成宿草南望涕澘然
又
尚憶甲申歲慇懃荷欵留得追李氏武遍踏古仙邱去
日言重會来期不自由如今千載别此意悵難酬
又
氣岸魁天下詞源湧海濤恢恢容量闊卓卓立心高友
悌古三代朋游今四豪空餘影堂影白首一青袍
贈星禽陳小洲
每見星禽客談形更論情誰云衆飛走得似最靈明蛇
虎類多有鳳麟天靳生超然離六道問子可能名
次韻叚錄事審囚勸分(二首)
兩間冬蟄久忽忽聽春雷泉脉通枯澤蠧心焚大槐一
番原上雨洗淨燒餘灰收拾神功去東蒙石磊嵬
又
久囚形類鬼衆餓腹鳴雷皎月懸清鏡薰風到綠槐瘦
蘇垂死命炊熱已寒灰但喜多全活何辭馬陟嵬
再韻酬蘭谷贈行之章
立身後孔孟交友尚陳雷生意同春草清陰借夏槐兩
間雙電目萬劫一風灰珍重兼金贈來詩更險嵬
又
天闕生初月江濤吼怒雷日邊雨復霽水裏火焚槐去
去行舟柁温温煬竈灰面南瞻斗柄仙嶠峻崔嵬
鄧恕軒哀詩
溪似武陵源吾嘗宿恕軒身無今服餙家有古田園亹
亹陪賓客恂恂率子孫脱驂猶未遂揮涕望嚴門
送南雄總管之子皮昭德赴京當儤使
豁豁凌公牧天然重厚人公侯宜有子才藝覺無倫異
識超紈綺英猷撼縉紳試能真可續佇俟立通津
廌峰范處士挽歌
隨會家聲遠陶朱世德蕃一身全盛美百代懿聞孫暇
日詩書府春風花柳園斯人不可見突兀廌峯存
次韻鄭潜庵
故園花自好官舍草方生聯事期同協来朋喜合并未
應公勇退且聽客留行一木干閒厦支撑逮未傾
贈管葬師
滿腹天星妙經年地理師頗聞仙術閟未許世人知犢
鼻山頭絭鰕鬚水面絲客中談不了重會在何時
送王仲温郎中之湖廣省
冰水清無滓邱山重不移保釐分相業贊畫得賓師官
柳爭迎舞甘棠柰去思書生方卧疾遥寄數行詩
送富州尹劉秉彛之京
六載心如一今朝船欲東我来期數數公去忽匆匆别
意萬里外交情片語中自憐栖病鶴不得逐長風
送唐教導先生往見鄉先逹
謂予將有適暫此輟絃歌城市囂塵遠山林遺逸多樹
膏蘇隰稻凉意到庭柯為問躬耕稷憂飢思若何
金陵友竹吳君挽辭
二難争競爽一出望齊飛接武年猶壯回頭事已非墓
前題處士泉下得安歸死去偕而季應如造老徽
題學詩堂
十知商賜可三百亦為多而彼解頥者其如墻面何性
情存諷詠倫紀寓絃歌最下能專對猶堪言語科
翁制屬挽詩
大隠居城市今之韓伯休活人深有德利已略無求經
絡傳新考衣冠儼舊游如何未七十吾涕為翁流
送隣人元德之武昌
讀律已三世能詩新有聲忽辭親舍去遠作武昌行江
漢秋風起孫曺故月明舊遊曾感慨送子倍關情
送國子學吳生歸為世大父大父夀
兄弟各耄耋子孫仍衆多善崇三世積祥兆一家和華
髮躋朋夀歡聲入咏歌生歸從爾父綵服共婆娑
送李景仙歸湖南
外省天官屬前朝閣學孫甘心辭顯要雅志便晨昏卓
卓廉能吏堂堂忠孝門此歸得模楷菊里有鄊尊
題大都姚氏為祈助教辦葬費詩卷
姚氏施雖溥祈生感最深此恩天罔極吾報力難任惠
利周千室歌謠抵萬金曾令采詩者得被管絃音
送大明路儒學正赴任
今日崇文教儒風愧異時朝廷誠有道庠序久無師哿
矣能言鵡傷哉執飽貍似聞趨古魏倘可惬深期
送梁必大知事之婺州
一見何倉卒相聞巳歲年東州文獻後南國俊髦先士
詫蘇湖教郡須岑范賢贊謀倘餘暇為訪牧羊仙
題洪母熊氏墓銘後
堂封已十年孺慕尚纍然執技走天下求詩來日邊顕
揚光淑德題贈富新篇有子能如此應知故母賢
贈楊教授
勅授武昌路醫學教授楊用安存心吾邑左港
大姓也行醫出外已歷三世矣存心用藥治病
之外善診太素脉預定前程休咎夀修短其術
尤異因其過我詩以贈焉
醫業已三世藥功能十全脉精平旦診事測數年前竒
中嗟上巧預知疑佛仙期君還舊里共啟内經玄
贈杏隠車省醫
螢嚢前哲行虎榖後身仙善藥名三世良醫功十全逹
官崇禮敬芳問遠流傳隂德須冥報兒孫食萬錢
和劉尚友
挺挺詞林秀栖栖越嶠東幾年淹此鳳何日見猶龍郊
畤文中子談遷太史公萬金家寳在昭代定遭逢
贈熊景山造崇仁蓮漏成歸金谿
消長一壺水昇沉百刻籌範圍天用巧舟載地儀浮邑
長政如此國工神與謀四時常不忒春意滿皇州
孤舟李君哀詩(二首)
兵後去邑里城中長子孫師模儀郡序客席齒侯門年
夀昔尼父風流今仲元有人紹家學身沒道猶存
又
衮衮詞章偉融融笑語春合并雖不數夢想每相親别
去京華久歸來墓草新遺孤尚衰絰忽見倍傷神
天師留國公哀詩
物外煙霞趣人間雪月身丰姿渾不俗詞翰兩如神一
旦天華隕千年洞草春皇恩在留國愈久愈光新
贈廣昌黃慶甫談葬術
似爾天年未而於地理精雖云師法好亦是性資明前
聖六經在餘功一藝成及時培遠業風翮九霄程
豫章貢院即事奉和雲林提舉晩春閒居舊韻
(二首)
客裏秋光好歸心不厭遲墻低孤塔見院靜一簾垂隔
紙聞風怒臨階看日移宛然似三逕未負菊花期
又
晝日閒庭步秋雲萬里天眼前俱實際身外一虚船得
意渾忘老論交豈問年此中真樂在不要華山眠
又和張仲美韻(二首)
病减飡加進神清睡䟎遲避風違北牖待月立東垂人
定籟聲寂天旋斗柄移有誰知此意謾說鑄鍾期
又
逍遥知勝地縹緲到鈞天動境風中葉浮生水上船有
形俱待盡無住自忘年萬古中秋月嫦娥夜不眠
與張仲美别仍用前韻(二首)
鄉隣應怪我何以獨歸遲木末芙蓉發簾前果臝垂夜
寒知露重秋老驗星移南浦今番别重來倘可期
又
已了公家事歸尋小洞天交吟留别句官辦送歸船夜
月各千里秋風又一年伹當頻寄字悃懇問安眠
美王彦飛父母受贈官(并序)
江西省都事太原王彦飛欽承朝命父贈承直郎
母贈恭人此詩書教子之效也臨川吳某詩以美之
教子勤學禮逢時列縉紳清華躋六品榮寵被雙親遺
像朱衣豔高墳綠樹春報恩嗟罔極聖代勸忠臣
為舒景春賦東臯
東臯種杏者今住杏花村收榖虎衛道銜珠蛇報恩窗
紅開曉沴草碧驗春温豈待閒舒嘯栢湖真有孫
奉贈林間上人
方外可誰語林間得此人弗從其師問乃與吾徒親燦
燦心華現英英辭藻新試抛有為法共了無生因
送國子伴讀李亨受儒學教授南還
夙昔懷知已堂山德義敦恍然驚再世及此見諸孫胄
舘五年客公朝一命恩今辰奉檄去光彩照閭門
題唐西平王李氏族譜後
勲業隆先代流波衍後昆西平十五字南土百年孫節
度開今𣲖將軍著古源縉紳從此盛不是出寒門
贈廊庵隠士吳君瑞
瑞也吳同出前無邂逅緣圓機活潑潑方七妙玄玄嚢
底儲良相塵中渾隠仙怕人問丹訣只道鍊凡鉛
傅居士挽歌
雲霄成鹿夢湖海老鴟夷樂境游魚在歸舟化鶴隨月
魂迷郢樹風淚濕襄碑多少江南客助歌哀些辭
壬子自夀
昨日辭京國通州岸下船年年此初度度度似今年快
活神仙地懽愉父子天小成重八數圓滿大三千
追補故山長竹坡婁君挽歌(三首)
濟濟簪纓冑温温瑚璉姿洛園故衣履商嶺皓鬚眉友
悌天然行温莊學者師斯人無復見追憶可勝悲
又
疇昔聯名貢滔滔四十秋傷哉永離别值我遠遨遊自
嘆歸來晚猶為送往謀葬期聞已後揮淚洒林邱
又
丹旐荷塘去盈盈挽者歌不聞薤晞露空想竹緣坡積
累餘家慶承傳定世科耆年凋落盡衰暮意如何
追補張萬戶挽詩
饕帥開邊釁犇師失國楨英雄同一死天地鑑孤貞褁
革骨無朽留皮身有名威靈存廟食過者為吞聲
元榮禄大夫司徒饒國公吳公挽詩(二首)
賢父生賢子吾宗有此翁官階躋一品封爵視三公鄉
里名稱異乾坤寵渥隆忽聞哀訃至老淚灑西風
又
公年八十五今去昔何來少賤老能貴生榮死亦哀有
兒依日近為父戴星回天上神仙侣人間絰杖衰
玄教宗師張上卿挽詩
化鶴神仙骨游龍道德章風雲千載會日月五朝光身
讓天師號心存宰相方山川效靈異冠劍得深藏
贈裴子晉相士
怪子抛家去歸来非故吾閱人如水鏡知巳慎江湖宿
雨添新漲春風滿舊廬匆匆又言别聊為賦驪駒
贈陳可復寫真其人事佛
早辦曹劉伎視之如父兄青年雖晚出玄思殆天成離
相非求色棲神不待精誠能参佛觧筆下妙花生
吳文正集卷九十三
