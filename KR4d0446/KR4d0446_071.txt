吳文正集卷七十一
元吳澄撰
墓表
前進士豫章熊先生墓表
先生宋咸淳甲戌進士第四人也授從仕郎寳慶府判
官不及仕而國運終常人壯歲取高科輒沾沾自喜得
之未幾而旋廢必怏怏自失先生不然當其得也不以
為加及其廢也不以為損處之裕如於是識趣過人遠
矣南服始附田野間有竊發弗可寧居徙家依城市胸
懷洒落態度寬和聞風者造門人人如煦春陽飲醇酎
而去莫不貌敬心服有所詢諮懇懇開示不倦中州士
大夫率令子弟受業朱子小學一書條分節觧標註其
事凡名物度數姓字稱號族繋時代一覽瞭然大有禆
益於初學之士書市刻板廣傳今通行乎天下朝廷遣
使定閩廣選士當路咸以名薦公議以為先生大儒師而
東南士類之盛福吉其最遂命相繼任兩郡教官以擬
安定胡公之蘇湖教官任滿部註將仕佐郎建安縣主
簿疾不赴其後再注從仕郎福清州判官致仕視之若
浮雲然自號彭蠡釣徒日鼓瑟以自怡遠近來學益衆
口講指畫俱通經能文貢舉制復門生悉堪應舉擢
科者累累三科三省禮聘校文所貢大半成進士人羡
揀擇之精在宋用周禮義策勲今制此經不與試士則
教人習禮記或漸沐其餘潤遄有明效博通羣籍而禮
樂書數尤所研究每嘆詩樂無傳倣朱子所得趙彦肅
家二十四譜增二十詩俾皆可歌且謂朱子雖疑古樂
必非一聲恊一字而猶存此聊見聲歌之彷彿然今之
音調縱未如古不猶愈於以近世操弄詞曲為樂哉嗚
呼此先生之深心殆猶逃虚空之喜聞足音也倘際議
禮制度考文之會幸次胡和阮李之間其庶幾禮樂豈出
諸君子之下也孔廟釋奠肇自唐開元禮宋政和禮因
之者也升歌之辭多闕江南學宫配享有四而酌獻舊
辭止有顔孟所在因循苟簡仍以侑顔孟者侑曾思為
是更譔新辭補所不備春秋各按月律合調迎神至送
神通十八曲部使者以之遍行於諸郡惜哉此學此志
不獲顯設臺閣名流若程鉅夫若元明善屢言於朝時
未及用所譜諸詩考槃蒹葭衡門白駒一皆寓自足已
樂不蘄人知之意賦又假瑟以喻不無金鑄子期之嘅
焉平生著述有小學書標註有瑟譜有文集三十卷具
存觀此可以見所學之大槩矣家世豫章熊氏諱朋來
字與可學者稱天慵先生配袁氏前卒子三父命以永
先為長子象先袁出也繼室何生古孫七昶昱昇昉棣
寅富夀年七十八至治癸亥五月壬寅卒十二月壬申
合葬袁氏墓右江西行省參政廉惇自初喪至葬親臨哀
送如弟子禮遠近會葬千餘人明年自翰林直學士虞
集銘其碑越六年古來徵文表墓嗚呼予疇昔與先生
談論不舍晝夜深知其學之奥故特書予之所知而凡
前碑已載者弗瀆
有元管軍千戶贈驍騎尉牟平縣子武德孫將
軍墓表
將軍諱玉寧海州牟平縣人大父寳益都臨朐縣尹父
奭武略將軍管軍中千戶玉少侍父出入行陣至元己
丑父得末疾攝父總戎從其帥收捕嶺海諸寇有功越
三年辛邜將襲父職六月望卒卒之後三年癸巳宣授
管軍中千戶階忠顯校尉佩金符命下而不及受矣又
三十二年泰定甲子以子貴贈武德將軍管軍中千戶
驍騎尉追封牟平縣子配王氏追封牟平縣君其子忠
顯校尉管軍中千戶贇自洪抵撫郡而邑邑而鄉走四
百餘里造吾門請曰贇幼讀父書長襲世爵隨江西行
中書省殆將三紀夙夜罔敢自逸懼忝前勲吾父之父
武略勇力冠軍我朝規取襄樊以來攻城略地䧟陣摧
鋒洊著勞績奪樊城奪郢州奪陽邏堡渡江而南定江
西諸郡以至捷厓山俱隸元帥李武愍公麾下吾父武
德不得年未及報效而蒙恩贈官勲封爵邑夫為人臣
而不彰君之貺為子而不揚父之善無乃不可乎先生
畀一言文諸石以焜燿於後是教贇以為臣之敬為子
之孝也敢請予嘗游今平章李公之門頗聞先武愍公
所用偏禆多有能名而孫其一也武略不但榮其身而
又榮其子武德不獲榮其生而榮其死此天朝甚隆甚
厚之恩臣子所當世世不忘者也予安得不樂書其事
而以表於武德之墓哉
故萍鄉州儒學教授聶君墓表
君諱斗月字文範清江崇學鄉聶氏平山居士思清之
孫將仕佐郎餘姚縣主簿應泰之子博綜羣書辭藝超
衆宋咸淳癸酉江西轉運司以進士貢於禮部國朝既
臣南土民未諳新政姦黠並緣乘時漁獵舊族往往困
瘁獨君才識通敏應事適宜見者心服莫或敢侮既克
自立同里與受庇燾至元壬辰劇盜猝至質人以求貨
君納重賂見免其母身留賊中凡同時被繫之人悉意
調護盡脱乃已越境數日而後返其極難誠切臨危不
懾有如此者由是買宅於洪奉母而居會府人物淵海
縉紳宦游雲萍旅寄莫不就見而問政欵門而締交一
身仰而糊口者有焉一家待而舉火者有焉接納彌久
不倦大德庚子復還先廬錄前人貲産及已所增殖均
畀諸弟當路薦君文行勅授袁州路萍鄉州儒學教授
至大戊申之春得末疾弗克赴君儀形端莊氣象純雅敦
謹和裕表裏不二齗齗然有古鄒魯遺風孝於大父若
父若母養生送死一一如禮敬長慈幼好賢容衆賑貧
賙急救患平怨宗族親暱友朋鄉黨睦婣任恤之行靡
有虧缺慧智明達而深潜掩抑守之以愚因自號守愚
以寓其志後進稱曰守愚先生生宋淳祐丁未三月朏
終元延祐丁巳十一月朏越三年已未正月庚申葬富
州富城鄉之緱山配黃氏子男四克勤後二年殁次克
潜克讓為弟斗元嗣季克修女二黃武黃允恭壻也孫
男一德符女三既葬之八年予過清江克潜示以將仕
郎前遼陽等處儒學副提舉李克家之狀請銘先德予
夙昔與君交遊思君篤行不可復見葬已久矣銘無所
施乃為叙次其狀之所述而以表於墓初餘姚主簿年
壯未毓子平山先生素尊事翰林學士豐城徐公一日
客其門值公之從弟携仲子偕來即斗月也居士一見
竒其秀偉欲求之為孫以情白徐公公可其請命從弟
以此子與聶而主簿子之其後主簿生四男及諸女君
友愛篤甚一如同出父喪弟妺猶稚鞠之長之教之各
使成才嫁之各使得所仲弟斗韓擢惠州路儒學教授
諸弟感覆育恩事兄終其身如事父又恢拓其家業益
光大其家聲人咸服居士遠謀而嘉君之善為人子無
忝付託云
故侯府君唐卿墓表
士之抱才略負志氣者如龍泉大阿苟匣蔵不試其光
燄鬱發猶將上干青冥散為綺霞綵雲晃耀衆目夫豈
寂寂落人後厭厭如在泉下以沒齒而已哉故凡無所
樹立於斯世者亦必有以樹立於其鄉而展舒抱負之
萬一若侯府君唐卿則其人也府君諱逢丙其先籍開
封從宋南渡家彭澤家宜春後徙廬陵曾大父顯仁擢
儒科宰高郵興化縣大父世昭尚書刑工部架閣遊周
文忠楊文節之門倡和詩具存父從周廣東帥属詩集
名僦庵府君幼喪父孝養寡母魁岸偉邁援筆成章法
書足為模楷詩集名適安壯年有志四方淮蜀湘廣足
跡靡不到當路奬進嘗授司警司征及兵馬等職不辭
卑亦不屑為也最後帥府擬準使督府擬諮議他人欲
求而不可得府君一以虚文視略不介懷南土既歸天
朝絶仕進想心知計然之策不得施於家擇地趨時清
江鎮扼江廣之會自廬陵而家焉多畜使令行著鬻事
設肆製藥以惠遠邇其所分濟徧滿東南為一鎮諸肆
之甲起身儒素不數年間齊於封君盖以其才略之開
闔一世者歛縮而用之是以隨試輒效有非齷齪拘攣
之徒可得而偕也其志氣之超特為何如哉貲業既饒
尚義好施石以砌江岸甓以甃市衢費雖重不辭歲饑
施粥冬寒施衾楮薪炭死而貧者畀之棺以至二教之
宫舉不吝於舍助恬澹娛老筋力不减少壯讀書教子
禮賓客外他無所經心也生宋嘉定丙子季冬仲旬之
五終元至元庚寅季秋仲旬之二夫人李氏繼敖氏熊
氏男公定應順登應順為兄後女適貢士何三寄孫男
士瑞士敏士元士表士重孫女一適前真定提舉朱紘
一適前河南省宣使岑伯顔一適富州王邦榮曾孫男
六大德丙午冬葬斗岡之原弗妥延祐已未春改葬春
壇敖氏墓左首乾趾巽府君三子在者唯登嗜學工詩
前勅授敦武校尉管軍把總以侍親不願仕泰定丁夘
予過清江而登請曰先君卜兆至再前進士黎公立武
舊撰誌銘未刻而熸於火文不復存以先君之德美詎
可沉沒非先生孰能使之傳敢以為請予方彊壯之時
唐卿譽望洋洋盈耳聞之四十餘年矣每嘉其才略志
氣卓為人中之傑今又重以孝子之請故為書其可傳
者以表於墓
故延平路儒學教授南豐劉君墓表
南豐之鎮曰軍山峻削聳特上逼霄漢山靈所鍾宜産
竒傑而唐以前無聞逮宋之盛曾子固文章磅礴萬古
真可為茲山配神氣厖鴻意其鬱發而無盡訖宋之世
科舉之藝擅名者數數有而曾之躅未或繼也宋季及
國朝混一之初南豐之彦有若諶祐自求有若劉壎起
潛各以詩文鳴然皆沈晦於下倘俾生慶歷嘉祐間獲
承六一翁鎔範安知其不參子固而三乎諶入國朝時
年踰六十又二十餘年至大德戊戌八十六而終終身
無成劉少諶二十七歲才氣等埒每自相推許方起潛
之在宋已卓犖不羣邑正長郡守倅及鄉先達莫不期
以遠大年三十七而宋亡時勢人情兵謀地利素所諳
練北來鉅公間以事接聽其言論甚器重焉竟亦落落
不偶郡庠缺官當路交薦年五十五始署旴郡學正年
七十受朝命為延平郡教授其教於兩郡也繩檢諸生
作古文廟屋修完學務振舉視食焉怠其事者迥異延
平官滿既代諸生不容其去復留授業者三年乃歸歸
四年延祐已未也年八十矣後八月七日晨興進飯一
七端坐而逝初殯華野泰定丙寅九月庚申葬廣昌縣
文教里之塔岡劉氏世為儒家其先唐末濠州刺史金
生清淮軍節度使劉仁瞻節使生懷州刺史崇讚懷州
之孫建康通守昭建康之孫著作郎用滋著作之元孫
寧遠縣丞諱從睪是為曾大父大父諱炎父諱岩母揭
氏起潛事母篤孝樂為義舉厚朋友恤貧困拯人於患
難心所至不顧已力之何如研經究史網羅百氏文思
如湧泉所著有經說講義水雲村藁泯藁哀鑑英華錄
隱居通義凡百二十五卷曾文定公墓祭久廢典鄉校
日率諸生以暮夜行禮如初抑其心所尚友者耶娶傅
氏先十七年卒子男三龍瑞亦先卒麟瑞鸞瑞孫男二
曾孫男二麟瑞走二百四十里詣吾門請表父之墓予
於起潛前聞其名後見其文今觀長興州判官許晉孫
所狀益歎其時命之不與才志合於是表其所可傳以
示方來使其可傳於人者苟有傳則其不可得於天
者固無憾也已
故逸士游君建叔墓表
嗚呼建叔之殁十有一年矣葬已三年而其子惟和始
求予文表墓惟和喪父時年甫十有三今既冠既婚而
劬學未已思欲不朽其親可謂能子哉建叔諱應斗姓
游氏世居撫崇仁縣崇仁鄉其地曰暵郙族大而蕃敦
本務實儉勤殖生在宋之季浸浸以盛迨今將百年而
其隆未替也建叔好尚文雅少習進士詩賦藝成而科
廢南土初臣附新官蒞新民官府數有重難之役並緣
侵漁豪横吞噬之徒又乘間而出短於支拄者率身隕
家毁建叔佐父兄歷危險理紛糾智足以破姦勇足以
禦侮卒㡳安全而生業彌裕元貞大德以後世道清平
人獲休息乃治園地大室屋日共賓朋詩酒談笑游士
旅客時相過從殷勤欵洽周急惠困皆悅懌而去阜財
不競小利粒饑不踴高價取與各當於義睦宗䘏鄰有
請假而無欺覬同産雖别籍友恭弗弛得子晚愛之至
教之篤鄧氏子隨母來歸撫之如已子視禮經繼父之
道無愧焉延祐丁巳七月庚辰以疾終年五十有九久
殯未葬泰定乙丑正月壬辰安厝於株陂道社之原元
配李繼室尤俱無子惟和王出也自予之大父以來與
游族交際建叔於予猶兄弟然富而文才而良吾里之
吉人也子又善繼予是以慨然興懷而文其墓門之石
元贈承事郎德清縣尹朱君墓表
承事郎瑞州路在城務税課提領朱景淵語其寮樂務
副魯常曰吾父諱文進字野夫湖州長興和平鎮人也
早失怙失恃鞠於兄從祖渭富饒吝嗇里多仇怨有自
經者誣之逮繫於獄幼子莫克救觧吾父年甫弱冠上
白憲司馬公光祖直其所訴從祖釋械而歸而吾父年
甫弱冠略無德色其後保任友人貸於從祖歲久負欠
乃儥已産代償其子本而吾父亦無慊意由是去家遠
游值宋季世豫計宋幣必將無用罄竭所有市易諸物
未幾宋亡舊幣果廢吾父所貯物貨價長數倍遂得為
興家之資先是太平州黃池鎮賈人以貨寄售直數千
緍既而賈死於兵妻已改嫁吾父悉輸其直俾畜遺孤
吾父與人交際不問賢否無所訾毁號稱長厚或有諮
問必以忠告每推贏餘周䘏鄰戚歲饑民疫偵伺炊烟
不起之家隂有所遺不使人知善鑑人之能度其能有
成立者給助貲力彼人既致豐盛所報不如所施無憾
也教子為儒兼習國字景淵藉以仕進嘗適一處樂其
形勢翕聚指示景淵擬為身後葬地皇慶癸丑四月二
十五日終年七十有二其年八月葬烏程縣三碑鄉小
金山之趾即前所指示者也吾母同邑丁氏諱妙靚勤
儉静柔克相吾父共植吾家致和戊辰三月十四日終
年七十有九明年二月祔葬小金山之兆景淵頼父母
遺訓服七品章服自嗟禄弗及養幸皇澤優渥追榮於
親吾父贈承事郎湖州德清縣尹吾母贈宜人親喪久
葬而墓石未竪深懼先德泯墜敢介子以請於翰林吳
學士蘄一言文諸石豈惟吾親托以不朽景淵為子之
心庶其有恔乎魯嘗將景淵之命來諗予謂景淵之父
義足以敦薄俗智足以識幾微而有子能發身榮親俱
可尚也是以不辭而表其墓焉朱氏上世有仕者而承
事君之曾祖琰祖恒考清皆不仕君之男長景淵季景
思女適馬適吳長孫介夀南安路蒙古字學正考滿名
在吏部選中景淵能詩能文有猷有守其益自勉益自
謹為良吏為聞人使聲實加於上下則立身揚名之孝
又非但如今而已
吳文正集卷七十一
