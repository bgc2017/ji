吳文正集卷二十七
元吳澄撰
序
國學生李黼泗州省親序
穎州李黼之父曩者仕于朝鄿便養出守泗州黼偕其
兄藻為國學弟子員留京師違定省越三載泰定甲子
冬謁告往泗州寧其父母且奉其祖父母封贈之命以
歸亦可以悦親榮親矣僉謂黼研經銳學不倦其成科
名受官職也可日月幾親之悦親之榮將有倍于今者
焉斯其為孝也歟噫此世俗之孝也若君子之孝則不
止是韓子曰事親先其質後其文盡其心不夸于外質
者行也韓子文士爾而其識能及此况不以文士自足
者乎夫子論孝始事親終立身立身之要慎其行也可
法可傳之謂立行道于今揚名于後使世世贊嘆歆慕
稱為某人之子是顯其父母于無窮也豈止一科名一官
職之榮而已哉黼之往也自監學之師以下俱有贈言
同舍二三子請予序其首噫黼誠才子也其研于經也
奚所志其銳于學也奚所事予未悉知也而吾之孫當
劇言其穎出乎輩流予其可不以遠者大者期之夫
送曾叔山序
曾仁叔山將赴萬安教諭過予予尚憶壯年與叔山之
父吉父君談今古夜坐輒達旦凡世間可喜可愕可笑
可悲可怪可疑之事靡不徧及吉父高文雄辯介特自
守不偶于時死且二十三年矣叔山生十歲而孤能受
母訓學至于有成以選試授儒官得禄以養吉父可謂
有子矣叔山文辭足以動蕩今人之耳目學識足以探
索古人之藴奥豈小成之器哉今之仕人爵之發端也
人爵人也而由乎天天爵天也而由乎已仕有暇時學
無止法日進月升躋于天爵之極品予之所望于叔山
非但人爵之進升而已萬安固多才儻有有志之士試
以予言諗之
送王元直序
樂安王氏之醫五世矣一世冄世予不及識其三世迪
功君端重如山子為國學進士迪功之弟子異甫和煦
如春未嘗見其戚愠之容予異之子誠翁造次必于儒
雅誠翁之子三人長曰元直往年遊京師問藥者踵門
隨試輒效太醫院官與之相厚善諸公貴人咸禮敬焉
蓋他所謂醫或非世業或非儒流非世業則于術或有
不習非儒流則于理或有不精王氏世醫也儒醫也習
于術而精于理其表然出乎俗醫之右也固宜予嘗謂
醫之用藥不越二端一則扶護真元一則袪逐客邪而
已護元氣者如養民逐邪氣者如禦寇養民純以德禦
寇須以兵然湯武之仁義桓文之節制屈之以不戰遏
之而使遁豈必逞威猛多殺伐哉予觀王氏處方大率
和平調爕是務至于猛烈攻擊之劑不得已而用之疾
除即止不過用也不輕用也是以邪氣去而元氣無所
傷彼求快一時之意不顧異日之害者惡足以語此哉
因是而推昔之善醫國者亦然伊傅周召遠矣漢之蕭
曹唐之房杜所以能相其君培植三四百年之基業者
往往由此商鞅李斯強秦富秦亦以蹙秦醫國之良相
有能如王氏之良醫乎天下之福也
送郭以是序
或曰為文不可以不讀書杜詩韓文蓋無一字無所本
或曰聲之精為言言之精為文如噫氣之號萬竅隨所
觸而喁于有自然之籟奚以古人已陳之糟魄為二說
孰近夫所貴乎讀書者非必襲其語以為吾文也蜂之
釀蜜不採取于花可乎融液渾成而無滓人見其為蜜
而不見其為花也世有博記覽者其發于聲形于言乃
或窒塞而不通固滯而不化觀者厭之則謂曾不若空
疏者之諧協暢逹也噫是豈書之能累夫文哉廬陵郭
以是古近體五七言遠躋盛唐長短句駢儷語近軋後
宋漁獵之富援据之審空疏無本者頫首不敢仰視而
不室塞不固滯竟日翫之而不厭廬陵自歐陽公為百
世文章之宗其後往往多能文章士以是父其可與議
韓杜者夫
送張相士序
有皎然乎其中癯然乎其外者為誰月梅相師也其談
論亹亹如山林衆籟翏翏而遠聞其記誦琅珢如江漢
順流衮衮而無盡其禍福竒中如燭鏡照鑑而龜卜盖
師之閱人也多矣刑也而王奴也而侯厮役也而將相
師一見能識之亦有𦕈小謂宜餓死夭賤謂宜隐浮屠
而其後乃大不然皆師之所能辨也雖然人之身天所
生也一受其成形而有定孟子則曰居移氣養移體氣
也體也既因所居所養而移則夫孰不可移彼肌膚綽
約而若冰者何人哉骨肉融釋而隨風者何人哉若然
者形質銷鑠人貌而天虚非隂陽五行之所能拘相之
應别有法邂逅其人試以語我師金谿張氏
送虞叔當北上序
文者士之一技耳然其高下與世運相為盛衰其能之
者非天之所與不可得其關係亦重矣哉東漢至于中
唐六百餘年日以衰敝韓柳二氏者出而文始革季唐
至于中宋二百餘年又日以衰敝歐陽王曾三氏者出
而文始復噫何其難也同時眉山乃有三蘇氏者萃于
一家噫何其盛也三蘇氏以來且二百年矣眉之别為
陵陵之虞先世以文士立武功致位宰相數世之後有
孫子及寓江之南其文清以醇有子曰集曰槃一家能
文者三而二子表乎疇衆之上幾若眉之有三蘇然噫
又何其盛也子及冄為大郡教官倦遊而家居伯子集
國子助教遷國子博士久處京師其文也人固見之其
名也人固聞之矣叔子槃由書院長赴吏部選其文也
或未之見其名也或未之聞也子由之文如子瞻而名
可與兄齊者也昔二蘇之齊名也歐陽公實奬拔之今
在朝豈無歐陽公其人與槃此行也必受知焉兄既顯
名于前弟復顯名于今虞之兄弟之有光于子及猶蘇
之兄弟之無忝于明允也盛時方行貢舉貢舉者所以
興斯文也而文之敝往往由之何也文也者垂之千萬
世與天地日月同其久者也貢舉之文則决得失于一
夫之目為一時苟利禄之計而已矣暇為千萬世計哉
貢舉莫盛于宋朱子雖少年登科而心實陋之嘗作學
校貢舉私議直以舉子所習之經所業之文為經之賊
文之妖今將以尊經右文也而適以賊之妖之可乎斯
敝也惟得如歐陽公者知貢舉庶其有瘳乎閑之于未
然拯之于將然俾不至于為賊為妖而為朱子所陋則
善矣儻有今之歐陽公試問所以閑之拯之之道皇慶
二年十月甲子
王德臣求賻序
喪有賻尚矣賻禮也求賻非禮也然則人有宦游數千
里之外親沒力不能以歸葬者如之何求之非禮不求
之非孝二者之間必有處焉河東王君為縣令江南迎
母就養其弟德臣亦弃其仕奉母以行兄弟朝夕致養
唯謹不幸夭故棺歛如禮家素貧而令之守官也廉載
柩寄錢唐佛寺謀歸其鄉數千里舟車之費無所于辦
賻者未之有為子者亦弗之求也哀之者哀籲于仁人
義士叙以述其事詩以道其情累累矣予謂世俗之夫
不孝有三仕而不將母一不孝不將母而仕二不孝親
肉未寒而畀彼炎火三不孝此盖羽毛之族之所不忍
為而人或為之噫是誠何心哉縣令之迎養季氏之不
仕其母之喪也或以家貧道遠勸之如浮屠氏教兄弟
堅拒其說之三者其不賢于世俗之人矣夫貧而廉如
是賢于人又如是雖慕義強仁者孰不興哀况仁人義
士哉雖然予壹有怪德臣之出也猶未練今祥且過矣
禫且及矣當除喪而不得除纍纍喪容栖栖旅食皇皇
無所歸叙之者有人詩之者有人而賻之者誰歟豈今
之世無一仁人義士哉抑有之而不相值歟所望者仁
人義士而仁者義者不可見大事其可不以終乎于此
必有道語云親喪固所自盡也夫苟自盡自為謀可也
求夫仁者義者而未之見試求夫智者知禮者而與之
謀其必有以當于人之心不然久淹留于此奚益皇慶
元年四月二十五日書于王氏别墅
送翟生序
洛陽翟生嘗為學官矣滯留金陵困于旅泊不汲汲于
名不役役于利其去也懇懇惟予言是需或謂生迂生
豈迂哉或謂生竒余之言與世之名若利均之為土梗
而何竒之有雖然不敢不答生所需也世之人遑遑不
安者其崇有二曰名曰利而已苟是之不務則何往而
不適然富貴人所欲生其果不欲人之所欲乎抑時之
未可而姑為是退縮乎欲貴欲富之心生不能無而亦
不必無也余不病生之欲貴欲富而病生之所欲者小
爾人人有高爵崇秩安宅腴田即而取之居而治之是
為莫可加之貴是為莫與敵之富而生欲之乎如欲之
己自求而自得不待資諸人也如得之視世間區區之
名瑣瑣之利奚翅土梗之不若哉生之不汲汲役役于
彼是也而或瞢瞢悠悠于此非也生其因予之言而惕
然以省躍然以悟則余為不徒言不然雖有言猶未言
也洛陽四方中正之地古先聖賢所萃也二百年前有
邵子程子游處其間其風猶冇可聞者生試玩繹其遺
言必不瞢瞢悠悠于此矣余之言止是生歸求之有餘
師生名某字良甫云
贈陶人鄭氏序
古者四民各世其業故工有世工而子孫以之為氏者
冇虞氏尚陶其後閼父為周陶正周賴其利器用而閼
父之子得封于陳今東昌鄭氏以善陶名數百里間凡
民之用器官之禮器咸資焉其功豈讓于閼父也予獨
因鄭氏之善陶而竊有嘆夫工之為工知今而已士之
為士知今又知古者也知今之工不失其業而知古之
士或失其禮何與夫古今異宜用器可以宜于今而禮
器不可以不合于古禮器而變古非禮也簠也簋也大
尊也陶器也而易以金不惟陶器然而梓器亦然山著
犧象壺之為尊爵觚觶角散之為飲器梓器也而皆范
金為之其原盖兆于盛宋一二僻儒之口而其流遂成
于季宋亡國姦諛之手陶梓悉變而為金豈非中國將
為金之䜟乎馴至于今垂二百年而公廟私家之禮器
一踵其繆竟無一人知其非者且不惟于古不合也于
今亦不宜赤金之臭而盛飯盛酒宜乎不宜乎變古失
禮而士不知其有愧于工多矣鄭氏者誰守忠其名野
堂其號云
送方元質學正序
所貴乎學者以其能變化氣質也學而不足以變氣質
何以學為哉世固有率意而建功立業者矣亦有肆情
而敗國殄民者矣彼其或剛或柔或善或惡任其氣質
之何如而無復矯揉克治以成人學者則不如是昏可
變而明也弱可變而強也貪可變而廉也忍可變而慈
也學之為用大矣哉凡氣質之不美皆可變而美况其
生而美者乎氣質之生而美者甚不易得也予于交游
中得清江方元質焉初識之于京師望其貌已知其為
美聽其言而信觀其行而尤信又稽之于人或久與之
處或一與之接莫不嘖嘖稱嘆曰善士善士其何以得
此于人哉非其美之弸中而彪外其能然乎哉以如是
氣質雖或未學亦不害其建功立業而不至于敗國殄
民矣而元質又勤勤勉於學則其所就詎可量也耶今
為揚州路儒學正夫揚州當南北之衝四方學者所輻
輳人得熏其氣質之美而善良元質又以其所學淑乎
人則氣質之從而變者亦衆矣雖然學之名一也而其
所以學者或不同盖亦有表表然號于人曰為學而逐
逐于欲役役于利汨沒于卑汚苟賤以終其身與彼不
學者曾不見其少異是何也所學非吾所謂學也夫今
之學者之學不過二端讀書與為文而已矣讀書所以
求作聖人之路逕而或徒以資口耳為文所以述垂世
之訓辭而或徒以眩華采如是而學欲以變其氣質不
亦難哉宜其愈學而無益雖皓首沒世猶夫人也吾元
質之學不然而予亦不復有言也中山王京甫客寓揚
州沉浸于周張程朱之書有年矣年將五十而不求聞
逹于時元質往哉試與之論學延祐乙夘十有二月己亥
序
送何慶長序
予生也晚不及覩前修盛德之事每于末俗而重慨歎
焉宋之季年士自成童以上能為進士程文稍稍稱雄
于時輒輕揚偃蹇謂莫己若者十而八九盖不待擢科
入官而後驕也偶爾貢于鄉則其驕已進偶爾舍于太
學則其驕愈進夸言盛氣足以撼動府縣震耀鄉里晨
夕所思始終所為無非已私人欲之發豈有一毫救世
濟物之意哉于斯之時而能超乎流俗者昔在樂安見
何君伯玉父其人也何族之儒盛于一邑伯玉之文高
于輩儔而退然不自以為能與貢處學人所尊慕而慊
然不自以為異其心恬如其行純如直道而行臧否不
苟不為愿人之閒然以媚而與物為春噫君子人也其
後泯泯此天道之不可知善善者惻然為之悲傷噫伯
玉父不可見已從子季新工于醫從孫慶長世其學皆
以儒流業詞章而兼技藝季新既以醫行于近慶長又
將以其醫行于遠其必如伯玉父之立心制行推之以
救世濟物其效當有過于儒流者予安得不于其行而
深冇望于慶長也哉
送鼇溪書院山長王君北上序
才難之歎從古以然夫所謂才者取喻于木也可以成
室屋可以成械器大小長短随其所宜各適于用者木
之才也聖如周公賢如孟子其才不可得見已生斯世
為斯人凡紛至沓來者日接乎前莫非事也不有其才
將何以應之哉昔在聖門季路之于兵冉求之于財公
西之擯相端木之應對皆其才之所優為後之士清談
雅望飲食安坐而一事不理者有矣識者惡得不興才
難之歎哉予之所以有嘉于行友王君南叔也君有學
有文典邑挍至再至三具有成績長書院又三四年矣
廟宇之當修者無不修課業之當辦者無不辦上之臨
之者雖欲伺察而無疵之可指下之觀之者雖欲誑惑
而無間之可乘賓客交游之過從待之無不得其當不
偷惰以廢事不巧免以避事或厭其煩勞瑣細而君處
之裕如也其才之小試者如是惜乎閑散卑微而不得
以擴其用也陳獻侯之分肉陶侃公之運甓他日大用
盖于小乎覘然而用人者以歲月以資品以私意以邪
逕用不必才才不必用則雖周公孟子復出且未知其
何如予亦曷能必王君之遇乎夫杗桷櫨楔之各施札
砂箭芝之並蓄惟匠氏醫師之工且良而後能王君之
才之可用也有抱宰相之方者其必知予言之為然
送南城教諭黃世弼序
臨江黃良孫世弼為建昌南城教官將行言于予曰旴
江之為郡有李泰伯曾子固學行文章百世師表某將
惟二子者是慕是效以率其鄉人士以庶幾于寡過然
疇昔嘗聞先生緒言教者之所以教當進于古之聖人
則似非可以如二子自畫其詳可得而聞乎余曰今之
職教者苟度歲月以俟叙遷能思其職慕效先賢以圖
寡過者蓋鮮况又不肯安于小成而欲進于古之聖人
子之志如是可尚矣抑古聖人之教人初非過為高遠
而以人所不可知不可能者強夫人也因其所固然革
其所不然而已矣生而愛其親長而敬其兄出而行之
于朋友娶而行之于夫婦仕而行之于君臣此良知良
能之得于天而人人所同也以其所稟之氣所賦之質
不能皆清且淳故于倫理之間有厚者有薄者有全者
有偏者有循者有悖者于是而有萬有不同者焉聖人
之教使人順其倫理克其氣質因其同革其異所以同
其同也契之教也順其倫理之同也䕫之教也克其氣
質之異也世弼之處父子兄弟夫婦朋友也有可稱無
可議而討論講貫修省踐行又有日長月益之功所以
順其同克其異者固已知所以用其力精之熟之持之
勉之以此治已期於必成以此率人人其有不從者哉
贈一真道人序
予一見一真即高其人高之者何高其所有也所有者
何一眞而已矣重來谷中出書一編皆受言于師者予
不願觀予不願聞非不願觀觀不以目非不願聞聞不
以耳言可廢書可焚無書無言而此獨存何物獨存一
真而已矣噫大宗豈于謳所可傳玄珠豈喫詬所可
得哉是以道德之經五千文不如末章之首二十四字
送彭澤教諭劉芳遠序
予之齊年友劉君景年二十入太學二十有六成進士
授江陵戶曹未及祿而代改有子五人克世父業其季
俎桂字芳遠年雖少已能試藝中學官充彭澤教諭彭
澤移治江濱非古彭澤也然靖節徵士之流風猶存予
嘗過其地徘徊旁皇而不忍去往仕于彼者寧不聞其
風而興起乎謹于守身熟于應務厚倫理之常明古今
之變居之不失其正行之不失其宜此靖節之所以為
靖節也其發于詩文也人徒見其冲澹退遜而絢麗雄
健蔵于中後之辭人盡力學之而不能到名明字亮盖
自比于諸葛真一代之人豪也夫以士而希賢儻得其
一二焉則其為學官必異于常人他日官滿而遷歸必
有以告予予亦有以觀子矣
送陳洪範序
金溪陳洪範家在石門由其家而臨川臨川而崇仁崇
仁而樂安之南走三百餘里即予之所止而見焉問所
以來之意則出一巨袠有諸君子贈言予觀之嘆曰嗚
呼古人所務者内所圖者實今乃務外而圖虚何也子
之年方壮質甚美宜及時而勉學以成身以悦親苟如
是朋友親之黨里敬之長老喜之子弟效之推其餘又
可以如世俗之人之取爵祿顧不此之為而為今之行
子計左矣且子之鄉陸子之鄉也陸子何如人哉亦嘗
頗聞其遺風乎夫朱子之教人也必先之讀書講學陸
子之教人也必使之真知實踐讀書講學者固以為真
知實踐之地真知實踐者亦必自讀書講學而入二師
之為教一也而二家庸劣之門人各立標榜互相詆訾
至于今學者猶惑嗚呼甚矣道之無傳而人之易惑難
曉也為子之計當以朱子所訓釋之四書朝暮晝夜不
懈不輟玩繹其文探索其義文義既通反求諸我書之
所言我之所固有實用其力明之于心誠之于身非但
讀誦講說其文辭義理而已此朱子之所以教亦陸子
之所以教也然則其要安在外貌必莊中心必一不如
是不可以讀書講學又豈能真知實踐也哉子亟歸而
求之舍是予無以贈子矣它日再來予將觀子之進與
否
贈許成可序
往年吾邦部使者邀至新安程君達原來臨汝書院為
諸生講說朱子之學達原父之于人少所可時余弱冠
數數及門見其與許君端朝厚善且稱其子也才後廿
年其季成可與余相遇于臨汝出兩世遺文及諸公往
來手帖示余其言多有補于教可名世行後所交盡一
時賢士大夫嗚呼如斯人者不可見已哉成可不墜家
聲措意于詩文又博覽羣書務究其歸趣自是明善而
誠乎身夫孰能禦十數年間欲求友一人如成可者而
未之得今得之其能已于言乎
贈無塵道者序
夫太虚中一塵耳成象于其上者為星成形于其間者
為人塵中之塵也人所值有不同塵中塵之塵也今無
塵道家者流以塵中之塵說塵中塵之塵其神矣夫知
無塵之無塵則知其神之所以神未有人也未有星也
未有天也此無塵也此其神也
贈醫人陳良友序
臨川良醫陳良友種德三世矣醫不擇家之富貧不計
貲之有無一旦其里之惡少以重役斂之與語未及酧
則推而内之溝折兩股雖斷續益損竟不復常至今杖
而行倚而立不能坐或謂為善如此而獲報如此施者
其怠乎良友不然益自誓以濟物為己任至感于神明
形于夢寐日理丹鼎藥裹孜孜若不及慊慊若不足
吁賢哉于是肅政廉訪使程公作詩以美之命其客吳
某同作而又為之序
直躬為惠不為貪股折肱存幸未三施報稍乖疑有怠
精堅自誓轉無慙人雖微疾肯坐視藥試竒功在立談
丹候孰知消息事相逢一笑問圖南
送雷友諒序
劒江雷尚書之從弟友諒今之巧人也于藝無不能見
器物輙肖而為之為之無不成成之無不精充其伎雖
古之垂古之般何以尚哉將遊匡廬造武當尋高僧高
道問向上事或謂之人巧如此移其巧于外者專諸内
何事不可得余曰子姑舍其巧而趨拙平日之巧俱忘
若無能者必至大巧盖知不可以得珠也友諒聞之憮
然
送陳中吉序
廬陵陳植延祐四年江西省所貢士也試禮部罷歸益
厲其志讀書為文不休或告之曰子之學學于古者也
士貴通古而通今盍亦學于今乎於是將遊四方以歷
覽山川遍識人物過予道其行之意予曰男子初生而
蓬矢以射固以四方為分内事矣人謂司馬子長之史
杜子美之詩皆得之于遊未必然也然夫子大聖人也
適周而問未問之禮自衛而正未正之樂徵夏殷之文
獻而必之杞之宋也况下于聖人者乎覽不厭其廣也
識不厭其博也見聞不厭其多也不廣不博不多則不
無孤陋之譏予其敢禁子之遊乎雖然既廣矣既博矣
既多矣有反諸約之道焉未廣未博未多而徑約則不
可也子其行哉俟他日之廣博而多當為子指其所謂
約者于斯時也不出戶而知天下而何事乎遊
吳文正集卷二十七
