吳文正集卷八十七
元吳澄撰
墓志銘
有元奉訓大夫南雄路緫管府經歴譚君墓志
銘(壬申)
經歴譚奉訓吾故人子也平江路常熟州儒學教授李
仲謀以狀叙其世系行事曰君諱適字立之以字行其
先盖以國氏其居撫之宜黃邱隴可考者十一世曾祖
諱伯言祖諱用川在宋官皆從事郎父諱文森宋貢士
皇元授奉訓大夫温州路總管府治中歴同知武岡路
緫管府事廣東道提刑按察副使福建道儒學提舉江
西等處儒學提舉官至奉政大夫君其仲子也讀書有
志趣侍親宦于閩學國字宦學蘇字擢江南行御史臺
譯史不赴父喪服闋遊京師至大庚戌尚書省鑄新錢
以才選授將仕佐郎江東等處坑治副提舉君博覽襍
志夙諳鼓鑄之法召工潰鐵于池即成銅烹鍊功多利
悉送官錢監廢君歸隠其後再遊京師至治癸亥充司
徒府掾天歷戊辰遷集賢掾史及代宜得隨朝正七品
職以去家久丐外得奉訓大夫南雄路緫管府經歴至
順辛未夏南還舟次龍舒六月驟暑感疾越一日癸丑
殁於舟中君天資簡重沈默謹然諾人莫測其涯涘旅
食十餘年處之若素貧賤者賢矣哉生至元辛巳六月
己丑年五十一娶徐氏子男一京生女五適夏適胡適
蒋餘在室殁之明年京生持狀来請曰先君平生艱勤
夀不逮禄將以某年月日葬某原不肖孤懼其泯没無
聞倘惠篤世契而畀之銘以光於幽宫則先君雖亡如
存也予於奉政公長一歲相與猶兄弟見其子之能卓
立則喜今見其不得夀寕不戚然乎銘惡可辭銘曰
粹温如玉可琰可琡天奪之速云何不淑
故修江鄭君朝舉墓志銘
修江故建昌縣今陞隸南康路君鄭氏翔名朝舉字也
考諱有慶妣余氏生宋寳祐癸丑十月戊午年踰幼學
端重如成人習唐歐陽率更楷法宋高廟行草俱逼真
登鄉達吕候正甫之門從行倅撫郡吕之父朱子門人
也君熏染見聞嗜小學四書歲乙亥避地道遇遊騎被
掠僅以二親脱走猶携小學四書宋名臣言行錄自隨
夫婦躬㸑奉飬于艱棘中國朝既定南土歸隠㕓間值
各處盗起郡貳至邑俾令長集父老議選有才望者往
撫諭僉謂君可君承命挾二力直抵諸山砦曉譬禍福
悉改悔釋兵郡貳器之擬署郡從事弗就其後為飬黽
俛食庶人在官之禄非其好也居家事親承思先意無
毫髮違咈事兄如嚴父靡或相猶親癠輙不御酒肉停
公務拜醫進藥日夜不離左右父嘗得瞽疾又嘗得末
疾沉痼危篤均為難療君竭心籲神二疾咸愈人謂孝
誠所感持喪致哀服闋猶不忍出薦奠追慕終身不少
替邑之令長鄉之耆艾數百人詣郡舉其孝行有江西
茶運使素相知辟充掾史同儕獻言税青荈以增課額
君力爭竟沮其計省檄長府史中使經歴田糧君多方
救護民免加賦之害省府括民為匠累累上陳其不便
事亦中止遷茶司幕僚在職未幾以老謝去君每疏聖
賢格言於屏朝夕目之以省厥躬嘗訓諸子曰議昏當
擇良配吾幸汝母惠淑事舅姑尤謹故不䧟於不孝二
子仕外有使通問必緘示誨言勖以清慎君與人交必
恭必信翼善規過不毁不譽親黨有喪不舉己雖屢空
助之不靳撫孤賑急汲汲恐後年躋八袠聽視聦明髭
髮才斑白子時中憲掾秩滿授將仕佐郎江州路緫管
府屬官既代擢江西省掾方喜近家遂迎養之樂至順
壬申十有一月戊辰朏君以微疾終矣娶余氏先二十
二年卒子男四一中蚤世時中道中德中亦由廣西憲
掾類吏部選女五一適丁孫男十二女七一適閔曾孫
男一女一將葬州治西北天津山先塋之近時中以江
州路儒學正袁梅瑞之狀來乞銘昔宋咸淳辛未以鄉
貢試禮部不中其冬客郡倅館下月餘與君同處吕門
又識君之子是以不辭而銘君之墓銘曰
孝行之卓君所優汚行之惡君所羞之仁之義鮮與儔
斯銘斯志千古留
故池州路貴池縣尹致仕徐君墓碣銘
君姓徐氏其先由豫章徙撫宜黃之溮溪考諱德秀避
亂居郡城君少字竒伯中歲以字行更字長公與予同
生宋淳祐己酉月日後於余工進士詩賦其藝可貢而
屢試不偶宋亡在家講授元至元甲午當路舉充建昌
路南城縣教就陞撫州路臨汝書院長再調長江州路
景星書院行省工姓名于朝厠教官選内大德癸夘春
至京師曰吾獲與天下英俊遊志願畢矣遄歸以造就
後進為務從學者彌衆至大庚戍部注將仕佐郎臨江
路新淦州儒學教授留淦五年延祐戊午換注撫州路
金谿縣主簿任未滿引年去位泰定甲子七月十三日
乙酉以疾終明年授承事郎池州路貴池縣尹致仕命
下不及拜矣君事母致孝喪母致哀叔父鰥貧迎飬于
家奉之猶父女兄守嫠弟麟先逝極力扶持之撫存孤
甥教育從子一如己之子為文條達平贍善談論與人
交恭謹端恪而不矯激四典教職振起士學修完黌宇
有勤無惰有興無廢嘗攝新淦州事决難决之訟化難
化之民衆庶咸說曰教授權州半月治效若此倘使專
司民社又當何如逮主金谿縣簿邑宰廉能忻得儒佐
初娶符繼娶晏男中立廣東元帥府掾前六年喪中益
蔭授征官女適李孫男士原士清士淵士觀孫女一適
吳二三俱幼卒之年八月十九日庚申葬長安鄉余道
之原越九年其孫始以南康路儒學教授婁志淳狀來
乞銘吁銘巳後矣乃為書此俾碣于墓銘曰
予之齊年如君者稀後我而來先我而去嗚呼噫嘻
故宋鄉貢士金溪于君墓碣銘
金溪于君諱應雷字震卿暨澄同預宋咸淳庚午秋貢
進士君長七歲予兄事之明年試禮部俱罷各退處僻
陋一在郡之東一在郡之西南相去遥隔重會孔艱迹
若疏曠心常親厚也君少治舉子詩賦論策超越輩流
同里曾縣令先逹先覺負重名為學者師竒君之才女
焉運代既更學行彌高禀氣剛直寡合不阿雖隣家無
事未嘗一至倘至莫不歡迎交友尤不苟安貧固守薪
米屢空略不屈挫得一美味必持奉二親過從當飯而
飯當宿而宿蔬食菜羹對客共食泰然無愧誨人家子
弟諄諄善誘成才者甚衆所作文章義正辭嚴字畫遒
勁類其為人儲書數千卷下逮陰陽伎術等書亦或手
抄惟不喜二氏曰生民之害大矣吾忍觀之哉隠于五
雲山之近自稱五雲山人云年躋耋耄康強不减少壯
生宋淳祐壬寅十月巳巳終大元至順辛未九月辛丑
其年十月庚申祔葬考府君之兆配曾氏諱季藻淳安
長女也先一年卒男三長時保少廣同蚤世惟中子廣
在女三長適鄭大益先九年卒少適余岳先十四年卒
惟中女適汪士規者在孫男四瑱琥珪玘孫女二一適
曾伯堅一適余鼎明壬申夏澄自家來憩郡城廣具君
之行與事請銘噫銘而附於棺乎弗及巳乃追銘之以
碣于墓銘曰
其文金玉其質石鐵九十而終全士之節
故將仕佐郎贛州路儒學教授陳君墓碣銘
君諱先得字辰翁居吉太和之城西世為里著姓蚤歲
應進士舉不偶代革科廢以其餘力為詩冲澹絶去雕
飾陋巷數椽僅蔽風雨隙地蒔梅一株菊數本家人憂
其不事生産作業無以遺後則指架上書曰此吾子孫
無窮受用年踰四十始出遊歴數縣教官又以憲司選
試中程遷贛郡學錄年將六十學官入仕制始定既而
奉江西行省檄教諭興國及贛二縣陞長瑞州路西澗
書院任滿名上中書部注將仕佐郎贛州路儒學教授
致仕明年泰定丁夘二月十八日終于家年八十四君
外無貪求内無忌克人之戚蹙然如己戚人之休愉然
如已休朋游燕坐言談肅不聞聲及有是非利害厲辭
面折見其心服即懇欵如初暇輙悠然獨行行而適然
相聚聚而歡然以飲飲而恍然以醉醉而嗒然以睡睡
而忽然以醒物我兩忘處家處旅一若是陶陶焉莫年
次子更其宅寬衍十倍君曰汝大吾家在德器不在屋
室人若期稱所願豈有足焉曾大父以醫馳名君亦兼
通其術予藥濟貧不倦配曾氏子男二學詩韶州路乳
原縣儒學教諭學禮承事郎贛州路瑞金縣尹女一壻
蕭秀實孫男三以道南雄路始興縣儒學教諭文子潮
州路韓山書院山長新子其季曾孫男四曾敏鼎祖葬
于州之雲停鄉祔母嚴夫人墓側學禮命文子自潮來
索銘時君殁已六年矣閔其請之勤故追銘之銘曰
其進其止任運適巳子孝孫慈俱以儒仕
故臨川處士陳君墓碣銘
臨川東鄉之古原陳氏居焉處士君字瑜玉諱瑜生宋
淳祐巳酉九月望年八十一元天歷已巳九月望以微
疾終于家明年至順庚午十二月庚申葬東原其鄉人
饒宗魯述其行導其子來求文文墓石予按所述君之
六世祖策贈朝奉大夫二子長子孺紹興戊辰進士第
三人官至朝奉大夫直顯謨閣湖北安撫幼子邦慶生
公著君之高祖也曾祖治原祖世則考師文俱不仕君
端慤敏惠少學舉子業藝成而科廢所居深䆳四山傍
圍一溪縈帶欝然桑麻如古桃源然濱于越界南土初
附遐陬未靖寇震于鄰頼君有謀寇不敢犯其後官軍
捕逐幾受玉石俱焚之禍君造于師竭家財迎犒保任
其鄉為良民帥義其請禁毋俘掠一鄉生聚獲全君
之力也至今父老猶感恩不忘遇賢士挈家逃避為寇
所得貧無貲奉將致之死君捐金贖其孥而無德色臨
川大邑每歲輸糧三萬有竒吏漫其籍官與民兩病會
郭尹至君先自首實又為畫計考覈尹行其言未期籍
成君早年罹世艱棘處劇而裕謹慎而不罣於過無厲
聲厲容偏好偏惡人有爭較君為諭釋辭氣温和無不
感動悦服撫家庭人從卑幼教愛兼傋與人交傾倒坦
易鄉評所歸遇事而斷不苟下於人歲饑周賑如常惠
利出於無心體貌嚴重衣冠肅潔微髯頳頰神意灑落
步速如流炯炯精悍閒暇自得有文獻大雅遺風喜玩
佳山水常意行規樂邱莫年與鄉之耆夀宿望尊酒吟
詩昆弟翕具其樂無涯既殁人咸思之哀之而無怨議
配楊氏先十年卒男五福&KR0008;銘鑾釭其二以後伯兄琇
其三以後季弟璡女一壻王昭祖孫男十人溢演漙淳
浩源澄潤深洪孫女四曾孫男六相武周觀椿桂曾孫
女四饒宗魯曰士之能世其家者鮮矣昔陳太邱長其
子為卿其孫為公榮名非不足而公慙於卿卿慙於長
吾里衣冠舊族惟古原之陳自朝奉公以來七世皆富
夀而文雍睦如萬石君家然則無忝於祖若父者正不
待求之躬行之外也宗魯信士予信其言之信故為陳
君銘銘曰
世爵世祿或祗為辱世德如陳不貴亦足
吳文正集卷八十七
