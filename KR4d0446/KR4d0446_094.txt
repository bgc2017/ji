吳文正集卷九十四
元吳澄撰
七言律詩
勉學吟(四首)
三十年前好用工男兒何者謂英雄世間有事皆當做
天下無堅不可攻萬里行方由足下一毫非莫入胷中
拳拳相勉無他意三十年前好用工
又
三十年前好用工日間莫只恁從容飬成驕習皆因富
蹉過流光只為慵人不修為何異獸蛇能變化即成龍
拳拳相勉無他意三十年前好用工
又
三十年前好用工為師不過發其蒙十分底藴從人說
百倍工夫自巳充舊學要加新學飬今朝不與昨朝同
拳拳相勉無他意三十年前好用工
又
三十年前好用工過時學力強求通從頭莫枉青春日
丱角俄成白髮翁既冠當除嬰孺態居今貴有古人風
拳拳相勉無他意三十年前好用工
歌風臺
黃屋巍巍萬乘尊千秋游子故鄉魂韓彭自取夷三族
平勃那堪託後昆湛露迄今王迹熄大風終古覇心存
當時儘自規模遠誰起河汾與細論
過種湖觀訪雷空山不遇因見其所註莊子留
詩贈之
鈎探十翼象外意羅絡三倉篇内文道德五千聯貫密
逍遥第一寸錙分此邦前有王元澤後世詎無揚子雲
吾取二書還注我何當商略重云云
贈月鑑相士劉德輝
眼前見物定媸妍皎月當空一鏡懸大地山河三萬里
先天氣數幾千年固知神識無塵滓猶恐仙機有度權
上等相人非色相内觀玄覧更超然
燕城
燕絡中原東北去吳通上國古今竒五千里外只如此
數百年来幸見之弔望諸墳吾有淚擊漸離筑世無知
西山綿亘三關險日日氊車鐵馬馳
呈留丞相(三首)
峻望晴簮插碧空幾年四海想流風雪霜薺麥冬春一
日月蓬蒿晝夜同天欲托箕傳九法人能知惠略三公
吾儒實用存經濟事事論量及物功
又
春風座上誨渠渠萍水相逢納拜初生復得知前日事
聞多端勝十年書正人以道自出處直道於人何毁譽
或是堯夫竒叔弼敢云太史證無且
又
與世相違分陸沉半生藏息寄書林只今沂水春風樂
千古寒江秋月心芥紫外遺尋尺利草玄賓送寸分陰
此行大有遭逢處岱岳高高河瀆深
用贈李燦然韻述懷
故里香秔滑欲流歸田計晚愧遲留懸知海上三山客
塵視人間萬戶候南去擬尋吳市卒北來喜共李仙舟
玄翁一室渾無白誰識王龔貢鮑優
墨詩夀趙中丞
老松換骨德玄玄來夀人間栢府仙描寫精神長照世
發揮光彩上通天一真不受丹青變百物難磨鐵石堅
耐久結交濃淡等清名留取共千年
題林西隠居
黃岩郭外道林西隠者居之人不知遠去世氛春日永
遞来鐘韻晩風遲從渠燕雀賀千厦得似鷦鷯安一枝
想見吳興子昂字京華萬里寄新詩
和相山提點黃平仲
雲表飛来語詰盤新詩轉燠破春寒英英霞影籠扶若
耿耿星文認莫干萬象滿前供物料雙峯高處築吟壇
山靈更要衰翁記軒豁乾坤露兩端
送征東儒學提舉敖止善榮還高安
男兒弧矢四方身直欲飛騰作貴人膝下數千餘里遠
客中十又一年春乘桴豈愛九夷俗奉檄聊娛八袠親
此去東風歸袂軟故園花鳥亦欣欣
依韻奉答明極講主禅師
吾鄉平地絕梁關頗異危途費仰攀每想尋常超物表
劇慙一再到山間有茶共啜促膝話無物可持空手還
彼此相期崇令德不然重見有何顔
立春日寓北方賦雪詩
臘轉洪鈞歲巳殘東風剪水下天壇賸添吳楚千江水
壓到秦淮萬里山風竹婆娑銀鳳舞雲松偃蹇玉龍寒
不知天上誰横笛吹落瓊花滿世間
寄贈盱江名醫湯又新
一泓碧玉活人泉三世修治功行圓普為貧民甦死命
更令孝子夀親年麻姑昔日栽桑地董奉今時種杏天
不借虚言作輕重實能世世大名傳
次别易耕雪
别去家山經幾年乍歸又着嶺南鞭雙眸眩眊番船載
滿口腥醎海物鮮胷次冰霜寕受滓世間粉黛自爭妍
早來共此青春樂日暖風和無際邊
書别李燦然
番陽李燦然延祐戊午進士丞崇仁六年乃得
代赴部謁選改通山縣尹在京共處月餘會予
移疾還家又同舟而南將及廣陵為賦七言四
韻以叙别情泰定乙丑九月晦日也
盛世興賢得勝流六年貳令小淹留日邊普受九天渥
江上升遷百里侯史舘西偏饜共話家山南望喜同舟
疲民延頸需恭茂撫字催科定兩優
送幾泉石上人南歸
春風吹醒泉石夢一錫飛來到日邊世界空花俱幻爾
家山老木故依然飄飄去住雲歸岫處處圓明月在天
亦欲從師了耕種縣南郭外有良田
九臯亭
九臯界分與天寬小小園亭暫憩安門外圖書聊作府
庭前花卉頗宜闌清懷不遣塵埃到好句留將久遠看
放鶴從教雲裏去也應回顧此江干
疊葉梅
羅浮夢斷杳無蹤冰雪仙姿两两逢縞袂怯单寒後襲
粉粧嫌薄曉來濃迎風一笑知顔厚臨水相看見影重
道眼只將平等視玉環飛燕總天容
洪賓客席上次韻張希
遼海烟霞縹緲間千年老鶴未飛還聲名籍甚東園皓
氣象蕭然陋巷顔韜卷風雲隠城市依乘日月照區寰
不應便作歸来賦政要六鰲擎五山
贈劉浦雲相士
波流萎靡半詼諧道骨仙風孰鍳裁天壌已無機發踵
地爐謾有火留灰偶然鄭浦神巫見疑是華山高士來
石鼎煮茶清話久夜闌一枕鼻如雷
題橘隠棋師
一片機心要勝伊两家敵手肯饒誰塵間戲事何為者
物外高人亦有之四老果如神變化二龍應笑俗獃痴
空花過眼俱成幻無色界中觀此棋
道山詩
回環湖水帶溪灣彷彿瀛洲海島間地上雲烟接天界
壺中日月照人寰百年竹木青春在一院香花白晝閒
只怕名韁牽引出雙成悵望幾時還
送國子伴讀倪行簡赴京
㶑灧浮杯泛九霞還家未久便辭家出門惻惻重闈遠
前路漫漫萬里賖不怕狂風妨去鷁偏愁寒月照栖鴉
諸生凝望須君至共賦新詩賞雪花
送盱江朱仁卿省親
貪天外慕一浮鍼愛月中誠百稱金萬里春暉燕雪勝
六年宵夢楚雲深何煩陽子為忠訓忽動何蕃純孝心
歸去斑衣無限樂冬初吾舸亦南尋
和齊年徐宰韻贈傳神黃義卿
地闊天高物物容未容汾曲老王通低頭自覺衰頽久
對面誰加點染工俗狀塵深羞鏡裏藥爐灰冷在山中
幾時割取好東絹寫我齊年作两翁
孫提點舒嘯出示前姚司業南榿寫詠軒詩悵
斯人之不復見次韻以寓感慨云
鸞仙縹緲度西山軒外千年水一灣孤鳥長空雲淡淡
二蟲小知日閒閒黃塵滿路遊雙鬢丹鼎何人鍊九還
惆悵詩翁留綺句依稀真界鎻玄關
寄題節孝先生祠
箒掃莓苔出斷碑輦將松栢構新祠幾年節孝先生行
一旦淮南錄事知信是清門守家學能於濁俗拯民彛
何當俛伏陳嘉菜喜為陽侯遠寄詩
答揚州盛子淵
多情示我四感興久别喜君參悟真視聽两忘尤貴默
貪痴淨掃莫留嗔已知身外總長物且得家中有至珍
處處揚州好風景瓊花常占十分春
送龔舜咨南歸(有序)
舜咨一出游觀京國略不動世俗利名之想浩然而
歸其志趣之超邁可尚巳詩以餞行
男子初生射矢蓬已包六合在胷中往年南北一江限
今日車書四海同快甚雙眸窺宇宙鄙哉百計入樊籠
浩歌歸去渾無事栖碧山前月上東
詩贊榮侯父子譲官之美
曾聞榮子猶然笑爵禄真同毳羽輕總總中人慳遠識
區區物外起紛爭君恩及嗣寕私我父母如天合譲兄
太伯伯夷俱第一世間列傳與齊名
題陳西樓記詠集末(有序)
樂安縣之水西流三十里為界川陳氏世居其地
前有魯卿以西號其園有國明以西號其樓魯卿之
孫國明之子定甫預冑監所貢士宋嘉定以後元大
德以前題詠西樓者殆且百家俱當代顯達名勝之
筆天時人事凡幾變更而定甫有子有孫保守斯樓
百餘年猶一日襲藏昔人詩文至今罔敢失墜噫西
園西樓二公之所積以施于久遠者其何如哉同
郡吳某識于西樓記詠之卷末
東川混混邑西流前有西園後有樓五世兒孫兩朝事
百年風雨幾番秋山間故物天心月卷裏詩人海面漚
誰似君家竒寳在金膏水碧古今留
和竇神清惠教韻
觀海難為湖與江兩間闊視更誰雙達人慣見鯤擊水
癡士可憐蝇撲窗並轡何時追日馭戴盆終日望天杠
嗟予耄耋君亦老敢比當年葛拜龐
宣尼吟
勸王一語嘗非孟孰識宣尼更遠謀才說在邦兼四代
有能用我即東周楚惟令尹終難及衛有封人見最優
适賜與由俱觧此惜哉吾道竟悠悠
贈朱法師(有序)
中和守素真一法師洞真觀提點朱善正心淵能秉
誠心運真氣以感天地召陰陽祈雨輙雨余在金陵
知之稔矣從天師北覲天師奉旨祈雨遄獲應騐法
師與有力焉歸有日詩以贈之
往年曾客鳳凰臺稔聽吾師救旱災舒掌掌中雷走去
舉頭頭上雨飛來每嗟魃鬼火六合誰借神龍水一杯
䄂有甘霖岩下隠如何閒却濟時才
又
泰定再春花趁開顒顒膏澤潤枯荄吾皇閔雨雨隨應
仙伯籲天天未回後載進瞻新日月先鞭驅起舊風雷
歸尋洞府還真隠翠栢丹桃次第栽
玄鑑言命詩以謝之
玄空一鑑衆星羅奈此塵寰休咎何未信唐賢厄南斗
又從宋代惱東坡萬生胎息蠙衣衣千古盤旋蟻磨磨
化化中間藏不化憑君細說總由他
題大乾廟壁(有跋)
大業龍舟竟遠巡義寕狐媚忍欺人北方各署新年號
南嶠猶遺舊守臣身合沉江甘殉楚心知蹈海勝歸秦
塵間俛仰幾楊李樵水東流萬古春
隋大業十四年戊寅泉守歐陽公官滿歸至此
夫婦俱溺水死時楚林士弘長樂竇建德魏李
密定陽劉武周梁梁師周秦薛舉凉李軌梁蕭
銑各已僣號割據而唐李淵迎代王侑帝于長
安是年二月江都有變宇文化及立秦王浩五
月李淵王侑而自帝以隋為唐王世充以越王
于東都公洛人也將安歸乎生盖不如死矣噫
公之心誰其知之後六百七十七年春二月朔
過廟題壁
吳文正集卷九十四
