吳文正集卷十五
元吳澄撰
序
出門一笑集序
唐人詩可傳者不翅十數百家而近世能詩者何寡也
場屋舉子多不暇為江湖遊士為之又多不傳其傳者
必其卓然者也往年鑑溪廖别駕以名進士為學子師
既宦遊徧歷嶺表始有詩曰南冠吏退其從子業舉子
未仕亦有詩曰月磯漁笛吏退之語清而韻漁笛之□
竒而婉雖不傳於人吾固知其詩也雲仲亦别駕君從
子自選舉法壊而其業廢遂藉父兄之餘為詩且韻且
婉鏘然不失其家法顧取黃家詩題其集曰出門一笑
黃詩自為宋大家然諸家中一家耳水仙之辭又一家
中一句耳而奚獨有取於是哉此句與老杜寒江山閣
之句同機於此悟入横竪透徹則一句而一家一家而
諸家諸家而數十百家躋於晉魏漢周可也詩至是其
至矣雲仲其然之乎
癡絶集序
昔予弱冠與郢程鉅夫同學臨汝書院時月香林君以
鄕先達日坐前廡位予二人朝夕出入以諸生禮詣位
趨揖然後退不十年事大異各去不相聞也而鉅夫為
達官位於朝予為農夫耕於野林君亦歸隐於市又數
年君暫出為縣大夫客始相見予既壮君亦老矣俱忘
言不暇相問且相悲也一日君以詠史一編示予予每
謂作詩難詠史尤難安得有人能一洗胡曾之謬者如
君銅雀臺詩胡曾有是哉君謂觀者必笑其癡而自名
之曰癡絶意必有在予不敢易度讀至申包胥楚人一
縷垂亡命盡向秦庭哭得回至魯仲連六國既亡秦一
統如何却道帝秦非矍然曰誰謂君癡感嘆久之再讀
至馮道那知老子癡頑福曾見官家歷五朝至顧愷之
可憐幾幅通神畫只入桓元夾道中為之掩卷抵掌曰
誰謂君癡誰謂君癡謂君癡者誰乎君謂癡者誰乎嗚
乎三代以至於今夢也今君有詠夢語也予謂君語為
夢亦夢語也彼此皆夢也而於癡人焉語之則其謂君
癡也亦宜
秋山翁詩集序
歲在庚辰予客於鄭鄭之婚兄曰秋山翁亦客焉余曰
從之遊知翁刻厲於詩舊矣越十有六年翁過予山中
劇談詩於是悉翁平生所吟翫之不忍釋而繼之以嘆
且泣也蓋翁與先君子同年生其詩自余始生之歲以
逮於今幾四十有七年為詩始數百篇中間名人勝士
為選其尤十或存其五六或存其三四或存其一二亦
既精矣然己酉至己巳安樂之音也存者無幾丙子以
後所謂哀以思者乃層見疊出詩固窮愁發憤而後能
多歟近一二歲又漸造和平其亦幸時之稍無事得生
全於天地之間以自適其性情之正飢渴之易為飲食
如此哉翁今年七十有一而詩凡三變翁不自知其然
也時則然爾詩可以觀信夫然則翁之詩存誠足以為
觀風者之一助而不能不動觀物者之深慨云翁康氏
字敬德父温柔敦厚天質也非特其詩為然
戴子容詩詞序
里中謝從一丈長於詩鄧聞詩兄長於詞余於二者皆
未知能也戴子容詩見取於謝詞見推於鄧可矣而余
又何知焉然一有怪者謝非不能詞也鄧非不能詩也
今為子容序引似各以其所長自好而不合於一主詩
者曰詩難主詞者曰詞難二說皆是也第以性情言詩
以情景言詞而不及性則無乃自屈於詩乎夫詩與詞
一爾岐而二之者非也自其二之也則詩猶或有風雅
頌之遺詞則風而巳詩猶或以好色不淫之風詞則淫
而巳雖然此末流之失然也其初豈其然乎使今之詞
人真能由香奩花間而反諸樂府以上達於三百篇可
用之鄕人可用之邦國可歌之朝廷而薦之郊廟則漢
魏晉唐以來之詩人有不敢望者矣尚可嘐嘐然不揣
其本而齊其末哉子容以余言為何如也
董震翁詩序
宋參政簡齋陳公於詩超然悟入吾嘗窺其際蓋古體
自東坡氏近體自后山氏而神化之妙簡齋自簡齋也
近世往往尊其詩得其門者或寡矣吾鄕董震翁新學
詩觀其古近體一二不選不唐不𣲖不江湖問曰君嗜
簡齋詩乎曰然夫學者各有所從入其終必有所悟大
音希聲未必諧於里耳君能勿以人之好不好為意而
嗜之不厭其可畏也巳參政公得專美哉
參同契序
參同契有可知者有不可知者悉可知則泄天悉不可
知則絶道此書意也彭真人知其所不可知而不知其
所可知鄒道士知其所可知而不知其所不可知葆真
道人之述其在彭鄒之間乎他日相與言請闕其所不
可知者而既其所可知者可哉歲先天大過月辟乾日
後天井辰直九二臨川真隠道士讚
鄔性傳詩序
吾里中近代自有吳公詩其言藹然其味悠然吾愛其
詩而不及識後讀晴窗鄔君所作光彩透紙背精神奪
人目蓋亦似其為人吾識其人而不及事晴窗君有子
性傳七律工甚字有眼句有法光彩精神既不减其家
傳而又有所謂藹然悠然者文章與世道相為升降每
歎前軰流風餘韻不可復得一旦見有似之者焉如之
何其不躍然而喜哉性傳之詩方進而未巳他日不涉
宋人陛級而詣唐人窔奥者也
聶詠夫詩序
往年有為余誦詩一二章者余驚怪曰是無場屋舉子
氣又非江湖遊士語作者其誰與曰梅山聶詠夫後數
年始識君悉其故知君少登清江蕭氏之門詩法固有
自然君所到不限於所見也君愿慤而博洽其志堅其
思苦遭時之變雖傾覆流離不餒不懈詩日益精工今
閱新舊二藁會意處愛之不能忘蓋津莆陽泝山隂分
派江西拾級半山而睥睨唐人者也
鄧性可刪藁序
國風雅頌列於經說者云自三千刪之而三百爾曾經
聖人手議論安敢到漢衛以來諸詩入蕭選者刪非不
嚴而識者有遺憾焉然則詩固不易而刪亦未易也唐
人佳篇世共嗟賞觀其全集輙令人弛然雖詩中數大
家猶不無可揀擇去取所存至簡而至精惟近世簡齋
陳去非詩蓋其所自刪也友人鄧性可亦自刪其詩曰
刪藁吾讀之欲再有所去取而不能吾鄉詩人如趙成
叔甘泳之他處所無也流風餘韻之所霑溉往往能詩
而能如吾性可者寡矣詩既不多得而又刪之則其不
輕於示人而欲必於傳世可知己昔人詩至老而益工
性可年方彊而詩巳若是吾及見其老也成叔泳之豈
得專詩名於斯郡斯邑哉
繆舜賓詩序
春秋諸國君謚穆者左傳榖梁作穆而公羊傳皆作繆
故姓氏家以繆為秦繆公之後繆穆二字通也河南伯
長以古文嗚宋初而吾邑之繆亦為著姓以至于今舜
賓少遊梅亭李氏之門見聞既富矣而所得於詩為尤
長然隠約不矜人或未之知也吾評吾邑詩人未知其
孰為夫子舜賓其不與之中分魯歟
蕭粹可庸言序
觀書貴乎有識而學者之病有二卑者安於故常高者
喜於新竒安故常則踵訛而習陋喜新竒則創意而鑿
說二者皆非也予於贑蕭君粹可交遊二十載聽其議
論輙推服焉蓋其觀書如法吏刻深情偽立判搜抉微
杳毫髮畢露有評詩二十餘條曰粹齋庸言乃其善者
機耳如是而觀書真有識者也非安於陋喜於鑿者也
君名士贇詩人冰厓公之子能詩固其餘事云
孫少初文集序
世之詩人文人能為今之作者特也能如昔之作者亞
也既不能以名於今又不能以方於昔而有作焉妄人
爾庸人爾噫皆是也予讀豐城孫少初集其於今雖未
至自成一家言其於昔則固弟陸務觀兄劉潛夫而有
餘矣孫氏之族多美才詩文往往可傳以予所逮見逮
聞未有先於少初者也少初名素咸淳之季以進士貢
不第年未五十死家甚貧平生撰述散軼無存藁其族
弟懷瑾輯其遺詩得若干篇印吾復輯其遺文得若干
篇清江皮潛嘗學於少初并為刻板以傳於世板成以
畀其子予嘉是心之可以拯頽風而厲薄末也彼有師
死而遂倍之者果何人哉果何人哉
饒汝成詩序
吾里多秀士山川風土固然饒汝成閉門讀書自為詩
年如此詩巳如此謂非山川風土不可也見聞益廣詩
與年俱莫可涘巳何羡於長吉敦夫哉
皮季賢詩序
清江皮野季賢年未老而詩巳老詩未多而可取者巳
多矣昔人或以一字一句而名後世此集奚翅一字一
句而巳哉他日年愈老詩愈多可傳又不止此吾猶及
見其大成也
曾志順詩序
人病不學耳學斯肖肖斯成學而不克肖肖而不盡肖
者其資與志之不齊也宋詩至簡齋超矣近來人競學
之然學而肖肖而成者幾何人哉曾志順年未三十學
簡齋直逼簡齋可畏也巳其未盡肖者百不一二底於
成也夫何難雖然世間之事所當學者豈唯詩世間之
人所可學者豈惟簡齋以君之志以君之資何人不可
學何亊不可成詩固游藝之一端也君家自有世間第
一希有之人第一希有之事其學之乎歸而求之先世
之遺言
諶季岩詩序
丁酉冬見諶季岩詩詠物工而用事切謂曰詩誠佳然
吟詩必此詩或非詩人所尚爾壬寅春又見之則體格
與昔大異問曰近讀何詩曰簡齋余曰得之矣乃題而
歸其篇
平冤集錄序
邑人姜斯立業吏學而通儒書以洗冤錄折獄集今古
考證抄類成編名曰平冤集錄余每怪夫食天禄司天
民者於人命曾不介意痕傷則或以無而為有或以有
而為無情欵則或以重而為輕或以輕而為重壹惟己
私是徇豈復顧天理畏天刑哉斯立居閒其用心若此
俾得膺事任移此心以治獄則隂德之及人也庸有既
乎
黃懋直詩序
余友鄭特立何太虚數為予言迂厓黃懋直善談
而能吟後見其人信見其詩尤信夫詩孰不吟而
能者鮮矣亦或能之而近古五七言俱能者鮮矣
曷謂能謂諸體中格致俱高意趣俱新字句俱不
苟云爾黃氏詩人有櫟澗集有東窗集懋直其能
有光於父兄也夫
謝仰韓詩序
澹山謝君仰韓昔年與余同預秋貢途行邸止必偕相
與如手足君福建運判野航公之元孫淮西總幹秋岩
公之元子氣勁行方識趣正而見聞博家學固有自來
詞章其餘事爾贑秋磵蕭君大方評其詩曰長篇浩如
江河短章絢如雲錦余讀之信然然獨君家大謝猶不
無靳惜衣鉢意異時浩乎流轉中有波而無波絢乎美
麗中有文而無文雖别起江西一祖可也此衣此鉢舍
君將誰歸
傷寒生意序
生意者崇仁熊君景先所輯醫方也熊氏世以儒科顯
而景先之大父業尚書義專門為進士師從之遊者至
自數百里外景先得其家學每較藝輙屈軰流幾於貢
而不偶於是大肆其力於醫醫亦世傳也然脉理明晰
法審療疾無不愈進於工巧蓋其所自得多矣暇日輯
家傳之方常用之藥累試而驗者成此書以公其傳夫
天地之德曰生為人立命而生其生者儒道也醫藥濟
枉天餘事焉爾景先之儒未獲施而醫乃有濟所以贊
天地生生之意其功為何如哉
何友聞詩序
詩貴有其影有其神而無其形何友聞詩篇無滯句句
無俚字機圓而響清雖未遺於形而巳不形於形可謂
能也巳余最愛草亭何君詩又愛何山太虚詩友聞草
亭之從子太虚之族父何氏三世而能詩者余見其三
盛哉
徐侍郎文集序
故兵部侍郎雲屋徐公明經登進士第以能治劇縣政
聲聞於朝廷擢升臺諫歷官至侍從公之子必茂輯公
奏疏若干篇余讀之暢達懇切壹是以仁義陳於上前
薦李文二公可當大事卒能有所立可謂知人之明他
文亦醇潔似其為人韓子曰仁義之人其言藹如豈不
信哉公又有四書諸經太極圖通書等說在集外余不
及識公而得見其遺文幸也庸敢附名篇端以致追慕
前修之意云
記纂提要序
古之游於藝者禮樂射御書數是也今亡其法秋山康
敬德父記纂提要之書非游藝者之一助乎其功勤矣
其心仁矣或曰呻其佔畢多其訊言及於數學記所以
訾今之教者也予謂不然生今之世為今之人游於藝
而先通其名數然後窮其理而得於心由今之教達古
之學在乎其人而巳而於是書奚訾焉
許士廣詩序
樵屋許士廣詩無一字一句不工其韻度品格雖至吾
鄉相不難也鄉相窮經有實學修身有實行經世有實
用三實者盈乎中而溢乎外詩其支流爾士廣得其詩
進而究其所以詩又當為吾鄉一大詩人
聶文儼詩序
學詩者若有適也適必以其道以其道則未至而可至
(原闕三十行)
謂有光於師門者夫
張達善文集序
昔之為文者曰不蹈前人一言一句或曰此文人之文
爾儒者之文不如是儒者托辭以明理而非有意於文
也雖然周子之太極圖易通張子之訂頑正蒙程子邵
子之易傳序定性書觀物篇前無是也朱子祖述周程
張邵而辭莫有同者焉誰謂儒者之文不文人若哉彼
文人工於詆訶以為洛學興而文壊夫朱子之學不在
於文而未嘗不力於文也奏議倣陸宣公而未至書院
學記曼衍繚繞或不無少損於光潔若他文則韓柳歐
曾之規矩也陶謝陳李之律吕也律之吕之規之矩之
而非陶非謝非陳非李非韓非柳非歐非曾也是豈區
區剽掠掇拾者而猶有詆訶者乎噫儒生之立言也難
矣東平教授張達善父以誦習朱子之書為一時名公
卿所禮子弟從之遊者詵詵如也其業也專其說也明
其考索研究也精覈南北之士鮮能敵之知之深始終
敬愛不渝者江東宣慰使北燕珊竹公也至元中予識
達善於金陵出一二著述相與細論後十六年予留儀
真許昌趙思敬率其同門友携達善文集來曰先師遺
藁珊竹公將為鋟木以傳敢請表其篇端余讀之竟而
嘆吾達善之學殆非庸淺者之所能窺議論正援據博無
一語不有根柢貫穿縱横儼然新安氏之尸祝也苟有
關於人心世教可矣而暇弊精神為夸末俗計哉序記
筆勢翩翩尤在諸體之上經說等類達善既不可作而
予亦何能獨審其至當絶伯牙之絃過惠子之墓夫孰
察予之悲慨也夫
胡器之詩序
豫章胡璉噐之古體詩上逼晉魏近體亦占唐宋高品
蓋自騷選以來作者之辭志性情渟滀胷次見趣議論
往往度越軰流非特其才之清逸亦其學其識有以副
之是三者一由乎天一由乎人人者日進日崇則天者
與之俱他日當自為胡器之詩不止肖魏晉唐宋某人
某人而巳
蔡思敬詩序
唐人詩數百家一集中可觀者無幾豫章蔡黻思敬集
七體無一體不佳每體無一篇不佳若與唐人集並行
此集當為第一雖然體凡七題止七十五惟約故精繼
此約者博精者不雜縱横顛倒自成一家則為曹為阮
為陸為陶為陳為李為杜為韋吾何間然
詩府驪珠序
嗚呼言詩頌雅風騷尚矣漢魏晉五言訖於陶其適也
顔謝而下勿論浸微浸滅至唐陳子昂而中興李韋柳
因而因杜韓因而革律雖始而唐然深遠蕭散不離於
古為得非但句工語工字工而可嗚呼學詩者靡究源
流而編詩者亦漫迷統紀胡氏此篇其庶乎緣予所言
考此所編悠然遐思必有超然妙悟於筆墨蹊徑之外
者
曹璧詩序
乙巳春予客盱白雪樓公以余遊麻源第三谷㴻雨中
有士至問其姓名曰曹璧余同郡英甫之從子名甫之子
也手詩一編以呈於公且以請於余試閱一二蓋閴然
屏絶時俗哇麗之音塗抹之態余驚異焉謂曰子詩巳
得第一詩體惟益培其根益浚其源則語意不求高而
高不求新而新不求竒而竒不求工而工至是其至矣
然子才可應世非止以詩行世者勉之余將期子於詩
之外
黃純仁詩序
近年里中諸英俊往往能詩黃純仁遊湖湘得一集其
五七言長短句多妙音純仁儒家子又徧識當代鉅人
以博其趣詩之妙也固宜見見聞聞日富日新而詩與
之俱此特泰山一毫芒耳
皮照德詩序
詩之變不一也虞廷之歌邈矣勿論予觀三百五篇南
自南雅自雅頌自頌變風自變風變雅亦然各不同也
詩亡而楚騷作騷亡而漢五言作訖于魏晉顔謝以下
雖曰五言而魏晉之體巳變變而極于陳隋漢五言至
是幾亡唐陳子昂變顔謝以下上復晉魏漢而沈宋之
體别出李杜繼之因子昂而變柳韓因李杜又變變之
中有古體有近體體之中有五言有七言有雜言詩之
體不一人之才亦不一各以其體各以其才各成一家
信如造化生物洪纖曲直青黃赤白均為大巧之一巧
自三百五篇巳不可一概齊而况後之作者乎宋氏王
蘇黃三家各得杜之一體涪翁於蘇迥不相同蘇門諸
人其初略不之許坡翁獨深器重以為絶倫眼高一世
而不必人之同乎己者如此近年乃或清圓倜儻之為
尚而極詆涪翁噫群兒之愚爾不會詩之全而該夫不
一之變偏守一是而悉非其餘不合不公何以異漢世
專門之經師也哉清江皮潛才優而學贍其為詩也語
工而句徤蓋諸家無不覧而守涪翁法嚴甚余深喜之
而意晁張者流或未然也故具道古今之變以與能詩
者共商焉
吳景南詩序
吳景南家臨川南鄉之種湖市向來曾從空山雷講師
學詩尊敬其師既殁而拳拳不能忘也講師之詩雄健
景南之詩婉麗其子寵以示予惜予不能詩寵也其請
於工詩之士刪其所可刪存其所可存斯足以章其父
之美矣八十五翁吳澄序
吳文正集卷十五
