吳文正集卷五十四
元吳澄撰
題䟦
題程侍御遠齋記後
集賢學士程公十年于朝日近清光而親舍廼數千里
今以行臺侍御史得旨南還庶幾便養而回望闕庭又
二千里外日以近者人子之樂日以遠者人臣之憂此
遠齊所為作也夫忠臣孝子之眷眷于君親者壹以朝
夕左右為樂然亦難乎兩全矣子之愛親不可解于心
臣之事君無所迯于天地間惟其所在而致其道豈以
遠近問哉余既從公觀光上國又將從公而南與公同
其樂而不同其憂者思有以紓光之憂焉為是言也或
曰近多懼遠多譽人所樂而公憂之何也之言也讀易
而未知易之所以易何足以知公之心
題李赤傳後
宗元之傳李赤善矣王韋之門非大厠溷歟過者掩鼻
而宗元出入陽陽則固視猶鈞天清都也竒袤之與齒
少自好者羞之而將倚之以興堯舜之道非以厠鬼為
殊麗而妻之者邪其友之號而捄者蓋有矣而宗元不
悟竟以殛死死且不悟易曰迷復凶于赤尚何罪哉
題朱文公武夷棹歌遺墨
朱子早年肆其餘力于詩章字畫甚雄偉不凡而晩乃
若不暇為武夷棹歌年五十有五時作吾詹叔厚父得
遺墨寳藏之夫詩章字畫妙一世固人所共愛而朱子
片言隻字流落人間而人之愛之也又豈直為詞翰之
工而已哉萬世之後有知其解者是旦暮遇之而余于
其詩與字也夫何言
題術士彭時觀贈言後
相地相人二術一術也並隸形法家占筭以推吉凶則
蓍龜五行之支與流裔耳漢儒序數術為六種而彭生
涉其三吁何其多能哉彼儒而不通天地人者何如耶
䟦樊教諭六峯
六峯臨卭山名邑校先生樊君墳墓所依也君去蜀四
十年墳墓在萬里而遂以六峯偏之寓屋以示不㤀孝
子慈孫之心也吾求所以藏吾親體魄者猶未獲而君
悠然六峯之思烏乎吾目中亦安得見如六峯者哉
䟦吳適可先世誥歷
吳守正適可持其先世誥歷示余曰某之高祖紹興登
科初授廸功尉臨桂再授從事今通城官至正郎典郡
而終曾祖受澤為總領所属官祖貢禮部始由臨川遷
樂安父業進士教生徒至某益貧困而懼世緒之殞家
藏臨桂誥身僅存至兵寇流離之際身與之俱罔敢失
也一日至豐城櫪畈有宗人名演字慶長就某行囊中
索廸功誥一視因言往年有以從事誥并印歷質錢于
先大父者惻然久之曰固君家物歟取歷歸于某某再
拜受與初誥並藏之惟謹烏乎適可賢矣慶長又賢也
雖然為人子孫于先世遺物何莫非所當保受此身亦
其所遺也而視他物為尤重適可棲棲旅泊衣食無所
于給卒不易業猶以文墨議論奔走士友問不謟不屈
不為一毫非僻以辱其身忝其先則適可之所以賢于
人蓋在此而不在彼也
䟦胡剛簡公奏藁
宋三百年權姦之誤國亡國者五初亡以蔡後亡以賈
開禧之敗去亡無幾紹興寳慶雖未有亡國之禍然挾
敵勢貪天功誣上行私使不得盡為臣為子為弟之道
則二凶之惡殆浮于三凶當是時以小臣而敢于言國
家之大事以扶天地之常經者廬陵二胡公也忠簡忠
憤激烈驚悚一世剛簡援引故實敷陳倫理明白懇切
而不危辭又不牴悟時宰而貽書以感動之忠簡之言
似簡誼剛簡之言似陸贄二公知愛君而不敢愛其身
一也夫人臣之告君冀其悟爾豈欲觸其怒哉夫子之
請討陳恒也所以告其君大夫嚴正而不廹如此後之
忠君徇國者其尚有味于吾言
題樊教諭齋名六峯
教諭樊君墳墓在臨卭六峯之下去蜀來南寓臨川乃
以六峯名其齋居之室盖以故鄉不可歸識墳墓常在
目其意豈不悲哉君昔以辟亂出時也故鄉淪落于異
國終其身無復有首丘之望豈料天下為一家也今則
東西南北舟車無所不通君歸故鄉易易耳而未之能
者貧故也觀君之所以名齋雖夢寐曷嘗不在先人丘
隴之側然轉徙艱難年踰六十無五畆之宅百畆之田
以養其生栖栖邑學椽苟升合之禄以畜其妻子且不
給詎能裏糧徒步萬里而一省其松楸哉此其所以益
重無涯之悲也世之仕者或生中州絶漠足涉大江南
養生之具取諸寄種種便利則依依留戀市肥田美宅
老子長孫于荆楚視其所自生之處如棄敝屣生者是
利死者何知焉人生天地間孰無所本始哉墳墓之思
一也或欲歸而不能或能歸而不欲其心之厚薄何如
也
䟦黃則陽藏烏樸齋石璧詩
黃則陽出示為其大父所賦石壁詩永題䟦于人是欲
揚先世之美于無窮也孝子慈孫之用心遠矣去之千
載而其言立是為有以稱君之心也夫
題余震伯撰父行述後
予觀分寧余震伯撰其父貢士君行述凡二十條且以
四方之能言者繫其後仁人孝子之心哉夫以貢士君
之德宜有立而潜于時今而猶可以不朽子之言立也
雖然若是而已乎蓋將進乎是立如之何以身不以言
也身立則名揚而親顯矣震伯之所以厚于其親者庸
有既耶
䟦吳瑞叔藏舅氏墨帖
吳瑞叔父祖以上占籍臨川而毋家在豫章其舅前進
士魏君書山谷與外甥洪駒父帖遺之世謂山谷詩人
耳此帖所言曰本以孝友忠信曰養以敦厚醇粹曰立
身行道以事親曰寡慾寡言以進德曰思不如舜禹顔
淵曰一日克己天下歸仁充是言也詩人乎哉惜駒父
所到三未有以副其舅之所期也魏君謂瑞叔因是有
省他日豈止駒父而已此意厚甚瑞叔勉之母俾後之
議者如今之議駒父焉則非徒舅家之光抑亦吾宗家
之幸也瑞叔勉之
題郭友仁佩觹集
書契代結䋲以來歷幾千年而有郭氏佩觹蓋許慎之
忠臣徐鍇之益友書契代結繩以來有郭氏佩鐫豈其
家之傳器耶然前之觹有其名無其器而猶有所解也
後之觹有其名無其器而亦無所解焉不惟無所解也
人之解其所以解者方且累數萬言而未已何哉吁有
所解而解人將以一智智衆愚無所解而解于人乃以
一智愚衆智二郭之佩觹孰優曰後出者巧
䟦蕭寺丞書梅山扁銘後
先漢梅子真尉南昌後漢欒叔元守九江聲迹所暨人
至于今祠之為仙有山焉曰巴山或謂以叔元之名名
之也有山焉曰梅山其亦以子真之氏氏之歟梅山有
聶氏居其下清江蕭寺丞山則為書二大字以貽聶洪
父洪父卒授其從子詠夫寺丞公又為作銘詠夫卒乃
還畀洪父之孫方春洪父耆儒也詠夫詩人也方春年
少而才俊寳藏前代鉅公之字與文于兹三世矣雖然
字以人重文以人重地亦以人而重也字之重文之重
重在彼地之重重在此方春其思所以重其地者哉故
吾舉子真以告庶幾聞其風而興起焉
䟦誠齋楊先生學箴
昔人忘言處可到不可會還湏心眼親未許一理蓋詞
章特其餘君巳得其最當知鄒魯傳有在文字外此南
軒先生贈誠齋先生詩也觀誠齋為陳氏作學箴其言
如此則其忠于告人也尤厚于為己賢矣哉屏山曾君
陳之自出得墨蹟于舅家以遺其子其子志順篤于學
夫苟因鄉先賢之訓而有發焉雖遠紹先聖之緒以無
墜其世可也是豈在言語文字間哉他日當騐之于一
唯之時
書秋山歲藁後
壬寅四月既望于龍溪康氏梅花吟院觀秋山翁戊戌
己亥庚子辛丑壬寅歲藁畢翁云鳴吾天籟發吾天趣
若局局于體格屑屑于字句以争新竒則晩唐詩也非
吾詩也知翁此言乃可觀翁之詩昔衛武公年九十五
而作抑戒編詩者附之大雅翁今七十八矣至武公之
年猶及見其大雅之作
題羅縣尉遺事後
羅君士廸辭華足以擢高科才具足以仕邊郡夫文士
之于同業也每忌之而輕心生焉武帥之異于己也每
惡之而慢心生焉能使所同者心服而不敢輕所異者
心敬而不敢慢非果有以見于人其何能致是惜哉時
命之不偶而死于盗葬不偹禮墓石未樹其子臨抱此
戚不可解于心切切然圖其不朽孝矣夫予未及識之
而詒吾書頗及當世蓋亦有辭有才者士廸為不㤀矣
臨也尚思所以成行立名其顯其親也哉士廸諱惠孺
吉州永豊人戊辰進士及第任武昌節度推官䕫湖鎮
撫司湖北制置司幹辨公事所事參政高公達也乙亥
棄官歸隐居十年死之時五十有餘
題彭澤尉廨後讀書巖亭記碑陰
人子不能行三年之喪久矣俗頽禮廢之餘廣平(原闕)
之孝聞朝廷旌其門而授以官歷三任為江
州彭澤尉尉廨後怪石數十其間有巖舊傳宋時縣尉
石振興宗教三子讀書其下豫章黃太史為書讀書巖
三字境固竒勝因山谷字益重名士大夫多遊焉石刻
姓名具存率漫滅不可識後二百餘年仲寬宴來芟剔
蕪穢拂拭苔蘚巖前甃地廣輪二丈許可列坐作六角
亭于外賦詩以落其成翰林侍讀學士王公德淵記之
大德六年余如京師九月朔舟過彭澤宿水驛初識仲
寬遂至尉廨觀所謂巖亭盤桓而不忍去夫今之居官
者務在刀筆筐篋而已仲寬昔為人子而親于親今為
人父而知教子讀書之為美想慕前修表顯為遺迹以
示不朽蓋有本者如是其可以為良臣可以為廉吏可
以為字牧之賢父母也宜哉
題孔居曾侍圖
古者跪坐席地夫子如今僧人坐曾子如今俗人坐各
踞高榻固古然歟雖然此跡爾觀者得其心可也相對
儼若非一貫曰唯授受時耶
題張仲默夢元遺山授詩法圖
張君未覺乃夢既夢乃覺恨我不識遺山翁耳
題董氏家傳世譜後
槀城董氏家傳元明善撰世譜虞集撰傳詳核譜簡明
吳澄曰董氏世將也而昌有以哉孝友于家忠于國仁
于民始也啟之後也報之天也抑有人焉語云成難登
天覆易燎毛子子孫孫如萬石君世祀宜矣
題高縣丞去官詩卷
高文琬官于吾撫者再久聞其廉且賢由撫而丞南城
南城之民去思如此則余所聞猶信
題香遠亭記後
騷人以香草比君子獨芙蓉荷一品華葉並取非他品
可題至舂陵翁命名君子遂專美焉騷所列衆芳悉不得
與夫蘭蕙茝若薜葯蘺蘼荃菊桂椒胡繩棍車杜衡留
夷可以纕可以幃可以服媚俱有香也微風徐動達于
數千里外而益清諸品有之乎曰無然則香固可愛香
之遠者尤可愛君子孰不有德而出類者難也鄒傁千
五百歲而后舂陵翁生憲僉趙侯君子人也名亭以尚
友豈志乎近者所能哉持憲事能洗冤澤物蓋公之餘
用云
玄玄贅藁䟦
玄玄贅藁吳君信中詩也平山翁引曰復所以遡贅而
返玄且曰一非贄玄而又玄斯贅吁玄又玄玄祖實云
是可贅乎夫玄而玄雖贅不贅也不然雖不贅贅也芸
芸並作必觀其復君于祖教熟之而猶以藁授命謂余
試出其贅以入于玄玄謝非玄聖奚敢君師吾里空山
翁平山翁翁友也師友固自成一家言二翁俱往矣弗
獲與語以大契于玄同玄玄豈贅邪復可也復有二歛
衆妙而一玄玄祖道經所云也散一玄而衆妙玄聖易
傳所云也二而一者也君跡玄祖而心玄聖其不達是
哉
題西齋倡和後
宗弟此民教授待選留京師張野夫修撰賓而師之野
夫家世文儒詩詞清麗固風塵表物暇日主賓吟詠多
至累百蓋其意氣相似才力相當雲翮川鱗不足以喻
甚適是以無倡而不和也余在京師時察其交道與苟
合強同者遼絶賓之忠直主之愛敬始終如一而不渝
此民得官南還依依而不忍别追錄主賓倡和之什猶
存五十餘篇野夫為之引惻然興風俗日衰師友道缺
之嘆嗚呼遠矣古之吟詠所以厚倫而美化言辭聲音
云乎哉凡今之交有如二君者乎余將進之宵雅伐木
不廢谷風可無作也
題茅亭詩後
關中白君君舉工詩余未獲覩其全有人為余誦一二
巧妙穠麗錯諸吳楚歌謠中幾莫可辨蓋無復有古秦
人之風風俗與化移易詎不信然然君舉嘗似中朝以
直道不容退居頻山之南渭水之北結茅為亭朝夕其
間若將終身焉及再出而勞郡縣之職則又能廉能勤
能強力能堅忍能不憚驅馳略無絲毫驕惰罷軟意真
秦之人哉非是人孰可居是亭者嗚呼余讀國風至秦
每一章必三復或至流涕其慕秦也秦故周也畢原原
上翁不作夢久矣何當從君茅亭入紫芝深谷問園黃
綺用精爽今何如耶
題曾母墓銘後
故朝諸大夫監察御史東軒曾公之季子巽申與予之
子衮同年生生十有七年已教諭樂安縣學予見其少
有老器驚異歎羡其後每見則學與年俱進如春山之
木當路嘉其文行屢薦之浸浸向用矣前應奉翰林文
字陳郡閻宏為其母丁氏撰誌銘予讀之又知是子之
才且賢也由母訓而然嘻孟子亞聖以有母故人稱孟
母至于今以有子故巽申若希孟子是使其母為孟母
也孝孰大焉勖哉
同知英德州熊侯墓誌後䟦
英德熊侯沈毅重厚其施于時者八年教育之德其垂
于世者六傳編纂之功若廣東一道若英德一州俱未
獲展布而以憂以疾去昔也豈天固靳之而留以遺後
歟内翰修史盧公之叙事約而周蔚而覈無飾美無蔓
辭可謂不愧幽明矣埴衰絰走數千里而得此庶其恔
于心乎填真孝子哉
九臯聲䟦
鶴鳴于九臯其聲上聞于天然猶未離乎人間也倘與
飛仙相頡頏于九霄而其聲聞于天下九霄之聲又有
超于九臯之聲者廉翁詩挾仙氣非人間所得留願洗
耳以聽其一鳴
沔陽尹氏家世䟦
自昔荆楚多竒才劍客其氣勁其才可用異于江以南
之俗沔陽尹氏避地南遷初寓豫章之吳城鎮繼而居
臨川城中居士君年老愛仙佛言不肯阿隨其子仲富
善談辨優幹略有排難解紛之長浮湛州縣從事幾三
十年同時自京襄南來者或至顯官俱其親故也而尹
氏獨安其分無攀援嗜進之想噫兹其所以為荆楚之
人與仲富字伯夀其子孫日蕃衍云
題徐雲韶雙喜
翾翾蝡蝡或申或卷惟蟲能天任其自然而無所憂也
既無所憂何者非喜
題卧龍圖
謂其卧與則己見矣謂其見矣則非龍也雖然能大能
小能有能無蓋不可測而可盡乎斯翁可作吾將問諸
䟦熊君佐詩
豫章熊君佐嗜好雅淡能自蜕于一切世味之中是以
詩似其人若草木生天香若花盡春容瘦不事雕琢而
近自然細評今古難為别則余亦不能窺其何如也
䟦聱齋集
清江楊氏名其讀書之齋曰聱猶元次山自稱贅傁云
爾其詩詞甚清淳其為逃禪翁之諸孫文學君之令子
真可謂不隤其家聲以名齋之名名集表斯集為斯人
所作也非有意義而人人因其名以序其文曰聱曰不
聱曰聱而不聱曰不聱而聱或曰聱于俗或曰聱于命
累十百言反覆繚繞而聱之一字不舍置噫是豈所以
評詩詞也哉然則作者本為明順之辭而序之未免頗
僻之見聱者其誰乎
皮昭德北遊雜詠䟦
秦蜀詩非秦蜀以前詩䕫峽詩非䕫峽以前詩昔之詩
人則然清江皮昭德少學詩得老杜句法前作固多佳
大德十年秋如京明年憂南還有北遊雜詠一編視前
作逾超蓋詩境詩物變眼識心識變詩與之俱變也宜
非素用意于詩者何能因外而有得于内若此哉計其
一往一來半載間爾往而過吕梁洪也曰豈知極深畜
巇險莫倚波面如鏡平還而過徐州洪也曰洪中平無
濤不見湍石激觀乎此不但詩進而學亦進矣
吳文正集卷五十四
