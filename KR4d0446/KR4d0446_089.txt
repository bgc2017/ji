吳文正集卷八十九
元吳澄撰
祭文
國子學告揭大成新扁文
維京師立先聖廟既落成之二年今天子嗣位乃加封
大成之號恭惟先聖道德高厚與天地參為萬世帝者
師聖君賢相於位號廟祠務致崇極以風四方廟之堂
曰大成之殿廟之門曰大成之門雖因前代之舊然大
成二字寔今天子所錫扁以斯名施之於今尤為宜稱
吉日辰良爰揭新扁于殿之前門之外㑭尊慕先聖入
其門升其堂者得所瞻仰焉謹以潔牲醴齊用伸虔告
王其鑒之
祭周元公濓溪先生墓文
嗚呼悟道有初適道有途先生之圖先生之書昭示厥
初維精匪粗坦闢厥途維約匪紆人生而靜所性天性
物感而動所用天用未量布帛分寸在度未程重輕銖
两在衡風雖過河水弗興波形雖對鏡鏡弗藏影動而
凝然靜而粲然唯一故直唯一故專道響絶絃千數百
年學要一言洙泗真傳有性無欲有一無二猗嗟效勖
久莫克至先生之道萬世杲杲展拜墓前如親見焉廬
山峙南大江流北仰之彌高逝者不息
慈湖丁蘭廟祝文
歲在丁亥十月丙寅前鄉貢進士江西撫州吳澄謹昭
告於丁候大神澄自少讀書粗識義理見有厚於人倫
者雖不同世心慕其人惟候事親不失子道澄去冬經
過式瞻廟貌疇昔之夜夢祗見于候執紙幣以贄歸舟
泊祠下敬惟往夢是踐澄去家期年今歸省母舟泝流
而上祈得順風而無驚虞以早逹於家神其保祐之
祭樂安縣丞黃從事文
嗚呼公生於梁長於梁老於揚卒於揚其質厚其氣剛
其見定其行方始也辟地出蜀而遊終也辟世入山而
幽出蜀伊何﨑嶇萬里潔身以去就禄而仕入山伊何
優游卒歲儉約以處得正以斃辟地以生陳子之清辟
世以死張子之寕清則雖生而不辱寕則雖死而猶榮
初予識公于通守之庭聞公為當代鉅人所敬聽其言
論風旨於是而信公之名既而從公於貳令之聽見公
為一邑士民所愛視其两事設施於是而得公之誠曾
幾何時風震雨凌公於斯時蟣蝨小官蹇蹇于下事不
辭難又幾何時地䧟天傾公於斯時螻蟻微軀行行于
中義不受汙嗚呼平居無事凡百有位衒才華矜科第
挾崇高夸寵利憑䟦萬民傲聣舉世及至一旦茫無寸
計臨難苟免從風披靡自詭龍蛇不愧犬豕胡為乎寒
松勁草之心乃見於下邑庶僚之底如公之志有隕無
貳如公之節霜嚴日厲人知公禍福不動為一時之勇
孰知公完飬有素非一朝之故公之劬書嗜學寒暑不
廢每蹙然於芳草之艾蕭公之安貧守賤表裏一致常
怡然於陋巷之簞瓢公之好賢樂善心口嘆喟恨不即
上之青霄公之憤世嫉邪辭色峻厲恨不即肆之市朝
逮祈死之不得慨偷生之不聊爰投迹於魑魅任爭席
於牧樵憂患之端殆無時而不有勁直之氣不與累而
俱消外無撓而力毅内有主而神全惟其所禀之異所
學之正是以雖老益壯雖窮益堅聖人未見剛者如公
盖庶幾焉嗚呼知公惟予知予惟公今其逝矣欲見何
從有山崇崇有水溶溶今其藏矣哀慟何窮冥冥潜德
凛凛高風一觴永訣尚鑒予衷
祭吳叔震文
嗚呼人莫不有死兄未可以死也外無彊支内未有壯
子也一家憂責之所萃一邑民望之所係也兄慮事兮
素周胡能一一預擬也兄飬生兮素厚胡寧忽忽至此
也嗚呼以兄風流文雅之懿温公謙遜之美不惟見稱
於平居遠近之交親抑亦見重於當路貴顯之君子盖
其久而不渝行之安而無偽故兄之感動乎人者有由
而人之愛敬於兄者無異吾求一人彷彿如兄者焉幾
闔郡而莫之可比知與不知聞兄之死疇不嗟悼而失
聲痛惜而隕涕嗚呼兄今巳矣吾自丙戌與兄交際知
無不言言無或避于今八年首末無二今夏吾疾兄念
之至兄疾數月吾不謹視初期兄之有瘳豈料竟此而
長逝負于幽冥抱恨積媿嗚呼昔兄於吾孰不籌議今
吾於兄寕敢遺墜命之短長家之隆替諒天數之有定
匪人力之可計寤寐以思永嘆弗置一觴告靈尚鑒吾
意無以報兄空洒哀淚嗚呼
祭危先生文
嗚呼昔予弱歲初識先生端方之質敦篤于行曰在程
門可幾彦明事徽庵翁雖壻猶子翁既無後悉意經紀
嫁其孫女與子一視翁之同宗既貴既豊尊禮先生靡
替有崇館置于塾十諮九從予時往來每見益親學不
衰倦知識日新沉潜䆳密誾誾恂恂下逮末術鳥伸熊
經亦所深嗜以衛其生嗚呼先生宜享遐齡如何如何
一疾弗救年踰七十豈不謂夀宿學彫落予心寔疚聞
訃之初身寄逆旅絶學如綫予復誰語幾更旬朔始拜
柩前魂兮何之涕泗漣漣嗚呼
祭外舅余東齋先生文
嗚呼翁年六十有七未至於耋且耄也翁之精神志氣
未至於昏且耗也翁之起居飲食未减於壯且少也去
夏得疾其端甚微人莫之告澄莫之知逮乎有聞凛乎
有疑秋杪澄始往省專付之醫而醫曰可為也去冬力
疾其出豈宜藥莫或繼病莫或支雀鼠攖懷風雪侵肌
歲杪澄又往省重責之醫而醫曰未危也正月于役數
月于違意翁介疾有喜可必其期也孰謂凶訃遠馳竟
至於斯也嗚呼翁之意度翁之文詞篤志好學老而弗
衰炳炳于中寂寂于施表表于鄉昧昧于時是則大運
所同而非獨翁一身之私也舉世所慨而非獨澄一人
之所悲也澄寔無似翁妻以子翁今巳矣莫之起矣疾
弗躬侍喪弗躬事奄忽再朔始拜靈几疾首痛心有淚
如洗嗚呼死者其有覺乎翁其能如昨乎死者其可作
乎翁其將焉託乎嗚呼哀哉尚享
祭張達善文
猗歟朱子訓釋四書微辭密意日星炳如紛紛末學經
笥文藻而於本原或昧探討卓哉張君學有正傳章句
義理䆒索精專講說鋪陳敷暢厥旨抑掦翕張聳動羣
耳公侯之門賓師之尊始終情義彌久彌敦晚官魯洙
又客衛服詵詵游從濟濟受讀歸來淮土妙運誨規有
言于朝將升胃闈如何如何天不夀之忽此棄遺曾未
耋老昔遊白下及上君堂今滯儀鑾君喪巳祥遥瞻蜀
岡墓長宿草進拜遺像涕隕心懆學之不墜允也不忘
愴焉一奠以寓哀傷尚享
祭鄒居士文
嗚呼予觀聖門之論君子懷德懷刑二端而已其懷德
也於處善循理秉義守禮所樂所喜勉勉操履如嗜甘
美其懷刑也於傾險譎詭放僻邪侈所畏所恥惴惴謹
避如蹈火水維此二端夫孰能然求諸今之人居士公
有焉故公之在世也七十二年不尤於人不愧於天内
有懿行外無瑕愆予之迂疎衆所共愚締交之初一見
心孚盖嘗與予夜半不寐靡所不談靡所不議忘倦忘
疲深悦深契忽然興喟曰惟我與爾使居今世人人若
是則官府可廢法禁可弛追思是時予年二十四今又
三十四年矣公乃棄予而死嗚呼已矣予復奚言惟上
存淺土之喪下闕承家之孫此公之生而不置懷於朝
夕死亦不瞑目於九原也雖然天者不可知人者猶可
期予當告公之子以卒公志以滿公意公亦可以翛然
長逝而無芥蔕於斯烏乎哀哉尚享
祭祝靜得提舉文
猗嗟夫君如瑜如珣如蘭如芝如鳳如麟初賓淮甸繼
宦江濱所至所歴與物為春吾聞其風未見其人拙疎
繆悠垂老乃仕與君交承自覺形穢南還一年爰始通
使西遊數月音問莫嗣道中訃傳疑駭驚悸公牘促行
遽信其然發書旅次汗淚交漣惻愴未已次且不前緘
辭絮酒亟奠几筵悁悁目送秋水長天尚享
祭袁主一文
嗚呼吾兄遽至是邪與兄同里情同一家後締姻親交
誼逾密合如符契固若膠漆予之中子兄之愛壻年未
三十不幸夭逝予罹此凶兄寔不愉曾未再期兄亦棄
予予留京師聞訃哀怛望門一慟情莫能逹數千里外
緘此哀辭辭促意長泣涕漣洏
祭沙卜珠宣慰文
嗚呼已酉之夏予如京師於廣陵之寓府話六載之别
離公云去冬一病幾不可起幸今少瘳得再相見于此
予覸公體貌雖羸視聽不衰意或日就扵平復而年夀
未可涯也予去曾幾何時公厭世而若遺二千里外凶
訃莫知久乃聞之惻愴不怡遣使弔問爰足以罄中懷
之悲日月不淹忽焉四期予始南還而公不復見感傷
嘆惋盖有甚於初聞之期維公超超特異之姿恢恢大
受之器富而好禮貴而下士四海名勝之所願從而知
與不知之所共美雖以疾廢而歸居庶乎久生以觀斯
世之何如爾烏乎公其已矣而有賢嗣則公之死猶不
死也宿草芊綿晨露晩烟一觴敬酹烏乎安得起公於
九原
祭夏幼安文
嗚呼以吾友朋明悟之質和粹之氣深沉之量重厚之
器宜其得於天者既豊且備胡為嗇於壽而不假之以
年歲也烏乎吾友卓爾殊異齊諸輩儔寡所匹儷方其
少也於親孝敬於長順悌恪共子職克承考志如于越
之劔匣蔵未試炳炳輝輝微見鋒銳及其長也父喪既
畢家業益熾田疇廣闢積貯贏利如源泉之水春流方
至汨汨滔滔莫測涯涘其壯而學也脫略凡近超絶造
詣忘筌蹄於章句探奥突於理義未嘗執筆求工於文
辭未嘗挾冊求多於誦記而施於今者粲然可觀而師
於古者脗若冥契其彊而仕也觀天光於上國覲日角
於潜邸攀龍附鳳於翕歘化鯤為鵬於尺咫由布衣而
七品出玉音之特旨時宰下禮於其廬貴游願交者如
市騰燄燄於北方冠緫緫之南士彼商財而計資率面
頳而顙泚烏乎吾友衆美攸萃言温雅而中倫容安詳
而合軌聞者稱揚見者嘆喟烏乎吾友而止於是予於
今春移疾去位吾友南還同舟共濟予於江千數月淹
滯吾友前邁旋即官次比予及家秋聿云季吾友謁告
自官來憩微恙遽感良藥亦嚌日望其痊豈意長逝病
弗及問歛弗及視去者日遠來者日駛衮衮劇痛洒洒
哀淚烏乎吾友竟至於此命也柰何奚怨奚懟賢母有
命俾淑而嗣疇昔交情罔間生死有不盡心幽顯負媿
一酹几筵尚鑒予意
祭董平章文
自聞公喪亦既逾年始得致清酌庶饈之奠于公之祠
前唯公堅剛之質勁直之氣廉正之操果毅之才如金
百鍊不可少摧如矢一發不可少回如喬岳之崔嵬如
洪流之硠礧見義必為不顧身之利害而移見賢必敬
不因人之毁譽而疑其嫉惡也如仇其好善也如飴勲
閥巍巍而恂恂文儒之設施英邁堂堂而循循理法之
繩規盖其禀於天者既異而其得於學者又足以栽培
滋溉而有所禆故能特立獨行表表於天下而視世之
依阿淟涊閹然取媚者亦清泉湜湜之不滓於汙泥某
也山澤之癯羈孤之迹分甘肥遯於明時未識公面已
辱公知居常惴惴慄慄惟恐負公之識鑒庶幾没齒而
無忸怩豈意後公以死猶及聞公之訃而興悲烏乎公
之光昭卓偉不可得而見矣相望數千里之遠僅能寄
一哀於此辭尚饗
華蓋山禱雨文(代申宰作)
予之不才濫叨邑宰智識蒙陋牧字乖僻𫉬咎于天天
降之罰連月不雨早稻已損晚稻亦傷徧走羣望未遂
感應竊惟守土之官有罪神宜譴責於其躬百里之民
何罪焉而罹此禍今正艱食若更不雨無望秋成民必
莩死神之仁慈豈忍使斯民至於此極油然作雲沛然
下雨在神瞬息間爾其注甘霖以甦苦旱以活斯民之
命惟神其憐之謹告
吳文正集卷八十九
