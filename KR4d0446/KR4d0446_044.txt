吳文正集卷四十四
元吳澄撰
記
心遠亭記
人有混迹世俗之中而超超乎埃壒之表者亦有遁迹
幽閒之境而役役乎聲利之途者是何也心與迹異也
均是人也或迹近而心遠或迹遠而心近居屠肆而芥
視三旌者何人也迹非遠也心則遠也身江海而神馳
魏闕者何人也迹非不遠也心不遠也君子之觀人也
惡可于其迹不于其心哉夫以芳草而雜艾蕭以獨清
而汨泥滓自迹而觀雖楚三閭大夫之潔安能高飛遠
舉不在人間邪遠遊之作乃與世外飛仙者俱而翺翔
寥廓之上其心之遠何如也君子之觀人也詎可于其
迹不于其心哉晉陶徵士猶楚屈大夫也徵士少時作
鎮軍參軍而經曲阿為建威參軍而經錢溪因長史秦
川而欲遊目於中都曷常遺世絶俗而忘天下也義熙
歸來之賦蓋有不得已焉結人境之廬而能絶車馬之
喧何哉喧寂在心不繫乎迹也故曰心遠地自偏東籬
之西南山之北悠然真意誰其知之嗚呼遠矣國學生
成克敬家碭山之安陽斯亦不離乎人境者作亭而名
之曰心遠陶子意矣夫陶子卓行之賢也生日與胄子
講聞乎聖學豈止希賢而已雖然陶子時運暮春之詩
慨想清沂詠歸之樂孰謂陶子不知聖學哉生其有志
於陶乎勉之
順堂記
魏郡李夀卿之子郁暨弟顯率羣弟以事親左右無違
京兆蕭維斗以順堂名其居王伯益謂予曰某與郁生
同鄉長同學純篤人也劬書而惇禮一家愉惋雍睦名
堂者蓋取中庸父母其順矣乎之義子能繹一語以詒
之乎予既禮辭為之喟然嘆曰上古神皇肇開人文始
畫乾坤以象天地之德曰健曰順而已矣五常百行一
由是出至哉順之義也逹乎物我逹乎内外逹乎遠近
逹乎上下一毫無所咈逆謂之順就一家而言妻子順
兄弟順父母之所以順也一順之著宗族稱之鄉黨稱
之難已今也時之碩彦華其名鄉之執友許其實予安
得不為之嘆而嘉李氏之有子也雖然順一也行之有
五致焉致其愛致其敬致其樂致其勤致其慤能是五
致於順其幾矣抑猶末也子之順乎親未若親之順乎
子也親之順乎子未若子之順乎道也子順乎道心與
道一親喻於道心與親一順之至也劬書與惇禮與予
之言庶有合哉
可堂記
鄱陽徐君治易祖程宗項而旁通邵子經世之書夫意
言象數全易也於邵焉得其數於程焉項焉得其言易
之道思過半矣然君之學無所不窺才無所不宜宏偉
倜儻年耆而氣壯志在當世未獲一施屈其能長書院
文事大興上名于天官又有以君易說進者薦以不次
君至京師視紛紛干進之徒十之九與勢利朋索還其
書藏之箧笥而不復以聞常調調寧越郡教授浩然而
歸謂予曰吾名吾燕居之室曰可堂問其故曰可仕則
仕可止則止吾師孔子也噫君真不虚讀易者矣可者
易之用也雖然可有三有道之可有時之可有身之可
身可時不可不可時可道不可不可可者何可於道而
已若時若身徇乎道者也而行是三可者又有三可焉
有聖人之可有賢人之可有士之可聖人者如氣序之
寒熱温涼如物品之生長收藏萬變不常而莫知其然
人見其可實無可也人見其不可實無不可也是之謂
聖人之可賢人者可其所可不可其所不可是謂之賢
人之可士也者審其可而可之辨其不可而不可之不
可而可士豈為士哉是之謂士之可君之或仕或止而
惟其可其為士乎為賢乎為聖乎一槩諸易而已矣夫
易六十四卦非止為六十四事用也三百八十四爻非
止為三百八十四人用也變而通之一斯萬殊而本之
萬斯一士用之而為士賢人用之而為賢聖人用之而
為聖識之所造力之所到深淺不同而其道一也然則
君之仕予不能必其可君之止予亦不能必其可而君
之用易予所能必也士而賢賢而聖均之為用易則均
之為可也君所謂可蓋如是乎君曰然子所言吾所志
也請以子之言誌諸吾之堂之隅君之名麒甫其字也
思存堂記
和靖書院山長吳希顔曰吾之大父葬曾大父於靖安
里之存山築室墓傍環植萬竹扁其楣翰林承旨趙子
昂為書萬竹寓隠四字吾父殁復葬山麓今為歲時展
省薦享之所而名之曰思存敢求文以記庶其不泯予
曰懿哉子之名斯堂也夫孝子慈孫之於親墓以藏其
體魄廟以栖其神魂隨所在而思如見親之存焉故曰
事亡如存又曰致愛則存而予又謂孝子慕其親者無
一時而不思亦無一時而不存豈特於省墓享廟之時
而思也哉一舉足不敢忘親道而不徑舟而不游忿言
不出惡言不反無往而非思親之存也蓋致敬不忘者
事親之孝慎行恐辱者立身之孝有事親之孝有立身
之孝雖孝猶未也予嘉子之名堂而廣子之孝心乃筆
之以為記
垚岡堂記
陳德可之父宅于臨川山之陽阿有其先廬既完且美
矣而以棟宇之構迫近於山每歲春夏霖雨山水衝射
疑不可久處乃相居宅之左渡溪而南不半里間得廣
衍之地而改築其地曰垚岡平疇中特起高阜溪水界
其後山無所復之其勢之止其氣之聚固宜有乘其旺
者而德可定居焉仍以昔之名地者名其堂而請記扵
予予謂地之名舊矣而堂之名則新也其語蓋出鄉俗
之所呼其名又非圖志之所載而予何可以妄言之也
哉請不置則姑即其名而稽諸字書土高曰垚山脊曰
岡夫自廣衍之土騰躍而上聳拔而為岡斯可以遠絶
埃塵頫視培塿矣然予觀詩人所詠周雅魯頌皆以如
岡為期望之辭何也岡之聳拔特起不有似於剏造之
隆者乎岡之常永不虧不有似於保守之堅者乎雅之
所謂單厚多益頌之所謂黃髮台背大率期其祿之有
常年之有永也德可嚅嚌乎詩書之味馳騁乎古今之
跡何理弗瑩何事弗鑑也常守其家之富永保其身之
夀有合乎詩人之所期則垚岡之實吾得享而有之豈
但襲取垚岡之名也耶垚岡者積土之高以成山之高
也享有垚岡之實而常守其富永保其夀者如之何亦
曰不自高而已矣予又擬諸易象三土之垚象坤山脊
之岡象艮坤上艮下其卦為謙謙也者慊然自卑而不
自足也夫苟慊然自卑而不自足則惴然戒慎之心生
焉惕然省察之道行焉凡一毫有違於禮法而能害于
家者不敢犯也一毫有動於氣血而能損于身者不敢
肆也何敢哆然自恃其家之豐大身之壯盛而謂莫吾
若哉一謙而衆理無不該百事無不善人所好也鬼神
所福也尊而光卑而不可踰者其唯垚岡乎
弘齋記
士之貴乎弘者何也天地之所以為天地吾之所以為
心也苟不能充其心體之大以與天地同是於心體之全
有未盡也心體之全有未盡則吾心所具之理其未能
知未能行者衆矣夫與天地之同其大者心體之本然
也心之量所以貴乎弘也與心量之不弘者知行未百十
之一二而已哆然自足盈溢矜傲謂人莫若己也此無
他其心隘陋不足以藏貯故耳惟其弘也是以愈多而
視之若寡愈有而視之若無蓋心量寬洪而其容受無
限極也集賢侍講學士中山王結儀伯讀聖賢之書以
聖賢自期名其齋居之所曰弘按曾子之言弘與毅不
偏舉也毅如乾之徤弘如坤之廣毅以進其德弘以居
其業不毅則功力間斷而不能日新不弘則容量狹少
而不能富有二者缺一不可也昔南康李文定先生燔
字敬子登科之後年三十五始受學于朱子朱子告以
曾子弘毅之說於是文定歸而取弘之一字名齋室朱
子兼言其二而李氏專取其一何哉文定自揆其平日
所學頗近於毅而或歉於弘故取其所歉以自勵若古
人佩韋佩弦之義所以矯其偏也然則儀伯弘齋之扁
其亦猶文定名弘齋之意乎前修之已事可發固不待
於予言也王氏之名齋與李氏不殊庸敢援其事證以
誌于弘齋之屋壁
種德堂後記
古稱臯陶邁種德而後世或借種德二字以嘉善人夫
古之種德者種之於民後之種德者種之於家種之扵
民者天下蒙其惠澤種之於家者子孫受其福報鉅野
李氏之家素積德其先諱成教子孫力穡劬書周姻戚
之貧乏而代其徭役其嗣名珪名璧俱克承先志親殁數
年而兄弟同居同財無間言重義輕利一如其父於是
鄉之儒特書種德字而扁其堂蓋以其再世種德如嘉
榖之既種則其苗之芃芃禾之離離可計日而待也李氏
資用饒裕而成之孫珪之子曰好義治進士術漸可媒
仕其富其貴將兼有焉所謂種德於家而子孫受其福
報非邪且種者必有穫理固然也雖然種之後穫之前
豈無所事哉既種不可以不耨也耨之當如何亦務學
而已矣故曰義以種學以耨為義而不講學猶種而弗
耨也學之當如何亦崇德而已故曰尊德性而道問學
學外乎德非君子之學也若祖若父之德雖自天質而
出若子若孫之德必自學力而充也質之美者種於昔
學之篤者耨扵今其穫也寧不十倍其入乎不然芸而
滅裂實亦滅裂種之之種非不嘉也而耨之之功有弗
至耳勉哉芸其業韓子之言也好義從予學故誦斯言
以勸
自得齋記
盛昭克明因孟子深造自得之說而以自得名書室克
明之務學也有年矣今觀所扁之名其志不亦甚大其
義不亦甚奥矣乎予考之經史傳記自之義有三有所
由之自自誠自明之類是也有所獨之自自省自訟之
類是也有自然之自自化自正之類是也孟子之言自
得亦謂自然有得云爾何也天下之理非可以急迫而
求也天下之事非可以苟且而趨也用功用力之久待
其自然有得而後可先儒嘗愛杜元凱之言意其有所
傳授其言曰優而柔之使自求之厭而飫之使自趨之
若江海之浸膏澤之潤渙然冰釋怡然理順然後為得
也斯言殆有合於孟子自得之旨歟優柔而求者不以
速而荒使之不知不覺而遂所求厭飫而趨者不以餒
而倦使之不知不覺而逹所趨若江海膏澤之浸潤者漸
而不驟也逮至膠舟而遇初冰之釋觧牛而遇衆理之順則
膠者渙然而流動解者怡然而悦懌無所用其功力矣此
之謂自得然自得者言其效驗而未嘗言其功力也非不
言其功力也未易言也故但曰以道而已以道者循其
路逕以漸而進也君子固欲深造也豈能一蹴而遽造
於深也哉其必進之以漸而待之以久夫思之思之
又思之以致其知以俟一旦豁然而貫通勉之
勉之又勉之以篤其行以俟一旦脱然而純熟斯時也
自得之時也克明其收自得之效驗歟盍亦先於用功用力
之地而加思勉焉
養正堂記
京尹耶律氏名其别墅之堂曰養正前參江浙行省政
事時翰林承旨趙子昂為書其扁今扵京師徵予記之
余惟養正二字肇自聖人傳易之辭誦習進脩之士有
終其身莫能究察履蹈者尹以公侯之貴乃能虔揭斯
名朝夕瞻翫其志趣之超扵人也卓哉余未獲步斯堂
目斯扁繪築構之規模稽完成之歲月於是演暢堂扁
之義而為之記蓋聞邪者正之反也偏者正之偶也事
違於理之謂邪心倚於物之謂偏故夫正之為言有以
事言者有以心言者所行無邪事之正也所存無偏心
之正也正之名一也而正之實有此二端焉所養之正其
事歟抑心歟曰事之無邪為之而已不待養也心之無
偏苟非養之於素養之於漸則豈能遽至哉養正云者
養其心也凝然在中不近四旁是為心之正喜怒憂懼
一有所偏非正也未正之前不失其養既養之後斯得
其正矣正之所貴乎養者何也若地之養禾然不可無
雨露之滋也不可無穮蓘之勤也若山之養材然不可
有斧斤之伐也不可有牛羊之牧也方其静而無思也
主敬以直其内及其動而有為也不可不養之於外也
養之於外如之何亦在乎所行之事一皆無邪焉爾盖
必行無邪之事而後可以養無偏之心也外之無邪與
内之無偏雖不相同然不相悖而實相資也凡不可以
質諸天不可以語諸人者邪而不正之事也於邪而不
正之事不肯為此養心之道也養之之久則查滓淨盡
本體渾全正而不偏之心又豈俟他求哉堂之扁斯名
也固將既其實也余言其可虚乎庸敢述聖功之實以
諗而繫之以箴其辭曰心之正體明鏡止水未發而中
焉有所倚下聖一等或不能然用而善養體則罔偏以
義勝利以理制欲外行必果内德斯育滓澄水淨塵掃
鏡空不南不北不西不東蒙養聖切繇此臻極尚其勖
哉安處仁宅
香遠亭記
鄱陽陳廣居家有園池之勝池中種蓮池上構亭扁其
亭曰香遠而請予記之予謂周子以蓮比君子其狀蓮
之德曰中通曰外直德之備於己者也曰出淤泥而不
染曰濯清漣而不妖德之不變於人者也其香之遠猶
君子之譽望遠聞蓋德之徵驗焉夫德必先有其本實
而後有其徵驗欲譽望之聞如蓮香之遠者必其有君
子之德也君子之德如之何静不蔽於物而此心常明
也蓮之中通似之動不違於理而凡事悉正也蓮之外
直似之雖與汚世合而不為所汙雖與流俗同而不為
所流也蓮之不染不妖似之德如是譽望其有不遠聞
者乎且蓮香之遠也聞於尋丈而已德之香則始乎一
鄉逹乎一國遠而可法於天下又遠而可傳於後世奚
啻如蓮香之遠也哉廣居今為蒙古字學教授方當習
譯鞮之語而乃慕香遠之蓮倘因周子所愛而能有慕
而思焉而學焉而悟焉而得焉將見無處不香無時不
香香之遠無更遠於此者於蓮乎何有
仁夀堂記
金陵之人世積仁厚者王氏為首稱王子淵深源之家
有堂名仁夀予昔與其弟子清寅叔游今與其弟子霖
起巖游見其季父仁甫之善行又聞其先翁國濟父之
遺事於是而知王氏世積仁厚之實李桓仲蒙介士也
謂予深源之先翁諱君久素號長者其先汴人宋南渡
徙霅川再徙金陵勤儉殖生以致饒裕周人之急雖重
費不吝至元間郡既降兵猶散掠郊外有秦氏者舊曾
識面為兵所執求資靡應將就戮秦紿云有白金寄姻
戚家願偕往以索兵捽秦徑抵翁所秦遶屋叫呼急活
我急活我聲甚哀翁惻然興憐出迎軍校坐㗖以酒肉
衆咸喜言及索金指秦喻之曰彼貧人安有寄物即非
吾姻戚也汝所需幾何當代輸以易其命衆感動許諾
畀白金若干秦獲免死又有許氏者嘗客于門妻子被
俘翁遣人賫金帛遍地尋訪竟贖之以還許之家已毁
資以牛六十蹄角令歸治田許得復業後成富家秦許
之子孫至今不敢忘德而外人鮮知之者其生平隂德
多類此某生晩不能悉也予聞仲蒙言嘆曰世有若人
乎以是翁為兄宜其有仁甫之弟也以仁甫為弟宜其
有若是之兄也仁夀名堂不忝矣一日深源請曰子淵
為人子弗克揚父之美常悒悒于懷先生幸知之敢請
紀此遺事于仁夀堂之壁俾後之人世世鑒觀之如之
何予曰可也仁之施不一而夀之報有三年齒耄耋一
身之夀也世業久長一家之夀也子孫蕃延一族之夀
也深源意度坦易才識明敏不墜先德年垂六十顔若
童孺資用源源而流通生兒衮衮而賢才所謂一身之
夀一家之夀一族之夀人蘄享其一而不可得者且將
備其三而不為難天之報王氏方殷也雖然天之於人
也如土之於木栽者培之人之於天也如器之於水虚
者受之深源既知所以光其先益思所以淑其後化所
居之里為仁里拓所至之域為夀域皆此一堂之仁夀
為之基勉之哉深源曰敬聞命矣乃書以遺焉
密齋記
憲府鄭萬里名其齋居曰密前翰林之屬歐陽南陽因
教授傅民善而講求密之意予曰有其名必有其義究
其義宜識其字識字者古之所謂小學也予幼嘗學之
矣今以小學家所學而告于學大學之人其尚無忿字
由密而生宀之下諧必聲者室之静也山之上諧宓聲
者山之用也宓密二字通用故周密之密作宓而静宓
之宓亦借用洗心退藏於宓者静密也幾事不宓則害
成者周密也静密者心不膠擾之謂周密者事不疏漏
之謂二者固宅心之要法處事之大方而行之不保其
無弊靜密之弊寂滅而絶物周密之弊詭秘而自私密
而或若是不可也惟中庸言密察聘義言縝密其義與
周密之義同以密察之密而析理則分辨精微已精而
彌精以縝密之密而治身則脩省詳悉已謹而彌謹精
而彌精詩之如切如磋也謹而彌謹詩之如琢如磨也
此則密之所以為密而大學之所以為學者名齋之君
子倘亦有志於斯乎
觀復樓記
物之生始於根人之生本於父夫物春而發榮夏而長
茂秋而成遂皆生意之流行也至於冬則伏藏固密而
歸其根是之謂復而來歲之發榮長茂成遂皆於此乎
基人之本乎父亦猶是也自幼而壯自衰而老學行足
乎已事業加乎人德至於為聖為賢位至於為公為卿
凡所能為者皆吾之一身而吾之一身即父之身也故
曰身也者親之枝也然則親也者身之本其猶嘉植之
根與是以君子之於親也事生而致其樂送終而致其
謹追遠而致其嚴者報本反始不忘其所由生也高安
陳以忠孝行疇昔孝於其親親歿而猶有終身之慕今
為蒙山銀場提舉創樓於公廨之側面池背市峙乎其
右者大蒙之山聳乎其左者鍾秀之峯也翼以圓明丈
室退食之餘宴坐其中悠然而遐思以不忘其親樓經
始於延祐乙邜之冬落成於今兹丙辰之春而扁之曰
觀復
尚古堂記
人之所尚有萬不同尚名者進取百途以蘄於升尚利
者計度百端以蘄於豐其他小術末伎足以溺心蕩志
者皆能使人尚之終身而不厭嵇康之逹也而鍜劉毅
之雄也而博則其下者又奚足怪夫其所尚之不同由
其識之不同也識之卑者所尚亦卑宜春黃元瑜循循
謹厚處家處鄉未嘗矯激以求異於人而其尚自有與
人不同者若名若利若小術若末伎凡世人所好一切
不之尚作堂於所居之偏聚群書及法帖名畫充牣其
中而扁其堂曰尚古予聞而嘉嘆焉蓋人之所尚者今
而元瑜之所尚者古彼尚今者喜其快已喜其衒俗而
笑尚古者之澹且迂夫孰知澹中之至味迂中之至樂
哉孟子言讀其書誦其詩論其世尚友古之人斯堂之
名於孟子之言有合也其識不亦高乎元瑜之所尚固
已高於人而予又為之次其品法帖名畫古矣而未為
古也古者莫如書書之有集有子有史古矣而未甚古
也甚古者莫如經春秋古魯史非司馬遷班固以来之
紀也儀禮古周制非叔孫通曹褒以来之儀也風雅頌
古樂歌非蘇李張平子以來之五七言也書經為上古
之書易經為三古之易古莫古於此孰有出其上者黃
氏之子若弟沈浸乎是含咀乎是因古經之辭學古人
之道得古人之心則居今之世而與今之人異此尚古
以淑其子弟之效也其與尚今以誤其子弟俾日趨而
日下者相去之遠奚啻九地之視九天也哉元瑜名璧
為㩁茶都轉運司屬官在江州為予言其作堂之意而
予筆之以為記云
吳文正集卷四十四
