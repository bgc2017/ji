吳文正集卷五十
元吳澄撰
碑
崇文閣碑
國朝以神武定天下我世祖皇帝以武之不可偏尚也
廣延四方耆碩之彦與共謀議遂能禆贊皇猷脩舉百
度文治浸浸興焉中統間命儒臣教胄子至元間備監
學官成宗皇帝光紹祖烈相臣哈喇哈孫欽承上意作
孔子廟於京師御史臺言胄子之教寄寓官舍隘陋非
宜奏請孔廟之西營建國子監學以御史府所貯公帑
充其費逮至仁宗皇帝文治日隆僉謂監學櫝藏經書
宜得重屋以庋有旨復令臺臣辦集其事乃於監學之
北構架書閣閣四阿檐三重度以工師之引其崇四常
有一尺南北之深六尋有竒東西之廣倍差其深延祐
四年夏經始六年冬積成材木瓦甓諸物之直工役飲
食之費一皆出御史府雄偉壯麗燁然增監學之輝名
其閣曰崇文英宗皇帝講行典禮賁飾太平文治極盛
矣臺臣請勒石崇文閣下用紀告成之歲月制命詞臣
撰文臣澂次當執筆今上皇帝丕纂聖緒動遵世祖成
憲於崇儒重道惓惓也泰定元年春誕降俞音國子監
立碑如臺臣所奏臣澂謹錄所撰之文以進臣聞若古
有訓戡定禍亂曰武經緯天地曰文武之與文各適所
用然戡定禍亂用於一時而已經緯天地則亘古亘今
不可無也何也日月星辰天之文也山川草木地之文
也人文與天地相為經緯則亦與天地相為長久而可
一日無也哉我世祖怱怱用武日不暇給而汲汲崇文
惟恐或後此其高識深慮度越百王宏規遠範垂示萬
世以為聖子神孫法程夫豈常人所能測知盖創業之
初非武無以彌亂守成之後非文無以致治武猶毒藥
之治病病除即止文猶五榖之飬生無時可棄也有文
治之君必有文治之臣文治之臣苟非教習之有其素
彼亦&KR0008;然孰知文之所以為文者故建學以興文教暢
文風&KR0636;育其人將與人主共治也斯文也小而脩身齊
家大而治國平天下言動之儀倫紀之叙事物理義之
則禮樂刑政之具凡粲然相接煥然可述皆文也古聖
賢用世之文載在方冊不考古人之所以用世不知今
日之所以為世用者也然則聖朝之崇文豈虚為是名
也哉門之所庋古聖賢之文也立之師使之以是而教
設弟子員使之以是而學教之而成學之而能則游居
監學者濟濟然彬彬然人人閑於言動之儀登於倫紀
之叙慱通乎事物理義之則詳究乎禮樂刑政之具他
日輔翊吾君躋一世文治於堯舜三代之盛由此而選
也夫如是其可謂不負聖天子崇文之明命休德己若
夫不能潜心方冊真有得於古聖賢之所謂文而涉獵
乎淺末炫燿乎葩華曾是以為文乎上之所崇下之所
以為世用者盖不在是臣澂再拜稽首而献頌曰
皇元肇興於赫厥聲天戈所指如雷如霆聖聖繼承六
合混一威命遠加丕冒出日神謀英略敷遺後人征誅
以義持守以仁既成武功火闡文治尊道隆儒勸學講
藝京師首善教冑設官孔廟巍巍四方來觀執法之臣
職務糾慝爰矢嘉謨弼我文德于廟之西黌舍翬飛于
黌之北傑閣雲齊其閣伊何有經有史傳采旁羅有集
有子昔在中古郁郁乎文式克至今用宏兹賁詵詵多
士被服聖術鳳翥鸞翔虎炳豹蔚維身之章維國之光
匡扶盛化上躋虞唐民物阜蕃禮樂明備允顯崇文昌
運萬世
通州文廟重脩碑
皇元有天下文教自京師達郡縣雖遐陬僻壤莫不建
學設官以闡教事通州近在畿甸素聞廩給學官每至
輙去不惟教事廢弛而孔廟亦且不葺將就傾圯永平
楊齊賢繇豐潤縣教諭來為通州學正思振厥職擇民
間子弟可教者得三十家籍之入學課之誦書白之官
府而復其身州之參李侯與州之長協心主張于上於
是其人咸願出力以脩廟學孔廟正殿東西兩廡爰及
外門上瓦下甓杇鏝四周奐然一新至治二年七月役
興八月績成講堂敝壊上兩旁風盖覆而塗墐之前後
窗牖中外甃砌悉備其所未備其南則敞門塾一間其
北則續檐宇三間以益堂之深學者遂有藏息之所廟
之南竪穹碑刻加封詔書示永久積年之頹靡一旦而
完整雖曰學官之勤微州官扶樹之功胡能致是哉古
之牧民者常以教民孝悌忠信為急務通州之官能用
意於廟學不敢後庶幾不愧古良牧之政矣齊賢詣國
史院請書其事予固樂稱其美以為後來治官教官之
勸州長名速朗吉大其官承直李侯名也先其官承事
在州多惠政通民便之初榆河之西有間田欽依至元
三十一年詔旨撥隸州學後運官奪取造廬舍而私其
僦利齊賢遡于官戶部禮部暨監察御史直其說以畀
州學如初今齊賢又以餘暇率所轄三河縣之民脩其
縣之廟學概可書也
大都東嶽仁聖宫碑
天子祭天下名山嶽為衆山之宗岱又諸嶽之宗也東
嶽泰山之有祠宜矣而古今祠祭禮各不同嶽者地祗
也祭之以壇壝而弗廟五嶽四瀆立廟自拓拔氏始當
時惟總立一廟於桑乾水之隂逮唐乃各立一廟於五
嶽之麓若東嶽泰山之廟徧天下則肇於宋氏之中葉
古者祭五嶽之禮視三公盖天者帝也地者后也諸神
諸祗皆帝后之臣也天之日月地之嶽瀆臣之最貴者
三公為臣之極品故祭之禮與公齊等祭之秩次如公
而非以公爵爵之也唐先天開元間謂漢以來王亦爵
也位公之右於是封嶽祗而爵之曰王宋大中祥符間
致隆嶽祠猶以王爵為未崇極於是尊嶽祗而號之曰
帝意在乎尊之而已禮之可不可有不暇計吁咈哉若
神僣竊同天地所以起大賢之嘅也既廟之又爵之既
爵之又像之地祗而肖像若人焉至于今莫之或改也
我世祖皇帝平一海内制作之事未遑尚仍前代之舊
東嶽舊號天齊仁聖復加新號曰大生郡縣並如金宋
時有廟以祭東嶽大都新築規模宋遠祖社朝市廟學
宫署無一不備獨東嶽廟未建玄教大宗師張開府留
孫職掌禱祠晨夕親密欽承上意買地城東擬建束嶽
廟事既徹聞仁宗命政府庀役開府辭曰臣願以私錢
為之倘費國財勞民力非臣之所以效報也上益加賞
遂勑有司護持毋得沮撓方將涓吉鳩工而開府遽厭
世嗣宗師吳特進全節深念師志永畢竭心經營不惜
勞費於壬戌春成大殿成大門於癸亥春成四子殿成
東西廡諸神像各如其序魯國大長公主捐資構後寢
勑賜廟額曰仁聖宫特進以書來請記予觀先開府之
報上恩今特進之繼師志忠敬出於一誠其美可書也
而余因及古今祠祭循習之由以俟議禮者之討論方
今襲累朝積德之餘際百年興禮之會明聖在上仁賢
布列必將追復二帝三王之懿盡革魏唐金宋之駁其
於東嶽也禮以地祗而不人其像尊比三公而不帝其
號兆之如四望而不屋其祠庪縣於其方嶽而不徧祠
于郡縣夫如是雖玄聖復生必無曾謂泰山不如林放
之嘆乘太平之基新一代之典昭示萬世之法程斯其
時矣何幸吾身親見之哉
南安路帝師殿碑
宣政院臣奏請起立巴思八帝師寺殿王音曰俞各省
各路臣欽承唯謨中順大夫南安路總管府逹魯花赤
臣常山言先太傳開府儀同三司冀國忠武公先臣右
侍儀使資德大夫中書右丞歷事先朝世篤忠貞臣被
命守土為臣之禮敢有弗虔於是躬董其事得吉地於
郡之東購良材集良工棟宇崇峻規模宏敞大稱明時
尊尚有人之意遣其屬縣儒學臣陳幼實走臨川俾前
集賢直學士奉議大夫臣吳澄文其碑守臣所欽者上
旨也雖老病退閑之小臣何敢以固陋辭欽惟世祖皇
帝混一區夏創建法度遠近大小文武之才各適其用
帝師佛教之統也翊贊皇猷為有力焉爰自古昔聖神
君臨萬邦因時制作各有不同鴻荒之世
民淳事簡結繩而治之至於黃帝始命其
臣蒼頡肇造書契乃有文字以紀官政以糾
民慝更數十年而周之臣籕頗損益之名為
大篆又數百年而秦之臣斯再損益之名為小
篆且命程邈作隸書以便官府行移遵而用之逮今
千有餘歲矣其字夲祖蒼頡而略變其體然觀漢
臣許慎說文所載字以萬計而不足以括天下之聲
有聲而無字者甚多也皇元國音與中土異則尤非
舊字之所可該帝師具大智慧而多技能為皇朝制新
字字僅千餘凡人之言語苟有其音者無不有其字盖
舊字或象其形或指其事或會其意或諧其聲大
率以形為主人以手傳而目視者也新字合平上去入四聲之
韻分唇齒舌牙喉七音之母一皆以聲為主人以口授而
耳聽者也聲音之學出自佛界耳聞妙悟多由於
音之學於中土有曰娑陀力有曰雞識有曰沙識有曰
沙侯加濫有曰沙臘有曰般贍有曰俟利箑其别有七
於樂為宫商角徵羽變宫變徵之七調於字為喉牙舌
齒唇半齒半舌之七音此佛氏遺教聲學大原而帝師
悟此以開皇朝一代同文之治者也聖度如大無所不
容聖鑒如日無所不照所以徇近臣之請而致隆致厚
以示報也先是南安守臣教養蒙古字生徒新其學舍
可謂知所重矣及是帝師殿成中大夫總管臣張昉同
知總管府事臣某判官臣饒某暨經歷知事提控照磨
臣梁某臣安某臣饒某若長若正若貳若參莫不同寅
恊恭以竭尊君敬上之仁而於是役也唯恐或後猗歟
欽哉臣澄既為書其事而復繫之以詩詩曰兩間初屯
狉狉榛榛蒼圖黃書載基人文醨醇散朴變逮秦邈世
異文同未或有作於昭皇元一統九垠輓今追古六典
四墳天賚西師躡籕轉斯妙悟佛音國字滋滋帝臣有
心帝有俞音隆師重本咸用丕欽新字翼翼遺像有赫
報祀惟崇永永無斁
撫州路帝師殿碑
欽惟世祖皇帝朝八思八帝師肇造蒙古字為皇元
書同文之始仁宗皇帝命天下各省各路起立帝師寺
以示褒崇今上嗣服再頒特旨聖心眷注俾加隆於文
廟不與其餘不急造作同恩綸誕敷雷震風動越在外
服臣欽承唯謹宣武將軍撫州路逹魯花赤臣閭閭躬
董是役卜地於寶應寺之左廣壽寺之右高明爽塏宏
敞行迤從度之其深六十尋有竒衡度行其廣五分其
深之二中剏正殿崇二常有半廣視崇加尋有五尺深
視廣殺尋有七尺後建法堂崇視常九尺廣視崇加尋
有二尺五寸深視廣殺尋有二尺五寸前立三門崇二
常冇四尺廣視崇加一尺深視廣殺尋有二尺堂之左
右翼為屋各五間其深廣與堂稱門之左右有便門有
二塾為屋各十有四間其深廣與門稱兩廡周于殿之
東西前際門之左右塾後際堂之左右翼為屋各十有
三間左廡右廡之中有東堂有西堂各三間環拱正殿
上合天象如紫微太微之有垣三門之外櫺星門其楹
六楹之竪于地者通計二百有五十屋據高厚俯臨
闤闠望之巍然彪炳雄偉足以稱皇朝尊奉帝師之意
工役重大而民不病其勞官不病其費盖唯郡臣虔恭
勤恪剸裁運調有其才是以不期歲告成極崇侈壯麗
之觀可傳示于永久猗歟盛哉竊謂自有書契以來為
一代之文而通行乎天下者逮及皇元凡四矣黃帝之
時倉頡始制字行之數千年周太史籕頗損益之行之
數百年秦丞相斯復損益之秦又制為隸字以便官府
倉頡古文史籕大篆李斯小篆程邈隸書字體雖小不
同大抵皆因形而造字蒙古字之大異前代者以聲不
以形也故字甚簡約而唇齒舌牙喉之聲一無所遺倘
非帝師具正覺智悟大梵音從衡妙用無施不可天實
賚之以備皇朝之制作其孰能為之哉宜其今日受崇
極之報也聖上遠繼世祖之志近述仁考之事以致奉
先之孝天下臣子咸用丕欽以盡奉上之敬繼自今德
教所被一皆以孝心敬心為之本而聲學字學之用使
太平之治光輝烜赫于千萬世由此其基也遠方小臣
為記其成非但嘉郡臣有成之績盖以贊皇治無疆之
休也
華蓋山雷壇碑
風雨雲雷均之為有功于民也祀典有風雨而無雲雷
然屈原九歌有雲中君則楚俗固祀雲神矣今黃冠師
禱祈必禮雷神禮雖先王未之有而可以義起者此類
也夫吾家之南三十里有山崒然而高曰華盖能興雲
能致雨常多迅雷烈風山峯卓立下臨懸厓厓石空洞
如頥天將雨雲氣一穟如爐烟直上俄而雷聲殷殷由
空洞中出以弁於天此予之所親見而雷震之威俗傳
其神異可駭可怖不可勝計山祠仙靈禱祈不絶徼福
之人往往不吝財施祠仙有屋祠雷無壇吾里鄭子春
命工琢石累壇三成為禮雷神之所考之古禮祀日祀
月祀星曰王宫曰夜明曰幽宗皆壇也風師雨師亦於
壇而祀以義起之雷為天神其有壇也宜邑二令李粲
嘉之而記其事鄭之友陳种為予言其嚴敬天神之誠
予之嘉之猶二令也為是為作迎享送神之辭俾有禱
有祈者歌以祀焉辭曰
起巖穴兮行蒼冥騰騰以上兮遠邇聞聲神之來兮雨
八紘砉然大震兮天下驚蘇团蟄兮發屯萌翼元化兮
生萬生雲收兮日晶神功若無兮藏閟其鳴山共長天
兮萬古青青
崇仁縣孔子廟碑
夫學校之設三代至今今數千年矣所以明人倫而善
風俗所以育人材而禆正教其關繫豈小哉而學之尊
先聖也自漢以來未有一定之制亦未有通祀之典唐
開元間定孔子為先聖廟而袞冕南面每歲春秋祀焉
由是廟學之禮益備凡有學者必有廟示其尊也撫崇
仁江右壯邑縣學據一邑之中近横清漣遠矗蒼翠山
水之秀鮮儷前五十年遭兵火而毁後買民間舊屋起
立為殿為堂苟簡取具而已泰定三年冬真定史侯景
讓來作尹視孔廟敝陋將謀更造邑丞祝彬相與恊贊
四年春召匠以計未幾丞去尹獨尸其事既得良材乃
於九月壬子興役十二月己亥竪楹悉徹其舊易以新
構用竹木瓦甓暨石若干斧之工千三百鋸之工百五
十度以工師之度其崇三尋有二尺其廣五尋其深三
尋有六尺五年三月告成巍巍赫赫大稱聖朝崇儒重
道憲官勉厲之意侯其有見於風俗之機政教之本也
與夫崇仁學産之入歲用且或不給而克臻是者侯之
用心公而用人當也邑人陳祥慷慨有幹略前時倡議
修縣治之譙樓輿論偉之及是知邑宰之用心於廟學
也率先乎衆而出金濟急代任其勞而市財敦匠又與
教官榮應瑞勸在學職員各捐己俸在邑在鄉好義之
家咸樂致助盖率衆而人先之則有義者孰不願輸其
財代勞而肯任之則有職者孰不競效其力此費之所
以辦事之所以集也雖然侯之所以新孔廟豈徒然乎
將以聳動觀瞻振起偷惰居游於學之士於是警發而
厚於倫可以端羣下之表儀而優於才可以侍公上之選
舉焉耳况崇仁近世之先逹德行則有若尚書何公事
業則有若僉書羅公博洽則有若侍郎李公奥學則有
四吳清節則二謝皆後來之所當睎慕者進而有聞乎
孔道則又有光於前夫如是庶幾不負邑宰作興期望
之心邑之士其可不自勉哉
江西等處行中書省照磨李侯平反疑獄之碑
李侯名楫字濟川番陽人自袁州路經歷遷新淦州判
官大德壬寅至官丁未得代明敏公勤精於吏事佐州
六年令行政舉聲譽著聞當路每委用焉朝廷命使者
巡行天下彰别淑慝臨江官吏俱受譴責至新淦侯迎
謁應對得宜使者嘉之分遣詣安福永新出吏賍鈔以
貫計凡六千二百有五十六年之間平反鄰州鄰縣疑
獄者四其一新喻民求姦弗獲殺死婦人七歲女在旁
并殺之以滅口時暮夜無証左囚不肯伏輙番易牽連
無辜七十餘人三年不决侯設法鞠問精辦器仗衣服
詰囚囚駭然無辭遂伏辜釋所罣罥歡聲如雷其二奉
新庖人治庖於豪民之家不返其兄偵伺不得蹤跡與
榖千斗囑其兄俾勿訟其兄受劵聞於官豪民結連華
校數人指言其兄已得其弟溺死之屍於某水中焚之
以歸吏受賕曲是其說鍜鍊其兄以為誣告校寘獄將
議罪侯視豪民自書與榖之劵曰豈有無慊於中而私
賄人者究問乃庖人通豪家之婢豪民之子見而殺
之投其屍於水遂脱庖人之兄所荷校以校豪民之子
干繫三十有八人悉免一邑稱快其三靖安有獄謂甲
姦乙妻勒死乙或謂乙與丙交爭乙折丙齒懼罪而自
經於丙之門檢官以死者項後痕不交匝遂定為勒死
侯取他文卷參考有自經死而痕不交匝者又以洗冤
錄所載自縊者屍下地三尺有炭依其法驗之於所縊
柘樹下掘地二尺五寸果有炭塊數十遂定為縊死其
四奉新甲告乙盗葬山地官吏監改職役人黨甲不待
乙至掘其父棺乙與甲閧至丙之門而甲之僕丁鬭毆
死官謂乙盜葬謂盜葬縱或侵越謂盗葬則非也官
吏職役擅發乙父之棺以致交閧而遂毆死亦偶中傷
而非故殺前二事失出後二事失入累年掩昧至侯始
得明允非真見定力不能也侯母夫人年近八十侯出
問事歸有所平反夫人輙喜年與夫人相若者侯客之
升堂把酒為壽善畫者作家慶圖賦詩夸揚以娛其親
侯於橋梁道路加意修治州郭外有嶽祠傾圯侯曰嶽
於祀典最重捐己費葺之其他興滯補弊率類此僉廉
訪司事李公嘉侯薦之曰廉潔詳明宜寘風憲今授江
西等處行中書省照磨朝廷所以旌能也淦人摭侯平
反事實為傳又將勒諸石余乃因其傳次叙其辭而繫
之以詩曰
粤若古者欽恤惟刑於昭皇元惻惻哀矜奏讞審詳有
慎無輕貪人庸夫弗念弗承彼詘孰信彼曖孰明韙哉
李侯善治流聲有獄未直汝往司平靡微弗章靡隠弗
徵姦狡膽落展如神靈家有慈親天錫遐齡隂德之報
其昌其榮勖哉李侯徯汝澄清
天寶宫碑
泰定二年春予以養疾寓天寶宫之别館其宫之道士
李天瑞任進福王進瑞崔進貴合辭言曰吾教之興自
金人得中土時有劉祖師避俗出家絶去嗜慾屏棄酒
肉勤力耕種自給衣食耐艱難辛苦朴儉慈閔志在利
物戒行嚴潔一時翕然宗之繼劉而陳陳而張張而毛
毛而酈酈始居天寶宫際遇國朝名吾教曰真大道自
為一支不屬在前道教所掌酈之後有孫有李有岳而
吾之師嗣焉吾師張氏乾州奉天縣人儒宦著族大父
德開為軍官掌千夫父永興襲其職母吕氏師長身古
貌瞻耳美須肅然埃壒之表望之知其有仙風道氣自
幼惡殺不啖肉味年十六從天寶宫李師為道流錫名
清志然獲歸養父母年十八辭家入太白山越一年往
覿李師復還省親久之辭親入終南山大父年老招之
出山乃家居侍養年二十六剏長安明道觀又適鳳翔
扶風縣立天寶宫及李師死師事岳師畀以扶風道教
之職年三十三為永昌王祈福于五嶽四瀆名山大川
既徧復來關中修理前所剏宫觀居太白山龍虎洞三
載妖魅障厄亟至一皆不懾聞大母喪歸服喪如禮會
陜西行省官有疾治之而愈有所贈遺皆郤不受彼乃
為辦葬資服闋至京師岳師試以勞事喜曰是子所矣
又遣之出曰他年再來吾師暨徒二人入東海大珠宇
山結茅而居山舊多虎穴虎避他處頗為人害吾師曰
吾奪其所可去之於是游山東諸州為人除疾應驗之
速若或相之云已岳師死吾師還喪之喪畢潜遁踰大
慶渡至河東居臨汾五紀居雲庵地大震城邑鄉村屋
廬俱摧壓死者不可勝計獨師與其徒所居中裂為二
得免於患師遍尋木石問聽呻吟聲救活甚衆復歸華
山舊隠而天寶宫二趙一鄭攝掌教事五午之間相繼
殞滅鄭臨終語其徒曰天降凶災死亡荐臻得非教條
有違逆與吾聞張清志躬受岳師囑咐盖仁人也可奉
之掌教庶有在乎於是宫之徒衆尋訪吾師得之於華
山岩谷既至衆皆悦服師諭徒衆曰吾教以慈儉無為
為寶今聽獄訟設刑威若有司然吾教果如是乎繼今
以始凡桎梏鞭笞之具盡廢之衆曰諾自是衆安害息
五年宿弊一旦息除詣奉聖州酈師所建大玄宫及縉
山香水園值車駕臨幸嘗移文集賢院欲觧職而去弗
可歸鄉展省墳墓因至河南廬時山仁廟俞集賢之請
加恩進號英廟命住華岳太白山祝釐今天子即位有
旨促還師曰山澤之癯於國不能寸補何敢乘馹騎乎
步行而前圍人牽馹騎以從吾師之孝其親也大父母
父母之存膳必親視藥必親嘗出入必告應對必謹清
温定省靡或有闕母嘗病疽殆甚口吮其膿去毒遂得
蘇瘥又患滿氣疾幾不救師禱神進藥不寢食四句忽
吐涎塊如瓜漸底平復居喪至哀於儒家喪制不悖師
之敬其師也塵賤之役人不屑為者皆不厭倦澣衣執
㸑汲井剪厠一無所辭師之持其身也衣布衲携銅鑵
自為粥以食終夜危坐未嘗觧衣其寝衣絲纊及氊罽
皮毛之屬至於乳酥酪密亦未嘗嚌也師之濟於人也
少能力耕其鄉土厚泉深艱於得水盛夏時每日於農
務之餘汲水貯石槽中使盈而不竭以待鄉里放牧牛羊及
禽之渴者來飲之宗戚之家親死子壯葬娶愆期則傾
橐為之葬娶饑饉之歲見不能自存之人輙賑恤令不
至餒死行禱嶽瀆山川時自賫錢三十緡隨行以濟所
在惸獨無告者鈞州趙家河民居近山麓莫可鑿井遠
取河水以飲師為相土脉俾井其處果得甘泉人甚便
之新豐戲河地在高原亦以無井為苦或告以師前在
趙家河得水之事衆請師師曰前特偶然耳其可再乎
請不已竟為掘二井師之逹於命也汴有狂民以逆取
敗其所罣與師同姓誤執師以往治獄者鞫問師師凝
然不動無一辭辨觧拘繫年餘省臺官徐察其誣特與
釋免吾師謙冲損抑掌教將二十年教風日盛於天寶
(原闕)
門中豁三夾旁附正殿之西竪西閣與東閣對峙東廡
西廡以問計凡一十前後左右既周且備乃作正殿掄
才於遠郊礲石於隣郡為柱為礎必良必堅四阿巍
巍四宇翼翼阿之所幬方五尋有半宇之所環其室十
有二規制朴偉視昔相倍蓗正殿之比居屋之南造法
堂及東西房負柱之楹六惟西偏東向之屋八間仍其
舊餘皆一新像設壇位輝赫整肅自丁巳之冬至己巳
之夏十餘年之所經畫而玄妙之精神氣象奚翅復其
舊而已哉非意度之廣才具之優能若是乎會其費當
緡錢一十二萬昌祖臨川彭塘人禮師受業於仙盖山
之龍堂觀善繼善述輪其居充拓其産有光於其先矣
往往遶山觀振極於頽敗之餘内外構架具足捨所買
私田百五十畆贍公厨其所進益一如罷堂焉永崇觀
廢舊額猶存重為啓立度人嗣守其所完美又如遶山
焉以至白雲開山而樂畀觀近之土相山兼職而大築
仙祠之宫最後再興玄妙優為之也盖長於理財而不
私聽有凡諸觀營造悉用其私積一毫無所取於公帑
玄妙之役城中諸善士施助約萬緡此外無所資於他
人也嗚呼羣動總總終身孳孳利身肥家是圖貪其入
吝其出重外物尤重於一己達者固癡之而况棄家遺
身遊方之外非有仰俯之事畜非冇世胄之縻繫而貨
殖闢地靳靳自私靡異流俗之編䇇則其癡殆有甚焉
若全跡昌祖之達千有不一二也世之士大夫學孔氏
以治國平天下自許授之以事鮮或能辦私其一身一
家者比比而然熟能於已無私於事有成如全師者乎
師以其法嗣萬得一連學禮分掌玄妙觀務來請記營
造如果予因是嘆士大夫之冇不如師亦賤土苴而貴
其真缺稱遶山道人云
興聖五公寺碑
五公寺在今清江鎮鎮古淦陽縣也舊傳梁僧寶公朗
公唐公化公約公飛錫所駐故建寺而因以名焉寺初
涉江後值岸圮遂徙東已廢而重興者宋紹興年間僧
師善也既毁而重構者宋嘉定年間僧明悟暨覺慧也
歲久復敝大元大德庚子僧自宏謀新之弗果皇慶壬
子僧祖震白其師志澄命其徒寶印敦役更造而好事
之家二黎氏曰鎔曰棟二黃氏曰遵曰莘二周氏曰寅
孫曰仕竒楊氏三登陳氏以忠諸人咸施財助力於是
供佛之殿縣鐘之樓旁两廡前三門講法有堂財物有
比公庖私寢内外一新崇廣之度視昔加羡延祐庚申
告成寺有藏經中使歲至集僧繙閱特賜興聖二字冠
寺額且錫師號及金紫之服旌印之勤寧具修寺始末
諗于史氏曰昔寺之重建也紹興時則有楊補之所譔
疏然禪師所譔記猶存嘉定後則有寺僧净師獄麓退
居與鄉貴向范李王諸公游□詠未泯今延祐營繕功
倍于前不冇鉅筆雄辭文諸堅石永作實鎮其何以示
方來唐宋文人不吝分餘光以照叢林庸敢布其衷予
觀都上國梵宫造天金碧焜煌小冇壊墜官為完嘗言
王公大人主之於上其烜赫固宜若夫遐陬幽寺非有
提挈維持之援而寺之僧世世克承以興廢補敝為事
雖運代冇迁革而佛靈無休歇其心也公其謀也遠是
豈等一切有為於夢幻泡影者所能哉予固不得以學
佛之徒少之也持印之役者僧道安僧義壽予并嘉之
而人以精嚴僧律紹述師志為來者勸
長興院碑
天下名山僧占多世有是言也崇仁一鄉之居數十長
興院距縣最遠而形勢最佳山勢自北而來形如城垣
環遶周四方三隅唯東南隅為出入門戶院之初起不
知自何代唐時已有之院基背北面南負山之正脉乘
其王氣後徙右畔之西南舊基蕪廢院亦浸不如昔有
僧祖瑩善吟詩游士大夫間持身甚清苦而莫克復其
舊數傳至僧如昌新褠于舊址之上而院日以隆盛創
法堂創佛殿創正門廊廡樓閣府庫庖厨僧廬賓舘及
左右前後之室屋靡所不具至元癸巳肇役逮延祐丁
巳二十餘年乃底完美一出己力而不資人之助吁難
矣哉營造既備而詩文以記予固喜其形勢之勝又嘉
其興復之勤於是樂為之記而不辭盖長興之中否而
復泰也以得其地以得其人焉爾竊嘗怪二氏之徒豐
其儲積而沾沾自肥甚若編氓之欲以遺其子孫然工
於營造則廣受布施以崇侈甚居而利其嬴餘者或不
能免也今昌師有所儲積而於已無所私有所營造而
於人無所求夫其不求也貪之疾除矣其不私也癡之
疾瘳矣應接盎然如春而好醫術以寓其慈閔普濟之
仁則嗔之疾又無有也為佛之徒而去此三疾豈不可
貴乎院之抵吾家不滿三十里予之識昌師不啻三十
年無私於已也無求於人也有功於院也皆可書也
吳文正集卷五十
