吴文正集卷二十五
元吴澄撰
序
送董中丞赴江浙右丞序
天子一新庶政御史中丞董公改授江浙行中書省右
丞於是朝野之正人君子咸咨嗟歎息相與言曰人臣
之所以委身報國者二言責也事任也事任有大小不
得相侵越而言責實關天下之重故公之昌言直氣心
有所不可無不言往往阨於任事者之非其人而不得
行化且更矣非公得行其言之時乎而又以一方之事
任出是不繫乎一身之輕重也余謂諸君子之忠慮誠
深抑古人有云臣之事君不擇地而安之忠之盛也公
之先世出總戎行則破敵摧堅入踐禁闥則格非獻可
所謂不擇事而忠者公廉正剛明得於天資成於家訓
當事任而敢於為當言責而敢於言不墜其家不負於
國者知忠而己身之或出或入庸何知焉今以大臣出
行中書省事視古牧伯為尤重江浙之地公之先正暨
公皆撫臨之與召伯世掌東方諸侯何以異其任豈輕
且小哉邇年上下相蒙遠近相師政乖民怨無處不然
况江浙地大人衆素號難治者乎凡弊之根株蠧之孔
宄公蓋瞭然於胸中剗除剔决無難也本之以廉正剛
明輔之以精密詳審毋偏聽毋輕信不期年而政事成
夫子論為邦終之以遠佞人乂申之以佞人殆聖人非
設危辭以恐人也彼佞人者其言可取也其才可愛也
而孰知其不可近也哉江浙東南之都會人物之淵藪
而公好賢樂善為天下最聽言信行之際尚其慎諸會
見公政成而來歸有以解諸君子咨嗟歎息之懷而余
於烟霞泉石間聞之亦將共為天下喜也
送盧廉使還朝為翰林學士序
往年北行徵中州文獻東人往往稱李徐閻衆推能文
辭有風致者曰姚曰盧而澄所識惟閻盧二公焉閻踵
李徐為翰林長盧公繇集賢出持憲湖南由湖南復入
為翰林學士夫翰林之職自唐宋至于今一所以寵異
儒臣也公之文名天下莫不聞豈以寵異之數而為輕
重哉是蓋未足為公榮也然而有可以為天下喜者何
也國有大政進儒臣議之此家法也公事先皇帝為親
臣三十年朝夕近日月之光朝廷事宫禁事耳聞目見
熟矣凡宏規遠範深謀密慮有人不及知而公獨知之
者事或昔然而今不然昔不然而今然苟有議公援故
事以對言信而有証聽者樂而行者不疑其與疏逖之
臣執經泥古師心創說而於成憲無所稽者相去萬萬
也詩曰維今之人不尚有舊謂其明習舊事者也儒之
為天下貴也用之而有益于斯世也若曰是官也職優
而地散秩崇而望清步趨襜如言論淵如炳如也鏘如
也華蟲黼黻如玉磬琴瑟于以儀天朝瑞盛世而已言
及當世事則曰夫既或治之又奚庸間公不如是也而
亦非天下士所望于公也
别趙子昂序(并詩)
盈天地之間一氣耳人得是氣而有形有形斯有聲有
聲斯有言言之精者為文文也者本乎氣也人與天地
之氣通為一氣有升降而文隨之畫易造書以來斯文
代有然宋不唐唐不漢漢不春秋戰國春秋戰國不唐
虞三代如老者不可復少天地之氣固然必有豪傑之
士出于其間養之異學之到足以變化其氣其文乃不
與世而俱今西漢之文最近古歷八代浸敝得唐韓柳
氏而古至五代復敝得宋歐陽氏而古嗣歐而興惟王
曾二蘇為卓卓之七子者於聖賢之道未知其何如然
皆不為氣所變化者也宋遷而南氣日以耗而科舉又
重壊之中人以下沉溺不返上下交際之文往往沽名
釣利而作文之日以卑陋也無怪其間有能自拔者矣
則不絲麻不榖粟而&KR1455;毯是衣蜆蛤是食倡優百戲山
海萬怪畢陳迭見其歸欲為一世所好而已夫七子之
為文也為一世之人所不為亦一世之人所不好志乎
古遺乎今自韓以下皆如是噫為文而欲一世之人好
吾悲其為文為文而使一世之人不好吾悲其為人海
内為一北觀中州文獻之遺是行也識吳興趙君子昂
於廣陵子昂昔以諸王孫負異材丰度類李太白資質
類張敬夫心不挫於物所養者完其學又知通經為本
與余論及書樂識見夐出流俗之表所養所學如此必
不變化於氣不變化於氣而文不古者未之有也子昂
亟稱四明戴君戴君重廬陵劉君鄱陽李君三君之文
余未能悉知果能一洗時俗之所好而上追七子以合
六經亦可謂豪傑之士矣余之汨沒豈足進於是哉每
與子昂論經究極歸一子昂不余棄也南歸有日詩以
識别
畸人坐書癖殊嗜流俗笑解絃三十秋已矣鍾期少近
賦遠遊篇上下四方小識君維揚驛玉色天人表伏梅
千載事疑讞一夕了詩文正始上白晝雲能蹻樂經久
淪亡黍管介毫杪瑟笙十二譜苦志諧古調科斗史籕
來篆隸楷行草字體成一家落筆如一掃草木蟲魚影
自植自飛跳曲藝天與巧誰實窺奥窔肉食肉眼多按
劒横道寶鶴書徵為郎瑚璉惬清廟班資何足計萬世
日杲杲蹇駑厲十駕天下君共操
送鄧善之提舉江浙儒學詩序(并詩)
世以儒為無用久矣惟譔述編纂之職講論傳授之事
不得不歸之儒是所謂無用之用者隠有用之用難也
而無用之用豈易哉予觀儒以無用之用用於世而無
媿焉者幾希則儒之見輕未必皆輕之者之過也殆亦
由己取之而於人也何尤往年初識吴興趙子昂亹亹
說蜀人鄧善之為畏友子昂標致自高平視一世其所
稱許必有以大惬其心而然越十有六年善之與余俱
被當路薦為翰林國史之屬始克會于京師益信子昂
之與為不苟予不及試而去善之善於其職冄轉為修
撰其辭章炳炳琅琅追典誥命制之作得頌雅風騷之
遺見推于同輩傳誦于人人知與不知莫不膾炙其文金
石其行為儒者一洗見輕之恥善之有力焉雖善之所
可重豈直無用之用而已而未嘗以有用之用用也掌
文翰垂十年出領江浙等處儒學事留於朝者咸惜其
去而善之怡然無不可於意矣苟未至于達可行之天
下而守一官效一職顧何往而不可而戀内者或以補
外為戚羡外者或以留中為苦二者各有所為以圖便
其私而儒者不如是儒者不如是况儒而如吾善之而
肯如是乎夫無所不可者儒者之心也惜其不留者朋
友之情也情發於聲於是各有聲詩以落月滿屋梁猶
疑見顔色為韻盖其情猶子美之於太白云爾夫李杜
文章才氣格力相抵相視如左右手離别眷眷之情乂
豈常人之所可同宜乎詠歌嗟歎之不能已也詩若干
首臨川吴澄為之序而繫之以詩詩曰
所謂温如玉如今見此人形神兩素淡文行一清淳禁
著聲華重東南教事新朋知相繼出吾亦欲垂綸
送吳真人序
崇文宏道元德真人翊贊其師留京師三十載典司其
教靡所闕遺禱祠供給出入禁密被眷遇至渥前時推
恩官其父授翰林學士中順大夫新天子即位追崇太
廟達其孝於羣臣之家封贈逮三世或冄世或一世於
是真人之曾大父母大父母例追贈而父進秩榮祿大
夫大司徒封僥國公母封饒國夫人真人將上旨祝釐
江南祗奉恩命以歸而榮其親世儒率謂二氏之徒去
家離親而外倫紀固哉言夫夫竺土之習不可知道家
者流則守蔵吏者也予觀禮家所記答夫子問禮之辭
纖悉周徧其後注宫假解傳世演迤謂外倫紀可乎真
人雖遊方之外而事親之孝儒家子有不能及其事君
也恭順其事師也無違禮蓋在三如一矣而又通儒好
文樂道人善凡所尊所嘉所容所矜一一各得其歡心
是以無貴賤無長少無遠近翕然稱之曰賢所以光其
親者誠如昔人所謂幸哉有子如此豈特人爵之榮榮
其親而已哉真人予同姓吴自延陵季子以來歷漢晉
唐宋代有聞人以老子法中而有斯人也予焉得不為
吾宗家喜其歸而榮親也予又焉能巳於言乎
送孔教授歸拜廟序
昔朝議大夫孔宗翰叙家譜閔其宗族之賢俊多所遺
仁矣哉朝議公之心也孔氏居江南者有臨江之族在
宋以三仲顯有温州之族蓋自後唐同光年間諱檜者
厭中土之亂避地吳越家于温之平陽越十有三世其
孫文定少時以孔氏胄試補國學弟子員後授初階官
未及仕入國朝為南康路教授有文有學有時才可為
當世用官滿冄調例當膺民社之寄詮曹屈之復俾教
授于温公議咸為君嗛予獨以為不然吾夫子之教素
其位而行不以獲乎外者為輕重教授官雖卑職則儒
師職也誠能得英才而教育之以稱明時興文右儒之
意其功異于他官奚翅百倍君家于温而淑温之士誾
誾然彬彬然浸用丕變温其不為小洙泗矣乎然則斯
官何可少也况今之屈詎知不為後之伸哉雖然君子
無容心焉泰然安之以俟命而已矣予之所期於君者
大與人之所嗛者固不同也毋以人之所嗛者自沮而
以予之所期者自壯且自勵可也是行歸拜曲阜墳廟
當以予之言質正於宗家父兄其然乎否夫朝議公之
於宗族也惻然念已往者之無聞接乎耳目者又當何
如也今無朝議公則已如有有不為君惻然者哉
送監察御史劉世安赴行臺序
天子所與分治其民者古有百里之國有七十里之國
有五十里之國不能五十里者為附庸國有卿大夫士
任其職有諫諍輔弼匡其過又有連率州牧方伯董正
於其上是以鮮或敢為慝政以病其民古制然也民生
斯時者何其幸哉後世封建既廢郡縣之長是亦五等
諸侯為天子治民者也漢之部刺史唐之觀察使所謂
董正於其上者歟然其於郡縣也監臨統治之意多而
不專於舉刺彈擊若夫專為督察郡縣而設則武帝繡
衣宜指之使順帝八使之遣是已而特一時創見之事
員不常置皇元因前代郡縣之制損益之郡之大者曰
路其次曰府若州其下有屬縣若古附庸府若州如古
次國小國路設總管府如古大國之為連率路總於道
古之州牧也内有省外有行省以總諸道古之方伯也
此其監臨統治之職也内有御史臺外有行臺臺之屬
有監察御史各道有肅政廉訪使視刺史觀察則其事
專視直指八使則其職常此其舉刺彈擊之任也各道
各路府若州若縣廉訪司糾之内省外省監察御史糾
之故監察之權比各道廉訪為尤重夫服七品之服而
自一品以下之官府莫不畏憚地無遠近事無大小官
之得失民之利病有聞無不得言有言無不得行其權
不既重矣乎權之重若此其權不大重矣乎而豈人人
當其選哉濟寧劉世安剛毅伉直少勤勞民間閭閻之情
偽苦樂靡不究悉長而奮迅讀書為儒教于國子學十
年由助教而博士在學以禮法綱紀為先務諸生嚴之
凛然肅然吏僕有欺罔侵盗發摘懲戒無以逃其罪名聲
上達擢為江南等處行臺監察御史命下之日僉謂得
人余自江南來貳國子監與世安同僚冄閱月一見知
其才之有用而又喜是官之稱其才也於其行也不能
已於言夫貪邪害民者之側目於憲府也猶羽族之於
鷹隼毛羣之於猫虎何如其畏憚也以彈擊去官或終
身不復得仕者前後相踵也而未聞其有所懲而少戢
何也導之以德不先而齊之之刑徒密也夫澄源正本
使人相率為善者上也發姦摘伏使人不敢為惡者下
也而世之議者曰御史之職以發奸摘伏為事而已耳
而曰澄源正本何其迂也夫世安儒者也與予同業也
是以為是言也夫孟子之言時君咸以為迂夫子之言門
人猶以為迂也以儒者之言言之於儒者之前人之迂
之也固宜而孰知其有不迂者存乎其間哉不然今日
罷一官明日撻一吏今日平反一獄明日改正一事如
是而曰吾職已盡噫此才御史也非儒御史也世安非
徒才者也才而儒者也才而儒儒而才他日御史之最
其不在吾世安乎夫行臺所糾三省十道若路若府若
州若縣不知其幾皆御史按行所至也事之可為當為
得為者亦衆矣得為即為之予將為江南之民幸
送杜教授北歸序
五方之人言語不通而通之者曰譯曰鞮曰寄曰象周
之設官也總名象胥皇元興自漢北光宅中土欲達一
方之音於日月所照之地既有如古之象胥通其言猶
以為未也得異人制國字假形體别音聲俾四方萬里
之人因目學以濟耳學之所不及而其制字之法則與
古異古之字主於形今之字主於聲主於形故字雖繁
而聲不備主於聲故聲悉備而字不繁有形者象其形
無形者指其事以一合一而會其意三者猶未足然後
以一從一而龤其聲聲龤則字之生也曼衍無窮而不
可勝用矣然亦不足以盡天下之聲也有其聲而無其
字甚夥此古者主於形者然也以今之字比之古其多
寡不逮十之一七音分而為之經四聲合而為之緯經
毋緯子經先緯從字不盈千而唇齒舌牙喉所出之音
無不該於是乎無無字之音無不可書之言此今之主
於聲者然也國字為國音之舟車載而至中州以及極
東極西極南之境人人可得而通焉盖乂頡籕斯邈以
來文字之一助也皇風浩浩無遠弗被建學立師以宣
其教内置學士外提舉官而路府州各設教授與儒學
等勅國字在諸字之右示所尊也河北杜唐臣以國字
教授富州慈良純厚州之人莫不崇重官滿而去相率
為詩文以華其歸余官于洪移病就醫至于此州人以
其詩文屬余叙其首余一見唐臣而知其賢果如州人
之所稱乃為之叙耳
送吕詵赴江西行省掾序
中書省選儒吏四人往補江西行省掾范陽吕詵宗道
其一也宗道嘗受學於翰林承旨郭公安道後為國子
學生升伴讀以儒學教授貢未及受命而出充憲府之
屬繼丁二親憂復入充工部之屬工部事最繁夥志勤
職脩人服其才今往江西詣予言别其同往有申屠子
迪余已告之以獲乎上之道矣所以告宗道者又豈有
異于說哉然獲乎上之道本諸身持其身之道儒者自
知之予不贅言也予方將以老病歸田得二三俊佐其
長而江西之境内大治則兩道生齒皆為幸民予亦與
受其賜二三俊勉之無俾兩道之民觖望
送皮溍赴官序
學者皮溍嗜唐李祕監書宋黃太史詩學之俱各升其
堂嚌其胾博記覽工談論儒羣之騏驥也受父澤貳邑
令潔白持身惠愛及民吏治之鳳鸞也昔也年盛而今
則衰矣昔也家富而今則貧矣然年雖衰而氣不挫家
雖貧而節不改自邵陽丞考滿以逮于今將二十餘年
受朝命者冄一為名州民牧之參一為會府征司之長
皆以疾不赴今又掌流通錢幣之職官于東南之第一
郡噫溍文儒也而不獲齒館閣之清班良吏也而不獲
試撫字之善政乃俾錄錄任泉布會計之勞疑若枉其
才者常人處之寧無怏怏不懌者乎而溍之赴官也訢
訢而往綽綽而進略無一毫怏怏之意留于中予是以
深嘉而重喜之也夫乘田委吏夫子之所屑為蓋居上
而官人者當擇人居下而官于人者不當擇官也顧已
之所以堪其事者何如爾溍之至官也其竭乃心踐乃
職使國用民用兩利焉是亦儒術吏能之一端也他日
得展所志行所學亦如是而已
贈學錄陳華瑞序
陳華瑞儒家之佳子弟真所謂如芝蘭玉樹者受行省
命為洪都教官之參往就職過予請曰洪江右會府也
游居輻凑俊乂林立某將觀善而進學焉學之方其若
之何予曰今之處庠序者大率計較斗升銖兩之利子
有恒産有恒心惡肯效彼而為雞騖之爭狗鼠之盗不
義之得視如土草即此一節固已超越乎輩流况平日
耽玩四書四書進學之本要也知務本要趨向正矣雖
然讀四書有法聊為子言之必究竟其理而有實悟非
徒誦習文句而已必敦謹其行而有實踐非徒出入口
耳而已朱子嘗謂大學有二關格物者夢覺之關誠意
者人獸之關實悟為格實踐為誠物既格者醒夢而為
覺否則雖當覺時亦夢也意既誠者轉獸而為人否則
雖列人羣亦獸也號為讀四書而未離乎夢未免乎獸
者盖不鮮可不懼哉物之格在研精意之誠在慎獨苟
能是始可為真儒可以範俗可以垂世百代之師也豈
僅可以掌一郡之教乎予言止此子其勉諸
送徐則用北上序
至順二年春予八十三矣卧病踰月不出戶有清江徐
鎰來訪強起迎之語甚久從容謂予曰鎰讀易至觀卦
觀也者坤地柔順卑下之民仰觀九五陽剛中正之君
也然觀之初六曰童觀觀之六二曰闚觀童者蓋如嬰
孩童穉之觀闚者蓋如婦女闚覘之觀所觀狹少而所
見不能以廣大是何也初與二在下遠于九五也夫至
廣大者天也戴盆而觀之坐井而觀之豈能見天之廣
大也哉以下觀上而遠于天位何以異于戴盆坐井而
觀天者乎若觀之六四則切近九五矣故其繇曰觀國
之光利用賓于王然則觀盛治者宜近不宜遠也鎰嘗
有四方志曩一至京師獲觀山河之高深土宇之綿亘
都邑之雄大宫殿之壯麗與夫中朝鉅公之恢廓嚴重
目識若為之增明心量若為之加寬此身似不生於江
南遐僻之陬也未及一期適罹家難倉忙而歸距今二
十二年在家已無親可事矣已有子可應門矣將畢前
志謀冄趨輦轂下以觀國之光先生可之乎予曰子於
觀卦諸爻遠近之義精且悉善讀易者也予復何言子
通經術閑時務方當強仕往近天子之光其可觀之上
九曰觀其生觀其生者自觀其一身也上九遠處一卦
之外物外人也他無所觀唯自觀其身而已子年鼎盛
宜在近而觀于國予年衰耄宜在遠而觀其身所觀雖
有不同其幸得遭逢聖世一也
贈豫章高晉序
豫章高晉以儒試吏而求儒言余謝之曰子逃吏歸儒
則可問余今舍儒就吏當以吏為師而奚于余乎問腐
儒本迂闊而老年逾昏耄子方備世用開仕途不資長
於卓犖竒偉之時流而拾短于迂闊昏耄之野叟為計
不亦左歟禮辭固辭而請不置於是為之言曰孟子嘗
謂矢人之心豈不仁于函人而擇術不可以不慎挾矢
人之術則雖有函人之心不能不變而傷人矣孟子所
言蓋為工人而發工人者庸俗人也庸俗人之心因其
術而變君子則不然雖殺人而有生道雖勞人而有逸
道外術惡足以移其内心哉况今所謂吏古之府史也
從長貳以施政官府之所不容無夫豈皆有矢人傷人
之心者以傷人為心殆末世貪殘之吏所為古府史不
如是倘使余年少而為吏何但云無害而已將悉令民
無冤而子子孫孫受無窮隂德之報于天今之吏非不
能之特不為耳此余迂闊昏耄之言也然乎不然乎子
其擇焉
送宋子章郎中序
今之行中書省古之分正東郊也而江浙行省視諸省
為尤重土地廣人民衆政務繁而錢榖之數多也朝廷
之所注倚故其用人也常不輕昔順德忠敏王答剌罕
自湖廣涖江浙江浙之民想望其風采未幾入相成宗
名著于天下至今號稱賢相王之子克嗣先德又以聖
賢之訓益其資質之美治江浙數年而江浙大治比來
入覲天子寵嘉之進相位還治所而為貳為參者亦皆
極一時之選汴梁宋子章操守猷為表表在人耳目嘗
自外而留中復由中而補外為江浙宰屬之長彼地之
民俗政體固所熟諳今位冠都司而一省之政可否是
非必先經君審處而後行夫以天下人望之所歸萃于
一省公平廉正上下長屬靡不合志則其行事又豈有
齟齬扦格之患哉江浙一省之治其為天下最也宜矣
余為數道之人幸是以于子章之行也不能已於言
送崔兵部序
夫五方之人言語有不通也嗜欲有不同也而其仁義
忠孝之心則一而已豈以東西南北之地而間哉何也
人之生於兩間也地之所以成其質者異而天之所以
成其性者不異也仁義忠孝根乎性者也兵部員外郎
崔耐卿高麗人也今上潛龍時宫内史府仁宗朝入典
京城商征常數之外歲贏五十餘萬緡不私取一毫而
悉歸之公又恐其數增而後難繼則或至于厲民也乞
不以為例此一事也而見其義焉見其仁焉高麗王羈
留于京師竭智殫力以匡贊之而得復位晨夕惓惓慕
父母送其王歸國而因過家以覲省此一事也而見其
忠焉見其孝焉中國之與之接者靡不愛之敬之如兄
弟如僚友亦其仁義忠孝之天昭昭然不昧有以感動
夫人也故余於其東歸也贈之以言而勉之以晞賢晞
聖之學俾益擴其仁義之良心益敦其忠孝之善行庶
幾他日遂為中國名卿云
送邵天麟序
天麟去史院而適淮土中書參政王繼學贈之以言其
綱一曰慎其目六曰懼也曰平心也曰擴慮也曰明無
恃也曰聰母偏也其為言也忠矣予雖欲有言復何言
哉天麟其繹之徒悦之而不繹焉則非予之所望也
吳文正集卷二十五
