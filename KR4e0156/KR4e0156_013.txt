沙溪集卷十三
明孫緒撰
雜著
無用閒談
晉惠帝愚騃其問鳴蟆食肉糜事千古談者掩口至嵇
紹之死乃曰嵇侍中忠臣也不可殺及血汚其衣左右
欲浣之又曰嵇侍中血勿浣也其明快俊爽先後若兩
人然史筆例不可盡信如此
自逆瑾濁亂以來士以貪饕苞苴為先務韋布寒素從
宦二三年輙家累萬金恬不知恥豪奢暴横鄉閭且羡
且畏風俗如此其何以長王莽時考驗吏致富者收其
貲以給軍元魏遣使廵行諸州考閱守宰資財非家所
齎者悉籍為贓莽簒弑之賊魏僭亂之國其政令乃有
可取者雖非中道亦可以懾人心挽頽俗
涇川張學士澯與先師介軒靳文僖公情好甚密嘗共
奕賭新歴負一局輸新歴十二冊張素號國手文僖碁
品平平耳初局偶勝喜甚起取歴書戲之以詩曰巧算
深機自古傳爛柯今復見涇川人間甲子眞匆遽一局
登仙十二年文僖之友王侍御汝楫濟時以一榜得官
訓導鬱鬱不樂汝楫固竒士諸朝士多以詩為别既盈
卷軸將祈文僖為序而未敢言姑坐於旁觀之見公喜
因道其情公援筆伸軸文不加點頃刻而就其略云汝
楫過予祈予言予方與涇川對奕涇川信手落子縱横
皆勝著余經營商度求免於敗之不遑當是時汝楫固
以涇川為勝余負無疑矣局且終余偶得一著進攻之
涇川顧大負其留局之子若晨星然汝楫愕然異曰奕
不可常勝蓋有如此夫嗚呼天下之事敗於垂成之際
而興於旣仆之餘者多矣豈特兹奕也哉張大驚歎以
為不可及是時承平日久故縉紳優游泮奐如此數年
來法網漸密臣工非公事不得相過從士夫家止許蓄
新書一二本親故求索亦無以應况藉以為賭資乎回
首曩昔不復可得
孔子萬世之師恩同天地詩人狂縱不檢直斥其名如
曰何必銜恨傷丘軻何必效丘也之類至杜甫乃直曰
孔丘盗跖俱塵埃孔子何人與盗跖並稱且直斥姓名
可謂忍心無忌憚者也其祖審言曰為小兒造物所苦
天地尚比之小兒何有於夫子蓋其家傳傲睨無禮非
一日矣雖有才藝名教罪人之言不足多也
謝晦放弑二君而欲自處以佐命元勛李密僭竊狂妄
旣敗降唐望以台司見處可謂不自量矣然猶有甚者
安禄山叛後唐人殺其子禄山極恨曰我何罪而殺吾
子張彥澤叛君臣鹵濁亂宫闈題其幟曰赤心為主可
發千古一笑
通鑑綱目之作於帝業已成者多予辭未成者雖有善
苟非炳燿人耳目者多抑之如范增陳餘隂世師王伯
當之類細考之自見未免以成敗為淑慝非所以為訓
也文公平生畏友東萊南軒二公耳南軒相門之子故
多頌辭至於東萊則信意規戒若曰規者親頌者疎論
孟集註中一則曰敬夫二則曰敬夫至東萊則直謂之
吕氏而已豈利勢駭人賢者亦不免邪
王福畤有譽兒癖時人訾之然劇勃勸勔輩俱有俊才
不負於譽也而其所以譽之者不過述其著作而已西
涯李公譽其子兆先至謂慧識巨眼出唐人之上載之
麓堂詩話一時無恥者謂為非過今兆先之詩固在果
遂跨唐人乎至王介甫哭其子雱詩曰一日鳳鳥去千
秋梁木摧遂以其子為聖人是眞無恥矣
戒軒先生在翰林時其友趙某偶忘其名第進士候選
京師不以家累隨一日風霜殊覺岑寂遺戒軒二十絶
今憶其二我饑渴時君不招君來招時我酕醄坎軻不
獨酒如此世間好事每難遭萬錢為我一日費我渾不
曾嘗滋味而今旅次正凄凄試問君家知也未戒軒即
治具招之歡飲竟日亦可人也
靳裁之曰志於道德者功名不足以累其心志於功名
者富貴不足以累其心趙子昂曰志功名者榮禄不足
以動其心重道義者功名不足以易其慮模倣大過幾
於謄錄古人之言矣
孟嘉者陶淵明外祖淵明作嘉傳一則曰孟君二則曰
孟君略無本原之意至末乃云淵明先親君之第四女
也東晉曠逹蔑棄乃至於此幾為名教罪人而縉紳愛
其詩遂為委曲周庇必欲事事稱其賢亦過矣至述其
心跡亦時有矛盾處如曰為彭澤令不以家累自隨又
曰公田悉令種黍妻子固請鍾秔夫旣不以家累自隨
矣胡為乎有妻子種秔之請邪
程子有言春秋大義數十炳若日星今之業春秋者不
惟不知程子所為大義并斯言亦茫然不省矣惟日取
小傳勦說支離破碎此牽彼合名曰主意大率先得詞
語然後以命題合之膚淺謬妄可鄙可笑聖人作經之
意付之鴻荒草昧之外矣
張衡髑髏賦大率出於莊子馬捶之問莊子問髑髏曰
夫子貪生失理而為此乎將子有亡國之事斧鉞之誅
而有此乎將子有不善之行愧遺父母妻子之醜而為
此乎將子有凍餒之患而為此乎將子之春秋故及此
乎張衡曰子將并糧推命以夭逝乎本喪此土流遷來
乎莊子曰死無君於上無臣於下亦無四時之事從然
以天地為春秋張衡曰死為休息生為役勞春冰之釋
何如冬冰之結堯舜不能賞桀紂不能刑莊子曰吾使
司命復生子形為子骨肉肌膚反子父母妻子閭里知
識張衡曰我欲告之於五嶽禱之於神祇起子素骨反
子四肢如此類甚多幾於抄寫南華全文矣何以賦為
哉至若以髑髏為莊子戲而為虐如此賦不作可也
孟子曰長馬之長無以異於長人之長白馬之白無以
異於白人之白又曰白羽之白猶白雪之白白雪之白
猶白玉之白莊子曰以指喻指之非指不若以非指喻
指之非指也以馬喻馬之非馬不若以非馬喻馬之非
馬也天地一指萬物一馬也公孫龍曰白馬非馬也白
馬為非馬者言白所以名色也言馬所以名形也色非
形形非色也言色則形不當與言形則色不當從此等
議論固浮詭不根然詞氣抑揚與孟子不相似者無幾
矣想戰國之士議論好尚如此大賢亦不免也
朱子作論孟精義序有曰論語之書無所不包而其所
以示人者莫非操存涵養之要七篇之指無所不究而
其所以示人者類皆體驗擴充之端聖賢之學其不同
固如此此語微有病豈論語中無體驗擴充之端七篇
中無操存涵養之要聖人則無事於體驗擴充賢人則
不知操存涵養乎以此為聖賢之分則孔子不足於用
孟子不足於體矣若曰論孟之書無所不包無所不究
無非操存涵養之要體驗擴充之端則醇然矣
養猫以捕鼠不可以無鼠而養不捕之猫蓄犬以防盜
不可以無盜而蓄不吠之犬然不捕猶可也疾視正人
必欲盡擊去是不捕鼠而捕雞矣委心權臣使天子孤
立是不吠盜而吠主矣焉用臺諫為哉為之奈何
孟子論君子有三樂其一在天其二在我其三在人而
王天下不與存焉今之人亦有三樂權勢爵位居養驕
侈氣體之樂也富商大賈旗亭妓館荒縱之樂也良友
箴規過失異書廣博聞見性命之樂也余早謝事旣未
嘗得氣體之樂而家貧又不能強從富貴者為荒縱之
樂朋儕謝去難見甚於謁鬼異書未偹難借甚於荆州
空山長日惟咿嚶舊所藏六經諸史日與蛩鳥爭鳴而
已
公字與私字相對竊疑古人之所以稱公者或俱是名
如曰蓋公丁公吴公龐公之類甚多自後世以君公字
為崇重之詞訓詁家凡遇稱公者皆曰史失其名恐未
必然也
緒幼時先吏部口授古文眞寳内小詩及諸小詞因問
先公眞寳為誰氏所選先公笑曰吾亦不知為誰自是
先公每詢諸執友如東田先生先師漳南先生舅氏銅
陵先生皆謝不知迨緒稍長讀崇古文訣愛其文其編
選者亦止稱曰迂齋先生亦不知為誰後為吏部屬匏
菴吴先生寬為左侍郎博學多識暇日緒因問此二人
為誰匏菴笑曰眞寳永堅黃叔易所選迂齋不知也余
後閱四明文獻錄見所謂迂齋嘗選文訣者為樓昉吕
東萊門人紹熙四年陳亮榜進士嘗論和議之非忤姦
相貶斥以終蓋亦正人也
昌黎上于襄陽書其中云下之人負其能不肯謟其上
上之人負其位不肯顧其下故高材多戚戚之窮盛位
無赫赫之光是二人者之所為皆過也此語亦有所本
孫叔敖告楚莊王曰國君驕士曰士非我無由貴顯士
驕君曰國非士無由安強人君或至失國而不悟士或
至饑寒而不進君臣不合國是無由定矣先後如出一
轍然而昌黎之言尤占地步
縉紳家相傳批點孟子為蘇老泉親筆然其批語内却
引洪景盧語景盧去老泉六七十年傳者未之察也其
中論文勢筆路至精且密要非具眼不能雖非老泉而
其人亦老泉之流亞矣
杜預在襄陽數餉遺洛中貴要或問其故預曰吾但恐
為患不求益也孟蜀時潘在庭以財結權貴語人曰非
是求援但不欲其冷語冰人耳杜志在遠禍潘志在遠
辱然皆不可為訓今之時又非曩時可比余以貧故受
貴勢冷語冷臉熟矣志士困窮守死寧能俛首苞苴之
下希權寵乎可嘆
人家盛衰當要諸義理不當要之利勢子孫而賢雖累
世簞瓢不害其為盛子孫而奸貪讒佞雖竊科名饕大
位亦直謂之衰魯自伯禽以後擅千里之肥饒享天子
之禮樂比之周公終歲矻矻於殿陛之下流言肆毒旦
夕不能安其位奚啻十伯以形迹論之安富尊榮可謂
極盛而孔子乃曰魯之郊禘非禮也周公其衰矣唐袁
誼有言所貴於名家者世篤忠貞才行相繼也彼鬻婚
姻求祿利烏足貴乎夫姻聯帝室位居台鼎尚不足貴
今田舍翁多收十斛麥而子弟愚騃兇狠視父兄骨肉
無異路人而又百計以謀其有父子相率於禽獸不自
知而嘵嘵然自謂其家為盛可笑
苻堅銳意伐晉曰以吾之衆投鞭於江足斷其流及登
晉陽城望晉兵部陣嚴整憮然而懼曰此亦勍敵何為
弱也五代慕容彦超謂漢隱帝曰臣視北軍猶蠛蠓耳
退問兵數及將校姓名頗懼曰此亦劇賊未易輕也兵
甫合輒先遁二事如出一轍平居則謬為大言臨事則
倉惶失措與孔子所謂臨事而懼者異矣
顔子簞瓢陋巷不改其樂古今以為賢夫顔子王佐才
也澤加於民可以彌六合傳萬世其分所當饗後車千
乘從者百人傳食於諸侯亦不為泰而窮困若此此所
宜不平而鳴不堪其憂而顔子為樂自如所以為賢也
若徒曰簞瓢陋巷不易其樂不但榮啟期林類之徒之
所優為今耕鑿編氓荷鋤暮歸糠籺藜藿與妻孥熙熙
於茅茨之下比屋然也皆賢人乎蓋分所宜然不願乎
其外人亦以為當然也
張安道天資強記數行俱下一過目不復再讀嘗借人
十七史經月即還云已盡成誦矣一日遇老泉問令嗣
今讀何書老泉云軾近日再讀前漢書安道曰書尚讀
兩遍乎老泉歸語東坡東坡笑曰此老不知世人尚有
看三遍者以今日觀之坡老亦不知世人固有百遍未
成誦者資禀不同什伯千萬如此
今之用人者動輙曰資望然二者各有攸當而不能以
相同功勳勞勩日積月累有所試而後遷者謂之資才
德行能英聲偉譽隨所用而輒孚者謂之望專以資則
瑰奇雋永或拘格而邅回專以望則狂謬虚夸或衒世
而進拔張釋之十年不調揚子雲三世不徙專以資誤
之也王衍以清談壞晉房琯以虚名喪師專以望誤之
也資以待庸衆之流望以待非常之士循級而進自一
命以至九命天下不以為淹膺聘而來自耕釣以陟元
僚天下不以為驟公與明故也若夫一事偶合即寵以
殊恩片言相符即擢以不次是人主之所以待宦官宫
妾者非士君子之所宜自處也自處於宦官宫妾而猶
以伊吕自負哀哉
世以淮淝之捷比之赤壁之勝此大不然赤壁之戰善
於謀淮淝之役出於幸使無朱序發其機於先駭其衆
於後謝安高談優游於内謝玄輩單羸孱弱於外百萬
之衆倏然壓境晉之不亡者幾希矣草木皆兵風鶴亦
懼是豈安玄初慮之所及哉赤壁之事則孔明周瑜所
以逆料而預待之者詳矣故嘗為之語曰淮淝之役純
乎天者也赤壁之役天人參焉者也韓世忠以八千人
扼金人百萬於金山八十餘日使非間諜者洩其謀其
功得成當又遠在赤壁之上矣純乎人者也其所以敗
者天也
君子之道原于天而輔之以人安于命而盡之以力力
有所不及未可以言命人有所不至未可以言天
浩然之氣天地之所以運旋日星之所以光耀山川之
所以峙流人物之所以生育瀰滿充塞無所不有者也
神虧則精不完欲勝則魄不寧而氣餒矣君子虚心以
養志專志以養氣外探事理之奥内安性命之情浩然
無際與化相忘寵辱猶蚊䖟之一過死生猶夜旦之一
易
老莊之學專以虚無為宗故韓子作原道排之末引大
學所謂平天下治國本於正心誠意見古人所謂正心
誠意者將以有為於天下國家非若老莊之以虚無為
心意而已是固不待及於格致之事而所謂格致者與
老莊之學亦似無大干涉不但文氣當節此二句而其
理亦不可易也朱子好訾詆人必欲議其學無原本然
則必欲謄此二句於後而後為有原本邪况古人凡引
古語惟引其緊要者其餘泛泛者皆節去亦常例也以
是為訾不特不識韓子命意措辭之旨而并文理亦不
甚通曉矣今人隨口附和何哉
子思孟子萬世師表荀卿乃曰亂天下者子思孟軻也
文人無忌憚如此雖以東坡之賢亦曰孟子之言多出
於其師子思得其言而不善用之是亦微有不滿之意
矣夫以二賢之道照耀萬世而人猶敢爾近日許廷綸
極口詆太極圖說之謬且筆之於書又何怪乎
錢狀元福才高一世然頗狂縱不檢既被劾去有詩曰
一失足為天下笑再回頭是百年人數月卒
餘姚徐子熙有詩名然餖飣陳腐可取者甚少劉瑾竊
政極喜之自兵部主事超遷光禄少卿嘗命其賦菊花
徐援筆即成中有句曰天地獨留道德根鬼物守護綱
常榦觀此等語則其人敢於亂說不顧可知矣瑾覽之
笑曰吾有謎語衍聖公遇賊而不傷文天祥雖死而不
朽子熙愕然不知所以為對瑾曰是所謂天地獨留道
德根鬼物守護綱常榦也子熙大沮士不自重乃為逆
豎所侮弄亦可為戒
老氏與佛本亦善人其徒學之者不善耳孔氏之徒豈
皆盡善哉學老佛之不善僅足以蠧貨財學孔氏之不
善乃至於殺天下在我操殺天下之具而猶嘵嘵然以
闢佛老自任哀哉
司馬德操凡事稱好人罹喪服亦曰好其妻尤之曰爾
言亦好此何理也而世以冰鑑許之費褘之征曹爽羽
書交至人馬擐甲嚴駕褘方與來敏圍碁了無倦色世
稱其事無廢缺然則東晉之祖尚清談敗喪國家其來
非一日矣
王翦伐楚必欲將兵六十萬秦王以為怯乃用李信翦
遂謝病歸及信敗秦皇復起翦翦曰必欲用老臣非六
十萬人不可不用即去用即復來無忿言無矜色李晟
料尚結贊之敗盟如指諸掌事旣驗終身未嘗言及人
臣事君當如此吳之張昭料公孫淵亦偶中耳乃自矜
自詫閉門不出孫權深自克責親過其門呼之不應是
即孟子所謂小丈夫悻悻然見於其面者不足道也祖
授料事而中乃以之殺身孫權過袁紹遠矣
耿弇為張步所攻光武自往救之或謂劇鹵兵盛宜閉
營休士以須上來弇曰乘輿且到臣子當擊牛釃酒以
待百官反欲以賊鹵遺君父邪李道宗將四千騎擊高
麗皆以為衆寡懸絶宜深溝高壘以俟車駕之至道宗
曰吾屬為前軍當清道以待乘輿乃更以賊遺君父乎
二子武夫也其所見乃有儒生不及者人臣當以此為
法
桀紂以來最拒諫而不惜民者莫如魏明帝在位十二
三年無一善可稱置許昌宫洛陽宫崇華殿易珍物殺
太后殺皇后營圓方丘南北郊鑄銅人起土山為殤女
立廟追諡置配立後襲爵陳羣楊阜高堂生之屬章䟽
重叠未嘗一省凶愎傲誕殆出秦皇漢武之上而後世
不甚非之者豈以曹瞒之孫身弑國亡不足齒邪人各
有幸不幸也
吳孫休名其子曰[雨單]字之曰&KR1342;下詔曰太子名[雨單]字&KR1342;
[雨單]音如湖水灣澚之灣&KR1342;音如迄今之迄王言如絲如
綸此等可謂王言乎在廷諸臣無一人言及者亦以其
凶狠剛愎不難於殺諫臣不敢言也武則天自制數字
行于國中且以自易其名其淺陋無識又在孫休之下
劉瑾雖逆賊然所行亦有快公論者御史張彧差覆屯
田竭力刻削并為圖以獻自以為不世之功當膺不次
之擢瑾極口稱奬翼日陞戶部主事就令管理命下人
心大愜未數日褫為民戶部郎中莊檡發本部尚書劉
璣隂私瑾亦極口稱奬且許代璣位未幾陞河間知府
數月致仕如此類甚多
張安世一時賢相不能揜其父張湯之惡柳子厚書友
人碑隂歴較短長不為讚蘇老泉叙族譜稱其父曰性
簡易無威儀喜為善而不好讀書語皆實錄故可傳今
人纔有官勛其先世雖極奸巨惡為世大賊務粉飾之
為聖賢雖有善人君子或錄其言行人亦將以若人等
之搖首不信均於澌泯而已世道一至於此
國朝實錄例成於翰林諸官而總裁於内閣重臣間取
外署三五人參之止令其謄寫裝潢給使令之役而巳
故凡官翰苑者人人為稷契臯䕫其他臺省雖功勛赫
奕邊荒懾服忠赤貫天地如&KR1069;山忠肅王公鈞陽端肅
馬公三原端毅王公亦只平平耳翰林官没無問崇卑
俱得請諡無問學術淺深俱諡以文上曰文正文忠文
貞文莊雖至猥陋亦不失為文安文裕文懿在外署者
終身矻矻筆研官至公孤欲諡一文字不可得也自福
建彭司寇韶作名臣錄翰林近十之六七公論已不平
近日為楊宗伯廉更加添改凡非翰林不得為名臣雖
以劉定之之鄙猥謝一䕫之庸陋萬安之貪饕皆在名
臣之列是錄遂為翰林題名矣且其言曰美階崇秩休
光大業當屬之吾曹諸先生他所游宦為吾曹鷹犬耳
志士誰不解體余嘗作十絶句以斥其非未知果能信
今傳後否也
諸陵在昌平州十里外天壽山内各衙門謁皇陵官類
晩入昌平憩宿五更時候祭然公署弗能盡容各以類
假宿如兵部官則宿于衛所戶部宿于倉司給事中則
宿于劉蕡祠黌校則翰林寓宿之地與察院相鄰察院
諸御史署也楊學士守阯暮抵昌平遂誤入察院因賦
詩曰雙眼風沙百里程敝衣瘦馬到昌平欲尋泮水先
生館誤入分司御史廳導引輿臺顔盡赤將迎豸繡眼
偏青只愁太史明朝奏昨夜文星犯法星
唐韓琮詩曰綠暗紅稀出鳳城暮雲宫闕古今情行人
莫聽宫前水流盡年光是此聲宋李敬方詠汴河詩云
汴水通淮利最多生人為害亦相和東南四十三洲地
取盡脂膏是此河弘治間余為兵部主事抵邊關有人
題于馹壁詠柳花曰不戀長條闘歲華隨風好去落誰
家行人滿眼傷心地飛盡春光是此花三詩句律如一
其優劣當有具眼
虞邵菴慧識具眼其所註杜律粗淺牽制不足觀初嘗
疑之後見所謂杜律衍義者中無一字不同乃元初張
進士伯成所註而虞欲竊之為已書也張没諸友募財
鋟梓以傳并其募疏錄之卷首今二書并傳西涯李文
正公亦疑是書謂聞有所謂衍義者未之見且著之麓
堂詩話中夫是詩家家有之而文正乃未之見何也南
朝徐孝穆著玉臺新詠大抵詠婦女閨閣事如韓偓和
凝所述者唐權德輿效其體曰昨日裙帶解今朝蟢子
飛鉛華不可棄莫是藁砧歸聲詞格律全與孝穆相似
劉須溪批唐音直欲刪去且云何為玉臺體乃并其體
不知矣正與西涯相類
李白有詩云請君試問東流水别意與之誰短長又曰
桃花潭水深千尺不及汪倫送我情趙嘏曰此時愁望
情多少萬里春流遶釣磯李後主曰問君都有幾多愁
一江春水向東流李趙皆祖于白者也清平調曰借問
漢宫誰得似可憐飛燕倚新粧子瞻曰眞態生香誰畫
得玉奴纖手嗅梅花亦祖于白者也劉夢得曰人世幾
回傷往事山形依舊枕寒流陳簡齋曰天機衮衮山新
瘦世事悠悠日自斜雖顚倒其意然亦祖于劉也數人
者皆善學未知竟能青于藍否後當有辨之者
劉伯溫詩文足以擅一代其得意處尚當跨宋景濂王
子充高季廸諸公而上之獨以其顯於事業詩文不見
稱於人耳瞿宗吉與李昌祺所著剪燈新話餘話瞿筆
路固敏勁然剽竊者多甚至全篇累行謄錄李雖用事
險僻少涉晦澁要之皆其胸臆中語非竊之他人也其
詩集所謂運甓漫藁者其中亦多佳句餘話中則惜花
春起早四詞之外吾無多取焉新話中亦惟四時詞與
二三竹枝詞耳其他如香臺集存齋詩話之類皆鄙俚
語言無足為道然則學術識見瞿不逮李遠甚世競優
瞿而劣李其異於矮人觀場者無幾宣德中南平趙弼
成化弘治間山西丁伯通餘杭周禮皆敢於著述其所
謂通鑑廣義續綱目發明雪航膚見效顰集諸書膚淺
卑陋直可付之一火周又著湖海奇聞命意遣詞萎弱
凡近亦往往有不通處讀之可厭然其中詩首首警策
竊以為撏之他人者而未敢以告人也後因徧閱本朝
正統景泰間諸名公詩集自卞戶部王舍人而下凡即
事詠物之什無不被其勦入杜撰一事聯合之遂成一
傳言之可羞然亦非善竊者矣獨常熟桑懌民悦所謂
思玄集者詩文多有佳句非趙丁諸君比也
余與翰林金城叚德光武昌王欽美開封守李公從弘
治初同遊戒軒先生門下三君一日訪余于旅舍公從
援筆畫溪山秋景小閣于壁德光題曰沙溪菴讀書處
欽美賦一律叉手而就曰小閣凴虚野色閒西風常日
弄清寒不妨葉落如聽雨却愛林疎乍見山幾處物華
成夢短一年節序又秋殘賦詩酌酒非吾事欲說令人
自汗顔今戒軒公從墓木旣拱德光欽美俱遠在數千
里外回思不覺歔欷
正德丁丑廣東倫以訓會試禮部有人夜夢黃衣人謂
曰倫以訓作會元矣比揭曉果然廷試日其人又夢曰
倫作狀元矣踰時復來曰非也狀元乃江西舒芬初擬
倫為狀元楊閣老不欲其以父子狀元得名故黜為第
二蓋倫之父文叙已未狀元也旣而果不謬嘉靖癸未
固安楊維傑廷試亦夢人報曰公作狀元矣無何又有
人來曰非也狀元乃福建龔用卿公本狀元費閣老不
欲公以兄弟狀元得名故黜為第二蓋維傑之弟維聰
辛巳狀元也然則忮害妬&KR0945;之情鬼神旣巳先知之矣
可畏哉
歐陽公序梅聖俞詩曰聖俞自以其不得志者樂于詩
而發之使其得用於朝廷作為雅頌以歌詠大宋之功
德豈不偉哉此等語意全是學昌黎送孟東野序所謂
窮而在下者孟郊東野始以其詩名抑不知天將和其
聲而使鳴國家之盛耶抑將窮餓其身思愁其心腸而
使自鳴其不幸耶歐公固非蹈襲剽竊人者想其讀韓
文熟不自知其為用耳
先師侍御漳南李公經義極純粹于作詩不甚經意然
至其得意處雄渾沉著乃有盛唐風格蓋其胸次高自
不能作卑猥語言惜不多見耳姑載一二于此如送一
武弁還鎮江云劍佩翩翩赴潤州薊門詩酒潞河舟白
雲影裏千山暮紅葉枝頭萬樹秋李愬才名新破蔡張
良籌策本封留定知別後還思我黯黯停雲北固樓送
人兩廣清戎云芝玉風姿鐵石腸前身疑是漢張綱青
春繡斧承恩重碧海蒼山去路長鳥外黃茆秋盡雨馬
頭紅槿夜來霜越山高處休回首無限孤雲遶太行他
作皆類此
錢狀元福未第時遊西涯門下西涯嘗試以司馬溫公
贊其中云羣賢拔茅惟公在朝羣姦奔馬惟公在野西
涯不勝嘆賞徧舉以告人時䆳菴楊應寧提學陜西謄
書數千里外告之且曰溫公平生心跡數語包括俱盡
此子終當魁天下及錢没西涯誌其墓復載此事夫此
數語固佳然有何不可及處而西涯好之乃爾乃知古
人池塘春草風雨重陽及二句三年之說非虚也是固
人之好尚不同然亦好怪弄奇非其本心識之以俟同
志
先天之圖伏羲模寫天地之所以然天地之本也後天
之圖文王模寫天地之所當然天地之用也先天者理
而氣後天者氣而理
天地未生聲韻具于太極天地旣分聲韻具于天地一
陽之復聲韻之萌蘖也四陽之豫聲韻之出地也有聲
則有數有數則有卦色象臭味吉凶悔吝皆自然而然
者
西銘原道之宗祖先儒以其筆力弘大學有原委而推
右之其實出于原道其所謂窮神知化繼志述事則出
于孟子存心養性以事天之言孟子出于孔子所謂仁
人之事天如事親事親如事天
太極一也一而二二而五五而萬二焉不二其一也五
焉不五其一也萬焉不萬其一也二不自二由一而二
五不自五由一而五萬不自萬由一而萬推之則一而
生二二而生五五而生萬合之則萬本于五五本于二
二本于一天地有情鍾于人隂陽有色因于物虚出聲
實成色聲本于天色本于地虚聲中藏實色外暴耳聽
天下之聲目視天下之色人之所以異於物也
天地之間有理斯有氣有氣斯有數數也者原于理氣
而天與地皆不能無者也數始于一終于十以五為中
以九為極故在天為五行在地為五嶽在人為五常舉
其盛也在天為九曜在地為九州在人為九經要其成
也
形以象成理以形寓數以理著神以數虚理分數數神
也氣顯象象形也
登樓觀形則山阜卑于樓臨池觀影則日月小于池蓋
山阜不能盡于高日月不能盡于大故物得以乘之天
之高也海之廣也無得而乘焉德業不如天學問不如
海君子不已也
千金之子終日營營編氓之家一飽衎衎以膏粱之口
食物凡物皆粗惡以糠籺之口食物凡物皆芳美故口
常澹則能養味心不奢則能養福養味則常甘養福則
常足
寒者見日而喜暍者得雨而喜冥行者得月而喜天何
心哉人自多岐耳惟不拘于物乃能定于我疾雷震空
空本無聲洪水崩山山本無水
不專心致志學奕亦不得成况讀書作文字乎唐人手
八叉而成詩不自覺其手之叉也斷數鬚而得句不自
知其鬚之斷也李賀以被蒙頭酣睡不動忽掀被而必有
有好句王筠注水葫蘆傾以復注忽擲之于地必有好
詩張祐每苦吟妻孥喚之不應曰吾方口吻生花豈恤
汝輩張九成讀書縣吏往候九成不為禮問亦不答曰
黃卷中方與聖賢對何暇與俗吏語高鳳不知有雷雨
賈島不知有京兆尹易曰艮其背不獲其身行其庭不
見其人内不見已外不見人如此為學胡為不成
文章出于天而雜以人神經鬼絡無意而為者天也字
鍊句鍛有意而為者人也屬之人者人知之吾亦自知
之屬之天者吾不自知天亦不能知也
孟浩然詩曰氣蒸雲夢澤波撼岳陽城千古以為佳句
禹貢雲土夢作乂左傳楚子濟江入于雲中又曰鄭伯
田于江南之夢則雲夢自是二澤對岳陽城似不稱然
承訛襲舛亦非一日張九齡嘗語人曰學者須是常想
胸次吞雲夢澤筆端湧若耶溪量旣并包文乃浩瀚則
孟之前已有此說矣
萬物偹于我萬化生于心盈尺之水置之平地緣之而
不以為懼尋丈之木横之深谷則惴惴而不敢進心有
虚實故境有變遷是以冐大暑而躁者愈熱受灸灼而
懼者愈痛
神全則威大精萃則氣和萬夫萬敵非弓刀之技威之
至也四海悦服非言笑之惠和之至也
惟君子為能以天下之所共有者為我有茂林修竹好
天涼月山光水涯無非所樂存焉故曰萬物皆偹于我
耳得之而為聲目遇之而成色天地與我皆無盡藏也
夫天下之所共有者尚皆為我有况形色性分百骸衆
體吾之固有者而會喪失乎小人則一身之所固有者
不能自由目隨人視耳隨人聽口隨人語鼻隨人氣片
言許與不勝寵榮辭色少疎即謂賈禍惴惴焉不肯少
拂意指柳可為轂鹿可為馬苟患失之無所不至此身
皆非我有矣夫吾之身尚不為我有况紛然六合之外
不但不能有隨所往皆憂愁之境矣知足不辱知止不
殆信哉
沙溪集卷十三
