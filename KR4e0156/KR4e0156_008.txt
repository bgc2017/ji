沙溪集卷八
明孫緒撰
祭文
祭東田馬公文
蘇黃既沒斯文日卑學無定見士無全師惟公力學挾
以英姿世逐哇咬公志鐘彝作為文章陳言既麾金石
其聲蘭蕙其萋斂則莊重變則滑稽或砥而途或亂而
蹊隨所意欲俱稱作者俯視籍湜希蹤班馬文士效之
爭入陶冶行獨思深和者益寡人得片言撫玩如寳風
雨重陽池塘春草飛步賢科策勛諫稿謠逐兒童名喧
輿皂入佐司馬出撫邊陲緩帶諭兵横槊賦詩聲色安
閒經濟瑰竒東遼畏薛西夏歌琦人亦有言文事武備
宿學如公勳名固易塵蔽斗文功虧覆簣天實為之又
將誰懟天下之事有拙有工維工與拙當要其終謀畫
伊初期以全功方張而弛聖者亦窮事幾之來駛如星
火通變則成偏持則墮或正或奇豈不在我不費而獲
烏乎不可成墮相去間不容髮維公之心晴空秋月韓
諭鎮州郭撫回紇其志則同其終秦越嗚呼哀哉三書
乞哀下獄竟死謗言横加明珠薏苡盛名難居高才多
毁千載寥寥真非真是城西有墟維公故居泉夜茫茫
雲霧霏霏漳水揚波園葵有輝思公不見孰知我悲
鄉致政祭東田墓文
嗚呼人心有不泯之是非物理有相倚之乘除故君子
有所見而不怨清議有所據而不虚昔公之生存人見
文章德業鏗鍧炳煥妬而忌者固未肯盡以為是今公
既沒不但讀公文者心醉而聞風者亦齎咨而涕洟是
盖至情鬱於積憤而實懿德好於秉彝假令公當日尊
榮安富不罹讒謗則人心無歉未必輿情若此之同歸
一時之晦將以耀百世之光輝前日之斐萋正以甚今
日之瑰竒也天下之夀且遠者莫過於文譽而千年為
近天下之尊且貴者莫過於文業而三公為卑然則施
弗䆒於挾負功幾成而覆敗公直可付之冥漠而云云
者奚啻於蟲聲鳥韻之嚶咿某等愧新學之廢荒負舊
日之恩私述公之心迹歷履枯腸雖已屢竭而今從諸
公之後抑安忍遂昧昧以無辭跽而酹奠公其鑒之
祭邑侯王治齋文
嗚呼治齋已矣憶捧除書來自玉京余往謁之程蓋韓
荆促膝而談莛撞巨鐘治齋於時奕奕豪英視篆未幾
羽檄交并曰楚氛惡曰敵馬腥以扞以衞築鑿登登治
齋於時赳赳干城役若子來功若神營身殉國是疾雷
迅霆彼趨避者陰笑陽驚治齋於時濯濯厥靈詎料一
疾倏爾泉扃孤舟旅魄萬里銘旌漢江悠悠蜀山青青
梧竹悲吟猿鶴哀鳴漫漫長夜漠漠新塋凄凄風雨杳
杳音容嗚呼哀哉人孰不死死難於名治齋名德天清
日明徵於惠澤途路哀聲徵於勛績樓櫓高墉政教旁
達四民載寧威令遠懾羣兇歸耕士有清議里有鄉評
曰惟治齋無負編氓少留數月百廢俱興雲迷遠途風
折修翎吾民數奇何怨何憎宦業若此足蹶厥生豈必
大位乃為尊崇豈必久仕乃為化成若有人兮久擅光
榮隼高而據鼠厲而貞鸞坡倚席鳳池横經虱褌役役
蟲飛薨薨事勢忽異海竭山崩方之治齋孰虧孰盈先
民有言明德惟馨敢布狂斐以慰幽冥嗚呼哀哉
沙溪集卷八
