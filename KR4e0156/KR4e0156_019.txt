沙溪集卷十九
明孫緒撰
五言律
古松
萬壑千巖裏誰憐孤立情臨風雜鶴唳過雨帶龍腥遶
逕霜根滑當窗月影清歲寒終未改不羡大夫榮
挽陸提學
一經魁兩浙蚤歲擅時名腰帶黃金瘦心憂白髮明機
雲看世業羣愈愧門生永夜文星在空山暮雨聲
送劉子靜侍御兩淮廵鹽
孤鶴揚州路雙旌淮水波風霜看豸史花柳怨驪歌夜
久江聲遠天空月色多估客俱含笑豪家柰我何
送潘司諫守漢中
沃野南山遠居人日更多半符聊試爾太守欲如何春
晩褒斜路風清漢水波故園經别久綵服趁重過
旅中早秋
商飇動凉吹誰念旅中孤白髮二親景黃塵千里途家
山秋斷雁庭樹夜多烏凄凉悲往事潦倒笑今吾
三忠祠(諸葛武穆文山也又曰三賢祠)
拂袖拜三賢雲霞映暮天孤忠徒自許一死竟誰憐玄
化昭心事丹誠付簡編明禋逢盛世肹蠁自年年
池亭晩坐有懷
池上晩成趣雨餘凉不禁濕雲低閣水癡霧遠迷林去
馬憑誰辨哀蛩識此心美人在何處良夜自沈沈
爛柯圖
不畏山蹊險來參國手仙兩賢豈相戹一著竟誰先苔
滑經微雨松聲應瀑泉楸枰纔半局柯爛已多年
沙溪集卷十九
