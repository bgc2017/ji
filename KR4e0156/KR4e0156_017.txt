沙溪集卷十七
明孫緒撰
五言古
送王國儀貳守之溫州(國儀戒軒先生内弟)
渺渺南徐江望望東嘉城清時宦遊地咫尺江邊程朝
與里人辭暮見郡人迎風定野雲濕沙暄水鳥鳴扁舟
泛孤鶴翛然有餘清俊才饒用世良士惜休名想見海
塘上一夕春水生(海塘者戒軒尊甫昔仕温州所築甚利于民近漸湮没故云)
雲深圖
雲從山氣生還向山中住蒼生望霖雨玄豹文烟霧幽
人愛靜觀結屋雲山路遶徑莓苔潤當窗編簡護杖藜
腰脚健歌詠風雷布雲來冥思遲雲去天光著俯首見
人寰塵氛自來去
送李璞還山東
門墻識君初君少我已長我長亦何用君少多清響感
君友于意綢繆下深廣夜雨牀對眠春風駕屢枉别來
問眉宇虚幻渺難像獨聞荆樹花垂蔭低可仰往歲見
君弟言論際穹壤翻恨未逢君千里入神想侵晨叩門
扉舉目見豪爽喜極欲絶倒驚定還詢訪初疑夢未真
既省心獨恍以兹念舊遊悲歎廢心賞流光過孤隼薄
俗輕五兩誰能久低徊惙惙嬰世網京洛多風塵長江
没浩蕩羡君冠佩去終歲住林莽
戈宇清上舍便面
家住清江邊來往江上路扁舟慣風雨清流愛情素種
竹滿江滸大半裁漁具垂竿蛟龍長横笛滄浪度平生
濟川心付彼沙頭鷺聞說東海上昏昏氣成霧留取絲
綸手終與鰲鯨遇朝出江頭漁暮出江頭漁朝暮此中
事自有周王書
妾薄命
妾命薄薄如紙君意陌上塵妾意江邊水陌塵易飛揚
江水絶清泚京兆多傾城永别從今始京兆猶自可莫
入臨卭市
贈醫士王廷弼
古醫不可見世醫恒碌碌方書盈架閣誰識機與軸王
君飄灑姿石泉浸寒玉平生秘異術一覽不復讀曉雨
沐杏花清風盪蘭谷月夜琴數聲永日碁一局都將國
手能寫作陽春曲我生與君遊弱質藉君育作詩三致
謝韶光正紅綠
古意二首
凄凄途中人瀟瀟天上雨霖雨若為情長途誰是主贈
君篋中巾心愁千萬緒盈盈清淚痕脉脉屈指數
凄凄途中人青青路傍柳柳葉思君眉柳線思君手贈
君金步摇侑以雙瓊玖擢髮數新愁新愁今又陡
老蚌明珠歌
水邊有老蚌自分身已腐歲久沒泥沙命賤等塵土一
朝孕明珠瑞氣籠天宇翕張役月華遡遊召風雨河伯
與海若驩呼競跳舞遹來掌上看暗室光吞吐平生照
乘姿連城價自古不同魚目混肯作鷸喙哺薏苡自滿
庭陋賤誰比數
春愁送劉侯歸雲中六首
黯黯擁春愁遲日苦難旰風鳴楊柳樹幽鳥時相喚獨
擕一樽酒坐愛花容粲念君明日去對景成感歎
君去何匆匆我心日惻惻遙望東園花憔悴無顔色送
君出前途惶惑忘南北我車豈不良我馬豈不力有具
將安施多岐迥無極歸來檢文字成敗渺難識古今趨
一途抛書空歎息
古人重在民今人重在官官威日赫赫民力何能寬縣
吏夜持符賦役紛無端春蠶寒未下春苖生未繁急解
婦子裾典當充朝飡生計豈不念所惜肢體殘大位取
快意不問窮途寒卓哉陽亢宗芳聲今未刊君去誰當
語俛首摧心肝
念君不可留春夜不成寢月落星歴歴風來樹凛凛孤
琴繫牀頭塵埃沒囊錦乘興時一弄古調愧題品西鄰
張華筵箏笛正豪飲萬事只如此洗耳且高枕
緲緲雲中山曲曲山下路杲杲春日明靄靄春雲度唐
風宛未改汾水波揚素計君歸日程正當三月暮清樽
對落花莫問塵與霧
我有雙寳劍來自闔廬宫上有百寳環下有千金玒入
水斬蛟鼉入山斬羆熊三年不得試開匣生冷風臨岐
解相贈歸去時磨礱惜哉兩無用所貴心相同
謝孟都憲時元四首
我愛魯仲連氣吞天下士談笑解紛爭黃金等敝屣拍
天東海波勇蹈固無懟九原如可作執鞭亦何愧漁陽
隔重雲漳河注雙淚
淮隂非蕭相竟作逋逃客世無汾陽王誰矜李太白援
手坎穽中寘之雲夢澤勛名登廟堂休光照簡冊感此
國士知一死安足惜
明月遊太空下映漳河水侯門燈燭光不照衡茅裏清
澈易生輝穢汙難具美如何鮑叔牙却薦巾車士
澤州孟夫子矯矯人中龍一德濯江漢萬古羅心胸我
本疎狂士久為賢者容上書熙帝載謂我當奮庸我罪
如丘山我才如菲葑顧我豈敢當夫子意則顒晩歲有
甘菊秋水有芙蓉翹首望燕薊江雲千萬重
寄謝吳司空推薦議大禮四首
古稱議禮家聚談如聚訟矛盾各門墻隔越若楚宋紛
紜無定說囁嚅徒口誦廟堂富才猷德光望彌重指揮
定儀注檢束誰敢縱顧我葑菲才落落莫與共明公重
遐遺一言思我供老馬還識途爨桐亦可用目斷江東
雲空切賢臣頌
昭代有俊臣留都大司空寸心凌白日千載思高風昔
為權倖擠九死心尤雄今受聖主知一德眷無窮矯矯
孤根檜的的高飛鴻相彼齊麥姿雪霜愈青葱又如巖
壑流萬折不改東桃李接庭堂藥物歸樊籠虎鳳躍文
彩宇宙無全功草澤萍蓬客幸亦得帡幪
我本疎狂士作吏風塵下一落坎穽中誰是援手者謗
藪困宗元黑索縶公冶紛紛競下石瀕死猶未舍歸來
恍若夢遇事噤如啞感公不我棄盛德殆天假再拜讀
封章鬱懷頓陶寫初讀心驚疑再讀神清洒前席羡賈
生南州滯司馬千里一緘書獨有淚盈把
古人重改過既改人莫尤今人幸有過欲改終無由宿
鳥依茂林衆惡歸下流物理尚如此况彼恩與讐卓哉
老司空孤唱發羣謳矢心永自礪肯作門墻羞
復周都憲公儀三首
皎皎千里駒曲曲九折坂默默鹽車重望望山路遠垂
垂毛尾疎落落誰推挽日與鞭策鄰敢辭筋力蹇不遇
九方臯悠悠歲年晩
東家有美女妖豔矜千人西家女老醜夜夜傷心神和
風到庭戶夭桃爭早春美女理新粧去充上國嬪醜女
得良媒不妨嫁比鄰
客從遠方來塗窮三痛哭不逢吐哺人浮生空僕僕送
客出前途多岐眩心目秋風吹轉蓬夕陽在高木粲粲
東籬花摵摵前溪竹山田故無恙短犂稱黃犢
寄喬太宰四首
烏兔日東西鴻雁歲南北緬懷千古人曾未一瞬息桃
李接庭堂薔薇戒荆棘閉戸揚子雲寂寞無顔色
濯纓流水涘散步古城隈愛此城頭花緩坐呼酒杯靄
靄度孤雲微雨西南來遙望城隂樹摧折號風雷始以
寸朽累永棄誰培栽培栽謹勿道終朝郢人哀
北海蛟垂涎南山虎有翼猖狂晝攫人通衢驚且惑我
行偶值之遠避愧匍匐淬刃前與讐欲進意屢革一揮
山氣清再揮狂瀾息知者謂我良不知謂我忒天宇何
迥遼我生何偪側獨有晉周處千古擅竒特
長劍倚天外永夜蛟龍吟霜刃小玷缺棄置荒江潯朽
鈍等鉛刀剥蝕歲月深一朝蒙淬礪寒風起隂森敢復
試盤錯幸免沙泥侵
威鳳篇贈秘儀之(儀之名鳳余姻家也溫潤醖藉多清致早游庠校久乃厭去晦)
(迹耕桑間以自濡深藏終老罕與物接若無負於其名者因作威鳳篇貽之)
丹山有威鳳文彩何翩翩濡咮天池波振衣崑崙巔暮
投高岡梧朝啄玉井蓮和鳴發天籟高翥凌風烟靈瑞
還自珍不受汙濁纏黃鵠横四海摶鵬礙九天瑣瑣不
肯顧况與爭後先時從虚怳中附翼躋羣仙我欲往物
色境地險且偏浩渺無際涯青碧難夤緣魈魑牽我衣
鯨鯢覆我船我後啼鷓鴣我前哀杜鵑我足不得涉我
言不得宣望之不可即雙淚垂潺湲願言覽德輝慰我
心旆懸昔在隆古時典冊聞盤旋翽翽虞舜廷雝雝岐
山壖胡為百世後聲迹俱茫然舜文久不作空吟威鳳
篇
古意送張學諭尹獻縣
滄海渺無際泰嶽高無垠誰云宇宙寬勢欲包渾淪美
蔭盈山阿美味盈水濱就中細幽討廼辨蹊與津由來廣
邈區深藏自天真相彼雲霄客襟懷盎如春結屋海山
麓丹誠對蒼旻朝望蓬萊居暮見秦宫人俯首瞷人世
萬象成浮沈
齊魯重絃歌燕趙多感嘅湏信秋霜威不及冬日愛自
從卓茂後禮教竟何在簿領任刻木民命等刈艾君才
冰玉清一笑收萬態學宫五六年爼豆試鼎鼐都將化
雨幾布作陽春載想當樂壽原春畦盡沾溉行見青驄
馬攬轡持風裁
迢迢瀛海路皚皚燕山雪頑雲夜不開青燈寒自滅天
低風力勁布被冷如鐵晨起策羸馬遙望古城闑豈不
念荼苦所愧負先哲前溪斫水渡下見水澄澈心懷廟
堂憂孤囊正愁絶
五平體
凄凄丹楓林明霞開重隂幽禽池邊棲哀鴻牀頭吟荒
苔堆青錢籬花含黃金孤雲堪論交微風消煩襟悠悠
相思懷良宵誰能禁塵埋龍泉鋒囊閒絲桐音空庭鋪
凉蟾無言情愔愔佳人何時來芳樽諧余心
代楊師文送方别駕還景州
古人重循良仁恩在黔庶今人重循良瑰竒在聲譽羡
君道術竒不愛名實著把手問饑羸低頭理沮洳德化
甫三月歌謠聞處處往年錐并無今得饔飱飫熠熠鷹
鸇羣忽覩祥鸞翥簡書昨日下别我欲何去清漳泝新
流黃堂歸舊署習習風徐來窅窅天方曙望望北天雲百
憂復千慮
古意贈聶東之判華州
渺渺漳河水歴歴水中樹春風錦纜長遲日輕帆度君
才似水清愛向河邊住垂竿幾歲年濯纓自朝暮忽動
雲霄興笑指西秦路遙知華山上焦枯飫風露
君標松檜孤我愛山林獨同心利斷金相看潤如玉永
夜短檠燈偶坐話心曲問君何所往西秦佐州牧秦路
遠迢迢秦關高矗矗書囊從此别力盡相思目
駿馬風翩翩青袍日杲杲今日沙溪濱明日長安道念
當遠暌離一樽共潦倒君懷冰玉才壯志凌蒼昊今皇
堯舜仁八荒育襁褓君宜識此意作事戒草草寧陋勿
傷妍寧拙勿傷巧立勛貴及時騰聲苦不早竚看徵書
下山林慰衰老
春懷六首懷方侯也(新安方侯景可往歲署吾縣仁風德政巷誦村謠不以緒)
(為不肖累辱存問春晝紆遲村居無事因為詩六首以寓企慕之私云)
春風拂衡茅春雲滿郊墅柴門日反關幽禽相對語美
人天一方蘭蕙誰同處直北望蓨城空庭久延佇枯槁
沐恩波漳河深幾許何日短檠燈永夜話心膂
别君半載餘兩地共明月望眼逐歸雲柰此心矻矻羡
君明秀姿寒冰映瑶玥羡君飄逸才長空渺鵬鶻去歲
憶兹辰始見君節鉞肆意談與笑一朝幾搪突迢迢回
首思寸心欲成窟問君知不知君知焉可忽
我罪丘山重臥病漳河邊君才冰玉清公庭坐鳴絃感
君纏綿意贈我歸來篇别後望雲樹野曠飛蒼烟春陽
映高木春花映晴川思君不可見對景空茫然
魯藪有祥麟岐山有鳴鳳郊原頭角殊雲霄文彩羾嗟
彼希世姿天府遠莫貢空詠卷阿篇宜發宣尼慟此意
當誰語思君坐成夢
古有陽亢宗催科考下下迢遙千載餘誰是同心者村
落肆追呼庭堂事楚檟窮途哀哭聲肯念鰥與寡平生
懸河辨遇事噤如啞塊然坐書堆獨有淚盈把
侃侃怡菴老尚友考亭翁雪霜凌氣節星宿羅心胸嶺
雲識九德海日明孤忠高位摧晉如宦業無全功歸來
課孫子託心付冥鴻毁譽置不問庭闈日融融沒去幾
歲年赫赫今宗工貽孫有嘉謀世業有良弓諸孫見循
吏想像憶高風
别韓生
鳳笙促驪歌夕陽生暝愁景色豈獨異人心自悠悠昨
夜短檠燈笑談為我留今日綠綺琴孤囊從遠遊河橋
不忍見忍見南陌頭不緣會合歡焉得離别憂林花露
氣重岸柳春風柔落落漁人村青青芳杜洲不恨雲山
隔不恨漳水流只恨鷗與鷺泛泛送蘭舟
謝安東山圖
世人多外慕江湖憂廟廊一朝踐樞要手束心徬徨志
累氣莫任力分翮易傷所以古賢哲養慧韜鋒鋩有目
耽林泉有耳耽絲簧忽起持大柄倒景回天光如發萬
石弩直前誰敢當又如决洪流驚濤吞大荒乃知東山
謝志不在紅粧
沙溪集卷十七
