三家宫詞卷中
明毛晉編
蜀
花蕊夫人
五雲樓閣鳳城間花木長新日月閒三十六宫連内苑
太平天子住崑山
會真廣殿約宫牆樓閣相扶倚太陽淨甃玉階横水岸
御爐香氣撲龍牀
龍池九曲遠相通楊柳絲牽兩岸風長似江南好春景
畫船來去碧波中
東内斜穿紫禁通龍池鳳苑夾城中曉鐘聲斷嚴糚罷
院院紗窗海日紅
殿名新立號重光島上亭臺盡改張但是一人行幸處
黃金閣子鎻牙牀
安排諸院接行廊水檻周㢠廻十里長青錦地衣紅繡毯
盡鋪龍腦鬱金香
厨船進食簇時新侍宴無非列近臣日午殿頭宣索鱠
隔花催喚打魚人(船一作盤)
立春日進内園花紅蕊輕輕嫩淺霞跪到玉階猶帶露
一時宣賜與宫娃
夾城門與内門通朝罷廵遊到苑中每日日高祗候處
滿堤紅豔立春風
三面宫城盡夾牆苑中池水白茫茫亦從獅子門前入
旋見亭臺繞岸旁
離宫别院繞宫城金板輕敲合鳳笙夜夜月明花樹底
傍池長有按歌聲
御製新翻曲子成六宫纔唱未知名盡將觱篥來抄譜
先按君王玉笛聲
旋移紅樹斸青苔宣使龍池再鑿開展得綠波寬似海
水晶樓殿勝蓬萊
太虚高閣臨波殿背倚城牆面枕池諸院各分娘子位
羊車到處不教知
脩儀承寵住龍池掃地焚香日午時等候大家來院裏
看教鸚鵡念宫詞
才人出入每相隨筆硯將行繞曲池能向綵牋書大字
忽防御製寫新詩
六宫官職總新除宫女安排入畫圖二十四司分六局
御前頻見錯相呼
春風一面曉糚成偷折花枝傍水行却被内監遥覷見
故將紅豆打黃鶯
梨園子弟簇池頭小樂擕來候燕游旋炙銀笙先按拍
海棠花下合梁州
殿前排宴賞花開宫女侵晨探幾回斜望苑門遥舉袖
傳聲宣喚近臣來
小毬場近曲池頭宣喚勲臣試打毬先向畫廊排御幄
管絃聲動立浮油
供奉頭籌不敢爭上棚等喚近臣名内人酌酒纔宣賜
馬上齊呼萬歲聲
殿前宫女總纖腰初學乘騎怯又嬌上得馬來纔欲走
幾回抛鞚抱鞍橋
自教宫娥學打毬玉鞍初跨柳腰柔上棚知是官家認
遍遍長贏第一籌
翔鸞閣外夕陽天樹影花光遠接連望見内家來往處
水門斜過畫樓船
内人追逐採蓮時驚起沙鷗兩岸飛蘭棹把來齊拍水
並船相鬭濕羅衣
新秋女伴各相逢罨畫船飛别渚中旋折荷花伴歌舞
夕陽斜照滿衣紅
少年相逐采蓮回羅帽羅衫巧製裁每到岸頭長拍水
競提纖手出船來
安排竹栅與笆籬養得新生鵓鴿兒宣受内家專餵飼
花毛閒看總皆知
年初十五最風流新賜雲鬟使上頭按罷霓裳歸院裏
畫樓雲閣總新脩
早春楊柳引長條倚岸沿堤一面高稱與畫船牽錦纜
暖風搓出綵絲絛
婕妤生長帝王家常近龍顔逐翠華楊柳岸長春日暮
傍池行困倚桃花
月頭支給買花錢滿殿宫人近數千遇著唱名多不語
含羞走過御牀前
寒食清明小殿旁綵樓雙夾鬭鷄場内人對御分明看
先賭紅羅被十牀
水車踏水上宫城寢殿簷頭滴滴鳴助得聖人高枕興
夜凉長作遠灘聲
平頭船子小龍牀多少神仙立御旁旋刺篙竿令過岸
滿池春水蘸紅糚
苑東天子愛廵游御岸花堤枕碧流新教内人供射鴨
長將弓箭遶池頭
羅衫玉帶最風流斜插銀篦漫裹頭聞得殿前調御馬
掉鞭横過小紅樓
沉香亭子傍池斜夏日廵遊歇翠華簾畔越盆盛淨水
内人手裏剖銀瓜
薄羅衫子透肌膚夏日初長板閣虚獨自凭闌無一事
水風凉處讀文書
金畫香臺出露盤黃龍雕刻遶朱闌焚脩每遇三元節
天子親簮白玉冠
六宫一例羅冠子新樣交鐫白玉花欲試淡糚兼道服
面前宣與唾盂家
三月櫻桃乍熟時内人相引看紅枝回頭索取黃金彈
遶樹藏身打雀兒
春天睡起曉糚成隨侍君王觸處行畫得自家梳洗樣
相憑女伴把來呈
小小宫娥到内園未梳雲鬢臉如蓮自從配與夫人後
不使尋花亂入船
錦城上起凌烟閣擁殿遮樓一向高認得聖顔遥望見
碧闌干映赭黃袍(凌一作凝)
大臣承寵賜新莊梔子園亭東柳旁每日聖恩親幸到
板橋頭是讀書堂(柳一作院)
舞頭皆著畫羅衣唱得新翻御製詞每日内庭聞教隊
樂聲飛上到龍池
春早尋花入内園競傳宣旨欲黃昏明朝駕幸遊蠶市
暗使氈車就苑門
半夜搖船載内家水門紅蠟一行斜聖人正在宫中飲
宣使池頭旋折花
春日龍池小宴開岸邊亭子號流杯沉檀刻作神仙女
對捧金樽水上來
寢殿門前曉色開紅泥藥樹間花栽君王未起翠簾捲
又發宫人上直來
漫梳鬟髻著輕紅春早爭求芍藥叢近日承恩移住處
夾城裏面占新宫
别色官司御輦家黃衫束帶臉如花深宫内苑參承慣
常從金輿到日斜
日高房裏學圍棋等候官家未出時為賭金錢爭路數
專憂女伴怪來遲
摴蒱冷淡學投壺箭倚腰身約畫圖盡對君王稱妙手
一人來謝一人輸
漫揎紅袖指纖纖學釣池魚傍水邊忍冷不禁還自去
釣竿常被别人牽
宣徽院約池南岸粉壁紅忩畫不成總是一人行幸處
徹宵聞奏管絃聲
丹霞亭浸池心冷曲沼門含水脚清傍岸鴛鴦皆著對
時時出向淺沙行
楊柳隂中引御溝碧梧桐樹擁朱樓金陵城共滕王閣
畫向丹青也合羞
海棠花發盛春天遊賞無時引御筵遶岸結成紅錦帳
暖枝猶拂畫櫻船
晩來隨駕上城遊行到東西百尺樓回望苑中花柳色
綠隂紅豔滿池頭
牡丹移向苑中栽盡是藩方進入來未到末春緣地暖
數般顔色一時開
曉日官人外按回自牽驄馬出林隈御前接得高义手
時得山鷄喜進來
朱雀門高花外開毬場空闊淨塵埃預排白兔兼蒼狗
等候君王按鶻來
明朝臘日官家出隨駕先須點内人回鶻衣裝回鶻馬
就中偏稱小腰身
鞍韉盤龍鬭色糚黃金壓胯紫游韁自從揀得眞龍骨
别置東頭小馬坊
窗樹高低約浪痕島中斜日欲黃昏樹頭木刻雙飛鶴
遠漾晴空映水門
翠輦每從城畔出内人相次立池邊嫩荷花裏搖船去
一陣香風送水仙
高燒紅蠟點銀燈秋晩花池景色澄今夜聖人新殿宿
後宫相競覓祗承
苑中排比宴秋宵絃管掙摐各自調日晚閣門傳聖旨
明朝盡放紫宸朝
夜深飲散月初斜無限宫嬪亂插花近侍婕妤先過水
遥聞隔岸喚船家
宫娥小小豔紅糚唱得歌聲遶畫梁緣是太妃新進入
座前頒賜小羅箱
池心小樣釣魚船入翫偏宜向晩天掛得綵帆教便放
急風吹過水門邊
傍池居住有漁家收網搖船到淺沙預進活魚供日料
滿筐跳躍白銀花
會仙觀内玉清壇新點宫人作女冠每度駕來羞不出
羽衣初著怕人看
老大初教學道人鹿皮冠子淡黃裙後宫歌舞全抛擲
每日焚香事老君
法雲寺裏中元節又是官家誕降辰滿殿香花爭供養
内園先占得鋪陳
嫩荷香撲釣魚亭水面文魚作隊行宫女競來池畔看
傍簾呼喚勿高聲
秋曉紅糚傍水行競將衣袖撲蜻蜓回頭瞥見宫中喚
幾度藏身入畫屏(曉一作晚)
御溝春水碧於天宫女尋花入内園汗濕紅糚行漸困
岸頭相喚洗花鈿
内人深夜學迷藏徧遶花叢水岸旁乘興或來仙洞裏
大家尋覓一時忙
酒庫新脩近水旁潑醅初熟五雲漿殿前供御頻宣索
進入花間一陣香
白藤花限白銀花閤子當門寢殿斜近被宫中知了事
每來隨駕使烹茶
西毬場裏打毬回御宴先於苑内開宣索教坊諸伎樂
傍池催喚入船來
新翻酒令著詞章侍宴初開憶却忙宣使近臣傳賜本
書家院裏遍抄將
昭儀侍宴足精神玉燭抽看記飲廵倚頼識書為錄事
燈前時復錯瞞人
後宫阿監裹羅巾出入經過苑囿頻承奉聖顔憂誤失
就中長怕内夫人
管絃聲急滿龍池宫女藏閹夜宴時好是聖人親捉得
便將濃墨掃雙眉
密室紅泥地火爐内人冬日晚傳呼今宵駕幸池頭宿
排比椒房得煖無
畫船花舫總新糚進入池心近島旁松木樓窗楠木板
暖風吹過一團香
三清臺近苑牆東樓檻層層映水紅盡日綺羅人度曲
管絃聲在半天中
高亭百尺立春風引得君王到此中牀上翠屏開六扇
檻花初綻牡丹紅
小院珠簾著地垂院中排比不相知羡他鸚鵡能言語
忩裏偷教鸜鵒兒
鴛鴦瓦上瞥然聲晝寢宫娥夢裏驚元是我王金彈子
海棠花下打流鸎(此首或見王建集中)
雨灑瑶階花盡開君王應是看花來静凭雕檻渾忘倦
忽聽笙簧殿外回
内人承寵賜新房紅紙泥忩遶畫廊種得海柑纔結子
乞求自進與君王
翡翠簾前日影斜御溝春水浸成霞侍臣向晚隨天步
共看池頭滿樹花
金章紫綬選高班每每東頭近聖顔才藝足當恩寵别
只看供奉一場閒
金碧闌干倚岸邊捲簾初聽一聲蟬殿頭日午搖紈扇
宫女爭來玉座前
熙寧五年奉詔定蜀民楚民秦民三家所獻書可
入館者令令史李希顔料理之其書多剥脱而得
二敝紙所書花蕊夫人詩筆書乃出於花蕊夫人
手而詞甚奇與王建宫詞無異建自唐至今讀者
不絶口而此獨遺失不見取前受詔定三家書者
又斥去之甚為可惜也謹令令史郭祥繕寫入三
館而口誦數篇於丞相王安石明日與中書語及
之而王珪馮京願傳其本於是盛行於時
按蜀主王建納徐耕二女姊為淑妃妺為貴妃俱
善為詩有藻思妹生衍衍即位冊貴妃為順聖太后
淑妃為翊聖太妃或即以順聖為花蕊夫人如詩
話所稱小徐妃者是也及唐莊宗平蜀後孟知祥
再有蜀傳孟昶青城女費氏幼能屬文尤長於詩
以才貌事昶得幸賜號花蕊夫人然則花蕊夫人
果有二邪但徐妃以汙亂失國孟昶繼之寵溺後
宫而猶襲亡國夫人之號豈大惑者固不知其不
祥也乃陶宗儀以孟昶納徐匡璋女拜為貴妃别
號花蕊夫人而以費氏為誤蓋未詳王建之有徐
妃孟昶之有費妃也意蜀主有前後之異而世傳
夫人為蜀主妃不及考其為王為孟為徐為費為
順聖為花蕊邪今宫詞百首實孟昶妃費氏作不
聞小徐妃云
宋太祖平後蜀花蕊夫人以俘見問其所作口占
一絶云君王城上豎降旗妾在深宫那得知四十
萬人齊解甲更無一箇是男兒楊用脩云宫詞之
外尤工樂府蜀亡入汴書葭萌驛壁云初離蜀道
心將碎離恨綿綿春日如年馬上時時聞杜鵑書未
畢為軍騎催行後人續之云三千宫女皆花貌妾
最嬋娟此去朝天只恐君王寵愛偏花蕊見宋祖
猶作更無一箇是男兒之句焉有隨昶行而書此
敗節之語乎續之者不惟虚空架橋而詞之鄙亦
狗尾續貂矣
三家宫詞卷中
