横浦集卷八
宋張九成撰
書傳統論
盤庚論中
此盤庚將遷又恐民當道塗跋履艱難辛苦將有怨咨
吁歎之事故先委曲開喻使之忘其勤勞而曉其志意
也自盤庚作至登進厥民皆史官形容其當日之舉動
與精神而傳錄之也言盤庚之去耿非玩遊逸豫也惟
涉河以民遷而已又以善言誘弗率之民大告本心用
誡其有衆盖衆心為浮言所動務為閉匿多不以誠事
上今盤庚布腹心以起其誠心使衆皆尊嚴其心毋敢
輕易列在庭下也則又登之使升進之使前委曲告之
曰汝明聽我之訓誨我有命令汝毋或荒失以取禍咎
也則又嗟嘆而語之曰古我先王以心相傳無不以敬
民為心而先王之民亦以保君為心上下一心相與同
其憂慼故凡一動一作少有不視天時而行止者浮如
物之浮水一聽水之行止亦如先王動作之順天時一
聽天時之行止豈敢容心於其間哉自太戊有桑榖之
祥是天亦降大虐于商也故仲丁以來隨天時以行止
而不以舊邑為懷故至於今五遷也然其所作豈快一
已之嗜慾哉一視民所利而遷耳汝今何不念我先王
之事所以聞於後世者惟以敬民為心故其遷都意便
汝民相與底於喜慶康寧之地非如有罪而投諸四裔
之比也我所以如此呼召汝衆懷此新邑者非我自快
耳目之玩也亦以汝民之故而已盖汝民之志志在喜
慶康寧今此邦將有蕩析離居之災故我從汝志徙於
喜康之地是以今我將用汝遷之亳殷以為安定之計
汝其可慢乎然我心所困苦者以耿邑將有非常之災
而汝等偃然自安不以我心之困苦者為憂乃皆聽險
膚之說包藏於心不肯宣露不生尊君親上之念動皆
疑貳無復以至誠感動於人主者然而汝何能為哉汝
乃自窮自苦而已我觀汝心猶若乘舟理在濟涉而靳
固留戀坐觀所載日向臭敗如耿邑理當遷徙而懷安
戀舊日待非常與之俱斃所以如此者無他亦誠心易
間或進或退進聞我言則有遷意退受浮言則又懷安
往往相與沈溺於大禍而後已略不稽考先王故事以
從遷徙至大禍已臨乃方自怒其不遷不知其何所濟
乎汝據目前之利不謀長久之計不思災患之來是安
其危而利其菑樂其所以亡者豈非大勸憂乎倘如汝
意而不遷是止有今日而無後日也汝將相與淪於幽
隂陷於死地何得復生在人上乎我今再訓誥汝汝當
一其心勿聽險膚之言起稔惡之念以自臭汚其所為
予恐險膚之人倡險膚之說倚乃身以為姦迂乃心以
為惡將陷汝於死亡之地予憫憐汝為小人所劫如此
故丁寧訓誥以迓續汝今之命於天我虚心下意以勸
諭使汝回心向道改過自新耳豈脅以刑戮之威乎以
此誠心敬汝養汝所以然者以我念先王曾勞汝祖先
汝乃先正子孫豈當擯絶汝而不收乎所以大能進汝
於爵位者用仁心以懷汝耳非以威也倘我徇汝之意
而不敢遷權柄自下綱紀紛如是失於政也我倘如汝
見眷戀久安於此耿邑是陳於兹也則幽冥之中决不
我貸先王在天將降罪疾於我曰汝胡得怯懦愚暗以
吾之民納之於死地而虐之乎汝萬民乃不以生生之
計為念止以目前為利乃不與我同心是非我之罪也
罪有所歸則我先王將大降與汝罪疾曰何不與我幼
孫同心致我國家有失德乎夫顯明之中倘有罪罰尚
可嘵嘵也幽冥之中鬼神責罰自天而降汝復能聒聒
道說乎且人主斷罪以刑鬼神斷罪以疾曰降罪疾者
謂斷罪以疾也古我先王與汝祖父同其勞苦以養斯
民今汝亦與我畜養此民汝不惟民之念乃有戕賊在
心傳曰毁則為賊戕毁也戕則在心是賊心也包藏賊
心陷害斯民使之趨於死地汝所為在此我先王與汝
祖父其肯已乎盖先王與汝祖父相安國家不安則先王
不安先王不安則汝祖父不安矣汝祖父不安則將如
之何將斷汝棄汝不救汝使之以疾而死也且遷都之
舉民平時藏蓄不免暴露將有見之而動心者則有作
誓於鬼神曰凡我亂政同位之臣敢懷姦心乘權挾勢
貪饕兼有他人貝玉者則汝祖父當大告於先王曰作
大刑於朕孫開道高祖大降不祥非特使汝疾病而已
將使汝家有非意之禍倉卒之變凡人間不祥皆當萃
于汝矣則又總而告之曰嗚呼今我告汝不可易也汝
當久敬之無或懈怠大憂之無或輕忽使我與汝同心
一德無相絶遠矣相絶遠則死生異路矣汝不可并為
一黨牢不可破當各分其心謀長久之計從我以遷也
汝人人自有中道今所見偏頗中道掩没倘如我訓各
求長久則中道自見惟理是趨是設中于心之義也乃
有不吉不道凶殘小人不守常分而顛越不畏刑法而
不恭暫遇一時之利而為姦於外為宄於内以相結約
將為盜賊以掠奪人之所有者我豈貸汝哉小罪劓之
大罪殄滅之無遺子孫無易種類于此新邑今我此遷
將大變斯民為士君子豈容凶殘小人盜賊遺類雜於
其間哉則以遷徙之間必有此事不可不預防也往矣
哉將為生生長久之計故今我用汝以遷永建汝家國
矣且盤庚告戒動以鬼神警動之何也此風既行得無
有姦人倚此以為姦乎盖各一時風俗不可以後世之
見而可否之也商人敬鬼盤庚以風俗衰弊訓誨不能
遽革之故因其所畏而警戒焉然亦豈誑誤之哉幽明
一理也古人有言曰明則有禮樂幽則有鬼神是明之
禮樂即幽之鬼神也得罪于人者必得罪于天而民愛
之者天亦必愛之也兹理之自然無足怪者學者其深
思而謹取之
盤庚論下
此盤庚已在新都所作之篇也專為士大夫設盖未遷
涉河時則并臣民而告之欲其上下一心以從我之號
令也今既在新都民各安業無他心也所以圖天下之
治者正有賴於士大夫不可少失其心焉故此篇勤勤
懇懇告飭在位不復以刑罰為言第陳所以遷都之意
而勸諭安慰之嗚呼盤庚之心可謂忠厚矣其未遷將
遷時則多苦切嚴厲之言而其既遷也其辭語乃安平
深厚是知下篇乃盤庚之本心而上篇中篇之言皆不
得已以濟事也上中二篇譬如拯焚救溺焦體濡足紛
呶叫呼豈暇為雍容之言至於下篇則如拯救之後各
有生意率皆嬉怡歡笑互相慶賀戒勸而已豈復為此
急迫之態乎觀書者能識其意則三篇之說渙然冰泮
矣
說命論上
史記曰盤庚崩弟小辛立殷復衰小辛崩弟小乙立小
乙崩子武丁立是為高宗高宗夢傅說一旦自匹夫使
為宰相其亦異哉曰此盖甘盤之力也周公知此意故
曰在武丁時則有若甘盤而不曰傅說也何以知其然
哉高宗將興起成湯之緒亮隂不言既免喪又不言盖
知朝廷羣臣不足以有為也乃恭默思道上通于天乃
授以傅說非其平生學問深入至誠中其得有此事乎
且惟天下之至誠為能盡其性能盡其性則能盡人之
性能盡人之性則能盡物之性能盡物之性則可以贊
天地之化育可以贊天地之化育則可與天地參矣學
不至於誠則不足以運動四海造化萬事惟學至於誠
以此通天以此求相當無不如意者夫上帝尊高其誰
能見傅說隠遯其誰能知上帝不可見惟誠能見之傅
說不可知惟誠能知之高宗遺落私心一歸於誠私心
有隔誠心無隔欲見尊高舉心則見欲知隠遯舉心即
知誠其大矣哉高宗倘非舊學於甘盤其能造此理乎
此周公所以遺傅說而稱甘盤也觀高宗此篇命傅說
之語不知學者有此見識智慮乎是知人主將欲繼先
祖之德業立萬世之基本為百王之楷式非學不可學
不至於誠亦不可欲知誠乎當以高宗傅說事卜德之
進否耳倘未至此無怪乎道德功業之不及二帝三王
也余因傅說事有感發于心者故表見高宗之善學
說命論中
此篇之意皆傅說一見高宗知其非心所在而啟沃之
也夫高宗之學能以至誠格天夢賚良弼可謂盛矣尚
有非心何哉曰君子無所不用其誠倘誠止於一處不
能運用於萬事間此非聖王之道也如羿之射良之策
班之斧秋之奕僚之丸庖丁解牛梓慶削鐻痀僂承蜩
皆誠止於一處雖即事而神而不能運用於萬事此所
以易地而處則拱手而無所長矣此所謂曲則誠耳非
天下之至誠矣惟天下之至誠則無處不誠矣在我有
一念之非在天下有一事之失皆不得謂之天下之至
誠盖至誠無息故也傅說將挽高宗進於此地豈止夢
帝而已乎中篇之戒諄諄如此是所以大其所學也
說命論下
高宗聞傅說中篇啟沃之戒專在於忱誠而知夫誠之
所以誠者有在於學也故於此篇首有舊學于甘盤之
說又有麴糵鹽梅之說其望於傅說者豈淺近哉傅說
之對乃以學於古訓為言其意盖使學有所凖的而已
人之學問倘無所準的則茫茫渺渺何所適從昔孔子
以周公為準的至形於夢寐顔子以孔子為凖的至勞
於瞻仰今高宗倘以成湯為凖的則治心修身與夫平
天下國家之道昭昭然森布於心目之間矣傅說盛稱
惟學遜志厥修乃來惟斆學半厥德修罔覺其大如此
乃終於監于先王成憲而已是使高宗以成湯為凖的
也高宗以謂我豈能自致哉亦有賴於傅說耳昔成湯
頼伊尹今我賴於說其言語答問如珠貫璧聯明良相
會真不虚語
高宗肜日論
嗚呼余讀高宗肜日乃知古之諫争之法如此其優緩
也夫祖已之意正以高宗典祀厚於近廟至有雊雉之
異故作此書為戒而其書之所言乃言民之中絶厥命
者亦不知理義也不若德不聽罪則孚命以夭若德聽
罪則孚命以永其意在民初若不切於高宗其終乃言
王當以敬民為主無或媚神以求福至典祀厚於近廟
也其意優緩如此是言之者無罪聞之者足以戒下既
無失言之責上又無拒諫之名此三代諫争之法也學
者不可不熟思
西伯戡黎論
史記以謂紂賜弓矢鈇鉞與文王使得征伐為西伯西
伯隂修德行善諸侯多叛紂而往歸西伯夫修德行善
臣子之常何以隂為哉此盖紂矜人臣以能高天下以
勢以為皆出已之下文王豈敢顯然修德行善以取其
誅戮乎既而紂日夜失人心文王日夜得人心故諸侯
叛紂而歸西伯西伯雖欲辭焉不可得也諸侯聽西伯
號令者皆有志於為善黎侯乃恃紂為惡略不畏天下
公論故西伯仗義以征之其意亦以警紂也夫紂所恃
以暴虐者天下也今天下既歸文王至文王敢稱兵伐
近王圻之國亦可警畏而修省矣使紂修省文王則將
率天下諸侯北面而就諸臣之位不疑也祖伊見西伯
戡黎此所以恐而奔告於受也祖伊以天命將絶格人
元龜罔敢知吉民罔弗欲喪之事告之事亦迫矣是天
命將歸西伯矣紂乃偃然自以謂不有命在天與桀對
伊尹之言同乃知亡國之君其心符合如此單于曰我
天之驕子也無知之人大抵安於為惡以天自大嗚呼
天豈為無道之淵藪乎其亦可謂愚矣祖伊忠國愛君
之心甚切余上遡其心為之流涕而不忍讀此書也
微子論
嗚呼觀微子一篇則人臣去就之義見矣商之亂至此
極矣無可為者然三人之心尚庶幾其萬一焉故微子
之去國以警紂比干則直諫以警紂紂殺比干至箕子
獨佯狂而不死者尚庶幾紂之警悔吾可以成就之也
紂終不悔而死此三人者一存宗祀一守死節一陳洪
範去者非叛死者非激生者非偷故孔子表而出之曰
殷有三仁焉以此知臣子之處心當究觀微子一篇可
也又以知所謂仁者或去或死或留皆仁也倘以去為
是而留為非以死為是而生為非皆常人之客氣而非
聖人之道也第顧其心於宗社如何爾
泰誓論上
下武詩序云武王能廣文王之聲卒其伐功也西伯戡
黎近逼王畿其伐紂之心已露矣文王伐紂之心已露
是天心已欲伐紂矣文王之心即天心也文王為西伯
九年死武王服畢十一年觀兵孟津以卜諸侯之心退
而待命以卜紂之善惡紂暴虐滋甚是天使之為惡而
來佑周家也何以知之孟子曰舜禹益相去久遠其子
之賢不肖皆天也則紂之為惡不悛豈非天意乎天何
為惡紂如此也曰商家之歷數盡已久矣特以聖賢六
七作輔相裁成於冥漠間有不可得而絶者紂之資禀
盖天生亡國之君也紂懵不知改故十有三年春武王
大會諸侯蠻夷以伐之其伐之者順天意也天道茫然
誰識其意此說倘行得無啟姦臣賊子動以天為說乎
曰不然人意即天意也受有臣億萬惟億萬心此人心
皆叛紂也人心叛紂是天已絶紂矣予有臣三千惟一
心此人心皆歸武王也人心歸武王是天已歸武王矣
武王伐紂非武王伐之也乃天伐之也使武王有一毫
私心而不出天心是盜賊也此篇之終曰商罪貫盈天
命誅之予弗順天厥罪惟鈞豈欺我哉是則桑榖之祥
雊雉之祥其禍乃見於此也商緒絶矣嗚呼傷哉然而
有一桀必有一湯有一紂必有一武王此自然之理也
人主可不謹乎
泰誓論中
上篇總誓友邦冡君下至庶士御事此篇誓西土有衆
西土有衆乃武王心腹之師友邦冡君乃贊助之師爾
或曰審如是武王何其小哉夫以腹心待人則誰不為
腹心以報我何遽分别如此也曰王畿千里有六卿之
師而甸服之外皆扞衛王畿者也豈得與王畿並哉故
王畿六軍自此大國三軍小國一軍而已由是觀之事
勢當爾武王豈有心哉盖腹心之師武王與同死生者
也故别告之所以牧誓既曰西土之人又曰友邦冡君
也此篇大意以謂桀流毒下國湯體天以降黜之况紂
罪浮於桀予其可遏天命乎今夢卜協吉而受衆離貳
我師協同今日之事有進無退可也盖聖人舉事不苟
然也必當審諦紬繹隠之於心騐之於衆斷之天地質
之鬼神不悖不疑不愧不惑然後沛然作為不可復止
豈有中輟之理哉告腹心之衆使之必往無或顧慮以
謂不復如十有一年觀兵孟津退而俟紂之舉矣
泰誓論下
此篇總受罪惡以誓西土之衆盖欲發起衆士怒心使
視受如仇敵必欲殄滅而無遺也懼其有私心者起不
忍之心故以賞罰誓之夫不忍之心仁人之心也而曰
私心可乎曰好賢如緇衣惡惡如巷伯天下公心也見
惡人而不忍豈非私心哉此所以誓之使知所畏避焉
嗚呼君臣至此亦天下之不幸矣武王不幸值如此君
至於如此立誓知我罪我其惟春秋此所以有伯夷之
非而又有孟子是之也余讀堯舜二典至君臣賡歌都
俞之間如享鈞天九奏之樂使人玩味不厭至讀湯誓
太甲泰誓則如入狴犴中見桁楊桎梏之器聞鞭箠撻
决之聲使人憂愁無聊無復生意况湯武當此時乎此
余所以憐湯武之不幸也
横浦集卷八
