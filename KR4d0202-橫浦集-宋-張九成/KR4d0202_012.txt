横浦集卷十二
宋張九成撰
狀元策一道
問朕承中否之運獲奉大統六年于兹顧九廟未還兩
宫猶遠夙興夕惕靡敢荒寧憫國步之久艱悼已事之
失策虚心求治不憚改圖故詳延子大夫于廷咨以當
世之務冀間長計以興大業將覈其言以收其用非直
循故事設科舉塞人情而已盖古先辟王繼中微之世
承思治之民芟夷大患事半功倍少康一旅而復有夏
宣王興衰以隆成周光武三年而興漢祚肅宗再歲而
復兩京皆蒙前人之緒撥亂反正若此其易也今賴四
方黎獻翊戴眇躬列聖之澤未遠也朕焦心勞思不敢
愛身以勤民然屈己以和戎而強敵内侵招誘以弭盗
而盗賊猶熾以食為急漕運不繼而廪乏羡餘以兵為
重選練未精而軍多冗籍吏員猥并而失職之士尚衆
田萊多荒而復業之農尚寡嚴贓吏之誅而不能革貪
汙之俗優軍功之賞而無以消冒濫之風方今欲外攘
則不足以靖民取於民有制則不足以給車徒之衆為
人父而自𣙜其子則又何以保民而王哉朕弗明治道
仍暗事幾凡此數者常交戰於胷中徒寢而弗寐當食
而歎也子大夫與國同患難久矣宜考前世中興之主
施為次序有切於今者祖宗傳緒累世其法有可舉而
行者平時種學待問竒謀碩畫本於自得可以持危扶
顛者其悉意以陳朕將親覽焉
臣對臣聞禍亂之作將以開聖人也商道不衰何以見
高宗四夷不叛何以見宣王漢無昌邑之變則無以啟
宣帝唐無宫壼之變則無以啟明皇是以知君天下者
遇禍逢亂當以剛大為心無遽以驚憂自沮灼知此理
然後可以知天意之所在矣臣嘗歷攷前古興衰撥亂
之君以謂莫善於憲宗莫不善於文宗何以言之憲宗
當唐室陵夷之際藩鎮跋扈主權下移乃能左顧右盼
慨然起恢復之心不幸廷臣異議刺客在朝京師皇皇
朝不謀夕惟憲宗當宁發憤屏聲却欲討賊之心愈厲
明年平夏又明年平蜀又明年平淮蔡元和之功卓然
為天下冠此以剛大為心者也文宗當昭愍之後閹寺
執柄主威不宣雖能高舉遠蹈毅然有掃除之心不幸
委任失當害及非辜甘露之禍言之使人酸楚豈非文
宗遽以泣下霑襟䰟飛氣索自比周赧又自比漢獻又
自謂無與堯舜又自縱酒以傷其生悲辛愁苦不復以
朝廷為意此以驚憂自沮者也故臣嘗斷之曰若憲宗
可謂知天意之所在若文宗者又何足與論天意哉盖
禍亂之作正聖人奮勵之時也何至以驚憂自沮乎今
陛下痛九廟未還兩宫猶遠又憫國步之久艱悼已事
之失策然深察禍亂之故是乃皇天所以啟至聖也伏
惟陛下謹之重之以剛大為心無遽以驚憂自沮庶幾
與商高宗周宣王漢宣帝等相揖於千載之上合皇天
所以畀付之意不勝臣子至願然以剛大為心者要當
夙興夜寐惡衣菲食屛遠便佞登崇俊良好切直之言
戒聲色之惑先定規模以定大事臣觀古之聖人將大
有施為於天下者必先默定規模而後從事其應也有
候其成也有形非若順風揚颿一求快意而無所歸赴
也商君之法非良法也然而規模先定故能兵雄天下
臣服諸侯蘇秦之術非善術也然而規模先定故能合
六姓之異却彊秦之兵淮隂對高帝以北舉燕趙東擊
齊南絶楚之糧道而西會於滎陽無一不如其言者規
模先定故也耿弇對光武以定漁陽取涿郡還收富平
而東下齊無一不如其言者規模先定故也伏仰陛下
欲迎九廟歸兩宫安國步而康庶事式擴規模固已定
於聖心而又元樞捷報殱厥渠魁自前世之君觀之固
有滿假而自大以速天下之謗者矣獨陛下不然乃撝
謙不居躬御便殿親頒德音以前世中興之君為問至
於攘夷狄弭盜賊足食練兵澄冗官復農業革貪汙而
消冐濫寬民力而給車徒前世中興之施為祖宗傳緒
之法度下詢於承學之士曰本於自得可以持危扶顛
者此有以知陛下用心之勤也臣雖智識淺陋然而仰
見規模宏闊深大輒整冠肅容再拜稽首曰猗歟盛哉
有君如此天下何憂乎宗廟社稷何憂乎二聖六宫暫
當淹恤亦何憂乎臣學術至空虚也然忠憤所激敢不
敷陳管見上禆日月之光臣謹昩死上愚對臣伏讀聖
策曰古先辟王繼中微之世承思治之民芟夷大患事
半而功倍少康一旅而復有夏宣王興衰以隆成周光
武三年而興漢祚肅宗再歲而復兩京皆蒙前人之緒
撥亂反正若此其易也臣有以見陛下規模遠大知所
以為中興之本也臣聞禹有治水之德民心懷之故其
有天下也十有七世歴年四百六十有二少康一旅而
復有夏者祖宗之德在人也稷有播種之德民心懷之
故其有天下也三十七世歴年八百有餘宣王興衰以
隆成周者祖宗之德在人也漢高祖有寬仁之德在人
故其有天下也二十一世而歴年至於四百然則光武
三年而興漢祚者豈非蒙高祖之德哉唐太宗有仁義
之德在人故其有天下也二十四世而歴年僅及三百
然則肅宗再歲而復兩京者豈非蒙太宗之德哉皇宋
一祖六宗英靈在天功德在民中興之運正歸今日儻
能擴此規模濟以兢謹果何往而不可乎伏讀聖策曰
今賴四方黎獻翊戴眇躬列聖之澤未遠也朕焦心勞
思不敢愛身以勤民然屈己以和戎而強敵内侵臣有
以見陛下規模遠大知祖宗之德士民之歸將乘此時
為兩宫中國雪積年之恥也臣觀金人有易弱之勢三
夫好戰者勞失其故俗者敝人心不服者離而金人皆
與有焉臣請為陛下歴陳之始皇并吞六國可以止矣
恣心快意復征南越曾不知驪山之役未成而二世子
嬰已被害而就擒矣此以好戰而傷也隋文帝遠平江
東可以止矣煬帝嗣位親駕征遼曾不知錦帆未過隋
渠而大盜已據其都矣此亦好戰而傷也金人負其勇
銳自靖國興兵越于今三十餘載矣適國家當此否運
乃敢因勢乘便犯我民人侵我疆土奪我兩河又𢷬我
都城又要我二聖又入我淮右踐我江浙轉戰經年恃
其士馬之盛而不知民力固已殫矣無平不陂無往不
復此臣所以言好戰必傷也西晉之亂兵燹侵陵紛紜
於中國而其豪傑間起為之君長如劉元海苻堅石勒
慕容雋之儔皆以絶異之資驅駕一時之賢俊其彊者
至有天下大半宜有以自立然不過一傳再傳而已何
也君臣相戾上下不安雖建都邑立城社其心岌岌然
常若寄寓於其間其可恃乎金人既滅契丹復陵中國
中國聲名文物洵非遐陬所及然承平日久士人或溺
詞章小人共安畎畆怯戰鬭而戀身家使金人樂而效
之其亦易弱也此臣所以言失其故俗必衰也始皇滅
韓張良奮椎擊其車朱泚僣號段秀實提笏擊其額以
今日我士庶蒿目時艱固亦有豪傑慷慨之士欲圖之
久矣而又凌辱及於公卿鞭扑行於殿陛貴為將相而
不免有臣僕之恥將見有憤惋鬱結而思變者矣此臣
所以言人心不服必亡也區區一劉豫欲收中國之心
嗚呼愚哉中國之心豈易收乎彼劉豫者何為者耶素
無勲德殊乏聲稱黠雛經營有同兒戲何足慮哉然金
人雖有易衰之勢而我有必興之理不可不講也臣觀
古人所以謀人之國必有一定之計越王之取吳是驕
之而已秦之取六國是散其從而已高祖之取項籍是
離間其君臣而已今越之計秦之計高祖之計宜次第
而用之當先用越王之法驕之使其侈心肆意無復忌
憚天其滅之將見權臣争彊簒奪之禍起矣臣請備論
越王所以取吳之術惟陛下聽之范蠡曰卑辭厚禮以
驕之越王則自稱曰草鄙之人自稱其國曰貢獻之邑
范蠡曰玩好女樂以驕之越王則先之以皮幣隨之以
管籥使大夫女女于大夫士女女于士其稱吳為天王
者范蠡使尊之以名也其請親為前驅者范蠡使以身
為市也今日之金人當損益其法可也嗚呼越王含辛
茹苦志在報吳非篤志之君其孰能之以民之不蕃而
兵之不給也乃下令於國中曰壯者無娶老婦老者無
娶壯妻女子十七不嫁丈夫二十不娶則罪其父母生
男子也賜束脩一犬生女子也賜束脩一豚生三人公
與之母生二人公與之餼支子死當室者死則哭泣之
葬埋之如其子也載脂與粱以食孺子身耕妻織以裕
國人國人荷其恩感其德憤其土地之狹而憫其會稽
之恥也於是父兄請戰不許父兄則又請戰而致其辭
曰越四封之内其視君也猶父母也子而思報父母之
讎臣而思報君之讎其敢不盡力乎及其將行父勉其
子兄勉其弟婦勉其夫曰孰謂是行也而可無死乎陛
下欲報金人當先結吾民之心可也越王之在國也觴
酒豆肉以分左右飲酒不盡味聽樂不盡聲求以報吳
今陛下有是乎病者問死者葬老其老長其幼慈其孤
求以報吳今陛下有是乎富者安之貧者與之救其不
足裁其有餘求以報吳今陛下有是乎南事楚西事晉
北事齊春秋皮幣玉帛子女以賓服焉未嘗敢絶求以
報吳今陛下有是乎如其有也天下幸甚若猶未也伏
願陛下勉之越王歸國四年憤祖宗之讎思欲一戰以
快心范蠡曰未可也五年而吳王信讒喜優憎輔遠弼
又欲乘其間以伐吳范蠡曰姑待之七年吳王殺申胥
又欲乘其間以伐吳范蠡曰姑待之七年而吳國稻蟹
不遺種又欲乘其間以伐吳范蠡曰姑待之今之金人
雖有易衰之勢三然而信讒乎喜優乎憎輔而遠弼乎
曾殺賢如申胥乎曾有天災如稻蟹不遺種者乎必也
俟其天時去人事失然後可以圖之越王歸國二十年
乃得舉兵以遂其志其舉兵也必智以度天下之衆寡
仁以共三軍之饑勞勇以斷疑而决大事又舌庸使之
審賞苦成使之審罰大夫種使之審物大夫蠡使之審
備大夫皋使之審聲其將行也則背屏而立委夫人以
内政背檐而立委大夫以國政其至軍也則斬通行賂
者又明日徙舍則斬不從令者又明日徙舍則斬不用
命者又明日徇軍則歸無兄弟盡在軍者又明日徇軍
則歸有昏眊之疾者又明日徇軍則歸筋力不足以勝
甲兵志行不足以聽命令者雖列國之君不足以為今
務然其禁密如此亦可喜也故能一戰而敗吳於囿再
戰而敗吳於泓又戰而敗吳於郊夷其城犁其庭墟其
廟以雪積年之恥陛下欲報金人願觀其用心而以越
王之法用之不亦可乎伏讀聖策曰招誘以弭盜而盜
賊猶熾臣有見陛下規模遠大欲先靖中國也臣聞唐
太宗之說曰民之所以為盜者由賦繁役重官吏貪求
饑寒切身故不暇顧廉恥爾當去奢從儉輕徭省賦使
民衣食有餘則自不為盜韓愈之說曰刺史不得其官
觀察不得其職財已竭而歛不休人已窮而賦愈急其
不去而為盜也亦幸矣此皆論良民為賦歛所困故不
得已而為盜爾今日之事則又甚於此其横行於州郡
嘯聚於山林者類皆軍兵爾此曹在太平時帖首妥尾
惟上之令不幸中國多故朝廷權輕何爾動輒怨怒耶
而一夫倡亂百夫從之百夫倡亂千萬人從之然使吾
無間而可入則朱滔不能起盧龍之卒而李懷光不能
彊邠寧之兵今其所以一呼響應者其心不服也其心
所以不服者無乃吾恭儉未至乎用人未當乎賞無功
而罰無罪乎昔唐德宗放象豹出宫人以恭儉服天下
罷常衮用崔祐甫以用人服天下賞淄青將士以折其
姦謀杖邵光超以懲其貪冐又以賞罰服天下時李正
己持兵十五萬雄視山東其將士聞德宗所為如此皆
投兵相顧曰明天子出矣吾軰猶反乎不特此也吐蕃
恃其彊大以凌侮中國非一日積也德宗即位使者歸
告其國主曰新天子出宫人放禽獸威德英武洽於中
國吐蕃大悅遣使入貢夫德宗恭儉委任信賞必罰行
於戸庭之間而彊蕃悍卒自格於千里之外使其恪守
此心終始不變則貞觀之風亦不難到奈何其自敗壞
也臣願陛下篤恭儉謹用人明賞罰以收天下之心若
曰我有甲兵可以誅其不服我有招降可以俟其改過
誠恐去一大盜其事卒未巳也誠能用臣之說非特悍
卒格心而蕃戎亦且悔過也故臣以太宗韓愈德宗之
事為獻伏讀聖策曰以食為急漕運不繼而廩乏羨餘
以兵為重選練未精而軍多冗籍此有以見陛下規模
遠大知兵食之不可不慮也臣以謂漕運不繼宜選財
賦之官選練未精宜責將帥之職唐代宗以國用虚乏
饋餉紛紛獨得一劉晏斡山海排商賈制萬物低昂操
天下贏貲而軍用以給以財賦得其人也臣愚欲於常
賦之外創置一司名曰軍興凡關市𣙜酤載在有司者
不與其數獨變通有無權制輕重使利歸公上歛不及
民出入錢榖勾檢簿書則付之士類書符檄覘低昂則
付之皂吏明敏精悍如劉晏軰實司其職夫何憂漕運
之不繼乎馬燧之在河東也馭馬厮役教以騎射制甲
有長短之等造車為行止之宜比及二年得精兵二萬
以將帥得其人也臣愚欲於冗兵之數創置一軍名曰
精銳凡攻衛戰鬭功在有司者不與此選獨招降之兵
擒獲之兵俾弓矢戈矛隨器而使有能者則書之尺籍
其無能者則驅之屯田擇彊力勇毅如馬燧軰實司其
職夫何憂選練之未精也伏讀聖策曰吏員猥并而失
職之士尚衆田萊多荒而復業之農尚寡此有以見陛
下規模遠大知吏農之不可不慮也臣以謂吏員猥并
宜行辟舉之法田萊多荒宜行屯田之法昔沈既濟欲
宰臣叙羣司州郡辟僚佐其意欲無失職之士也臣愚
欲使宰臣精選太守部使者之職若羣僚則太守辟舉
若監當若巡尉則使者辟舉舉而不當重者禠其職輕
者罰其金吏部臺諫得以糾正之每辟一員則具二人
以待之補者既上則又辟一人以待之前後相承雖怠
者亦勵夫國家所以設官分職將惟賢才之求非為爾
衣食之資也志在衣食胡不為工乎為商乎為農而力
田畆乎胡為在縉紳之列也夫責之以士人則朝廷待
之亦不可輕凡太守監司之赴官也若内若外皆陛辭
而後行監司為一軰郡太守為一軰當行之日陛下親
御正殿借辭色告監司則曰一路官吏實汝之托告郡
守則曰一郡官吏實汝之托汝當夙夜以思宣我所以
愛民之意予有大賚報汝功亦有大罰懲不恪庶幾賢
才並用則失職非所患也昔鄧艾欲行陳潁以東屯田
兩淮得榖五萬斛其意欲得復業之農也臣愚不敢遠
引且以鎮江一路論之屯兵江口無慮數萬人就以二
萬人論之人必有家家止五人人日二升日計二千斛
月計六萬斛則歲百萬斛矣顧此餽運非由天降非從
地出皆當取之於民三吳之間旱暵仍歲長淮以北草
莽連雲去歲到今米斗千餘今此下民誰救其迫而又
追需急於星火箠械酷於秋霜開元屯田之法振武屯
田之法不知其可用乎勲官八品以上前資七品以上
此建官之法也土柔則五十畆而一牛土剛則二十畆
而一牛此耕耨之法也如是之法出於開元募人為十
五屯屯置一百五十人令各就高為堡東起振武轉而
極西過雲州界中出入河山之險八百餘里寇來不能
為害人得肆耕其中如是之法出於振武臣願自淮以
北開置屯田參開元振武之法非特足以招復業之農
而軍儲所資亦足以寬其憂矣伏讀聖策曰嚴贓吏之
誅而未能革貪汙之俗優軍功之賞而無以消冐濫之
風此有以見陛下規模遠大欲清流俗而懲僥倖也昔
毛玠為尚書而士大夫不敢鮮衣美食楊綰為宰相而
豪貴功臣為之徹樂毁第减騶御贓吏貪汙流風遠矣
臣願陛下去聲遠色躬儉節用以勵朝廷朝廷宰相卻
苞苴斷貨賄以勵猾胥而懲狡吏又何患貪汙之弗革
乎昔元載王縉秉政四方以賄求官者相踵於門大者
出於載縉小者出於卓英倩皆如所欲而去代宗欲得
士大夫之不阿附者為己用乃擢李栖筠為御史大夫
事出主意宰相不知縉等由是稍絀臣今欲用此策以
消冐濫可乎凡大將以功來上陛下親據其中一二人
晏見而勞問之果有功者優加拔擢其或言語不倫事
涉誕罔者痛加懲斥又何患冐濫之弗消乎伏讀聖策
曰方今欲外攘則不足以靖民取於民有制則不足以
給車徒之衆為人父而𣙜其子則又何以保民而王哉
此有以見陛下規模遠大恤民如是之深也臣伏讀聖
問至此不覺涕泗交頥仰知陛下仁心如天地之大而
天下弗知也臣觀濱江郡縣為守為令者類無遠圖陽
羡惠山之民何其被酷之深也率斂之名種類閎大秋
苗之外又有苗頭苗頭未已又行折八折八未已又曰大姓
大姓竭矣又曰湮實湮實虚矣又曰均敷均敷之外名
字未易數也流離奔竄益以無聊前日桑麻沃潤雞犬
相聞今為狐狸之居虎豹之宅蒼煙白露彌望滿野彼
所謂守令獨抵几而言曰與其委之於盜賊孰若輸之
於國家嗚呼安得此委巷之語乎堂堂國家而下比於
盜賊不忠之罪莫大於此矣夫節財即生財之道也今
藩方大使各置使臣收召親戚竭民膏血以市私恩或
曰凖備或曰幹辦者不知其幾人也色目紛紛難以數
舉凡醫巫卜祝之流皆在其選又諸縣添置武尉尤為
無用見敵則走小勝則殺貧民以要功居山則賣私茗
濱海則鬻私醝未及交付則已捕之為已功矣不知平
時剥膚椎髓歛怨招謗以廩此曹果何謂哉臣願陛下
明降詔書戒飭藩方罷去武尉以蘇凋瘵此亦保民之
道也伏讀聖策曰朕弗明治道仍暗事幾凡此數者交
戰於胷中徒寢而弗寐當食而歎子大夫與國同患難
久矣宜攷前世中興之主其施為次序有切於今者祖
宗傳緒累世其法有可舉而行者平時種學待問竒謀
碩畫本於自得可以持危扶顛者其悉意以陳朕將親
覽臣有以見陛下規模遠大謙冲退托將以追配前王
紹述祖宗旁搜遠取以盡愚夫之慮也臣竊謂中興之
主大抵以剛德為上是故震伐鬼方者高宗之剛有嚴
有翼者宣王之剛信賞必罰者宣帝之剛赳赳雄斷者
光武之剛也陛下之欲中興當以剛德為主去讒節慾
遠佞防姦此中興之本也祖宗傳緒之意大抵以儉德
為主恭聞仁祖服浣衣寢絁被力行恭儉不忍費一毫
以傷民力至今父老言我仁祖必泣下霑襟盖儉必仁
仁必能感天下陛下欲紹祖宗當以儉德為主珍竒弗
御玩好弗求此祖宗之意也夫攘夷狄弭寇盜足食練
兵澄冗官復農業革貪汙而消冐濫寬民力而給車徒
者臣以一言而該之不過曰剛與儉而已然剛儉之德
聖心自明天下猶未信者何也臣竊有說焉臣嘗讀左
氏傳見吕甥論君子小人情狀於秦穆公何其切至也
其曰小人慼謂之不免君子恕以為必歸又曰小人曰
秦豈歸君君子曰秦必歸君又曰小人曰必報讎君子
曰必報德夫士人所見高遠故其言多恕小人所見淺
狹故其語易深善夫孟子有曰百姓皆以王為愛也臣
固知王之不忍也夫百姓以齊王為愛牛以小人之見
每如此也然小人滿天下而所謂士人者幾何雖家置
一喙言提其耳不能勝衆多之口也則人主於食息謦
欬之間其可以弗謹乎夫文王一飯武王亦一飯文王
再飯武王亦再飯是武王以身試文王之安否也盖一
飯則我力微矣今吾親一飯而已力不其微乎此其所
以可憂也再飯則我力彊矣今吾親至於再飯無乃夀
考之期乎此所以可喜也夫武王之於文王如此若陛
下之心臣得而知之方當春陽晝敷行宫别殿花柳紛
紛想陛下念兩宫之在北邊塵沙漠漠不得共此融和
也其何安乎盛夏之際風窗水院涼氣凄清竊想陛下
念兩宫之在北邊蠻氊擁蔽不得共此疎暢也亦何安
乎澄江瀉練夜桂飄香陛下享此樂時必曰西風凄勁
兩宫得無憂乎狐裘温暖獸炭春紅陛下享此樂時必
曰朔雪袤丈兩宫得無寒乎至於陳水陸飽竒珍必投
筯而起曰鴈粉腥羊兩宫所不便也食其能下咽乎居
廣厦處深宫必撫几而歎曰穹廬區脫兩宫必難處也
居其能安席乎今閭巷之人皆知有父兄妻子之樂陛
下雖貴為天子富有四海以金人之故使陛下冬不得
温夏不得凊昏無所於定晨無所於省問寢之私何時
可遂乎在原之急何時可救乎日往月來何時可歸乎
每歲時遇物想惟聖心雷厲天淚雨流撫劍長吁思欲
掃清蠻帳以還二聖之車此臣心之所以知陛下者如
此若小民之心則不然以謂搜攬珍禽驅馳駿馬道路
之言有若上誣聖德者此臣所以食不甘味寢不安席
不量微賤思為陛下雪之也深察其言盖亦有自焉唐
閽人仇士良致仕其黨送歸私第教以固寵之術曰天
子不可令閒嘗當以奢靡娛其耳目使日新月盛無暇
及他事又曰謹勿使之讀書親近儒生彼見前代興亡
知憂懼則吾軰疎斥矣其黨拜謝而去此術既行卒使
天子昏惑於上大臣壅蔽於下兵柄在手官爵在手廢
立在手至自稱曰定策國老而稱昭宗曰門生天子嗚
呼不臣之態臣豈忍陳於君父之前彼私求禽馬動以
陛下為名此臣之所以恥也又何怪乎小民陛下欲尊
臨宸極澤及寰區何不反其術而用之勿為其所陷也
且閽寺聞名國之不祥也是以堯舜閽寺不聞於典謨
三王閽寺不聞於誓誥竪刁聞於齊而齊亂伊戾聞於
宋而宋危今此曹名字稍稍有聞此臣所以憂也竊惟
萬乘之尊深居䆳宇萬機之暇何以為情賢士大夫晏
見有時矣宦官子女安居前後矣有時者易疎前後者
難間聖情荏苒不知其非不若使之安掃除之役復門
戶之私凡交結往來者有禁敢與政事者必誅陛下日
御便殿親近儒者講詩書之指歸論古今之成敗追求
典故歷訪民情不在於分文析字絺章繪句為書生之
學以取天下之名也嗚呼隋煬帝陳後主豈曰不文適
足以亡國而已果何補於人主之學歟臣願陛下之為
學也見前世道德之主英明之王則瞻之仰之退而自
省曰吾其以此為法乎見前世暴虐之主則震焉沮焉
退而自省曰吾其以是為戒乎讀賢臣傳默觀百僚中
有類是者任之勿疑讀佞臣傳默觀左右有類是者誅
之無赦久之不倦將聞閽寺之言見便佞之態如狐狸
夜號而䲭梟晝舞也則陛下之聖德進矣昔唐憲宗卓
卓為中興之主其必有以也及觀其與宰相論道於延
英殿日旰暑甚汗透御服宰相請退憲宗留之曰朕入
禁中所與游者獨宫人宦官爾故樂與卿等共談為理
之要此其所以興乎臣聞鳴鶴在隂其子和之陛下勿
謂深宫密殿萬事無迹也然善惡未究四海已知歴觀
前史所載宫闈之謀牀笫之語想見時君以謂宫中不
得而知也而况外庭乎外庭不得而知也而况天下乎
然而皎如日星不可掩没卒為天下後世之所嗤笑嗚
呼其亦可畏也哉故古人有言曰莫見乎隠莫顯乎微
故君子謹其獨也謹獨之學其用甚大陛下不可不知
也古之聖人所以端拱巖廊而四方萬里日趨於治天
地清明日星循軌百糓用成蠻夷率服用此道也心一
不善足以傷天地之和心欲悔過固已同天地之德古
之聖人所以趨衆善之門而得改過之要者不過聽諫
一路而已此臣所學於師盖以為持顛扶危之術也舜
聖人也而益戒之以罔遊于逸罔淫于樂武王亦聖人
也而召公戒之以不矜細行終累大德以至禹有善言
之拜湯有改過之稱漢高祖何人也止能聽諫故能成
四百載之大業唐太宗亦何人也止能聽諫故能成三
百載之洪基至於商紂殺諫臣其祚終歸於周室成帝
殺諫臣其祚終移於王氏明皇殺諫臣其祚終微於禄
山殺一諫臣真若無與於治亂也然亂臣賊子苛政虐
刑一切不得聞也不亡何待乎故臣願陛下先以謹獨
為心後以聽諫為意奬借言路以旌直士之風以至遠
閹寺親儒臣以成就規模之大此臣所望於陛下也草
茅賤士充賦在庭者志在一第爾獨臣不揆愚賤妄議
國體負罪於不可赦可謂愚矣然臣聞天下之事宰相
能行之諫官能言之職不在此雖抱竒策擁雄材無路
可進卒於老死而已伏惟國家策士之制上自公卿之
子弟下至山林之匹夫皆得自竭以罄其所懷非天子
黜陟賞罰之吏而得議百官之長短非天子錢榖大農
之吏而得推財賦之多少非天子帷幄將帥之臣而得
論兵革之彊弱則夫宰相諫官之事一旦得以詳說而
悉數之而臣何敢無說以處于此又况晏子一言而使
齊侯省刑田千秋一言而使武帝念太子柳伉一言而
使代宗黜程元振誰謂皇皇大宋無其人乎臯陶謨曰
天叙有典是父子之間君臣之際無非天理也臣處閨
門之内勉明孝道久矣今自山林中來望見陛下突兀
孤忠卓然發於悃愊不可遏也此盖天理自然無足怪
者臣或志在爵禄不為陛下一言臣誰欺欺天乎故臣
雖進一言退受鈇鉞之誅於司敗不忍欺天以昧此心
也惟陛下幸赦其愚臣謹對
横浦集卷十二
