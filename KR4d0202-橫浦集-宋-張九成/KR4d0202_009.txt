横浦集卷九
宋張九成撰
書傳統論
牧誓論
此已至紂郊而誓也泰誓上篇誓友邦冡君至庶士御
事中篇下篇則誓西土有衆至牧誓則并西土與夫友
邦冡君微盧彭濮人而誓之故其言曰王左杖黃鉞右
秉白旄以麾曰逖矣西土之人此誓西土之衆也繼曰
王曰嗟我友邦冡君至微盧彭濮人此誓諸侯蠻夷之
衆也西土之衆腹心之衆諸侯蠻夷之衆乃贊助之衆
夫紂之惡遠及蠻夷乃至庸蜀羌髳微盧彭濮偕來助
力欲并亡之則當時天下之心可知矣昔漢高祖起師
而巴俞閩粤之君皆來效力為人主而天下欲亡之則
其辱宗社也深矣此篇所誓大槩教以戰陣進退步武
之法以武王親為大將以破紂無道之師何啻縱洪爐
而燎毛髮哉商家社稷自此亡矣吁可傷哉
武成論
武成之義以謂武至此而成不復用也夫武王所以起
兵者為何事哉為誅紂耳紂既已誅武功已成矣復安
用武哉此篇所主謂武王歸馬牧牛偃武修文不復用
兵耳所以高百世而垂後昆者莫大於此也
洪範論
武王勝殷殺紂雖快四海天下之心然殷家宗臣當痛
入骨髓何者邦家既亡宗社已殞君父銜戈此何等情
意哉箕子不此之問乃為武王說洪範嗚呼此豈人情
也哉此豈人情也哉豈後世人情與古人絶不同歟抑
古人之於君父專以理論略不以情論歟然而余深攷
此篇乃有微旨在其間足以見箕子之用心矣夫洪範
乃天下萬世大法也箕子之喪君父失邦家乃一已之
私心也從古以來君臣易位邦家興廢固難必也而天
下大法盖自有天地以來不可失也大法在箕子不為
武王陳之是以己私怨坐廢天下萬世之大法此特淺
夫賤士之識趣爾箕子肯為此哉所以抑情下意為天
下萬世而言不為武王言也其書非箕子自作他人有
不能至者何也不能深述箕子之深意也其書稱祀而
不稱年稱王訪于箕子而不言箕子之朝王稱王乃言
而後箕子乃言深見箕子為天下萬世大法不得已之
意若其傷痛之心與後世之心同也東坡述箕子出處
甚詳此未及叙
旅獒論
余讀孟子嘗怪其云人不足與適政不足與間也惟大
人為能格君心之非君仁莫不仁君義莫不義君正莫
不正一正君而國定矣夫君心之非何由而見之及讀
旅獒見召公諄諄如此然後知古之大人其事君也猶
子事父母也子于父母同氣而異息同心而異體故人
子之心拳拳體父母之心知其喜怒哀樂寒煖燥濕之
節以調養之臣之於君亦然專體君之心而察之召公
體武王之心故武王稍有放怠則召公已知之而訓戒
己洋洋乎耳目之間矣夫當紂之未誅也天下之責在
武王天命之定在武王文王之業在武王武王於是時
其心肅然無敢少怠使西旅於此時而獻獒武王敢受
之乎及紂既受誅矣天下之責已塞矣天命之歸已定
矣文王之業已成矣使武王之心常如紂之未誅時則
西旅獻獒固將却之今武王既誅紂既通道於九夷八
蠻其心亦稍放且怠而漸起狎侮之心矣何以知其稍
放且怠而起狎侮之心乎召公於受旅獒時而見之故
召公區區為此篇以訓焉深察其言有若嚴師尊父之
訓於未知稼穡艱難者何哉夫仁義何常之有蹈之則
為君子背之則為小人使武王此心一開不有以救之
其去紂也不難矣觀其不矜細行終累大德為山九仞
功虧一簣之言何其悲辛警切如此也嗚呼緜緜不絶
蔓蔓奈何毫毛不拔將用斧柯勿恃聖人之資而輒放
怠也非召公高識遠見體武王之心見其微有放怠之
非狎侮之漸格而正之則武王未可知也武王自是其
敢少怠而入狎侮之路乎豈不見晉武帝自平吳後而
侈心作唐憲宗自平淮西後而侈心作唐莊宗自滅朱
梁後而侈心作皆為不終之君使無召公之訓烏知武
王之克終乎孟子曰湯武反之盖謂此也余於旅獒得
孟子格君心之義故表而出之使為人臣子者當如是
也
金縢論
此篇之書何其異也周公作册以代武王之死成王出
郊而天乃雨反風豈不異哉唯其異也此金縢之書所
以見取於吾孔子也以後世淺薄之心觀之豈有此理
哉夫天人一心本無彼此自是學之不精不能盡識流
蕩人欲故此心不見爾惟學問之深者人欲不行驚憂
之迫者人欲暫散故此心發見焉此心既見則天理在
我耳欲代武王欲天反風惟吾所造如何耳周公作冊
而武王疾瘳此學問之深者也成王出郊而天乃雨反
風此驚憂之迫者也所以皆足以動造化焉造化何在
吾心而已矣吾心如此其大而或者以人欲而狹之殊
可悲也孟子深識此理故曰盡其心者知其性也知其
性則知天矣存其心養其性所以事天也夫知天在盡
心而事天在存心則人之於心其可不謹乎此余所以
表而出之
大誥論
此篇周公攝政代成王大誥多邦及御事以征三監之
意也此事正在流言時未必成王之心也當時柄在周
公而周公身受武王之托故專此事而不疑以謂區區
之心天必知之武王知之若以嫌疑為自安計則吾與
武王辛勤艱苦成此基業一旦坐觀其將墜而不救此
亦何心哉然而以後世觀之周公所以自謀者亦已疎
矣以是知古之聖賢不求人知而求天知不為身計為
天下國家計疑在成王忠在一身周公心與天通與鬼
神通則成王疑心自當破散而吾之忠誠自當見矣此
篇益見周公之忠益生成王之疑余反復讀此輒為之
三歎周公以為三監賊也在所當征成王以為三監忠
也周公擅兵權以騁私欲殺三監以滅口耳事既如此
而邦君御事又以為成王當考翼不可征周公諄諄以
卜乃先王之所信而十夫予翼賢者又以為當征武王
所圖之事所圖之功所指之疆土豈可中輟為他人凌
踐哉所以獨忤君心獨違衆議以十夫為助而秉此忠
誠上通天心下通三王之心以征之征而成功成王愈
疑非上天明其忠嗚呼周公之負枉其有既乎
微子之命論
微子盖帝乙長子特以其母初賤而生故不立其母後
貴而生紂故紂得立然而紂無道亡天下其子武庚又
背叛亡其國商緒宜絶矣周家忠厚不忍滅商宗廟社
稷卒封微子以為商後且使成湯以來不泯祭祀凡三
十二傳而滅於齊是全湯之宗祀者微子也使微子繼
帝乙有天下豈有牧野之事乎嗚呼自堯舜之風一變
其間禍故可勝道哉余深痛啟之不能上繼唐虞而使
後世至此極也悲夫
康誥論
三監既誅乃盡以其地封康叔然周公不以封微子何
也微子賢者也夫何疑哉盖所以一商人之心也武庚
之叛以故都之人思商家舊德故因以騁其區區之忿
焉今微子雖賢商人見微子乃商家子孫其心不能無
感傷姦雄乘此又將生變如此則天下何時可一乎周
公竒謀密計以周家懿親主之不復以商氏子孫雜於
其間如此則姦雄亦知無可奈何而其起亂之心止矣
微子在宋自不害修湯之禮物而周家忠厚仁義之心
已炯然著在天下豈非經綸之妙乎若夫此篇所主大
抵在明德謹罰不特恃區區刑殺專以明人道之大倫
以教商民而已此所以見周家之盛歟
酒誥論
治國如治病善醫者知病之所在而藥之表則汗裏則
下虚則補實則瀉故死者生危者安儻醫不識病表裏
虚實汗下補瀉一切顛倒而舛施之故生者俄死安者
忽危治國不知病之所在而詔令紛紜刑罰峻密徒失
民心爾無補也周公成王知商之病在上下荒耽于酒
故康誥之後專為此篇以藥之且舉文王誥毖誥教之
說為凖夫文王之治亦多術矣豈特為酒一事乎以商
民病在嗜酒故取文王戒酒之說以實之所以使康叔
法文王而藥商民也審知此說則治天下者非高見遠
識果足以運動四海乎
梓材論
余觀此篇言若作室家若稽田若作梓材義亦衆矣而
史官獨以梓材名篇何也曰梓材之義其義深長非若
稽田室家之義也以謂猶梓人之治材也梓人治材既
加樸斵之勤不可巳也必塗以丹雘然後内實外華適
於用而要於久成王周公之意以謂文武造周黜商亦
已勤矣而商俗未革猶當以禮義養之使人自愛自重
皆有士君子之行和順積中英華發外則成王周公之
心足矣此史官所以體成王周公之意而獨以梓材名
篇也
召誥論
此誥召公以成王將即位故因營洛而為進戒也營洛
何為乎周官曰以土圭正日景以求地中日南則景短
多暑日北則景長多寒日東則景夕多風日西則景朝
多隂日至之景尺有五寸謂之地中天地之所合也四
時之所交也風雨之所會也隂陽之所和也然則百物
阜安乃建王國焉制其畿方千里而封植之洛邑正當
天地之中其建王國也宜矣夫履至尊而制六合莅中
國而撫四夷儻非擇中和之地以安處之其何以變移
四方之風俗使皆出於中和哉然而成王未嘗都洛也
文王都豐武王都鎬至平王避犬戎乃都於洛其區區
為此不急之務何哉曰是有說也太史公曰其居洛邑
則四方朝聘貢賦道里均焉而車攻之詩序曰宣王能
内修政事外攘夷狄修車馬備器械復會諸侯於東都
是成王雖不都洛而會諸侯時必居洛邑焉是太史公
朝聘貢賦之說是矣非特此也召公之意以周公攝政
履天下危事居天下疑地今天幸成王年長周公之忠
將有所見脫危事而去疑地豈可不使四方曉然知之
且以垂後世法哉故因營洛時庶邦冢君庶殷越御事
咸在大明周公還政之忠而當千官萬列之前告王以
敬德受天命也盖天難諶命靡常疑若不可測識也召
公歷陳夏商興亡止在敬與不敬而已故不敬則皆墜
厥命敬德則惟有歷年敬之一字其行甚要其功甚博
何謂敬妄慮不起百邪不生是敬也顧此敬處即天命
也惟有歷年夫何足怪不敬則思慮紛亂私邪横生其
去天命遠矣早墜厥命亦何怪乎人常言天命在彼今
而後知天命不遠在我而已何以知其在我哉行吾敬
則是天命豈非天命在我乎召公反覆以此一字為言
豈召公平生所得在此一字而自后稷至文武傳心之
法止在此一字乎嗚呼後世人主以敬而得天命不敬
而失天命者亦多矣召公之意豈特為成王設哉抑亦
垂示凡有天下者皆以敬而已矣故於庶邦冡君庶殷
御事前昌言之而不疑使成王之心竦動森列苟不敬
微起則如見召公進戒時庶邦冡君庶殷御事在列時
其敢忽乎曾子曰十目所視十手所指其嚴乎此召公
所以當庶邦冡君庶商御事前陳召誥之義也學者不
可不審至於攝政以俟人主年長而復子明辟此君臣
之大義而元老大臣之忠正也當庶邦冡君庶商御事
於營洛時而舉此大典其垂法萬世亦已大矣莽卓操
懿宋齊陳隋皆不知此義此所以為天下後世罪人也
嗚呼
洛誥論
余以召誥攷之周公以三月十二日乙夘至洛二十一
日甲子以書命庶殷二十五日戊辰王在新邑此書之
作大抵王以年幼未能辦國事未容周公之歸也其書
宜在命庶殷之後而庶殷之丕作宜在戊辰之後也不
如此說則齟齬參差其說不合然則此書有往新邑伻
嚮即僚之語疑若在豐而為此書也余以日月攷之周
公三月二十一日巳在洛都非與成王對談安得拜手
稽首誨言之辭乎然則往新邑之往宜與自今以往之
往同然後義理流通不相阻礙或曰伊尹歸政即曰罔
以寵利居成功乃超然而歸周公拳拳誨諭有不忍去
之意成王留之固確矣周公遂爾不去比伊尹為如何
曰聖人斟酌變故審處時宜進退去就皆合乎道豈可
以凡心俗慮可否之乎當伊尹時而不去則有亢龍之
戒當周公時而去則有巨擘之譏學而不至於識時奚
以學為哉此又周公之遺意
横浦集卷九
