横浦集卷七
宋張九成撰
書傳統論
伊訓論
此一篇乃太甲即位之初伊尹以太甲繼湯之後其任
甚重其責亦重一失其機天下事去矣而吾乃成湯謀
臣相與伐桀有天下者也其憂不得不深其防不得不
預故於告廟之際侯甸羣后之前稱說夏之先君有德
如此而桀弗率遂亡天下湯伐桀有天下以寬除其虐
猶秦苛法而漢祖入關止約法三章以收天下之心也
太甲守成當以愛敬為主湯如此盛德猶從諫好古故
為君為臣皆盡其道而以忠恕為歸所以有天下又為
子孫無窮之計所以敷求明哲之士以輔相之又制官
刑使羣臣匡正之先王之意如此太甲宜自愛重况天
之福善禍淫如此而吾之善惡所係如此其可少忽乎
余深味其言諄諄如富家老翁惟恐其子孫忘其平生
勞苦而失其基業也夫成王即位周公作立政太甲即
位伊尹作伊訓伊周之見其過人遠矣想見伊周見太
甲成王皆非有天下之姿特以天下不可無主祖宗不
可無嗣故立之爾心知太甲必不義成王必聽讒故於
即位首訓以祖宗之業首告以知人之事亦心知太甲
必悔過成王必悔寤故斷然立之使其有過或放于桐
以救藥之或居東以欵待之終無不如其意者其規模
造化為如何哉使學者不至伊周其殆矣夫
太甲論上
嗚呼傳子之弊乃至是哉禹再傳而得太康太康以畋
遊失邦湯一傳而得太甲太甲以縱欲被放使啟與湯
復舉堯舜故事擇天下大聖賢而授之安得有此危事
哉噫太甲非伊尹事其去矣盖君天下自有君天下之
姿如太康太甲其姿乃如世禄之家不肖之子耳豈有
君天下之器局乎然傳子之法既行雖伊尹亦無如之
何特恃聖賢於其間造化之耳伊尹知太甲姿質下中
非人君之質然亦知其有善端可引而納之於善故於
即位之始當祖宗羣后百官前以伊訓一篇警動之又
有肆命之篇又有徂后之篇是皆開大其為善之路而
沮止其為惡之機也太甲善端淺薄惡氣閎大不能自
還故於伊尹之言漠然不省伊尹又陳先王求賢之說
以感發之又陳越命自覆之言以震動之而太甲又不
省夫其所以不省者惡氣也然而善端融融非困於心
衡於慮不能作非徵於色發於聲不能喻此伊尹所以
放於桐宫以造化之使其屛遠小人以殺其惡密邇先
王以大其善悲辛感愴惡念潛消此所以克終允德而
卒為有商之賢君也嗚呼伊尹其巧妙哉其亦不幸矣
哉首相湯以放桀終攝位而逐君使其有一毫姦心天
下其肯帖首妥尾以聽其所欲為而無異辭乎古之人
其過人遠矣此余所以三歎而不能自已矣
太甲論中
此一篇載伊尹以太甲克終允德以冕服奉之以歸又
作書以慶太甲之改過太甲又自陳往昔失路而今日
自新之意伊尹又陳允德必有實效如先王子惠困窮
而民悅之鄰邦徯之其所以望太甲者無已既又指允
德之實在孝恭聰明使上念祖宗下念臣民所見遠大
而不為一時快意之計所聽仁義而不聽悖道害德之
言則允德協于下而為明明之君矣豈不休哉嗚呼天
下樂事其復有過人主改過復歸朝廷百官羣后皆退
就諸臣之位以聽新政者乎此余所以想見商家君臣
有無窮之樂也
太甲論下
嗚呼伊尹愛君之心豈有紀極哉伊尹於伊訓肆命徂
后太甲上太甲中其所以開導太甲亦至矣今下篇方
申誥以敬仁誠之說其要欲太甲修德不已而所以修
德者正在於用君子虔虔懇懇如富家老翁所以詔告
其子孫者丁寧再三喋喋不已其愛君之心可謂極矣
且又使太甲修德當有其漸不可凌節躐等以自欺也
第聽君子之苦言而絶小人之美語使深思力行一到
元良之地則萬國正矣萬國正可以已乎學豈有止法
哉默而成之不言而信存乎德行豈在多談哉申公曰
治道無多談顧力行如何爾故戒以辯言亂舊政伊尹
之心期於太甲悔過修德法先王而已使太甲元良而
萬國皆正則伊尹之職辦矣成功不去此貪位也故又
自誓以罔以寵利居成功君臣兩盡其道則湯之天下
國家其太平豈有紀極哉伊尹拳拳之意真可為臣子
之法
咸有一德論
此伊尹告歸留遺意以告太甲也其拳拳於宗廟社稷
可謂至矣其忠愛太甲亦可謂極矣盖德者得也一德
者其所得終不可亂也儻非真有所得其能不亂乎記
曰人生而静天之性也是人生本自有得也又曰感於
物而後動性之欲也是感物而動已墮於欲而非本體
也天下有真能得其天性者則有感而應應而不流人
欲每不能為吾害雖千變萬化而吾所得原不亂也此
一德之謂也非篤信好學超然自有開寤者其能彊為
之哉夫天難諶命靡常天命不可保如此吾有一德天
在此命亦在此誰謂不可保乎吾德不一是墮於人欲
矣嗚呼人欲何所不至乎適為亡國之資而已夏桀不
識此德故不知幽有鬼神又不能知明有民人墮於人
欲為慢為虐使皇天弗保而鑒觀四方開導有命可以
當歷數者當歷數者其惟一德乎有一德則可以為天
地神明之主惟伊尹與成湯君臣之間皆超然真有所
得上當天心可以受歷數而君九有革夏正夫一德之
所在天之所在民心之所在也有此一德天必佑之民
必歸之猶影之隨形響之逐聲也豈天私於我我求於
民哉德之所在理固然耳夫成湯伊尹咸有一德而至
得天下夏桀弗克庸德而至失天下然則吉凶在人災
祥在德復何怨尤哉太甲新復君位可不知躬求一德
以為君又可不於任官左右亦求一德哉自惟新厥德
至時乃日新此使太甲自求一德也自任官惟賢才至
惟和惟一此使太甲求一德之臣也太甲悔過乃憤而
啟乃悱而發不可謂無所得矣然又不可止此以自足
也既有所得當廣大之日新之故既有所得之後方且
主善為師而無常師此盖所謂廣大之日新之也然而
廣大日新之則可捨吾當時所得則不可故曰善無常
主協于克一欲識一德之效使萬姓聞吾號令不期而
皆曰大哉王言又因吾言以行其善政又皆曰一哉王
心如此則一德可見矣其感寤天下也深矣然後可以
上安天位下活烝民如此可以已乎曰未也七世之廟
尚可以觀德萬夫之長尚可以觀政况君民相須其可
不留意乎夫聖人之道夫婦之愚可以與知夫婦之不
肖可以能行焉儻以一德自止以夫婦為愚不肖不足
與有言此非真有所得也真有所得者必廣大必日新
使匹夫匹婦不得自盡此少有所得而忽天下之人也非
一德之本也惟日新而不已者然後可與論一德詩曰維天
之命於穆不已盖曰天之所以為天也文王之德之純盖曰文
王之所以為文也純亦不已天不已文王亦不已則一德之
不已復何疑哉伊尹以告歸故歷舉傳心之法以付太甲猶
堯之禪舜舜之禪禹以一言相付曰允執厥中是也中即伊
尹所謂一德也君天下之法止於此而已矣可不念哉
盤庚論上
異哉商家之君皆以遷都為家法夫遷都豈細事哉周
有天下八百餘年后稷封于有邰太王避狄居于岐文
王徙于豐平王避狄遷于洛不過三遷而已而商自契
至于成湯八遷自仲丁至盤庚又五遷朝廷宗廟煩費
勞動人民生業經營破壊何苦而為此舉耶盖商自有
玄鳥之祥其家法頗信神怪往往如西漢夏賀良陳陽
九之厄東漢楊厚豫言三百五年之厄故有遷都之說
以攘其禍乎何以知其然哉自亳有桑穀之祥太戊一
傳至仲丁即有囂之遷再傳至河亶甲見殷復衰故有
相之遷又一傳至祖乙有耿之遷太史公曰自仲丁以
來廢適而更立諸弟子弟子或争相代立比九世亂於
是諸侯莫朝陽甲崩盤庚立盤庚復遷殷九世之亂事
幾亡國而遷都紛紛皆桑榖之祥也豈商家君臣見商
緒漸衰而桑榖生朝將有亡國之禍故為遷都以應其
變乎其間又有造化之意試一言之自湯以前雖為諸
侯所遷不過百里之内其事為輕自仲丁以來以至盤
庚已有天下矣王者以天下為家京師為室其遷為重
盖朝廷宗廟百官人民一動勞費公私皆然其所以區
區如此者盖宅都既久風俗寖衰事勢寖大恭儉久而
奢侈生勤勞久而簡慢起以德率之既未易化以法齊
之又拂人情非大有以勞動之使之一變其心術一易
其耳目未可以言治也惟是遷都上下勞動跋履山川
升降險阻風餐而水宿露居而野處耋艾既欲其安也
孩幼又欲其適也憂驚迫乎内紛紜變乎外一家之情
如此况上自天子下至小民散漫乎山澤交横乎道路
薪水之給其能如所求乎器用之資其能必所願乎此
特其塗路之苦爾至於已至新都山川異處風土異宜
昔時之處所便安者今亡矣昔時之所往來勞苦者今
變矣上下一切失其故步奢侈變而為恭儉簡慢蹙而
為勤勞以德率之則易以從以法齊之則無不聽此商
家祖宗以遷都一變弊俗之意也至於盤庚不特俗弊
又有圯毁之患因時而遷其意在此然遷都太數上自
百官下至庶民無不憚勞而怨咨者余以董卓遷都事
觀之盤庚亦可謂賢君矣董卓謂楊彪曰百姓何足與
議若有前却我以大兵驅之可令詣滄海嗚呼此盜賊
之說也豈可施之廟堂哉且盤庚人主也福威在我生
殺在我欲遷則遷欲止則止有何不可而三篇之意丁
寧反復詳盡周悉言禍亂將臨而新都之可樂必使上
下之心皆通暢快適曉然知利害所在而後已其與賊
卓所為豈止霄壤哉上篇之意大抵主在羣臣其意以
謂自先王以來皆灼見天命即有遷都之法豈我私意
創為此舉哉儻當遷不遷將有非常之禍今我此遷乃
延將絶之命于永久也盤庚之教既出矢言又斆于民
委曲盡情不為暴厲以謂斆民當自在位始今羣臣乃
不循商家舊事不禀祖宗法度不從君命不聽人言而
私圖適意豈臣下之道哉使此時復生一董卓則斯民
其殆矣惟聖王之心憫時俗之衰敝矜愚下之無知委
曲周全諄復訓諭猶父母之於子于再于三而不以為
病又命衆悉至于庭其意專主於羣臣而已盖倡為浮
言以搖撼衆心者羣臣也故呼之使前曰予告汝訓汝
等謀黜私僻之心無傲而不聽上命無從康而不肯遷
都我念先王所與共政惟圖任舊人而已舊人能與先
王同心凡先王播告之下舊人能宣其指意便民曉然
知上之心是以先王每事不敢慢易出言不敢輕忽遷
都之命一下民皆變動而為行計今汝等乃不然乃不
體上心聒聒喧啾起造無根之語不知訟誰之短也非
我自大此德以遂此行則為汝中輟矣今不有以警動
惟汝等是含容使汝不畏人主是我觀火之燎原而不
撲滅也如此不已是我拙謀以成汝過也汝不悛此心
我將誅汝矣必使汝等知君臣之分如網之在綱知他
日安定之功如農之力田而後已汝等能黜此私僻之
心毋為譁言以取虚譽其務遷都以實利施於民以至
於爾親屬果能如此我方敢對衆大言稱汝有積累之
德非一日造作以要虚名也乃不畏人主不聽我命是
傲上也是施大害於遠邇之民使皆傲上不肯遷都是
惰農自安以從康也不昏作勞不服田畆使皆怠惰從
康也農不力田罔有黍稷將饑而死矣今不遷都罔有
安利將自喪其生矣汝等今造險膚不和吉言于百姓
是乃汝自生毒害自入禍敗姦宄以斷汝命以受誅罰
自災於厥身汝自先以惡率民罪有所歸汝受誅罰之
痛雖悔何及哉觀此憸民小人以口舌為事汝等頗似
之然憸民聞箴言尚知畏懼盖箴言既來儻不改懼其
禍敗之發有過於口舌之傾覆者箴言尚可畏矧予有
生殺之權能制汝短長之命乃不知畏乎汝等所見有
未便於心者汝何不别白為我言之而造此浮言恐動
沈溺於衆人汝何心乎我觀汝浮言胥動相煽而起若
火之燎于原雖不可嚮邇然而豈不可撲滅乎事至撲
滅則亦已矣無可救矣豈有好為苛虐哉則惟汝衆自
作非謀非我之咎也顧汝等所為如此宜速擯絶矣然
念古人有人惟求舊之語故我未敢自决又有器非求
舊惟新之語故我决欲遷都又念我先王及汝祖汝父
相與同其勞逸今一旦敢動用非罰遽戮其子孫乎是
以我世選爾家之功勞不掩汝等之善汝豈不見大享
于先王時汝祖皆得配享乎然我作福作災一循天理
雖念汝祖父不敢動用非罰及其子孫而汝等自作弗
靖亦豈得動用非德而妄貸汝等乎我告爾遷都之難
不可輕易若射之有志審詳參訂一發破的可也今朝
廷老成人知先王典故皆以謂當遷汝不肯遷是侮老
成人也孤兒幼子待父兄以有生汝不肯遷是弱孤有
幼也汝等不可顧目前所居之利不謀所居長久之利
長久之利無若遷都胡不勉出汝力無或從康聽予一
人之作猷無或傲上顧汝等所為私僻如此不已有死
之道我當有以勸沮之今無有遠邇親疎有罪即攻之
不養汝至於死地有德即彰之必使汝興於善道如此
遷都而善則是汝衆之力遷都而不善則是我有餘罰
盤庚自任如此必其所見出乎羣臣之上也凡爾衆臣
其致我此意遍告斯民使下民通曉上意無或以爾浮
言疑惑民心太史公曰自仲丁以來比九世亂諸侯莫
朝盤庚之立適當其時是時風俗衰敗無復知君臣之
分亦不聞賢哲之風各弛慢職事各紊亂名位各喧囂
多口故盤庚總其過而目之曰自今至於後日各恭爾
事而不可弛慢各齊乃位而不可紊亂各度乃口而不
可喧囂倘或不循罰及爾身其可悔哉嗚呼觀盤庚丁
寧勤苦如此亦費辭矣余於諄復之中獨見先王忠厚
之心商鞅變法志在必行項羽行兵盡阬秦衆夫民心
未曉當委曲詳盡以告戒訓諭之使之心安氣平可也
不是之問曰我君也汝臣也我所欲為汝當聽命汝何
人而敢疑何事而敢與有不吾聽命殺之坑之耳此以
犬彘草菅視民也哀哉董卓曰天下之事豈不由我我
欲為之誰敢不從盜賊之言類皆如此盤庚為臣下如
此傲憚乃從容訓諭略無忿疾之心與多士多方之篇
相為照映乃知聖王之心在此而不在彼矣東坡先生
曰不仁者鄙慢其民曰民可與樂成難與慮始故為一
切之政若雷霆鬼神然使民不知其從出其肯敷心腹
腎腸以與民謀哉可謂深見先王之心後世之暴矣故
并錄之
横浦集卷七
