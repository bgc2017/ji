横浦集卷十四
宋張九成撰
春秋講義(此海昌縣庠所講)
發題
孟子曰王者之迹熄而詩亡詩亡然後春秋作又曰其
事則齊桓晉文其文則史孔子曰其義則丘竊取之矣
嗚呼孟子數言何其盡春秋之旨也昔余嘗怪平王之
詩不列於天子之大雅而下同於諸侯之變風久而得
之乃知平王之時無復有王道矣夫平王之時何以獨
無王道哉盖君臣父子夫婦兄弟王道也隠公即位不
禀命於天子與邾儀父盟于蔑不授之司盟而天子不
問是無君臣之道也鄭伯克段于鄢天子又不問是無
兄弟之道也以天王之尊而賵惠公之妾是無夫婦之
道也平王以前未至此極夫子傷之此春秋所以始於
隠公也或削去即位或書其同盟或削去公子吕而書
鄭伯或書天王而名宰咺是皆以王道正之也嗚呼天
下不可一日無王道也久矣天下一日而無王道是滅
天理而窮人欲者也吾夫子憫人欲之四起悼天理之
將滅所以因魯史而作春秋盖將以續三王之道而扶
天理於將亡也夫子自衛反魯既樂正雅頌各得其所
又刪詩又定書又繫周易如此足以明王道矣而區區
又作春秋者何哉盖詩書禮樂皆先世之遺言而夫子
之言曾未見之行事也夫子之心未見之行事是王道
終莫之見也聖人以謂王道在我而時不遇湯武位不
登三事無復見之行事於是寓魯史於筆削以見王道
之設施焉夫舊史自得之魯國而春秋乃傳諸門人弟
子意以傳天下來世初不以示人也彼魯史者特一實
錄爾安知所謂王道哉予奪抑揚夫子以王道注之筆
削其筆也見聖心之所在其削也見聖心之所歸學者
儻於筆削之間上遡聖人之心乃知夫子雖千古而常
在也且以隠公元年論之書元年春正月公即位此魯
史也此付之魯國者也筆王字於春下而削去公即位
三字者此夫子春秋也此付之門弟子傳天下與來世
也誠如魯史有何義哉惟聖心寓於筆削此所以其義
無窮也請試言之夫筆王字於春下乃知王之所為天
之所為也削去公即位三字乃知隠公之即位不禀命
於天子也自此類以推之則知桓不書王賵葬成風王
不書天吳楚之君卒不書葬者皆聖心削之以見王道
也邲之敗魯舊史書先榖也而春秋乃書荀林父衛侯
衎出奔魯舊史書孫林父寗殖也而春秋乃獨書衛侯出
奔齊耳皆聖心筆之以見王道也因筆削以求聖心王
道豈不昭昭乎儻於此而求之則二百四十二年之筆
削森然布列一一皆聖心之發見也聖心之所予者王
道之所予也聖心之所奪者王道之所去也學者儻未
遽得聖人之心莫若先明大學之道夫大學之道何道
也王道也王道何在在致知格物也格物者窮理之謂
也天下之理無一之不窮則幾微之生無不極其所至
矣故曰物格而後知至知至而後意誠意誠而後心正
心正而後身修身修而後家齊家齊而後國治國治而
後天下平儻知格物之學則可以知聖人之心知聖人
之心則知聖人之筆削知聖人之筆削則雖生乎千百
載之下一讀春秋乃如歴鄒魯之國登洙泗之堂親見
吾夫子之威儀親聞吾夫子之謦欬親傳吾夫子之心
法既得其心則飲食寢處灑掃應對無非吾夫子之運
用窮而獨善也隠微之間有廊廟之氣幽暗之際有日
星之明達而兼善也則乾旋坤轉雷厲風飛百物愷康
萬邦温晏旂常鼎鼐有不足以形容鐘鼓管絃有不足
以傾寫而高車駟馬衮冕桓圭有不足以榮耀也孰謂
春秋之中乃有是理乎如其不然雖居充棟宇出汗牛
馬馳辯如波濤摛藻如春華謂之博物洽聞錦心繡口
則可謂之窮春秋者是欺天也以余之不肖何足以知
聖心之萬一顧聞於師者如此輒為諸君言之
隠公元年春王正月
元年者隠公即位之始年也不曰始年而曰元年者何
也自商周以來皆以始年為元年其意若曰始年無意
元年則其意深矣盖天下之物有元而後有本有本而
後有根有根而後有榦有榦而後有條有枝有葉有花
有實此人君即位之始年為元年則其責在人君矣然
則人君處心其可不謹乎一失其機則本根花實皆將
敗壞而不可收拾矣此自三王以來所以命元年之意
也昔李光弼代郭子儀守朔方舊營壘也舊士卒也舊
麾幟也光弼一號令之而氣色乃益精明余以此意論
春王正月諸君試思之夫書元年春者魯史舊文也書
正月者亦魯史舊文也夫子筆一王字於其間而精神
皆變儻止如舊史豈不陋哉以王次春春者天之所為
也以言王即天也故典曰天叙禮曰天秩命曰天命討
曰天討天子豈得以私意亂之乎以正次王以言禮樂
征伐皆自天子出也諸侯豈得以邪心干之乎余於王
之一字竊見聖心造化如此之巧也聖心於春秋首筆
王之一字則知二百四十二年之筆削皆王道之所寓
也前軰謂魯舊史畫師也聖筆化工也真有味哉
門人陶與諧錄
先生講畢拱手服膺曰竊惟春秋之書乃性命之文史
外傳心之要典游夏當年英俊親見夫子尚不能贊一
辭况如某學術空虚智識淺陋何足以發明聖心之毫
末既辭不獲命乃敢升堂正坐取笑旁觀有靦面目然
某昔嘗從大人君子粗聞其略矣今日試為諸君言之
世之論者皆以春秋為褒貶之書而不知其為王道之
要嗚呼王道豈止褒貶哉顧其筆削之間生成造化幾
與天地同功第世儒以凡心窺之使此書埋没於街談
巷議者不知幾百年矣今天子聖明其於春秋之書獨
到夫子用心處昔某嘗侍坐經筵天語下逮論大義數
十以謂夫子造化盡見於此書聖學高遠豈書生所能
到諸君為人臣子他日將涖經事遭變事欲知其宜知
其權可不留意此書上副聖心之萬一乎昔顧愷之畫
裴楷有頰上三毛之妙韓幹畫廄馬有萬匹吾師之說
張長史以雷霆水火歌舞戰鬭盡發之於草書李陽冰
以雲霞草木衣冠人物盡發之於古篆彼特一藝之精
其變化乃如此之至况吾夫子以帝王之道天地之德
日月之明四時之運盡發之於春秋果可以凡心窺之
乎儻於一字之間上識聖心之鑪冶則陽開隂闢雲徂
雨流皆吾夫子之春秋也以修身以齊家以治國以平
天下無不可者惟諸君之所用凟亂聖經喧煩衆聽不
勝惶恐之至
横浦集卷十四
