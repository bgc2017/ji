横浦集卷二
宋張九成撰
古詩
寄端硯與樊茂實因作詩以遺之
端谿石硯天下竒紫光夜半吐虹霓不同凡石追時好
要與日月争光輝韜藏久矣不敢用惟恐翰墨汚染之
樊子文章有餘地汪汪萬頃誰敢窺贈君此硯勿輕棄
經史妙處其發揮飛流濺沫滿天下要使咳唾皆珠璣
懷汪聖錫
美玉藏精璞明珠媚深淵天清氣或朗光景露涓涓或
者輒按劍竒才歎難全之子英傑人聲名何軒軒妙齡
魁四海終始皆稱賢過眼不再讀悟心非口傳文真飜
手成識超餘子先森森列五嶽浩浩朝百川謂年未三
十當握造化權陶甄到唐虞修潔偕淵騫誰云一戢翅
沈滯十二年衆論今未諧子心方藐然磨礲盡箭鏃刮
洗成混圓上造羲軒外下極宣政前討論分本末鈎賾
窮由緣遥遥數千載恍然落眼邊斯文天其興子能常
躓顛試看桃李花三春何暄妍未及瞬息間飄零墮風
煙青青喬松枝霜雪彌貞堅子如識此理聊卧白雲巔
送鄭仲遠
仲遠英俊人落筆驚飛電來自神仙中風姿冰雪盥我
謫天南陲君來適相見憶昔我與君射策麒麟殿君時
氣横秋九萬摶風便文辭灑星斗議論倒江漢便宜上
玉堂不爾登蓬館别來二十年青衫尚州縣蘭薰麝所
忌玉潔女多怨嗟我正衰遲何階往論薦豈有如此人
而得長貧賤朝廷方急賢珠璧聯清貫去去行勿遲九
天春晝暖
次陳一鶚韻
大道若坦塗踐履何早晚榛荆蔽不掃日夜勞勤墾聖
門一以披即日到堂閫但辦不已心此道誰云遠譬如
積水陂萬頃才一建胡為不勇决長年成連蹇百事皆
已餘一心正吾本人欲如火聚急避勿繾綣超然領斯
會故鄉今已返嗟我困不學終日徒衮衮羨子有淵源
浚治令深穏斯文付諸公容我老息偃
多雨偶成
謫居天南陲終年寡儔侣四月山氣行淋漓滿城雨獨
坐北窗下蕭然無一語睡起復何如雞鳴已亭午
即事
梅天喜蒸潤江國飽雨澤況我謫逐人窮巷宜闃寂今
夕復何夕門有此佳客貧家亦效勤草草具一食高興
良未盡奈此短景迫微言若發蒙喜獲此三益人生務
明德餘景不足惜區區名利人長年竟何得使我市朝
心一掃便無迹懷君如古人每事三歎息
十二月二十四夜賦梅花
我來嶺下已七年梅花日日鬭清妍詩才有限思無盡
空把花枝歎晚煙頗怪此花嵐瘴裏獨抱高潔何娟娟
苦如靈均佩蘭芷遠如元亮當醉眠真香秀色看不足
雪花冰霰相後先平生明明復皦皦一嗅霜蘂知其天
固安冷落甘蠻蜑不務輕舉巢神仙他年若許中原去
携汝同往西湖邊更尋和靖廟何許相與澹泊春風前
辛未閏四月即事
閒居喜無事冠櫛每晨興今朝鳩喚夢疑是大雨徵萬
事雖顛沛此兆常可憑須臾倒江湖一掃蠻瘴腥雨罷
有何好環江數峯青蛟龍得時横長堤豁然崩衰老甘
寢寐半夜聞雷聲連岡萬株松漂零一毛輕雨意疑未
已浮浮晚雲蒸咄哉造化兒徒勞竟何成
又
窮居不擇交賢否那復辨似人輒已喜況復曾半面相
見且寒温不問風雨變晚來無與遊澄江喜如練携笻
信步行屈曲隨山轉數日雨不止衝波頽激箭舊雨已
不來今雨誰復見甕頭香滿屋吾計今已辦豈復思故
鄉無事且彊飯
又
相馬須相骨探水須探源君如識此理知人若神仙可
以千歲下坐照萬古前有時隂求人得意初無言如聞
失一士每食不下咽人才何其尠求一於百千豈獨今
世歟自古皆已然我欲授此法其誰可與傳
又
平時罕啟門愛此月色佳倚杖看未厭戍樓已鳴笳須
臾星斗稀河漢亦横斜餘生知幾何短髮今已華且盡
此杯酒未用輒興嗟乾坤真轉磨羲娥互奔車
又
種槿已五載入門幽逕深拒霜偶然植亦解成清隂晚
涼新浴罷松風披我襟終日岸巾坐閴無人見尋浩然
媚幽獨發興付瑤琴
又
寓居城中寺蕭然如深山終年客不到終日門亦關晨
朝香火罷去履脫危冠飽讀古人書會意有餘歡客有
饋荔枝薦以碧玉盤吟哦更咀嚼未羨朱兩轓鮫綃作
紅皺護此冰肌寒
又
横浦亦何好人烟渺荒墟所以常閉門九年唯讀書余
幼好竒服玉佩而瓊琚念往復推來薰然樂有餘客有
不知者笑我長勤渠目昏心則瑩道腴形自枯千載陶
淵明簞瓢常晏如譬彼雞羣中有此海鶴孤
有感
日月不知久優游蕭寺居臘月三十日方驚歲又除如
此度九年終朝樂有餘後圃剰寒菜水南多美魚飯罷
亦何為北窗工讀書興來或意倦玉軸時卷舒旁人多
失笑謂我何迂疎巍然王公門胡不曳長裾
十九日雜興
不是南方熱愛此有永日人事斷經過蕭然空一室風
驚窗外竹聲如清廟瑟西塘荷已花北戸棗亦實仕途
非所長進寸輒退尺所以入市朝愁苦甘首疾謫來已
九年底事無憂色山林興甚長湖海情何極
又
物理情不齊人生各有好所好儻不獲亦各騁竒巧淺
者不及門深者入堂奥名利工欺人市朝徒膠膠所得
無幾何舌焦脣亦燥其間狹劣者不售輒復躁亦有操
金珠侯門致私禱葡萄得涼州所求輒復效䑛痔或嘗
糞車服夸新好吾唯戒妻奴酒熟宜予告
和施彦執懷姚進道葉先覺韻
西湖十里山春風一杯酒兹興良不淺何日落吾手我
讀君和詩襟期一何厚同生上下宇共閱古今宙死生
何足云餘年付美酎佩印還故鄉衣錦眩春晝一時正
兒嬉千歲墮塵垢所以賢達人中懷元有守試看窗日
中野馬互奔驟區區竟何成尚誇舌在口宿習猶未除
新詩漫懷舊環顧天地間四海惟三友兩老雖未死二
妙已先踣生者豈其巧死者亦非謬君如悟斯契萬事
可懷袖銅錢自如山金印自如斗只今定何在腐骨久
已朽籬菊師淵明庭草悲王胄彼已升層霄此猶鑿戸
牖浩歌君其聆相看都皓首
彦執賞予詩
年來百念灰求友良未已一昨竄逐來萬事風過耳忽
得故人書驚喜或不寐人生等行客斯會姑小憩吟詩
本不工信口何足貴譬彼蜩螗蟲時時一鳴沸自惟儘
喑默何以玩浮世不煩更咀嚼欲聽已漂逝胡為不解
事異好仍偏嗜從來不求名遊戲聊卒歲
擬古
平居自相樂忽焉成别離君居天之南我墮海之涯四
海豈不大非君誰我知狡兔營三窟鷦鷯安一枝勿云
千里遠相見無遲緩精誠儻可通指日日猶反毋為浪
相思我老尚能飯
又
夭矯山頂松蔥蒨門前柳高低邈不同日日滿窗牖窮
通端似之盡入乾坤手願為深閨女勿學商人婦閨女
老彌貞商婦多失守
又
昔我竄横浦佳致未易陳偶經&KR0034;頭宿谿山妙入神煙
波横小艇疑是古玄真逝言或生還孤志良一伸别來
已十載念此渴生塵何當携我軰徑往莫問津謹勿思
高官驚憂可悲辛
又
平生澹無營生計亦草草吾廬儘有餘懶問長安道楚
澤驚屈平書空咤殷浩願君且休矣沈憂令人老
又
余生本無用頹然落澗阿飢食山頂薇寒編松上蘿豈
敢怨明時貧賤固其宜原憲樂窮巷屈平愁深陂度量
何相越道在胡速遲屈子則已矣原子有餘輝
又
願隨春陽和不隨秋草萎光隂瞬息耳憂悲亦何為蘭
蕙生深林時有朝露滋清香隨春風邈若有所思我亦
慕明德杖藜往從之林深不可見相遇終有時
又
蕭騷老蠶婦窈窕深閨女閨女曳羅裳老婦勤機杼夜
深燈火微那復淒寒雨辛勤貢王宫棄擲乃如許一縷
不著身含愁誰敢語
又
促裝何喧喧西笑都門道出門何所見王孫媚春草綠
鬢仍朱顔未信人間老去去謹勿遲功名苦不早君看
郭令公書二十四考丈夫自足珍珠金何用寶
又
山色翠挼藍杯中酒如玉飲酒彈瑶琴漫奏流水曲音
微澹無味絃緩軫不促不須苦求知古人有遺躅推琴
一長嘯清風振吾屋
又
喬松列萬行知是誰人墓龜趺表山岡石馬夾山路潺
潺瀑水秋蕭蕭白楊暮蒼黃愁殺人何物能超悟人命
極危脆不殊花上露秦皇死則已規與山河固一朝禍
事發所掘無尺度想見冥漠中自歎平生誤遺臭千萬
年至今汚尺素
又
少小有高志思與古人親二十學文史三十窮典墳坐
觀世間事抱火厝積薪此心雖炯然不敢以告人君門
深九重欲陳諒何因
又
已往不足念未至復何憂今辰天氣佳駕言聊出遊欲
識斜川時佳處只在兹穆王宴瑶池飜為達者嗤鍾子
今亡矣難與古人期
又
夜月冷如冰朝霞燦成綺借問孰為之大化自然爾斵
月為酒壺裁霞為寢被酣眠九天上此意誰能似要與
同心人情話當及此
横浦集卷二
