横浦集卷十七
宋張九成撰
記
海昌童兒塔記
壽聖禪師惟尚道眼明徹戒體潔清傳法於普照英公
得證於黃龍新公既謝事迺歸老童兒塔之西環堵蕭
然而聲震四海其叩門求法者盖肩相摩而袂相屬也
予寓居鹽官遇風日清美芒鞵竹杖徑尋師於茂林修
竹之間一日予指塔而問其故師出邑人章瑋石刻且
曰舊塔廢為道士居者凡二十年矣紹興丁巳主塔僧
仲淵之孫德諶痛數百年勝槩一旦為彊有力者所奪
影滅跡絶了不可尋問乃草衣木食錙分黍積卜地其
東累甓架屋於莽蒼榛棘中今蘭若窣堵崢嶸突兀鼎
鼎一新其勤勞嗣續之功似可記也公其有意乎予笑
而不答既而予被召貳玉牒旋擢亞春官侍講金華未
暇如師請後予以病乞歸聖天子憫其勤以奉祠寵之
居閒日讀方書理藥物亦未暇如師請也予病今少間
師來請益勤予乃呼諶而告之曰堯舜禹湯文武周孔之
道具在人心覺則為聖賢惑則為愚不肖聖人懼其惑
也乃著之六經使以義理求乃銘之九鼎使以法象求
簠簋爼豆火龍黼黻以發之鐘鼓筦磬琴瑟竽笙以警
之清廟明堂靈臺辟雍以形之使人目受耳應心竦意
萌恍然霧披豁然冰泮乃知千聖雖往此心原不去萬
變雖經此心自有餘不然吾聖人豈虚為此紛紛哉子
之辛苦經營倘有在於斯乎否則我不知也諶謝而退
乃書以遺之使刻諸石紹興九年十月四日記
袁州學記
紹興已未建安陳侯來守是邦得祀先聖先師於學宫
乃顧瞻廟貎翺翔廊廡喟然歎曰夫子之道傳帝王相
天地叙彝倫膺夷狄自天子以下皆師事之顧丹青漫
漶楹桷傾弛甚不稱朝廷所以尊崇之意風俗之本教
化之端當如是乎吾甚不取乃命教授劉瑜撤其故而
一新之越明年仲春經始而季秋落成畫繪炳明輪奐
高潔儒風之盛甲於江西余出守邵陽道過其門自念
平時起居食息不敢忘吾夫子輒秉心一意整冠肅容
擁笏以入再拜而退諸生乃交揖而進曰吾鄉人物載
在信史在漢則有陳重在唐則有盧肈黃頗諸公相繼
而出又韓文公振斯文於前今陳公大其事於後願記
厥實以為不朽之傳余曰憂患流離學殖荒落不足以副
子請既而教授以書來宜春尉林仰又以書來余再辭
而弗獲也乃為之說曰學乎學乎利禄云乎哉大學平
天下之道自格物而入夫子不踰矩之妙自志學而入
盖一心之所管即經綸天下之業也一身之所履即綏
定國家之事也耳目乃禮樂之原其可以弗正夢寐乃
居處之驗其可以弗思陳侯之為是舉也豈徒然哉盖
將使此邦之士不遷怒不貮過如顔子無伐善無施勞
如顔子自忠恕而得夫子之道如曾子自灑掃而得君
子之道如子夏自徐行而得堯舜之道如孟子抑將使
此邦之士從顔子曾子子夏孟子數公而知格物之效
志學之宗平天下不踰矩之要學乎果利禄云乎哉諸
生其勉之紹興十一年正月日記
雲蔭堂記
進士方疇作堂先塋之側乞名於兵部尚書程公公既
名曰雲蔭又作為銘以見意禮部侍郎胡公又為書銘
於堂俾疇不忘先君子之德疇可以已矣乃又作書乞
記於余余憐其拳拳於先君子如此且有感於余心者
雖諾之而未暇也客有見其書者曰異哉斯名也方君
積善在躬不克施於有用乃用遺其子孫疇既以進士
登第弟略又以武舉得官今上始郊又封贈及其幽竁
車馬大門三槐植堂其幾是乎余曰不然天下事有可
必者道義在我此可必也爵禄在天其可必乎閔損曾
參至死無禄千古為孝子張禹胡廣官登極品千古為
佞臣故親所以責其子者在道義不在爵禄子所以報
其親者亦在道義不在爵禄使疇果欲報先君子乎當
明善以獲乎上當格物以為國家天下用倘於暗室屋
漏有非心邪意萌於兹而見於象乃挽而莫違乃去而
不反雖官至公相贈至公相其辱先人忝所生也大矣
方君所以期於子者豈在此乎予聞方君易簀之際呼
疇而戒之曰富貴易得名節難保汝頃以小官上書抵
時相它日從仕當以責人者責已可也其志明明如此
所以望於疇者為如何哉疇當明善當格物以獲乎上
以為天下國家用以副先君之望勿以得官受封賜為
報親之具也豈予私意乎哉此盖先君子將死臨絶之
遺言琅琅具在家庭間者也其可忽諸客謝而退余因
書以遺之
靜勝齋記
同年友永嘉陳開祖紹興癸酉二月十八日遺余書凡
數紙其一曰近闢書室深可數丈左右圖史相半其中
且牓之曰靜勝盖欲居閒守靜以勝事物之紛紜也至
於人是人非人富人貴人榮人辱皆無足以動其心者
子其為我記之余曰物之不可勝也久矣與其勝物不
若自勝自勝如何思慮潰亂血氣飄盈動者莫覺而靜
者見之見之則惡之矣惡之則若居焚溺中思有以脫
去而弗得也惡之又惡之乃悟顔子克己之說乃得曾
子三省之說乃入子思謹獨之說使非心不萌邪氣不
入而皇極之義孔門之學於斯著焉若夫人之是非富
貴榮辱初不相關我無勝彼之心彼無勝我之念彼我兩
忘天下之能事畢矣自勝其大矣乎開祖用意伊川之
學四十年矣其於斯理履踐久矣今乃以勝物之說遠
遺於余豈用夫子使漆雕開仕與夫語子路浮海之意
乎余老矣亦飽經而熟議矣故敢不揆以所見為說因
書以遺之如其不然願以見教
竹軒記
子張子謫居大庾借僧居數椽閱七年即東窗種竹數
竿為讀書之所因牓之曰竹軒客有見而問焉曰恥之
於人大矣今子不審出處罔擇交游致清議之靡容紛
彈射而痛詆朋友擯絶親戚包羞遠竄荒陬瘴癘之所
侵蛇虺之與鄰謂子屏絶杜門蔬食没齒髠頭唶舌以
祈哀於朝廷而抱病於老死不是之務乃種植墾藝造
立名字將磅礴偃息自適於萬物之外知恥者固如是
乎子張子啞然笑曰物各有趣人各有適子方以竄逐
為恥我獨以適心為貴今吾將叙吾之適以浣子之適
其可乎客曰唯唯子張子曰今夫竹之為物也其節勁
其氣清其韻高冐霜雪而堅貞延風月而清淑吾誦書
而有味攷古而有得仰首而見俯首而聽如笙簫之在
雲表如聖哲之居一堂爽氣在前清隂滿几陶陶然不
知孰為我孰為竹孰為恥孰為不恥盎盎如春醺醺如
醉子亦知此樂乎客聞吾言神喪志沮面無人色吾因
以是言而刻諸石
重建贑州學記
天下之可恥者莫大於為盜而好訟其次焉贑在江西
為大郡山澤細民乃甘心於天下之可恥者獨何歟余
嘗攷其所以然矣見利而忘義則盜心生好勝而無禮
則爭心起昔吾嘗聞弭盜之術於吾夫子矣曰苟子之
不欲雖賞之不竊抑嘗聞告子路止訟之說矣曰聽訟
吾猶人也必也使無訟乎夫不欲無訟繫其上不繫其
民文王服事商而耕者遜畔行者遜路宓子賤治其邑
使漁者於夜半無人時不忘其教令此不欲無訟之效
也歟嗚呼此豈率爾而得哉學之不講是吾憂也夫學
者以格物為先格物者窮理之謂也窮一心之理以通
天下之理窮一事之理以通萬事之理舞干羽而有苗
格奏簫韶而鳳凰來高宗思而傅說夢泮宫作而淮夷
服格物之學如此是天下之至樂也惜乎聖學不傳而有
為者徒為是紛紛也右朝奉大夫趙公善繼紹興甲戍
來守是邦當叛兵方定攘敓滿郊或者勸以威刑又或
勉以智術公一切謝之曰殺伐傷和詞訟亂政非吾志
也又曰民吾民也其所以至此者以見利而好勝也曷
求無欲止訟之道乎學有舊基榛薈之所蒙蛇虺之所
宅狐嗥鬼嘯過者悲焉乃獨喟然作而新之體制宏偉
規模深遠建殿以尊夫子立堂以萃講說生徒有齋掌
教有室御書有閣庖湢井匽各有其所意將使學者體
格物之說以無欲以無訟以求夫子之用心而誕布於
四境消見得好勝之風去忘義無禮之弊其大矣哉凡
厥諸生當體公意以是正心誠意以是修身齊家以是
治國平天下以盡大學之歸以求夫子之用心使不欲無
訟之說行斯無負於公之志矣建學未幾而四野清淨
訟牒稀簡誾誾乎有洙泗之風而合泮宫之詩焉可謂
盛矣若夫版築之工土木之役歲月之終始皆非學之
先務兹得以略云
横浦集卷十七
