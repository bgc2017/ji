靜思集卷七元郭鈺撰
七言律
寄吳杜徵君
武夷空翠接秋隂古木蕭森石逕深中使又傳丹詔至
山人長對白雲吟松花未掃風過席芝草初耘雨滿林
九曲畫圖歸内府君王應許遂初心
送龍光庭赴都
帝城此去人千里馬上題詩記舊遊官酒滿傳鸚鵡盞
宮花飛點鷫鸘裘星迴東壁文光動日麗中天王氣浮
禮樂百年多述作才賢深足應旁求
登宜春衞公岩
衞公舊日讀書處濩落孤亭紫翠中野迥虹光分暮雨
天晴木葉響秋風武皇國勢資雄略牛黨私仇累至公
論定是非誰復在晨鐘空託梵王宮
送胡元禮歸合淝省親
秋風林薄暮蕭騷千里庭闈属望勞天入秦關開去棹
霜飛楚峡擁征袍每看潘岳閒居好始信張翰歸去高
我亦天涯漂泊久因君愁思滿江臯
和虞學士春興八首
官河春水湧輕濤来往千艘不用篙江浦女遊遺玉佩
瑶池仙降獻金桃秋千拔地煙花暝閶闔中天日月高
早歲功名看得意扶搖風力送鴻毛
鳴珮天階委碧莎雪消太液漲晴波玉盤露浥仙人掌
宮錦花添織女梭王子問安回輦近儒臣進請賜金多
眀朝引見狒狼使樂府新傳天馬歌
沙苑煙晴苜蓿肥朝回天馬錦為鞿詞臣會送歸青瑣
進士傳呼換白衣雲氣曉依宮樹近春隂晝護苑花飛
君王又進長生藥萬里樓船海上歸
城上觚稜霧靄迷角聲吹徹鼓聲齊雲生水殿龍常現
月滿官松鶴並栖風俗元存中國舊天文並拱北辰低
倚樓欲問通霄路誰借青雲百尺梯
萬里驅車入帝關十年棲息一枝安承恩數對麒麟殿
却老何資龍虎丹金水漲波融雪盡碧桃分蕊到春闌
江南却憶看紅藥紈扇羅衣不識寒
清眀烟散柳枝斜宮樹沈沈點白鵶暖霧撲簾成細雨
朔風吹面射飛沙江南最憶王孫草天上催宣宰相麻
十載滄洲孤舊約鹿車何日共還家
柳林笳鼔曉晴饒王子春蒐出近郊雲錦宮袍攅萬馬
鐵絲箭鏃落雙鵰蒲桃壓酒開銀甕野鹿充庖藉白茅
共說從官文采盛不聞舊尹賦祈招
浩蕩天風駕海航忍從兒女問耕桑珠聫魚目知誰識
劔吐龍光不自藏司馬倦遊曾建節買臣歸去密懷章
只今豈是無詞賦材俊中朝少薦揚
送王國琛使君赴福州
閩嶠来迎新太守旌麾遥颺海雲低天書夜下羣龍會
露冕春行五馬齊荔子已無中使勅繡紋猶作白衣題
竚看到日傳嘉政棠樹春隂滿建溪
賦得越王臺送萬載敖司令之官
層臺高與越山齊南斗諸星入地低海氣秋澄鴻雁到
野煙春合鷓鴣啼官船北走輸珠翠幕府南開振鼔鼙
側想到官多暇日登臨長聽玉驄嘶
送萍鄉袁茂才歸縣試吏
玉關門外班司馬抗疏歸来白髮愁絶域功名空老大
少年鄉國自風流花飛細雨朝迴馬月滿前川夜放舟
始信封侯馳萬里不如吏隠近滄洲
寄孫仲植文學
秋来最憶孫文學無數黃鷄啄黍肥得酒定邀諸弟飲
看萸應少一人歸蒼龍出峽雨先至白馬渡江雲共飛
季子敝裘今更少還鄉信使故應稀
寄阮弘濟兼簡楊亨衢少府
舊時文物數江東誰似風流阮嗣宗紅袖醉歌金縷曲
牙旂歸導玉花驄神仙原與塵埃隔賓客多應氣概同
寄語龍泉楊少府園花不減舊時紅
柬王奎伯仲
我愛王家之二難越羅裁剪春衫寬折花滿簮紫茸帽
寫詩自作烏絲闌玉壺載酒留客醉竹竿把釣擕兒看
眀朝更約溪南去一樹錦桃花未殘
寄劉淵茂才(字象賢)
山舘前宵忽夢君紵衣如雪照晴雲門前種菊開三徑
壁上題詩寫八分酒浪紅深傾琥珀劔臺翠澁繡龍紋
多情指畫秦臺近一曲鸞笙月下聞
和虞學士登宜春臺
萬家平地擁高臺窗戶層層近日開鶴致瓊花迎帝子
龍持貝葉禮如来雲依老樹秋如畫峽束飛濤雪作堆
惆悵當年歌舞地碧桃開落幾千回
題興岡王祠
萬山濃翠湧飛濤縹緲王宮結搆牢兵衛焜煌連鎖甲
香煙浮動鬱金袍晨飛脉嶺雲初散夜舞胎山月正高
仙苑碧桃春自醉豈容野客薦溪毛
澄虛亭
匹馬江上行且停蒼松夹道風泠泠波光倒吞落日白
雲氣下接炊煙青山僧獨行掃殘葉水鳥雙飛迴遠汀
主人邀客領竒勝賦詩把酒澄虛亭
賦鶴骨笛
雲沈碧海葬飛仙樂府新裁紫玉員律呂相和依象管
雌雄猶似唳芝田老蛟夜舞君山月采鳳春遊嶰谷煙
想是好奇心獨苦琵琶昨日購鵾絃
賦文山硯
碧玉秋涵曉露滋相君十載共襟期承恩久在文章府
借潤終無軟媚詞旗舞龍蛇廷對早詩成珠玉載歸遲
可憐月落空坑夜無復追随到鳳池
早秋有懷歐陽文周
日暮獨迴江上舟江波不盡思悠悠虹垂青澗分殘雨
風滿碧梧鳴早秋用世有材須汲引思君為客久淹留
綵樓七夕涼如水知共何人望斗牛
寄楊和吉
不見故人愁我心江山信美倦登臨附書白鶴幾時到
結屋翠微何處尋風撼竹樓憑雨勢雲歸溪樹作秋隂
琅玕細簟凉如水應掃桂花彈素琴
和李茂才牡丹
舊来聲價洛陽高歌舞千金費酒醪霞擁暖紅圍采檻
日描晴影繡宮袍百年富貴花神醉一曲清平筆力豪
近說開筵追勝事詩成壓倒舊官曹
哭宜春義士彭維凱(維凱復袁州遣迎監郡某元帥以下歸視事守土將)
(某忌其功遂殺之)
風折旗竿臥落暉殘兵揮泪脫戎衣徒聞即墨田單在
不見成都鄧艾歸獻凱何時承寵渥爭名自古抱危機
宜春元帥還相問近報洪州未解圍
宿七里山(十一月二十二日余始得逸歸值臨江兵至楚金追斬九十九級軍聲始)
(復大震)
寒松霧暗月西頽人語無聲鬼語哀郡國忍聞侯景詔
朝廷初棄戴淵才風傳鼙鼓驚魂戰天入鄉關望眼開
骨肉死生俱未卜泪痕血點滿蒼苔
癸巳元日
屠蘇酒暖破朝寒舊寫桃符忍再看太史未頒周正朔
遺民思覩漢衣冠天邊星斗孤槎遠雪後江山萬木殘
再拜中庭賓旭日共瞻霽色散雲端
二月二十七日聞故鄉寇退
銅駝荆棘換東風消息南州久不通芳草得春煙漲綠
野棠無主雨飄紅琱戈元帥登壇暇寳玦王孫哭路竆
亂後親朋總悽惻相逢但索語音同
寄龍子雨
書到山中收泪看出門愁散楚天寬落花春盡休文瘦
細雨更長范叔寒金帶宦情違俗久綈袍交態見君難
欲為後會知何日酒熟還家得盡歡
贈劉明道
義旗獻凱滿南州君擁兵符控上流隔岸人烟鄰虎穴
中江雪浪送龍舟劔鳴秋匣元霜下馬浴晴波紫霧浮
白羽指揮能事集底須萬里始封侯
秋日還山聞南省消息示從弟銓
南國風高聞好音隣翁酒熟晚相尋雁飛漢苑書来往
竹暗湘江淚淺深茅屋暫歸秋四壁柳營煩費日千金
瘡痍早使能蘇息獨抱長貧亦素心
重和荅周聞孫進士兼寄宗瑾
飄零不改舊鄉音来往空山費獨尋楚地人烟三戶在
漢家宮闕五雲深急風亂颭蒹葭雪斜日殘明橘柚金
公瑾雄姿最英發還鄉何日共論心
分府同知瑶童相公大閱之日天使適至喜而
賦詩奉寄劉賓旭參軍
鼓角緣邊永夜哀使車忽自海南来中朝舊法三章在
大將新圖八陣開玉帳分明傳號令金臺雜遝貯賢才
早看送喜麒麟殿五色雲中進夀杯
金絡銀鞍翡翠裘參軍馬上最風流相逢把酒青油幕
每憶題詩黃鶴樓采鳳銜圖堯殿曉蒼鷹整翮楚山秋
攀龍早及風雲會歸換貂蟬尚黑頭
韜鈐兵衛立參差軍務初閒且賦詩健筆有神傾後輩
美名如玉重當時青雲鶴引朝天路白羽鵝翻洗墨池
近見元戎再乘勝憑君多製凱歌詞
侯印軍符塞紫衢儒生白髮混泥塗兒騎竹馬談兵法
地畫桃源入戰圖雙劔舞閒歌激烈一燈愁絶照清癯
山中薇蕨秋風老心折孤村反哺烏
和楊繩彥正茂才
仗劔三年去里閭桃源仙客獨安居雨鳴脩竹涼欹枕
花落小窗晴曝書誰與捲簾通燕子自須入海掣鯨魚
村園明日君能到一徑蒼苔待剪除
甲午元夕
已無釵釧典村醪兒女炊羹薦野蒿燈火獨搖元夕夢
干戈渾減少年豪雲韜月色歸天闕雨壓寒聲欺布袍
却憶將軍平寇處崑崙夜度不辭勞
雨中過龍西雨
雲連茅屋樹聲寒舊補貂裘帶盡寬蕭瑟鄉關愁庾信
清明風雨過蘇端蒼龍波暖開鱗甲黃鳥巢深護羽翰
側想蓬莱雲氣上羣仙縹緲控飛鸞
感懷
白髮溪翁劚草根晚炊兒女帶啼痕斜陽燕語興亡事
隂雨鬼號新舊魂戰伐不聞烽火息誅求惟見簡書存
艱難負米歸無日夜雨青燈夢倚門
晚過山莊
草滿畬田落照斜溪行盡日少人家自傷直性從干謁
誰在窮途不怨嗟香火氤氲王子廟旌旗明滅長官衙
主人問客知名姓始肻開門喚煑茶
和楊彥正茂才
故山疊疊是愁端真宰何由剗翠巒客舘雨聲燈火共
皇都春色畫圖看花飄金谷彩雲散木落洞庭歸雁寒
見說攜家近仙館紅塵咫尺不相干
南省戰船至吉安喜見官歷
干戈阻絶歲時遷幾向空山卜月圓仍覩帝堯頒玉歷
兼聞楊僕將樓船旌旗日月臨西楚帶礪山河拱北燕
賴有忠良扶社稷願聞籌策早安邊
寄賓旭劉參軍
經年避地百憂并君獨還鄉少俗情淨洗木瓢分藥晒
新裁紈扇寫詩成半蓬溪雨羣鷗散萬壑松風獨鶴鳴
只好閉門度長夏巾車莫遣野人驚
送阮弘濟赴梁使君幕
諸生白髮守章句磊落長材自不羣河内已留賢太守
霸陵又起故將軍鐵絲箭簇鳴秋月銀錯旗竿䜿曉雲
文采久為當路重更期馬上立竒勲
贈周原道兼柬安子靜將軍
武節遥瞻漢署郎威稜猶帶柏臺霜江通吳楚波濤息
天入燕秦道路長白羽晝揮談虎略黃旗暮捲護龍驤
宜春進士兼文武好是青雲共激昂
寄羅履貞兼柬謝君績
烽火平安月正中思君長倚翠樓東儒生憂國燈前淚
壮士封侯馬上功半榻松風看草檄一庭花雨坐調弓
謝莊文采江東少青竹題詩想最工
送朱鵬舉照磨赴江西省掾
花外銀鞍鞲紫騮省郎文采自風流英雄舊總三千士
美譽新傳十一州山擁宜春深帶甲江通章貢小容舟
晨趨黃閣參籌畫願審安危拓遠謀
白鷺洲晚泊呈天隠兄山長兼柬曹居貞
白鷺洲前春水寬素王宫殿壓驚湍風飄墜瓦鴛鴦冷
雨暗疎篁翡翠寒維翰未能穿鐵硯叔孫先已改儒冠
凄凉講席君仍在晚歲冰霜獨立難
大洲宴集
殺賊歸来心甚歡酒美不辭春夜闌俯江樓迥月色白
緣邊鼓歇烽烟寒玉驄誰送美人去錦瑟更為將軍彈
慚愧書生飲獨少自剪銀燭題詩看
寄楊和吉龍西雨
江南徐庾知名久文采風流伯仲間彩筆題詩傳上國
畫船分雨過西山管寧舊向遼東老杜甫新從巴道還
擾攘戰塵徒旅苦故人應怪鬢毛斑
山中
柴門日落鎖秋隂白酒愁来只細斟松下紫苔留虎跡
雨中蒼檜作龍吟漢宮金狄空垂泣秦地桃源不可尋
咫尺山中愁出入何時江上足登臨
别蕭伯章
蕭郎三十文采殊錦霞暖矗青珊瑚酒来獨對公榮飲
詩成笑遣王奎書黑風捲雲惨飢虎黃葉打頭騎蹇驢
明日山中徑歸去梅花夜月情何如
即事
西上官船日報頻倚門收淚問行人潁川太守終難借
細柳將軍始是真木落高秋懸殺氣律回寒谷見陽春
不辭斗粟輸官府但覓山岩著老身
寄劉賓旭
舊日相逢玉雪姿三年幕府鬢如絲波濤入海屠龍苦
風雨還山買犢遲客到定能頻喚酒花開應不廢題詩
只憐雙劍牀頭吼又是隣鷄報曉時
奉和劉士貴
路轉春山晝啟關玉驄深繫綠楊間延平波浪雙龍合
遼海風煙獨鶴還扇外紅塵從戰鬭尊前白酒且清閑
諸孫早歲多文采憔悴青燈我厚顏
寒夜思親
老親白髮抱諸孫寄食偏懷地主恩故國山河空洒淚
殘年風雪更消魂績麻誰與寒分火待米長孤暮倚門
生子不才名位晚愁来詩句共誰論
奉寄吳琳子茂鎮撫二首
宜春臺前記勝遊主人與客俱風流春穠攜酒騎小鐵
夜深分燭歸南樓雁鴻幾年斷書信豺虎是處森戈矛
聞君總戎下章貢明日相候青門丘
英雄之姿不易得慷慨汗馬收竒功簸旗風高捲飛雨
舞劔日落搖晴虹官酒春酣百杯綠檄書夜草雙燭紅
竚看獻凱報天子錦衣五馬蓬莱宮
愁甚
白璧黃金不療飢王孫攜此獨安歸四郊烽火山川窄
十月雨寒雷電飛豪傑憂時常共濟功名報主不相違
臨危進退如無據青史他年有是非
殘年
久愁兵氣漲秋林不謂殘年寇轉深四野天青烽火近
五更霜白鼔聲沈金張富貴皆非舊管樂人材不到今
江上米船看漸少捷書未報更關心
和周霽海吳鎮撫詩三首就呈李伯傳明府
老子懸車歸舊隠諸孫戱采泛晴暉畫圖煙樹松千尺
門徑秋花菊四圍得句欲題青竹滿攜琴每候白雲歸
殘年頗覺頭如雪愁滿江空羽檄飛
牛斗秋高劔氣横幾人馬上取功名扇揮白羽臨風迥
甲鎖黃金射日明賈詡自期能料敵山濤誰謂不知兵
官軍蓄銳何時發久厭城頭鼓角聲
愁来倚劍立蒼茫誰在籌邊策最良捕賊五更唐李愬
揮戈萬衆漢雲長烽烟滿接城樓近鬼火寒穿石逕荒
多少材官鵰羽箭不知何日殪天狼
丁酉元日
城北城南暗戰塵東風吹淚滿衣巾秦讐猶待楚三戶
漢將徒封趙四人此會屠蘇濃味薄誰家桃板舊題新
賽神江上情如海且祝平安問老親
風雨舟中作
憔悴江頭路已窮小舟隔岸復相通歸雲亂擁青山樹
飛雨斜穿白浪風避地數年成老醜累人一飯尚西東
憑誰為息鯨蛟怒容我滄浪作釣翁
感事
荆徐千里混干戈日日君王候凱歌上相出師三月罷
南人待援六年過未休練卒誅求盡暫脫歸囚反倒多
獨拜將壇須國士掄才誰似漢蕭何
道逢八十翁
八十老翁行步奔存亾共訴斷愁魂千金歌舞随流水
六載干戈棄故園晚竈燎衣籬竹盡春牛換米草蓑存
情知青史無名姓短策猶期報國恩
柬王志元茂才
親朋亂後長相失伯仲江邊得數過久客問隣賒酒易
知君随處賦詩多鳥啼花樹驚殘雨鷗散柳塘迴細波
懷抱暫開欲相問不知佳句近如何
晴曉
最憶山中桂樹林早春無日不登臨衣冠並集吾廬盛
旗鼓俄分將壘沈山色故鄉青未了鬢毛新歲白相侵
物情自覺傷懷抱野鳥弄晴空好音
和劉淵象賢晚眺
日落孤城疊鼓鼙誰家山北復山西干戈滿地愁相續
道路還鄉望轉迷風度生香花遠近雨團濕翠竹高低
劉郎欲問桃源路紅葉流波好自題
奉同楚金和蒲掾
健兒分隊舞朱干玉帳將軍按劍看笳鼓夜鳴邊月迥
旌旗曉䜿野雲寒皇圖不假山河險民俗終同社稷安
早晚虞廷有苗格薰風披拂五絃端
奉和劉賓旭兼柬羅履貞
時危南國久連兵幕府才華得合并蔡寇遂煩唐宰相
漢儀猶待魯諸生三邊烽燧晨傳箭千騎弓刀晝繞營
主將策勲朝帝闕從官應許任公卿
送楊和吉過龍興
十月北風蛟鱷伏樓船安穏出官河交遊湖海知誰在
將帥朝廷近若何一水纔通南浦近衆星還拱北辰多
清和元帥煩相問獨釣寒江月滿蓑
奉贈江西省郎中顏希古
江西羽檄日交馳君佐中書策最奇南極星垂天地正
北庭兵合鬼神知君王舊賜馮唐節父老新傳李愬碑
盡剗賊壕歸禹貢更煩深意問瘡痍
客鬢
夕報將軍奏凱歌馬前又見擁琱戈民情共倚金湯固
客鬢惟添霜雪多何日梧桐鳴彩鳳舊時荆棘臥銅駝
無衣無食歲年晚妻子山中如苦何
小除夕
常年臘月還鄉早弟勸兄酬何怨嗟腸斷此時同避地
眼穿永夜倍思家鄉關去雁渾無信風雨寒燈不作花
最是五更情調苦城南吹角北吹笳
與黃子益將軍
將軍文采舊知名幕府分曹按甲兵雪壁畫龍晴霧合
羽林飛鳥朔風輕趙雲對敵關張並馬援歸朝隴蜀平
憑仗早除狐兔亂吴山楚水共秋澄
大洲晚發
城南桴鼓轉相驚却憶漁舟問水程千頃江波鷗出沒
數家茅屋樹枯榮客行落日凝愁思人隔疎煙聞笑聲
惆悵竹籬沽酒處夜深燈火不勝情
奉柬陳君與掾吏
漢室元勲曲逆侯諸孫文采藹南州薇垣地切星河冷
幕府霜飛草木秋采筆樽前賦鸚鵡銀鞍花外鞴驊騮
獨憐江海干戈滿願屬安邊第一籌
和酬友人
百年誰肻長拘束每到花時愁悶過金石人間春夢短
玉堂天上月明多歸栖舊燕依林木變化飛魚借海波
逆旅馬周豪氣在憐才深意待常何
奉同順則贈鄒省掾
中朝大將霍嫖姚材傑如君早見招入幕文書金印大
行營笳鼔玉驄驕兵謀合變元多與殺氣憑陵未盡消
好待楚江鯨浪靜白雲深處共歸樵
戊戌元日
戎馬七年猶帶甲客懷元日厭題詩愁来刁斗聲相續
老去屠蘇酒到遲野燒暖回雲際碧江梅寒護雪殘枝
近聞拜相登耆舊郡國朝正莫後期
送李謙道入省叔父
中郎不見十年過千里趨陪意若何骨肉共論青眼舊
形容應接白鬚多三關虎豹傳新捷百粤鶯花入醉歌
莫嘆他鄉為客久故鄉是處阻干戈
奉和龍西雨自洪見寄(同此韻和寄楊和吉一首見贈)
青樓風月故相干慷慨尊前舞地寬錦繡春明花富貴
琅玕晝靜竹平安杉關旂鼓元戎勝閩海舟車去客懽
舊日交親應有問一蓑煙雨楚江寒
和寄龍長史
扇外風塵素不干湖光遥送酒船寬錦箋傳草春詞好
銀燭燒花夜枕安四海交遊空老大百年世事半悲懽
子真谷口深相憶黃犢無苗風雪寒
和劉參軍
欲剸蛟龍試莫干東南天地洞庭寬鄭虔早被才名誤
晁錯終期社稷安年老青燈徒自苦時危朱紱為誰懽
直詞照雪慚高誼排悶裁詩淚點寒
和寄歐陽文周
厚禄才疎不敢干幽棲暫遣客愁寬屋前老樹留雲宿
竹外茅亭向水安書寄鯉魚今始到杯傳鸚鵡不同歡
龍泉舞罷獨長嘯宇宙誰知范叔寒
和寄王仲京
暮雲飛盡倚闌干懷抱何時獨好寬天下兵戈愁杜甫
雲間鷄犬憶劉安每傳佳句看君好想對芳尊共客歡
香染越羅春袖薄楝花風起不知寒
和寄從弟鐸
畏途阻絶卜支干夕見鄉書意始安痴腹於人深有累
驚魂從此暫相寬弟兄相顧三人在風雨還孤一日懽
春色故園付流水白鷗應怪舊盟寒
和寄從弟銓
腐儒憂國泪闌干江海容身何處寬驚報每愁諸弟隔
臨危但祝老親安對牀風雨長相憶負米晨昏不盡歡
最苦二郎獨冥漠晚煙原上鶺鴒寒
贈宋經歷
山繞青原百雉城入關盡說長官清才賢肻為明時出
政事多資贊畫成禾黍秋風螟螣息梧桐朝日鳳皇鳴
晝閒好讀開元紀節撡存心慕廣平
哭羅達則
太阿出匣捲晴虹誰肻埋光九地中萬里攜書来上國
一時揮翰動諸公杜陵避地身將老宋玉招魂事已空
前輩交遊看欲盡為君彈泪洒秋風
西雲亭種菊未開以余歸期逼迫時預賞之即
席賦
層層種菊繞籬斜秋色偏歸處士家擬鑄金錢酬歲月
得依玉樹伴烟霞清風江上催行李白髮尊前作按花
貯酒尚須留九月西風平地岸烏紗
題分宜縣胡于信釣翁詩卷
嚴光不作漢廷臣今日聞君亦隠淪草笠暮歸三峽雨
竹竿晴釣五橋春長歌鼓枻知音少滿卷題詩入畫真
馬上行人莫相問白鷗波暖最相親
哭蕭參謀彜翁
南州進士盛才名幕府參謀仗老成筆舌夜搖星斗動
襟懷寒潄雪霜清平淮碑踣慚裴度哀郢魂歸訴屈平
多謝沔陽劉太守為題文誄弔先生
中秋與郭恒飲從弟宅忽聞猘犬陸梁恒驚去
風清月白臨别惘然次日移詩從弟和以寄
懷
兔罝雉網林中邊鴻飛冥冥誰使然欲歸故山弄明月
如隔弱水招飛仙蒼生何時各安堵賤子今日嗟倒懸
千金不留魯連住銅駝荆棘愁風煙
寄從弟銓
舊廬每愛桂花秋風月凉宵足勸酬盗賊未平身漸老
弟兄相望淚空流經年避地魚頳尾何日還鄉烏白頭
側想早春天氣好掌珠初見慰深愁
寄劉玉正茂才
城南燈火連牀久獨夜荒村費苦思風雨何時尋舊約
江山是處有新詩海棠春暗飄香盡鸚鵡天寒唤客遲
明日還鄉須作伴買船沽酒共襟期
柬王志元
收泪看花花轉紅花前心事想君同幽燕車馬從天下
吳楚舟航與海通貴賤不應懸趙孟去留終擬報曹公
石田秋雨喧鷄鶩早附冥鴻萬里風
贈劉淵
老樹蟠堤抱石危晴雲過雨出溪遲有時歸鳥落山果
無數飛花懸網絲得酒不消為客恨連牀長欲與君期
此情最倚相知久莫怪新来嬾作詩
和郭順則登五峯仙壇
蒼山遥拱鬱藍天鷄犬雲間盡得仙雨散天瓢彌八極
碑磨嵓石照千年漁舟隔浦搖春浪茅屋倚山炊午煙
見說隣僧知敬客長廊晝靜共參禪
用王冕韻送解元祿茂才
時危結屋傍岩阿野逕春烟匝翠羅四海俊賢唐貢舉
百年父老漢謳歌山涵霧露藏玄豹水會陂塘散白鵝
地僻此時賓客少松隂掃石坐長哦
避地石洞有懷羅處士就柬周以立進士
勍敵雙崖立洞門石稜斜鬭浪聲喧屋前松長山人去
堂上藤垂石佛存西望鄉關通鳥道舊題歲月滿苔痕
重來又廹干戈苦空憶桃花遍水源
樓居晚對
四山紫翠鬱嵯峨愛此樓居每獨過窗戶晴通雲氣濕
竹松暝挾雨聲多時危耆舊疎来往地僻漁樵共嘯歌
對酒暫開懷抱好莫思戎馬近如何
寄楊和吉歐陽文周
黃鵠一飛幾千里高標矯矯離風塵宗元有恨為司馬
郭泰無名與黨人富貴致身何用早是非論事惑難真
二君舊日皆知己旅食他鄉莫厭貧
送别從姪淳
愁心長繋晚峯青避地何時馬足停草樹四山區域小
風埃六月髑髏腥無從灞上慚劉禮始信遼東老管寧
惜别恨無尊酒共臨溪為爾汲清泠
十二月望又自新淦泊桐江時弟銓新歿
遠營鼓角送悲酸十口無歸泪不乾孤雁哀鳴秋浦遠
慈烏待哺夕陽殘江南戰骨遺民盡天上除書選將難
敢望伊周眀至理願聞韓信早登壇
和龍西雨韻寄楊和吉
權門噂沓事無干老去休文任帶寬狡兔經營三窟苦
鷦鷯棲息一枝安漁樵路熟成長往鼓角風高慘不歡
獨有西雲亭上客金錢買酒敵春寒
王進屢承徵會因寄此詩
山隂先生讀書處玄豹落日司嵓扃落花滿院春寂寂
長松隔水風泠泠有時獨隠烏皮几乘興自寫黃庭經
座上賓客日應滿不知雙眼為誰青
寄羅伯英
江湧春濤枕上聞殊鄉無伴獨離羣始知詩事能窮我
獨喜墩名又屬君風燕入簾捎落絮雨龍歸洞駕輕雲
遥知隣曲過從熟每日還家酒半醺
悲龍興
七載竒功一日隳眼看白旆換紅旗支祁不避旌陽劍
絮酒誰澆孺子祠南北選材從昔異安危任事總難期
可憐千疊西山石留刻何人節義碑
悼已
種竹經年長未齊半枯半死近窗西天風飄鴈随雲沒
山鬼憑狐當晝啼世亂獨懷徐庶母家貧久累買臣妻
眼前事事堪腸斷欲問西山路轉迷
春懷
前水推懷後水推推愁不盡載愁来雪消海上蘇卿老
春到江南庾信哀客路但聞啼鳥樂人情不及野花開
交遊况復疎還往獨對青山勸一杯
社日
甲子頻書入短篇細推五戊卜春田讀書未有平戎策
止酒聊輸祭社錢紅樹花穠春向晚畫橋柳暝雨如煙
舊来歌舞今誰在燕子茅簷只自憐
己亥六月初五日
不惜千金一笑揮危途驚定始傷悲問安慈母翻成泣
乞米貧交不療飢總謂魯連曾却敵謾傳李涉舊能詩
只從鄰曲多豪客無怪荆吳滿戰旗
和友人别怨
風急長空舞落花獨收殘淚暮還家畫闌砌曲圍芳草
綠樹庭空噪亂鴉不見韓娥沈漢水空傳蔡琰按胡笳
遥知今夕天涯路鄉夢難成月易斜
余窮阨閭里年甚一年風雨重傷世味尤惡因
思去年索酒于志明以與黃花解嘲今年志
眀亦復避地雖黃花可得見哉感慨成詩又
無與寄因題之壁上以記此時情况焉
風吹烏帽晚颼颼顛倒空尊不自謀賒酒隣家慚舊債
題詩茅屋載新愁黑雲雨壓千山暝黃菊草深三逕秋
今日鄉關最蕭索念君何處獨凭樓
九日和從弟銓
菊綴疎花雨滿林人情爭似酒杯深百年顛倒皆如醉
九日荒涼不廢吟投暗自慚輕白璧知音還擬鑄黃金
一襟愁思鴒原晚賴爾相從桂樹隂
和劉淵見寄二首
南國干戈積九年四年相别最相憐病看菱葉疑非我
飢啖松花似得僊青鳥謾期春後到白雲不掃夜深眠
故人半在無消息讀罷君書倍愴然
幾何歲月頭今白况復亂離生事難千里雁聲雲外斷
一春花事雨中殘長年寄食貂裘敝獨夜悲歌燈火寒
親舊江湖多阻别艱難誰與共心肝
寄郭沛
最憶山原隠士家朱簾樓外捲飛霞梅花清影斜侵案
韭葉寒香細入茶教弟舊書常共讀待賓新酒不須賒
春來頓覺疎還往長遣歸心托暮鵶
送周宗泰之九江
花外晴雲飄白紵匣中秋水臥蒼龍揚帆直破西山雨
把酒先招五老峯勝地登臨增感慨昔賢出處每從容
柴桑咫尺君須到無數黃花秋露濃
題宋氏草庵
老大還鄉草屋新乾坤俯仰一閒身臥龍自是竒男子
歸燕還尋舊主人竹逕排墩留坐客柳塘分水過比隣
共拚野性親魚鳥高義無多駭俗塵
靜思集卷七
