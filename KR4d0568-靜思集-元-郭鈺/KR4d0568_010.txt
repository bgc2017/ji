靜思集卷十元郭鈺撰
五言長律
挽李心原徵士
時清多士奮道屈哲人嗟伊昔敷文治如君實國華衣
冠傾望族文字擷天葩薊闕驅車遠吴山倚劔斜諸生
親教授前輩倍籠笯鶚表謄烏府薪歌載鹿車苦心抱
冰蘖高興托煙霞老景期如蔗中原亂似麻漢官思再
覩周翣去難遮夜怨雲巢鶴寒啼宰樹鴉諸公紛誄筆
賤子忝通家洒泪桐江上悲風咽暮笳
七言長律
袁寅亮讀書深山萬木之中以避暑文瞻為賦
長句因次韻以寄
獨向隂崖結構牢一時文采擅風騷雲間見客疑猶淺
山下人行望始高蒼樹窺巢馴鸛鵲翠藤結蔓挂猿猱
遥知高臥多標致何問長齋代骨毛洗耳未應徒見許
攢眉但恐不容陶山僧進謁多題竹野老相過或獻桃
綿蕝暫陳存故事棘闈嚴備遠周遭鑿平嵓罅安書籍
掃集松花釀酒醪醉後賦詩題石壁興來送客釣江臯
蘇門傲睨惟聞嘯康樂登臨豈憚勞餘雨傍松延薜荔
晚涼疏水灌蒲萄明朝使者求顏闔只此山中不用逃
五言絶句
候吴植不至
相期林下宿呼童掃蒼苔蒼苔看又合美人殊不來
題分宜縣橋
雲從溪北生雨過溪南響溪上蓑笠翁倚闌看水長
日午
日午芳園歸欣然問主婦甕頭酒如何杏花開滿樹
茅屋
茅屋南山下細雨桃花謝清晨起梳頭鄰家作春社
漫興
春寒閉春閤酒醒春衫薄春去積春愁杏花雨中落
八月二十四日
鵲聲喧曉庭掃門獨延佇誤喜故人來竹籬墮腐鼠
春日過山家
簾外燕交飛天涯人未歸大兒新上學白紵自裁衣
重到山家
細雨長茶芽東風吹柳花行人今日到先自補窗紗
山翁勸酒
山翁勸我酒共指池上柳昨日東家春今日西家有
題龍旗墨梅
孤標開墨沼勁氣入霜毫謝庭春色好玉樹兩相高
二月十七夜夢為人作墨蘭
石闌瞰虛碧滿院蘭花開攬衣起結佩匡坐待君來
吴姬别思
霜月五更殘如何去又還誤簪釵鳳小落在枕屛間
讀史四首
六國中深機三山使未歸輼輬車上夢受用鮑魚肥
險語廹飛霆將軍驚落箸明朝賣履人淚洒西陵樹
將軍方䟦扈幾人願執鞭啼妝曉相對却為秦宫妍
恂恂謝玄微侃侃宋竇儀承家與謀國不競真吾師
宿鰲溪
投宿南山中驚魂帶餘怖忽聞鼙鼓聲夜壑松風度
大州曉發
日高啼鳥散江轉斷雲遮向客說殘夢昨宵曾到家
七言絶句
題春江送别圖
君上孤舟妾上樓望中煙雨意中愁江波若會離情苦
一夜東風水倒流
八月初三夜對月
蛾眉斜剪銀光薄搗碎玄霜不成藥瓊樓夜鎖秋沈沈
一枕天風桂花落
四時詞(春夏秋冬四首)
暖雲飛撲玉驄歸簾捲香風酒力微夜坐久憐明月好
細鋪花影繡羅衣
日射嫣紅安石榴波涵空翠木蘭舟美人調笑渡江去
半榻柳風碁不收
鶴認琪花欲下遲蓬萊仙客遣催詩情深寫到相思處
秋露芙蓉開滿池
疎林晴旭散啼鴉高閣朱簾窣地遮為問王孫歸也未
玉梅開到北枝花
訪龍長史不遇
鸚鵡窗深鎖翠寒松花不掃紫苔乾自將名姓題脩竹
延桂樓前第五竿
花前(次首無題)
花前曾共飲離尊青鳥西歸减舊恩雙陸細敲紅日落
茶煙隔竹不開門
唾茸殘碧枕屏低香散銀篝翠霧迷只恐来宵春夢斷
誤他明月到窗西
題安成戴觀所藏崔徽圖
彩筆經營苦未工臙脂洗盡泪痕紅鏡中已少真顏色
何待他年認卷中
和王儀贈别
一曲秦箏春酒濃暖雲輕撲翠鬟鬆玉驄千里關門曉
鶗鴂數聲煙樹重
别阮士瞻
豆蔲春梢著小花玉人憔悴掩琵琶阮郎病起心情減
半榻松風自煮茶
題紈扇贈馬文學
好風吹雨過横塘百尺芙蓉水檻涼封事草成秋滿榻
坐停紈扇愛花香
水東獨行
獨行山逕桐花落忽渡板橋溪水渾殘日背人低遠樹
斷雲裹雨入前村
和宋五見寄
苦辭樽酒不同傾流水浮萍復有情今日江南望江北
綠隂如雨鵓鳩鳴
尋人不遇
早望雲林意欲傾獨回江路鳥空鳴山童去後始知悔
追客橋西問姓名
題扇二首
柳樹晴虹隠畫橋藕花微雨過歸橈波光倒蘸紅樓影
照見佳人弄玉簫
茅亭一箇竹編籬水鳥數聲風滿池吹面荷花微醉醒
雪羅小扇坐題詩
春夜
香霧滿簾風不到花隂鋪地月斜明春寒策策春宵短
又聽隣鷄第一聲
題訪戴圖
雪月尊前足笑歌到門何事不相過情知離合皆天意
只恐重來白髮多
宜春贈别
微茫烟浪浦帆開一曲琵琶泪滿腮江水不如潮水好
送人東去復西來
辛夘聞徐州警報
塞河詔下選丁男明日彭城野戰酣愁殺翰林歐學士
白頭騎馬望江南
題廬陵義士羅明遠傳後
淮海風迴戰血腥青原不改舊時青中朝將士論功賞
譲與江南一白丁
題分宜縣樓二首(十一月初八日楚金敗績余被拘於分宜因有此詩寇中)
(有談劉沔陽之事甚悉且亦以為口實)
撲遫官曹論是非不知把釣老漁磯沔陽太守文章伯
賣卜城南竟不歸
獨宿江城夢故園一襟塵土滿啼痕老親不想癡兒在
剪紙應招客路魂
題梁使君太洲營
畫船撾鼓大江中兩岸旌旗獵曉風一點鴐鵝雲外落
將軍初試賜來弓
怨别
病起銀屏滿藥塵夜窗愁絶月窺人寒燈不作雙花喜
羅帕啼痕點點勻
獨行山中
七步潜行五步迴路通溪曲滿蒿萊青袍白馬誰家子
又向松隂喝道來
宿桐江野人家
松眀火盡掩柴扃月影疎疎透短櫺一枕秋風涼夜好
可憐獨向客中聽
城望
鼓角城頭落照懸客愁愁似五年前遥憐小弟擕家遠
一點飛雲望眼穿
發家信
寒硯敲冰帶淚磨故園消息近如何老妻不信愁深淺
歸日應憐白髮多
二月十三日
花隂轉午鵲聲喧忽憶庭闈捧壽尊亂後附書曾到否
也應賒酒共温存
春夜
路入故園知幾程小樓簾捲月斜明夢中不記遭兵火
猶在海棠花下行
青梅詞
青青梅子故園春嚼破微酸帶淺顰誰信梢頭如豆小
意中消息久懷仁
章臺怨
柳繞章臺萬縷金春風送别最傷心如今莫問長條盡
并與章臺無處尋
清明日過羅伯剛别業
梨花滿院讀書聲竹馬兒童自送迎共說東風吹雨散
山翁今日作清明
訪羅仁逹不遇留題樓壁二首
一逕松風導入山老懷願托白雲閒白雲飛去他山宿
日暮雨來愁倚闌
翠壓山樓積雨餘花間酒暖煑溪魚提壺勸酒且須飲
頭白如今少著書
和宋五别後見寄
誤將鸚鵡教詩成每到人來喚姓名從此西園蹤跡少
萬絲煙柳鎖春晴
寄贈龍興諸寓公四首
舊著羣書費苦尋雲山回首負初心歸舟重到臨江驛
玉笥山前芳草深
抽毫史館會鳴珂老去光隂又幾何蘇武不緣持節苦
胡姬嘯子媿人多
孺子祠前湖水東幾回清夜夢吴公白雲何事他山去
不管長封紫極宮
落日凭樓滿眼愁征帆無數下江州憑誰為訪淵明宅
細采秋英薦李侯
二月十七日有感
花匝疎篁水遶門幾回扶月醉西園青燈昨夜挑殘雨
空認春衫補舊痕
偶興
高柳著花懸紫煙歸舟離恨滿晴川六年杜牧傷遲暮
况復如今二十年
清晝
雀翻翠篠接飛蟲雨定游絲褪落紅漸老心情添嬾慢
題詩多在綠隂中
感春二絶時館人在獄
萋萋芳草舊亭臺燕子銜愁逐處來春酒甕頭今日熟
桃花一樹雨中開
干謁傷懷去路窮鯨飛蛟舞楚江風家書寫到平安字
始信吾師塞上翁
涼夜
竹外涼風留晚坐驚斷蛩聲山葉墮天河何處是雙星
新月纖纖碧雲破
重題石洞
不筭歸程筭去程茫茫世事自傷情小樓昨夜不成寐
飽聽松風與水聲
同周雪江題劉氏貞女詩卷
百年節義仗賢豪一死翻憐女子高不敢長歌題卷上
轉喉恐犯舊官曹
洞口人家
松樹迴環四五家機梭長日響咿啞西風裹得臙脂色
偏與籬東木槿花
和周子諒見寄二首
白露斜飛秋滿堂微寒先結鬢邊霜可憐枯折山園竹
猶自虛心待鳳凰
江上晴波動碧虛柳汀花塢抱村居男兒不佩黃金印
罷釣歸來只讀書
秋浦晚歸
芙蓉開後涉波頻落日迴舟獨愴神鷗鳥幾回相見熟
故穿菱葉避歸人
對月寄友人
相逢是處月嬋娟願托襟期共百年諳盡人間離别苦
始知月白不長圓
重經旅館
交情如漆總難憑往事尋思白髮增門掩蠨蛸塵滿壁
向來曾頓讀書燈
小樓
夢飛不到越溪頭空想鴛鴦戲彩舟昨夜小樓清似水
雨聲添足十分愁
春暮飲田家
牡丹芍藥委蒼苔風挾餘香去復來二十四番都過盡
一樽獨對菜花開
四月十五夜對月感舊
早年蹤跡水萍浮垂老飄流未得休今夕人情今夕酒
舊時月色舊時愁
妾薄命
孤鸞窺鏡剪情緣泪血沾襟十五年誰信舊時歌舞伴
相逢猶自妬嬋娟
四月十五日江上獨行因思去兩年憂患之日
感恨次舊韻
投石滄浪竟不浮雲林自合早歸休漁舟點點前江去
載盡斜陽不載愁
六月二十九日觀雨
青山山下是吾廬六月邱園草盡枯憑仗西風吹雨去
官田今歲又添租
題墨菊
老圃風霜許見親緣誰盡改舊精神淵明不為陳玄在
怨殺元規扇外塵
收邊季德書
門外蓬蒿一丈餘病貧無怪故人疎午窗獨領松風坐
細讀邊郎寄遠書
醉後重題西雲亭
剪茅盖屋竹編籬淺白深黃萬菊枝雲氣不煩將雨至
西雲老子正題詩
題卞與善梅花圖
騎驢灞橋烏帽側千里相思玉堂客夜窗酒醒月窺人
一掬精神炯如雪
題王楚善梅二首
百年孤榦長苔衣數點寒花映竹扉昨夜東風消息到
主人扶醉月中歸
江雲欲雪角聲哀冷蕊商量開未開記得玉堂揮采筆
萬花晴昊照深杯
題龍旗梅
硯冰敲碎碧雲殘蜂蝶無飛花意閒記得共尋林處士
嫩寒清曉到孤山
桃花塢
蝶飛蜂遶野桃花香散墻西賣酒家漁棹誤随流水遠
一庭紅雨夕陽斜
題鄒自春石屏巫山圖
一片屏間十二峰陽臺去路有無中半窗香霧籠寒玉
猶似行雲到楚宫
和金守正題墨蒲圖
馬乳垂垂白露漙瘦藤斜舞月光寒涼州萬斛尋常醉
回首西風紙上看
題鍾馗
老臣骨朽戀君王白眼孤瞠虛耗忙不惜錦䙀兒睡暖
誰人更問繡香嚢
晚秋過丁勖
竹外涓涓流水長讀書聲歇閉山房西園蜂蝶東園去
黃菊數枝高出墻
題羅秀賓瑞粟圖
粟分五穗效禎祥不敢移根獻廟堂聖主得賢為上瑞
畫圖聊付子孫藏
壬子正月雪中自從姪九畹家歸
擔簦山路挾餘酲急霰琮琤遠送迎絶勝泛舟湖上月
琵琶一曲襍秦箏
春日
花氣熏晴春晝長一池水影舞迴廊好風賺得松醪熟
開遍數枝山海棠
寄鄒自春
樓間美酒滿銀壺樓外好山開畫圖上學郎君書早讀
丁寧汲水灌菖蒲
閏十一月朔日山路見梅
蓓蕾微傳春信真幾迴夢想玉精神不知月落參横處
猶有孤眠惆悵人
乙巳年余避地彭老家還再過之倏爾十年而
人改物換可感者多矣因賦
舊題塵暗小樓間花鳥庭空白日閒鳥自不鳴花自落
客愁何得不相關
贈别
醉挽征衫折柳枝柳花飛處不勝悲東風過後西風起
待得青條又幾時
閨怨
妝臺塵暗鎖愁眉瘦倚東風似柳枝又恐侍兒催問藥
只言蠶早葉歸遲
春夜飲
蠟光紅射酒杯霞夜久窗虛月透紗詩筆醉拈如有助
暖風吹動瑞香花
道逢陳玉章
山色川光作雨晴花隂滿地囀黃鶯去年酒伴今何在
邂逅陳郎笑獨行
江望
盡把離愁種驛亭春風吹入草青青傷心為問行舟客
東過清江停不停
三月初五日偶題
嬌鳥籠中晒綠衣雄鳴高樹不思歸去年寒食今年夢
曾向西樓共學飛
山家少憩
松下蒼苔掃復生籠中嬌鳥寂無聲東風幾度傳花信
偏遇春隂不遇晴
題李次晦鄒瘍醫詩卷
颯颯秋風落葉深轆轤寒甃帶哀音李侯瘡癬君能療
老我柴門獨捧心
春日憶蕭韶二首
雲歸長宿北山頭誤逐東風過小樓帶得舊時蕉葉雨
數聲敲碎客中愁
飛飛燕子楚天涯華屋春穠不似家遥想日長吟思苦
獨看紅杏落殘花
寄遠
萬點飛花風外過紅埋泥土白随波閒愁散與傷春客
君在江南想獨多
感事二首
雨過汀沙失舊痕春寒鸚鵡悶無言楊花春水成萍葉
蹤跡猶難到故園
依稀舊館綠楊舟不見羣鷗見水流白髮青燈孤負盡
至今猶自替人愁
上巳日與周公明經蕭韶讀書處
四海交遊老盡非如君年少又相違申眀亭下煙花暝
惟有泉流送客歸
春日過山家題羅帕
冰絲縷縷繫深恩青鳥飛來每斷魂留得薔薇香易滅
只從燈下認啼痕
無題
遊絲風暖颭飛花窈窕簫聲隔采霞畢竟神仙難換骨
自分丹火煑胡麻
有感寄宋五二首
春夜清濃夢覺空爛柯不省遇仙童人間翻手恩成怨
無怪襄王憶夢中
畫樓煙暖杏花晴羅綺春嬌按玉笙水調未成翻越調
枉勞書信問鶯鶯
和蕭伯章春夜倚樓
雲度松梢月半隂懸崖倒挂白猿吟倚樓數遍傷心事
風雨故園春草深
寄歐陽文周
芳草春煙鎻故廬泊舟南浦近何如客嚢共訴黃金盡
欲問平安但寄書
題石壁
石壁題詩剜翠苔感時傷别壮心摧沈園記得前生到
酒散花隂月滿臺
六言絶句
題掀蓬圖
疎蕊淡籠斜月横梢低照寒流清意是誰領略除非訪
戴王猷
候吳植立不至
捲簾春睡初足上馬午隂半斜人别斷煙疎柳鳥啼殘
雨落花
詞
摸魚兒(和彭中和雙頭菊)
壓秋香並肩如舞情緣天似相許結根自是孤高者何
乃含嬌凝竚似秦女乘鸞仙袂凌風舉精神清楚便帶
綰重金環連疊勝心事自相語情深處此事人間最
苦多少蝶來蜂去蘋婆莖命同生死尚恐翻雲覆雨休
折與筭太液芙蓉不到人間覩傷今懷古想墻裏笑聲
池西流水紅葉漫題句
銘
席門銘
剪秸編茅高揭為門獨當一面出入道存雖樞機之不
密而經緯之有倫雖闔闢之不時而卷舒之由人隔風
埃其晝靜敵冰雪而春温吾常啟甕牖敞蓬軒擊土鼔
斟窪樽對老親而起舞披百結之懸鶉亦不知玉堂之
為貴繡闥之足云也百年逆旅睥睨乾坤怱長者之過
我遂一笑而㤀言
靜思集卷十
