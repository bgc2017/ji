静思集别集類四(元)
提要
(臣)等謹案静思集十卷元郭鈺撰鈺字彦章
吉水人江西通志稱其元末遭辭隠居不仕
明初以茂才徵辭疾不就集首有洪武二年
廬陵羅大已序亦稱其有經濟能自守今按
集中有辛亥秋詔舉秀才余以耳聾足躄縣
司逼迫非情因成短句一詩辛亥為洪武四
年又在作序後二年則所謂能自守者信矣
又癸丑首正詩中有盲廢倦題新甲子醉來
謾說舊山川貞元朝士今誰在東郭先生每
自憐之句是其不忘故國抗跡行吟志操可
以槩見又有乙邜新元六十生辰詩則其入
明已八年矣跡其生平太抵轉側兵戈流離
道路目擊時事阽危之狀故見諸吟咏者每
多愁苦之詞如悲廬陵悲武昌諸篇慷慨激
昂於元末盜賊殘破郡邑事實言之確鑿尤
足裨史傳之闕其遺集本藏於家嘉靖間羅
洪先始為序而傳之而其孫廷詔等不知編
次之法前後舛錯殊無義例以行世既久今
亦姑仍其舊錄之云爾乾隆四十六年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
静思集原序
桂林郭君彦章自其先世林磵先生得紫陽朱子之學
於静春劉公子孫世守以為家法後来若西窗先生諟
溪先生皆能沈潜精敏深有造詣其所自得於先儒之
議多所發明彦章固守其家法者也經亂以来遇事感
觸情之所至勃鬱於中不能自已則輒形之歌詠或登
高而嘯或臨流而歎扣壺擊節慷慨激揚商歌之聲隠
隠動林壑聞者知其為妙也錄成編帙間以示予予愛
其題無泛作必有關涉章無羡句必有警發雖其片詞
單言特出諧謔然亦未嘗不使聽者為之怡然喜赧然
愧其於世道人物天理民彜有所感發是真得古詩人
諷刺之義者歟亦其所飬固有異於人歟使余序之余
非能詩者也將何以為之言哉雖然余於彦章之詩亦
不能無所感焉何也國風雅頌大抵皆古之樂章固必
以音節為之主而詩本性情者也夫中人之性情不能
不有所偏隨其所偏徇其所至則溢而為聲音發而為
言笑亦各有自得之妙焉是豈可以人力強同之哉漢
魏而下詩之合作莫盛於唐然凡稱名家文章雖有淺
深高下不可一槩論而未有不本於性情掩卷讀之使
人自辨未有不得其人之彷彿者此不可強同之驗也
以是知學詩者固當以涵飬性情為本而不當專求工
於詞也而近年以来江湖作者則往往托以音節之似
必求工於詞而不本於性情譬之刻木為人衣之寶玉
面目機發似則似矣被服瑰竒美則美矣然求其神情
色態出於天然自得之妙者終莫知其所在也又且專
掇取古人一二勝處藻繢織組驟而讀之動心駭目又如
八珍之饌五侯之鯖幾使下筯無可揀擇後生晚進慕
而效之如恐不及直謂太羹玄酒為淡泊清廟明堂為
樸斵又詩道之一變也嗟夫抵掌談笑似孫叔敖豈果
似孫叔敖哉亦強為之詞耳彦章之於詩規矩音節盡
出唐人而不拘拘焉擬規以為圓摹矩以畫方而自得
之妙固在言外此余之所深愛也故書之卷末而歸之
彦章將以吾言為然乎不然乎彦章有經濟能自守觀
其詩可見矣洪武二年己酉廬陵羅大已伯剛序
元鄙儒術七八十年間科舉詔不歲下山林之士無他
慕因各肆力於文學於是多為古辭詩歌以道己志在
吾族鄰而婣者有郭静思先生與先翠屏諸公倡和往
来而先竹軒公及里中宋周李楊諸君子固皆一時傑
出者也茲數人者不獨能為古辭詩歌而已尤善測微
隠明道理言又足以發之至其處貧遭遇卓然自守不
少湼流俗皆以為當然無用矯強使得一命所立必有
可觀顧老於蓬藋不少概見餘其精神僅寓於聲律可
哀也己靜思名鈺字彦章高村桂林人吾族志行甥壯
年奔走資筆以為飬晚際明興徵茂才辭疾不就年踰
六十竟貧死常訪其家孑然無遺獨幸詩歌猶有錄者
盖平生經歴時勢艱危閭里流離之狀若目見之所載
郡邑失沒日月與當時死事故實可裨野史有關懲勸
而一時傑出相從唱和又皆世家文獻之徵不忍其冺
沒也因校訛舛屬其八世從孫廷昭入梓以傳憶静思
贈吾族秀賓詩有云聖賢去我遠糜茲糟粕味當其得
意時何如卿相貴嗚呼此詩人所以窮餓終身而不悔
也静思詩未知去古何若然一時傑出者役志止是不
亦可以觀國乎静思酷好泉石所居去余蓮洞三里許
吟眺獨未一至將猶少之然歟必有為觧嘲者嘉靖四
十年辛酉仲夏癸未蓮洞病樵羅洪先譔并書於念菴
之止止齋中
