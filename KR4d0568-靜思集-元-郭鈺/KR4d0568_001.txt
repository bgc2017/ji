靜思集卷一元郭鈺撰
歌行
和劉氏蓬軒歌
往與丹邱仙人泛舟弱水之西採藥蓬莱之下笑坐蓬
窗中蓬外春如畫三生不得塵緣謝老去人間結茅舍
却羨劉郎所作之蓬軒山水娛人甚瀟洒春風淡沲春
雲隂花枝窈窕簾櫳深劉郎酒初醒獨坐蓬軒吟月浸
澄江鴈無影桂樹吹香秋夜永劉郎歌未終更向蓬軒
飲蓬軒飲後醉復眠樓船美人散如烟英雄迴首皆成
仙千金買閒不惜費何日蓬軒容我醉挂衣薜蘿落巖
花蕩槳芙蓉弄秋水夜半天風捲翠濤種来修竹齊雲
高待把長虹繫明月海上重来釣六鼇
題郭伯澄西&KR1735;山居
白日上東山晴光射西&KR1735;西&KR1735;山人開曉關一襟暖翠
濃如染門前流水玉虹明樹上啼鶯金羽輕自掃落花
客初到共題修竹詩先成十載戰塵迷道路西&KR1735;只今
成久住移竹春深長子孫種梅晚歲為賓主丈夫揚眉
天地間山林朝市俱等閒出為公卿入為士古人高節
非難攀聞君近年深閉戸烏帽青燈讀書苦劍寒新淬
冰雪光松老終無棟梁具西&KR1735;山深竹徑微我来欲共
薜蘿衣一朝富貴逼君去燕雀空羨冥鴻飛
採蕨歌
朝採蕨南山側暮採蕨北山北穿雲伐石飛星裂手脚
凍皴腰欲折紫芽初長粉如脂瘦根盤屈蛟蛇結吞聲
出門腹已飢猿啼風擺藤蘿衣長鑱短笠日將暮攀援
垠堮何當歸朝採蕨暮採蕨東隣老翁更悽惻抱蕨轉
死長松根妻子眼穿淚成血情知世亂百憂煎得歸茅
屋心懸懸痴兒啼怒炊烟晚打門又索軍需錢君不見
將軍擁旌節紅樓夜醉梨花月
畫山水歌贈楊彦正
憶我往歲山中居山水娛人忘讀書釣魚獨坐溪石久
看竹每過鄰人居蒼松鶴帶白雲下紫蘿猿抱晴烟虚
而我扶醉騎蹇驢誰人不道似是浣花之畫圖自從喪
亂走南北甚欲畫之不可得楊君揮翰頗風流雲山為
作秋三叠寒雅隔浦淡微茫老樹懸崖交屈鐵門前芝
草澗中石稚子松根採殘葉知君所畫非青原令我展
轉思故園山橋野逕宛相似桂樹正對梅花村清秋毫
末瘦蛟舞白日座上銀河翻問君何得最竒古十載苦
心思董元董元舊住浙江上門對吳山聳千文有時登
高望海潮老懷揮霍增雄壯遺跡百年今漸亡戰塵千
里吾安往但將此畫挂高堂清秋卧聽松風響
題秋江送别圖送楊亨衢少府參安成軍事
楊少府紫騮馬黃金鞭團花戰袍繡两肩腰下雕弓懸
迥若秋鷹觧絛鏇縱之颯颯凌千仞之蒼烟酒酣拔劍
玉龍舞喝令西飛白日回中天簸海腥風白波立壓空
殺氣玄雲連緣邊諸將亦無數晝擁旌旂夜撾鼓豹韜
合變待參謀太守掄材君獨去送君江上君甚歡江風
吹雪蘆花寒知君心事如秋水故應寫入畫圖看問誰
畫者謝君績不畫琵琶美人泣舟子揚帆發棹歌主人
觧劍停杯立我亦從軍今四年男兒姓名何足憐老親
白髮長相憶只得還家種薄田
送友人從軍兼呈謝君績參軍
歎息復歎息歎息長書空殺賊五年無寸功今者又送
君從戎七星戰袍襯金甲三山尖帽飄猩紅牙旂曉發
玉花驄猛士䨇劍立西東爺孃妻子不用哭上馬更勸
黃金鍾黃金鍾琥珀濃豪氣千尺搖晴虹明日軍門揖
主將論軍未可皆雷同安成之寇容易攻廬陵凋敝遺
民窮自非竒謀决擒縱煩費日久誰當供君家伯仲盡
年少正好變化扳飛龍頗聞幕府多才雄為我問信毋
匆匆我有大羽箭不殺南飛鴻要如魯仲連繫書射入
聊城中祗緣骨相不受封不如扁舟歸去長伴滄浪翁
鸛將雛同李文麟賦
鸛將雛願雛長結巢千尺蒼松上自矜毛骨殊凡鳥不
敢向朝哺夕抱羽翼成風鶴雲鵬共還往挟弹子窺巢
攫其雛雛小豈能充爾腹老大育子恩勤渠荒村風雨
母歸急空巢深鎖寒烟孤哀鳴上下尾畢逋人之愛子
皆若予鴟鴞鴟鴞無處無君不見黃雀何足道楊寶飼
之玉環報
貽郭恆
月懸松露明鵑啼浦烟破遥想山中人此時正思我我
行忽堕滄江邊度盡春風無一錢向来自是釣鰲客至
今思拍洪崖肩洪崖不可招蓬莱在何處鋪遍閒愁芳草
路千樹綠隂晝如雨錦字書成人不来銀燭花殘誰與
度近日聞君多好懷雪色白紵佳人裁小樓紈扇低徘
徊釀酒好近榴花開榴花開我歸来
效范先生侏儒行
君不見侏儒長三尺有錢可使粟可食虎豹天關深九
重直犯龍顔請恩澤方朔昂昂飢欲死每一見之長歎
息長歎息將何如東家之邱九尺軀遍走天下無停車
絶糧於陳逐於魯皇皇何用三千徒嗚呼皇皇何用三
千徒吾寧飽死作侏儒
春夜寒
余值時危一窮到骨薪米不給恒自謂不敢
僥倖今春雨雪連旬擁牛衣以熬長夜寒砭
肌骨遂成痁瘧可感也哉貧而無怨聖人以
為難余今雖怨其又奈何發為詩歌私寫以
示平昔之窮交庶幾知己不為時貴所笑云
春雨暗空雜春雪閉門十日紅爐絶寒壓破衾夜悽惻
鼓角聲酣千轉側苦竹蕭蕭茅屋欹懸崖磔磔啼猿切
蒼檜拂風不自支碧桃醉曉何由得吞聲強起添牛衣
接迹不如投蟻穴立登霄漢奮長策死填溝壑抱竒節
奈何貧病相驅廹少壯幾時頭欲白更闌山鬼瞰孤燈
火攻水戰骨如折隣曲尋常疎往還妻孥劬瘁忘梳櫛
謬算平生坐不耕時危况復山河窄汗馬白丁樹功勲
儒冠俯仰無顔色讀書忍作公孫䛕種菊願依陶令宅
志士百年慎語默誰云出處輕如葉每想淮隂酬漢恩
但欲功名垂竹帛國士從来不易知觧衣推食寧為德
悠悠今古誰知心慷慨高歌唾壺缺君不見凍雀紇干
栖一枝彩鳳崑丘翻六翮
題三顧草廬圖
畫史紛紛滿天下君之此圖誰所畫倚山茅屋野人居
門前何得將軍馬得非孔明卧隆中坐令玄德来趨風
十載烟塵戰羣虎一朝雲氣隨飛龍英雄契合人莫測
宛如魚水歡相得抱膝長歌梁父吟上馬已無曹孟德
三分割據功業成用之惟在知人眀千鈞漢鼎懸三顧
丹青欲寫空凝情嗚呼河北二十四郡墮名城君王不
識顔真卿
母棄子同劉茂才賦
母棄子子幼情可憐子長母還去為子宜思愆龍爭虎
鬭事翻覆寶玦王孫捐骨肉十年母子安茅屋菽水真
情無不足奈何一朝辭故幃子也慟絶牽母衣母今棄
兒不敢怨父在深恩母當念母如不聞竟不留黃昏門
掩青燈愁負米歸来飲殘泣他家兒女何綢繆噫嘘&KR1077;
邇来萬事足悲咤負德辜恩滿天下丈夫盡為温飽謀
婦人何得毋重嫁
題歐陽先生段君墓志銘後
翰林歐陽公文章滿天下段君墓碑親手題美玉精金
動高價雄詞傳世發幽光竒氣騰空照長夜段君有子
渥洼馬榮親何待為卿亞白雲山空心共飛宰樹雨寒
淚盈把嗟我邑子棲林野白鷺青原徧儒雅今晨始得
讀君碑才名豈是尋常者鐘鼓清時金谷園衣冠前輩
洛陽社人間萬事力可為子孫振耀古来寡君家舊德
今見之復使鄉邦共悲咤何時却得拜君墳臨風絮酒
哀悰寫
題羅子澄所藏乃父晉仲文學桂林圖
我觀桂林圖喜極翻長吁江山城郭不盈幅恍若經行
千里餘宦遊往歲羅文學此圖正為思親作戱綵魂飛
白鷺洲望雲腸斷楚王閣自從南北吹戰塵邊鴻不到
江魚沈有子芳年滯鄉國長日攬圖思桂林父在桂林
獨思母子今思父更愁苦太平干禄為親榮今日官高
渺何許還君此圖神凛然忠臣孝子無後先一家骨肉
眼前好百歲功名紙上傳君不見太真来作南洲客秃
衿老淚傷頭白
龍伯淵席上和周子諒長歌兼呈諸君子
伯夷登西山魯連蹈東海烈士懷苦心海枯石爛終無
改蕭蕭華髮吹秋霜夜煮白石充飢腸人情俯仰今異
昔惟有青山似故鄉桐江江上一擕手公子華筵誰不
有賦筆每慚崔顥詩持杯願飲茅容酒銀燭花高照座
空笑談頗有前賢風好懷傾寫向誰是或執蝘蜓嘲神
龍老我疎狂眼常白欲麾凍蠅清几格不須浪說管鮑
交眼中誰有真顔色百年聚散如摶沙東風燕子還西
家羣仙天上擷飛霞君歸好醉瓊林花
送王醫
東風吹樹千鈞力怒勢呼號两相敵回飈蕭颯入霜林
敗葉紛披散無迹老夫倚杖長歎息百年三萬六千日
莊生齊物物不齊誰鑄紅顔等金石王君笑我何太痴
太極初分有伸屈天根月窟窺端倪靈臺天迥丹光溢
奈何寸地攅千兵朝似瓠肥暮如腊自非一氣回孤根
宇宙幾何皆鬼蜮乃知燮理藉登庸瘡痍變作謳歌入
感君此言足才識知君用心渺難及君不見長生之藥
蓬莱多從君歸去君如何
贈峡江王廵檢
淮海龍飛乘五雲攀鱗附翼多殊勲英雄變化不知數
我今獨識王將軍將軍好武稱第一慷慨功名少年日
劍術出竒愁白猿兵符借重祠黃石近報三軍掠薊丘
萬馬夜渡黃河流將軍豈徒成一障成功獨早還優游
巴丘官衙俯江水两岸人烟鬱蒼翠不隨李廣獵南山
却向揚雄問竒字雕弓羽箭挂前除座中賓客多文儒
煮茶烟細浮蒼竹把釣江清出白魚人生宦途須適意
大隱從來在朝市將軍美譽播南州纏腰騎鶴徒為爾
君不見凌烟閣上開畫圖褒公鄂公氣骨殊君臣際會
總如此嗟我閉門空讀書
題追風圖
百金曾買櫪上駒權竒神駿人間無奚官絶力相控制
出門已空千里途大明殿前早朝罷揚鞭半是追風者
君不見狒狼獻天馬白髮江南今見畫
題宋仲觀所藏竹圖
王猷愛竹借竹看何如寫此青琅玕筆分雲氣千畆足
忩涵風色三秋寒淡枝濃葉歲年久能使良工名不朽
君不見長竿千尺餘世上誰為釣鼇手
題劉履初所藏莫慶善鷹
日光懸秋雙翮齊欲飛不飛愁雲低足無絛鏇腹無食
空林尚恐難安棲筆力精到天機微莫生所畫待我題
君不見天下太平角端語狐兔草間何足數
送耒陽李中卿
干禄自為通滔滔逝水何時窮隱居自為介慘慘龍泉
閟光彩何如耒陽李中卿出也處也俱光榮往者時危
曾學武彎弓射殺南山虎一朝姓名貢玉堂朝回滿袖
攜天香秪今辭官歸舊隱五柳先生住相近石逕掃苔
客正來荷亭置酒花半開清夜夢回思舊事天語温存
猶在耳却從雲氣望蓬莱百年窮達安在哉人臣大節
保終始滿眼官寮少能似泰山峩峩河水長君恩於爾
不可忘嗚呼君恩於爾不可忘
題郭元振所藏魚卷
往者觀魚曾泛洞庭舟鯨飛蛟舞令人愁不似君家翫
新畫滿眼潑潑仍悠悠風急欲牽流荇碧忩虚可數金
鱗密柳花吹動浪微生雲氣流空墨猶濕不須把釣凌
烟波對此其如秋夜何萬頃波濤翻白屋長篙棹月來
相過君不見聖代恩波及魚鳥久矣龜龍在宫沼池邊
試問吮毫人壁間變化春雷曉
送王葬師
南山改舊隴北山開新塋行人路上總稱好誰其相者
王先生王先生雙眼明吾聞其語心為驚江山隨運有
遷改人物乘機分重輕指揮能事覈元化何必長抱青
嚢經嗟余獨居環堵室每一見之長歎息君家科第舊
聞名自經世變嗟何及河南南陽多貴人長平坑卒無
哭聲星翁筮史常相過專門堅白吾何憑衡嶽由来凌
絶頂青山有盡雲無盡更百千年似眼前春蠶畢竟誰為
枕東家求富西厭貧倒屣相迎如父兄伯牙抱琴子期
聽傾人意氣輕千金秋風江上君重到爲君沽酒開懷
抱杏花春早日邊開松樹歲寒雪中老
和李子晦
大鵬高飛絶南國萬里扶搖六月息歸来老屋翫圖書
細看箕疇終用十飄飄美人貯八斗凛凛長身逾九尺
技學屠龍未能試桑田成海嗟何及游泳詞林醉六經
熟路何資鞭辟力子陵不報故人書商翁終為太子客
嗟余抱病深山深慙與比隣少相識破硯秃筆那復存
惟有當年無孔笛四海交遊晚得君不意於余情最密
花落花開能幾日終不如孟郊韓愈為雲龍上下東西
不相失
戲惱王岳
春鳥啼春烟春烟醉春色花下彈琴酒微熱白日千年
秘丹訣誰憐曲未終花落絲絃折麟角煎膠不可得綠
楊香夢愁千結鏡奩絲碧網䖝懸銀燭心灰淚痕滅青
樓歌舞豔名都年少雖同情各别暮雨凄迷青鳥遲東
風搖蕩游絲白雪羅小扇不堪書腸斷桃根與桃葉音
塵隔露瀉瑤階踏殘月金鞍駿馬洛陽陌玉樓十二珠
簾揭鴛鴦野水空愁絶玉樓十二神仙客
控郎馬酬别蕭茂才
控郎馬妾心悲留郎駐郎苦辭少年只願封侯早不惜
蛾眉鏡中老銀鞍金勒珊瑚鞭白水青山千里道控郎
馬郎駐鞍郎飲莫須盡酒醒郎衣寒郎心懸懸五雲下
教妾若為控郎馬馬蹄好向御街行蛾眉不向粧臺畫
長相思
長相思相思者誰自從送上馬夜夜愁空幃曉窺玉鏡雙
蛾眉怨君却是憐君時湖水浸秋藕花白傷心落日鴛
鴦飛為君種取女蘿草寒藤長過青松枝為君護取珊
瑚枕啼痕滅盡生網絲人生有情甘白首何乃不得長
相隨瀟瀟風雨喔喔鷄鳴相思者誰夢寐見之
瑤花(花白色而變淺紅而碧)
瑤臺仙子初相見迥立天風飄雪練東華夢破歸去遲
素衣總被緇塵染芳心不委春蝶狂水晶簾捲凝清香
胭脂洗紅留淺暈海雲剪碧浮霓裳揚州璚花舊同譜
零落誰知到南土聞君愛花最有情亭臺五月清無暑
君不見花開今日多有酒不飲君如何
秋夜讀劉昕賓旭子夜歌因效其體賦三章
子夜歌歌聲苦短情苦多幾回待月月輪缺月當圓處
仍虚過銀燭忩深烱殘照玉釵半脫羅幃悄琵琶學得
奉君歡秖今彈作思君調
子夜歌歌罷其如明月何牽牛織女永相望不教精衛
填銀河妾心本如秋月白妾顔不共春風發玉兔擣藥
三千年近見嫦娥搔白髮
子夜歌承君蛺蝶雙花羅羅衣秋来不堪著梧桐樹上
凉風多銀燭作花好消息又想歸期在明日并刀不剪
相思愁相思誤盡曾相識
桂林樵者為邊季節賦
月中桂樹三千尺吳剛斫之不能得桂林樵者今如何
萬頃秋山白雲白樵者早年才力高論詩自許詩中豪
前輩衣冠識文獻中年詞賦含風騷詞林藝圃渺無極
擷秀采竒隨所擇袖中玉斧光芒寒眼前不用生荆棘
舊來種桂高成林團團十畆懸清隂明月流輝夜如水
西風吹夢香浮襟客来有酒林下酌酒酣共說歸樵樂
江上漁翁尋舊約一聲長嘯山花落君不見南山捷徑
芳草迷東山别墅寒鴉飛明朝若遇圍碁客斧柯爛盡
君無歸
哭胡洵(從楚金往峽江死焉)
胡生早年甚心苦自云恥與諸生伍讀書不免四壁空
世亂還須用吾武拓戟開弓筋力強一聞殺賊心飛揚
無官不得騎官馬搴旗走下千仞岡玉笥山前水流血
白日不回大刀折勝敗明知不可期廬陵要使多忠節
我来哭君淚滿衣君母老大君兒痴揚旂撾鼓徒旅去
孤雲落日精魂歸丈夫樹勲當許國一死如君獨悽惻
君不見武昌兵八千盡向淮南看明月
曹居貞進士月下彈琴圖引
秋風瀟瀟秋月滿林彼美一人匡坐彈琴我一見之傷
我心問誰畫者天機精碧天瀉河漢思入秋冥冥不聞
絃上聲流水高山先有情想當美清夜音響何泠泠石
泉寒激山間深玉佩早朝天闕明月滿洞庭白鶴唳霜
飛巫峽元猿吟畫師真好手神妙豈在論丹青我獨不
見薰風奏虞廷螳螂殺心紛相仍烟塵&KR2351;鼓迴風腥我
欲破琴絶絃獨攜白石高卧長松隂重為告曰美人兮
美人抱琴自古求知音
同李主敬賦周煉師漁樵耕牧詩四章章十二
句
子何為漁碧海之丘長虹為綸月為鈎六鰲昂首愁相
向眼看海水不揚波扁舟穩繋珊瑚柯邂逅徐家兒與
女拔劍屠龍共君煑烟澹澹雨疎疎人間彈鋏食無魚
吁嗟歸来乎吾與爾漁
子何為樵閬苑之東璚林玉樹朝露濃攜斤剪盡荆棘
叢松下童子知何客長日圍棋看不得笑殺吳剛愁滿
霜千古桂枝碍明月石磊磊路迢迢人間饑火燒心焦
吁嗟歸来乎吾與爾樵
子何為耕瀛洲之曲玉山分雨秧苗綠蒼龍為耘虎收
穀炊烟晨起蒸為雲銀河晝洗塵沙昏釀成九霞為君
夀何必休糧苦長瘦草青青樹隂隂人間作苦秋無成
吁嗟歸來乎吾與爾耕
子何為牧蓬萊之麓自駕青牛度凾谷鶴羣鹿子還相
逐芝草松間長未齊紫苔竹下行迹迷南山羣羊化為
石日斜歸去空無攜水泠泠山簇簇人間岐路往還復
吁嗟歸来乎吾與爾牧
寄彭中和
君來桂樹林我辭桂林去桂樹我所種高大已如許六
月濃隂繞茆屋不待花開可娛目駐屐從穿石上苔題
詩况有墻西竹小弟愛客開素襟兩載於君情最深短
棘本非鸞鳳棲長琴每作蛟龍吟君昔少壮抱竒節荏
苒風塵頭欲白道義交從久更真風月笑談常自得江
西詞賦多才雄知君己有中唐風汗馬功名属年少且
可草服山巖中海棠牡丹都賞遍磊落珠璣滿詩卷我
獨天涯鏖俗塵白紵每愁顔色變丁寧小弟毋我違南
阮雖貧頗自竒桂樹花開新酒熟作書報我歸如飛
宋竹坡與余有延桂看菊之約竟不及赴賦樂
府一章以寄之
桂花開菊花開秪為花開自合來何須問酒杯掃蒼
苔惜蒼苔風月應憐小宋才佳期待早梅
同劉伯貞題袁氏寓軒
穹窿攜白日百年幾旦暮變滅乘化機萬物孰非寓鴻
濛不可超金石豈為固况茲無根蔕自當隨所遇聞君
闢西軒僑立延佳趣種竹新作林移花整當戶蛛絲閃
晴輝青松沐朝露久客賒酒易親舊時相聚臨眺登崇
岡故山渺何許月明金鳳洲夢魂自来去少陵浣花溪
管寧遼東路當其適意時何必皆吾土干戈尚未已邱
園安得住雪泥留鴻跡華表遺鶴語茫茫宇宙間蟻垤
終誰據我亦東西人長年忍羇旅相從豈云遠即此馳
音素須留酒一罇剪燭聽春雨
靜思集卷一
