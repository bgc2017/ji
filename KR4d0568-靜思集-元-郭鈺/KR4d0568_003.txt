静思集卷三元郭鈺撰
七言古
賦丁氏悠然齋兼呈羅宗仲進士
金山西來森萬木幽人結廬枕山麓入門所見勝所聞
先生弟子皆無俗芸草晴香攤古書竹簾晝永開碁局
陂水門前春浸綠一支分入清池曲搖曳璚絲雙屬玉
意閒似與忘機熟清曉開門掃落花細雨分根補秋菊
鶴歸帶得南山雲夜來共就簷端宿溪魚入饌白如銀
春酒醱醅香滿屋客來留飲醉為期人生樂在無拘束
知君心事媚幽獨不肯低頭徇榮辱感君於我情最深
每有篇章親手錄羅浮老仙卧雲谷為問淵明舊芳躅
相從更作秋風期借我高齋看脩竹
環山亭(袁氏為奉親而築)
環山亭上看山好我獨愛君親未老築亭當日為娛親
不計春歸與秋到捲簾雲拂老莱衣折花香撲崔卿帽
四面烟鬟翠相抱中峯屹立當晴昊蒼松老柏鬱難攀
白鶴元猿共幽討怪石槎牙獻竒寶澗水泠泠入琴操
隣叟時邀共酒杯諸孫日遣傳詩草婉容愉色春融融
稍覺龐公近枯槁華萼弟兄永相保金谷賓朋何足道
百年父子樂且真始信人間有蓬島我欲訪君待秋早
楚江釀酒宜傾倒寄書更約安期生攜来海上如瓜棗
黃氏容安樓
君家高樓高百尺樓間把酒無虚日極目欲窮千里心
誰謂區區僅容膝捲簾半空雲氣入孤鶴長鳴楚天碧
醉拍闌干呼月来萬壑松風夜吹笛天上玉京十二樓
羣仙不帶人間愁曉飛霞佩来相訪攜我共作丹丘遊
今日之日君我留為君題詩樓上頭笑指樓前大江水
古今人物共風流
題劉文周愚直齋
先生結屋龍湖上大書愚直懸齋榜松風夜挾秋聲高
山雨晴添湖水長一忩燈火聞書聲洞視太古凝幽情
商周以前足人物儀秦而下非功名古人今人各如此
先生意向知何似高風誰學柳士師夜雨閉門魯男子
先生長笑心自閒葛巾草服開松關寶珠光燄照雲水
好詩題徧龍湖山我遊梁楚號狂客飲酒呼盧都不擇
鳳兮鳳兮歌思哀老去人間拘小節甚欲相從讀舊書
何時下榻容安居是是非非吐心膽先生真是古之愚
賦清溪
清溪之水抱幽谷盤渦細浪相豗蹙半篙晴日蕩金鱗
一帶秋煙溜寒玉溪上仙翁絶塵俗開門俯溪飲溪綠
白鳥飛来明鏡中垂楊鎻斷闌干曲窈窕春花亞脩竹
脩竹何人共碁局紫蘿為盖草為褥如輞川圖懸一幅
嗟我早年厭羈束五湖風月醉心目秪今是處沸鯨波
把釣從君事亦足
題周季彬竹洞
周郎早歲才名重華屋連雲接飛棟却耽野趣愛幽棲
種竹廻環結成洞洞中坐客雖不多洞中車馬長相過
微風敲玉鬱清爽濕烟環翠涵清和石峯嵯峩儼賓主
紫苔帶得春前雨翡翠晴連覆酒杯琅玕日長添詩句
簟紋如水形神清萬葉為屋竿為楹朱光不到失昏晝
六月髣髴聞秋聲嗟我村居逼樵舍此居稍覺情緣寡
正擬相從共笑歌不緣一看怱怱借
題李次晦溪山間
往年走馬遊長安杜陵韋曲花未殘玉堂天上春夢斷
拂衣歸去溪山間溪山之間深且好主翁見客開懷抱
花氣晴熏白紵衣波光遠浸紅雲島長松吟風晚泠泠
松下酒醒彈瑤琴松聲琴響自相和消盡人間名利心
臨溪結屋看山色山下行人招不得猿嘯烟深挂紫蘿
龍窺水冷吟秋月主翁心閑一事無諸郎文采珊瑚株
南山射獵非所好芸草懸香惟讀書竹徑曉開邀二仲
白鶴相迎復相送風月西忩詩料多酒熟何時添我共
題鄒茂才讀書處
鄒君昂昂二十餘世味不好好讀書今年新作讀書處
青山白雲閒畫圖屋前老樹滿千株濃隂晴抱溪光虚
架上牙籖醉白魚忩前鐡硯愁蟾蜍水沈香裊銅花爐
竹梢滴露自硏朱十丈風埃葦簾隔三更秋雨青燈孤
吐氣欲吞餘子輩冥心獨遊太古初門外來者皆吾儒
羡君文采時時殊聖經賢傳多貯儲大義所得無拘拘
臯䕫稷契何所讀簞瓢陋巷誰與居出門千里慎所趨
會看風翮排雲衢我今老矣慚不如贈君又無明月珠
為君長歌敲唾壺
羅友諒靜樂園
老大為園殊不惡人間富貴浮雲薄官曹賭命擁輕肥
不似先生靜中樂靜中之樂如可用鶯啼燕舞嬌春風
貯酒經年偏為客雨餘剪韭寒薦菘靜中之樂不可畫
游絲裊空碧桃謝滿前詩景取次收諸孫捧硯花隂寫
午忩客𣪚還復眠長年習靜如得仙投壺聲悄停梟箭
篆香灰冷消殘烟我居近市厭囂聒老圃荒凉嬾耕作
朗誦先生靜樂篇白鶴風高入寥廓
秋塘曲
高荷擁翠秋滿塘花開不見聞花香老魚吹波紫萍碎
花下飛起雙鴛鴦鴛鴦相逐低廻翔藕絲易斷愁心長
玉筝不弹轆轤悄一簪華髮凝秋霜
溪西靜者為安成周鼎傳賦
先生下筆妙天下好從天上騎天馬却將富貴等浮雲
自號西溪之靜者溪西池館門常關綠隂滿地清晝閑
碁聲不聞賓客退先生夢到希夷間世上利名争賭命
誰似先生獨能靜心涵太極易書存吟到盛唐詩律定
我今結屋萬山中出處似與先生同南州久已無高士
牀下終期拜德公
冰山謠
黑風贔屭海波立冰山嵯峨聳千尺樓觀晴連蜃氣高
金銀夜貫虹光赤上有異物騎於菟左手鞭熊右麾貙
彎弓射天鬼神泣憑凌殺氣搖荆吳狡兔爰爰何所得
百計穿窬作三穴父老相逢不敢言夜對妻孥淚成血
一朝白日中天開冰山融液非人推淋漓后土滿泥濘
笑聲變作啼聲哀前者已傾後者踣出門却恨乾坤窄
秦關逆旅商君愁楚國飛車觀起裂早知冰山不可保
何不委身平地好從今寄語問津人風雨西山薇蕨老
陪歐陽奎文周秋夜宴集
高陽酒徒厭拘束洞簫清夜吹寒玉月影微生滄海波
秋聲瀉入南忩竹主人好懷為我開前除掃葉剜蒼苔
移席傳呼秉銀燭飛觴不惜空金罍百年交契亦無數
且得共君長夜語蘭苕翡翠自春風延平劍合蛟龍舞
我家茆屋江之西門閉不聞車馬嘶攜書樹底騎牛讀
得句樽前洗竹題酒酣拊缶山谷響聊共漁歌答樵唱
此時半面未逢君何乃見之輒稱賞論交不論淺與深
丈夫一語輕千金白璧無瑕人所貴青雲有路我何心
簫聲不斷酒如注泓下龍吟月涵霧仙人招我歸去来
雲車相候蓬萊路
美人折花歌
美人折花粉牆曲花前背立雲鬟綠乍愛薔薇染絳霞
還惜海棠破紅玉素手纖纖羅袖殷心情凝想金刀寒
低枝未吐精神少高花開遍顔色殘花刺鈎衣花落手
草根露濕弓鞋繡紫蝶黃蜂俱有情飛撲餘香趁人久
情知人老不似花花枝折殘良可嗟明朝棄擲粧臺側
綠隂青紫愁天涯
送遠曲
為君治行近一月今晨竟作匆匆别枕邊紈扇鏡中花
一時盡變傷心色妾雖不見邊城秋君亦不識空閨愁
憶君便如君憶妾雙淚豈為他人流才貎如君長刺促
少年心事何時足歸期未定須寄書誤人莫誤燈花卜
悲武昌
武昌兵甲雄天下王孫節制何為者白馬將軍飛渡江
壮士彎弓不敢射玉船未過鸚鵡洲紅旂已簸黃鶴樓
美人𣪚走東南道一絲楊柳千絲愁戰鬼銜冤夜深哭
王孫獨在淮南宿淮南美酒不論錢老兵猶唱河西曲
九江昨夜羽書傳九江太守愁心懸焉得將書報天子
哀哉不識顔平原
贈周郎
白馬渡江赭衣舞青春殺氣吹吳楚豪傑如雲起義兵
盡說周郎才且武鏦金伐鼓駐江滸麾下健兒猛如虎
大刀照日開雪光飛鏑穿雲落鵰羽亦知困獸死猶鬭
轉戰大呼髮毛豎馬鞍曉被帶冰霜刁斗夜鳴雜風雨
黃河不見官軍渡青天白日丹心苦國家養兵八十年
不斬蛟鯨伐狐兔自非忠義激心肝誰肯艱難越深阻
昨者懸軍大捷歸聲名歘起元戎府府前獻俘揚虎旂
府中把酒歌都護江南布衣有如許政好歸来奉明主
選將壇高拜天語中官促印黃金鑄坐遣丹丘拜猰㺄
天下蒼生各安堵虎符將軍何足數
少年行
西家少年茆屋裏牀擁牛衣瓶貯米一朝販鹽多白銀
妻學宫粧兒學跪甕頭新酒鵝兒黃無時殺猪宴隣里
酒邊自數還自矜眼前華屋連雲起指似中男眉目強
早教讀書結豪貴黃金直可賭公卿莫遣終身在泥滓
東家老儒笑無計一窮到骨門長閉百年榮悴那得知
世情直付東流水
郭恒惠牙刷得雪字
老氣稜稜齒如鐡曾咀奸腴噴腥血倦遊十載舌空存
欲挽銀河潄芳潔南州牙刷寄来日去膩滌煩一金直
短簪削成玳瑁輕冰絲綴鎖銀騣密朱唇皓齒嬌春風
口脂面藥生顔色瓊漿曉潄凝華池玉麈晝談灑晴雪
輔車老去長相依餘論於今安所惜但當置我近清流
莫遣孫郎空潄石
贈彭將軍
將軍昔從布衣起便欲賭命報天子里中父老得開顔
刺虎斬蛟良細事幾年汗馬鏖戰塵君門九重誰得陳
羽檄飛雲白日暮牙旂捲雨滄江昏中書大臣擁貔虎
吐氣如雲盖南土豫章城頭鳴老鴉匹馬夜出杉關去
楚山蒼蒼楚水清草莽之臣何重輕但得嚴君脫虎口
皇天后土相知心誰想長材不終棄控摶造化真兒戲
東隣早結丞相懽種瓜不到青門地君家屋前山水幽
正好歸来尋舊遊座上衣冠戲綵日忩前燈火讀書秋
我欲從君語疇昔悠悠世事嗟何及滄波東逝魚西飛
獨振布袍三歎息
負薪女
山下女兒雙髻垂山上負薪哭聲悲辛勤主家奉晨炊
主翁頭白諸郎痴干戈未解骨肉離生来不識妍與媸
長笑隣姬畫蛾眉金屛孔雀何光輝琱弓羽箭来者誰
綠楊終日青騘嘶人生年少如駒馳鴛鴦翡翠皆雙飛
愁思百結心自知負薪拭淚背人揮黃昏四壁寒螀啼
和羅貞仁達見寄
紛紛世事何為者殺氣騰空龍戰野萬國瘡痍未得瘳
十年奔走終無暇痛哭呼天晝杳冥淚痕血點布袍腥
愁霜逐日催人老厲階在昔知誰生憶昨先皇振天怒
盡四海外遵王度官曹裘馬連青雲父老謳歌足春雨
我自甘為樗𣪚材石田山下鋤蒿萊骨相判知無肉食
對客長笑心悠哉先生未肯老邱壑雲海蒼龍奮頭角
碧桃紅杏皇州春緣誰竟負看花約空谷著書追昔賢
文章落手人間傳長風吹雲出山去使我不見心懸懸
出處情知各有志故舊何人共心事離别中年自不堪
芳草閒愁滿人世海波幾許成桑田麻姑消息魚沉淵
小山桂樹秋風老待君歸去知何年
寄李尚文少府兼簡周仲元
蓬莱歸路渺何許美人相思隔烟浦青鳥飛来雨意遲
黃鸝啼醉花隂午江邊釣石甚竒古一絲柳風獨延佇
嚢罄久無沽酒資詩成何得驚人語李侯金閨聲價高
往來意氣凌吾曹官舍臨湖懸綵棒酒杯勸客滋宫袍
不擬東籬種秋菊欲從上苑醉仙桃寧知淮海風塵起
黃鵠委翅歸蓬蒿去年東走共顛倒茅屋寄宿憂心擣
九月絺衣敵早寒萬事不如歸去好拾薪煮雪我常貧
掃石卧雲君計早古人成敗每輕之及此始知難自保
近日攜書尋舊遊江上孤舟滿載愁偶見周郎共樽酒
一談一笑何風流主賓二妙不易得我欲從之長滯留
相思且付楚江水江水不盡情悠悠
題秋山風雨圖
平生最愛米家畫君之此圖妙天下鳥分歸路雲不開
樹壓懸崖雨如瀉倚江茆屋何人住蘆竹蕭蕭出無路
似我還山烟雨中愁来只讀秋陽賦
同羅伯剛贈棲碧山尊師
子真騎鯨上天去山中碧桃開幾度昆明灰盡始逢君
到今獨守燒丹處聞君早歲神骨清手援北斗挂中庭
銅仙夜送玉盤露孤月烱烱秋冥冥碧山清高隔風雨
不省人間暗塵霧酒杯春綠浸瑤花碁局午隂團柰樹
我思子貞不可扳欲往從君勘大還仙人不借綠玉杖
只隔流水行路難行路之難今最苦山鬼跳梁一足舞
蒼精雙龍閟神光待君不来白日暮何當為啟松筠關
一洗塵土開容顔鶴背天風甚安穩攜我更上蓬莱山
贈别羅庭植
驊騮不受庸駑羈志與千里風雲期才傑每稱天下士
慷慨必展胸中竒十載君歸卧雲島功名歲月閒中老
燒丹永夜紫霞飛問字無時綠樽倒抱琴正好聽鳴泉
明朝又買西江船角引曉霜凝别思梅披晴雪照離筵
吳山楚水多芳草黃金臺高幾時到必逢豪傑語襟期
白髮誰憐長遠道人生富貴各有時朝陽鳴鳳梧桐枝
醉解吳鈎贈君去歲云暮矣歸毋遲
從軍别
將軍披甲控紫騮美人挽轡雙淚流六月炎埃人命脆
軍期稍緩君須留彼為兄弟此為仇朝為公相夕為囚
歲歲年年苦征戰黃金誰足誰封侯煙塵暗天南北阻
英雄盡合回田畝當時兒戲應門戶不謂虚名絆官府
馬鳴蕭蕭渡江浦重喚奚奴再三語將軍臨陣子為御
莫把長鞭鞭馬去
寄從弟鐸及弟銓
牡丹臺前春色滿杏花初開柳芽短霧氣撲簾翡翠寒
池光盪日鳬鷖煖好花時節俱在家銀錢買酒不用賒
長生共祝千歲夀遠信相期八月槎烹鷄斫魚宴親舊
弟也甚恭兄甚友功名好在太平時骨月獨完離亂後
蹇余抱病向天涯每從佳節長咨嗟蘇秦六印終何益
半畆還須學種瓜
和答銓弟(弟云在贑日有誦爾詩两辱問起居者)
别来兩見春日滿愁思誰云春夜短十八灘頭鳴棹歌
胡姬勸酒銀瓶暖中江開帆先到家意濃不計歸程賒
但云老兄久埋沒詩句何得隨飛槎諸公傳誦無新舊
相憐似是平生友事業青雲如鼠肝文章白髮羞牛後
長年凍餓茫無涯不敢仰天生怨嗟先生歸去且種菊
詞客愁来空饐瓜
題陽和吉灤京詩集
鈺也不識灤京路送君幾向灤京去灤京才俊紛往来
好景惟君獨能賦太平自是多佳句况逢虞揭論心素
金魚換酒謫仙狂彩舟弹瑟湘靈助豈知歸去烟塵驚
山中閉門華髮生雲氣蓬莱心未已夢中猶在東華行
貞元朝士幾人在少年詩思千載名西雲亭上何日到
為君舞劍歌灤京
猛虎行
猛虎長嘯風滿谷十載山中往来熟朝噉牛羊暮殺人
耽耽不畏弓刀逐山翁死後空茆屋山下行人早投宿
妖狐憑威作人語跳梁白日欺樵牧南来壮士怒相觸
彎弓射虎穿虎腹閃爍雙睛甘就戮髑髏作枕皮為褥
人生何必書多讀能事自足驚殊俗何當更斬長橋蛟
老夫雖死關心目
贈劉子倫
廬陵周愷文章伯語語談君不易得嗟余終日走風塵
到今未覩真顔色聞君早歲抱竒節胸中磊落太平策
玉龍霜冷光欲飛蒼隼秋高影孤掣交遊四海多才傑
自合貢之天子闕綵筆題詩衡岳雲畫船撾鼓西湖月
衣冠王謝自風流賓客秦黃最超越往年仗劍奮忠烈
戰袍紅濺猩鼯血草檄未吐陳琳詞種柳已近淵明宅
酒酣氣漲潄天風一聲長嘯層崖裂登山臨水澹忘歸
聽雨看雲頗愁絶茫茫世事應難測英雄莫遣頭空白
寒盡春生剗雪霜海闊天高排羽翮何當攜手銅駝陌
蓬莱羣仙朝帝側醉浥溟波鱠六鰲老懷浩蕩從君說
滄洲灌夫詩為周子諒賦
往年曾踏滄洲路滄洲仙人留我住紫霞裁剪成春衣
到今挂在珊瑚樹十載人間走塵霧惟愛周郎讀書處
雲氣寒深連竹松江波晴漲搖忩戶清曉中庭遺鶴羽
太乙青藜夜相語晚菘春韭東西畦鳥啼桑隂日當午
浦雲分送疎疎雨抱甕歸来不知苦嗟我已負滄洲期
羡君獨得滄洲趣江山今古武陵源姓名伯仲蘇公圃
畦外有田多種黍長使糟牀壓香醑招隱先須招我来
到門不用分賓主
葵花歎
朝見葵花長歎息暮見葵花重於邑白日攜光萬彙蘇
寸心烱烱誰能識蠟光膩粉花正開翠袖捧出黃金杯
再拜君王千歲夀六龍迎駕扶桑来朱門厭逢車馬客
移花遠置山巖側不辭辛苦灌葵根遮莫浮雲翳空碧
寄友
東岸桃花西岸柳来往扁舟共杯酒去程易遠情易疎
長亭落日空回首南山山下黃菊叢采采寒花霜露濃
蝶恨蜂愁時節去老懷且復相為容風雨昨朝籬竹倒
牛羊亂蹴荒山草草木無情難自保人事悠悠何足道
黃金多貯交情好
呈羅伯剛文學
正月初四日伯敏兄見過我桂樹林辱拜老
親語及先舅志行房下事重增感哀先舅諸
子姪留江外者存亡雖未可知而其田土在
鄉里者多寡宜有可攷且韓謐祀充神恐不
歆隣於若敖生者何忍僕謂宜白諸親者尊
者奉靜季翁父子之主遷於羅氏祠堂而籍
其田土之入以助歲時之祭甚義舉也俟江
外者歸完璧外府又何難焉僕侍老親貧甚
無能為役謹賦長句以呈惟伯仲究心焉
羊郎不過西州路痛哭當年獨何故甥舅深情江水長
今我思之更愁苦葛山老屋依巖樹杖屨往還經幾度
池光凝墨草帶垂正是仙翁讀書處仙翁騎鶴渺何許
零落殘雲春景暮不消鬢雪添眼花到今長者傳佳句
(志行有詩云臘盡未消頭上雪春来惟長眼中花此甚工巧)麒麟高塚舊松楸燕子
他家好門戸嗟我重来淚如雨早時鬢髮今垂素再拜
中郎問家譜封胡羯末俱清楚乃知喬木盤根深萬葉
千枝承雨露澄清淮海藉英雄亢宗事業寧無補夜讀
羣書霜月明秋懸雙劍蛟龍舞振耀家聲文且武綿綿
葛藟江之滸印山祠堂今誰主仙翁配食神靈聚豈無
他人我同祖蒼崖勒碑照千古
寄羅惟巽(善製筆)
四年不見羅文學綠鬢朱顔宛如昨酒杯春滿聽啼鶯
琴響夜寒彈别鶴鶴飛冥冥遡寥廓仙人遣送長生藥
丹砂九轉飛靈光玉虹白日穿林壑豈無蹤跡到城郭
詞林近日傳新作待月光分荷露圓掃雲晴帶松花落
高懷自是貯冰清而我胡為困塵濁愁心千尺遊絲懸
俯仰交情誰厚薄白髮為儒世所輕臨池學書意蕭索
聞君近有山中約狡兔何時當就縛
題鄧家婦王氏詩卷
青原之北書臺東高官厚禄多才雄一死獨稱鄧家婦
立身豈在文章工黑風吹沙舞魑魅劍花凝碧血流地
紅顔薄命誰不憐高風能使男兒愧鄧侯莫傷鸞鏡空
厚夜招魂歸故宫結髮深恩不相負今日始見修齊功
茫茫世事東流水鄧侯容髮今何似&KR1274;宫有井井有人
重到讀書須向此
和酬歐陽伯庸
往年讀書竹深處君家叔父相賓主一門羣從君最竒
賦詩已有驚人句秋高沆瀣瀉金莖日迥瑤臺森玉樹
邊烽飛度吳江浦燕歸盡失舊門戶十五年間百憂集
相逢不敢訴艱苦昨者見君俱老蒼形容雖變氣如故
青眼惟逢舊客開素衣不受緇塵汙松下長琴按新譜
流水高山必自語聽者不知復不顧始見高人有真趣
乃仍食貧忍羈旅俯仰詞林誰比數射工伺影江波暮
長日閉門傲寒暑雲松千尺冥冥風野桃三月瀟瀟雨
題龍湖小影圖贈劉文周
龍湖春水浮翠烟柳絲千尺繋漁船漁歌唱得歸来篇
龍湖秋月浸寒玉桂花香壓樽中綠琴聲彈作高山曲
斯人何似似飛仙是誰妙手分清妍人間今日畫圖傳
薛茘分隂網茆屋露瀉空青沐松菊白鶴歸来晨自沐
蒼龍玩珠湖水寒虹光飛逗霜毫端賦詩寫徧青琅玕
世上功名舞豪傑白髮青衫腰屢折誰肯山中採薇蕨
君心直與古人期朱顔綠鬢人莫窺如何畫史能相知
彭郎意匠自竒絶使我一見神飛越小山招隱歌三叠
我家更在深山深彭郎何日能相尋畫我高秋桂樹林
桂林近接龍湖上與君杖屨共往還何須更看青松障
答龍叔起
早歲功名望吾子寶匣倒流三尺水一朝騎馬稱將軍
鄉里小兒盡風靡詩句烏絲寫兔毫除書紫泥印宫紙
移席花間待客至俸錢沽酒日餘幾才傑大用當有時
長想風雲平地起事有不然待消弭中朝達官忽至理
塵飛戎馬塞江淮日落妖狐闞閭里東西奔走十六年
今日見君雜悲喜一飯不肯蹴權門獨惜交情保終始
作詩寄歐思不羣大音洗我筝笛耳我欲煩君重見歐
著身更好山巖裏
静思集卷三
