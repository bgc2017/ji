靜思集卷九元郭鈺撰
七言律
辛亥秋詔舉秀才余以耳聾足躄縣司逼迫非
情因成短句
恭承丹詔網羣材臥病空山百念灰晉代徒聞三語掾
漢廷何待兩生來天關虎豹應難得雲錦衣裳不易裁
寂寞西山雙鬢雪獨能永夜望三台
和羅養蒙見寄三首
君歸舊隠得安居晝獵南山夜讀書雞唱窗間舞長劍
馬嘶花外駕輕車每逢二仲回青眼已辨千仙醉白魚
風致飄翛驚坐客相思不見獨踟躇
詞林文物早知名對客揮毫思不羣梁震每稱前進士
灞陵誰識舊將軍清談竹下霏晴雪匡坐松隂管白雲
見說主翁歡意洽酒酣長共夜論文
文章早歲愧盧前心死如灰不復然魚目混真非易識
驪珠出海事虚傳飛鳴何敢分鴞鳳枕潄惟應近石泉
幾度打頭風雨惡碧桃紅杏自年年
和黃用泰見别
雙井詞源疏派遠諸孫文采邈難攀芝蘭晴日庭階外
花柳春風杖屨間白髮往来愁客路青山歸去掩柴關
却怪溪流離恨滿寒聲永夜響潺湲
石洞道中
天風蕭蕭吹布袍上山下山忘我勞江聲忽随小橋轉
秋色不譲南山高荒山䑔米水為碓懸崖取果人如猱
茅簷老翁迎客笑畏途跋涉多賢豪
寄王進士(伏覩前鄉貢進士王禮子讓所刻長留天地間集辱收謬作厠其間心竊)
(愧焉而誤名為昂因筆寄意二首)
車蓋歸來鬢雪深將来高興托詞林著書谷口雲封屋
吹笛山陽月滿襟千古文章關氣運幾人心力費光隂
閑來朗誦長留集尚想西歸問好音
老去羣書逐夢忘青燈白髮夜凄凉平時誰信班生策
落日空懷陸氏莊天為國家生俊傑地居臺閣盛文章
鄙夫空谷逃名久不謂人間有郭昂
寄贈皇厓壇劉鍊師(壇下溪中出石白如水晶)
神仙宫館近青冥紫翠峰巒開畫屏日射水晶江石白
雲封琥珀嶺松青虎司丹鼎知留訣鶴立瑶臺聽說經
相約安期今夕至靈封遥想滿虛櫺
聞桂林牡丹盛開
臺甃重歸剪棘榛穠華自不負芳辰共承桂樹九霄露
已見吾家六代人膩粉露寒初試曉醉紅雲暖欲嬌春
遥知賓客多懽賞誰在題詩筆有神
寄劉囦
自從南國息干戈江海聞君得意多騎馬春迴桃葉渡
吹簫夜和竹枝歌離愁雁信雲千里老境漁舟雨一蓑
大藥無資長臥病東溪何日得重過
哀楊和吉
重到西亭泪自垂更從何處共襟期看花馬上春雲散
種柳門前秋雨悲仙客已聞遺橘井故侯猶待館羅池
茫茫天壌名長在賴有灤京百詠詩
病目寄宋時舉
丁丁伐木最關情病起秋風畏客程隔霧看花生眼纈
誓天止酒閉愁城荒村茅屋白烟起落日楓林紅葉明
青壁丹崖長在望竛竮瘦影獨心驚
寄李少府
學仙不向吳門去百丈詩壇主舊盟白雪寒添巾下滿
采雲晴繞筆間生香分芸草茅齋小夢入梅花紙帳清
竹下每聞賓客滿我來何日酒同傾
壬子八月余病目至十月劇甚因掩半驗明則
右者已盲因自笑戊申歲右耳病聾庚戌右
脚患軟痛今右目又喪于朝家為半丁不求
廢而自廢矣強賦短句寫寄中和及仲簡
自從白髮病侵尋涉世方知憂患深吹面塵沙須眯目
求名文字少灰心舊書盡賣惟留劔好酒能除遽學琴
樗散獨存天所賜從今肆志臥雲林
耒陽郭方中云先世自麻岡分派嘗仕前朝今
遁跡畎畆至徵詩余以同志歌以贈之
老我還山始學耕鉏犁不辨畆縱横坐分午餉田烏狎
預卜年登野鳥鳴訓子但求名姓識輸官寧使斗升贏
聞君亦作歸休計好是吾家舊弟兄
癸丑首正
雨絲寒織暮江煙春酒杯深琥珀鮮盲廢倦題新甲子
醉來謾說舊山川貞元朝士今誰在東郭先生每自憐
藥物酒錢償欲報惟逋詩債到新年
寄周文瞻主事
天柱峯前松十尋聞君結屋最幽深釣魚溪動雲生屨
放鶴風高秋滿林薤葉篆從兒學寫松花酒待客同斟
愁余白髮長相憶夜雨青燈空苦心
寄宋時舉
解劔贈君意不難劔光飛射斗牛間文章聲價誰能好
風月襟期君最閒雲暖鳳和簫管響雨晴龍護珍珠還
崆峒原是神仙境萬丈丹梯不可攀
和荅彭中和
羞澁空嚢結客難何人雙璧立談間每瞻雲鶴知君到
却羨沙鷗似我閒擕酒溪山思共往捲簾風雨又空還
才名能下陳蕃榻寧許他人得再攀
暮春過羅伯源次韻
柳絲煙暖繞溪梁四望園亭盡向陽雨過半篙新水綠
風迴兩袖落花香簾通香篆晴光轉窗隠碁聲晝漏長
公子閒情最瀟洒何時杖屨得徜徉
李竹簡往清江久而不歸因諷以寄
扁舟四月下清江江水魚沈江路長豈是信陵忘魏國
自緣朱邑愛桐鄉烟中蒼樹官橋晚雨外紅蓮水檻涼
惆悵諸公頻問信秋風漸次到秋堂
同王志元賦戴存節秋圃堂
君家舊屋我曾到秋圃新堂今始聞種菊編籬乘細雨
擕琴移席候晴雲無錢陶令懷清節衣錦韓公樹大勲
碑記好邀劉處士細論出處著高文
諶堂賞菊
繞庭種菊色斕斑想見陶家得此難大白開黃原不俗
淺紅映紫兩相歡微風香動秋容淨清霧叢深曉氣寒
賴有山翁家釀熟花前子細共君看
和荅坐客
簪花不惜鬢毛斑獨惜花前得意難風雨白衣憐客久
江山彩筆奉君懽蛾眉擁雪玉人暖仙掌擎秋金狄寒
是處西風著顏色未應長向故園看
春日有懷彭中和李仲簡
老懷久欲謝青春春到惟添白髮新對酒不辭今日醉
看花却憶去年人自知降漢終歸蜀誰激連衡遠入秦
遥想思鄉情更苦不應連夜夢君頻
和荅彭中和
長向春山數别期春花次苐報君知舟迴剡曲緣何事
劍合延津在幾時庭院暖風花氣入池塘微雨鳥聲低
甕頭酒熟邀誰共惆悵歸雲獨柱頤
和周子深
積雨空齋傷客心曉雲初散暮雲隂荼䕷池上香沈水
杜宇煙中愁滿林司馬倦遊勞遠夢休文多病廢新吟
遥知勝地登臨好酒量如今幾淺深
贈醫士劉良孟
移家久住大江隈種德堂深酒滿杯秋雨一林芝草長
春風千樹杏花開虎收新谷岩前臥龍捧竒方海上來
嗟我素髭無染法若為擕手訪蓬萊
送别陳玉章南遊
文教重看被海湄發船撾鼓曉光遲黃茅瘴滿飛南雪
庾嶺梅開到北枝海舶得魚頻貰酒人家見竹遍題詩
好懷更約歸來早花柳東風二月時
二十六日晴過諶塘
布袍稍覺曉寒輕晴色偏饒雙眼明山逕黃泥攢虎跡
寺門蒼樹挂猿聲重來誰與同心膽老去惟思避姓名
枯柳橋西曾識面獨迴青眼遠相迎
哭周子諒員外
士林憔悴泣相逢此語緣君意萬重蕙帳秋風鳴老鶴
墨池春水化飛龍遥知臺省文章好不似山林意味濃
重到滄江洲上路野煙荒草暗行蹤
池上亭
好是君家池上亭繞池芳草亂青青山童種菊開花逕
水鳥窺魚下柳汀詩句有時吟不盡酒杯連日醉無醒
綠隂添得黃鸝語六曲銀屏和淚聽
感寓
車馬門前久絶蹤柴關長借白雲封人情翻覆殊無賴
心事依違遂漸慵恩怨一時彌子馬似真千古葉公龍
春花総被春風誤老去山中始種松
聞宋竹坡求剪紅羅花
叢叢紅紫錦成窠春色遥憐滿竹坡得酒謾能歌白紵
看花猶愛剪紅羅根分后土冰霜晚潤浥中天雨露多
好待春回寒谷早遲君花外共長哦
丙辰元日
歲日相逢兩丙辰把杯又屬丙辰人形容老醜鄉隣怪
居止疎慵魚鳥親竹馬小兒如昨日梅花老屋羨長春
諸孫催寫桃符板病眼孤瞠得句新
介坡詩為郭彥文賦
北山東下勢陂陀中有高人住介坡池浸暖紅花弄影
窗涵濕翠竹成科心如鐵石偏能賦劔倚崆峒祗自歌
清節百年冰雪苦重逢徐邈問如何
挽清江劉中脩
奮筆清江追二劉奈何垂老入西州兒痴竟累張彝死
母老誰為禹錫謀風雨魂歸金石晚江山恨滿玉關秋
詞林頓爾成憔悴目送飛雲雙泪流
送别歐陽奎訪安龍興兼柬胡湜
明日開帆過豫章交親滿眼総難忘舊聞太守尊徐穉
今見諸公說鄭莊雨映紅蓮湖水淨雲連蒼樹楚山長
省郎若到逢胡湜為覓鄉書寄數行
和袁方茂才秋夜宴集
下馬階除問錦幃羅衣花白縷金圍月明湖水龍吟細
雲度吳山雁到稀楊柳舞低牙板促木犀香滿羽觴飛
袁郎自是風流客舊約秦臺願不違
奉寄歐陽文周
楚楚才華最憶君春山勝事遠相聞折花林動飛紅雨
洗硯池虛散紫雲到處能吟詩滿軸逢誰不說思超羣
山中舊約應能到定與論文到夜分
聖節
天門曙色曉爐煙宫錦春花簇采旃日月龍章居北極
雲霄鳳吹奏鈞天獻桃王母顏如玉承露金人骨欲仙
遥想蓬萊移仗入侍臣應奏白雲篇
靜思集卷九
