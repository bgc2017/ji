靜思集卷四元郭鈺撰
七言古
送劉掾歸休
人生無如食禄好何似逄萌挂冠早山林朝市將無同
英雄不向塵中老聞君拂衣歸故林往事欲說誰知心
一代文章塵土夢百年富貴浮雲隂君今住近青原下
庭竹忩梅絶瀟灑幾回清夜夢故人故人天上騎驄馬
丹心仰天寒水清白髮照鏡秋霜明曉圃鋤雲種蒼玉
春山斸雨尋黃精瓜田新得東陵種襟期還與東陵共
門前賓客從去來但令玄鶴司迎送我不識君心煩勞
滿前出處君獨高側身西望長歎息懸崖老樹風蕭騷
座客談仙
彩霞麗空覆蓬島璚樓晝鎖春風好海波不動羽輪輕
霞佩雲裾自顛倒徐郎消息真未真如何却許童男到
一杯曉露嚥瓊漿兩袂天香拾瑤草不省仙宫日月長
但憑青鳥歸来早秦皇漢武空復情蕭䬃麻姑霜鬢老
送羅秀賓之江東兼寄劉潤芳兄弟
劉於余為近隣而客於饒與吾家諸父兄弟
俱相好壬辰之後久不知消息近年聞無恙
而故鄉有不堪回首者故章末特致意云
十載山中投秃筆長揮老淚送行役今日緣君始放懷
為作長歌寫胸臆君昔讀書三百篇早期擢桂秋風前
驊騮健步無由騁白鶴仙經得秘傳竹笻行遍吳雲白
地利天時細窺測丹心欲拯世間貧厚澤每沾泉下客
辭家千里遊江東壯年豪氣飛晴虹大府禁酤若為别
奉一杯水情無窮吾鄉劉郎好兄弟為我殷勤致深意
芳草烟荒同水廬長松月冷龍湖地東郭老生廢讀書
桂林雖好顔色無人生萬事還鄉好晝錦何時照里閭
楊和吉西雲亭賞菊和韻
西雲亭上酒初熟西雲亭下滿秋菊主翁把菊飛酒觴
綵箋自寫陽春曲舊觀菊譜不知名今日按行心始足
靚妝洗粉舞霓裳醉色扶嬌剪紅玉就中一種菊之王
高花獨號御袍黃縹緲翠華下南苑玉環飛燕參翺翔
誰言老圃含凄凉雅懷不受春花香地偏佳色承曉露
天清老氣排秋霜府司伐木震山海嗟爾寒花獨光彩
長歌把酒酹淵明歸来三徑今何在座客酒酣多氣概
我獨看花發長慨晚歲更為松竹期他時莫逐蕭蘭改
桐江宴集和周子諒韻
岸巾長嘯吾與君譲君筆力飛春雲蒹葭枯折吳江濆
芝蘭却許濃香薰今夕何夕歌聲聞江山重到吾已老
慙愧詩成瘦如島座中少年美詞藻琪樹交花照晴昊
懷抱一時盡傾倒玉瓶行酒杯如飛争雄得雋酒滿衣
持觥御史令莫違斫魚烹雁頥指揮荆州吾土還相依
江上雲荒月欲爛客嚢空貯閒愁滿不謂相逢重輾轉
交情豈必論深淺黃鵠一飛天地遠
答宋時用韻
朔風吹裂霜林錦敗葉蕭蕭滿山徑鴉啼落日繞空巢
雁度愁雲蕩孤影思君不来心烱烱白鶴傳書致三請
想見雲間騎鹿歸坐俯清泉滿清聽喬木千章拔地高
危樓百尺臨風迥壮顔如玉紅光肥閒意看花綠隂靜
昨来訪古鳳凰臺二水三山入高詠李陽曾奮漚麻拳
毛生自脱嚢錐穎騄駬虚空不足騁且復滄波理烟艇
歲月悠悠付笑談水去雲飛兩無競長琴横膝松風鳴
深巷閉門苔雨净秫田秋熟新酒香弟勸兄酧惜光景
問余别恨如水長幾回空發剡溪興坡上竹翁煩問信
何得風波起眢井空山歲寒冰雪盛凛凛蒼松千尺勁
送宋仲觀迎親江陵
戰塵飛空暗南北出門每恨山河窄况復荆州千里遙
君家嚴君久為客天高雁杳音塵絶十七年間愁百結
昨者忽傳消息真健步如仙髻如雪上堂白母喜欲顛
明朝便買西江船奉迎歸飬無不足高官可棄金可捐
東隣失子西失母君家具慶寧非天别君豈必送行曲
望君却賦歸来篇舊聞荆襄樹旂羽客行不免多愁苦
嚴君能保千金軀豈無歸夢到鄉土老大還家樂且閒
溪柳山花總如故君今去去須早歸白髮慈親倚門暮
代送安成潘判官
玄雲夜開景星現野田秋枯甘雨遍潘侯為政今若茲
在於賤子何由羡安成昔變虎狼都黠者為鼠痴為魚
西風落日一回首慘淡百尺書臺孤萬馬南来如電掃
風俗只今還再造遺民一二盡瘡痍潘侯輟哺傷懷抱
朝馴蛇虺歸青山夕抱赤子袵席間一朝威武收功易
三載撫字推心難潘侯報政赴京國不敢含啼卧車轍
再拜君王願借恂重来早建黃金節
古劍歌為李伯謙賦
先生重劍如自重藏之深山不輕用寳匣夜開紫電飛
滄波曉淬龍光動干將湛盧不易求英雄今古良悠悠
鴻門舞𣪚玉斗碎吳宫鼓絶蛾眉愁銅花玉暈文章露
野人願致華隂土佩之自可無邪心袁公竒術何足數
先生揮毫山館中光芒似欲争詞鋒白照晴空鋪雪練
碧含秋水生芙蓉邀我一見神悽惻坐歎毛錐老無策
何當借我小試之目前且斷䜛夫舌
古桂樹行
六月十五日龍可道邀飲古桂樹下積雨初
晴綠隂如洗入夜酒酣可道立索詩因賦
六月塵沙倦長道却愛君家桂樹好桂樹未花意自香
暮雲捲雨秋先到月光滿地無灑掃石磴高低藉幽草
滿壺美酒共傾倒一洗煩襟静懷抱昔年夏屋高渠渠
秪今結茅自有餘兄弟白頭俱孝友高堂慈母多懽娛
兵革未息民未蘇吾徒正合山巖居子弟長大宜讀書
浮雲富貴何有無桂樹與人共長久從此栽培更深厚
萬葉團隂烟霧間孤標發秀風霜後半畝玲瓏斜月透
翠光寒色浮衿袖八月花開我再来君當剰貯千鍾酒
和酧李憲文送茶
鰲山峭石攢碧空物性苦硬氣所鍾野老鋤雲種茶荈
年深獲利盛農功雲蒸霧滃春濛濛一槍兩旂戰東風
采掇可以羞王公西山白雲將無同我家住近鰲山下
糴米買薪日無暇長夏飲水冬飲湯風月交遊足清話
君年甚少甚瀟灑摘鮮分贈金同價已看雀舌堆滿盤
况復驪珠動盈把讀書忩深午烟微竹爐石鼎生光輝
玉川七碗吃不得以少為貴知音稀君子浩蕩不可羈
好追彩鳳天門飛白玉堂前春晝永承恩拜賜龍團歸
寄周子諒
人世近年不可道相逢但說滄洲好掃雲放鶴招飛仙
冠屨烟霞任顛倒琥珀香傾白玉壺珊瑚影拂紅雲島
洲前弱水知幾重跂余望之不能到滄洲美人玉無瑕
曳裾每在王侯家去年把釣桐江上驪珠飛光照白沙
野水平橋重回首夕陽門掩松隂斜關西老子拂歸袖
薄俗俯仰令人嗟我初去留謬長策遂使諸生笑王式
不論世事凋朱顔一雙老眼依然白五月抱病山居窄
展轉空忩想顔色丈夫豈作兒女悲情深不免傷離别
為李伯謙題蟠桃三熟圖夀白沙葉廵檢
瑤池春早羣仙集東方小兒吹玉笛酒酣攜得蟠桃歸
種向仙山人未識學仙之人寫作圖風枝露葉青扶疎
三實垂垂世所無持贈將軍懽有餘長歌願祝將軍夀
千歲蟠桃千歲酒將軍自是山中人好與蟠桃共長久
丹鶴銜書昨日回為報蟠桃花又開南極老人笑相待
穩駕虹橋歸去来
題滚塵圖
紫騮脱羈矜得意一團旋風捲平地氣猛欠伸赤汗收
尾長亂撒香塵起筋骨不與凢馬同始知貎在丹青中
門外水與天河通不然翻身當化龍
同李主敬題李南玉瑞竹詩卷
往来曾看瑞竹圖君家盛事傳里閭阿翁抱孫宴賓客
祝詞盡誇鸞鳳雛今日重看瑞竹記舊家文物君能繼
羽毛紅色彩雲端銜圖應作皇王瑞瑞竹脩脩分兩岐
節疎葉密寒參差濕團曉翠煙花結光浥空青露點垂
大安園中萬竿綠滿林春笋森羣玉能使一竿如此竒
王猷借看情何足好縱長梢拂紫烟樽前風月招飛仙
培飬深根子孫長主翁與竹俱千年
和宋竹坡見寄
長途浼浼塵沙黃車輪四角投何方歸来却笑同舍郎
致身何用多文章白紵吟魂消夜雨青燈華髮凝秋霜
鴻鴈南来同是客蘆花漠漠湖光白稲粱生計良獨微
入門誰肯相娛悦君家洞口垂紫蘿佩菊紉蘭秋興多
難弟持杯共傾倒諸孫捧硯供吟哦溪上羣鷗飛欲下
老翁自是忘機者脱巾醉眠呼不醒添入畫圖甚瀟灑
賦詩招我来相過樽中美酒搖紅波便宜相從飲一斗
梅花梢上春如何
和羅明信見寄
憶昔羅浮遇仙伯河潤九里分餘澤翻雲覆雨幾晨昏
到今猶作飄蓬客平生論交無淺深抱琴但欲求知音
脩竹晚風留獨坐落花春晝愁孤吟遙望君家片雲隔
短竹化龍不堪策醉語狂談禮法疎知君於我終無責
天寒雨冷我欲歸君詩滿紙龍蛇飛去燕来鴻增感慨
兔絲松樹長相依
和丁與善
凍鶻不得棲上林鍛羽卑飛空苦心是處掃愁一斗酒
長年知己孤桐琴緣誰推抱遂至今萍水相逢共為客
燈火長淹風雨夕悵望鄉關歸計遲聿陪杖屨歡情浹
嗟我嚢空無一錢頭顱贏得千絲雪野性專於魚鳥親
始知嵇康交欲絶偶題詩句落人間骯髒伊優兩無遇
舊遊舊釣搃依然不恨歸雲無託處杯行到君君莫止
酒醒明朝各分袂霜飛茆屋硯敲冰月上空山劍如水
寫詩持報腸九廻明年當復為君来相思但見梅花月
如對玉人銜酒杯
彭中和有贈松林墨蘭一幅許以貺余余因故
以墨梅先之既而中和賜報以詩遂次韻復之
往年看花落春後金莖琪樹山中少江上老梅廻瘦枝
寫入山忩自妍好君家雪壁宜挂之繁花不逐東風老
共憐縞袂染緇塵何惜浮雲翳晴昊聞君舊貯書畫多
松林墨蘭香未磨奪取錦袍吾豈敢纏綿正好如松蘿
常笑虎頭每痴絶不見人間鴻爪雪何當来往翫心情
梅有高標蘭有德
題李尚文少府所藏枯柳寒鴉圖
江邊獨柳飛羣鴉敗枝殘葉秋風斜石泉可飲不可啄
似聞落日鳴啞啞一叚凄凉幽思足忽憶看花過韋曲
上林春早聽啼鶯太液波晴寫黃鵠
題周惟中所藏落雁圖
燕鴻南飛幾千里紈素寫之不盈咫老翮風高剪斷雲
寒影日沉迷亂葦野烟著樹淡微茫山雨欲来秋滿堂
不是主翁催飲酒秪疑短棹浮瀟湘
題邊桂節所藏雪夜訪戴圖
雪光兩岸流素月扁舟江上神仙客畫史相傳回棹高
政恐風流變蕭索何如入門各盡歡主翁有琴為君彈
梅邊醉潄瓊瑤寒絶勝怱怱借竹看
題劉氏雪翁吟卷
仙翁未老頭總白飄蕭兩鬢吹晴雪幾回覽鏡心自疑
却怪春風消不得面如紅玉眼如月往往問年驚坐客
到今上馬不用扶風流文采居前列新築雪菴倚山北
竹門晝開紗帽窄花撲春缸酒氣香月臨秋幌簫聲咽
溪山畫圖甚竒絶萬事只從閒處閱歲寒高誼誰與同
獨見梅花好顔色玄隂峥嶸厚地裂朔風如刀剪瑞葉
雪翁長嘯雪菴中俯仰乾坤迥澄澈襟懷寒浥冰壺清
標格烱如璚樹潔近見麻姑兩鬢霜染髭始信皆無策
何年竟棹剡溪船分我冰花沃焦熱
静思集卷四
