果堂集卷十一
吳江沈彤撰
行状述告文哀詞
徵仕郎翰林院檢討潘先生行状
曾祖志伊明廣西布政使司右參政
祖錫祚明湖廣布政使司理問
父凱
國朝贈日講官起居注翰林院檢討
江南蘇州府吳江縣潘耒年六十三状
先生字次耕又字稼堂晩自號止止居士生而聰警善
記或試之歷日過目背誦不舛落一字比長復得顧炎
武徐枋王錫闡吳炎兄檉章諸君為之師友數年於經
籍子史詩賦古文詞歷筭聲音之學課習討論遂無不
洞逹暇則遊覧名山大川尚志廓情不慕榮禄康熙十
七年
徵博學鴻詞之士左諭德盧琦刑部主事謝重輝以先
生名上先生以母老固辭終不獲命而行抵都
召試體仁閣下擢二等第二除翰林院檢討纂修明史
先生又牒吏部以獨子終養請代題三請三格乃受職
先生謂有明三百年史事繁委宜博采而精於考證分
任而一其義例秉筆嚴而論平歲月寬而帙簡遂作議
以上總裁然之令撰食貨志而兼訂他紀傳自洪武及
宣德五朝具有成槀十九年
詔更定殿廷樂章先生首上議增五事時逆藩悉定并
獻平蜀平滇二賦公卿傳誦進充日講官知起居注兼
纂修
世祖章皇帝實錄
聖訓初博學鴻詞之士之官翰林入史局也多進士出
身嘗為官而朱彝尊嚴䋲孫二君與先生皆自布衣與
選及日講官起居注之添設而三人亦同入直又館閣
應奉文非出三人手院長不謂然用是資格自高者既
莫不忌此三人而先生又精敏敢言每同列質所疑輒
援據經史百子横從應答無少遜避故忌者於先生視
朱嚴二君尤甚甄别議起遂坐浮躁降調先生在翰林
五年至是歸里四十二年之春
聖祖仁皇帝南巡復先生原官越三年
聖祖又南巡大學士陳公廷敬時扈
駕相見欲薦起先生先生曰止止止吾初志也吾分也
賦老馬行以謝竟不復出先生家居凡二十餘年遭母喪
哀毁骨立哭其兄若弟過時而悲贖其兄之子為民邊
外者婚嫁殯葬其親故之尤貧無力者皆罄所儲為之
其遊覧名山大川視布衣時益多其樂之而形於詩文
亦益甚晩歲惟究心易象數與歷算之學以四十七年
九月廿九日病卒平生慕古人之崇德尚功勲陳謨猷
以濟時匡俗而非已之位所得為則遇其得為者莫不
勸厲有不得遂輒憂虞不樂至出處進退又必辨之明
持之嚴雖逹可有為不肯或苟其性行如此故所為詩
若文多扶樹風節禆於治道卓然有立於聲音反切幼而神
悟及往來四方盡通其變乃著類音八卷以補訂前古音學
之譌闕其詩集十六卷文集二十卷别集四卷合名遂初堂
集與類音並刻行世其明五朝史槀若干卷藏於家適子其
炳既述先生行乞銘於陳公廷敬又十餘年乃屬彤為之狀
以備史館作文苑傳之采擇敢撰次其歴官行事如右謹狀
右春坊右中允汪先生行状
先生諱士鋐字文升號退谷蘇州府長洲縣人相傳系
出新安郡為唐越國公華之後其家牒斷自明初諱得
者為始祖得之八世孫廣東左布政使諱起鳳於先生
為曾祖布政生沂州知州諱希汲沂州生鞏昌府岷州
同知諱元絅是為顯考布政忤魏忠賢罷官以氣節聞
於時沂州鞏昌並稱能吏而鞏昌尤敏辨善决疑獄先
生少穎異好讀書有才略有作能下筆立成不加點竄
與其兄武曹份右衡鈞皆以文學知名又喜為四方遊
北入京南走廣西抵陜所至輒為士大夫譽歎康熙二
十六年中順天副榜閱三年考授鑲黃旗教習設法以
課其子弟多成立者先是祭酒釋菜先聖廟贊禮非其
人而教習期滿赴吏部試每十人以知縣用者八州同
用者二州同以缺少輒不得官先生乃言於祭酒吳公
苑曰聖廟禮嚴宜重贊拜之任請以教習攝考州同以
知縣用則官不濫而仕路通吳公頷之後請於
朝奉
俞旨於是贊拜得人而教習補官無壅滯患實自先生
發之也先生既教習三年當以知縣用未及選中丙子
順天舉人明年會試第一廷試二甲第一改庶吉士庚
辰散館除編修尋入直南書房四十二年冬扈
駕西安聞父卒奔喪至岷州居年餘扶櫬南歸遂奉
旨在揚州校刊全唐詩服除補官以四十六年夏赴京
特陞右春坊右中允兼翰林院編修充日講官起居注
未幾轉左自先生入翰林及預講幄每奏對進講獻所
為詩若文多所禆政治不徒以閎博辨麗為能以故
上特重其才與志頻加褒寵
賜御書硯筆珍饌瓜果金帛甚厚且駸駸欲大用之以
觀其效一時知遇莫與比倫其有鞏昌之喪也
上賜以白金百兩兼命官給輿馬資俾奔喪歸櫬先生
至岷州而鞏昌公所遺官馬六百餘匹無接養者先生
慨然曰是
朝廷馬也其可坐觀遂留與其兄弟出私財牧養蕃息
及領馬官至乃扶櫬歸初洮岷道黃志嶂欲丈量青山
加賦鞏昌公力格其議連被侵冤用是發憤卒後志璋
復慫惥臨鞏布政使將行於所轄西府先生聞痛哭力
陳不可状事竟得寝又叠藏橋者鞏昌公所建也歴十
年矣會夏水暴至橋齧民沒馬死者衆先生即倡議捐
金錢建橋如故岷州人咸德之四十七年以丁繼母憂
去官遂不復補閒居無事卜宅於京師之日南坊疏泉
種樹日賦詩著文臨古書法於其間以自娱其為文喜
談吏事有所見輒反覆論議曉告當事冀得用其言而
澤及於民為書有竒勢横縱自放而分間布白無分寸
失名公卿碑版多出其手以雍正元年某月某日卒於
日南坊第享年六十有六先生事兄如其父待朋友親
戚如其兄弟後進之有文行者稱道弗倦雖貧困未嘗
以非義干人人以急告必曲為之盡故其生也則莫不
感既卒也則皆惻然以傷先生所撰書其奉
敕纂修者全唐詩外有皇輿全覽陜西省若千卷自編
進呈者有長安宫殿考二十卷私輯者有近光集二十
八卷四六金桴十二卷瘞鶴銘考一卷行世全秦藝文
志若干卷三秦紀聞若干卷華嶽志六卷玉堂掌故若
干卷元和郡縣志補闕六卷近光餘集若干卷賦體麗
則若干卷皆藏于家其自著秋泉居士集若干卷亦家
藏未刻配某氏某人女繼配某氏某人女子二人連萼
山東沂州費縣知縣連芳國子監生沂州公與先曾祖
同舉於鄉最相善其後以女妻鞏昌公未昏而歿於兩
家世好先生固余父行也今連萼又與余善出其所條
事件請状於余以丐當代大人先生之銘余不敢辭謹
撰次如左
翰林院編修贈侍讀學士義門何先生行状
曾祖思佐生員妣楊氏
祖應登生員妣陸氏
考棟生員妣陸氏吳氏陳氏
先生諱焯字屺瞻蘇之長洲人其先有某者元元統間
以義行旌門先生取其事名書塾學者因稱義門先生
少讀書數行齊下為文才思横發及長博學強識敦氣
節善持論名重吳中康熙之二十四年先生年二十三
由崇明縣學生拔貢國子監時崑山徐學士乾學常熟
翁祭酒叔元方收召後進其所善科第立致先生亦遊
兩人門而慎自持見事不符義且加譏切其後交絶於
翁復千徐之怒至辨訟於大府故累躓京闈而名益重
四方莫不聞四十一年冬
聖祖南巡駐涿州
召直隸巡撫李光地語詢草澤遺才李公以先生薦遂
召直南書房明年
賜舉人試禮部下第復
賜進士改庶吉士仍直南書房尋
命侍讀皇八子貝勒府兼武英殿纂修及散館得
旨再教習三年明年丁外艱歸服闋丁後母艱初先生
選刻四書文行遠集數種流播遠近皆能變學者舊習
既從李文貞公遊得成弘先輩宗傳復刻示歴科程墨
三百篇及以艱家居益勤勵其窮六經翫五子以究極
四書精藴為著文之本根文貞公聞而喜貽先生書曰
有明盛時治太平而俗淳厚士大夫明理者多盖經義
之學有助焉今無論已仕未仕稍有才氣輒慕為詩古
文視經義如土苴子仍諄諄以此指授甚善先生又令
學者從事史鑑羣籍擇所載治法之善者類為幾編更
迭省想應舉以之對策當官度時地之宜而推行之凡
家居五六年稽古育才不異諸生時其育才也且欲就
舉業而引之儒術故為教視昔尤粹云五十二年冬再
以文貞薦
召赴闕仍直武英殿明年授編修又明年秋
駕在熱河有搆飛語以聞者
上還京先生迎道旁即
命收繋并悉簿錄其舍中書付直南書房學士蒋廷錫
等視有無狂誕語檢五日無有間有譏笑士大夫著作
詬近科文者黏籖以進而書中所厠辭吳縣令餽金札
槀并進焉
上閱畢怒漸解且嘉其有守簡數條
命内侍詣獄詰責先生各據實奏辨反報僅坐免官還
其書
命仍直武英殿方其被繋也危且不測而先生語言眠
食如平常鋃鐺中正襟讀易聲出戶外上奏數百言無
一字脱誤守者驚服及仍直武英殿益感
恩修纂益力嚴寒酷暑不少怠歴五六年遂致疾疾劇
詔賜醫藥以六十一年六月九日卒年六十二
上曰何焯修書勤學問好朕正欲用之不意驟歿深可
憫惜遂復原官
特贈侍讀學士
賜金給符傳歸喪
命有司存恤其孤先生蓄書數萬卷凡經傳子史詩文
集雜說小學多參稽互證以得指歸於其真偽是非密
疎隠顯工拙源流皆各有題識如别黑白及刊本之譌
闕同異字體之正俗亦分辨而補正之其校定兩漢書
三國志最有名乾隆五年從禮部侍郎方苞請令寫其
本付國子監為新刊本所取正而凡題識中有論人者
必跡其世徹其表裏論事者必通其首尾盡其變論經
時大略者必本其國勢民俗以悉其利病尤超軼數百
年評者之林盖先生才氣豪邁而心細慮周每讀書論
古輒思為用天下之具故詳審絶倫若此暇時喜臨摹
晉唐法帖所作真行書並入能品
聖祖嘗命書朱子四書章句集註奏
御嘉奬
命即鋟板會
上崩未頒發板貯内府所著詩古文數百篇皆追從唐
之作者語古齋識小錄數册多删取諸題識為之繋獄
時門人某妄意中有忌諱悉取投諸火或傳其藏弆於
家云先生事親孝謹於諸弟能推財譲産餽遺雖親故
不妄受而於親故貧者咸有恩晩歲落官入直芻米僕
賃不給其不妄受也自如門人有才而貧者恒飲食於
家而教之凡著錄者四百知名者三之一超卓者十餘
人夫人王氏忠烈公佐聖孫女亦讀書知大義能輔成
先生志子夀餘一名雲龍生員彤遊先生門五年承其
學行頗有所記憶先生歿時復訪求積十餘載得寖多
戊午己未間史館蒐天下名人事跡迄今六七年曾莫
為之状以應乃就所見聞擇其大且要者考核而詮叙
之以補獻史館備文苑傳之采擇乾隆九年八月朔旦
門人吳江沈彤謹状
述先師儀封張公訓
雍正三年二月某日彤在南陽閱邸抄知吾師禮部尚
書儀封張公卒泫然流涕痛無所承學將昧陋以終其
身又恨數年來病且貧不克致身京都益薰公之德於
未沒時也既念曩者從公蘇州聞公之訓輒感愧奮厲
今當追述其語時觀之以自警云初彤謁公於蘇之葑
門請問為學之要公曰朱子不云乎主敬以立其本窮
理以致其知反躬以踐其實學之要盡此三言他日復
往謁公公曰論語言君子喻於義小人喻於利老氏貪
生佛者畏死烈士殉名皆利也利獨在貨財禄位間乎
審其途而後志可得正焉後宗老欲得公題先太常祠
額遂往請明旦使奉謇諤遺風四大字至彤往拜賜曰
祖考之光公曰是奚足哉孝經云立身行道揚名於後
世乃光也有耻所以立身自強所以行道聞爾加意宋
五子書且五六載苟專志不懈其於道也何有又曰我
少而志道功之加有誤焉者中歲以來始識其正持身
臨民無敢背違然且多不惬於志近者欲復將程朱之
書而盡心焉老年精力銷亡吏事繁殆無暇日所望正
在後生輩耳子之年幾何對曰二十五矣公曰方少壮
其必勉之彤于是請為弟子公始以江蘇巡撫劾貪殘
不法大吏大吏亦姦欺誣劾故待
命於葑門既
聖祖遣大臣讞奏者再
聖祖以讞奏皆不實削姦吏籍還公任時彤以疾不進
謁明年春當應鄉舉彤病甚公聞賜之藥餌且傳語曰
心之動也不妄即病無由作作亦易瘳五子書足以養
心讀不可輟應鄉舉非要事昔之鉅儒或以布衣終老
而獨善其身無不可者後彤病少差入署謝公喜問比
所讀何書對曰連太極圖說定性書西銘而讀之公曰
善三篇者雖各自為文而義實相貫聖人定之以中正
仁義而主静故能以其情順萬事而無情知化窮神所
以定之也不愧屋漏存心養性君子修之之事也其效
則廓然而大公物來而順應害仁濟惡大率患在自私
而用智苟如是則為悖之小人也必矣其不然乎竊惟
公欲以己之所得者推而致諸人人故苟有來學必反
覆指誨又懼人徒事言語不反求諸身心也每陳說古
義隨人與事曲為摩切故以彤之薄劣亦幸得與聞其
訓數千言性短於強識歴年遠多所遺忘顧即是所述
而致其功亦可以不終於昧陋也己
先考真崖府君述
府君諱始樹字景馮晩自號真崖又號雨壑姓沈氏世
為吳江人七世祖奎明贈刑科給事中六世祖漢戶科
左給事中䘏贈太常寺少卿予特祠曾祖諱珫兖東道
按察司副使祖諱自南博學工文詞
國朝蓬萊縣知縣考諱永智字四明能詩以諸生終妣
金氏孺人府君四明公長子也性耿介不同俗善發明
潛德而於物無不愛少嗜經史百家之書年三十遂棄
舉子業窮日夜觀之興到即手自抄錄加詳於隠賾復
好山水於吳越間勝區常典衣遊覧每當雲興鳥鳴花
發之際流連不舍曰吾以觀天地之生機用此老其身
當秀水朱檢討彝尊之在吳郡選明詩也府君持先集
往竭遂相與論明一代人品事跡無彼此抵捂者次及
他史及古經雖註釋評論往往能舉誦不爽檢討驚歎
以為能世其家之學也晩歲閱義理多益善持論聽者
每頥解心悦而去所著詩古文格甚高然多自毁棄存
者僅數篇府君遇富貴而無行義者非面斥之即微辭
刺譏至於修行篤實君子雖貧賤必誠心愛敬稱道不
懈以故謗與譽常相持給事公奎敦行孝弟具列周恭
肅所撰墓銘而郡縣志軼不載府君數數為宗人言會
雍正中有
詔祠祀古今忠孝節義者即命彤偕族黨告諸有司
給事公遂列於祀又太常公祠舊以子孫之賢能
者從饗曾孫自然文行並高私諡曰孝介無後竟
莫之及府君乃徧告族人得如常例外祖妣趙氏孺人
年二十七而寡苦節五十餘年無後未及請旌府君
每為之太息後亦以其事屬彤云(乾隆六年題旌七年得旨建坊送)
(木主入節孝祠)吾家世有恒産自副使公轉家租食官署而始
貧至府君遂困有時不舉火而平生不一以財千人親
黨以危苦告切於身受又常急人而緩已焉凡遇物之
生且長也雖不便於己亦委曲遂之於微蟲細草皆然
府君生順治十五年五月二十日乾隆二年正月十九
日疾卒享年八十配楊氏孺人年二十四來歸孝順勤
儉以其年十一月二十四日卒實康熙之二十三年繼
配吳氏孺人讀書能曉大義動止有則康熙四十八年
年五十二十二月十日卒自有述以雍正十一年十一
月十九日並葬縣西北范隅鄉朱村先兆之次子男三
長即彤縣學生員次旦幼薰一女適舉人徐源府君之
疾也彤以往年試大科尚滯京師薰亦謀菽水於保定
獨旦在家以書聞至七日遂卒四叔父發書惟告疾草
書遲留得於二月之晦彤展讀驚悸惶恐倉卒就道及
抵家而府君卒七十餘日矣痛無能顯吾親顧不得及
親之終也而送之哀號悲泣心志荒迷歴四五月今擇
以十二月七日合祔兩孺人墓乃得省想府君之性行
而忍淚述之以求立言君子之銘焉謹述
先妣吳孺人述
孺人姓吳氏吳江人八世祖璋明贈太僕寺卿世號全
孝翁曾祖河南按察司副使諱瑞徵祖
國朝封工部虞衡司主事諱恪考縣學增廣生諱之紱
妣申氏黃氏孺人黃出也自幼習詩書知禮法有淑慧
聲及笄侍父母疾夙夜奉湯藥惟勤年三十歸府君為
繼配幽静端莊不苟言動家貧屋舍偪仄而外内截然
適舅姑之所問答進退皆中儀則在室而績麻治繭綴
衣入廚而汲井執爨無不整其容慎其作止雖燕居亦
自檢束無怠也吳中風俗每二三月婦女入尼菴禮佛
宅南有小菴相去數武尼數以時來請孺人固辭終其
身未嘗一往初孺人抱重疾而府君病癰及寒泄孺人
節時其衣褥食飲親理藥物手浣濯其不潔一不自顧
藉以務惬府君心及數月府君得瘳而孺人疾益甚綿
延二載遂卒實康熙四十八年十二月十日順治十五
年六月十五日生享年五十有二子男三長即彤縣學
生員次旦幼薰女一適縣學生員徐源彤生六年讀千
字文與孝經孺人課之彤就外傅而夕也聞前言往行
而識焉孺人訓之彤之成童也志在有立孺人則因事
而勵勉之今彤且二十四尚未有以稱孺人之所期而
孺人己前卒教督冥然杳矣悲夫悲夫孺人卒之三月
彤遂病病踰年稍差乃能追憶孺人之性行及嘗聞諸
府君舅氏者而私述其概云謹述
陳諒直曰沈子述考妣二篇事約詞質不飾與夸古
孝子之用心也李習之方希古輩必有取焉
立後告先府君文
維乾隆二年九月十日哀子彤敢以清酒庶羞昭告於
顯考真崖府君之靈嗚呼考之願有冢孫也其來舊矣
乃年躋八十而卒未之遂以逝哀哉又旦也亦恒生女
而不生男薰生男而殤妻死未繼致考以老夀終曾不
得一孫男之匍匐於几前也彤伏念三年之後彤即有
男望其於春秋之薦克奔走而跪拜也其期尚遠况彤
已五十即不敢致毁畢喪血氣必更衰安能期其男之
必得耶從弟鳳鳴之次子逹年十四矣安重有本心近
而助奠遠而傳重教誨以榖或克並勝其任因請於四
叔父更名培本立以後彤而為考之冢孫嗚呼彤不能
修德獲嗣以慰考心今頼旁支上續正體伏冀尊靈夙
夜昭鑒保其體而誘其衷敢告
汪峻堂哀詞
汪君峻堂年二十九以貢生應浙江試殁於旅舍凶問
至吾邑有哭之慟者有垂涕灑淚者有長太息者紛紛
然驚始疑卒謂其人不當死而死雖平生不相識之人
且然其族姻知舊無論噫吾所見尊榮夀考者之死多
矣曾有能得此於人者乎峻堂歿之前數年嘗應試京
闈時余方在都見館閣諸老先生及太學所集四方名
士見其詩若文者無不稱其才李詹事紱徐侍讀用錫
尤噐重之二先生負海内文學重望者也邑之宿儒周
先生振業於周四子宋五子之書咸窮極窔奥其教人
必文與行兼雖從遊以老者或不能得其一言之褒而
峻堂以早歲受業輒見許可由其生之文譽死之見傷
而其有所得於己及乎人皆可知矣且以知人無不可
感而無以感人者為徒生也峻堂名棟其先自休寕徙
吳江雍正中析吳江置震澤遂為震澤人生而厚敏好
讀書為詩文秀出時俗持躬慎飭寡言笑於六行無不
敦敬禮文儒而博愛於衆告之急難雖路人必拯焉余
與峻堂交跡疎而心契峻堂始歿一月三夢余若有所
請然覺輒愴焉靡已乃為詞以抒予哀且以報峻堂之
意其詞曰
哀哉汪君窮年兀兀以為學而天乃不大其年惟日不
足以為善而不得日之富於天胡靳其文行之大就使
其風弗藹藹以騰鶱抑且孤吾黨之講習而麗澤之氣
壹鬱其不宣哀哉汪君抱良材以早世齎高志而沉淪
生而不薄於儒宗詞伯死而痛惜於里黨與交親雖命
蹇而形夭尚有所不夭者存嗚呼汪君
果堂集卷十一
