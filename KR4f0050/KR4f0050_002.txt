果堂集卷二
吳江沈彤撰
釋
釋周官地征
載師云凡任地國宅無征園廛二十而一近郊十一遠
郊二十而三甸稍縣都皆無過十二惟其漆林之征二
十而五釋曰此經皆著任地之征也曰國曰近郊曰遠
郊曰甸稍縣都皆所任之地也國謂城中宅即上經之
里公卿大夫士之所居也(此宅與宅田之宅同專指下士以上言)廛謂農
圃牧工商賈受田者之居遂人所云夫一廛是也若廛
人之廛則惟市中邸舍矣園即上經之場圃凡受田者
之廛皆有之廛之征在凡受田者征嬪婦之布帛(閭師云凡)
(無職者出夫布蓋閒民亦有廛征也詳方氏周官析疑)及所畜之豕犬雞在市中
則征廛布征餘物滯物園之征征所樹草木也近郊十
一農田之征也(合公私田百一十畝而征十畝之榖為十一分而取其一云十一者舉成數耳)
遠郊二十而三藪牧所畜馬牛羊及他鳥獸之征也牧
者牧地謂休不耕之田(此牧即小司徒井牧其田野之牧詳見彤周禮小疏)澤無
水曰藪亦牧地也(本大宰九職注)甸稍縣都皆無過十二山物
澤物之征也其所征蓋自二十之三至十之二而止也
惟其漆林之征二十而五乃於甸稍縣都山澤閒舉其
所重征之一以明外此皆無過十二也近郊十一以上
與上經相應遠郊二十而三以下與上經相備也所以
知受田者之廛征布帛豕犬雞者下經云凡宅不毛者
有里布孟子云五畝之宅樹之以桑五十者可以衣帛
矣雞豚狗彘之畜無失其時七十者可以食肉矣又云
廛無夫里之布(廛征夫布周官之制也非不毛而有里布戰國之横征也孟子欲并去夫布以)
(當時國甚富而民甚貧耳)是布帛豕犬雞皆出於受田者之廛也所
以知市之廛征布及餘物滯物者以廛人斂市之廛布
(廛布外所斂絘布總布質布罰布皆非市征故不及詳見彤周禮小疏)斂屠者之皮角筋
骨(按注䆁以當地税)斂凡珍異之滯者也(亦以當地税非官買之)此布入
泉府則泉也皮角筋骨屠者之餘物也所以知園之征
為草木者閭師任圃以樹事貢草木也所以知近郊十
一之為農田者上經之以田任地自近郊始也所以知
遠郊二十而三之為藪牧者畜牧家之受田自遠郊始
則藪牧之畜事亦自遠郊始也所以知甸稍縣都無過
十二為山澤之物者以下經惟其漆林四字知之也其
者指甸稍縣都漆林厠山澤閒則惟字對山澤所産言
故知十二為山澤之物也公卿大夫士之宅所以無征
者於貴者優之也(注釋以國宅為官府治事處則無征不必言矣)布帛草木豕
犬雞之征所以二十而一者廛地小而所出微也廛布
及餘物滯物之所以二十而一者蓋商賈貨賄之征當
與市廛等(按貨賄但征於司門不征於關市關市並征廛税而已)市廛二十而一
則貨賄亦二十而一并之如田稅之十一農末適均也
(管子治國篇云先王使農士工商四民交能易作終歲之利無道相過是以民作一而得均故知征之者亦等)
(也)農田之所以十一者多則食不足於民寡則食不足
於國也馬牛羊及他鳥獸之所以二十而三者較農田
則人力少而利厚也山物澤物與漆林之所以遞增者
人力尤少而利尤厚也抑經文簡奥多包含云國宅無
征園廛二十而一則凡國以外之宅皆無征國以外之
園廛皆二十而一矣云近郊十一則凡近郊以外之農
田皆十一矣云遠郊二十而三則凡遠郊以外之藪牧
皆二十而三矣蓋皆舉地之最近者以表其餘乃征賦
之總例也若商賈之貨賄本非地征非經所包含故不
得與嬪婦之布帛藪牧之鳥獸並列至百工之器物當
亦出於其廛(論語云百工居肆以成其事肆即所列之廛蓋亦在關市也)廛與器物
之征當亦各二十之一如商賈矣
載師地征自注疏及王氏訂義諸說不皆有當而近
年聚訟尤甚恐古制終不得明故探求本經義例確
證以反覆條釋之釋近郊十一甸稍縣都十二略本
亡友蔡宸錫說
釋骨
骨為身之幹其載於内經甲乙經者以十百數皆各有
其部與其形象然名之單複分總散見錯出能辨析而
會通者實鮮余方嗟其為學者之闕適吳生球從事經
穴數以是請遂與之詳考而條釋以貽之頭之骨曰顱
其上曰顛(亦作巔)曰腦蓋曰腦頂亦曰頂其會曰䪿(說文作囟)
(訓頭會腦蓋乃謂頭骨交會之腦蓋非指蓋之全也玉篇訓頂門)其横在髮際前者曰
額顱亦曰額額之中曰顔曰庭其旁曰額角其前在眉
頭者曰眉本在目匡上者曰匡上陷骨眉間曰闕其下
曰下極下極者目間也眉目間亦通曰顔(五色篇云闕者眉間也庭)
(者顔也下論察色之部云庭者首面也闕上者咽喉也闕中者肺也是顔在闕上之上矣衞氣篇云手陽明標)
(在顔下蓋謂挾鼻孔之脈穴若顔但在闕上則去鼻太遠故自庭至下極皆顔也說文亦訓顔為眉目之間)
顛之旁嶄然起者曰頭角亦曰角左曰左角右曰右角
(經筋篇云足少陽之筋循耳後上額角交巔上彤按耳上近巔者乃頭角非額角也故額角為頭角之譌則其)
(下所云右角左角者亦頭角也舊說以左右角為額角誤)當耳之後上起者曰耳上
角曰耳後上角其前曰耳前角亦曰角形曲故又曰曲
角(曲角經文俱誤作曲周惟氣府論注周作角今從之)顛之後横起者曰頭横骨
曰枕骨其兩旁兀起者曰玉枕骨其旁下高以長在耳
後者曰完骨頭横骨中央之下端曰顱際銳骨顱亦曰
頭之大骨自額顱而下鼻之骨曰鼻柱曰明堂骨其旁
微起者曰鼻髃目之下起骨曰䪼其下旁高而大者曰
面鼽骨曰顴骨亦曰大顴亦曰頄(鼽頄古通用)頄之下端曰
兑骨(兑古銳字)在耳前者曰關(穴有名上關下關者謂在關之上下也有名顴窌者謂在)
(顴之下也有名完骨者謂在完骨之際也凡穴名與骨同者皆倣此)耳下曲骨載頰在頷
後者(頷說文作頷與頤同訓顄蓋從口内言之若從口外言則兩旁為頷頷前為頤不容相假故内經無)
(通稱者)曰頰車曰曲頰曰巨屈(亦作曲)曲骨前斷而若逆者
曰大迎骨通回帀口頰下之骨曰或骨(骨空論云或骨空在口下當兩)
(肩王太僕注云謂大迎穴也彤按說文或即域本字云或骨者以其骨在口頰下象邦域之回帀也)其在
頤者曰角曰齗基口齗骨曰齒上曰上齒下曰下齒凡
十有二牝齒曰牙(中央齒形竒左右齒形偶竒則牡偶則牝而說文玉篇並以牙為牡齒恐)
(傳寫之譌)上下各十或八或九或十有二不齊也其最後生
者曰真牙其自齒左右轉勢微曲者曰曲牙(氣血論云曲牙二穴)
(王注云頰車穴在耳下曲頰端彤謂耳下曲頰端去曲牙甚遠恐非經意若指牙之近頰車者則其牙未嘗曲)
(吳生以二穴為地倉地倉俠口旁四分正當牙曲處足證吾說)牙之後横舌本者曰横
骨自顱際銳骨而下骨三節植頸項者通曰柱骨其隠
筋肉中者曰復骨(張景岳云復當作伏)上曰上椎下起骨曰項大
椎(亦作顀)項大椎之下二十一節(節亦曰顀作焦誤顀亦作椎)通曰脊
骨曰脊椎曰膂骨曰中&KR2135;第一節曰脊大椎形如杼故
亦曰杼骨第十三節至十六節曰高骨曰大骨(生氣通天論云)
(腎氣乃傷高骨乃壊王注云高骨謂腰之高骨是高骨通謂腰間脊骨之高者也論又云味過於鹹大骨氣勞)
(注云鹹歸腎也按腰為腎府此大骨當在腰間即諸高骨也說者專指命門穴上一節為高骨大骨未盡)其
以上七節曰背骨者則第八節以下乃曰膂骨(骨度篇云項髮)
(以下至背骨乂云膂骨以下至尾骶彤按此篇文體凡骨名相承說者下皆同上知膂本背字傳寫致譌篇内)
(又云上七節至於膂骨則上七節皆背骨而膂骨自八節以下明矣又說文訓吕為脊骨訓背為脊而訓脊則)
(兼背吕亦一脊而分上背下吕之證又按氣穴論云中&KR2135;兩旁各五穴注謂起肺俞至腎俞肺俞在第三椎下)
(兩旁腎俞在第十四椎下兩旁是中&KR2135;云者謂第三椎至十四椎為膂之中也此又以背骨五節通稱為&KR2135;也)
末節曰㞍骨曰骶骨(一作骨骶恐文倒否則脊誤為骨)曰脊骶曰尾骶
亦曰骶曰尾屈曰橛骨曰窮骨其骨之扁戾者曰扁骨
俠脊骨第一節至十二節環而前斜下者二十四條皆
曰肋婦人則二十八條其在腋下而後乳三寸者曰胠
胠骨五左曰左胠右曰右胠其抱胷過乳而兩端相直
者曰膺中骨七(氣府論云膺中骨間各一王注云謂膺窗等六穴膺中骨陷中各一王注云謂)
(璇璣至中庭六穴彤謂穴在骨下間穴有六則膺中骨當七矣蓋乳上五乳下二也)其在膺中骨
之下及胠外者曰脅骨曰脅肋胠及膺中骨之在乳下
者亦通曰脅(至真要大論注云脅謂兩乳之下及胠外也)脅骨之短而在下
者曰橛肋三其最短俠脊者曰季肋其橛肋之第三條
曰季脅凡脅骨之端通曰脅支亦曰支脅支端之相交
者曰骹(張景岳以脅下之骨為骹下字誤)膺中骨之上自結喉下四寸
至肩端前横而大者曰巨骨其半環中斷者曰缺盆骨
在肩者曰肩上横骨在肩端者曰䯏骨(師傳篇云五藏六府心為之主)
(缺盆為之道䯏骨有餘以候&KR1075;骬彤按此䯏骨乃謂缺盆骨兩旁之端即肩端骨也蓋&KR1075;骬本蔽心之骨而缺)
(盆即心藏之道&KR1075;骬之上為膺中陷骨缺盆骨之旁為肩端骨膺中陷骨之於缺盆骨&KR1075;骬之於肩端骨其長)
(短皆各相應故必用肩端骨候&KR1075;骬也然則䯏骨之為肩端骨信矣舊說以䯏骨為&KR1075;骬之端則與上文不貫)
(且&KR1075;骬甚小不須更以端候至有以䯏作骷而訓為膝骨者尤誤)䯏骨之起者曰髃骨
曰肩前髃微起者曰小髃骨小髃骨之前岐出者曰肩
端上行兩义骨缺盆外伏頸旁壅肉下者曰毖骨曰缺
盆外骨其骨即肋骨之第一條也肩後横骨曰大骨其
在旁者曰曲腋上骨曰肩臑後大骨其成片被肩垂背
者曰肩甲(亦作胛下同至經脉篇所云别下貫胛者胛乃胂之誤字故不列)曰肩髆亦
曰膊肩甲之在上屈折者曰肩曲甲其近小髃骨者曰
肩中央曲甲當膺骨兩端中陷下者曰膺中陷骨陷骨
下蔽心者曰&KR1075;骬曰鳩尾曰心蔽骨曰臆前蔽骨&KR1075;骬
直下横兩股間者曰横骨曰股際骨其中央兩垂而壓
隂器者曰曲骨隂器之後繞䐈腸而綴骶端者曰隂尾
骨骶之上俠脊十七節至二十節起骨曰腰髁骨曰兩
髁其旁臨兩股者曰監骨曰大骨曰髂一身之伸屈司
焉故通曰機關關之旁曰髀樞亦曰樞機者髀骨之入
樞者也自肩兩旁而下在肘以上者曰髆骨肩與髆之
會於前廉者曰肩端兩骨其會於後者曰肩曲甲下兩
骨髆者大臂也在肘以下者曰臂骨臂骨二上曰上骨
則下曰下骨也其在肘者曰肘骨曰肘大骨曰肘外大
骨(本腧篇甲乙經所云肘内大骨者内乃外之譌字故不列)其内微起者曰肘内銳
骨合其大者銳者曰肘内側兩骨肘大骨之上兩起者
曰肘外輔骨臂骨之在外者曰臂外兩骨其在内近腕
者曰關(穴有名内關外關者以此至本腧篇所云掌後兩骨者骨乃筋之譌字故不列)若難經
之所謂關則上骨内端之微高者也其下骨外端起者
曰手外踝亦曰踝外踝前微起者曰腕骨(腕亦作宛)曰腕中
兌骨亦曰銳骨其又前者曰腕前起骨束掌者曰掌束
骨掌束骨之後廉微起者曰掌後兌骨(舊說以手踝當之誤)手大
指本節後起骨曰壅骨(邪客篇論手太隂之脉云内屈與諸隂絡會於魚際伏行壅骨)
(之下外屈出於寸口而行是壅骨固在魚際旁寸口前舊說謂即掌後高骨誤)兼旁之岐出者
通曰大指岐骨其與次指合形如谷故又曰合谷兩骨
自兩髂而下在膝以上者曰髀骨曰股骨其直者曰楗
(骨空論云輔骨上横骨下為楗是楗即髀骨之直者也又考枯骨象髀樞在關旁納機不在機端而說者名髀)
(骨為髀樞骨又以為在楗骨下誤甚)其斜上俠髖者則所謂機也在膝以
下者曰䯒骨(䯒亦作胻)䯒者小股也亦曰足&KR0008;(說文訓䯒為脛耑然内經)
(皆通稱惟大竒論䯒與脛對言而甲乙經所集䯒亦作脛蓋不可分也脛與&KR0008;同)曰骸曰骭髀
&KR0008;之閒曰骸關(骨空論云膝解為骸關王注謂在膝外彤按即膝外解上下之輔骨蓋名關本)
(取兩骨可開闔之義故指骨解與兩骨並通餘倣此)曰股樞(一作樞股恐文倒)亦曰樞蓋
膝之骨曰膝髕俠膝之骨曰輔骨内曰内輔外曰外輔
其專以骸上為輔者(骨空論云骸下為輔下乃上之譌也)則膝旁不曰輔
而曰連骸骸上者&KR0008;之上端也䯒外廉起骨成䯒者曰
成骨(刺腰痛論云成骨在膝外廉之骨獨起者彤按膝之上下内外皆以髕為斷成骨旁䯒骨之端不至)
(上旁膝膝乃䯒之譌也成一作盛亦誤)䯒下端起骨曰踝内曰内踝外曰
外踝外踝上細而短附䯒者曰絶骨兩踝後在踵者曰
跟骨在内踝下者曰内踝之後屬内踝下前起大骨曰
然骨足大指岐出者曰大指岐骨大指本節後宛宛者
曰腕骨其在内側如核者曰核骨(核亦作覈)足外側大骨曰
京骨京骨之前當小指本節後者曰束骨小指次指岐
出者曰足小指次指岐骨足上曰跗其外側近踝者曰
跗屬(一作屬跗恐文倒)凡肘腋髀&KR0008;兩端相接骨通曰機關亦
曰關(髀之關即骨空論所云膕上為關王注云當楗之後者也穴有名髀關者以其正直髀關之前故耳)
(&KR0008;之關即骸關也)手足腕兩端骨亦通曰關
考
吳江縣建置沿革考
吳江縣後梁吳縣南之地古之松陵平望也松陵之名
始見於吳越春秋所謂越攻吳兵入於江陽松陵是也
平望之名見於晉書陸曄傳(傳云以預討華軼功封平望亭侯)而舊平
望志言漢錢林棄官隠於平望鄉則其名蓋不始於晉
也自秦至唐初松陵地屬吳平望地屬烏程開元末割
吳之太湖洞庭三鄉易烏程之平望而平望亦屬吳梁
開平三年從吳越王錢鏐請乃割吳南地置吳江縣焉
(本吳越備史按嘉興府志亦載此事而又云分嘉興之北境與吳江但不詳其鄉村松陵獻集謂嚴忌墓在嘉)
(興縣新城鎮北數里則嚴墓村以南數里地當即嘉興北境之分入吳江者也)縣在梁屬蘇州
唐同光二年屬中吳軍宋初屬平江軍政和三年屬平
江府以戸計例為緊縣(按宋建隆元年敕縣三千戶以上為緊開寶六年敕千五百以)
(上為緊政和閒之緊縣為若干戸未聞)元至元十三年屬平江路元貞元
年例升中州(按是年詔戸五萬至十萬者為中州)至正十六年淮東張士
誠據之屬隆平府十七年仍屬平江路吳元年屬蘇州
府所屬之名雖屢易所屬地同也明洪武二年復改縣
例為望十四年以田糧計例為繁(按是年定縣三萬石以上者為繁)
國朝仍為縣屬蘇州府余生長斯縣三十年餘閱舊志
建置之沿革疑其疎略雍正二年兩江總督查弼納以
糧重獄繁請分為兩縣四年乃分縣之西偏地置震澤
縣其東偏地仍為吳江縣分為兩必將有事纂修者遂
歴考前史羣籍而著於篇云
吳江沈氏姓考
凡沈氏之散處天下者其自出之姓有三曰已曰姬曰
芈宋書隠侯約自序云昔少皥金天氏有裔子曰昧為
玄冥師生允格臺駘臺駘能業其官帝顓頊封諸汾川
其後四國沈姒蓐黃沈既滅子孫因國為氏此沈之已
姓者也唐書宰相世系表云沈氏出自姬姓周文王第
十子䎴叔季食采於沈汝南平輿沈亭即其地(按左傳有沈子)
(揖杜解云沈國今汝南平輿縣是䎴季即始封國之祖也唐書云食采誤)其後沈子逞沈子
嘉載於春秋此沈之姬姓者也通志氏族略云楚有沈
邑楚莊王之子公子貞封於沈鹿故為沈氏其地在今
潁州沈邱此沈之芈姓者也若今江南浙江諸沈氏則
皆姬姓而非已非芈蓋自昔譜牒未有祖公子貞者而
汾川之地去江南浙江又遠惟耼季之國封於汝南而
其後嗣子孫或居九江之壽春或居會稽之烏程(居壽春者)
(漢齊王太𫝊遵居烏程者九江從事戎俱見宋書隠侯自序然序既誤以沈姒蓐黃之沈國於汝南則其所譜)
(某某者固皆汝南之沈也故唐宰相世系表直以此二人為耼叔季之後今從之)壽春今之壽
州為江南地烏程今隷湖州府為浙江地則今江南浙
江之沈大都為壽春烏程之苗裔而出於姬姓明矣吳
江之地屬江南而鄰浙江則吾沈之聚族於斯也雖舊
譜遺亡莫知所祖而自出之姓不尚可由其地以考而
知之乎夫考其自出之姓者子孫之所有事也作沈氏
姓考
辨
易爻辭辨
周易之爻辭在漢儒或以為文王作或以為周公作蓋
各有所受之也及唐孔氏之正義宋胡氏之啟蒙翼傳
皆辨為周公而非文王焉乃近又有據陸氏釋文所載
梁武解立說者謂乾坤文言文王作之而孔子傳之今
篇中彖辭爻辭並具安見爻辭之不出於文王且以為
作於周公則漢志之於易何苐云人更三聖也其說亦
近是顧孟子嘗云周公思兼三王其上文並舉禹湯文
武以文武二人為一代之王也然則漢志或亦以文周
為一家之聖不足證爻辭之非周公作况孔胡二氏之
辨為周公作者其證較多且確耶余以為屯蒙以下之
爻辭多作於周公而乾坤之爻辭則作於文王故與其
彖辭並稱文言乾坤爻辭之稱文言蓋孔子之前已然
也是全易爻辭之繋文王少而周公多文王開其端而
周公卒其業必舉而歸諸一人安能無所抵捂若以彖
爻辭義之悉符為徵則文周為一家之聖道與心自無
不同豈必出一手所成而然哉
家椒園曰望谿先師稱子厚論語辨可與退之並驅
爭先吾謂此篇與論語辨並驅爭先
古閏月在時終辨
春秋文元年左傳云於是閏三月非禮也先王之正時
也履端於始舉正於中歸餘於終夫周之三月夏之正
月也而周書周月篇稱南至之月為周正歲首(近本首作道誤)
至敬授民時巡狩祭享則猶自夏不知此所正之時自
夏乎自周乎如自夏也則於每時之始而步四立中而
紀分至(按日志二分自古及今在四方正位故知舉正之正指之杜氏謂舉中氣以正月非此傳文義)
終而置閏也(周禮太史職閏月詔王居門終月疏云明堂路寢及宗廟皆有五室十二堂四門十)
(二月聽朔于十二堂閏月各於時之門按此則周於每時終置閏)微獨閏三月非禮即
閏十二月亦非禮矣如自周也則於四時之始而步南
至(本史記歷書韋氏注韋本三綂歷)中而紀北至(周七月日北至適當四時之中若啟閉雖)
(在每時中與舉正之義不合)終而置閏也固惟閏十二月為禮而他
月之閏皆非禮二者其孰為得也夫經傳之書閏月恒
在歲末則必當日至之前月閏必當日至之前月則日
至歴十九年恒在其月之朔日漢以後歷術必至朔同
日以為起算之端蓋亦本諸春秋(按周魯以前六歷自劉向杜預及僧一行)
(皆以為偽託祖冲之證偽託在漢初周末理不得遠故今專據春秋經傳)則以閏十二月為
禮是或一道也然閏以正時時以作事春夏秋冬各有
其事則隨時置閏隨閏畢作較閏在歲末者事尤不悖
且堯之歷象始於殷仲春周禮之致日兼乎冬夏則古
歷之起算或以春分(梅氏歷學疑問補云回回歷起算春分本堯典寅賓出日之始仲春)
(蓋謂義仲以春分起算也)或以夏至(李文貞堯典解義云二至者歷之元也二至正而歷本定矣夏)
(至尤重故獨言敬致冬不言者一蒙前義二以夏為主也)不必皆在冬至其以冬至
者亦可隨所直而截算(冬至致日以辨四時之叙掌於馮相氏相後世謂之測馮相者)
(憑實測以算也即名官之義而其能截算可知然則授時歷之創法殆與古冥契乎)不必在至朔
同之日亦何取歲末之置閏則以閏每時季月為禮或
更得其解也(按左傳昭二十年閏八月於夏時為閏六月漢書載春秋歷稱周武王十一年閏二)
(月於夏時為閏十二月皆不取為證者一偶合一偽撰也)至若疑後世閏皆隨月而
閏三月不得為非此則過矣隨月置閏者晦朔無遷就
而月之大小皆得其度雖閏在每時終者猶遜其密閏
三月者并歲末之閏而失之乃錯亂其序者也可比而
同之哉
果堂集卷二
