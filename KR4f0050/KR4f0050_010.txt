果堂集卷十
吳江沈彤撰
墓表墓誌傳
周先生墓表
先生諱靖字敉寕號訒齋姓周氏吳縣人以學生入國
子監明贈太常寺卿忠介公之長孫私諡端孝先生諱
茂蘭之子也忠介以罵魏忠賢被陷死熹宗朝莊烈帝
立端孝上血疏愬父冤得建祠腸額兩世大節聞於天
下先生好義性剛方凡有所為必求無乖於祖父之志
自幼讀書著文不專尚科名事二親能殫其力問膳與
安不間於蚤暮端孝即世處殯堂哭泣不飲酒食肉不
脱衰絰歴三年不怠方小祥而疾或勸之食肉先生不
可曰有疾則飲酒食肉非禮與先生曰吾疾不至死卒
不食先生工篆書汪太史琬以題額來請先生辭曰吾
衰絰在身詎敢為人作書嗚呼喪禮之不講於吴中久
矣親喪尤人所至痛當自盡古人之所以觀其愛觀其
理觀其志者皆在此也而或衣食居處忍而干吉其何
以為人子幸尚得先生其人維持之而鄉里之子時復
有聞風感激致哀敦禮以善居其喪者然則使人心之
不亡而子道之不滅息者先生其庶幾乎喪除念
朝廷方纂修明史祖父大節並宜列而所據或有失實則
不足彰信於後乃錄其事之本末入都上諸史館都中
鉅公重其人争羅致於家先生不肯即獨從陸清獻公
學期年德益進謁歸竱志養母教子弟遂修家譜刻先
人遺書親友之罹大故者匍匐往救流俗事之害於名
義者上書當事斥正之暇則纂經史賦詩研究六書而
已以康熙四十九年三月十五日卒年六十六其年十
二月四日長子縣學生鳳來葬先生於縣南横山之新
塋後二十餘年子監生鸞翔因妹婿徐大業以鳳來所
撰事實請表其墓又數年乃克為之先生篆書人擬諸
趙處士宧光所著有篆隸考異八卷汪太史為序盛稱
之太史著古今五服考異多先生為勘定云
嘉善魏君千里墓表
嘉善魏氏自明吏科都給事中彈魏璫斃獄追諡忠節
公諱大中者始大著忠節生孝烈先生諱學洢痛父死
璫難不食殉孝烈生孝隠先生諱允楠嘗刲股療節母
嚴太孺人疾孝隠之子處士諱儒點者能善承其親盖
忠節為忠臣而子孫以孝聞者連三世君處士長子也
諱為圻字千里生而敦敏事父母大父伯叔父皆得其
心年十八遭母卓太孺人喪既殯猶弗納水漿於口處
士正色戒之曰禮毁不危身爾今若此身不將危矣乎
乃朝夕進一溢米内閣學士磁州張公榕端之督學江
南也聞君篤行且多學工文詞迎訓其孫於官署而君
伯叔父相繼殁訃至痛不得視殮憑棺廢食與寝遂病
則又慮親老連哭兄弟喪而更聞子病道遠不可得見
將愈憂惻即強馳歸道中暑日劇竟不起垂涕泣呼父
而卒年三十來弔者皆曰處士喪子有子君為諸生不
得志於舉場而所交皆當世知名士羣弟子多成學者
配蒋氏張氏皆克殫婦道二子正鎬正鏞以雍正三年
三月二日葬君於縣北先人兆次兩孺人祔又二年乃
以所撰事實因徐君大業請表其墓余嘉魏君克纉其
祖父之孝而益之令名也故論列焉
顧府君墓表
雍正六年之春余偕顧君楗游郡西諸山道竹塢見石
闕桀豎複澗重巒拱立環抱余嘉異之楗曰楗先府君
之墓也先府君性嗜山水故擇此地而葬焉遂言曰先
府君平生喜讀書敦行不怠葬於是且十年而未獲刊
銘將必以屬子余諾焉他日遂偕其兄邦栐以所為行
實來請其可復辭按府君諱濡字方水其先自應天徙
居蘇之長洲曾祖士元國子監生祖國本父端皆縣學
生府君少孤而貧晝夜不輟學數年補吴學生事母夫
人能自節致贏備甘旨以得其歡母喪終三年未嘗齒
見於弟教之學授之室而予之田親族之嫁娶喪葬不
能集事者出財物㐮贊之所當為無不為不徇名不期
報後或背恩反齧亦不之校也府君應鄉舉輒登鍾山
眺大江數求先代諸名蹟晩歲乃於居第東叠石鑿池
構小園日與親故游其中飲酒賦詩為笑樂年六十康
熙四十五年九月六日以疾卒五十七年十二月五日
葬吳縣華山天池西南隅之竹塢配吳氏子男四人女
一人皆側室黃氏出長邦栐例貢生次朝楹湖北荆州
右衛千總次濟美浙江紹興知府幼楗中書舍人頗好
古與余善女適申世䕫孫男八人女九人銘曰六行維
庸敏德其本為詭為怠於人則損懿哉府君惟行之敦
聞記必逮嬉遊弗諼孰克知之曰親與黨不永厥垂後
嗣何倣
贈山東布政使司參議沈公墓表
廣東文昌縣知縣贈山東布政使司參議分守登青萊
道仁和沈公以乾隆十六年十一月壬申葬其縣半山
里之臯亭山禮部侍郎長洲沈公德潛為之墓銘而公
子諸生廷櫰心復以弟參議廷芳書請吳江諸生沈彤
表其墓彤嘗於侍郎所誦公之詩又嘗諾公子請編公
之古文校公之禮記類編公三子並兄事余其季直此
余於羣從且以文相切劘垂二十年間嘗述公之行誼
政事及學問之淵源彤以是知公頗悉公諱元滄字麟
洲形臞神清為人篤厚而專一事二親無所失親殁殯
斂如禮哀毁柴立外舅少詹事查公昇有恩於公其二
子後殁京邸公皆經紀其喪而歸其柩少詹之分纂佩
文韻府也公助之搜采進呈輒稱
旨其後以副榜貢生進經籍
聖祖以少詹故
命入
武英殿書局且稱其學問與其書法公在局編纂精勤
為同列冠康熙六十年授文昌知縣頗稱職而上官乃
以䜛劾免公尋以他株累徵赴部竟戍寧夏不踰年而
卒以雍正十一年正月十七日年六十有八公交遊多
當世名人其以師事者在鄉邑則有若錢塘應嗣寅撝
謙鄞萬充宗斯大秀水朱檢討彝尊族父昭嗣佳在京
邸則有若吉水李尚書振裕仁和湯侍郎右曾海寕查
編修慎行入書局則有若長沙陳恪勤公鵬年而昭嗣
恪勤則北面焉皆時承指授獲益湛深故其類經能整
齊綱目有詳有要為古今文有遠識高論賦詩本性情
而出入杜韓蘇陸諸集尤卓然成家嗚呼公之學行如
此而困戹於晩歲當時莫不為公惜然歿未久而季子
中博學鴻詞科入仕累遷今官公得贈翰林院庶吉士
贈編修贈参議階至朝議大夫季子之為御史以直聲
著世又莫不以有子如此幸公云
故叔父元洲府君墓誌
府君姓沈氏諱模字元洲一名章府學生世居吳江曾
祖諱珫明東兖道按察司副使祖諱自南山東蓬萊知
縣父諱永智縣學生府君生而質直篤志為善不沾沾
於文藝其言信其行果其取與一錢不苟與人交不毫
毛背負見其善必喜而相勸退猶數稱之見有惡必怒
形於色面斥而痛戒之冀其即悛閒居每自檢其過有
過輒訟言於所親信者時已七十閱象山陸氏書感其論
學者病痛切深且悔且悲語畢而涕零不止彤生五十三
年未見有能自治若此者吾叔父歟吾師也今不幸卒矣
其誰橅範乎我卒時府君年七十有二實乾隆五年七月
廿四日配王氏淑惠而勤先府君七年卒以乾隆四年十
一月十七日從葬朱村先塋西南兆之左子男二鳳鳴縣
學生鳳翔女一適吳志堅孫男三女二府君以卒之年
十二月一日合祔王孺人墓從子彤銜哀而為其誌
都督洪公祖烈傳
洪公祖烈字定遠一字山峽其先休寕人祖暘客於蘇
遂為邑之蘆墟人祖烈少負氣喜讀兵書慕古忠臣名
將及長從當世名節士相砥礪中萬歷四十四年武進
士授金山把總陞汀州守備天啓三年以安邦彦危貴
陽調祖烈赴援至則奉巡撫王三善令𠞰賊攻金刀坑
克之攻平塘卧墌克之攻樂壩石骨等三十餘寨連克
之獲劉岡等二百餘戶圍蔡氏渡降之閏十月三善自
將兵督陳祖烈攻破畢節寨追奔至七山箐直搗大方
大方者賊巢也三善令祖烈赴省報捷總督楊述中令
護餉仍進巢往來數百里兵不過千人撞搪出入賊雖
衆莫能挫其鋒以功加銜副總兵尋以調兵澂江留鎮
偏橋會黑脚苗焚劫糧艘祖烈以二百人禦之敗苗兵
千餘苖復糾生力三千來致死祖烈扼險以待終不敢
犯督撫交章論薦而閹黨崔呈秀方為兵部尚書賊殺
邊將荼毒正人知祖烈素從周順昌文震孟遊惡之格
不得上崇禎初都城戒嚴命守西直門時中貴肆横諸
將争屈膝祖烈投劾求去戎政尚書閔某慰留之尋調
神樞營參將復調守湖廣黎靖忌者中以考功法坐降
調歸既復以南京兵部尚書李邦華薦起補龍江水兵
遊擊常憤時事數求去而本兵亦輒慰留累遷至後軍
都督府都督時福王立南京祖烈屢上書言兵事不報
復與馬士英阮大鋮忤遂罷歸
國朝順治二年嘉善吏部郎錢棅籍鄉人為兵守禦延
祖烈主其事俄而兵潰棅死祖烈乃仗劒入閩從御史
鄭為虹給事中黃大鵬同守仙霞嶺三年八月
大兵至祖烈力屈擁見貝勒迫之跪祖烈屹不動貝勒
壮而欲降之祖烈曰負國不忠辱先不孝不忠不孝何
以生為明日復擁見令輸餉祖烈曰有餉則能戰何至
於此嚼舌噴血大罵乃令驅出斬之祖烈奮躍奪刃刺
胸死是日為虹大鵬皆不屈死已貝勒念三人忠衣冠
斂之祖烈門生王正梵僕進興扶祖烈柩歸葬於某縣
某所子明楨高才生削髮入山尋卒
論曰余始觀殉國彙編知都督以守浦城死及觀蘇州
先輩小傳復知其歴官率才與節并既得禮部郎洪琮
所撰家傳觀之乃悉其前後事之詳琮撰都督傳本於
其冢孫琦所述行状末叙死節事又其門人與僕所親
見聞者較他書其可信者多故今采琮語為本以作傳
至明史傳鄭為虹黃大鵬俱不及都督之死殆史館無
琮傳諸書或有焉而莫之信故耶若浙斜塘洪氏譜謂
都督歸老蘆墟是但聞其罷歸於福王時而不聞其入
閩後之死節也若以是而疑之過矣
檢討潘先生耒傳
潘耒字次耕幼孤資禀穎異嘗閱歷日一過能背誦及
長於羣經諸史九流之書無不讀詩賦古文辭無不能
而性好山水往遊燕趙因與一時名人交相討論題詠
康熙十七年以博學鴻詞徵試除翰林院檢討纂修明
史既授職謂明更三百年史事繁委宜博采而精於考
證分任而一其義例秉筆嚴而論平歲月寬而帙簡作
議以上總裁並然之令撰食貨志兼訂紀傳自洪武以
下五朝皆其所定
上平逆藩耒獻平蜀平滇兩賦
上稱賞公卿傳誦論者擬諸李白云進充日講官知
起居注兼纂修
世祖實錄
聖訓復為會試同考官得士十二人皆天下選而名益
起忌者亦益衆竟以甄别議坐浮躁降調而歸耒初被
徵以母老力辭不獲命乃行除官後又牒吏部以獨子
終養請代題者三卒不得請乃受職遂迎母養之及去
職母歿終三年未嘗見齒後乃徧遊羅浮天台雁蕩武
夷黃廬中岳諸名山盡窮其勝各為詩若文記之四十
二年耒巳家居
上南巡復耒原官閱三年
上又南巡大學士陳廷敬扈
駕欲薦起耒耒固辭乃止耒於聲韻反切有神悟審五
方之音而能得其會通著類音八卷以為舊字母三十
六有複有漏今删五增十九成五十母各具隂陽而列
以喉舌腭齒脣之序舊四呼以音就字無定凖今各母
各韻並列四呼字缺而音悉全舊分類互有得失今統
有字無字之音辨其全分分平上去為二十四類入為
十類即少攝多正轉從轉旁轉别轉條理井然舊切同
母同韻之字皆通用今同母之中必用同呼同轉同韻之
中必用元音分隂陽盖皆得天然之音而無有譌闕論者
謂於古今音學中實成一家言晩究易象數有心得著論
十三篇所為文甚多往往禆治體風教與鄉邑之利病盖
耒嘗師事同郡顧炎武徐枋實禀承其教其史學則自
少得諸兄檉章賦學則耒所自得也耒詩文共四十卷
名遂初堂集自京師來歸凡二十餘年年六十有三卒
茅鈍叟傳
鈍叟姓茅氏名星來字豈宿浙江歸安人七世祖坤明
河南按察司副使即世所稱鹿門先生者也父耿字倫
舒通史傳工文及詩以諸生終叟少聰慧嗜讀書為文
才氣勃發而有義據年近三十為諸生屢絀於有司後
遂專攻經史及程朱之書數年乃欲以著述自見念朱
子近思錄舊解未詳密遂為之集註行止坐卧皆不輟
歴二十餘年書成叟之才識亦因之而甚高叟嘗依族
叔祖某於山東滋陽時黃公叔琳為布政使數致候問
或勸之往謁叟曰族叔祖為黃公屬下某可出入其門
而不避嫌乎卒不往親知為州縣必懇懇為言安民之
法措置纖悉皆可施行或刻於催科則深痛其負國而
切責之雖其人面赤汗流不顧所著古文亦往往於國
維民瘼反覆致意足為後世勸懲者初叟以文高知希
致困戹年五十餘不復進取攜其稾謁金壇王耘渠汝
驤謁方學士於京師耘渠以為卓然大雅學士以為勝
宜興儲禮執叟由此名聞遠近而其近思錄集註及古
文稾亦遂為士大夫所推重卒年七十無子今其桐鄉
友人程藹園尚質方謀為次第刊行云
贊曰余與鈍叟交垂四十年叟嘗以不遇自傷圖所以
不朽者余謂曰諸生而可以不朽其在為有用之言乎
後又示所書劉峻傳後叙已與孝標有五同三異慨然
流涕而庶幾知我者之論定余讀其文而深悲之今鈍
叟雖不遇以終而著述之有用過孝標遠甚顧獨不可
名在青史哉亦何至復有同秋草之歎也
果堂集卷十
