江湖長翁集卷十九宋陳造撰
七言絶句
次韻楊宰汲泉浸梔子花
山行不識小人羔但有清寒餉瓦罃想見雪膚陪獨夜
世間無比長官清
次韻張守三首(史君治惡子邦人快之)
頻歲中田若螟螣為渠秉畀作豐年只今鼠子誅求地
巷議街談一粲然
平時漫詫跳梁去末勢寧逃死棄如但遣鯨鯢絶吞噬
茫洋春澤盡嘉魚
虐天子子是無天謫一何妨惠億千聞道蝎中猶滑涣
可偕五細尚窮邊
次韻張守四首(守出郭回)
畫舫前頭碧湛空晴雲低影更溶溶横陳景物無央數
盡獻詩翁阿堵中
新詩囊錦墮春窗旋炷銅爐百和香試握毛錐支勁敵
獨憐赤手強扶瘡
舟凌清泚轉彎環立鷺馴鷗拱挹間還憶苕溪聽鳴櫓
歸來清夢定家山
葱青嘉樹被平崗素艷丹葩半在亡安得芳春并好客
一時難老倚玄霜
慶元冬再到盱眙四首
虎頭山下參天柳親見栽時共我長柳自摧殘人自老
半生不抵熟黃粱
平日朝京此問途如今一水剪坤輿客来羡殺閑鷗鷺
北翥南飛得自如
醴筵曾作二年留静鎮人今郭細侯望斷江南空夢到
西風斜照白楊秋
日行犖确面孱顔舊慣山居意易闌見說烟雲暝崷崪
北人争指畫圖看
閑居十首(營隙地頗事栽種隨遇作一詩前後不同故無倫次)
雪雲脱壊漏朝陽風物横前引興長紅糁紫蕤今次第
遷鶯来燕費商量
種桃接李不辭勤旋作花前把酒人羡殺文禽映花語
飛来趁得見成春
春来敢自貸衰慵正要檀欒問白紅愛竹劣留枝策徑
灌花分破著書功
僊僊弄影俯瓊瑶月地香紅若見撩清夢定為蝴蝶去
杏花繁處宿良宵
破曉東風尚作寒孤笻隨客已媻姍絶知蚤起非吾事
要趁梨花帶露看
步屧歸来未覺勞迎門喧笑問兒曹笑翁渾似魚千里
小圃周圍日幾遭
閉關不為賞心闌咫尺東園到自難斟酌東君惜春色
破除十九作隂寒
病減還思近麴生嚼花嗅蘂對空瓶不應斗酒錢三百
猶惜春衣耐獨醒
桃李争先不待催梅花轉首已青苔即今蜀種胭脂樹
壓倒羣芳尚嬾開
寒食清明一箭過晚晴庭院綠隂多兔葵燕麥易輕脱
紅藥碧桃須孰何
趙園飲三首
不謂東君雨後春尚多紅紫待遊人天香更有西京種
來伴賓筵笑臉新
收藏春色駐年華珍重王孫好事家肯挽歸驂共良夜
一天風露一林花
酒邊容角少年狂扶路歸来興未央羡殺雄蜂雌蛺蝶
月膏烟膩宿花房
客夜不寐四首
久客情悰若鮮歡園林搖落菊花殘北風作意吹霜曉
又報江梅一信寒
陣鴻轇轕上雲衢夢欲成時每破除少睡更堪寒夜永
新来熟遍少時書
清樽黃卷交期絶芋火前頭老嬾殘頼有平生短檠在
一燈明滅伴更闌
飛騰志意老来休却聽鷄聲吟掉頭催雪憶梅還得句
到家準擬阿儒求
題九老圖二首
凉亭燠館塵埃外野鳥溪花俎豆前但愛林泉映華髮
豈知勛烈載青編
帝憐憂國許歸田猶得幽居俯澗瀍應笑詩人賦招隠
茹芝帶索只臞僊
題行山圖
溪山無處著纖塵翠壁蒼漪襯月㾗可惜人間清絶地
葦問漁父與平分
江行四首
帆飽舟輕去若梭平生忠信傲風波忽然隠几驚搖兀
知是那吒石畔過
舟鷁凌乘著羽翰攤錢三老喜安閑江豚白&KR0008;欺人甚
噴浪跳波帆影間
遠近青山不辨看翩翾征鴈敢爭先船頭起浪風頭孰
不假驂鸞自半僊
帆桅飛去劃空明人倚東風兩翼生世事快人如此否
日斜三百不留行
到房交代招飲四首
躡盡巉巗氣未蘇悔来坡下獨長吁一觀烟霧南山面
從昔名坡信厚誣
簷外浮嵐㬉翠堆道人親眼為渠開飡錢官簿何須計
直為南山亦合來
勝日山堂共一樽未妨窈窕對嶙峋髻分翠影眉争綠
人與南山各可人
妓圍簷額潤空青岫幌雲關夜不扄吏隠風流輸我輩
可須逋客詫山靈
再次韻四首
山好能令肺病蘇詩来把玩更驚吁蜀人例作殘山看
端喜因詩免受誣
語不能工恨作堆撚髭空對翠屏開清吟頼有雕龍手
繡叚聯翩詔後来
犖确悍頑經數驛醒然初挹碧嶙峋眼明驟與真山晤
不比逃虛見似人
山色隂晴遠更青誰教睥睨枕巖扄詩翁意欲移千步
安得朱符祝巨靈(公云山甚佳惜不更遠二三里)
再次交代韻四首
筆力潛窺大小蘇詩傳諸老定嚱吁從今訂價連城重
政使羣兒有善誣
昔夸石廪祝融堆劣見人家畫軸開坐挹高寒吾願足
此行似為此山来
環秀亭中命渌樽雲煙明滅映嶙峋佐州不喜分風月
喜與南山作主人
詩人妙思天同巧鬼守玄關不及扄閑挹山光誦竒語
斷無塵滓溷襟靈
再次交代韻四首
嗣皇仁覆物昭蘇臯自陳謨鯀自吁聞道諸公扶國論
須君左袒訂邦誣
今朝著我簿書堆領客樽罍未辦開始信南山是知己
露竒呈秀斬關来
漫叟當年臼作樽侑樽青嶂漫嶙峋與君屢共山前醉
似覺清歡勝昔人
傳聞洞府鎖高青探著詩成數啓扄相見羣仙書玉葉
更應交口歎精靈
再次韻四首
君家詩價自姑蘇系胄蟬聯世唶吁欲把阿元輕輩行
古今俗子喜相誣(世稱韋郎葛立方謂士元非韋比立說甚嚴見韻語陽秋)
眼底薔薇玉雪堆過從休待牡丹開送春疎酒山應笑
底用奚囊日往来(是日同小酌)
視草行看賜上樽濁醪付我酹嶙岣扶攜誰共山前醉
從此無君度外人
詩愁磨盡鬢邊青玄鑰無施閉理扄牛渚錦官祠廟古
瓣香儻格在天靈
復次韻四首
諸李辭章推李白向来蜀道賦噫吁房陵山險猶如許
石穴巴卭定不誣
昔上瞿塘灩預堆盤渦如井放船開山行歡喜今非錯
備見梢濆撆漩来(地有錯歡喜山)
十里髻鬟誰綰結半天蒼翠自嶙峋教兒莫憚依山住
闊領裁衣盡土人
病肺還孤竹葉青(房酒頗佳)小園春去尚深扄春衫紅藥強
相比婢子可憐無性靈
襄陽二首
自憐薄宦走紅塵相見山靈厭俗氛咫尺峴山無計到
秪應飛雨是移文
採藥仙人去不還鹿門山翠鬱孱顔霜髯尚困卑官縛
自問胡顔上此山
春隂二首
連連麥浪搖空闊挺挺松幢舞暝寒眼底春工餘幾在
更堪風雨苦摧殘
園林桃杏已無餘雨挾春寒擅曉晡芍藥紅慳猶料理
海棠嬌甚可枝梧
祈雨而應范簿有詩次韻四首
蒼黃日日冐黃塵敢意誠通主雨神曉起遽聽沾足報
天心政爾念疲民
瓣香親謁睡巖龍高卧逶迤豈自公巖下望龍須一怒
向来作止繫凶豐
久無音信日邊来憂國誰憐愴老懷想見天顔歡喜甚
鴛鴻入賀滿堯階
山城粗滿望霓心老去私憂念自深更祝今宵繼疇昔
併煩魯史紀為霖
漢江岸二首
一自陽侯戰雨師棗畦桑隴但空陂此君屹立如尊勇
依舊青青似昔時
沙隨秋漲漫川原沙外人家盡毁垣寄語飢羸莫深恨
西人無數飽魚黿
題驛舍二首
客到淮鄉話楚鄉長將天末指襄陽如今漂泊君休問
又過襄陽十舍彊
官曹有底著迂疎秪合江湖老釣徒萍梗可能忘在莒
蓴鱸秪有夢歸吳
呈程帥五首
平㪺陸海吸潘江羽扇雍容築受降許蔡衡湘全楚地
了知邾鄶不成邦(坡詩北行連許蔡南去極衡湘楚境横天下懷王信弱王)
景物横前秪費才何妨折簡喚鄒枚連朝積雨前宵雪
總為催詩陸續来
不將杯酒破衰顔轢月凌風取鬢班雋永要同無味味
雕搜聊樂不閑閑
客問久欲賦歸歟歸去何人為起予平日嘔心空子墨
羨公落筆便黃初
一樽規度雪寒朝小輟鳴弓抗射鵰未用軍書送巾幗
故人祭竈有佳招
程帥寄詩見憶次韻四首
擾擾飛潜易陸沉化工刺手斬然新飲光一笑知誰繼
試把玄機舉似人
清篇屬我慰平沉密密玄關領會新從此倚門麾捕影
更將形似許詩人
車笠何人記舊盟惟公不作白頭新渠儂欲識九華伯
可但詩壇第一人
子雲屬思舊深沉脱手清詩語意新天上黃陳應首肯
授公此柄淑諸人
六絶句呈趙帥兼簡鄭機宜(二公同乙未榜)
南徐把酒送行行話我漂零倍愴情屈指六年纔一夢
更消幾夢了浮生
玉筍班中第一流冰花影裏釂瓊舟来遲輸與花前客
袖手看公筆不休
鴈塔題名盡俊賢即今十八卧重泉合離榮瘁何須較
強健相過是半仙
宦路平時欲陸沉先生誨語每南金長庚配月空回首
古井無波已此心
蒲鞭閤束久停檛暮府人閑早放衙頻喚羊何把詩筆
即看姚魏用年華
長日登臨憶侍郎芳時譚笑客凝香須公多辦瓊花露
容我時開古錦囊
房陵十首
似聞僊伯厭乘龍常混紅塵市井中覿面未須趄避我
褰衣無計䟕尋公(房人謂巧避云趄避力尋為䟕尋趄七靴反䟕音靫)
隂晴未敢捲簾看苦霧濛濛鼻為酸政使病餘剛制酒
一杯要敵澇朝寒(晨起霧久乃開土人目曰澇朝)
雩壇歌舞雜嗟吁下酉猶濡上酉枯誰謂朝来一拆雨
歡聲已覺沸通衢(瀦水溉曰酉得雨曰一拆雨)
竹屋高低正復斜蔚藍影裏著人家底消山峽三分瘴
争課盧全七椀茶(土人晨飲茶云勝山嵐氣又曰防三分瘴)
夏田少雨富来牟多雨何妨穡事秋已戒日供皮子麵
更教晚稻飽霜收(麵皆墋不墋者曰皮子麵稻待霜乃收曰飽霜米)
跨牛待得夕陽回在處諸嫲笑口開已借蠟錢輸麥税
免教緝捕闖門来(弓手下鄉目以緝捕)
杯酒清濃肉更肥咸言趁社極歡嬉丁寧向去坐年日
要似如今斂脯時(年日飲食曰坐年社日曰斂脯)
農閑閭里有逢迎白飲傍邊骨在羹老稚不妨頑過日
邊頭難得是升平(俗謂戲曰頑羹曰骨在)
刈罷秋禾未敢慵更須趁逐過殘冬城中竹筊今年貴
鹽茗新来免闕供(賣枯竹供㸑曰竹筊古巧反)
翁媪同圍老瓦盆倒篘新酒雜清渾梘南梘北皆春社
且放烏犍卧晏温(村落所聚曰梘)
春寒六首
掃雪階頭曉未乾東風作惡鼻仍酸西園點檢江梅後
秪有櫻桃不避寒
稍稍春光到眼中衝寒試與小榰笻杏花已尾櫻桃拆
正要深紅間淡紅
衰年心緒自低摧可是青春昧一来幾日不教書作祟
為留病眼向花擡
去年秫地傷秋潦春酒澆醨不可親紅樹梢頭山鳥語
秪應笑我獨醒人
清明寒食經旬是笑問風寒更幾餘小杏惜香春恰恰
新楊弄影午疎疎
平明欲斂雲復厚薄晚未休風更顛老怯春寒不宜出
下帷添火擁書眠
同沈守勸農十首
誰似青君用歲華徧分春色到幽遐房陵遠近山千疊
到處東風到處花
門横石瀨潄潺湲兩兩人家柳映門花影灎紅山影碧
客行疑到武陵原
行遍西阡更北村檀欒處處綠梢雲官身未敢山間宿
可得排門謁此君
共扶翁媪看行軒亦有娉婷立道邊侵鬢黛眉唇淺注
鉛璫勻瑩茜裙鮮
沉炷茶鐺且翠微歸軒何惜小逶迤晴天璧月今宵好
待得金波泛夜時
紅旆朱轓得暫陪端知非為踏春来即今歸馬班如意
定被山花野鳥猜
林花斷續碧溪長好在冰奩照靚粧泛膩流膏知遠近
未妨粉水更添香
病来止酒似淵明潘岳歸田賦已成布榖催耕如見諗
提壺勸醉更多情
抖擻平時簿領塵偷閑来作看花人從今日作花間去
已費今年一半春
露粉煙香細孰何荆扉竹徑喜經過陽和若作留連計
誰遣飛紅掃更多
不寐二首
改遍年来所著書依然幽夢隔華胥寒更何與衰翁事
數到琤摐殺點餘
追思可樂是丁年日力孳孳有食眠頭觸屏風秖燈後
慈親笑勸掩陳編
觀山四首(予創小亭觀山五月十八日偕客遊是日晴而雷防雨先歸三月亦為此)
(遊晴出雨歸坐此小不快盖懲此也二十六日滿罷而去因作此紀之築亭所委張道堅)
(也)
晴春載酒小徘徊倏作衝泥冐雨回畢竟山靈嫌俗駕
即今還殷阿香雷
每從廹隘面孱顔劣比緣墻見髻鬟好在此亭同把酒
與君全體看南山
山如豪俊略方隅傲睨驕蹇未受拘為著孤亭凌縹緲
至今端委正衙趨
道人動作千年調京兆纔餘五日留此去浮圖桑下意
得無追憶費冥搜
郢州守風二首
驚風清旦捲黃沙薄暮蜚雲尚砲車今夜石城樓上角
不妨重聽小梅花
甕盎轟豗恣擊撞珮環時亦奏鏗鏘風濤欲静猶須怒
一付天吳自抑揚
過吕仙洞四首
神遊八極此焉歸紫府天寬石作扉倦客重来炷沉燎
轉頭六十七年非
天人蜕迹便天飛混迹塵凡世得知歲歴七朝踰六百
朝朝冷眼閱行尸
嵌巖中有玉為壺不作嵇生守煆爐玩世肯嘗束老酒
翻身時過洞庭湖
塵蹤了鳥病催殘夢謁真人九轉丹已熟浮生枯骨觀
更悲凡質遇天難
書事二首
壮年膚骨已清臞老去支離轉不如二十七年扶病過
半緣躭酒半躭書
苦吟添滿鏡中絲課效全輸博塞嬉改就新詩哦百過
浪言兒輩不須知
客枕不寐二首
老羨平生睡作魔矧因多病覆金荷起憑曲几頻搔首
如此迢迢良夜何
嗢喔鄰鷄幾番鳴琤撞江浪欲無聲擁衾寧復還家夢
望殺東忩未肯明
次韻郭帥梅三首
客子徒煩賦憶梅怯寒未肯臘前開定知酒處頻回首
有待江南信使来
薄遊他日為尋梅爛賞菁村十里開冰影玲瓏想仍舊
夢為莊蝶認香来
後乘從公訪古梅梢含笑臉未全開不妨東閤撩詩興
未分愁聽起夜来
寄張守仲思十首
一思交好一悲悽楚嶠吳山夢到迷怕說萬山天樣遠
房陵更在萬山西
詩成跬步遣長鬚江隔郵筒已自疎相望六年無一字
故人何計慰窮塗
相從軟語說睽離起我清譚更好詩别後憂虞今痛定
未須細誦悼亡辭
知君喜客我擕雛徑喚郎君到坐隅二子通家仍莫逆
可憐相對各縗麄
衰年淡食當膏腴不為聞韶味有餘定自迎門驚骨立
可須蓬語及河魚
迂船徑欲一相過安德橋西之字河未苦路長寒切骨
倚君一笑作春和
珍蔬解佐盤飡飽妙劑真令病骨輕鍾乳茈薑皆楚産
薦芹聊致野人誠
衰慵潦倒知無用禄遫扁舟昧此来滿聽勝譚心已足
浩然欲指弊廬回
我方投老嗟多難君亦頻年悼百罹樂事定知神所妬
把杯追話唱酬時
詩社同盟欲二年吮宫含羽飽周旋儀真又屬風騷將
定喚閑身續此絃
寄廣教主僧二首
回車半日贊公房香積酥陁不一嘗可但山行休脚力
免教飢火燎枯腸
麥綰銀絲稻薦珠春忩曾是飯伊蒲明朝再蠟登山屐
更肯開單共飽無
題潮出海門圖二首
絶島平岡捲欲空兩崕相對屹穹崇即今畫手兼詩筆
更與江山角長雄
卷裏濤波快一披蒼山踴起雪山馳浮天沃日無窮意
到我春忩病酒時
再題二首
天吳憑怒鼓濤瀾不作閑居卷軸看夜半負山誰料得
重来坐失兩高寒
濤頭蜚過不斯須秪合朝昏展此圖緬想海門纔末勢
終然畎澮視江湖
贈淨慈主人五首(肯堂師住明之端巖予宰定海時為師出不一二云營庵)
(鼎山他日委兒輩以家事約訪師山中為年歲留朅来行都則受淨慈請為主人于此予)
(既汨没而師亦未得歸休也因寄五絶句)
平時野飯與巖棲忽向皇都作住持見說禪和蜂蟻聚
心閑秪似瑞巖時
炊珠爨桂走門徒須信高人道不孤政使過門盡侯主
也須拳棒做工夫
識君方吏虎存邊已歎疲羸雪滿顛别後漂零怯人問
窮山往返費三年(虎存定海山名)
寺前寺後花如錦相見遊人撥不開好把春光供一笑
從渠塵韈涴蒼苔
師似蜚雲未定居我方薄宦走江湖鼎山他日過從約
借問今猶記得無
晝過荷葉浦二首
荷葉浦邊支港多兇人出沒土人窩故人飯我非留滯
月黑天隂免夜過
一舟失得關生死中夜何人肆敓攘外此湖江多樂土
憶常通夕聽漁榔(過舟云為賊奪舟驚奔幸免)
約徐吕二友訪淨慈老二首(先是過廣教寺牡丹盛開不我前後)
(客主大喜)
魏紫千葩壓曲欄問君何似檐頭看城西更有芳菲地
舊約重尋莫作難
人間機巧厭相親南道吾今有主人誰與清遊聯此轡
吕兄孺子最真醇
再次寄肯堂韻五首
住山今日得宗師妙與緇徒示總持衣鉢更緣延客盡
衲衣包却鄭當時
丈室雲趨彼豈徒拳拳此意忍容孤即今又舉二三語
說似當年邑大夫
共譚詩律更譚禪人指昌黎接大顛屏疊葛藤燒筆硯
息隂休影了殘年
眼向朱門每嬾擡今朝笑口為君開别来却喜人争席
浪遣長鬚掃徑苔
好在新居勝舊居右連靈隠面西湖東南勝境誰同領
我亦閑官一事無
題潘德久侍兒扇(侍兒去而復回)
韈塵去眼恨成堆賦客當年浪費才何似天風吹霧鬢
乘鸞新自月邊回
題張省幹扇
前溪天闊渌泱泱溪上詩翁引興長安得南風吹小艇
吟看千盖擁紅粧
題臧子儀扇
買鄰千萬許兒賖老子詩成賴指瑕門枕醴泉交讓木
行人不問識君家
題扇集句五首
寳扇重尋明月影月邊仍有女乘鸞主家隂洞細煙霧
姑射仙姿不畏寒
庭院深深深幾許美人緜渺在雲堂落花遊絲白日静
錦薦金爐夢正長
竹裏高亭燈燭光月移花影上西廂蔗漿金椀冰盤凍
始信人間五月凉
自恨尋春去較遲古来四事巧相違如今說着成離恨
曾為梅花醉不歸
綠槐高柳咽新蟬綾扇喚風閶闔天見欲掃床懸麈尾
簟紋如水帳如煙
題扇七首
桃葉渡頭魚噞春莫愁堂上燕依人玉觴欲舉心先醉
痛憶當時迹未塵
吳霜有信鏡先知楚雨無蹤夢自迷風榻燒香作僧過
羅襟得句為誰題
聞道廣寒修月手静看如鑒忽如眉即今扇裏乘鸞女
解笑嫦娥不自持
東絹須題黃絹辭老来斵句不能竒定知爍石流金日
記我持觴賞雪時
裁就霜紈未副揮濡毫欲下更遲遲昔遊尚記蕪湖夜
把酒中秋見月時
峨眉山北雪極目方丈海中冰作壺我自飈輪隨所往
憐渠局息寄洪爐
廣寒二十五萬戶跪奉素娥聽指呼落屑欲堆懸圃滿
人間但愛玉輪孤
再次寄肯堂韻五首
夢思遊覽慰衰遲起耐隂寒不自持捉筆把杯吾技癢
可堪袖手過花時(是日早隂暝)
道人心地古為徒野鶴昂藏白月孤我亦生来世緣薄
回思昏宦歎非夫
技笻過我海雲邊空谷人聲喜欲顛更喜重逢各強健
未須悽惋話彫年
倦遊秪有囊詩錦試為高人一笑開當日留題海山寺
旋聞石刻暗莓苔
精藍端未下雲居況復僧中有後湖理障禪那俱坐斷
頗嘗遊戲到詩無
同徐吕二子遊西湖復次前韻五首
老去胡宜誓酒巵興来破戒為君持自今排日花間醉
報答春光已後時
林僊金骨閟丘墟松自蕭森鶴自孤靈魄在天聯傅說
遺書落世仰潛夫
僊祠佛舍碧山邊扶路逢人有醉顛火急向渠分此樂
徐郎多病我衰年
酴醾芍藥借春回似解商量陸續開安得玄霜著花骨
不教容易染蒼苔
天分天上靈河水圍作錢塘千頃湖未有風亭花月觀
已誇勝境世間無
次韻答璧侍者五首
佛屋連延跨翠微看雲手版向曾持重遊不是尋春去
冷眼漂花捲絮時
獅子窟中獅子子孤羣懾怯更清孤當場不作春雷吼
底用吟詩壓老夫
他日山行不喚船浪花如雪北風顛而今已苦山行熱
却辦鴟夷餉長年
為向詩翁致命回定應禪老笑顔開盤飡要是隨宜飽
略具油葱市海苔
欲買青山貸寓居時臨絶頂瞰平湖巳容下榻煩重問
肯念吾貧折劵無
題趙景安二亭
尺五二首
山亭縹緲五雲連瑞靄靈河最近天當念江湖吏塵客
舉頭見日獨悽然
僊樂慣常醒醉夢市香不斷襲衣裾何須更羨城南杜
丹地黃扉即詔除
雲濤二首
坐看銀山捲壊雲濤頭蜚過不逡廵世間壮觀何人領
付與亭中筆有神
闛沓每疑神軸動撞唐更恐日車飜憑欄待得波聲寂
擘絮依然掛海門
景安和章来再次韻謝設醴四首
朅来取友得三賢安石仁風樂廣天七字不應呈此拙
詩腸老去已枵然
道装人映醉中姝十二分行儼翠裾遥想飜階麗清禁
似今羣豔簉庭除
玉盤盂側玉為人插羽瑶觴不計廵想送客歸回醉眄
司花来夢闘精神
拜賜清詩醒醉昏恍如帝所聽新飜君才炙輠無窮盡
未敢先關月下門
徐南卿友竹軒二首
皺縠香羅裹瓠壺此君高韻豈其徒蕭然相對心莫逆
敢謂徐郎山澤臞
嘯風含月近窗扉金鎖瓏璁鳳尾齊況復頼君相引重
一時同作辟塵犀
即事二首
隥圍山擁碧崚嶒二載房陵冷似冰今日皇皇空載質
令人飜憶在房陵
形容骯髒水雲宜心意闌殘欲語誰不作貴人炎冷面
北山逋客最相知
再次韻趙景安四首
迂儒法士就鷄連猶復拘拘詫甕天度外有人能好客
一樽容我賦超然
艷粉竒葩照座隅更闌醉墨點襟裾詩成平處猶元白
無限羈愁頼破除
平時一飽每從人自庇官曹等徼廵且可放狂中酒聖
冷看得意詫錢神
酒濃勝得晩天寒雲氣侵帷水墨飜蘭蕙香前還判醉
不須投轄鎖重門
再次韻四首(或勸長翁圖分長安粟逕授議幕歸故作)
公朝已後茹茅連幕府偷閑亦所天寵辱肯為差别觀
道人隨寓秪怡然
作吏丁年熟李書調官晩境曳鄒裾平時外慕生災怪
嘉遁爻中有祓除
到眼浪岐官冷熱遇人傳得酒逡廵曼容東老俱通夢
不勸趨榮勸養神
頗有傳詩問子山或將贊易譽虞翻先生不乏醺酣笑
問字能無欵席門
苦雨次前韻四首
雨脚波頭遠接連衣寒礎潤犯梅天誰憐旅食淄塵客
日問珠炊與桂然
墨雲篩雨密還疎欲出塗泥恐濺裾惡況横陳費料理
枯棋濁酒有驅除
安排看駕趁遊人禁籞猶遲漢帝廵留取晚香天一笑
倩誰寄語主林神
騷窣松筠聽夜喧淙潺盆盎駭朝飜衰翁危坐追交態
舊雨軒車尚到門
四月望再遊西湖十首
前時小舫冐氛昏重到輕橈破麴塵湖面風煙飽姿態
一番到眼一番新
傑屋修垣著畫圖連連勝士逸人居乘閑我亦無羈束
竹杖芒鞋信所如
疇昔相期襆被来飯餘歸意類擠排蘋風蘿月孤清夜
僅見山間結夏齋(充老要宿山間以事不果留)
杖挑初日闖雲關忽報充師早下山煮茗譚詩有賢子
免教題鳳悵空還
十字街頭托盋盂鴈鵝食口待朝脯我来欲序睽違意
要問揚州米價無
定結諸山粥飯緣每歸留得杖頭錢穿雲更欲攜君去
布水多煩為我先(穿雲布水俗語)
堆青泛碧放船篷萬里風前鶴髮翁絶境滿前官不禁
此身未省歎塗窮
春光陸續委東流看到湖邊安石榴更與蘇堤鷗鷺約
辦舟来賞牡丹秋(俗目芙蓉秋牡丹)
歌呼浩渺翠霏問秪苦詩才老坐慳安得觀音毋陁手
為人千紙寫湖山
横逵縱徑平如水無復衝泥防險人儻使人心盡包叟
世間何向不通津(是日遊靈感庵庵主包道人砌南山街略遍)
次韻楊宰食野蓮
小嘗紺菂掉吟頭甓社湖隂風露秋仙實休誇華峰頂
吮霜嚥蜜亦其流
次韻楊宰捕蝗宿兊巖四首
歸来聞道頗休閑蝗事今隨暑氣殘我欲一樽供軟脚
還能衝雨過蘇端
旱蝗蔽土翳雲空遥想驅馳逐轉蓬端坐頼君醻一飽
老顔可諱發慙紅
去為民勞走險艱停驂幾問具茨山秪今欲致賢勞謝
詩債徒能準數還
龍公私我雨霶浪釀酒須防有乞漿慙愧四鄰千萬室
略無笑語及時暘(弊家東莊近屢得雨)
次韻楊宰凌霄花
高花笑屬賦花人花自鮮明筆有神可惜人間兩清絶
不教媚嫵對閑身
再次韻楊宰七首
雪英閑澹烱雙明水斛泓渟碧一罃小憩山村無與語
熏爐茶鼎闘僧清
頗思菱角問鷄頭且放蓮房擅早秋蠲渴滌煩須底物
未應接綆汲溪流
能書徒自想高閑煨芋何從得嬾殘蕭寺隨緣茶餅供
勝譚誰為解憂端
棗飣菘葅不闕供露蓮何啻剝千蓬迎秋更有蒼虬卵
邀勒斜陽未肯紅
微吟長嘯強躋攀愁斛多於庾子山我亦豐凶關夢寐
秋成消息待君還
驟聞行旅歎賫糧無復居人肯饋漿十襲君詩要娱老
却愁痛定說常暘
附麗高隂暑裏春衰榮不預主林神胡床想踞僧垣夜
却愛香隨露滴身
江湖長翁集卷十九
