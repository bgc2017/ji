江湖長翁集卷三十九宋陳造撰
疏
祈雨雪寺疏
雨雪愆期民人告病咎由吏職憂甚頭然懇祈不憚於
再三感格庶幾於萬一冀諸佛無方之應錫以有年喜
六花盈尺之祥始自今日佐春工之發育起壠麥之焦
枯密頼等慈是蒙休應凡一榖不熟謂饉少息凶年襁
負之悲自三日以往為霖更迎嗣歲金穰之慶欽惟悲
願洞鑒翹誠
祈雨雪觀疏
麥苖告病由雨雪之愆期吏職所憂仰昊穹之是禱屢
殫蠲潔有冀感通見晛瀌浮喜崇朝而汛洒罔時恫怨
慰嘉榖之焦枯荷隂隲於神休凝至和於歲事既沾既
足生我百榖佇可期盈尺之祥是穮是蓘必有豐年庶
無復荐饑之歎是伸謝悃願鑒丹誠
觀音殿謝晴疏
有生實難一氣運行之或戾無刹不現羣靈依怙於等
慈自冬而春不雪即雨嗟民愁之巳甚顧人力以何施
殫我寸誠扣彼大士宏誓善應歘桴鼓之感通新陽發
生喜煙霾之解駮挽回和氣播作懽謠梵音觀世音不
替利它之願人樂與衆樂佇迎嗣歲之祥
祈雨觀音疏
久旱為憂斯民抱倒垂之病無刹不現大士有宏濟之
仁肇告丹誠即蒙休應油然雲沛然雨且蘇槁乾林而
生總而羣庶絶愁歎是伸昭報少答洪私更推三日為
霖之功迄終百榖用成之惠我相衆生相寧間自他梵
音海潮音普同依怙
又
旱氣赫然民情憂甚禮嚴祠禜念丹誠籲天而莫通教
在音聞惟大士應聲而必赴寅羞静供哀扣能仁伏願
辭補陁内院而慰依怙心視光福報恩而無去來相大
雲澍法雨蘇百榖於惔焚膏澤多豐年寬九重之憂顧
解散祈雨道場疏
比緣久旱祇扣能仁赴初願之利它答微誠而應供漂
然汛灑雖粗慰於民情尋亦槁乾恐竟傷於歲事敢勤
法馭久駐城闉猶冀等慈不忘終惠油雲沛雨寬聖上
宵旰之憂應物現形賴世間慈悲之父
祈雨滿散疏
時雨愆期稼事告病哀民愁之已甚邈帝眷之未回虔
演仙科迄終醮席恭願一下霈然之澤載矜蠢爾之氓
三日為霖尚奏豐登之慶兩宫稱夀頓寬宵旰之憂嘉
與海隅永依道蔭
諸廟謝雨疏
雨不以時禾將枯槁吏方修禜神罔怨恫霈然甘澤再
此沾滋蠢爾生民一皆鼓舞乂時暘肅時雨猶賴節調
比如櫛崇如墉坐凝庶富少伸昭報仰答洪私
觀音殿祈雪疏
良農望歲即雨雪而驗年豐大士能仁以聲音而作佛
事凡其副感曾不遺聞蠢兹郡民跂彼瑞應冀圓通之
示現祛氛祲以潛銷蟠地際天同一雲而布潤耕田鑿
井慶盈尺以為祥密頼等慈俯矜衷悃
真武殿祈雪疏
雪事缺如揆時巳迫天神貴者有感必通眇爾哀誠敢
兹控扣眷惟吴郡密近都城日邊盈尺之祥已書史册
境内兆豐之望未惬民心仰冀洪私俯垂哀祐同雲灑
潤達誠意於九清嘉瑞應期告歲功於三白
佛寺祈雪疏
天未雨雪歲序將窮佛之利生人心所怙仰冀等慈之
妙力挽回洪造之至和俾右湖左海之區屢豐慰望凝
友風子雨之氣盈尺告祥欽惟兩足之尊亟副羣情之
願
滿散祈雪觀音殿疏
雪事愆期郡民告病惟菩薩大慈悲父具佛子不思議
心致此懇祈密冀能仁之力漂然汛灑未收潤物之功
憫我投誠庶其終惠
真武殿疏
時將發春雪未應候守臣軫饑疫之慮夕惕疚懷真聖
斡造化之機心存濟物粗效迴翔之勢未收沾洽之功
冀達彼蒼克終此惠
真武殿祈雨疏
歷時不雨農以軫憂在天之神職司兼濟矧無幽而不
燭信有禱以必從伏願訶畢宿以騰芒叱龍公而起伏
自三日以往霈甘澤以沾滋靡一榖不登底斯民之富
庶誠或交於水位祥冀兆於金穰
銅像觀音祈雨疏
適長嬴時民嗟久旱有慈悲父誓濟含生儼補陀海上
之睟容罄索訶世間之真禱伏願辭獅子座覆以慈雲
倒龍伯宫霈為蜚雨體九重之宵旰息比屋之怨咨仰
冀遺聞永依慈怙
諸廟祈雨疏
歷時之旱闔境其咨念平時奉嘗之神是所依者於斯
民饉歉之慼渠能恝然躬即靈祠瀝陳懇禱伏願體當
宁之意護國不忘圖嗣歲之功籲天有請鞭起羣龍之
伏霈為三日之霖坐俾邇遐迄臻富足
祈雨觀音滿散疏
旱氣藴隆人情跼蹐念彼大士應身刹塵仰惟能仁赴
世哀籲兹嚴羞於淨供庸申控於洪慈現聲音圓通諒
自他之不隔澍甘露法雨俾焦卷之立蘇佇俟有年庶
幾本誓
祈雨真武滿散疏
穀今就枯雨不時霈仰惟真聖幽必燭而願無不通矧
今盛時人何辜而旱既太甚肆申控扣所冀哀矜可無
普潤之功用解倒垂之望
祈雨諸廟滿散疏
政奸隂陽雖吏之責物底疵癘亦神是憂比殫請雨之
誠冀動依人之鑒敏有甚於桴鼓庶或感通望方切於
雲霓倚需貺施
觀音殿祈晴疏
豐年在望久雨為烖抱饑饉憂莫慰懷生之願有慈悲
父密推度厄之仁是敢控祈仰資哀佑伏願掃清沴虐
揭作祥曦膏澤多豐年節淫霖而不害慧日破諸暗俾
嗣歲以應期
罷散疏
雨埶連緜民情跼蹐仰福神之儷極輔鴻造以好生(觀音)
(殿云赴索訶世間之諸苦頼補陁大士之能仁神廟云惟神抱正直之德輔帝底施生之功)庸訴哀
誠已羞淨供宿雲解駮喜后土之告乾朝日暉華爍羣
隂而盡掃迄成豐歲仰頼宏休
福溪巖祈雨疏
小郡罹惔焚之旱屢羞控祈至人以利濟為心肯厭塵
黷躬造棲真之地冀施起廢之仁伏願俯光明臺宏悲
願海察下吏熏心之廹慰斯民戴目之須起潭洞龍眠
霈三日為霖之澤與里閭爵躍沐一時起死之恩
志公巖祈雨疏
繆政奸和遂成常暘之沴至仁惻物屢殫歸命之誠雖
響應之不遟終屯膏之未溥爰兹謁欵所冀感通伏願
推願力之洪深悼民生之困弊起睡龍之久伏布作蜚
霖掃旱魃之如焚迄臻中孰
祈雨開啓疏
多稼在田歷時不雨嗟民愁之已甚邈帝眷之未回虔
演真科冀迎景貺伏願鑒含生倒垂之病推妙造宏貸
之仁霈三日之霖俾嘉生之翕應餘三鬴之食尚中孰
之指期庶令邇遐盡免捐瘠
祈雨滿散疏
田苗槁矣雨意邈然巳虔演於仙科庶默回於帝眷伏
願鑒藻芹之微薦鼓槖籥之至和導迎休祥翕楚氛之
盡掃霈作膏澤蔑湯旱之為憂嘉與天民同依道蔭
聖節放生疏
千齡聖運喜當震夙之期四海恩波徧及蜚潛之類推
好生之帝德緜有永之夀祺日運長明乾旋不息得一
以正施帝祉於子孫於萬斯年扇仁風於動植凡鳶蜚
而魚躍率天施而地生儷美商邦已開三面之網告符
嵩岳更聞萬歲之呼
開啓天申節寺觀疏
繞電之祥有開華旦後天之祝旁暨寰區預演仙科(寺云)
(佛乘)冀通帝意伏願岡陵等固箕翼儷明新又新而聖德
彌隆朔復朔而帝齡滋永一星有耀煥丙度以丁躔萬
夀無疆同天長而地久
滿散疏
候届長嬴紀珍祥於夢日歡均普率祝睿算於後天虔
演仙科(寺云佛乘)增羡神筴伏願蘿圖益固玉歷長新聖子
神孫日嚴於備奉玉巵寳冊時講於盛儀洪祚丕延靈
椿不老撫重熙之聖治帝王無得儗倫錫有永之竒齡
天地相為長久
聖節功德疏
里社一鳴兆聖君之有作華封三祝緜睿算於無疆演
仙釋之秘科瀝臣民之至懇蘿圖鞏固玉歷延洪龍樓
五日之朝朔而復朔金鑒千秋之籙新以又新晏享平
康茂隆貺施建極而歛五福丕顯重熙後天而彫三光
自然不老
又
慶叢慈極晏享康寧恩霈寰區率均呼舞申演仙科(寺云)
(佛乘)之秘密益祈睿算之延洪伏願周歷又新莊椿不老
膺穹祇之錫羡綿帝統以儲休宇泰内融小廣成千二
百歲夀祺滋永齊人皇萬八千年
高宗皇帝康豫滿散疏
聖神之御六氣節宣有宜天地之薦百祥敷佑惟謹巳
虔羞於淨供庸欽祝於修齡伏願誕受殊休益隆多祉
豈但松筠之等茂抑將箕翼之並明塵外鈞天皇極備
九五之福壺中浩劫靈椿閱八千之秋
天申節疏
慈極上賓遽結終天之痛南薰應候載臨誕聖之期凡
屬生成益深摧感惟竺乾勝文顯有妙果而冥陽淨供
具嚴秘科少資帝所之遊式藉佛乘之力恭願圓成妙
覺密證等慈偕諸如來同入性海與大天帝均福世間
演椿算於九重鞏蘿圖於萬祀
又
虹流啓慶適謳歌歸禹之初爵躍均驩若富夀祝堯之
始一寫臣民之願兩羞仙釋之科玉歷長新蘿圖允固
玉巵奉兩宫之夀孝治旁孚金鑑兆千秋之祥帝齡滋
永下暨可封之屋無非躋域之民
又
天開禹子載臨震夙之期民祝堯齡外薄坤輿之遠式
嚴仙佛之供必答君父之恩恭願箕翼並明岡陵等固
兩宫備養玉巵奉萬歲之觴四表來同金鑑上千秋之
籙小周齡之與九符嵩嶽之呼三
又
虹流電繞兆帝命以維新鼇抃山呼祝聖人而有請式
嚴佛供(觀云仙律)冀演皇齡恭願周歷長新莊椿不老玉壺
奉兩宫之養金鑑來萬國之朝松茂而川之增孰知其
極天高而地盖厚相與無窮
又
渚告瑞以流虹載逢華旦葵傾心而向日請祝聖人羞
二氏之秘科演萬年之遐算恭願蘿圖增固寳歷無疆
聖子神孫緜慶源於寳祚玉巵金鑒叢樂事於壺天桃
薦西真星明南極象教六十小劫歲蕆梵筵莊椿八十
為秋日新慈訓
又
夢日開祥自帝心之眷佑望雲拜手罄海宇以歡呼虔
羞仙釋之科仰祝岡陵之算伏願受天之祜如日之升
鳳闕承顔永享三朝之備奉雞竿肆赦佇看再舉於上
儀光浮南極之星算衍西真之籙六十劫住世與佛日
以比明八千歲為秋等僊椿而不老
開啓几筵道場疏
諱屬慈闈痛天傾之莫救哀纏率土紛雨泣以何追虔
演仙科(寺云佛乘)冀資神馭伏願儼威顔之如在凌灝氣以
超然夙駕玉京乘雲金景翺翔穹昊超十地之真遊敷
佑宗祊施萬年之純嘏
滿散疏
抱終身之痛莫報深仁畢三日之哀式遵遺制兹嚴梵
設寅奉真遊(道士云兹嚴仙供寅奉神游)伏願覺性長圓威顔如在
逍遥帝所友泰紫於九天保佑皇圖綿子孫之萬葉
進功德疏
違大安之朝賓天寖遠抱鼎湖之痛扣地無依聊憑二
氏清淨之科少答三紀生成之賜伏願凌紫清之勝境
了解脫之真乘逍遥帝鄉作天僊之依怙保佑皇業等
箕翼以綿長胥暨民區咸蒙祉福
小祥開啓觀疏
虚興慶之至養歲叙已周演道流(寺云竺乾)之祕科臣心敢
怠庶憑僊供(寺云佛力)仰奉神遊伏願悟性象先宅心塵表
入無出有参羣帝以獨尊證聖成真位九天之最上(寺云)
(超證一乘俯参羣帝慧嚴常住赫慧日以中天慈觀現圓敷慈雲而覆物)佑慈基統固等岡
陵
五月二十一日道場疏
物外僊遊莫攀真馭人間鳳紀洊屬休辰傾下臣悼慕
之誠羞内典密嚴之薦伏願性天慧日湛若圓明法海
慈航普兹濟度超證先諸佛之覺翶翔儼羣帝之朝厚
祉福於兩宫睿齡有永鞏安強於四海盤石彌堅
高宗皇帝大祥開啓疏
燕高廟之靈已終祥制演金僊之教(觀云演琳函之教)寅奉神
遊心則廓然誠惟顒若伏願妙融真覺高步上清謹
歲時之朝萃十方之僊佛駢福祉之集緜百世之本支
胥暨邇遐亟蒙保佑
滿散疏
堯服有期民猶雪泣夏時巳駛禮謹祥除羞祕典以告
虔適静筵之竣事伏願遨遊仙界怡燕梵天受羣帝之
朝金闕玉京之秘䆳施萬年之祉神孫聖子之綿延偕
此函生晏然蒙佑
常平司開啓疏
堯仁所被痛隔仙遊禹服攸同奄經祥制羞供鳳驂之
馭揭虔象教之文(觀云蘂笈之文)伏願超證真乘騰凌灝氣十
地賢聖謹時敘以來朝萬年基圖傳本支而滋永
功德疏
蔵高廟之衣冠可勝悲慕閱夏時之寒暑奄及祥除庸
羞仙釋之科少為君父之報伏願妙融覺性超遂其遊
玉京金闕之秘嚴環羣仙而高拱聖子神孫之蕃衍緜
億載以無疆胥暨天民同躋仁域
滿散疏
高廟尊安悼神遊之寖遠堯民哀慕兹祥祭以告除已
羞秘密之文庸罄攀號之意伏願證佛之果與天為徒
九清十地之秘嚴儼四朝之仙佛兩儀百靈之保佑傳
萬世之子孫凡他時之望雲沐遺澤而躋域
滿散疏
服堯之喪奄届祥除之制體舜之慕敢稽薦盥之誠已
蕆梵筵仰資僊馭(觀云羞淨供於琳宫殫微誠於僊馭)伏願具古佛智與
造物遊八境九清肅來朝之羣帝三乘十地環歸命之
諸天綿有永之本支施無疆之祉福
小祥罷散疏
慈闈結戀祥制告期仰資仙界之昇巳演佛乘(觀云道流)之
祕伏願洞明覺性妙證真常飈馭為九天之遊頓超無
上蘿圖鞏百世之永敷佑彌隆
提刑司開啓小祥疏
攀親馭之龍髯痛之甚者閱天時於駒隙祥則廓然
虔演佛乘(觀云道科)用殫臣禮恭願佑上帝之座御羣帝之
真遊尊中天之居統九天之仙衆鞏洪基於百世寖厚
福於黎元
滿散疏
悼興慶之虚養倏攝提之告周敢竭丹誠已羞淨供伏
願凌玉輿於沆瀣造物與居拱金闕之祕嚴衆真咸衛
用翊扶於寳祚措富夀於仁民
皇太后大祥功德疏
違長樂之朝痛纏宸極諏攝提之運甫屬祥除虔羞仙
釋之秘嚴庸罄宗藩之控扣伏願性融妙覺聖證自然
寥陽帝宫肅衆生之拱扈極樂國土即上品以超昇誕
敷嘉祥均被生齒
開啓疏
月律初望適三官下降之辰仙科謹儀祈千里亟蒙其
佑仰鼓桴之亟感憐耕鑿之含生嗣享豐年連甍甘四
鬴之食熏為和氣鼓腹共一臺之春於樂聖時永依道
蔭
罷散疏
民已樂生盍迎嗣歲月云初望敢控丹衷兹演仙科仰
通帝意冀衆真之敷佑盡滌愆尤俾百榖之嘉生坐臻
富庶
龍母疏
神休所庇飛空專普潤之功廟貌有嚴闔境肅誕彌之
慶爰因榖旦庸蕆淨筵伏願俯答民心仰尊帝命俾右
湖左海之俗嗣享豐年絶鳴條破塊之虞迄成樂土冀
誠孚於肸蠁當歲薦於旨嘉
為徐南卿乞米疏
徐南卿行身如魯男子傲世若西山夫九守窮途駢來
竒禍方越石父墮縲紲誰其乘馹以請之暨王参元赭
垣廬深愧焦頭而救者坐觀枵腹誠復何心此客不無
覬知己之逢老子未始為強人之事兹焉破戒政自犯
嚴若富家翁於寒士謂何輟凶年榖亦古人難者想去
彼取此所以輕千里而來俾虚往實歸庶其慰諸公之
意
房州辭廟疏
兩書下下之考民免怨咨一荷冥冥之私事無瘝曠兹
申控扣庸冀保綏伏願俯恤微生曲垂終惠楚氛迄息
病軀新藥物之功江浪不驚晚境畢鄉榆之樂
停推疏
體上心之止辟庀職惟勤底郡政之空囹收功有自庸
羞釋供少答君仁繄吴要衝自昔都會鼠牙雀角雜然
難明玉律金科使之易避至邦人之不犯由聖化之已
孚敢憑諸佛之仁益熏恊氣俾無一人之獄旁暨普天
欽惟等慈俯鑒昭報
又
布宣化之教條載更歲鑰捐問囚之箠楚三啓梵筵由
君德之好生底郡民之遷善兹嚴淨供庸導至和敢輕
兩嶽之平反虔副九重之欽恤冀絶向隅之泣侀也盡
心庶陶遜畔之風使之無訟仰惟妙覺鑒我翹誠
又
御衆以寬方聖上推好生之德得情勿喜致郡民孚遠
罪之心虔羞佛供歲已再三仰報君恩意希萬一載仗
竺乾之秘教俾陶建德之純風凡曰含生微一夫徽纆
之繫庶幾盛世追中古囹圄之空
古城寺僧化十八羅漢疏
十八尊宿湛然圓通大千衆生咸所依怙欲寫國清寺
具足體請看古城僧精進心當有達人助此勝事我相
夀者相莫生一點自它佛身聲聞身要是大家香火無
量因果便須承當
光孝寺建佛殿疏
有唐名刹合盛於熙朝大雄秘宫劣存於故址劫火歎
遭罹之酷精藍墮寂寞之濱住持更幾人叔出季處之
靡定經營不一日銖積寸累之有涯未免小舉而大遺
幾成置本而徇末儻黃面老之像設弗獲所棲則舉直
師之願心得無遺恨多助良以得道成事不嫌因人仗
四衆之信心還千齡之壮觀繼今晨香暮火永燕徽祖
在天之靈凡其片瓦尺椽無非給孤布金之惠
神居山寺興三門厨堂疏
嚴法席之扄要為安稳除食輪之地尤戒因循按為郵
郡之主山昔有神居之佛屋荆榛粗剪宛如劫火之初
日月其除良切鄉賢之恥兹宜急伊蒲塞之供豈特謹
鐵門限之防冀舊觀之兩新頼信人之多助繄萬人不
費之惠何妨信手拈來追平時輪奐之功會見從地湧
出更辦羞福德蔵式用答喜捨心
小疏
戶屨罕前炊烟無寄寧惟興衲子之歎亦以重賢者之
羞捐杖頭錢八方俱祗園之衆領聲前意一諾敵季布
之金
建橋砌階疏
長路安行要免衝泥之病飛橋徑度更寬迂步之勞兼
二者以修營實羣情之願欲陶塼灰石亟收鼎成之功
傾槖捐金當有度外之士
廟路砌階小疏
嶽神行殿郵郡左方簉千里以乞靈情不巳者俾萬人
之安步利其博哉冀遂甃甓之功可無揮金之士
砌街浚渠疏
潔汙通塞弗為胡成出力捐金有唱斯和眷此嬉遊之
地久興湫底之嗟浚溝闢塗兼居者行者之公願陶甓
礱石豈日計月計之近圖鳩六十餘丈之工會千五百
緡之費得人任責指日告成凡屐蠟之經行冀慳囊之
小破
安樂院砌階疏
人間坦塗本無不可脚底實地兹豈徒然欲免傍險衝
泥正須因人成事毋使葛繁方便專美有聞自今持地
圓通見成無礙當四集揮金之手看一新甃甓之功此
去大家安行要是一叚竒事
尼求度牒疏
出家是大丈夫事允屬當仁得度以比邱尼身要須本
色人能贊喜誰不圓成看我擔囊遍干無碍大士佇君
指廩證果清淨法身一句合頭萬金唾手
建龍廟疏
分一勺之清甘澤為豐樂下九重之褒錫用赫威靈昔
假郡符實膺神貺兹大新於祠宇庸仰副於上心敬捐
毫分以助樸斵
砌街疏
街雖近於新街巷猶悲於陋巷拖泥帶水孰不苦之運
甓聚沙今其時也各自勉力那不通津念向來傍險衝
泥涉患者而後知樂繼自今行商坐賈徐步亦可以當
車一諾雍容大家方便
東釋迦墳院建山門疏
釋迦古刹何必舊基長翁門僧聿新保社在我欲起門
戶入手便有規模更憑信人共贊勝事八家高廪又何
惜一囊錢禪窟不關要共入三麽地
請機簡堂再住隠静疏
桑下作三宿留孰知非住佛法在一切處拈起重新世
未免過現心我自無去來想某人法門標榜祖籍棟梁
喉中作金毛聲指端現無縫塔一色打臨濟鼓笛舌下
風生十載坐杯渡道場學者蟻慕雖萬年龍象力挽而
少駐然五峯猿鶴猶覬於歸來暮鼓晨鐘前日見成調
弄拈槌放拂入手更覺精神速來和一鉢之歌要驚裂
羣魔之膽不須擬議便請承當
請崇老住開元疏
住山規模僧中當得本色續佛夀命聲前已露真機重
把布袋頭解開不妨門限鐡踏破雷音一震雲衆四馳
崇公臨濟正宗簡堂嫡子寳王殿上珠璧騰輝獅子窟
邊狐狸屏迹雖曰刳心契道盖嘗出手為人殺活二機
喧静一轍廬山滿眼幾於古廟香爐興國開單倏現長
空霽月載辭普化小憩吴門與其作萬夀西堂僧孰若
為開元東道主况燕國夫人崇福之舊固自見成為符
離居士折簡而來有何不可慰一時之龍象示四衆之
梯航作用斬新分明拈出嗣釋迦三百餘會定知絶後
光前祝人皇萬八千年看取感天動地何須退避亟為
舉揚
請修老住能仁寺疏
祝聖道場豈容虚位住山尊宿要是當人只今祖席生
風何止禪和披霧修公打臨濟鼓笛立或庵門庭面壁
少林静中已成饒舌開單安吉閙裏正用蔵身拳棒頭
盡是工夫自它相更無縫罅孤雲瞥去初驚沒面目阿
師萬牛莫回方信硬脊梁強漢殺活妙用卷舒自由雙
塔昔遊況嘗作三宿計洞庭冷坐無乃墮一色邊好來
作能仁住持恰與示叢林榜樣不須擬議徑辦行纏現
掣電機穿象教諸方之鼻趁流虹節拈吾皇萬歲之香
請義老住褒親院疏
能仁道場巳請箇烈挈彊漢陽山勝處又須得本分阿
師來為故家住持共作宗門壯觀義公喫長安飯傳祖
師衣坐斷諸方葛藤打動古佛關捩獅子哮吼有聞必
驚鏌耶鋒鋩何待已試惟吴門褒親之故刹廼相家崇
福之名區要須若人付以是事且輟鳳城之應供求登
麑坐以接人抹月披風好傍仙泉濯足拈槌放拂更教
龍母點頭
請昇老住廣惠疏
祖令方傳詎容厭閙縮手世緣未了要須打硬到頭不
妨兼利死生豈可強分南北昇公廣臨濟流𣲖秀應庵
宗支震大雷音野狐喪膽示正法眼古鏡當臺纔辭聖
夀叢林又主華蔵法席堂堂攝受色色見成惟廣惠之
精藍護中原之義冡忠魂勇魄委安隂宅之蔵孝子順
孫與被漏泉之澤虚席以待冀公肯來重現舊時風流
燈燈不昧普答此間幽顯局局長新便請承當不須退
避
請充老住瑞巖疏
為一大事不妨遊戲世間愍四衆心未可棄置度外雖
曰因緣有待要是收放自由肯堂長老得臨濟正傳受
卐庵密付孤峯頂上打坐閑雲莫羇十字路頭接人白
月遍照一音振響五天屬心作石佛主人禪宗欽仰領
精嚴法席祖令斬新豈容呼猿洞前便做省事人過緬
瑞巖之孤峙秀鄞水之落東雲山䆳深厠上刹之數海
嶠密邇接大士之家勝境正須得人方丈即今虚席副
我渴想冀師肯臨飽聞信手之方圓願觀游刃莫負隨
身之竿木秪麽抽頭
請堅老住乾明疏
保社寖衰即日要須振起禪翁已試知渠未易荷擔覿
面似許作家袖手豈容閑地堅師長老挈提正教照映
叢林曹洞法窟前作金毛獅子吼密庵棘林裏藹優曇
鉢花香古祖席特為賢守一來新寳熏當效聖主三祝
宿緣不苟新乾明與換舊乾明衲子知歸東道主今為
西道主徑煩敷坐且省打包
請長老住乾明疏
古寺規橅荒涼已久道人行止收放自由要甘沒滋味
禪乃見硬脊梁漢某長老傳正法眼現比邱身向來出
手為人未始縮頭辟事披風抹月曾是北山燕居片瓦
尺椽幻出醴泉舊觀休憚無麵做餅尚能敲空作聲為
凝香主人肯來不妨竒特把圓悟禪師拈出方見神通
長翁請疏
大丈夫漢殺活祗用一機不思議心行蔵初非兩轍要
看接人方便自有本色住持惟某公阿師密護象教而
乾明禪刹久墮劫灰道繫我以卷舒法因人而輕重長
翁老子率爾有請凝香大士欣然特拈說苦譚空定能
鞭石流血課無作有不妨剗手駕鵰從來白月流天會
使黃金布地鋒蔵掣電一分付於瓣香節近流虹徑祝
延於睿算
青詞
天申節醮筵青詞(已下並代人)
皇天開治世之符篤生元后率土祝聖人之夀咸罄丹
衷爰因載夙之辰虔致由中之請竊惟好生惡殺兩儀
之妙造寢兵措刑一人之極功洪惟太上之施仁默與
化工而合德必得其夀自然睿算之川增知慕其君猶
冀皇穹之桴應恭陳淨供寅奉高真金龍玉簡肅若前
陳風馬雲車庶其來下伏願翊扶國步保佑聖躬申命
用休固億萬年之基業降年有永閱八千歲之春秋
又
帝齡有永初何假於致祈天道無私亦自然而善應敢
殫悃愊仰瀆高明竊惟世道交泰之時神聖無為於上
寳圖晏粲鞏泰山而四維國祚延洪羡神筴於億載其
治有如此者非天其孰相之邇者有隂寒愆伏之虞亦
洞識扶持全安之念盖穹昊眷皇家之意不替益隆然
臣子報君父之心有加無已即王正之初望延僊馭之
真游祈鑒丹衷俯臨淨供恭惟九清默佑萬福無疆龍
樓覲物外之天鶴駕駐壺中之日聖以益聖僊椿不老
以長芳新而又新玉冊屢書而未艾永依道蔭共戴君
尊
薦兄青詞
天倫之痛中有切於肺肝帝意可通敏或逾於桴鼓輙
伸控扣仰冀哀憐伏念臣賦性冥頑受生么麽始其多
難遽違膝下之慈晚則苟全獨賴友于之義禍倏延於
伯氏釁實自於臣躬鴻鴈作行莫遂白頭之願脊令分
影空纏黃壤之悲念俯仰成幽明之殊惟薦嚴有超昇
之助陳醮筵而寅奉丐僊馭之來臨恭願至仁俯推宏
貸察臣心手足之至愛矜亡者夢幻之短生許以懺除
振其沉滯蠅營濁世洗歷劫之積愆蟬蛻幽扄證高真
之淨果志斯永畢他敢有祈
青詞
妙道無方虚而應物含生多釁痛則呼天適元命之再
臨仰層霄而有請伏念臣賦資甚陋涉世多虞什一自
營幸資身而粗足晨昏色養冀將父以為懽而父某粤
自中年遽纏末疾不良步履歎殘息之僅存居惟呻呼
悼餘生之靡樂砭劑莫收於寸效冤愆恐自於宿因敢
罄潔蠲用伸祈控念痿者之不忘起痛極熏心然至誠
之無不通法先思過恭即上元之夕肆嚴清醮之科伏
願帝眷不違仙真俯降許其懺謝錫以寧康起廢鍼肓
夢倏亡於二竪肉骨生死仇永絶於三彭全功有遇於
良醫隂佑實憑於司命含飴晚景虔奉親闈負米此生
庶共子職誓依真教漸絶妄緣
閘上醮青詞
人生實難有戾考終之命天鑒不遠仰資宏貸之仁輙
罄哀誠庶幾昭格號為澤國繄此郵城衆流合以西來
濬為運瀆數板扄而中峙匯作濤淵雖云通濟以利人
或致顛躋而就死流屍不返徒燐火之隂沉主祭謂何
望鄉枌而夜哭浮魂滯魄怨死妬生兵火而來纔五十
年姓名可舉幾七十輩分為魑魅牽引朋儕積釁所加
既天年之中斷餘殃旁及貽鬼責之何窮静惟真科可
拯幽趣肆恭陳於醮席用虔奉於僊真披瀝丹衷懇投
洪造仰祈慈憫哀彼沉淪道廕旁滋釋多生之冤對法
橋安濟脫衆苦以超昇繼今行者之經從無復向來之
横夭所蘄生齒同我夀康
真武醮青詞
大聲疾呼脫姓名於鬼錄回生起死荷貺施於天神敢
罄丹衷用伸昭報伏念臣賦資不腆涉世多艱雖居侯
伯之家未憂凍餒比苦隂陽之寇良近阽危恐夀命之
不長致君親之莫報輙瀝由中之請冀憑隂隲之功念
真聖禀水位之精而妙力度人間之厄嘗殫控扣竟免
顛冥是即私居恭陳淨供伏願憫么微多難之質推救
護羣品之仁延以夀齡蠲其疾疚居肓之上膏之下儻
不夭於天年無幽不察願不成誓永依於道蔭
祈雨青詞
邦家先務莫重農功草芥賤臣冀通帝眷敢伸控叩用
凟高明粤自長贏届辰旱暵為虐禱祀莫效比屋慼然
呻呼饑饉為虞九重為之旰食仰測天心之見異得非
吏治之奸和默訟愆尤不遑夙夜兹恭陳於醮席庸欽
奉於仙真察其思過之誠賜以有秋之慶挽回和氣霈
為三日之霖播在頌聲馴致九年之積上資道蔭滿慰
宸衷
太一醮青詞
黔首望歲如痿者之念行貴神在天豈恝然而無意憑
仙科而申控蘄帝眷之仰通長夏已窮常暘未究翹雲
霓之望益挺流金焦土之災走仙佛之居未諒撫心籲
天之懇跼蹐萬室歎愁一詞至若九重之憂勞幾於六
事之自責况惟委質尤切熏心仰十神之常居統一氣
之妙造恭羞淨供寅奉真遊伏願啓乃帝衷霈一雨均
霑之惠畢兹稼事全九清善貸之功無待毛澤盡而人
力窮要俾民心悅而天意解上寬宵旰俯逮困窮
又
道妙無方虚而應物民勞已甚窮則呼天載殫螻蟻之
誠未獲桴鼓之應伏念臣肅持使節兼綰郡符民之宅
生所臨八州雨不潤物亦既兩月比屋起凶年之歎九
重躬旰食之憂是責有歸非臣誰任四走羣望曾神聽
之莫聞三羞秘科冀帝衷之俯鑒惟天極常居之貴總
化工密運之權已薦潔蠲猶冀感格伏願少霽威怒挽
回泰和敷大德以好生計下臣之思過霈為膏雨自三
日以為霖拯此疲民尚一人之有慶誓棲心於妙教肩
事上之精忠
祈雨青詞
驕陽為沴民且倒垂大德好生天不庸釋兹布由中之
懇仰祈宏貸之私伏念臣持節以來分臺而治所臨八
郡覬舉絶歎愁之聲上奉一人庶不孤付託之意屬兹
旱暵甚害農功多稼在田槁乾無幾至仁當饋惕厲靡
遑自長夏以迄秋猶常暘之肆孽豐凶可卜弗違數日
之間凍餒是虞盍動九清之聽即琳宫而謁款冀飈馭
以來臨伏願少霽威嚴俯憐哀籲鑒聖主畏天之已至
察生民跼地之可矜挽回至和霈作甘澤立蘇焦卷俾
迎中熟之祥坐息流移咸享安居之樂誓堅精白用答
生成
三元青詞
千里妥安一被施生之賜三元上吉載遵禳報之科吴
門大邦聖世樂土農功勸課歲獲豐穰民氣恊和物無
疵癘敬涓榖旦仰答洪私本仙律以羞崇必真遊之眷
顧俾鑿井飲耕田食咸樂生經凡普天下率土濱同躋
夀域物情攸屬天聽孔卑
薦嫂醮青詞
促促短生悼幽明之永隔茫茫洪造知感格之非難輙
攄不腆之辭仰扣盖高之聽伏念臣禀生寡祐涉世多
虞粤自孩提已無怙恃念衰宗之靡託惟邱嫂之是憑
險阻艱難盡出提擕之力出入顧復幾侔生育之恩門
戶之寄不替於祖風娣姒相與咸儀於婦德淑諸三族
胡不百年生久臥於沉痾沒不登於中夀興言及此流
涕無從然念備更險夷務生經之為急居積釁咎慮鬼
責之或加是用虔奉醮科仰延真馭冀動九清之鑒俯
矜五陋之軀許以懺除恕其瞢昧法橋安濟脫怖畏於
泉扃道蔭具依趣清涼之仙界兹焉伸控它敢有祈
女就蓐設醮青詞
忽然為人女子莫危於就乳虚而應物天心不外於好
生竭悃欵以呌閽獲感通而如響敢酬夙素用黷高明
伏念臣生理么微族緒單蹇屬由天禀視女有甚於愛
男憂與喜并舉子當臨於就蓐呻呼可念副坼為虞方
跼天蹐地之時瀝血誠而有請暨起死回生之後豈精
意之敢忘恭設醮科冀延真馭金龍玉簡庶幾賤婦之
動天風馬雲車亦許傾葵之向日欣然來下監此微誠
寸心聊效於涓埃默饗諒同於桴鼓志斯永畢它敢有
祈
江湖長翁集卷三十九
