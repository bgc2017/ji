江湖長翁集卷十八宋陳造撰
七言絶句
劉向二首
江邊逐客楚宗卿諫數君疎命自輕可信後儒慙往哲
輙將強聒議更生
若將初節訂賢愚聖哲功名古亦無一代儒宗憂國意
當年幾落偽金誅
梁元帝二首
慢藏已重阿琳憂君道平時况未優冀北羊腸各亡社
浪言建業勝荆州
中外誰非肉骨恩顒顒帝子亦王孫君王日握金銀筆
忍署兵威極六門
管仲二首
棠潛俄正魯封圻施伯安翔稇載歸屍授夷吾寧復此
君臣應愧始謀非
平生勲業載成書脅制諸侯秪霸圖盍繼車攻奏嘉頌
迄今璧帛簉東都
孔明二首
古今深忌忿為兵及霤師臣要力争白帝敗歸思孝直
端知難抗魏元成
搴蜀寧蠻走阿瞞功名繼此坐天慳平生囊括華夷策
畏虎纔教見一斑
東坡二首
五載詩鳴卧雪堂暮年長嘯走南荒當時戲綵慈親側
豈復陳編羡范滂
高文鯁論博艱危凜凜聲名百世垂得意王公莽枯冢
誰令聖主想同時
王逢原二首
弱歲文推一代豪諸公斂袵看顛毛天於屈宋應為地
不放先生㒒命騷
文章俯睨漢唐餘屬思深湛到古初正使玉樓須有記
忍令銀筆嗣無書
閱史六首
百戰淮西僅奏功澶淵欲戰已平戎三紆相紱猶公道
長為萊公羡晉公
公安枯竹本何知摽表精忠解不私應笑神竒甘臭腐
䜛鋒得意幾餘時
樹威立敵秪商君俯仰欺誣莽更文何事君王自聰哲
三槐五鼎買崩分
帝惜人才幾手培誅鉏借作盗權媒更憐孫息追仇誤
忍死龍荒首不回
徐穉申屠晚見機當時張邴是先知冥鴻久矣層霄上
置網彌山漫爾為
平時憤世謝王符更肯佯狂踵接輿須信有心端有累
與君乘木用舟虛
讀晉史二首
司馬家兒轉首亡姦欺三葉是餘殃區區牛氏何關汝
覆面猶須淚滿床
只知成濟犯乘輿劉石兇威更有餘狼顧魂靈應自反
尚將鬼責怖公閭
曹魏二首
雎盱漢鼎漫心勞夢覺俄驚馬食槽馬漸天飛龍在井
當塗能得幾時高
問卓諸公半虎狼魏旗四指不留藏老瞞清水如先死
不必炎劉果後亡
袁本初二首
入門偶藉移韓馥健者何曾抗董公須信阿瞞人物論
但言玄德是英雄
嬖孽朝兄主父囚女戎銜猾史蘇憂便教官渡交綏去
二竪猶能亂冀州
公孫述
東来温詔枉丁寧隆少忠謀肯汝聆不待賓臚延馬援
始知西帝偶人形
隗囂
諸父論情是至親若為見賣苟全身發崔冤魄旋無憾
眼見君侯殺伯春
馬援
朱勃風標似可親文淵竟作白頭新平時輕侮知何事
辨雪冤誣獨此人
光武二首
濟業何關赤伏符王梁不拜未云疎君王幸郤東封請
底事終身溺䜟書
閉關謝質保豐功建武規模見祖風宰輔駢誅非細故
平章敢謂茂陵同
高祖二首
未推壯邑賞平津已采先知赦奉春齊越淮南皆斧鑕
單于遽指漢無人
坐馘關東扛鼎雄指呼奴隸走王公秪緣奪嫡中心慊
反畏商山鶴髮翁
和憙
仁傑狂甥趁獵人頗能戴眼笑庭紳漢家退堡猶麻沸
正復羞為女主臣
相如二首
中宵卒卒去臨卭賣酒壚邊混僦傭想見令君醒後意
向人深悔謬為恭
逸德狂情頼補苴文君端合壻相如白頭曲裏殷勤意
不愧先生諫獵書
文帝
君王儉德本天然蕭相鳩營已造天不見千門并萬戶
露臺雖罷未為賢
詠史二首
暴楚狂秦席卷中謀臣戰將各言功端知四百綿炎祚
秪屬商山秃鬢翁
平側區分偶儷勻無階更復古真淳浪言此秘無前覩
畢竟休文是罪人
遊靈山二首
高人避俗水雲居客子偷閑簿領餘本自毗耶病居士
不妨僧飯小躇蹰
何年山股創禪房陵谷遷移不易量舊日中流小浮玉
如今欲到秪褰裳
早夏
安石榴花猩血鮮凉荷高葉碧田田鰣魚入市河豚罷
已破江南打麥天
滿地榆錢未掃除畫簷忽復燕將雛風窗夢破搔頭坐
重課兒時讀了書
偶題
霧紅烟白忽横陳雨後風光望得新說似遊人須著便
隂寒已破一分春
題人家壁
等是黃粱未熟時車塵馬足竟胡為山翁不起功名想
足糓多田正自竒
棲隠寺紫薇花二首
深紅淺紫碎羅装竹樹隂中獨自芳巳伴白蓮羞遠供
欵陪黃菊薦陶觴
絳霞影裏一徜徉甚欲搜詩與發揚馬自虺隤塵染袂
句中羞說紫微郎
題趙秀才壁
日日危亭凭曲欄幾山蒼翠擁烟鬟連朝策馬衝雲去
盡是亭中望處山
新林小憩見花二首
白玉毬團青玉枝幽芳不恨見春遟酴醿過後榴花未
管領風光更是誰
略得花邊一欠伸羅衫歸去滿緇塵鳴鳩乳燕空多思
苦雨凄風不貸春
贈相者二首
人言龐艾可功名獨取臞儒子麽生槁項猶多吟擁鼻
(闕)
材同樗櫟將安用官帶笭箵亦漫為更欲品題人所棄
君癡尤勝老夫癡
次玩鞭亭小詩韻
心事即今驚白髮世情從昔彀黃間竇家錦上四百字
秪道藁砧山復山
竊禄未辭官九品歸田止欠屋三間著書他日藏嵓穴
或繼淮南大小山
獻玉者三付身外與馬為二合田間亦知此足無人縛
政恐有文移北山
次林子長教授韻
伯主或能尊九九餓隸恐復辦多多盤姍勃窣不快意
鉛刀一割君謂何
豫章材成七年後潢潦眼看三尺彊山翁坐閱刺天翼
抱書亦耻崔嵬藏
次張節推山字韻詩留其行
足音肯到寂寥處風味要看樽俎間行役小休良不惡
雷聲昨夜殷南山
人瞻甫里歊埃外詩著蘇州伯仲間爽氣憑銷殘暑盡
鈎窗不用對西山
紅塵歎我奔馳久空谷逢君夢寐間政使公榮可無飲
風江驚浪湧銀山
再次前韻三首
粹學堂堂真有本玄談亹亹盡無間小回餘事入詩律
句法還能逼后山
老醜只宜嵓谷裏何人挈致俊賢間雖云章服裹叔夜
尚有笭箵隨次山
故人偶得一飯欵僻縣纔餘十畞間赤米白鹽君勿誚
病夫官况等居山
靈嵓道中二首
過盡南山過北山幽花好鳥翠霏間滿前風物牽詩興
可是平生馬上閑
涉澗登山倦不勝松間敲戶有人譍竹簾𤨏細爐烟直
小作蒲團入定僧
游隠静往反四首
突兀南山萬仞青饜觀山頂白雲生今朝訪道五峯去
却向白雲生處行
烟樹雲生若有無行輿咿軋路盤紆小風弄雨晴還落
身在龍眠水墨圖
一隨俗駕走紅塵松竹生愁鶴怨人杯渡老師相悉否
野僧心地宰官身
夢覺篝燈曀曀明碧鷄啼罷欲三更定知山雨陣頭惡
但怪瀑聲雷樣鳴
戲促黃簿雞粥約三首
微吟仰屋耐調饑腹負將軍竟是誰側耳隣翁隔墻喚
黃鷄粥熟是何時
鵝䏑博嗔寧復計馬肝知味不須評老宜此輩充庖宰
更問鑽籬與不鳴
隻鷄可饜小人腹未羡侯家千足羊借問解黿食指動
何如蒸鴨瓠壺香
次韻黃簿
先生不著惠文冠須信論才當價難法律剡章真未盡
盍言粹學輩豪韓
揮毫麗句得旁觀字字懸黎間木難可但詩聲高海内
有人金換過三韓
贈趙丞四首
老嬾無詩到雪梅僧窗駞坐撥萁灰朝來好語成快讀
匕筯驚投不為雷
君家鸞鏡照芙蓉笑我衣襦綻不縫想見後堂頽醉玉
梁州按罷晚粧慵
我衰但作一㕓計認古宣城為故鄉待得故人來作牧
試吟打鴨起鴛鴦
共約京都看早春棗騮緩踏軟紅塵要君彈壓湖山景
莫惜新篇舉似人
無題三首
酒鴟車後無何飲易卷床頭脱復看豈謂浮生須此具
世紛方解不相干
才不時宜嬾治生學專信已一官輕只今尚友須千載
獨惜時無尚子平
居為耕叟出為官出處人將二致看朝市山林俱樂地
却須神武掛衣冠
臨澤寺留題(乃予舊讀書處)
發冢詩書謾一官舊遊重到鬢毛斑塵埃可是山靈意
不待文移始厚顔
庚子冬望雪二首
冬盡風霜只薄寒人將雨雪卜新年癡兒不問豐凶事
但快茒簷炙背眠
隴麥枯時雪意濃可堪新日已曈曨因循度臘無三白
孤負明年飽二紅
次韻郭教授雪二首
霏霏透隙上承塵想見園林玉樹春明日銀杯隨寳馬
城東應有探梅人
世紛長作眼中塵酒力能回物外春清論挟霜詩映雪
即今超俗頼斯人
元夕遣懷二首
陸海蓮開夜色鮮短檠燈下掩陳編風姨竟日鳴條罷
月姊因誰得意圓
平世計功須壯歲異時敵已盡亨塗鬢鬚久巳沾青女
窮達何勞問紫姑
書南柯太守曲後二首
門前車馬競飛馳等是槐安未寐時何似阿憐歌此曲
一巵隨分得伸眉
竹葉舟前客念家慈雲甕裏事如麻而今不笑檀槐戰
笑汝研桑了歲華
次韻諸公絶句(時賡唱已成巨軸)
琳宇無塵夜色鮮露明叢菊月臨淵世間人境雙清處
誦與西風更此編
荆玉驪珠忽滿前未須攻石探濤淵南帆自詫歸裝富
凖擬重呼阿買編
贈郭高叔三首(元宵作詞與太守陸子煥密寫寄營妓盖欲其備卒也戲贈高)
(叔)
護香深閤寫烏絲有底朱樓望得知與問天津倚欄客
庸非青𤨏竊桃兒
燕臺賦就尚緘囊已作新聲遶杏梁見說負山常夜半
能言鸚鵡枉關防
翠扇紅牙淺黛愁梁塵飛下晚雲留貫珠未竟金杯側
却欠周郎一轉頭
游普向十首(謁雨石解元得十詩隨得書之呈王仲衡尚書)
西湖西岸三百寺一一題名嗟未能他日誅茅追勝賞
却尋詩版驗吾曾
一老昂藏物外高陳陳胷次盡龍韜功名未療湖山癖
却著袈裟替戰袍
青林果熟星宿爛修竹風来環佩鳴翠影扶疎僧宇静
吟餘屋角見雲生
虀鹽未必劣僧蔬塵裏光隂易破除他日摩肩霄漢上
却須此室與藏書
日冒風埃鬢脚黃歸懷絆驥可能忘誰知碧領蒼雲外
占斷人間五月凉
寺壁龍蛇石刻新䕫州十絶典刑存鵝溪為卷湖山去
擬與詩人到處論
遠近僧垣共白雲蕭然不著世間塵朝参夜講庸何計
野飯山棲已可人
處士前身自水僊天教清句紀山川即今秋菊寒泉意
雙鶴飛来若箇邊
崇岡回首路縈盤夕照明邊小凭欄舡閤淺沙催客上
玻璃影裏見長安
行穿老檜千尋影歸受凉荷十里風從此勝游縈客夢
夢隨黃鵠下雲空
十絶句呈章茂深安撫
雨餘凉氣曉風渢却愛朝陽一抹紅照影芙蕖天與遠
可能猶恨打頭風
忍饞留得可羹魚微沫相濡未就枯自解柳枝投渌水
勞生與汝各江湖
三傍清淮酹酒杯四年霜鬢犯風埃即今定被淮人笑
又見衰翁禄遫来
追尋名勝賸留年白首猶参五字禪寄語蜚廉亟回馭
擬凌風去訪詩仙
詩伯于今第一流清篇傳誦到鰲頭共推句法源流遠
伯仲䕫州只楚州
密受眉山一印傳斯文千載石林仙使君酷似牢之舅
更喜鸞膠續此絃
右史文章海倒流淮南異政古人儔親聞撫几推雙美
獨向夫君放一頭
楚城巉絶控窮邊楚俗傷弓未帖然一自并州煩李勣
不聞貴買渡江舡
里社過逢起醉眠行人魚稻不論錢欲知勸課功多少
地覆黃雲遠接天
經綸術業向来優千騎東方恐未儔他日應携報恩子
還朝看拜富民侯
村居二首
五風十雨梅破夏三青兩黃麥欲秋山禽誶語野花笑
瘦笻隨客下西疇
卷書揩目小披襟睡起初便茗椀深一縷碧檀無與語
坐窗閑看竹移隂
謝三提幹召飲三首(既往則妓車集一杯徑歸)
坐上紅衣未放歌客問冷面釂金荷驚飛可待聞檀板
擬奈吾家故事何
賓筵笑語雜絲絃說到山翁更粲然衰鬢豈應粧面側
陳編只合粉袍前
不慣香風擁妓車分當清坐冷官衙歸来自笑殺風景
却把茶甌對菊花
謝兩知縣送鵝酒羊麵二首
僧樣齋厨冰樣官饑憑脱粟食無單不因同里兼同姓
肯念先生苜蓿盤
麥生宜配卧沙羊鵝䏑仍便碧酒香陡覺今年好冬節
朝来紅日為誰長
次兩知縣韻四首
老去棲遲八品官劍頥深悔誚田單東隣未省吟髭斷
笑擲牙牌命肉盤
暴醉琳膄飽棧羊廵簷閑認小梅香胡床曝背關情甚
古錦囊詩引興長
似我聱牙亦漫官倚君風義慰羇單開緘更識新詩法
脱手銅丸轉玉盤
政成無復敗羣羊萬軸書前一縷香明日過君况休務
茶邊清話不妨長
題椿桂堂四首(為莫倅作)
日日高堂笑臉新五株芳桂拱靈椿枝縈非霧根盤石
共閱壺中不盡春
靈椿移植自仙宫丹桂年年不辦供材薦明堂皆巨棟
君家培殖富隂功
蒙莊漫詫楚冥靈獨秀吾今陋郤生更笑田家紫荆樹
每隨人意作枯榮
鴈影聯翩上絳綃庭蘭再世更竒標義方可但燕山竇
行跨當年八葉蕭
次石湖送炭韻贈龔養正三首
饑烏窘兔不謀身君亦衣穿桂作薪小露化工陶鑄手
地爐分得雪中春
廣文書案雪沾身竈婦冰葅焮濕薪綵勝銀花猶拜賜
凍醅寒餅不成春(立春日大雪是日國忌)
寒谷冰崖底著身望晨疑寢越王薪今年未辦廵簷笑
急雪隂風肯貸春(立春後雪寒特甚)
送鵪鴨腊龔養正二首(龔以憂不作詩)
霜湖風草自徜徉夜網晨弦不易防作意分甘資一飽
為撩清夢到江陽
騷人茹粥耐支離過眼風光不到詩鄉味慇懃勸開肉
未妨新句解人頥
早春十絶呈石湖
不是風寒即雨寒朝来春意破天慳怪君未解春皇意
恐把韶華付等閑
倏看媚白破梅枝更喜嬌黃著柳絲春事斬新當客眼
可須山鳥報人知
樹外晴雲不擬飛東風無力愜單衣垂楊院宇斜陽裏
還是鈎簾待燕歸
中林頻度養花風合放林梢一點紅蝴蝶與春偏有約
依依先占去年叢
杏羞桃澁要詩催客子情鍾倍費才惜欠王家千杖鼓
輥雷聲裏看花開
未須看竹扣人門且復尋梅過水村香片點衣歸馬健
臨風只博斷吟魂
虎邱僧宇瞰坡陁幾許香軿載酒過遊子花驄烟外駐
麗人塵韈水邊多
緩引牙檣載綺羅寬圍絲錦著笙歌小擡醉眼遊絲外
夕照銜城奈樂何
鴟夷古錦犢車轅盤薄沙鷗舞蝶前少日長安聚蚊夢
莫年詩酒解隨緣
館娃宫外趁遊人不見湖山自在春聞道石湖清絶處
芳時不著綺羅塵
題溪橋雪月圖
雪野無人訪夜闌冰壺絶景畫中看橋邊覺欠梅枝在
姑射嫦娥各耐寒
題高縉之劍室二首
高郎櫑具映峨冠沈燎茶鐺一室安遊刃聖經千載計
即今長鋏未須彈
皇家威德憺遐荒何物樓蘭尚頡頏想見詩人欹枕處
雲霄中夜有光芒
題龔養正孩兒枕屏二首(養正方若少子)
小屏光潔雪難如寫出嬉然同隊魚索句擁書皆薄相
笑啼嗔喜莫憐渠
眼中何止舞雩童况是君家積慶重夢裏送来煩孔釋
要令門戶繼荀龍
次韻答陳夢錫十首
古人存心屹底柱卷舒晦明付時行蕞爾之身函天地
政可蠛蠓睨功名
吾宗石友讀書眼可但於易鈎其深日来弄筆課七字
萬象犇忙供醉吟
向来應俗用古學我亦未悔金注昏伍胥宰嚭各腐滓
吳歈越吟誰誦冤
巨室熒煌萬金産小家經營一簪餘克庸盟隨制挺足
更用荆尸来擣虛
姜子嗜酒不良行諸公俛顧慙登瀛尚堪堅坐作周鼎
底用詩名滿鳳城
冰檗未肯執名卿搔頭自剔書窗燈君家老人如椽筆
淛江鄞水倒泓澄
九重聖孝絶今古矞雲麗晝南山高臺閤不無補衮手
付我五畆耘艾蒿
諸儒峨冠每捫舌四肢非骨寧自強即今可言尚十八
直須坐治開明堂
續經發冢古今病未容灼膚防瘡疣决知蕭蘭異根葉
始議溟渤包衆流
詩人鋒鋩不可觸瞢攬鯨牙撩虎鬚飛来此編更作意
詩行快對䕫州圖
次韻吳守四首(時上冡得吳詩招賞牡丹)
十日隂寒此日晴歸来趁賞大花春主家千斛香泉碧
却自摩挱漉酒巾
園林落粉吹香雪魏紫姚黃獨步春明日插花同一醉
小閑譚麈岸綸巾
莫管龍公嬾放晴主賓笑語自生春不妨妃子天香面
滿壓林宗折角巾(是日以雨行)
當日謫仙隨鳳詔毫端寫出禁園春沉香亭北人沉醉
誤認龍香在領巾
謝劉提幹墨竹見遺二首
王孫筆自徐州𣲖戲為詩翁寫渭川眼底疎枝欹密葉
静含寒雨暝蒼烟
龍孫裊裊初辭籜鳳尾娟娟擬受風疎影向人翩欲舞
夢殘依約月庭空
劉有詩再次韻四首
小點猩毫出碧鮮技隨文思各增川秪應月地饒槃礴
心醉寒梢曳曉煙
已後湖州秃鬢翁喜君揮掃有遺風幻成殢雨熹晴態
盡使塵凡一洗空
此君高韻已蕭然更向新詩得媚川誰遣小家藏二本
為君時炷水沉煙
耐暑支離倚瘦笻百金未博一襟風了知詩有蠲痾力
絶勝江濤捲碧空
題畢直閤繙經圖三首
凝碧有詩纔逭死青巖不語竟何禆先生著論胡塵底
未覺丘明見仲尼
伯圖無繼昧尊王獨抱殘經析渺茫地下威文應吐氣
人間宋李解升堂
中原正朔合天王細讀遺書癭作囊老子披圖揩病眼
為公重炷石爐香
循資趙宰有賀詩次韻三首
宦塗跛鼈陵坡上學舍寒蟬飲露清蹩躠強顔纔跬步
不應天驥與論程
蒿帛入門無幾潤妻孥食粥有餘清(文林則添減如此)輕肥騰
趠非吾願矻矻雌黃且課程
反唇餘子輕玄白屬目耆儒上紫清老境我甘追汗漫
明時君合訂章程
都下春日
煙林紅翠已班班雨後春工不暇慳付與笙簫三萬指
平分綵舫䀨湖山
次韻答趙文卿四首
才名一世未通班天向詩人每坐慳不作上書来北闕
可無擕妓醉東山
平日詩聲不易班聯翩屬我未應慳得無紙貴咸陽市
當有人逢飯顆山
小燕招邀慰病顔何曾雨澁與風慳分明喜鵲先知得
未曉飛鳴閙屋山
簾疎財許客窺班未得纏頭小破慳已結雲愁蜚蝶夢
莫斜秋水蹙春山
次韻袁憲勞軍許浦中路冰合二首
風聲雪意恣馮陵更挾霜華夜氣凝水伯護河銀作板
欲留公闘玉壺冰
細讀清詩擬泣岐問津平日幾河湄只今西去須遵陸
平地風波恐更危(予亦阻冰常州)
次韻袁憲打冰移舟三首
倚柂扶篙待打冰回思鷁首潄波聲定知行止非人計
料理詩愁喚麴生
留滯何曾念奮飛君恩已布得徐歸賢勞肯羨膏粱子
醉眼瞢騰坐妓圍
東行定見野橋梅望望花隨驛使来曾約南枝春信否
急煩好句與催開
贈何符山人二首
小詩落紙粲春葩傳遍侯家與主家未怪東来將隻影
十年囊筆飯京華
冷看俗態詼謿裏緩閱年光醉夢間想得酒瓢詩卷外
此生無物更相關
趙介卿見簡解謿二首
複閤朱樓繡箔褰蕙蘭風處各嬋娟詩翁它日揚州夢
回施京華美少年
酒家舊識元真子街吏嘗隨杜牧之回首昔遊堪一笑
暮年茶果秪僧期
寓吳門十首(張監留居平江率趙守袁憲月助桂玉費作)
一寒驅去還千禄萬慮紛然秪愛山閱世怳如清夢覺
求田聊計白頭閑
官卑責薄得徜徉漫仕歸来味更長它日故人多好事
龍鷄載酒未吾忘
諸公念我閑無食粟繼輿臺扣戶頻眼底梅花還索笑
酒腸詩膽已輪囷
溪翁園客問何如可諱浮生百計疎不憚典衣規得酒
長因乞米衒能書
向来勇策著書勲一刻曾將白璧論老去光隂都不惜
静看烏兔役朝昏
興闌猛輟凌江棹重看鶯花茂苑春歸自乘流留亦好
浙風淮俗總宜人
日日煙林野市間路人應作老狂看排門賞竹寧辭罵
踏雪尋梅苦耐寒
稚子浪憂陶令老山妻終譽仲卿賢虎頭試寫經行處
龍具寧甘未死前
禹益咨俞儼紫庭藩星仍映使星明鄙夫少日三千牘
盡付詩情寫治平
平時觴詠妨生理此去狂疎託上官但使推敲貸衝節
不煩排日報平安
次韻張丞
官上絶無歌酒樂堆豗了事孰非癡開樽良省纏頭費
却有新章贈雪兒(是日仇香出寵不費而歡洽有小曲之傳)
次張丞送菊韻二首(時已十一月)
粉身免泛杯中物並駕容陪隴首花況耐歲寒雙榦在
周旋三益羨君家
寒花彭澤門闌舊好句柯山伯仲問貧負清樽只三益
詩人錯笑庾郎慳
紹熙壬子勸耕妙勝四首
縣曹文墨厭拘纏野飯山行舊所便秪道窮塗難措足
朝来風日為誰妍
每愧敲榜辦賦租會心還喜勸耕初渠儂嗣饗金穰慶
老子長捐柱後書
勝日乘閑覺半仙笑摩老眼向風煙平章春事禽能語
媚嫵韶光柳未眠
桑條麥隴接比鄰社酒家炊丐路人風俗尚如它日否
憑誰細問故園春
淨居勸農三首
妙勝庭前折小梅淨居門外躡枯苔日煩禪老羞茶供
親與田翁把酒杯
今年春計定何如說道家家甔石餘滿意為翁開笑口
老夫心事秪耕鋤
簿書堆裏得抽身梅柳風前觸眼新報答好春還著語
今朝猶喜是閑人
次韻王統制喜雨
公餘競病揮詩筆誰似風流老伏波對雨肯来同把酒
當令阿素為君歌
示阿泰三首(孥累登招寳獨留守舍既歸小詩付之)
曾倚新晴望海天天容海色湛相鮮奩中遥點羣鴉影
萬舶千艘忽過前
官上依然四壁空訟庭人寂每從容看家不為穿窬計
老去登臨分外慵
老稚懸知樂有餘迎門先問小於莵風煙滿眼山環海
對酒還曾斵句無
次王廵檢韻三首(王得予詩鋟之木)
搯腎搜腸不自竒細模深刻似非宜流傳縱便鷄林售
指擿防遭鵝腿嗤
平生嘿識玩詩昌對客揮毫底未忘秪恐韓陵讀碑客
誚君草草誚吾狂
每愧銅盤走柘丸忽驚檀軸卷絲闌真成敝帚千金享
笑喚諸雛掛壁看
朱倅索詩作三絶謝之
因循不試推敲手日月消磨簿領問舊故書来盡新作
窮兒劵負幾時還
多謝詩翁肯唱于挑燈泚筆復踟蹰龍文虎脊渠皆有
鶴膝蜂腰我未除
從公揮掃且觀傍免費雕鐫苦腎腸血指忍慚嗟已老
怒矊相向更深防
瑞巖寺三首
嶺岫周圍罅縫無勝流三百鏁冰壺客来誤作囚山想
猛憶門前自坦塗
横前石廩疑無地步入蓮宫别有天說道三山環弱水
不應回首羨巢仙
巳到平生未到山朝来白水漲田間要須樂事成三絶
更倩詩翁露一斑
再次韻三首
得君清句我愁無不惜長哦缺唾壺句法森嚴誰到此
了知島可但中塗
俗塵我亦憐多病道價師今重五天投老鼎山追舊約
未妨林壑着臞仙(寺主作庵鼎山云)
連朝飛雨暗羣山局步修廊廣霤間會作閑人留十日
當令屐齒遍苔班
喜雨二首
永寧開善皆留宿夢破階除急雨傾人道行車定膏澤
我知龍伯念春耕
招寳山鄰娑竭宫縣峰仍接補陁峰晴晴雨雨皆如響
謬挹池鰻拜土龍
定海甲寅口號七首
長官清苦舊傳聞檢放秋苖近四分畢竟不緣胥吏手
旱頭科斂枉紛紜
田租有約不相違比着豐年數已虧一飽分明郎首賜
幾曾刺口問抽卑
已抄口數報隅官歲後朝餔定不難且願眼前彊健在
趁坊討海過冬寒
水泛溝塍意欲饜凌晨還復雨廉纖早秧未頷(其感切)猶
須插晚榖無多不更㘱(直廉切)
父子分頭上海船今年海熟勝常年官中可但追呼少
不質田輸折米錢
鄰家兩兩捉春歸笑語相過復嘆咨共說颶頭前夜作
幾人莆網罣流尸
連宵飛雨喜滂流已入梅天過麥秋二十年前如此晩
金城地抱却全收
謝張德恭送糟蚶三首(德恭師文友也)
舊箋蟲介甘温性樽爼風流每策勲況復餔糟小酲後
眼中羣品此其君
壓倒淤泥白蓮藕半捐介甲露穠纖玉川水厄那知此
急具薑葱喚阿添
誰與江&KR2090;角長雄一時風味兩無同吾兒不友王文度
底肯分甘及乃公
再次前韻三首
春事兼回寂寞濱茅簷背日已書勲徑須引睡攜黃妳
未辦尋芳命紫君
連夜愁隂苦戒嚴雪將寒雨闘廉纖老人凍餓人情斷
米價何如酒價添
茗甌對客乳花濃静聽揮犀發異同度臘迎春如此過
不知人世有王公
張守送羊羔酒將以三絶次韻答之
生嘗跪乳資名教死去遺芳謚碧香洗盞開嘗吾未敢
稱冤肯入菜羹腸(俗云秀才食羊踏破菜園)
小槽清凝帶羶香釀法知非羸角羊拜賜未辭乾講舌
呼兒留得薦蒸嘗
甕中别作一家春羒羜微生得效珍少貸陶家煎雪水
更論徐邈對賢人
郡齋鶴飛来作三詩還之
倒頬翹然望四遐芝田懸圃不應賖僊僊飛傍茒茨下
誤認西湖處士家
不知蝸舍安卑陋何似侯家效羽儀千字罷賡明遠賦
一詩聊送佐卿歸
君家矯矯乘軒骨聞道今成趙璧回却擬黃堂掣鈴問
夜光論斗幾時来(守許以詩贖)
張守有和章復次韻三首
一骨萬金知未惬五雲七字不妨賖此翁久斷揚州夢
徑付凝香舊主家
接翼鴻冥聊爾爾大書麟獲更儀儀雄邊仙伯横琴處
應道蘇耽興盡歸(雄邊臺名)
閑舒側理題長句漫與胎仙紀往回花徑宿鶯樓着燕
因思如願賦歸来
再次羊羔酒韻三首
元放諸孫憐遽許截肪醉骨薦馨香茂先九醖猶須問
自是詩翁石作腸
萊子杯盤别樣香春浮親面日相羊老夫底幸霑餘瀝
却笑無魚客孟嘗
他時阿奮辭髯簿来作東風席上珍安得方平鞭亂石
百觚陸續丐吾人
再次還鶴韻三首
朅来室邇念人遐回首青田幾許賖飛去定驚魚蕩水
跫然今似客還家
啅鵲却陪新飲啄啼猿儼識舊容儀可須辯士誑荆楚
似喜逐臣還秭歸
人家往往琴堪劈誰定如翁肯放回他日飈輪駟修翮
銜恩當復誓雲来
題項處士山堂二首
一庵小憩俗問勞月牖風軒俯鳥巢我亦青衫倦遊者
羨君先辦盖頭茅
久安楚俗眠雲屋又向吳儂倒藥囊出處無心俱樂地
世問何處不山堂
江湖長翁集卷十八
