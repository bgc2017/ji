江湖長翁集卷三十六宋陳造撰
表牋
太上皇帝夀七十加尊號賀皇帝表
聖孝有格慈闈晏享於遐齡皇文煥陳寳冊誕揚於大
號觀會通而行禮盡愛敬以事親誠罄九重驩均萬㝢
竊惟元聖體道人而之天大君顯親名賓其實天與徒
故享夀祺而有永實既浮則播德美於無疆載籍以來
其事可考高辛著在位之載曾號榮之靡聞唐帝上應
乾之名揭親德而粗備肇觀盛際不講靡文蜚英騰茂
之罔踰亘古窮今之創見恭惟盡舜之養繼周以文方
璇穹保佑於嚴君必玉檢鋪張於偉績展采錯事三辰
交驩揚輝奮炎萬世彰信臣叨居外服幸際昌期玉巵
方舉於漢儀瑶墄莫陪於虎拜隘千二百歲授筴於萬
斯年追五三六經大書不一而足
立春日賀太上皇帝慶七十表
頥神間燕揭舜德以繫民介夀永延齊堯年之在位建
天序肇發生之日宜皇家疏寬大之恩凡在見聞咸均
鼓舞竊惟仁沾夷夏本乎為天下得人世享治安孰不
祝聖人使夀况乎躬撫中興之運茂凝退養之休緜寳
筴神授之祥受聖子日嚴之事從心不踰矩道承宣父
之傳修身未嘗衰歲過有熊之永在希有闊逢之令典
見重熙累洽之昌期恭惟道大莫名功成不有廣運而
奄四海措俗妥安難老而彫三光自天保佑將八千春
秋之未艾適五百甲子之甫周嘉與函生同瞻盛禮臣
適拘守土徒切望雲奉漢殿之觴莫陪百執偕華封之
祝倍激寸心
賀高宗皇帝慶八十表
雞赦疏恩巳講號榮之奉玉巵稱慶旋當震夙之期俯
偕率土之歡共上後天之禱恭惟道傳列聖統接百王
謨烈光昭如文武之共處晨昏色養備曾閔之所難格
天瑞之鼎來喜帝觴之屢舉神筴錫羡介八袠之遐齡
電樞屬辰衍萬年之洪算某屬兹守土徒切望雲以天
下而養親身逢大舜祝聖人而使夀心慕華封
夀皇聖帝加尊號賀皇帝表
肅嚴鳳駕祗造親庭誕揭鴻名推尊聖德凡屬聽聞之
數孰非鼓舞之深恭惟得道之傳奉親為悅六府三事
大禹克承帝功五日一朝漢皇盖有家法謂淵懿之妙
欲推其盛然形容之際實強而名益隆無上之尊丕衍
維祺之夀煥聫寳册前奉珠庭若帝之初蕆上儀而嗣
講丕天之慶掩振古以無前臣服采使軺馳神魏闕想
雲趨之列辟獨阻造廷偕葵向之斯民徒知擊壤
賀夀皇聖帝受尊號表
怡燕閒之神授聖有託受徽懿之號嫓天其尊亘今古
以用光奄華夷而胥慶臣聞聖人所為不可以形容盡
神心之妙亦難以稱謂求然人主事親之誠敢忘歸美
而天下被化之久咸極推尊上所不得而辭禮之所謂
至盛恭惟繼堯而治天德用寧咨禹之功已憂庸釋茂
神聖簡寬之化奄帝王號名之隆古與徒亦天與徒夀
必得則名必得煥成寳册祗奉慈廷疊矩重規侈慶源
而未沫展采錯事揭丕則於無疆臣夢想中宸身縻外
服覿丕天之盛舉莫預造庭同率土之含生第知擊壤
賀皇太后牋
禮奉未央親顔載說慶叢長樂母道益尊凡屬聽聞率
同忭躍恭惟輔堯為治授舜承顔歷熙洽之期一嚴閫
教佐揖遜之舉再定睿謀屬嗣皇極尊親之誠推顯號
為隆古之冠展采錯事三宫均驩騰茂蜚英萬世彰信
濬慶源於孫子遠暨雲來侈樂事於邦家益駢祉福
賀夀成皇后牋
明主奉親極推尊於聖德皇家衍慶實立本於坤儀揭
熙號以嫓天見盛時之冠古恭惟承堯滋久輔舜無為
措時三登繼紹興之至治儷聖一意承長樂之驩顔方
嗣皇孝治之益隆宜慈極德名之兼懿雖天地之大不
容繪畫然仁聖之妙庶或形容揚輝奮炎擅一時之盛
事燕孫翼子垂萬世之洪休
賀夀皇聖帝尊號表(代石湖)
享承顔之養親付萬幾受賓實之名妙参三極中天叢
慶率土均驩臣聞至人高謝於聲稱妙道豈容於言議
天地之運固不可繪畫索乾坤之象或亦以健順名况
聖主奉親欲罄推尊之懿而慈皇體道兹當極治之餘
仰鴻號之載熙宜上儀之丕蕆恭惟繼堯為治旋底三
登咨禹畀疇式歌九叙凡授受相與一道而孝儉獨冠
百王從姑汾四子之遊衍箕翼萬年之慶退藏於密合
乎人固合乎天何事於仁得其名亦得其夀兹勤檢玉
前奉凝旒駢祉福於一家掩風馨於二典臣縻身香火
矯首雲霄想祕殿之班莫偕率舞追鈞天之夢徒有馳
神
賀皇帝表
祗欵慈闈誕揚鴻號懋帝功之極盛擅美無前即聖德
以強名推尊敢後邇遐雖異忭躍惟均恭惟繼統而興
奉親為說九功惟敘克祗禹命之承一道所傳盡得舜
心之正一遵勤儉庸守盈成謂親恩之大欲極於形容
而天德之妙固難於摸擬兹嚴檢玉之奉用效運衡之
窺益隆無上之尊丕顯盡倫之聖增光古昔叢慶朝家
臣夢隔帝居身縻琳宇覿丕天之盛事莫預造庭同率
土之含生第知擊壤
賀太后牋
上號名之隆親顔載穆衍邦家之慶母道益尊凡屬見
聞率均抃蹈恭惟儼聖君而立極體坤德以廣生人法
地地法天克全道妙堯傳舜舜傳禹一本睿謨方嗣皇
極尊親之誠揭懿號為振古之冠蜚聲騰實顯盛德之
形容正國自家襲丕天之祉福豈特掩典謨之巨美抑
將示孫子之宏休
賀夀成皇后牋
明主尊親上儀載蕆慈闈叢慶懿號兼崇凡屬見聞均
兹鼓舞恭惟嬪虞輔治咨禹懋功歷三朝一道之傳佐
萬國重熙之盛坤順乾而載物迄底生成月承日以為
明並稱臨照方嗣聖祗勤於孝治宜母慈同舉於號榮
揚煇奮炎侈一時之盛事詒孫翼子垂萬世之宏休
賀皇太后牋
賓實之名尊親敢後自家而國積慶有源上儀肇舉於
中宸盛事獨超於振古恭惟睿慈偶聖柔順應乾如月
嫓日以麗天亶資合照暨禹嗣虞而繼統旋底阜民輔
孝治於明君侈榮號於慈極尊獨推於無上夀益衍於
維祺騰茂蜚英掩百王之景鑠重規疊矩示億載之宏
休
賀會慶聖節表
夢日開祥撫千齡而接統後天效祝緜四海以傾心凡
屬生成均知鼓舞恭惟聰明稽古信順尚賢離明善繼
而皇圖底寧常久用亨而廣宇丕應罄小心而事帝挽
回太和躬至養以尊親晏享多福惟有大德者得其夀
盖無能名而則之天旋屬虹流之辰茂膺川至之慶臣
限拘持節阻簉奉觴竒齡之邁五龍欣逢聖旦率舞之
同百獸儼近天威
又
里社鳴而啓聖震夙生辰葵心傾而向陽坤維仰德居
匪遥於禹服祝請效於堯封恭惟稽古有為繼明而治
資兼仁智動合祖宗孝孚華夷超冠今古武不殺而品
物自遂刑幾措而一夫靡冤故言天有騐乎人而大德
必得其夀適華渚流虹之旦馳寰區就日之誠臣雖近
皇居屬兼漕節竒齡邁莊椿之上但頌延洪率舞同舜
陛之前益勤夢寐
又
龍飛協慶肇臨載夙之辰鼇抃均歡共祝無疆之夀内
外百辟古今一時恭惟見堯而知紹聖之治離重明而
善繼乾行健以時乘寅奉兩宫躬曾閔所難之行增光
列聖掩周漢而下之君無能名而則之天有大德者得
其夀適届虹流之旦茂儲川至之休臣屬在驅馳倍多
鼓舞受夫帝祉固知天子之萬年偕此民謳願效封人
之三請
又
萬寳告成偶珍符於夢日九州丕應祝遐算於後天凡
屬燾持孰非抃躍恭惟聰明齊聖信順尚賢歷數在躬
祗承大禹之命天地合德紹隆虞舜之華色養奉兩宫
之歡心傳探二聖之妙惟有德得其夀盖言天騐諸人
肇臨震夙之辰咸瀝誠忱之禱臣屬拘持節阻簉奉觴
竒齡高邁於五龍欣逢聖旦率舞願同於百獸儼在帝
庭
又
祥開夢日方良月之就盈誠切望雲率後天而效祝千
齡協運四海交驩恭惟陶鑄百王粃糠衆甫繼堯而治
燁乎帝華之重咨禹之功畀以神器之大怡神而友造
物釋負而置萬機盖治身以道之真宜大德則夀必得
華旦適逢於繞電遐齡茂介於增川臣秉節畿封馳誠
魏闕偕千秋金鑑之獻猶阻造庭紀萬歲崧嶽之呼或
能泚筆
又
推里社之鳴辰載逢於震夙效華封之請祝咸暨於坤
維凡屬燾持孰非鼓舞恭惟聰明齊聖信順尚賢勲業
五三六經之傳太和二十八載之久堯父禹子古謂無
憂帝興王成躬示其法釋負置萬機之重褰裳從四子
之遊盖身佚樂則年彌延而仁渗漉者帝所佑信大德
得其夀宜言天騐諸人適當電繞之期自衍嵩呼之算
臣庇身祠宇矯首帝居奉萬歲之玉觴莫窺盛禮上千
秋之金鑑敢後羣工
又
渚流虹而啓聖良月就盈葵傾日以頌君後天難老一
人有慶萬夀維祺恭惟恊帝重華如周過歷躬神武而
不殺掩帝王極盛之功得歡心而寧神盡曾閔難能之
孝格天心之眷佑宜睿算以延洪適甲觀告祥之辰誠
均夷夏罄華封使夀之請固等岡陵臣夢阻帝居身縻
使節億齡滋永企瞻南極之星三舍匪遥尚遠長安之
日
賀明堂禮成表
因時謹禮告成萬寳之秋配帝禋先毖祝九筵之室純
誠昭格熙事備成恭惟統輯羣元參稽列聖圜丘薦灌
殫精意以屢親重屋揭虔備縟儀而間舉復罄一純之
報恪遵三歲之規敢以宅憂而怠於靈承逮其竣事則
受兹景貺星宿溉潤協氣泛浮乾坤清寧皇心娭豫翕
羣靈而頽祉緜奕世以垂休臣持節畿封注心魏闕望
侍祠之冠佩莫近清光偕擊壤之黔黎賡歌盛事
賀正旦表
千載題期膺璇穹之眷命三朝受籍罄海宇以來王載
維歲序之更端茂擁日新之純嘏凡居率土舉切望雲
伏以参四大於域中地法天而天法道著五始於聖作
正次王而王次春欽歷象以履端本中和而鼓衆庶方
丕應百福惟新恭惟發政施仁承天從事慶綿慈極新
唐堯在位之年祥著珍圖衍漢帝聞嵩之歲適迓舒長
之旦同躋仁夀之氓臣偶此令辰叨居外服奉玉觴而
上夀徒傾就日之心攷瑶歷以卜年願效後天之祝
賀改元表
函三體極繼聖治以匹休謂一為元端宸心而謹始凡
居率土同切望雲恭惟乾健自強離明麗正龍樓問寢
不違五日之朝瑶歷告祥申衍億年之慶惟視大始而
正本宜和萬民而面王於昭繼志之勤用祀奉元之號
揭兹正朔同彼車書臣忝與使華竊窺帝意謹持盈之
治盪耳目以一新大接統之稱暨華夷而四被
謝賜歷日表
御四時之氣肇自履端頒一札之書庸昭敦本布此劭
農之政首諸持節之臣俯與民編仰孚德意恭惟寅恭
事帝惻隠臨民管天地之覆持嘉生咸遂握隂陽之遞
代元化曲成自璿璣玉衡之齊底攝提孟陬之正將嗣
迎於豐歲爰申錫於成書舉是含生孰非拜賜臣敢不
驅馳原隰勸課農桑雖帝力之何知各安耕鑿俾田功
之克謹仰副生成
又
課清臺之歷庸謹夏時頒太史之書旁周禹服凡王春
之所被仰帝意以交孚恭惟彌綸兩間甄冶萬有神筴
錫羡介親夀以永延緯星儷明格天心之純佑上稽乾
運欽授人時正躔離弦望之經節析因夷隩之事莫重
履端之命俯咨共理之良臣敢不存問閭閻服勞阡陌
政捐苛細庶息斯民愁歎之聲職布中和冀迎嗣歲豐
登之慶
又
襲堯之爵仰聖主之無為行夏之時劭農功而有叙一
扎謹人時之授萬方何帝力之知恭惟歷數在躬天人
助順隂陽寒暑璿璣玉衡之以齊震兊坎離攝提孟陬
之既正躋斯民於盛富納品彙於中和臣敢不祗奉成
書恪勤所職務農重榖少裨大君育物之仁薄征緩刑
庶迎嗣歲至和之氣
又
欽崇天道敬授人時課巧歷於清臺具嚴聖作分成書
於方國庸劭農功肆令繡斧之臣仰識璿璣之政恭惟
至誠贊化溥愛法天高拱帝功之成深惟民事之重五
辰坐撫歷數知在於舜躬一扎下馳正朔宜頒於漢殿
雖聖意亮隂之際體璇穹生育之心臣敢不仰奉至仁
率先羣吏政尚慈惠用安析因夷隩之民瑞迎豐登庶
捐歎息愁恨之苦
又
奉一元而司契肅正夏時協五紀以成書均頒禹服凡
分民寄仰識聖心恭惟挺德睿聰承天寅畏心勤民事
謹夷析於秋春緒正皇猷嚴勸懲於舒惨究幅員豐富
之效繄把握隂陽之功宜一札之所臨率九農之胥勸
臣敢不體兹優渥奉以恪恭代庖而布郡條雖無補報
載耜而宣上意庶竭罷駑
謝太上皇帝清安降赦表
親顔悅豫慶珍膳之復初帝澤尨鴻覃幅員而無外望
堯雲於咫尺拜漢札之丁寧恭惟約已奉親重華繼聖
勤顧復之念曾跬步之不忘調寒暖之宜在承顔而惟
謹小乖宣節旋就寧康喜慈極復遂於含飴宜皇恩誕
敷而宥罪伏況太上皇帝陛下德侔高厚仁冒華夷有
增二典之光丕享萬年之福方一人祗勤於色養惟疾
之憂眷兩儀敷佑於皇躬何恙不已尋正周王之履從
封楚府之錢無間邇遐均知鼓舞臣外持使節大識王
言俯與編民效華封三祝之請更資汗簡紀嵩嶽萬歲
之呼
謝明堂赦表
九筵宗祀熙事迄成一札細書湛恩溥暨邇遐雖異鼓
舞惟均竊以合宫班常實統和之所明主教孝昭事帝
之誠雖天子必有尊惟聖人為能饗間郊而祀得禮之
中均暨有生咸蒙大賚恭惟受天眷命酌古御時参華
祖宗探妙經籍恪勤一意謹三歲之揭虔並侑兩儀聫
百神而腏食緝熙而懷多福歛用以錫庶民粤兹食土
之毛舉被漏泉之澤三靈敷佑萬世無疆臣使事所縻
帝居徒近執豆籩而奔走莫厠羣工之聫沐雨露之沾
濡俯同一物之數
進布表
如天之覆外暨堯封厥篚之共庸羞楚産前件物出從
荒陋製則單綀瘠土所宜謝女紅之纂組彝章有在瀝
臣職之勤劬
聖節進貢表
祝聖主後天之筭俯罄輿情舉海隅食土之毛無非帝
力思效嵩呼之喜敢忘庭實之陳前件物珍毓山川貢
修淮海多儀及物見四方來賀之心申命用休衍萬歲
無疆之慶
高宗皇帝升遐慰皇帝表
為天子父永作範於帝臨與造物遊忽乘雲而僊去普
天之下跼地靡遑恭惟道貫兩儀恩覃萬宇奄違鳳闕
之奉空切龍胡之悲恭惟妙得心傳愛隆膝下遽隔承
寧之養可勝哀毁之情仰冀睿衷俯遵禮節少思順變
領臣鄰寬譬之言惟用解憂慰聖母摧傷之意
慰皇太后牋
祲纏慈極哀結中闈凡屬生成孰非摧慕大行皇帝陛
下業光列聖仁浸中區萬歲為期養歘捐於興慶百身
何贖攀徒切於鼎湖恭惟協贊帝功翊扶皇運方聖嗣
抱永違之痛宜母慈寬臨感之悲少慰臣民用安宗社
慰皇太子牋
享天下之養方迓寧康悼仙遊之遥偶兹變故遐邇雖
間糜殞可勝大行太上皇帝陛下執古御今以堯授舜
祉福施於孫子勲業光於祖宗奄違鶴禁之朝惟極龍
胡之慕恭惟任隆主鬯誠切奉親方聖主哀摧滋甚天
傾之感宜睿情寬譬益勤日致之思豈徒順變以節斯
是曰寧神之大者
慰皇后牋
慈極永違悼天傾而地坼含生結戀紛雨泣以雲悲閫
政所孚睿情罙篤大行太上皇帝至誠贊化懿範宜家
三紀題期修身可以治國九齡朕夢厭世去而上仙摧
慕之深邇遐無間恭惟協成兩宫之教祗贊五日之朝
奄隔承寧益深哀毁仰冀奉先而思孝少答民情無如
順變以節哀用寬帝念
祔廟慰皇帝表
禮終襄事孝重寧神廟室有嚴僊游來燕凡在生成之
數可勝號慕之情恭惟親受堯傳益深舜慕助因山之
禮川嶽效符奠在天之靈羹墻注目事高振古誠格寰
區冀寬天性之悲摧用慰坤慈之眷屬
慰皇太后牋
定不祧之禮参對三靈申罔極之恩儀刑萬葉凡居覆
幬同極悲摧恭惟儷德皇居協成聖治悼僊遊之忽遠
瞻廟貌之儼存送終有加率禮不越伏願抑攀號之至
性計詒燕之永圖上寬聖心俯慰天下
慰皇后牋
陵園毖固廟室崇成孝孰大於寧神禮用嚴於追遠恭
惟密佐龍樓之養忽抱鼎湖之悲恊贊聖心掃易月之
舊制參稽祖武燕在天之威靈千祀流芳二儀薦社伏
冀承寧天故寬譬皇躬仰用慰於坤慈俯亦安於海宇
祔廟慰皇帝表
襄事迄成寧神惟重爰考不祧之禮用昭罔缺之謨攀
戀之深邇遐所共恭惟繼堯守位如舜慕親奉弓劍於
橋山悲纏穹壤儼衣冠於新廟日對羹墻垂顯懿於無
窮嚴繼承之有永冀思付託少節哀摧式遵遺誥之言
仰慰東朝之眷
小祥慰皇帝表
慈極上賓痛無甚者天時已駛祥則廓然想淵抱之
纏悲暨海隅而揮涕恭惟繼堯守位如舜慕親自驚興
慶之違緬想鼎湖之隔思萬物莫為之報備竭孝誠謂
三年乃免於懷力行古制事光今昔哀動華夷當春秋
炎涼之已周宜霜露悽愴之增感願思託付少抑悲摧
小祥慰皇太后牋
慈闈棄養天運如流望隔鼎湖悲纏長樂恭惟早偕多
難同建中興方期萬年耆艾之祥遽有一旦幽明之隔
藏稽山之弓劒徒想僊游閱漢歷之春秋已周星歲霜
露之感君臣所同尊矧極於母臨哀有聞於天至願寬
聖念少慰輿情
小祥慰皇后牋
聖主謹終力行古制天時遄運俄閱歲周誠感寰區悲
纏中禁恭惟肇偶龍飛之運久承鳳闕之顔斯萬年参
興慶之朝遽一旦有鼎湖之痛屬兹祥制罙切睿情冀
有以寬聖主之哀思所以慰天下之望
小祥慰皇帝表
聖君慕親豈哀摧之庸釋玉歷紀叙適寒燠之已周普
天之涯蹐地莫處恭惟羹墻在念衰絰以居貫兩儀而
與通行百代之既絶盡謹終追遠之義聖者能之推節
哀順變之規期巳遠矣願思託付之重少寬悲毁之懷
小祥慰皇太后牋
僊游寖遠星歲忽周痛結東朝悲纏率土恭惟作配上
聖收功中興含飴九重當聖子躬問安之養乘雲一旦
屬慈皇有厭世之心兹歷春秋之更宜深霜露之感冀
寬摧慕以迪夀康
小祥慰皇后牋
頃自慈皇窅然厭代蠢兹率土摧若無生甫臨祥制之
期益切坤儀之痛恭惟輔成聖治偕罄孝思躬服衰麄
行古者三年之制感深霜露歷星躔二氣之同可無寬
譬於皇情庶以慰安於聖母
小祥慰皇帝表
仰慈極之僊游邈焉寖遠稽攝提之歲叙倏爾既周哀
切中宸感深率土恭惟慕親之篤亘古莫儔受精微之
傳揭為聖治念鞠育之厚備極孝思心注羹墻體安苫
塊德通天地誠動華夷方祥制之甫臨計皇情之彌切
願寬聖性遵節哀順變之文庶奉母慈盡謹終追遠之
義
小祥慰皇太后牋
海宇天傾慈皇仙去期云已久哀則有餘恭惟蚤擅媧
皇之功光輔文考之治謂緜億齡之夀同享五日之朝
祲遽結於橋山感益深於興慶甫兹祥制倍切皇情冀
抑哀摧仰以遵遺誥之訓用精調御庶少寬嗣聖之心
小祥慰皇后牋
聖主慕親之切亘古窮今海宇感化之深跼天蹐地矧
惟坤德罙極睿情恭惟順事慈皇周旋聖孝屬兹一旦
仙馭為帝鄉之遊胡不萬年褘衣陪鳳闕之養期雖已
久哀則未忘願抑至情式遵中制
高宗大祥起居皇帝表(代石湖)
酌祖有臨尚兹遏密奉親為悅可後燕怡再更祥制之
期倍極皇情之感恭惟受舜之託見堯而知法度用彰
彌切羹墻之念歲時亟易自興霜露之懷然禮本稱情
孝當養志願儲祉福仰寬三宫追慕之情用億神人俯
慰四海勤劬之望
高宗大祥起居皇后牋
服堯結戀彌惻皇心承舜解憂率資隂教禮無違者祥
則擴然恭惟儷聖膺圖自家刑國共底天民之阜孰
非祖武之繩弓劍已藏攀龍胡而寖遠羹墻如在悵駒
隙之莫留倏臨再期冀襲多祉庶裨養志之孝以燕在
天之靈
高宗大祥起居皇太后牋
太上神遊彌切羹墻之念慈闈淵抱每興霜露之懷奄
届祥除益深摧慕恭惟補天立極嫓聖膺圖輔三紀之
垂裳靖四方而按堵仰橋山之結戀望斷龍胡悼羲馭
之迅遷感深駒隙情則痛甚時方廓然願抑悲摧調
珍膳玉食之御益迎夀祉慰聖子神孫之心
高宗大祥起居夀皇聖帝表
堯喪躬服舜慕日深悼天運之巳遄倏祥除之甫暨緬
惟注想尤極增悲恭惟聰明憲天仁智冠古起積弊之
俗處縗麄者三年盡大孝於親立標準於萬世竊思痛
甚之念未憗廓然之時願寬攀摧益厚宣節仰順慈
幄含飴之適俯安聖君問寢之心
高宗大祥起居夀成皇后牋
服堯之喪莫攀仙馭輔舜之孝允屬坤儀倏祥制之甫
臨計哀悰之彌切恭惟克躬婦道合德聖心方慈皇奉
親茂揚彤管之教適太上厭世悵然白雲之乘輔行三
載之麄縗共示百王之檢柙劇神遊遠矣之痛適淵抱
廓然之時冀抑悲摧慰聖心之養志益思寬譬奉長
樂以含飴
高宗大祥慰皇帝表
四海纏悲服堯喪而甫既九重養志體舜慕以未忘逮
此祥除可勝淵抱恭惟配天與合繩祖有臨孝理冠於
百王道原得於三聖治而繼治坐臻法度之彰嚬有為
嚬益注羹墻之念方慈極畢縗麄之制宜聖君進寬譬
之言閱駒隙之光感暑寒於天運問龍樓之寢叢福慶
於皇家
慰皇后牋
燕高廟之神百靈薦敬畢堯喪之服三殿纏悲情則
廓然禮無違者恭惟道尊儷極教始自家端有姒之儀
刑輔成聖孝想橋山之弓劍易閱天時倏届祥除益深
感慕冀迎祉福上解兩宫之顔永億神人俯偕四海之
望
正旦慰皇帝表
親養奄違方宸衷之在疚天行已駛倏歲叙之更端舉
海宇以悲纏識君心之痛甚恭惟尊惟歸父契堯舜之
相傳孝則動天雖曾閔而有愧五表始還於素幄三年
躬服於麤衰簡策所無華夷胥感屬届元正之旦遐追
五日之朝想惟至孝本於寧神而節哀所以順變俯安
率土之望仰慰在天之靈
慰皇帝正旦表
龍髯莫攀凛聖情之在疚駒隙已駛倏歲律之載新凡
屬幬持可勝跼蹐恭惟色養之謹超冠古今孝思之誠
感格天地念萬物莫親恩之報而三年茹服舍之哀緬
聞異域之傾心咸仰中天而稽首况暑寒之逓易凡燧
火之幾更冀奉東朝之顔用承眷注勉遵先帝之訓少
節悲摧
起居皇太后牋
更三聖之傳離明善繼極兩宫之奉坤德彌尊格宗社
以儲休自閨門而叢慶恭惟德兼任姒教被家邦立極
中興之初含飴累洽之旦助揚神化人法地而法天密
啓帝衷道傳舜而傳禹而况蘿圖增固蓂莢告祥塵外
風光晏襲三靈之社壺中日月長稱萬夀之觴
卒哭慰皇帝表
祲纏慈極致養莫追痛結宸衷歷時斯久普天内外望
日悲摧恭惟全大孝以奉親盡誠心而繼志茂隆聖德
有增上古之光申介親齡宜衍萬年之福瞻興慶以如
在悼鼎湖之莫攀亮隂方仰於不言成事俄聞於易祭
伏願少裁戀慕之痛注念繼承之艱恪遵遺誥之言益
思順變欽奉東朝之養庶用解憂
發引慰皇帝表
親闈棄養天運如流柳馭戒期倏驚緬邈楓宸永慕尤
極悲摧恭惟心合帝王孝踰曾閔掃易月之陋念親德
之難酬告因山之成悼僊游之益遠睿斷夐超於今古
哀誠丕感於華夷伏望少抑至情俯循中道式慰東朝
之眷是誠先帝之心
冬節慰皇帝表
養違親極莫追五日之朝候變天行倏届一陽之復眷
流光之已駛仰淵抱以奚堪恭惟襲爵紹堯奉親如舜
養志為大收帝王力行之功承顔不違盡曾閔難能之
孝謂萬年勤鳳闕之事廼一旦抱龍胡之悲邇遐無間
偕痛天傾代謝不停甫臨日至想宸衷不已之慕結親
德罔極之思共願仰慰母慈俯矜民欲任大守重謀惟
宗社之休順變節哀少寬霜露之感
又
親闈不待悼杞國之天傾歲運已行書魯臺之日至悲
纏淵抱痛極民區恭惟如舜紹堯傳心是道窮今亘古
盡孝於家方勤興慶之朝遽紹鼎湖之祲報德罔極緬
帝鄉白雲之遊流光不居甫陽氣黃宫之復共願納近
臣之寬譬解慈極之悲摧力務寧神是為順變
代趙提刑遺表
雨露疏恩許還官政隂陽為寇莫究天年尚延屬纊之
期少布戀軒之悃伏念臣受材么麽逢世休明策足仕
塗素佩教忠之訓致身朝列昔蒙越次之知繼三把於
州麾仍屢持於使節罷駑自力期上最於中天試用罔
功偶逃刑於司敗氣衰得疢福過挺災思假息於清閑
用祈哀於洪造俞音賜可指里社以未前大數有終寧
膏肓之容療將殞生於泉夜終結戀於聖時忍一死於
須臾思片言之補報仰祈聽察俯鑒哀誠伏願力行帝
王遴擇文武集和戎之福普暨華夷收偃伯之功用光
今昔大孝念無窮之計慕親寬弗及之悲綏御至和演
椿齡於西極寅羞備奉供綵戲於東朝儻天地之恩猶
或聽之則螻蟻之願於斯畢矣
江湖長翁集卷三十六
