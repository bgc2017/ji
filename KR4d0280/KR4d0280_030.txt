江湖長翁集卷三十宋陳造撰
文
偶吟
長翁貧自安拙自慰拙故不勞貧故無累瞢瞢貿貿閱
人間世玉不獻而全足國有役而掉臂冰釋夸跂之慕
灰死彊陽之氣然而嬉笑怒詈起宫羽音歌酒風煙辦
遊戲事是則全樂于天資養于地者也彼孑孑而名揭
揭而營將倚墻麾之豈容動其喙耶
酹淮文
長淮渾渾蕩沸潏兮經楚被吳瀆之一兮匪河匪江天
豈以是限南北兮衛拱皇居神所職兮殺敵之衝師濟
其出兮皇皇聖筭包九域兮搴幽冀跐龍荒行有日兮
掀然臨流豈曰效楚囚弔湘屈兮盤盤鼎立胷武庫手
椽筆兮燕然有石可繼勒兮緜緜祀典為神之報歆芬
苾兮(壬寅十月十日同行葉三錫君予劉宗元之二君命某酹之乃云)
表盜文
陳子罷官吴門坐貧無廬百指纍然備官舍以居右連
城闉其左通衢空曠僻夐塊處幽屏斷絕比鄰之區岑
寂無人之境置孥營食漂然而北逮負檐之勞方休妻
子之望已亟營營擾擾若不遑息陳子問其然其愬嘖
嘖其意唧唧曰自公之出偷兒赴隙一之日穴吾壁四
之日闞吾極僕驚婢寤已無留迹雖幸焉而無喪亦禠
魄而震愓揆犯險而徒還豈来意之遽闌盍擇地而規
鄰須公歸而定遷陳子曰嘻抵冒之一再固盜之頑也
有以惎其来繄誰之愆也悖而取雖義之蠧靳其予亦
仁之殘也絲寒粟飢賢愚所資一貧為累彼我共之守
之者罄其術以甚密何異取之者殫其力而不遺豈知
夫外其身則其身存私其蓄則所蓄隳達者之徒其大
無隅其見靡拘委吾形骸曾外物之不殊相彼凶戾同
赤子之一初穽填而檻撤可以馴䝟貐掊關而去鍵可
以却穿窬自其心而論之有其所有則予亦盜忘其可
忘則盜亦予況乎患起於用智疑生於多術高明之室
羣偷所集夫吾今者幸飽温之不謀唶僕奴之赤立彼
之来也盖已瞢冒不審得諸外而昧其實寧不由高墉
大屋之為累乎今又警徼之彌增防閑之愈悉四植矛
戟九省扄鐍惴惴凛凛真若護寳庾而守金埒者宜其
窺之不釋而乘之愈急也獨不聞挈篋而趨蒙莊之誨
人祼刺外示陳平之全身匹夫罪也璧未去文豹取也
皮之存理則固然顧乃以無有為有不文為文則咎不
在彼而在汝曾慢藏之足云然則視盜而一之者德之
至表盜而示之者術之次今慮勞而形弊由兩者之俱
蔽儻欲其無患歟盍思所以反是仲歎季服敞怳愧悔
倒床甘寐罷警屏衛老稚俯仰帖帖無事
還鶴觀
長翁之居宛在澗薖有草不鋤無雀可羅翩彼皓鶴来
自無何傍我槿籬啄我徑莎側殷鮮之丹頂揚漂蕭之
玄袂方刷羽而振迅欲遡風而凌厲童見棄而得主良
愜心以暫慰佇立凝情延頸悲鳴俯有粒而不睨寂無
人兮尚驚女既嫁而非夫倏悔心而潛萌繄胎禽之翔
集必芝田與瑶池胡失脚於雲衢受塵寰之攸羈崇臺
峻沼之間處之猶戾其性庳隘局陋之地得此寧其所
宜愍其失所歸乃故主言從隙地徐行郡圃碭而迷昔
驥之困鹽車復而喜俄珠之還合浦佐卿獲反於故居
華表漫訪乎新語汝来其始宜吾之鄙捨池籞之華潔
步小家之尋咫自我而言不幸乃爾孰何棲止潔粒清
水彼破琴之戇夫與攘雞之饕子或搖其牙血刃腥几
乃吾是逢不其幸矣方汝来客其居促戚其棲偪側集
枯捨苑寧計之得吾挽其留稻粱是謀鷙猛是憂有繫
眯於虛明寧它日之休休今其云旋忘忿悁脫紏纏躡
空曠鳴風煙玉粒而清泉吾亦置營營捐拳拳冰釋夢
覺兩適而並賢紛紛萬殊莫適尸諸貴而王公賤為匹
夫夥若萬金細而錙銖認之者愬愬任之者愉愉影事
視之固不可必其已有又安可有其所無徇諸物則多
累求諸巳則有餘吾可不泰然於既失之後慊然於儻
来之初凣孫若子吾無隠爾作還鶴觀有味其旨
房陵勸農文
誘而諭之曰勸國家寶農歲勸以仲春俾守令奉而行
之盛德意也爾房民有待於勸者吾不可不告房之水
地山泉灌注號為艮田而車建之器略不知其今若壅
者壅之不可壅車建而溉不惟凶荒當減十五而平原
陸地皆可為秔秫之區房之原陸彌亘數百里而桑柘
絕少蠶事滅裂飼守繰織皆未得法端疋狹燥絲綿席
暗無可取貴與其植他木不若多植桑柘每歲春辦為
四十日夙夜之勤繰織飼守求盡其技精其事將不止
温煖取給亦可貨以自贍二者汝房民之急務宜取法
江浙之人夫淮漢之俗大抵略同權守淮人也亦以農
起家每不自以淮俗為是而農器之製必訪諸浙耕者
蠶者亦取法於浙故農功日劭親舊之見從者日以給
足吾今樂以身所履者語汝而以待親舊之心望汝汝
其聽之外此則賦稅必務早輸輸後期一或追逮費將
十倍受笞于官何益母耽道釋母徇巫鬼凢吾所見耽
道釋必貧徇巫鬼必貧或誤其命非吉凶不得已母非
時聚飲非農隙母遨嬉聚飲多費遨嬉則子弟浮惰房
民未免此吾又舉以為勸汝其聽之歸與婦子兄弟鄰
里鄉黨即吾言思之或相率從之當漸享安富之利而
權守布宣勸課之責不愧于心吾與汝交有益豈不佳
哉汝其聽之毋忽
定海勸農文
國家務農重穀凢張官涖政無非勸課之意又命守令
率歲二月出郊延父老諭以此意其望於爾甚切爾居
海瀕服勞力田頻享富歲之樂今猶以勤農為爾勸不
幾贅矣抑勤之外猶有可進者兹不容默夫常賦不可
闕爾寧有不知而率憚於輸送致煩追逮或鞭扑加焉
田業已所有而假它人戶籍出沒遮覆僥覬不敗露而
卒不可掩毆詈閧訟以争毫末墮棄耕耨縻耗裏囊是
皆積習已久迷未反者不可不痛自悛改夫官租未輸
官吏勞擾于上而里正長旁午于門酒食酬謝夫豈能
免或受杖而去不免於輸所損如何託名寄產已負刑
憲歲或出穀而人各有心終未必可保不忍小忿求伸
其氣而不免俛首下顔胥吏之前捐金求售恐其却之
所得幾何所喪多矣三者未去雖勤於農恐未能全享
勤農之利也爾今幸者以吾為非欺盡更舊習無撓官
法心閑無事畢力於農晏受豐登安富之樂而令亦得
少休憂勞不兩利而俱優歟爾父老訓誨子弟告諭鄉
里無忽吾言
又
言當由中政貴不倦人無貴賤官無高卑率不外此令
臨是邑已再見春盖嘗遵用令典奉天子之意躬行阡
陌酌酒治具以農事為汝勸其所以為農之利與夫習
俗已久自貽其害者諄複言之未應遽忘今嗣豐之後
復得延見父老皆非姑應故事而已也凢吾起于田間
身所更而見之審者悉以告汝盖欲其違害而就利由
中之言冀汝聽從指日以須跂足而望者皆未甚副吾
意誨爾以常賦不可違而不盡輸以煩追逮者自若也
誨爾以隠寄不可為而立偽戶以興訟訴者猶昔也以
至訟鬭好勝費財妨時招敵而結怨最不可不忍尤切
切為汝誨而亦漠然如不聞也豈令德薄而政謬不足
以服人而使之從或者所言不切時而不足聽歟政與
德令當反求謂言之不切果非也汝雖未盡從令敢有
倦于此用是申告汝父老盖理約則易遵意支則難從
令不欲多其說以滋汝惑其歸率子弟鄉閭思吾言副
吾意將見化成于下官不勞于上他日言民淳而易治
者首舉是邑而推原其自亦知令嘗有以教之而然此
所甚望也汝當明吾心
又
令到此三勞農矣丁寧苦口亦既一再非鬲上語汝輩
孚信邈視所未敢必而今者比之初来比屋之間農業
漸成訟牒稍稀誕謾粗減輸送頗應期約則是老令之
言爾輩盖亦樂從矣用申言其勤切之意去歲不雨數
旬於理宜旱清泉無水利始憂其必且流離飢凍而穡
事如願民在樂土清泉之民亦粗充腹初無流殍天於
汝甚厚令亦竊其餘祐盍思所以荅報天施荅報之實
宜益勤于農儉于家敬養父兄輯睦鄉里訟牒誕謾益
悔其舊習輸送奉公益知謹畏羞為頑獷之俗同趣仁
夀之域使凢觀風于上繼政于後者知老令訓曉而然
爾父老惠我不既厚矣哉毋忽
又(代平江守王仲衡尚書)
皇家分任守宰專意勸課歲二月俾之出郊延見父老
諭以農意守也敢不祇率汝父老前明聽守言吴門之
地最為膏腴穀粟之出全浙所賴去年之旱浙民苦之
而郡境獨豐鄰壤嗸嗸汝民嬉嬉雖曰雨澤不愆之故
其亦汝民勤農所致非歟勤農之利既已享于昔可不
勉于今其歸率汝鄰里勉汝子弟深其耕精其耘亟其
收昔歲之澇可戒也不可不培乃隄防去夏之旱可戒
也不可不浚乃渠陂利乃灌具知勤于農而是之不務
則害其所以為勤毋飲博毋侈靡毋鬭訟輸官欲先毋
以身試官府貸貣欲信毋以詐累鄉評苟反是雖勤無
益也守到任以来凢臨汝以鎮静撫汝以寬慈不敢略
有苛擾則以身勸汝久矣今復勸之以言是皆聖天
子愛汝之意守不敢不遵奉者果如吾言汝等享温飽
安佚之利守亦得以免曠瘝之譴以仰副九重之&KR0548;惻
顧不懿哉汝父老毋忘守言
祝文
祀文宣王祝文
惟王天縱將聖心傳是道師範古今陶治帝王世底治
安其原有自衣被天下盡物莫報
祀兖國公祀文
惟公受道聖師優入其域善則服膺仁則充已四代禮
樂畀付惟重道之固存萬代如見
祀鄒國公祝文
惟公術自孔氏聞知之深養氣知言其傳有木楊墨迹
熄儒不晦蝕衛道之功淑諸古文
祀勾芒神祝文
青帝司春神則其配發潛振滯無微不育熏為嘉生冀
迎嗣歲祀有常典吏敢不率
又
歲事惟新青帝尸之神其佐也厥功則茂鞭春令辰揭
虔嘉旨為嗣歲請守敢怠廢
又
惟春職生惟帝成化佽助贊理惟神庀司因時祇事國
有祀典徂歲之旱民既勞止屈指嗣歲以逭倒垂繄吏
之憂繄神之責恭陳潔蠲神其監之
祀風師祝文
惟神體巽披拂輔天發育成物之功載諸祀典致敬展
誠敢有不時矧惟徂歲常暘害稼故兹蕆事寅薦蠲潔
為嗣歲請豈止應故事而已哉
祀雨師祝文
穀之生成雨則潤之雨之節調神則司之有餘不足皆
物之害時而霈焉稼穡用滋脩儀蕆祀國有常典式陳
明薦神其茹之
祀雷神祝文
發潛振滯惟神庀司聲嘿以時歲乃弗沴爰陳蠲潔為
稼事請民亦勞止職神之憂
登極赦祀諸廟祀文
聖天子行堯之道受舜之託揖遜云初澤沛方内自明
而幽祀典咸秩惟神有功郡民利賴惟舊侈上之賜所
不當後薦誠祠下實惟帝命
明堂赦祀諸廟祝文
湛恩解霈徧暨幽明惟神默佑斯民有功社稷因時宗
祀腏食弗遺玉音俯臨郡敢弗率
謝諸廟祝文(丙申)
麥者穀之重民者神所庇也為穀而服勞者民率民而
趨時者吏也麥以旱而病民無麥而飢雖吏之咎亦神
之累也故無麥禾者春秋所譏而有功於民者禮經所
祀也齋此心走羣祠盖日日以冀也飄然雨雪殿臘而
肇春掃氛沴也焦然者油油慼然者欣欣有生意也解
民倒垂逭吏曠瘝神之賜也修辭謁款以答殊休迎嗣
歲也
社稷神祝文
常暘為沴民實病之田疇龜拆比屋怨咨奸和召戾吏
政致此斯民何辜坐須轉徙庀職民事神則吏同俾歲
之登繄神之功霈然一雨冀畢稼事惟吏與民均荷神
賜
秋祀諸廟祝文
經曰有功於民則祀之惟神血食此土人所㤑賴今者
歲事豐穰民氣和豫物無疵癘繄神之休疇敢掠美萬
寳告秋式薦嘉旨用伸昭報郡敢或怠
又
惟神贊帝之化依人而行血食郡境吏民賴庇歲豐氣
和實惟陰祐秋報之典守敢不虔
祀龍母祝文
惟神上承帝命血食名山誕育神龍澤潤率土震夙之
慶郡民弗忘庸酌依嚮之心少陳奠獻之禮庶其陰騭
錫以屢豐
又
惟神陰佑兹土血食自昔誕彌既月人所欽慶是薦蠲
潔用陳薄祭俾民樂康而歲登不懈于永久惟神之望
秋謝至德廟惠感夫人祝文
惟神生有卓行沒為明神郡人賴福爰自古昔歲事告
豐人以寧康昭報之儀用致涓潔
諸廟祈雨祝文
雨不時降農工告病某也持節一道復攝郡寄愓然不
寧徧走諸祠冀垂陰騭油雲急雨日蒙膏潤歲事有望
豈繄人力神況不貲敢忘昭報
林屋洞天請水祝文
某以天子之命兼攝郡事入夏以来常暘為沴民情嗸
嗸聖主旰食夫庶富千里仰寬顧憂某之職也旱勢有
加其敢寧居凢仙佛之居神龍之祠哀訴備至邈無感
通意者誠心未至政術失中有以奸和氣無以格幽冥
故歟計已窮矣時巳迫矣及今得雨庶倖下熟過是已
矣惟龍威神赫然出入無有宅是靈湫福此一方兹復
請命于龍庶分此水用揭蠲潔仰冀哀憫郡民霈以澍
雨歲事粗收民免轉徙則某之庀職龍之血食皆可無
愧
龍水祝文
比以旱故投誠于龍寅奉此水庸展控扣之意果蒙顧
歆信次即雨来日又雨今復大雨民以呼舞吏釋重負
神之威靈應祈如響更祈惠況調護雨暘卒兹穡事則
終始之施與民不忘
諸廟祈雪祝文
郡雖告豐猶多貧窶嗣歲之望不啻飢渴年華暮矣雪
未應期民則跼蹐守敢自安惟神依人而行受帝所命
矜恕羣情及時未春錫之瑞應蠲沴導和晏享屢豐迫
切之懇非神孰告
諸廟謝雪祝文
比以雨雪不時致禱于神轉首陰晦霰雪微集霽睍已
遽上下之心慊然未足去春尚遠神可恝然盈尺之瑞
佇解倒垂
諸廟祈雨祝文
時將徂夏雨不時霈農功告病羣情焦然惟神陰騭此
境民所依賴用走祠下為稼事請西成有無繫此數日
伏願謁帝祈命鞭龍起伏俾我郡民晏享嗣歲之樂則
職幽司明兩為無負
諸廟謝雨祝文
比以旱不敢避瀆神之譙爐熏未熄雨已蜚洒冀神終
惠為霖之利繼此不靳則斯民免流冗之虞遂豐裕之
樂皆神之賜
諸廟祈晴祝文
稼事告終場功將興淫霖為害民用咨怨吏之與神憂
民之憂顯幽不同其職則一止陰為晴神則能之吏為
民請神必響答
龍池祈雨祝文(房州)
吏政之繆致此旱暵夫復何言然龍之神靈宫此福地
民所以怙如慈父母吏民之情捨龍曷愬是用躬扣靈
湫伸控蟻螻之悃伏冀慈仁愍惻念郡民之窮窶恕假
守之弗逮施以大雨使畢稼事兩邑數萬口即今解倒
垂之憂繼此享温飽之樂吏亦少殺其恥其敢辟再三
之凟仰惟宏貸之仁毋惜一引手之勞副此翹企
龍堂祈雨祝文
龍之窟宅此地威靈顯著民所依怙今兹之旱捨龍孰
愬懇請屢矣其答如響然雨未霈然禾則尋槁郡政之
悖有奸陰陽吏之過也民則何罪使至此極夏序將終
三兩日得大雨或餘中熟過是民必流亡吏且獲譴亦
恐龍之不容恝然也躬走祠下委誠歸命伏冀哀憐副
此欽企
散解龍廟祈雨祝文
是山之泉灌溉之利居郡十八而神則尸之郡民依神
何啻怙恃久無大雨泉流衰殺近雖應祈而遠邇聞見
之間多未沾洽澤枯涸福郡民自昔取必于龍兹用祇
謁祠下惟惻然動心申以三日之霖俾千里均被神休
吏亦陰荷貺施惟龍鑒念之
祭文
祭陳吴縣文
云云吾徒相望社燕秋鴻偶兹為寮神合意融情好之
膠固玷闕之彌縫譚諧之傾輸術業之磨礱斷金之義
彌久益隆甫病告之再旬欻泉夜之長終嗚呼哀哉才
難之歎古今則同君之製邑指麾告功蔑肯綮於遊刃
斵彫刓之成風凛凛黠胥熙熙良農謂將培萬里之風
背下九重之芝封曾天意之可度而令此涕之不知所
從也嗚呼哀哉孰如君之聽斷明而公乎孰如君之臨
蒞清而容乎孰如君之結友應物簡而情節而通乎痛
哉已矣埋玉有期抱恨何窮我酒既旨我肴則豐君其
茹之鑒予衷些嗚呼哀哉尚饗
祭趙提刑文
惟公譽隆宗英德為吏師踐揚中外模楷當世胷襟之
軒豁猷為之敏劭圭璋特達干莫立斷結知九重儲望
多士謂當論思補衮柱石皇家而天不慗遺中道奄棄
嗚呼哀哉俗方嗜進恬不之怪而公山林長往之志盖
自壮年黽勉小留其中之所存蕭然而不屑其於物也
則悗然而泛應亦既蘇罷瘵拯彫弊而清風高操芥睨
軒冕桁楊聲利邈眎埃&KR1881;之表足以起頹俗振士氣人
皆凛然知前輩之風流出處與世殊絕也況如某輩託
庇二天盖非一日話言緒論歷歷在耳幽明永隔痛恨
如何一觴薦誠莫既攀慕嗚呼哀哉尚饗
祭趙節推孺人文
惟靈性懿而淑志恬以穆奉祀則敬御家惟肅生于望
族慶門是歸有子而秀得夫而才瞻彼女師貽我婦則
凢曰有家不顯惟式天畀其賢復奪其全躓于中塗逝
不待年藏山而運神莫為力埋玉之嗟豈惟宗戚悼往
念存我心孔悲薦誠此觴靈其茹之
祭丁知縣文
悠悠生死如晝之夜理有未澈羡生怛化惟彼仁賢斯
人所依欻焉去眼渠寧不悲嗚呼哀哉君器瑚璉未薦
清廟干莫小試隨用而效長洲繁叢周施沛然政優才
敏儒其根源棒檄屑為以旨甘計勤已撫人略行曩志
賢愚夀天理有逆施地下修文竟荒是非親顔孰怡民
瘼孰恤為寮之情矧膠投漆撫事悼亡有涕浪浪魂其
不違歆此奠觴嗚呼哀哉
祭汪叔量文
彼良者玉載妙其礲有挺其材宜即之工欹嶔温潤盖
世若公澗松兮榦梢雲荆璞兮氣吐虹曾不得備重鎮
於東序薦一柱於公宫況摧折而糜捐方迪吉而告凶
宜朋知之見聞驚此涕之無從嗚呼哀哉我則姻家契
合趣同眷三載之周旋發其蔀而啓蒙慶吾兒之附葩
得冰清之婦翁消鄙吝之曩懷收著述之新功摻别袂
之一翻想音儀於鱗鴻楚水兮悠悠淮山兮崇崇千里
兮相望夢境兮與通我昔計行擬訪公而舂容云亦辦
来省老衰之萍蓬宦遊拘纏予既阻西姻事營畫君不
果東曾蕉鹿之一寤痛明幽之異蹤嗚呼哀哉孰如公
之賞予真兮匪繆其恭孰如公之愛予子兮一係其衷
孰如公之純誠儼恪兮歲寒始終今焉已矣孰與之訂
出處而譚汚隆千里之遙兮薄酹是供楚水可塵兮淮
山可壑悵此恨之難窮尚饗
祭羅樞密文
嗚呼哀哉萬生芸芸天所司也鍾為仁賢民所資也夀
夭之殊恍可疑也豈短長必有所制將聽自爾而無所
尸耶嗟嗟先生當世之師有國之基民之怙恃君子倚
毗其身在亡關時盛衰佇觀修程一旦及兹嗚呼哀哉
正學心傳公默會之宏材時須何適不宜泛幕蓮於江
城領英蕩於震維邦有元龜民頼母慈倏芝檢之催歸
方宣室之受釐肅肅朝行蔚為羽儀塗抹誥雅則帝綸
增輝銓敘官聫則臣工允釐適事變之非常人莫保其
(闕)睢幸元弼之調虞藉婉畫之贊禆蟄驚濤而席平捲
氛祲而天披投輔國於有北翊曾孫而垂衣帝曰惟公
副予疇咨本兵之地捨公其誰曾衷藴之未究奄波逝
而莫追嗚呼哀哉地闢天開繄今何時如伊必萊如臯
必夔屋必棟梁虧一則阽危人必四肢廢一則弗支有
如先生其夀止斯此所以吾君興慗遺之嘆而斯民深
殄瘁之悲也而況吾徒倚公挈攜是輓是推是嘘是吹
培纖植以干霄風弱羽而雲蜚鱗翼攀附自昔是期竹
帛姓名今其庶幾曾是瞬息志願遽違彼蒼者天冥茫
莫窺福善禍淫豈其吾欺恨終天而無盡淚浪浪而綆
垂彼蒼者天知乎不知有肴薦盤有酒注巵公一茹之
慰我夢思嗚呼哀哉
祭石湖先生文
於偉先生斯道宗主斯文楷模外庸内勳傲睨龔黃臯
步益趨士蟻附之小大迄成如金在爐文振哀玉筆奔
狂螭乃其緒餘一昨龍荒雍容口伐氣懾大胡公推上
仁天怒為霽南北免魚活億萬人夀當永延顧止此歟
德人去来寔天所尸偶聖誕賢孝宗睿明公起作輔數
庸非天歲將流虹公則遊世實先期年及乘白雲復期
歲差帝後公先昔重堯華今參羣帝惟公周旋生榮死
哀實孚名白顧何歉然我歸自東恍隔顯幽情有弗宣
念昔杖屨日親色笑心銘話言薦旨此觴師資如在有
淚頹川
祭林子長右司文
堂堂如公世第一流其學粹醇其文炳彪其守之卓其
用之周其騷雅也今代之元劉其政術也前身之求由
郎省宰掾課效獨優西麾東節播之歡謳此其小試爾
矣終不得斟酌國論丹青帝猷然其翛然物表之志盖
嘗桁楊軒裳一壑一丘其所以和歸来之章而新横塘
之居也足以見其不惠不夷而傲晲公侯我輩從公許
以好修為禮則隆情則綢繆朅来周旋觴詠唱酬色笑
愛予熙然而春名理規警凛乎其秋日月以冀者踐丹
地踞黃閣而侍冕旒也汲引茹連固非所蘄庶或偕坐
上客為羊河為劉侯為枚鄒嗚呼已矣怛腸裂而胄抽
酌彼醥清侑此甘柔公其茹之慰我沉憂
高大卿哀辭
偉哉堂堂顒顒仰公時英哲兮其學邃詣其才超軼靡
或缺兮胷涵宏大氣陵高寒挺奇節兮孤介自守廉隅
凛峙耿玉雪兮皇曰咨女粲為使星炳卿月兮僑之遺
愛武之去思曷其竭兮奇抱陳陳百未一施俄中跌兮
中州餘運絲棼燎燼方騷屑兮天不憗遺即公巨帚掃
腥孽兮儷浯溪石嗣燕然碑垂不滅兮儲精蓄靈復幾
何時産此傑兮我曩即公聆堂下言薰蕕别兮斷斷銅
墨煌煌旌纛望淮浙兮公騎鯨魚漂然閬蓬成永訣兮
有堂翬飛有子山立修佳謁兮撫事興懷老淚莫制鋸
霏屑兮慟為孟孫淚償唐瞿劍首吷兮
江湖長翁集卷三十
