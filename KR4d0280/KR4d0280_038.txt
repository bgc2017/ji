江湖長翁集卷三十八宋陳造撰
啓
房州交代啓
老涉宦塗可堪䟦履情依德宇倍切傾馳行酬披霧之
私庸締合符之契敢攄衷藴劣具柔緘某官儒者司南
士鄉宗主疏榮桂籍慈恩無幾之在前奏課花封單父
繼聞於多暇策足合霄霏之上題輿姑風月之分今焉
告瓜戍之期繼此抗楓宸之對需扶亨運盡展壯猷某
書社陳人淮鄉冷族服勞州縣笑跛鼈之不前繫夢樵
漁羡冥鴻之何慕尚啼飢號寒之迫輕重山複水之行
幸竒蹇之暮塗嗣仁賢之英軌漢河南之畫諾稔聽風
謠楚令尹之告新更資䥴警
郡太守啓
諗官期於天末久切遡風仰德望於斗南行將披霧敢
藉鱗鴻之便庸修竿牘之恭某官龜鏡羣工範模一世
懿文卓行儼乃祖之高風露冕褰帷躬斯人之司命中
外傒公侯之必復廟堂知旅力之未愆佇膺尺一之褒
優羡魁三之慶某儒冠蹭蹬官業迂疎虚名不救於啼
號局步敢期於軒趠彊顔佐郡忘六十翁之衰取道浮
家輕三千里之遠幸吏師之可法仍德宇之焉依縮手
觀傍即上承宣之課最因人成事與霑飽暖之君恩
答梁教授啓
瓜戍有期付修塗於去鷁芝眉入夢挹嘉惠於來鴻春
風和氣之滿緘明月夜光之溢目老方殿縉紳之後何
補盛時貧猶服道路之勞姑從吏隠省鳩鼯之技念呈
拙以何為簉鴛鷺之羣指掩瑕而有待喜朋簪之將盍
倏雲翰之遠投瑶玖之報李桃曷云其稱玉刀之資礲
錯其自於今
答葉都監啓
心期有在何計秦吴科目是拘遂分肝膽頃公言交口
之見諗果王事同寮之得才人謂斯何吾知免矣某官
東南一儁文武雙優萬卷撐腸謝臞儒於山澤千篇横
槊抗竒志於伊吾屢魁右學之諸生旋射集英之大策
仕雖地遠勿云禦寇之卑才則時須即有升華之寵眷
惟老嬾得與周旋日近石交已若弦韋之在側袖銜文
卷不幾珠璧之暗投但知珍玩之為榮未有絲毫之論
報
答竹山楊知縣啓
驅傍險之車自憐愒日歷班荆之地尤切思賢拜嘉絇
縟之文一洗勞勤之歎誦詠數過妙斵庸示於拙工始
終一謙深蔵今信於良賈眷惟邑政顧屈時英小為星
歲之留需溢鶚章之數佇牛刀之最課看鳬舄之冲霄
自莫逆與友之初巳傾意氣豈同官為寮之義猶靳䥴
磨沐流問之不遺愧修辭之已後
答高司理啓
戴星無斁舊叨府主之薦函披霧有期復拜郎君之教
墨凛然風義逮此衰殘載披繡叚之華不覺屐齒之折
某官才猷敏劭問學淵通膝上風流推義方之有自眼
中才雋信餘子之平吞姑徐隔坐之除來試問囚之事
念龍門之舊客未肯棄捐勤鴈足之尺書首加存省是
盖窮塗而得石友不止空谷之聞足音美疢寧惡石之
如息黥有待瓊瑶謝木桃之施匪報為慙
答尹解元啓
竒英入彀滿副時須大貝充庭有光吏計詫主司之得
雋知支郡之有人某人胷次無塵筆端有口師魯之擅
簡古綽見祖風吉甫之詠清微密傳經旨曩錦標之優
奪兹火浣之重燒掇仙人綠雲之衣平凌月窟慰老子
青眼之舊果破天荒功名啓途里閈計日江梅粟玉崩
騰開鵬翼之程春酒湛觴凖擬醉龍頭之客
答路上舍啓
不可有二之文喧傳梓里方今第一之選誤聽鵲音財
別榜之見收駭公言之尚鬱長牋拜賜老眼增明某人
優讀父書蔚為國器當千較藝坐收拉朽之功旅百充
庭合首觀光之客夫何斡鼎而寳瓠真成射目而中眉
燈火可親春秋尚富中虎闈之雋姑令秀造之知歸題
鴈塔之名盖亦功名之未晚
答王上舍啓
試闈蹉跌雖不偕鄉老之書文力清竒終然動主司之
聽小緩集英之對姑為璧水之遊拜粲然藻翰之貽識
賢者義命之戒某人經藏腹笥文掞春華姓字壓六州
之英信難伯仲是非決一夫之目顧處下中效已試於
仙方昏似成於金注抱負在我屈信有時雖云小得而
大遺無乃愈鈍而後利太學待何蕃為重平心作三歲
之留淄川上孫洪之名拭目看諸儒之冠
答胡學長啓
十年蓄學静以須時萬里論程此焉進步豫章胡宜於
小用荆玉深愧於暗投眷是勤劬若為報答知季子之
裘已弊寧不興憐儻監河之粟有餘豈應固惜官曹冷
甚郡計枵然勉為君謀試小割鸕鷀之肉能明我意聊
助加驥騄之鞭
答路主簿啓
不平則鳴正須審克先入為主幾亂偽真載欣君子之
得輿聊貸小人之滅趾兩造得情亦其常事一緘叙謝
何乃過謙聽訟貴夫無心察人考其素行居然乾沒幾
成瞰屋於玉川此復致疑豈有酖人之叔子略加詰問
畢見欺誣彼既厚負荆之顔此姑薄謫金之罰事非獲
已得屨果從者之廀君其自今徒行免大夫之後
答竹山鄭宰啓
邑政非人寖成弛廢郵音到眼大慰傾瞻玩辭采之不
凡豈朽枯之可稱某官擅楚材之瑰偉追漢吏之循良
種河陽之花中袖陽春之手製尹何之錦再揮斵鼻之
斤聲華翕載於僉評餘力佇新於積弊揣越爼之無取
喜盍簪之有期隻字分華衮之襃何容得此九里借靈
河之潤其始於今
答樂解元啓
鄭鄉小駐仰都騎之雍容禰刺見投略冗官之衰朽忽
衝牙之振響恍蔀屋之生光某人雷劍藏鋒楚珩論價
子長少有四方之志越相肯為一鄉而留定知達者之
高懷偶動歸歟之逸興舊都舊國話親友之故情某水
某邱訪釣遊之勝處夫何蒙昧顧肯臨存衮字拜嘉慰
平生之碌碌錦囊新得尚餘惠之頻頻
答竹山鄭宰啓
牛刀再試一皆飭蠱之規繡叚墮前備見鳴謙之意情
偕辭而兼厚仕與學以兩優悉諸見聞良用歎服釐拯
既弊每易見功剔攘宿姦尤當謹始惟令君所以施設
在鄙見廼無差殊藥能起死决非下醫奕之取勝或因
敗局如治家者求義方鞭扑之餘稽化工焉暢春事雪
霜之後束濕似非媺矣揚湯如益熱何側聆條教之肇
新已見吏民之改觀不已者神所畏宜終始之屬思過
情乃古所辭顧推襃之非稱方時多病答教後期謝不
敏以雖勤應且憎之寧免
賀淮漕移浙漕啓(巳下並代人)
澄清之最久達中宸襃寵有加就移内部遠俗喜賜環
之亟邇寮快覩鳳之先載瞻使者之星已近長安之日
竊以舉刺之任分委諸道畿甸之地密邇九重凡激濁
揚清固不輕於畀付然自中及外尤莫重於本根眷兹
右輔之浩穰允繫羣方之觀聽八州餽餉必也不擾而
錢流百吏觀懲要使聞風而心革克堪至重之責孰如
已試之才迹夫所為優有成效兹由才德之選實曰公
卿之儲恭惟某官德宇恢洪才華秀粹胷武庫而用則
不器手干將而投之成風擁麾都梁旄孺咸依於召父
攬轡淮右衣冠共戴於蘇天載在僉評不容久外江淮
它日被萬福之威名朝廷諸公知弱翁之治行以公自
近由帝深知不寧推按澄之功繼將有禁近之拜某辱
知有素荷庇實深佩印虎城親受故侯之規畫搏風鵬
路尚依先達之輝光展賀末由馳誠徒切
賀浙西漕除總領啓
十行芝檢來自層霄一道使權總之碩德省蘭寓直營
柳回春方遠邇之悚聞翕驩謠而載路乘軺問俗孰遵
前日之教條足國裕民行繼昔賢之事業某官禀絶人
之識為名世之儒挺薦紳表而雅推獨行之賢讀古賢
書而不為無用之學棟梁杞梓允謂良材衮繡文章直
其餘事自横蜚於仕路即妙簡於宸衷百吏革心咸仰
范滂之攬轡列屯宿飽未多葛亮之雜耕况此常暘之
餘良苦轉饟之梗河流如帶千艘銜尾以莫前粒食比
珠萬旅張頥而仰待事有至難顧今乃爾賢必已試然
後用之不有一代非常之才曷振此時兼足之策輦駕
以輸河内少留子翼以給軍根本之固關中側佇鄼侯
之相國要令元勲之冠列辟豈止再見而位上卿某猥
以郡符撫兹淮俗久依風於德宇今頼寵於使臺聞嘉
命之真傳撫微躬而知幸成於自同敗於自異需使指
以趨承淆之不濁澄之不清尚仁人之覆護
賀宰執加官啓
孚號明庭疇庸近弼惟時盛禮亘今昔之未聞推上至
仁遍邇遐而均被况鴻名申述於上聖而鉅筆允資於
大儒驩傳兩宫信示萬世雖文階一級未足為大臣之
重輕而睿旨四頒莫不竦天下之觀聽(云云)歷攷帝王
而下鋪觀典册之傳奉未央之酒者夀祺之幾聞上應
乾之名者紀述之猶陋固巳增光信史夸示當時孰若
堯舜共揖於一家稷臯參聫於四輔五福一曰夀衍遐
算於岡陵大德必得名揭洪休於日月繄鋪張揚厲之
力底輝光篤實之新恭惟某官名世真儒爽邦碩輔躬
持正學傳孔子孟氏之道原鈞播生民如伊尹周公之
聖偶謦欬皆格心之業雍容收論道之功屬皇家洪祐
之申休乃太上修齡之衍慶虔修寳册寅奉慈皇揚德
業之登閎聖而益聖紀乾坤之高厚名非常名發揮六
藝之情文陟降一人之左右頼良佐之鴻筆成熙朝之
上儀帝曰汝嘉爵豈予靳繇廟堂贊襄輔成於聖孝則
股肱承弼可後於襃章惟皇極敷錫厥民宜王明並受
其福上德以有德方迎未艾之天休大書不一書倚俟
洊膺於帝渥某奉親尸禄乘障罔功夢想台光辱在照
臨之下眼明郵報不知鼓舞之由自今疊舉於祲容繼
此嗣馳於賀幅
賀周右相啓
誕告公朝延登碩輔雖事樞久秉終符巖石之瞻而帝
載用熙始喜台躔之正晉陟文階之峻陪敦井賦之腴
併兹便蕃異數之隆庸示體貌大臣之意偉聖賢之聚
會聳夷夏之聽聞恭惟驩慶伏惟某官真儒範時全德
踵古心潛聖學得孟氏之正傳道覺天民負阿衡之大
任儀仕塗之寖久擊朝望之益深謂周家守成必也資
彼上宰而司馬不相何以活我生人顧兩地優游歷載
於兹而九重注委惟公是眷能用三傑子房乃帝者之
師襄我二人尚父實聖人之偶一旦正中台之位兩宫
倚泰山之安盖大賢生世意天甚難然明時論相在帝
不苟既精神同魚水之契將勲業侈竹帛之傳佇殫經
濟之心用究規恢之略某之衰晚意巳彫零辱知最深
係望罙切頼德宇之庇居惟引領以自怡聽麻音之傳
想見在庭之相賀屬縻郡寄阻厠客間了知白首之餘
更有洪鈞之託
賀施知院啓
光膺帝制晉陟樞廷上眷日隆國威坐振惟真儒之進
用繫寰宇之重輕雖與政彌年未究經邦之藴惟本兵
要地正須榦國之賢端宥密於廟堂庸折衝於樽爼兹
聖賢之聚會聳夷夏之聽聞伏惟驩慶恭以某官德禀
兩儀學高千載心潛孔聖得顔孟之正傳文掞漢廷小
淵雲之麗藻雖徧儀於華近曾未究於經綸朝廷知弱
翁之行能久勤注想夷狄問晉公之名姓盍副倚毗旋
奉隆恩入參大政况上謀決帷幄之勝而全國無疆場
之爭儻非登進於儒宗何以密禆於廟算天開千載一
時之華旦日騰兩宫萬歲之驩聲可無除戎器謹萃聚
之時會當誦車攻繼周雅之詠惟公任此視古過之亟
正位於師臣究惠疇之相業某之衰晚志巳彫零辱知
最深屬望尤切竊厦屋之庇仰厚德以依歸聽綸言之
傳激懦衷而踊躍屬縻郡寄阻簉客間託造化於鈞衡
沐恩有地數安閒之日月撫巳留年
賀蕭參政啓
誕揚帝綍晉與政機酌公論於朝僉舉真儒而柄用儀
圖衮職之補賢不假於外求調爕太和之元治益新於
輿望宜乎不動聲色端拱廊廟之上可以丕建事功嫓
儷祖宗之時仰聖賢之相逢格夷夏而胥應伏惟驩慶
恭以某官德禀天地學窮古今道統有傳密受孟韓之
正文宗不墜挽回舒向之醇出則逢辰進將致主雖徧
儀於華顯然尚鬱於僉俞方帝載疇咨冀有禆於盛治
暨王佐大用今始快於公言况鼎湖之莫攀而宸極之
在疚不言罔由禀令兹適亮隂之初告后爾有嘉猷正
頼彌縫之力既巳登老成而立治表是宜慰人心而固
邦基行瞻下相衮之襃當亟正師垣之拜盡推所學高
蹈前修某適用無堪辱知最厚竊厦屋之巨庇苟託衰
遲聽麻音之真傳尤多踊躍屬縻郡寄阻簉客間即今
台宿之光第勤拭目繼此翹材之館猶許登門
賀黃察院啓
光奉宸恩晉居言職喜正人之道長翕善類以氣伸雖
砥道坦平尚或狃竒衺之習惟官箴肅示顧敢輕紏正
之司直諒一登邇遐四賀恭惟某官識窮繫表理探古
初經笥潛心不役於無用之學仕塗策足亟醻其有為
之心蚤副公言漸儀華貫在木契雌雄之掌寧復久淹
顧烏府紏察之權旋當小試盖將端倪天下之治豈止
繩根官曹之違况公朝圖治之勤而聖主求言之切忠
謀讜論必切中於事機致君澤民益大恢於賢業於焉
落衛將之膽巍乎立朝班之心陳儒術帝王之隆躋治
世祖宗之盛致身槐棘紀績彝常蔚為吾道之光大慰
海隅之望某牧民無補慕德最深方郵報之真傳拊心
期而竊抃河潤九里仰大庇以焉依歲閱三遷嗣賀音
而未沫
賀趙漕應辦山陵轉寳文閤啓
光奉明綸峻陞延閤扈因山之役不日奏功揚渙汗之
除自天紀績朝僉允睦時望益隆伏惟驩慶恭惟某官
學粹一源身兼數器楚珩趙璧世莫指瑕干將鏌鎁物
皆迎刃自横翔於仕路已妙簡於聖心方使華奏最課
之優而慈極纏上賓之痛惟時竁事倚辦宗英約束陽
侯安流以濟指麾風伯纖塵不驚奠真遊弓劍之蔵寬
翼室羹墻之念眷惟勞烈孰與擬倫鬱層閤之祕嚴萃
兩朝之製作兹焉庀職副是疇庸翕輿議以稱公見明
時之馭貴某幸同委質况比分臺聆睿渥之鼎來激愚
衷而自慰清資益峻豈惟奎畫寳儲之司賀幅繼馳亟
有甘泉法從之拜
賀浙東提刑啓
細書温詔來自中天近甸祥刑畀之碩德藹平日惠慈
之譽慰東人跂望之心辱在同寮深諧素願恭惟某官
自天禀粹經世有為鳳躍蛟翔冠時賢而屬望龍韜豹
略重國勢以折衝大副朝僉益隆睿眷先周廬之諸衛
嚴扈九重按漢使之六條平反庶獄惟淛民之甚弊幸
歲事之粗豐須公之臨延頸以冀瞻旌麾而動色近繡
斧以生春即看狴犴之空亟正節旄之拜某久違望履
幸此分臺原隰驅馳愧拙勤之何補珠璧輝潤丐警誨
之不遺苟逭曠瘝實繄左右
答淮西方漕啓
效官昭代無益公家持節近畿獲依蔭宇揆拙勤之不
補方應接以為罷未脩記府之恭首拜誨函之賜見存
已厚不敏是慙恭惟某官望重一時身兼數器性姿超
卓禀粹自天學術淵深探原於古逮横翔於仕路亟簡
注於上心隨用具宜有施皆可揚橋門之教按收造士
之功佐貨府之頒曾靡負丞之歎即因最課旋畀左符
未建郡牙遽前君席霜蜚齒頰陳兵農富彊之規米聚
山川指江淮表裏之勢益承帝渥庸遣使華棋布百城
皆樂生之赤子雲屯萬旅有棲畝之餘糧凛如孔明屯
渭濱之師即見公孫上金城之略入参廟算坐振國威
盡令車笠之遊從同出帡幪之庇覆某自憐老境外典
祥刑雖原隰不憚於載驅而鰥寡尚虞於無告正資䥴
切冀免曠瘝兹辱朵雲之書但形襃拂遽令覆蔀之室
蔚有光輝
賀潘漕啓
恩言如綍申霈龍光漕計須材重分玉節振本根兼足
之策得中外已試之賢慰邇人觀聽之新孰前日教條
之舊伏惟驩慶恭惟某官氣涵剛大學有本原金鐘大
鏞為寳固重芝草靈鳳瑞時皆知蒲鞭騰愷悌之謠綵
服奉平反之笑益隆朝望深結主知眷近甸之輸將方
資時彦最異時之讞議允謂老成小遲法從之陞洊錫
使華之賁錢流地上豈惟收富國之功玉立朝端行且
既格心之業盡攄賢藴大穆師僉某久矣向風兹焉頼
庇與有分臺之喜良慰願言側聆持槖之除嗣馳賀幅
賀耿安撫啓
帝庭一札之書渙孚睿渥天邑四方之極晉畀時英惟
時皆稔德之民相語已望風而化盖令行率由於身正
而源清自底於流長聲稱載揚中外交賀恭惟某官學
傳千載用集衆長儲重望於縉紳結深知於旒扆剖符
鐡甕今餘愷悌之思持節繡畿洊究激揚之志上念帝
都之根本勢為天下之樞機適丁空匱之時庸付通明
之彦雖四方情偽之紛集剸决為難然它日揚歷之在
斯見聞已熟首清俗習枚示教條剔槖鋤姦行奏趙張
之最師言底績亟参臯稷之聫進輔熙朝並恢遠業某
久依德宇方仰政規衰晚何為莫逭官箴之闕拙勤或
補願分鄰燭之輝
賀李察院啓
有命自天誕推渙渥得言之地登進正人由睿眷之柬
求亦清朝之公議邇遐萬口驩喜一辭大忠將自是以
復君善類固於焉而吐氣恭惟某官妙窮道奥識造象
先學盖得於家傳材畢周於世用六經斟酌揖古人而
與俱多士楷模繄君子之自任一從仕進藹著聲稱奏
馴雉之祥屏書姓字聫乘驄之屬氣壓權豪温乎白璧
之無瑕凛若朱繩之不撓方聖主布惟新之政念臺寮
須特立之賢矧時望之在公允師僉之自昔盡行所學
其始於今大正官箴翕朝綱之肅穆旁開言路屹治具
以恢張佇参爕理之權庸輔盈成之治某依仁有素荷
庇益深烏府生風已絶豺狼當路之歎魚封頌德少伸
燕雀賀厦之誠方事使軺之馳阻趨賓幕之下
賀黃正言啓
渙奉詔音晉司言責楓宸妙柬素高難進之風衮職方
虚庸付弼違之託非正臣無以立治表而老成所以重
典刑遐邇聳聞縉紳交賀伏惟驩慶恭惟某官昴精孕
秀崧嶽降靈正大之學踵躡前修淳深之文表示後進
久儲時望旋上仕塗中外踐揚雖宰字勾稽之細胷襟
抱負皆經綸鯁挺之竒果妙契於宸衷俾横翔於諫省
惟平時涵養發固不苟然當世利病講之已詳雖四方
咸稱已治之時在庶務豈無當言之事眀目張膽吐論
有可回之天考古騐今致主立無過之地非徒君可而
臣曰可所謂言行則道亦行亟躋禁嚴用究康濟某焉
依有素欽佇匪今正人得路之云初盛世迓衡之可卜
展盡二百奏行即繼鄭公之愛君不言凡七年可復為
陽城而著論限以驅馳原隰阻遠門闌喜雖倍於他人
進莫偕於賀客
答湖南憲啓
聖世謹刑上心重遠輟中朝之賢傑敷南紀之教條列
郡謳謠想已在春風和氣一時畏愛顧何用柱後惠文
某官材重杞楠氣涵金玉汪洋有本之學隨用而宜懇
惻利人之心益推所愛久矣徯晉卿之日兹焉占漢使
之星乘軺小駐於湖湘補衮亟還於槐棘某拙勤不補
瘝曠是虞引領平反之風依依朕夢盥手褒拂之語一
一過情
答常守啓
朝廷擇牧宸慮優賢寧容遠次之需果有近藩之拜方
賀誠之未展忽問幅之見貽把玩再三競慙千萬某官
禀清淑之氣為通練之賢翺翔仕塗詩書用之飾政術
翕赫課最姓字久矣結上知盍冠壓於朝班况低回於
家食惟毗陵之名郡居浙右之要衝千里向風薤水亟
孚於美化五日報政絲綸佇下於中天某誤叨聖恩尚
殿朝著鷗盟未替歎夢境之空勞魚素鼎來愧衮褒之
甚寵
答淮西漕啓(來啓謝制語褒予)
命下九重身紆三組天子念循良之寄其任匪輕詞臣
居潤色之司每慙不稱夫何拜賜有此過情某官名高
斗南價重天下蔡澤之於富貴當自取之杜陵之論文
章猶小技耳望實久孚於朝右忠誠深結於主知兹出
綍於帝宸俾乘軺於淮甸惟形勢表裏之地非賢不居
而絲綸斧藻之言其才難彊聲宏盖由乎實大思遲未
見於文工泚筆特書方申顔而自咎開緘敬讀幾衮字
之過襃
答鎮江葉守啓
輟從近侍出領便藩堯文儲東壁之輝榮参禁直禹甸
重北門之寄庸荷顧憂念賀幅之尚稽愧誨函之先辱
恭惟某官爽邦碩德名世真才探正學之淵源躬斯文
之經緯踐揚中外如庖丁之善刀獻替禁嚴仰山甫之
補衮儲列辟之重望結兩宫之深知瞻尺五之天共須
秉鈞之拜疇百二之險自詭殿邦之行惟鐡甕之名城
實天朝之巨屏頼宗工之作鎮重國勢以折衝側佇揚
舲即承開府吴公本漢廷右載上民庸安石如蒼生何
行攄相業某才多違世仕不先人方攬轡而驅恐拙勤
之不補藉為寮之益庶瘝曠之或逃兹引領於州麾冀
分光於鄰燭有如不敏猶或見容
賀林殿院啓
榮膺宸紵與領臺綱著定聫華夙已期於峩豸權豪屏
息兹相戒以避驄正人得時善類吐氣恭惟某官儒英
輩古德操範時掩文價於二京探道原於六籍學充而
富視趙孟之欿然氣養以剛過孟賁而遠矣自通朝籍
深簡皇心冠六察之司雖参持於邦憲圖一臺之正方
注委於時賢帝曰汝嘉誰處公右然施於事者繫所養
而裕厥德則優於言眷望實之已孚翕班聫而歸重風
采所厲孰非默就於表儀官曹之清政恐不煩於繩治
懿綱醲化坐臻載歌東府西樞尚有虚席行試調元之
手盡酬及物之心某一節服勞萬間席庇傾瞻德宇夢
亦繫於臺烏阻遠賓墀賀徒深於厦燕
江湖長翁集卷三十八
