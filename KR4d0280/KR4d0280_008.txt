江湖長翁集卷八宋陳造撰
七言古詩
贈鹽城諸友(鹽城偪海不可井飲城西有池甚近人狃習俗置不省祛蔽起俗非)
(當官君子不可且舟致之易足意為此必有道不然無為貴政術矣長句呈二三友或可)
(以告為邑者也)
泉脉不通海濱土人家轆轤上鹹鹵新秔本自玉為粒
薦熟便如猩血煑初嘗已歎失香味久食更憂戕肺腑
城西禆海百頃寬紺碧瀰瀰含霧雨我昔艤柂酌清泠
潔比盤冰味牛乳得非天意補此乏跬步可㪺殊不苦
但令十舟玄津致坐遣千室皆甘茹迄今俗習不自拔
如食置傍飢不取銅章師帥盡時賢盍有教條祛惰窳
君不見樂天六筦挽西湖惠利可容今愧古
歸自淮南雪行呈張鹽袁憲
歲星逼歲回躔吳吳兒不用憂旱枯社鬼雨師當率職
雪龍已復隨指呼百年眷屬無寧居崩騰膠葛周太虚
翻雲挟雨動十日洒潤及物無遺餘帝意嘿與皇心符
屢豐政欲&KR1137;鰥蘇鳳麟告瑞底用此粟麥充腹可使無
節物破臘催謝徂挽回和氣浮洪爐熏煙已告佛供罷
夀斝想見皇情娛漂然一舸將腐儒風前壊席爭長塗
乘凌繽紛入縹緲俛仰色界行畫圖平生壯觀老不孤
今叚造物真娛予擬從玉妃助剪水徐與帝子看積蘇
天僊着我白玉壺應笑袖手毫不濡歸從繡衣兩詩伯
照夜更掇驪龍珠(時兩公有雪詩故云)
龍泉
神龍媚此清淺居歘然騰陵行太虚越民倚賴龍沾濡
頻年歲事勝三吳至仁一視無戚疎置彼此及心缺如
嗟龍自伐端欺予淮南之民如渴烏(是年淮南旱)
登龍泉山
越山東來萬煙鬟餘姚為邑山四環客車細穿市井間
邑屋更繞龍泉山佛閣翬飛最高處遠近嵐霏隨指顧
小留開船有新句君知可是囚山賦
丈亭
小江隨山巧回互轉首碧流分兩股丈亭繫䌫待潮生
徙倚纔容一炊許潮信曾何差頃刻固應作意憐行客
為誰東去為誰西酌酒慇勤酬河伯
癸丑勸耕淨居
十五里近車不驅淨居之役良舒徐愁霖鼓寒妬春事
倏喜淡日行雲衢涉患知樂聞自古積忙得閑聊慰予
崇堂修廡盤礴久龐眉鮐背紛前趨為催酒䏑勞苦罷
細問里閭愁歎無怡然離席手加額共說溫飽沾妻孥
頻年豐登豈偶爾聖恩及物天地俱卑官政拙民未厭
輦輸肩負憐朱愚餅果在袖笑在頰闖門稚子爭攜扶
我亦僧飯對兩雛未妨清坐留斯須爐香翻頻茗事竟
殿影已曀東廊隅復撚吟髭度盤紆人聲鳥語樂有餘
贈妙勝主人(勸農正覺風寒甚明日歸晴色可喜迂路訪妙勝主人因贈以詩具)
(道塗中所見)
輿臺却略車不前寒風皴肌冰在袖還家大勝去家時
景物頓回春氣候宿雲壊裂無幾留滿放羲輪碾晴晝
卧石犖确猶潤濕短籬檀欒挺疎瘦是處麥畦間青壤
誰家柳隂圍碧溜前山競獻曉髻濃後海全收紋縠皺
妖桃艷杏各趺萼近樹遥林錯文繡池魚酣煖泳清淺
山鳥何知語幽茂搜詩忽忘路遠邇啅鵲不離車前後
閑身勝踐多齟齬緩駕幽尋容宿留轉從淨宇寄倦憩
得訪老禪閑話舊拂除塵壁詩刻在俛仰歲華春事又
開單一飯吾易飽袖手千偈渠無陋戴星摩撫防務廢
挽袂留連慚意厚出處殊科要酬應氣味相投真邂逅
吾歸自竟武城歌放師道價諸山右
贈趙排岸兼簡汪尉(奉化二竒士得之聞見趙君過我得而友之昂藏蕭)
(散真晉宋間豪邁士作别未幾書来訴窮狀因急筆作古風寄之汪君輕財好施惜未識)
(也詩兼簡君)
二年俛眉簿書俗分無足音到空谷趙侯縹緲塵外人
肯艤歸舟問幽獨冰壺炯炯當九秋巖電熠熠懸雙目
小家樽爼解咄嗟卷褥或能營酒肉從容不待投轄留
坐來屢跋銅盤燭酒酣辭鋒不受觸脫手詩成驚破竹
雄才偉論兩超絶磊嵬大稱此腰腹定多欬唾到銀筆
自可風標藏畫軸别去日月詎幾餘豐悴真成手翻覆
慈烏絶哺心糜碎脊令斷行淚陸續化兒與人底異情
念君胡寧耐荼毒詩腸秖作飢雷吼譚舌未免窮塗哭
肉割鷺股竟何補書憑雁翼慚虚辱退之方急一簞食
少陵徒思萬間屋語追競病代舍寬王將軍家禄千斛
奮蜚行矣君有待否泰更之吾已熟豈容步仞局赤驥
會見青冥上黃鵠奉川之汪乖崖上有粟如阜金如粟
載寬縣籍償丁筭長與饑民共年榖一牛鳴地監河侯
盍令顔闔能饘粥
雲巖曉
淮山歸夢清莫續僧窗睡足雨亦足鐘鳴鼓動萁爐紅
深炷沈檀共僧粥我生身口良易供志願略與山僧同
明年聽雨淮之東還許幽人林下逢
再次韻
深堂清話紅燈續不减前人參白足譚禪論詩僕為僵
更啖芋魁分茗粥賦租正爾憂闕供安得繼日笑語同
他年渭北仍江東鴈書定復嗟乖逢
淨居主人索詩急筆賦
淨居棟宇犀辟塵山居不乏塵外人我來肯作厭客想
老語一一刊翠珉頻年愧煩香積供醉後狂言亦安用
詩成每博覆瓿譏更向叢林繫輕重皎公啓公後進師
好事繼今誰似之他年落筆須妙質政自兩公勞夢思
送雲巖老住天寧寺
道人兀坐雲巖山雲巖之雲是知己風嘘岫吸漫不知
道人之心亦如此從地湧出煥金碧信手拈来自竒偉
門施鐵限十五年一旦刺頭鬧籃裏天寧古刹中闤闠
學子遊人萬其趾世將喧靜計今昔不信道人心似水
方圓隨器我何與乘流即行坎當止十字街頭鐘鼓鳴
八千偈成一彈指今秋客公我得閑井甘不竭囊無底
清譚要洗三載塵肯學玉川勞送米
識村翁語(勸耕淨居村翁老而健問其夀云山居淡食乃爾昔一村叟一野僧皆壽)
(百二歲杜郎中史丞相呼而致敬厚設而歸即逝二人夀未必止此厚味非野人所饗也)
(其言有契予心作此紀之)
山僧一生饜山䔩溪叟所仰纔魚菽闖首侯家與相家
珍膳不應填汝腹百二歲翁清且羸茵坐鼎食寧其宜
焉知暫飽博長往榖神震怒脾媼悲官家顆粒皆民力
此祿食之須此骨兩翁妄食夀弗延當念無功暴天物
我雖不偶猶餐錢車行肉飽隸後先食功揣已懼不稱
因翁有言呼使前盤几畢識翁所言
魏知元有贈仍索詩作此言别二首
朋從應醻岐薄厚魏郎凜凜金石友四年再面情轉親
日有溫言到衰朽涇渭不混清濁流雲雨肯隨翻覆手
自今淮徼望吳天安得山林長聚首
作詩求工今則然古人培本深其源周雅莊騷略未究
浪摹月露綴語言知君胸中藏武庫平生遊戲皆好句
老夫血指妙斵前亟當還家事溫故
贈送行六子(予之官嚴文炳傳商卿張公輔臧子與子儀汝舟送)
北風獵獵吹行舟客子坎止今乘流汀洲立鷺仍飛鷗
定應笑我當退休一貧所驅不自由表表六子古與儔
知我此意不見羞送行兩舍未轉頭我生甚愧羊荆州
郭吉校君誰劣優天氣冰井風力遒召棠蕪城甘滯留
推挽共作平山遊倚欄逸興浩莫收劇譚落屑酒溜油
不許旅寓生羇愁飽閱世態諳枵浮高情如君未易求
嗟予老矣胡為酬相與金玉論軻丘
再次韻
此身漂然不繫舟吕梁灔澦皆安流江湖萬頃浮一鷗
此心玩世常休休吳山楚水紀所由湘纍老枚寧匹儔
琢句亦復忘晨羞搯抉肝腎掉白頭歲六十四方佐州
計原夫日無乃優客路日月迅且遒朱顔壯志逝莫留
吾聊爾爾賦遠遊山川自可卷軸收老懷槁暴今膏油
訪峴山石弔莫愁庸隨大楚皆萍浮顧我不樂夫何求
緬思六客同獻酬如挹韓衆追浮邱
謝儀真諸公(蔣教授楊知錄吳司理曹主簿挽留作)
十幅擬掛東風蒲衆賢好事爭挽裾盍不一笑留斯須
咄嗟而具成燕胥僊醴湛湛白玉壺篆烟褭褭黃金爐
駢集水豢羅山膚彼姝者子不待呼韈塵相攜来坐隅
炯然皓齒明眸俱含宫吮羽纍貫珠移柱品索鳳將雛
詼笑盡略世謭拘諸賢堂堂吏而儒才猷聲稱雄萬夫
慰藉傾倒向老迂風義已與古並驅况把樂事分窮塗
衰顔得酒失槁枯暫容二子相映朱尚憶扶醉下筍輿
江灘人聲雜鴈鳬一歡轉頭墮空虚此歡欲繼良難圖
周旋四賢偕兩姝此人此日吾知無
繁昌縣感舊
繁昌古縣依山麓縣外峯巒更重複連山斷處圍平陸
有地可耕無十六昔我作尉三年留局促似為山所囚
野行村宿飯古寺山路孰悉如吾州車如鷄栖馬如狗
風袂塵襟博升斗是時身健髮財斑頗復興懷為奔走
遠近人家山影濃與我周旋圖畫中山鳥翔集相和應
野花開謝能白紅薄宦而今更長道回頭秖覺當時好
筋骸罷憊鬢摧頽不歎漂零歎吾老
琵琶亭
抱愁莫遣朱絃鳴此聲更與愁人聽江邊一聞琵琶語
月慘風悽如動情何况思婦傷幽獨少年多藝顔如玉
江州司馬廊廟人暮上諫書朝放逐輕攏細撚忍淚彈
開樽側耳思惘然一詩說盡兩心事遺音翻入歌舞筵
此翁詩名自千古誦詩亦歎琵琶女誰惜亭前泊舟客
頗為漂零動悽楚鄰家故妓春風手此曲每侑澆愁酒
今宵月影秖三人倚欄長嘯空搔首
題陳主管東牆三峴圖
堂上不合青楓起煙霧墻間江山更疑誤千巖萬壑眩
明滅㬉翠浮嵐滿窗戸峴山鼎列屹相望發地撐空騫
欲翔一峯拔起羣山上嶪若紫蓋相雄長仙山佛國住
杳靄晨煙暮雲追戃恍良工妙與山寫真詩中有畫須
詩人誦君清詩對畫壁承蜩斵鼻俱疑神知君懷古有
高趣我擥襄山識佳處願抄此詩謄此圖開卷時時揖
羊杜
次韻許節推喜雨
昨夕聽雨喜不寐清曉欲作喜雨詩撚髭臨紙筆未落
墮前乃獲瓊瑰辭白鵝兔烹巫不鼓麥田欲乾沛甘雨
玄璧揚輝珠剖蚌詩思方慳得竒語似聞比屋歌謠中
如我與君歡喜同偕渠一飽已入手錫羡隂隲繄誰功
民是天民天自恤佻天之功天所疾君言寵矣吾敢荷
更喜因詩識詩律吾儕豐悴懸諸天此雨無亦天興憐
轉頭匕筯薦餅托鼓腹可但田家樂
再次韻
舊雨新雨不後期豐年當復歌周詩手調玉燭屬廊廟
歸功假手敢固辭婦子赴工聽曉鼓山歌和應揮汗雨
麥黃蠶老十分熟坐衙日日聞此語偕君薄宦羣山中
與我憂喜大抵同畏壘謬詫庚桑楚醉鄉盍訪王無功
向来小旱煩憂恤喜雨新來慰衰疾焉得妙思作彊對
如塤如箎吕應律行藏老矣不問天一飽肯受兒輩憐
爐熏頻炷窗頻托公餘還我文字樂
再次韻荅余司理
雨来不後晴不遲今晴昔雨皆可詩自憐老去才易盡
平日尚有黃絹辭挑燈初聽鼕鼕鼓南風收盡簷間雨
麥根既潤燥乃宜此事時傳老農語人家屋脊黃雲中
南村北村歡笑同定知老子喜欲舞鼎来騷客爭奏功
詩人例窮天肯恤浩然不逢李賀疾宿習纏結我未脫
前身永思今次律君亦妙巧戕其天低摧與我皆可憐
此篇嚴密更開托却須編入襄陽樂
次韻荅路監嶽
房陵水秀山崛竒政與路子昌其詩臨風啓緘誦傑句
狂酲病卧聞楚辭隂陽閉縱坎其鼓年年凟神為暘雨
所嗟坐衙未暖席已有疲民相告語買牲釃酒方熱中
霈然一雨千里同雨足便晴夏田好麥秋决可收全功
與民父天免銜恤更因歡喜忘肺疾雄篇良佩君記存
聮翩古調仍唐律(君前以律詩見遺)人才高下淵視天貂不易
續私自憐側理漫草腮漫托纏聲鹿鳴嫓林樂
再次韻荅節推司理
人生行樂當及時底用躭古仍癖詩老子平日汗牛載
五窮追逐不得辭羅幃圍香擊鼉鼓食填巨壑酒如雨
君看白面紈袴郎不知經史何等語笑我蠧魚塵簡中
口角儒墨紛異同腹雷晝隱吟仰屋詫向子墨收新功
雪毛眵眼不自恤譏訶抵觸取憎疾幾人插羽上金鑾
漫云九事八為律不如醇朴還吾天抉腸剔腎誰汝憐
且從酒徒趁落托向来失計今差樂
再次韻荅梁教授
隂晴如期喜可知况復攟束收新詩相如未至客之右
開編自愧多蕪辭倅貳付我千家聚佩襟戴君霑化雨
相從可獨臭味同接耳僅聽淮鄉語詩来驚倒囁嚅翁
結字著語古與同少須官廨住家穩往問句法幾即功
似聞知津問沮溺山間晴乾度山疾一笑行舉通家杯
計日尚前蕤賓律過君定發醯瓮天傾囷倒廪當吾憐
家居除領齊眉托意與諸雛誦思樂
記揚州舊事(吟成遂復用此韻一笑事固有大同小異者)
合宫嚼蘂今柳枝燕臺酷賞騷人詩國色天香豈凡品
瓊枝璧月信好辭向来弄影對簫鼓楚山高深自雲雨
若為白晝去臨卭鸚鵡難防漏私語翡翠久矣雕籠中
轉頭縹緲雲鴻同遥知懷璧駭衆目負山雖力難為功
敢意歸来辱收恤瑾瑜匿瑕山藏疾客子一誦打鴨章
東君盧胡置嚴律風生翠扇閶闔天酒邊重聽想夫憐
(闕)中之燕當掌托老(闕)裙裾樂
再次韻荅節推司理路監嶽
世傳秀句我既不能如唐王維民依慈母亦復不能如
漢杜詩一官彊顔竊溫飽粗免庚癸形廋辭分從村歌
趁社鼓厭見翻雲覆手雨槖中僅辦買山錢徑當拂衣
踐此語三子表表吾眼中趣操肯復衰朽同辭壇嶄然
推大手官業行矣收雋功老夫老矣暇他恤灌園之隟
要治疾折腰曳裾今痛定端知縮鼈取卒律誰能違性
譽所天俛眉屏息前乞憐回思一挽間千托帶索彈琴
有餘樂
贈梁教授(梁與予頡頏翰墨相傲於寂寥窮約之境惠詩用其韻荅之昔人反招隠)
(意也)
梁侯藿菽芼山雌冷坐欲試菁莪詩嗣聖急賢饑渴似
項背趣召君得辭九門方懸帝堯鼓久旱可無傅巖雨
幾聽言議得韜韞了知它日醻所語人言才俊當居中
可使流落吾輩同鄧禹舊補文學掾蕭何不書野戰功
民庸國計當惠恤和扁之側無廢疾會看同沐一臺春
底用更試三尺律生齒所戴共此天杞國過憂吾絶憐
八柱如虧遲君托未應詩酒私所樂
次韻梁教授
房陵為州亂山鎻雅宜著此衰病身勿云蕞爾曹鄶下
舞袖莫回脚不伸土風疎鬯北通魏語音勁正西帶秦
入筯臥沙慣割鮮溜匙雲子免薦陳發軔淮鄉此槃礴
兩地頗復同真純出處徑付無何有泊乎無營道自親
損欲驟覺靜勝熱休心寧作艮列夤聲名藉甚梁夫子
相與一笑寂寞濱胸次但有雲夢澤衣上不留京洛塵
賓友固應消鄙吝妻孥亦解忘賤貧衮衮新篇警衰朽
清淵曉吹轉漪淪顧慚陸沈俗吏行長須叩戶何妨頻
世儒難得詩造妙汝曹但詫錢通神甓社它年訪遺老
為君蠅頭編舊草(甓社高郵城西湖山谷詩亦及之以贈孫中丞莘老)
次韻梁教授
一代司馬公山立臯稷後聲名竦華夷所樂在五畆著
書不止陵左班措世治平嘉祐間不欺之學誰與嗣元
城逸駕君獨攀秀野之堂新斷手儼如拱侍公左右扁
榜結字吾何取顧使與堂傳永久斯邕古篆學未成鍾
王石經空典刑向来玩碑一再宿怒猊渴驥慚舊評柴
車爭道乏妙領畫沙之錐猶露穎閉門柿葉徒滿屋竟
使吳霜颯垂頸潮乎相逢奈老何妙語愛君金叵羅及
君未中元祐科深衣容我時相過
次韻梁廣文重午弔古
去年重午飲酒歸賡歌醻酢無俗子今年重午約同飲
更向詩人閱詩史平生玩物遊戲爾把酒孰知情所寄
交朋徑略形體中嗜好本非杯勺裏自昔騷人吟九辯
亦知令尹安三已宗英分嚴君恩重一身摧折財稊米
空遺楚俗千古哀沈菰鼓鷁喧江涘屬世休明偕五細
尚論取友吾謝此但製荷裳扈明月無復凄風起蘋芷
明日菖盤薦急觴容我客間先坐寐君来何止四者并
九室之春賤如水
再次韻
菰粽蘸蜜綵作絲竹萌尚籜榴未子官居端午不可孤
小却文移謝胥史酒社切戒屐聲疎詩郵莫漫奚奴寄
與君相望淮南北宦遊適偕亂山裏老紆章紱我不稱
路指雲霄君未巳相期玳席醉九室先向花牋驚八米
自昔詞源浩千頃粗許老子窺涯涘明朝酒罷詫里閭
頗嘗見客今有此古人獨醒怨不逢時搴葹薋棄蘅芷
吏隱顧竊詩酒樂自公委蛇容食寐一歡况復醻佳節
豪飲當觀建瓴水
急筆次梁教授韻(禱雨應祈梁有詩襃予過當且早晚有三杯約故末章及之)
旱氣如燬民其咨漂然一雨喜可知醮席龍壇揭精意
青章祝號免愧辭馨香了知罔時怨耕耦亟用發爾私
四鬴足食可倚俟三年餘蓄夫何疑小麥囷藏蠒已擇
及此得雨未後時隂晴向人信大巧此柄似付吾輩持
豈特貧窶免逋捕抑令催歛減箠笞旱魃蝗蝻方躑躅
不待炎火俄殱夷吾皇聖德帝所佑上瑞何必占蓍龜
職民之憂假守事遇烖詎可缺禱祠貪功謂盗古不予
讀詩愧色浮清涯揣已未敢拜此賜亦念佳句堪療饑
擊鉢千紙久不講聚頭一醉屬有期自公退食况病減
今我不樂將誰欺青樓歌舞有新按中年絲竹聊自怡
已戒隸人謹約束酒闌一屏驪駒詩
高頭市
陂行欲盡山崛起十數人家住山觜行人不炊市無米
買餅充腸聽頥旨日未薄山收市里閉戸人家呼不起
今春倦憩車曾抳風物人情不如此主人睨屋為翁指
方秋此屋猶在水閭里襁負皆轉徙老夫危不魚腹死
更向秋田問餘幾使之饑寒責廉耻不忘資人約諸已
焉得人人顔氏子向純厚俗今不美曾是登山號庚癸
謝高機宜惠紙
詩人百用皆草草文房所儲備精好君家此紙世上珍
肯分嘉惠及此老女膚膩滑葭膜勻溪叟搗冰舊疑神
何人袖有善幻手解藍田玉山為貧銀光魚卵人皆重
薛濤小牋纔近用盍自留供鳳尾諾十吏卷舒看飛動
杜郎百幅顧見貽敢用實腹療朝饑囊詩方逐大堤客
快意揮掃播掿辭策翰墨勲闖宏大功名逼君方未沬
何當太史牛馬走秉筆特書端有待
寄安撫程丈(次榖城常宰送羊先是襄陽蒸羊甚佳試效蒸之亦不惡故作)
書生次舍先菜把廼有甘肥来筯下今日之羊我為政
屬饜敢忘分甘者府公寬容蓋代豪憐我詩窮仍老饕
臥沙九肋匕不筯出甑嫩顫如花糕即今野飯山棲地
食指屢動饑涎墜榖城明府府公似割鮮庸繼臺無饋
食神黃媪喜欲顛一夜搜詩不得眠將軍問腹汝見負
世用官業俱茫然論情少須分袂處未敢徑指房山路
餓鷹得飽遽颺去政恐陳登輕吕布
次韻程安撫蟹二首
横前兩鋒踞草泥恃勇寧復防吳兒倏隨主父死五鼎
豈止郭最遭寢皮凡物有用皆賈禍汝禍已酷孰使之
平生一窟不自辦敢羡鯨鱷遊天池含飴茹酒瞢懷璧
僅得士女稱珍竒不搖喉牙詫雋永遠封甖缶爭矜持
爬沙躁擾良可念請續杜老觀漁詩
物生不學螭蟠泥禍及乃諉造化兒良材厚味庸自保
熊斃以掌豹以皮雄戟介甲亦壯矣乘流未可聽所之
託身要是鯤鵬宅不然借穴習家池主人仁心及蟲蟻
一肉三韭不好奇每譏騷客寒蒲縛更笑狂士左手持
忍饞愛物良未失可愧於牣形聲詩
次前韻言懷
莊叟所願龜曳泥正平止從屠沽兒了知聲利昏酣者
一一癡骨包妍皮江湖我雖吏隱去仰視二子終愧之
逝將歸種二頃秫又欲深鑿六畝池目寄飛鴻百念息
付渠夸世與釣竒山翁溪友結三益長年直鈎時一持
灌園之隟課阿買分題細和陶翁詩
次韻程帥(程分惠糟蟹破戒食之因詩来遂作)
嗜慾割去土與泥調虞氣血等稚兒拘拘謭謭世所怪
未免鶴髮仍鷄皮甘脆為目不為腹蠶繭自縛良苦之
兩螯公子大於扇九室春色堪為池(九室春房州酒名)開緘况
讀萬選句快意領此一叚竒自憐忍欲忍艾似涎流津
饐不自持明知喘疾有時愈更寄斫雪加飡詩
分糟蟹送沈守再次韻
笑呼赤脚拆印泥婦姑歡喜舞兩兒沅江似識九肋鼈
伏雌秖慣五羖皮海螯不落江&KR2090;下郭索公子是似之
但聞淮浙詫此味豈意分𣲖来江池(今年二州大蟹不乏)閉戸獨
亨良多愧古以饕餮聮窮竒使君據案帶減圍一杯解
顔情分持未用秉燭喚窈窕促軫且絃詩老詩
再次韻(犯雪南歸因帥来詩有雪句)
腷趵履險不踏泥我亦策蹇驅驢兒玄雲吹寒作飛雪
𤨏碎渺漭無地皮幻蒼變白頃刻爾翕張披拂誰為之
定自帝所千玉妃羽衣鶴帔集瑶池俯視下方粲一噱
剪水刻花爭出竒忍寒索句徒自苦萬象偕我遭控持
明朝雪收鵲亦喜郵筒到眼還新詩
帥寄詩再次韻
才力高下岐雲泥龜鏡國老乳臭兒紛紛過眼敗人意
棘端覓猴毛不皮江西久無金華伯平水未識元微之
府公牙頬著天籟吮潄濩武鳴咸池江城屢雪傳新作
梁園賦客讓瓌竒振兩文忠舊號令赤手破敵無所持
小人拜賜但袖手匪報未辦瑶華詩
攜襄陽詩卷示子孫再次韻
還家未澣衣袂泥聚首笑語環孫兒挽鬚倒褚問所得
醻倡定續陸與皮小子情話吾所師指瑜擿瑕切中之
謂公傑作含古意白月在天影在池阿翁贔屭十駕足
故步雖在欠新竒向者護前今不爾自呼罰爵為汝持
與問潮乎奈吾老亦喜商也能言詩
再次韻(是日得程帥詩筒)
歸擔乍弛誰洗泥使君載酒攜歌兒小家捲褥當酒負
醉倒一笑眠虎皮平生自審枯槁甚高情顧肯振拂之
均州從事六輩来歡喜如官浴鳳池詩筒偕拜府公賜
格律高古語崛竒頭風失去肺渴减病夫雖病容枝持
南山側望潔齋久知我日誦無生詩
寄程安撫(離襄陽始冒雨中塗大雪間關凄楚已甚然竒觀亦良快人車中讀程詩)
(卷作古詩紀行且寄之)
歸袖翩翩去誰禦篝燈熒熒翳復吐取道言從草市西
問津更訪脩竹塢殘夢歘過均州山殺更尚數襄陽鼓
盎盎屯雲連遠岫剪剪北風斜細雨袖手縮頸寒可勝
羡殺昨宵宿僧宇伏龍一炊隨分飽小市居民無醢脯
孔明棲遯此其地有廟纔餘十里所側望縛足欠一往
不得持杯弔忠甫鹿門三峴率如此何者不為積隂阻
行行野香間幽艷晤對未用嗟無侣櫟林森疎陂渌淨
江梅水仙爭媚嫵殿秋迎臘太早計花神今歲良誇詡
黃堂交筆為爾吟題品再三猶記不天涯驟作懸麻埶
但聽人家擁爐語寂寂關門喚不譍青錢可能沽重糈
奪煬争席吾敢校定知楚俗輕羇旅土風人情管頭好
不比陽阿輙相遻饋漿亦有白首翁束緼乃得青裠女
推枕每被荒鷄催捉鞭動與寒鴈伍東村西里無乾地
上山下山泥濺股隸厮任輦起復僵登頓連朝吾愧汝
空荒頗怪人迹絶撩亂俄驚雪花舞攪絮鋪鹽疑變幻
寒壑漫山太熒侮瀰漫六幕眩明滅夢汞兩間迷仰俯
山川映帶巧裝鏤林藪斕斑幾纂組麋鹿决驟鳥烏駭
頡頏獵夫布置罟脚毛罥羽不遺力割鮮倒瓶供快茹
人間壯觀今創見城市蔽虧無此覩跨驢索句信能事
還憶詞壇有盟主風雲月露溢緗素膏馥芳鮮存肺腑
大筆軒軒軋時傑新篇衮衮流樂府擊節長哦風為傳
吮漱天籟含宫羽雪神風師底顔面解渠嚴冷聊夸與
霧掃天開一彈指爥龍揚輝上瓊圃勞勤惬快初不意
倏忽起滅嗟如許及兹追悔前兩日浪唶萍蓬悲兕虎
榖城重到昔所安令君存舊猶比數黃昏剥啄門為唘
盤臥肥羊榼佳醑他時回首追陳迹可無甲子記毫楮
歲乘赤蛇月就盈中澣之後厥壬午
贈安道士(道士能琴亦吟詩)
吳罝傳世皆妙語善昇乃近崔遵度絲桐造妙詩疑神
古来多屬方外人羡君矯矯雲山客子墨桐君生莫逆
此人此藝吾了然錦囊傑句多時賢月斧雲斤且遊戲
纏聲鹿鳴莫經意古人進藝道與俱如君不應古與殊
謁帝行如稷邱子莫謾瓜芋嗤侯喜
江湖長翁集卷八
