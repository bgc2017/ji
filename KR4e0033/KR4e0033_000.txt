尚絅齋集别集類五(明)
提要
(臣)等謹案尚絅齋集五卷明童冀撰冀字中
州金華人生于元末洪武丙辰被徵入書舘
後為湖州府教授調北平坐罪卒此集不知
何人所編分詩文為二集體例襍糅殆不可
讀就其編目考之原目當為金華集南行集
霅川集北游集四種前三集兼載詩文惟北
游集有詩無文後人不知古法以詩歸詩以
文歸文分為二集而詩文之中又不各歸其
類前後複叠職此之由幸其雖經割裂尚未
竄亂猶有端緒可尋今詳考標題仍分為四
集中間時有闕文又霅川集末䟦唐五王醉
歸圖一萹書柳子厚伊尹五就桀贊後一萹
書王簡死事傳後一萹書金節婦傳後一萹
書集芳詩文卷後一卷卜釋一萹悉有錄無
書蓋蠧蝕殘缺今亦仍其舊冀在明初與宋
濓張羽姚廣孝相倡和詞意清剛不染元季
綺靡之習雖名不甚著而在一時作者之中
固亦肩隨無愧也乾隆四十四年三月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
