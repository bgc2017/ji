莊渠遺書卷十四明魏校撰
拾遺
書
與周行之
别後緬懷高風賦白駒以見志恭惟吾兄心如蜆絲紬
繹有緒愈出而愈無窮井井不亂雖有善秤停事者莫
能過矣吾兄長處在此其或雜然而紬之反以自亂紏
紛而不可解乃知斬絶為難吾兄短處亦在此孟子曰
心之官則思思則得之不思則不得也今吾兄之思得
失中半焉毋乃主宰未定乎孟子所謂先立乎其大者
只要此心自作得主宰耳淺陋之見不識高明以為何
如
與王誕敷
昔者傳聞尊恙孔棘且殆憂懼良深比小僕回則聞貴
體已安而後喜可知也繼此每欲遣人問候起居值家
君背瘍調治新愈以故未遑傾仰之切積有馳情楊稔
來致尊命欲需點藥遣人詣馮彼適治邑宰疾是以弗
果來奉藥少許病後飲量亦嘗痛節之否乎此物氣味
誠嘉然其性慓悍酷烈吁可畏也已目疾腸風皆其餘
毒所發也消渴而發癰疽古無治法尚頼年兄形壯質
厚早得良醫易於收救然亦凛乎其可為寒心矣遍詢
醫者咸謂積毒未除再發必不可治國事癈弛然後盗
賊交侵年兄勿以敵退為可喜而以敵之再至為可憂
斯乃萬全之道也人當病甚時將恐將懼引杯覆之猶
曰遲矣病愈之後將安將樂此意漸移曰雖飲庸何妨
乎自古未聞以儆戒而致危亡惟其因循悦豫則禍亂
之所由生也故豫之六二曰介于石不終日貞吉年兄
平日天資夷曠是其所長發勇猛心立决定志是其所
短惓惓之情不能自已故敢獻其藥石之言或可為執事
佩弦之助知舊嘗過毘陵詢訪善政稱之不容口但云
平易中纔有偏處便不可回此亦千慮之一失也附此
以告
與費先生
屢遣人偵候明公未至託諸方丞杜門鄉居人跡罕至
忽傳明公信宿吳門亟諗方丞則云已行無及矣自離
門下數載天假良會交一臂而失之引領牙纛悵然有
懷傳聞明公盛氣顛實顔如渥丹差以自慰兹因信伯
柱史南行附問起居幣一疋奉引下忱乞賜鍳納校蒙
上恩曲成吐吸煙霞吟弄風月遂為天地間散人矣伏
願明公保合太和遵養時晦令嗣賢弟敬而無失慮以
下人敢以保族亢宗為祝石翁之禍私嘗憂之其猶屬
陽乎公今可以免矣事屬隂矣雖然弗過防之從或戕
之神龍之在陸也蝦螾或得侮予鄉人寧無險而健者
乎萬有一造釁往呌帝閽鬼神交搆之或能加罪於明
公之隸人也願公闔門養威重絶口不道時事約束族
人含垢忍耻犯者弗較詩云既明且哲以保其身又云
采葑采菲無以下體敢一獻其狂言
答夏惇夫
承諭壁立萬仞校不能企也而安敢不勉以求無負教
言校不合已决去志而尚遲遲者竊謂義如利斧擘截
分明然不可露㾗迹耳講章亦送閣下但不曾改耳傳
者過也
與汪汝成
鴟嚇鵷雛曷損吾兄盛德第可惜者鳳縹緲而遠逝其
如世道何人心空洞如太虛生意盎然充滿悠悠之言
曾何足芥蔕乎若微有礙便當挽却天河一蕩滌之也
病中聊此問訊
答葉尚源
文莊盛德海内所欽矧於鄉之後進乎矧其子孫乎承
諭兢業不敢辱先此心何心也即令先祖之心也即自
古先民之心也保而勿失推而勿怠不可勝用矣大夫
士有問文莊之後何人者校再舉執事以對則皆欣欣
有喜色此人心之秉彝也
答許崇志
海内講學者衆矣深造實踐如吾兄者何處得來承諭
主靜之功深感至教人心湛如太虛不着一物故能宰
萬物若與事物滚何由超然純甫剛大之資未免因病
擔閣惇夫温潤如玉似少栗然補天之功今固難望校
歸期當在秋渴欲一會晤也
答唐應德
令姪遠來愧無以答其盛意虛負此行雖然亦嘗與之
指陳天根之學妙在涵蓄而忌於漏洩高明之士或亦
有助焉耳應德聰明絶人更願用志不分以其全力而
向於道勿溺心於世俗詞章以耗吾眞元汩吾神明則
其進何可量也仲春擬過毘陵進謁不識天意肯助之
晴否
答歐陽崇一
詩云一日不見如三秋兮與故人别且三歲矣瞻仰何
啻饑渴忽聞南征喜若從天而降也抱病空谷旌旆往
返吳門皆不及聞知失此良會曷勝悵怏崇一夙有大
志慨然欲興斯文今貳成均一道德而同風俗固其職
也亦其時也雖使崇一自擇何以踰此官但末流澆漓
昜長浮偽故曰天下無道則言有枝葉所願革薄從忠
庶幾返朴還淳以廻造化此自學校人第一義也人心
放去收回如反覆手若切實用功則心常收日見不足
處若只管講說則心常放侈然若有餘矣塞兌固靈根
聖學樞機在此愚見如是不識高明以為何如姪參卒
業南雍虛心求教願賜陶鎔
與吕仲木
病中得復獲覩大篇但隨肺腑流出不復有意筆硯蹊
徑間而重厚雅馴長者氣象自别雖然氣得無少衰乎
愛莫助之如校之愚願兄并此一切謝却凝精完神此
乃養德養身第一義也天官沿革傳半篇奉上求教此
卷即舊寄李立卿者也中間紕繆及遺漏處不吝斤削
幸甚幸甚仍願勿出此書示人姪參卒業南雍特令受
教門下願與進之萬萬
二
昔兄留南多士爭欲出入門下飽德而歸今師成均海
内風動天將興起斯文也頗聞以嚴見憚豈士習放弛
也久卒難就規矩邪此在君子必有弛張之宜恩義兼
盡今之法與古之法將無同邪否耶昔者明道未嘗廢
法然不拘拘於法也日寄天官太宰篇渴欲聞教願終
誨之
答王仲實
别久積有馳情承惠歲書使山中亦知甲子感荷無涯
忽聞令郎怔忡之疾深為之憂此殆思憂太過執泥太
過所致天相吉人想已勿藥有喜矣若猶未也則宜自
度官與身孰輕莫若優游林泉瀟灑以送日月庶可以
保壽命之源也昔敦夫嘗得心疾久而自悟用功疾亦
良已其詩曰方寸原無事要忘還有心這些關捩子妙
在自家尋和靖云放教虛閒自然近道斯言可以養德
可以保身也
與蕭子雝
昔者持鐸中州正與吾兄易地而教校且愧且懼上疏
懇辭故人永清立卿咸以書勸曰子雝正人也教法素
明今承乏特易易耳入汴見善善惡惡分明一遵舊約
束毋敢變而少加寬焉無何召命至矣故於吾兄遺風
不能少禆萬分一也己丑之春横議暴作雖素持公論
者亦不能無依違於羣咻大抵因端守一事也吾兄豪
傑之資天下事可迎刃而解艱危須仗濟時才兄之謂
矣但恐是出匣太阿未是在匣太阿須防缺折更願主
之以忠信孫以出之温厚勝於肅殺進德進福其在兹
乎火老候濁惟冀凝靜以固天真不具
答邵思抑
楊令至承懷好音恍若覿面之人也愷悌君子民之父
母今而後吾氓有福矣姓未復譜未出也以故遲遲聞兄
舍其子而蔭兄之子足見友于至情可惇薄俗萬里相
望何以贈故人惟曰磨兜堅又何以贈故人惟亦曰遂
初焉耳令嗣今在都下從何人游矯輕警惰是其對病
藥也
與潘希召
卧病衡門忽蒙故人來訪聽教數日啟沃實深邇來一
别又三月矣每一南望悵焉采葛之詩立卿來樂道年
兄之善且言諫垣一疏功被江右彼民世世感德也傳
聞武毅之民強梗不順號稱難治然可以誠感而不可
以力驅可以義動而不可以刑服尊兄處之當自有餘
裕矣校近讀論語内省厥躬不勝兢懼春秋之時去古
未遠又親得聖人為之依歸而孔門高弟若子夏子張
之徒尚不免用心於外吾夫子盖嘗數數提耳誨之猶
不自覺故吾夫子嘗歎曰古之學者為已今之學者為
人又曰古者言之不出耻躬之不逮也又曰已矣乎吾
未見能見其過而内自訟者也其言喫緊痛切一至於
此今去聖人二千餘年風俗日益偷薄此心終日向外
馳求讀吾夫子之言其敢不愓然深省邪更願故人不
棄時賜箴砭之言庶幾常知警懼也楓山老先生想時
得相見每有所聞願轉以教我
與王純甫
離索數年久矣不獲承麗澤之益又以地僻艱於致書
雖欲請見而無由無任懷仰近見薛君采老子解未識
其人似默而好深沉之思先嘗役心於詞章後乃落其
華而就實者發明昔人未及處多雖然亦只恐未曾用
功來也聞吾兄注此書必有精微獨得處昔嘗請於兄
今託可泉錄一册轉致願勿吝教嘗怪漢儒專門訓詁
而聖學寥焉闊哉無傳道家者流見傳於世者却云善
修黃帝老子言吾儒可以猛省矣何如
别紙
古者天子諸侯絶旁期惟祖父母正統之期不降大夫
士遭祖父母之喪自應解官持服周衰禮廢世鮮克行
伊川看詳學制士人遭祖父母喪不得應舉此意最為
深長校昔在官遭祖父母之喪哀慕大弗克如禮逮今
猶恨過之爾時養病例嚴不獲歸奔葬事校讀春秋至
葬某公某君處往往廢卷不能讀為吾兄計早宜移疾
而歸佐令尊以襄大事謂既去理難再來此猶是形迹
上論不幸遭喪移疾而歸若或居家難處則大事既襄
之後遲一二年復以病痊赴部北可處則仍補北北不
可處則告而南似猶勝於外補之謀也考滿伊邇恩典
雖可指日待然令尊丈方斬焉在衰絰之中得之速亦
未為榮也若遲一二年間則考滿之期適與起復相近
宜亦無不可者雖然事難遥度今言之已遲計此書得
逹尚在明春若大事已襄恐遂無及矣惟吾兄裁之勿
貽後悔
二
歲莫嘗奉書計今春始得逹左右别紙所疑不知曾入
思議否大道自然吾軰以意見窺測豈能無蔽正惟虛
心體騐寬以居之乃能有得慎勿執着一說便謂不易
之論也近得子積與執事書詞氣甚是鄙倍只為胸中
先横了一箇意見雖有恁人言皆不能入矣此可以自
省也吾軰講學亦須廣大兼容乃能集有衆善如子積
書議論固多鑿然其間亦儘有發明至到者不可以其
大體不合而遂廢之也何如舜好問而好察邇言所以
為大智也近讀尚書見唐虞君臣更相告誡此氣象最
可默識今交友多唯唯之氣願與純甫共惇古道時惠
我以藥石之言亦不敢不盡其心周官體大程朱未遑
先儒著述衆矣承惠何司寇集註一二小小文義亦多
發明但建立規模徧布精密可通古今處則殊未之及
耳安得會晤盡獻所疑相與是正
與周充之
一冬天氣晴和途中想安好令嗣念家寢食能如故否
此宜徐察而寬譬之靜中精進功夫想更深密不識可
推餘緒以告故人否校惟道體浩浩無窮吾軰既為氣
質拘住若欲止據已見持守固亦自好終恐規模窄狹
枯燥孤單豈能展拓得去古人所以親師取友汲汲於
講學者非故泛濫於外也正欲廣求天下義理而反之
於身合天下之長以為一已之長集天下之善以為一
已之善庶幾規模闊大氣質不得而限之自古未聞有
聖賢杜門獨坐者今年兄之學屢叩亦不鳴校往往獻
所疑聽者默而不答相與付諸忘言問者雖已開端亦
難自竟其說加以會合之難如在數百里外者每讀麗
澤兑君子以朋友講習未嘗不悵然也久不聞年兄起
居奉此以待面晤天寒山中願自愛
與王德懋
别後每與陸伯載言未嘗不歎公之厚德長者公昔在
蘇飲蘇之水而已誣善者乃以蒼蠅點白璧豈知質之
盛者不受飾矧受汙邪祗見其營營自勞耳校幽居罕
人事黜陟不聞舍親周子樞持教鐸入蜀詢知公為憲
長奉此以問起居吳蜀相去萬里何以贈公曰寬不容
非又何以贈公曰歛華就實會晤未期惟冀若時保爕
自愛
與盧木伯
别後得雲陽所寓書知溽暑中在途廸吉此天祐之也
校昔官刑曹八載吳德翼嘗語校曰頭上是青天時時
對越眼前皆赤子念念哀矜校亦恒言春生之意每行
於秋殺之中陽舒之恩常溢扵隂慘之外敬為親家誦
之
答林令
往歲使者來云執事以太倉回日相見跂余望之竟無
消息想勞於王事而弗遑也多病中久失裁謝兹承使
者至下問庶孫為其庶祖母承重語意未明當云生祖
母凡言為後者主適而言無適則庶長是也王純甫嘗
為其生祖母丁憂國朝之制生母與適母俱服三年應
承重者既為其祖父母三年則生祖母亦當三年也來
諭有伯父二人則令尊不得為父後執事亦不得為祖
後既非承重服祖父止于期年生祖母亦當期年勿問
可知矣乃若孝思無窮非禮法所可拘然為非禮之禮
則亦不可言孝也校學術荒落姑述禮法所宜以復明
問惟賢者裁之
答應元忠
承寓楊推書尚未逹若即轉寄秦子元者則已得而拜
讀之矣吾兄两持繼母服昔者嘗與校語反之心以為
疑承諭陽明以為非是竊謂其一尚有說其一則更無
說想當時但知從厚而未知其失中也毋乃擇義之未
精乎所問林宰事彼既不當承重則為其祖止服期年
豈有為其生祖母三年之禮王純甫嘗為生祖母丁憂
以其父庶長當為後也與林宰異矣
答薛尚謙
昔歲哭令姪於吳門有書託令弟職方將上想已逹左
右矣承寄研幾之書啟廸多矣但其間尚有合商量處
而吾兄之意似執律同而欲以此恊天下之聲如區區
者又何敢贊一詞哉來書又復謙虛想吾兄之進勢當
一日千里是又不可以故吾論也吾兄消息舊歲已聞
兹來真天假良會校適有痁病轉為河魚疾南望神馳
氣倦言不能悉汝中處近有便嘗寓書想未逹也相見
煩致意
與胡永清
正歲天運一新願天純祐國家使兄舊疾脱若去體出
而霖雨蒼生吾皇英資自不待贊說而輔導者不無乖
其所之吁嗟天乎人乎心者神明之官治節焉静則氣
和而理躁則十二官咸擾百疾之所由也以吾兄之高
明誠能靜以治躁克廣德心則於治身治天下之道舉
得之矣何如
二
日會子積自言過臨安時常見尊丈得聞吾兄起居少
慰惓惓之望又云吾兄方在顛沛患難中而萬里還書
所以勸其父兄與教其妻子者毅然無一不出於正士
大夫平時好講義理及臨小利害輙喪所守視吾兄當
愧死無地也因相與歎慕無已然校之所望于吾兄者
殆不止是自古豪傑之士代不乏人而全才完德者至
少無乃質美而未之學邪抑學焉而非其道也願吾兄
因其所已能而益求其所未至玩味聖賢言語就自家
身上充養起來則聖賢可跂而及也
三
大司空之擢天眷甚隆願為天下自重渭先過余東海
之上毅然欲興太平第一開導上心求海内賢者共濟
彼甚傾仰吾兄也校所憂者恐其急迫揚露安得持重
識大體以公天下為心者匡其所不逮此有為之機但
慮諸賢相持相激則事未可知耳承示宗賢書奏反覆
觀之才識儘高氣魄或弱志大言大似少密功但得不
自滿假尚可進也撫蜀雜稿足占吾兄濟時規模其所
長者善因事以為功實不為文具更能進此天下之福
也
四
自兄之去體國忠誠憂深思遠者頓覺寥寥其人一旦
緩急不知誰堪撑拄校歸興每一動便覺神爽南飛但
明主不世出食芹而美冀欲一獻之故戀戀未决耳吾
兄暫弛重擔更願愛養精神散湮鬱屏嗜慾胸中融融
常如初春此身壽考康寧國家柱石終必賴之純敏質
也勿令久在大忙中使得肆力於學以昌厥後
與胡純
敉也聞選通政經歴不知有子未也近寓書想又不逹
烋也有書勸之因而責之然猶故吾也汝能亢宗忽抱
竒疾今其何如清心寡慾此汝第一義故曰靜為躁君
重為輕根此言妙有至理河運聞已通行喜甚邊境邇
來何如其出沒之路可為我一訪邊將孰可以當吉囊
者孰可以當俺答者少慰漆室之憂
二
聞汝得選為御史大夫掾此國家厚恩令先公遺教也
願益篤志忠孝以報君親切勿驕盈古語云衰至便驕
何常之有㓗白之操堅之益堅慎勿干請人亦勿受人
干請行可質於幽明令先公雖亡猶存也
答林相
登泰山後所得又何如大林丘山之善於人心亦其人
者不勝此亦不可不知汝高才清節更宜攝其粗疏造
於微密若高擡此心不在本位則自覺進處反是退處
也何如
答彭通判
承惠周禮儀禮二經久稽致謝見執事所集歸田樂詩
足以占志尚簡遠世紛不足以攖其心欣羡欣羡雖然
得無猶有待於外乎莊生有言大林丘山之善於人也
亦其人者不勝神可以勝孟子曰萬物皆備於我矣反
身而誠樂莫大焉此之謂居天下之廣居此之謂足乎
已無待於外惟時初春欲温未温天地大和元氣流行
於四時而春氣氤氲尤昜體騐盎然吾人之仁也其根
卻欲靜中來冬氣閉藏極於嚴密故春生温厚之氣醖
釀薰蒸隂崖寒谷亦透靜處春生動處春一家春散萬
家春敢以為祝
與吳克學
閒中每自省何以獲罪于天其大有二天不使吾有知
猶可諉也賴天之靈頗窺聖學端倪弗克專勤精進是
為負天是為棄天罪一矣古之哲人多窮校何人斯而
承祖考遺業安安而居弗能廣施以光先人之德顧隂
耗之罪二矣後者人各有能有不能天或以精力恕吾
其前則在吾决志而往也
與霍渭先
校自少有志於學鍜鍊之弗至琢磨之弗加人只是舊
人氣質依然只是原來氣質但口頭却會說幾句大話
如何打破得鬼門關天心仁愛大儆動於我心自今不
敢不力但未知終能領惡全好否高明不棄願有以誨
余近成六書精藴頗發心學路遠不獲請教謹錄序文
并九字求正幸指摘其紕繆
答唐虞佐
古人有言求忠臣必於孝子之門太夫人在堂吾兄急
流勇退舍禄仕而就色養其於忠孝可謂一舉而兼之
矣欣仰欣仰承諭杜門讀書以求見道此古人不自滿
假之心也恨道遠不獲請教詩云毋金玉爾音而有遐
心便中幸有以教我晉語云行未能咫聞則多矣此後
世通弊不敢為吾兄道傅說云惟學遜志務時敏厥修
乃來永懷于兹道積于厥躬武王曰弘于天若德裕乃
身敬為吾兄誦之但今所說時敏未必說之意也
與王郡守克敬
吾蘇在天下蕞爾一郡財賦上供舉天下大布政司莫
能及焉民力勞弊勿問可知矣故吾蘇在今日最號難
治政事浩繁盤根錯節視一布政司殆甚然一言而舉
其要不過錢糧之難清耳錢糧之不可清無他徵歛太
重飛詭必多貧弱者愈困矣今得明公攤其耗不均則
而則自平不變法而法自便昔年飛詭宿弊一旦不革
而自除貧弱下戶莫不隂受其賜雖然此猶一時之功
也昔者吾蘇幾不可成郡賴周文襄暨况侯奏减糧額
數十萬石民始得更生至於今雖婦人孺子猶知稱二
公敬之如神明愛之如父母今明公燠休吾民復上减
糧之奏此真百世之功周文襄况侯復生也人之無良
乃有隂壊仁政者公焦勞數年精神亦為之减不過為
吾民焉耳今功垂成而廢是使億萬生靈命墮顛崖受
辛苦者永無出期也願公亟為之天必祐公福壽樂康
慶流子孫矣
與范袁州
仰令名之日久矣天假良緣邂逅于鍚山一會弗獲從
容别後中心如缺昔李康惠公守南昌校送之謂曰大
丈夫欲致君澤民不為相則莫如為守矣何也近君者
莫如相而近民者莫如守也其後康惠公出將入相實
南昌基之胡端敏公亦嘗出將入相然舉平生得行其
志處必曰廣西太平執事有二公之長才一麾守筠雖
未足轉舞䄂然無南昌之繁難太平之頑獷德澤尤為
昜施也他日將相之業終必賴之萬宰新令李參校自
幼挈在官邸教之有成居鄉素能有守今居官未知其
設施如何幸而處鑪錘之下願勿以上下司視之而以
師弟子處之凡百教誨使踐墨而行詩云匪手擕之言
示之事匪面命之言提其耳倘得少有惠澤及民皆執
事成已成物之功也
與鄒謙之
聞南雝以禮樂為教妙哉轉移之機乎昔者見甘泉咏
歌一高則必一下非復天然浙中翻曲調為歌調則又
出之以人矣惟陳元誠歌聲若出金石聶雙江聞之不
覺歎曰是真足以動天地感鬼神矣斯人心學淵慤故
其發聲自然莊重從容也古樂妙在散聲文公謂樂絶
不可復譜者正惟此失其傳耳每見元誠咏歌或一字
具三四散聲或半聲或全無散聲者皆天然而然不容
損益如思齊詩肆成人有德小子有造古之凡十一字
通無散聲至人字散聲忽見勢若飛動欲活者天生斯
人固興古樂之機也而乃使之數竒不遇不知天意竟
如何斯人心學實曾服瞑眩藥來舉世知者亦罕惟伯
載嘗見之深服其人
與林以吉
一别十有二年於兹始見於潞河詩云温温恭人惟德
之基再見情好彌篤氣則若稍揚者禮有之盛氣顛實
揚休故不復以告由今觀之乃知充養有素有開必先
也校也為善不力天厭否德喪子喪孫春秋傳所謂於
是有隱慝焉敢不惕然内省吾兄昔也無子而今有子
此則天佑善人也願益進德修業以承天休伊川有云
仕宦能奪人志一日看除目三年損道心緇衣者流謂
相逢盡道休官去林下何曾見一人其輕吾儒如此不
知大行於我何加窮居於我何損固吾儒事也高明今
居萬山中與清風明月作主想人間世功名冨貴不復
罣胸次矣何樂如之
莊渠遺書卷十四
