莊渠遺書卷四明魏校撰
書
與顧禹錫
榮行偵候失期弗及攀送中心缺然涖政已久民情事
體應副得何如傳曰如保赤子心誠求之雖不中不遠
矣校昔少年入官懵於民情事體此心惻怛惟恐有冤
人也不憚屈已求教於前軰長者識與年長漸覺展拓
得開雖然每至疑獄未嘗不寢食俱廢而為之反覆思
惟也校愚鈍所經歷如此高明之資固不在此例然或
者亦可少禆萬分也嶺南之事盜賊為重願密與程參
戎謀之使胸中常有一定經畫而又隨時善為之區處
詩云謀夫孔多是用不集發言盈庭誰敢執其咎古今
以此僨事者多矣程金玉君子其言决可信也
與程本虚
聞汝赤心為國只欲救安蒼生甚善甚善於赫上帝實
鑒此心吾知其必助信矣但恐立本不固世俗功名富
貴之念乘間發生起來其初只是些兒不曾斬截其後
便突兀漸大恰如漫天雲霧一般矣宜常自猛省不知
不覺容易喪了初心也
與薛僑
聞汝南征跂余望之久矣及過余而余乃在海上歸而
悵然收鈔細務何足以溷汝然潔廉惠愛使行旅欣欣
然咸願出於其塗則其益亦非小也不寧惟是縉紳過
者日得相親其善者可為吾法其不善者可為吾鑒且
得廣詢博訪開拓胸襟人有未同勿強聒與之講學我
之虚憍與謙抑與只接物間亦自可驗也昔曾寓一書
至京師不識己達左右否惟中愷悌君子而為姦民所
誣願為世道計力扶公論幸甚幸甚便中草此尚容後
布
與李子庸
緬惟吾兄孝心純篤夙喪慈母哀恫終身弗弔昊天胡
今奪先公之遽曾不憖遺以慰孝子之思未審自罹荼
毒氣體何似校卧病空谷中山川阻修既弗獲趨弔比
於執紼之役又弗克以時奉慰下忱曷勝惓惓素帛一
匹奉致几筵少充賻儀鑒納是荷嗟乎吾兄純孝今而
後無可以報二親矣惟專勤精進自致其身於聖賢則
可以顯親為聖賢之親啓聖太中所以流光百世也傳
曰大孝尊親吾兄之力足以企此故為執事誦之昔者
承諭今之講聖學者其說似若易簡與世俗之支離者
不同夷考其行顧反不逮噫非吾兄之力學不能為此
言也昔者舜戒禹以人心惟危孔子告顔子以克已顔
亦自病仰鑚瞻忽之難而今之講學者其說太易易然
只因不曾真切用功日用間雖有窒礙處不自知也夫
子曰為之難言之得無訒乎又曰其言之不怍則為之
也難只此二說真偽判矣淺陋之見高明以為何如
與霍渭先
别久瞻仰高風曷勝引領聞寓書懋貞自言死期且至
屬以墓銘想天祐吉人病今有瘳矣嗟乎自古豈有不
死之人哉而衆庶每生故常怛化吾兄達生如此足以
占灑落胸襟矣死生大事既己勘破此關則人間世寵
辱利鈍又何足以芥蔕哉雖然校猶有疑也吾兄既齊
死生其於身後名何有而奚以墓銘為哉乾之姤曰不
易乎世不成乎名遯世無悶不見是而無悶此其超然
為何如也吾兄之力足以企此故為執事誦之
别紙
崆峒集奉覽其文學史記學選最後學子惜其未嘗反
而求之六經也盖晩而與校論學自悔見道不明且曰
昔吾汩於辭章今而厭矣静中時恍有見意味迥其不
同則從而錄之校曰錄後意味何如獻吉默然良久驚
而問曰吾實不自知纔劄記後意味漸散不能如初何
也校因與之極言天根之學須培養深沈切忌漏洩因
問平生大病安在曰公才甚高但虛志與驕氣此害道
之甚者也獻吉曰天使吾早見二十年詎若是哉
與李敉
令先公安厝不知卜以何日是新阡穴是附舊塋山川
阻修吾病不獲執紼言之痛心汝少不更事凡事只遵
照令先公舊規咨禀於令堂及謀於族中諸尊長易曰
藉用白茅无咎寧過於謹畏毋得輕忽也待人接物常
宜謙恭此須出於誠篤若裏面驕肆視人莫己若而外
面作如此聲音笑貌却是詐矣傲固凶德詐尤賊德之
大者近世講學好說大話欺人固為可惡然俗學卑陋
沈溺科舉中只要做好官不思量做好人尤可厭鄙也
令郎長養想能行久矣慎勿姑息太過愛之適以害之
胡純家貧族中尊長又多聒擾儘能撑持静菴有子矣
余杰驕惰慣了聞甚不肖未免為訒齋身後憂柰何柰
何
答王直夫
承諭持敬主静恐流於禪隨事磨礪又恐無本今且從
事四勿愚謂此三言者若實用功則固合一也人之一
心貫串千事百事若不立箇主宰則終日營營凡事都
無統攝不知從何處用功又有兀坐以收放心事至不
管是自隔絶道理如何貫串得來如愚見日用間不問
有事無事常存此心有箇主宰在此事來就此事上用
功直截依著道理行莫要被私慾遮障纏繞如此纔能
貫串得過夫子贊易曰敬以直内義以方外而又曰六
二之動直以方也愚見如此不識高明以為何如
答季明德
承示學問主宰全在忠信而其樞機自不妄語始若匪
鞭辟功深何以能如是欽仰欽仰但觀論學二書言之
又太易易似與聖賢訥言敏行相反恐非所謂立誠也
大抵吾兄天資過人不患見不能及只患守不能堅不
患不能發揮只患不能檢束詩云采葑采菲毋以下體
惟高明擇之
答歐陽崇一
純甫聞至南雍甚為吾道喜但未知彼此能虚心相從
否邇來講學者衆吾道其復興乎但往往好為空言與
晉清談何異昔者禹陳克艱舜不敢當而歸之堯臯陳
知人安民禹歎雖堯猶難只此可見唐虞氣象若在後
世便只管說去更不顧行矣廻狂瀾於既倒障百川而
東之繄吾兄是望
與王純甫
嗟夫世道之衰極矣人才至於今每下則以科舉壊之
也而邇來講學者衆天其將興斯文乎而又往往好為
大言太樸愈散徒長驕肆不知天意終當何如而兄適
為大司成此誠一大機會也願兄以興起斯文為已任
夫子循循善誘人所願惓惓汲引使人才丕變一番慎
毋高亢自居則物情不通多士無緣興起以吾兄之才
之行而不篤意於斯文校將何望焉崇一賢寮也而講
學似訥行敏言者願兄積誠以動之則所助必多矣
答利賓
仕宦而能廟食百世者惟守令為然耳以實惠易及民
也汝莫嫌自才短亦莫怨他民頑只要積一箇誠若真
能愛民如子民亦真愛我如父母矣切忌不可用術民
至愚而神争以詐術應我一不成而萬有餘喪矣才高
之人往往坐此而敗况才短者乎行有不得者皆反求
諸已汝但憂誠之未至不憂民之未孚也嗟乎今世吏
道多汚此與盜賊何别豈盡亡羞惡之心哉良由義利
大界限不明便因循墮落至此汝素能立身决為清白
吏無疑然亦不可不常勵志中心如自固外物豈能侵
卓立故也誰道百鍊鋼化作繞指柔頽塌故也承問紀
兒邇來多病今小瘳矣只為才高易肆也詩云温温恭
人如集於木惴惴小心如臨於谷旨哉言乎
答徐伯仁
慨自聖學不明吾民久不蒙至治之澤矣汝小試一邑
毋曰民寡是即孔門之為邦也若誠心惻怛子惠我民
民欣戴之真如父母只此便是三代矣所示鄉約諭民
條章俱惇本善俗憂深思遠之事但須先有一叚誠意
感孚於民然後因機導之庶幾不為文具言不必文亦
不必繁只須直說使婦人孺子皆可通曉保障一節上
下恐難行此實有聯絡氣勢而隱然無迹乃善耳海鹽
吳布政昂循良吏也地近凡事可以咨詢天氣漸熱願
靖共自愛
答林相
故人貽我書恍如對面語甚慰甚慰今學者立脚跟不
定只為義利大界限不能直截分明汝能固窮凛凛松
栢之操足以風勵諸生更須直以師道為己任先求諸
我身合於聖賢者益勉之背於聖賢者亟懲創之鞭辟
近裏著已朝夕以古之學誨諸生振起俗學之卑陋使
各以聖賢自期待讀聖賢之書句句就自己身上體認
踐行氣質有長處則與成就其美短處則與匡救其偏
信吾者交相切磋疑信且半者更相誘掖弗信者姑俟
之其尤弗率教者勿遽怒之姑惟教之不悛而後警之
必自引咎自警省待之如初庶其改之陽信而陰自恣
者宜炤察之勿為所欺察而知之容蓄勿露又有一種
好高自大以聖賢自命而實虛志驕氣使之者此不必
輕與辯論須就其日用行事處細與點檢彼若自覺過
差肯實用功夫却儘可望也義利辨别貴嚴又須渾厚
不露圭角乃善虛以受人謙以自牧此不是強為須真
箇欿然不敢自是不敢自足乃能日新耳
與王純甫
聞將移疾歸寓書問候無何而留别書至矣天假邱壑
匪欲以安佚遺兄固將望之以完養厥德大庇斯民耳
願勿虛送日月昔歲校夢孫真人問余養生之道答以
飯後當為言之既而悔過請教真人贈余茯苓盈斛其
中有如貫珠者余頓還赤子乍有知識以前真境吾兄
在旁真人呼將與語未及而覺校於養生茫然弗知何
故乃有斯夢兄昔抱竒疾究心於此願有以教我
與劉汝楠
子曰才難不其然乎匪天不降才良由人多不能自成
其才耳故人佐郡無以相告惟曰天下之寳當為天下
惜之校昔少年筮仕刑曹人情物理懵然不通惟惻怛
憂民之冤每訊一重獄必夢先祖告誡以故日惕一日
不敢任血氣輕易箠撻人有愬不平者雖甚喧聒必盡
其辭時多病或厭則自責曰問事兢挽鬚誰能即瞋喝
盍不推是心此皆拙者所經歷故為高明誦之
與聞人提學
頃承使節辱於敝邑考校士類惟公惟明而復崇奬實
才表章遺烈甚盛德也疇不祗服但彭烈婦入祠一節
尚以傳文未詳致厪明慮而未允某等義不容默輙敢
誦其所聞昔烈婦之喪其夫也其時家業陵夷無以糊
口而舅姑並没煢煢靡依雖存夫兄六人雅不讀書識
禮况有贅姑意若冰炭而居烈婦度物審時灼見其有
不可久存之勢而秉心塞淵又篤守夫親没不復歸寧
之節且知其兄介菴鄭公之賢真可以託其孤是故以
義自裁先託其孤於舅氏然後從容就死死出於正夫
豈泥愛夫婦而忍情於母子間哉嘗聞其遣婢抱子以
適舅氏時飲乳其子出而復召召更乳之撫摩良久如
是者三戀戀然而不舍訣則其託孤處死實出於萬萬
不得已之情可以質諸鬼神而無疑也使當其時家雖
貧而舅姑未亡亡矣而其家守禮或烈婦之兄弗存存
而未必賢孤不可託如是而死猶為可訾今既自全其
烈而又善遺其孤孤卒頼舅氏以有立及今子孫為良
醫於藩府則烈婦之奇節遠識殆無間然矣比之見祠
三貞豈相上下彼既已尸而祝之烈婦乃不得爼豆於
其間其於缺典為何如也某等不佞謹稽諸舊乘參以
故老之言直陳如是伏惟執事詳而察之俯賜俞允若
夫鄭節婦之孀居七十三年白甌自保始終一節可與
秋霜烈日争嚴者執事固已諒之矣不敢贅辭亦惟早
賜施行使一節一烈隆然並祠匹夫匹婦有所觀感其
有功於名教豈小小哉某等辱在下風不任惓惓瞻望
之至
與聞静中
戴司寇亦近時名卿也御屬嚴然乏知人之鑒諸曹濁
甚而多高才上之人倚信焉負其勢劫持同寮使從已
胡希曾以一廉處羣汚中上下交徧摧之屹不易節既
而胡永清李立卿至部中若增而重才高足以壓制小
人也及得余子積張時峻善類益多而朋黨分矣校入
官時小人道消久遂不復有黨今吾兄為司寇子部多
賢昔是昔非又何足論但希曾一時矯廉之功不可忘
也故為吾兄誦之校觀近世士大夫争以文學議論相
高而莫肯事事何異於晉人之清談哉矧所謂學當務
有本有用若詩文已耳則適足以長傲竟何益哉吾兄
有志於世道人才願於此加意
答黃汝玉
聞汝出宰江陰且喜相去伊邇政聲可日聞也吾嘗謂
今世仕宦堪以廟食百世者惟守令則然令尤親民矣
然曠百世僅僅一二見者何哉卑者汩利高者騖名而
實惠及民者寡耳汝為人父母其毋謂民頑毋歉才短
民之頑與勿庸忿之姑惟勸之才之短也勤以補拙問
以求助毘陵有毛司諫者吾友也唐音者吾徒也皆可
問也推類而廣之邑中薦紳鄉閭父老皆可問也屈已
以求之虛心以察之皆有益於我也守已㓗廉愛民懇
惻推此道也蠻貊可行也矧文獻之邦邪
答沈一之
校昔妄謂學須反求諸已然非篤信聖人或能自誤以
故一遵聖賢之言就自已身上體貼去做見到的然處
方敢自信雖然猶恐易差也兹承來諭厭時學之自高
可謂確論吾兄篤信矣更願於反求處加之功何如何
如承問祔祭事校詎能裁决哉但既下問不敢不盡其
愚竊聞禮時為大順次之勛固宗子今既未立後而吾
兄以尊行權攝遽使之當尊則非其時亦且為不順但
當隨其叔父祔食俟立後再議耳
答林相
小兒蒼顔而頎才高而竒遽爾短折此吾不德獲譴於
天又不善教所致也怨艾莫追矣所幸小孫風骨頗異
校雖不德祖宗積善也久其發於兹乎來諭比擬大非
其倫固以寬吾不知䧟吾於惡惶恐無地所示條約鄉
約甚善甚善但條約所論功夫須體會為一纔是立本
纔是易簡否則只是凑合也反求諸心還能虛否若有
意氣在便易外馳江右禮俗吾甚愛之慕之鄉約須與
俗約並行更與鄉士大夫講究宗法譜法欲大合族必
立宗子族長族尊族正相輔而行鄉約亦須立尊盖禮
俗須是士大夫倡率則上行而下效也保伍法更宜講
究只就鄉約中默寓軍法不可明言義總之名亦不必
立在臨時命之耳性理節太草草明道先生遺言最切
於後學吾嘗與陸伯載歎說三代而下命脉實在此欲
提掇出示人未遑也周禮沿革傳乃吾未成之書尚覬
有進序文傳出甚是不安宜毁之吾友静菴忠義奮發
死生以之不合則亟奉身而退屹有大臣之節承示周
太卿可繼静菴不勝欣仰惜無緣一見也吾氣體尚如
舊不必遠念
與鄭窒夫
别久不獲望見顔色寤寐有懷時見一二大篇侃侃正
論金玉爾相鐵石爾腸偉哉偉哉每歎天下固多英才
無端被銅狄引却一輩訓詁詞章又絆了一軰故判然
成古今雖然是皆為風氣所驅者也若夫豪傑之士自
當超出風氣不作三代以下人物愛莫助之聊致祝望
之意
與應元忠
吾兄天挺英才也任真而行喜佛學之空曠一似缺却
鍜鍊功夫今天降拂抑將有大造於吾兄也承諭古人
進德多在莫年以衛武公蘧伯玉為法卓越如此敬服
敬服更願奮厥大勇如夫子之發憤忘食孟氏之所謂
動心忍性增益所不能始得百尺竿頭進步耳從今何
以驗勤惰哉但就日用間忿怒處或著實體察或是德
性上發來或是血氣上發來此一大證見也佛學與聖
學其差毫釐而天壤易處願精察之若不參透此關終
被達磨踏在脚底做不得振古人豪也校不幸喪子今
復喪孫此天譴否德欲喪吾也昔者汰不盡之汚穢今
欲一切淨盡之而畏天以終身吾兄不棄願時有以振
我廣右之事承諭乃知其精詳足見憂國憂民赤心但
孫方伯昔嘗同寮似是同年吳德翼軰人今若此可駭
也
答王純甫
參姪會試特令請教門下後以陸路寓書竟弗得達校
甲午喪子以達破憂以敬易哀今春復喪孫爾時百念
俱忘恍若見性始悟釋老之幻聖賢若可企及而連續
為難校之否德天實厭之或大警之敢不一洒胸中汚
穢畏天以終身未知何日得以樂天也海内同志莫如
吾兄神交數千里外願常有以振我嗣續之計方此圖
之未知天肯宥吾否敦夫久不得書維時溽暑願靖共
自愛
與王郡守克敬
承問四事此吳中膏肓之病小民所由困窮也明公欲
從新整頓一番吳儂孰不歌舞盛德校雖不敏聽於下
風不勝欣幸矧承執事下問敢不罄其一得之愚第恐
匹夫匹婦不獲盡其情則事終未善已命二三子博訪
民情土俗所宜俟有成說乃敢以告丈量一事今且就
緒矣采集士民輿論先以上聞其弊根最盤錯者各圩
總數與各圩細數不同總數常多細數常少然有一簡
易法可破又便於民盖總數之多者乃書手作弊專為
做荒欲多免糧也細數之少却是小民每年還糧實數
今但據細數查對各圩還糧原數不欠即己就將總數
差處改正不惟弊革且不擾民况侯在吾蘇功德甚大
廟食百世今蘇民無長少咸謂明公百年難遇欲望公
復為况侯所為特抄况侯奏减蘇州重額田粮疏稿奉
上此外惟願明公提紀綱惜精神督各縣可也代各縣
不可也小事海涵大事斧斷静若泰山動若轟雷昔者
嘗面告矣更願加意幸甚
弔費主事懋賢
日令先公趨朝校卧病弗克出迓心殊不安則又自解
曰公康強固無恙有如解組南還遠候江滸未為晩也
詎意薨逝太速辛巳一别遂為永訣邪每數歸期遣人
偵候一日張允清報云鵝湖公喪且至矣亟扶病出吳
門問諸郵傳杳無消息允清又云傳者妄耳返棹未數
日復遣人偵候則云靈柩已過矣山川阻修多病弗克
一往弔哭䀌傷我心每念筮仕初即蒙令先公以范文
正期待今日月逾邁道德日負於初心俯仰慚愧自度
無可以報令先公矣惟願少湖文星抗志高明超然如
在天表不以一毫塵滓累心赤誠以報國樸素以承家
使天下咸稱願曰卓哉此子乃鵝湖公之善教也校忝
通家與有光矣幣一匹奉充賻儀聊以將遠忱鑒納是
荷
與錢治徵
承顧愧無以為忠告惟是守已愛民不替初心再三致
此意更願令尊諄諄分付隨去僕從此行不是樂地乃
是險地慎守則遷喬木疎失則入幽谷昔人有言萬分
廉介不過小善半點貪汚便成大惡士大夫不但當以
此檢律自已亦當以此防範家人也
答唐應德
别後恒切嚮往聞杜門讀書聖賢之書既以妨於心學
弗讀然則所讀者乃諸子百家之書或後世類書文集
不知以此求放心邪聊遮眼邪若遮眼謂之玩物喪志
否邪此為格物致知邪多聞多見邪譬諸取友將求勝
已者邪同己者邪長吾游心汩吾炤心不可不精察也
聞嘗以讀書為業次此恐未合於聖門近世詭聖之言
多出於好人而一向差却便至於此願與勘破庶可相
切磋若不知不覺被留下些種子他日能為害也
答馮用先
校也生今而好古志大而才疎固天所棄也日故人過
我偶因事論事是何足以言經綸人從心上起經綸必
也養得此心篤厚懇切可以對越神明庶幾感格上下
所至響應才識意氣小小能解耳大學云如保赤子心
誠求之雖不中不遠矣未有學養子而後嫁者也今人
多學養子不知只患未誠心果真切自能求民所疾苦
也世豈有赤子號而慈母嬉嬉者乎天久晴明利於收
穫樂民之樂更願憂民之憂不備
答方時舉
伻來知尊體常欠和失於問候校淺之為丈夫矣乃蒙
長者下問欲消鄙吝之萌愧甚愧甚敢述其所聞人間
世最難透者是死生一關透得此關一切順逆得喪又
何足道必須提起此心方纔炤勘得破若逐事物滚何
由超然也宋太祖詩云未離海底千山暗纔到中天萬
國明淺見若此不識高明以為何如
答王純甫
鄭壻書回述吾兄聞校喪子喪孫意沮色慘兹承數千
里致慰且有楓山之祝深感厚情校昔少年筮仕時有
王舉人診校脉曰他日類楓山寧非素定邪今不敢望
其壽但願天早賜一綫是天赦吾也承教簡略數言而
有無窮之意雖然竊有疑焉喜怒哀樂未發性本空也
發而皆中節其應亦未嘗不空聖人體用一原也世人
不無潛伏故有前塵妄動故有緣影是故不可無戒懼
慎獨之功釋氏厭人欲之幻并與天性不可解於心者
而欲滅之將乍見孺子入井怵惕真心與内交要譽惡
其聲之妄心同謂塵影則與聖賢之學霄壤矣吾兄志
大才大而作用處不免孤高得無少偏乎願更加察也
答唐應德
遠承書問感荷無涯開門授徒無乃省事中又添却一
事誰始為舉業作俑知耗了人多少精神心中添了多
少葛藤蔓說縱斬絶之猶恐牽纏况可引惹乎若欲因
此轉移人才却是先以欲勾牽後令入佛智也文公謂
舉業是一厄詩文是一厄簿書是一厄校謂只此三厄
埋沒了天下多少人才願應德卓乎萬物之表莫以此
等攖心若謂此是業次是指尋花問柳與力穡同也愚
見如此不識高明以為何如
與彭通判
聞名久矣日承過我望見顔色知為古貌古心君子人
也王事有程期雨中不能留客中心闕如屢欲為陽羡
之游擬從容承教屬家中多故未遑此情恒惓惓也聞
有子夏之悲老景遭此旅懷其何以堪緬惟石屋古樸
之姿朝著中著不得仕途中著不得自當於山林中求
之昔者為七十二峯主人亦是暫主若千峰玉立萬壑
鳴璆天將盡畀之延清風明月為主賓昔人有言幸託
林泉交物少故於情性得功多又云秋光好似宦情薄
山色不如歸興濃校與應德雅欲久留相親吾儕之幸
也吾鄉之幸也豈不惜賢達其如高尚心每用此怏怏
溽暑在邇願為道自愛
與邵子存
嗚呼令先公高才服善樂從人言憂國憂民出於惻怛
勤儉之德儀刑於家真一時正人也而今已矣嗚呼傷
哉聞葬度已後期弗獲比於執紼之役中心缺然令先
公正人汝為冢嗣必也執禮遵儀使死者有知乎生者
不愧死者愈安乃可謂孝今不免俯徇俗態令先公難
瞑目矣大丈夫凍死則凍死餓死則餓死方能堂堂立
天地間若開口告人貧要人憐我以小惠呴沫我子存
汝自猛省若此得無為賤丈夫乎義助一事汝今頗悔
否一則遮沒了朝廷厚恩二則壊令先公清德三則汝
還要做人否官府切不可輕身出入以事干之子存汝
自猛省他日做官把朝廷公法來做私情心下還過得
麽大廵聞是令先公門人忠厚之至此聲一出求託汝
者必多妬忌汝者必多况又是大比之年汝宜絶足不
進察院大廵必愈重汝兩司必自敬汝若不能自持出
則譊譊輕言入則瑣瑣有所請託則汝必不成人令先
公不享汝食矣令伯父想不我信不敢輕致書以全交
也相見為我致敬
答歐陽崇一
歲莫王汝中過我自咎只於宛轉世情和合議論上用
功不曾收歛停蓄校聞之悚然受教多矣今承來教亦
如之信行斯言則昔日講學異同皆不必論矣日用間
行事疑礙必多凡所切磋皆實事求是矣世之變也君
子自以為有餘其治也自以為不足敬為吾道賀校遭
百罹天大儆之而亦牖之幸於性情有得力處學問之
道無他其用功在復性其收功在定性然不知定性則
亦不能復性矣
與王汝中
别久瞻仰如渴每欲懷以好音而無南歸之便兹值良
便病中不能作書昔承教時每見自訟只於和合議論
宛轉世情上用功不曾收歛停蓄至哉言也假令聖賢
復生所以箴砭汝中者亦無以加此矣但願益以此言
鞭辟近裏著已篤吾赤誠訥訥不能發口纔發口便覺
慚愧萌生如此方是内自訟也何如何如
答歐陽崇道
嗟夫嗟夫東吳民力竭矣外被富庶之名内實罷敝區
區彈丸黑子之地而當天下之半其何以堪物不極不
返今兹天遣福星固將大活此一方之民也幸甚幸甚
願以周文襄王端毅為法開拓心胸集衆人耳目為耳
目乃能盡民間利弊一二罷行之邇來吏道貪殘猫與
鼠同卧忽聞有所劾治打草驚蛇自此亦當嚴憚矣王
守竭力為吳氓賦役二事豈便謂能解倒懸亦且得伸
一口氣而困於多言微公主之又只作一場話說矣恐
終為人所阻愚見賦當寬民更莫增科壹以便民為主
匪專革弊役當少優士大夫不惟杜其多言亦國家待
賢之禮也别久瞻仰如渴天假良會旌節旬宣吳中校
適以病不獲晉謁道生靈困苦之狀與其仰望之情伻
來忽蒙惠書重之以腆貺感荷無涯承念嗣續匪公之
厚德直道安肯為此言銘刻銘刻校夭子三人矣自度
精力稍勝前而有所不足方尋醫問藥為補此一叚造
化未知天意如何
答聶丹徒
病中久不聞尊叔父起居恒切懷仰忽承執事書如覿
顔面校也進道不勇日月將不待人執事方富年謂宜
立志如天之崇而循序用功如地之實上以古聖賢為
我師胡乃執禮過恭下問於校得無借聽於聾乎聞命
祗辱儻高明不以人廢言日用間有得力處及疑礙打
不過處相與商量不敢不盡其愚也今日至難為者莫
如縣令然仕宦廟食百世者亦惟守令為然校每見從
政者始未嘗不憂勤渴欲聞善久而識達世故寖異於
初以一邑惟吾獨尊虚美者多不得聞其過也此乃恒
人之情高明决不為此然不敢不以告也
與聶郡守文蔚
天厭否德喪子喪孫怨艾之餘始知病根俱緣不勇虚
底天理不能勝實底人欲天故大儆之今敢不自淬勵
畏天以終身自量精力未衰寡欲而博施儻天赦吾尚
可以得子也僻居窮鄉無由通起居曷勝懷仰令姪遣
使至敬附此書所願大進此道敏行訥言以静御動屈
以尺蠖未也蟄之以龍蛇何如何如
答胡郡守孝思
多病久疏故人伻來忽承書問恍然若覩丰神承諭行
事必近於王欽仰欽仰嗟夫王道之不明也久矣其故
何邪王道之不行也久矣其故何邪此無他闕却天德
也若篤吾赤誠上下誰不響應如不吾信請觀温公當
時豈無才過於温公者乎至於感動天人則邈乎不及
遠矣温公嘗謂劉忠定公云天人元無兩箇道理只因
有這軀殼須著思誠又云自不妄語始卓哉言乎聖人
復起不能易矣敬為公誦之
與薛君采
校雖未及識執事而神交久矣王令下車蒙寄聲惓惓
校何以得此哉昔嘗獲見老子解集竊意執事默而好
深沉之思天資本自近道第從前似嘗役心於辭章後
乃落其華而就實習心或猶未忘聲利天下所趍知動
執事不得但未知思慮尚能不累心否聖雖學作兮所
貴者資執事既有其資矣願益篤志聖學如易所謂知
崇禮卑者不崇則不能超然不卑則不能去切已之實
病詩云采葑采菲毋以下體故敢效其區區古之善修
黃帝老子者今莫知其若何用功矣凡涉訓詁者前後
自不相入一章之中亦首尾衡決獨執事之書貫若一
也雖然校生也固不固則不能叩執事之微言明道有
云此言論道非所以論為道也不知此書是欲發明道
理是欲指示人功夫令循循有入處若欲教人下手願
提掇一二言而毋費辭乃真迷者之指南也天氣漸寒
願若時深根寧極不具
答顧禹錫
校老且衰矣乃承下問勤勤得毋借聽於聾乎聞命祗
辱執事年富力強謂宜大肆力於聖賢之學所進詎可
量乎昔人有言文章一小技於道未為尊豈直未尊而
已邪溺志妨功其為害道大矣承諭欲斬絶之甚善甚
善但恐心於重處發熟處難忘罅漏未易塞耳又云讀
經史無所得此固謙謙之辭然亦未知若何讀之博吾
見聞邪反求諸心邪此通塞之機聖學俗學之辨也管
見如此不識高明以為何如
復王道思
昔承下問校嘗誦其所聞隨問以答窮所未逮慚負實
多不謂高明乃能聽受志向有加於前欣慕欣慕所願
立決定志用刻苦功勿認意氣為志勿以大言盖之虚
檯此心不在本位克已最難事事不肯放過猶未免有
錯也管見若此未知高明以為何如王純甫心學淵深
人品超卓屈己以親之當有益也
復胡郡守孝思
伻回嘗復書請教王亞參過又承寓書詢及周禮沿革
傳成否惓惓好善之心公之盛德也此書尚未成自量
精神未衰欲完養以覬有進耳承寄秦安志筆力雅健
追古作者自非博學高才詎能若是加之以端重及常
有恂恂之意則當於古人中求之矣見海漕策為之駭
然校雖不敢隃度然此天下大勢亦可以理推後世水
官失其職也久矣而考工記數語尚存有曰凡溝逆地
阞謂之不行水屬不理孫謂之不行又曰凡溝必因水
勢凡阞必因地勢善溝者水潄之今倡議者不知曾察
其地脉否曾度其水勢駃否書云海濱廣斥世所傳千
里長沙即其地也既是浮沙則漲没不常開通未幾淤
塞隨至勞費將無窮況河運必須所至有居民瀕海之
地恐不能興旺也伻回急不盡所欲言若他有長策出
人意表者便中願亟還教校所欲急聞也
慰羅達夫
杜門幽居如卧空谷故人如達夫非不寤寐有懷而無
由一通起居慶門有大凶變欲奉慰者數矣竟以乏便
而止負罪負罪達夫孝心天至其於哀痛固當倍百蓰
恒情雖然孝有遠者大者所願抑損至情頫從先王之
禮篤志好學成身成親達夫自致於聖賢則親為聖賢
之親啓聖太中所以流光百世也達夫昔奔喪過姑蘇
時校聞之也後不及往弔人頗傳聞言論風旨如愚之
固陋更願達夫於自聖作聖處精察之絹一匹奉充賻
儀千里微誠藉此以將鑒納是荷
與陳原習
昔見吾兄自言渴欲得人規過雖然如校之直亦無開
口處他人彌難矣此恐有箇病原願反求之汎汎以求
亦未必得願精求之求得後却取别紙開看何如何如
答王時行
一别十有六年遐想吾兄進德甚勇其於瞻仰曷勝惓
惓今兹承寄三天悟易說高明所見固自卓爾不群雖
然吾兄豪傑之才也根本不帖帖地鞭辟近裏著己固
嘗用力其於致力或未遑伊川有云立言貴涵蓄不使
知德者厭無德者惑何時得一見相與剖天根月窟之
秘以闡心易邪
答路賓陽
南都一别十有六年而始會於淮陽今又十有餘年矣
故人之書屢至校鄉居如卧空谷非惟不得候望顔色
亦無由可通起居恒切懷仰承諭著實之益只此一言
不勝私喜乃知故人進德修業加於曩多矣每歎交游
中别之十年或二十年比再見之聲譽日隆才識日進
而完然赤子之心非復曩之時矣如吾兄所稱古人脚
踏實地做者何可得哉何可得哉但所指功名捷徑者
則恐未然凡立功名者上雖有愧於道德必不決性命
之情以饕富貴也今邊備大可寒心吾兄昔在上谷必
能洞知其利弊不知若何處分乃可以銷國家莫大之
慮中州在今日視他鎮為晏然一有事則截然為砥柱
國家任用意當在此二處俱求一圖盖欲知山川脉絡
也惟時天氣漸温盎然吾人仁底氣象擴而充之六合
同春也願若時調爕以迓天休不具
答唐應德
總總中承賻并示之教言無任感荷久失致謝人心元
神昭昭靈靈收歛停蓄因其真機引而伸之觸類而長
之自有無窮之妙校未之能也億而屢中校亦弗屑焉
應德邇來作何功夫想日精進此學須見得收功處則
發端不差應德高明一洒支離之陋豈非大快事却覺
似好㓗者又未免别生出弊端專内遺外日用間分本
末作兩叚事如此又仍是支離也愚見如此然與否與
與胡中丞孝思
校嘗謂今日事最大而勢甚難處者宜莫如黃河久欲
請於執事以乏良便而止兹因便風敢布一言黃河變
遷亦多故矣要其跡多在今山東願選於屬官中沈實
而有文學者得數人指授以方略令循行遷徙處考古
證今畫為一圖令他日治河者有所馮據以發其獨智
豈非千古之一快哉圖成早得賜教至懇至懇
與王純甫
校每見講學者往往未老而衰無收結處因内自猛省
覺有多少牽絆在自治不痛切長惡容姦天安得不與
之大敗露毛髮聳然吾兄剛大之資迥與校異但恐用
功處亦未能大副天也吾軰今俱是五十以上人若不
致力更待何時願賜砥礪共進此道
復沈一之
承教衰年宜有接助校豈敢不屑為但不知耳執事若
肯見教幸甚幸甚近體大學頗窺聖學之樞機至易至
簡說者自生繁難陽明盖有激者也故翻禪學公案推
佛而附於儒被他說得太快易聳動人今為其學者大
抵高擡此心不復在本位而於義利大界限反多依違
明眼人觀之亦自易破静夫若實用功今雖路錯畢竟
肯回頭也只怕不肯切實克已耳
答鄧魯
别後屢得故人書噫汝之惓惓於吾亦猶吾之惓惓於
汝也聖雖學作兮所貴者資汝資固自近道但未嘗死
中求生勇猛用一番功來天理人欲不容並立要須誓
不與賊戴天乃可決勝耳
與吕仲木
小兒短折兩承惠書深感通家之誼近見詩樂譜惓惓
哉吾兄好古之心意未嘗不欲推今世為唐虞也猗與
偉與但此生不知而作吾兄盛德善不必其自已出也
而樂取諸人亟為之刊行為之奏請毋乃未深察與吾
兄心體至虚至平試因校言而少加察將惡之矣盖其
術本不能誤人而借重於道德名賢反足以誤後學也
樂之道圓而神其妙全在散聲矣此天籟所以混融也
散聲多者不可損少者不可益天然而然或傳開元詩
樂直以一聲叶一字文公深疑之此殆神解謹奉采蘋
譜一篇試求知音者布之八音何如何如
答胡孝思
承諭隸楷興而篆廢壊愚謂廢則由之壊則當罪斯篆
古人天然之妙悉從廣大胸中流出傳久而譌六王畢
四海一李斯適當同文之任乃以小智穿鑿妄改古文
此與盪滅先王法度同一軌轍也李陽冰作篆高古上
配李斯真可雄視百代但其妄作殆有甚焉只如謙卦
一字而數體此何為哉好竒逞恣故也尚可以語心畫
也哉愚意欲考定六經一復古文之舊但校既多病又
無同志者彼此商量以故事竟落落難合也昔所寄六
書願一一正其紕繆至懇至懇便中草此容俟後布
與何子時
故人遠在萬里詩云一日不見如三月兮矧别已數載
我思當如之何昔之大儒自少卓然欲學聖人卒其所
成就尚不能自滿其意吾人學已後時若不立決定志
勇猛用功日復一日必大負於初心矣元誠心學光㓗
勿欺志行卓爾不羣汝與之相切磋必大有益也
與王純甫别紙
子言之十室之邑必有忠信如丘者焉不如丘之好學
也漢唐篤行者固不乏人列之於德行則不可恐所學
未是孔顔之學也兄稱管幼安為潛龍且謂去舜一間
如此豈但優於冉閔乎恐未免通人之蔽也
論孟子處語意卓絶但不免有過處校嘗歎顔孟之學
固自不同亦由不幸不及孔門使得親炙夫子則許多
英氣不知不覺暗消常自以為不足矣純公最淳厚而
其言露圭角處亦時有之校每見此惕然内省盖吾人
去聖彌遠尤宜於虚志驕氣上磨礱默思聖人德容以
求融釋脫落也有若言行氣象似孔子恐其學未免求
之於外曾子謂江漢以濯之秋陽以暴之此真知聖人
心學者也以此觀文中子不是從本原上學只是從外
面安排續經非吳楚僣王但氣象自陋耳
一貫忠恕之論深悟聖賢宗旨但以忠為正心事恕為
修身事此猶未免小疵聖人之心渾然天理周流無間
吾人被人欲間隔必須發箇真實懇惻底心逐事事上
打透故忠恕不是兩箇功夫通大學格物至平天下都
包了大要只是一箇活底敬也
嬰兒哺乳一叚妙甚
正心修身體用之說甚當而意未完誠意正心修身一
節密似一節誠對偽言似容得惡在惡是萬善之鬼賊
故曰毋自欺正對偏言是過不及有所說得重本體受
他累也修只是檢點恐發用處不覺有偏之其所說得
輕大偏已去防有小偏也到齊家治國平天下更不說
節序都只從身上說起而關紐歸誠意
相望千里會晤無由有不合處千萬一一批示
與林相
自汝之别吾旦夕念汝亦旦夕憂汝汝之才可以大受
可以深造而今則未且道何以故汝自思之吾欲與汝
下一語曰放心以遠易曰聞言不信汝必信未及則又
為汝下一語曰汝喜事以為功為所牽引汝信乎汝疑
之乎古語其心之出有物采之又曰與接為搆日以心
鬭又曰心卧則夢偷則自行使之則謀又曰心於重處
發熟處難忘皆至言也夫學以定性為極然不見性亦
無由定矣且道如何見性莫引陳言直舉心所自得處
說達夫曾有謝書未知已達否答王純甫書錄具别紙
答甘欽采
兩得故人書惓惓於講學此吾兄樂善不倦之盛心也
敬服敬服林廣文往有書奉復想達左右矣嗟乎學之
不講也久矣今而講學者日以衆道其復明矣夫雖然
談道者一何多也而實體道者一何寡也談若太易易
然道其不明矣夫吾軰欲學聖人不求諸人生而静秪
就孩提有知識後說起又不察性之欲與物欲則是以
念念流轉者為主無端生出許多議論來聽其言不曰
且聖矣夷考其行猶是凡夫且虚擡此心不在本位日
用間真病痛却都放寬校為此懼深願諸君子以拙自
處把世間一切名利底心斬絶淨盡立志如天之崇循
序用功跬步皆踏實地但諸君子自占地步已高又有
喜同惡異之心莫肯退聽大學指授知止此是千聖淵
源且道止是如何若於此悟入則功夫有箇起處便有
箇究竟處若由大路然校作六書精藴於此有相發明
者謹奉數字請教錄具别紙固陋之見不識高明以為
何如
答鄒謙之
久别惄如饑渴兹行天假良會校聞也晩又復無緣得
京口書曷勝馳仰承命欲校為下頂門一鍼惡校何人
乃敢校何人乃敢來教自病常炤常流是必因用以遡
體又病無成佛作祖志與應付僧較短量長是必發其
真心超凡以入聖不暇為葛藤如此是已鍼著百會真
穴想周身血氣都掣動瞑眩一番精神大變換矣欽仰
欽仰每見吾兄所作文字明白疏爽而力稍輕今停蓄
收歛也久氣象必深沈言語必簡當非惟不當以故吾
相待亦且絶筆不肯為人役矣何以故學佛者說我不
是應付僧他直把來作黃葉飄飄看又不看作葛藤也
出處猶語默死生猶出處只在反求我心莫要粘帶莫
被牽引便常超然明道云外面有些罅隙便走又云理
無大小其要只在慎獨敬為吾兄誦之詩云采葑采菲
無以下體高明毋以人廢言
答霍渭先
承西樵寄大學原中庸原其間發明固多亦儘有合商
量者此是繼千聖絶學須從實經歴處說但未有命不
敢獻所疑兄子縝東還承吾兄寄所辨子静之書今上
其船者多矣而兄獨否卓哉卓哉目睹秋毫者不能自
見其睫善乎兄之下問也此不自滿假之心也敬以所
聞對象山振古豪傑也然而學未近道客氣累之也吾
兄之辨自察客氣何如慎勿自恕象山直指人心雖則
能聳動人能救拔人而無實下手處如四勿三省之類
惜也呌噪己甚上焉者厭下焉者惑中焉者為其所驅
若先讀晦翁書乍而讀此若驚若怪不為無助若先讀
明道書有得然後及此則固不暇過而問焉矣孟子雄
辯猶被英氣害事况子静乎假令孟子親炙孔門參於
顔愚曾魯之間固將薰為太和當欿然自覺不足矣吾
輩去聖彌遠謂宜追慕盛德儀容使麤心浮氣脫然融
釋不作孟子以下人物何如何如
答王長沙子正
使君為政未久坦夷之心潔白之操愚夫愚婦或能知
之薦紳先生乃聞有不樂欲相料理者東海病夫久不
管人間是非未知其事有無然在使君正好自煆煉吾
輩若透却名利關人安能軒輊我縱毁我譽我萬方我
只消不見不聞便都了却我若是真金儘教他做烈火
儻還有些查滓却藉他做洪鑪猛煎熬一過是添我多
少精神雖然此猶是小小關頭若還透得生死大關更
脫灑在承雅愛不覺率爾發其狂言高明以為何如校
欲致書請問於鄧守不得階願求故人為之先容天氣
漸寒陽德潜藏於黃宫惟冀若時保固天真不具
與王純甫
蒙陰令言邑去今武城太遠難於寓書子游絃歌武城
在其邑中二十里弟子周士淹回錄吾兄大學解語意
卓絶受教多矣但恐天資高未嘗用過苦功夫來說得
易易耳愚見錄似别紙請教紕繆處毋吝一一是正至
懇至懇老子解渴欲一見之千聖相傳俱是教人反樸
還淳夫子老子說得尤切生於衰世故也不如此何以
挽回造化但老子說得未免矯枉過正耳後世目為異
端非惟不知老子恐於聖門宗旨亦未必知矣
别紙
大學功夫復性而已矣明我明德吾性自足元不須增
添只要去其昏蔽此一言已盡矣新民者明我明德於
人也變文言之者人性亦不須我增添只因壊了却要
我變化他明明德有箇機竅識得則功夫有著落夫何
故只為這道理就在當人血氣上發出來容易被他遮
蔽日用間試自省察血氣用事常多其始就是人欲中
剔括出天理久之天理纔做得主雖然何敢恃也那去
不盡的人欲剗不㓗淨少縱則復張皇矣教人者若分
我人則無含弘之量有忿疾之心只把做自家事反求
所未至則意懇惻亦易感動他止至善者定性也此是
究竟處吾兄見得甚高至善者非他明德之本體也明
德是他發出來的本來面目性初萌動處難於名言謂
之曰善冲漠無朕妙不容言故謂之至善此本然之善
不與惡對中庸所謂喜怒哀樂之未發謂之中上天之
載無聲無臭也大學先言明明德新民而後及止至善
何故先從知止說起此欲人見性也知止是欲學者悟
入處定静安慮煞有功夫吾兄說得輕了雖則見得吾
性本静若血氣德性未能合一此心依舊牽惹得動正
是雲駃月運舟行岸移必須用執持功夫校故曰執持
而後静謂之定不執持而自定謂之静學至於静至矣
何以又言安曰此兼境言是處皆静謂之安如何又有
慮在此又兼有事言所謂動亦静也到此動静合一乃
為真止學者若不知止非聖人之學也初學何能知故
聖經惓惓本末之辨教人反求諸身傳文提出知本甚
懇切
新親古字互用大學新民作親書親逆作新易大傳易
知則有親讀作新纔與可久語脉相貫古書似此甚多
若不識古文古韻便多窒礙校謂新民是明我明德於
人之變文只以明明德於天下一言證之自見壹是句
猶云同此也否則與皆字重所厚正是良心親切處與
中庸思修身不可以不事親同意傳文容後請教
答喻吳江時
書至知故人在鄰邑喜甚喜甚噫割雞得無用牛刀乎
校多病杜門忘世久矣雖然每聞守令一善政則喜動
顔色其不善則蹙額久之何也民吾同胞故休戚若在
已也故人之來吳江數十萬生靈今而後得所矣前政
足以為鑒其先有張明道者足以為法張嘗及吾門其
人學佛無世俗一副當名利心故平易安静民依之如
父母然視卓魯尚未及必也淳公乎扶溝晉城此真故
人之師也伻回先此奉復
答陳元誠
可琛至得元誠書未論言語何如只温醇氣象自藹然
溢於言外病我叙文自信太過無虚心屈已之意又疑
吾近日學問見得佛老與聖人同大為我懼說到此可
謂苦心矣深感深感校且老喪子喪孫罹此大難而志
不少衰惟恐懼修省此無他欲自致於聖賢也古無自
足之聖賢校今去聖賢甚遠何敢自足邪佛老之學自
少年見得與聖賢别今更見得同則是中道而叛聖人
也老子又不可與佛並言乃若是處雖出於佛亦不可
棄但恐實陷溺而不自覺如此則全頼元誠救正也書
尾静修之言引而不發昔聞元誠論静云一念不生既
不執持又不茫昧三件犯著一件便不是今人多賴動
為静此正是元誠心學淵微處故能發胸中所藴然此
是就已静上說不知未到此地位如何用功纔得到此
既到此地位還有功夫用否千萬極言毋吝指教疑義
錄具别紙願一一訂其是非
别紙
純甫氣魄甚大人品孤高然學似信佛勢己不可反雖
然吾猶欲其反之故校答書引用佛語而折衷以吾儒
之言使知佛學縱有妙處亦不出於聖人佛所謂塵指
妄念也必先有這種因時纔發出來故曰前塵此語亦
自好但起念都說是前塵動得是處也說是緣影則大
謬矣精藴中辨佛處亦儘多
翻篆而楷凡楷本從篆翻因取便失了本義自宋來好
古者每每欲正之但欠精詳耳字莫備於小篆昔嘗讀
之每覺其未安自思古人若如此豈不自然何故却如
此蓄疑不敢發後忽見古文乃與吾意暗合又有舊時
思量未到忽見古文豁然開我心見得既多乃敢說李
斯是小智穿鑿造古文者其心大以密故凡學問之功
經綸之法造化之秘觸處自然發出來非吾強說吾但
識得與他發揮或因而附已意耳六書若止象形則不
足以盡變第三卷字下曾略為之分别體例就象形論
須會之以神毋泥其形乃得天然之真稽實待虚以此
言易己落第二義以後六書亦不如此
混沌是對開闢言此是先天一之所由起有一而未形
到開闢初有一自此有二而萬生矣這都屬後天吾心
一念不生時便是混沌
當其無有器之用此是老子語妙甚與聖人亦同大抵
造化從無立有從微至著故學問要反本研幾
大抵有質纔有文文勝則喪質人知文勝之弊而不知
盡去其文之弊恣睢自用與夷狄禽獸同如秦是己老
子夫子俱生周末文盛時俱有志於反樸還醇挽回造
化夫子說得平正老子便覺矯枉并不滿於先王惹得
後來處士横議秦人出來一切掃去文遂不成世界矣
容再思之十一元也到十便反元方好再起百千萬一
如之凡事皆如此此承反於一而言無此句意亦足今
除之
知道無中邊而不知内為主則茫無下手處知内為主
而不知道無中邊則隘故曰此心學之全功也
天文左右前皆動也惟北辰不動人身背亦如之故曰
天根之學本易艮背之旨
日行遲月行疾正是天象示人君逸臣勞之義先儒反
之然於天終不合也
内經云心藏神又有神闕神庭穴妙甚雖然此神明升
降往來之道也非神之宅也諸臟皆實而心獨虚故神
都焉元誠涵養精深必有超悟處願開其天天發亮則
太和元氣盡洩不成造化矣惟其體玄團聚光耀只在
日月上發故天元全人體内幽只開竅於目露洩神光
目為之使故人之天元全
閉口勿言則於求放心甚易上文言心之全體都奔在
舌上舌不言亦有動意故下即引此句欲其閉口以固
此心即仁者其言也訒修辭立其誠之意若嫌其是仙
家語改曰善根何如
電光以下語意本出文公因嫌五峰之學不務涵養本
原只要執發見一端便張皇作用故有急迫助長之病
明道見湯瓶便知陰陽消長之理見石壇濕便知天地
升降之理爕字大則為調和陰陽小則為調和飲食字
意故有抽添火候之言初不就修煉上說但修煉家不
能外耳
二
盧可琛回有書奉寄想已達左右矣可琛行後始得見
所與二三子書真切懇到深造自得之言也但所答梁
生說却未免支離豈欲游戲翰墨邪校雅不欲元誠作
詩書意似不謂然夫詩之有律猶文之有駢儷終是俳
體古人決不屑此未論三百篇只如枚乘阮籍陶淵明
皆涵蓄有餘味亦可陶天真也雖然此猶是掠下說默
而成之不言而信何暇假此乎
與吕仲木
吾兄出處關時運之盛衰凡在朝野莫不太息愚意獨
推諸天道術為天下裂也久矣天將大有厚於吾兄使
得專一於聚精會神之學反本而復其初挽回世道在
此世俗酬應之作一切罷絶之何如與其俯徇人情孰
與恭默以承天意詩云帝謂文王無然畔援無然歆羡
誕先登於岸又云帝謂文王予懷明德不大聲以色不
長夏以革不識不知順帝之則敬為吾兄誦之山中静
極深造默成自得當益淵慤願時有以教我至懇至懇
昔承賜先叔父母薶銘校具書拜謝願有過必告有疑
必請以此為謝不識曾達左右否
答鄧魯
各在天一涯忽得汝書若從天而降何喜如之雖然其
喜也乃不勝其憂也又不勝其懼也吾將苦口言之乎
汝聞言必未我信雖然汝亦知吾苦心乎嗚呼後世英
才不為少矣往往没溺於身毒之教只為自家立脚不
住為其所驅一遇棒喝師遂失其故吁可嘆哉亦可鄙
哉昔者汝也好說光景今并撤開胸襟中滯礙若小釋
者然而流蕩難反矣只為無實功故被新學聳動又去
凑合佛學謂與聖人同聖人之教以三綱五常為主佛
教欲絶滅三綱五常還可謂之同乎慈湖侮聖賢大無
忌憚而汝好之何邪所示對竹數言大是脫空晉之清
談未必如是今之講學能切實用功者無如陳元誠試
就正之何如新學大抵敏言訥行先利後義說得太易
易然高擡此心不在本位所行不復可檢點明眼人決
不能瞞也試一省看何如餘具别紙
答張希虞
往古來今人生何限矣其存也能不與禽獸同歸者幾
何其没也能不與草木同腐者幾何此無他皆因志不
立及用功不精專也天理人欲勢不兩立果能誓不與
賊俱生以死決勝則何人欲之難除也古人一日千里
士别三日當刮目相待矧三歲邪明年必得會晤當豫
拭目以須也
答王宗尹
别汝多年無日不思汝何也以汝為學不無偏滯而肯
樸實用功若此自能求所未至故吾常望汝大進惜道
遠無由一見之忽承遣人存問始知從政於杭甚為杭
人喜今之為民父母者往往學養子而未必心誠求之
心一不真萬事悉為虚文癢疴疾痛豈復關於吾身汝
素以毋自欺為學此言似不必告汝恐汝執著已見而
不能盡民之情則所求者未必能中耳古之聖賢超乎
萬物之表禄之以天下不足為榮困于泥塗不足為辱
後人胸次小纔為卑官便道受人氣不過不由進士科
便道志不得大行此其自期待何淺淺也汝萬萬不屑
此然微芥蔕於心亦能損吾天德也杭郡多事終日在
大忙中應物而不與俱往守正而不主故常足以驗吾
學力蘇杭密邇風便願數懷我以好音
與沈一之
子程子有言不學便老而衰讀故人莫春書颯然有衰
意何邪吾人學不大進只為被凡心絆却故天心不純
拙者所見不知高明以為奚若端峰遺範當自有親切
人言恐不足為重輕汲汲似猶有好名意何如何如
與吕仲木
王子崇西行老母病不及奉書其後託可泉轉致不知
曾達左右否天下之望在兄一人傳聞吾兄頗有衰意
惕然動心程子有云不學便老而衰吾兄完養有道人
言諒非真然亦可助内省三代而下學聖人甚難甚難
者但知識神之為神不知全其元神也前書舉文王必
如是乃能純乎天德管見若此能不畔否願就正於高
明邇來作何功夫想益深造自得願有以振德我
弔歐陽崇一
羅達夫過我聞知令先公遘疾心常懸懸今歲林相來
則聞吾兄已奉喪南還矣𬗟惟孝心純至其於哀恫固
當倍百恒情未審自罹荼毒氣體何似哀毁滅性聖有
明戒所願強加饘粥輔養精神孝莫大於尊親願吾兄
務其遠者大者篤厚懇惻致其身為聖賢則顯親為聖
賢之父啓聖太中所以流光百世也山川阻修病體羸
弱弗克趨弔中心缺然素紗一匹奉充賻儀鑒納是荷
與李司業汝立
别汝忽忽十年矣古人有言士别三日刮目相待矧十
年邪其所樹立造就當何如也欣羡欣羡吾山林之日
雖長媿無所得惟是死生關略看得破人間一切虚名
浮利直是悠悠胸中差覺無事耳
與黃宗賢
承惠寄雲中疏藁足以占經濟大略矣欽仰欽仰竊惟
執事所抱負者天德王道也其中語意頗覺抑揚得毋
猶有人者在邪或恐郢書而燕說之此則愚之固也雖
然不固不足以發執事之疑而助其觀省哲人斷國信
於蓍龜雲中事勢竟當何如執事沈幾先物必有以洞
照之矣惟時天氣漸暑願恬養自愛
答應元忠
胡純過我言吾兄以事在杭承來教憤世疾邪已甚勢
若五嶽起方寸隱然詎能平嗟夫直道難容坐令正人
困兹多口雖然兹乃天之降禍邪將天福之邪吾兄超
邁之資本自天植不知所以切之磋之琢之磨之果能
副天之玉汝於成否邪今兹紛紛毋乃天將大警動之
邪吾兄何不奮厥大勇以其憤世疾邪者自發憤自憎
疾於性情上實用功夫大學之至善中庸之無聲無臭
此吾兄歸宿之地也詩云采葑采菲無以下體願勿因
人廢言
與王汝中
昔在山中夢汝中偕伯載訪我校謂伯載曰汝中言甚
懇切而學不加進何哉無何汝中果至消息亦大矣但
所謂不進者陰陽相反乃神靈託以告余謂校不進也
敢不自惕未知汝中内省以為何如大學功夫定性而
已矣此心容易牽動何由止止汝中游道大廣講說過
多康節有云亦恐因而害天性所願羞澁其言毋使口
滑慎擇所與交以輔吾仁凝然如山亭亭湛乎如水澂
澂其於進德何可量也
與崔子鍾
留都一别且也三十餘年矣遐想年兄進德日以精深
欣仰欣仰校也下士晩聞道聊以拙自修而又未能也
亦太不勇矣近世講學者日以多道其復明矣乎道其
復行矣乎吁憂方大耳虚志驕氣欲一蹴至聖人而言
行判若兩截此恐即是談天衍彌天道安之流耳近見
序文深斥陸學愚意陸學且未可非彼其功夫雖麤却
是實做也淺見如此不識高明以為何如
與周行之
吳氓亦嘗荐臻荒年然未有若今兹歉歲細民敖敖不
欲生若此其甚也今幸麥熟苟延鄉人有為令於山東
者談彼中烖荒尤甚乃若河南則口不忍道耳不忍聞
痛心痛心吳中糧額太重雖良有司盡心法終不能盡
善雖然若匪盡心小民受害那復可言昔者南昌况侯
奏减七十餘萬石郡是以再造其後戸部持三十餘萬
石古額不肯蠲除賈似道公田之類是也周文襄公設
法隨糧起耗使輕者不失其為輕而重者折為輕齎以
救其困其後派折之弊百出則以等則太多也王端毅
公復更其法隨田起耗重者差覺减輕而派折之弊終
莫能革天水胡侯始驗糧均派昔之神姦不剗自除而
輕重復不均文安王侯乃為之牽攤其耗愚夫愚婦可
使戸知凡沙瘦水深者則為之量減其法視前政最善
而弊不無者有司度田未必實也此非法弊乃是人弊
若得良有司踏實永有利而無害矣宋人争差役雇役
利害議論孔多今吳中實利雇役而有司以差役為名
其害百端大抵官得其一而私費其四五甚則有破家
者矣王侯始立雇役之法小民式歌且舞今更欲講求
便於小民而復士大夫亦既有成畫矣二者皆吳中永
久之利而言人人殊盖或未究其本末也吾兄素善秤
亭天下之事非憂國憂民無所用其心其於鄉邦利弊
固已燭照而數計之矣乃聞深不滿於二法校且疑之
未得其說敢請問於左右以求至當之歸病卧衡門瞻
仰故人如渴無由一通起居兹因小壻王一誠卒業南雝
附此問訊
答崔子鍾
自陽明之說行而慈湖之書復出禍天下殆天數邪年
兄與湛年兄辭而闢之意則甚善但名未正耳何謂名
曰慈湖之書逆天侮聖人之書也昔孟子名楊朱曰無
君名墨翟曰無父慈湖之行未必能過墨與楊而邪說
則甚以其為佛學也校嘗謂佛氏無天今慈湖既已叛
聖人而從佛親為之奴矣而又呵佛罵祖陽主聖教欲
高出一層其敢於侮聖人之言者盖學狠和尚棒喝禪
宗呵佛罵祖家法無天莫大焉此書不焚不知顛了無
限後生校每思之未嘗不為痛心疾首也承教漫及此
與郭水部
一别十年忽承干旌訪我於野愧無以告之竊謂講學
不必多言只在自知實病痛處方可真切磋心不可有
游思身不可有惰氣游思多則神明散惰氣勝則嗜欲
滋斯言或可充韋弦之用也
答熊悅之
吾兄忠赤之忱潔白之操因心自然有大過人者來諭
懇懇憂國惟恐不能保晩節是憂善哉言矣世之治也
君子自以為不足其亡也若有餘使在位者皆能持是
心太平可望也海賊盤根雖久然無難拔者近日之事
本只該捕盗事勢相激遂致用兵主兵者權輕兵法不
立遂至敗北賊徒追我師但觸下體不敢傷上體盖欲
自開後門也以故我軍死者甚少但船與兵仗盡為所
得今聞湯總兵且來若能整肅軍法而無張大其事激
彼民攻彼寇寧漏有罪而不忍殺無辜開其黨自相斬
捕不日可平也傳聞遠方不知賊巢虚實多信流言又
有生事之人造為征亂語吾兄膺留守重任必能静以
鎮之但恐此中事情言人人殊未有能得其的者故敢
敢以告亦煩與撫公及操江公一言先定廟筭嗚呼兵
動於外福生於内廟筭若善不知是救多少生靈廟筭
不善不知多少生靈肝腦塗地也嗚呼士大夫要幹大
事者必須視民如痛肉一般自然上帝默祐易於成功
若有要避禍及立功底心便是逆了上帝帝乃震怒功
何由成況此賊本不多人今日平之易於反掌若張大
其事奏聞於朝萬一朝廷謂寇盗不足與輕動兵端流
禍豈有極也私憂過計故發此迂言詩云采葑采菲無
以下體吾兄其留意焉
與王憲副克敬
傳聞有尊恙或以為瘧也或以為滯下也皆不可知所
可知者必焦勞吾民所致也公之於吾蘇可謂良工心
獨苦矣天祐吉人想勿藥有喜校適有兄子之喪不獲
躬候謹遣人問安總兵何日至其人智勇不問可知矣
未知仁與信何如其嚴何如易曰師貞丈人吉子曰必
也臨事而懼好謀而成願公與之深語其人若銳於立
功不可也專於殺戮不可也不嚴於立軍法期期不可
也兵能分而不能合能合而不能分不可也合數百惡
少為曹人有必死之心我軍雖衆不可見利直前而不
顧後患也必也上下文武合為一心首去貪酷之吏嚴
僨軍之誅賊必破膽開賊生路凡互相斬捕者有賞解
散其徒者免罪來首自歸者充軍非賊首但解散及來
歸者俱赦不罪故曰上兵伐謀其次伐交百戰百勝不
如不戰而屈人兵也凡用兵有機今日事勢固須調兵
不若乘其機激沙民使用命又不若乘沙民之機諭沙
賊使自歸昔者唐高仁厚出兵五日而平蜀寇數萬只
是一箇誠心愛人開賊生路而已校書生不知兵哀元
元之無辜聊陳管見助廟筭之萬一惟高明擇焉可也
與余烋
昔者得汝書吾意汝先公葬也久矣汝弟煥至亟問之
涕泣而對乃知未也吾責之曰大孝尊親汝弗能矣其
次弗辱汝弗能矣其下能養乃父何嘗一日享汝兄弟
之奉哉身後暴露且也十有三年矣若此與無子何别
昔者何子平有故不得葬尚自謂我情事未伸天地間
一罪人耳況無故而不葬罪將安逃禮過時而不葬主
喪者不釋服今汝兄弟俱釋衰絰從吉施施焉于于焉
與他人同是可忍也孰不可忍也正以名教則汝兄弟
不可復入學校之門矣雖然此責在汝尤重何也以汝
為兄一家之長也嗚呼乃父學為大儒官至少宰身後
暴露不得安其體魄孤魂漂漂其竟何依汝兄弟恬然
安焉是夷貊之道非復詩禮之家矣亦獨何心煥求吾
作墓志銘吾平生未嘗為此昔者静菴葬胡純來求銘
墓遜菴葬李敉來求銘墓叔父之葬吾弟苦欲吾自銘
皆辭不作今老矣豈可獨為令先公破此例邪雖然吾
心戚戚不忍也欲為汝兄弟轉求陸伯載文章鉅公也
不然轉求周尚書伯明汝父同年也問行狀及事實皆
無之豈能以空文作志邪念汝弟千里遠來又懼汝兄
弟以無埋銘為辭差池葬事故不得已以吾所知者代
汝作壙記庶幾不誤葬期嗚呼祖父有善而弗能傳謂
之不孝煥幼不能知汝長當知可即條錄嘉言善行請
文於立德立言之君子以圖不朽吾日夜望之記錄成
當遄寄我煥又言兄子圭長成今游邑庠矣吾聞之甚
喜庶幾克肖乃祖哉欲繩祖武在行不在文在立志在
勤用功不專在才力圭勉之哉圭字朝信已當故不著
於字說
與王資穆
聞資穆今歲不得與於賓興人皆稱屈雖然天難忱斯
安知天意不大警資穆使百尺竿頭更進一步邪大丈
夫自視何如顯揚其親豈在一第今秋榜已掛事又屬
陰矣天公每張此一叚公案令人自參人竟不悟枉自
勞攘許多詩云上天之載無聲無臭儀刑文王萬物作
孚又云帝謂文王無然畔援無然歆羡誕先登於岸人
能反求以此自照勘則於世味得失自然輕矣資穆今
用何功夫讀書有得有疑可寄我一商量否
與鄒謙之
伯載誦吾兄書樂與四方講學者接此吾兄惓惓盛心
也雖然講學者衆世道固甚可喜而亦甚可憂何也講
而不學者衆也是以講為學者也行必顧言義必勝利
吾兄亦嘗省其私乎高明今方為人師匠一言一行後
進楷模願以聖門訥言敏行為主人心多動則不能自
還明道有言只外面有些罅隙便走又曰人心緣境出
入亦不自知敬為吾兄誦之
答陳元誠
歲莫林烈至得元誠書改歲而劉叔憲所寄書亦至一
念未起時語意超妙足見元誠心學淵微但他語不無
滯處來諭相見乎離非藏乎離此固元誠獨得處然道
理未有不可通於人者更思之何如神闕神庭語出内
經心藏神亦内經語也心之神明無乎在而無乎不在
也無乎不在而有在也静則氣母歸根動則神機發見
故疑其在彼而不知實在於心雖有在也而無迹也鄙
見如此不知高明以為何如
答林烈
士淹回道汝意極懇懇學患心不真此心若真何事不
可成來書人鬼之語甚切此是善惡已動念時功夫更
自體驗善惡未動念時有功夫否人心立極雖有間斷
處亦好接頭否則終日向學不免散而無統也
答蘇駕部
校不才多病天所棄也亦天逸之使為閒民也康節有
云滿眼清才在朝著病夫無以繫安危故人天方向用
宜積赤誠以待機會老杜有云艱危須仗濟時才又云
獨使至尊憂社稷諸公何以答昇平故人不可不勉也
承問復古手叚噫有三代而上之學術斯有三代而上
之人才有三代而上之人才斯有三代而上之功業今
聖賢經天緯地之學具存後之人只向方圓上測規矩
而不肯就規矩上出方圓非古道不可復也泥古之迹
不能神而明之也校於古人不能為役而志不敢自小
者亦欲學古之道竭吾才以求之也維時雨淫害稼暑
至而不至氣鬱以蒸他日交秋火必不肯退位歲氣勝
復何時而已邪故人願自燮理吾身陰陽毋為偏氣所
沴也
與唐應德
此行天將有大造於應德也應德天植忠義而於消息
盈虚之理或未深察其微故天牖之使操心也危而慮
患也深他日出而任世道之責可以萬全不輕於一擲
矣天平數語極其苦心當時一似死肉頑不之省過後
始警懼真至理誠言也銘感不敢忘銘感不敢忘聞欲
秋凉過我敬灑掃先人之廬以俟近日讀詩欲以雅頌
之音銷鑠群慝聞兀崖有詩解應德若有之便中願早
寄示
與唐音
得書自覺學未探本原甚善甚善乘此戚然大有警於
心百尺竿頭務求進步處乃不枉此一生耳麐入學舉
業想日有進但恐德業日忘日遠不患妨功惟患奪志
斯言宜惓惓服膺高汝白幼時其叔父教之以舉業歎
曰便做到狀元三年一箇何足慕哉及長登進士第其
叔父以書戒之曰此何足喜吾正憂汝從此不免墮坑
可置一簿記每日過差寄我汝白自謂我終日侍傍何
不相信如此試問其僕答曰比在家漸不同矣因此而
懼乃置簿記過過不可勝書因此大懼刻苦用功若汝
白之學與其叔父之教可以為法矣
與林相
跂余望汝久矣徐亞參樾過我始知汝已回嘉禾抱病
未出則未知為舊病與新病與語非醫不能治汝之病
雖然亦嘗默而思之凡病之作十二官必有不得其職
者矣心為天官何莫不由之是故致病在心治病亦在
心苟能握其樞旋乾轉坤在兹秋凉望早過我重為輕
根静為躁君輕則失根躁則失君溽暑中驗之尤得力
也許台仲暨錢采之沈静夫曾相見否李參過嘉禾特
附此信百凡作縣事可盡告之是固有志為民者也
與王宗尹
在杭三載上下信之無異辭足以見毋自欺之效雖然
願嗛焉其毋自足也足則怠且驕雖有自欺亦不自知
矣由世俗希曠觀之嘖嘖滿人口固當由古之人觀之
此誠不足以當堯舜之萬分一也嗟乎堯舜其猶病諸
是誠何心也乃天德也吾以堯舜之道望汝故不以頌
而以規汝前書媿不能如羔羊大夫而欲為兔罝野人
意則甚善語或滯矣羔羊名大夫也兔罝自是十亂中
人昔者文王舉大顛閎天於兔罝詩人因而咏歌其事
肅肅者誠敬之極功也施於中林而終始表裏一致矣
春秋傳論舉冀缺而曰敬者德之聚能敬必有德盖其
源流如此李參受萬宰令過杭欲得一見故人問為政
臨民之道此可與言者也聞曾太平多善政并煩述以
告參
與聞静中
昔三原王公在留都其志未嘗一日不在天下國家故
無一日不與賢士大夫來往嘗一日出有狂夫向之呼
萬歲入部延屬僚諮之婁駕部曰昔張忠定公行軍三
軍呼萬歲公曰止勿言即回衣冠坐廳上戒閽人謝賓
客勿通反覆思得數策明早請婁駕部語之婁不答公
乃問曰當時忠定何以處之曰亟下馬呼萬歲公喟然
歎曰吾軰安能及古之人彼倉卒應變而有餘吾無事
終日思而不足其好善如此吾兄為國柱石為縉紳楷
模其志與三原公先後一致也但未知門下士孰可為
吾兄師者孰可為吾兄友者又孰可為汲引而長養成
就之者天下事大可憂惟此一著可以應急可以定傾
可以任重保大吾兄願加之意焉
與周行之
日李康惠公為刑部屬見素林公為僉都謂李曰昔三
原王公在南都其志未嘗一日不為天下國家故無一
日無賢士大夫往來門下今吾門何寥寥豈吾不能屈
已邪何賢者之不至也李因問曰公今所交何人曰司
寇張公實太宰楊應寧司諫楊方震請各問所長曰某
長於某請各問所短曰某短於某請問公所長林遜謝
請問公所短林因虚心問焉曰承勛每侍教所聞惟節
義文章而未嘗及學問公所長在是所短其亦在是乎
林大歎服前輩風度如此願吾兄以三原公見素為法
屈已下賢博求人才以自助益亦因而汲引成就後生
斯固吾兄成已成物之功也鄉别於嶺南校謂子庸曰
吾兄每言無適而非道若見得無適而是道則學大進
矣亦嘗與吾兄有言不識尚可為韋弦之助否肅齋公
既去前所行二政勢必動搖他日小民復受弊而追思
其利彌覺多事矣
與方叔賢
校以空言鄉學天厭否德喪子喪孫春秋傳所謂於是
有隱慝焉敢不惕然内省吾兄昔也無子而今有子兹
乃天祐善人願兄丕惟進德以祗承天意恭惟吾兄平
生最高處全在服善故曰聖雖學作兮所貴者資今位
日崇望日隆萬一好善之心或不如初則雖有過人莫
肯告矣吾兄昔寓錫山校憚暑失此良會今乃闊焉數
年南望天一方曷勝鄉往衛武公年九十有五矣猶作
抑戒以自儆且使國人交儆我吾兄之年視武公尚壯
其心亦猶武公之心也不知邇來作何功夫承惠大學
原中庸原受益多矣可疑處亦往往有之以未得尊命
故未敢言嘗有書答純甫論大學錄求是正
與陳元誠
近讀詩以雅頌之言銷鑠群慝覺於性情有功安得日
薰元誠咏歌舞蹈天機更當流動盈滿也讀大小雅至
於宣王之詩未嘗不喟然而歎曰周其遂衰乎或曰宣
王中興之主也胡不責平王而下反追咎宣王邪噫宣
王之於周固若下弦之月矣惟患其虧也而可自盈乎
哉一時君臣其德精明而乏天地深厚氣象中有一事
便形於咏歌文公論周世宗一言極好曰為善須教顯
顯地做盖至於魯頌則無可言矣其真文而不慚者與
所以胥而為亡秦也斯意不知高明以為何如
與羅達夫
達夫别我去清風明月猶疑見達夫丰神夫子嘗歎才
難吾輩所當猛省如達夫者何處得來而未免有我人
見不肯舍已以從聖人顧欲率聖人之言從已毋乃擔
閣其才乎校嘗謂更不必問才如何只因犯了孟子所
謂不能盡其才誰能如顔子之既竭吾才也昔者之舉
忠義則有之語道則未盡韓魏公最名有膽任大事死
生以之然深服范文正公察乎消息盈虚之理富文忠
公視文正為麤然慮不萬全不發日語次見達夫未深
省故默不言達夫聰悟絶人今當洞識之矣莊生一言
極好易之者皥天不宜深有合於易道也李參受萬宰
令附此以訊起居參平生居家有守今居官亦欲有為
未知得行其志否袁與吉相去遠近若何若有所聞願
有以教之
莊渠遺書卷四
