莊渠遺書卷十明魏校撰
公移
河南學政
欽差提督學校河南等處提刑按察司副使魏為學政
事竊聞北方學者樸實不尚多言當職自慙躬行弗逮
豈敢騰口說願爾諸生卓乎立志丕惟古聖賢是師朝
夕誦法其書壹似面聽教誨務求體之我身勿徒出入
口耳善者加勉有過咸許自新惟怙惡不悛乃名教所
棄也訓迪蒙士尤宜先行後文保其淳樸凡我郡縣長
吏學校師儒同心以正學術作人材為事師道久廢尤
宜自律律人國有明法豫惟天地之中風氣渾大鍾為
人材大者聖賢其次豪傑爾諸生所狎聞彼丈夫也我
丈夫也慎毋自暴自棄
右仰府抄案下所屬州縣及儒學一體遵行
各具奉過日期繳報
為科舉事照得今歲大比之年賓興賢能國家重事也
當職為國求才所至參考諸生文行一時豈能徧知必
須上下協心庶幾事克有濟合就行仰汝寧府抄案着
落當該官吏照依案驗内事理通行所屬州縣文書到
日提調官速會教官考選儒學生員擇其文理平實典
雅已在取列者從而審察其素行採訪鄉評其間果有
過惡彰聞衆所共棄者文辭雖工責令退避以俟修改
果能改者亦當職所容也若有素行稱於鄉衆所信服
或抱負材識傑然出衆而拙於文辭者特取而進之儒
士監生應試者提調官一體考選俱送該府提調官嚴
加覆考各查上科應舉名數量增一倍候按臨坐府送
考期在四月上旬牌至乃刻日期其不預送考者各在
學肄業勿妨其功此係國家開科求賢重事務推至誠
至公之心期於薦賢報國勿徒虚應故事責有所歸案
至各具奉過日期繳報
為廵行條約事切惟上下之際當以誠意交孚今往往
曲為奉承過自卑屈至於政事則多務為虚文當職實
所深恥今請悉罷苛禮凡事着實舉行其請託需求乃
時俗極弊吏胥常態學校禮法所出豈容有關節交通
然禁防不可不謹擬合畫一通行
一官吏師生俱毋得出郭迎送及跪於道傍城中毋
用鼓吹所至提調官遣廵捕一員帥人迓諸境上
因以防護衞所亦如之每遇古蹟則以告過一鄉
則言其俗將至一舍許遣其僚若屬一員與醫偕
來教官遣兩生來迓因以勞問及郭門遣佐貳一
員教官一員諸生四人迓於郊門及近郊出迎候
駐馬官與諸生皆前相見用兩生導以入過城門
及旌表門閭各街巷公館神祠若寺觀淫祠則皆
轉身相告商賈俱勿罷肆惟讀書之家父兄子弟
聽其拱立於門送亦如之庶幾禮肅而情親若加
以非禮之禮是悦之不以道也待我為何如人
一知府相見登堂行禮立則於堂之東始終無自屈
膝
一所至用禮生四人立於堂之圮各官相見略倣新
官到任儀但自上而下以次立齊吏典而下以次
跪齊俟禀某官某人見參拜而退不必跪聽發放
有不及處禮生相之
一府佐州縣正衛指揮及守禦千戶暨師生有事皆
正立相向從容禀說勿行跪禮若有過戒飭聽其
跪以示恥罰
一長吏相見後各具圖志及舉政教所當興革者學
之師生採訪風俗美惡條上
一民間有孝子節婦山林隱逸有懷材抱德者武家
子弟有通兵法者諸生父兄有興禮俗者庶民之
家亦同大家有興地利務農力穡有功者醫家有
精通方技者皆具姓名列上
一明倫堂講書各遵憲綱叙坐毋得謙避坐時常存
肅敬毋得因而舒肆有失儀者屏立堂下示罰
一謁文廟前一日儒學開報鄉賢名宦祠有未當者
師生考定列上
一寺觀惟太祖所定歸併叢林係是有額其餘悉係
無額與淫祠一體當毁謁文廟後有司畫圖具數
開報相度以興社學
一供應出民脂膏務從儉約
一書吏門隸人等當職嚴加防範如有需求財物師
生宜即陳禀重行究治若私以賄交通是與彼同
為小人也今日以贓饋人他日必受人贓事發一
體究治
一諸生有請託者即是素行不謹不必更考其文藝
一府州縣各置門簿諸生每日有入公門者記其姓
名與事歲終類繳候案臨稽考
一北方稱呼甚醜惻然不忍聞士類何忍出口寧無
羞惡之心乎宜從此痛絶其弊務期敦勵風節養
成正大剛方之氣
一當職家世業儒並無親識遠客中州如有在外詐
稱所在官司即便拿問遞回原籍毋得輕縱
一近年文移太繁變成吏胥世界今後務遵國初洪
武年間悉從簡約
右仰府抄案下所屬州縣及行附近衞所一
體遵行案至具奉過日期繳報
為尊崇聖蹟事按上蔡縣古有羲皇畫卦臺地産蓍草
神聖遺蹟宜莫有靈異於是者矣本職親往省視遺址
尚存周垣頽圮羊牛來牧廢為荒墟蓍草亦不生茂雜
出於小民墟墓之間絶無叢生者矣舊俗相傳白龜祠
廟塑有羲皇神農軒轅遺像皆草木被體混處佛像中
䙝瀆神靈莫斯為甚中門今亦閉塞盡塑佛像羲皇至
尊下與胡鬼為伍是固司風化者之責也擬合釐正仰
汝寧府抄案轉行該縣提調官親詣本處因厥遺址繚
以周垣守視惟謹前門扁曰羲皇聖蹟闢其中門撤出
佛像扁曰天生神物祠廟盡撤佛像毁之其三皇遺像
欽遵太祖遺訓圖繪廟壁廟之北壁大畫先天圖前置
香案上立高大一座牌位表曰太昊宓羲開天聖蹟廟
之左塑一龍馬背上旋毛具河圖之數廟舊名白龜以
蓍草生處神龜守之也右塑一白龜不必具洛書之數
其上畫為紫雲有司時常葺理毋使廢壞每歲春秋二
丁後教官一員親往省視回申提學道毋得遲違及因
而有所科擾案至先具奉過日期續具修過緣由繳報
為申明社學事當職欽奉勑諭古者鄉閭里巷莫不有
學即今社學是也爾凡提督去處令有司每鄉里俱設
社學擇立師範明設教條以教人之子弟年一考較責
取勤效仍免為師之人差徭欽此欽遵當職所至詢問
社學每府州縣各設數處然皆卑陋湫隘名存實亡教
讀姑取備員而已蒙養弗端長益浮靡愓然有傷於心
今擬與提調官經畫其事原設社學各因其舊而以為
小館各延教讀聚附近子弟讀書其中可增則增可更
則更務從其便别設一社學大館延請明師專以禮樂
為教小館生徒各量地遠近為節班輪入大館絃歌揖
讓其中大館師與講說書中大義令其退而服行必擇
地之寬大閒曠者旁置一射圃若有淫祠及廢額寺觀
則撤而新之事體尤便經畫既定然後興工營建既成
當職别有教條頒示小館教讀提調官會鄉之父老及
在學生員推擇其大館師提調官會同學之師生推舉
上自鄉先生次及山林隱逸次及監生生員務求衆所
信服者提調官踵門敦請以賓禮待之小館師父兄自
行供給大館師有司供給之必須置買社學田乃可經
久提調官政多弗暇先命教官一員及生員數人規畫
而後提調官為之措置因是亦可以觀其才此係國家
化民成俗重事慎勿徒為虚文案至先具奉到日期續
具行過事宜繳報
為考正祀典事今畫一於後仰抄案回府提調官規畫
下汝陽縣撤滛祠改建施行先具奉到日期續具行過
緣由繳報
一古人祭因國之在其地者蔡仲克庸祗德見稱於
周公實始封兹土今宜舉千載之闕典立廟祀之
斯固太公祭爽鳩之義也蔡世子有身死社稷特
書於春秋英風凛凛至今尚有生氣宜祀以附蔡
仲
一信陽宰端木公賜蔡人曹公卹漆雕公開秦公冉
混而列於名宦鄉賢幾於瀆慢今宜擇淫祠高大
間曠者改作書院祀之增司馬温公光謝上蔡先
生顯道以興後學高山景行之思
為辨息怪妄事按少林相傳胡僧達磨面壁九年影透
入石世以為神書冊記之本職親至其處見洞石與影
石形類不同已了其妄因命登封知縣侯泰召石工微
鑿其痕驗之則其怪誕不待辨說而自破仰河南府抄
案轉行儒學存照候修志書之日特與改正以破千古
之惑免使流傳四方愚者起信智者生疑斯實闢邪崇
正一大助也案至具奉過日期繳報
為重冠禮以責成人事昔者聖人始制冠禮兹惟人之
一初將責之以成人之道是故不可不慎重也自入中
州見諸生童稚垂髫者皆偃然復加帽於首是欲自附
於成人也亦有年既過時而弗冠者是自廢成人之禮
也擬合改正仰開封等七府并汝州抄案下所屬儒學
凡年幼生員教官召而誨之務執童子之禮恭慎謙卑
祗許垂髫毋得加帽犯夫子速成之戒年長過時者使
人勸其父兄請賓擇日加冠以進德修業期之其童生
未入學者一體遵依案至具奉過日期繳報
為激勵士風事切惟士人讀書當先識禮義廉恥斯乃
立身大節也自入中州見士人每每陳乞惻然於衷料
檢故牘則有告乞補廪者有告乞補增者有告乞應試
者狀内皆有老爹醜聲今雖改正稱呼而陳乞者尚有
只此一念試自判斷果出於義乎果出於利乎君子小
人從此而别昔吾夫子深惡鄙夫孟子比作墦間乞兒
斥罵士人讀書至此固當心開目明養成正大剛方之
氣堂堂天地間為一大丈夫何忍墮落作此軰仰開封
府等七府并汝州抄案下所屬儒學徧告諸生互相砥
礪以古聖賢豪傑自期勿輕䧟身卑賤案至具奉過日
期繳報
莊渠遺書卷十
