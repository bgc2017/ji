文毅集卷三
明解縉撰
四言古
解氏世系歌
悠悠我祖系出平陽後徙鴈門累葉重光迄於退翁李
唐進士諱隠官蘄德遠其子作刺吉州因家於此肅宗
之初世亂未靖同水臻善南山形勝鷓鴣迹符胥宇延
慶禹字德遠生幹宏材參軍武衞兄弟鼎台軿字德輿
貞白賜諡進士兼善從美其諱金吾僕射一門皆貴桓
桓世隆自西徂東建第營寨吉陽肇封力走黃巢退不
言功子弼臯謨吳加尚書吳唐叔世家襲紫朱文燦麗
正儒將知兵保身亢宗迓宋之平希孟伯軻魁名天聖
生安及定吉甫彦聖熙寧進士吉甫參軍五子文儒持
國尤醇千齡千秋必達必文敬之諱寅世精典墳五世
辟雍世亦罕同篤於生春漕魁神童進士選川其字厚
甫龍翔天飛纂圖序譜莊山上舍忠抗姦權辰峰典教
德擬平園竹梧死節光於信史二妙同升人謂有子家
君夀考訓我奉先拜手陳詩幾千萬年
五言古
題吳山伍子胥廟
朝驅下越阪夕飯當吳門停車弔古跡靄靄林烟昏青
山海上來勢若游龍奔星臨斗牛域氣與東南吞九州
排怒濤壯哉天地根落日見海色長風捲浮雲山椒戴
遺祠興廢今猶存香殘弔木客樹古哀清猿我來久沉
抱重此英烈魂吁嗟屬鏤鋒寘爾國士冤峩峩姑蘇臺
荆棘曉露繁深宫麋鹿游此事誰能論因之毛髮豎落
葉秋紛紛
過曲江謁張九齡祠
停舟曲江滸弔古謁遺祠偉哉始興公遺澤芬在斯堂
傾風雨萃碑斷苔蘚滋芳春奠行旅落日歸文貍唐宫
甘無事衡鑑良獨持弼諧展嘉猷讜論非詭隨雝雝朝
陽鳳粲粲補衮絲側聞臥病沒九廟烟塵飛漁陽突騎
來中華震鼓鼙壯哉砥柱功用舍共安危昭陵鐵馬空
仙李祚久移惟聞蘭菊在千秋恒若兹我來薦微誠再
拜當前墀顧瞻相貌間丰度猶可師武溪何淵淵芙峰
亦巍巍只今相業隆就與前修期臨風一長嘯山雨來
霏霏
題胡忠簡公敕書
渡江炎德衰顛倒由奸檜胡公進讜言直欲掃蕭艾居
然新州謫名震天壤内恢復事己非能保清淨退孝皇
眷先臣拔擢起滯廢羽儀廊廟間議論尤正大丘園將
佚老耿耿丹心在耆朋既凋謝一札重恩賚矯首仰乾
淳芳猷傳異代龍章儼如新字畫有餘態前修不可作
展卷一長喟
謁青陽公祠
維舟大江滸西登皖城隅遐思浩無際懷古在踟蹰桓
桓青陽公忠節溢寰區堅軍守兹壘七載枕戈殳上書
久不報援絶形勢孤全家俱守死取義捐厥軀時去事
己往令名天壤俱入祠拜英姿靈爽猶儼如褒封顯幽
憤廟食揚休都起敬仰餘烈臨風發長吁嫓美巡與遠
偉哉皆丈夫
墨菊
春苗茁芳露貞脆無異姿濯濯等鮮妍猗猗競華滋秋
風颯然至殞落紛蓬茨獨兹異衆艸烈士當艱危佳色
不為艷貞心常自持稟性夙已定造化無容私
題杏林精舍圖
岐黃去我久世情恒忌醫所以盧扁儔韞光隠蓬茨我
愛東垣公著述無瑕疵逝將有知巳千載能求師廬陵
市闤闠同姓業在兹翩翩去炎熱寂寞山水涯再傳志
隠逸湖海自遊嬉環州結精舍種杏成隂翳開花二三
月遶天紅雨垂勃如赬霞爛郁若雲離披朱實破綠葉
金丸墜春泥未有馴虎異林密衆鳥棲鳥喧景益靜坐
起無愁思疾有不諱者問藥施與之歲久功益茂孚信
理不疑悠然順造物自詠精舍詩采椽無夢寐藻梲非
所宜戶牖洞虚敞軒楹直無欹此居成豁達足與明軒
岐我家文水上爽塏頗自怡倦遊二十載會有歸來時
醫書亦通曉杏樹隂成帷斯民躋仁夀皥皥同雍熙環
州許來往共享黃髮期
送劉日昇南遊
楓落字江雲霜侵寒夜月飄飄劉貞長揮手捐佩玦鴻
寳篋中書久作紅罏雪近别心己遙遐思幾時輟明明
空前鏡照見絲與髮子行勿遲留出門志己豁人心不
如鏡對面異燕越佩玦無用捐贈以雙巨闕
西行寄同鄉諸友
昔與六七友頡頏麗江鄉上泝濓與洛下俯班與揚齊
聲逞逸翮萬里雲中翔都俞冀稷契熙皥窺虞唐未重
閭里選誓作邦家光榮名各忝竊進退齊軒昂周子最
英特雄劍白有芒春秋六經學明月抱文章上下數千
載歴歴陳興亡劉君事高節友誼金玉相輕財好結客
慷慨非猖狂落落遂寡合悲風激清霜於中獨步者江
夏真無雙總角貫經史下筆殊輝煌錯落燦星斗翻騰
倒湖江典章夙所習不愧瓊與香風波蕩萍梗各在天
一方十年屢屈指會晤不可常死生遂契闊悲痛切中
腸緬懷鬻熊后喧嘲孤鳳凰飲啄既孔時&KR1523;&KR1523;出扶桑
安定得吾弟接翅迎朝陽我行忽萬里飄飄在河湟嚴
親且百歲慈母事未襄仰天指日哭淚若東海洋雞鳴
引霜角羞逐奴輩行積雪照夜白羇孤轉凄涼侏&KR0867;邇
羌羯被服馬與羊平波漉如赬鳥鼠凌蒼蒼人掘得鼠
者此鳥悲傍徨神哉斯怪異稽首夏禹王禹功遍安豐
此土功最詳我欲事著述有筆長如扛鬼神或呵護金
石猶鏗鏘秋成買寶笈持以獻吾皇
南行寄友
結髮事明主摛文翔鳳池載筆侍帷幄衣繡當前墀㷐
煌沐恩眷覲省歸庭闈十年遭運否河隴孤棲遲東還
未展翮一麾復南馳時來過鄉郡訪舊同遨嬉留連接
歡宴不忍暫相違稚子知我去寤寐牽裳衣小妾中夜
泣為言歸何時丈夫志四方離别何足悲今逢天子聖
底定如京圻多才實濟濟中外羅星棋治效日熙皥斯
民信無為自當安蹇拙守此年命竒聖恩喜謝事樂矣
不復疑壺觴集羣彦遲我從南歸
題畫
春陽忽將違紅芳坐來歇山深雲木稠流水鳴嗚咽樓
觀隠空青幽人息環轍望來不可親未得與世别
夏雲斂虛壑輕飈散林坰袒息坐幽宇曾無塵事攖磑
泉響非聒聊且均凡情騏驥甘伏櫪飼秣便清泠物情
已俱逸樵路無商聲
秋山風露寒林莽忽摧落山家樂餘暇賓客時剥啄開
門掃敗葉隔屋供醴酪忘情繫城府野興轉淳朴白雲
淡無心紅樹相羅絡山僧亦忘機逍遙俯虛壑此景良
己佳何用翔寥廓
冬嶺森瑤林積雪縞絶壁天飛失孤鳥萬境歸一寂何
物行路人旅騎猶歴歴天高人事異長途未遑息獨有
高居朋綸巾座方適幽觀失歡喜感遇相勞逸孤舟盡
日横桂楫空倚石立待東方暾迢遙思無極
文毅集卷三
