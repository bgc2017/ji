文毅集卷六
明解縉撰
七言絶
河邊綠柳
御柳青青近綠池迎春濯秀不違時皇恩天地同生育
雨露無私亦共知
漫漫春風入舜韶綠楊舒葉亂鶯調君王不肯娛聲色
何用辛勤學舞腰
退朝即事
聖主恭勤日萬幾每因朝退問前疑揮毫親寫蠅頭字
常見宫官報酉時
赤欄紅映夕陽齊蹀躞天騏度不嘶侍講報來應鎖甲
乘輿又過御橋西
㭨子南來百粤中黃藤純束赤筠籠恩頒内閣分攜去
猶有大官黃紙封
大將平胡兀亮阿旌旗雲擁照山河明朝借我雙雄鳳
直上青天聽凱歌
北京官酒甜於蜜高品傳宣侑膳珍聖主御筵猶未飲
便令分賜及儒臣
寄胡郭二駙馬并柬王左軍
年年榮近六龍車共拂紅雲被日華一自山中杜門後
幾回清夢到天家
白雞冠花
雞冠渾是臙脂染今日如何淺淡粧只為五更貪報曉
至今猶帶滿頭霜
夜雨泊江西
扁舟日泛水雲鄉夜雨秋風宿豫章預恐寒驚慈母線
起來先看舊衣裳
東劉日昇
見說文園多病後又攜書册卧鄉山新秋詔許歸來早
藥裹詩籖任往還
安慶江上守風
莫嘆風波行路難舟船指日是長干東山不為功名出
天下蒼生望謝安
登鎮江報恩寺超然樓
帝城天近甕城高梵宇嵌岩結構牢試向超然樓上望
大江東去漲銀濤
西行
八千里外客河湟鳥鼠山頭望故鄉欲問别來多少恨
黃河東去與天長
貶河州述懷
夢裏心驚長樂鐘幾回趨侍語從容十年去國傷心淚
洒向天河載六龍
一身去國片雲輕白苧衣單萬里程九十嚴親離别苦
夕陽揮淚倚門情
堂上白頭親九十西行萬里赴輪臺人間此是生離别
何日金雞遇赦回
萬里羇孤祇憶歸將心日日到庭闈封書寄與南回鴈
此去無勞更北飛
登鎮邊樓
隴樹晴雲萬里秋思親獨上鎮邊樓幾年不見南來雁
真個河州天盡頭
西行途中即事
聖主恩深寬逐客西行不遣過輪臺河州猶在人寰内
百二山河去却回
四年寒食困羈囚山谷先塋無奈愁想見故園諸弟在
夕陽揮淚更登樓
交年節日有感
白雲親舍楚江頭安得天河着地流惟有月明相識舊
夜來相伴倚門愁
時俗江南重小年河湟此夜重凄然抱衾冀作還家夢
想見嚴親尚未眠
去年我為慈親哭此夜嚴親為我愁萬里悲歡那可測
何人燈下說河州
己卯元日有感
家住江南似鑑湖料他春色到平蕪不知此日參軍廟
誰寫新桃換舊符
聞鶯有感
朝回緩步午門西烟柳和風滿御隄塞北陣寒飛鳥絶
鶯聲只戀上林啼
送董倫南還次其留别元韻二首
九十嚴親兩鬢華孤身萬里倍思家高飛却羨南回雁
又到金陵楚水涯
莫將琴劍老京華到處溪山即是家惟有薰風能解愠
不辭相伴到天涯
寄徐遜
十年天遠神京路榮辱升沉兩不聞此去雙江纔咫尺
崆峒山隔萬重雲
客中元夕
去年今日宴傳柑兩袖天香御酒酣今夜客中風又雨
可無歸夢到江南
寄子享參謀
多病文園渴未消自從人日到花朝不知楊柳將春色
綠到淮揚第幾橋
寄何岳
君家伯仲情如海一望南雲思一回好護庭前雙桂子
初平去後幾花開
過新淦寄胡能定
紫淦提封十萬家市南多見使君車憑將舊日陽春曲
散作侯官棠棣花
許遜山林紫淦邊彈琴耽酒過年年信知伴鶴遊諸洞
何用攀龍上碧天
永樂己丑恭遇太祖聖節感舊
少事高皇僅十年每因聖節賜歸船丁寧天語看嚴父
八十閒居似列仙
瞻望宸遊又十年三年宦轍到窮邊天迴地轉星河近
夜夢陞朝奉御筵
送淳夫弟南歸
扁舟新自海門來兄弟承恩入上台金匱琅函多寫遍
錦袍新逐早春回
我家詩禮舊箕裘當代承恩孰與儔三入翰林真忝竊
莫言投筆可封侯
芙蓉山下有唐阡算到於今八百年歸去殷勤看松柏
白雲常望五雲邊
送張教授子彛之成都
之官遠向錦官城不用金牛役五丁庠序賢才古鄒魯
獻王聲譽漢東平
送沈誠莊還臯蘭兼東徐叔拱
畫船載酒過楓橋送到東風雪未消此日相逢又相别
藍橋西去路迢迢
送劉日昇
灞橋輕雨落塵沙送子南行訪漢槎為寄音書大庾嶺
臘前有客看梅花
贈蕭世英
十九年中别更逢逢君又别意重重煎茶掃地同明月
相對彈琴到曉鐘
再次前韻
江鄉一别異鄉逢十九年中意萬重沽酒滿船賖月色
同尋流水聽疎鍾
贈蕭宗兼以留别
鄉里相逢簇繡鞍客中重見别離難新詩為寫齊紈扇
一度相思一檢看
峽江送高峻
梅雨初收欲曉晴白沙官路馬蹄輕大安橋上簪纓集
為送高人上玉京
從容語笑見天真交誼平生有幾人明日分襟江上去
多情怕見柳條新
新篁如戟草如茵錦江風細波粼粼忍歌三疊陽關曲
絶勝汪倫送故人
留别周㢲
二十年前同虎榜八千里外客殊鄉匆匆又說明朝别
離恨長江有許長
寄朝夫文夫朋至三弟
我已西行及早回南山松柏好栽培平生忠孝兼兄弟
常有音書日下來
寄張叔豫劉孟恂二君子
繞縣清江月一灣君家别墅在屏山當時故老猶能說
晴日笙歌夾路還
節義廬陵古所誇宋朝冠蓋盛中華張君舊住禾川上
里巷傳呼御帶家
東華觀古蔭喬松先月樓高倚碧峰莫向山頭吹鐵笛
清聲唯恐引蛟龍
送劉子齡
高駢廟下青松樹每到源頭駐馬看紅霧白雲多散盡
祇宜霜雪共清寒
寄非空上人
禾川嶺上最高峰飛錫時敲碧落鐘簷蔔花香月明裏
金盂分水受降龍
寄鄧維翰
經年兩度還鄉里九載相逢話夙心曾見誅茅新築室
門前嘉樹總成隂
寄黃元齋
來時蕭峽駐輕舟惆悵初年作遠遊夢裏相思不相見
武功山下月輪秋
寄孟鏈
每到秋時只憶家鑑湖秋水浸明霞湖中蓮子秋成實
粒粒涼心滴露華
微涼正好課書篇熟讀千回見昔賢七略五車多閱遍
此心方解欲無言
零落歸來萬里身聖皇深眷語諄諄偷生抱病文陽水
洗得西風萬斛塵
寄東湖詩隠仲山江丈
詩隠東湖看白雲青蓮翠竹自為羣一從亡友哀歌斷
罇酒何人與論文
寄康中振
相别春雲綰柳條相思千里路遙遙丘隅養就沖天翼
遲爾乘風上碧霄
留别劉南洲
禾水雲陽地勢連君家習隠在南田條桑種杏閒清晝
何必桃源别有天
待我懸車返故山相從吹笛月明間鷺江螺浦尋漁伴
便勝神仙共往還
兵書峽
百尺蒼崖吼石麟兵書峽在楚江濱人心只是推諸葛
木石無神自有神
湖南憶子
昔年隴右思嚴父此日湘南憶穉兒父子恩深總情切
可堪回首望天涯
全州雜興
陶生岩畔午風清唐介墳前江水平兩岸鷓鴣啼不盡
畫船撾鼓到全城
全城三面臨湘水撲地閭閻著姓家侍女畫船爭渡處
采蓮采得並頭花
清湘書院何年起共說湘州柳仲塗想見臯比弦誦處
孔顔名理訓生徒
國朝太守張君復種得青松夾路長夏日行人多駐馬
全州萬樹比甘棠
靈川發舟
百丈山頭雨乍晴靈川江上水初生薰風隔歲如相約
兩度吹船上玉京
桂林午日感舊
去歲端陽奉御筵金盤角黍下遙天黃封特賜開家宴
回首薰風又一年
過三合驛
荔枝子結蟲窠綠倒黏花開女臉紅望見石城三合驛
便分岐路廣西東
上北劉
金雞驛前津吏迎金雞岩下江水聲金雞飛上九天去
唯有空岩餘舊名
三月藤江聽子規桐花細雨濕征衣遙知鄉里逢寒食
處處人間上塚歸
化州
石龍江上水雲腥巨浸東南合四溟神電衛城何處是
半邊山色一痕青
龍州
龍州百尺石為城萬戶層樓暮靄横舉網得魚沽美酒
滿船明月棹歌聲
波羅蜜樹滿城闉銅鼓聲喧夜賽神黃帽葛衣墟市客
青裙錦帶冶游人
交州出到龍州路瘴雨荒烟泣鷓鴣始信玉關長閉好
欲將封事贊皇圖
過交趾市橋
上將勲庸動百蠻偏禆威略重如山市橋一堠當千里
横槊青天白晝閒
市橋會郭千戶作
沙磧茫茫塞草肥桔橰峰上暮烟飛交河北去天連海
蘇武曾將漢節歸
交趾和友人
香羅着體疊雪輕賜出彤庭憶聖君午夜薇垣清夢裏
漏聲猶似日邊聞
清遠峽山寺
繞澗木犀冬着花上方臺殿頫烟霞雲迷石室和光洞
猶是軒轅帝子家
重過南安
少年見說張横浦曾訪南安舊謫居趺迹宛然存石礎
至今重到已成墟
黃金市鎮水灣環屋瓦高低竹樹間西北有峰如翠黛
舟人說是酒壜山
六出飛花玉滿汀碧波江上晚揚舲羊裘不怕江風冷
但看天邊兆客星
過十八灘
白浪灘灘跳雪珠青山片片翠縈紆杜鵑啼得花如血
正是行人在半塗
交趾還途中贈士謙
碧落嬉游大醉中偶來嶺外寄行蹤玉堂金馬頻頻夢
黃菊青罇處處逢
處士年年種菊枝幾回霜雪滿東籬春風天上移根種
又見新承雨露時
二十年前處士家淋漓宫錦醉黃花即今童稚皆成長
留客焚香細煮茶
赤壁
蘆荻燒殘孟德舟洞簫吹徹子瞻愁昨從赤壁磯頭過
水冷魚驚月一鈎
九華山
忽報荆山有墮弓生民揮淚濕秋風孤臣淚盡丹心在
一似扶桑曉日紅
九日南還紀程
廬阜横江氣勢雄飛流銀漢與天通八千里外南歸客
肯靳鄱陽一夕風
曾上松湖看赤城仙人道士遠相迎一樽元酒十年醉
此日經過始解酲
題孤鴉圖
棲遲顧影自堪憐肯逐羣飛噪野田海色曈曨朝雨歇
又隨紅日上青天
竹
河湟雪壓松千尺不似江南竹一枝龍卧肯隨風浪起
朝陽還有鳳來時
題蘆雁圖
閒隨明月宿蘆花搖落江南未怨嗟萬里不辭天路遠
帛書曾到帝王家
霜影沉沉起暮寒秋雲荷葉護闌干形骸已在希夷外
不怕王孫金彈丸
題青山白雲圖送廷琛
宦游誰不愛青山世上浮名好似閒綰住白雲巗際宿
任他流水去人間
南行題扇
行藏用舍皆由命舒卷炎涼動合宜莫向秋風怨搖落
明春還發上林枝
記得天門頒賜時翬飛鳳羽下龍墀只今流落江南去
還有清風及四夷
題石田茅屋圖
石田茅屋歸來計長日呼龍種玉芝高卧熟眠應不忘
五更風雨道塗時
戲綵堂
春風庭砌長蘭苕堂上慈親冠鳳翹綵服尊前映朝日
回鑾紫誥下青霄
題蔡君謨真蹟
汴水東流宋社移中郎名字日星垂精神翰墨猶生氣
想見彤庭賜對時
端明書法繼鍾王佩玉瓊琚在廟堂見說當年推第一
米家應自笑疎狂
為王衡題畫竹
美人手持白紈扇畫出亭亭竹數竿為愛此君心事好
最宜炎暑最宜寒
題蔡學淵墨竹
能畫故人今不見空餘翰墨寄高情何時歸到螺江上
共倚琅玕聽鳳鳴
題雪竹雙禽圖
雪壓篔簹翠葉低文禽聲寂不聞啼上林春好無情到
荆棘叢卑只共棲
翠竹寒消雪未收雙棲夢醒更何求君王六合皆靈囿
飲啄飛翔得自由
菜
蔬茹甘香可療饑莫云長是在茅茨調羹寶鼎揮金椀
肉食曾無厭飫時
題賢母卷
吾伊聲斷熊丸膽燈火烟消墨篆帷不但古人有賢母
看碑揮淚痛慈闈
題觀奕圖
去年曾到爛柯山看着殘棋不肯還自是太平舒化日
神仙都只在人間
題歲寒圖
羣芳搖落盡凋殘唯有孤松耐歲寒為道滄洲深雪裏
獨留蒼翠與君看
松
石上青松百尺長松花落澗水生香丁寧樵斧休戕伐
留待他年作棟梁
竹
修篁解籜出林梢勁節扶疎長鳳毛佇看他年堅似玉
裁竿東海釣金鰲
桂
桂樹團團翠欲流靈根原自月中求東風吹動黃金粟
散作人間富貴秋
梅
瀟灑寒梅吐玉葩暗香浮動老仙家應知鼎鼐調羹味
幾向園林傲雪華
和山隂宋太史韻
大秀千峯菡萏開玉梁高接九仙臺預從山頂結茅屋
待等先生跨鹿來
令子能書逼右軍新詩妙墨總超羣明朝又向江頭别
遥望文星隔五雲
戲題卓撒
一斧不成兩斧成暫於低處立功名雖然未得居台輔
且在人間正不平
墨鷹
凜凜東風日未西珊瑚枝上暫幽棲千山萬怪藏蹤跡
野曠青天不敢啼
黑鷹度海下林巒怒目雄驚膽氣寒良史筆端參造化
為留英氣畫中看
題畫
樓觀青紅鎖翠烟樹寒濃郁障空天此中誰是孤休客
還有嚴裝下瀨船
退朝即事
少年天子重邊功親到凌烟畫閣中勅賜勲臣繪圖本
常將殿扆作屏風
延英影對碧衣郎端硯纖毫各别床天子垂簾親考試
宫人手裏過茶湯
雲駁花驄各試行一般毛色一般纓殿前來往重騎過
欲得君王别賜名
柬某明府
都門卿相盡彈冠賸有文章送縣官他日軺車采循吏
蒲鞭應尚笑劉寬
趙廣文來辱寄詩開緘雲采動漣漪字江不用栽棠樹
丹桂林中寄一枝
贈澹泉羅彛倫
故人散盡獨君存風雨相逢海上村尊酒飲闌情不盡
更留餘燭照黃昏
送鎦若齋
社燕秋鴻各自飛我來君去若相違西湖西畔梅如雪
應有林逋待子歸
萬柳千花拂酒旗南陵北苑草離離居庸關下泉嗚咽
又是東風欲去時
寄友
昨日金門進講書君辭丹扆下階除遙知綵服趨庭日
何異神仙上碧虚
祖帳高歌易水濱風波萍梗舊雷陳明年定有歸來日
共醉青湖玉帶春
黃金徑擬飱秋菊紫翠樓將倚晚松聽徹雨聲旋入夢
喚醒恨殺五更鐘
寄于仲寬
欲寫鄉書寄故園行人已遠意空存舉頭忽見南來雁
個個隨君度塞門
遊采石古塘寺
古塘姑熟小江邊一路芭蕉綠更妍破衲老僧餘九十
細談太祖渡江年
過池州
日日南風送客舟舒州纔過又池州九華雲捲芙蓉帳
掛在青天白玉鈎
安慶道中
半帆初日皖州城千古英雄此用兵金闕劍光騰紫霧
龍眠山色趁新晴
連日桐城阻去舟長江無奈拍天浮川靈解識朝天客
數遣風濤着意留
小孤山
彭湖水合大江東孤柱中流勢獨雄千古狂瀾資汝障
不徒行客仗靈風
鞋山
凌波仙子夜深遊遺得仙鞋水面浮歲久不隨陵谷改
化為砥柱障中流
泊江西贈友
江西水清石鑿鑿士生其間多異才今去歐黃還未遠
要須力挽古風迴
慧禄寺
慧禄寺前江水流萋萋芳草滿汀洲十年不到臨江郡
依舊青松接畫樓
新淦縣
早春游望過歐潭青竹紅桃水似藍釣艇畫船山色裏
令人只是戀江南
憂患中哭滄江兄
為憶螺陂字水西兄為和墨我題詩看山縱酒攜賓客
此是平生得意時
生離死别太匆匆兄騎西行我棹東回首白沙江上路
夕陽黃葉怨秋風
弟兄同年復同道對床風雨每相期那知但隔籬東水
不見生離死别時
少小同遊白下門五人今有一人存江山花柳年年發
折柳看花欲斷魂
共泛西昌月下舟家貧為有稻梁謀却云但得長如此
不願人間萬戶侯
共看芙蓉天馬山遙憐世上幾人間田家有酒邀皆去
盡醉相隨步月還
沖虚觀裏看江漲又上中華禮白雲還赴故人雞黍約
沉沉春夜細論文
到家幾日南荒去文水江頭送别時惆悵吞聲淚垂血
此情只有兩心知
送友人還山隂
金鳳洲頭倒玉壺銅塘浦口送飛艫他時記得分攜處
花雨春深聽鷓鴣
輓鳳岐父尹平御史
鳳啣丹詔下天來聖主臨軒策俊才二十三年悲短命
鄉人空望繡衣回
青春白簡繡衣郎六月寒飛滿面霜文水東流有餘恨
此生不復見張綱
讀柴望小傳
故舊三喪不棄捐柴君高望世人傳當時淚滴墳前土
應作黃金徹九泉
題仲兄小像
彭城風雨夜連床說盡眉山感雁行亦記建文初二載
丹青曾畫解中郎
咏小松
小小青松未出欄枝枝葉葉耐嚴寒如今正好低頭看
他日参天仰面難
夜泊茶陵
山遶荒村水遶城蒻蓬藤簟水灘聲秋風淅瀝秋江上
人自思鄉月自明
白頭鳥
風景蕭條鳳不鳴雙棲田野更關情為誰愁得頭先白
一段愁心畫不成
題許由棄瓢圖
白雲松下日逍遙時掬清泉意更饒借問先生行此樂
宫中聖主是唐堯
哭季岳黃金華
旅邸魂驚月在床昨宵夢裏見黃香廢城衰柳空殘雪
哭斷斜陽過大梁
寄倪以孚
孔壁遺經義可尋都因傳註惑人心從頭且莫生枝節
記得全文直萬金
憂患中寄友
金屋曉寒龍硯濕玉階春暖燕泥融如何一夜思鄉夢
只在文山字水東
手扶日月歸真主淚灑乾坤望掖庭身死願為陵下草
春風常護萬年青
文毅集卷六
