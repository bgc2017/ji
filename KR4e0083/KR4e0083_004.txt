文毅集卷四
明解縉撰
七言古
題文文山上己詩後
崖山雲寒海舟覆六載孤臣老燕獄東風杜宇三月三
五陵望斷春蕪綠墨花皇皇五十六寫出江南愁萬斛
當時下筆眼如虎日落天低鬼神哭揚帆昔走儀真船
手持鰲柱擎南天間關嶺海血灑檄回首家國隨飛烟
六宫粉黛黃埃裏漢火無光吹不起全軀肯學禇淵生
嚼舌甘為杲卿死薊門草碧春凄凄高官不換西山薇
哀吟一曲肝腸裂勁氣萬丈蛟龍飛當年恨殺葛嶺賊
恨不刳心食肉血堂堂忠義行宇宙白日青天照遺墨
落花寒食風雨時展卷如對虎龍姿再拜酹公金屈巵
有酒不讀蘭亭詩
題趙文敏杜陵戴笠圖
碧鷄坊裏春風顛浣花溪邊晴日暄浩歌一曲花弄影
慷慨不及開元前飯顆山頭憶相見歴下新亭舊時面
吟詩未遣髭鬚愁愁絶邊塵暗河縣平生落筆五嶽搖
調笑不作兒女嬌錦袍仙人伯仲耳孰謂有作徒相嘲
詩卷長留兩不滅玉顔癯骨俱清絶萬古詩人照膽寒
松柏蒼然傲冰雪吳興公子真天人落影自與韓衆親
新圖古色照秋水如此子美方逼真槎翁老仙我所敬
十年寤寐遊珠林新詩墨妙聚片紙今我觀之諧夙心
嗟余豈是諸公徒青天空行一字無紛紛餘子風斯下
獨立惟見明星孤吁嗟杜陵焉可呼
題陳所翁畫龍
海潮怒捲天風急白浪嵯峩雪山立老龍戲浪蛟蜃隨
爪甲盡帶烟雲濕古來畫者誰最工神妙獨有陳所翁
嗟哉此圖多變化雷雨淋漓筆鋒下興來展卷為君題
不數僧繇擅高價
吳山書舍詩
天開象緯日與星地靈川嶽萬彙形羲書奎畫河圖呈
萬世照耀傳六經賢傳羽翼衆喙鳴博通貫一量重輕
譬猶作室矩度程羣材咸萃無竒嬴曲可使直陂可平
指顧左右集大成吳山屹立太古清書舍臨高疎牖櫺
紫雲紅霧棲前楹萬家玉樹森在庭牙籖歴歴黃金縢
萬軸架插明星熒斗牛午夜紅光傾天官早歲嘗躬耕
養志餘力篝火燈布帷黝黑積暈成秋囊或貯山下螢
有草如帶似堯蓂隠德自足通山靈時來九萬隨風鵬
橋門璧水揚華英鐵冠珥筆朝承明繡衣持斧白玉京
從龍天飛掌銓衡春官侍從鴛鴦停乃知讀書助修能
萬事轉圜無滯凝他年有待懸車榮錦袍山下濯冠纓
買舟相送試一登吳中俊彦來相迎歡呼共覩賢公卿
鄉人子弟傳頌聲重作吳山書舍銘
為羅御史賦葵軒
御史羅公玉色竒示我葵軒之好詩種葵遶軒花匝地
心與赤日同光儀錢塘本是繁華縣羅公猶有葵花羨
嬌癡不恃兒女憐獨與太陽看正面金雞飛上扶桑紅
湛露沾衣吹紫茸霞盞金盤日初上錦袍赤芾大星東
須臾拜罷看重曈火龍巳駕青天中不欹不側甚正直
開口論事丹心同晚風吹天翠蓋偃濟濟重臣皆蹇蹇
戟手辛毗欲引裾毅色班姬正辭輦少年看花當作詩
未覺造化如此竒暑雨移根補芳榭秋風折朵寄天涯
惆悵相逢北闕下為言舊宅多瀟灑開軒雲影八窗流
閉戸風泉兩楹瀉是時讀書奉母慈名軒已有青雲期
忽來移栽九天上誓與皎日明相隨舊宅又如官舍好
醴泉甘露生朱草葵性年年似舊時綠衣換得斑衣早
會看驄馬晝遊歸故園葵色生光輝
題劉于京行樂圖
劉郎不是尋常者風流肯在他人下手中綰着青絲韁
街頭走跨青驄馬狎兒挾彈黃金丸劉郎坐據黃金鞍
䟎新衫子青瀝瀝細膩棕粒光團團焦桐藏在紫金囊
袖得玉帕花羅香回頭一顧二三子含嬌含態變鳴璫
劉郎半掩東風面桃花上臉阿堵光人生行樂須及時
河沙草綠驄馬肥草頭露晞君始出花梢月上君未歸
門前曲巷新甃玉家有黃金無不足子孫孫子滿眼前
如葉如花千萬斛
題龍山李氏行樂圖
金陵客舍驚秋早故舊相逢即傾倒未詢市上新富兒
且訪山中舊遺老李君自昔稱文儒雙瞳炯炯長髭鬚
石田茆屋堪為記流水飛雲山自娛閑來乘興無遠邇
竹杖芒鞋隨去止世人笑咤任紛紛榮辱升沉同逝水
别來五載未承顔幾回清夢到柴關借問君今年幾十
龐眉鶴髮顔如丹有時高齋成獨坐心事悠悠忘物我
秋風吹老澗邊薇寒禽嗙熟庭前果開壺與客更忘懷
天然之樂誰相猜杯中綠酒經年熟几上朱絃舊日諧
豪歌大醉便起舞華月忩前夜當午大兒三十喜延賢
小孫七歲能獵古知爾幽居樂更多渭川盤谷豈能過
或從仙洞騎黃鶴每倚池亭看白鵝嗟予少小慕芳躅
亦欲相從結茅屋禁林空忝受君恩為賦新詩在空谷
聽琴歌
有美人兮彈素琴天風落指生徽音大絃泠泠小絃作
九臯彷彿聞唳鶴初擬石間瀉出泉又似松飈鳴萬壑
有時雪裏對玉梅還將三弄相裵&KR0966;數行吹度聽不見
捲入仙闕金銀臺仙人聞之應嘆息乘雲便欲來相識
手持一束白鸞紙與君掃却瑤壇石請君便彈天上譜
天香滿袖天花舞歸來不記海生田世事凄涼半塵土
殷勤便待人間曲清韻琳瑯少能續市橋太守那得知
時時擊碎崑山玉
題萬竿烟雨圖
高君豪氣如長虹揮手畫竹如畫龍烟雲卷舒白日動
霧雨變化當晴空長林倏忽千萬壘尺紙搖撼銀河通
荆揚山開洞庭拆宇宙颯颯生涼風縱觀未辨節與葉
脱略形似超凢庸畫名書法兩不論筆墨之外疑天工
為愛夏官少司馬極口稱道不覺言詞重便將妙墨等
淇澳傳播四海來詩筒大篇短章悉絶好金宣玉振歌
舂容此君心事比造化豈大聲色驚盲聾誓將松檜歴
冰雪笑拂蔓草紛青紅夏官尚書更瀟灑邀我賦詠無
雷同太平達官賸閒暇幾欲徑造軒窗中推窗見畫猶
見竹燒筍作飯疇能供擊鮮釃酒集佳客為奏流水朱
絲桐劇談古今合風雅俛仰賢聖追冥鴻萬竿烟雨坐
來霽共聽彩鳳聲&KR1523;&KR1523;
題龍門行樂圖
龍門山高插天起龍門水清深見底大風吼雪翻銀濤
天上火雲燒赤尾東連螺浦西釣臺三十六灣相縈迴
白晝彷彿號春雷怪石如龍雲作堆南陽公子好瀟灑
行樂向此龍門下錦囊繡袱綠瑤琴紫裘烏帽玉驄馬
有時躋險躡崔嵬洞觀波浪胸懷開小姑二山不盈尺
鄱陽一水大如杯興來長嘯山下去自覺精華與神遇酒
酣握筆賦歸歟颯沓吟箋有神助信知出處非尋常九
苞之鳳巢梧崗天子龍門異巖穴何日攜手入廟廊
春萱堂
越州孝子事行役綵侍潘輿映朝日歲時力作禾黍登
昕夕承顔起居吉薰風種得萱草花北堂宴坐觴流霞
人間五鼎未足羨世上浮名徒自誇雍雍琴瑟既在御
嘒嘒塤箎亦相逓四時樂事滿庭闈一點閒愁無夢寐
人言萱草解忘憂不知和氣能相求若將陟岵興哀嘆
得見宜男應更愁信知草木有同味薰蕕自古難同器
屈生蕙茝落沅湘謝氏芝蘭長庭砌越州孝子獨苦心
二親存殁思慕深生祥下瑞無休日孫子繩繩嗣好音
筠忩讀易
我家鑑湖山水僻七百年來讀周易化龍江上棲鳳林
雲淡風暄奏金石後來端簡白玉堂鸞坡萬竹聽鸞凰
蓍草叢生紫雲擁龜文落籜占星芒君家亦在歐鄉住
藜燄光輝舊遊處深叢密篠映河圖人在筠忩淡思慮
秋宵露華滴蕊珠涼月正照忩中書研朱和露畫竒偶
轇轕造化論錙銖與君相見應明年細論一畫羲皇前
變易不易乃易理孔聖晚歲親韋編淡泊誰能味元酒
希聲雅奏難為傳高攀璿璣飲玉醴醉倒宇宙空中船
希夷歌詩念舊隠陶令作賦思歸田筠兮筠兮有生意
春雨一夕龍騰天
送曾仲浚歸任海州
吉州屬邑雄西昌龍河武姥青玉光霸先城頭霧氣紫
山谷祠下洪流瀧黃頭將軍擊妖賊萬鼓天齊響橋側
至今父老傳誦之忠義名邦字深勒曾君世系出西昌
初來吏部神揚揚三年佐郡壓青兖九載相逢歸故鄉
我服衰麻世所哀君今衣繡世所榮哀榮共在故鄉好
明日分襟無限情
泰和普閣寺壁顔輝畫
凃生少與鬼神遇家在我鄉社山住踏破山河畫得名
顔輝服役從之屢清貧四壁自揮手旋題粉堊分新舊
匣移好事為汝留百年風雨人間夀泗水一盂捲滄海
娉婷妖孽顔如灰水平咄嗟具湯沐運持萬斛青蓮開
胡奴金童髮拳曲鼗鼓聲喧叫萬回玉環堆壊不能扶
天台惠林遊國都杖頭三國幾英傑識者當時知有無
忽從殿角出彪虎倉皇悔不彎弓弩走過盤拿值一龍
前額披鱗咸爭武兩禪痴坐殊不驚松隂露滴秋冥冥
寒山拾得笑何事老佛垂髮東南行定光亦向長汀去
千年獮猴作人語徵也光華照末來胡雛那得相賓主
光中兵甲血相濺石勒諸兒眼如鼠括囊笑殺萬緣空
醯雞起滅何匆匆男兒一身佩宇宙萬億劫後應相逢
神交語了未可終金雞飛出扶桑紅靜巷道人正結夏
赤脚擬踏崚嶒峰邀我題詩觀明月如此風流何遠公
古來夢幻當相續天地茫茫有形梏生事不逢隨眼前
世間何事非蕉鹿跨牛菴前芳草綠直上青天放黃犢
機鋒禁署騰玉霄風流太史黃山谷
句容縣茅山觀道官東白能文章且長於詩予
無以為夀集杜子美詩二十句以贈
冰壺玉衡懸清秋神仙中人不易得往時文采動人主
自怪一日聲輝赫憶昨逍遙供奉班風雨不動安如山
詞源倒流三峽水時聞雜佩聲珊珊先生早賦歸去來
鯨魚跋浪滄溟開致身福地何蕭爽石田茅屋荒蒼苔
繡衣春當霄漢立雲近蓬萊常五色池上於今有鳳毛
秋水為神玉為骨百花潭水即滄浪星宫之君醉瓊漿
西望瑤池降王母南極老人應夀昌
三峰嵓真寺重修法堂
嵓真之峰青插天中有佛手盤之圓佳花美竹秀以娟艷艷
嵓窟開金蓮大雄樓殿虬龍騫禪伯歌笑雲裏眠昔年曾
此書石鐫當時賓客何駢闐即今一十有七年梵宇咸備施
周垣矧有餘力及福田離相興國危復存兩賢高誼古所
敦仁愛吾儒將赧然天龍守護鬼神跧坐看滄海思綿綿
題夀星圖
玉堂燕寢眠紫雲夢謁蓬萊東海君手招太白搴若木
身騎箕尾跨南辰是時秋分日在丙南極老人坐真境
精神散作白銀光烟霧葱蘢出東井蕭蕭兩鬢明如雪
笑我青年無華髮手持綠玉當我前度我長生九還訣
朝來旭日開曈曨按圖忽見白頭翁不知宇宙幾甲子
丹光滿面生潮紅長松團空結深綠芝草琅琅滿空谷
一泓清沼活靈龜數尺階除伏馴鹿滔滔逝水催時改
碧桃花發春常在請君細和白雲謠小住崆峒八千載
將進酒
故人手攀金屈巵進酒與君君莫辭仲子不援同産服
孟公肯顧尚書期當歌感激風相結吳姬楚苧莫停舞
黃河東走不復回白日經天豈能駐田文昔日嘗經過
朝酣暮樂艷綺羅高臺己傾曲池廢祇今誰聽雍門歌
我有一曲側君耳世事悠悠只如此子雲浪作投閣人
賈生空弔湘江水春風南園花滿枝莫待秋風搖落時
東山嘯起徒為耳乘時莫負高陽池
寄族中諸昆弟
自從到此忽三月每日揚鞭歴城闕花驄蹴踏御苑塵
南風處處飄香屑天闕黃雲身世高親舍白雲情更切
諸兄飄然絶世姿每念情親思激烈江湖千里多風沙
恨不日日見顔色都門柳色長青青上林鶯聲如有情
長淮萬古去不盡鍾山朝日摩青冥又聞征鴻叫河渚
雙雙紫燕鳴雕楹縱觀萬物皆得所感我躑躅心未平
鄉人前日西江至歡呼倒屣爭相迎家書一字千黃金
何得許久無叮嚀夢寐常思誦棠棣覺來不忍歌鶺鴒
我宗之盛聞自昔未有遺子金滿籝干將莫邪世不識
屠龍斬虎人始驚丈夫落落事高潔蒼蠅貝錦徒營營
生逢堯舜難自棄況有門戶憑誰撑古云學非以干禄
但願無忝爾所生天生富貴時與命豈肯逐逐為縱横
況聞進銳者退速人有高才須檢束但能鞭辟近裏來
左右逢源無不足古云兄弟真天倫怡怡勿以疎間親
千金萬戶皆外物豈以外物傷天真千流萬派同一源
千葩萬卉同一根如何同氣有乖刺致使天下誇雷陳
興言及此貴敦本毋以彼此分玉珉我今慚愧臨風前
鏗金戛玉聞鈞天諸兄歴落俱羣仙明珠孕蚌發光彩
瑜瑾在璞晴生烟信知囊括自無咎遯肥可以棲林泉
高歌擊壤天地寬仰事俯育俱陶然簡夫軒軒氣蓋世
飄飄直有凌雲志銀河萬斛洗胸中日解千牛刃方試
思量展轉不得寐零露瀼瀼鶴初唳同輩諸弟賴琢磨
要使家聲無廢墜乘風翩然好下來素書先遣征鴻至
最念從兄及朝弟自從生長無遺戾臨池絃誦喜忘飱
清夜高談不知寐江南江北萬重山今年去年别時泪
在家長日思登天到此何由能縮地康寧足可齊中郎
好與榮也相頡頏茅穿濺土利霜戟寶劍出匣生寒芒
讀書可以繼祖父有道自足輕侯王我言再三爾當記
正宜弩力斯世康
與胡郭二駙馬奉天門和韻
珠簾月冷風驚幄翠被宵寒悄無樂小奴鼾睡呼不醒
起見銀河漸將落金罏添火試沉香隅坐高吟動寥廓
當今貴人君最貴衮衮貂蟬事天爵甘心巳許同斷金
苦口寧辭充一藥我曹一官自身致看盡浮雲生碧落
少年莫學兒女情上古聖賢志當作宴安奢侈有深戒
君不見漢家金張與衛霍
草書歌
我生十載燈忩間學書晝夜何曾閒墨池磨竭滄海水
秃筆堆作西眉山豪來酒傾八百斛醉後顛狂隨所欲
手持兔毫任鋒鋩掃破鸞箋千萬幅一筆横一筆直金
鎗竪地錐穿壁白虹界破青旻天清泉瀉下丹崖石一
點大一點小夜半流星隨月皦飛空彈石上雲霄出海
驪珠燦穹昊媚如扱花美女逞新粧勇如操戈勇士當
戰場動如綵鸞紫鳳爭翺翔勁如秋蛇春蚓各奔茫態
如濃雲千萬變勢若晴空閃雷電秋空排雲鴻雁飛春
江洶湧蛟龍戰君不見王右軍當年曾作籠鵝人丈夫
有志亦如此筆下自有鬼與神
友恭堂歌
猗嗟鞠子之歌兮念父母及兄弟予信兮況妻子之好
合兮宜兄宜弟之具兮樂怡怡且孺兮令綽綽而裕兮
視鶺鴒之於急難兮瞻鴻鵠之於嘹唳兮感歴山之號
泣兮與荆蠻之逃避兮雖我生之庸兮猶或授之大器
彼聖賢之重誼兮視天下其如寄矧瑣尾之私利兮紛
冥頑兮絆示聆漢謠於舂粟兮感鄭莊之投餌宜人類
之不為兮彼欣然而得計噫昏昏其流俗兮斯明明於
今世堂赫赫以宏搆兮聯璧璫其瓊珶棠樣兮復承杜
湑兮附麗琴雍雍而瑟和兮箎嘒嘒而塤遞尚由由其
引類兮庶斯民之攸噫
琴清軒
大瀛海上三神洲飛仙挾我同遨遊銀臺金闕麗霄漢
琪花瑤草涼如秋中有神人粲霞綺臉若丹砂玉為指
遙持三尺爨下之枯桐鳳喙龍唇半焦尾芙蓉隠褥青
石床博山罏薰沉木香珊瑚鴈足水晶軫吳絲絙絃冰
縷長一絃初試韻殊絶松梢輕縷鳴騷屑二絃再鼓聲
琅琅石上寒泉洒晴雪彈之再三沉且幽空谷猗蘭香
霧浮祥雲捧月海底出海色含光凝不流移宫變徵逾
五六鳳飛冥冥秋氣肅神棲貝闕凛乎不可留離鸞翔
飛鶴驚宿泠泠撫遍七絃終方壺員嶠來天風神魚躍
出九淵浪潛蛟騰舞馮夷宫神仙驚駭攬衣起毛髮蕭
騷颯如水恍然不知天宇皆清肅只疑身在冰壺裏我
亦與之渡海堧仙凡間隔三千年幾回夢寐想丰采妙
音落落無由傳近登羣玉峰遍踏丹崖石望見紫蘭溪
涓涓湛沉碧路逢當曰島中仙謫降塵寰人不識玉童
猶抱一張琴囊封古錦徽黃金開懷為我奏一曲坐令
萬木含幽隂羣雄杳渺迥高邁似就鈞天破聾瞶萬斛
煩襟歘掃除目曠神怡絶纖芥君莫是攀龍曾上九天
飛學得軒轅數曲之所為又莫是早年出入宫禁侍虞
舜記得五絃琴上南風詩不然何事列仙籍復向人間
寄蹤跡收琴且莫尋舊游共展飈車跨鰲極跨鰲極登
玉京君彈山水調我續升天行與君唱和永終日盡寫
乾坤萬古情
筆妙軒
管城子爾能圖天文又能貌地理六經修纂點畫明羣
書著述文章美作之之始稱蒙恬後來毛州刺史傳近
代喜稱陸文寳如錐如鑿還如椽善書不擇新與故一
鋒殺盡山中兔江淹夢斷多才華班超投却成竒遇聞
君製作非尋常尖齊員健良有方當忩特書風雨作臨
池點染烟雲香百體書中盡神妙金雀虎爪生輝燿懸
針垂露更清新不作拙工使人誚陸君早為人所稱英
氣凛凛當青春何時攜取獻天子圖畫麒麟閣上人
行路難
倚劍且莫嘆聽歌行路難世途反覆多波瀾焦原九折
未為艱君不見漢謠斗粟歌未闌長門瀟瀟秋草殘骨
肉之間尚如此何況他人方寸間又不見絳侯身榮轉
繫獄賈生空對長沙哭功成更覺小吏尊才高寧避讒
言逐所以赤松子遠避中林期誰能吳江上見笑鴟夷
皮驪龍有珠在滄海勸君逆鱗無浪批子推介山下屈
原湘水湄當時鑿枘一不量至今憔悴令人悲行路難
難為言滄浪一曲且歸去長安大道横青天
采石弔李太白
吾聞學士真風流豪氣直與元氣侔金鑾殿上拜天子
叱呼寵幸如蒼頭貴妃捧硯恬不怪力士脱靴慚復羞
平生落魄嬴得虚名留也曾椎碎黃鶴樓也曾踢翻鸚
鵡洲也曾棄却五花馬也曾不惜千金裘呼兒換取采石
酒花間滿泛黃金甌醉來問明月月映金波流大呼陽
侯出江海騎鯨直向北極遊我來采石日已暮潮生牛
渚聊艤舟白浪一江雪滚滚黃蘆兩岸風颼颼我欲起
學士相與更唱酬恐驚水底魚龍眠不得上天星斗散
亂難為收草草留題弔學士學士不須笑吾儔磊落與
爾同千秋
中秋不見月
吾聞廣寒八萬三千修月斧暗處生明缺處補不知七
寳何以修合成孤光洞徹乾坤萬萬古三秋正中夜當
午嫦娥韜光匿何所酒杯狼籍燭無輝天上人間隔風
雨玉女莫乘鸞仙人休伐樹天柱不可登虹橋在何處
帝閽悠悠叫無路我欲斬蟾蜍驅玉兔坐令天宇絶纖
塵世上青霄燦如故黃金為節玉為輅縹緲鸞車爛無數
水晶簾外河漢横冰壺影裏笙歌度雲旗盡下飛元武
青鳥啣書報王母但期歲歲奉宸遊來看霓裳羽衣舞
永樂中中秋開宴不見月上心不懌公口占風落梅
一闋云姮娥面今夜圓下雲簾不着羣臣見拚今宵
倚闌不去眠看誰過廣寒宫殿上覽之歡甚為停杯
以待夜午月復明上笑曰解學士真才子奪天手也
命宫人滿酌宣勸盡歡而罷此事家乘向未及載見
郎瑛七修類稿中附錄於此
月中丹桂歌
高天桂樹五千尺廣寒宫中遮月色八月秋清桂吐花
天香散亂神仙宅西湖吳叟烏角巾帝遣伐桂三千春
終朝倚困倦無力嬋娟兔笑嫦娥嗔我有開山新鉞斧
手持直上清虚府金橋銀橋忽在前笑觀霓裳羽衣舞
一斫折枝柯二斫折婆娑三斫桂樹月中倒四海不覺
清光多太隂之君邀我見封章直奏通明殿玉皇親賜
天樵民留我天庭十日宴明日宴罷踏層雲思量唯有
斧隨身袖中帶得一枝出天下方知第一人
霽月樓
夜夢乘槎度斗牛直到黃姑天柱頭嫦娥手把一輪鏡
邀我廣寒宫裏遊廣寒之宫九霄上玉宇瓊樓屹相向
白羽翠烟紫霧籠蛟龍盛住黃金榜天孫裁衣雲錦香
玉女織綺成文章左招南極益遐筭右攀北斗傾天漿
一枝古桂隂婆娑吳剛持斧休蹉跎千載寒蒼塞宇宙
八埏舉棹逢山河是時白帝行秋令天與初秋金氣應
金莖欲採露花宜銀漢無聲雲氣靜我起問嫦娥員缺
何太苦何不長教似玉盤一片團團照千古嫦娥笑我
何太愚世間萬物有盈虧不論春花何濃艷當時秋葉
還凋衰四時寒暑迭來往百歲光隂猶反掌顔回好學
隕青春彭祖千年亦黃壤問答未及竟銅壺催曉籌金
盤半欹倒忽向天西流金雞酬唱忽驚覺毛髮豎立寒
颼颼向來行樂皆如此身在清江霽月樓
元日作
喜鵲雙飛鳴飛鳴報春曉元日紅雲上赤烏萬國山河
青未了我曹與世真竒逢年年此日朝飛龍幾回遙拜
黃金闕幾回導駕乾清宫彩箋曾獻平蠻頌蓮炬斜輝
宫錦紅屢得升堂拜家慶綵衣猶荷君王聖玉枕初疑
鳳翼飄金聲忽響盤龍磬南隣修善頌佛經東家吾伊
讀書聲讀書誦經心總好同善同心歌太平
求志山房歌
雲在山龍在淵雲未霖養晦於隂壑龍未震蟄迹而蜿
蜒所以古來隠居以求志長山大谷往往多才賢君不
見孔明天下士志氣凌蒼天當年未受三顧寵躬耕只
在南陽阡又不見鹿門有英傑别是人中仙耕雲自得
隠居志日令妻子耘其前我嘗寄跡文江裏獨抱遺經
究終始亂雲堆土結松巢一片閒心徹秋水閒來却訪
朋江濱落花流水迷通津溪回路轉得幽勝深邃彷彿
桃源春中有高世徒隠居謝世棼身同鷗鷺侣盟與泉
石親不識季倫富不知原憲貧胸中萬事等孤鶴獨立
瑤臺百尺之上月色傳其真冥觀六合間湛照無纖塵
我時一見之翛然清我神呼兒具酒鱠金鱗瑤琴古劍
烏角巾自言足幽志不是甘隠淪酒酣壯氣横秋旻為
君起舞君莫嗔山房之下日云邁蒼生有待山中人鞭
起九雲之潛蟄共駕萬斛之飛雲致身直入九重内要
使皇圖萬億茫無垠
送趙用哲赴舉
鳳飛五雲裏意欲周八極浩蕩乘天風超遙縱八翼趙
兄英妙行玉山青雲羃䍥巫雲間捫參附井弄明月挽
汲平玉歸伊顔深灌莽絡羅美才子雲相如安在哉何
時破浪駕飛艇共看玉峽之水從天來
夢仙歌
明珠昨夜紛跳蕩天風吹夢直上九天上銀浦流雲壓
錦衾露脚斜飛濕羅幌是時月姨搗藥臨丹爐霓裳曲
奏皆仙徒泰階欲升若無力玉童兩兩爭相扶須臾豐
隆阿香左右總來到駕風鞭霆飛過蓬萊島不老時吞
玉液霜長生飽食金光草周旋遍歴寰宇中九垓十極
隨飛翀安期羨門幾同笑木公金母常相從手閱隂符
與金纂往來玉房與瓊館或遇滕六巽二扇威不知寒
或到暘谷扶桑行行不知暖覺來飛落洞庭壖猶呼我
是雲中仙瀟湘極浦知何處雲雨荒臺空惘然嗚呼人
間亦自有真仙何必跨鶴凌雲飛上天
聽琴歌
君是洪都人文采何彬彬一生節操冰霜勵十載交游
湖海春有才不肯事生業往來慣作侯門客樓船海上
釣金鰲車馬門前攅繡軛行囊只載書與琴秋來冬去
尋知音文絃彈出白鶴舞武絃調出蒼龍吟一聲小盤
内明珠走未了梅花落地聽無聲雲淡風輕天杳杳一
聲高狂風大海翻波濤梧桐葉落敲窗響半空靈籟聲
嘈嘈一聲緩松篁戛玉瀟湘畔水聲嗚咽下寒川猿嘯
青蘿夜將半初絃急切二絃遲鶴鳴華表風凄凄少陵
無人謫仙死黃金難鑄鍾子期三絃四絃間徵羽美人
簾下低低語清風明月不等閒白雪陽春奚足比五絃
音韻諧宫商將軍劍佩鳴鏘鏘游魚躍波側耳聽五馬
仰秣思騰驤個中希聲誰曉會伯牙志在千山外一似
仙人蓬島歸雲路天風響環佩琴中之樂樂孔多琴中
之趣當如何琴調能使妻子合琴調能使君臣和琴兮
琴兮有深意三尺枯桐託交契龍唇鳳沼擅嘉名玉軫
金徽富精綴君不見大舜彈五絃又不見孔子操杏壇
大哉聖人去己久天風漠漠難為攀方今聖德開光耀
九重屢下求賢詔正當攜此造金門律應簫韶入廊廟
題山水
溪山有逸趣蒼崖凌紫烟遠峰落天半中有飛來泉蒼
茫樓觀出林杪丘園四顧居人少夕陽往往見漁樵古
樹隂隂亂啼鳥望中峰高雲錦張如此溪山猶故鄉元
壇觀裏三峰出白鷺洲邊二水長碧梧翠竹連江岸菊
潭秋嶼花爭亂好景偏宜白日游年華每被青春換寄
語溪水如有情氤氲佳氣常鍾靈山中美酒置千斛待
我歸來尋舊盟
題雙鶴圖
翼軫白榆光隨地化作長禽如老翁瑤池蓮花雪中朵
末葉微露丹砂紅軒昂有意出塵表九萬餘里騫長風
上天下天訴真宰朝食幽都暮瓊海月中清唳露彈珠
日下和鳴雲散綵或隨天帝驂龍翔或駕羣仙翳鳳凰
翡翠巢高混茫上皇皇四達無門傍溟渤崑崙所棲息
天地側身思咫尺吳都衞國兩無情芳草含烟幾迥碧
雞羣誤落終昂昂閒情不語春風長羈棲豈為稻粱計
且與高士商行藏君不聞薛少保青田寫真出天造一筆
能將萬壑開冰丸雪繭傳皆好又不聞杜少陵大篇短章
鬼神驚長禽自可千百歲加之詩畫何聲名嗟哉二老世
豈無何將軍有雙鶴圖梅萼横絶角井孤水出花開香欲
刳竹石落落莓苔敷飲啄不受愛者呼麾之不去喜欲舞
招之不來不可笯落落豈有軒車汚不飢不渴天為徒如
此高潔世所無如此高潔世所無上帝何不喚取歸清都
題松竹白鶴圖
松夀千年齡竹苞四山植仙馭何方來偶此共棲息東
游扶桑略西極下上九天僅咫尺時回啄食向蒼苔會
見培風展輕翼松花雪落金粉香竹食貯以供鸞凰九
臯一聲徹雲表怪此人立何昂藏臨臯夢斷洞簫譜但
見赤壁山蒼蒼丹砂作頂耀朝日白玉為羽明元裳金
芝瑤草尚厭飫肉食豈足充君腸清風徐來山月白起
舞琪雪參差光乘軒肯受淇澳侮攜琴羞與西山將天
長地久護松竹鳳鸞備駕天門翔松為棟梁竹為簜羽
衣常侍北斗傍北斗斟酌白玉壺南崖燦爛滄海枯萬
夀千年應瑞圖
廬山攬秀圖歌
昔年拄玉杖去看匡廬峰遠山如游龍半入青天中四
顧無人獨攬秀五老與我同舂容手弄石上琴目送天
邊鴻二儀自高下吳楚分西東洪濤巨浪拍岸下波光
上與銀河通汲澗元猿弄晴影長松舞鶴號天風天風
吹我不能立便欲起把十二青芙蓉弱流萬里可飛越
因之獻上蓬萊宫羲娥倏忽遂成晚往往夢裏尋仙蹤
如今不知何人撫此景樹下一老與我襟裾同披圖題
詩要相贈氣騰香霧秋濛濛子歸煩語謝五老幾時白
酒再熟來相從
朝天歌送周長史考滿
大夫益國之雲仍高曾累世家廬陵憶昨元季四海沸
先親避亂依錦城錦城從來山水好岷峨高高倚晴昊
扶輿清淑鍾偉人容齋先生得名早丰姿不與凡俗同
秀眉大顙仍方瞳攜書三載齒胄監折桂一日登蟾宫
先皇召見延英閣除書遠逐遼東鶴練卒朝騎白鼻騧
談兵夜坐青油幕軍中勵志誇才雄飛書上奏明光宫
萬乘解顔雙闕下千官回首五雲中訃音吹風動盈耳
麻衣歸臥青山裏賈誼先蒙太守徵謝安仍為蒼生起
天門重叩瞻飛龍承恩來郡佐花封化雨三春桑柘綠
東風九縣桃花紅公餘掃榻看家譜靜念故鄉應在邇
夢中聽雨懷松楸馬上看雲敬桑梓去年入塞按邊儲
將士百萬隨專車英風可繼李北海令名不讓侯尚書
歸來螺浦春光早種得棠隂花滿道黃堂太守馳朱幡
白髮仙人拾瑤草又騎瘦馬來文江巽樓下榻書滿床
我時得侍文章伯再瞻風采題鳳凰别來相憶心如病
聞道朝天思報政龐統元非百里才郭公自是中書令
官船明日泛長河楊花飛雪南風多攀轅臥轍計無已
揮毫寫就朝天歌
送劉孟雍之官清漳
去年三月金門下愛子清姿最瀟洒笑剪鍾山五色雲
贈君自是知音者我時正買西江船君亦送我龍江邊
長淮無波碧於澱楊花落雪東風顛今年相逢春又暮
之官復指清漳去羅衫紅暎海榴天紗帽香生紫薇露
一觴難盡别離情閩山楚水烟冥冥太平正好事綏撫
若有人來煩寄聲
為李士鼎賦南樓歌
昔年看遍江外山屐齒折盡今始還滿身猶帶雲氣濕
雙袖尚染莓苔斑歸家却恨歸不早景物無如城東好
盤谷迴環不易尋桃源幽䆳終窅窅故山日夕佳氣浮
水深流出東城頭山光水色清掩映好處正在君家樓
晝閒庭戶無塵雜芝蘭滿砌天香發夕露浮霑處士衣
清風為掃幽人榻池中水暖萍香時鯉魚鱗甲光參差
碧桃映日錦為樹岸柳臨風金作枝蒼松擁蓋鳴皓鶴
清夜泠泠潄聲作瑤琴抱取月中彈玉酒攜來花下酌
賞心與景不相違山水旦暮含清輝陶令遙聞即解印
謝公到此欲忘歸桐隂午巷轆轤響鴛鴦飛出荷花蕩
採山釣水恣幽尋停雨看雲任疎爽丹楓離離蜀錦紅
脆蒲裊裊生清風朝從澗阿拾瑤草暮向水底搴芙蓉
昨宵寒梅放新蕊朔風凍合城東水要知清興逼人來
置身疑在冰壺裏積慶孫子多才賢城内幽室城外田
四時樂事都不減中間好處君獨偏樓中有書數千帙
山光倒浸溪流急好將佳景賦新圖墨花染透金壺汁
便令下筆絶塵埃四面玲瓏忩戶開胸中自有凌雲志
明日韓公騎馬來
贈寫真蕭士信
太史公疑張子房狀貌不稱如女郎如何運籌帷幄裏
兒撫丸轉諸侯王今喜蕭郎來畫我雄偉魁梧無一可
只許雙瞳傲月華祥雲麗曰春風坐粲然一笑筆生花
香雲合沓霏紅霞謂予眉宇照今古鴛鴦豈羨為烏鴉
我感此言因嘆息此言只許鄒軻識凌烟功臣褒鄂竒
房杜癯然迺無敵蕭郎胸懷亦光霽脱略形神有真秘
請君更寫英雄人筆健如山挾真氣
贈友
鳳凰麒麟不世出往者空聞今見之迺知神物别有種
天生才雋超明時君當妙年好丰采毛骨自是千金姿
方駕曹劉宜獨步抗辭揚馬復先誰逸氣稜稜久無敵
射策金門真破的試將一劍決浮雲巳覺萬人皆辟易
白簡晨驚玉筍班青鸞夜上金鑾直閣外親收進講書
榻前醉草平蠻檄紫塞無塵四海清承恩衣繡許趨庭
遙瞻日月辭龍衮笑撥烟霞上鶴翎長林花開啼早鶯
金龜解換雙玉瓶春風如此不一醉壯懷磊落何由平
賦得字水成文送陳子魯
章江飛出贑石來大臯渡頭羣玉開神螺浦翠曉光發
天獄山高青練回東江西江小水合章水中流何壯哉
雙洲横作兩龍劍交鎖石瀨鳴春雷一點分明飛作筆
上字成文下成吉滄田桑海說荒唐焉用河圖洛書出
文水生祥不可休坐談孔孟思伊周蕭曹管樂不足數
倦游往往思扁舟陳君更在水西住幾回擊楫歌中流
鷓鴣洞前薜荔曉赤石潭下芙蓉秋天風吹雲捲大旗
玉文深發清漣漪君今歸去事仙賞我亦乘之歌式微
為李君題桃源圖
丹青妙手稱良工筆端造化真無窮絞綃一幅如掌大
江山盡入畫圖中晴雲終朝鎖峻嶺釣叟長年棹孤艇
鳥鳴洞口不聞聲日出扶桑樹無影仙桃己去花猶紅
嚴冬草色盡青葱人行相逢路間陌鶴飛不到巖前松
衆山環繞如盤谷流水縈紆武陵曲徬徨幾欲造其間
去路迢迢難着足
題畫梅
我觀白榆千萬樹花繞天河看花去仙人不識造化竒
種在江南更沮洳蒸翻朔雪凍作香喚回夢影凝新粧
梅仙梅仙誰所指六籍己見數頃筐堂堂傅相九天上
商家霖雨來蘇望化作鹽梅鼎更深從此功名幾千丈
黃金鑄鼎未論功白玉開花鶻神旺岳雲遶空飛不去
瞥見西湖一千樹却同天上白榆花大庾山頭更相遇
詩人窮肩瘦於鶴長篇短章豈倉卒黃昏疎影弄横斜
賦得蓬萊建安骨建安諸子昔未賦北客哀吟楚三戶
屈子無情不肯招離騷讀罷長歌些月華輝輝大如斗
浸在寒潭落虛牖倒源水冷起青冥化作盤空好身手
我觀畫梅如畫龍變化豈與常流通自從瑤臺厭丹粉
獨立閶闔歌清風
枯木竹石
高堂白石風雨起怪石蒼蒼勢碕礒藂深野竹動猿哀
疑在湘江層疊裏舉頭却見青天青老樹偃蹇虬龍形
盤根九土比金石勢與五嶽爭風霆絲蘿引蔓自蒙翳
苔蘚附麗相縱横霜繁露重日慄冽堅冰積雪時虧盈
棟梁之姿不易得天意豈肯隨飄零新條舊發更修直
老幹輪囷更錯節翠帷密葉膏沃光雲景芳華重結實
扶桑倚注啟明東崢嶸載捧青霄日
題墨竹
江南處處多修竹涼雨瀟瀟響寒玉孤根送出龍欲馳
怒籜纔舒虎猶伏霽景時開忽往來清隂迥遶天垂綠
我昔金鑾夜直時月下風前適見之天然妙影落窗畔
展轉江南勞夢思歸來竹林時宴眠斷渠流水分清妍
深叢嫩篠山雞語喚醒騎龍朝日邊故人示我新圖好
華林金谷空烟草此君貞節萬世同縱有冰霜自能保
西川四景
巫山天下無
夏雲岧嶤影空翠十二巫峰墮平地化作竒峰天下雄
飛入西川作形勢楚襄微事何足云宋家小子雕蟲文
君不見今古興亡幾番雨世間何事不浮雲
眉山天下秀
娥眉春月鬭嬋娟雷砰夜響空中泉江南客子喜空翠
踏破平羌江水邊歸來夢寐遶岩壑千花爛錦明帷幄
起來如在娥眉巔畫史新圖為君作隴西太白去不還
浣花堂草苔石斑西川風景世間少令人長憶娥眉山
雪山天下高
雪山山高在西極下視九州皆歴歴自從積雪雪未消
萬古寒冰堅比石五丁力士移不來畫師忽遣秋毫開
南州溽暑晝方永展此清景何快哉君不聞齧氊使者
去已久鮮能知味令心哀
瞿塘天下險
驚湍觸石石欲落絶壁與天爭一握峽東衝激轉奔雷
白日蛟龍怒相角望中砥柱何崔嵬曾見當年征戰來
禹鑿漢江猶在眼金輿鐵鎮成寒灰行人記取秋風裏
云是瞿塘灧澦堆
題馬
秋露團團玉花白金鞍紫騮度香陌奚官穏控青絲韁
天仗從容閒玉策歸來意氣閑且都欲飲靈泉驚砂磧
何當披甲騎爾行一日長鳴空冀北
長安别鄒生
西行十月至長安鄒生萬里東南還為言曾度六盤山
山下臨洮河與澗此行不必凋心顔大雪恐墜層冰間
在城飲酒強自寬明日東西岐路難我漸辭家君漸留
君在甘州思越州一去三年邊月苦歸到家時消百憂
我心尤切念庭闈九十嚴親雙鬢垂倚門斜曰望子歸
臨風託寄平安字寒梅花發報君知
西行示姪禎期還家
平生不作汗漫游骨肉滿前寬我憂一尊時醉黃花下
萬事不醒江波流早歲攀龍客天府浪得聲名滿環宇
歸來自分閉門過豈料更為名所苦旅影西行萬里遙
黃葉飄蕭更無數我向黃河似泛槎阿宜别我思還家
一天雁影閒秋色兩地月色愁蒹葭蒹葭蒼蒼露為霜
朔風吹汝征衣裳料應一步一回首歸到家時心轉傷
弟妹若相問為言各康強嚴親且祝加飡飯我行十月
應還鄉
送友人起服北上
結髮相與友不異雷與陳風波蕩萍梗所歴為參辰君
行初向河南時輕裘快馬懸明珠光輝五色照行路悔
不相從同曳裾遙聞鴻雁聲嘹喨冀得雲中尺素書素
書宛見陳重面我亦揚舲别鄉縣京華為客忽相逢雕
盤綺食諧歡宴豈知宴集樂未終風驚木落親庭空訃
音一紙淚成血擗踊袒括何匆匆我苦辭親思顯揚只
言得禄榮高堂潘輿娛侍志所望墓木己拱情可傷祭
之列鼎陳簠簋不似生前歡菽水更有暌離行役時去
住存殁無能知君今得遇昇平日忠孝兼全兩無失三
年再上青雲路萬口稱揚聲籍籍脱却麻衣換錦衣千
軍駿馬如翬飛但看蒼蒼佩印綬與君同向江西歸
西行寄甥文瑩
祖隴西山鴈門下西行正值秋瀟洒秋日雕弓射孽狐
雪中玉勒馳天馬却過并州是故鄉先公并國漢侯王
西江有家未千載南望白髮懷高堂吾甥夙所親執手
未忍别黃葉下江臯離愁正如割我當歸思如渴相思
悽惻重綢繆遠在明年二三月
寄胡敬方
梁鴻海曲竄賈誼長沙謫儋耳蘇子瞻夜郎李太白君
家忠簡在幽州功名自分隨烟流一朝行召入宣室君
臣魚水還相投我視諸公豈儔匹十年曾侍金鑾側朔
風吹夢入河州細語荒郊秋一葉臨行天語重丁寧萬
里西行勞聖心鄉人憐我休太息飛鳥終當還舊林
盧氏秋夜賦寄王院判
羇懷不自釋終夜卧復起長風吹河聲瀉入茅屋裏青
天高高素月横露華凄落羅衫輕干將莫邪欲自見中
夜忽作雙龍鳴志士遭逢苦不早遠道憂心急於搗漫
說咸陽與洛陽昨日鶯花今日老我有母江之南盈簪
白髮絲鬖鬖柴門半掩綠樹下落日凝望情何堪我有
弟湖之北雲夢關山萬里隔三月歸鴻又盡飛相思一
字無由得金蘭交契王使君一日不見心氤氲適來離
别忽三載夢魂踏遍江東雲平生只欲事高潔骨肉交
遊總疎絶慷慨臨風一灑然淚痕滿袖都成血衣袖初
乾夜向晨古來忠義多艱辛江鄉有路且歸去秋風野
水堪垂綸
寄新野袁上舍
孔明信卧龍士元亦雛鳳南陽千載人星芒相搖動友
人為道留至今新野文學如喬林松根木下伏琥珀桂枝
月暈生黃金雲臺先輩會風雲鹿門肥遯猶清芬登高
弔古歌慷慨冒使榮名羞後塵泮池芹藻如碧玉濟濟
游歌思樂育琴瑟鼔奏合周詩義理周旋論更僕正如
美玉在崑山山輝白虹五采斑又如璿珠孕漯淵午夜
騰騰光燭天干將韞匣射斗牛騏驥絶足超燕然今年
射策應相見承恩早拜金鑾殿鳳凰臺上聚星期先寄
長歌如會面
贈薛相士鐵崖
銅之鑑可以見妍媸不若書之鑑可以見是非人之鑑
可以見善惡之端禍福之機河東薛相士自稱老鑑師
一雙神瞳秋水碧三寸長舌霹靂飛曾相水邊遺英作
貴子道上單丁為富兒前年山東睡漢是龍虎今年雁
山華胄非熊羆談言一中理予奪無依違見子勸以孝
見父勸以慈見臣勸以忠直則正邪則欹鑑道如此頗
合古人之箴規鐵崖道人曾讀書與詩誤蒙進士賜緋
衣龍門上客一日速十年不調官何遲五湖相見談出
處許我再覲黃金墀我心復鑑復自斷子卿唐舉毋容
知醉來吹笛客自去天青月在梨花枝
河州正月十五夜有感
少年行坐依慈母送臘迎春事樽爼自從元日說隂晴
且向歲時將十五兒童夾路爆竹喧高引紅燈笑嫫姥
青獅傀儡動地來歌鐘徹夜兼鼙鼓驅儺擊筑鬭喧呼
剪紙拈花作歌舞黃金蛟龍珠翠鱗十丈流泉口中吐
登州海市未足憐河陽花縣何須數我家不與世俗同
弟兄伯叔聯簪組滿堂賓客皆雄竒新吟健筆爭蠭午
我時七步詩即成諸生學士觀如堵年年歲歲盛繁華
只說江南好風土那知少壯遇有殊歡樂相兼又愁苦
布衣十五步蟾宫年年看燈天九重金門夜開星斗落
玉柱盡作扶桑紅羣仙邀我飲河鼓大醉尚吸滄溟空
南風飄飄親舍遠乘之便往辭飛龍十年宫錦燈花下
都與從前歡樂同一從秋暑别京國山川萬里音書隔
東風一夜百花開散與羇懷助吟癖湛陽江月暫淹留
何侯祠前聽棹謳江船萬烟芙蓉渚賽殺兩岸琉璃毬
今夕何夕在河州平生之交懽相酬微霰飄灑燈不收
更催添注龍鱗油醉來身披紫綺裘移船更作汗漫遊
豈知夜永風雪道冰作燈籠森白矛逐日瀝凍成以鞲
襯以五彩懸銀鈎大雪大似金兜鍪我疑天公與人謀
剪下玉屑如雕鏤邊城涼薄天所賙真成玉宇兼瓊樓
烹龍炮鳳樓上頭他人異域自風流羇客向隅雙淚流
任他歡樂彈箜篌嚴親念我應不休燈光為我達宸旒
相思何日大刀頭
夜窗吟
更深坐久燭花短人靜紅爐火初煖朔風吹得笙簧寒
碎剪霜華上銀管攬衣拭目雁行細梅梢月到松梢未
敲冰化水澆醉腸寫向吟窗敵寒氣鼔鼙凍損聲不動
别院人添翠衾重筆尖欲挽陽和回蝴蝶無情入春夢
朝來閒倚闌干立忽聽林鴉報晴日殷勤細讀中夜詩
一笑雲邊亂山出
長歌行
有淚莫泣鮫人珠有足莫獻荆山玉赤心徒使按劍看
至寳翻令笑魚目千金蹈海稱達人五噫出關東去秦
負芻無復遇知己空歌白石南山春楚卿相棄復何有
於陵甘作灌園叟爰鶋偶集魯東門惆悵胡能事杯酒
長風蕭騷百草殘長劍悲歌涕翻瀾金臺駿骨久已化
瑤水風波不可攀畏途羊腸能折軸作詩為謝雲間鵠
海上三峰久負期醉歸休託平原宿
踏青行
春風綠遍天涯路滿院殘紅不知處西家有酒不肯賖
愁坐茅簷日將暮出門時作踏青行晴川雲煖花冥冥
時人塤管吹落日難為一段江南情
送蕭檢討引高南歸
新雨不成泥軥舟樹上啼征夫懷遠路家在大湖西别
家今幾度楊柳江邊樹念鄉車輪下漸是中年路萬事
中年尚可期人生且莫長别離長别離向何方九河落
花晴浦香玉雎斑斑鳬乳黃南望不見二高堂奈此遊
子思故鄉我家蕭君濟世早功成身退合天道當時未
必去者賢挽不回之卧烟島後來親閱虧成事始識從
初去時好我不能赤手縛虹霓又不能委身同草木生
逢堯舜時肯受泥塗辱昨者誤奮龍門雷蝘蜓嘲之自
云足憂者舉觴酧白日惟有皇天照空谷張公云吳江
生我有千載意不羨身後名為君寫作送行曲曲中摧
曳難為情君行不聽我意不平明日買船棹秋聲送秋
東下窺滄瀛飄然如去白玉京須君禹穴相逢迎相見
不見須相待客行雖遲心不改
劉希䕫丁憂還鄉作此送之
我有一斗酒青天灑浮雲浮雲散盡月光醉天地與我
同氤氲我有一掬淚送君歸灑文江波人生禄仕為親
養得禄親喪將奈何去年八月秋風清我尚衰麻辭玉
京匆匆流電别鄉里蚤夜載筆趨承明今年八月送君
歸忍着衰麻更彩衣寄言具慶高堂者莫遣徒為風木
悲
送友人載入蜀
昔年君去西川時白頭慈母紉征衣衣成五彩相陸離
出門意氣生光輝扁舟泝盡瞿塘險料想一險一度思
庭闈白頭慈母中夜嘆嚴父寄書令子歸歸來復向西
川去相看又作明年期人生倏忽百年内春葉青青秋
已稀辭親掩卷懷李密酒酣擊筑思漸離丈夫孝子俱
可憐明年與君重相違君行慷慨當恐懼父母之年不
可以不知父母許爾行勿疑
送楊教授之邵武
昔在匡山下杏花手自栽杏花遶天發先生歸去來歸
來雙闕下故人滿京華爭修薦剡非所欲東望閩海回
雲車銅章四寸郡文學夏楚不用施方略誠能動物物
皆春人間無如教官樂臯比坐擁春風喧服事弟子來
如泉問咨唯喏皆聖賢教官之樂不可言為爾再賦菁
莪篇
望潛山歌
東望望見九華遠西望望見潛山高江中洲渚不可數
但覺萬艦春雲濤前船遠似飛沙起後船烟中來似螘
人生快意如此時順風微波日千里安慶城池居要衝
一掬之地能消萬古之英雄紛紛誰可掇將去恨血不
染江波紅惟有龍眠老居士畫得山川及文字更有余
忠宣公百戰死荆揚夜夜天光紫喬家淚滴江水渾紅
顔得失何足論三千年事堪消魂舉氣嘘天天亦昏幸
遇太平息征戰却憶先皇淚如霰吞聲躑躅愁雲屯仰
視紅日東方暾
池口阻風
避風貴池口維䌫臨川渚白浪如山捲雪花墨雲匝地
飛隂雨此時魚龍爭沉浮江湖石裂無安流馮夷擊鼔
怒鼉吼恍惚可以追冥搜須臾雲散風暫息移船買酒
澆胸臆鮮魚須得豈問錢縱飲高歌忘岑寂便覺紅日
催人顔推篷且看池陽山九華蒼翠杯中墮對景不復
論鄉關尊前攜手有知已前程嗟嘆徒為爾青雲有路
待我來一日南風歘千里
繁昌阻風
繁昌峽前風阻客逆浪牽船滯行色坐數歸船疾如箭
俄頃飛帆浪中沒我非尋常流宕人等閒不遇閒悲辛
讀書學得萬人敵直將富貴輕埃塵君不見當壚逸才
題駟馬不如安石濟天下古來豪傑為世出肯逐青牛
度關者丁寧北風且少停會看一舉登玉京未把升沉
問聃尹欲共姬周論治平不須對此嘆坎坷世事到頭
須勘破成功他年拂衣歸直向東山日高卧
白扇歌
剡溪白繭青篔簹素練翠濤霜雪光金刀剪出雲一片
入手颯颯清風涼奢儉適中不盈束舒卷因時愜人欲
碧波㶑灧海天平清香瀟灑淇園綠絶勝娥眉山月半
輪秋又如渤海玉樹珊瑚鈎白羽之輕不足比齊紈雖
潔那能儔偉哉官樣何從得不方不圓亦不缺黿鼉躍
破玻璃紋鳳凰踏斷琅玕節疑似嫦娥月下裁狂風吹
墮天山側又疑馮夷捧出碧波心江妃水仙惜不得祝
融南來鞭火龍閭閻盡在紅爐中窗下書生當此際便
覺兩腋習習生清風飄然如在蓬萊宫又如駕馭羽輪
飇車渡弱水十洲掛在冰壺裏翺翔三千界扶搖九萬
里排雲呌閶闔乾坤淨如洗何須避暑子雲亭何須濯
熱瑤池冰何須遠訪芙蓉城青冥風露非人世何如此
扇之清清玉川子丹邱生胡不持之朝帝闕為我掃除
天下熱
答胡光大
去年雪中寄我詞一讀一回心轉悲結交誰似金蘭契
舉世紛紛桃李姿我觀百歲須臾耳人在乾坤猶釀器
清濃糟粕總成空四海滔滔不知醉我是浮雲與世乖
醉醒各判自難諧天地悠悠尚應盡百年草草為形骸
吟詩作賦愁肝腎絕穎屠羊爭筆陣勞筋苦骨竟何為
一榻清風萬年盡襄陽太守何其愚沉碑水底誇龍魚
至今人笑陵谷改亡吳帝晉竟何如我有窮愁何日寬
醯雞起滅閒獨看痴兒細子能萋菲毁譽榮辱吾何干
今年春到花應早預擬南園踏芳草細看春色天上來
萬樹芳花照晴昊莊生久矣喜逍遙陶令何曾恨枯槁
啜醨一醉也徒然一諾千金永相保
過蒼梧峽
廣西下來灘復灘三百六十長短灣潭心綠水緩悠悠
長灣短灣凝不流涓涓千尺靜見底隔岸空行魚曳尾
忽然路絕山勢迴峽口江聲如怒雷石嘴鑿鑿森鯨牙
龍潭虎鋸如回車我行已過正月半一夜水生浮漢槎
龍潛虎伏杳不見但見滿江圓浪花浪花雪飛捲萬瓦
船下高灘疾於馬浪船俱起空中擊舉柁齊挽不容力
舟師持篙眼逾疾抵住石頭輕一擲水痕奔箭石竇急
老稚懷憂多掩泣齒聲卜卜叩神靈抛紙燒香齊起立
為言水淺僅容舠篙師失手爭纖毫水聲怒起兩厓近
撇漩指顧隨洪濤龍君水伯似相曉此水不大亦不小
紙船偏得鐵梢公穏似春遊在靈沼翻思初下象鼻山
怕問行人多苦顔驚心樂水昭平驛慮患防虞不暫閒
忽見蒼梧山在目已聞鶯語自間關須知平地風波惡
何處安留不險艱此心常似初來日三峽滄溟任往還
題扇
疎疎雨濕湘江雲湘江美人思斷魂蒼梧帝子去不歸
錦城公子何時迴我欲攀天借取清風明月三萬斛掃
除閒愁與昆明之劫灰劉郎劉郎絶代頗希有秋菊寒
泉酌元酒談中風味心自知天下炎涼一揮手
紙
剡溪藤魚網線搗剉如麋浸水涀神工抄作五色箋鳳
舞鸞翔雲片片漢庭帝子愛如寳詔下蔡侯多製造文
華殿上賦新詩御墨淋漓盡章草
筆
未用怨頭白用時頭轉黑未用暫幽閒用時何逼迫須
臾索我風雷驚明時用我致太平君子用我流芳名鬼
神見我俱潛形五經文字傳今古蒼頡由來知我苦十
萬雄兵我解和那用敲金兼擊鼓
墨
北方黑帝驅松使松使嘘烟滿天地神工幻作元霜飛
一斂搗成烏玉劑腦麝勻膠香屑屑巧製如琴復如月
休論價值重如金貴在玉堂堂上列出處相同毛與楮
生也同生死同死結隣好箇石鄉侯親我更親二君子
天池共沐恩波慣彩鳳龍光幾璀璨五經載道孰為先
匪我傳來那得見
硯
我家住在端溪裏窈窕白雲最深處吾宗骨肉徒紛紜
惟我幸為明時器瑜麋見我性質實俾我日裏相摩擦
毛穎先生常似渴一插池中水將絶玉堂金馬許多人
惟爾三子情最親愛我堅心磨不磷案頭長立待君恩
水滴
月窟一蟾蜍變化何所之秀拔三峰巒更蟠兩蛟螭或
化北海魚或變南山鹿長河與百川一插歸吾腹須臾
噀出雲烟起濡毫細寫龍鸞字筆底回春有生意能使
雲行兼雨施
寄周吉士
青原白鷺城迢迢下有文水明珠橋閭閻撲地鐘鼎食
多是先朝舊宦僚周家雙井名最久華萼堂深介眉夀
天章奎畫動星躔大册高文垂宇宙昔人作郡多仁恩
耄倪卧轍留攀轅遂令奕世有家族千百里内棠隂連
白沙翠竹槎溪上别墅山泉恣幽賞百年嘉慶毓英賢
二十青春登虎榜鳳凰池上忽相逢却憶垂髫歡愛同
風波萍梗蕩離合日月夢寐隨西東禾川送别情何及
龍田立馬看山色對月高歌共扣舷簸蕩元潭老蛟窟
畫船曉發清江湄望望庭闈思欲飛平原綠野有真趣
西洞溪橋勞夢思前年重會箕山下獨鶴孤琴暫瀟洒
當時霜雪徧郊原但見青松與桐檟願君且保金石姿
岸芷汀蘭堪佩攜與爾重尋舊時約青山白首同遊嬉
東湖攬勝
十年不到豫章城鎖蛟宫中新水生澹臺祠下日乍午
觸熱更上聘君亭聘君亭前無亂蛙此事或有非人誇
聘君高風自千載況有湖水明丹霞望中西山青似幕
參差開徹芙蓉花登高攬勝興未已柳風吹天涼似洗
青眼故人殊已稀慨慷更讀南豐碑
題百子圖
天無一日備四時人無一母生百兒何人筆端奪造化
天時人事俱備知三三兩兩如魚隊日長遊戲欄干外
攀花折柳爭後先採菊東籬相向背昨觀此圖三撫几
多憂只為多男子生子當如孫仲謀人生一䕫亦足矣
怨歌行
絃奏鈞天素娥之寳瑟酒斟流霞碧海之瓊杯宿君七
寳流蘇之錦帳坐我九成白玉之仙臺臺高帳煖春寒
薄金縷輕身掌中托結成比翼天上期不羨連枝世間
樂歲歲年年樂未涯鴉元粉白各相宜卷衣羞比秦王
女抱衾誰賦宵征詩參差雙鳳裁筠管不謂年華有凋
換楚園未泣章華魚漢宫忍聽長門鴈長門蕭條秋影
稀粉屏珠綴流螢飛苔生舞席塵蒙鏡空傍閒階尋履
綦宛宛青陽日將暮惆悵君恩棄中路妾心如月君不
知斜倚長雲和淚垂
桂林歌贈友
永樂第八年庚寅春王正月廿有四一陽真人駕詩槎
愛煞江流學文字遊遊漾漾清湖邊清湖萬頃涵青天
桑野糢糊藏暮雨柳州錦亘鎖朝烟詩槎泊在滄洲背
忽見高林挺高桂桂家住得最清高不比尋常巖穴巢
借問春桂何事獨無花不與羣卉爭繁華姚黃魏紫矜
富貴桃紅李白紛豪奢桂不能言答以意芬芳要在風
霜際千林萬木搖落時白蕊丹心方表異翡翠堆裏金
粟黃千朵萬朵聯秋芳金風滿天散露氣明月萬斛懸
天香昔年曾到廣寒宫芳菲絶似金林中玉兔搗藥不
顧盼彩鸞起舞猶雍容嫦娥雙雙勸我酒蟾蜍蹲踞來
稱夀自言搗得不死丹昂頭捧獻前稽首金丹入手光
陸離呼吸元氣餐紫芝遂令賣藥遍天下至今賣藥仍
賣詩賣詩賣到桂家去桂家留我久停住婆娑老樹凝
冰霜延蔓新枝庭下聚皎如玉樹森成林湛如明鏡磨
精金君家兄弟不易得一門同氣還同心戒審屏改警
非意(五兄弟名戒非審非屏非改非警非)瑤環瑜珥敦信誼讀書不負功
名期好比燕山之竇氏昨朝林下華筵開花香飛入黃
金罍門前長有車馬至座間盡是鴻儒來相逢不飲真
負人明香一炷時自熏興來一掃千百紙龍蛇騰躍隨
風雲隨風雲度銀漢瑤池宴罷天上回斫桂燒丹金不
換
贈閬溪友人之子入覲
我昔曾遊閬溪上閬苑仙人過相訪開筵醉月坐瓊花
氣吐虹霓各千丈葛山對面如屛帷白雨一洗青琉璃
啣紅飛鳥忽來下勾漏丹砂明日歸武城公子攜客來
卿家歡甚懷抱開傳觴踊躍催打鼓倒挽河水添金杯
高懸大畫白鴈飛畫者濠梁崔子西濡毫請我作詩句
大璽尚有宣和題聿來賓從甚雜遝論古稱今恣歡洽
門豎岧嶤百歲坊翠柳黃鸝聲恰恰翻思此地盛文儒
六一文星照碧虛鳳凰瑞世西山真於菟孝感徐東門
龍潭學士登金岳武城真院祠先人當時墟曲勝鄒魯
絃誦日夜聲相聞繁華事往文字存靈芝瑞草香氤氲
麒麟繡紱光墮地鸑鷟和鳴鸞鳳羣别來倏忽二十載
重尋舊夢無時改亭亭玉樹立當霄天馬空行見風采
魚箋索我遠遊詩并道嚴君勞夢思半生足跡厭江海
陶令欲賦歸田詩如何更有驅馳想壯士飄飄九天上
買舟東下朝玉京彭湖匡阜入眼青大江横流作天塹
萬國如此宗神明觀光禁御日五色訪道橋門奏金石
蕊珠宫裏閱瓊文金粟林中話空寂草堂古篆兩三行
正如金薤垂琳琅吳人天璽殞星石皇家字畫蛟龍翔
暇時載酒一坐卧明珠徑寸當空墮拾裝又作薊門行
析津之水浮蓬瀛天回北斗運此杯地合九城通杳冥
黃髮含哺鼓腹歌常從五夜聽雲和周宣中興有石鼓
奠鼎國學包山河君能覩此實竒偉下視五嶽如陂陀
會當拓取一萬本便可拂袖歸山阿買田築室守金玉
扶老攜幼瞻羲和重來閬溪為翁夀與君握手同遊歌
春來曲
人逢春來喜我逢春來悲春來春去催人老百年光隂
能幾時去年當春髮如漆今年逢春鬢若絲人逢春到
好顔色我見春來頭愈白一片飄瀟似雪垂縱有春風
清不得憶我初年十四五每到春來強欲舞讀書一目
數行下醉後傳觴不知數一朝辭家入京國正是鶯花
二三月東風滿路馬蹄輕揮鞭走遍長安陌此時紅顔
方少年瀛洲步武如飛仙常臨螭陛奉清蹕時拂雲箋
近御筵自從衰病困懷抱一回見春一回老趨朝上馬
要人扶形態龍鍾貌枯槁尋常怕雨又悲風白日看花
如霧中酒腸不慣易成醉詩句懶題那得工昔何勇銳
今如此始信蹉跎真老矣吁嗟天運本自然寒暑倏忽
相推遷老𣆀彭祖今安在瑤池弱水皆虛傳眼前豈無
曠達者擊節和我春來篇
文毅集卷四
