文毅集卷十二
明解縉撰
墓表
翰林院修撰王欽止先生墓表
嗚呼功業既成而人推服之恩惠及人而人懷思之天
下皆是也無功業而人推服無恩惠而人懷思古今天
下之人甚少也若漢之賈誼唐之劉蕡其功業何所成
恩惠何所及其文章亦甚少也然使人思而嘆息之至
今推服之無異辭豈世之人惜俊才之夙成悲壯志之
蚤謝歟抑憫其不遇於世而以窮死歟予友翰林修撰
王君欽止諱艮殁之日識者皆嘆息推服而懷思之其
朋友哭之盡哀即未與接者亦聞而嘆息失聲此足見
人心之公而行之孚於人者久也君少失父自知讀書
為文其祖與畊先生治尚書學聞天下著書經管見藏
於家矜式主意四書經疑貫通能發前人所未發兩漢
詔誥咸梓於世君盡其微為學愈勵而家事未嘗廢雖
甚攻苦必親理之其母以君篤於孝君被病即告母曰
我病且死幸有弟三人在我無足哀夭壽命也其母以
為逹於理言不及妻子此誠人情所難先是父殁時弟
俱幼今得成立皆以為君篤於慈其族人親戚無間言
皆以為宗族稱孝鄉黨稱弟方其在府學課試輙冠曹
人不以為忌試江西鄉薦第一上親灑宸翰魁名天下
賜進士及第授翰林院修撰未幾設文史館待之晉秩
一等分類秘閣書目預修高廟實錄總集類要祁寒盛
暑終日不怠與胡廣等奏修時政記如故事參酌攸當
屢上書言當時切務上皆欣然納之飭身正色不可狎
玩聽其言侃侃如也然未嘗妄言其所不可行自奉甚
約賙急如將不及與人交久而益敬其行孚於人也類
如此獨其於死生之際從容安泰無毫髮可憐之色預
與母訣斂手待終予往視之一辭不亂此足以信其平
生所藴非淺智之所能度者宜其感動衆人猶醴泉之
浸不必為江河芝草之榮不必為松栢而人信以為祥
洵乎功業恩惠未嘗顯著而人重其生存哀其没世同
於賈誼劉蕡也君文章雄偉光耀常曰悖於理而工於
辭者非不知理悖也欲希世而盜名也吾切恥之詩詞
古雅一以理為主警策淵永字畫精楷皆稱其為人其
稿若干卷藏於家皆可傳也君連世與予家友善其伯
祖吾素嘗為館京師待我先祖真我公後為翰林編修
國子博士卒於官家君在太學為之心喪以禮葬之其
祖諱克耘與予叔祖觀我求我同舉進士克耘號野耕
元統癸酉科甲授吉安府同永新州事其族父無將與
予同登洪武戊辰第君與予弟文夫已夘同舉於鄉知
其族行莫予若也是宜為表而繫以辭刻之其墓君為
吉水帶源王氏唐末由袁之白芒來其先太原人也曾
祖諱孟贈萬安縣尹祖妣曾氏贈宜人父諱其尹避地
吉安城中千戶宋以女孫女焉是生君年十六母氏與
歸帶源娶沙田劉氏戶部主事芸庵先生之女子男三
人鎣錚鍈墓在高嶺園之原君生洪武戊申六月十五
日殁辛巳九月七日也天子命治其喪者其妻之姑夫
顔君子明也系之以詩
其辭曰頎修容兮内正直勇往義兮不組飾少孤立兮
炳文章篤孝友兮譽彌芳超騰驤兮陟天路希聖哲兮
同軌度火始熖兮泉發蒙防讀葬兮遭回風朋情欎紆
兮凛秋日高欲濟無梁兮遊水滔滔華芝殞兮醴泉竭
靈徵長兮旨芳歇彼力渺兮任乖張循塗傾兮永懷傷
賢不肖兮非彼天何壽夭兮樗櫟偏於呼欽止兮材行
雖不施有遺思兮無窮期
翰林院檢討廖君墓表
嗚呼余讀甘棠之詩而知古之人善政遺結於人心久
而益著愈遠而不忘也然豈多有哉予友廖君敬先奉
詔起修高皇帝實錄既至而事畢上曰此老儒即以為
翰林檢討余退以告同官曾君日章王君汝玉梁君用
行皆舉手加額曰昔吾縣之父母也問之曰豈弟哉古
人不是過也廖君卒於官三君子哭之尤慟嗚呼好禮
君子者或不恤小人善撫微賤者或驕於士大夫方以
在上者或好諛而佞已為守則易尉而為尉則凌守也
惟豈弟者庶幾無是也豈不可稱偉人也哉廖君之為
縣也其禮於士大夫君子可見矣其初為丞懷慶之河
内地當西北之衝邑小事煩又當新附軍旅所過供具
浩穰縣令久闕積不治君時年尚少也不數月政成郡
守王興宗宿望老成然嚴難事大歎奬以為不可及縣
清化鎮商税多䧟匿布政司官來捕執其首為奸狀事
連千餘家徵捕鉅萬不能足遂以委君君視百姓如家
也區畫貧富相補不數日足其所徵逋布政司官大善
更置酒為謝而去君考滿既垂髮戴白拜送道路多至
垂涕者既至京師時方以蘇州為難治而屬縣吳江尤
號繁劇朝廷謂君及興宗俱有名也廼以興宗守蘇州
而君丞吳江興宗遇劇務輙以委君君不得專治吳江
也時有富民二氏以水決圩田事數年訟不已至聞朝
廷下有司督其理屈者某氏修廢圩岸幾數十里岸廢
决已數年上下高深數十尺彌望水决無迹可求而某
氏又以富聞天下興宗謂使他人督之將為其賄所溺
事不集又煩朝廷遂以語嘗他官他官亦皆恐懼莫敢
往興宗大言曰宜莫如廖縣丞也君欣然往督其役為
之方法巧思出人意表如期而畢某氏亦深德君惟拜
謝而已不敢發一言君精敏絶倫吏抱文案叢雜手署
口訣頃刻而畢令簿拱手歎服未嘗疾言遽色而使民
皆不忍欺興宗值考滿當去老稚遮道去不得行君後
坐為人連累謫鳳陽河内吳江之民就視之背項相望
於道其居者夜則焚香祝之為之祈福人或問之曰君
何以能得人心如此也曰吾不知也吾視百姓猶吾子
耳嗚呼兹非但鼓舞有才者之所能也君諱欽以字顯
宋御史中丞剛之裔七世祖謙字益仲受學於朱子之
門仕為吉水縣尉因家於縣之東溪高祖彦翁曾祖季
崇祖明德世為士父觀字觀民始居於鄉之雙峯下號
退省卓然獨行之君子也自言平生未嘗對俗人一飯
與予先君子交最好篤於教子積書至多君為兒時從
先叔父刑部公學易君之弟敬存亦從學競爽刑部公
歎此廖氏雙明月珠也君又從羅如箎先生受詩經名
譽日起國初兄弟俱應江西進士舉不中君召試京師
優等歴仕南北聞見充拓詩歌清麗而時發其竒雄文
章典雅屢考試貢舉川廣之人士莫不謂君為藻鑑權
衡也君之季弟敬已剛介寡合特與予善而君諸子自
勤自廉兄弟嘗仕而休也予與黃季岳兄弟過其家焚
香看圖畫月明飲酒庭中徙倚竹樹下出浴溪水中行
歌相答及君奉詔復起以永樂元年拜翰林之命予幸
同官昕夕相見自勤復為蜀府紀善來巧相值談笑論
舊頫仰須臾而君遽以微疾不起萬古永訣夫在常情
如何其可悲也君自拜命以來既修文獻大成日務纂
書業而未就以二年四月朔得疾寓會同館先是予齋
宿與坐夜語其孫祖環侍側忽謂予曰是子聰敏可教
惜吾恐不見其成立也迨四月十日夜遂殁享年六十
有三妻王氏士族有懿德子男四人長自公省親於冀
北道卒予嘗為之作傳次自勤自廉自謹皆儒雅自勤
英偉善談論知名當世自廉力學善為詩五月得訃告
即涉大水來迎君柩歸葬於鄉山之原且奉狀乞為之
表將刻石揭之其墓君有女適陳伯瑋胡方來有孫祖
環祖田祖歸祖歡祖興世有庇頼也已於戲嘗聞君孝
友篤至為弟受罪自誣服感動獄吏為之垂涕泣天子
初見時問所經見即以民疾苦對故能膺天子寵眷其
卒也遣醫勞問歎息之而吾黨之士皆痛惜之他日史
館官不傳之孝友必傳之循吏也
麟棷藍先生墓表
高皇帝建都察院專治刑獄藍公子貞及詹徽為都御
使未幾徽專任而子貞左遷漳州推官高皇帝慰諭而
遣之幾月而漳州獄空屬縣南靖為山賊焚劫而縣以
民反聞軍衛將出兵屠之公力請止單騎臨視得其狀
白免獲全數萬人公既没十有餘年而其子日省請予
表其墓嗚呼是非直道隂德故耶其世系百行翰林胡
公光大銘已詳不復贅為之詩俾讀而歌思之詩曰
藍君中山自唐家吉宋季勤王連婣帝室烈烈文山忠
貫日月研席深交矢死鈇鉞有孫萬宇是曰瑞軒義質
早凋篤慶後昆顯赫麟棷瑞軒元孫少失怙恃克由仁
義慈訓成之祖母王氏而亦盛宗澤流無紀天假續之
廸其敏聰洞䆒經旨旁博經史夕惕惟寅不慕青紫弱
冠遇亂扶擕奔竄主於仁里横經講貫賊不忍兵幾至
化成匹休古史善效有徵天朝洽一歸安其家益衍其
學金輝丹華三徵七辟詔書旁午翻然振志教於大府
撫民奕奕靡有親炙教成浩歸兹欲斂迹初志弗成高
皇特旨召擢重官朝綱以明進退從容識邪與正天語
丁寕海濱用靖隠德所覃活者數萬卓然不磨有讀毋
慢
章江劉先生墓表
吉水章江劉先生既殁之後十有七年其孫宗平為翰
林檢討將刻石為揭於其墓之原俾後之學有所考也
縉之家學傳於東山楊先生靜春劉先生四傳而至元
季大父伯中公諱觀仲正公諱蒙又講於吳文正公慨
然有得精思力踐所至門人弟子麇至而從之乃建學
舍於里東山之下四方之人畢集六十年間零落殆盡
矣獨章江劉先生肥遯丘園志行純篤師表一時教人
不倦實無愧於道學君子也蓋其平生未嘗發一非禮
之言妻郭氏死時年三十誓終身不再娶或微諷之輙
曰有子足矣鰥居四十年如一日讀書絶欲一榻蕭然
君子咸以為難少時學易冬不附爐夏不揮扇造次顛
沛書册未嘗去手奉親避亂所至遇盗賊不忍肆害皆
曰此劉孝子也其誠敬之積自有感動人者如此洪武
辛亥有司強舉至京師以瞶辭題杜門不出門人子孫
受學者教之宗平夜誦習諸經史性命道德之說亦自
誦以助其勤每至逹旦因命為縣學生曰其以行吾所
學焉爾必勉之性不嗜酒曰自聖人以下稍過即能亂
德鄉人亦多化之有出傲言者或曰章江先生聞之得
毋掩耳乎其人輙自慙先生諱珣字道章學者稱章江
先生生延祐丁已七月沒洪武某年月日年七十二子
男一人諱同山泉先生以其子妻之克肖儀刑嗣有隠
德孫男二長宗平也名均次老壽先生家世榮顯本京
師人自唐游宦吉之安福宋季居於吉水之金灘其諱
通者六世祖也諱立仁其高祖也曾祖潛字淵甫宋進
士大庾簿尉備關嘗立戰功祖元字仲元大庾君故饒
財仗義建義塾於吉水古城延四方學者聘須溪劉先
生為之師仲元為高座弟子元初時未弱冠按察使辟
為掾捧檄廵捕活永豐湖西民千餘家遷章貢司征調
吉水攝縣令而邑大治日以其暇講學於衡齋周先生
心遠聶先生古澗曾先生介軒劉先生靖軒夏先生奎
峰梁先生高祖莊山公故造詣高明辭官卒業因自金
灘徙居於吉水古城之東季大父伯中其子壻也父仕
先學於余家累世為同門相師友聞之過庭之訓莫不
推先生醇儒也嗚呼考其師友之淵源如此踐履篤實
如此又何必嘐嘐然有道學之虛名也哉
西山劉先生墓表
古稱鄉先生沒而祭於社祭之何也教施於俊良俗成
於長厚仁義所漸禍亂不作法施於民則祀之祀之宜
也故西山劉先生子彰始歿而人悲之既久而益思之
所至祭祀之固宜也矧其子弟門人狀其行欲表之以
誌不朽余可得而辭哉按狀先生壯年敏英家門儒貴
素性雄豪不解窮促言論鋒發辭義卓然鄉多儒者歲
時過從囊出其文字上下頡頏其門如市及丁亂從祖
趙州公舉宗奮義日夜戰其鄉闔門多戰死子彰亦幸
而不死隠憂致病晚益羸喘洪武庚申以賢良徵詣京
師骨立竒悚遂以得還遇喘時或坐以逹旦嗚嗚然諷
詠書册不離手與疾忘苦洪武戊辰縣官聘迎之訓導
於學鄉人始得見古人師弟子之禮其病卧於家弟子
贏糧景從拜牀下受請指畫皆不逾時貢於鄉舉於監
丙子之秋一日予方坐其館座上有報曰趙哲先生徒
也舉在前列先生之力也衆賓客閧然走賀人擁先生
行過哲家哲父殷勤謝又報曰劉宗平先生徒也舉在
前列先生之功也則又簇擁先生行過宗平家宗平父
殷勤謝又報曰先生令子廸哲前在試操筆疾書即投
卷嚮蚤出漫不加省廼徑得捷轉相賀先生先生扶杖
接拜跽轉歎息曰吾恃弟子與子將圖佚老為朝夕之
飬一旦及門輙欲之官去老者何所復望哉既而歎曰
吾負荷先人遺業守經術以崇正闢異病且死不敢蕪
其勤以淑於人今幸而有子若弟子將施於世死不恨
矣未幾遂殁時洪武丁丑二月二十五日也然則雖如
古人釋奠可也非祭於社而已也先生家吉之泰和宋
初徙吉水文昌夏郎高祖新民宋寳祐進士曾祖實翁
元貢進士號竹坪先生伯祖震字伯振元進士朝列大
夫知趙州世稱蒼筤先生祖庚逹號竹西先生家君外
舅也父諱鳳字孟敬至正貢士母張氏公生十三年而
孤事母孝趙州公及叔父貢士君鶴臯教之甚篤先是
人稱夏郎劉氏治尚書有名雖歐歙八世家傳迨弗能
過元盛時王充耘等皆出其門今惟先生得其奥以力
行天性嚴與人義建祠修譜親親恩厚白首不渝有四
書要覽文集若干藏於家生至順壬申十月二十七日
享年六十有六娶顔氏進士顔成子之女子男一人廸
哲也名桓葬先生於沃塘山之原予為表其墓
蕭君師文墓表
宋丞相信國文公兵敗於吉之空坑也有石大如數間
屋忽然自山頂震落當路徑元兵望而大驚稍却丞相
由是得脱去鄒鳳軰以餘兵拒戰死傷塗地父子兄弟
相勖冒白刃不少却時吉水倚富蕭文琬父子督饋餉
亦在是役幸而不死退而筆記是日事甚詳予獲見之
可羡哉吾鄉之多忠義也而今宋史廼無之傳云丞相
空坑之戰得趙孟瀠紿元兵以免而已蓋宋史作於元
盛時故於丞相事特誣陋至云丞相求為黃冠等語欺
罔尤甚顧豈足為丞相輕重哉然恐相襲訛謬不可不
辨也文琬南唐御史大夫儼之後倚富之墟儼之基在
焉文琬上距儼十世家世節義本其風流文信公嘗大
書餘慶堂以勖之文琬生獻可獻可生季章季章生德
祥字元佐皆忠厚人也元佐生天祐字師文元季傾貲
奮義保障其鄉鄉道官軍舉宗血戰每望其旌而靡元
參知政事全子仁承制授主簿不拜時里有劇賊擁衆
數萬師文宗族梗其喉牙賊不勝憤圖掘其先墓以逞
師文與之苦戰賊勢益熾師文恐不免即自取墓中遺
骸身負之出走藏匿還與官軍合勢大破之其忠義節
孝類如此誠有光於文琬常恨不得主帥如文信公者
與之一死光明俊偉可書也不然師文豈在鄒鳳軰下
哉惜乎守吉安者纔一梁克中尚完城數年師文等不
為無力也及天兵南來師文不忍賈勇謝散其徒遣弟
師賢率壯士從寕河王鄧愈破熊天瑞於贑亦奉身歸
第口不言功予因蕭氏重有感於吉士多忠義又重有
感於宋史之謬也考之元史又獨著全子仁傳而梁克
中無之豈知子仁極不足道驕滛不事事無智略其死
為人所逼非得已者謬得美名不如梁克中更不如蕭
氏兄弟也而隠顯若此可勝嘆哉師文容貎儒者直諒
敦實家富累千金一門三世同産百餘口飲食衣服一
出公帑庭無間言撫兄弟之孤逾於已出未嘗一飯無
賓客每食前方丈考鐘鼓大飲高會連日夜人不以為
侈遠宗貧鄉人賙恤之備至其卒於外而子扶櫬以歸
弔哭之聲震天嗚呼何必附青雲之士哉吾知其施於
後世矣其母彭氏配李氏子士益字世用繼室張氏子
士秀字世選士柔字時徽孫茂實英聲海雩穎乾震其
生元延祐丁巳八月沒洪武辛酉二月葬里溪陵之原
前誌奉議大夫刑部郎中蕭公用初作今為表特加詳
焉則按士柔所為狀也士柔好學善為詩少時常與之
登倚富諸山臨瀧江之上想師文兄弟之高風英傑豪
偉之氣尚凌厲於烟雲落照間可激昂而興慕故為之
表而不辭也系之以詩曰
溪陵有原青烟盤盤其瘞璠璵采雲團團瀧江之濱華
第嶙峋昔有英傑今其子孫食德之長怵惕露霜有此
蘭蕙接其榮光義烈軒天九族蒙恩於戱百世式象其
賢
宗瑞周君墓表
先外大父封州高使君元之名臣居鄉恂恂未嘗騎乘
時時與本立周君游蓋亦恬淡之士也元季之亂本立
之子宗祥舉義兵為保障先君還自元都往來其間嘗
與余言宗祥善待士慷慨豪舉有光其先世其弟宗瑞
恂恂謹飭教授其家恬淡如其父也余生也晚皆不及
與之游獨嘗親於艾元輝先生與語其家之詳也蓋先
生嘗主其家其家子弟皆從學宗祥兄弟所以事先生
者洞洞屬屬然庶幾古之人宗祥之沒也先生誌其壙
示予讀之焉厥後因過其家與其子弟宴飲追思而考
論其遺為之倚茂樹臨清流裵&KR0966;者久之今年宗瑞之
子吾復奉予友胡君敬方所為宗瑞行迹一通不遠千
里至京師請為之表將鑱石立於其墓之原嗚呼使一
家一鄉斯世至於後世皆慕如宗瑞兄弟也何古人風
俗之不可復哉蓋奔競於名利者世之大患而風俗之
所由薄也胡君之稱宗祥之舉義兵也屹然為鄉保障
遠近被兵者輻輳於其里及宗瑞之門皆篤意教之衣
食不給者就館榖之每有所廉讓賙恤不為矜色不為
德容兄弟克盡友恭宗祥一飯杯酒宗瑞不在不舉也
且兵亂數十年後至於今始復承平之舊比比皆然獨
其兄弟所居醪橋數十年不被兵燹民物安堵自國初
已殷阜弦誦之聲相聞每縣令行春必至是四方來觀
相勸於乎宗祥兄弟之功夫豈少哉是不可無表也宗
瑞諱郁澹然其别號云沒以洪武庚午享年七十有七
矣
周君宗祥墓表
君諱監字宗祥吉水醪橋人祖原善父本立皆篤厚隠
約君少有智識父甚竒之曰振吾門者此兒也稍長内
外承迎罔有違闕元季之亂一市人皆求請君為保障
君與子吾文誓衆為義兵不蹈非禮皆挈家引却東山
下以伺賊釁賊果焚醪橋縱擄掠君之子率衆逐人人
皆奮以一當百賊大敗走衆志既定為營水陸以應官
兵時吉安守臣梁克中治水軍於大州大喜賚以白金
綵幣俄以功陞吉水州判官甲午歲饑告糴於軍門得
粟以賑所活甚衆隣邑之居民避賊者扶老擕幼來依
庇君君撫納之如將不及有山寨致重貲請其仇家將
甘心焉君答之加贈黃金委曲諭觧之其人釋然愧謝
為家塾訓其子弟延先生親執禮甚恭世方搶攘弦誦
之聲不絶由是名士皆喜過之性尤喜接賓客久而益
虔歲時歡宴必盡醉乃已與弟宗瑞最相友愛今天兵
南來君以兵屬其子從征贑還亦辭營歸飬君晚歲安
健子孫滿前同堂而食庭無間言先公歸自元都時與
梁克中協謀守吉往來醪橋常主宗祥家父子尤相敬
愛家君每為予言而予生也晚皆不及與之游而嘗過
其門識其後進子弟撫其手植庭砌之木皆已蒼然可
念名園臺榭依然尚存門俯碧流之水毫髮可鑑而其
旁有廟丹青漫漶君之題字猶在壁間想其冠蓋之都
賓客之盛而君之平生志意豈不樂哉君生皇慶壬子
七月十日沒以洪武辛酉五月十五日享年七十娶陳
氏能勤儉内助子男四人吾文吾忠吾信吾敏孫男十
三人其墓在里大塘之原請為之表者其孫宜哲也
幼道許君墓表
吉水俗尚世家親戚朋友交游雖經亂廢其父兄相與
教詔其子弟子弟相與奉飬其父兄若同堂一姓先君
子為言若大父與如愚黃先生明德夏先生山梧許先
生相講習予與日孜夏君茂明許君皆從游日孜舉進
士先得名其所對救荒策山梧之所宿搆也三四年夏
氏黃氏已成古人獨山梧有賢子孫今幼道茂明之子
也元末之亂予在元都若大父死節祖母寓於水西黃
氏許氏相庇後予客洪州陳友諒破城人傳言予已物
故茂明事若祖母盡禮是雖吾鄉俗尚之厚若許氏其
尤賢者歟幼道少淳敏好義甚有父風若所當友也縉
識之不忘後先君子學於環洲幼道時寓婦翁家其婦
劉氏賢内助也善承夫志才能綜理内外肅然下至臧
獲動必由義先君子每至其家飲食供具必旨以潔先
君子亦必為之盡禮語予曰其家刑于之化内行整齊
亦可師法者也縉又識之不忘自是與幼道往還間語
及亂事蓋幼道生三年而遇壬辰之變長於流離奔竄
之日而卓然自立如成人未嘗逐兒童嬉戱每寇至避
匿輙抱其故書册人或嗤之曰金玉不足寳此先祖之
遺何可棄也茂明入國朝仕為武鄉令以卒幼道事親
盡孝每率其家人鷄鳴而起力踐古人之禮家人化之
亦不以為異也居喪有聞人以許孝子稱之性慷慨輕
財好施尤厚於交友或有急難委曲周旋不避危害死
無所歸者輙為收葬聞訃則為位哭奠之洪武戊寅以
明經舉分教武學學在虎踞關上其下臨大江諸生每
去後蕭然如萬山中人有不堪寂寥者一日大雪予往
訪之時已晚張燈煮茶武臣子弟稍稍來待以酒果進
與共賦談論逹旦觀其意氣無不滿於心者予又益自
歎先君子知人之明而幼道果能不以外物動其中為
可師法也間嘗有親戚之喪與俱送葬於國南門之鳳
臺里幼道慨然太息謂旅葬者有子孫不能歸骨此何
等忍人嗚呼孰知幼道以永樂二年正月竟客死虎踞
關而亦旅葬於兹耶幼道有子清好學能世其家將舉
其喪歸葬於鄉環洲之原故為之表而係以詩曰
慷慨許君高誼薄雲緩急可倚信義是視事親以孝可
以成教弟子恂恂革其軼驁君敏好學長於議論抵璧
揮金未嘗顧吝生不慕富死不怨貧其藏其密永利嗣
人
家處士元琛墓表
處士雁門解氏諱琛字元琛淵靜先生諱泰之子萬安
學正浩軒先生之孫宋太學進士莊山先生之曾孫也
連三世不顯仕而隠德益厚處士君曾祖縉紳之高大
父也高大父諸孫顯者亦多矣處士君年纔四十六以
卒而素志亦在於隠豈非種而不食有慕於莊山先生
者與處士生至元之己卯沒洪武甲子縉紳時尚少覩
淵靜與王夫人哭之哀也淵靜時年七十餘矣衰麻白
髮弔者皆悲痛縉紳有以知處士之能友也君之沒至
今二十有四年矣君三男皆學為士而長曰約字簡夫
尤工文章耽隠如君狀君之數千言俾為之表刻於墓
嗚呼君之臨沒也王夫人問何言但曰恨為子不終簡
夫從學淵靜未能文章如今之所為狀也今淵靜之沒
亦二十年簡夫又改葬君又能述君之羣行圖不朽也
淵靜之哀與君之恨寕不可以少慰乎狀曰君少從伯
父觀我求我學時二父已歎其穎敏十四遇亂侍親避
居於鄉之高源未嘗廢學冠而及門之徒如雨愚夫䜿
子皆有啓悟其鄉人至今懷之與弟元章相友出入必
偕昕夕講學怡如也弟疾病扶掖之湯藥必親弟沒抱
尸泣三日泪盡繼以血友愛如此郡縣交薦辟之諸兄
元溥元魁元震元禄皆出而仕君歎曰父母老矣賢弟
亡矣諸兄又皆出而仕矣吾可復為利禄而離吾二親
耶乃衣短褐黃冠走匿於鄉之韓相山之隂久之為小
屋以居每三日一至親舍皆戴星往來惟恐有記其姓
名者躬耕治園圃讀書自娛雖蔬菓熟未獻二親不敢
先嘗登山臨流徜徉諷詠治經不惑傳註訓詁以踐履
為先為文口占腹藁不以示人世好紛華澹然無所嗜
狀所稱如此嗚呼非可謂之篤實君子與若簡夫非謂
善言德行孝而能文者與君之配比隣江氏名家有行
與君同志庶幾古所稱老萊之妻者君次子縤質夫三
子紹彬夫君之墓在鄉之東營山之原詩曰
雁門解氏遷廬陵自唐於兹七百齡所希隠德多顯榮
有種斯穫前可徵處士後將莫與京起視韓相山崢嶸
鑑湖阡表
解氏鴈門人自唐家吉已七百餘年至封王封公德盛
顯極矣篤於先公其學以主敬為本戒慎恐懼終身未
嘗有一息之間然慷慨英偉料事如神對衆吐辭賢愚
屏息歐陽文公嘗指謂先曾大父曰他日高年盛德之
豪傑也果如其言羣雄皆知敬愛所在不敢兵有所斷
議衆不能違晚遇高皇帝待以前朝遺老召與極論元
事甚善其對既而曰國初何不仕對曰國初以二弟事
陛下今以二子事陛下上慰諭歎息時敕臣縉奉家書
上覧屢與吏部尚書李原名翰林學士劉三吾語而稱
之縉嘗宴見必問及安否至起居細事縉被特恩得歲
一歸省卒許終飬時洪武辛未五月也後四年復召以
長子綸侍還公感恩邵德篤敬而誠於是已八十有四
矣公治五經皆有師授書易得之家傳講於竹坪劉先
生始授春秋於如愚黃先生至正初入太學講於吾素
王先生元慶毛先生學禮於太古熊先生少時學詩於
申齋桂隠二劉先生後益為古文辭詩歌師事黃文獻
公揭文安公卒業於楚國大司徒歐陽文公之門代為
文辭書扎楚公自不能辨公弟闔年二十與公同日胄
監監舉公第一闔聯得舉二解聲名卓然出數千人上
將會試中書而亂作矣公倉皇南歸乘單舸經賊中數
千里至吉時至正甲午南北音問久絶吉安守臣梁凖
克中等至欲散去公亟往見之克中大哭拜不能起公
正色責之曰我自京師單舸南來所過人聞朝夕皆能
拱手送迎王師百萬至矣大夫行且受賞歸朝何至悲
啼自沮克矍然起謝因求計策公為之移書招附羣雄
及他郡邑頼以完保十餘年歲戊戌公移書陳友諒弟
勸其殺偽主以歸元而友諒謀稱帝公因之南昌南昌
為元守甚堅友諒急攻拔南昌公不得已奔還與義士
劉明道等拒之於吉水其偽將熊天瑞也雅知公斂兵
去攻䧟吉安遂上據贑公往說之因陳友定以歸元友
定時遣江伯昂至以朝廷宣敕㗖天瑞既許諾伯昂去
而天瑞猶豫持兩端公歸吉與義士孫本立等謀殺友
諒偽官以應友定而本立等以附本朝海道使者復至
自閩以先祖死節贈官以參知政事宣授公辭不拜使
者委致而去公遂遁迹山中國初以賢良徵至京師懇
辭明年戊申始克還癸丑復被徵至江西以疾免歸確
乎廉分淡乎聲利家法嚴如朝廷忠孝成於天性以父
死王事時隔在萬里忌日每臨悲慕摧絶間居深念終
身未嘗正席而坐母徐夫人故宋遺老林隠先生之女
習經史性嚴毅公事之亂離生無一日拂其志歿無一
日忘乎哀平生師友故人徧於天下寄之以死托以孤
遺盡心竭力未嘗自伐其勞未嘗有怨於人度量之宏
偉如也為文根柢六經渾雄自恣若降時雨若決江河
讀之使人快意為詩雖在亂離絶無憔悴窮蹙之態會
文切理洞中事機每酒酣樂作得意笑歌座客盡傾其
浩然之氣可謂壯哉洪武辛未五月初吉上詔臣父於
華蓋殿曰是子大才其以歸教訓十年而用之不幸洪
武戊寅五月十日乙酉高后賓天是歲十一月二十三
日乙未先臣捐館遭䜛竄逐泣血萬里幾欲無生今歲
庚辰十月始得歸葬先人於所居之鑑湖阡從治命也
嗚呼少承君父之教報之罔極言之痛心謹叙次族行
表揭於阡先公解氏先世居雁門唐天寳中始祖諱隠
子德遠諱禹父子皆進士隠仕為蘄州司戶參軍禹為
吉州刺史遇安史之亂家吉文水西臻善里在今吉文
水西跡符南山之麓生宏材諱幹為左武衛兵曹參軍
生得輿諱軿號真白處士生兼善諱從美咸通中舉進
士兼善生世隆諱盛唐季之亂始遷於吉之寨里世隆
生臯謨諱弼臯謨生麗正諱文粲麗正生伯軻諱希孟
舉進士為濮州知錄參軍事嘉祐乙亥奉父隠居於鹽
嶺之鑑湖上濮州生世維諱持國以三舍法陞仕臨江
軍新淦尉世維生慶邁諱千齡號文江文江生敬之諱
夤敬之生邦卿諱必逹邦卿生子春諱谷淳祐漕貢進
士漕貢生昭子諱夢斗號莊山太學生太學子辰叟諱
應辰號辰峰元剏試貢生永豐教諭臨川學正瑞州路
儒學教授永豐縣簿致仕先公大父也先大父字真我
諱子元號竹梧至正乙酉進士得便道飬親仕為安福
州判官遷太史院校書郎授承務郎東筦縣尹元季死
節於鄉有贈官祀於忠節祠大母徐氏里中林隠先生
之女林隠殷家有知監再世深德其助先公少從大父
學後又徧受業於經師有體有用在朝在野諸公俱器
重之至正甲午以先祖死節事聞歸吉討賊時南方已
大亂吉安城守梁克中等至欲散去公始為言朝廷德
意宣諭禍福衆皆信之城守復完然以母老常避依義
居入國朝遂遁迹山中歲丁未徵詣辭還縣令費公震
師事公國初建學攝鄉校後縣令李公恒甫廉有治聲
事公尤謹作興士類公力居多歲癸丑以賢良徵復辭
歸前此嘗主考廣東江西湖廣鄉試稱甄拔得人洪武
戊辰二子聯中甲科高廟數稱公善教每有家書至必
取視嘉歎辛未入朝賜坐勞問有楮幣之賜以臣縉侍
還甲戌入朝以臣綸侍還先公亘古之豪傑也魁岸山
立威儀襜整音吐虹暢議論英偉昌言萬衆之中賢不
肖皆為悚息剛毅廉儉一木榻三十年土屋漏穿布衣
疏食顔如渥丹下待僮僕其中肅肅其外頣頣然蓋生
平以敬為主胸中暢豁無&KR0655;芥凝滯其自視如光風霽
月人望如秋霜高岳此本乎性篤乎學而發見乎外者
如此嗚呼今尚得而瞻依之哉公諱開字開先生元皇
慶壬子二月七日之亥終明洪武二十一年十一月二
十三日之辰葬鑑湖上初娶劉氏繼黃氏無子繼高氏
先妣太夫人也子男三人綸大經綱大紀縉大紳女二
人一適廬陵彭某一適黃金華孫男莊春廣春山呼婁
金孫女長適東溪彭懷次適桑園周恂次適城南藍謐
次適蕭肇敏次適周光華建文二年歲次庚辰十月朔
越十有六日男翰林待詔縉表
翰林修撰眷姪王艮填諱
先妣高太夫人鑑湖阡
解氏鴈門人唐至德初肇家於吉至今七百年餘世有
賢内助先妣高太夫人諱妙瑩字淑婉高氏自南平至
崇文裔孫逸為吉州判官因家焉曾祖龍光字申甫宋
漕貢進士學者稱草窗先生祖願賢亦大儒學者稱守
忠先生以子貴贈同知泰和州事考諱若鳳字在翁學
者稱灞雪先生至治辛酉進士朝列大夫知封州母周
氏故宋進士周路鈴公孫進士知天河縣諱以仁公女
家法嚴整累贈渤海郡太夫人封州公以大定乙丑判
建昌太夫人生於𪠘舍后歴官南昌南安平江常迎泰
和公就養太夫人亦從太夫人封州公第四女也最鍾
愛勤儉不驕寬柔能泰孝惠靈承出於天性時方尚隆
盛奢僣相仍太夫人獨尚簡整羅綺朱鉛俱不屑盼多
聞卓識封州公每致歎焉嘗入室見黃金數餅即避出
戶去不問封州公素廉有德之者致文綺數篋闞無人
委之而去太夫人見不顧讀書自若自經史傳記天文
地理醫藥之書皆能論析善小楷嚴正森密封州公每
擇象犀金龍筆墨文牋賜之曉音律筭數間作歌詩輙
棄藁紉製衣裳織繡麻縷女工之事無不敏妙嘗同女
兄弟繡高王經象施於蘇之天王堂觀者填溢所至婦
女婉而師之至正壬辰四月兄鏜鉅舉義兵母周太夫
人卒於戰艦五月先祖太史公諱子元兵敗為賊所執
大罵死之先二日封州公在廣攻龍潭賊中流矢卒於
軍事聞於朝使者由海道追贈推誠盡節功臣資德大
夫中書右丞子金銓師逾年城䧟死之贈推忠效節功
臣榮䘵大夫江西等處行中書省平章政事至正癸巳
鉅提兵復吉水與賊戰於鄉兵敗為賊所殺吉州震駭
家屬流離太夫人喪葬無違禮泣涕不食肉者逾三年
其事父母及姑叱咤之聲不至犬馬未嘗出一惡言先
祖妣徐太夫人最號嚴事終其身未嘗拂其顔色事先
公義以順相敬如賓不妄言笑嘗曰婦有長舌維厲之
階豈惟婦人多言多敗人莫不然性不嗜飲嘗曰先姑
有言婦人嗜酒決非貞良汝曹戒之豈惟婦人家之敗
子鮮不由茲其制諸飲食菜果醯醢之屬皆簡便有法
著酒食議若干卷女德評若干卷高文海死節事一卷
文海即鉅也避難徙適無寕歲料機脱禍陟險履危沉
毅鎮安不形愠喜往往出人意表縉兄綸亂離無書太
夫人手寫孝經論語古文杜詩教之縉自能言時蚤夜
訓以敬身維持文墨不離其側未嘗令同兒童嬉戱為
言宋元來政治民事記及日時無所遺謬又言封州公
至孝於父母周太夫人善事其舅姑故封州公兒女自
幼時不聞相詈周太夫人念媵子同於已出太夫人友
之過於已同産由是篤於慈愛子孫六七歲猶不免於
懷温言善道無幾微呵怒見於顔面諸孫多視如母克
盡其孝焉至其賑窮賙急如將不及待恤孤婺提擕盡
誠極愛人無間言每歲多病不廢盥櫛衣履䙝易唾涕
棄置必於屏處敬終如始不以富貴患難有渝天性然
也臨終時謂縉兄弟曰死者人所不免吾年七十餘子
孫滿前過吾父母兄弟矣但當與汝曹永訣不得不悲
耳因泣數行下家人盡泣太夫人復止之曰死猶枯株
生意不貫漠然氣離魂無不之魄如遺矣葬送物備於
亡者無益金玉珠貝尤非所宜本出私愛反成竒禍吾
經離亂所見多矣葬我必依近地素衾結髢朴棺深穴
斯可矣聚家人與訣端坐而逝鳴呼痛哉時洪武三十
年丁丑十一月二十七日之戍也享年七十有三生乙
丑十月十日之辰時三男綸綱縉一女適廬陵彭懷孫
男五莊春廣春山呼仍壽慶壽女孫七人皆在室葬所
居鑑湖從治命也永樂四年歲次丙戌六月朔越十有
二日男翰林學士兼右春坊大學士縉表
文毅集卷十二
