文毅集卷八
明解縉撰
序
送張崇顯重遊北京序
北京地形天下之雄傑險要士君子壯遊竒偉絶特之
觀而名能文章抱負慷慨者嘗終其身而不能一至焉
且以孔孟汲汲於濟世幽薊之國欲行仁政豈不賢於
滕費中牟絶長補短戛戛乎其難者哉而不幸當衰亂
之時遂無孔孟之跡降及晉宋好竒之士若謝安王逸
少之流宋南渡諸儒務為格物致知之學者僻處一隅
皆無因而至焉及有元入主中夏佐以姚劉許律諸君
子雖因其邇於隂山以定都而形之強實天下之雄傑
險要撫據全盛將幾百年一時文章亦頗有竒氣未必
非山川形勝風氣之觀感有以助之也至於元季四方
鼎沸而國都固猶宴然自若也蓋其東連滄海西接晉
冀前有瀰瀦大陸之利北有重關天險之固使非天命
有歸其主自遜於荒而以勢利相持雖引百萬之兵頓
之堅城之下歲月之間成敗利鈍未知其勢孰為得失
也天朝太平三十餘年士君子壯遊北京者多矣若吾
友張君崇顯蓋嘗往來而不已者也而予迺不能一遂
其遊觀之樂每侍聞天語退而稽諸簡策所載信古人
之不我欺當孔孟之時地之不幸而不得遇賢聖之人
當晉宋之時人之不幸而不得居混一之世及元之時
時之不幸有賢智之士在形勝之地而不獲智勇之主
雖有文章其所稱道黼黻豈可與六經並傳哉故曰其
皆不幸也張君今又將往焉其為我訪灣河居庸與其
豪傑俊乂而謝之吾君無為而致垂拱吾民無事而樂
雍熙一憂一豫無乎不宜吾將酌直沽之水磨碣石之
巔作為文章詠歌盛世自慶其希遇固千載一時也某
行旅多暇先為歌詩以俟
送徐廣成之定遠教諭序
吾鄉徐氏來自廬陵故宋孝子知道供奉選德殿致仕
楚州團練使子孫蕃衍至林隠先生尤以長者稱好施
予家累千金教子孫為儒者林隠先生先公外大父也
先公少時大父宦遊京師由是往來外氏家尤密嘗訓
迪其子孫今先公捐館六年而廣成由邑庠貢太學太
學以為才廷試經義論策優等仕為鳳陽定遠縣教諭
余與廣成尊君耕樂為内弟兄而年長再倍廣成與余
同年生而月日差長乃祖竒峰公遇亂時挈家與先公
同居止余少時兩家子弟相過從無虛日情親愛厚不
愧古人耕樂先以太學生分教山西既而仕為廣東縣
官便道還鄉里人榮之先公喜甚嘗指為余兄弟勸後
余兄弟忝竊高科登朝而竒峰物故已久獨耕樂在又
為之喜甚而指以為廣成勸今迺獨余得見廣成之仕
而喜而先公與耕樂皆不及見矣可不為之悠然而遐
思乎原其家世積之忠厚迭出而顯榮又皆以儒術發
身故宜以道德相勉而無以學官為秩位之卑廩禄之
薄且邑小而英才之少也明時公卿必取經術有行誼
者而廉潔自著尤士之分内事也鳳陽中都天子鄉也
廣成尚凜然思祖宗之傳序與父師之期望也哉
送端木員外郎歸溧陽序
聖天子尊臨大寳之初雅知端木公孝思名即以問臣
縉時公使朝鮮未還也及還與修太祖高皇帝實錄書
成受褒賞陞擢武庫員外郎階奉訓大夫合部人皆以
老成推敬之未幾又念今書學荒落惟公在國初獲接
諸老宿如翰林學士危公太樸侍制朔公儔皆嘗受學
於宋趙文敏公而公皆及師事之暨學士宋公景濂子
仲璲仲珩饒君介之宋君克温杜君叔循皆篤志於書
公俱與之頡頏三四十年間遂空冀北無以為比者此
衆人所知而聖天子之所深賞嘆者也於是屢書上進
上視其用筆轉折微妙處指以示臣縉曰恨老矣猶可
以淑後進也遂命選天下能書者日就文淵閣命君董
成之聖天子所以優待老成之意甚厚而公以疾不能
造朝其子入朝告恩命慰勞還第以藥其疾且冀其復
來也京師士大夫皆為詩歌送之而縉忝附絲蘿之契
末相與最久相知最深知天下之人知公之書者未必
知公之措置設施知公之措置設施者未必知公之高
見遠識達道造微出乎事物之表也蓋國初公之父為
刑部尚書風裁壓於朝著一時俊偉豪傑之士仰尚書
之高風慕公之令譽皆願納交而自少學於金華范祖
幹之門實朱程道學正傳而公之所得深矣其視區區
利達為何事哉宜當時俊偉豪傑之士知之者已鮮矣
及後寓於洪州時趙鐵峰熊雲西熊西宇諸公學問與
范金華同一傳授其門人子弟如拱辰傅先生伯機熊
先生一見而契所聞相與推敬之縉以晚學識公於洪
武時但知慕公之書及見公之議論退而問於伯機先
生未有不灑然自失也由是辱公不鄙敬之重之後與
同在史館同直文淵閣蚤夜切磨未嘗不自為之深慰
也今公謝病歸優游家居以訓其子弟家人宗族鄉黨
固甚適矣望餘光而仰後塵者能不為之悵嘆乎雖然
聖天子方思起公公之疾行愈金馬玉堂之間可坐而
待也姑書此以識一時之别
送劉孝章歸廬陵序
學必有師傳朋友講習而後有所成不然雖至白首猶
為僻學也豈惟成德文藝亦然余少時先君子教以書
輒舉所聞於太樸危先生伯琦周先生而泝其源於趙
吳興以上未嘗自為臆說也及教以為文輒舉黃文獻
公歐陽文公之說而泝其源於曾王歐蘇柳韓班馬董
賈先秦以上極於六經之奥未嘗自為臆說也及進而
語諸道德輒舉所聞於大父竹梧公而泝其源於劉靜
春楊伯子以達於關閩濂洛又未嘗為之臆說也是以
一得之遇間有所見實先君子師友之傳講習之餘之
所及也繼而登朝以所為文求正於平仲蘇先生先生
與先君子受業於黃歐為同門於是傾竭所藴為余言
余始益有所見焉詹君孟舉在元嘗及子山巙公之門
又嘗聽教於危周二公於先君子又同門而予與詹君
同官為中書舍人虚心咨問又盡得其說與先君子之
言無二不舍晝夜思惟至於今僅若有一髮之見至於
道德則自先君子既沒無復有講論及此者是以碌碌
將為庸人之歸方慨然而自嘆也廬陵劉君孝章家世
忠厚父兄宗族各以道相勖及授徒環州嘗與予友胡
君光大遊余亦聞之甚熟也去年光大延致教其子余
亦遣子從之遊孝章甚勤於學嗜為文與書而於此來
也其尊君惇信先生欲其講求於京師亦若先君子之
望於予也惜乎為文為書吾黨有大愧於危詹諸君子
而道德之懿則又恐茫如捕風何以副吾孝章之意而
承其尊公之志乎於是孝章將歸懼無以復其尊公也
姑序余之所就者以相解歸而求之家庭之涵濡簡編
之講求將必有大過人者異時重晤孝章必有以副吾
之所望廬陵螺江二程之從周子實始於此則廬陵固
濂洛之淵源也俯仰山川之餘輝寧不有超然而獨悟
者歟孝章毋若予之徒自苦也
送彭君永年序
余在京師常起而送行有抱琴者隨焉彭君永年也永
年學琴數十年人皆謂永年能琴永年行將以出政也
古之學者六藝之文後世惟琴獨存傳有師法於古學
其庶幾乎永年必造其微矣余且與原其制粤自庖羲
氏作而琴始制非庖羲氏不能作也虛其中通八風合
四時取諸離其長當期之日廣視六合前廣後狹以言
尊卑上圓下方象於天法於地取乾坤取身取物與地
之宜鳥獸之文備矣故其微妙感鬼神動天地回風裂
石魚鳥仰而聽之也永年造其微矣則於從政乎何有
宓子賤不下堂彈琴而單父治非彈琴之可治也如有
庸夫兀坐堂上拂絃視徽事謾不省以求其自治治人
如子賤不亦難哉蓋子賤學於聖人審樂知政事物之
應如調若琴鼓宫宫動鼓角角應其體備而用周也子
賤與琴相忘久矣而民亦與子賤相忘於無事也單父
之民囿於一琴之中而不能出其胸臆之外也子賤何
下堂之有哉子賤之琴學造其微亦可見矣故曰學古
入官官猶是琴也不虛其中窒礙不通可謂琴乎可謂
官乎尊卑定位方圓合宜法象既具可謂琴矣鼓宫尊
重則不荒以驕鼔商清斷則不陂以壞鼓角區别則不
憂以怨鼓徵感生則不哀以勤鼓羽清趣則不危以匱
琴之妙微至矣於從政乎何有永年每彈琴灉灉泠泠
坐以待旦非與琴相忘能如是乎吾欲其施於政矣故
說子賤之琴以贈之
送寫真蕭士信序
余少時讀書得古之斷碑遺碣效其布置形似自以為
至矣間有諛之曰比之古碑刻如燭取影殆逼其真則
又喜自負聞有談用筆之法者未免非而不信也及稍
見古人之真跡雖毫髮運轉皆遒勁蒼潤如劃砂剖玉
使人心暢神怡然後知用筆之法書之精神運動於形
似布置之外尤不可昧而少之也世言畫趙縱者二人
其妻曰皆似也其一獨得其形態其一乃兼得其精神
二人之畫優劣遂判比之學書無異同者泰和蕭生士
信十餘年前相見京師以傳神稱於士大夫間今又相
見余為之序而贈以言世之好畫者不以似不似為工
拙善惡醜好惟形態之美之是求誠世之大患也是猶
學書者不擇字體但欲增減點畫一出私意析地之繁
同天之省者其可乎今士信之畫形似布置既肖若精
神意態之微用筆遒勁之功幸亦取古人真跡用心於
毫髮轉移之間而有得焉則形勝與情態兩無可議不
患世之不好也予之學字亦然所以勉士信也亦以自
勉也
送廖伯琛教授滇南序
予鄉廖氏自宋中丞剛之裔孫來官吉水因家邑之東
溪世有文章行義之士余嘗接其老成交其英俊且相
與有連而伯琛之謙恭自相識至於今將三十年不異
也蓋予自為童子時伯琛之諸父昆弟與余交及伯琛
年已長所以相敬者如敬其諸父焉後予出而仕而伯
琛壯遊四方間或相見未嘗狎焉其客於滇南者累歲
滇南之人未有不譽其虚已不伐也歸鄉與故舊相慰
藉如在家時未嘗出一語相加譴也於是聖天子方綏
懷遠人以禮義文物同中國而廖氏又素習詩書知伯
琛師道之立於滇南久矣遂以為宣慰教授赴京受命
而朝之士大夫為之詩文以華其行而予獨念伯琛名
其堂曰自牧蓋力行所由始而學之所由進師道所由
立也予可無一言以為之助乎夫人惟自滿者無益非
無益也其勢自不能受也自高之人日就於卑汚淪陷
顛溢而不能已而不自覺也惟謙受者如大谷之生萬
物也如滄海之納百川也納之坏壤而不以為少塞之
丘陵而不以為多而況區區窮達得喪而足以動其心
哉伯琛所以自牧之地其大蓋如此固非但有以自立
於滇南已也亦非教授於滇南始也余所見三十年矣
後此功深養䆳而獨立不浮者在於伯琛之所將從事
毋自畫而怠也余於伯琛有厚望焉
送孝感令裴子彦歸省序
裴君子彦為孝感之二年其所親劉何岳就省之還言
孝感之俗朴以忠其民儉而興於讓耕樵漁牧各事其
業而不浮子彦文之以禮節鎮之以不煩孝感之民各
適其適也予因謂孝感之易治而亦愛吾子彦之能因
其俗也今永樂元年秋子彦以再考來京師其屬自府
與布按兩司官課績皆言子彦廉能為政有方天官卿
與之往復論難必欲窮其所以然且不明言其善於愛
民者子彦顔色自若徐曰有愛民之心恨催科政拙耳
聞者為慙因曰若嘗部饋餉程期急道里遠孝感又小
邑獨能僦商船蘇民力商人服其信而民懷其德上司
以無責而孝感以為績若之何信孚於人而稱其易耶
對曰信非一旦暮能立也惟事事信於民而且信於商
則易然耳又曰若嘗部孳畜赴汝南時暑雨道遠同部
迭多亡失若獨無欠闕若何術之以耶曰非有異也仁
民愛物初無二理察其利害欲惡時其飢飽勞逸勤迪
其下人心存乎是而嚴於其事無怨疾之程也其失或
寡矣問者遽曰誠如是書上考休哉爾且去子彦悠然
而退於是有母在年八十餘矣子彦援例得歸省扁舟
衣錦耀榮金川之上京師士大夫想其意氣之懽愉風
采之華溢既貴而有能名足以為親之慶且可以為鄉
之勸也皆為詩歌咏之予友金君幼孜請為之序余嘗
謂孝感易治而愛子彦之能因其俗也及今而知子彦
當催科之煩寓撫字之意處之有法豈非仁者哉是不
惟長於鎮靜而又優於應變也書不能盡言且其言益
不繁雜也而皆有旨趣其意不迫切也而皆有諷諭豈
不可書以為序乎
送儲先生赴官序
公孫丑問於孟子曰夫子加齊之卿相得行其道若是
則動心否乎孟子曰否我四十不動心此謂富貴不能
淫也貧賤之不能移威武之不能屈窮達得喪禍福
之凡自外至者皆不足為之動可以類推也豈惟孟氏
為然哉飯糗茹草若將終身被袗鼓琴若固有之舜之
不動其心也鼓刀渭濱不為之困心鷹揚牧野不為之
得意處畎畆囂囂然處阿衡囂囂然何阿衡畎畝之有
異哉伊尹太公之不動其心也委吏乘田不足為之辱
大夫司寇不足為之榮者孔子之不動心也孟子曷不
引以明之而北宫黝之徒之養勇嘐嘐然與其弟子辨
耶立言以為教闢而示之門引天下後世學者以入於
聖人之途也驟而語之莫知乎其所用力矣奈何孟氏
以來求若聖賢之不動其心者何其少也若今仕者之
所患皆重内而輕外喜近而惡遠樂榮要而厭卑散至
於外與遠之卑官散秩尤以為厭憧憧然往來於心者
日夜惟在於是也得所重所喜樂洋溢光采煥發於外
而遇所輕所厭惡憔悴如被疾然嗚呼知言養氣之功
是曾有一日之義之集也哉於是可以觀人之嘗學否
也吾友延陵儲君為先生有年矣一旦受命為王府紀
善冒大雪攜挈妻子適萬里外其友皆懽然送之行先
生之不動其心可見矣蓋其心知奉命為王府紀善不
知其為外為遠為卑官散秩也是以送者亦為之喜而
謂予不可無一言以贈之知君學聖賢之學為衆人所
難也紀善以輔導為職非卑官散秩之比天子慎擇而
命之寄以展親之任非學聖賢之學如吾儲先生者不
可也況先生家世名宗讀書好德予少時已有艷慕之
心知言養氣之功尤當致其力以進於成昔者滕文公
之見孟子片言曉之而終遂不疑今之親王豈在諸侯
之下歟吾知其不疑於先生也必矣
送徐崇威任宿州序
崇威徐君天性孝友在鄉里以善事其親為人所稱道
後出仕時迎親覲省之禮未嘗有缺及調居廣右邊夷
煩劇之所崇威恐非其親之所宜處也勸以東歸其親
不忍與之離也則曰吾安之未幾而崇威擢為中書舍
人與俱至京師蓋余自童時得趨侍後别二十餘年乃
復見其父子娛樂於宦遊羇旅中而皆欣欣焉此古所
謂慈父孝子者於是乃復見其真而嘗以此卜崇威之
必將顯榮也既而崇威連任跋涉水陸往返幾萬里餘道
淮入關踰南山以出泝江入廣人皆謂崇威之仕為不
達也而崇威處之夷然無愠無怨安於義命不援不陵
常有樂志古所謂夷險一節者復得見其真而又以此
卜吾崇威之必將顯榮也今果用薦擢知宿州宿州為
帝鄉重地民浮事簡崇威又將迎其親以就禄養而以
身教宿之人凡交遊皆為之喜其親必將聞而喜之也
余之所以卜之者將由是而騐又私竊自喜也翰林李
宗白輯送行詩得若干首屬余為之序
送養蒙羅先生歸廬陵序
國初鄉先輩復仁羅公朴直無華受知先朝以宏文館
學士致仕而歸玉帶裘馬之賜焜耀閭里未幾卒而上
思之不已即其嗣將授以官而其從子養蒙以疾辭上
亦不能強之養蒙肥遯山林以詩書自娱從而受學者
亦弗拒也於今垂四十年矣先朝至聖至仁天地之量
於是亦可槩見其萬一而養蒙豪傑之才藴於烟霞泉
石之間而時時發於議論見於文章則人亦未必盡知
而天之所以報之者蓋甚厚而不薄也予家君學士君
之莫逆交也由是養蒙與家君亦密而予因得識其為
人及壯而歸自京師與會於文江之西諶溪谷平之間
學士君之風流固在每高談劇飲坐客盡傾間語余曰
吾無以報朝廷吾將訓吾子以為國家之光吾老矣死
且不朽亦先季父志也余甚壯其言及永樂甲申予知
禮部貢得汝敬之文而進之蒙上恩寵擢入翰林在二
十八人之列則養蒙君之令子也又日與之遊恂恂然
務學日夜思所以承君之志於是益知君之善教其子
而其前所以語予非虛也又明年君來京師入見退就
禄於汝敬未幾而歸興如建瓴矣其仲子汝完又乘舟
來迓之予惟君之出處從容誠有道之士也孟子所謂
進退綽綽然有餘裕者非羅君而誰歟君之膺夀考康
寧之福以為江鄉之重者天之所賦未可涯也
送蕭典祠序
舜之命伯夷曰汝作秩宗夙夜惟寅直哉惟清季路問
事鬼神子曰未能事人焉能事鬼甚哉祠事之難也所
以動天地之感治幽明之故通隠顯之情積微著之漸
其幾不可測而其應為甚速其理不可昧而其事為至
神以方寸之光輝潔白括今古於須臾一六合而無間
也而況祀事為官守宗廟壇墠坎瘞柴燎之所爼籩簠
簋缻鼎之器粢盛牲滌酒醴之物升降俯仰進退之容
繁簡疏數往來之節紛乎其間非敬直内而盡事人之
道者不能也聖天子推恩復怋王於舊國以蕭氏紫霞
為其典祠紫霞廬陵人自少有飄然出塵之想無物欲
之累清而不同於俗是以寄跡老子法中洪武癸丑應
太祖高皇帝寵召隸太常樂生陪郊廟之舞秩海岳之
祀為樂師於藩府屢省其親與予見於朝三十年來不
見其有傲惰之容舜與孔子之言庶幾乎其有默契者
焉而敬之一字終身誦之可也或曰秩宗司天下之祀
而紫霞秉一郡之典且季路孔門之高弟也疑未可同
日語曰惡是何言也統萬事者固當謹專一職者不容
忽持滿捧盈一杯水之微頃刻之心不謹覆溢之患響
應幽明禍福應感之機豈有二乎哉孔門所以日致其
省也於是紫霞佩印綬行矣其交與者籍田奉祠葛清
隠太常奉禮彭永年及其郡人相與餞而屬余序之
送朝夫弟歸省序
余弟朝夫名繪以字行同出高祖莊山公莊山為宋季
大儒在太學以賦斥賈似道徑歸忠厚之德精博之學
富而好禮享高夀以卒而二子八孫若先祖真我與弟
觀我求我朝夫大父淵靜公成我尤知名當世觀我求
我謁進士舉而先祖登第為顯官人皆謂莊山之積德
也既而先公筠澗與弟恭先同舉胄監又謂先祖之積
慶也入國朝諸父皆由科目出身仕著名聲人或謂先
祖弟兄皆積德也及余與祠部兄聯登進士第又謂先
祖之積德將多於前人也前朝夫弟文夫舉進士今為
翰林檢討今年朝夫又擢進士甲科且勅賜南歸績學
所以期待之甚重人皆謂淵靜之積德為盛也況朝夫
自少大父淵靜教之母劉養之及淵靜沒朝夫從予學
青燈勤苦甚與余相似今其歸也又與余遭遇略同衆
皆以為祖考之慶豈不信然哉朝夫尚日孜孜焉務德
俾後之子孫又有善繼者焉則人又將推而歸之先德
之無窮也今日之榮光他日之富貴皆不足自羨自期
也
贈靈川教諭王君考滿序
國朝承運肇基革元之弊當經綸草昧之際首務為崇
儒重道之禮是以太祖渡江之初闢禮賢館於建康幸
京口禮秦從龍駐姑熟延陶主敬下金華幣聘宋景濂
等皆為名臣著在史册其後定制雖要職皆或以他才
進惟學官非明經飭行不得與其選其重為人師範如
此及其教養得人視為成效陞之胄監陟之翰林其有
材充德大進位台鼎惟上所簡拔其重學官之進用如
此是皆以古大賢之事期待之也今聖天子繼志述事
勒名太學以風勵四方自有學校以來未之有也延平
王君洪武丙子以治禮經舉於鄉仕為靈川教諭十有
二年於兹矣靈川在桂林為小邑其俗以家富子壯輒
分爨異居各為身計雖有聰明俊秀莫能自資以為學
入國朝舉進士者鮮有聞王君十年之間彬彬造就予
因至其學舍取諸生所為文讀之皆可與進於高明也
王君可謂有效於靈川者矣而又當滿去吾知其將就
陞擢可期也其訓導譚某江某與諸生不能已於情求
予言贈之予為推本我太祖與今聖天子所以待學官
之意俾王君知以古賢哲自期也且其去此而富貴不
足云但自宋以來師儒之學仕於桂林者有廣陵張公
東萊吕公至今桂林之人談者有矜色王君勉焉使他
日靈川之人談者有矜色是所望焉不然是將有愧於
靈川也
送河南參政夏君歸天台序
天台夏公廷簡以洪武丁卯舉進士歴官二十年擢為
河南參政恩例得歸故鄉京師士大夫莫不謂廷簡之
榮也於是翰林王君孟暘為序以送之而且謂余不可
無言蓋予與廷簡為同年廷簡學問文章誠不在同年
後以疾不及試寄業太學中未嘗有愠辭及歴臬司獄
訟清明聽決無壅同年中鮮能及者廷簡未嘗有矜色
後同輩多擢為大官廷簡以事留不果廷簡未嘗有不
足之意及出為縣官上之人譽其能治劇下之人譽其
能愛民廷簡未嘗自負其能再陞為理官繼掌銓衡人
皆謂選士決獄事當不同廷簡皆優為之如素習及當
遷擢又如昔在臬司時留不得遣廷簡未嘗有過高之
望但聞其謙抑之言而輿論益不可掩矣聖明親擢付
以重藩又得歸故鄉為桑梓之榮自常情觀之廷簡不以
常人之所愠惜者為不滿而今豈以常人之所自喜者
為矜溢耶既不以天官刑曹與有司之職高卑煩簡為
勞逸為難易則豈獨於今藩閫之寄而遽為之動也哉
想其桑梓之敬恭釣遊之思念固無異於葛巾杖屨之
頃豈以黃金横帶而有異哉若夫廷簡之素志則曰大
行不加焉窮居不損焉又曰富貴不能淫貧賤不能移
自今以往雖復入為公卿老而休逸懸車錫爵夙心不
異於彈冠三命循牆俯僂益恭於筮仕凡外至之榮無
一毫動其意者此則廷簡之志庶幾在是而孟暘所以
必徵予言者其亦在於是也庶可與廷簡鄉之人道之
也
送州牧劉公潛赴漢川序
公潛劉君大父伯琛先生嘗與季大父求我舉進士江
西為同年時年最少雋譽洋溢故家君尤相與莫逆晚
為郡學師家兄從之為弟子往來必過予家或淹旬月
予時甚少辱先生竒愛之為之延譽繼而舉進士江西
先生為座主宴集堂中先生不勝喜後予歸鄉而先生
沒久矣於是識公潛縣學中恂恂然先生之儀型也厥
後廷試予受卷廷中從旁見所對策深為嘆服公潛能
以文學世其家已而除行人將命遍天下未嘗有過蓋
八年於兹始用薦為漢川知州不知者以為峻擢也知
者則以為不勝其晚矣蓋古稱近民之官必先豈弟之
德若吾公潛者始真可謂愷悌君子者也吾嘗私評當
時之人其才智可取者不為不多求其淵源家學而可
與從事於聖賢道學之功者公潛殆絶無而僅有者歟
時承恩歸故鄉上丘壟祭先廟為閭里之榮為鄉人之
勸士大夫多為詩而予序之皆非溢美者也
送宋子環赴京序
子環居字水西時從鄉先生學余知其穎敏淳厚出於
等夷也及居郡城時從余遊西昌遇景假物賦詩甚有
竒氣而其家世多大人長者積累忠厚予知必復振其
家聲也後予遭讒西遷適會於京師情深意戚依依離
别之懷甚使人不忍也因為詩與之頗以古道相期及
還聞其益務為學繼入郡庠舉於鄉擢甲科入翰林舍
子寓所一榻蕭然青燈勤苦甚有加於前余又有以知
其志之高遠也間與論事則視一切在外者皆以為適
然隨所寓而安無所動於中不汲汲於崇高不戚戚於
窮困且不以衆人之毁譽而喜愠焉庶幾聞道而進德
者歟中間值其尊君捐館時予亦出臨桂藩相違者久
之今年余自京師還而子環遇當起復朋遊多為詩以
遠大期之余惟見其自幼至長日有增益語言文章固
已可喜每有制作鏗鏘炳燿浩乎偉然洞觀古今詞翰
超卓予每為之擊節凡今朋遊之所期者謂富貴顯榮
乃子環之所不動心者可以坐而筴之也凡為儒者將
無施不可而後無愧於天地孔子云不患無位患所以
立子環以世德之所鍾朋遊之所祝願勿以所能自足
而以未能為勉且慎無變其初志焉是能立乎其位而
吾所深望於子環者也子環宋氏系出景文公云
送張用禮赴京考滿序
余觀嶺表民生之艱難與其山川之險惡風氣之暄鬱
憫其習俗之乖離察其性之本善而治化不難也蓋其
地田少而土瘠拙於生業而習於傲惰敢於鬭爭而易
於劫奪蟲蛇毒螫草木蔽翳寒暄不時而不知節適也
故病者多枉死而生者多貧艱習俗之乖離由是也豈
重可憫哉而其好尚淫祀宴樂歌舞供其豪戶惟謹至
於猺獞苗獠號為好亂生事叛服不常者無不皆然然
間有得中州人士教之以識字不問久近遇之於塗輒
拜跪盡恭然則孰謂其性之不善哉予嘗以為若猺獞苗
獠者擇其豪戶之良因而管束之而有司與之分理以
古者家塾黨庠之制而立之師以教之順其俗而習之
以射御田獵祭祀燕享以漸而歸之於正寬其賦役而
漸摩之以禮樂則朝廷有司之力足以制其豪戶其豪
戶之積威素足以服其土人比於中州似為尤易也予
持此論疑其未必行乃十數年來得賢有司治之良法
美意亦漸施行矣抑其間尚有強梗者豈後起有司未
盡行中州之道而重有賴於化民成俗者歟桂林之屬
縣有陽朔襄陽張用禮為其縣官三年矣將赴天官而
陽朔之人士頌之予問用禮曰陽朔之人易治也先是
用禮由太學生出為縣於義寧義寧與陽朔接境義寧
之民至今識之猶曰吾縣父母也予問用禮又曰義寧之
民易治也然則非可謂之得其道者歟予之所見誠是
歟他日相見兩縣之民欣欣然而相告語政成而化洽
益知官於嶺表者果不難於中州而必以中州之治治
之也用禮將由是而擢大官亦理之可必也夫
修家譜序
解氏系出山西平陽府解州秦漢之際徙家鴈門今山
西大同府也予嘗道經弘農入函谷關濱河而行百數
十里太行中條在河東隔岸依依然如與人兼行問其
土人云渡河去解州纔一日程然以事拘繫不得徑造
其地未嘗不為之躊躇歎息裵&KR0966;顧望而俛仰於百年
之先也因是益知木本水源之義亘古不冺矧近而且
親者詎可少忽乎哉故予於家譜自生七年以來即知
誦習為之考證至於今三十餘年未嘗廢以怠也舊譜
相傳唐天寳中有諱隠字退翁與子禹字德遠並舉進
士及第退翁仕為蘄州司戶參軍德遠為湖州安吉令
值安史之亂父子皆寓於蘄由蘄遷金陵德遠用薦為
吉州刺史因家廬陵同水鄉臻善里今吉水縣西鷓鴣
洞迹符南山之麓世傳許遜治蛟孽迹其所篆符於此
地故得名俗訛呼為積富而吉水縣則南唐後主保大
八年析廬陵縣所置或云隋大業中嘗置而旋廢史傳
不載不知其果然否也黃巢之亂吉之世族相與率鄉
兵拒却之由是吉獨不罹害或云吉州有山名天獄巢
亦聞而惡之遂斂兵去蓋得之傳聞云今吉水縣治有
招義寨實刺史公之曾孫諱盛字世隆者所築以禦巢
而子孫因家焉世隆在南唐追贈僕射子孫皆仕為制
置至宋仁宗嘉祐己亥僕射之元孫諱希孟字伯軻天
聖進士茂州司戶參軍知廉州致仕子安字吉甫熙寧
進士濮州參軍秘書丞致仕父子始即縣東之鑑湖書
院居焉先是其傍有道院梁上二鐘以索自相擊一夕
地陷名曰陷湖其曰鑑湖者因制置公之請而南唐烈
祖賜名也書院本僕射公之所作環壘而可見者有五
皆為湖其前而傍皆有第宅周垣其南曰平湖北曰茭
湖皆淤為平疇西曰青湖為江水所決獨鑑湖與東湖
夾兩山之脊而瀦其水雖淤泥不至冺沒尤多芙蕖遶
岸林木蔚然解氏之居在其上者盤矗如舊而絃誦之
聲不絶宋丞相劉沖之少時遊學其所題句猶在也縉
上距濮州公纔十世家譜之傳中更大亂收拾幸存世
有纂續而其世年表婣家别錄先壟圖志宗支圖記姓原
記畫像記顯揚記委曲詳盡比於他譜似為尤勝又出
於歐蘇之譜之先而世未能盡見也嗟乎自中唐以來
七百餘年纔三徙居而不出於州里之間考其山川已
有變易而一卷之譜猶存其舊子孫不失其業非連世
之有積於已而有得於天之厚安能不與山川俱變易
而與時世俱轉移也哉惟譜之所載既久雖山川不能
無異此考證之所為作也譜有顯敭自唐至今每舉必
父子兄弟聯芳襲武而起以為常其諱元者累功封太
原王諱誠者連三世國公可謂盛矣比於他姓功名富
貴過此者亦有諸然求其能與此譜同久遠而無所闕
遺者則誠所謂絶無而僅有者也然則欲長有家譜而
永亢厥宗者固不徒在於功名富貴而有重於功名富貴
之外者歟此譜之修續者為親而作初非為人而作也
凡出於吾宗而或貧而賤而不通於文學之類而流落
窮困者而可不念而恤之歟其在祖法有不義當黜譜
為諱其名字但書曰某而不絶其子孫者此又譜之所
以為忠厚也況解氏在今山西固多而江南之族甚少
其在廬陵吉水安福永豐永新萬安新淦纔數房又皆
不及鑑湖之盛為鑑湖之子孫者尤當凜然於斯也舊
譜無序先人以為不欲載之空言然予竊惟世年表記
諸作可謂盡善而世未之知故序而傳之使凡為譜者
或來取法而有所激勸不為無補此又區區之用心也
重修家譜題辭
吾宗得於天者何其盛不得於人者何其阨哉天定勝
人久而必信人定勝天偶然一時耳安知非至阨所以
為至盛乎解在春秋之晉揚幾不免於楚張侯忍血制
勝未聞功賞狐纔得舉年不及施迨漢興福為代相後
雖位侍中僕射不大顯延年經學不傳乃傳他人萬年
教陳湯立大功不賞竟罪徙燉煌東漢至勝纔得世襲
侯爵國除復微梁鄒侯父子顯魏晉遭賊倫之禍宗族
流離隋大將軍忠鯁衍兵法夭死世但傳其書公琰事
高宗至元宗傳稱為小人讒譖數屈若是之歴歴見於
前世者固未暇更僕數矣而吉之有余家也則自十九
世祖吉州刺史禹始至唐末黃巢之亂世隆舉宗奮義
保障吉陽全活甚衆纔得朝奉郎告身數通而已彭玕
劫衆歸馬殷時先制置公不從亂亦活萬餘人終身不
言功濮州公不悅於蔡京父子棄官隱居太原王佐宋
高宗中興立殊勲沮於秦檜奮鬱以死元世修宋史史
臣亦私憤不著其先世里居但云不知何許人吉陽侯
暉有文章而史云鷙猛木強荆南制置潛忠義天知貶
死南安其戰功甚多史不為立傳評事公子宣於董德
元為至戚德元顯附權要公貽書切責不與相見江華
公龍翔殁於王事夫人江氏能復其仇亦無褒恤國學
莊山公以賦斥賈似道擯處於家易國公誠三世為公
竟亦絶享太史公元亡死義子殁北方一門勤王戰殞
相繼伯中公兄弟連舉海内知名為世所忌擯以不第
後伯中奉詔修三史論以宋為正統小人齟齬拂衣徑
歸其他以節義自高徵辟不拜官者譜不勝書世不易
業視當時鬼蜮能為禍害雲化烟消死生堪羞耳正誼
不謀利明道不計功吾宗有焉不致怨於人亦不責報
於天天定勝人之說吾姑為此譜發論後世子孫觀於
此者庶亦將有所感也夫
歐陽文忠公家譜序
廬陵自春秋戰國以來為吳楚文物之地伍子胥孫叔
敖之徒多有遺跡若新淦子胥廟在羊山廬陵敖城叔
敖之故居斷碑殘碣往往出於荒榛瓦礫之墟傳記所
不及采史官所不及錄後世所不及知徒秘於私家子
孫相傳今千數百年余猶及見其一二得以補聞見之
遺迺知歐陽氏譜比今所傳文忠公之所修續蓋猶未
得其詳也按宋仁宗嘉祐中歐陽公歸廬陵得其譜於
吉水與其所藏者參較而刻之瀧江蓋草草旬月間耳
宜其不及詳也余嘗過萬安見梁國公墓穹碑石獸巍
然尚存國公諱忠與宋太祖為布衣交梁國其追封也
今宋史不及載而文忠公亦不及錄推其缺遺者豈不
多哉文忠公平生亦念念於廬陵者故不遠千里歸葬
其考妣刻石表阡期以不壊此其意可見也而或者咎
其思潁而不思吉此豈知公者哉公沒後發奕辨子孫
相繼歸於廬陵然始皆寓於新淦之萬全蓋歐公歸時
李太伯在臨江公託為買新喻田宅以居故也吉水同
水鄉臻善里則自發之孫紹世南渡隨高宗至杭都堂
審給部符今在迹符余猶及見之此其最可信者紹世
生日俊日俊生三子長雲居迹符次霖居新淦季雩字
季澤始居吉水之螺陂雩生克用克用生炎起新昭州
教授先六世祖生春之姻婭也炎起生夢旗進士擢靖
江軍節推節推生我行我行生師尹諱衡至正庚寅貢
士號莘雲余少時嘗從講學令子仲訥與予交莫逆予
兄大經其妹壻也莘雲既沒仲訥亦早世其譜藏予
家仲訥有子孝忠少鞠於予家於其長也授之譜與
文忠公畫像俾謹藏焉永樂丙戌孝忠來京將謀之梓
以遺後人而予為序其事如此且俾知此譜蓋連世修
明之比於文忠公所修輯為尤備也
泰和楊氏族譜序
余嘗讀先賢楊文節公自序其譜稱古書傳楊姓皆從
木或者見子雲傳偶闕其點遂以子雲為抑揚之揚非
也德祖答子建書云修家子雲老不曉事則雄與修初
非異姓也由是知凡謂楊有二族且以揚為出於晉大
夫解揚之後者其皆不足信也序又稱歐陽文公誌大
雅墓曰九世祖隠朝生燕客燕客生堪堪生承休而唐
書世系表則曰朝生燕客燕客生寧寧生虞卿虞卿生
堪何其自相異也及攷之宋文景公作虞卿傳虞卿父
寧子堪乃與表合蓋誌誤也今按歐公作在表之先意
其時未有所攷或據楊氏家傳書之耳由是知家傳承
訛類有可疑者不特此也大雅自序其譜云震之後承
休在蜀從昭宗以子巖從真宗時以家譜授職方公職
方公復以授侃真宗時巖固尚在也而文節序稱巖曾
孫輅仕江南為虞部侍郎按唐守官志無此官或者偏
方創為名不然則傳者之誤也今攷之九江蕭氏譜其
曰霽者在吳乾貞初以策干偽主得仕為武寧長官乾
貞之勅尚在鄉先生題識皆云霽長沙人其舅楊輅守
吉州因家廬陵則輅之守吉實在唐末楊吳之初年而
虞部侍郎蓋偽吳官號耳以時勢攷之巖在唐末當尚
少而豈有曾孫已仕刺史耶予意其必兄弟而皆承休
之子耳而文節公所序迺如此何也讀王荆公所為蕭
定基神道碑銘亦以乾貞為南唐年號較然謬誤抑又
何耶然楊氏既多所至迭盛予嘗觀其閫鄉譜大同譜
四院譜龍圖譜靖共兩院譜蜀中院譜渡江院譜浙院
譜浦城譜吉水楊莊譜上徑譜湴塘譜小南江譜今翰
林楊公士竒所輯泰和譜何其隨寓而盛也龍圖已上
不待言矣其曰靖共者長安坊名其在唐元和長慶間
一院不下數十百口族長堂前有木榻朝退問安擲笏
其上堆積明旦亂取以去俸錢所入至逾百萬禄仕之
盛古未有也李唐之亂播遷東西浙院之盛相吳越王
六十餘年與錢氏相終始吉水楊莊湴塘自侍郎長子
銳次子鋋始遷居其地文節序稱二族入國朝來至於
今第進士者十有三人楊莊居其九曰丕曰純師曰安平
曰求曰同曰邦乂曰邁曰炎正曰夢信湴塘居其四曰
存曰杞曰輔世曰萬里楊氏自太尉以來大抵以忠孝
文學相承而近世卓然冠吾族者忠襄公也公之死節
有傳矣而十三人之中公父子及一孫一家而四人焉
忠襄公即邦乂而萬里則文節公也觀其自叙蓋亦以
為楊莊湴塘之極盛也浦城譜亦出自湴塘而至文公
大年始盛及元延祐中公十世孫楊載字仲宏又以詩
名顯亦有光於湴塘也今泰和之譜自銳之孫延安從
上徑其孫允素始居泰和又六世至德明德寬兄弟積
善於前是以德寬五傳而有賢可延祐進士與仲宏同
年歴官翰林待制元史有傳為泰和楊之顯盛自是而
兩府君之子孫第進士與明經入仕者亦十有三人矣
德寬之後居其十二舉進士者賢可升雲起予自立相
有官者公望公安公榮仲升子肅逸民及士竒也德明
之後居其一守吾也而公之子及曾孫元孫五世七人
相繼益顯又何其與忠襄文節之合轍而同符耶豈非
其本之一也歟天之報施善人不爽錙銖固如是歟今
士竒以舊譜刻於延真觀者不存而據舊之失其節序
者列置後卷予考之世次華甫至定甫雖失其上三世
然皆德明之元孫於譜為第十世惠可以下為第十六
世也元可至達觀雖失其上四世然皆德寬之五世孫
於譜為十六世但以某字補其缺而上有德寬德明以
為之宗下有惠可升雲著可緒引而申之雖百世而譜之
昭穆尊卑序而秩之又何嫌於有所闕而釐之於他卷
歟予請合而著之他日延真之譜復出不易吾言也
吉水桑園周氏族譜序
桑園周雪江先生諱志遠仕元為東宫說書其猶子子
直為太學生先君子與同出入於大司徒楚國歐陽文
公翰林學士揭文安公之門子直不幸早卒雪江與其
弟靜隠達泉交游於金革之會復際明時予少時得侍
杖屨聽其議論及其世系私竊識之後其猶子子用馳
美譽博涉經傳尤長於史學得與之同鄉校予方修家
譜歴訪名族質其疑難子用剖析據於周氏譜又加詳
焉其曰吉有周氏顯者大抵皆出烏東世皆曰烏東系
出公瑾而不知公瑾何以有後於烏東彼不知讀史者
指公瑾為都鄉侯有以公瑾為漢周景從孫以忠為太
尉以異為洛陽令則又讀史三國志誤之也瑜實景孫
而陳夀以為從孫忠非太尉而曰太尉洛陽令暉也而
以為異且暉異遇害董卓而夀亦不知故曰夀誤之也
今新淦峽江鎮有周瑜將臺臺下有廟去市北行可數
里故漢巴丘縣治也本傳云下廬陵留鎮巴丘即此也
後云道卒巴丘則巴陵之巴丘撰地誌者弗考誤以臺
為墓遂致論者爭言其卒在今之巴丘考其陵墓在今
安慶宿松而不知其留鎮在古之廬陵今之峽江也瑜
長子循早卒次胤都鄉侯罪徙廬陵後當召還卒於烏
東長子豫襲都尉居汝南少子泰留守冢廬陵此公瑾
之所以有後於烏東也其後子孫散處若今廬陵之觀
草永新之厚田安福之後林泰和之爵譽里吉水泥田
櫪坑是也桑園之有周氏由吾仲山翁自櫪坑徙也仲
山翁之先屢更世變譜牒散逸其世次遷易之詳莫可
考見此子用之辯同予少所聞未嘗敢忘不幸子用早
卒今年其兄子善子彦與其族人咸相與謂予曰惟予
上及聞諸老之言與亡弟為莫逆凡於氏族之書號能
辨博庶幾下足以啓慈孫之心上有以正史傳異同之
缺不可無一言著於譜牒之末庶乎可以袪其疑後世
有賴焉非惟族人獨私感之予辭不敢則又遣其子恂
來京求之予不得已為著子直等數小傳記舊所聞叙
之如此云
旴江胡氏族譜序
旴江胡君子昂出其家譜求予序按譜胡氏始於金陵
五代末有曰公霸仕宋累贈廬陵郡開國侯家值夏遂
為廬陵祖至諱杞徙居南豐後遷南城則為今健湖祖
由公霸迄今十九世其間詩禮簪纓之傳歴歴可攷其
尤著者宋資政殿學士忠簡公上高宗封事乞斬秦檜
大理評事剛簡公理宗朝言濟邸事忤史彌遠二公剛
風毅氣貫徹金石名昭史册落落與日星爭光至今讀之
凜有生氣是為胡氏之顯祖稽古自十一世御史延禎
山西僉憲子孫以來尚皆修飭禮義砥礪名節不愧負
於前聞人是譜重編於延禎子完淳與其子原鵬從子
原牧而成書則其孫承仕郎連江知縣子昂也遡昂而
上世次歴官有詳有略自昂而下則名行官爵娶葬又
特著之詳焉系其族雖貧且賤不棄匪族雖富貴在所
不錄嗟乎明矣哉胡氏之譜也不強其所難知不略其
親且近昭昭穆穆秩然有序而無冒昧欺妄之愆俾為
子孫者知祖宗之一原則夫相親相愛相勉勵以相周
恤孝弟之心油然而生不至於途人之譏者庶在兹歟
子昂好學善仕宦於其忠簡剛簡之事業知之素矣予
特嘉胡氏之多賢也故又表而出之是為序
文毅集卷八
