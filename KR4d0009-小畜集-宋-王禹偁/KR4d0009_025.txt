王黃州小畜集卷第二十五
牋啓
賀皇太子牋
皇太子賀正牋
皇太子賀冬牋
謝除右拾遺直史舘啓
謝除左司諫知制誥啓
謝除禮部員外郎知制誥啓
謝除翰林學士啓
謝除刑部郎中知制誥啓
上宰相謝免判吏部南曺啓
廻寇密直謝官啓
謝僕射相公求致仕啓
廻司空相公謝官啓
廻孫何謝祕書丞直史舘京西轉運副使啓
薦戚綸上翰林學士錢若水啓
廻尹黃裳啓
賀皇太子牋
某言今月日降到赦書一道皇太子殿下光膺册命正位
諸宫凢在普天不勝大幸伏以三代舊章百年墜典舉兹
盛禮允屬昌朝伏惟殿下禀氣塗山誕祥甲觀藴間平之
茂德早冠親賢邁啓誦之多才式當儲副既恊人神之望
永隆邦國之基某謬忝專城嘗叨内署正衙宣册陪鴛序
以無階僻郡效官拜龍樓而尚遠無任抃躍
皇太子賀正牋
某言伏以元正首祚萬物咸新趨北闕以朝天啓東宫而
應律伏惟皇太子殿下重輪發彩少海澄波藴克勤克儉
之風著惟孝惟忠之節王畿千里隨木鐸以行春君門九
重捧金罍而上夀應時納祐與國同休某權佩魚符遥瞻
雞戟無任
皇太子賀冬牋
某言伏以晷運推移日南長至啓東朝而受賀爰舉舊章
指北闕以稱觴率先群后伏惟皇太子殿下日躋盛德天
縱多才忠孝克奉于君親謙讓動詢于師友寝門侍膳誕
彰三至之勤望苑禮賢永作萬作之本應時納祐與國同
休某叨列通班爰當亞歲無任抃蹈
謝除右拾遺直史舘啓
右某啓蒙恩特授前件官充職者位列諫垣職兼史氏雖
聽已行之命難逃非據之言祇荷寵榮不任感懼恭以獻
箴規於諫署必待正人彰善惡于史書宜歸直茟矧兹庸
賤遽有沗塵伏念某門第本寒才華不秀鄕庠里塾從師
而纔識姓名畫地書空力學而稍通經史眀代方求于翹
楚高堂漸逼于垂榆因持濫吹之竽來示藏家之箒雖春
官與進荐叨隗始之名而眀主求人果失盧前之望然而
紫庭擢第白屋知榮衡茆惹丹桂之香布素曳出藍之色
里閭改觀親族生光洎邑佐絃歌任移銅墨廷評乃士官
之屬不謂冗僚縣事則諸矦之權豈言下位甘隨常調敢
歎徒勞固無易俗之能惟待黜幽之典豈期賤吏誤逹宸
聰把籬畔之菊花方多憔悴近階前之蓂莢頓覺光輝而
又召詣黃扉顯加眀試深虞固負有負品題序賀雪之詩
因多膚淺賦履冰之什愈見荒唐既有黷于宸嚴詎敢期
于天奬方在端憂之際忽驚非次之恩芝凾乍降于人寰
棘寺驟歸于諫署職兼舘殿地極清華通宵未息于征忪
詰旦遽諧于告謝綠袍禠處休貽碧鸛之譏朱&KR0807;紆來但
負維鵜之刺備忽忘而簡横象齒耀搢紳而帶飾犀文荷
王澤之霑濡空驚浃背對天顔之咫尺惟誓殺身夫何寒
賤之人有此邅逄之事此皆相公尼丘借峻文曲生光數
仞墻邊暗展鑄顔之力如椽筆下潜施與點之恩遂令清
切之資光被孤平之士亦猶洴澼爲事遽邀列地之封鶢
鶋呈炎誤享鈞天之樂頋藝行之無取荷生成之有歸得
不慎守當官恪供其職况無遺之可𫐠拾幸有瑞而必書
編修出綍之言垂于信史撰著得賢之頌播在樂章少施
染削之勞上答受知之地過此已往未知所裁
謝除左司諫知制誥啓
右某啓蒙恩特授前件官充職者位遷中諫職列西垣祇
荷寵光不任感懼竊以伏青蒲而獻可合求𥙷衮之才吟
紅藥以摛詞尤重演論之地豈期庸賤玷此清華伏念某
才非秀民世本寒族適會文眀之運濫肩仕進之流參常
調以起家永甘縣吏寘周行而通籍俄在諫垣加以叨舘
殿之清資預校讎之美職以日繫月方期讀天下之書自
邇陟遐不意禁掌中之誥載循所自必有攸歸此皆相公
文曲分光才江借潤遂使自天之命詎求批鳳之才列地
而封翻及不龜之手得不更精文翰上答品題恪事一人
少贖素餐之咎虔遵四禁用醻黃閤之知過此以還未知
所措卑情不任感恩榮懼終始知歸之至
謝除禮部員外郎知制誥啓
右啓某蒙恩特授前件官充職者卧錦握蘭忝名曺于南
省含香視草復舊職于西垣祇荷寵光不任感懼伏念某
性惟拙直族本單平逹逢天下之文眀遂掇御前之科第
雍熙中自百里被召拾遺立朝伏蒲昧五諫之名汗簡之
三長之譽方虞官謗遽掌綸言書尭舜之典謨文非逮意
厠淵雲之侍從路實妨賢歸田園而盖戀盛時踐臺閣而
頗為非據邇後以執法無状蒙恩黜官八六里之窮山得
二車之散秩去歲量移善地甄叙通班貼文舘以讎書奉
皇華而按獄屬以高堂垂老懸罄屢空懇求郡國之權以
就庭闈之養阮宣無食故拜官而不辤毛義有親方捧檄
而私喜未遑布政忽忝歸朝十五日之專城焉知民瘼一
千年之昌運荐辱君恩歴數前賢鮮兹盛事昔憲宗覧表
移韓愈于潮陽文帝經年負賈生于湘浦比斯邅遇可謂
殊尤况帳爛錦窠階翻藥樹爰循故事無此兼榮遠則和
魯公已歴儀曺退居主客近則趙給事拜從起部改授小
禋是何繼王兵部之清塵舉太祖朝之近例更直紫薇之
署已覺忝塵絶曺玉筍之班併居清切感極而空成涕泗
寵兢而在如夢魂青瑣窗開再見壺中之日月朱衣吏引
猶疑澤畔之形容謬恩雖自于聖知公議終騰于衆口此
盖相公洪鈞造物青律廻春用材而木屑無遺念舊而蓍
簮靡弃遂使蒼苔入詠復預于詞臣死灰再燃無慚于獄
吏敢不慎修儒行演暢皇猷庶憑翰墨之功少答陶鎔之
力卑情
謝除翰林學士啓
右某啓伏奉制命特授守本官知制誥召入翰林充學士
者祗荷寵光不任感懼伏以漢朝故事待詔甘泉之宫唐
室舊儀召對浴堂之殿自非枚馬淵雲之述作常楊元白
之才名則何以塞清問于論思潤皇猷于典誥豈宜孤陋
遽此忝塵伏念某植學非深屬文無取濫中懸科之選尋
叨通藉之班諫署拾遺謇諤無禆于聖主承眀三入清華
空類于昔賢頃因坐事以左遷固亦息心于榮路洎得歸
朝之命遂求典郡之官去年召自琴臺再陞綸閣驟荷一
人之寵遇果罹三歲之凶喪雖勉就于奪情實重違于素
志顧潘安之毛髮已有雪霜念季路之旨甘不如藜藿臨
文翰而方寸亂矣對搢紳而面目何為想石祁子之執喪
空慚至行比歐陽通之起復尚欠禮文止期卜兆于松楸
再請效官于符竹豈意未諧私願俄辱殊恩翻令朽退之
身亦預深嚴之地綸言乍降俾離紅薬之階宸翰高懸已
踐玉堂之地哀榮交集寵辱堪驚副重華好問之心先憂
學寡草武帝求賢之詔更愧才難通宵未息于戰兢舉步
猶疑于魂夢此皆相公洪鈞造物青律廻春徵賈誼于謫
官終成前席薦相如之視草幸得同時敢不四禁是遵三
緘是誡况艱難備歴齒髮始衰用直道以事君雖無改變
肆剛腸而疾惡漸亦銷磨庶寡悔尤少酬知已下情無任
感戴兢榮始終知歸之至
謝除刑部郎中知制誥啓
右某啓伏蒙聖恩特授前件職者一麾出守左遷方類于
阮咸三入承眀寓直忽同于應璉祗膺寵命伏積兢榮竊
念某猥以腐儒受知先帝踐揚两制出處九年自知賦命
之多奇每愧浮口之過實軍容捧硯敢望輝荣力士抹靴
遽騰于謗議而自臨民滁上移任淮南飾厨傳以屢空勾
簿書而弗逮受釐宣室重求前席之期燒藥鼎湖忽起攀
髯之念心灰自死淚血無從屬當眀主之承乾尚代藩臣
而守土尋以拜章言事觧印歸京覩七月之園陵魂銷弓
劔隨百官而朝謁目斷雲天放懷書史之間結舌搢紳之
内皂囊無取慚越職于伏蒲白首為郎甘息心于執戟雖
知止足猶阻歸休欲耕季子之田園曾無二頃謀葬劉鍾
之親屬何啻十喪終為懷禄之人盖逼有身之患豈謂内
庭論薦黃閤僉諧廻天眷之新恩復王言之舊任階前藥
樹重吟謝客之詩觀裏桃花免動劉郎之慕詠此皆某官
激揚公議啓廸宸聰洪鈞豈有于弃材化茟潜徵于故事
謂李杓直翰林退職復踐掖垣白居易禁署出官終知制
誥享兹殊事實越昔賢驅瓜上之青蝇雖非由徑乏夢中
之白鳳深愧演綸敢不考三代两漢之典章取貞元長慶
之風格或少窺于邊徼庶上答于陶鎔卑情無任感恩荷
德激切知歸之至
上宰相謝免判吏部南曺啓
右某啓奉今月日敕差判吏部南曹尋蒙抽取元敕者伏
以演綸西掖乃王者之詞臣按吏南曺本天官之下士遽
蒙改易深荷陶鎔伏念某比乏時才濫塵清列蒼苔紅藥
但遵四禁之文理劇剸繁久絶五花之判便于散拙樂在
清閑忽奉遣差頗增憂畏固非耻于卑賤盖亦事有彛倫
且念判曺之名起于總章之後罷員外轉廳之事為尚書
役屬之司勾群吏之稽違奉三銓之指頋顯為統攝自有
禮容豈可職銜帶制誥之文公状具尊卑之數雖知不便
未敢固辭豈謂相公曲為敷揚俾諧停寢全臺閣之故事
實亦公行荷廟廊之殊知且非私謁永懷感遇空極兢荣
廻寇密直謝官啓
右某啓伏以應星辰而虞山澤華省名郎直宥密而預機
宜黃樞近職兼兹重柄允屬鉅賢學士學植凌雲詞源沃
日澤宫中的科名先繼于箕裘諫署曳裾章䟽獨推于謇
諤縱横時務輝映士林佐理計司觧九牛而刃穎直言便
殿折五鹿以詞雄故得峻陟中臺榮升密地稱天心之則
哲動時論于得人而又南面聽朝特頒金紫東銓求理專
委品題佇從三節之榮便叙九功之業某幸叨知奬方切
依棲自草芝泥最先栢葉悅豈謂學士曲廻謙柄俯賜華
牋目窺星斗之文章身負刺芒之怵惕欽隆感戴藂集所
懷卑情不任
謝僕射相公求致仕啓
右某啓伏以懸車告老大夫七十之期名遂退身老氏五
千之說其或當尚齒尊賢之代有經邦鎮俗之才雖在期
頥式存倚注縱止足之心自許執禮無違奈弼諧之任惟
艱非賢不乂伏惟僕射相公受天和氣為國善人三朝文
翰之司丹青帝典再領爕調之任提振皇綱昨以久處台
司重煩耆德事均勞逸輟萬務之憂勤位保崇高為百僚
之師長永言端揆之任舊稱廊廟之官垂行三入之恩求
贊千年之運豈謂浮雲冨貴脫屐簮裾拜章旣逹于冕旒
洒翰徧貽于臺閣是何末品亦辱台凾初謂誤傳終知殊
賜兢惶無措拜受失容見大儒之用心循先聖之彛訓不
獨辤于世䘵亦將激彼時風然而上揣宸心旁徇公議咸
謂老成之德宜居輔弼之先捕虎逐麋雖鬻熊之已暮為
霖作礪非傳說以何歸况鍾洪範之康寕宜念蒼生之窮
困竚覩白麻天降促追振鷺之班黃閤開洞重見棲雞之
樹社稷之謀是展君臣之分弥隆與邦國以同休書簡編
而增耀斯為善頌且匪虚談下情無任
廻司空相公謝官啓
右某啓伏以引年納禄逹人知進退之宜養老優賢王者
得始終之道君臣之義今古同風伏惟司空相公受天至
知為國重器皇墳帝墳咸歸潤色之功禹畫尭封盡被陶
鎔之力位崇百揆年俯七旬宸心方倚于老成逹識遽辤
于榮禄聖人上遂其頥養峻以階資鳳皇之池暫虚于舊
位鳲鳩之秩聊示以新恩觧簮&KR0807;以如遺指林泉而自樂
功成名遂早知身退之机漏盡鍾鳴堪笑夜行之者然而
四海有具瞻之任三公非致政之官激浮躁之風式旌素
節委弼諧之任終復黃扉凡在搢紳皆傾禱頌猥蒙鈞造
先賜台凾仰欽止足之規弥荷謙尊之德卑情無任
廻孫何謝祕書丞直史舘京西轉運副使啓
右某啓伏以列中祕圖書之府貳外司漕運之權惟是才
難允歸公議學士文同三代名冠四科擅埸早逹于天聰
獨行不隨于時態輕㽜矦之雜伯浪取帝師慕孟子之著
書力談王道暫倅坐棠之政尋升汗簡之資閨籍通班式
耀獲麟之筆轉輸劇務更觀流馬之功方切欣怡忽承緘
翰備認謙冲之旨彌增銘荷之誠衣錦畫行雖劳于按部
演綸夜直願效于前驅謹奉啓
薦戚綸上翰林學士錢若水啓
右某啓某有進士同年戚綸者負文章器識純謹君子也
其先君通五經教授于濉陽終身不求聞逹兄維國初登
進士上第有文有行守道不拘游宦三十餘年今爲殿中
丞綸擢第亦一紀矣歴主簿縣尹得大理評事光禄丞司
榷酤于譙郡非其樂也向因讞獄宛丘坐繋烏府廷尉議
罪聽以贖論既釋之矣或以前罰未塞又奪其官今會赦
文合從叙用寓止佛寺出無車馬冐犯風雪䄂文相過有
理道評十二篇味之非空言也然而辤直意切急于救時
若無知心亦恐騰口以為失路而造謗也尊道之士其將
捨諸恭惟學士才與位并道与時會力開賢路之梗手築
聖域之基搢紳顒顒有所仰賴某罪在擯弃恩出推挽未
能報德尚復言人盖非學士之門不敢失綸之言賈綸之
毁也語曰善人在患飯不及餐區區之心實愧斯義謹修
啓事并封綸所著凡若干凡閣視草之暇賜觀覧則綸也
幸甚謹
廻尹黃裳啓
右某啓伏以諫垣清秩綴螭頭侍從之班史氏設官修麟
茟不刊之典享兹清切允屬英翹正言學士學冨百家文
窮三變挂籍先鳴而擅譽栢臺持憲以生風近者金闕獻
書召試王褒之頌石渠載筆更伸班固之才凡在立朝共
欣得儁猥蒙殊念特示長牋載窺彪炳之文益認謙冲之
旨欽隆佩服併集所懷謹修啓事陳謝
王黃州小畜集卷第二十五
