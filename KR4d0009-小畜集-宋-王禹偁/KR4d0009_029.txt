王黃州小畜集卷第二十九
碑誌
故商州團練使翟公墓誌銘
殿中丞贈太常少卿桑公神道碑
右衛將軍秦公墓誌銘
殿中丞贈戶部員外郎孫府君墓誌銘
累贈太子洗馬王府君墓誌銘
故商州團練使翟公墓誌銘(并序)
公諱守素守昭儉濟州任城人也其先盖漢丞相方進之
裔也曾祖諱某皇任某官祖諱某皇任太子少保致仕考
某皇任率府率公即率府之次子也天福初以蔭入仕補
左班殿直轉供奉官自晉至漢時亂位卑祗役不暇故勤
雖至而功未立矣洎周高祖以来奉皇華將密命號為稱
職者屈指比數公首與之世宗初平淮甸詔公為蘄州兵
馬監押兼沿江廵槏善修其職改承天軍使自是聲績聞
于時矣我太祖神德皇帝乾德中始議平蜀用許帥王全
斌為主將且擇使臣恭謹者隨軍任使而公實從焉蜀既
平公奉捷書馳馹騎入奏太祖嘉之擢授引進副使時故
中書令石公以佐命元勲始拜平章事鎮汶陽乃詔公為
鄆州生辰國信使賞勞也尋加判四方舘事且以全蜀雖
下羣盗未息再命公分屯士卒經略郡縣乘傳往復頗得
機宜由是益親信矣開寶中麟府二州番族搔動以争地
不决聞于朝廷公承詔和戎部落悅服扈從輦輅薄伐并
門轉引進使出為成都管内十州都廵檢使賜錢五百萬
謝日復受宣充鳳翔府魏王符公官告使公以錫賚優厚
懇譲不已太祖曰汝十州廵警煩費亦多不足讓也當時
寵任在同列間鮮有其比及受代歸朝會淮海王入覲命
公迎勞頗得禮容并寇稽誅大勲未集輯公與洺州防禦
使郭進領偏師侵掠深入敵境至五臺縣界取禾蹂稼實
有力焉今上嗣寶圖行兊澤授客省使憲州刺史會梅山
洞蠻恃險叛亂受詔為都部署招懷討擊五谿悉平淮海
王納版圖奉朝請公為两浙十三州安撫使尋知杭州軍
州事勞来安輯浙民便之政成召歸為西京都廵檢使因
權知河南府兼留守司事浩穣之政雅亞上都簡事勤公
月餘自理加以修宫闕奉軺轉貴倖旁午終無間言加商
州團練使上念延安戎夏雜處以公麟府之役深識番情
知延州軍州事端拱初邊鄙未寕胡羯南牧議者或請堅
壁以待之公以河北諸州繕修城壘遂充天雄軍兵馬鈐
轄知大名府復以上黨近邊素稱難治知潞州軍州事咸
有課最逹于朝端上方考古道興方田俾封疆之臣修耕
戰之偹公為代北方田都部署事畢改并州兵馬鈐轄移
夏州駐泊未幾知鳳翔府事朝議以趙保忠歸國鎮夏臺
可息經費求其監護無易公者遂再往焉承公上戢下頗
叶便宜改石州駐泊上以公馳驅且久齒髮漸高俾歸郡
封以均勞逸在郡周歲方將拜章乞骸歸老田里以淳化
三年八月五日疾終于官舍享年七十一娶張氏封清
河郡君先公而終子二人長某早亾次繼恩右班殿直孫
若干人長惟德商州衙内都指揮使四年四月某日葬于
開封府某縣某鄕某里禮也公歴四朝事八主檢校官自
常侍至大保兼官自監察至大夫階自銀青至光䘵勲自
武騎尉至上柱國爵自縣男至郡矦食邑自三百戶至一
千戶惟公謙和畏慎慈惠恭謹積此八者終身不衰嘗莅
大都臨劇務無㽜事無敗獄以矜嚴訓軍旅以持重守邊
防出疆有專對之才行師無失律之咎世之稱諳練時務
者公寔首焉及治商於郡事尤簡盖國家優賢養老且休
息之而早夜孜孜未始懈怠若初筮仕者每斷一大辟雖
罪状眀白了無所疑亦必委細諮詢徧乎僚吏以至再三
而後用法復能不忤物不近名奉詔條外不求赫赫之譽
知屬吏過失未嘗面言必因公宴引數十年前事曰某人
嘗為某過得某罪旁指曲諭微警誡之周旋慎密率多比
類故能四十年間無纖芥之過始全身于亂世終立事于
清朝語侯伯間未易可得考牖終下不亦休哉某左官商
山實公之副&KR0827;聞履行淂以直書銘曰
官二千石世禄之厚公能守兮齒七十一人生之夀公能
有兮委質眀代保無咎兮歸全幽宅光有後兮
殿中丞贈太常少卿桑公神道碑銘(并序)
按喪葬令五品已上立碑螭首龜趺高不得過九尺又云
文武五品已上致仕官薨卒者其吊祭&KR0608;物依見任殿中
丞品第五太常少卿品第四今雲中留後桑侯葬先少卿
樹碑于神道用舊制也公諱光輔字魯卿其先弘羊以心
計得幸于漢武世居東郡之黎陽徙家于高平鉅野縣周
顯德中以縣為濟州今為郡人焉曾祖某祖某並隱晦不
仕考諱某密莒州縣主簿公即莒縣府君之長子以唐天
祐甲戌歲生于鉅野既冠長七尺風貌峻整襟懷豁如治
三禮窮其淵奥隨鄕舉累上為權勢所軋退耕肄業一不
屑意太平興國初太宗皇帝親試舉人拔孤貧湮厄之士
公始以本科擢第于御前觧褐許州郾城主簿會太宗視
征并壘詔郡縣督民飛輓以餉六師郾城令當行令畏懦
有憂色公曰古人辭易不難辤急病譲夷吾之志也今天
子蒙犯霜露吊伐叛逆臣下宴安之時耶遂詣郡請代令
行事畢賞勞改濰州團練推官祕書省校書郎俄遷大理
評事兼監察御史充泰寕軍節度推官時㽜後已掌禁軍
號御龍直以宿衛忠謹恩顧彌渥從容侍立奏曰臣父年
齒甚高為藩郡從事非所樂也臣坐享厚䘵不得奉朝夕
之膳心所未足因制授太子左贊善大夫致仕眀年轉殿
中丞賜五品服色優游輦下時議榮之以淳化二年六月
十二日寝疾終于上都之官舍享年七十八以㽜後貴賻
贈有加是月權窀于法寶寺自淳化四年太宗郊祀至咸
平元年今上嗣位由成均博士累贈奉常亞列大夫張氏
先公而亡追封南陽郡太君子四人長曰贊即㽜後太傅
次曰某次曰某次曰某女一人適某官以某年某月某日
葬于本縣獲麟鄕休祥里以清和郡太君祔焉禮也公讀
周公孔子之書而道屈于埸屋負冉有季路之政而命厄
于州縣積善餘慶㽜後得之用能會風雲于代邸執干戈
以衛社安邊却敵勢若長城尊主庇民精貫白日善訓之
道有自來矣某鉅野人也為兒童時少卿數来吾家先人
命拜少卿踞受曰童子荅某常記之見託勒銘詞實無媿
銘曰
冨貴無種善惡有源不在其身在其子孫少卿儒雅㽜後
藩垣文武之道在公一門公来懸車享茲眉夀何以饋之
肥羜旨酒公去賓職處茲高堂何以貴之赤&KR0807;銀章令終
帝里歸葬吾鄕樂卿襃贈壠樹增光刻銘真宅千古流芳
右衛將軍秦公墓誌銘(并序)
栢翳之盛享國于秦其後子孫或以為姓公諱某字某廬
江人也曾祖某唐末事吴以功為武昌軍節度使事見本
國史祖太岳州刺史父進遠宣州節度副使贈右監門衛
率府率公即率府之長子當李氏建大號也弱冠起家補
殿前承旨仍令禁中侍從先主殁中主嗣位以公為行從
副使益加親信恩寵莫貳公謹儉愓厲卒以無咎中主幸
南昌而終公寔扈從受遺命冊後主于建康禮畢議功將
加不次公三上章願守陵寝情不可奪優詔許之授陵臺
令朝夕洒埽朔望涕泣積十餘歲其志不衰後主聞之頗
為悲慟詔書三下強起公為尚衣使澄心堂袛候澄心堂
後主讌私之所也非親密未嘗至此凢關機務公必與焉
王師吊伐之歲以公為撫州兵馬都監擇才而捍難也師
環金陵城中堅壁時朝廷命浙兵攻其東以公為夀昌殿
使充建州監軍使知軍州事昇州不守亾將盧綘率潰亂
之兵屠歙州殺郡牧遠近為之震駭頓兵富沙逼我城壘
公堅守力戰郡人獲全後主降詔于郡縣曰天命有歸無
復頋望且命封府庫以聽朝旨公奉詔哭訖緘符印使次
子羲表納焉太祖嘉其為臣有節完郡有功璽書襃美錫
賚有加以羲爲右班殿直公歸京師便殿淂對恩禮越等
授西京作坊使金紫光禄大夫檢校司空兼御史大夫上
柱國初江表之平也諸郡守長于蒼黃中侵取官財用以
封植後皆自敗並伏其辜惟公束身而歸毫釐無取太宗
嗣位素聞其事非時召見慰勞久之賜錢三十萬以本官
監白波軍居三年授西京廵檢使賜錢如白波之數歲滿
充廣英等十二州廵檢使又賜錢五十萬歸朝改右監門
衛將軍爵爲開國矦食邑一千五百戶淮南六州廵檢使
轉右領軍衛將軍實封二百戶淳化五年歸朝以五月某
日寝疾終于私第享年七十八夫人陳氏封穎川縣君以
令淑聞于宗族先公而亾三子長曰著舉進士不第而卒
次即羲也今為西頭供奉官閤門袛候以才幹為時所推
有後之慶其在兹乎季曰恭亦早夭二女並適人而逝以
某年某月日葬于某州某縣某鄕某里以穎川縣君祔禮
也某與羲交甚熟託為銘曰
李氏割據百官備具去就終始公淂其所人皆冐榮我守
臺陵銜哀十稔寵詔三徵人去危邦我守孤壘郡民是完
國亾乃已人幸喪亂侵取公財我無一毫空手而来我公
来思二聖念之内職環尹便蕃寵錫人患凶夭我獨眉夀
人憂子孫我獨有後天之報施在公匪謬誌墓刻銘水光
世胄
殿中丞贈戶部員外郎孫府君墓誌銘(并序)
端拱元年正月朔殿中丞冨春孫公自龍州受代終于岐
山諸孤護喪㩲窆于許服闋長子何舉進士中甲科聲名
振天下俄拜右正言直史舘賜三品服進階為朝奉郎策
策為騎都尉且命副漕運使于畿甸之西按行數十郡屬
吏故人負弩望塵之不暇今春上郊祀畢以何貴制贈殿
丞府君為尚書戶部員外郎將改葬請進士王巘齎書来
滁上乞銘于工部郎中王某公諱庸字鼎臣其先出于姬
姓春秋時事衛為卿三國時據吴稱伯五代祖植始渡江
為穎川長史高祖簡徙居于蔡曾祖中祖真皆隱德不仕
考諱鎰贈大理評事先妣劉氏追封彭城縣太君皆從公
之貴也公即評事之次子少孤力學舉進士不第退而修
經世之務欲以布衣干天子取顯位而行道此其志也周
顯德中徒詣招諫匭上贊聖策凡二十有四條多引貞觀
觀時文貞公事以自比世宗覧而奇之命試策于西掖觧
褐除開封府兵曺參軍會省吏員再考而罷建隆初授河
南府河南縣主簿月餘丁彭城太君憂服竟留守向公從
民之從以前銜署攝又權司法參軍乾德中調于天官得
開封尉以親王出尹而公實事之秩滿考績議當美遷會
上言令錄多缺有詔趍吏部亟行補注且曰無限品第因
折六資為豋州錄事參軍居十載不得代太平興國五年
徙宫巴蜀會朝逹表公之才且稱其滯上亦記公之名始
授太子左贊善大夫尋以本官知荆門軍事眀年賜緋衣
銀章旌善政而酬久次也移典龍州軍州事雍熙初遷殿
中丞在郡四年得疾肩輿而歸享年六十有七夫人張氏
故國子博士潤之女也先公一年而亾生以夫貴封清河
縣君殁以子貴追封河内縣太君次子僅舉進士文學如
其兄次子侑少秀爲詩長女適鄂州錄事參軍王道隆夫
亾守志次女適進士劉仲堪俊而有文某年某月某日葬
于河南府某縣某鄕某里從廷評府君之塋以河内太君
祔馬禮也昔西漢選用經術眺錯董仲舒以對策高第顯
太宗㐮拔王佐劉洎馬周以上書稱旨逹戶部其斯人之
徒歟盖士君子得其時則功成事立大位及于身無其時
則卷道藏器餘慶發于後報若影響曷嘗有差始世宗淂
公之策即欲擢升諫垣有沂水人趙守微以草澤上章拜
右拾遺未幾坐家行不修貶商州戶曺掾丞相范魯公謂
公誠有奇才歴試而後用時移事去沉于州縣此一不遇
也故事尉两畿四赤者滿歲則拜諫官御史由是而為大
寮公獨折資紏郡陸沉者十稔此二不遇也上久在藩邸
僚吏數多即位以来鮮不超擢其間才如孔維者亦至祭
酒而公守道退默未嘗自陳竟以列庶僚典遠郡而終身
焉此三不遇也嗚呼天其或者屈公之位而大公之嗣乎
至于業官之績可以為吏師修身之道可以為人範廉財
慎言出于天性好學博古老而不衰又今人之所不及也
具于家状此不復書有文集二卷十行于代味其言知其
道矣初廷評府君以通五經隨計于僖宗朝屬巢寇覆二
京而罷干戈之中講誦不輟秦宗權欲引為賓介以疾拒
之夫如是則戶部之賢三英之秀有自来矣先是某為左
司諫知制誥有以何之文相售者見其文有韓柳風格因
夸于同列薦于宰執間居數月何始来候吾又得僅之文
一編時給事中兼右庶子畢公與吾同典誥命適来吾家
因僅出文以示之讀未竟乃大呼曰嚇死老夫矣其為名
賢推服也如此僅之就舉也以兄中状元抑之未第方今
搢紳中言掌誥之才者咸曰朝廷不命其人則已命之則
必何也埸屋中語科第之殊級者亦曰國家罷舉則已舉
不罷則首冠者必僅也吾是以知廷評之積德戶部之道
屈在夫三子矣豈止文學之出人矣又將富貴之逼人身
也銘曰
賢人有位止于身貴無時子孫得之廷評素履家食而已
戶部偉才朝班而止貽謀遺志付與三子三子堂堂天實
祐爾賦爾懿文錫爾繁祉翰飛聖朝何啻萬里君子曰孫
氏之諸孤其光顯于宋乎
累贈太子洗馬王府君墓誌銘(并序)
在昔唐鼎入梁諸矦各專其地就齊魯而言則王師範據
淄青時溥據徐宿朱瑾據兖鄆皆南結吴人以張聲援西
向而拒梁梁太祖通和討伐智力殆盡僅能平四州之地
而吴軍北侵益急自清口之敗梁兵縮首不出當時沂密
之民被亂尤甚不死于餒即死于兵非豪傑不能活妻子
况庇其鄕黨乎于是民相保聚離為八寨以捍南寇府君
之祖諱某以負勇敢知禮義為鄕人所推朝廷就署為沿
邊八寨都揮使却敵完民聲入賊境雖吴弩之勁不敢北
射一矢使人得耕桑嫁如治平時後以老病而終府君之
顯考諱某襲父職無懈屬晉氏有平陽之辱中原無主賊
帥趙重將掠高密南奔顯考府君以父子繼職護邊窮廹
不已竟殁于賊衆推府君嗣其事府君諱某字某時年十
八雪泣枕戈期以盡敵不墜世業邑人賴焉既而世宗以
一代英主削平淮夷府君始去兵即農厚自封植僮奴數
百指奔走供事樹桑墾土衣食以豐馬牛豚羊蕃息蔽野
槌鮮釀黍以享賓客聚書講學以教子弟任侠自許弋獵
為娱遊人歸之如公郵里人服之如官府至于縣大夫郡
刺史咸禮重焉嘗歎曰自祖考及吾生在亂世庇民禦寇
其勤寔多未嘗授一官食㪷粟報施之道吾有後乎以開
寶六年十月十二日終于家享年四十八始贈大理評事
再贈本寺丞今上即位贈某官夫人劉氏封彭城縣太君
淳化五年以疾終楚州官舍至道二年追封南陽縣太君
婦德母道有史舘朱台符為之誌二男長曰子輿字希孟
擢進士第長于辭賦典麗可愛今為殿中侍御史賜五品
章服先是國家以鹺茗漕運之務付于希孟東極温福西
盡荆湖南距番禺北止淮甸凢半天下悉以委焉希孟裁
量經制咸得中其宿弊舊訛一皆剔削去繁存要公私便
之每一艤舟一就舘則郡縣申牒委積如阜待報而返間
不容時加以舊無規䋲事有利害希孟閱視剖判遣之如
流施于有司靡不中理所謂幹國之蠱魚人之才者也次
曰未冠而卒五女既嫁而死在室而夭者凡四人焉今存
者潤州司戶參軍劉貞固之妻也以某年某月某日葬于
密州莒縣某鄕某里以南陽太君祔禮也王氏皆帝王之
後居太原者爲姬姓隋末大儒號曰文中子府君之先也
六代祖因官密上愛岱嶽東嶽蒙之秀又其俗被周公太
公孔子之化遂家人焉至今密人呼忻代王家以别瑯邪
之族夫如是府君其周之苗裔乎某與希孟既爲布衣交
又為同恩生重以宗盟情分欵密丈人之墓所宜為銘曰
姬姓王氏居于太原隋文中子即其裔孫密上因官其後
家焉遇亂習武三世百年府君禦宼無禄無夀隂德所施
宜其有後乃生殿中少豋秀茂立朝顯親襃贈禮厚掦名
以道克家惟孝誌墓刻銘永光祖考
王黃州小畜集卷第二十九
