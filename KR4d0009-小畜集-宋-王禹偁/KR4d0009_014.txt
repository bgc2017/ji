王黃州小畜集卷第十四
雜文
唐河店嫗傳
滁州五伯馬進傳
有巢氏碑
記孝
記蜂
記馬
錄海人書
後序
并誥
譯對
書蝗
畫紀
唐河店嫗傳
唐河店南距常山郡七里因河爲名平時虜至店飲食遊
息不以爲怪兵興巳來始防捍之然亦未甚懼端拱中有
嫗獨止店上會一虜至繫馬于門持弓矢坐定呵嫗汲水
嫗持綆缶趨井懸而復止因胡語呼虜爲王且告虜曰綆
短不能及也嫗老力憊王可自取之虜因系綆弓杪俯而
汲焉嫗自後推虜墮井跨馬詣郡馬之介甲具焉鞍之後
復懸一彘首常山民吏觀而壯之噫國之備塞多用邊兵
蓋有以也以其習戰鬪而不畏懦矣一嫗尚爾其人可知
也近世邊郡騎兵之勇者在上谷曰靜塞在雄州曰驍捷
在常山曰廳子是皆習干戈戰鬪而不畏懦者也聞虜之
至或父母轡馬妻子取弓矢至有不俟甲胄而進者頃年
胡馬南下不過上谷者久之以靜塞騎兵之勇也會邊將
取靜塞馬分隷帳下以自衛故上谷不守今驍捷廳子之
號尚存而兵不甚衆雖加召募邊人不應何也蓋選歸上
都離失鄕土故也又月給微薄或不能充所賜介胄鞍馬
皆脆弱羸瘠不足禦胡其堅利壯徤者悉爲上軍所取及
其赴敵則此輩身先宜其不樂爲也誠能定其軍使有鄕
土之戀厚其給使得衣食之足復賜以堅甲徤馬則何敵
不破如是得邊兵一萬可敵客軍五萬矣謀人之國者不
于此而留心吾未見其忠也故因一嫗之勇緫錄邊事貽
于有位者云
滁州五伯馬進傳
進隷滁州軍籍又爲五伯三世矣進之子生而無左臂若
髠截然(句)人以爲世主杖笞多納財利而高下其心輕重
其手天譴之爾嗚呼鞭作官刑扑作教刑則鞭扑者帝王
之典也可不慎乎今之杖刑非古也古者示恥而巳故有
蒲鞭而誡者有束杖而治者雖然上失其道民散久矣非
刑不足以驅人之善也旣不得巳而用之其可以喜怒財
貨易其心乎彼五伯賤隷也刑不自口出但以重輕不平
而天譴若是况執天下之刑者邪吾見世禄之家子孫替
墜殘癃疾癈者有之爲人僕妾者有之飢寒道路者有之
豈止用刑之濫也其謟主忌賢剥民固寵斯天譴之大者
矣作馬進傳以自誡云
有巢氏碑
我承天命作民之帝生而不號死而無謚居民以巢因得
爲氏我先伏羲卦象未畫大壯之說我民不知憑高就樹
作巢之基撗芻蔽空啓扉向風疎不爲拙密不爲工晨翔
暮棲與禽鳥同弗罟弗網壽其考終比(讀如比屋之比)巢熙熙若
居天宫無何後主上棟下宇萌以堂奥漸其庭戸鳩繩聚
墨廻廊合廡痛乎我巢悄焉無覩猶頼伊耆儉于一時椽
不用斵階無翦茨舜禹善嗣宮室孔卑不壯不麗民其歌
之至于周公攝政于姬明堂辟雍有威有儀亦克用乂人
罔知疲降及後世風俗澆漓窮奢極侈蔓延而滋瑶臺瓊
室夏商禍基章華壯楚忽焉空土姑蘇麗吴&KR1940;然荒墟阿
房侈秦以荆以蓁未央奢劉爲壠爲丘秦漢之下土木孔
修霜斧雪斤千雕萬鎪金凝碧融簷架甍鈎䆫綺暈透壁
椒氣浮民力欲死工程不休惟競壯觀熟知衆叛刑以三
夷賦收太半門門出租室室思亂一家百楹束手而散追
思巢居如捫天漢於戲太古之君居民以巢非君之巢惟
民之巢故民不勞後世之主宅民以宇非民之宇惟君之
宇故民罹苦何當仁君常念巢居上節宮觀下豐室廬縱
不及于有巢亦庶幾堯乎舜乎大禹乎周公乎
記孝
占城大食之民歲航海而來賈于中國者多矣有父子同
載至福州而喪其父者其子擗踊殞咽水漿不入于口者
三日過是始汲泉于江濆糠籺而食之廬于墓側三年徒
跣旣終喪行有日矣又遶墳號慕幾(平)絶者數四然後豋
舟而去嗚呼三年之喪天下之通制自天子至于庶人一
也是以高宗諒闇三年不言又夫子曰何必高宗古之王
者皆然也漢代以來始有以日易月之禮至于人臣亦用
金革之說皆非古也古者大臣有喪三年不呼其門故閔
子腰絰從公春秋謂君使之非也素冠之詩疾之巳甚近
代以來喪禮尤廢而蠻陬之人獨能盡禮豈教之也哉所
謂中國無禮樂則求之四夷非虚語也進士池文質閩人
也目覩其事爲予說云
記蜂
商於兔和寺多蜂寺僧爲予言之事甚具予因問蜂之有
王其狀何若曰其色靑蒼差大于常蜂耳問胡以服其衆
曰王無毒不識其它問王之所處曰窠之始營必造一臺
其大如栗俗謂之王臺王居其上且生子于中或三或五
不常其數王之子盡復爲王矣歲分其族而去山甿患蜂
之分也以棘刺關于王臺則王之子盡死而蜂不拆矣又
曰蜂之分也或團如罌或鋪如扇擁其王而去王之所在
蜂不敢螫失其王則潰亂不可嚮邇凡取其蜜不可多多
則蜂飢而不蕃又不可少少則蜂墮而不作予愛其王之
無毒似以德而王者又愛其王之子盡復爲王似一姓一
君上下有定分者也又愛其王之所在蜂不敢螫似法令
之明也又愛其取之得中似什一而稅也至于刺王之臺
使絶其息不仁之甚矣故緫而記云
記馬
今諫議大夫東莞臧公(丙)予之執友也其先人事故魏王
符公(彦卿)諫議亦頗熟王之家事爲予言王之在鄴也多
畜名馬其牝亦有良者爲之息種歲擇徤馬以配之往往
得駿骨居一歲有牝産子與他駒特異者旣壯圉人將以合
其母當孳尾之月出而示之見其所生卒無欣合之態將
強之則蹄齧不可嚮邇圉人復曰以是駒配是母幸而騮
(俚談以牡馬爲騮牝馬爲騍)其駿必倍不幸而騍又獲其種明年將胥
靡之(腐刑也俚言改馬也)不可失也乃以數牝馬誘之乘䘒作之勢
以巾羃其目間而進其母旣巳(句)徹巾然後曉其所生因
垂耳俛首若不欲活者旁顧適有永巷(但取其巷之長也非謂宫中之名)
脩直百餘步巷際有閈閎(閎巷門也春秋傳曰輦而入于閎)扄鐍甚固蓋
常所不啓者遂哀鳴疾馳以首觸其鋪(平)如是者數踣而
死嗚呼禮稱禽獸無禮故父子聚麀夫馬夲獸也古聖人
調伏而御之故曰伏牛乘馬是也是馬也獸其身而人其
心乎圉人誘䧟知恥而死于小人之心也遠矣圉人之心望
于禽獸者又遠矣予嘗恨不目覩其事具弊帷以葬之又
懼其事久泯而不傳且欲警聲色狗馬之家與世之内亂
者故記
錄海人書
秦末有海島夷人上書詣闕者曰月日東海島夷人臣某
謹昧死再拜上書皇帝闕下臣世居海上盗魚鹽之利以
自給今秋乘潮放舟下岸漸遠無何疾飈忽作怒浪四起
飄然不自知其何往也經信宿風恬浪平天色晴霽倚橈
而望似聞洲島間有語笑聲乃疊棹而趨之至則有居人
百餘家垣籬廬舍具體而微亦小有耕墾處有曝背而偃
者有濯足而坐者有男子網釣魚鼈者有婦人采擷藥草
者熙熙然殆非人世之所能及也臣因問之有前揖而對
臣者則曰吾族本中國之人世天子使徐福求仙載而至
此童男丱女即吾輩也夫徐福妖誕之人也知神仙之不
可求也蓬來之不可尋也至是而作終焉之計舟中之粮
吾族播之歲亦得其利水中之物吾族捕之日亦充其腹
又取洲中葩卉以芼之由是吾族延命而未死焉死則葬
于此水矣生則育于此洲矣懷土之情亦巳斷矣且不聞
五嶺之戍長城之役阿房之勞也雖太半之賦三夷之刑
其若我何且出食以餉臣明日臣豋舟而廻復謂臣曰子
能以吾族之事聞于天子乎使薄天下之賦休天下之兵
息天下之役則萬民怡怡如吾族之所居也又何仙之求
何壽之禱邪臣因漂遐方得此異說弗敢隱匿謹錄以聞
惟
陛下詳覽焉
後序
此書獻時蓋秦巳亂而不得上逹故史記闕焉余因收而
錄之以示于後
并誥
惟四年王歸自剋并敷告并民作并誥王若曰惟天燾萬
物罔厥私惟君克肖上帝宅兆民罔厥暴天大惟其辰(句)
星罔不拱人大惟其君邦罔不順不拱之謂亂天作沴不
順之謂逆君行罰古先哲王奉承夫休時惟有唐討厥丹
浦時惟有虞征厥三苗在後世王克嗣二帝以征以討以
正厥位惟台凉德荷天之寶命在厥躬祗慄危厲若濟巨
海而弗庸舟惟其溺
我先王帝土建國十有八祀克用于賢克修于兵乃儉乃
勤乃慈乃仁德升于天天降祐
我有宋俾萬方奔我命惟巴蜀交廣湘潭吴越人罔敢弗
率非天私于
有宋惟天輔
我先帝之明德
我先帝負天休命若將不逮薦以太牢報功于天祀于圓
丘嚴配
我祖庶邦冢君罔不助祭時惟有并悖我命不供厥職
我先帝奉天行誅問并之罪大勲未集用弃厥世天之曆
數在予一人予一人奉承
先帝之令德以荷天永命乃繕予甲胄治予車徒用輯
我先帝之遺烈在并王元姦猾弗悛罪惡日稔毒流于下
民罔攸蘇國艱厥食督民先歲租至于牛馬羊豕犬雞莫
得蕃息民咨胥怨許于皇天天鑒并民俾予弔予曷敢咈
天以速台罪仗順取逆并人率服惟并王元台亦宥厥辜
俾即生獻俘太廟光我祖禰群后咸覲以稱台德嗚呼并
王元反道于天戾道于民非予咎汝汝實自喪于厥身凡
厥并民悉聽朕言闢乃田廬修乃耒耜復乃業無流蕩離
析無若并元時予其子育汝汝率我化從我教我其賞愎
我政違我道我其刑惟刑賞在台手勉從訓言罔或怠
宋旣尅并思偃武作休兵且將東廵狩于岱宗作告成(休兵)
(吉成二篇皆亡)
譯對
人有善道遠方之言可以合夷會戎交蠻接狄與中國之
人市易而能不亂者其名曰譯或從而學之對曰吾譯之
小者也又何學焉夫譯易也大則能易其心小則易其語
而已矣古者巢居穴處茹毛飲血無君臣父子夫婦長幼
之制無道德仁義禮樂刑政之法蠢然而生仆然而斃當
是時天下之人皆戎狄爾是以伏羲神農黃帝氏始善譯
者也以皇道譯天下之人心故飲食衣服器械耒耜牛馬
之用作焉少昊顓頊高辛唐虞又善譯者也以帝道譯天
下之人心故君臣父子夫婦長幼之制行焉夏商周又善
譯者也以王道譯天下之人心故道德仁義禮樂刑政之
法興焉三代之下譯天下者或非其人故諸矦之善譯者
以覇道譯之齊桓晉文譯覇之傑也秦不善譯者也天下
之人幾復爲戎狄矣漢復譯之猶雜覇焉自漢而下譯道
多亂吾不復述也已噫古之譯天下者非已能之必有師
焉力牧廣成皇之譯師也伊尹呂望王之譯師也管夷吾
舅犯覇之譯師也蕭曹子房漢之譯師也總而言之周公
孔子譯之最大者也天下之人師之矣子之學譯勿學譯
之小者不過合華夷之語取商販之利爾當學周孔之道
可以爲帝王師所謂譯之大者歟學者謝而退
書蝗
仲尼脩春秋設凢例物爲災則書之不爲炎則闕之盖物
之災祥繫君之善惡特取其爲災者以垂戒爾苟不爲災
者亦書之則慮後之爲君者謂災不由德而由于數也斯
聖人之微旨在焉故傳曰有蜚不爲災亦不書噫去聖漸
遠詭誕争起隂陽家流得以蔓其說使君天下者視天災
時變不務德以禳之但委其數而巳吁可悲也然則君有
修德禦災轉禍爲福者苟滅而不書曷以儆後代是以堯
水湯旱非不災也能以德禦之爾
皇宋嗣統之七載夏四月有飛蝗
上念粢盛稼穡之重則貶常膳避正寢徹宮懸眚災䘏刑
以赦天下曾未旬浹蝗死于野或曰
皇上以勤儉之德馴致太平無爲之風將有待也天其或
者慮怠于理故用蝗以爲戒果能修德以禦之則
我后之德唐堯之德也宋景之退熒惑太宗之去虫蝗得
爲比邪儒臣不佞敢作書蝗一篇附于國史之末非獨彰
我朝之善亦欲垂後世之戒也
畫紀
古者自天子至士皆有家廟祭祀其先以木爲神主示至
敬也唐季以來爲人臣者此禮盡廢雖將相諸侯多祭于
寢必圖其神影以事之淳化甲午歲某小子實罹大罰洛
陽處士楊丹寫我顯考中允府君神采盡妙禮曰思其居
處思其笑語思之不見則或形于夢夫夢者有時而神交
不可常得矧其恍惚冥昧不能審諦乎未若約形取貌宛
然如生歲時朔望拜起瞻仰以慰罔極之心祗肅視之第
不語爾嗚呼是丹有大造于吾家也復念吾家苦貧而無
厚幣以飽丹欲丹亦好事者也從吾乞言吾以秉筆不文
請俟服闋今大祥巳竟可以鼓琴贈之斯文命曰畫紀
王黃州小畜集卷第十四
