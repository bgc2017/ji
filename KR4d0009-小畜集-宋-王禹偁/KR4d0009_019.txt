王黃州小畜集卷第十九
序
中書試詔臣僚和御製雪詩序
三諫書序
東觀集序
送寇密直西京遷葬序
送張詠序
送鞠仲謀序
送孫何序
送丁謂序
送王旦序
送戚維序
送譚堯叟序
送牛冕序
送李巽序
諸朝賢寄題洪州義門胡氏華林書齋序
周易彩戲圖序
中書試詔臣僚和御製雪詩序
雍熙紀號之四年冬十有二月寶圖大昌歲律將暮日窮
次而月窮紀方及送寒車同軌而書同文咸歸大化五行
以之順序六氣以之和平繁雲翳空密雪飄野至誠攸感
爰當大蜡之期上瑞斯呈何止小康之兆其始也隂風淅
瀝微霰悠颺散五糓之精華潤三農之畎畒上林未暖而
花發禁柳不春而絮飛星榆之華下靑冥琪樹之蘂飄滄
海點綴於五城雙闕飛飜於三市九衢溟濛而遠蔽耕壇
凌亂而光生御坐天顔兊悅臨軒乍滿於重瞳民心乂安
在野惟聞於鼓腹則有天禄石渠之士鴻筆麗藻之臣覩
是休祥聿陳謌詠風雅作矣見王化之興隆物情誘之動
詩人之藻思同稱聖感互逹天聦皇帝樂善忘疲誨人無
倦詔令向所進者咸可屬而和之塤篪之韻相諧黼黻之
華交映虞謌魯頌鏗鏘俱合於聲詩王後盧前穎脫各呈
於鋒銳賡謌旣罷睿覽尤嘉于是宸睠曲廻王言煥發示
天心之善誘降御製以作程稱賞良多激勸斯在遂使四
方文士不敢言詩五牓門生咸思閣筆夫如是則周穆之
詠黃竹秖因隂沴而興懷漢祖之謌大風但以壯士而爲
念未若我六出之瑞不愆伏於天時四始之興乃形容於
盛德而又賜以聖作耀乎人文足可以播大宋之樂章躋
攀三代表聖人之能事糠粃百王且夫其言七同七星之
垂象其句八同八音之治世其韻四若四時之成功有以
見睿哲文思不徒然矣宜乎編群彦之什附一人之詩煥
比昌期傳爲嘉集俾夫千古而下六義孔昭且知文物之
大興君臣之相合也不其盛哉臣稽古寡聞效官無績堯
庭擢第雖有玷於科名吴郡字人實久抛於筆硯序兹盛
事頗媿非才亦猶淸廟有儀必覆之以茅屋錦袍在御或
尚之以褧衣幸獲紀於文明庶有光於賤吏臣謹序
三諫書序
臣聞前事者後事之元龜也是以讀二帝之典則首曰稽
古帝堯又曰稽古帝舜以唐虞之聖尚考古道而行况居
三代之末乘百王之弊者乎臣遭遇入明叨竊名器更直
多暇閉門讀書見前代理亂之源覧昔賢諫諍之語念空
文之未泯痛直道之難行放逐以終而詞氣不屈布在方
冊千古如生苟舉而行之則其道未墜因採掇古人章䟽
可救今時弊病者凡三篇其一以搢紳浮競風俗澆漓率
多躁進之徒鮮聞篤行之士不移舊轍漸紊彛倫臣故獻
劉寔崇讓論其二以齊民頗耗像教彌興蘭若過多緇徒
孔熾蠹人害政莫甚於斯臣故獻韓愈論佛骨表其三以
選舉因循官常隳紊署置不已俸禄難充但蠹疲民罕聞
良吏臣故獻杜佑併省官吏䟽斯皆事可遵行言非迃闊
亦欲使昔賢遺恨發自微臣前代遺文興于聖主者也每
篇之末臣别有起請條目指陳時病稽合前文庶引古以
證今必朝行而暮復又自立問難綴于終篇斷在不疑以
絶浮議待罪之至引表具焉
東觀集序
士君子者道也行道者位也道與位并則敷而爲業皐陶
益稷謨伊訓之類是也道高位下則垂之於文章仲尼經
籍荀孟楊雄之書之類是也洎三王道喪五伯風行有位
之人以彊兵爲事業在野之士以小辯爲文章雖兩漢遏
其頽波而六朝蕩其餘燼天未猒德付於李唐然而三百
年間聖賢相會事業之大者正觀開元文章之盛者正元
長慶而巳咸通而下不足徵也企及三代其惟聖朝我法
天崇道皇帝之宅天下也守堯之仁躬禹之勤奮成湯之
武闡姬昌之文仁以布政故兆民之心歸焉勤以開國故
九土之貢入焉武以定亂故姦雄䟦扈弭焉文以化俗故
詩書禮樂行焉是以儒教賢臣出事業昭于上文章燦于
下德生人而未有道與皇而比崇天下文明我弗多讓然
而漢文之代賈誼之道不行元和之時李賀之才自夭天
弗與命位不稱才豈曰無時亦將有數故著作郎直史館
羅君之謂乎君諱處約字思純其先京兆萬年人曾祖彖
長安令彖弟衮有文學大名歴事僖昭二帝入梁爲諫議
大夫有文集行于代祖僅萬年令父濟皇朝太常丞處約
九歲能賦詩十三通經義尤長于易故所爲文必臻乎道
二十六御前擢進士第解褐宿州臨渙簿再命蘇州吴縣
宰得大理評事雍熙中被召赴闕試文於相府制授大著
作直太史氏面賜銀章朱紱以榮之明年乘使車將帝命
按獄訟於江浙採風謠於湘潭舉善發姦不避權貴雖被
劾者側目而君子是之不幸以淳化元年十一月卧疾終
于家年三十三亦賈誼李賀之儔也友人翰林學士尚書
祠部郎中知制誥蘇易簡左司諫知制誥王某以布素之
分哭之慟收其遺文灑淚編次勒成十卷以其終于史職
目爲東觀集緫謌詩賦頌私試五題雜文碑記書啓序引
表狀祭文凡數百章十萬餘言其間有東皐子楚義帝碑
錄希夷子言書野叟壁數篇極乎天人之際者也味其文
知其志矣噫國初巳來才有餘而位不至者若壽光李均
襄陽觀風從事郭昱太常博士董淳太子中允穎䞇斯皆
賷志沒地垂之空文異日國家詔史臣修文苑傳此數人
者不可遺也使處約之名與之同列文亦無愧行又過之
亦足彰好文之朝得賢之盛也故并序其官氏拜章進御
乞付三館亦所以備史筆之闕文也
送寇密直西京遷葬序
皇上省徽號之明年春正月尚書郎直宥密上谷寇平仲
葬先正少卿于西雒君命也外姻同位飲而餞之咸以爲
哀榮之極矣初少卿之終也平仲尚幼葬是以緩洎平仲
十九登進士第三遷得佐著作尹成安縣成安大名之屬
邑大名少卿佐幕之地也親友間有以葬事爲請者平仲
曰未也於禮子爲大夫父爲士祭則大夫葬則士吾先人
以懿文茂行中甲科遭時亂離終于下位今吾雖爲王官
尚未通籍苟贈典不及則吾先人陪臣矣若以士禮葬之
吾弗忍也且非所以顯吾親而成吾孝耳議者聞之曰寇
氏果有後于宋乎其志大也越明年遷殿中丞循恩例也
時夏師未復兵食頗艱乃詔平仲使西北邊歸上便宜因
得召見試禦戎論稱上旨制授右正言分直東觀且以邦
計之地吏緣爲姦輟史筆之才試奏刀之利君子不器斯
之謂歟會詔下百官各言邊事平仲慷慨拜章極陳利病
天子壯之不數日擢拜虞曹郎寘于密地尋以天官之職
委焉出領銓衡入備顧問揚清激濁物論多之旣而有司
以平仲貴爲侍臣當贈父母故少卿太君之並命行焉平
仲於是卜地開阡擇日請告上可其奏贈禮有加翌日别
堯階趍雒汭金印紫綬白馬素車且護先太君之神柩附
焉禮也君子曰少卿之積善餘慶也旣如彼平仲之遇主
榮親也又如此詩云詒厥孫謀以燕翼子少列有焉經曰
立身揚名以顯父母平仲有焉群公著位明庭弗克會葬
盍各賦詩取白華之義謌孝子之㓗白乎直鳳閣王某序
以冠其首云
送張詠序
今之縣尹古之諸侯自秦郡天下小國皆化爲縣縣有政
聽郡條而後行縣有長觀牧守而後動秩卑禄微弗足自
庇固不暇使風俗之移易逮乎炎漢隆興始有重外之旨
故命郎官出宰百里之邑秩四百石尊其位厚其禄蓋欲
分君憂而求民瘼也由漢而下邑官益卑故梁竦有徒勞
之言淵明起折腰之歎儕胥伍吏區區于風塵間遂使抱
王佐者恥而不居黷貨利者稔而自處苟縣政有闕率曰
吾將罷兹邑而適他邑烏用革焉縣人有病亦曰吾將捨
比民而涖他民烏用易焉觀其視一邑之政臨一邑之民
若行客之宅邸舍也待旦而去固無所惜焉風行雷同䆮
而成俗良由國家小親民之任輕字人之官之致也將拯
其弊非聖人孰能制乎宋天王嗣位之五載親選貢士分
甲乙科中甲科者通理郡事乙科者專任縣政尊以廷評
之位重以使者之車縣政有闕得以擅革縣人有害得以
專易旣革且易不康何待詩所謂能官人者豈獨美于文
王乎淸河張詠字復之本宅九河間少有竒節釣魚侍膳
外讀書無虚日秉筆爲文落落有三代風今春舉進士一
上中選將我王命莅乎崇陽分君之憂使帝心休休乎求
民之瘼使人心熙熙乎江流之南郡大惟鄂鄂人得賢亦
孔之樂波映鸚洲煙藏鶴樓白雲芳草思古悠悠堂有鳴
琴足以振穆若之風樽有醇醪足以養浩然之氣維江湯
湯鑑其襟䄂維山峩峩媚其戶牖鱠得魴鱸菓多橘柚吏
隱于兹足保無咎且優且游勿爲江山羞復之勉旃云尔
送鞠仲謀序
皇宋嗣位之五祀余始隨計吏識鞠生于場屋中是歲余
與生俱爲御試所詘胥别輦下邈無音塵王八年春余第
中乙科生以家艱不預于選閱同年之籍不下二百人無
生之名爲長太息矣洎余解褐掌簿書于成武(句)縣即隋
之戴州也庭有頑吏土無秀民或通刺而來者皆腐儒也
以是供吏職奉晨羞外經旬浹未嘗與人語居一日生欵
扉而來余旣喜且媿蓋喜生之命駕而媿生之未禄也問
其行則曰哀瘵之中不敢事筆硯而事家産姑以卜葬爲
事耳曰某之祖考洎季父俱以游宦終于理所今悉扶護而
歸將祔于故里且出中諫蘇公(德祥)餞行文序以示余夫
蘇公天下之名士也非生之博雅篤行又烏肯序以襃之
且述生自申抵陜歴河陽下洛都由浚郊而東至于高密
迃行曲塗殆近萬里(事具蘇中諫序中)非事父母能竭其力者孰
能與于此乎余因念家本寒素宅于澶淵梁季亂離舉族
分散叔父沒于兵而葬雷夏伯父沒于客而葬博關太夫
人又旅葬于濟當時未名以乞丐自給無立錐之地以息
幼累況殯禮乎今兹起家位下俸薄接晨炊之不及況塋
域乎一旦覩生之行事良可慟哭噫堂有嚴君微得月俸
以奉甘旨則生之幸民也野有露骨無土地以厝窀穸則
生之罪人也誓將積餘俸市高原捧土起墳負骨歸葬以繼
生之行事則所願畢矣辱生之來起余以不匱之志受惠
多矣生之門地文學巳備蘇公之筆故不書但感慨而序
云
送孫何序
天之文日月五星地之文百糓草木人之文六籍五常捨
是而稱文者吾未知其可也咸通以來斯文不競革弊復
古宜其有聞國家乘五代之末接千歲之統創業守文垂
三十載聖人之化成矣君子之儒興矣然而服勤古道鑚
仰經旨造次顚沛不違仁義拳拳然以立言爲巳任蓋亦
鮮矣冨春孫生有是夫先是余自東觀移直鳳閣同舍紫
微郎廣平宋公嘗謂余曰子知進士孫何者耶今之擅埸
而獨步者也余因徵其文未獲會有以生之編集惠余者
凡數十篇皆師戴六經排斥百氏落落然真韓柳之徒也
其間尊儒一篇指班固之失謂儒家者流非出于司徒之
職使孟堅復生亦當投扙而拜曰吾過矣又徐偃王論明
君之分窒僣之萌足使亂臣賊子聞而知懼夫易之所患
者辨之不早辨也斯可謂見霜而知冰矣樹教立訓他皆
類此且其數千萬言未始以名第爲意何其自待之多也
余是以喜識其面而願交其心者有日矣今年冬生再到
闕下始過吾門博我新文且先將以書猶若尋常貢舉人
恂恂然執先後禮何其待我之薄也觀其氣和而壯辭直
而温與夫向之著述相爲麦裏則五事之言貌四教之文
行生實具焉宜其在布衣爲聞人登仕宦爲循吏立朝爲
正臣載筆爲良史司典謨備顧問爲一代之名儒過此則
非吾所知也豈止一名一第哉告歸許田序以爲贈余非
多可而易與者也凡百君子宜賀聖朝得賢吾道之不墜
爾
送丁謂序
主上躬耕之歲僕始自長洲宰被召入見由大理評事得
右正言分直東觀旣歲滿入西掖掌誥且二年矣由是今
之舉進士者以文相售歲不下數百人朝請之餘歴覽忘
怠然有視其命題而罷者有讀數句而倦者有終一篇而
止者或詩可采其賦則無有也或賦可稱其文則無有也
能全之者百不四五况宗經樹教著書立言之士乎去年
得富春生孫何文數十篇格高意遠大得六經旨趣僕因
聲于同列間或曰有濟陽丁謂者何之同志也其文與何
不相上下僕未之信也會有以生之文示僕者視之則前
言不誣矣是秋何來訪僕旣與之交又得生之履行甚熟
且渴其惠顧于我也今春生果來益以新文二編爲書以
投我其間有律詩今體賦文非向所號進士者能及也其
詩效杜子美深入其間其文數章皆意不常而語不俗若
雜于韓柳集中使能文之士讀之不之辨也由是兩制間
咸願識其面而交其心矣翰林賈公尤加歎服是知道之
尊人也豈位也乎哉學之富人也豈貲也乎哉今之不勤
于道不力于學而望人之知者宜視丁氏子之道何如哉
告歸許田序以爲贈
送王旦序
聖人籍千畒之歲元老膺三入之命王澤大賚廟謨惟新
有善必舉有惡必去廼放鄭侯以肅京輔有以見善人爲
邦而不善者遠矣言念圃田擇賢而治用禦暴横是資循
良先詔侍御史范陽盧公牧而撫之次命殿中丞郎邪王
公通而理之皆能哲也王公即故夏官貳卿之子也以雄
文直氣揚其父風以儒學吏才張爲國器是行也所任雖
小而所委重矣西門秋風北闕行色四牡夙駕五馬迎郊
朝僚知其得賢郡人歌其來暮右省諫官王某蹟鄭民之
旨爲詩以送焉辭曰昔我鄭邦厥守不良厥佐吐剛吾相
疾之吾君竄之我民用康今我鄭封其守惟公其佐惟通
吾相僉之吾君命之我民其豐滎澤之獸溱水之魚泳爾
淸流毓爾豐芻不弋不綱與民同蘇匪我聖君匪我相臣
暴曷去兮賢曷舉兮革我苦兮爲樂土兮
送戚維序
崇位厚禄人心弗欲者鮮矣然取之不以道昔人不貴焉
是知學古入官沉于下僚者非君子之恥也鹽官戚君始
以儒雅受訓于庭復以文學策名于國終以廉平莅事于
官下筆到古人誦書得聖理家門嗃嗃敦大易之象親族
熙熙有遂古之風士流之家仰爲模範用是而進雖位未
崇禄未厚固不爲恥耳自釋褐巳來縻郡曹沉邑佐㒹躓
窮苦者二十年晨夕芳鮮曾未快志況温飫妻子乎去年
參常調選于天官始授郡主簿輦親挈子來即譙亳修吏
職外日得以俸給躬薦甘滑綵衣煌煌色若自得古之稱
孝子者殆將無及今年秋國家以蜀之令長闕而未𥙷用
是有遂寧之命公不以遐適爲念而以違養是患且曰退
耕無田則伏臘寅酉其可虞乎進而取禄則温凊喜懼得
無思乎藩羊其羸進退安據復自念曰與其千里負米孰
若五斗折腰者邪一旦捧天書禀親旨拜手北堂膏車西
下白華在詠心其搖搖劒關倚雲遐指天末名利之役其
若是歟噫導一人之澤楅百里之民亦足行乎道也食有
道之禄及高堂之親亦足光乎孝也割慈去里無庸介懷
矧皇朝平蜀巳來宰邑相望于候館是以宋紫微由小著
往楊侍御自拾遺出是役也安知遂寧不爲大來之朕乎
行哉勉旃勿以銅墨爲媿耳
送譚堯叟序
古君子之爲學也不在乎禄位而在乎道義而已用之則
從政而惠民捨之則修身而垂教死而後巳弗知其他科
試已來此道甚替先文學而後政事故也然而文學夲乎
六經者其爲政也必仁且義議理之有體也文學雜乎百
氏者其爲政也非貪則察涉道之未深也是以取士衆而
得人鮮矣官謗多而政聲寢矣吾友殿丞譚公其近者歟
讀堯舜周孔之書師軻雄韓柳之作故其修身也譽聞于
鄕里其從政也惠布于郡縣先是君解褐得廷尉評尹邵
陽縣湘民受其賜再命得通判犍爲郡蜀吏畏其能會天
子欲廣視遠聽黜幽陟明詔廷臣之親信者採風謠于蜀
部復命之日奏君爲理最亦旣受代丞相以名聞且將召
對有日矣丁太夫人憂公聞訃號絶見星而行泣血三年
不交人事君子以爲知禮服闋循常典除佐著作翌日有
司舉舊事以言制授殿中丞旌善政也議者謂君必直東
覲爲史臣立一家之言垂千古之誡斯當仁矣而襄陽大
郡通理歲滿執事者以君塞詔焉人以爲滯才君以爲得
所蓋將葬父母植松楸焉畢婚嫁備榛栗焉然後邵陽犍
爲之化復行江漢惠加于俗政聞于朝則排金門上玉堂
豈爲晚也同雲四合臘雪將下釃酒叙别得無言乎
送牛冕序
今天下之士由科試入仕者以第進士爲美名&KR0674;京官者
以游三館兩制爲近職釐外務者以任刺史二千石爲親
民語名郡者以丹陽爲重地疇能兼之吾友隴西牛君有
是夫君嘗倅二郡牧一州所在稱理有龔黃之政焉又嘗
佐秋官詳庶獄事無枉撓有于張之風焉游館殿專筆削
襃善貶惡有班焉之辭焉好風什多吟詠寒苦淸麗有元
白之思焉求外官能得大郡向所謂美名近職親民重地者
君兼而無媿矣君是行也上有垂白之親下有趨庭之子
家人嗃嗃而内職兄弟怡怡而外和含飴弄孫盡高堂之
樂腰金拖紫居百城之長爲儒之榮至矣爲子之道光矣
其當報吾君而惠吾民乎勿使採詩者聽伐檀之刺也
送李巽序
古者設關所以禁末游爲市所以通貨殖後世因而有稅
焉亦以資國用而佐地征也歴代便之未嘗或改舊制皆
委郡縣署胥徒以掌其務故侵漁自奉利入于下割剥公
行怨歸于上不有釐革孰爲經久國初巳來始用儒臣以
莅之錫之皇華尊其任也委以利柄觀其器也是以周行
之士由此而進焉端拱元祀夏六月詔以光禄寺丞李公
督婺州關市之賦遵歴試也君建陽人少以文章干禄江
表神德平吴之六年皇上嗣統之三載始隨計偕求試于
大宗伯君尤善辭賦得貞元長慶時風格如土鼓蜃樓數
篇皆辭理精妙出人意表故秉筆者許之僕時在埸屋與
之游者凡三年同登乙科交分益至是以君之文行可得
而熟矣宜乎立丹墀奮鴻筆作邦家之秀爲搢紳之光而
適海隅釐冗務者何哉蓋建谿婺女實隣境也君離邦去
里自閩之蜀官歴再命年將一紀堂有親老室有妻子是
行也道未暢於國孝可成于家也士君子聞而榮之噫行
道之要利不如義立事之幹義不如利昔君佐管城宰晉
原撫民人親稼穡非謂義乎今君奉朝命臨外司歛關征
助經費非謂利乎義以行之利以幹之政成歸朝何往而
不濟上國殘暑江天早秋涼風入懷舊物在目郡守迎勞
鄕人詠謌徵四牡以讌使臣唱白華而延孝子柅軺車于
故里侍板輿于任所有道之禄得以及親無外之時得以
聚族綵衣奉養何樂如之至止之日爲我登八詠樓賦新
什以寄遠即嘉惠也懷安敗名樂不可極仲權其志之
諸朝賢寄題洪州義門胡氏華林書齋序
吾讀兩漢書見制誥一下未始不以舉孝悌力田爲急宜
其風俗淳厚宗社長久矣今天子大孝如舜至仁如堯恥
言覇圖純用帝道然而乘五代之疵國化百年之汚俗以
爲非孝弟不足以敦本非旌表不足以勸民南昌舊都胡
氏大族一門守義四世不析乃降詔命旌其里閭聲聞于
天風化于下大哉聖人之于孝治若是之極也自爾胡氏
登進士第者二人授助教者一人今歲夀寧節胡氏子有
獻華封之祝者上益嘉之制授試秘書省挍書郎面賜袍
笏勞而遣焉且頒御書以光私第由有其位于朝有名于
時者挍書皆刺謁之且盛言其別業有華林山齋聚書萬
卷大設厨廪以延生徒樹石林泉豫章之甲也碩得詩什
夸大其事自舊相司空而下作者三十有幾人詮次官紀
爛然成編再拜授予懇請爲序夫南陔白華古詩人之美
孝子也有其義而亡其詞仲尼存其篇子夏序其意束晢
補其文况身被皇朝之化目覩孝門之事有是謌咏播于
聲詩而序引無聞文士之闕也且使後之採詩義觀國風
者將何取實焉時淳化五年十月十五日序
周易彩戲圖序
先師曰飽食終日無所用心難矣哉不有博奕者乎為之
猶賢乎已此言心無所據則淫慾生焉故雖博奕可也自
博而下戲之雅者有李郃彩選士子多為之復有參隂陽
家流列神仙之事為銷夜選仙圖者亦行其世盖為戲不
同同歸于無益也戲而有益者其周易彩戲圖之謂歟同
州節度推官試大理評事岐君賁登進士第尚竒好古獨
行寡合文學之外尤耽易象善戲善誘製爲此圖取大易
六十四卦三百八十四爻除乾六爻君象也人臣不敢爲
戲自餘每爻當碁子一路爻有吉凶子有賞罸遇謙謙君
子者終局有賞而無罸遇以訟受服者終局有罰而無賞
周旋曲折至于大方此圖勢也以骰子二隻得陽九隂六
之數者先之此局例也又以黃裳元吉人道之具美遇之
者不争而勝矣上至龍戰于野其血玄黃則贏輸未可知
也得陽九之彩者勝焉故𧺫于屯而終于坤也俾夫消息
盈虛之道吉凶悔吝之理談笑抵掌斯須不離易象不習
而自精人心雖戲而無蕩大哉岐君之用心也可與投壺
鄕射揭而並行去雜戲遠矣好事君子得不家蔵而時習
乎
王黃州小畜集卷第十九
