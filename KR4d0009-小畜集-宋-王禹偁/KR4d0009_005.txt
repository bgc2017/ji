王黃州小畜集卷第五
古調詩
八絶詩(八首并序)
東門送郎吏行寄承旨宋侍郎
送林介
北樓感事(有序)
送劉職方
感興
老態
官醖
射弩
黑裘
聞鴞
甘菊冷淘
霪雨中偶書所見
唱山歌
訓楊遂
和楊遂賀雨
八絶詩(有序)
唐大曆中隴西李幼卿以宫相領滁州刺史
始游瑯邪山立寶應寺故泉有庶子之號李
陽冰篆其銘存諸石壁白龍泉又次焉繇是
亭臺溪洞合垂藤盖謂之八絶云皇宋至道
元年予自翰林學士出官滁上因作古詩八
章刻石于寺寺開化者我朝改之也
庶子泉
物形固天造物景不自勝泉乎未遇人石罅徒流迸宫相
政多暇行樂躡巖磴發蒙漲為溪幽致兹焉盛唐賢大曆
後峭壁刻名姓我来一何暮今秋始乘興山勢環有缺山
門壺引柄乍挹清泚姿頗愜幽閑性味將春茗宜光與曉
嵐暝架竹落僧厨遠聲入情磬何當宿禪室欹枕終夜聽
飲多病骨換照久塵襟迥銷盡謫居愁無心治歸艇
白龍泉
岸岸何鑿鑿渤潏湧山脚含虚光可鍳倒影壁如削濔漫
到前溪支脉通遠壑白龍乃神物胡此戀一勺勢能為霖
雨力可興雷雹上天未有命茲焉縮頭角應防困螻蟻泥
蟠詎敢躍𦵔醢曾是憂豢養殊非樂亦如君子道出處貴
先覺吾生苦遷謫未免郡政縛偶来泉畔坐感興題秋籜
斗藪纓上塵試就清漣濯聊將一掬水洗我面慙怍日暮
不忍歸風埃滿城郭
眀月溪
漲溪者為誰人骨皆已朽我来尋故跡溪荒亂泉吼惜哉
幽勝事盡落唐賢手唯餘舊時月團團照山口
清風亭
兹亭廢已久厥趾猶在哉清風為我起疑有精靈来神交
念宫相臨砌傾一杯廻頭問黃菊寂寞與誰開
望日臺
荒臺隐層碧雲磴踰百尺攀蘿試一上依然有遺跡掌舒
舊砌平屏卓諸峯直憑高聊寫望孤懷念鄕國長安不可
見但對金烏赤傾盡葵藿心庶免浮雲隔
歸雲洞
碧洞何耽耽呀然倚山根朝雲出如嘔暮雲歸如吞大塊
氣不死兹為玄牝門怪石擁左右勢若貙虎蹲旁行數十
步漆墨不可捫安得鞭燭龍為吾前馳奔尋盡神仙窟一
一知其源
陽冰篆
冷冷庶子泉落落陽冰茟雲氣勢崩垂龍蛇互蟠屈嶧山
嶧山旣劘滅石鼓又缺失唯兹數十字遒勁倚雲窟模印
徧華夷流傳耀緗帙書誠一藝爾小道詎可忽乃知出人
事千古名不滅
垂藤盖
古藤何樛蟠低蔭庶子泉童童若青盖挂在絶壁前月穿
波影碎露滴岸聲圓曉籠使君醉夜覆溪僧禪昔之好事
者為作出偶然人亡藤已朽猶得聲名傳我欲移青松植
向泉眼邊既圖歲月久復取節操全所為或一時所期或
千年庶吾不朽名長與偃盖懸
東門送郎吏行承寄旨宋侍郎
西門送僕射鞍馬照路光南門送貳卿冠盖遥相望東門
送郎吏艤舟隋堤傍(是歲六月十一日僕射吕相公赴西京二十一日參政蘇礼部赴南陽二)
(十三日予赴滁州承旨侍郎皆為祖席之主)郎吏誠隔品同直白玉堂丈人况知
已振拔在舉埸憐才惜我去深勸離别觴醉中不記事烟
水空茫茫醒来聞鳴櫓嘔乹搖斜陽猶疑在禁中殘漏寒
丁當廻望銀臺門五雲遮帝鄕聚散本如此升沉庸何傷
丈人名位峻只欠豋巖廊平居&KR0786;朝請高論思退藏圃田
有别業古木羅修篁艸亭寒蕭蕭池波碧泱泱嘗云拂袖
去可以傲羲皇丈人果能爾識度非尋常安車比疎廣辟
榖如張良再拜願丈人夀考仍康強自念山野士不觧隨
圓方官途多齟齬身計頗悲凉行將觧簮笏歸去事農桑
幸容操杖履洒掃近丘墻
送林介
八年困名埸萬里有慈親吟變閩越聲衣有京洛塵况復
久相依知子文行淳不能致一第虚作金鑾臣昔予貶商
洛相送遠涉溱今予謫滁上語别清淮濱途窮與道喪詎
免同沾巾
北樓感事(有序)
唐朱崖李太尉衛公為滁州刺史作懷嵩樓
取懷歸嵩洛之義也衛公自為之記其中𫐠
在翰林時同僚存沒且有白雞黃犬之歎頗
露知退之心及自滁徵拜再秉鈞軸卒以怙
權賈禍貶死海洲外則向之立言誠空文爾
皇宋至道元年夏五月僕自翰林學士尚書
禮部員外郎知制誥除工部郎中知滁州軍
州事到郡之日訪衛公舊跡樓之與記皆莫
知也而郡有北數樓通刺史公署登眺終日
甚亦自得作北樓感事以見志
北樓出林杪豋覧開姿旁帶滁州城雉堞何逶迤下入刺
史宅却臨統軍池(孟統軍鑿小池在樓下)伊予翰林客失職方在兹
两衙簿領外盡日吟望時晚䆫度急雨夏木交繁枝淮南
氣候殊經秋囀黃鸝簷前有山菓採掇亦甘滋樽中有官
醖傾酌任醇醨忘機得真趣懷古生遠思今昔李太尉落
落邦家基下筆到西漂料兵如六奇謫官来此郡鬱鬱持
一麾嘗作懷嵩樓記文悲盛衰甚得進退理深眀禍福機
未幾再入用斯言忽如遺君恩匪膠柱天殃若影隨六月
萬里行炎荒竟不歸功成又名遂不退將安之姑以人事
較忽憑天命推矧予草澤士被褐復羹藜謬因弄文翰八
載侍且墀三入承眀廬古人期並馳玉堂百日罷所累非
文詞強仕未爲老望郎不爲卑淮邊永陽郡人物自熙熙
費用量所入豊約從其宜一妻本糟糠不識金翠施三男
無庶孽詎愛紈綺貲甘貧絶誅求退易無羈縻五十擬歸
耕何必懸車期且予望衛公雲龍與山麋唐賢昔際遇文
雅道光輝進士取將相易于俯拾碁自從五代来素風已
陵遲干戈為政事茅土輸健兒儒冠筮仕者僅免寒與飢
至今眀聖代此風猶未移自無經濟術烏用碌碌為歸欤
復歸欤無忘北樓詩
送劉職方
罷直出玉堂詔授尚書郎朝僉假郡印承乏来永陽喜開
黃紙書云替劉職方職方老状頭疇昔名擅場官游三十
載寸進鴛鷺行未出六品班鬚鬢已垂霜顧予新進生遭
時恣翺翔綸闈與内署掌誥侍玉皇夜召赴浴殿春遊醉
栢梁晚出銀臺門朝服含天香為儒能到此自道摩穹蒼
今年四十二典郡清淮旁卧錦郎位正腰金服色光見金
君深自媿撫已庸何傷古人重交代子孫不相忘西掖替
左司劉白形詩章(劉夢得贈白公詩云蘇州刺史例能詩西掖今来替左司)况我沗翰
林而君列文昌待將官與氏山寺題修篁共保不朽名他
年比甘棠昇沉何足道聚散安有常且當唱此詩為君送
離腸
感興
吾嘗入深山谿谷寒且沍杉檜頗凌雲歲月自朽蠧般輸
目不見何由用斤斧東山大夫松中岳金雞樹秦政本獨
夫則天乃淫嫗名號被常材所幸因顧一為木豈有命偶
然生要路誰取澗底松立作眀堂柱
老態
白髮不相饒秋水生鬢邊黑花最相親終日在眼前老態
固具矣宦情信悠然唯當共心約收拾早歸田
官醖
為郡得官醖月給盈三斛地僻少使車時清罕留獄老大
復遷謫吾懷頗幽獨婵娟樓上月爛漫池邊菊東院與西
亭翛翛風弄竹對此不開樽騷人應慟哭獨酌入醉鄕陶
然瞑雙目醒来成浩歎胡為事口腹彛酒書垂誡羣飲聖
所戮漢文亦禁酒患在糜人糓自從孝武来用度常不足
榷酤奪人利取錢入官屋古今事相倍帝皇道難復吾無
奈爾何更盡杯中渌
射弩
蹷張見舊史強弩亦古官如何壮夫事今作儒者歡罰郡
在僻左時清政多閑戎装命賓侶作此開愁顔吴弩號徤
捷僕夫爲吾彎王侯廢已久畫紙爲雕盤日暈生幾重挂
壁何團團記籌鼓聲急中的酒量寬誠非軍旅事亦有堵
墻觀安得十萬枝長驅過桑乾射彼老上庭奪取燕脂山
不見一匈奴直抵瀚海還北方盡納欵獻夀天可汗吾徒
久不武干祿爲飢寒所得纔升㪷齷齪在朝班不如執戈
士意氣豋韓壇笑擁白玉妓醉駝黃金鞍郎官一生俸供
爾數月間儒將古所重料兵如轉丸誰知戴章甫終老弄
辛酸偶因免戲爲痛念邊事艱臨風自慷慨素髮衝儒冠
黑裘
野𧖟自成繭繰絡為山紬此物産何許莱夷負海州一端
重數斤裁染為吾裘守異黑華楚示儉非輕柔燻香則無
取風雪曾何憂朝可奉朝冠帶衣以為衾禂晏嬰三十年
庶幾跡相侔季子苦貂弊吾服仍為優不恥狐貉者亦當
師仲由况我屢遷謫行將耕故丘映髯垂霜頂植枝昂鳩
頭䄂寬可以舞老農即為儔紫綬掛君門任爾争封矦
聞鴞(有序)
滁楚地也郡堞之上鴟鴞巢焉秋冬永夕鳴
嘯不已妻子驚咤或終夜不寐因作詩以喻
之且徵前賢放逐而聞是鳥者揔而𫐠云以
見吾志
元精育萬彙羽族何茫茫為怪有鴟鴞為瑞稱鳳皇鳳皇
不時出未識五色章吾生在鄒魯風土殊遠方鳴鳩隨乳
燕日夕巢我梁翩翾雜鳥雀穿屋率為常又從筮仕来五
年居帝鄕更直入承眀侍宴趋未央上林聞鶯囀巧舌如
笙簧鴟鴞徒知名聞見實未嘗頃年謫商山聽之己悲凉
今兹出内庭罰郡来永陽誰知爾鸋鴂營巢在城墻年加
睡漸少秋盡漏且長鳴嘯殊不已歴歴含微霜孺人泣我
右稚子啼我傍吾心非逹士詎免亦長長人生縱百歲忽
若石火光其間有窮通幽昧難可量我愛臯與䕫峩冠虞
舜堂簫韶聞九成丹穴来鏘鏘又愛閎與散陳力遇文王
鸑鷟聽岐山多士周道昌嗟嗟漢賈誼年少謫南荒故有
鵩鳥賦倚伏理甚詳郇公暨鄴矦放逐同一邦夜深聞此
鳥韋公涕霑裳李矦舉酒令斯音非不祥坐客如不聞罰
之以巨觴遂使惡鳥聲聽之靡所傷(天寶中韋郇公謫守蘄州時李鄴矦亦以)
(處士放逐因夜飲聞鴟鴞韋公泣下李矦曰此鳥人以為惡其聲可聽乃令坐客有不聞此聲者罰以太白由是聽)
(之不厭)贊皇貶袁州懷鴞義亦臧(李太尉有懷鴞賦)乃知昔賢哲未
免亦悽遑况予不肖者冐寵豋朝行報國惟直道謀身昧
周防四年两度黜鬢髮已蒼蒼雖得五品官銷盡百鍊鋼
何當觧印綬歸田謝膏粱教兒勤稼穡與妻甘糟糠鳳来
非我慶鴞集非吾殃優游盡天年身世俱可忘
甘菊冷淘
經年厭粱肉頗覺道氣渾孟春奉齋戒敕厨唯素飱淮南
山泥濘不可出空庭唯蚯蚓得勢互蟠屈乘茲積隂氣小
六恣出沒山禽忽飛下長觜啄深窟倒曳方力爭強吞遽
全失食土與巢林上下非儔匹胡然罹此酷不能保微質
嗟嗟彼羣小傾奪事匪一儀鳳去九夷神龍入泉室如何
役吾眼瞻視此小物歸来因浩歎自悔成詩筆
唱山歌
滁民帶楚俗下俚同巴音歲稔又時安春来恣歌吟接臂
轉若環聚首叢如林男女互相調其詞非奔淫修教不易
俗吾亦弗之禁(叶韵)夜闌尚未闋其樂何愔愔用此散楚兵
子房謀計深乃知國家事成敗因人心
訓楊遂
楊君江左士文律何飄飄人言未冠時作賦凌洞簫甲科
中南國(江南状元及第)通籍趋東朝(入中國爲贊善)轗軻位不進陶潜還
折腰(𣸪爲縣令)宰邑向蜀道萑蒲忽興祅官小力不支犇竄避
槍刀朝廷責守土黜入縣佐僚昨朝寫孤憤遺我有客謠
伊予亦在遷諷之心無憀人生一世間否泰安可逃姑問
道何如未必論卑高自古富貴者撩亂如藜蒿德業苟無
取未死名己消豈期顔子淵不朽在一瓢推此任窮逹其
樂方陶陶逹則爲鵾鵬窮則爲鷦鷯垂天與巢林識分皆
逍遥
和楊遂賀雨
我罷内庭職出臨永陽民雖永陽民雖庶未免多飢貧冨
之既無術齪齪為謹身可堪今夏旱如燎復如焚厥田本
塗泥坐見生埃氛稚老無所訴嗷嗷望穹旻食䘵憂人憂
蚤夜眉不伸促决獄中囚徧禱境内神楚辭有山鬼廟貌
羅水濱胡法有浮圖寺宇連城闉齋莊命寮寀供給抽俸
錢鼓笛迎秋水香花照金輪誠知非典故且慰旱熯人偶
與天雨會霶&KR3632;四郊勻插秧復終堰野叟何欣欣可辦官
賦調亦免農艱辛爕調賴時相感應由聖君于吾復何有
敢望歌頌云清流楊水部德與我為隣仇香官位屈何遜
詩䅂新見投賀雨篇言自人口聞夫君盖私我過實豈相
親為霖非我事職業唯詞臣若有民謠起當歌帝澤春庶
使採詩官入奏助南薰(楊詩云願侯輯百福長與民為霖)
王黃州小畜集卷第五
