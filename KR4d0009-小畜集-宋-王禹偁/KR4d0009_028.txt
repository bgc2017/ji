王黃州小畜集卷第二十八
碑誌
右衛上將軍贈侍中宋公神道碑奉敕撰
前普州刺史康公預神道碑
宣徽南院使鎮州都部署郭公墓誌銘
諫議大夫臧公墓誌銘
故侍御史累贈太子少師李公墓誌銘
右衛上將軍贈侍中宋公神道碑奉撰敕(并序)
皇帝冕而躬耕之眀年端揆紀號之二祀夏五月戊戌上
將軍邢國公薨開寳皇后之父也于後唐為外孫于漢室
為駙馬上聞之震悼有詔輟視朝一日贈侍中崇戚里也
嗣子銜恤上章請刻石于神道事下相府俾西掖掌誥之
臣考其實而文之于是詳求家諜參用國史論次功行直
而叙云臣聞仲尼修春秋載王姬之築舘于長𫐠史記列
外戚之世家詩稱下嫁于諸矦傳云納女于天子内所以
敦睦九族外所以恊和萬邦因副馬以紀官著濯龍之通
籍其来尚矣可得言焉然而或禍敗自貽或賤微為累張
敖漢祖之子壻孝惠之后父親則親矣而貫高之釁生焉
衛青平陽之所天子夫之愛弟貴則貴矣而鄭季之出恥
焉加以器盈則覆位不期驕吕禄以后族而封王北軍共
擊班勇以父功而尚主東市被刑簡册具在驕矜可誡則
有世開魯舘家襲韓壇享必復之公矦荷必大之門戶長
守冨貴無沗祖宗兼將相之崇高居后妃之親族殊勲懿
行溢美于青編善始令終騰勞于眀代惟我故廣平宋公
之謂乎公諱偓字仲儉世居廣平號為著姓公以生于西
都今為洛陽人也其先微子啓以帝乙長子商受庶兄言
不用以歸周國既亾而封宋盛德不冺列于三仁垂𥙿下
延遂參五伯緜緜瓜瓞世有其人遠則昌居代邸對周勃
以責公言近則璟立唐朝並姚崇而行直道至公家族門
閥益光累贈太子太師追封莒國公諱&KR0770;道追封莒國太
夫人李氏大王父母也天德軍節度使開府儀同三司檢
校太師兼中書令贈尚書令追封衛國公諱瑶追封衛國
太夫人朱氏王父母也光祿太夫檢校司徒房州刺史累
贈太師諱延浩後唐義寕長公主追封楚國太夫人考妣
也皆積功累行克致高門翼子謀孫遂鍾餘慶先是晉天
福初房州太師用二千石為汜水關使張從賓之叛也力
戰死之公即房州太師之長子也方居幼學爰喪父天晉
高祖以公死政之孤貴主之子存恤撫養俟其成人乃補
殿直俾奉朝謁尋遷供奉官時天福三年也重以晉祖常
事莊宗有舊君之禮每貴主入見聽其不拜時兵戎方熾
經費不充惟公之家賜與甚厚盡而復取亦無&KR0786;色一旦
晉祖從容謂貴主曰朕于主家無所愛惜但朝廷多事府
庫甚盈虛主所知矣今輦轂之下桂玉為憂可命偓分司
西京以豐就養因厚遣之且敕㽜司具晨昏伏臘之用至
於醯醢率有偹焉既而漢高祖為侍衛軍朝望攸重以公
名家子又後唐之出也且風骨俊秀異乎諸孤欲以女妻
之乃命長子承訓奉書于貴主且先以襲衣名馬遺焉承
訓即漢之開封尹魏王也公與貴主拒而弗納漢祖又敕
其子曰宋氏不諧勿復見我矣貴主知志不可奪遂許之
及漢祖出為北京留守表公偕行因𥙷衙内都虞候七年
漢祖使公修朝貢之禮禮成而退恩寵有加特授銀青光
䘵大夫檢校右散騎常侍兼御史大夫上騎都尉充北京
武德副使少主嗣位改北京皇城使尋遷檢校刑部尚書
輕車都尉時開運元年也三檢校尚書右僕射上輕車都
尉俄屬疆埸失守戎虜亂華漢祖首建義旗遂成大業睦
姻行慶公實首焉授金紫光䘵大夫檢校司徒守右金吾
衛大將軍兼御史大夫上柱國廣平縣開國男食邑三百
戶駙馬都尉世祖微時常羡執金之仕魏朝納壻但求傳
粉之容兼而有之斯足貴矣時漢氏雖建大號猶用晉祖
之正朔即天福十二年四月也九月加光祿大夫檢校太
傅行右金吾衛大將軍充街使進封開國伯增食邑四百
戶賜開國奉聖功臣既而改紀年之號覃在宥之恩矧兹
勲戚之家固被便藩之澤乾祐元年加特進開國矦增食
邑三百戶少主之嗣統也在諒闇之中念藩垣之重乃以
斧鉞授于親賢授檢挍太尉使持節利州諸軍事行利州
刺史充昭武軍節度使利巴集等州觀察處置等使進封
開國公增食邑五百戶實封二百戶改賜開國奉聖保定
功臣嘉州異俗綿谷舊封素推設險之邦遥仗建矦之利
位兼掌武不亦優乎二年十月出鎮滑州增食五百戶實
封二百戶外韋舊都虚昌古郡貞莊師律初豋南鄭之壇
藩翰王畿實主北門之管年猶未冠議者榮之無何將相
分權君臣道失周祖出潜淵而或躍知寳命之在躬勘黎
之功已謌于西伯升陑之衆遂指于南巢公動識幾微深
眀禍福以為不周已折建一指以難扶大寳有歸順三靈
之改卜周室肇基慶澤首被徽章廣順元年增食邑一千
戶實封三百戶改賜推誠奉義翊戴功臣三年春丁楚國
太夫人憂哀毁過禮親族憫之服闋授左監門衛上將軍
增食邑五百戶實封二百戶禮卒通喪恩隆近侍周廬有
次環閶闔以無虞羽衛載嚴致華胥之甘寝世宗之伐淮
夷也公實從焉授右武軍統軍夀州行營副部署兼右廂
排陣使屬王師漸老戎輅再征江南大率舟師次于東㳍
洲下斷我蘇杭之路也世宗遣公率戰艦數百艘以襲之
且命㐮帥慕容延釗領輕騎豋陸而進與賊遇于江中合
勢大戰盡破之時世宗蒙犯矢石䟦履山川多為野廬以
駐行闕忽有猛虎近于乘輿公引滿注之一發而斃叛命
之邦旣摧枯而拉朽咥人之獸復食肉而寝皮豈比乎樓
船將軍徒驚矜水獸射聲校尉但署虚名而已哉既而劉
瞻委城納欵李景割地稱臣班師旌淮甸之功議賞復滑
臺之命五年五月授義成軍節度使其制略曰長驅下瀨
之師若涉無人之境夷兇戡難爾既立于殊庸礪岳盟河
予豈忘于豐報云南燕舊邦北闕孔邇河壖作翰遥臨白
馬之津穣下統戎即鎮卧龍之地十二月移鄧州武勝軍
節度使六年世宗以焦勞厭代恭帝以冲幼承祧方賴勲
臣爰崇異數授開府儀同三儀司增食邑五百戶實封二
百戶我太祖神德皇帝象叶太階功高大麓顧命雖同于
伊霍謳謠不在於丹商樂推而逼乃民心揖譲而授兹神
器惟新布德命方隆萬世之基念舊推恩乃冠三師之秩
建隆元年授檢校太師增食邑五百戶實封二百戶于時
李重進凶狡無厭䟦扈有状公眀惟先見志在奪謀飛章
述其包藏密旨委以經略故有通州廵警之役焉既絶南
奔之路遂下東平之詔重進奸謀果發王命不行太祖親
御六師直抵孤壘以公為楊州行營排陣使列牧野之車
徒法常山之首尾師方因壘城以復隍格苗不待于七旬
圍蔡止勞于九日蕩乎兇豎公有力焉飲至之晨首膺茂
渥七月授廬州保信軍節度使增食邑五百戶寔封二百
戶旌戰功也合淝重鎮巢國古墟雖張遼守藩克清淮國
海而子牟戀闕終捨江湖四年夏十乘来朝三峰改鎮授
華州鎮國軍節度使鄭桓咸林之地素號豐饒晉侯河外
之田舊推形勝三輔旣資于鎮撫雙旌更遂于優游國家
展禮圜丘推恩羣后錫之懿號疇以井田乾德元年增食
邑五百戶實封二百戶改賜推忠宣力保義功臣是歲
太祖以坤道闕儀中宫虚位以公之世有行義可以合禮
文以后之天資法相可以當人主初求輔佐遂上宫闈沙
麓休徵果叶母儀之貴雎鳩雅興聿興王化之基亦何必
射孔雀以設奇鑄金人而語怪然後稱其神異哉既列外
姻乃移近甸五年授許州忠武軍節使度開寳元年增食
邑一千戶實封四百戶改賜推誠宣力同德保義功臣假
鄭伯之田時惟重地加紀矦之爵盖有前聞授邠州静難
軍節度加押蕃落等使指公劉之舊壌位重十連異魏冉
之出關從車千乘四年冬以郊禮霈澤加食邑一千戶實
封四百戶八年冬平東吴之列國九年夏幸西洛以告成
乃睠庶邦咸均井賦增食邑一千戶實封四百戶俄而
太祖以南廵狩蒼梧奄逼上仙之數東園畫梓遂纏同軌
之哀我應運統天&KR0790;文英武大聖至眀廣孝皇帝飛龍在
御元龜告符大横庚庚叶重熙于棠棣小心翼翼賚兊澤
于蓼蕭公奕世將門先朝内戚專征授命已持閫外之節
旄爰立豋庸更作人間之霖雨授同中書門下平章事公
既荷寵章乃修覲禮輯瑞有光于文陛建牙復命于名藩
二年冬授同州定國軍節度使内史舊甸長春古宫澤湧
若泉昔謂豐年之地草連沙苑斯為牧馬之郊殿我大邦
實惟舊德三年冬皇上初陟泰壇大崇方岳增食邑一千
戶實封四百戶洎我后太平并寇親御戎衣公以扈從之
勞享疇庸之典四年冬增井賦真食如三年之數越眀年
胡人犯塞法駕親征隨行在于鄴都委邊事于國都横海
以公知滄州軍州事擁左馮之旌旆臨滄水之封陲委注
方隆威望愈重尋以邊封罷警朝命就藩六年冬上祀昊
穹再陳柴燎爵邑之等率有異焉封邢國公并賦真食如
乾德元年之數九年六月奉詔歸朝豋于禁衛居中制外
爰陞拱極之班以逸代勞亦示優賢之禮出入之重又何
加焉授右衛上將軍雍熙元年冬增食邑五百戶郊天之
澤也三年詔以本官知覇州軍州事未幾徵歸荐居環衛
皇上方耕春藉復益邑田加食邑如雍熙元年之數是歲
公再受命兼判左右金吾街仗事緹綺二百尅静神州金
門九重遂成高枕徼廵無怠儀位有光方將起灞陵夜獵
之娱赴翰海防秋之役而後宫親屬終久次于閻章絶塞
功名遂不侔于竇憲齒髮尚暮寒暄薦瘥中使御醫旁午
于道寝于北牖欲二豎之為祓升自東呼遂三呼而不呼
復享年六十有四即以其年冬十有一月二十五日葬于
河南縣龍門鄉宫南里從房州太師之塋禮也詔以中使
護其喪事先夫人劉氏晉天福中封彭城縣君開運中進
封郡君皆從夫人之貴也漢祖開國封永寕公主少主乾
祐中進封秦國長公主周顯德中改封彭城郡夫人尋進
封京兆郡夫人公之將葬也開寳皇后泣血上言請加褒
贈特詔追封曹國夫人非常典也惟夫人素禀肅雍早從
釐降雖穠華已謝而蕙問長存天蔭本高不繋夫而命爵
母道克偹寕為子以求郎用能符夢月之嘉祥誕配乾之
隂教新野封君之號雖漏典彛文靈園邑之儀更光泉壌
繼室以隴西李氏故保大軍節度使洪義之女也開寳中
封隴西郡夫人先公而亡象服是宜永歸同穴今夫人彭
城劉氏故左省常侍悅之女也大平興國中封莒國夫人
栢舟自誓常欲未士有子十人長曰元吉終于西頭供奉
官次曰元振終于豳州節院使次曰元靖西京作坊副使
次曰元規前同州子城使次曰元度前同州親事都頭次
曰元方終于同州山河使次曰元載元翰俱未仕一子幼
而未名皆早聞詩禮不墮箕裘萬石君之子孫世推朴謹
竇太后之兄弟人言退譲承家幹蠱未易可量女十五人
開寳皇后即其長也次適崇儀使韓崇訓封廣平縣君其
次未嫁而亡次適西頭供奉官郭守能次二女皆早亾次
適孟隆諗即右龍武衛統軍玄喆之子也次適曺守譲即
左驍衛上將軍判金吾街仗事翰之子也次適西頭供奉
官高處榮即故渤海王懷德之子也次適董嗣顯即故通
遠軍遵誨之子也次為比丘尼法名惠圓餘皆幼夭母弟
三人故宫苑使延業即其仲也今莊宅使益州内外都廵
檢煦即其叔也叔氏有子元輿進士第𥙷袐書省著作郎
直史舘秀而不實今也則亡故許州衙内都虞候延積即
其季也其于女兄女弟猶子令孫殆三十餘人譜牒偹存
此不復載或鶚立周行或蝉聮甲族畢萬之家既盛固有
本根陳完之後其昌可知光大惟益部廵檢出自將家雅
好儒術雄材偉度朝論多之惟公生積德之華宗居累朝
之懿戚富而好禮貴而不驕始以勲德之家特膺選尚終
兼廟堂之位遂極人臣功臣享八字之襃封食䟽萬家之
賦至于姬公太師之任黃權開府之資上柱國漢之寵官
上將軍漢之重柄位列亞相爵為國公再居金吾再處環
尹家出帝后室惟貴主藩籬八鎮周旋四紀有戰功以書
史有世䘵以傳家列振振之子孫啓渠渠之夏屋出則建
崇牙開大幕有琱戈玄甲之徒奔走于戲下有彯纓結佩
之士羅列于初筵入則挺介圭峨武弁有彤弓湛露之樂
讌饗于公朝有乘車文馬之賜勞来子私等家祭五廟陳
樽彛分器之數食具萬錢得鳴鍾列鼎之盛而年將耳順
命以考終人無間然可謂逹矣昔人云躍馬肉食者四十
三歲器何小哉前史稱朱輪華轂者二十三人禍亦大矣
始終無悔公實有焉宜乎刊勒豐碑光表幽宅俾我休烈
與宋無疆者矣臣掖垣傋位論譔非工受眀命之已行率
謏聞而塞職五月而葬素車方會于同&KR0576;百代可知樂石
願垂于不朽銘曰
天地之道曰剛與柔后妃之德在河之洲媯汭釐降塗山
好逑乃睦九族乃親諸矦大國之援外戚之助史不云乎
列矦尚主詩不云乎大邦有女夫婦以正國家以固日中
則移月滿則虧富䘵后族人得詠之梁冀外家鬼其餒而
簡册具載居高必危休哉宋公勲戚累世唐之外孫漢之
主壻乃生聖后作配先帝冨貴崇高光華譜系維公之始
生于紈綺晉主撫之同乎已子漢皇妻之實為知已曾未
弱冠剖符千里維公之中深用變通歇冠環衛虎帳臨戎
夀春維揚寔有軍功連移巨鎮克振英風維公之終我朝
懿戚為將為相以年以德罷殿侯邦乃尹環極能執干戈
以衛社稷嗚呼勲賢弗豋大年薨于路寝像列甘泉恩隆
賵贈寵閟貂蝉邊功未輯遺恨依然其誰祔之永寕園邑
昔也築舘秦樓岳立王姬之車星繁霧集今也同穴沁園
雨泣貴主之墳烟愁露濕其誰哭之開寳宫中昔也歸寕
車服有容爛其盈門姪娣以從今也哀凶怙恃弗終號天
㒺極鞠育何功乃會同&KR0576;乃先遠日丹旐悠悠佳城鬱鬱
薤露凄咽松阡蕭瑟萬古蕭瑟萬古龍門豐碑屹屹
前普州刺史康公預撰神道碑
立功名之謂賢齊淂失之謂道悟生死之謂逹三者有一
則可爲聞人矣况兼之乎其誰則然吾見于康公矣公諱
延澤字潤之代北人也其先盖夏后氏之苗裔曰淳維世
有北土自立君長其别處康居者即始祖也西漢時康居
國王納質于大單于其後單于内附遂有雲中以國爲姓
曾祖嗣皇任蔚州蕃漢部知兵馬使累贈太子太師祖諱
公政皇任代州都知兵馬使累贈大傅考諱某皇任河中
節度使檢校太尉兼侍中贈太師謚曰武安公其世䘵世
功載在武安碑此不復書公即太師之次子母衛國夫人
高氏晉氏晉天福中起家𥙷東頭供奉官歴漢逮周垂二
十載艱難險阻靡不偹嘗以功轉染院副使我太祖神德
皇帝之開國也以荆湘未下詔宣徽南院使李處筠㐮帥
慕容延釗出偏師南討而公實從焉時江陵高保融死朝
議以其子繼冲權領軍府因命公齎璽書乘馹騎以吊撫
焉且觀便宜二帥㽜㐮陽以待之公宣諭而廻盡得機事
前導師旅長驅而南平定荆湘易于拾芥尋轉染院使監
護荆南軍賞功也乾德中受代歸朝會國家有平蜀之役
詔公爲北路前軍都監至固鎮主將王全斌請公領前軍
先入以張萬友佐焉尋擊白水閣子二寨破之勒兵會乾
渠渡下蜀人恃險出萬仞寨以待王師以公與萬友選死
士百人先豋水西寨以兵繼之縱火燔焼柵木俱盡遂取
之眀日全斌中軍方至乃合逼置口走之遂下興州與䕫
峡兵合進擊西縣三泉生獲偽興元節度使韓保負公皆
有力焉由是乘勝討逐越大小漫天累戰皆獲赴利州夜
半拔之蜀人由桔栢江以遁乃焼浮橋保劔門恃天險也
諸將方議進擊會有蜀卒来降自言知山川道路且告曰
自益光江東有路曰來蘇直抵劔門南二十里蜀人設寨
以阨之此捷徑也于是全斌欲自來蘇路入諸將莫有言
者公曰來蘇小路無煩主將可使偏裨以副大將親叩劍
門劔門精兵所聚也且蜀人聞来蘇軍入必分兵以禦我
此必克之勢也乃命公與史延德往焉公曰書稱徯我后
后來其蘇今路名來蘇天啓吊伐之義也遂捨車馬披榛
梗而蜀帥王昭遠趙崇韜果㽜小將守劍門引軍于青強
店下由是全斌克劔門獲趙王二帥席卷而西矣時蜀世
子玄喆統銳兵守綿州聞劔關不守乃棄城而去蜀主遂
令伊審微奉表歸順全斌因請公以一百騎先入成都安
撫軍民且伺必降之意是時蜀國餘兵尚有七萬公往也
人情危之公既至以二十騎自衛入見蜀主諭以禍福示
以恩信蜀之君臣舞蹈感悅㽜三日盡封府庫齎魚鑰而
還全斌等遂平蜀國遣蜀主歸于京師詔公為成都府兵
馬都監而蜀軍復亂且以全師雄為首所在殺知州通判
以應普州劉澤遂州王可寮果州宋德並授師雄偽署朝
廷以公為普州刺史公詣全斌請衛兵赴理所與公四十
人公發成都至簡州招敗亾之士得刀手一千人取器甲
以給之乃教戰陣立部伍擁之而去至郡境有賊甲雕領
衆五千来犯公一戰敗之擒七百人授偽命者立斬一百
輩餘皆釋之乃懸榜示人諭以逆順招集團結淂刀手三
千人敗劉澤三萬人自是賊勢稍沮公雖至普州廨宇盡
為煨燼乃依山設屋權駐師徒而兵亂之餘無食可守公
披攘群盗且戰且行直至遂州輦運儲蓄以至成城畚插
靡不具焉旣而王可寮等數郡賊兵合勢来戰公又敗之
遂至合州赴江溺死者不可勝紀未半年普遂資簡昌合
等六州飛奏以聞優詔襃美且命與曺璨充東川七州招
安廵檢使仍賜錢帛委公䓁隨軍賞給自全師雄亂後東
路艱難賊害使臣抄掠琛贐者多矣時師雄雖死賊衆尚
有萬人立謝行本爲主以羅七君等佐佑之聞公警廵望
風而遁遂以賊衆保于金堂非公所部也公及越境以討
之賊衆又遁因駐師以待焉卒平狂宼先是金堂新都洛
縣等民爲賊逼脅皆餉饋資給之公則出令招誘許以自
新約旬不来無少長皆殺民歸者萬餘戶咸得安堵輸稅
縣官故民心有懷賊黨自潰加以全斌等同心經略兩川
悉平及奉詔班師主將獲罪皆以殺降民兵受蜀賂故也
黜公為唐州教練使天下人為公惋歎公處之自若不出
怨言惟築室墾田聚書訓子而已十年間闢草菜植桑柘
居泌水之上遂為富家家到于今賴之開寳末太祖幸西
洛祀南郊始起公為供奉官㽜監左蔵庫今上即位就除
左蔵庫副使兼水北皇城大内廵檢又召公為東京畿内
都廵檢使俄而公之猶子六人皆恣用家財不事生産公
以禮義勖之反生怨懟乃撾豋聞鼔願析祖業以自給詔
公以理處割事未定會靈昌河决公受詔塞之諸子復訴
公違詔遂罷使職退居洛陽不數年向之猶子已飢寒于
道路矣上躬耕之歲公會恩例當起權河南尹許仲宣頗
相勸激公曰三代為將道家所忌吾自蔚州太師而下世
傳將帥今幸功名以繼祖禰年享壽考運逢理平使子孫
去櫜鞬襲縫掖熙熙自樂以終天年吾碩足矣吾嘗讀李
廣傳見其兵敗削為庶人幸匈奴犯邊被召而起及軍吏
責簿自刎帳下欲望㶚陵夜獵其可得乎古人成敗取則
不遠以老疾為辤而奏其二子焉淳化三年公七十六矣
一旦謂其子懷珪曰吾衰耄若此死在朝夕苟以先太師
之靈得保首領以沒于地吾無恨然吾有平蜀微功思預
刻吾墓其誰能之吾聞商山王副使舊直紫薇有文稱于
代又嘗任長洲宰時汝為姑蘇從事亦同僚也試為我請
焉懷珪曰預凶事非禮也且心所不忍公曰此人子之大
情名教之舊制也吾則不然且古之逹者以生為寄以死
為歸今吾官歴二千石年踰七十六吾不死而安歸吾欲
生前自視其文知詞無愧而功不誣也懷珪不得已命其
子齎書而来某據事状次而書之大率平蜀之功公居苐
一離而辯之其功有五若先入蜀境擊白水閣子二寨開
王師破竹之勢其功一也徑赴来蘇分蜀人青強之力使
劔門勢觧其功二也以二十騎入見蜀主其功三也以四
十人定普州其功四也越所部擒羅七君其功五也至于
謨議機權賞罰威戮所不盡者有公之自著平蜀實錄在
焉初全師雄之亂也諸將議殺降兵二萬七千人恐為内
應公獨請擇老幼疾病者七千人釋之然後起二萬人以
十人為率皆反接之若連雞貫魚桴江而下以兵衛之比
賊衆知之可二百里矣若寇来劫奪殺之于江如此則殺
有名矣雖不見用可謂仁乎後國家議罪果以殺降為名
有先見之眀不免于戾者命矣夫公形貌魁傑知謀宏遠
剛而有變勇而能仁負將材喜兵法雖為王公之子恥以
恩澤封矦故能立功于當年齊得失以知命悟生死而無
懼雖古之名將世之逹人何以過此與夫伏劔而悔降兵
仰藥而罪地脉者不亦賢乎公始娶安氏蔚州别駕某之
女也先公而亾男五人長懷玉進士不第早亾次懷珪前
平江軍節度推官試大理司直次懷理以侍親幹家未聽
入仕次懷璟懷璉並𥙷三班奉職孫二人贊華舉進士贊
臣尚幼公再娶李氏封隴西縣君秦王&KR0770;之第七女也以
某年某月某日終于西京私第某年某月某日葬于某鄕
某里禮也銘曰
神德皇帝駕馭英雄始即南面乃平西戎孰爲前蒐時維
我公白水寨碎来蘇路通劔門天險一旦憧憧蜀既送欵
衆尚七萬其誰先之公膺是選擁二十騎揚鞭入見諭以
禍福蜀民舞抃事訖而還王師席卷全蜀雖定群兇未敗
命帝我公歐攘懷柔刺舉一郡警廵七州盗死原野人服
田疇定功議賞理當封矦孰爲㺥狡唁唁吠呌謫去泌陽
前勲弗較三月不仕古人相吊矧我公十年不調不調何
熙熙而笑太祖起之厥官尚微我后增秩暮年有輝徼廵
西洛按察東畿竟坐家事終成罷歸君子知命逹人息機
先人敝廬可庇風雨知止知足何思何慮慶見曾孫名揚
先祖謂死爲歸預銘厥墓不朽之功永光壠樹
宣徽南院使鎮州都部署郭公墓誌銘(并序)
郭氏之先虢叔之後也虢郭聲近因而改焉婚閥軒裳代
爲著姓自两漢两晉而下其間立大功居顯位者不可偹
書有唐已来孝恪爲佐命之將汾陽王子儀代公元振皆
人傑也本大枝茂侍中公當之公諱守文字國華并州太
原人也曾王父諱湛贈太子少保曾祖母劉氏追封彭城
郡夫人大父諱秉贈太子少傳祖母郝氏追封太原郡夫
人皇考諱暉贈太子少師妣趙氏追封天水郡太夫人皆
從公之貴也公即少師之長子少師在漢爲護聖軍使從
征蒲帥李守貞先豋而殁時公尚幼周高祖見而奇之召
置帳下旌死事之孤也洎授禅元年補左班殿直且以銀
印青綬崇其階級用國子祭酒司憲大夫紀其官氏上騎
都尉策其勲伐起家之命有足優者時廣順二年也世宗
嗣位檢校冬官卿加上柱國時内職東西两班各置押班
之名又署都知之職公皆任焉顯德中徧歴禮部刑部二
尚書待之雖優用之未至公韜晦而已但以謹愿聞我太
祖神德皇帝之開國也素知其名建隆初遷地官之長充
西頭供奉官三年改大司馬開寳中授大冡宰是時太祖
經營四方有澄清天下之志勵兵謀帥之外所難者乘使
車傳密命之人矣始得公以用之公既以知已之主難逢
亦以使者之才自許往復萬里不逾浃辰敷奏閑詳動中
上旨西蜀平以公知簡州軍事夷落未化寇攘孔多公治
盗以威撫人以惠人安盗息公之力焉開寳四年問罪嶺
表公與其行遠馳捷音數日而至授右僕射翰林副使八
年下金陵虜偽主是役也公亦往焉太祖以李煜恃險累
世勞師踰年慮其懼罪自圖有傷國體詔公監送之公待
以周旋加之開釋嘗謂曰國家止吊苗民之頑不責防風
之後也以至俘于端門獻之清廟公之智也太祖嘉之賞
賜殊厚九年二月遷左揆改西京作坊使翰林職司如故
四月封南陽開國男食邑三百戶是歲從曺州節度使党
公禦胡騎于團栢谷大破走之降璽書慰勞今皇帝即位
之始乃作司空太平興國三年以西羌弗寕秦隴搔動詔
公安撫和輯之丁内艱而歸哀毀過禮未幾授起復西上
閤門使上行郊祀之禮霈雷雨之恩俾遷司徒以敷五教
四年上載木主御戎衣討汾晉之邦除腹心之疾以公爲
河東行營馬軍都監兼先鋒使時多爲地洞以穴其城且
命公提舉經略之渠魁面縳戎輅凱旋公寔展其力先是
王師之未至也劉繼元以其弟繼文軍于鴈門以張掎角
至是尚守孤壘以招大戎詔公赴之棄城而遁車駕還以
公爲定州駐泊兵馬都監冬十月胡馬南下公出禦之遇
于蒲城一鼔而潰遷東上閤門使澶州刺史旌戰功也五
年冬十月復有常山之命會戎人攻我雄州公承急詔領
輕騎以援之狂虜望風而退六年冬上再郊圜丘大賚羣
后加金紫階進開國子增食邑五百戶七年奉詔歸朝眀
年遷内客省使仍以郡印處之雍熙元年進封開國矦加
食邑一千戶卜郊之澤也二年春二月有并州駐泊之命
三月就遷武州團練使内省之職不觧五月夏州白狄之
戎叛公往招誘之至則張以軍威諭以朝旨誅逆撫順蕃
部便之三年春大舉平燕之役以公為幽州道行營前軍
馬步軍水陸戰棹都監其初也繼上捷書累賜優詔公以
暑雨將降師老為憂力戰方酣忽中流矢公聲色不變人
莫知之俄而我師不利朝議左遷授右屯衛大將軍斯盖
馮異廻溪之敗仁貴大非之失也四年春特拜宣徽北院
使充鎮州駐泊北面排陣使端拱元年上修帝籍祀先農
恩例之行乃遷太保加食邑一千五百戶改宣徽南院使
夏五月詔許入覲聽其休沭秋八月召詣便殿付以密旨
授鎮州行營部署二年五月兼領鎮定高陽關两路排陣
使百萬之師四七之將萃于是矣公以威爱撫下以謙和
御衆有譽無毁時論多之方將伸威大漠刷恥蹛林焚老
上之庭横行域外係單于之頸牽致闕下公之志也人之
望也天不憗遺忽焉薨殂以十一月九日捐舘于鎮陽公
署享年五十有五上聞之泣下特詔輟朝两日贈侍中皆
非常例也遣黃門護其喪柩喪事之費給于縣官以淳化
元年某月某日葬于東京某縣某鄕某禮里也公娶梁氏
封安定郡夫人有子四人孟曰崇德承奉郎守太常寺太
祝仲曰崇信叔曰崇&KR0770;皆為西頭供奉官季曰崇仁幼而
未仕有後之義其在兹乎女二人長適殿直張永福左千
牛衛將軍再興之子也次許忠武軍節度使太師潘公之
孫未行而卒公學軍旅之事負將帥之才綿歴两朝遭逢
四主閫外之政多識便宜禁中之言未嘗漏露守封疆則
盡命援桴鼓則忘身家無餘財軍有遺愛降年不永大勲
未立可痛惜哉嘗試論之曰自古畫策安邊銘功絶域者
趙充國班定遠稱為名將然皆年餘七十垂老窮荒而後
能著其效非一朝一夕之故也向使公天假之年如二賢
之夀則醜虜不足平也見托銘勒直書無愧其銘曰
天難諶兮命靡常國不幸兮人之亾公之生兮威加北荒
何以貴之兮駟驖彭彭公之沒兮魂遊東岱何以贈之兮
珥貂煌煌遺英風兮傳雁塞閟貞魄兮啓牛岡銘真宅兮
昭茂績隨地久兮天長
諫議大夫臧公墓誌銘(并序)
淳化二年春三月詔以右諫議大夫臧公知江陵府事四
月至理所八月得微恙猶視事不輟眀年春疾亟不能出
外屏飛奏以聞上命中貴人領御醫乘馹視其病禮之如
將相既而餌藥皆不效肩輿歸京師以五月某日終于私
第年五十三上聞之軫悼且問其嗣或奏曰有子待用未
冠乃授國子四門助教以某年某月某日葬于某州某縣
某鄕某里執友太原王某哭而銘其墓公本諱愚字仲回
因夢先洗馬導從入其第呼公立階下且命仰視曰老人
星見矣公夢中如教見黃眀潤大若圖諜所載者再拜而
寤私喜曰吉祥也以夀星出丙入丁乃名丙字夢夀公年
十七八始執茟為四六文字甚有風彩故兵部侍郎王公
祜以監察御史裏行宰大名之屬邑先洗馬事魏王符公
彦卿為要職每王公詣府必厚為供帳館王于第且出公
拜而以所業師焉王公覧之歎異曰此子可教若進修不
已當為聞人後變格慕韓柳文頗近閫閾既冠丁父母喪
哀毁成疾伏枕者彌年家財鉅萬悉以散朋友親戚視之
糞土如也産將竭而病亦愈遇日者于太行山下言公四
十當成名公信之因落魄于杯酒間又雅善音律章程之
伎為時輩所推服嬉遊任侠者十五餘年上即位之歲一
舉登進士第觧褐大理評事通判大寕監監之所職煮井
為鹽先時主事者悉多逋負械繋不减百人公問其故咸
曰鹽之要在積薪于夏秋煮井于冬春則輯事矣向者官
給柴本錢主事者恣為私用薪既不豋鹽將安出公因取
其質而給其價故薪聚如山迄公一政亡被責者受代之
日人為之泣下是歲上親征太原見于行闕授太子右贊
善大夫并寇平以公知遼州軍州事有偽署衙校劫盗于
民者公械送朝廷時以舊染之俗務從寬貸因赦其罪復
補衙職公禮待之且約無再犯不踰月劫盗如故公捕獲
之皆磔裂而徇然後以聞有祕書丞馬汝士者公進士同
年也以本官知石州為政嚴急軍民苦之且與監軍不恊
一夕于公署中剚刃在腹而斃遂以自盡奏之公上䟽理
其理事其略曰倘眀其負罪自裁屍宜更戮苟雪其非辜
致斃魂亦無冤上覧之駭異遽命按其事且召公還便殿
與對上問公曰馬汝士遇害爾知其人乎公曰人則臣不
知言自盡則厚誣也凢人罪非殊死未有棄其生者臣觀
汝士所為略無私過盖盗憎民怨爾然汝士一夫之命不
足挂聖慮但祕書丞是陛下五品朝官今死既不眀宿衛者
亦不加罪臣恐今後書生不能治邊郡上為沉思久之勉
勞使罷㽜監在京茶庫繼賜錢五十萬遇郊禋加著作郎
大平興國八年拜右拾遺直史舘賜銀章朱&KR0807;尋知許州
在許三年急吏緩民而已遷河東轉運使積粟餉軍邊用
稱足上籍田之歲以恩例加尚書工部員外郎直史職轉
輸如故歸朝授戶部郎中面賜金紫且詔知審官院事上
重四品官轉司農少卿未幾有大諫荆南之命辤日賜錢
千萬之任多病卧治而已公為人廉直剛决仁義忠信知
止足不苟且與人交禮簡而情至故久而彌篤凢妻之昆
弟姊妹之私壻接之甚謹雖竟月踰年語不及于私䙝人
此為難監茶庫時今少府少監雷有終以殿中丞與公同
年事故真定王再入中書權貴德望燻灼天下朝臣得一
見與語者自以為榮公朔望投刺未嘗求見真定使人召
公公未至使愛子羽林大將軍承宗逹其意是時某以舉
進士舘于公家嘗勸公速往乃修謝啓緘封訖復遷延數
日某問其故公曰趙侍中不樂雷氏衆所知矣今某與雷
同職不告而去恐招物議因白于雷雷果曰此無他欲使
著作伺吾罪舋矣公乃焚其啟終不詣真定其不趋權勢
也如此惜哉不享上夀不豋大用命矣夫惜哉不享公之
世䘵世功洎昭穆鄕里詳洗馬誌中公即洗馬長子娶張
氏封清河縣君子二人助教長也次曰某女一人適進士
楊雲卿銘曰
胡為乎有生去來兮靡恒吉夢惟星兮竟亦無徵浮生一
夢兮營營薨薨夢中之夢夫何憑嗚呼丙父名令圖洛陽
人
故侍御史累贈太子少師李公墓誌銘(并序)
給事中判河南府兼㽜守司事李公將葬先少師走僕求
誌其墓行状云公諱某字某趙郡人廣武君之後也亳州
團練使太清宫副使諱幹曾祖也泰陵令贈太子少保諱
豐祖也洺州團練判官贈太子少傅諱滔父也公幼孤事
母以孝聞有文行爲鄕里所稱方將决科名取貴仕邢帥
薛懷譲知其名奏觀察支使公以廹于就養不暇擇䘵帥
移左馮復授記室得五品服色丁母憂護喪歸洛舉先少
傅合葬焉制終得盩屋令秩滿歴邠州觀察鳳翔節度使
判官尋爲朝士推薦入拜殿中侍御史掌梓州榷鹽院歸
朝奉詔知舒州軍州事時太祖問罪金陵彌年未下沿淮
諸郡供億百端勤王之功舒寔為最公以悅使民以樂輸
未嘗鞭一人呵一吏而餉饋之用集矣朝廷議其功就加
侍御史以太平興國元年八月二十二日寝疾終于治所
享年若干給事之始登朝也贈某官入西掖又贈某官在
中書超贈太子少師夫人周氏故邢州節度判官琪之女
也以孝謹事先姑以慈嚴訓諸子賢眀之行宗族稱之始
封汝南臨穎二縣太君又進封汝南郡太夫人淳化四年
閠十月二十二日終于東京私第四子長曰沆給事是也
次曰贄著作佐郎次曰源太常寺奉禮郎次曰維官與贄
同三女長適武功蘇昌嗣麟遊縣令次適太原王永孚密
州錄事參軍次適沛國朱貽孫皆良壻也以某年某月某
日祔葬于西京某縣某鄕某里從先塋禮也公自從事至
臺端率以寬簡為政所在吏民愛而思之儒學之外雅好
易象老莊之書復能踐其言而行其道外累不入中心晏
如居官清不近名直不忤物得俸禄隨手而盡未嘗有意
于治生惟教誨諸子蚤夜無&KR0786;餘慶鬱積給事當之用是
為近臣參大政文章器度時稱巨賢而立朝之士有識少
師者必曰給事履行實得父風及罷政事丁外艱而執喪
食貧殆不能為禮上聞之歎異賻贈有加維也文學亦如
其兄自餘俱成令士三代贈典皆從子貴積善之道豈誣
也哉今以二品之禮葬少師之服歛不亦哀且榮乎初給
事直殿舘知制誥入内署佐中樞而太夫人尚無恙朝請
之暇兄弟舉觴為夀慈顔旣和綵衣起舞盡歡而罷率以
為常每正至入宫夀寕祝聖婦姑相望肩輿煌煌人臣及
母之榮無以過此非父嚴母慈兄良弟悌疇能若斯其盛
歟銘曰
李氏之先廣武稱賢子孫緜緜少師燕翼位不充德餘慶
鬱積給事堂堂邦家之光庸詎可量既贈其父又封其母
積善之報孝子顯親納石于墳刻為斯文
王黃州小畜集卷第二十八
