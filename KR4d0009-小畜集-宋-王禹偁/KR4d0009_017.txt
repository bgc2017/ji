王黃州小畜集卷第十七
碑記
楊州建隆寺碑
滁州全椒縣寶林寺重脩大殿碑(後序)
黃州齊安永興禪院記
野興亭記
江州廣寕監記
潭州岳麓山書院記
黃州重修文宣王廟壁記
漣水軍王御史廟碑
無愠齋記
黃州新建小竹樓記
楊州建隆寺碑
唐貞觀中制以天下戰陣處為寺且命虞世南李百藥岑
文本之徒刊勒碑銘紀述功業傳諸簡册燦然可觀盖聖
人不欲無罪而殺一夫無名而荒寸土及乎諸矦阻兵百
姓徯后驅人以戰事不獲已矢石之下死傷則多徇義救
忠有足哀者雖復贈官爵禄子孫誠有勸于生懼無益于
死以為漢明之後釋教誕興謂冥寞之中有輪廻之數能
使精魄復生人天其道如何事佛誦經而已繇是交兵之
地捨為梵宫田不耕而有名也死事之人盡離鬼趣士捐
生而無恨也帝王所尚今古攸同雖有服儒冠而執名教
者又安知其果不然邪我太祖皇帝授禪于周啓封在宋
朱旗所指黔首乂安惟李重進作帥江都嬰城逆時建
隆元年九月也乃命故中書令石公統王師以討之十有
二月傳于城下于是建行宫迎法駕是月十一日太祖至
大儀驛距廣陵六十里夜半而城䧟詔宣徽北院使李公
知軍府事尋以行在立為梵宫取僧之有德行者處焉是
時先寺主道暉本居孝先衆所推擇李公列状以聞即可
其奏仍改法名爲道堅以紀年爲寺額墾田四頃&KR0674;省一
莊咸以賜之供香積而飯緇流也道堅既没智速嗣之智
速又没義幽嗣之義幽超化大師也以淳化二年歸寂義
隆顥仁監而至焉皆超化大師之弟子也自國初至今凡
四十載日供僧不减六十人像設莊嚴經教具備禮佛有
殿演法有堂齋庖在東僧寝在右奥有室供湯沐焉外有
亭給登眺焉廊廡翼舒門扉洞啓脩竹交映碧流縈回實
藩服之勝遊淮海之福地耳先是太祖將返鑾輿留其御
榻忌晨供帳于今尚存嗚呼戰伐所亾人骨已朽乘兹善
果皆出冥塗豈知不再事朝廷復爲臣子歟義隆䓁謂脩
建已來碑誌未立以某出從翰苑守爲郡條宜爲斯文理
不可讓是時大行晏駕聖主承祧至道三年四月也銘曰
神道設教儒所崇佛法度人釋之宗王者草昧多屯蒙乃
有征伐揚武功野必死戰城必攻出入矢石豈梯衝殞首
喪元爭效忠聖人念爾心所恫詔舍戰地爲𣑽宫遊魂精
氣或感通拔爾出離冥塗中恩異文王枯骨葬事殊椘子
京觀封香燈鐘磬飄天風四十餘年僧憧憧止戈偃伯文
軌同三葉重光自建隆祐我聖祚垂無竆
滁州全椒縣寶林寺重修大殿碑
寺名花山縣牒所傳壊于會昌緇徒散亾興于大中層構
崇崇顯德沙汰兹名獨在聚併闔縣凡十六院我皇御極
始賜今額嘉號寶林用光布金有莊&KR0674;屬桑柔土沃歲取
稼穡以供香積靡夏靡冬僧来憧憧大殿歲久基傾柱朽
有僧德緣革而脩焉錄事張戭同兹大碩化于邑郭施及
村落得錢百萬吾事斯辦全椒林麓材推樸&KR0554;西走山陽
號大雲倉伐木編桴棟梁欒櫨蕩波而来厥惟良材其誰
運斧維曾維呂翬飛翼張望之堂堂既成棟宇綵繪無取
有曉貞師先師從依衣鉢遺留願捨而修乃備丹臒晶熒
交錯殿堂肯構佛事猶陋戭復化率能始能卒塑釋迦像
金容可仰菩薩善神各三其身對侍拱立金碧耀熠矢謨
雍熙蚤夜孜孜僝功湻化簷楹秺秺令佐經營曰殼曰禎
政平頌息兹出餘力有范百宗成名澤宮為賊曺掾舊識
吾面聿来詣郡再拜恭懇曰公詞臣久司帝綸兹殿之碑
非公而誰健毫不抽實寺之羞顧其勤勤敢恡斯文直書
事實辭句魯質庶幾勝緣垂乎億年
後序
雍熙中予為大理評事知長洲縣范以進士見予于姑蘇
今年予自翰林學士出守滁上范為屬邑吏碑之請也不
得而拒矣因效元相桐栢觀體韻而書之一揮而成不復
加點盖任其俊而不繫乎文也時至道二年十月日記
黃州齊安永興禪院記
齊安郡名也永興院額也盖僧耆故老通而呼之遂以為
常耳唐時舊州在齊安河上院錄云因刺史杜僕射以白
雲觀建為斯院按唐史未嘗有官至端揆而刺黃者疑唐
末杜洪據有鄂渚北結梁人東抗楊氏黃鄂之屬郡或以
宗族典之于時皇綱弛紊官紀僣沗㒒射之稱不為異矣
其後隨郡遷徙立院于兹兵掠火燔曾無寕歲乾寧中楊
行密盡有淮南之地天祐二年楊公卒其子渥稱嗣吳王
奉唐正朔以部將孫彦思為黃州刺史始造院宇崇佛像
彦思母王氏捨粧奩鑄鐘于今尚在主院之僧傳法之祖
喪亂無紀莫得而知今所述者斷自紫陵而下紫陵者郢
中名山也山僧曉禪世謂紫陵和尚其後捨兹院遊鳳翔
從清泰入洛賜號國師次曰同一次曰行忠次曰節運次
曰延真次曰自正此五僧者自前唐天祐止聖朝端拱初
有若蘄州三角山龍門禅院僧自南開堂演法自南者合
淝人世姓觧氏住持凡七年復歸蘄州四祖山淳化中有
若蘄州白雲山廣教院僧智雨嗣興院事智雨者漣水人
世姓朱氏以至道三年十一月一日寂滅俗夀五十一夏
臘二十七臨終召院衆付囑今長老仁辯遂寕人得法于
智雨者也即以其月十二日用茶毗之法葬智雨𧺫塔于
長圻村二十八日仁辯會大衆陞法堂有僧玄資問曰如
何是齊安境荅云後面青竹連道觀前頭綠水接武昌又
問如何是境中人答云大似不相見此之謂住持傳法院
舊有堂厨各五間湻化二年郡人王福捨錢二百萬造大
殿成再興捨錢一百五十萬造僧堂郡之衆戶率錢二十
萬建老宿堂又率錢十萬立方丈室左都押衙丁文燧捨
錢五十萬建浴室蘄州人王真捨錢四十萬剏菩薩殿塑
彌勒像里人周遇捨菜圃此之謂檀越知院元吉掌申牒
公府維那法俊掌提轄堂司供養主文遇掌化募施利典
座道真掌庖厨直歲省慎掌墾種此之謂知事僧先是衆
僧請院前閑田一叚又請逋民麥莊一區由是來麰𬞞果
豊焉住持傳法僧無祖禰道高衆伏則推之知事僧無資
級才堪心願則為之故上下熙熙而忿争不作矣夫禪者
儒之曠逹也律者士之名教也浮圖氏離而為二罕能兼
之其甚者互相矛盾過于仇讎唯長老仁辯禪其心以度
人律其行以㐲衆有來斯應虛往實歸禪其心也一裘一
飯之外日誦法華經二部律其行也某筮仕以来治僧之
訟多关獨愛其無親疎無人我有賢智則尊而事之有才
力則信而使之去而不強推而無競渾然幾乎道矣故總
而為之記至于院宇之至嚮田園之廣袤道具經典租庸
什器請書石隂時大宋咸平二年八月十五日記
野興亭記
昔裴晉公作綠野堂負功名而務閑適也李衛公作精思
堂居密勿而彰盡瘁也雖各有趣尚而不無豪華異乎兹
亭獨履中道參政尚書隴西公器業宏大識度清遠踐三
司論道之地奉两朝知已之主以為訏謨獻替君子所以
行道也消息盈虚逹人所以養神也行道必假于權我則
操鈞軸而無避養神必務乎静我則營林壑以潜遊帝城
之南郊壇之下闢小園以樹蓻敞幽亭以宴息雜以𬞞果
間以花卉綠野之色亂入四時之景互見至若假寕著令
休沐得告絳騶騑騑言適于野公之来思幾務多暇于是
察物性以驗政教觀民以考豊儉其或爾牛濕濕隂陽之
適叙也乳鳥喈喈飛走之蒙仁也禾麥芃芃汙萊之盡闢
也原田每每草木之被澤也公乃降邴車開曺樽金印𬗋
綬却而不御荷衣蕙帶服之無斁擷芳以侑酒賦詩以佐
懽心將道宜景與神遇窮幽殫樂不夕不歸又若祀昊天
之神攝上公之秩齋戒于清夜燔燎于未晞公之至止遂
及我私斯又勝遊之一趣耳謀野則獲固殊鄭國之卿乘
興而来或同山隂之士命曰野興厥義在兹夫崇高冨貴
非全德不能常守憂勤逸豫非上智不能兼行故詩曰赫
赫師尹民具爾瞻言安危之所繫也又曰或燕燕居息或
盡瘁事國言勞逸之相遠也唯公以王佐之才處公台之
任得致君之要政行而不繁淂治心之方體和而自適觀
其奏議公直李興元之胸懷陸忠州之辭茟也則訏謨獻
替從可知矣襟靈介特牛竒章之進退鄭珣瑜之操履也
則消息盈虚又可見也宜其居崇高冨貴之上在憂勤逸
豫之間優游廟堂永保無咎某辱在陶冶累塵掖垣命紀
芳亭因及盛德亦萬分之一爾時咸平元年二月日記
江州廣寕監記
夫百貨所聚必以一物主之金玉重寶也滯于流布粟帛
要用也濫于濕薄權輕重而利交易者其唯錢乎考諸歴
代漢五銖錢于民最便既壞于王莾又破于董卓故鮮有
存者唐武德中鑄開元通寶錢大行天下于今頼之唐之
鑄錢鑪冶非一今錢有益字者成都所鑄也有潤字者丹
陽所鑄也其餘分布郡國不可具述然自古銅鉛仰給饒
信故史記言吴王即山鑄錢誘聚亡命又濞云寡人金錢
編天下者是也自乾寧而後揚行密父子兄弟據有江淮
晉天福初李昇僣號傳子及孫至皇朝開寶末凡百歲餘
鑄錢之利不入中國故開元錢刓鈇銷毁時用漸稀太祖
平吴因舊制開監于鄱陽太宗即位淮海王錢俶入朝又
得杭州錢監尋以銅錫不充而廢至道二年某自翰林出
守淮甸調民輸炭自滁抵饒泝洄江濤人頗咨怨某即按
唐史具鑪冶數目郡國處所飛奏以聞請分監署章未報
會康州刺史楊允恭亦言其事始分鑄于池州用减淮民
數千里汎舟之役聖上嗣統聿修先旨以為錢刀之利軍
國所先將使水衡廩犧貫朽而不可較瓊林大盈充牣而
無虚月咸平二年夏五月詔尚書郎馮某中貴人白某乘
驛而周視南土自番禺閩越吳會&KR0878;蠻相水土之宜度車
之便設局署吏大興鼓鑄于是建陽首焉潯陽次焉明年
勑江州廣寧監奏以秘書丞知吉州太和縣李某總領之
右班殿直鄭某佐佑之監地即搉務之舊址也湓江帶其
右廬阜居其前度木庀徒揆日蕆事肇四月癸亥終七月
已卯曰廳曰院若庫若埸役夫有營王人有宅總大小若
于間于是廣寕之大壮具矣歲鑄錢二十萬貫鑄錢之費
八萬八千三百六十貫四百五十得實錢一十萬一千六
百三十九貫五百四十五其為利也博哉與夫租庸賦調
之入鹽鐵搉酤之課相與為表裏資助國用亦重事也且
夫工徒無頼聚一州而非便散之則盗心不生矣錢幣益
多流四海而不匱用之則盗鑄息矣非吾皇順考古道留
心庶政興九府之圜法恢二聖之永圖孰能若斯之速邪
資以馮白之幹事李鄭之辦職上下恊力成兹僝功將見
開蜀郡銅山革公孫鐵弊復漢唐之舊法與五銖𨳩元流
于無窮也豈止江南而已哉咸平三年七月日記
潭州岳麓山書院記
三代而下兩漢稱理次叙循吏彰示後人西京首𫐠文翁
東觀先書衛颯觀其理蜀郡教桂陽率以庠序為先夷落
自化是知學校政之本歟崇文廣武聖眀仁孝皇帝嗣位
之明年詔以供備庫副使隴西公知武安軍府事公自以
當不次之用臨至劇之郡思樹殊迹以荅竒遇下車布政
比屋允懷參考吏能尋繹民病獄訟紛紊决剔無留米鹽
靡密推行不倦屬歲非大有人用阻饑减估發倉惸婺無
告者得安其業募兵置籍強梁亡頼者悉拘于軍千里耕
桑涸轍淂水七州兵甲走九在槃有廢必興無政不舉初
開寶中尚書郎朱洞典長沙左拾遺孫逄吉通理郡事於
岳麓山抱黃洞下肇啓書院廣延學徒二公罷歸累政不
嗣諸生逃解六籍散亡弦歌絶音爼豆無覩公詢問黃髮
盡獲故書誘導青衿肯構舊址外敞門屋中開講堂揭以
書樓序以客次塑先師十哲之像畫七十二賢華衮珠旒
縫掖章甫畢按舊制儼然如生請闢水田供春秋之釋奠
奏頒文䟽備生徒之肄業使里人有必葺之志學者無將
落之憂誰謂瀟湘兹為洙泗誰謂&KR0878;蠻兹為鄒魯人存政
舉豈繫古今導德齊禮自知恥格先是公之先公好儒術
通春秋刺濟州日命鄕之薦不减百人讌以嘉賓之詩遣
以計吏之禮舉進士者錢五萬襲衣以副之應學科者錢
三千綈袍以遺之咸出已俸人以為難故其子孫不忘儒
學某占籍濟上出職禁中直承明之廬已叨三入開緱氏
之學將談六經託以斯文拙于叙事聊書興廢用紀歲時
而已大宋咸平三年某月日記
黃州重脩文宣王廟壁記
世之有人以儒為戲者謂文宣王廟慎不可脩脩之必起
訟復有郡縣長吏奸贓自汙畏懦不治而獲罪者適以脩
廟時契由是中人以下謂信然也故廟貌益毁黃州文宣
王廟舊殿三間阽危不可入以十數柱扶持之猶懼其顛
覆以至遷像設于門廡之下拆之則瓦木朽解十不存一
前知州國子虞博士廉勤之吏也率同僚屬官洎郡之縫
掖者得數十千市木于山桴江而下屡為風濤漂泊材植
僅有至者未幾坐度僧過限又坐納鹽不如法連被制劾
非時受代留郡聽命者百餘日窮窘不得去或以為修廟
𧺫訟不誣矣某自西掖謫守是郡覩其事歎曰先師若是
凶邪吾將試焉因其舊貲鳩工揆日命左都押衙丁文璲
督其役月餘而殿成素王十哲咸新其像綵繪金碧煥乎
有光又取上都國學贊文請從事曾碩書之刊石鏤板寘
于神座俾大春秋釋奠有所瞻仰塞戲儒之口刷先聖之
恥亦無愧孔門之徒也至述先師之道則孟軻所謂生人
以來未有如夫子者其功不在舜禹下韓吏部曰天下通
祀者三唯社稷與夫子廟某敢輕議哉故予書修建之由
而已時大宋咸平二年月日記
漣水軍王御史廟碑
儒家者流不語怪力亂神所以尊師而奉教也至于精誠
所感通于夢思即仲尼猶言之豈曰怪乎故曰吾不復夢
見周公又曰夢奠于兩楹是也及述作六經其文甚著詩
曰吉夢維何維熊維羆書曰高宗夢得說禮曰夢帝與我
九齡是皆經夫子之手而不之去盖有益于教不惑于民
焉謂之神且怪邪吾友渤海高紳以著作佐郎領漣水軍
事會夏旱方祠禱請雨一夕夢神人服古衣冠而至者授
詩一章既寤記詩中數字云赤岸夫若神之自謂然明日
徧祭神之在境内者得唐御史王義方之祠鄕人不知但
云東赤岸大夫廟爾高君曉其夢因加禮而懇禱之是日
雨足乃新其廟立石為文按唐史而述其事迹焉高君純
儒也不欲自言其夢入朝往往語乎公卿間執政蘇公聞
之曰是不可默也宜擇能文者書其事刻于石隂某于高
君進士同年生也以故見請嘗試議之曰子産云用物精
多則魂魄強以有精爽至于神明彼伯有尚爾况王御史
者乎且欲後人見斯文也知義方者知懼如義方者知勸
又胡戾于聖人之旨哉年月日述
無慍齋記
古人三仕無喜色三已之無慍色某在先朝自左司諫知
制誥左遷商州團練副使又自翰林學士出知滁上今天
子即位自尚書刑部郎中知制誥出守齊安到郡之眀年
作書齋于公署之西偏因徵古義以無慍為名後之人治
是郡者公退之暇當以琴書詩酒為娱賓之地有餘力則
召高僧道士煑茶煉藥可关若易吾齋而為庖厨廐庫者
非吾徒也三年十月二十一日記
黃州新建小竹樓記
黃岡之地多竹大者如椽竹工破之刳去其節用代陶瓦
比屋皆然以其價廉而工省也子城西北隅雉堞圯毁蓁
莾因作小樓二間與月波樓通遠吞山光平挹江瀨
幽閴遼夐不可具状夏宜急雨有瀑布聲冬宜密雪有碎
玉聲宜鼓琴琴調虚畼宜詠詩詩韻清絶宜圍棋子聲丁
丁然宜投壺矢聲錚錚然皆竹樓之所助也公退之暇披
鶴氅戴華陽巾手執周易一卷焚香默坐銷遣世慮江山
之外第見風帆沙鳥煙雲竹樹而已待其酒力醒茶烟歇
送夕陽迎素月亦謫居之勝㮣也彼齊雲落星高則高矣
井幹麗譙華則華矣止于貯妓女蔵歌舞非騷人之事吾
所不取吾聞竹工云竹之爲瓦僅十稔若重覆之得二十
稔噫吾以至道乙未歲自翰林出滁上丙申移廣陵丁酉
又入西掖戊戍歲除日有齊安之命已亥閏三月到郡四
年之間奔走不暇未知明年又在何處豈懼竹樓之易朽
乎幸後之人與我同志嗣而葺之庶斯樓之不朽也咸平
二年八月十五日記
王黃州小畜集卷第十七
