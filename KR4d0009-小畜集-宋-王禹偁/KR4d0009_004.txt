王黃州小畜集卷第四
古調詩
懷賢詩(三首)
桑魏公(維翰)
李兵部(濤)
王樞密(朴)
五哀詩(五首)
故尚書兵部侍郎琅琊王公(祐)
故尚書虞部員外郎知制誥貶萊州司馬
渤海高公(錫)
故殿中侍御史滎陽鄭公(𧺫)
故國子博士郭公(忠恕)
故太子中允知洛陽縣事穎公(贄)
太一宫祭廻馬上偶作寄韓德純道士
送笻竹杖與劉湛然道士
對雪
金吾
送戚維戚綸之閬州亳州
送陳矦之任同州
送朱九齡
暴冨送孫何入史舘
贈劉仲堪
送馮尊師
懷賢詩(并序)
僕直東觀時閱五代史見近朝名賢立功立
事者聳慕不已思欲形於謌詠而未遑今待
罪上洛不與郡政專以吟諷爲事業因賦懷
賢詩三首仍以官氏列于篇首云
桑魏公(維翰)
魏公王佐才獨力造晉室揮手廓氛霾放出扶桑日感慨
會風雲周旋居密勿下民得具瞻上帝賚良弼沉沉帷幄
謀落落政事筆品流遂甄别法令頗齊一䟦勑朝據案論
兵夜造膝多士若鴛鴦官材咸有秩諸矦如狼虎請謁盡
股栗秉鈞多事朝綽綽有紀律遠將留矦比近以贊皇匹
志在混車書誓將闡儒術皇天未厭亂運去何飈歘高祖
猒寰區少帝無始卒老成既疎遠羣小相親昵瀆武兵漸
驕倒懸人不恤和親絶強虜謀帥用悍卒魏公在藩垣上
䟽論得失七事若丹青辭切痛入骨忠言殊不省直道果
見屈鐡馬從北来煙塵晝蓬勃穹廬易市朝左袵雜纓紱
主辱臣不死囚縛自安逸唯公獨遇害身殞名不沒惜乎
英偉才濟世功未畢一讀晉朝史遺恨空鬱鬱子孫亦不
振天道難致詰
李兵部(濤)
有唐張曲江盛名何暐曄請誅安祿山先覺不見納胡雛
有反相其事遠相接賢人何代無舊史聊可獵兵部事晉
朝文學科中甲強臣方䟦扈朝士多恇怯獨持上方劒願
斬犇鯨鬛堂堂張彦澤反勢凌閶闔拜章請顯戮直氣不
可壓三進叩玉墀植笏立蓂莢皇情彌慰撫清問屢應荅
終焉念小恩曾不頋大業高吟歸去詩潺湲淚承睫旋踵
即亂華有同虞不臘張公領鐡馬朝市胡塵合刺謁甚閑
詳辭氣殊不懾虎狼不敢害加禮爲下榻當年棄謇諤異
代居調燮相位席不煖帝澤安可洽斯人既淪亡此風亦
蕭䬃&KR0632;稽何足累大節世已乏安用學腐儒矻矻守禮法
王樞密(朴)
西樞經緯才慷慨遇真主文學中甲斜風雲參覇府直躬
在密勿未始畏彊禦凭案讀古書箕踞視太祖澤欲浸生
民化將還邃古拆寺遇武宗排佛如韓愈盡髮羣苾芻使
之藝禾黍兵威遂強盛人力不耗蠧世宗征淮甸委任當
留務馬前拜矦伯階下列椹斧叱咤氣生風將校汗如雨
手築太平基腁胝不輟杵具瞻人有望衰運時不與修短
人難忱殱奪民何怙恩深與小斂撫椁甚悲沮云亡復殄
瘁前哲非虚語世豈乏賢良才難具文武曆象過羲和文
章敵燕許可能隨衆人冥寞歸塵土子孫雖衆多必復事
未覩誰銘遷客詩高揭王公墓
五哀詩(有序)
予讀杜工部八哀詩唯鄭廣文蘇司業名位
僅不顯者餘多將相大臣立功垂裕無所哀
矣噫子美之詩盖取人之云亡邦國殄瘁而
已非哀乎時也有未列于此者待同志而嗣
之云
故尚書兵部侍郎琅琊王公(祐)
琅琊名父子少孤起徒步贄謁桑魏公藻鑑非易與撫頂
久歎惜王楊許為伍諸矦取為官佐幕大名府主帥杜重
威功大心䟦扈天驥被縶維神龜罹䋄罟六師薄孤壘三
面開生路主人既釋放賓筵因詿誤逼脅本非辜貶謫尋
不赴折腰紆墨綬搨翼久未舉梁竦耻州縣長卿有辤賦
裏行旌邑政柱史豋朝序抨彈志不樂潤色才有素錦窠
應列宿星垣吟藥樹丹青生帝典金玉鏗王度東觀秉直
筆南宫司貢部時英萃門下藹藹騰嘉譽鵬掀六月風豹
蔚七日霧多才同列忌嫉惡姦人怒排斥屡專城織羅仍
典午名官頗流離衣食常貧窶文明𧺫代邸振拔非不遇
紫微雖正拜白髮已遲暮史魚直有遺棖也剛不吐非才
占清列志欲投兕&KR0849;英俊在草莱力能生翅羽毁譽兩無
私華衮間蕭斧掌選循故實尹京恥鉤距名位僅三事疾
瘵嬰二竪告滿拜貳卿君恩慰沉痼終見哲人萎蕭蕭空
壠墓鯉庭有令嗣鳳閣豋仙署兩制列門生九原應自許
蒼蒼猶足信吾道似有訴餘慶在子孫明明深可據
故尚書虞部員外郎知制誥貶萊州司馬渤海
高公(錫)
文自咸通後流散不復雅因仍歴五代秉筆多艷冶高公
在紫微濫觴誘學者自此遂彬彬不蕩亦不野惜哉傷躁
進忤旨出閣下吾君豋大寳兊澤連霶灑均陽又淮陽移
徙曾不暇遂無牽復命虚偶文明化何路得自新賫志入
長夜人謂責太深終于郡司馬
故殿中侍御史滎陽鄭公(𧺫)
柱史有名跡清才自天縱思慶雲合落筆醴泉湧謌詩
與文賦錚錚人口諷揚袂入澤宫鵠心一箭中恃才善戲
謔負氣好侮弄大志有誰知細行乖自訟小諫事世宗惕
惕佩光寵太祖方歷試握兵權已重上書范魯公先見不
能用曆數不在周謳謠卒歸宋汗澷失屠龍接輿遂謌鳳
行荷伯倫鍤高臥畢卓瓮神德不為嫌優待臺諫俸晚求
萬泉令吏隱官資冗一旦隨朝露識者彌哀痛無子嗣家
聲身世若一梦文編多散失人口時傳誦空持一器酒何
處澆孤冡
故國子博士郭公(忠恕)
汾陽飽經術賦性甚坦牽在昔舉神童廣埸推傑出尚書
誦在口何論落自筆(公應舉時口念尚書手寫論語)總角取科名弱冠纓
紱早佐襄隂幕漢鼎入周室失志罷屠龍佯狂遂捫蝨周
行亦黽勉吏隱多放逸滑稽東方朔圖畫王摩詰古文識
科斗奥學辨萍實字窮蒼頡本篆證陽冰失王績醉為鄕
伯倫居無匹俸錢乏一囊宦路從三黜朱衣多不着白髮
仍慵櫛漸老羈旅年方見昇平日忽以伎術召此意殊鬱
鬱放口忤無鬚何門求造膝遁逃終見捕譴逐道中卒遺
孤落閭閻荒塚鳴蟋蟀手澤漸難求誰家耀箱帙投弔焚
此詩九原應有物
故太子中允知洛陽縣潁公(贄)
洛陽富文彩峭拔四子流提筆入廣埸辭氣干斗牛擢第
在芸閣言事觸冕旒左降宰百里道勝心無憂才高恥吏
役放蕩不檢脩起應賢良科下筆不見休青宫尚淹恤赤
縣且優游輕財糞土賤高義雲天浮懸磬任貧窶盈樽長
獻酬知已彼何人鳳閣與鼇頭推挽終不起壮志將焉收
晚年圯槗役關市良可羞忽然為異物寒封草一丘孀婺
應凍餓交友誰尋求遺孫方稚齒爽秀己遒遒皇天若有
憑必使光貽謀
太一宫祭廻馬上偶作寄韓德純道士
去年暨今夏承詔祠天神昔當搖落時宫葉紅紛紛此来
芳春暮宫草青蓁蓁三日奉齋㓗百骸袪垢氛御署致恭
虔天香何絪緼監祀黃門郎攝官紫微臣松枝拂劔佩樹
影光搢紳燈燭晃白晝香花藹青芬金殿禮神仙瑶壇蘸
星辰至誠不為已玄鍳當福仁質明祀事畢復命趨紫宸
揚鞭入村落緩轡聊逡廵麥田少時雨蠶月無閒人自慙
懷禄仕蠧此力穡民又抛三洞趣來入九衢塵不如韓道
士長此養天眞
送笻杖與劉湛然道士
有客遺竹杖九節共一枝鶴脰老更長龍骨乾且竒我問
何所来来從&KR1214;南夷因思漢武帝求此民力疲明明聖天
子德教如四維蠻貊盡臣妾縣道皆羈縻𤏡僮與笮馬入
貢何纍纍此竹日已賤輕視如蒿藜我年三十七血氣未
全衰况在紫微垣動為簪笏羈倚壁如長物歲月無所施
寸心空&KR0738;惜惜此來天涯忽承明主詔来謁太一祠再見
劉先生氣貌清且羸持此以為贈所謂得其宜少助橘童
力好引花鹿隨步月莫離手看山聊搘頥微物懶致書故
作笻竹詩
對雪
帝鄕歲云暮衡門晝長閉五日免常參三舘無公事讀書
夜卧遲多成日高睡睡起毛骨寒窗牗瓊花墜披衣出戶
看飄飄滿天地豈敢患貧居聊將賀豐歲月俸雖無餘晨
炊且相繼薪芻未闕供酒肴亦能備數杯奉親老一酌均
兄弟妻子不飢寒相聚謌時瑞因思河朔民輸稅供邊鄙
車重數十斛路遙幾百里羸蹄凍不行死轍冰難曳夜来
何處宿閴寂荒陂裏又思邊塞兵荷戈禦胡騎城上卓旌
旗樓中望𤇺燧弓勁添氣力甲寒侵骨髓今日何處行牢
落窮沙際自念亦何人偷安得如是深為蒼生蠧仍尸諫
官位謇諤無一言豈得為直士褒貶無一詞豈得為良史
不耕一畞田不持一隻矢多慙富人術且乏安邊議空作
對雪吟勤勤謝知己
金吾
金吾河朔人事郡在賤列攀附周世宗龍飛起魚鼈委質
向聖朝積功取旄鉞所在肆貪殘乘時恃勲伐皇家平金
陵九江聚遺孽彌年城乃䧟不使鷄犬活老小數千人一
怒盡流血三惑無不具五福何嘗缺晚年得執金冨貴居
朝闕娛樂有清商康強無白髮享年六十九固不為夭折
考終北牗下手足全啓彂子孫十數人解珮就衰絰贈典
頗優崇視朝為之輟哀榮既如是報應何足說責簿李廣
死賜劒武安滅僥倖過古人况無大功烈福善與禍淫斯
言僅虚設吁嗟爲儒者寒餯守名節五十朝大夫龍鍾頭
似雪無故不殺羊禮文安可越何况賓祀間貧苦無羊殺
送戚維戚綸之閬州亳州
古人貴道德豈以禄位拘有道不在位顔回舜之徒無德
殃且至商受爲獨夫以此固名節富貴安足圖睢陽戚先
生今世古之儒終身不求仕沒齒唯誦書孝愛睦姻族湻
謹化里閭文翁變蜀土尚以德位俱仲淹居汾水專用素
教敷青青子衿軰櫛比曳朝裾盛德苟無報吾道將焉如
鯉庭生二子驪頷委䨇珠朴厚有父風學業張皇謨各豋
進士科齊乘使者車閬中佐郡政亳社司㩁酤佐郡古半
刺可使惸婺蘇㩁酤今權道亦助軍國須牽車驥雖屈補
履刃有餘誰謂佐著作在上積薪芻誰謂光禄勲其中混
瓊琚我亦何為者先上青雲衢伐木空求友拔茅未連茹
終待奮直筆會當伏青蒲請慎名與器願分賢與愚彙征
補皇極戮力張道樞巨魚方喣沫相忘在江湖冥鴻當順
風接翼摩太虚此志尚壹鬱此別良悲吁苦縣且密邇劍
關多﨑嶇于役勿為歎加飰聊自娱尺素惠好音無惜雙
鯉魚
送陳矦之任同州
丈夫貴自奮何必恃貽謀當年功不立古人重為憂太師
忠順公沒世有餘休令子一何賢恥隨資蔭流碌碌奉朝
請帝恩何以酬鬱鬱不快意上章聞冕旒願為循良吏未
甘恩澤矦天子嘉乃誠錫命莅同州同州古三輔北望䧺
且優詔條得以布民瘼得以求勿謂綺紈子當有襦袴謳
詩云無沗爾禮云必為裘去去繼旄節免作將門羞
送朱九齡
吏隱不求貴親老不擇禄之子有俊才弱冠中正鵠弗墜
先人業何慚有道榖一命佐碭山枳棘聊容足再命宰嘉
興絲桐幾(平)易俗率身甘菜茹養母求粱肉承顔苟不虧
折腰未為辱解印無餘貲舟中只琴筑十口寄淮泗一身
来輦轂又說東南行秋風江水渌鄱陽古名郡赤金流山
谷每歲鼓錢刀從来設官局還得便高堂無辭縻逸躅颺
帆江湖思木脫天地肅楓葉紫斕斒蓼花紅&KR2014;津吏曉
来迎溪僧夜留宿至止事方簡優游從所欲江城豐稲粱
水市多魚蔌三載奉甘飴百錢飽家族自有綵衣華勿歎
藍袍綠行年未三十氣壮顔如玉行義日以聞焉能長碌
碌終列侍臣班耀我同年錄且賦白華詩唱作離筵曲
暴富送孫何入史舘
孟郊常貧苦忽吟不貧句為喜玉川子書船歸洛浦(孟郊有忽)
(不貧喜盧仝書船歸洛詩)廼知君子心所樂在稽古漢公得高科不足
唯墳素二年佐棠隂眼黑怕文簿躍身入三舘爛目閱四
庫孟貧昔不貧孫貧今暴富暴冨亦須防文高被人妬
贈劉仲堪
劉生頗少秀為學識根柢丘軻有堂奥試脚到階砌楊墨
恣荒榛揮手欲芟薙擕文訪謫居趣向非權勢對挹雛鳳
下交言孤鶴唳在璞認良玉行當為國器彼茁見靈芽佇
可供王祭豈止隨泉人區區一枝桂宜哉孫漢公妻之以
女弟吾家兄之子笄年未伉儷恨不早相逄取子為佳壻
送馮尊師(時再為拾遺)
前日訪潘閬下馬入窮巷忽見雙笋石卧向青苔上云是
馮尊師秋来留在兹今說東南行問我堅乞詩又見宋閣
老亦言師甚好欲去天台山即別長安道臺閣有群英贈
別瑰與瓊琤然滿懷䄂此事殊為榮安用徵吾句吾道方
齟齬老為八品官有山未能去束髮號男兒出處貴得宜
出則學臯䕫獨立稱帝師處則同喬松决起如冥鴻誰能
似蚯蚓蟠屈泥土中師行甚可羡雲鶴無羈絆為我持此
詩題于桐栢觀
王黃州小畜集卷第四丨
