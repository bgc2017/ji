王黃州小畜集卷第三十
誌碣
著作佐郎贈國子博士鞠君墓碣銘(并序)
故泉州錄事參軍贈太子洗馬陳君墓碣銘
監察御史朱府君墓誌銘
建谿處士贈大理評事柳府君墓碣銘
著作佐郎贈國子博士鞠君墓碣銘(并序)
鞠氏之先伯禽之裔也世爲東菜著姓徙居高密公諱與
今上御名同字可久曾祖某孝悌力田不求聞逹祖直豋
州黃縣令父慶孫申州團練判官母王氏故太子少師延
之次女左𥙷闕史舘修撰贈太師伸之從父妹戶部侍郎
參知政事贈工部尚書沔之姑也申州府君始娶某氏生
子曰恂公即申州次子與弟愉皆王氏出也幼聰悟善屬
文漢乾祐中一上豋進士第年二十一榜中推為探花先
輩觧褐秘書校書郎宰相范魯公奏為集賢校理頃之求
外官得鄆州觀察支使歴永興軍節度掌書記伊陽猗氏
令蔡州防禦判官繼宰介休魏縣開寶五年故相國趙韓
王取為著作佐郎與今兵部侍郎兼祕書監揚公徽之兵
部郎中知制誥李公若拙故左補闕知制誥趙公隣幾同
列東觀當時天下得佐著作局者唯公䓁四人而已才名
地望輝映搢紳居無何授河清令以七年某月某日寝疾
終于官舍年四十七夫人于氏太常少卿鵬之次女也太
平興國七年某月某日終于私第年四十七二子長曰仲
謀擢進士第任太常博士次曰仲淵長女適太子中舍聶
巨川次適故太常丞王禹錫次適聶巨容初公長兄恂早
亾無嗣弟愉周廣順二年豋進士第歴某官倉部員外郎
知制誥張澹以女妻之生子曰孟容季昌女適周氏並早
亾惟季女適靳氏在焉仲容丁母憂時徒步詣申陕河洛
扶護祖考暨叔父母兄孟容五喪東歸致書于我且曰叔
父府君傳父兄之業敦孝友之行顯位未至賦命不融我
先妣太君貞淑慈愛和平均一兩院兒女凡有九人訓撫
提擕並如已子于今鄕人不知有從父兄弟嗟予小子罪
逆不孝䘵不及親官忝通籍今奉天子命得封贈父母未
立片石以表墳墓大懼我祖考之遺烈將墜于地幸與足
下布衣之舊豈惜一言不慰㒺極之心乎某謝而許之左
宦掖垣憂畏奔廹閏三月九日晨及光州加祿驛晝寝既
酣初夕無寐因命家僮秉燭據行實而書之公舉進士時
著四時成歲賦萬餘言聲振埸屋與弟愉並有文集行于
代嗚呼士之處世患才無所取名無所聞才名既立患無
知己惟公負天才得高第復見范魯公趙相國為之引掖
而不豋朝籍終于畿令豈非命歟在其子孫必有逹者銘
曰
鞠氏姬姓本出于魯世居東萊縫掖章甫明經神童里選
鄕舉擢第業官不可勝數策進士名考登科記大鞠之門
自公而始申州府君文學茂異命屈于時終于從事謀孫
翼子在公昆弟猗嗟我公高才下位伯倫酒德披文見意
王績醉鄕含章遁世殁後二紀贈典方至猶限彛章成均
博士孝子不匱永錫爾類
故泉州錄事參軍贈太子洗馬陳君墓碣銘(并序)
两漢公卿多補郡吏由督郵功曺而用者十有四五故其
治道鄰于三代盖考行于鄕試才州于而后登于朝也斯
得鄕里舉選之遺制歟其道雖廢其人或存陳府君近之
矣唐末大亂天下分列東南曰閩有王審知者據之自立
繼以李留張陳凢五帥七十年雖附庸于江南稱藩于中
原其屬吏皆自署也至今鄕人以先輩呼其家君即先輩
府君之子以文行稱于州里閩帥重而辟之君曰吾先人
策名中夏遭時不幸介在偽土義不受䘵者全其節也雖
專地悍帥不敢加害名高而行著故也吾小子負荷世未
聞于朝一旦又將拒之禍且至矣人曰吾嘗被天子命無
辱于先人也今時雖可惜而年已過矣吾其樂山水守松
楸而終天年乎乃辤以老而命次子靖入于朝其後終
于家享年七十初靖之歸國也補許州司法參軍時冨春
孫何濟陽丁謂皆當世之文豪也靖與之交用是詞格日
進端拱中拜䟽議邊上奇其節授將作監丞主利國監後
隷御史府專以制劾為職皆非所樂也繼上章言時事上
益重之超拜秘書丞直史舘四年郊祀畢以靖貴贈府君
洗馬眀年秋靖得告南歸且將以漏澤賁其墓墓有誌孫
何為文又請尚書禮部員外郎知制誥王某書墓表某因
謂曰墓之有表古也然近世有德行無䘵位者多表而旌
之據禮子為大夫父為士祭則大夫葬則士今洗馬祕書
俱為五品官而欲表之與無位者同矣何以示貴按令五
品已上立碑七品已上立碣誌其墓宜矣靖乃拜而謝之
君之行已業官理家訓子暨偽署之官職卒葬之年月宅
兆之原里五男三女為令子女得嘉壻凡是數者孫之誌
具焉夫人李氏封隴西縣太君亦從子之貴也銘曰
媯姓後穎川陳永嘉亂徙于閩德不墜世有人為從事登
王賓拒偽命名益振生膳部行恂恂事連帥姑全身修覲
禮趨紫宸振有蘭佩有銀郡督郵始即真生祕丞文彬彬
遇聖主文彬爲史臣漏斯澤顯斯親時孝子時孝孫碣其
墳垂後昆
監察御史朱府君墓誌銘(并序)
公諱遵式字咸則初州無極人其先高辛氏有才子八人
朱虎其一也事舜爲卿舜命伯益作虞官益譲于虎則盛
德之後從可知矣曾祖&KR0770;祖公政皆隱德不仕考思瓊贈
大理司直妣董氏追封隴西縣太君公即司直府君之第
二子也幼而聰悟不爲嬉戲始能言即好誦書將舉神童
内艱而罷服闋業文不捨晝夜二十四爲權勢所抑周顯
德初翰林承旨兵部侍郎徐公典貢舉褒拔寒俊精覈藝
實公始成名世宗平夀春戎帥楊信奏公為節度推官得
袐書省校書郎兵革之餘瘡痍未復佽助軍政公實盡瘁
太祖開國以恩例試大理評事仍進階一級是歲帥移蒲
津縻以舊職巨才屈乎幕府清議聞諸朝廷于時陕郊有
逋民本府鹹務左馮有旱災皆别敕委公按覆其事操刃
决滯根節迎觧乾德三年楊公薨僚佐並隨府罷新帥汾
郭公從義素聞公名㽜佐戎政辤避僶俛就位汾陽一幕
公為未至奉上率下人無間言會詔下督藩臣舉幕吏堪
為升朝官者同舍郎皆從装俟命汾陽諸矦之賢者也以
為非公不可塞詔第以賓佐故舊之情重難其重事因重
午節請公修詔貢乃密以状聞左右無能知者拜監察御
史制書先署舉主中書令名銜搢紳以為美事鹽鐡奏秦
州銀坑比多逋負未入之數不减萬計請擇朝臣以主之
相府以公前佐河中有廉幹之譽遂命監焉乘馹之任復
經舊府汾陽迎于遠郊具藩見臺憲禮輟執御者對控公
馬馬首小却即按轡懇揖並驅而行蒲人榮之觀者如堵
監銀冶凢八月宿弊盡去羡利居多巴蜀初平吕翰嘯聚
國家憂三峡諸郡以公為涪州通判忠信篤信蠻貊化之
遂知軍州事歲滿相率守闕乞㽜優詔許之仍降璽書襃
美開寶五年始受代入憲府掌内彈左補闕宗維忠以本
官知濠梁家冨于財輕齎自奉觧印之日有白金數千金
两時輦下用中黃門典關市之稅以為朝官䘵薄疑有奸
利即以事聞太祖方責廉吏養疲民乃下御史府公親劾
之其實家財無贓汚状惟忠請自誣以脫繋獄公不許刺
問履歴未嘗有凟貨事乃請原其罪太祖召公詰譲曰囊
&KR1060;如此非盗于官即取于民書生相黨耶公曰惟忠始下
獄即請服罪臣不忍希旨致人于法亂陛下邦憲因抱欵
占羅列指摘詞氣不撓太祖怒曰吾將自决此獄安用御
史爲遂坐惟忠徒罪叱公使去公執簡而出時無懼色時
太宗皇帝尹京覩公所守甚奇之使人慰勉曰爲御史執
法當如是然中外恐懼憂在不測未幾以公監開寶監畏
避雷霆韜戢鋒鍔公餘與賓友縱飲而已八年郊祀畢策
勲柱國太宗嗣位加朝散大夫太興平國二年歸闕屬軍
國事繁未暇進用公微得風恙求判西京㽜臺遂兼商稅
事非所樂也明年得病告歸東京終于私第享年五十五
某年贈某官夫人杜氏宿州刺史儁之女也從夫封京兆
縣君從子追封某縣太君有婦道母德傳于親族府君以
清白捐舘家無餘貲二男未冠五女未笄居于京師嘗苦
桂玉夫人一切儉約以身率下求師友以訓其子内修工
容以教其女衣服飲食皆有樽節唯買則不問其價以至
抽輟簮珥略無&KR0786;色雅好内典逹其旨趣又多智善觧夢
言未来事往往符騐晝哭之後微有足疾杖而能行及聞
長子豋第因投杖而起朱氏之門不墜矣吾為人婦為人
母無負也足疾由是遂瘳見其子昇通籍板輿就養者十
三年以某年某月某日終于舒州年六十九二子長曰九
齡祕書省著作佐郎文學政事不墜家法次曰延齡舉進
士不第而終五女長嫁殿中丞直集賢院程宿次嫁岳州
司理參軍郭夷簡次嫁張士廉次嫁張士宗並舉進士儒
林之秀者也季女未出室以某年某月某日葬于某鄕某
里以某縣太君祔焉禮也公負典誥之文止于牋檄有愷
悌之政流乎夷落練臺閣之儀老于錢糓時使然也有郭
令之慰薦受大宗之殊遇而不及顯位命使然也夫位不
充德者其後必大豈誣也哉某與大著作爲進士同年請
以詞臣之茟誌于丈人之墓誌曰
人恤乎無德不恤乎無位德位俱充惠于困窮匪吾之通
位卑德崇繫于汙隆匪吾之窮展矣朱公抑揚古風策名
筮仕二十五年一入烏府終身不遷餘慶昌繁施及後昆
賢子令孫必大其門刻此清芬銘于九原
建谿處士贈大理評事柳府君墓碣銘(并序)
有唐以武勘亂以文化人自宰輔公卿至方伯連帥皆用
儒者為之而柳氏最稱顯族故子厚自言其家同時為尚
書郎者三十餘人其盛可知也于時宦遊之士率以東南
為善地每刺一郡殿一邦必㽜其宗屬子孫占籍于治所
盖以江山泉石之秀異也至今吴越士人多唐之舊族耳
公諱崇字子高五代祖奥從季父冕廉問閩川因奏署福
州司馬改建州長史遂家焉奥生誕誕生瓊瓊生祚祚生
瞪于公為顯考公十歲而孤母夫人丁氏養誨成人既冠
屬王審知據福建以公補沙縣丞時審知殘民自奉人多
衣紙公曰此豈有道之榖耶即以就養引去因自誓終身
御市衣稱處士而已洎李氏奄有江左其長子宜為太子
校書郎江寕尉宰貴谿崇仁建陽三邑拜監察御史次子
宣試大理評事迎公于建康時以宜貴當得致仕官切誡
宜曰不可奏請以卒吾志太祖平吴宜為費宰宣以校書
郎為濟州團練推官公始渡江省諸子自沂至濟自濟至
京師得疾肩輿以歸以太平興國五年十一月某日終于
濟之官舍享年六十三嫡夫人丁氏先公而亾追封某縣
太君宜宣之母也宜今為國子博士宣終大理司直天平
軍節度推官今夫人虞氏封范陽縣太君生子四人寘宏
舉進士宷察並以辤學自立有後之慶為可知也女五人
皆得嘉壻初公之捐舘也博士方按獄于沂聞訃號絶徒
跣冐雪而行以至于濟時有詔不聽吏守三年喪博士負
縗絰詣豋聞院三上章乞護喪終制寝而不報又叩丞相
馬泣訴其事雖不得請君子是之既而諸弟扶柩以歸權
窆于所居之右以某年某月某日卜葬于某縣某里以先
太君祔焉禮也公以行義著于州里以兢嚴治于閨門鄕
人有小忿爭不詣官府决其曲直取公一言諸子諸婦動
修禮法雖從宦千里若公在旁其修身訓子有如此者柳
之姓自展禽始執卷者知之矣今略而不書博士之歸朝
也得雷澤令雷澤某之故里也始以邑中進士見(句)博士
厚以於我司直之從事于濟也某寓家焉司直善于我又
嘗拜廷評府君于堂上其爲交也可謂久矣乞銘公墓義
不可辤銘曰
處士之名兮象著于天廷評之贈兮澤漏于泉子孫文雅
兮後嗣綿綿刻銘墓石兮以永千年
王黃州小畜集卷第三十
