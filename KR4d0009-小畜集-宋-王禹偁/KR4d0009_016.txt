王黃州小畜集卷第十六
碑記
重修北嶽廟碑奉勑撰(并序)
四皓廟碑
單州成武縣主簿廳記
長洲縣令廳記
崑山縣新修文宣王廟記
待漏院記
李氏園亭記
濟州衆等寺新修大殿碑(并序)
濟州龍泉寺修三門記
商州福壽寺天王殿碑
重修北嶽廟碑奉勑撰(并序)
臣聞元氣肧渾結而爲山嶽幽靈肸蠁降而爲神祇矧乎
地屬隂方位居水德于八卦在坎于四時爲冬固隂沍寒
萬物之所藏伏早生晚熟五榖之所蕃滋帝堯開唐侯之
封大禹奠冀州之域厥有巨鎮茲惟常山却鴈塞以標雄
壓龍荒而挺秀天官畫野勢當昴畢之星易象流形名繫
雷風之兆下斡坤軸高摩斗魁土俗粹靈登神仙者七十
戸歲時祈禱置侍祝者九十人藏簡子之寶符産昌容之
蓬蔂足凍長城之窟影連天漢之墟積厚窮隂出靈見怪
雪霜風雨潜施及物之功泰華嵩衡共揭參天之勢禀是
隂騭孰無主張洪惟嶽神受命上帝燕南趙北我實主之
福善禍淫人皆仰止名載乎祀典德加乎生民視秩于公
遵周制也列爵爲王肇唐室也旣奉時祀亦禳天災凡水
旱癘疫之祅舉玉帛牲牷之事必有昭報誕符至誠歴代
奉之其來尚矣
我法天崇道皇帝之撫運也天祚明德民懷有仁括禹畫
於無垠化堯封於比屋雕題儋耳駢羅入正會之圖傑佅
兜離沸渭雜宫懸之典文德麗星辰之象武功彰雷電之
威宋明帝之讀書則七行俱下周武王之振旅則一戎大
定然猶焦勞克巳宵旰臨民每戰戰兢兢念元元本夲師
虞舜之無怠法文王之猶勤至若掖廷椒房儉約中度離
宫别館行幸殊稀隆冬御裘則念高年之無褐於是乎有
繒帛之賜當暑操扇則軫下獄之罹辜於是乎有縲紲之
恩非蒐苗獮狩之時無馳騁畋獵之事非朝會燕饗之日
無金石絲竹之音歲出御題親考貢籍拔造士之秀也日
坐便殿躬覽庶政逹窮民之情也向者星文告差御端門
而引咎故一夕而孛彗沉宋景之退熒惑也大旱作沴貶
常膳而責躬故崇朝而霖雨降湯王之禱桑林也哲后之
罪巳也旣如彼上玄之祐善也又如此易所謂聖人久於
其道而天下化成語所謂如有王者必世而後仁其是之
謂乎不然何夤畏天命艱難王業若斯之甚邪于是庶政
交修百神蠲㓗嚴祭祀而爲人祈福行教令而先天弗違
菲飲食而厚牲牢天神地祇享至誠之薦卑宮室而崇廟
貌名山大川啓必葺之祠豈比夫禋于六宗未洽禮神之
義祀于五畤但萌徼福之心墜典無文我能具舉矧兹隂
嶽固有徽章華衮珠旒受王者之冊禮太牢秬鬯命守臣
而行事下邇玄冥之宅旁鄰黑帝之居因道武之基扄舊
推宏壯韞慕容之珪璧素彰神異祠祀之盛莫之與京然
而運有汚隆時有興廢雖無方之體奚往不通而有象之
軀未逃其數先是匈奴之犯塞也來詣祠宇卜其吉凶不
從猾夏之心遂縱燎原之火殊不知天惟輔德神實依人
乏祀虐民自作敗亡之計彼曲我直坐觀盪覆之期
聖上猶示含容更期柔服戢天威而自守蓋民力之是寬
單于之火照甘泉豈傷文帝頡利之兵陳渭水未累太宗
亟命有司惟新大壯烏臺御史持節而庀徒黃門貴人鳩
工而蕆事楩柟杞梓以雲集繩墨斧斤而子來五材寔繁
百堵皆作乃復堂殿于以儼像設之睟容乃興廊廡于以
列徒御之繪事門闕有翼階陛斯隆繡栭雲楯互曜煙霞
之色璇題藻井交含日月之光旌旗衣服昭其文簠簋豆
籩陳其數能事畢矣神功煥然不愆揆日之期再聳凌雲
之勢于是戒尸祝命使臣我將落之神用至止厚享惟馨
之奠永安不測之靈三獻具而禮成八音和而神降谿雲
拂檻如絳節以翻空山溜垂簷誤鳴珂之振響介爾繁祉
庇吾邊民况獷俗之未平冀隂兵而助順或示之禍福革
彼犲狼之心或鼓以雷霆勦其犬羊之類然後雨我禾黍
潔爾粢盛鑄農器而毀戈鋋荐興多稼耕邊田而飽士卒
永樂豐年况今將相叶謀人神共忿豈使韓昌張猛刑白
馬而登東山將令去病衛青取金人而踰北海何往不利
何謀不臧尚思魏絳之言更鑒王悝之策安民和衆契天
地以爲心含垢匿瑕諒神明之降鑒佇靈臺之偃伯備法
駕以省方千年南面之尊永知高枕十月北廵之禮盡舉
彛章輯五瑞於公侯問百年之耆艾燔柴奠玉如西岳之
禮容陳詩觀風察北方之哀樂聲明文物以咸備律度量
衡而必同升中于絶嶽之前肆覲于重巒之下起白雲而
表瑞何止岱宗呼萬歲以效靈豈惟嵩岳而巳哉夫如是
則封狼居而禪姑衍但恃窮兵臨瀚海而勒燕然未爲神
武者也臣沐浴皇澤優游紫垣請終軍之纓非無壯節投
班超之筆尚負明時慙非擲地之才有玷他山之石謹爲
銘曰
節彼常山峻極于天崛起萬仞生乎一拳
摩穹戞漢控趙排燕人皆仰止神或憑焉
明明嶽神上帝所授不騫不崩可大可久
其誰祭之皇宋哲后其誰尸之中山郡守
祑視公兮爵爲王金其几兮玉其牀
何以贈之兮赤紱斯皇何以處之兮峻宇雕牆
諒聦明兮無得喪維廟貌兮有興亡
嗟睟容兮盪毁遇醜虜兮猖狂物成敗兮有數
神杳冥兮無方雖像設兮云壞于精靈兮靡傷
詔新斯廟表匈奴之不道詔祠爾神
彰皇家之至仁天輔德兮我有慶鬼害盈兮胡無人
絶代馬之南牧揚和鑾兮北廵有效靈之雲物
無出塞之妖氛齊泰山兮等梁甫竝亭亭兮接云云
飛英聲兮騰茂實握乾符兮闡坤珍垂千齡兮萬祀
永昭德于吾君
四皓廟碑
易稱知進退存亡而不失其正者其唯聖人乎先生避秦
知亡也安劉知存也應孝惠之聘知進也拒高祖之命知
退也四者備矣而正在其中先生非聖而孰爲聖乎若其
秦亂而不避則焚書坑儒高斯之流也漢危而不出則素
隠行怪巢由之徒也應高祖之命則溺其冠而騎其項矣
拒孝惠之聘則功不立而名不稱矣引而伸之先生可謂
全德者矣嘗試論之曰古稱周公聖人也鞭伯禽教孺子
居攝六年明辟未復而召公不說于内三叔流言于外盛
德大業幾墜于地吁扶幼君秉大政之難也有如是哉觀
乎戚姬之嬖如意之寵以妾並后以孽代宗夲根一搖社
禝將墜咸謂扶蘇之賜死胡亥之亡國可翹足而待也何
止炎靈之不祀抑亦黔首之罹禍豈無留侯陳八難罷六
國則可議主鬯則以水而投石也豈無曲逆間強楚解長
平則可言立嫡則圓鑿而方枘也先生一出而助之一言
而定之漢庭公卿皆出其下而能錙銖鍾鼎桎梏衣冠安
萬乘而不有其功抗匹夫而不食其禄自非至人逹識孰
能與于此乎向使先生定漢嗣爲漢臣報德議功必在平
勃之右當以左輔右弼前疑後丞而處之居是時也以四
鉅賢事一少帝挾震主之威負不賞之功又何止流言不
說之事哉欲望其茹紫芝卧商嶺其可得乎是知先生之
出非獨謀漢也實將救時也先生之退非獨全身也亦將
矯世也危而護之不宴安于獨善可謂救乎時矣定而去
之不乘時以聚禄可謂矯乎世矣用是警民猶有建桓立
順之徒矣嗚呼世之爲人臣議廢立者可勝道哉或因定
策而專國或因援立而無吾戕弑兇殘何莫由此其後滔
天于莾卓盗國于曹馬移徙龜鼎易于弈棋纍纍簡編可
爲太息是以先生危則助之安則去之其來也至公于萬
民其往也無私于一身前所謂知進退存亡而不失其正
者千古四賢而巳或曰周公相成王攝天子功成治定制
禮作樂號爲先聖歴代仰之豈先生之道過于周公乎愚
曰周公乘文武之業知王化可興故輔之以行道焉先生
當暴秦之後知霸道終雜故去之以遠害焉周公聖人之
用者先生聖人之晦者但時異而迹殊耳非所謂過手周
公者也辛卯歲子坐事解制誥職翌日有商於貳使之命
下車拜廟西山之側退立廊廡古碑在焉自唐御史大夫
贊皇李公而下作者若干人因歴覽之美則美矣叙先生
之道似有未盡就館濡筆申之以碑斯文也豈直歌鴻飛
狀鶴髮而巳哉實欲使立朝廷爲臣子而挾幼冲圖富貴
者聞而知懼亦春秋誅亂臣賊子之旨也其辭曰
猗歟先生時行則行高眠商嶺逃難秦坑
知秦之祚亡于子嬰知漢之祚存于惠盈
一言悟主萬邦以貞不有其功不食其禄
遠害全身矯世勵俗淸泉洗耳紫芝充腹
獵犬自烹冥鴻不復矯矯高節悠悠後來
漢之戾園晉之愍懷江充厚誣賈后雄猜
先生不生孰爲來哉昏亂之世廢立不巳
操欺孤兒莾抱孺子成旣自我權亦歸巳
先生不生大事去矣蒼野峩峩祠荒薜蘿
遺像斯在德音可歌淸風凛凛素髮皤皤
永懷貞遁刻石山阿
單州成武縣主簿廳記
主簿之任在名品間最爲卑冗然臺府寺監洎郡縣皆署
焉緫而言之縣主簿又爲卑冗之魁者是以古人或耻之
噫士君子學古入官不以位之高下身之貴賤在行乎道
利乎民而已矣故中都宰魯司寇聖人爲之者爲是也矧
百里之慘舒繫一邑之令長令長得其人主簿又禆贊之
則人受其賜也宜矣令長非其人主簿又阿䛕之則人罹
其苦也又宜矣苟能曲盡規正碑合于道則一邑之政有
由主簿而化者得輕其所任乎至于理簿書課農事供賦
調求考績者固主簿之職然爾其間有鬪訟相高婚田未
决畜産交奪契劵不明者在乎察其情僞正其曲直助令
長詳而决之使刑罰得其中則百里之人手足知所措矣
有姦猾有惸獨有墮農有無頼有不孝有不悌在乎助令
長遏撫之誘導之懲激之則百里之人耻格而移其風矣
有力田有孝悌有義夫有節婦在乎助令長申舉之禮厚
之旌别之則百里之人知勸而易且俗矣引而伸之主簿
之能事畢矣然后可移之于郡用是道佐佑長吏則龔黃
循良之政可待也復可移之于國用是道弼諧帝皇則堯
舜雍熙之化可致也夫如是則爲主簿者姑能公于心而
執乎道足下千里毫未合拱豈爲難哉又何卑冗之有焉
其策名起家作吏斯邑到任之明年屬歲豐政簡因筆其
志于屋壁所謂知之非艱行之惟艱者也亦欲使後來居
是位升是廳者勿以下位而自敗其道焉
長洲縣令廳記
天下語宰邑之賢者率以宓不齊爲稱首以其彈琴化民
民不忍欺謂得致理之要也殊不知行是道者不獨繫於
人亦將繫於時也當時王室雖微皇綱未絶有周禮在魯
則單父豈曰亂邦有聖人爲師則子賤宜乎行道居百里
之位得諸侯之權社稷民人自我而巳井田車賦得均其
輕重刑罰教今得濟其寬猛凶荒水旱得專其賦䘏農時
民力得聽其休息然則無私於心克儉於身辨田之腴瘠
定賦之上下強暴者刑之以法孝悌者旌之以禮寬其教
以誘人峻其令以約吏時豐則歛之歲饑則賑之農有力
而不奪役非時而不行闢之以庠序誨之以禮樂使父子
親兄弟友夫婦和然後教祭祀以事鬼神行慶吊以睦鄕
黨自然懷土不散熙熙如春弗知其然而然也在上者不
鳴琴而何俟哉洎王道云亡霸圖孔熾大小相併強弱相
攻區區子男宗廟不保故傳曰漢南諸姬楚實盡之又曰
楚縣陳蓋縣之始也秦有天下畫三十六郡則小國皆爲
縣而&KR0674;於郡矣國之於郡猶身之有臂也郡之於縣猶臂
之有指也國取於郡郡取於縣縣取於民是以臂指捶民
而自奉也由是田有暴賦丁有常傭春役而夏不休朝令
而夕必具小則懲之以殿最大則懼之以刑法豈唯道不
能行亦將身受其辱遂使宰邑者苟禄食免笞罵而巳昔
人歎徒勞而歌歸去者爲是也向使子賤復生亦將捨琴
折腰奔走不暇况行道乎雖欲不顧其時不程其力亦猶
建一指而扶天柱不其艱哉時之然也長州之名見吴都
賦貞觀中分吴縣以建之垂二百年宰邑名氏縣誌闕焉
錢氏享國幾一百稔專建屬吏莫得而知
皇上嗣位之二載漢南王歸于我國家始設官以理焉袁
仁鐬首之王某次之其土汚瀦其俗輕浮地無柔桑野無
宿麥餁魚飯稻衣葛服卉人無廉隅戶無儲畜好祀非鬼
好淫内典學校之風久廢詩書之教未行兼并者僣而驕
貧窶者欺而墯田賦且重民力甚虚租調失期流亡繼踵
或歲一不稔則鞭楚盈庭而不能集事矣至有市男女以
塞責者甚可哀也是蓋隔中夏之政䆮列國之風使然也
今聖人求理於上庶官陳力於下斯民之泰其有漸乎某
非循良之才莅凋瘵之邑仍以舊貫民安仰哉會到任之
明年大有年也先是司漕運者轉民歲租更送他郡苦舟
檝之役縻堰埭之費者久矣至是始聽民以夲屬郡輸之
從便宜也亦小康之有萌矣是歲獄訟靡繁賦調中考因
鳩歛民瘼評議政體緫而刊之存諸廳事待賢者以舉之
所謂能言而不能行者也
崑山縣新修文宣王廟記
夫聖人之生必受天命有位者天使之化民爲一時也三
五帝皇之謂乎無位者天使之立教爲萬世也先師夫子
之謂乎是以窮於旅人終於陪臣非不幸也向使居帝王
之位行堯舜之風則顔閔之科猶元凱之舉也兩觀之誅
四凶之罪也自然道至而我無爲化行而人不知時之謌
者必曰何力之有後之美者必曰無得而稱也雖流爲典
謨形乎簡冊亦不過濬哲文明温恭允塞而巳豈復有祖
述憲章之道流於後代乎故曰生人巳來未有如夫子者
也秉筆之士得輕議其德業歟吴之諸郡姑蘇稱其首郡
之屬邑崑山出其右雜以魚鹽之利漑乎朝夕之池昔在
皇唐是爲名邑降及錢氏茲惟上腴距海之田民斯阜矣
然而庠序或缺儒素弗興實倉廩而禮節未知旣富庶而
教化不至爲邑之長得無咎乎縣大夫邊公世爲儒流時
號甲族自起家之調歴宰邑之資所在播其能名錫類驚
其久次
皇上嗣位之明年淮海王如京師且獻圖籍尊王室也
主上思泰遠人精擇循吏銅墨之任尤難其才始得公以
宰吴吴民受賜降璽書以勞之旌善政也秩滿受代將選
於天官會兹邑有令尹之乏者二千石命公以承乏且狀
政績聞諸冕旒未幾有即真之命免常調也公因民所利
朞月而治以爲人者政之夲儒者教之先苟非師嚴而道
尊烏可移風而易俗哉先是文宣王廟但有基址盡爲蓁
蕪廢而不修六十年矣公乃出俸金以營之同僚悅隨群
吏弗違乃庀工徒度材用一畒之宮圖蔓以出之數仞之
牆樹土而揭之殿堂旣嚴門闕斯備麗以丹&KR0238;飾以圬墁
制度合乎禮文力役當乎農隙乃像素王被華衮垂珠旒
王者之制彰矣乃狀十哲冠章甫衣縫掖儒者之服備矣
廟之興也旣如彼像之設也又如此粤上丁之晨行釋奠
之禮所以列豆籩陳簠簋㓗牲牢具罍洗䞇幣有數尸祝
有辭八音作而人和三獻終而神悅禮無違者道不虚行
觀之如堵牆化之猶影響俎豆之事脩矣禮樂之道興矣
十室之邑期忠信以如丘一變之風闡詩書而及魯議者
曰吴地祼國也崑丘海嵎也舊梁霸俗未行儒風非明君
以文德敷萬邦非良宰以儒術化百里又安能遵先王之
教移小國之風者哉某幸忝德鄰熟聞善政爰旌茂績俾
述斯文難言雖在於聖門不朽願刊於貞石時
大宋雍熙三年月日記
待漏院記
天道不言而品物亨歲功成者何謂也四時之吏五行之
佐宣其氣矣聖人不言而百姓親萬邦寧者何謂也三公
論道六卿分職張其教矣是知君逸於上臣勞于下法乎
天也古之善相天下者自咎夔至房魏可數也是不獨有
其德亦皆務于勤爾况夙興夜寐以事一人卿大夫猶然
况宰相乎
朝廷自國初因舊制設宰臣待漏院于丹鳳門之右示勤
政也至若北闕向曙東方未明相君啓行煌煌火城相君
至止&KR0938;&KR0938;鑾聲金門未闢玉漏猶滴徹蓋下車于焉以息
待漏之際相君其有思乎其或兆民未安思所泰之四夷
未附思所來之兵革未息何以弭之田疇多蕪何以闢之
賢人在野我將進之佞臣立朝我將斥之六氣不和災眚
荐至願避位以禳之五刑未措欺詐日生請修德以釐之
憂心忡忡待旦而入九門旣啓四聦甚邇相君言焉時君
納焉皇風于是乎淸夷蒼生以之而富庶若然緫百官食
萬錢非幸也宜也其或私讎未復思所逐之舊恩未報思
所榮之子女玉帛何以致之車馬器玩何以取之姦人附
勢我將陟之直士抗言我將黜之三時告災上有憂色搆
巧詞以悅之群吏弄法君聞怨言進謟容以媚之私心慆
慆假寐而坐九門既開重瞳屢迴相君言焉時君惑焉政
柄于是乎隳哉帝位以之而危矣若然則死下獄投遠方
非不幸也亦宜也是知一國之政萬人之命懸于宰相可
不慎歟復有無毁無譽旅進旅退竊位而苟禄備員而全
身者亦無所取焉棘寺小吏王某為文請誌院壁用規于
執政者
李氏園亭記
重城之中䨇闕之下尺地寸土與金同價其來舊矣雖聖
人示儉宫室孔卑而郊廟市朝不可闕已有百司之局署
六師之營壁侯門主第釋宇玄宫緫而計之盖其半矣非
&KR0564;戚世家居無隙地設或有之則又牽于邸店之利其能
捨錐刀之末資耳目之娱者亦鮮矣故隰牧隴西李矦與
神德皇帝有布衣之舊在乾德𨳩寶中継刺邊郡時并汾
未下屢有軍功銘于旂常此不煩述侯幼讀春秋故戰必
尚計而不尚力晚好道術故處必務實而不務華居某坊
之後第在大内之東南實繁會之所也而能開一園構二
亭竹樹花卉少而且備游賞讌息近而不勞其始也患土
地之不廣則倍價以市之故善鄰獻其第病樹藝之不滋
則&KR0779;利以誘之故老圃效其力不議其物之貴賤不計乎
時之有無又掘舊地以及泉車野土而袤丈費數十萬人
以為難與夫謀衣食之源作子孫之計者遠矣洎侯之捐
舘也諸子尚幼為季父納質于富家其取直四百萬將稔
其利以奪之
上聞而駭其事遽命出内府錢購而還焉君子曰李矦之
好義忘利也既如彼諸子之謹身節用也又如此宜乎有
是之光也吾見乎為公矦廣第宅連坊斷曲日侵月占死
而不已及乎墳土未乾則為子弟獄訟之具者亦足悲也
先是侯嘗牧于濟即予之故里也以是知其政又同舍紫
微郎畢公即矦之外姻也以是熟其事已丑歲與予遊其
園息其亭一則歎舊館之喪一則思甘棠之政因目其亭
之中央者曰克家取象于易也謂之東南者曰肯構徵義
于書也又總述其始終之状爲李氏園亭記其幽致嘉况
則見群公之詩什
大宋湻化元年九月日記
濟州衆等寺新脩大殿碑(并序)
漢明以来像教熾于天下大都小邑暨名山勝境鮮不建
𣑽刹而聚緇流有以見大法之光揚末俗所歸仰也按地
志高平鉅野縣乃斯郡之舊封周廣順中始剖符竹命二
千石以治之未改邑時粤有兹寺之額院宇弗葺垣墉半
傾待風雨避燥濕外則無觀焉是知地之興廢必因其時
法之盛衰必有所主我先大師斯郡人也世姓徐氏法名
玄應師號衍正幼而聦悟長而博逹始落髮于嵩陽會善
寺瑠璃院戒律既具精進自苦謂衆生貪着我則演法以
誘其俗謂佛性空寂我則修心以行其道加以辯若泉湧
捷如響荅有道安之理論藴支遁之神俊故當時釋種咸
所景附開運中天子崇信佛法廣延僧耆師以行望素高
屢淂召見于是簾前賜紫
我宋開國加號演正大師兼内外臨壇文章表白旌宿德
也建隆初爰自上國来歸故鄊仍𥙷管内僧正師一心住
持戮力完葺且以斯郡地惟塗泥木不喬秀棟梁榱桷出
于西山由是往来京師市易材植雲委山積桴川而東約
費用殆數千緡積歲月幾二十稔勞筋苦骨曾未知疲上
自國王大臣之捨施下及一毛一飯之供養我先師悉籍
錄之冬裘夏葛盂食盤𬞞之外未始輕擲非積勤累儉則
曷能奮獨力而成勝緣者邪先是無鐘以警昏旭乃範金
以鳴之兹樓既成兹殿將構天不慭遺師之云亾徒弟五
人今院主大德無相克荷先碩用伸孝思居哀苦之中詎
廢經營之力因垂成之績竭肯構之心既成厥功思誌其
美以某邑人也辱與先大師遊見托論譔申之以銘其辭
曰
郡之厥初草創改邑寺雖有名殿實未立
我師之來志在必葺寂滅有期大功未輯
天道悔禍師門代及弟子無相孺慕號立
夕構朝營歲捃月拾資用益饒工徒允緝
紅樓霞舒紺殿山岌榱桷棟梁龍蟠虬蟄
丹雘螟塗霜凝霧翕是維莊嚴豈慮燥濕
厥師經始因果如彼弟子善嗣功力若此
紀事勒銘永傳厥美
濟州龍泉寺修三門記
古之官府通謂之寺故今九卿之署其名尚有存者浮圖
氏之教來于西國館于鴻臚斯得名之始也莊嚴宏敞歴
代增之得高其堂揭以鴟尾得大其戶軒如雉門中心闕
然蓋兩觀之遺制爾濟州龍泉寺者唐大曆四年建于鄆
州鉅野縣縣即春秋時西狩獲麟之地漢初時彭越聚盗
之所也東距任宿西接曹衛北走汶水南極芒碭皆百餘
里其中藪澤深陋民俗獷戾揭竿嘯聚率以爲常周廣順
中魯侯以曲阜叛六師薄伐七旬來格思欲屏萑蒲之盗
啓符竹之封乃詔有司改邑爲郡緇徒蘭若從而興焉雖
主者增修而日不暇給旣而前有殿儼像設也後有堂備
說法也雖廊廡未具固巳甲于佗寺矣唯茲三門基而弗
構蓋地苦洪水民無餘貲殆三十年編蓬而横木矣開寶
丙子歲功德主大德某矢謨締構勠力經營聚喜捨之財
節衣盂之費伐木輦石鳩工庀徒凡五年而有成即以太
平興國某年月日遷化弟子某嗣而葺之丹靑赭堊煥乎
有光又立二金剛以守焉望之巍巍足爲壯觀夫寺之有
門若人之有衣冠樹之有枝葉也不壯不麗民安仰哉某
生于周長于魯興廢始末皆得而知舉進士時見託譔述
游官靡定于兹十年待罪商於始畢前願得以事實緫而
書之僧之耆宿郡之檀越曁租庸至向請書于石隂時淳
化三年某月日記
商州福壽寺天王殿碑
天王之名在三代時實人君也故見于春秋載于禮文秦
兼三五之號王爵歸于人臣由是儒教無之内典有之其
神異威力異于佛經此不繁述今所序者廢興修建而巳
商州福壽寺天王殿者唐天祐三年所建也其塑繪金碧
皆當時良工于今百年相好無减唯殿堂朽蠹殆將不支
先院主清弁世姓席氏房陵人也後唐天成元年依寺僧
戒賢出家長興初落髮尋受具戒于興元府王子寺清泰
中繼主寺事以太平興國四年遷化凡四十年間建大殿
立三門僧堂惟西僧庖惟左廊廡環合亭臺洞啓樹珍果
植名花佛事之莊嚴釋門之儀範靡不具矣然後墾山田
造水磑嘉𬞞有圃柔桑垂隂兹所以備紺宇之繕完給緇
徒之供養别建羅漢閣于西偏頗極宏麗唯天王殿未暇
改作蓋工用之大也臨終謂弟子懷省曰吾始居兹寺屬
兵亂之餘院宇圯毀驅其犲虎剪其荆棘勤苦無怠庶幾
有成而商土塉商民貧衣食唯艱檀施且鮮吾麤衣糲食
往來竹山上庸間得尺布斗粟負荷而歸積毫累銖以至
百萬今僝功雖在示滅有期心不滿者惟天王殿爾汝能
嗣之吾願畢矣懷省泣授付囑勠力經營始于庚辰成于
辛卯伐木秦嶺徵工華隂宏壯瑰竒不可殫紀非先師之
理命弟子之肯(木)疇能與於此乎初懷省之伐殿材也在
深山窮谷之中常時度木者以僻險不取咸謂虚弃其功
必不能致矣會天大雨谿水暴作一夕吹積于山下欒櫨
榱桷以類而聚若人力之區别然而寺封尚遠河流頓耗
非復一雨不可至矣懷省乃晝夜環禮精心禱之果有風
雷吼駭山谷推蕩漂注集于郡南自非神功隂助曷能若
此之易也某左官商於見託譔述得以事迹刻于貞石寺
之原始舊記存焉銘曰
惟唐建都崤函之右惟商爲郡京輔之首
山名兔和寺曰福壽有天王殿基于天祐
載祀綿遠棟欹甍漏先師理言弟子肯(木)
事雖人謀材乃神授基聳抃鼇山蟠靈鷲
畫拱丹楹紅欄靑甃上方古木南榮列岫
梵宇增輝睟容益茂善績可紀良緣有後
刻兹貞石用光不朽
王黃州小畜集卷第十六
