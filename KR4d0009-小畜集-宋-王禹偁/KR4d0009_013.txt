王黃州小畜集卷第十三
謌行
詶安祕丞謌詩集
詶安祕丞見贈長謌
拍板謠
對酒吟
戰城南
苦熱行
瑞蓮謌
筵上狂謌送侍棋衣襖天使
還楊遂蜀中集
啄木謌
秋鸎謌
江豚謌
詶安祕丞謌詩集
我聞天有二十八箇星降生下界爲英靈東方曼倩蕭相
國至今留得終天名又聞地有三十六所洞洞中多聚神
仙衆神仙負過遭譴謫謫來人世爲辭客李白王維并杜
甫詩顛酒狂振寰宇今來相去千百年寥落乾坤閴無覩
皇天何不生竒人庸兒憃夫空紛紛夜眠朝走不覺老飯
囊酒甕奚足云陶丘忽見安祕書星精仙骨真有餘月中
曾折最高桂趁出玉兔驚蟾蜍示我謌詩百餘首筆鋒閃
閃摩星斗乍似碧落長拖萬丈虹飲竭四海波瀾空又似
赤晴乾撒一陣雹打折瓊林枝倒卓夜來夢見李長吉叩
頭再拜湏來乞自言失却照海珠至今黑坐驪龍窟方知
安侯不是星辰類即是神仙輩不然又爭得標格峻邁文
辭顛怪有時醉起一長噫(叶韻)八極風清鬼神駭他年却入
蓬萊宫休使麻姑更爬背
詶安祕丞見贈長謌
我聞進士豋科換凡骨信知不是風塵物貢籍有來數百
年直疑空却神仙窟其間最貴龍虎牓乘時得路爲卿相
一從巢寇犯闕來梁氏禮闈還草創莊宗明宗雖膺命晉
朝漢朝俱不永其中縱得神仙材太平不見哀之哉上玄
應恐天地閑安仙又謫來人寰二十把筆䟽辭源黃河傾
落崑崙山有周道衰猶歎鳳天公留得歸
皇宋天水夕郎掌貢時禹門萬仞連雲聳不是真龍不能
過嗔波怒浪澆雷火是歲北極七箇星一時下降爲門生
安仙堂堂冠其首六星煌煌願隨後騶虞賦就鏗金石丹
水詩成摛錦繡玉皇殿前受恩渥一時命入芙蓉幕獨得
歸州近巫峽十二晴峰長在睫郡齋狂醉復狂吟書盡巴
東一川葉邇來遊宦五六年吴山越水供新編還同白傅
蘇杭日謌詩落筆人爭傳去年始上芸香閣出典陶丘滯
鋒鍔阮籍營中浮蟻馨亞夫門外垂楊弱驥足雖知暫縻
絆樽前未始長嗟歎只應會得老耼言大器夲來成較晚
吾君正是興文教不日徵歸掌綸誥醉挨雉扇掃宫辭怒
上螭頭呈諫草筆下追還三代風祛盡澆漓成古道丈夫
方見兼濟才莫學西山採薇老我今自是蓬蒿身如何一
見如故人長謌謂我相翦飾便疑平地升靑雲文章難得
逢知已知已相逢貴終始伊我行止方悽悽老親稚子相
顧啼出門動足歧路迷得君引上豋天梯
拍板謠
麻姑親採扶桑木鏤脆排焦其數六雙成捧立王母前曾
按瑶池白雲曲幾時流落來人間梨園部中齊管絃管絃
才動我能應知音審樂功何全吴宫女兒手如筍執向玳
筵爲樂凖數聲慢仙人屐齒下雲棧老狐臘月渡黃河緩
步輕輕踏冰片數聲急空江雹打漁翁笠鮫人泣對水精
盤滿把珠璣連瀉入劃然一聲送曲徹由基射透七重札
金罍冷落閴無聞隴頭凍把泉聲絶律吕與我數自齊絲
竹望我爲宗師緫驅節奏在術内歌舞之人無我欺所以
唐相牛僧孺爲文命之爲樂句
對酒吟
勸君莫把靑銅照一瞬浮生何足道麻姑又採東海桑閬
苑宫中養蠶老任是唐虞與姬孔蕭蕭寒草埋孤塜我恐
自古賢愚骨疊過北邙高突兀少年對酒且爲娱幾日樽
前垂白髮安得滄溟盡爲酒滔滔傾入愁人口從他一醉
千百年六轡蒼龍任犇走男兒得志升靑雲湏教利澤施
于民窮來高枕卧白屋蕙帶䔧羹還自足功名富貴不由
人休學唐衢放聲哭
戰城南
邊城草樹春無花秦骸漢骨埋黃沙陣雲凝着不肯散胡
雛夜夜空吹笳我聞秦築萬里城疊屍壘土愁雲平又聞
漢發五道兵祁連澤北誇横行破除璽綬因胡亥始知禍
起蕭牆内耗蠹中原過太半黃金買酎諸侯叛直饒侵到
木葉山爭似垂衣施廟筭大漠由來生醜虜見日設拜尊
中土自古控御全在仁何必窮兵兼黷武戰城南年來春
草何纖纖窮荒近日恩信霑寒巖凍岫靑如藍方知中國有
聖人塞垣自爾除妖氛河湟父老何忻忻受降城外重耕耘
苦熱行
六龍銜火燒寰宇魏王冰井如湯煑松枝桂葉凝若癡喘
殺谿頭嘯風虎北溟鎔却萬丈冰千斤凍鼠忙如蒸我聞
胡土長飛雪此時日曬地皮裂仙芝瑶草不敢茁湘川竹
焦琅玕折西郊雲好雨不垂堆靑疊碧徒爾爲
瑞蓮謌(并序)
宴設都頭宋承武其先嘗爲黃州刺史有别墅在關城東
南池生瑞蓮承武來告因與從事曾校書汎小舟以驗之
退而作謌以紀其事
江城五月江雨晴荷花到處紅交撗宋家池上瑞蓮生嫋
嫋出叢抽一莖莖端菡蓞開兩朵忽似娥皇將女英九疑
望斷蒼梧暮低頭並照湘波淸花落蓮成碧於卵瑟瑟塵
輕熨人眼蕭郎弄玉合卺時一齊覆下瑠璃盞草木效靈
載圖史守臣盡可聞天子
吾君有詔抑祥瑞異獸珍禽不爲貴瑞蓮無路逹冕旒也
隨衆卉老池頭吏民歸美賀郡守敢貪天功爲已有古來
善政數杜詩桑無附枝麥兩歧瑞蓮信美産兹土起予謾
作閑謌辭年年更願再熟稻倉箱免使吾民饑
筵上狂謌送侍棋衣襖天使
昔事
先皇叨近侍北門西掖淸華地
太宗多材復多藝萬機餘暇翻棋勢對面千里爲第一獨
飛天蛾爲第二第三海底取明珠三陣堂堂皆御製中使
宣來示近臣天機祕密通鬼神乃知棋法同軍法旣誡貪
心又嫌怯唯宜靜勝守封疆不樂窮兵用戈甲
先皇三勢有深旨豈獨一枰而巳矣當時受賜感君恩藏
於篋笥傳子孫至道年中出滁上失脚靑雲空悵望移典
維楊日望還軒轅鼎成飛上天龍髯忽斷攀不得舊朝衣
上淚潺湲
吾皇曲念
先朝物徵歸再掌西垣筆悲涼忽見紅藥開哭臨空隨梓
宫出去年領郡得齊安山州僻陋在江干黃民誰識舊學
士白頭猶作老郎官昨日江邊天使到隨例霑恩着衣襖
皇華夲是江南客久侍
先皇對棋弈筵中偶說當年事三勢分明皆記得我從失
職别上臺御書深鏁不將來遥想棋圖在私室天香散盡
空塵埃今日因君聊話及翻作停杯向隅泣人生不易逢
聖朝君恩未報雙鬢凋金鑾殿花春灼灼永熙陵樹夜蕭
蕭空歎拖腸在泥土不如舐鼎升煙霄多病相如由未死
追思往事欲魂銷星使今辰廽馬首強對離筵滿傾酒悲
歌一曲從事書唱與朝中舊知友
還楊遂蜀中集
上玄茫昧胡爲乎施設吾道生吾徒否多泰少是天意生
有述作死不虚聖人憂患方演易賢者窮愁始著書盡令
富貴䧟逸樂蠢蠢戢戢如鷄豬泯然無物作時瑞誰識鳳
皇與騶虞經史子集燦今古粉繪帝道張皇謨一言可采
即不朽名姓長與日月俱乃知天心厚我輩窮辱不足形
悲吁夫君擢秀在江左國小而逼何區區科名始得值兵
火金陵坐見成丘墟歸朝纔得一贊善黜降重爲縣大夫
彰明僻遠在蜀道又遇妖賊攻成都徒行抱印入隴氐乞
食夷落何﨑嶇歸來朝責作主簿朱衣暗澹鬢毛疎昨朝
投我蜀中作錚然一集如瓊琚杜甫奔竄吟不輟庾信悲
哀情有餘我逢
聖代自多難謾誇三入承明廬近令編綴小畜集謫官詩
什何紛如才名官職不兩立真宰折刻分毫銖郎官疎遠
旣未貴縣吏禮數不足拘相逢且說文章樂爲君酌酒焚
枯魚
啄木謌
淮南啄木大如鵶頂似仙鶴堆丹砂觜長數寸勁如鐡丁
丁亂鑿乾枯查黃柑紅桃多有蠹受命鳳皇湏破柱何當
更與繡衣裳羽族撗飛作持斧
秋鸎謌
淮南八月尚有鸎關關無異來時聲東風擡舉如篁舌何
事經秋猶未絶飢鸞病鶴亦能鳴鳳鳥不聽何處說
江豚謌
江豚江豚爾何物吐浪噴波身突兀依憑風水恣豩豪吞
㗖魚鰕頗肥腯肉腥骨硬難登俎雖有網羅嫌不取江雲
漠漠江雨來天意爲霖不忓汝
王黃州小畜集卷第十三
