王黃州小畜集卷第六
古詩
揚州寒食贈屯田張員外成均吴博士同年
殿省柳丞
揚州池亭即事
一品孫鄭昱
鳳皇陂
月波樓詠懷(有序)
十月二十日作
雷
秋霖二首
真娘墓
遊虎丘
吴王墓
橄㰖
為惡
揚州寒食贈屯田張員外成均吴博士同年殿
丞省柳丞
前年寒食節待詔直内庭休暇百官出獨掩深嚴扄近侍
不敢醉賜酒空滿缾閑就通中枕時聞索上鈴思入無何
鄕兀然欲忘形去年寒食日滁上沗專城山歌喧里巷春
物媚池亭永陽溪水渌琅邪山色青謫宦自消遣不敢誇
獨醒往往取官醖時時對花傾醉来念身世翻使淚縱横
今年莅淮海時節又清眀堆案有㽜事聽歌無懽聲音徒
費簿領使客煩送迎狴牢未空歇堰埭勞修營病衰力不
支懶慢性已成虚花滿雙目素髮添幾莖酒肴略無味妓
樂固難聽誰言寒食下終日取茶烹屯田布素交屈此關
市征昔年同應舉典衣飛巨觥博士東觀客求官得步兵
况且丹陛前同為出谷鶯殿丞尹我邑桑梓復弟兄吏隐
掌鹺茗終朝看道經三賢宴會少七夕什假并何不策我
馬廢苑尋放螢何不蕩我丹樓基訪摘星三春景欲盡九
曲波始平居然逼吏役頓此阻交情老態厭春乖病身憂
身憂宿醒如水若不改藉糟亦胡寕觧印蓄素志吟詩露
丹誠維揚非所愛有便即歸耕
揚州池亭即事
冥心閱群動亦各趋所安胡為名利人戚戚常鮮歡吾生
四十四結佩呼郎官掌言入綸閣待詔直金鑾匪謂得䘵
少所嗟行道難前年謫滁上憂畏雙鬢殘賴有琅邪溪時
濯纓冠朝僉徙淮海任重力易殚君恩詎可報感激涕汍
瀾民瘼不能治惻隱情悲酸况復多病身名宦心已闌歸
田未果决懷䘵尚盤桓公退何所適池亭一凭欄旭日媚
春卉微風生鳴湍呵僮勿挟弹留客不持竿用冀魚鳥馴
熙熙肆遊觀神仙未可學吏隱聊自寬孤吟刻幽石此義
非考槃
一品孫鄭昱
卜葬得假告南出安上門鞭馬六十里暮投中書村村翁
舘我宿茅屋欲黃昏有客忽投刺自稱一品孫氣貎不凢
俗因為開酒樽坐久問家諜其族大且繁池州有清節濫
觴豋洪源(鄭羡天寶末擕家遁于嵩少不受䘵山偽命由是有清名大曆中自尚書郎刺池州不任赴遂)
(隱居嵩洛生五子絪最知名羡累贈司空絪自撰父碑事迹甚詳)大傳擅鴻茟入相又出
藩(絪元和中拜相又鎮嶺表終太子太傳致仕年七十八王起撰碑)其家本開封改號一
何尊(絪為相時詔改宰輔鄉鳳池里中書村)至昱始六代布衣老丘樊(絪生祗德)
(祗德之子曰顥大中朝尚主顥弟頊乾寕中太子太保頊子嶠太子少詹事嶠子藇用一品孫𥙷太廟齊郎顯德元)
(年終泌陽令藇子昱昱一品曾孫至絪六世矣)跨驢入府縣驅犢耕郊原家廟固
已毁國史空具存盛德百世者功必格乾坤高太已不祀
羡絪何可論况復起章句乘時寵便蕃子孫雖替陵尚得
守田園我愛三代時法度有深根卿大夫稱家世世奉蘋
蘩四民有定分宦路無馳奔自從雜伯道傾奪日喧喧脫
耒秉金鉞吮茟乘朱軒朝榮又暮辱容易如掌翻古道不
可復頽波益以渾何况度木者倒置輪與轅我亦起白屋
两朝直紫垣蔭子有官常賞延弟與昆盡待食人䘵將何
報君恩農桑國之本孝義古所敦吾族不力穡終歲飽且
温雖非享冨貴亦以蠧黎无唐元尚消歇我軰奚足言呼
兒諷此詩播在篪與塤
鳳皇陂
次公治潁川仁政被一方神物不藏瑞兹焉集鳳皇在昔
奏簫韶舜庭来蹌蹌西伯有至化亦見鳴𡵨陽仲尼豈無
德已矣空悲傷夫何刀茟吏而能致殊祥我来過荒陂煙
草但蒼蒼緬懷漢循吏史茟恐未詳
月波樓咏懷(有序)
月波之名不知得于誰氏圖經故老皆無聞
焉因作古詩一章凡六百八十字䧟于樓壁
庶使茲樓之名與詩不冺也
郡城無大小雉堞皆有樓其間著名者不過十數州吹簫
事遼夐仙跡難尋求庾公在九州江締構何風流謝守鎮
宣城疊嶂名有由東陽敵八詠吾聞沈隱矦白雪架郢中
調高難和詶黃鶴倚鶴渚仙去事悠悠贊皇謫滁上作賦
懷嵩丘樓居出俗態澤國多勝遊好景不遇人安得名存
㽜齊安古郡廢移此清江頭築城隨山勢屈曲復環周茲
樓最軒豁曠望西北陬武昌地如掌天末入雙眸平遠無
林木一望同離婁山形如八字會合勢相勾(東晉方士戴洋言武昌有)
(山無林山形八字勢不及九故孫權以黃武元年都武昌八年遷建業)三國事旣遠六朝名
亦休近從唐末来争奪互仇讎斯樓傋矢石此地控咽喉
終朝望𤇺燧連歲事戈矛可憐詩好景牢落無人收皇家
統萬國遠邇盡懷柔三聖四十年蕩蕩文德修淮甸爲内
地黃岡壓上游儒冠假郡印踐更若公郵况多辦職吏誰
肯恣吟謳伊余何爲者竊慕騷人儔两朝掌文翰十年侍
冕旒去歲出西掖謫居抱窮愁日日江樓上風物得冥搜
何人名月波此義頗為優西南新桂魄初上懸玉鈎曉瀨
清且淺漂蕩影沉浮三五金波滿夜光如暗投驪龍弄含
珠晃朗照汀洲澹臺拔寶劔碎璧斬長虬冰輪曉入地推
下赤金毬闌千四五星斜漢印清秋誰家上元燈兒戲刳
&KR0797;藪此景吟不出謾使聲&KR0687;&KR0687;千里畫圖闊四時詩興幽
野花媚宫纈芳草鋪碧油火雲照沙浦暴雨傾瓦溝白亂
蘆花散紅殷蓼穗稠簷冰垂若綆雪片大于鷗江籬煙漠
漠官柳雨颼颼舟子斜盪槳牧童倒騎牛水獺有時戲江
豚頗能泅山鳥奏竽籟落霞展衾裯魚網雪離離酒旗風
飂飂旅懷雖自適詩物奈相尤右頋徐邈洞精靈知在否
左瞰伍員廟荒隙令人羞樓中何所有官醖湛蚍蜉棋枰
留客坐琴調待僧抽橘苞鄰藥鼎詩茟間茶甌平生幽獨
寂寞誰獻酬官常已三常黜懷抱罹百憂凭欄憶王粲望
闕同子牟自甘成潦倒無復事聲猷身世喻泡幻衣冠如
贅瘤放意無何鄕誰分親與仇寓形朝籍中毁譽任啁啾
君恩無路報民瘼無術瘳唯慙戀䘵俸未去耕田疇題詩
郡樓上含毫思夷猶功名非范蠡何必泛扁舟
十月二十日作(是日甚寒始有冰)
重衾又重茵盖覆衰孄身中夜忽涕泗無𣸪及吾親湏臾
殘漏歇吏報國忌晨凌旦騎馬出溪溪薄潾潾路傍飢凍
者顔色頗悲辛飽暖我不覺羞見黃州民昔賢終䘵養往
往歸隱淪誰教為妻子頭白走風塵修身與行道多媿古
時人
雷
商山春夏旱旱雷不降雨及秋又霖霪雷聲時一舉南山
復北山&KR1503;礚若贙虎君子容必變所以敬天怒無乃豊隆
鬼恣意撾雷鼓此怒旣非天敬之亦奚取
秋霖二首
秋霖過百日歲望終何如嘉榖就穗生茁茁垂青鬚宿麥
未入土火麥田多泥塗河闊不辨馬原高恐生魚時政苟
云失生民亦何辜雨若是天淚天眼應己枯
其二
山雲百日雨山水十丈波田疇與道路一夕成江河巨石
大於瓮吹轉如蓬窠夏旱旣損麥秋源復無禾津梁盡傾
壞商販絶經過斗米二百金吾生將奈何安敢比夷齊愚
聖不同科應如元魯山餓死深山阿(元魯山山居阻水絶食而死)
真娘墓
女命在于色士命在于才無色無才者未死如塵灰虎丘
真娘墓止是空土堆香魂與膩骨銷散隨黃埃何事千百
年一名長在哉吴越多婦人死即蔵山隈無色固無名丘
冢空崔嵬唯此真娘墓客到情徘徊我是好名士為爾傾
一杯我非好色者後人無相咍
遊虎丘
樂天曾守郡酷愛虎丘山一年十二度五馬来松關我今
方吏隱心在雲水間野性羣麋鹿忘機狎鷗鷴乘興即一
到興盡復自還不知使君貴何似長官閑
吴王墓
惜哉吴王墓秦帝嘗開破應笑埋金玉十年賈餘禍不待
虎迹銷已聞鮑車過又是驪山頭炎炎三月火
橄㰖
江東多果實橄㰖稱珍奇北人將就食酒之先顰眉皮核
苦且澁歴口復弃遺良久有廻味始覺甘如飴我今何所
喻喻彼忠臣詞直道逆君耳斥逐投天涯世亂思其言噬
臍焉能追寄語採詩官無輕橄㰖詩
爲惡
眀時巧言士亂世佞倖即佞倖惟苟且巧言頗包藏為惡
雖不同同歸于覆亾
王黃州小畜集卷第六
