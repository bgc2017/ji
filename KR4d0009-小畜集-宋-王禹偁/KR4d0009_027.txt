王黃州小畜集卷第二十七
擬試內制五題(凡四副)
射宫選士賦
東風觧凍詩
授御史大夫可司徒門下侍郎平章事制
恩賜宰臣一子可尚書水部員外制
除左拾遺直史舘可開封府判官制
歸馬華山賦(王者無事歸獸西岳)
笙磬同音詩
節度使起復加雲麾將軍制
允淮海國王乞落大元帥批答
右諫議大夫可御史中丞制
賢人不家食賦(賢國之寳家食生吝)
乾眀節觀羣臣上夀觴詩
授翰林學士承旨可依前工部尚書平章事
制
奠故節度使文
宣示宰相臣已下復百官轉對御札
大合樂賦(天地之禮張樂雍美)
甘露降太一宫詩
賜天下酺五日詔
批答南詔國王請東封表
授藍田縣尉可右拾遺
射宫選士賦
稽夫古之射也觀容體試賢能建澤宫而洞啓萃貢士以
雲蒸選千里舉于鄕待時而動張其弓挟其矢揖譲而升
正鵠既設聲詩乃豋有以知君臣之義洽有以見禮樂之
道興起不以行高于人藝推於衆與鄕老之薦充諸侯之
貢試其射也當仁而雖有所争考以德焉合德而奚資偶
中徒觀其射法有程射樂有聲采繁之詩既作翹楚之技
斯呈非取其十發而九中在合于二節而五正必也射乎
盖觀德而飾禮不失職矣由體正而心平是以大射之儀
既弦弧而剡木選士之義乃張侯而設鵠九賓既序二耦
為屬于以定隆殺于以分榮辱與於祭者所以昭乎寵光
削其地者所以行乎誡勖是故五等相參㒺遺之子男多
士至止必命之鄕里其中也得為主賓其争也是謂君子
取于德而不尚力非蹲甲而射之求諸已而不反于身乃
審固而中矣是謂繹志孰云主皮煥乎得矍相之義洋然
有闕里之儀所謂禮無違者故得人皆仰之士有遊六藝
之埸抱四方之志雖中鵠而有立尚屠龍而為事將射策
于金門别取穿楊之利
東風觧凍詩
習習氣初通峨峨勢自融渌波歸舊水寒片漾和風暖想
千溪綻吹疑一夜空鷺翹休映白魚躍乍翻紅繒裂方塘
上瓊流巨壑中漪漣還浩渺湏賴濟川功
授御史大夫可司徒門下侍郎平章事制
門下坐霜臺而司臺憲振肅王綱踐黃閣以持衡緝熙帝
載眷惟重柄允屬純臣其有首冠鴛行位崇烏府弄印之
名已著和羹之命爰行具官某堯殿神羊舜庭威鳳五色
燦偹補天之石四方觀測景之圭&KR0770;威容而青女司霜薦
祥瑞而黃人守曰爰自位尊亞相道切致君挺屈軼以當
軒雖能指佞艤艅艎而在岸宜命濟川趙堯已振于威稜
邴吉佇觀于調爕式耀三台之位仍加五教之資㒺敢汝
私盖從師錫於戲君之命相唯過失之是求相之愛君唯
公忠是舉勿咈人欲勿依予違躋冨夀而和隂陽寔有望
于汝也往欽哉可依前件
恩賜宰臣一子可尚書水部員外郎制
敕公共無獨親之義帝皇有延世之恩爰舉舊章時覃慶
澤惟爾嚴父為予大臣嘉其調鼎之功命及趨庭之子俾
升華省仍列清曹乃含雞舌之香式耀鳳毛之貴嘻古人
有垂白郎署者爾起家居之榮亦至矣慎守太君之命免
譏世禄之家負薪堂勿忘古訓可依前件
除左拾遺直史館可開封府判官制
敕朕命大臣尹兹京輔厥惟佐職必慎其人以爾具官某
位列諫官職兼史氏俾就難試之任式彰不器之才乃自
諫垣倅于天府禆贊之道爾其勖哉可依前件
歸馬華山賦(王者無事歸獸西岳)
聖人以文德昭彰放戎馬兮功齊武王望三峰而縱逸見
萬騎以騰&KR0750;噴雪眠沙罷飲長城之窟嘶風齕草咸歸華
嶽之陽當其鎔鑄五兵蕩平九野舞朱干以在上振木鐸
而化下于以来遠人于以却走馬塞垣旣静何為夙駕之
虞國步方清莫有生郊之者所以散屈産之乘觧渥洼之
駒嘶北風而何益患南牧以應無朔吹生時免聽隴頭之
水秋霜落處寕㘅關上之榆已而汗血休墜蘭筋不匱出
皂棧以弄影入青山而觧轡芙蓉峰畔爭翻歴塊之蹤邏
逤城邊詎見防秋之事是何驌驌騑騑星分電飛十二就
之華纓不御五千仞之翠嶺如歸過岫幌以長鳴乍来天
廐出雲關而互躍似突兵圍永别戎車長隨野獸玄黃之
病何有赭白之紋自瘦既無取于代勞亦奚資于禦宼空
疑旌旆映片片之朝霞更誤錫鑾響冷冷之山溜寕載驅
而載馳任自東而自西散亂浮雲之景奔騰逐日之蹄詔
巨靈于按轡想石鼓于聞&KR0911;免隨棹鞅之人揚塵紫塞非
有敝帷之費朽骨青溪美矣夫帝道方行王師既鑠取威
㒺在于凶器耀德唯矜于朽索有以見太平之業兮邁前
王可登封于泰岳
笙磬同音詩
鼓簧名本異拊石意何同吹擊雖殊致聲音忽暗通誰將
嶰谷韻潜合泗濱風莫問𥙷天王休尋入海工鳳鳴應不
辨獸舞自難窮古樂何人會湏知政在中
節度使起復加雲麾將軍制
門下三年之喪萬古通制雖人子盡苴麻之禮而將軍有
金革之文方資禦侮之功爰舉奪情之典其有土茅作翰
風樹成悲舊章雖聽于終喪優詔宜從于順變具官某垂
天迅翼躍冶祥金當時命未来鴻鵠曾嗟于壠上洎風雲
得便蛟龍不在于池中勇爵素高𢡟官斯至築韓壇而嶽
立持漢節以風行旌旄方慶于趨庭荼蓼俄悲于陟屺已
過絶漿之日難終泣血之期是宜䧏丹詔以推恩許墨縗
而從事仍加爵秩式表哀榮於戲執戈衛社者惟臣之忠
立身揚名孝惟子之孝將顯父母勿忘君親勉樹勲庸無
沗光寵可依前件
允淮海國王乞落大元帥批答
敕淮海國王所上表事具悉惟王奄有全吴世尊中夏齊
封吕尚得專諸矦之尊征魯祭周公宜用天王之禮一心
奉上五世其昌爰歸京師且獻圖籍乃䟽王爵兼領元戎
匪示等威盖旌夹輔王知止不殆謙尊而光既避位以拜
章可優賢而下詔旌乃賢眀之德均其勞逸之心聽觧重
權表台深旨所請宜依
右諫議大夫可御史中丞制
敕漢制大司空之下有中執法之臣盖周官少宰之任也
弹奏弗法賢不居以爾具官某昌言有聞直道自任宜從
諫署擢在憲臺且命爾專道而行專席而坐舉劾紏禁無
曠厥官可依前件
賢人不家食賦(賢國之寳家食生吝)
聖人以好爵斯懸養萬物兮法上天朝有代耕之䘵世無
家食之賢含糗羹藜休隱文衡門之下重茵列鼎争趨魏
闕之前豈不以養正豊財求賢輔國既審像于傳築亦眀
掦于舜側馳束帛以雲委揭干旄而杓直寂寂而永辭顔
巷誰復曲肱憧憧而盡赴堯庭自期陳力遂得四門穆穆
百僚師師盖知乎觀所養也匪謂乎飢者食之考其才而
受其禄象于豐而取于熙㒺敢素餐盡謇謇而無隱厥惟
退食必逶逶而有儀是知食乃人天賢為國寳克勤乎待
士之禮允叶乎養民之道法吐哺以興周笑飲酒之在鎬
當年漢殿猶聞索米之言今日商山不見採薇之老自然
人爵無君庖有加借筯競陳于籌畫漱流休卧于烟霞不
儧不奢豈效何曾之室載飢載渴免同原憲之家得非畆
有餘粮人無艱食君以禄兮御下賢以才兮舉職則知進
之人欲鑿杯而莫得向使民起菜色時沉頌聲君築臺兮
避債臣採櫓兮偷生則識時之士雖竊䘵以非榮方今三
時不害百度惟貞夢到華胥高枕而寕勞旰食民躋富壽
還淳而盡飫和羹士有併食儒宫成功文陣入官未免于
五斗探學徒窺于數仞將期食乎鼎食鳴鍾寕虞往吝
乾眀節觀群臣上夀觴詩
甲觀正儲祥羣臣獻夀觴捧豋金殿稳深照赭袍光環佩
和仙樂衣冠惹御香玄天共悠久碧海比靈長葵藿心無
異鴛鴻翅有行何當隨近侍同此祝無疆
授翰林學士承旨可依前工部尚書平章事制
門下天道無為運五行而亨品物聖人有作設四輔以泰
蒸民方隆大寳之基宜擇具瞻之位其有老于文學久事
絲綸貢昌言于顧問之間變古道于典謨之際宜從禁苑
擢在台司庶符命說之篇致展致堯之術具官某尼丘孕
質昴宿垂精驥有德而可稱鳳非時而不下爰自優游丹
禁輝映皇家驅三代之文章雲蒸筆下慎一人之禁密鶚
立朝端諫畋獵以上書請登封而作頌步鼇頭而且久歴
雞樹以攸宜未離喉舌之資更受腹心之寄沙堤金印别
光東閤之榮鈴索花磚罷赴北門之召極人臣之位資王
佐之才勉思啓沃之謨勿忝崇高之任於戲予為元首汝
乃股肱推公共以為心弗私名器事弼諧之茂業用乂邦
家誡之勖之期太平之可致也可依前件
奠故節度使文
故某鎮節度使權重分茅功深衛社塞垣無患累朝而恃
彼長城天道難忱一朝而斷乎右臂收淚對丹青之像含
酸聽&KR0911;鼓之聲特命中牢往羞烈魄表君臣之大義俾存
沒以知恩魂且有知察台深意
宣示宰臣已下復百官轉對御札
朕聞古之王者樹謗木懸諫鼙所以求已之過失也季代
以還斯道云廢七人諫諍之位徒有其名百官轉對之儀
稍為近于古誠為有益是謂彛章亦旣寝之甚無謂也盖
以因緣兵革頽靡紀綱在下者希旨而依違莫陳利病居
上者飾非而拒諫空歎覆亾朕嗣守鴻圖躬親庶政將欲
立無過之地行不諱之風凡爾立朝宜遵舊典俾嘉言之
㒺伏仍擇善而是從仍付有司悉依故事宰臣庶位申朕
意焉
大合樂賦(天地之禮張樂雍美)
王者作樂崇德因高事天固大合之奏也陽至音于自然
本乎人心風俗以之而變矣考諸古道神祗于是而䧏焉
豈不以大樂之制聖人能事于以導淳和之氣于以窒嗜
欲之志必使律吕克諧宫商有次絶靡靡之邪聲表愔愔
于大義以此感人而人悅以此薦神而神至其用也非八
蜡以六宗其大也必父天而母地見德音之孔昭信同和
而有自又何止百獸率舞丹鳳來儀亦將動孝思于嚴配
揚和樂于華夷繳如繹如所謂樂之大者載考載拊神其
聽之徒觀其儀濟濟大合之樂兮發而中禮于以用之兮
配至誠于祖禰其聲洋洋大合之樂兮發而有章于以用
之兮表至德干皇王匪但崇牙設猛&KR3912;張金石間作干戚
成行然後稱為稚樂哉議夫樂之設也非管非籥樂之用
也唯淳朴若非審音以知政安能制禮而作樂聽之忘味
侫邪之道弗興和而不淫廉正之風有覺是以大合之樂
其樂雍雍用之于圓丘方澤施之于除禅豋封豈鐘鼓云
乎姑悅人之耳目異鏗鏘而已失盛德之形容我國家韶
濩豋歌咸英盡美復䕫樂于雅正黜鄭聲于惉懑自然天
地效靈耿休光于大祀
甘露䧏太一宫詩
甘露靄長空垂休太一宫瑞光經日在聖德與天通如醴
沾衣白凝脂間紅葉淋漓滴層漢頋盻駭重瞳五色名難
比三危味莫同祗應書信史千古仰玄功
賜天下酺五日詔
敕古者禁諸羣飲所以節用而豊財賜以大酺所以布德
而施惠禁之或慢則糜糓滋多賜之不行則屯膏是歎稽
乎歴代寔曰彛章自唐室亂罹中原多事廢兹恩惠積有
歲年朕負荷丕圖躬親庶政唯思旰食弗敢酒荒幸以宗
廟降靈乾坤垂祐屬方隅之無事思黎庶以同&KR0794;特隆五
日之酺式表一人之意可賜天下大酺五日仍令所在官
給酒食
批答南詔國王請東封表
敕南詔國王某所上表事具悉卿勤王歲久望闕情深特
推北拱之心遠有東封之請嘉賞之外愧恥良多朕聞封
禅之儀皇王大禮苟非功格天地澤被昆䖝雖力行于一
時終取笑于千古矧在凉德敢誣介丘况燕土未平河流
屢决中夏之俗罹于羌戎多稼之田墊于水潦一念至此
恫癏乃心而又鄗黍江茅東鶼西未之有也泰山梁甫
匪予意焉卿當善育民人謹奉正朔登封之請以俟治平
誕布朕心固宜知悉所請宜不允
授藍田縣尉可右拾遺
敕王畿釋褐諫署曳裾清要之資非才不授以爾具官某
以文學登第以廉平效官特從侍從之班副我窺規之意
望朝有遺政爾其拾焉勿虚諫垣以沗休命可依前件
王黃州小畜集卷第二十七
