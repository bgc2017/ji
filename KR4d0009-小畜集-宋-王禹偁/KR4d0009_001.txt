王黃州小畜集卷第一
古賦
籍田賦
園陵犬賦
大閱賦
三黜賦
㒺極賦
籍田賦(并序)
臣謹按周制孟春之月天子親載耒耜躳耕
籍田所以事天地山川社稷先王醴酪粢盛
于是乎取之恭之至也自周德下衰禮文&KR0714;
缺故宣王之時有虢公之諫秦皇定覇鮮克
由禮漢祖隆興日不暇給孝景始復行焉昭
帝弄田亦其義也後漢永平中明帝東廵耕
于懷縣非古制焉魏氏親耕闕百官之禮盖
草創爾晉武太始之年略修墜典宋文元嘉
之代亦舉舊章齊用丁亥之辰梁以建卯之
月後魏北齊沿革有異隋朝唐室文物可觀
太宗行之扵前明皇繼之于後自兹已降廢
而不行將煥先農必待真主皇家享國三十
載陛下嗣統十四年武功以成文理以定乃
下明詔耕于東郊百職悅隨三農知勸禮官
博士蹈舞而草儀甸師嗇夫謌詠而供職右
拾遺直史舘王禹偁再拜而颺言曰耕籍之
義大矣哉千畝之田三推之禮所以教諸矦
而事上帝率人力而成歲功實邦國之彛章
皇王之大典昔潘安仁賦之于晉岑文本頌
之于唐今王道行矣王籍修矣神功帝業煥
其有光宜畼頌聲以播樂府謹上籍田賦一
章雖不足形容盛德亦小臣勤拳之至也其
詞曰
上四年兮帝業遐宣寰區晏然乃順考於古道將躬耕乎
籍田務夲勸農稽前文而&KR0879;矣事神教養舉墜典以行焉
萬國歡心而懌懌百官供職以虔虔草儀注于有司議沿
革于遺編築壇墠之二陛關阡陌之百廛文物聲明合禮
經而有度旌旗衣服應方色而不愆既而届孟春擇元日
太史先奏天子將出是月也遒人徇路星鳥中律當東郊
之迎春是東作之平秩皇帝于是即齋宫辭帝室戒錫鸞
嚴警蹕乘青輅以有威儼朱紘而無逸佩乎玉也懸黎之
色蒼蒼載其旂焉干呂之雲鬱鬱屬車負播殖之器後宫
獻穜稑之實紅縻黛耜服葱犗以陸離縹軛紺轅駕蒼龍
而飄歘太常之禮具舉司農之屬各率甸師掌舍警御陌
以惟巖封人野廬設壝宫而靡失于國之東千官㬌從風
清塵而習習雨洒道以濛濛時也木德盛陽氣充春芒甲
拆青青兮葱葱春土胍𧺫油油而溶溶冠盖蔽野珮環咽
風状浮雲兮隨應龍旂幟張日車徒塞空若衆星兮環紫
宫修農事以惕惕襲春服之重重爾乃配少皥祠先農尸
祝無媿豆籩以供太牢之牲薦之而肥腯太簇之樂奏之
而舂容于是修帝籍勞聖躳撫御耦以無怠履游場而有
蹤將循乎千畞之制豈止乎數步之中耕鉤盾之弄田但
矜兒戲脩建康之春籍未煥農功有以見萬乘之尊三推
而舍或五或九隆殺之義有倫爾公爾矦貴賤之班相亞
嗇夫灑種以斯畢庶人終畞而告罷千耦其畊煥乎禮成
播百榖兮率人力謌載芟兮揚頌聲將見乎餘糧棲畞腐
粟如京神倉令納乎黍稷以僃粢盛廪犧氏收其藁秸用
餉犧牲親畎畞兮化被重人天而教行自得訓農之實非
貪慕古之名然後下青壇歸絳闕百姓知勸羣后咸謁在
鎬之宴啓謌虞之音發獻萬壽兮懽呼奏九韶兮鏗越𨳩
三面以行惠宥五刑而慎罸恩流于孝弟力田德被于雕
題辮髮興五上之利固必躬而必親同三代之風復不矜
而不伐大矣哉籍田之禮豈三年而不為躬耕之義將百
代而可知我所以舉久廢之禮定不刊之儀慮弗勤于四
體將有害于三時務農桑兮為政本興禮節兮崇教資民
乃力穡歲無阻饑神農斲木之功我其申矣后稷播時之
利我得兼之供秬鬯以斯在介豐年而有期丕顯事天之
禮誕謌祈社之詩祀山川兮神鍳明矣配祖考兮德馨遠
而永錫純嘏用光孝思乃作頌曰倬彼東郊公田是闢大
君戾止言耕其籍帝籍既脩乃及公矦親爾耒耜勤爾田
疇言采黍稷祀于圓丘億萬斯年以承天休又曰倬彼東
郊耕壇其崇大君戾止言訓其農農功既勖乃知榮辱爾
家以給爾人以足言奉烝嘗遍于比屋億萬斯年以介景
福
園陵犬賦
嘉彼御犬既良且馴蒙先朝之乃眷向皇宫而託身有警
蹕以皆從無𧺫居而不親繍組飾以煒煒金鈴奮而振振
飼以公庖彭澤之魚兮畜之土性西旅之獒兮詎得同倫
健逐天步慵眠地茵效珍比夫異獸供命等乎邇臣若乃
風暖掖庭花繁禁籞扇挨錦翼之雉籠近雪衣之女入赭
袍兮曳尾聞霓裳兮率舞循遶乎金塘徘徊乎瑤圃睥睨
爐烟追隨蠟炬見觀書于乙夜聽求衣于未曙既無吠乎
投籖每夙興于曉鼓莫不默識聖心潛知天語備指頋以
弗迷奉周旋而見撫第辰遊而夕嬉又安在乎逐麋而捕
鼠彼宋㹱之與韓盧又安得同羣而接武者哉嗟乎事變
人天時移今古秦皇採藥島中之士未廻軒后鍊丹湖上
之龍已去欠䑛鼎以豋仙對遺弓而戀主卧錦薦兮㒺安
㗖鮮食兮彌苦豐顱載减負重鋂而不勝病骨其羸求弊
盖于何所赫赫顧命明明嗣皇念犬馬之微誠義存始卒
徵父母之所愛深增䀌傷俾守園陵之地且殊盤瓠之鄕
縻索縚以璀璨琢籠檻而熒煌仗陪鹵簿車逐輼輬鏁玄
宫兮黯黯號白日兮茫茫松阡夜月柏城曉霜依六尺之
輿已成疇昔盗一坏之土亦足隄防表終天之巨痛甘朽
骨于龍岡狡兔盡而見烹理殊炎漢駿馬死而陪葬事類
皇唐邈予生之介立荷太宗之維縶叨澤宫之一第玷承
明而三入恥懷禄以不言惟報君之是急胡薄命之多屯
頋寸功而莫集嗟白首于郎署慟梓宫而嗚悒生未得圖
形煙閣想英衛之難追死不當賜&KR0830;長陵豈蕭曹之能揖
異臣哉之可謌信厖也之㒺及聊作賦以自傷寄毫端而
雪泣
大閱賦
大閱之義載于春秋彼乃一國之軍旅千乘之諸矦曾未
若天子之大閱揚神武而闡皇猷天祚有宋授禪于周太
祖以武功戡定太宗以文德懷柔億&KR1429;人兮頌聲作四十
載兮王澤流二后上仙貽厥孫謀一人繼統承天之休大
舜孝思四海遏密高宗諒闇三年宅憂俯順先王之喪紀
重違百辟之勤求于是延英入閤端冕凝旒鈞臺錫宴拊
石鳴球天地同和覩来庭之鳳舞君臣相遇歌在藻之魚
遊惟聖克念惟皇聿修方欲生擒頡利血滅蚩尤輯大勲
而光祖考練武經而平寇讎以為天生五材孰能去其兵
革武有七德予將整乃戈矛時也鷹隼擊虹蜺收隕籜飛
乎原隰嘉禾斂乎田疇因農隙而順時令數軍實而修戎
政野廬設次甸師奔命御幄立而天開教埸平而霜勁雷
動風行千騎萬乘于以威八荒于以安百姓師出以律我
所以表嚴壯之稱器不示人我所以執征伐之柄乃幸近
甸出重城天步順動帝車啓行申軍令于偃草揭靈旗于
畫&KR0878;赳赳洸洸衞社之將帥皇皇濟濟扈蹕之公卿從龍
雲合捧日霞生鹵簿前驅案禮文而不忒招搖在上法天
象而有程肅肅戈戟鏜鏜鼓鉦期門佽飛雲蒸而鱗萃材
官騎士岳立而山横旌旗衣服文物聲明列羽林之仗空
細柳之營錫鸞和鈴鏗天籟于曉吹槍棓鋒盾戢星&KR0621;于
太清皇帝乃降步輦陞帳殿明誓六師誕修一戰法武矦
之陣示以縱橫按風后之圖親加訓練出游兵以定两端
握竒數而制四面搖乾蕩坤飛霆走電八尾四頭千化萬
變開闔舒卷若常山之蛇蟠沸渭喧闐如滄海之鰲抃則
有超乘賈勇戲車為郎挟輈射戟挽強蹶張劒倚青漢戈
揮太陽可以越巨壑踏崑崗氣壓乎北方之強又若屈産
新羈渥洼逸駕汗血蘭筋騰霜照夜師子花獰胡孫色赭
可以走高山突平野埶吞乎南牧之馬莫不虓若虎貔猛
如熊羆鏖兵神速彍騎飈馳前禦其前必參長而𥙷短陣
間容陣亦鴈行而魚麗疾徐有節動静有期無窮如天地
之運轉不竭如江漢之渺瀰沒而復出如兩曜盡而復生
如四時同子弟之親父兄急難相救若手足之捍頭目斯
須不離屹屹然立不敗之地堂堂乎成無敵之師以虞待
不虞則禍亂息矣治多如治寡則進退隨之所謂有備無
患居安慮危保寧宗社震讋蠻夷畼皇威于禹畫生兊悅
于堯眉夫如是岐陽大蒐安能竊比驪山講武不足稱竒
以此攻城何城不克以此平戎何戎不北兵雖示乎服習
戰必分其曲直周武桓桓之衆尚以仁而伐不仁漢高將
將之材固鬪智而不闘力既而皇歡洽白日斜還北闕御
東華燕喜斯僃慶賞有加氣增堡障聲動幽遐通大漠極
流沙佇見破天親可汗之名風行紫塞賜奉國契丹之印
永屬皇家帝庸作歌曰順時獮狩安邊禦寇揚我武兮師
人輯睦軍陣習&KR0836;威醜虜兮不教而戰秪取敗兮不戢自
焚予深戒兮近臣再拜而𢋫歌曰秋大閱兮威窮邊兵力
銳兮人心堅封狼居兮禪姑衍抵瀚海兮登燕然俾遁逃
兮無地咸扶服兮朝天無外之化被率土升中之禮兮告
上玄然後飛英聲介景福億萬斯年
三黜賦
一生幾日八年三黜始貶商於親老且疾兒未免乳&KR0561;呱
擁樹六百里之窮山唯毒蛇與贙虎歴二稔而生還幸舉
族而無苦再謫滁上吾親已喪几筵未收旅櫬未葬泣血
就路痛彼蒼兮安仰移郡印于淮海信靡盬而鞅掌旋號
赴于國哀亦事居而送&KR0616;叨四入于掖垣何寵祿之便蕃
今去齊安髮白自昏吾子有孫始笑未言去無騎乘留無
田園羝羊觸藩老鶴乘軒不我知者猶謂乎郎官貴而郡
守尊也於戲令尹無慍吾之所師下惠不恥吾其庶幾卞
和之刖吾乃完肌曹沫之敗吾非輿尸緘金人之口復白
圭之詩細不宥兮過可補思而行兮悔可追慕康矦之晝
接兮苟無所施徒錫爾而胡為效仲尼之日省兮苟無所
為雖歎鳳而奚悲夫如是屈于身兮不屈其道任百謫而
何虧吾當守正直兮佩仁義期終身以行之
㒺極賦
後周廣順太歲甲寅季秋戊子實生吾身禀粹和于兩儀
荷鞠育于二親粤自始孩逮乎成人求名得名干祿得祿
痛吾母之早終受君羹而捨肉丁吾父之大憂徙倚廬以
食粥被朝恩之抑奪履人事而悽迷五鼎或來羡仲由之
斗米三牲縦具非茅容之隻鷄豈無兄弟各懷禄而悽悽
亦有子孫方嬉戲乎孩提冗食兮紀綱之僕多病兮糟糠
之妻望松楸以暮泣履霜露而晨啼今日何日家人舉爵
祝我夀考勸我歡樂感懸弧于兹晨念陟岵而淚落換斑
衣兮純素變華顛于緫角孰謂儒者不如農夫良田十畞
柔桑百株無求于人身何憂其悔吝必出于力養不間乎
精麤父母俱存縕袍重襦子弟匪懈夕畊曉鋤鷄豚掩豆
黍稷盈壺草堂為夀其樂只且嗟乎吾不得而及也賦㒺
極而長吁
王黃州小畜集卷第一
