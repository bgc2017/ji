王黃州小畜集卷第二十一
表
爲宰臣上尊號表
爲宰臣謝御書錢樣表
謝賜御製逍遥詠祕藏詮表
爲宰臣謝賜御製謌詩表
爲宰臣謝新雕三史表
謝賜御草書詩表
謝御製重午詩表
陳情表
謝免和御製元日除夜詩表
賀正表
謝曆日表
進端拱箴表
謝賜御製月詩表
謝賜御書字樣錢表
單州謝上表
進乾明節祝聖詩表
謝衣襖表
滁州謝上表
謝加朝散大夫表
謝賜聖惠方表
爲宰臣上尊號表
内外文武臣寮具官趙某等言今月二十一日共干天聽
别上尊名奉宸翰以未俞慮精誠而不至戴天就日猶懸
億兆之心伏閤叫閽寧避再三之黷(中謝)臣等聞運行四時
者惟天之大照臨萬國者惟日之明天不宰其玄功而有
蒼旻之號日不耀於陽德而有畏愛之名是以居廣大而
罔辭處貞明而弗讓蓋功德著乎上而名號隨于下矣前
王後聖茂實英聲取譬于茲其則不遠伏惟
皇帝陛下繼天而王如日之升靜則垂堯舜之衣裳動則仗
武湯之旄鉞明堂制禮走玉帛於萬方宣室崇儒煥文章
於三代候氣而八風從律陳詩而萬物由庚旣理定以功
成尚宵衣而旴食早以兆民愛戴群后推崇率由舊章共
上徽號
陛下讓不得已俯而從之雖百姓同懽方諧歸美而一人
善下終恐近名昨者法天道以流謙敷王言而如綍謂大
道不器何假先天之言謂聖人無名豈湏惟睿之說盡除
尊號頗駭群情臣等奉詔靡遑再章請復
陛下過防滿假終未允俞守謙卦之六爻動而無悔去湯
書之七號卑不可踰遂使中外包羞軍民沮色旣難移於
成命乃别獻於嘉猷共傾天誘之衷用紀日新之德蓍龜
叶吉蠻貊同文咸願聽卑以期得請
陛下特迃鳳藻猶避鴻名固愈振於謙光奈重違於人欲
而况皇王顯號今古彛章上則尊列聖之貽謀光輝七廟
下則稱庶邦之係望威服八荒凡在含生共觀休烈豈可
執勞謙之小節廢立極之大名居軒昊之至尊慕巢由之
獨行此臣等之所未諭也
陛下之所不取也臣等不勝大願敢固請上尊號曰
法天崇道文武皇帝庶得將順謙冲之旨惟新徽懿之名
免使聖朝有兹闕典跼天蹐地罔敢自安碎首糜軀期于
必遂臣等無任區區懇迫之至
爲宰臣謝御書錢樣表
臣等伏蒙聖慈賜御書三體字樣錢各一貫文者五銖新
樣貨泉將布於人間三體成文筆札互彰於天縱出爐冶
而首蒙頒賜望冕旒而共積兢榮伏惟
尊號皇帝陛下道極至玄學探衆妙宸居多暇書九府之
錢刀御筆摛華奪三辰之文彩盡真草歐行之法在方圓
肉好之中通流將遍於溥天固殊當百錫賚先霑於近位
其數且千臣等傳翫爲榮收藏至寳荷天光而悚惕對聖
作以兢慙臣無任
謝賜御製逍遥詠祕藏詮表
臣等言伏蒙聖慈賜臣等御製袐藏詮逍遥詠共四十一
卷者伏以笁乾之教所以祛色相而示真如老氏之書所
以去滋章而務淸淨大不過四句偈多不出五千言始則
殊途而同歸終則枝分而派别洎乎演三乘於貝葉文字
漸多編三洞於瑶函筌蹄逾遠縱人十而已百奈暮四以
朝三自非上聖之才孰立不刊之典發揮教法允屬文明
伏惟尊號皇帝陛下思妙玄沙心遊赤水因民設教與
天比崇知幾其神建皇王之有極恭默思道念釋老之多
歧于是詮註微言詠謌至道撮其樞要闢戶牖於法門搴
其菁英芟蕭稂於玄圃示萬機之多暇表三教之精通足
可以指迷悮於群生扇穆清於四海豈比夫劉莊蕭衍但
多佞佛之心漢武秦皇空作求僊之術自合鐫諸玉簡藏
在名山將日月以同懸與鬼神而爭奥傳于不朽垂之無
窮臣等謬列詞臣躬承聖教披堯天之雲霧巳覺濡身聽
舜殿之絃歌共知忘味謹當授持讀誦抃舞懽呼少遵善
誘之心庶助無爲之化臣無任
爲宰臣謝賜御製謌詩表
臣等伏蒙聖慈宣賜喜雨謌詩共三首者天時旱暵聖慮
焦勞玄穹忽降於霶&KR3632;睿藻遂形於謌詠首蒙宣示共極
懽榮伏惟尊號皇帝陛下&KR0942;念三農精心六義自春徂
夏稍致愆陽以日繫時不忘善禱詔近臣而遍走群望御
便殿而親錄縲囚聖感玄通天心昭荅潜驅屏翳舒張東
岱之雲暗使豐隆檛擊南山之鼓連宵泛灑率土昭蘇旱
稼勃興豐年可望緣聖情而有作奮御筆以成篇帝庸作
謌高視康哉之詠上以風化遠追皇矣之詩燦然三章誕
敷四海深形教誨特有宣傳台衡宸扆之銘彼何膚淺白
雪陽春之句空衒清新臣等救旱功微賡謌調下鏤于肌
骨敢忘作誡之詞播在管絃願導移風之德臣無任
爲宰臣謝新雕三史表
臣某等言伏蒙聖慈賜臣等新印夲三史書各一部者伏
以先帝好文校讎三史諸儒會議緜歴兩朝摸印方行頒
宣首及(中謝)㐲惟
尊號皇帝陛下心存稽古志在奉先念五帝三王之書具
存道德思列國兩漢之事可鑒興亡覩真夲之初成先近
臣而受賜欲俾詳觀理亂起發昏蒙臣等素匪知書仰承
善誘敢不服勤舊史少副聖懷庶竊慕於格言或有禆於
大政臣等無任感天荷聖激切屏營之至
謝賜御草書詩表
臣某言今月五日伏蒙聖慈賜臣紅綾上御草書趙嘏南
亭絶句詩一首絳綃半幅霞舒舞鵠之紋宸翰三行雲遶
廻鸞之勢天恩曲被凡目榮觀佩服戰兢神魂飛越(中謝)
伏惟尊號皇帝陛下書窮八法學洞九流英斷睿謨運
玄功而多暇飛文染翰縱草聖以爲娱閑裁浙水之綾爰
寫渭南之句宫中刀尺剪雲霧於赤城筆下風雷走龍蛇
於碧落遍令中使宣賜近臣豈期瑣材亦預宸眷捧持失
次傳翫增輝忻千載之遭逢極一時之榮遇讀盡二十八
字列宿韜光宣來三十六宫天香尚在豈止藏於篋笥亦
將傳付子孫堪笑二王非墨妙筆精之作如逢伯禹得金
簡玉字之書感恩空效於涕洟受賜更銘於肌骨臣無任
戴天荷聖激切屏營之至
謝御製重午詩表
臣某等言伏蒙聖慈宣賜御製七言四韻重午詩一首者
天有四時成聖功也八節所以宣其氣詩有六義繫王化
也二南所以變其風至若運隂陽亭毒之功逹雅頌盛衰
之理不失其正斯惟聖人(中謝)伏惟
尊號皇帝陛下運應一千啓昇平之嘉會節當重午樂長
養之玄功形于詠謌播作詩什特令中使宣示詞臣降鳳
閣以光輝搢魚湏而抃舞仰窺首句如當帝舜之薰風載
味卒章仍念屈原之貞魄教化以被忠邪以分又何止述
浴蘭懸艾之文逞白雪陽春之麗而巳哉臣等職叨掌誥
才謝言詩獻尚書而諷諫無聞徒經嘉節學離騷而淵深
罕䆒但拜宸章願揚治世之音永作傳家之寳無任戴天
荷聖懽呼抃蹈之至
陳情表
臣某言臣聞改過自新人臣之晚節弃瑕責效王者之舊
章(中謝)伏念臣近自冗員再叨諫署秋蘭解佩重呼澤畔之
魂紅藥裁詩不望禁中之樹固當老於小諫日赴常參其
如親寄解梁身趣魏闕四海無立錐之地一家有懸磬之
憂以至僕馬龍鐘雜于工祝弟兄分散迫于飢寒若非内
受職名賜之實俸外求差使以救食貧則曷以養高堂垂
白之親備上國燃金之費望雲就日非無戀闕之心玉粒
桂薪未有住京之計伏望
尊號皇帝陛下念臣過而能改進不因人或西垣再命於
演綸或東魯且令於承乏唯中外之二任繫君親之一言
干冒宸嚴臣無任僣越兢憂悃愊待罪之至
謝免和御製元日除夜詩表
臣等言伏蒙聖慈特降御製元日除夜詩四首仍令和來
臣等尋時連狀奏謝兼乞免和今月七日伏奉恩旨特賜俞
允者聖文絶唱天道聽卑雖違善誘之心幸獲知難之請
伏惟
尊號皇帝陛下五行爲質六義游心樂天地之玄功奮皇
王之睿藻筆無停綴夜乃未央煥乎四章降於三館耀日
月星辰之彩發金石絲竹之音思入杳冥乾坤無以逃其
數辭包造化鬼神不能隱乎情其元日之句也藻繪王春
悅萬物之資始其除夜之句也發揮天吏述四序之成功
固宜隨歴數而頒於華夷與法令而懸於象魏俾夫薰絃
播奏散爲化下之風蒼玉雕鐫袐作升中之典至若周滿
黃竹之詠漢高大風之歌唐太宗守歲之詩陳叔逹初年
之作義皆無取事不足徵又若除夜藏釣正朝放雀真爲
兒戲豈近皇猷遍數前王實多慙德臣等文館待罪朝行
具員幸觀四始之根源徒荷于年之際遇然而對燭龍之
銜耀難炫螢光當鳳彩之來儀湏藏雉尾共思閣筆同樹
降旗方傾窘蹙之誠果降矜容之命豐隆門下免爲聚響
之蚊莊叟山中甘作不鳴之鴈臣等無任感天荷聖激切
屏營之至
賀正表
臣某言伏以元正首祚景福惟新數蓂莢於堯階初生一
葉獻椒花於漢殿齊列千官式彰負扆之尊大祝如山之
壽伏惟
尊號皇帝陛下業隆三代道冠百王和玉燭以授時玄功
克著振金鈴而徇路春令爰行當三元資始之期見萬國
會同之盛方物充庭而麏至上公獻壽以鳬趣日照冕旒
覩垂衣之肅穆風和象魏陳懸法之威儀詎遺率土之濱
同樂履端之候膺乾納祐與天齊休臣濫奉朝恩叨權郡
印思預華封之祝方遠彤庭新頒羲氏之書空驚素髮但
荷發生之德莫酬煦育之私臣無任祝聖戴天抃蹈懽呼
之至
謝曆日表
臣某言今月四日進奏院遞到宣頭一道伏蒙聖慈賜臣
至道二年新曆日一道者王春肇啓日官爰舉於舊章帝
命遐宣守土各頒於新曆臣某(中謝)臣聞天道無私所以運
行寒暑聖人有作所以恭授民時聿令率土之濱共樂同
文之化伏惟
尊號皇帝陛下五行爲質萬國咸寧星辰即序於堯天風
雨弗迷於舜麓御明堂之一十二位克正隂陽運璿璣而
三百六旬無差晷刻煥乎正朔被于華夷臣謬典魚符欣
開鳳曆以時以日敢忘匪懈之心卜世卜年更仰無疆之祚
伏限郡政不獲奔詣闕庭無任感天荷聖激切屏營之至
進端拱箴表
臣某言臣聞宣尼立教陳五諫以訓民天子設官命七人
而庭諍欲嘉言之罔伏致盛德之日新(中謝)伏惟
尊號皇帝陛下志在任賢動必師古大開言路精擇諫臣
改拾遺𥙷闕之名設司諫正言之位必湏端士方稱美官
臣且何人亦當此任三月中伏奉明詔用訓庶僚於中兩省
之班行有異百官之督責必容謇諤無取因循是時臣方
議迎親已諧告假
陛下矜其貧乏錫以緍錢恩庥曲被於一家用度有充於
千里况臣曾爲縣吏每督民租爲尺布斗粟之逋行滅耳
鞭刑之法因知府庫皆出生靈空有淚以感恩慙無功而
受賜洎再趨象魏時見冕旒猥塵書殿之資久蠹太宫之
膳曾無績效空玷清華且官在諫垣未嘗有一言禆𥙷職
當史筆未嘗有一字刊修語所謂飽食終日無所用心者
臣之謂矣思欲舉諫諍之職言朝廷之事則
陛下聖德昭被神功著明四輔無私而秉大鈞百姓不知
而歸至化君何事哉臣何言哉然而安不忘危理不忘亂
靡不有初鮮克有終古聖賢之深旨也故夏后有盤盂之
銘周王有几杖之誡敢徵斯義用導愚衷臣又嘗讀唐史
見貞觀中張藴古上大寳箴辭理切直太宗深加稱賞焉
臣雖不才願繼其美謹昧死撰端拱箴一首固不足禆益
明聖萬分之一亦臣之舉職也隨表詣東上閤門跪進以
聞干冒宸嚴臣無任僣越待罪之至
謝賜御製月詩表
臣某等言今月十六日伏蒙聖慈宣示中秋月五七言詩
各一首仍令依韻和來者月盈三五明天道之無差運偶
一千見聖人之有作雖聽賡歌之命終降寡和之詞傳翫
爲榮捧持失次伏惟
尊號皇帝陛下精心六義思若湧泉銳意萬機居多暇日
當中秋之届候翫素月之流空罷觀乙夜之書乃吟清夜
載覩如圭之狀思繼白圭燦乎二章大哉四始頒于近位
得遂榮觀雖酌海窺天罔知涯涘而君唱臣和親奉德音
強率謏聞虔遵睿旨效星辰之北拱徒竭丹心誦烏鵲之
南飛終慙雅詠顧瑕玼之難掩諒尤悔以何逃臣等無任
謌時樂聖榮懼激切之至
謝賜御書字樣錢表
臣某等今月二十三日於學士院分賜得御書三般字樣
淳化元寳錢者洪鑪新樣通行將遍於萬方御筆摛華神妙
互分於八體頒宣非次傳翫知榮(中謝)伏惟
尊號皇帝陛下留意貨泉精心筆札書紀年之大號用煥
錢神逞上聖之多才爰彰墨妙盡返鵲㢠鸞之法掩天龍
地馬之名莊山歴山之金可齊重寳開元乾元之字莫比
神蹤將大濟於兆民仍分霑於兩制臣等名慙夷甫才謝
魯襃實趙囊而空荷君恩探禹穴而難窮聖作周太公之
圜法自合包羞歐率更之筆精從兹掃地永言感遇空極
兢榮臣等無任
單州謝上表
臣某言今月九日曹州進奏院遞到勑一道伏蒙聖慈就
差知單州軍州事兼賜錢三百貫文祗荷寵榮不任感懼
臣巳於今月十七日到夲州上訖乍别天庭初臨郡印錫賚
頗厚恩榮實多(中謝)伏念臣夲乏才名素無門地徒偶文明
之運濫登俊造之科升朝便忝於諫垣效職仍叨於綸閣
常罹罪譴永合弃捐仰穹旻而方類戴盆遇慶赦而遽收
墜履官復兩省之列職居三館之先俸厚於他司班清於
庶品固合優游仙館耽翫群書常依日月之光時貢芻蕘
之說詎唯卒歲亦可終身昨以臣父將作監丞致仕某足
疾嬰纏年光遲暮向因謫宦深入窮山常恐此生不歸故
里自叨赴闕頗更思鄕蓋爲衰羸動多悲感有孫兒不識
面目有子壻未接笑言分俸則桂玉不充聚族則京師難
住近聞館殿亦有遣差頻發家書令求外任遂瀝事親之
懇以干孝治之朝伏蒙
尊號皇帝陛下義在從人恩推養老假之符竹惠以緍錢
居二千石之權巳爲望外受三十萬之賜實自宸衷感深
而淚濕詔書戀極而魂飛帝闕即時赴郡不日迎親夲州
以臣叨奉新恩言承舊例亦將歌樂遠出郊坰臣先以文
書並令止絶蓋以壟麥未秀村民尚飢當帝王旰食之時
非長吏自娱之日庶幾率下不是近名况臣早忝掖垣每
親旒扆備熟憂勤之旨飽聞淳儉之風足以宣揚聖猷訓
導屬吏此外則詳評案牘精究簿書雖管庫以必親庶狴
牢而無枉幸逃官謗用報聖知且念親民之官自古所重
凡今共理亦曰難才張齊賢罷自台司止知京兆辛仲甫
出從參政方莅宛丘雖小大之不同在郡國而無異唯臣
此任最是殊恩十一年前始爲成武主簿九重天上曾是
制誥舍人望舊官而雖隔雲泥過故邑而亦爲榮遇所恨
者忽離侍從莫遂朝辭實非臣心輕去輦轂但以臣父苦
念丘樊慰懷土之心晨昏有遂望拱辰之列涕泗無從伏惟
陛下少減焦勞俯加頥養至于堯水湯旱曆數之常文丹
浦青丘征伐之彛事佇見斬繼遷於獨柳送蜀寇於檻車
示天下不用干戈驅域中咸歸冨壽然後鳴鑾日觀降禪
云亭追蹤於七十二君探策而萬八千歲此際臣之夲郡
實有行宫儻得導引皇輿掃除御路撰禮天之書冊雖匪
職司對盛德之形容敢忘歌頌臣無任
進乾明節祝聖詩表
臣某言聞天道化成分八節而運行元氣聖人降慶膺千
年而開闡洪圖誕靈旣偶於嘉辰祝壽乃名於聖節照臨
之下禱願攸同臣某(中謝)竊以漢感赤龍晦雲雷於大澤周
因玄鷰帶弓矢於高禖符瑞之來今古相望伏惟
尊號皇帝陛下二儀叶德九廟儲祥于時而里社方鳴是
夕而常星不見孟冬建亥愛日在房紫電繞樞式表自天
之命青雲如蓋爰標出震之期當睿聖之繼天以乾明而
命節千官上壽萬國來庭僸佅兜離鏗越樂懸之下鬼侯
梅伯歡呼文陛之前駿奔競效於祝堯宴樂且殊於在鎬
臣職叨三館位列丹墀聽九奏之簫韶欣同鳥獸獻千鍾
於堯舜幸接夔龍舞蹈之餘詠謌斯發謹上乾明節祝聖
壽古詩三篇合七章章無定句篇有小序稍殊俗態似近
古風雖播在樂章慙非風雅或謌於壽酒可代俳優冒黷
冕旒臣無任
謝衣襖表
臣某言今月十七日供奉官閤門祇候景元到州伏奉聖
恩賜臣勑書一道紫欹正綿旋襴一領者臣當時與官吏
軍員將校等望闕謝恩訖遠降王人遍頒時服捧如綸而
增懼對挾纊以知榮(中謝)伏念臣素乏藝文猥塵清近雖罷
金鑾之職尚分銅虎之符而自移理藩宣始踰旬浹莫著
袴𥜗之詠空慙凋瘵之民此者伏遇
尊號皇帝陛下政在宵衣恩加露冕特有祁寒之賜俾無
卒歲之虞開緘併集於榮光宣詔更增於和氣飾之瑞獸
空傾率舞之心徵乃維鵜難免彼己之刺伏限權司郡事
不獲躬拜闕庭臣無任
滁州謝上表
臣某言奉五月九日制命伏蒙聖慈特授臣守尚書工部
郎中知滁州軍州事巳於六月三日到夲州上訖罷直禁
中臨民淮上雖離近侍猶忝正郎省巳戴恩旣榮且懼臣
某(中謝)伏念臣早將賤跡誤受聖知進身不自於他人立節
惟遵於直道優游兩制出處八年今春召自西垣入叨内署
旣在深嚴之地仍當繁劇之權雖積兢虞終無𥙷報所宜
遠貶以肅具寮伏蒙
尊號皇帝陛下曲念遭逢俯存終始止罷玉堂之職仍遷
粉署之資委以專城置于近地沿流數日登陸三程諸縣
豐登苦無公事一家飽煖共荷君恩處之一生實爲萬足
然而翰林學士朝廷近臣
陛下登位已來御前放人之後從吕蒙正而下拜此職者
止有八人臣最孤寒亦預其數言於聖選不爲不精數月
之間忽然罷去衆情尚或驚駭微臣豈不憂惶且臣在内
庭一百日間五十夜次當宿直白日又在銀臺通進司審
官院封駮司勾當公事與宋湜吕祐之閱視天下奏章審
省國家詔命凡干利害知無不爲三日一到私家歸來已
是薄暮先臣靈筵在寢骨肉衰絰滿身縱有交朋無暇接
見不知謗議自何而興臣拜命巳來通宵自省恐是臣所
賃官屋在高懷德宅中一昨開寳皇后權厝之時便欲移
出未有去處甚不遑寧尋曾指約公人不令呵喝切恐貴
僧出入中使往還相逢之間難爲顧揖按舊制自左右正
言已上謂之供奉官街衢之間除宰相外無所廻避此蓋
賈誼所謂人君如堂人臣如陛陛高則堂高者也况臣頭
有重戴身被朝章所守者國之禮容即不是臣之氣勢因
兹謝表敢逹危誠况臣粗有操修素非輕易心常知於止
足性每疾於回邪位非其人誘之以利而不往事匪合道
逼之以死而不隨唯有上天鑒臣此志伏望
陛下思直木先伐之義者衆惡必察之言曲與保全俾伸
誠節則孤寒幸甚儒墨知歸在於小臣有何不足今則隋
岸千里堯天九重微軀或遂於生還勁節尚期於死所臣
無任
謝加朝散大夫表
臣某言今月十八日進奏院遞到勑牒一道伏蒙聖慈加
臣朝散大夫者禮成大祀澤霈百僚豈期郎吏之卑亦從
大夫之後臣某(中謝)伏念臣猥因薄技獲偶昌辰自忝文科
累叨華貫數年綸閣徒勤潤色之功百日玉堂詎有論思
之效而自身離近侍官帶責詞旣别白以無門但憂危而
度日此者伏遇
尊號皇帝陛下圓丘展禮率土推恩特加五品之資俾壯
一麾之任况臣早叨書命備見舊章每當行慶之時必考
授官之限未滿二載例增五階率以爲常行之自久臣去
年五月出職今年二月加恩承奉郎陛級未崇朝散階遷
陞不次必是上由睿聖旁出僉諧以其曾作近臣不欲便
同常例永言感遇空極涕洟遂使死灰之心稍生於寒𦦨
戴盆之首亦見於天光誓捐微軀以荅鴻造無任
謝賜聖惠方表
臣某等言今月二十五日進奏院遞到太平聖惠方并目
錄共一百一冊臣等當時望闕謝恩仍依勑命施行訖臣
等謹按洪範嚮用五福其三曰康寧威用六極其二曰疾
然則疾病之作蓋天之威沮邪康寧之集蓋天之勸嚮邪
此特立教而言姑欲驅人爲善苟或飲食嗜慾之不節隂
陽寒暑之不時爲札瘥爲沉痼爲疣贅爲疕瘍若此之類
縱而弗攻委之于極非聖哲之所用心也故醫術由是而
生焉自黃帝歧伯以還作者衆矣以至叢乎無條貫浩乎
無津涯思欲囊括古今派分類例參驗百疾稽合群方惠
于兆民敷乃萬國非偶大聖孰能興之臣某(中謝)伏惟
尊號皇帝陛下惟睿作聖有孚惠心包天地之大德群生
罔不遂盡皇王之能事墜典罔不修謂人之未庶也制婚
姻以育之謂人之未富也薄賦斂以足之謂人之未教也
施道德以化之又欲使五福之康寧徧流比屋六極之疾
病不加蒸民于是召良醫考異術集自朱邸逮于紫宸幾
三十年成一百軸洞乎天人之際探諸鬼神之奥製序引
以述其事爲摸印以行于時大頒四方夐出萬古昔
玄宗之廣濟德宗之廣利皆叢剉眇末不足稱道尚具載
史籍垂于後昆以爲莫巳若也况
陛下之述作功參化源天下之惸婺身躋壽域雖復造書
畫卦鑚燧播時不可同年而語矣宜乎與日月同懸與經
籍共永豈區區小郡碌碌下臣能謌頌于聖德歟當州地
居僻左路遠京師授勑數年引頸以日累使郡吏請于有
司始蒙頒宣蓋有次苐而又今冬以來天氣稍旱過始冰
之候河無薄澌踰小雪之期野無微霰頗慮瘴癘害于民
人俗罕名醫病則祀鬼分憂之任求瘼是專方虞後艱獲
此大賚謹當抽俸金以市藥給官夲以救人資聖祚于無
疆流聖惠于不朽盡納淮甸歸于華胥慺慺之誠如此而
已臣等無任(云云)遭時樂聖抃躍之至
王黃州小畜集卷第二十一
