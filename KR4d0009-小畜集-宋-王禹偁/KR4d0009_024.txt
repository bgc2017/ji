王黃州小畜集卷第二十四
表
西京謝上表
謝聖惠方表
謝手詔别錄賜生辰國信表
謝傳宣撫問表
爲壽寧節不任朝覲奏事狀
奏姪男表
謝賜姪男大理評事表
繳連壽寧節功德䟽表
代吕相公讓起復第二表
代王侍郎讓官表
代吕相公讓右僕射表
爲宰臣以彗星見求退表
又謝恩表
爲兵部向侍郎謝恩表
爲温侍郎謝除禮部尚書表
爲兵部張相公謝官表
爲史館李相公讓官表(二首)
西京謝上表
臣某言伏奉恩制授臣西京留守巳於今月日到任上訖
乍遠龍庭初臨龜洛望冕旒而積戀對宫闕以知榮伏念
臣素乏宏才偶逢開國歴兩朝而竊禄叨三入以無功去
歲因染沉痾懇辭重位抗表止期於致仕出綸復委於留
司四上讓章願罷已行之命載蒙荅詔未諧往訴之誠慮
堅卧以要君遂力疾而受命此蓋
陛下情深念舊禮極退人遂令衰朽之年享此殊常之事
入則榮提相印冠四輔以調元出則分務神皐守三公而
在外仍啓荀池之貴彌彰洛宅之雄增老臣無德之殃實
近古未行之典永言寵遇無與比倫而自感泣朝辭扶力
上道乍臨理所彌耀殘年奉列聖之宗祧覩百司之典故
對兩觀而寧忘戀闕俯三川而更切朝宗謁
太祖之園陵魂銷弓劒掃先臣之墳墓淚滴松楸念往追
思旣榮且懼惟慙潦倒不稱居留亦當虔奉朝經旁詢屬
吏卧治上憑於聖化求醫庶便於微軀固無禆𥙷之功但
感始終之道
謝聖惠方表
臣某言今月日得進奏院狀報十日准御書院劄子奉聖
旨降太平聖惠方第五十一卷至一百卷并排門目錄一
卷共五十一冊並用紫綾裝褫黃絹作簽仰進奏院遞到
西京賜臣者宸眷曲廽上方新製聖惠本霑於黎庶天慈
續賜於老臣欲令病廢之軀再獲康寧之福(中謝)伏惟
尊號皇帝陛下與世作範視民如傷窮百病之根源選十
全之方術爰自朱邸逮于紫宸垂十五年成一百卷救疾
病疕瘍之理盡金石草木之情莫不歧伯秦和獻其伎術
倉公扁鵲奏其方書辨五聲五色之微察九竅九藏之動
御製别加於序引生靈咸識於指歸笑玄宗廣濟之方一
何太簡繼黃帝親嘗之理千古同輝頃以模印未全施行
不廣臣方居黃閤首被鴻恩常恐此生不見全集豈謂
陛下曲存終始再有頒宣窺天愈覺於高明觀海莫知其
涯涘惠過反魂之藥功深起蹷之鍼進奉謝恩恐自殊於
方鎮拜章叙感猶竊比於台司更延遲暮之年寔自生成
之德臣無任感天荷聖激切屏營之至
謝手詔别錄賜生辰國信表
臣某言今月日伏蒙聖慈差臣男某官押賜臣生辰者天
眷廻光私門積耀方動劬勞之感忽承睿聖之知舉族爲
榮百身何報伏念臣才非兼濟運偶重熙一言無𥙷於宸
聦三入徒塵於相位向以虚羸遘疾筋力不支優容猶列
於上台拜謁不拘於常禮死難塞責方期伏枕以上章疾
旣有瘳亦合懸車而告老尚戀文明之德冀伸𥙷報之心
豈謂陛下特記生辰曲廻睿眷衣襲六宫之製器分三
品之珍出鞍馬於内閑分綵繒於天府惟慙老朽不稱鮮
華無褐無衣益負下民之媿有始有卒空知上聖之恩惟
思苦口之言以盡致君之節過此以往莫知所爲
謝傳宣撫問表
臣某言臣男某押生辰國信至伏蒙聖慈召赴崇政殿面
傳宣示撫問者俯聽聖語如對天顔涕泣感恩兢惶失次
伏念臣遭逢有素功業無聞亦嘗潜數昔賢略徵近代劉
仁軌處保釐之任功著征遼裴晉公兼將相之權勲高伐
蔡稱爲國老不愧後人臣無此勤勞有此名位未諧休退常
負憂虞豈意生辰尚關聖念特垂寵錫俾耀衰殘詞臣草
詔於玉堂巳循往例家子授宣於金口事則非常萬死百
身終難𥙷報無任涕咽感恩之至
爲壽寧節不任朝覲奏事狀
臣伏念沉痾未愈聖節將臨顧筋力以不支望雲天而積
恨旣乖脩覲莫敢寧居竊以臣自偶昌朝久叨貴仕入則
位崇於三事累玷台司出則名冠於諸侯謬塵居守凡關
慶賀皆合率先而况壽寧嘉辰節名新改當百辟稱觴之
日是二年伏枕之餘歴夏經秋有增無减莫預懽呼之會
僅成病癈之身天邊空仰於流虹牀下尚迷於鬪蟻傾堯
日而雖同葵藿通虞泉而自念桑榆遐瞻北極之光恨無
迅翼善禱南山之壽但有精誠臣無任祈天祝聖激切憂
惶之至
奏姪男表
臣前件姪男某早慕通修比求科試旣未精於舉業難輕
入於文埸尋以奏授朝恩𥙷充衙内隨從巳經於三任蹉
跎遂滯於一名况四房昆弟之間唯有此姪念千載君臣
之分恐失良時儻蒙甄錄之恩粗有公勤之誡干犯宸扆
無任兢惶激切之至
謝賜姪男大理評事表
右臣伏蒙聖慈授臣姪男某大理評事者祗荷寵光不任
榮懼伏以法寺美官聖朝好爵凡云選授必擇器能豈期
不調之材遽忝起家之命伏念臣姪男某禀訓雖久知書
未深但以𥙷署職名侍行藩鎮旣蹉跎而有素恐仕進以
無階爰因誕聖之晨輙有量材之請伏蒙
尊號皇帝陛下不循常例特降殊恩賜猶子之官常念老
臣之衰暮諒殺身而何報空舉族以知榮臣無任
繳連壽寧節功德䟽表
右伏以河清社鳴千載啓興王之道天長地久萬邦傾祝
聖之心居留旣冠於台司虔禱寧同於庶位是以集祗園
之開士啓祕藏之真經仰讃雲天不捨晝夜鐘𣑽鏘洋於
四水香花煥耀於六街預期華渚之星巳滿周天之月仗
西方之聖教祝南面之至尊庶使星望帝車與金輪而永
固山齊聖壽歴沙劫以長存臣無任
代吕相公辭起復第二表
草土臣某言臣方處哀摧忽聞恩命泣血負罪號天自陳
詔旨未從荒迷殆絶(中謝)伏念臣爕調無狀侍養乖方於
國於家非忠非孝不自殞滅招此鞠凶敢期苫塊之間更
被絲綸之命伏蒙
尊號皇帝陛下曲行恩例過念遭逢雖荷寵榮恐傷風教
况古人重及親之禄君子有終身之喪臣雖不才粗聞斯
義必將負一杯之土封五尺之墳慰泉下之幽魂赴天下
之逹禮固非飾詐乃是常情伏望
陛下少抑私恩姑全大體寢兹成命俾執通喪免令不孝
之名有辱具瞻之地臣無任叫天叩地哀號殞絶之至
代王侍郎讓官表
臣某言今月日伏蒙聖慈賜臣官告一通勑牒一道特授
臣戸部侍郎參知政事兼加階勲爵邑者位列貳卿職參
四輔雖聽成命實懼曠官叫天閽而自卜遠圖讓帝澤而
誠非飾詐(中謝)伏念臣才非命世學謝通儒雕䖝強繼於
家門射鵠敢希於科第不謂策名之日適當出震之期垂
衣方霈於殊恩釋褐不循於常調未經歴試便立班行不
出數年俄居近密佐乃聖乃神之主爲旅進旅退之人有
何謨猷禆益政化至于斷决機務無非禀聽聦明尸禄居
多黜幽有待雖聖情之未咎在物議而可驚豈謂
尊號皇帝陛下猥以謏才入參大政在青壇之行慶雖舉
彛章佐黃閤之持衡是爲非據而又階勲並進爵邑兼榮
苟或不辭豈爲度德且陳力就列有不能則止之言惟器
與名有不可假人之議願改巳行之命免貽將至之殃伏望
陛下特寢新恩令居舊位靡厚素餐之罪庶無覆餗之虞
臣則老在諫垣終於密地永知止足敢有覬覦獲避斯權
是爲多福
代吕相公讓右僕射表
臣某言今月日伏奉制命授臣守尚書右僕射仍改賜功
臣者平章三事績效無聞師長百僚恩榮不次雖聽巳行
之命實懷非據之憂伏念臣猥以常才驟逢昌運擢第偶
叨於殊級效官徧歴於清華皆自聖知實無公望頃者入
參大政遂正中樞雖堅報主之心且昧化民之術炎涼屢
換尸素彌多洎免鼎司猶居冡宰六卿分職旣首冠於班
行五日延英但祗奉於朝請省躬知忝沒齒爲榮豈意謬
荷聖恩復登台席避讓不獲兢惶失容自再秉鈞衡遽罹
寒暑雖身非土木粗欲荅於鴻私而職昧經綸終無禆於
至化有辜重任罔稱具瞻固合黜自廟堂放歸田里揚于
著位以勵事君伏蒙
尊號皇帝陛下曲念遭逢俯存終始特加端揆仍賜功臣
矜其不逮之心所謂退人以禮然而中臺峻秩右相古官
若台司無狀之人處會府彌高之位則具僚安仰後代何
觀伏望
陛下少抑私恩顯從公議特追前詔别授散官庶使好進
之流詎敢妄動不才之士得以小懲區區懇誠實非飾讓
于犯宸嚴無任感天荷聖激切
爲宰臣以彗星見求退表
臣某言臣聞平章百姓任繫於安危冊免三公必因於災
異覩上玄之示譴居大位以何顔伏念臣等俱乏宏才濫
司庶政昧爕調之至理乖啓沃之嘉謨徒以先帝誤知驟
加擢用聖君嗣統曲示優容歲月屢更弼諧無狀旣失具
瞻之望果貽覆餗之懲數日以來祅星忽見謀人之國蓋
皇化之未孚代天之工致乾文之告變此而不責何以致
君伏惟
尊號皇帝陛下舜孝奉先堯心稽古勵克勤之至德推好
問之虚懷循列聖之丕基守而勿失委大臣之政柄用之
弗疑無一事不賜詢求無一言不蒙聽納上下之情靡間
小大之政可行所宜臻福慶於黔黎召休祥於蒼昊而星
緯若此廟謨可知是乃元首至明股肱不稱之明驗也伏
以君臣同體非人不居隂陽未和擢士爲相乃邦家之令
典今古之彛章伏望
陛下思宗社之遠圖惜廟堂之重任旁求巖穴博採搢紳
俯順人心上荅天誠必生良弼用恊聖猷克致和平坐銷
變咎臣等不勝鼎足恥對朝行明降絲綸放歸田里免玷
秉鈞之地甘爲擊壤之民用此終身實爲多幸臣等無任
叨榮竊禄戰汗待罪之至
又謝恩表
臣等言近以變生乾象罪在鼎司再上封章懇避廊廟伏
奉批荅未賜允俞(中謝)竊以休咎之徵繋于政教宰輔之
任職在爕調得人則降祥非人則示譴惟天降鑒若影隨
形伏念臣等備位三台歴事二聖旣不能内安百姓使盡
闢於汙萊又不能外撫四夷俾載&KR1060;於弓矢但妨賢路莫
報國恩遂致和氣未融星文失度易曰又誰咎也語曰于
汝安乎是以願罷鈞衡請求輔弼庶銷天誡克致時雍伏
蒙陛下荐降絲綸曲形敦諭雖未加放逐而實不遑寧
復况避正殿於宸居减太官之常膳引萬方之罪皆在聖
躬退三舍之祅必廽天意臣等尚容待罪彌積厚顔當主
憂臣辱之時抱尸禄素餐之過免冠伏閤再三慮黷於天
聦碎首縻軀萬一冀伸於臣節敢不精求理本廣察物情
討論國經勤恤人隱議邊防之措置評刑政之㢮張庶幾
上减焦勞旁銷氛祲稍逃官謗免辱聖知區區之誠實在
于此臣等無任感天荷聖激切屏營之至
爲兵部向侍郎謝恩表
臣某言伏奉制書入參朝政拜章陳讓荅詔不從兢憂失
圖黽勉就位伏念臣出于寒素偶玷科名先帝誤知驟加
擢用聖君嗣統未忍弃遺在臣心而自知聽物論之難處
豈謂尊號皇帝陛下特頒綸命俾佐鼎司職在弼諧事
關理亂自非抱訏謨之業有變通之才上可以啓沃四聦
下可以贊成三事則何以副搢紳之佇望塞宵旰之虚懷
是敢具述懇誠願罷光寵陛下不移前詔終辱大恩再
三慮黷於天心萬一冀傾於臣節又念兩朝近侍五稔叨
榮雖覆載之恩終無𥙷報幸犬馬之力未甚衰殘謹當知
無不爲退思𥙷過調四時於玉燭誠愧昔賢誓一命於鴻
毛寧忘死地臣無任感天荷恩激切屏營之至
爲温侍郎謝除禮部尚書表
臣某言伏奉聖慈授臣禮部尚書者罷贊鼎司美遷宗伯
推恩掩過省巳慙魂伏念臣跡本孤平才非秀茂當先朝
之踐祚遇丹陛之較文自忝科名動踰涯分驟登密勿罔
效㳙埃雖竭精誠略無獻替洎罷歸諫署出領藩條奔走
五年遷移四郡徇公之志中外不渝戀闕之心朝昏在望
先皇帝召從荆渚俾佐台司未伸致主之誠遽逼上僊之
數薄命雖在孤魂巳銷伏遇
尊號皇帝陛下統嗣丕基遵承先旨特遷官秩曲示優容
又換炎凉卒無禆𥙷引退難輕於去就戀恩遂涉於因循
一事蔑聞兩朝冒寵宜從遠貶用戒將來伏蒙
陛下曲念遭逢特存終始峻陟六卿之列罷參三事之權
塵兹顯官未塞公議古人所謂進則負天下之望退不失
六曹尚書者臣今是也南官疎遠北極崇高欲報鴻恩未
知死所臣無任
爲兵部張相公謝官表
臣某言臣仰遵帝命再踐鼎司無非常之才負天下之望
任重德薄以榮爲憂(中謝)伏念臣猥以庸材驟登貴仕前
忝三事行將二年憂畏則多輔弼無效罷歸左轄尋改正
卿遷移數州奔走萬里屬先朝猒代方泣血於終天洎聖
主承祧幸常參而就日甘在散地以終此生豈謂
皇帝陛下過求舊臣曲奉先旨委以萬務冠于三台聖眷
則隆物論未允懇䟽陳譲宸慈弗俞勉就巖廊若墜淵谷
方今皇澤雖廣黔黎未康西北邊防不無屯戍東南土俗
亦有災傷當
陛下宵衣旰食之時責微臣冨國安人之術將何智略以
副倚毗但念生逄聖朝年過知命不敢愛死或期報恩苟
捨短以從長庶以勞而𥙷過涕淚兢惕不知所為臣無任
為史館李相公讓官表
臣某言伏覩制命授臣守本官平章事監修國史者台輔
正名策書重職載循非據曷稱具瞻夙夜以来神魂飛越
(中謝)伏以承天之序王者所以闡鴻猷秉國之鈞宰相所
以熙庶績代天理物負重位高苟非英賢必見壅敗㐲念
臣才非拔俗世乏顯官爰自策名適逄昌運繼箕裘之業
位以過于先臣踐臺閣之資身久妨于賢路
太宗皇帝擢參大政莫著微功冐榮則多無状罷去
皇帝陛下初昇望苑慎擇官僚竊賓護之重名佐元良之
茂德蔑聞輔導空積歲時伏遇
陛下纂嗣皇圖復陪相府送往事居之節但極哀榮庇民
尊主之方實無措置聽于物議有玷聖猷豈謂
陛下過念遭逄時加倚注命之爲相恐累知人况吕端以
黃髮重名退居保傳李至乃青宫同列出守藩維獨臣瑣
材當此重任乍聞綸命實駭朝端將何以踐三事之崇高
居兩朝之通顯苟昧知難之旨必貽覆餗之憂伏望
陛下博採搢紳旁求巖穴必有經綸之器出膺宵旰之心
惟廟堂之任得宜則祖宗之業不墜由衷斯在得請為期
臣無任
第二表
臣某言自承制命尋拜封章未賜允俞不遑啓處(中謝)伏
以知人安民謂之聖主度德量力謂之通賢苟冐寵榮必
乖倚注豈獨失具瞻之望亦恐傷則喆之明伏惟
皇帝陛下負荷
二聖之基勤求萬機之務必欲化人成俗與古為徒所宜
擇間傑之才輔文思之德然後内安百姓外撫四夷使社
稷永康揚
太祖太宗之業聖賢相遇成可久可大之功物論人心所
望若此如臣斗筲小器章句諸生但以邅逄遂居通顯
先皇帝擢從内署俾贊中樞莫效㳙埃空更歲月洎退居
散地自誓終身豈期際會儲宫列漢皇之四皓踐揚相府
預虞舜之五臣當
陛下鋪張政教時是微臣傾竭謨猷之日徒有致君之志
實微經國之才行將二年未立一事久妨賢路又正台司
時来而身不自知詔下而人應失色伏望
陛下特廻成命别付鉅賢俾伸䕫契之材用助唐虞之化
庶陳力就列遂不能則止之心惟器與名得不可假人之
道言非飾讓情逼知難伏閤拜章期于得請臣無任
王黃州小畜集卷第二十四
