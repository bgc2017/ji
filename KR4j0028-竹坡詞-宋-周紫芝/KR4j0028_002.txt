竹坡詞卷二
宋周紫芝撰
漢宫春(己未中秋作)
秋意還深漸銀牀露冷梧葉風高嬋娟也應為我羞照
霜毛流年老盡漫銀蟾冷浸香醪殊盡把平生怨感一
時分付離騷傷心故人千里問陰晴何處還記今宵
樓高共誰同看玉桂烟梢南枝鵲繞歎此生飄轉江臯
須更約他年清照為人常到寒宵
又(别乘趙李成以山谷道人反魂梅香材見遺明日劑成下幃一炷恍然如身在孤山雪後園林)
(水邊籬落使人神氣俱清又明日乃作此詞歌於妙香寮中亦僕西來一可喜事也)
香滿箱匳看沉犀弄水濃麝含薰荀郎一時舊事盡屬
王孫殘膏賸馥須傾囊乞與蘭蓀金獸暖雲窗霧閣為
人洗盡餘醺依稀雪梅風味似孤山盡處馬上烟村
從來甲煎淺俗那忍重聞蘇臺燕寢下重幃深閉孤雲
都占得横斜亂影伴他月下黃昏
醉落魄
江天雲薄江頭雪似楊花落寒燈不管人離索照得人
來真個睡不着歸期已負梅花約又還春動空飄泊
曉寒誰看伊梳掠雪滿西樓人在闌干角
又
柳邊池閣晩來卷地東風惡人生不解頻行樂昨日花
開今日風吹落楊花却似人飄泊春雲更似人情薄
如今始信從前錯為個蠅頭輕負青山約
又(重午日過石熙明出侍兒鴛鴦)
薰風池閣小紅橋下荷花薄沙平水淺山如削水上鴛
鴦何處風吹落今朝端午新梳掠錦絲圍腕花柔弱
人生只有樽前樂前度劉郎莫負重來約
又
雲深海闊天風吹上黃金闕酒醒不記歸時節三十年
來往事無人說浮生正似風中雪丹砂豈是神仙訣
世間生死無休歇長伴君閒只有山中月
阮郎歸
酴醿花謝日遲遲楊花無數飛章臺側畔儘風吹飄零
無定期煙漠漠草萋萋江南春盡時可憐蹤跡尚東
西故園何日歸
又
月櫺疎影照嬋娟閒臨小玉盤棗花金釧出纖纖棋聲
敲夜寒飛雹冷水精圓夜深人未眠笑催爐獸暖衾
鴛莫教銀漏殘
又(西湖摘楊梅作)
西湖山下水潺潺滿山風雨寒枝頭紅日曉爛斑越梅
催曉丹連翠葉擁金盤玉池生乳泉此生三度試甘
酸欲歸歸尚難
青玉案(淩歊臺懷姑溪老人李端叔)
青鞋忍踏江沙路恨人已騎鯨去筆底驊騮誰與度西
州重到可憐不見華屋生存處秋江渺渺高臺暮滿
壁棲鴉醉時句飛上金鸞人漫許清歌低唱小蠻猶在
空溼梨花雨
又
梅花落盡人誰管暗凄斷傷春眼雪後平蕪春尚淺一
簪華髮滿襟離恨羞做東風伴鬭花小斛蘭芽短猶
是當時舊庭院擬把新愁憑酒遣春衫重看酒痕猶在
忍放金杯滿
菩薩蠻
翠蛾嬾畫妝㾗淺香肌得酒花柔軟粉汗溼吳綾玉釵
敲枕稜髩綠雲銜膩羅帶還重繫含笑出房櫳羞隨
臉上紅
又
風頭不定雲來去天教月到湖心住遥夜一襟愁水風
渾似秋藕花迎露笑暗水飛螢照漁笛莫頻吹客愁
人不知
又(賦疑梅香)
寶薰拂拂濃如霧暗驚梅蕊風前度依約似江村餘香
馬上聞畫橋風雨暮零落知無數收拾小窗春金爐
檀炷深
西地錦
雨細欲收還滴滿一庭秋色闌干獨倚無人共說這些
愁寂手把玉郎書跡怎不教人憶看看又是黃昏也
歛眉峰輕碧
謁金門
春雨細開盡一番桃李柳暗曲闌花滿地日高人睡起
綠浸小池春水沙暖鴛鴦雙戲薄倖更無書一紙畫
樓愁獨倚
生查子
春寒入翠惟月淡雲來去院落半晴天風撼梨花樹
人醉掩金鋪閒倚秋千柱滿眼是相思無說相思處
又
青絲結曉鬟臨鏡心情嬾知為曉愁濃畫得雙蛾淺
柳困玉樓空花落紅窗暖相對語春愁只有春閨燕
又
新歡君未成往事無人記行雨共行雲如夢還如醉
相見又難言欲往渾無計眉翠莫頻低我已無多淚
又
清歌憶去年共唱秦樓曲門外月横波帳裏人如玉
秋風吹彩雲夢斷驚難續别調不堪聞紅淚銷殘燭
又
金鞍欲别時芳草溪邊渡不忍上西樓怕看來時路
簾幕卷東風燕子雙雙語薄倖不歸來冷落春情緒
又
輕雲淺護霜曉日紅生砌煙共寶薰濃人與山長翠
銀浪酒杯濃錦幄雙鸞戲庭下彩衣郎共祝千千歲
昭君怨
滿院融融花氣紅繡一簾垂地往事憶年時只春知
風又暖花漸滿人似行雲不見無計奈離情惡銷凝
秦樓月
東風歇香塵滿院花如雪花如雪看看又是黃昏時節
無言獨自添香鴨相思情緒無人說無人說照人只
有西樓斜月
天僊子
雪似楊花飛不定枝上凍禽昏欲暝寒窗相對話分飛
簫鼓靜燈炯炯一曲陽關和淚聽酒入離腸愁欲凝
往事不堪重記省勸君莫上玉樓梯風力勁山色暝忍
看去時樓下徑
漁家傲
遇坎乘流隨分了雞蟲得失能多少兒輩雌黃堪一笑
堪一笑鶴長鳬短從他道幾度秋風吹夢到花姑溪
上人空老喚取扁舟歸去好歸去好孤篷一枕秋江曉
又(往歲阻風長蘆夜半舟中所見如此)
月黑波翻江浩渺扁舟繫纜垂楊杪漁網横江燈火閙
紅影照分明赤壁回驚棹風靜雲收天似掃夢疑身
在三山島浮世功名何日了從醉倒柂樓紅日千岩曉
又(送李彦恢宰旌德)
休惜騎鯨人已遠風流都被雲仍占腰下錦絛纏寶劒
光閃焰人間莫作牛刀看見說河陽花滿縣相邀更
約疎狂伴幸有小蠻開小燕須少款玉堂此去知非晩
又(重九前兩日遊真如廣孝二寺木犀方盛開而城中花已落數日矣郡人以扶疎高花絶勝水)
(南因為解嘲呈元夀知縣)
路入雲岩山窈窕岩花滴露花頭小香共西風吹得到
秋欲杪天還未放秋容老誰道水南花不好猶勝金
蕊渾如掃留取光陰重一笑須是早黃花更惜重陽帽
又(夜飲木芙蓉下)
月黑天寒花欲睡移燈影落清樽裏喚醒妖紅明晩翠
如有意嫣然一笑知誰會露溼柔柯紅壓地羞容似
替人垂淚著意西風吹不起空繞砌明年花共誰同醉
南柯子(方錢唐出侍兒范謝州要予作此詞)
蟬薄輕梳髩螺香淺畫眉西湖人道似西施人似西施
濃淡更相宜畫燭催歌板飛花上舞衣殷勤猶勸玉
東西不道使君腸斷已多時
又
霧帳蘭衾暖薰爐寶篆濃眼波猶帶睡朦朧卧聽曉來
雙燕語春風螺淺歡餘黛霞銷枕處紅斷雲飛雨怕
匆匆欲去且留情緒兩忡忡
又
白羽傳觴急金鞍躍馬遲雲間彩鳳看雙飛飛上碧梧
枝上穩雙棲林下風流女堂東坦腹兒此郎標韻世
間稀好為伯鸞舉案又齊眉
朝中措(登西湖北高峰作)
西湖烟盡水溶溶一笑與誰同多謝湖邊霜菊伴人三
見秋風兩高南北天教看盡吳越西東趁取老來猶
健登臨莫放杯空
又(二妙堂落成二十餘年而廬阜隱然常在有無間似不肯為老人出也作長短句以招之)
大江流處是廬峰蒼玉照晴空何事淺鬟濃黛却成烟
雨溟濛如今縱有雲濤萬頃翠巘干重傳語雲間五
老一尊須要君同
又
雨餘庭院冷蕭蕭簾幕度微飈鳥語喚回殘夢春寒勒
住花梢無憀睡起新愁黯黯歸路迢迢又是夕陽時
候一爐沉水烟銷
又(移桃花作)
小桃花動著枝濃移得伴衰翁多謝天公憐我一時染
就輕紅春光猶在花枝未老莫放尊空休倚半巖烟
樹能消幾度東風
又
黃昏樓閣亂棲鴉天末淡微霞風裏一池楊柳月邊滿
樹梨花陽臺路遠魚沉尺素人在天涯想得小窗遥
夜哀絃撥斷琵琶
虞美人(西池見梅作)
短牆梅粉香初透削約寒枝瘦惱人知為阿誰開還伴
冷烟疎雨做愁媒飄零苦恨春情薄不管花開落小
池疎影弄寒沙何似玉臺鸞鏡對横斜
又(食瓜有感)
西園摘處香和露洗盡南軒暑莫嫌坐上適來蠅只恐
怕寒難近玉壺冰井花浮翠金盆小午夢初回了詩
翁自是不歸來不是青門無地可移栽
又
癡雲壓地風塵捲雪共春寒淺山城寒夜不燒燈時見
竹籬茅舍兩三星九衢風裏香塵擁十載鰲山夢如
今獨自倚冰簷落盡短檠紅灺不成眠
江城子
夕陽低畫柳如烟淡平川斷腸天今夜十分霜月更娟
娟怎得人如天上月雖暫缺有時圓斷雲飛雨又經
年思凄然淚涓涓且做如今要見也無緣因甚江頭來
處雁飛不到小樓邊
又
碧梧和露滴清秋小庭幽翠烟流羞帶一襟明月上危
樓苦恨秋江風與月偏管斷這些愁此情空道兩綢
繆信悠悠幾時休到得如今剗地見無由擬待不能思
想得無限事在心頭
滿庭芳(濡須對雪)
樓上寒深江邊雪滿楚臺烟靄空濛一天飛絮零亂點
孤蓬似我華顛雪鬢渾無定漂泊孤蹤空凄黯江天又
晩風袖倚蒙茸吾廬猶記得波横素練玉做寒峰更
短坡烟竹聲碎玲瓏擬問山陰舊路家何在水遠山重
漁蓑冷扁舟夢斷燈暗小窗中
又
曉色凝暾霜痕猶淺九天春意將回隔年花信先已到
江梅沉水烟濃如霧金波滿紅袖雙垂仙翁醉問春何
在春在玉堂西瑶臺人不老還從東壁來步天墀且
細看八塼花影遲遲會見朱顔綠髩家長近咫尺天威
君知否天教雨露常滿歲寒枝
又(和潘都曹九日詞)
江繞淮城雲昏楚觀一枝烟笛誰横曉風吹帽霜日照
人明暗惱潘郎舊恨應追念菊老殘英秋空晩茱萸細
撚醽醁為誰傾人間真夢境新愁未了綠髩星星問
明年此會誰寄幽情倚盡一樓殘照何妨更月到簾旌
憑闌久歌君妙曲誰是米嘉榮
又(二妙堂作)
楚尾江横斗南山秀輞川誰畫新圖幾時天際平地出
方壺應念江南倦客家何在飄泊江湖天教共銀濤翠
壁相伴老人娛長淮看不盡風帆落處天在平蕪算
人間此地豈是窮途好與婆娑盡日應須待月到金樞
山中飲從教笑我白首醉糢糊
宴桃源
簾幕疎疎風透庭下月寒花瘦寬盡沈郎衣方寸不禁
僝僽難受難受燈暗月斜時候
又
林外野塘烟膩衣上落梅香細瘦馬步凌兢人在亂山
叢裏憔悴憔悴回望小樓千里
又
綠盡小池芳草門外柳垂春晝花上雨廉纖簾幕燕來
時候消瘦消瘦依約粉香襟袖
又(與孫祖恭求酴醿)
舊日荼䕷時候酒涴粉香襟袖老去惜春心試問孫郎
知否花瘦花瘦剪取一枝重嗅(一作添我小闌文綉)
竹坡詞卷二
