竹坡詞卷一
宋周紫芝撰
水龍吟(天申節祝聖詞)
黃金雙闕横空望中隱約三山眇春皇欲降渚煙收盡
青虹正繞日到層霄九枝光滿普天俱照看海中桃熟
雲幡絳節冉冉度滄波渺遥想建章宫闕(缺)薰風月
寒清曉紅鸞影上雲韶聲裏蒙天一笑萬國朝元百蠻
款塞太平多少聽堯雲深處人人盡祝似天難老
又(題夢雲軒)
楚山千疊浮空楚雲只在巫山住鸞飛鳳舞當時空記
夢中奇語曉日曈曨夕陽零亂裊紅縈素問如今依舊
霏霏冉冉知他為誰朝暮玉佩烟鬟飛動烱星眸人
間相遇嫣然一笑陽城下蔡盡成驚顧蕙帳春濃蘭衾
日暖未成行雨但丁寧莫似陽臺夢斷又隨風去
又(須江望九華作)
楚山木落風高暮雲黯黯孤容瘦天晴似洗明霞消盡
玉巒排秀九鳳飛來五雲深處一時輕矯恨三山不見
六鰲去後天空遠人將老堪笑此生如寄信扁舟朅
來江表望中愁眼依稀猶認數峰林杪萬里東南跨江
雲夢此情多少問何時還我千巖萬壑卧霜天曉
浣溪沙(今歲冬温近臘無雪而梅殊未放戲作浣溪沙三疊以望發竒秀)
近臘風光一半休南枝未動北枝愁嫦娥莫是見人羞
么鳳不傳蓬島信杜鵑空辦鶴林秋便須干技打梁
州
又
欲醉江梅興未休待篘春瓮洗春愁不成歡緒却成羞
天意若教花似雪客情寧恨髩如秋趁他何遜在揚
州
又
無限春情不肯休江梅未動使人愁東昏覷得玉奴羞
對酒情懷疑是夢憶花天氣黯如秋喚春雲夢澤南
州
又(和陳相之題烟波圖)
水上鳴榔不繫船醉來深閉短蓬眠潮生潮落自年年
一尺鱸魚新活計半蓑烟雨舊衣冠廟堂空有畫圖
看
又
多病嫌秋怕上樓苦無情緒嬾擡頭雁來不寄小銀鈎
一點離情深似海萬重凄恨黯如秋怎生禁得許多
愁
又
醽醁新翻碧玉壺水精釵裊絳紗符吳姬親手碎昌蒲
綵索繫時新睡起榴花剪處要人扶心情還似去年
無
又
學畫雙蛾苦未成髩雲新結翠鬟輕伴人歌笑已多情
飛絮亂花閒院宇舞鸞歌鳳小娉婷陽關休唱斷腸
聲
卜算子(席上送王彦猷)
江北上歸舟再見江南岸江北江南幾度秋夢裏朱顔
換人是嶺頭雲聚散天誰管君似孤雲何處歸我似
離羣雁
又(再和彦猷)
霜葉下孤蓬船在垂楊岸早是凄涼惜别時更惜年華
換别酒解留人拚醉君休管醉裏朱絃莫謾彈愁入
參差雁
又(西窗見剪榴花)
絮盡柳成空春去花如掃窗外枝枝海石榴特為幽人
好密葉過流離薄艷明芳草剪得花時却傍闌樓上
人垂手
木蘭花(長安狹邪中有高自標置者客非新科不得其門時頗稱之予嘗語人曰相馬失之)
(肥相士失之瘦世亦豈可以是論人物乎戲作此詞為花衢狹客一笑)
嫦娥天上人誰識家在蓬山烟水隔不應著意眼前人
便是登瀛當日客雙眸烱烱秋波滴也解人間青與
白檀郎未摘月邊枝枉是不教花愛惜
又
江頭雨後山如髻催送新涼風有意月來楊柳綠陰中
秋在梧桐疎影外小窗紋簟涼如水歲歲年年同此
味眼前不忍對西風夢裏更堪追往事
減字木蘭花
春閒晝永城下江深山倒影淨掃風埃收拾烟光入句
來短窗閒倚身似浮雲門似水誰伴餘年結得青山
一個緣
又(内子生日)
蓬萊三島上有青青千歲草玉佩烟鬟來作人間一笑
歡麻姑行酒萼綠華歌清韻裊玉秀蘭芳醉舞東風
綵袖長
又(大梁揚師醇奉親至孝嘗手植木犀於堂後木未三尺而已著數花蓋造物者以娛萱堂老人)
(也師醇以長短句分餉一枝竹坡作此解以贊之)
西山岩桂常恨香聞烟雨外何似君家戲綵堂前早試
花黃金千粟風撼芳條香馥馥一剪無多桃李漫山
奈俗何
又(晁别駕生日)
當年文伯曾是東坡門下客文采風流奕葉傳芳總未
休為公持酒願祝彩衣無限夀歸覲楓宸剩醉長安
幾度春
攤破浣溪沙(茶詞)
蒼璧新敲小鳳團赤埿開印煑清泉醉捧纖纖雙玉笋
鷓鴣斑雪浪濺翻金縷袖松風吹醒玉酡顔更待微
甘回齒頰且留連
又(湯詞)
門外青驄月下嘶映階籠燭畫簾垂一曲陽關聲欲盡
不多時鳳餅未殘雲脚乳水沉催注玉花甆忍看捧
甌春笋露翠鬟低
水調歌頭(十月六日於僕為始生之日戲作此詞為林下一笑世固未有自作生日詞者)
(蓋自竹坡老人始也)
白髮三千丈雙鬢不勝垂人間憂喜如夢老矣更何之
蘧玉行年過了未必如今俱是五十九年非擬把彭殤
夢分付與癡兒君莫羨客起舞夀瓊巵此生但願長
遣猿鶴共追隨金印借令如斗富貴那能長久不飲竟
何為莫問蓬萊路從古少人知
又(王次卿歸自彭門中秋步月作)
濯錦橋邊月幾度照中秋年年此夜清景伴我與君遊
萬里相隨何處看盡吳波越嶂更向古徐州應為霜髥
老西望倚黃樓天如水雲似掃素光流不知今夕何
夕相對語羈愁故國歸來何事記易南枝驚鵲還對玉
蟾羞踏盡疎桐影更復為君留
又(丙午登白鷺亭作)
歲晩念行役江闊渺風烟六朝文物何在回首更凄然
倚盡危樓傑觀暗想瓊枝璧月羅襪步承蓮桃葉山前
鷺無語下寒灘潮寂寞浸孤壘漲平川莫愁艇子何
處烟樹杳無邊王謝堂前雙燕空繞烏衣門巷斜日草
連天只有臺城月千古照嬋娟
又(雨後月出西湖作)
落日在烟樹雲水兩空濛澹霞消盡何事依約有微紅
湖上晩來風細吹盡一又殘雨蒼翠溼千峰誰遣長空
月冷浸玉壺中問明月應解笑白頭翁不堪老去依
舊臨水照衰容良夜幾横烟棹獨倚危檣西望目斷遠
山重但恨故人遠此樂與誰同
沙塞子(中秋無月)
秋雲微淡月微羞雲黯黯月彩難留只應是嫦娥心裏
也似人愁幾時回步玉栘鈎人共月同上南樓却重
聽畫闌西角月下輕謳
又(席上送趙戒叔時東南方擾)
玉溪秋月浸寒波忍持酒重聽驪歌不堪對綠陰飛閣
月下羞娥夜深驚鵲轉南柯慘别意無奈愁何他年
事不須重問轉更愁多
鷓鴣天
荷氣吹涼到枕邊薄紗如霧亦如烟清泉浴後花垂雨
白酒傾時玉滿船釵欲溜髻微偏却尋霜粉撲香綿
冰肌近著渾無暑小扇頻搖最可憐
又(七夕)
烏鵲橋邊河漢流洗車微雨溼清秋相逢不似長相憶
一度相逢一度愁雲却静月垂鈎金鍼穿得喜回頭
只應人倚闌干處便似天孫梳洗樓
又(李彦悏生日)
尊酒年年樂事多古銅猶得幾摩挲他時人物君須記
玉笋班中李泰和煩翠袖把金荷功名餘事且高歌
新來學得長生訣寫就黃庭不換鵝
又(沈彦述生日)
名在休文季孟間一時風味更蕭然瓊林不逐春風老
安用丹砂巧駐顔春入戶酒吹瀾小桃枝上錦闌斑
明年欲與君為夀無路相從入道山
又(和劉長孺有贈)
裊裊雲梳曉髻堆涓涓秋淨眼波回舊家十二峰前住
偶為襄王下楚臺閒院靜小桃開劉郎前度幾回來
東風易得行雲散花裏傳觴莫謾催
又(和孫子紹菊花詞)
晴日烘簾暖似春菊回霜暈淺仍深誰知此地栽花手
便是當時嗔蕊人秋渺渺夜沉沉一聲清唱裊殘音
嬌癡應挽香羅比六幅雙裙染鬱金
又
一點殘缸欲盡時乍凉秋氣滿屏幃梧桐葉上三更雨
葉葉聲聲是别離調寶瑟撥金猊那時同唱鷓鴣詞
如今風雨西樓夜不聽清歌也淚垂
又(重九登醉山堂戲集前人句作鷓鴣天令官妓歌之為酒間一笑前一首自為之也)
年少登高意氣多黃花壓帽醉嵯峨如今滿眼看華髮
強撚茱萸奈老何千疊岫萬重波一時分付與秦娥
明年身健君休問且對秋風卷翠螺
又
終日看山不厭山尋思百計不如閒何時得到重陽日
醉把茱萸仔細看欹醉帽倚雕欄偶然攜酒却成歡
籬邊黃菊關心事觸忤愁人到酒邊
又(荆州都倅生日)
讀盡牙籖玉軸書不知門外有園蔬借令未解鑾坡去
也合讐書在石渠微雨後小寒初滿斟長夀碧琳腴
不須更問荆州路便上追鋒御府車
又(子少時酷喜小晏詞故其所作時有似其體製者此三篇是也晩年歌之不甚如人意聊載於)
(此為長短句之體助云)
樓上緗桃一萼紅别來開謝幾東風武陵春盡無人處
猶有劉郎去後蹤香閤小翠簾重今宵何事偶相逢
行雲又被風吹散見了依前是夢中
又
綵鷁雙飛雪浪翻楚歌聲轉綠楊灣一川紅旆初銜日
兩岸朱樓不下簾闌倚處玉垂纖白團扇底藕絲衫
未成密約回秋水看得羞時隔畫簷
又
花褪殘紅綠滿枝嫩寒猶透薄羅衣池塘雨細雙鴛睡
楊柳風輕小燕飛人别後酒醒時午窗殘夢子規啼
導前心事人誰問花底閒愁春又歸
採桑子(雨後至玉壺軒)
跳珠雨罷風初靜闌檻憑虚絳闕清都只在仙人碧玉
壺九原喚起王摩詰畫作新圖十里芙蕖乞與知章
老鑑湖
西江月
畫幕燈前細雨垂蓮盞裏清歌玉纖持板隔香羅不放
行雲飛過今夜塵生洛浦明朝雨在巫山羞娥且莫
鬭彎環不似司空見慣
又
池面風翻弱絮樹頭雨退嫣紅撲花蝴蝶杳無蹤又做
一場春夢便是一成去了不成没個來時眼前無處
說相思要說除非夢裏
又
羅袖雲輕霧薄醉肌玉軟花柔相逢不道有春愁只道
春來微瘦一點人間深意數聲柳下輕謳帶將離恨
上歸舟腸斷月斜時候
又
髮白猶欹旅枕溪深未挂烟蓑往來苕霅意如何應有
輕鷗笑我細算年來活計只消一個漁舟金魚無分
不須求只乞鱸魚換酒
又(席上賦雙荔子)
連理枝頭竝蔕同心帶上雙垂背燈偷贈語低低一點
濃情先寄翡翠釵頭摘處鴛鴦枕上醒時酸甜紅顆
阿誰知别是人間滋味
又(和孫子紹拒霜詞)
天意未教秋老花容剗地宜霜酒肌紅軟玉肌香不與
梨花同樣來伴孫郎小宴臨風為舞霓裳更深綠水
照紅粧便是採蓮船上
又
誰把藍揉翡翠天將蠟作梅花晩來秋水映殘霞水墨
新描圖畫紙上寫將心去眼邊却送愁來今回相見
比前回心下忡忡無頼
小重山
溪上晴山簇翠螺曉來霜葉醉小池荷瑣窗秋意苦無
多簾繡卷黃菊兩三窠小睡擁香羅起來勻醉粉玉
垂梭只愁無奈夜長何你去也今夜早來麽
又(方元相生日)
碧玉山圍十里湖水雲天共遠戲雙鳬河陽花縣錦屏
鋪人不老長日在蓬壺一笑且踟蹰會騎箕尾去上
雲衢十分深注碧琳腴休惜醉醉後有人扶
竹坡詞卷一
