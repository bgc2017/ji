沈下賢文集卷苐三
雜著
夏平旌故平盧軍節士
萬勝崗新城錄魏&KR0632;分河錄
夏平
夏之為郡南走雍千五十里涉流沙以阻河地當朔
古名其郡曰朔方其四時之辰夭暑而延冬其人毅
其風烈其氣威而厲易憤而難平夫其難平之狀在
陽為悖在隂為佷悖為不平者在上暴横而為也在
下殘冤而為也佷為不平者在上蔽惑而為也在下
憤激而為也元和初夏之節度韓將軍入覲其甥楊
琳為之後㕥兵叛天子命將軍演代之既至盡殺其
屬將曲直者無别罪併俘其家姊弟妻子乃以其善
貌擇入其餘均賞麾下騎士皆得肆辱汙明年拜右
衛李將軍愿為尚書出代演為政至其城察民氣色
不淂平廼留意於察果得之即令曰天子愍不辜久
而命四方為政執事觀察之夫楊琳叛脅其良人良
人㕥骨肉妻子故不能得止又不能即死制巳在人
今皆㕥是罪戮之矣其姊弟妻子當免者不宜復蓄
汙且又皆良人子等䫫耳寧幸如是乎今盡籍出之
無得隱吏更察敢有如是者斬於是尚書愿廼以畜
馬為則詶淂所虜者相當其直其人皆死志積冤憤
旣出則豁其所畜道路呼聲四逸有感憤不勝于心
者則仰而號俯而踊退而變為喜而舞謠其德其聲
雜調齊感如是連日攺旬而后已是則條理其政如
此其氣復能為悖邪夏之屬土廣長幾千里皆流沙
屬民皆雜虜虜之多曰党項相聚於野曰部落其所
業無農桑事事畜馬牛羊槖駞廣德年中其部落先
党項與其䫫意氣不等強者有牛羊槖駞其後更酬
殺轉轉六七十年莫能禁道路殺掠以為嘗與華民
迫貨馬牛羊槖駞者貨已輒以壯騎從捷道伺險擊
華民華民脫死者幾希矣尚書公旣按察部落盡知
其&KR2069;大者死小者盟又令曰今盟已敢有叛者滅之
其后有人貨淂一馬厚價善色駭而逸亡其所就月
餘奔歴數帳異逐之又至一悵帳之老乃相與執而
詣公居請曰有馬逸来莫知其所由自後更歲故亡
馬者得復之是則整頓其弊如此其氣復能為佷耶
夫政之不明則平不淂施于氣笑色語法不清則平
不得信于市貨理化昔者周公之為政處于相則天
下平處于東則一方平今夏北一方也淂其平如此
豈在位者而知周公之道耶乃籍所㕥于篇㕥明善
理云爾
旌故平盧軍節士
郭昈郭航本不同族皆家平盧軍昈父珍岑舉進士
與權臯著作同上苐天寶末燕人叛雖㕥戮自是而
齊趙之間頗聞其強矣昈旣壯能習先人所業復舉
進士時權相國為禮部尚書其所立欲擢之及聞家
居非地即罷選歸而亦為師古所辟昈與故渤海人
高鉥為等伍師古死師道代之復用鉥昈為從事有
頃常山帥卒其卒請嗣帥未得命師道亦遣甲卒萬
人北渡河太原㕥為頋望鉥昈相與議語謂燕蔡之
侯初封欲令師道先之為朝省㕥樹大效乃說曰傭
有操鋤為人治榢者能勤糓滅稂歲得均穡至于傭
子既專地自入其伍益相辦助或謂之語曰田人百
畆成而餉之直幾半足㕥飽三冬之腹至於所取非
任頼主人土廣且寬之則曰可苟設一旦篤其不奉
亦奪矣是属固不殍矣此借言於家人尚尔况傭於
天子乎今北河之傭方責其專田君侯寧可以假非
於不理者誠能此時因經圖㕥盡入其地親謁闕下
則君侯之功莫可與等保餉世世雖孱孫亦終不奪
豈不偉哉夫舉食於人當渴饑之望也一飯千金未
足者不能十金及飫而進於前雖海陸備鼎頋與糠
籺齒尚何所愧願君侯省之無為人後事將行左右
者更沮之曰猛虎所㕥使物畏而不敢犯者以能威
自居也故盤林横谷奮睛以拏怒掉尾㕥倚嘯猒食
於羆豕麏麚之肉及弃其所長而欲弭耳委首以待
餒是知命懸扵執者之手雖塵兒得㕥狎而搏雖欲
申步於咫尺安淂自遂也今公捨自食而就待餒其
後亦能無恨乎孰為公計其事扵是師道果大悔遂
殺高鈢而昈以能善人左右開之故淂無殺幽於蔡
之鄙縣使人守其門親屬通往來輒籍署更十餘歲
當元和九年蔡帥少陽死其子元濟欲以有父之地
請於天子天子怒發兵圍之既急師道亦悖乃隂為
之助明年秋師道兵萬餘東寇彭城入簫豐沛且敗
而還因艱四境出入者月餘昈乃為練繒書緘之絮
帑如顆遣航持詣彭城請其願得上奏將行執航手
曰努力慎勿洩書不吾名蓋假齊人劉諒耳非見帥
無得言吾書者航至彭城宗人運為武寧虞候都使
始航欲舍之會運將兵出定豊未還航直詣賓府見
郭行餘因曰航母之姊子劉諒有帛書奏記陳叛兵
者山川曲折之狀願見將軍行餘淂之喜悅起告其
帥航見帥獨謂帥曰郭昈為之畏洩故假劉諒劉諒
者師道所信之吏也遂發書書詞云願㕥兵三千人
出滄州用戈舡浮海莱淄之上此時海不備所處皆
罪人謪吏無所與堅遂與上奏扵是天子遣告欵城
帥知之帥以為非昈書疑師道為之㕥相詿誤故航
歸不得書報獨告以信語航不敢復故道道廻遠凡
數千里乃及昈所處未見昈且為師道所召既行與
昈兄子會於道因竊謂曰今者航無狀受召豈前事
之露耶且露航獨死終無所敗無憂也昈聞之幾自
引死航令莱人嘗以氣敢聞於平盧軍及師道欲叛
盡縻絡敢士故航在名中初航不知其召之所㕥也
意謂知前謀竟憂死明年元濟誅又明年師道反詔
遣大梁椘彭城蔡許&KR0632;魏之師合而四入於是彭城
軍下魚臺入金鄕椘軍圍海取其二縣大梁軍攻考
城淂之&KR0632;蔡許共拔斗門至臨濮魏軍渡楊流占東
阿再戰涉商屯鄆西六十里兵最近賊益敗故師道
遣右將軍劉晤將握前後兵三十萬人出當魏魏兵
日急晤晤亦為師道所篤乃歸斬師道盡以鄆城降
得拜為&KR0632;師在十四年二月乙亥也高鉥以前著跡
追為尚書蓋言寵之昈淂以外郎為&KR0632;從事詔令行
餘為記室行餘與昈會於河關之間昈謂行餘曰昈
前者使航馳帛奏至彭城聞其還不聞其問今巳死
矣君知其請乎行餘曰請者云何昈猶能盡語軍中
之詞矣行餘曰果然鳴呼航竟死矣莫有聞者嗟乎
十四年余與李褒劉濛宿白馬津俱聞之於郭記室
明日復皆如濟北濟北之人盡能言昈之節故悉㕥論
著將請于史氏云
萬勝崗新城錄
元和九年蔡之帥死其子元濟㕥其土叛逸掠陳汝
之間冬縱兵臨夀春屠馬塘走其守令狐通焚霍丘
淮南郡邑大駭民人卷席而居上聞之怒謪其守明
年春詔執金吾李將馳傳出守之既至收其壊卒聚
夀春城使人勞井閭而市貨耕桑之業始復民人莫
知復爲戰矣八月乙巳夜引兵南出霍丘百四十里
又折而西四十里營於萬勝崗築新城初將度曰吾
士卒萍合之衆也易散而難役吾㕥築壘令之必苦
難使寇聞之必襲吾思欲其自用乃召諸將謂曰吾
旦日望氣其狀有寇謹備之令諸軍分營連居環廻
之間十有餘里各視營之所向宜為數堵之垣以禦
暴矢耳諸將素竒將軍言歸而亟暁其卒故所命立
&KR0556;將軍與監軍使出周視之還至武寧大稱築者之
能勞以酒帛語寵其將因曰既已幸周繚之善也他
將恥其功之不䫫乃復興即日而垣周將軍監軍使
出牛酒為勞因士卒之樂又令曰山澤之地其土瘠
漓今時方秋浸潦用事謂衆之功難為也頋為垣今
日而周明日而壊吾為諸君惜之誠能致其厚則土
藏(去聲)色氣脉力相輔雖霖潦不為患矣築者皆悅
復争為厚及竟將軍監軍使出視之復勞曰嗟乎諸
君之能衆士之功也既周且厚始謂其垣今則城矣
因自吟曰城乎城乎使其增數仞而飾之寇雖蚩尤
寧敢犯我乎遂歸諸將相謂曰乃者將軍之詞淂無
意其高邪吾黨亦魁醜其卑矣復增其築於是新城
遂具明日果寇来望見㫮愕然因至新城傍俱張喉
高言指城上曰為我曹敬謝將軍訖詞而去諸將盡
伏寇亦㕥王賢董重質營其側拒之十一月戊辰將
軍將卒萬餘西渡澗渠上史蔟崗與賊陣自平明至
日中進退相延不得合及日側將軍乃謀曰彼必乘
暮伺吾還兵擊我必矣於是引兵急攻寇寇延退數
里乃以精兵分伏其兩隅復自延退間拔其羸老先
渡者㕥為兵怠俱還遂大呼疾馳東下扵是伏兵皆
奮斷其後賊大潰殺傷千餘生得數十人官卒死者
亦數百人是時李存亮為先鋒將使百騎遊擊左右
獨五人環馳如轂至賊麾下斬其將王賢繼轡轉闘
而歸十一年夏高霞寓敗於隋唐既謪盡發其卒属
東備矣九月使偏將軍李曜領步卒數百人從險道
夜銜枚入寇境西過九女原百餘里屠其堡聚三十
餘壘又使義營諸將西北傍安陽山破其土附屯戌
之衆數十百人招其降民男女萬戶得其將二人用
之久之朝之卿士以爲將軍怠於戰或發其語而客
亦有來語於將軍曰始天下高將軍之義㕥將軍兵
臨三州之寇謂一舉而取何爲久不稱其獲與將軍
曰子之望吾非也夫鋤深稂者必利其鍤乃吾之部
多吴椘畊販之人長習於沮澤之上彼魚鳥之性生
矣恇恇如偷兒其游翔之群非不多也及撫掌而駭
之即争為潰矣而寇亦素難吾名常以精卒待我今
驅是於欹谷之間與寇决闘譬由畜彘之禦窮狼寧
有所抗蓋居之嚴城以固其意令旦暮從壁上望見
寇騎號呼奔突之狀以熟其目然吾又常喻以風雲
勝敗之語語之壯所恃如目熟而恃壯及其可用吾
伺其利而擊之期於必勝此吾所效也十一年冬詔
書促戰十月乙未上遣中貴人來臨視將軍於是圖
其陣於帳中令諸將各職其序旦暮擊鼓教士卒為
分合圓方之勢備盡所用將軍出客有難之曰自建
中於今淮夷三叛其間矣雖蒙赦令然未嘗斯湏忘
戰故介兵人傳其兵父訓之子兄教之弟非戰事不
語是寇以將軍名聞天下固不敢犯自將軍西出疆
屯兵於萬勝城以控其要濠水而東連次淮江之間
郡邑之人畊桑自力輸轉相屬曾不為寇虞此將軍
之功也以強計毅誠招其轉禍之人繼來如䋲此將
軍之用也今將軍不以此為百全之基驅貃越之人
身自蒙堅而與必死之寇决命頃刻即萬有一不知
將軍之指東土之固將安仰哉對曰此吾㕥熟於計
久矣然吾昔嘗仕於河塞十有餘年公若僂之亡伸
也前行始入覲不意蒙寵於過悞使率師振旅吾之
力唯其所指巳死效夫馬隨羈而引者也羈之使馳
則為之馳緩則步安有擇塗陸而避僵蹶哉如有縱
之不前銜之不止徒見撻賤之弃焉得延頸踠足以
待御且聖上旦暮待績於吾中貴繼至亦吾蒙羈之
日也何敢自引於便而巳矣遂以十一月庚辰夜漏過
四十刻引兵西渡上史蔟牧之下矚賊壘分銖皆察
及日中天風西猛起折(浙)幹廻幟將軍謂中貴人曰
今日之候非其利也願屯兵堡史蔟以伺之中貴人
曰某受命視公戰不視公守將軍不得巳乃陣中軍
為前武寧軍次之左右輔皆親兵戰凡十合會廬宣
之軍居間聞戰聲自驚潰失次且遁是賊軍方若中
軍武寧之殺傷幾欲引去聞廬宣之軍驚潰即分精
兵數百勁突所潰以擊亡而將軍復與中軍武寧深
逐賊西行數十里因與廬宣之軍相弃廬宣之軍先
遁去卒無所傷至暮中軍力闘遂死其將曹推直張
忠信楊渾等及卒死者數百人武寧者亦數百人還
軍新城雖無功者亦勞之以故士卒無戰苦畏叛之
患時某客夀春得詳其語而書之㕥備史聽
魏&KR0632;分河錄(九年冬為師薛公作)
元和八年秋水大至&KR0632;河南瓠子堤溢將及城居民
震駭帥恐出視水迎流西南行思欲以救其患亦頗
聞故有分河之事言其水嘗導出黎陽傍帥以其功
尚可跡於是遣其賓裴引泰請於魏曰河經他而東
滑最大自洛以西百流皆集于滑而春秋堤防不為
固此將軍所明知也切以黎陽西南其洄壖拒流以
生衝激之力誠願决一派於斯幸分其威耳今秋雨
連久不間洛&KR0632;㕥西椎川峻谷暴發之水争怒以走
會即河勢日夜益壯恐一旦城郭無賴謹聽命於將
軍魏帥許之其將卒吏民更請曰患難近也况&KR0632;得
水禍於天久矣魏何戚乃許移於巳哉帥曰民前聽
所語是黎陽與&KR0632;俱帝土否耶設人有不幸扵水火
而望及於四海道路之人凡見其苦即為舉手寧皆
有戚者夫全大㕥弃細順理也且&KR0632;壁卒數萬人民
不安業未知其頼吾安敢以河鄙咫尺之地為專惜
乎願桑麻五糓之出不能賑百戶假如水能盡敗黎
陽尚不足愛况其無有民何患無土㕥食因召吏趍
籍民地所當奪者盡㕥他地與之籍奏天子天子嘉
其意可而明年春&KR0632;鑿河北黎陽西南役卒萬人間
流二十里復會于河其壖田凡七百頃皆歸屬河南
夏六月魏使楊茂卿授地&KR0632;帥令陳酒樂與浮河新
渠是日亞之以客得與故悉其事於兩帥之賓
學解嘲對
客有以今廪食之不充漕&KR1966;不勝於弊是勞遠而堕
近以爲問者余於是彂憤數日故縷言而對之昔漢
徙山連豪冨兼併之家以奉國邑凡百二十四萬戶
又有南北東西軍及匈奴雜虜以國衆来歸者仰給
於漢未聞嘗俟&KR1966;於吴越而復給也今以三千人食
勞輸江淮歲貢三十萬斛迎流越險覆舷敗&KR1966;不得
十半自漕以東督稽之官凡四十七署署吏不下百
數歲費錢十千萬爲大數而部吏舟傭相踰爲姦鞭
榜流血酸苦之聲相聞禁錮連歲不解歲千餘人雖
赦宥而獄死者不可勝多矣甚非仁聖之所牧人也
乃者燕人叛玄宗南廵巴蜀肅宗勞兵于靈府及三
駕神遊代宗臨陜關中流離羸牛一韁當市錢二百
千故有轉輸之法雖救一時然終轉人於禍誠可以
痛今雖未可暴去且宜㕥三輔粟為貢重資於農則
耕稼自勤畊稼自勤甸服無曠土遊人矣如此九年
之蓄可以儲又何勞輸&KR1966;於遠哉客曰敬聞其旨
沈下賢文集卷苐三
