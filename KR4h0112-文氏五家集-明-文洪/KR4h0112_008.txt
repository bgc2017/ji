文氏五家集卷八
明文彭撰
博士詩集下
廷試述懷
少小習章句朝夕親筆研詞場十度游終迷五色線行
行預計偕迢迢入畿甸皇畿本佳麗瑞靄鬱蔥蒨五城
十二樓紫陌韶華徧披褐朝至尊複道隨羣彦步趨白
玉階日射黃金殿螭頭繞爐煙雉尾開宫扇操筆陳蕪
詞來上宸旒獻雖非仲舒策不待常何薦但願納芻蕘
自忘草茆賤
徐李二相公枉駕見過失迓以詩謝之
曲巷幽居暫借棲漫勞方駕駐柴扉驚留折簡題凡鳥
敢謂虚名動少微忘勢一心期牧仲好賢同志詠緇衣
歸來獨倚衡門望彷彿猶疑見羽旂
嚴相公招飲西城寓直
直廬清切傍西垣退食委蛇赤舄安迂性自慚疎禮法
中廚先巳出盤飡虛勞吐哺延東閣實媿侏儒飽大官
既醉歸來心獨醒猶思彈鋏學馮驩
邢太史夜坐以雜花插瓶作供
雜花初上映燈光露濕羅襟夜氣涼笑殺風流貧學士
瓶花亂插當紅籹
銀箭頻將玉漏催花枝月色共徘徊蕊宫仙子初回駕
無數清香入酒杯
邢太史田錦衣集神樂觀
琳官秋淨擁樓臺仙侣同游院院開白晝漫憑棋局遣
清風時送酒杯来高槐承日敷清蔭老柏飡霜蝕紫苔
回首又隨車馬足始知靈境少塵埃
送朱子价
辭家是三月楊柳正依依忽爾歲云暮燕山朔雪飛巳
驚物候改况復故人歸獨坐不成寐時時歌式微
再承李閣老見過
相國高名山斗如若為優禮及庸疎衡門更辱高軒過
陋巷頻看長者車櫪下長鳴悲志業河東有賦待吹噓
江湖潦倒空雙鬢一任風雲自卷舒
送周子籲入蜀
偶干微禄到長安忽漫相逢暫解鞍萬里驅馳吾道在
三年離别酒杯乾趨朝始脫滇南路遠宦寧辭蜀道難
使節重迎餘澤潤錦江春色幾廻看
登報國寺佛閣
送客出都門闐闐車馬喧言尋静者室因得給孤園暫
與塵囂遠閒將貝葉翻偶從高閣望寒色滿平原
次韻馬内翰
燕山朔雪未全消銀燭淋漓吐絳綃壯志未酬顔駟老
華筵喜預孟公招厭厭不醉歸何夜小小歌聲聽轉嬌
一刻鄉心雙鬢改幾回搔首望層霄
至日雪晴謁徐相公蒙以内賜珍珠紅酒留酌賦
此謝之
金鑾退食綺筵張積雪真成白玉堂陽至雲霞占有象
清時鐘鼓樂無疆珍珠酒賜天恩重綵縷絲添日影長
吐握未能歌盛德草茆何幸被餘光
除夕答顧汝所
今夕是除夕他鄉憶故鄉懷親千里近清話一杯長老
去心猶壯更深燭有光平生多感慨相對自難忘
元旦朝賀
淑氣廻春滿帝城元辰獻歲泰階平蓬莱宫闕千門曉
閶闔雲霞五色成大地河山開景運中天日月麗文明
一人獨坐逢佳節擊壤康衢繼頌聲
人日雪晴答徐相公
人日雪初晴朝暾映雪明已占吾道泰更喜物華清霽
景融金殿陽和布王京共知調燮在四海荷昇平
雪晴同吕舍人顧汝所南郊閒步
京華春色好最好雪晴時樹凍初含潤溝冰欲動澌風
生塵冉冉日下景遲遲攜手南郊去仙家有酒巵
清明大雪
清明何事雪漫漫始識燕山春更寒遂使鶬鶊鳴較晚
只疑鳷鵲尚留殘風回柳絮綏綏下簾綴珠璣細細看
學得風流陶學士呼童旋掃試龍團
是日約往南郊不果
南國清明花事稀燕山雨雪尚霏霏長安九陌春何處
旅食經年客未歸兩地風光關念切平生事業寸心違
也知空負城南約不是袁安不啟扉
次彭孔加見懷韻
遠書初至日正是憶君時况復經年别何堪兩地思石
湖乘雪興南郭看花期頻有還家夢知君知不知
次張伯起見懷韻
别君銷盡黯然魂老我終慚櫪下轅三禮未陳猶有恨
一杯獨酌更何言春風巳動江南柳歸棹行辭薊北門
莫向京華問消息到家應共洗清樽
次張幼于見懷韻
黃金臺下草霏霏日日臺前送落暉覽勝有時趨禁苑
夢歸長夜到親闈故鄉風景心常在帝里春光雪又飛
看鏡倚樓天萬里浩歌時一詠緇衣
上巳不出
祓禊當年在石湖綠油畫舫映青蒲逸情遠興形骸外
水曲山隈少長俱竹裏桃花山鳥喚水邊楊柳麗人扶
皇州春色来何晚獨坐空齋一事無
出京承徐相公贈詩次韻酬謝
五雲樓閣九重城瞻望何殊萬里程調化共知歌盛德
好賢端不為修名平生雅度真難値此日新詩更有情
潦倒窮途甘棄擲獨慚虚譽動公卿
夢還家示肇兒
離京纔二日已有夢還家親戚多情話風塵感歲華共
憐鬚鬢改不覺道途賒月落雞聲早依然天一涯
鷗
一官辭帝輦南去客途分孤棹迎新漲歸程檢舊文細
流縈落日疎柳拂高雲白鳥沙邊立飄飄自不羣
蟬
高柳咽新蟬初聞思惘然可堪新别處况復早秋天響
逐輕風度心隨餘韻懸故鄉行未至愁劇不成眠
旅泊
旅泊頻驚夢孤村獨繫舟雨餘新漲滿日落晚風柔為
客經年久歸程計日酬一杯聊自遣沙上有眠鷗
夜讌朱子价園池
清讌開池上輕風吹樹枝已憐秋氣好正是月明時玉
露沾衣重金尊送酒遲平生好客興為我更忘疲
中秋遇雨宿江中
本擬中秋夜家庭待月圓蹉跎霪雨裏猶自滯江邊海
氣隨潮上江聲入枕懸夢回天未曙起坐不成眠
哭李冢宰
丹旐飛飛江水濱失聲知已喪元臣誰將消骨陳張禄
終履危機禍長民才擬干將偏易折魂銷犴狴竟難伸
山丘華屋尋常理獨有羊曇淚滿巾
官舍敝漏朝来雪霰盈案賦此遣興
官衙清冷思寥寥屋破風高雪不消三瓦未陳珠的歷
四圍多隙紙飄搖寒燈無著愁書濕布被多情怯夜迢
安得杜陵文藻筆秋風茆屋賦長謠
人日立春
佳辰愛人日况復立春時節喜三陽至羹傳七菜宜未
歌高適句且賦道衡詩莫謂家鄉近終成兩地思
過精嚴僧舍
人日過禪寺言修淨業緣鳥鳴簷樹近雲護佛燈圓佳
節尋僧遣新詩洗研傳暫来還暫去不必悟真詮
借得張子昆崙詩抄
不見昆崙三十年偶從僧寺拾遺編歸來細向窗前讀
宿草芊芊淚黯然
曹娥祠
江上濤聲接大荒祠前雙檜鬱蒼蒼孤墳何必山川麗
一死能將姓字揚妙迹已無王逸少題辭空問蔡中郎
真魂不逐寒煙散月落潮廻思渺茫
雨中同李舍人宿靈隠寺
西湖春水拍天浮日日春隂繫我愁沾濕莫辭花下過
空濛自得雨中遊有無轉憶王維句潦倒先拚金谷籌
夜静不知雲卧冷朝來白雪滿山頭
宿雲堂山樓
舊日西湖路梅花幾度開暫抛塵外事乘興雨中來山
逕團青嶂禪房鎖綠苔一宵清淨業浩劫自輪廻
至山隂
山隂城中花欲舒山隂城南錦不如秦碑禹穴猶在望
蘭亭剡曲成丘墟春光雖巳足游賞勝地無柰空躊躇
等閒世事竟陳迹千載悠悠北伐書
登蕺山
夙慕山隂勝千峯羅翠屛探竒窺禹穴讀記想蘭亭俯
仰悲今昔煙霞本性靈空餘蕺山廟誰寫換鵝經
龍泉山
曉色姚江上青山逐霧開輕風吹竹樹初日照樓臺春
到花争發潮平水自廻莫言行役苦勝境且徘徊
鏡湖
鏡湖湖水如鏡平峯巒罨畫搖空明浮雲靉靆自来往
輕舟迅邁勞相迎白鷗雙雙暎山遠青蒲曲曲隨舟生
風流賀老已千載轉憶悠悠身後名
暮春嘉禾項子長園亭讌集
九十韶華今日晴名園喜見綠隂成雲光暎水黃鶯囀
草色侵衣白鷺驚刻竹又重題姓字舉杯還與說平生
山窮路轉孤花媚猶見餘春一種情
庭中一竹生意蕭然春來忽生數筍喜而賦之
亭亭一竹挺高寒正對先生苜蓿盤造化不私深雨露
春風還自長琅玕
五月新晴簡裔同僚
五月官衙樂事多綠隂清晝午風和茶烹雪乳新羅&KR1321;
硯洗青花舊斧柯翠竹露梢舒嫰葉文魚依藻泳清波
一枰棋了人初散小小宣罏爇水磨
糴米
喜得儒官少簿書清閒真足慰慵疎年衰久已知安分
命薄常令意不如有禄代耕還糴米無園種菜敢思魚
閉門日暮廚煙起默坐空思嘆索居
午門朝見時大内新成
九重宫闕倚天翔不日功成拱萬方三殿昭回還舊觀
五雲縹緲麗晴光分明周室營豐洛不數關中治未央
自媿微臣何幸會也隨鵷鷺侍班行
長安逢郭山人
漫聞東岱覓竒蹤忽向長安道上逢大笑仰天無一語
只言日觀最高峰
羨爾身如不繫舟飄然五嶽恣竒遊長安市上一杯酒
此日相逢空白頭
題溪南别業
西溪溪水深不流溪南更築林堂幽會心自有濠濮想
乘興不數山隂舟一簾暮雨足吟眺萬疊春山供卧游
主人方有蒼生寄惟餘清夢狎輕鷗
黎内翰惟敬梁中翰思伯攜酒見過
未遂幽栖願聊為帝里游微官常自足高士每相求抗
志雙蓬鬢端居一敝裘無文驚海内徒自仰前修
喜徐太守子與至席上得陽字
五馬朱輪入帝鄉曾將九折嘆王陽久知惠政同吳漢
更喜文章似子長世事何如杯酒在風塵不見歲時忙
倚闌獨立詩成處萬里青天鴈一行
一麾閩海出明光曾是含香粉署郎行見望之還少府
不妨汲黯卧淮陽天涯媿我空奔走歲暮逢君倍感傷
今日一杯須盡醉相逢莫笑屈為邦
連日奔走塵冗懷抱欠佳偶過顧舍人汝由研山
齋見其窗明几淨折松枝梅花作供鑿玉河冰烹
茗啜之又新得鳬鼎竒古目所未見灸内府龍涎
香恍然如在世外不復知有京華塵土賦此紀興
偶入高人室恍然塵夢醒香生金鴨火茶剖玉河冰簷
際鳴幽鳥窗間出凍蠅春光遽如許萬慮一時增
除夕與肇兒守歲
莫將除夕感浮生且喜明朝歲又更日月將遷抛舊歷
風塵時逐媿虛名膝前賦就椒花獻盞内香浮柏葉傾
灸手朱門何處是一燈相對候雞鳴
元旦早朝
殷殷仙樂半空聞斗轉河斜曙色分輯瑞羣侯瞻肅穆
履端萬象荷氤氲霏煙彷彿凝三殿霽景招搖麗五雲
四十一年端拱化願歌周頌繼思文
冒雪訪吳侍御時廵警方歸寓善果寺
忽報故人至禪房暫解鞍攬衣頻促駕衝雪不知寒直
指霜威肅風塵行路難歸來報明主春色滿長安
出德勝門見杏花
獨坐空齋感歲華春風日日捲黃沙閉門無意窺楊柳
出郭驚心見杏花西望居庸開錦障北來天夀隠晴霞
驅馳莫問昌平道野寺含煙落日斜
送韓子游嵩嶽
名山誰最勝嵩嶽正中天石室有竒趣天池多列仙雲
霞時萬變日月晚雙縣曾讀盧鴻志因君更惘然
贈沈山人
一見出世人澹然忘物累閒談山水勝真得煙霞趣蕭
然隨去住所至興自寓嗟我濁世姿何由悟三昧
寒夜梁思伯小酌
新寒抱膝掩衡門上客開筵禮意敦最喜晤言消永夜
獨憐白髮照清樽羣賢並集風流暎列坐歡歌笑語温
醉後不嫌歸路晚天街塵静已黃昏
上巳韋園送徐子與得松字
韋園三日宴黯黯惜離蹤攀柳心先折看花興亦慵臨
流羨清水坐石蔭高松不是無言贈無言意更濃
會臺鄄城故墟齊魯會盟處有子建讀書臺
齊魯多竒跡鄄城會有臺當年空戰伐此日已蒿莱子
建不可作齊桓安在哉悠然會心處選勝草堂開
玉河橋見白燕和顧舍人汝和
玉河橋下水生苔玉河橋邊白燕來梨花柳絮亂飜舞
浴鷗飛鷺空驚猜金殿雪殘麗鳷鵲瑶臺月冷歸蓬萊
摠道緇塵暗京洛緇塵不染不凡材
四月七日顧汝和明日四十誦杜詩馬上足成之
四十明朝是清樽今日開煖風吹白晝庭草長蒼苔玉
殿裁書竣金鑾捧詔廻年光容易過羨爾接三台
和姚太史雪中竹
飛雪洒蒼筠分明白鳳翎風廻飜舞袖映月淡疎欞掃
去茶初熟看来酒易醒更憐人似玉清氣滿虛亭
九月十七日與肇兒夜過吕公祠浦漵縈廻菰蒲
掩映月色如晝真一片江南也適張氏兄弟攜琴
阮至酒酣鳴琴撥阮命童子奏笙簫以和之恍然
如在世外三酌而起朗詠成篇
吕公祠下水盈盈秋月無如此夜明爽氣直從銀闕冷
彩雲時向玉杯傾笙簫並奏餘音轉琴阮和鳴雅調成
晤賞未能聊自適不妨明日事還生
是夜令人速王明佐不至至橋上更酌時沈山人
寓張園咫尺閉戶却寄二君
帝京車馬日駢闐此夜清游更可憐月色水光相盪射
簫聲琴韻兩悠然王猷興盡乘舟返沈約愁多閉戶眠
勝景慚余能獨占為君還賦紫雲篇
送張月鹿浙江憲幕
獨抱竒文入帝京風流江左舊知名百年作賦追平子
四海何人薦長卿但有聲華垂宇宙豈須爵位盛簪纓
錢塘江上秋風早閒看寒潮日夜生
送友人游五嶽
五嶽名山天下竒擬從遐覽寄深思幼輿丘壑真成癖
宗炳神游意已移對月時從僧寺飲看花何必主人期
慚余未脫樊籠累羨爾飄飄任所之
文遠閣
小閣静沉沉虚明生道心端居同李泌清閟擬雲林問
字頻攜酒談玄時鼓琴夢回應有得千載有知音
雪晴望居庸山
熹微霽色麗朝暾北望居庸雪正飜聳處只如瞻華嶽
光迷猶似接崑崙晶瑩奚訝銀山近擁護方知玉闕尊
三白年豐占可兆不妨高卧掩衡門
送秦參議之任
憶昔當年借榻時蕭條風雨繫深思吳門别後心常念
帝里相逢喜可知王事有程多遠役旬宣無地不宜詩
攜樽未得時相遇况又匆匆重别離
寄嚴相公
昔宰黃扉日常懷綠野游邇來泉石性翻繫廟廊憂樂
事林園勝新詩花鳥愁懸車明晝錦漢廣莫能儔
獨坐
閒齋獨坐晝遲遲花落花開摠不知偶傍宫墻騎馬過
鶯聲飛出最高枝
雨過空庭白晝明虚齋獨坐聽流鶯春風不道官衙冷
依舊青青蔓草生
春興
帝里逢春春可憐五雲樓閣麗中天御溝花落流澌盡
璚島雲飛海日懸風度漢宫銀刻箭香生南陌翠花鈿
無由暫醉金錢會零落東風又一年
綺陌塵香輦路斜東風早晚遍天涯建章曉色千門柳
上苑鶯聲萬樹花細草生煙消積雪新波浮玉麗晴沙
五陵年少争馳逐獨是羇人轉憶家
送華憲副南歸憲副公與其兄皆以少年知名余
與嘉弟亦以是時獲交二公自正德壬申五十年
餘猶復奔走道路而憲副公既登進士歸老林間
其仲子又舉進士余得以儒官為僚友適憲副公
自錫山至而嘉弟亦以計偕至相與秉燭夜話感
念疇昔雖升沉顯晦不同而白首愉愉邂逅于數
千里外亦竒矣哉因賦小詩識别而嘉弟作圖於
前以見一時會晤之勝
憶昔追隨丱角童于今衰老盡成翁青燈小坐傾杯細
白首相逢笑語同顧我弟兄猶骯髒羨君父子盡登崇
一時邂逅真良會莫謂飄飄雪上鴻
七月二十一日集南郊鄭尚書園亭得城字
十畝芳園倚帝城初秋選勝集羣英柳條未墜霜前葉
池水新添雨後萍濠濮會心真不遠風塵飛夢此時清
振衣更有高臺望無限江南萬里情
廿三日同黎惟敬姚元白許殿卿沈懋學歐楨伯
嘉弟集吳侍御明卿宅得竿字
新秋風日麗長安偶集高齋興末闌縦酒狂歌留勝賞
投壺散帙罄交歡久知燕市多竒骨莫向磻溪問釣竿
陳迹易遷時易改五湖煙水正漫漫
綠水園詩為陳夀卿賦
名園綠水自先賢繼繼繩繩世永延臺榭由來從簡樸
篇章喜得尚流傳平泉有誓成陳迹獨樂無求得自全
試問辟疆何處所寒煙衰草巳茫然
嘉弟久不見至
出門聞說是新春寄得書來又未真消息參差無可問
夢魂顛倒有時親老年兄弟情偏重薄命功名晚未伸
忽爾秋風將又至時時翹首潞河津
林駙馬園亭賞紅蓮
主家留客敞華筵一朵紅蓮倚檻鮮太液分来知不遠
蕊宫開處自天然秋風入座生隂細曉日窺簾拂露圓
醉後不聞香滿坐銀筝翠管沸遥天
宿通州靖嘉寺
古寺荒煙合巍然三殿存廻廊餘磴石曲逕滿苔痕歲
久罘罳暗庭閒鳥雀喧獨憐車馬客一宿戀空門
平谷公署古槐
僻縣人稀早閉關庭槐合抱挺蒼顔秋深巳覺寒蟬盡
日落徐看倦鳥還久歷歲華宜老大不藏丘壑亦蕭閒
有懷欲就東陽賦文藻誰如康子山
平谷道中
捧檄趨平谷西風送馬蹄秋深衰柳變日落晚山低荒
草平原合黃雲入望迷邊城烽火息野老自提攜
又
雞聲催曉發露重木棉裘白塔遠先見青山濕未收小
橋看過雨野渡有横舟處處頽垣在令人生隠憂
遊興善寺
峨眉山外即長城斥堠無驚秋氣清黃葉擁山飛殿角
青煙出樹隠鐘聲偃松岌嶪雙蛟舞流水&KR0785;瓏萬玉鳴
莫道遐荒多寂寞五雲咫尺是神京
歲暮承歐楨伯梁柱臣過有詩見贈因各次韻
京華臘月動風沙獨掩衡門坐日斜驚見高賢朝枉駕
因知短炬夜先花旋沽燕市過墻酒閒數昭陽帶影鴉
自是玄亭甘寂寞一輪春色在誰家
羣英並轡訪清幽苜蓿堆盤一笑留南望宫墻飛殿宇
北来黌舍似林丘劇談世事空無據閒看浮雲静不流
陶謝詩篇公等在慚余潦倒獲同游
至日不出有懷王申二太史
虚齋獨坐静焚香綵線初添日影長世事驚心催物候
家山入夢惜流光風廻晝漏傳蓬闕雲麗晴空繞建章
遥憶故人天禄閣閒吟襪頌殿東廊
簡黎惟敬直閣兼懷梁柱臣中翰
抱病經旬獨卧家故人咫尺似天涯愁添鬢改霜生鏡
歲暮心驚雪作花白日看雲飛桂海青藜然火直金華
清宵只隔宫城月悵望西南五色霞
不出
漫說為官好常憂室罄懸近承秦御史贈我寫碑錢飯
飽衰年肉薪生冷竈煙從来慵應接且復枕書眠
再過寳塔寺
禁城西畔舊禪房松檜隂隂日轉廊隔院静聞棋子落
垂簾深護菊花香秪緣帝里紅塵擾始覺空門白日長
兩度經過留不得買山猶自媿支郎
黑山遣祭
帝遣微臣禮國殤荒原衰草黑山陽朝廷大事惟戎祀
邊塞游魂懾虎狼當日捐軀真勇烈百年報德有輝光
慚余蹇拙才情減無復竒文弔戰場
初轉成均學錄呈同寮諸公
偶轉官階向辟雍横經分講日愉容彝章品節羣英聚
禮樂陶鎔六館同久傍宫墻沾聖化喜看桃李盛春風
董韓千載聲華重俯仰前修憶二公
人日集顧氏桃花館同集者黎惟敬休承弟顧汝
和諸昆季也
喜逢人日轉青陽燕賞桃花舊草堂七菜漫隨時令設
一杯聊與故人嘗東風早巳回明庶柳色行將繞建章
但得弟兄常聚首不妨京國是他鄉
送休承弟之任吉水
東風吹水柳青青送爾遥從吉水行薄禄驅馳南北路
老年離别弟兄情歸鴻巳逐春先去駑馬猶餘櫪下鳴
别後相思何處是五雲應接鳳凰城
頒歷
龍樓候曉報雞人玉殿千官氣象新改歲自慚虛過日
授時喜得又逢春熹微曙色開黃道彷彿罏煙散紫宸
頒朔從来傳盛事覃恩何幸及微臣
送姚元白考績還金陵
去年送爾出燕京隔歲相逢更有情白鷺洲前秋欲老
黃金臺下草還生往來不異隨陽鴈身世何如逐浪萍
苦憶舊游行樂處因君時夢石頭城
送吳侍御出守太平
一麾出守向江南黯黯離情望去驂念我獨居空有淚
知君顧影本無慚英風久已聞當宁奏疏從來滿石圅
今日循良二千石臺端才力更誰堪
至夜書懷
静掩衡門晝不開陽生冬至又飛灰雪深太液冰初合
柳傍宫墻煖未回弱線自添愁處影孤燈難盡醉中杯
不禁千里還家夢長樂鐘聲故故催
玉河春色
春半京華盛綺羅冰消太液長新波燕巢香壘依金殿
柳拂流澌出玉河細草生煙晴日麗煖雲吹雨落花多
風光流轉須臾事且向尊前一浩歌
清明大雪因憶十年前亦是日下雪蓋北方常事
而南人則未之見也
清明大雪亂紛披十載曾逢合更竒點綴杏花紅豔色
密封楊柳壓新枝寒侵繡幄冰重見月冷瑶臺露下遲
說與南人應不信區區莫怪夏蟲疑
袁魯仲改官南部詩以送之
子向留京非避世余慚北闕尚貪名兩行新柳誰為折
千里歸人已有程心逐去旌隨夢遠酒傾離恨共愁生
還家正是春三月一路看花到石城
贈范職方(文正公孫也)
范相風流百代殊諸孫奕奕振三吳承家節操真無忝
復始公侯定不虛自有聲名垂宇宙何妨憂樂異江湖
只今義澤雖猶在願爾重增萬斛租
寄顧克承何有齋
陋室人皆棄惟君興不窮石蒲圓滴露水竹細含風建
盞乳花白沙罏煎甲紅未能分半席時夢到城東
次韻答寄黃淳父
寄我瑶華如見面何時風月得平分案陳紫璞依金鼎
障列青山鎖白雲永日和風閒鬭茗孤燈夜雨細論文
窗明几净心如洗此樂應知獨有君
讀白雪樓詩却寄李于鱗
余與徐子與王元美見所謂五子詩者既而游京師
見宗子相雖不久亦蒙知愛蘭汀已矣惟不得見于
鱗偶讀白雪樓集悵然有懷賦此寄之
何處仙人白雪樓山東李白最風流煙霞此日成高舉
丘壑于今屬卧游麗藻時傳驚海内聲華久矣遍遐陬
江湖潦倒空相憶何日相逢解我愁
薛子熙以修史至青州登東山入京將歸四明
纔到青州又帝京東山竒觀鳳凰城山川壯麗開胸臆
文采風流熟令名喜得持杯論故舊不妨倒屣下公卿
羨君歸興應難阻又送知章返四明
閒齋即事
帝里豪家競賞春香車寳馬鬭鮮新幽居閒看雲來往
草色鶯聲故惱人
清隂寂寂草菲菲此日方知春已歸摠是無花有蜂蝶
翾翾來往繞庭飛
清虚山(即兔園)
青霞片片玉玲瓏員嶠方壺指顧中喜見平林游白鹿
静看激水噴蒼龍香生别殿玄都近雲護高臺碧落通
春盡飛花猶滿地分明身在蕊珠宫
寇至
朔兵十萬穴秦城擁騎長驅薄漢京備禦可能無上策
去來何事少先聲中原將帥空推轂此日書生願請纓
弓矢不勞干羽在廟堂應有荅蒼生
徐子與席上分韻
大火欲西流朝来已立秋老年何易改去客苦難留别
酒翻添恨新詩不解愁音書如可達咫尺是皇州
得秋字
溽暑無由避芳筵此日開故人來舊雨天際殷輕雷傲
世空雙鬢浮生且一杯浩歌聊自適隨處可徘徊
得雷字
槐隂團北牖六月自生寒老愛逢迎嬾狂貪禮數寬不
因前日别那得此回歡俛仰成陳迹從知行路難
得歡字
驟雨袪煩暑新涼接素秋清尊閒北海佳客得南州知
已真難遇玄言未易酬不須論去住且復此淹留
得州字
韋園秋集贈劉君
帝京塵土滿征裘此日城南得勝游昨夜微霜初墜葉
芳原爽氣肅清秋輕風吹酒開涼宇落葉催寒出御溝
直儗韋園作韋曲况逢禹錫最風流
黎惟敬小集得霜字
衡陽轉參畢玉露將為霜涼風起天末肅肅吹衣裳欣
此良宴會蹲舞羅酒漿感時懷隠憂仰睇雪飛揚
又
辭條葉初委柰何草木黃飄飄隨所之萬里天風翔翩
翩送飛鴻唧唧啼寒螿玄言不可悉遠心希皇唐
送友人
送爾飄然返四明孤雲野鶴一身輕不須更乞千秋觀
自和滄浪唱濯纓
送沈君參政河南
當年夕拜瑣闈郎此日承恩出建章敷奏久知承密勿
撫旬今復見循良風塵去去辭燕薊旌節翩翩指洛陽
行見望之還少府徵書早晚下明光
恭遇聖駕幸太學
聖主臨雍慶禮成千年文物覩昇平五雲馭日來三殿
百辟承恩下九城象輦乍回清蹕迥鸞旌前導翠華明
小臣何幸躬逢盛豈謂儒冠誤此生
聽講
璧水羣英集盛時橋門觀聽萬人隨乞言已覩臨雍禮
啟沃先尊坐講儀際會明良真喜起周旋品節自逶迤
天顔悅豫親瞻望莫道惟容近侍知
蒙恩賜襲衣
朝罷鑾輿下玉墀臨門駢錫自天垂唱名頒給依金水
叩首親承出鳳池未媿桓榮稽古力獨憐顔駟遇時遲
歸來雲錦生茅屋默坐時歌湛露詩
仲中翰處賦蓬萊閣上仙得長字
木天清切久徊翔麗藻承恩侍建章常自含香歸第晚
每因退食綺筵張春風拂檻花枝繞燕子窺簾柳浪長
要識仙凡原不隔瀛洲不遠帝城傍
春雨書懷
十日春隂不褁巾喜看庭際綠苔新山齋聽雨惟高卧
忘却門前問字人
考滿書事
考績趨隨鵷鷺班天官引奏陛中間三年虚起趨朝謁
此日方親識聖顔咫尺天威真穆穆威儀禮數自閒閒
傳宣復職綸音下縹緲徐看扇影還
有感
年来蹤蹟任西東萬事都歸一笑中薊北紅塵虚日月
江南白晝又春風悠悠莫問湟中鹿落落空懷塞上翁
安得高情同叔夜時將雙目送飛鴻
王敬美入京補選過金陵言别同袁魯仲高座寺
餞之
仗劍辭家及暮春相逢白下柳條新擬從北闕霑新命
先向南都别故人細雨暫停僧寺酒煖風輕拂馬頭塵
古來名士多年少看爾飛騰切禁宸
南雍齋宿夜坐呈諸公
永夜沉沉刻漏長碧天如洗露華涼風生竹樹人聲静
月擁樓臺露靄香方澤巳崇新典禮致齋猶習舊彝章
南都莫謂無禋祀一體君臣肅禘嘗
浴芳亭
永夜池塘暑氣清綠隂圍合午風輕新篁弄影知魚樂
疎柳飛花聽鳥鳴日轉空庭茶正熟涼生虚枕夢初成
致齋三日全無事夜夜清言坐月明
雨花臺
岧嶤雙闕隠蓬萊更有長江天際來無限江山無限好
就中尤愛雨花臺
桃花
春晴緩轡太平堤萬樹桃花暎水齊不是六朝行樂處
直須認作武陵溪
乞休致喜
青衫白髮賦歸歟六館横經九載餘承乏獨慚縻廩禄
引年三上乞休書聖恩浩蕩容投老茂苑荒蕪有敝廬
待得春風開凍後扁舟南下樂何如
文氏五家集卷八
