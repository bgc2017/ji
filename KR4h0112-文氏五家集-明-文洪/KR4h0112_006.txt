文氏五家集卷六
明文徵明撰
太史詩集
七言律詩
謁江浦莊先生留宿定山草堂
十畝青松四面山草堂宛轉亂流間若非清福安能主
為訪高人得暫閒竹圃眠雲秋濯濯水舂孤枕夜潺潺
就中何事尤堪羡國是人非了不關
重至滁州同諸友遊琅琊
兼旬行李滯滁州不到琅琊亦枉留飲伴況来多舊好
山靈應不厭重遊四時風景初無恙千里登臨易起愁
安得移家終此住讀書朝暮對溪流
再至定山辱莊先生贈詩次韻奉答
稺齒窮身豈有知偶陪高論得移時感公不以愚頑棄
顧我何堪遠大期草閣便須終歲住僕人休訝出山遲
歸来乞得堯夫句暮雨秋燈不斷思
附錄莊公贈詩
一燈何處寫相知對坐寒窗暮雨時詩本平生非杜甫
琴才臨老遇鍾期儘堪出手名家早但覺忘年得友遲
儻許無言真妙意欲將千載慰深思
暮春
高榆風定翠相圍天氣悠揚思轉微晝閣凝香新試扇
春肌生汗欲更衣乍聞幽鳥渾無見時墮遊絲忽漫飛
惆悵東闌尋曉夢落花芳草已都非
奉次吳匏菴先生續潘邠老詩韻
滿城風雨近重陽暝色寒聲漫繞堂向去隂晴難逆料
邇来牢落已粗嘗直饒詩思如秋淡未害臞顔映菊黃
好事例乖何用歎但令有蟹薦桑郎
田舍
秋風田舍有閒情野老迎賓喜不勝小徑穿松敷細石
短籬緣水束枯藤堆盤蝦蟹輸村樂匝屋雞豚騐歲登
却戀城居留未得晚山回首白烟凝
詠芙蓉
九月霜清卉草荒拒霜池上獨宜霜誰憐憔悴春無主
賴是遲迴晚自芳太液風烟情黯黯仙人城闕事茫茫
幽貞自有金莖菊相對疎籬各淡粧
十月
江南十月乍風埃簾箔垂寒晝不開身計蕭蕭存斷簡
人情黯黯付深杯雨中秋事芙蓉盡霜後時新橘柚来
抱病經旬賓客減卧看香鼎篆縈迴
停雲館燕坐有懷昌國
山館無人午篆殘便閑經日不簮冠時憑茗椀驅沈困
聊有書編適燕歡漠漠黃梅生濕潤纖纖白苧試輕單
梧桐小砌隂如許不得君来共倚欄
與邢麗文登葑門城樓
天風異制木蛇空雉堞差差夕照中百里山川形勝舊
萬家烟火歲年豐迤南茂苑迷陳跡直北荒原識故宫
會取千年興廢理與君極目送飛鴻
次韻答希哲見懷兼乞草書
牆外車音寂不聞閒緣誰解病中紛涼風著急吹芳樹
落日含情詠碧雲高誼乍違黃叔度清篇先枉沈休文
秋来定有臨池興榻得鵝羣倘見分
懷錢孔周徐昌國(時應試南京)
停雲寂寞病中身旅夢秦淮夜夜新見說踏槐隨舉子
終期鳴鹿薦嘉賓人言漫漶真無據吾道逶迤合有伸
想見馬蹄輕疾處薄羅微染帝京塵
叔父侍御致仕詩二首
聖恩剛遂我公私乞與閒身未老時行樂擬裁居士服
入山誰送草堂貲浮雲多態何當散高鳥無求不可羇
明月青山一杯酒閒情未許俗人知
其二
詔許先生解舊官依然豸繡賁丘園孤危宜負平生志
歸宿還叨曠蕩恩誰謂今人無古道欣看盛事出家門
從今只辦溪山樂世事如棋不足論
奉陪吕太常沈石田遊虎丘次韻
高賢尋壑共經丘偶得追從續舊遊陸羽泉甘春試茗
王珣祠古暮維舟風簷落落鈴相語雨徑登登屐似油
怪是酣吟留不去水雲千頃正當樓
金陵客樓與陳淳夜話
卷書零亂筆縱横對坐寒窗夜二更奕世通家叨父行
十年知己愧門生高樓酒醒燈前雨旅榻秋深病裏情
最是世心忘不得滿頭塵土說功名
立春日病起(十二月卄三日)
青絲裹餅薦春盤喜見鞭春在臘前便與一冬除舊病
尚餘七日是殘年梅花消息嚴寒後綵勝情懷薄酒邊
旋取物華供帖子暖痕浮綠草生烟
初六日與客自葑門汎舟至東禪小集
淺痕霏綠淡烟光遠樹依依春水長落日五人浮野艇
東城三里到溪堂(寺有青溪堂)餘寒人日梅枝瘦半醉僧寮
菜飯香轉信投閒閒不得題詩還博靜中忙
人日停雲館小集
新年便覺景光遲猶有餘寒宿敞帷寂寞一杯人日雨
風流千載草堂詩花枝未動臨佳節菜飯相淹亦勝期
春色到今深幾許小山南畔草痕知
詠孔周
圍坐清談麈尾長墨痕狼籍練裙香水亭紈扇歌楊柳
春院琵琶醉海棠王謝風流才子弟齊梁煙月錦篇章
豪華豈是泥沙物好在揮毫白玉堂
春日舟行書所見
日出吳山歛霧蒼平橈十里下横塘弄春草色偏宜遠
繞竹溪流不覺長一塢人烟自花柳千畦麥菜間青黃
不因出郭供人事負却風光二月強
重陽前一日飲孔周有斐堂
塵土欺人兩月忙深秋才上故人堂却憐違闊翻情厚
不覺淹留入話長翠箔香風吹桂子布袍寒信作重陽
百年辛苦還防死好對良辰盡此觴
鄭太吉送慧泉試吳大本寄茶
醉思雪乳不能眠活火砂瓶夜自煎白絹旋開陽羡月
竹符新汲慧山泉地罏殘雪貧陶穀破屋清風病玉川
莫道年来塵滿腹小忩寒夢已醒然
歲暮齋居即事
簷樹扶蘇帶亂鴉蕭齋只似野人家紙窗獵獵風生竹
土盎浮浮火宿茶日色射雲時弄彩雨絲吹雪不成花
庭中卉物凋零盡獨有蒼松領歲華
謝永嘉趙君澤寄蘭
草堂安得有琳琅傍案猗蘭奕葉光千里故人勞解珮
一窗幽意自生香夢回涼月甌江遠思入秋風楚畹長
漸久不聞餘冽在始知身境兩相忘
金陵詠懷
鍾山日上紫烟收金闕參差萬瓦流帝業千年浮王氣
都城百雉隠高秋聲華誰覓烏衣巷形勝空吟白鷺洲
回首壯遊心未已西風策馬看吳鉤
詠玉蘭花
孤根疑自木蘭堂怪得人呼作女郎繞砌春風憐謝傅
一天明月夢唐昌冷魂未放清香淺深院誰窺縞袂長
漫說辛夷有瓜葛後開應是愧穠粧(此花以辛夷接本)
賀九嶺(相傳為吳王賀重九處)
嶻然飛嶺帶晴嵐路出餘杭更繞南往跡漫傳人賀九
勝遊剛愛月當三巖前鹿繞雲為路木末僧依石作菴
一笑停輿風拂面松花閒看落毶毶
三月
三月江南柳色勻海棠風暖駐游塵山齋病起詩逋積
曲巷春晴轍跡新習氣未忘聊應世虛名何益漫勞人
閒来自理幽居事莫道花時不稱貧(李咸用詩衰世難行道花時不稱貧)
遊吳氏東莊題贈嗣業
渺然城郭見江鄉十里清隂護草堂知樂漫追池上跡
振衣還上竹邊岡(中有知樂亭振衣岡)東郊春色初啼鳥前輩風
流幾夕陽有約明朝汎新水菱濠堪著野人航
詩人孫太初過訪
把劍南来賦遠遊又看東上浙江舟山齋動是經時别
菜飯聊看半日留醉裏江湖真有味春來花鳥正關愁
天台雁蕩平生夢憑仗詩囊次第收
暮春雨後陳以鈞邀遊石湖遂登治平
貪看粼粼水拍堤扁舟忽在跨塘西千山雨過青猶滴
四月尋春綠已齊湖上未忘經歲約竹間覓得舊時題
晚烟十里歸城路不是桃源也自迷
次韻王秉之新莊書事
背郭通村小築居任心還往樂何如山中舊業千頭橘
水面新租十畝魚未遂隠謀聊避俗不忘壯志有藏書
抱衾曾借西齋榻回首題詩十載餘
與宜興吳祖貽夜話有作就簡李宗淵杭道卿吳
克學
有客扁舟自陽羡夜堂風雨對高眠不辭談笑成佳會
祗覺淹留有宿緣别後交遊如夢裏意中山水落樽前
青燈酒醒還生戀明日烟波更渺然
寄陳以可乞米
秋風百里夢姚城無限閒愁集短檠零落交遊懷鮑叔
逡巡書帖媿真卿謀身宜信貧難忍食指其如累不輕
見說湖南風物好何時去買薄田耕
宿相城有懷石田先生
何處重占處士星草堂突兀夜燈明風流已與人都盡
手澤空憐物有情依舊短牆圍野色不禁高樹送秋聲
傷心未了生前約漁子沙頭一棹横
金陵秋夜與彭寅之湯子重步月
雙闕深沈夜向闌碧天露下葛衣單風吹急柝嚴城閉
月照行人古道寒往事悠悠歌鳳去青山靡靡識龍蟠
壯懷萬里同遊在滿目風烟引劍看
道復西齋古石
玲瓏蒼壁太湖姿浪蝕沙陶面面竒百穴晴窗通玉女
一拳小石夢仇池乍逢合下南宫拜欲咏還輸白傅詞
便擬高齋題列岫朝来秀色滿襜帷
新正四日雪後方崑山思道過訪值余不在留詩
而去奉答一首
偶扶藜杖出柴荆虛却王猷過訪情高興自緣脩竹住
通家還許小兒迎百年契分叨君厚一笑閒緣媿我輕
留得新詩珠滿案紙窗殘雪共光榮
楊儀部君謙纂述之餘頗修淨業瞻對無由悵然
成詠
不見高人動經月似聞觀道獨澄懷一函自課維摩品
百日方持白傅齋春到梅花開小閣夢回涼月印空階
從知不受風塵累二十年前已乞骸
子重賦詩徵余逋畫未即踐言先以小幅展限就
和来押
飛嵐疉巘翠撑空畫得幽居似剡中滿地清隂山木合
隔溪野色小橋通倚闌詩思蕭蕭雨繞竹茶烟細細風
想得高人方閉戶那知市上軟塵紅
夏意
五月江南櫻筍殘疎花吹盡綠漫漫雨来恰及梅黃候
春去猶餘麥秀寒白日幽深茆屋靜野情蕭散苧袍寬
美人何處經時别滿耳新蟬獨倚闌
次韻九逵山中步月
黃葉蕭蕭没斷蹤風將牢落入窮冬三更酒醒人何處
千里月明山自重遠水浮村微見火碧烟藏寺但聞鐘
知君逸思難分付都屬尋詩七尺笻
虎丘劍池
吳王理玉幾千年水落池空得暮磚地下誰曾求寶劍
眼中吾已見桑田金鳬寂寞隨塵劫石闕分明有洞天
安得元之論往事滿山寒日散蒼烟
石湖
横塘西下水如油拂岸垂楊翠欲流落日誰歌桃葉渡
涼風徐度藕花洲蕭然白雨醒煩暑無賴春山破晚愁
滿目烟波情不極遊人還上木蘭舟
席上題扇景夀外舅大參吳公
解組歸来歲五更天教閒散養脩齡東華風浪今無夢
南極休徵已見星閱世儘容醒眼白倚樓自愛晚山青
扁舟或獻南飛曲憑仗東坡醉裏聽
雞鳴山金陵勝處往歲蓋屢遊之未有作也偶閱
九逵遊憑虛閣記追賦一首
金陵佳麗石頭城傑閣登臨正雨晴帝業稱雄維虎踞
遊人選勝得雞鳴長江天際孤帆滅落日煙中萬瓦明
滿目廢興題不得獨看名畫繞廊行
與外甥陸之箕夜話(安甫子)
一笑燈前覩陸雲後生殊是逼吾頻文章有待成先志
眉目分明見故人潘岳任咸千載恨何充王導一家親
虛齋短榻寒相對禮數雖疎意却真
上己日獨行溪上有懷九逵
郭外青烟柳帶柔洞庭西去水悠悠故人不見沙棠楫
燕子齊飛杜若洲日落晚風吹宿酒天寒江草喚新愁
佳期寂寞春如許辜負山花插滿頭
寒食自横金歸汎石湖
澤國春深霧雨收越城橋畔水爭流斷煙西去浮蒼嶼
斜日中川起白鷗村店寂寥寒食節行人迢遞木蘭舟
芳晴滿目東風急欲採汀花不自由
侍柱國王先生西園游集(園在夏駕湖上)
名園詰曲帶城闉積水居然見遠津夏駕千年空往迹
午橋今日屬閑人江南白苧迎新暑雨後孤花殿晚春
自古會心非在遠等閒魚鳥便相親
附王先生次韻
吳王消夏有殘闉特起幽亭謝要津曲徑轉時迷到客
短牆缺處見行人綠楊動影魚吹日紅藥留香蝶送春
為問午橋閒相國自非劉白更誰親
百花菴
北郭名藍舊有名歲長無復百花深柴門日落空流水
古木春来長綠隂滿眼風流文字業一龕荒寂道人心
野橋詰曲通幽徑短策何時許重尋
詠庭前藂菊
寒英翦翦弄輕黃百卉凋零見此芳天意也應憐晚節
秋光端不負重陽郊原慘淡風吹日籬落蕭條夜有霜
輸與陶翁能領略南山在眼酒盈觴
賦得野亭秋興
斷雲狼籍近簾櫳天地蕭條四壁空盡日倚闌黃葉雨
一番吹髩白蘋風年光搔首孤鴻外山色供愁落照中
欲寄閒情無那遠烟波江上採芙蓉
贈王履約履吉兄弟
春風獨目總琳琅素月流雲縹緲光未用寡辭推子敬
故應相敵有元方百年有待麟呈瑞千里欣看雁逐行
手結幽蘭成雜珮思君欲贈不能將
揚州
竹西簫管玉參差柳外樓臺舞陸離落日蕪城非故國
春風后土有荒祠錦帆煙月千年夢禪榻情懷兩髩絲
二十四橋何處是扁舟西去不勝思
先大父有宿汶上之作舟中閱先集敬次嚴韻
日暮風霾欲漲天獨臨古渡意悽然春光三月行當暇
客子長途未息肩白漫河流還岸岸綠垂楊柳自芊芊
當年汶上城何處一抹斜陽萬樹烟
過張秋追懷武功先生遺跡
投薪沈鐵事悠悠巨掃千尋壓上游河濟從来天下盡
江淮今入地中流當時物論輕文士千載行人仰壯猷
人事幾回桑海異依然高碣鎮東州
魏家灣有感(博平縣地也)
博平縣裏侍親時四十年来兩髩絲竹馬都非前日夢
枯魚空負此生悲已無父老談遺事獨有聲名繫去思
憔悴平生塵土跡魏家灣水會能知
柳色
漫說鵝兒色似油何如楊柳綠幽幽初收宿雨濃於染
遠映新波翠欲流十里蟬聲溪上路一痕斜照驛邊樓
莫言濯濯無人愛别有春光在御溝
懷石湖寄吳中諸友
江梅千樹繞楞伽記得臨行盡著花青子熟時應憶我
綠隂成處正思家聽鶯此際堪移酒燒竹何人共煑茶
幾度扁舟夢中去不知塵土在天涯
午門朝見
祥光浮動紫烟收禁漏初傳午夜籌乍見扶桑明曉仗
却瞻閶闔覲宸旒一痕斜月雙龍闕百疊春雲五鳳樓
潦倒江湖今白髮可能供奉殿東頭
奉天殿早朝二首
天外鳴鞭肅禁宸朝廷獻納有司存罘罳拂曙樓臺迥
象魏連雲觀闕尊夾陛書思端萬笏上方求諫闢千門
宫牆樹色深於染總受天家雨露恩
其二
月轉蒼龍闕角西建章雲斂玉繩低碧簫雙引鸞聲細
綵扇平分雉尾齊老幸綴行班石陛謬慚通籍預金閨
日高歸院詞頭下滿袖天香拆紫泥
雨中放朝出左掖
霏微芳潤浥霓旌歷落彤墀散履聲暝色浮烟迷左掖
碧雲將雨近西清柳垂青瑣千絲重水落銀橋萬玉鳴
沾灑不辭袍袖濕天街塵淨馬蹄輕
雪後早朝
月滿長安雪未消分明銀海瀉秋濤光迷萬馬璚珂亂
勢壓雙龍玉闕高曙色漸分鳷鵲觀凝寒猶在鷫鸘袍
負薪亦有號饑者願得君王發漢厫
元旦朝賀
仙音縹緲協和鸞天上春回白玉闌日出雞人徐唱卯
雪消風伯為驅寒萬方玉帛看王會一歲儀文重履端
滿目昇平題不得白頭慚愧直金鑾
進春朝賀
玉殿千官拜冕旒紫衣京兆在前頭四時盛德初臨木
先日嚴寒已送牛氣轉蒼龍當法駕風回明庶動宸遊
聖王和令思行慶次第頒恩下九州
恭候大駕還自南郊
聖主回鑾肅百靈紫雲團蓋翼蒼精屬車劍履星辰麗
先駕旂常日月明十里春風傳警蹕萬方和氣協韶韺
白頭欣覩朝元盛願續思文頌太平
觀駕幸文華聽講
朝下鸞輿幸講堂徐看天仗轉東廂翠旂拂柳宫牆繞
清蹕穿雲閣道長千載明良真際會九朝文物舊彝章
小臣漫厠䕫龍後彷彿還瞻日月光
慶成宴
花映珍盤出上供風吹韶頀落遙空坐聯日馭紅雲暖
恩湛宫壺瑞露融一代禮成郊社後百年身際太平中
晚酣不記歸来處彷彿春光玉殿東
再與慶成
日射宫花淑景柔春風重醉殿東頭嫚姍不厭倡優拙
宣觀親承禮數稠天上露華恩湛湛庭中和氣鹿呦呦
一聲響節驚禽散錦服中官進御羞
實錄成賜燕禮部
北府書成奏尚方南宫拜詔許傳觴青春照坐宫花麗
瑞露浮樽法酒香邂逅鸞臺修故事遂令牛走被餘光
濃恩恰似朝来雨散作槐廳六月涼
臘日賜燕
綺筵錯落映朱旗百辟承恩燕赤墀薦蜡尚存周典禮
賜酺聊舉漢官儀中厨次第催傳䏑列坐雍容各覆巵
潦倒不慙書獵字殷勤還賦伐檀詩
端午賜扇
剡藤湘竹巧裁將珍重瑤華出尚方四海清涼初拜賜
一時懷袖總生光最憐明月難捐棄即有仁風可奉揚
真覺自天題處濕墨痕狼籍露華香
賜長夀綵縷
紫宸朝下錫靈絲金水橋邊拜命時文繡自天騰五色
光華約臂結雙螭重慚潦倒隨恩澤還忝班行覩盛儀
願得君王千萬夀日華常照衮衣垂
實錄成蒙恩賜襲衣銀幣
雙銀爛爛出朱提稠疊文繒五色絲天子不遺牛馬走
侍臣還忝鳳凰池青霄寵渥兼金重白首遭逢補衮遲
狼籍天香攜滿袖春風湛露寫新詩
再賜銀幣
流銀嘉幣上方琛晝錫駢蕃雨露深朽質何堪施綺縠
虛名元自愧南金敢忘珍重酬千載圖補絲毫有寸心
白髮茂恩何所自三年供奉忝詞林
翰林齋宿
春星爛漫燭微垣獨擁青綾向夜闌宫漏隔花銀箭永
蓮燈垂燼玉堂寒坐聆宵柝霜圍屋想見郊禋月滿壇
鈴索無風塵土遠始知仙署逼金鑾
興隆寺致齋
漠漠香燈佛座前寢衣相對不成眠明禋夙奉廷中戒
清淨來修物外緣竹樹湘簾新月色髩絲禪榻舊風烟
無端忽憶朝元事笑隔春風又一年
内直有感
天上樓臺白玉堂白頭来作秘書郎退朝每傍花枝入
儤直遙聞刻漏長鈴索蕭閒青𤨏靜詞頭爛漫紫泥香
野人不識瀛洲樂清夢依然在故鄉
禁中芍藥
仙姿綽約絳羅紳何日移根傍紫宸月露冷團金帶重
天風香泛玉堂春千年想見翻階詠一笑羞稱近侍臣
不似人間易零落上方元自隔凡塵
遊西苑
宛轉瀛洲帶幔坡&KR2080;蜷玉蝀壓銀河廣寒遙見空中樹
太液微生雨後波雲捲紅粧千步障鳳吹璚蓋萬年柯
太平見說宸遊簡馳道青青長薜蘿
秋日再經西苑
内苑秋清宿露晞盈盈日采動金扉松間翠殿團華蓋
天外銀橋入紫微錦纜稀遊青雀暗璚波無際白鷗飛
彤牆高柳無人折時見中官一騎歸
西苑詩十首
嘉靖乙酉春同官陳侍講魯南馬修撰仲房王編修
繩武偕余為西苑之遊先是魯南教内書堂識守苑
官因得盡歷諸勝旣歸隨所記憶為詩十篇
萬歲山
日出靈山花霧消分明員嶠戴金鼇東來複道浮雲迥
北極觚稜王氣高仙仗乘春觀物化寢園常歲薦櫻桃
青林翠葆深於沐總是天家雨露膏
太液池
泱漭滄池混太清芙蓉十里錦雲平曾聞樂府歌黃鵠
還見秋風動石鯨玉蝀&KR2080;蜷垂碧落銀山縹緲自寰瀛
從知鳳輦經遊地鳬雁徊翔總不驚
璚華島
海上三山擁翠鬟天宫遙在碧雲端古来漫說瑤臺迥
人世寧知玉宇寒落日芙蓉煙裊裊秋風桂樹露團團
勝遊寂寞前朝事誰見吹簫駕綵鸞
承光殿
小苑平臨太液池金鋪約戸鎻蟠螭雲中帝座飛華蓋
城上鉤陳繞翠旗紫氣曾迴雙鳳輦青松猶有萬年枝
從来清蹕深嚴地開盡碧桃人未知
龍舟浦
列殿隂隂水竇連漢家帝子有樓船蘭橈桂楫曾千里
錦纜牙檣憶往年汾水秋風空落日隋隄楊柳漫清煙
今皇别有同民樂不遣青龍漾碧川
芭蕉園
小山盤折翠㟏岈松檜隂隂輦道斜草長蘭亭迷曲水
雨深桃洞自飄花紫雲依舊圍黃屋青鳥還應識翠華
知是史臣焚草地文光隠隠結紅霞
樂成殿
太液東来錦浪平芙蓉小殿瞰虛明碧欄醮影雙龍卧
綠水浮渠九島輕漾日金鱗堪引釣拂天翠柳亂聞鶯
激流靜看飛輪轉天子無為樂歲成
南臺
青林迤邐轉迴塘南去高臺對苑牆煖日旌旗春欲動
薰風殿閣晝生涼别開水榭親魚鳥下見平田熟稻粱
聖主一遊還一豫居然清禁有江鄉
兔園
漢王遊息有離宫𤨏闥朱扉迤邐通别殿春風巢紫鳳
小山飛澗架晴虹團雲芝蓋翔林表噴壑龍泉轉地中
簡朴由来堯舜事故應梁苑不相同
平臺
日上宫牆飛紫埃先皇閱武有層臺下方馳道依城盡
東面飛軒映水開雲傍綺疏常不散鳥窺仙仗去還来
金華待詔頭都白欲賦長楊愧不才
丙戌十月十日致仕出京二首
獨驅羸馬出楓宸回首長安萬斛塵白髮豈堪供世事
青山自古有閒人荒餘三徑猶存菊興落扁舟不為蓴
老得一官常卧病可能勲業上麒麟
其二
白髮蕭疎老秘書倦遊零落病相如三年虛索長安米
一日歸乘下澤車坐對西山朝氣爽夢回東壁夜窗虛
玉蘭堂下秋風早幽竹黃花不負余
阻冰潞河簡同行黃才伯
長河十月朔風悲零落貂裘不受吹冰雪崢嶸驚歲晚
江湖寂寞滯歸期誰憐阮籍窮途泣自笑穰侯見事遲
忽憶同行黃太史篝燈何處擁書帷
丁亥元旦次才伯韻
東風早晚到天涯客子逢春正憶家栢葉漫傳元旦酒
江梅應發故園花不愁逆旅無親戚依舊江湖有歲華
深負鄭莊騰薦剡遊巖痼疾久煙霞
聞雁有懷
尺書不至意茫茫酒醒俄驚雁北翔迢逓秋聲連朔漠
蹉跎歸思滿衡湘五更風雨青燈暗萬里江湖白髮長
四海平生幾兄弟年来凌亂不成行
冰泮次才伯韻
吹面東風不作寒斷冰千片下晴灘已知積雪經冬盡
正好垂楊映水看滿目江山勞應接到家櫻笋未闌殘
只應今夜扁舟夢先繞吳門鬭鴨欄
還家志喜
綠樹成隂逕有苔園廬無恙客歸來清朝自是容疎懶
明主何嘗棄不才林壑豈無投老地煙霞常護讀書臺
石湖東畔横塘路多少山花待我開
玉磬山房
横窗偃曲帶脩垣一室都来斗樣寬誰信曲肱能自樂
我知容膝易為安春風薙草通幽徑夜雨編籬護藥欄
笑殺杜陵常寄泊却思廣厦庇人寒
石湖
石湖煙水望中迷湖上花深鳥亂啼芳草自生茶磨嶺
畫橋東注越來溪涼風嫋嫋青蘋末往事悠悠白日西
依舊江波秋月墮傷心莫唱夜烏栖
遊支硎天平諸山
麥隴風微燕子斜雨晴雲日麗江沙遙尋支遁煙中寺
初見天平道上花過眼溪山勞應接方春草樹發光華
夕陽半嶺歸輿急慚愧城中自有家
煎茶贈履約
嫩湯自發魚生眼新茗還誇翠展旗穀雨江頭佳節近
惠泉山下小船歸山人紗帽籠頭處禪榻風花繞髩飛
酒客不通塵夢醒卧看春日下松扉
喜雨
弱雲將暝暗松關急雨蕭然落坐間山鳥近人呼滑滑
春泉隔屋送潺潺小窗破睡茶甌淺别院生涼羽扇閒
滿目新詩題不得登樓自看郭西山
人日杜氏南樓題贈允勝
城上殘雲爛漫垂樓頭人日喜晴時聊從節物占人事
未放春風負酒巵病後光隂新白髮江南消息早梅枝
草堂故事詩篇在應許多情杜甫知
冬日謝克和送蠏
勞遣霜臍到酒邊眼看郭索已垂涎翠螯啄雪真堪把
赤甲含膏更可憐湖上人家收斷後江南風物看燈前
(吳中有看燈蟹)居然動我江山興不忘詩人後惠連
春雨漫興
春雨蕭蕭草滿除春風吾亦愛吾廬高情時誦閒居賦
老眼能抄種樹書金馬昔年貧曼倩文園今日病相如
焚香燕坐心如水一任門多長者車
雨後
積雨初收風乍顛城南花事已茫然黃鸝繞樹空千囀
白髮傷春又一年竹几蒲團供坐睡茗杯香鼎有閒緣
客來莫話長安事自理南華外物篇
趙侍御麗卿邀遊冶城
落木蕭蕭帶雨空治城高處見秋風重將白髮遊江左
依舊青山似洛中有客樽前談夢鹿何人天際慕飛鴻
荒墩寂寞埋秋草猶自風流憶謝公
徒步至寶光寺
布襪青鞋短褐衣酒樽詩卷一僮隨白頭自笑曾供奉
徒步誰憐老拾遺五畝喜聞秔稻熟重陽還恨菊花遲
松寮竹谷逍遙地時有山僧乞小詩
九日與彦明登雨花臺
雨花臺上雨初乾野色江光落坐間豈謂旅遊逢九日
共来把酒對三山老年節物偏生感到處雲林不負閒
落木滿空秋萬里暝禽遙帶夕陽還
靜隠
掃地焚香習燕清蕭然一室謝將迎坐移白日花間影
睡起春禽竹外聲心遠自應人境寂道深殊覺世緣輕
問竒尚有門前客却恨青山不揜名
閒居漫興
深巷無人晝掩扉新晴庭院綠隂肥柳風吹絮河魨上
花雨沾泥海燕飛殘睡未能消卯酒乍暄聊復試春衣
東風綠遍江南草多少王孫怨不歸
夏日睡起
綠隂如水夏堂涼翠簟含風午夢長老去自於閑有得
困來時與客相忘松窗試筆端溪滑石鼎烹雲顧渚香
一鳥不鳴心境寂此身真不愧羲皇
聞蛙
青燈背壁夜微茫閤閤羣蛙正繞堂細雨黃昏貧鼓吹
誰家青草舊池塘年來水旱真難卜我已公私付兩忘
寄語繁聲休強聒吳城明日是端陽
聞雞
乍鳴滄海日東昇再唱長安萬戶醒風雨何曾迷曉漏
霜天還解散疎星誰憐半夜燈前舞常自衝寒馬上聽
此日山窗呼不起壯心回首總凋零
顧華玉邀予為西湖之遊病不能赴詩以謝之
舊約錢塘二十年春風擬放越溪船却憐白髮牽衰病
應是青山欠此緣漫說西湖天下勝負他北道主人賢
只餘好夢隨潮去月落空江萬樹烟
上己日石湖小集
楞伽湖上晚風和茶磨巖前宿雨過士女競浮青雀舫
野人自占白鷗波春來花鳥閒情在老去山林樂事多
辦取一樽酬令節扣舷聊和竹枝歌
湛甘泉司馬以詩招遊衡山奉答
家世衡陽有釣臺江湖流浪未能回政懷桑梓千年計
忽枉封題萬里來月滿羅浮勞我夢雲埋嶽麓待公開
追攀見說襟懷壯倘許春風杖屨陪
二月念六日遊天池諸山
西北羣山列翠屏天池宛轉帶支硎行穿壑谷身忘倦
忽聽松風酒又醒歲閏故應春緩緩民饑欣見麥青青
老年行樂知無幾莫負樽前雙玉瓶
憶昔四首次陳魯南韻
三年端笏侍明光潦倒爭看白髮郎咫尺常依天北極
分香曾直殿東廊紫泥浥露封題濕寶墨含風賜扇香
記得退朝歸院靜微吟行過藥欄傍
其二
紫殿東頭敞北扉史臣都著上方衣每懸玉佩聽雞入
曾帶宫花走馬歸此日香罏違伏枕空吟高閣靄餘輝
三年歸卧滄江上猶記雙龍傍輦飛
其三
扇開青雉兩相宜玉斧分行虎旅隨紫氣氤氲浮象魏
彤光縹緲上罘罳幸依日月瞻龍衮偶際風雲集鳳池
零落江湖儔侣散白頭心事許誰知
其四
一命金華忝制臣山姿偃蹇漫垂紳媿無忠孝酬千載
曾履憂危事一人陛擁春雲嚴虎衛殿開初日照龍鱗
白頭萬事隨湮滅惟有觚稜入夢頻
荆溪道中
荆溪西下小船通離墨銅棺在眼中坐詠風烟懷杜牧
曾穿巖竇識張公遠山如畫雲開嶂落日供詩翠滿篷
賸欲躋攀老無力空餘雙目送飛鴻
人日喜晴有懷故友王履吉
良辰樂事不相違一笑褰簾喜上眉浮弄新晴初日色
破除殘臘早梅枝山林爛漫青樽在老病侵尋白髮知
不見故人春滿眼臨風空賦草堂詩
江隂道中賦贈王禄之
春水浮煙柳映空蘭舟西下兩人同等閒機事楸枰外
咫尺江山畫笥中一笑頭顱忘我老百年家世與君通
不眠共理平生語落盡燈花月滿篷
湯子重赴南雍
望望金陵路不遙故人西上木蘭橈春風貰酒丹陽郭
明月題詩白下橋壯志君方事行役暮年吾每戀親交
江城雪後梅花盡無限殷勤在柳條
顧榮夫園池
臨頓東來十畝莊門無車馬有垂楊風流吾愛陶元亮
水竹人推顧辟疆早歲論文常接席暮年投社忝同鄉
寄言莫把山扉掩時擬看花到草堂
榮夫見和再疊
為愛高人水竹莊幾回繫馬屋邊楊每開蔣徑延求仲
常伴山公有葛彊陋巷誰云無轍跡城居曾不異江鄉
春來見說多幽致開徧梅花月滿堂
春日雨中
彤閣煙輕翠陸離曉簾風急雨絲絲情淹宿酒春愁重
坐弄殘棋晝景遲野色送青山半出煖㾗回綠草先知
老来自覺才情減開盡梅花未有詩
人日期與孔周子重小集以事愆期獨坐有懷
草痕簾影碧參差此日逢人有所思樊圃又看挑菜始
江梅剛是試花時喜無冰雪春寒淺況值清明淑景遲
有約不來成寂寞臨風再詠草堂詩
穀日孔周子重禄之南樓小集
靈莢初開第八蓂玉梅新試兩三英要知春早花期近
喜卜年豐穀旦晴綠醑不教虛節叙白頭聊復話平生
相攜莫便匆匆去新月南樓正自明
伍疇中太守惠酒將過訪
玉川有約到吾廬先遣長鬚致鯉魚老我草玄方寂寞
故人乘興定何如山園夜雨剪春韭花徑春風候小車
青眼交遊無幾在白頭光景莫教虛
齋居漫興
香消古鼎靜沈沈寂寞城居似遠林日上樓臺朝氣爽
燕飛簾幕夏堂深疎花淨掃風前迹碧樹新添雨後隂
老覓知音殊意懶任教塵暗壁間琴
春寒病起
十日春隂一日晴春衫猶怯曉寒輕蕭條病骨梅花瘦
宛轉閒愁蔓草生閉戶新波平野岸倚樓山色繞江城
東風早晚持樽酒去聽横塘滿樹鶯
夏雨
六月飛塵撲面黃蕭然一雨破驕陽長風鼓浪翻茅屋
宿霧排雲壓短牆秋事已占南畝喜午眠仍飽北窗涼
登樓别啓西窗看横卷湘簾一片蒼
袁與之送新茶薦以榮夫新笋賦謝二君
揀芽駢笋薦新泉石鼎沙鐺手自煎一笑月團欣見面
百年玉板更參禪錦舒風籜春雷後翠展雲旗穀雨前
珍重故人披拂意盡驅塵俗破昏眠
秋夜
宿酒微消睡思濃孤懷兀兀夜溶溶半窗涼影雙桐月
一榻秋聲四壁蟲坐閱歲時成老大天教貧病養疎慵
曾參際會無禆補羞更從人說卧龍
九日招孔周諸君
芙蓉波冷桂風涼晤語蕭疎白髮長青眼平生幾親舊
黃花荏苒又重陽越樽久湛金華露吳蟹初肥笠澤霜
擬合羣賢酬一醉呼兒為掃玉蘭堂
宗伯招湯子重遊虎丘
入門連嶺翠崚增别徑穿雲次第登碧瓦參差蓬宇靜
古藤依約紫厓崩眼中歷歷悲前劫方外悠悠愧老僧
十載同遊半零落長明惟有佛前燈
湯右卿寄十月菊
奕奕秋光照眼新扁舟来自楚江濱多君珍重黃金贈
老我衰遲白髮新應是晚香同臭味故教寒豔發清真
誰言已落重陽後十月江南正小春
再遊虎丘
短簿祠前樹鬱蟠生公臺下石孱顔千年精氣池中劍
一壑風煙寺裏山井冽羽泉茶可試草荒支澗鶴空還
不知清遠詩何處翠蝕苔花細雨斑
三月晦徐少宰同遊虎丘
海湧峯頭宿霧開王珣祠畔少風埃林花落盡春猶在
巖壑無窮客又來水囓滄池消劍氣雲封白日護經臺
一樽不負探幽興更試三泉覆茗杯
同南充王子正登崑山卧雲閣(時為尹)
春雨初晴白玉峯春風冠蓋一尊同使君不負青山約
高會還參白髮翁煙領夕陽飛鳥背天圍平野曲欄東
怪來日暮衣裳冷身在卧雲高閣中
春歸
三月春光積漸微不須風雨也應歸與人又作經年别
回首空驚昨夢非江燕引雛芳草滿林鶯出谷杏花稀
沈郎别有傷情地不為題詩減帶圍
詠白燕
高下翩翻雪羽齊江南社後絮飛時夢回王謝烏衣盡
舞罷昭陽縞袖垂簾外風輕銀剪剪釵頭春冷玉差差
畫樓霜月傷心處只許張家盼盼知
五月
五月雨晴梅子肥杏花吹盡燕飛飛晴光已到青團扇
士女新裁白苧衣黃鳥故能供寂寞綠隂何必減芳菲
子雲自得幽居樂不恨門前轍跡稀
五月望日登望湖亭(是日微雨作風)
木末虛亭瞰碧瀾倒飛天影入憑闌嵐光浮動千峰濕
雨氣薰蒸五月寒石磴躡雲芒履短松風吹雨苧袍寬
狂吟莫怪遲歸去白髮還能幾度看
秋夜
四壁鳴蟲露下餘片雲收雨酒醒初風撩墜葉秋聲早
月印空庭夜色虚衰病不禁時序改蕭閒自與世情疎
若為白首安眠地時有驚塵報羽書
丁未九日與履約諸君同泛石湖就登上方
宿雨初晴水拍天碧雲微斂日華鮮時當黃菊茱萸候
秋在滄洲白鳥邊柳外畫橋人似蟻湖心蘭棹酒如泉
攜壺更醉湖山上白髮重逢又一年
汎湖
春盡南湖碧玉流故人湖上共夷猶平橈野渡沿青草
疊鼓中川起白鷗雲日霏霏梅子雨風蒲獵獵藕花洲
行春橋外山千疊盡逐波光上綵舟
是歲閏九月再汎
剛喜重陽臨閏月不辭老病復登臺多情秋色依前在
有待籬花故晚開佳節從知難再值青山端不厭重来
畫船記取横塘路十里笙歌載月回
新夏
暖風庭院草生香晴日簾櫳燕子忙白髮不嫌春事去
綠隂自喜夏堂涼閒心對酒從時換老倦抛書覺晝長
客有相過同一笑竹罏吹火試旗槍
聞砧
明滅疎燈鑒薄帷誰家𢷬練夜遲遲驚回短夢千門月
不斷秋風萬里思歲晚江城還自急天寒閨閣最先知
高樓人靜星河爛正是霜華欲下時
自華亭還吳夜泊磧礇
放棹華亭指故園九峰晴色接吳門秋風沽酒唐行市
斜日維舟磧礇村墟落風煙沙溆口人家燈火竹籬根
機雲蹤跡今何處一望岑山一斷魂
袁魯仲邀登列岫樓
故人湖上有高樓十載清尊續舊遊飛翠窗中仍列岫
片帆天際見歸舟依然綠樹啼黃鳥無賴青山笑白頭
不盡阿戎淹戀意渚雲江草兩悠悠
是晚過行春橋翫月再賦
行春橋上月娟娟杜若洲西宿畫船萬鏡不波天在水
四山沈影夜如年已知世事皆身外肯著閒愁到酒邊
宛轉清歌出林表晚煙依約正蒼然
玄墓道中
輕隂駮日水含沙二月江南好物華早辦行輿衝細雨
不教山屐負梅花烟林滴翠千峰濕石磴穿雲一徑斜
風泊晚烟寒不散磬聲遙識梵王家
雨後虎山橋曉望
虎山橋下水交流正是橋南宿雨收光福煙開孤刹迥
洞庭波動兩峰浮已應浩蕩開胸臆誰識空濛是勝遊
渺渺長風天萬里眼中殊覺欠扁舟
夏日
永夏茅堂風日嘉涼隂寂歷樹交加客来解帶圍新竹
燕起衝簷落晚花領略清言蒼玉麈破除沈困紫團茶
六街車馬塵如海不到柴桑處士家
新秋
秋風昨已到山塘坐愛閒庭過雨涼月榭誰家悲玉笛
露桐虛井滴銀牀病侵肌骨驚寒早年入衰遲覺夜長
氣候無憑殘暑在手中紈扇未能忘
八月十四夜對月有懷
月近中秋夜有暉幽人戀月卧遲遲及時光景寧須滿
明日隂晴不可期清影一簾金瑣碎涼聲何處玉參差
酒闌無限懷人意都在庭前桂樹枝
十五日
銀漢無聲夜正中十分秋色小樓東空瞻朗月思玄度
誰有高懷似庾公把酒金波浮桂樹捲簾清露滴梧桐
碧雲何處人如玉惆悵東闌一笛風
十六夜
入眼冰輪積漸摧白頭顧影重徘徊極知物理盈當缺
自惜流年去不來蟋蟀早將寒氣至芙蓉都受露華開
殷勤不負花前醉依舊清光在酒杯
小至夜
雲物熙微度曉光閉關聊復謝迎將隂陽自與時消息
身世都歸日短長潦倒已無朝省夢氤氲空憶殿罏香
向来心事葭灰冷贏得蕭蕭兩髩霜
送彭赴嘉興訓導二首
清時一命忝師儒百里鄰州接里閭志養於今欣有禄
官貧莫嘆食無魚微名聊足酬初志多暇何妨讀舊書
九十老人須在念頻頻書札問興居
其二
東望嘉禾近百程漫隨儒牒去親庭蟬聯宦業承三世
辛苦傳家有一經我老自憐衰髩白汝行不失舊氊青
還應别後鍾情處飛夢時時秀水亭
戊午元旦
黃鳥風簷逓好音白頭窗下整冠巾喜聞海上烽烟息
又見人間日月新霽景騰輝金勝曉暖痕飛雪玉梅春
何當載酒尋芳去綠滿郊原草似茵
肇孫北行
阿翁九十苦鍾情倚杖那堪送汝行璧水去遊天子學
春風須聽上林鶯壯途初發千山軔雅志無忘萬里程
三百年來忠孝在慎言無潰舊家聲
己未元旦
勞生九十漫隨緣老病支離幸自全百歲幾人登耄耋
一身五世見曾玄秪將去日占來日誰謂增年是減年
次第梅花春滿目可容愁到酒樽前
秋夜
新寒高閣夜何其野笛荒砧不斷思澤國變衰菰菜老
長安迢遞帛書遲江空露下芙蓉葉月出風吹桂樹枝
何必潘郎能自省年來青髩已絲絲
文氏五家集卷六
