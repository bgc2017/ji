文氏五家集卷十三
明文肇祉撰
錄事詩集
七言律詩
綠荇村莊簡城中諸友
數椽茅屋倚江開門徑蕭然長綠苔出郭清閒塵事少
經旬時斷故人來滿池鷗鳥忩前浴夾岸桃花柳外栽
寄語城中舊知道小詩隨手報新裁
同杜與言瞿德徵登茅山與言病不能從而余與
德徵直躋絶頂時夜將半殿簷星月可摘歸至山
腰惟見燈火煇煌笙簫合響真仙境也捨輿而步
詩以紀之
遙望三峯横紫煙藍輿屈曲似飛仙華陽洞口泉聲合
貞白祠前草色連子夜朝元星可摘半空聞樂月低懸
尋真不覺歸途遠一帶松濤欲曉天
與葉曾生黃子旋陸夀如金時章陳楙吉杜與言
趙凝甫會文于馮信伯樓居
郭外山塘近市㕓層樓高棟接雲天飛花點點時沾硯
鳴鳥嚶嚶窺捲簾欣賞竒文頻檢閱剖分疑義試窮研
明時會聚同心友賦就河東獻陛前
秦淮夜泛
秦淮灔灔雨初收結伴沿流夜放舟月轉柳梢人候渡
雲移沙渚樹回洲簫聲近水龍吟細河影横杯琥珀浮
醉去側身天地小卧聽潮向夢中流
喜倭寇平携妻孥躬耕射涇田舍
海上三年寇横行好音慰我巳收兵即攜妻子還田舍
重載琴書出郡城聖世喜聞歌夏武材官今見答昇平
但求處處銷金甲帶雨牽犁日課耕
項子長邀集煙雨樓
重來檇李暮春時煙雨樓開近水湄飛燕浴鳬沙漠漠
新蒲細柳碧差差吾生事業慚文可君等聲名似項斯
倚檻臨流無一事停杯分韻賦新詩
崑山傅氏園
偶過名園風日嘉編籬護室樹交花開窗拂几頻揮塵
汲井臨軒試煑茶萬斛天香凉雨過一枰棋局篆烟斜
主人知是商霖後肯負明時閱歲華
集顧文康公園亭
相國園亭木萬章昔時幾度醉瑤觴四圍穿沼游魚躍
數頃當門晚稲香北望青山開&KR1065;氣東臨綠野印斜陽
郎君方擬明時用付與閒雲護草堂
燕子磯
殿宇參差倚翠厓碧桃開處有仙家半空濤雪當軒舞
滿目春帆帶雨斜江草含煙連斷岸柳風吹絮颭平沙
何時借榻虚亭裏早服簷前一片霞
觀音閣
曲磴層巖擁殿臺朱宫斜瞰大江開桃花翻浪江豚上
石壁停雲山雨來時倚曲欄瞻貝闕醉眠芳草夢蓬萊
浪遊十載經過地此日登臨獨暢懷
衡翁示肇孫北游太學
阿翁九十苦鍾情倚杖那堪送汝行璧水去游天子學
春風須聽上林鶯壯途初發千山仞雅志無忘萬里程
三百年來忠孝在慎言毋潰舊家聲
泊楓橋用大父韻
辭親遠别動離情滿幅風帆帶雨行水長關河無阻道
春深柳陌尚聞鶯輕抛故國三千里細數遐征第一程
此夜維舟不成寐寒山依舊起鐘聲
唐職方邀登金山命諸將官射潮
萬古江心湧殿臺高賢雅會得追陪迎潮落羽蛟龍避
簸岸飛濤天地廻報答昇平諸將事挽回滄海使君才
歸舟日暮心偏壮極北紅雲是上台
長安市得蓮硯寄吉水羅太史石蓮洞中
舊硯渾如玉版蓮墨花狼籍紫雲鐫時凭棐几披香潤
想摘金莖滴露研題稱洞名存古制天完山骨得長年
須令洗淨京華土寄與高人日草玄
秋夜借榻胡太史楙禮嘉樹館早起有詩見贈次
韻奉答
滿架圖書一榻空小庭花影上簾櫳眼前疎嬾無如我
海内文章誰似公一𣲖笙歌人静後萬家砧杵月明中
夜長酒醒難成寐睡起窗間日已紅
附胡太史詩
風斂微雲淨碧空松聲和月到房櫳却疑窺戸懷安道
絶勝登樓對庾公四海交游投轄處百年心事把杯中
良霄聚晤真難值莫訝頻挑燭影紅
立春日嚴相公招直閣中賞紅梅恭遇上賜春盤
御酒拜嘗賦詩以謝
晴日辛盤出上供青絲玉椀護黃封雪殘鳷鵲春回早
花暎蓬壺色更穠紅日近窗凝瘦影煖風吹酒暈寒容
願公厚養和羹味長伴仙桃醉九重
韋園同姚元白胡楙禮送姚太史左遷
韋園開遍滿庭花相送姚崇去路賖忍見仲舒辭闕下
愁看賈誼謫長沙左遷暫去趨紅幕内召還來侍翠華
更盡一杯燕市酒那堪回首各天涯
徐李二相公留飲直閣
直閣朱扉傍苑開豳風殿轉過南臺珍盤遠自中厨出
法酒傳宣内使來頻下南洲徐孺榻時銜北海李膺杯
同心推食欣殊遇何幸追陪近上台
遊攝山栖霞寺
晚過名山暫解鞍萬松深處俯清湍斷碑小篆題陳額
古佛千巖蝕蘚斑春茗試烹紗帽側(峯名)石蓮飜出鹿泉
寒(白玉泉冒出石蓮井)何時借我僧寮裏閒取楞伽帶月看
龍節推寄胡太史楙禮書至
漫世虛教俗眼看敢期垂問到江干一尊常醉山花笑
萬慮都消宇宙寬忽報遠傳銀字帖飜思高處玉堂寒
故人不解余心事一紙空煩寄熱官
姚元白官舍侍家君夜集因寫小圖紀興
論交廿載鬢蒼浪握手高歌指建康豪興漫沽燕市酒
風流猶說少年場龍蛇濩落嬰塵網猿鶴驚猜憶草堂
雲裏鐘聲度雙闕月明寒夜話偏長
寄謝羅太史
昔日青宫輔導臣今歸蓮洞葆玄真八行遠寄三千里
一别俄驚十四春(丙午抵己未)豈有虚名流藝苑不虞推譽
動高人燈前夜色興懷處兩地相思益愴神
宿瑯琊寺追和韋蘇州韻
繫馬瑯琊古磵灣寺門深寂倚豐山試邀月向亭中望
誰似雲歸洞裏閒虹影倒垂環駟外泉聲飛出萬松間
一宵借榻逢僧話又逐征鞍度曉關
重游西山自弘濟院轉出登五花閣
薜蘿深處玉虹流錦石疎花曲磴幽禪境未追蘇晉侣
煙霞即似庾公樓凭欄遠送千峯雨高閣猶疑五月秋
欲卧名山談釋部只愁凡骨異玄丘
大宗伯南充王師有詩贈行次韵為荅
西風羸馬出城東滿目離愁落照中塵世百年心獨醒
江湖數載鬢雙蓬敝裘懸結思歸切操瑟空慚有意工
負教孤恩真潦倒可能復夢大槐宫
附王公詩
剖符曾向五湖東巳見為儒多士中二十年餘重會面
三千里外又飄蓬傳家節操心逾厲奕世文章體更工
歸去好應修舊業賦成還獻大明宫
恭候聖駕幸成均
玉輦傳宣下禁鑾䡿星門啓曉鐘殘旌旗影拂蛟龍動
劍佩光凝璧水寒日上雲裘開五色仗分馳道擁千官
青衿何幸躬逢盛喜得今朝對御看
聽講
仙仗平分日月懸天香飄拂御爐煙橋門環擁千官肅
槐樹隂濃夾道連坐論尚遵周典禮授書開講禹謨萹
(君臣克艱)愚生欣喜遭殊遇何幸躬瞻玉陛前
立秋逢七夕和張伯起韻
久雨山齋掩薜扉雨晴新月一鈎微卧看天上雙星度
又見庭前一葉飛貧似阮咸難免俗賦如永叔和應稀
回思帝里承歡處猶著斑斕戲綵衣
宿馬林
雪積寒林深復深肩輿隨處繞車聲西風古道過羊巷
落日孤村宿馬林四壁有詩題往歲百年無計慰初心
寒雞野店聲偏早一夜無眠獨擁衾
清秋
清秋一月廢梳頭落盡槐花雨未收詩句長從無意得
功名元忌有心求人多憎爱何須校天賦疎慵不解愁
萬事不關心似水還將生計付沙鷗
過寶應訪朱子价不遇
十年一别問何從此夜維舟又未逢夕照斜飜山帶閣
月明遥聽竹西鐘思君淮海維揚俊媿我江湖汗漫蹤
見說一麾方出守朱雲溪屋白雲封
同家弟訪顧克承
雨過閒行訪辟彊東風茅屋竹圍墻柴扉盡掩知君出
圖畫飜看笑我狂空往不須題鳳字重來還擬續罏香
茗杯棋局堪忘世不羡當塗日夕忙
自遣
日臨閣帖學羲之時有閒人過問竒非為避喧成小築
只因疎嬾畏趨時貧能尋樂愁俱遣年欲瞞人髮不私
數卷圖書香一縷茶甌初歇試彈棋
京邸移居
明世羞為失路人帝城風物自凄清客心又向移居見
歸思偏從逆旅生暫止飛烏棲未定繞簷晴鵲報新成
飄零即是羅含宅蔬食鶉衣敢厭貧
朱將軍宅燕集憶忠熙公
寶善堂開倒玉樽綠槐依舊擁朱門不妨垣瓦從殘草
猶見金貂寵後昆細聽歌聲翻白苧獨留月色照黃昏
感恩門下當年客雌伏雄飛幾尚存
穀日立春
帝里慚為久住人五雲樓閣接楓宸喜占穀日逢晴日
信是看春不當春閒對茗杯元有味老於筆硯益相親
何時覓取歸舟去谷口躬耕學子真
雨中秦評事攜酒見過
失意逡廵且未廻強携栖止帝城隈媿將白眼看人醉
愁見黃花冒雨開九日未賡邠老句兩都空負孟堅才
殷勤喜得秦評事携酒衝寒為我來
嘉靖癸亥舟泊廣陵南充王師出訪留三宿甲子
至日復泊於此王師又留數日今萬歷己卯至日
亦於此繫舟而王師致政巳十有一年矣撫景興
懷不能無感
两度揚州逢至日今逢至日又揚州百年真媿長為客
一處曾經幾繫舟鄉土不殊人事異天時無改歲華流
廿橋明月人何處撫景興懷滿目愁
元旦不出
傳呼車馬放朝回獨掩衡門晝不開春帖嬾尋詩句寫
辛盤飣候故人來從知白雪難為和未見黃金再築臺
作伴還家何日是滿園桃李待移栽
自菱湖歸泊峴山月夜泛碧浪湖
雨晴重到峴山前萬頃湖光月在船塔湧奎文移北斗
峯浮螺黛落遥天漁歌遠向煙中起帆影飜從鏡裏縣
酹酒臨風堪寄傲醉來真欲挾飛仙
毘山訪潘子不遇
郭外毘山虚翠屏潘炎别業鬱喬林雲深未辨郎君谷
春半不聞山鳥音小艇暫維桑塢下重門深鎻草堂隂
去因興盡來乘興輸却當年泛剡心
夜泊垂虹橋有懷家弟
片帆東下向湖州夜泊吳江憶舊游前歲不堪人送别
新年重見月當頭寒侵孤枕回殘夢風引晨鐘到客舟
出處關心慚蹭蹬天涯鴻雁動離愁
過江
數載奔馳上國游又攜書劍過江頭樓船簫鼓中流發
殿閣煙嵐曙色浮滿目風濤連海嶠一枰棋局報瓜州
同行喜有王摩詰不羡當年李郭舟
申相公過訪
奔走風塵歲月遷卜居人境地應偏蕭齋喜有高軒過
曲巷傳呼駟馬旋公位日尊心愈下吾才元拙志空堅
無聞剡薦雄文似賦就長揚媿有年
附申和韻
漢廷才子競超遷閉戸憐君寂莫偏車有鳴騶還自媿
門無題鳳只空旋凌雲共道長楊就用世寧同大瓠堅
射策公孫休恨晚平津猶及拜恩年
姚少宰以經筵賜讌招飲席上口占奉謝
鐘鼓餘聲御講堂論思啓沃侍明光雍容日馭聮南極
次第珍盤出上方列鼎羡君稽古力賜酺呼我故人嘗
大烹推食同姬旦為誦春風湛露章
附姚和詩
樗材重忝侍明堂三載長瞻日月光啓沃敢期希傅說
滑稽端不似東方近臣寵渥君休訝謫吏風塵我備嘗
吳苑逕荒頻入夢沐恩難上乞休章
清重誰云白玉堂淺才亦屢荷恩光經陳東壁圖書富
饌出天厨貢物方法酒攜歸邀上客八珍入坐媿先嘗
醉來感我茹茅興願以緇衣作講章
徐侍講公望有詩嘲余不歸舟中偶閱唐人春賦
秋還之句因足成之聊以自適非解嘲也
春賦秋還計已違故人笑我獨歸遲空懷鴻鵠志千里
暫假鷦鷯栖一枝出處有關吾道在伶俜還許舊交知
今朝作伴還鄉去真是仙舟晚更移
夢先大父
吾祖頻頻入夢中昨宵有夢又追從提攜無異當年愛
談笑依然舊日容玉磬音餘桐館靜碧山寒𤨏白雲重
覺來枕上飛䨇淚月落長安上苑鐘
劉錦衣宅與莫廷韓梅客生李世延得還字
獻書不報又空還點檢行囊早度關會飲金吾投轄地
高燒銀燭照愁顔分題授簡裁新句沉醉飜疑在故山
他日功成如訪我虎丘南畔屋三間
汪學士子聲丈過訪話别
一見故人情自親相逢重别十三春杜陵借榻論文處
翰苑懷思入夢頻舉世幾多青眼在舊交猶恐白頭新
明朝又向都門别誰是汪倫情最真
趙太史以賜糕分惠兼餽香秔新米
我爱風流文敏公高標玉立意雍容曾投一疏關千古
能以危言動九重帶雨遠頒香稲粒賜糕分惠紫駝峯
閉門一醉渾無事高卧遥聞禁苑鐘
和杜子庸春雪詩
讀罷故人春雪詩雪花五出覆茆茨自憐冀北非吾土
遥憶江南遲爾思回首光迷鳷鵲觀流澌凍解鳳凰池
何時覓取歸舟去笠澤溪頭理釣絲
送董刑部之萬全
漢代文章重董生許身元是比南金孤忠何止關軍國
一疏真能格帝心邊境遠隨秋鴈去聲名高共暮蟬吟
應知不久虚前席詔許還朝雨露深
嵇職方雪中招飲縱觀法書名畫
獨坐山齋寒色侵雨絲吹雪擁衡門多情喜得嵇中散
折簡來呼文可孫畫出名人題最古香消瓦鼎火猶温
展飜竟日渾忘倦醉後歸來已夕昏
徐州夜泊與白伯望話舊
繫䌫南徐洪上頭已同白傅共仙舟一燈聚話當時事
數酌能消滿目愁夜永相將長至候寒深偏重敝貂裘
起來醉看中天月曾照當年燕子樓
宿京口客樓
舟行两月歲將殘牢落窮途雙鬢寒數卷圖書投夜宿
一天風雪阻江干驅馳自媿聞雞舞不寐重將瘞鶴看
鐵甕城邊黃葉寺鐘聲依舊出林端
春盡過虎丘竹亭逢王百谷諸友同聽禪誦
三月韶華日換新一番花事巳成陳閒過竹逕題新句
偶入山房逢故人誦罷楞嚴停拂塵静修禪觀寂聞塵
此時正合樊川句古寺風煙又一春
馮武選正伯攜榼過訪次韻一首
新晴初旭射簷楹數卷圖書一几横自喜客來茶正熟
忽聞鳩向竹間鳴塔縣池沼排山影風奏松濤隔水聲
君欲問余真樂處身心安穏夢魂清
得曾孫志喜
卜居虎阜近南村犬護疎籬晝掩門自覺老來容易老
喜聞孫又報生孫眼看四世家庭慶架有遺書父祖存
十月江南天氣好試沽春酒酌金樽
秋興
去歲今朝候駕還追隨鴛鷺集賢關九重殿啓廻仙仗
五色雲中覲聖顔一代盛儀文郁郁千官鳴珮玉珊珊
歸來獨卧山莊上半掩柴門水一灣
孫修撰以德夜訪梅花樓因余熟睡而去曉起作
詩貽之
雨收月出四山沉獨擁吳綾入夢魂高處鐘聲懸碧落
一牀林影過黃昏毘耶小閣燈初燼閬苑仙人夜扣門
醉卧不知清露冷曉看屐齒破苔痕
憶羅太史
翰苑當年第一仙訓儲遺疏至今傳銀魚焚却歸蓮洞
寶訣書成秘草玄獨往名山非慢世偶攜開士即逃禪
高岡孤鳳今何在徙倚西風思惘然
築園于虎丘南村池中忽移塔影志喜
幾年浪跡寄江湖歸葺田園半已蕪環沼倒懸新殿宇
浮丘翻映小蓬壺分明馬遠晴巒景絶似南宫煙寺圖
真覺世心消欲盡閉門羞復看隂符
政府申公和詩
欲從野寺開新社故向郊園剪舊蕪地近青山來白鳥
人同秋月在冰壺蓮花七級涵空影祗樹雙林入畫圖
今日潜夫能雅詠不須著論學王符
示龍兒會試禮部
攜家昔共住長安歸葺田園數載寬汝復去游雙鳳闕
親猶縣念五雲端家聲好繼書香在行色須知道路難
聖主好文方尚少萬言擬合上金鑾
家弟乞閒喜而賦詩
清朝林下幾人歸吾弟飜然早拂衣清草池醒蝴蝶夢
紫荆花伴鶺鴒飛珉珣舊業名仍在求點山居蹟已非
旬日一來猶恨晚笑他頭白戀輕肥(王珉王珣何求何點皆兄弟也俱有)
(别業在虎丘)
子悱弟歸約余旬日一至虎丘山莊而連雨愆期
殊覺䟽逖偶閱蘇長公迎子由之詩追和其韻招
之
山深雨濕木棉裘五月如秋卧虎丘訂約愆期虚别業
經旬疑復殢他州邯鄲夢醒君初返漢上衿題我獨留
行樂及時須記取莫教人訝未真休(蘇公云幾人林下是真休)
初夏晴明家弟子悱同從弟子長過余山莊小酌
既登虎丘憩茂林修竹下時黃鳥哢聲山僧供茗
而詠歌言旋宛然春風沂水之樂也徐步溪頭惟
見一川夕照目送歸舟又豈無黯然之别思哉返
卧鵝羣閣恨無詠以紀之次早子悱詩至遂走筆
和韻
蘇家兄弟是前身重結今生未了因作伴追游山寺路
乞閒能樂故園春樹隂團盖堪圍坐鳥哢嬌聲解喚人
夕照一川舟去遠還山惟有白雲親
題虎丘梅花樓
昔曾東閣賦梅花此日山樓感歲華滿目羣峯雲萬疊
一林殘雪樹交加風來塔院遥聞磬手汲憨泉試鬻茶
知是英賢舊游地至今題處有籠紗
午門朝見
曾向天門十上書無媒空自待吹嘘羞將白髮游燕市
猶著青衫謁帝廬強起彈冠慚貢禹誰憐作賦似相如
聖王尚少吾年老肯住長安久借居
雪中元老送酒米
彤雲密布雪漫漫擁舊青綾獨自看未得掃門同魏勃
只宜僵卧學袁安香秔分惠來厨傅法酒應知出大官
賦就河東無一薦任教先逹笑彈冠
徐侍講送鹿脯
深山昔與鹿同游閬苑今朝薦脯脩亟問敢云勞孔伋
拜嘉真自媿裵休(休有人饋炙鹿辭云䟽食且不足食鹿脯後何以繼)長安往事
成蕉夢旅館嚴寒擁麂裘何日得歸尋樂處長林豐草
聽呦呦
得舍弟書至
離家三月苦無書有客來傳爱弟貽秋老鶺鴒栖未穩
天寒鴻雁到偏遲平安深慰羲之帖消息真傳杜甫詩
更喜阿咸題數字琳琅玉樹慰吾思
送鄒吉甫左遷南比部幕
鄒陽再逐下咸英獨倚孤忠向舊京𤨏闥空餘麻草在
高岡無復鳳凰鳴白雲司裏脩封罷玄武湖邊緩轡行
不久天書還内召聖王知必問蒼生
遣興
一甌新茗玉河泉几上香殘午夢還風墮手書知困頓
鳥鳴簷樹任間關地偏心遠門如水事少官閒日對山
盡道長安塵十丈可容飛到小窗間
放朝出城至署中
旅食長安久未還朝鐘初徹下鵷班九重天迥廻仙仗
五色雲開覲聖顔廪禄虛縻慚住久疎慵成習喜官閒
不防隨例趨朝謁拄笏郊南又看山
秋日早朝值傳臚有感
銀漢沉沉曙色微殘星數點鴈南飛黃羅扆迥金龍繞
翠羽旗飜玉露晞錫命傳宣天語近拜瞻遥接尚方輝
寸心真乏絲毫補媿著先朝舊賜衣(先祖先父俱有賜衣)
志感
慚著烏紗暎白頭老年日侍翠雲裘悔從去歲辭家出
強自隨人學宦游滿目風塵思怨鶴一生辛苦媿眠鷗
促歸頻有兒書至好葺茅茨待乞休
袁駕部考績還南都
奏績趨隨右掖垣又乘匹馬向長干從知袁紹名推重
莫笑文同老得官久别暫逢今又别小寒初過正嚴寒
行行不久天書至召入承明侍禁鑾
内苑
内苑秋深景物清黃金題榜日晶晶龍舟錦䌫瓊華繞
羽節紅旂翠殿行萬頃瑶波圖畫色一羣嬌鳥管絃聲
昔年閣直談玄處午夜雲中天樂鳴
獻俘侍班
聖主親臨五鳳樓千官分列擁豼貅鸞簫合奏鈞天響
虎衛森嚴御道周事異魯公居泮水俘同光弼獻懷州
華夷一統昇平盛願誦鐃歌拜冕旒
夢歸
昨夜西風夢到家不知身尚繫天涯孤身作客渾如寄
愁緒平添亂似麻遥憶故園三徑在回思脩竹萬竿斜
起來霜馬催行處猶整朝衣入翠華
韓太史再送羊脯
同學如君最妙年優柔雅度玉堂仙文章似昔推韓愈
太史于今嫓孟堅亟饋有勞頒鼎肉踏蔬無夢媿前賢
感君不忘山陽社默坐時歌既醉篇
上林齋宿
上苑鐘聲出景陽玉河橋畔月蒼蒼瞑鴉栖定喧初息
至夜相將漏更長自媿衰年通仕籍強隨鵷侣綴班行
心清元自無塵想手撥爐灰細續香
思歸
花事闌珊春又殘好懷無著帶圍寬故山園上荒三徑
采育村中寄一官親舊常思難聚晤兒書時獲報平安
何時早辦歸舟去半掩柴門竹數竿
乞休
二載趨朝侍冕旒秋來三䟽乞閒休平生志願終難遂
此日功名念已收莫道百年過太半且從三徑任閒遊
歸家自喜身還健繞膝孫曾笑白頭
和申相公送行
兩年端笏一微臣子告今朝解珮簮無復京華塵滚滚
不聞長樂漏沉沉回瞻紫闕遠逾遠歸向青山深更深
從此閉門惟静坐有時乘月一微吟
附申相公詩
早學相如賦上林一官未久竟抽簮自憐白首耽雲卧
不逐金門混陸沉松菊長依三徑好蒹葭獨釣五湖深
倦游我亦思吳苑惜别那堪更越吟
瀕行以詩見投疊前韻奉荅
青衿藝苑舊知音白首交情重盍簮君向明時甘寂莫
余慚厚禄尚浮沉閒居自覺風波穩高卧偏知雨露深
遥憶虎丘山寺裏月明誰與共行吟
葺園
園廬重葺近山村寂寂無人晝掩門手植椶櫚看漸長
徑栽松竹喜猶存盤無兼味樽常滿几有餘香火尚温
正是一番新雨過任教庭砌長苔痕
元旦(丁亥)
去歲今朝候掖垣千官鳴珮五更寒山窗此日唯高卧
天語無聞慶履端拜謁先祠忙盥櫛笑呼兒女共團圝
昨宵有夢居閒樂不到金鑾白玉欄
寄申相公
數載辛勤兩鬢蓬歸來三月又春風恩私圖報愁無地
知己平生獨有公老我自怡三徑樂扁舟時泛五湖東
投閒自識林間趣回首京華是夢中
山亭雨坐
鳴鳩乳燕繞簷飛灌木陰隂結夏幃倚杖去看新水漫
經旬來覺故人稀當年館閣争求識此日山莊静掩扉
舊事欲談誰與共一簾梅雨自霏霏
試茶鬻筍欣然一飽喜而賦詩
青山南畔久為家曲曲陂塘樹樹斜鄰叟供來龍塢筍
山童時焙虎丘茶舊時梁燕營新壘開到薔薇又落花
此日山林聊自適鶴瓢鳩杖足生涯
寓目自遣
梅子肥時雨乍收園林夏五景偏幽池邊翠鳥兼黃鳥
屋上晴鳩喚雨鳩字學永和修禊帖茶傾宣德小磁甌
一生辛苦成何事待得安閒已白頭
嘉禾沈王二憲長過訪
讀罷楞伽掩竹扉山中忽枉故人車共談當日曾游處
回首東風廿載餘見說買山同謝朓還期薦剡似相如
二君方繫蒼生望未許明時儗卜居
園亭
園亭梅雨一番過樂事偏多俗事無蘭蕊筆鈎笻竹
帖(羲之書)水磨香爇博山罏一枰棋了茶初熟頃刻花開
酒已酤正欲北窗支枕卧又看池上浴鷗鳬
自遣
開窗四望意欣然插遍新秧綠滿田乍暖又寒芒種候
啓晴還雨熟梅天池邊細浪知魚樂草長平坡看鴨眠
自笑老來生計拙疎慵真適有閒緣
雨晴書懷
一窗晴旭映池塘綠樹成隂覆草堂新竹萬竿鳴珮玉
疎松滿耳奏笙簧光流几簟新鋪地火焙薰籠近製香
如此清閒受清福何須復夢殿東廊
新竹數百竿欲置小樓未就賦詩自遣
綠遍園亭雨乍收籜冠野服稱行游時攜拄杖穿紆徑
欲傍新篁著小樓天肯與閒還與健我真無累亦無求
詩逋畫債常堆積興到揮毫倦即休
晏起
日上山窗猶晏眠起來無事坐茅簷不聞門外催租吏
時泊溪頭問字船飯煑長腰香稲粒魚烹縮項細鱗鯿
罏薰初燼茶甌歇白石燈明繡佛前
曝背
獨卧山中閱歲華白雲雞犬護桑麻避人只為身先嬾
曝背因知日易斜數酌舊藏燕市酒一甌新焙小春茶
回思京邸懷歸日不覺年餘已在家
夜榻鵝羣閣不寐
卧抱白雲山幾重山深野碓隔溪舂世心消滅思酣睡
年力衰遲覺意慵半夜月明漁市鼓五更風動虎丘鐘
江湖十載空奔走乞得歸閒兩鬢鬆
申政府寄書歷至
歸來重葺虎丘居地僻時廻長者車喜見春王新歲歷
欣看厚禄故人書公孫延士猶開閣玄晏窮愁自閉廬
莫問疎慵只如昨文園終合卧相如
虎山橋玩月
光福西來水繞盤虎山橋月在林端霏霏細霧人初散
拍拍新醅酒亦寒石塔影斜生夜氣畫船停處起微瀾
分明一幅南宫景正好蓬窗倚檻看
溪雲閣為歐陽子賦
歐陽曾築醉翁亭白下雲孫寄一楹新水平添桃葉渡
飛雲常繞石頭城沿流夕照堪垂釣隔浦涼生唱濯纓
書卷茗薰消永晝秦淮原不譲蓬瀛
春日書懷
山園雨過徑如酥倚杖行游不用扶載酒船停人問字
賣花聲歇鳥提壺醉圍紅䄂閒揮洒嬾畫青山有積逋
鸂鶒一雙飛並浴滿池新水長新蒲
玉蘭堂即事
玉蘭堂坐静無譁小盎閩蘭著數花載得寶華山上水
試烹羅&KR1321;雨前茶手揮玉塵棋聲歇風動湘簾竹影斜
投老身聞心亦静喜無塵土是京華
過石蓮莊
拂衣歸卧虎丘居嘗憶吳淞江水湄不到石蓮經歲久
重來岸柳綠隂垂眼前田畆皆新主村上人家異昔時
獨有當年垂釣處至今橋畔有茆茨
自適
虛堂高敞四垂簾散髮濡毫學素顚菰首作羹供午餉
籐床支枕且安眠近於世味看來澹久悟玄機覺有緣
一事不關心似水罏薰茗椀自年年
雨過書懷
一番雨過樹扶疎湘簟生凉竹榻虚心静不關身外事
睡酣時墮手中書齋頭横設天然几門外頻還長者車
數載京華塵似海何如今日誦閒居
七夕
抱病忽經三十日開簾驚見月垂鈎雙星又向河梁度
獨卧遙聞笛韻悠雨過蕭齋凉思襲夢回虚枕簟紋流
追思白首承歡處腸斷西風十五秋
虞山桃花澗
海虞山與白雲齊萬樹桃花古澗磎漫往慚非晨肇軰
沿流疑入武陵溪前村小塢聞雞犬作伴隨身少鹿麛
共領夕陽竒絶處青帘斜暎畫橋西
中秋夜見月華
横笛墻東三兩聲閒庭獨坐晚凉生九秋今夜平分處
圓月當空幾倍明風斂卿雲呈五色漏催銀箭已三更
洗杯更酌登樓望撫景懷人無限情
初冬讀趙文敏公詩可爱追次其韻
雨歇雲輕漏日光庭前橙橘巳經霜故人遠寄新頒歷
瓦鼎時焚内府香自覺心閒身亦健何妨晷短夜偏長
興來秉燭窗前坐隨意欣然榻硬黃
附文敏詩
平生詩句領流光絶爱初冬萬瓦霜楓葉欲殘看逾好
梅花未動意先香暮年自適何妨退晚景無營亦是長
况有小兒同此趣一窗相對弄朱黃
借榻楞伽寺對上人房
奔馳久不到楞伽來入山中日又斜淨室焚香僧入定
雨窗閒話燭生花百年心事三更夢十載江湖兩鬢華
依舊鐘聲禪榻畔曉催新汲試烹茶
次韻答張孟孺
我歸林下歲將終君獨承恩出漢宫喜有高才同子建
無心執戟侍揚雄豈難勲業凌烟上只欲精研書史中
惠我驚人詩句好興懷長悒故人風
春來久雨窗前石菖蒲忽開數花采供繡佛齋
雨晴新綠上窗紗石上昌陽著九花靄靄輕浮雲欲動
盈盈清淺水参差摘來服食依仙傳供向山齋閱歲華
歸老心閒無俗慮一燈相對禮毘耶
除夕(丁亥)
窮冬快雪喜時晴乞得歸閒一老身繞膝孫曾娱晚景
圍爐樽酒守庚申今宵歲次將更候明日年華是七旬
秉燭酣歌須逹旦早裁詩句慶新春
文氏五家集卷十三
