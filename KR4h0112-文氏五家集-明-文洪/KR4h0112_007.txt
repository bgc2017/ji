文氏五家集卷七
明文彭撰
博士詩集上
九日遊石湖次白二貞夫韻
重陽誰泛石湖船秋水平吞萬里天翠管銀笙空外沸
牙檣錦䌫鏡中牽西風著意吹烏帽紅葉如花落舞筵
痛飲狂歌非慢世江山佳節自年年
宴徐太傅園亭分得才字
高會追金谷諸公總上才名山當戶列細雨拂簾廻把
酒巖花落彈棋水閣開馬蹄歸獨緩知是習池来
碧峰寺分得襟字
地勝牽幽興僧閒澄道心昔年曾寄跡今日復登臨杉
檜丹青古雲霞殿閣森慚余羇旅客乘醉一披襟
和王二履吉湖上八絶
履吉讀書治平忽枉八絶恍然興故山之想書云壽
承故山侣也或能嗣響乎因而和之
春到江南何處好石湖山水畫圖開新蒲嫰柳一時綠
鸂鶒鸕鶿無數来
三月暮春湖水平拖藍潑綠映空明青天倒映芙蓉障
畫鷁徐飛錦繡城
白鷺羣飛天倒開波搖山動水縈廻峭帆羡殺乘風舸
何啻張騫槎上来
茶磨楞伽疊翠屛汀州蘆筍立鵁鶄白雲輕薄搖波净
黃鳥丁寧喚酒醒
山壓晴湖水映山游人日暮不知還行春橋上好風景
綠樹紅花滿目斑
腸斷春湖新水流傾城兒女踏青遊郊臺不識吳王事
指點楞伽最上頭
一簇桃花紅欲然數株楊柳綠生烟柰可春光留不住
桃花零落絮漫天
山西緋桃太含胡竹裏班鳩逐隊呼形勝有餘心獨苦
王符閉戶草潛夫
别徐允升次段子辛韻
君昔毗陵别余今白下歸帆飛大江月塵拂帝京衣心
逐冥鴻杳愁添落葉稀百年渾去住何必更依依
江中曉望
萬壑争趨勢獨尊金焦東下海為門朝霞浴日霧欲滅
秋氣横空天倒吞荆楚仲宣頻作客沅湘正則幾招魂
聖朝自媿獨貧賤滿目江山總淚痕
丹陽道中同嘉弟
昨夜乘潮發建康今朝潮落又丹陽天南星斗隨沙鳥
江上風烟憶故鄉去住此身元不定飄零吾道孰行藏
同舟爾亦同淪落對酒無言淚兩行
送華從龍會試
萬里關河雪霰侵送君北上意何深風雲巳奮驊騮道
霄漢猶縣鴻鵠心京國飛騰誰得似天涯流落獨難禁
曲江見說花如錦此日春風滿上林
陸原大書舫清游卷
不繫身如汗漫仙左圖右史米家船白鷗飛盡青天杳
讀到南華秋水篇
立春日同彭孔加過袁與之桃花别墅
愛爾桃花塢臨溪新草堂烟籠寒篠翠風轉野梅香積
雪留殘白垂楊試淺黃山公行樂地時許野人狂
春日尋幽賞行行路轉迷忽驚高柳變似聽早鶯啼翠
桁依危峙紅橋度淺堤即看新水滿疑入武陵谿
新鶯
霏霏拂地柳千條烟鎖紅欄十二橋最愛新鶯初出谷
綠絲叢裏一聲嬌
雨中懷段戶部兄弟
久雨惟饒睡高樓苦憶君遥憐前夜月只隔一溪雲碧
映船窗水香焚綺幕芸有懷吟不就空自惜離羣
九日同王履約履吉過吕氏竹園
不作龍山會同游吕氏園流雲度秋水修竹隠週垣棋
局隨幽磵茱萸照酒罇琵琶彈一曲一聽一消魂
華從龍邀遊石湖不赴次韻
不到石湖今幾時故人有約竟愆期非緣心亂辭蓮社
却羨山公醉習池
卧雲室
白雲罨層簷空濛浩無極一卧三十年去来本無迹仰
睇見飛揚會心自有得欲往從之游雲深不可測
贈徐子仁
金陵帝王居佳氣鬱以蒼幽人無外慕遯迹含其章結
廬城之南謝喧聊尚羊鳥鳴青松下揮麈白門傍芳蘭
轉光風蕙帳霏芸香纖鱗時泳躍翠羽恣翺翔對此忘
利達日澹心彌良身逢明盛時雅志羞巖廊默坐草太
玄高卧同羲皇朗咏太冲篇遠慕淮南王至理巳云得
壽考日以強逍遥塵寰中此樂殊未央
虎丘納涼
六月不堪城市暑避喧聊復虎丘行珠宫錯落涼飈轉
金磬玲瓏午氣清阮籍竹林非傲世幼輿丘壑自多情
莫嫌歸棹遲遲發悟石軒前月巳生
王繩武同游長干寺
寶刹長干外登登紫蔓長曲池縣玉澗幽逕落天香旭
日搖金塔纖雲擁畫廊偶同王子敬看竹到山房
金陵雜歌十絶
鍾山屹立羣山趨虎踞龍蟠天下無一代輿圖占歷服
萬年形勝屬皇都
臺城宫闕鬱相望金釭璧帶生輝光可憐侯景稱兵日
尚講空門滅性章
段岡三日紀吳功皇象竒書後代崇雨蝕苔侵荒草合
何人移置大成宫
沈約才華擅一時郊居作賦儉為師野人指點東田宅
猶說梁王受禪詞
遁跡鍾山事隠棲玄猿白鶴草堂低一朝出處違初志
千載移文憶穉圭
南朝諸寺石南門四百八十今誰存可憐惟有長干殿
金碧參差勢獨尊
陶公掛冠神武門華陽自築貞居室逃名那復論世事
笑殺尚平婚嫁畢
樂遊苑裏夜啼烏習家池邊春草枯何人得似山公醉
試問高陽舊酒徒
蔣山松柏鬱蒼蒼昭明讀書臺巳荒芟煩略穢見刪述
金輝玉映垂琳琅
桓伊一日聲輝赫騎從聯翩將遠適青谿橋畔逢王郎
下馬停車三弄笛
人日竹堂看梅
今年春色早人日見梅花香入禪房静影隨初月斜折
来烏几亂看去白雲賖東閣無由到詩成惠遠家
仲春履吉與之永之小集得草字
二月集嘉賓駘蕩春光早白日墮游絲黃鳥鳴聲好玄
言互剖析至理窮探討觥籌雜笑歡高懷自傾倒落霞
尚遲留初月出杲杲雖無陳遵投亦有魏公掃相期終
南山去拾金光草
賦得簡寂觀送盧師陳兵部
九江秀色結匡廬終静誅苑此卜居苦竹只今遺往蹟
斗壇無復拜荒墟揮毫定接宣城筆梳羽咸看司馬車
王事有程留不得却將佳麗付圖書
聽鄰舟吹簫
風急船難進春寒酒易消他鄉頻作客何處忽吹簫近
水聲偏細凌虛興自豪可憐嬴女思飄泊在江臯
舟中與顧貞叔夜話
燭短光猶白茶傾火尚紅論心聽夜雨把袂怯春風浩
浩江湖闊茫茫宇宙空茆山明日上羨殺葛仙翁
雨中過紫陽橋
狂風驟雨濕征袍據蹇微吟興亦高只恐前身同鄭五
灞橋何似紫陽橋
道中望上宫
策蹇行行路轉深上宫臺殿鬱森森朱旛縹渺雲中影
玉磬玲瓏空外音丹竈有時窺白鶴砂牀何日試黃金
我来欲訪茆君跡古洞雲封不可尋
題折枝桃花
折得桃花拂袖香美人含笑立東墻無言亦自成蹊逕
解語争教不斷腸
題芭蕉士女
雲鬢冰肌態横生釦階璚砌照人明午窗夢醒渾無事
閒看芭蕉獨自行
予既和履吉八絶因思湖上四時之景有不減於
春者摘其可愛更賦六首
朝霞明滅起来遲爽氣氤氲獨立時紅日未昇湖水淨
五雲飜映碧琉璃
飛霞散綺日欲落須臾星斗生光芒鳴榔何處漁歌起
欸乃先聞餘韻長
月色湖光相盪射好風吹送水香來金鱗翠鬛漁人事
擊鼓澄波似可哀
五月山頭梅子肥絲絲細雨隨風飛衝泥蓑笠橋頭望
得意漁舟先自歸
久雨初晴花滿烟水清沙白静涵天雙飛燕子歡相語
對浴鳬鷖喜並眠
飛雪堆山山失翠動搖湖水白争光虛疑柳絮春風惡
却喜梅花吹暗香
舟中望靈岩
方舟下横塘並駕趨玄墓出郭未十里而與靈岩遇江
山信有靈塵囂巳殊路玄雲接琴臺朱藤緣狡兔吳王
昔全盛離宫矗無數宸遊無定居鑾輿此恒駐飛甍臨
絶巘曲水蒼龍渡凝雲遏清響繁花映華輅廊餘響屧
名洞遶西施步一旦市朝變荒烟滿山樹繁華不須臾
倏忽譬朝露彼美五湖人終為脫塵霧
擬古
大明覯暘谷納照稱物情商飈起天末而有巨細聲造
化靡所私物我自不平至道無端倪六合隨虧盈一有
不足者中心勞逢迎卓哉仲尼徒千秋誰與京蒙莊與
李耳終令後世輕
彈琴虛窗下悠悠太古心吾意有所感孰審少原簮蚩
蚩市中兒知聲不知音鍾生伯子感荷蕢孔所欽此道
久寂寞千載和氏琛鼓希默然坐泪落沾羅襟
仰睇浮雲征俯觀江漢流浮雲飛不定川流去不休俯
仰既如此吾亦何所求人生在世間倏忽譬蜉蝣雖非
金石堅百年寧悠悠往者不可及來者猶可修
石頭城
鍾山開帝宅天塹控神州夾道朱樓擁摩空貝闕浮興
亡餘六代形勝屬三秋書劍十年夢蹉跎亦壯遊
雙林里
幽人樂大隠卜築雙林里翠樾落重隂清風散虛几誰
能受拘纏吾道任張弛考槃磵之阿于以忘青紫
侍顧華玉丈上方玩月
晨策入石湖落景憩上方上方連巘崿疊障通河梁窈
窕入深谷﨑嶔陟崇岡秋深氣蕭瑟雲薄天蒼涼萬木
振長風羣卉彫嚴霜遐觀諧夙心周覽窮八荒徑仄步
逶迤崕傾身低昂緣葛采石筆捫蘿拾蘭芳矯首睇飛
鴻俯視空茫茫皇皇殿閣森霏霏靄霧黃望望皓首白
耿耿銀河光坐久涼颸集泫露沾衣裳佳會合章縫友
朋亦孔良綠醑何淋漓各舉浮白觴自憐骯髒骨零落
同高陽邂逅山公醉容我禰衡狂山水能娛人為樂殊
未央夜静心益閒天籟雜鳴螿安得孫登徒長嘯和鸞
皇何如王子晉緱山吹笙簧懷哉鴟夷子功成謝岩廊
眷言仰前修千載永相望
懷石湖
不到石湖三十日猿驚鶴怨草堂隂竹林酒伴虛佳會
野寺鶯花廢短吟自是窮途多慟哭非關在坐少知音
平生性癖耽山水未脫樊籠違素心
訪雪次施侍御韻為袁邦正賦
雪發山隂興須烹掃雪茶玄談消世慮淑氣動春華玉
漏香沉燼青燈夜吐花孤吟成底事句穏足生涯
徽州吳君得妙法製墨賦詩贈之
新安松枝燒不絶紅霞碧焰相糾結收烟調搗三萬杵
練作玄霜烏玉玦設来几案對端侯雲浮烟散光澄澈
落紙三年不昏暗一點霜紈漆無别廷珪巳矣潘谷死
此道只今誰得比水晶宮客汪廷器吳郎繼之真二美
時時贈我兩三丸光黑異常心獨喜日日用之無間斷
經歲方能半寸毁黃金可得柰墨無莫輕目前惟重耳
嗟余不欲磨世人願得一笑臨池水
訪顧子諫龍石山居
愛爾村居好幽栖興不窮晚烟凝樹白霜葉映山紅飯
煮香秔稻茶烹顧渚封明朝向城市不必念泥鴻
夜宴子諫書齋啟窗見月喜而再賦
徑僻無人到柴門夜不關清樽開綠醑白月掛青山室
静心逾妙香銷意亦閒無論去與往且復破愁顔
送陸幼靈宰攸縣
丱角即相知老大傷離别離别未足惜所悲在歲月歲
月不我待種種巳白髮憶昨少小時所志在功業悠悠
卒無成興言忽心熱送子雖云遠長沙亦宦轍親民惟
令尹吾道在用拙能寬一分益定有近者悅貧賤吾常
事衣食不苟缺富貴自有時榮華易消歇世人徒碌碌
吾言非漫說執手無他言相期堅晚節
新秋
樓居難避暑一雨掃煩蒸暫喜干戈洗欣看黎庶寧涼
風期白苧爽氣薄青燈筆硯雖堪近悲愁賦未能
湖上
開歲常懷湖上遊干戈阻絶未能酬水光山色依然好
紅葉青松無柰秋驅寇曾聞當日喜漁歌猶有昔時愁
獨憐鷗鳥汀洲上來往飜飛得自由
鷃林八景詩為趙都諫賦
鳳皇山高插天青鳳皇山下雲冥冥雲消雨歇總無迹
叠叠烟嵐虛翠屛右鳳山雨雲
皚皚白雪擁龍峯萬壑千岩在畫中貰得新醅開小閣
褰幃正對玉芙蓉右龍峯霽雪
傍郭青帘入望高酒香春煖思陶陶杖頭攜得青錢在
更拉隣翁過小橋右南郭酒旗
車輪馬足擁飛塵來往闐闐實要津莫問王陽廻九折
崆峒散髮是何人右東岡使節
銀河飛下九天寒濺玉飛珠映石欄盡日迎風看不足
不須竒勝慕王官右石澗水簾
望中燈火燦斑斕獨有高人静掩關世事不須論感慨
都來只隔一溪間右市橋燈火
春來雨足漲桐溪片片飛花落岸低自啟柴門閒倚杖
静看新水浴鳬鷖右桐溪春漲
荻花飛盡晚蒼蒼月照陂塘秋露涼碧霧漸消光漸滿
悠然一曲和滄浪右柳塘秋月
胡總制受王直降有詩志喜因次其韻
出師本意戮鯤鯨擬掃妖氛繼頌聲心服巳看頻稽首
威加咸各荷餘生便宜總得中權重處置深知妙筭成
不用拊髀思衛霍海濱原自有長城
初夏遊烟雨樓
郭外空濛烟雨樓飛甍岌嶫峙中流三江形勝風濤轉
萬井鶯花雉堞浮此日雲中見鄉國何時天際有歸舟
停杯莫惜斜陽下新月纖纖暎遠洲
遊鴛鴦湖示項君
秀水亭前水荇香鴛鴦湖上浴鴛鴦遠天簫鼓迎歌扇
倒影樓臺浸女牆華槳夷猶衝菡萏竹枝欸乃和滄浪
莫言煩暑無由避月照波光玉露涼
獅子林
古石棱棱古寺西竒形怪狀類狻猊虛疑苔館深深見
實有雲生冉冉低白石燈明禪課了青蓮花放梵音齊
只愁三宿還生戀惠遠何妨一指迷
樾徑
入門百本循墻樹六月曾教落翠隂乍到只疑天竺國
坐来元是比丘林森森古殿丹青剥細細苔花錦繡侵
讀罷楞嚴時縱步間關何處語幽禽
古柏
吳中昔有梁朝檜范相祠堂獅子林喬木只應占世澤
禪關時許坐鳴琴長廊野鶴巢香葉古殿丹青鎖翠隂
深夜蛟龍時一吼獨驚諸葛少陵心
晚步東禪寺
落日敲門到蘭若白雲深鎖青蓮宫循牆老檜凌寒綠
滿砌小草含霜紅香供寥寥晤大地梵音杳杳迷三空
玄言一刻已陳迹何日參得禪關通
憑虛閣
憑虛閣上幾廻來秋氣蕭森此日開金殿虛無通碧落
青山相對即蓬萊蒼茫宇宙悲長劍荏苒風塵付酒杯
獻賦十年猶未遂愁從西北望三台
懷張子言時寓揚州
君逃世網住揚州我累樊籠滯去留咫尺故人不相見
飄零江海渺余愁燕南冀北總新句越水吳山非昔遊
看劍引杯心尚壯不勞重念敝貂裘
拂水崖分得寒字
虞山西南太竒絶流泉迸出青崕湍横分一道地脉裂
倒飛十丈天風寒注披射日金光草净瀉孤雲白玉盤
洪厓華蓋渺何許此時直欲招青鸞
宿石門山
秋老山開錦繡紋石門清氣獨氤氲水深隠隠潛龍穴
巖峻時時過鹿羣芋栗未收看野燒松篁不整度秋雲
地虛疑有仙人宅笙鶴嘈嘈静夜聞
雪晴堯峰瞻眺
臘日暉暉春欲動山行逸興此時須深秋磵道餘冰雪
且折梅花對酒壺萬里寒雲凝不散一行饑鴈疾相呼
具區只在諸山外指點堯峯入畫圖
白白梅花半吐馨嶺頭風急酒初醒朱甍參錯虛無見
石磴㟏岈次第經天際舟航来片片水中岩壑望溟溟
洞庭春到猶殘雪相對東西雙玉屛
人日望亭舟中
人日常年野寺遊今年人日滯孤舟誰憐杜陵寄佳句
却憶故鄉添客愁忍見風雨忽慘淡不禁楊柳太輕柔
浮名底事牽行樂極目清波雙白鷗
鳳凰臺
玉壘緣江南北分鳳凰臺高高入雲元嘉紀瑞空陳迹
李白題詩真絶羣黃屋静移鳷鵲影彩霞猶見羽衣文
不須灑淚新亭上慷慨狂歌日又曛
黃山
江激寒濤殷曉雷黃山門下海潮廻清秋白晝蛟龍舞
翠壁丹崖錦繡開縹緲樓臺依日月虛無雲氣接蓬萊
天風何處飛黃鶴笑指王喬歸去來
聽濤
金沙湖上水浮天夜夜寒潮到枕邊春水扁舟思范蠡
秋槎八月候張騫風生蘆荻聲逾壯月照蒹葭興渺然
小築茆齋真勝絶分明杜甫浣花川
春雨
春雨隂隂十日餘苔封曲徑掩精廬泥深門外無車馬
自向山齋理舊書
四月
我愛江南小滿天鰣魚初上帶冰鮮一聲戴勝蠶眠後
插遍新秧綠滿田
楚江秋泛為吳子賦
有客欲登黃鶴樓掛帆十月辭揚州瀟湘月落洞庭晚
巫峽猿啼雲夢秋攬勝定尋赤壁壘浩歌常傍白蘋洲
杜陵李白風流在送爾扁舟汗漫遊
春寒
臘盡期春至春來寒更隆凝雲初漏日舞雪又旋空慘
慘隂生潤重重箔護風梅花消息近應只在墻東
柱山
滄海浩無極空濛混太清寒潮初拍岸涼月已生明烟
霧虛塵界星河動玉京三山真可接知有列仙行
觀舞追次白樂天韻
張燈留客舞茵開花鼓闐闐次第催拂袖即看嬌影亂
鳴環真見細腰來節遲顧鶴餘流盼唱遠驚鴻思自廻
頓履一聲隨樂止令人思築避風臺
廣陵客懷
落日停橈古渡頭繁華人說是揚州荒祠不見無雙樹
錦䌫空傳十丈舟細雨入忩燈黯黯輕塵撲面思悠悠
功名何事飜成累轉憶當年馬少游
登君山
君山北面大江開浪觸濤崩天地廻雲外孤帆時隠見
望中雙島獨崔巍空濛烟霧樽前起鴻洞風塵海上來
身世只從愁裏過出羣誰見濟川才
江上有懷陳道復
誅茆築室傍江隈地闊河平浦漵廻返照趁晴收晚稻
深秋過雨長新苔並眠鸂鶒雙雙見對浴鳬鷖日日來
苦憶故人城市隔一杯濁酒為誰開
送張十二子饒之京
寡合吾真嬾相知誰最深那堪鴻鵠志各有稻粱心野
岸花争發長河柳帶隂别離未足惜願爾早為霖
竹谷
蔣翊開三益嵇康稱七賢風來聲戞玉月上影含烟最
喜臨丹壑偏憐映碧泉會心時解帶消盡世塵緣
九日懷吳山
九月九日人共愛吳郡吳山吾獨憐湖波盈空天上下
巒容過雨雲澄鮮捫蘿攀葛遊人路擊鼓吹笙何處船
簪萸落帽誰復繼空餘嘉話令人傳
夢中作
羅襦初著照人明不語階前獨自行鸚鵡籠中渾識得
忽然徐喚兩三聲
行春橋
湖上新波沒遠洲行春橋下繫孤舟林間黃鳥聲相應
竹裏班鳩啼不休巳愛山光和雨潤即看柳色帶烟柔
韶華不為春隂閣先折梅花次第遊
拜郊臺
越城橋邊拜郊臺越城橋外越兵來越兵一去無消息
臺邊野花空自開澄湖水滿放畫舸白日山深生綠苔
浮雲不見鴟夷子極目扁舟心轉哀
詠白燕追次袁海叟韻
驚見玄禽故態非雪翎玉首世應稀越裳雉尾姬周化
瀚海烏頭漢使歸誤入梨花惟聽語輕沾柳絮似添衣
珠簾不隔涼州路任爾差池上下飛
古藤
古藤偃蹇卧空村歲月侵尋蝕蘚痕詰屈纏綿隨起伏
蜿蜒下上欲崩奔渴虬飲澗驚還蹙玉蝀穿雲舞未蟠
賴是支離辭世用天真自葆老丘園
次韻董子元亂後見懷
風日蕭條獨倚闌高歌強笑不成歡頻年兵燹何時巳
此日烽烟詎忍看千里故人勞問訊一時黎庶惜凋殘
蹉跎歲月驚新夢悵望雲間思渺漫
玉蘭花次韻
玉花千隊暎華筵勝賞須知異隔年香透窗紗凝郁烈
影搖庭月鬭嬋娟歌停莫使空金斝賦就憑誰擘絳箋
若向揚州比瓊樹未應聲價讓渠專
劉給諫約遊西山不果
燕山西面擁皇都曲曲樓臺罨畫圖瑶草琪花紛玉澗
璇題金闕暎珊瑚烟霞自昔稱靈境風物如聞在給孤
咫尺紅塵不能到夢遊何日訪蓬壺
宴董學士新堂(席上以碧桃花為供)
學士新堂切禁垣賞筵秩秩詠斯干碧桃和露來天上
玉醴生香出太官棋局往來隨勝負投壺還激罄交歡
獨憐滄海將歸客後會難期強自寬
初夏書懷
初夏新晴事事宜定鑪香爇海南竒閒臨淳化羲之帖
細讀開元杜甫詩石鼎颼飀閒鬭茗松枰剥啄試圍棋
新篁脫粉芭蕉綠不怕星星兩鬢絲
清秋氣朗庭無來賓蕭然高卧喜而有作
破屋蕭蕭一事無閒窗睡起客來疎空庭日轉清隂寂
脩竹風輕翠影虛筆硯精良開几案雲天縹渺净階除
此生誰謂儒冠誤養得閒身讀道書
洞庭山岱心灣
太湖波浪拍天浮曾向東山爛漫遊響水澗邊新濯足
莫釐峯上試舒眸金庭玉柱開三界碧水丹山儗十洲
輸與幽人能擇勝岱心灣上築高樓
春來久雨初晴過周公瑕棐几齋醉後書壁
一春巳過八十日三月惟餘此日晴桃花李花總零落
黃鳥白鳥羣飛鳴湘簾掩暎竹色净棐几拂拭雲花生
莫道韶華去都盡暫時晤賞愜幽情
陸子虛園賞舞青霓牡丹
穀雨園林萬綠齊名花驚見舞青霓朝霞麗日腥紅暎
返照迎風翠暈低繡幕參差香露滴雕闌高下錦雲迷
沉香亭上應如此却笑清平漫品題
秋日寶塔寺言二尹小集
秋日幽尋物外期行行出郭得招提官閒自覺紅塵遠
地勝何妨白日遲雲散空花堪結社凉生别院試圍棋
皇都車馬紛馳逐只隔城闉巳不知
送許太僕元復之任滁州
行人欲發柳依依南望滁陽送落暉地勝久知林壑秀
官閒更喜簿書稀慚余濩落人聞少羨爾褰裳願不違
執手欲言言不盡夢魂常繞秣陵飛
詠門神
煥然荼壘巳更新覩爾儀容定有神幸得貨財無悖入
偏於風月自相親洞開喜有朝來客静掩何妨夜扣人
待得功成身已退朱門白屋一般春
送袁永之會試
冀北多良馬最異是龍脊天子愛神俊應圖徧求索天
閑雲錦羣汗血毛盡赤袁子千里姿早已奮伏櫪丈夫
志萬里功名酬宿昔世人愛年少而子今白晳十四縛
儒冠十五期射策嘉靖四載秋俄然魁選格鄰里擁道
周嗟賞聲嘖嘖顧我蓬蒿人遂爾雲泥隔非無扶搖心
羞刷冥鴻翮交期慚潦倒側身長充斥默坐驚神魂傾
想潛動魄忽枉瑶華音告我將遠適僕夫已盈門驪駒
就行役杯酒陳祖道風帆催畫鷁望望黃金臺冠盖手
可炙子今别我去瞻依天咫尺一朝登明堂指顧聲輝
赫視草明光宫通名金閨籍致身青雲上那復戀故宅
想君束髮時會合在朝夕三入金陵城歡好同作客出
入共追隨疑義互剖析聚首十五年分暌心戚戚送子
雖容易思子轉愁劇落日生秋風泣露沾衣掖回首望
平川迢迢阻阡陌梧桐墜葉黃皓月當空白酒酣發大
叫浩歌氣填臆歸期何渺漫别意多感激莫惜雙鯉魚
寄我慰岑寂矯首睇飛雲殊覺天地窄出門大江横燕
山馬頭碧
題畫蘭
光風薄叢蘭奕葉有餘香莫以一枝少九畹亦同芳
人日祝京兆徐子九王履吉集停雲館得題字
今年人日春意動梅花滿枝春草齊一聲倉庚送殘雪
萬里新水生湖堤粗糲強將佳客供緗縹還許故人題
難酬令節惟拚醉任性全身學馬蹄
泊儀真
落日不可渡孤雲天際浮乘潮辭白下卷幔入真州水
氣生江霧星光肅斗牛此身何所似天地一虛舟
題袁尚之合歡秋葵
兩兩金英秋露消雙雙翠蒂釦階嬌分明合德同飛燕
並沐新恩出遠條
飡霞樓為周羽士賦
高樓遥見赤城標笙鶴時来王子喬服食親傳金簡秘
洪厓華蓋幾尋招
霏烟五綵傍樓明吸盡瑶華禮太清夜静時聞環珮響
天風吹落步虛聲
同王繩武彭孔加王子卿袁氏四弟兄及嘉臺二
弟登上方
一春常畏雨勝賞及時須昨對雲岩月今開寶積壺飛
花隨急盞落日動明湖未得飡霞法王喬何處呼
宴外舅有斐堂
丈人華屋好綺席幾廻歡嘉樹雕闌倚銀筝玉指寒清
狂元自愛禮數本來寬客散堂虛静開簾待月看
虎丘酌茶送王子美遊揚州
春風含冷動梅花陸羽泉亭試煮茶明日扁舟揚子渡
虎丘回首碧雲賖
吳王龍艦憶曾過隋帝行宫蔓草多君到揚州煩問訊
錦帆風景近如何
九月八日登天平
翠壁丹崕劇可憐昔年曾酌白雲泉重尋鳥道緣垂葛
醉倚龍門嘯遠天景物傷心秋色外樵歌滿耳落霞前
一杯強為諸山進明日重陽無酒錢
席上贈祥上人
天平猶未到巳見石嶙峋落日照梵宇秋風吹葛巾賓
朋多曠逹雲物任鮮新麗藻逢支遁吾儕媿許詢
送王禄之會試得姑字
我聞蓬萊之山乃在碧海之東隅雲霞五色成虛無玲
瓏窗隙翠羽鋪中有玉臺金樹紛縈敷曲房阿室木鷄
珊瑚青苔紫芝石髓菖蒲仙人来止多歡娛逍遥慮紆
何蘧蘧又聞金華東觀乃在西北之上京台階清切稱
天衢彤樓紺殿黃金扉玉墀丹陛羣公趨王郎真是天
上人手持一顆明光珠秋風别我獻天子自謂駿馬今
應圖看君意氣横秋空扶搖九萬誰能拘瞻依日月光
沐浴皇恩殊此時不羨王子喬乘雲跨鶴飛雙鳬王郎
王郎真丈夫功名唾手如轉轤始聞奮翮自白下復道
朝天入帝都帝都遥遥三千里惜别誰忍歌驪駒殷勤
把袂重致詞且為王郎立斯須相看巳有雲泥隔此身
那得同馳驅君今巳立白玉堂如入員嶠登方壺我今
栖遲原憲貧亦是飡精鍊液之仙姝撫心茫茫淚如霰
望君去去不可呼望君去去不可呼願解腰間金僕姑
走筆送張主簿致仕還燕
秋老江南木葉凋征人欲發恨迢迢不須更說陶彭澤
五斗從來懶折腰
沈工部桃花書屋
君住桃花塢何如鄭子真應同潘岳縣非是武陵民香
散餘書帙花飛襯舞茵十分春色好劉阮問迷津
石子岡望江
長江望不極劃然射雙眸風帆迅飛鳥却逐東逝流落
霞照寒影爽氣生清秋羇懷三十日何如此日遊
茅山
盤廻繞山足望望山之椒丹厓出殿角落日風蕭蕭時
聞金磬聲還向空中飄閴寂無來蹤慮澹滋彌消閒庭
候月出長松生夜濤
送袁補之會試兼簡永之
彙進誰憐貢禹心交期潦倒仲宣襟長河風雪催行役
上苑鶯花幾盍簮海内弟兄三歲别天涯功業二毛侵
張儀自信猶存舌慷慨時歌梁父吟
金陵遇雪
霏霏朔雪滿郊衢此日樓臺氣象殊雙闕參差浮白玉
九門深寂約金鋪斜飄殿角罘罳暗漸積宫墻閣道迂
惟有秦淮萬楊柳獨將春色報皇都
江
不見長江險寧知天地浮金焦當萬壑日月盪中流波
浪潛鮫室雲霞結蜃樓乘槎吾有興直欲犯牽牛
金陵
此日帝城游風烟入望愁青山暎黃屋綠水浸紅樓高
樹宫墻繞新波太液流雨花臺上望無處不宜秋
題老子
出關新述五千言朗目疎髯氣浩然周日曾為柱下史
畫圖今復見神仙
湖上懷王二履吉
湖上晴光劇可憐水清沙白净娟娟瑶杯停手風生渚
翠管迎船月在天静裏懷人黃鳥渡醉中開卷白雲篇
落霞一片漁歌起却憶鴟夷思惘然
余有别業在笠澤之上嘗課耕於此因閱黃太史
漁父詞喜而繼作聊以述其自得之樂也
槲葉新罾舴艋船衝風逐浪去如烟無姓字少牽纏儂
住吳淞不記年
春煖融融雪乍消江頭潑潑長春潮風漸起浪初高網
得江鮮破寂寥
無利無名一老翁筆牀茶竈任西東陸魯望米南宫除
却先生便是儂
山遠江深無四鄰烟波惟有一漁綸鳬鴈侣鷺鷗親自
是人間快活人
吳淞江上是儂家每到秋來愛荻花眠未足日初斜妻
喚船頭看落霞
釣得鱸魚不賣錢船頭吹火趁新鮮樽有酒月將圓落
得今宵一醉眠
八月斑魚逐曉風家家方出釣魚䂬鰕作餌竹為弓睡
起朝來日影紅
夜深結網一燈紅吹笛鄰舟攪睡濃雪夜月雨晴風都
是漁家一醉中
臘月捱冰上白魚衝風冒雪欲何如膚欲裂手仍拘免
得求人樂有餘
人日訪沈氏兄弟
新年多雨雪人日尚隂氛世事已如此勞生何足云草
堂誰寄語故友惜離羣他日相思處吳淞江上雲
穀日迎春見雪
雪霰集崇朝紛紛墜復飄春從明日至臘向此時消不
恨遲梅蕊行將變柳條豐年應足兆隨意老漁樵
春日東郊訪盧文厚
春日東郊外風光事事新杏梢紅欲破柳色綠初勻野
水侵溪岸輕風起陌塵數椽茅屋底愛爾獨安貧
伯起入山有懷
草草還山去應嫌城市喧避人修静業散帙愛空門嵐
翠迎窗潤鶯聲入耳繁石湖春色好羨爾獨傾尊
題孫氏清蔭閣次孔加韻
孫侯賜第吳邑東華堂虚敞生清風朱欄繡幕看不足
别開小閣居其中一逕逶迤曲曲通窗前一樹青梧桐
覧輝威鳳下高幹窺人紫燕穿簾櫳清樽坐上客常滿
主人霏雪呈雕龍豈無勲業繩祖武自愛大雅多舂容
豈無韜略同儔軰所志不在敵與戎平生巳有清秘癖
昂藏獨立羞雷同眼前萬事不如意欲移王屋追愚公
世人嗤君迂且庸胡為不為横與縦君言世人知而通
胡為碌碌徒書空横琴在膝月在牖何必執戟隨揚雄
相如逸才命運窮著書不得從東封焚香獨坐對髹几
聊當燕然勒石功
題畫馬
閒來快讀馬蹄章任性全身樂正長内廏豈無尋丈地
令人伏櫪憶孫陽
王希堯自瓜州過訪
忽爾辭京口飜然訪敝廬寒雲殘臘盡落月夜窗虚世
事惟看鏡生涯好著書扁舟揚子渡悵望獨愁余
春城閒眺
閶闔城頭春草長綠楊早巳滿横塘桃如解語垂垂發
燕亦多情故故忙雲白天青山疊翠日高風煖水生香
無端盡日溪邊坐典却春衣醉夕陽
壽郡伯胡公乃翁八袠
君不見西華之山凌碧虚鍾靈毓秀神仙居盤礴日月
枕扶輿廣平方成委丹廬黃苓紫芝無處無青鳥白鶴
時相呼金燈交錯如珊瑚懸崕窈窕通蓬壺我聞維嶽
降甫申山靈集聚多竒珍異人往往乘時出飄颻不縛
寰中塵道高德卲常轗軻媿殺腐鼠羞鵷雛豈無勲業
動當世不勞政事躭文儒歸來自理山中屋整頓松筠
友麋鹿有時長嘯學蘇門一似陶潛愛籬菊三十年餘
變鬒髮閉門不問黃金闕讀書養性還灌園山中四時
知歲月閬風玄圃不可居閒来學得飡霞法洞中僊侣
時相逢八十優游樂無窮上友安期浮丘公下揖子晉
葛仙翁璚裾玉舄氣瀟洒手揮如意談玄空百年去去
即常生服食不須毛骨輕南極耿耿垂明星西望佳氣
雍州城綵衣迢迢阻江麓養志至今食君禄高堂不得
試兒啼霞觴遥進杯中醁吳門有士卧空谷為君高歌
鶴南曲
題蹴踘圖
莫問三郎沉醉無毬場握手笑相呼繁華消歇須臾事
傳得當年蹴踘圖
秦淮閒泛
秦淮秋净水生紋看見鍾山起白雲但得畫船常載酒
不妨疊鼓散鷗羣
雨華臺
石頭城裏幾廻遊萬里孤鴻下遠洲落日雨華臺上望
山青雲白正宜秋
走筆和張伯起郊園感懷
澤國風光何處好伍胥祠下百花洲相看只隔盈盈水
悵望還生渺渺愁正是湖山凝遠眺可堪雲日麗清秋
何當獨買扁舟去茶磨山前爛漫游
海棠山鵲
萬里春光蕩冶情海棠晴晝太憨生捲簾不覺游絲墮
忽聽一聲山鳥鳴
滄浪亭
昔日蘇公遊衍地于今清勝屬高僧虛亭獨坐渾無事
惟有楞嚴一卷經
對月有懷胡季孚呈孔加伯起
放棹辭城市虛堂早見招停杯新雨歇對月故人遥愁
裏眉頻蹙風前首重搔翻思前夜别魂向一時消
空侯
春風衆樂奏空侯怨抑多為君彈一曲公今無渡河
上巳石湖祓禊
風光日漸遲川原淑景移逢兹少長集攬此湖山竒上
侍白髮親正乃芳春時禊事聊爾修觴詠隨所之心曠
神亦怡豈惜滯還期楞伽同曲水三日恣游嬉
新正六日山行見梅花
開歲隂隂今日晴梅花的的照人明入山早巳饒春色
對景寧忘感物情海外烽烟無上策天涯勲業媿浮名
明朝人日尤難遣貰得新醅且自傾
二月三日大雪因憶往歲石湖看雪亦是日也倭
寇未寧城中戒嚴不得出遊有懷却寄季孚
憶昔楞伽看雪時梅花萬樹玉參差頻年蹤跡空魂夢
此日湖山阻亂離俛仰歲時如信宿蹉跎事業媿相知
春風爛漫原無限只恐時清未及期
玉陽仙選壽史恭甫
玉陽之山雲英英玉女祠前春水浤仙人騎鹿過東海
相邀服食修長生嘈嘈笙鶴來雲軿蔡經初見王方平
有時月底聞歌聲分明馭氣遊蓬瀛人生此樂真自得
百年去去隨虛盈富貴囂然直可輕有才不用空浮名
即今甲子巳一週巗壑放浪無逢迎君扳玉樹肯相待
我欲從君禮太清
次韻荅李太史
曾試山中茗無如雨後泉浮花凝白乳然竹散青烟禪
榻論文細虛堂晤語玄何當謝塵鞅來結碧山緣
雨後山行次華學士子潛韻
夙有登臨癖新涼豁素襟羣公皆建業高會儗山隂覽
物知時改談玄悟道深水流看不息隨處洗塵心
夢中題朱竹
淇園一雨洗塵埃忽變朱顔破綠苔春夜珊瑚暎燈火
丹山赤鳳下瑶臺
題南橋范子潤園亭
仲夏園林好薄隂碧樹重孤花猶灼灼一鳥鳴嗈嗈幽
逕抽新竹清風奏古松新茶煮初熟有客忽過從
二月一日大雪同孔加魯仲公瑕嘉弟遊虎丘
曲逕深埋短簿祠行行如失白蓮池高臺層叠銀成砌
古木横斜玉壓枝弭害已占盈尺瑞陽春難和郢中詩
梅花不是違時候只待東風次第吹
暮春遊虎丘
悟石軒前草似茵劍池水滿碧粼粼浮圖麗日諸天迥
新綠敷隂萬樹勻不到一年如隔世尚餘三日是殘春
艱難莫問烽烟事濁酒隨時且慰人
虎丘别諸親友
風日虎丘好諸親送我時殷勤一杯酒巳作隔年期身
為浮名累心猶故國思他鄉見花柳折得寄憑誰
蓮花寺看桃花
貧賤出門難那知花事闌已愁連日雨更怯一春寒野
寺雖牢落夭桃猶未殘偶然乘興過隨喜一回看
四飛山莊示肇兒
創業誠非易躬耕也自便儉勤知有益辛苦自無愆巳
喜通阡陌還宜近簡編會深耕讀理應自有豐年
訪唐應德荆川别業
久負論文約相違頻夢君碧山開别墅白社鎖閒雲會
晤偏難値懷思空未聞王猷興盡返鼓楫動鷗羣
期遊平山堂不果
春盡揚州水拍堤堤邊楊柳綠絲絲高懷儗向平山盡
勝日難將樂事期山色有無空秀句心情感慨惜多岐
明朝又逐紅塵去回首烟霞繫我思
和楊弘之大參遊金山見懷
金山三月暮春遊麗日澄江銷客愁自愛廻瀾臨砥柱
非關望海上高丘參差臺殿中天起浩蕩乾坤日夜浮
勝賞巳知君獨擅郢中佳句自難酬
早發揚州至邵伯湖
早發揚州路行行邵伯湖輕舟隨社鳥落日下平蕪汨
沒漁舟杳蕭條旅思孤憑將一樽酒隨意宿前途
漂母祠
漂絮淮濱知幾人當時誰復念王孫莫言此日千金報
自是難忘一飯恩
泊舟八里灣
久旱苦無水泊舟八里灣風生沙撲面霞起日沉山深
夜聞愁語侵晨候啟關從来知世路羨殺白鷗閒
師家閘
水澀舟膠春晝明振衣隨步得閒行萬株楊柳緣堤古
一帶清泉觸石鳴無數青山圍秀色有時黃鳥度新聲
不堪沛北風塵路翻動江南行樂情
連日無水日行五六里十二日自魯橋至石佛一
日過五閘喜而有作
日日問前途還應有水無傳言半疑信欲進且躊躇忽
爾河流駛全消旅思孤一朝行五閘世事若為虞
南旺
輕風獵獵薄新蒲喜得關河春未徂白鳥衝波隨舴艋
綠楊隔岸喚醍醐千金汶上空遺跡一片江南錯自呼
辛苦驅馳緣底事令人對酒媿漁夫
將至京作
神京縹渺接三台驛路春光景物催魚躍驚濤迎浪轉
燕巢高岸逐風廻射時商賈争先後候閘舟航滯去来
一自隗生身顯後有誰把酒酹荒臺
潞河道中聞東倭猖獗
滄州去去是天津又逐鷄聲潞水濱世路艱難青眼盡
浮名奔走白頭新柳枝標淺依依近燕子迎船故故親
漸近神京方自慰不堪鄉國有風塵
舟中見白燕
擊鼔開船遡上流行行日巳近皇州點波白燕驚人眼
出樹青帘動客愁千里音書空入夢中宵月色又當頭
久拚世事蠅蝸外他日終師馬少游
見月
去去通州道紅塵撲馬鞍行將趨象魏夢巳入邯鄲未
問隗生里先彈貢禹冠舉頭明月在不覺是長安
初至京
旅食到京華春深何處花感時空老大獨坐每興嗟素
乏資身策新添罩眼紗出門三閱月無日不思家
文氏五家集卷七
