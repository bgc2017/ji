文氏五家集卷十
明文肇祉撰
錄事詩集
四言古詩
悠悠厥初萹述祖德也
悠悠厥初爰自西伯以諡為氏系用以翼漢有蜀守聲
名洋溢學校聿修民沐其澤若晉儒林文學藉藉有唐
節義光于史冊維指使後歴世徵庸宋至寳祐篤生
信公義盡仁至大顯貞忠迨我始祖宋咸淳中宣教衡
州是為衡宗衡岳廬陵譜牒寔通衡山之麓廼世其
族金紫大夫猶食宋祿載世元季廼易武服佩金虎符
武昌振肅國兵既下鎮遠繫獄赦長千夫戎勲備錄
長子驍健入侍高皇剪平偽漢特被寵光賜名錫
服厥族用彰時八世祖從兄平揚職充散騎徙居蘇杭
蘇之有文寔自衡陽我祖存心占籍長洲皇矣淶水
敷教優柔甲科繼起恩渥寵褒牧伯中丞世濟其休顯
顯祖考作德好修薦修國史翰苑名流我父是承世
德克存南北二雍桃李盈門嗟予寡陋宿好是敦述此
祖德貽我子孫
悠悠厥初五章章十二句
巍巍岱山登泰山觀日出也
巍巍岱山五岳之宗蟠九百里上有秦封巍巍岱宗
元君有宫俯視下邑鳬繹龜蒙載登天門層巒蔽空
秦觀在西日觀其東梁父左控石閭右通載登高峯
憩于石室卧聽松濤夜觀日出蓬瀛海島周覧惟悉
瞻彼同巖羣仙並列叩彼金童授我寳訣金泥玉簡終
莫能詰載登載曕身若羽化骨異玄丘思旋其駕廻
觀其巔誠小天下
巍巍六章二章四句四章六句
壬戌之秋游西山也適符蘇公游赤壁之期
壬戌之秋七月既望薄言西山于邁以往我懷蘇公寔
可景仰歲月日時適值其當有酒有肴以詠以唱載遨
載嬉幽情思暢卧聽泉流枕看月上四山寥寥形骸放
浪赤壁之游曷足多譲今之視昔不無慨悵
壬戌一章章二十句
神禹篇頌大中丞南充王師督漕也
神禹治水天地平成覩河思績功莫與争維我王公邦
國之楨漕河之命厥任匪輕决之排之以經以營䟽之
鑿之由地中行國脉以宣國計其盈惟我中丞赫赫厥
聲粒我蒸民民咸用情惟予小子頌德維誠
神禹一章章二十句
晨風篇送虞部楊汝大奉詔南征也
晨風飄飄王事于適子之往矣我心&KR0008;矣將子何徂
王事敦我中心搖搖孰念其癉莫非王事母為忉忉
既曰仕矣遑恤其勞子謂何求王事靡執余諒子心
子亦何憂
晨風四章章四句
肅肅篇送侍御吳明卿印馬于齊魯地也
肅肅王命吉日于征左右陳行我馬其騯有馬駉
駉在齊之坰維騂維黃有驪有青有馬駉駉在魯
之林如騅如雲蹻蹻駸駸有駜其駽夙夜在公我
職斯稱我馬既同駜彼乘駽夙夜于外式遄其歸
載言載會
肅肅五章章四句
樂府
賡有明鐃歌鼔吹曲六篇
鐃歌作于黃帝岐伯以揚德建威風敵勸士也漢魏
吳晉諸臣代有作者而唐柳宗元凖漢曲篇數用魏
晉義為唐鐃歌十二篇一皆揄揚其祖宗之功能亦
雅頌之流亞也至於我朝陶學士安作大明鐃歌三
闋嘉靖初袁督學袠亦倣為皇明鐃歌十三篇皆以
稱頌高皇放勲宏德之盛蔑以加矣愚生也賤敢效
唐臣合紀高祖太宗之美而賡歌之援舊題以成新
曲共成六章擬之雅頌非曰能之而施之後日歌以
為容不亦幸歟
聖人出
漢古辭也我高皇帝起自臨濠而奄有天下誠不世
出之聖謹用其題以賡歌之
聖人出六龍飛天眷德起濠西撥亂反正天與人歸掃
前元正綱維都建業式九圍復自古帝王之區奠萬古
帝王之基
定武功
魏繆襲國初破鄴而作謂武功之定始於此也高皇
渡江取太平諸路武功亦定于是
定武功始渡江江水茫茫鼔聲鋒鋒下采石平淮揚東
收吳越西定湖湘中原河洛恢其疆秦晉燕趙咸歸降
鎮南粤來越裳武功定兮殺伐張廣輪撫兮歌元良
伐烏林
吳韋昭頌魏武克敵也我皇祖驅殘敵而元君自烏
林奔于漠北亦用舊題而歌焉
我師驅故元直扺漠北境王旅奮義威宵奔絶形影太
白冥天狼淨戰壘無復存烽烟竟全屏全師奏凱旋踴
躍踰燕領萬載慶昇平中土永寧靖
宣輔政
晉傅玄以其主網羅文武之才定二儀之序也高皇
之命將出師盡得死力其一時人才如徐常輩豈晉
魏諸臣所能及其萬一哉
輔政資多賢俊乂在官使我皇善任才文武咸願仕多
士起濠城四方亦戾止功成歌皇風萬國皆遵軌自古
得士心誰復能如此
應帝期
繆襲言文帝以聖德受命應運期也成祖文皇
帝順天撫運而繼志述事之大殆有光於先烈
者歟
於昭文皇光承洪緒密運神機奠鼎燕冀天縱文武一
怒安民兩京並峙内撫輿圖外扼關塞以握要幾以據
全勢
攄武師
韋昭言大烈之震天下我文皇之天縱神威廓清華
夏武師之震不有甚于吳哉
攄武師威加四海奮雄圖大畏小懷民廼蘇廓清中土
功不可踰風聲丕冒如唐虞季犁已討古刺羣趨明明
天子頌往古疇與俱
燕歌行
燕山九月肅寒威處處邊陲思授衣(一觧)愁聽砧杵守空
幃鬱陶思君君不歸(二觧)賤妾淚下如珠璣君知不知何
暌違(三觧)衷腸摧傷撫琴徽歌聲何短吟何微(四觧)推窗月
隨留餘輝簷前星宿寒芒稀(五觧)手擲金錢暗自祈歸無
定期情無依(六觧)朱門炙手𤨏重闈滹沱凍合雪霏霏鴈
無書寄空南飛(七觧)
豫章行
人生自有命今日何可移富貴不足慕貧賤安能辭商
宗無夢寐版築疇能知西伯不出獵羊裘終釣垂自古
賢哲人所遇皆如斯若不委窮逹貿貿將安之
短歌行
有酒盈觴有歌盈章人夀幾何靡皆延長再觴再詠其
樂未央樂不及時空用悲傷况也分定妄求奚遑聽我
短歌短歌勿忘
長歌行
百川每東注奔晷時西馳人生草頭露夀命安可期𣆀
綺不復在喬松何所之古來誰滿百此理不待推延年
果有藥焜黃胡復衰矧兹功名薄竹帛無由垂及時不
為樂老大悲何為我今歌長歌長歌以自怡
鰕䱉篇
神龍忽下謫混同鰕䱉泥黃鵠志千里不及鷦鷯栖周
公居攝後三叔流言懠尼父道莫宗楚狂歌鳳兮毁譽
何足憑謗議空相擠莊周齊物化萬物安能齊
從軍行
遼陽烽燒飛狼烟牧馬羣兒荒草邊請聽從軍五更轉
城烏起堞天蒼然
羽林行
朔風吹太行白日沙飛黃溪谷少行蹟邊馬嘶欲僵行
見交河下羽林兒獨強臂鷹挾匕首金勒紫絲韁
公子行
寳馬珊瑚鞭争看美少年蹀躞長安道買醉青樓邊盈
盈樓上女邀語杏花前歡歌猶未巳竟日那知旋
女耕田行
布谷聲催笋觧籜誰家女子事東作自言母老兄出門
出門從軍未及婚有妹同胞巳先嫁獨自服田力耕稼
以刀斫地可代牛䟽犁畦隴開澮溝時雨不來禾盡槁
修圃築場愁有秋南隣北舍莫相笑有淚空流向誰告
白苧歌二首
中庭良夜張華筵美人如花嬌且妍趙瑟秦筝調蜀絃
回眸轉䄂銀燭前為君起唱白苧篇金壺半瀉漏濺濺
今君安坐聽我鼓願為䨇燕簾前舞
新裁羅䄂長且輕明妝皦皦纖塵生舞向君前進玉罌
流目暗盼嬌盈盈百年如戲莫蹉跎請君試看東流波
東流不回西日逝我今不樂將如何
鞠歌行
雲出岫龍起谼乘風升雲騰碧空歌鐘歇曷自工還思
相和旋為宫薄責人厚責躬人莫巳知吾道窮嗟揚雄
賦河東猶待吹嘘送上穹子期沒伯牙終千載無門繼
古風
出門行
河流滚滚逝不轉年光迅速一如卷美人遥隔天之涯
欲涉難將水清淺少年何事輕出門别離易兮車無輪
我身似轍遺漸遠佇立望之多荆榛君今得意誰復顧
棄我何異車後塵
長安狹斜行
長安狹斜路方軌殊難容彼美兩少年行行適相逢相
逢問君家君家盛華宗品服盡朱紫鼎食多黃封錫爵
列羣侯出入躋九重我本倦游子莫敢當其鋒歸守畎
畆間飡不繼朝饔規行仍矩步險僻安能從
江南春追和倪元鎮韻
輕雷一夜抽新筍寳鴨香消山館静行厨竹裏起茶烟
禪榻風微撩鬢影杏花開殘春尚冷轆轤聲斷花間井
水清照我頭上巾酒染青衫巾染塵春來遲春去急殘
紅數點蒼苔濕韶華去去追何及王孫不歸草空碧傷
春轉覺情於邑誰家紅袖高樓立陌頭柳花飛作萍鳲
鳩乳燕方營營
漁父詞四首
年來生計住吳淞舴艋斜穿錦浪中溪柳綠野桃紅煑
魚沽酒醉東風
輕雷送雨過横塘菱葉荷花掠岸香新水漲晩風凉卧
吹蘆管和滄浪
輕舟短棹自夷猶開遍芙蓉古渡頭紅蓼渚白蘋洲鯉
魚風動是深秋
江天冬日淡無暉江上漁人夜未歸風急急雪霏霏綠
蓑青笠棹如飛
文氏五家集卷十
