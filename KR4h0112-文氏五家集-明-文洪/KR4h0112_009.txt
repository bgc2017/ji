文氏五家集卷九
明文嘉撰
和州詩集
天池
天池之山今始到仰首忽見蓮花峯池水潺湲瀉琴筑
石壁嶻嶪開芙蓉春疇連延麥初熟暮嶺廻合烟巳重
肩輿催予下山去悔不此地巢雲松
善權洞
石室山人去不返亭亭一柱玉當門飛流實聽雷霆鬭
怪石虛疑虎豹蹲梁帝斗壇荒草積十仙題字古苔昏
聞道潛通三萬里幾時騎鹿看真源
張公洞
福地真傳霹靂開仰空虛竇看崔嵬千盤磴道穿深黑
萬古仇池接往來頗怪洞中常見日翻從地底一登臺
聳身忽自厓間出回首仙源悵草莱
石湖八絶次王履吉
范相祠前水接天越溪莊上柳如烟石湖盡是青油舫
不數西湖有畫船
行春橋影卧長虹落日波搖萬頃紅山似蓬萊人似玉
杖藜徐步水晶宫
拜郊臺迥插蒼天茶磨峯高凌紫烟一線太湖雲外見
萬家烟火望中懸
補陀巗下石梁横醉卧能令萬慮醒亦有蒼藤懸日月
只無江峽鬭雷霆
澄碧樓高盡面湖草堂清寂坐虛無倚闌烟水皆鷗鷺
拂檻松杉摠畫圖
鵁鶄鸂鶒滿晴沙紅杏夭桃亂著花十里湖山開畫障
一雙小艇載琵琶
村前村後幾家住家家桃杏花如蒸偶然來上岡頭望
鷄犬桑麻似武陵
湖上羣山濕翠濛寺前楊柳綠烟濃越王臺榭千年恨
估客帆檣萬里通
寒山寺
春尋古寺幽相與話前修名豈寒山得詩曾張繼留樓
鐘虛夕照橋影急河流尚怪石龍柱挐雲勢未休
蘭亭
曲水蘭亭宴風光屬暮春豈惟酬勝賞聊用樂嘉賓酒
罰杯無筭書成筆有神翻憐金谷會回首跡俱陳
泛長蕩
孤舟穿葦去冰薄動寒沙水鳥時集樹饑羊晚到家浮
游波上梗飄泊浪中花惟有青山色依然一道斜
己酉冬夜同大姪宿夷亭舟中有懷幼于
卧穏舟如屋更長夜似年懷人聞過雁燒燭檢新篇犬
吠疎籬外潮生曲港前相攜阿咸在聽雨得同眠
清湖洲
清湖洲上草痕青沙水流成文字形萬古波濤終不改
舟人指點說寒汀
金牛寺
金牛泉畔古招提常日來遊路不迷問斗尋源幾人到
春風春雨鷓鴣啼
梅林渡
梅林渡口幾頻過水面曾看利涉多萬樹瑶華千尺浪
隔江山水鬱嵳峩
追和元雲林倪徵君江南春詞
三月江南薦櫻筍鵁鶄鸂鶒迴塘静蛛絲縈空網落花
雲母屏寒浸嬌影簾外沉沉春霧冷綠蘿欲覆花間井
泥金小扇幛紗巾畫橋紫陌踏芳塵花開遲水流急
江鴨對眠莎草濕吳姬如花花不及摘花笑映溪流碧
楊柳烟籠萬家邑柳下王孫為誰立幽渚泥香生綠萍
閒看梁燕壘經營
婁江
婁江流水渺蒼烟無限晴波滿目前冉冉時看鷗鷺下
悠悠疑與海天連風濤隨處喧行客舟楫還能濟巨川
我欲因君泛溟渤乘槎直到女牛邊
虞山七檜
虞山山下七株檜云是梁年天監栽落落離立老氏廟
森森遠映昭明臺風生似聞豺虎鬭雲起直訝蛟龍來
莫言委棄未得用巳見磊落俱竒材
岳陽樓
突兀高城俯碧流城頭縹緲接飛樓坐看汶泗雙波合
隠見龜鳬疊嶂浮賀監清真應不冺謫仙詩律若為酬
憑闌無限懷賢意目送孤鴻度遠洲
白燕
雙燕翩然下竹扉曉簷霜羽弄輝輝誰言白鳥非玄鳥
肯信烏衣是雪衣小院風輕迷蝶去滄江日暮伴鷗歸
也知自惜竒毛羽不向朱門汗漫飛
與友人釣魚
曠野煩襟豁青天素月流不因同二阮那復此竒遊磐
石偶余契絲綸亦漫投平生釣竿興隨地可銷憂
毘陵道中
暫弭毘陵楫來尋隠者居門前一池水案上數函書畫
就雲生壁詩成月在渠盤飡莫兼味聊為摘園蔬
雪浪閣
雪浪閣前明鏡開崇元觀裏一徘徊松風潭月依然在
只欠仙人跨鶴来
螺子山
螺子山臨北渚湄吾家丞相有新祠停舟展拜斜陽裏
一壑松風泠鬢絲
快閣
泰和快閣初登處極目江流樹外平記得涪翁當日語
澄江一道月分明
蕉石軒
太湖石畔種芭蕉色映軒窗碧霧搖瘦骨主人清似水
煮茶香透竹間橋
桃源圖
偶然避世住深山不道攜家便不還却怪漁郎太多事
又傳圖畫到人間
縹緲峯
縹緲峯高幾千丈太湖隔絶欲登難風烟每向詩中得
秀色今從畫裏看石洞幽玄林屋杳巖嵐層疊莫釐寒
杖藜何日捫蘿上萬頃平臨縦大觀
小齋蘭花忽開並蒂幼于有詩漫爾次韻書去索
笑非以角勝也
久知無喜到貧齋底事幽蘭並蒂開豈有芳馨結良友
端憐契分及凡材差差碧葉同心出冉冉清香兩鳳來
回首湘江隔烟霧楚歌何事尚餘哀
望廬山
長夏艤舟謝子港正見廬山水面横隠隠香罏浮紫翠
茫茫彭蠡蕩虛明雲烟誰辨東西寺道路空懸去住情
三日舡頭看不厭兹遊真足冠平生
鄱陽湖
彭蠡茫茫欲渡愁趙家圍畔繫孤舟深林禽鳥春偏樂
古岸黿鼍晚自遊形勝巳看吳楚接江湖空抱廟廊憂
莫從道路嗟萍梗且進風前白玉甌
峴山懷友
暮春三月鳥關關乘興來登湖上山碧浪差差浮翠靄
道場隠隠結蒼鬟巳無蓮宇荒筠外猶有窪罇蔓草間
莫訝臨風倍惆悵故人何在獨躋攀
月夜同友人登盤門城
盤關自昔雄吳郡與客攜壺次第行孤塔岧嶤撑碧漢
萬山廻合遶秋城河流急映星初見雲樹依微月倍明
取醉但酬今夕興升沉莫問古今情
與子元長卿月下訪道園上人坐月白齋
乘興叩禪關蕭然水竹閒路危應九折屋住只三間齋
白月懸鏡花明菊破顔茶香解留客深夜不知還
郭侍御子静謫永安
直疏干明主孤臣謫異方寸心元自赤遠道敢辭長雲
皎武夷月風清閩嶠霜丈夫開萬里好去闢豺狼
(闕)水逢故人
萍逢得故友水宿感烟波笛起關山弄杯停子夜歌竹
深防卧虎江近有鳴鼍興劇渾無寐翻嫌月色多
題石田品泉圖
唐子西云水無惡美以活為上故中冷第一惠泉次
之茶鄉乃欲抑江扶惠宜其不能服石田諸公也幼
于以此卷索題因次韻以復
江水山泉偶並嘗新茶初試得清忙已欣陸子能題品
更喜吳君為較量揚子江心真活潑惠山巖下有清香
不須調水將符遞千古清風自不忘
送蔣僉憲之楚中
昔年離别豫章城今日吳門又送行顧我衰頽成潦倒
憐君隨處有逢迎碧虚舊夢金陵月紫綬初垂楚甸纓
蘭棹徘徊莫遄發故園楊柳正關情
送顧從化赴荆溪書館次孔加韻
早春江上看雲生顧况仙舟此日行聞道傳經諸子秀
遥知孤坐一燈明山晴預蠟登烟屐茶熟先尋煮玉鐺
世事近來君莫問一編西去好争名
贈幼于廬墓
埋玉空山裏終天恨可知結廬墟墓側草木動深悲白
日哀號地黃昏風雨時劬勞興念處忍誦蓼莪詩
首夏寒玉亭有懷伯起
春去綠隂成猶聞春鳥鳴雨滋庭草色風度壁琴聲静
裏流光轉愁中白髮生偶來成獨坐念爾若為情
寺夜子庸有懷戲與聯句
月明古寺巳黃昏孤笛聲傳自遠村(休承)憶得玉人籠
翠袖秋城西畔倚閒門(子庸)
奉次伯起有懷之作
春山隠隠澹脩眉綽約丰姿冰雪肌聲度曲中楊柳恨
行移月下牡丹枝絶憐公子頻中酒况復蕭娘最愛詩
别後驚魂殊不定可堪連夕雨絲絲
至日子庸振伯小集
木落曉霜涵鄉園日又南親朋欣偶集雲物麗相參飯
煮西湖米香分閩嶠柑不須辭酩酊海國戰猶酣
和唐子畏韻
我昔曾過桃花菴菴中常遇桃花仙吟詩寫畫茅茨下
留客時時費酒錢詩成每向壁間寫酒醉常來榻上眠
春風回首今幾歲屈指經過五十年人生萬事何足問
但願有酒常花前世人妄想慕富貴不知富貴多前緣
窮通得喪固有命貧富夀夭皆由天誰云富貴勞且忙
貧賤驅馳亦不閒高車駟馬衣服鮮奔走紅塵襪履穿
若要心閒衣食足惟有歸耕百畝田
初歸志喜
歸來三徑未全荒拂拭重開舊草堂棐几淨揩明似鏡
研池新浴燦生光客來親戚情多悅老去詩篇意未忘
莫道歸遲遲亦好猶勝終老滯他鄉
鄒進士吉甫謫廣西
吉州喜見志完生危行危言世共驚千古高名垂宇宙
一時正論重簮纓投荒萬里誰還惜去國孤身念巳輕
我忝相知自疇昔新詩欲賦愧難成
雜題
空江木落思悠悠閒傍蒹葭弄小舟一段清光君獨占
底須回首羨輕鷗
跨馬出郊春尚寒飛流千尺下清湍赤欄橋在垂楊外
付與幽人盡日看
品泉嗜水陸鴻漸墨妙筆精王右軍烹茶寫帖關幽興
日暮看雲懷二君
巖壑層層生紫烟飛泉曲曲下晴川孤琴獨抱何須鼓
流水高山在目前
杜鵑花盛開友人攜酒賞之賦此
歸來堂上爛霞明十尺杜鵑開午晴蜂蝶尋芳入朱戶
美人侵曉摘繁英使君已訝甌東種逸士空談閩嶠名
喜見南鄰攜榼至圍花傾酒倍多情
渡太湖
九秋霜淨冷菰蒲落日扁舟渡太湖震澤波濤看底定
三江風浪接虚無亂山點點浮蒼玉遠雁雙雙下綠蕪
蝦菜幾時歸范蠡眼中披豁見雄圖
虎丘待月
為愛西丘郭外蒼春來三度到山堂看碑每憶顔刑部
對酒難忘白侍郎石裂道傍誰試劍舟廻溪上客鳴榔
徘徊不是遲歸去要待中庭月一方
七夕
七夕年年乞巧同紛紛祈請走兒童中宵白氣誰能辨
萬古牽牛肯向東樹外綵樓雲縹緲庭前瓜果月朦朧
老儒不用蛛絲喜抱拙攜尊醉晚風
羽客載茗
路出華陽遠冠猶碧玉低輕舠載茶具送我過荆溪
山齋二首
山齋雨坐漫焚香几淨窗明竹樹涼午睡起來無一事
自翻殘墨寫瀟湘
掃地焚香閉閣眠簟紋如水漲浮烟客来夢覺知何處
掛起西窗浪接天
題陳道復畫
襄陽墨瀋未曾乾十里瀟湘五尺寬樵斧不禁苔徑滑
漁蓑常傍水雲寒澄澄僧眼連天碧澹澹蛾眉隔霧蟠
恐為醉翁當日寫平山堂上雨中觀
嚴子陵釣臺
崔嵬絶壁映江開落日停舟上釣臺清節巳看垂萬古
客星何意動三台林間冉冉青松滿烟際飛飛白鳥來
莫向風前倍增感古今名跡幾蒼苔
靈谷寺
帝京雨過氛埃淨下馬來參第一禪松逕入門猶十里
袈裟布地已千年諸公寳塔金身在吳偉長廊粉墨全
雲氣常凝陵寢近閒看白鹿下蒼烟
贈陶見塘邑宰
望裏塘非遠悠然紫翠横水禽飛不定春草夢中生苕
霅溪流潤江臯峽浪平近聞消息好花滿錦官城
贈承天理上人方池
高僧住畔有方池片片慈雲映碧漪長日誦經臨水坐
鳥啼花落不曾知
題桂花圖期基聖大姪
吾家二祖舊為郎相繼登朝立廟堂老我巳無繩武志
阿咸好去續天香
彭思菴絶粒百餘日矣兹將登岳陽樓過吳言别
題此為贈
羨君絶粒事清修袖拂紅塵隘九州東泛巳輕揚子渡
南行期上岳陽樓逍遥欲棄人間世浪跡真成汗漫遊
我亦采真元有意相攜何日到瀛洲
贈徐中洲
徐市求神仙入海竟不返蓬瀛渺雲濤相望歲華晚
中洲海上來眉宇青天開手持白羽扇笑上黃金臺
羊裘客燕冀出入侯王里長揖公卿間飄䬙紫雲起
北渡黃河津洛陽多故人終然無所遇歸卧西湖濱
西湖茅屋冷自汲丹砂井明月下青松照見蕭蕭影
振策吳市遊相逢正清秋無人識梅福長嘯空悠悠
何須魯連子世事皆如此生計五湖煙功名一杯水
拂袖赤城虹相思何處逢儻騎雙白鹿招我五陵東
尹陽草堂
卜築尹陽下躬耕非所嗟風烟元水竹雞犬自桑麻波
引太湖近橋横寳帶斜扁舟吾數到不及爾為家
後溪
卜築清溪後依然水竹間臨流看泛泛隔屋聽潺潺村
市小橋接危樓暮嶺環紅塵元不到不用掩柴關
採蓮詞
搖棹若邪津紅妝映水新歌聲何處起愁殺採香人
共入荷花去隔花聞笑語擊槳濺紅裳同来采蓮女
秋水灘灘碧荷花渚渚香蕩舟莫擊楫沙上有鴛鴦
雙雙采蓮女各各有春心誰歌竹枝調春心應更深
朝朝采蓮去暮暮采蓮歸朝暮空相守思郎心欲飛
采蓮復采蓮花盡恐傷藕撥棹出花去女伴争前後
舟中采蓮女岸上遊冶子兩意暫相窺無由得雙美
妾欲向花語花應對妾羞溪花與溪女相妬幾時休
兩亭
兩亭渺何許乃在西湖濱昔人雖巳遠亭名今尚新望
湖莽烟水白鶴開嶙峋君能仰遺躅弔古披荆榛慷慨
懷往士高風薄秋旻躬為兩亭主揖讓烟霞身誰敢攀
逸駕聊用追芳塵
聞雷記事
甲辰臘月月幾望雨卧滄江聞夜雷豈是潛陽從地復
却疑行令自天乖烽烟西北憂方始飢饉東南力已摧
白髮野人愁不寐起傾餘瀝盡深杯
送吳海峯吏部服闋北上
吳苑春風動征帆畫鷁催移忠孤念切許國壯懷開粉
署班猶接金臺轂已推邊陲正多事君有濟時才
送朱希直嘉興教授
檇李之官去還欣士得師土風知尚古鄉語聽常疑相
望只一水來游定四時分襟吾不恨好訪買臣遺
送月泉上人還荆州承天寺
兀兀春寒睡起遲叩門來索月泉詩吾師欲了西來意
月在青天水在池
三載南遊興渺漫扁舟渡海更參禪補陀岩下蒼蒼月
還與山僧夜照泉
題扇贈友人會試
垂鞭約伴看花來紅杏牆頭萬樹開三月曲江春似海
好將新賦獻蓬萊
華補菴服闋北上分得春草自應知
春草自應知春風送客時可堪南浦恨愁詠北征詩水
遠花飛急天長雁去遲迢迢江漢意芳杜不勝思
虎丘與補菴敘别
夫子王佐才金門晚通直騰鶱起當年骯髒辭鄉國忽
枉惠山棹别我滄江側因為虎阜遊談笑開胸臆俯拾
澗壑蓀仰攀鴻鸞翼同遊摠名勝山川互生色臨别意
難窮功名在努力而我笑非夫老驥空銜勒安得從君
揚周遊覽八極
滕王閣
帝子久寂寥江花自開落我來讀殘碑流雲掛虛閣
夜渡湘水
瀟湘一望白雲長梧葉蒼山似故鄉月色滿空聞夜漏
漁歌幾處徹秋霜
湘浦聞猿
江闊淒風起飄飄一舸輕嶺猿斜日裏猶作斷腸聲
湘江有懷
湘江湘水深如許隔岸佳人隔花語語罷月明秋滿天
斷續猿聲何處所旅魂夜夜到鄉關覺後相思仍楚山
幾番欲買君王櫂愁見湘姬竹上斑
詠趙雪林燈帶
細剪冰紈疊浪輕縈絲繚繞雪英英霜凝雲母瑶花亂
水浸玻璃玉片平白燕舞風憐縞袂素娥乘月撫銀筝
瑶臺此夜真如到不向龍宫夢水晶
芝田
曄曄紫芝秀繽紛生玉田氤氲結和氣蔥鬱靄祥烟雲
葉經春暖靈根帶露鮮芳華堪采掇服食侣羣仙
樂野
吾慕樂野子蕭然與世違青林玩流水白板掩柴扉雨
過知花落風晴看鳥飛閒来鋤菜甲勝採北山薇
登巏山絶頂
展游遂上巏山巔登頓危崖鳥道懸沃若川原紛曠望
清漣湖水共澄鮮圖經誰辨千年後往哲空懷百代前
惆悵偶來還即去無由獨往住蒼烟
送張子行北上
籍甚張公子聲華落九洲十年文共校一日筆先投巳
展題橋志兼無去國憂吳門花柳暗看爾覓封侯
送潮溪北遊
君家谿上舊通潮北去還憐道路遥新水正逢春浩蕩
晚山初見鬱岧嶤帆開澤國烟濤壯雲接蓬萊紫氣高
惟有别離情不極綠波芳草共迢迢
南巖
幽人北築碧山下草堂正傍南岩開烟霞時從几間落
雲氣每向窗中来倏然東籬採菊去倦矣西澗攜書回
何當日暮一矯首芙蓉削去高崔嵬
送揚州李君之任分水
聞君分水去動我壯遊思山聳慶雲峻溪流天目遲浙
濤應慎渡越樹好題詩儻過桐江上無煩問釣絲
桐山
卜築桐山下蕭然一徑深門開蒼霧合窗鎖綠雲隂風
至洗塵意月寒清道心蹇予思獨往石上鼓瑶琴
今日
今日復今日今日何其少今日又不為此事何時了人
生百年幾今日今日不為真可惜若言姑待明朝至明
朝又有明朝事為君聊賦今日詩努力請從今日始
明日
明日復明日明日何其多日日待明日萬事成蹉跎世
人皆被明日累明日無窮老將至晨昏滚滚水東流今
古悠悠日西墜百年明日能幾何請君聽我明日歌
無題
白羅輕扇映芭蕉翠帶無風也自飄一段愁心付江水
魚書欲寄恨迢迢
月明庭院巳昏黃團扇風輕夜漸涼自折花枝調鸚鵡
不知金殿鎖鴛鴦
桂枝風冷夜悠悠皓月呈空五采流莫怪停砧不能寐
從来閨閣怕逢秋
宫樹輕霜葉葉丹御溝沉水自漫漫一從韓媛題詩後
時有行人立馬看
春寒惻惻理宫粧雙燕歸來繞畫梁風暖晝閒人不到
碧桃花下舞霓裳
赤闌橋下水悠悠綠樹層隂逕草幽不是西施弄飄戲
愛將嬌影照清流
瑶編曾覽梅妃傳素箑新窺點頞圖不似孤山渾寂寞
横斜疎影照西湖
送張立菴邑侯應召之京
清秋風動起新涼驄馬鳴珂入帝鄉三載政聲傳邑里
九重徵召起循良臨民譽在還霄漢濟世才能佐廟廊
簮筆朝朝侍丹陛好將民隠達吾王
送崔德卿北上
寂寞一杯酒送君千里行郵亭不折柳上苑好聞鶯崔
君少年不得意骯髒江湖弄烟水晚將經濟入承明欻
見風烟五雲起吳王城邊秋雨晴長江八月波濤平丈
夫晚達君莫恨今日朝廷重老成
天泉
誰見黃河天上來黃山一派接蓬萊飛流直下三千丈
倒捲銀潢雪水廻
九日遊勝感寺訪月寮上人
九月九日勝感寺載酒攜琴訪遠公古柏參天氣蕭爽
疎林搖日亂青紅山河指點風烟異雲物登臨感慨同
予亦佳名愛重九只無述作繼陶翁
端午日與羅念菴登郡樓
佳晨五月逢端午與客攀躋上郡樓西去羣山龍欲走
東来諸水海常流登臨巳愛真吾土騁望還能銷客憂
北首長安瞻咫尺浮雲隔斷渺予愁
白牡丹
濃香遍京洛幻此水晶盤承露春風冷尤宜月下看
木筆
紫豔吐朝霞書空咄歲華何當簮爾去日日草黃麻
紫薇
庭下紫薇花點點凝腥血何如獨對時浸此一鈎月
萱
愛爾北堂花秋來色逾好我有懷親憂無由為予掃
次孔加韻贈田金吾
京兆田都尉青山早拂衣詩成惟自詠集罷巳忘機案
几頻開畫風烟半掩扉空庭見黃葉猶自一山飛
和吳射陽帝京樂
秣陵自昔好秋光風落天芬滿路香雲月家家搖彩筆
烟花處處鬭紅粧畫舡競泛秦淮水寳馬争馳蹴踘場
莫道近来彫敝也笙歌日日醉重陽
舟中書所見
南京小女嚬青蛾嫁得浮雲水上過坐在柁樓渾不語
祗應雙袖濕青羅
題刻絲蟠桃夀姚秋澗母
織女機絲刻畫勞天孫雲錦爛雙桃瑶池不進尋常筆
剪得鮫人一片綃
同許仲貽趙鷺洲王同橋秦淮秋泛之作
秦淮水色湛冰壺共泛扁舟入渚蒲山遶石城天塹遠
江涵秋影地維孤誰聞沙上歌商女每向波間憶壯圖
爛醉笙歌掉頭去汀禽沙鳥漫相呼
芝溪
曄曄靈芝傍碧溪澄波涵玉漾玻璃幽貞不作明堂供
白鹿時来護竹堤
送趙循齋入覲
十月江南天雨霜萬方玉帛會琳琅河流巳喜波濤息
茂苑元知惠澤長舉世幾人先廣漢朝庭今巳闢明堂
臨岐不盡瞻廻意拭目林間睇鳳翔
南溪
溪南有茅屋日日面溪流有時倚檻觀白鷗白鷗飛處
青山秋不妨坐釣垂直鈎徜徉泉石忘吾憂
送劉玉橋北上
歲晚江空岸草枯故人舟楫向皇都相逢不盡相違意
寫得天寒欲雪圖
送燕華山會試
燕君策馬向燕山霄漢蓬萊咫尺間無奈春風催獻賦
桃花一路照朱顔
石橋别
愛此白石梁况對橋上月攜手素心人而於此中别歸
来明月還照我光濕瑶階露華墮疎鐘不鳴偶回顧嚴
城層層巳深鎖
暮相思
暮歸月在庭庭花巳漸發不見月中人悵望花間月
春雨憶孔加
濛濛細雨集洗滌此幽林虛館絶塵想緬焉懷同音綠
草巳盈砌芳醑聊自斟欲往限南北褰裳畏泥深人生
豈有涯歡會當及今無由寫耿抱撫事獨沉吟
虎丘月下送子任赴湖廣憲副
奉使遠持三楚節乘春同作夜山行月浮皓彩天中見
塔繞紅燈樹裏明山色溪聲終古在賞心樂事幾人并
酒闌不盡相違意愁見江頭春水生
陳氏園次韻再送子任
風裊垂楊枝弄柔城闉偶集野堂幽巳過佳節愁芳會
又續林燈作夜游杯色盈盈滿罇酒歌聲嚦嚦隔花喉
武陵桃源花正好此去君應無别愁
送人之金陵
送子秣陵去風烟我舊遊青山雲外寺綠樹水邊樓塵
榻家家下新詩處處留鳳凰臺尚在莫負酒如油
送顧小川典籍使代還朝
星槎八月廻閶闔九天開暫弭吳門楫同銜江上杯滄
洲吾尚困青瑣爾真陪自悵風塵侣還憐霄漢才清秋
楓葉赤離思杳難裁既愁津樹遠復恨逝波催他時相
憶處明月照疎梅
送陸玄岳安州别駕
陸機詞賦擅東吳小試卑官鬱大儒易水風烟應似舊
悲歌今有昔人無
一官潦倒易河東簿領紛然嘆道窮聖世百年思禮樂
豈無真識薦王通
蠶葉圖
柔桑春半葉離離采摘盈筐手自持頻視蠶稠愁葉盡
肯從桃李問花枝
五湖
浪接五湖天澄波凝紫烟蒹葭明遠漵鷗鳥下平川吟
玩天隨句虛無范蠡船一罇消日月彷彿御蓬仙
送周公瑕之金陵次張伯起韻
仲夏園林草木長花間把酒别周郎風塵早巳侵愁鬢
琹劍行看上野航獻賦馬卿才未達校書劉向筆逾蒼
只應後夜秦淮月兩地風烟照渺茫
送人游襄陽東岳
清秋掛帆去汗漫采真遊古洞尋三秀仙壇散百憂風
烟元冉冉雲物共悠悠疎豁憑誰寄應登黃鶴樓
病
不謂愁傷肺能令意少歡酒杯渾欲廢書卷厭頻看事
數驚新變衰猶著舊冠壯心零落盡高枕且加餐
送凌道山應召之京
文聲馳故國政譽靄宜春丞相知名舊銓衡得士新定
逢調鼎鼐寧復久風塵不盡相違意臨岐一愴神
送華補菴九江還朝
九江欣報政虎阜悵維津績比清流潔情隨白髮新臨
高宜曠望撫石愛嶙峋莫訝難為别分襟迹易陳
送門神次石田先生韻
衡門執戟兩閒兵澆酒逢除漫爾榮四序相隨如有戀
一年同住豈無情幾因風雨銷金鎖不為馳驅損赤纓
自古功成身合去肯將流落怨時明
送江隂趙宰
澄江三載嘆賢勞果見徵書起俊髦千里長江增保障
百年吾道立高標堂隂歴歴羣黎愛行色蕭蕭匹馬遥
此去五雲知柄用好陳彫敝荅清朝
成化間海南進紅鸚鵡石田先生見而圖之近予
友顧君亦於海南得二翼朱衣翠裳觀者驚嘆惜
不能置之上方耳昔昌黎感二鳥而作賦予又嘆
斯鳥之不遭也
何處珍禽繫碧籠綠衣今巳換腥紅聖王方重禽荒戒
零落朱衣野草中
畢潭
畢澤潭邊我屢過風烟近日復如何曾攜艇子狎鷗鷺
每憶汀洲足芰荷主人况是陸魯望愛客能為漁父歌
沙明水碧無由往羨爾全家住薜蘿
贈陸虛臯
住近伯通橋烟霞隔市朝齒臨三老近飲赴八公遥月
白時聞笛風清或聽簫承家有賢嗣知不混漁樵
送湖廣族人還
吾宗有賢秀迢遞自衡来遠道兼程發孤舟隔歲回江
潭雙目送春渚亂雲開我亦思先德無由掃綠苔
次錢叔寳韻題鳳山扇
綠柳差差長夭桃故故飛燕翻波共掠鴛宿渚同依風
外荻芽亂沙邊雲影稀吳娃莫蕩槳濺水濕紅衣
舟雨
日日舟中住兼旬雨勢狂夜篷驚滴滴曉溜厭浪浪直
恐蛟龍起深愁鳥雀藏垂垂正未已何處覓驕陽
蔣氏西園
聞說西園勝風烟近若何蜀山連嶺秀罨畫引源多水
竹饒魚鳥波塘足芰荷買田吾儻遂乘興數來過
次張伯起韻
偶向溪邊共繫舟風烟隨地得同遊雲開罨畫千山秀
雨歇銅棺五月秋蹤跡飄搖疑梗漫乾坤浩蕩與身浮
莫言罇酒論文事煮茗焚香事更幽
贈朱鎮山
君有經綸志今為廊廟材風烟鎮山在竹樹野堂開隠
几浮蒼靄攜書映紫苔蹊塗茅塞久煩與闢蒿萊
寄吳半溪
荆溪溪上碧烟虛最愛吳髯水竹居半畝清池堪引釣
一窗疎影礙臨書每因月出常穿徑幾為花開小住車
回首風煙秋欲暮題詩問訊近何如
文氏五家集卷九
