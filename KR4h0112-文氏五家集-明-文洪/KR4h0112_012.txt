文氏五家集卷十二
明文肇祉撰
錄事詩集
五言律詩
侍大父過王二丈履吉越溪莊
隨翁訪叔度放棹越溪深竹徑數椽屋桑園十畝隂汲
泉頻洗硯促膝坐鳴琴高士平生慕今朝慰夙心
汪子木園與薛用傳施安卿明卿陳子白文會
名園啓文會繞屋樹交加捲幔窺新燕臨池看落花樂
耽長統志書效子雲家竹裏輕煙出軒前試煑茶
野望因過楞伽侃公精舍
野曠山藏寺祗林一望中諸天懸采翠殘照遲晴空松
下疏精室簷前聽晚鐘欲耽清净賞隨喜訪支公
石湖
湖光披白練日夜泛青簾帆影鏡中落鷗羣沙上眠楞
伽山裏寺茶磨晚含煙羡殺鴟夷子飄飄去不還
蔭白堂即事
結屋近清嘉虚堂背郭斜門閒人問字簾捲鳥啼花盛
世容疎嬾端居戀物華齋頭書滿架不羡子雲家
早起
曉起露光沃熙微景物鮮窗間蝇擊紙庭際草含煙短
髮頻看鏡殘星猶在天虚齋絶塵想坐久意澄然
月夜與王明度明善登文筆峯
晚來秋雨霽山月向人高同上留雲閣因攀栖鶴巢詩
聮林外句幘岸醉中豪獨立羣峯下天風吹鬢毛
讀書楞伽寺松風閣
重來湖上寺借榻上人居月色侵虚閣松聲和讀書攬
衣驚鼠下開卷試燈初萬籟一時寂鐘推更漏餘
雨夜與吳元定朱日宣范子潤王玄静袁振伯集
石湖草堂
晚步山中寺堂開萬竹林清宵一把盞細雨共論心秉
燭成懽會高歌傳谷音佛前禪誦息遙聽磬聲沉
天平山謁范魏公祠
入山人境隔古寺白雲留萬笏齊青漢斜陽下石丘義
田存後裔勲業慰先憂尚有泉清冽濺濺一脉流
餞馮信伯杜與言會試
小集樓居好開窗新捲簾名推馮奉世聲重杜樊川二
妙忽同至一杯行色前行行曲江上更喜得春先
過陳丈白陽田舍留集浩歌亭
種竹開三徑編籬翠作屏憐公千載調憶别两秋螢杯
盞香醪白盤飡菜甲青因過問竒字醉卧子雲亭
外舅召復翰林兼司經局校書
當代青宫輔如翁獨異才校書供閣直補衮代天裁名
譽留東觀文章落上台輞川空别業未許賦歸來
寺遊同王玄静正上人
野寺羣峯裏藍輿一逕通窗開飛瀑外殿落翠微中饋
饌延過客繙經叩遠公慚非蘇晉侣玄覽得相從
黃約之愼之招飲書齋
江夏聲華舊君家譽望宏獨憐千古調喜得二難并方
館開嘉讌庭梅吐玉英寒宵湏秉燭月上巳深更
虎丘
出城將數里塵土離人寰遠見林端塔來登寺裏山雲
飛千頃碧石點一臺斑簫鼓中流起白公堤上還
楞伽寺湖山樓同朱日宣王履均王玄静侃朗二
上人晚眺
湖上知名寺樓臺倚碧岑法堂虛枕簟狂客散冠簮塵
劫空中滅鐘聲静裏沉方知禪可托共禮白雲深
秋夜王吏部錄之丈招飲
吏部聲名久堂虛客到稀舉杯留夜酌邀月弄清輝露
沃天香襲談霏玉麈揮清朝思報答明主正垂衣
毘陵舟中約陸子行韓承孚從陸入京
雷聲喧夜泊早巳過毘陵驛樹隨溪度篷窗帶雨凭語
音時漸别壯志欲鶱騰明日丹陽郭肩輿擬並乘
丹陽
早發丹陽道行行路轉賖聽雞過野市並馬踏槐花酒
肆青帘接茆茨綠水斜征途知不遠明日到京華
高橋門
秋風吹鴈影佩劍斗光寒輦路飛塵遠橋門勒馬看青
宵䨇鳳闕黃屋五雲端題柱平生志何時上禁鑾
姚元白市隠園借榻
禁城藏别業披莽似郊坰沼引秦淮碧山排鍾阜青竹
光分曲逕秋影瞰虚亭下榻市喧息林扉盡日扃
雨花臺
金陵山水勝佳麗是城南法雨飛空磴天花散碧潭明
光曾杖錫太白有吟菴行到煎茶處泠泠玉一涵
徐魏國園亭
麟閣勲庸冠金貂寵後昆冰漿浮碧椀槐柳蔭重門池
泛青簾舫堂開白玉樽笙歌時不徹月上巳黃昏
葉曾生書齋
結屋近山塘柴扉護短墻野花開竹徑湖石磊山房室
淨生虚白窗明搨硬黃晚來人散後獨自引壺觴
九日不出
一秋慚失意九日廢登臺菊為佳辰發懷從濁酒開哀
蟬猶夕響征鴈向南回時序愁中改城高砧杵催
君山與黃吉遠望
石徑攀蘿上風松山半亭天浮江共遠沙積水俱渟海
蜃吞銀闕秋煙虛翠屏春申遺像在吾亦薦溪萍
大父玉蘭堂小酌時將奉侍家君應試南畿
吾祖巳垂白堂開聚德星衣裳動雲氣杯酌吐玄音喜
共趨庭日那堪駕遠臨歐公倘相遇蘇氏慰初心
侍家君同黃子旋杜與言過龍門得二鯉家君賦
詩因命作
鼓枻龍門上驚看䨇鯉跳錦鱗初出水鰭鬛欲騰霄霜
刅霏花白松枝帶葉燒欣然一餐飽把盞自通宵
焦山
山寺猶存姓門寒古樹停丹臺雲氣紫蓮閣寳光青未
辨華陽逸空餘瘞鶴銘登臨吾巳倦暫憩海雲亭
登金山
波心千古寺日夜一峯浮草色分江岸潮聲帶海流月
高人返棹更静水鳴樓欲坐金鼇閣攀躋最上頭
出場月色如晝侍家君至顧尚書園登見遠樓
長安秋過半乘月上危樓星斗中天燦乾坤萬里周漏
傳金闕迥桂瀉玉杯浮坐久忘言處臨風起暮愁
江上懷張幼于
獨卧吳淞上令人憶季鷹詩篇憐敏捷志氣羡飄凌天
末雲千疊江頭月半棱軍麾今滿眼音問阻親朋
太湖
太湖八百里七十二峯縣震澤禹功遠洞庭仙蹟傳波
翻沙際鳥石繡鏡中蓮煙水秋來闊平吞萬里天
黃子旋宅會文
清嘉風土淨華館晝沉沉選日開文讌良辰會盍簮追
隨期辨志相與共論心亭際無塵雜松聲奏雅音
春晝
午睡酣初醒日斜花影移夢回烹紫笋几淨寫烏絲乳
燕窺新竹文魚漾淺漪問竒人去後一任掩茆茨
杜與言登衡嶽回鴈峯有佳什見寄
回鴈峯頭坐新篇寄舊知憐君遙念想動我故鄉思南
嶽開雲處高樓待月時此時一壺酒誰與共傳巵
過孔加丈蕉露館
高人多道氣曉啓碧窗寒摘葉供書寫研朱點易看霏
談揮塵尾遠興薄雲端相對渾無語須教杯盞寬
陸夀如陳懋吉過射涇田舍
秋暮初收穫香醪巳自開江頭新雨過溪上故人來簡
略忘幽僻輝光動草莱論文真有愧竹徑日徘徊
牛首山
下馬獻花處千巖秀色連乘風吹晚步披莽上山巔神
宇江流遶禪房塔影縣夜深催擊鉢詩就不成眠
靈谷寺
山寺度門遠松寒十里隂鐘樓苔蘚合閣道雨花沉泉
咽山中路人傳空外音歸途未忍去猶自戀祗林
秋宵月下有懷張叔貽
獨坐空庭下凉風入袂吹起看新月上忽動故人思驚
鵲栖還定高梧影漸移壮圖愁未立青鬢巳絲絲
休休菴
高士蒙山老市㕓精舍開何如嵒壑趣俱入戸庭來法
雨飛禪逕天花下講臺雲書遺一匣玄悟少人推
覽鏡
覽鏡對愁顔西風秋雨&KR0034;慚看新白髮猶著舊青衫酒
醒難成寐詩裁不用芟辭巢䨇燕子空自語喃喃
過吕梁王水部茂行邀飲
境入吕梁勝水縣洪上頭狂瀾思一障巨石伏中流樹
接江淮遠雲連齊魯浮才名王水部攜酒上蘭舟
題百穀半偈菴
高人爱精㓗築室學逃禪半偈題菴額長齋坐佛前架
頭齊古帖簷下起茶煙茟硯閒緣在時還對簡篇
大父書至云周孫得子於我為玄孫此是家門之
慶也賦詩志喜
昨夜燈花吐書來喜得孫高玄看五世閭里賀盈門䋲
武培前業貽謀有後昆吾翁當此際燕賞倒金尊
讀書吕公祠
滿眼江南景芳祠綠樹遮苔花侵畫壁旭日射簷牙四
座虛堂敞一灣流水斜晚來橋上望明月照蒹葭
舟泊潞河遇雨
無媒辭魏闕潞水殢歸舟一夜溪頭雨千林樹作秋鄉
心頻入夢篷底轉生愁不為琵琶泣青衫淚自流
見新月
去國未千里俄驚近德州仲秋纔二日新月已垂鈎影
逐斜陽下光隨過雨收一年前此際結伴五陵游
夢長安
旅食京華久風塵興巳闌出城逾半月猶夢在長安未
遂金門隐空思玉宇寒不知行路裏還作未歸看
山齋雨過新凉襲人夢中有作起而足成之
一雨祛煩暑虛齋竟日凉簷前殘溜滴庭際晚花香簾
捲風吹鬢雲開月在牀睡來多爽氣夜短夢偏長
春盡
春盡園林寂風來水弄漪自開南畆際誰寄草堂貲室
静生虛白門閒有問竒吾能委窮逹聊以慰遐思
塔影園次皇甫司勲
鑿池來塔影結屋倚山阿疑是浮員嶠飜同瀉翠娥昔
聞挂青漢今倒暎渟波惠我驚人句賡酬奈拙何
附司勲詩
因山開别業幻跡在南阿暎水疑浮鷲臨妝似影娥綦
詩咏青漢竺偈頌澄波牛首君登未窗間校若何
嶺南黎維敬寄書至
不才人共棄高誼爾偏求一自吳門别三經炎海秋拂
衣還挹袖(軒名)涉水訪浮丘兩地懷思切何時得卧游
晉江蔡少參别有十三載月夜過訪又别
久與蔡經别俄驚訪釣磯乘風來九曲帶月扣孤扉握
手談疇昔登山思逸飛飄然觧維去佇望獨依依
早朝後遇雨
初旭射金扉朝霞護紫微輕煙廻御輦細雨濕朝衣仗
逐蛟龍轉班隨鴛鷺歸天家膏澤遍苑樹綠隂肥
署中官舍書懷
出城七十里一望路迂賒雞犬村邊塢桑麻樹裏家民
居環署治風土亦清嘉官舍無塵雜高槐暎碧紗
秋日早朝
雙闕千官集平明曙色微聽殘清禁漏初啓掖垣扉劍
佩聲成韻旌旗露下晞自慚通籍晚敢謂素心違
乞休
腐儒通籍晚潦倒媿生平官署依村市朝參入帝城奔
馳頭盡白辛苦事無成今日乞閒去歸舟日夜行
清江浦追憶沈虞部
一入新庄閘令人無限思窮愁文與可空憶沈佺期掛
劍慚無處遺金感昔時心香聊一炷飛淚薦江蘺
秋暮
夕陽閣西嶺秋色亂川中衰草猶餘綠殘荷撼碎紅浮
生元自寄歸老慊余衷忽聽漁舟笛溪頭弄晚風
山居追和羅太史
卜居依虎阜茂苑卧文園心會禽魚樂門無車馬喧塵
中三十載歸悟五千言杜甫愁行役常思晚計存
附羅太史詩
平居無雜慮所志在丘園種竹非醫俗耕山得避喧年
多知物候春近卜禽言豈不營朝市謀生各有存
和袁魚叔喜雨用韻
今歲旱何久令人生隐憂通宵雷雨作殘困鬱蒸收倚
檻花枝重迎風燕羽柔山齋聚良友五月類清秋
張伯起同王玄静吳恭先攜榼過塔影園
林卧春方盡簷前鳥鵲喧羣公將小艇攜榼過丘園握
手談陳迹澄懷悟道言溪頭相别去歸獨倚南軒
伯起有詩次韻
林花落未掃好鳥尚求聲忽枉故人駕依然舊日情題
詩叙離别促席話平生何日重過此相期待月明
雪中閉戶不出
去歲冬無雪今冬雪早飛因風飄上箔帶雨潤沾衣入
夜寒仍重推忩晚更輝村中僵卧者竟日揜柴扉
到園
歸來三閱月今日到園亭剪伐亂荆棘重修新竹屛鄰
墻過濁酒晴鵲噪閒庭依舊草堂在北山空勒銘
雨過入山莊
一雨連三月園林久不來盈池環綠水繞徑長蒼苔鸚
鵡褰簾語薔薇滿架開心閒無一事重葺舊亭臺
避暑山莊
城中如在甑避暑到林堂近水樓臺迥開窗枕簟凉銜
杯同阮籍高卧傲羲皇箕踞科頭坐山深白晝長
久雨
夏秋連月雨日日掩柴荆簷溜窗前滴班鳩竹裏鳴香
焚凝淨几茶焙煑砂鐺何日開樽酌中庭待月明
新晴即事
久雨不出戶秋來日日隂今朝將野艇出郭過園林水
漲橋梁沒堂開竹徑深閒居無雜慮消盡市朝心
雨霽
三月雨不歇苔花滿徑生經時不出戸今日喜新晴庭
際無塵雜簷前有鵲聲何時將小艇坐看晚霞明
九月
九月巳將盡園林景物嘉草堂三歲别脩竹萬竿斜野
鳥間關語芙蓉爛漫花閒居無客至汲井自烹茶
釣魚撈蝦以供午飡
䟽磵洗塵沙澄然水一窪呼童抛釣餌著屐自撈蝦煑
飯舂香稻烹茶汲井花欣然無一事憑几讀南華
山莊
倚杖入山去山園村逕通嵐容開晚霽塔影卧池中籬
落野花碧枝頭霜柿紅小庭看月上鄰笛起墻東
出郭
一雨連三月今朝天喜晴閒移書畫舫出繞闔閭城晴
色開山霽溪流與岸平民廬俱沒盡觸目摠傷情
人日
開歲已七日清晨煖氣回郊園亭樹迥人日草堂開寒
勒梅枝瘦雪殘新水來有懷吟不就取次試新裁
春日書懷
春來風日好放棹到山莊雨過花枝媚泥添燕壘香青
山露墻角新水漫池塘獨坐無人至茗杯聊自嘗
初夏
初夏山莊好園林風日嘉閉門時晏起㪺水試新茶雨
細魚吹浪風微燕蹴花草堂空寂寂竹樹自交加
目眚
目眚不出戸麥秋天氣寒鳥聽枝上語花似霧中看累
月惟高卧經旬不整冠心閒人事少容膝易為安
五月
園林亭館静仲夏綠隂微乍煖荷香滿新晴梅子肥碧
雲將雨過紫燕引雛飛竟日無人至呼童掩竹扉
園亭
春色巳過半山園晝掩門池平榆莢雨酒貰杏花村簾
捲几初淨香殘火尚温地偏人蹟少用拙道應存
過周公瑕支硎山房
吳王賀九嶺西去有松關鳥語屋頭屋雲横山上山飜
疑隔塵世别境非人間樽酒共酙酌乘輿夕照還
又
不見故人久相逢意共欣盤飡多海物棐几有罏薰簾
色浮香帶(草名)波光寫練裠羅含亦有宅遙隔數重雲
曉山
月流墮西漢巖樹散鴉羣曙色初分處樵歌已漸聞仰
看松頂路半是隴頭雲頃刻朝暾動晴開錦繡紋
經闔塘
不到闔塘久俄驚二十秋村墟猶歴歴日月去悠悠古
樹埋蒼蘚少年新白頭門前一灣水依舊向西流(吳淞之水)
(皆西流)
新歷
兩年十月朔頒歷五雲邊今日歸林下猶思拜陛前重
看新歲歷自喜樂餘年獨坐閒無事焚香結静緣
文氏五家集卷十二
