文氏五家集總集類
提要
(臣)等謹案文氏五家集十四卷明長洲文氏四
世五人之詩也文洪字功大成化乙酉舉人
官淶水教諭著括囊稿詩一卷文一卷其孫
徵明著甫田集詩四卷徵明長子彭字夀承
官南京國子監博士著博士詩二卷次子嘉
字休承官和州學正著和州詩一卷彭之子
肇祉字基聖官上林苑錄事亦著詩五卷中
惟徵明名最盛其家學之淵源則自洪始之
如静志居詩話所稱野猿窺落果林蝶戀殘
花自得翻書趣渾忘對客言諸句饒有恬澹
之致徵明詩格不高而意境自能拔俗至彭
嘉肇祉亦能于耳濡目染之餘力承先緒所
謂謝家子弟雖復不端正者亦奕奕有一種
風氣也徵明甫田集已著錄然卷帙相連無
容割裂且除此一集與五家之目亦不合尤
無容改其舊名以五為四故仍並錄之而附
著其互見之故焉乾隆四十五年五月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
