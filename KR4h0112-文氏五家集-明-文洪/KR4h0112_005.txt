文氏五家集卷五
明文徵明撰
太史詩集
五言律詩
春日閒詠
時節燒燈近羇窮獨卧家餘寒春挾纊殘困晚煎茶土
潤先滋草梅晴薄試花新年眠食好隨分足生涯
故園
屋舍小山村終然思故園雨晴秋倚閣月出夜開門好
景亦無改遠人空目存梅花未消息行矣晚何言
東葛城夜發
蕭蕭東葛路馬上聽嚴更月出高山黑天空遠水明年
光秋漸索客子夜猶行村落知何處時聞犬吠聲
北郭夜歸
北郭鍾初絶還家人倚舟縱横燈映市突兀霧沈樓月
落羣星出天垂一水浮不知寒色重霜在木棉裘
十月
十月蹉跎盡嚴風忽滿城積寒裘失重綿雨榻生情人
事莽無際歲功垂又成凋零餘短菊殢眼得時明
暮春齋居即事三首
經旬寡人事蹤跡小窗前暝色連殘雨春寒宿野烟茗
杯眠起味書卷靜中緣零落梅枝瘦風吹更可憐
其二
閒庭青草積春半思蒼茫小雨作寒食微風汎海棠芳
情經病減白日廢書長何物供欹枕縈簾一炷香
其三
翠箔晝重重寒深雨更濃碧鮮浮草色淺淡歛雲容未
遣愁欺病還資靜養慵蹉跎裘褐在強半負春穠
江船對月效樂天何處難忘酒
何處難忘酒江船對月時風聲傳語笑波影散須眉遠
火山浮動明河天倒垂此時無一&KR0678;水月負佳期
遊治平寺
落日淹遊艇循山小徑迂避喧欣得寺擇勝旋開厨偃
樹斜侵磴横岡遠帶湖過春纔十日碧蔭已扶疎
次韻陳以可觀蒔秧
妻孥空舍出秧稻及時明匝岸清歌動分畦翠浪生田
家自村樂歲事卜蛙聲慚媿城中客長腰飯玉秔
次韻喜雨
睡起風吹面高樓急雨來新涼花竹喜殘病鬱蒸開隔
水荒烟合長空獨鳥回佳人應按曲白苧是初裁
獨坐
獨坐茅簷靜澄懷道味長年光付書卷幽事續罏香日
出鳥烏樂雨收花竹涼蕭閒習成懶不是寡迎將
夜坐
溽暑夜不寐涼風初解圍起看星漢動坐久語音稀殘
月耿猶在流螢忽自飛一聲何處鶴露下欲沾衣
不寐
展枕不得寐沈沈玉漏淹一燈寒照壁半夜雨鳴簷有
味留貧在多愁與病兼髩邊新白髮應為小詩添
新寒
木落見清真端居物自春窗虚蠅擊紙院靜鳥窺人白
日經簷短青衫卒歲貧新寒滿城郭欲出畏風塵
新年
擾擾復闐闐雞聲妨晏眠江城收宿雨衰髮受新年寒
盡梅花後春生草閣前郊原芳事近早問石湖船
對雨
獨吟池上雨拍拍水平堤暝色千峯合涼聲萬葉齊翠
承深竹重寒壓晚簷低怪得經過斷街頭一尺泥
題秋江圖
湖平失洲渚日落見帆檣雁影天隨遠漁歌水自長孤
雲開浩蕩高興落滄浪欲采芙蓉去烟波正渺茫
次韻孫太初秋夜汎月之作
烟歛依依樹鷗飛漠漠田短簫吹夜月高興落江天遠
火搖輕浪跳魚驚過船良辰不易得吾敢卜明年
秋晚
白日銷殘篆西風薄繐幃文園無奈病衣帶不勝圍墮
葉兼零雨斜光暗夕扉天涯鴻雁疾誰念稻粱微
九日不出
早衰憐暮景時序每侵尋秋色籬花瘦柴門落葉深索
居成病懶勝日負登臨樽酒正愁絶南樓急暮砧
重葺先廬履仁有詩奉答一首
基構百年謀依然四壁秋庭隂分柳色簷影帶雲流客
到從題鳳余生本類鳩稍令供燕祭此外復何求
再答一首
未遂入山居聊營背郭廬編茅蔭衡宇垂柳帶清渠陋
襲先人志慙淹長者車北窗有涼吹卧展架頭書
立春日遲陳淳不至
東風吹綵燕曉色動簾旌遲子不時至南樓春自生裁
詩供帖子閣酒聽啼鶯白日流雲暖梅花初雪晴
西虹橋晚眺同九逵賦
從来佳麗地閶闔更雄華大舶浮江下飛樓帶郭斜春
旗搖落日暮堞倚晴霞天外疎烟合蘭橋入望賖
夏日簡履約
王子清虛甚蕭閒味道腴焚香供燕寢閉閣讀殘書適
俗無塵韻還山有竹居遙應苦喧雜伏日興何如
王婆墩次楊儀部韻
遙看塢一聚到只屋三間嫗姓隨墩在僧廊得蘚殷秋
濃山照閣雨足水侵關依舊刺船去回瞻樹杪欄
過孫文貴不在對庭中新竹
一室才容膝居然不受埃恍如城郭外時有野人來簷
綠搖新竹階紋蝕古苔未妨酬對寡撫景自徘徊
東禪寺
古寺謝車馬清臨綠玉灣雙禽啼竹逕獨犬護松關落
葉秋滿地夕陽僧自聞偶來還自去回首碧天間
石湖作
落日淡烟消平湖碧玉搖秋生茶磨嶼人在越城橋樹
色晴洲斷鐘聲古寺遙西風吹短髩還上木蘭橈
寒夜
茆屋寒初重無眠對燭光疎砧何處月殘葉滿庭霜攬
物驚時改供愁有夜長空餘強學志撫卷視茫茫
張明遠索畫久而未成歲暮隂寒雪霰將集齋居
無聊為寫溪山欲雪圖并賦短句
歲暮天欲雪郊原風色饒山寒增突兀樹暝入蕭條野
水照茅屋歸人爭斷橋窗前有新句欲覓已寥寥
承天寺中隠堂
古徑無車馬閒門帶蔦蘿秋風吹宿雨日暮眄庭柯世
味逢僧盡新涼入寺多居山未有計此地數來過
雨中雜述四首
春歸楊柳暗四月雨垂垂紅洗花無迹青沾草有私倚
樓迷曉望出郭滯幽期客去茶甌歇閒愁總上眉
其二
凝情不自得看雨獨登樓綠樹千門晚涼雲五月秋暗
梁栖濕燕高壁上枯牛有待新波長南湖弄小舟
其三
雨從四月晦數日尚愆晴潤與黃梅併寒侵白苧生斷
烟迷竹色懸溜雜雞鳴莫自嫌行潦東郊久待耕
其四
十月江城雨霖滛勢已滔簷端宿雲霧屋脚卷波濤已
掃蘇端迹仍深仲蔚蒿無錢供晚醉行儗質春袍
歲暮齋居
陋巷還車馬高齋漫簡編塵埃銷短日雨雪入殘年攬
照空雙髩探囊有一錢西風灑脩竹吾意已蕭然
南樓二首
南樓冰雪盡江郭歲年窮暮嶺延西日枯條振北風孤
雲天一握萬事髩雙蓬徙倚青烟滅蕭條在眼中
其二
西山開晚霽返照落窗中歲事收殘雪生涯入斷鴻寒
多裘失重愁劇酒無功零落雙桐樹蕭蕭不受風
登上方
春風吹白髮醉上碧岧嶤帆落天邊雨人行樹裏橋舞
臺青草合霸氣白烟消吳越横分地登臨不自聊
陳以可近歲築室陳湖專理農業時以詩見寄誇
其所得比来秋成當益樂輒賦秋晚田家樂事十
首寄之
築室姚江上陳湖東復東舊諳風俗厚近喜歲年豐晚
醉茅柴酒朝羹踏地菘村居今已習那復念城中
其二
甲第城中好何如小隠家翦茅苫屋角引蔓束籬笆社
動喧村鼓場乾響稻枷誰言田舍苦隨分有年華
其三
艇子新浮水移来傍釣磯新晴觀穫去薄暮汎湖歸斜
日牛眠隴秋風犬護扉行邊衝鴨陣時掠野田飛
其四
秋雨初晴後秋風滿稻畦笑歌村遠近烟火舍東西紫
擘輸芒蠏黃烹啄黍雞相過有田父日日醉如泥
其五
秋事相將盡農勤亦告終風高陂水涸霜落稻畦空說
尹遭田父穰年賽社公不妨多釀秫今歲頗豐融
其六
散步蒲為屩端居衲御風觀儺逐鄰里築圃課兒童誰
識佳公子真成田舍翁只應吟興在時復走詩筒
其七
早畢婚嫁累便為田舍謀水租魚十頃園戸竹千頭省
事官無擾勤身歲有秋有時攜短策尋壑更經丘
其八
日落山圍屋霜清水映門魚蝦時作市雞犬自成村新
味香秔飯常情老瓦盆渾家得醉飽時事更休論
其九
廩充官稅足歲晏樂何如自和田園詠閒修種樹書清
溪照茆屋寒雨暗村墟時有東鄰叟攜壺慰索居
其十
湖田半栽秫秋至釀先成早辦兼旬醉聊償一歲耕淵
明無俗韻子幼善秦聲莫怪疎狂甚相歡答太平
虎丘千頃雲閣
閣外雲千頃風前首重搔倚闌雙鳥下落日亂山高積
水連横浦疎松帶遠臯冷然發清嘯吾意欲凌囂
賦缾梅
斷枝黏碧蘚殘蕊疊冰紈未乏溪山韻尤宜几格看移
燈傳壁影垂箔護春寒應斷西湖夢東風在席端
賦盆蘭
清真寒谷秀幽獨野人心結意清霞佩傳情綠綺琴德
馨堪自近道味許誰深一笑歌璚樹春風雪滿襟
關川八詠
關川幽居
有美神明後關川古世家人情隨里善第宅帶山斜高
木雨添蔭清流月映沙莫憐城市好車馬正紛華
唐關清隠
空巖帶流水回合自成關有客居盤谷何時賦小山編
籬護脩竹引釣俯蒼灣見說遺塵累春来事事閒
墓山牧笛
何處聞悲調隴頭孤笛鳴月明人跨犢風細谷傳聲鬱
鬱佳城思漫漫長夜情孤兒正愁絶原樹答淒清
梘山漁歌
短棹白蘋渚清歌黃帽郎隔雲傳欸乃背雨入滄浪日
落暮山碧天空烟水長西風吹不散秋色滿江鄉
隔峰嵐氣
隔峰當戶牖嵐氣掃晴空短笏迎蕭爽疎簾捲鬱葱晚
烟明滅外秋色有無中莫道渾如畫還應畫未工
屏阜書聲
吾伊聲不惡宛轉出崇岡茆屋四簷靜短檠中夜涼能
来問字客雅稱育賢鄉清韻松篁外悠然道味長
雙溪明月
見說雙溪好秋来更渺然漫流寒漾月夜色遠浮天斗
酒黃泥坂宫袍采石船謫仙今寂寞勝事屬誰傳
萬貫晴川
江上春潮落晴洲帶渺茫中流分樹色斜日送蘋香斷
雁迷千里荒雞自一鄉晚雲歸别浦依約見帆檣
追和錢舜舉山居韻
翠深山帶屋綠淨水通門泉石情還重丘園道自尊種
莎添野色留竹護籬根樂事惟心會休逢俗子論
雨宿武城追和先温州夜宿武城二首
長河風雨送盡日傍滄洲白浪灘都没青楓葉亂流百
憂雙短髩千里一孤舟日暮墟烟合荒寒滿舵樓
其二
經過言偃邑非復昔時城里俗無從問絃歌空有名江
湖孤燕斷風雨亂雞鳴酒醒青燈暗春寒一夜生
紫氣
紫氣龍顔穆彤墀虎衛森萬年占帝運一念格天心日
月何虧食華夷仰照臨誰應知有喜白首忝詞林
頒歷
鳳歷從天下千官列陛前青陽壺史奏黃帕侍中傳周
禮存頒朔堯書重紀年白頭供奉裏慚媿得春先
旅懷
隂凝冰未泮雪盡歲還窮世事浮榮外生涯久病中心
旌搖落日天影度冥鴻短髮垂垂白那堪犯朔風
野行因過廢寺
久客念搖落行行還寂寥餘寒棲短褐斜日帶荒寮歲
事行將盡羇魂黯欲銷雲房才咫尺便覺遠塵囂
才伯過訪
落日生愁地窮隂欲雪天歸心聞斷雁衰髩逼殘年光
景陳編裏情懷薄酒邊平生黃叔度相見即欣然
對酒
晚得酒中趣三杯時暢然難忘是花下何物勝樽前世
事有千變人生無百年還應騎馬客輸我北窗眠
觀書
老眼視茫然時時手一編未能忘習氣聊復遣餘年欹
枕山窗下篝燈細雨邊誰應知此味自結靜中緣
煑茶
絹封陽羡月瓦缶惠山泉至味心難忘閑情手自煎地
罏殘雪後禪榻晚風前為問貧陶穀何如病玉川
晏起
林下將迎寡頽然萬事捐老知閑有益病與嬾相便殘
夢荒雞外輕寒繐帳前從教貧到骨不負日高眠
梁溪道中夜行
雨餘新水漫風外一帆輕山繞湖南去人從畫裏行天
空雲樹渺月出暮潮平煙靄知何處漁歌時一聲
石湖春遊
湖光披素練野色漲青烟一雨樹如沐千林花欲然疎
鐘白蓮社新水木蘭船行樂湏春早山頭有杜鵑
四月二首
風雨將春去清和四月天桐隂搖白日草色散青烟興
寄琴樽外筋骸杖履前若為消永晝窗下有殘編
其二
春雨綠隂肥雨晴春亦歸花殘鶯獨囀草長燕交飛香
篋青繒扇筠窗白葛衣抛書尋午枕新暖夢依微
五月
逕草侵衫色庭梧生晝隂時光臨角黍穡事望梅霖習
靜罏熏細醒煩茗椀深草堂賓客散欹枕聽幽禽
夜坐
涼聲傳漏點夜色轉樓隂遙漢三星度空庭萬籟沉草
輝螢箇箇樹影月林林稍覺塵氛遠閒愁不上心
夏日
境寂晝偏永心清暑氣微老兼疎筆研性復懶裳衣隠
几雙桐轉褰簾獨鳥飛茗薰聊自適不怪客来稀
待月
夜色動虛楹南樓遲月生碧烟消欲盡銀漢寂無聲㶑
灔金波湧參差玉樹明隔溪人未卧把酒坐吹笙
和陳魯南二色菊
秋色一籬雨寒英百翦霜宫粧嬌映額后服淡生香燦
爛褭蹄重䙰褷鵠羽長西風不相負歲歲有重陽
右黃菊
閒淡歲寒姿金行自及時月明霜翦翦秋淨玉差差短
翅蝶迷粉脩翎鶴有儀瑤華誰與賦寂寞自東籬
右白菊
射瀆早行二首
夜色載扁舟滄江帶月流櫓聲撩吠犬燈影觸眠鷗星
漢疑搖動煙林遠欲浮不知霜併下寒重木棉裘
其二
長林風策策孤棹夜暝暝天闊水烟白月寒漁火青素
衣沾墜露短髮戴疎星彼美誰家子吹簫下遠汀
石湖汎月
愛此陂塘靜扁舟夜不歸水兼天一色秋與月爭輝浦
近青山隠沙明白鷺飛坐來風滿髩不覺露沾衣
迎春日風雨齋居漫述二首
迎春春欲至風雨暮交加未說迷牛馬真成濕歲華林
無霜後葉梅有臘前花客散虚齋寂風簷自煑茶
其二
風雨餞殘臘梅花迎早春病淹愁緒在髩與物華新短
褐栖餘冷重簾細暗塵不嫌門寂寞時有問竒人
文氏五家集卷五
