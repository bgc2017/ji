跋
靜居集六卷明弘治辛亥刊本半葉十一行行二十一字黑口
四周雙闌亦企翶張氏所刊明初四家之一也前有弘治元年
盱江左贊序末有張習後志及童冀所譔墓銘鈐有鵝湖世家
顧炯之印玉函山房藏書南齊李子裔孫遂徵私印各印余與
眉菴北郭二集同獲於滬肆曾取豫章新雕本對勘一過是正
極多舉其大者言之如卷一擬古第三首庭前有佳樹以下別
爲一章第五首薄游上東門以下亦別爲一章娟淨軒及倪雲
林畫二詩缺文二十九字賴明本得以補完高郵城詩兩機不
容髮下補豈暇慮殺傷一朝謗書行將殞兵亦亡唶哉三里城
四句至分卷次第尤爲迥異文淵閣著錄爲四卷豫章本因之
此本原編六卷卷一五言古體卷二樂府歌行卷三七言古體
長短句卷四五言律卷五七言律卷六五言六言七言絕句咸
依各體以爲卷第不似後來之但取篇葉齊等任意歸併也明
人刻書往往師心自用不顧義例勇於改編此集之變易舊式
實始於陳邦瞻之覆刻迨張本傳世旣稀後人遂不知原編之
爲六卷良足慨矣丙子三月杪傅增湘識於暘臺淸水院
