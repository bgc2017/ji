静居集卷之三潯陽張羽來儀著
七言古體長短句
米元暉雲山圖
前代幾人畫山水逸品只數南宫米海岳楼前北固山
頃刻雲烟生滿紙古云丘壑起心胷恍愡佀與神靈通
素壁高懸卧清晝耳邊恍若聞松風怪㡳青山起毫末
森沉綠樹臨溪活仙人道士疑可招芝草琅玕俯堪掇
千里能移方寸間天機揮洒過荆關如今畫史空無數
對此高蹤詎敢攀
高彦敬雲山圖
房山尚書師小米畫得雲山稱獨步筆精墨妙心更苦
世間畫史空無數羡君平生愛竒古興耒寫此滄洲趣
湏臾丘壑吐心胸高閤連江動烟霧峭壁喬松静杳冥
森然佀與神靈遇咫尺啚中萬里景慘淡悲風起毫素
高堂坐對心神融我欲誅茅向何處
送周以道入太學
吴興才子生白晢弟子員中名苐一窮經解說毛公詩
摛文早夢江淹筆入學九年今大成鄕書妙選赴神京
廣文惜別將詩送造士聞耒罷講迎杏花壇前拜師傳
芹藻池邊試章句橋門學者如堵墻看君落筆揮三賦
從此飛騰異衆人豈對嚢螢長苦辛聖朝用才不論次
年少逢時當致身離城祖帳紛成列綠柳絲絲正堪折
毗陵道上逢梅雨丹陽城裡經蒲節臨期與子一躊蹰
莫忘草澤共閑居古耒貧交不可棄行到金陵好寄書
梁節婦
赤城曉擁青絲騎玉鏡愁鵉落紅淚冰魂偷逐水仙歸
綺楼一夜靈犀碎六曲闌空不碍春羅帶盤風輕颺塵
池波不動夜光碧青天影落桃花雲相思月照楼前水
離離芳樹流紅子無情桃李亂中開不學芙容抱霜死
送人之官河南
羡君罷秩好遊豫舊遊不憶洛京路鴈飛不到吴天遥
千里中原君獨去别離最惡莫秋時縦使事歡情亦悲
西風吹寒射馬耳處處䖝鳴桑葉飛行李匆匆&KR0881;長道
風波險阻難自保月昏山店起宜遲古道人稀歇常早
单車御風周晉間山川竒勝恣追攀千金厚利亦何有
世間萬事如䓁閑愧我浮沉局閭井遥望嵩山一何永
别耒莫遣寄書稀為看南耒鴻鴈影
奉贈李仲賓侍郎
太白醉吟詩百篇龍眠能畫兼能禅二老清風今&KR0770;然
息齋家法得正傳胸中造化妙斡旋眼高四海空雲烟
若非天上人定是地上仙數莖白髮籠烏紗學佛未肯
披袈裟長槍大劍不留意脊梁銕豎雙結跏蒲團漏泄
真消息毛錐迸出優曇花有時或賦詩風號雨鳴神鬼
悲䴡如天孫織成雲錦衣竒似波神捧出珊瑚枝有時
或寫竹密密疎疎翠新沃三竿兩竿風外斜千葉萬葉
烟中綠清處夷齊心透水瘦時郊島肩削玉不然翰墨
淋漓洒黑雨紙上龍蛇欲飛舞法度忽似干禄帖規模
又入蘭亭序或說有或談空龐老維摩立下風龜毛拂
掃乾滄海水兔角杖擊碎湏彌峰君之三昧何從得太
白龍眠疑未識我耒叩君君不言一咲相看遠山碧
賦山中樂送友還山
山中自得山中趣卜居近山向山住采山買斧暫離山
憶着青山還復去隂隂夏木綠成帷百尺垂蘿可製衣
清歌自有流鶯囀妙舞時看獻鳥飛結友漁樵與麋鹿
豐草長林自相逐穿雲摘果常滿筐入澗採芝易盈掬
朝即對山飲暮即對山吟山古如我貌山清如我心以
此只知山中樂不願市朝與城郭我愛青山亦不薄送
君聊賦還山作碩輸十萬買鄰錢相逐幼輿住巖壑
贈四明袁生廷玉(儒而善相)
和氏善相玉椘人乃失之後王不深諒空沉沙與泥方
歅善相馬秦穆猶見疑向無孫陽識終與駑駘齊人生
窮逹在用舍吕公許負將何為君不見淮隂餓隷封侯
面沛公不遇仍貧賤又不見新豐孤客人莫頋可憐未
入常何薦英雄不用則為鼠燕頷虎頭何足羡袁生烱
烱雙瞳方走馬能識人中王如何不帶食肉相一生奔
走鬚眉蒼由耒目睫不自見何不借取青銅光生云富
貴不足取我欲玩世聊徜徉昔年夏綂在京洛不說姓
名惟賣藥眼中不見賈侍中小海歌闌風雨作生乎生
乎如其人飄然東歸東海濱倘過鑑湖逢賀監為報山
人行乞身
題赤城霞圖送友歸台
結髮好名山遨遊遍吴楚東遊不到天台路長憶興公
賦中語赤城煥高霞翩然空中舉靈溪碧草春凄凄瀑
水和風響秋雨我欲振金策飄颻凌九垓遊神不死庭
廽光眺瓊臺手招丹丘人共卧石上苔紅顔去人不復
返老大求仙嗟巳晚生今一去愁人心贈生赤城圖聽
我赤城吟勞勞亭下一杯酒離愁萬里生秋隂客車明
日當早發雲颿孤飛度東越國清寺前千尺松歲晚應
歸望山雪道逢寒山子為寄相思情未絶山人若欲知
我心五界峰頭看明月
天目山房
昔卧香爐頂汎觀山海圖東遊擬拂華盖雲下瞰弱水
窺蓬壷天公有目何不在天世傳寄在玆山㒹兩泓碧
水涵霜鏡烱如雙瞳落天邊天高聽卑視亦宜然云有
十二清虚之洞府珠宫貝闕不可睹靈風颯颯卷飛雨
危石深林人上苦盤渦轉轂若雪山青天隆隆響天鼓
龍蔵其中是耶非但見人魚作人舞慎勿戲之逢彼怒
頃刻滂沱淚下土前年南昌仙邀我望山雪神官玉女
待我耒欲往從之路超越若人有仙骨居與洞府鄰雙
童耕雲種瑶草石田自熟無冬春卧處烟霞飛枕席醉
裏山花落酒巾松風蘿月朝復莫坐見麻姑白髮新我
欲駕白鹿共子攀雲岑請天開天目照我一片冰雪之
清心但恐此目不司視如星有箕斗不可簸與斟且復
臨流漱金碧聽我長歌金石音不然倒却池中水釀作
百斛之春酒共君酣醉卧雲林洪厓舉手或相接更結
丹梯千萬尋
遊鄒縣嶧山
嶧山山高數百尋山下只尺仙凡分紅白花開淺深樹
高低石架玲瓏雲祖龍虎視啖六國臣斯篆文頌功德
佞詞謟語勒諸石野火一焚巳無跡亞聖碑紀王祠呵
衛煩靈祗騶衍宅韋賢墓榛莽知何處紫烟翠霧鎖空
濛恍疑誤入桃源路洞口仙翁坐芝石双臉凝丹髮垂
素見人長揖無一語松間指看三珠樹左金童右玉女
捧螺杯擘麟脯霓裳曲奏胎禽舞玻瓈盤瀉薔薇露咲
游乘興不知醉一覺黃粮天地外啼鳥數聲幽夢醒業
風吹入紅塵境生来結得山緣熟每見好山如骨肉看
山看水二十年神仙窟叢今拭目不湏更走匡廬間老
死嶧山心亦足何時五花峰頂突結小茆茨自&KR1263;白雲
種黃獨(或云題首有一夢字)
望太湖
登高丘望遠澤蓬莱三山不可測何如具區億萬頃洞
庭連娟向空碧東風吹盡吴天雲玉盤雙螺翠堪摘我
昔東遊鳳皇臺嵯峨巨艑如山来白波不動鏡光暁雲
颿千幅争先開中流縮首心茫然怳如乘雲行九天驚
濤忽逐廻風旋砰雷轉轂奔雪山龍伯鬼國見眼前失
勢一落獰蛟涎舟師拍浪呪浪婆我亦再拜不敢言平
時之險且如此何况震蕩洪荒先帝尭咨嗟逾九年黃
能無勲幽羽淵有子大聖與天通一朝出我群魚中試
觀此湖險始知四載功長飬草木華無心謝春風吴越
之事良可鄙虎戰龍争方未巳水犀百萬今安在惟見
夫椒白雲裏鴟夷身退帶蛾眉不直滄波一杯水我欲
臨流呌神禹湘靈鼓瑟馮夷舞盡挽湖波釀作葡萄春
飲醉扁舟臥烟雨
沈氏宜春堂屏徐給事賁所畫春雲疊嶂
休文堂前花滿枝風物四時春更宜前年三月宴客時
坐上才傑皆能詩衆中獨許姑蘇客千里江山貯胸臆
醉耒意氣為傾倒寫出層層好山色素屏十尺粉堊鮮
千巖萬障含春烟客子疑行㶚橋路人家似住武陵源
山僧投寺亂松裏山下鳥啼人未起柴扉日出扄薜蘿
漁網波生撒江水楚水湘雲互蔽虧渚官隔岸遥霏微
東崦晴嵐西崦雨何處長歌樵子歸亭下流泉春浩浩
上有居人往耒道相過總是看山来衣冠雖別情皆好
主人愛翫不下堂清晨掃地坐焚香晴看似見孤雲起
莫對疑聞細草芳夫君平生扵我厚記君新吟長在口
長干一去無尺書謾對此圖嗟妙手一從作吏此事廢
從前畫癖今除否遥知紫陌紅塵下每為雲山一回首
人生適意在杯酒萬事浮雲亦何有君乎何日歸去来
畫裡青山待君久(此与後三首因題画而㦄叙)
倪元鎮画竹沈御史所蔵
雲林之子有仙骨平生好㓗如好色紛紛濁士等䖝沙
嗚呼瓉也何由得憶昔常登清閟堂鵲尾爐爇龍涎香
紹京妙墨僧繇畫示我不啻千明璫人間萬事如飛電
洗玉池空人不見季子城東土一抔何人為著黔婁傳
繍衣使者騎青騘曾聽竹枝湘水東歸来見此若夢寐
巴陵洞庭生眼中江湖豪翰今零落君得此圖良勿薄
愧我題詩憶故人黃鶴何年下寥廓
王元章墨梅
王郎志竒貌亦竒與世落落噤莫施一朝騎牛入都市
關吏不識誰何之歸来老作會稽客干戈歘起西南陲
青袍白馬風塵裏越州城邊戰不巳雄襟自許魯仲連
一箭無成身巳死世上空餘寫墨花只將名姓花光比
於乎人生有才不盡用古来埋没皆如此
錢舜舉溪岸圖
憶昔至元全盛日天子詔下徵遺逸吴興八俊皆竒才
秀邸王孫稱弟一一朝玉馬去朝周諸子聲名緫輝赫
豈知錢郎節獨苦老作畫師頭雪白江南没骨傳者希
錢也得法誇精竒晴囪點染弄顔色淂錢沽酒不復疑
今人秪知重花鳥豈識此圖奪天巧玄雲抱石雷雨垂
蒼山夾水龍蛇繞岸側溪廻共杳冥蒲稗深況映魚鳥
漁舟乍隨遠烟散客子競渡澄江曉自云布置師北苑
只恐庸工未深了卷餘更有魏公題字擬鍾王差未老
鄭侯得之恐神授使我一見喜絶倒雙溪流水清何極
城外南山空黛色文章翰墨何代無二子儔能躡其迹
為君題詩三歎息扵乎古人難再得
吴興當元初時有八俊之號盖以子昂為称首而舜
舉與焉至元間子昂被薦入朝諸公皆相附取官逹
獨舜舉齟齬不合流連詩畫以終其身故二公之詩
各言巳志而子昂微有風意覧者當自淂之也
胡廷暉畫
畫師我識吴興胡身長八尺蒼髯湏目光至老烱不枯
藻繪萬象窮錙銖大兒十歲能操觚小兒五歲能含朱
得錢但供酒家需時復縦博為歡娱魏公家蔵摘瓜圖
妙茟奚翅千明珠胡一見之神頓蘇以指畫肚潜臨摹
落茟便與前人俱祝融撑空閣道孤朝雲暮雨相縈紆
中天碧瓦仙人廬下有挑源風景殊雞大似是先秦餘
潯陽野客山澤臞自從喪亂遭窮途幸逢治世容微軀
尭舜亦有巣由徒巳辦小艇長鬚奴便欲往從漁父漁
江湖此境何地無趙文敏公家蔵小李將軍摘瓜
圖歷代寳之者常倩廷暉全𥙷暉私記其筆意歸寫
一幅質公公大驚賞亂真由此名實俱進故詩及之
送沈孝廉讀書天屏山
秋空雨洗千芙蓉霜樹遶谷攅青紅嗟我欲游不可得
子往畢業兹山中念子出身自紈綺秀如青松茁蒿蓬
十年奔走鎩毛翮黃金散盡家巳空懷中一經不敢棄
舍此將恐為昏聾束書上堂告父母雲深獨往無僕僮
林僧谷叟頗敬客麄茶糲飰意甚忠身閑晝静百事絶
經史左右相研攻&KR0985;湏跨海踏鯨背且莫瑣屑箋魚蟲
車良路端期不止跬步自可升華嵩學成静俟時自至
譬彼力穡邅年豐朝廷懸爵待竒雋掇取五鼎榮三
公古来孝弟神所相未必使子羸其躬蹇予少學壮愈
惰聡明日損髩巳翁世間有書未盡讀安得返老還為
童跛鱉那由追騄耳贈子以策情何窮倘有新知遠相
教為我緘寄東飛鴻
贈義興宣瘍毉
長橋下壓蛟龍宮岸上人家如鏡中道人賣藥臨溪水
醫得青蛇是龍子報恩不受千金珠龍伯親傅海蔵書
門前扶杖人如市妙術何愁三折臂燕支山前白草秋
泠入金瘡淚欲流安得金丹從爾乞提携玉龍還向敵
王醫士杏林
山人種杏白雲中谷口花開千樹紅自惜朦朧帶朝露
莫愁零落向春風春風幾度花間日煉得丹成應可食
妙年有術濟人多况君自是餐霞客
與徐德望寫扇啚就題
南州高士忽相見求我為畫白團扇戲拈秃茟掃雲山
頃刻終南眼中現昨夜西風起天未坐使新凉奪炎熱
勸君此扇莫棄捐不用留取待明年
雙節堂奉化李公復祖母沈年二十生子七
月而寡子既長沈為娶兄女為婦生二子亦
寡長公逹次即復今皆已老故扁其堂云
鳳嘴鸞膠難續絃双龍鏡破難再圓阿婆二十巳守節
新婦哭夫方少年大兒嬌啼母心苦小兒十月安知父
破窗風雨来早秋夜績燈前共相語山頭松栢摧為薪
山前翁仲亦成塵紅顔憔悴垂白髮生死不慙泉下人
望雲思親
遊子辤親下江去東遊直到海邊寓水路迢遥難寄書
空望白雲知母處駱駝橋下賈船稀算緍日日淂歸遲
舉首見雲低首坐此意傍人那得知焚香再拜雲中君
願留阿母待兒身
華叔耕畫梅雪軒
好画誰如畢棗強墮馬折肱猶未忘何年寫此寒林趣
精絶未數左手王屋裏何人坐吹笛似是南昌郡中客
曲終朔雪忽飛来開門滿樹梅花白
日上人深居菴
古桃僧在何處深居白雲裡禅心怎可擬虚空世事都
將等流水長年柰足不辤山一日化衣曾入市閒分碧
澗浸楊枝戲採青松為塵尾囪間啼鳥&KR1254;不聞掌上戒
珠聊復爾尚嫌宿習除詩句况肯勞生為妻子古桃僧
誰得似
賜倭扇
東夷来語嗢咿聖人當天九有服小臣螻蟻將安歸
萬夫伐竹扶桑涘夜搗冰苔成側理製為鵲尾扇參差
再拜獻入金門裏君王垂衣坐法官天飈謖謖清秋
同尚方受貢應無用分頒徧與群臣共朝下從容冰井
臺人人襟䄂南薰動倭扇来東夷平揚皇風四海清
送金秀才歸侍
風吹歷陽樹石城悲早秋高堂入遠夢拂䄂登吴舟金
陵官酒如乳香酌君送君朱雀坊前曰同来二三伴此
時望君俱斷腸科名古来人共羡富貴不如歸故鄕年
年随計多辛苦十上風塵竟何𥙷秋卷留將篋内歸彩
衣重看階前舞當時縣令親勸行今日還家父老迎門
外清溪仍可釣山下古田躬自耕子身長健親長在黃
金如山不可買君不見長安城中罷官客欲作布衣那
可得
趙千里畫
宣和天子開畫苑画史當時皆妙選王孫公族緫好此
精絶誰如趙希遠君不見開元之中世尚文宗室亦有
李將軍希遠師之得其妙思陵寳重逾千鈞松下何人
白練裙蕭散似是華陽君展圖安得從爾去相伴吹笙
卧白雲
高尚書画
君家此畫何由得峭壁隂森如鐡色高閣平臨烟霧低
長松總含雷雨黑寒綃七尺半是雲深林窈窕路莫分
幽尋恐與神明遇静聽唯應猿狖聞海岳有圖絶低小
後来作者何足云主人借問誰能爾定是房山高使君
徐士原畫
營丘老仙百世師後来學者有郭熙寒林平遠世豈有
往往贗本傳其疑吴興徐卿好心手貌得郭熙定真否
二三隱人長松下茅屋正對青山口前者迴顧後者恭
抱琴傴僂隨孤童世間豈復有此軰定是栗里柴桑翁
請君更試虎頭筆為寫我像參其中
徐黃門畫
黃門給事三十餘面如紅玉少有鬚風骨豈是山澤癯
問着只愛山中居前年版下鶴頭書徵起直上青雲衢
文華堂高凌紫虛出入侍從陪金輿排方小帶紅羅𥜗
精神宛如馮子都朝下手拈八尺殳左旋右轉風生軀
有時自擘双雕&KR1249;命中疊發誰争呼歸耒賓客滿直廬
京城酒貴不住酤爛醉坐叱蒼頭奴執燭寫此雲山圖
方今臺閣多文儒似君才藝衆中無文宜侍中武金吾
不負堂堂美丈夫山中故人交不疎十年貧賤長相俱
升沉忽如鳥與魚麋鹿敢逐䕫龍趨見君此畫恒嗟吁
關西行李今何如祝君名成歸五湖来尋高陽舊酒徒
何辭觧衣貰百壷與君痛醉黃公壚
韓介玉画為童中州掌教題
我識河東老詞客鶴骨伶俜長八尺白頭徒步拾公卿
人生變化誰能測將軍䟦扈天為傾公持寸管力與争
當時直氣動朝野至今文采傳諸生諸生白面今巳老
三載儒官空潦倒罷歸百事無所為萬壑千巖恣揮掃
丹丘玄圃落眼前澗水松風鳴浩浩由来絶藝出天機
肉眼紛紛争醜好吳興博士今鄭虔故山未歸雪滿顛
今年召對席屢前蒙恩親賜水衡錢歸耒見畫心茫然
拄杖欲問金華船金華之洞小有天下與五嶽相鈎連
初平鍊丹去成仙弟兄聮𬒮風翩翩洞前白石如羊眠
我欲訪之何由緣安得与子相周旋飢餐紫霞㭘瑶草
石上一咲三千年(介玉乃張仲舉門人)
陳仲美夏木圖
董元夏木不復見俗本紛紛何足觀陳郎茟力能扛鼎
寫此千章生畫寒隂森似有神靈會偃蹇直作蛟螭蟠
天雞暁鳴清籟發木客夜度雲旂翻林下文人行杖䉫
石根葉落失舊蹊孤童襆被向誰宿山風䔥蕭日薄西
商岩紫芝自可食武陵桃花原易迷人間澒洞不可處
莫畏虎嘯并猿啼
姚運使溪山仙舘圖
去年君為郡文學獨抱遺經憎命薄出門無馬坐無氊
拜迎官長常作惡今年君為轉運使殊恩親出官家賜
月給太倉三十斛况復官閒少公事人生貴賤反覆間
世上悠悠那解此憶昨訪我當嚴冬寫此溪山三數重
驊騮一去了無影空有遺跡泥沙中間道河間故城裏
開門遥見滹沱水何時為画古邯郸珍重凾封寄千里
去年冬姚君繼華過予戴山會飲順德堂為仲倫寫
此圖今年春君遂以文學被徵陞任河間都轉運使
矣喜而賦之癸丑秋八月望識
青弁雲林圖
前代何人畫山水長安關仝營丘李華原特起范中立
三子相望古莫比亦有北苑與河陽後耒作者誰能當
米家小虎出逸品力挽元氣歸蒼茫房山尚書初事米
晚自名家稱絶美藝高一代誰頡頏只數吴興趙公子
當時弭節匡廬峰曾寫太平興國之神宫五峰却立疑
争雄臺殿突兀紛青紅中有雲氣隨游龍我對此啚卧
三日遂令竒氣生心胸亂来學士遭漂蕩文藝草草誰
能工筆精墨妙心更苦那得再有前賢風扵乎乹坤浩
蕩江海闊使我執筆將安從
費景祥索題徐幼文寫䔥山古寺圖
山人手持酒一巵長跪向我求新詩自言此盡君所識
乃是河南使君之所為砯崖怒瀑形崛竒天門閣道相
因依中有臺殿横天梯金繩碧瓦光參差使君當年作
此時秪是昂蔵一布衣豪雄意氣今已極圖画應知得
者稀右丞輞川不易致此公名位豈卑微請語世上悠
悠者人生貧賤安可欺
丘大卿天柱峯圖
昔閒安期生飄颻入秦京上書三月初報罷拂袖去作
蓬莱行却咲叔孫通俯仰咸陽城長生亦何補身後留
空名何似長安少年客天柱峯頭煑白石朝辤猿鶴下
雲中暮逐䕫龍侍君側綉衣乘&KR0865;馬蹀&KR1923;臺城下愛道
心不忘歸来坐清夜太平天子親齋祭新擢祠官捧珪
幣紫壇醮火曉如星獨着衮衣朝上帝翻思舊隱地石
室生青苔来時壁上蒼龍劍七星剥落空塵埃丹砂不
復化蘿衣誰更裁人生窮逹會有命何須千歲如嬰孩
草衣木食苦復苦王喬偓佺安在哉寄語空山舊泉石
不湏為我生悲哀㘦名倘遂乞身願萬里青天騎鶴来
陳昇畫馬
開元之中馬獨盛秦漢以来難及之豈惟監牧效才力
畫史往往稱神竒拳毛玉花最難寫秪許曹覇名當時
亦有弟子沙苑丞不解骨法空毛皮近代吴興趙公子
涯洼水應通硯池房星茟底倏躍出雍也其子名相馳
後耒陳昇號入室昇今已老繼者誰青桐颯颯凉風吹
奚官朝出試馬時前者迴顧後者隨精神不動鬃毛垂
唐家四十三萬匹如此駿骨亦恐稀扵乎世間駑駘方
滿地安淂覩此真龍姿
再題廷暉山水
近代丹青誰弟一精絶獨數吳興胡魏公家傳摘瓜圖
將軍妙茟絶代無年深粉墨紛糢糊公命胡也全其汚
鷗波亭前山滿湖賓客不来人跡疎以手畫肚私傳摹
歸来三日神始甦下茟直與前人俱今人不見古人畫
古画自與今人殊嗚呼眼前不復見此物吾與購之千
明珠
山泉隱居啚(入直回為雲問朱卿題)
日長侍立南薰殿聖主從容正開卷内臣如鵠擁圖
書詔許近前曾一見玉&KR1923;金題照眼新三王二李迹未
陳妙筆森芒洞冥漠乃知今人非古人歸来三歎北窗
下開屏見此新圖畫流淙百折掛石梁古木寒松勢相
亞木末何人一草廬山泉之人昔所居鴻臚寺裏晚朝
下對此高堂心欎紆華亭&KR0873;湖眼中見武陵桃源路豈
殊老夫曾住康王谷五老香爐映飛瀑亂来井臼今可
存因爾高歌望黃鵠
送石隱君還匡廬和車景璵韻
五老峰高翠烟濕金碧芙蓉半空立香爐絶頂多竒蹤
白雲片片圑秋八謫仙昔年登此峰身如神人氣如龍
九江秀色歷攬徧直欲此地巣雲松石公今登此峰抄
奪淂天香滿海島種松巢居雲上頭雲月松風長不老
從此青山欣有主靈鶴琅然作人語掛冠吾亦歸来
共爾雲深卧煙雨
臨房山小幅感而作
近代丹青誰最豪南有趙魏北有高風流雄混各臻妙
下視劉商兒女曹百年零落作者少丈夫文藝俱草草
山川靈氣何代無我縦有心嗟欲老君不見房山翁曾
寫太平興國之仙宫五峰秀出青芙蓉雲氣欎欎如游
龍千金珙壁不可博一朝焚棄隨飄風世間神物久已
化紛紛粉墨何由工嗚呼古今鍳賞非具目荆璞淪為
燕石同乹坤浩蕩江海闊使我執茟將安從使我執筆將安從
静居集卷之三
