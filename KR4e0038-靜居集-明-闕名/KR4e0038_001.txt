静居集卷之一潯陽張羽來儀著
五言古體
雜詩(三首)
后皇有嘉樹受命生南國謬承雨露恩結根非一日如
何游閒子攀條摘其實一摘巳自傷况乃再三摘清霜
凋綠葉榮枯良未測
泠泠山下泉汩汩谷中源中有䨇鯉魚浮游戲波瀾江
漢豈不深欲往道無緣風雲諒難遇栖栖守故淵但恐
勺水枯終為漁者憐感此令人悲置身良獨難
生平慕遊俠驅馬適東周周人重千金所遇非我儔撫
劒登太山歴覧魯與鄒小儒事絃歌齪齪安足由北臨
邯郸道平原曠悠悠嘗聞虞卿賢斯人不可求悲哉窮
途士緩急將焉投
擬古(十首)
落落磵底松纖纖路傍柳落落固難合纖纖終易朽感
彼世間人結交當結厚願如膠&KR0238;堅寄之當永久生平
長如兹不在接杯酒如何勢利交變態如覆手咫尺不
相知離隔復何有
行行出荒城遥遥見古墓慨彼泉下人千歲永不窹衣
冠日巳朽狐兔穴無數白楊來悲風芳草沒行路人生
若飄塵夀非盤石固隂陽相推遷命如草頭露自古有
生死聖賢亦難度為樂當及時無為惜朝暮
蒼蒼西陵樹欝欝南山芝死者不復還生者徒爾為感
彼人一生光隂如電馳弹琴再三嘆戚戚有餘悲忽念
同門友别去長相思振翮两相忘何當遠來茲但願常
巧笑懽樂能及時踟蹰感節物遇酒詠露斯素心一何
堅棄捐非所期
庭前有佳樹奕奕發春輝豐條長華滋綠葉漸芳菲馨
香逐惠風馥馥飄我衣游子遠行邁式微胡不歸相去
日巳長豈不念乖違慨彼當今人知音古所稀采此欲
遠寄何由覩容徽
高樓峻而安巍巍造雲表綺窗四面開華甍覆清沼上
有絃歌聲音響自繚繞瑶琴間寶瑟所弹多佳調不辭
弹者勞但恨知音少清商凌風翻中情正悄悄愛而能
惠我願為䨇飛鳥
閑夜會親友置酒臨高堂秦筝間趙舞吹笙復鼓簧清
音隨飄風逸響繞脩梁坐客咸同志寧復筭羽觴人生
忽如寄冨貴安可常含情待所懽渺渺天一方譬彼鶡
鴠鳥揚聲待朝陽憂思怨零雨白日何時光且當極歡
宴聊以慰中腸
薄遊上東門南望青山阿松栢欝蒼蒼絶頂亦嵯峨中
有避世者存身養元和我欲求其人年歲空蹉跎驅車
尋歸路延目望三河古来節俠士孤墳蔽蓬科殺身不
成仁倏如飛鳥過宛轉採芝田令人生嘆嗟
出郭慘我顔纍纍北邙墳悽悽挽者歌咽咽喪車輪旌
竿日日滿碑碣朝朝新昨來送葬人奄忽及其身朝為
席上珍暮為泉下塵唶哉當路子為樂湏及辰有金不
趣賣當為誰所吝
出門行康衢所見但車馬登高望太行中原空曠野胡
鴈投南遷白日從西下値此歲年晏無可為懽者馳詠
寄親友孤懷聊用寫布衣可終身爵禄當自舍
少年好繁華所愛惟桃李結交輕薄兒携手日遊戲驅
車洛陽陌風塵為之起繁華在三春芳菲正鮮美秋霜
若磬折漂零此云始豈知松栢堅冬夏長如是迴轡舍
之去深入南山址富貴多留人且從黃與綺
雝雝池中鴈飲啄得其時夕息藉芳蓀朝遊蔭階基仰
視雲間翼嗷嗷向南飛朔風摧羽翰嚴霜下霏霏辛苦
萬里道可免寒與饑倘垂終養惠豈樂衡陽栖
處世如逆旅生年少至百朱顔易枯槁髩髮終變白一
朝氣息盡奄然歸幽宅衣裳弗復御車馬他人得豈無
爼豆陳滿案不能食所以君子心鼓瑟以永日佳賓時
相過濁酒聊共適况此忘百憂陶然謝形役區區塵俗
中鄙吝深可惜
雜言(十一首)予屏處閒默久絶篇章維時新春
偶感歲月慨然興言既復自課成袟輒書以
見襟抱随事為篇雜出無倫故云
青陽萌始節萬物咸光昭我亦動新懷晞沐起晨朝俯
覧手中鏡仰看枝上條枯卉有再榮華髮行已焦緫角
服遺訓老大望逾遥不傷華髮衰但恐志業消學成在
永久期之扵後凋
右軍懷逸民向平悟易卦如何不决去皆云待婚嫁區
區兒女情逹士何足掛我今履其境此語叵深訝嗟予
喪鄕土舊業廢耕稼連蹇五九年玄髮忽已化一女首
甫笄兩男肩相亞依依向父情欵欵接言話素懷歸衡
廬顧此豈遑暇寒雞翼其雛鳲鳩均上下物性猶有然
人情諒難舍何當携幼稚盡室騰遠駕
蜀嚴好沉冥日食止百錢卜筮人所輕久之操彌堅君
子有所貴乃不在當年百世有知音何必鍾期然子雲
大區區譽之公卿間卑哉益州牧乃欲吏高賢豈無王
侯貴敢見不敢言斯道誠兩得永為後世傳
此邦非吾土寄跡聊在兹旅食何所營亦復假耘耔玄
冬苦霖潦良苗奄離披至今畎澮間餘波渺相圍行恐
春澤盛耕墾失其時共虞斯人難豈獨念吾私先師有
遺言耕也有時飢且當竭所務天道非我知
昔予居南山樂有同心人形跡不暫乖棟宇復為鄰有
酒更相呼得粟還我分時時榛曲中相携採荆薪兩賢
不相猜所貴得其真一朝各異路隔涉吳與閩拙宦失
其宜薄責恒苦辛慈母抱沉憂興言涕盈巾昨者訪故
廬松竹稍或存依依親舊跡戚戚感良辰命駕欲相求
風波限通津尚想古人交俯仰愧此身
士有避世者高居浙江源王室方横潰斯人獨孤騫抱
瑟倚衡門清風拂朱絃舉世莫能屈乃獨詣任延掃門
愳為辱尺牘情屢宣意義有相激權位非所先周公下
白屋斯禮自古然區區功曹檄何足致高賢
生平頗&KR0738;酒未常自斟酌一與佳賓遇陶然不復却雖
得一醉歡傷生莫能覺况復多謬忘空為俗所薄静言
思利巳一止良不惡東隣有父老頋我忽大噱與子共
秃翁忍棄手中爵酒為榮衞楨多憂正相博呼兒漉新
釀且復共酬酢醉罷各相恕誰誠責狂藥
青青女貞樹霜霰不改柯托根一失所罹此霖潦多高
枝委為薪落葉掩庭阿弱柳對門植秀色一何佳物性
固有常變幻其柰何
伯鸞㫪吴市伉儷乃相之布衣日操作椎結無容輝居
貧敢忘敬舉按與眉齊斯人亦何脩感彼糟糠妻買臣
躬負薪室家請長辭豈惟匹婦醜君子諒有虧周道興
閨房袵席詎為微所以郤缺耨重耳任不疑斯道久寂
寞捃摭為此詩
余生惮遠涉旅寄百里餘自從去家来歲月忽巳除緒
晏人事迫卷秩還故居掦艫發東皐掛席指西隅且從
家私務暫與友愛疎渺渺遵溪渚行行入吾廬依依携
童弱藹藹會里閭啓扉玩東園綠葉榮韭𬞞採之侑春
酒數酌忘飢劬但苦遭潦荒美秫無舊儲猶當望來稔
尊中長不虚空名百歲後此事非我須
抱拙衡門下久矣忘鳴琴凝塵翳其徽絃絶調亦沉時
還置我膝命酒聊自斟高歌出金石拂拭趣巳深酣來
枕之卧冥此千古心吾亦忘吾形何事待知音
元夜值雨
嚴城弛宵柝遊宴樂芳年焉知向此夕寒雨暗晴川佳
盟坐成阻清觴誰共傳華燈淡無光歌管寂不喧千門
火市散九衢人跡捐弗見心所愛值此獨凄然
春寒
齋居滯積晦餘寒襲春服谷風從東來微雨亂相續蘭
心茁還卷蟄戶啓仍伏樹冷寂鳴禽庭荒絶來躅此時
重燃火傾觴泛新醁尋芳期自愆懷人思方數淑景元
易徂掩扉愁獨宿
三月三日期黃許二山人游覧不至因寄
曜靈無停機四序互相更唯有暮春節在昔重其名姬
旦城洛邑多士方來并羽觴随流波逸語存遺聲奉王
臨河曲高會列簮纓金人貢長劒夷夏俱來盟偉哉伯
王業小人非所營獨愛晉諸賢流風有餘清亭臯列茂
樹脩竹蔭峥嶸幽蘭交綠坂清湍左右鳴濟濟少長集
鮮鮮春服明中有王與謝文華冠群英沿坻玩流轉列
坐無所争觴来不復停萹翰随意成一醉達天和曠然
遺死生俯仰宇宙間何物累其情我欲效斯人兹晨且
游行如何千金諾翻自意所輕歎逝懷方結望来念徒
縈良遊誠難遇默默掩柴荆
春日陪諸公往戴山眺集暮入北麓得石床巖
洞諸勝
張宴凌崇顛返策憩澗隂南岑夙厭歴北麓今始臨危
磴絶来衍崩壑瞰空潭幽竇抱虚白哀牝逓清音傍探
闖窈窕側坐倚嶇嶔古苔紋巳駁春蒲茸漸深幽禽語
相續驚䴥竄莫尋扳蘿冑脩袂折蘭芳素衿竒蹤閟自
古勝賞發予心雖微舞雩詠敢諧溱洧吟山河永襟帶
微生終陸沉愧乏古人操將何視来今
初至西林喜遇徐幼文
與君三春别成此一會期清言美無度離緒俄相遺况
復在丘園俱無冠帶縻逶迤下澤遊皎㓗豔陽時桃紅
媚墟圃竿綠遍川坻覆觴申宿戀開秩問新知澄懷悟
淵泳脫迹仰冥飛幸同賞心遇白首永無違
春齋紫薇
彼美掖垣秀遺此荒庭中賦質非有異置身偶不同屢
供樵㸑餘生條幸不窮蒙蘢委榛莽灌溉缺人工謂如
衆艸棄忽見孤花紅枝長不擇地始知無化功褰衣遶
清渠輕香散晨風似感幽士知芳意默自通一聞清露
翻預恐綵雲空等是榮謝理何待植南宫
春初遊戴山
雲羅横四海田野無遺英尚頼二三子共怡山水情煦
煦新陽動寥寥天宇清昔人稱四美兹晨遂成并前登
高丘阻遥睇澄湖明憑林招遠風松檜自成聲俛仰天
地間微驅良不輕安能自羈束坐使衆累縈處賤足為
貴抱素詎非榮逍遥觧神慮庶以適吾生
雨夜
寝閣去門遠春雨荒園夕誰謂在人境宛似空山客禽
歸暗竹喧風斷疎鐘寂戚戚寡&KR0794;悰良宵端可惜
春山瑞靄圖
鶯啼山雨歇前川綠正繁人家在深樹雞犬晝無喧澹
澹流水意依依田父言謾鼔木蘭楫往遡桃花源即此
堪結廬可以傲華軒
山中送陳惟寅
春山有佳趣累日同遊寓我為采薪留君先拂衣去竹
翠落閑階鶯聲出高樹空舘愁獨歸依然携手處
春晝
人間白日静鳥鳴高枕餘薜蘿引脩蔓綠覆茆簷虚砌
筠初過雨囱風時弄書已無車馬跡適似田家廬扵焉
何足戀性自樂幽居
春雪
寒雲接春野客衣夜来薄凍雨曉成花隨風散高閣潤
添柳意重清兼梅片落壓篠亂離披穿林紛淡泊寒雀
下空階凍泉哽哀壑此時開帷坐遥望青山郭
次韻荅高記室春日寄懷
幽窗逗春和惠風展殘編注目惜時芳懷人當晝眠雀
乳草漫野花競鵑啼煙襟期想無背自然情屢牽
雨中試筆
門徑素来静雨中人更稀山禽時一囀田雉每䨇飛客
散罷琴讌心閑清道機南山有佳色相對共依依
春日郊原
陽春氣云晏葱蒨衆卉新芳園新雨罷輕風生綠塵群
山布遐景廣陌見遊人步階尋蘭遠掩閣看花頻佳禽
有餘囀静聽悅心神幸此塵事簡况諧農圃隣一酌芳
樽酒披懷寫悁勤
春日過田家
閑行無所適試欵田間扉稚子出門迎老父荷鋤歸延
客置上坐相見情依依但言開歲來戮力肯復遺桑麻
繞屋長田蚕俱及時且復息所務一壼聊共揮感此意
真淳一醉不復疑躬耕從古然但使願無違
暮春值雨宿陳惟寅園次韻高季迪見寄
嫣紅送韶華去去不可攀那知鳥啼倦徂春掩柴關扶
藜覓良朋圖觧永晝閒遽堪山園雨來洗殘芳顔趣赴
種韭畦借榻青蘿間通宵話忘眠窗日睡未還
夏日曉行苕溪道中
渺渺孤舟逝寥寥天象明虹霓照川上宿雨朝始晴沿
流玩澄景豁然暢幽情前瞻遠山静旁眺埜田平窈窕
菱荷色幽脩蝉鳥聲覧化心已悟遠俗身自輕值此足
容與無為戀歸程
夏景山林
山中可久留遊子巳忘歸喬松蔭茅宇奔泉浥荆扉颼
颼谷風&KR0765;嘲嘲鳴禽飛仰聆伐木遠俯視来蹤稀企石
摘蘭茞攀蘿眺嶔﨑玄雲蔽赤日炎光變清輝居安理
自順慮淡願無違欲招同懷客共製青蘿衣
山閣夏夜
茲山何岧嶤飛閣復峥嶸疎松含秋思華月麗層甍開
襟倚懸檻沉抱倏巳清炎歊暫如忘&KR0765;風四座生翻翻
棲鳥沒依依遠火明仰觀星漢回俯瞰原埜平景幽世
事絶安居道心精於焉悟澄静逍遥寫中情
納&KR0765;偶成
埜氣變蒼&KR0765;華月始東上空庭夜無喧清景自堪賞散
髮乘夕&KR0765;當軒坐閑敞輕風度荷氣微露和松響獨酌
詎成懽高歌誰當奬憂来攬衣卧舊游勞夢想
五月二十四日大雷雨
朱火熾中夏苦熱安可當朝遊倦白羽夕息思匡床暴
雨從何来振風方自揚驚雷破屋柱飛電舒夜光豐注
懸脩霤巨漲溢高防恭聞帝舜德至德弗迷方小子敢
不畏整冠坐中堂
酒醒聞雨
端居苦炎熱獨卧多早悟微醉易成醒起聞山雨度蕭
蕭煩燠觧寂寂&KR0765;飈舉牀空簟更清漏永天難曙豐霤
落芳塘驚禽起山樹此時一披襟將何慰幽素
觀稼
仲秋積風雨長空夜来晴幽居悶無悰散步南田行歴
覧周四隅禾稼如雲平嘉穗覆高壠秀色接遥城斜陽
照阡陌田禽時一鳴預知年糓登行看倉廩盈玩景欣
美物為農喜歲成方同閭里歡佇詠一開情
南庒觀耕田
榮名非素望守拙居東皋所依在稼穡為獲良已饒農
人告及辰相敦樹新苗汙泥畜新水深根發疎條青青
裛露餘欝欎隨風飄婦子俱在野盤飡屢招邀日夕慰
勤劬傾壺具香醪即事誠可喜于焉獨閑謠緬懷沮溺
耦聲名亦寥寥孔席不睱暖問津誠巳勞
晚&KR0765;放舟
徂暑驚節謝幽煩倦日永翫舟乘夕&KR0765;沿渚入煙境靄
靄殘陽飛沉沉綠隂静蒼茫水容寂照見歸禽影開襟
招遠風延目認遐嶺偶遊非素期炎氛聊暫屏守拙寡
世用尋幽得澄景清賞猶未愜孤舟當重整
雨餘聞蝉
村園憂雨歇衆綠隂巳成高齋掩晝寂新蝉今始鳴嘈
嘈斷更續嘒嘒遠還輕響悲逐凉吹歡謝引離情属耳
念巳集感物襟易盈煩聒方自此稍待秋林清
夏日北窗獨酌
仲夏遘時雨嘉木含餘清北窗偶閑坐臨觴聊自傾數
酌忽巳醉酣歌漫成聲緬懷劉阮徒邈焉起深情百年
亦何為忽如流電驚如何世間人汲汲徇虚名落落何
為者且對芳樽盈
寢齋喜雨
盛夏久無雨新秋雨亦佳&KR0765;飈起西北甘澤湏臾來凄
凄逐油雲密密兼殷雷絺衣巳傷薄桃笙卷難開倏忽
變氣候炎氛安在哉田父扣我門良苗天所培預卜豐
年慶開觴散幽懷遥想楚王夢蕭颯巫山臺
立秋言懷
閑居迷時節颯然驚早秋梧葉下中庭火星向西流寥
寥天界闊蕭蕭林逕幽感此&KR0978;中懷歲月怱巳週素髮
早垂領前途行未休賴此一觴酒且復慰淹留天運固
有常厲志當自脩先師有遺訓任重道且悠俛焉不知
老吾何苦多憂
秋懷(二首)
我家住南山遂絶咸陽道寵祿詎足言一身當自保况
值三秋時嚴霜悴百草中心常馳憂鬢髮易成皓惜無
雲螭駕騰化愧不早纍纍北邙塚誰能得終少
開秋多凉氣時物忽巳移蟋蟀鳴空庭悲蝉號故枝綠
樹變紅葉悽愴令人悲如何行路子式微忘歸期辛苦
求名譽定與黃鵠隨不學首陽士守義寕樂飢
曉起聞雨
新秋多佳雨靄然散清朝幽人寐方起披衣更蕭條靡
靡東郊翳渺渺南山遥曙雲隱晴旭庭樹起凉飈煩衿
值時散道心隨景超感此禾稼長沉憂當自消
始聞早砧
寂寂秋景晏蕭蕭凉吹生閨人感寒至一軫遠人情嘹
亮清砧動紆徐搗杵鳴微茫带烟遠蕭疎出林輕此時
離居客單眠夢亦驚披衣一惆悵斜月滿山城
詠秋荷
杪秋霜露重弱質感凉頻衰遲含夕氣牢落凌蕭晨衰
紅巳散雨餘香尚近人翻思盛夏節玩舟涉廣津摘花
贈遊女採綠宴佳賓秋風不少佇感此盡漂淪人道每
如此誰知衰盛因
秋隂遠望
重隂生夕霏隂靄紛如霧乍暏餘霞景已失前山處氛
氲迷去鳥杳眇沉疎樹望遠一凄然徘徊獨歸路
秋雨嘆
乾坤積風雨沉淫連夏秋川漲浸百糓行恐交平疇舊
糓巳無儲新糓猶未收苦愁禾生耳淋漓未能休更聞
踏車人疲餒力不周斗米豈易糴家貧乏衾禂安得誅
雨師浴日東海頭吾哀斯民艱豈為稲梁謀
積雨始霽
時雨固可喜雨多反成憂今晨幸褰霽淋漓始云休朝
陽明甕牗景物漸和柔杖藜眺東郊散步欣自由仰觀
天氣佳俯覧園芳稠芁芁隴上麥隱隱天際舟谷鳥聲
尚澁庭草色巳幽田父有歡顔負耒赴西疇耕種從此
始各有衣食謀但願天子聖雨晹應所求使彼畎畆
民歲歲得有秋
初晴登望
茲晨氣候佳淫霖始云歇舉目眺西岑青翠連城闕卉
木藹陽和朝霞互興沒野杏花新試谷鶯聲乍發岩壑
晴色歛雲烟夕霏豁遇物感時芳馳思生超忽心勝景
無厭理存情自逹延詠賦新篇聊當慰寂蔑
中秋夜玩月懷王高徐諸友
隂靄夜來歇華月湛高秋遥思去年會方塘泛蘭舟良
儔幸無恙歲辰忽巳周携手倚懸檻蕭散釋群憂桂輪
今正滿澄規含素流婵娟映華觴何事秉燭遊佳會苦
難常清輝愴易收幸此一酌歡逹曙共淹留
月夜舟行入金山(在吳中)
夙志羡山水塵縈久未遑名峰久在望兹辰一來翔揚
舲入南渚夕氣倏蒼蒼紆直水無極沿洄路更長皓月
懸高天廣川散飛霜夜寒人語清烟扉繞迴塘歸樵逓
谷響驚鳥動林光愛此塵境遠敢畏露霑裳
飲酒桂花下
端居無所娛賞心寓草木亭亭岩中桂開花慰幽獨對
月延清芬憑風逓輕馥千林向搖落對此聊自足攀條
懷舊隱玩芳尋往躅一采黃金花泛此芳樽醁
秋日過許氏園林
清晨理櫛罷一造幽人宅秋園花意謝池静啼禽寂觀
妙愛澄境栖閑絶塵役負策獨歸時前山淡將夕
田園秋日
靡靡新秋日零零霜露交貧居從稼穡生事在東皋秋
成今可望四體豈辭勞植耒茅簷下斗酒聊且陶反思
去秋日中田泛洪濤含飢待来稔逋負不能逃幸此農
工畢一飽諒非遥多憂非吾事且復慰今朝
秋目苕溪道中
深秋群物肅灝氣明朝陽方舟蕩清溪良游閱㬌光疎
林綴餘綠菰蒲搖晚芳鳴鴻去杳杳遥嶺翳蒼蒼閑行
無物役沿洄自徜徉寂寞欣有得留連豈為荒一理滄
浪調知音非所望
立秋日早汎舟入郭
連霖啔秋期金氣晨巳兆溪雲合餘隂水霞相照耀登
艫泛凉飈乘流駕奔峭廻波蕩塵襟青山列遠眺蒲菼
迷森沉菱荷争窅窕沙明衆女浣潭净孤禽嘯端居積
百憂暫出窺衆妙好爵豈不懷衛士乃其要寄謝滄海
人予亦堪同調
雨中偶成
空齋自瀟洒况復值秋初焚香對微雨如在古僧居庭
寒夕鳥下烟澹暝松疎知君寫詩處高情方似予
秋雨登戴山
積雨限遊步超然懷遠觀雖微千仞岡孤岑且流玩冀
展東山望一寫川上歎如何方此時氛霧欝未散玄隂
蔽白日八表同澷澷郊原近莫覿安能披雲漢耳目旣
罕適沈憂將何緩感兹一以悟滯境中自亂内照苟昭
曠通蔽非所間由来君子道尸居或龍見伏雌乃默化
何必扶搖翰去矣齊物變卑栖永遺患
戴山石上聽松
溷耳俗諠久兹晨一清聽長松逓鮮飇哀壑互相應奔
騰駭濤瀨窈眇韵笙磬至音不假器始覺自然勝緣觸
故成聲動極還歸静此時憩石坐默然待其定乃知棄
瓢者未悟聞中性
大雨山中作
重隂翳秋節霖潦無時作虺虺伏雷震浩浩洪湍落浮
槎懸脩磴湧泉掩高閣禾黍蕩縦横良疇殫爲壑頽梁
斷来往垣閭增蕭索塊坐空堂上展卷莫爲樂雖微農
夫憂内顧無儋石先民有遺言君子貴處約抱關非吾
事嗟来非吾食去去遵時命南山有藜藿
荅黃孝廉雨中見寄
飛雨洒幽閣庭溜夕已深涼飈驚幽㡢秋氣薄单衾暝
壑無霽色寒蛩多苦吟室家曠脩者朋知阻遥林離群
易成咎獨處難爲心頼此几上書時能袪煩襟念予懷
竄憂豐蔀方滯淫遺我愁霖唱要我西山岑山岑未遂
陟旨酒思共斟母惮沾衣苦傾耳遲跫音
夜坐
閑門催閉早日落古垣深移床傍秋草對月聞高砧角
巾清露氣華觴澹夕隂母言恐遥夜幽獨故予心
曉起
新寒人獨臥寝扉風自𨳩向無羈旅念秋思亦佳哉曙
禽翻暗竹白露瀉青苔欲賦幽居意對景每難裁
秋郊行玩
新秋景物嘉樹綠晝亦凝微雨夜耒歇朗然天宇清幽
蛩倏知候籬荳花間鳴邊鴻未通信叢桂巳含英恰因
文墨暇一遠林間行幽棲寡塵慮散步寫中情消遥玩
澄景烏知有世荣
潭上偶詠
回澗曲如月泠然綠樹根雲山自幽寂水石共成喧静
觀因悟性耽聽欲忘言何由駐塵鞅迢逓一尋源
菊窗
種菊南窗下草盛菊苗稀常恐随蕭艾芬芳永無期四
運相推迫嚴霜百卉腓依依三徑中亭亭見高姿微芳
從地起朝露濯其枝銜觴泛九華歡言賦新詩因之感
中懷物理貴及時頋當盛夏月那復知有兹衰榮更代
謝天道不吾欺且當委窮逹一醉不復疑
望西山懷子文
竹色悅朝雨鳥鳴人正閒拄頬信手板遥詠西樓山企
彼巢居士高眠石林間團團青桂樹歲晏待予攀
寄中竺泐季潭
師從鍾山来遺我故入書一入白雲去相思秋雨餘徒
慙塵土迩来擬竹林居遥想中峰月清𣑽滿空虛
雪中待金孝元不至
舘宿滯窮隂飛雪何綿綿忽感平生友音容間山川仰
嘆飛絮詠復誦瑶華篇良知不在宴尊酒徒盈前想當
高齋夜獨擁竹壚眠願展耒覿念無待月仍圓
雪後
夕霽衆禽懽殘陽照山雪徒令掃幽逕依然人跡絶綠
尊時自命寶書誰共閱默默待歸期故園寕久別
秋曉過漾田庄觀刈穫
移舟過别墅屣步入平田秋風熟禾黍油油被高阡三
時良巳勤收穫一欣然力田古所尚躬耕豈非賢不見
沮溺耦千載尚相傳
西齋冬曉
沉沉鐘漏断皎皎窗牗白幽人披衣起坐攬雲霞色况
此文墨地天寒更幽寂臨池盥濯罷淡蕩諸塵息旭日
上高垣群書爛盈席節謝景潜移居安情自適悠悠天
壤間獨喜無物役
送楊儀曹赴京(孟載)
會計屈長才善更乃茲辰馳車赴京國遠送臨通津列
筵俯長郊飲餞感秋晨湏臾别親愛迢逓冐風塵道路
良巳悠誰念行子貧昨遊今巳往後會難豫陳且莫倦
行役聖朝方用人佇當綰華綬遠報慰悁勤
舟過太湖
具區涵空闊一葦凌風度烟花亂晴天浪色生寒霧遥
山含碧氛青蒲冐孤渚觧帶俯清流開襟散塵慮乍聞
商婦歌或見渔航聚微茫姑蘇城綠葉洞庭樹緬思底
定功䟽鑿有遺處懷安諒非賢臨深豈無懼且當趣歸
楫沿洄難可住
吳興山水雜詠
弁山
吳興富山水弁爲衆峰尊岧嶤壓南嶺杳眇連北門岩
岫互竒絶谿壑欲崩奔上有千丈瀑飛流駭心魂下有
萬頃湖波濤蕩其根絶竇類鑿成蒼石疑虎蹲神龍下
淵潜幽怪不可論捫蘿上絶頂一覧周平原林深自多
風猿鳥暮喧繁陟險尋靈藥登高問真源聞有避秦人
遺跡今尚存我欲探其穴筋力難攀援夙抱栖隱志素
心懷華崐終當結茅屋來継綺與園
震澤
具區維南澤洪瀦奠吳會并包潢汙聚涵育魚龍大崩
浪撼坤樞水氣積隂晦蒼茫神靈遇極目光烱碎中有
两洞庭秀色迥相對峭立根虚無接影浸淡瀩飛鳥去
何窮長垣亘天外風波多險阻舟檣易傾壊𬗟思懷㐮
初洪濤渺無界頼兹神禹功底定永無害吳越何區區
向此角成敗賢哉鴟夷翁臨風發長慨
道場山
出郭展清眺超然釋塵憂揚艫泛澄陂曠野延冥搜水
窮始登陸山遠路更幽石林路轍跡千盤到峯頭林深
鳥雀聚飛泉各争流憑高縦遐覧下瞰城南樓漠漠江
湖遠蒼蒼雲霧浮上有古浮屠建耒幾春秋自經劫火
餘僧散不復留年来象教興廊殿稍增脩愚氓冀福田
割施如山丘我將祛所惑戸說力不周臨風一惆帳日
莫行歸休
苕霅溪
巍巍天目峯高大壓南紀崩泉初濫觴奔放成茲水分
流爲苕霅匯此古城裏㴞滔逝不停脉脉来難止極目
更清寒漪漪澄遥滓朝来春雨漲汹湧蛟龍喜舟檣紛
来往萬斛等一葦翻翻輕鷗逝裊裊漁歌起我欲把釣
竿来問玄真子
碧浪湖
整棹出崇墉平郊眺清迥山表四圍明湖明落天鏡蒼
茫沙鳥逝蕩漾漁舟競洲渚莾迴復蒲荷交隱映中有
浮玉山坡陀泛清塋巳無蛟鯨患自悅魚鳥性芳春士
女繁落日簫鼓盛蓮棹曉同遊蘭舟晚相並何慚稽山
秀未數鑑湖净願蒙一曲賜將老愜幽興
魯公祠
聞昔天寶時搆禍始胡羯大駕方蒙塵妖氣暗金闕逆
虜肆長驅州縣皆瓦裂君能嬰其鋒正氣不可奪弟兄
收散卒義師同時發賊勢苦牽制遂成中興烈投老䧟
姦臣萬死能一决元龜乃自棄朝野氣騷屑兹郡昔来
守千載有遺轍登堂拜君像瞻望仰竒節英靈共血食
終古豈磨滅
徐孺子廟
晴明出遊覧南山一登歴上有高士廟凄凉倚空碧敗
爐篆烟断瓦燈照空壁殘僧散巳久客至空嘆息憶昔
漢祚衰朝野方奔迫遂辤東湖墅艤棹此山側高名懸
日月千古留遺跡洪州有高亭吳楚千里隔側身西南
望悲風起悽惻
何楷讀書堂
整棹泛澄明春物暢我懷前登何山嶺短策窮縈迴晉
代有高人結屋臨澗隈至今讀書地石磴不生苔幽蹤
去巳久遺搆安在哉山僧依勝跡下結蓮花臺亂来各
飄蕩龍象亦傾頽乃知興壊理道俗俱可哀清風動岩
壑松聲四山來只疑斯人存遺韻尚徘徊我欲招其魂
舉目但蒿萊臨觴聊一酹惆悵愧高才
碧瀾堂
藹藹層城隂瀰瀰溪流漫問誰所構堂軒窗傍高岸畣
云唐刺史文采當時冠華筵勢獨高賓佐俱才彦吹簫
横落日畫鷁如雲散徤兒簸旌旗永戰逞竒玩臨流賦
新詩意氣共稱歎烽火幾荒殘城郭多遷換歌聲久矣
滅郵亭鎻溪畔臺傾鳥雀下闌壊鳬鷖亂惟餘南山青
依然眼中見
叔山
叔山横道傍秀色佳有餘雖微千仞岡層巒自縈迂右
軍晉高士曾此眺郊墟苔逕存遺跡千載沒荒蕪想當
登臨日俯仰凌八區放浪形骸外游目多所娛惜無登
高作儷彼蘭亭書我思見其人臨風一躊蹰
戴山
譙國有高士寄志在絲琴一聞王門召破琴絶其音傳
昔居斯山井竈邈難尋至今草木間清風肅塵襟余家
依古跡結屋當東林擇里得所安懷賢思難任浮屠巧
眩世廟廊冠其岑臺殿紛青紅僅足共登臨誰能構茅
宇蘋藻薦所欽相望孺子祠千古同此心
白蘋洲
層城欝迢迢長溪貫雙流喧然闤闠中乃有白蘋洲兹
晨策杖往秀色散我憂窅眇蛟龍窟澄明鷗鷺秋開花
照白日接葉暗漁舟凉風起其末客衣薄颼飀我欲携
童稚具此双釣鈎高歌綠水曲散髮洲上頭安能隨世
人負我平生遊
曹孝子祠
前登獵場西遺廟當路傍長揖問故老云是古曹皇挺
身代父刑斧鑕甘自當至今百世下血食庇一方世降
德日衰父子如参商原隰不見收溝壑等尋常安得見
斯人與世扶三綱逥車薦蘋藻涕下沾衣裳
下菰城
迢迢下菰城乃在衡山址卜築自何人云是楚公子連
峯負崇墉重闉抱溪水得非蒸土成詎乃久不圯衢路
化爲田睥睨猶可指牛羊恣耒牧狐兔穴不起想當豪
貴時賓客盛莫此高門遊俠窟諸侯交贄禮劍佩紛相
摩雜呇曳珠履榮華不可常零落今如此豈徒雍門琴
獨下田文淚
峴山
蒼山走南門雉堞隱相並明湖渺東匯亂石皆北向勢
如渴虹奔飲首臨巨漲孤亭壓其顛窪石類盆盎十手
可對飲斧鑿自天匠平生愛山水脫身事幽訪落帆絶
壁下登探俯清曠冥冥沙鳥逝泛泛漁舟漾崩崖露黃
腸云是古人葬我聞襄陽山茲名乃相况羊公仁足懷
杜子功可尚當時一躋攀山勢益增壮愧我非古人登
兹獨惆悵且當隨鷗鷺散髮凌浩蕩長嘯天地間身名
两俱妄(並音傍与忘皆去声)
蘇湾
群山抱高城明湖湛清秋迴岸曲如月橋横雲木幽聞
昔長帽翁(東坡也)曾来守茲州時清吏事簡公暇轍出遊
揚舲度南關振衣臨清流濟濟文翰侣臨觴更獻酬賦
詩属篇章自是謫仙儔斯人沒巳久遺跡幸未休至今
此處地名為蘇湾頭先生天下士直氣如雲浮如何群
小人戚戚方見讎玉堂非吾榮儋耳非吾憂肯將百鍊
鋼化作繞指柔我來吊其魂搴芳向長洲舉觴酹明月
日莫風颼飀
陳武帝宅遺址
覇先亦人傑出自太丘陳洗馬初南遷卜宅苕溪津山
川鍾竒秀末運生異人出當梁祚衰殷憂致經綸拯溺
濟横流受禅主生民化家乃為國覇業誰與倫我来吊
遺址四望静無隣狐兔竄古瓦寒烟暮氛氲哀泉瀉幽
壑鬼火明荆榛感此興廢理乘時各有因憂来藉芳草
嘆息淚盈巾
郭璞祠
桓桓吳興城孰初相其宜連山如崇墉二水從中馳乃
扵蛟龍宅奠此民人基定鼎非有道孰能固郊圻昔云
郭參軍青嚢挾幽竒徘徊瞻風氣卜吉實在兹功德被
生民祭法古不遺遂令千載下血食無窮期撒豆或成
兵義方良巳虧所以日中夀不能兔其危明智不保身
歎息宋元龜悲哉古祠下激洌生寒颸
次韻徐幼文喜予見過之作
欲聽瑶華言一洗塵慮心會文以輔德聖訓昭古今緣
之不惮遐拏舟事幽尋谷風扇春融紅芳滿高林黃鳥
求友生嚶嚶多好音握手罄交歡清醑藉留斟忘情即
忘形猶鼓無絃琴腹荆脫未薙郢雪徒為吟箴規慎乃
終三益良可任
閑齋獨夜
藹藹山景夕閑齋淡幽素高人寂未寢坐聞清漏度良
宵殊未央華月出深樹虚窗響暗接微風吹白露感物
悟清景臨風暢神慮幽獨堪自怡何用人来顧
奉畣吹臺先生送蜀山人見蕳之作
若人辤天階消搖寒江汜言送將歸人復念林中士殷
勤吐芳藻綢繆寓深旨文虹被林薄簡珠照泥滓子畏
伐檀刺予懷白駒美道同無殊轍神交有妙理索居序
巳積孤遊情難委寫心酬妍唱怛然慙下里
懷方員外以常
丹霞散淪隂皓月出東山驚飈鳴高樹飛烏繞林間攬
衣起徘徊白露浩巳團豈無一尊酒慰此中夜寒良朋
邈已遠獨酌那成懽薰蕕不可知膠涞不可觧自非同
心交誰能久不改
槎史赴臺
高臺闞江山梯航輳城闤佳麗煥夙昔而獨慘我顔遊
者固云樂子去不復還平生五千卷寕救此日艱天網
詎恢恢康莊徧榛菅所恃莫可滅才名穹壌間
題陳長司畫(是其臨難時作)
若人悟縣觧委蛻順天刑慷慨赴東市一日為千齡李
公悲上蔡陸子喟華亭識機若不豫逹生良可經朱絃
亦易絶仄景不可停從容洒芳翰炳煥若丹青好藝永
傳世精魄長歸冥披圖懷平素涕淚緣襟零
無寐(時聞吹臺故)
戚戚多憂思悠悠悲夜長攝衣坐囱間仰睇明月光明
月有盈虧軌度豈無常南箕与北斗萬古不更張人事
有大謬天道信茫茫
聽香亭
粲粲歲寒花幽香静中起人皆待三嗅予獨&KR0738;以耳揖
彼瓊瑶句長謠自為喜聲中豈無香聞覺無異理更願
息聲間色香同一委無聞亦無聽冥然渾沌始
張節婦
行者不復歸處者長相思昔與君别者乃為大暮期杲
杲白日光其雨在何時惟有明明月可以比容輝兔絲
附女蘿窈窕不相離青青忽巳槁纖纖難自持他山豈
無木林木豈無枝念彼綢繆好甘随秋草萎感兹以終
老鬢髮巳如絲耿耿栢舟誓千載同所歸
清晏堂
予扁所寓山堂為清晏盖摘右軍帖中語也蜀山隱
君為書三大字刻著楣間林壑增勝囙而成詠
少年未識事冠帶逐時流一悟名為妄悠然返林丘假
此精舍居蕭條岩徑幽竹樹共清密川澗屢環周高峰
延新旭華棟鳴晨鳩晞髮東軒下群書散不收嘉名余
始製妙翰若雲浮况有同心交觴咏接綢繆始来適朱
夏今巳踰素秋謬處山水宅慙非仁智儔躭翫昧出處
栖泊愧淹留誠知非吾廬且得性所求
画為步羽士題
吾愛陶弘景開囱玩白雲白雲自舒卷青山無垢氛清
耳延松籟齋心閱瓊文問道虛皇老結客古茅君靈藥
青童種名香桂女焚萬乘遥致敬三天久離群丹成上
鶴去棄俗等帤紛斯人不可見斯世亦徒聞我獨懷仙
契千載仰清芩
過雲岩
逶迤度前峰到寺行屡歇齋庖竹外煙汲路松間雪覩
水悟真源聞香觧禅悅欲共老僧言相對還無說
迁居懷沈都事
歲晏共依仁孤舟泊烟麓以君吏隱地息我静者躅家
貧乞假多情狎兒童熟留滯連冬春繞庭芳草綠開尊
對疎雨懸燈照深竹誰知今夜別獨掩高樓宿
登銅塢後岩(在吴邑)
牽蘿陟雲崦憩此盤陀石欲去更題名淋漓蘚花碧定
有樵夫来怪是龍蛇跡
寄題北山堂
雨罷寺樓曉曲堂秋樹間暫輟今朝講一玩北湖山仰
瞻上方雲遥見林屋關飛湍盡日雨流禽先暮還即境
知妄迹觀空怡妙顔予乏道門舊阻陪高坐閑馳咏終
非似當冀一追攀
扵書簏中得高吹臺所寄詩遺藁
拂塵啔弊箧忽攬故人詩撫迹疑若存驚逝杳難追憶
昔吴苑遊文采衆所推名談柝妙理華襟吐芳詞予時
僑城北高齋臨清池焚蘭延佳月對酒弹清絲誰云兹
夕歡乃為千載期冥漠遊魂遠凄凉親翰遺墨塵尚流
馥紙弊猶含滋玩此塗洒澤想君哦詠時華章未及報
厚意良已虧收竟一長慟林風響餘悲想當寫寄日兹
感君詎知
娟净軒
綠竹有異質夙著風人萹猗猗瞻淇隈籊籊懷衛泉拾
遺美形容復有娟净言微植被奬飾麗句永流傳若人
同所尚掇辭以名軒攅玉矗森爽編翠欝芊綿鮮標貫
寒日密葉冐清漣遥想佳雨餘静對罷鳴絃濡翰傅霜
節搦管題春妍聊探詞詠妙默寄圖繪宣逝將汎濤江
息駕依名園攀枝掃凉月憩蔭濯寒煙雖微求羊高請
附嵇阮賢緘詩慰所愛纏繫日為年
倪雲林画
南枝有高士乃在延陵東清時不肯仕滅跡雲林中拂
石坐蘿月弦琴寫松風焚香誦黃庭望雲送歸鴻門車
常自滿尊酒無時空乘興畫滄洲古人未為工干戈攘
末路白首隨飛蓬名山乖始願羈遊無所終頼有車武
子能哀阮藉窮傾壺醉陶令辟堂延盖公流俗輕高賢
貧賤困豪雄孤鳳混雞群野鶴摧樊籠豈乏梁伯鸞不
聞皐伯通吾將傳遺逸清芬千載同
懷景佺師
旅宿厭煩喧&KR0738;此僧居静蓮宇已摧頽茅齋自清迥山
光林際来野色雨中淨池水不生瀾袈裟坐相映累日
滯幽尋綠苔應滿&KR0985;
寄杰上人
相望東西陌共掩林中扉誰言儒道異妙善理同歸昨
欵精舍游步經園徑微高垣夏木遶綠隂生晝扉振錫
還山去空壁掛禅衣何意幽棲侣佳會亦相違離合两
俱妄去来寕有依究空自足遣了此人我機
沈集自錢唐歸以此示之
錢唐昔所游形勝此邦最尚想鳳凰山飛翔落天外胸
吞滄溟寬江水渺如帶海門豈天設屹立兩扉對汐潮
類臣妾朝暮屢進退群峰抱明湖浸淫百泉會不意玉
女盆居然墮闤闠崔嵬白塔寺零落南宋内荒階與断
礎龍鳳紛破碎昔聞亳社屋厭鎮似可怪豈徒鞭荆尸
戮辱極狼狽僧胡固可醢國相豈無罪雷師秉靈炎焚
蕩意頗快至今遺民過涕泣行且拜邇遊何草草吊古
湏我軰落日望東南臨風發長嘅
寄吴隱君
隱翁藴真趣飄飄懷古仙振衣入遠岳順風祈一言寂
歷微妙韻精明天老篇清齋扣玉齒焚香禮岐軒九嚥
華池液七返流珠丹頥性淂天和齊物同化元玉芝非
吾茹聊以蘇世&KR1539;神期苟冥會飛步升九天抗迹遊浮
丘麾手招偓佺下視倉扁流永為塵冈牽
贈吴道士秋雲
飄飄三素雲欎欎秀玉標清明合九炁高游冠神霄凝
化淪無迹廓落乘素飈停隂布甘㴻灌溉荣庶苗冥真
無去留靈根永不凋真人保黃寕精鍊五濁消控駕浮
玉洞飛裙歘烟飄子英廻黃旂司命讃洞謠澹遊何方
所享此年劫遥
舟中
朝發戴山岑夕逗金溪瀆雲天方慘栗川途屢廻復颿
駛岸疑轉棹奔山似逐鷗鳥隨波汎霜澌孕苔綠依依
浣女影嫋嫋榜人曲采竒忘来久躭勝成往速悅生良
可懷徇名非所欲請試孺子歌去矣從我獨
玄覧室
亹亹游氣運森森萬有羅窅然玄中求理一非有他存
心冥靈府洗胎濯百邪衆妙體常寂豈知形迹多譬彼
明月輪緫攬諸山河圑團霄中微默默至幽遐又如大
淵海潜凝韜衆波中有逕寸珠烱烱曜玉葩間黑歸明
月應感無偏頗高觀衆彙表不樂將如何
送許尊師還大滌洞
青山九瑣處白髮一龕居清齋誦黃老不閱世間書飡
霞飬真氣對月禮空虛暫来流水地應與孤雲疎遥知
還山日仙壇春草餘
贈醫士劉子中
伯休無二價長房惟一壼真隱不在山何必去京都通
籍遊金閨觀化眺神區搴蘿采五肉潜波攬江珠焚香
降天老稽首黃農書製之軒光湛然麄穢除金精就
日飬輔世事其餘超延龜鶴齡高盻凌桑榆哀哉倉扁
徒忘已要名譽當年不自保千載聞翳如
由竹溪至梅谿書贈莫雲樵
出門懷清曠入舟苦炎熾皇天從人欲飛雨颯然至風
吹波上寒凄其感秋氣暝投山僧眠復淂清净地舟人
候明發徒侣不得遲泝流多枉渚篙楫頗告瘁雖微三
巴險事與五盤異聞昔天目頂靈物久潜閟一朝赴大
壑怒拆崖谷碎回頭顧其兒首尾屢相值至今此溪水
斗折七十二世遠衆喧傳茫昧竟誰識但欣秋濤壮水
物俱得志我何惮行役㳂洄領佳致鷗鳬泛澹濫蒲柳
蔚蒼翠人烟亂餘集茅屋若碁置之子住河滣相望劳
夢寐每怨川無梁握手今可跋憶昨訪我初茅齋夜深
閉扣門滿衣雪僵立不淂跪移灯具雞黍濁酒寒不醉
同来鄭廣文清瘦凛欲睡絶勝王猷戅返棹何太易兹
行冒暑雨古禮尚報施逝將檥輕橈待子思共濟散髮
乘長流垂竿釣清泚虛舟縦超越萬里誰能繫恐此未
易期臨川一長喟
扇上黑萱
團扇復團扇團團三秋月上有宜男草可翫不可折宜
男何足貴能令憂作悅憂思既可忘為君忘炎熱無障
西風塵汙此皎如雪
題采苓子卷
春山靄衆綠靈苗何處尋孤芳不自掩迢逓入幽襟搴
條繁露散濯根寒澗深持此當朝茹清齋延道心
寄金許二高隱
輕雛始颺幕新篁稍翳隣非關杜来迹苔徑自無塵獨
以静為賞彌懷心所親倘畢東皐務一来存故人
獨夜聞雪
未知雪意就向夕足寒雲茅齋夜自掩孤枕夢回聞暗
飛方瑟瑟誰起看紛紛却憶梁園客既醉復能文
山中荅武康徐高士寄書
久別得君書開緘散吾慮不寄山僧来何由知我處剪
紙荅君書還寄山僧去為問片雲間何時一相遇
暮歸聞許文學枉顧
留連東齋飲迢逓獨歸遲忽逢山傔話知枉故人期月
華囱上動禽響竹間移不遇君閒咏悠悠清夜思
舟中望佛燈院懷南澗
蕩舟西陂上望山懷遠公遥知覆衲卧雪屋一燈紅事
殊迹暫曠神交理自通維當待歲杪期子白雲中
寓徐給事中舊宅觀所植竹樹有懷
君為金門彦我向故山來芳樹遶庭綠猶是去時栽寝
閣銷餘馥賓位滿青苔孤賞誰為樂園花空自開
擬過園隱阻雨
在遠每傷離在近還成隔飛雨渺何窮佳期悵難得人
寒市井空天晚江潮白知君掩閣卧終朝遲来客
石門道中
依微鳥外村逶迤烟中驛帆重因沾雨柁轉時驚石遥
岑樹共青淺浪鷗同白離索詎湏愁来往誰非客
續懷友(五首并序)
予在吴城圍中作懷友詩廿三首其後題識四人廼
嘉陵楊孟載介休王止仲渤海高季廸郯郡徐幼文
也時予與諸君及永嘉余唐卿者游皆落魄不任事
故得流連詩酒間若不知有風塵之警者及兵後予
移寓武林向所懷者往往不相見而五君者或謫或
隱又各睽異嘆離合之靡常感游從之難得也故云
幽居古垣下共彼嘉樹隂里隣豈無好念子是同心芳
英帶露折清尊向月斟欲往尋遺躅荒園春草深
右余左司
藩翰屈長才蹉跎事文茟賓筵罷醇醲容臺淹下秩高
門去復醉孤帆望中疾少別歲巳華思君無終日
右楊典簿
衡廬古卷中高駕日相頋芳草掩空扉知君斷幽步殘
烟北寺鐘暮雨西閶樹携賞邈難期庶望遺緘素
右王逸人
予既遷山郡子亦返郊園兩地花俱發離愁春共繁巳
罷臨池賞仍睽傾座言從来作者意寂寞向誰論
右高徵君
常懷稚子悲復洒佳人泣草草從軍旅悠悠去鄕邑芳
郊連騎行烟郭同舟入當時苟不樂追懽何由及
右徐軍咨
送方員外力疾歸吴興
終年不出戶出戸即相違疾病欣在告田園應暫歸天
寒孤舟發歲莫行人稀棹師遵舊路田翁識故衣望閭
桑&KR0922;在入里人民非傷哉展丘墓遽爾辤荆扉居鄕如
遇客回首情依依晴春入舊臘積雪含清暉佳期遲子
還勿愛故山薇
荅方以常見寄
余方臥閑館子亦辤公門念惟名跡同中有素心存昨
暮枉高駕飄颻寒雨繁觴酌未云洽烟郭遽成昏乖曠
稍經宿巳復長憂煩晨興来芳翰知子憩幽園庭隂綠
始遍時夏鳥無喧感物心獨悟思与静者論披詞想清
景欲往阻脩轅申章酬佳貺寂寞己忘言
畣宋天章詠懷
良辰誰不樂游子獨慨慷慨慷亦何為感物懷故鄉故
鄕亂庶已欲往川無梁安得凌風翼泝彼西南翔出門
遇行客言曾㦄我疆宫室盡為墟城郭從悲凉訪予平
生親白骨委榛荒君子志四海小人懷一方勲名愧遠
圖豈必&KR0922;与桑游子不能荅涕下沾衣裳葉落糞本根
狐死首山岡所生良可樂貧賤乃其常
送莫翥入郭知還谿居
舉世皆如醉何人獨愛才余雖識君者相對亦徒哉落
日收書卷凉風送酒杯紛紛俗中悶空谷遲重来
蝉鳴山郭晏一棹出烟屝凉風將皓月迢逓送君歸自
識門前樹遥聞窗下機應歎緇塵滿臨流一澣衣
讀書圖
幽棲出塵表脩翠連松竹䄂得碧苔篇閑来石上讀日
暝欲忘還山空人轉獨
山居寄止仲
旅寓難自選幸此竹林栖石苔饒古色山禽多夜啼遺
形暫𡭗遣望道窅然迷欝欎將誰語申章默自題
賦麯院風荷贈别
露葉颺漣漪風&KR0765;水院時翠輕愁欲斷珠圓不自持低
昂隨妓盖翩翻卷釣絲盤折驚魚逝規蕩宿禽疑為語
蓮舟女聊將贈别離
和荅童中州掌教
皇情眷樂育建官宗聖黌秩微道則重人欽化乃行若
人婺女秀經義宿所精辤歸更楚服持版赴霅城鄭公
論墨守董子著馬庭摳趨仰賢範圜橋聆德聲走也跂
望久覯止願未并誰謂在頖初遽申伐木情偕彼二三
子乘流過柴荆傾盖略宿昧盍簮慰中誠草具豈為禮
所欣接老榮恭承宴集萹華采粲若英盛德多自負惟
能下後生問年子先施仰高余愧盈憶昔避事来久矣
廢將迎豈不懷旦暮𬗟然限音形神交跡靡間心照欲
自輕斯章擬成報七㐮徒致名
蓼莪堂
種莪圖可茹養兒欲奉老莪生化為蒿兒大不相保憶
昔兒初生長育恐不蚤兒美未及嘗親骨巳枯槁譬彼
種莪人愛此顔色好豈不勤灌溉采擷思一飽寕知不
入口埋没同秋草詩人感茲義哀哀向穹昊堂中有孤
兒千載共憂抱我願天下人有食奉翁媪為莪不為蒿
庶免有遺懊
岳鄂王墓
中原千里志西湖四尺墳長城忍自壊神器憑誰分流
血應為碧涅背謾成文覆巣無全卵䜛鋒射元勲英魄
孰相友濤江有伍君
經德夀宫遺址
廢苑民侵久故跡理當微鳳礎埋將隱鴛瓦墜應飛戽
池逢折珮薙草得遺璣西陵亦如此神遊何處歸
望故人不至
登樓一悄望山川浩縦横故人期不至迢逓獨馳情遥
見東西陌不聞車馬聲豈應厭煩暑惮此辛苦行高齋
掩閣坐玄蝉永日鳴獨對樽中物幽懷欝難平
送人之官河南
驅馬赴河洛致身及休明軒盖滿衢路送君出南京符
竹懸華綬君恩匪為輕行當樹勲業永為閭里榮睠
兹雄藩地山川冠列城周鼎誰復問殷墟今巳平幸因
政事睱一詢遺老情時攄吊古詠遠寄余當賡
贈製筆人
端居好文墨高齋清夏時良工有妙製緘封遠見遺纖
毫發香墨玉管淡含滋明窗綠隂净試用寫新詩文飾
雜衆品無如茲製竒如椽歸大手生花勞夢思憐余俗
書拙徒愧右軍池
晚過費山人園居
畏景惜高駕端居抱煩憂今晨微雨餘爲此隣曲遊一
造幽人居蕭然知早秋脩竹滿西墅早稼盈南疇坐對
故人爽復兹庭樹幽開園採夏果進客慰淹留雖乏杯
中物茶瓜當獻酬積喧欣物曠躭賞覺景流共是棲閑
客来去復何求
雲山圖
山氣寂巳晦川寒歛如夕沉沉綠樹多隱隠千峯出碧
嶺藹煙華寒泉散石脉高閣出林端古逕稀人迹玩圖
心巳澄對景情還適感彼岩棲人終朝自幽寂
舟過西余漾
扁舟泛長溪遥川曠清曙微雨夜来晴千山亂秋樹田
舍藹孤烟菰蒲隱洲嶼縈紆水流澤綿延稼盈墅賞心
與誰同時物欣相遇且復駐歸程悠然散幽慮
聞徐使君左降懷慶太守因寄
憶昔同草澤君獨赴京師遥思此時别顔面久乖違左
遷仍剖竹品秩未為微一黜故無愠忠勤當庶幾但念
親愛情音容邈難希守郡有餘暇草章當見遺明時重
英彦行當覲丹闈塵垢何足累拂拭還光輝
雨中懷黃逸人
閑居捐俗侣風雨送秋節忽念林棲人如何久相別坐
閣詠新詩步庭尋舊轍對景思依依望雲情惙惙遥知
北窗下時將道書閱欣欣慈母情濟濟諸生列泥深往
欵隔居僻来音絶緬焉不可見沉憂為誰說
觀高吹臺遺稿以詩哀之(季迪太史也)
聖朝重英彦草澤無遺逸若人抱竒才獨為泉下客華
章委空篋一覧動餘戚妙詠長傳世精靈巳歸寂幸兹
墨澤存零落篇翰迹當時携手地事往今成昔永乖盍
簮好緬懷同心益惻愴結長悲音容難再覿
苕陽草堂
閑居守耕作結字臨溪曲林扉畫常扄端居延昏旭高
荷映窗晚清渠含苔綠逍遥遠塵事澄心對簡牘筆硯
發幽芬琴酌招近局長吟匪求偶冥觀真寡慾羡君棲
閑意於焉保貞獨
詠庭前菊
種菊遶庭檻曉露汎其英隨風散輕馥感此時候榮曖
曖自成妍曄曄綴且明玩賞祛塵慮一酌起深情衆芳
久巳化淹留欲何成
過觀音院看竹
僧齋傍松嶺散步一來遊蕭洒塵喧少扶疎篁竹秋曲
沼山泉合空庭鳥韻㳅霜清故葉改風動高林幽愛此
歲寒節佇詠一淹留
楚江清遠圖為沈倫畫并寓九曲山房作
烟霏亂晴旭遥見西林山憶歸東湖遠人家春樹間荆
屝映水掩應待龐公還
坐愛西山翠手板方支頥白鳥逝如彼孤雲淡若斯誰
能閑料理空滯還山朞
郢水不可極荆門望漸微青山將落照偏映酒家扉漁
梁夜争渡知是醉巫歸
潮落寒沙廣蒼然遠山暮何處罟師歸自識門前樹披
圖憶所歴彷彿松滋渡
參差綠樹短窈窕花源明白雲若可攬山鳥時一鳴遥
羡中林子遲遲南澗行
猿啼楚山晚雲生冐洲渚返照入澄江風吹半峰雨中
有遠行舟悠悠待徒侣
寒烟引輕素斜日在高峰但聞猿鳥響更無塵土蹤山
僧暝投寺迢逓来清鐘
南山隔秋水秀色空在眼褰裳不可涉臨流思無限孤
舟肯相濟寕辝去人遠
會飲戴山僧舍
良會在何所僧齋傍林丘共此一酌歡逍遥觧煩憂相
携盡詞客歸依從道流傾觴不復訴延詠可淹留長松
冠岩列脩竹暎林幽澄景自難遇佳辰當共酬况此無
塵土不樂復何求
喜曹程二文學見過
乖曠逾時節兹辰一来顧暫駐清溪棹坐覧前山暮道
心無異流名言自同趣新詠各相陳華觴寕見訴巳倍
高齋眠復接閑園步兹會良巳殷来期苦難屢預懸別
離思明發勞遠慕
過南庄感舊
清晨少休暇散步臨南埛茅廬昔所寓暫別歲已盈長
懷秋冬交積潦遶柴荆邑里半流亡鷄犬寂無聲虎迹
滿中逵惕息行路驚斯時掩扉坐蕭條霜氣清頼有案
上書稍寬羈旅情舊景逐時變新歡欣歲成秋禾幸巳
穫宿麥亦巳青且復遂吾性力耕得所榮
徐參政手植竹今歲忽抽笋數十莖森然可愛
因而成詠
假寓養幽素高卧掩柴荆愛此娟娟綠時復下階行去
歲土力微故叢慘不榮今春少延茂新篁矗巳成空庭
風雨餘遺籜散縦横馥馥清露氣蕭蕭凉吹聲步隂尋
往跡對景悵離情重是君子植微物何足嬰豈應冨貴
餘便已忘歸耕懷君隔千里憂襟愴巳盈
移寓觀音院讀書
本自東皋居暫假西林寓棲身幽人境依道多妙悟空
門少客来永日絶塵務綠疇嘉禾秀碧井寒泉注果藥
羅新榮松筠蔭微路静對古人書開帙得新趣且當篇
翰餘登臨愜清素居閑事無累擇勝心所慕此地一棲
止歲寒聊可度
夜宿天寕禪院
服役趨城府公餘稍登歴暮投陳朝寺廊殿多古跡壊
龕明金像妙畫在高壁殘碑不可讀零落蒼蘚積老僧
道心熟趺坐守虚寂示我貝葉書清談竟茲夕風鐸入
雲鳴池泉和露滴言契自相同塵紛從此釋
趙仲穆江浦歸帆圖
蒼山横平沙細浪雜烟霧何處遠歸人孤帆望中度胡
僧渡水来負杖行頗遽隱隠聽疎鐘朱樓起高樹王孫
當妙年寫此胷中趣晴囱一披玩愜我平生素畫史空
自多妙手不可遇斯人巳云亡遺跡勞遠慕亂来名畫
少真贗每相誤願君蔵篋笥什襲煩愛護
觀李仲賓侍郎墨竹
妙筆奪天巧寫出碧玉枝焚香靜相對彷彿生清颸桃
李不可儔霜雪那能欺寥寥此君心惟有居士知
和金琬寄張廉日暮有懷
齋舍翳村巷園林驚早秋忽枉瓊瑶作開緘釋煩憂迢
迢山水隔遠寄何綢繆感兹落日時獨鳥鳴尋儔眺望
多深情摛辭寫心幽寓意欣有托適性亦何求自愧木
桃詠短篇何足酬
喜金孝元至同讀書山齋
駸駸歲年莫漫漫山水隔登山為誰思端令遲佳客凌
晨趣来裝迢遥造虚僻講習樂群居直諒獲三益虚舘
共弦誦高窗同簡策涉史觀古今談詩竟日夕谷口摘
新𬞞林中尋往跡感此幸有托且當戀儔匹相期樹脩
名莫動歸思戚
喜陳僉憲北歸訪宿山齋
良游久乖闊音塵邈難通偶然罷官歸一舉脫樊籠清
晨来扣關訪宿山齋中具陳險難事各慰離別容寢扉
對嵐嶺高窗瞰遥空談詩竟日夕揮手送孤鴻覧兹金
玉章綺麗一何工携手且為樂一觴聊可同
過九里山訪陳僉憲
端居彌時節春朝棹輕舟衆芳漸芬菲風日巳和柔沿
洄指遠嶼汎覧度重洲青山淡微雨白鳥逐輕漚一遇
素心人超然觧塵憂各免簮組累同欣泉石幽朝衣掛
高壁埜服對林丘翰墨互貽畣尊酒更獻酬預愁明旦
別回首雲山稠
病起
齋居抱微疴沉迷倏連朝高眠昧時節局處絶朋交幸
孚勿藥占褰昇望林郊扶憊步春園卉木咸光昭青陽
轉緒風枯枝變榮條萋萋長綠草藹藹發紅桃覧物清
滯懷玩芳動長謠晨策一來兹群友相招邀晤言疾徐
遣懽遊心自超對簡問新知披襟蕩喧囂眷言同懷客
終然處林臯
南山遊眺
名山亘湖郡岧嶤與雲齊巒巘分秀色臺殿擁高基登
眺乘春芳陟降窮丹梯藤蘿高還下猿鳥飛復啼仰凌
千仞岡俯覧三秀荑長松擢新幹密竹長舊溪尋源未
云極歸途巳如迷隱淪幸可託終當構林栖
過黃徵君新居
莊生寄漆園子綦蟄南郭逃虚本無迹委蛇聊自託子
欲隱東山常恐負所約幽棲若有期兹焉遂先豁塵心
頓舒捨人事俱濩落開窗泊迥渚啓扉見遠壑田逕莽
縈迂溪流無淹薄編槿代列牗掛席當懸箔釣水臨苔
榭玩山依茵閣安居志巳順相親情自度高懷既超廣
外慮徒參錯願焉長如此守道且為樂
題錢舜舉畫曉日照群山圖
朝陽澄霽景麗色散群峰明霞冠其㒹一一金芙蓉烟
樹遠漸辨蒼翠知幾重幽谷俱光彩卉木生春容茅茨
住溪口桃源疑可通閑觀發佳興清賞復何窮誓將登
日觀一覧披竒胸
移居新齋
素乏經世術自有棲閑情久假西林居羈寓寡懽聲新
後東齋来棟宇喜新營几案亦羅列簡牘復縦横巳欣
卉木長更愛庭石清隣里各相賀斗酒聊共傾欲䆒先
師教况復獲良朋幸此安蹇拙但愧學無成
喜金孝元復至
別時春始中別後春巳遷思慕日已遠感時情自牽兹
晨束簡策擢舟一来旋忽聞扣林扉相見各欣然綢繆
叙間闊芬馥授佳篇嚶鳴念同趣因依學先賢地僻聊
足隠質弱不及宣履運運遄往循巳巳有愆願蒙箴規
益文苑共高騫
閑齋曉起觀道書
閑居養幽素高齋閱清晨披衣朝東皇嚥嗽元和津手
披丹臺書超然滌心神瓊章多奥理妙韵来衆真焚香
盪諸穢存此妙有身理愜意無遺形超志自欣願得升
蓬莱永離萬劫塵
送李文學還鄕
奕葉仙李胄遺芳播千年源宗西平系派别福唐阡宅
瞰廬陵邑門對西江田簮纓著芳諜書詩嗣前賢喪亂
忽無象妖氛方蔓延之子群宗秀抱噐倏東遷竄身淅
河濱匿跡洞庭壖擇里苟可處懷居願亦愆今上盪昏
垢脩文偃戈鋋弱喪俱回復流離始歸旋暫與新知別
重尋平生緣元辰理輕装捐途念行遄舉觴一飲餞臨
𡵨願留連分𬒮郡城隂發棹驛亭前行行無定端別去
情更牽念當息檐時隣里賀欵然故友半凋落廢宅遠
板纏丘隴即先築池沼非更穿訪林迷新街企澗飲舊
泉莊舄罷越吟鍾儀弛南絃歸根悟妙理衣繡果先言
願因下江使馳寄還山篇
人生悲離別重此骨肉情今君反成懽乃是還鄕行驅
舟涉大河命駕西南征雨餘衆江滿天高夏雲生水鄊
無炎暑客途有常程捨舟玉山涘遥指洪州城惻惻鄊
土念依依父老迎各叙昔亂離且欣今太平兵餘少人
歸君歸獨能成苟存首丘念何待衣錦榮休告亦易滿
朝謁自有盟勿戀父母邦佇待賓天京
題晚翠軒
百卉與時悴遺榮獨含芳葱蘢耀朝日奕葉凌嚴霜啓
牗延清影俯檻抱寒光夕隕謝浮豔後凋保貞常幽人
抱高節晚歲此徜徉
松下曉櫛
凌晨盥潄罷獨步南階行悄然四隣寂暫此息營營散
髮綠隂下一櫛晨風清弹冠塵自散振衣香更輕松露
空中墜荷氣静時生悟脫遂真性俛仰忘憂情
雨中簡金孝元
閑居依僧舍托身事文墨逍遥養道心緬邈絶塵役與
君一夕別恍若千里隔對酒獨難懽理篋尋舊跡遥思
遊詠時山窗正幽寂書帷羅南軒夏衣掛高壁風驚林
鳥亂雨散野筠碧巳懷趨闈戀仍抱離群戚緘詩復何
為憂傷聊可釋
雨窗臨黃庭經
連朝滯積雨齋居事臨池一展右軍翰千載有餘輝纖
鋒多逸氣妙態無妍姿洒落烟霞起縦横鸞鵠飛遥思
揮毫日心手與神期欣然付道士獨抱白鵝歸模寫意
徒專效顰安可希斯人無復見遡風空自思
謝車叔明惠筆
慙余好文墨模寫自忘疲徒乖入木術詎擬畫沙錐辱
君遠馳念宣毫忽見遺明窗綠隂净搦試臨清池玉堂
表竒製筠管淡華滋揮搖動清興濡染荷遺輝裁詩仰
為報愧無毛穎辭
詠萱草花
南園衆卉罷嘉草獨含芳丹華麗晴日翠葉豔朱光盈
盈列芳挺淡淡發輕香豈獨宜男佩沉憂還可忘願徵
鄭風詠移栽近北堂
送陳憲副之官東廣
少年擢高科遊宦歴數春并凉返北駕交廣馳南輪過
家從便道謁告瞻高墳朱衣還故里光榮耀鄊隣兹辰
辱枉顧話舊慰所親王程自有限難為久逡巡行行當
盛夏何以觧炎氛前登越王臺仰視羅浮雲清風肅蠻
服善政静黎塵巳遂鵷鴻舉還思麋鹿群願因上國使
緘書慰悁勤
喜得徐主事書
職參秋官部地近白雲天英才展高步恩寵冠群賢茲
辰辱芳札啓玩一欣然頗言官守重公門甚熬煎還憶
苕城時携手歴山川高駕不可期尊酒徒盈前遠念千
里隔離思自綿延欲往方自縶將酬未能宣何因觧簮
紱歲晏歸田園
題李唐畫袁安臥雪圖
袁生抱高節處順以安時杜門不出仕自與塵世辭歲
莫多嚴風積雪盈路岐擁爐獨高卧中心還自怡縣令
何所聞下車扣茅茨問君胡不出畣云恒苦飢慎守固
窮志相干豈其宜此事沒巳久緬焉獨馳思披圖三嘆
息高風如在兹嗟彼後之人汲汲徇其私
築室宜春園
人生固有道勞逸常相扵豈云都不營而自求晏如自
從兵燹来第宅無復餘弊宇八九椽守拙依舊墟兹焉
鳩衆工卜築理荒蕪良辰搆高堂乃此凉秋初燕雀紛
來賀儼然君子居上以奉父母妻孥共娭娛下以會賓
親高車盈門閭池沼引新泉桑竹榮故株念此園林好
塵纓良可除綢繆結石牗禽鳥猶勤劬托身旣得所終
焉守吾廬
翕山僧寄芝草
曄曄紫芝草本是聖世祥高僧遠見遺採從南澗傍
生條不復枯秀色映朝陽亭亭銅池種藹藹瓊田芳齋
戒烹金液服食滌中腸當知清净域産此濟頽傷愧非
綺與甪未能遂翶翔緘此拜還使遥望嵐峰長
牧童詞
朝牧出湖田暮牧還山道山路無豺狼湖田多豐草大
牛耳&KR0668;&KR0668;小牛角嫋嫋脫笠掛疎籬觧蓑曝篠有䋲
不妄牽牽多牛易撓有箠不妄施臨閗觧其擾坦腹卧
空林日夕牛自飽歸来吹短笛悠然發長嘯取樂在湏
臾何如南山皓
送陳僉事往河南舊遊
謝病屢辭秩預告欣免歸投迹歸南山深林歌採薇何
爲遠行邁赴彼千里期河南昔所遊梦想勞心馳茲晨
理行艫觧䌫臨通岐眷言別桑梓令我恨有違人生無
定端聚散紛如絲别時豈知酸別後各相思王鮪思内
穴越鳥懷南枝亰洛毋久滯淄塵易染衣
送弟瑜赴亰師
何由行邁遠服役向亰師飲餞列長筵簫管清且悲豈
徒兄弟情亦有同門思婉戀辭師傳惆悵別親知朝發
戴山渚夕次吳江湄飄颻冐風塵嚴霜薄征衣索居心
易感懷土念多違願言保令體慰此連理枝王事有更
代歲晏當来歸
送郭伯珵遷葬還鄕
廬陵有佳士前代適茲鄕結交多賢豪聮句日翱翔懽
遊不知歸一旦阻擾攘徘徊死逆旅藁葬南山岡家有
捴角兒念父結中腸吳楚各緬邈生死安能詳今上盪
妖氛舟車通四方行泣求父所謂存今巳亡匍匐五父
衢撫墓心益傷徂謝巳永久松栢儼成行殘碑委荒草
壊額遺隧傍戚戚私心悲迢迢返路長倉惶啓幽殯明
發理輕装登艫眺仁山掩泪望九江招魂回故里負骨
還高堂新塋祔祖禰行樹梓與桑衰原不見求義風日
巳凉感彼純孝人贈言受斯章
侍宴應制
吾皇弘家慶懽樂殊未央小人叨瓜蔓高會公子堂游
目視東園飛盖集路傍皓月照園中群木望蒼蒼靈龜
伏水裔好鳥鳴鏗鏘華燭張高筵綠酒充羽觴弦歌發
清音聽者焉能詳勸酧未半席明星巳煌煌願志詩人
言爲樂無大荒
題胡玄素畫
我有一區宅寄在匡廬山香爐起戶外瀑布落簷間梅
老花空發草芳人未還惟有藤蘿月夜夜照松關
贈胡若海聶茂先
胡聶兩才子東髮好從戎棄書去學劍聮翩行伍中論
兵舌吐火見敵耳生風連鑣度狭斜接席醉新豐萬里
逐輕車十年無戰功歸来投文吏相頋各成翁知命固
無怨爲儒豈不通聊復釋裋褐從茲事章逢君恩仍見
收吾道未終窮乘軺九真界策馬三晉衝一身隨簡書
分散如飛蓬嚴秋九月天握手此相逢垂楊欲生肘浩
氣猶填胞却話向来跡恍然醉夢同一贊少昊司出入
蓬莱宮一佐青陽宰絃歌百里封人非鳥獸群焉得長
相從喚酒金陵市分袂新亭東高歌句驪曲咲拂寶刀
鋒致身貴勲業泣別非英雄石城接秋浦九華映茅峰
欲寄碧雲句中有双飛鴻
松竹軒
曹務局終朝齋居暫休沐松隂生晝寒竹色連砌綠懶
從醉吏喧時對高僧宿毋將簿領来穢此山林躅
倭扇
賜從天苑秘来涉雲濤遠入握體還蔵向風機自辰豈
無白團扇能舒不能卷洗馬手中持終朝陪鳳輦
晚歸飲衆芳亭
晨登郡峰首良遊紓欝陶褰衣涉蘿磴停策眺蘭臯厓
端俯城肆樹杪瞩歸濤江平遠帆駛天净群山高曠望
信多美喧濁暫能逃况值芳樽酒一酌觧疲勞
元日喜雪懷方員外以常
片片逐年来皎色映樓臺墜花驚爆竹落素濕香梅遶
林春宴罷撲馬早朝回應知洛中客高扉徒自開
郭上舍讀書處
蟲鳴縣齋晚月滿杏花壇散帙夜方半下帷人獨寒屢
看孤燭換詎聞清漏殘擁衣待申旦雜佩巳珊珊
觀習禮神樂觀歸而有作
維皇黍明祀卜郊時再陽指期戒先事習伏誦故章
竹宫儼清閟羽佩溢中堂蕝階羅舞鉞着位表官行升
歌出睿藻妙奏發清商臚音肅遠響華鐘泛高張虛罍
待實醲薦璧願承筐想兹天步臨穆若垂景光駿奔貴
有恪報說永無疆豈同交門享愡怳事神方揆予承人
乏具寮慙奉常兹焉陪群彦會此靈時旁執禮素寡術
敕躬何敢忘愧無安世歌裵褱望齋房
紀行(十首)甲寅臘月奉旨乘驛往鳳陽祭
皇陵道經目覧爰茟舟中用記其實
龍江灣
玄天無烈風江水日夜清馳波渺東注廽流抱神京至
哉鍾水德乃以龍為名舟檣萬方合雄麗殊百城昔云
天塹險今作衣帶縈山川跡不改人理有代更下馬入
官船兹焉始孤征祀事有常期中心念王程俯視萬仞
淵不啻溝澮平涉川古所戒事重軀命輕
觀音山
連山争南馳劃斷滄江曲勢如萬馬奔鞭鐙忽廻復石
角不戴土蒼然四無麓寸草不得榮唯含古苔綠浪波
撞其根岩竇饗琴筑浮圖乃善幻凌虛駕佛屋行人願
利涉望拜各致祝人生貴無事安能慮存覆我欲升其
巔憑高快心目飛傳不可留一往如電速
竹篠潭
凍雨不成雪客行利新晴廻睇三山外殘陽靄餘明江
神不揚波歸流澹且平使者誠寡德國家育威靈笳
鼓發中州櫂歌悲且清釃酒凌長風篇翰倏巳成常讀
皇華章征夫任匪輕愧無咨詢效何以荅聖情
金川門
兩山夾滄江拍浮若無根利石侔劍戟風濤相吐吞維
天設巨險爲今國東門試將一卒守堅若萬馬屯我来
犯清曉天空霜露緐列宿森在列北斗峭可援江光合
海氣溟涬神攸存俯視不敢唾中有蛟龍蟠浮圖者誰
子高居凌風旛下見渡口人優擾蜂螘喧愧彼超世士
去去將何言
䢴溝
衰楊夾高防北風暮颼飀道逢長老問畣言是䢴溝相
傳開鑿初民勞天為愁至今濁河底時見白髑髏陸通
梁宋郊水漕荆吴舟渠成萬世利慮始難為謀至今南
北交此土為名州飛閣跨通波張幄如雲浮憶昨少年
日寶馬珊瑚鈎經過劇&KR0605;軰結托金張儔醉月瓊花觀
徵歌明月樓羅綺朝還暮笙竽春復秋繁華逐逝水一
往不可留向来歌舞地茫然狐兔丘家老無兒孫杖箠
驅羊牛少小心尚爾不知今白頭欲從亂離說恐予增
離憂長揖分袂去零淚如絲流
高郵城
茫茫高郵城下有古戰場當時魚塩子弄兵此跳踉燕
師掃境出供餽走四方長圍匝百里旌甲耀八荒譬如
高山頽一卵安足當驕將存姑息頓刃待若降兩機不
容髮豈暇慮殺傷一朝謗書行將殞兵亦亡唶哉三里
城百萬莫與亢鹿走命在庖居然属真王空餘菩薩
臺落日風吹黃
清口
豁逹兩河口前與黃河通高岸忽斗折清淮滙其中甘
羅城在南韓信城在東一為秦人英一為漢家雄人生
有不死所貴在立功方其未遇時鹿鹿何異同時命苟
未會丈夫有固窮舍舟登高防歲暮百草空坡陀隴畒
間一二老弱翁遺跡不可問但見荒榛叢行行重回首
目斷双飛鴻
龜山
輕舟泝淮流千里不見山披衣起清曉忽覩青孱顔始
覺客愁散頓忘行路艱安得策飛笻一造幽人關翻思
在山日午巖厭登攀物少乃足貴不在美惡間役夫告
我言此下棲神姦噓氣成江河湏臾駕岡巒僧伽大威
力困彼一掬慳石岩下無底繫以千連環至今風濤夕
猶聞響珊珊茫茫淮泗流禹功不可刊傳竒乃由誰此
語當重刪作詩寄崖石庶以開愚頑
歸過白馬湖
沿流信歸棹漸與青山遠遥見鸊鵜飛蘼蕪春尚淺空
嗟心愛離莫緩愁腸轉不對芳樽酒紛思終難遣
三江口望亰闕
凋年赴陵邑稺景懷京闕引領鳷鵲觀言旋桃李月綠
蕪滿芳甸青山麗佳節沙氣巳含春柳意方辭雪征夫
雖迩近同心仍阻絶逃空庶無遺賞勝聊自悅吾其和
天倪將從莊令說
静居集卷之一
