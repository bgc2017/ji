静居集卷之六潯陽張羽来儀著
五言絶句
古意
青松如妾心好花如妾面花好有時衰松死節不變
憶郎去不歸淚向東風落不恨郎恩輕自恨妾命薄
古恨
嗟嗟誰家女汲泉来古井綆短不可深俯首吊孤影
嗟嗟誰家女囱下事機織青蠅適何来一玷黑不白
和楊孟載刺客四詠
筑
鉛重難抱彈彈皆北鄙聲試手向君側泰山一毫輕
椎
制秦強晉鄙揮䄂安國家却咲賢公子虛投博浪沙
劍
黃河三尺冰常汚(平声)冤血腥射滅銀燈影半夜悲風生
匕首
千丈騰白虹(叶洚)三寸含秋霜仇報將身許不肯悮徐娘
約高王諸友賞月
平分秋色夜桂魄正團團最好邀同賞那容静自看
玉露耀金波璇霄逓素娥盍持桑落酒宛和鵲飛欹
石屋(在天平山十二景之一)
山根攅棟宇簷梲勢崚嶒却許誰来住開雲共老僧
琴臺(在靈岩山夫差鳴琴處)
坐鼓朱絃日玉人方入吴于今山月下惟聽夜啼烏
山寺阻雨
游子家何許欲去復停佇曉来雷破山門外正風雨
贈永中山人
之子西峰来問我西祖意欲荅還無言風吹花落地
讀周尉月山吟稿
擁毳披新詩寒生坐禪石山空四無人咲看孤月白
山中二絶
一聲山鳥啼幽夢忽喚醒起来開竹扉日上中峯頂
窗前瀑布寒林外夕陽薄清風何處来撲撲松花落
山中四景(春夏秋冬各一首)
半啓柴扉曉東風昨夜狂樹頭花落盡滿地白雲香
六月山深處松風冷襲衣遥知城市裡撲面火塵飛
獨坐澗邊石林空秋意長夜深山月白松露滴衣凉
山翁苦愛山山中結茅屋夜来風雪深壓折窗前竹
題徐幼文畫
溪路過橋分晴山自少雲茅堂遠相訪憶似我迎君
晚眺有懷
相思天外人極目倚山閣一鴈不飛来寒汀暮潮落
偶成
正月梅花落二月桃花紅榮枯知有數不必怨東風
蕉
綠綺含風弱芳緘卷露新憶在閑庭院婆娑映玉人
萱
佳人重生男競種宜男草東隣有孀婦對花空自老
酒號忘憂物花名乃相偶憂来對花坐何如飲美酒
秋夜臥病
清齋夜方寂卧病誰相親秋螢如有意殷勤来照人
絶句
荒村無四鄰茅齋夜深雨田犬時一鳴厨人暗中語
十載湖邊客何人伴杖藜登山臨水興惟有阿通知
胡騎圖
弓劍随身帶閼支細馬䭾天寒水草遠更過白狼河
陳火照紅雲龍廷戰未分金兜上馬去應避李將軍
重午四詠守宫艾虎百索辟兵符
玉杵搗香酥試来紅入髓抵用苦關防妾身清似水
作偽欲成真狰獰門下掛若教鬼有靈看来應未怕
千絲復萬縷向兒臂上纏教兒長夀命一寸一年年
四海静無塵干戈化縉紳兵符何用戴聊復應時新
觀魏武本紀
促路蜉蝣短雄心日月長玉床飄繐帳徒自戀餘香
画
江水綠沉沉危峰倒夕隂何人倚高閣月出聽龍吟
白雲飛不定青山斷復通澗道多機杼時鳴春樹中
長柗生夏寒野水净人目借得相鶴經持来石上讀
一雨漲新綠雲開四山繞人掩蓽門深斜陽照江鳥
空山無四鄰閑扉映秋水時有負薪人唱歌白雲裏
我掩手中卷尔罷膝上琴相看坐成晚山水有餘音
竿櫂久隨身情扵白鳥親一蓑江上老閱盡往来人
岩雲捲輕素紅葉當風隨林亭秋色多誰能来此坐
雲寒鳥歸急落日千峰歛不見暮樵還林扉静中掩
舟隨烟鶴遠行盡碧溪灣歸来小齋裏寫得向来山
章舟隱畫
扁舟小扵葉来往横塘裡為看青山多畫得青山似
仲穆着色蘭
芳草碧萋萋思君澧水西盈盈葉上露似欲向人啼
鸞輿去不返風雨湘江曲芳草獨無情還如裙帶綠
竹
幸逃斤斧憂獨抱風霜節時有畸禽来枝頭弄明月
倭扇
萬國扶桑外年年貢扇来皇都無酷暑賜與拂塵埃
山居七詠題送周伯暘
盤雲陟危磴十步五迴坐道傍無虎跡曾有遊仙過
右遊仙頂
秀出衆峰頂尋常雲霧繞上有萬年松食之人不老
右白石山
負薪閱方策寕慕軒冕榮至今明月夜猶聞吾伊聲
右樵讀塢
空林無人行下有百年墓洒掃仗何人蕭蕭白楊樹
右古冡巖
竹林路隂隂尋幽不覺深不比羊腸坂空傷行客心
右九曲嶺
偶逐微官去暫掩林間宅手種山茱萸歸時高幾尺
右冷濆
春風試茶處潭上葛花開去盡同遊伴傷心獨此来
右月潭
寄方員外以常
水竹小窗西新詩待我題相過雖不厭只怕踏春泥
清晨眺高閣積雨春陽晦望望君愈遥青山愁獨對
吴興四賢守
洪武十一年命天下郡縣脩志書平陽魏公(琦)同知
湖州府寔輪莅其事舊志府縣官惟守令有題名餘
皆不得錄至是公命續志自僚佐以下皆得書焉其
用意忠厚不没人善盖如此他日又摘晉唐以来守
之已著者四人為勝游圖以致尚友千載之意云
勝日罷書經揚舲出遠坰清流兼峻嶺應不减蘭亭
王羲之
乍別征南幕神閒務亦間此中可高卧何必在東山
謝安石
刺史放衙早輕舟泛碧池秪應官事了来寫放生碑
顔其卿
聞道蘇灣裡先生舊此遊湖天風物好應勝在儋州
蘇東坡
月潭試茶
乞火從山婦臨流煑澗芳怪来泉味好併帶落花香
寺中書所見
蕩子秋未還双蛾歛寒翠微步入蓮宫誰知此中意
脩廊徧行却風吹合&KR0794;帶小立避遊人佯對香爐拜
杭州西湖四題
六一泉
醉翁去巳久廢寺泉流圃朝来春雨凉照見山雞舞
蘇公堤
築土捍衝嚙兀障狂瀾久青眼只依然人那不如柳
保公巖
青苔滿石龕隱隱跏趺跡想見夜禅深岩前雨花積
蘇小墳
冷落百花朝無人上畫橋東風吹綠草依舊似裙腰
問徐道士病
脩竹閉雲房細路穿亂石如何塵中人耒問仙家疾
水邊桃花
何處惜春華夭桃水際花明朝風雨後流落傍誰家
画
嵐深山影寒樵響不知處綠樹早鶯時千峰一家住
孤邨翳餘景凉飈洒空谷斜日澹烟蕪坐看千里綠
種菊人未還天香滿林樾孤村雲氣深微雨洒初歇
凍樹僵挺挺湖山雪飛吟却有推篷人茶香夢初醒
蘭室五詠香根芽葉花
雜麝猶能別兼風更不分静時還自得覓處却無聞
秋風凋綠豔芳氣坐来歇但使本根在寕愁蕭艾沒
冒土紅初茁緣地綠漸縈道人偏愛惜不敢下階行
泛露光偏亂含風影自斜俗人那觧此看葉勝看花
能白更兼黃無人亦自芳寸心原不大容得許多香
看菊懷孟載幼文
有月曾同賞無山不共遊別餘數載後空對一籬秋
贈張思廉韻次余尭臣
子有鬼谷術妙筭握諸掌劇談徹天機不覺稽吾䫙
匣閟双轆轤瑩若黃河冰半夜寒氣吐射滅床畔燈
未掉下齊舌智士恒欎伊盍從韓吏部去草淮西碑
方園雜咏千二題
抱甕汲晨井灌餘烟景微獨坐卷脩綆園芳香滿衣
憩甕臺
小坂平如掌春深綠草肥牛羊識家近日夕自能歸
牛羊坂
北亭望南隩高林照薜蘿日暮鳥聲急時聞勞者歌
南墺
坐愛蘼蕪綠王孫罷遠游不似湘江上千里動離愁
芷畦
故苑金溝断荒園碧草秋南朝多帝澤曾向此中流
古溝
采采不盈掬幽芳逐微步欲為公子裳敢畏行多露
采藍逕
杖藜成獨往青林人跡稀日晏迷歸路翠實罥秋衣
蒼耳薄
舉頭見南山相去應幾里莫言不在山看山如屋裏
見山坡
隣近到仙居瑶林閟清境夜深明月来送過旛幢影
道林
結屋連碧篠虛牖抱圓開如何天上月移向壁間来
月牖
園井汲寒淥當窗煮金屑應有山僧来問君泛春雪
茶宴堂
一壷兼一杖獨行東墺裏稚子倚柴門孤煙屋頭起
東垞
畫
高人自無偶獨向亭中坐日落山風来時聞松子堕
澗路獨行遲閑雲逐杖藜欲尋泉落處應秪野猿知
移蕉
移得山後蕉種傍山前屋扶疎數葉開還如山後綠
客中聞鴈
南地春光老行行向北飛可憐雲水客不及爾知歸
燕山九日
九日燕南客三千里路家無人送酒至一嘯領黃花
將歸
數載客京華無媒苦憶家家人猶念我連夜卜燈花
六言律絶
題慈感雪峰所蔵胡廷暉白雲出岫圖
舍北舍南流水峰前峰後閑雲漁樵底須相訝麋鹿自
可爲群長松落落朝對清猿啾啾夜聞爲問王孫歸未
桂花如雪紛紛
画
看山却勝看画聽泉何殊聽琴賸得雲林雅趣且憑泉
石清吟
雪夜
清夜無錢沽酒折鐺獨自煎茶門外雪深三尺只愁凍
損梅花
七言絶句
元日
風綻紅雲消積雪陽回玉琯動輕灰人生但愛韶華好
不道容顔是此催
早春野望
凍雪初消春水流閑看柳色到溪頭梅花落盡桃花未
如此風光直似秋
春夜
夜静風簾掩復𨳩南園烟月正徘徊此時客夢渾難就
無柰花香枕上来
惜春
重重綠樹掩園扉無柰庭前花亂飛試向鏡中看白髮
能消幾度送春歸
試題隣家杏花
梅花飛盡杏花開應是春風費剪裁自咲隣翁空愛惜
一枝分送出墻来
蝶
春来到處逐芬芳飛過朱樓與畫墻是是佳人偏愛惜
雙雙繡入舞衣裳
芍藥
綠雲藹藹護晴霞自是人間富貴花試問洛陽遊賞地
如今還有幾豪家
飲吴別駕園次韻高季迪席上作
旅蹤忘却滯天涯闔席斯文喜一家可柰酒闌清興在
捲簾帶雨咏梨花
雨中想東園杏花
齋居清晝四無隣黃卷中間過半春落盡杏花渾不看
少年人似老年人
雨霽
雨霽垂楊帶暖烟千村草色淡相連殷勤好問桑間女
今日春蚕第幾眠
白鳥
門前春水下輕鷗来往偏能近釣舟却似南唐圖畫裡
杏花蒲葉滿汀洲
尋花
朝来陌上試尋春埜杏溪桃各閗新但恐東風留不久
一時吹逐馬蹄塵
野市
隔籬春筍參差出滿路野花撩亂𨳩屋角布姑啼正急
暖雲分雨過山来
雨中桃花
一樹穠華絶可憐𨳩逢風雨不成妍遊蜂似識人憐惜
㘅得飛紅過檻前
和楊孟載花時感事(三首)
不是春来睡轉濃耐他花鳥怨東風枝頭那觧聲聲巧
徑裏徒憐點點紅
開過棠梨春不知鳥聲喚醒少年時謝家庭院秋千下
曾費黃金賞阿誰
雨過香紅委地輕可堪啼鴂迸流鶯一年春色成姑負
不似當時放浪情
别李寄閑
客氊未暖各西東望斷吴山杳靄中燕子不来春又老
滿襟離思落花風
和季迪看花巳過之作
春来巳辦賞花期奄忽東風綠滿枝回首紅香巳成夢
一年好景幾多時
和季迪春思
何故飛花拂鬢絲客愁春老不多時緫憑黃鳥啼留戀
亦懶来聽一賦詩
送春
今朝檢曆知時換落絮飛花各閗輕謾把一杯留別意
夕陽時節更傷情
暨陽別友
渺渺春風生綠波故人離別思如何陽關一曲移船去
飛絮滿前殘照多
野步即事
村北村南呌鵓鳩山前山後雨初收牧雛不𬋩蓑衣濕
一笛春風倒跨牛
夏日聞鶯
上林花裏亂鶯啼日暖風柔百囀齊何似綠隂清晝永
一聲遥出畫闌西
夏日宫詞
避暑難陪椱道行長門寂寂斷人聲獨將玉枕雙紋簟
卧對荷花萬種情
翠幕緗簾着地垂分明前歲奉恩時年来不待龍舟宴
菱葉荷花自滿池
夏雨新霽圖
看圖憶得住山阿茅屋深深隱薜蘿風雨過来啼鳥静
白雲更比綠隂多
池亭夏夜
方床岸幘坐来遲拂拂凉風半醉時好句忽圓人拍手
鷺鷥飛起藕花池
重午回文
輕羅扇試新詞好玉臂雙圍綵縷長清簟晝閑人闘草
午風微裊篆爐香
觀競渡
横波争賭木蘭舟多少人看倚綵楼日暮江空簫鼓散
靈均不見水空流
荷
晴波浮影翠浮光欲整還欹柄柄長可愛晚来凉思好
一池風攪碧雲香
晴望
夜聞風雨曉無聲湖上青山似染成試倚赤闌西向望
紅雲多處是南京
山下晚步
獨行松路野橋西山晚凉風逐杖藜知有人家還隔水
烟中聽得夕陽雞
桂花開值雨
桂子誰分月裡枝亭亭𨳩向莫秋時朝来風雨如相妬
花下傳觴謾作期
西村夜歸
月落西林客夜歸前溪烟樹遠依微山村寂寂無燈火
惟見驚禽散亂飛
秋日薝蔔花
夏天曾見幽人宅秋日仍開野客家素質惟堪伴丹桂
清香應不愧黃花
霅川舟中
兩岸苕花水一溪白沙浦口放船時斜陽目送南飛鴈
過却好山都不知
山居
翠微深處結茅廬着我閑身一事無占得白雲三萬頃
年年不用納官租
贈琴士
有客夜半来山中横琴坐石彈松風松風曲罷抱琴去
落月一聲天外鴻
山中作
世事無因到翠微禪心詩思共依依白雲為被石為枕
卧看岩前雪瀑飛
詠白芙蓉
早霜時節獨芬芳白雪肌膚織翠裳風弄玉盤持不定
一杯清露瀉銀塘
題陶淵明像
五兒長大翟卿賢彭澤歸来只醉眠籬下黃花門外柳
秋光不似義熙前
寄陳麟處士
先生九里松間住松下橋横玉一溪想得清吟山月夜
秋雲滿樹白猿啼
秋日郊居
衰草寒烟斷復連青山漠漠樹綿綿終朝門巷無人過
只有黃花滿眼前
步月
夜深月上青石闌滿窗明月生蒲團興来出門步明月
一聲老鸖天風寒
山居秋景
年来懶為利名愁未老先尋退步休山色滿窗山鳥寂
一床清夢白雲秋
湖上晚步
畫橈歸去歇笙簫水影山光共寂寥一笑相逢雙鬢雪
向人猶自話前朝
九月八日菊次徐幼文韻
籬落黃花香吐新一尊預把慰秋晨登高總為明朝樂
醉舞狂歌特讓人
山行乍見梅花
霜落空林石磴危數枝輕拆早寒時水村溪路尋常見
自是山中看更竒
尋梅
杖藜獨冐曉霜来行遍山村與水隈何事南枝𨳩尚晚
花神應是待詩催
舟中似文性之山長
朔風吹浪打篷窗夜静寒威不可降自嘆閑人閑未得
扁舟載雪過吳江
冬夕懷方仲容
鴈聲歴歴起寒沙人住五雲深處家魂夢隔江飛不去
依然和月在梅花
冬日無題
雪凍瑶階翠襪冰錦䄡雖擁粟膚生歸憑粉閣沉香火
暖却纖纖暖玉笙
約友賞梅不至
一樹兩樹花如雪十里五里香不歇玉人未来愁思深
三更立盡孤笻月
紅白梅花
一種春風兩種竒銅瓶並插更相宜詩人自得花中意
不在深紅淺白時
寒夜宿山庵
榾柮爐頭無主賓蒲團坐久自生春夜深一片虛櫺月
寫出梅花面目真
寄鶴瓢李士明(時施薬寕真舘甚驗)
聃孫嘗熟衛生經咲握仙瓢類鶴形傳得壺天長房術
世人休訝藥偏靈
張季璉書樓
一樓瞰碧石湖隂簾隔黃埃翠竹深月色滿闌風滿案
分明呈露聖賢心
書朱性夫吟卷後
新編寄我白雲中句法清圓旨趣空底事略無烟火氣
吟時和露立松風
畫
玉洞仙桃萬樹花樓臺彷彿蔡經家神丹煉就何湏服
乞與山童飼白鴉
百道清泉石上流白雲初起亂峰秋此中疑有陶弘景
飽聽柗風臥草樓
丹崖碧嶂杳難攀臺殿高低積翠間試遣北人来看着
多應說似洛陽山
疎散元非用世才日高林戶尚慵開為憐湖上青山好
行到冬青樹㡳来
暮過西疃
白水泱泱繞壊堤隔林遥聽夕陽雞閑行每到東邊少
為有青山在屋西
東園報杏花未開
芳葩未拆避春寒日日煩君遶畫闌莫是主家曾見慣
含情欲待外人看
悼高青丘季迪
燈前把卷淚双垂妻子驚看那得知江上故人身巳沒
篋中尋得寄来詩
消息初傳信又疑君已誰復可言詩中郎幼女今癡小
遺稿千篇付與誰
生平意氣竟何為無祿無田最可悲賴有聲名消不得
漢家樂府盛唐詩
挽楊憲副孟載
南北雲山賦遠遊白頭終老晉陽秋千萹留得平生稿
半似蘇州半郢州
恨不尋君未死前湏臾一別便千年慰人幸有仝烏在
他日應能續太玄
哀宋君女阿歸
客来喚出最鍾情暫別誰知便隔生昨日閩州書信到
傷心猶有阿歸名
贈卜者
老依卜市不論錢習静年来白巳玄安淂相逢王輔嗣
垂簾對坐說先天
孟襄陽雪行圖
雪滿秦京欲去遟故人當路謾相知平生多少驚人句
却向君前誦怨詩
寄靈隱良泐二長老
兩禪相對一燈懸鷲嶺龍宮地悄然七百年来無好句
泉聲空繞寺門前
林下燒笋
亂堆黃葉就林邊火力均時味巳金日暮棲禽疑未下
竹根猶自起殘烟
寫画遂題
薜荔花開僧舍閒聞香時到竹窗間朝来小試南唐墨
寫淂溪南數疊山
聽老者理琵琶
老来絃索久相違心事雖存指力微莫更重彈白翎雀
如今座上北人稀
次孤山
水繞荒山路半斜墓園無主属官家我来正是梅開日
滿目蓬蒿不見花
頭陀菴聮道者
苦行能便自小持柗龕寂寂到人稀齋厨日晏孤烟起
童子新將施米歸
取勝亭感舊
綠雨微消紫陌塵湖光冷落似無春朱門記得曾遊處
楊柳青青不見人
海會僧舍書(時予瘥)
床頭書卷墜牙籖病起名香手自拈氣息未回禅誦少
猶能弹舌講楞嚴
寄友
客路尋常怨別離况逄秋色倍堪悲一封書到千山暮
正是思君獨坐時
梅雪軒
山如東郭先生里屋似西湖處士家為問軒中清白吏
還應比雪比梅花
画贈長興典史杜濬(初任武昌津射予其所居里名也)
杜若溪頭山似戟武昌門外柳如烟何如津射平前去
束帶閑耕墓下田
暁發嘉興似友
城烏啼散驛樓空一舸夷猶曙色中不是故人今日共
定應愁絶雨兼風
謝安王羲之劉伶孟浩然
典午風流數謝公高標自許伯夷同桓郎䟦扈苻郎健
都在尚書雅量中
白葛為巾不褁頭蘭亭會裡最風流老来忘却觀鵝癖
只愛山人許遠游
鹿車載酒竹間期不記山妻泣諫時巳識形骸為外物
何湏荷鍤鎮相隨
四門雪滿放朝回油壁金鞍覆地来誰似蹇驢烏帽客
觧吟花逼豔陽開
雙馭圖
内官粧束樣能齊宛洛春風信馬蹄共說放朝無一事
看花直到夾城西
舟中聞歌
何處清歌短更長渚風沙雨共凄凉不湏直向天涯聽
一日辭家巳斷腸
題畫寄友
舊是雲山自在身誤將書劍逐風塵犢車何日移家去
還作條桑種杏人
贈五河驛丞孫本
驛樓欝欝古河濱日日征帆送使臣不共燈前一杯酒
那知亭長是詩人
小遊仙
洞口春泉漱碧沙樓臺彷彿蔡經家赤鸞㗸得金盤子
擲向窗前樹樹花
晞髮扶桑露氣新三花樹底坐調笙到門觧說長生理
只有茅家好弟兄
朝遊碧海不騎魚鳳引霓旌鶴引車吟得步虛誰觧和
歸来閑倩少霞書
門外南風吹葛花奕碁人散樹隂斜青童睡起渾無事
乞與神丹餧白鴉
遊天界寺見亡友高啔題壁詩有感
香臺空想舊遊蹤化鶴俄成踏雪鴻賸有好詩留壁上
老僧恨欠碧紗籠
詩題敗壁墨猶存苔色微侵屋漏㾗十五年餘舊知巳
来看一度一消魂
題故友楊孟載所画竹
數葉蕭蕭淨俗塵人雖物故墨猶新故人清瘦原如竹
見竹何殊見故人
登盧山甫聽雨軒感懷
華陽洞裏烟霞閟雲石山中草樹荒惟有小樓曾宿處
年年春雨滿滄浪
黃冠野服神逾玉畫草詩篇老更竒白首故人無在者
小樓殘燭雨来時
宫詞(二首)
舞衣不着罷熏香金鑰無聲白晝長憑仗玉奴休弄笛
恐驚池底睡鴛鴦
永日深宫鎻翠娥岧嶤丹闕度絃欹羊車久不行来處
竹色苔㾗積漸多
廢寺
白晝閑門一兩僧山房深掩蘚花青西風不𬋩鐘魚破
自在斜陽與塔鈴
寄天目山雍長老
天目之山青岧嶤道人縳屋青山椒白雲出山不歸去
春風吹老黃精苗
雲巖古泉(即虎丘井也)
一脉靈源劫外春蒼苔冉冉石𥻘𥻘老僧咲指庭前栢
曾見開山卓錫人
雪竇瀑布(在寕波)
一道飛来翠竇中喧雷噴雪冷含風老僧月下遥看處
千尺玉龍垂半空
金華道中
芳草平鋪山遠近小橋低跨水西東人歸矮屋籬邊去
啼鳥數聲烟雨中
維陽春晚
烟籠柳影亂鶯啼雨濕芹香乳燕飛二十四橋春又盡
江南詞客正思歸
登韓信城望漂母墓
遶城春水綠含漪遥憶沙頭澼絖時若愛當時一盂飯
千年孤塚有誰知
燕山春暮
金水橋邊蜀鳥啼玉泉山下柳花飛江南江北三千里
愁絶春歸客未歸
賜倭扇
小國貢来東海外尚方分給午門前終身永寶君王
寵總遇秋風莫棄捐
青宫甲觀倚雲開侍從如雲緫俊才昨暮傳宣容握扇
丹墀清曉謝恩来
將歸
歸舟五月發金陵遥見家山喜不勝却憶石頭城上望
白雲何處是吳興
靜居集卷之六終
