静居集卷之五潯陽張羽來儀著
七言律
早春遊望
燒燈城郭嫩寒天早覺春光滿眼前山翠全輕猶帶雪
柳絲纔長便宜烟佳人挑菜寧辭遠公子尋芳各闘先
從此陌頭車馬動誰能閑坐負華年
春雪(二首)
不肯呈祥向臘前却来迎瑞入新年闘粧巳落梅花後
學舞還居柳絮先久積巳迷芳草地易消還避豔陽天
遥知大輅躬行處共賀璚瑶滿舜田
亂逐春烟上客衣悠悠颺颺又霏霏随風巳後梅花落
撲地應先柳絮飛闘舞豔陽消復聚乍飄芳草積還稀
無端誤却尋芳約獨擁寒爐掩竹扉
仲春遊望
春来結伴共閑行此日山川色更明望裡樓臺多見柳
靜中阡陌但聞鶯江䕷色帶王孫恨蜀魄吟傷帝子情
莫道韶華鎮長在落花看已滿東城
寄宋校書仲温
郡泮宫邊對雨吟別懷清裁到于今聽鶯已謝春風夢
種菊應期歲晚心鏡裡流光催白髮床頭舊物罄黃金
大家共仰臨池筆妙逼鍾王趣已深
春日登戴山懷舊
選勝尋常此地行春日望湖湖更明白浪遥連陽羡樹
青山半掩闔閭城樓臺高下千家柳阡陌東西幾處鶯
忽憶從前舊游伴無端愁思一時生
過吴即景
片帆迢逓入吴烟竹溆蘆汀斷復連柳蔭濃遮官道上
蟬聲多傍驛樓前近湖漁舍皆懸網向浦人家盡種蓮
行到吴王夜遊處滿川芳草獨堪憐
首夏閑居
門巷開臨曲水濱綠隂悄悄四無隣雨餘高笋初迎夏
風逗殘花尚駐春倚杖多因聞好鳥𨳩樽每為愛幽人
疎簾清簟終朝静只有琴書自可親
湖亭納凉
汎舟曉入水雲鄕亭子高高午更凉白玉柄寒揮麈尾
黃金鴨冷試沉香榜人弄沫翻荷影侍女調冰壓蔗漿
不信長安名利客黃塵赤日幾多忙
夏夜宿道場
山僧結夏獨安禪對客談空石作筵架上金經傳白業
庭前翠栢長青年松廊月冷驚棲鳥石室風清滴暗泉
擬就遠公脩净社共持巾拂斷塵緣
夏晩泛湖
綠柳隂中艤畫船芰荷香裡聳吟肩雷聲驚動雲頭雨
塔影倒搖波底天群鷺遠明殘照外一僧閑立断橋邊
菱欹裊裊知何處滿䄂清風快𣣔仙
川上暮歸
此地頻經畫舫過暮歸原不畏風波烟中漁網懸楊柳
浦口船燈照芰荷歸鳥去邊行客少夕陽盡處亂山多
此時詩思渾無頼聽得前溪子夜欹
秋日郊居
蕭蕭晴日戸庭幽無數青山枕碧流白露雨餘砧𣣔動
黃花風冷扇初收雲迷征鴈牽秋夢烟引寒蟬急暮愁
此際不堪搖落恨蒹葭如雪滿汀洲
次韻高季迪寄江上丁至剛
蓽門疎柳近漁家潮落秋江淺露似俗吏催征禾未熟
良朋訪舊酒湏賖霞生前浦天將雨露冷東籬菊未花
却咲年来貧亦樂阿兒學寫字如鴉
秋夜宿僧院
古寺昏鐘日巳沉禪房花木自成隂流螢遠度還依草
宿鳥驚飛不出林僧磬和泉清客慮佛香入院净人心
夜深共講楞伽字始識空門義趣深
秋齋早起
高齋獨宿寝衣輕覆簟餘香似有情門掩青苔秋淡泊
心同白露曉澄清新詩夜得思貽友靈藥朝飡學飬生
但乞閑身長似此已將雲霧等浮名
秋日登戴山佛閣
風物澄明宿靄收登山欲盡更登楼一行白鴈投南下
百道清溪向北流野嶂雲歸初歇雨湖田稼熟始知秋
空門寂寂無塵事騁望端能散客愁
九日登山
人生能得幾重陽此日携壺引興長白髮巳添今歲色
黃花不改去年香中天雨露開新節下界山河繞上方
正好登臨拚一醉龍山遺跡久荒凉
歲暮山居
寂寂閑居隱翠微蕭蕭寒日暎柴扉葉聲亂響莓苔屐
雲氣時生薜荔衣雪滿石床門閉早草侵碁局客来稀
歲寒正好看書卷不用登高怨落暉
雪意
六花欲墜尚遲遲應是裁冰未就時人倚高楼風寂寂
雲連平野柳垂垂飢烏獨噪荒城堞凍雀群棲碎竹枝
遥憶梁園趨宴客抽毫應擬賦新詩
除夕
季冬今夕年華盡開歲明朝節物新時令漸交初換曆
客愁偏動未歸人暗知春入椒觴重坐覺寒催玉漏頻
遥憶鳳城鐘鼓動千官拜舞向楓宸
送李文學還江右
亂後還鄕世所稀喜君漂泊獨能歸英雄割據今方定
城郭人民半巳非浮梁渡口衝時雨彭蠡湖中看落暉
聞道宗人相待久榮華何必錦為衣
江舘漫成
雞犬相聞自一村兵餘禮俗幾家存蒹葭渚冷哀鴻度
未稼埸空凍雀喧三策徒勞懷董子一飡誰復念王孫
江天悲感年將暮雲樹離離欲斷魂
贈趙似之架閣
萬人叢裡獨知機六六金鱗避釣時靖節歸来多嗜酒
休文瘦損祗耽詩草青湖岸春遊健潮落江城夜卧遲
老去清豪渾未减一驢猶向雪中騎
行樂過西崦
白日都消筆硯間偶因行樂到松關秋聲不盡蕭蕭葉
夕景無多淡淡山蛩響寒齋僧自定苔荒深院客常閑
已知身世俱成幻莫嘆西風鬢易斑
贈一初國錄
兩鬢秋深世念疎竟擕琴鶴賦歸歟子期心古金難鑄
韋老詩成錦不如負郭有田都種秫杜門無事飽觀書
胸襟可是容塵俗翠竹千竿繞故廬
送徐君輔歸嚴陵
鏖戰文場四十年歸来鬚髮巳皤然可憐東魯辭家客
又逐西陵上水船沙漠風高孤鶴落汀洲春暖白鷗眼
故山一去音書斷極目遥林起暝烟
殘臘夜書
百年時序渾能幾眼底推遷亦可哀歲景僅随殘燭盡
春聲還逐曉鐘来烟林衆鳥知更語野舘孤梅應候開
預計明朝好風色與誰乘興一登臺
元日試筆似吴黃二友
草綠南園裛暁塵水開池色動龍鱗天邊北斗廻今日
江上東風似故人莫憶往時悲往事且將新句荅新春
餘生願見昇平日長對青樽夀老親
立春日吴黃二友有作因和
隣舍蕭疎水竹連共看原野變風煙青春又數從今日
白髮應多似去年世上浮名都莫愛客中佳節且相憐
尋思歲計渾無物只益新詩數百萹
僧居寒夜
上方臺殿駐餘暉露下烟寒獨掩扉山木蕭條啼鳥歇
道門清淨俗人稀鐘兼遠籟回鄉夢鴈帶新凉到客衣
擬約許詢同下榻自憐幽興每相違
山舘䔥條寝復興經聲遥出最高層客愁無伴依童子
禅學多難憶古僧階下鳴蛩沿定石竹間棲鴿避懸灯
遠遊亦有幽居志擬絶塵緣愧未能
寄王止仲高季迪
秪恨孤城未觧圍圍開番遣別相知夕陽江上怱怱酒
細雨灯前草草詩有萝直從花落後無書空過鴈来時
郭西古寺題名處今日重遊却共誰
别後吟成許寄無定知詩境不荒蕪新詞典贍推摩詰
古體優長羡達夫華岳羣峰雲霽出梁園萬縐日晴敷
肯從大曆開元已重擬清談學唾壺
吴興南門懷古
郭門南面似襄州野樹寒山對倚樓公子城空無食客
霸王宅外有荒丘夕陽冉冉仍西下秋水茫茫共北流
只是今時已惆悵不應更為昔人愁
送谷克讓回南侍親兼柬李中卿貳尹
五兩風生椘客歸夢魂先已到庭闈九疑舜冡蒼梧野
三國周郎赤壁磯天地悠悠人自老江山鬱鬱鳥空飛
若逢李白煩相問别後平安一字稀
登德清百僚山
湖鄉風景三秋後佛界軒亭四望開碧水番從城裏過
青山直到縣前耒魚商酒市晴偏集釣艇蓮舟晚共回
自古登高能作賦坐中誰是昔賢才
寄述古道上人
選佛埸中讓長年愛投静刹寄高禪法身謾應天人供
世諦無通内外篇月照袈裟行道徧花飛如意說經圓
聞師剰有藏書在擬借蓮房未有緣
九日登道場山同吴逸人賦
忽驚九日當今日同在他鄉望故鄉百里山河天盡處
萬家城郭水中央帷間風動聞靈語寺裏林疎見佛香
不是避喧来此地無妨覧勝到斜陽
菁山石梯閣與方二彛徐七賁周二復夜坐
忽逢晦日驚春盡為倚高窗到夜分獨鶴萝酣西崦樹
老僧定入上方雲泉聲落磵空中辨花氣穿林暗裡聞
莫道暫時留愛賞移家終擬避塵氛
贈僧玘
辤家譯遍五天書避亂聊尋廢刹居片月池中觀色相
千花塔下禮空虛行随流水因齋後坐淂新詩是偈餘
聞說到城還不住予生汨汩意何如
檥舟孺山懷徐孺子
登高懷古重徘徊試薦山泉當酒杯此地不聞懸搨待
當時應吊束芻来鴿棲壊棟殘僧散風動寒燈古殿開
千載南州寥落甚獨尋遺跡繞蒼苔
奉同西軒先生前丘看梅
最愛前村幾樹梅千花萬萼映春開空憐地主能栽淂
却少閑人為看来弱蕊愁風低着水瘦枝嫌雪淺封苔
不因重度溪橋險杖屨應曰數廻
唐叔良溪居
高齋每到思無窮門巷玲瓏野望通片雨隔村猶夕照
疎林映水巳秋風藥嚢詩卷閑行後香灺灯光静坐中
為問秪今江海上如君無事幾人同
遊方山觀梅
尋芳正及上春時㵎道縈紆恨到遟花似西湖先得暖
人如東閣総能詩酒中瘦影依依見席上寒香淡淡垂
日莫醉歸花滿帽從教大咲鬢如絲
寄梅雪
聞說公亭傍水開黃茆為瓦不湏裁商舡無數青山遶
書按尋常白鳥来已信漆園非俗吏誰知關令是仙才
煩君莫抱窮途恨萬事都將付酒杯
次高静學韻
緼袍無裏食無餘每被傍人咲著書郭泰徒勞誇叔度
揚雄何敢擬相如玉堂天上非吾夢紫極宫前有弊廬
安得故人隣壌住溪頭来往賦閑居
陳氏先壟圖
雲山漠漠冡嵬嵬馬鬣封前躑躅開宗子秪緣懷牒去
路人時爲看碑来松間芻狗埋秋草地底魚燈徹夜臺
惆悵年年寒食近白楊風起爲興哀
送胡宗禹之播州驛丞
便路之官暫到家九溪窮處是天涯夜郎沙軟多龍跡
盤瓠山迴似犬牙浦口勞歌催畫鷁門前使節詠皇華
途中定有江行稿好寄東風萬里槎
贈致仕袁省翁
棄官歸去學尋真有道何愁白髮新湖上行春靈夀杖
松間對客華陽巾佛書謾寫緣修静丹藥頻丸爲施人
自愧後生無所事也辤冠盖乞閑身
故陳秀才哲手抄詩
世間無藥補清羸身没双親却倚誰少婦寫藏長別語
故人收得舊編詩空窗夜漏沾書檢壊壁秋塵落研池
湏信才名天所忌後生休更擅文詞
送張憲史之江西
燕子歸時却離家洪州迢逓隔天涯風帆落浦朝投驛
江火明隄夜探沙客裡寄書逢驛使幕中提筆待霜衙
来春我亦尋歸棹約尔南湖看杏花
復見心錄文見寄
空堂晏坐一燈懸僧臘多應倍俗年老去巳除行脚債
悟耒不說定心禅千花禮遍諸天降半偈都將萬法傳
每愧塵勞煩見問同鄕兼恐更同緣
宿保叔塔院
赤闌閑倚化人宫湖上春隂望不窮百尺楼臺空相外
萬家城郭雨聲中齋房漏滴蓮花水講殿經翻貝葉風
自咲世緣心似石擬焚香炷間生公
同安阻雨
出旬方到同安郭水驛春寒懶放舡白浪翻江風愈壮
黑雲粘樹雨長懸烽頭僧磬惟聞響沙口漁罾巳罷牽
寄語群鷗莫相狎只今無暇与攀緣
春園漫興
水漫芳塘生暖波松林蘭若散鳴珂題詩故欲愁花鳥
避酒還能憶薜蘿烟柳萬條供妙舞風鶯百轉當嬌歌
醉斜烏帽歸来晚一路花飛擈面多
曉過淮隂
軍城鐡鎖曉開關使節星馳未敢閑淮水東流應到海
瓜洲北去少逢山行人欲断寒烟外遠燒時明亂葦間
却憶帝城風物盛禮成湏及上春還
鳳陽使還
拜陵初罷雪雲晴使者南還荷聖靈馬上頓更新舊
曆風前重數短長亭逢人問俗諳傖語到處尋源驗水
經却憶長千橋畔柳歸時應待眼青青
雪中懷周大使倬
憶君官舍傍苔磯正是天寒雪擁扉堂上客耒公吏散
山前市罷估舡稀宦情淡泊同流水鄉思蒼茫對夕暉
歲晚荒村無可寄擬將詩句托鴻飛
沅水驛
憶昨鳴榔出帝鄉水程五十到南荒地連島屿諸蠻
雜山入辰沅萬里長翠靄羃林光冉冉玉泉鳴澗韻琅琅
麓川又在西林外却倚危樓望夕陽
送人歸隱
野鶴孤雲無定期閑林棲息本相宜雨荒苔石吟行徧
月落松忩醉起遲載誦左思招隱賦何慙陶令去来辭
只今我亦從行役愁絶黃花對阿誰
送僧還天台省親
載經東去路迢迢應為寕親到石橋江上中齋尋午墅
沙邊夜梵雑寒潮宰官問法留三宿慈母焚香製七條
歲晚定知歸本寺待予聽雪坐終宵
寄南屏渭長老
蒲室傳心弟一宗老尋古刹寄行蹤贊花偈就人争寫
壊色衣穿自懶縫案上梵經皆貝葉手中談麈是青松
何年惠遠重開社来聽東林寺裡鐘
寄紫金院喜性二衲
精藍西畔接城闉野水交流絶四隣過去真僧留半偈
浮来古佛見三身夜深門有聽經虎歲稔厨多施未人
遥憶兩禅相對處儼然無着與天親
贈景山中道立
古寺殘僧亂後稀獨来林下掩柴扉化人每轉千聲偈
辟地惟將一衲衣池上蓮芳辤伴去山中松偃識師歸
非關碩薄難行道自是群生與道違
寄道場聮上人
聖明新選黑衣巾似共名山有宿因地上布金多長者
室中傳偈捴門人法身巳應諸天相定力能消萬劫塵
愧我才華非鑿齒道安何事獨相親
初度寫懷時寓菁山
清時遁跡見非才茅屋秋深坐草莱貧為無田心獨泰
衰因多病髮先摧江天白鳥留予狎家圃黃花待主開
自愧年来初度日常叨旅次故人杯
高記室為予題菁山隱居次韻寄謝
幽幽山墅隔江城老大纔思避姓名兩屐苔荒林外迹
一瓢風撼樹間聲僧探住近邀禪坐友慮盟疎折簡行
脫使終南稱捷徑稚圭移到若為情
過何山廢寺
千峰寂寂寺門開石逕春風長綠苔佛閣丹青餘瓦礫
禪房花木變蒿莱翻經室壊僧應散施食臺空鳥自来
誰料空門亦如此獨臨斜日重徘徊
重過蜀山徐幼文隠居
憐君舊隱此林間一去神京未得還獨客重来多白髮
故人不見只青山岸前古樹曾維艇雪後高齋幾扣關
何日能除簮紱繫莫年相約共投閑
贍傅山人(善相似)
知君本性愛雲山浪迹江湖每忘還相氣獨遊飛鳥上
窮源多在亂松間千重巖穴行應遍一片機心久巳閑
亦欲相從尋勝地青鞋藜杖共躋攀
訪許文學不遇
杖策思尋半日閑偶随流水過前山林中不見童迎客
竹外惟聞犬護關道服自懸虚牖下茶巾空掛夕陽間
到門不遇君携手惆悵荒村暮獨還
送人之官閩中
鄊情寥落宦情牽一片征帆帶雨懸投驛遥瞻閩嶺樹
問程先下浙江船公庭理訟桄榔外客舍鳴琴荔子邊
聞道武夷山水勝經過湏為一留連
重陽道院
玉磵泉香草自春丹樓南下瞰城闉青衣童子曾来地
白石先生過去身九轉爐寒銷宿火七真堂古暗秋塵
松間道士多凢骨未省誰為出世人
官𪠘雨中
邑里蕭條民未復齋居卑濕病相牽客愁連月惟聞雨
農事關心擬問天自幸拙耕終歲飽更慚中酒日高眠
不才如此真堪棄敢負明時費俸錢
客夜有懷
欲洗閑愁把酒傾酒醒愁思又還生青燈背壁客孤坐
黃葉滿階蛩亂鳴千里有懷頻入夢一身如寄若為情
山長水遠人何處兩岸蘆花月自明
寄方員外
結髮從戎二十年獨揮赤管萬人前新辭禄秩緣思隱
閑學齋居似愛禪病裡頻書賖藥劵愁中久絶看花筵
懷君不隔天涯遠只在荒城暮雨邊
夜懷傅生森
深夜相思浣水邊情懷堪恨復堪憐雲山千里書不到
風雨一楼人獨眠蛩帶秋聲吟壁下鼠窺燈影出窗前
去年記得西湖上醉倒荷花香滿船
寄徐主事
網羅初觧命如絲一片忠誠結主知戴月暁趨丹鳳闕
移燈暮宿白雲司鄊書無便還家少旅思多驚得夢遲
每到松間并石上懷君愁見舊題詩
贈彈筝人
先軰曾將舊曲傳纖纖銀甲更堪憐清和未數湘靈瑟
哀怨渾同蜀國絃鶯弄晚風啼復歇鴈飛秋水断還連
坐中北客聽来少暗想當時一惘然
贈鄭邴文
兩鬢星星小幅巾蒼松氣節鶴精神居常倒屣迎佳客
貧不將詩謁貴人踏雪抱琴梅嶼暁典衣沽酒柳橋春
若非道眼高明者誰肯甘心寂寞濱
送蕭縣丞朝京
天官妙選待才賢茂宰清名衆所傳漠漠去帆衝暮雨
蕭蕭行李似當年逶迤客路朝京口迢逓王城在日邊
為說烏程民吏待金陵酒美莫留連
金華道中送鄭邴文東歸
柳絮飛飛共語離尊前會面定何時交情冷淡孤衷在
世味辛酸兩鬢知春水亂灘船下疾暁風殘月酒醒遲
湖邊鷗鷺休相咲破篋無錢只有詩
金陵道中
孤舟暁出古關西江樹蕭疎遶壊堤七里岡前寒雪霽
三茅峰頂暮雲齊酒家寂寞人稀醉車路縱横客易迷
迢逓漸看宮闕近月明時聽夜烏啼
楊州道中
馬頭津口足風波歲晏遥乘一傳過南渡客来多漢語
下江船去半吴歌蕪城緫入新編戶瓜步斜連古漕河
何處吹簫明月夜野田茅屋暁烟多
燕山客中
只合山中度歲時𣣔求聞逹豈相宜命輕似絮人争咲
心直如絃鬼亦知怕見是非休看史未忘習業尚耽詩
春風歸去江南路芳草滿汀花滿枝
喜則堂大參南歸
故國衣冠已變遷靈光此際獨依然一身幽薊二千里
兩鬢風霜十九年歸去午橋非舊日夢飛秋塞隔遥天
江南遺老如公少青史名高萬古傳
閩中春暮
吴山入夢驛程賖身逐孤忼客海涯九十日春多是雨
三千里路未歸家桄榔土潤蠻烟合楊柳江深瘴霧遮
倚徧闌干愁似海杜鵑啼過木蘭花
過春申君故城
女墻傾壊雉樓平遺址人傳是楚城遥憶玳簮曾到處
閑陪珠履此中行雨餘但見狐狸迹月冷疑聞劍珮聲
今古豪華成底事臨風惆悵不勝情
挽徐秋官先生
榮名堪羡死堪憐遺骨歸来附客船身殁異鄊無子送
名香後世有詩傳丹旌猶寫生時爵白日難開地底天
惟有門生懷舊德獨臨蕙帳一澘然
燈花
畫堂銀燭暎歌鐘醉眼俄驚火樹紅白玉屏深留晚豔
絳紗籠暖護春叢闌干清淚非因兩狼藉殘煤総為風
更憶禁垣歸路静金蓮随馬散文虹
登姑蘇臺懷古
荒臺獨上故城西輦路悽凉草樹迷廢塚巳無金虎踞
壊墻時有夜烏啼採香逕断来麋鹿響屧廊空變蒺藜
欲吊伍員何處是淡烟斜日不堪題
涉世寄道衍
涉世情懷冷似冰狂欹醉飲任騰騰随緣即是無心佛
逹理何拘有髮僧但得遺風追賈島不湏虚譽繼盧能
歸山未有謀身計空憶閑雲鎻碧層
送越上人住蔣山
落落晨星耆舊稀奮然一出拯危機石頭路滑有時到
山頂雲深無夢歸帆葉飽風衝白浪雪花和露濕緇衣
八功德水談空處應有江禽入座飛
送祖上人往京謁本師
載經遠向日邊遊因謁名師上石頭到寺定知衝暁霧
還山應是過殘秋千燈喻法元無盡一鉢随身信自留
大道本来無去住暫時相別莫多愁
寄婺州信長老
軒昂頭角法中龍攫霧拏雲興巳慵見說深山居幾夏
只披弊衲過三冬鳥㗸臺上出生飯虎避岩前入定松
近日諸方知道價傳燈應可繼南宗
送蓮社陸道師歸鏡湖別業
一錫横飛下鏡湖頭顱老去世緣疎庭栽竹少堪容鸖
池種蓮多不礙魚滿室香雲經盡後半窗明月定回初
陶潜懶入東林社在在青山可結廬
寄贍香山上人
塵機息盡悟無生日日空山伴鶴行月冷澗泉摇錫影
風傳松籟雜經聲迯虚自了三空法見性全消五藴情
莫學湯休餘習在却来人世競詩名
荅山西楊憲副故舊見寄
晉鄙遥山接太霞十年從仕鬢空華秋来有鴈偏催客
臘盡無梅更憶家私属羊毛皆入稅邊風馬乳代烹茶
番思共隱江南日每為論詩到晚鴉
静居集卷之五
