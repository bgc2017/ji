玉臺新詠卷之三
擬古七首陸機
擬西北有高樓
高樓一何峻迢迢峻而安綺窗出塵冥飛階躡雲
端佳人撫琴瑟纖手清且閒芳草隨風結哀響馥
若蘭玉容誰能顧傾城在一彈佇立望日昃躑躅
再三歎不怨佇立久但願歌者歡思駕歸鴻羽比
翼双飛翰
擬東城高且長
西山何其峻層曲鬱崔嵬零露彌天墜蕙葉憑林
衰寒暑相因襲時逝忽如遺三閭結飛轡太耊悲
落暉曷爲牽世務中心悵有違京雒多妖麗玉顏
侔瓊蕤閑夜撫鳴琴惠音清且悲長歌赴促節哀
響遂高徽一唱萬夫歡再唱梁塵飛思爲河曲鳥
双遊灃水湄
擬蘭若生春陽
嘉樹生朝陽凝霜封其條執心守時信歲寒不敢
凋美人何其曠灼灼在雲霄隆想彌年時長嘯入
風飄引領望天末譬彼向陽翹
擬迢迢牽牛星
炤炤天漢輝粲粲光天步牽牛西北廻織女東南
顧華容一何綺揮手如振素怨彼河無梁悲此年
歲暮跂彼無良緣皖焉不得度引領望大川双涕
如沾露
擬庭中有竒樹
歡交蘭時往迢迢匿音徽虞淵引絶景四節逝若
飛芳草久已茂佳人竟不歸躑躅遵林渚惠風入
我懷感物戀所歡採此欲貽誰
擬靑靑河畔草
靡靡江籬草熠熠生河側皎皎彼姝女阿那當軒
織粲粲妖容姿灼灼華美色良人遊不歸偏栖獨
隻翼空房來悲風中夜起歎息
擬涉江採芙蓉
上山採瓊蘂穹谷饒芳蘭采采不盈掬悠悠懷所
歡故鄕一何曠山川阻且難沉思鍾萬里躑躅獨
吟歎
爲顧彦先贈婦二首陸雲
其一
辭家遠行遊悠悠三千里京洛多風塵素衣化爲
緇修身悼憂苦感念同懷子隆思亂心曲沈權滯
不起歡沈難克興心亂誰爲理願假歸鴻翼飜飛
浙江汜
其二
東南有思歸長歎充幽闥借問歎何爲佳人眇天
末遊宦久不歸山川脩且闊形影參商乖音息曠
不達離合非有常譬彼絃與筈願保金石志慰妾
長飢渴
贈車騎一首周夫人
碎碎細織練當爲君作襦君行豈有顧憶君是妾
夫昔者得君書聞君在高平今時得君書聞君在
京城京城華麗鄕璀粲多異端男兒多遠志豈知
妾念君昔者與君别歲律薄將暮日月一何速素
秋墜湛露湛露何冉冉思君隨歲晚對食不能飱
臨觴不能飲
樂府三首
豔歌行
扶桑升朝輝照此高樓端高堂多豔麗洞房出清
顏淑貌耀皎日惠心清且閒美目揚玉澤蛾眉象
翠翰鮮膚一何潤秀色若可飡窈窕多容儀婉美
巧笑言暮春春服成粲粲綺與紈金雀垂藻翹瓊
珮結瑶璠方駕揚清塵濯足洛水瀾藹藹風雲會
佳人一何繁南崖充羅幕北渚盈軿軒清川含藻
景高岸被華丹馥馥芳袖揮泠泠纖指彈悲歌吐
清音雅舞播幽蘭丹唇含九秋妍迹凌七盤赴曲
迅驚鴻蹈節如集鵉綺態隨顏變沈姿無定源俯
仰紛阿那顧步咸可歡遺芳結飛飈浮景映清湍
冶容不足詠春遊良可歎
前緩聲歌
遊仙聚靈族高會曾城阿長風萬里舉慶雲鬱嵯
峨宓妃興洛浦王韓起泰華北徵瑶臺女南要湘
川娥肅肅宵駕動翩翩翠蓋羅羽旗栖瓊鸞玉衡
吐鳴和太容揮高絃洪崖發清歌獻酬旣已周輕
軒垂紫霞搃轡扶桑枝濯足湯谷波清輝溢天門
垂慶惠皇家
塘上行
江蘺生幽渚微芳不足宣被蒙風雨會移君華池
邊發藻玉臺下垂影滄浪淵沾潤旣己渥結根奥
且堅四節遊不處華繁難久鮮淑氣與時殞餘芳
隨風捐天道有遷易人理無常全男歡智傾愚女
愛衰避妍不惜微軀退但歎蒼蠅前願君廣末光
照妾薄暮年
爲顧彦先贈婦往反四首陸雲
其一
我在三川陽子居五湖隂山海一何曠譬彼飛與
沉目想清惠姿耳存淑媚音獨寐多遠念寢言撫
空衿彼美同懷子非爾誰爲心
其二
悠悠君行邁煢煢妾獨止山河安可踰永隔路萬
里京室多妖冶粲粲都人子雅步嫋纖腰巧笑發
皓齒佳麗良可羨衰賤焉足紀遠蒙眷顧言䘖恩
非望始
其三
翩翩飛蓬征郁郁寒木榮遊止固殊性浮沈豈一
情隆愛結在昔信誓貫三靈秉心金石固豈從時
俗傾笑目逝不顧纖腰徒盈盈何用結中欵仰指
北辰星
其四
浮海難爲水遊林難爲觀容色貴及時朝華忘日
晏皎皎彼姝子灼灼懷春粲西城善雅舞總章饒
清彈鳴簧發丹唇朱絃繞素腕輕裙猶電揮雙袂
如霞散華容溢藻幄哀響入雲漢知音世所希非
君誰能讃棄置北辰星聞此玄龍煥時暮勿復言
華落理必賤
雜詩一首楊方
秋夜凉風起清氣蕩暄濁蜻蜊吟階下飛蛾拂眀
燭君子從遠役佳人守煢獨離居幾何時鑚燧忽
改木房櫳無行跡庭草萋已綠靑苔依空牆蜘蛛
綱四屋感好多所懷沈憂結心曲
合歡詩五首
其一
虎嘯谷風起龍躍景雲浮同聲好相應同氣自相
求我情與子親譬如影追軀食共並根穗飲共連
理杯衣用双絲絹寢共無縫綯居願接膝坐行願
擕手趨子靖我不動子遊我無留齊彼同心鳥譬
此比目魚情至斷金石膠漆未爲牢但願長無别
合形作一軀生爲併身物死爲同槨灰秦氏自言
至我情不可儔
其二
磁石招長針陽燧下炎煙宮商聲相和心同自相
親我情與子合亦如影追身寢共織成被絮用同
功綿暑摇比翼扇寒坐併肩氊子笑我必哂子慼
我無歡來與子共迹去與子同塵齊彼蛩蛩獸舉
動不相捐唯願長無别合形作一身生有同室好
死成併棺民徐氏自言至我情不可陳
其三
獨坐空室中愁有數千端悲響荅愁歎哀涕應苦
言彷徨四顧望白日入西山不覩佳人來但見飛
鳥還飛鳥亦何樂夕宿自作群
其四
飛黃䘖長轡翼翼回輕輪俯涉渌水澗仰過九層
山脩途曲且險秋草生兩邊黃華如沓金白華如
散銀青敷羅翠采絳葩象赤雲爰有承露枝紫榮
合素芬扶疎垂清藻布翹芳且鮮目爲豔彩廻心
爲竒色旋撫心悼孤客俯仰還自憐踟躕向壁歎
攬筆作此文
其五
南林有竒樹承春挺素華豐翹被長條綠葉蔽朱
柯因風吐徽音芳氣入紫霞我心羨此木願徙着
余家夕得遊其下朝得弄其葩爾根深且堅余宅
淺且洿移植無良期歎息將如何
七夕觀織女詩一首王鑒
牽牛悲殊舘織女怨離家一稔期一宵此期良可
嘉赫奕玄門開飛閣欝嵯峨隱隱驅千乘闐闐越
星河六龍奮瑶轡文螭負瓊車火丹乘瑰燭素女
執瓊華絳旗若吐電朱蓋如振霞雲韶何嘈嗷靈
鼓鳴相和亭軒佇高眄眷予在岌峨澤因芳露沾
恩附蘭風加明發相從遊翩翩鸞鷟羅同遊不同
觀念子憂怨多敬因三祝末以爾屬皇娥
嘲友人一首李充
同好齊歡愛纏緜一何深子旣識我情我亦知子
心嬿婉歷年歲和樂如瑟琴良辰不我俱中闊似
商參爾隔北山陽我分南川隂嘉會罔克從積思
安可任目想妍麗姿耳存清媚音脩晝興永念遥
夜獨悲吟逝將尋行役言别涕沾襟願爾降王趾
一顧重千金
夜聽擣衣一首曹毗
寒興御紈素佳人理衣衾冬夜清且永皓月照堂
隂纖手疉輕素朗杵叩鳴砧清風流繁節廻飈灑
微吟嗟此往運速悼彼幽滯心二物感余懷豈但
聲與音
擬古詩一首陶潛
日暮天無雲春風扇微和佳人美清夜達曙酣且
歌歌竟長歎息持此感人多眀明雲間月灼灼葉
中花豈無一時好不久當如何
樂府詩二首荀㫤
擬相逢狹路間
朝發邯郸邑暮宿井陘間井陘一何狹車馬不得
旋邂逅相逢值﨑嶇交一言一言不容多伏軾問
君家君家誠難知難知復易博南面平原居北趣
相如閣飛樓臨夕都通門枕華郭入門無所見但
見雙栖鶴栖鶴數十双鴛鴦群相追大兄弭金璫
中兄振纓綉伏臘一來歸鄰里生光輝小弟無所
作闘雞東陌逵大婦織紈綺中婦縫羅衣小婦無
所作挾瑟弄音徽丈人且却坐梁塵將欲飛
擬靑靑河邊草
熒熒山上火迢迢隔隴左隴左不可至精爽通寤
寐寤寐衾幃同忽覺在他邦他邦各異邑相遂不
相及迷墟在望烟木落知冰堅升朝冬自進誰肯
相攀牽客從北方來遺我端弋綈命僕開弋綈中
有隱起珪長跪讀隱珪辭苦聲亦悽上言各努力
下言長相懷
雜詩二首
其一王微
桑妾獨何懷傾筐未盈把自言悲苦多排却不肯
捨妾悲四陳訴填憂不銷冶寒鴈歸所從半塗失
憑假壯情忭驅馳猛氣捍朝社常懷雪漢慙常欲
復周雅重名好銘勒輕軀願圖寫萬里度沙漠懸
師蹈朔野傳聞兵失利不見來歸者奚處埋旍摩
何處喪車馬拊心悼恭人零淚覆面下徒謂久别
離不見長孤寡寂寂揜高門寥寥空廣厦待君竟
不歸收顏今就價
其二
思婦臨高臺長想憑華軒弄絃不成曲哀歌若送
言箕箒留江介良人處鴈門詎憶無夜苦但和狐
白温日暗牛羊下野雀滿空園孟冬寒風起東壁
正中昏朱火獨照人抱景自愁怨誰知心曲亂所
思不可論
雜詩三首謝惠連
七月七日詠牛女
落日隱簷楹升月照房櫳團團滿葉露浙浙振條
風蹀足循廣塗瞬目曬曾穹雲漢有靈匹彌年闕
相從遐川阻暱愛脩渚曠清容弄杼不成采聳轡
驚前蹤昔離秋已兩今聚夕無雙傾河易廻幹欵
顏難久悰沃若靈駕旋寂寥雲幄空留情顧華寢
遥心遂奔龍沈吟爲爾感情深意彌重
擣衣
衡紀無淹度晷運倏如催白露滋園菊秋風落庭
槐肅肅莎雞羽烈烈寒螿啼夕隂結空幕宵月皓
中閨美人成常服端飭相招携簪玉出北方鳴金
步南階欄高砧響發楹長杵聲哀微芳起兩袖輕
汗染双題紈素旣已成君子行未歸裁用笥中刀
縫爲萬里衣盈篋自予手幽緘俟君開腰帶准疇
昔不知今是非
代古
客從遠方來贈我鵠文綾貯以相思筴緘以同心
繩裁爲親身服着以俱寢興别來經年歲歡心不
可凌寫酒置井中誰能辯斗升合如杯中水誰能
判淄澠
代行行重行行劉鑠
眇眇凌長道遥遥行遠之廻車背京邑揮手從此
辭堂上流塵生庭中綠草滋寒螿翔水曲秋兔依
山基芳年有華月佳人無還期日夕凉風起對酒
長相思悲發江南調憂委子衿詩臥看明燈晦坐
見輕紈緇淚容不可飾幽鏡難復持願垂薄暮景
照妾桑榆時
代明月何皎皎
落宿半遥城浮雲藹曾闕玉宇來清風羅帳延秋
月結思想伊人沉憂懷明發誰謂行客遊屢見芳
流歇河廣川無梁山高路難越
代孟冬寒氣至
白露秋風始秋風明月初眀月照高樓白露皎玄
除迨及凉風起行見寒林疎客從遠方至贈我千
里書先叙懷舊愛末陳夕離居一章意不盡三復
情有餘願遂平生志無使甘言虚
代靑青河邊草
凄凄含露臺肅肅迎風舘思女御櫺軒哀心徹雲
漢端撫悲絃泣獨對明燈嘆良人久徭役耿分終
昏旦楚楚秋水歌依依授菱彈
詠牛女
秋動清氛扇火移炎氣歇廣欄含夜隂高軒通夕
月安步巡芳林傾望極雲闕組幕縈漢陳龍駕凌
霄發誰云長河遥頗覺促筵悅沉情未申寫飛光
已飄忽來對眇難期今歡自玆沒
玉臺新詠卷之三
玉臺新詠目錄卷之三
擬古七首陸機
爲顧彦先贈婦二首陸雲
贈車騎一首周夫人
樂府三首
爲顧彦先贈婦往反四首陸云
雜詩一首楊方
合歡詩五首
七夕觀織女詩一首鑒王
嘲友人一首李充
夜聽擣衣一首曹毗
擬古詩一首陶潛
樂府詩二首荀㫤
雜詩二首王微
雜詩三首謝惠連
雜詩五首劉鑠
