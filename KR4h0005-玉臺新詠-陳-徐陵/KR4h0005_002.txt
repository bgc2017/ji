玉臺新詠卷之二
於清河見輓船士新婚别妻魏文帝
與君結新婚宿昔當别離凉風動秋草蟋蟀鳴相
隨冽冽寒蟬吟蟬吟抱枯枝枯枝時飛揚身體忽
遷移不悲身遷移但惜歲月馳歲月無窮極會合
安可知願爲双黃鵠比翼戲清池
清河一首
方舟戲長水湛淡自浮沉絃歌發中流悲響有餘
音音聲入君懷悽愴傷人心心傷安所念但願恩
情深願爲晨風鳥双飛翔北林
塘上行甄皇后
蒲生我池中其葉何離離傍能行仁義莫若妾自
知衆口鑠黃金使君生别離念君去我時獨愁常
苦悲想見君顏色感結傷心脾念君常苦悲夜夜
不能寐莫以賢豪故棄捐素所愛莫以魚肉賤棄
捐葱與薤莫以麻枲賤棄捐營與蒯出亦復苦愁
入亦復苦愁邊地多悲風樹木何修修從君致獨
樂延年壽千秋
雜詩二首并序王宋
王宋者平虜將軍劉勲妻也入門二十
年後勲悅山陽司馬氏女以宋無子
出之還於道中作詩
其一
翩翩牀前帳張以蔽光輝昔將爾同去今將爾同
歸緘藏篋笥裏當復何時披
其二
誰言去婦薄去婦情更重千里不唾井况乃昔所
奉遠望未爲遥踟躕不得住
雜詩五首曹植
其一
明月照高樓流光正徘徊上有愁思婦悲歎有餘
哀借問歎者誰言是客子妻君行踰十年孤妾當
獨栖君若清路塵妾若濁水泥浮沉各異勢會合
何時諧願爲西南風長逝入君懷君懷時不開妾
心當何依
其二
西北有織婦綺縞何繽紛眀晨秉機杼日莫不成
文太息終長夜悲嘯入靑雲妾身守空房良人行
從軍自期三年歸今已歷九春孤鳥繞林翔嗷嗷
鳴索群願爲南流景馳光見我君
其三
微隂翳陽景清風飄我衣遊魚潛渌水翔鳥薄天
飛眇眇客行去遥役不得歸始出嚴霜結今夜白
露晞遊子歎黍離處者歌式微慷慨對嘉賓悽愴
内傷悲
其四
攬衣出中閨逍遥步兩楹閒房何寂寞綠草破階
庭空室自生風百鳥翩南征春思安可忘憂慼與
我并佳人在遠道妾身獨單煢懽會難再遇蘭芝
不重榮人皆弃舊愛君豈若平生寄松爲女蘿依
水如浮萍束身奉衿帶朝夕可墮傾儻願終盻盻
永副我中情
其五
南國有佳人容華若李朝遊桃江北岸夕宿湘川
沚時俗薄朱顏誰爲發皓齒俛仰歲將暮榮曜難
永恃
美女篇
美女妖且閒採桑岐路間長條紛冉冉落葉何翩
翩攘袖見素手皓腕約金環頭上金雀釵腰佩翠
琅玕明珠交玉体珊瑚間朱顏羅衣何飄飄輕裙
隨風還顧盻爲光彩長嘯氣若蘭行徒用息駕休
者以忘飱借問女安居乃在城南端青樓臨大路
高門結重關容華輝朗日誰不希令顏媒氏何所
營玉帛不時安佳人慕高義求賢良獨難衆人何
嗷嗷安知彼所歡盛年處房室中夜起長歎
種葛篇
種葛南山下葛蔓自成隂與君初婚時結髮恩義
深歡愛在枕席宿昔同衣衾竊慕棠棣篇好樂如
瑟琴行年將晚暮佳人懷異心恩絶曠不接我情
逐抑沈出門當何顧徘徊步北林下有交頸獸仰
見雙栖禽攀枝長歎息淚下沾羅衿良馬知我愁
延頸對我吟昔爲同池魚今若商與參往古皆歡
遇我獨困於今棄置委天命悲愁安可任
浮萍篇
浮萍寄清水隨風東西流結髮辭嚴親來爲君子
逑恪勤在朝夕無端獲罪尤在昔蒙恩惠和樂如
瑟琴何意今摧頽曠若商與參茱萸自有芳不若
桂與蘭新人雖可愛無若故人歡行雲有反期君
恩儻中還慊慊仰天嘆愁心將何愬日月不常處
人生忽若寓悲風來入懷淚落如垂露小篋造裳
衣裁縫紈與素
棄婦詩曹植
石榴植前庭綠葉摇縹靑丹華灼烈烈惟彩有光
榮光好曄流離可以處淑靈有鳥飛來集樹翼以
悲鳴夫何爲丹華丹華實不成拊心長歎息無子
當歸寧有子月經天無子若流星天月相終始流
星沒無精栖遲失所宜下與瓦石并憂懷從中來
歎息通雞鳴返側不能寐逍遥於前庭踟躕還入
房肅肅帷幕聲褰幃更攝帶撫弦彈素箏慷慨有
餘音要妙悲且清收淚長歎息何以負神靈招摇
待霜露何必春夏成晚穫爲良實願君且安寧
樂府二首魏明帝
其一
昭昭素明月暉光燭我牀憂人不能寐耿耿夜何
長微風衝閨闥羅帷自飄颺攬衣曳長帶縱屣下
高堂東西安所之徘徊以傍徨春鳥何南飛翩翩
獨翶翔悲聲命儔匹哀鳴傷我腸感物懷所思泣
涕忽沾裳佇立吐高吟舒憤訴窮蒼
其二
種瓜東井上冉冉自踰垣與君新爲婚瓜葛相結
連寄託不肖軀有如倚太山莬絲無枝株蔓延自
登緣萍藻託清流常恐身不全被蒙丘山惠賤妾
執拳拳天日昭知之想君亦俱然
詠懷詩二首阮籍
其一
二妃游江濱逍遥從風翔交甫解環佩婉孌有芬
芳猗靡情歡愛千載不相忘傾城迷下蔡容好結
中腸感激生憂思萱草樹蘭房膏沐爲誰施其雨
怨朝陽如何金石交一旦便離傷
其二
昔日繁華子安陵與龍陽夭夭桃李花灼灼有輝
光悅懌若九春磬折似秋霜流眄發媚姿言笑吐
芬芳携手等歡愛宿昔同衾裳願爲雙飛鳥比翼
共翶翔丹青著眀誓永世不相忘
樂府七首傳玄
靑靑河邊草篇
靑靑河邊草悠悠萬里道草生在春時遠道還有
期春至不草生期盡歎無聲感物懷思心夢想發
中情夢君如鴛鴦比翼雲間翔旣覺寂無見曠如
參與商夢君結同心北翼遊北林旣斍寂無見曠
如商與參河洛自用固不如中岳安回流不汲汲
浮雲往自還悲風動思心悠悠誰知者懸景無停
居忽如馳駟馬傾耳懷音響轉目淚双墮生存無
會期要君黃泉下
豫章行
苦相身爲女卑陋難再陳兒男當門戶墮地自生
神雄心志四海萬里望風塵女育無欣愛不爲家
所珍長大逃深室藏頭羞見人垂淚適他鄕忽如
雨絶雲低頭和顏色素頰結朱唇跪拜無復數婢
妾如嚴賓情合双雲漢葵藿傾陽春心乖甚永火
百惡集其身玉顏隨年變丈夫多好新昔爲形與
影今爲胡與秦胡秦時相見一絶踰參辰
豔歌行
有女懷芬芳提提步東廂蛾眉分翠羽明發目清
揚丹唇翳皓齒秀色若珪璋巧笑露歡靨衆媚不
可詳容儀希世出無乃古毛嬙頭安金步摇耳繫
明月璫珠環約素腕翠爵垂鮮光文袍綴藻黼玉
體映羅裳容華旣以豔志節擬秋霜徽音冠青雲
聲響流四方妙哉英媛德宜配侯與王靈應萬世
合日月時相望媒氏陳束帛羔鴈鳴前堂百兩盈
中路起若鵉鳳翔凡夫徒踴躍望絶殊參商
怨歌行
昭昭朝時日皎皎晨明月十五入君門一别終華
髮同心忽異離曠如胡與越胡越有會時參辰遼
且闊形影雖髣髴音聲寂無達纖絃感促柱觸之
哀聲發情思如循環憂來不可遏塗山有餘恨詩
人詠采葛蜻蚓吟牀下回風起幽闥春榮隨露落
芙蓉生木末自傷命不遇良辰永乖别已爾可柰
何譬如紈素裂孤雌翔故巢星流光景絶魂神馳
萬里甘心要同穴
明月篇
皎皎眀月光灼灼朝日輝昔爲春蠒絲今爲秋女
衣丹唇列素齒翠彩發蛾眉嬌子多好言歡合易
為姿王顏盛有時秀色隨年衰常恐新間舊變故
興細微浮萍無根本非水將何依憂喜更相接樂
極還自悲
秋蘭篇
秋蘭蔭玉池池水清且芳芙蓉隨風發中有双鴛
鴦双魚自踴躍兩鳥時廻翔君期歷九秋與妾同
衣裳
西長安行
所思兮何在乃在西長安何用存問妾香䙞雙珠
環何用重存問羽爵翠琅玕今我兮聞君更有兮
異心香亦不可燒環亦不可沈香燒日有歇環沈
日自深
和班氏詩一首傳玄
秋胡納令室三日宦他鄕皎皎潔婦姿泠泠守空
房嬿婉不終久别如參與商憂來猶四海易感難
可防人言生日短愁者苦夜長百草揚春華攘腕
採柔桑素手尋繁枝落葉不盈筐羅衣翳玉體廻
目流彩章君子倦仕歸車馬如龍驤精誠馳萬里
旣至兩相忘行人悅令色請息此路傍誘以逢郎
喩遂下黃金裝烈烈貞女忿言辭厲秋霜長驅及
君室奉金升北堂母立呼婦來歡情樂未央秋胡
見此婦惕然懷探湯負心豈不慙永誓非所望清
濁自異源鳧鳳不並翔引身赴長流果哉潔婦腸
彼夫旣不淑此婦亦太剛
情詩五首張華
其一
北方有佳人端坐鼓鳴琴終晨撫管絃日夕不成
音憂來結不觧我思存所欽君子尋時役幽妾懷
苦心初爲三載别於今久滯淫昔柳生戶牖庭内
自成隂翔鳥鳴翠偶草虫相和吟心悲易感激俛
仰淚流衿願託晨風翼束帶侍衣衾
其二
明月曜清景曨光照玄墀幽人守靜夜廻身入空
帷束帶俟將朝廓落晨星稀寐假交精爽覿我佳
人姿巧笑媚歡靨縣娟眸與眉寐言增長歎悽然
心獨悲
其三
清風動帷簾晨月燭幽房佳人處遐遠蘭室無容
光衿懷擁虚景輕衾覆空牀居歡惜夜促在慼怨
宵長撫枕獨吟歎綿綿心内傷
其四
君居北海陽妾在江南隂懸邈脩途遠山川阻且
深承歡注隆愛結分投所欽䘖恩守篤義萬里託
徵心
其五
遊目四野外逍遥獨延佇蘭蕙緣清渠繫華蔭綠
墅佳人不在玆取此欲誰與巢居斍風飄穴處識
隂雨未曾遠别離安知慕儔侶
雜詩二首
其一張華
逍遥遊春空容與綠流阿白蘋開素葉朱草茂丹
華微風摇茞若層波動芰荷榮彩曜中林流馨入
綺羅王孫遊不歸脩路邈以遐誰與翫遺芳佇立
獨咨嗟
其二
荏苒日月運寒暑忽流易同好遊不存苕苕遠離
析房櫳自來風戶庭無行迹兼葭生牀下蛛蝥綱
四璧懷思豈不隆感物重鬱積遊鴈比翼翔歸鴻
知接翮來哉彼君子無愁徒自隔
内顧詩二首潘岳
其一
靜居懷所歡登城望四澤春草欝靑靑桑柘何奕
奕芳林振朱榮渌水激素石初征冰未泮忽焉袗
絺綌漫漫三千里苕苕遠行客馳情戀朱顏寸隂
過盈尺夜愁極清晨朝悲終日夕山川信悠永願
言良弗獲引領訊歸雲沉思不可釋
其二
獨悲安所慕人生若朝露綿邈寄絶域眷戀想平
素爾情旣來追我心亦還顧形體隔不達精爽交
中路不見山下松隆冬不易故不見陵澗柏歲寒
守一度無謂希見疎在遠分彌固
悼亡詩二首潘岳
其一
苒荏冬春謝寒暑忽流易之子歸窮泉重壤永幽
隔私懷誰克從淹留亦何益僶俛恭朝命廻心返
初役望廬思其人入室想所歷幃屏無髣髴翰墨
有餘迹流芳未及歇遺挂猶在壁悵恍如或存回
遑忡驚惕如彼翰林鳥雙栖一朝隻如彼遊川魚
比目中路析春風緣隟來晨霤依簷滴寢息何時
忘沉憂日盈積庶幾有時哀莊缶猶可擊
其二
皎皎窗中月照我室南端清商應秋至溽暑隨節
闌凛凛凉風升始覺夏衾單豈曰無重纊誰與同
歲寒歲寒無與同朗月何朧朧展轉眄枕席長簞
竟牀空牀空委清塵室虛來悲風獨無李氏靈彷
彿覩爾容撫衿長歎息不斍涕沾胷沾胷安能已
悲懷從中起寢興自存形遺音猶在耳上慙東門
吳下愧蒙莊子賦詩欲言志零落難具紀命也可
柰何長戚自令鄙
王昭君辭一首并序石崇
王眀君者本爲王昭君以觸文帝諱故
改匈奴盛請婚於漢元帝詔以後宮良
家子眀君配焉昔公主嫁烏孫令琵琶
馬上作樂以慰其道路之思其送眀君
亦必爾也其新造之曲多哀聲故叙之
於紙云爾
我本漢家子將適單于庭辭訣未及終前驅已抗
旌僕御涕流離轅馬爲悲鳴哀鬱傷五内泣淚沾
珠瓔行行日已遠乃造匈奴城延我於穹盧加我
閼氏名殊類非所安雖貴非所榮父子見陵辱對
之慙且驚熬身良未易默默以苟生荀生亦聊積
何思常憤盈願假飛鴻翼棄之以遐征飛鴻不我
顧佇立以屏營昔爲匣中玉今爲糞上英朝華不
足歡甘爲草秋并傳語後世人遠嫁難爲情
嬌女詩一首左思
吾家有嬌女皎皎頗白晢小字爲紈素口齒自清
歷鬢髮覆廣額双耳似連璧明朝弄梳臺黛眉類
掃跡濃朱衍丹唇黃&KR0687;瀾漫赤嬌語若連瑣忿速
乃明&KR1427;握筆利彤管篆刻未期益埶書愛綈素誦
習矜所獲其姊字惠芳兩目燦如畫輕粧喜樓邊
臨鏡忘紡績舉觶擬京兆立的成復易玩弄眉頰
間劇兼機杼役從容好趙舞延袖像飛翮上下絃
柱際文史輙卷襞顧眄屏風畫如見巳指擿丹青
日塵闇眀義爲隱𦣱馳騖翔園林菓下皆生摘紅
葩掇紫萍蔕實驟抵擲貪華風雨中倏忽數百適
務躡霜雪戲重綦常累積并心注肴饌端坐理盤
槅翰墨戢閒按相與數離逖動爲罏鉦屈屣履往
之適止爲荼菽據吹吁對鼎䥶脂膩漫白袖煙薰
染珂錫衣被皆重施難與沈水碧任其孺子意羞
受長者責瞥聞當與杖淚掩俱向壁
玉臺新詠卷之二
玉臺新詠目錄卷之二
於清河見輓船士新婚與妻别一首
魏文帝
清河一首又
樂府塘上行一首甄皇后
雜詩二首并序劉勲妻王宋
雜詩五首曹植
樂府三首又
棄婦一首又
樂府二首魏明帝
詠懷詩二首阮籍
樂府詩七首傳玄
和班氏詩一首又
情詩五首張華
雜詩二首又
内顧詩二首潘岳
悼亡詩二首又
王昭君辭一首并序石崇
嬌女詩一首左思
