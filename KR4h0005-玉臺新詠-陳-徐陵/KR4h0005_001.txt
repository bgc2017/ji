玉臺新詠卷之一
古詩八首
其一
上山採蘼蕪下山逢故夫長跪問故夫新人復何
如新人雖言好未若故人姝顏色類相似手爪不
相如新人從門入故人從閤去新人工織縑故人
工織素織縑日一匹織素五丈餘將縑來比素新
人不如故
其二
懍懍歲云暮螻蛄多鳴悲凉風率已厲遊子寒無
衣錦衾遺洛浦同袍與我違獨宿累長夜夢想見
容輝良人唯古歡枉駕惠前綏願得常巧笑携手
同車歸旣來不須臾又不處重闈諒無晨風翼焉
得凌風飛眄睐以適意引領遥相睎徙倚懷感傷
垂涕沾雙扉
其三
冉冉孤生竹結根泰山阿與君爲新婚菟絲附女
蘿莵絲生有時夫婦會有宜千里遠結婚悠悠隔
山陂思君令人老軒車來何遲傷彼蕙蘭花含英
揚光輝過時而不採捋隨秋草萎君亮報高節賤
妾亦何爲
其四
孟冬寒氣至北風何慘慄愁多知夜長仰觀衆星
列三五明月滿四五蟾兔缺客從遠方來遺我一
書扎上言長相思下言久離别置書懷袖中三歲
字不滅一心抱區區懼君不識察
其五
客從遠方來遺我一端綺相去萬餘里故人心尚
爾文彩雙鴛鴦裁爲合歡被着以長相思緣以結
不解以膠投漆中誰能别離此
其六
四座且莫諠願聽歌一言請說銅爐器崔嵬象南
山上枝似松柏下根據銅盤雕文各異類離婁目
相聯誰能爲此器公輸與魯班朱火然其中靑烟
颺其間從風入君懷四座且莫歡香風難久居空
令蕙草殘
其七
悲與親友别氣結不能言贈子以自愛道遠會見
難人生無幾時顚沛在其間念子棄我去新心有
所歡結志靑雲上何時復來還
其八
穆穆清風至吹我羅裳裾靑袍似春草長條隨夙
舒朝登津梁山褰裳望所思安得抱柱信皎日以
爲期
古樂府詩六首
日出東南隅行
日出東南隅照我秦氏樓秦氏有好女自言名羅
敷羅敷善蚕桑採桑城南隅靑絲爲籠繩桂枝爲
籠鈎頭上倭隨髻耳中明月珠綠綺爲下裳紫綺
爲上襦觀者見羅敷下檐捋髭鬚少年見羅敷脫
巾着幧頭耕者忘其耕鋤者忘其鋤來歸自相喜
但坐觀羅敷使君從南來五馬立踟躕使君遣吏
往問此誰家姝荅云秦氏女且言名羅敷羅敷年
幾何二十尚未滿十五頗有餘使君謝羅敷寧可
共載不羅敷前置辭使君一何愚使君自有婦羅
敷自有夫東方千餘騎夫壻居上頭何以識夫壻
白馬從驪駒素絲繫馬尾黃金絡馬頭腰間鹿慮
劒可直千萬餘十五府小吏二十朝大夫三十侍
中郎四十專城居爲人潔白晢髯髯頗有鬚盈盈
公府步冉冉府中趨坐中數千人皆言夫壻殊
相逢狹路間與樂府極異爲
相逢狹路間道隘不容車如何兩少年挾轂問君
家君家誠易知易知復難忘黃金爲君門白玉爲
君堂堂上置樽酒使作邯郸娼中庭生桂樹華燭
何煌煌兄弟兩三人中子爲侍郎五日一來遊道
上自生光黃金絡馬頭觀者滿路傍入門時左顧
但見雙鴛鴦鴦鴦七十二羅列自成行音聲何噰
噰鶴鳴東西廂大婦織羅綺中婦織流黃小婦無
所作挾瑟上高堂丈人且安坐調絲未遽央
隴西行
天上何所有歷歷種白楡桂樹夾道生靑龍對道
隅鳳凰鳴啾啾一毋將九鶵顧視世間人爲樂甚
獨殊好婦出迎客顏色正敷愉伸腰再拜跪問客
平安不請客北堂上坐客氊氍毹清白各異樽酒
上正華疏酌酒持與客客言主人持却略再拜跪
然後持一杯談笑未及竟左顧勑中厨促令辨麄
飯愼莫使稽留廢禮送客出盈盈庭中趨送客亦
不遠足不過門樞取婦得如此齊姜亦不如健婦
持門戶勝一大丈夫
豔歌行
翩翩堂前燕冬藏夏來見兄弟兩三人流蕩在他
縣故人誰爲補新衣誰當䘺賴得賢主人覽取爲
吾綻夫壻從門來斜倚西北眄語卿且勿眄水清
石自見不見何纍纍遠行不如歸
皚如山上雪
皚如山上雪皎若雲間月聞君有兩意故來相决
絶今日斗酒會眀旦溝水頭蹀&KR1923;御溝上溝水東
西流凄凄復凄凄嫁娶不須啼願得一心人白頭
不相離竹竿何嫋嫋魚尾何蓰蓰男兒重意氣何
用錢刀爲
双白鵠
飛來雙白鵠乃從西北來十十將五五羅列行不
齊忽然卒疲病不能飛相隨五里一反顧六里一
徘徊吾欲啣汝去口噤不能開吾欲負汝去羽毛
曰摧頽樂哉新相知憂耒生别離蜘蹰顧群侶淚
落縱橫垂今日樂相樂延年萬歲期
雜詩九首枚乘
其一
西北有高樓上與浮雲齊交䟽結綺窗阿閣三重
階上有絃歌聲音響一何悲誰能爲此曲無乃𣏌
梁妻清商隨風發中曲正徘徊一彈再三嘆慷慨
有餘哀不惜歌者苦但傷知音稀願爲双鴻鵠奮
翅起高飛
其二
東城高且長逶迤自相屬廻風動地起秋草萋且
綠四時更變化歲暮一何速晨風懷苦心蟋蟀傷
局促蕩滌放情志何爲自結束燕趙多佳人美者
顏如玉被服羅衣裳當戶理清曲音響一何悲絃
急知柱促馳情整巾帶沉吟聊躑躅思爲雙飛燕
啣泥巢君屋
其三
行行重行行與君生别離相去萬餘里各在天一
涯道路阻且長會面安可知胡馬嘶北風越鳥巢
南枝
其四
相去日已遠衣帶日已緩浮雲蔽白日遊子不復
返思君令人老歲月忽已晚棄捐勿復道努力加
飱飯
其五
涉江採芙蓉蘭澤多芳草採之欲遺誰所思在遠
道還顧望舊鄕長路漫浩浩同心而離居傷憂以
終老
其六
靑靑河畔草鬱鬱園中柳盈盈樓上女皎皎當窗
牖娥娥紅粉粧纖纖出素手昔爲娼家女今爲蕩
子婦蕩子行不歸空牀難獨守
其七
蘭若生春陽涉冬猶盛滋願言追昔愛情欵感四
時美人在雲端天路隔無期夜光照玄隂長嘆戀
所思誰謂我無憂積念發狂癡庭前有竒樹綠葉
發華滋攀條折其榮將以遺所思馨香盈懷袙路
遠莫致之此物何足貴但感别經時
其八
迢迢牽牛星皎皎河漢女纖纖濯素手札札弄機
杼終日不成章泣涕零如雨河漢清且淺相去復
幾許盈盈一水間脉脉不得語
其九
明月何皎皎照我羅裳幃憂愁不能寐攬衣起徘
徊行客雖云樂不如早旋歸出戶獨彷徨愁思當
告誰引領還入房淚下沾裳衣
歌詩一首并序李延年
李延年知音善歌舞每爲漢武帝作新
歌變曲聞者莫不感動延年侍座上起
舞歌曰
北方有佳人絶世而獨立一顧傾人城再顧傾人
國傾城復傾國佳人難再得
詩一首蘇武
結髮爲夫婦恩愛兩不疑懽娛在今夕嬿婉及良
時征夫懷遠路起視夜何其參辰皆已沒去去從
此辭行役在戰場相見未有期握手一長歎淚爲
生别滋努力愛春華莫忘歡樂時生當復來歸死
當長相思
羽林郎詩辛延年
昔有霍家奴姓馮名子都依倚將軍勢調笑酒家
胡胡姬年十五春日獨當罏長裾連理帶廣袖合
歡襦頭上藍田玉耳後大秦珠兩鬟何窈窕一世
良所無一鬟五百萬兩鬟千萬餘不意金吾子娉
婷過我廬銀鞍何煜爚翠蓋空踟躕就我求清酒
絲繩提玉壺就我求珍肴金盤鱠鯉魚貽我靑銅
鏡結我紅羅裾不惜紅羅裂何論輕賤軀男兒愛
後婦女子重前夫人生有新故貴賤不相踰多謝
金吾子私愛徒區區
怨詩一首并序班婕妤
昔漢成帝班婕妤失寵供養於長信宮
乃作賦自傷并爲怨詩
新製齊紈素鮮潔如霜雪裁爲合歡扇團圓似眀
月出入君懷袖動摇微風發常恐秋節至凉飈奪
炎熱棄捐篋笥中恩情中道絶
董嬌饒詩一首宋子侯
洛陽城東路桃李生路傍花花自相對葉葉自相
當春風東北起花葉正低昂不知誰家子提籠行
採桑纖手折其枝花落何飄颺請謝彼姝子何爲
見損傷高秋八九月白露變爲霜終年會飄墮安
得久馨香秋時自零落春月復芬芳何時盛年去
歡愛永相忘吾欲竟此曲此曲愁人腸歸來酌美
酒挾瑟上高堂
漢時童謠歌一首
城中好高髻四方高一尺城中好大眉四方皆半
額城中好廣袖四方用匹帛
同聲詩一首張衡
邂逅承際會偶得充後房情好新交接恐慄若探
湯不才勉自竭賤妾職所當綢繆主中饋奉禮助
蒸嘗思爲莞蒻席在下蔽匡牀願爲羅衾幬在上
衞風霜洒掃清枕席鞮芬以秋香重戶結金扃高
下華燈光解衣巾粉卸列圖陳枕張素女爲我師
儀態盈萬方衆夫所希見天老教軒皇樂莫斯夜
樂沒齒焉可忘
贈婦詩三首并序秦嘉
秦嘉字士會隴西人也爲郡上掾其妻
徐淑寢疾還家不獲面别贈詩云爾
其一
人生譬朝露居世多屯蹇憂艱常早至歡會常苦
晚念當奉時役去爾日遥遠遣車迎子還空往復
空返省書情悽愴臨食不能飰獨坐空房中誰與
相勸勉長夜不能眠伏枕獨展轉憂來如尋環匪
席不可卷
其二
皇靈無私親爲善荷天祿傷我與爾身少小罹煢
獨旣得結大義歡樂苦不足念當遠離别思念叙
欵曲河廣無舟梁道近隔丘陸臨路懷惆悵中駕
正躑躅浮雲起高山悲風激深谷良馬不廻鞍輕
車不轉轂針藥可屢進愁思難爲數貞士篤終始
恩義不可促
其三
肅肅僕夫征鏘鏘揚和鈴清晨當引邁束帶待雞
鳴顧看空室中髣髴想姿形一别懷萬恨起坐爲
不寧何用叙我心遺思致欵誠寶釵好耀首明鏡
可鑒形芳香去垢穢素琴有清聲詩人感木瓜乃
欲荅瑶瓊愧彼贈我厚慙此往物輕雖知未足報
貴用叙我情
秦嘉荅妻詩徐淑
妾身兮不令嬰疾兮來歸沉滯兮家門歷時兮不
差曠廢兮侍覲情敬兮有違君今兮奉命遠邇兮
京師悠悠兮離别無因兮叙懷瞻望兮踴躍佇立
兮徘徊思君兮感結夢想兮容輝君發兮引邁去
我兮日乖恨無兮羽翼高飛兮相追長吟兮永歎
淚下兮沾衣
飲馬長城窟行蔡邕
靑靑河邊草綿綿思遠道遠道不可思宿昔夢見
之夢見在我旁忽覺在他鄕他鄕各異展縣轉不
相見枯桑知天風海水知天寒入門各自媚誰肯
相爲言客從遠方來潰我雙鯉魚呼兒烹鯉魚中
有尺素書長跪讀素書書上竟何如上有加飱食
下有長相思
飲馬長城窟行陳琳
飲馬長城窟水寒傷馬骨請謂長城吏愼莫稽留
太原卒官作自有程舉築諧汝聲男兒寧當格闘
死何能怫鬱築長城長城何連連連連三千里邊
城多健兒内舍多寡婦作書與内舍便嫁莫留住
善事新姑嫜時時念我故夫子報書與邊地君今
出語一何鄙身在禍難中何爲稽留他家子生男
愼莫舉生女哺用脯君獨不見長城下死人骸骨
相撑拄結髮行事君慊慊心意間眀知邊地苦賤
妾何能久自全
雜詩五首徐幹
其一
沉隂結愁憂愁憂爲誰興念與君相别各在天一
方良會未有期中心摧且傷不聊憂飡食慊慊常
飢空端坐而無爲髣髴君容光
其二
峨峨高山首悠悠萬里道君去日已遠欝結令人
老人生一世間忽若暮春草時不可再得何爲自
愁惱每誦昔鴻恩賤軀焉足保
其三
浮雲何洋洋願因通我辭飄飄不可寄徙倚徒相
思人離皆復會君獨無反期自君之出矣明鏡暗
不治思君如流水何有窮已時
其四
慘慘時節盡蘭華凋復零喟然長歎君息期慰我
情展轉不能寐長夜何綿綿躡履起出戶仰觀三
星連自恨志不遂泣涕如涌泉
其五
思君見巾櫛以益我勞勤安得鴻鸞羽覯此心中
人誠心亮不遂搔首立悁悁何言一不見復會無
因緣故然比目魚今隔如參辰
室思
人靡不有初想君能終之别來歷年歲舊思何可
期重新而忘故君子所猶譏寄身雖在遠豈忘君
湏臾旣厚不爲薄想君時見思
情詩
高殿鬱崇崇廣厦淒泠泠微風起閨闥落日照階
庭踟躕雲屋下笑歌倚華楹君行殊不返我飾爲
誰榮鑪薰闔不用鏡匣上塵生綺羅失常色金翠
暗無精嘉肴旣忘御旨酒亦常停顧瞻空寂寂唯
聞燕雀聲憂思連相屬中心如宿酲
定情詩繁欽
我出東門遊邂逅承清塵思君即幽房侍寢埶衣
巾時無桑中契迫此路側人我旣媚君姿君亦悅
我顏何以致拳拳綰臂双金鐶何以致殷勤約指
一双銀何以致區區耳中双明珠何以致叩叩香
囊繫肘後何以致契闊繞腕雙跳脫何以結恩情
美玉綴羅纓何以結中心素縷連双針何以結相
投金薄畫搔頭何以慰别離耳後玳瑁釵何以荅
歡悅紈素三條裾何以結愁悲白絹双中衣與我
期何所乃期東山隅日旰子不來谷風吹我襦遠
望無所見涕泣起踟躕與我期何所乃期山南陽
日中兮不來凱風吹我裳逍遥莫誰覩望君愁我
腸與我期何所乃期西山側日夕兮不來躑躅長
歡息遠望凉風至俯仰正衣服與我期何所乃期
山北岑日暮兮不來凄風吹我衿望君不能坐悲
苦愁我心愛身以何爲惜我華色時中情旣欵欵
然後尅密期褰衣躡茂草謂君不我欺厠此醜陋
質徙倚無所之自傷失所欲淚下如連絲
古詩爲焦仲卿妻作并序無名氏
漢末建安中廬江府小吏焦仲卿妻劉
氏爲仲卿毋所遣自誓不嫁其家逼之
乃沒水而死仲卿聞之亦自縊於庭樹
時傷之爲詩云爾
孔雀東南飛五里一徘徊十三能織素十四學裁
衣十五彈箜篌十六誦詩書十七爲君婦心中常
苦悲君旣爲府吏守節情不移賤妾留空房相見
常自稀彼意常依依雞鳴入機織夜夜不得息三
日斷五匹大人故嫌責非爲織作遲君家婦難爲
妾不堪驅使徒留無所施便可白公姥及時相遣
歸府吏得聞之堂上啓阿母兒已薄祿相幸復得
此婦結髮同枕席黃泉共爲友共事三二年始爾
未爲久女行無偏斜何意致不厚阿母謂府吏何
乃太區區此婦無禮節舉動自專諸吾意久懷忿
汝豈得自由東家有賢女自名秦羅敷可憐體無
比阿毋爲汝求便可速遣之遣去愼莫留府吏長
跪告伏惟啓阿母今若遣此婦終老不復取阿母
得聞之槌牀便大怒小子無所畏何敢助婦語吾
已失恩義會不相從許府吏默無聲再拜還入戶
舉言謂新婦哽咽不能語我自不驅卿逼迫有阿
母卿但暫還家吾今且報府不久當歸還還必相
迎取以此下心意愼勿違吾語新婦謂府吏勿復
重紛紜往昔初陽歲謝家來貴門奉事循公姥進
心敢自專晝夜勤作息伶俜縈苦辛謂言無罪過
供養卒大恩仍更被驅遣何言復來還妾有繡腰
𥜗萎𬎼自生光紅羅復斗帳四角垂香囊箱簾六
七十綠碧青絲繩物物各自異種種在其中人賤
物亦鄙不足迎後人留待作遺施於今無會因時
時爲安慰久久莫相忘雞鳴外欲曙新婦起嚴粧
着我繡裌裙事事四五通足下躡絲履頭上玳瑁
光腰若流紈素耳着眀月璫指如削葱根口如含
朱丹纖纖作細步精妙世無雙上堂拜阿母阿母
怒不止昔作女兒時生小出野里本自無教訓兼
愧貴家子受毋錢帛多不堪毋驅使今日還家去
念母勞家裏却與小姑别淚落連珠子新婦初來
時小姑始扶牀今日被驅遣小姑如我長勤心養
公姥好自相扶將初七及下九嬉戲莫相忘出門
登車去涕落百餘行府吏馬在前新婦車在後隱
隱何甸甸俱會大道口下馬入車中低頭共耳語
誓不相隔鄕且暫歸家去吾今且赴府不久當還
歸誓天不相負新婦謂府吏感君區區懷君旣若
見錄不久望君來君當作盤石妾當作蒲葦蒲葦
紉如絲盤石無轉移我有親父兄性行暴如雷恐
不忍我意逆以煎我懷舉手長勞勞二情同依依
入門上家堂進退無顏儀阿毋大拊掌不啚子自
歸十三教汝織十四能裁衣十五彈箜篌十六知
禮儀十七遣汝嫁謂言無誓違汝今何罪過不迎
而自歸蘭芝慙阿毋兒實無罪過阿母大悲摧還
家十餘日縣令遣媒來云有第三郎窈窕世無双
年始十八九便言多令才阿母謂阿女汝可去應
之阿女含淚荅蘭芝初還時府吏見丁寧結誓不
别離今日違情義恐此事非竒自可斷來信徐徐
更謂之阿母白媒人貧賤有此女始適還家門不
堪吏人婦豈合令郎君幸可廣問訊不可便相許
媒人去數日尋遣丞請還說有蘭家女承籍有宦
官云有第五郎嬌逸未有婚遣丞爲媒人主簿通
語言直說太守家有此令郎君旣欲結大義故遣
來貴門阿母謝媒人女子先有誓老姥豈敢言阿
兄得聞之悵然心中煩舉言謂阿妹作計何不量
先嫁得府吏後嫁得郎君否泰如天地足以榮汝
身不嫁義即體其住欲何云蘭芝仰頭荅理實如
兄言謝家事夫壻中道還兄門處分適兄意那得
自任專雖與府吏要渠會永無緣登即相許和便
可作婚姻媒人下牀去諾諾復爾爾還部白府君
下官奉使命言談大有緣府君得聞之心中大歡
喜視曆復閱書便利此月内六合正相應良吉三
十日今已二十七卿可去成婚交語速裝束絡繹
如浮雲靑雀白鵠舫四角龍子幡婀娜隨風轉金
車玉作輪躑躅靑驄馬流蘇金鏤鞍齎錢三百萬
皆用靑絲穿雜彩三百匹交廣市鮭珍從人四五
百欝鬱登郡門阿母謂阿女適得府君書明日來
迎汝何不作衣裳莫令事不舉阿女默無聲手巾
掩口啼淚落便如瀉移我琉璃搨出置前窗下左
手持刀尺右手執綾羅朝成繡裌裙晚成單羅衫
䁆䁆日欲暝愁思出門啼府吏聞此變因求假暫
歸未至二三里摧藏馬悲哀新婦識馬聲躡履相
逢迎悵然遥相望知是故人來舉手拍馬鞍嗟嘆
使心傷自君别我後人事不可量果不如先願又
非君所詳我有親父母逼迫兼弟兄以我應他人
君還何所望府吏謂新婦賀卿得高遷盤召方且
厚可以卒千年蒲葦一時紉便作旦夕間卿當日
勝貴吾獨向黃泉新婦謂府吏何意出此言同是
被迫逼君爾妾亦然黃泉下相見勿違今日言埶
手分道去各各還家門生人作死别恨恨那可論
念與世間辭千萬不復全府吏還家去上堂拜阿
母今日大風寒寒風摧樹木嚴霜結庭蘭兒今日
冥冥今母在後單故作不良計勿復怨鬼神命如
南山石四體康且直阿母得聞之零淚應聲落汝
是大家子仕宦於臺閣愼勿爲婦死貴賤情可薄
東家有賢女窈窕豔城郭阿母爲汝求便復在旦
夕府吏再拜還長嘆空房中作計乃爾立轉頭向
戶裏漸見愁煎迫其日牛馬嘶新婦入青廬淹淹
黃昏後寂寂人定初我命絶今日魂去尸長留攬
裙脫絲履舉身赴靑池府吏聞此事心知長别離
徘徊顧樹下自掛東南枝兩家求合葬合葬華山
傍東西植松柏左右種梧桐枝枝相復蓋葉葉相
交通中有雙飛鳥自名爲鴛鴦仰頭相向鳴夜夜
達五更行人駐足聽寡婦起傍徨多謝後世人戒
之愼勿忘
玉臺新詠卷之一
玉臺新詠目錄卷之一
古詩八首
古樂府詩六首枚乘
雜詩九首
歌詩一首李延年
詩一首蘇武
羽林郎詩一首辛延年
怨詩一首班婕妤
董嬌嬈詩一首宋子候
漢時童謠歌一首
同聲詩一首張衡
贈婦詩三首秦嘉
秦嘉妻荅一首徐淑
飲馬長城窟行一首蔡邕
飲馬長城窟行一首陳琳
詩五首徐幹
室思詩一首又
情詩一首又
定情詩一首繁欽
古詩爲焦仲卿妻作無名氏
