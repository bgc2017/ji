玉臺新詠卷之九
古詞
東飛伯勞歌
東飛伯勞西飛燕黃姑織女時相見誰家女兒對
門居開顏發豔照里閭南窗北牖挂明光羅幃綺
帳脂粉香女兒年幾十五六窈窕無雙顏如玉三
春已暮花從風空留可憐誰與同
梁武帝
河中之水歌
河中之水向東流洛陽女兒名莫愁莫愁十三能
織綺十四採桑南陌頭十五嫁與盧家婦十六生
兒字阿俟盧家蘭室桂爲梁中有欝金蘇合香頭
上金釵十二行足下絲履五文章珊瑚掛鏡爛生
光平頭奴子擎履箱人生富貴何所望恨不早嫁
東家王
古詞一首
越人歌
楚鄂君子修者乘靑翰之舟張翠羽衣蓋榜拽越
人悅之擢檝而歌以感鄂君歡然舉繡被而覆之
其辭曰
今日何日搴洲中流今夕何夕與王子同舟山有
木兮木有枝心悅君兮君不知
琴歌并序司馬相如
司馬相如遊臨邛富人卓王孫有女文
君新寡竊於壁間窺之如相鼓琴歌以
挑之曰
鳳兮鳳兮歸故鄕遊遨四海求其皇時未遇兮無
所將何悟今夕兮昇斯堂有豔淑女在此方室近
人遐獨我傷何緣交頸爲鴛鴦頡頡頏頏兮共翶
翔
鳳兮凰兮從我栖得記孳尾永爲妃交情通意心
和諧中夜相從知者誰双翼俱起高翻飛無感我
心使余悲
詩一首并序
漢武元封中以江都王女細君爲公主
嫁與烏孫昆彌至國而自治宮室歲時
一再會言語不通公主悲愁自作歌曰
吾家嫁我兮天一方遠託異國烏孫王穹廬爲室
氊爲牆以肉爲食兮酪爲漿常思漢土兮心内傷
願爲黃鵠歸故鄕
漢成帝時童謠二首并序
漢成帝趙望后名飛燕寵幸冠於後宮
常從帝出時富平侯張放亦稱佞幸爲
期門之游故歌云張公子時相見也飛
燕嬌妬成帝無子故云啄皇孫華而不
實王莽自云代漢德者七色尚黃故云
黃雀飛燕竟以廢死故爲人所憐也
燕燕尾涎涎張公子時相見木門倉琅根燕飛來
啄皇孫
桂樹花不實黃雀巢其顚昔爲人所愛今爲人所
憐
漢桓帝時童謠二首
小麥靑青大麥枯誰當獲者婦與姑丈夫何在西
擊胡吏買馬君具車請爲諸君鼓龍胡城上烏尾
畢逋公爲吏兒爲徒一徒死百乘車車班班至河
間河間河婉女能數錢以錢爲室金爲堂石上膴
膴舂黃梁之下有懸鼓我欲擊之丞相怒
四愁詩張衡
我所思兮在太山欲往從之梁甫難側身東望涕
沾翰美人贈我金錯刀何以報之英瓊瑶路遠莫
致倚逍遥何爲懷憂心煩勞
我所思兮在桂林我欲從之湘水深側身南望涕
沾襟美人贈我金琅玕何以報之双玉盤路遠莫
致倚惆悵何爲懷憂心煩傷
我所思兮在漢陽欲往從之壠坂長側身西望涕
沾裳美人贈我貂襜褕何以報之眀月珠路遠莫
致倚踟蹰何爲懷憂心煩紆
我所思兮在鴈門欲往從之雪紛紛側身北望涕
沾巾美人贈我錦綉段何以報之靑玉案路遠莫
致倚增嘆何爲懷憂心煩惋
贈婦秦嘉
曖暖白日引曜西傾啾啾雞群飛雀赴楹皎皎明
月煌煌列星嚴霜悽愴飛雪覆庭寂寂獨居寥寥
空室飄飄桂帳熒熒華燭爾不是居帷帳何施爾
不是照華燭何爲
燕歌行魏文帝
秋風蕭瑟天氣凉草木摇落露爲霜群燕亂歸鴈
南翔念君客遊多思腸慊慊思歸戀故鄕君爲淹
留寄他方賤妾焭焭守空房憂來思君不可忘不
覺淚下沾衣裳授琴鳴絃發清商短歌微吟不能
長明月皎皎照我牀星漢西流夜未央牽牛織女
遥相忘爾獨何辜限河梁
别日何易會日難山川悠遠路漫漫欝陶思君未
敢言寄聲浮雲往不還沾零兩面毀容顏誰能懷
憂獨不嘆展詩清歌聊自寬樂往哀來摧肺肝耿
耿伏枕不能眠披衣出戸步東西仰看星月觀雲
間飛鶬晨鳴聲可憐留連顧懷不能存
妾薄命行六言曹植
日月旣逝西藏更會蘭室洞房花燭步幛輝皎煌
若日出扶桑促尊合坐行觴主人起舞盤能者
穴觸别端騰觚飛欝闌干同量等色齊顏任意交
屬所歡朱顏發外形蘭袖隨礼客極情妙舞仙仙
體輕裳觧履遺絶纓俛仰咲喧無呈覽持佳人玉
顔齊接金鬱翠盤手形羅袖良難腕弱不勝珠環
坐者嘆息舒顔御巾裛粉君傍中有霍納都梁雞
舌五味雜香進者何人齊姜恩重愛深難忘召延
覓好宴私但歌杯來何遲客賦旣醉言歸主人稱
露未晞
歷九秋篇薰桃行傅玄
緣繡領兮含輝皎日廻光則微朱華忽爾漸衰影
欲捨形高飛誰言往恩可追
薺與麥兮夏零蘭桂踐霜逾馨祿命緣天難明委
心結意丹靑何憂君心中傾
車遥遥篇
車遥遥兮馬洋洋追思君兮不可忘君安遊兮西
入秦願爲影兮隨君身君在隂兮影不見君依光
兮妾所願
燕人美篇
燕人美兮趙女佳其室則遠兮限層崖雲爲車兮
風爲馬玉在山兮蘭在野雲無期兮風有止思心
多端兮誰能理
擬四愁詩四首并序
張平子作四愁詩體小而俗七言類也
聊擬而作之名曰擬四愁詩其辭曰
我所思兮在&KR0801;洲願爲雙鵠戲中流牽牛織女期
在秋山高水深路無由愍余不遘嬰殷憂佳人貽
我明月珠何以要之比目魚海廣無舟悵勞劬寄
言飛龍大馬駒風起雲披飛龍逝波滔天兮馬不
麗何爲多念心憂世
我所思兮在珠崖願爲比翼浮清池剛柔合德配
二儀形影一絶長別離愍余不遘情如攜佳人貽
我蘭蕙草何以要之同心鳥火熱水深憂盈抱申
以琬琰夜光寶卞和旣沒玉不察存若流光忽電
滅何爲多念獨鬱結
我所思兮在崐山願爲鹿蛩闚虞淵日月廻曜照
景天參辰曠隔會無緣愍余不遘罹百艱佳人貽
我蘇合香何以要之翠鴛鴦懸度弱水川無梁申
以錦衣文綉裳三光騁邁景不留鮮以民生忽若
浮何爲多念祇自愁
我所思兮在朔方願爲飛燕俱南翔煥乎人道著
三光胡越殊心生異鄕愍余不遘罹可殃佳人遺
我羽葆纓何以要之影與形增冰憂結繁華零申
以日月指明星星辰有翳日月移駑馬哀鳴慙不
馳何爲多念心自虧
盤中詩
山樹高烏鳴悲泉水深鯉魚肥空倉鵲常苦飢吏
人婦會夫希出門望見白衣謂當是而更非還入
門中心悲北上堂西入階急機絞杼聲催長嘆息
當語誰君有行妾念之出有曰還無期結中帶長
相思君忘妾未知之妾忘君罪當治妾有行宜知
之黃者金白者玉高者山下者谷姓者蘇字伯玉
作人才多智謀足家居長安身在蜀何惜馬蹄歸
不數羊肉千斤酒百斛令君馬肥麥與粟今時人
智四足與其書不能讀當從中央周不角
擬四愁詩張載
我所思兮在南巢欲往從之玉山高登崖遠望涕
泗交我之懷矣心傷勞佳人遺我筒中布何以贈
之流黃素願因飄風超遠路終然莫致增永慕
我所思兮在朔眉欲往從之白雲扉登崖遠望涕
泗垂我之懷矣心傷悲佳人遺我雲中翮何以報
之連城璧願因歸鴻超遐隔終然莫致增永積
我所思兮在龍原欲往從之隔太山登崖遠望涕
泗連我之懷矣心傷煩佳人遺我双角端何以贈
之雕玉環願因行雲超重巒終然莫致增永嘆
我所思兮在營州欲往從之路阻脩登崖遠望涕
泗流我之懷矣心傷憂佳人遺我綠綺琴何以贈
之雙南金願因流波超重深終然莫致增永吟
晉惠帝時童謠
鄴中女子莫千妖前至三月抱胡腰
樂府
燕歌行陸機
四時代序逝不追春風習習落葉飛蟋蟀在堂露
盈墀念君遠遊常苦悲君何緬然久不歸賤妾悠
悠心無違白日旣沒明燈輝寒禽赴林匹鳥栖双
鴻關關宿河湄憂來感物睇不晞非君之念思爲
誰别日何早會何遲
代淮南王鮑照
淮南王好長生服食鍊氣讀仙經琉璃作枕牙作
盤金鼎玉七合神丹戲紫房紫房綵女弄明璫鸞
歌鳳舞斷君腸
朱城九門門九閨願逐明月入君懷入君懷結君
珮怨君恨君恃君愛築城思堅劒思利同盛同衰
莫相棄
代白紵歌辭
朱唇動素袖舉洛陽少年邯郸女古稱綠水今白
紵催絃急管爲君舞窮秋九月黃葉黃北風驅鴈
天雨霜夜長酒多樂未央
春風澹蕩俠思多天色淨綠氣妍和桃含紅萼蘭
紫芽朝日灼爍發園葩卷幌結幃盈玉筵齋驅秦
吹廬女絃千金顧笑買芳年
行路難
中庭五株桃一株先作花陽春妖冶二三月從風
簸蕩落西家西家思婦見之惋零淚沾衣撫心歎
初送我君出戸時何時淹留節廻換牀席生塵明
鏡垢纖腰瘦削髮蓬亂人生不得常稱意惆悵徙
倚至夜半
剉蘖染黃絲黃絲歷亂不可治昔我與君始相値
爾時自謂可君意結帶與我言死生好惡不相置
今日見我顔色衰意中索寞與先異還君金釵玳
瑁簪不忍見此益愁思
斷幽閨思婦氣欲絶凝霜夜下拂羅衣浮雲中斷
開明月夜夜遥遥徒相思年年望望情不歇寄我
匣中靑銅鏡倩人爲君除白髮行路難行路難夜
聞南城漢使度使我流淚憶長安
李夫人及貴人歌陸厥
屬車桂席塵豹尾香烟滅形影向蘼蕪青蒲復萎
絶坐萎絶對蘼蕪臨丹階泣樹途寡鶴羈雌飛且
止雕梁翠壁網蜘蛛洞房明月夜對此淚如珠
登臺望秋月沈約
望秋月秋月光如練照曜三爵臺徘徊九華殿九
華玳瑁梁華榱與璧璫以玆雕麗色特照明月光
凝華入黼帳清輝懸洞房先過飛燕戶却照班姬
牀桂宮褭褭落桂枝早寒凄凄凝白露上林晚葉
颯鳴颯鴈門早鴻離離度湛秀質兮似規委清光
兮如素照愁軒之蓬影映金階之微步居人臨此
笑以歌别客對之傷且慕經衰圃映寒叢凝清夜
帶秋風隨庭雪以比素與池荷而共紅臨玉階之
皎皎含雪靄之濛濛轥天衢而徒走䁻長潢而飛
空隱岩崖而半至隔帷幌而纔通散朱庭之奕奕
入青瑣而玲瓏閑階悲寡鵠沙洲怨别鴻昭姬泣
殿明君思漢宮余亦何爲者淹留此山東
會圃臨春風
臨春風春風起春樹遊絲暖如烟落花雰似霧先
泛天淵池還過細柳枝蝶逢飛搖颺燕値羽差池
揚桂旆動芝蓋開燕裙吹趙帶趙帶飛參差燕裙
合且廻離簪復轉黛顧步惜容儀儀巳炤灼春風
復廻薄氛氲桃李花靑祚含素萼旣爲風所開復
爲風所落摇綠帶枕紫莖舞春雪雜流鶯曲房開
兮金鋪響金鋪響兮妾思驚梧桐未隂淇川始碧
迎行雨於高唐送歸鴻於碣石經洞房響紈素感
幽閨思帷奕想芳園兮可以遊念蘭翹兮漸堪摘
拂明鏡之冬塵羅衣之秋襞觧旣鏗鏘以動珮又
絪緼而流麝摇始蕩以入閨終徘徊而緣隙鳴珠
簾於繡戶散芳塵於綺席是悵時思婦安能久行
役佳人不在玆春風與誰惜
歲暮愍衰草
愍衰草衰草無容色憔悴荒徑中寒萎不可識昔
時兮春日昔時兮春風含華兮佩實垂綠兮散紅
氛氲鳷鵲右照曜望仙東送歸顧莫泣淇水嘉客
淹留懷上宮岩陣兮海岸冰多兮霧散爛漫兮客
根攅幽兮石隟布綿密於寒臯吐纖疎於危石旣
惆悵於君子倍傷心於行役露高枝於初旦霜紅
天於始夕彫芳卉之九衢寶靈茅之三眷風急崤
路難秋至客衣單旣傷簷下菊復悲池上蘭飄落
逐風轉方知歲早寒流螢暗明燭鴈聲斷纔續委
紀長信宮蕪穢丹墀曲霜奪莖上紫風銷葉中緣
山奕兮青薇兮黃葦秋鴻兮疎引寒鳥聚兮輕飛
逕荒寒草合桐長舊巖圍夜漸蘼蕪沒箱露日沾
衣願逐晨征鳥薄暮共西歸
霜來悲落桐
悲落桐落桐早霜露燕至葉未抽鴻來波已素本
出龍門山長枝仰刺天上峯百丈絶下趾萬尋懸
幽根已盤結孤株復爲絶初不照光景終年負霜
雪自顧無羽儀不願生曲池芬芳本自乏華實無
可施匠者時留盻王孫少見之分取生孤卉徒置
北堂垂宿莖抽晚榦祈葉生故枝枝雖遼遠新葉
頗離離春風一朝至榮啓坐如斯自惟良菲薄君
思徒照灼顧已非嘉樹宜用憑阿閣願作清廟琴
爲舞雙玄鶴薛荔可爲裳文杏可爲梁勿言草木
賤徒照君朱光朱光不徙照爲君含噭眺隂阿綠
冰弦隂枝苦寒調厚德不可任敢不虛其若心逢
陽春至吐綠照清得
夕行聞
聞夜鶴鶴呌南池對此孤明月臨風振羽伊吾儀
人之薄無菲賦命之天爵抱地跼促之短長懷隨
冬春而哀樂愍海未之驚鳧傷雲間之鶴鶴離離
昔未離近發天北垂忽値疾風起暫下昆明池復
値冬冰合水宿非所宜欲留不可住欲去飛巳疲
勢逐疾風舉求溫向衡楚復値南飛鴻參差共成
侶海上多雲霧蒼茫失洲嶼自此别故群燭向瀟
湘渚故群不離散相依蒼海畔夜止羽相切晝飛
影相亂刷羽共浮沉湛澹泛清潯旣不得離别安
知慕侶心九冬霜雪苦六翮飛不任且養凌雲翅
俛仰弄清音所望浮丘子旦夕來見尋
晨征聽曉鴻
聽曉鴻曉鴻度將旦跨弱水之微瀾發成山之遠
岸牀春歸之未幾驚比歲之云半出海漲之蒼茫
入雲途之杳漫無東西之可辨孰遐邇之能筭微
昔見於洲渚越秋期於江漢集勁風於弱軀負重
雪於輕翰寒溪可以飲荒臯可以竄溪水自清徒
形豈足翫秋蓬萎兮未極寒草衰兮無色楚山高
兮難杳度越水深兮不可測美明月之馳光願征
禽之騁翼伊余馬之屨懷知君行之未極夜綿綿
而難曉愁參差而盈臆望山川悉無以唯星河猶
可識聞鴈夜南飛客淚夜沾衣春鴻思暮交客子
方未歸歲去歡娛盡年來客貌非攬衽形雖是撫
臆事多違青蒲雖長復易解白雲誠遠詎難依
解珮去朝市
去朝市朝市深歸暮辭北纓而南徂浮東川而西
顧逢天地之降祥値日月之重光伊當仁之菲薄
非余情之信芳充待詔於金馬眷齊宴於柏梁觀
闘獸於虎圈望窅窕於坡香遊西園兮登銅雀舉
靑璅兮眺重陽講金華兮議宣室晝武帷兮夕文
昌佩甘泉兮履五祚贊朽諧兮緩光託後車兮
侍華幄遊勃海泛清漳天道有盈缺寒暑逓炎凉
一朝賣玉椀春暮惜餘香曲池無復處桂枝亦銷
亡清廟徙肅肅四陵久茫茫薄暮余多幸嘉運重
來昌忝稽部之南尉典千里之光貴形北荒之濁
河惡横橋於清渭望前軒之早桐對南階之初卉
非余情之屢傷寄玆兮能慰昔日兮懷哉日將暮
兮歸去來
披褐守山東
守山東山東萬里欝靑葱兩漢共一寫水潔望如
空巖側靑莎披岩間丹桂叢上瞻旣隱隱下睇亦
冥濛遠林響包獸近樹聒鳴虫路帶若溪右泉吐
金華東萬仞倒危石百丈涇懸叢瀑曳瀉疎電奔
飛似白虹洞升含清氣漏穴吐飛風玉竇膏滴瀝
石室乳空籠峭㠋塗彌險豈岨步纔通余拾平生
之所愛歘暮年而斯逢此願一去而不還恨邦衣
之未禠挹林壑之清曠事泯俗之詭紛幸帝德之
方升値天網之未毀旣除舊而就新故化民而俗
徙播趙俗以尚徂扇齊風以東靡乳雉方可馴流
蝗庶能弭清心矯世濁儉政救民侈滿秩歸白雲
淹留事芝體
行路難二首吳筠
君不見上林苑中客冰羅霧縠象牙席盡是得意
忘年者探腸見膽無所惜白酒甜塩甘如乳綠觴
皎鏡華如碧少年持名不肯嘗安知白駒應過隟
博山爐中清和香欝金蘇合及都梁逶迤好氣皆
容貌經過青瑣歷紫房巳入中山隂后帳復上皇
帝班姬牀班姬失寵顔不開奉帚供養長信臺日
暮耿耿不能寐秋風切切四面來玉階行路生細
草金爐香炭變成灰得意失意湏臾間非君方寸
逆所裁
洞庭水上一株桐經霜觸浪困嚴風昔時抽心燿
白日今且臥死黃沙中洛陽名工見咨嗟一剪一
刻作琵琶白璧規心學明月珊瑚映面作風花帝
王見賞不見忘提携把握登建章掩抑摧藏張女
彈殷勤促柱楚明光年年月月對君王遥遥夜夜
宿未央未央綵女棄明箎爭見拂拭生光儀茱萸
錦衣玉作匣安念昔日枯樹枝不學御山南嶺桂
至今載年猶未知
擬樂府
長相思張牽
長相思名離别美人之遠如雨絶獨延佇心中結
望雲雲去遠望鳥鳥飛滅空望終若斯珠淚不能
雪
長相思久别離所思何在若天垂鬱陶相望不得
知玉階月夕映羅帷風夜吹思長不能寐坐望天
河移
白紵歌辭
歌兒流唱聲欲清舞女趁節體自輕歌舞並妙會
人情依絃度曲婉盈盈揚蛾爲態謹自成
妙聲屢唱輕体飛流津染面散芳菲舉動齊息不
相違令彼佳客澹忘歸時久翫夜月星稀
行路難費昶
君不見長安客舍門倡家少女名桃根貧窮夜紡
無燈燭何言一朝奉至尊至尊離宮百餘處千門
萬戶不知曙唯聞啞啞城上烏玉闌金井牽轆轤
丹梁翠柱飛屠蘇香薪桂火炊雕胡當年翻覆無
黃河郎今欲度畏風波
浮雲似帳月成鈎那能夜夜南陌頭宜城醖酒今
行熱停鞍繫馬暫栖宿
靑牛丹轂七香車可憐今夜宿倡家倡家高樹烏
欲栖羅幃翠帳向君低
織成屏風金屈膝朱唇玉面燈前出相看氣息望
君憐誰能含羞不自前
從軍行
雲中停陣羽檄驚甘泉烽火通夜明二師將軍新
築營嫖姚校尉初山征復有山西將絶世受雄名
三門應遁甲五壘學神兵白雲隨陣色蒼山荅鼓
聲逶迤觀鵝翼參差覩鴈行先平小月陣却滅大
宛城善馬還長樂黃金付水衡小婦趙人能鼓瑟
侍婢初笄觧鄭聲庭前桃花飛巳合必應紅粧起
見迎
和蕭侍中子顯春别四首
别觀蒲萄帶實垂江南豆䓻生連枝無情無意猶
如此有心有恨徒自知
蜘蛛作絲滿帳中芳草結葉當行路紅臉脉脉一
生啼黃鳥飛飛有時度故人雖故昔經新新人雖
新復應故
可憐淮水去來潮春堤楊柳覆河橋淚迹未慘詎
終朝行聞玉佩已相要
桃紅李白若朝粧羞持顦顇比新楊不惜暫住君
前死愁無西國更生香
雜詩
歷九秋兮三春分遣貴客兮遠賓顧多君心所親
乃命妙妓才人炳若日月星辰
序金罍兮玉觴賓主逓起鴈行杯若飛電絶光交
觴接巵結裳慷慨歡笑萬方
春新詩兮夫君爛然虎變龍文渾如天地未分齊
謳楚舞紛紛歌聲上噭青雲
窮八音兮異倫竒聲靡靡每新微咲素齒丹唇逸
響飄薄梁塵精美眇眇入神
坐咸醉兮沾歡引樽促席臨軒進爵献壽翻翻千
秋要君一言願愛不移若山
君恩愛兮不竭譬若朝日夕月此景萬里不絶長
保初醮結髮何憂生生胡越
携弱手兮登環上遊飛閣雲間穆若鴛鳳双鵉還
幸蘭房自安娛心極樂難原
樂旣極兮多懷盛時忽逝若頽寒暑草御景廻春
榮隨風飄摧感物動心增哀
妾受命兮孤靈男兒隨地稱殊女弱難存若無骨
肉至親更疎奉事他人托軀
君如影兮隨形賤妾如水浮萍明月不能常盈誰
能無根保榮良時冉冉代征
雜句春情一首
蝶黃花紫燕相追楊低柳合路塵飛已見垂鈎挂
綠樹誠知其水沾羅衣兩童夾車問不已五馬城
南猶未歸鶯啼春欲駃無爲空掩扉
擬古一首
窺紅對鏡歛双眉含愁拭淚坐相思念人一去許
多時服語笑靨迎來情心懷心想甚分明憶人不
忍語御恨獨吞聲
倡樓怨節六言
朝日斜來照戶春鳥爭飛出林片光片影皆麗一
聲一囀煎心上林紛紛花落淇水漠漠苔浮年馳
節流易盡何爲忍憶含羞
湘東三春别應令四首
昆明夜月光如練上林朝花色如霰花朝月夜動
春心誰忍相思不相見
試看機上交龍錦還瞻庭裏合歡枝映日通風影
朱幔飄風摇華度金池不聞離人當重合唯悲合
罷會成離
門前楊柳亂如絲直置佳人不自持適言新作裂
紈詩誰悟今成織素辭
日暮徙倚渭橋西正月凉月與雲齊若使月光無
近遠應照離人今夜啼
春别四首蕭子顯
飜鶯度燕双比翼楊柳千條共一色但看陌上携
手歸誰能對此空中憶
幽宮積草自芳菲黃鳥着樹情相依爭風競日常
聞響重花疉葉不通飛當知此時動妾思慙使羅
袂拂君衣
江東大道日華春垂楊掛柳掃輕塵淇水昨送淚
沾巾紅粧宿昔巳應新
御悲覽涕别心知桃花李花仁風吹本知人心不
似樹可意人别似花離
府栖鳥曲應令二首
握中酒杯碼碯鍾裾邊雜珮琥珀紅欲持寄君心
不惜共指三星今何夕
淚黛紅輕點花色還欲令人不相識金壺夜永誰
能多莫持賖用比懸河
燕歌行
風光遲舞出靑蘋蘭苕翠鳥鳴發春洛陽梨花落
如雪河邊細草細如茵桐生井底葉交枝今看無
端雙燕離五重飛樓入雲漢九華閣道暗清池遥
看白馬津上吏傅道黃龍征戍兒明月金光徒照
妾浮雲玉葉君不知思君昔去柳依依至今八月
避暑歸明珠蚕蠒登勉機欝金香蘤持香衣落陽
城頭雞欲曙丞相府中烏未飛夜夢征人縫狐貉
私憐織婦裁錦緋吳刀鄭綿絡寒閨夜披薄芳年
海上水中鳧日暮寒夜空城雀
行路難王筠
干門皆閉夜何央百憂俱集斷人腸探揣箱中取
刀尺拂拭機上斷流黃情人逐情可恨傷畏邊路
遠乏衣裳已繩一爾催衣縷復擣百和裛衣香猶
憶去時腰大小不知今日身短長栭襠双心共一
祩袙複兩邊作八襊襻帶雖安孔穿開栽逢忍不
猶未達胸前却月兩相連本照君心不照天願君
分明得此意勿復流蕩不如先含悲含怨刊不死
封情忍思待明年
元廣州景仲座見故姬一首右劉孝綽
留故夫不踟躕别待春山上相看採蘼蕪
詩擬古應教劉孝威
双栖翡翠兩鴦鴛巫雲落月乍相忘誰家妖冶折
花枝蛾眉&KR1863;睇使情移靑鋪綠隟流璃扉瓊筵玉
笥金縷衣美年人幾何十餘含羞轉笑歛風裾珠
丸出彈可追空留可憐持與誰
别義陽郡徐君倩
翔鳳樓遥望與雲浮歌聲臨樹出舞影入江流葉
落看村近天高應向秋
飾面亭粧成更點星頰上紅凝淺眉心黛不靑故
留殘粉絮掛看箔簾釘
王叔英婦贈荅一首
粧鉛點黛拂輕紅鳴環動珮出房櫳看梅復看柳
淚滿春衫中
日白紵曲沈約
蘭葉參差桃半紅飛芳舞縠戲春風翡翠群飛飛
不息願在雲間長比翼
秋日白紵曲
白露欲凝草色黃金琯玉桂響洞房双心一影俱
廻翔吐情寄君君莫忘
玉臺新詠目錄卷之九
歌辭二首
越人歌一首
司馬相如
烏孫公主
漢成帝時童謠二首
漢桓帝時童謠二首
張衡四首
秦嘉一首
魏文帝二首
曹植首一
傅玄八首
張載四首
晉時童謠一首
陸機一首
鮑昭八首
釋寶月一首
陸厥一首
沈約八首
吳筠二首
張率四首
費昶二首
皇太子一十五首
湘東王繹四首
蕭子顯六首
王筠一首
劉孝綽一首
劉孝威一首
徐君蒨二首
王叔英妻一首
沈約二首
