天下同文集卷十九元周南瑞編
書
寄康軍國書盧摯
十一月十有一日山中人盧摯頓首再拜上辯章軍國
相公閤下自閤下高揖端右摯即欲專介奏尺牘為賀
顧以職在列郡屬吏限域遼絶懼獲僭踰之罪作而復
輟者數矣受代後僑寓僻左徒悃欵鬱積竟未能徹左
右疎慢之責諒閤下有以恕之伏惟吾相公鍾乾坤之
竒氣負天人之粹學年未四十位極人臣得時行道衆
所屬望而培風九萬六月以息海内搢紳先生賢有識
者莫不昌言慫聽忼慨嘆息以為閤下進退之際雍容
愷樂作止造次動諧榘彠信乎其為中流砥柱近古所
謂社稷大臣者矣矧如摯者辱在知舊其向慕為何如
摯滿河南遂來登封登封者邑崧高之麓李唐世則摯
遠祖大諫徵君居盧川距東郭一舍而近徵君宅遺址
猶存曰盧岩者徵君讀書授徒處也其所以姓是岩若
川者皆以大諫故拾遺李君渤退之所謂景星鳳皇者
宋劉秘監伯夀金季馮叔獻雷希顔元裕之諸人皆徜
徉其中地素多釋老所廬占幽勝而極清深摯時時從
以學者五六人精舍閒館隨所之適無非樂境諸生横
經就列至於羽流禪客輩亦于于然而來環立拱聽跂
跂然有趨步名教意崧民咸謂馮雷而往聲金振玉絶
響岩壑久矣不圖今日復見斯文兹山之靈與有榮耀
雖然崧民豈真知言哉摯曷能步武馮雷也抑摯之寓
於是其聞吾相之風而興者非耶其亦揣分揆力摯有
不得不然者也起居之時而適也須用之簡而給也息
物役也種學殖也悅寬閒而恬寂寞也揣分揆力不敢
冐昩徼覬自同闒茸以獲譏吾相者也摯既放閒山水
間得日從事文墨淫繹宿習涉秋至今近稾詩文索之
几格間得廿餘篇非敢儕擬古著書立言者抽思自娛
其庶幾焉適有燕便其人行色匆匆不能少待又山城
卒無好紙可繕寫今得古文一古詩五特以見敬仰大
君子之素心爾論道之間及游藝次俾一治書蒼頭洛
誦於前閣下伏几而聽之雖不足以當清廟之瑟較之
吹齊竽歌楚下里者固有間矣摯悚息再拜
為潭學聘姚江村書盧摰
大德四年歲合庚子冬十一月七日後學涿郡盧摯頓
首載拜奉書江村先生執事摯由諸生承乏侍從遂叨
持憲節膺一道之寄始來湘中竊伏惟念材能謭薄無
所肖似既視印省俗謁先聖校官箴不自揆力揣分盖
常以蜀之文翁閩之常衮自詭庶幾無負國家委任部
使者勉勵宣明之意而潭學素稱多士志於殖學藝文
不骩流俗篤好古道者莫不踶跂振躍操觚挈牘咀英
蘤嗽芳潤以求理義之指歸辭學之統緒是正其所未
至而難其人不惟縫掖諸生之所拳拳至於搢紳處士
願欲喜樂者林林然亹亹焉亦莫不以得師取友為務
為言者皆是也摯是時為言江村先生之賢向也得其
人於文字中前歲使過筠亦嘗觀道德聽言論於須叟
之頃迄今耿耿不能忘也盖先生之文先秦西漢之文
而有得於洙泗濂洛之傳本六籍而支三傳左右以羣
史諸子者也其淵粹博贍當與王介甫曾子固頡頏至
於近代葉適洪咨䕫劉克莊諸人則瞠若乎其後塵也
摯知先生者如此摯也言之潭之搢紳縫掖然之居無
何摯以不習風土得疾在告瀕於危殆者屢矣移疴歸
田之章至於數四竟未得請迨秋冬之交方稍稍向平
前月初吉爰舉釋菜之典文學諸君遂復有絳帳江村
之請即輿議往司講黎生季方飭禮幣以東若夫弟子
事師之勤具於别幅俾不肖者尺牘先焉惟先生慨然
而來嘉惠學徒使如摯者亦時時簉跡衿佩之末以摳
衣函丈日聞所未聞見所未見湖湘之間文風丕變不
惟此邦盛事使楚越列郡亦皆靡然知所興起異時摯
獲附驥尾有光汗青之編果可以儕蜀文匹閩衮者實
昉於先生豈不偉歟或者有謂先生作止語默之間静
重不苟雖摯與諸生所以向慕依托者出於慺慺之誠
乃輕於然諾不於再於三然後命駕則師道不尊或微
詞婉意以自諉則摯竊謂先生必不然矣盖見義勇為
樂與人為善實虚焉有無焉摯知先生者如此若夫握
瑜懷瑾以自珍佩蘭襲芳以自潔珍則珍矣清則清矣
異乎時中者矣先生必不然矣惟先生亮之
天下同文集卷十九
