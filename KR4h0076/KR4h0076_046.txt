天下同文集卷四十六元周南瑞編
詩
步月鄧光薦
皓月流華光微霄曖虚碧空庭四無人及此美(闕)夕霏
微弄香霧淡蕩舒玉色離離花影斜梢梢蘭露滴頽然
意忘倦欲起還自惜春情諒難得後夜空相憶
又
盈盈當春月含情隔幽櫺好懷不自制起坐可一庭娟
娟吐微雲迢迢映華星不寢步芳隂裴回惜娉娉百蟲
未敢怨卉木正葱青餘光散草露乃復似秋螢
曉逕
曉風吹衆綠中含露氣清振袂起行散逍遙覺身輕愛
彼薝蔔香淡然無世情依稀龐家女提籃映籬行雖無
膏沐意皓質玉雪明相看味禪悅何必話無生
暑夕
暑夕不能寐起坐林間亭齧鼠欺黑月流螢亂飛星星
河光淡泊不辨草樹青泥泥凉露下稍稍殘夢醒幽蟲
故兒女私語如相譍鄰鐘自何來迢迢入孤聽
夜聞風聲歸思浩然
西風響高樹鄉夢去帆前稚子衡門下先塋亂葉邊老
來多一出歸去恰經年海燕巢何晚秋期落爾先
礱山
斜陽客如畫路轉叢薄間驚禽忽衝起似石投前山
午坐後亭
隔簾遲日午風微社燕驚寒未肯歸讀了丹經成默坐
時時一片杏花飛
望夫山
朝望夫暮望夫一夕化作山石枯潮水去却回行人來
不來
題節婦胡氏殺虎圖楊學文
并州渤海縣兵籍劉平之妻胡氏與平同戍
棗陽夜宿沙河平為虎齧胡奮身掣虎足呼
稚子取寸刀剖虎腹平幸脫爪牙而一臂已
傷三日而斃徐大常作詩記實好事者圖之
以旌其義余賦長歌閔之
酸風動地天怒號黑雲撲面烏輪韜豺狼當道魑魅舞
弱肉強食隨其遭當時征戍寧辭苦倡隨誓與同生死
暮沙叢葦起咆哮居然肉血歸塵土呼天呌地投林去
夫君不有吾何懼英英義膽鬼神驚一刀兒手天為助
百靈呵斥虎自傾不然何能與虎争當熊委身差可擬
射雉始笑何足倫紅窗綉線香風動蟠螭卧虎金麟鳳
此圖價可百倍高江梅不入梨花夢蛾眉巧倩肌凝雪
可能此婦孤衷烈百年義重一身輕茫茫宇宙悲豪英
梅花
朔風凍雲低雪意光林杪北枝寒無聲南枝香獨早縹
緲羽衣明的皪椒房小中有浩蕩春笑傲烟塵表美人
山店夜玉光破寒曉孤潔豈欲高羣芳自枯槁悠悠歲
寒心不為東風惱乾坤萬壑冰一花已不老
月夜
明蟾破雨欲流冰一碧涵空萬籟沉和夢起來猶是蝶
滿襟花氣露痕深
觀郊禮
帝闕開嵯峨衣冠捧赭袍金飈動龍旆玉露裛鸞鑣禮
樂出大國衮旒拜南郊天儀瞻穆穆日彩見熛熛卣瓚
分秬鬯鳳凰來簫韶於昭帝德廣陟配昊天高乾健育
萬物離明位六爻堯風清海宇弓矢盡鞬櫜
送友人歸山中歌
青山兮欲歸不可得兮褰衣駕玄豹兮驂赤貍雲冥冥
兮風飛飛獨偃蹇兮世路寧容與兮溪湄泉涓涓兮石
齒君不歸兮何為
湘江曲
二妃淚灑湘竹斑湘江沉沉凝曉烟月照古祠江水邊
商船來往燒紙錢桂花滴露江雲寒竹間一聲啼斷猿
秋夜長
秋蟲嘖嘖寒莎底城頭秋月白如水二十五點秋夜長
點點滴斷離人腸萬里一身風露凉家家秋砧搗衣忙
山中
心多於世背獨未與詩忘得句忽自喜從人道我狂溪
光和月白露氣滿山凉自笑甘清苦年來髮已蒼
送海南僧
師住在南邊到鄉須隔年寺鄰天竺國鐘落海蠻船盡
日斷火食經冬坐夜禪銅瓶休取水恐攪毒龍眠
天下同文集卷四十六
