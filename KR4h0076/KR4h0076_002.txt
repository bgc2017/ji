天下同文集卷二元周南瑞編
表牋
中書省進賀元旦表王德淵
伏以三陽開泰春不待於郊迎四海會同禮無先於朝
賀臣某等誠懽誠忭頓首頓首欽惟皇帝陛下躬修玄
默總攬權綱孝心隆福於慈宫德量推恩於藩邸宗親
順附邊障清寧歲屢底於豐穰詔仍頒於寬大仁風解
凍旭日舒長開閶闔之九重執玉帛者萬國臣某等叨
居華省幸際明時楓陛高班拜天顔之有喜椒觴進酒
祝聖夀之無疆臣等下情無任瞻天仰聖激切屏營之
至謹奉表稱賀以聞臣等誠懽誠忭頓首頓首謹言
江西行省進賀大德改元表
伏以改元表歲一新守位之仁修德考祥誕布側躬之
詔凡沾生育快覩雍熙臣某等誠懽誠忭頓首頓首欽
惟皇帝陛下克享天心能繩祖武右文母而盡孝子庶
民以推恩二十年跋扈之臣不征而附億萬載興隆之
業旣安且寧臣等分省西江馳情北闕服膺綸綍敢對
揚天子之威遥指山河願祝頌聖人之夀
江西行省進賀册命皇后殿下表
伏以上聖造邦首厚人倫之本内朝受册益昭天作之
祥宗社安榮臣民欣悅臣某等誠懽誠忭頓首頓首欽
惟皇帝陛下德存孝敬道在修齊稽前代之舊章聿新
渙號備長秋之令典爰錫坤珍光動星垣義形風教臣
等職縻江海心懸闕廷大琮比於鎮圭快覩儀文之盛
關睢應於麟趾式延治象之隆
安南國進賀皇帝陛下登寳位表
臣日燇言伏覩龍飛九五回生意於龍編象譯重三馳
(闕)忱於象魏一人有慶萬國咸寧臣日燇誠懽誠忭頓
首頓首欽惟上天眷命皇帝陛下大據域中仁翔海表
柔遠能邇守帝道以無為偃武修文屈人兵於不戰克
廣穆穆宜君之善有光明明我祖之功霽雷霆而施雨
露之恩剖封畛以示乾坤之量與民更始隨物皆春
臣日燇幸際離眀歡聞渙號瞻天北闕心傾北極之居
尊守土南荒頂祝南山而上夀臣日燇謹專陪臣陳
利用等奉表稱賀以聞
元貞元年三月初一日安南國臣陳日燇上表
(闕)
河南府路進賀皇帝陛下登寶位表
盧摰
伏覩詔書皇帝陛下四月十四日登寶位者宗廟社稷
永有依歸華夏蠻荒永有向賴天地日月亦皆廓然山
川神鬼莫不咸若臣某等誠懽誠忭頓首頓首欽惟皇
帝陛下承先聖付託之重為天下謳歌所歸維昔主鬯
之方虛嗣膺撫軍之大任仁孝之德四海懽心神武之
功百辟屬望夀昌徵瑞由漢而下罕聞歷數在躬紹堯
之緒斯受臨御伊始注措所先尊昭考出震之稱正太
母長樂之位乾坤泰定雷雨滿盈甫降綸音側聽輿論
凡所以繼體守文之志槩見於事神保民之誠先四者
以施吾仁無一夫不被其澤湛恩汪濊品物昭蘇不世
之姿遠越自古升平之運實始於今臣某等久荷國恩
謬膺郡寄歡欣踴躍倍萬恒情限以官守不獲奔走稱
慶闕廷無任感恩戀闕之至謹奉表陳賀以聞臣某等
誠懽誠忭頓首頓首謹言
江西行省進賀皇后殿下受寶册牋
伏以瑤圖啓運有開宫壼之賢寶册加恩益衍家邦之
福萬年景命八表歡聲臣某等誠懽誠忭頓首頓首欽
惟皇后殿下德配乾剛道侔坤順時維良月星明太乙
之紫垣禮備長秋天錫大琮之黃玉誕敷渙號丕顯珍
符臣某等遠在西江遡瞻北闕洪範之倫攸叙幸被訓
彝關睢之教方行喜形舞蹈
安南國上皇太后陛下牋
臣日燇言伏以慈闈示訓遠貽燕翼之謀下國依光久
席鴻休之庇情馳魏闕首羾賀牋臣日燇誠懽誠忭頓
首頓首恭惟皇太后陛下作佛中人為天下母當九重
躬修於孝治宜萬國風行於懿儀道日著於坤裳廣揚
善教澤時流於解雨默贊皇猷臣日燇僻處炎荒幸逢
熙洽喜見鈎鈐之動色願同嵩嶽以呼齡
安南國上皇后殿下牋
臣日燇言伏以隂贊宸猷尊居慈扆揚徽音於宫掖藹
和氣於乾坤臣日燇誠懽誠忭頓首頓首恭惟皇后殿
下道繼思齊躬修内則動有珩璜之節退思圖史之規
治首六宫旣輔成於王業風行四海致於變於時雍臣
日燇幸際熙朝遙聞懿範遐荒僻處莫陪百辟之班寬
詔俯臨喜被二南之化
天下同文集卷二
