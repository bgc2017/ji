天下同文集卷三十二元周南瑞編
銘
新儀銘姚燧
舊儀昆侖六合包外經緯縱横天常斜帶三辰内旋黃
赤道交其中四游俯仰鈞簫凡今改為皆析而異取其
疏明無窒于眎四游兩軸二極是當南軸下貫赤道天
常天常不搖則乾安静上鏤百刻及時初正赤道上載
周列經星三百六十五度竒贏紫微安知北極攸載穹
然突出狀同倚盖别置立運下履地平錯勒于隅十二
子名五環挈周文有八尺紫微等之(闕)三在一五環之
安三負衡旋衡綴闚距隨捩流遷欲知出地究兹立運
去極幾何即游是問赤道重衡四弦末張上弦北軸移
影相望筴日用一推星兼二定距入宿兩候齊眎巍巍
其高漠漠其遙蕩蕩其大赫赫其昭孰曰無形而艱賾
考明乎制器運掌有道法簡而中用密不窮歴較古法
未與侔工猗歟皇元發帝之藴畀厥羲和萬世其訓
釡儀銘
不可體形莫天大也無競維人仰釡載也六尺為深廣
自倍也兼深廣倍挈釡兊也環鑿為沼凖以溉也辨方
正位日子卦也衡縮度中平斜再也斜起南極平釡鐓
也小大必周入地畫也始周寖斷寖極外也極入地深
四十大也北九十一赤道齘也列刻五十六時配也衡
竿加卦坤直内也以負縮竿子午對也首旋機板窽納
芥也上下懸直與鐓會也視日漏光何度在也暘谷朝
賓夕饑昩也寒暑發歛驗進退也薄蝕終起鑒生殺也
以避赫曦奪目害也南北之偏亦可槩也極淺十七林
邑界也黃道夏高人所載也夏永冬短猶少差也深五
十竒鐵勒塞也黃道寖平冬盡晦也夏則不暮永短最
也安渾宜夜昕窮盖也六夭之書言殊話也一儀之揆
孰善悖也以指為告無煩喙也闇資以明疑者沛也智
者是之膠者怪也古今巧歷不億輩也非讓不為思不
逮也將闚天朕造物愛也其有俟然昭聖代也泰山礪
兮河如帶也黃金不磨悠久賴也鬼神禁訶勿銘壊也
座右銘臧夢解
硬著脊梁
這脊梁鐵鑄成廣平骨汲黯身曾強項批頷鱗肯折腰
揖貴人臺中評謂我傾我自我卿自卿
淨洗眼睛
這眼睛照膽鏡見誰家窮百姓取嗔誰姦貪佞看不差
定定定江月明秋水瑩本無垢洗更淨
牢踏脚跟
這脚跟如山立立得牢踏得實直道中拔不出倖門裏
拽不入持一正禦萬術不退轉堅固力
緊縛肚皮
這肚皮忍得饑衆肥甘我糠糜將軍腹寬十圍貪取敗
脂燃臍平生事百瓮齏咬菜根事可為
古愚銘
高安姚雲謂廬陵劉辰翁曰雲之先人之藏
于修也曰古愚請書之曰諾又請曰銘之銘
曰
世道交喪謂古人愚首陽事拙金谷名俱離黍何求懷
沙惑志自傷為傅以至憔悴結纓而進執簡為三程嬰
誰報黑子誰慚哀哉古人寧不見與其戅其惷孰通孰
魯九京可作我則誰歸遠矣姚公于訓有遺凡今之人
曰詐而已色莊吐訥形垢交泚咨爾後嗣毋愧前人欲
知生直尤貴慎真如愚不愚不愚何罪毋以其如而示
其外
天下同文集卷三十二
