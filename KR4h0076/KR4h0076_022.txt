天下同文集卷二十二元周南瑞編
啓
謝翰林徐承旨啓滕斌
青雲薦牘深慚國士之知白首文盟敬致門生之謝心
難詞粲骨已恩縻恭惟某官東道主人南州高士清時
事業固當仲伊傅而伯䕫龍上古文章真可僕曹劉而
奴屈宋四海想聞其風采羣公傾動于儀刑生平無不
讀之書行成矩矱胸次皆可傳之學道貫淵微敡歴兩
朝雍容一節是以首居東閣蔚昭年德之高清極北扉
獨受絲綸之密泰山黃河其器量光風霽月其襟期國
學諸公環侍文公之館下當代名士願歸狄相之籠中
真能公吾道之權衡不啻司人才之命脉斌階庭舊物
塵土餘生賈誼方肆於文才諸老或忌其少阮生稍寬
於禮法衆人已謂之狂念艱難險阻之備嘗乃﨑嶇歴
落之可笑中逢刮目曲見盛心如切如磋乃師友起子
必躬必親而父兄教我既見未既見已不忍其傍門戶
之栖栖特書不一書直欲使之逐臺省之衮衮雖内翰
之愛方叔未收一日之成然相國之舉淮隂終致累月
之達漫尋仕版方倚都門遄乘褒鶚之章遽得重馬之
價秉銓者拘牽於常調當軸者確信於公言遂玷儒林
獲登吏選倍十顔面之甲非所宜蒙再三肺腑之盟敢
忘所自斌敢不勉修士業益勵身修下不負所學上不
負所知或可扶斯文之幟窮則觀其交達則觀其主期
無辱先生之門
謝有山黃提舉啓劉辰翁
公卿久不下士可謂輕先才能不逮中人顧堪聞上獨
安取此亦使知之公求士甚於士求公上援下不以下
援上何汗而為之先耳何嫌而至於絶交彼將不屑以
為名我且無言而不報但存交際亦是風流如某者枯
木朽株死灰復溺文好文景好老已不如人公不公孔
不丘又何有我同年四海足下家君相結淺而相知深
其身死而其言立父為九州伯兒為五湖長光遠有他
上有百尺絲下有千載苓夤緣無路建臺三四月薦出
第一人豈曰秦無特從隗始棲輪生角固知推挽之不
前繫帶還珠愈覺綢繆之無益兹盖伏遇某官英才妙
選雅望高情不倒屣於雁門守而倒屣於王潛夫激揚
甚遠未下車則荀慈明既下車則孔文舉講貫已多肆
先鶚表之翔又重鶴書之墮然而近觀所主稱非其人
雖大夫薦不聞與之大夫自無過慮國士遇則當報以
國士未知所為
天下同文集卷二十二
