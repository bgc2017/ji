天下同文集卷四十九元周南瑞編
詞
摸魚兒姚雲
詠艮岳圖
渺人間蓬萊何許一朝飛入梁苑輞川梯洞層崖出帶
取鬼愁龍怨窮賞宴談笑裏金風吹折桃花扇翠華天
遠悵莎沼螢粘錦屏烟合草露泫蒼蘚東華夢好在
牙檣雕輦畫圖歴歴曾見落紅萬點孤臣淚斜日牛羊
春晚摩雙眼看塵世鼇宫又報鯨波淺吟鞭拍斷便乞
與媧皇化成精衛填不盡遺憾
八聲甘州
競渡
卷絲絲雨織半晴天櫂歌發清舷甚蒼虬怒躍靈鼉急
吼雪湧平川樓外榴裙幾點描破綠楊烟把畫羅遙指
助嘯争先憔悴潘郎曾記得青龍千舸采石磯邊嘆
内家帖子閒却縷金牋覺素標插頭如許儘風情終不
似鬭贏船人聲斷虚齋半揜月印枯禪
疎影王夢應
瞢騰曉被聽垂冰屋角晴哢仍未土濕烟生庭揜寒青
鄣泥懶為春試東風舊與花飛去料記得年年沙際忍
落梅萬點苔痕化作一窗離思猶憶蔫紅穉綠斷橋
雪未掃天近春易老對荒寒事舊人新雁後不成情味
人間解有花如海待一片不教隨水但玉香酥影玲瓏
逐日暖紅雲裏
醉太平
送人入湘
寒忩月晴寒梢露明一痕歸影燈青又分攜短亭衡
臯佩雲芷溪泛春有誰勤說歸程是峰頭雁聲
清平樂顔奎
欲留君住且待晴時去夜深水鸛雲間語明日棠梨花
雨樽前不盡餘情都上鳴絲細聲二十四番風後綠
隂芳草長亭
歸國謠
春(闕)拂拂簷花雙燕入少年湖上風日問天何處覓
湖山畫屏晴碧夢華知夙昔東風忘了前跡上青蕪半
壁
浣溪沙
夢泊遊絲晝影移水沉香宛紫烟微玉笙纔過小樓西
天上人間花事苦鏡中翠壓四山低又成春過劇鶯
啼
菩薩蠻
燕姬越女初相見鬢雲翻覆隨風轉日日轉如雲朝朝
白髮新江南古佳麗只綰年時髻信手綰將成從來
懶學人
醉太平
夀須溪
茶邊水經琴邊鶴經小窗明甲子初晴報梅花早春
小院晉人小車洛神醉扶兒子門生指黃河解清
憶秦娥
水雲幽冥濛一片生新愁生新愁如今何處倚月明樓
龍吟杳杳天悠悠騰蛟起鳳鳴箜篌鳴箜篌聽彈
短引江上悲秋
大酺
和須溪春寒
唱古荼䕷新荷葉誰向重簾深處東風三十六向園林
都過餘寒猶妬公子狐裘佳人翠袖怎見此時情否天
上知音杳怪參差律吕世間多悞記畫扇題詩單衣試
酒夢歸泥絮嗟春如逆旅送歸路遠涉前無渡回首
住凌波亭館待月樓臺滿身花氣凝香霧度入南薰去
留燕伴不教遲暮但一點芳心苦生怕搖落分付荷房
收貯晚妝又隨過雨
天下同文集卷四十九
