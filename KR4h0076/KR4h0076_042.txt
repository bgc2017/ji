天下同文集卷四十二元周南瑞編
詩
春晚歙郡高齋盧摰
憑高得華構燕坐臨此州偶來税塵鞅得與静者遊甿
俗仍楚越城居帶林丘川明雲物閒風暄鳥聲幽羣峯
舉自獻春溪亦争流餘花殿芳序春苖綠平疇臨觴詎
能飲對時思悠悠將指訪凋瘵摩撫庶有瘳曠職固所
虞永日聊淹留
宣城南郊何氏遊集
懷痾苦無悰撫節驚歲暮淹旬屬休告寧復嬰物務幽
人偶相賞蕭散隨所遇寒郊聯騎出崇岡時延駐山家
如可即雞犬隔烟霧舉鞭問樵丁始識林下路亭榭歘
軒敞巖壑鬱盤互主人能愛客何必論雅素濁醪散襟
顔池鮮足供具雖非窮勝踐政自得野趣日夕歸影亂
嵐霏襲衣裾鳴騶慎毋前悠然望江樹
書梓山寺經室
問俗來山郭攜春到隔溪花香破禪寂林樾受鶯啼欲
和觀音偈聊乘醉墨題閒雲若留客不肯為予西
清華觀西軒
琳宇夏天曉官曹今日閒深林欲無路疎竹不遮山静
對黃冠語時看白鳥還平生林壑趣聊復此窗間
少林寺贈達禪師
是日得至面壁菴觀達摩石影
古刹東風裏逢僧一解顔收經出深竹披衲下空山未
要天花墮聊看石影閒何妨病居士明日到田間
用韻答李肅政承之
隩室儆歲暮半菽供朝餐忽聞農父言東田出遊觀兀
兀遵微行隕籜探茅菅霜風亦云厲松栢那可干勝寄
動暌闊幽素勞音翰如何烟霞姿乃在原隰間叢祠構
前驅一笑開襟顔豈不懷簡書悠然有餘閒衡門可棲
遲濡轡聊盤桓明晨下巖㟧相望邈河關
郡齋書事兼答汴梁夾谷左丞
十年皇華使咨度愧清袠承命甫為郡慮無理人術簡
書劇沉迷將迎靡虚日星言入公府短髮不遑櫛首夏
氣清淑鳥鳴庭樹密疎箔懸永晝南風泛瑤瑟退食方
息偃卒吏已盈室孤臣偶紆組豈不懷曠佚賴有同心
人魁然位丞弼昭昭麟鳳瑞渾渾金玉質革緘畏稱題
高誼寡儔匹矢心報知已言語詎能畢河流衍洪源嵩
高屹青出期公山水間千秋恒若一
送程中丞介甫赴雲南行臺
蕭蕭征馬鳴冽冽驚飈吹聞君遠行邁執法西南夷六
詔漢始通有唐亦羈縻今雖郡縣置綏懷不在兹物産
富金具吏習為磷緇垢衣可無澣直繩詎易持肅躬行
所素舉綱植其維寒霜固非厲春陽竟何私坐令蠻風
革仰報國士知泛泛江海客區區簡書期恨恨久别離
去去長相思
古城劉因
我行常山尾高城墮吾前按轡覽形勢依依見前燕易
水開前襟飛狐連右肩遥想豪傑場撫已增慨然薪人
過我前一笑如相憐指城前問子考古今幾年沉思未
及答行歌入蒼烟
登武陽
朝遊樊子館晚上武陽城潮接滄溟近山從碣石生斷
虹雲淡白返照雨疎明日暮悲吟發樵歌已愴情
銅雀硯
諸侯負漢巳堪憐直筆何為亦魏編却愛曹瞞臺上瓦
至今猶屬建安年
慎獨
一葉下秋水微波去不停望中猶隠隠直欲到滄溟
觀化
風雨何方來呼童出門望歸報是羣蜂聲在庭花上
易臺
望中孤鳥入銷沉雲帶離愁結暮隂萬國河山有燕趙
百年風氣尚遼金物華暗與秋光老杯酒不隨人意深
無限霜松動巖壑天教搖落助秋吟
宋理宗南樓風月横披
試問隂山勅勒歌朔風悲壯動山河南樓風月無多景
緩步微吟奈爾何
物理興衰不可常每從氣運見文章誰知萬古中天月
只辦南樓一夜凉
滴水龕
膚寸遍天下至静含氤氲因看石滴水窺見禾生雲
偶成
夢回聞雨聲忽覺是風葉問予何以知仰見梁間月
曾點扇頭
獨向舞雩風下來坐忘門下欲生苔歸時過著顔家巷
說與城南花正開
宋高宗題李唐秋江圖
秋江吞天雲拍水濤借西風扶不起斷雲分雨入江村
回首龍沙幾千里淡菴老筆搖江聲仿彿阿唐慘愴情
千秋萬古青山恨不見歸舟一葉横
今日
今日柴關幾客來擬從屐齒數莓苔求文道士花前至
載酒門生雨後回
盆池
自慚眼孔一盆多奈此無邊風月何莫道渾非九雲夢
不妨能著百東坡斡旋在手天隨轉虚静如心景自過
誰道扁舟托吳越為言吾老怯風波
懷古李謹思
昔我從耆英圖史娛朝昏咄嗟陵與谷永謝西州門夢
中亦識路欲往先銷魂往還無須臾失聲強復吞西山
照公檻南山亘公垣平生五畆池東海遙崩奔公門山
海并遂斡造化元招公有薇菊酬公有佳尊行吟聞地
籟飛奏劘天閽公來月星懸公歸江漢翻六籍未渠央
百聖諒斯存翩翩媚學子風節當誰敦我髮日以變洮
面留心源庶無騂汗流獨此清泪痕英英出靈變杳杳
通緒言因風薦商參秋思隨孤鶱
補疎齋題鵝湖
客來誰與期微鐘度山椒松風如起子間以笙與簫逸
嚮諒斯存幽蹤莽難招極目不知還新詩生泬寥
王以道三喪未舉
豈無一弓地載子三世碑碑端語云云碑下冢纍纍白
楊秋氣深碧草春露滋翻憐會稽山禹穴不得窺
天下同文集卷四十二
