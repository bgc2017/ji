天下同文集卷八元周南瑞編
記
臨江軍新喻縣學大成殿記劉辰翁
喻學丙戌之修禮殿為大教官吳鳳孫以丁學諭敬直
来請曰老生無能為於鄉黨視前楹碑宋紹定戊子李
侯仁任所修也於今六十年矣柱崩梁壞風雨巋然乃
乙酉十月廉部真定趙公秉政旣定先聖弟子籍百又
二十人復其終身常調不征縣旌别有加命修學於是
令丞簿尉各以其力為倡士之經營勸相者奔走来會
月三朢而功畢廟闢丈餘櫺星翼張越佚舊貫夐焉出
於震蕩殘缺之後蓋勞於創造而大於興繼鳳孫則承
乏視成而已此部使者奉宣之實意而諸大夫邑人學
愛之大誼也念於兹敢請余惟是邑名公多士非猥遠
凡陋者之所敢及旣辭不獲則受言而載之於篇道猶
天也凡干戈潰亂之出於宇宙如雷霆風雨危不可處
而天體霽然不待明日光復其舊必歸於禮樂情性道
德風俗如使古聖人之所以為天下國家者不用而一
出於兵與刑則民之類滅絶矣孰非命也由周公而上
千有餘歲命世而為君由孔子至今亦千有餘歲命世
而為儒君道未嘗非儒儒者實輔是君以明其道故誦
堯之言行堯之行是亦堯而已矣誦夫子之言行夫子
之行是亦夫子而已矣居敬行簡以臨其民南面之夫
子也敬事而信節用愛人千乘之夫子也一日無是道
則國非其國矣而儒者猶歉然曰不用道未嘗不用於
世而世有無用之儒代之所以絶續存亡民之所以死
生利病特繫於理之是非而不在於人之用舍得乎道
而為天得乎天而為命道命一物也古今一日也道在
是則夫子在是夫子在是則君道在是故事道如事夫
子事夫子如事君記曰能為師而後能為長能為長而
後能為君夫子教為君者也律有煩有省令有遷有改
惟經之為訓毋敢畔是故春秋者撥亂反正萬世太平
之書也利欲之横流也甚於洪水然平成之後不聞復
有洪水也由今之俗望春秋猶治世非春秋之世治也
所以為春秋者治也刑之而有不懲也兵之而有不遏
也君君臣臣父父子子受之天為中國受之王為嘉師
必有推明人極之立與天地並其效常得於世教之所
不及而後知今之致治者容有未盡昔之暫廢者本未
嘗亡也夫視學告朔豈直觀美哉諸生低徊習禮具瞻
冕服其亦思夫東家之匹夫陳蔡之環轍時君遺之鄉
國違之而所以致此者亦其遯世無悶不怨不尤屈於
一時者為教萬世故必以迂晦為世守阨窮為家法而
況上之人優重之作成之當路簡拔之著定之閤邑茂
異之顧其踽踽涼涼一或不能專志於道而終安於命
則所以為天下國家者又未見其有可望而天下國家
亦卒若外之者未必皆世之咎也余旣言三代餘民受
罔極之賜於夫子者又欲陋巷時賢以身之貧賤學其
為夫子者蓋進取之事不在科舉而在學術與人品此
世道之古也孰非命也儀封人語二三子云天其或然
者(闕)
紫薇書院記王夢應
東南書院毋慮百數多賜額賜書紫薇創晚獨未賜亦
未有田廩士故山長列部缺過者弗顧邑校領焉其棟
宇城極南依山瞰江瓠落孤寄乃者化兵燼假進士莊
寓其名士散業荒講席不見其後有以莊入書院為田
若干前學官市民居莊右時方復儒又旴江余公任乘
廉使車行部凡前之戾儒者悉誅且起前撫州崇仁簿
陳君中子長紫薇君曰此鄉人士講學地寓不便請新
之乃計程出力乃慮材命陶經始庚寅八月落成十月
不煩公費毫髮殿堂門廡上下瓦甓俯仰秩秩如見闕
里余惟與時講學如三代惟石鼓起唐鹿洞起南唐餘
皆三百年之故凡舂陵關洛湖湘武夷江浙書院即冠弁
象設稱大講席當時渠渠欵欵竟以誰為風雨雷霆之
後使人思孔曾思孟於無窮獸壙水下更遠更甚夫能
使人心一日見仁義禮樂之懿世道百年有勝殘去殺
之盛其道端在講學乃心胸異歲月遠後之視今今之
視昔終或不然何哉周漢以下為三國六朝為劉趙石
趙為秦建元為魏永明又為數百年唐宋君臣事行師
友道遠皆隨世有學皆隨輕重精粗有成吾黨之士盛
時之初不勝宇宙民物憂責以為猶夫一日則焦然蹙
然不得於天地者免夫夫數畝之宫通天下似之旦旦
深衣立乎此者所以不徒生於今之世也君以一人之
力為鄉國百世之地難矣謂講學於此時也然則君明
經才進士用世當偉然(闕)
大藏新增至元法寶記趙璧
金人夢漢象教以興白馬来東龍藏斯峙若稽古伯益
山海述天毒之國偎人而愛人郭璞謂即天竺浮圖也
偎愛蓋大慈之義是三五之世其國已名東方朔昆明
之對系其後矣劉向傳列仙叙七十四人在佛經佛經
之稱昉見於此至三國六朝迄唐而文字富又自唐迄
五季及宋而議論長惟我聖元祖宗以仁立國其道胥
契於是尊崇信慕有隆於古而西域異書種種而出帝
師國師譯新采舊增廣其文名以至元法寶刻在京邑
流布人間江南去萬里而遙傳持未遍松江僧錄管主
八翻梓餘杭凡諸路庋經而未有者許自裝印藏教以
完會其部得一千四百四十總其卷得五千五百八十
有六與高駢所記五千四十八卷云者真若有羡考之
信史梁武總集於華林園中已及五千四百卷隋志所
載則凡一千九百五十部六千一百九十八卷較今為
部四僅及三為卷十不見一厥後無漢壇之異夫何為
數不逮於昔遂言增廣於今耶吾聞有大經卷量等三
千大千世界藏在一微塵中而西土華嚴殆不止百千
偈頌倣是而推又可部帙計哉鹿苑金河四十九載横
竪其說遽曰於是二中間未嘗談一字香智國子荷法
東驅一花開芬遂有今日究厥大旨又謂不立文字直
指人心後之人因其直指了所未談知一大藏教是箇
切脚以此遮眼以此照心會有言語道斷心行處滅而
筌蹄之者皇恩佛恩一時俱報不然塵刹熾然編集等
百億須彌盧則何益矣勖哉禪流毋負流通之意
天下同文集卷八
