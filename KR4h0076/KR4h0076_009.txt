天下同文集卷九元周南瑞編
碑
聖元重建南泉山大慈化禪寺碑銘
姚燧
皇慶之元普蓮宗主明照慧覺大師慈昱書遣弟子嗣
瑞嗣泌叙南泉山大慈化寺為臨濟十三世孫普菴印
肅所基以勝國乾道己丑示化旣累諡矣至皇元大德
庚子實百三十一年昱再為之請諡於朝成廟制可即
以其年大德者加舊諡寂感妙濟真覺昭貺之上其褒
其德無以侔大視昔八字猶爝火之當皎日黯不輝矣
又叙寺火於至元壬辰之春主僧去之府縣且僚合諸
山高德請南源山廣利萬安正叟禪師紹中經理其費
後四年乙未昱始繼席修復完矣當是加諡之歲再火
再繕治之逾紀乃成且錄劉必大為國博應奉翰林文
字翰林修撰提舉湖廣儒學所撰加贈大德禪師萬佛
寶閣圓堂普蓮堂普度橋袁士趙璧之橋墩吉士宋處
仁之昭烈廟與主仰山太平興國寺佛鑒大師希陵之
夀山慈化寺與主南康開先寺了萬之天竺圓通殿及
昱自為高麗金字經諸記丐燧曰以是為迹銘之寺碑
為讀盡卷漫不知位置何地乃詢瑞輩俾圖示之而統
其要寺蓋距州百二十里蓮蕩横前三門之内對峙二
塔儲金字經左右鼓鐘二樓中拱二殿相沓前曰普光
明以事佛後曰定光以覆普菴塔次萬佛寶閣雨華堂
達本堂圓堂樓下祠武安忠靖兩王武安之為關侯者
世則知之忠靖為五季漢周張翼佐南岳者世則莫聞
廡以周之門左右則東西藏殿儲經三藏自餘齋閣方
丈香林書院月臺仍普菴之舊為大圓堂諸小殿僧寮
賓館倉庫庖湢再廡周之凡三重中兩廡皆重屋凡千
四百楹南泉之山環其外盤盤如城天竺圓通與昭烈
皆在西北黃圃市香山之間昭烈則忠靖原廟普蓮堂
與橋則在洲中堂有亭閣廊門橋堂隆興吉瑞鄂潭東
西南北通塗石墩十四跨江中貫而梁其上有佛閣鐘
鼓樓與普蓮各五十楹亦大役也役大則不出已力之
獨其攻金攻木攻石陶冶髹漆綵繪百工無一可後又
衣食其徒多至千人若是其衆也衆則用奢而寺無寸
田以自業惟恃昱之言出化行鼓舞作興於江湖西南
方三千里地之民最歲施入多至中統楮泉千以計者
百萬有竒而佐力操畚鍤具薪爨者猶不與存何修而
臻此哉謂普菴澤歟何前乎此學佛之人不能振舉至
昱為人心服而勸趨於事者非直其才致然亦有道也
且人之情能勉志專力於一燬之後再燬則弛而怠焉
昱不加退規制益侈輪奐益媺易曰神而明之存乎其
人豈不信哉雖然猶當上求其所自西方之教行中土
也漢唐而下正朔所及有遠踰海國若今日者乎星羅
棋錯小而鄉縣大而府州為佛宫者何啻萬區為其言
而遁跡空門者其徒又亡慮百有餘萬列聖為制不雜
民版又屢降璽書禁人無侵覬其産驛傳不宿官物不
儲飲食燕樂不聽肆筵囂雜於中其崇禮而保佑之已
至矣皇上又以司是僧為正錄者衣食百需取足諸山
虞日繭絲使就困削為罷黜之歲一再誦經五千四十
八卷天下何啻千藏集披緇之徒散幣饋食果茗膏燭
之微一出公帑人又别加賜焉是舉天下為徒百有餘
萬霑浹恩波無有一人或遺也於戱昱所以能就事功
與人之風行草靡樂推與者豈不亦乘是機偶是時哉
予儒者也文乃儒之一事言之不文則行之不遠昱其
有見乎此遠以求予予惟浮屠之書旨歸奥妙其徒自
非警穎童而習之白首不知其原矧予平生未踐其域
不嚌其味者苟剽而強為之知終亦膚近而多所謬失
適為自欺且欺人以速專門者所訾韓子嘗曰如欲聞
浮屠之說當自就其師而問之何故謁吾徒而來請予
知守此故不敢效必大之博洽為浮屠說探其懷以與
之祗屢書其善興而教日夕祝釐上酬帝力下昭祖德
者而詩之其詞曰
普菴肅公僧中之雄由篤其道為世所崇遇有潦熯為
民祈禴曰雨曰暘罔不時若衆向其化為新攸居日月
幾何雲屋渠渠尋復示寂其在勝國八言用褒節惠巳
(闕)去世攸遠傳之昱孫猶以哀榮上敷帝閽於皇成廟
閔其克孝不斥異代加諡有詔維兹大德表歷紀年不
惜(闕)之其仁普天肅由是名充塞普率雖昱於藍未敢
曰出作室燼餘田無菑畬人以賄來如取如攜伐材赬
山鑱楚窮石百工鼎鼎孰後爾職杵之騰騰斧之矜矜
眎址相方其直引繩楹以負棟寔千四百丹漆之塗如
翬斯赫嘗觀有司鉅室責為有書以徵有罰以隨人將
趨事憚貽已勩巧為避逃猶幸不至於何浮屠無罰與
書視所欲為諾不待呼功成不有歸之其祖於橋殿堂
必字以普倡其徒千釋言日宣於以祝釐天子萬年天
子萬年期昱孫子有來原原世受其祉
天下同文集卷九
