忠惠集卷五宋翟汝文撰
賦表
次韻張文潛龍圖鳴雞賦
唯翰音之效旦風雨晦而晨興追警露之獨鶴䳏鴂瘖
夫先鳴羽翰照爛而成章步武差池而中程接清響於
上元司東方之啓明凛然介距而峩冠低衆雌而莫敢
膺方揚音其未引先拊翼而騫騰儼意氣之閒暇四顧
躊躇於中庭擇善鳴而天假彼羣飛之何争呼出日於
未賓昇層氛之澄凝促漢衛之傳唱竦秦關之先驚窺
幽人之未覺咿喔斷而猶聲守曉色於旣白嘯迴風之
泠泠豈惟秉德之有常抑衆皆穢而獨清先生嘉兹禽
之妙質孕玉衡之犇星時哉依人而擾德安飲啄而飛
行誓將畢願於桑榆夫誰憚犧而傷生(春秋運斗樞曰玉衡星散為雞)
睡鄉賦
翟先生息駕于吳吳公子一日闖然奓戸弔而言曰嗟
來先生形影靡戾撫厚地之方洋貧無錐以自置浮大
匏之濩落與木偶而安稅則夫子亦拙于用矣其不可
恥乎先生作而笑曰有生不耘為世幸民求田問舍是
役于貧將營睡鄉與化為隣蓋遊四方者倦矣而後乃
知津焉嘗試與公子共之且公子其無以語人哉嗟維
睡鄉彌厥疆土疇荒度于厥初創開闢于何許羲和𦕈
其跳丸章亥失其攫步先生樂哉斯遊也據梧而瞑隠
几不應磊砢霜松之披照映玉山之頹鏘冠佩之倒落
寄逆旅于形骸肅余軫乎駕言襄神馬而為服枕承蜩
之曲肱坦如鼓之枵腹窈兮其蟄蟲藏陸也冥兮其欲
雨而雲族也然後封畛届焉挈山澤于夜半攬羣嬉之
百怪若舉棗葉曾微蔕芥一息千返莫之留礙若夫縱
意馳騁放乎山川割壤奠乎南柯從禽狩乎邯鄲儷高
唐之朝雲聆帝都之鈞天儇俄然而意適化蝴蝶而飛
翰羣萬生之紛綸孰與我乎控摶方是時也肘翳翳而
生柳鼻洶洶其鳴雷湛清酒之猶設儼黃粱之新炊客
書裙而滿幅稚偷飲其方醉隘有慟于塗窮哂興哀于
多岐於是詠而言歸返乎斯須宛盱衡而瞬息眺炯炯
其清矑翼體倦以欠伸穆神閑而虚徐蘧蘧形開身如
隕虚釋然冰消渙然霧除恆若雨止雲無處所猶故吾
也孰賓封疆孰隣方隅維昔汗漫據其上腴軒轅極游
是臻華胥堯傳姑射神人所都穆王遐征與化人俱傲
吏漆園微躡其區醉鄉附庸厥壤不殊彼多言以貽後
世巳而方外之士跂足首塗而趨也故叔敖秉羽而甘
心簡子假道而朝服或觸屛而爛漫或頽然而枕麯一
涉其境而終焉亦近世塗民耳目者也吾聞狐死正而
首丘鳥倦飛而歸林目晉城而燕涕身楚病而越吟今
先生雖罥世故眷睡鄉也顧獨無心哉哀艱梗之日蹙
孰云寐而無覺蚊雷汨其道里雞唱警其邊徼亂牛鬭
於牀蟻壓鼠壤之隣盜匪蠅聲而蟲飛明星曄其有曜
心搖旌而反側悠哉役乎窈窕事之殷也而醉鄉膠擾
矣尼父亦云遑遑周公莫予肯構抑嘆鳳與泣麟慨差
池而塗繆文悼懷于明發予觸誅于正晝隕厥性以自
戕羌刺股而懸首悵焉佇而遐瞻道脩阻其誰救也于
是睡鄉荆棘生之物鬽釁作卒投膏肓不若用逢釋萌
四方魂哀厲而散越下招遣夫巫陽(巫陽謂掌夢周禮釋萌惡夢)翦
其堙為虚厲也不亦荒哉且夫欲躁為孽志憯為兵隂
陽食之遂罹天刑故畏塗而寤驚焉今先生方且疲津
梁而止息復趨物之流動惡變化之狡猾神吾拙于無
用悟真是于得鹿吾與若其同夢于是公子茫然有間
太息曰嗚呼噫嘻吾儕自拘執因與想微先生遺緒言
終吾世而迷方也
代賀受降表
伏覩制詔出師問罪西羌擒首領轄正臧精布固等并
青唐隆贊兩國納土乞降建西安州等皇帝御殿百官
稱賀者於鑠王師恭行天罰執訊獲醜大詰於戎兵取
亂侮亡不殺之神武肅陳環列之衛昭舉受俘之儀(中賀)
憬彼種羌舊為漢塞屬中原之雲擾顧西夏之日攘棄
山川于外區陷蒼黎於邊徼篤生上聖坐奠九躔究觀
輿地之圖大斥河湟之境皇天旣付中國亂越我家維
后克綏厥猷有指疆土孰云小醜欲事故常遣將受成
選徒出狩戎車旣飭王征有聞以無聲猾賊就擒天網
雖疎而不漏綏厥士女取彼凶殘旣戡定以畢來曰旋
歸而振旅辟雍獻馘遹覩在泮之虎臣晟樂告成大合
凱旋之金奏然而震威以明伐叛宥罪以廣好生終從
蠻隸之歸爰貸藁街之戮恭惟皇帝陛下日躋睿聖天
錫智謀繹兹先後之迷制乃短長之命其誰狡衆敢拒
大邦以萬民惟正之供用設都于禹之績凢四方有辭
于罰唯簡在上帝之心雖曰示威豈其覿武卒裕陵之
伐成寧考之圖功薦清廟之勲在武丁之孫子是惟無
競疇有不承臣等雖云機政之聞蔑預理戎之略案圖
積石巳窮漢使于河源布度明堂復繼周書之王會
賀收復湟鄯表
待時而動張訓練之車徒不戰屈人收昄章之土宇是
伐是肆于理于疆雷霆先聲狐鼠落膽(中賀)竊以湟中故
地蚤為禹跡之山川鄯部遺民久望漢天之日月頃宵
人之蹙國割越壤以餌貪將士驚嗟乾坤震怒武王執
競詔陳師鞠旅而行徐方不回皆棄甲曳兵而走讋怒
螳而請命奮虓虎以旋歸紹聖拓邊崇寧復古恭惟皇
帝恭行天罰用遏蠻方聞盛德而來臣自生民而未有
一月三捷蕩蕩乎無能名四海九州欣欣然有喜色臣
遠叨郡寄莫綴班聯葱嶺金城不日在廣輪之數太山
玉牒何時修封禪之書
天寧節賀表
永命有邦繼成上帝乘六龍而在御肇興出震之符照
四方而繼明於赫重離之運(中賀)竊以皇天旣付中國維
后克綏厥猷下武維周必有繼文之世生商立子薦膺
長發之祥仰神聖之誕彌擁天休之震動璿源隤祉應
電樞星渚之期川瀆效珍有温洛滎河之貺至仁及於
行葦漏澤浹於淵泉顧謳歌獄訟之歸見車馬羽旄之
美鑄金九牧兆基卜世之長授筴泰元孚佑歴年之永
神祗享德兆庶與能方百嘉之備來底羣心之率籲天
壽平格屬當良月之盈民懷有仁永如冬日之愛恭惟
陛下儲神昭曠受命穆清祖考燕於盈成穹旻助其信
順臣等欣逢震夙深預榮懷紀斯干占夢之祥乃安斯
寢受天保宜民之禄以莫不增
代賀進築安化三州表
伏覩廣南西路奏黔南收復安化三州幅員三萬餘里
又湖南湖北并䕫州路各奏諸處溪峒納土願為王民
各幅員數千里者王靈被遠總重譯於百蠻輿地開荒
軼神州之九縣歴古初而眇覿咸書契之未聞(中賀)竊以
四裔不賓雖虞舜猶憂於猾夏五材並用自黃帝不能
以去兵豈有戢干戈以靖民而能受冠帶於殊俗書文
通被風雨忻霑際天所臨如水就下氐羌遠遁旣徹河
源之初西南外區復窮日入之所蠢兹裔土逖矣黔中曠
歴世之不臣悉籍疆而請吏緜十數州之封域極三萬
里之廣輪混中原風氣之殊當天下輿圖之半從其羣
醜同我太平未嘗施寸兵尺鐵之威不煩遣單車一介
之使蓋春秋稱王者大一統盡厥懷來故寰海聞中國
有至仁靡然内嚮恭惟皇帝陛下恩覃庶物道貫兩儀
禮樂備明人祗悅豫珍符錫羨上帝居歆河瀆澄流百
神受職乃眷懷生之類不煩已日之孚用能越疆土于
先王篤前人之成烈徧六服羣辟之承德不距朕行顧
萬邦黎獻之為臣敢越厥志臣等猥陪機政莫預訏謨
仰惟聲教之敷於赫聖神之運布昭慶澤舉安南都護
之觴誕受徽稱建中天可汗之號
代謝賜玉帶表
錫光華之垂帶榮耀薦紳使佩服于廣庭恩踰故實迫
承威命不獲愚衷外畏僭差中虞隕越(中謝)竊以鑠王師
于荒裔肇自聖神窮漢使于河源盡還疆土遏彼旌旃
之指舉無旬日之淹皆稟睿謀克成遠略而臣發蹤指
示濫陪帷幄之籌飲至策勲具膺儀物之貺粲然寶玉
賁以身章雖云車服之在廷本于稽古實懼匹夫之懷
璧敢以越鄉徒荷解衣之恩實懷致寇之懼恭惟皇帝
陛下念功惟篤懋賞不違寧捐車服之榮以起臣鄰之
志用光于衆有煥其軀敢不仰體上心力熙帝載比介
圭作寶之錫雖曰殊私懷赤芾不稱之譏祗為憂懼
謝除中書舍人表
臣某言伏奉制命除臣通直郎試中書舍人仍改賜章
服者代言辭掖司内史之贊書持槖近班綴甘泉之法
從搢紳所重翰墨為榮豈謂臣愚亦蒙試可(中謝)恭以神
聖獨御鑒臨萬方必有訓誥誓命之文大敷羣聽用能
禮樂征伐之出咸仰王明唯兹辭令之臣特重典刑之
任格于兆衆以達聖心使四方咨嗟而聳聞百世警動
而興起昔堯言布天下之廣由傳誦以至今周書誥羣
下之詳以煩悉而行遠豈臣么麽所可使令恭惟皇帝
陛下有帝堯之文章躬神禹之律度以天縱多能之將
聖而羣臣莫望于清光乃以創殘之餘猥慶潤色之選
昭回雲漢之在上光景畢陳繪畫乾坤之為容迂愚已
甚况臣自罹譴逐内積憂傷心則不強身其餘幾然而
見知於欲治之主所遇者難得之時臣敢不洒濯其衷
明慎所職體訓辭之深厚期配昔人師雅頌之温純以
章洪烈
齊州到任謝表
臣某言昨蒙恩除中書舍人以言章罷職與郡除顯謨
閣待制知襄州續奉聖旨改差知齊州已於某月日到
任者煩言傾駭誰與辨明上聖恫矜獨垂恩宥終仍内
閣之職復畀濟南之麾隕涕自惟寄言無所伏念臣偶
緣愚直誤簡聖衷本期盡力於見知庶以立名於不朽
纍然竊喜欲踐所聞而臣名實未加顛危已至孤立少
與不慮周身之防羣疑横生卒成擢髮之罪以侵冤而
當衆口顧恐懼而懷百憂唯虞議論之中傷欲傾志意
而何暇人誰無過唯好潔則易汙事在難明雖有言而
不信仰辜睿鑒俯愧初心誠幸退藏或能解免殘骸無
日懼為積毁之所消許國未期遽恐賫志而先没終憐
末路上賴至仁以嘗奉帷幄之近嚴不忍奪民社之憂
寄銜恩刻骨獨抱孤忠畢命餘生何能報稱此蓋伏遇
皇帝陛下知人則哲御衆以寬愍臣謀已之闊䟱矜臣
慕君之慤至少回疇昔之眷與特示始終之保全先日
以前旣難退悔半生之後猶可改為然臣憂患之餘摧
傷巳甚心游湖海雖志於首丘命寄庖厨敢期於擇音
哀明時之棄物猶托命於所天覆露微生巳費乾坤之
洪度照臨危悃尚希日月之容光
唐州到任表
臣某言昨蒙恩除知齊州已到任再列言章奉聖旨貶
直龍圖閣知唐州已於某月日到任者上聖宅衷意曲
全於舊物羣疑積毁使自絶於明時終荷寬恩止從奪
職憂心欲叙危涕先傾(中謝)伏念臣本自湮微不求聞達
頃塵帷幄之近深受聖神之知而臣但知委質以事君
不悟入朝之見嫉煩言傾覆中道棄捐乃以下流而當
衆口如几上之餘肉一委命於怨讐在穽中而乞憐獨
求哀於君父况從竄謫已屬摧殘重煩聖度之優容益
愧平生之名義至仁在上旣反本窮則呼天纍臣何言
唯泣盡繼之以血獨殺身而滅恥則讒口之自消恭惟
皇帝陛下矜其戅愚察其排䧟特開三面之祝網不忍
一夫之向隅然臣涉世孤危稟生窮薄本緣叨竊横被
於人言屢致漂流莫容於軀命深惟古人去國之念以
彼賢者出晝之難况臣夙荷眷憐未忘記識幸回天日
之照少假桑榆之收雖滯留於周南尚猶漢史眷棄逐
於楚國豈無秦聲傷憂患之再罹去朝宗之益遠江湖
永隔莫望屬車之塵體骨安歸未知稅駕之所
唐州罷任除宫觀表
臣某言蒙恩差知唐州以到任謝表自辯致言者再論
列奉聖旨落職管勾南京鴻慶宫者狂愚昧死不知自
口之莠言罪戾招辜旋復轉喉而觸諱荷從寬之睿聖
屈抵罪之常刑尚畀宫祠許從家食横恩難得泣涕何
追(中謝)伏念臣動旣近危愚而怯死向者前愆未洗重劾
繼隨薾然性命之微當此雷霆之譴而臣私憂過計謂
將伏質以見誅大聲疾呼徒欲呌閽而哀籲不知宰木
之已拱豈暇成章之所裁觸冒上聞冀逃餘戮祈天請
命自瀝血以書詞失路冥行已羇魂之去幹敢期恩宥
但奪守符書馬不全事雖緣於謬誤放麑得過中本自
於拙誠此蓋伏遇皇帝陛下大度包荒至仁善貸特容
妄發知汲黯之戅愚内恕小臣赦朱雲之狂直然臣空
懷報國莫效危衷憂患失其本心筋力疲於奔命自傷
積釁戴盆何以望天苟幸餘生投林豈其擇木雖云衆
怒獨賴聖慈敢不祗慎悔尤深畏首尾顧持身之如隕
雖曲木以自驚齰舌悟非巳痛斯言之玷刻心省咎尚
憐尊足之存
陳州到任表
名已掛於刑書罪猶汚於削牘偷生視息苟逃不肖之
身懷痛吁嗟無復自新之路忽從散地遽佩左符猥荷
愍憐益深懲創(中謝)伏念臣頃繇孤進獲望末光曾無半
面之交安有游談之助脅肩累足唯恐蹈於悔尤彈冠
振衣不自知其狷介而愚衷未獲巳致人言聖度隆寬
自罹天罰况蒙霜露之疾重以積憂恐辜狗馬之心卒
然不報敢圖臨照深亮悃誠以為小物之何誅不以一
眚而終廢顧憐魂魄之九逝復冀生還方將沐浴而三
熏漸為人齒叨恩晩節負念前愆此蓋伏遇皇帝陛下
恭已覽觀宅心仁恕矜臣居下流而歸衆毁豈不愛身知
臣操心危則慮患深或能寡過復其故號優以近邦解
網泣辜旣已荷恩慈之深厚坐薪嘗膽以明復玷缺之
艱難
賀元會表
法坐端臨懋講初元之會禁庭肅設並造大昕之朝折
爼均慈康衢溢喜(中賀)竊以六年考五服之制度雖本周
書三朝受萬國之貢珍實循漢法蓋體一元統紹之美
以識百辟享上之誠宜在昌朝克修令典恭惟陛下紹
休累聖席慶叢靈道樞得乎環中德澤施乎方外盛禮
興樂與三代以同風執贄奉琛知九州之共貫因歸事
于宰胙遂辨等于司儀爰垂嗣歲之興乃正當陽之御
陳百僚而贊羣后臚句交傳尊中國而服外蕃威容兼
備臣濫馳使驛久去帝閽稱壽觴之九行想聞鼇抃閱
庭實之千品阻綴鳬趨
又
清臺紀候載臨七始之朝路寢頒常丕講三朝之會惠
均黎獻慶浹寰區(中賀)竊以輯五瑞于虞庭止稱羣后辨
九儀于周室爰及諸侯蓋將受萬國之朝因以上四方
之計欲稽本始宜在端元恭惟陛下凝命紫清匹休黃
序愛育萬物則仁行如春臨照百官則德進乎日故極
舟車之所至皆奉琛貢以攸歸乃究皇儀聿宣帝澤庭
實旅百肅正宁之臚傳陛戟百重壯周廬之羽衛威容
備舉物采彰明遂修曠古之闕文以續累朝之盛典臣
繆當支郡方達周行目想雲霄猶紀鈞天之九奏身居
湖海阻陪嵩岳之三呼
謝賜歷日表
命羲和以歷象推本天元頒正朔於明堂肇修人紀著
為丕式寵曁庶邦恭惟皇帝陛下順考九疇總齊七政
因隂陽以統天地協用其中成變化而行鬼神弗踰於
數乃詔疇人之職預成告朔之文臣叨被守符跪膺賜
詔務農重穀仰欽授於人時利用厚生顧何知於帝力
又
協修堯歷遵用夏時正朔所加寰瀛同稟春秋之大一
統先言王而後春政事之有常刑不及時者無赦以前
民用豈曰虚文恭惟皇帝陛下順考天元稽參辰緯在
璇璣以齊七政寒暑弗差調玉燭以和四時風雨咸若
乃先頒授以謹初常敢不推廣聖心務勤農事震雷出
滯知勸相之有期流火授衣識艱難之所致
代辭太師表
罪釁餘生偶未填於溝壑桑榆晚景方待盡於山林已
荷寬慈敢期非望仰祈天日若蹈淵冰伏念臣頃昧和
羹自貽覆餗蹈風波可畏之險干觀闕必行之誅上賴
至仁苟延殘息追愆尤於旣往思報效之無從豈以頽
齡重汚華爵皇帝陛下念其陪輔初政早依日月之末
光記其紹述首陳猥蒙菅蒯之代匱綸言誕告首領生
歸顧臣未知蹤跡之所安敢私名器而為寵陳情逾迫
瀝懇自歸皇帝陛下聖度兼容天慈委照增光文考之
先志迄用有成顧念元豐之舊臣所存無幾特緣疇昔
明示始終然臣昨致顛危重繇滿損矧引年所以謝事
乃忝師臣納禄所以辭榮尚仍廪賜伏望許從散秩退
復舊棲收已渙之誤恩再完晚節假未嗟之耋齒猶樂
聖時
代謝拜太師表
號布明廷寵仍舊秩賜還垂召深荷解衣之恩俟駕不
遑蓋愧懸車之義迫承威命不獲懇辭伏念臣頃預政
機偶承人乏老將至而耄及福巳過而災生孤立一身
當衆人之仇怨詆訿萬口積羣議之沸騰向非上聖之
保全久矣煩言之顛覆辜恩晩節逼鐘漏之將殘没齒
餘年皆君父之所賜敢圖罪釁猶被記憐恩加尹氏之
名居近闕門之外仍還舊第之賜以慰菟裘之營此蓋
伏遇皇帝陛下恭已覽觀宅心仁恕謂臣游談侍從昔
嘗遭遇於先朝憫臣受命馳驅首陳紹述於初政顧收
遲暮不忍棄捐然臣憂患熏心衰殘積疢雖筋骸之巳
朽所欲懷安顧齒髮之未埋尚存丹赤
代謝賜第表
引咎乞骸已荷訓辭之深厚賜休就舍復叨夏屋之帡
幪愈懼顛隮不遑寧處(中謝)伏念臣昨辜器使久贊事機
弗勝柱石之強無益陛廉之峻聖謀獨斷徒陪侍於幄
中積毁所消寧終全於牖下深憂折棟之撓更冒剥廬
之譏皇帝陛下加意庶工愍憐舊物東隅雖失將責效
於桑榆敝蓋獲埋猶不忘於犬馬寵賜寧宇使得庇身
而臣衰病交侵泯亡無日闔門省過易簀念忠顧憂患
之餘生未知死所尚精誠之憂國何以家為
賀日有戴承表
維皇天佑于一德罔有二三維大人照于四方麗乎中
正(中賀)臣聞日為君表同厥照臨天應人為託象類應於
赫戴承之效祉獨為震耀之純休日戴以昭上聖之寖
昌日承以著羣臣之丕享有能得一已謂殊尤况嘗曠
世而莫聞豈有同時而並見恭惟皇帝陛下總齊七政
躬撫五辰乃者休氣被于玄圭之告成正陽交于朔日
而不蝕偉兹垂象彌極顯融昭穹昊之眷懷慰蒼黔之
瞻仰隂雲解駮方抱珥以揚暉隆景晏温爰再中而協
瑞臣等偶承人乏莫代天工仰觀受命之符有格上天
之載衆非后何戴率傾就望之心無不爾或承永懷畏
愛之德
辭免同修哲宗皇帝國史表
右臣今月十八日準東上閤門告報巳降勅命差同修
國史聞命失措心志惶惑恭以哲宗皇帝臨御天下十
有六年雖繼志述事推本神考而光明勲烈對越天地
乃至張皇神武以開斥境土屏黜姦慝以收還威柄四
裔畏威多士秉德當擇良史書之簡策發揚後世而猥
以微臣參預大典伏念臣資性椎鈍學術荒淺深懼體
制不文叙次失紀雖仰貪恩榮思欲自效而内懼微眇
實非所敢後雖誅戮不足贖罪所有勅命未敢祗受謹
錄奏聞
賀燕樂成表
樂正雅頌聿求三代之遺聲幽贊神明緒正八音之從
律燕享在御均節告和震是休嘉應于擊拊竊以咸韶
旣隠鄭衛肆行逮更俗樂之繁興無復先王之遺制聖
神有造兆衆與能究觀小大之奪倫紹復古始之淳烈
告成大武侈天地同和之休嘉與庶工作君臣相悅之
樂維時一德克享俾爾好君何尤筍簴在庭工師咸列
諧金石於備奏合匏土以成文戎蠻縱觀父老歎息吾
王庶幾無疾病喜聞鐘鼓之音嘉賓孔昭以德音用湛
琴瑟之燕恭惟皇帝陛下獨參化育丕冒範圍瑞命薦
臻嘉生繁祉具播律吕以綏神人雖云數合而聲諧本
始人和而氣應臣等粗窺制作獲遇殊尤方誦恤民之
深乃冒和戎之賜徵季札觀周樂之義論次國風慕考
甫詠商頌之餘顯揚君德
謝幸新省賜手詔表
軒衛按行覲威顔於咫尺堯言誕布奉温詔之丁寧拜
賜預榮窺文知懼(中謝)昔我先帝董正治官傳祚聖神增
光遺烈深惟萬事之本允繫六卿之聯屬華省之告成載
臨天步嘉羣工之在列駿發德音河洛垂文典謨儷訓
諭以追惟先志之重戒以訓迪爾心之詳凢我有官無
常安息警于庶位孰不革心播告萬方信雷風之鼓舞
章明百世爛雲漢之昭回恭惟皇帝陛下恭已嚮明自
躬作古包舉六藝羣臣莫望於清光憂勤萬幾百姓何
知於帝力臣敢不勉思職業恭佩訓詞竭犬馬之愚衷
勉桑榆之暮齒震風凌雨雖懷賀厦之誠撓棟折榱深
懼剥廬之刺
賀夏祭禮成表
肇禋吉土涓日至之休成昭格柔祗報坤元之博厚允
應並貺丕顯顧懷(中賀)竊以求象類於隂陽至明察於天
地三代受命具嚴肆祀之常兩漢卜郊乃有合祛之禮
洪惟永裕駿發德音搆上聖之勃興體六經而制作交
靈心於底豫允答資生伸母事之至誠聿崇親饗舞咸
池以合晟樂飭齋輅以建太常階陛兩成合于耦數尊
罍異制體厥含章裒對百神因崇丘於方澤作為六器
奠嘉玉之黃琮用能風雨弗迷星緯咸叙充嘉氣於重
宇燭熒光於嚮辰神人以和祖考咸喜薦祭如在畢珪
幣瘞埋之儀肸蠁來臨致丘陵臝介之物恭惟皇帝陛
下欽承駿命祗奕詒謀蒐舉千載之闕遺折衷諸儒之
稽考斷自睿意發揮祲容臣等預覿齋明叨陪陟降率
時昭考輯曠世之彌文於赫湯孫繼自今而作古
賀瑞木表
伏覩蘇州進瑞木有自然成文大吉二字奉聖旨送史
館許進表稱賀者皇天眷命彰錫羨之珍符協氣嘉生
挺含章之瑞木導迎景貺明告壽昌非天私我有邦惟
聖克肖其德(中賀)臣聞成王作命得嘉禾異畝之祥武帝
升歌有靈芝九莖之産眇微至陋習見為常然猶紀瑞
改元薦功崇德恭惟皇帝陛下道參乾坤福浸淵泉發
為休嘉寫之琬琰瞻就同於雲日協德堯天聲教暨於
朔南告成禹瑞所以搢圭路寢光景晏温肆眚綿區風
雨時若蓋山川享德咸貢祥而效珍雖木石無情亦具文
而見意仰窺象畫追迹泰元孚佑聖躬函蒙多祉示一
人之慶據大有於域中受三神之釐同元吉於帝乙臣
等叨陪興運曾乏遠猷觀植物之應期備諸福而畢至
敢忘歸美竊效對揚信順尚賢識大有天人之助羣黎
徧德誦天保福禄之宜
賀臨華門生芝草表
聖德升聞膺上帝博臨之貺天休震動非人力所致之
符乃眷華芝肇興禁籞一人有慶百姓與能(中賀)恭惟皇
帝陛下裁成兩儀化育萬彙德及草木無行葦踐履之
傷仁如騶虞有庶類蕃殖之盛唯時珍物委質太和揭
閶闔之穹崇示聖神之休證發祥隤祉薦敷三秀之榮
明目達聰仰應四門之闢矧復書于史氏厥貢繁多瞻
彼汝郊其出萬數乃者丹楹挺質當德産之臨軒蒼檜
凝華託歲寒之嘉木迨兹瑰瑋益駭見聞臣等無補盛
時屢觀景錫旅天子之命慕歸美於昔人作芝房之歌
宜告功於喬嶽
賀芝草竹實碧牡丹表
天休錫祚昭眷命于有邦坤厚薦珍發鮮榮於植物光
超遐武事絶前聞(中賀)恭惟皇帝陛下恭已嚮明垂衣御
極湛恩汪濊浸厚澤於黎元協氣薰蒸化嘉生之草木
乃眷方輿之效祉雜然衆卉之揚芬采色相輝華萼並
秀雖均被一氣悉陶天地之至和而封殖九重獨先雨
露之渥澤臣等仰緣瑞應獲覩殊尤彫刻衆形顧莫窮
於功力生成萬物徒咸被於恩光宏休無疆景命有僕
披圖考古已陋靈芝嘉禾之祥紀號升中宜有泰山梁
甫之事
賀五月一日陽和殿奉安雲物臨壇表
旻穹睠命益彰顧諟之明雲物效祥丕顯升聞之德照
臨率土就望傾心矧當離日之方中肇新朔月之初吉
(中賀)竊以臨下有赫無聲臭之可聞有開必先若影響
之時應頃者告成恭館妥侑威神合晟樂以統和執玄
圭而薦獻惟精惟一實昭格於帝臨來燕來寧永靈承
於天命休符遄應佳氣薦臻油然膚寸之興倬彼昭回
之象恭惟皇帝陛下誕施皇極祗若珍符惟順動之以
時故有作而咸覩所以郊禋吉土瞻真馭之顯行贊冠
大廷佇重輪之景貺偉兹純錫益示鑒觀臣等徒仰聖
神獨深誦歎登臺視祲顧魯史之何知紀事名官追帝
鴻之先烈
賀宣和殿桂樹生玉芝表
百昌茂育荷休應之遄臻連葉敷榮示嘉生之繁委惟
聖端命上帝非天私我有邦物不虚生理如有待竊以
裒時之對既申命于天休德産之微咸發神于坤載然
而紛紜薦至習見為常偉兹玉質之温重以秋陽之暴
曄然獨出託此後凋所以當宣室之齋居幸重瞳之親
見發揮純錫覺悟聖心三秀揚芬近高旻之朝露四時
永茂配喬木于歲寒恭惟皇帝陛下澤浸淵泉德及草
木顯貺盛多莫能殫述慈衷謙挹屢抑不書故於燕寢
之效珍以信皇穹之諄告蓋制禮作樂必有元命之符
如丹烏白魚殆非可致之物臣等仰惟孚佑咸預榮懷
稽首對揚誦言歸美帝車協瑞應芝蓋以時巡郊畤薦
功繼齋房之歌頌
