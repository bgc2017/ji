忠惠集附錄
孫繁重刊翟氏公巽埋銘
公翟氏名汝文字公巽潤之丹陽人翟受姓於周有封
國曰翟桓世居北地後為晉所滅徙于西河周景王時
翟僂新居宋宋元公無信大夫華氏謀弑元公國人與
華氏作亂僂新戰敗華氏脱甲於公所而歸璜佐魏文
侯以得士顯名諸侯漢高祖總帥羣雄剪滅項氏即帝
位旴以功封衍簡侯文帝時廷尉居下邽太史公所謂
自書其門者牧况父子並以易傳世方進以儒術飾吏
事號通明相子東郡太守義舉兵謀復漢室為王莽所
殺酺以道術政事高第第一拜尚書超山陽太守齊名
李膺陳蕃號八極坐沒入中常侍侯覽財産髠鉗輸作
後同膺死詔獄高士湯與其子莊隠居尋陽五徵不起
永嘉盜賊聞湯名德皆不敢犯鄉里賴之孫矯曾孫法
賜世有隠行世言率左右羽林兵討武氏期迎復中宗
長孫弭賊薛仁杲之亂涇州頼安良佐宋州刺史璋虢
州刺史自周迄國朝代有顯人明德偉烈踵武相望由
廷尉至刺史子孫𣪚居陕虢潁洛之間翟氏之胄始分
南北居陜虢者曰北翟而居吳越前楚者號南翟氏公
之宗自高士以來世居尋陽五代秦宗權之黨劉建封
陷長沙公五世祖避亂遷潤之丹陽以孫權常射虎丹
陽之庱亭又自别曰庱亭之翟始祖顯越州山隂宰高
祖玭故汝州太守非禮不動與人交必以身下之汝潁
間所謂翟古人者曾祖濤知蘇州長洲縣贈太子少保
通三傳專于禮樂一時之碩儒好禮者推之祖從故揚
州通判贈太子少傅父思故秘書監知應天府贈少師
公年十四舉進士試孔子集大成論詞旨贍博老儒不
過也以書謁南豐曾鞏子固子固立言窺制作之奥負
大名簡賓客于造語少印可喟然曰吾道不墜繄子是
頼及請退三留更僕徒御改觀士林傳耀既登第十年
不仕曰親老可遠乎哉崇寧壬午先少師捐館公廬墓
三年還舍毁瘠不勝衣除喪干禄京師大臣一見竒之
曰王佐材也除議禮局編修官薦于徽宗帝召對謂蔡
京曰翟某器識深遠議論通明可儲東觀拜祕書郎公
父子踵武蓬山縉紳榮之館中謀白宰府請議登封以
彰洪烈公言治貴清净柳宗元猶知封禪之非今不勸
上三代禮樂以文至治而啓上師秦漢之侈心懼王通
之譏也白簡論公詆忽治功譏侮盛典責監宿州税大
觀丁亥除著作郎公九流七略靡不該貫率語成章事
以類舉一日館中羣集問植栢于墓何義公言任昉云
地中有獸名弗述好食亡者腦銅鐵擊之不死栢插其
腦即斃前漢黃腸題湊盖以禦之漢制主第樹栢中庭
取松柏之茂也明年秋遷左史淵聖皇帝出就外傅擇
一時人物為官僚首命公勸講儲宫冬詔試詞掖徽宗
皇帝務述熙豐政事士夫學宗王氏以通經為要史學
無介意者言官媢公負材驟進論公少從蘇軾黃庭堅
游學術不正不可當内史贊書之任除顯謨閣待制知
襄州未行再論降直龍圖閣知齊州郡圃舊引舜泉為
流水周臺榭前政貪墨無藝淤之植澤瀉私已公命導
泉如初或謂使君有拔葵之風公曰郡圃與民皆樂者
而瀆利自汙懼民之弗率也未幾言章再論落職知唐
州坐謝章自辨言者挾忿肆攻不已罷郡符畀祠禄政
和壬辰秋復職知陳州明年春正月詔還西掖公以天
子修明禮樂比隆三代王言非深厚爾雅不足行遠乃
師盤誥以敷辭令震耀中外明並日月四方傳誦咨嗟
太息夏除修哲宗皇帝國史提舉京畿常平范慎奏陛
下執大象以撫域中天人和同幽明感格奠九鼎作晟
樂受玄圭行冠禮祀圜丘祭方澤協氣横流珍祥沓至
天神降地祗出皆甚盛德事曠古所未聞也然未有顯
大之舉以榮天休以彰美績願詔儒官制為樂章薦之
郊廟以傳無窮奉旨委公修製公奏古者登歌在上乃
播八音聲依永言始協律吕雖有韶濩之作必先雅頌
之正所以猗那長發光祀成湯清廟我將周人用享其
上推本有娀姜嫄受命之始其次備載太任太姒作合
之德爰暨武丁成宣褒大其子孫下及周召山甫顯揚
其佐命聖君賢臣勲德光明更歷千載震耀如初體大
事重苟非其人孰敢輕議陛下肇新晟樂天地顧荅改
作禮器比隆商周宜得語言文學之臣付以聲詩郊廟
之奏薦功皇天明詔萬世乃以臣愚討論是使蚊虻負
山氣力幾何不允冬祀圓丘帝出郊有人物車馬空峙
雲端時謂天人相與白日顯行云宰相蔡京請率百官
慶賀詔表非翟某莫能昭明嘉祥叙侈神貺其俾視草
冬十一月除給事中京兆投事使臣吉州防禦使竇鑑
強買市人張順女為側室順不從誣順京城殺牛白晝
集羣不逞劫其家掠女以去順訊冤闕下詔鑑奪爵為
士伍未幾詔刊丹書許用郊恩薦其子昌公言鑑招合
亡命白晝肆掠平民昌聚衆殺人輦下父子肆行兇威
無所忌憚縱未即肆市朝豈可蒙被世賞重汙爵列如
此則小人無所懲艾刑法無所施用矣詔格前旨雞林
遣使入貢詔元宵觀燈班侍從上公請對言春秋王人
雖微序諸侯上聖王之制先諸夏而後外域廉陛崇峻
則堂皇尊嚴軌物凌遲則國威頓損今島夷細介奉琛
而至一旦升法從上是中國自卑天子近臣而尊顯陪
臣之小物若遂行之貽辱朝廷有無人之歎帝矍然曰
非卿不及是也命如舊制政和間内外乂安百揆時叙
詔儒臣修明典則肇新宋禮以訓四方除公禮制局詳
議官明年天錫帝簋帝承天休詔禮官革漢唐諸儒臆
說之陋憲三代稽古象物昭德于彝器凡祀圜丘祭方
澤享禰宫及太室諸器專命公監三代正軌則制器銘
功以格神祗祖考於是宋器大備匹休商周楚庭儺上
命公作儺師逐癘詞四六韻語凡三篇辰受命午即上
帝讀之曰班馬才也内侍梁師成寵冠一時位兼三事
畫旨和買百姓墓田增闢園地公言昔鄭簡公葬欲毁
公族之廟與司墓之室以行子産不可君子以為知禮
曰禮無毁人以自成者今近幸之臣假詔平人之墓以
廣遊樂之所非所聞也梁怒諷宰相黜公守宛陵郡山
嶮民貧酒坊課額夥大月入稍虧或負沽過界常平使
者逕遣官封坊場籍家財充逋賞公奏前後征繫為戶
一百三十有八為錢三十六萬八千有竒窮民較沽規
利養生坐不售或繫累致蕩産復逮繫不聊且非無良
故犯者今責必不可得之逋使朝夕愁嘆囹圄上累至
仁請一切貸貰以洗瘡痍裁減歲額以省刑罰詔悉除
負額減舊半明年秋除吏部侍郎未拜改帥合肥踰月
移守密州密負海鹽課甲諸郡崇寧初宰相蔡京廢平凖為
𣙜貨飭為新法茶鹽鈔俾商人先輸錢請鈔赴産鹽郡
授鹽始嚴刑杜絶私市欲囊括四方之錢盡實中都意
欲帝謂非相市他人莫能給用則已可固位肆姦常使
見行之法售給才通輙復變易欺商賈以奪民利名對
帶法客負鈔請鹽扼不即畀必對元數再買新鈔方許
帶給舊鈔之半季年又變對帶為循環法循環者已買
鈔未授鹽復更鈔更鈔鹽未給復貼納錢然後給鹽凡
三輸錢始獲一直之貨民無資更鈔已納錢悉乾沒數
十萬劵一昔為敗楮無所用富商巨賈朝為猗頓夕至
殍丐盗販衡石者推原經歴窮治黨與追逮跡捕狴犴
充溢死亡道路重抵黥配輕辟至徒即獄更累政不敢
縱捨公曰祖宗法獲私商不詰所由以靖民也今麕集
不逞苛刻之一旦亡命是樹寇也悉縱之卒公代無以
鹽犯禁者宣和初朝廷興燕山之師諸路税帛指會須
給版曹言祖宗制衛兵以八月授衣請夏賦六月畢至
詔諸路促輸上下相承催督峻急富室乘時射利匹至
倍值公曰今四月蠶未簇而督絹殆如緣木求魚命匹
納見值之半遣官留易京師從容告辦東武多牛朝廷
歲須牛黃牛失黃輒瘠死民坐黃破産者相屬公曰守
勸民耕者而督黃致斃其牛此孟子所謂以政殺也天
府藥物所聚宜易致遣牙校往求以獻公言黃以享上
臣敢有辭請歲輸錢就市輦轂徽宗皇帝大德至仁降
旨直免明年賦花羅頒六宫戶部言膠西絲帛所産請
不敷給公曰此定潤物邦人雖莫嫻當經畫承命苟復
抗請蔑濟也遣吏走兩郡傭工以教織紝甫期自集冬
請宫祠以歸又半歲有浩然獨往之志乃上章謝事踰
歲帝聞公精神強固詔復奉祠明年詔還東省旋報罷
淵聖皇帝即位以東宫舊臣召直翰苑公以時事俶擾
即日造朝既對請遣使北人立其裔結林牙伊都以尋
舊好與為唇齒以抗金兵力言金人盟好難信今傾國
内侵苟不厭志其肯徒回若倚和緩備使得逞其間非
計也且中國久安兵不習戰是我力已不敵顧今無策
惟分促勤王之師速會畿甸散屯以多其應持重以老
其師詔諸將審用間諜互為策應彼野無所掠必擕擕
而久留必怠怠而擊之庶幾或濟今日之事非老臣無
敢盡言者惟陛下深計社稷安危無忽大事時耿南仲
及其子延禧以潜邸調護恩言聽計從堅請和戎公言
不用請去除顯謨閣學士守會稽先少師凢再牧越公
繼為郡邦人美緇衣之榮下車專以仁政賦訟有更數
政不決者公一語開曉咸得其情皆悦伏而去公聞二
聖出狩集本道兵五千人援京師時上駐蹕畿甸遣官
走帝所請即帝位以慰民望復請糾合義師追賊鏖戰
以張國勢帝至廣陵公以牧守不得詣見乃遣上佐及
其子耆年奔問官守建炎二年春夏滛雨蠺麥告病公
言浙東和預買帛歲九十七萬六千匹越二十三萬五
百以一路計當十之三郡三邑經方賊焚劫戶口彫耗
總蕭山一縣家業錢一百七十緡民力困弊於此可見
陛下即位元年赦書祖宗上供物帛悉有常數熙寧已
後獻利之臣奏請增擴不勝其弊其議裁損以紓民力
六月甲子制詔賦斂之厚其痛蠲除臣謂與其尅剥窮
民為朝廷得少縑帛不若敷君父實惠使百姓咸知愛
戴臣已體赦勑惻怛之意將第三等戶以上減半第四
戶以下權行住罷及百姓身丁鹽錢祖宗皆有定制其
後始於折米今悉為帛臣已令只納見直制曰可轉運
使吳昉劾公擅放錢帛詔降官兩等公表言臣叨臨劇
郡實任牧民當上聖總戎之初屬二聖蒙塵于外遐方
俶擾衆志易搖西有倪賊之未誅東有方寇之餘黨征
徒潰散羣盗繁興若催科之不聊則環視而俱起臣所
謂輕捐州郡之租賦乃以重保朝廷之土疆明年飢公
問策扵寮佐咸請誘富室出穀以賑公曰今盜賊方興
誘勸之利未及貧民而誅求之禍首及上戸殆斷屨補
履也即捐兩歲圭租散給已而發郡廪截上供以濟民
免流殍頼活者數萬人秋八月杭卒陳通嬰城以叛公
曰遠人猾夏東南國根本盜賊肆發吾莅方鎮賊在隣
境不討吳越環視為盜區矣即提兵七千渡濤江與賊
搏戰公奏浙西屯兵進退不一莫肯用命乞暫付臣節
制以畢臣功朝廷方以專軍委憲臣高士曈士曈戚里
子必欲招携以幸功寵公復言今兵勢已盛誅戮已加
而憲臣欲釋賊納降意在黨賊固沮軍興昨嚴賊倪從
慶跳踉山谷間止十數輩朝廷不深責帥臣誅討苟就
招安致人心無所懲艾今復許招降是朝廷專以官爵
誘人為盜奬其叛逆非所以訓也及士曈為賊欲誘質
始專用兵後文臣提刑周格繼至復逗留士曈竟為賊
擄而格被殺賊志既得分遣間諜散誘官軍黨附滋衆
公復乞濟師朝廷遣辛道宗將西兵五千為援至嘉禾
肆掠而潰十一月帝遣殿帥王淵統王師收復言章論
公總兵臨城不肯會戰有旨令公具析公言臣奉詔旬
日不知所對自杭賊叛亂獨臣首提孤軍與賊鏖戰諸
將悉為憲臣抑制不許會合無一人肯應臣者臣累奏
乞暫付臣大將旂鼓庶無汨撓得以討賊臣日夜策厲
痍傷枕戈待命不旬日王師蕩定若責臣不武不能破
賊則臣無所逃罪若以臣不會合則無单車一介與臣
犄角不識使臣與誰會合臣前後乞討賊奏牘具在非
可誣也奉旨特降充顯謨閣直學士富民諸葛氏即居
為樓臨通衢歲久為鬼物所據白晝顯出夜明炬如墟
野間人莫敢登因塑像其上往來或不致嚴即祟苦之
公命闢樓為酒肆名曰和旨取課入以資軍儲徙像叢
祠中神無聞焉左轄葉夢得聞之曰是肯受令翟公信
有德君子哉吏部尚書黃裳道山前輩也歎曰翟公能
使鬼神知畏是難能也後月入豐衍朝廷置官莅沽以
佐經費公為郡軍士以事遠適者必計道費具藥物審
視遣之既行經理其家靡有闕遺計杭賊之亂管置郵
傳通息耗委官撫孥咸懷愾敵無私顧憂軍行與士卒
同起居次舍庖爨無異具時嘆以為古賢將所不及公
牧越始至營無屋軍士僦舍與民襍處公曰帥職不修
至此其能責士用命乎即廢基創屋三千楹既成躬按
行廬舍為辦服用微至匕箸杯盂靡不備具然後以次
授館士卒咸感涕稽顙謂撫士卹隠昔所未聞然有犯
必誅人人畏愛莫不自盡浙東副總管楊應誠累歷廉
訪使者以下除簉牧怫欝不平數詆時政懼公不能自
安謀為保全計乃欺朝廷稱嘗随其父任邊吏熟知敵
情及自高麗至女真逕道請身使三韓結雞林圖迎復
二聖公奏應誠欺罔君父自為身謀實無竒計可返翠
華苟應誠至高麗高麗辭以大國之使假道以問行所
敢不承命或金人聞使人至自敝邑請問津以窺吳越
則將何辭以對决辱命取侮遠人臣已檄四明苟應誠
至毋濟其行應誠聞之自臨安登海舶以往既至高麗
果如公言氣索而返郡僚聽訟有不能得者衆以謁公
語未既已洞始末片言折之羣疑渙然罔不歎伏公既
去邦人塑公像于郡之龍瑞宫能仁寺咸以公射&KR0707;之
日修梵供以伸善頌戶繪公像奉祠畫史至摹本立直
以售邦人飲食必祝公而後食閔閔焉惟日夕望公復
至公莅郡或細故而置理或重負隨釋遣之然咸得其
情衆始腹非卒皆心服後政師公行事不當也既而訪
其跡則厚貸者果善良而吏訊者兇人也巳而曰無以
為也是得於心不可學建炎四年冬以疾力請掛冠章
十上始得去明年金人南渡避地閩嶠紹興初天子駐
蹕山隂詔復以翰林學士起公未至除承旨兼侍讀命
所寓郡守即廬勸駕勑使人頒詔須公啓行以聞既對
帝顧公進趨雍容議論英特謂中典人物之表殿廬御
士見公步武温麗音吐暢潤論事切要咨嗟改觀曰今
日豈止復覩漢官威儀是學士位廟堂中興必矣每制
詔上帝讀之恨起公晩踰月除參知政事公力辭不得
命公亦以經世為已任天子虚心聽納倚以圖治海内
引領尅復二聖狩金國議臣言三韓距金境密邇請取
道以迎兵衛高麗隨遣使造朝帝令止行人于四明俾
其屬進及堂參公適在告宰相出笏逆之公聞亟出謂
丞相曰三韓國陪臣藉其主來猶班兩省下今使人之
屬至僕射以漢相之尊與為客禮是自貶以傷國體非
所謂折衝禦侮者及再見公命吏諭之曰宰相出笏見
使者以恭問二聖行蹕今竣事矣其以吏見使人既進
加恭疇昔秦檜為相四方奏請填委未决吏並為奸公
語檜專責都司程考吏牘稽違者峻懲之公當印凡訟
訴直送所屬會六部者不得過一日吏懼自力無復滯
事同列誚公非堂牒典故公曰天子蒙塵四方奏報利
害間不容髮若用承平故實則玩時廢日不唯事失機
會舉有滯留之嘆矣方時艱棘聖賢馳騖猶不給吾儕
可惰而任吏耶公因對乞治堂吏受賄者檜面劾公擅
治吏公言臣位執政按吏而宰相見劾豈可無恥居位
即力求去帝挽之不可公言宰相既不許臣預政臣豈
敢苟偷榮以誤國事退復堅請言官方孟卿逢檜意抗
章論公不合與宰相不協因防秋欲以細故去位詔以
散官就第公表言臣昨陪國論誤簡聖衷不量孤獨之
交欲濟艱虞之會謂蒙全度之見察豈料同列之不咸
而雖號參知了無關預人材除擢但見畫于錄黃政事
施行一視成扵牒檢憂心自念負愧益深若蹈淵冰不
能朝夕與其雷同充位之無補莫若潔已求去之為宜
又云爵禄非事君之本心所懷經世去就乃人臣之大
節安敢辱身使臣得辭寵利於聖朝是亦能識廉恥而
為國既歸謝賓客以道釋書自娱曰五千言守恬淡合
虚無為先金仙氏明空寂覺妄幻為本旨趣玄遠自非
上智默識無自而入然有無之相資如形影之相隨初
不獨立謂無上普度天人莫尊於黃籙大醮著盟真玉
檢十卷如來升濟六趣莫大於冥陽齋作净供普濟儀
三卷皆裒晉唐以來郊天奉佛之典丹章綠字之書稽
據參考剏成一家軌量宏深廣大悉備真前古之所未
有欲使修真之士知非勤功行嚴齋戒盡誠恪躬禮容
不足以格上帝感大雄濟羣生其立意陳辭貫通墳典
合六經之實旨闡玄教之至言非叔世諂道佞佛狹隘
之所窺識冬十月丁普安夫人憂哀過而禮不踰士之
好禮者式焉又明年徒行扶護自台歸祔先少師之塋
子弟諫公六十不毁禮經所著今老人血氣已衰䟦涉
千里日又摧傷脱冒霜露將謂卒大事何公曰荼毒至
此吾忍以年不自盡乎是歲金人復窺江表軍行不得
進乃葬湖州之官宅村既復土留湖以奉松楸服除泛
恩除端明殿學士劉豫挾金人臨淮師退詔前宰執議
禦敵善後之計公言朝廷無遠略無定論無腹心謀議
之臣三者不立何後之善自金人躪藉中國乘輿越在
裔土雖西晉劉石之禍唐室安史之亂不至于此自建
炎俶擾今九年矣天下日苦于兵而戰守之計初未定
也經國規模初未立也將相大臣每至防秋則豫謀避
地之計至春則泰然安肆如無事之日敵至與衆同懼
敵退與衆同喜如斯而已所謂禦敵者臣不識也昔晉
武帝欲平吴得張華羊祜杜預以贊其計唐憲宗討淮
蔡武宗伐澤潞頼裴度李德裕以成其功今羣臣泛泛
然如河中之木則陛下誰與權事揆策以圖今日之事
乎臣願擇大臣有深謀遠略者任之責其恢復拔用能
將必以却敵合天下之英傑相與講謀立國之紀綱規
模先定然後可為也公以湖去行朝一舍冠盖旁午乃
遷寓平江之常熟紹興七年冬以郊恩除資政殿學士
提舉臨安府洞霄宫金人歸地之歲自沂密來者言京
東西人懷歸之心朝不能夕約王師至則倒戈相應既
聞公登廊廟曰庶撫我乎苟朝家命給事(公自給事中出守密故民)
(云)收復我必死鋒鏑以報公德朝廷無遺矢亡鏃之費
京東西可一日復也既聞公去國咸蹙然曰莫有推誠
軫物忠實無私可與成此功者吾其為異域鬼矣京東
西人謂公政通神明旁郡之不伸者咸即公求成公笑
遣之舉陳牒部使者請送公理正曰公不吾與吾無憾
也大觀末三代禮噐稍出學士大夫獲識全古漸跡先
秦科斗字學公建言古者班諸侯宗彝使鎮撫其社稷
以世守之當是時咸受彝器於王室而後能國抑為寶
重矣聖人制器尚象載道垂戒寓不傳之妙於尊彝使
人即器以求象即象以求意心悟目擊命物之智曉禮
樂法而不說之祕於起居飲食之間朝夕監觀罔有逸
德此唐虞所以畫衣冠為紀而民不犯盖犧象尊彝鼎
罍豆籩所用不同為禮各異周人小宗伯之職辨六尊
六彝之名物又專設官以司其用刻銘皆科斗文字聖
人作經以載道經非字莫成文周禮保氏以六書教國
子其後官弗修方罔知跡于籀古至謂小學不復經意
栒鼎悝銘之窽羽陵汲冡之書曾不耳聞周宣王時史
籀變倉頡之法作大篆緫天下字一以會意書法之壊
自籀始其書俗惡已不可言秦又惡大篆之煩務從簡
易李斯趙高胡母敬變為小篆程邈起獄隸創為隸法
始皇謂便於迅急行之不疑四人胥吏之資臧獲之見
挾秦刑殺之威鉗天下儒術之口必欲顯名不朽斯因
奏罷天下書不合秦文者盡除之焚燒先典殄滅籀學
而古文絶矣漢去周為近習於秦隸不識籀古唐開元
間又變漢隸為今文人至不識隸書今字學舉宗許氏
方東漢和安永元建光間先秦古文已絶許氏但襲秦
隸悉從轉聲野陋淺薄繆妄斯甚其害至於錯亂經旨
錯亂則事君訓民何自而正聶崇義集腐儒之說著三
禮圖以誤後學今商周禮器科斗文字燦然畢出陛下
方紹稽三代光明典禮此獨鬱而未揚疑有闕也願詔
碩儒博聞之士稽正六經考禮於夏商之器正字於鼎
彝之間剗革繆偽搜訪失絶使六經尊罍犧象之用六
書象形科斗之書昭明炳煥與六經相表裏以教後人
天下幸甚上大喜詔禮官即議以聞有司謂事大功夥
曠日引時繼罹金人之亂竟不克成識者太息公為郡
必稽公帑之逋於民者罷宴集絶饋餉儲月廪償之曰
瘠民以適已白取以稱客吾不能也凡朝廷與郡市民
物必面給直曰守不親畀則為吏豪奪所得無幾矣公
奉先嚴恭著享禮一卷節朔按以行事每祭必先掃除
内外宿設筵几率族屬告于祖廟既夕迎主就位戒内
外無或謦咳及聞履聲者以謂祭求諸隂故昏而行禮
屏氣山立餽尊拜祝如聞嘆息如見所祭質明竣事奠
幣燎瘞奉祏返室再拜綏神乃退自少至老雖甚疾必
自力公言范曄後漢書語近詞冗事多注見其自叙云
筆勢縱横比方班氏非但不愧今叢陋乃爾豈筆削未
定緣事被誅遂傳之耶乃刪取精要總合傳注作東漢
通史五十卷謂儒者道不行立空言無補也著圃學五
卷廣聞三卷人物志五卷曰亦足以遺人矣公藏金石
刻千卷心畫妙天下用筆窺六朝書法之祕盡沉着痛
快遒麗勁逸之美雖一點一畫不妄下筆米元章蔡天
啓見公行筆驚曰非唐賢所及張文潜贈公詩稱顔筋
柳骨世不聞翟公筆力回千鈞盖實錄也公心印剛正
訟牒押尾吏悉截取以怖瘧蓄六朝至唐名畫甚富洞
曉畫法自畫三境高真圖十極列聖圖九天朝元圖四
聖䧏魔圖凡六十軸三天雲輅圖九天乘龍圖七佛圖
淨土彌陀觀音勢至像着色楚山春曉圖又妙於刻塑
授法工師刻三清玉帝真武像於會稽之告成觀盡端
嚴温慈之相神氣虚閑如與人接見者肅然郡人謂之
木寶常州廣孝寺僧伽留衣化也公以舊製不工親為
易塑得如來憫世援溺之狀雖戴安道楊惠之復出殆
無以過既成五色光出窣堵波燁然高數十丈有目咸
覩公知人之鑒世服其明嘗相吳敏范宗尹自布衣期
以遠逹秦檜為密州學官一見知必為公輔執政從官
或援於場屋或自僚屬薦於朝者一百三十五人程俱
陳橐韓駒皆門生也公喜治葯物裒方之經騐者為肘
後祕書三十卷施葯濟人四十年未嘗少怠炮炙和劑
必躬必親為守日遣毉歴民居及軍伍視疾苦坊置病
歷遣官檢校具增損以告貧者賙卹之死亡則給槥具
賵其家先祖帥商丘遣公應貢松榆至盱眙宿普照寺
寺僧伽真身所捨塔也主僧子英設食腆而惡公曰一
虀麵足矣奚以是為英夜夢紫衣僧告曰翟公須虀麵
宜亟設英素兇德訶遣之逮曉復夢僧至曰客須虀麵
師勿靳也英驚寤見僧反手扄戸而出惕然悟為塔中
仙遲明過公語故公留行致謝曰弟子敢以口腹累和
尚耶公至朝以力請復北人之裔修好以禦金人不合
求去是冬京師陷獨脱圍城之禍始悟其請出也太夫
人吴氏潤人享年八十有八自歸先少師至公位執政
歲時奉祀治家咸有典則婦德母儀時稱閫訓賢夫令
子世為名臣四方榮焉翟氏内外宗族以百數舉無間
言軫姻黨之急甚于已私居先少師喪貧悴不聊有相
資者夫人笑曰吾貧暫爾吾兒豈資人者初不屑也公
俸稍奉親賑施外未嘗妄費買田於高郵及鄉里謂子
弟曰吾豈老而悖謬置多田遺子孫争端哉盖欲創道
宫曰仁靖佛廟曰植德徼福老釋升濟考妣少伸風樹
之悲爾公捐館舍耆年營靖館於禭之陽創梵宫于公
墓之右卒父業也治家鞭撻臧獲必正衣冠拱立曰五
刑天儆怠荒今私用之復惰肆吾懼不敢所謂非禮威
嚴不行聖人教人先自肅爾公奉養未嘗過量曰吾寒
儒敢易天禄以肆志哉至於竹頭木屑未嘗蔑棄曰暴
殄天物用不以道是殄物也及義所當施雖黃金百鎰
舉猶鴻毛金人至中原衣冠厄兵火十室而九惟公獨
免公與人交必誠必信前後為同列中傷不遺餘力直
道而行恬然自信庸人狡夫欺以百數或請閑之公曰
不誠無物尤而效之又可乎哉與人期雖虎豹在前烈
風雷雨不變也每戒子弟曰汝寧容人欺毋以不誠待
物嘗言快意事勿為為必有悔又言麟鳳人雖不識聞
其名者莫不聳悅梟獍雖不害人見者莫不憎惡士人
不師德麟鳳而為刻薄使人如見梟獍是自棄也宣政
間士夫咸附北司以圖進寵及二聖出狩汨喪忠赤以
苟活性命獨公以道自守進退光明無垢公言三代人
攸好德叔世禀性不善剛戾暴恣先師老釋更出而化
𨗳之使依仁寶慈以自免于戾懼其頑弗格也又申言
福善禍滛以教誘之冀其知畏而懲焉三聖者哀傷諄
誨而莫格甚矣人之難化也公濟物之心須臾不怠故
賦政以惠民為本祗畏之心日省夕惕故行事以遠悔
為先嘗言人生於憂患故易稱履虎尾索索終吉此聖
人教人儆畏以遠禍也公清明坦夷表裏洞逹口未嘗
言人過篤於行義奏補先甥姪而後子孫鄉人貧不克
婚葬者輒為主辦錄旅櫬之無歸者千七百函瘞之為
郡必搜境内之在殯者具費使復土曰掩骼埋胔王澤
也守可壅乎晚年數夢釋迦佛教工刻製極華飾崇奉
之嚴公薨之歲自正月上日金碧頓昏如煙霧所曀日
現顰蹙之容仲秋晦公忽棄世公以熙寧九年丙辰九
月十一日戌時生紹興辛酉八月二十九日薨於平江
府常熟縣寓舍享年六十有六前三日羣鳥集正寢號
鳴不止夕有大星隕于室父老嘆曰公其殆乎公疾革
命耆年凡故臣卹典之例錫者悉辭於朝曰吾生無益
於國死不敢重為君費遺表言今國步方艱人危未靖
將帥驕惰而不能復尺寸之地倉廪空虚而至於無歲
月之儲士有溝壑之憂民懷杼軸之嘆致睿躬之嘗膽
期勵衆以止戈所願益慨聖衷誕恢遠略思為君之難
而慎於出令欽惟刑之恤而審于用刑懋終典學之懃
以廣生知之聖清心省欲崇簡易以經邦務儉寶慈敷
柔惠以懷衆修已以安百姓耀德以綏四方旌諫以來
盡言營田以期足食重名節以激媮弊信賞罰以振紀
綱減冗食之吏以靖民清入仕之源以省吏鐫任子之
令使知學古而入官嚴薦舉之科敷求實材而授職赫
然復古繼周室之中興力致郅隆使漢儀之復見語皆
救時之弊極言無隠人所不敢及者君子謂至矣盡矣
自得疾至易簀惟飲水自潔及屬纊無一言及家事卧
左脇沉然以沒非平日於性命道德所悟入孰能眎死
生如晝夜至此始娶吏部尚書原武邢恕之女邢惇夫
者其弟也夫人詞學軰惇夫而識過之享年三十一贈
魯國夫人繼室趙郡太守汝陽王純之女封魏國夫人
夫人事先君謹而甚至子三人長即耆年邢出也耆年
自少知友皆天下有名士丈人行也劉器之所甚愛而
以著騷見稱于張文潜養志自修好古文及黃老言介
褊不苟合質不任吏自謂為吏必以戇罷少日即退休
著黃冠服放浪山谷間以著書自娱宰相范覺民語徵
君蘇養直曰翟子清濁太明善惡太分此張惠恕之所
以不能取容當世也既老居于家環舍植桐百本自號
臖&KR0034;老隠次鈜右朝奉大夫通判嚴州次紱右朝請大
夫權發遣南劒州孫十人畋右奉議郎監登聞鼔院賜
緋魚袋略右從侍郎淮南東路提舉常平司幹辦公事
&KR0008;右承事郎監建康府𣙜貨務都茶場門畯右承奉郎
兩浙路轉運司幹辦公事疇右承事郎福建提舉茶鹽
司幹辦公事&KR0008;承奉郎疄㽧皆承務郎曾孫五人襄忞
裒皆將仕郎交未官次未名女三人公病痔痛苦不聊
仲女慈忍者再刳股襍劑進公賴以少損以其年十一
月二十六日葬于潤州之丹陽縣九靈山耆年裒公平
日著述為翟氏家集三十卷系除官制誥於後欲後世
考公行實知家傳之實錄也孤耆年曰先君平昔言吾
死無誌墓無請諡無立墓隧之碑自古有死疾没世而
無稱太上立言惟託名為不朽吾三朝遺老進退不疵
應傳太史若無求事刻畫以誇流俗苟平日不為人信
是直資鎮石耳惟公能足以康天下道足以經百世窮
居約處欲以一身支大厦之將傾障狂瀾於既倒言未
發而衆先喻功未見而衆先信力不及而世與之其宣
于事業者萬不一試而彰焉猶為一世之所甚重使出
其二三以安利乎人則澤之被世其何涯也孤耆年懼
無以光昭先君之令德傳於永世故追紀平日語言行
事為家傳以偹史氏之求而其質固陋不足以識立身
行道之大方其辭鄙拙不足以述致君澤民之萬一適
足以玷累光明蕪穢盛德云既葬孤耆年再拜稽顙請
于賓曰先公有治命矣敢請所以信於無窮而昭其德
者寵嘉先人而庇其遺嗣是先大夫之没不朽而不肖
之孤猶可以釋憾於九原也賓拜稽首曰夫子納君於
善終食不違嘉績協於師言是不亦忠乎夫子濟物之
心坐以待旦不亦惠乎故謂夫子忠惠先生
