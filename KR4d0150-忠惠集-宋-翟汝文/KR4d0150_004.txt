忠惠集卷四宋翟汝文撰
外制
上舍出身宗室子厚子修等從事郎制
朕長育人材庶幾古昔惟多士生此王國莫匪俊髦抑
黎獻共為帝臣助成至治矧祖宗神明之後而公族本
根之親豈無其人以副朕意汝等率循胄子之教亦列
鄉老之書思保令名無忘所學
勅賜上舍及第第一人陳公輔除承事郎第二
第三人胡松年陳與義並從事郎制
古者司徒論俊造之士司馬辨論官材所以崇養作成
將與為治也朕賓興賢能如古學校將以多君子使之
在位惠賚于衆庶汝等行藝策名朕所加禮夫學之為
王者事久矣其尊汝所聞
修武郎太醫學正劉丕換宣教郎制
古者文事必有武備弛張唯所用之今汝從武列以執
藝進而有意於章甫縫掖者肆從所請用齒縉紳其戒
之哉汝無假儒衣冠而有愧於服
修武郎狄㳘換宣教郎係從官薦試換授制
文武異用而同道然南方之強君子居之嘉汝試言有
志於學時平尙文使儒服進夫服儒衣冠必知所以俎
豆之事汝勉之矣
奉聖旨雍孝聞昨上書致罹刑辟忠誠可嘉特
開落過犯換授修武郎閤門宣贊舍人制
朕鑒四方惟恐一夫不獲自盡而況於學士大夫所尊
禮者乎矜爾不辜用愆于厥身慰爾以爵秩又惟古者
刑不上大夫之義易爾武列夫惟無常産而有常心惟
士為能其勉之哉
光禄寺丞韓球磨勘通直郎制
課吏之法悉稽閥閱汝以歲月叙應于陟典朝則預矣
亦云休哉
監在京麯院韓容轉朝奉郎制
朕用爵列以為賞罰褒功庸以勸能實之士顧以與人
誰毁誰譽哉汝舉所職能不乏事苟應陟法則賞隨之
吏部員外郎鄭絳轉朝散郎制
賢者奮於事功志於職業毋以爵賞為也然朕賞賢者
使夫媮者有所勸勉媿恥以為賢於馭過一舉而兩得
豈徒然哉祗奉新命益率爾常
江西運副張根起發逵斛㪷數多特轉朝散郎
制
古者爵人於朝與士共之夫尊以朝廷之爵位顯於國
人之觀聽而衆不與可乎朕明用功伐詔于有衆使賦
禄者其與有辭為賞不濫而受禄者其食不浮於得無
愧汝既安矣孰不汝安
戶部侍郎王革磨勘朝請郎制
朕明用功伐以詔爵賞不敢遺於疎遠之臣而況侍從
近列顯有成效者哉具官某沈靖有謀柔嘉維則含章
而不耀有聞而無聲擢貳邦計綱目咸舉乃以歲月叙
進應于陟法詩曰豈弟君子干禄豈弟夫有德君子以
樂易干禄而居寵無愧於汝有焉
吏部員外郎鄭絳轉朝請郎制
爾以稱職受寵不懈益虔再加命秩申錫爾祉夫君子
有勞而不伐得位而民悦易曰君子得輿民所載也於
爾以之
韓蹈降授朝請郎制
朕垂意四方不遑暇食庶幾小大交修同底于治爾稽
違詔令曾不體國馭過之罰其可已乎
奉聖旨哲宗皇帝隨龍人拱衛大夫王琮身亡
其合得轉官恩例特許回授男王仲詢補保義
郎制
朕追述先朝凡左右逮事之臣靡有所遺雖不有年使
世其禄於以勸為人後者爾實預被無忝所生
承議郎鄭暉可武德郎制
古者為民干城腹心公侯之職也汝學於俎豆以儒服
進而有志事功易從武列夫詩書禮樂所以為將德刑
政事典禮所以為武也推汝所學勉之哉
直龍圖閣提舉崇禧觀崔子堅特授中奉大夫
䕫州路常平上官合特授朝散大夫制
皇天既付中國集大命于朕躬薄海内外悉主悉臣肆
兹蠻方享德舉壤地歸于宰旅朕惟義均臣子無爾棄
置為建城守綏爰有衆上以昭德之致遠越疆土于先
王下以詰戎兵使無忘武備爾等經營繕構勤亦至矣
其加命進職以奬爾庸
知濮州許巨卿授朝議大夫通判濮州牛平授
朝奉大夫制
朕更制立法推惻隱之實加惠四方盖嘗旰食矣而吏
惰不蠲民聽不諭夫衆不諭則法不能獨信而澤不下
究今爾等蠲已行之弊諭樂成之俗民便利之靡然趨
嚮朕固所欲於汝也其加命秩使夫向公者得察于朕
而視成者有愧于汝
顯謨閣待制知鄧州許光凝轉朝散大夫制
以勲伐序陟以歲月會課所從來久矣具官某大學政
事見于已試出為屏翰之寄服我股肱之郡以時褒升
率用舊典夫君子先勞而後禄賢者臨寵而思戒無改
乃舊益修厥官
徽猷閣待制知興仁府錢郎奉行新法有勞可
通議大夫制
古為國者因民所欲而利導之使神人百物皆得其極
朕為資幣以權重輕民既裕矣亦惟爾吏推原德意克
底成績具官某能以豈弟不忽鰥寡奉承法令敷廸有
衆夫爾既推朕之良法能顯信于下而朕可無必行之
賞以取信于爾乎
戶部尙書劉炳磨勘制
朕有信臣能以經術備顧問以文采參詔令典冊試之
晟樂考協律度中聲以和用之理財供億不煩民有藝
極朕知其才可用久矣今有司以歲月會課示朕不爾
私也夫用能越次而舉不以為重論歲雖積日累勞必
應於法祗服朕訓益觀爾成
朝請大夫試刑部尙書慕容彦逢磨勘制
惟百辟服朕載朕省觀于歲月日時乃其享與不享陟
降上下俾與内外岳牧越小臣罔不咸具官某為我藝
人典學于古昔司我六事顯有丕績用能奏功以時惟
衆時歆若予嘉之祚爾顯服其寧爾心祗勤哉用克享
乃辟
右武大夫宋煇磨勘制
臣子事君報施之禮然也勞之不圖報於何有稽汝功
緒既協于法以示必信可無賞乎
朝奉郎田禾等磨勘制
叙進之典以示勸能毫髮之勞亦不遺棄汝能舉所職
則賞隨之
盛章磨勘制
邇臣朕所信也不必以閥閱而後見用能褒德不必以
歲月而後賞抑三歲之久天道小成朕欲其政事見於
已試名實加于上下然後有司以時進陟將體至公以
視羣臣以爾踐揚近列出殿藩服乃以善最協于陟法
夫使汝之受禄其食不浮而朕之與人名器益重不亦
可乎
戶部郎中李令將等轉官制
朕聞能理財者非不足為患昔在事者嘗以乏絶有請
於朝矣朕用炳疏理弊源振舉綱目反以羨餘悉償舊
賜人材相越豈不遠哉爾等咸以智慮相與戮力其升
命秩以示信賞
給事中洪彦升磨勘轉官制
先王考慎名實惟車服視爵列匪以私欽承于命肆朕
紹時德與庸無爾有辭蔑離于陟登貳執法顯逖讒慝
爰出納朕命益祗載有成乃書伐應受兹寵朕惟服在
邇列夙夜獻替罔程于殿最其尙率承朕志無俾終曠
武經郎程佾等磨勘轉官制
賞國之典也朕不敢以私愛而輕與亦不敢以績微而
不錄汝能應叙法何愛於賞
張勸黃伯思翁彦深周穎蔡經國朱載蔡竑蔣
寧祖進書轉官制
朕承列聖傳序惟天全付有邦陟禹之迹至于河源使
吏治賦爰及出日乃詔儒臣稽考職方氏之志增益廣
輪之數爾等咸以博識推廣舊聞豈無寵命答爾勞哉
秘書少監蘇桓吏部員外郎李邦彦校書郎黃
齊等編修五禮新儀成遷秩制
朕繼三代之統考諸儒之議制典禮以文頌聲簡冊告
成品式咸備爾等叙次亦與有勞賞國之典義不汝遺
翰林技術官等磨勘制
疇人之官雖以藝進視功之賞亦以能陟嘉汝執業服
勤左右進官一列用錄汝勞
武臣磨勘制
朕率勵在服惟衆時應罔有佚于勸賞爾克恭乃事用
多而伐往陟顯列戒無終咎
醫官遷轉制
古者慎於流品凡執技以事上不與士為齒今汝以能
自見以勞服賞從士大夫之後列於朝著不亦寵乎益
務慎毖無忘所業
奉聖旨觀察使曹淵御前祗應有勞特轉兩官
回授親姪制
朕惟忠力之臣能克勤事功以有顯庸使得推其餘澤
以燕族黨所以廣恩施於下而昭勸也爾實預被毋忝
爵秩
水利司官措置湖秀州圩田成推恩制
朕修水土之政導川澤之饒力本裕民於是乎在汝荒
度遺利克底成績民用豐殖不艱於歲夫賞國之典以
示必信使人砥礪而樂於趨赴其可稽乎
明州鄞縣丞王序越州山隂縣丞蔣誠秀州華
亭縣丞王弗轉宣教郎為陳獻興農田水利推
恩制
朕廼者郡縣置丞修水土之政復陂渠之舊所以力本
勸農而裕民衣食之原也汝審於計議首效策謀浚導
涇流灌溉民畝使歲無水旱之虞而知川澤之利賞國
之典以示勸能
子弟所呈試弓馬推恩制
朕親御大庭閱汝技藝旌以爵賞昭示勸能無忘申命
尙待任使
熙河奏李憲立廟推恩李搆等制
昔我神考疆理西夏有信臣憲銜命疆場戮力機事實
著顯庸肆推餘澤施及其後盖君子聽鼓&KR0911;則思將帥
之臣而春秋之義善善及子孫增爾爵秩稱朕念功懷
人之意
效用推恩制
古者設勇爵以褒武力之士故能致敵為果與以怒從
師君子以為有禮加汝爵命無忘朕訓
錢越服闋推恩制
朕篤于親親用婣睦以咸和四方汝我王室之出於親
為近既除喪矣唯是覃國之德遺汝後人哀疚如禮其
可不有加秩慰汝釋位之久而成朕追遠之意乎
中書省錄事郭授盧中民為藏匿詔書降官制
稽留詔命不恭有刑爾等懷舞文之私匿已行之令附
下罔上曾靡畏嫌近密若此謂疎者何黜從武選勉自
修省
邊功推賞制
古者有功見知則說賞不踰日則勸所以風動在位知
為善之利也汝以戰多躬蹈矢石策勵士卒雖鼓不衰
夫士不難於以死勤事而朕可難於爵賞不以勸仗節
乎錫爾命秩俾莅上閤
孫廸等修築黃河堤岸推賞制
朕興河渠之役謹堤防之固使水由地中行復故道汝
等奏功以時克底成績以升命秩以示信賞
納級推賞制
蠢兹羣醜時盜疆場汝能奮命以獲首計功其錫初命
以為勇爵
追贈將官制
朕於疆場之臣錄勲論賞細大不遺爾以成勞中道而
殞其加寵命詔爾窀穸尚食其報無愧遺烈
陣亡遺蔭勅
見危授命士之所重疆場之士義不旋踵以所重事國
而不報焉非所以勸也加汝爵秩以報生者且以為忠
義之勸
内侍何昕除尚衣奉御制
朕肇新六尚慎擇左右御事其克有常庶追迹于文武
爾歷試惟舊能用不懈俾爾序進協于陟法典司衣服
冠冕之政令慎守成憲無易紀律以稱予復古治官之
意欽哉
内侍童師敏除尚食奉御制
朕自家刑國必先内朝為官擇人必嚴近習若近習者
不擇縉紳何觀焉法以篤謹進止有度朕方訓廸百工
大正名實六尚之職俾爾嗣事古之言曰守道不如守
官汝謹乃官守思不出位以克顯庸
内侍王導除尚醖奉御制
朕用人於歷試而責成於久任歷試則更踐者衆習知
其能久任則上下相安不勞而治矧兹六尚之選慎擇
閨闥之臣爾奉事有年靖恭寡過已試之效左右無違
申命舊服增寵于爾無使事功減於疇昔
鄧洵仁尚醖奉御制
朕嘉有夏之德惟菲於飲食亦惟旨酒是惡朕用不腆
於飲誥戒庶邦庶士無彝酒爾以篤謹典司乃事其深
識朕意昔周人以酒正設於天官聽於小宰其任重矣
朕肇新六尚之選加重所職爾謹乃官守以稱名實
賜内侍童貫乞罷職不允詔
朕求賢而逸於任使委任而責其成功震揚天聲躬秉
武節繄乃忠力紓予顧憂而每聞嘉言願避所職尚須
夏人誓表之至永底西土疆場之寧功成不居實惟爾
能自挹損人實求舊無俾我不承權輿
奉聖旨内侍藍從羲廉退畏義特除觀察留後
制
朕用爵禄非特以勸事功亦將以觀多士所守而進退
之矧乃近習之臣而有廉退之行可無崇奬以勸在位
具官某事朕有年終始一節知恥畏義不妄進取朕惟
古人被進之義不以退弱故有所遺陟爾廉車兼總後
務豈惟好是正直介以景福於爾為得而侍御左右罔
匪正人豈不為朝廷美哉
内侍陳兢奉聖旨為廉能恭恪特除寧武軍節度
觀察留後制
爵禄之設以能試用以勞叙進雖為左右侍御之臣均
用外朝縉紳之法衆皆曰可受則有名具官某律身謹廉
賦事肅給朕知勞能寵以持節而不戒用勵命滋益恭
進專後務之寄增重諸使之齒夫恭以承命恪以守業
率是懿德朕不汝遺
梁師成觀察留後制
朕馭羣臣均以一德不以名譽而加功實不以近習而
輕爵列審可材也然後得之所以示位次有叙而名器
益崇具官某被服儒術敏而有文砥礪廉隅柔而能整
始者進止有度得於踐修已而勞謙用光信其忠力其
畀後務以旌乃庸汝其戒哉豈惟靖共爾位朕所寵嘉
抑能忠孝事君神實忻汝
内侍五人直睿思殿制
事君者能以禮承命而周旋不懈然後能相與世其令
名而保有福禄故命滋益恭君子以為有後而不忘其
君于其世祀宜哉具官某抑畏知義温良率禮庶幾推
遠祗悔以致終始爵位進遷所職責任滋重盖嚴近之
選易于見知有能者之所欲也益儆位著無忘策戒
内侍黃積除滑州刺史直睿思殿制
朕惟左右侍御之臣雖曰近習謹視外廷縉紳之士無
有私昵爾以篤謹久服在列其寵州紱入備禁闥夫以
内朝宿衛之親而兼干城刺舉之重其可不戒慎搆思
得以稱休寵乎
内侍遷轉制
朕慎用爵賞必計勞能昭勸臣工不遺疎逖況靖共夙
夜近在闕庭而易于聞達者哉推予序陟之典寵汝祗
命之勤其悉乃心勿忘所職
衛士賜官制
兵師之律自什五長以至旅由旅以至軍而虎臣司之
汝以果毅孔武有力祗衛殿巖進專武旅益務忠謹以
稱寵嘉
西番歸朝首領賜官制
食土之毛孰非王臣朕均覆寰區仁不異遠嘉爾慕義
自歸於我苟預聲教若臣若子其賜爾命撫有爾衆爾
尚協綏遐方以謹王略
溪峒賜官制
天下有道守在四鄰汝等請吏列於王臣嘉乃慕義咸
賜爵秩其率蕃落以為外禦
溪峒歸朝首領賜官制
朕以德懷遠荒服畢臣汝實慕義可無禄賞益謹王略
協綏遐方
内宰視太宰制
奉聖旨禁中嬪御作内侍省自女御已下倣尚書省太
少宰六曺尚書各給誥於赫神考追隆成周肇新中臺
卿士之聯悉如古制未遑内官女御之政遺我後人朕
釐正今名駿惠先烈將使視家如國一體相承庶幾凡
我有官百度維正具官某氏佩服詩禮不煩姆師周旋
靖恭陟降左右予欲位次有序無曠庶官汝其夙夜在
公率是懿德
副宰視少宰制
朕躬治内朝大明古訓以列妃視公孤之位協相后儀
以六官正卿士之聯允釐婦職用正國體以承天休乃
選名族之華以為上宰之貳具官某氏淑純有守不愆
于儀夙夜奉承(闕)爾其審慎出納以稱朕復古之意謹
爾正名之始
治中視門下制
朕惟周召二南之化實始國風乃建天地四時之官慎
擇女德矧兹納言之職粤我御事之臣慎選淑人將與
為治具官某氏德容有煥象服無譁維昔司存必有倅
貳俾佐内史往承治官維朕考古治今大正名實維爾
分職率屬順廸典常
内人宋氏可贈柔惠恭穆夫人制
禮有褒卹義兼哀榮凡兹左右侍御之良服勤靖恭夙
夜之戒苟曰不淑必華其歸具官某氏謹佩環進退之
儀從禮而靜循小星三五之序將事無遺今也則亡秀
而不實錫爾愍冊享諸隆名正位小君無愧彤史之載
節以壹惠用稱象服之宜
宮人錢氏奉聖旨久列嬪御特除魏國夫人制
朕褒顯婦德正位小君之名增寵食封益耀副笄之服
匪云虚授用畀成勞某氏專靜有儀率履不越好是正
直靡形宴私載嘉老成參列嬪御享爾車服序陟魚軒
之華視秩公侯允有鵲巢之福
宮人燕氏除郕國夫人制
朕備王宮六列之選慎内官九御之制若稽故常明慎
選納具官某氏德容有煥象服無譁勞謙自將率禮不
越繇女御之近服陞世婦之華列錫爾上郡用光石窌
之封易爾榮名序陟魚軒之寵無忘靖恭以稱休渥
宮人王氏贈蔡邾兩國夫人制
女史無傳婦德不輝然視其卹典情文備具考其歸全
哀榮終始沒有遺範豈非賢哉具官某氏專靜有守柔
嘉維則命之不淑而不有年乃眷節惠特加殊禮錫名
兩國用為湯沐之封正位小君以稱翟茀之服
神宗皇帝朝宮人李氏特除温國夫人制
朕追述先朝務隆孝愛凡左右逮事之臣皆列於用靡
所遺矣況嬪御朝夕奉承其可忘哉汝實攀附亦既有
年推朕追述之意加汝再命之寵勉自報塞無忘忠孝
宮人劉氏除才人奉聖旨係明達皇后養女制
朕眷懷内助悼嬪德之遺言追厚飾終正椒極之殊典
推廣餘澤褒崇近新以爾某氏鞠育自初柔儀允輯見
聞是似懿範猶存其升令名處爾世婦之列用食舊德
慰我懷人之思
宮人王氏除才人制
朕嘉風人關雎之義始於見微乃慎嬪列貫魚之序專
以德進具官某氏升聞女德之茂胄自名族之華勞謙
用光率履不越往莅婦職命滋益恭載稽令名俾升世
婦之選增重顯秩以稱象服之宜
宮人陳人除司儀制
朕允釐内御助成閫政將使陟降左右罔匪淑人用能
周旋靖恭承弼厥辟惟爾令德秉心有彝其升六尚之
屬益勤夙夜之戒
宮人秦氏除司儀制
朕修身崇德率先内治宮闈之政具嚴紀律選擇女士
必惟其人以爾柔良自躬淑慎有儀俾爾職于内事夙
夜惟謹惟爾靖恭祗廸予訓
宮人章氏除英國夫人司儀制
朕惟均一之德以刑嬪御之化内外雖異愛無差等惟
爾踐修靖恭其參内朝命婦之制謹視外廷諸吏之職
益守爾典無違朕命
宮人李氏除和國夫人充司儀制
儐贊受事以詔相禮容非嫻於辭令進止有度不以為
也爾靖慎好修柔而能整命爾贊謁典於官儀其肅在
庭無違率禮
宮人司氏除司服制
惟王肇修人紀始於家邦以刑四海朕修身崇德率先
内治宮闈之政具嚴紀律選建女史必惟其人某柔良
自躬淑且有儀俾爾職於内事夙夜惟謹爾惟靖恭祗
廸予訓
宮人花氏除司服制
朕聞歸妹以娣用祉帝乙之元吉后妃逮下以成君子
之福履乃眷内朝允釐婦制嘉汝左右習於德容躬蹈
淑女誦服彤管其升中御之選往典冠服之政益務修
身以承嘉禄
宮人朱氏除建國夫人充司服制
朕肅嚴内朝之治以形正始之化位號雖衆選建實難
以爾周旋靖恭陟降左右載稽四德之備擢升六尚之
長益務率禮不愆於儀
宗女趙氏封永康郡夫人制
朕篤於親親用婣睦以咸和四方汝我王室之胄於親
為近況有令德以成其子其推春秋之義褒以命秩之
寵
賢妃崔氏贈曾祖父制
上帝眷命我邦審厥保承唯時休嘉震動俾我昭受帝
錫咸甸禹服朕用綏於庶工均受帝祉具官秉粹蹈和
福祉馮厚孰屯其膏再世而盛兹用推本燕翼自源徂
委錫是愍冊使詔於爾有神薦祼廟室其尚億寧爾子
孫以歆於永世
曾祖母陳氏制
勅朕導迎景貺荷上帝溥臨之休親御大庭輯神禹告
成之瑞益廣祉福被於顯幽逮其閨門爰及祖考某氏
婦德淑慎母儀靖嘉燕其裔昆協正嬪則推原積善之
餘慶益見德厚而流光稽石窌之啟封惟南土之樂國
錫是典冊慰其子孫可
祖母傅氏制
勅朕乃者昭受后帝之符肆陳禹錫之瑞躬以至日拜
貺大庭神人宴娭光景休晏唯天地所以垂恩儲祉與
宗廟所以發祥流慶思以純釐均於有位某氏能執婦
道相其君子乃其元孫嗣承休緒實有嘉德光輔朕躬
登崇列妃亞位坤極推原世德之祚用篤流根之仁改
封大國爰正爵號其尚克享庇爾孫於無斁
母張氏制
勅皇天孚佑朕躬肆集大命震於珍物朕用推廣霈澤
無有幽顯咸蒙祉福某氏柔惠秉德施於其躬垂裕之
報委祉在下嘉爾有子為邦之媛率禮事朕進貳坤極
兹余大賚錫以愍冊肇新湯沐之奉慰爾劬勞之德尚
其有知服我休命可
繼母張氏制
勅朕聞大雅之德錫類為善春秋之義自貴者始朕昭
受玄圭肆行大賚無有遠邇畢蒙惠澤某氏輔佐之德
以順為正慈祥之訓實啟厥後維時賢妃協相内治進
膺䄖狄之寵允有山河之象兹用推原本始以篤餘慶
改封大國之命視秩公侯之冊尚綏爾子以奬天衷可
繼母王氏制
朕於通籍之臣皆有以寵綏其父母夫孰不有濡露履
霜之懷與凱風寒泉之思哉能追榮於世使有爵列則
維我后妃與一二股肱信臣具位某氏躬秉彝德式是
閫則蘋蘩吉蠲琴瑟靜好用能使爾子克有令聞享德
于我其推象服之寵道揚筴祝之信改命大國使食其
報
武泰軍節度使叔莊妻高氏贈福國夫人制
古者命婦爵從其夫貴以其子朕立愛以奬公族褒賢
以勵世禄眷惟室家與有内助卹典之及可無追崇具
官某氏琴瑟靜好動必以禮蘋藻荐祭肅而有儀相其
君子以順為正肆於始終在所惇叙易石窌之舊封載
新爵號加魚軒之美秩以極哀榮
陳澤乞封母郭氏太孺人制
勅具官某氏孝治之世相戒以養嘉爾愛子亦有母遺
肆從所請爰錫命號禄實逮親可無寵乎
陳革等母張氏封室人制
具官某昔先王班序顛毛以齒教民朕貴老達尊庶幾
忠厚嘉爾眉夀多歷年所錫之命秩以慰子心可
