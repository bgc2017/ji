提要
忠惠集十卷附錄一卷别集類三(宋)
(臣)等謹案忠惠集十卷附錄一卷宋翟汝文
撰汝文字公巽潤州丹陽人登進士第事徽
欽兩朝至顯謨閣學士出知越州高宗時歷
官參知政事以伉直忤秦檜罷歸事蹟具宋
史本傳及孫繁所作誌銘中忠惠者其殁後
門人所私諡也汝文好古淹博深通篆籀嘗
從蘇軾黃庭堅曾鞏游故所為文章尚有熙
寧元祐遺風史稱其為中書舍人時外制典
雅一時稱之蓋當北宋之季如汪藻孫覿皆
以四六著名惟汝文能與之頡頏周必大序
覿鴻慶集稱中多誤收汝文所作亦足見其
體格之相近矣楊萬里誠齋詩話引汝文左
僕射制中古我先王惟圖任舊人共政咸有
一德克左右厥辟宅師二句以為用成語雅
馴妥貼之式又引賀蔡攸除少師啟中朝廷
無出其右父子同升諸公二句以為截斷古
語補以一字而讀者不覺為巧之至今觀其
文大都根柢深重措詞雄健所謂無一字無
來處者庶幾足以當之非南宋表啟塗餙剽
掇之比其為作者所推非徒然也集乃其子
耆年所編見於宋史藝文志者三十卷明以
來久不復傳今從永樂大典各韻中掇拾排
比編為十卷以存其梗槩又汝文罷執政後
嘗提舉洞霄宫宋史失載其事近朱彝尊撰
洞霄題名記僅以李彌遜筠溪集所作制詞
為據繫之紹興二年且取靖康原職題曰顯
謨閣學士今考孫繁誌銘則汝文實在紹興
七年冬以郊恩除資政殿學士提舉洞霄宫
彝尊未見此文故所記俱誤今並以繁文附
錄於末亦足為考證之一助焉乾隆四十六
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
