忠惠集卷一宋翟汝文撰
内制
戒士大夫不為朋黨詔
朕惟先王之時在位者有羔羊素絲之節故其詩曰退
食自公委蛇委蛇某謂曲折而行可蹤跡也其謂出公
門入私門而無有外交也盖知誠身以事君為忠而豈
以邀夫爵祿嗚呼其何修而可以至此乎朕夕寐晨興
以稽若先王之憲以訓廸在位罔以側言亂度罔以逸
欲從已躬率是道以先士大夫庶幾士大夫咸以名節
自勵形于四方民有所視傚而還觀之久未始云獲也
朕愍然念之豈朕躬教之辟董正于爾在官者未信歟
將風俗未殄而難可遽革歟凡所為爵祿勸勉者不足
以警動人歟盖先王所以勵世不獨以慶賞刑威為國
使人於慶賞刑威之外有所愧耻而不為夫秉忠蹈義
之士朕之所嘉也比周朋黨朕所弗臧也顧所為拂朕
之志蹈於耻辱則子大夫其無乃自棄不自好也歟書
曰以公滅私民其允懷苟盡公也民懷之矣況朕於爾
所欲顧有不察乎繼自今其祗若朕訓以既乃心爾或
不從朕言其於爾躬有罰布告在位明體朕懷
賜張孝純詔
勅孝純卿力保孤城外抗強敵率厲將士久已踰時朕
北顧軫懷無忘終食已遣李綱為宣撫使劉韐為宣撫
副使又分命解潛等為制置司同濟援師鼓行協力卿
宜聲勢相倚内外合攻乘兹銳兵往禦外侮明諭將士
各奮忠誠爵賞之行朕無所愛
撫問河南制置使解潛詔
有勅金人俶擾汾晉宿師命卿撫臨式遏亂略往殄強
敵底寧朔方
撫問王&KR0667;并一行將佐軍兵等詔
有勅卿汝等暴露冠盖跋履山川躬提偏師往定亂略
特加撫問以勞旋歸
賜李綱玉束帶戰袍金帶馬甲刀劍細物銀絹
茶燭等詔
有勅卿奮揚天威躬秉武節往殄敵衆撫寧兵師宜有
寵頒以光行役
賜新除資政殿大學士中山西路安撫使詹度
辭免恩命不允詔
勅詹度省所再上奏辭免資政殿大學士恩命事具悉
卿以縱敵越境緩其歸師引愆辭榮可謂知耻方今邊
陲不靖虔劉朔方命卿總戎於艱難非但潔巳而廉謹
往服軍事肅將天威戡彊敵之分虞攄中朝之夙憤庶
幾孟明報殽之役追繼曹沫復柯之盟苟能慷慨以立
功賢於逡廵而避寵所請宜不允故兹詔示想宜知悉
秋熱卿比平安好遣書指不多及
賜給事中詹乂乞淮浙一小郡或在外宮觀不
允詔
勅詹乂省劄子奏乞除淮浙一小郡或在外宮觀差遣
一次事具悉賢者在位賴其儀刑歲計有餘豈待勲閥
而卿自訟無補志欲懷歸與其辭祿而畏譏曷若受寵
而思稱為朕謀國於爾有辭所請宜不允故兹詔示想
宜知悉
賜吏部尚書莫儔辭免兼侍講恩命不允詔
勅莫儔省所奏辭免侍講恩命事具悉朕詢求儒學入
侍燕間講明六藝之歸允賴多聞之益爾進讀方冊援
證羣書雍容可觀誦說有法朕方嚮意經術追跡古文
庶幾微言命使折衷爾其信以傳信慎所闕疑令朕聞
所未聞施於有政所請宜不允故兹詔示想宜知悉
賜刑部尚書李彌大乞除便鄉小郡或外任宮
觀不允詔
勅彌大省所奏欲望除便鄉一小郡或外任宮觀任便
居住事具悉頃者彊敵内侵嘉爾獻策朕惟朔方重寄
命爾撫師兵戎乂安疆場綏靖事既底定今其遄歸顧
非寵遷何以遜避所請宜不允疾速朝見供職故兹詔
示想宜知悉夏熱卿比平安好遣書指不多及
賜御史中丞陳過庭乞宮觀不允詔
勅過庭省所上劄子奏乞除在外宮觀差遣任便居住
事具悉卿頃任風憲屢貢讜辭肆朕纉承復還舊物督
姦為國昔聞臧孫之立言端委在朝今見叔向之遺直
而幡然求去殊異所期方今議論畢陳紀綱略定思得
卿重往修厥官所請宜不允仍止来請故兹詔示想宜
知悉
賜知雄州郭仲荀辭免遂安軍承宣使仍更轉
一官回授白身恩命不允詔
勅仲荀省所奏辭免遂安軍承宣使仍更轉一官回授
白身恩命事具悉朕嘉爾扞城寵以使節增崇褒賞之
典旌勸忠義之臣辭之非艱思所以稱所請宜不允故
兹詔示想宜知悉秋熱卿比平安好遣書指不多及
賜新除給事中楊時辭免恩命乞致仕不允詔
勅楊時省所奏伏望追還成命許令致仕事具悉朕起
卿燕閒任以言責卿得時遇合欲踐所聞擢從諫垣往
莅𤨏闥庶幾疇昔抗章伏閣之志施於今者論事批勅
之間而以疾引年懇辭謝事朕意未可卿其少安所請
宜不允故兹詔示想宜知悉
賜新除徽猷閣直學士楊時辭免恩命不允詔
勅楊時省所奏辭免徽猷閣直學士恩命事具悉朕聞
古者崇德先耉老成人之不遺士雖引年皆耄期稱道
而不亂朕從爾謝事之請嘉爾為臣之終雖皤然旅力
之既愆而綽然進退之餘裕加命以職寵榮其歸使廉
耻復興名節滋重士有矜式不亦可乎所請宜不允故
兹詔示想宜知悉
賜權管幹殿前司公事王宗濋辭免殿前都虞
候恩命不允詔
勅宗濋省所奏辭免殿前都虞候恩命事具悉卿総齊
禁旅祗護殿巖守衛京師作固王室命兹環尹以奬爾
庸胡為懇辭不承朕意雖褒申伯之元舅欲同懿親而
戒祈父之不聰敢云虚受勉兹職事期於爾成所請宜
不允故兹詔示想宜知悉
賜武昌軍承宣使權管幹侍衛步軍司公事閭
勍乞宮觀不允詔
勅閭勍省劄子奏乞一宮觀差遣事具悉師律以順成
而為臧軍事以無犯而為正朕方將帥久任欲以紀律
而服戎爾其威令必行使知少長之有序惟服朕訓無
棄爾成所請宜不允故兹詔示想宜知悉
賜新除汝州觀察使曹曚辭免恩命不允詔
勅曹曚省所奏辭免汝州觀察使恩命事具悉廼者加
命使節屬當戎行爾以世祿引嫌抗言避寵朕惟光獻
臨朝之澤烈武佐命之勲及其子孫褒爾閥閱往服新
命無為固辭所請宜不允故兹詔示想宜知悉
賜門下侍郎耿南仲辭免男延禧除太常少卿
恩命不允詔
勅南仲省劄子奏辭免男延禧除太常少卿恩命事具
悉朕蒐攬賢雋程其器能豈以天官而為私寵奉常之
擢誰曰不然而卿以嫌力辭初無祁奚内舉之意朕慎
用德選寧有尹氏世卿之譏所請宜不允故兹詔示想
宜知悉
賜朝奉郎試兵部尚書孫傅辭免兼侍讀恩命
不允詔
省所奏辭免恩命事具悉朕復爾舊物思聞嘉言雖殚
儲宫調護之勤而失露門進讀之益故使卒業便於詢
謀方求胥臣之多聞允賴寬中之篤學其悉爾藴以廸
朕聰所請宜不允故兹詔示想宜知悉
賜參政福建宣撫使孟庾詔
卿輟從廊廟往摠戎兵先聲所臨羣醜自殪雖閩粤巳
定方奏凱旋而湖湘未寧猶煩夙駕勉事道路務專精
神思見儀刑念山川之悠遠倚成籌策賴樽爼之折衝
特諭朕懷益嚴師律
賜福建宣撫副使韓世忠詔
卿率先戎行往遏亂略慨然忠義之奮殄此狂狡之餘
究觀用心造次許國見危授命不以事至而辭難好功
與名豈待爵賞而加勸方今底平閩越士巳策勲經略
湖南兵未振旅俟卿凱旋獻捷蕩定有期論次前後之
庸併加寵數之渥益堅用命其體至懷
賜新除端明殿學士江東路安撫大使李光再
辭免恩命不允詔
勅李光省所奏再辭免恩命事具悉朕觀秣陵根本之
地有表裏河山之固非我文武兼資之臣孰當公侯干
城之任乃者輟卿帷幄為國藩翰庶幾京師之蒙福將
使自葉而流根而卿乃以人言過自為計朕惟讒說殄
行能震朕師蒐慝服讒本誣盛德豈容小醜歴詆在廷
以卿自信不疑之心副朕委任責成之意益務體國無
復有辭所請宜不允仍疾速起發兼程前去之任故兹
詔示想宜知悉夏熱卿比平安好遣書指不多及
左中大夫同知樞密院事沈與求除知樞密院
事制
履中微之運日有冰淵之虞念大業之難凛若芒刺之
負時方右武事莫急兵乃眷樞筦之臣備宣忠力其正
機庭之位增重本朝具官某學洞古今才優經濟周旋
萬事有蓍龜先見之明夷險一心挺風雨不渝之操任
國柱石作朕股肱比從真館之游起參右府之寄宥夙
夜之密命翼翼秉心贊帷幄之深謀孜孜盡節方重安
危之倚式昭翊亮之忠匪進陟於鴻樞其曷副於公論
朕將祗承天命以戡定禍亂所賴制勝樽爼以輝耀威
靈益修我戎企是機會儻三軍五兵之用可以懷徕彼
九州四海之人何憂弗格副予至意厲爾壯猷
參知政事劉大中除資政殿學士知處州制
選用賢能建置輔弼欲以肅清内外圖濟艱危然以采
之不廣則難以得人任之不久則難以責效至於畏遠
權柄以疾為辭懇避寵名以事而解亦不得固留也具
官某以勁挺之資守中庸之學沉幾敏識足以有為於
時同寅協恭足以不愧於昔自擢參於大政實有副於
具瞻而稱疾病者至於再三上印綬者至於數四朕惟
眷倚之重中外則均進退之宜始終以禮是以畀括蒼
之舊鎮加秘殿之隆名以便爾私以從爾請夫官盛任
使固古人所以勸大臣之道而易祿難畜亦儒者所以
為自處之常惟益究於乃心則有光於朕命
真臘國王金裒賓深明堂加恩制
門下宗祀之慶覃及萬方象胥之言通於九譯乃眷海
隅之長屢修時事之恭其敷神休用錫爾寵大同軍節
度雲州管内觀察處置等使金紫光祿大夫檢校司徒
使持節雲州諸軍事雲州刺史兼御史大夫上柱國真
臘國王食邑三千四百戸食實封一千四百戸金裒賓
深夙推誠節遠有令名載馳大賂之琛入效充庭之實
亦惟恃我朝廷爵秩假寵有邦用能保爾山川土田傳
序累世頃專將閫之任久假齋鉞之華能肩乃心不失
舊物朕躬祈宗祀敷佑羣黎㳙選季秋之辰具嚴三歲
之享敞九筵之重屋並侑祖宗率萬國之歡心奉承圭
幣爰因熙事之惠澤增益食賦之爰田寵爾世臣併加
命數其祗敦策戒思保寵榮於戲翕受蕃禧以丕釐上
帝之命大賚率土用不遺小國之臣可特授前檢校司
徒持節雲州諸軍事雲州刺史充大同軍節度雲州管
内觀察處置等使兼御史大夫真臘國王加食邑五百
戸食實封二百戸散官勲如故主者施行
占城國王楊卜麻疊明堂加恩制
朕采汶上之儀因省方而享帝授泰元之策期斂福以
錫民歡忻既洽於羣神慶施遂周於四海載頒顯命以
建殊邦具官某氣稟純和性資忠一介南溟而有國世
蒙湛露之多濡謹北面以稱藩蚤識疾風之不作庭琛
屢貢爵典荐加建大將之高牙視三公之極位王靈滋
至侯度益恭屬展采於宗祈既成熙事顧廣恩於祭澤
可廢彝章乃增衍於爰田并倍隆於真實以侈精禋之
貺以昭順節之褒於戲崇德報功朕則靡遐遺之間嚮
風慕義爾其堅内附之誠往對寵恩永綏厚祿
闍婆國王悉里地茶蘭固野明堂加恩制
朕省方近國聿崇三歲之親祠展采合宫咸倣九筵之
往制玉帛交薦豆籩駿奔輯廣禮以㳙成委鴻休而来
假肆推慶施用軼緜區具官某性質温恭天資誠順宅
海隅而有衆自矜樂國之餘嚮天闕以觀光夙起華風
之慕梯航屢至爵服載頒地雖隔於域中心每傾於日
下屬修元祀普洽湛恩惟顯相之勞賞已加於羣后念
来臣之舊澤豈間於遐方即六纛之前儀仍三槐之故
秩衍之多戸陪以真封併為裔土之光式廣穹旻之祐
於戲寵均列辟曾無内外之殊居限重溟當識朝廷之
誼往綏蕃祉以永令名
節度使開府儀同三司除尚書左僕射兼中書
侍郎制
古我先王惟圖任舊人共政咸有一德克左右厥辟宅
師格於皇天廸我高后嗟爾萬方之有衆聽予一人之
作猷具官某為國世臣若時元老有申伯柔惠之德揉
此萬邦有山甫將明之忠式是百辟勲在盟府紀于太
常淑旂綏章壯十乘元戎之寄繡裳赤舄兼三事大夫
之儀疇論道經邦之遠猷對代天理物之元宰眷兹屏
翰作朕股肱遄命衮衣之歸爰趨介圭之覲賚予良弼
維簡在上帝之心建爾上公以欽若先王之烈具瞻四
海師表萬民其正左輔之名往摠西臺之務朕欲四方
其訓無競惟人汝維庶績咸熙允釐在位命乃保乂格
於丕平使山川鬼神亦莫不寧致華夏蠻貊罔不率俾
於戲欲治已久得時為難由成湯而至文王若伊尹菜
朱之親見乃齊宣之知孟氏曾管仲晏子之不為往肩
乃心以輔台德
工部侍郎除節度制
朕若古有訓無競維人六軍之將命卿用嚴師律萬夫
之長觀政以總戎功圖惟元老之猷增重師干之寄疇
於常伯廸此外庸咨汝在廷聽予明命具官某智涵遠
略文被明章有見危授命之忠不愆於素有決勝運籌
之略惠可底行惟懋汝績克簡朕心肈自冬官之崇往
司方岳之寄賁齋壇之旄鉞具將閫之威儀受兹(闕)錫
韓侯之赤舄虎符龍節荒外服之山川犀甲熊旂侈元
戎之威命用光於衆有煥其容四國于蕃内以承寧於
諸夏大邦維翰外以統制於殊方予欲壯形勢以重國
威汝惟揚聲名以振鄰敵腹心干城之寄公侯所以好
仇先後禦侮之臣昆夷所以致附式遏亂略以戒不虞
於戲修方伯之職以受王嘉師殿天子之邦用成爾顯
德無失朕命往肩乃心
