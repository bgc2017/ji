忠惠集卷二宋翟汝文撰
外制
王行可除開封府右司錄制
朕用中執法以肅齊紀綱協同國是實有嘉績然初不
汝知也抑有子而材觀汝所以教忠則賢矣擢汝天府
之屬重能以嫌自别益嘉其志升總羣掾祗服朕言
盛允開封府司戸曹事制
朕惟京師衆大之居有獄市并容之寄制煩治劇自昔
為難故選建司牧慎用其屬爾以文無害祗服朕命欽
哉
王孝開封府儀曹掾制
禮與法相須為用禮所不可者法之所禁也故伯夷用
典禮以折民臯陶用刑以教祗德兩者相須如是爾為
掾天府掌凡禮事苟知禮矣於聽訟折獄何有哉
王孚開封府司兵曹事制
天府建國之始朕肇正尹牧改制羣掾咸有所職無俾
擾德爾將事膚敏無易乃選聽訟折獄其傅古義欽哉
朱惕開封府兵曹係開封尹王詔特薦制
大道之行人以公舉昔祁奚能舉善於晉稱其子不為
黨韓獻子受趙孟之舉戮其僕不為過豈非公於為國
而無事於姑息者乎朕詢謀卿士之衆因詔言以知汝
惕試之天府非特以是觀汝從政亦因以是觀詔所舉
汝勉之矣
王汝明開封工曹制
汝為吏而材使者咸以為言夫能用其長發聞於世朕
固寵嘉之抑知人之難吾欲其材適於用而聲中其實
故復觀所從政使隸天府孔子曰如有所譽其有所試
汝勉之矣
李彦端陳彦修並除開封府少尹制
王畿作極四方曰衆大維京師視昔三輔實繁庶獄朕
篤近舉遠首於兹邑近拂予志其能觀政有邦爾從政
克藝往陟亞尹惠養無告威制弗若離爾王明並受厥
福休哉
都官郎中蔡榖除開封少尹制
朕咸和四方民罔有内外矧我甸服惟爾庶邦所瞻用
慎擇尹伯立政以作民孚先敷求爾多士惟爾榖耆艾
好修往丞於長爾惟戒哉為天牧民非爾惟曰天牧其
尚監於天顯矜慎罪罰率用彝憲則惟爾克享欽哉
戸部侍郎王革除開封尹制
朕惟王畿千里之廣雜衆民五方之俗職於内史自昔
為難非有豪傑兼人之資孰當衆大尹正之任具官某
政事通明智識閎逹必能以發姦擿伏為治以保民馭
吏為本豪強誅鉏則小民得職惡者勿殖則善者伸矣
爾嘗試於斯未究其用往服乃事以繼前烈
朝請大夫閻騤除應天少尹制
朕班授政常肇初惟名實惟公師暨臣僕咸改釐位置
矧天府作極四方用正爾尹牧羣掾對越於古粤陪都
用協厥邑汝以政事贊乃長其易名於今兹
兵部侍郎陳彦文除顯謨閣待制河南尹制
成周肇初於洛邑乃求地中惟卜宅肆我祖宗造邦以
為西郊宫室宗廟罔不咸在咨擇近列俾作尹於兹邑
具官某延登貳卿祗若予采予欲審觀政事俾爾施績
於民出試近服爰畀管鑰往居留於成周舊邦其尚固
封守無媿前烈
黃靜廣東路常平盧知原利州路常平制
先帝為力本任農之法而尤詳於荒政豐則委積水旱
則施舍所以權節民用而為取與其法完矣然視歲之
上下察民之緩急非才識之士通達法令審於奉承則
吾不以付之爾等咸以選用祗服此言
湖南常平王本除京畿路提舉常平鄧益京西
路提舉常平制
朕推哀矜恤隠之德畀於將命喻指之臣使推斯意以
致斯事夫能體朕德意鮮矣昔成王之告康叔未有若
汝封之心朕心朕德惟乃知以成王咨嗟勤懇如是夫
能喻上所欲推以置人腹心難矣哉爾等咸朕識擢無
忘訓飭
又朝請郎黃靜福建常平制
汝出於閩粤俾汝將事徒以汝能識民情偽知吏寬猛
夫以王命督察郡國固巳榮矣而况懷綬以歸郡邸持
節以見關吏豈非昔人所賢而於汝謂寵乎
應安道除淮東路常平制
朕建劭農之官修水土之政為復除以惠鰥寡均地賦
以寬民力有不順成荒政畢舉靡所遺矣汝以才選奉
若成憲則為稱職
武功大夫宋滋提舉京畿路保甲兼提刑制
三代兵刑為一所謂大刑兵也今汝以武列用夫能教
民技藝拳勇汝之所易而用律察於微文汝之所難也
然吏道以法令為師輕重有典而師衆以順為武必其
少長有禮而後兵可用也其責不亦難乎汝慎其所易
而深憂其所難則寡過矣
賈君文河北路提刑兼保甲制
朕繕修武備而寓兵於農矜慎庶獄而求生於律夫民
勇而知方則易使獄以情察則民服兵與刑國之大事
也汝以武選奉將使指習於舊治則易為政治兵欲嚴
恤刑欲寬嚴失於急寬失於縱能審而用則罔所愆可
宋滋賈君文康厚种師中王璟滿志行並提點
刑獄兼保甲制
國之兵刑大事所在朕惟無有驟用其民不教而戰又
惟無有誤於庶獄不辜於戮故講事於蒐狩教民知義
哀矜於刑罰以良折獄其孰能奉將使指俾予從欲以
治者乎汝以武選祗服朕訓惟慎與畏庶幾有濟
兩浙路提刑周邦式江東路提刑李公年兩易
制
江左之地瘠其民力耕而望歲吳越之地富庶其民趨
末而彌侈夫禮義生於富足疑若易治然瘠土之民勞
則好義其富有不如貧之紓也唯視其俗之緩急以為
賦政之寬猛於是乎嚴而不疵寬而不流汝等既將命
矣易地而往勉服此言
葉默等江東淮南運副制
惟古王人存省諸侯粤行人撢人暨訓方氏形方氏典
乃職王又時廵觀侯度詔賞罰朕惟今邦國若否耳目
是寄實惟爾膚使汝等舊惟成人往指告於四方寬詔
地恫瘝罰刑俾遠不戚於朕教時乃休
荆湖北路提刑徐宅除荆湖南路運副制
昔孔子稱季路果於從政可使治賦於千乘之國夫千
乘諸侯之封也顧子路兼人者能之今刺史總郡國如
古者十數而責成於一人之任豈不難哉然能使雖衆
如寡雖遠如近惟才者然後優為也汝使於四方以善
最聞其服新命往底成績
王璹除京西運使制
惟兹官師百執委任責成既久乃孚咸即爾工矧歴試
惟舊有勞於厥邦用嘉厥休無斁爾宣力四方正事克
明乃良於行丕應朕志兹予商賚爾功懋正顯秩維民
綏於舊訓維政事習於舊俗上下胥信時則罔艱其爾
慎毖厥終往承於故武
直龍圖閣梓州路運副趙遹除集賢殿修撰本
路運使制
昔先王勉勵在服制為德賞無敢以其作好輕用唯是
車服之寵曰天命有德將實代天鑒觀而與之可輕乎
哉朕躬率是道以視羣臣汝將事於蜀顯有丕績秘殿
之職華國之選朕非以是私汝亦非以是徒寵汝為也
其思所以畀汝者
陳覺民起復陜西運使制
汝執親之喪篤於守禮朕惟忠臣殉國之義有釋哀奪
情之典起汝哀疚付之漕事夫禮有適變而從宜權有
反經而合道汝學於古則嘗聞之矣祗服朕命以顯乃
親
江東路轉運副使姚孳荆湖北路轉運副使孫
漸兩易制
古者荆州之域其川九江其賦上下其在春秋楚之建
國也後世始分江湖以殊統制今爾漸以嫌自列朕惟
忠臣事君無有擇地而處又以禮必均勞逸不求於他
使與孳易皆禹服荆州之地職貢既同厥壤惟舊所以
為爾等自謀深矣其祗悉朕意務安爾職
淮南路轉運副使宋康年淮南江浙荆湖制置
發運副使制
惟東南貢賦漕舟自淮泗歲不時入用蠧厥載朕俾厥
貢自庶邦徑底於中畿餉溢予廪時乃食新爾以推擇
承命奉若成憲朕方盍徹以裕民乃其取贏為羨餘朕
弗臧乃事時則有愆惟爾廸知畏義其往省哉
直祕閣陜西路運使陳遘除直龍圖閣知慶州
直龍圖閣知慶州侯臨知延安府制
朕責成閫外之政委以方面之重欲其因事施宜以權
制敵古者大夫出疆有可以專境外之義而使者受命
辭之禮苟皆從中孰與任事爾等久莅疆場習知邊務
其亦鑒前政之失而知朕意所以付爾者矣必能伐交
與謀善用籌策往悉爾心期於有成
徽猷閣待制龐恭孫知成都府制
春秋王者無外以四裔為守治世為國不師以公侯干
城蠢爾戎羌藉其疆境使為外守以扞固吾圉必有干
城而制其腹心載稽顯庸可無異數具官某歴試於外
實勞厥初往城蠻方以宣王略不有禦侮孰威不庭豈
惟暴露經營之勤實賴撫綏安集之力錫爾延閤殿於
坤維尚繄壯猷以靖疆埸
程鄰知荆南府制
朕偃兵息民不勤遠略蠢兹蠻封請吏於我率是羣醜
以式王命為擇賢帥綏靖其民肆余命爾往固封守夫
地連巴蜀叛服不常不可覿武無使怙亂申命爾往唯
安輯之不求勝也彼擾於服習將率舊德其肯自棄於
惡而必為釁乎
顯謨閣待制知蘇州盛章知真定府制
朕惟内外股肱之郡委重二三師帥之臣苟非更變不
疑謀慮有素則必臨事而懼安所倚成具官某擢置侍
從顯有風烈疇咨夙望之已著庶幾遠人之信服畀爾
方面為朕藩屏夫文武異用兵民異政以文綏靖以武
威制非此二者將焉取斯
顯謨閣直學士梁子野知河陽府制
朕於侍從之臣必試以牧民審觀治行將使知朝廷詔
令之意習四方宣力之事盖不學操縵不能調瑟未能
製錦必將敗材故歴試政事考其功實將有為也具官
某蚤繇閥閱踐更邇服盟津之壤為股肱郡朕既處汝
以近民亦將因民以觀汝其以法令為師則能寡過
知單州宋昇可徽猷閣待制知應天府制
商丘后帝以封閼伯武王以為商人是因始起微子肆
我祖宗造邦王業之始盖與全魏洛師均倚為重朕豈
輕其人哉具官某發聞於少才識膚敏爰試政事委以
留鑰維父維子隠然相望並踐邇列更歴藩服豈非朝
廷之盛而搢紳之寵乎益務靖共無忘忠孝
直秘閣京西運使王璹除集賢殿修撰知平江
府制
昔先王處民瘠土惟民勞乃好義罔有佚欲肆於東南
浮於震澤惟吴會厥壤豐殖厥賦倍蓰民從驕奢狃於
舊俗朕咨度外庸賦政以已俾咸有革心爾服我王事
忱有顯績用分土南服其胥訓小民式從爾政治無康
好舊習惟良顯哉
集賢殿修撰知鄆州吴拭復龍圖閣待制知河
南府制
若古元侯屏衛中國為時友邦以克厥庸用能四方以
無競底於丕平朕惟二三屏翰殿我王室匪我舊人孰
堪往釐具官某政事顯聞有勞於歴試昔踐邇列其能
體予德意用康小民畀爾舊物肆命爾往撫乃封其綏
靖疆土以倡庶尹俾我周邦咸喜欽哉
資政殿大學士中太一宫使兼侍讀鄧洵武除
河南府兼西京留守制
維昔三川之舊邦自周九鼎之卜宅圖書所出之地風
雨所交之畿而况列聖陵寢之所在原廟衣冠之所游
非我舊人孰分憂顧具官某器博而用遠實茂而聲宏
覲自洛師勉留祠館數祈均逸於外服每秉勞謙之小
心朕惟大臣中外之迭居嘉賢者進退之以禮時乃舊
治式圖爾居予欲宣力於四方用觀賦政爾惟乃心在
王室其尚告猷
新除集賢殿修撰知江寧府吕拭可改知鄆州
制
朕申命邦甸侯衛咸勤策戒審厥民俗土風使賦政事
罔有盭政於民惟汶陽夸奢自昔利口未殄矧承粃政
荐荒於厥初爾典治内史光昭前聞率乃尹正於舊為
朕保釐近服肇自東原逹於表海俾咸爾蒙賴惟爾有
休其能撫余嘉師
發運副使集賢殿修撰董正封知蘇州制
吳俗之敝其民輕揚而奢侈機巧而趨利自昔則然維
有德君子鎮之以重厚濟之以簡素則民靡然心服不
令而化爾以長者稱宣力四方昔董漕事既悉其俗矣
祗朕訓告期爾政成
直祕閣權發遣荆南府程鄰特授集賢殿修撰
知桂州制
汝昔治桂林經制南服紀律著於士衆威信伸於殊俗
夫戎巳畏則易懷兵已習則易使其改節制往釐舊治
惟善於始者則能有終其體朝廷柔遠之義益勵將帥
禦侮之略
刑部員外郎孫羲叟除直秘閣知䕫州制
朕底綏九服弗勤遠略蠢兹諸蠻式我王命咨爾舊治
往咸乃衆若古士制五刑典兹遠人之弗率朕惟戎兵
曰大刑其施惟一爾昔佐士師唯明克允庀職東觀光
於申命其尚訓兵講武綏靖疆場
朝請大夫韓持知衛州制
昔之君子有不忍刑罰為治其民靡然愛慕有不忍欺
其長者豈非有德而後能行之以寬乎衛雖褊小其民
重厚朕思得老成人臨以豈弟莫如汝宜昔詩人稱衛
武公之德曰寬兮綽兮善戲謔兮謂其文而有禮以寬
得民也汝實其言豈惟民是賴朕實嘉汝
蔡居厚知齊州制
齊古之建國其民漸於洙泗好禮而畏義尚賢而貴老
可以德服不可以力勝可以靜治不可以衆擾昔之為
齊者以平易近民而民歸之以淸淨為貴而民自定汝
以循吏有聞愷悌多愛其師治道於相國而追太公之
遺俗則於汝政成不勞而治
張邦昌知光州制
有民人社稷之重足以為政有庠序禮樂之教足以為
學君子學道則愛人亦可以行其所聞矣汝言語政事
見於已試光雖小邦民俗寬厚請問故老延見諸生因
其禮俗臨以愷悌則予汝嘉
顯謨閣待制知鄭州吕益柔除知越州制
三代要服處會稽揚州之域不及以政然昔有夏方懋
肆覲羣臣於會稽地雖險遠亦后省方觀民所底朕敷
求愷悌之士惠綏遠人殿於大邦作固南服具官某寬
厚有容安靜不擾往喻條教究宣德澤無曰鄙遠如在
近甸惟民阜安乃稱朕意
顯謨閣待制知明州李圖南除知越州制
朕惟風俗之敝重内輕外師帥近民咸不屑為政去國
益遠則輕棄其民故尊寵侍從之臣出為屏翰之寄以
倡庶邦示不忘遠具官某質厚無華木訥有常易汝近
邦往臨越俗因其故習臨以簡易使遠民識侍從之體
國而知朝廷之德意則予汝嘉
石公弼知襄州制
朕加惠四方監求民瘼夫能為朕推廣德意惠康小民
非爾庶邦之司牧歟惟左右侍從之臣知朝廷法令之
本則賦政於外剛柔適中縱舍有度具官某試於淮海
既習為郡爾亦知夫去其敗羣如牧羊者乎以爾維揚
之政施於江漢之國勉師吏道無忽吾訓
給事中劉安上除徽猷閣待制知夀州制
朕垂意四方恤隠鰥寡用勤施於遠民咸使得職惟厥
左右近臣審喻朕志其能底綏有衆具官某率履自躬
克有常德昔爾代言昭播告於庶邦匪難自口施乃政
事矧兹近服若予邦甸惟爾心祗辟罔有内外其尚豈
弟擾民永綏厥衆
端明殿學士知熙州林攄除知永興軍制
朕聞有室大競内必有折衝樽俎之臣四方于宣出則
為干城腹心之寄非爾舊弼孰寧我家具官某博厚而
高明沉潜而剛克出疆報聘不降色辭輔政竭誠協贊
帷幄朕惟咸秦西夏之屏有疆埸外域之虞倚綏信臣
崇簡夙望庶幾兼資於文武以厭未形將使畏服其威
名式遏亂略增隆秘殿之職載易河湟之封繄爾外庸
紓予西顧
端明殿學士正奉大夫新知永興軍林攄知應
天府制
昔詩人嘉孝友之士相戒以養春秋褒臣有母遺施及
其君矧我帷幄之舊方懷喜懼之極苟以誠懇可無從
乎具官某秉弘毅之節蹈匪躬之故思得卿重撫臨西
秦而指赤心方寸之地披昔人將父之請辭意迫切覽
之惻然我圖爾私莫如便鎮其改節制往釐睢陽夫為
人子能孝其父豈為人臣而不能忠其君哉
徽猷閣待制知應天府宋昇除知汝州顯謨閣
學士席旦知永興軍制
朕歴選侍從股肱之良出為方國屏翰之寄中外踐更
出處迭居固未嘗有三年淹也其倚重均一亦何常之
有具官宋昇議論通明資識強敏易地臨汝徒以爾昔
為宛丘密邇疆境習其禮俗無秕政事必能以平易近
民使鰥寡得職具官席旦樂於愷悌文以禮樂乃者治
蜀威信顯聞其以蜀政易制西夏無改乃舊撫臨兵師
夫為人臣宣力孰匪事君能為朕使遠人綏安則為報
國
端明殿學士徐處仁知潁昌府制
唐虞分岳牧於内外實政事疇咨之臣肆於成周出納
王命其在内服曰卿士乃承寧諸侯以揉庶邦在外曰
方伯兹予有近臣出入中外懋顯休績民克宜之具官
某宏毅有守直方不疚協陪國論造辟納於嘉言朕應
爾顯德起爾燕休俾爾作固翰垣以憲方國矧昆吾舊
宅之壤密邇邦甸惟乃心靡不嚮帝室其尚入告爾猷
無替疇昔
徽猷閣待制張果除真定府路安撫使兼知成
德軍制
河朔天下之根本昔者禹於冀州獨重其賦而常山兵
賦之重為河朔根本之固維此真定密邇獯鬻謀用儒
帥折衝未形具官某使於四方宣力惟舊忠以上事義
不辭難方朝廷柔以大盟而疆場安於無事繄爾更歴
往予綏靖治兵牧民文武並用其訖爾庸以寬予顧
王璟河北路㳂邊安撫副使劉宗道京畿路提
刑兼保甲制
訓兵於畿甸備邊於河朔授以使指傅之戎政皆武列
之選也汝自外而入其責益專審慎刑辟肅齊師旅祗
服朕訓以底成績
徽猷閣待制知永興軍何述除涇原路經略安
撫使知渭州制
四方無虞兵寢不試則疆場之臣參用儒者使備患於
無事而厭難於未形顧非邇臣孰堪倚重具官某以儒
術進用以吏事通顯撫臨西秦具著威信易爾節制往
釐平涼夫上兵伐謀無所事戰軍事有禮無易紀律朕
方懷柔四國不勤遠略爾其謹修兵戎有備無患
殿前都虞侯懷州防禦使姚古特授湟州觀察
使侍衛親軍步軍副都指揮使環慶路經略安
撫使知慶州制
用公侯以制腹心足為予武執干戈以衛社稷無易老
臣具官某沉靖有謀忠勇不疚習知遠方之事積有扞
敵之庸俾靖羌戎往固疆圉朕方責成宿將戒以戢兵
汝其威重顯名震於逋寇
龍神衛四廂都指揮使開州防禦使劉仲武知
熙州兼熙河蘭湟路經略安撫使制
朕惟羌戎叛服之弗常思將帥委任之宜擇必有豫備
以戒不虞伐敵以謀雖本廟勝之策隸兵以武式倚方
面之臣具官某沉靖有謀忠勇不疚習知遠方之事積
有扞敵之庸申命河湟攝固疆圉朕方責成宿將戒以
息兵汝其威重顯名震於逋寇
种師中湟州觀察使侍衛親軍馬軍都指揮使
制
用公侯以制腹心雖本廟略執干戈以衛社稷維爾將
臣式圖勲勞肆用褒顯具官某積有世閥著聞邊陲顧
弗譓之蠻方窺新造之城壁繄爾士衆破走豺虎之羣
俾我天威速如雷電之至師旅益振羣醜既俘朕惟戰
功曰多賞不踰月制詔大吏趣論乃勲寵升廉車畀乃
舊服庶幾忠力之必報以示朝廷之不忘虎臣獻功古
有在泮之禮太師論賞職在盟府之藏其訖爾庸尚資
禦侮
判登聞檢院王仲端除軍器少監制
昔我先王儲戎器用威不若惟時罔俾衆覿用櫜弓戢
戈藏於王府曰惟佳兵朕敷文德底乂制戎器曰毋忘
備禦惟爾愷悌篤誠圖忱於德若昔垂共工弓戈竹矢
肆後王典寶粤崇鼎離磬惟均令命爾若予工往蠲乃
事惟明時述欽哉
劉伯容閤門宣贊舍人制
漢以謁者治禮以執法者舉不如儀今兼其任重矣朕
惟四方觀禮於中國贊謁大庭詔見九賓使覿國容非
嫺辭令其孰為之汝務篤謹思所以稱
汝州防禦使知客省事錢愕除樞密都承旨中
亮大夫趙希古知客省事左武郎朱孝莊簽書
東上閤門制
朕惟成周侍御之臣粤虎賁小尹暨於攜僕罔不秉德
祗畏承弼厥辟夙夜無敢戲怠朕用昭德塞違以厥庶
尹達御事用追迹於文武以爾具官某將事歴年罔有
逸德朕嘉乃庸無斁乃事其陟前列往踐乃職曰愕爾
承朕命曰希古爾典屬國曰孝莊其以爾莅上閤咸聽
朕毖無棄爾成嗚呼戒哉弗慎厥初其艱有終
開封尹王詔除龍圖閣直學士提舉醴泉觀制
古者優禮耆艾大夫致其職事於君而猶有不得謝者
所以示朝廷尊賢而尚齒也具官某名臣之後尚有典
刑歴年之久更練衆職乃者典治内史以惠愛聞雖精
明不衰而旅力則愆方當憫勞官職之事佚其筋力之
禮而久於繁劇非朕所安其直延閣往莅祠館上以稱
朕貴老之意下以慰爾成勞之久可
監登聞檢院鄭脩年除直祕閣提點醴泉觀制
國之宗臣佐佑帝室天厚之報必世其德嘉爾好修洵
美有儀非特以見文獻之自亦因以知君子之澤處爾
天禄間莅祠館譬之養材封殖以待用並事君親豈不
俱榮哉
謝彦除直秘閣提點醴泉觀制
朕收俊傑以待用養耆老以厚風俗爾黃髮之良服勞
於外還職爾舊益崇爵列夫老者不貴其力而稱其德
賢者不求於日用而有餘於歲計處爾以東觀之職所
以示尚德齒於朝也欽哉
辟廱博士湯孝本除直祕閣提點洪州王隆觀
制
爾昔嘉遯光於師言朕命邦伯勸駕乃造於朝置諸師
儒使士咸有矜式弗渝初志復辭厥位惟去就始終秉
德不疵實能篤厚風俗律我有民其錫祉福寵爾東觀
之職式用榮歸欽哉
茂州團練使崔仲安落致仕提舉西京崇福宫
制
士之致為臣者篤老而疾引年釋位禮也今爾稱道之
言不亂而筋力之禮猶壯朕安可聽其歸哉然重奪爾
志閔勞以事故處以祠館使從家食上以稱朕養老之
意下以崇爾廉退之行忠於事君何適非報
光禄寺丞陳克致仕制
汝以疾自引致官為臣之義有去就終始之節朕惟壯
而委質老而謝事可不有加秩以榮其歸哉祗服新命
益隆德齒
大中大夫提舉亳州明道宫劉奉世除端明殿
學士致仕制
委質事君匪艱於初惟進退卒用不疵其艱在終我其
灼知為臣之不易保厥躬惟明哲具官某惟時耆艾嚮
用夀考乃晦明生疢固辭厥位朕嘉爾舊人休爾有辭
於逸惟爾應受顯福多有歴年增錫命秩粤榮初終其
尚若古里居惟爾尹人祗辟
翰林學士知制誥張閣守翰林學士知制誥致
仕制
仕而委質於君疾病則致為臣而去禮也朕於通籍之
臣皆有以寵榮其歸而况左右侍從之臣哉具官某延
登近列實有昭德乃以病悴自歸印紱為聽其去以耆
爾祉爾其務寧精神冀疾有瘳如古之賢大夫享賜金
以娛父老傳安車以遺子孫豈不為終始之榮哉
鄭僅可通議大夫致仕制
爵人四方胥訓凡厥重輕於我極朕用祗嚴老成人顯
乃爵齒矧引年釋位我其敢用煩爾以政具官某實有
嘉德克媚上下去就不媮無留於禄惟周人忠厚成俗
曰養老作民恭先肆耆爾祉風於後以勸惟朕眷爾始
終其爾亦克有終
朝奉郎王實特落致仕制
士強艾乃服官政爾謀乃逸棄日於未艾矧我先正之
後惟爾載德不忝其服政事勉蹈故武光昭前聞
