忠惠集卷九宋翟汝文撰
啟
賀除司空啟
貔虎指蹤遠臨萬里風雷發號進陟三公父騰朝野之
歡聲散作廟堂之和氣恭以某官呼吸造化扶掖太平
勲業軒昂書在鼎鍾之上聲名飛動塞乎天地之間手
斡坯陶氣蟠海岳天下指唐虞之俗意將億萬年胸中
視姚宋之徒可容數百輩憤西平之驕寇蹙永泰之雄
邊不勞堂上之竒兵奄有湟中之故地戎容鷹奮絶紫
塞而斷黃河敵騎蟬歸披青天而覩白日太宰以秘謀
摧勁敵英主以顯號旌元功赤舄有光獨追姬旦黑頭
未老不數王恂孰謂廟堂之謀第許邦人之頌肩駢四
海仰周官論道之賓師膽落百蠻聳漢相驚人之風采
官儀既已重九鼎國勢自然如泰山某遠託鴻私側聞
成命戒宣王師旅徐方既同徹申伯土田周邦咸喜望
鳳池而屬目賀燕厦以搖旌
謝除館職啟
蒙恩授前件職者奉對西清凜天威之咫尺策名東觀
近雲漢之昭回顧影自惟無顔以寄唯石渠天禄之府
秘金匱玉版之藏翰林墨客之文章河圖洛書之典訓
怪如齊諧之所志微至稗官之所收極備至於方言其
流及於瑣語煨燼竹簡發羽陵汲冡之編科斗漆書讎
魯壁淹中之蠧盖古人禮求諸野而失官學在四夷僅
有典刑推亡古昔仲尼之悼借馬猶及闕文夏禹之尚
遺聲以存追蠡自非網羅百氏之學貫穿千載之間約
六藝以成章洞九流之領略則孰能刪除繁穢訪拾舊
聞得商頌十二篇考次逸詩之闕取武城二三策緒正
古書之遺至於曉幼婦之微文釋皿蟲之訓纂討論窽
識辨岐周栒鼎之銘義證古文迹東漢顯陵之策唯時
遴選益嘆才難固將廣豪傑之儲須以待朝廷之用必
如前哲增重此名而況切近禁嚴雍容嘯諾建章鳳闕
望帝極之太微策府玉山應星躔之東壁欲掄材於人
物聊養望於歲時某意廣才疎心勞志大空懷憂國見
謂狂生中捐末路之差池未分昔人之憂患言從宰掾
入簉書林汗青簡於季年絶韋編於卒歲初無聞於是
正獨能問於何如恭惟司空僕射相公德盛阿衡師惟
尚父服衮衣繡裳之命數寵冠上公偉龍章鳳姿之儀
刑照映羣辟略春秋責備之法得天下英才之歸雖此
妄庸不忘教育孰云晚出得與斯文乃睠蓬山世惟舊
物慨流波之未遠愴風木之纏悲再命維新相望踵武
惟先人嘗掌斯事獲繼前修卒父業復總羣書敢期故
實永言陟岵之感終廢蓼莪之篇然而以先儒之熟訓
詁而誤爾雅之彭蜞大夫之識具敖而名先君之獻武
況如淺陋無乃闕疑庶幾農馬之專可與魚蟲之注述
陶唐至於麟趾安所發明頌聖主之得賢臣或能論著
賀拜太尉啟
伏覩制詔廣西蠻峒納土置南丹州幅員萬里司空僕
射相公策拜太尉者臨軒用樂以答元功告廟冊勲益
崇殊典盖名器以實浮而增重惟德量故寵至而不驚
戎夏聳聞神人溢喜古者天子有道守在四裔賢人在
朝折衝千里維時巨室必有世臣使其國勢之輕重繫
於存亡人材之盛衰視其進退崇堂遠地知廉陛之難
攀猛獸在山歎藜藿之不採當今之世莫我敢承恭惟
司空僕射相公輔翼聖朝股肱帝室躬回天之勢而人
主不忌有盖世之略而天下莫爭乃眷蠻方悉歸輿地
闢國百里顧爭尋常通道九邊比為狹隘用能當四輔三
公之冠專五侯九伯之征兼軍國之異容極將相之隆
數來威有克壯之元老無競以烈文之辟公而況今者
符貺薦臻君臣歸美斂嘉祥以敷宏德惠興雅頌以文
致太平主上虚已以聽公明公宏度以鎮物協同羣后
之讓永觀晟樂之成巋如九鼎之安靈承帝鼐之固
賀拜太師啟
伏覩制詔正月一日大慶殿朝賀受傳國八寶太尉僕
射相公冊拜太師者仰止三朝之老蔚為萬乘之師裂
以山川世胙之封崇以鈇鉞專征之器貴窮人爵克享
天心古者天子有七人之爭臣太師首三公而論道所
以儀刑海内輔導帝躬嚴朝廷則爵為達尊事德義則
貴有所屈成湯先學於伊尹必有所不召之臣穆公無
人乎子思不能安長者之側有來命世之哲以起非常
之原恭惟太師僕射相公道濟彌綸文能經緯非予覺
之誰也豈曰友之云乎王曰嗚呼父師作祗命周公之
冊余惟克邁乃訓繼舊學甘盤之賢極名器則禮敬益
隆咨典刑則老成為重就訪大事必先太史之乞言俾
乘安車參用黃門之設几底於五典論厥九疇以鎮定
如巖石之瞻以博厚若阿衡之倚一國之巨室所慕為
政不難天下之大老來歸其子焉往用能制作禮樂頒
度量於明堂寅亮聖明受泰元之神策肇稱寶玉於赫
祲容然而無競維人惟德其物昔者倚相能道訓典晉
大夫失問於白珩子反善理兵戈秦使者改觀於和璧
不有君子將焉取斯洪惟熙洽盛治之聖朝相以瑰瑋
光明之人傑光于史冊配君陳畢命之書載之聲詩詠
崧高烝民之雅
齊州到任謝監司啟
祗命宮祠久遠從臣之荷槖叨恩民社復分刺史之虎
符景仰下風竊依條教恭惟某官精誠許國術略濟時
頒朝廷寬大之詔書慰父老傾聽而扶杖顧如衰朽敢
自懷安冒東海之優除或容病守依潁川之厚德未遂
聾丞
齊州到任謝執政啟
寢命西垣仍叨内閣分符東海尚玷名城亟遵道以疾
驅方下車而觀俗請問故老延見諸生周楚漢之舊封
覽山川之形勝帶牛佩犢襲土風奢侈之餘褒衣大裾
有掾曹舒緩之俗顧面牆之不學懼文謹之徒傷伏念
某志古好修與時寡偶早從前輩聞長者之遺風晚託
後車竊先生之餘議自以附青雲而施後世無愧昔人
豈云懷琬琰以就煨塵分為棄物叨踰近服謬竊寵名
食厚禄以自私辜大恩而不報恭惟某官儀刑四海師
表萬民樂天下之英材收海内之名士乃如樸䔩亦預
甄鎔雖剸煩治劇之未能儻奉令承教而猶可眷惟齊
地著自前聞求善政之所存去當時之雖遠持治道於
相國寧以清靜而容姦遵遺俗於太公庶幾簡易而報
政
齊州與安撫啟
寢命贊書叨恩符竹乃緣屬郡得隸价藩駕駟赤帷獲
仰使車之舊物屬鞬戎服行修帥府之覲儀愒日以須
披雲在望其為欣誦難悉敷陳
陳州到任謝執政啟
罪釁餘生苟庇身於祠館懷安晚歲永畢願於桑榆忽
分符竹之榮復有民社之寄顧憐膠戾仰愧甄鎔伏念
某處既近危動而得謗了何知於憎愛久已昧於周防
少苦病衰無復事為之志晚嘗憂患益頹榮進之心頃
以謝章再罹謫籍一隕身於衆口投散地者四年奪斧
是憂誰肯食漿而五餽翳桑之餒僅能餬口於四方敢
圖流落之餘終預眷憐之末尚容假守使得食功恭惟
太師相公經緯人文燮和天縡維持國勢於九鼎以福
萬方網羅天下之衆能不遺一介獨兹枯朽之質倍費
封殖之恩雖無責報之深敢忘施德之自復神明於舊
觀已悟昔非措步武於夷塗冀從今始感佩之至筆舌
難周
宣州到任謝執政啟
分官支於符郡苟以庇身觀治行於臨民使之從政愧
非其任命不獲辭伏念某少自刻修早罹憂患風波讒
搆久負念於昔人衰命懷安了無心於世故頃繇瑣闥
屢乞州藩自惟無用之軀宜處不爭之地終煩封殖得
遂便私恭惟某官經緯人文燮和天縡謂論思於侍從
能體朝廷使隸職於禁嚴增榮湖海庶緣寬假暫就退
閑敢不祗奉官箴肅承優寄拙于謀已惟無愧之為安忠
以事君顧何適而非報
問侯中書侍郎啟
猥以微生叨從末宦效九九之技夐若江湖之濱瞻兩
兩之符邈然霄漢之表顧門牆之彌峻致竿牘之罕通
引領惟勞傾心則一伏以某官躬稟間氣親遇昌辰道
以非常之才助成無競之烈謀謨帝所勱相王家順迎
六氣之和茂擁三靈之祐發揮一德使邦朋之寖消感
慨百為由國是之先定及此精神之會應於寤寐之求
天睠孔昭民瞻允屬據百僚之上已知體貌之崇居三
事之先即俟儀刑之正上以副一人之意下以慰四海
之心深念宗祊加護饔寢
賀侯中書得請宮祠啟
右某伏審宮使中書侍郎得請宮祠歸榮故里雖老成
去國之易而明哲保身之全多士嘆嗟餞韓侯之出祖
邦人慰喜詠季子之來歸恭惟宮使中書侍郎正色立
朝遠猷經國方崇鼎鉉之拜以正公槐之尊而乃深畏
功名肆懷丘壑上章力懇解組如遺仰高行之絶倫聞
餘風而興起乘安車而過諸子未慕昔賢揮賜金以娱
故人用償夙志行膺宣室之召復佇衮衣之歸某荷眷
特深辱知有素顧望塵之密邇獲擁篲以候迎炎暑正
隆川塗尚阻伏乞上為宗社倍保寢興
賀除開府儀同三司啟
視秩公槐增華將鉞官儀鴟尾共瞻黃閣之崇命數彈
冠咸仰黑頭之拜傳聞四遠頌嘆一詞昔者周公之勲
封伯禽於魯國康公維翰命召虎於淮夷然而伯禽無
預於成功召虎克承於先世猶且寫諸琬琰播在聲詩
豈有述作萃於一門事業煥乎當代朝廷無出其右簡
在帝心父子同升諸公貴窮人爵衮衣焜燿而交映革
履差池而後先稽參舊聞曠絶無輩恭惟開府相公身
兼數器德範羣倫方當強仕之年已佇登庸之望曲臺
容典潤色倚以告成東觀諸儒總領資其折衷迨兹顯
拜誰曰不然某夙荷眷知獨傾意氣七登三事願觀伯
始之榮四世五公當繼諸袁之盛
賀譚太尉平寇啟
師旗爰舉計出萬全賊壘既平功成一戰吏復專城之
舊治民還案堵之故居和氣遂充歡聲頓溢恭惟某官
胷吞萬象心貫兩儀誠節著乎朝端威名行乎海表龍
韜決策廟堂推必勝之謀虎帳運籌彝鼎載已成之績
憤無知之狂寇干有赫之明威慨然請行期於奮擊具
嚴師律靡須遺鏃之勞克定侯藩俄靖入郛之警屈此
羣醜釋其下人使恩信之兼施知勲庸之益大顧惟弱
植獲佐偏州覩捷奏之交馳激懦衷而增抃
又賀平寇啟
陳師鞠旅既燀威靈折馘執俘遂平寇虐悉賴藩垣之
治用昭帷幄之謀慶溢人神歡均遐邇恭惟某官忠存
衛社業茂安邦威加草木之微信及要荒之遠闢國百
里嘗參預於戎昭教民七年因繕修於武備舉無遺策
動有成功屬鼠竊之貪饕賴鷹揚而翦滅果憑勝算亟
正嚴誅使逋藪之已空實成城之可恃吏皆案堵民乃
奠居然以建大將之旗往既侔於伐蔡仗元戎之節今
復類於平吳允集茂勲宜膺殊奬當聞華衮之就拜庶
至高牙之請行乃眷偏州實臨孔道欣覩奏功之日幸
臻徹警之期抃躍之私倍萬常品
賀除少師啟
伏審盟府第功路朝奉策備孤棘威容之盛更師牙節
制之雄凡逮聰明孰不忻慶竊以君臣相遇古今所難
來伊呂於遠方乃成嘉績歎蕭曹於異代或為美談況
夫間世之偉人生於一國之巨室典刑所屬體貌自崇
恭以某官盛德庇民深忠衛上柱石邦家之用蓍龜帷
幄之謀躬致勲勞是謂周公之元子志存詩禮蓋承魯
國之真儒聿追三代之風嘗定一王之法規摹遠矣文
物煥然爰開公府之華以席相門之慶屬時栢寢追貴
椒房更煩典護之勤兹被寵光之渥衮衣赤舄即登三
事之聯駮馬朱蹏豈俟九重之夢顧惟鉛割夙荷陶成
自乘下瀨之舟坐隔翹材之館曳丈二之組方圖力報
於殊恩聞尺一之書已覺心傾於美蔭
賀太師收燕山啟
伏審告廷大號正位上公遠冒山河擁百靈之交衛進
遊廊廟膺多福之鼎來凡逮有生孰不同慶恭惟某官
三朝元老四輔宗臣忠誠動乎冕旒威信行乎華夏謀
深辟國無如召公道懋格天有若伊尹由是致二帝三王
之治用能專五侯九伯之征竒功屢書已在鼎彝之上
勝算迭用不出帷幄之中乃眷燕雲久湮沙漠累聖未
遑於問罪斯人自致於渝盟當宁請行乘機撫定貔貅
萬旅正十六州疆埸之初煙火一家復二百年版圖之
舊廟略已定凱旋而歸勒名重崖舍爵清廟固宜備非
常之典冊然後稱不世之勲勞錫盾彫戈亟上元戎之
節衮衣赤舄首登真相之班益峻臣鄰永熙帝載某方
馳驂驛莫造鈞庭聞社稷之殊休增搢紳之懦氣輒陳
固陋敢冒近嚴(云云)詞語瀆煩欲盡芻蕘之讜體貌間
絶願寬鈇鉞之誅
回知明州張殿院啟
懇辭越郡願上守符歸卧漳濱得諧養疾瞻光塵之密
邇欣德蔭之被承恭惟某官豈弟宜民忠誠許國烏臺
風采夙高白簡之名熊軾憑茵復仰青氊之舊仁聲先
路士庶慰心某猥以昔年蚤嘗望履鎮江故里獲修桑
梓之恭鄞水社門益賴芝蘭之臭未遑馳問先辱誨音
感愧之懷敷陳罔喻
回李越州啟
懇還印綬老矣歸休卧病江湖居然待盡豈謂遷(原缺)記
室之問寵以物儀以疾疢遺公之憂訪其生死載銜謙
眷倍切感銘伏以某官直諒多聞中和體備方藩維之
重寄獨兄弟之迭臨榮擢縉紳名聞當世乃者慨敵人
之侵噬請漢節以奮行深入強鄰坐獲折衝之策底寧
亂略勢踰伐叛之師宜入秉于事樞尚均勞于方面顧
惟朽邁已隔交承間步武之差池企風流于嘯諾兹蒙
過譽實賴覆藏非取則之柯孰云不遠如膠柱之瑟允
屬更張
回鎮江府安撫趙延康啟
假守藩符獲依鄰郡封疆密邇相聞雞犬之音政化流
行不待馬牛之及恭惟某官躬行豈弟體備中和久推
重於縉紳固相聞於風采出臨藩屏糾合義師元帥總
戎首預幄中之畫前徒奔北獨專方面之勲乃眷殊方
創為輔郡疇咨師帥允藉賢名蒙庇京師已賴洪河之
潤倚強王室重增盤石之隆敢謂謙光首貽書誨徒佩
芝蘭之臭敬修桑梓之恭感愧之懷敷陳罔既
回謝葉左丞賀除參政啓
右某啟進陪端揆參帷幄之近嚴入贊事樞輔朝廷之
遺忘方時艱棘屬任勲勞敢謂衰遲亦容尸素伏念某
抱痾歲久與世日疎身伏海瀕久有乘桴之志心存王
室尚懷䘏緯之憂適圖訪於舊人使預聞於政事顧惟
非據乃濫同升恭惟某官德宇粹夷天資亮達心游六
藝成深厚爾雅之文體備四時藴東南清淑之氣居慙
末至獲仰後塵欽賢人引類之私偕君子彙征之福況
蒙函誨追誦昔游傾意相期若芝蘭之同臭論交久要
知松栢之後凋感愧之懷敷陳罔既
回謝宣撫李相公賀除參政啟
恭惟宣撫觀文僕射英略絶人高名映世再煩舊德出
總專征體貌未移孰斧斨之敢缺精神方壯賴樽爼之
折衝自非文武之兼資詎識安危之注意顧惟疇昔尚
及周旋久矣負薪上還漢綬居然掃軌望絶膺門敢意
謙光未忘雅素書函俯逮慰日暮塗遠之勤老病增光
誦室邇人遐之歎其為感佩難悉敷陳溽暑正隆川塗
方阻伏乞上為宗社倍保寢興
賀沈參政啟
伏審進執事樞對揚休命參謀帷幄之近熟簡聖衷圖
任股肱之良允資人傑恭惟參政才兼數器望冠一時
正色立朝追正始名臣之後高文華國配興元戡難之
勲方藉壯猷遂陪機政深惟賢俊之得位必有籌策以
致君固將拔用衆能共謀王室芟夷多壘益整戎兵北
敵遁逃蒙賴折衝之略中原蕩定倚須恢復之期
回知平江府向侍郎啟
伏審寵殿近藩撫臨吳會疇咨舊德方三接之便蕃雅
量辭榮遽一麾而出守恭惟知府侍郎閣學高名映世
偉度絶人屬圖攀附之初特起燕閑之久承明厭直復
為解組之行輔郡勉留莫慰懷章之喜雖山林之志始
願不渝而廊廟之姿輿情所係回翔少日綏靖此邦某
晚歲逃虚久已竄身而避地先驅入境不獲擁篲以望
塵敢意謙光首貽書翰顧惟衰朽但切銘藏
回知台州王待制啟
右某伏審進陟從班出臨藩服建牙入境問俗搴帷恭
惟某官體被中和器涵光大高文華國舊傳家法之餘
發策廣庭早冠太常之第方俊游之並進獨靜退以不
爭記事丹墀仰直諒多聞之益代言禁掖資深厚爾雅
之辭屬者倦入直於承明分守符於方面請臨劇郡出
試治民方將頌朝廷寬大之詔書慰父老傾聽而扶杖
某漂流澤國得謝聖時枯槁餘生允賴洪河之潤高明
垂照尚蒙分燭之光豈謂謙沖首貽函誨載惟厚德彌
切感銘
賀市舶再任啟
兹者伏審光奉除書再還舊物恭惟某官天資沉厚知
術通明馳騁事功豈獨吏能之最發揚文采溢為翰墨
之餘某頃假守符謬承德蔭再曕使節竊賴餘光仰步
武之未遥覺神明之還觀深惟賢者之受福允賴王明
更欣君子之得輿永為民載未遑馳慶先辱惠音感愧
之懷敷陳罔喻
答徐内翰賀正啟
獻歲履端已迴旋於星紀王春謹始方頒授於人時宜
膺首祚之初克享朋來之慶恭惟某官典刑夙望德齒
兼隆顧叨冒於守符竊被承於餘蔭宜民受禄踐正月
之始和視履考祥對三陽之交泰屬嬰郡寄阻造賓閎
伏冀調護寢興益綏祉福
冬至答徐内翰啟
伏以天元肇建氣應黃鍾至日舒長景旋南陸竊惟視
履宜享殊休恭惟某官大雅典刑縉紳耆舊宜民厚德
協應宮聲之和映世高名仰如雲物之瑞甫臨嘉序茂
集繁禧佇聞三節之召還偕與一陽而來復首蒙賜問
益厚銘藏
冬至回王侍郎啟
右某伏以氣應黃鍾肇紀天元之建景旋南陸茂迎日
至之長竊惟視履之休宜享彙征之福恭惟某官高名
映世雅量絶人釋省闥之迴翔均輔藩而偃息政流民
悦協應宮聲之和德與時行仰如雲物之瑞甫臨嘉序
茂集繁禧佇聞三節之召還偕與一陽而來復顧誦言
之難切悵謁賀之無繇首辱移書益深銘德
賀府守啟
顯膺温綍榮殿巨藩威懷素聞欣畏迭見恭惟某官高
明拔俗端亮表時學問淵源皆當世鴻儒之事論議慷
慨有前古直臣之風膚使屢將休問彌暢當饋餉浩繁
之劇在談笑從容之餘罔敢告勞爰許均逸政成吳會
竚觀訟缿之空名在漢庭即被賜環之迅某忻聞成命
久竊餘光願陪後乘之游凝望前旌之至其為喜幸曷
既敷陳
賀運使轉官啟
伏審光奉制書進登爵列伏惟慶慰恭以某官天材果
藝德履中和露冕搴帷民聳觀於旄節奮髯抵几吏畏
服於教條果膺增秩之榮式慰輿人之頌深惟賢者之
受福仰賴王明更欣君子之得輿永為民載未遑馳問
先辱賜書感誦之懷敷陳罔喻
賀中書葉舍人啟
伏審登榮柱史進直掖垣先進同升欲斯文之得與後
世取則知吾黨之所裁自聽綸音翕騰輿頌竊以朝廷
之指麾號令一出于文章儒臣之辭命語言實關于政
體觀時制作與世盛衰方聖神之御天暨聲教于殊俗
言惟作命孰形播告之修令出惟行厥在典刑之自用
能昭回之光以藻飾萬物文告之令以震疊四方煥乎
知天子之聖明卓然使當世之聳動恭惟某官當仁不
譲(闕)洞達徽言韜涵雅量董石渠之論著(闕)尚須明試昭
示顯庸遂躋持槖之班是正握蘭之任典章故實疇咨
世叔之討論告命冊書追繼周公之煩悉當今誰輩與
古為侔佇觀綸綍之行益厲風雷之播乘時得位為國
有人然而摛翰墨則不貴于浮華備顧問則當先乎學
術資君侯之博識具帝制之坦明穆宗之訪仲舒宜為
唐誥中郎之咨伯始益練漢儀
代轉官賜第謝執政啟
比膺帝眷亟進官聯仍拜賜於芝函遂登名於桂籍寵
光横及感涕交流伏念某性昧知方才疎適變少為遊
學不能收場屋之功晚乃遭時已叨陳侍從之列荷大
均之曲造懼小器之疾顛每究勤渠勉圖稱塞技已窮
而難強力弗給而易疲至如饋餉之薄勞乃是轉輸之
常職俾之增秩固慚恩數之已優假以決科更使品流
之稍異自惟何者可得兼之此盖伏遇某官道濟寰區
功存廟社削除強敵既恢經武之圖旌别羣林更助右
文之化故捐殊賞以賁微軀某敢不竭節奉公推誠享
上謹邦國貢輸之備識朝廷法令之宜庶幾此心何敢
云報
代人謝運使胡修撰舉改官啟
浮沉州縣甘老簿書出入門牆誤緣翰墨更借拔援之
勢遂成汲引之恩投足知歸撫心懷感伏念某江湖一
介塵土半生叔夜麄疎顧豈堪于作吏次山浪漫盖亦
懶於為官未能從洗耳之謀不免效折腰之態庸庸備
位職號馬曹累累隨行事皆牛走念是非之相亂致力
命之兩疑借曰自媒正使誰譽比因修小記室之問乃
得望大君子之光顧盼所加遂謂衆中之異聽聞或誤
遽忘名下之虚公賜品題曲為道地意極丘山之重言
逾布帛之温退省庸虚豈能稱塞兹盖伏遇某官權衡
一世水鏡九流發為月旦之評動合春秋之法敝帚無
用提擕使享於千金駑馬有知鞭策俾專於十駕顧如
妄瑣亦冒揄揚某敢不欽誦格言勉圖報效許以操修
遂慎當遵節義之大閑謂其學問加勤敢衒文章之小
技庶幾激勵無辱知憐
代人謝運使王待制舉改官啟
三語就辟亟從幕府之趨一鶚興褒輒累公車之薦荷
大恩之已至懼小已之弗勝伏念某濩落散材媻姍蹇
足貧交易厭揖窮鬼以告行拙迹難安拜天孫而請禱
念兩求之皆失歎百慮之交攻髮已星星心徒烱烱一
昨汰從黌舍還綴班曹路隔九霄豈有修門之夢家存
四壁未成下澤之遊挫箴資餬口之圖束帶效折腰之
態當塗知已或似寒蟬末路依人定慚社燕幸遇搴帷
之始頓形傾盖之餘召置門牆使操翰墨然員多闕少
時方會於省官而親老家貧勢固難于擇禄朅來書獄
聊以代耕盖由剡列之私遂適便家之願更煩汲引彌
見矜憐此盖伏遇某官盛德涵容通才應變以成室屋
兼收椳闑扂楔之微可羞王公近取蘋蘩蕰藻之賤故
雖沉於下列亦不壅於上聞加惠寒生增榮孤宦某敢
不希蹤先哲抗志後塵抱槧磨鉛期不易儒者之事飲
冰食蘖庶無負門下之知
代人謝秀守苖郎中舉改官啟
二紀服儒嘗念呻吟之舊一官書獄豈堪流落之餘遽
辱提撕重為榮耀伏念某受生多難涉世少徒粤從鍾
釡之謀濫汙軒裳之列衒玉賈石夫豈本心乞酒得漿
乃其定分亟捨絃歌之樂驟當敲朴之煩羣言譊譊爭
沮幕中之辯獨行踽踽敢矜席上之珍乃使掛需頭之
章終免為搖尾之態靜言特達重愧空疎此盖伏遇某
官隱德在時精忠許國牧人馭衆共師循吏之風流推
賢與能自得大臣之識度優容寒素曲賜㢡成某敢不
銘肌感恩刻意為善庸庸末學儻有見於施為斷斷餘
生庶無忘於報稱
婚禮納采啟
求伉儷於閥閱所以親仁助烝嘗於春秋實為嘉耦已
嫁纓而得請將敝族之照臨伏承(云云)婉娩女功柔嘉
婦則某舍弟聿求中饋之主得此季蘭之姿獲命于歸
以圖不朽是宜家室敢徵卜于蓍龜以承宗祧用徼福
于祖考辱嘉言而拜貺修菲幣以行成謹奉狀
婚禮請期啟
合姓之重滋有成言將幣之儀以為嘉好抑撫臨其家
室大燕及其宗姻不顯其光自他有耀維兹後世之永
賴天啟其衷俾我先君之寵嘉人各有耦聊卜云於近
日尚燕爾之及時奠鴈于門顧委禽之荐至御輪成禮
須授室之有期
