忠惠集卷三宋翟汝文撰
外制
李彌大韓敦信王彦成並除官職制
朕惟人材不可常得也得之艱則愛之至將使任重道
遠不敢以驟試而輕用復置之育材之地待之歲月之
久朕意亦可見矣爾等以學藝顯聞疏越之瑟瑚璉之
器清廟之華也優游吾東觀以益崇譽望
朱晉太學正制
古之有好修者使人望其容貎而化服其德至耻言細
人之事而鄙吝之意不存彼鄉黨自好者猶然况有爵
列於朝而居師儒之任率俊造已成之士豈難哉汝教
人以正當必於是
李璆除國子博士制
朕建師儒崇澤宫羣學士大夫講明道術豈其好慕古
昔樂無用之空言哉將使學而後從政為我奉璋譽髦
之衆如古淑問獻馘之士與凡出師受成之禮於是乎
在夫講之不明爾之責也
李邁國子博士制
以善服人不若善養而人服以法為治不若擇人而為
法朕建學校以賓賢能崇師儒以廣道術使禮義出於
多士而國人有所矜式意在是矣爾等所職不同以經
術用其於逹才成德皆君子所以教也
追官勒停人國子博士沈扶國子博士制
敇某士之可用者朕不以一眚而忘之也又况於以才
任使而特以薦士為累哉爾行義知能有聞於衆久於
使事績效可稱任非其人以坐廢斥宗祀之慶覃及萬
方甄序厥官往惟祗服可
柴餘慶國子博士制
敇某爾於為吏才敏見稱會課有司當得遷位博士之
選往其勉哉可
辟廱正張綽再任制
朕追古淳烈以建郊學正雅樂以造士擇德藝者為師
儒端委詔之使閑於干戈羽籥弦誦習吹之容而關雎
之亂盈耳於以助朕長育人材不亦重乎爾職於是欽
哉
宣德郎王量李熙靖辟廱學錄制
師儒之官未有位著於朝也然推所聞以訓迪多士率
以行而人皆法式君子之學至於言行皆為人師而推
以惠後之學者不亦重乎汝知任之重而思稱其職勉
之哉
承務郎李璆中上舍賜第除辟廱錄制
汝食舊德有列於朝能策名學校以藝自奮其可與衆
齒乎申固命秩以為汝寵
文林郎李侗除國子正制
汝由俊造選往蒞師席夫教者使人取法於已若用法
率人末矣其以道藝使人有所矜式毋俾曰夫子未出
於正也欽哉
馮躬厚太常博士制
太常典朕三禮而博士漢掌故之職也朝廷有大制度
諸儒有大議論咸折衷之其制定秩雖卑其任重矣汝
強學不倦珍重有守其還復舊職朕方新典禮以定民
志汝其參古今以時損益
太史局冬官正姚舜輔除算學博士告詞
敇歷數之設推天地之紀協九疇之叙汝備疇人之職
王官之守也往隷上庠推所有餘以貽後學
朱肱醫學博士宋道方醫學錄制
醫之來遠矣其言布在方册朕患道術之不明擇師承
以幸學者以爾傳道授業爾亦知戒夫傳不習乎
將仕郎潘明仲除武學博士制
文武相須為用儒者兼資而有也然兵者貴謀而賤戰
文以止戈為武汝講誦師言訓導學者其可不知言哉
太學正孫元卿除舞學博士制
敇具官某古者干籥皆學於東序而貍首騶虞又皆樂
師所以教國子也爾以文行簡在東膠譽處盛矣推所
講明施其右學將見諸生不但習孫吳而已則朕之所
以用汝也可
石思除司農簿制
養才待用有備無患肆敷求於暇豫罔不濟嘉我良士
簡服乃職允迪於茲朕不汝遺
孫傅試中宏詞除正字制
朕博求天下之俊髦程其器能唯恐失之詔有司悉舉
藝文以爾充賦朕既得爾於語言復欲見之行事試之
册府以觀踐履夫言之不可以已也唯君子然後能文
質相稱而華實不渝爾往欽哉
王師仗等除丞寺制
昔先王使人官修其方勤思慮以名一職一日失守則
為姦命用能在位者帥其訓典至於子孫以世守之朕
勉勵庶工使朝夕克儆位著無忘職業爾等待用於時
咸以才奮祗服訓告朕所責成
國子博士尚佐均除祕書郎制
周人置史氏以藏上世遺書與四方之志下逮邦國咸
有司籍朕大建册府集錄書契以來選承學之士隸職
其間將昭文物以華國也汝美秀而文善識故實賜對
誦說簡於朕心其處汝東觀之任益使博見洽聞以茂
器業
杜克庫部員外郎尚瑜水部員外郎制
古之為禮者珪璋特逹而琮璧有藉器非不同所用異
禮朕於人材或以語言或以政事職業雖殊處於適用
之實則均也爾等討論法令通逹治體進於大廷益信
爾能六卿之屬事有繁簡顧非儒術不在此選行爾所
職以究事君
國子博士李皓祠部員外郎太學錄張汝霖工
部員外郎制
昔周王左右奉璋皆得髦士魯侯獻囚與馘亦實在泮
然則學校固養才待用之所從出也朕敷求雋良悉繇
此選汝等久於學宫辨論經術必習夫齋明祭祀所以
事鬼神示與深知夫舟車器械宫室之所為矣命皓往
佐宗伯汝霖冬官之屬其尚觀汝所學
傅墨卿主客員外郎制
朕養才以待用類能而器使觀其人而後賦其職業今
爾好學有聞試之吏事朕惟言語政事之殊陞爾郎選
處以賓客之任庶幾職清而務簡若爾者可使專對而
與賓客言也往服新命益究所能
降授從事郎國朝會要檢閱文字陳邦光特授
宣義郎除都官員外郎制
汝以學行有聞逹於朕聰猶不敢以譽進復觀汝於賜
對語言之間名實既信用之不疑夫言及之而不言謂
之隠言不及之而言謂之躁顧於觀人豈有異術哉六
卿之屬須以待用勉務自竭以赴事功
畢仲愈除都官員外郎制
朕欽承后帝顧享惟率籲俊髦用尊於帝凡我有命畀
爾衆莫匪簡在帝心曰黜棄亦惟后帝不蠲用忱鑒於
茲惟德嘉爾猷好修克有令問往佐治典究觀爾績告
爾滋克勤朕言艱哉天命可畏其無斁於爾躬
馮熙載除右司員外郎制
朕董正六官之職總治萬幾之微澄本源以清流弊振
綱維以舉衆目贊治凡要委於都司崇簡其人將與為
治非小試之也以爾學古好修言以自文已試而用人
則信服必能知朕所以命爾者益究乃事同寅協恭
姚宗彦除右司員外郎制
政事之地委於二三臣者必有為屬以禀承庶事肅齊
紀律汝以才術預在此選唯執要以治詳唯端本以齊
末則於事不煩而為力者寡往欽哉
蘇棫考功員外郎制
朕惟知人堯舜所難雖岳牧咸薦然猶歴試而後信之
不以毁譽而廢其責實朕陟降在廷均率是道課吏之
法綱目咸具明用功伐以詔爵賞今汝廉直不撓故命
此職唯明與哲乃能宿業
葛次仲度支員外郎程固膳部員外郎制
朕於六卿之屬有所考擇而無所輕重皆學士大夫之
選也以經術進欲其明習憲度以德厚進欲其率勵風
俗朕於是博觀而詳試之庶幾得人之盛爾等咸以俊
良故在此選雖出納膳羞皆有常法然知所以命爾為
難也其往踐乃職副朕為官擇人之意
司門員外郎鄭昂駕部員外郎徐旼兩易制
朕不難於與人以爵位而難於使人以器隨其器而適
用所以為材也汝等為事之故各易其所均此二者無
易汝宜思其艱哉益勤汝守
李膺除職方員外郎制
昔者聖人知人各有能不違所長而暴其短以孟公綽
優於為趙魏老而楚由于不能城麋之事故其使人也
器之今汝以漕事對雍容儒術察其篤行非撥煩者職
方氏掌輿地之圖籍於事至簡委蛇退食以崇雅望不
汝勞也
蔡竑除戶部員外郎制
朕於人材不自為進退惟歷試以事而觀其始終見賢
而後用汝更踐臺閣既有聞矣朕豈以名譽而先功實
哉爰試政事使典財賦夫智不能權輕重仁不能當取
與不以為也無失朕命益觀汝能
禮部員外郎黃齊除吏部員外郎職方員外郎
傅宜夫禮部員外郎制
人材重輕繫於國人之論議而朝廷用舍亦為風俗之
隆替昔風人美德位之宜見於車服而切譏其光華無
實者以明不稱汝等在列嘗有所試矣朕酌於民言察
於譽望咸曰允哉增重命秩以為汝寵
知大宗正丞王規可司封員外郎制
朕欲在位皆有羔羊素絲之節如古之事君其委蛇曲
折行可蹤跡也將何術致之哉惟得修飭之士表異在
廷為庶幾焉察汝所守端靖不回試之中臺以成朕志
夫三代之所以直道而行汝嘗學之矣
李邦彦吏部員外郎制
古之掌選者銓叙九流而以人物為已任進退能否而
失職者無間言夫能上下相信不疑非以其人故歟汝
昔為選首久莅東觀察其所養豈弟不回太宰之屬將
以是觀汝必能於法律之外有所甄别如古之君子所
以為政者
蔡榖都官郎中制
汝贊治天府有能政事朕猶欲觀汝於常平之政然材
果可用無適不宜與其出試治民使典一路不若歸治
根本以及四方朕豈以其重易所輕哉其陞司寇之近
屬無替疇昔之治行
監察御史徐禋太學博士江固聶醇並郎官制
人材衆多無所作成則士苟以守繩墨循致爵位非使
人趨赴不倦之意也朕躬御便朝蒐四方疎遠之士得
於進對不次而用將以竦動在位者汝等因能而任皆
朕選擢非有左右稱揚之素也其務稱斯舉無忝所知
秘書丞翁彦深除禮部郎官制
朕承命古帝制器考禮粤尊彝犧象改作匹休三王乃
祠后土肇位方澤接於古帝迄用享神人交驩以妥汝
我司籍克守典禮惟昔魯史易象春秋俾周禮不斁是
頼汝繇外史即命於茲其能毖於瑚簋
倉部員外郎范之才除戶部郎官制
朕經制裕民維時摘山暨煑海覿乃長利庶倉沃衍國
用克溢審汝惟材將命方國肆其歸哉修復舊職益究
汝止往底於成
尚書考功員外郎蘇棫辟廱司業制
漆書藏於屋壁而學校廢缺瞽師入於河海而禮樂殘
壞朕追復三代之烈為辟廱禮樂以造士而擇道藝者
以為師長其選不亦重乎汝昔嘗為儒官多士信服益
舉爾職養才取士為朕得人則爾職舉矣
承議郎虞奕除監察御史制
朕咸庶工率時朕志維時安或怠於成乃不克祗畏於
簡書肆求篤實之士付爾紀綱凡厥政有弗若於訓臣
弗協於極爾乃盡言入告無畏強禦無縱詭隨祗肅在
廷欽哉
毛友方劭除監察御史制
朕大明賞罰具訓於有位欲羣工祗迪法令既黜其文
具而不以實者矣中執法之屬所以為朕督制庶尤者
也爾等文學論議推於薦紳其往新命謹視官邪無縱
詭隨朕將觀爾於是
路允迪除監察御史制
朕責成在位總正名實獨頼耳目之官以時督察舉其
勤惰能否以詔賞罰廢置持國綱維助成政理不已重
乎爾繇學校進朕所識拔必能體國為意其悉爾心勿
枉勿撓興於朕躬無有所隱
陸德先監察御史制
朝廷乂安人有法守則吏或狃於故常習安翫治弊實
生之惟爾執法者以時為朕督察夫曠官失職不待舉而
見惟夫文具而實不應察之所難也汝以名節自嘉往
踐所聞欽哉
吏部員外郎黃齊校書郎李彌大華實蔡竑並
除監察御史制
人君冕向前旒崇設外屏所以收斂聰明而不自用故
以執憲為耳目之臣夫一人之身腹心焦勞於内而視
聽不審可乎朕中夜以思唯恐吏治不良四方之民有
失職不辜子大夫學於上古通於世務其為朕察治衆
職程奏顯言切磋究之無忽
尚書右司員外郎馮熙載除起居郎陳邦光起
居舍人制
朕惟堯言布於天下文武之政布在方册夫唐堯文武
之世尚矣豈非當世史氏得其所託然歟朕躬御治朝
日慎萬幾凡君臣相與吁俞議論與夫國之大政事典
禮咸書之簡策委於爾近侍之臣夫言而不文則不足
行遠事而不實則不足傳信爾等富於問學其為朕書
法不隠以詔天下後世豈非國之良史乎
朝奉大夫樓异除直秘閣制
朕博集天下之遺文以建册府益選多士之俊傑以廣
育才雖不以殿最責之吏事然崇以譽望就成德器亦
難其人矣夫選之嚴則任之重而以得為榮汝以雋良
既果而藝故寵汝東觀之職增重師帥之選休哉
吳接直秘閣制
朕惟二三舊臣預聞熙豐政事以暨輔朕於初載體貎
之不忘今元老久於事樞獨以病告引年去位朕寵以
帥鉞畀之青社使撫臨故里又重錫汝以東觀之職所
以榮其歸而慰吾舊弼也汝得之非艱無忝乃父
九域志編修官翁彦深除秘書丞制
詩書去世古遠錯亂弗完然有志之士至收漆書脫簡
於魯壁汲冢之餘其所存微矣朕建册府裒三代之遺
文齊諧所記稗官所錄靡不畢集使學者益觀所未見
以廣育材不亦華乎命爾典籍無忘所職
集賢殿修撰蔣猷除中書舍人制
若昔内史詔王生殺廢置凡厥有成命載於策書佐貳
冢宰兹惟重哉朕敷求俊良追復前烈具官某踐修有
聞篤厚以和簡畀在廷修爾舊職朕用人其惟吉士慎
畏巧言弗蠲於嗇夫爾肩好德欽承機命兹用德選匪
我求爾於辭
國子祭酒陸藴太常少卿徐敷言起居舍人王
覿並除中書舍人制
朕託於兆衆之上所以鼓天下之動而見乎辭必假於
能言者播四方以訓誥命誓之文使之趨向有重於勸
賞服四裔以威令文告之辭使之震疊有重於討伐夫
能感人於一言之間而革心於九州四海之遠豈不謂
大哉王言乎爾國之雋良溢於辭藝其為朕明慎典刑
具載誠意豈惟朝廷以文施於詔令能行之久遠惟爾
儒者以文見於世用豈不榮哉
馬賁大司樂制
昔舜命䕫典樂百獸率舞應於擊拊周官大司樂之職
致鬼神祗爰及象物嗚呼彼何以然哉朕正律度以諧
中聲祈協古始迺至大合於庭休嘉震動珍物時至七
政軌度風雨咸若朕方告成以薦上帝聲於清廟以揚
祖宗光烈庶幾追韶武之盛汝以好學博古有聞典職
惟舊肆命汝為長其為朕審音以詔治忽無俾細大有
踰汝亦休哉
馬咸除大理少卿制
古我先王慎罰惟匹夫底厥辜五刺三宥命公卿聽於
槐棘既有辭於戮時乃徹樂用能象衣冠以無犯罔不
秪畏朕哀矜庶獄疇寄枉直俾民不冤爾以明恕進助
司寇嗚呼戒哉哲人惟刑無疆之休可
開封少尹陳知質除大理少卿制
古之君子其蔽有罪五聽而三刺既已情得矣又為求
所以生朝夕伏念惟恐有不辜於戮或者已論涕泣而
哀憐之夫其恕心若此然後可以寄枉直而民無有所
侵冤朕矜慎用刑藐然嘉唐虞成周之治乃者廷尉留
獄待問寖以失職故詳求寬恕明察之士以副朕心得
汝於政事已試矣惟良折獄非朕所貴必也無訟乃從
予欲
曹調除光禄卿吏部郎中田登鴻臚少卿制
漢用九卿為近臣或典宿衛所以彌補朝廷之遺皆國
之良也朕復古官儀益難其選以爾調昔為廷尉善用禮
律登習於治郡能體德音並踐九列往修爾職夫名器
之得以人為重能服朕言則有令問
太常少卿畢漸移鴻臚少卿制
勅具官某九卿之職雖輕重繁簡不同而選建卿貳皆
以久歷事任者為之爾服在奉常閱日滋久司賓之雅
蔽自朕心往其欽承無忘勵勉可
尚書庫部員外郎葉劭為鴻臚少卿制
九卿之亞職任為優惟時鴻臚掌予賓客疇咨俊乂咸
曰汝宜往惟欽哉毋替朕命
莊徽試太府卿制
古者九卿以為内朝臣預聞政事其爵列崇矣非我迪
哲之士惇厚足以格物愷悌足以容衆克有常德其孰
宜之爾久試於外還復舊列率勵在服惟老成人且國
有君子民之望也其體朕意踐修爾職
開封府少尹李伯宗除衛尉卿制
惟六官允釐庶事分命九列秉德陪輔濟示休茲矧總
我屯衛作扞於王宫時余一人倚毗汝歷試惟舊顯有
風烈聿圖爾成序陟正卿今予祗命爾夙夜警戒往徇
於旅肅遏姦慝若古宿衛惟賢朕倚綏於爾總統衆士
欽哉
集賢殿修撰陳彦文除兵部侍郎制
三代之政兵必選於井牧將必選於卿士於赫神考追
隆成周寓兵於農而用六鄉師田之法還政於中臺而
復六卿司馬之任選建材德協成治功具官某議論通
明智識閎爽召登黃門改貳政典乃眷貴任莫如已試
爾其典治師旅設張紀律以稱神考復古之政以副予
一人用舊之意
顯謨閣待制陳彦文除戶部侍郎制
太宰經制國用惟時司徒修厥官用贊太宰朕惟理財
有政事立藝於民之中有能典朕邦計其試可哉具官
某服勞有家承事不懈若金發硎乂用不劌俾爾往貳
政典協德於農父凡我六卿之亞茲惟近臣民用視斆
其爾導利於上下正辭初載無矜吝出納為爾功欽哉
霍端友吏部侍郎蔡靖禮部侍郎制
我先王授政於六事咸正執秩惟天官總治典詔馭賞
罰式序庶官有倫惟宗伯治神人肅恭齋明俾罔恫怨
於國敷求德位惟允式時艱哉具官某祗畏無咎迪有
嘉績歷年於茲序陟爾介卿惟篤厚風俗俾王室尊非
特爾卿士肆用詢謀師虞罔敢自擇爾尚既乃心稱予
一人茲舉
兵部侍郎潘兊除吏部侍郎制
朕惟使人必信與天下共之宜莫如法然昔之掌選者
以其意進退天下士而身任其責世不以為嫌反賢於
用法何哉朕敷求良士責成此意具官某邦之司直古
之遺愛事朕諫列知無不言為國督姦義形於色擇於
久次升貳冢宰推汝愛人致於流品推爾督姦審於馭
吏庶幾銓綜人物而士無失職
吏部侍郎姚祐除工部尚書制
朕於用人必使久次於位而能實顯著德望在人衆皆
曰可然後舉而付之所以示位次有叙名器之難也具
官某昔踐諫列造膝有言周旋貳卿承命不懈朕既觀
汝於卜年之久得汝於衆言之公進專所職使任事典
詩曰行歸於周萬民所望夫視其容聽其言民之望也
豈非克有常德而民觀聽服從之久乎
工部尚書鄭允中除禮部尚書制
古者宗伯之職擇聰明齊肅之士能知鬼神氏族之出
用能順道其欲惡享於神人使無有恫怨夫民和而神
享底於嘉生則國無事矣具官某深於經術聞古人爼
豆之事逹於上世知成周雅頌之樂往踐所學追繼前
哲朕方用德以典神天汝其秉禮以秩位序無斁汝守
以稱朕意
刑部尚書慕容彦逢工部侍郎宇文粹中中書
舍人張漴緣省試知舉舉人譏訕降官叙復制
朕陟降在廷進人以禮雖國之典刑不廢貴近顧體貎
之舊圖惟始終具官某直諒多聞顯有風烈忠以衛上
可用為儀坐累選舉亦已期矣雖用春秋責賢之法終
惟孔子觀過之義其寵新命還復舊物朕於馭臣不以
一眚廢德爾之事上必思補過為忠
