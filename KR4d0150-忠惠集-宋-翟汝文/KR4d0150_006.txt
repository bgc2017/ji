忠惠集卷六宋翟汝文撰
表
宣州到任表
違從臣之荷橐尚邇天威分刺史之虎符誤承人乏銜
恩未報懷禄為慙(中謝)伏念臣衰不待年病存餘息寡
徒少偶誰復見憐唯影與形自為依倚頃蒙擢用輙昧
周防向非上聖之保全久已衆人之躪躤致身末路徒
抱飲冰之憂許國寸心誰謂食荼之苦慨餘生之婉娩
悼本志之差池猶簡聖衷使臨郡寄人之欲善誰不如
臣恭惟皇帝陛下加惠庶工憫憐舊物自惟孤露曲荷
眷存一昨陛辭謬承天奬謂更兩掖備禁闥之腹心親
擇便藩近先臣之松檟豈其幸會獲此殊私謹當推廣
上仁務綏民瘼雖江湖之已遠自分棄遺顧齒髮之未
埋尚存丹赤
廬州到任表
昨凖尚書省劄子奉聖旨令臣乘逓馬發來赴闕續奉
告命除知廬州軍州事臣已於某月日到任初聞詔旨
方脂舝以就塗再易州麾復改轅而奔命已㳙時日祗
見吏民自料無庸豈期非據(中謝)伏念臣奉身寡慮涉
世迷方惟知服於官箴不忍欺于屋漏分甘絶少久息
望於脩門多病早衰獨懷安於散地敢圖神聖全度始
終錄其語言政事之能付以民人社稷之寄山州壌接
俯近桑梓之邦鍾釡祿豐得諧犬馬之養臣以僥倖世
所指名恭惟皇帝陛下推廣惠慈一均覆幬深憐(原缺)
之舊使竊懷章之榮乃眷淮淝尚屯師旅諸偷竊發戲
弄潢池之兵荒歲荐饑馴致萑蒲之盜敢稽掃撲重軫
顧憂謹當策勵疲駑庶幾夙夜拙於謀巳惟無媿之為
安忠以事君顧何適而非報
密州到任表
分符淝水曾墨突之未黔易地膠西自堯天之從欲訓
詞寵被犬馬為榮(中謝)伏念臣昨者歸覲闕庭恭承詔
命已趨召節中易便藩方問俗以褰帷復驅車而出境
頒漢條之寬大誰暇設施瞻周道之倭遲載從行役請
臨劇郡尚意牧民豈謂至仁遽蒙曲聽此盖伏遇皇帝
陛下慎微接下以禮處人顧禀命之數竒荷慈衷之平
施知臣捐軀效力義不有事而辭難憐臣愛日用心辰
乎來遲而去速庶幾歲月冀幸㳙埃矧此全齊近臨東
海帶牛佩犢襲奢侈之餘風褒衣大裾有舒緩之遺俗
責臣共理何術分憂敢不綏靖羣黎推原德意凡四方
之宣力孰匪事君知一物之軫懷則為體國
賀破夏賊界捷表
臣某言今月十六日凖都進奏院牒伏覩宣撫使童貫
奏出兵攻破夏賊界仁多泉城及臧底河賊城有雷電
暴雨繼至進築靖夏制戎等城寨二十八所幅員千餘
里及斬馘萬計俘獲不可勝數皇帝御紫宸殿受文武
百寮稱賀者申命偏師出征小醜天誅赫怒猶雀鼠之
偷生王旅如飛與雷電而皆至殱平大憝永底諸羌(中賀)
憬彼西戎世為外圉虔劉邊鄙背凟齊盟干羽懷柔久
傲七旬之格戎車載飭大興六月之征俘羣醜以勞還
裂山川而屯戍盖師衆能以順為武咸有一心故兵戢
而時動則威克成遠略薦勲寢廟飲至大庭恭惟皇帝
陛下天覆九垓子來萬國惟威令文告有不能同則鈇
鉞干戈因而問罪動非得已舉必萬全臣遠隔清光欣
聞振旅觀虎臣之在泮水莫預獻功書漢使之窮河源
尚能信史
代賀鄭州賈谷山得明堂大石表
世寶恢基祥兆巖巖之石金文示畫時昭赫赫之明慶
自一人抃深九有惟三代明堂之度歴諸儒臆說之非
猥釀弗綱黯闇為患仰神謨之有作紹前古之丕彝孝
克軫於羹墻誠遂孚于金石神之弔矣揭重明麗正之
祥天何言哉示大巧不為之象恭惟皇帝陛下運隆火
德道秉乾剛恢九筵八牖之閎規成千載一時之大典
恭巳正南面之治旁燭無疆嚴父以配天之儀永昭嗣
服宜玆異石倬示珍符仰天造地設之竒應期紹至比
河圖洛書之瑞自然而成臣等幸列近司欣瞻休證文
在中也式符王者之堂坐以治之誕布聖人之孝
賀建明堂表
視重屋之四阿備合宫之五室本聖人向明而治以繼
照臨惟天子負扆而朝具嚴班爵凡兹臣庶悉預榮懷
臣聞三代以還明王不作九筵之式後世無傳於赫上
帝之聰明紹承景運而興起自我作古有開必先深惟
宗祀之虔大闡緫章之制奔星炳耀巳昭示於乾文流
水蔽川復助來於雲棟仰規詔旨親諭德音用對越於
上靈以祇見於文考備班政視朔之禮彌極孝思伸嚴
父配天之誠以崇專饗宜一人之有慶得萬國之歡心
恭惟皇帝陛下祇承燕謀發敭先烈圜丘方澤之肇造
天地顧懷禮器晟樂之聿新神示昭答載興宏壯震耀
聲明臣賀厦自私(闕)奉我將之新什疇克形容續王會
之周書敢忘述作
賜神霄宫戟表
殊庭秘宇象紫極之規摹列戟崇牙衛真游於飈歘分
頒率土焜燿衆觀恭惟皇帝陛下統一混元總齊化育
天人交際屢昭格於帝臨海宇欽承悉函蒙於道蔭推
原瑞命之始益廣穹昊之休乃倣赤霄肇新華構出神
兵於武庫用赫威靈命乘驛之王人寵貽方面壯彤闈
之宏敞偉獸楯之騰拏臣叨預守符獲窺聖作東皇太
一追誦楚臣之九歌夀宫神君喜聞漢家之故事
謝宫觀表
臣某言昨蒙恩知密州緣母老多病奏乞宫祠差遣伏
奉勅差提舉南京鴻慶宫臣已於今月十五日到鎮江
府居住訖忠臣出身而事主固巳忘私上聖恕已以及
人曲深從欲許還郡組假逸祠宫仰奉俞音重增感涕
(中謝)伏念臣少嬰陟岵之感獨恃倚廬之親適當喜懼之
時久抱晦明之疢觀詩人相戒以養盖欲及時惟曾參
不洎之悲敢懷擇禄故求閑散冀竊便安方憂避事之
誅豈謂容光之照丘園歸處退依緜上之田廪餼尚豐
獲慰寒泉之慕恩踰始望愧負此身兹盖伏遇皇帝陛
下躬體至仁務隆孝治憫臣方寸怵迫恕其請命而呼
天知臣疾病相依予其事親之餘日俯從駒犢之念使
遂犬馬之愚非臣敢期皆上所賜無功竊食永畢願於
桑榆有志慕君尚懷忠於畎畝
謝致仕表
臣某言昨具奏状緣臣手足風痺筋力不任陳乞致仕
伏蒙聖恩特賜告命許臣守本職致仕仍轉朝議大夫
者殘骸已廢悼蒲柳之先衰視蔭幾何顧桑榆之將暮
乞身自便上䟽懇辭敢謂俞音許還印綬(中謝)伏念臣昨
者叨踰滿溢災釁荐臻頹然憂患之軀抱此罷癃之疾
彈冠彙進方多士之逢時解組懷歸豈臣愚之本志退
無室廬風雨之託近有衣食饑寒之憂自非筋力之既
愆其誰寵利之不欲繇臣賦分涉世多奇仕則為貧獨
愧在陳之病窮斯返本尚猶思越之聲傷微悃之未伸
忽半塗而中廢涕隨言出心與願違此盖伏遇皇帝陛
下覆燾曲成高明委照乃眷甘泉之從歸老菟裘之營
仍假近班重憐去國垂矜舊物之服御不忍敝帷之棄
捐冀療治之復完策駑蹇而終奮雖雀鼠貪生之意猶
慕聖明而犬馬戀主之誠永違軒陛
謝落致仕再除宫觀表
臣某言昨蒙聖恩特落致仕依前提舉南京鴻慶宫所
有巳轉官恩例特免追改臣尋具奏辭免緣疾病妨廢
乞許臣依前致仕奉聖旨不允所乞臣已即時望闕祇
受訖乞身本以謝事乃沗祠宫納禄所願辭榮重叨華
爵迫承威命不獲愚衷祇荷寵靈愈懷憂愧(中謝)伏念臣
頃嬰末疾坐廢歴年巳逼衰殘悲歲月之既往私自憐
憫恐夀命之不長所以畏懼滿盈上還印綬規求生理
思保桑榆庶幾溝壑之未填苟延晷刻之餘息豈謂既
安田畝復簡聖心軫其饑寒之屢空記其名字於垂朽
特寬衣食之奉不強筋力之愆永惟鴻造之非常莫知
悲涕之横集此盖伏遇皇帝陛下愛均臣子施等父師
念嘗親侍於末光不欲棄捐於中道臣愚被賜天下歸
仁然臣齒髮既彫備嘗衰境春秋已逝無復恒人深自
厭其殘生抑何知於榮進雖併日一食尚饘粥之有餘
使賦粟萬鍾顧形軀而誰享仰祈天日之照洞察犬馬
之誠知下愚之不移恕先迷而不復巳容得謝方傳安
車以遺子孫終冀哀矜願賜骸骨而歸卒伍
謝再除給事中罷職宫觀表
臣某昨奉詔旨除臣給事中臣以衰病昔曾致仕力具
辭免續奉詔旨以臣狂率特落職提舉太平宫觀巳拜
告命再蒙降到誥一道除臣依前顯謨閣待制宫觀臣
已即時望闕祇受訖者隨鋒車之召節方問前塗罷𤨏
闥之除書復還真館叨蒙新命假寵餘生感服恩私惟
知涕隕(中謝)伏念臣一從病免甘與世違脱風波争奪之
塗伏蓬蓽棲遲之地庶安微分所願固窮竊禄斗升敢
辭侏儒之飽忘形田野久成傖父之名誓將飯糗而終
身苟幸蔬食而沒齒不圖過聽驟使造朝外憂難強之
筋骸内愧不終之名節懇還制詔哀籲聖慈終緣狂率
之姿名在譴訶之域斥歸散地仍禠從班彈貢禹之冠
誠非本志奪伯氏之邑其又奚言荷上聖之深仁不崇
朝而復職恭惟皇帝陛下賞罰必信清明在躬矜臣去
國之有年畀臣西清之舊物惟一與一奪之命無有二
三而三仕三已之心敢懷愠喜恭承眷渥知未棄遺悼
報國之孤忠顧捐軀之無所年齡已晚庶知蘧瑗之非
衰病無功徒受支離之粟
賀平睦州表
伏覩報生擒睦州方賊并巢穴悉已平蕩者戎兵薄伐
大興貔虎之師狂狡就擒卒正鯨鯢之戮捷音誕布海
宇交歡(中賀)恭惟皇帝陛下子視羣黎愛均一德軫念困
窮之失職重矜刑辟之傷生然而人狃愛而或驕吏翫
安而多忽有如暴寇間出不虞乃眷編氓敢隳王略出
攻城邑擅弄庫兵爰申命於虎臣俾恭行於天討人懷
敵愾市不易㕓釋醜類之脅從執渠魁而生致蠢兹陋
劣忘厥么麽顧已肆於市朝豈足膏於斧鉞七旬弗格
初甚逆於苗民三面雖疎終自投於湯網矧乃復除三
歲之久蕩宥一方之餘憫此敓攘本起萑蒲之盜寖為
猖獗遂成京觀之誅雖曰示威豈其得已告勲廟社喜
溢神人臣嬰病海隅馳神觀闕先登賈勇莫從負羽之
行飲至勞旋復阻獻俘之列
代謝史成加恩表
奉制命以哲宗皇帝正史書成特授臣少師依前太宰
進封崇國公具表辭免蒙恩特降中使臣批答不允仍
斷來章者載筆終篇迄奏編年之盛揚庭渙命遽膺進
位之崇欽承出綍之公弗遂循墻之避超踰益甚震慄
彌深臣聞三代之得斯民各極一王之制五典之言常
道是為萬世之師故凡經德出治之君必有繫日謹時
之紀洪惟盛典尤篤斯文惇史備言既參以儒紳之博
崇論谹議又總于宰揆之嚴匪惟尊史氏之傳盖欲信
帝猷之著臣賦資遲鈍涉道空虚問一得三素非達識
襲六為七尤愧通才偶充位於機衡粗服勤於夙夜竊
觀聖治克篤寧人雖貽厥孫謀盡迪元豐之烈而昭哉
嗣服具存紹聖之規肆恢纉緒之圖必啓因心之念聖
有謨訓將垂示於方來志在春秋大發明於錫典載嚴
訓飭申命編摩而臣猥以淺聞監于羣議商周所尚雖
百世而可知游夏之徒顧一辭其敢措訖煩宸筆首賁
雲章洎兹汗簡之成獨辱明綸之逮冠亞師之重綬啓
崇國之全封洪範之叙九疇詎識彝倫之次内史之詔
八柄更叨爵禄之榮仰戴弗勝疾顛云懼此盖伏遇皇
帝陛下惟幾惟康以飭庶事有典有則以監百王文武
之治憂勤躬秉日新之德堯舜之道孝悌誠深天顯之
懷闡厥宏綱敷時茂賞臣敢不益堅素守少助疇咨質
而不俚辨而不華顧豈慚於良史測之益深窮之益遠
斯終奉於成謨
賀收復燕雲表
臣某言伏覩進奏院報宣撫司奏大兵已於四月撫定
燕雲兩路皇帝御文德殿受文武百僚稱賀者燕雲故
地久隔中原睿聖當天每懷北顧敿干&KR1600;胄大詰於戎
兵取亂侮亡不殺之神武(中賀)恭惟皇帝陛下智謀獨斷
威命誕敷眷惟朔野之封近自幽州之壤皇天既付中
國奄甸庶邦食土誰非王臣獨淪外域肆興貔虎之衆
漸復燕趙之區德澤川流遠人麕至爰綏懷其種類用
申畫於郊圻復舊族之衣冠拯遺黎於塗炭蓋春秋稱
王者無外且舉在邦域之中惟聖人以天下為家孰云
去父母之國臣庇身祠館抱疾海隅欣聞順動之師慰
彼攸徂之衆不圖父老復見漢官之威儀有此雋功其
在武丁之孫子
賀皇太后受册寶表
臣某言伏覩進奏院報今月十二日奉上皇太后册寶
者尊事母慈本一人之孝愛具嚴典册慰四表之驩心
天地與能神人溢喜臣某誠懽誠抃頓首頓首皇太后
輔承徽考誕育聖躬推原履武之祥實啓生商之兆從
蒼梧之南狩尚遠清塵奉長樂之東朝宜膺殊禮恭惟
皇帝陛下至仁出於天性篤行通乎神明惟知順事以
解憂不以得位而為樂乃者明堂嚴配深懷霜露之思
陟屺遐瞻猶隔晨昏之養故崇位號用極聖情載新焜
燿之容彌顯劬勞之德初務和戎屈伸之略欲以寧親
終成用師燮伐之謀斯為養志仰惟信順昭格顯幽凡
兹在服之臣舉有移忠之志臣遠違觀闕病伏海瀕欣
聞法駕之歸行慶寢門之問
賀道君傳位表
臣某言今月初二日進奏院遞到道君皇帝手詔已傳
皇太子寶位者畏天明命決大策於斯須遜位元儲厭
萬幾之煩委恭惟道君皇帝陛下憂勞二紀底定四方
屬享御之歴年久倦勤於庶政爰兹主鬯使總朕師駿
發淵衷用歸神器冠道君之號抑損徽稱返龍德之居
自頥宸極高世之行振古所無臣昔侍威光久違觀闕
讀嗣君傳禪之詔知感人心愴罪已哀痛之音忍聞斯
語雖云遺簮舊物之賤豈無老馬戀軒之誠
謝宣召入院表
臣某言今月十六日翰林待詔賀仲良至臣所居奉宣
聖旨召臣入院供職充翰林學士者命節光華俯臨衡
宇天威密邇恭被訓辭入趨交戟之嚴驚蹈複門之峻
周章失次懇避不回(中謝)竊以擇言語侍從之臣使專内
制極翰墨文章之選分直禁林惟前世之命官本隆儒
之故事始繇北門待詔號稱視草之榮晚以内相得君
至有功臣之目承平寖久視遇益崇依鈴索之靖深備
鑾輿之親幸寵膺前席禮異在廷臣久以病衰本無學
術鄭人討論潤色之草誰究淵源漢家深厚爾雅之文
孰云制作但憂不稱以得為慙恭惟皇帝陛下經緯人
文緝熙聖學深惟詔命之重以格遐邇之懷疇咨羣工
可屬大事矜臣舊物乃簡淵衷自傷遲暮之餘莫副非
常之遇歎嚴徐之見晚尚及聖時得頗牧於禁中少期
實用
謝賜衣帶馬鞍表
臣某言今月十七日奉聖旨以臣入院充翰林學士特
賜對衣金帶馬一疋金鍍銀鞍一副者頒上褚之衣增
華朽質錫翔麟之馬入踐禁塗深惟非據之榮徒有不
衷之懼(中謝)伏念臣桑榆暮齒蓬蓽微生被素褐以窮年
駕短轅於故里少嘗講學謬稱縫掖之儒壯則為貧有
志執鞭之士晚緣納禄望絶末光敢圖悸帶之容更濫
繁纓之飾此盖伏遇皇帝陛下表章儒術尊寵禁林顧
臣非緇衣之宜敝而又改以臣從大夫之後不可徒行
叨塵車服之章蔑著事功之稱謹當服勤職業上體眷
私搢笏垂紳誓立朝而端委據鞍攬轡思畢命於馳驅
謝除顯謨閣學士知越州表
臣某言昨具狀奏舊苦疾病竊慮緩急妨廢職事乞除
臣東南一小郡奉聖旨依所乞除顯謨閣學士知越州
仍賜對衣金帶鞍馬者憫溝壑之餘生巳嘗謝病知文
章之小技不強所能雖罷禁林復塵内閣(中謝)伏念臣乞
身餘日畢願首丘偶上聖之勃興緣舊臣而收召逡巡
之志始末不渝屢頒中詔之音責以緩期之罪然猶稽
留累月獨後衆人力疾造朝靦顔就列顧難勝之力分
久苦負薪思嘉遯於山林豈遑擇木力伸前懇請命至
仁敢謂遽從分符方面仰隆恩之未替幸私悃之既諧
此盖伏遇皇帝陛下大度包荒容輝委照記臣昔侍勸
講首親日月之光矜臣雖巳病衰猶懷犬馬之願肆於
臨遣使預寵榮觀闕伏思已遠禁嚴之直桑榆得請尚
收遲暮之身
謝除顯謨閣待制知宣州表
分守符於方面試以臨民冠内閣之寵名因而隸職愧
非其任命不獲辭(中謝)伏念臣與世闊疎用心狷狭頃棲
遲於散地由羈旅以入朝久困煩言已賴覆盆之照尚
憂積毁復傷投杼之慈雖處不争動虞非意敢貪過分
復蹈駭機矧廣内之寶儲奉先朝之謨訓苟非夙望孰
厭薦紳恭惟皇帝陛下委任賢能責成職業謂臣論思
於侍從能體朝廷使臣寓直於禁嚴增榮湖海頹然晚
節被此末光敢不益勵疲駑仰承眷遇惟是愛君憂國
之意奉以周旋庶幾見危授命之忠必於顛沛
越州到任表
臣某言昨緣疾病乞解所職除東南一郡奉聖旨除臣
知越州已於今月二十九日到任訖衰病日侵屢辭去
國聖神天假使奉藩符荷眷遇之如初揆昏庸之非據(中謝)
伏念臣召從祠館承乏禁林方疆事之繹騷受書詔之
填委追正始名臣之後顧力不量參興元戡難之功則
臣何有而初塵視草之職巳苦負薪之憂托命至仁籲
天誠懇豈料矜其帷幄之舊物假以方隅之大邦已去
近嚴尚竊承明之直欲令疎遠具瞻禁闥之臣非常之
恩大過其望此盖伏遇皇帝陛下推誠均一御衆隆寬
知臣事君之所期非敢避事而求去顧於多事之世乞
其不肖之身惟昔先臣再臨東越不圖暮齒乃踵前修
朱邑世祠猶有奉嘗之舊恬侯家法自憐孝謹之衰謹
當慰問耆年覽觀謠俗無忘遺愛之厚永念教忠之餘
賀皇帝登位表
臣某言今月初八日凖都進奏院逓到赦書一道皇帝
陛下登寶位大赦天下者歷數在躬久慰天人之望謳
歌歸啓茂膺龜鼎之傳凡預照臨畢蒙慶賚(中賀)恭惟皇
帝陛下總戎河朔基命戚藩人心樂推神器自至顧瞻
二聖之出狩悼念萬方之疇依欽承宗祧勉正位號帝
生商而立子其亦永懷先哲王之在天罔不咸喜爰推
踐阼之澤用錫改元之休臣身遠漢庭心馳禹會不意
桑榆之晚復觀寰宇之新避狄去邠知屬車之南渡配
天祀夏仰王室之中興
越州謝降官降職表
某言昨緣本州荒旱民力彫瘵臣逐急先減放貧弱下
戶和買絹一面奏聞奉聖旨依奏致本路轉運判官吳
昉劾奏臣不合將下戶絹擅自減放奉聖旨特降兩官
者續又為杭州軍賊作亂臣首先提兵五千人渡江誅
討一面奏聞奉聖旨委提刑司節制其提刑武臣高士
曈力欲招安不肯會合奉聖旨令臣分析因何不至杭
州城下臣分析昨首先提兵至城下並無兵將與臣會
合獨臣一軍與賊搏戰再奉聖旨特降充顯謨閣直學
士者行事不請自干矯制之刑為將無功重抵失期之
罪拊心自悼大戮所加敢謂隆私止從降秩(中謝)伏念臣
叨臨劇郡實任牧民當上聖總戎之初屬二帝蒙塵於
外遐方俶擾衆志易搖西有倪賊之未誅東有方寇之
餘黨征徒潰散羣盜繁興若催科之不聊則圜視而俱
起臣所為輕捐州郡之租賦乃以重保朝廷之土疆敢
若秦人坐視越人之瘠既安劉氏理知晁氏之危迺者
變起叛兵禍纏鄰境臣躬提衆往不俟詔行徑度濤江
進嬰敵壘於時詔令節制盡委憲臺貪幸招携之功止
臣誅討之計退思避敵辱國喪威獨臣孤軍誰與會戰
雖捐職當矢石之難不避死亡而以敵遺君父之嫌敢
逃刑戮尚寬憲網復畀守符恭惟皇帝陛下捐利與民
力行施舍擇人任將倚以折衝察臣違命而愛君知臣
督姦而為國以謂大夫出疆而利社稷許以便宜公侯
干城而為腹心欲其守衛庶令方面之寄仰賴聖朝之
公臣敢不益勵初心無忘上眷顧愚衷之必竭愈自信
以不移觀過知仁已諒放麑之失見危授命尚收汗馬
之勞
收復杭州表
狂寇逋誅馴致入郛之警偏師薄伐亟還案堵之居種
類既殱流離悉復(中賀)竊以東南巨屏吳越舊封在昔割
據之初未嘗用武維今休息之久豈復知兵故輕狡之
連謀乘安平之弛備稍稽捕逐浸肆跳梁負匱儋囊始
憑依於山谷揭竿斬木率侵犯於潢池比及上聞聿當
中詔憫愚民之冒昧因文德以招徠猶冀竄藏方圖剪
滅蟣蝨之痒脱或俟於爬搔雷霆之威顧空勞於摧折
縱以九拒舉以萬全適陳將鉞之嚴已復侯藩之舊恭
惟皇帝陛下弛張文武出入聖神法日月之照臨體春
秋之生殺蠢兹姦宄殘我善良欲空烏合之羣命遣鷹
揚之士果憑勝筭克濟成功示恩信於一方燀威靈於
四海臣繆當支郡實控要塗首興備禦之謀嘗集散亡
之旅迨承嚴召猶敢留行簞食壺漿樂致王師之饋鼎
濡爼胾願賡皇武之歌雖阻預於稱觴亦庶同於擊壤
謝除龍學宫觀表
叨榮帥閫甫回南紀之行養疾祠宫復忝西清之直荷
大恩之委曲俯小已以凌兢形影自隨涕洟交溢伏念
臣家世寒甚質狀眇然不虞朴拙之易危殆至迂疎而
難合祇憑直道屢發狂言每期特立而獨行是故多仇
而少與向紆五組本由上聖特達之知寖閱九遷彌處
衆人必争之地了無裨補積有罪愆間蒙賜對於燕朝
數丐投閑於散地逮膺重寄自列初心何敢徇於身謀
誠恐悞於國事覬寬成命亟下俞音望蓬萊之昔遊雖
云引去指柴桑之舊隠儻遂歸來賜禄尚豐寵名益侈
此盖伏遇皇帝陛下皇明並照聖度兼容馭衆得官材
之宜圖功采事機之會憐臣蠢愚有守盖嘗備腹心之
臣察臣緜弱無堪不復責爪牙之事復捐異渥以佚殘
骸臣敢不追悟昔非退安素分魂煢煢而去國莫效餘
忠思毣毣而慕君庶全晚節
謝翰林承旨笏記表
祇承詔命入直禁林豈謂臣愚亦承人乏此盖皇帝陛
下責成職業蒐攬器能謂臣雖無適用之材察臣不為
患失之計召從廢棄擢置高華顧末技之無庸豈能稱
職惟首公之大節或可事君
辭參知政事表
恭承詔綍入贊事樞雖知成命之行尚布危衷之懇庶
從罷免改用俊髦豈謂隆私未蒙聽許伏念臣頃緣謝
事畢願首丘歲月已侵齒迫桑榆之暮形骸久弊質先
蒲柳之衰竊伏海瀕已彌年載不圖晚節復奉詔音苟
獲望於威光甘退捐於溝壑而猥以三朝之舊物久冒
從班不緣一介之游談使陪國論叨踰過甚俛仰為慙
恭惟皇帝陛下總攬臣工委成職業眷疇咨於政事思
屬任於老成而臣百疾交攻四支緩弱動虞隕越實廢步
趨深惟古者在列之大夫人主或從其私欲不能則止
許辭疾疚於負薪既老則衰不以筋力而為禮仰祈全
度之德乞此不肖之身特寢誤恩退安祠館俯容逃禄
尚能廉恥之相先因去得賢不為辭避之無補
賀日蝕不應表
歷數前占巳迎知於必蝕聖神軫念先消復於未形雖
盈縮之維常實休祥之肇應盖順者天所助也故更而
人皆仰之臣聞垂象著明觀天察變維交會於朔月不
用其行則上干於大辰有食之既古者伐鼓用幣其旅
奔馳枉矢大弓以時救禦豈有通精誠於晷刻格變異
於穹旻恭惟皇帝陛下清明在躬寅畏享福正萬事之
統小大交修撫三辰之明經緯不忒用乘乾健以御時
行方太史之預陳知大命之肆集避朝露寢祇荅靈心
損膳法宫憂勤聖慮而蒙休庶證弗驗其言同雲之徧
不崇朝巳韜隂沴盛德之感不旋日有赫照臨惟上帝
之眷懷本格王之修省土圭測景載揚合璧之輝渾象
考儀初合在璿之度臣等叨榮機政深愧代工知君道
之益昭宜隂理之弗僣底日而日不失已循協用之初
先天而天弗違徒仰彌綸之妙
謝穆清殿賜宴表
敞穆清之華闕使望天光推慈惠於羣臣肇新宴享恩
私所逮鼔舞攸同恭惟皇帝陛下孝通神明仁及草木
寶老氏之慈儉師文王之憂勤爰設廣除用陳燕爼卑
宫為德共知黃屋之非心與衆均歡聊繼鎬京之飲酒
乃眷九秋之候粲然萬寶之成迨此暇時親臨法御錫
兹祉福遍暨薦紳萬舞充庭大合克諧之樂九賓在列
肅持胥樂之觴臣等切邇天威稱慶夀斝仰承渥澤雖
懷飽德之榮退省食功徒積素餐之懼
謝復端明殿學士表
臣某言昨於紹興二年備位執政與宰相論事舛忤奉
勑勒令致仕兹凖進奏院逓到誥一道伏蒙聖慈以紹
興五年明堂赦恩叙臣端明殿學士依前致仕臣尋具
奏辭免恩命奉聖旨批荅不允臣巳於當日望闕祇受
訖進執事權未踰三月收還印綬一斥四年猥緣宗祀
之恩復齒庭臣之列(中謝)伏念臣昨陪國論誤簡聖衷雖
入朝孤立之難昧於量已而一心事上之報不忍欺君
乃者因言黨吏之非不意權臣之怒悲廉直不容於邪
枉卒蹈禍機以曖昧見廢於語言獨罹罪釁巳除通籍
尚隸丹書竄身江湖卒歲貧病顧憐憂患之極怵迫饑
寒之憂朋黨蔽朝深悼巧言之傷類漂流去國誰知託
命於至仁恭惟皇帝陛下德澤溥臨聰明旁燭矜臣崇
觀之舊物昔侍帷幄之清光爰因禮成均被慶賜而臣
筋骸朽邁氣力摧傷巳謝事於聖朝了無心於榮禄姬
姜在列自甘憔悴之遺犬馬何知猶獲盖帷之敝
謝復資政宫觀表
臣某言昨緣明堂赦恩准告命復臣資政殿學士續具
辭免奉聖旨不允再除臣提舉臨安府洞霄宫臣已望
闕祇受訖因宗祀之告成大敷霈澤愍餘生之永棄亦
預均恩顧罪戾之漂流荷聖慈之矜恤伏念臣抱痾歲
晚與世日疎昨從沮溺之倫忽綴鵷鸞之後久已忘形
於田野何意寵榮不能拔足於網羅自令放逐無根之
語坐廢六年不宥之辜已更數赦敢圖暮齒復使奉祠
恭惟皇帝陛下盛德日躋至仁天覆躬修嚴配之禮内
動悽愴之懷追念先朝猶記申屠之舊憫憐臣老逮聞
正始之音嘗歴事於軒墀偶未填於溝壑故捐廪禄少
假歲時而臣昨既乞身已嘗謝事頽齡將盡衰疾益侵
視蔭幾何恐先期於朝露戴盆自絶永無望於末光
代乞致仕表
仕則進思盡忠既殫其力老則閔勞以事得請於時敢
干聽德之聰輙布乞身之義伏念臣出逢聖旦久冒官
榮頃備近臣惟虞招禍不自量其單力乃竊幸於遭時
奮不顧身愚而自用黽勉七年之久弛張萬法之微自
嗟志大而心勞或至私憂而過計神既弊於大用力已
愆於早衰加以負薪之憂實有首丘之念恭惟皇帝陛
下大明格物内恕及人閔其盡瘁之餘生矜其獨勞於
庶事已上還於相印抑尚冠於朝班志願歸於先廬庶
獲安於晚節
