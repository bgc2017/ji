懷清堂集卷十八
吏部侍郎湯右曾撰
贈顧九恒時戊戌上元後四日
八十翁真壯青雲算鶴程賦詩留古意把酒謝時名夜
雨燈前話春風隴上耕魯連心倜儻高意動聊城
題萬九沙蘭窗卷
劍履槐堂世業存高風佩芷襲芳蓀窗前蘭似廳前柳
指與丹陽六代孫
春叢空谷紫抽芽九畹風流異代誇三百年來收拾得
大弓寳玉送君家
送馮文子之禮縣
行矣將圖不朽名未嫌仙令一官輕地連同谷曾開府
天近陽關尚用兵小邑自來無大費薄田只要勸深耕
誰知萬里河湟外正有書生願請纓
與翁思敏話舊
小來同學又同年門戶潘楊舊有連挾策尚思鄰馬肆
脫䙀誰省弄犀錢家山並宅心長在官海連舟地偶然
虎嘯猿吟鄖子國不妨閒話夜燈前
寄和令詒給諫
海上看鷗幾歲華舊來朋好每咨嗟九苞威鳳饑何食
一角神羊觸必邪焚草未應忘報國著書聊喜得名家
(來詩有詩廦書淫之句)當時湯餅筵前客玉雪兒郎已可誇
憶到天池彩翠重只今梧院尚隂濃一坳水底波濤闊
千尺枝邊雪霰封地下故人雙諫議(謂西齋耳谿唐范攄云二諫垣矯翼)
(翩翩雙名並席)門前黛色九芙蓉祇應爛熟塵中事未厭山僧
夜打鐘
簡磵房
兩三坊隔無多路六十年餘有限人只合時時尋老伴
還教處處鬭閒身詩場戰後千夫特酒海深來四序春
我似右軍終樂死是非得喪等浮塵
送色侍郎奉使西寧督理兵餉
天近陽關震鼔鼙行營金印手親提轉輸關内兼河内
節制湟西更隴西傳箭軍中收鐡勒踏歌池上唱銅鞮
葡萄酒熟邊城路好問尚書訓士齊(時冢宰富公開帥府肅州)
過法華庵
玉河屈曲貫城流滙作風漪十頃幽清浪似翻龍缽底
間雲遥接雁池頭老慚佛法三乘入病想僧房一榻休
他日蒲蓮浩如海可知宜夏復宜秋
天河(用杜韻)
素練經秋直涼波徹曉明界天分淡白避月出孤清隠
見光浮地闌干影挂城待尋機石上好趁晩潮生
棗
初種甫尋尺今看半出簷實經風裏坼味較市中甜鄰
遠知難撲兒爭笑不廉甘瓜削榆次為飣客盤兼
偶見
忽看田野趣半在老夫家屋角壺堪斷籬邊豆尚花侵
階叢野菊絡石蔓秋瓜他日東屯去為農興倍加
曉起
林烏忽一鳴攬衣起已曙風吹夜來雨葉落窗中樹梁
燕去仍還池花晨復暮似聞采菱曲夢入江南路
宣武門東城下曉行
老去應官有底忙未明先起攬衣裳人從鴉鵲聲中出
路入輪蹄影裏長牐下已添秋水勢城隂初散曉煙光
隔河樓上花枝好尚護重衾半篆香
中秋月蝕
明鏡塵昏匳匣斑參差桂樹有無間夢魂似到清虚府
偃息真慙救護班玉斧修來仍璧合蚌胎滿後看珠還
一篇孤憤貞元體笑爾妖蟇亦等閒
戊戌閏八月三日送安溪相公喪至廣渠門外歸
過萬柳堂
碧柳行疎尚有塘偶隨步屧一褰裳三年人到悲歡異
(乙未秋餞送相公假歸曾過此)八月秋深葦荻荒橋壞誰裝新雁齒水
枯已斷舊魚梁過溪更問參寥子(向有龍井僧住此今叩之歸已二年矣)
雲物蒼然念故鄉
葛氏莊
入門池上小茅亭瑟瑟菰蒲水檻臨三尺也看波瀲灧
數峯差喜石嶔崟天邊月到平臺迥春際花藏曲塢深
不問園林誰是主可知看竹子猷心
小雪後八日宿聿修學士苑西新居
逆旅當時兩寓公(壬辰以來數與學士借宿扵此)林亭今屬主人翁隔
牆幾見葡萄熟來歲還添芍藥紅衮衮流年飛鳥過紛
紛俗慮覆杯空閉門風雪蒼寒地此意期君晩節同
自苑西歸行墟墓間
東華西苑往來頻失笑車中七尺身老冉冉兮雙鬢雪
冡纍纍處百年人青天月自無今古滄海珠休問假真
何肉周妻皆有累不知何路出風塵
大雪後一日九恒磵房同集寓齋感成一篇
下坂千尋石礙輪掀天一葉浪無垠百年幾見為歡夜
列座誰非既老人醉慰且休誇故李童兒聊任羨新秦
温房小墢堪游戲已遣寒梅豫報春
西苑請
皇太后安是日大風寒甚
撲面風尖奈爾何日光未動曉寒多問安長信宫中去
緩步宜春苑裏過石以霜侵稜刻削冰如山立勢嵯峩
汙人何與元規事十丈飛塵一任他
除夕前一日作
女中堯舜失宣仁
聖主居廬孝理新每待檢書官燭短苦難安枕禁鐘頻
十行遺
詔冰霜日三獻哀詞侍從臣歲晩玉堂尋故事更無帖
子寫宜春
覓春
覓春惆悵為春遲九十風光欲半時桃蕊乍苞宫纈影
柳條未散麴塵絲年年觸物心多感夜夜懷人夢有思
院落燈紅簾月白且排閒悶一篇詩
元夜思敏南指聖湖雪子咸珍峙公聿修寓齋小
飲
寳馬香車五夜回銀花火樹九門開強酬節物因留客
未減風情試撥醅皓魄最明今夕月繁枝猶放故園梅
(盆梅數本皆故鄉所寄)只嫌寂寞歡悰少喚取笙歌一部來
次韻奉贈雪子
昔游曾是十年遲洛水梁園並馬時笑我尚羈轅下足
羨君未點鬢邊絲因懷薦士中多愧除却歸田百不思
蚤晩高才選何武中和樂職賦新詩
清明前一日與蘭揮舜揚南指翰編奏功比部西
亭水部蒼孚思敏農部聿修大令峙公雪子文
學花下小飲
初過百六煩春工千枝萬枝雲錦叢杏花未憨梅已老
照眼瞥見山桃紅是誰銜出蓬萊宫吾家亭子東復東
三更霑洒微雨潤百態婉媚朝陽烘臙脂點注珠粉融
玉兒窈窕窺房櫳一堆香雪嬌婑媠三年三度清明風
有力莫因陳子公得閒即覓王無功山雲本是戀邱壑
野鶴乍似辭樊籠樂哉累觴一舉空冰綃卷出霏霧濛
尋香已見接翅蝶簇蘂漸鬧黏鬚蜂武陵漁郎迷短篷
天台仙路杳不通極知此日足可惜默數後會將毋同
當時少年今老翁花開花落常忩忩夜闌更借官奴笛
一曲清歌明月中
酬蒼孚農部
倚遍曲闌風年光逝水同春當三月尾人在百花中數
數煩佳句時時借樂童(農部每以歌者至)鷓鴣遥夜唱聊復慰
衰翁
齋中山桃盛開雪子用東坡江行見桃花韻作一
篇見貽次韻奉答
佳士如名花常恐委草莽心思折麻贈莫遣采蘭阻之
子故鄉來冰雪暗江浦坐我林亭春紅點衣上雨似聞
歌桃葉婭姹譍門女連朝困風霾欲刮一寸土幾枝吹
未折萬朵嬌無語酧之以清詩逸思共霞舉湖堤晴渌
漲夢想烟際艣武陵疑可尋雞黍具客主天台採藥去
誰云入道苦我作如是觀造物方付與興酣掌中杯意
盡腰下組期君和露種天上鳳翔翥
新移蜀海棠二株
石鏡山頭好顔色蜀王宫中留不得化為絶艷到天涯
燕燕鶯鶯春一國嫣然顧我頎而姝雙鬟千萬買不如
輕隂似護午睡態細雨為洗梅天圖施粉施朱兩何有
強言國色朝酣酒慈仁院中今幾年玉蘂飄零根已朽
小窗揀得最緐枝桃李開殘未後時風和畫永簾押静
看爾綽約神仙姿(買耽花譜謂海棠花中神仙)
題汪蒼孚農部五世讀書圖
萬籖曾說貯書倉三本猶應剰墨莊誰識茂林脩竹外
别開花峙讀書堂
承家學海與經神司馬風流跡未湮喬木百年餘蔭在
望郎今是有名人
感懷四首
弱齡志典墳中歲踏朝市生逢堯舜君可以出而仕十
年持史筆八載分諫紙迴翔領清班荏苒逮暮齒雖無
理人術頗抱竊祿恥進退觸藩羝耿介罹羅雉漳濱久
寢瘵老氏貴知止傾危聲利場翻覆輕薄子昔為膠與
漆今化虎與兕問君何以然趨勢古如此但邀令尹顧
請為公子死
冥坐息羣動曠懷思往賢塊然獨忘情乃在太古前昨
得故人書(謂田居)遠别涕餘澘萋斐貝錦織斷絶朱絲弦
自小為骨月豈能捐愛恩中路各翻飛四運多變遷葱
蒨瓊樹枝演漾璇水源榮枯詎一致得喪感萬端矧余
三紀餘摧剥傷肺肝芳華及時曜霜露淒復寒君看田
中瓜鈎帶子母連君看林中葛詰屈枝蔓纏在物猶如
此于人良可歎
仕宦三十年始獲有此居此居何所有所有千卷書高
詞足文府精理握道樞一語苟為妙萬言同翳如所以
餐霞人騰身在空虚駕鴻乘紫鳳飄飄風露俱左顧汾
水陽右盼崑崙墟天孫錦七襄靈妃衣五銖下士方辛
苦窮老注蟲魚
歌亦不全無酒亦不全有逍遥有無閒雲夢吞八九黃
河只裳帶泰山等培塿功名足還掎富貴手被肘同為
可憐傷何者云不朽牛山忽揮涕歴載到峴首況我沈
冥人大海粟何有直排金銀臺南北望箕斗
題商邱畫蘭
竹箭美必採澤蘭香宜紉公子鎮東南空谷無幽人偶
然托妙墨寫此平生親吁嗟魏公籌小筆乃爾神
己亥五月足疾杜門雪子峙公過訪閒話竟日作
二篇奉贈各以姓立韻
五馬浮渡來最數江南王豈惟養炬輩烏衣冠諸郎吾
子年少日五色成文章舅氏古先生館子白鳳堂當時
兩冰玉戚婭分末光我時黔陽歸始接衣履香回頭二
十載雙鬢漸已蒼鸞鳳刺天飛翦鴒不得翔朅來到京
國執手共感傷子才必見收行待槐花黃世有蕭穎士
當識古戰場何假吳武陵一賦袖阿房
我老多昏忘頗似東陽沈(南史沈約傳老大昏忘不應受策)每呼讀雌
霓愛子獨精審連年領書局捆載車接軫休沐無餘閒
肝腎費鐫鋟誰為左右手衰疾謝不敏子也實儁才墨
盡有餘瀋寸截方圓玉百衲龍鸞錦平生江鮑體繁麗
自天稟瑣瑣視羣兒不滿一笑哂雅躭水竹居時就文
字飲娉婷惜不嫁況乃邢與尹我誦退之言枚臯窮且
忍
樹下一首
日夕坐簷下愛此嘉樹隂嘉樹最何好斜陽在高林兩
株盡西靡一株還東臨葉葉似相蔭枝枝若相尋宵有
熠熠螢晨有關關禽下及九仞泉不見螻螘侵上蟠百
尺枝時聽竽籟音生非椅與桐材不中瑟琴又非杞與
梓梁棟非所任只合幽人居同此靜者心念昔始尋尺
合抱遂見今荏苒四十年老大轉沈吟(杜云沈吟屈蟠樹)閱人
良已多對酒未忍斟中丞宰木拱大令宿草深獨有顦
顇客猶然未抽簪(四十年前屋主人為傅雨臣中丞沈磵房大令嘗假館焉余每往來談讌)
(於此)
旬日癬毒發右足創甚至不能履地一篇解嘲
是身如芭蕉破碎霜雪裏衰年諸病入小者亦爾爾經
旬困吟呻永日在牀笫乍疑馬便疥肯信蛇齧指痒當
十手搔(禮記痒不敢搔)快得一餉美初焉爬鳥爪既乃螫蠆尾
顛倒魂夢驚楚毒支體毁寧知痛至骨但見水如泚到
曉或不瞑竟夕常數起嗔火熾未斷魔風颺不死(山谷詩黃)
(昏風死浪亦半)皴剝無憐肌浸淫有抉髓誰云尊兩足會當滅
一趾決命訪醫門捧方求藥市煖湯濯宜數(杜詩煖湯濯我足)
裂裳褁方始(裂裳褁足墨子事)茗勤點紅嚢果還佐青子(近用龍井)
(茶研末橄欖核燒灰)詎免水厄誚聊用瘍祝比支離近齊纂磨括
類燕砥敢云蹇無尤麤望跛能履鶴脛翹不下夔足隻
還踦介驚公文軒半笑習鑿齒拘拘還造物跂跂逐蟲
豸折或以占鼎欹恐同廢几跰&KR1271;亦復佳蹣跚未宜鄙
久虚結客韈屢缺候門屣猶能蹋冰無但可曳杖耳臨
風畏蹉跌看月艱尺咫扶行必徐徐舉步輙止止誰爭
黃犢健自愛白駒駛智已不如葵憂同常寘杞(易林據棘履杞)
(跌刺為憂)何由輕緣骨空自繋金柅就燥呼芎藭去濕載薏
苡榆枋雀一踊霄漢鵠屢企扶轝有門生閉戶非高士
(白詩閉戶病足非高士)聞音久寂寞遺土或倫擬(莊子視喪其足猶遺上也)周
遭解脫門出入無何里嗒然忘其身微疾何愠喜
恭和
御製詩四首(有序)
康熙五十八年六月
上賜大學士王掞等七言律詩一章都人傳誦口沬手
胝(臣)右曾亦得擎跽迴環尋繹熟復仰見我
皇上勤勞機務優厚耆舊至意而鏗金戞玉美備八音
瑞日卿雲光呈五色(臣)伏思七律所自權輿有
唐沈宋始導其源高岑復衍其派王孟繼之以
清雋杜韓加之以沈鬱劉白之流便精切温李
之緻密婉麗以逮錢劉皮陸各有所長並臻其
奥至我
皇上駢羅百代囊括諸家詩學萃於大成琅函垂諸萬
世今兹
聖製一篇正如神龍片甲縈帶風雲丹鳳一羽照耀日
月(臣)幼耽吟咏粗習篇章遭逢
聖明塵忝侍從蒙
恩拔擢以至今職親見
欽明文思之君獲窺嫓雅儷頌之什誠懽誠忭心慕手
追伏念宋時太平興國以後凡有御製多命近
臣屬和唐時張說為集賢院學士有奉和聖製
賜諸州刺史及賜崔日知往潞州諸作(臣)現直
翰林不揣弇鄙竊附斯義敬和四章上請
聖慈俯賜誨示(臣)雖衰鈍尚得仰稟
訓詞知所師法(臣)不勝欣幸顒望之至
四始鈞陶第一人宫商入律協君臣高詞冠古篇篇妙
至德根心字字真道貫百王言作範書窮萬卷筆如神
揮毫旰食宵衣後六十年來慎笑嚬
包羅歴代衆詩人沈謝何劉總隸臣句裏風雲森氣象
行間煙月出清真黎元念切知無逸造化心通識至神
遥想仙都凝望處夏山新霽翠如嚬
螭坳龍尾幾前人寳翰輝華寵老臣求舊每多今昔感
撝謙亦本性情真詩成御製同三代福自天申護百神
殿閣薰風晴晝永墨花遥共苑花嚬
樗散才非侍從人猥蒙異數領詞臣十行札賜劉常侍
兩命恩隆賀季真立鵠班中瞻晬穆飛龍天上見精神
南山願獻無疆夀四海歡聲笑不嚬
雨過
徂暑溽未闌油雲曖將夕林中過涼雨牆外響幽屐在
襟冲思盈即事囂塵隔氣迥枕簟冷意惬魂夢適起行
到前除抱疴稀履迹池邊孤月上露下幽花滴牀頭一
卷書千載猶宿昔不有盈樽酒何以慰離索
獨坐
老椿百尺枝高槐一畆隂不見喬木古詎知幽居深身
閒疾漸遣事往感在今挾子烏朝飛嘯侣猿夜吟如何
别親愛惻惻恒此心長廊去逶迤行跡難重尋惟餘松
石間髣髴有遺音幽憂何以寫空此風中琴
卧起遣懷
天風海濤喧一枕卧看高槐舞疎影起行雨過百草榮
坐久窗虚九秋冷青綾白袷或時御葵扇絺衫俱可屏
隂濃舍後有梧竹寂寞門前無造請偶然一病豐暇豫
且為多年掃頑礦(時患癬毒)米鹽家人事休白婚嫁兒曹書
不省汎汎常思月在湖悠悠只憶雲生嶺歸與老境便
(平)魚稻久矣童心戀閭井且試山中昨寄茶玉溝清泚
佳光景
七月一日偶作
夜多不寐晝慵行強起風前白袷輕老去但餘松石意
客來勸聽管絃聲綠萍得雨依依合紅葉先霜艷艷明
(都中雁來紅盛于六七月至八月後則萎矣)物色新添四叢桂故人遠致闔
閭城
立秋後漢瞻見過
取次金行熱未休櫚庭一葉落還不誰言積雨能消暑
纔到斜陽已入秋(是日以酉時立秋)舉扇似添風瑟瑟展衾試
待夜悠悠清樽可是招涼物更乞先生為小留
明日復用前韻作一篇
叢薄煙銷雨意休西風策策簟知不每嗟世閱人成世
(見列子)肯信秋非我有秋(見漢書)殘暑入林蟬嘒嘒蚤涼牽
夢蝶悠悠曲闌干外閒亭子多為看花待月留
重過法華庵
慈恩寺外碧湍流故老猶傳地最幽銀漢影斜天左界
鏡光湖接水西頭煙雲日日從舒卷衰病年年未退休
九十劫如風雨疾蟪蛄那復問春秋
夜雨
淅淅復淅淅終夜不斷絶恍聞秦絲怨如聽隴水咽孤
臣十年流思婦萬里别如何此時情淚下俱成血
夢吳山
我夢還山中山中叢桂發洞古林壑幽臺高風景豁潮
聲落江海秀色割吳越感彼巖端棲弄此石上月
送翽梧翽梧一字待翁因以待字立韻
梅花庾嶺上綻若珠百琲歸來廬山雲湓口一帆待舊
游曾幾日槐火歲五改喜子膺薦書治行壓寮寀謁
帝蓬萊宫
賜衣光翠彩忽承
明主問敢蹈蔽賢罪故人乃知君令名出无賄行馳太
守傳嘉績竚三載榴花照眼紅别我向淮海王城方苦
旱乞雨禁刲宰何物登盤筵畦蔬尚堪採
送介夫介夫一字固庵因以固字立韻
大槊取富貴儒冠計或悞霓裳譜遺聲乃遭俗工顧騏
驎天驥子鹽車在道路美人桃李顔倏忽感遲暮游從
三十載愛子心跡素冷然青松枝不受雪霜沍精心貫
金石軟語欵親故昨來連牆居寒廳約頻赴兹晨忽告
别離緒增觸迕悠悠淮南雲杳杳廣陵樹明湖足臨汎
流電走烏兔大力負之趨藏山未必固明年待吾子槐
黃及秋賦
懷清堂集卷十八
