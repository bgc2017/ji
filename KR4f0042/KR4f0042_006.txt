懷清堂集卷六
吏部侍郎湯右曾撰
出國門别諸子
王程趣辦嚴結束事遠役昨宵故人酒離思紛已迫今
朝城南門風雨晦行迹依依戀親愛渺渺怨違隔須臾
意不忍況在歲年别青山去逶迤待此萬里客遥憐牂
牁水漾漾瘴雲白回頭九衢塵燈火夢疇昔清游知幾
時悵望勞思積
涿州
南涉溝連北涉溝肅皇無復舊宫樓鳳池院裏新眉色
一帶青山入涿州
獲鹿懷古
石邑西來入亂雲花光嵐氣漸氤氲清思童水千巖束
險接陘山一線分東海青林神女廟南荒黃屋尉陀墳
茫茫舊史堪憑處剩有蒼烟送夕曛
憩曹氏水亭
澄泓鹿泉水流出碧山岑幽逕一支瀉虚亭四面臨翠
深滋竹色雲薄散林陰濯足石潭曲松風清我心
為家兄篆辛題烟江圖
畫出長江疊嶂圖青林潮沒片帆孤歸心己逐鴟夷子
一點煙波落五湖
兄弟東山志趣同可憐束帶已成翁心知不愛高官職
樓閣江天夢想中
韓明府席上
弦索爭將風月清梨園小部最知名人間歇絶花奴手
九歲誰傳羯鼓聲
眞定道中
滹沱一水抱城迴慘慘平蕪朔吹哀全趙山河平似掌
晩來風雨過寒臺
順德懷陳叔毅
趙國檀臺已廢丘幾行雲樹接沙溝草中蝌蚪書應在
城下鴛鴦水自流酒肉朱門堪失笑風埃青鬢足閑愁
最憐覓句陳無已短策方為梁宋游
登叢臺
霸圖銷歇入閑凭雲閣岧嶤最上層斜日烟蕪迷二水
悲風猿鶴散三陵美人池畔蛾眉淺鼎士臺中袨服曾
不斷太行山莽蒼西來猶似識衰興
磁州道中
夾隄柳色暎泉流滏口清源滙曲溝二十里中荷葉路
水風吹綠到磁州
過鄭州雨後道濘肩輿雜出村落畦隴間青葱彌
望甚可樂也
午炊滎河飯晩指鄭城宿雨後清風生一日變涼燠僕夫
畏泥濘迂道幾縈曲落身禾麻中平野舞淨綠敷榮己可
愛未暇計成熟平生老農書雖好未竟讀微官田園興久
矣念空蓄但求陽羨米敢盜太倉粟吾儕亦何須衣食望
粗足提筐出村女聯袂共牆屋悵焉感遠遊萬里雙轉轂
出西門一絶句
高低坡隴到今存槐柳隂中碌碡村我亦天涯念兄弟
斜風細雨鄭西門
寄錢石臣洛陽
穀城伊闕鬱青蒼水北山南古洛陽第一邦人重經術
遺碑存否蔡中郎
北地深知苦旱多千金遺堨近如何銅龍古噐非難得
便是元康繼太和
渌水池應付刧灰團焦光氣本天開由來磊落英雄事
愛爾高歡酒一杯
九僧遺集叩禪關詩社風流逝不還何日縣南三十里
龍門諸寺接香山
春鳥秋蟬相續鳴東陽門外聽松聲伊川修竹真堪買
便合移家住洛城
東皐禾黍繞茅茨驅馬悠悠周道遲望裏何由見宛(平)
洛幾回循諷右丞詩
禹州贈吳尉
頗愛人間杜五郎閉門不出十年強先生可是黎陽尉
試覓涼陰一本桑
六六峯前好卜居丈人澗上未全疎蘇州莫漫嗟卑吏
春草生時合著書
馬上
一天涼露斗斜横羅薦輕寒近五更殘夢白河三十里
水葒花氣杜鵑聲
卧龍岡
古之求志人往往雜耕釣嗚呼諸葛公伊吕得同調隆
中吟梁父妙意寄歌嘯三分限王業一隅割巴徼艱危
氣逾振成敗事難料萬騎祁山東長星晦光耀英雄襟
上淚時往不可弔我來卧龍岡目盡遠山眺蜿蜒西南
斷千里自嵩少遥峯銜落日小閣耿餘照虚寢蔭疎槐
上或施蘿蔦英靈猶髣髴蜀魄子規呌成都八百桑古
柏賸遺廟極望勞峨岷夜猿同噭噭
新野
今日樂莫樂水上兩菖蒲不知何年花一笑風迴裾
公私亂蛙聲兩部鳴不已安得挾彈過湛湛一池水
白水村
風俗東都記文章西鄂存赤符千歲歴白水數家村銅
馬何知帝蒼龍尚有孫原陵蕭瑟久里社薦盤飱
襄陽懷古
馬蹄一蹴失荆門百戰山河殘角聲估客帆檣依斷戌
人家水竹暗孤城干戈格鬭英雄事賓從風流江漢情
鄴下諸郎如虎兕不争劉表一書生
大隄曲
去去隄下舟望望隄上樓鯉魚風信急漢水不西流
宛轉唱桃葉哀怨歌竹枝攔街白銅鞮何如襄陽兒
美人楚雲端明璫大隄下一曲歌落梅肯换千金馬
結伴踏青游新妝待明發日暮行雨歸自惜雙羅韈
綠水浸紅紗横塘漢皐曲五月南風生一夕北人宿
郎網縮項鯿一網出千頭持妾金錯刀欲前却還羞
王師北征大捷凱旋恭紀
憶趨班劍屬車旁萬乘旌旄下朔方共識霆威臨北戶
一時兵氣壓西羌朱旗晴閃
天王字青海秋寒太白芒鬱鬱關門吹急雪大風雲起
看飛揚
春遲苜蓿尚枯荄竟夕叢生天馬來九驛山川皆禹服
萬靈風雨護軒臺前軍一戰妖氛滅邊燧全銷絶域開
諸將不須分道入六師爭唱凱歌回
陰山天外插長屏積甲高齊熊耳形磧北己遮唐塞隧
漠南敢近漢邊庭規恢社稷基磐石一用干戈勢建瓴
萬帳降人皆不殺始知寬大在
朝廷
極北心殷隔九關喜聞霄漢捷書頒温禺䪘獻燕然下
阿布思擒瀚海還
廟算如神收絶幕侍臣刻石紀封山自慚喻蜀西南徼
威德應須曉百蠻
登峴山亭至甘泉寺
籃輿嘔軋傍城隈積霧霾陰黯不開一磴自穿雲氣入
萬峯争送雨聲來山川浩蕩今如此裘帶風流安在哉
千載牛山共揮涕古苔秋井易心哀
雲藏巖谷晝冥冥忽聽天風響佛鈴草際老僧迎客至
煙中脩竹入門青坐來瀛海茫茫地盡失山川漠漠形
休問葡萄撥醅後甘泉一酌自清泠
午後忽開霽襄樊歴歴在目
誰教洗出翠娟娟恰與青鞵布韈便飛灑雨猶行下界
笑談人己坐諸天雲生重覺衣裳潤谷轉還欣草樹連
不數太行晴了了山靈亦似舊因緣
習家池
賢達不買名況乃盡醉時山翁坐鎮日酩酊何所為舉
鞭問愛將拍手笑童兒風流逕千載流詠高陽池
臨鳳皇灘望鹿門諸山
漢廣詎輕涉況此驟風雨既霽昏翳除白浪猶掀舞江
亭晩置酒悵望臨極浦隔江鹿門山列嶂淡可數中有
隱君子塵枉笑州府崔徐亦雅游牀下誰客主襄陽耆
舊盡樵牧烟中塢蔡州高唱歇渺渺雲端樹南睇漁浦
潭水深魚所聚漁人競賽神坎坎叢祠鼓會看澄潭下
巨鱗出網罟
明日復過灘上
我昨凌飛湍足蹋千仞石濤波不可渡萬竅號竟夕坐
笑片帆耳蛟龍爾何惜空令雲木杪隔此棲遯迹明朝
初日亮馬嘶行意迫林端霞色明沙外練光白頓驚夷
險異波輭穩如席重留豈不佳嚴程遠于役車中省登
覽嗒然怳夙昔青山爭向背眷眷昨游客漢江還送我
十里照衣碧顧此雲物閑羨彼魚鳥適人生如蓬飄西
東我何擇但愧抱甕老五畝得安宅魚梁近可指何處
雲夢澤迴望穀隱山山寺失咫尺它年覰熊緣還著永
嘉屐
斑竹鋪北十里
曉起風露濕暗中草木香微聞蟲啾唧漸覺山低昂一
綫緣蟻上中休似蟄藏荆南己如此愁絶瘴雲鄉
龍山寺樓
清絶龍山寺松杉六月寒斜光低雉堞遠勢出檣竿雲
物堪銷夏江天入倚闌傳聞潭五色步屣試求看(五色潭在)
(寺左側)
荆州
剩礎遺隍問舊疆龍門馬牧總茫茫接天波浪三江口
横地風雲百戰場尚有帆檣下巴蜀無多戶口在耕桑
不堪原野蕭條地吹角重城倚夕陽
戎馬壬申逮甲申萬家烟火幾家存人如刲豕屠羊慘
事異黃巾青犢論妖樹禍生天北極怪風寒捲郡南門
龍陂橋外坡陀血誰洗忠臣九地魂
地形天險楚江寬欲借荆州自古難虚笑百人稱武吏
豈同列郡領材官雲臺特給親軍仗玉帳新登上將壇
駿馬健兒君識否時平政要重師干
黃灘一線勢危哉駭浪驚濤打岸迴水國分麞空入市
秋風卧虎想登臺迅從巫峽千盤下濁比洪河萬里來
每念築堤能捍水始知高氏亦雄才(高氏堤五百三十里)
孱陵
沙雜山厨飯風吹野館燈江深波浪惡月黑到孱陵
公安城東門駕小舟沿陂湖入不翳禪院
散帶披襟村路東小橋流水曉烟中行穿徑窄家家竹
唤得帆輕葉葉風但有僧皆堪入社況逢酒恰載連筒
(時舟子方以買酒至邑)綠漪笑爾波三尺一任蛟龍萬仞宫
塵中無地避炎蒸濯足滄浪勝蹋冰清梵依依烟寺出
竒峯歴歴火雲升百年著我眞浮客一飯何人愧老僧
菱葉荷花雙槳路他時聊記昔游曾
晩過來雲庵
暑光漸退晩涼天羽扇絺衣就夜禪脩竹徧栽隣逕後
清江横繞寺門前無猜沙鳥應如我重到山雲不記年
一室優曇花是否盆中草木總蒼然
夜半渡蘭江比曉至新田鋪岡巒林木鬱然深秀
頓忘行役之勞矣
澤國多清川方舟得屢渡蘭江波似鏡雙檝自沿泝昨
來白沙洲沙際起宿鷺還尋洗墨池崖崩己非故來雲
佛燈上一縷香烟度澄波延餘賞暝色入徐步三更天
風生缺月光微吐星芒翻上下黯黮沈水霧列炬棲鳥
驚征夫即前路
性怯既畏馬且還登我車登車苦顛頓夢寐無安舒復
起攬衣裳暗中思故書澧陽舊有蘭可紉不可鋤只今
白石上齒齒誰復餘物理異今昔人事同盈虚時見荒
陂中清露洗芙蕖
山腰列騎疎熹微見曙色天光一以辨萬象誰得匿巖
巒走坡陀蒼翠淨如拭高低林木暗清泉流湜湜冥濛
南山雲俄頃滿山北山靈欲出雨久旱潤黍稷吾行叩
村扉一笑得飽食
朱立山太守見枉新詩奉答
夜涼卷帙自迴環坐聽青猿夢裏還彷彿白綿紅雨句
謝公亭外舊青山(太守有白綿鋪細草紅雨落芳溪句往時在敬亭作也)
夜郎西下最思君水複山長去住分柳葉湖邊連夕雨
桃花洞口萬重雲
澄江如練日哦詩公事蕭閑晝漏遲亦有清平賢太守
不曾拜表賀龍池
朗州司馬行吟處野水荒烟一片平今日武陵溪上路
與君同聽竹枝聲
白馬渡
山勢垂將絶江聲撼殷空磴初盤鳥道人欲倚天風偪
仄喧呼急艱難道路巾遠看帆影落烟渚曉濛濛
入桃源山牽蘿捫葛拾級而上洞穴宛然還過遇
仙橋細流淙淙欲求漁人纜船之所了不可得
故碑亦剥落無復存者
狹路披榛入仙源杳不逢空餘石橋水蒼蘚認遺蹤山
鳥幽自哢溪雲閑更封野僧無一事飯罷午時鐘
世外神仙宅雲中鷄犬聲捨舟何路入沿棹有人行聞
道春來水桃花幾瓣横年年流出在長共楚江清
長阪鋪雨後
蒼溪西去總山程水穴風巖盡意行隔嶺雲含殘雨氣
抱枝蟬帶蚤秋聲峯攢古木陰陰秀雪濺奔泉瀏瀏清
正是暑消千嶂裏綠黏芳草愛初晴
辰龍關
束馬懸厓險關門鬱不開居然横戟地曾此挂弓回浩
蕩妖星落蒼茫野吹哀兵家争間道為語勒銘才(諸將破賊)
(從郭家溪小路入)
馬鞍山
山行日以高起伏勢未已盤紆衆峯盡一峯倚天起峯
峯相羅絡雲氣間其裏雲生始膚寸萬狀變譎詭須臾
滿太虚一氣失俯視雷聲如嬰兒雨在絶壑底不圖人
間世險絶轉可喜汗漫乞天漿嵌空抉石髓正從九州
外瀉此一泓水
七盤嶺
百里轉絶壁萬木枝交撑下臨不測溪浩浩但有聲今
來登歴異目擊心己驚四虚無依倚巖崿起崢嶸石塌
容足劣徑垂如髮縈急雨吹山風重陰匿光晶山高風
轉削颯然飄衿纓古人仗忠信入險無異營性命絶可
憐煩憂一時并青林隱鬼火白日來山精誰能禦魑魅
懷緬傷我情
七夕詞
鍼樓河漢低露氣晩淒迷此夕清猿呌良人過五溪
脩纖月一痕長眉畫初嫁可憐新女兒燒香繡簾下
為君買香羅裁為金縷衣春風著來舞蛺蝶一雙飛
辰州江樓
楚澤深來地轉靈浮香沅芷繞迴汀竹郎祠外昏山雨
燕子巖邊疊畫屏五嶺佛桑開更白(嶺表有紅佛桑頃在太守齋中乃更)
(見白者)兩京虀菜采還青武陵一曲吹羌笛言語侏&KR0867;不
可聽
漫成
天星寨高山入雲羣苗捷若猿猱羣十餘年前此窟穴
&KR0008;木營下屯諸軍堂堂大將執枹鼓汾陽遠孫闞虓虎
莫道潭中巨鯉魚横海長鯨膏碪斧
村市鈔奪愁精夫漢家賨布充國租熟苗吚嚘生苗樂
順宜噢喣逆當誅紅旗山下人相呼丈二尚有君王殳
辰陽莫輕楚門戶遠控粤蜀滇黔隅
錦州大姓彭與田願比内郡興國年長官宣慰吁可惜
表裏偵伺為諸姦正嘉以還頻作孽麻瀘二邑無炊烟
安得感恩秦刺史組練三千誓同死
官軍至多苗不畏(不怕軍多怕糧多此昔苗語也)餽饟不繼兵且退箐
林伏弩利鋋矛一縱獵火宜高秋人言石壘果可築上
因懸厓下深谷地形天險人必爭州家官府尤清平
昔者乾道盧陽西特與諸蠻布威信武安不救馬邑戮
古重徼功啟邊釁方今
天子德唐堯四門穆穆九譯朝如天好生性不殺苗乎
苗乎爾莫驕
江樓晩坐
渺渺危欄外涔涔暮雨來江山抱城郭燈火間樓臺濁
浪浮槎遠崩濤觸石迴三川驚暴漲愁絶且當杯
江漲行
君不見辰州城南夜將午馮夷江心起槌鼔老蛟跋浪
潛虯舞六丁天符遣行雨江聲如雷轟百怪雨脚如麻
垂萬縷沈沈三日白晝冥仰視漏天那得補萬溪環滙
崩奔流汎溢漸逼中南樓間茅我亦江岸住日側水勢
聯方舟初來忩中星斗近爾日戶内魚蝦稠天瓢頓翻
兩龍子海眼誰鎮三犀牛窮山大樹蔽江下傍水老屋
隨波浮災祥未省五行志頽壓自為千家愁街中乘船
朝入市父老驚嗟童穉喜傳說曾經萬歴時七十餘年
重見此人家半扉何足道屋瓦沙痕留水底心慚河内
乘軺車浪說周南滯太史百憂集行路難明朝欲往愁
飛湍驅黿役鵲不得渡中夜敧枕危難安從來楚俗重
禱祀江神應復哀我頑香烟未絶風西南宿雨欲洗山
拖藍
晩霽二首
枕席濤瀾上人間憂患長身眞蹋鼇背路尚阻羊腸日
月終開霽風雷已退藏忽傳江漲落喜極倒衣裳
每恐高城決猶欣巨浸平鯨鯢終窟宅燕雀且生成捍
患時方急横流禍不輕漫勞喧鼓角悲健雜江聲
詠古
伏波三輔英寄跡關隴間晩成遇英主名並蕭曹扇據
鞍矍鑠翁垂老征羣蠻壺頭咽喉搤成功詎云難道暑
水毒滛跕跕愁飛鳶曳足視鼔譟見者猶哀憐身死印
綬收勲高賞不延傷哉薏苡車䜛鼎應雕鐫觀其誡子
弟刻鵠遠咎愆誰能易世後擩嚌防未然峩峩銅柱標
長留極南天蠻祠喧簫鼔珓斝亦告虔巫言神醉止野
老舞躚躚突兀虚殿瓦歲久溜雨穿薄帷飄迴風仿像
識遺顔緬思雲臺畫弔古留餘澘
三閭身既放長鋏帶陸離瑶圃駕青虬崑崙驂白螭恢
之言彌廣侘傺世莫知上沅乘舲船凝滯江水湄辰陽
既夕宿溆浦行逶遲去國日漸遠雲日交蔽虧雪霰一
以零幽巖淡無姿渺渺洞庭波佳人見何時汀洲搴杜
若客與將遺誰葅醢百不悔謠諑言其私芳馨與腥臊
詎得同器施蓽路啟山林鐘虡倏將移夷陵秦火入章
臺猶射麋雲雨巫山陽武關歸無期試招汨羅魂悲風
滿靈旗弟子亦摇落煩冤作楚詞
夜郎竟長流天末懷李白咨嗟赤霄裏鎩此鸞鳳翮四
明狂歌人天台坐忘客一見驚仙骨八極可揮斥賦詩
上金鑾非常主恩澤翻然乞身去浩蕩事遠適悠悠平
臺春汎汎滄海夕東南波連山潯陽夜挂席水軍旌旃
滿名高見驅迫浮烟揮賜金順逆不再擇九天一飄墮
萬里遂竄謫江潭憔悴容遼海流離跡匡山懷舊隱頭
白歸夢隔聲名王中允行在奏凝碧鄭老雲海間地下
誰蕩滌人生遭逢異往者非一格羽衣黃樓中追想年
五百當時投魍魉此樂得猶昔文章光燄長放逐天地
窄嗟哉武陽山萬古一片石
殊方
猺獠&KR0642;音接巴渝舊俗同鴉鋤荷蠻女桐子拾溪童土
禁丹砂穴家收白蠟蟲殊方風物異油素媿揚雄
船溪驛
久習靜便趣矧兹巖壑鄰溪風涼送暑山月夜留人忩
好開書帙牀虚拂簟塵誰知是淹泊延佇夙心親
大龍門(時暴漲甫落)
卷波吞岸谷炊黍少人家滄海眞驅石恒河只散沙斷
崖崩碨&KR1235;老樹卧槎牙晩景頽簷下風吹杜若花
沅江驛樓
飛梁千尺偃長鯨斜日烟霏紫翠横曾憶亂山沅水驛
(徐珌沅州驛詞云秋欲暮路入亂山深處)慣經遷客舞州城倚簾江映琉璃
色傍舍秋寒蟋蟀聲正是愁心孤迥處龍標明月晩還
生(龍標城距州五十里)
迴龍關
擘開翠硤迅湍流洗出晴雲秀嶺浮拂拭西風衣上雨
迴龍關下暮江樓
相見坡
清風生山巔微雨在山脚後山路始窮前山壁又削飛
龍中忽斷奔馬勢旋郤兩山鬱嵬峩一水相互絡洩雲
天光漏仄壁石氣錯俯逐飲澗猿仰睇投林雀高低總
臲&KR1142;下上殊苦樂彼途俄復經此路邈如昨千里同一
瞬青冥倚寥廓
飛雲巖
蒼然月潭寺秀絶飛雲巖玲瓏窔奥坼幽閟神靈潛千
年水穿溜點滴滲石乳垂垂萬峯窠鑪鞴不得補
即事
山谷陰晴異西南氣候偏螺紋苗女髻鷄尾馬郎顛飽
食愁香米侵膚畏瘴煙猶防孔翠毒不敢飲流泉
清平縣
麻峽古阨塞歴代蠻所争盤旋三重壁陗削萬仞城峻
極香爐峯百萬容勝兵瀵水戶可汲沃疇人可耕在地
有設險誰能廢承平明初防戍卒九千此連營百年閱
武場草長蟪蛄鳴所以正德中羣苗復縱横銳師下貴
竹勁旅來湖荆百道絶梯衝戰功何由成適會長至夜
銜枚卷麾旌火焚燄照天諸酋猶宿酲姦兇鬼神怒雷
雨殱滿盈七亭訪遺址落日悲風生黃猴落燈間故老
難指名空餘重岡路草木颯秋聲
高眞觀
溶溶浴仙池三百歴年久仙人浴不起池下石犀守偉
哉張千戶殷勤報己厚鐵椎椎金魚封侯印如斗可憐
仙緣薄凡骨亦速朽懷中棗尺餘米汁那得取
平越客舍見田綸霞少司宼題壁
麻哈江聲夜擊撞西風老屋字斜行蠻書一卷秋燈裏
不獨登臨憶侍郎
懷清堂集卷六
