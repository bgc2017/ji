懷清堂集卷九
吏部侍郎湯右曾撰
次韻答焦飲
百年不待羊胛熟浮世風輪空轣轆與君得閒即相覓
何用陳遵留尺牘憶昨春官共上時杏花寒食炊餳粥
蘭臺職司亦何有十載堆盤飽蔬䔩精神虚費空自笑
螻蚓蛟螭雜篇幅酒人未散燕市中荆卿悲歌漸離筑
夜闌燭跋軟語接往往屏風觸倦僕前年君過南海南
五嶺清猿繞雲木蠻江風雨我歸檝自著短衣歌獨速
爾時相望不相親空有離懷常在腹
帝城聯袂杪秋節采采黃花不盈匊方期尊酒同歡娱
豈意驚颷變歌哭勞生自歎扣莊缶愛弟何心賦賈鵩
相看顦顇銷壯心誰念虎頭飛食肉浮雲變滅根塵淨
香火名山願己宿連天風雪常閉門不礙打頭低置屋
佟鍾山副使將之鳳陽出所畫見貽賦此道别
凌凌懸秋光秋聲撼我屋忽驚尺素到秋色俄滿目霜
中萬木脫一叢抱寒竹離離危石旁幽花媚黃菊使君
貽贈我厚意勤所勖要令歲寒姿臭味同草木豈惟妙
墨少兼有新詩辱綢繆契分深文雅襟情獨西風迫重
九清曠邈川陸離杯出城南數别日己促鍾離建吳會
壽春枕淮瀆中丞持節時十載風轉燭羊公碑石在士
女雜歌哭今來得使君遺愛繼前躅人才備文武(出郡志)
民力恤杼軸自兹為政閒轉令幽興熟清香餘燕寢白
日稀吏牘過江六朝山方寸紙可縮冶城超世想染翰
風謖謖應憐埃壒底遠夢繞林麓清游未可同勤當寄
尺幅
先太孺人忌日
四十年來淚眼枯斜陽望望斷殘蕪筵前每羨探懷橘
林下常悲反哺烏馬鬛封卑憐宦薄虎兒才少覺身孤
傷心遺墨巾箱久零落芸香半有無(先太孺人手書詩集久存笥中微傷)
(蠧蝕近復籖整)
對芋年時自慘悽遇鮭當食更酸嘶半叢苦竹寒泉潄
一樹冬生故壠低鞠&KR1743;追隨傷愛子珍新料簡失賢妻
每當露泠霜清日猶似兒時失母啼
次韻赤抒題西齋新居兼柬戴占㢸
買宅應須更買隣南園北曲一時新支分茶竈清閒地
位置書牀淡蕩人客到每吟嘉樹好醉歸何用長官嗔
就中斗室香濃處合有桃花玉洞春
赤抒枉約城南之遊會雨不果悵然有作
曉霧冥濛雨漸晴幾回惆悵繞廊行己辜韋曲看花約
空憶章臺走馬聲風磴隔年醒宿酒水亭他日聽殘鶯
思君簾閣閒憑處不少傷春懷舊情
題朱文盎月波吹笛圖
不知何處最高寒萬頃光中白玉盤倚出秋風一聲笛
青天碧海總漫漫
可惜征衫依舊青仍攜鐵篴過江亭潯陽西上方空闊
定有蛟龍夜出聽
早春過碧山堂
蓓蕾花枝凍未抽暖風行壓百花頭魚龍戲裏看燈影
鵝鸛軍中鬭酒籌入座迥含今古意懷人别有管絃愁
不須惆悵東闌雪始歎年來似水流
宴坐
宴坐焚香亦自佳山靈物色到幽齋一峯秀割剛當戶
老樹根穿欲迸階農圃心情閒甲子壺觴風月舊朋儕
綠莎行逕籬門裏好語吳中寄筍鞵
聖駕幸闕里恭紀
古有崇儒禮今方論道年文明光上下聲教被垓埏理
契軒圖始功參姒範先無為
皇建極有縱
聖希天絶學思洙泗遺風尚管弦累朝勤爼豆六代備
宫懸至德涵無始元符叶自然靈襟三殿裏寶思五雲
邊遥接翔鸞步親分繡鳳韉風雷環宿衞鄒魯睇山川
入徑珪簪肅登堂金石宣晬儀迴葆吹展事益瓊籩酒
挹金盤露香分玉闕烟羹牆
宸思切雨露
主恩偏特下期門蓋頻頒太府錢殊榮分後裔曠典及
先賢鳬嶧新封雪滄浪未改泉市添槐更密手植檜還圓
睿藻星辰麗
天題琬琰鐫百王歸凖則萬象入陶甄相圃觀風俗雲
臺錫土田共欣時履泰方際位乘乾盛事輝今古高詞
載簡編賡歌逢景運短筆更裁篇
恭覽
御書篤志經學四字賜韓侍郎為作歌
金壺瑶札貞觀年神豪飛灑如雲煙清風美德近臣賜
寳貴何啻青瑶鐫雍熙淳化變朝體摛染所及神明全
攀車受貺繼前典儒臣蘇李恩猶偏明良際會魚水合
翰墨照耀星辰懸方今
聖人軼三五文思至德苞坤乾九州焜煌八表格倬彼
雲漢賡詩篇墨花泮渙邈天上人間風月何由傳春官
宗伯起吳會退之永叔知誰先九經縱横森武庫百家
傾瀉流奔泉猗與國楨鬱梁棟寂與文士窮丹鉛遺文
如見伏生語奥義欲廢康成箋公卿大夫重經術文儒
致用非徒然殊恩自得稽古力異數不問官曹遷忽頒
四字燦奎斗嘉乃六籍勤排穿
天章雲錦爛五色乍蔭高棟扶脩椽通都歎息傳盛事
求觀車馬爭喧闐鑪錘萬象羲頡上并包八體鍾王前
嘘嘘雲霧氣騰地蕩蕩日月光流天豈惟筆精更墨妙
遥識
主聖兼臣賢廟堂從容論道暇坐倚瑶瑟鳴朱弦文章
黼黻光冊府皐謨益贊簪裾聯慶雲葩郁甘露結時有
瑞氣縈珠躔燾冐子孫綿世世永與玉軸琅函編
送姜友棠游東兗即還四明
秋氣入東郡感君羈旅心杜陵昔游地高李共登臨落
日空裘馬寒蕪自古今渡江冰雪後好寄越中吟
題黃尊古上都秋色圖
落日牛羊下遠村平沙萬馬别開屯君看沒鶻盤鵰處
莽莽青山是塞垣
八月窮邊雪片麤角弓鳴處草全枯上都一片清秋色
却是寒林大小圖
送九如表叔之太和任
花外潘輿望若仙飛來天柱縣門前知君不愛西昌尉
愛去閒參玉版禪(吉安産玉版笋)
聞道章江接貢江十年幽夢付篷窗洄沿山谷祠前水
好寄鯉魚時一雙
蕉
乍喜靈苗一葉生烟中新翠出檐楹小來己愛横窗色
老去應憐聽雨聲入夜最宜清露洗幾時眞見綠陰成
寄言點筆題詩客半展斜開信此情
病起遣懷四首
俗慮從知了不關絺衣芒屩稱疎頑居如潘岳城三面
人笑王微屋一間牆角秋陰黃葉早門前野水白鷗閒
也知亦有欣然處拄頰西南點點山
何妨弊席且教温味道躭書業力存偶以剪蔬叨地主
不曾食肉慕屠門草荒場圃蟲鳴急秋入菰蒲雨打喧
從道王城歌吹海一身却傍老農村
疾甚清羸暑更加重簾曲曲為周遮病昏目力抛書籍
客妙清言冰齒牙兩卷檀弓尋物始一篇秋水送年華
日長高著青油幔好護階除手種花
離騷美酒好風神常憶盧郎最可人萬事那容多皂白
一生所得是因循亭皐景物秋無主子墨生涯甑有塵
暑意漸消涼入早黑龍潭下雨來頻
題耕烟老人畫
東風一萌芽楚澤幾芳草離離雜石暎茸茸出波好洞
庭連天見鶩羣子規冥冥啼不聞霏微臺下神女雨縹
緲水上江妃雲一幅生綃剪不得春來沅水桃花色碧
杜紅蘅亦有情玉簫金管空相憶滿載潭州百斛酒春
帆直下麋湖口赤沙青草欲合時雲夢軒然吞八九此
時客意殊茫茫驂龍帝子游瀟湘浮空近見戲鮪影接
日遠沒飛鴻行我念前游怳如失重見耕烟老人筆彷
彿君山螺髻青月明幽咽湘靈瑟傳聞石穴潛通吳神
仙窟宅誠有無包山雲物閟清都煩翁潑墨還作圖
送高兩詩南歸
懸榻故人去論文前會稀驚風還逓響征雁不同飛白
袷寒將卷青山久念歸因君寄朋好會采舊山薇
休嗟不得意辛苦為浮名落日古原上閒門秋草生晩
菘和露摘時稼面場平一悟靜中樂深知達者情
畫蘭
三千年覰玉壺空阿母留將幾葉紅今日人間太零落
兔葵燕麥任春風
香草爭書入楚詞漫搴沅芷扈江籬握蘭每待春相問
空谷無人自不知
簡野航
晨興入公門歸休午陰寂疎簾靜不卷高林雨餘滴解
帶北牖眠煩暑欣已滌沈憂曠無所冥念淡自適欵戶
輪鞅稀閒坊選幽僻摘芳苔暗徑搆石雲生壁昨宵風
雨中杯酒轉愁惕念我同懷者何由展良覿
立秋前一日陳六謙民部見過
焚香小院氣氤氲寂寞誰過訪子雲忽訝清光暎鷖尾
又添佳句咏鵝羣(新城司寇贈詩有鵝羣句)林中解帶消秋暑石上
繙書愛夕曛明日西風飄一葉井梧策策似先聞
立秋日顧九恒查悔餘同集翁蘿軒寓齋分賦以
立秋二字為韻
炎氛何時休火雲&KR1132;嵼立涼颸忽暗動爽氣己先入一
春復一秋年年客京邑惟驚客鬢改催歸日夜急憂生
情未免學道時猶及蕭條晩來雨颯颯林表集如共陰
蟲悲恍聞孤士泣
不樂今何為四序倏復周百川水東注誰能挽西流且
持玉巵醪歡言酌朋儔兹日非昨日脫葉初知秋故心
一以移兩腋風颼飀親知訪我至許作半日留明燈巷
南陌蹤跡眞雲浮
雨中六首
一雨良復佳久雨何時霽欣厭已異心物情故多蔽卜
居深巷僻荏苒此再歲入秋暗愁霖屋漏避無計惟餘
窗前樹助作風雨勢紈扇委篋中秋衣行當製殘燈耿
照壁忽感下泉逝
昔在芸閣居日高猶晏眠今來披簡牘束帶隨衆賢職
事敢云疲塵勞遂己牽況此泥活活聽鼔行朝天偪仄
九衢中寸步成險艱既歸任偃仰得性復陶然
階除蒔衆花不待清池注娟娟洗幽竹羃羃生濕霧新
英擢脩莖葱蒨孤桐樹隙地蕃草木閒心寄場圃長廊
自周行雨點詎知數小兒誦論語琅琅自成趣陰曀何
由開聊此慰朝暮
生不識杯鐺無緣更論酒區區身後名大笑復何有膏
蘭徒自焚金石詎為壽神方鍊上藥欲駐頽年久寸田
養黃芽不救白骨朽年年秋井塌望古一搔首
抱瘵雖積歲繕性常恬如幽居多暇日朋好亦未疎何
來困拳跼沒髁街生魚故人數叩門(悔餘)獨自繞我廬捫
竹愛新粉暎窗尋故書主人出何事舊雨空愁予
我友尚書郎(西齋)比屋在西鄰每共文字游愛踰骨肉親
驚嗟會面稀霪潦亦浹旬誰知巷南北邈若江海人公
家出入勞私舍升斗貧豈無世患干臨風一愁辛乾沒
有時己不負秋與春
蘿軒為李寅谷寫秋成圖賦一詩其上
負郭二頃田太倉一囊粟二者竟誰可烱烱念自蓄朝叩
故人門高堂散蒸溽忽驚秋景滿西成紛在目依依面
場圃曖曖見墟曲時稼久己登新酒行可漉年豐無吠
犬歲晩休叱犢田父何所云雞黍同近局披圖還太息此
是腹中欲(王儉語)潁上思薄田杜陵覬微禄悠悠秉耒意千
載恒相属秋風有時起歸駕何當促借君風雅筆洗此
煩腦毒李侯金閨人雅尚拔流俗平生高遠性常恐古人
獨田園不可期山資幾時足不如南山下種豆及時熟傍
舍生烟霏連村入雲木惟應尋二老披草往來數
送杜大宗伯歸秀水
夕夢青山朝抗章吳絲新點鬢邊霜鼎鍾勛業光前史
魚稻心情憶故鄉秘殿從知稀履跡上台猶自辨衣香
兩朝耆舊風流在歸日先開會老堂
遺榮高節古無儔深重
君恩許賜休剩有書名滿臺閣依然傳癖在春秋(先生好左)
(氏傳手自註釋)九門祖帳來天上一曲湖光繞秀州徑欲從公輕
舸去招呼海鶴狎江鷗
過可園簡王敏行郎中
寂歴虚齋境更幽不妨無事日閒遊窗中密竹風驚夜
檻外叢花雨打秋每見草書留几上時來濁酒過牆頭
與君雞黍為鄰並暇即招尋懶便休
送令詒歸松江
去國名何減還山意有餘未成三畝隱且傍九峯居鄉
物傳鱸鱠門生議蠏胥他時小兒子看讀五車書
不信時清日長令老故園貞筠如挺拔俊鶻必騰鶱物
望歸封事
天心重直言會從閶闔裏還認舊巢痕
新月效義山體
風露晩來清如鈎新月生未嗟輪盡掩似吐鏡微明扇
側黃金殿眉纖白玉京殷勤待三五莫漫悵虧盈
柬西齋時入直武英殿仍用前韻
文雅今誰似蕭閒不願餘忽聞青𤨏客還上玉堂居檢
校防幽蠧傳鈔令小胥茂先多未見别有洞天書
每嘆松成蓋猶思杏滿園孤鳴憐鶴警(謂西亭)分路試鸞
鶱職事兼書府官曹本正言西莊(謂了谿)同下直頻視日
斜痕
九月四日奉陪韓宗伯碧山堂桂花下作
淮南消息比何如喜見連叢破萼初海曲移來秋馥郁
月中分出影扶疎偶隨杖履成高會不少琴尊在廣除
聞道杼山詩句好一枝端合寄尚書(顔尚書有謝陸處士杼山寄桂花詩)
桐城相國致政歸里賦呈四首
第一人須第一官乾光遥護綵雲端清標嶽立嵩衡峻
雅量春浮澥渤寬魚水君臣前代少冰霜風節古人難
忽思弄艇烟江去夢把樅陽舊釣竿
三十餘年禁苑來平臨紫閣領丹臺九陔天際司霖雨
五色杓南望上台啓沃心眞符
聖主陶鈞力為養羣材文章一代懸詞律
御製詩酬日幾迴
漣漪太液水西東
賜第恩教近紫宫報國每添雙鬢雪浮家新借半帆風
蕭然襆被常如客去矣鶯花穩付公三月江南芳草綠
謝家池館畫圖中
傾都張飲接重城政事堂開國老行六萬錢(漢制丞相俸錢月六)
(萬)從賓閣散五千卷壓相車輕青春作伴承殊渥(公以冬月)
(命予告上特春月行)白社投閒稱遠情他日頻勞中使問會思
金鼎再和羹
送曹峨嵋先生南歸
橋門未絶記韋編座裏春風十八年今日重持一杯酒
舊來雙鬢各蒼然(右曾甲子乙丑間在太學先生時為本堂師)
不須千騎出東方一曲菰蘆幾泊桑尺五城南韋杜客
全家烟雨入吳鄉
高情眞與俗情違花外紅堂客到稀江月低時沙路闊
只應愁見鶺鴒飛
浮名何止一稊輕懷挾風流萬古情夢去海棠春一國
江南燕燕與鶯鶯
頭顱弘景尚嫌遲六十狂生笑食其種豆山南亦行樂
丹徒長憶布衣時
飛仙蹤跡定何年蟻穴蜂衙絶可憐他日茅山問丹訣
菖蒲潭在草堂前
買宅無勞更買鄰江山風月等閒親青溪九曲題詩處
誰省龍標此後身
春明雅會罷餳餐後約浮舟計日難好瀹溪茶待桑苧
更分麴米餉雲安
移居
嘗笑酣中客甕底呼不醒又嗤法士愚規規動引經寓
意於酒非酒人天倪和如暄景春移居何者是最樂得
與數子成比鄰北風漂沙寒日白層冰嵯峨厚地坼坐
思廟堂勤政理恐有咿嚘未安宅太平縱使無闕事駑
下終慚負言責歸來閉門學雕蟲時過勤苦無成功翰
林彩筆明光宫(耑木查浦)故人長楊文薦雄(悔餘)今夕何夕歡
此飲燄燄蠟燭銅盤紅莫嫌酒苦薄莫愁尊易空年年
舟載碧瓮百洞庭春色來江東只今冬菹酸更綠恰稱
腐儒飯脫粟晨鳬夜鯉足屠門鵝炙牛心任華屋人生
會少别離多清漳共宅時幾何我當舉酒君當歌三更
起立霜月苦河漢驚風吹逝波
除夕用少陵飛騰暮景斜五字為韻同悔餘查浦
作五首
仕宦十五年日夜苦思歸思歸竟無成一笑知我非寸
禄盜太倉憫此八口饑不念獨行士窮山懷采薇世累
良己牽初心迺多違凄厲歲云晏倦鳥還退飛
潛虬神淵底如絲氣或騰鵰鶚望赤霄遠擊有威稜我
今默自思進退兩無憑惟見齒髮改轉訝年歲增齒落
不足歎髮白不必憎所苦百年内憂患還相仍拂我挂
壁弦爇我照字燈天寒百蟲絶癡鈍餘凍蠅
往者不可追滔滔水東注來者詎幾時雖新行復故往
來無容已古今猶旦暮兹焉共守歲歲豈為我駐一觴
汎屠蘇朋來暖寒沍歡悰甫欲集哀念潛已赴回頭十
年中骨肉死亡屢惟餘老大身撫節增錯&KR1541;
晨雞未喔咿夜燭光猶炳四鄰喧爆竹伴我空齋冷是
時月既晦蕩蕩無留景登樓啓窗扉殘雪在西嶺餖飣
盤筵雜綷縩兒女靚吾衰不挂眼寂寞安晩境差喜文
字間上下得馳騁
九陌入朝火照耀驚林鴉醉困方欲眠奈此童僕譁門
前高車馳街鼓己五撾促起理衣裳仰看北斗斜歲華
還復春吾生亦有涯幸生
聖人世九域方一家明年返敝廬生事勤桑麻還將元
會儀歸與野老誇
懷清堂集卷九
