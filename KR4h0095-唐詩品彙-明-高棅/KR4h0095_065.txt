







　　欽定四庫全書

　　唐詩品彚巻六十五

　　明　髙棅　編

　　五言律詩十

　　接武(中之一)

　　皇甫冉

　　巫山髙

　　巫山見巴東迢迢出半空雲藏神女館雨到楚王宫朝

暮泉聲落寒暄樹色同清猿不可聽偏在九秋中(髙仲武云
終篇竒麗)

　　秋夜宿嚴維宅

　　昔聞𤣥度宅門向會稽峰君住東湖下清風繼舊蹤秋
深臨水月夜半隔山鐘世故多離别良宵詎可逢

　　謝盧十一過宿

　　乞還方未遂日夕望雲林况復經春草何妨問此心閉
門公務散枉䇿故情深遥夜他鄉酒同君梁甫吟


　　逢莊訥因贈

　　世故還相見天涯共向東春歸江海上人老别離中郡
吏名何晚沙鷗道自同甘泉須早獻且莫歎飄蓬

　　長安路

　　長安九城路戚里五侯家結束趨平樂翩聯抵狹斜髙
樓臨逺水複道出繁花唯見相如宅蓬門度嵗華

　　送韓司直

　　遊吳還適越來往任風波復送王孫去其如芳草何岸

明殘雪在潮滿夕陽多季子留遺廟停舟試一過

　　送康判官往新安

　　不向新安去那知江路長猿聲近廬霍水色勝瀟湘驛
路収殘雨漁家帶夕陽何須愁旅泊使者有輝光

　　送鄭判官赴徐州

　　從軍非隴頭師在古徐州氣勁三河卒功多萬里侯元
戎閫外令才子幄中籌莫聽關山曲還生出塞愁

　　途中送權三兄弟


　　淮海風濤起江關幽思長同悲鵲繞樹獨作鴈隨陽山
晚雲和雪汀寒月映霜由來濯纓處漁父愛滄浪

　　送盧山人歸林慮山

　　無論行逺近歸向舊煙林寥落人家少青冥鳥道深白
雲長滿目芳草自知心山色連東海相思何處尋

　　奉和王相公早春登徐州城

　　落日憑危堞春風似故鄉川流通楚塞山色遶徐方壁
壘依寒草旌旗動夕陽元戎資上策南畆起耕桑


　　歸渡洛水

　　暝色赴春愁歸人南渡頭渚煙空翠合灘月碎光流澧
浦饒芳草滄浪有釣舟誰知放歌客此意正悠悠

　　秋夜寄所思

　　寂寞坐遥夜清風何處來天髙散騎省月冷建章臺鄰
笛哀聲急城砧朔氣催芙容已委絶誰復可為媒

　　福先寺尋湛然寺主不見

　　寂然空佇立往往報踈鐘髙館誰畱客東南二室峰川

原通霽色田野變春容惆悵層城暮猶言歸路逢

　　題昭上人房

　　沃洲傳教後百衲老空林慮盡朝昏磬禪隨坐卧心鶴
飛湖草迥門掩海雲深地與天台接中峰早晚尋

　　皇甫曽

　　送李中丞歸本道

　　上將宜分閫雙旌復出秦關河三晉路賔從五原人孤
戍雲通海平沙雪度春酬恩㸔玉劍何處有煙塵


　　送人往荆州(一作李嘉祐詩)

　　草色隨驄馬悠悠同出秦水傳雲夢曉山接洞庭春帆
影連三峽猿聲近四鄰青門一分手難見杜陵人

　　送韋判官赴閩中

　　孤棹閩中客雙旌海上軍路人從北少海水向南分野
鶴傷秋别林猿恐夜聞漢家崇亞相知子逺邀勲

　　送孔徴士

　　谷口為幽處君歸不可尋家貧青史在身老白雲深掃

雪開松逕疏泉過竹林余生負丘壑相送亦何心

　　送陸鴻漸山人採茶

　　千峰待逋客香茗復叢生採摘知深處煙霞羡獨行幽
期山寺逺野飯石泉清寂寂燃燈夜相思一磬聲

　　送少微上人東南遊

　　石梁人不到獨往更迢迢乞食山家少尋鐘野寺遥松
門風自掃瀑布雪難消秋夜聞清梵餘音逐海潮

　　送雲門邕上人


　　春山唯一室獨坐草萋萋身寂心成道花開鳥自啼細
泉松逕裏返景竹林西晚與門人别依依出虎谿

　　烏程水樓畱别

　　悠悠千里去惜此一樽同客散髙樓上帆飛細雨中川
程隨逺水楚思望青楓共説前期易滄波處處通

　　秋興

　　流螢與落葉秋晚共紛紛返照城中盡寒砧雨外聞離
人見衰鬢獨鶴慕何羣楚客在千里相思看碧雲


　　晚至華隂

　　臘盡促歸心行人及華隂雲霞仙掌出松柏古祠隂野
渡水生岸寒川燒隔林温泉看漸近宫樹晚沈沈

　　和謝舎人雪夜寓直

　　禁省夜沈沈春風滿舊林滄洲歸客夢青𤨏近臣心揮
翰宣鳴玉承恩在賜金建章寒漏起更助掖垣深

　　傷陸處士

　　從此無期見柴門對雪開二毛逢世難萬恨掩泉臺返

照空堂夕孤城弔客廻漢家偏訪道猶畏鶴書來

　　送著公歸越

　　誰能愁此别到越會相逢長憶雲門寺門前千萬峰石
牀埋積雪山路倒枯松莫學白衣士無人知去蹤

　　西陵寄一公

　　西陵遇風處自古是通津終日空江上雲山若待人汀
洲寒事早魚鳥興情新西望稽山路吾心有所親

　　同杜相公對山僧(此篇又見皇甫冉集)


　　吏散重門掩僧來閉閣閒逺心馳北闕春興寄東山草
長風光裏鶯啼静黙間芳晨不可住惆悵暮禽還

　　送元侍御充使湖南

　　雲夢南行盡三湘萬里流山川重分手徒御亦悲秋白
簡勞王事清猿助客愁離羣復多病嵗晚憶滄洲

　　司空曙

　　題鮮于秋園林

　　雨後園林好幽行迥野通逺山芳草外流水落花中客

醉悠悠慣鶯啼處處同傷春自一望日暮杜陵東

　　贈李端

　　共憶南浮日登髙望若何楚田湖草逺江寺海榴多載
酒尋山宿思人帶雪過東西㡬回别此會各蹉跎

　　過谷口道士

　　一見林中客懸知州縣勞白雲秋色逺蒼嶺夕陽髙自
説名因石誰逢手種桃丹經倘相授何事戀青袍

　　深上人見訪憶李端


　　鴈稀秋色盡落日對寒山避事多稱疾留僧獨閉關心
歸塵俗外髙勝有無間仍憶東林友相期久不還

　　送况上人還荆州因寄衛侍御像

　　惠持游蜀乆策杖欲西還共别此宵月獨歸何處山對
鷗沙草畔洗足野雲間知有𤣥暉㑹齋心受八關

　　雲陽館與韓紳宿别

　　故人江海别㡬度隔山川乍見翻疑夢相悲各問年孤
燈寒照雨深竹暗浮煙更有明朝恨離杯惜共傳


　　喜外弟盧綸見宿

　　静夜四無鄰荒居舊業貧雨中黄葉樹燈下白頭人以
我獨沈乆愧君相見頻平生自有分况是霍家親

　　冬夜耿拾遺王秀才就宿因傷故人

　　舊時聞笛淚此夜重沾衣方恨同人少何堪相見稀竹
煙凝澗壑林雪似芳菲多謝勞車馬應憐獨掩扉(劉云語意
閑到)

　　送菊潭王明府


　　業成洙泗客皓髪着儒衣一與遊入别仍聞帶印歸林
多宛地古雲盡漢山稀莫愛潯陽隐嫌官計亦非

　　賊平後送人北歸

　　世亂同南去時清獨北還他鄉生白髪舊國見青山曉
月過殘壘繁星宿故關寒禽與衰草處處伴愁顔

　　送王先生歸南山

　　儒中年最老獨有濟南生愛子方傳業無官自耦耕竹
通山舎逺雲接雪田平願作門人去相隨隐姓名


　　送王潤

　　相送臨寒水蒼茫望故關江蕪連夢澤楚雪入商山話
我他年舊看君此日還因將自悲淚一灑别離顔

　　送吉校書東歸

　　少年芸閣吏罷直暫歸休獨與親知别行逢江海秋聽
猿看楚岫隨鴈過吴洲處處園林好何人待子猷

　　送鄭明府貶嶺南

　　青楓江色晚楚客獨傷春共對一樽酒相看萬里人猜

嫌成謫宦正直不妨身莫畏炎方久年年雨露新

　　送史澤之長沙

　　謝朓懐西府單車觸火雲墅蕉依戍客廟竹映湘君舊
渚巴山㫁長沙楚路分一杯從别後風月不相聞

　　春日野望寄錢員外起(又見耿湋集中三字不同)

　　草長花滿樹羸病強尋春無復少年意空餘白髪身青
原晴見水白社静逢人寄謝南宫客軒車不可親

　　題江陵臨沙驛樓


　　江天清更愁風柳入江樓鴈惜楚山晚蟬知秦樹秋淒
涼多獨醉零落半同遊豈復平生意蒼然蘭杜洲

　　經廢寳慶寺

　　黄葉前朝寺無僧寒殿開池晴龜出瀑松暝鶴飛回占
砌碑横草隂廊畫雜苔禪宫亦銷歇塵世轉堪哀(劉云起結
皆好)

　　賦得的的帆向浦

　　向浦參差去隨風逺近還初移芳草裏正在夕陽間隐

映回孤驛微明出亂山向空看不盡歸思滿江關

　　盧綸

　　送李端

　　故關衰草徧離别正堪悲路出寒雲外人歸暮雪時少
孤為客早多難識君遲掩泣空相向風塵何所期

　　春日灞亭同苖員外寄庾侍郎

　　坐見春雲暮無因報所思川平人去逺日曖鴈飛遲對
酒山長在看花鬢自衰誰堪登灞岸還作異鄉悲


　　送恒操上人歸江外覲省

　　依佛不違親髙堂與寺鄰問安雙樹曉求膳一僧貧持
呪過龍廟翻經化海人還同惠休去儒者亦沾巾

　　送少微上人入蜀

　　瓶鉢遶禪衣連宵宿翠微樹開巴水逺山曉蜀星稀遍
識中朝貴多諳外學非何當一傳付道侣願知歸

　　送從叔呈歸西川幕

　　千山氷雪晴山静錦花明羣鶴棲蓮府諸戎拜柳營浪

依巴字息風入蜀關清豈念在貧巷竹林啼鳥聲

　　江行次武昌縣

　　家寄五湖間扁舟往復還年年生白髪處處上青山去
國空知逺安身竟不閒更悲江畔柳長是北人攀

　　皇帝感詞

　　天香五鳯彩御馬六龍文雨露清馳道風雷翊上軍髙
旍花外轉行漏樂前聞時見金鞭舉空中指瑞雲

　　送都尉歸邉


　　好勇知名早争雄上將間戰多春入塞獵慣夜燒山合
陣龍蛇動移軍草木閒今來部曲盡白首過蕭關(方虗谷云
響亮整齊)

　　送黎燧尉陽翟

　　玉貌承嚴訓金聲稱上才列筵芳草偃驟馬緑楊開潘
縣花添發梅家鶴暫來誰知望恩者空逐路人廻

　　送唯上人歸江南

　　落日映危檣歸僧問岳陽注瓶寒浪静讀律夜船香苦

霧沈山影隂霾發海光羣生一何負多病禮醫王

　　夜中得循州趙司馬侍郎書因寄回使

　　瘴海寄雙魚中宵逹我居兩行燈下淚一紙嶺南書地
説炎蒸極人稱老病餘慇勤報賈誼莫共酒杯疎

　　同薛存誠登栖巖寺

　　衰蹇歩難前上山如上天塵埃來自晚猿鳥到何先萬
壑應孤磬百花通一泉蒼蒼此明月下界正沈眠

　　泊楊子岸


　　山映南徐暮千帆入古津魚驚出浦火月照渡江人清
鏡悲雙鬢滄浪寄一身空憐芳草色長接故園春

　　落第後歸終南别業

　　乆為名所誤春盡始歸山落羽羞言命逢人強破顔交
踈貧病裏身老是非間(劉云怨極自然)不及東溪月漁翁夜往
還

　　李端

　　過宋州


　　睢陽陷虜日外絶救兵來世亂忠臣死時清明主哀芳
郊春草徧故壘野花開欲為將軍哭東流水不廻

　　茂陵山行陪韋金部

　　宿雨朝來歇空山秋氣清盤雲雙鶴下隔水一蟬鳴古
道黄花落平蕪赤燒生茂陵雖有病猶得伴君行

　　江上逢司空曙

　　共爾髫年故相逢萬里餘新春兩行淚故國一封書夏
口帆初泊潯陽鴈已踈唯當執杯酒暫食漢江魚


　　逢王泌自東京至

　　逢君自鄉至雪涕問田園㡬處生喬木誰家在舊村山
蜂横二室水色映千門愁見遊從處如今花正繁

　　酬大理寺評事張芬

　　君家舊林壑寄在亂峰西近日春雲滿相思路亦迷聞
鐘投野寺待月過前溪悵望成幽夢依依識故蹊

　　雲際中峰(英華作祖詠詩)

　　自得中峰住深林亦閉關經秋無客到入夜有僧還暗

澗泉聲小荒岡樹影閒髙牕不可望星月滿空山

　　賦得山泉送房造

　　泉水山邉去髙人月下看潤松秋色净落澗夜聲寒委
曲穿深竹潺湲過逺灘聖朝無隐者早晚罷漁竿

　　宿興善寺後堂池

　　草堂髙樹下月向後池生野客如僧静新荷共水平錦
鱗沈不食繡羽亂相鳴即事思江海誰能萬里行

　　憶皎然上人


　　未得從師去人間萬事勞雲門不可見山木已應髙向
日開柴户驚秋問弊袍何由宿峰頂牕裏望波濤

　　贈衡岳隐禪師

　　舊住衡州寺隨縁偶北來夜禪山雪下朝汲竹門開半
偈傳初盡羣生意未廻唯當與樵者杖鍚入天台

　　雲陽觀寄袁稠

　　花洞晚隂隂仙壇隔杏林潄泉春谷冷搗藥夜牕深石
上開仙酌松間對玉琴戴家溪北住雪後去相尋


　　晚遊東田寄司空曙

　　暮來思逺客獨立在東田片雨無妨景殘虹不映天别
愁逢夏果歸興入秋蟬莫作隳官意陶公未必賢

　　題崔端公園林

　　上士愛清輝開門向翠微抱琴看鶴去枕石待雲歸野
坐苔生席髙眠竹挂衣舊山東望逺惆悵暮花飛

　　度關山

　　鴈塞日初晴狐關雪復平危樓縁廣漠古竇傍長城拂

劍金星出彎弧玉羽鳴誰知係虜者賈誼是書生

　　耿湋

　　隴西行

　　雪下陽關路人稀隴戍頭封狐猶未剪邉將豈無羞白
草二冬色黄雲萬里愁因思李都尉畢竟不封侯

　　早朝

　　鐘鼓餘聲裏千官向紫微冐寒人語少乗月燭來稀清
漏聞馳道輕霞映鎻闈猶看嘶馬處未啟掖垣扉


　　題李亷書房

　　商瞿長易教一室向青山業就三編絶心通萬象閒鶯
啼春木上草遍夕陽間莫道符繻在來時棄故關

　　寄錢起(一見前司空曙集中)

　　草長花落樹羸病彊尋春無復少年意空餘華髪新青
原髙見水白社静逢人寄謝南宫客軒車不見親

　　贈田家翁

　　老人迎客處籬落稲畦間蠶屋朝寒閉田家晝雨閒門

閭新薙草樵采舊諳山自道誰相友邀人試往還

　　贈隠上人

　　世間無逺近定裏遍曽過東海經長在南朝寺最多暮
年休化俗初地却摧魔今日㤀塵慮看心義若何

　　贈張將軍

　　寥落軍城暮重行返照間鼓鼙經雨暗士馬過秋閑慣
守臨邉郡曽營近海山關西舊業在夜夜夢中還

　　贈嚴維


　　許詢清論重寂寞住山隂野客投寒寺閒門傍古林海
田秋熟早湖水夜漁深世上窮通理誰能奈此心

　　贈朗公

　　來自西天竺持經奉紫微年深梵語變行苦俗流歸月
上安禪乆苔生出院稀梁間有馴鴿不去為㤀機

　　題贈韋山人

　　失意成逋客終年獨掩扉㤀機狎鷗慣多病見人稀流
水知行藥孤雲伴采薇空齋莫還坐心事與時違


　　邠州畱别

　　終嵗山川路生涯總若何艱難為客慣貧賤受恩多暮
角飄長韻寒流起夕波懸愁茂陵宅春色又相過

　　沙上鴈

　　衡陽多道里弱羽覆哀音還塞欲何處驚絃亂此心夜
隂前侣逺秋冷後湖深獨立沙汀意寧知霜霰侵


　　唐詩品彚巻六十五

