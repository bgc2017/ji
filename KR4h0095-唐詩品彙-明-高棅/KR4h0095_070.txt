







　　欽定四庫全書

　　唐詩品彚巻七十

　　明　髙棅　編

　　五言律詩十五

　　旁流(有姓氏無字里世次可考者九人)

　　薛竒童

　　楚調

　　禁苑春風起流鶯繞合歡玉牕通日氣珠箔卷輕寒楊

葉垂隂砌梨花入井闌君王好長袖新作舞衣寛

　　張諤

　　東封山下宴羣臣

　　萬國扈封巒羣公遇此歡幔城連夜静霜仗滿空寒輦
路宵煙合旌門曉月殘明朝陪聖主山下禮圓壇

　　郭良

　　早行

　　早行星尚在數里未天明不辨雲林色空聞風水聲月

從山上落河入斗間横漸至重門外依稀見洛城

　　題李將軍山亭

　　鳯轄將軍位龍門司𨽻家衣冠為隐逸山水作繁華徑
出重林草池揺兩岸花誰知貴公子亭院有煙霞

　　禇朝陽

　　登少室山寺(英華作登聖善寺閣)

　　飛閣青雲裏先秋獨早凉天花映牕近月桂拂簷香華
嶽三峯小黄河一帶長空間指歸路煙處有垂楊


　　石召

　　送人歸山

　　相逄惟道在誰不共知貧歸路分殘雨停舟别故人霜
明松逕曉花暗竹房春亦有栖門意何年可寄身

　　顧在鎔

　　題玉芝雙奉院

　　入門如洞府花木與時稀夜坐山當户秋吟葉滿衣犬
隨童子出鳥避俗人飛至藥應將熟年年火氣微


　　宿麻平驛

　　及到怡情處暫忘登陟勞青山看不厭明月坐來髙犬
為孤村吠猿因冷木號微吟還獨酌多興憶同袍

　　潘咸

　　登明戍堡

　　來經古城上極目思無窮㓂盡煙蘿外人歸蔓草中峯
巒當闕古堞壘對雲空不見昔名將徒稱有戰功

　　楊逹


　　塞下(英華作李宣逹詩并州路作)

　　秋日并州路黄揄落故闗孤城吹角罷數騎射鵰還帳
幕遥臨水牛羊自下山行人正垂淚烽火起雲間

　　孫欣

　　冷井

　　仙闈初鑿井雲液沁成泉色湛青苔裏寒凝紫綆邊銅
瓶向影落玉甃抱虛圓永賴調神像堯時奉萬年

　　吳筠


　　歩虚詞二首(郭茂倩樂府作韋渠牟詩)

　　紫府與𤣥洲誰來物外遊無煩騎白鹿不用駕青牛金
化顔應駐雲飛鬢不秋仍聞碧海上更用玉為樓

　　玉樹雜金花天河織女家月邉丹鳯舄風送紫鸞車霧
縠籠綃帶雲屏列錦霞瑶臺千萬里不覺往來賖

　　韋渠牟

　　步虚詞五首

　　玉簡真人降金書道籙通煙霞方蔽日雲雨巳生風四

極威儀異三天使命同那將人世戀不去上清宫

　　上帝求仙使真符取玉郎三才閒布象二景鬱生光騎
吏排龍虎笙歌走鳯凰天髙人不見暗入白雲鄉

　　鸞鶴共徘徊仙官使者催香花三洞啓風雨百神來鳯
篆文初定龍泥印已開何須生羽翼始得上瑶臺

　　西海辭金母東方拜木公雲行疑帶雨星步欲凌風羽
袖揮丹鳯霞巾曵采虹飄颻九霄外下視望仙宫

　　㡬度遊三洞何方召百神風雲皆守一龍虎亦全真執

節仙童小燒香玉女春應須絶巖内委曲問皇人

　　辯才

　　設缸面酒欵蕭翼(探得來字)

　　初醞一缸開新知萬里來披雲同落莫步月共徘徊夜
久孤琴思風長旅鴈哀非君有秘術誰照不燃灰

　　靈一

　　(髙仲武云靈一之詩刻意精妙與劉長卿皇甫冉諸人倡和如泉湧堦前地雲生户外峯皆佳句也)
静林寺(静林寺即梁武未遇之時隐居之所今因之為僧寺中有鐘磬皆古物時時有聲焉)


　　静林谿路逺蕭帝有遺蹤水擊羅浮磬山鳴于闐鐘燈
傳三際(集作世)火樹老萬株松無數煙霞色(文苑英華作無復雲霞色)
空聞昔卧龍

　　酬皇甫冉(時冉赴無錫於雲門時贈詩别)

　　湖南通古寺來往意無涯欲識雲門路千峯到若耶春
山子猷宅古木謝敷家自可長偕隐那云相去賖

　　送王法師之西川

　　旅遊無逺近要自别魂消官柳鄉愁亂春山客路遥伴

行芳草逺隨興墅花飄計日功成後還將輔聖朝

　　送範律師往果州

　　終南千古後獨爾繼卿名離障非今日修因是㡬生亂
峯寒影暮深澗墅流清逺客歸心苦難為此别情

　　秋題劉逸人林亭

　　凉飈亂黄葉遲客橘隂清蘿逕封行跡雲門閍野情零
林秋露響穿竹暮煙輕莫戀幽棲地懐居却敗名

　　宜豐新泉


　　泉源新涌出洞徹映纎雲稍落芙蓉沼初淹苔蘚文了
將空色净素與衆流分每到清宵月泠泠夢裏聞

　　酬皇甫冉西陵見寄

　　西陵潮信滿島嶼沒中流越客依風水相思南渡頭寒
光生極浦落日映滄洲何事揚帆去空驚海上鷗

　　宿靈洞觀

　　石室因投宿仙翁幸見容花源隔水見洞府過山逄泉
湧堦前地雲生户外峯中宵自入定非是欲降龍


　　同使君宿大梁驛

　　旌旗江上出花外捲簾空夜色臨城月春寒度水風雖
然行李别且喜語音同若問匡廬事終身愧逺公

　　皎然

　　送贇上人還京(得㣲字)

　　久遊春草盡還寄北船歸沙鳥窺中食江雲入(英華作滿)净
衣秦原山色近楚寺磬聲微見説翻經館多聞似者稀

　　賦得啼猿送客


　　萬里巴江外三聲月峽深何年有此路㡬客共沾襟斷
壁分垂影流泉入苦吟凄凉離别後聞此更傷心

　　題沈少府書齋

　　不下南昌縣書齋毎日閒野花當砌落溪鳥逐人還有
興常臨水無時不見山千峯數可盡不出小牕間

　　尋陸鴻漸不遇

　　移家雖帶郭野逕入桑麻近種籬邉菊秋來未著花扣
門無犬吠欲去問西家報道山中去歸來毎日斜


　　自義亭驛送李縱夜泊臨平東湖

　　長亭賔馭散岐路起悲風千里勤王事驅車明月中寒
生洞庭水夜度塞門鴻處處堪傷别歸來山又空

　　送重鈞上人遊天台

　　漸看華頂出幽賞意隨生十里行松色千重過水聲海
容雲正盡山色雨初晴事事將心證知君道可成

　　送清㑹上人遊京

　　佳遊限衰疾一笑向西風思見青門外曽臨素滻東峯

明雲際寺日出露寒宫行道禪長在看塵不染空

　　送闗小師還金陵

　　如何有歸思愛别欲忘難白鷺沙洲晚青龍水寺寒蕉
花鋪净地桂子落空壇持此心為鏡應堪月夜看

　　送沙彌大智遊五臺

　　童年隨法侣家世本儒流章句三生學清凉萬里遊雲
歸龍沼暗木落鴈門秋長老憶相待傳予向祖洲

　　送栖上人之建州覲使君舅


　　亂峯江上色羡爾及秋行釋氏推真子郗家許貴甥氈
花新雨静帆葉好風輕千里依元舅廻橈亦有情

　　題湖上蘭若示清㑹上人

　　峯心惠忍寺嵊頂謝公山何似南遊近芳洲一畆間意
中雲木秀事外水堂閒永日無人到時看獨鶴還

　　宿支硎寺上房

　　上方精舍逺共宿白雲端寂寞千峯夜蕭條萬木寒山
光露下見松色月中看却與西林别歸心即欲䦨


　　晚秋宿李軍道所居

　　清溪路不遥都尉毎相招落日休戎馬秋風罷射鵰木
花生野逕栢實滿寒條永夜依山府禪心共寂寥

　　題沈道士新亭

　　何處好攀躋新亭俯舊溪座中千里近簷下四山低小
浦依林曲回塘遶郭西桃花春滿地歸路莫相迷

　　若溪春興

　　春生若溪水雨後漫流通芳草行無盡春源去不窮野

煙迷極浦斜日起微風數處乗流望依稀似剡中

　　冬至日陪裴端公使君清水堂集

　　亞嵗崇佳宴華軒照綠波渚芳迎氣早山翠向晴多推
往知時訓書祥辨政和從公惜日短留賞夜如何

　　仙女臺

　　寂寞舊桑田誰家女得仙應無雞犬在空有子孫傳古
木花猶發荒臺月尚懸片雲低不散疑是却歸年

　　法照


　　送清江上人

　　越人僧體古清慮洗塵勞一國詩名逺多生律行髙見
山援葛藟避世著方袍早晚雲門去還應逐爾曹

　　送無著禪師歸新羅國

　　萬里歸鄉路隨縁不筭程尋山百衲弊過海一杯輕夜
宿依雲色晨齋就水聲何年持貝葉却到漢家城

　　寄錢郎中

　　閉門深樹裏閒足鳥來過五馬不復貴一僧誰奈何藥

苖家自有香飯乞時多寄語嬋娟客將心向薜蘿

　　䕶國

　　訪雲母山僧

　　森然古崖壁净行一髙僧松下濾寒水佛前挑夜燈蓮
花國土異貝葉𣑽書能想對空山所無心戀愛憎

　　山中寄王員外

　　為問幽蘭桂空山復若何芬芳終有分探折更誰過望
在軒堦近恩沾雨露多移居儻得地長願接瓊柯


　　題王班水亭

　　湖上見秋色曠然如爾懐豈惟歡壠畆兼亦外形骸待
月歸山寺彈琴坐暝齋布衣閒自貴何用謁天階

　　僧泚

　　北原别業

　　野外車騎絶古原松柘隂流鶯出谷静春草閉門深學
稼農為業忘情道作心因知上皇日鑿井在雲林

　　清江


　　送贊律師歸嵩山

　　禪客歸山意山深定易安清貧修道苦孝友别家難雲
路尋溪轉花宫映嶽看到時瞻塔暮松月向人寒

　　送堅上人歸杭州天竺寺

　　十年勞負笈經論化中朝流水知鄉近和風惜别遥雲
山零夜雨花岸上春潮歸卧南天竺禪心更寂寥

　　夕次襄邑

　　何處成吾道經年逺路中客心猶向北河水自歸東古

戍鳴寒角疎林振夕風輕舟唯載月那與故人同

　　喜皇甫大夫同宿大梁驛(前見靈一詩中十字不同)

　　江頭旌斾去花外捲簾空夜色臨城月春聲渡水風也
知行李别蹔喜話言同若問廬山事終身愧逺公

　　宿嚴維宅簡章八元

　　佳期曽不逺甲第即南鄰惠愛偏相及經過豈厭頻秋
光林葉動夕霽月華新莫話羇栖事平原是主人

　　長安卧疾


　　身世足堪悲空房卧疾時捲簾花雨滴掃石竹隂移已
覺生如夢堪嗟夀不知未能通法性詎可見支離

　　靈澈

　　九日和于使君

　　清晨有髙㑹賔從出東方楚俗風煙古汀洲水木凉山
情來逺思菊意在重陽心憶華池上從容鵷鷺行

　　送道䖍上人遊方

　　律儀通外學詩思入𤣥闗煙景隨縁到風姿與道閒貫

花留净室呪水度空山誰識浮雲意悠悠天地間

　　法振

　　送人遊閩越

　　不須行借問為爾話閩中海島隂晴雨江帆來去風道
遊𤣥度宅身寄朗陵公此别何傷逺如今闗塞通

　　越中贈程先生

　　紗㡌度殘春虚舟寄一身溪邉逄越女花裏問秦人古
塞連山静隂霞落海新有時城郭去暗與酒家親


　　題萬山許鍊師

　　道成人不識流水響空山花暗軒牕外雲隨坐卧間驗
圖名巳久絶粒事長閒更欲崑崙去羞看絳節還

　　程評事西園之作

　　誰向春鶯道名園已共知簷前廻水影城下出花枝揺
拂煙雲動登臨翰墨隨相招能不厭山舍為君移

　　無可

　　林下對雪送僧歸草堂寺


　　殘臘雪紛紛林間起送君苦吟行逈野投迹向寒雲絶
頂晴多去遥泉凍未聞唯應草堂寺髙枕脱人羣

　　秋夜寄龍池寺貞空二上人

　　夜來思道侶木葉向人飄精舍池邉古秋山月下遥磬
寒通數里雲白已終宵未得同居止翛然自寂寥

　　晚秋寄賈島

　　暗蛩生暮色黙思坐西林聴雨寒更盡開門落葉深昔
因京邑病併起洞庭心亦是吾兄事遲回直至今


　　寄厲𤣥先輩

　　楊柳起秋色故人猶未還别離俱自老少壯豈能閒夜
雨吟殘燭秋城憶故山何當一相見語黙此林間

　　同劉升宿

　　浮雲流水心只是愛山林共惜多年别相逄一夜吟既
能持苦節勿謂少知音憶就西池宿月圓松竹深

　　送吕郎中赴海州

　　出守滄洲上西風送斾旌路遥過㡬郡地盡到孤城拜

廟千山綠開樓遍海清何人共東望月向積濤生

　　送林山人歸日本

　　海際晚帆開應無鄉信催水從荒外積人指日邉回望
國乗風久浮天絶島來儻因華夏使書札轉悠哉

　　棲白

　　送圓仁三藏歸本國

　　家山臨晚日海路信歸橈樹滅渾無岸風生只有潮嵗
窮程未盡天末國仍遥已入閩王夢香花境外邀


　　處黙

　　聖果寺

　　路自中峯上盤回出薜蘿到江吳地盡隔岸越山多古
木叢青靄遥天浸白波下方城郭近鐘磬雜笙歌(吳越紀事
云僧處黙賦詩有竒句嘗云到江吳地盡隔岸越山多羅隐見曰此我句失之久矣乃為吾師得焉識者鄙其儇
薄太甚)

　　歸仁

　　題賈島吟詩臺


　　此臺如可廢此恨有誰平縱使迷青草終難没舊名天
悲朝雨色嶽哭夜猿聲不是心偏苦應闗自古情

　　滄浩

　　别嘉興知己

　　一坐西林下從來不别山不因尋長者何事到人間宿
雨愁為客寒禽散未還空懐舊山月童子誦經閒

　　虚中

　　庾樓


　　郡樓名甚逺㡬換見樓人庾亮魂應在清風到白蘋晴
軒分楚漢夜酒揖星辰何必匡山上獨言無世塵

　　齊已

　　早梅

　　萬木凍欲折孤根煖獨回前村深雪裏昨夜一枝開風
遞幽香出禽窺素艷來明年如應律先發望春臺(五代補史
云鄭谷在袁州齊已㩦詩詣之有早梅詩云云谷曰數枝非早也未若一枝遂改數枝開為一枝開齊已不覺
下拜自是士林以谷為一字師云)


　　貫休

　　登鄱陽寺閣

　　寺樓閒縱望不可到斜暉故國在何處多年未得歸寒
江平楚外細雨一鴻飛終學於陵子吳中有綠薇

　　春日山行

　　重疊太古色濛濛花雨時好山行恐盡流水語相隨黒
壤生紅术黄猨領白兒因思石橋日曽與道人期

　　脩睦


　　秋臺作

　　獨上髙樓上客情何物同孤雲無定處長日信秋風兄
弟多年别闗河此夕中到頭歸去是免使歎濛洪

　　尚志

　　江上秋志

　　到來江上久誰念旅遊心故國無秋信鄰家有暮砧坐
遥翻不睡愁極却成吟即恐髭連鬢還為白所侵

　　懐楚


　　謝友人見訪留詩

　　軒車誰肯到泉石日相親暮雨凋殘寺秋風悵望人庭
新一片葉衣故十年塵賴有瑶緘贈清吟愈病身

　　懐浦

　　初冬旅懐

　　枕上角聲微離情未息機夢回三楚寺寒入五更衣月
没棲禽動霜晴凍葉飛自慚行役早深與道相違

　　澹交


　　望樊川

　　萬樹葉初紅人家樹色中疎鐘揺雨足積水浸雲容雪
磧回寒鴈村燈促夜舂舊山歸未得生計欲何從

　　清尚

　　哭僧

　　道力自超然身亡同坐禪水流原在海月落不離天溪
白葬時雪風香焚處煙世人頻下淚不見我師𤣥

　　𤣥寶


　　路詩

　　南北東西去茫茫萬古塵闗河無盡處風雪有行人險
極山通蜀平多地入秦營營名利者來往豈辭頻

　　李冶

　　寄校書七兄

　　無事烏程縣蹉跎嵗月餘不知芸閣吏寂寞竟何如逺
水浮仙棹寒星伴使車(髙武仲云五言之佳境也)因過大雷澤莫忘
㡬行書


　　送韓揆之西江(詩府作送□伯均)

　　相看指楊柳别恨轉依依萬里西江水孤舟何處歸湓
城潮不到夏口信應稀唯有衡陽鴈年年來去飛

　　送閻二十六赴剡縣

　　流水閶門外孤舟日復西離情遍芳草無處不萋萋妾
夢經吳苑君行到剡溪歸來重相訪莫學阮郎迷

　　元淳

　　寄洛中諸妹


　　舊國經年别闗河萬里思題書慿鴈翼望月想蛾眉白
髪愁偏覺歸心夢獨知誰堪離亂處掩淚向南枝

　　徐賢妃

　　秋風函谷闗應詔

　　秋風起函谷朔氣動河山偃松千嶺上雜雨二陵間低
雲愁廣隰落日惨重闗此時飄紫氣應驗真人還

　　上官昭容

　　遊長寧公主林亭應制


　　暫爾遊山第淹留惜未歸霞牕明月滿磵户白雲飛書
引藤為架人將薜作衣此真攀桂所臨睨賞光輝















　　唐詩品彚巻七十

