







　　欽定四庫全書

　　唐詩品彚巻六十八

　　明　髙棅　編

　　五言律詩十三

　　正變

　　賈島

　　憶江上吳處士(方虚谷云此變體也聚㑹雷雨對更有力)

　　閩國揚帆去蟾蜍缺復團秋風吹渭水落葉滿長安(唐音

摭言云島嘗騎驢天衢時秋風正厲黄葉可掃島忽吟曰落葉滿長安卒求一聨未得因唐突京尹劉栖楚被
繫一夕而釋此與韓愈推敲事又别未深考)此地聚㑹夕當時雷雨寒蘭橈
殊未返消息海雲端

　　旅遊

　　此心非一事書札若為傳舊國别多日故人無少年(劉須
谿云短語不可復道)空巢霜葉落踈牖水螢穿留得林僧宿中宵
坐黙然(方云三四語竒五六言蕭索之味)

　　送朱可久歸越中


　　石頭城下泊北固暝鐘初汀鷺衝潮起船牕過月虚(方云
善言泊舟之趣)吳山侵越衆隋柳入唐疎日欲躬調膳辟來何
府書

　　題李凝幽居

　　閒居少鄰並草逕入荒園鳥宿池邊(一作中)樹僧敲月下
門過橋分野色移石動雲根暫去還來此幽期不負言
(劉云敲意妙絶下意更好結又老成)

　　暮過山村


　　數里聞寒水山家少四鄰怪禽啼曠野落日恐行人(歐陽
詩話云道路辛苦羇愁旅思豈不見於言外者乎)初月未終夕邊烽不過秦蕭
條桑柘外煙火漸相親

　　宿山寺

　　衆岫聳寒色精廬向此分流星透疎木走月逆行雲絶
頂人來少髙松鶴不羣一僧年八十世事未曽聞

　　山中道士

　　頭髪梳千下休糧帶痩容養雛成大鶴種子作髙松(劉云

又癡又嫩癡可笑嫩可惜)白石通宵煮寒泉盡日舂不曽離隐處那
得世人逄

　　答王秘書

　　人皆聞蟋蟀我獨恨蹉跎白髪無心鑷青山去意多信
來樟浦岸期負洞庭波時掃髙槐影朝回忽恐過

　　宿孤館

　　落日投村戌愁生為客途春山晴後綠江月夜深孤橘
樹千株在漁家一半無自知風水静舟繫岸邊蘆


　　思遊邊友人

　　凝愁對孤燭昨日飲離杯葉下故人去天中新鴈來連
沙秋草薄帶雪暮山開苑北紅塵道何時見逺回

　　秋暮寄友人

　　寥落闗河暮霜風樹葉低逺天垂地外寒日下山西有
志煙霞切無家嵗月迷清宵話白閣已負數年棲

　　送僧歸天台

　　辭秦經越過歸寺海西峯石澗雙流水山門九里松曽

聞清禁漏却憶赤城鐘妙字研磨講應齊智者蹤

　　送知興上人

　　久住巴興寺如今始拂衣欲臨秋水别不向故山歸錫
挂天涯樹房閒嶽頂扉下看萬里曉霜海日生微

　　憶吳處士

　　半夜長安雨燈前越客吟孤舟行一月萬水與千岑島
嶼夏雲起汀洲芳草深何當折松葉拂石剡溪隂

　　宿姚少府北齋


　　石溪同夜汎復此北齋期鳥絶吏歸後蛩鳴客卧時鏁
城凉雨細開印曙鐘遲憶此漳川岸如今是别離

　　泥陽館

　　客愁何併起暮送故人廻廢館秋螢出空城寒雨來夕
陽飄白露樹影掃青苔(方云詩思甚幽)獨坐離容惨孤燈照不開

　　送惟一遊清凉寺

　　去有廵臺侣荒溪衆樹分瓶殘秦地水錫入晉山雲秋
月離喧見寒泉出定聞人間臨欲别旬日雨紛紛


　　宿慈恩寺郁公房

　　病身來寄宿自掃一牀閒返照臨江磬新秋過雨山竹
隂移冷月荷氣帶禪闗獨往天台意方從内請還

　　石門陂留醉從叔譽

　　幽鳥飛不逺我行千里間寒衝陂水路醉下菊花山有
恥長為客無成又入闗何時臨澗柳吾黨共來攀

　　姚合

　　春日早朝寄劉起居


　　九衢寒霧斂雙闕曙光分彩仗迎春日香煙接瑞雲珮
聲清漏間天語待臣聞(劉須溪云自在)莫笑馮唐老還來謁聖君

　　寄友人

　　日暮掩重扉抽簪復解衣漏聲林下静螢色月中微秋
霽露華結夜凉人語稀殷勤故山路誰與我同歸

　　郡中西園

　　西園春欲盡芳草徑難分静語唯幽鳥閒眠獨使君密
林生雨意(劉云好)古石帶苔文雖去清秋逺朝朝見白雲


　　武功縣中作

　　日出方能起庭前看種莎吏來山鳥散酒熟野人過岐
路荒城少煙霞逺縣多同官數相見下馬上西坡

　　過靈泉寺

　　偶尋靈跡去幽徑入氤氛轉壑驚飛鳥穿山踏亂雲水
從巖上落溪向寺前分釋子遊何處空堂日漸曛

　　喜馬戴冬夜見過期無可上人不至

　　内殿臣相命開樽話舊時夜鐘催鳥絶積雪阻僧期林

静寒聲逺天隂曙色遲今宵復何夕鳴珮坐難隨

　　秋夜月中登天壇

　　秋蟾流異彩齋潔上壇行天近星辰大山深世界清仙
飈石上起海日夜中明何計長來此閒眠過一生

　　許渾

　　(劉後村云杜牧許渾同時然各為體牧於律中常遇少抝峭以矯時弊渾則不然而律切麗密
或過杜牧而抑揚頓挫不及也)

　　秋日赴闕題潼闗驛樓


　　紅葉晚蕭蕭長亭酒一瓢殘雲歸太華疎雨過中條樹
色隨闗逈河聲入海遥帝鄉明日到猶自夢漁樵

　　泊松江渡

　　漠漠故宫地月凉風露幽雞鳴荒戍曉鴈過古城秋楊
柳北歸路蒹葭南渡舟去鄉今已逺更上望京樓

　　南樓春望

　　南樓春一望雲水共昬昬野店歸山路危橋帶郭村晴
煙和草色夜雨長溪痕下岸誰家住殘陽半掩門


　　嚴陵釣臺泊貽行侣

　　故人天下定歸釣碧巖幽舊跡隨苔古髙名寄水流鳥
喧羣木晚蟬急衆山秋更待新安月憑君暫駐舟

　　送南陵李少府

　　髙人亦未閒來往楚雲間劒在心應壯書窮鬢已斑落
帆秋水寺驅馬夕陽山明日南昌尉空齋又掩闗

　　晚泊七里灘

　　天晚日沈沈孤舟繫柳隂江村平見寺山郭逺聞砧樹

密猿聲響波澄鴈影深榮華暫時事誰識子陵心

　　長安旅夜

　　久客怨長夜西風吹鴈聲雲移河漢淺月汎露華清掩
瑟獨凝思緩歌空寄情門前有歸路迢遞洛陽城

　　孤鴈

　　昔年雙頡頏池上靄春暉霄漢力猶怯稻粱心已違蘆
洲寒獨宿榆塞夜孤飛不及營巢燕西風相伴歸

　　寄契盈上人


　　何處是西林疎鐘復逺砧鴈來秋水濶鴉盡夕陽沈婚
嫁乖前志功名異夙心湯師不可問江上碧雲深

　　洛中秋日

　　故國無歸處官閒憶逺遊吳僧秣陵寺楚客洞庭舟久
病先知雨長貧早覺秋壯心能㡬許伊水更東流

　　送叚覺歸杜曲閒居

　　書劍南歸去山扉别㡬年苔侵巖下路果落洞庭泉紅
葉髙齋雨青蘿曲檻煙寕知逺遊客羸馬太行前


　　早秋

　　遥夜汎清瑟西風生翠蘿殘螢栖玉露早鴈拂金河髙
樹曉還密逺山晴更多淮南一葉下自覺洞庭波

　　晚發天井闗寄李師晦

　　山在水滔滔流年欲二毛湘潭歸夢逺燕趙客程勞露
曉紅蘭重雲晴碧樹髙逄秋正多感萬里别同袍

　　將赴京師蒜山津送客還荆渚

　　樽前萬里愁楚塞與皇州雲識瀟湘雨風知鄠杜秋潮

平猶倚棹月上更登樓他日滄浪水漁歌對白鷗

　　潼闗蘭若

　　來往㡬經過前軒枕大河逺帆春水濶髙寺夕陽多蝶
影下紅藥鳥聲喧綠蘿故山歸未得徒詠采芝歌

　　陪赴中使院諸公鏡波館餞明台裴鄭二使君

　　傾幙來華館淹留二使君舞移清夜月歌斷碧空雲海
郡樓臺接江船劍㦸分明時自騫翥無復歎離羣

　　題岫上人院


　　病客與僧閒頻來不掩闗髙牕雲外樹疎磬雨中山離
索秋蟲響登臨夕鳥還心知落帆處明月浙河灣

　　秋晚登城

　　城髙不可下永日一登臨曲檻凉飈急空樓返照深葦
花迷夕棹梧葉散秋砧謾作歸田賦蹉跎嵗欲隂

　　送客歸蘭溪

　　花下送歸客路長應過秋暮隨江鳥宿寒共嶺猿愁衆
水喧嚴瀨羣峯抱沈樓因君㡬南望曽向此中遊


　　送僧歸金山寺

　　老歸江上寺不忘舊師恩駐錫逄山色停杯見浪痕秋
濤吞楚驛曉月上荆門為訪題詩處莓苔㡬字存

　　憶長洲

　　香逕小船通菱歌遶故宫魚沈秋水静鳥宿暮山空荷
葉橋邊雨蘆花海上風歸心無處託髙枕畫屏中

　　松江懐古

　　故國今何在扁舟竟不歸雲移山漠漠江濶樹依依晚

色千帆落秋聲一鴈飛此時兼送客凭檻欲沾衣

　　征西舊卒

　　少年乗勇氣百戰過烏孫力盡邉城難功加上將恩曉
風聴戍角殘月倚營門自説輕生處金瘡有舊痕

　　李商隐

　　河清與趙氏昆季燕集

　　勝槩殊江右佳名逼渭川虹收青嶂雨鳥沒夕陽天客

鬢行如此滄江坐𣺌然此中真得地漂蕩釣魚船

　　少將

　　族亞齊安陸風髙漢武威煙波别墅醉花月後門歸青
海聞傳箭天山報合圍一朝㩦劍起馬上疾如飛

　　寒食行次冷泉驛

　　歸途仍近節旅宿倍思家獨夜三更月空庭一樹花介
山當驛秀汾水遶闗斜自怯春寒苦那堪禁火賒

　　陳後主

　　𤣥武開新苑龍舟燕幸頻渚蓮參法駕沙鳥犯鈎陳夀

獻金莖露歌翻玉樹塵夜來江令醉别詔宿臨春

　　迎寄韓魯州詹同年

　　積雨晚騷騷相思正鬱陶不知人萬里時有燕雙髙冦
盗纒三輔莓苔滑百牢聖朝推衛霍歸日動仙曹

　　獻寄舊府開封公

　　幕府三年逺春秋一字襃書論秦逐客賦續楚離騷地
里南溟濶天文北極髙酬恩撫身世未覺勝鴻毛

　　李頻


　　送人遊吳

　　楚田開霽後草色與君看積水浮春氣深山滯雨寒毘
陵孤月出建業一鐘殘為把鄉書去因收别淚難

　　送徐處士歸江南

　　行行野雲薄寒氣日通春故國入芳草滄江終白身遊
歸花落滿睡起鳥啼新莫惜閒書札西來問旅人

　　漢上送人西歸

　　㡬作西歸夢因為惜别心野銜天去盡山夾漢來深疊

浪翻殘照髙帆引片隂空留相贈句畢我白頭吟

　　送許渾侍御歸潤州

　　家山近石頭遂意恣東遊祖席離烏府歸帆轉蜃樓隂
氛出海散落月向潮流别有為霖日孤雲未自由

　　送王侍御赴湖南

　　闗門鳥道中飛傳復乗驄暮雪離秦甸春雲入楚宫平
蕪天共濶積水地多空使府懸帆去能消㡬日風

　　送友人遊蜀


　　東堂雖不㨗西去復何愁蜀馬知歸路巴山似舊遊星
臨劍閣動花落錦江流鼓吹青林下時聞祭武侯

　　春日南遊寄浙東許同年

　　孤帆處處宿不問是誰家南國平蕪逺東風細雨斜旅
懐多寄酒寒意欲留花更想前途去茫茫滄海涯

　　陜下懐歸

　　故園何處在零落五湖東日暮無來客天寒有去鴻大
河氷徹塞髙嶽雪連空獨夜懸歸思迢迢永漏中


　　秦原早望

　　一忝鄉書薦長安未得回年光逐渭水春色上秦臺燕
掠平蕪去人衝細雨來東風生故里又過㡬花開(方虛谷云
其思優游而不深怨可恥)

　　八月峽口作

　　萬里西南水秋來滿峽流亂山無陸路行客在孤舟洶
洶灘聲惡𠖇𠖇樹色秋免為三不弔終白一生頭

　　黔中罷職汎江東


　　黔中初罷職薄俸亦無殘舉目鄉闗逺㩦家旅食難野
梅將雪競江月與沙寒兩鬢愁應白何勞把劍看

　　送人往塞北

　　上馬問雲中長川逆北風日西身獨去山轉别無窮樹
隔髙關斷沙連大漠空君看河外將早晚合平戎

　　送清上人歸上林

　　風濤幾千里歸路半乗舟此地難相别何人更共留坐
經嵩頂夏行值洛陽秋到寺安禪夕江雲過石樓


　　馬戴

　　(嚴滄浪云馬戴詩在晚唐諸人之上)

　　關山曲

　　火發龍山北中宵易左賢勒兵臨漢水驚鴈散胡天木
落防河急軍孤受敵偏猶聞漢皇怒按劍待開邊

　　夜入湘中

　　洞庭人夜到孤棹入湘中露洗寒山遍波揺楚月空密
林飛暗狖廣澤發鳴鴻行抵揚帆者江分又不同


　　落日悵望

　　孤雲與歸鳥千里片時間念我何留滯辭家乆未還微
陽下喬木逺色隠秋山(一作逺燒入秋山)臨水不敢照恐驚平
昔顔

　　早發故園

　　語别在中夜登車離故鄉曙鐘寒出岳殘月逈凝霜風
柳條多折沙雲氣轉黄行逢海西鴈零落不成行

　　送人遊蜀


　　擬卜何山隠髙秋指岳陽葦乾雲夢色橘熟洞庭香䟱
雨殘虹影回雲背鳥行靈均如可問一為哭清湘

　　送僧歸金山寺

　　金陵江色裏蟬急向秋分逈寺横洲島歸僧渡水雲夕
陽依岸盡清磬隔潮聞遥想禪林下鑪香對月焚

　　寄終南真空禪師

　　閒想白雲外了然清浄僧松門山半寺雨夜佛前燈此
境可長住浮生自不能一從林下别瀑布幾成氷


　　題静住寺欽用上人房

　　寺近朝天路多聞玉珮音鑒人開慧眼歸鳥息禪心磬
接星河曙牕連夏木深此中能宴坐何必在雲林

　　宿陽臺觀

　　玉洞仙何在鑪香客自焚醮壇圍古木石磬響寒雲曙
月孤霞映懸流峭壁分心知人世隔坐與鶴為羣

　　灞上秋居

　　灞原風雨定晚見鴈行頻落葉他鄉樹寒燈獨夜人空

園白露滴孤壁野僧鄰寄卧郊扉乆何年致此身

　　尋賈島原東居

　　寒鴈過原急渚邊秋色深煙霞向海島風雨宿園林俱
住明時願同懷故國心(集作共許貧交久猶嫌外事侵)未能先隠跡聊
此一相尋

　　洛陽寒夜姚侍御宅憶賈島

　　夜樹動寒色洛陽城闕深如何異鄉思更抱故人心殘
月關山逺閒堦霜霧侵誰知石門路待子與相尋


　　宿崔邵池陽别墅

　　楊柳色已故郊原日復低煙生寒渚上霞散逺山西待
月人相對驚風鴈不齊此心君莫問舊國去將迷

　　答鄜畤友人同宿見示

　　為客自堪悲風塵日滿衣承明無計入舊隠但懷歸雪
積孤城暗燈殘曉角㣲相逢喜同宿此地故人稀

　　江行

　　吳楚半秋色渡江逢葦花雲侵帆影落風逼鴈行斜返

照開嵐翠寒潮漾浦沙自將何所往海嶠欲營家

　　早發故山作

　　雲門夾硝石石路䕃長松谷響猿相應山深水復重飡
霞人不見采藥客猶逢獨宿靈潭側時聞岳頂鐘













　　唐詩品彚巻六十八

