







　　欽定四庫全書

　　唐詩品彚巻五

　　明　高棅　編

　　五言古詩五

　　正宗(三)

　　李白(中)

　　贈廬司戸

　　秋色無逺近出門盡寒山白雲遙相識待我蒼梧間借

問盧躭鶴西飛㡬歲還(劉須溪云起意極苦然不復為慘塞者)

　　贈秋浦栁少府

　　秋浦舊蕭索公庭人吏稀因君樹桃李此地忽芳菲搖
筆望白雲開簾當翠微時來引山月縱酒酣清暉而我
愛夫子淹留未忍歸

　　贈閭丘處士

　　賢人有素業乃在沙塘陂竹影掃秋月荷花落古池閒
讀山海經散帙卧遙帷且躭田家樂遂曠林中期野酌

勸芳酒園蔬烹露葵如能樹桃李為我結茅茨

　　贈瑕丘王少府

　　皎皎鸞鳯姿飄飄神仙氣梅生亦何事來作南昌尉清
風佐鳴琴寂寞道為貴一見過所聞操持難與羣毫揮
魯邑訟目送瀛洲雲我隱屠釣下爾當玉石分無由接
高論空此仰清芬

　　嘲魯儒

　　魯叟談五經白髪死章句問以經濟䇿茫如墜煙霧足

著逺遊履首戴方山巾緩步從直道未行先起塵秦家
丞相府不重褎衣人君非叔孫通與我本殊倫時事且
未達歸耕汶水濵

　　贈常侍御

　　安石在東山無心濟天下一起振横流功成復瀟灑大
賢有巻舒季葉輕風雅匡復屬何人君為知音者傳聞
武安將氣振長平瓦燕趙期洗清周秦保宗社登朝若
有言為訪南遷賈(蕭云意謂常若登朝有言不妨及之或者如賈生之召)


　　贈丹陽横山周處士惟長

　　周子横山隱開門臨城隅連峰入户牖勝概淩方壺時
枉白紵詞放歌丹陽湖水色傲溟渤川光秀菰蒲當其
得意時心與天壤俱閒雲隨舒巻安識身有無抱石耻
獻玉沈泉笑探珠羽化如可作相攜上清都

　　以詩代書答元丹丘

　　青鳥海上來今朝發何處口銜雲錦書與我忽飛去鳥
去淩紫煙書留綺牕前開緘方一笑乃是古人傳故人

深相朂憶我勞心曲離居在咸陽三見秦草緑置書雙
袂間引領不暫閒長望杳難見浮雲横逺山

　　贈何七判官昌浩

　　有時忽惆悵匡坐至夜分(劉云起意正同)平明空嘯咤思欲解
世紛心隨長風去吹散萬里雲羞作濟南生九十誦古
文(劉云自謂素志如此)不然拂劍起沙漠収竒勲老死阡陌間何
因揚清芬夫子今管樂英才冠三軍終與同出處豈將
沮溺羣


　　贈武十七諤(并序)

　　門人武諤深於義者也質本沈悍慕要離之風濳
釣川海不數數於世事聞中原作難西來訪余余
愛子伯禽在魯許將冐胡兵以致之酒酣感激援
筆而贈

　　馬如一疋練明日過呉門乃是要離客西來欲報恩笑
開燕匕首拂拭竟無言狄犬吠清洛天津成塞垣愛子
隔東魯空悲斷腸猿林囬棄白璧千里阻同奔君為我

致之輕齎涉淮源精誠合天道不愧逺遊魂(蕭云輕齎涉淮囑之
辭也雖未保其必達亦盡吾父子之情而已萬一不幸魂其有知亦可無愧矣)

　　贈裴司馬

　　翡翠黄金縷繡成歌舞衣若無雲閒月誰可比光輝秀
色一如此多為衆女譏君恩移昔愛失寵秋風歸愁苦
不窺鄰泣上流黄機天寒素手冷夜長燭復微十日不
滿匹鬢蓬亂如絲猶是可憐人容華世中稀向君發皓
齒顧我莫相違


　　贈新平少年

　　韓信在淮陰少年相欺淩屈體若無骨壯心有所憑一
遭龍顔君嘯咤從此興千金答漂母萬古共嗟稱而我
竟何為寒苦坐相仍長風入短袂兩手如懐氷故友不
相恤新交寧見矜摧殘檻中虎羈紲鞲上鷹何時騰風
雲搏擊申所能

　　五月東魯行答汶上君

　　五月梅始黄蠶凋桑柘空魯人重織作機杼鳴簾櫳顧

余不及仕學劍來山東舉鞭放前途獲笑汶上翁下愚
忽壯士未足論窮通我以一箭書能取聊城功終然不
受賞羞與時人同西歸去直道落日昏陰虹此去爾勿
言甘心如轉蓬

　　贈從兄襄陽少府皓

　　結髪未識事所交盡豪雄却秦不受賞擊晉寧為功(一本
此下有脱身白刃裏殺人紅塵中非也)小節豈足言退歸舂陵東歸來無
産業生事如轉蓬一朝烏裘敝百鎰黄金空彈劍徒激

昻出門悲路窮吾兄青雲士然諾聞諸公所以陳片言
片言貴情通棣華倘不接甘與秋草同

　　贈范金卿

　　君子枉青盼不知東走迷離家未㡬月絡緯鳴中閨桃
李君不言攀花願成蹊那能吐芳信恵好相招攜我有
結緑珍久藏濁水泥時人棄此物乃與燕石齊摭拭欲
贈之申眉路無梯遼東慙白豕楚客羞山雞徒有獻芹
心終流泣玉啼祇應自索漠留舌示山妻


　　讀諸葛武侯傳懐贈崔少府叔封昆季

　　漢道昔云季羣雄方戰爭霸圖各未立割據資豪英赤
伏起頽運卧龍得孔明當其南陽時隴畆躬自耕魚水
三顧合風雲四海生武侯立岷蜀壯志吞咸京何人先
見許但有崔州平余亦草間人頗懐拯物情晚途值子
玉華髪同衰榮託意在經濟結交為弟兄母令管與鮑
千載獨知名

　　贈别舎人弟臺卿之江南


　　去國客行逺還山秋夢長梧桐落金井一葉飛銀牀覺
罷攬明鏡鬢毛颯已霜良圖萎蔓草古貌成枯桑欲道
心下事時人疑夜光因為洞庭葉飄落之瀟湘令弟經
濟士謫居我何傷濳虬隱尺水著論談興亡客遇王子
喬口傳不死方入洞過天地登真朝玉皇吾將撫爾背
揮手遂翺翔

　　早秋贈裴十七仲堪

　　逺海動風色吹愁落天涯南星變大火熱氣餘丹霞光

景不可廽六龍轉天車荆人泣美玉魯叟悲匏𤓰功業
若夢裏撫琴發長嗟裴生信英邁崛起多才華歴抵海
岱豪結交魯朱家復攜兩少妾艷色驚荷花雙歌入青
雲但惜白日斜窮溟出寶貝大澤饒龍蛇明主倘見収
煙霄路非賒時命若不會歸應煉丹砂

　　贈崔司戸文昆季

　　雙珠出海底俱是連城珍明月兩特達餘輝傍照人英
聲振名都高價動殊鄰豈伊箕山故特以風期親惟昔

不自媒擔簦西入秦攀龍九天上忝列歲星臣布衣侍
丹墀密勿草絲綸才微惠渥重讒巧生緇磷一去已十
年今來復盈旬清霜入曉鬢白露生衣巾側見緑水亭
開門列華茵千金散義士四坐無凡賔欲折月中桂持
為寒者薪路傍已竊笑天路將何因垂恩儻丘山報徳
有微身

　　酬崔五郎中

　　朔雲横高天萬里起秋色壯士心飛揚落日空歎息長

嘯出原野凛然寒風生幸遭聖明時功業猶未成奈何
懐良圖鬱悒獨愁坐杖䇿尋英豪立談乃知我崔公生
民秀緬邈青雲姿制作參造化託諷含神祗海嶽尚可
傾吐諾終不移是時霜飈寒逸興臨華池起舞拂長劍
四坐皆揚眉因得窮懽情贈我以新詩又結汗漫期九
垓逺相待舉身憇蓬壺濯足弄滄海從此淩倒景一去
無時還朝遊明光宫暮入閶闔闗但得長把袂何必嵩
丘山


　　贈清漳明府姪聿

　　我李百萬葉柯條布中州天開青雲器日為蒼生憂小
邑且割雞大刀佇烹牛雷聲動四境惠與清漳流絃歌
詠唐堯脱落隱簮組心和得天真風俗猶太古牛羊散
阡陌夜寢不扄户問此何以然賢人宰吾土舉邑樹桃
李垂陰亦流芬河堤繞緑水桑柘連青雲趙女不冶容
提籠晝成羣繰絲鳴機杼百里聲相聞訟息鳥下階高
卧披道帙蒲鞭掛簷枝示耻無撲抶琴清月當户人寂

風入室長嘯無一言陶然上皇逸白玉壺氷水壺中見
底清清光同毫髪皎潔照羣情趙北美嘉政燕南播高
名過客覽行謡因之頌徳聲

　　經亂後將避地剡中留贈崔宣城

　　雙鵝飛洛陽五馬渡江徼何意上東門胡雛更長嘯中
原走豺虎烈火焚宗廟太白晝經天頺陽掩餘照王城
皆蕩覆世路成奔峭四海望長安顰眉寡西笑蒼生疑
落葉白骨空相弔連兵似雪山破敵誰能料我垂北溟

翼且學南山豹崔子賢主人歡娯毎相召胡牀紫玉笛
却坐青雲呌楊花滿州城置酒同臨眺忽思剡溪去水
石逺清妙雪盡天地明風開湖山貌悶為洛生詠醉發
呉越調赤霞動金光日足森海嶠獨散萬古意閒垂一
溪釣猿近天上啼人移月邊棹無以墨綬苦來求丹砂
要華髪長折腰將貽陶公誚

　　沙丘城下寄杜甫

　　我來竟何事高卧沙丘城城邊有古樹日夕連秋聲魯

酒不可醉齊歌空復情思君若汶水浩蕩寄南征

　　寄當途趙少府炎

　　晚登高樓望木落雙江清寒山饒積翠秀色連州城目
送楚雲盡心悲胡鴈聲相思不可見廽首古人情

　　望終南山寄紫閣隱者

　　出門見南山引領意無限秀色難為名蒼翠日在眼有
時白雲起天際自舒巻心中與之然託興毎不淺何當
造幽人滅跡棲絶巘


　　獨酌清溪江石上寄權昭夷

　　我攜一尊酒獨上江阻石自從天地開更長㡬千尺舉
杯向天笑天廽日西照永賴坐此石長垂嚴陵釣寄謝
山中人可與爾同調

　　下潯陽城汎彭蠡寄黄判官

　　浪動灌嬰井潯陽江上風開帆入天鏡直向彭湖東落
景轉疎雨晴雲散逺空名山發佳興清賞亦何窮石鏡
掛遙月香爐滅彩虹相思俱對此舉目與君同


　　宿白鷺洲寄楊江寧

　　朝别朱雀門暮棲白鷺洲波光搖海月星影入城樓望
美金陵宰如思瓊樹憂徒令魂入夢翻覺夜成秋緑水
解人意為余西北流因聲玉琴裏蕩漾寄君愁

　　夕霽杜陵登樓寄韋繇

　　浮雲滅霽景萬物生秋容登樓送逺目伏檻觀羣峰原
野曠超緬闗河紛雜重清輝映竹日翠色明雲松蹈海
寄遐想還山迷舊蹤徒然廹晚暮未果諧心胷結桂空

佇立折麻恨莫從思君達永夜長樂聞疎鐘

　　月夜江行寄崔員外宗之

　　飄飄江風起蕭颯海樹秋登艫美清夜挂席移輕舟月
隨碧山轉水合青天流沓如星河上但覺雲林幽歸路
方浩浩徂川去悠悠徒悲蕙草歇復聽菱歌愁岸曲迷
後浦沙明瞰前洲懐君不可見望逺增離憂

　　秋夜宿龍門香山寺奉寄王方城十七丈奉國
營上人從弟㓜成令問


　　朝發汝海東暮棲龍門中水寒夕波急木落秋山空望
極九霄迥賞幽萬壑通目浩沙上月心清松下風玉斗
横網户銀河耿花宫興在趣方逸歡餘情未終鳯駕憶
王子虎溪懐逺公桂枝坐消歇棣華不復同流恨寄伊
水盈盈焉可窮

　　北山獨酌寄韋六

　　巢父將許由未聞買山隱道存跡自高何憚去人近紛
吾下兹嶺地閒喧亦泯門横羣岫開水鑿衆泉引屏高

而在雲竇深莫能凖川光晝昏凝林氣夕淒緊於焉摘
朱果兼得養𤣥牝坐月觀寶書拂霜弄瑤軫傾壺事幽
酌顧影還獨盡念君風塵遊傲爾令自哂

　　江上寄元六林宗

　　霜落江始寒楓葉緑未脱客路悲清秋永路苦不達滄
波眇川汜白日隱天末停棹依林巒驚猿相呌聒夜分
河漢轉起視溟漲濶涼風何蕭蕭流水鳴活活浦沙淨
如洗海月明可掇蘭交空懐思瓊樹詎解渇朂哉滄洲

心歲晚庶不奪幽賞頗自得興逺與誰豁

　　遊敬亭寄崔侍御

　　我家敬亭下輙繼謝公作相去數百年風期宛如昨登
高素秋月下望青山郭俯視鴛鷺羣飲啄自鳴躍夫子
雖蹭蹬瑤臺雪中鶴獨立窺浮雲其心在寥廓時來顧
我笑一飯葵與藿世路如秋風相逢盡蕭索腰間玉貝
劍意許無遺諾壯士不可輕相期在雲閣

　　安陸白兆山桃花喦寄劉侍御綰


　　雲卧三十年好閒復愛仙蓬壺雖冥絶鸞鶴心悠然歸
來桃花嵒得憇雲牕眠對嶺人共語飲潭猿相連時昇
翠微上邈若羅浮巔兩岑抱東壑一嶂横西天樹雜日
易隱崖傾月難圓芳草換野色飛蘿搖春煙入逺搆石
室選幽開山田獨此林下意杳無區中縁永辭霜臺客
千載方來旋

　　淮陰書懐寄王宗城

　　沙墩至梁苑二十五長亭大舶夾雙艣中流鵞鸛鳴雲

天掃空碧川嶽涵餘清飛鳬從西來適與佳興并眷言
王喬舄婉孌故人情復此親懿會而增交道榮沿洄且
不定飄忽悵徂征暝投淮陰宿欣得漂母迎斗酒烹黄
雞一餐感素誠予為楚壯士不是魯諸生有徳必報之
千金耻為輕緬書羇孤意逺寄棹歌聲

　　寄東魯二子(在金陵作)

　　呉地桑葉緑呉蠶已三眠我家寄東魯誰種龜陰田春
事已不及江行復茫然南風吹歸心飛墮酒樓前樓東

一株桃枝葉拂青煙此樹我所種别來向三年桃今與
樓齊我行尚未旋嬌女字平陽折花倚桃邊折花不見
我淚下如流泉小兒名伯禽與姊亦齊肩雙行桃樹下
撫背復誰憐念此失次第肝膓日憂煎裂素寫逺意因
之汶陽川(范徳機云天下䘮亂骨肉離散此北征入門號唾以下意也然彼合此離彼有哭其死此
則憐其生彼兼時事此乃单詠要其憂思之正者也)

　　聞丹丘子於城北營石門幽居中有高鳯遺跡
僕離羣逺懐亦有棲遁之志因叙舊以寄之


　　春華滄江月秋色碧海雲離居盈寒暑對此長思君思
君楚水南望君淮山北夢魂雖飛來㑹面不可得疇昔
在嵩陽同衾卧羲皇緑蘿笑簮紱丹壑賤巖廊晚途各
分析乗興任所適僕在鴈門闗君為蛾眉客心懸萬里
外影滯兩鄉隔長劍復歸來相逢洛陽陌陌上何喧喧
都令心意煩迷津覺路失託勢隨風翻以兹謝朝列長
嘯歸故園故園恣閒逸求古散縹帙久欲入名山婚娶
殊未畢人生信多故世事豈唯一念此憂如焚悵然若

有失聞君卧石門宿昔契彌敦方從桂樹隱不羡桃花
源高風起遐曠幽人跡復存松風清瑤瑟溪月湛芳樽
安居偶佳賞丹心期此論

　　送張舍人之江東

　　張翰江東去正值秋風時天清一鴈逺海濶孤帆遲白
日行欲暮滄波杳難期呉洲如見月千里幸相思

　　魯郡東石門送杜甫

　　醉别復㡬日登臨徧池臺何時石門路重有金樽開秋

波落泗水海色明徂徠飛蓬各自逺且盡手中杯

　　送裴十八圖南歸嵩山

　　君思潁水緑忽復歸嵩岑歸時莫洗耳為我洗其心洗
心得真情洗耳徒買名謝公終一起相與濟蒼生

　　江夏送友人

　　雪㸃翠雲裘送君黄鶴樓黄鶴振玉羽西飛帝王州鳯
無琅玕實何以贈逺遊徘徊相顧影淚下漢江流

　　送郄昻謫巴中


　　瑤草寒不死移植滄江濵東風灑雨露㑹入天地春予
若洞庭葉隨波送逐臣思歸未可得書此謝情人

　　送楊山人歸嵩山

　　我有萬古宅嵩陽玉女峯長留一片月挂在東溪松(劉云
超然天地間可以不死豈獨不經人道哉)爾去掇仙草菖蒲花紫茸歲晚或
相訪青天騎白龍

　　余鄉送韋八之西京

　　客自長安來還歸長安去狂風吹我心西挂咸陽樹此

情不可道此别何時遇望望不見君連山起煙霧(劉云同是
瞻望不及之意能者自然)

　　同王昌齡送族弟襄歸桂陽

　　秦地見碧草楚謠對清樽把酒爾何思鷓鴣啼南園余
欲羅浮隱猶懐明主恩躊躇紫宫戀孤負滄洲言終然
無心雲海上同飛翻相期乃不淺幽桂有芳根(蕭云此詩非一
飯不忘君者乎)

　　五松山送殷淑


　　秀色發江左風流奈若何仲文了不還獨立揚清波載
酒五松山頽然白雲歌中天度落月萬里遙相過撫酒
惜此月流光畏蹉跎明日别離去連峯鬱嵯峨(劉云此其淺易
者意亦灑然)

　　送崔氏昆季之金陵

　　放歌倚東樓行子期曉發秋風度江來吹落山上月主
人出美酒滅燭延清光二崔向金陵安得不盡觴水客
弄歸棹雲帆巻輕霜扁舟敬亭下五兩先飄揚峽石入

水花碧流日更長思君無歲月西眺阻河梁

　　送韓凖裴政孔巢父還山

　　獵客張兔罝不能挂龍虎所以青雲人高歌在巖户韓
生信英彦裴子含清真孔侯復秀出俱與雲霞親峻節
淩逺松同衾卧磐石斧氷𠻳寒泉三子同二屐時時或
乗興往往雲無心出山揖牧伯長嘯輕衣簮昨霄夢裏
還云弄竹溪月今晨魯東門悵飲與君别雪崖滑去馬
蘿逕迷歸人相思若煙草歴亂無冬春


　　對雪奉餞任城六父秩滿歸京

　　龍虎謝鞭策鵷鸞不司晨君看海上鶴何似籠中鶉獨
用天地心浮雲乃吾身雖將簮組狎若與煙霞親季父
有英風白眉超常倫一官即夢寐脱屣歸西秦竇公敞
華筵墨客盡來臻燕歌落湖鴈郢曲囬陽春征馬百度
嘶遊車動行塵躊躇未忍去戀此四座人餞離駐高駕
惜别空慇懃何時竹林下更與步兵鄰

　　送趙判官赴黔府中丞叔幕


　　廓落青雲心結交黄金盡富貴翻相忘令人忽自哂蹭
蹬鬢毛斑盛時難再還巨源咄石生何事馬啼間緑蘿
長不厭却欲還東山君為魯曾子拜揖高堂裏叔繼趙
平原偏承明主恩風霜推獨坐旌節鎮雄藩虎士秉金
鉞蛾眉開玉樽才高幕下去義重林中言水宿五溪月
霜啼三峽猿東風春草緑江上候歸軒

　　送魯郡劉長史遷𢎞農長史

　　魯國一杯水難容横海鱗仲尼且不敬况乃尋常人白

玉換斗粟黄金買尺薪閉門木葉下始覺秋非春聞君
向西遷地即鼎湖鄰寶鏡匣蒼蘚丹經埋素塵軒后上
天時攀龍遺小臣及此留惠愛庶㡬風化淳魯縞如白
煙五縑不成束臨行贈貧交一尺重山岳相國齊晏子
贈行不及言託陰當樹李忘憂當樹萱他日見張禄綈
袍懐舊恩

　　送楊少府赴選

　　大國置衡鏡凖平天地心羣賢無邪人朗鑑窮情深吾

君詠南風衮冕彈鳴琴時泰多美士京國㑹纓簮山苖
落磵底幽松出高岑夫子有盛才主司得球琳流水非
鄭曲前行遇知音衣工剪綺繡一悞傷千金何惜刀尺
餘不裁寒女衾我非彈冠者感别但開襟空谷無白駒
賢人豈悲吟大道安棄物時來或招尋爾見山吏部當
應無陸沈

　　送薛九被讒去魯

　　宋人不辨玉魯賤東家丘我笑薛夫子胡為兩地遊黄

金銷衆口白璧竟難投梧桐生蒺藜緑竹乏佳實鳯凰
宿誰家送與羣雞匹田家養老馬窮士歸其門蛾眉笑
躄者賔客去平原却斬美人首三千還駿奔毛公一挺
劍趙楚兩相存孟嘗悦狡兔三窟賴馮諼信陵奪兵符
為用侯生言春申一何愚刎首為李園賢哉四公子撫
掌黄泉裏借問笑何人笑人不好士爾去且勿諠桃李
竟何言沙丘無漂母誰肯飯王孫

　　别魯頌


　　誰道泰山高下却魯連節誰云秦軍衆摧却魯連舌獨
立天地間清風灑蘭雪(劉云収得意象高逈自切事情)夫子還倜儻攻
文繼前烈錯落石上松無為秋霜折贈言鏤寶刀千歲
庶不滅(劉云古意選語)

　　秋日魯郡堯祠亭上宴别杜補闕范侍御

　　我覺秋興逸誰云秋興悲山將落日去水與晴空宜魯
酒白玉壺送行駐金羈歇鞍憇古木解帶挂横枝歌鼓
川上亭曲度神飈吹雲歸碧海夕鴈没青天時相失各

萬里茫然空爾思

　　贈别王山人歸布山

　　王子析道論微言破秋毫還歸布山隱興入雲天高爾
去安可遲瑤草恐衰歇我心亦懐歸屢夢松上月(一作衣)
傲然遂獨往長嘯開巖扉林壑久已蕪石道生薔薇願
言弄笙鶴歲晚來相依

　　留别賈舍人至二首

　　秋風吹胡霜凋此簷下芳折芳怨歲晚離别悽以傷謬

攀青𤨏賢延我於此堂君為長沙客我獨之夜郎勸此
一杯酒豈惟道路長割珠兩分贈寸心久不忘何必兒
女仁相看淚成行

　　大梁白雲起飄颻來南洲裴徊蒼梧野十見羅浮秋鰲
挾山海傾四溟揚洪流意欲托孤鳯從之摩天遊鳯苦
道路難翺翔還昆丘不肯銜我去哀鳴慙不留逺客謝
主人明珠難暗投拂拭倚天劍西登岳陽樓長嘯萬里
風掃清胷中憂誰念劉越石化為繞指柔


　　留别金陵諸公

　　海水昔飛動三龍分戰爭鍾山危波瀾傾側駭奔鯨黄
旗一掃蕩割壤開呉京六代更霸王遺跡見都城至今
秦淮間禮樂秀羣英地扇鄒魯學詩騰顔謝名五月金
陵西祖余白下亭欲尋廬峰頂先遶漢水行香爐紫煙
滅瀑布落太清若攀星辰去揮手緬含情

　　將遊衡岳過漢陽雙松亭留别族弟浮屠談皓

　　秦欺趙氏璧却入邯鄲宫本是楚家玉還來荆山中丹

彩瀉滄溟清暉淩白虹青蠅一相㸃流落此時同卓絶
道門秀談𤣥乃支公延蘿結幽居剪竹繞芳叢涼花拂
戸牖天籟鳴虚空憶我初來時蒲桃開景風今兹大火
落秋葉黄梧桐水色夢沅湘長沙去何窮寄書訪衡嶠
但與南飛鴻

　　留别廣陵諸公(一作留别邯鄲故人)

　　憶昔作少年結交趙與燕金羈絡駿馬錦帶横流泉寸
心無疑事所向非徒然晚節覺此疎獵精草太𤣥空名

束壯士薄俗棄高賢中廽聖明顧揮翰凌雲煙騎虎不
敢下攀龍忽墮天還家守清真孤潔勵秋蟬煉丹費火
石採藥窮山川卧海不闗人租税遼東田乗興忽復起
棹歌溪中船臨醉謝葛强山公欲倒鞭狂歌自此别垂
釣滄浪前












　　唐詩品彚巻五

