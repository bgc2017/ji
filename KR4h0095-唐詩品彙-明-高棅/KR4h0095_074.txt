







　　欽定四庫全書

　　唐詩品彚巻七十四

　　明　高棅　編

　　五言排律四

　　正宗

　　王維

　　奉和聖製上已於望春亭觀褉飲應制

　　長樂青門外宜春小苑東樓開萬户上輦過百花中畫

鷁移仙仗金貂列上公清歌邀落日妙舞向春風渭水
明秦甸黄山入漢宫君王來袚褉灞滻亦朝宗

　　奉和聖製與太子諸王三月三日龍池春褉應制

　　故事修春褉新宫展豫遊明君移鳯輦太子出龍樓賦
掩陳王作杯如洛水流金人來捧劍畫鷁去廽舟花樹
浮宫闕天池照冕旒宸章在雲漢垂象滿皇州

　　三月三日勤政樓侍燕應制

　　綵仗連宵合瓊樓拂曙通年光三月裏宫殿百花中不

數秦王曰誰將洛水同酒筵嫌落絮舞袖怯春風天保
無為徳人歡不戰功仍臨九衢宴更達四門聰

　　三月三日曲江侍宴應制

　　萬乗親齋祭千官喜豫遊奉迎從上苑袚褉向中流草
樹連容衛山河對冕旒畫旗搖浦溆春服滿汀洲仙樂
龍媒下神臯鳯蹕留從今億萬歲天寶紀春秋

　　奉和聖製暮春送朝集使歸郡應制

　　萬國仰宗周衣冠拜冕旒玉乗迎大客金節送諸侯祖

席傾三省褰帷向九州楊花飛上路槐色蔭通溝來預
鈞天樂歸分漢主憂宸章類河漢垂象滿中州

　　春日直門下省早朝

　　騎省直明光雞鳴謁建章遙聞侍中珮暗識令公香玉
漏隨銅史天書拜夕郎旌旗映閶闔歌吹滿昭陽官舍
梅初紫宫門桞欲黄願將遲日意同與聖恩長

　　送李太守赴上洛

　　商山包楚鄧積翠藹沈沈驛路飛泉灑闗門落照深野

華開古戍行客響空林板屋春多雨山城晝欲陰丹泉
通虢畧白羽抵荆岑若見西山爽應知黄綺心

　　曉行巴峽

　　際曉投巴峽餘春憶帝京晴江一女浣朝日衆禽鳴水
國舟中市山橋樹杪行登高萬井出眺逈二流明人作
殊方語鶯為舊國聲賴多山水趣稍解别離情

　　奉秘書晁監還日本(姚合極𤣥集以此篇壓巻)

　　積水不可極安知滄海東九州何處逺(劉云九州用騶忌語)萬里

若乗空向國唯看日歸帆但信風鰲身映天黒魚眼射
波紅鄉樹扶桑外主人孤島中别離方異域音信若為
通

　　贈焦道士

　　海上遊三島淮南預八公坐知千里外眺向一壺中(劉云
毎作清素可貴)縮地朝珠闕行天使玉童飲人聊割酒送客乍
分風(劉云竒)天老能行氣吾師不養空謝君徒雀躍無可
問鴻濛


　　和陳監四郎秋雨中思從弟據

　　嫋嫋秋風動萋萋煙雨繁聲連鳷鵲觀色暗鳯凰原細
桞踈高閣輕槐落洞門九衢行欲斷萬井寂無喧忽有
愁霖唱更陳多露言平原思令弟康樂謝賢昆逸興方
三接衰顔强七奔相如今老病歸守茂陵園

　　過沈居士山居哭沈居士

　　楊朱來此哭桑扈返於真獨自成千古依然舊四鄰閒
簷喧鳥雀故榻滿埃塵曙月孤鶯囀空山五桞春野花

愁對客泉水咽迎人善巻明時隱黔婁在日貧逝川嗟
爾命丘井歎吾身前後徒言隔相悲詎歲晨

　　和僕射晉公扈從温湯(時為右補闕)

　　天子幸新豐旌旗渭水東寒山天仗裏温谷幔城中奠
玉羣仙座焚香太乙宫出遊逢牧馬罷獵有非熊上宰
無為化明時太古同靈芝三秀紫陳粟萬箱紅王禮尊
儒敎天兵小戰功謀猷歸哲匠辭賦屬文宗司諫方無
闕陳詩且未工長吟吉甫頌朝夕仰清風


　　遊感化寺

　　翡翠香煙合琉璃寶殿平龍宫連棟宇虎穴傍簷楹谷
静唯松響山深無鳥聲瓊峰當户拆金澗透林明郢路
雲端逈秦川雨外晴鴈王銜果獻鹿女踏花行抖擻辭
貧里歸依宿化城遶籬生野蕨空館發山櫻香飯青菰
米嘉蔬緑笋羮誓陪清梵末端坐學無生

　　奉和聖製幸玉霄公主山莊因題石壁十韻之
作應制


　　碧落風煙外瑤臺道路賒如何連帝苑别自有仙家此
地廽鑾駕縁溪轉翠華洞中開日月牕裏發雲霞庭養
冲天鶴溪留上漢槎種田生白玉泥竈化丹砂谷静泉
逾響山深日已斜御羮和石髓香飯進胡麻大道今無
外長生詎有涯還瞻九霄上來往五雲車

　　李白

　　送儲邕之武昌

　　黄鶴西樓月長江萬里情春風三十度空憶武昌城送

爾難為别銜杯惜未傾湖連張樂地山逐汎舟行諾謂
楚人重詩傳謝朓清滄浪吾有曲寄入棹歌聲

　　送友人尋越中山水

　　聞道稽山去偏宜謝客才千巖泉灑落萬壑樹縈廽東
海横秦望西陵遶越臺湖清霜鏡曉濤白雪山來八月
枚乗筆三呉張翰杯此中多逸興早晚向天台

　　送梁公昌從新安北征

　　入幙推英選捐書事逺戎高談百戰術鬱作萬夫雄起

舞蓮花劍行歌明月宫將飛天地陣兵出塞垣通祖席
留丹景征麾拂彩虹旋應獻凱入麟閣貯深功

　　送紀秀才遊越

　　海水下滿眼觀濤難稱心即知蓬萊石却是巨鰲簪送
爾遊華頂令余發舄吟仙人居射的道士住山陰禹穴
尋溪入雲門隔嶺深緑蘿秋月夜相憶在鳴琴

　　秋日與張少府楚城韋公藏書高齋作

　　日下空亭暮城荒古跡餘地形連海盡天影落江虚舊

賞人雖隔新知樂未踈彩雲思作賦丹壁間藏書(間一作滿)
查擁隨流葉萍開出水魚夕來秋興滿回首意何如

　　宣州九日聞崔侍御與宇文太守遊敬亭余時
登響山不同此賞醉後寄崔

　　九卿天上落五馬道傍來列㦸朱門曉褰帷碧帳開登
高望逺海召客得英才紫綬歡情洽黄花逸興催山從
圖上見溪即鏡中廽遙羡重陽作應過戲馬臺

　　贈易秀才


　　少年解長劍投贈即分離何不斷犀象精光暗往時蹉
跎君自惜竄逐我因誰地逺虞翻老秋深宋玉悲空摧
芳桂色不屈古松姿感激平生意勞歌寄此辭

　　江夏使君叔席上贈史郎中

　　鳯凰丹禁裏銜出紫泥書昔放三湘去今還萬死餘仙
郎久為别客舍問何如涸轍思流水浮雲失舊居多慙
華省貴不以逐臣踈復似竹林下叨陪芳宴初希君生
羽翼一化北溟魚


　　春日歸山寄孟浩然

　　朱紱遺塵鏡青山謁梵筵金繩開覺路寶筏度迷川嶺
樹攢飛拱嵒花覆谷泉塔形標海月樓勢出江煙香氣
三天下鐘聲萬壑連荷秋珠已滿松密葢初圓鳥聚疑
聞法龍參若䕶禪愧非流水韻叨入伯牙絃

　　過四皓墓

　　我行至商洛幽獨訪神仙園綺復安在雲蘿尚宛然荒
涼千古跡蕪没四墳連伊昔錬金鼎何年閉玉泉隴寒

惟有月松古漸無煙木魅風號去山精雨嘯旋紫芝高
詠罷青史舊名傳今日併如此哀哉信可憐

　　秋日登揚州西靈塔

　　寶塔凌蒼蒼登攀覽四荒頂高元氣合標出海雲長萬
象分空界三天接畫梁水搖金刹影日動火珠光鳥拂
瓊簾度霞連繡棋張目隨征路斷心逐去帆揚露浩梧
楸白霜催橘柚黄玉毫如可見於此照迷方(范徳機云登塔詩亦
悠然而不淫者)


　　中丞宋公以呉兵赴河南軍次尋陽脱余之囚
參謀幕府因贈之

　　獨坐清天下專征出海隅(范云真長律起辭也雄渾而嚴)九江皆渡虎
三郡盡還珠組練明秋浦樓船入郢都風高初選將月
滿欲平胡殺氣横千里軍聲動九區白猿慙劍術黄石
借兵符戎虜行當剪鯨鯢立可誅自憐非劇孟何以佐
良圖(劉云句句壯末韻更佳)

　　孟浩然


　　登總持寺塔

　　半空躋寶塔晴望盡京華竹遶渭川徧山連上苑斜四
門開帝宅阡陌俯人家累刦從初地為童憶聚沙坐覺
諸天近空香送落花(劉云盛麗高曠佛地幻語無不具)

　　泊宣城界

　　西塞㳂江島南陵問驛樓湖平津濟濶風止客帆収去
去懐前浦茫茫汎夕流石逢羅刹礙山泊敬亭幽火熾
梅根冶煙迷楊葉洲離家復水宿相伴賴沙鷗


　　西山尋辛諤

　　漾舟尋水便因訪故人居落日清川裏誰言獨羡魚石
潭窺洞徹沙岸歴紆餘竹嶼見垂釣茅齋聞讀書欵言
忘景夕清興屬涼初回也一瓢飲賢哉樂晏如(劉云自言其趣
亦頗簡淡)

　　送朱去非遊巴東

　　硯山南郭外送别毎登臨沙岸江村近松門野寺深一
言余有贈三峽爾相尋祖席宜城酒征途雲夢林蹉跎

遊子意眷戀故人心去矣勿淹滯巴東猿夜吟

　　陪張丞相自松滋江東泊渚宫

　　放溜下松滋登舟命楫師詎忘經濟日不憚沍寒時洗
幘豈猶古濯纓良在兹政成人自理機息鳥無疑雲物
吟孤嶼江山辨四維晚來風稍𦂳冬至日行遲獵響驚
雲夢漁歌激楚辭渚宮何處是川暝欲安之(劉云工處渾然不似
深思者)

　　送蕭員外之荆州(時在峴山作)


　　峴山江岸曲郢水郭門前自古登臨地非今獨黯然(劉云
寫入中對自曠自癡)高樓明落照井邑秀通川澗竹生幽興林風
入管絃再飛鵬激水一舉鶴冲天佇立三荆使看君駟
馬旋

　　來闍梨新亭作

　　八解禪林秀三明給苑才地偏香界逺心淨水亭開傍
險山查立尋幽石徑廽瑞花長自下靈藥豈須栽碧網
交紅樹清泉盡緑苔(劉云交與盡字亦有摸寫第不彫飾)戲魚聞法聚閒

鳥誦經來棄象𤣥應悟忘言理必該静中何所得吟詠
也徒然

　　九日峴山宴

　　宇宙誰開闢江山此鬱盤登臨千古用風俗歲時觀地
理荆州分天涯楚塞寛百城今刺史華省舊郎官共美
重陽節俱懐落㡌歡酒邀彭澤載琴輟武城彈獻夀光
浮菊尋幽或藉蘭煙虹鋪藻翰松竹掛衣冠叔子神如
玉山公興欲䦨傳聞車馬醉還向習池看


　　過呉張二子檀溪别業

　　卜築依然在(劉云一句欲盡甚得妙意)檀溪不更穿園林三友接水
竹數家連(劉云成村可畫)直取南山對非闗選地偏草堂時偃
曝蘭枻日周旋外事情都逺中流性所便閒垂太公釣
興發子猷船予亦幽棲者經過竊暮焉梅花殘臘日栁
色半春天鳥泊隨陽鴈魚藏縮項鯿停杯問山簡何似
習池邉

　　高適


　　送柴司户充劉卿判官之嶺外

　　嶺外資雄鎮朝端寵節旄月卿臨幕府星使出詞曹海
對羊城濶山連象郡高風霜驅瘴癘忠信涉波濤别恨
隨流水交情脱寶刀有才無不適行矣莫徒勞

　　陪竇侍御汎靈雲池

　　白露先時降清川思不窮江湖仍塞上舟楫在軍中舞
換臨津樹歌饒向晚風夕陽連積水邊色滿秋空乗興
宜投轄邀歡莫避驄誰憐持弱羽猶欲伴鵷鴻


　　同熊少府題盧主簿茅齋(盧兼有人倫)

　　盧院野情在茅齋秋興存孝廉趨下位才子出高門乃
繼幽人静能令學者尊江山歸謝客神鬼下劉琨階樹
時攀折牕書任討論自堪成獨往何必武陵源

　　陪竇侍御靈雲南亭宴詩并序(得雷字)

　　涼州近胡高下其池亭葢以耀蕃落也幕府董師
雄勇徑踐戎庭自陽闗而西猶枕席矣軍中無事
君子飲食宴樂宜哉白簡在邊清秋多興況水具

舟楫山兼亭臺始臨泛而寫煩俄登陟以寄傲絲
桐徐奏林木更爽觴蒲桃以逓歡指蘭茝而可掇
湖天一望雲物蒼然雨蕭蕭而牧馬聲斷風嫋嫋
而邊歌㡬處員外李公曰七日者何牛女之夕也
夫賢者何得謹其時請賦南亭詩列之於後

　　人幽宜眺聽目極喜亭臺風景知愁在闗山憶夢廽祗
言殊語黙何意忝遊陪連唱波瀾動冥搜物象開新秋
歸逺樹殘雨擁輕雷簷外長天盡尊前獨鳥來常吟塞

下曲多謝幙中才河漢徒相望嘉期安在哉

　　同李員外賀哥舒大夫破九曲之作

　　遙傳副丞相昨日破西蕃作氣羣山動揚軍大斾飜竒
兵邀轉戰連弩絶歸奔泉噴諸戎血風驅死虜魂頭飛
攢萬㦸面縛聚轅門鬼哭黄埃暮天愁白日昏石城與
巖險鐡騎若雲屯長策一言决高蹤百代存威稜懾沙
漠忠義感乾坤老將黯無色儒生安敢論解圍憑廟筭
止殺報君恩唯有闗河渺蒼茫空樹墩


　　古樂府飛龍曲留上陳左相

　　徳以精靈降時膺夢寐求蒼生謝安石天子富民侯尊
爼資高論巖廊抱大猷相門連户牖卿族嗣弓裘豁達
雲開霽清明月映秋能為吉甫頌善用子房籌階砌思
攀陟門䦨尚阻脩高山不易仰大匠本難投跡與松喬
合心縁啓沃留公才山吏部書癖杜荆州幸沐千年聖
何辭一尉休折腰知寵辱廽首見沈浮天地莊生馬江
湖范蠡舟逍遙堪自樂浩蕩信無憂去此從黄綬歸歟

任白頭風塵與霄漢瞻望日悠悠

　　留上李右相

　　風俗登淳古君臣挹大庭深沈謀九徳密勿契千齡獨
立調元氣清心豁窅𡨕本枝連帝系長策冠生靈傅説
明殷道蕭何律漢刑鈞衡持國柄柱石總賢經隱軫江
山藻氛氲鼎鼐銘興中皆白雪身外即丹青江海呼窮
鳥詩書問聚螢吹嘘成羽翼提握動芳馨倚伏悲還笑
棲遲醉復醒恩榮初就列含育忝宵形有竊丘山惠無

時枕席寧壯心瞻落景生事感浮萍莫以才難用終期
善易聽未為門下客徒謝少微星






　　唐詩品彚卷七十四

