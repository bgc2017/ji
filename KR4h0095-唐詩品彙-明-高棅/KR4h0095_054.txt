







　　欽定四庫全書

　　唐詩品彚巻五十四

　　明　高棅　編

　　七言絶句九

　　餘響

　　雍陶

　　天津橋春望

　　津橋春水浸紅霞煙柳風絲拂岸斜翠輦不來金殿閉

宮鶯銜出上陽花

　　秋懷

　　古槐煙薄晚鴉愁獨向黄昬立御溝南國望中生遠思
一行新鴈過汀洲

　　和孫明府懷舊山

　　五柳先生本在山偶然為客落人間秋來見月多歸思
自起開籠放白鷴

　　宿嘉陵驛樓


　　離思茫茫正值秋每因風景却生愁今宵難作刀州夢
月色江聲共一樓

　　城西訪友人

　　灃水橋邊小路斜日高猶未到君家村園門巷多相似
處處春風枳殻花

　　哀蜀人為南蠻所俘

　　大渡河邊蠻亦愁漢人將度盡回頭此中剩寄相思淚
南去應無水北流


　　劉得仁

　　悲老宮人

　　白髪宮娃不解悲滿頭猶自挿花枝曾縁玉貌君王寵
准擬人看似舊時

　　村中閒歩

　　閒共野人臨野水新秋高樹掛清暉不知塵裏無窮事
白鳥雙飛入翠微

　　上已日


　　未敢分明賞物華十年如見夢中花遊人過盡衡門掩
獨自凭欄到日斜

　　陳陶

　　朝元引

　　正殿雲開露冕旒下方珠翠壓鼇頭天雞唱罷南山曙
春色先歸十二樓

　　隴西行二首

　　誓掃匈奴不顧身五千貂錦䘮胡塵可憐無定河邊骨

猶是春閨夢裏人

　　隴樹三看塞草青樓煩新替護羌兵同來死者傷離别
一夜孤魂哭舊營

　　閒居雜興

　　一顧成周力有餘白雲閒釣五谿魚中原莫道無麟鳳
自是皇家結網疎(謝云天下有非常之才朝不能用乃隱於漁釣未可謂世無英雄也)

　　馬戴

　　易水懷古


　　荆卿西去不復返易水東流無盡期落日蕭條薊城北
黄沙白草任風吹

　　薛逢

　　題黄花驛

　　孤戍迢迢蜀路長鳥鳴山館客思鄕更看絶頂煙霞外
數樹巖花照夕陽

　　定山寺

　　十里松蘿映碧苔一川晴色鏡中開遥聞上界翻經處

片片香雲出院來

　　薛能

　　銅雀臺

　　魏帝當時銅雀臺黄花深映棘叢開人生富貴須迴首
此地豈無歌舞來

　　友人邊遊回(一作馬戴詩)

　　遊子新從絶塞迴自言曾上李陵臺尊前語盡北風起
秋色蕭條胡鴈來


　　宋氏林亭

　　地濕莎青雨後天桃花紅近竹林邊行人本是農桑客
記得春深欲種田

　　楊柳

　　華清高樹出離宮南陌柔條帶晚風誰見輕陰是良夜
瀑泉聲畔月明中

　　孟遲

　　長信宮


　　君恩已盡欲何歸猶有殘香在舞衣自恨身輕不如燕
春來還繞御簾飛

　　閨情

　　山上有山歸不得湘江暮雨鷓鴣飛蘼蕪亦是王孫草
莫送春香入客衣

　　還淮却寄睢陽

　　梁王池苑已蒼然滿樹斜陽極浦煙盡日回頭看不見
兩行秋淚上南船


　　宮人斜

　　雲慘煙愁苑路斜路傍丘塚盡宮娃茂陵不是同歸處
空寄香魂着野花

　　項斯

　　涇州聽張處士琴

　　邊州獨夜正思鄕君又彈琴在客堂髣髴不離燈影外
似聞流水到瀟湘

　　段成式


　　折楊柳枝詞

　　枝枝交影鎖長門嫩色曾霑雨露恩鳳輦不來春欲盡
空畱鶯語到黄昬

　　送穆郎中赴闕

　　應念愁中恨索居驪歌聲裏且踟蹰若逢金馬門前客
為說虞卿久著書

　　李羣玉

　　紫極宮齋後


　　紫府空歌碧落寒晚星寥亮月光殘一羣白鶴高飛散
唯有松風掃石壇

　　南莊春望

　　草暖沙長望去舟微茫煙浪向巴丘沅湘寂寂春歸盡
水緑蘋香人自愁

　　韓琮

　　暮春滻水送别

　　緑暗紅稀出鳳城暮雲宮闕古今情行人莫聽宮前水

流盡年光是此聲(謝云人物有盡流水無窮自唐有宮闕以來不知經幾年過幾人而宮前
流水只此如故)

　　司馬禮

　　宫怨

　　柳色參差罨畫樓曉鶯啼送滿宮愁年年花落無人見
空逐春泉岀御溝

　　觀郊禮

　　鐘鼓旌旗引六飛玉皇初著畫龍衣泰壇煙盡星河曉

萬國心隨綵仗歸

　　秋日懷儲嗣宗

　　故人北遊久不回霜鴈南度聲何哀相思聞鴈更惆悵
却向單于臺下來

　　杜荀鶴

　　題新鴈

　　暮天新鴈起汀洲紅蓼花疎水國秋想得故園今夜月
幾人相憶在江樓


　　哭具韜

　　親朋來哭我來歌喜傍青山葬薜蘿四海十年人殺盡
似君埋少不埋多

　　李頻

　　聞金吾妓唱梁州

　　聞君一曲古梁州驚起黄雲塞上愁秦女樹前花正發
北風吹落滿城秋

　　劉駕


　　長門怨(文苑英華作張喬詩)

　　御泉長遶鳳凰樓只是恩波别處流閒揲舞衣歸未得
夜來砧杵六宮秋

　　儲嗣宗

　　月夜

　　鴈池衰草露霑衣河水東流萬事微寂寞青陵臺上月
秋風滿樹鵲南飛

　　陸龜蒙


　　懷宛陵舊遊

　　陵陽佳地昔年遊謝朓青山李白樓唯有日斜江上思
酒旗風影落春流

　　春夕櫻桃園燕

　　佳人芳樹雜春蹊花外煙濛月漸低幾度艷歌清欲轉
流鶯驚起不成棲

　　張賁

　　送人西歸


　　孤雲獨鳥本無依江海重逢故舊稀楊柳漸疎蘆葦白
可堪斜日送君歸

　　方干

　　東陽道中作

　　百花香氣傍行人花底垂鞭日易曛野火不知寒食節
穿林轉壑自燒雲

　　唐彦謙

　　仲山(漢高祖兄劉仲葬此)


　　千載遺蹤寄薜蘿沛中鄕里漢山河長陵亦是閒丘壠
異日誰知與仲多(謝云觀此詩則貧富貴賤等皆空花有道者不以累其靈臺)

　　曲江春望

　　杏艷桃嬌奪晚霞樂遊無廟有年華漢朝冠蓋皆陵墓
十里宜春下苑花

　　長谿秋望

　　柳短莎長谿水流雨餘煙暝立谿頭寒鴉閃閃前山去
杜曲黄昬人自愁


　　張喬

　　宿洛都門

　　山川馬上度邊禽一宿都門永夜吟客路不歸秋又晚
西風吹下洛陽砧

　　宴邊將

　　一曲涼州金石清邊風蕭颯動江城坐中有老沙塲客
横笛休吹塞上聲

　　寄山僧


　　大道本來無所染白雲那得有心期逺公獨刻蓮花漏
猶向青山禮六時

　　司空圖

　　漫書

　　長擬求閒未得閒又勞行役岀秦關逢人漸覺鄕音異
却恨鶯聲似故山

　　高駢

　　訪隱者不遇


　　落花流水認天台半醉閒吟獨自來惆悵仙翁何處去
滿庭紅杏碧桃開

　　羅鄴

　　公子行

　　雕鞍玉勒照花明過後香風特地生半醉五侯門裏出
月高猶在禁街行

　　看花

　　花開只恐看來遲及到愁如未看時家在楚鄕身在蜀

一年春色負歸期

　　李拯

　　退朝望終南山

　　紫宸朝罷綴鵷鸞丹鳳樓前駐馬看唯有終南山色在
晴明依舊滿長安(謝云此詩復長安後車駕還京人物蕭條感慨而作唯終南依舊)

　　崔魯

　　華清宮三首

　　草遮回磴絶鳴鑾雲樹深深碧殿寒明月自來還自去

更無人倚玉闌干(謝云離宮荒廢之狀盡矣參之少陵玉華宮尤簡切)

　　障掩金雞蓄禍機翠華西拂蜀雲飛珠簾一閉朝元閣
不見人歸見燕歸

　　門横金鎖悄無人落日秋聲渭水濱紅葉下山寒寂寂
濕雲如夢雨如塵

　　崔塗

　　巫山旅别

　　五千里外三年客十二峰前一望秋無限别魂招不得

夕陽西下水東流

　　感花

　　繡軛香韀夜不歸少年爭惜最紅枝東風一陣黄昬雨
又是繁華夢覺時

　　章碣

　　焚書坑

　　竹帛煙銷帝業虛關河空鎖祖龍居坑灰未冷山東亂
劉項元來不讀書


　　東都望幸

　　懶修珠翠上高臺眉月連娟恨不開縱使東巡也無益
君王自領美人來

　　鄭谷

　　淮上别故人

　　楊子江頭楊柳春楊花愁殺渡江人數聲風笛離亭晚
君向瀟湘我向秦

　　贈日本鑒禪師


　　故國無心渡海潮老禪方丈倚中條夜深雨絶松堂靜
一㸃山螢照寂寥

　　高蟾

　　春風

　　明月斷魂清靄靄平蕪歸思緑迢迢人生莫遣頭如雪
縱得春風亦不消

　　旅夕

　　風散古陂驚宿鴈月臨荒戍起啼鴉不堪吟斷無人見

時復寒燈落一花

　　曹松

　　己亥歲

　　澤國江山入戰圖生民何計樂樵蘇憑君莫話封侯事
一將功成萬骨枯(謝云仁人君子聞此詩者必不以干戈立功名矣)

　　送僧入蜀過夏

　　師言結夏入巴峯雲水迴頭幾萬重五月蛾眉須近火
木皮願重只如冬


　　王駕

　　社日(詩府作張蠙詩)

　　鵝湖山下稻粱肥豚栅雞棲半掩扉桑柘影斜春社散
家家扶得醉人歸

　　晴景

　　雨前初見花間葉雨後兼無葉底花蛺蝶飛來過墻去
却疑春色在鄰家

　　吳融


　　華清宮

　　中原無鹿海無波鳳輦鸞旗出幸多今日故宫歸寂寞
太平功業在山河

　　李洞

　　繡嶺宫詞

　　春日遲遲春草緑野棠開盡飄香玉繡嶺宫前鶴髪翁
猶唱開元太平曲

　　贈僧


　　不羨王公與貴人唯將雲鶴自相親閒來石上觀流水
欲洗禪衣未有塵

　　韋莊

　　江上别李秀才二首

　　前年相送灞陵春今日天涯各避秦莫向尊前惜沈醉
與君俱是異鄉人(謝云客中送客最易傷懷唐人如今日勸君須盡醉勸君更盡一杯酒皆
不若此之妙)

　　千山紅樹萬山雲把酒相看日又曛一曲離歌兩行淚

不知何地再逢君

　　東陽酒家贈别

　　天涯方歎異鄕身又向天涯别故人明日五更孤店月
醉醒何處各沾巾

　　送人遊幷汾

　　風雨蕭蕭欲暮秋獨攜孤劍塞垣遊如今虜騎方南牧
莫過陰關第一州

　　送人歸上國


　　送君江上日西斜泣向江邊滿樹花若見青雲舊相識
為言流落在天涯

　　春愁

　　自有春愁正斷魂不堪芳草思王孫落花寂寂黄昬雨
深院無人獨倚門

　　殘花

　　江頭沈醉落殘暉却向花前慟哭歸惆悵一年春又去
碧雲芳草兩依依


　　金陵圖

　　江雨霏霏江草齊六朝如夢鳥空啼無情最是臺城柳
依舊煙籠十里堤(謝云國亡主滅陵谷變遷唯臺城柳必梁朝所種草木無情只如舊日)

　　韓偓

　　宫詞

　　繡屛斜立正銷魂侍女移燈掩殿門燕子不歸花着雨
春風應自怨黄昬

　　江為


　　塞下曲

　　萬里黄雲凍不飛磧烟烽火夜深微胡兒移帳寒笳絶
雪路時聞探馬歸

　　李建勳

　　宫詞

　　宫門常閉舞衣閒畧識君王鬢便班却羨落花春不管
御溝流得到人間

　　張泌


　　寄人

　　别夢依依到謝家小廊回合曲䦨斜多情只有春庭月
猶為情人照落花

　　孫光憲

　　竹枝詞

　　門前春水白蘋花岸上無人小艇斜商女經過江欲暮
散抛殘食飼神鴉

　　楊柳枝詞


　　昌門風煖落花乾飛徧江城雪不寒獨有晚來臨水驛
閒人多凭赤欄干






　　唐詩品彚巻五十四

