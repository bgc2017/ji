







　　欽定四庫全書

　　唐詩品彚卷八十七

　　明　高棅　編

　　七言律詩六

　　接武(下)

　　李益

　　送賈校書東歸寄振上人

　　北風吹鴈數聲悲況指前林是别時秋草不堪頻送逺

白雲何處更相期山隨匹馬行看暮路入寒城獨去遲
為向東州故人道江淹已擬惠休詩

　　鹽州過胡兒飲馬泉

　　緑楊着水草如煙舊是胡兒飲馬泉幾處吹笳明月夜
何人倚劒白雲天從來凍合關山路今日分流漢使前
莫道行人照容鬢恐驚憔悴入新年

　　鸛雀樓

　　鸛雀樓西百尺檣汀洲雲樹共茫茫漢家簫鼔空流水

魏國山河半夕陽事去千年猶恨速愁來一日即為長
風烟並起思鄉望逺目非春亦自傷

　　朱灣

　　過宣上人湖上蘭若

　　十年湖上結幽期偏向東林遇逺師未道姓名童子識
不詶言語上人知閒花落地滋苔徑細雨和烟着柳枝
問我别來何所得解將無事當無為

　　同逹奚宰遊竇子明仙壇


　　松檜陰深一逕微中峯石室到人稀仙官不住青山在
故老相傳白日飛華表問栽何歲木片雲留着去時衣
今朝茂宰尋眞處蹔駐雙鳬且莫歸

　　平陵寓居再逢寒食

　　幾廻江上泣途窮每遇良辰嘆轉蓬火燧知從新節變
灰心還與故人同莫聽黄鳥愁啼處自有花開久客中
貧病固應無撓事但將懷抱醉春風

　　權徳輿


　　和司門殷員外早秋省中直夜寄荆南衛端公

　　共嗟王粲滯荆州才子為郎憶舊遊凉夜偏宜粉署直
清言逺待玉人酬風生北渚烟波濶露下南宫星漢秋
早晚得為同舍旅知君兩地結離憂

　　送張閣老中丞持節弔回鶻

　　旌斾翩翩擁漢官君行當得逺人歡分職南臺知禮重
校書東觀見才難金章玉節鳴騶逺白草黄雲出塞寒
欲散别愁唯有酒蹔煩賓從駐征鞍


　　田家即事

　　閒卧蔾牀對落暉翛然便覺世情非漠漠稻花資旅食
青青荷葉製儒衣山僧相勸期中飯漁父同遊或夜歸
待學尚平婚嫁畢渚烟溪月共忘機

　　待漏假寐夢歸江東舊居因寄惠闍蔾茅處士(時徳輿秉政未果會故也)

　　十年江浦卧郊園閒夜分明結夣魂舍下烟蘿通古寺
湖中雲雨到前軒南宗長老知心法東郭先生識化源

覺後忽聞清漏曉又隨簮珮入君門

　　戴叔倫

　　贈司空拾遺

　　侍臣何事辭雲陛江上彈冠見雪花望闕未承丹鳳詔
開門空對楚人家陳琳草奏才還在王粲登樓興不賖
高館更容塵外客仍令歸去待瓊華

　　越溪村居

　　年來橈客寄禪扉多話貧居在翠微黄雀數聲催柳變清

溪一路踏花歸空林野寺經過少落日深山伴侣稀
負米到家春未盡風蘿閒掃釣魚磯

　　贈韓道士(皷吹作張沙詩)

　　日莫秋風吹野花上清歸客意無涯桃源寂寂烟霞閉
天路悠悠星漢斜還似世人生白髪定知仙骨變黄芽
東城南陌頻相見應是壺中别有家

　　張濯

　　題舜廟


　　古都遺廟出河汾萬代千秋仰聖君蒲坂城邊長逝水
蒼梧野外不歸雲寥寥薦設魂應在寂寂虞篇徳己聞
向晚風吹庭下栢猶疑琴曲詠南薰

　　楊巨源

　　送定法師歸蜀法師即紅樓院供奉廣宣上人
兄弟

　　鳳城初日照紅樓禁寺公卿識惠休詩引棣華沾一雨
經分貝葉向雙流孤猿學定前山夕逺鴈傷離幾地秋

空性碧雲無處所約公曾許剡溪遊

　　贈史開封

　　天低芳草誓師壇鄧艾心知戰地寛皷角逈臨霜野曙
旌旗高對雪峯寒五營向水紅塵起一劍當風白日看
曾從伏波征絶域磧西蕃部怯金鞍

　　奉寄通州元九侍御

　　大明宫殿鬱蒼蒼紫禁龍樓直署香九陌華軒爭道路
一枝寒玉任烟霜須聽瑞雪傳心語莫被啼猿續淚行

共説聖明容直氣期君新歲奉恩光

　　早朝

　　鐘傳清禁纔應徹漏報仙闈儼己開雙闕薄烟籠菡蓞
九成初日照蓬萊朝時但向丹墀拜仗下方從碧殿迴
聖道逍遥更何事願將巴曲賛康哉

　　元日含元殿下立仗上門下相公

　　臨軒啓扇似雲收率土朝天劇水流瑞色含春當正殿
香烟捧日在高樓三朝氣早迎恩澤萬歲聲長繞冕旒

請問漢家功第一麒麟閣上識鄼侯

　　酬于駙馬

　　芳時碧落心應斷今日清詞事不同瑤草秋殘仙圃在
彩雲天逺鳳樓空晴花暖送金羈影涼葉寒生玉殿風
長得聞詩歡自足會看春露濕蘭叢(郝新齋曰春露濕蘭叢為公主先逝
而有子也六義中為興也)

　　贈張將軍

　　關西諸將揖容光獨立營門劍有霜知愛魯連歸海上

肯令王翦在頻陽天晴紅幟當山滿日暮清笳入塞長
年少功高人最美漢家壇樹月蒼蒼(郝新齋曰言漢將之壇己為陳跡不
若將軍年少功高抑彼揚此之意也)

　　和矦大夫秋原山觀征人回

　　兩河戰罷萬方清原上軍回識舊營立馬望雲秋塞靜
射鵰臨水晚天晴戍閒部伍分岐路地逺家鄕寄斾旌
聖代止戈資廟畧諸侯不復更長征

　　送澹公歸嵩山龍潭寺葬本師


　　野烟秋水蒼茫逺禪境眞機去住閒雙樹為家思舊壑
千花成塔禮寒山洞宫曾向龍邊宿雲徑應從鳥外還
莫戀本師金骨地空門無處復無關

　　武元衡

　　荆帥

　　金貂再入三公府錦帳連封萬户侯簾捲青山巫峽曉
雲凝碧樹渚宫秋劉琨坐笑風生苑謝朓裁詩月滿樓
白雪調高歌不得美人南國翠蛾愁


　　春題龍門香山寺

　　衆香天上梵仙宫鐘磬寥寥半碧空清景乍開松嶺月
亂流長響石樓風山河杳映春雲外城闕參差曉樹中
欲盡出尋那可得三千世界本無窮

　　劉禹鍚

　　金陵懷古

　　王濬樓船下益州金陵王氣黯然收千尋鐵鎻沉江底
一片降旗出石頭人世幾回傷往事山形依舊枕寒流

今逢四海為家日故壘蕭蕭蘆荻秋(元㣲之韋楚客與錫㑹于白樂天之
居各賦金陵懷古劉無遲意滿引一揮而成白公曰四子探驪龍吾子先得其珠其餘驎甲何為三公於是罷吟)

　　荆門道懷古

　　南國山川舊帝畿宋臺梁館尚依稀馬嘶古樹行人歇
麥秀空城野雉飛風吹落葉塡宫井火入荒陵化寶衣
徒使詞臣庾開府咸陽終日苦思歸

　　松滋渡望峽中

　　渡頭輕雨灑寒梅雲際溶溶雪水來夣渚草長迷楚望

夷陵土黑有秦灰巴人淚應猿聲落蜀客船從鳥道迴
十二碧峯何處所永安宫外有荒臺

　　同樂天送河南馮尹學士之任

　　可憐五馬風流地蹔綴金貂侍從才閣上掩書劉向去
門前修刺孔融來(方虛谷云馮自舘閣出為河南尹用事甚精)崤陵路靜寒無雨
洛水橋長晝起雷却羡府中棠棣好先於城外百花開

　　柳宗元

　　登柳州城樓寄漳汀封連四州刺史


　　城上高樓接大荒海天愁思正茫茫驚風亂颭芙蓉水
密雨斜侵薜荔墻嶺樹重遮千里目江流曲似九迴膓
共來百越文身地猶自音書滯一鄕

　　别舍弟宗一

　　零落殘魂倍黯然雙垂别淚越江邊一身去國六千里
萬死投荒十二年桂嶺瘴來雲似墨洞庭春盡水如天
欲知此後相思夣長在荆門郢樹烟

　　韓愈


　　奉和庫部盧四兄曹長元日朝迴(盧汀也)

　　天仗宵嚴建羽旄春雲送色曉雞號金爐香動螭頭暗
玉珮聲來雉尾高戎服上趨承北極儒冠列侍映東曹
太平時節難身遇郎署何須笑二毛

　　和水部張員外宣政殿賜百官櫻桃詩

　　漢家舊種光明殿炎帝還書本草經豈似滿朝承雨露
共看傳賜出青㝠香隨翠籠擎初到色映銀盤寫未停
食罷自知無所報空然愧汗仰皇扄


　　晉公破賊回重拜台司以詩示幕中賓客愈奉和

　　南伐旋師太華東天書夜到册元功將軍舊壓三司貴
相國新兼五等崇鴛鷺欲歸仙仗裏熊羆還入禁營中
長慚典午非材賦得就閒官即至公

　　陳羽

　　長安卧病秋夜言懷(唐音作盧綸詩)

　　九重門鎻禁城秋月過南宫漸映樓紫陌夜深槐露滴
碧空雲淨火星流清風刻漏傳三殿甲第歌鐘樂五侯

楚客病來鄕思苦寂寥燈下不勝愁

　　送友人下第東歸

　　五陵春色泛花枝心醉花前逺别離落第耻為關右客
成名空羡里中兒都門雨歇愁分處山店燈殘夢到時
家住洞庭多釣伴因來相賀語相思

　　張籍

　　寒食内宴

　　城闕沉沉向曉寒恩當冷節賜餘歡瑞烟入處開三殿

香雨微時引百官寶樹樓前分繡幕綵花廊下映朱闌
宫筵戲樂年年别已得三回對御看

　　寄蘇州白二十一使君

　　三朝岀入紫微臣頭白金章未在身登第早年同座主
題書今日異州人閶門柳色烟中逺茂苑鶯聲雨後新
此處吟詩向山寺知君忘却曲江春

　　王建

　　早春午門西望


　　百官朝下午門西塵起春風滿御堤黄帕蓋鞍呈過馬
紅羅纏項鬬回雞館松枝重墻頭岀渠柳條長水靣齊
惟有教坊南草色古城隂處冷淒淒

　　獻王樞宻

　　先朝行坐鎭相隨今上春宫見長時脫下御衣親賜着
進來龍馬每敎騎長承密㫖歸家少獨奏邊機出殿遲
不是大家頻向說九重爭得外人知(建初為渭南尉與宦者王守澄有宗
人之分因過飲以相戲守澄深恨曰吾苐所作宫詞禁掖深邃何以知將劾奏建因賦此篇以解之其事遂寢)


　　白居易

　　尋郭道士不遇

　　郡中乞假來相訪洞裏朝元去不逢看院只留雙白鶴
入門唯見一青松藥爐有火丹應伏雲碓無人水自舂
欲問參同契中事未知何日得相從

　　與劉夣得偶同到敦詩宅感而題壁

　　山東纔副蒼生望川上俄驚逝水波履道淒涼新第宅
宣城流落舊笙歌園荒惟有薪堪採門冷兼無雀可羅

今日相隨偶同到傷心不是故經過

　　元稹

　　和樂天早春見寄

　　雨香雲淡覺微和誰送春聲入棹歌萱近北堂穿土草
柳偏東靣受風多湖添水色消殘雪江送潮頭湧漫波
同受新年不同賞無由縮地欲如何

　　殷堯藩

　　和趙相公登鸛雀樓


　　危樓高架泬寥天上相門登立綵旃樹色到京三百里
河流歸漢幾千年晴峯聳日當周道秋穀垂花滿舜田
雲路何人見高志最看西靣赤闌前

　　賈島

　　早秋寄題天竺靈隱寺

　　峯前峯後寺新秋絶頂高牕見沃州人在定中聞蟋蟀
鶴曾棲處掛獼猴山鐘夜度空江水汀月寒生古石樓
心憶懸㠶身未遂謝公此地昔曾遊


　　送羅少府歸牛渚

　　作尉長安始三日忽思牛渚夢天台楚山逺色獨歸去
灞水空流相送回霜覆鶴身松子落月分螢影石房開
白雲多處應頻到寒澗泠泠潄古苔

　　題虢州吳郎中三堂

　　無窮草樹昔誰栽新起臨湖白石臺半岸沙泥孤鶴立
三堂風雨四門開荷飜團露驚秋近柳轉斜陽過水來
昨夜北樓堪朗詠虢城初鎻月徘徊


　　姚合

　　和高諫議䝉兼賓客時入翰苑

　　兼秩恩歸第一流時㝷仙路向瀛洲鐘聲迢逓銀河曉
林色葱蘢玉露秋紫殿講筵隣御座青宫賓榻入龍樓
從來共結歸仙侣今日多應獨自休

　　和劉禹鍚主客冬初拜表懷上都故人

　　九陌喧喧騎吏催百官拜表禁城開林疎曉日明紅葉
塵靜寒霜覆緑苔玉珮聲微班始定金函光動按初來

此時共想朝天客謝食方從閣裏迴

　　送源中丞使新羅

　　丹墀召對使殊方官重霜臺紫綬光玉節在船清海怪
金函開詔拜夷王雲晴漸覺山川異風便那知道路長
誰得似君將雨露海東萬里灑扶桑

　　送劉禹錫郎中赴蘇州

　　三十年來天下名銜恩東守闔閭城初經函谷眠山驛
漸入梁園問水程霽日滿江寒浪靜春風遶郭白蘋生

虎丘野寺吳中少誰伴吟詩月裏行

　　送貞實上人歸杭州天竺寺

　　石橋寺裏最清涼聞說茅庵寄上方林外猿聲連院磬
月中湖色到禪牀他生念我身何在此世唯師性亦忘
九陌相逢千里别青山重疊樹蒼蒼

　　王初

　　送葉秀才

　　快騎璁瓏刻玉羈河梁返照上征衣層氷春近蟠龍起

九澤雲閒獨鶴飛行想北山清夢斷重游西洛故人稀
漢廷狗監深知己有日前驅負弩歸

　　李紳

　　憶夜直金鑾奉詔

　　月當銀漢玉繩低深聽簫韶碧落齊門壓紫垣高綺樹
閣連青𤨏近丹梯墨宣外渥催飛詔草定新恩促換題
明日獨歸花路逺可堪人世隔雲霓

　　過鍾陵長慶三年余除江西觀察使奉詔不之

任而作

　　龍沙江尾抱鍾陵水郭津橋晚景澄江對楚山千里月
郭連漁浦萬家燈省抛雙斾辭榮寵遽落丹霄起愛憎
惆悵舊遊同草露却思恩顧一沾膺

　　江南暮春寄家

　　洛陽城見梅迎雪魚口橋逢雪送梅劍水寺前芳草合
鏡湖亭上野花開江鴻斷續翻雲去海燕差池拂水回
想得心知寒食近濳聽喜鵲望歸來


　　入泗口

　　洪河一派清淮接堤草蘆花萬里秋煙樹蒼茫分楚澤
海雲明滅見揚州望深江漢連天逺思起鄕關滿眼愁
惆悵路岐眞此處夕陽西没水東流

　　周賀

　　贈厲𤣥侍御

　　山松徑與瀑泉通巾舄行吟想越中塞鴈去經華表末
鄕僧來自海濤東關分河漢秋鐘絶露滴獮猴夜嶽空

抱疾因尋周柱史杜陵寒葉落無窮

　　泗上逢韓司徒歸北

　　多病十年無舊識滄洲亂後只逢君已知罷秩辭瀧水
相勸移家住岳雲泗上旅㠶侵疊浪雪中歸路踏荒墳
更為此别愁應老書札何由到北軍



　　唐詩品彚巻八十七

