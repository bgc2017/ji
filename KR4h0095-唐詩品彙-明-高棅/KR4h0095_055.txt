







　　欽定四庫全書

　　唐詩品彚卷五十五

　　明　高棅　編

　　七言絶句十

　　旁流

　　古樂府

　　水調歌(樂苑曰水調商調曲舊說隋煬帝幸江都所製曲成奏之聲韵怨切王令言聞
而謂其弟子曰但有去聲而無囘䪨帝不返矣後竞如其言按唐曲凡十一疊前五疊為歌後

六疊為入破其歌第五疊五言調聲最為怨切今選其七言五首于下)

　　第一疊

　　平沙落日大荒西隴上明星高復低孤山幾處看烽火
戰士連營候鼓鼙

　　第三疊

　　王孫别上緑珠輪不羡名公樂此身戸外碧潭春洗馬
樓前紅燭夜迎人

　　入破第二疊


　　錦城絲管日紛紛半入江風半入雲此曲只應天上有
人間能得幾囘聞

　　第三疊

　　昨夜遥歡出建章今朝綴賞度昭陽傳聲莫閉黄金屋
為報先開白玉堂

　　第四疊

　　日晚笳聲咽戍樓隴雲漫漫水東流行人萬里向西去
滿目關山空恨愁


　　涼州歌(樂苑曰涼州宫詞曲開元中西涼府都督郭知運所進也　樂府雜録曰梁州
曲本在正宫調中有大遍小遍至貞元初康崑崙翻入琵琶玉宸官調初進曲在玉宸殿故有
此名合諸樂即黄鐘宫也　張同幽閑鼓吹曰叚和尚善琵琶自制西涼州後傳康崑崙即宫
調涼州也亦謂之新涼州云郭茂倩所載前二疊為歌後三疊為排遍今録其三首)

　　第一疊

　　漢家宫裏柳如絲上苑桃花連碧池聖壽已傳千歲酒
天文更賞百僚詩

　　第二疊


　　朔風吹葉鴈門秋萬里煙塵昏戍樓征馬長思青海上
胡笳夜聽隴山頭

　　排遍第二疊

　　鴛鴦殿裏笙歌起翡翠樓前出舞人喚上紫微三五夕
聖明方壽一千春

　　大和(樂苑曰大和羽調曲也郭茂倩樂府載五徹今録其二首)

　　第二徹

　　國鳥尚含天樂囀寒風猶帶御衣香為報碧潭明月夜

㑹須留賞待君王

　　第四徹

　　塞北江南共一家何須淚落怨黄沙春酒半酣千日醉
庭前還有落梅花

　　伊州歌(樂苑曰伊州商調曲西京節度蓋嘉運所進也前五疊為歌後五疊為入破今
録其四首)

　　第一疊

　　秋風明月獨離居蕩子從戎十載餘征人去日殷勤囑

歸鴈來時數寄書

　　入破第一疊

　　千門今夜曉初晴萬里天河徹帝京璨璨繁星駕秋色
稜稜霜氣韵鐘聲

　　第二疊

　　長安二月柳依依西出流沙路漸微閼氏山上春色少
相府庭邊驛使稀

　　第三疊


　　三秋大漠冷溪山八月嚴霜變草顔巻斾風行宵度磧
銜枚電掃曉應還

　　蓋羅縫(樂府作近代曲載蓋羅縫二首前一首即王昌齡從軍行)

　　第二曲

　　音書杜絶白狼西桃李無顔黄鳥啼寒鴈春深歸去盡
出門腸斷草萋萋

　　水鼓子(樂府作近代曲)

　　第一曲


　　雕弓白羽獵初囘薄夜牛羊復下來夢水河邊秋草合
黑山峯外陣雲開

　　景龍文館學士(以下無名氏七人)

　　長寧公主宅流杯

　　憑高瞰逈足怡心菌閣桃源不暇尋餘雪依林成玉樹
殘霙㸃岫即瑶琴

　　開元名公

　　裴給事宅白牡丹


　　長安豪貴惜春殘爭賞新開紫牡丹别有玉盤承露冷
無人起就月中㸔

　　才調詩(見才調集唐韋縠編)

　　雜詩二首

　　無定河邊暮笛聲赫連臺畔旅人情函關歸路千餘里
一夕秋風白髪生

　　花落長川草色青暮山重疊雨冥冥逄春漸覺飄蓬苦
今日分飛一涕零


　　惆悵詩

　　第一

　　晨肇重來路已迷碧桃花謝武陵溪仙山日斷無尋處
流水潺湲日漸西

　　第二

　　夢裏分明入漢宫覺來燈背錦屛空紫臺月落關山曉
腸斷君恩信畵工

　　蘆中集


　　初過漢江

　　襄陽好向峴亭看人物蕭條值歲闌為報習家多置酒
夜來風雪過江寒

　　君山父老

　　閒吟

　　湘中老人讀黄老手援紫藟坐碧草春至不知湖水深
日暮忘却巴陵道

　　胡笳曲(此篇見唐音失名氏)


　　月明星稀霜滿野氊車夜宿隂山下漢家自失李將軍
單于公然來牧馬

　　王烈(以下有姓氏無字里世次可考者)

　　塞上曲二首

　　紅顔歲歲老金微沙磧年年卧鐡衣白草城中春不入
黄花戍上鴈長飛

　　孤城夕對戍樓閒廻合青冥萬仞山明鏡不須生白髪
風沙自解老紅顔


　　張敬忠

　　邊詞

　　五原春色舊來遲二月垂楊未掛絲即今河畔氷開日
正是長安花落時

　　王喬

　　過故人宅

　　故人軒騎罷歸來舊宅園林閉不開唯餘挾瑟高堂婦
哭向平生歌舞臺


　　樓頴

　　西施石

　　西施昔日浣紗津石上青苔思殺人一去姑蘓不復返
岸傍桃李為誰春

　　王偃

　　夜夜曲

　　北斗星移銀漢低班姬愁思鳯城西青槐陌上行人絶
明月樓前烏夜啼


　　朱晦

　　秋日送别

　　荒郊古陌時時斷野水浮雲處處秋唯有河邊衰柳樹
蟬聲相送到揚州

　　宋邕

　　春日

　　輕花細葉滿林端昨夜春風晚色寒黄鳥不堪愁裏聽
緑楊宜向雨中看


　　裴交泰(文苑英華作文泰)

　　長門怨

　　自閉長門經幾秋羅衣濕盡淚還流一種蛾眉明月夜
南宫歌管北宫愁

　　吳商浩

　　秋塘曉望

　　鐘盡踈桐散宿鴉故山煙樹隔天涯西風一夜秋塘曉
零落幾多紅藕花


　　盧弼

　　和李秀才邊庭四時怨

　　春

　　春衣昨夜到榆關故國煙花想已殘小婦不知歸未得
朝朝應上望夫山

　　夏

　　盧龍塞外草初肥燕乳平蕪曉不飛鄉國近來音信斷
至今猶自著寒衣


　　秋

　　八月霜飛柳遍黄蓬根吹斷鴈南翔隴頭流水關山月
泣上龍堆望故鄉

　　冬

　　朔風吹雪透刀瘢飲馬長城窟更寒半夜火來知有敵
一時齊保賀蘭山

　　杜常

　　(西清詩話云杜常方澤二人不以文藝名世而詩語驚人如此殆有不可知者)


　　華清宫

　　行盡江南數十程曉風殘月入華清朝元閣上西風急
都入長楊作雨聲

　　方澤

　　武昌阻風

　　江上春風阻客舟無窮歸思滿東流與君盡日閒臨水
貪看飛花忘却愁

　　皎然(以下衲子八人)


　　長門怨

　　春風日日閉長門揺蕩春心似夢魂若遣花開只笑妾
不如桃李自無言

　　銅雀妓

　　强開罇酒向陵看憶得君王舊日歡不覺餘歌悲自斷
非關艷曲轉聲難

　　聽胡笳送人

　　一奏胡笳客未停野僧還欲廢禪聽難將此意臨江别

無限春風葭菼青

　　送僧遊宣城

　　楚山千里一僧行念爾初縁道未成莫向舒姑泉口泊
此時嗚咽易傷情

　　送履上人還金陵

　　擕錫西山歩緑莎禪心未了奈情何湘宫水寺清秋夜
月落風悲松栢多

　　送聰上人還廣陵


　　莫學休公學逺公了心還與我心同隋家古柳數株在
看取人間萬事空

　　晚秋破山寺

　　秋風落葉滿空山古殿殘燈石壁間昔日經行人去盡
寒雲夜夜自飛還

　　舟行懷閻士和

　　二月湖南春草遍横山渡口花如霰相思一夜在孤舟
空見歸雲三兩片


　　靈一

　　僧院

　　虎溪閒月引相過帶雪松枝掛薜蘿無限青山行欲盡
白雲深處老僧多

　　贈靈澈禪師

　　禪師來徃翠微間萬里千峯見剡山何時共到天台裏
身與浮雲處處閒

　　雨後欲往天目山問元駱二公溪路


　　昨夜雲生天井東春山一雨幾廻風林花併逐溪流下
欲上龍池通不通

　　靈澈

　　答韋丹

　　年老心閒無外事麻衣草座亦容身相逄盡道休官去
林下何曾見一人

　　清江

　　送婆羅門生


　　雪嶺金河獨向東吳山楚澤意無窮如今白首鄉心盡
萬里歸程在夢中

　　法振

　　逄友人上都(逄一作送今從𢎞秀集)

　　玉帛徴賢楚客稀猿啼相送武陵歸潮頭望入桃花去
一片春帆帶雨飛

　　無本

　　行次漢上


　　習家池沼草萋萋嵐樹光中信馬蹄漢主廟前湘水碧
一聲風角夕陽低

　　冬夜送人

　　平明走馬上村橋花落梅溪雪未消日短天寒愁送客
楚山無限路迢迢

　　無悶

　　暮春送人

　　折柳亭邊手重㩦江煙澹澹草萋萋杜鵑不顧離人意

更向落花枝上啼

　　齊已

　　貽九華上人

　　一法傳聞繼老能九華閒卧最髙層秋鐘盡後殘陽暝
門掩松邊雨夜燈

　　曹唐(羽士一人)

　　小遊仙

　　方士飛軒住碧霞酒寒風冷月初斜不知誰唱春歸曲

落盡溪頭白葛花

　　題武陵詞三首

　　此生終使此身閒不是秦時且要還努力桃花與流水
莫辭相送到人間

　　桃花夾岸杳何之花滿春山水去遲三宿武陵溪上月
始知人世有秦時

　　溪口囘舟日已昬却聽雞犬隔前村慇勤重與秦人别
莫使桃花閉洞門


　　魚𤣥機(女冠一人)

　　江陵愁望寄子安

　　楓葉千枝復萬枝江橋掩映暮帆遲憶君心似東流水
日夜東流無歇時

　　江行

　　大江横挹武昌斜鸚鵡洲前萬戸家畵舸春眠朝未穏
夢為蝴蝶也尋花

　　上官昭容(以下宫閨十三人)


　　駕幸新豐溫泉

　　鸞旂掣曵拂空囘羽騎驂驔躡景來隠隠驪山雲外聳
迢迢御帳日邊開

　　梅妃

　　謝賜珍珠(𤣥宗有題梅妃畵真妃故有此謝)

　　桂葉雙眉乆不描殘粧和淚汚紅綃長門盡日無梳洗
何必珍珠慰寂寥

　　關盼盼


　　燕子樓詩二首(張建封節制徐州納盼盼於燕子樓張死誓不他適作燕子樓
詩集僅三百首)

　　樓上殘燈伴曉霜獨眠人起合歡牀相思一夜情多少
地角天涯未是長

　　北邙松栢鎻愁煙燕子樓中思悄然自埋劍履歌塵㪚
紅歇香銷一十年

　　趙氏

　　聞杜羔登第


　　長安此去無多地鬱鬱葱葱佳氣浮良人得意正年少
今夜醉眠何處樓

　　代杜羔贈

　　澹澹春風花落時不堪愁望更相思無金可買長門賦
有恨空吟團扇詩

　　張窈窕

　　春思

　　門前梅柳爛春輝閉妾深閨繡舞衣雙燕不知腸欲斷

銜泥故故傍人飛

　　劉瑗

　　長門怨

　　雨滴梧桐秋夜長愁心和雨到昭陽淚痕不與君恩斷
拭却千行更萬行

　　裴羽仙

　　邊將(夫征匈奴不歸)

　　風卷平沙日欲曛狼煙遥認犬羊羣李陵一戰無歸日

望斷胡天哭塞雲

　　廉氏

　　寄征人

　　凄凄北風吹鴛被娟娟西月生蛾眉誰知獨夜相思處
淚滴寒塘蕙草時

　　崔公達

　　獨夜詞

　　晴天霜落寒風急錦帳羅幃羞更入秦箏不復續斷絃

廻身掩淚挑燈立

　　姚月華

　　古怨二首

　　春水悠悠春草緑對此思君淚相續羞將離恨向東風
理盡秦箏不成曲

　　與君形影分胡越玉枕終年對離别登臺北望煙雨深
廻身泣向寥天月

　　花蕋夫人


　　宫詞二首

　　厨船進食簇時新侍宴無非列近臣日午殿頭宣索詔
隔花催喚打魚人

　　梨園弟子簇池頭小樂㩦來候燕遊試挾銀箏先按拍
海棠花下合梁州

　　薛濤

　　送友人

　　水國蒹葭夜有霜月寒山色共蒼蒼誰言千里自今夕

離夢杳如關塞長

　　送盧員外

　　玉壘山前風雪夜錦官城外别離魂信陵公子如相問
長向夷門感舊恩

　　題竹郎廟

　　竹郎廟前多古木夕陽沉沉山更緑何處江村有笛聲
笛聲盡是迎郎曲

　　故臺城妓


　　耿將軍守塋青衣

　　獨持巾櫛掩𤣥闗小帳無人燭影殘昔日羅衣今化盡
白楊風起隴頭寒














　　唐詩品彚卷五十五

