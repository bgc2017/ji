







　　欽定四庫全書

　　唐詩品彚巻四十三

　　明　髙棅　編

　　五言絶句六

　　接武(下)

　　韓愈

　　青青水中蒲三首

　　青青水中蒲下有一雙魚君今上隴去我在與誰居


　　青青水中蒲長在水中居寄與浮萍草相隨我不如

　　青青水中蒲葉短不出水婦人不下堂行子在萬里

　　把酒

　　擾擾馳名者誰能一日閒我來無伴侣把酒對南山

　　贈同逰

　　喚起牕全曙催歸日未西無心花裏鳥更與盡情啼

　　北樓

　　郡樓乘曉上盡日不能囘晚色將秋至長風送月來


　　花島

　　蜂蝶去紛紛香風隔岸間欲知花島處水上覔紅雲

　　栁宗元

　　江雪

　　千山鳥飛絶萬徑人蹤滅孤舟蓑笠翁獨釣寒江雪(劉云
得天趣獨由落句五字道盡矣)

　　登栁州岷山

　　荒山秋日午獨上意悠悠如何望鄉處西北是融州(劉云

漸近自然)

　　零陵早春

　　問春從此去幾日到秦原慿寄還鄉夢殷勤入故園(劉云
皆自精切)

　　長沙驛前南樓感舊(公自注云昔與徳公别于此海鶴指徳公)

　　海鶴一為别存亾三十秋今來數行淚獨上驛南樓

　　入黄谿間猿(在永州)

　　谿路千里曲哀猿何處鳴孤臣淚巳盡虚作斷腸聲


　　再上湘江

　　好在湘江水今朝乂上來不知從此去更遣㡬年迴

　　劉禹錫

　　古調

　　軒后初冠冕前旒為蔽明安知從複道然後見人情

　　秋風引

　　何處秋風至蕭蕭送鴈羣朝來入庭樹孤客最先聞

　　視刀鐶歌


　　常恨言語淺不如人意深今朝兩相視脉脉萬重心

　　九日登髙

　　世路山河險君門煙霧深年年上髙處未省不傷心

　　甘棠館

　　公館似仙家池清竹徑斜山禽忽驚起衝落半巖花

　　别蘇州

　　流水閶門外秋風吹栁條從來送客處今日自魂銷

　　飲酒看牡丹


　　今日花前飲甘心醉數杯但愁花有語不為老人開

　　經檀道濟故壘

　　萬里長城境荒營野草秋秣陵多士女猶唱白符鳩(南史
云當時人歌曰可憐白符鳩枉殺檀江州)

　　權徳輿

　　玉臺體三首

　　秋風一夜至吹盡後庭花莫作經時别西鄰是宋家

　　昨夜裙帶解今朝蟢子飛鉛華不可棄莫是藁砧歸


　　萬里人行至深閨夜未眠雙眉燈下掃不待鏡臺前

　　嶺上逢乆别者又别

　　十年曽一别征斾此相逢馬首向何處夕陽千萬峰

　　江行晚詠

　　古樹夕陽盡空江暮靄収寂寞扣舷坐獨生千載愁

　　江行夜詠

　　猿聲到枕上愁夢紛難理寂寂深夜寒清霜落秋水

　　曉


　　曉風揺五兩殘月映石壁稍稍曙光開片㠶在空碧

　　張籍

　　野田

　　漠漠野田草草中牛羊道古墓無子孫白楊不得老(劉須
溪云頓挫)

　　岸花

　　可憐岸邉樹紅蕋發青條東風吹渡水衝着木蘭橈(劉云
好不覺有興)


　　涇州塞

　　行到涇州塞唯聞羌戍鼙道邉雙古&KR1380;猶記向安西

　　寄西峯僧

　　松暗水涓涓夜涼人未眠西峯月猶在遥憶草堂前

　　題暉禪師影堂

　　早日欲參禪竟無相識縁道場今獨到惆悵影堂前

　　梅谿

　　自愛新梅好行尋一徑斜不敎人掃石恐損落來花


　　宿雲亭

　　清淨當深處虚明向逺開捲簾無俗客應只見雲來

　　王建

　　故行宫(一作元稹詩)

　　寥落古行宫宫花寂寞紅白頭宫女在閒坐說𤣥宗

　　早發汾南

　　橋上車馬發橋南煙樹開青山斜不斷迢逓故鄉來

　　田家


　　啾啾雀滿樹靄霧東陂雨田家無夜食水中摘禾黍

　　新嫁娘

　　三日入厨下洗手作羮湯未諳姑食性先遣小姑嘗

　　武元衡

　　夏夜作

　　夜久喧暫息池臺惟月明無因駐清景日出事還生(劉云
此語有䜟)

　　途中即事


　　南征復北還擾擾百年間自笑紅塵裏生涯不暫閒

　　春日偶作

　　縱横桃李枝澹蕩春風吹美人歌白紵萬恨在蛾眉

　　元稹

　　感事

　　富貴年皆長風塵舊轉稀白頭方見絶遥為一沾衣

　　夏陽亭臨望

　　望逺音書絶臨行意緒長殷勤眼前水千里到河陽


　　西還

　　悠悠洛陽夢鬱鬰灞陵樹落日正西歸逢君又東去

　　白居易

　　閨怨詞

　　珠箔籠寒月紗牕背曉燈夜來巾上淚一半是春氷

　　問淮水

　　所嗟名利客擾擾在人間何事長淮水東流亦不閒

　　出闗路


　　山川函谷路塵土逰子顔蕭條去國意秋風生故闗

　　江樓聞砧

　　江南授衣晚十月始聞砧一夕髙樓上故園千里心

　　王涯

　　閨人贈逺四首

　　逺戍功名薄深閨年貌傷粧成對春樹不語淚千行

　　鶯啼緑樹深燕語雕梁晚不省出門行沙場知近逺

　　形影一相别煙波千里分君看望君處只是起行雲


　　花影綺陌春栁拂御溝新為報遼陽客流光不待人

　　李徳裕

　　題羅浮石

　　清景持芳菊凉天倚茂松名山何必去此地有羣峰

　　嶺外守嵗

　　冬逐更籌盡春隨斗柄囘寒暄一夜隔客鬢兩年催

　　李賀

　　京城


　　驅馬出門意牢落長安心兩事向誰道自作秋風吟

　　代崔家送客

　　行蓋栁煙下馬蹄白翩翩恐隨行處盡何忍重揚鞭(劉云
有情語好)

　　吕温

　　鞏路感懷

　　馬嘶白日暮劍鳴秋氣來我心渺無際河上空裵徊

　　衡州早春


　　病肺不飲酒傷心不看花唯驚望鄉處猶自隔長沙

　　盧仝

　　寄外兄

　　何處堪惆悵情親不得親興寧樓上月辜負酒家春

　　新月

　　仙宫雲箔巻露出玉簾鈎清光無所贈相憶鳳凰樓

　　孟郊

　　歸信吟


　　淚墨灑為書將寄萬里親書去魂亦去兀然空一身

　　古别離

　　欲别牽郎衣郎今到何處不恨歸來遲莫向臨邛去

　　古怨

　　試妾與君淚兩處滴池水看取芙蓉花今年為誰死

　　閨怨

　　妾恨比斑竹下盤煩寃根有笋未出土中已含淚痕(劉云
悽近)


　　送栁渟

　　青山臨黄河下有長安道世上名利人相逢不知老

　　河上思歸

　　獨訪千里信迴臨千里河家在吳楚鄉淚寄東南波

　　賈島

　　劍客

　　十年磨一劍霜刅未曽試今日把似君誰有不平事

　　尋隠者不遇(唐音作孫華訪羊尊師)


　　松下問童子言師採藥去只在此山中雲深不知處

　　裴度

　　谿居

　　門逕俯清谿茒簷古木齊紅塵飛不到時有水禽啼

　　張碧

　　幽思

　　金爐烟靄㣲銀缸殘影滅出户獨徘徊落花滿明月

　　張祐


　　昭君怨

　　萬里邉城逺千山行路難舉頭唯見日何處是長安

　　思歸樂

　　萬里春歸盡三江鴈亦稀連天漢水廣孤客未言歸

　　穆護砂

　　玉管朝朝弄清歌日日新折花當驛路寄與隴頭人

　　金殿樂

　　入夜秋砧動千聲起四鄰不縁樓上月應為隴頭人


　　墻頭花

　　蟋蟀鳴洞房梧桐落金井為君裁舞衣天寒剪刀冷

　　宫詞

　　故國三千里深宫二十年一聲河滿子雙淚落君前(樂府
解題云河滿子開元中滄洲歌者臨刑進此曲以贖死竞不得免)

　　夕次竟陵

　　南風吹五兩日暮竟陵城腸斷巴江月夜蟬何處聲

　　施肩吾


　　古曲

　　可憐江北女慣唱江南曲揺蕩木蘭舟雙鳬不成浴

　　幼女詞

　　幼女纔六嵗未知巧與拙向夜在堂前學人拜新月文宗皇帝

　　宫中題(太和九年誅王涯鄭注後仇士良專權上毎登臨逰幸徃往獨語左右莫敢進
問因賦此詩)

　　輦路生秋草上林花滿枝慿髙何限意無復侍臣知


















　　唐詩品彚卷四十三

