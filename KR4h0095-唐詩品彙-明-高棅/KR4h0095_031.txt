







　　欽定四庫全書

　　唐詩品彚巻三十一

　　明　高棅　編

　　七言古詩七

　　羽翼

　　孟浩然

　　夜歸鹿門歌

　　山寺鳴鐘晝已昏漁梁渡頭爭渡喧人隨沙岸向江村

余亦乘舟歸鹿門鹿門月照開烟樹忽到龎公棲隠處
巖扉松逕長寂寥唯有幽人自来去

　　送王七尉松滋

　　君不見巫山神女作行雲霏紅沓翠曉氛氳嬋娟流入
襄王夢倐忽還隨零雨分空中飛去復飛来朝朝暮暮
下陽臺愁君此去為仙尉便逐行雲去不囘

　　高陽池送朱二

　　當昔襄陽全盛時山公常醉習家池池邊釣女日相隨

粧成照水競来窺紅波澹澹芙蓉發綠岸毿毿楊柳垂
一朝物變人亦非四面荒涼人住稀意氣豪華何處在
空餘草露濕人衣此地朝来餞行者翻向此中牧征
馬征馬分飛漸日斜見此空為人所嗟殷勤為訪桃源
客余亦歸来松子家

　　萬楚

　　小山歌

　　人説淮南有小山淮王昔日此登仙城中雞犬皆飛去

山上壇場今宛然世人貴身不貴夀共笑華陽洞天口不知
金石變長年謾在人間戀攜手君能舉帆至淮南家住盱眙
余先諳桐栢亂流平入海茱萸一曲拂成潭憶記来時魂悄
悄想見仙山衆峰小今日長歌思不堪君行為報三春鳥

　　丁仙芝

　　餘杭醉歌贈吳山人

　　曉幙紅襟鷰春城白項烏只来梁上語不向府中趨城
頭坎坎鼓聲曙滿庭新種櫻桃樹桃花昨夜撩亂開當

軒發色映樓臺十千兑得餘杭酒二月春城長命杯酒
後留君待明月還將明月送君囘

　　劉復

　　長相思

　　長相思在桂林蒼梧山逺瀟湘深秋堂零淚倚金瑟朱
顔揺落隨光隂長宵嘹唳鴻命侣河漢蒼蒼隔牛女寧
知一水不可渡況復萬山修且阻綵絲織綺文雙鴛昔
時贈君君可憐何言一去瓶落井流塵歇滅金爐前


　　長歌行

　　淮南木落秋雲飛楚宫商歌今正悲青春白日不與我
當壚舉酒勸君持出門馳驅四方事徒用辛勤不得意
三山海底無見期百齡世間莫虚棄君不見金城帝業
漢家有東制諸侯欲長久姦雄竊命風塵昏函谷重闗
不能守龍蛇出没經兩朝胡虜憑陵大道銷河水東流
宫闕盡五陵松栢自蕭蕭

　　儲光羲


　　新豐主人

　　新豐主人新酒熟舊客還歸舊堂宿滿酌香含北砌花
盈尊色泛南軒竹雲散天高秋月明東家少女解秦箏
醉来忘却巴陵道夢中疑似洛陽城(劉云跌宕殊態)

　　登戲馬臺作

　　君不見宋公杖鉞誅燕后英雄踴躍爭趨走小㑹衣冠
吕梁壑大徴甲卒碻磝口天門神武樹元勲九日茱萸
饗六軍泛泛樓船遊極浦揺揺歌吹動浮雲居人滿目

市朝變霸業猶存齊楚甸泗水南流桐栢川沂山北走
瑯琊縣滄海沈沈晨霧開彭城烈烈秋風来少年自言
未得意日暮蕭條登古臺

　　薔薇

　　裊裊長數尋青青不作林一莖獨秀當庭心數枝分作
滿庭隂春日遲遲欲將半庭影離離正堪玩枝上嬌鶯
不畏人葉底飛蛾自相亂秦家女兒愛芳菲畫眉相伴
采葳㽔高處紅鬚欲就手低邊綠刺已牽衣蒲萄架上

朝光滿楊柳園中暝鳥飛連袂踏歌從此去風吹香氣
逐人歸(劉云轉換流麗可歌可舞皆切題語)

　　同張侍御燕北樓

　　今之太守古諸侯出入雙旌垂七旒朝覽干戈時聴訟
暮延賓客復登樓西山漠漠崦嵫色北渚沈沈江漢流
良宵清淨方高㑹繡服光輝聯皂蓋魚龍恍惚堦墀下
雲霧杳㝠牕户外水靈慷慨行泣珠遊女飄颻思解珮
蒼蒼低月半遥城落落疎星滿太清不忍開襟悲楚奏

願言吹笛退胡兵軒后青丘埋猰㺄周王白羽掃攙搶
期君武節朝龍闕余亦翺翔歸玉京

　　張謂

　　(殷璠曰謂代北州老翁答又湖中對酒行在物情外但衆人未曽説耳亦何必厯遐逺探古迹
然後始為㝠搜)

　　贈喬林

　　去年上䇿不見收今年寄食仍淹留羨君有酒能便醉
羨君無錢能不憂如今五侯不待客羨君不入五侯宅

如今七貴方自尊羨君不過七貴門丈夫㑹應有知己
世上悠悠安足論(劉云可想其人)

　　湖中對酒作

　　夜坐不厭湖上月晝行不厭湖上山(劉云便覺楚楚)眼前一樽
又常滿心中萬事如等閒主人有黍萬餘石濁醪數斗
應不惜即今相對不盡歡别後相思復何益茱萸灣頭
歸路賒願君且宿黄公家風光若此人不醉參差辜負
東園花


　　代北州老翁答

　　負薪老翁住北州北望鄉闗生客愁自言老翁有三子
兩人已向黄沙死如今小兒新長成明年聞道又征兵
定知此别必零落不及相隨同死生盡將田宅借鄰伍
且復伶俜去鄉土在生本求多子孫及有誰知更辛苦
近傳天子尊武臣强兵直欲靜胡塵安邊自合有長䇿
何必流離中國人

　　邵陵作


　　嘗聞虞帝苦憂人秖為蒼生不為身已道一朝辭北極
何須五月更南巡昔時文武皆銷鑠今日精靈長寂寞
斑竹年来笋自生白蘋春盡花空落遥望零陵見舊丘
蒼梧雲起至今愁唯餘帝子千行淚添作瀟湘萬里流

　　王昌齡

　　城傍曲

　　秋風鳴桑條草白狐兔驕邯鄲飲来酒未消城北原平
掣皂鵰射殺空營兩騰虎迴身却月佩弓鞘


　　鳥棲曲

　　白馬逐牛車黄昏入狹斜狹斜柳樹烏爭宿爭枝未得
飛上屋東房少婦壻從軍每聴烏啼知夜分

　　行路難

　　雙絲作綆繫銀瓶百尺寒泉轆轤上懸絲一絶不可望
似妾傾心在君掌人生意氣好遷捐只重狂花不重賢
宴罷調箏奏離鶴迴嬌轉盼泣君前君不見眼前事豈
保須臾勿無異西山日下雨足稀側有浮雲無所寄但

願莫忘前者言剉骨黄塵亦無媿行路難勸君酒莫辭
煩美酒千鍾猶可盡心中片恨何可論一聞漢主思故
劍使妾長嗟萬古魂

　　箜&KR1283;引

　　盧谿郡南夜泊舟夜聞兩岸羌戎謳其時月黑猿啾啾
微雨霑衣令人愁有一遷客登高樓不言不寐彈箜&KR1283;
彈作薊門桑葉秋風沙颯颯青塚頭將軍鐵驄汗血流
深入匈奴戰未休黄旗一㸃兵馬收亂殺胡人積如丘

瘡病驅来役邊州仍披漠北羔羊裘顔色饑枯掩面羞
眼眶淚滴深兩眸還思本鄉食氂牛欲語不得指咽㗋
或有强壯能咿嚘意説被他邊將讐五世屬藩漢主留
碧毛氊障河曲遊槖池五萬部落稠勑賜飛凰金兠鍪
為君百戰如過籌靜掃隂山無鳥投家蔵鐵券特承優
黄金百觔不稱求九族分離作楚囚深谿寂寞絃苦幽
草木悲感聲颼飀僕本東山為國憂明光殿前論九疇
粗讀兵書盡㝠搜為君掌上施權謀洞曉山川無與儔

紫宸詔發逺懐柔揺筆飛霜如奪鈎鬼神不得知其由
憐愛蒼生比蚍蜉朔河屯兵須漸抽盡遣降来拜御溝
便令海内休戈矛何用班超定逺侯史臣書之得已不

　　奉贈張荆州

　　祝融之峰紫雲銜翠如何其雪嶄巖邑西有路緣石壁
我欲從之卧窮嵌魚有心兮脱網罟江無人兮鳴楓杉
王君飛舄仍未去蘇躭宅中意遥緘

　　張南容


　　静女歌

　　静女樂於静動合古人則妙年工詩書弱嵗勤組織端
居愁若癡誰復理容色十五坐幽閨四鄰不相識夭夭
鄰家子百花裝首飾日日淇上遊笑人不踰閾河水自
濁濟自清仙臺蛾眉秦鏡明為照齊王門下醜何如漢
帝掌中輕

　　畢耀

　　情人玉清歌(文苑英華作張南容詩)


　　洛陽城中有一人名玉清可憐玉清如其名善踏斜柯
能獨立嬋娟花艶無人及珠為裙玉為纓臨春風吹玉
笙悠悠滿天星黄(樂府作萬)金閣上晚粧成雲和曲中為曼
(一作慢)聲玉梯不得踏揺袂兩盈盈城頭之日復何情

　　賀蘭進明

　　行路難五首(殷璠云員外行路難五首益多雜興)

　　君不見東流水一去無窮已君不見西郊雲日夕空氛
氳羣鴈裴徊不能去一鴈悲鳴復失羣人生結交在終

始莫以升沈中路分

　　君不見雲中月蹔盈還復缺君不見林下風聲逺意難
窮親故平生或聚散歡娛未盡尊酒空歎息青青陵上
栢嵗寒能有幾人同

　　君不見芳樹枝春花落盡蜂不窺君不見梁上泥秋風
始高燕不棲蕩子從軍事征戰蛾眉嬋娟守空閨獨宿
自然堪下淚況復時聞烏夜啼

　　君不見門前柳榮耀幾時蕭索久君不見陌上花狂風

吹去落誰家鄰家思婦見之歎蓬首不梳心厯亂盛年
夫壻長别離嵗暮相逢色凋換

　　君不見巖下井百尺不及泉君不見山上苗數寸淩雲
烟人生相命亦如此何苦太息自憂煎但願親友長含
笑相逢不乏杖頭錢寒夜邀歡須秉燭豈得常思花柳
年

　　崔國輔

　　對酒吟


　　行行日將夕荒村古塚無人跡蒙籠荆棘一鳥吟屢唱
提壺沽酒喫古人(河岳英靈集作前身)不達酒不足遺恨精靈傳
此曲寄言世上諸少年平生且盡杯中醁

　　賈至

　　巴陵寄李二户部張四禮部

　　江南芳草初羃羃愁殺江南獨愁客秦中楊柳也應春
轉憶秦中相憶人萬里鶯花不相見登高一望淚沾巾

　　孟雲卿


　　行路難

　　君不見高山萬仞連蒼旻天長地久成埃塵君不見長
松百尺多勁節狂風暴雨終摧折古今何世無聖賢吾
愛伯陽真乃天金堂玉闕朝羣仙拍手東海成桑田海
中之水慎勿枯烏鳶啄蚌傷明珠行路難艱險莫踟蹰

　　王季友

　　觀于舍人壁畫山水

　　野人宿在山家少朝見此山謂山曉半壁仍棲嶺上雲

開簾欲放湖中鳥獨坐長松是阿誰再三招手起来遲
于公大笑向余説小弟丹青能爾為(殷璠云甚有清趣)

　　宿東谿李十五山亭

　　上山下山入山谷谿中落日留我宿松石依依當主人
主人不在意亦足名花出地兩重階絶頂平天一小齋
本意由来是山水何用相逢語舊懐

　　代賀若令譽贈沈千運

　　相逢問姓名亦存别時無子今有孫山上雙松長不改

百家唯有三家村村南村西車馬道一宿通舟水浩浩
澗中磊磊十里石河上淤泥種桑麥平坡塚墓皆我親
滿田主人是舊客舉聲酸鼻問同年十人七人歸下泉
分手如何更此地囘頭不去淚澘然

　　酬李十六岐

　　鍊丹文武火未成賣藥販屨俱逃名出谷迷行洛陽道
乘流醉卧滑臺城城下故人久離怨一歡適我兩家願
朝飲杖懸沽酒錢暮餐囊有松花飯于何車馬日憧憧

李膺門館爭登龍千賓揖對若流水五經發難如扣鐘
下筆新詩行滿壁立談古人坐在席問我草堂有卧雲
知我山儲無儋石自耕自刈食為天如鹿如麋飲野泉
亦知世上公卿貴且養丘中草木年

　　常建

　　張公子行

　　日出乘釣舟嫋嫋垂鈎竿涉淇傍荷花驄馬閒金鞍使
君白雲中腰間垂轆轤出門事嫖姚為君西擊胡胡兵

漢騎相馳逐轉戰孤軍海西北百尺旌竿沈黑雲邊笳
落日不堪聞(劉云從閒人幽事忽寫至敗軍亡將險絶)

　　古意

　　井底玉冰洞地明琥珀轆轤青絲索仙人騎鳯披綵霞
挽上銀瓶照天閣黄金作身雙飛龍口銜明月吐芙蓉
一時度海望不見曉上青樓十二重

　　古興

　　轆轤井上雙梧桐飛鳥銜花日將夕深閨女兒莫愁年

玉指泠泠怨金碧石榴裙裾蛺蝶飛見人不語顰蛾眉
青絲素絲紅綠絲織成錦衾當為誰

　　元結

　　(歸来子云結性耿介有憂道閔俗之意天寶之亂或仕或隠自謂與世聱牙故其見於文字者
亦沖澹而隠約譬古鐘磬不諧於里耳而詞義微眇翫之脩然若有塵外之趣云)

　　引極

　　天曠漭兮杳泱茫氣浩浩兮色蒼蒼上何有兮人不測
積清寥兮成元極成元極兮靈且異思一見兮藐難致

思不從兮空自傷心慅勞兮意惶懹思假翼兮鸞鳯乘
長風兮上羾揖元極兮本深實餐至和兮永終日

　　招太靈(并序)

　　商餘山有太靈古祠傳云豢龍氏祠大帝所立祠
在少餘西乳之下邑人修之以祈田余因為招詞
閔之文以演興辭曰

　　招太靈兮山之巔山屹屼兮水淪漣祠之襰(洛代切)兮盻
何年木修修兮草鮮鮮嗟魑魅兮淫厲自古昔兮崇祭

禧太靈兮端清余願致兮精誠久愵愵(改厯切)兮㤝㤝(處龍
切)招搶&KR0008;(郎丁切)兮呼風風之聲兮起飀飀吹𤣥雲兮散
而浮望太靈兮&KR0008;而安澹油容兮都清閒

　　宿洄溪翁宅

　　長松萬株繞茆舍怪石寒泉近簷下老翁八十猶能行
將領兒孫行蒔稼吾羨老翁居處幽吾愛老翁無所求
時俗是非何足道得似老翁吾即休

　　宿無為觀


　　九疑山深幾千里峰谷﨑嶇人不到山中舊有仙姥家
十里飛泉繞丹竈如今道士三四人茹芝鍊玉學輕身
霓裳羽蓋傍林壑飄飄似欲来雲鶴

　　薛業

　　洪州客舍寄柳博士芳

　　去年燕巢主人屋今年花發路傍枝年年為客不到舍
舊國存亡那得知胡塵一起亂天下何處春風無别離

　　張志和


　　漁父歌

　　西塞山前白鷺飛桃花流水鱖魚肥青篛笠綠簔衣斜
風細雨不須歸

　　獨孤及

　　和贈逺

　　憶得去年春風至中庭桃李映瑣牕美人挾瑟對芳樹
玉顔亭亭與花雙今年新花如舊時去年美人不在兹
借問離居恨深淺秖應獨有庭花知


　　同岑郎中韋屯田員外花樹歌

　　東風動地吹花發渭城桃李千樹雪芳菲可愛不可留
武陵歸去心欲絶金華省郎惜佳辰秖將花萼照青春
君家自是成蹊處況有庭花作主人

　　張潮

　　襄陽行

　　玉盤轉明珠君心無定凖昨見襄陽客剩説襄陽好無
盡襄漢水峴山垂漢水東流風北吹只言一世長嬌寵

那悟今朝見别離君渡清羌渚知人獨不語妾見木棲
林憶君相思深莫作雲間鴻離聲顧儔侣尚如匣中劍
分形㑹同處是君婦識君情怨君恨君為此行下牀一
宿不可保況乃萬里襄陽城襄陽傳近大堤北君到襄
陽莫囘惑大堤諸女兒憐錢不憐徳

　　鮑防

　　雜感

　　漢家海内承平久萬國戎王皆稽首天馬嘗銜苜蓿花

胡人嵗獻蒲萄酒五月茘枝初破顔朝辭象郡夕函闗
鴈飛不度桂陽嶺馬走先過林邑山甘泉御果垂仙閣
日暮無風香自落逺物皆重近皆輕雞雖有徳不如鶴














　　唐詩品彚巻三十一

