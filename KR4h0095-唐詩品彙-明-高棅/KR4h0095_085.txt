







　　欽定四庫全書

　　唐詩品彚巻八十五

　　明　高棅　編

　　七言律詩四

　　羽翼

　　錢起

　　和李員外扈駕幸温泉宫

　　未央月曉度踈鐘鳯輦時巡出九重雪霽山門迎瑞日

雲開水殿候飛龍輕寒不入宫中樹佳氣常浮仗外峯
遥羡枚臯扈仙蹕偏承霄漢渥恩濃

　　贈闕下裴舍人

　　二月黄鸝飛上林春城紫禁曉隂隂長樂鐘聲花外盡
龍池桞色雨中深陽和不散窮途恨霄漢常懸捧日心
獻賦十年猶未遇羞將白髪對華簮(劉云有情有味有體色深可觀)

　　漢武出獵

　　漢家無事樂時雍羽獵年年出九重玉帛不朝金闕路

旌旗長繞綵霞峯且貪原獸輕黄屋寧畏漁人犯白龍
薄暮方歸長樂觀垂楊幾處緑烟濃

　　和王員外晴雪早朝

　　紫微晴雪帶恩光繞仗偏隨鴛鷺行長信月留寧避曉
宜春花滿不飛香獨看積素凝清禁巳覺輕寒讓太陽
題柱盛名兼絶唱風流誰繼漢田郎

　　宴曹王宅

　　賢王駟馬退朝初小苑三春帶雨餘林沼葱蘢多貴氣

樓臺隠映接天居仙鷄引敵穿紅藥宫燕銜泥落綺疏
自嘆平生相識願何如今日厠應徐

　　登劉賔客高齋(時公初退相)

　　能以功成踈寵位不將心賞負雲霞林間客散孫𢎞閣
城上山宜綺季家胡蝶晴連池岸草黄鸝晚出桞園花
日陪鯉也趨文苑誰道門生隔絳紗

　　樂逰原晴望上中書李侍郎

　　爽氣朝來萬里清憑高一望九愁輕不知鳯沼霖初霽

但覺堯天日轉明四野山河通逺色千家砧杵動秋聲
遥想青雲丞相府何時開閣引書生

　　長信怨

　　長信螢來一葉秋蛾眉淚盡九重幽鳷鵲觀前明月度
芙蓉闕下絳河流駕衾久别難為夢鳯管遥聞更起愁
誰分昭陽夜歌舞君王玉輦正淹留

　　送張員外出牧岳州

　　鳯凰銜詔與何人善政多才寵冦恂臺下鴛鴦争送逺

岳陽雲樹待行春自憐黄閣知音在不厭彤䄡出守頻
應笑馮唐衰且拙世情相見白頭新

　　送裴頔侍御使蜀

　　柱史纔年四十强髭髯𤣥髪羙清揚朝天繡服乗恩貴
出使星軺滿路光錦水繁花添麗藻蛾眉明月引飛觴
多才自有雲霄望計日應追鴛鷺行

　　送李評事赴潭州使幕

　　湖南逺去有餘情蘋葉初齊白芷生漫説簡書催物役

遥知心賞緩王程興過山寺先雲到笑引江帆帶月行
幕下由來貴無事佇聞談笑静黎甿

　　送興平王少府逰梁

　　舊識相逢情更親攀懽甚少愴離頻黄綬罷來多逺客
青山何處不愁人日斜官樹聞蟬滿雨過闗城見月新
梁國遺風重詞賦諸侯應念馬卿貧

　　送嚴維尉河南

　　蕙葉青青花亂開少年趨府下蓬萊甘泉未厭揚雄賦

吏道何勞賈誼才征陌獨愁飛盖逺離筵只惜暝鐘催
欲知别後相思處願植瓊枝向柏臺

　　送韋信愛子歸覲

　　離舟解纜到斜暉春水東流雁北飛才子學詩趨露冕
棠花含笑侍斑衣稍聞江樹啼猿近轉覺山林過客稀
借問還珠盈合浦何如鯉也入庭闈

　　贈張南史

　　紫泥何日到滄洲嘆向東陽沈隠侯黛色晴峰雲外出

縠紋江水縣前流使臣自欲論公道才子非闗厭薄逰
溪畔秋蘭雖可佩知君不得少停舟

　　山中詶楊補闕見過

　　日暖風恬種藥時紅泉翠壁薜蘿垂幽溪鹿過苔還静
深樹雲來鳥不知青𤨏同心多逸興春山載酒逺相隨
却慚身外牽纓冕未勝尊前倒接䍦

　　七盤路阻冦聞李端公先到南楚

　　日莫窮途淚滿襟雲天南望羨飛禽阮腸暗與孤魂斷

江水遥連别恨深明月既能通憶夢青山何用隔同心
秦楚眼看成絶國相思一寄白頭吟

　　夜宿靈臺寺寄郎士元

　　西日横山含碧空東方吐月滿禪宫朝瞻雙頂青冥上
夜宿諸天色界中石潭倒映蓮花水塔院空聞松柏風
萬里故人能尚爾知君視聽我心同

　　題嵩陽焦道士石壁

　　三峯花畔碧堂懸錦里真人此得仙玉醴纔飛西蜀雨

霓裳欲向大羅天綵雲不散燒丹竈白鹿時藏種玉田
幸入桃源因去世方期丹訣一延年

　　劉長卿

　　上陽宫望幸

　　玉輦西巡久未還春光又入上陽間萬木長承新雨露
千門空對舊河山深花寂寂宫城閉細草青青御路閒
獨見綵雲飛不盡只應來去候龍顔

　　過賈誼宅


　　三年謫宦此栖遲萬里惟留楚客悲秋草獨尋人去後
寒林空見日斜時漢文有道恩猶薄湘水無情弔豈知
(劉云怨甚)寂寂江山揺落處憐君何事到天涯

　　登餘千古城

　　孤城上與白雲齊萬古蕭條楚水西官舍巳空秋草没
女墻猶在夜烏啼平沙𣺌𣺌迷人逺落日亭亭向客低
飛鳥不知陵谷變朝來暮去弋陽溪

　　獻淮寧軍節度李相公


　　建牙吹角不聞喧三十登壇衆所尊家散萬金詶士死
身留一劍答君恩(劉云國爾忘家)漁陽老將多回席魯國諸生
半在門白馬翩翩春草緑邵陵西去獵平原

　　送李將軍迎故使中丞旅櫬赴京

　　征西諸將不如君報徳誰能不顧勲身逐塞鴻來萬里
手披荒草看孤墳擒生絶漠經胡雪懐舊長沙哭楚雲
歸去蕭條灞陵上幾人看葬李將軍

　　使次安陸寄友人


　　新年草色逺萋萋久客將歸問路蹊暮雨不知溳口處
春風只到穆陵西孤城盡日空花落三戸無人自鳥啼
君在江南相憶否門前五桞幾枝低

　　自夏口至鸚鵡洲望岳陽寄阮中丞

　　汀洲無浪復無烟楚客相思益𣺌然漢口夕陽斜度鳥
洞庭秋水逺連天孤城背嶺寒吹角獨戍臨江夜泊船
賈誼上書憂漢室長沙謫去古今憐

　　江州重别薛六桞八二員外


　　生涯豈料承優詔世事空知學醉歌江上月明胡雁過
淮南木落楚山多寄身且喜滄洲近顧影無如白髪何
今日龍鍾人共棄媿君猶遣慎風波

　　贈别嚴士元

　　春風倚棹闔閭城水國春寒隂復晴細雨濕衣看不見
閒花落地聽無聲日斜江上孤㠶影草緑湖南萬里情
東道若逢相識問青袍今巳誤儒生

　　送耿拾遺歸上都


　　若為天畔獨歸秦對水看山欲暮春窮海别離無限路
隔河征戰幾歸人長安萬里傳雙淚建徳千峯寄一身
想到郵亭愁駐馬不堪西望見風塵

　　送常十九歸嵩少故林

　　迢迢此恨杳無涯楚澤嵩丘萬里賖岐路别時驚一葉
雲林歸處憶三花秋天蒼翠寒飛雁古堞蕭條晚噪鴉
他日山中逢勝事桃源洞裏幾人家

　　送陸灃倉曹西上


　　長安此去欲何依先達誰當薦陸機日下鳯翔雙闕迥
雪中人去二陵稀舟從故里難移棹家在寒塘獨掩扉
臨水自傷流落久贈君空有淚霑衣

　　送桞使君赴袁州

　　宜陽出守新恩至京口因家始願違五桞閉門高士去
三苖按節逺人歸月明江路聞猿斷花暗山城見吏稀
唯有郡齋牎裏岫朝朝空對謝𤣥暉

　　青溪口送人歸岳州


　　洞庭何處雁南飛江菼蒼蒼客去稀㠶帶夕陽千里没
天連秋水一人歸黄花裛露開沙岸白鳥銜魚上釣磯
岐路相逢無可贈老年空有淚霑衣

　　送馬秀才落第歸江南

　　南客懐歸鄉夢頻東門悵别栁條新殷勤斗酒城隂暮
蕩漾孤舟楚水春湘竹舊斑思帝子江蘺初緑怨騷人
憐君此去未得意陌上愁看淚滿巾

　　送李録事兄歸襄陽


　　十年多難與君同幾處移家逐轉蓬白首相逢征戰後
青春已過亂離中行人杳杳看西月歸馬蕭蕭向北風
漢水楚雲千萬里天涯此别恨無窮

　　送皇甫曾赴工部

　　東遊久與故人違西去荒涼舊路微秋草不生三逕處
行人獨向五陵歸離心日逺如流水回首川長共落暉
楚客豈勞傷此别滄江欲暮自沾衣

　　送惠法師遊天台因懐支大師故居


　　翠屛瀑水知何在鳥道猿啼過幾重落日獨揺金䇿去
深山誰向石橋逢定攀巖下叢生桂欲買雲中若箇峯
想憶東林禪誦處寂寥唯聽舊時鐘

　　送靈徹上人還越

　　禪客無心杖錫還沃州深處草堂閒身隨敝履經殘雪
手綻寒衣入舊山獨向青溪依樹下空留白日在人間
那堪别後長相憶雲木蒼蒼但閉闗

　　將赴嶺外留題蕭寺逺公院


　　竹房遥閉上方幽苔徑蒼蒼訪昔遊内史舊山空日暮
南朝古木向人秋天香月色同僧室葉落猿啼傍客舟
此去播遷明主意白雲何事欲相留

　　題靈祐和尚故居

　　嘆逝翻悲有此身禪房寂寞見流塵六時行逕空秋草
幾日浮生哭故人風竹自吟遥入磬雨花隨淚共沾巾
殘經牎下依然在憶得山中問許詢











　　唐詩品彚巻八十五

