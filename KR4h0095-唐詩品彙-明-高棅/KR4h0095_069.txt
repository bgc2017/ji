







　　欽定四庫全書

　　唐詩品彚巻六十九

　　明　髙棅　編

　　五言律詩十四

　　餘響

　　朱慶餘

　　送僧遊廬山

　　客行皆有求(集作為)師去是閒遊野望㩦金䇿禪棲寄石

樓山深松翠冷潭静菊花秋㡬處題青壁袈裟濺瀑流

　　送淮隂丁明府

　　之官未及境已有愛人心遣吏回中路停船對逺林鳥
聲淮浪静雨色稻苗深暇日公門掩唯聞伴客吟

　　周賀

　　長安送人

　　京國多離别年年渭水濵空將未歸意説向欲行人鴈
度池塘月山連井邑春臨分惜㩦手日暮一沾巾


　　酬吳之問

　　已當聴鴈夜多事不同居故疾離城晚秋霖見月踈趂
鐘闗静户帶葉巻殘書盪槳期南去荒園久廢鋤

　　喻鳬

　　岫禪師南谿蘭若

　　錫影散林光孤谿照草堂水懸青石磴鐘動白雲牀樹
色含殘雨河流帶夕陽唯應無月夜瞑目見他方

　　發浙江


　　島嶼遍含煙煙中濟大川山城猶轉漏沙浦已揺船海
曙霞浮日江遥水合天此時空濶思飜想渉窮邉

　　晚泊盱眙

　　廣葦夾深流蕭蕭到海秋宿船横月浦驚鳥遶霜洲雲
濕淮南樹笳清泗上樓徒懸向國思羇跡尚東遊

　　商於逢友人

　　行役何時了年年骨肉分春風乗漢棹雪路入商雲水
險谿難定林寒鳥異羣相逄聊坐石啼狖語中聞


　　劉得仁

　　送僧歸玉泉寺

　　玉泉歸故里(集作寺)便老是心期亂木孤蟬後寒山絶鳥
時若尋流水去轉出白雲遲見説千峯路溪深復頂危

　　回中夜訪獨孤從事

　　滿庭霜月白風静絶纎聞邉境時無事(一作㓂)州城夜訪
君擁裘聴塞角酌缻(一作醴)話湘雲贊佐元戎美恩齊十
萬軍


　　杜牧

　　禪智寺

　　雨過一蟬噪飄蕭松桂秋青苔滿階砌白鳥故遲留暮
靄生深樹斜陽下小樓誰知竹西路歌吹是揚州

　　項斯

　　(楊敬之雅愛其詩所至稱之嘗贈詩云幾度見詩詩總好及觀標格勝於詩平生不觧藏人善
到處逄人説項斯)

　　寄石橋僧


　　逄師入山日道在石橋邊别後何人見秋來㡬處禪溪
中雲隔寺夜半雪添泉生有天台約知無却出縁

　　送歐陽衮歸閩中

　　秦城㡬嵗住猶著故鄉衣失意時相識成名後獨歸海
秋蠻樹黒嶺夜瘴雲飛為學心難滿知君更掩扉

　　薛能

　　(劉後村詩話云薛能詩格不甚髙而自譽太過)

　　麟中寓居寄蒲隂友人


　　蕭條秋雨地獨院阻同羣一夜驚為客多年不見君邉
心生落日鄉思羡歸雲更在相思處子規燈下聞

　　贈禪者

　　門前雖有徑絶向世間行薙草因逄藥移花更得鶯甘
貧元是道苦學不為名莫怪蒼鬚晚無機在此情

　　送友人出塞

　　榆闗到不可何况出榆闗春草臨岐斷邊樓到日閒人
歸穹帳外烏發廢營間此地秋堪(集作堪愁)想霜前作意還


　　趙嘏

　　靈巖寺

　　明月溪頭寺蟲聲滿橘洲倚船香徑晚移石太湖秋樹
老雲歸盡臺荒水更流無人見惆悵獨上最髙樓

　　長洲

　　扁舟殊不繫浩蕩路纔分范蠡湖中樹吳王苑外雲悲
心人望月獨夜鴈離羣明發還驅馬闗城見日曛

　　經無錫縣醉後吟


　　客過無名姓扁舟繫柳隂窮秋南國淚殘日故鄉心京
洛衣塵在江湖酒病深何須覓陶令乗醉自横琴

　　姚鵠

　　曉發

　　旅行宜早發况復是南歸月影縁山盡鐘聲隔水微殘
星螢共失落葉鳥俱飛去去闗河曉村中人出稀

　　紀唐夫

　　送友人歸宜春


　　落花兼柳絮無處不紛紛逺道空歸去流鶯獨自聞墅
橋喧碓水山郭入樓雲故里南陔曲秋期欲送君

　　溫庭筠

　　送人東遊

　　荒戌落黄葉浩然離故闗髙風漢陽渡初日郢門山江
上㡬人在天涯孤棹還何當重相見樽酒慰離顔

　　西遊書懐

　　渭川通野戍有路上桑乾獨鳥青天暮驚麏赤燒殘髙

秋辭故國昨日夢長安客意自如此非闗行路難

　　商山早行

　　晨起動征鐸客行悲故鄉雞聲茅店月人跡板橋霜(三山
老人語錄云六一居士甚喜此語有鳥聲茅店雨野色柳橋春以効之)槲葉滿山路枳花
明驛墻因思杜陵夢鳬鴈滿廻塘

　　于武陵

　　長信宫

　　一失輦前恩羅衣生暗塵唯應清夜月獨伴向愁人長

信翠蛾老昭陽紅粉新君心似秋節不使草長春

　　客中

　　楚人歌竹枝遊子淚沾衣異國久為客寒宵頻夢歸一
封書未返千樹葉皆飛南過洞庭水更應消息稀(方虚谷云
久客夢家人情之常愈逺而逾難得家書也)

　　友人南遊不回

　　相思春樹綠千里各依依鄠杜月頻滿瀟湘人未歸桂
花風半落煙草蝶雙飛一别無消息水南車跡稀


　　南遊有感

　　杜陵無厚業不得駐車輪重到曽遊處多非舊主人東
風千里樹西日一洲蘋又渡湘江水湘江水復春

　　宿友生林屋因懐賈區

　　繞屋樹森森多棲紫閣禽暫過當永夜微得話前心入
楚行應逺經湘恨必深那堪對寒燭更賦别離吟

　　西歸

　　不繫與舟閒悠悠吳楚間羞將新白髪却到舊青山一

葉忽離樹幾人同入闗長安有家住秋至又西還

　　早春山行

　　江草煖初綠鴈行皆北飛異鄉那久客野鳥尚思歸十
載過如夢𠂻心應已違行行家漸逺更苦得書稀

　　夜泊湘江

　　北風吹楚樹此地獨先秋何事屈原恨不隨湘水流凉
天生片月竟夕伴孤舟一作南行客無成空白頭

　　王將軍宅夜聴歌


　　朱檻滿明月美人歌落梅忽驚塵起處疑是鳯飛來一
曲聴初徹㡬年愁漸開東南正雲雨不得見陽臺

　　夜尋僧(僧游山未歸)

　　數歇渡煙水漸非塵俗間泉聲入秋寺月色遍寒山石
路㡬廻雪竹房猶閉闗不知雙樹客何處與雲閒

　　贈王隐人

　　石室掃無塵人寰與此分飛來南浦樹半是華山雲浮
世㡬多事先生應不聞寒川滿斜日空照鴈來羣


　　雍陶

　　送裴璋還蜀

　　家在劍門外新年音信稀自為千里别已送㡬人歸陌
上日初落馬前花正飛離言殊未盡春雨滿行衣

　　塞上宿野寺

　　塞上蕃僧老天寒疾上闗逺烟平似水髙樹暗如山去
馬朝常急行人夜始閒更深聴刁斗時到磬聲間

　　寄宗静上人


　　世上方傳法山中未得歸閒花飄講席馴鴿汚禪衣積
雨誰過寺殘鐘自掩扉寒來垂頂㡌白髪剃應稀(雲溪友議
云陶為簡州牧自比謝宣城柳吳興賔至則挫辱投贄者少得見之有馮道明者請謁詒閽者曰與太守故舊
及見訶責曰與公昧平生何故舊之有道明曰誦公詩得相見何隔平生遂吟雍詩云江聲秋入峽雨氣夜侵
樓立當青草人先見行傍白蓮魚未知閒門客到常疑病滿院花開不似貧雍由是厚之遂如曩昔之交)

　　李羣玉

　　湖濶(英華作湖澗)

　　楚色籠青草秋風洗洞庭夕霏生水寺初月盡虚汀棹

響來空濶漁歌發杳𠖇欲浮闗下艇一到斗牛星

　　廣江驛餞筵留别

　　别筵欲盡秋一醉海西樓夜雨寒潮水孤燈萬里舟酒
飛鸚鵡重歌送鷓鴣愁惆悵三年客難期此處遊

　　雲安

　　灘惡黄牛吼城孤白帝秋水寒巴字急歌向竹枝愁樹
倚荆王館雲昬蜀客舟瑶姬不可見行雨在髙丘

　　送秦鍊師


　　紫府静沈沈松軒思别吟水流寧有意雲汎本無心錦
洞桃花逺青山竹葉深不因時賣藥何路更相尋

　　遊玉芝觀

　　尋仙向玉清獨倚雪初晴木落寒郊逈煙開疊嶂明片
雲盤鶴影孤磬雜松聲且共探𤣥理歸途月未生

　　儲嗣宗

　　秋墅

　　欲暮候樵者望山空翠微虹隨殘雨散鴉帶夕陽歸窮

巷長秋草孤村時𢷬衣誰知多病客寂寞掩柴扉

　　李郢

　　遊天柱觀

　　聴鐘到靈觀仙子喜相尋茅洞㡬千載水聲寒至今讀
碑丹井上坐石澗亭隂清興未云盡煙霞生夕林

　　劉滄

　　秋月旅途即事

　　驅羸多自感煙草逺郊平鄉路㡬時盡旅人終日行渡

邊寒水驛山下夕陽城蕭索更何有秋風兩鬢生

　　司馬禮

　　東門晚望

　　青門聊極望何事久離羣芳草失歸路故鄉空暮雲信
回陵樹老夢斷灞流分兄弟正南北鴻聲堪獨聞

　　送歸客

　　多才與命違末路憶柴扉白髪何人問青山疋馬歸晴
煙獨鳥沒野渡亂花飛寂寞長亭外依然空落暉


　　題清上人房

　　古院閉松色入門人自閒罷經來宿鳥支䇿對秋山客
念蓬蒿外禪心煙霧間空憐濯纓處階下水潺潺

　　登河中鸛雀樓

　　樓中見千里樓影入通津煙樹遥分陜山河曲向秦興
亡留白日今古共紅塵鸛雀飛何處城隅草自春

　　杜荀鶴

　　春宫怨


　　早被嬋娟誤欲粧臨鏡慵承恩不在貌教妾若為容風
暖鳥聲碎日髙花影重年年越溪女相憶采芙蓉(幕府燕閒
錄云荀鶴詩多近俗此篇為勝)

　　與友人對酒吟

　　憑君滿酌酒聴我醉中吟客路如天逺侯門似海深新
墳侵古道白髪戀黄金共有人間事須懐濟物心

　　方干

　　君不來


　　閒花未零落心緒已紛紛久客無人問新禽何處聞舟
隨一水逺路出萬山分夜月生愁望孤光必照君(韵語陽秋
云方干詩清潤小巧盖未升曹劉之堂者)

　　寄李頻

　　衆木已揺落望君猶未還軒車在何處雨雪滿前山思
苦文星動鄉遥釣渚閒明年見名姓惟我獨何顔

　　清明日送鄧芮還鄉

　　鐘鼓喧離室車徒促夜裝曉厨新變火輕柳暗翻霜轉

鏡看華髪傳杯語故鄉毎嫌兒女淚今日自沾裳

　　送郭太祝歸江東

　　鄉人去欲盡北鴈又南飛京洛風塵久江淮音信稀舊
山知獨往一醉莫相違未得解羇旅無勞問是非

　　周朴

　　寄方干

　　桐廬江水閒終日對柴闗因想别離處不知多少山釣
舟春岸泊庭樹晚煙還莫便求栖隐桂枝堪恨顔


　　李昌符

　　旅遊傷春

　　酒醒鄉闗逺迢迢聴漏終曙分林影外春盡雨聲中鳥
倦江村路花殘野岸風十年成底事羸馬厭西東

　　周繇

　　海望

　　蒼茫空汎日四顧絶人煙半浸中華岸傍通異域船島
間知有國波外恐無天欲作乗查客翻然去隔年


　　許棠

　　汴上暮秋

　　獨立長堤上西風滿客衣日臨秋草廣山接逺天微岸
葉隨波盡沙雲與鳥飛秦城寧有素志意自知歸

　　登渭南縣樓

　　近甸名偏著登樓景又寛半空分太華極目是長安雪
助河流急人耕燒色殘閒來時甚少欲下重凭欄

　　東歸次采石江


　　東下經牛渚依然是故闗客程臨岸盡鄉思入鷗閒雨
漲巴天浪雲遮楚國山漁翁知未逹相顧不開顔

　　張喬

　　曲江春

　　尋春與送春多遶曲江濵一片鳬鷖水千秋輦轂塵岸
凉隨衆木浪影逐遊人自是遊人老年年管吹新

　　吳江旅次

　　行人愁落日去鳥倦遥林曠野鳴流水空山響暮砧旅

途歸計晚鄉樹别年深寂寞逄村酒漁家一醉吟

　　宿昭應

　　夜憶開元事凄凉里巷間薄煙通魏闕明月照驪山半
壁空宫閉連天白道閑清晨更廻首猶向灞陵還

　　送金夷魚奉使歸本國

　　渡海登仙籍還家備漢儀孤舟無岸泊萬里有星隨積
水浮魂夢流年半别離東風未廻日音信杳難期

　　書邊事


　　調角斷清秋征人倚戍樓春風對青塚白日落梁州大
漢無兵阻窮邉有客遊蕃情如此水長願向南流

　　尋桃源

　　武陵春草齊花影隔澄溪路逺無人去山空有鳥啼水
垂青靄斷松偃綠蘿低世上迷途客經兹盡不迷

　　贈初上人

　　竹色覆禪棲幽禽遶院啼空門無去住行客自東西井
氣春來歇庭枝雪後低相看念山水盡日話曹溪


　　聞仰山禪師歸曹溪因贈

　　曹溪松下路猿鳥重相親四海求𤣥理千峰遶定身異
花天上墮靈草雪中春自惜經行處焚香禮舊真

　　送河西從事

　　結束佐戎旃河西住㡬年隴頭隨日去磧裏寄星眠水近
沙連帳程遥馬入天聖朝思上䇿重待奏開邉

　　登慈恩寺塔

　　牕户響層風清凉碧靄中世人來往别煙景古今同列

嶂横秦斷長河極塞空斜陽越鄉思天末見歸鴻

　　江南逄洛下故人

　　洛下吟詩友南遊只有君波濤歸路見蟋蟀在船聞曉
月江城出晴霞島樹分無窮懐古意豈獨繞湘雲

　　再題敬亭清越上人山房

　　重來訪恵休已是十年遊向水千松老空山一磬秋石
牕清吹入河漢夜光流久别多新詠長吟洗俗愁

　　楊䕫


　　送日東僧遊天台

　　一缾離日外行指赤城中去自重雲下來從積水東攀
蘿躋石徑挂錫憇松風廻首雞林道唯應夢想通

　　唐彦謙

　　(楊文公談苑云鹿門先生唐彦謙為詩學李商隐得其清峭感愴盖聖人之一體也)

　　詠月

　　隂盛此宵中多為雨與風坐無風雨至看與雪霜同抱
濕離遥海傾寒向逺空年年不可值還似道難通


　　司空圖

　　江行二首

　　地濶分吳塞楓髙映楚天廻塘春盡雨方響夜深船行
紀添新夢羇愁甚往年何時京洛路馬上見人煙

　　初程風信好廻望失津樓日帶潮聲晚煙含楚色秋戍
旗當逺客島樹轉驚鷗此去非名利孤帆任白頭

　　鄭谷

　　終南白鶴觀


　　步步景通真門前衆水分檉蘿諸洞合鐘磬上清聞古
木千尋雪寒山萬丈雲終期掃壇級來事紫陽君

　　江行

　　漂泊病難任逄人淚滿襟闗東多事日天末未歸心夜
雨荆江漲春雲郢樹深殷勤聴漁唱漸次入吳春

　　送人之九江謁郡侯苖員外

　　澤國尋知己南浮不偶遊湓城分楚塞廬嶽對江州曉
飯臨孤嶼春帆入亂流雙旌相望處月白庾公樓


　　送人遊邉

　　春亦怯邉遊此行風正秋别離聞夜雨道路向雲州磧
樹藏城逺沙河漾日流將軍方破虜莫惜獻良籌

　　别同志

　　所立共寒苦平生同與遊相看臨逺水獨自上孤舟天
澹滄浪晚風悲蘭杜秋前程吟此景為子上髙樓

　　登杭州城

　　漠漠江天外登臨返照間潮來無别浦木落見他山沙

鳥晴飛逺漁人夜唱閒嵗窮歸未得心逐片帆還

　　長樂夜坐寄懐湖外稽處士

　　萬里念江海浩然天地秋風髙羣木落夜久數星流鐘
絶分宫漏螢微隔御樓遥知洞庭上宵露滿漁舟(歐陽公詩
話云鄭谷詩名盛於唐末號雲臺編其詩極有意思亦多佳句但其格不同)

　　崔塗

　　除夜有感

　　迢遞三巴路羇危萬里身亂山殘雪夜孤燭異鄉人漸

與骨肉逺轉於奴僕親(劉云句句親切)那堪正飄泊明日嵗華
新(劉云平生客中除夕誦此不復更作)

　　夕次洛陽道中

　　秋風吹故城城下獨吟行髙樹鳥巳息古原人尚耕流
年川暗度往事月空明不復歎岐路馬頭塵夜生

　　巴南道中

　　久客厭岐路出門吟且悲平生未到處落日獨行時芳
草不長綠故人難重期那堪更南渡鄉國是天涯


　　孤鴈

　　㡬行歸塞盡念爾獨何之暮雨相呼失寒塘欲下遲渚
雲低暗度闗月冷相隨未必逄矰繳孤飛自可疑

　　羅隐

　　秋浦

　　晴川倚落暉極目思依依野色寒來淺人家亂後稀久
遊身不逹多病意長違還有漁舟在時時夢裏歸

　　曹松


　　秋日送方干遊上元

　　天髙淮泗白料子趣脩程汲水疑山動揚帆覺岸行雲
離京口樹鴈入石頭城後夜分遥念諸峯霧露生

　　送左恊律京西從事

　　辟書來㡬日遂喜就佳招猶向風沙淺非於甸服遥時
平無探騎秋静見盤鵰若遣闗中使煩君問寂寥

　　韋莊

　　婺州水館重陽日作


　　異國逄佳節慿髙獨苦吟一杯今日酒萬里故鄉心水
館紅蘭合山城紫菊深白衣雖不至鷗鳥自相尋

　　章臺夜思

　　清瑟怨遥夜繞絃風雨哀孤燈聞楚角殘月下章臺芳
草已云暮故人殊未來鄉書不可寄秋鴈又南廻

　　哭麻處士

　　却到歌吟地閒門草色中百年流水盡萬事落花空繐
帳寒秋月詩樓冷夜蟲少微何處墮留恨白楊風


　　王貞白

　　曉發蕭闗

　　早發長風裏邉城曙色間數鴻寒背磧片月落臨闗隴
上明星沒沙中夜探還歸程不可問㡬日到家山

　　九日長安作

　　無酒汎金菊登髙但憶秋歸心隨旅鴈萬里在滄洲殘
照明天闕孤砧隔御溝誰能思落㡌兩鬢已添愁

　　終南山


　　終南異五嶽列翠滿長安地去捜揚近人謀隐遁難水
通諸苑過雪照一城寒為問紅塵裏誰同駐馬看

　　御溝水

　　一𣲖御溝水綠槐相䕃清此中涵帝澤無處濯塵纓鳥
道來雖險龍池到自平朝宗心本切願向急流傾(郡閣雅言
云貞白御溝詩此中初作此波以示貫休貫休曰改一字貞白揚袂而去貫休曰此公思敏書一中字於掌頃
貞白回曰此中涵帝澤休以掌示之)

　　曉泊漢陽渡


　　落月臨古渡武昌城未開殘燈明市井曉色辨樓臺雲
自蒼梧去水從嶓冡來芳洲號鸚鵡用記襧生才

　　遊仙

　　我家三島上洞户枕波濤醉背雲屏卧誰知海日髙露
香紅玉樹風綻碧蟠桃悔與神仙别思歸夢釣鼇

　　胡笳曲

　　隴底悲笳動隴頭鳴北風一輪霜月落萬里塞天空戍
卒淚應盡胡兒語未終争教班定逺不念玉闗中


　　悔從軍行

　　憶昔仗孤劍十年從建威論兵親玉帳逐虜過金微隴
水秋先凍闗雲寒不飛辛勤功業在麟閣志多違

　　長門怨

　　葉落長門静苔生永巷幽相思對明月獨坐向空樓鑾
駕迷終轉蛾眉老自愁昭陽歌舞伴此夕未知秋

　　張蠙

　　别後寄山友


　　上馬如飛鳥飄然隔去塵共看今夜月獨作異鄉人就
養江田熟移居井賦新襄陽堪卜隐應與孟家鄰

　　過山家

　　避暑得深幽忘言遂久留花隂牕失曙松合徑先秋響
谷傳人語鳴泉洗客愁家山不在此至此可歸休

　　翁承贊

　　晨興

　　晨起竹軒外逍遥清興多早凉生户牖孤月照闗河旅

食甘藜藿歸心憶薜蘿一樽如有地放意且狂歌

　　江為

　　(藝苑雌黄云為工於詩少遊江南有詩云吟登蕭寺旃檀閣醉倚王家玳瑁筵南唐后主見之
曰此人大是富貴家而劉衣生夏江成等並傳句法今建陽縣西七里有靖安寺即為之故居
留題者甚衆)

　　登潤州城

　　天末江城晚登臨客望迷春潮平島嶼殘雨隔虹霓鳥
與孤帆逺煙和獨樹低鄉山何處是目斷廣陵西


　　任翻

　　晴詩

　　楚國多春雨柴門喜晚晴幽人臨水坐好鳥隔花鳴野
色連空濶江流接海平門前向溪路今夜月分明

　　薛瑩

　　秋晚同友人閒歩

　　藉草與行沙相看日未斜斷崖分鳥道疎樹見人家望
逺臨孤石吟餘落片霞野情看不足歸路思猶賖


　　宿仙都觀隂王二君修道處

　　十載别仙峯峯前千古蹤隂王修道處雲雪滿髙松洞
口風雷異池心星漢重明朝下山去片月落殘鐘

　　宿東巖寺曉起

　　野寺寒塘曉遊人一夢分鐘殘數樹月僧起半巖雲宿
鳥驚初見幽泉落不聞吟餘凭前檻紅葉下紛紛


　　唐詩品彚巻六十九

