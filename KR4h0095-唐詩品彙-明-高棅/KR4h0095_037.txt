







　　欽定四庫全書

　　唐詩品彚巻三十七

　　明　高棅　編

　　七言古詩十三

　　旁流(以下有姓氏無字里世次可考者九人)

　　杜顧

　　故絳行

　　君不見銅鞮觀數里城壕巳蕪漫君不見虒祈宫幾重

臺榭亦微茫介馬兵車全盛時歌童舞女妖艷姿一代
繁華皆共絶九原唯望塚纍纍

　　薛竒童

　　雲中行

　　雲中小兒吹金管向晚因風一川滿塞北雲髙心巳悲
城南木落腸堪斷憶昔魏家都此方涼風觀裏朝百王
千門照映山川色雙闕遥連日月光舉杯稱壽永相保
日夕歌鐘徹清昊將軍汗馬百戰場天子射獸五原草

寂寞金輿去不歸陵上黄塵滿路飛河邊不語傷流
水川上含情歎落暉此時獨立無所見日暮寒風吹
客衣

　　張若虚

　　春江花月夜

　　春江潮水連海平海上明月共潮生灔灎隨波千萬里
何處春江無月明江流宛轉遶芳甸月照花林皆似霰
空裏流霜不覺飛汀上白沙看不見江天一色無纖塵

皎皎空中孤月輪江畔何人初見月江月何年初照人
人生代代無窮巳江月年年望相似不知江月照何人
但見長江送流水白雲一片去悠悠青楓浦上不勝愁
誰家今夜扁舟子何處相思明月樓可憐樓上月裵徊
應照離人粧鏡臺玉户簾中巻不去擣衣砧上拂還來
此時相望不相聞願逐月華流照君鴻鴈長飛光不度
魚龍潛躍水成文昨夜閒潭夢落花可憐春半不還家
江水流春去欲盡江潭落月復西斜斜月沈沈藏海霧

碣石瀟湘無限路不知乘月幾人歸落月揺情滿江樹

　　李章

　　春逰吟

　　初春遍芳甸千里藹盈矚美人摘新英步步翫春緑所
思杳何處宛在吳江曲可憐不得共芳菲日暮歸來淚
滿衣

　　張鼎

　　鄴城引


　　君不見漢家失統三靈變魏武爭雄六龍戰盪海呑江
制中國迴天運斗應南而隠隠都城紫陌開迢迢分野
黄星現流年不注漳河水明月俄終鄴國宴文章猶入
管絃新帷座空銷狐兔塵可惜望陵歌舞處松風四面
莫愁人

　　衛萬

　　吳宫怨

　　君不見吳王宫閣臨江起不捲珠簾見江水曉氣晴來

雙闕間潮聲夜落千門裏勾踐城中非舊春姑蘇臺下起
黄塵秖今唯有西江月曽照吳王宫裏人

　　陳閨

　　宿北樂館

　　欲眠不眠夜深淺越鳥一聲空山逺庭木蕭蕭落葉時
谿聲雨聲聴不辨谿流潺潺雨習習燈影山光滿牕入
夢裏不知渾是雲曉來但覺衣裳濕

　　李暇


　　擬古(郭茂倩樂府作東飛伯勞歌)

　　秦王龍劒燕后琴珊瑚寳匣鏤雙心誰家女兒抱香枕
開衾滅燭願侍寢瓊牕半上金鏤幬輕羅隠面不障羞
青綺帷中坐相憶紅羅鏡裏見愁色簷花照月鶯對栖
空將可憐暗中啼

　　莊南傑

　　黄雀行

　　穿屋穿墻不知止爭樹争巢入營死林間公子挾彈弓

一丸致斃花叢裏小口黄雛未有知青天不觧髙髙飛
虞人設網當要路白日啾嘲禍萬機

　　無姓氏一首

　　桃源行送友人

　　武陵川徑入幽遐中有雞犬秦人家家傍流水多桃花
桃花兩邉種來乆流水一道何時有垂條落蕋暗春風
夾岸芳菲至山口嵗嵗年年能寂寥林下青苔日為厚
時有仙鳥來銜花曾無世人此攜手可憐不知若為名

君徃從之多所更古驛荒橋平路盡崩湍怪石小谿行
相見維舟登覽處紅堤緑岸宛然成多君此去從仙隠
令人晚節悔營營

　　姓氏疑誤者五人

　　韋元甫

　　木蘭歌(木蘭詞一首諸家選本及樂府俱以為不知名蜀文苑英華乃作韋元甫詩恐
非也郭茂倩樂府載木蘭詞有二篇前一篇必古辭後一篇或如文苑英華云韋元甫之作
按木蘭乃一女子丈夫志節求如木蘭者鮮矣是詩辭義髙古殆與其人相當劉後村云木蘭

辭唐人所作也樂府唯此作叙事體有始有卒雖辭多質俚然有古意嚴滄浪云木
蘭歌最古然朔氣傳金柝寒光照銕衣之類巳佀太白必非漢魏人詩也)

　　唧唧復唧唧(一作促織何唧唧)木蘭當戸織不聞機杼聲唯聞
女歎息問女何所思問女何所憶女亦無所思女亦無
所憶昨夜見軍帖可汗大㸃兵軍書十二卷卷卷有爺
名阿爺無大兒木蘭無長兄願為市鞍馬從此替爺征
東市買駿馬西市買鞍韉南市買轡頭北市買長鞭旦
(一作朝字)辭爺娘去暮宿黄河邉不聞爺娘喚女聲但聞黄

河流水鳴濺濺旦辭黄河去暮至(一作宿)燕山頭不聞爺
娘喚女聲但聞燕山胡騎鳴啾啾萬里赴戎機闗山度
若飛朔氣傳金柝寒光照鐵衣將軍百戰死壯士十年
歸歸來見天子天子坐明堂䇿勲十二轉賞賜百千強
可汗問所欲木蘭不用尚書郎(一作欲與木蘭賞不用尚書郎)願馳千
里足(叚成式酉陽雜爼云願借明駝千里足)送兒還故鄉爺娘聞女來出
郭相扶將阿妹聞姊來當户理紅粧小弟聞姊來磨刀
霍霍向猪年開我東閣門坐我西閣牀脫我戰時袍着

我舊時裳當牕理雲鬢挂鏡貼花黄出門看火伴火伴
始驚惶同行十二年不知木蘭是女郎雄兔脚撲朔雌
兔眼迷離雙(一作兩)兔傍地走安能辨我是雄雌

　　又歌(元甫所作疑此)

　　木蘭抱杼嗟借問復為誰欲聞所慽慽感激彊其顔老
父𨽻兵籍氣力日衰耗豈足萬里行有子復尚少胡沙
没馬足朔風裂人膚老父舊羸病何以疆自扶木蘭代
父去秣馬備戎行易却紈綺裳洗却鈆粉粧馳馬赴軍

幕慷慨攜干將朝屯雪山下暮宿青海傍夜襲燕支虜
更攜于闐羌將軍得勝歸士卒還故鄉父母見木蘭喜
極成悲傷木蘭能承父母顔却卸巾鞲理絲簧昔為烈
士雄今為嬌子容親戚持酒賀父母始知生女與男同
門前舊軍都十年共﨑嶇本結弟兄交死戰誓不渝今
者見木蘭言聲雖是顔貌殊驚愕不敢前歎息徒嘻吁
世有臣子心能如木蘭節忠孝兩不渝千古之名焉可滅

　　李頎


　　絶纓歌(此下四篇郭茂倩樂府及文苑英華俱作李頎詩按頎本集並無此)

　　楚王宴客章華臺章華羙人善歌舞玉顔艷艷空相向
滿堂月色不得語紅燭滅芳酒闌羅衣半醉春夜寒絶
纓解帶一為歡君王赦(一作宥)過不知罪暗中珠翠鳴珊
珊始知愛賢不愛色青蛾買死誰能識果却一軍全社稷

　　鄭櫻桃歌

　　石季龍僭天禄擅雄豪美人姓鄭名櫻桃櫻桃美顔香
且澤娥娥侍寢專宮掖後庭卷衣三萬人翠眉清鏡不

得親官軍女騎一千疋繁花照耀漳河春織成花映紅
綸巾紅旗掣曵鹵簿新鳴鼙走馬接飛鳥銅䭾瑟瑟隨
去塵鳳陽重門如意館百尺金梯倚銀漢自言富貴不
可量女為公主男為王赤花雙簟珊瑚牀盤龍斗帳琥
珀光淫昬偽位神所惡滅石者陵終不悟鄴城蒼蒼白
露微世事翻覆黄雲飛

　　琴歌送别

　　主人有酒歡今夕請奏鳴琴廣陵客月照城頭烏半飛

霜凄髙樹風入衣銅鑪華燭燭増輝初彈緑水後楚妃
一聲巳動物皆静四座無言星欲稀清淮奉使千餘里
敢告雲山從此始

　　聴安萬善吹觱篥歌

　　南山截竹為觱篥此樂本是龜兹出流傳漢地曲轉
竒涼州胡人為我吹傍隣聞者多嘆息逺客思鄉皆淚
垂世人觧聴不觧賞長飈風中自來往枯桑老栢寒颼
飀九雛鳴鳳亂啾啾龍吟虎嘯一時發萬籟百泉相與

秋忽然更作漁陽摻黄雲蕭條白日暗變調如聞楊栁
春上林繁花照眼新嵗夜髙堂列明燭美酒一盃聲一
曲

　　韋應物

　　白沙亭逢吳叟歌(此下三篇文苑英華俱作韋詩按蘇州集並無)

　　龍池宫裏上皇時羅衫寳帶香風吹滿朝豪士今巳盡
欲話舊逰人不知白沙亭上逢吳叟愛客脫衣且沽酒
問之執㦸亦先朝零落艱難却負樵親觀文物䝉雨露

見我昔年侍丹霄冬狩春祠無一事歡逰洽讌多頒賜
嘗陪夕月竹宫齋每返温泉灞陵醉星嵗再周十二辰
爾來不語今為君盛時忽去良可恨一身坎壈何足云

　　冦季膺古刀歌

　　古刀寒鋒青槭槭少年結交平陵客求之時代不可知
千痕萬穴如星離重疊泥沙更剝落縱横鱗甲相參差
古物有靈知所適貂裘拂之横廣席隂森白日掩雲虹
錯落池光動金碧知君寳此誇絶代求之不得心常愛

厭見今時繞指柔片鋒折刅猶堪珮髙山成谷滄海填
英豪埋没誰所捐吳鈎斷馬不知處幾度煙塵今獨全
夜光投人人不畏知君獨識精靈器酬恩結思心自知
死生好惡不相棄白虎司秋金氣清髙天寥落雲峥嶸
月肅風凄古堂浄精芒切切如有聲何不跨蓬萊斬長
鯨世人所好殊遼濶千金買鉛徒一割

　　黿頭山神女歌

　　黿頭之山直上洞庭連青天蒼蒼煙樹閉古廟中有蛾

睂成水仙水府沈沈行路絶蛟龍出没無時節魂同魍
魎潛太隂身與空山長不滅東晉永和今㡬代雲髪素
顔猶盼睞隂深靈氣静凝美的皪龍綃雜瓊珮山精木
魅不敢親昬明想像如有人蕙闈瓊芳積烟露碧牕松
月無冬春舟客經過奠椒醑巫女南音歌激楚碧水㝠
空唯鳥飛長天何處雲隨雨紅蕖緑蘋芳意多玉靈蕩
漾淩青波孤峰絶島儼相向鬼嘯猿鳴垂女蘿皓雪瓊
林殊異色北方絶代徒傾國雲没烟銷不可期明堂翡

翠無人得精靈變態狀無方逰龍宛輕驚鴻翔湘妃獨
立九疑暮漢女菱歌春日長始知仙事無不有可惜吳
宫空白首

　　戎昱

　　苦寒行(郭茂倩樂府作戎昱按昱本集無此詩)

　　且莫奏短歌聴余苦辛詞如今刀筆下不及屠沽兒少
年無事學詩賦豈意文章復相誤東西南北少知音終
年竟嵗悲行路仰面訴天天不聞低頭告地地不言天

地生我尚如此陌上他人何足論誰謂西江深涉之固
無憂誰謂南山髙可以登之逰險巇唯有世間路一嚮
令人堪白頭貴人立意不可測等閒桃李成荆棘風塵
之士深可親心如雞犬能依人悲來却憶漢天子不棄
相如家舊貧勸君且飲酒酒能散羇愁誰家有酒拚一
醉萬事從他江水流

　　羅隠

　　江南行(詩記作羅隠按本集無此詩)


　　江煙濕雨鮫綃軟漠漠逺山眉黛淺水國多愁又有情
夜糟厭酒銀船滿細栁揺煙凝曉空吳王臺榭春夢中
鴛鴦&KR1484;鶒喚不起平浦緑水眠東風西陵路逺月悄悄
油壁車輕蘇小小

　　衲子四人

　　皎然

　　姑蘇臺

　　古臺不見秋草凄却憶吳王全盛時千年月照秋草上

吳王在時㡬迴望至今月出君不還世人空對姑蘇山
山中精靈安可覩轍跡人蹤麋鹿聚嬋娟西子傾國容
化作寒陵一堆土

　　望秋月

　　家家望秋月不及秋山望山心萬境長寂寥夜夜孤明
我山上海人皆云生海東山人自謂出山中憂虞歡樂
皆占月月本無心同不同自從有月山不改古人望盡
今人在不知萬世今夜時孤月將誰更相待


　　短歌

　　古人若不死吾亦何所悲蕭蕭煙雨九原上白楊青松
𦵏者誰貴賤同一塵死生同一指人生萬代共如此何
異浮雲與流水短歌行短歌無窮日巳傾鄴宫梁苑徒
有名春草秋風傷我情何為不學金仙侶一悟空王無
死生

　　支公詩

　　支公養馬復養鶴率性無機多脫畧天生支公與凡異

凡情不到支公地得道由來天上仙為僧却下人間寺
道家諸子論自然此公唯許逍遥篇山隂詩友諠四座
佳句縱横不廢禪

　　觀王右丞維滄洲圖歌

　　滄洲誤是真萋萋忽盈視便有春渚情褰裳掇芳芷颯
然風至草不動始悟丹青得如此丹青變化不可尋翻
空作有移人心猶疑雨色斜拂座乍似水涼來入襟滄
洲說近三湘口誰知巻得在君手披圖擁褐臨水時居

然不異滄浪叟

　　送顧處士(吳興岳司議之女壻即况也)

　　吳門顧子予早聞風貌真古誰似君人中黄憲與顔子
物表孤髙將片雲性背時人髙且逸平生好古無儔匹
醉書在篋稱絶倫神盡開厨怕飛出謝氏檀郎亦可儔
道情還似我家流安貧用晦讀書坐不見将名干五侯
知君别業長洲外欲行秋田脩畞澮門前便使觳&KR1100;乘
腰上還將轆轤佩禪子有情非世情御苑貢餘聊贈行

滿道喧喧遇君别爭窺玉潤與冰清

　　隠巒

　　蜀中送人逰廬山

　　君行正值芳春月蜀道千山皆秀發谿邉十里五里花
雲外三峰兩峰雪君上匡山我舊居松蘿抛擲十年餘
君行試到山前問山鳥只今相憶無

　　貫休

　　行路難


　　君不見道傍廢井生古木本是驕奢貴人屋㡬度美人
照影來素綆銀瓶濯纖玉雲飛雨散今如此繡闥雕甍
作芳谷鼎沸笙歌君莫誇不應長是西家哭休說遺編
行者㡬至竟終須合天理敗他成此亦何功蘇張終作
多言鬼行路難路難不在羊腸裏

　　寳月

　　行路難

　　君不見孤鴈闗外發酸嘶度楊越空城客子心腸斷幽

閨思婦氣欲絶凝霜夜下拂羅衣浮雲中斷開明月夜
夜遥遥徒相思年年望望情不歇取我匣中青銅鏡情
人為君除白髪行路難行路難夜聞西城漢使度使我
流淚憶長安

　　女冠一人

　　李冶

　　(髙仲武云士有百行女唯四徳季蘭則不然形氣既雄詩意亦蕩自鮑照以下罕有其倫者)

　　賦得三峽流泉歌


　　妾家本住巫山雲巫山流泉常自聞玉琴奏出轉寥夐
宜似當時夢中聴巫峽迢迢幾千里一時流入幽闈裏
巨石崩崖指下生飛波走浪絃中起初疑嗔怒含雷風
又似鳴咽流不通囘湍曲瀨勢將盡時復滴瀝平沙中
憶昔阮公為此曲能令仲容聴不足一彈既罷還一彈
願比流泉鎮相續

　　閨秀八人

　　張夫人


　　古意

　　轆轤曉轉素絲綆桐聲夜落蒼苔磚㳙㳙吹溜若時雨
濯濯嘉蔬非用天丈人不解此中意抱甕當時徒自賢

　　拜新月

　　拜新月拜月幽堂前暗魄深籠桂虛弓未引弦拜新月
拜月粧樓上鸞鏡未安臺蛾眉巳相向拜新月拜月不
勝情庭前風露清月臨人自老望月更長生東家阿母
亦拜月一拜一悲聲斷絶昔年拜月逞容儀如今拜月

雙淚垂囘看衆女拜新月却憶閨中年少時

　　杜羔妻

　　雜言寄杜羔

　　君從淮海逰再過蘭杜秋歸來未須臾又欲向梁州
梁州秦嶺西棧道與雲齊羌蠻萬餘落矛㦸自高低
已念寡儔侣復慮勞攀躋丈夫重志氣兒女空悲啼
臨卭滯逰地肯顧濁水泥人生賦命有厚薄君但遨
逰我寂寞


　　郎大家

　　擬古神女宛轉歌(英華作崔徽詩二首)

　　風已清月朗琴復鳴掩抑悲前態殷勤是一聲歌宛轉
宛轉和且長願為雙黄鵠比翼共翺翔日已暮長簷鳥
聲度望君君不來思君君不顧歌宛轉宛轉那能異栖
宿願為形與影出入恒相逐

　　鮑君徽

　　惜春花


　　枝上花花下人可憐顔色俱青春昨日看花花灼灼今
日看花花欲落不如盡此花下歡莫待春風總吹却鶯
歌蝶舞媚韶光紅爐煑茗松花香粧成吟態恣逰樂獨
把芳枝歸洞房

　　程長文

　　銅雀䑓怨

　　君王去後行人絶簫笙不響歌喉咽雄劍無威光彩沈
寳琴零落金星滅玉階寂寞墜秋露月照當時歌舞處

當時歌舞人不迴化為今日西陵灰

　　張瑛

　　銅雀臺(英華作張琰詩)

　　君王冥漠不可見銅雀歌舞空裵徊西陵嘖嘖悲宿鳥
髙殿沈沈閉青苔青苔無人跡紅粉空相哀

　　劉雲

　　有所思

　　朝亦有所思暮亦有所思登樓望君處藹藹蕭闗道掩

淚向浮雲誰知妾懷抱玉井蒼苔春院深桐花落盡無
人掃

　　婕妤怨

　　君恩不可見妾豈如秋扇秋扇尚有時妾身永微賤莫
言朝花不復落嬌容㡬奪昭陽殿

　　劉珤(一作瑶)

　　古意曲

　　梧桐堦下月團團洞房如水秋夜闌吳刀剪破機頭錦

茱萸花墜相思枕緑牕寂寞背燈時暗數寒更不成寢

　　暗别離

　　槐花結子桐葉焦單飛越鳥啼青霄翠軒輾雲輕遥遥
臙脂涙迸紅線條瑶草歇芳心耿耿玉佩無聲畫屏冷
朱絃暗斷不見人風動花枝月中影青鸞脉脉西飛去
海濶天髙不知處

　　歌行長篇

　　駱賓王


　　帝京篇

　　山河千里國城闕九重門不覩皇居壯安知天子尊皇
居帝里崤函谷鶉野龍山侯甸服五緯連影集星躔
八水分流横地軸秦塞重闗一百二漢家離宫三十六
桂殿隂岑對玉樓椒房窈窕連金屋三條九陌麗城隈
萬户千門平旦開複道斜通鳷鵲觀交衢直指鳳凰臺
劒履南宫入簪纓北闕來聲名冠寰宇文物象昭囘鈎
陳肅蘭戺壁沼浮槐市銅羽應風迴金莖承露起校文

天禄閣習戰昆明水朱邸抗平臺黄扉通戚里平臺戚
里帶崇墉炊金饌玉待鳴鐘小堂綺帳三千户大道青
樓十二重寳葢雕鞍金絡馬蘭盤繡柱玉盤龍繡柱璇
題粉壁映鏘金鳴玉王侯盛王侯貴人多近臣朝逰北
里暮南鄰陸賈分金將燕喜陳遵投轄正留賔趙李經
過宻蕭朱交結親丹鳳朱城白日暮青牛紺幰紅塵度
俠客珠彈垂楊道娼婦銀鈎採桑路娼家桃李自芳菲
京華逰俠事輕肥延年女弟雙鳯入羅敷使君千騎歸

同心結縷帶連理織成衣春朝桂尊尊百味秋夜蘭燈
燈九㣲翠幌珠簾不獨映清歌寳瑟自相依且論三萬
六千是寧知四十九年非古來名利若浮雲人生倚伏
信難分始見田竇相移奪俄聞衛霍有功勲未厭金陵
氣先開石槨文朱門無復張公子灞亭誰畏李將軍相
顧百齡皆有待居然萬化咸應改桂枝芳氣已銷亡栢
梁髙宴今何在春去春來若自馳爭名爭利徒爾為乆
留郎署終難遇空鎖相門誰見知當時一旦擅豪華自

言千載長驕奢倐忽搏風生羽翼須㬰失浪委泥沙黄
雀徒巢桂青門遂種𤓰黄金銷鑠素絲變一貴一賤交
情見紅顔宿昔白頭新脫粟布衣輕故人故人有湮淪
新知無意氣灰死韓安國羅傷翟廷尉已矣哉歸去來
馬卿辭蜀多文藻揚雄仕漢乏良媒三冬自矜誠足用
十年不調㡬邅迴汲黯薪逾積孫𢎞閣未開誰識長沙
傅獨負洛陽才

　　元稹


　　連昌宮辭(唐書云穆宗在東宮有妃嬪誦元稹歌詩以為樂曲者知是稹所為宫中
呼為元才子荆南監軍崔峻歸朝出連昌宮辭一篇奏御穆宗大恱即日拜祠部郎中知制詰
遷翰林學士　曾南豐云津陽門詩長恨歌連宫詞俱載開元間事微之之詞不獨富麗至長
官清平太守好㨂選皆言由至公委任貴成治之所興也禄山宫中養作兒虢國門前閙如市
險詖私謁無所不至安得不亂耶稹之叙事逺過二子)

　　連昌宮中滿宮竹嵗乆無人森似束又有墻頭千葉桃
風動落花紅&KR0609;&KR0609;宫邉老人為余泣小年選進因曽入
上皇正在望仙樓太真同凭䦨干立樓上樓前盡珠翠

炫轉熒煌照天地歸來如夢復如癡何暇備言宫裏事
初過寒食一百六店舍無煙宫樹緑夜半月髙絃索鳴
賀老琵琶擅場屋力士傳呼覔念奴念奴潛伴諸郎宿
須㬰覔得又連催特勑街中許然燭春嬌滿眼睡紅綃
掠削雲鬟旋粧束飛上九天歌一聲二十五郎吹管逐
逡巡大徧梁州徹色色龜兹轟陸續李謩擪笛傍宫墻
偷得新歡數般曲平明大駕發行宫萬人鼓舞途路中
百官隊仗避岐薛楊氏諸姨車鬬風明年十月東都破

御路猶存禄山過驅令供頓不敢蔵萬姓無聲淚潛墮
兩宫定後六七年却尋家舍行宫前莊園燒盡有枯井
行宫門闥樹宛然爾後相傳六皇帝不到離宮門乆閉
徃來年少說長安𤣥武樓成花萼廢去年勑賜因砍竹
偶值門開暫相遂荆榛櫛比廢池塘狐兔嬌癡縁樹木
舞榭欹傾臺尚存文牕窈窕紗猶綠塵埋粉壁舊花鈿
鳥琢風筝碎珠玉上皇偏愛臨砌花依然御榻臨堦斜
蛇出燕巢盤鬬栱茵生香案正當衙寢殿相連端正樓

太真梳洗樓上頭晨光未出簾影動至今反挂珊瑚鈎指
示傍人因慟哭却立宫門淚相續自從此後還閉門夜
夜狐狸上門屋我聞此語心骨悲太平誰致亂者誰翁
言野父何分别耳聞目見為君說姚崇宋璟作相公勸
諌上皇言語切燮理隂陽禾黍豐調和中外無兵戎長
官清貧太守好揀選皆言由至公開元之末姚宋死朝
廷漸漸由妃子禄山宫中養作兒虢國門前閙如市弄
權宰相不記名依稀記得楊與李廟謨顛倒四海揺五

十年來作瘡痏今皇神聖丞相明詔書纔下吳蜀平官
軍义取淮南賊此賊亦除天下寧年年耕種宫前道今
年不遣子孫耕老翁此意深望幸努力廟謨休用兵

　　白居易

　　琵琶行(并序)

　　元和十年余左遷九江郡司馬明年秋送客湓浦
口聞舟船中夜彈琵琶者聴其音錚錚然有京都
聲問其人本長安娼女嘗學琵琶於穆曹二善才

年長色衰委身為賈人婦遂命酒使快彈數曲曲
罷憫然自叙少小時歡樂事今漂淪憔悴轉徙于
江湖間予出官二年恬然自安感斯人言是夕始
覺有遷謫意自為長句歌以贈之凡六百二十二
言命曰琵琶行其抑揚頓挫流離沈鬱之態雖千
載之下宛然琵琶哀怨之聲也

　　潯陽江頭夜送客楓葉蘆花秋瑟瑟主人下馬客上船
舉酒欲飲無管絃醉不成歡惨將别别時茫茫江浸月

忽聞水上琵琶聲主人㤀歸客不發尋聲暗問彈者誰
琵琶聲沈欲語遲移船相近邀相見添酒攜燈重開宴
千呼萬喚始出來猶抱琵琶半遮面轉軸撥絃三兩聲
未成曲調先有情絃絃掩抑聲聲思似訴平生不得志
低眉信手續續彈說盡心中無限事輕籠慢撚撥復挑
初為霓裳後六么大絃嘈嘈如急雨小絃切切如私語
嘈嘈切切錯雜彈大珠小珠落玉盤間闗鶯語花底滑
幽咽泉流水下灘水泉冷澁絃凝絶凝絶不通聲暫歇

别有憂愁暗恨生此時無聲勝有聲銀瓶乍破水漿迸
銕騎突出刀鎗鳴曲終抽撥當心畫四絃一聲如裂帛
東船西舫悄無言惟有江心秋月白沈吟抽撥挿絃中
整頓衣裳起斂容自言本是京城女家在蝦蟆陵下住
十三學得琵琶成名屬教坊第一部曲罷常教善才服
粧成每被秋娘妬五陵年少爭纏頭一曲紅綃不知數
鈿頭銀箆擊節碎血色羅裙翻酒汚今年歡笑復明年
秋月春風等閒度弟走從軍阿姨死暮去朝來顔色故

門前冷落鞍馬稀老大嫁作商人婦商人重利輕别離
前月浮梁買茶去去來江口守空船繞船明月江水寒
夜深忽夢少年事夢啼粧淚紅闌干我聞琵琶巳歎息
又聞此語重唧唧同是天涯淪落人相逢何必曽相識
我曽去年辭帝京謫居臥病潯陽城潯陽地僻無音樂
終嵗不聞絲竹聲住近湓池地㡳濕黃蘆苦竹遶宅生
其間旦暮聞何物杜䳌啼血猿哀鳴豈無山歌與村笛
嘔啞啁哳難為聴今夜聞君琵琶語如聴仙樂耳暫明

莫辭更坐彈一曲為君翻作琵琶行感我此言良乆立
却坐促絃絃轉急凄凄不似向前聲滿座聞之皆掩泣
就中泣下誰最多江州司馬青衫濕(宋祁本傳贊曰居易在元和長慶時
與元稹俱有名最長于詩它文未能稱是也多至數千篇唐以來所未有其自叙言闗美刺者謂之諷諭詠性
情者謂之閒適觸事而發謂之慼傷其他雜律又議世人所愛惟雜律詩彼所重我所輕至諷諭意激而言質
閒適思淡而辭迂以質合迂宜人之不愛也今視其文信然而杜牧謂纎艷不逞非壯士雅人所為流傳人間
子父女母交口教授淫言媟語入人肌骨不可去盖救所失不得不云)










　　唐詩品彚巻三十七

