







　　欽定四庫全書

　　唐詩品彚巻八十三

　　明　高棅　編

　　七言律詩二

　　正宗

　　崔顥

　　黄鶴樓(嚴滄浪云唐人七言律詩當以崔顥黄鶴樓為第一)

　　昔人已乗白雲去此地空餘黄鶴樓黄鶴一去不復返

白雲千載空悠悠晴川歴歴漢陽樹芳草萋萋鸚鵡洲
日暮鄉闗何處是烟波江上使人愁(劉後村云古人服善李白登黄鶴樓
有眼前有景道不得崔顥題詩在上頭之句至金陵乃作鳯凰臺以擬之今觀二詩真敵手碁也　劉須溪云
但以㴞㴞莽莽有踈宕之氣故勝巧思)

　　行經華隂

　　岧嶤太華俯咸京天外三峯削不成武帝祠前雲欲散
仙人掌上雨初晴河山北枕秦闗險驛路西連漢畤平
借問路傍名利客無如此處學長生


　　李白

　　登金陵鳯凰臺(范徳機云登臨詩首尾好結更悲壯七言律之可法者也)

　　鳯凰臺上鳯凰遊鳯去臺空江自流吳宫花草埋幽徑
晉代衣冠成古丘三山半落青天外二水中分白鷺洲
總為浮雲能蔽日長安不見使人愁(劉須溪云其開口雄偉脱落雕飾俱
不論若無後兩句亦不必作出於崔顥而時勝之以此云)

　　送賀監歸四明應制

　　久辭榮禄遂初衣曾向長生説息機真訣自從茅氏得

恩波應許洞庭歸瑶臺含霧星辰滿仙嶠浮雲島嶼微
借問欲栖珠樹鶴何年却向帝城飛

　　别中都兄明府

　　吾兄詩酒繼陶君試宰中都天下聞東樓喜奉連枝會
南陌愁為落葉分城隅緑水明秋日海上青山隔暮雲
取醉不辭留夜月雁行中斷惜離羣

　　題東溪公幽居

　　杜陵賢人清且亷東溪卜築歲將淹宅近青山同謝朓

門垂碧栁似陶濳好鳥迎春歌後院飛花送酒舞前簷
客到但知留一醉盤中秪有水精鹽(劉須溪云律穏麗意濃)

　　鸚鵡洲

　　鸚鵡東過吳江水江上洲傳鸚鵡名鸚鵡西飛隴山去
芳洲之樹何青青烟開蘭葉香風起岸夾桃花錦浪生
遷客此時徒極目長洲孤月向誰明(劉須溪云猶是鳯臺餘韻情景雖稱
終覺豪勝此以正平弔正平者)

　　題雍丘崔明府丹竈


　　羙人為政本忘機服藥求仙事不違葉縣已泥丹竈畢
瀛洲當伴赤松歸先師有訣神將助大聖無心火自飛
九轉但能生羽翼雙鳬忽去定何依

　　賈至

　　早朝大明宫呈兩省僚友

　　銀燭朝天紫陌長禁城春色曉蒼蒼千條弱栁垂青鎻
百囀流鶯遶建章劍佩聲隨玉墀步衣冠身惹御爐香
共沐恩波鳯池上朝朝染翰侍君王


　　王維

　　和賈至舍人早朝大明宫之作

　　絳幘雞人報曉籌尚衣方進翠雲裘九天閶闔開宫殿
萬國衣冠拜冕旒(劉須溪云帖子語頗不癡重)日色纔臨仙掌動香
烟欲傍衮龍浮朝罷須裁五色詔珮聲歸到鳯池頭

　　和太常韋主簿五郎温泉寓目

　　漢主離宫接露臺秦川一半夕陽開青山盡是朱旗繞
碧澗翻從玉殿來新豐樹裏行人度小苑城邊獵騎回

聞道甘泉能獻賦懸知獨有子雲才

　　大同殿生玉芝龍池上有慶雲百官共覩聖恩
便賜燕樂敢書即事

　　欲笑周文謌燕鎬還輕漢武樂横汾豈知玉殿生三秀
詎有銅池出五雲陌上堯尊傾北斗樓前舜樂動南薰
共歡天意同人意萬歲千秋奉聖君

　　奉和聖製從蓬萊向興慶閣道中留春雨中春
望之作應制


　　渭水自縈秦塞曲黄山舊遶漢宫斜鑾輿迥出千門桞
閣道迴看上苑花雲裏帝城雙鳯闕雨中春樹萬人家
為乗陽氣行時令不是宸遊玩物華

　　李憕

　　(李憕止一首當在王維送少府貶郴州之後原板疑誤)

　　奉和聖製從蓬萊向興慶閣道中留春雨中春
望之作應制

　　别館春還淑氣催三宫路轉鳯凰臺雲飛北闕輕隂散

雨歇南山積翠來御栁遥隨天仗發林花不待曉風開
巳知聖澤深無限更喜年芳入睿才

　　勅賜百官櫻桃(時為文部郎中)

　　芙蓉闕下㑹千官紫禁朱櫻出上闌纔是寢園春薦後
非闗御苑鳥銜殘歸鞍競帶青絲籠中使頻傾赤玉盤
飽食不須愁内熱大官還有蔗漿寒

　　勅借岐王九成宫避暑應制

　　帝子逺辭丹鳯闕天書遥借翠微宫隔牎雲霧生衣上

巻幔山泉入鏡中林下水聲喧笑語巖前樹色隠房櫳
仙家未必能勝此何事吹簫向碧空

　　酌酒與裴廸

　　酌酒與君君自寛人情反覆似波瀾白首相知猶按劍
朱門先達笑彈冠草色全經細雨濕花枝欲動春風寒
世事浮雲何足問不如高卧且加餐

　　出塞作

　　居延城外獵天驕白草連天野火燒暮雲空磧時驅馬

秋日平原好射鵰䕶羌校尉朝乗障破虜將軍夜渡遼
玉靶角弓珠勒馬漢家將賜霍嫖姚

　　詶郭給事

　　洞門高閣靄餘暉桃李隂隂栁絮飛禁裏踈鐘官舍晚
省中啼鳥吏人稀晨揺玉佩趨金殿夕奉天書拜𤨏闈
强欲從君無那老將因卧病觧朝衣

　　積雨輞川莊作

　　積雨空林烟火遲蒸䔧炊黍餉東菑漠漠水田飛白鷺

隂隂夏木囀黄鸝(劉湏溪云冩景自然造意又極辛苦)山中習静觀朝槿
松下清齋折露葵野老與人爭席罷海鷗何事更相疑

　　春日與裴廸過新昌里訪吕逸人不遇

　　桃源面面絶風塵桞市南頭訪隠淪到門不敢題凡鳥
看竹何須問主人城外青山如屋裏東家流水入西隣
閉户著書多歲月種松皆作老龍鱗(劉須溪云青山流水自在)

　　過乗如禪師蕭居士嵩丘蘭若

　　無着天親弟與兄嵩丘蘭若一峯晴食隨鳴磬巢烏下

行踏空林落葉聲迸水定侵香案濕雨花應共石牀平
深洞長松何所有儼然天竺古先生

　　送楊少府貶郴州

　　明到衡山與洞庭若為秋月聽猿聲愁看北渚三湘逺
惡説南風五兩輕青草瘴時過夏口白頭浪裏出湓城
長沙不久留才子賈誼何須弔屈平

　　李頎

　　送魏萬之京


　　朝聞遊子唱離歌昨夜微霜初渡河鴻雁不堪愁裏聽
雲山况是客中過闗城曙色催寒近御苑砧聲向晚多
莫是長安行樂處空令歲月易蹉蛇

　　送司勲盧員外

　　流澌臘月下河陽草色新年發建章秦地立春傳太史
漢宫題柱憶仙郎歸鴻欲度千門雪侍女新添五夜香
早晚薦雄文似者故人今已賦長楊

　　題睿公山池


　　逺公遁跡廬山岑開士幽居祗樹林片石孤峯窺色相
清池皓月照禪心指揮如意天花落坐卧閒房春草深
此外俗塵都不染惟餘𤣥度得相尋

　　寄綦母三

　　新加大邑綬仍黄近與單車去洛陽顧盼一過丞相府
風流三接令公香南川粳稻花侵縣西嶺雲霞色滿堂
共道進賢䝉上賞看君幾歲作臺即

　　送李回


　　知君官屬大司農詔幸驪山職事雄歲發金錢供御府
晝看仙液注離宫千巖曙雪旌門上十月寒花輦路中
不覩聲明與文物自傷留滯去闗東

　　宿瑩公禪房聞梵

　　花宫仙梵逺微微月隠高城鐘漏稀夜動霜林驚落葉
曉聞天籟發清機蕭條巳入寒空静颯沓仍隨秋雨飛
始覺浮生無住著頓令心地欲皈依

　　題盧五舊居


　　物在人亡無見期閒庭繫馬不勝悲牎前緑竹生空地
門外青山似舊時悵望青天鳴墜葉巑岏枯栁宿寒鴟
憶君淚落東流水歲歲花開知為誰

　　祖詠

　　望薊門

　　燕臺一去客心驚笙皷喧喧漢將營萬里寒光生積雪
三邊曙色動危旌沙塲烽火侵胡月海畔雲山擁薊城
少小雖非投筆吏論功還欲請長纓


　　崔曙

　　九日登仙臺呈劉明府

　　漢文皇帝有高臺此日登臨曙色開三晉雲山皆北向
二陵風雨自東來闗門令尹誰能識河上仙翁去不回
且欲近尋彭澤宰陶然共醉菊花杯

　　孟浩然

　　登安陽城樓

　　縣城南面漢江流江嶂開成南雍州才子乗春來騁望

羣公暇日坐銷憂樓臺晚映青山郭羅綺晴嬌緑水洲
向夕波揺明月動更疑神女弄珠遊

　　登萬歲樓

　　萬歲樓頭望故鄉獨令鄉思更茫茫天寒雁度堪垂淚
月落猿啼欲斷膓曲引古堤臨凍浦斜分逺岸近枯楊
今朝偶見同袍友却喜家書寄八行

　　萬楚

　　五日觀妓


　　西施謾道浣春紗碧玉今時闘麗華眉黛奪將萱草色
紅裙妬殺石榴花新歌一曲令人艶醉舞雙眸斂鬢斜
誰道五絲能續命却令今日死君家

　　張謂

　　别韋郎中

　　星軺計日赴岷峨雲樹連天阻笑歌南入洞庭隨雁去
西過巫峽聽猿多崢嶸洲上飛黄蝶灧澦堆邊起白波
不醉郎中桑落酒教人無奈别離何


　　杜侍御送貢物戲贈

　　銅柱朱崖道路難伏波横海舊登壇越人自貢珊瑚樹
漢使何勞獬豸冠疲馬山中愁日晚孤舟江上畏春寒
由來此貨稱難得多恐君王不忍看

　　高適

　　送前衛縣李宷少府

　　黄鳥翩翩楊桞垂春風送客使人悲怨别自驚千里外
論交却憶十年時雲開汶水孤㠶逺路遶梁山疋馬遲

此地從來可乗興留君不住益淒其

　　送李少府貶峽中王少府貶長沙

　　嗟君此别意何如駐馬銜盃問謫居巫峽啼猿數行淚
衡陽歸雁幾封書青楓江上秋天逺白帝城邊古木踈
聖代即今多雨露暫時分手莫躊躇

　　同陳留崔司户早春宴蓬池

　　同官載酒出郊圻晴日東馳雁北飛隔岸春雲邀翰墨
傍簷垂桞報芳菲池邊轉覺虚無盡臺上偏宜酩酊歸

州縣徒勞那可度後時連騎莫相違

　　夜别韋司士(得成字)

　　高館張鐙酒復清夜鐘殘月雁歸聲只言啼鳥堪求侣
無那春風欲送行黄河曲裏沙為岸白馬津邊桞向城
莫怨他鄉暫離别知君到處有逢迎

　　岑參

　　和賈至舍人早朝大明宫之作

　　鷄鳴紫陌曙光寒鶯囀皇州春色闌金闕曉鐘開萬户

玉階仙仗擁千官花迎劍佩星初落桞拂旌旗露未乾
獨有鳯凰池上客陽春一曲和皆難

　　和祠部王員外雪後早朝即事

　　長安雪後似春歸積素凝華連曙輝色借玉珂迷曉騎
光添銀燭晃朝衣西山落月臨天仗北闕晴雲捧禁闈
聞道仙郎歌白雪由來此曲和人稀

　　西掖省即事

　　西掖重雲開曙暉北山踈雨㸃朝衣千門桞色連青𤨏

三殿花香入紫微平明端笏陪鴛列薄暮垂鞭信馬歸
官拙自悲頭白盡不如巖下偃荆扉

　　奉和杜相公發益州

　　相國臨戎别帝京擁旄持節逺横行朝登劍閣雲隨馬
夜渡巴江雨洗兵山花萬朶迎征葢川桞千條拂去旌
暫到蜀城應計日須知明主待持衡

　　九日使君席奉餞衛中丞赴長水

　　節使横行西出師鳴弓擐甲羽林兒臺上霜威凌草木

軍中殺氣傍旌旗預知漢將宣威日正是胡塵欲滅時
為報使君多泛菊更將絃管醉東籬

　　使君席夜送嚴河南赴長水

　　嬌歌急管雜青絲銀燭金杯映翠眉使君地主能相送
河尹天明坐莫辭春城月出人皆醉野戍花深馬去遲
寄聲報爾山翁道今日河南勝昔時

　　赴嘉州過城固縣尋永安超禪師房

　　滿樹枇杷冬着花老僧相見具袈裟漢王城北雪初霽

韓信壇西日欲斜門外不須催五馬林中且聽演三車
豈料巴川多勝事為君書此報京華

　　首春渭西郊行呈藍田張二主簿

　　回風度雨渭城西細草新花踏作泥秦女峯頭雪未盡
胡公陂上日初低愁窺白髪羞微禄悔别青山憶舊溪
聞道輞川多勝事玉壺春酒正堪攜

　　秋夕讀書幽興獻兵部李侍郎

　　年紀蹉跎四十强自憐頭白始為郎雨滋苔蘚侵堦緑

秋颯梧桐覆井黄驚蟬也觧求高樹旅雁還應厭後行
覽巻試穿鄰舍壁明燈何惜借餘光

　　暮春虢州東亭送李司馬歸扶風别廬

　　桞軃鶯嬌花復殷紅亭緑酒送君還到來函谷愁中月
歸去磻溪夢裏山簾前春色應須惜世上浮名好是閒
西望鄉闗膓欲斷對君衫袖淚痕斑

　　王昌齡

　　萬歲樓


　　江上巍巍萬歲樓不知經厯幾千秋年年喜見山長在
日日悲看水獨流猿犺何曾離莫嶺鸕鷀空自泛寒洲
誰堪登望雲烟裏向晚茫茫發旅愁





　　唐詩品彚巻八十三

