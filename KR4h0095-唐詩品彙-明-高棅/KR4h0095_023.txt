







　　欽定四庫全書

　　唐詩品彚卷二十三

　　明　髙棅　編

　　五言古詩二十三

　　旁流

　　薛竒童(有姓氏無字里世次可考者十四人)

　　塞下曲

　　驕虜𥘉南下烟塵暗國中獨召李將軍夜開甘泉宫一

身許明主萬里總元戎霜中臥不煖夜半聞邊風胡天
早飛雪荒徼多轉蓬寒雲覆水重秋氣連海空金鞍誰
家子上馬鳴角弓自是幽并客非論爱立功

　　蔣竒童

　　擬古(國秀集作薛竒童詩)

　　沙塵蔽朝日失道還相遇寒影波上雲秋聲月前樹川
氣生曉夕野隂乍烟霧沈沈滮池水人馬不敢渡吮癰
世所薄挾纊恩難顧不見古時人中宵淚横注


　　唐堯客

　　大梁行

　　客有成都來為我彈鳴琴前彈别鶴操後奏大梁吟大
梁傷客情荒臺對古城版築有陳跡歌吹無遺聲雄哉
魏公子疇日好羅英秀士三千人煌煌列衆星金槌奪
晉鄙白刃刎侯嬴邯鄲救趙北函谷走秦兵君子榮且
昧忠信莫之明間諜忽來及雄圖靡克成千齡萬化盡
但見海水清舊國多孤纍夷門荆棘生蒼梧綵雲沒汳

浦綠池平聞有東山去蕭蕭班馬鳴河洲搴宿莽日夕
淚沾纓因之唁公子慷慨此歌行

　　杜頠

　　從軍行

　　秋草馬蹄輕角弓持弦急去為龍城侯正值胡兵襲軍
氣横大荒戰酣日將入長風金鼓動白露鐡衣濕四起
愁邊聲南轅時佇立斷蓬孤自轉寒鴈飛相及萬里雲
沙漲平川氷霰澁夜聞漢使歸獨向刀環泣


　　王烈

　　行路難

　　行客滿長路路長良足哀白日持角弓射人而取財千
金誰家子紛紛死黄埃見者不敢言言者不敢回家人
各望歸豈知長不來

　　孫昌𦙍

　　遇旅鶴

　　靈鶴産絶境昻昻無與儔單飛滄溟曙一呌雲山秋微

生方自得人寰何所求時因戲祥風偶爾來中洲中洲
帝王宅園沼深且幽希君惠稻粱欲拜辭丹丘不然奮
飛去将適汗漫游肯作池上鶩年年空沉浮

　　陳存

　　寓居武丁館

　　暑雨颯已過凉颷觸幽襟虛館無喧塵綠槐多晝隂俯
視古苔積傾聆早蟬吟放卷一長想閉門千里心

　　楊齊哲


　　函谷闗

　　地險崤函北途經分陜東逶迤衆山盡荒凉古塞空河
光流曉日樹影㪚朝風聖徳今無外何處是闗中

　　樓頴

　　伊水門

　　朝渉伊水門伊水入門流愜心乃成興澹然泛孤舟霏
微傍青靄容與隨白鷗竹隂交前浦柳色媚中洲日落
隂雲生彌覺兹路幽聊以恣所適此外知何求


　　賈馳

　　秋入闗

　　河上微風來闗頭樹初濕今朝闗城吏又見孤客入上
國誰與期西來徒自急

　　李幼卿

　　遊石橋寺最髙頂

　　拂霧理孤策薄霄睡層岑迥升烟霧外豁見天地心物
象不可極遲回空詠吟


　　袁瓘

　　鴻門行

　　少年買意氣百金不辭費學劎西入秦結交北遊魏秦
魏多異人與代亦殊倫由來不相識皆是暗相親寳馬
青絲轡狐裘貂䑕服晨過劇孟遊暮投咸陽宿然諾本
云云諸侯莫不聞猶思百戰術更逐李將軍始從灞陵
下遥遥度朔野北風聞楚歌南庭見胡馬胡馬正秋肥
相邀夜合圍戰酣烽火滅路斷救兵稀白刃縱横逼黄

塵飛不息虜騎血灑衣單于淚沾臆獻凱雲臺中自言
塞上雄將軍行失勢部曲遂無功新人不如舊舊人不
相救萬里長飄飄十年計不就棄置難重論驅馬度鴻
門行看楚漢事不覺風塵昬寳劒中夜撫悲歌聊自舞
此曲不可終曲終淚如雨

　　元季川

　　山中晚興

　　河漢降𤣥霜昨來節物殊媿無神仙姿豈有隂陽俱靈

鳥望不見慨然悲髙梧華葉隨風揚莽條雜荒蕪為君
寒谷吟歎息知何如

　　泉上雨後作

　　風雨蕩繁暑雷息佳霽初衆峰帯雲色清氣入我廬颯
颯凉飈來臨窺愜所圖綠蘿長新蔓裊裊垂坐隅流水
覆簷下丹砂發清蕖飬葛為我衣種芋為我蔬誰是畹
與畦瀰漫連野蕪

　　賈琮


　　旅泊江津言懐

　　征途㡬迢逓客子倦西東乗流如泛梗逐吠似驚蓬飄
風萬里外辛苦百年中異縣心期阻他鄉風月同雲歸
全嶺暗日落半江紅自然堪迸淚非是泣途窮

　　李頎(姓氏疑誤者六人)

　　贈蘇明府(文苑英華作李頎詩按頎集無此篇疑誤)

　　蘇君年㡬許狀貌如玉童采藥傍梁宋共言隨日翁常
辭小縣宰一徃東山東不復有家室悠悠人世中子孫

皆老死相識悲轉蓬髪白還更黒身輕行若風汎然無
所繫心與孤雲同出入雖一枝(或作一杖)安然知始終願聞
素女事去採山花叢誘我為弟子逍遥尋葛洪

　　髙適

　　銅雀妓(巳下二篇文苑英華俱作髙適詩按常侍集無此詩疑誤)

　　日暮銅雀逈秋深玉座清蕭森松栢望委鬱綺羅情君
恩不再得妾舞為誰輕

　　塞下曲


　　結束浮雲駿翩翩出從戎且憑天子怒復倚将軍雄萬
鼓雷殷地千旗火生風日輪駐霜戈月魄懸琱弓青海
陣雲匝黒山兵氣衝戰酣太白髙戰罷旄頭空萬里不
惜别一朝得成功畵圖麒麟閣入朝明光宫大笑向文
士一經何足窮古人昧此道徃徃成老翁

　　李彦暉

　　採桑(文苑英華作李彦逺詩)

　　採桑畏日髙不待春眠足攀條有餘態那矜(一作怜)貌如

玉千金豈不贈五馬空躑躅何以變真性幽篁雪中綠

　　劉希戩

　　夏彈琴(文苑英華作劉希夷詩)

　　碧山本岑寂素琴何清幽彈為風入松崖谷颯已秋庭
鶴舞白雪泉魚躍洪流予欲娯世人明月難暗投感歎
未終曲淚下不可收嗚呼鍾子期零落歸山丘死而若
有知魂兮隨我遊

　　李益


　　長干行(黄山谷云太白集中長干行二篇其後篇憶妾深閨裏乃李益所作詩意亦清
麗可喜恐是)

　　憶妾深閨裏烟塵不曽識嫁與長干人沙頭候風色五
月南風興思君下巴陵八月西風起想君發楊子去來
悲如何見少離别多湘潭㡬日到妾夢越風波昨夜狂
風度吹折江頭樹𣺌𣺌暗無邊行人在何處好乗浮雲
騘佳期蘭渚東鴛鴦綠蒲上翡翠錦屏中自憐十五餘
顔色桃花紅那作商人婦愁水復愁風


　　李赤

　　姑熟雜詠(蘇東坡公常過姑熟堂下讀李白十詠疑其詞語淺陋不類太白孫邈云
聞之王安國秘閣下有李赤集此詩在焉赤嘗自比於李白故名赤)

　　丹陽湖(在當塗縣東南七十里是)

　　湖與元氣通風波浩難止天外賈客歸雲間片㠶起龜
遊蓮葉上鳥宿蘆花裏少女棹舟歸歌聲逐流水

　　謝公宅(即謝朓宅也在城東青山)

　　青山日將暝寂寞謝公宅竹裏無人聲池中虛月白荒

庭衰草偏廢井蒼苔積唯有清風閒時時起泉石

　　凌歊臺(圖經臺在當途黄山上宋武帝南遊嘗登此臺乃建離宫焉)

　　曠望登古臺臺髙極人目疊嶂列逺空閒花雜平陸白
雲入牕牖野翠生松竹欲覽碑上文苔侵豈堪讀

　　慈姥竹(當塗縣有慈姥山其竹堪為簫管)

　　野竹攢石生含烟映江島翠色落波深虛聲帶寒早龍
吟曽未聽鳯曲吹應好不學蒲柳凋貞心常自保

　　望夫山(九域誌昔有人適楚不還其妻登山望夫化為石山在當塗縣)


　　顒望臨碧空怨情感離别芳草不知愁巖花但爭發雲
山萬里隔音信千里絶春去秋復來相思㡬時歇

　　呉筠(羽士二人)

　　歩虛詞四首

　　愍俗從遷謝尋仙去淪没三光有真人與我生道骨淩
晨吸丹景入夜飯黄月百闗彌惆悵方寸益清越栖神
合虛無洞覽周恍惚不覺隨玉皇焚香詣金闕

　　怡神在靈府皎皎含清澄仙經不吾欺輕舉信有徴疇

昔希道念而今果天成豈非隂功著乃致白日昇焉用
過洞府吾其越朱陵

　　予因詣金闕飛葢超西極遂入素中天停輪大濛側若
華拂流影不使白日匿傾曦復停午六合無暝色道化
隨感遷此理誰能測

　　髙昇紫極上宴此𤣥都岑玉蕋㪚竒香瓊柯流雅音靈
風生太漠習習吹人襟體混紫微廣神凝空洞深蕭然
宇宙外自得乾坤心


　　歩虛詞三首

　　扶桑誕初景羽葢凌晨霞倐歘造西域嬉遊金母家碧
津湛洪源灼爍敷荷花煌煌青琳宫璨璨列玉華真氣
溢絳府自然思無邪俯矜區中士夭濁良可嗟

　　瓊臺劫萬仞孤映大羅表常有三素雲凝光自飛遶羽
童泛明霞升降何縹緲鸞鳯嘯雅音栖翔絳林杪玉虛
無晝夜靈景何皎皎一覩太上京方知衆天小

　　二氣播萬有化機無停輪而我操其端乃能出陶鈞寥

寥大漠上所遇皆清真澄瑩含元和氣同自相親絳樹
結丹實紫霞流碧津以兹保童嬰永用超形神

　　覽古三首

　　興亡道之運否泰理所全奈何淳古風既徃不復旋三
皇巳㪚樸五帝初尚賢王業與霸功浮偽日以宣忠誠
及狙詐殽混安可甄餘智入九霄守愚淪重泉永懐巢
居時感涕徒泫然

　　食其昔未偶落魄為狂生一朝君臣契雄辨何縱横運

籌康漢業憑軾下齊城既以智所逺還為智所烹豈若
終貧賤酣歌本無營

　　絳侯成大績賞厚位仍尊一朝對獄吏榮辱安可論蘇
生佩六印奕奕為殃源主父食五鼎昭昭成禍根李斯
佐二辟巨釁鍾其門霍孟翼三后伊戚及後昆天人忌
盈滿兹理固永存方知得意者何必乗朱輪滅景栖逺
壑絃歌對清樽二疏返海濱蒋詡歸林園瀟灑去物累
此謀誠足敦


　　登北固山望海

　　此山鎮京口逈出滄海湄躋覽何所見茫茫朝夕馳雲
生蓬萊島日出扶桑枝萬里混一色焉能分兩儀願言
䇿烟駕縹緲尋安期揮手謝人境吾将從此辭

　　聽尹錬師彈琴

　　至樂本太一幽琴和乾坤鄭聲乆亂雅此道稀能尊吾
見尹仙翁伯牙今復存衆人乗其流夫子逹其源在山
峻峰峙在水洪濤奔都忘邇城闕但覺清心魂代乏識

微者幽音誰與論

　　題龔山人草堂

　　世人負一美未肯甘陸沉獨抱匡濟器能懐真隱心結
廬邇城郭及到雲木深滅跡慕潁陽忘機同漢隂啓户
面白水憑軒對蒼岑但歌考槃詩不學梁父吟兹道我
所適感君齊素襟勗哉龔夫子勿使囂塵侵

　　遊廬山五老峯

　　彭蠡隱深翠滄波照芙蓉日初金光滿景落黛色濃雲

外聽猿鳥烟中見杉松自然符幽情瀟灑愜所從整䇿
務探討嬉遊任從容玉膏正滴瀝瑶草多丰茸羽人栖
層崖道合乃一逢揮手欲輕舉為余扣瓊鐘空香清人
心正氣信有宗永用謝物累吾將乗鸞龍

　　登廬山東峰觀九江合彭蠡湖

　　百川灌彭蠡秋水方浩浩九𣲖混東流朝宗合天沼寫
心陟雲峰縱目還縹緲宛轉衆浦分差池羣山繞江妃
弄明霞彷彿呈窈窕而我臨長風飄然欲騰矯昔懐滄

洲興斯志果巳紹焉得忘棧人相從合魚鳥

　　司馬退之

　　洗心

　　不踐名利道始覺塵土腥不味稻粱食始覺神骨清羅
浮奔走外日月無短明山瘦松亦勁鶴老飛更輕逍遥
此中客翠髪皆長生草木多古色雞犬無新聲君有出
俗志不貪英雄名傲然脫冠帶改換人間情去矣丹霄
路向曉雲冥冥


　　皎然(衲子五人)

　　(嚴滄浪云僧皎然詩在唐詩僧之上)

　　古别離

　　太湖三山口呉王在時道寂寞千載心無人見春
草誰堪緘怨者持此傷懐抱孤舟畏狂風一㸃宿
烟島

　　歩虚詞

　　予因覽真訣遂感西域(一作城)君玉笙下清冥人間未曽

聞日華錬精魄皎皎無垢氛謂我有仙骨且令餌氤氲
俯仰媿靈顔願隨鸞鵠羣俄然動風馭縹緲歸青雲

　　擬古

　　日出天地正煌煌闢晨曦六龍驅羣動古今無盡時夸
父亦何愚競走先自疲飲乾咸池水折盡長桑枝渴死
化爝火嗟嗟徒爾為空留鄧林在摧折令人嗤

　　送契上人遊

　　西陵古江口逺見東揚州綠水不同泛春山應獨遊尋

僧白巖寺望月謝家樓宿昔心期在人寰非乆留

　　夏日與綦母居士昱上人院納凉

　　為依爐峰住境勝増道情凉日(一作長日)暑不變空門風自
清坐援香實近轉爱綠蕪生宗炳青霞士如何知我名

　　疾愈寄人

　　哀樂暗成疾臥中芳月移西山有清士孤嘯不可追採
藥曙林靜汲泉隂澗遲微蹤與麋鹿逺謝求羊(一作舊交)知

　　經呉平觀


　　古觀秋來秀冷然屬仙飈瓊葩被脩蔓栢實滿寒條影
殿山寂寂寥天月昭昭幽情寄仙侣習定至中宵清風
聞歩虛真人方上朝

　　冬日天目西峰過張錬師所居

　　振衣逢野泉漸見栖閒所坎坎山上聲幽幽林中語仙
卿何代隱卿復言亦楚開氷洗藥苖掃雪候山侣零葉
聚踈籬幽花積寒渚冥冥孤鶴性天外時輕舉

　　同陸使君水堂納凉


　　柳家避暑亭意逺不可齊煩襟蕩朱絃髙歩援綠荑爱
松滿尊客來是清風擕瀯渟前谿上曠望古郡西六月
正中伏水輕氣當凄野香襲荷芰通性親鳬鷖襌子顧
惠休逸民重劉黎乃知髙世量不以出處暌

　　杼山襌居寄東谿呉處士季徳

　　青雲何潤澤下有賢人隱路入菱湖深跡與黄鶴近野
風吹白芷山月揺青軫詩祖呉州庠到君才不盡身當
青山秀文體多郢聲澄徹湘水碧泬寥楚天清時人格

不同至今罕知名昔賢敦師友此道獨君行既得廬霍
趣乃髙雷逺情别時春風多掃盡雲山雪為君中夜起
孤坐石上月悠然遺塵想邈矣逹性說故人不在兹幽
桂惜未結

　　贈李中丞洪

　　深沉門外權奕世當榮寄地裂大將軍家傳介珪瑞至
今漳河俗猶受仁人賜公初鎮淮荆決勝無精兵重圍
逼大敵六月守孤城政用仁恕立恩由賞罰明遂令麾

下士感徳不顧生於時聞王師諸將兵頗凟天子狩南
漢塵烟滿函谷純臣獨耿介下士多反覆明公仗忠節
一言感萬夫物性如蒺藜化作春蘭敷見讒金被爍終
期玉有瑜移官萬里道君子情何如

　　靈一

　　谿行即事

　　近夜山更碧入林谿轉清不知伏牛路潭洞何縱横曲
岸烟初合平湖月未生孤舟屡失道但聽秋泉聲


　　棲霞山夜坐

　　山頭戒壇路幽映雪巖側四面青石牀一峰苔蘚色松
風靜復起月影開還黒何獨乗夜來殊非晝所得

　　送洌寺主之京迎襌和尚

　　襌門居此地瞻望在虛空水國月未上蒼生如夢中上
人知機士瓶錫慰樊籠彼土諸梵象嗟君揚道風

　　僧泚

　　遊元象陌


　　空水朝色凈澹然湖上心軸轤輕且進江洲如可尋秋
風洄泝險落日波濤深寂寞武侯去中流方至今

　　貫休

　　臨髙臺

　　凉風吹逺念使我升髙臺寕知數片雲不是舊山來故
人天一涯乆客殊未回鴈來不得書書寄空聲哀

　　古意二首

　　一雨火雲盡閉門心㝠㝠蘭花與芙蓉滿院同芳馨佳

人天一涯好鳥鳴嚶嚶我有雙白璧不羡於虞卿我有
徑寸珠别是天地精玩之室生白瀟灑身安輕只應天
上人見我雙眼明

　　美人如遊龍被服金鴛鴦手把古刀尺在彼白玉堂文
章深掣曵珂珮鳴玎璫好風吹桃花片片落銀牀何當
舉羽翰逺逐朱鳥翔

　　脩陸

　　題僧夢微房


　　東風日未出九衢人已行吾師無事坐苔蘚入門生雨
過閒花落風來古木聲天台頻説法石壁欠題名

　　新羅王(外夷一人)

　　太平詩(永徽元年真徳大破百濟之衆遣其弟子春秋之子法敏以聞真徳乃織綿作
五言太平詩以獻其詞曰)

　　大唐開鴻業巍巍皇猷昌止戈戎衣定脩文繼百王統
天崇雨施理物體含章深仁諧日月撫運邁時康幡旗
既赫赫征鼓何鍠鍠外夷違命者剪覆被天殃和風凝

宇宙遐邇競呈祥四時調玉燭七曜廵萬方維岳降宰
輔維帝用忠良五三咸一徳昭我皇家唐

　　劉令&KR0570;(閨秀五人)

　　聽百舌

　　庭樹旦新晴臨鏡出雕梁風吹桃李氣傳過春鳥聲盡
寫山陽笛全作洛濵笙注意留觀聽誤令粧不成

　　張琰

　　春詞二首


　　垂柳鳴黄鸝闗闗若求友春情不可奈愁殺閨中婦日
暮登髙樓誰憐垂小手

　　昨日桃花飛今朝梨花吐春色能㡬時那堪此愁緒蕩
子遊不歸春來淚如雨

　　宼妲母

　　古興二首

　　鬱蒸夏將半暑氣扇飛閣驟雨滿空來當軒捲羅幙度
雲開夕霽宇宙何清廓明月流素光輕風換炎鑠孤鸞

傷對影寳瑟悲别鶴君子去不還揺心欲何托

　　金菊延清霜玉壺多美酒良人獨不歸芳菲豈常有不
惜芳菲歇但傷别離乆含情罷斟酌凝怨對牎牖

　　妓常浩

　　贈盧夫人

　　佳人惜顔色恐逐芳菲歇日暮出畵堂下階見新月拜
月仍有詞傍人那得知歸來玉臺下始覺淚㾗垂

　　鮑君徽


　　闗山月

　　髙髙秋月明北照遼陽城寒迥光初滿風多暈更生征
人望鄉思戰馬聞鼙驚朔風悲邊草沙漠昬虜營霜凝
匣中劒風憊原上旌早晚謁金闕不聞刁斗聲

　　李冶(女冠一人)

　　寄朱放

　　望水試登山山髙湖又濶相思無曉夕相望經年月鬱
鬱山木榮綿綿野花發别後無限情相逄一時說


















　　唐詩品彚巻二十三

