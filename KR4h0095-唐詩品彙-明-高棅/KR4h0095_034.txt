







　　欽定四庫全書

　　唐詩品彚卷三十四

　　明　高棅　編

　　七言古詩十

　　正變(上)

　　王建

　　望夫石

　　望夫處江悠悠化為石不囘頭山頭日日風和雨行人

歸来石應語

　　逺將歸

　　逺將歸勝未别離時在家相見熟新歸歡不足去願車
輪遲迴思馬蹄速但令在家相對貧莫向天涯金繞身

　　寄逺曲

　　美人别来無處所巫山月明湘江雨千囘相見不分明
井底看星夢中語兩心相對尚難知何况萬里不相疑

　　春詞


　　紅烟滿户日照梁天絲軟弱蟲飛揚菱花霍霍繞帷光
美人對鏡著衣裳庭中並種相思樹夜夜還棲雙鳯凰
(劉云艶情怨意不逺而足)

　　雉將雛

　　雉咿喔雛出殻毛班班觜啄啄學飛未得一尺高還逐
母行旋母脚麥隴淺淺難蔽身逺去戀雛低怕人時時
土中鼓兩翅引雛食蟲不相離(劉云油然子母之愛亦可悲也)

　　老婦歎鏡


　　嫁時明鏡老猶在黄金鏤畫雙鳯背憶昔咸陽初買来
燈前自繡芙蓉帶十年不開一片銕長向暗中梳白髮
今日後牀重照看生死終當此長别

　　去婦

　　新婦去年胝手足衣不暇縫蠶廢簇白頭使我憂家事
還如夜裏燒殘燭當初為信傍人語豈道如今自辛苦
在時縱嫌織絹遲有絲不上鄰家機

　　神樹詞


　　我家家西老棠樹須晴即晴雨即雨四時八節上杯盤
願神莫離神處所男不著丁女在舍官事上下無言語
老身長健樹婆娑萬嵗千秋作神主(劉云不足而有愁意)

　　短歌行

　　人初生日初出上山遲下山疾百年三萬六千朝夜裏
分將强半日有歌有舞須早為昨日健於今日時人家
見生男女好不知男女催人老短歌行無樂聲(劉云妙合人意
結語更妙)


　　白紵歌二首

　　天河漫漫北斗燦宫中烏啼知夜半新縫白紵舞衣成
来遲邀得吳王迎低鬟轉面掩雙袖玉釵浮動春風生
酒多夜長夜未曉月明燈光兩相照後庭歌聲更窈窕
館娃宫中春日暮茘枝木瓜花滿樹城頭烏棲休擊鼓
青蛾彈瑟白紵舞夜天燑燑不見星宫中火照西江明
美人醉起無次第墮釵遺珮滿中庭此時但願可君意
囘晝為宵亦不寐年年奉君君莫棄


　　失釵怨

　　貧女銅釵惜於玉失却求来三日哭嫁時女伴與作粧
頭戴此釵如鳯凰雙杯行酒六親喜我家新婦宜拜堂
鏡中乍無失髻様初起猶疑在牀上高樓翠鈿飄舞塵
明日從頭一片新

　　精衛詞

　　精衛誰教爾填海海邊石子青磊磊但將海水作枯池
海中魚龍何所為口穿豈為空銜石山中草木無全枝

朝在樹頭暮海裏飛多羽折時隨水高山未盡海未平
願我身死子還生

　　羽林行

　　長安惡少出名字樓下劫商樓上醉天明下直明光宫
散入五陵松栢中百囘殺人身合死赦書尚有收城功
九衢一日消息定鄉吏籍中重改姓出来依舊屬羽林
立在殿前射飛禽

　　開池得古釵


　　美人開池北堂下拾得寳釵金未化鳯凰半在雙股齊
鈿花落處生黄泥當時墮地覔不得暗想牕中還夜啼
可知將来對夫壻鏡前學梳古時髻(劉云皆意表裏)莫言至死
亦不遺還似前人初得時

　　烏夜啼

　　庭樹烏爾何不向别處棲夜夜夜半當户啼家人把燭
出洞户驚棲出羣飛落樹一飛直欲飛上天囘囘不離
舊棲處未明重繞主人屋欲下空中黑相觸風飄雨濕

亦不移君家樹頭多好枝

　　行見月

　　月初生居人見月一月行月行一年十二月强半馬上
看圓缺百年歡樂能幾何在家見少行見多不緣衣食
相驅遣此身誰願長奔波篋中有帛倉有粟豈向天涯
走碌碌家人見月望我歸正是道上思家時

　　當牕織

　　歎息復歎息園中有棗行人食(劉云古)貧家女大富家織

翁母隔牆不得力水寒手澁絲脆斷續来續去心腸爛
草蟲促促機下啼兩日催成一匹半輸官上頭有零落
姑未得衣身不著當牕却羨青樓娼十指不動衣盈箱

　　刺促行

　　促促復刺刺水中無魚山無石少年雖嫁不將歸白頭
猶著父母衣四邊田宅非所有我身不及逐雞飛出門
若有歸死處猛虎當衢向前去百年不遣踏君門在家
誰喚為新婦豈不見它鄰舍娘嫁来長在舅姑傍


　　寒食行

　　寒食家家出古城老人看屋少年行丘隴年年無舊道
車徒散行入衰草牧童驅牛下塚頭畏有人家来灑掃
逺人無墳水頭祭還引婦姑望鄉拜三日無火燒紙錢
紙錢那得到黄泉但看隴上無新土此中白骨應無主

　　賽神曲

　　男抱琵琶女作舞主人再拜聴神語新婦上酒勿辭勤
使爾舅姑無所苦椒漿湛湛桂座新一雙長箭繫紅巾

但願牛羊滿家宅十月報賽南山神青天無風水復碧
龍馬上鞍牛服&KR2771;紛紛醉舞踏衣裳把酒路傍勸行客

　　隴頭水

　　隴水何年隴頭别不在山中亦嗚咽征人塞耳馬不行
未到隴頭聞水聲謂是西流入蒲海還聞北去繞龍城
隴東隴西多屈曲野麋飲水長簇簇胡兵夜囘水傍住
憶著来時磨劍處向前無井復無泉放馬囘看隴頭樹

　　田家留客


　　人客少能留我屋(劉云起得甚濃)客有新漿馬有粟逺行僮僕
應苦饑新婦厨中炊欲熟不嫌田家破門户蠶房新泥
無風土行人但飯莫畏貧明府上来何辛苦叮嚀囘語
屋中妻有客勿令兒夜啼雙井直西有縣路我教丁男
送君去(劉云情至語盡歌舞有不能)

　　田家行

　　男顔欣欣女顔悦人家不怨言語别五月雖熱麥風清
簷頭索索繰車鳴野蠶作繭人不取葉間撲撲秋蛾生

麥收上場絹在軸的是輸得官家足不望入口復上身
且免向城賣黄犢田家衣食無厚薄不見縣門身即樂

　　空城雀

　　空城雀何不飛来人家住空城無人種禾黍土間生子
草間長滿地蓬蒿幸無主近村雖有高樹枝雨中無食
常苦饑八月小兒挾弓箭家家畏我田頭飛但能不出
空城裏秋時百草皆有子黄口莫啾啾長爾得成無横
死


　　簇蠶詞

　　蠶欲老箔頭作繭絲皓皓場寛地高風日多不向中庭
曬蒿草神蠶急作莫悠揚年老為爾祭神桑但得青天
不下雨上無蒼蠅下無鼠新婦拜簇願繭稠女灑桃漿
男打鼓三日開箔雪團團先將新繭送縣官已聞鄉里
催織作去與誰人身上著

　　涼州詞

　　涼州四邊沙皓皓漢家無人開舊道邊頭州縣盡胡兵

將軍别築防秋城萬里征人皆已没年年旌節發西京
多来中國收婦女一半生男為漢語蕃人舊日不耕犂
相學如今種禾黍驅羊亦著錦為衣為惜氊裘防鬭時
養蠶繰繭成疋帛郍將繞帳作旌旗城頭山雞鳴角角
洛陽家家教胡樂

　　溫泉宫行

　　十月一日天子来青蠅御路無塵埃宫前内裏湯各别
每箇白玉芙蓉開朝元閣向山上起城繞青山龍暖水

夜開金殿看星河宫女知更月明裏武皇得仙王母去
山雞晝鳴宫中樹溫泉泱泱出宫流宫使年年修玉樓
禁兵去盡無射獵日西麋鹿登城頭梨園弟子偷曲譜
頭白人間教歌舞

　　北邙行

　　北邙山頭少閒土盡是洛陽人舊基舊基人家歸𦵏多
堆著黄金無買處天涯悠悠𦵏日促岡坂崎嶇不停轂
高張素幕繞銘旌夜唱挽歌山下宿洛陽城北復城東

魂車祖馬長相逢車轍廣若長安路蒿草多於松栢樹
山頭澗底石漸稀盡向墳前作羊虎誰家石碑文字滅
後人重取書年月朝朝車馬送𦵏囘還起大宅與高臺
(劉云長處自然不用口語口語甚長)

　　張籍

　　寄逺曲

　　美人来去春江暖江頭無人湘水滿浣紗石上水禽棲
江南路長春日短蘭舟桂檝常渡江無因重寄雙瓊璫


　　行路難

　　湘東行人長歎息十年離家歸未得弊裘羸馬苦難行
童僕饑寒少筋力君不見牀頭黄金盡壯士無顔色龍
蟠泥中未有雲不能生彼升天翼

　　征婦怨

　　九月匈奴殺邊將漢軍全没遼水上萬里無人收白骨
家家城下招魂𦵏婦人依倚子與夫同居貧賤心亦舒
夫死戰場子在腹妾身雖存如晝燭


　　白紵歌

　　皎皎白紵白且鮮將作春衣稱少年裁縫長短不能定
自持刀尺向姑前復恐蘭膏汚纖指常遣傍人收墮珥
衣裳著時寒食下還把白鞭鞭白馬

　　野老歌(一作山農詞)

　　老翁家貧在山住耕種山田三四畝苗疎税多不得食
輸入官倉化為土嵗暮鋤犁倚空室呼兒登山收稼實
西江賈客珠百斛船中養犬長食肉


　　寄衣曲

　　織素縫衣獨苦辛逺因囘使寄征人官家亦自寄衣去
貴從妾手著君身高堂姑老無侍子不得自到邊城裏
殷勤為看初著時征夫身上宜不宜

　　送逺曲

　　戲馬臺南山簇簇山邊飲酒歌别曲行人醉後起登車
席上囘尊勸僮僕青天漫漫覆長路逺遊無家安得住
願君到處自題名他日知君從此去(劉云能嵗許得恁沈著宛轉數語矣)


　　築城詞

　　築城處千人萬人齊抱杵重重土堅試行錐軍吏執鞭
催作遲来時一年深磧裏著盡短衣渴無水力盡不得
抛杵聲杵聲未盡人皆死家家養男當門户今日作君
城下土

　　猛虎行

　　南山北山樹㝠㝠猛虎白日繞林行向晚一身當道食
山中麋鹿盡無聲年年養子在空谷雌雄上山不相逐

谷中近窟有山林長向村家取黄犢五陵年少不敢射
空来林下看行迹

　　别離曲

　　行人結束出門去幾時更踏門前路憶昔君初納采時
不言身屬遼陽戍早知今日當别離成君家計良為誰
男兒生身自有役那得誤我少年時不如逐君征戰死
誰能獨老空閨裏

　　牧童詞


　　逺牧牛繞村四面禾黍稠陂中饑鳥啄牛背令我不得
戲隴頭入陂草多牛散行白犢時向蘆中鳴隔堤吹葉
應同伴還彀長鞭三四聲牛羊食草莫相觸官家截爾
頭上角

　　沙堤行呈裴相公

　　長安大道沙為堤早風無塵晚無泥宫中玉漏下三刻
朱衣導騎丞相来路傍高樓息歌吹千車不行行者避
街官閒吏相傳呼宫前十里惟空衢白麻詔下移相印

新堤未成舊堤盡

　　求仙行

　　漢皇欲作飛仙子年年採藥東海裏蓬莱無路海無邊
方士舟中相枕死招揺在天囚白日甘泉玉樹無仙實
九皇真人終不下空向離宫祀太乙丹田有氣凝素華
君能保之昇絳霞

　　古釵歎

　　古釵墮井無顔色百尺泥中今復得鳯凰宛轉有古儀

欲為首飾不稱時女伴傳看不知主羅袖拂拭生光輝
蘭膏已盡股半折雕文刻様無年月雖離井底入匣中
不用還與墜時同(劉云好)

　　各東西

　　遊人别一東復一西出門相背兩不返惟信車輪與馬
蹄道路悠悠不知處山高海濶誰辛苦逺遊不定難寄
書日日空尋别時語浮雲上天雨墮地暫時㑹合終離
異我今與子非一身安得死生不相棄(劉云其不及王建者材不盡也

然各自得體)

　　節婦吟(寄東平李司空)

　　君知妾有夫贈妾雙明珠感君纒綿意繫在紅羅襦妾
家高樓連苑起良人執㦸明光裏知君用心如日月事
夫誓擬同生死還君明珠雙淚垂何不相逢未嫁時(洪容
齋三筆云籍在它鎮幕府鄲帥李師古又以書幣辟之籍却而不納而作節婦吟以寄之劉云好自好但亦不
宜繫)

　　讌客詞


　　上客不用顧金羈主人有酒君莫違請君看取園中花
地上漸多枝上稀山頭樹影不見石溪水無風應更碧
人人齊醉起舞時誰覺翻衣與倒幘明朝花盡人已去
此地獨来空繞樹

　　永嘉行

　　黄頭鮮卑入洛陽胡兒持㦸升明堂晉家天子作降虜
公卿齊走如牛羊紫陌旌旛暗相觸家家雞犬驚上屋
婦今出門隨亂兵夫死眼前不敢哭九州諸侯自顧土

無人領兵来䕶主北人避胡多在南南人至今能晉語

　　採蓮曲

　　秋江岸邊蓮子多採蓮女兒凭船歌青房圓實齊戢戢
爭前競折漾微波試索綠莖不尋藕斷處絲多刺傷手
白練束腰袖半捲不挿玉釵妝梳淺船中未滿度前洲
借問阿誰家住逺歸時共待暮潮上自㺯芙蓉還蕩槳

　　傷歌行

　　黄門詔下促收捕京兆尹繫御史府出門無復部曲隨

親戚相逢不容語辭成謫尉南海州受命不得須臾留
身著青衫騎惡馬東門之東無送者郵夫防吏急喧譁
往往驚墮馬蹄下長安里中荒大宅東門已除十二㦸
高堂舞榭鏁管絃美人遥望西南天

　　呉宫怨

　　吳宫四面秋江水江清露白芙蓉死(劉云哀怨意引)吳王醉後
欲更衣座上美人嬌不起宫中千門復萬户君恩反覆
誰能數君心與妾既不同徒向君前作歌舞茱萸滿宫

紅實垂秋風嫋嫋生繁枝姑蘇臺上夕燕罷它人侍寢
還獨歸白日在天光在地君今那得長相棄(劉云稍有古意)

　　北邙行

　　洛陽北門北邙道喪車轔轔入秋草車前齊唱薤露歌
高墳新起白峨峨朝朝暮暮人送𦵏洛陽城中人更多
千金立碑高百尺終作誰家柱下石山頭松栢半無主
地下白骨多於土寒食家家送紙錢鳥鳶作窠銜上樹
人居朝市未解愁請君暫向北邙遊(劉云只如此自不可堪真樂府之體

也)

　　闗山月

　　秋月朗朗闗山上山中行人馬蹄響闗山秋来雨雪多
行人見月唱邊歌海邊漠漠天氣白胡兒夜渡黄龍磧
軍中探騎暮出城伏兵暗處低旌㦸漢水連天霜草平
野駝尋水磧中鳴隴頭風急鴈不下沙場苦戰多流星
可憐萬國闗山道年年戰骨多秋草

　　少年行


　　少年從獵出長楊禁中新拜羽林郎獨到輦前射雙虎
君王手賜黄金璫日日鬭雞都市裏贏得寶刀重刻字
百里報讐夜出城平明還在娼樓醉遥聞虜到平陵下
不待詔書行上馬斬得名王獻桂宫封侯起第一日中
不為六郡良家子百戰始取邊城功

　　白頭吟

　　請君膝上琴彈我白頭吟憶昔君前嬌笑語兩情宛轉
如縈素宫中為我起高樓更開花池種芳樹春天百草

秋始衰棄我不待頭白時羅襦玉珥色未暗今朝已道
不相宜揚州青銅作明鏡暗中持照不見影人心囘互
自無窮眼前好惡那能定君恩已去若再返菖蒲花開
月長滿

　　將軍行

　　彈箏峽東有胡塵天子擇日拜將軍蓬萊殿前賜六纛
還領禁兵為部曲當朝受詔不辭家夜向咸陽原上宿
戰車彭彭旌旗動三十六軍齊上隴隴頭戰勝夜亦行

分兵處處收舊城胡兒殺盡隂磧暮擾擾唯有牛羊聲
邊人親戚曽戰没今逐官軍收舊骨磧西行見萬里空
幕府獨奏將軍功

　　賈客樂

　　金陵向西賈客多船中生長樂風波欲發移船近江口
船頭祭神各澆酒停杯共説逺行期入蜀經蠻誰别離
金多衆中為上客夜夜算緡眠獨遲秋江初月猩猩語
孤帆夜發瀟湘渚水工持楫防暗灘直過山邊及前侣

年年逐利西復東姓名不在縣籍中農夫税多長辛苦
棄業長為販寶翁

　　羈旅行

　　逺客出門行路難停車斂䇿在門端荒城無人霜滿路
野火燒橋不得度寒蟲入窟鳥歸窠僮僕問我誰家去
(劉云猝猝形容到此)行尋田頭暗未息雙轂長轅礙荆棘緣岡入
澗投田家主人舂米為夜食晨雞喔喔茆屋傍行人起
掃車上霜舊山已别行已逺身計未成難復返長安陌

上相識稀遥望天門白日晚誰能聴我辛苦行為向君
前歌一聲(劉云須著如此結愈緩愈不可聴他人不能道耳　嚴滄浪云大厯後張籍王建之樂府
吾所深取耳)





　　唐詩品彚巻三十四

