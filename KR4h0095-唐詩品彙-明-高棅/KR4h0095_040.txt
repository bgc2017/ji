







　　欽定四庫全書

　　唐詩品彚巻四十

　　明　髙棅　編

　　五言絶句三

　　羽翼

　　儲光羲

　　洛陽道四首(獻吕四郎中)

　　洛水春冰開洛城春樹緑朝看大道上落花亂馬足


　　大道直如髪春日佳氣多五陵貴公子雙雙鳴玉珂

　　春風二月時道傍栁堪把上枝覆宫閣下枝拂車馬

　　洛水照千門千門碧空裏少年不得志走馬逰新市

　　長安道二首

　　西行一千里暝色生寒樹暗聞歌吹聲知是長安路

　　鳴鞭過酒肆袨服逰娼門百萬一時盡含情無片言

　　江南曲二首

　　綠江深見㡳髙浪直翻空慣是湖邉住舟輕不畏風


　　日暮長江裏相邀歸渡頭落花如有意來去遂船流

　　闗山月

　　一鴈過連營繁霜覆古城胡笳在何處半夜起邉聲

　　玉真公主山居

　　山北天泉苑山西鳳女家不言沁園好獨隠武陵花

　　王昌齡

　　題灞池

　　腰鎌欲何之東園刈秋韭世事不復論悲歌和樵叟


　　送李十五

　　怨别秦楚深江中秋雲起天長杳無隔月影在寒水

　　送張四

　　楓林巳愁暮楚水復堪悲别後冷山月清猿無斷時

　　送郭司倉

　　映門淮水綠留騎主人心明月隨良掾春潮夜夜深

　　送胡大

　　荆門不堪别況乃瀟湘秋何處遥望君江邉明月樓


　　答武陵田太守

　　仗劍行千里微軀敢一言曽為大梁客不負信陵恩

　　題僧房

　　棕櫚花滿院苔蘚入閒房彼此名言絶空中聞異香

　　擊磬老人

　　雙峰褐衣乆一磬白眉長誰識野人意徒看春草芳

　　裴迪

　　孟城坳(逰王維輞川别業同賦)


　　結廬古城下時登古城上古城非疇昔今人自來徃(劉云
未為不佳與維相去遠甚)

　　鹿柴(去聲)

　　日夕見寒山便為獨徃客不知松林事但有麏麚跡

　　木蘭柴

　　蒼蒼落日時鳥聲亂溪水縁溪路轉深幽興何時巳

　　宫槐陌

　　門前宫槐陌是向欹湖道秋來風雨多落葉無人掃


　　臨湖亭

　　當軒彌滉漾孤月正裵徊谷口猿聲發風傳入户來

　　南垞

　　孤舟信風泊南垞湖水岸落日下崦嵫清波殊淼漫

　　欒家瀨

　　瀨聲喧極浦㳂涉向南津汎汎鳬鷗渡時時欲近人

　　白石灘

　　跂石復臨水弄波情未極日下川上寒浮雲澹無色


　　竹里館

　　來過竹里館日與道相親出入惟山鳥幽深無世人

　　杜甫

　　武矦廟

　　遺廟丹青落空山草木長猶聞辭後主不復臥南陽(劉云
語絶又云上句想望其風采猶在也下句傷其巳死)

　　八陣圖

　　功葢三分國名成八陣圖江流石不轉遺恨失呑吳


　　復愁

　　萬國尚戎馬故園今若何昔歸相識少早巳戰埸多(江天
多云先言今而後言昔無限憂疑之意　劉云今又可知)

　　歸鴈

　　東來萬里客亂定㡬年歸腸斷江城鴈髙髙正北飛

　　答鄭十七郎一絶

　　雨後過畦潤花殘步屧遲把文驚小陸好客見當時

　　絶句三首


　　江碧鳥逾白山青花欲燃今春看又過何日是歸年

　　江邊踏青罷迴首見旌旗風起春城暮髙樓鼓角悲

　　江動月移石谿虚雲傍花鳥棲知故道帆過宿誰家

　　崔顥

　　長干行二首

　　君家住何處妾住在横塘停船暫借問或恐是同鄉

　　家臨九江水來去九江側同是長干人生小不相識(劉云
只寫相問語其情自見)


　　江南曲

　　下渚多風浪蓮船漸覺稀那能不相待獨自逆潮歸(劉云
其詩皆不用思致而流麗暢情固宜太白之所愛敬)

　　髙適

　　詠史

　　尚有綈袍贈應憐范叔寒不知天下士猶作布衣看

　　送兵到薊北

　　積雪與天逈屯軍連塞愁誰知此行邁不為覔封侯


　　田家春望

　　出門無所見春色滿平蕪可歎無知巳髙陽一酒徒

　　同羣公題張處士菜園

　　耕地桑拓間地肥菜常熟為問葵藿資何如廟堂肉(古今
詩話曰覩物有感則有興義盖興近乎訕髙適此詩則近乎訕矣作者知興訕之異始可言詩)

　　岑參

　　行軍九日思長安故園(時末復長安)

　　強欲登髙去無人送酒來遥憐故園菊應傍戰埸開(方虚

谷云悲感)

　　題平陽郡汾橋邉栁樹(參曾居此郡八九年)

　　此地曾居住今年宛似歸可憐汾上栁相見也依依

　　見渭水思秦川

　　渭水東流去何時到雍州慿添兩行淚寄向故園流

　　題三㑹寺倉頡造字臺

　　野寺荒臺晚寒天古木悲空階有鳥跡猶似造書時

　　王之渙


　　登鸛雀樓

　　白日依山盡黄河入海流欲窮千里目更上一層樓(迂叟
詩話云唐之中葉文章特盛其姓名煙没不傳于世者甚衆如河中府鸛雀樓有王之渙暢當二詩皆當時名
所不稱嗚呼後人以詩名者豈能及之哉)

　　送别

　　楊栁東風樹青青夾御河近來攀折苦應為别離多

　　祖詠

　　終南望餘雲


　　終南隂嶺秀積雪浮雲端林表明霽色城中増暮寒

　　李適之

　　罷相作

　　避賢初罷相樂聖且銜杯為問門前客今朝幾箇來

　　李頎

　　奉送五叔入京兼寄綦母三

　　陰雲帶殘日悵别此何時欲望黄山道無由見所思

　　沈如筠


　　閨怨

　　雁盡書難寄愁多夢不成願隨孤月影流照伏波營

　　崔曙

　　對雨送人

　　别愁復經雨别淚還如霰寄心海上雲千里長相見

　　王縉

　　别輞川别業

　　山月曉仍在林風涼不絶殷勤如有情惆悵令人别(劉云

清灑頓挫畧不動容)

　　丘為

　　左掖棃花

　　冷豔全欺雪餘香乍入衣春風且莫定吹向玉階飛

　　沈千運

　　古歌

　　北邙不種田但種松與柏松柏未生處留待市朝客

　　蕭穎士


　　元日陪元魯山登北城留别二首

　　綿連滍川逈杳渺鴉路深彭澤興不淺臨風動歸心

　　其二

　　漸聞驚栖羽坐歎清夜月中歡愴有違行子念明發

　　元結

　　將牛何處去

　　將牛何處去耕破故城東相伴有田父相歡唯牧童

　　石宫夏詠


　　石宫夏水寒寒水宜髙林逺風吹蘿蔓野客熈清隂

　　石宫冬詠

　　石宫冬日暖暖日宜温泉晨光静水霧逸者猶安眠














　　唐詩品彚巻四十

