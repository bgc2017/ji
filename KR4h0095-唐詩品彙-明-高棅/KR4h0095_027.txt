







　　欽定四庫全書

　　唐詩品彚二十七

　　明　高棅　編

　　七言古詩三

　　正宗(二)

　　李白(下)

　　送羽林陶將軍

　　將軍出使擁樓船江上旌旗拂紫煙萬里横戈探虎穴

三杯㧞劍舞龍泉莫道詞人無膽氣臨行將贈繞朝鞭

　　送程劉二侍郎兼獨孤判官赴安西幕府

　　安西幕府多材雄喧喧唯道三數公繡衣貂裘明積雪
飛書走檄如飄風朝辭明主出紫宫銀鞍送别金城空
天外飛霜下葱海火旗雲馬生光彩胡塞清塵幾日歸
漢家草緑遥相待

　　與諸公送陳郎將歸衡陽(并序)

　　仲尼旅人文王明夷茍非其時聖賢低睂况僕之

不肖者而遷逐枯槁固非其宜朝心不開暮髪盡
白而登高送逺使人增愁陳郎將義風凛然英思
逸發來下曹城之榻去邀才子之詩動清興於中
流泛素波而徑去諸公仰望不及連章祖之序慙
起予輙冠名賢之首作者嗤我乃為撫掌之資乎

　　衡山蒼蒼入紫㝠下看南極老人星廻飈吹散五峰雪
徃徃飛花落洞庭氣清嶽秀有如此郎將一家拖金紫
門前食客亂浮雲世人皆比孟嘗君江上送行無白璧

臨岐惆悵若為分

　　送祝八之江東賦得浣紗石

　　西施越谿女明艶光雲海未入吳王宫殿時浣紗古石
今猶在桃李新開映古查菖蒲猶短出平沙昔時紅粉
照流水今日青苔覆落花君去西秦適東越碧山青江
幾超忽若到天涯思故人浣紗石上窺明月

　　同王昌齡送族弟襄歸桂陽

　　爾家何在瀟湘川青沙白日長江邊昨夢江花照江國

幾枝正發東牕前覺來欲徃心悠然夢隨越鳥飛南天
秦雲連山海相接桂水横煙不可渉送君此去令人愁
風㠶茫茫隔河洲春潭瓊草緑可折西寄長安明月樓

　　宣州謝朓樓餞别校書叔雲

　　棄我去者昨日之日不可留亂我心者今日之日多煩
憂長風萬里送秋鴈對此可以酣高樓蓬萊文章建安
骨中間小謝又清發俱懐逸興壯思飛欲上青天攬日
月抽刀斷水水更流舉杯消愁愁更愁人生在世不稱

意明朝散髪弄扁舟(劉云崔嵬迭宕正在起一句不稱意語欲絶)

　　單父東樓秋夜送族弟沈之秦

　　爾從咸陽來問我何勞苦沐猴而冠不足言身騎土牛
滯東魯沈弟欲行凝弟留孤飛一鴈秦雲秋坐來黄葉
落四五北斗巳挂西城樓絲桐感人絲亦絶滿堂送君
皆惜别巻簾見月清興來疑是山隂夜中雪明日斗酒
别惆悵清路塵遥望長安日不見長安人長安宫闕九
天上此地曾經為近臣一朝復一朝髪白心不改屈原

憔悴滯江潭亭伯流離放遼海折翮翻飛隨轉蓬聞絃
虛墜下霜空聖朝久棄青雲士他日誰憐張長公(蕭云此篇
眷顧宗國之意深)

　　魯郡堯詞送竇明府簿華還西京(時久病初起作)

　　朝䇿犂眉騧舉鞭力不堪強扶愁疾向何處角巾微服
堯祠南長楊掃地不見日石門噴作金沙潭笑誇故人
指絶境山光水色青於藍廟中徃徃來擊鼓堯本無心
爾何苦門前長跪雙石人有女如花日歌舞銀鞍繡轂

徃復回簸林蹶石鳴風雷逺煙空翠時明㓕白鷗厯亂
長飛雪紅泥亭子赤闌干碧流環轉青錦湍深沉百丈
洞海底那知不有蛟龍蟠君不見緑珠潭水流東海緑
珠紅粉沈光彩緑珠樓下花滿園今日曾無一枝在昨
夜秋聲閶闔來洞庭水落騷人哀遂得三五少年軰登
高逺望形神開生前一笑輕九鼎魏武何悲銅雀臺我
歌白雲倚牕牖爾聞其聲但揮手長風吹月度海來遥
勸仙人一杯酒酒中樂酣宵向分舉觴酬堯堯可聞何

不令臯繇擁篲横八極直上青天揮浮雲高陽小飲真
瑣瑣山翁酩酊何如我竹林七子去道賖蘭亭雄筆何
足誇堯祠笑殺五湖水至今憔悴空荷花爾向西秦我
東越暫向瀛洲訪金闕藍田太白若可期為余掃灑石
上月

　　金陵酒肆留别

　　風吹(一作白門)柳花滿店香吳姬壓酒勸客嘗金陵子弟來
相送欲行不行各盡觴請君試問東流水别意與之誰

短長(黄山谷云至此乃真太白妙處當濳心焉劉須溪云終是太白語别)

　　别山僧

　　何處名僧到水西乘舟弄月宿涇谿平明别我上山去
手㩦金策踏雲梯騰身轉覺三天近舉足回看萬嶺低
謔浪肯居支遁下風流還與逺公齊此度别離何日見
相思一夜暝猿啼

　　南陵别兒童入京(一作古意)

　　白酒新熟山中歸黄雞啄黍秋正肥呼童烹雞酌白酒

兒女嘻笑牽人衣高歌取醉欲自慰起舞落日爭光輝
遊說萬乘苦不早着鞭跨馬渉逺道㑹稽愚婦輕買臣
余亦辭家西入秦仰天大笑出門去我軰豈是蓬蒿人
(劉云草草一語傾倒至盡起四句説得還山之樂磊落不辛苦而情實暢然不可勝道)

　　早春寄王漢陽

　　聞道春還未相識起傍寒梅訪消息昨夜東風入武陽
陌頭楊柳黄金色碧水渺渺雲茫茫羙人不來空斷膓
預拂青山一片石與君連日醉壺觴


　　寄王屋山人孟大融

　　我昔東海上勞山餐紫霞親見安期公食棗大如𤓰中
年謁漢主不愜還歸家朱顔謝春輝白髪見生涯所期
就金液飛歩登雲車願隨夫子天壇上閒與仙人掃落
花

　　自漢陽病酒歸寄王明府

　　去歲左遷夜郎道琉璃硯水長枮槁今歲勑放巫山陽
蛟龍筆翰生輝光聖主還聽子虛賦相如却與論文章

願掃鸚鵡洲與君醉百觴笑起白雲飛七澤歌吟緑水
動三湘莫惜連船沽羙酒千金一擲買春芳

　　寄韋南陵冰(余江上乘興訪之遇尋顧尚書笑有此贈)

　　南船正東風北船來自緩冮上相逢借問君語嘯未了
風吹斷聞君擕妓訪情人應為尚書不顧身堂上三千
珠履客甕中百斛金陵春恨我阻此樂淹留楚江濱月
色醉逺客山花開欲然春風狂殺人一日劇三年乘興
嫌大遲焚却子猷船夢見五柳枝巳看挂馬鞭何日到

彭澤長歌陶令前

　　憶舊遊寄譙郡元參軍(金陵)

　　憶昔洛陽董糟丘為余天津橋南造酒樓(劉云當時人當時語不知
太白援糟丘為重耶而使千載知其人如此)黄金白璧買歌笑一醉累月輕
王侯海内賢豪青雲客就中與君心莫逆廻山轉海不
作難傾情倒意無所惜我向淮南攀桂枝君留洛北愁
夢思不忍别還相隨相隨迢迢訪仙城三十六曲水迴
縈一谿初入千花明萬壑度盡松風聲(劉云清景遍人終不刻意)銀

鞍金絡倒平地漢東太守來相迎紫陽之真人邀我吹
玉笙餐霞樓上動仙樂嘈然宛似鸞鳯鳴袖長管摧欲
輕舉漢中太守醉起舞手持錦袍覆我身我醉横眠枕
其股(劉云起語如此豈非人豪)當筵意氣凌九霄星離雨散不終朝
分飛楚闗山水遥余既還山尋故巢君亦歸家渡渭橋
君家嚴君勇貔虎作尹并州遏戎虜五月相呼度太行
摧輪不道羊膓苦行來北凉歲月深感君貴義輕黄金
瓊盃綺食青玉案使我醉飽無歸心時時出向城西曲

晉祠流水如碧玉浮舟弄水簫鼔鳴微波龍鱗莎草緑
興來擕妓恣經過其若楊花如雪何紅粧欲醉宜斜日
百尺清潭寫翠娥(劉云清麗動人)翠娥嬋娟初月輝羙人更唱
舞羅衣清風吹歌入空去歌曲自繞行雲飛(劉云擕妓䙝景寫入
天際宛轉情徹)此時行樂難再遇西遊因獻長楊賦北闕青雲
不可期東山白首還歸去渭橋南頭一遇君酇堂之北
又離羣問余别恨知多少落花春暮爭紛紛言亦不可
盡情亦不可極呼兒長跪緘此辭寄君千里遥相憶(劉云

却只如此結去讀起句便使人驚倒)

　　贈裴十四

　　朝見裴叔則朗如行玉山黄河落天走束海萬里寫入
胷懐間身騎白黿不敢渡金高南山買君顧徘徊六合
無相知飄若浮雲且西去

　　贈潘侍御論錢少陽

　　繡衣柱史何昻藏銕冠白簡横秋霜三軍論事多引納
堦前虎士羅干將雖無二十五老者且有一翁錢少陽

眉如松雪齊四皓調笑可以安儲皇君能禮此最下士
九州拭目瞻清光

　　流夜郎贈辛判官

　　昔在長安醉花柳五侯七貴同盃酒氣岸遥凌豪士前
風流肯落他人後夫子紅顔我少年章臺走馬看金鞭
文章獻納麒麟殿歌舞淹留玳瑁筵與君自謂長如此
寧知草動風塵起函谷忽驚胡馬來秦宫桃李向明開
我愁逺謫夜郎去何日金雞放赦回


　　醉後贈從甥高鎮

　　馬上相逢揖馬鞭客中相見客中憐欲邀擊筑悲歌飲
正值傾家無酒錢江東風光不借人枉殺落花空自春
黄金逐手快意盡昨日破産今朝貧丈夫何事空笑傲
不如燒却頭上巾君為進士不得進我被秋霜生旅鬢
時清不及英豪人三尺童兒重廉藺匣中盤劍裝䱜魚閒
在腰間未用渠且將換酒與君醉醉歸託宿吳專諸

　　贈從弟南平太守之遥


　　少年不得意落魄無安居願隨任公子欲釣吞舟魚常
時飲酒逐風景壯心遂與功名踈蘭生谷底人不鋤雲
在高山空卷舒漢家天子馳駟馬赤車蜀道迎相如天
門九重謁聖人龍顔一解四海春彤庭左右呼萬歲拜
賀明主収沈淪翰林秉筆回英盼麟閣崢嶸誰可見承
恩初入銀臺門著書獨在金鑾殿龍駒雕鐙白玉鞍象
牀綺席黄金盤當時笑我微賤者却來請謁為交歡一
朝謝病遊江海疇昔相知幾人在前門長揖後門闗今

日結交明日改愛君山嶽心不移隨君雲霧迷所為夢
得池塘生春草使我長價登樓詩别後遥傳臨海作可
見羊何共和之

　　江夏贈韋南陵冰

　　胡驕馬驚沙塵起胡雛飲馬天津水君為張掖近酒泉
我竄三巴九千里天地再新法今寛夜郎遷客帶霜寒
西憶故人不可見束風吹夢到長安寧期此地忽相遇
驚喜茫如墮煙霧玉簫金管喧四筵苦心不得申長句

昨日繡衣傾緑樽病如桃李竟何言昔騎天子大宛馬
今乘欵段諸侯門賴遇南平豁方寸復兼夫子持清論
有似山開萬里雲四望青天解人悶人悶還心悶苦辛
長苦辛愁來飲酒二千石寒灰重暖生陽春山翁醉後
能騎馬别是風流賢主人頭陀雲月多僧氣山水何曾
稱人意不然鳴笳按鼔戲滄流呼取江南女兒歌擢謳
我且為君槌碎黄鶴樓君亦為吾倒却鸚鵡州赤壁爭
雄如夢裏且須歌舞寛離憂


　　醉後答丁十八以詩譏余槌碎黄鶴樓

　　黄鶴高樓巳槌碎黄鶴仙人無所依黄鶴上天訴玉帝
却放黃鶴江南歸神明太守再雕飾新圖粉壁還芳菲
一州笑我為狂客少年徃徃來相譏君平簾下誰家子
云是遼東丁令威作詩調我驚逸興白雲遶筆牕前飛
待取明朝酒醒罷與君爛熳尋春輝

　　早秋單父南樓酬竇公衡

　　白露見日滅紅顔隨霜凋别君若俯仰春芳亂秋條泰

山嵯峨夏雲在疑是白波漲東海散為飛雨川上來遥
帷却卷清浮埃知君獨坐青軒下此時結念同所懐我
閉南樓看道書幽簾清寂在仙居曾無好事來相訪頼
爾高文一起予

　　答杜秀才五松見贈

　　昔獻長楊賦天開雲雨歡當時待詔承明裏皆道揚雄
才可觀勑賜飛龍二天馬黄金絡頭白玉鞍浮雲蔽日
去不返總為秋風摧紫蘭角巾東出商山道採秀行歌

詠芝草路逢園綺嘯向人兩君解來一何好聞道金陵
龍虎盤還同謝朓望長安千峰夾水向秋浦五松名山
當夏寒銅井炎鑪歊九天赫如鑄鼎荆山前陶公矍鑠
呵赤電回禄睢盱揚紫煙此中豈是久留處便欲燒丹
從列仙愛聽松風且高卧颼颼吹盡炎氛過登崖獨立
望九州陽春欲泰誰相和聞君徃年遊錦城章仇尚書
倒屣迎飛牋絡繹奏明主天書降問迴恩榮骯髒不能
就珪組至今空揚高蹈名夫子工文絶世竒五松新作

天下推吾非謝尚邀彦伯異代風流各一時一時相逢
樂在今拂袖白雲開素琴彈為三峽流泉音從兹一别
武陵去去後桃花春水深

　　夜泊黄山聞殷十四吳吟

　　昨夜誰為吳會吟風生萬壑振空林龍驚不敢水中卧
猿嘯時聞巖下音我宿黄山碧谿月聽之欲罷松間琴
朝來果是滄洲逸酤酒醍盤飯霜栗半酣更發江海聲
客愁頓向杯中失


　　㩦妓登梁王樓霞山孟氏桃園中

　　碧草巳滿地柳與梅爭春謝公自有東山妓金屏嘯坐
如花人今日非昨日明日還復來白髪對緑酒強歌心
已摧君不見梁王池上月昔照梁王樽酒中梁王已去
明月在黄鸝愁醉啼春風分明感激眼前事莫惜醉卧
桃園東

　　把酒問月(故人賈淳令予問之)

　　青天有月來幾時我今停杯一問之人攀明月不可得

月行却與人相隨皎如飛鏡臨丹闕緑煙滅盡清輝發
但見宵從海上來寧知曉向雲間没白兔搗藥秋復春
嫦娥孤棲與誰鄰今人不見古時月今月曾經照古人
古人今人若流水共看明月皆如此惟願當歌對酒時
月光長照金樽裏

　　觀博平王志安少府山水粉圖

　　粉壁為空天丹青狀江海遊雲不知歸日見白鷗在博
平真人王志安沈吟至此願挂冠松谿石磴帶秋色愁

客思歸坐曉寒

　　同族弟金城尉叔卿燭照山水壁畫歌

　　高堂粉壁圖蓬瀛燭前一見滄洲清洪波洶湧山崢嶸
皎若丹丘隔海望赤城光中乍喜嵐氣滅謂逢山隂晴
後雪廻谿碧流寂無喧又如秦人月下窺花源了然不
覺清心魂秪將疊嶂鳴秋猿與君對此歡未歇放歌行
吟逹明發却顧海客揚雲㠶便欲因之向溟渤

　　當塗趙炎少府粉圖山水


　　峨眉高出西極天羅浮直與南溟連名公繹思揮彩筆
驅山走海置眼前滿堂空翠如可掃赤城霞氣蒼梧煙
洞庭瀟湘意渺綿三江七澤清洄㳂驚濤洶湧向何處
孤舟一去迷歸年征帆不動亦不旋飄如隨風落天邊
心揺目斷興難盡幾時可到三山巔西峰崢嶸噴流泉
橫石䠞水波潺湲東厓合㳫蔽輕霧深林雜樹空芊綿
此中㝠昧失晝夜隱几寂聽無鳴蟬長松之下列羽客
對坐不語南昌仙南昌仙人趙夫子妙年歴落青雲士

訟庭無事羅衆賓杳然如在丹青裏五色粉圖安足珍
真仙可以全吾身若待功成拂衣去武陵桃花笑殺人

　　思邊

　　去歲何時君别妾南園緑草飛蝴蝶今歲何時妾憶君
西山白雪暗秦雲玉闗此去三千里欲寄音書那可聞

　　寄逺二首

　　羙人在時花滿堂羙人去後餘空牀牀中繡被巻不寢
至今三載聞餘香香亦竟不滅人亦竟不來相思黄葉

落白露濕青苔

　　憶昨東園桃李紅碧枝與君此時初别離金瓶落井無
消息令人行歎復坐思坐思行歎成楚越春風玉顔畏
銷歇碧牕紛紛下落花青樓寂寂空明月兩不見但相
思空流錦字表心素至今緘愁不忍窺

　　示金陵子(一作金陵子詞)

　　金陵城東誰家子竊聽琴聲碧牕裏落花一片天上來
隨人直渡西江水楚歌吳語嬌不成似能未能最有情

謝公正要東山妓㩦手林泉處處行

　　代寄情楚詞體

　　君不來兮徒蓄怨積思而孤吟雲陽一去已逺隔巫山
緑水之沈沈留餘香兮染繡被夜欲寢兮愁人心朝馳余
馬於青樓怳若空而夷猶浮雲深兮不得語却惆悵而
懐憂使青鳥兮銜書恨獨宿兮傷離居何無情而兩絶
夢雖往而交䟽横流涕而長嗟折芳洲之瑶華送飛鳥
以極目怨夕陽之西斜願為連根同死之秋草不作飛

空之落花

　　自溧水道哭王炎

　　王公希代寳棄世一何早弔死不及哀殯宫巳秋草悲
來欲脫劍挂向何枝好哭向茅山雖未摧一生淚盡丹
陽道



　　唐詩品彚巻二十七

