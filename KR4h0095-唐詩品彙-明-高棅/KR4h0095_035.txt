







　　欽定四庫全書

　　唐詩品彚卷三十五

　　眀　髙棅　編

　　七言古詩十一

　　正變(下)

　　韓愈

　　琴操十首(唐子西云琴操非古詩非騷詞惟退之為得體退之琴操栁子厚不
能作也　朱晦庵云愈博涉羣書所作十操竒辭奥㫖如取諸室中物以其所涉博故能約而

為此也夫孔子於三百篇皆絃歌之操亦絃歌之辭也其取幽興眇怨而不言最近騷體古詩
之衍者至騷而衍極故騷無操與詩賦同出而異名盖衍復于約者後之為騷惟約猶迨之
嚴滄浪云退之琴操極髙古正是本色非唐賢所及)

　　拘幽操(文王拘羑里作)

　　目掩掩兮其凝其盲(劉云極形容之苦不可謂非怨也)耳肅肅兮聴不
聞聲朝不見日出兮夜不見月與星有知無知兮為死
為生嗚呼臣罪當誅兮天王聖眀(程伊川曰道文王意中事前後人道不到
此　徐仲車云可謂知文王之用心矣凱風七子之母猶不能安其室而云母氏聖善我無令人重自責也)


　　岐山操(周公為太公作)

　　我家于豳自我先公伊我承緒敢有不同今狄之人將
土我疆民為我戰誰使死傷彼岐有岨我徃獨處人莫
予追無思我悲

　　越裳操(周公作)

　　雨之施物以滋我何意于彼為自周之先其艱其勤以
有疆宇私我後人我祖在上四方在下厥臨孔威敢戲
以侮孰荒于門孰治于田四海既均越裳是臣(楊翟孫氏云豈

有荒于門而能治于田者乎故必四海既均而後越裳是臣也)

　　將歸操(孔子之趙聞殺竇鳴犢作)

　　狄之水兮其色幽幽(劉云詞意淺淺宜似調適當然者自不可及)我將濟兮
不得其由渉其淺兮石齧我足乘其深兮龍入我舟我
濟而悔兮將安歸尤歸乎歸乎無與石鬬兮無應龍求
(劉云舊讀木作歸來歸來兮似是)

　　猗蘭操(孔子傷不逢時作)

　　蘭之猗猗揚揚其香不採而佩于蘭何傷今天之旋其

曷為然我行四方以日以年雪霜貿貿薺麥之茂子如
不傷我不爾覯薺麥之茂薺麥之有君子之傷君子之
守(補註君子居可傷之時而不易其所守亦猶薺麥之有也)

　　龜山操(孔子以季桓子受齊女樂諌不從望龜山而作)

　　龜之氣兮不能雲雨龜之枿兮不中梁柱龜之大兮秖
以奄魯知將隳兮哀莫余伍周公有鬼兮嗟余歸輔(洪氏
云盖言周公如有神其使余歸輔其君也)

　　履霜操(尹吉甫子無罪為後母譖而見逐自傷作)


　　父兮兒寒母兮兒饑兒罪當笞逐兒何為兒在中野以
宿以處四無人聲誰與兒語兒寒何衣兒饑何食兒行
于野履霜以足母生衆兒有母憐之獨無母憐兒寜不
悲(劉云不怨非情也乃怨也此乃小弁之志歟只飢寒履霜反覆感切真可以泣鬼神矣此所以為琴操也)

　　雉朝飛操(牧犢子七十無妻見雉雙飛感之而作)

　　雉之飛于朝日羣雌孤雄意氣横出當東而西當啄而
飛(劉云此其不可及處冩得别)隨飛隨啄羣雌粥粥嗟我雖人曽不
如彼雉雞生身七十年無一妾與妃


　　别鵠操(商陵穆子娶妻五年無子父母欲其改娶其妻聞之中夜悲嘯穆子感之而作)

　　雄鵠銜枝來雌鵠啄泥歸巢成不生子大義當乖離江
漢水之大鵠身鳥之微更無相逢日安可相隨飛

　　殘形操(曽子夢見一狸不見其首作)

　　有獸維狸兮我夢得之其身孔明兮而頭不知吉凶何
為兮覺坐而思巫咸上天兮識者其誰(劉云十操惟此最古意以其不
著迹也題本難賦此賦得體)

　　馬厭穀


　　馬厭穀兮士不厭糠籺土被文繡兮士無短褐彼其得
志不我虞一朝失志兮其何如巳焉哉嗟嗟乎鄙夫(韓仲
韻云此詩未得志之辭也其三上光範書時作乎)

　　汴州亂二首(汴州自大歴後多兵時軍司馬陸長源總留後事八日而軍亂
殺長源等以宋州刺史劉逸準使總後務朝廷從之二詩卒章各有諷)

　　汴州城門朝不開天狗墜地聲如雷徤兒爭誇殺留後
連屋累棟燒成灰諸侯咫尺不能救孤士何者自興哀
母從子走者為誰大夫夫人留後兒昨日乘車騎大馬

坐者起趨乘者下廟堂不肯用干戈嗚呼奈汝子母何

　　利劍(韓仲韶云此詩次汴州亂後不平之氣畧見于此)

　　利劍光耿耿佩之使我無邪心故人念我寡徒侣持用
贈我比知音我心如氷劍如雪不能刺讒夫使我心腐
劍鋒折決雲中斷開青天噫劍與我俱變化歸黄泉

　　河之水二首寄子姪老成

　　河之水去悠悠我不如水東流我有孤姪在海陬三年
不見兮使我生憂日復日夜復夜三年不見汝使我鬢

髮未老而先化

　　河之水悠悠去我不如水東注我有孤姪在海浦三年
不見兮使我心苦採蕨于山緡魚于淵我徂京師不逺
其還(劉云此其楚語也)

　　東方未明

　　東方未明大星没獨有太白配殘月嗟爾殘月勿相疑
同光共影須臾期殘月暉暉太白睒睒雞三號更五㸃
雉帶箭(樊澤之云此詩佐張建封僕射于徐從獵而作也讀之其狀如在目前盖寫物

之妙者)

　　原頭火燒静兀兀野雉畏鷹出復没將軍欲以巧伏人
盤馬彎弓惜不發地形漸窄觀者多雉驚弓滿勁箭加
衝人決起百餘尺紅翎白鏃相傾斜將軍仰笑軍吏賀
五色離披馬前墮

　　天星送楊凝郎中賀正

　　天星牢落雞喔咿僕夫起餐車載脂正當窮冬寒未巳
請問君子行安之㑹朝元正無不至受命上宰須及期

侍從近臣有虚位公今此去何時歸

　　醉留東野

　　昔年因讀李白杜甫詩長恨二人不相從吾與東野生
並世如何復躡二子蹤東野不得官白首跨龍鍾韓子
稍姦黠自慙青蒿倚長松低頭拜東野願得終始如駏
蛩(駏音巨蛩音功)東野不迴頭有如寸莛(音亭)撞鉅鐘吾願身為
雲東野變為龍四方上下逐東野雖有别離無由逢

　　鳴鴈


　　嗷嗷鳴鴈鳴且飛窮秋南去春北歸去寒就暖識所依
天長地濶栖息稀風霜酸苦稻粱微羽毛摧落身不肥
裵徊反顧羣侶違哀鳴欲下洲渚非江南水濶朝雲多
草長沙軟無網羅閒飛静集鳴相和違憂懷息性匪他
凌雲一舉君謂何

　　山石

　　山石犖确行逕微黄昬到寺蝙蝠飛升堂坐階新雨足
芭蕉葉大梔子肥僧言古壁佛畫好以火來照所見稀

鋪牀拂席置羮飯疎糲亦足飽我飢夜深静卧百蟲絶
清月出嶺光入扉天明獨去無道路出入髙下窮煙扉
山紅澗碧紛爛漫時見松櫪皆十圍當流赤足蹋澗石
水聲激激風生衣人生如此自可樂豈必局束為人鞿
嗟哉吾黨二三子安得至老不更歸(樊澤之云蘇内翰嘗與客逰南谿醉
後相與觧衣濯足因詠公此篇慨然知其所以樂而忘者在數百年之外因次其韻)

　　聴頴師彈琴

　　昵昵兒女語恩怨相爾汝劃然變軒昻勇士赴敵塲浮

雲栁絮無根蒂天地濶逺隨飛揚喧啾百鳥羣忽見孤
鳳凰躡攀分寸不可上失勢一落千丈強嗟余有兩耳
未省聴絲簧自聞頴師彈起坐在一牀推手遽止之濕
衣淚滂滂頴乎爾誠能無以冰炭置我腸(西清詩話云六一居士嘗
問東坡琴詩孰優坡荅以退之聴頴師琴公曰此祇是琵琶耳吳僧義海以琴名世或以六一語問海海曰歐
公一代英偉然斯言誤矣昵昵兒女語思怨相爾汝言輕柔細屑真情出見也劃然變軒昻勇士赴敵塲精神
愈謹聳觀聴也浮雲栁絮無根蒂天地澗逺隨飛揚縱横變態浩乎不失自然也喧啾百鳥羣忽見孤鳯凰又見頴
絶不同流俗下俚聲也躋攀分寸不可上失勢一落千丈強起伏抑揚不主故常也皆指下絲聲妙處惟琴為然琶

琶格上聲烏能爾耶退之深得其趣未易譏評也)

　　桞州羅池廟詩

　　茘子丹兮蕉黄雜肴蔬兮進侯堂侯之船兮兩旗度中
流兮風泊之待侯不來兮不知我悲侯乘駒兮入廟慰
我民兮不嚬以笑鵝之山兮栁之水桂樹團團兮白石
齒齒侯朝出逰兮暮來歸春與猿吟兮秋鶴與飛北方
之人兮為侯是非千秋萬嵗兮侯無我違福我兮夀我
驅厲鬼兮山之左下無苦濕兮髙無乾秔稌充羨兮蛇

蛟結蟠我民報祀兮無怠其始自今兮欽于世世

　　豐陵行

　　羽衛煌煌壹百里曉出都門𦵏天子羣臣雜沓馳後先
宮官穰穰來不巳是時新秋七月初金神按節炎氣除
清風飄飄輕雨灑偃蹇旂斾卷以舒逾梁下坂笳鼔咽
嵽嵲遂走𤣥宫閭哭聲訇天百鳥噪幽坎晝閉空靈輿
皇帝孝心深且逺資送禮備無贏餘設官置衛鎻嬪妓
供養朝夕象平居臣聞神道尚清浄三代舊制存諸書

墓蔵廟祭不可亂欲言非職知何如(韓仲韶云順宗以元和元年七月𦵏
豐陵公時方自江陵召入為博士而作此詩終篇言三代舊制存諸書必當時之禮有不合于古者故云)

　　劉生詩

　　生名師命其姓劉自少軒輊非常儔棄家如遺來逺逰
東走梁宋暨揚州遂凌大江極東陬洪濤舂天禹穴幽
越女一笑三年留南逾横嶺入炎州(或作洲)青鯨髙磨波
山浮怪魅炫曜堆蛟虬山㺑讙噪猩猩愁毒氣爍體黄
膏流問胡不歸良有由美酒傾水䏑肥牛妖歌慢舞斕

不收倒心迴腸為青眸千金邀顧不可酬乃獨遇之盡
綢繆瞥然一餉成千秋昔鬚未生今白頭五管歴遍無
賢侯囘望萬里還家羞陽山窮邑惟猿猴手持釣竿逺
相投我為羅列陳前修芟蒿斬蓬利鋤耰天星囘環數
纔周文學穰穰囷倉稠車輕御良馬力優咄哉識路行
勿休徃取將相酬恩讐(韓曰劉生在越意有所眷故詩中云越女一笑三年留下又云
問胡不歸良有由繼以妖歌慢舞與知生所寓皆不羇也故終篇有咄哉識路行勿休徃取將相酬恩讐盖有且諷
且勸之意　王得臣塵史云古人恩怨必報後世不然報恩畧而報怨詳退之云徃取将相酬恩讐者得

時得位無不如心)

　　嗟哉董生行

　　淮水出桐栢山東馳遙遥千里不能休淝水出其側不
能千里(洪邁曰不能千里者以興董生居下其可以施于人者不遐也)百里入淮流壽
州屬縣有安豐唐貞元年時縣人董生召南隠居行義
于其中刺史不能薦天子不聞名聲爵禄不及門門外
唯有吏日來徵租更索錢嗟哉董生朝出耕夜歸讀古
人書盡日不得息或山而樵或水而漁入厨具甘㫖上

堂問起居父母不慽慽妻子不咨咨嗟哉董生孝且慈
人不識惟有天翁知生祥下瑞無時期家有狗乳出求
食雞來哺其兒啄啄庭中拾蟲蟻哺之不食鳴聲悲徬
徨躑躅乆不去以翼來覆待狗歸嗟哉董生誰將與
儔時之人夫妻相虐兄弟為讐食君之禄而令父母愁
亦獨何心嗟哉董生誰將與儔(一作無與儔)

　　桃源圖

　　神仙有無何渺茫桃源之說誠荒唐流水盤迴山百轉

生綃數幅垂中堂武陵太守好事者題封逺寄南宫下
南宫先生忻得之波濤入筆驅文辭文工畫妙各臻極
異境恍惚移於斯架巖鑿谷開宫室接屋連墻千萬日
嬴顛劉蹶了不聞地拆天分非所恤種桃處處惟開花
川原逺近蒸紅霞初來猶自念鄉邑嵗乆此地還成家
漁舟之子來何所物色相猜更問語大蛇中斷喪前王
羣馬南渡開新主聴終辭絶共悽然自說經今六百年
當時萬事皆眼見不知幾許猶流傳爭持酒食來相饋

禮數不同罇爼異月明伴宿玉堂空骨冷魂清無夢寐
夜半金雞啁哳鳴火輪飛出客心驚人間有累不可住
依然離别難為情船開棹進一囘顧萬里蒼蒼烟水暮
世俗寧知偽與真至今傳者武陵人

　　石鼔歌

　　張生手持石鼓文勸我試作石鼓歌少陵無人謫仙死
才薄將奈石鼓何周綱陵遲四海沸宣王憤起揮天戈
大開明堂受朝賀諸侯劍珮鳴相磨蒐于岐陽騁雄俊

萬里禽獸皆遮羅鐫功勒成告萬世鑿石作鼓隳嵯峨
從臣才藝咸第一㨂選譔刻留山阿雨淋日炙野火燒
鬼物守䕶煩撝訶公從何處得紙本毫髮盡備無差訛
辭嚴義宻讀難曉字體不類𨽻與蝌年深豈免有缺劃
快劍斫斷生蛟鼉鸞翺鳳翥衆仙下珊瑚碧樹交枝
柯金繩鐵索鎻紐壯古鼎躍水龍騰梭陋儒編詩不收
入二雅褊迫無委蛇孔子西行不到秦掎摭星宿遺羲
娥嗟余好古生苦晚對此涕淚雙滂沱憶昔初䝉博士

徵其年始改稱元和故人從軍在右輔為我量度掘臼
科濯冠沐浴告祭酒如此至寳存豈多氊包席裹可立
致十鼓祇載數駱駝薦諸太廟比郜鼎光價豈止百倍
過聖恩若許留太學諸生講觧得切磋觀經鴻都尚填
咽坐見舉國來奔波剜苔剔蘚露節角安置妥帖平不
頗大厦深簷與葢覆經歴乆逺期無他中朝大夫老于
事詎肯感激徒媕婀牧童敲火牛礪角誰復着手為摩
挲日銷月爍就埋没六年西顧空吟哦羲之俗書趂姿

媚數紙尚可博白鵞繼周八代争戰罷無人收拾理則
那方今太平日無事柄用儒術崇丘軻安能以此上論
列願借辨口如懸河石鼔之歌止於此嗚呼吾意其蹉
跎(筆墨閒錄云此歌全仰止杜子美李潮八分小篆歌)

　　李賀

　　鴈門太守行(幽閒歌次云賀以歌詩謁韓文公時公送客歸極困觧帶讀之首篇
乃鴈門太守行即束帶見之)

　　黑雲壓城城欲摧甲光向日金鱗開角聲滿天秋色裏

(劉云有此奇語自暢)塞上臙脂凝夜紫半巻紅旗臨易水(劉云此等景不
可無)霜重鼓寒聲不起報君黄金臺上意提攜玉龍為君
死(劉云起語竒賦鴈門著紫字本嫩後三語無甚生氣設為死敵之意偏欲如此頗似敗後之作)

　　湘妃

　　筠竹千年老不死長伴秦娥葢湘水蠻娘吟弄滿寒空
九山静綠淚花紅(劉云拈出自别)離鸞别鳳煙梧中巫雲蜀雨
遙相通幽愁秋氣上青楓凉夜波間吟古龍

　　崑崙使者


　　崑崙使者無消息茂陵煙樹生愁色金盤玉露自淋漓
元氣茫茫收不得(劉云甚有風刺)麒麟背上石文裂虬龍鱗下
紅髯折何處偏傷萬國心中天夜乆髙眀月(劉云古意好此其深
悲茂陵者)

　　貴生征行樂

　　奚騎黄銅連鎻甲羅旗香幹金畫葉中軍留醉河陽城
嬌嘶紫燕踏花行春營騎將如紅玉走馬捎鞭上空綠
女垣素月角咿咿牙帳未開分錦衣(劉云索意至此習氣盡見此人

間常事猥態何以能言)

　　夜坐吟

　　踏踏馬蹄誰見過眼看北斗直天河西風羅幙生翠波
鉛華笑妾顰青娥為君起唱長相思簾外嚴霜皆倒飛
(劉云奇語)眀星爛爛東方陲紅霞稍出東南涯陸郎去矣乘
班騅

　　艾如張(艾音乂如音而)

　　錦襜褕繡襠襦強飲啄哺爾雛隴東臥穟滿風雨莫信

龍媒隴西去齊人織網如素空張在野田平碧中網絲
漠漠無形影誤爾觸之傷首紅艾葉綠花誰剪刻中蔵
禍機不可測(劉云似古詩乃不覺其垂花挿鬢者)

　　牡丹種曲(此必古曲名)

　　蓮枝未長秦蘅老走馬駝金劚春草水灌香泥却月盆
一夜緑房迎白曉美人醉語園中煙晚華巳散蝶又䦨
梁王老去羅衣在拂袖風吹蜀國絃歸抱霞帔蜀帳昬
嫣紅落粉罷承恩檀郎謝女眠何處樓臺月明燕夜語

(劉云又較自在)

　　天上謡

　　天河夜轉漂囘星銀浦流雲學水聲(劉云渾渾語奇又云天河銀浦似重
復長吉此類亦多要為踈雋不問此耳選詩中多有此例)玉宫桂樹花未落仙妾採
香垂珮纓秦妃卷簾北牕曉牕前植桐青鳳小王子吹
笙鵞管長呼龍畊煙種瑶草粉霞紅綬藕絲裙青洲步
拾蘭苕春東指羲和能走馬海塵新生石山下

　　致酒行


　　零落栖遲一杯酒主人奉觴客長夀主父西逰困不歸
家人折斷門前栁吾聞馬周昔作新豐客天荒地老無
人識空將箋上兩行書直犯龍顔請恩澤我有迷魂招
不得(劉云又入夢境)雄鳴一聲天下白少年心事當挐雲誰念
幽寒坐嗚呃(劉云起得浩蕩感激言外不可知真不得不遷之酒者末轉慷慨令人起舞)

　　浩歌

　　南風吹山作平地帝遣天吳移海水王母桃花千遍紅
彭祖巫咸㡬囘死青毛驄馬參差錢嬌春楊栁含細煙

筝人勸我金屈巵神血未凝身問誰不須浪飲丁都護
(劉云李白有丁都護歌云一唱都䕶歌心摧淚如雨)世上英雄本無主(劉云跌蕩愁人傑特
名言)買絲繡作平原君有酒唯澆趙州土漏催水咽玉蟾
蜍衛娘髮薄不勝梳(劉云亦不知何從至此)看見秋眉換新緑二
十男兒那刺促(劉云從南風起一句便不可及跌蕩宛轉沈着痛快豪俠少年之度忽顧美人
情境俱至妙處不必可觧)

　　公莫舞(並序)

　　公莫舞者詠項伯翼蔽沛公也㑹中壯士灼灼於

人故無復書且南北樂府率有歌引賀陋諸家今
重作公莫舞歌云

　　方花古礎排九楹刺豹淋血盛銀甖華筵鼓吹無桐竹
長刀直立割鳴筝横楣麄錦生紅緯日炙錦嫣王未醉
(劉云從容模倣有情最妙)腰下三看寳玦光項莊掉箾欄前起材官
小臣公莫舞座上真人赤龍子芒碭雲瑞抱天迴咸陽
王氣清如水鐵樞鐵楗重束闗大旗五丈撞雙鐶漢王
今日頒秦印絶臏刳腸臣不論(劉云不必其有事幽與鬼謀才子賦古但如目

前至三看寳玦始喻本末自不待言抱天語竒俊俯仰甚稱事情復作項伯口語尤壯)

　　金銅仙人辭漢歌(并序)

　　魏眀帝青龍元年八月詔宮官牽車西取孝武捧
露盤仙人欲立置前殿宮官既折盤仙人臨載乃
&KR1008;然淚下唐諸王孫李長吉遂作金銅仙人辭漢
歌

　　茂陵劉郎秋風客夜聞馬嘶曉無迹畫欄桂樹懸秋香
三十六宫土花碧魏官牽車指千里東關酸風射眸子

空將漢月出宫門憶君清淚如鉛水哀蘭送君咸陽道
天若有情天亦老攜盤獨出月荒涼渭城巳逺波聲小
(杜牧之云此篇求取情狀絶去筆墨畦逕劉云此意思非長吉不能賦古今無此神妙　神凝意黯不覺銅仙
能言　竒事奇語不在言讀至三十六宫土花碧銅人墮淚巳信末後三句可為斷腸後來作者無此沈著亦
不忍極言其妙)

　　李慿箜篌引

　　吳絲蜀桐張髙秋空山凝雲頺不流江娥啼竹素女愁
李慿中國彈箜篌昆山玉碎鳯凰呌芙蓉泣露香蘭咲

十二門前融冷光二十三絃動紫皇女媧錬石補天處
石破天驚逗秋雨夢入神山教神嫗老魚跳波瘦蛟舞
(劉云其形容偏得意於此而干箜篌為近)吳質不眠倚桂樹露脚斜飛濕寒
兔(劉云狀景如畫自其所長箜篌聲碎有之昆山玉頗無謂下七字妙語非玉簫不足以當石破天驚過于
繞梁遏雲之上矣至神嫗忽入鬼語吳質懶態月露無情)

　　夢天

　　老兔寒蟾泣天色雲樓半開壁斜白玉輪軋露濕圓光
鸞珮相逢桂香陌黄塵清水三山下(劉云即桑田本語)更變千

年如走馬遥望齊州九㸃煙一泓海水杯中瀉(劉云意近語超
其為仙人語亦不甚費力使盡如起語當自笑耳)

　　秋來

　　桐風驚心壯士苦衰燈絡緯啼寒素誰看青簡一編書
不遣花蟲粉空蠧思牽今夜腸應直雨冷香魂弔書客
秋墳鬼唱鮑家詩恨血千年土巾碧(劉云非長吉自挽耶)

　　官街鼓(唐書馬周傳云先是京師晨昬傳呼警衆後置鼔伐之呼鼕鼔周所奏也)

　　曉聲隆隆催轉日暮聲隆隆呼月出漢城黄栁映新簾

栢陵飛燕埋香骨磓發千年日長白孝武秦王聴不得
從君翠髪蘆花色獨立南山守中國幾囘天上葬神仙
漏聲相將無斷絶(劉云神竒至于仙極矣獨屢言仙死不怪之怪乃大怪也)

　　梁臺古愁

　　梁王臺沼空中立天河之水夜飛入臺前鬬玉作蛟龍
緑粉掃天愁露濕撞鐘飲酒行射天金虎䠞裘噴血斑
朝朝暮暮愁海翻長繩繫日樂當年芙蓉凝紅得秋色
蘭臉别春啼脉脉蘆洲客鴈報春來寥落野篁秋漫白


　　勉愛行送小季之廬山

　　别栁當馬頭官槐如兔目欲將千里别持此易斗粟(劉云
非深愛不能道此兄弟情)南雲北雲空脉㫁靈臺經絡懸春線青軒
樹轉月滿牀下國飢兒夢中見(劉云苦哉)維爾之昆二十餘
年來持鏡頗有鬚辭家三載今如此索米王門一事無
荒溝古水光如刀庭南拱栁生蠐螬江干幼客真可念
郊原晚吹悲號號(劉云語自不同讀亦心嘔)

　　宫娃歌(此篇述宫女怨曠欲去之意)


　　蠟光髙懸照紗空花房夜𢷬紅守宮象口吹香毾㲪煖
七星挂城聞漏板寒入罘罳殿影昬綵鸞簾額着霜
痕啼蛄弔月鈎闌下屈(一作屋)膝銅鋪鏁阿甄(劉云兩語極是憔悴)
夢入家門上沙渚天河落處長洲路願君光明如太陽
放妾騎魚撇波去(劉云意到語盡無復餘怨麗語猶可及深情難自道)

　　春坊正字劍子歌

　　先輩匣中三尺水曽入吳潭斬龍子隙月斜明刮露寒
練帶平鋪吹不起鮫胎皮老蒺藜刺鸊鵜淬花白鷴尾

直是荆軻一片心莫教照見春坊字挼絲團金懸䍡&KR2014;
神光欲截藍田玉提出西方白帝驚嗷嗷鬼母秋郊哭
(劉云雖筆畫㸃綴簇宻而縱横用意甚麗劍身劍室紋理刻字束帯色雜無一疊犯乃不妨句意舂容俯仰秋
郊語甚竒不厭再言)

　　送沈亞之歌(并序)

　　文人沈亞之元和七年以書不中第返歸于吳江
吾悲其行無錢酒以勞又感沈之勤請乃歌一辭
以勞之


　　吳興才人怨春風桃花滿陌千里紅紫絲竹㫁驄馬小
家住錢塘東復東白藤交穿織書笈短䇿齊裁如梵夾
雄光寳礦獻春卿煙底驀波乗一葉春卿拾材白日下
擲置黄金觧龍馬攜笈歸江重入門勞勞誰是憐君者
吾聞壯夫重心骨古人三走無摧捽請君待旦事長鞭
他日還轅及秋律

　　美人梳頭歌

　　西施曉夢綃帳寒香鬟墮髻半沈檀轆轤咿啞轉鳴玉

驚起芙蓉睡新足雙鸞開鏡秋水光解鬟臨鏡立象牀
一編香絲雲散地玉釵落處無聲膩纎手却盤老鴉色
翠滑寳釵簪不得春風爛漫惱嬌慵十八鬟多無氣力
粧成&KR2052;鬌欹不斜雲裾數步踏鴈沙背人不語向何處
下階自折櫻桃花(劉云如書如畫有情無語更自可憐)

　　秦宫詩(并序)

　　漢秦宮將軍梁冀之嬖奴也秦宫得寵内舎故以
驕名大噪於人予撫舊而作長辭以馮子都之事

相為對望人云昔有之詩

　　越羅衫袂迎春風玉刻麒麟腰帶紅樓頭曲燕仙人語
帳㡳吹笙香霧濃人間酒暖春茫茫花枝入簾白日長
飛牕複道傳籌飲午夜銅盤膩燭黄秃衿小袖調鸚鵡
紫繡麻䪗踏哮虎砍桂銷金待曉筵白鹿青酥半夜煮
桐英永巷騎新馬内屋深屏生色畫開門爛用水衡錢
巻起黄河向身㵼皇天厄運猶曽裂秦宫一生花㡳活
鸞箆奪得不還人(劉云亦是妙思)醉睡氍毹滿堂月(劉云鈎深索隠如夢

如畫　又云極言梁氏連夜盛燕而秦宫得志可見至調鸚鵡半夜煮無不可道故知作者妙于形容末更奴
態人不能盡喻賦秦宫似泰宫何多才也　珊瑚鈎詩話云篇章以含蓄天成平夷恬淡為上破碎雕鎪怪險
蹶趨為下如李長吉錦囊句非曰不奇也而牛鬼蛇神太甚所謂施諸廟堂則駭矣)





　　唐詩品彚卷三十五

