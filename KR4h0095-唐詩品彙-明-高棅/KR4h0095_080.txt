







　　欽定四庫全書

　　唐詩品彚卷八十

　　明　高棅　編

　　五言排律十

　　餘響

　　柳宗元

　　詶婁秀才寓居開兀寺早秋月夜病中見寄

　　客有故園思瀟湘生夜愁病依居士室夢繞羽人丘味

道憐知止遺名得自求壁空殘月曙門掩候蟲秋(張文濳云
此聨為集中第一)謬委雙金重難將雜佩詶碧霄無枉路徒此
助離憂

　　韋使君黄溪祈雨見召從行至祠下口號

　　驕陽愆歲事良牧念菑畬列騎低殘月鳴笳度碧虛稍
窮樵客路遥駐野人居谷口寒流淨叢祠古木踈焚香
秋霧濕奠玉曉光初肸蠁巫言報精誠禮物餘惠風仍
偃草靈雨會隨車俟罪非真吏翻慙奉簡書


　　韓愈

　　送李尚書赴襄陽

　　帝憂南國切改命付忠良壤畫星揺動旗分獸簸揚五
營兵轉肅千里地還方控帶荆門逺飄浮漢水長賜書
寛屬郡戰馬隔鄰疆縱獵雷霆迅觀棋玉石忙風流峴
首客花艶大堤娼富貴由身致誰教不自強

　　和席八䕫(元和十一年䕫與公同掌制誥故有倚市吹竽之句)

　　綘闕銀河曙東風右掖春官隨名共羙花與思俱新綺

陌朝遊間綾衾夜直頻横門開日月高閣切星辰庭變
寒前草天銷霽後塵溝聲通苑急柳色壓城勻綸綍謀
猷盛丹青歩武親芳菲含黼藻光景暢形神傍砌看紅
藥廵池詠白蘋多情懐酒伴餘事作詩人倚市難藏拙
吹竽久混真坐慙空自老江海未寧身

　　劉禹鍚

　　元和癸巳歲仲秋詔發江陵偏師問罪蠻徼後
命宣慰釋兵歸降凱旋之辰率爾成詠寄荆南

嚴司空

　　蠻水阻朝宗兵符下渚宫前籌得上䇿無戰巳成功漢
使星飛入夷心草偃同觀謡開竹棧拜舞擲桑弓就日
知兵釋投人念鳥窮網羅三面解章奏九門通卉服聨
操袂雕題盡鞠躬降幡秋練白驛騎晝塵紅火號休傳
警機橋罷亘空登山不見虜振斾自生風江逺烟波靜
軍迴氣色雄佇看聞喜後金石賜元戎

　　李吉甫


　　癸巳歲吉甫園丘攝事合於中書後閣宿齋常
負忝媿移止於集賢院會門下相公以七言垂
寄亦有所酬短章絶韻不足抒意因叙所懐奉
寄相公兼呈集賢諸學士

　　淮海同三入樞衡過六年廟齋兢永夕書府會羣仙粉
壁連霜曙冰池對月圓歲時憂裏換鐘漏靜中傳蓬髪
顔空老松心契獨全贈言因傳說垂訓在三篇

　　裴度


　　奉酬中書相公至日圓丘攝事合於中書後閣
宿齋移止於集賢院叙懐見寄之作

　　翼亮登三命謨猷本一心致齋移祕府祗事見冲襟皓
月當延閣祥風自禁林相庭方積玉王度已如金運偶
唐虞盛情同丙魏深幽蘭與白雪何處寄庸音

　　李觀

　　御溝新柳

　　御溝迴廣陌芳柳對行人翠色枝枝滿年光樹樹新畏

逢攀折客愁見别離辰近映章臺騎遥分禁苑春嫩隂
初覆水高影漸離塵莫入胡兒笛還令淚濕巾

　　馮宿

　　御溝新柳

　　夾道天渠逺垂絲御柳新千條宜向日萬户共迎春輕
翠含煙發徴音逐吹頻靜看思渡口迴望憶江濵裊裊
分遊騎依依駐旅人陽和如可及攀折在兹辰

　　王良士


　　南至日隔仗望含元殿爐煙

　　抗殿䟽龍首高高接上𤣥節當南至日星是北辰天寳
㦸羅仙仗金罏引御煙霏微雙闕麗容曵九門連拂曙
祥光滿分晴瑞色鮮一陽今在厯生植仰陶甄

　　韋紓

　　風動萬年枝

　　嘉名標萬祀擢秀出深宫嫩葉含煙靄芳柯振惠風參
差揺翠色綺靡舞晴空氣禀禎祥異榮霑雨露同天年

方未極聖壽比應崇幸列華林裏知殊衆木中

　　宋廸

　　龍池春草

　　鳯闕韶光遍龍池草色勻煙波全讓緑堤柳不爭新翻
葉迎紅日飄香借白蘋幽姿偏占暮芳意欲留春已勝
生金埒長思藉玉輪翠華如見幸正好及兹辰

　　吕温

　　和李使君三郎早秋城北亭宴崔司士因寄闗

中張評事

　　黄花古城路上盡見青山桑柘晴川口牛羊落照間野
情隨卷幔軍事隔重闗道合偏多賞官微獨不閒鶴分
琴久罷書到鴈應還為謝登龍客瓊枝寄一攀

　　終南精舍月中聞磬

　　月峰禪室掩幽磬淨昬氛思入空門妙聲從覺路聞泠
泠流衆壑杳杳出重雲天籟疑難辨霜鐘詎可分偶來
遊法界便欲謝人羣竟夕聽真響塵心自觧紛


　　鮑溶

　　薦氷

　　西陸宜先啟春寒寢廟清歴官分氣候天子薦精誠巳
辨瑶池色如和玉佩鳴禮餘神轉肅曙後月殘明雅合
氷容潔非同雪體輕空憐一掬水珍重此時情

　　趙蕃

　　薦氷

　　仲月開凌室齋心感聖情寒姿分玉座皓彩發丹楹積

素因風壯虛空向日明遥涵牕户冷近映冕旒清在掌
光逾徹當軒質自輕良辰方可致由此表精誠

　　夏方慶

　　謝真人仙駕過舊山

　　何年成道去綽約化童顔天上辭真侣人間憶舊山桑
田今已變蘿徑尚堪攀雲覆瑶壇淨苔生丹竈閒逍遥
看白石寂寞閉𤣥闗應是悲塵累思將羽駕還

　　范傳正


　　謝真人仙駕過舊山

　　麾葢從仙府笙歌入舊山水流丹竈缺風起草堂闗白
鹿行為衛青鸞舞自閒種松鱗未老移石蘚仍斑望路
煙霄外廻輿嶺岫間豈惟遼海鶴空歎令威還

　　李君房

　　石季倫金谷故園

　　梓澤風流地凄凉跡尚存殘芳迷妓女衰草憶王孫舞
態隨人謝歌聲寄鳥言池平森灌木月落弔空園流水

悲難駐浮雲影自翻賓堦餘蘚石車馬詎喧喧

　　許堯佐

　　石季倫金谷故園

　　石氏遺文在凄凉見故園輕風思奏樂衰草憶行軒舞
榭荒苔掩歌臺墜葉繁斷雲歸舊壑流水咽清源曲渚
殘虹歛叢篁宿鳥喧空餘林上月長似對金罇

　　陳通方

　　春風扇微和


　　習習和風扇悠悠淑氣微陽升知候改律應喜春歸池
柳晴初折林鶯暖欲飛川源浮彩翠臺館動光輝汎豔
揺丹闕揚芳入粉闈發生當有分枯朽幸因依

　　張籍

　　送鄭尚書出鎮南海

　　逺鎮承新命王程不暇催班行爭路送恩賜併時來牙
斾從城展兵符到府開蠻流喧夜市海色潤南臺畫角
天邊月寒門嶺上梅去知公望重多是隔春迴


　　和盧常侍寄華山隠者鄭氏

　　猶坐三峰下年深學煉丹一間松葉屋數片石花冠酒
待山中飲琴將曲裏彈開門移逺竹剪草出幽蘭荒壁
通泉架晴崖曬藥壇寄知騎省客長向白雲看

　　新成甲仗樓

　　謝氏起高樓西臨城上頭圖功百尺麗藏器五兵脩結
構榱甍固虛明户檻幽魚龍卷旗幟霜雪積戈矛暑雨
歊蒸隔涼風宴位留地高形逺出山靜氣清優睥睨斜

光徹闌干宿霧浮芊芊秔稻色脉脉苑溪流郡化王丞
相詩成沈隱侯居兹良得景殊勝峴山遊

　　沈亞之

　　勤政樓下觀百官獻壽

　　御氣黄花節臨軒紫陌頭早陽生彩仗霽色入仙樓獻
壽皆鴛鷺瞻天在冕旒菊尊開九日鳯厯啓千秋樂闋
祥煙起杯酣瑞影收年年歌舞夕此地慶皇休

　　春色滿皇州


　　何處春歸好偏宜在雍州花明夾城道柳暗曲江頭風
軟遊絲重光融瑞氣浮鬬雞憐短草乳燕傍高樓繡轂
盈香陌新泉溢御溝行看日欲暮迴騎似川流

　　張嗣初

　　春色滿皇州

　　何處年華好皇州淑氣勻韶陽濳應律草木暗迎春柳
變金堤畔蘭抽曲水濱輕黄垂輦道微緑映天津麗景
浮丹闕晴光擁紫宸不知幽逺地今日幾枝新


　　滕邁

　　春色滿皇州

　　藹藹復悠悠春歸十二樓最明雲裏闕先滿日邊州色
媚青門外光揺紫陌頭上林榮舊樹太掖汎新流暖帶
祥煙起晴添瑞景浮陽和如啓蟄從此事芳遊

　　王涯

　　望禁門松雪

　　宿雲開霽景佳氣此時濃瑞雪凝清禁祥煙幕小松依

稀鴛瓦出隱映鳯樓重金闕晴光照瓊枝瑞色封葉鋪
全類玉柯偃乍疑龍詎比寒山上風霜老昔容

　　吳武陵

　　小松(貢院樓北新栽)

　　拂檻愛貞容移根自逺峰已曾經草没終不任苔封葉
少初陵雪鱗生欲化龍乘春濯雨露得地近垣墉逐吹
香微動含煙色漸濃時廻日月照為謝小山松

　　李紳


　　山出雲

　　杳靄祥雲起飄颺翠嶺新瑩峰開石秀吐葉間松春林
靜翻空少山明度嶺頻迴崖時掩鶴幽澗或隨人姑射
朝凝雪陽臺晚伴神悠悠九霄上應坐玉京賓

　　白行簡

　　春從何處來

　　欲識春生處先從木徳來入門濳報柳度嶺暗驚梅透
雪寒光散消氷水鏡開曉迎郊騎發夜逐斗杓迴淑氣

空中變新聲雨後催偏宜資律吕應是候陽臺

　　夫子鼓琴得其人

　　宣父窮𤣥奥師襄授素琴稍殊流水引全辨聖人心慕
徳聲逾感懐人意自深泠泠傳妙手摵摵振空林促調
清風至操絃白日沈曲終情不盡千古仰知音

　　李太尉重陽日得蘇屬國書

　　降虜意何如窮荒九月初三秋異鄉節一紙故人書對
酒情無極開緘思有餘感時空寂寞懐舊幾躊躇鴈盡

平沙逈煙銷大漠虚登臺南望處掩淚對雙魚

　　焦郁

　　春雲

　　漫漫天涯色乘春四望平不分殘照影何處斷魂聲繚
繞先經塞霏微近過城因風低未歛帶雨重還輕干吕
知時泰如膏候歲成小儒同品物無以答皇明

　　殷堯藩

　　中元日觀諸道士歩虛


　　𤣥都開秘籙白石禮先生上界秋光淨中元夜景清星
辰朝帝處鸞鶴歩虛聲玉樹花雖老珠宫月最明掃壇
天地肅投簡鬼神驚儻賜刀圭藥還留不死名

　　朱餘慶

　　晦日同至昆明池汎舟

　　故人同汎處逺色望中明靜見砂痕露微思月魄生周
迴餘雪在浩渺暮雲平戲鳥隨蘭棹空波盪石鯨劫灰
難問理島樹偶知名自省曾追賞無如此日情


　　賈島

　　别徐明府

　　抱琴非本意生事偶相縈口尚袁安節身無子賤名地
寒春雪盛山淺夕風輕百戰餘荒野千夫漸偶耕一杯
宜獨夜孤客戀交情明日疲驂去蕭條過古城

　　寄賀蘭朋吉

　　徃徃東林下花香似火焚故園從小别夜雨近秋聞野
菜連寒木枯株簇古墳汎舟同逺客尋事入幽雲斜日

閒門掩荒田細徑分相思蟬幾處偶坐蝶成羣(劉須溪云是謁
流麗)會宿曾論道登高省議文苦吟遥可想邊葉向紛紛

　　落第東歸逢僧伯陽

　　相逢須語笑人世别離頻曉去長侵月思鄉動隔春見
僧心暫靜從俗事多迍宇宙詩名小山河客路新翠桐
猶入爨清鏡未辭塵逸足思奔驥隨羣且退鱗宴乖紅
杏寺愁在緑楊津老病難為樂開眉賴故人

　　李程


　　春臺晴望

　　曲臺送春目景物麗新晴靄靄煙收翠忻忻木向榮靜
看遲日上閒愛野雲平風慢遊絲轉天開逺水明登高
塵慮息觀徼道心清更有遷喬意&KR0008;&KR0008;出谷鶯

　　鄭蕡

　　春臺晴望

　　追賞層臺逈登臨四望頻熈熈山雨霽濯濯柳條新草
長秦城夕花明漢苑春晴林翻去鳥紫陌度遊人旅客

風塵厭山家夢寐親遷鶯思出谷騫翥待芳辰

　　高弁

　　春臺晴望

　　層臺聊一望遍賞帝城春風煖聞啼鳥氷開見躍鱗晴
山煙外翠香蕊日邊新巳變青門柳初銷紫陌塵金湯
千里國車騎萬方人此處雲霄近憑高願致身

　　姚合

　　送楊尚書祭西岳


　　報功嚴祀典寵詔下明庭酒氣飄林嶺香煙入杳冥樂
清三奏備辭直百神聽衣拂雲霞濕詩通水石靈何因
逐騶騎暫得到巖扄

　　送家兄赴任昭儀

　　早得白眉名之官濠上城别離浮世事迢遞長年情廣
陌垂花影遥林起雨聲出闗春草長過汴夏雲生黠吏
先濳去疲人相次迎宴餘和酒拜魂夢共東行

　　冬夜宴韓卿宅送崔𤣥亮赴果州


　　䦨燭照重茵飛杯復幾分主人寒不寢上客曉離羣騎
吏縁青壁旌旗度白雲劒銘生蘚色巴字疊氷文華省
思仙侣疲民愛使君泠泠唯自適郡邸有誰聞

　　厲𤣥

　　緱山月夜聞子晉吹笙

　　緱山明月夜岑寂隔塵氛紫府參差曲清宵次第聞韻
流多入洞聲度半和雲拂竹鸞驚侣經松鶴舞羣蟾光
聽處合仙露望中分坐惜千嵒曙遺音過汝濆


　　鍾輅

　　緱山月夜聞王子晉吹笙

　　月滿緱山夜風傳子晉笙初聞盈谷逺漸聴入雲清杳
異人間曲遥分鶴上情孤鸞驚欲舞萬籟寂無聲此夕
留煙駕何時返玉京唯愁音響絶曉色出都城

　　許渾

　　蒜山津觀發軍

　　羽檄徵兵急轅門選將雄犬羊憂破竹貔虎極飛蓬定

繋猖狂虜何煩矍鑠翁更深黄石畧重振黒山公别馬
嘶營柳驚烏散井桐低星連寳劍殘日讓琱弓浪曉戈
鋋裏山晴鼔角中甲開魚照水旗颺虎拏風去想金河
逺行聞玉塞空漢庭應有問師律在元戎

　　送從兄别駕歸蜀川(并序)

　　從兄彦昭與桂陽令韋伯達貞元中俱為千牛伯
逹官至王府長史長慶中非罪受譴前年㑹赦復
故秋詔未及而巳殁從兄自蜀而南發旅櫬歸𦵏

途上既而西還因成十韵贈别

　　聞與湘南令童年侍玉墀家留秦塞曲官謫障江湄道
直奸臣屏寃深聖主知逝川東去疾霈澤北來遲清漢
龍髯絶蒼岑馬鬛移風凄聞笛處月冷罷琴時客路黄
公廟鄉闗白帝祠巳稱鸚鵡賦寧誦鶺鴒詩逺道書難
逹長亭酒莫持當憑蜀江水萬里寄相思

　　李商隱

　　武侯廟古栢


　　蜀相階前栢龍蛇捧閟宫隂成外江畔老向惠陵東大
樹思馮異甘棠憶邵公葉凋湘燕雨枝折海鵬風玉壘
經綸逺金刀歴數終誰將出師表一為報昭融

　　戲贈張書記

　　别館君孤枕空庭我閉闗池光不受月野氣欲沈山星
漢秋方㑹闗河夢幾還危絃傷逺道明鏡惜紅顔古木
含風久平蕪盡日閒心知兩愁絶不斷若連環(王荆公云唐人
學老杜而得其藩籬唯李義山一人而巳至如池光不受月野氣欲沈山之類雖少陵無以過也義山合處有

過人若用事深僻自是其短)

　　姚鵠

　　送僧歸新羅

　　渺渺萬餘里扁舟發落暉滄溟何歲别白首此時歸寒
暑途中變人烟嶺外稀驚天巨鰲起蔽日大鵬飛雪入
行沙履雲生坐石衣漢風深習得休恨本心違

　　馬戴

　　送冊東陵王使


　　越海傳金冊華夷禮命行片㠶秋色動萬里信潮生日
映孤舟出沙連絶島明翳空翻大鳥飛雪噴長鯨舊鬢
迴應改遐荒夢易驚何當理風檝天外問來程

　　岐陽逢曲陽故人話舊

　　異地還相見平生分可知壯年俱欲暮徃事盡堪悲道
路頻艱阻親朋久别離解兵逃白刃謁帝直明時淹疾
生涯故因官世業移鷄鳴闗月落鴈度朔風吹客涙翻
岐下鄉心落海湄積愁何計遣滿酌浣相思


　　李頻

　　陜州題河上亭

　　岸擁洪流急亭開清興長當軒沙草晚入坐水風凉獨
鳥驚來客孤雲觸去檣秋聲和逺雨暮色帶微陽浪靜
澄牕影沙明發簟光逍遥每盡日誰識愛滄浪

　　送太學吳康仁及第南歸

　　因為太學選志業徹春閨首領諸生出先登上第歸一
榮猶未巳具慶且應稀縱馬行青草臨岐脫白衣家遥

楚國寄㠶對漢山飛知已盈華省看君再發機

　　府賦觀蘭亭圖

　　徃會人何處遺蹤事可觀林亭今日在草木古春殘筆
想吟中駐杯疑飲後乾向青穿峻嶺當白認回湍月影
牕間夜湖光枕上寒不知詩酒客誰更慕前歡

　　杜荀鶴

　　御溝柳

　　律到九重春溝連柳色新細籠穿禁水輕拂入朝人日

近韶光早天低聖澤勻谷鶯栖未穩宫女畫難真楚國
空揺浪隨堤暗惹塵何如帝城裏先得覆龍津

　　張喬

　　華州試月中桂

　　與月轉鴻濛扶踈萬古同根非生下土葉不墮秋風每
向圓時足還隨缺處空影高羣木外香滿一輪中未種
丹霄日應虛白兔宫何當因羽化細得問𤣥功

　　公乗憶


　　春風扇微和

　　麗日催遲景和風扇早春暖浮丹鳯闕韶媚黒龍津澹
蕩迎仙仗霏微送畫輪緑揺宫柳散紅待禁花新舞席
濳迴雪歌筵暗起塵幸當陽候日一願及佳辰

　　鄭谷

　　奉詔試春漲曲江池(乾符丙申春)

　　王澤尚通津恩波此日新深疑一夜雨逺似五湖春汎
灧翹振鷺澄清躍紫鱗翠低孤嶼柳香失半汀蘋鳯輦

尋佳境龍舟命近臣桂華如入手願作從遊人

　　逺遊

　　江湖猶足事食宿戌鼙喧久客秋風起孤舟夜浪飜鄉
音離楚水廟貌入湘源岸對鳬鷖小林垂橘柚繁津官
來有意漁者笑無言早晚酬僧約中條有藥園

　　入閣

　　袐殿臨軒日和鑾返正年兩班文武盛百辟羽儀全霜
漏清中禁風旗拂曙天門嚴新契勘仗入邇承宣玉几

當紅旭金爐縱碧煙對敡稱法吏贊引出宫鈿言動揮
毫疾威容執簿專壽山晴靉靆顥氣暖連延禮有鴛鸞
集恩無雨露偏小臣叨備位歌詠㤗階前

　　華山

　　峭仞聳巍巍晴嵐染近畿孤高不可狀圖寫盡應非絶
頂神仙會半空鸞鶴飛雲臺分逺靄樹谷隱斜暉墜石
連村響狂雷發廟威氣中寒渭濶影外白樓微雲對蓮
花落泉撗露掌飛乳懸危磴滑樵徹上方稀澹泞生真

趣逍遥息世機野花明澗路春蘚澁松圍逺洞時聞磬
羣僧畫掩扉他年洗塵骨香火願相依

　　陸扆

　　禁林聞曉鶯

　　曙色分層漢鶯聲繞上林報花開瑞錦催柳綻黄金斷
續隨風逺間闗送月沈語當温樹近飛覺禁園深繡户
驚殘夢瑶池囀好音願將棲息意從此沃天心

　　唐詩品彚巻八十

