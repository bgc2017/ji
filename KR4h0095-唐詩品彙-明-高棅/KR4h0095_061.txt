







　　欽定四庫全書

　　唐詩品彚巻六十一

　　明　髙棅　編

　　五言律詩六

　　正宗(下)

　　王維

　　奉和聖製賜史供奉曲江宴應制

　　侍從有鄒枚瓊筵向水開言陪栢梁宴新下建章來對

酒山河滿移舟草樹廻天文同麗日駐景借行杯

　　從岐王過楊氏别業應教

　　楊子談經處淮王載酒過興闌啼鳥緩坐久落花多逕
轉廻銀燭林開散玉珂嚴城時未啓前路擁笙歌

　　同崔員外秋宵寓直

　　建禮髙秋夜承明候曉過九門寒漏徹萬井曙鍾多月
迥藏珠斗雲消出絳河更慚衰朽質南陌共鳴珂

　　早朝


　　栁暗百花明春深五鳯城城烏睥睨曉宫井轆轤聲方
朔金門侍班姬玉輦迎仍聞遣方士東海訪蓬瀛

　　和尹諌議史館山池

　　雲館接天居霓裳侍玉除春池百子外芳樹萬年餘洞
有仙人籙山藏太史書君恩深漢帝且莫上空虚

　　詶比部楊員外暮宿琴臺朝躋書閣率爾見贈
之作

　　舊簡拂塵看鳴琴候月彈桃源迷漢姓松樹有秦官空

谷歸人少青山背日寒羡君棲隱處遥望白雲端

　　酬張少府

　　晚年惟好靜萬事不關心自顧無長策空知返舊林松
風吹解帶山月照彈琴君問窮通理漁歌入浦深

　　輞川閒居贈裴秀才廸

　　寒山轉蒼翠秋水日潺湲倚杖柴門外臨風聽暮蟬渡
頭餘落日墟里上孤烟復值接輿醉狂歌五桞前(劉云類以
無情之景述無情之意復非作者所有)


　　山居秋暝

　　空山新雨後天氣晚來秋明月松間照清泉石上流竹
喧歸浣女蓮動下漁舟隨意春芳歇王孫自可留(劉云總無
可㸃自是好)

　　歸嵩山作

　　清川帶長薄車馬去閒閒流水如有意暮禽相與還荒
城臨古渡落日滿秋山(劉云已近自然)迢遞嵩高下歸来且閉
關(方虚谷云閒適之趣淡薄之味不求工而自工者此也)


　　山居即事

　　寂寞掩柴扉蒼茫對夕暉鶴巢松樹遍人訪蓽門稀嫩
竹含新粉紅蓮落故衣渡頭燈火起處處採菱歸

　　輞川閒居

　　一從歸白社不復到青門時倚簷前樹逺看原上村青
菰臨水映白鳥向山翻寂寞於陵子桔橰方灌園(方虚谷云
予於摩語山下孤烟逺村天邊獨樹髙原未嘗不心醉與其時倚簷前樹逺看原上村尤心醉也)

　　終南山


　　太乙近天都連山到海隅白雲廻望合青靄入看無分
野中峯變陰晴衆壑殊欲投人處宿隔水問樵夫(劉云語不
深僻清奪衆妙)

　　晚春嚴少尹與諸公見過

　　松菊荒三徑圖書共五車烹葵邀上客看竹到貧家雀
乳先春草鶯啼過落花自憐黄髪暮一倍惜年華

　　過香積寺

　　不知香積寺數里入雲峯古木無人逕深山何處鍾泉

聲咽危石日色冷青松薄暮空潭曲安襌制毒龍

　　登辨覺寺

　　竹逕從初地蓮峯出化城牎中三楚盡林外九江平軟
草承趺坐長松響梵聲空居法雲外觀世得無生

　　送李判官赴江東

　　聞道皇華使方隨皂葢臣封章通左語冠冕化文身樹
色分楊子潮聲滿富春遥知辨璧吏恩到泣珠人

　　送嚴秀才還蜀


　　寧親為令子似舅即賢甥别路經花縣還鄉入錦城山
臨青塞斷江向白雲平獻賦何時至明君憶長卿

　　送岐州源長史歸(源與余同在崔常侍幕時崔已沒)

　　握手一相送心悲安可論秋風正蕭索客散孟嘗門故
驛通槐里長亭下槿原征西舊旌節從此向河源

　　送張道士歸山

　　先生何處去王屋訪茅君别婦留丹訣驅鷄入白雲(劉云
兩語皆别)人間若剰住天上復離羣(劉云新意)當作遼城鶴仙歌

使爾聞

　　送平淡然判官

　　不識陽關路新從定逺侯黄雲斷春色畫角起(或作越)邊
愁瀚海經年别交河出塞流須令外國使知飲月支頭
(經年别一作經年到)

　　送趙都督赴代州(得青字)

　　天官動將星漢地桞條青萬里鳴刁斗三軍出井陘忘
身辭鳯闕報國取龍庭豈學書生軰牕間著一經


　　送方城韋明府

　　遥思葭菼際寥落楚人行髙鳥長淮水平蕪故郢城使
車聽雉乳縣鼓應鷄鳴若見州從事無嫌手板迎(劉云平平
寫到盡)

　　送梓州李使君

　　萬壑樹參天千山響杜䳌山中一夜雨樹杪百重泉漢
女輸撞布巴人訟芋田文翁翻教授不敢倚先賢

　　送劉司直赴安西


　　絶域陽關道胡沙與塞塵三春時有鴈萬里少行人苜
蓿隨天馬葡萄逐漢臣當令外國懼不敢覔和親(劉云無意
之意)

　　送張五諲歸宣城

　　五湖千萬里況復五湖西漁浦南陵郭人家春榖溪欲
歸江淼淼未到草萋萋(劉云最是自得)憶想蘭陵鎮可宜猨更
啼

　　送友人南歸


　　萬里春應盡三江鴈亦稀連天漢水廣孤客郢城歸(劉云
盡謝㸃染情思蕭然)鄖國稻苗秀楚人菰米肥懸知倚門望遥識
老萊衣

　　送賀遂員外外甥

　　南國有歸舟荆門泝上流蒼茫葭菼外雲水與昭丘檣
帶城烏去江連暮雨愁猿聲不可聼莫待楚山秋

　　送楊長史赴果州

　　褒斜不容幰之子去何之鳥道一千里猿聲十二時官

橋祭酒客山木女郎祠别後同明月君應聽子規

　　送邢桂州

　　鐃吹喧京口風波下洞庭赭圻將赤岸擊汰復揚舲日
落江湖白潮來天地青明珠歸合浦應逐使臣星

　　送崔三往宻州覲省

　　南陌去悠悠東郊不少留同懐扇枕戀獨念倚門愁路
遶天山雪家臨海樹秋魯連功未報且莫蹈滄洲

　　送丘為落第歸江東


　　憐君不得意況復桞條春為客黄金盡還家白髮新五
湖三畝宅萬里一歸人知爾不能薦羞稱獻納臣

　　送崔九興宗遊蜀

　　送君從此去轉覺故人稀徒御猶廻首田園方掩扉出
門當旅食中路授寒衣江漢風流地遊人何處歸

　　漢江臨汎

　　楚塞三湘接荆門九𣲖通江流天地外山色有無中郡
邑浮前浦波瀾動逺空襄陽好風日留醉與山翁


　　登河北城樓作

　　井邑傳巖上客亭雲霧間髙城眺落日極浦映蒼山岸
火孤舟宿漁家夕鳥還寂寥天地暮心與廣川閒

　　被出濟州

　　㣲官易得罪謫去濟川隂執政方持法明君無此心閭
閻河潤上井邑海雲深縱有歸來日多愁年鬢侵

　　使至塞上

　　單車欲問邊屬國過居延征蓬出漢塞歸鴈入胡天大

漠孤烟直長河落日圓蕭關逢候吏都護在燕然

　　晚春門思

　　新粧可憐色落日巻羅幃鑪氣清珍簞墻隂上玉墀春
蟲飛網户暮雀隱花枝向晚多愁思閒牕桃李時(劉云不俯
仰刻盡甚有意味)

　　秋夜獨坐

　　獨坐悲雙鬢空堂欲二更雨中山果落燈下草蟲鳴白
髪終難變黄金不可成欲知除老病惟有學無生


　　觀獵

　　風勁角弓鳴(劉云氣㮣)將軍獵渭城草枯鷹眼疾雪盡馬蹄
輕忽過新豐市還歸細桞營回看射鵰處千里暮雲平
(劉云極是盡意)

　　岑參

　　滻水東店送唐子歸嵩陽

　　墅店臨官路重城壓御堤山開㶚水北雨過杜陵西歸
夢愁能作鄉書醉懶題橋回忽不見征馬尚聞嘶


　　送張郎中赴隴右覲省卿公

　　中郎鳯一毛世上獨賢豪弱冠已銀印出身惟寶刀還
家卿月逈度隴將星高幕下多相識邊書醉懶操

　　送鄭少府赴滏陽

　　子真河朔尉邑里帶清漳春草迎袍色晴花拂綬香青
山入官舍黄鳥度宫墻若到銅臺上應憐魏寢荒

　　送張子尉南海

　　不擇南州尉髙堂有老親樓臺重蜃氣邑里雜鮫人海

暗三山雨花明五嶺春此鄉多寶玉慎勿厭清貧

　　送任郎中出守明州

　　罷起郎官草初分刺史符城邊樓枕海郭裏樹侵湖郡
政傍連楚朝恩獨借吳觀濤秋正好莫不上姑蘇

　　趙少尹南亭送鄭侍御歸東臺

　　紅亭酒甕香白面綉衣郎砌冷蟲喧座簾踈月到牀鐘
催離思急絃逐醉歌長關樹應先落隨君滿路霜

　　送四鎮薛侍御東歸


　　相送淚沾衣天涯獨未歸将軍初得罪門客復何依夢
去湖山濶書停隴鴈稀園林幸接近一為到柴扉

　　送張子東歸

　　白羽緑弓絃年年只在邊還家劒鋒盡出塞馬蹄穿逐
虜西踰海平胡北到天封矦應不逺燕頷豈徒然

　　送張卿郎君赴硤石尉

　　卿家送愛子愁見灞陵春草羡青袍色花隨黄綬新縣
西函谷路城北大陽津日暮征鞍去東郊一片塵


　　奉送李太保兼御史大夫充渭北節度使即太
尉光弼弟

　　詔出未央宫登壇近總戎上公周太保副相漢司空弓
抱關西月旗翻渭北風弟兄皆許國天地荷成功

　　虢州送天平何丞入京市馬

　　關樹晚蒼蒼長安近夕陽回風醒别酒細雨濕行裝習
戰邊塵黒防秋塞草黄知君市駿馬不是學燕王

　　送揚州王司馬


　　君家舊淮水水上到揚州海樹青官舍江雲黒郡樓東
南隨去鳥人吏待行舟為報吾兄道如今已白頭

　　送王七録事赴虢州

　　早嵗即相知嗟君最後時青雲仍未達白髪已成絲小
店關門樹長河華岳祠𢎞農民吏待莫使馬行遲

　　送懐州吳别駕

　　灞上桞枝黄壚頭酒正香春流飲去馬暮雨濕行裝驛
路通函谷州城接太行覃懐人總喜别駕得王祥


　　武威暮春聞宇文判官西使還已到晉昌

　　片雨過城頭黄鸝上戍樓塞花飄客淚邊桞掛鄉愁白
髪悲明鏡青春換弊裘君從萬里使聞已到𤓰州

　　寄左省杜拾遺

　　聯歩趨丹陛分曹限紫㣲曉隨天仗入暮惹御香歸白
髪悲花落青雲羡鳥飛聖朝無闕事自覺諌書稀

　　酬崔十三侍御登玉壘山思故園見寄

　　玉壘天晴望諸峯盡覺低故園江樹北斜日嶺雲西曠

野看人小長空共鳥齊山高徒仰止不得日攀躋

　　登總持寺

　　高閣逼諸天登臨近日邊晴開萬井樹愁看五陵烟檻
外低秦嶺牎中小渭川早知清淨理常願奉金仙

　　題金城臨河驛樓

　　古戍依重險髙樓見五涼山根盤驛道河水浸城墻庭
樹巢鸚鵡園花隱麝香忽如江浦上憶作捕魚郎

　　題永樂韋少府㕔壁


　　大河南郭外終日氣昬昬白鳥下公府青山當縣門故
人是邑尉過客駐征軒不憚烟波濶思君一笑言

　　宿岐州北郭嚴給事别業

　　郭外山色暝主人林館秋踈鍾入卧内片月到牀頭遥
夜惜已半清言殊未休君雖在青𤨏心不忘滄洲

　　奉陪封大夫九日登髙(得雲字)

　　九日黄花酒登髙㑹昔聞霜威逐亞相殺氣傍中軍横
笛驚征鴈嬌歌落塞雲邊頭幸無事醉舞荷吾軍


　　陪封大夫宴瀚海亭納涼(得時字)

　　細管雜清絲千杯倒接䍦軍中乘興出海上納涼時日
没鳥飛急山髙雲過遲吾從大夫後歸路擁旌旗

　　梁州陪趙行軍龍岡寺北庭泛舟宴王侍御

　　誰宴霜臺使行軍粉署郎唱歌江鳥没吹笛岸花香酒
影揺新月灘聲聒夕陽江鐘聞已暮歸棹緑川長

　　晚發五渡

　　客厭巴南地鄉隣劒北天江村片雨外野寺夕陽邊芋

葉藏山徑蘆花間渚田舟行未可住乗月且須牽

　　巴南舟中夜書事

　　渡口欲黄昬歸人爭渡喧近鐘清野寺逺火㸃江村見
鴈思鄉信聞猨積淚痕孤舟萬里夜秋月不堪論

　　巴南舟中思陸渾别業

　　瀘水南州逺巴山北客稀嶺雲撩亂起溪鷺等閒飛鏡
裏愁衰鬢舟中換旅衣夢魂知憶處無夜不先歸

　　初至犍為作


　　山色軒楹内灘聲枕席間草生公府靜花落訟庭閒雲
雨連三峽風塵接百蠻到來能幾日不覺鬢毛斑

　　故僕射裴公挽歌(歸綘郡葬)

　　五府瞻髙位三台喪大賢禮容還故絳寵贈冠新田氣
歇汾隂鼎魂歸京兆天先時劍已殁壠樹乆蒼然

　　故河南尹岐國公贈工部尚書蘇公挽歌

　　白日扄泉户青春掩夜臺舊堂堦草長空院砌花開山
晚銘旌去郊寒騎吹廻三川難可見應惜庾公才


　　高適

　　送劉評事充朔方判官賦得征馬嘶

　　征馬向邊州蕭蕭嘶未休思深應帶别聲斷為兼秋岐
路風將逺關山月共愁贈君從此去何日大刀頭

　　送魏八

　　更沽淇上酒還泛驛前舟為惜故人去復憐嘶馬愁雲
山行處合風雨興中秋此路無知已明珠莫暗投

　　河西送李十七


　　邊城多逺别此去莫徒然問禮知才子登科及少年出
門㸔落日驅馬向秋天髙價人爭重行當早着鞭

　　送白少府送兵之隴右

　　殘更登隴首逺别指臨洮為問關中事何如州縣勞軍
容隨赤羽樹色引青袍誰斷單于臂今年太白髙

　　淇上送韋司倉往滑臺

　　飲酒莫辭醉醉多適不愁孰知非逺别終念對窮秋滑
臺門外見淇水眼前流君去應回首風波滿渡頭


　　送鄭侍御謫閩中

　　謫去君無恨閩中我舊過大都秋鴈少只是夜猿多東
路雲山合南天瘴癘和自當逢雨露行矣慎風波

　　送李侍御赴安西

　　行子對飛蓬金鞭指鐵騘功名萬里外心事一杯中虜
障燕支北秦城太白東離魂莫惆悵㸔取寶刀雄

　　送蔡十二之海上

　　黯然何所為相對但悲酸季弟念離别賢兄救急難河

流氷處盡海路雪中寒尚有南飛鴈知君不忍看

　　别韋兵曹

　　離别長千里相逢數十年此心應不變他事已徒然惆
悵春光裏蹉蛇桞色前逢時當自取有爾欲先鞭

　　同衛八題陸少府書齋

　　知君薄州縣好静無冬春散帙至棲鳥明燈留故人深
房臘酒熟髙院梅花新若是周旋地當令風義親

　　同羣公登濮陽聖佛寺閣


　　落日登臨處悠然意不窮佛因初地識人覺四天空來
鴈清霜後孤㠶逺樹中徘徊傷寓目蕭索對寒風

　　使青夷軍入居庸二首

　　匹馬行將乆征途去轉難不知邊地别祗訝客衣單溪
冷泉聲苦山空木葉乾莫言關塞極雲雪尚漫漫

　　古鎮青山口寒風落日時巖巒鳥不過氷雪馬堪遲出
塞應無䇿還家賴有期東山足松桂歸去結茅茨

　　自薊北歸


　　驅馬薊門北北風邊馬哀蒼茫逺山口豁達胡天開五
將己深入前軍止半廻誰憐不得意長劒獨歸来

　　途中寄徐録事(比以王書見贈)

　　落日風雨至秋天鴻㕍初離憂不堪比旅館復何如君
又幾時去我知音信踈空多篋中贈長見右軍書

　　醉後贈張九旭

　　世上謾相識此翁殊不然興來書自聖醉後語尤顛白
髪老閒事青雲在目前牀頭一壺酒能更幾回眠


　　别韋五

　　徒然酌杯酒不覺散人愁相識仍逺别欲歸翻旅遊夏
雲滿郊甸明月照河洲莫恨征途逺東㸔漳水流

　　别馮判官

　　碣石遼西地漁陽薊北天關山唯一道雨雪盡三邊才
子方為客将軍止渇賢遥知幕府下書記日翩翩

　　别王八

　　征馬嘶長路離人挹佩刀客來東道逺歸去北風高時

候何蕭索鄉心正鬱陶傳君遇知已行日有綈袍

　　送董判官

　　逢君説行邁倚劒别交親幕府為才子將軍作主人近
關多雨雪出塞有風塵長䇿須當用男兒莫顧身

　　送蹇秀才赴臨洮

　　悵望日千里如何今二毛猶思陽谷去莫厭隴山髙倚
馬見雄筆隨身唯寶刀料君終自至勲業在臨洮

　　送張瑶貶五溪尉


　　他日維貞榦明時懸鏌鎁江山遥去國妻子獨還家離
别無嫌逺沉浮勿强嗟南登有詞賦知爾弔長沙

　　獨孤判官部送兵

　　餞君嗟逺别為客念周旋征路今如此前軍猶𦕈然出
關逢漢壁登隴望胡天亦是封侯地期君早着鞭



　　唐詩品彚巻六十一

