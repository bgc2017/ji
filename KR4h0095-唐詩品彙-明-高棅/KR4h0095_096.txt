







　　欽定四庫全書

　　唐詩拾遺巻六

　　明　高棅　編

　　五言律詩(中)

　　錢起

　　嵗初歸舊山詶寄皇甫侍御

　　欲知愚谷好乆别與春還鶯暖初歸樹雲晴却戀山石
田耕種少野客性情閒求仲應難見殘陽且掩闗


　　送屈突司馬充安西書記

　　制勝三軍勁澄清萬里餘星飛龎統驥箭發魯連書海
月低雲斾江霞入錦車遥知太阿劍計日斬鯨魚

　　送時暹避難適荆南

　　三歎把離袂七哀深我情雲天愁逺别豺虎擁前程駐
馬戀擕手隔河聞哭聲相思昬若夢淚眼幾時明

　　送凍供奉恩勅放歸覲省

　　得意今如此清光不可攀臣心堯日下鄉思楚雲間楊

桞深歸棹芙蓉棲舊山採蘭兼衣錦何似買臣還

　　送上官侍御

　　執簡朝方下乗軺去不賖感恩輕逺道入幕比還家碣
石春雲色邯鄲古樹花飛書報明主烽戍静天涯

　　送栁道士

　　去世能成道遊仙不定家歸期干嵗鶴行邁五雲車海
上春應盡壺中日未斜不知相憶處琪樹幾枝花

　　送李判官赴桂州幕


　　欲知儒道貴縫掖見諸侯且感千金諾寧辭萬里遊鴈
飛侵瘴逺桂水出雲流坐惜離居晚相思緑蕙秋

　　嵗暇題茅茨

　　谷口逃名處歸來遂野心薄田供嵗酒喬木待新禽溪
路春雲重山厨夜火深桃源應漸好仙客許相尋

　　詠門上畫松上元王杜三相公

　　昔聞生澗底今見起毫端衆草此時沒何人知嵗寒豈
能裨棟宇且欲出門闌只在丹青筆淩雲也不難


　　衡門春後

　　不厭晴林下微風處葛巾寧唯北忩客自謂上皇人叢
篠輕新暑孤花占晚春寄言莊叟蝶與爾得天真

　　題呉通微主人

　　食貧無盡日有願幾時諧長嘯秋光晚誰知志士懐朝
烟不起竈寒葉欲連階飲水仍留我孤燈㸃夜齋

　　九日閒居寄登高數子

　　初服棲窮巷重逰憶舊逰門閒謝病日心醉授衣秋酒

盡寒花笑庭空暝雀愁今朝落㡌客幾處管絃畱

　　劉長卿

　　長門怨

　　何事長門閉珠簾只自垂月移深殿早春向後宫遲蕙
草生閒地梨花發舊枝芳菲似恩幸看却被風吹

　　湘妃廟

　　荒祠古木暗寂寂北江濆未作湘南雨知為何處雲苔
㾗斷珠履草色帶羅裙莫唱迎仙曲羈臣不可聞


　　過桃花夫人廟(即息夫人)

　　寂寞應千載桃花想一枝路人看古木江月向空祠雲
雨飛何處山川是舊時獨憐春草色猶似憶佳期

　　移使鄂州次峴陽館懐舊居

　　多慙恩未報敢問路何長萬里通秋鴈千峯共夕陽舊
遊成逺道此去更迷鄉草露空山裏朝朝滿客裳

　　鄂渚聼杜别駕彈胡琴

　　文姬留此曲千載一知音不解胡兒語空愁楚客心聲

随邉草動意入隴雲深何事長江上蕭蕭出塞吟

　　登思禪寺上方經脩竹茂林

　　上方幽且暮臺殿隱朦朧逺磬秋山裏清猿古木中衆
溪連竹路諸嶺共松風儻許棲林下甘成白首翁

　　過隱空和尚故居

　　自從飛錫去人到沃州稀林下期何在山中春獨歸踏
花尋舊徑映竹掩空扉寥落東風上猶堪静者稀

　　秋夜北山精舍觀禮如師梵


　　焚香奏仙唄向夕遍空山清切兼秋逺威儀對月閒静
分巖響答散逐海還潮幸得風吹去随人到世間

　　宿北山於禪寺

　　上方鳴夕磬林下一僧還密行傳人少禪心對虎閒青
松臨古路白日滿寒山舊識牕前桂經霜更待攀

　　集梁耿開元寺所居院

　　到君幽卧處為我掃莓苔花雨無時落松風終日來路
經深竹過門向逺山開豈得長高枕中朝正用才


　　韋應物

　　月夜㑹徐十一草堂

　　空齋無一事岸幘故人期暫輟觀書夜還題翫月詩逺
鐘高枕後清露捲簾時暗覺新秋近殘河欲曙遲

　　移府候曉呈兩縣僚友

　　趨府不遑安中宵出户看滿天星尚在近壁燭仍殘立
馬頻驚曙垂簾却避寒可憐同宦者應悟下流難

　　送宣城路録事


　　江上宣城郡孤舟逺到時雲林謝家宅山水敬亭祠綱
紀多閒日觀逰得賦詩都門且盡醉此别數年期

　　送李二歸楚州(時李季弟牧楚州被訟赴急)

　　情人南楚别復詠在原詩忽此嗟岐路還令泣素絲風
波朝夕達音信往來遲好去扁舟客青雲何處期

　　送張侍御袐書江左覲省

　　莫歎都門路歸無駟馬車繡衣猶在篋芸閣巳觀書沃
野収紅稻長江釣白魚晨飡亦可薦名利欲何如


　　送顔司議使蜀訪圖書

　　軺駕一封急蜀門千嶺曛詎分江轉字但見路縁雲山
館夜聽雨秋猿獨呌羣無為乆留滯聖主待遺文

　　任洛陽丞答前長安田少府問

　　相逢且對酒相問欲何如數嵗猶卑吏家人笑著書告
歸今未得榮宦又知踈日日生春草空令憶舊居

　　淮上遇洛陽李主簿

　　結茅臨古渡卧見長淮流牕裏人將老門前樹巳秋寒

山獨過鴈暮雨逺來舟日夕逢歸客那能㤀舊遊

　　皇甫冉

　　温湯即事

　　天仗星辰轉霜冬景氣和樹含温液潤山入繚垣多丞
相金錢賜平陽玉輦過魯儒求一謁無路獨何如

　　送榮别駕赴華州

　　直到三峯下應無累日程高車入郡舍流水出闗城草
色田家逈槐陰府吏迎還將海沂咏籍甚漢公卿


　　送常大夫加散騎常侍赴朔方

　　故壘烟霞後新軍河塞間金貂寵漢將玉節度蕭闗澶
漫沙平雪依稀漢口山人知竇車騎計日勒銘還

　　送栁八員外赴江西

　　岐路多無極長江九派分行人随旅鴈楚樹入湘雲乆
在征南役何殊薊北勲離心不可問嵗暮雪紛紛

　　送蕭獻士

　　惆悵烟郊晚依然此送君長河隔旅夢浮客伴孤雲淇

上春山直黎陽大道分西陵儻一弔應有士衡文

　　同李司直諸公暑夜館南徐

　　何處多明月津庭暑夜深烟霞不可望雲樹更沈沈好
在呉中隱仍為洛下吟微官朝復夕牽强亦何心

　　贈普門上人

　　支公身欲老長在沃州多慧力堪傳教禪功乆伏魔山
雲随坐處江草伴頭陀借問迴心後賢愚去幾何

　　同樊潤州遊郡東山


　　北固多陳迹東山復盛遊鐃聲發大道草色引行騶此
地何時有長江自古流頻随公府歩南客寄徐州

　　皇甫曽

　　送普門上人還陽羡

　　花宫難乆别道者憶千燈殘雪入林路暮山歸寺僧日
光依嫩草泉響滴春冰何用求方便看心是上乗

　　寄張衆甫

　　悲風生舊浦雲嶺隔東田伏臘同雞黍柴門閉雪天孤

村明夜火稚子候歸船静者心相憶離居畏度年

　　送歸中丞使新羅

　　南憲銜恩去東夷汎海行天遥辭上國水盡到孤城已
變炎涼氣仍愁浩淼程雲濤不可極來往見雙旌

　　釋皎然

　　隴頭吟

　　秦嶺隴氐羌征人去未央如何幽咽水併欲斷君腸西
注悲窮漢東分憶故鄉旅魂聲攪亂無夢到遼陽


　　春日陪顔使君真卿皇甫曽西亭重㑹韻海諸
生

　　為重南臺客朝朝㑹魯儒暄風衆木變清影片雲孤峯
翠飄簷下溪光照座隅不將簮艾隔知與道情俱

　　夏日集裴録事北亭避暑

　　前林夏雨歇為我生凉風一室煩暑外衆山清影中㤀
歸親野水適性許雲鴻蕭散都曹吏還將静者同

　　遊溪待月


　　溪色思汎月沿洄欲未歸殘燈逢水店踈磬憶山扉夜
浦魚驚少空林鵲遶稀可中纔望見撩亂擣寒衣

　　經仙人渚即沈山下古人沈羲白日昇仙處

　　日月人間短何時此得仙古山春巳盡遺渚事空傳不
見騰雲駕徒聞洗藥泉如今成逝水翻使恨流年

　　題鄭容江畔桐齋

　　客齋開别住坐占緑江濆流水非外物間雲長屬君浮
榮未可累曠達若為羣風起高桐下清絃日日聞


　　秋宵書事寄呉慿處士

　　真性在方丈寂蓼無四鄰秋天月色正清夜道心真大
夢觀前事浮名誤此身不知庭樹意榮落感何人

　　送沈居士還太原

　　辭鄉因世難家族盛南朝名重郊居賦才高獨酌謡浪
花飄一葉峯色向三條高逸雖成性弓旌肯㤀招

　　宿呉匡山破寺

　　雙峯百戰後真界滿塵埃蔓草緣空壁悲風起故臺野

花閒更發山月暝還來何事池中水東流獨不回

　　寒食日集報徳事解公房

　　欲問章陵寺支公住幾年亂山春靄裏微逕古松邉寂
寂傳燈地寥寥禁火天世人多暗室白日為誰懸

　　奉同盧使君㓜平遊精舍寺

　　影刹西方在虚空翠色分人天霽後見猿鳥定中聞真
界隱清壁春山淩白雲今朝石門㑹千古仰斯文

　　題報徳寺清幽上人西峯寺即陳文帝故鄉


　　陳世凋亾後仁祠識舊山帝鄉喬木在空見白雲還雙
塔寒林外三陵暮雨間此中雖戰勝君獨起禪闗

　　遥和塵外上人與陸灃夜集山寺問湼槃義兼
賞陸生文巻(上人自號北山子)

　　共是竹林賢(孫綽僧史以七人配徳嵇阮號竹林七賢)心從貝葉傳説經看
月喻開巻愛珠連清淨遥城外蕭條古塔邉應随北山
子髙頂枕雲眠

　　送劉司法之越州


　　蕭蕭鳴夜角驅馬背城濠雨後寒流急秋來朔吹高三
山期望海八月欲觀濤幾日西陵路應逢謝法曺

　　送嚴明府入闗謁黎京兆

　　春日異秋風何為怨别同潮迴芳渚沒花落晝山空旅
候聞嘶馬殘陽望斷鴻應思京内史相見直城中

　　送陸判官歸杭州

　　芳草濳州路乗軺憶再旋餘花古林下殘月舊池邉峯
色雲端寺潮聲海上天明朝富春渚應見謝公船


　　峴山送裴秀才赴舉

　　漢家招秀士峴上送君行萬里見秋色兩河傷别情王
師出西鎬虜冦避東平天府登名後廻看楚水清

　　釋靈一

　　酬陳明府舟中見贈

　　長溪通夜静素舸與人閒月影沈秋水風聲落暮山稻
花千頃外蓮葉兩河間陶令多真意相思一解顔

　　再還宜豐寺


　　再尋招隱地重㑹宿心期樵客問歸日山僧記别時野
雲陰逺甸秋水漲前池勿謂探形勝吾今不好竒

　　自大林與韓明府歸郭中精舍作

　　野客同舟楫相擕復一歸孤雲生暮景逺岫帶春暉不
道還山是誰云向郭非禪門有通隱喧寂共忘機

　　釋法振

　　送常大夫赴朔方

　　關山今不掩軍候鳥先知大漠嫖姚入烏孫部曲随高

旌天外駐寒角月中吹歸到長安第花應再滿枝

　　嚴維

　　贈萬經

　　萬公長慢世昨日又隳官縱酒真彭澤論詩得建安家
山伯禹宂别墅小長千輙有時人至牕前白眼看

　　秋夜船行

　　扁舟時屬暝月上有餘輝海燕秋還去漁人夜不歸中
流何寂寂孤棹也依依一㸃前村火誰家未掩扉


　　耿湋

　　出塞

　　漢家邉事重竇憲出臨戎絶漠秋山在陽闗舊路通列
營依茂草吹角向高風更就燕然石看銘破虜功

　　遊鍾山紫芝觀

　　繫舟仙宅下清磬落春風雨過芝田長雲深藥徑重古
房青磴接虚殿紫烟濃鶴駕何時去遊人自不逄

　　詣順公問道


　　此身知是妄逺逺詣支公何法住持後能逃生死中秋
苔經古徑籜葉滿踈叢方便如開誘南宗與北宗

　　新蟬

　　今朝蟬忽鳴遷客若為情便覺一年謝能令萬感生微
風方滿樹落日欲沈城為問同懐者凄凉聽幾聲

　　雨中宿義興寺

　　遥夜宿東林蟲聲階草深高風初落葉多雨未歸心家
國身猶負星霜鬢巳侵滄洲縱不去何處有知音


　　送王秘書歸江東

　　迴首望知音逶遲桑柘林人歸海郡逺路入雨天深萬
木經秋葉孤舟向暮心唯餘江畔草應見白頭林

　　送胡校書秩滿歸河中

　　古樹汾陰道悠悠東去長位卑仍解印身老又還鄉河
水平秋岸闗門向夕陽音書須數寄莫學晉嵇康

　　璿公房懐舊

　　逺公傳教畢身沒向他方弔客來何見門人閉影堂紗

燈臨古砌塵札在空牀寂寞疏鐘後秋天有夕陽

　　李端

　　題從叔沆林園

　　阮宅閒園暮牕中見樹陰樵歌依逺草僧語過長林鳥
哢花間曲人彈竹裏琴自嫌身未老已有住山心

　　送少㣲上人入蜀

　　削髪本求道何方不是歸松風開法席江月濯禪衣飛
閣蟬鳴早漫天客過稀戴顒常執筆不覺此身非


　　雨後輞川

　　驟雨歸山盡頺陽入輞川看虹登晚墅踏石過春泉紫
葛藏仙井黄花出野田自知無去路廻歩就人烟

　　同皇甫侍御題惟一上人房

　　焚香居一室盡日見空林得道輕年暮安禪愛夜深東
西皆是夣存沒豈闗心唯羡諸童子持經在竹陰

　　同裴員外宿薦福寺僧舍

　　潘安秋興動涼夜宿僧房倚杖雲離月垂簾竹有霜迴

風生逺逕落葉颯長廊一與交親㑹空貽別後傷

　　送客往湘江

　　識君年已老孤棹向瀟湘素髪臨高鏡清晨入逺鄉三
山分夏口五兩映涔陽更逐巴東客南行淚幾行

　　送友人逰蜀

　　嘉陵天氣好百里見雙流帆影緣巴字鐘聲出漢州緑
原春草晚青木暮猿愁正是風流地遊人易白頭

　　送友人遊江東


　　江上花開盡南行少見春鳥聲悲古木雲影入通津返
景斜連草迴潮暗動蘋謝公今在郡應喜得詩人

　　送樂平苗明府

　　本自求彭澤誰云道里賖山從古壁斷江向弋陽斜暮
色随楓樹陰雲暗荻花諸矦舊調鼎應重宰臣家

　　韓翃

　　送張儋水路歸北海

　　千里東歸客孤心憶舊遊片帆依白水高枕卧青州栢

寢寒蕪變梧臺宿雨収知君心興逺每上海邉樓

　　送李侍御起徐州行營

　　少年兼柱史東至舊徐州逺屬平津閣前驅博望侯向
營淮月滿吹角楚天秋客夢依依處寒山對白樓

　　李中丞宅夜宴送丘侍御赴江東便往辰州

　　積雪臨堦夜重裘對酒時中丞違沈約才子送丘遲一
路三江上孤舟萬里期辰州佳興在他日寄新詩

　　送李侍御歸宣州使幕


　　春草東江外翩翩北路歸官齊魏公子身逐謝𤣥暉山
色随行騎鶯聲傍客衣主人池上酌携手暮花飛

　　送田倉曹汴州覲親

　　拜慶承天寵朝來辭漢宫玉杯分湛露金勒借追風古
驛秋山下平蕪暮雨中翩翩魏公子人看度闗東

　　奉和元相公家園即事寄王相公

　　共列中台貴能齊物外心迴車青閣晚觧帶碧茸深寒
水分畦入晴花度竹尋題詩更相應一字重千金


　　盧綸

　　題雲際寺上方

　　松高蘿蔓輕中有石牀平下界水長急上方燈自明空
門不昜啟初地本無程迴歩忽山盡萬緣從此生

　　同崔峒慈恩寺避暑

　　寺涼高樹合臥石緑雲中伴鶴慙仙侣依僧學老翁魚
沈荷葉露鳥散竹林風始悟塵居者應將火宅同

　　春陪李庻子遵善寺東院曉望


　　映竹水田分當山起鴈羣陽峯高對寺陰井下通雲雪
盡唯逄鶴花時此見君由來禪誦地多有謝公文

　　寄司空曙

　　壯志随年盡謀身獨未安艱危交契絶老大别離難臘
近晴多暖春遲夜却寒誰憐少兄弟五十未為官

　　送顔推官遊銀夏謁韓大夫

　　叢篁呌寒笛滿眼寒山青才子罇前畫將軍石上銘獵
聲雲外響戰血雨中腥若樂從來事因君一涕零


　　送元昱尉義興

　　欲成雲海别一夜夣天涯白浪緣江雨青山遶縣花風
標當劇部冠帶稱儒家去矣謝親愛知余髪已華

　　送永陽崔明府

　　鶴唳蒹葭曉中流見楚城浪清風乍息山白月猶明廢
路開荒木歸人種古營懸聞正訛俗邴曼最知名

　　送寧國夏矦丞

　　楚國青蕪上秋雲似白波五湖長路少九派斷山多謝

守通詩宴陶公許醉過憮然餞離阻年鬢兩蹉跎

　　崔峒

　　宿禪智寺上方演大師院

　　石林高幾許金刹在中峯白日空山梵清霜後夜鐘竹
牕廻翠壁苔徑入寒松幸接無生法疑心怯所從

　　題空上人石室

　　早晚悟無生頭陁不到城雲山知夏臘猿鳥見脩行地
僻無溪路人尋逐水聲年年深谷裏誰識逺公名


　　登蔣山開善寺

　　山殿秋雲裏香煙出翠微客尋朝磬至僧背夕陽歸下
界千門見前朝萬事非看心兼送目葭菼暮依依

　　送李道士歸山

　　秋城臨古路城上望君還曠野入寒草獨行隨逺山授
人鴻寳内将犬白雲間早晚燒丹罷遥知氷雪顔

　　郎士元

　　送彭偃房由赴朝因寄錢大郎中季十七舍人


　　衰病已經年西峰望楚天風光欺鬢髪秋色換山川寂
寞浮雲外支離漢水邉平生故人逺君去話&KR1008;然

　　送李遂之越

　　未習風波事初為東越遊露霑湖草晚月照海山秋梅
市門何處蘭亭水尚流西興待潮信落日滿孤舟

　　送錢拾遺歸兼寄劉校書

　　墟落歳陰暮桑榆烟景昬蟬聲静空館雨色隔秋原歸
客不可望悠然林外村終當報芸閣携手醉柴門


　　司空曙

　　望水

　　高原晴見水楚色藹相和野極空如雪天遥不辨波永
無人跡到獨有鳥聲過况在蒼茫外殘陽照更多

　　宿青龍寺故曇上人院

　　年深宫院在舊客自相逄閉户臨寒竹無人有夜鐘降
龍今巳去巢鶴竟何從坐見繁星曉凄凉識舊峰

　　苖發


　　送司空曙之蘇州

　　盤門呉舊地蟬盡早秋時歸國人皆乆移家君獨遲廣
陵經水宿建業有僧期若到棲霞寺應看江總碑

　　蔣渙

　　登栖霞寺

　　三休尋磴道九折歩雲霓瀍澗臨江北郊原極海西沙
平𤓰歩出樹逺緑楊低南指晴天外青峯是㑹稽

　　途次維揚望京口寄白下諸公


　　北望情何限南行路轉深晚帆低荻葉寒日下楓林雲
白蘭陵渚煙青建業岑江天秋向盡無處不傷心

　　包何

　　和孟䖍州閒居即事

　　古郡鄰江嶺公庭半薜蘿府寮閒不出山鳥静偏過睥
睨臨花栁闌干枕芰荷麥秋今巳至君聽兩岐歌

　　包佶

　　同李吏部伏日口號呈元庶子路中丞


　　火炎逢六月金伏過三庚幾度衣裳澣誰家枕簟清頒
氷無下位裁扇有高名吏部還開甕殷勤二客情

　　林珝

　　送安養閻主簿還竹寺

　　分手怨河梁南征厯漢陽江山追宋玉雲雨夢襄王醉
裏宜城近歌中郢路長更尋栖枳處猶是念仇香

　　張萬頃

　　送裴明府


　　夕膳望東周晨裝不少留酒中同樂事闗外起離憂座
濕秦山雨庭寒渭水秋何當鷹隼擊來拂古林遊

　　魏兼恕

　　送張兵曺赴營田

　　河曲今無戰王師每務農選才當重委足食乃深功草
色孤城外雲山絶漠中蕭闗休歎别歸望在乗驄

　　周瑀

　　送潘三入京


　　故人嗟此别相送出烟坰栁色分官路荷香入水亭離
歌未盡曲酌酒共㤀形把手河橋上孤山日暮青

　　王烈

　　酬崔峒

　　徇世甘長往逄時忝一官欲朝青瑣去差向白雲看榮
寵無心易艱危抗節難思君寫懐抱非敢和幽蘭

　　顧況

　　鄱陽大雲寺一公房


　　盡日陪游處斜暉竹院清定中觀有漏言下證無生色
界聊傳法空門不用情欲知相去近鐘鼓兩三聲

　　戎昱

　　塞下曲

　　北風凋白草胡馬日駸駸夜後戍樓月秋來邉將心鐡
衣霜雪重戰馬嵗年深自有盧龍塞烟塵飛至今

　　送嚴十五之長安

　　送客身為客思家愴别家暫収雙眼淚遥想五陵花路

逺征車逈山迴劍閣斜長安君到日春色未應賖

　　成都送嚴十五之江東

　　江都萬里外别後幾悽悽峽路花應發津亭栁正齊酒
傾遲日暮川濶逺天低心繫征帆上随君到剡溪

　　張南史

　　殷卿宅夜宴

　　日暗城烏宿天寒櫪馬嘶詞人留上客妓女出中閨積
雪連燈照囘廊映竹迷太常今夜宴誰不醉如泥


　　送鄭録事赴太原

　　歎息不相見紅顔今白頭重為西候别方起北風愁六
月胡天冷雙城汾水流盧諶即故吏還復向并州

　　送李侍御入茅山採藥

　　苦縣家風在茅山道籙傳聊停驄馬使却就紫陽仙江
海生岐路雲霞入洞天莫令千嵗鶴飛到草堂前

　　朱灣

　　假攝池州留别東溪隱居


　　一官仍是假豈願數離羣愁鬢看如雪浮名認是雲暫
辭南國隱莫動北山文今夜松溪月還應夢見君

　　冷朝陽

　　同張深秀才遊華巖寺

　　同遊雲外寺渡水入禪關立掃牕前石坐看池上山有
僧飛錫到留客話松間不是緣名利好來長伴閒

　　宿栢巖寺

　　幽寺在巖中行唯一逕通客吟孤嶠月蟬噪數枝風秋

色生苔砌泉聲入梵宫吾師脩道處不與世間同

　　于鵠

　　題宇文裔山寺讀書院

　　讀書林下寺不出動經年草閣連僧院山厨共石泉雪
庭無履跡龕壁有燈烟年少今頭白刪詩到幾篇

　　温泉僧房

　　雲裏前朝寺脩行獨幾年山村無施食盥潄亦安禪古
塔巢溪鳥深房閉谷泉自言曾入室知處梵王天


　　陳潤

　　賦得池塘生春草

　　謝公遺詠處池水夾通津古往人何在年來草自春色
宜波際緑香愛雨中新今日青青意空悲行路人

　　登西靈塔

　　塔廟出招提登臨碧海西不知人意逺漸覺鳥飛低稍
與雲霞近如將日月齊遷喬未得意徒欲躡雲梯

　　楊衡


　　題山寺

　　千峯白露後雲壁掛殘燈曙色海邉日經聲松下僧意
閒門不閉年去水空澄稽首如何問森羅盡一乗

　　劉商

　　題山寺

　　扁舟水淼淼曲岸復長塘古寺春山上登樓憶故鄉雲
烟横極浦花木擁迴廊更有思歸意晴明陟上方

　　題廢禪居寺


　　凋殘精舍在連歩訪緇衣古殿門空掩楊花雪亂飛鶴
巢松影薄僧少磬聲稀青眼能留客踈鐘逼夜歸

　　送林衮侍御東歸秩滿赴上都

　　幾年烏府内何處逐鳬歸闗吏迷驄馬銅章累繡衣野
人山草緑客路栁花飛況復長安逺音書從此稀

　　送李元規昆季赴舉

　　見誦甘泉賦心期折桂歸鳯雛皆五色鴻漸又雙飛别
思看衰栁秋風動客衣明朝問禮處暫覺鴈行稀


　　戴叔倫

　　長門怨

　　自憶專房寵曾居第一流移恩向何處暫妬不容収夜
静管絃絶月明宫殿秋空將舊時意長望鳯凰樓

　　潭州使院書情寄江夏賀蘭副端

　　雲雨一蕭散悠悠闗復河俱從汎舟役近隔洞庭波春
水去不盡秋風今又過無因得相見却恨寄書多

　　留别宋處士


　　留歡方繼燭此㑹豈他人鄉里遊從舊兒童内外親夜
深愁不醉老去别何頻莫折園中栁相看惜暮春

　　送李審之桂州謁中丞叔

　　知音不可遇才子向天涯逺水下山急孤舟上路賖亂
雲収暮雨雜樹落秋花到日應文㑹風流勝阮家

　　送李明府之任

　　身為百里長家寵五諸侯含笑聼猿犺揺鞭望斗牛梅
花堪比雪芳草不知愁別後南風起相思夢嶺頭


　　送崔拾遺峒江淮訪圖書

　　九重辭諌諍萬里採風謡闗外逄秋月天涯過晚潮鴈
來雲杳杳木落浦蕭蕭空怨他鄉别廻舟暮寂寥

　　已上係中唐之詩

　　劉長卿

　　送南特進赴歸行營

　　聞道軍書至揚鞭不問家虜雲連白草漢月到黄沙汗
馬河源飲燒羌隴坁遮翩翩新結束去逐李輕車


　　錢起

　　送夏侯審校書東歸

　　楚鄉飛鳥沒獨與碧雲還破鏡催歸客殘陽見舊山詩
成流水上夢盡落花間儻寄相思字愁人定解顔

　　秋夕與梁鍠文宴

　　客到衡門下林香蕙草時好風能自至明月不須期秋
葉翻荷影晴光脆栁枝留懽羙清夜寧覺曉鐘遲

　　李端


　　送新城戴叔倫

　　遥想隋堤路春天楚國晴白雲當海斷青草隔淮生鴈
起斜還直潮囘逺復平萊蕪不可到一醉送君行

　　耿湋

　　逄故人

　　因君知此事流浪巳忘機乆客多人識高年衆病歸連
雲湖色逺度雪鴈聲稀又説家林盡悽傷淚滿衣

　　李嘉祐


　　九日

　　惆悵重陽日空山野菊新兼葭百戰地江海十年人歎
老看衰栁傷秋對白蘋孤樓聞夕磬塘路向城闉

　　送王牧

　　細草緑汀洲王孫耐薄遊年華初冠帶文采舊弓裘野
渡花爭發春塘水亂流使君憐小阮應念倚門愁

　　韓翃

　　送郭贊府


　　駿馬淮南客歸時引望新江聲六合暮楚色萬家春白
紵歌西曲黄苞寄北人不知心賞夜早晚見行塵

　　巳上原係摘句今増入全詩





　　唐詩拾遺巻六

