







　　欽定四庫全書

　　唐詩拾遺巻五

　　明　高棅　編

　　五言律詩(上)

　　王勃

　　山居晚眺贈王道士

　　金壇踈俗宇玉洞似仙羣花枝栖晚露峯葉度晴雲斜
照移山影迴沙擁籀文琴尊方待興竹樹巳迎曛


　　楊炯

　　紫騮馬

　　俠客重周遊金鞭控紫騮蛇弓白羽箭鶴轡赤茸鞦發
跡來南海長鳴向北州匈奴今未滅畫地取封侯

　　盧照鄰

　　梅花落

　　梅嶺花初發天山雲未開雪去疑花滿花邉似雪廻因
風入舞袖雜粉向粧臺匈奴幾萬里春至不知來


　　辛司法宅觀妓

　　南國佳人至北堂羅薦開長裙随鳯管促柱送鸞杯雲
光身後落雪態掌中回到愁金谷晚不怪玉山頽

　　李嶠

　　和周記室從駕曉發合壁宫

　　濯龍春苑曙翠鳯曉旗舒野色開烟後山光澹月餘風
長笳響咽川迥騎行踈珠履陪山駕金聲動屬車

　　晚景悵然簡二三子


　　楚客秋悲動梁臺夕望賖梧桐稍下葉山桂欲開花氣
影迎寒露光収向晚霞長歌白水曲空對緑池華

　　和杜學士江南初霽羇懐

　　大江開宿雨征棹下春流霧巻晴山出風恬晚浪収岸
花明水樹川鳥亂沙洲羈眺傷千里勞歌動四愁(此篇與韋
承慶浮江旅思討後四句同而少異矣)

　　詠桂

　　未植銀宫裏寧移玉殿幽枝生無限月花滿自然秋俠

客條為馬仙人葉作舟願君期道術攀折可淹留

　　劉友賢

　　奉和晦日高文學置酒林亭

　　春來日漸賒琴酒逐年華欲向文通徑先經武子家池
碧新流滿巖紅落照斜興䦨情未盡歩歩惜風花

　　駱賓王

　　同張二詠鴈

　　唼藻滄江逺銜蘆紫塞長霧深迷曉景風急斷秋行陣

照通宵月書封幾夜霜無復能鳴分空知愧稻梁

　　樂大夫挽歌二首

　　蒿里誰家地松門何代丘百年三萬日一別幾千秋反
照寒無影窮泉凍不流居然同物化何處欲藏舟

　　一旦先朝菌千秋揜夜臺青烏新兆去白馬故人來草
露當春泣松風向夕哀寧知荒壠外弔鶴自徘徊

　　陳子昻

　　晦日高文學置酒林亭


　　尋春逰上路追宴入山家主第簪纓滿皇州景望華玉
池初吐溜珠樹始開花歡娯方未極林閣散餘霞

　　宋之問

　　幸少林寺應制學置酒林

　　紺宇横天室廻鑾指帝休曙陰迎日盡春氣抱喦流空
樂繁行漏香烟薄綵斿玉膏從此汎仙馭接浮丘

　　宿清逺峽山寺

　　香岫懸金刹飛泉界石門空山唯習静中夜寂無喧説

法初聞鳥看心欲定猿寥寥隔塵事何異武陵源

　　遊韶州廣果寺

　　景殿臨丹壑香臺隠翠霞巢飛含象鳥砌蹋雨空花寳
鐸揺初霽金池映晚沙莫愁歸路逺門外有三車

　　使往天平軍約與陳子昻新鄉為期及還而不
相遇

　　入衛期之子于嗟不少留情人去何處淇水日悠悠恒
碣青雲斷衡漳白露秋知君心許國不是愛封侯


　　寄天台司馬道士

　　卧來生白髪覧鏡忽成絲逺愧飡霞子童顔且自持舊
遊惜踈曠微尚日磷&KR0008;不寄西山藥何由東海期

　　送田道士使蜀投龍

　　風馭忽泠然雲臺路幾干蜀門峯勢斷巴字水形連人
隔壺中地龍遊洞裏天贈言囘馭日圖畫彼山川

　　沈佺期

　　奉和送金城公主適西蕃應制


　　金牒扶丹掖銀河屬紫閽那堪將鳯女還似嫁烏孫玉
就歌中怨珠辭掌上恩西戎非我匹明主至公存

　　答寗愛州書

　　書報天中赦人從海上聞九泉開白日六翮起青雲質
幸恩先貸情孤枉未分自憐涇渭別誰與奏明君

　　魏元忠

　　侍宴梁王宅應制

　　大君敦宴賞萬乗下梁園酒助閒平樂人霑雨露恩榮

光開帳殿佳氣滿旌門願陪南嶽壽長奉北宸尊

　　鄭愔

　　陪幸昭容院獻詩三首

　　地軸樓居逺天台闕路賖何如遊帝宅即此對仙家座
拂金壺電池揺玉酒霞無因秦漠隔别訪武陵花

　　宫掖賢才重山林高士難不言辭輦地更有結廬歡池
棟清温燠巖牕起沍寒幽亭有仙桂聖主萬春看

　　褨流天上轉茅宇禁中開河鵲填橋至山熊避檻來庭

花採菉蓐巖石歩莓苔願奉輿圖泰長聞錦翰裁

　　奉和送金城公主適西蕃應制

　　下嫁戎庭逺和親漢禮優笳聲出虜塞簫曲背秦樓貴
主悲黄鶴征人怨紫騮皇情眷億兆割念俯懐柔

　　張易之

　　侍從過公主尚宅侍宴探得風字應制

　　逐賞平陽第鳴笳上苑東鳥鳴千户竹蝶舞萬花叢時
攀小山桂共挹大王風坐客無勞起秦簫曲未終


　　蕭至忠

　　九日侍宴應制

　　望幸三秋暮登髙九日初朱旗廵漢苑翠蓋俯秦墟寵
極萸房遍恩深菊酎餘承歡何以答萬億奉宸居

　　奉和九月九日登慈恩寺浮圖應制

　　天蹕三乗啟星輿六轡行登高凌寳塔目極徧王城神
衛空中遶仙歌雲外清重陽千萬夀率舞頌昇平

　　周利用


　　奉和九月九日登慈恩寺浮圖應制

　　出豫乗金節飛文煥日宫萸房開聖酒㮏苑被𤣥功塔
向三天逈池収八解空叨恩奉蘭籍終愧洽薫風

　　閻朝隱

　　九日侍宴應制(得筵字)

　　九九待神仙高高坐半天文章二曜動氣色五星連簮
紱趨星極笙歌接御筵願因汎菊酒相守百千年

　　于經野


　　奉和九日侍宴應制(得樽字)

　　御氣三秋節登高九曲門桂筵羅玉爼菊醴溢芳樽遵
渚歸鴻度承雲舞鶴騫微臣濫陪賞空荷聖明恩

　　武平一

　　侍宴安樂公主新宅應制

　　紫漢秦樓敞黄山魯館開簮裾分上席歌舞列平臺馬
既如龍至人疑學鳯來幸忻聮棣萼何以接鄒枚

　　奉和金城公主適西畨應制


　　應化三邉静通姻四海安還將膝下愛時副域中歡聖
念飛𤣥藻仙儀下白蘭日斜征葢沒歸騎動鳴鑾

　　徐彦伯

　　奉和金城公主適西畨應制

　　鳯扆憐蕭曲鸞閨念掌珍虜庭遥築館漢䇿重和親星
轉銀河夕花移玉樹春聖心悽送逺留蹕望征塵

　　崔湜

　　奉和金城公主適西畨應制


　　懐戎前册備降女舊姻脩簫鼔辭家怨旌㫋出塞愁尚
孩中念切方逺御慈流顧乏謀臣用仍勞聖主憂

　　薛稷

　　奉和金城公主適西畨應制

　　天道能殊俗深仁乃戢兵懐荒寄赤子忍愛鞠蒼生月
下瓊娥去星分寳婺行關山馬上曲相送不勝情

　　馬懐素

　　奉和金城公主適西畨應制


　　帝子今何去重姻適異方離情愴宸掖别路遶闗梁望
絶園中桞悲纒陌上桑空餘願黄鶴東顧意廻翔(西域傳公
主歌曰願為黄鶴兮歸故鄉)

　　李適

　　奉和九月九日登慈恩寺浮圖應制

　　鳯輦乗朝霽鶯林對晚秋天文貝葉冩聖澤菊花浮塔
似神功過龕疑佛影留幸陪清漢蹕欣奉浄居遊

　　侍宴長寧公主東莊應制


　　鳯樓紆睿幸龍舸暢宸襟歌舞平陽第園亭沁水林山
花添聖酒澗竹繞薫琴願奉瑶池駕千春侍徳音

　　李乂

　　和人日晴暉閣宴羣臣

　　上月燈臺賞中天御輦飛後庭聮舞唱前席仰恩輝睿
竹風雲起農祥雨雪霏幸陪人勝節長願奉垂衣

　　劉憲

　　七夕


　　秋吹過雙闕星仙動二靈更深移月鏡河淺度雲軿殿
主徴方朔人間失武丁天文兹夜裏光映紫微庭

　　蘇頲

　　題壽安王主簿池館

　　洛邑通馳道韓郊在屬城館將花雨映潭與竹聲清賢
俊鸞栖棘賓遊馬佩衡願言随狎鳥從此濯吾纓

　　張説

　　皇帝降誕日集賢殿賜燕


　　仲秋金帝起五日土行標瑞表壬寅露光傳甲子宵陰
風吹大澤夢日照昌朝不獨華封老千年喜祝堯

　　奉和同玉真公主過大哥山池應制

　　緑竹初成苑丹砂欲化金乗龍與驂鳯歌吹滿山林爽
氣凝波逈寒光映浦深㤀憂題此觀為樂賞同心

　　過庾信宅

　　蘭城追宋玉舊宅偶辭人筆涌江山氣文驕雲雨神包
胥非救楚随㑹返留秦獨有東陽守來嗟古樹春


　　和魏僕射還鄉

　　富貴還鄉國光輝滿舊林秋風樹不淨君子歎何深故
老空懸劍鄰交日散金衆芳揺落盡獨有嵗寒心

　　和使

　　江勢連山逺天涯此夜愁霜空極天静寒月帶江流思
起南征棹文高北望樓自憐如墜葉汎汎侶仙舟

　　南中贈高六戩

　　北極辭明代南溟宅放臣丹誠由義盡白髪帶愁新鳥

墮炎洲氣花飛洛水春平生歌舞席誰憶不歸人

　　巳上係初唐之詩

　　張九齡

　　春江晚景

　　江林皆秀發雲日復相鮮征路那逄此春心益𣺌然興
來祇自得佳處莫能傳薄暮津亭下餘花落客船

　　送楊道士往天台

　　鬼谷還成道天台去學仙行應松子化留與世人傳此

地烟波逺何時羽駕旋當須一把袂城郭共依然

　　孫逖

　　和常州崔使君詠後庭梅二首

　　聞唱梅花落江南春意深更傳千里外來入越人吟弱
榦紅粧倚繁香翠羽尋庭中自公日歌舞向芳陰

　　梅院重門掩遥遥歌吹邉庭深人不見春至曲能傳花
落彈棋處香來薦枕前使君停五馬行樂此中偏

　　詶萬八賀九雲門寺歸溪中作


　　晚從靈境出林壑曙雲飛稍覺清溪盡迴瞻畫刹微獨
園餘興在孤棹宿心違更憶登攀處天香滿䄂歸

　　奉和崔司馬逰雲門寺

　　繫馬清溪樹禪門春氣濃香臺花下出講座竹間逄覺
路山童引經行谷鳥從更言窮寂滅廻䇿上南峯

　　王灣

　　奉同賀監林月清酌

　　華月當秋滿朝軒假興同淨林新霽入窺院小凉通碎

影行筵裏揺花落酒中清宵照愁意併此助文雄

　　崔顥

　　王家少婦(一作古意)

　　十五嫁王昌盈盈入畫堂自矜年最少復倚婿為郎舞
愛前溪緑歌憐子夜長閒來鬭百草度日不成粧

　　岐王席觀妓

　　二月春來半王家日正長栁垂金屋暖花發玉樓香拂
匣先臨鏡調笙更炙簧還將歌舞態只擬奉君王


　　孟浩然

　　江上寄崔少府

　　春堤楊桞發憶與故人期草木本無意榮枯自有時山
陰定逺近江上日相思不及蘭亭事空吟祓禊詩

　　寄弟

　　獻䇿金門去承歡綵服違以吾一日長念爾聚星稀昬
定須温席寒多未授衣桂枝如巳擢早逐鴈南飛

　　題惠上人房


　　帶雪梅初暖含烟桞尚青未窺童子偈得聽法王經㑹
理知無我觀空厭有形迷心應覺悟客思不遑寧

　　次蔡陽館

　　日暮馬行疾城荒人住稀聽歌疑近楚投館忽如歸魯
堰田疇廣章陵氣色微明朝拜嘉慶須着老萊衣

　　泊牛渚趁薛八船不及

　　星羅牛渚夕風退鷁舟遲浦溆常同宿烟波忽間之榜
歌空裏失船火望中疑明發汎滄海茫茫何處期


　　送蘇六從軍

　　才有幕中畫而無塞上勲漢兵將滅虜王粲始從軍旌
斾邉庭去山川地脉分平生一匕首感激贈夫君

　　送辛大

　　南國辛居士言歸舊竹林未逄調鼎用徒有濟川心予
亦㤀禨者田園在漢陰因君故鄉去還寄式微吟

　　羙人分香

　　艶色本傾城分香更有情髻鬟垂欲解眉黛拂能輕舞

學平陽態歌翻子夜聲春風狹斜道含笑待逄迎

　　賦得盈盈樓上女

　　夫婿乆别離青樓空望歸粧成巻簾坐愁思懶縫衣燕
子家家入楊花處處飛空牀難獨守誰為解金徽

　　王維

　　歸輞川作

　　谷口踈鐘動漁樵稍欲稀悠然逺山暮獨向白雲歸菱
蔓弱難定楊花輕易飛東臯春草色惆悵掩柴扉


　　送張判官赴河西

　　單車曽出塞報國敢邀勲見逐張征虜今思霍冠軍沙
平連白雪蓬巻入黄雲慷慨倚長劍高歌一送君

　　送丘為往廣州

　　宛洛有風塵君行多苦辛四愁連漢水百口寄随人槐
色陰清晝楊花惹暮春朝端肯相送天子繡衣臣

　　送崔興宗

　　巳恨親皆逺誰憐友復稀君王未西顧遊宦盡東歸塞

濶山河淨天長雲樹微方同菊花節相待洛陽扉

　　送孫秀才

　　帝城風月好况復建平家玉枕雙文簟金盤五色𤓰山
中無魯酒松下飯胡麻莫厭田家苦歸期逺復賖

　　送孫二

　　郊外誰相送夫君道術親書生鄒魯客才子洛陽人祖
席依寒草行車起暮塵山川何寂寞長望涙沾巾

　　遊李山人所居因題屋壁


　　世上皆如夢狂來或自歌問年松樹老有地竹林多藥
倩韓康賣門容向子過翻嫌枕席上無那白雲何

　　待儲光羲不至

　　重門朝巳啟起坐聼車聲要欲聞清佩方將出户迎晚
鐘鳴上苑踈雨過春城了自不相顧臨堂空復情

　　恭懿太子挽歌二首

　　蘭殿新恩切椒宫夕思幽白雲随鳯管明月在龍樓人
向青山哭天臨渭水愁雞鳴常問膳今恨玉京留


　　西望昆池濶東瞻下杜平山朝豫章館樹轉鳳凰城五
校連旗色千門疊鼓聲金環如有驗還向畫堂生

　　岑參

　　送韋侍御先歸京(得寛字)

　　聞欲朝龍闕應須拂豸冠風霜随馬去炎暑為君寒客
淚題書落鄉愁對酒寛先慿報親友後月到長安

　　送崔員外入奏因訪故園

　　欲謁明光殿先趨建禮門仙郎去得意亞相正承恩竹

裏巴山道華間漢水源慿將兩行淚為訪邵平圜

　　送襄州任别駕

　　别乗向襄州蕭條楚地秋江聲官舍裏山色郡城頭莫
羡黄公葢須乗彦伯舟高陽諸醉客唯見古時丘

　　陕州月城樓送辛判官入京

　　送客飛鳥外城頭樓最髙尊前遇風雨牕裏動波濤謁
帝向金殿随身唯寳刀相思灞陵月秖有夢偏勞

　　祁四再赴江南别詩


　　萬里來又去三湘東復西别多人換鬢行逺馬穿蹄山
驛秋雲冷江帆暮雨低憐君不解説相憶在書題

　　稠桑驛喜逄嚴河南中丞便别(得時字)

　　駟馬映花枝人人來路窺離心且莫問春草自應知不
謂青雲客猶思紫禁時(參忝西掖曾聮接)别君能幾日看取鬢
成絲

　　送王録事却歸華陰王録事自華陰尉受虢州
録事參軍旬日却復舊官


　　相送欲狂歌其如此别何攀轅人共惜解印日無多仙
掌雲重見闗河路再過雙魚莫不寄縣外是黄河

　　送宇文舍人出宰元城(得陽字)

　　雙鳬出未央千里過河陽馬帶新行色衣聞舊御香縣
花迎墨綬闗栁拂銅章别後能為政相思淇水長

　　送王別倫應制授正字歸

　　當年最稱意數子不如君戰勝時偏許名高人共聞半
天城北雨斜日灞西雲科斗皆成字無令錯古文


　　發臨洮將赴北庭留别(得飛字)

　　聞説輪臺路連年見雪飛春風不曾到漢使亦應稀白
草通踈勒青山過武威勤王敢道逺私向夢中歸

　　輪臺即事

　　輪臺風物異地是古單于三月無青草千家盡白榆畨
書文字别胡俗語音殊愁見流沙北天西海一隅

　　高適

　　宋中别司功叔各賦一物(得商丘)


　　商丘試一望隱隱帶秋天地與星辰在城將大路遷干
戈悲昔事墟落對窮年即此傷離緒凄凄賦酒筵

　　同崔員外綦母拾遺九日宴京兆府李士曹

　　今日好相見羣賢仍廢曹晚晴催翰墨秋興引風騷絳
葉擁虚砌黄花随濁醪閉門無不可何事更登高

　　送崔功曺赴越

　　傳有東南别題詩報客居江山知不厭州縣復何如莫
恨吳歈曲當看越絶書今朝欲乗興随爾食鱸魚


　　别孫訢

　　離人去復留白馬黒貂裘屈指論前事停鞭惜舊遊帝
鄉那可望旅館日堪愁誰念無知巳年年雎水流

　　送裴别將之安西

　　絶域𣺌難躋悠然信馬蹄風塵驚䟦渉揺落怨暌攜地
出流沙外天長甲子西少年無不可行矣莫悽悽

　　賈至

　　送王員外赴長沙


　　携手登臨處巴陵天一隅春生雲夢澤水溢洞庭湖共
歎虞翻枉同悲阮籍途長沙舊卑濕今古不應殊

　　送夏侯參軍赴廣州

　　聞道衡陽外由來鴈北飛送君從此去書信定應稀雲
海南溟逺烟波北渚㣲勉哉孫楚吏綵服正光輝

　　長沙别李六侍御

　　月明湘水白霜落洞庭乾放逐長沙外相逄路正難雲
歸帝鄉逺鴈報朔方寒此别盈襟淚雍門不假彈


　　李頎

　　覺公院施鳥石臺

　　石臺置香飯齋後施諸禽童子亦知善衆生無懼心苔
㾗蒼曉露盤勢出香林鍚杖或圍繞吾師一念深

　　祖詠

　　過鄭曲

　　路向滎川夕晴來望盡通細烟生水上圓月在舟中岸
勢迷行客秋聲亂草蟲旅懐勞自慰淅淅有凉風


　　綦母潜

　　茅山洞口

　　華陽仙洞口半嶺拂雲看窈窕穿苔壁差池對石壇方
随地脉轉稍覺水晶寒未果變金骨歸來兹路難

　　過方尊師院

　　羽客北山尋草堂松徑深養神宗示(集作爾)法得道不知
心洞户逄雙履寥天有一琴(一作禽)更登𤣥圃上仍種杏
成林


　　王昌齡

　　素上人影塔

　　物化同枮木希夷明月珠本來生滅盡何者是虚無一
坐看如故千齡獨向隅至人非别有方外不應殊

　　沙苑南渡頭

　　秋霧連雲白歸心浦溆懸津人空守䌫村館復臨川篷
隔蒼茫雨波通演漾田孤舟未得濟入夢在何年

　　張均


　　江上逄春

　　離憂耿未和春慮忽蹉跎擇木猿知去尋泥燕獨過驚
花翻霽日垂栁拂烟波激意屢怡賞無如鄉念何

　　賈彦璋

　　晚霽登汝南大雲閣

　　禪宫新雨歇香閣晚登臨邑樹晴光起川苖佳氣深水
包城下岸雲細郢中岑自歎牽卑秩聊開望逺心

　　嚴公貺


　　題房公琯漢州西湖

　　鳯池才未盡餘思鑿西湖珍木羅脩岸氷光映坐隅琴
臺今寂寞竹島尚縈紆猶藴濟川志芳名終不渝

　　已上係盛唐之詩

　　太宗皇帝

　　桃花

　　禁苑春暉麗花溪綺樹裝綴條深淺色㸃露參差光向
日分千笑迎風共一香如何仙嶺側獨秀隱遥芳


　　孟浩然

　　登樟亭樓

　　水樓登一望半出青林高帟幕英寮敞芳筵下客叨山
藏伯禹穴城壓伍胥濤今日觀溟漲垂綸欲釣鰲

　　王維

　　與盧象集朱家

　　主人能愛客終日有逢迎貫得新豐酒復聞秦女筝桞
條踈客舍槐葉下秋城語笑且為樂吾將達此生


　　同崔興宗送瑗公

　　言從石菌閣新下穆陵闗獨向池陽下白雲留故山綻
衣秋日裏洗鉢古松間一施傳心法惟將戒定還

　　已上原係摘句今増入原討




　　唐詩拾遺巻五

