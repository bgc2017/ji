







　　欽定四庫全書

　　唐詩品彚卷六十

　　明　高棅　編

　　五言律詩五

　　正宗(上)

　　太白

　　宫中行樂詞六首

　　水緑南薫殿花紅北闕樓鶯歌聞太液鳯吹遶瀛州素

女鳴珠珮天人弄綵毬今朝風日好宜入未央遊

　　寒雪梅中盡春風柳上歸宫鶯嬌欲醉簷燕語還飛遲
日明歌席新花豔舞衣晚來移彩杖行樂泥光輝

　　繡戸香風暖紗忩曙色新宫花爭笑日池草暗生春緑
樹聞歌鳥青樓見舞人昭陽桃李月羅綺自相親

　　盧橘為秦樹蒲萄出漢宫烟花宜落日絲管醉春風笛
奏龍吟水簫鳴鳯下空君王多樂事還與萬方同

　　柳色黄金嫩梨花白雪香玉樓巢翡翠金殿鎻鴛鴦選

妓隨雕輦徵歌出洞房宫中誰第一飛燕在昭陽

　　小小生金屋盈盈在紫微山花挿寶髻石竹繡羅衣毎
出深宫裏常隨歩輦歸只愁歌舞㪚化作綵雲飛

　　塞下曲三首

　　五月天山雪無花只有寒笛中聞折柳春色未曾看曉
戰隨金鼓宵眠抱玉鞍願將腰下劍直為斬樓蘭

　　駿馬似風颷鳴鞭出渭橋彎弓辭漢月挿羽破天驕陣
解星芒盡營空海霧消功成畵麟閣獨有霍嫖姚


　　塞虜乘秋下天兵出漢家將軍分虎竹戰士卧龍沙邊
月隨弓影胡霜拂劍花玉關殊未入少婦莫長嗟

　　秋思

　　燕支黄葉落妾望自登臺海上碧雲斷單于秋色來胡
兵沙塞合漢使玉關囘征客無歸日空悲蕙草摧

　　金陵二首

　　六代興亡國三杯為爾歌苑方秦地少山似洛陽多古
殿吳花草深宫晉綺羅併隨人事滅東逝與滄波


　　地擁金陵勢城廻江水流當時百萬户夾道起朱樓亡
國生春草王宫没古丘空餘後湖月波上對江州

　　温泉侍從歸逄故人

　　漢帝長楊苑誇胡羽獵歸子雲叨侍從獻賦有光輝激
賞搖天筆承恩賜御衣逄君奏明主他日共飜飛

　　侍從遊宿溫泉宫作

　　羽林十二將羅列應星文霜仗懸秋月霓旌巻夜雲嚴
更千戸肅清樂九天聞日出曕佳氣葱葱繞聖君


　　口號贈徵君盧鴻(公時被召)

　　陶令辭彭澤梁鴻入會稽我尋高士傳君與古人齊雲
臥留丹壑天書降紫泥不知楊伯起早晚向關西(范云律詩
必須守規矩試看此等五言何其嚴哉今人虛實輕重且不審惡乎律)

　　贈崔秋浦

　　吾愛崔秋浦宛然陶令風門前五楊柳井上二梧桐山
鳥下聽事簷花落酒中懷君未忍去惆悵意無窮

　　贈錢徵君少陽


　　白玉一杯酒緑楊三月時春風餘幾日兩鬢各成絲秉
燭唯須飲投竿也未遲如逄渭川獵猶可帝王師

　　贈孟浩然

　　吾愛孟夫子風流天下聞紅顔棄軒冕白首卧松雲醉
月頻中聖迷花不事君高山安可仰徒此挹清芬

　　寄淮南友人

　　紅顔悲舊國青歲歇芳洲不待金門詔空持寶劍遊海
雲迷驛道江月隐鄉樓復作淮南客因逄桂樹留


　　三山望金陵寄殷淑

　　三山懷謝朓水澹望長安蕪没河陽縣秋江正北看盧
龍霜氣冷鳷鵲月光寒耿耿憶瓊樹天涯寄一歡

　　寄王漢陽

　　南湖秋月白王宰夜相邀錦帳郎官醉羅衣舞女嬌笛
聲喧沔鄂歌曲上雲霄别後空愁我相思一水遙

　　望漢陽柳色寄王宰

　　漢陽江上柳望客引東枝樹樹花如雪紛紛亂若絲春

風傳我意草木别前知寄謝絃歌宰西來定未遲

　　留别龔處士

　　龔子棲閒地都無人世喧柳深陶令宅竹暗辟疆園我
去黄牛峽遙愁白帝猨贈君卷葹草心斷竟何言

　　廣陵贈别

　　玉瓶沽美酒數里送君還繫馬垂楊下銜杯大道間天
邊看緑水海上見青山興罷各分被何須别醉顔

　　别儲邕之剡中


　　借問剡中道東南指越鄉舟從廣陵去水入會稽長竹
色溪下緑荷花境裏香辭君向天姥拂石卧秋霜

　　江夏别宋之悌

　　楚水清若空遥將碧海通人分千里外興在一杯中谷
鳥迎晴日江猿嘯晚風平生不下淚於此泣無窮

　　渡荆門送别

　　渡逺荆門外來從楚國遊山隨平野盡江入大荒流月
下飛天鏡雲生結海樓仍憐故鄉水萬里送行舟


　　南陽送客

　　斗酒勿為薄寸心貴不忘坐惜故人去偏令遊子傷離
顔怨芳草春思結垂楊揮手再三别臨岐空斷腸

　　送白利從金吾董將軍西征

　　西羌延國討白起佐軍威劍決浮雲氣弓彎明月輝馬
行邊草緑旌卷曙霜飛抗手澟相顧寒風生鐡衣

　　送殷淑

　　白鷺洲前月天明送客廻青龍山後日早出海雲來流

水無情去征帆逐吹開相看不忍别更進手中盃

　　送友人

　　青山横北郭白水遶東城此地一為别孤蓬萬里征浮
雲遊子意落日故人情揮手自兹去蕭蕭班馬鳴

　　送友人入蜀

　　見說蠶叢路﨑嶇不易行山從人面起雲傍馬頭生芳
樹籠秦棧春流遶蜀城升沉應已定不必問君平

　　送麴十少府


　　試發清秋興因為吳會吟碧雲歛海色流水折江心我
有延陵劒君無陸賈金艱難此為别惆悵一何深

　　尋雍尊師隠居

　　羣峭碧摩天逍遥不記年撥雲尋古道倚樹聽流泉花
煖青牛卧松高白鶴眠語來江色暮獨自下寒烟

　　訪戴天山道士不遇

　　犬吠水聲中桃花帶雨濃樹深時見鹿溪午不聞鐘野
竹分青靄飛泉挂碧峯無人知所去愁倚兩三松


　　流夜郎至江夏陪長史叔及薛明府宴興徳寺
南閣

　　紺殿横江上青山落鏡中岸廻沙不盡日映水成空天
樂流香閣蓮舟颺晚風恭陪竹林宴留醉與陶公

　　與夏十二登岳陽樓

　　樓觀岳陽盡川逈洞庭開鴈引愁心去山銜好月來雲
間連下榻天上接行盃醉後涼風起吹人舞袖廻(劉須溪云
甚為不俗)


　　過崔八丈水亭

　　高閣横秀氣清幽併在君簷飛宛溪水忩落敬亭雲猨
嘯風中斷漁歌月裏聞閒隨白鷗去沙上自為羣

　　秋登宣城謝朓北樓

　　江城如畵裏山曉望晴空兩水夾明鏡雙橋落彩虹人
烟寒橘柚秋色老梧桐誰念北樓上臨風懷謝公

　　謝公亭(蓋謝朓范雲之所遊)

　　謝公離别處風景每生愁客散青天月山空碧水流池

花春映日忩竹夜鳴秋今古一相接長歌懷舊遊

　　太原早秋

　　歲落衆芳歇時當大火流霜威出塞早雲色渡河秋夢
遶邊城月心飛故國樓思歸若汾水無日不悠悠

　　觀獵

　　太守耀清威乘閒弄晚暉江沙横獵騎山火遶行圍箭
逐雲鴻落鷹隨月兎飛不知白日暮歡賞夜方歸

　　觀胡人吹笛


　　胡人吹玉笛一半是秦聲十月吳山曉梅花落敬亭愁
聞出塞曲淚滿逐臣纓却望長安道空懷戀主情

　　宿巫山下

　　昨夜巫山下猨聲夢裏長桃花飛緑水三月下瞿塘雨
色風吹去南行拂楚王高丘懷宋玉訪古一霑裳(嚴滄浪云
律詩有徹首尾不對者皆文從字順音韵鏗鏘盛唐諸公有此體今觀此下一詩是)

　　長信宫

　　月皎昭陽殿霜清長信宫天行乘玉輦飛燕與君同更

有歡娛處(一作别有留情處)承恩樂未窮誰憐團扇妾獨坐怨
秋風

　　夜泊牛渚懷古

　　牛渚西江夜青天無片雲登舟望秋月空憶謝將軍余
亦能高詠斯人不可聞明朝挂㠶去楓葉落紛紛

　　孟浩然

　　臨洞庭

　　八月湖水平(劉須溪云便别)涵虛混太清氣蒸雲夢澤波撼岳

陽城(西清詩話云洞庭天下壯觀騷人墨客題者衆矣終未若此一語氣象)欲濟無舟楫
端居耻聖明坐觀垂釣者徒有羡魚情(劉云託興可傷又云起得渾渾
稱題而氣㮣横絶朴不可易端居感興深厚)

　　與諸子登峴山

　　人事有代謝往來成古今江山留勝跡我軰復登臨水
落魚梁淺天寒夢澤深羊公碑尚在讀罷淚沾襟(劉云不必
苦思自然好苦思復不能及又云起得高古畧無粉色而情境俱稱悲慨勝於形容真峴山詩也復有能言亦
在下風)


　　晚春

　　二月湖水清家家春鳥鳴(劉云又别)林花掃更落徑草踏還
生酒伴來相命開樽共解酲當杯已入手歌妓莫停聲
(劉云亦自豪宕結語情屬不淺)

　　題義公禪房

　　義公習禪寂結宇依空林戸外一峯秀堦前衆壑深夕
陽連雨足空翠落庭隂看取蓮花淨方知不染心

　　題融公蘭若


　　精舍買金開流泉遶砌廻芰荷薰講席松栢映香臺法
雨晴飛去天花晝下來談𤣥殊未巳歸騎夕陽催

　　宿立公房

　　支遁初求道深公笑買山如何石巖趣自入户庭間(劉云
亦自在有味)苔澗春泉滿蘿軒夜月閒能令許𤣥度吟卧不
知還

　　遊景光寺

　　龍象經行處山腰度石關屢迷青嶂合時愛緑蘿閒(劉云

山行路盡乃知此語有趣)宴息花林下高談竹嶼間寥寥隔塵事疑
是入雞山

　　尋梅道士

　　彭澤先生柳山隂道士鵞我來從所好停策夏隂多重
以觀魚樂因之鼓枻歌崔徐迹未朽千載揖清波

　　梅道士水亭

　　傲吏非凢吏名流即道流隠居不可見高論莫能酬水
接仙源近山藏鬼谷幽再來尋處所花下問漁舟


　　宴梅道士房

　　林卧愁春盡搴帷覽物華忽逄青鳥使邀入赤松家金
竈初開火仙桃正發花童顔若可駐何惜醉流霞

　　遊精思觀題山房

　　誤入花源裏初憐竹徑深方知仙子宅未有世人尋舞
鶴過閒砌飛猨嘯密林漸通𤣥妙理深得坐忘心

　　浮舟過陳逸人别業

　　水亭涼氣多閒棹晚來過澗影見藤竹潭香聞芰荷野

童扶醉舞山鳥笑酣歌幽賞未云徧烟光奈夕何

　　尋天台山

　　吾愛太乙子飡霞卧赤城欲尋華頂去不憚惡溪名歇
馬憑雲宿掦帆截海行高高翠微裏遙見石梁横

　　武陵泛舟

　　武陵川路狹前棹入花林莫測幽源裏仙家信幾深水
廻青嶂合雲度緑溪隂坐聽閒猿嘯彌清塵外心

　　歸終南山


　　兆闕休上書南山歸弊廬不才明主棄多病故人踈白
髪催年老青陽逼歲除永懷愁不寐松月夜忩虛(唐書云浩
然與王維善維稱其詩嘗私邀入内署俄而𤣥宗至浩然匿牀下維以實對帝喜曰朕聞其人而未見也詔浩
然出帝問其詩浩然自誦不才明主棄之句帝日卿不求仕朕未嘗棄卿耳奈何誣我因放還　劉云其亦最
得意之詩最失意之日故為明主誦之)

　　尋張五廻夜園作

　　聞就龎公隐移居近洞湖興來林是竹歸卧谷名愚挂
席樵風便(劉云楚楚一字不妄)開軒琴月孤歲寒何用賞霜落故

園蕪

　　過故人莊

　　故人具鷄黍邀我至田家緑樹村邊合青山郭外斜開
軒面塲圃把酒話桑麻待到重陽日還來就菊花(劉云毎以
自在相淩厲)

　　裴司士見尋

　　府僚能枉駕家醖復新開落日池上酌清風松下來厨
人具鷄黍稚子摘楊梅誰道山翁醉猶能騎馬囘(劉云大巧

若拙)

　　宴榮山人池亭

　　甲第開金穴榮期樂自多櫪嘶支遁馬池養右軍鵞竹
引擕琴入花邀載酒過山翁來取醉時唱接䍦歌

　　和李侍御渡松滋江

　　南紀西江濶皇華御史雄截流寧假楫挂席自生風寮
宷爭攀鷁魚龍亦避驄(劉云頌徳語)坐聽白雪唱翻入棹歌
中


　　秦中寄遠上人

　　一丘常欲卧三徑苦無資北土非吾願東林懷我師黄
金燃桂盡壯志逐年衰(劉云非不經思只是吐出)日夕涼風至聞蟬
但益悲

　　宿永嘉江寄崔少府

　　我行窮水國君使入京華相去日千里孤帆天一涯卧
聞海潮至起視江月斜(劉云不必思索皆有)借問同舟客何時到
永嘉


　　宿桐廬江寄廣陵舊遊

　　山暝聽猿愁滄江急夜流風鳴兩岸葉月照一孤舟(劉云
一孤似病大趣自得)建徳非吾土維揚憶舊遊還將兩行淚遙寄
海西頭

　　上已洛中寄王九逈

　　卜洛成周地浮杯上已筵闘鷄寒食下走馬射堂前垂
柳金堤合平沙翠幙連不知王逸少何處會羣賢

　　同盧明府餞張郎中除義王府司馬海園作


　　上國山河裂賢王邸第開故人分職去潘令寵行來冠
蓋趨梁苑江湘失楚材豫愁軒騎動賔客㪚池臺(劉云又極
典刑末意更濃)

　　送友東歸

　　士有不得志栖栖吳楚間(劉云起得雄)廣陵相遇罷彭蠡泛
舟還檣出江中樹波連海上山風帆明日逺何處更追
攀(劉云慨然如嘆句句好句句别)

　　送袁十三尋弟


　　早聞牛渚詠今見鶺鴒心羽翼嗟零落悲鳴别故林蒼
梧白雲逺空水洞庭深萬里獨飛去南風遲爾音

　　送子容進士舉

　　夕曛山照滅送客出柴門惆悵野中别殷勤醉後言(劉云
冩得濃盡)茂林余偃息喬木爾飛翻無使谷風誚須令友道
存

　　留别王維

　　寂寂竟何待朝朝空自歸欲尋芳草去惜與故人違(劉云

箇中人箇中語看看便不同)當路誰相假知音世所稀秪應守寂寞
還掩故園扉(劉云末意更悲)

　　京還别新豐諸友

　　吾道昧所適驅車還向東主人開舊館留客醉新豐樹
遶温泉緑塵遮晚日紅拂衣從此去高歩躡華嵩

　　閒園懷蘇子

　　林園雖少事幽獨自多違向夕開簾坐庭隂落葉㣲鳥
從烟樹宿螢傍水軒飛感念同懷子京華去不歸(劉云一種

情懽)

　　早寒有懷

　　木落鴈南渡北風江上寒我家襄水曲遥隔楚雲端鄉
淚客中盡孤帆天際看迷津欲有問平海夕漫漫

　　途次望鄉

　　客行愁落日鄉思重相催況在他山外天寒夕鳥來雪
深迷郢路雨暗失陽臺可嘆棲遑子狂歌誰為媒

　　途中遇晴


　　已失巴陵雨還逄蜀坂泥天開斜景逼山出晚雲低(劉云
不似著意語好)餘濕猶沾草殘流尚入溪今宵有明月鄉思逺
悽悽

　　赴京途中遇雪

　　迢遞秦京道蒼茫歲暮天窮隂連晦朔積雪徧山川(劉云
决不為小兒語求工者)落鴈迷寒渚饑烏噪野田客愁空佇立不
見有人烟

　　夜渡湘水


　　客行貪利渉夜裏渡湘川露氣聞芳杜歌聲識采蓮榜
人投岸火漁子宿潭烟行侣時相問潯陽何處邊

　　宿武陽川

　　川暗夕陽盡孤舟泊岸初嶺猿相呌嘯潭影似空虛就
枕滅明燭扣舷聞夜漁雞鳴問何處人物似秦餘(劉云唱出
隨意自無俗意)

　　永嘉浦逄張子容

　　逆旅相逄處江村日暮時衆山遙對酒孤嶼共題詩(殷璠

云無論興象兼復故實)廨宇隣鮫室人烟接島夷鄉園萬餘里失
路一相悲(劉云衆山孤嶼且不犯時景句句淘洗欲盡)

　　舟中曉望

　　挂席東南望青山水國遙舳艫爭利渉來徃任風潮問
我今何適天台訪石橋坐看霞色晚疑是赤城標



　　唐詩品彚巻六十

