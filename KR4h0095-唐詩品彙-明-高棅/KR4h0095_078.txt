







　　欽定四庫全書

　　唐詩品彚卷七十八

　　明　高棅　編

　　五言排律八

　　接武(中)

　　皇甫冉

　　冬夜集賦得寒漏

　　清冬洛陽客寒漏建章臺出禁因風徹縈牕共月來偏

將寒籟雜乍與逺鴻哀遥夜重城警流年滴水催閒齋
堪坐起況有故人杯

　　送歸中丞使新羅

　　詔使殊方逺朝儀舊典行浮天無盡處望日計前程蹔
喜孤山出長愁積水縈野風飃疊鼓海雨濕危旌異俗
知文教通儒有令名還將大戴禮方外授諸生

　　河南鄭少尹城南亭送鄭判官還河東

　　使臣懐餞席亞尹有前溪客是仙舟裏塗從御苑西泉

聲喧暗竹草色引長堤故絳青山在新田緑樹齊天秋
聞别鶴闗曉候鳴鷄應歎沈冥者年年津路迷

　　宿嚴維宅送包七

　　江湖同避地分手自依依盡室今為客絰秋空念歸歲
儲無别墅寒服羡鄰機草色村橋晚蟬聲江樹稀夜凉
宜共醉時難惜相違何事隨陽侣汀洲忽背飛

　　酬張二仲彛

　　吳洲見芳草楚客動歸心屈宋鄉山古荆衡煙雨深艱

難十載别羇旅四愁侵澧月通沅水湘雲入桂林已看
生白髪當為乏黄金江海時相見唯聞梁甫吟

　　登𤣥元廟

　　古廟川原逈重門禁禦連海童紛翠葢羽客事瓊筵御
路分踈柳離宫出苑田興新無向背望久辨山川物外
將遺老區中誓絶縁函闗若逺近紫氣獨依然

　　和袁郎中破賊後經剡中山水

　　武庫分帷幄儒衣事鼓鼙兵連越徼外㓂盡海門西節

比全踈勒功當雪會稽旌旗回剡嶺士馬濯靈溪受律
梅初發班師草未齊行看佩金印豈得訪丹梯

　　送從弟豫貶逺州

　　何事成遷客思歸不見鄉遊吳經萬里弔屈過三湘水
與荆巫接山通鄢郢長名嗟黄綬繫身自白睂良獨結
南枝恨應思北鴈行憂來沽楚酒𤣥鬢莫凝霜

　　閒居作

　　多病辭官罷閒居作賦成圖書唯藥録飲食止藜羮學

謝淹中術詩無鄴下名不堪趨建禮詎是厭承明已輟
金門歩方從石路行逺山期道士高柳覓先生性懶尤
因疾家貧自省營種苖雖尚短榖價幸全輕篇詠投康
樂壺觴就歩兵何人肯相訪開户一逢迎

　　奉和獨孤中丞遊法華寺

　　謝君臨郡府越國舊山川訪道三千界當仁五百年巖
空騶馭響樹密斾旌連閣影凌空壁松聲助亂泉開門
得初地伏鑑接諸天向背春光滿樓臺古製全羣峰爭

綵翠百谷會風煙香象隨僧久祥烏報客先清心乘暇
日稽首慕良縁法證無生偈詩成大雅篇蒼生望已久
迴駕獨依然

　　皇甫曾

　　送和蕃使

　　白簡初分命黄金已在腰恩華通外國徒御發中朝雨
雪從邊起旌旗上隴遥暮天沙漠漠空磧馬蕭蕭寒路
隨河水闗城見柳條和戎先罷戰知勝霍嫖姚


　　送王相公赴幽州

　　台衮兼戎律勤憂乘化元鳯池東掖寵龍御北方尊長
路山河轉前驅鼓角喧人安布時令地逺答君恩暮日
平沙逈秋風大斾翻漁陽在天末戀别信陵門

　　贈鑒上人

　　律儀傳教誘僧臘老煙霄樹色依禪誦泉聲入寂寥寳
龕經末刦畫壁見南朝深竹風開合寒潬月動揺息心
歸靜理愛道坐中宵更欲尋空去乘船過海潮


　　嚴維

　　剡中贈張卿侍御

　　辟疆年正少公子貴初還早列月卿位新參柱史班千
夫馳驛道駟馬入家山深巷烏衣盛高門畫㦸閒逶迤
天樂下照耀剡溪間自賤遊章句空為衰草顔

　　奉和劉祭酒傷白馬(此馬新賜寧王轉贈祭酒)

　　沛艾如龍馬來從上苑中棣華恩見賜伯舅禮仍崇鏡
㸃黄金眼花開白雪驄性柔君子徳足逸大王風色㸃

鳴珂淨聲連噴玉雄食場恩未盡過隙命旋終練影依
雲没銀鞍向月空仍聞樂府唱猶念代勞功

　　李嘉祐

　　和袁郎中破賊經剡中山水

　　授律仙郎貴長驅下會稽鳴笳山月曉揺斾野雲低剪
㓂人皆賀回車馬自嘶地閒春草緑城靜夜烏啼破竹
清閩嶺看花入剡溪元戎催獻㨗莫道事攀躋

　　韋應物


　　送崔押衙赴州(頃任内黄令)

　　禮樂儒家子英豪燕趙風驅雞嘗理邑走馬却從戎白
刃千夫闢黄金四海同(劉云甚有氣味)嫖姚恩顧下諸將指揮
中别路憐芳草歸心伴塞鴻鄴城新騎滿魏帝舊臺空
望闕應懐戀遭時貴立功萬方如已靜何處欲輸忠(劉云
贈人語如此有味)

　　韓翃

　　奉送王相公赴幽州


　　黄閣開帷幄丹墀侍冕旒位高湯左相權總漢諸侯不
改周南化仍分趙北憂雙旌過易水千騎入幽州塞草
連天暮邊聲動地秋無因隨逺道結束佩吳鈎

　　送李中丞赴商州

　　五馬渭橋東連嘶逐曉風當年紫髯將他日黒頭公不
異金吾寵兼齊玉帳雄閉營春雪下吹角暮山空香麝
松隂裏寒猿黛色中郡齋多賞事好與故人同

　　盧綸


　　從軍行

　　二十在邊城軍中得勇名卷旗收敗馬占磧擁殘兵覆
陣烏鳶起燒山草木鳴塞閒思逺獵師老厭分營雪嶺
無人跡氷河有鴈聲李陵甘此没惆悵漢公卿

　　送鮑中丞赴太原

　　分路引鳴騶喧喧似隴頭蹔移西掖望全觧北門憂專
幙臨都䕶分曹制督郵積兵營不下盛雪獵方休白草
連胡帳黄金擁戍樓(劉須溪云倒用黄金事好)今朝送旌斾一減魯

儒羞

　　晚到盩厔耆老家

　　老翁曾舊識相引到柴門欲話别時事因尋溪上村數
年何處客近日幾家存冐雨看禾黍逢人憶子孫亂藤
穿井口流水到籬根惆悵不堪住空山月又昬

　　過李尊師院

　　城闕望煙霞常悲仙路賖寧知樵子逕得到葛洪家犬
吠松間月人行洞裏花留詩千載鶴送客五雲車訪世

山空在觀棋日未斜不知塵俗士誰解種胡麻

　　奉陪侍中春日過武安君廟

　　長裾間貔虎遺廟盛攀登白羽三千騎紅林一萬層元
臣逹幽契祝史告明徵撫坐悲今古瞻容感廢興迴風
巻叢陌驟雨濕諸陵倐忽煙花霽當營看月昇

　　雪謗後書事上皇甫大夫

　　盛徳總羣英高標仰國禎獨安廵狩日曾掩趙張名業
就難辭寵朝迴更授兵曉川分牧馬夜雪覆連營長䇿

威殊重嘉謀翊聖明畫圖窺陣勢夢筆紀山行綬拂池
中影珂揺竹外聲賜歡徵妓樂陪醉間公卿却憶經前
事翻疑得此生分深存殁感恩在子孫榮覽鏡愁將老
捫心喜復驚東西遭世難流浪識交情閲古宗文舉推
才慕正平應憐守貧賤又欲事躬畊

　　和常舍人晚秋集賢院即事十二韵寄贈江南
徐薛二侍郎

　　綸閣九華前森沈綵仗連洞門開旭日清禁肅秋天霜

滿朝容備鐘餘曉漏傳揺璫陪羽扇端弁入爐煙麟筆
刪金篆龍綃薦玉編汲書荀朂定漢史蔡邕專御竹濳
通筍宫池暗瀉泉亂叢榮弱蕙墜葉灑枯蓮列署齊遊
日重江竝謫年登封思議草侍講憶同筵滄海風濤廣
黝山瘴雨偏唯應緘上寳贈逺一呈妍

　　常衮

　　晚秋集賢院即事寄徐薛二侍郎

　　穆穆上清居沈沈中秘書金鋪深内殿石甃淨寒渠花

樹臺斜倚空煙閣半虛縹囊披錦繡翠軸巻瓊琚墨潤
氷文繭香銷蠧字魚翻黄桐葉老吐白桂花初舊徳雙
遊處聨芳十載餘北朝榮庾薛西漢盛嚴徐侍讀親華
扆徵吟歩綺䟽綴簾金翡翠腸硯玉蟾蜍序帙東南逺
離憂歲月除承明期重入江海意何如

　　奉和聖制麟徳殿燕百寮應制

　　雲闢御筵張山呼聖壽長玉闌豐瑞草金陛立神羊台
鼎資庖膳天星奉酒漿蠻夷陪作位犀象舞成行網已

袪三靣歌因守四方千秋不可極花發滿宫香

　　登栖霞寺

　　林香雨氣新山寺緑無塵遂結雲外侣共遊天上春鶴
鳴金閣麗僧語竹房鄰待月水流急惜花風起頻何方
非壊境此地有歸人迴首空門外皤然一幻身

　　逢南中使寄嶺外故人

　　見説南來處蒼梧指桂林過秋天更暖邊海日長隂巴
路縁雲出蠻鄉入洞深信回人自老夢到月應沈碧水

通春色青山寄逺心炎方難久客為爾一沾襟

　　代員將軍罷戰後歸故里

　　結髪事疆場全生俱到鄉連雲防鐡嶺同日破漁陽牧
馬胡天晚移軍磧路長枕戈眠古戍吹角立繁霜歸老
勲仍在酬恩虜未忘獨行過邑里多病對農桑雄劍依
塵槖兵符寄藥囊空餘麾下將猶逐羽林郎

　　題金吾郭將軍石伏茅堂

　　雲㦸曙沈沈軒墀清且深家傳成棟羙堯寵結茅心玉

佩多依石油幢亦在林鑪香諸洞暖殿影衆山隂草奏
風生筆開筵雪滿琴客從龍闕至僧自虎溪尋瀟灑延
清賞周流會素襟終朝惜塵歩一醉見華簮

　　詠冬瑰花(奉和中書李舍人昆季咏寄徐郎中之作)

　　獨鶴寄煙霜雙鸞思晚芳舊隂依謝宅新艷出蕭墻蝶
散揺輕露鶯銜入夕陽雨朝勝濯錦風夜劇焚香麗日
千層艷孤霞一片光密來驚葉少動處覺枝長布影期
高賞留春為逺方嘗聞贈瓊玖叨和愧升堂


　　和考功員外杪秋憶終南舊宅之作

　　靜憶溪邊宅知君許謝公曉霜凝耒耜初日照梧桐澗
䑕喧藤蔓山禽竄石叢白雲當嶺雨黄葉繞階風野菓
垂橋上高泉落水中歡榮來自間羸賤賞曾通月滿珠
藏海天晴鶴在籠餘音如可寄願得隱橋東

　　早秋望華清宫樹因以成詠

　　可憐雲木叢滿禁碧濛濛色潤靈泉近隂清輦路通玉
壇標八桂金井識雙桐交映凝寒露相和起夜風數枝

盤石上幾葉落雲中燕拂宜秋霽蟬鳴覺晝空翠屏更
隱見珠綴共玲瓏雷雨生成早樵蘇禁令雄野藤高助
緑仙果逈呈紅惆悵繚垣暮兹山聞暗蟲

　　司空曙

　　題玉真公主山池院(蕭士贇云按唐史大極元年玉真公主與金仙公主
為道士始封崇昌縣主俄進號上清𤣥都大洞三景法師天寳三載上言曰光帝許妾捨家今
仍叨主第食租賦願去公主號罷邑司歸之王府𤣥宗不許乂言妾高宗之孫睿宗之女於天
下不為賤何必名繫主號資易木然後為貴請入數百家之産延千年之命帝知主意乃許之

薨寳應時)

　　香殿留遺影春朝玉户開羽衣重素几珠網儼輕埃石
自蓬山得泉經太液來柳絲遮緑浪花粉落青苔鏡掩
鸞空在霞消鳯不回唯餘碧桃樹傳是上仙栽

　　晦日益州北地陪宴

　　臨汎從公日仙舟翠幙張七橋通碧沼雙樹接花塘玉
燭收寒氣金陵隱夕光野聞歌管思水靜綺羅香遊騎
縈林逺飛橈截岸長郊源懐灞滻陂溠寫江潢常侍傳

花詔偏禆問羽觴豈令南峴首千載播餘芳

　　和王卿立秋即事

　　秋宜何處看試問白雲官暗入蟬鳴樹微侵蝶遶蘭向
風凉稍動近日暑猶殘九陌浮埃減千峰爽氣攢換衣
防竹暮沈果訝泉寒宫響傳花杵天清出露盤高禽當
側弁遊鮪對憑闌一奏招商曲空令繼唱難

　　奉和常舍人晚秋集賢院即事寄徐薛二侍郎

　　藹藹鳯凰宫蘭臺玉署通夜霜凝樹羽朝日照相風官

附三台貴儒開百代宗司言陳禹命侍講發堯聰香卷
青編内鉛分緑字中綴籖從太史鏘珮揖羣公池接天
泉碧林交御果紅寒龜登故葉秋蝶戀踈叢顔謝徵文
並鍾裴議事同離羣驚海鶴屬思怨江楓地逺姑蘇外
天長越絶東慚當哲匠後下曲本難工

　　耿湋

　　入塞曲

　　將軍帯十圍重錦製戎衣猿臂銷弓力虬鬚長劍威首

登平樂宴新破大宛歸樓上姝姫笑門前問客稀暮烽
𤣥兔急秋草紫騮肥未奉君王詔高槐晝掩扉(方虛谷云將帥
而有富貴如此者少矣)

　　仙山行

　　深溪人不到杖䇿獨縁源花落尋無徑雞鳴覺近村數
翁皆藉草對奕復臨樽看畢初圍局歸逢幾世孫雲迷
入洞處水引出山門惆悵歸城郭樵柯跡尚存

　　奉送崔侍御和蕃


　　萬里華戎隔風沙道路秋新恩明主啓舊好使臣修旌
節隨邊草闗山見戍樓俗殊人左衽地逺水西流日暮
氷先合春深雪未休無論善長對博望自封侯

　　送歸中丞使新羅冊立弔祭

　　逺國通王化儒林得使臣立君成(集作六軍承)典冊行弔(集作
萬里)奉絲綸雲水連孤棹恩思在一身悠悠龍節去渺渺
蜃樓新望裏山仍暮波中歲又春昬明看日色靈怪問
舟人城邑分華夏衣裳擬縉紳他時禮命畢歸路不迷

津

　　吉中孚

　　送歸中丞使新羅冊立弔祭

　　官稱漢獨坐身是魯諸生絶域通王制窮天問水程島
中分萬象日處轉雙旌氣積魚龍窟濤飜水浪聲路長
經歲去海盡向山行復道殊方禮人瞻漢使榮

　　李益

　　送歸中丞使新羅冊立弔祭


　　東望扶桑日何年是到時片㠶通雨露積水隔華夷浩
渺風來逺虛明鳥去遲長波靜雲月孤島宿旌旗别業
傳秋意迴朝動客思滄溟無舊路何處問前期

　　陳季

　　鶴警露

　　南國商飈動東臯野鶴鳴溪松寒暫宿露草滴還驚欲
有高飛意空聞召侣情風間傳藻質月下引清聲未假
摶扶勢焉知羽翼輕吾君開太液願得應皇明


　　湘靈鼓瑟

　　神女汎瑶瑟古祠儼野亭楚雲來泱漭湘水助清泠妙
指微幽契繁聲入杳冥一彈新月白數曲暮山青調苦
荆人怨時遥帝子靈遺音如可賞試奏為君聽

　　莊若訥

　　湘靈鼓瑟

　　帝子鳴金瑟餘聲自抑揚悲風絲上斷流水曲中長出
没遊魚聽逶迤彩鳯翔微音時扣徴雅韻乍含商神理

誠難測幽情詎可忘至今聞古調應恨滯三湘

　　包佶

　　送日本國聘賀使晁巨卿東歸

　　上才生下國東海是西鄰九譯蕃君使千年聖主臣野
情偏得禮水性本含仁錦㠶乘風轉金裝照地新孤城
開蜃閣曉日上車輪早識來朝歲塗山玉帛均

　　劉方平

　　寄隴右嚴判官


　　副相西征重蒼生屬望辰還同周薄伐不取漢和親虜
陣摧枯易王師泱勝頻高旗臨鼓角太白靜風塵赤狄
爭歸化青𦍑已請臣遥傳閫外羙盛選幕中賓玉劍光
初發氷壺色自真忠貞期報王章服豈榮身邊草含風
緑征鴻過月新胡笳長出塞隴水半歸秦絶幕多來徃
連年憶苦辛路經西漢雪家擲後園春誰念烟雲裏深
居汝潁濵一叢黄菊地九日白衣人松葉踈開嶺桃花
密應津縑書若有寄為訪許由鄰


　　李端

　　遊終南山寄蘇奉禮

　　半嶺逢仙駕清晨獨採芝壺中開白日霧裏捲朱旂猿
鳥知歸路松蘿見會時雞聲傳洞逺鶴語報家遲童子
閒驅石樵夫樂看棋依稀醉後拜恍惚夢中辭海上終
難接人間益自疑風塵甘獨老山水但相思願得燒丹
訣流沙永待師

　　崔峒


　　寄上禮部李侍郎

　　吳楚相逢處江湖共汎時任風舟去逺待月酒行遲白
髪常同歎青雲本要期貴來君却少秋至老堪悲玉珮
明朝盛蒼苔陋巷滋追尋恨無路唯有夢相思

　　張繼

　　送判官徃陳留

　　齊宋分廵地頻年此用兵女停襄邑杼農廢汶陽畊(高仲
武云可謂事理䨇切)使者乘軺去諸藩擁節迎深仁佐君子薄賦

䘏黎甿火燎原猶熱風揺海未平(比興深矣)應將否泰理一
問魯諸生

　　令狐峘

　　釋奠日國學觀禮聞雅頒

　　肅肅先師廟依依冑子羣滿庭陳舊禮開户拜清芬萬
舞當華燭簫韶入翠雲頌歌侵曉聽雅吹度風聞澹泊
調元氣中和羙聖君唯餘東魯客蹈舞奏南薰

　　滕珦


　　釋奠日國學觀禮聞雅頌

　　太學時觀禮東方曉色分威儀何棣棣環珮又紛紛古
樂從空盡清歌幾處聞六和成逺吹九奏動行雲聖上
尊儒樂春秋奠茂勲幸因陪齒列聊以頌斯文

　　張濯

　　迎春東郊

　　顓頊時初謝勾芒令復陳飛灰將應節賓日已知春考
厯明三統迎祥授萬人衣冠宵執玉壇墠曉清塵肅穆

來東道回環拱北辰仗前花待發旂處柳凝新雲歛黄
山際氷開素滻濵聖朝多慶賞希為薦沈淪






　　唐詩品彚卷七十八

