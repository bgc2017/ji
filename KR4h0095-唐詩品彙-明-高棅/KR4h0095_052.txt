







　　欽定四庫全書

　　唐詩品彚巻五十二

　　明　高棅　編

　　七言絶句七

　　接武(下之二)

　　武元衡

　　送盧起居

　　相如擁傳有光輝何事䦨干淚濕衣舊府東山餘妓在

重將歌舞送君歸

　　送張司録赴京

　　江南烟雨塞鴻飛西府文章謝掾歸相送汀洲蘭杜晚
菱歌一曲淚沾衣

　　送張諫議

　　漢庭從事五人來白首疆場獨未回今日送君魂斷處
寒江寥落數枝梅

　　送柳郎中


　　望鄕臺下秦人去學射山中杜魄哀落日河橋千騎别
春風寂寞斾旌回

　　鄂渚送人

　　雲帆渺渺巴陵渡烟樹蒼蒼故郢城江上梅花無數發
送君南浦不勝情

　　歲暮送舍人使京

　　邊城歲盡望鄕關身逐戎旌未得還欲别臨岐無限淚
故園花發寄君攀


　　立秋華原南館别二客

　　風入泥陽池館秋片雲孤鶴兩難留明朝獨向青山郭
唯有蟬聲催白頭

　　訪裴校書不遇

　　梨花落盡柳花時庭樹流鶯日過遲幾度相思不相見
春風何處有佳期

　　題李將軍林亭

　　落英飄蕊雪紛紛啼鳥如悲霍冠軍逝水不回絃管絶

玉樓迢遞鎖浮雲

　　登闔閭古城

　　登高逺望自傷情柳發花開映古城全盛已隨流水去
黄鸝空轉舊春聲

　　春日偶作

　　飛花寂寂燕雙雙南客衡門對楚江惆悵管絃何處發
春風吹到讀書牕

　　春興


　　楊柳隂隂細雨晴殘花落盡見流鶯春風一夜吹鄕夢
夢逐春風到洛城

　　陌上暮春

　　青青南陌柳如絲柳色鶯聲晚日遲何處最傷遊客思
春風三月落花時

　　汴州聞角

　　何處金笳月裏悲悠悠逺客夢先知單于城上關山曲
今日中原總解吹


　　楊巨源

　　贈崔駙馬

　　百尺梧桐畫閣齊簫聲落處翠雲低平陽不惜黄金埒
細雨花驄踏作泥

　　聽李憑彈箜篌

　　聽奏繁絃玉殿清風傳曲度禁林明君王聽樂梨園暖
翻到雲門第幾聲

　　宿藏公院聽齊孝若彈琴


　　禪思何妨在玉琴眞僧不見聽時心離聲怨調秋堂夕
雲向蒼梧湘水深

　　觀妓人入道

　　荀令歌鐘北里亭翠蛾紅粉敞雲屛舞衣施盡餘香在
今日花前學誦經

　　和練秀才楊柳(一作戴叔倫詩)

　　水邊楊柳緑煙絲立馬煩君折一枝唯有春風最相惜
殷勤更向手中吹(謝云楊柳已折生意何在春風披拂如有愛惜之心此無情似有情也仁

人君子以天地生物為心興哀於無用之地垂徳於不報之所與春風吹斷柳何異)

　　題雲師山房

　　雲公蘭若深山裏月明松殿微風起試問空門清淨心
蓮花不省秋潭水

　　張仲素

　　漢苑行二首

　　回鴈高飛太液池新花低發上林枝年光到處皆堪賞
春色人間總未知


　　春風淡淡影悠悠鶯囀高枝燕入樓千歩回廊聞鳳吹
珠簾處處上銀鈎

　　天馬詩二首

　　天馬初從渥水來郊歌曾唱得龍媒不知玉塞沙中路
苜蓿殘花幾處開

　　躞蹀宛駒齒未齊摐金噴玉向風嘶來時行盡金河道
獵獵輕風在碧蹄

　　塞下曲三首


　　三戍漁陽再渡遼騂弓在臂箭横腰匈奴似欲知名姓
休傍隂山更射鵰

　　獵馬千行鴈幾雙燕然山下碧油幢傳聲漠北單于破
火照旌旂夜受降

　　隂磧茫茫塞草腓桔橰原上暮煙飛交河北望天連海
蘇武曾將漢節歸

　　秋閨思二首

　　碧牕斜月藹深輝愁聽寒螿淚濕衣夢裏分明見關塞

不知何路向金微

　　秋天一夜靜無雲斷續鴻聲到曉聞欲寄征人問消息
居延城外又移軍

　　權徳輿

　　舟行夜泊

　　蕭蕭落葉送殘秋寂寞寒波急暝流今夜不知何處泊
斷猿晴月引孤舟

　　贈天竺靈隱二寺主


　　石路泉流兩寺分尋常鐘磬隔山聞山僧半在中峰住
共占清猿與白雲

　　題柳郎中故居

　　下馬荒堦日欲曛潺潺石溜靜中聞鳥啼花落人聲絶
寂寞山牕掩白雲

　　朝元閣

　　繚垣複道上層霄十月離宮萬國朝胡馬忽來清蹕去
空餘臺殿照山椒


　　李渉

　　竹枝詞

　　十二峰頭月欲低空澪灘上子規啼孤舟一夜東歸客
泣向東風憶建谿

　　過襄陽上于司空頔

　　方城漢水舊城池陵谷依然世自移歇馬獨來尋故事
逢人唯説峴山碑(謝云于公鎮襄陽為政苛刻此詩以羊祜之仁襄陽人思之無窮勸于公
當以羊祜為法詞婉而妙)


　　從秦城回再題武關

　　逺别秦城萬里遊亂山高下入商州關門不鎖寒谿水
一夜潺湲送客愁

　　送魏簡能東遊二首

　　燕市悲歌又送君目隨征鴈過寒雲郵亭宿處時看劍
莫使塵埃蔽斗文(謝云此詩勉魏生堅志養氣勿以窮困而銷沮也如寶劍當時時淬厲思
立功名不可與塵埃俱汩没也)

　　獻賦論兵命未通却乘羸馬出江東灞陵道上重回首

十載長安似夢中(謝云此詩勸魏當知命待時不必奔趍也)

　　秋夜題夷陵水館

　　凝碧初高海氣秋桂輪斜落到江樓三更浦上巴歌歇
山影沈沈水不流

　　開元寺

　　宿雨初收草木濃羣鴉飛散下堂鐘長廊無事僧歸院
盡日門前獨看松

　　題鶴林寺


　　終日昬昬醉夢間忽聞春盡强登山因過竹院逢僧話
又得浮生半日閒

　　重過文上人院

　　南隨越鳥北燕鴻松月三年别逺公無限心中不平事
一宵清話又成空

　　春晚遊鶴林寺

　　野寺尋花春已遲背巖惟有兩三枝明朝攜酒猶堪賞
為報春風且莫吹(謝云此詩有愛惜人才之意)


　　再遊頭陀寺

　　無因暫泊魯陽戈白髪兼愁日日多只恐雪晴花便盡
數來山寺亦無他

　　山居送僧

　　失意因休便買山白雲深處寄柴關若逢城邑人相問
報道花時也不閒

　　竇鞏

　　洛中即事


　　高梧葉盡鳥巢空洛水潺潺夕照中寂寂天橋車馬絶
寒鴉飛入上陽宮

　　南遊感興

　　傷心欲問前朝事惟見江流去不回日暮東風春草緑
鷓鴣飛上越王臺(謝云此詩四句無限意思非巧心妙手不能摹寫)

　　寄南遊弟兄

　　書來未報幾時還知在三湘五嶺間獨立衡門秋水濶
寒鴉飛去日銜山


　　襄陽寒食寄宇文籍(已見第五巻)

　　煙水初銷見萬家東風吹柳萬條斜大堤欲上誰相伴
馬踏春泥半是花

　　代鄰叟

　　年來七十罷耕桑就煖支羸强下牀滿眼兒孫身外事
閒梳白髪向斜陽

　　尋道者隱處不遇(一作于鵠詩)

　　籬外涓涓澗水流槿花半照夕陽收欲題名字知相訪

又恐芭蕉不耐秋

　　宮人斜

　　離宮路遶北原斜生死恩深不到家雲雨今歸何處去
黄鸝飛上海棠花(謝云宮人承恩幸之時朝雲暮雨盡應極妍而今不知在何處但見墟墓
之傍聽黄鸝之聲觀海棠之色宮人之音容與草木禽鳥同一澌盡亦可哀矣)

　　竇牟

　　奉誠園笛

　　曾絶朱纓吐錦茵欲披芳草訪遺塵秋風忽灑西園淚

滿目山陽笛裏人

　　竇庠

　　上陽宮

　　愁雲漠漠草離離太乙勾陳處處疑日暮毁垣春雨裏
殘花猶發萬年枝

　　雍裕之

　　宮人斜

　　幾多紅粉委黄泥野鳥如歌又似啼應有春魂化為燕

年年飛入未央棲

　　李約

　　過華清宮

　　君王遊樂萬幾輕一曲霓裳四海兵玉輦升天人已盡
故宮唯有樹長生(謝云君王所重者游樂所輕者萬幾此天下所以亂也第二句妙絶後兩
句與少陵哀江頭一同悽愴)

　　陸暢

　　成都送費冠卿


　　紅椒花落桂花開萬里同遊俱未回莫厭宮中頻送客
思鄕猶上望鄕臺

　　劉言史

　　樂府雜詞

　　紫禁梨花飛雪毛春風絲管翠樓高城裏萬家聞不見
君王試舞鄭櫻桃

　　呂温

　　感貞元舊節寄竇三盧七


　　同事先皇立玉墀中和舊節又支離今朝各自看花處
萬里遥知掩淚時

　　道州郡齋臥疾寄東館諸賢

　　東池送客醉年華聞道風流勝習家獨臥郡齋寥落意
隔簾微雨濕梨花

　　羊士諤

　　郡中即事

　　紅衣落盡暗香殘葉上秋光白露寒越女含情已無限

莫敎長袖倚䦨干

　　登樓

　　槐柳蕭踈繞郡城夜添山雨作江聲秋風南陌無車馬
獨上高樓故國情

　　令狐楚

　　少年行

　　家本清河住五城須憑弓箭得功名等閒飛鞚秋原上
獨向寒雲試射聲


　　坐中聞思帝鄕有感

　　年年不見帝鄕春白日尋思夜夢頻上酒忽聞吹北曲
坐中惆悵更何人

　　陳羽

　　吳城覽古

　　吳王舊國水煙空香逕無人蘭葉紅春色似憐歌舞地
年年先發館娃宮

　　小江驛送陸侍御


　　鶴唳天邊秋水空荻花蘆葉起秋風今夜渡江何處宿
會稽山在月明中

　　九月十日即事

　　漢江天外東流去巴塞連山萬里秋節過重陽人病起
一枝殘菊不勝愁

　　遊洞靈觀

　　初訪西城李少君獨行深入洞天雲風吹青桂寒花落
香繞仙壇處處聞


　　酬幽閒上人喜及第後見贈

　　九霄心在勞相問四十人間豈足驚風動自然雲岀岫
高僧不用笑浮名

　　洛下贈徹公

　　天竺沙門洛下逢請為同社笑相容支頥忽望碧雲裏
心愛嵩山第幾峯

　　柳宗元

　　詶曹侍御過象縣見寄


　　破額山前碧玉流騷人遥駐木蘭舟春風無限瀟湘思
欲采蘋花不自由

　　柳州二月榕葉盡落偶題

　　宦情羇思共悽悽春半如秋意轉迷山城過雨百花盡
榕葉滿庭鶯亂啼(劉云其情景自不可堪)

　　浩初上人見貽絶句欲登仙人山因以酬之

　　珠樹玲瓏隔翠微病來方外事多違仙山不屬分符客
一任淩空錫杖飛


　　韓愈

　　題楚昭王廟

　　丘墳滿目衣冠盡城闕連雲草樹荒猶有國人懷舊徳
一間茅屋祭昭王(劉云比人評韓曲江寄樂天絶句勝白全集此獨謂唱詶可爾若韓絶句
正在楚昭王廟一首盡壓晚唐)

　　題廣昌館

　　白水龍飛已幾春偶逢遺跡問耕人丘墳發掘當官路
何處南陽有近親


　　和李司勲過連昌宮

　　夾道疎槐岀老根高甍巨桷壓山原宮前遺老來相問
今是開元幾葉孫

　　晚次宣谿

　　潮州南去接宣谿雲水蒼茫日向西客淚數行先自落
鷓鴣休傍耳邊啼

　　湘中酬張十一功曹

　　休垂絶徼千行淚共汎清湘一葉舟今日嶺猿兼越鳥

可憐同聽不知愁

　　榴花

　　五月榴花照眼明枝間時見子初成可憐此地無車馬
顚倒青苔落絳英

　　歐陽詹

　　題延平劍潭

　　想像精靈欲見難通津一去水漫漫空餘千載淩霜色
長與澄潭白日寒


　　元稹

　　聞白樂天左降江州司馬

　　殘燈無熖影幢幢此夕聞君謫九江垂死病中驚坐起
暗風吹雨入寒牕(白樂天云此句他人尚不可聞況僕哉洪容齋云嬉笑之怒甚於裂眥長
歌之悲過於慟哭此語誠然)

　　憶事

　　夜深閒到㦸門邊却繞行廊又獨眠明月滿庭池水緑
桐花垂在繡簾前


　　白居易

　　後宮詞

　　淚盡羅巾夢不成夜深前殿按歌聲紅顔未老恩先斷
斜倚熏籠坐到明

　　竹枝詞

　　瞿塘峽口冷煙低白帝城頭月向西唱到竹枝聲咽處
寒猿晴鳥一時啼

　　宿西林寺


　　木落天晴山翠開愛山騎馬入山來心知不及柴桑冷
一宿西林即便回

　　春題華陽觀

　　帝子吹簫逐鳳凰空留仙洞號華陽落花何處堪惆悵
頭白宮人掃影堂

　　鮑溶

　　隋宮

　　柳塘風起日西斜竹浦風回鴈弄沙煬帝春遊古城在

壞宮芳草滿人家

　　贈楊錬師

　　紫煙衣上繡春雲清隱山書小篆文明月在天將鳳管
夜深吹向玉宸君

　　寄薛膺昆季

　　楚山清路兩無期夢裏春風玉樹枝何況芙蓉樓上客
海門江月亦相思

　　孟郊


　　臨池曲

　　池上春蒲葉如帶紫菱成角蓮子大羅裙蟬鬢倚迎風
雙雙伯勞飛向東

　　李賀

　　蝴蝶舞

　　楊花撲帳春雲熱龜甲屛風醉眼纈東家蝴蝶西家飛
白騎少年今日歸

　　盧仝


　　逢鄭三遊山

　　相逢之處花茸茸峭壁攢峰千萬重他日期君何處好
寒流石上一株松

　　逢病軍人

　　行多有病住無糧萬里還鄕未到鄕蓬鬢哀吟古城下
不堪秋氣入金瘡

　　李紳

　　却到無錫望芙蓉湖


　　丹橘村邊獨火微碧流明處鴈初飛蕭條落葉垂楊岸
隔水寥寥聞擣衣

　　顧非熊

　　𤓰洲送朱萬言

　　渡頭風晚葉飛頻君去還吳我入秦雙淚别家猶未斷
不堪仍送故鄕人

　　張祜

　　胡渭州(樂苑曰胡渭州商調曲也)


　　亭亭孤月照行舟寂寂長江萬里流鄉國不知何處是
雲山漫漫使人愁

　　雨淋鈴(明皇别録曰帝幸蜀南入狹斜谷屬淋雨彌旬於棧道中聞鈴聲與山相應帝
既悼貴妃因採其聲為雨淋鈴曲以寄恨焉時獨梨園善觱藁樂工張徽從至蜀都以其曲授
之洎至徳中復幸華清宮從宮嬪御皆非昔人帝於望京樓令張㣲奏此曲不覺悽愴流涕其
曲後入法部)

　　雨淋鈴夜却歸秦猶是張徽一曲新長說上皇垂淚敎
月明南内更無人


　　集靈臺(又見杜集作虢夫人)

　　虢國夫人承主恩平明騎馬入金門却嫌脂粉汚顔色
淡掃蛾眉朝至尊

　　華清宮

　　風樹離離月正明九天龍氣在華清宮門深鎖無人覺
半夜雲中羯鼓聲

　　宿湓浦逢崔昇

　　江流不動月西沈南北行人萬里心況是相逢鴈天夕

星河寥落水雲深

　　𤓰洲聞曉角

　　寒耿稀星照碧霄月樓吹角夜江遥五更人起煙霜靜
一曲殘聲遍落潮

　　題弋陽館

　　一葉飄然下弋陽殘霞昬日樹蒼蒼葛谿謾淬干將劒
却是猿聲斷客腸

　　郵亭殘花


　　雲暗山横日欲斜郵亭下馬看殘花自從身逐征西府
每到花時不在家(謝云此與張翰秋風思鱸同意有道者聞之必不以山林之樂易鐘鼎之奉矣)

　　朱慶餘

　　宮中詞

　　寂寂花時閉院門美人相並立瓊軒含情欲說宮中事
鸚鵡前頭不敢言

　　閨意上張水部

　　洞房昨夜停紅燭待曉堂前拜舅姑粧罷低聲問夫婿

畫眉深淺入時無

　　西亭晚宴

　　蟲聲已盡菊花乾五老松隂向晚寒對酒看山俱惜去
不知殘日下䦨干

　　廬江途中遇雪

　　蘆葦聲多鴈滿陂濕雲連野見山稀遥知將吏相逢處
半是春城賀雪歸

　　徐凝


　　洛城秋砧

　　三川水上秋砧發五鳳樓前明月新誰謂秋砧明月夜
洛陽城裏更愁人

　　賈島

　　渡桑乾

　　客舍幷州已十霜歸心日夜憶咸陽無端更渡桑乾水
却望幷州是故鄕(謝云乆客思鄉人之常情旅寓十年交游歡愛與故鄉無異一旦别去豈
能無情渡桑乾而望幷州反以為故鄉也非東西南北之人不能道此)


　　期呂逸人不至

　　逸人期宿石牀中遣我開扉對晚空不知何處嘯秋月
閒却松門一夜風

　　姚合

　　邊將

　　將軍作鎮古汧州水膩山春節氣柔清夜滿城絃管沸
行人不信是邊頭(謝云此詩頌邊城賢守有風人法度與雲黄知塞近草白見邊秋者異矣)

　　王表


　　成徳樂

　　趙女乘春上畫樓一聲歌發滿城秋無端更唱關山曲
不是征人亦淚流

　　裴夷直

　　憶家

　　天海相連無盡處夢魂來往尚應難誰言南海無霜雲
試向愁人兩鬢看

　　唐詩品彚巻五十二

