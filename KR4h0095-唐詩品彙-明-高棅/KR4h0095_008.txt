







　　欽定四庫全書

　　唐詩品彚巻八

　　明　髙棅　編

　　五言古詩八

　　大家(二)

　　杜甫(下)

　　遊龍門奉先寺

　　已從招提遊更宿招提境隂壑生靈籟月林散清影天

闕象緯逼雲卧衣裳冷欲覺聞晨鐘令人發深省

　　望嶽

　　岱宗夫如何齊魯青未了(劉云即五字碓葢一世范云起句之超然者也)造化
鍾神秀隂陽割昬曉盪胸生層雲決眥入歸鳥㑹當淩
絶頂一覽衆山小

　　陪李北海燕歴下亭(李邕時為北海太守)

　　東藩駐皂葢北渚淩清河海右此亭古濟南名士多(劉云
題篇適當如此)雲山已發興玉佩仍當歌脩竹不受暑交流空

湧波藴真愜所遇落日將如何貴賤俱物役從公難重
過

　　大雲寺贊公房

　　燈影照無睡心清聞妙香(劉云便爾超悟)夜深殿突兀風動金
琅璫天黒閉春院地清栖暗芳玉䋲(星名)回斷絶鐵鳯森
翶翔梵放時出寺鐘殘仍殷(音隠)床明朝在沃野苦見塵
沙黄(劉云如此自好)

　　冬到金華山觀因得故拾遺陳公學堂遺跡


　　涪右衆山内金華紫崔嵬上有蔚藍天垂光抱瓊臺繫
舟接絶壁杖策窮縈廽四顧俯層巔淡然川谷開雪嶺
日色死霜鴻有餘哀焚香玉女跪霧裏仙人來陳公讀
書堂石柱仄青苔悲風為我起激烈傷雄材

　　西枝材尋置草堂地夜宿賛公土室二首

　　出郭盼細岑披榛得㣲路谿行一流水曲折方屢渡賛
公湯休徒好靜心跡素昨枉霞上作盛論巖中趣怡然
共携手恣意同逺歩捫蘿澁先登陟巘眩反顧要求陽

岡暖苦陟隂嶺沍惆悵老大藤沉吟屈蟠樹卜居意未
展杖䇿廻且暮層巔餘落日草蔓巳多露

　　天寒鳥已歸月出山更靜(劉云自然境自然語)土室延白光松門
耿踈影躋攀倦日短語樂寄夜永明燃林中薪暗汲石
底井大師京國舊徳業天機秉從来支許遊興趣江湖
迥數竒謫闗塞道廣存箕潁何知戎馬間復接塵事屏
幽尋豈一路逺色有諸嶺晨光稍朦朧更越西南頂

　　同諸公登慈恩寺塔


　　髙標跨蒼穹烈風無時休(范云承以烈風無時休五字今人能之否)自非曠
士懐登兹翻百憂方知象教力足可追𡨕捜(范云遊觀寺詩十字
同到)仰穿龍蛇窟始出枝撑幽七星在北戸河漢聲西流
羲和鞭白日少昊行清秋泰山忽破碎(一作秦劉云樊察序夲如此近
是)涇渭不可求俯視但一氣焉能辨皇州廻首呌虞舜
蒼梧雲正愁惜哉瑶池飲日晏昆崙丘黄鵠去不息哀
鳴何所投君看随陽鴈各有稻梁謀

　　望岳


　　南岳配朱鳥秩禮自百王歘吸領地靈澒洞半炎方邦
家用祀典在徳非馨香廵狩何寂寥有虞今則亡洎吾
隘世網行邁越瀟湘渴日絶壁出漾舟清光傍祝融五
峰尊峰峰次低昂紫葢獨不朝爭長嶫相望恭聞魏夫
人羣仙夾翶翔有時五峰氣散風如飛霜牽廹限脩途
未暇杖崇岡歸来覬命駕沐浴休玉堂三嘆問府主曷
以贊我皇牲壁忍衷俗神其思降祥

　　懐古二首


　　玉華宫(梅聖俞云宫近晉符堅墓)

　　谿回松風長蒼䑕竄古瓦不知何王殿遺構絶壁下(劉云
哀思苦語轉換簡逺有長篇餘韵末更自傷悲非意所及)隂房鬼火青壊道哀湍㵼
萬籟真笙竽秋色正瀟灑羙人為黄土况乃粉黛假當
時侍金輿故物獨石馬憂来藉草坐浩歌淚盈把冉冉
征途間誰是長年者(劉云起結淒黯讀者殆難為情)

　　九成宫(本隋仁夀宫也貞觀間修之以避暑因改名焉山有九重故名九成)

　　蒼山入百里崖斷如杵臼層宫憑風逥岌嶪土囊口立

神扶棟梁鑿翠開户牖(劉云二語雄稱)其陽産靈芝其隂宿牛
斗紛披長松倒揭&KR2083;怪石走哀猿啼一聲客淚迸林藪
荒哉隋家帝製此今頺朽向使國不亡焉為巨唐有雖
無新增修尚置官居守巡非瑶水逺跡是雕墻後(劉云感嘆
之尤得體者也)我来属時危仰望嗟嘆久天王守太白(趙次公云言肅
宗在鳯翔)駐馬更搔首(范云國亡唐有此有國家者後車之戒末意嘗不戒者也此所以駐馬而
後搔首也杜子羙之沉鬱頓挫類此也)

　　赤谷西&KR1735;人家


　　躋險不自安出郊巳清目谿迴日氣暖徑轉山田熟鳥
雀依茅茨藩籬帶松菊如行武陵暮欲問桃源宿

　　過津口

　　南岳自兹近湘流東逝深和風引桂楫春日漲雲岑廻
首過津口而多楓樹林白魚困宻網黄鳥喧嘉音物㣲
限通塞惻隠仁者心瓮餘不盡酒膝有無聲琴聖賢兩
寂寞眇𦕈獨開襟(趙次公云白魚黄鳥物之通塞雖㣲而不足道而仁者於物毎惻隠其困
塞於此琴酒思聖賢寂寞亦自適耳


　　次空舲岸

　　沄沄逆素浪落落轉清眺幸有舟楫遲得盡所歴妙空
舲霞石峻楓栝隠奔峭青春猶無私白石亦偏照可使
營吾居終焉託長嘯毒瘴未足憂兵戈滿邉徼嚮者留
遺恨耻為達人誚迴帆覬賞延佳處領其要

　　羌村三首(時自鳯翔還鄜州蔡夢弼云鄜州州治洛交縣羌村洛交村墟)

　　崢嶸赤雲西日脚下平地柴門烏雀噪歸客千里至妻
孥怪我在驚定還拭淚世亂遭飄蕩生還偶然遂鄰

人滿墻頭感歎亦歔欷夜闌更秉燭相對如夢寐

　　晚歲迫偷生還家少歡趣嬌兒不離膝畏我復却去憶
昔好追凉故繞池邉樹蕭蕭北風勁撫事煎百慮頼知
禾黍収已覺糟牀注如今足斟酌且用慰遲莫

　　羣雞正亂呌客至雞闘爭驅雞上樹木始聞叩柴荆父
老四五人問我久逺行手中各有㩦傾榼濁復清苦辭
酒味薄黍地無人耕兵革既未息兒童盡東征請為父
老歌艱難愧深情歌罷仰天嘆四坐淚縱横


　　述懐(公家寓鄜州三川時自賊中達行在所作也)

　　去年潼闗破妻子隔絶久今夏草木長脱身得西走麻
鞋見天子衣䄂露兩肘朝廷愍生還親故傷老醜涕淚
受拾遺流離主恩厚柴門雖得去未忍即開口寄書問
三川不知家在否比聞同罹禍殺戮到雞狗山中漏茆
屋誰復依戸牖摧頽蒼松根地冷骨未朽幾人全性命
盡室豈相偶嶔崟猛虎塲鬱結回我首自寄一封書今
已十月後反畏消息來寸心亦何有(陳後山云不敢問何如　劉云極一

時憂傷之懐頼自能賦而毫髪不失)漢運初中興生平老躭酒沈思歡㑹
處恐作窮獨叟

　　得舍弟消息

　　風吹紫荆樹色與春庭暮花落辭故枝風回反無處骨
肉恩書重漂泊難相遇猶有淚成河經天復東注(劉云苦心
怨調使人凄然終鮮之痛&KR0579;於脊令死䘮之喻未有如此句之苦者末尤可念非深痛不能道)

　　夣李白二首(白坐永玉璘事當誅曾赦還岳陽復坐事下獄)

　　死别已吞聲生别常惻惻(劉云使其死耶當不復哭矣乃使人不能忘者生别故也)

江南瘴癘地逐客無消息故人入我夢明我長相憶恐
非平生魂路逺不可測魂来楓林青魂返闗塞黒君今在
羅網何以有羽翼落月滿屋梁猶疑照顔色水深波浪
濶無使蛟龍得(劉云落月屋梁偶然實景不可再遇)

　　浮雲終日行遊子久不至(劉云起語千言萬恨)三夜頻夣君情親
見君意告歸常局促苦道来不易(劉云夣中賓主語具是)江湖多
風波舟楫恐失墜出門搔白首苦負平生志冠葢滿京
華斯人獨憔悴(劉云語出情痛自别)孰云網恢恢将老身反累千

秋萬嵗名寂寞身後事(劉云結極惨淡情至語塞)

　　幽人(師古云按唐史拾遺恵昭荀珏與甫友善此詩思二子也)

　　孤雲亦羣遊神物有所歸麟鳯在赤霄何當一來儀徃
與恵荀輩中年滄洲期天髙無消息棄我忽若遺内懼
非道流幽人在瑕疪洪濤隠語咲鼓枻蓬萊池崔嵬扶
桑日照耀珊瑚枝風帆倚翠葢莫把東皇衣嚥潄元和
津所思烟霞微知名末足稱局促商山芝五湖復浩蕩
嵗暮有餘悲


　　夏日李公見訪(即李炎時為太子家令)

　　遠林暑氣薄公子過我游貧居類村塢僻近城南樓傍
舍頗淳朴所願亦易求隔屋喚西家借問有酒不墻頭
過濁醪(劉云實事他人以為不足道)展席俯長流清風左右至(劉云自得
適然)客意巳驚秋巢多衆鳥闘葉宻鳴蟬稠苦遭此物聒
孰謂吾廬幽㵘花晚色靜庶足充淹留預恐尊中盡更
起為君謀

　　晦日尋崔戢李封


　　朝光入甕牖尸寝驚弊裘起行視天宇春氣漸和柔興
來不暇懶今晨梳我頭出門無所待徒歩覺自由杖藜
復恣意免值公與侯晚定崔李交㑹心真罕儔每過得
酒傾二宅可淹留喜結仁里歡况因令節求李生園欲
荒舊竹頗脩脩引客看掃除隨時成獻酬崔侯初筵色
巳畏空尊愁(劉云寫得農至)未知天下士至性有此不草芽既
青出蜂聲亦暖游思見農器陳何當甲兵休上古葛天
氏不貽黄屋憂至今阮籍等熟醉為身謀威鳯髙其翔

長鯨吞九州地軸為之翻百川皆亂流當歌欲一放淚
下恐莫収濁醪有妙理庶用慰沉浮

　　别唐十五誡因寄禮部賈侍郎至

　　九載一相逢百年能幾何復為萬里别送子山之阿白
鶴久同林濳魚本同河未知栖集期衰老强髙歌歌罷
兩悽惻六龍忽蹉跎相視髪皓白况難駐羲和胡星墜
燕地漢將仍横戈蕭條四海内人少豺虎多少人慎莫
投多虎信所過飢有易子食獸有畏虞羅(梅聖俞云此等語含蓄深

矣殆不可模倣)子負經濟才天門鬱嵯峨飄飄適東周來徃若
奔波南宫吾故人白馬金盤陀(蔡夢弼云昔賈逵為禮部侍郎常乗白馬故於
至云云金盤陀未詳或云山名)雄筆映千古見賢心靡他念子善師事
嵗寒守舊柯為吾謝賈公病肺臥江沱

　　贈衛八處士(公與李白髙適衛賔相友善賓年最少號小友)

　　人生不相見動如參與商今夕復何夕共此燈燭光少
壯能幾時鬢髪各巳蒼訪舊半為鬼驚呼熱中腸焉知
二十載重上君子堂昔别君未㛰兒女忽成行怡然敬

父執問我来何方問答未及巳兒女羅酒漿夜雨剪春
韭新炊間黄粱主稱㑹面難一舉累十觴十觴亦不醉
感子故意長明日隔山岳世事兩茫茫(劉云陽闗之後此語為暢)

　　遣興四首

　　賀公雅呉語在位常清狂上䟽乞骸骨黄冠歸故鄉爽
氣不可致斯人今則亡山隂一茅宇江海日清凉

　　長陵鋭頭兒出獵待明發騂弓金爪鏑白馬蹴微雪未
知所馳逐但見暮光滅歸来懸兩狼門戸有旌節


　　朝逢富家葬前後皆輝光共指親戚大緦麻百夫行送
者各有死不須羡其强君看束縛去亦得歸山岡(劉云曠然
世外之見沉著痛快)

　　下馬古戰場四顧俱茫然風悲浮雲去黄葉墜我前朽
骨宂螻蟻又為蔓草纒故老行歎息今人尚開邉漢虜
互勝負封疆不常全安得㢘頗将三軍同晏眠

　　述古

　　赤驥頓長纓非無萬里姿悲鳴淚至地為問馭者誰鳯

凰從天来何意復髙飛竹花不結實念子忍朝飢古来
君臣合可以物理推賢人識定分進退固其宜

　　佳人

　　絶代有佳人幽居在空谷自云良家子零落依草木闗
中昔䘮亂兄弟遭殺戮官髙何足論不得収骨肉世情
惡衰歇萬事隨轉燭夫婿輕薄兒新人羙如玉(劉云閑言餘語
無不可感)合㛰(一作昬即夜合花也)尚知時鴛鴦不獨宿但見新人笑
那聞舊人哭在山泉水清出山泉水濁侍婢賣珠迴牽

蘿補茒屋(劉云似悲似訴自言自誓務持慷慨脩㓗端麗畵所不能如論所不能及)摘花不
挿髪採栢動盈掬天寒翠袖薄日暮倚脩竹(劉云字字矜到而不
艱棘盡不容盡)

　　寫懐二首

　　勞生共乾坤何處異風俗冉冉自趨競行行見覊束無
貴賤不悲無富貧亦足萬古一骸骨鄰家遞歌哭鄙夫
到巫峽三嵗如轉燭全命甘留滯忘情任榮辱朝班及
暮齒日給還脫粟編蓬石城東採藥山北谷用心霜雪

間不必條蔓緑非闗故安排曾是順幽獨達士如弦直
小人似鈎曲曲直吾不知負暄候樵牧

　　夜深坐南軒明月照我膝驚風翻河漢梁棟巳出日羣
生各一宿飛動自儔匹吾亦驅其兒營營為私實天寒
行旅稀嵗暮日月疾榮名忽中人世亂如蟣蝨古者三
皇前滿腹志願畢胡為有結䋲陷此膠與漆禍首燧人
氏厲階董狐筆君看燈燭張轉使飛蛾宻放神八極外
俛仰俱蕭瑟終契如徃還得匪合仙術(王洙云燧人火化而爭欲之心

生董狐直筆而是非之端起故子羙所以謂禍首厲階也)

　　喜晴

　　皇天久不雨既雨晴亦佳出郭眺西郊蕭蕭春增華青
熒陵陂麥窈窕桃李花春夏各有實我飢豈無涯(劉云善自
寛)干戈雖横放惨澹闘龍蛇甘澤不猶愈且畊今未賖
丈夫則帶甲婦女終在家力難及黍稷得種菜與麻千
載商山芝徃者東門𤓰其人骨巳朽此道誰疪瑕英賢
遇轗軻逺引蟠泥沙顧慙昧所適迴首白日斜漢隂有

鹿門滄海有靈槎焉能學衆口咄咄空咨嗟

　　白馬(蔡伯世云此潭州詩主将謂崔瓘也為臧玠所殺矦景舉軍皆白馬故云)

　　白馬東北来空鞍貫雙箭可憐馬上郎意氣今誰見近
時主將戮中夜商於戰(趙次公云啇當作傷)䘮亂死多門嗚呼淚
如霰(劉云詩或託興或紀事託名不必商於不商於也)

　　雨

　　峽雲行清曉煙霧相徘徊風吹滄海去雨灑石壁來凄
凄生餘寒殷殷兼在雷白谷變氣候朱炎安在哉髙鳥

濕不下居人門未開楚宫久巳滅幽珮為誰哀侍臣書
王夢賦有冠古才㝠㝠翠龍駕多自巫山臺

　　殿中楊監見示張旭草書圖

　　斯人巳去亡草聖秘難得及兹煩見示滿目一悽惻悲風
生㣲綃萬里起古色鏘鏘鳴玉動落落羣松植連山蟠其
間溟漲與筆力有練實先書臨池真盡墨俊㧞為之王暮
年思轉極未知張王後誰竝百代則嗚呼東呉精逸氣感
清識楊公拂篋笥舒巻㤀寝食念昔揮毫端不獨觀酒徳


　　通泉縣署屋壁後薛少保畫鶴

　　薛公十一鶴皆寫青田真畫色久欲盡蒼然猶出塵低
昻各有意磊落如長人佳此志氣遠豈惟粉墨新萬里
不以力羣遊森㑹神威遲白鳯態非是鶬鶊鄰高堂未
傾覆幸得慰佳賓曝露墻壁外終嗟風雨頻赤霄有真
骨耻飲洿池津㝠㝠任所往脱畧誰能馴

　　牽牛織女

　　牽牛出河西織女處其東萬古永相望七夕誰見同神

光景難候此事終朦朧颯然精靈合何必秋遂通亭亭
新粧立龍駕且層空世人亦為爾祈請走兒童稱家隨
豐儉白屋逹公宫膳夫翊堂殿鳴玉凄房櫳曝衣遍天
下曵月掦微風蛛絲小人態曲綴𤓰菓中初筵&KR0008;重露
日出甘所終嗟汝未嫁女秉心鬱忡忡防身動如律竭
力機杼中雖無舅姑事敢昧織作功明明君臣契咫尺
或未容(劉云謂近雖咫尺非如期不合彼滛奔失身不如丈夫之見有不然者當悔何及此十字俱有
其意但上面冩不甚達其言君臣之際則可感矣)義無棄禮法恩始夫婦恭小

大有佳期戒之在至公方圓茍齟齬丈夫多英雄

　　義鶻行

　　隂崖有蒼鷹養子黒栢巔白蛇登其巢吞噬恣朝餐雄
飛逺求食雌者鳴辛酸力强不可制黄口無半存其父
從西歸翻身入長煙斯須領徤鶻痛憤寄所宣斗上捩
孤影噭哮來九天脩領脱逺枝巨顙拆老拳(劉云此竒事幸使子
羙聞之)髙空得蹭蹬短草辭蜿蜒折尾能一掉飽腸巳皆
穿生雖滅衆雛死亦垂千年物情有報復快意貴目前

兹實鷙鳥最急難心惘然功成失所徃用捨何其賢近
經潏水湄此事樵夫傳飄蕭覺素髪凜欲衝儒冠人生
許與分亦在顧盼間聊為義鶻行永激壯士肝(西清詩話云杜
少陵詩自與造化同流孰可擬議至若君子髙處廊廟動成法言恨終欠風韵)

　　北風

　　北風破南極朱鳯日威垂洞庭秋欲雪鴻鴈將安歸十
年殺氣盛六合人煙稀吾慕漢初老時清猶茹芝

　　唐詩品彚巻八

