







　　欽定四庫全書

　　唐詩品彚巻四十一

　　明　髙棅　編

　　五言絶句四

　　接武(上)

　　劉長卿

　　平蕃曲二首

　　渺渺戍煙孤茫茫塞草枯隴頭那用閉萬里不防胡


　　絶漠大軍還平沙獨戍閒空留一片石萬古在燕山

　　湘妃怨

　　帝子不可見秋風來莫思嬋娟江上月千載空蛾眉

　　春草宫懷古

　　君王不可見芳草舊宫春猶帶羅裙色青青向楚人

　　斑竹

　　蒼梧千載後斑竹對湘沅欲識湘妃怨枝枝滿淚痕

　　逢雪宿芙蓉山


　　日暮蒼山逺天寒白屋貧柴門聞犬吠風雪夜歸人

　　送張起崔載華之閩中

　　朝無寒士跡家在舊山貧相送天涯裏憐君更逺人

　　送張十八歸桐廬

　　歸人乗野艇帶月過江村正落寒潮水相隨夜到門

　　送方外上人

　　孤雲將野鶴豈向人間住莫買沃州山時人巳知處

　　送靈澈上人


　　蒼蒼竹林寺杳杳鐘時晚荷笠帶斜陽青山獨歸逺

　　𤓰州送李端公

　　片㠶何處去匹馬獨歸遲惆悵江南北青山欲暮時

　　送子壻徃楊州

　　雁還空渚在人去落潮翻臨水獨迴首殘陽歸掩門

　　寄龍山道士許法陵

　　悠悠白雲裏獨往青山客林下晝焚香桂花同寂寂

　　茱萸灣北答崔載華問


　　荒涼野店絶迢逓人煙逺蒼蒼古木中多是隋家苑

　　贈秦系徵君(秦系頃以家事獲謗因出舊山毎荷觀察崔公見知欲歸未遂感其
流寓詩以贈之)

　　初迷武陵路復出孟嘗門迴首江南岸青山與舊恩

　　又贈秦系

　　羣公誰讓位五栁獨知貧惆悵青山路烟霞老此人

　　江中對月

　　空洲夕烟歛對月秋江裏歴厯沙上人月中孤渡水


　　正朝覽鏡

　　憔悴逢新嵗芳菲見舊春朝來明鏡裏不忍白頭人

　　錢起

　　逢俠者

　　燕趙悲歌士相逢劇孟家寸心言不盡前路日將斜

　　赴章陵酬李卿贈别

　　一官叨下秩九棘謝知音芳草文園路春愁滿别心

　　送楊著作歸東海


　　楊栁出闗色東行千里期酒酣蹔輕别路逺始相思

　　過故李侍御宅

　　不見承眀客愁聞長樂鐘馬卿何早世漢主欲登封

　　宿洞口館(一作耿湋詩)

　　野竹通溪冷秋泉入户鳴亂來人不到寒草上階生

　　題崔逸人山亭

　　藥徑深紅蘚山牕滿翠微羨君花下醉蝴蝶夢中飛

　　石井(巳下五首係藍溪雜詠)


　　片霞照仙井泉底桃花紅那知幽石下不與武陵通

　　古藤

　　引蔓出雲樹垂綸覆巢鶴幽人對酒時苔上閒花落

　　洞仙謡

　　㡬轉到青山數重渡流水秦人入雲去知向桃源裏

　　竹間路

　　暗歸草堂静半入花源去有時載酒來不與清風遇

　　逺山鐘


　　風送出山鐘雲遐度水淺欲知聲盡處鳥滅寥天逺

　　江行無題(元一百首今録二十首)

　　傾酒向漣漪乘流欲去時寸心同尺璧投此報馮夷

　　江曲全縈楚雲飛半自秦峴山迴首望如别故鄉人

　　行背青山郭吟當白露秋風流無屈宋空咏古荆州

　　去指龍沙路徒懸象闕心夜涼無逺夢不為偶聞砧

　　翳日多喬木維舟取束薪静聴江叟語俱是厭兵人

　　牽路沿江狹沙崩岸不平盡知行處險誰肯載時輕


　　憔悴異靈均非讒作逐臣如遇漁父問未是獨醒人

　　月下江流静村荒人語稀鷺鴛雖有伴仍共影雙飛

　　斗轉月未落舟行夜已深有村知不逺風便數聲砧

　　岸草連荒色村聲樂稔年晚晴貪穫稻閒却採菱船

　　古來多思客搖落恨江潭今日秋風至蕭疎過沔南

　　兵火有餘燼貧村纔數家無人争曉渡殘月下寒沙

　　渚禽菱芡足不向稻粱爭静宿深灣月應無失侣聲

　　景夕殘霞落秋寒細雨晴短纓何用濯舟在月中行


　　静看秋江月風微浪漸平人間馳競處塵土自波成

　　咫尺愁風雨匡廬不可登秖疑雲霧窟猶有六朝僧

　　秋寒鷹隼徤逐雀下雲空知是江湖客無心擊塞鴻

　　幽懷念煙水長恨隔龍沙今日滕王閣分明見落霞

　　江流何渺渺懷古獨依依漁父非賢者蘆中但有磯

　　逺謫嵗時宴暮江風雨寒仍愁繫舟處驚夢近長灘

　　韋應物

　　秋夜寄丘二十二員外


　　懷君屬秋夜散步詠涼天山空松子落幽人應未眠

　　同徳閣期元侍御不至

　　庭樹忽巳暗故人那不來祇應厭煩暑永日坐霜臺

　　西郊期滌武不至書示

　　山髙鳴過雨澗樹落殘花非闗春不待當由期自賖(劉云
鍾情而語更達)

　　寄盧陟

　　栁葉遍寒塘曉霜凝髙閣累日此留連别來成寂寞(劉云

題寄盧陟如是此種風氣亦復可誦)

　　宿永陽寄璨律師

　　遙知郡齋夜凍雪封松竹時有山僧來懸燈獨自宿(劉云
蘇州用意常在此等故精練特勝觸處自然)

　　懷瑯琊深標二釋子

　　白雲埋大壑隂崖滴夜泉應居西石室月照山蒼然

　　同褒子秋齋獨宿

　　山月皎如燭霜風時動竹夜半鳥驚棲牕間人獨宿


　　閶門懷古

　　獨鳥下髙樹遙知吳苑園凄凉千古事日暮倚閶門

　　西樓

　　髙閣一長望故園何日歸煙塵擁函谷秋雁過來稀

　　登樓

　　兹樓日登眺流嵗暗蹉跎坐厭淮南守秋山紅樹多

　　聞㕍

　　故園渺何處歸思方悠哉淮南秋雨夜髙齋聞鴈來(劉云

更不須語言)

　　詠聲

　　萬物自生聴太空恒寂寥還從静中起却向静中消(劉云
其姿近道語此漸超)

　　聴江笛送陸侍御

　　逺聴江上笛臨觴一送君還愁獨宿夜更向郡齋聞

　　皇甫冉

　　婕妤怨


　　花枝出建章鳳管發昭陽借問承恩者雙蛾㡬許長

　　秋怨

　　長信多秋色昭陽借月華那看閉永巷聞道選良家

　　同諸公有懐

　　舊國迷江樹他鄉近海門移家南渡久童稚解方言

　　山館

　　山館長寂寂閒雲朝夕來空庭復何有落日照青苔

　　送王翁信還剡中舊居


　　海岸耕殘雪溪沙釣夕陽家中何所有春草漸看長

　　賦長道一絶送陸邃潛夫(有序不録)

　　髙山逈欲登逺水深難渡杳杳復漫漫行人别家去

　　賦得送客一絶送陸鴻漸赴越(有序不録)

　　行隨新樹深夢隔重江逺迢遞風日間蒼茫洲渚晚

　　和王給事維禁掖棃花詠

　　巧解迎人笑偏能亂蝶飛春風時入户㡬片落朝衣

　　同李三月夜作


　　霜風驚渡鴈月露皓疎林處處砧聲發星河秋夜深







　　唐詩品彚巻四十一

