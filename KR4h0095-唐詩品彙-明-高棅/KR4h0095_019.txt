







　　欽定四庫全書

　　唐詩品彚卷十九

　　明　高棟　編

　　接武(下)

　　于鵠

　　秦越人洞中詠

　　扁鵲得仙處傳是西南峯年年山下人長見騎白龍洞
門黑無底日夜唯雷風清齋將入時戴花兼抱松石逕

隂且寒地響如遠鐘似行山林外聞乘屐聲重低礙更
俯身漸遠晝夜同時時白蝙蝠飛入茅衣中行乆路轉
窄靜聞水淙淙但願逄一人自得朝天宫

　　宿西山修下元齋咏

　　幽人在何處松檜深㝠㝠西峯望紫雲知有安期生沐
浴溪水暖新衣禮仙名脫履入靜堂遶像隨禮行碧紗
籠寒燈長幡綴金鈴林下聽法人起踐枯葉聲啓奏修
律儀天曙山鳥鳴分行布菅茅列坐滿中庭持齋候撞

鐘玉函散寶經焚香開卷時照耀金室明投簡石洞深
稱遇上帝靈學道能苦心自古無不成

　　入白芝尋黄尊師

　　觸煙入溪口茫茫唯檉櫪其中飛碧流十里不通屐出
林尚未明細徑懸峭壁把藤借行勢光滑猿猱跡忽然
風景異乃到神仙宅天晴茅屋頭殘雪蒸氣白隔忩梳
髪聲乆立聞吹幘抱琴出門來不是人間客幽院無灑
掃四時自虚寂落葉埋長松出地纔數尺曾讀上清經

去住長生籍願示不死方何山有瓊液

　　過淩霄斷天謁張先生祠

　　戢戢亂峯裏一峯獨淩天下㸔如尖高上有十里天至
人愛幽深一住五十年懸牘到其上乘牛耕蘌田衣食
不下求乃是雲中仙山僧獨知處相引衝碧煙斷崖晝
昬黒流泉横雙椽面壁攀石稜養力方敢前累歇日初
没始到茆堂邊見客不問誰禮質無周旋醉卧枕欹樹
坐寒展青氊折松掃藜牀秋菓顔色鮮白犬䑛客衣驚

走聞腥羶乃知軒冕徒寧比雲壑眠

　　戴叔倫

　　(劉須溪云㓜公諸詩短處更深長處愈淺)

　　獨不見

　　前宫路非遠舊苑春將徧玉戸看早梅彫梁數歸燕身
輕逐舞袖香暖傳歌扇自和秋風詞長侍昭陽殿誰信
後庭人年年獨不見

　　去婦怨


　　出婦不敢啼風悲日悽悽心知恩義絶誰忍分明别下
坂車轔轔畏逄鄉里親空持牀前幔却寄家中人忽辭
王吉去為是秋胡死欲比今日情煩寃不相似

　　潭州使院書情寄江夏賀蘭副端

　　雲雨一蕭散悠悠關復河俱從泛舟役近隔洞庭波春
水去不盡秋風今又過無因得相見却恨寄書多

　　新秋夜寄江右友人

　　遥夜獨不寐寂寥蓬戸中河明五陵上月滿九門東萬

里親友㪚故園江海空懷歸正南望此夕起秋風

　　長孫佐輔

　　隴西行

　　隂雲凝朔氣隴上正飛雪四月草不生北風勁如割朝
來羽書急夜宿長城窟道隘行不前相呼抱鞍歇人寒
指欲墮馬凍蹄皆裂射鴈旋充饑斧氷還止渇寧辭解
圍鬭但恐乘疲没早晚邊候空歸來養辛骨

　　關山月


　　悽悽還切切戍客多離别何處最傷心關山見秋月關
月竟如何由來遠近過始經𤣥兔塞終照白狼河忽憶
秦樓婦流光應共有已得並蛾眉還知攬纎手去歲照
同行比翼復連形今宵照獨立顧影自㷀㷀餘暉漸西
落夜夜看如昨借問映旌旗何如鑒帷幙拂曉朔風悲
蓬驚鴈不飛幾時征戍罷還向月中歸

　　山行經村徑

　　一徑有人迹到來惟數家依稀聽機杼寂厯看桑麻雨

濕渡頭草風吹墳上花却驅羸馬去數㸃歸林鴉

　　山居

　　看書愛幽寂結宇青㝠間飛泉引風聽古桂和雲攀地
深草木稠境靜魚鳥閒隂氣晚出谷朝光先照山有時
獨杖藜入夜猶啓關星昬歸鳥過火出樵童還神體自
和適不是離人寰

　　楚州鹽壒古墻望海

　　混沌本冥冥泄為洪川流雄哉大造化萬古横中州我

從西北來登髙望蓬丘隂晴乍開合天地相沉浮長風
卷繁雲日出扶桑頭水淨露鮫室煙銷凝蜃樓時來會
雲翔道蹇即津遊明發促歸軫滄波非宿謀

　　山行書事

　　日落風颼颼驅車行遠郊中心有所悲古墓守黄茅茅
中狐兎窠四面鳥鳶巢鬼火時獨出人煙不相交行行
近林村一徑欹還坳迎雲聽蟠蟀向月看蠨蛸翁喜客
來坐客來羞厨庖濁醪誇潑螘時菓仍新苞相勸對寒

燈呼兒爇枯樵雅樸頗近古其言無斗筲憂歡世上并
歲月途中抛誰知問津客空作揚雄嘲

　　楊淩

　　奉詶韋滁州寄示

　　淮陽為郡暇坐惜流芳歇㪚懷累榭風清暑澄潭月陪
燕辭三楚戒途綿百越非當遠别離雅奏何由發

　　崔元翰

　　奉和聖製中元日題奉敬寺


　　妙道非本說殊途成異名聖人得其要俱以化羣生鳯
吹從上苑龍宫連外城花鬘列後殿雲車駐前庭松竹
含新秋軒忩有餘清緬懷空同事須繼簫管聲離想境
都寂忘言理更精域中信稱大天下乃為輕届已由濟
物堯心豈所榮

　　劉商

　　銅雀妓

　　魏主矜蛾眉羙人羙如王高臺無晝夜歌舞竟未足盛

色如轉圜夕陽落深谷仍令身没後尚足平生欲紅粉
横淚痕調絃向空屋舉頭君不在唯見西陵木玉輦豈
再來嬌鬟為誰緑那堪秋風裏更舞陽春曲曲罷情不
勝凭闌向西哭臺邊生野草來去罥羅縠

　　楊衡

　　盧十五竹亭送姪偁歸山

　　落葉寒擁壁清霜夜霑石正是憶山時復送歸山客殷
勤一樽酒曉月當忩白


　　寄贈田倉曹灣

　　芳蘭媚庭除灼灼紅英舒身為陋巷客門有絳轅車朝
覽夷吾傳暮習潁陽書眄雲高羽翼待價藴璠璵纓弁
雖云阻音塵豈復踈若因風雨晦應念寂寥居

　　題𤣥和師仙藥室

　　山邊蕭寂室石掩浮雲扄遶室唯有路松煙深冥冥入
松汲寒水對鶴開仙經石几香未盡木花風吹零何年
去華表幾度窮滄溟却顧宦遊子眇如霜中螢


　　九日陪樊尚書龍山宴集

　　孟嘉從燕地千乗復登臨縁危陟高歩憑曠寫幽襟黄
花玩初馥翠物喜盈斟雲雜組繡色樂和山水音斾揺
秋吹急筵卷夕光沉都人瞻騎火猶知隔寺深

　　遊陸先生故巖居

　　獨壑臨高嶂蒼苔絶行迹仰窺猿掛樹俯對鶴巢石上
有一巖屋相傳靈人宅深林無暘暉幽水轉終夕

　　秋夜閒居即事寄廬山鄭員外蜀郡傅處士


　　憂思繁未整良辰會無由引領遲佳音星紀縷以周蓬
閬絶華耀況乃處窮愁墜葉寒擁砌燈光夜悠悠開琴
弄清絃窺月俯澄流冉冉鴻鴈度蕭蕭帷箔秋長懷石
門詠緬慕碧雞遊髣髴像顔色崇蘭隠芳洲

　　登紫霄峯贈黄仙師

　　紫霄不可涉靈峯信穹崇下有瓊樹枝上有翠髪翁雞
鳴秋漢側日出紅霞中璨璨真仙子執旌為侍童焚香
杳忘言黙思含太空世華從熠燿虚室自朦朧雲飛瓊

瑶圃龜息芝蘭藂玉籙掩不開天忩微微風茲焉悟佳
㫖塵境亦幽通浩淼臨廣津永用挹無窮

　　武元衡

　　獨不見

　　荆門一柱觀楚國三休殿環珮儼神仙輝光生顧眄春
風細腰舞明月高堂宴夢澤水連雲渚宫花似霰俄驚
白日晚始悟炎凉變别島異波潮離鴻分海縣南北斷
相聞嗟嗟獨不見


　　送唐君次

　　都門去馬嘶灞水春流淺青槐驛路直白日離亭晚望
望煙景微草色行人遠

　　晨興贈友寄呈竇使君

　　江陵歲方晏晨起眄庭柯白露傷紅葉清風斷緑蘿徇
時真氣索念遠幽懷多夙昔東山意縱横南浦波有羙
嬋娟子百慮攢雙蛾緘情鬱不舒幽竹自駢羅為余歌
寒苦㫖酒朱顔酡兩鬢倐云變(一作世事浮雲變)功名將奈何


　　旬暇西亭寄呈熊郎中副使

　　旬休屏戎事涼雨北忩眠一夜江城夣萬里繞山川草
木㪚幽氣池塘鳴早蟬妍芳落春後旅思生秋前紅槿
粲庭艷緑蒲繁渚煙行歌獨酌謡坐發朱絲絃哀玉不
可扣華觴徒湛然聞君東林卧郡閣曠周旋酬對龍象
侣灌注清泠泉如何無礙智猶苦病牽纒

　　羊士諤

　　九月十日郡樓獨酌


　　掾吏當授衣郡中稀物役嘉辰悵已失殘菊誰為惜欞
軒一尊泛天景洞虛碧暮節獨賞心寒江鳴湍石歸期
北州里舊交東山客飄蕩海雲深相思桂花白

　　小園春至偶書呈吏部竇郎中孟員外

　　松篠雖苦節氷霜慘其間欣欣發佳色如喜東風還幽
抱想前躅冥鴻度南山春臺一以眺達士亦解顔偃息
非老圃沉吟秘𤣥關馳暉忽復失壯歲不得閒君子當
濟物丹梯難共攀心期自有約去掃蒼苔山


　　權徳輿

　　(嚴滄浪云徳輿却有絶似盛唐者或有似韋蘓州處劉隨州處者)

　　雜詩

　　溟水春正緑上宫蘭葉齊光風兩揺蕩鳴珮出中閨一
顧授黄流千金呈瓠犀徒然路傍子恍恍復悽悽

　　月夜江行

　　扣舷不能寐浩露清衣襟彌傷孤舟夜遠結萬里心幽
興惜瑶草素懐寄鳴琴三奏月初上寂寥寒江深


　　豐城劍池驛

　　龍劍昔未發泥沙相晦藏向非張茂先孰辯斗牛光神
物不自達聖賢亦彷徨我行豐城野慷慨心内傷

　　渭水

　　吕氏年八十皤然持釣鈎意在靜天下豈惟食營丘師
臣有家法小白乃尊周日暮駐征策愛茲清渭流

　　晚渡楊子江却寄江南親故

　　返照滿寒流輕舟任揺蕩支頥見千里煙景非一狀遠

岫有無中片帆風水上天清去鳥滅浦逈寒沙漲樹晚
疊秋嵐江空翻宿浪胷中千萬慮對此一清曠囘首碧
雲深佳人不可望

　　感寓

　　殘雨倦欹枕病中時序分寒蟲與秋葉一夜隔忩聞虛
室對揺落晤言無與羣㝠心試觀化世故如絲棼但㸔
鳶戾天豈見山出雲下俚徒擊節朱絃秘南薰柯梧秀
朝陽上有威鳯文終待九成奏來儀瑞吾君


　　古意

　　家人强進酒酒復能忘情持盃未飲時衆感紛已盈明
月照我傍庭柯振秋聲空階白露下枕席涼風生所思
萬里餘水闊山縱横佳期憑夢想未晚愁雞鳴願得一
心人當年懽樂并長筵映玉爼素指彈秦箏&KR1863;睇呈巧
笑惠音激淒清此願良未果永懷空如酲

　　祗命赴京途次淮口因書所懷却寄使府羣公

　　弱植素寡偶趍時非所任感恩再登龍求友皆斷金彪

炳覩竒彩淒鏘聞雅音適欣佳期接遽歎離思侵靡靡
遵遠道忡忡勞寸心難成獨酌謡空奏伐木吟泬寥清
冬時蕭瑟白晝隂交歡諒如昨滯念紛在今因風試矯
翼倦飛會歸林向晚清淮駛廻首楚雲深

　　早發杭州泛富春江寄陸三十六公祐

　　候曉起徒馭春江多好風白波連青雲蕩漾晨光中四
望浩無際沉憂將此同未離奔走徒但恐成悲翁俯視
觸餌鱗仰目淩霄鴻纓塵日已厚心累何時空泛泛此

人世所向皆樊籠唯應杯中物醒醉皆窮通故人𤣥圃
姿瓊樹分青葱終當此山去共結蘭桂叢

　　劉禹錫

　　(按唐史本傳云禹錫恃才而發褊心不無怨望年益晏偃蹇寡所合乃以文章自適晚年尤精
於詩與白樂天諸人倡和白常推為詩豪又云其詩在處有神物䕶持)

　　團扇辭

　　團扇復團扇奉君清暑殿秋風入庭樹從此不相見上
有乘鸞女蒼蒼蟲網遍明年入懷袖别是機中練


　　詠古有所寄

　　車音想轔轔不見綦下塵可憐平陽地歌舞嬌青春金
屋容色在文園詞賦新一朝復得幸應知失意人

　　效阮公體

　　朔風悲老驥秋霜動鷙禽出門有遠道平野多層隂滅
没馳絶塞振迅拂華林不因感衰節安能激壯心

　　善卷壇下作

　　先生見堯心相與去九有斯民既已治我得安林藪道

為自然貴石是無窮夀瑶臺在此山識者常囘首

　　秋晚題湖城驛池上亭

　　秋次池上館林暉照南榮塵衣紛未解幽思浩已盈風
蓮墜故萼霜菊含晚英恨為一夕客愁聽晨雞鳴

　　發華州留别張侍御

　　束簡下延閣買符驅短轅同人惜分袂結念醉芳樽切
切别絃思蕭蕭征馬煩臨岐無限意相見却忘言

　　登陜州城北樓却憶京師親友


　　獨上百尺樓日窮思亦愁初日遍露草野思光悠悠塵
息長道白林清宿煙収回首雲深處永懷帝鄉遊

　　登蘇州後登虎丘寺望海樓

　　獨宿望海樓夜深珍木冷僧房已閉戸山月方出嶺碧
池涵劍彩寶刹揺星影却憶郡齋中虛眠此時景

　　歲杪將發楚州呈樂天

　　楚澤雪初霽楚城春欲歸清淮變寒色遠樹含清暉原
野已多思風霜濳滅威與君同旅鴈向此刷毛衣


　　别友人後得書因以詩贈

　　前時送君去揮手青門橋路轉不相見猶聞馬蕭蕭今
得出關書行塵日已遥春還遲君至共結芳蘭苕

　　弔柳子厚(并序)

　　元和乙未與故人柳子厚臨湘水為别柳浮舟適
柳州余登陸赴連州後五年余復從故道出桂嶺
至前别處而君没於南中因賦以弔

　　憶昨與故人湘江岸頭别我馬映林嘶君帆轉山滅馬

嘶循故道帆滅如流電千里江蘺春故人今不見

　　秋江早發

　　輕隂迎曉日霞霽秋江明草樹含逺思襟懷有餘清凝
眸萬像起朗吟孤憤平渚鴻未矯翼而我已遐征因思
市朝人方聽晨雞鳴昬昬戀衾枕安見元氣英納爽耳
目變玩竒筋骨輕滄洲有竒趣浩蕩吾將行

　　寄陜州姚中丞(時分司東都)

　　八月天地肅二陵風雨収旌旗闕下來雲日關東秋禹

迹想前事漢臺餘故丘裵徊襟帶地左右帝王州留滯
悲昔老恩光榮徹侯相思望棠樹一寄商聲謳

　　和武中丞秋日寄懷簡諸僚故

　　退朝還公府騎吹息繁隂吏散秋庭寂鳥啼煙樹深威
生奉白簡道勝外華簮風物清遠目功名懷寸隂雲衢
念前侣綵翰冩中襟涼菊照幽徑敗荷攢碧潯感時江
海思報國松筠心空懷壽陵歩芳塵何處尋

　　裴祭酒尚書見示春歸城東松塢别墅寄王左

丞高侍郎之什命同作

　　早宦閱人事晚懷生道機時從學省出獨望郊園歸野
酌渡春水山花應巖扉石頭解金章林下歩緑薇青松
鬱成塢脩竹盈尺圍吟風起天籟蔽日無炎威危徑盤
羊腸連甍聳翬飛幽谷響樵斧澄潭環釣磯日見高帝
城冠蓋揚光輝白雲難持寄清韵投所希二公如長離
比翼翔太微含情謝林壑酬唱并珠璣顧余乆郎濳愁
寂對芳菲一聞丘中趣再撫黄金徽


　　李觀

　　宿裴有書齋

　　卧君山忩下山鳥與我言清風何颼飀松栢中夜繁乆
遊失歸趣宿此似故園林煙横近郊谿月落古原

　　楊巨源

　　題趙孟莊

　　管鮑化為塵交友存如線升堂俱自媚得路難相見懿
君敦三益頺俗期一變心同襲芝蘭氣合廻霜霰石門

雲卧乆玉洞花尋遍王濬受旌旗梁竦勞州縣煙鴻秋
更遠天馬寒逾徤願事郭先生青囊書幾卷

　　孟簡

　　擬古

　　劍客不誇貌主人知此心但營纎毫義肯計千萬金勇
發看鷙擊憤來聽虎吟平生貴酬徳兩敵無幽深











　　唐詩品彚卷十九

