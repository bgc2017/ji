







　　欽定四庫全書

　　唐詩品彚巻十三

　　明　高棅　編

　　五言古詩十三

　　名家(下之一)

　　劉長卿

　　(唐高仲武云長卿有吏幹剛而犯上兩遭遷謫皆自取之詩體甚能鍊飾大抵十首以上語意
稍同於落句尤甚盖思鋭才窄也)


　　從軍行五首

　　倚劍白日暮望鄉登戍樓北風吹羌笛此夜闗山愁回
首不無意滹河空自流

　　回看虜騎合城下漢兵稀白刅两相向黄雲愁不飛手
中無尺鐵徒欲穾重圍

　　黄沙一萬里白首無人憐報國劍巳折歸鄉身幸全單
于古臺下邊色寒蒼然

　　草枯秋塞下望見漁陽郭胡馬嘶一聲漢兵淚雙落誰

為吮瘡者此事今人薄

　　落日更蕭條北風捲枯草將軍追虜騎夜失隂山道戰
敗仍樹勲韓彭但空老

　　龍門雜詠八首

　　秋山日揺落秋水急波瀾獨有魚龍氣長令煙雨寒誰
窮造化力空向两崖看

　　山葉㫄崖赤千峯秋色多夜泉發清響寒渚生微波稍
見沙上月歸人爭渡河(右水東渡)


　　寂寞對伊水經行長未還東流自朝暮千載空雲山唯
見白鷗鳥無心洲渚間(右福公塔)

　　松路向清寺花龕歸老僧閒雲隨錫杖落日低金繩入
夜翠微裏千峯眀一鐙(右逺公龕)

　　隠隠見危閣隔河映青林水田秋鴈下山寺夜鐘深寂
寞羣動息風泉清道心(右石樓)

　　誰識往来意孤雲長自閒風寒未渡水日暮更看山木
落衆峯出龍宫蒼翠間(右下山)


　　日暮下山来千山暮鍾發不知波上棹還弄山中月伊
水連白雲東南逺眀滅(右渡水)

　　伊水揺鏡光纎鱗如不隔千龕道傍古一鳥沙上白何
事還山雲能留向城客(右水西渡)

　　送丘為赴上都

　　帝鄉何處是岐路空垂泣椘思暮愁多川程帯潮入潮
歸人不歸獨向空塘立

　　浮石瀨


　　秋月照瀟湘月明聞盪槳石横晚瀨急水落寒沙廣衆
嶺猿嘯重空江人語響清暉朝復暮如待扁舟賞

　　幽琴詠上禮部侍郎

　　月色滿軒白琴聲宜夜䦨泠泠七絃上靜聽松風寒古
調雖自愛今人多不彈為君投此曲所貴知音難

　　自番陽還道中寄禇徴君

　　南風日夜起萬里孤帆漾元氣連洞庭夕陽落波上故
人煙水隔復此遥相望江信久寂寞椘雲獨惆悵愛君

清川口弄月持棹唱白首無子孫一生自疎曠

　　石梁湖寄陸蕪

　　古人千里道滄洲十年别夜上眀月樓相思椘天濶蕭
蕭清秋暮嫋嫋涼風發湖色淡不流沙鷗逺還滅煙波
日巳隔音信日已絶嵗晏空含情江臯緑芳歇

　　惠福寺與陳留諸官茶㑹得西字

　　到此機事遣自嫌塵網迷因知萬法幻盡與浮雲齊疎
竹映高枕空花隨杖藜香飄諸天外日隠雙林西傲吏

方見狎真僧幸相擕能令歸客意不復還東溪

　　送賈侍御克復後入京

　　對酒心不樂見君動行舟西看暮帆隠獨向空江愁晴
雲淡初夜春塘深漫流温顔風霜霽素氣煙塵收馳目
數千里朝天十二樓因之報親愛白髪在滄洲

　　别陳留諸官

　　戀此東道主能令西上遲徘徊暮郊别惆悵秋風時上
國邈千里夷門難再期行人望落日歸馬嘶空陂不愧

寳刀贈唯懷瓊樹枝音塵倘未接夢寐徒相思

　　初至洞庭懷灞陵别業

　　長安邈千里日夕懷雙闕巳是洞庭人猶看灞陵月誰
堪去鄉意親戚想天末昨夜夢中歸煙波覺来濶江臯
見芳草孤客心欲絶豈訝青春来但傷經時别長天不
可望鳥與浮雲沒

　　宿懷仁縣南湖寄東海茍處士

　　向夕斂微雨晴開湖上天離人正惆悵新月愁嬋娟佇

立白沙曲相思滄海邊浮雲自来去此意誰能傳一水
不相見千峯隨客船寒塘起孤鴈夜色分藍田時復一
廻首憶君如眼前

　　南椘懷古

　　南國久蕪沒我来空鬱陶君看章華宫處處生蓬蒿但
見陵與谷豈知賢與豪精魂托古木寶劍捐江臯倚棹
下晴景廻舟隨晚濤碧雲暮寥落湖上秋天高往事那
堪問此心徒自勞獨餘湘水上千載聞離騷


　　題蕭郎中開元寺新搆幽寂亭

　　康樂愛山水賞心千載同結茅依翠微伐木開䑃朧孤
峯傍青霄一逕去不窮候客石苔上禮僧祇樹中曠然
見滄洲自逺来清風五馬留谷口雙旌薄煙虹沈沈衆
香積渺渺諸天空獨往應未遂蒼生思謝公

　　陪元侍御遊支硎寺

　　支公去已久寂寞龍華㑹古木閉空山蒼然暮相對林
巒非一狀水石有餘態宻竹藏晦眀羣峯爭向背峰峰

帯落日歩歩入青靄香氣空翠中猿聲暮雲外留連南
臺客想像西方内因逐溪水還觀心两無礙

　　江中晚釣寄荆南一二相識

　　椘郭微雨收荆門遥在目漾舟水雲裏日暮春江緑霽
華靜洲渚暝色連松竹月出波上時人歸渡頭宿一身
巳無累萬事便何欲漁父自夷猶白鷗不羈束既憐滄
浪水更愛滄浪曲不見眼中人相思心㫁續

　　杪秋洞庭中懷亡道士謝太虚


　　漂泊日復日洞庭今更秋青楓亦何意此夜催人愁惆
悵客中月徘徊江上樓心知椘雲逺目送滄波流羽士
久已沒微言無處求空餘白雲在容與隨孤舟千里杳
難望一身常獨遊故園復何許江河徒遲留

　　桂陽西洲曉泊古橋村住人

　　洛陽離别久江上心可得惆悵増暮情瀟湘復秋色故
山隔何處落日羡歸翼滄海空自流白鷗不相識悲蛩
滿荆渚輟棹徒沾臆行客念寒衣主人愁夜織帝鄉片

雲去遥寄千里憶南路隨長天征帆杳無極

　　題王少府堯山隠處簡陸番陽

　　故人滄洲吏深與世情薄觧印二十年委身在丘壑買
田椘山下妻子自耕鑿羣動心有營孤雲意無着因收
溪上釣遂接林中酌對酒春日長山村杏花落陸生番
陽令獨歩建安作早晚休此官隨君永栖託

　　夕次儋石湖夢洛陽親故

　　天涯望不極日暮愁獨去萬里雲海空孤帆向何處寄

身煙波裏頗得湖山趣江氣和椘雲秋聲亂楓樹如何
異鄉縣日復懷親故遥與洛陽人相逄夢中路不堪眀
月裏更值清秋暮倚棹對滄波歸心共誰語

　　京口懷洛陽舊居兼寄廣陵知巳

　　川濶悲無梁藹然滄波夕天涯一飛鳥日暮南徐客氣
混京口雲潮吞海門石孤帆候風進夜色帶江白一水
阻佳期相思空黙黙那堪嵗芳盡更使春夢積故國胡
塵飛逺山椘雲隔家人想何在庭草為誰碧惆悵空含

情滄浪有餘跡嚴陵七里灘携手同所適

　　登栖靈寺塔(揚州)

　　化塔淩空虚雄勢壓山澤亭亭椘雲外千里看不隔遥
對黄金臺浮輝亂相射盤梯接元氣半壁栖月魄稍登
諸刼盡若騁排雲翮向是滄洲人已為青雲客雨飛千
栱霽日落萬家夕鳥處高却低天涯逺如逼江雲入空
翠海嶠見㣲碧向暮期下来誰堪復行役

　　孫權故城下懷古兼送友人歸建業


　　雄圖爭割據神噐終不守上下武昌城長江竟何有古
来壯臺榭事往悲陵阜寥落幾人家猶依數株栁威靈
絶想像蕪沒空林藪野逕春草中郊扉夕陽後逄君從
此去背椘方東走煙際指金陵潮時過盆口行人已何
在臨水空揮手惆悵不能歸孤帆沒雲久

　　歸油縣道中晚泊留侯城

　　訪古此城下子房安在哉白雲去不返危堞空崔嵬伊
昔椘漢時頗聞經濟才運籌風塵下能使天地開蔓草

日已積長松日已摧功名滿青史祠廟唯蒼苔百里暮
程逺孤舟川上回進帆東風便轉岸前山来椘水逺相
引沙鷗閒不猜扣舷從此去延目仍徘徊

　　吳中聞潼闗失守因寄淮南蕭判官

　　一鴈飛吳天羇人傷暮律松江風嫋嫋波上片帆疾木
落姑蘇臺霜收洞庭橘蕭條長洲外唯見寒山出胡馬
嘶秦雲漢兵亂相失闗中因竊據天下共憂慄南椘有
瓊枝相思怨瑶瑟一身寄滄洲萬里看白日赴敵甘負

戈論兵勇投筆臨風但攘臂擇木將委質不如歸剡山
雲卧飽松栗

　　登東海龍興寺高頂望海簡演公

　　朐山壓海口永望開禪宫元氣逺相合太陽生其中豁
然萬里餘獨為百川雄白波走雷電黒霧藏魚龍變化
非一狀晴明分衆容煙開秦帝橋隠隠横殘虹蓬島如
在眼羽人那可逄偶聞真僧言其與靜者同幽意頗相
愜賞心殊未窮花間午時梵雲外春山鐘誰念遽成别

自憐歸所從他時相憶處惆悵西南峯

　　題虎丘寺

　　青林虎丘寺林際翠微路仰見山僧来遥從飛鳥度茲
山淪寶玉千載唯丘墓埋劍人空傳鑿山龍已去捫蘿
披翳薈路轉夕陽處虎嘯崖谷寒猿鳴松杉暮徘徊北
樓上江海窮一顧日映千里帆鴉歸萬家樹暫因愜所
適果得捐外慮庭暗栖閒雲簷香滴甘露久迷空寂理
多為繁華故永欲托死生餘生豈能悞


　　自紫陽觀至華陽洞宿侯尊師草堂簡同遊李
延陵

　　石門媚煙景句曲盤江甸南向佳氣濃數峰遥隠見漸
臨華陽口㣲路入葱蒨七曜懸洞門五雲抱山殿銀函
竟誰發金液徒堪薦千載空桃花秦人深不見東溪喜
相遇貞白如㑹靣青鳥来去閒紅霞朝夕變一從換仙
骨萬里乘飛電蘿月延歩虚松花醉閒宴幽人即長往
茂宰應交戰明發歸琴堂知君懶為縣


　　旅次丹陽郡遇康侍御宣慰召募兼别岑單父

　　客心暮千里廻首煙花繁椘水渡歸夢春江連故園羇
人懷上國驕虜窺中原胡馬暫為害漢臣多負恩羽書
晝夜飛海内風塵昏雙鬢日已白孤舟心莫論繡衣從
北来汗馬宣王言憂憤激忠勇悲歡動黎元南徐爭赴
難發卒如雲屯倚劍看太白洗馬臨海門故人亦滄洲
少别堪傷魂積翠下京口歸潮落山根如何天外帆又
此波上尊空使憶君處鶯聲催淚㾗


　　錢起

　　(高仲武云員外詩格新竒理致清贍粤從登第挺冠詞林芟齊宋之浮游削梁陳之靡嫚逈然
獨立莫之與羣　夷白堂小集云錢考功詩世所載本多不同宋次道舊有五&KR1505;王仲至續為
八&KR1505;號為最完然如牛羊上山小煙火隔雲深鳥道挂踈雨人家殘夕陽窮達戀明主耕桑亦
近郊長樂鍾聲花外盡龍池栁色雨中深等句皆當時相傳為警絶而八&KR1505;中無之知其所遺
者多矣)

　　酬王維春夜竹亭贈别

　　山月隨客来主人興不淺今宵竹林下誰覺花源逺惆

悵曙鶯啼孤雲還絶巘

　　送李協律還東京

　　芳草忽無色王孫復入闗長河侵驛道疋馬傍雲山愁
見離居夕螢飛秋月閒

　　過桐栢山

　　秋風過椘山山靜秋聲晚賞心無定極仙歩亦清逺反
照雲竇空寒流石苔淺羽人昔巳去靈跡欣方踐投䇿
謝歸途世縁從此遣


　　夢尋西山凖上人

　　别處秋泉聲至今猶在耳何當夢魂去不見雪山子新
月隔林時千鐙翠微裏言忘心更寂跡滅雲自起覺来
纓上塵如洗功徳水

　　登勝果寺南樓雨中望嚴協律

　　微雨侵晚陽連山半藏碧林端陟香榭雲外遲来客孤
村凝片煙去水生逺白但佳川原趣不覺城池夕更喜
眼中人清光漸咫尺


　　冬夜題旅館

　　退飛憶林藪樂業羡黎庶四海盡窮逺一枝無宿處嚴
冬北風急中夜哀鴻去孤燭思何深寒牕坐難曙勞歌
待明發惆悵盈百慮

　　早渡伊川見舊作

　　昆鷄鳴曙霜秋水寒旅渉漁人昔鄰舍相見具舟楫出
浦興未盡向山心更愜村落通白雲茅茨隠紅葉東臯
滿時稼歸客欣復業


　　登覆釜山遇道人

　　真氣重嶂裏知君嘉遁幽山階壓丹宂藥井通洑流道
人帶經出洞中携我遊欲驂白蜺去且為紫芝留忽憶
武陵事别家疑數秋

　　東臯早春寄郎四校書

　　禄微賴學稼嵗起歸衡茅窮達戀眀主耕桑亦近郊(高仲
武云禮義克全忠孝兼著)夜来霽山雪陽氣動林梢萌蕙暖初吐春
鳩鳴欲巢蓬莱時入夢知子憶貧交


　　送王季友赴洪州幕下

　　列郡皆用武南征所從誰諸侯重才畧見子如瓊枝撫
劍感知已出門方逺辭煙波帶幕府海日生紅旗問我
何功徳負恩留玉墀銷魂把别袂愧爾酧明時

　　太子李舍人城東别業與二三文友避暑

　　下馬失炎暑重門深緑篁宫臣禮嘉客林表開蘭堂兹
夕興難盡澂罍照墨場東陵晚来好目極趣何長鳥道
挂疎雨人家殘夕陽城隅擁歸騎留醉戀羣芳


　　登秦嶺半巖遇雨

　　屏翳忽騰氣浮陽慘無暉千峯挂飛雨百尺揺翠微震
電閃雲徑奔流翻石磯倚巖假松盖臨水羡荷衣不得
采苓去空思乘月歸且憐東臯上黍色侵荆扉

　　杪秋南山西峯題凖上人蘭若

　　向山看霽色歩歩豁幽性反照亂流明寒空千嶂淨石
門有餘好霞殘月欲映上詣逺公廬孤峯懸一徑雲裏
隔牕火松間下山磬客到两忘言猿心與禪定


　　藍溪休沐寄趙八給事

　　蟲鳴歸舊里田野秋農閒即事敦夙尚衡門方再闗夕
陽入東籬爽氣高前山霜蕙後時老巢禽知暝還侍臣
黄樞寵鳴玉青雲間肯想觀魚處寒泉照髪斑

　　遊輞川至南山寄谷口王十六

　　山色不厭逺我行隨趣深蹟幽青蘿逕思絶孤霞岑獨
鶴引過浦鳴猿呼入林褰裳百泉裏一歩一清心王子
在何處隔雲雞犬音折麻定延佇乘月期招尋


　　藍田溪與漁者宿

　　獨遊屢忘歸况此隠淪處濯髪清冷泉月明不能去更
憐垂綸叟靜若沙上鷺一論白雲心千里滄洲趣蘆中
夜火盡浦口秋山曙歎惜分枝禽何時更相遇

　　田園雨後贈鄰人

　　安排常任性偃卧晚開户樵客荷簑歸向来春山雨殘
雲虹未落返照霞初吐時鳥鳴村墟新泉逹林圃堯年
尚恬泊鄰里成太古室邇人遂遥相思怨芳杜


　　秋夜作

　　萬計各無成寸心日悠漫浮生竟何窮巧厯不能筭流
落四海間辛勤百年半商歌向秋月哀韻兼浩歎寤寐
怨佳期美人隔霄漢寒雲度窮水别業繞垂幔牕中問
談雞長夜何時旦

　　李祭酒别業俯視川林前帶雷岫

　　南山轉羣木昏曉擁山翠小澤近龍居青蒼常雨氣君
家北原上千金買勝事丹闕退朝廻白雲迎賞至新晴

村落外處處煙景異片水明㫁崖餘霞入古寺東臯指
歸翼月盡有餘意

　　東城初陷與薛員外王補闕暝投南山佛寺

　　日昃石門裏松聲山寺寒香雲空靜影定水無驚湍洗
足解塵纓忽覺天形寛清鐘揚虚谷微月深重巒噫我
朝露世翻浮與波瀾行運遘憂患何縁親盤桓庶將鏡
中象盡作無生觀

　　過瑞龍觀道士


　　不知誰氏子鍊魄家洞天鶴待成丹日人尋種杏田靈
山含道氣物性皆自然白鹿顧瑞草驪龍蟠玉泉得茲
象外趣便割區中縁石竇采雲母霞堂陪列仙主人善
止客柯爛忘歸年

　　奉使採箭幹竹谷中晨興赴嶺

　　孤客倦夜坐聞猿乗早發背溪已斜漢登棧尚殘月重
峯轉森爽幽歩更超越雲木聳鶴巢風蘿掃虎穴人羣
徒自逺世役終難歇入山非買山採竹異採蕨誰見子

牟意悁勞書魏闕

　　仲春晚尋覆釡山

　　蝴蝶弄和風飛花不知晚王孫尋芳草歩歩忘路逺况
我愛青山涉趣皆遊踐縈廻必中路隂晦陽復顯古岸
生新泉霞峯映雪巘交枝花色異竒石雲根淺碧洞志
忘歸紫芝行可搴方嗤嵇叔夜林臥正沈湎

　　詔許昌崔明府拜補闕

　　儒者久營道詔書方問賢至精一耀世高歩誰同年何

樹可栖鳯高梧枝拂天脱身鳧舄裏載筆虎闈前日月
傳軒后衣冠真列仙則知驪龍珠不秘清泠泉才子貧
難見郢歌空復傳惜哉效顰客心想勞嬋娟

　　尋華山雲臺觀道士

　　秋日西山眀勝趣引孤䇿桃源數曲盡洞口两岸拆還
從罔象来忽得仙靈宅霓裳誰之子霞酌能止客殘陽
在翠微携手更登厯林行拂煙雨溪望亂金碧飛鳥下
天牕褭松際雲壁稍尋𤣥蹤逺宛入寥天寂願言葛僊

翁終年錬玉液

　　海上卧疾寄王臨

　　離客窮海隂蕭辰歸思結一隨浮雲滯幾怨黄鵠别妙
年即沈疴生事多所闕劍中負明義枕上惜𤣥髪之子
良史才華簮偶時哲相思千里道愁望飛鳥絶嵗暮氷
雪寒淮湖不可越百年去心慮孤影守薄劣獨餘暮侣
情金石無休歇

　　長安客舍贈李行父明府


　　藏器偶時少知人自古難遂令丹穴鳯晚食金琅玕誰
謂兵戈際鳴琴方一彈理煩善用簡濟猛能兼寛夙夜
念黎庶寢興非晏安洪波未靜壑何樹不驚鸞鳧舄傍
京輦甿心懸灌壇高槐暗苦雨長劍生秋寒旅食還為
客饑年亦盡歡親勞携斗水往往救泥蟠但恐酬明義
蹉跎芳嵗䦨

　　歸義寺題震上人壁(寺即神堯皇帝讀書之所龍飛後創為精舍矣)

　　入谷逄雨花香緑引幽歩招提遶泉石萬轉同一趣向

背森碧峯淺深羅古樹堯皇未登極此地曽隠霧祕䜟
得神謀因高思虎踞太陽忽臨照物象俄光煦梵王宫
始開長者金先布白水入禪境碭山通覺路往往無心
雲猶起潛龍處仍聞七祖後佛子繼調御溪馬投慧鐙
山蟬飽甘露不作解纓客寜知捨筏喻身世已悟空歸
途復何去











　　唐詩品彚巻十三

