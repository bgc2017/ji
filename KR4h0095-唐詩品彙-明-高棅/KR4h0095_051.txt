







　　欽定四庫全書

　　唐詩品彚巻五十一

　　明　高棅　編

　　七言絶句六

　　接武(下之一)

　　李益

　　宮怨

　　露濕晴花春殿香月明歌吹在昭陽似將海水添宮漏

共滴長門一夜長

　　汴河曲

　　汴河東流無限春隋家宮闕已成塵行人莫上長堤望
風起楊花愁殺人

　　早度破訥沙

　　破訥沙頭鴈正飛鸊鵜泉上戰初歸平明日出東南地
滿磧寒光生鐵衣

　　赴渭北宿石泉驛南望黄堆


　　邊城已在虜塵中烽火南飛入漢宮漢庭議事先黄老
麟閣何人定戰功

　　拂雲堆

　　漢將新從虜地來旌旗半上拂雲堆單于馬向沙場獵
南望隂山笑始回

　　聽曉角(又見王昌齡集)

　　邊霜昨夜墮關榆吹角當城片月孤無限塞鴻飛不度
秋風吹入小單于


　　夜上西城聽涼州曲

　　鴻鴈新從北地來聞聲一半却飛回金河戍客腸應斷
更在秋風百尺臺

　　臨滹沱見蕃使列名

　　漠南春色到滹沱邊柳青青塞馬多萬里江山今不閉
漢家頻許郅支和

　　上汝州郡樓

　　黄昬鼓角似邊州三十年前上此樓今日山川對垂淚

傷心不獨為悲秋

　　春夜聞笛

　　寒山吹笛喚春歸遷客相看淚滿衣洞庭一夜無窮鴈
不待天明盡北飛

　　夜上受降城聞笛

　　回樂峰前沙似雪受降城外月如霜不知何處吹蘆管
一夜征人盡望鄕

　　從軍北征


　　天山雪後海風寒横笛偏吹行路難磧裏征人三十萬
一時回首月中看

　　柳楊送客

　　青楓江畔白蘋洲楚客傷離不待秋君見隋朝更何事
柳楊南渡水悠悠

　　送客還幽州

　　惆悵秦城送獨歸薊門雲樹逺依依秋來莫射南飛鴈
從遣乘春更北飛


　　揚州送客

　　南行直入鷓鴣羣萬歲橋邊一送君聞道望鄕聽不得
梅花暗落嶺頭雲

　　隋宮燕

　　燕語如傷舊國春宮花一落旋成塵自從一閉風光後
幾度飛來不見人

　　劉禹錫

　　(嚴滄浪云大厯後劉夢得之絶句張籍王建之樂府吾所深取耳)


　　阿嬌怨

　　望見葳㽔舉翠華試開金屋掃庭花須臾宮女傳來信
言幸平陽公主家

　　蹋歌詞二首

　　春江月出大堤平隄上女郎連袂行唱盡新詞歡不見
紅霞映樹鷓鴣鳴(謝疉山云女郎連袂色必有可觀聲必有可聽唱盡新詞而歡愛之情不
見但見紅霞映樹聞鷓鴣之聲其思想當何如也　按古樂府常林歡解題云江南人謂情人為歡故荆州有
長林縣蓋樂工誤以長為常謝說為歡愛之情非也)


　　桃蹊柳陌好經過燈下粧成月下歌為是襄王故宮地
至今猶自細腰多

　　堤上行二首

　　酒旗相望大堤頭堤下連檣堤上樓日暮行人爭渡急
槳聲幽軋滿中流

　　江南江北望煙波入夜行人相應歌桃葉傳情竹枝怨
水流無限月明多

　　竹枝詞五首(幷序)


　　四方之歌異音而同樂歲正月余來建安里中兒
聯歌竹枝吹短笛擊鼓以赴節歌者揚袂雜舞以
曲多為賢聆其音中黄鍾之羽其卒章激昻如吳
聲雖傖儜不可分而含思宛轉有淇澳之艷音昔
屈子居沅湘間其民迎神詞多鄙陋乃為作九歌
到于今荆楚歌舞之故余亦作竹枝詞九篇俾善
歌者颺之附于末後之聆巴渝知變風之自焉(黄山
谷云劉夢得竹枝詞辭意高妙元和間誠可獨歩道風俗而不俚追古昔而不愧比之子美夔州歌

所謂同工而異曲也)

　　白帝城頭春草生白鹽山下蜀江清南人上來歌一曲
北人莫上動鄕情

　　日出三竿春霧銷江頭蜀客駐蘭橈憑寄狂夫書一紙
家住成都萬里橋

　　瞿塘嘈嘈十二灘此中道路古來難長恨人心不如水
等閒平地起波瀾

　　山上層層桃李花雲間煙火是人家銀釧金釵來負水

長刀短笠去燒畬

　　楊柳青青江水平聞郎江上唱歌聲東邊日出西邊雨
道是無晴還有晴

　　楊柳枝詞二首

　　煬帝行宮汴水濵數株&KR0714;柳不勝春晚來風起花如雪
飛入宮墻不見人

　　城外春風吹酒旗行人揮袂日西時長安陌上無窮樹
惟有垂楊管别離


　　傷愚谿

　　谿水悠悠春自來草堂無主燕飛回隔簾唯見中庭草
一樹山榴依舊開

　　宿都亭有懷(元和甲午歲詔書盡徴江湘逐客予自武陵赴京宿於都亭有懷續
來諸君子)

　　雷雨湘江起臥龍武陵樵客躡仙蹤十年楚水楓林下
今夜初聞長樂鐘

　　與歌者何戡


　　二十餘年别帝京重聞天樂不勝情舊人唯有何戡在
更與殷勤唱渭城(謝云劉初貶召還义忤宰相被黜十年再召還怨舊時之害己者今無一
存唯一妓獨在不勝情三字極有味)

　　聽舊宮人穆氏唱歌

　　曾隨織女渡天河記得雲間第一歌休唱貞元供奉曲
當時朝士已無多(謝云前兩句言宮中之樂如在九霄後兩句謂貞元諸賢立朝尚多君子
今日與貞元不侔矣聞貞元之樂曲思貞元之多士寜無傷今懷古之情乎詩云云誰之思西方美人此詩人
之遺意也)


　　洛陽春末送杜録事

　　罇前花下長相見明日忽為千里人君過午橋回首望
洛陽猶自有殘春(謝云此詩謂世道衰光景促未至春光結局時也末句勸其不忘君也)

　　石頭城(金陵五題劉自序云友人白樂天掉頭善吟歎賞良文且曰石頭城詩云潮打
空城寂寞回吾知後之詩人不復措辭矣餘四誎雖不及此亦不狐樂天之言爾)

　　山圍故國周遭在潮打空城寂寞回淮水東邊舊時月
夜深還過女墻來(謝云山無異東晉之山潮無異東晉之潮月無異東晉之月也求東晉之
宗廟宫室英雄豪傑俱不可見矣意在言外寄有於無)


　　烏衣巷

　　朱雀橋邊野草花烏衣巷口夕陽斜舊時王謝堂前燕
飛入尋常百姓家(謝云世異時殊人更物換高門甲第百無一存惟朱雀橋烏衣巷之花草
夕陽如舊不言王謝第宅之變乃云舊時燕飛入㝷常百姓之家此風人之遺巧也)

　　生公講堂(在虎丘寺)

　　生公說法鬼神聽身後空堂夜不扃高座寂寥塵漠漠
一方明月可中庭(謝云此詩笑生公生前佛法神通身後空堂不扃高坐寂寥更無灑掃唯
有一方明月可以周遍中庭生前聽法之人今安在哉無有恭敬之心是生公無靈也)


　　臺城

　　臺城六代競豪華結綺臨春事最奢萬戸千門成野草
只縁一曲後庭花

　　春詞

　　新粧粉面下朱樓深鎖春光一院愁行到中庭數花朶
蜻蜓飛上玉搔頭

　　浪淘沙詞

　　鸚鵡洲頭浪颭沙青樓春望日將斜銜泥燕子爭歸舍

獨自狂夫不憶家

　　傷愚谿

　　柳門竹巷依依在野草青苔日日多縱有鄰人解吹笛
山陽舊侶更誰過

　　赴連州諸公置酒相送

　　謫在三湘最逺州邊鴻不到水南流如今蹔寄罇前笑
明日辭君歩歩愁

　　和令狐相公别牡丹


　　平章宅裏一䦨花臨到開時不在家莫道兩京非逺别
春明門外即天涯(謝云此言人臣不可恃聖眷朝承恩暮嶺海一去君側寵辱轉移特頃刻間耳)

　　自朗州至京戲贈看花諸君子(禹錫坐王叔文黨貶司馬後召
出為刺史宰相憐其才召至京師見新貴滿朝作此時論以為輕薄又黜)

　　紫陌紅塵拂面來無人不道看花回𤣥都觀裏桃千樹
盡是劉郎去後栽

　　再遊𤣥都觀(舊唐書云禹錫自朗州召還遊𤣥都觀道士種桃千樹灼灼如紅霞
因賦看花詩譏諷再黜後十年召還重遊賦此)


　　百畆庭中半是苔桃花淨盡菜花開種桃道士歸何處
前度劉郎今又來

　　張籍

　　楚妃怨

　　梧桐葉下黄金井横架轆轤牽素綆美人初起天未明
手拂銀瓶秋水冷

　　離宮怨

　　高堂别館連湘渚長向春江開萬戸荆王去去不復來

宮中美人自歌舞

　　成都曲

　　錦江近西煙水緑新雨山頭茘枝熟萬里橋邊多酒家
遊人愛向誰家宿

　　寒塘曲

　　寒塘沈沈柳葉疎水暗人語驚棲鳬舟中少年醉不起
持燭照水射遊魚

　　春别曲


　　長江春水緑堪染蓮葉出水大如錢江頭橘樹君自種
那不長繫木蘭船

　　宮詞

　　新鷹初放兔猶肥白日君王在内稀薄暮千門臨欲鎖
紅粧飛騎向前歸

　　涼州詞二首

　　邊城暮雨鴈飛低蘆笋初生漸欲齊無數鈴聲搖過磧
應䭾白練到安西


　　鳳林關裏水東流白草黄榆六十秋邊將皆承主恩澤
無人解道取涼州

　　華清宮

　　温泉流入漢離宮宮樹行行浴殿空武帝時人今欲盡
青山空閉御墻中

　　玉山館

　　長谿新雨色如泥野水隂雲盡向西楚客天南行漸逺
山山樹裏鷓鴣啼


　　蠻中

　　銅柱南邊毒草春行人幾日到金潾玉環穿耳誰家女
自抱琵琶迎海神

　　秋思

　　洛陽城裏見秋風欲作家書意萬重復恐匆匆說不盡
行人臨發又開封

　　感春

　　逺客悠悠在病身誰家池上又逢春明年各自東西去

此地看花是别人

　　與賈島閒遊

　　水北原南草色新雪消風暖不生塵城中車馬應無數
能解閒行有幾人

　　送元結

　　昔日同遊漳水邊如今重說恨綿綿天涯相見還相别
客路秋風又幾年

　　送蜀客


　　蜀客南行聽碧雞木綿花發錦江西山橋日晚行人少
時見猩猩樹上啼

　　送元宗簡

　　貂帽垂肩窄皂裘雪深騎馬向西州暫時相見還相送
却閉閒門依舊愁

　　别客

　　青山厯厯水悠悠今日相逢明月秋繫馬城邊楊柳樹
為君沽酒暫淹留


　　望平驛作

　　茫茫菰草平如地渺渺長堤曲似城日暮未知投宿處
逢人更問向前程

　　秋山

　　秋山無雲復無風谿頭看月出深松草堂不閉石牀靜
葉間墜露聲重重

　　逢賈島

　　僧房逢着欵冬花出寺行吟日已斜十二街中春色徧

馬蹄今去入誰家

　　寄李渤

　　五度谿頭躑躅紅嵩陽寺裏講時鐘春山處處行應好
一月看花到幾峯

　　哭孟寂

　　曲江院裏題名處十九人中最少年今日春光君不見
杏花零落寺門前

　　王建


　　宮詞十二首(歐陽詩話云王建宮詞一百首多言唐禁中事皆史傳小說所不載
者往往見於其詩)

　　金殿當頭紫閣重仙人掌上玉芙蓉太平天子朝元日
五色雲中駕六龍

　　蓬萊正殿壓雲鼇紅日初生碧海濤開着五門遥北望
赭黄新帕御牀高

　　籠煙紫氣日曈曈宣政門開玉殿風五刻閤前卿相岀
下簾聲在半天中


　　千牛仗下放朝初玉案傍邊立起居毎日請來金鳳紙
殿頭無事不敎書

　　秋殿清齋刻漏長紫微宮女夜燒香拜陵日到公卿發
鹵簿分頭岀太常

　　避暑昭陽不擲盧井邊含水噴鴉雛内中數日無呼喚
搨得滕王蛺蝶圖

　　金吾除夜進儺名畫袴朱衣四隊行院院燒燈如白日
沈香火底坐吹笙


　　太儀前日暖房來囑向昭儀乞藥栽勑賜一窠紅躑躅
謝恩未了奏花開

　　新秋白兔大於拳紅耳霜毛趂草眠天子不敎人射殺
玉鞭遮到馬蹄前

　　魚藻宮中鎖翠蛾先皇行處不曾過如今池底休鋪錦
菱角雞頭積漸多

　　春風院院落花堆金鎖生衣掣不開更築歌臺起粧殿
明朝先進畫圖來


　　樹頭樹底覔殘紅一片西飛一片東自是桃花貪結子
錯敎人恨五更風(謝疉山云說到落花氣象便蕭索獨此詩從落花說歸結子便有生意)

　　華清宮

　　酒幔高樓一百家宮前楊柳寺前花内園分得温湯水
二月中旬已進𤓰

　　綺繡宮

　　玉樓傾側粉墻空重疉青山繞故宮武帝去來紅袖盡
野花黄蝶領春風


　　夜看揚州市

　　夜市千燈照碧雲高樓紅袖客紛紛如今不似時平日
猶自笙歌徹曉聞

　　十五夜望月(時會琴客)

　　中庭地白樹栖鴉冷露無聲濕桂花今夜月明人盡望
不知秋思在誰家

　　江陵使至汝州

　　回看巴路在雲間寒食離家麥熟還日暮數峯青似染

商人說是汝州山

　　王涯

　　宮詞七首

　　曈曈日岀大明宮天樂遥聞在碧空禁樹無風正和暖
玉樓金殿曉光中

　　禁門煙起紫沈沈樓閣當中複道深長到暮天凝不散
掖庭宮裏動秋砧

　　碧繡簾前柳散垂守門宮女欲攀時曾經玉輦從容處

不敢臨風折一枝

　　春來新挿翠雲釵尚着雲頭踏殿鞋欲得君王回一顧
爭扶玉輦下金階

　　迎風殿裏罷雲和起聽新蟬歩淺莎為愛九天和露滴
萬年枝上最聲多

　　炎炎夏日滿天時桐葉交加覆玉墀向曉移燈上銀簟
叢叢緑鬢坐彈棋

　　銀瓶瀉水欲朝粧燭燄紅高粉壁光共怪滿身珠翠冷

黄花瓦上有新霜

　　獻壽詞

　　宮殿參差列九重祥雲瑞氣捧堦濃微臣欲獻唐堯壽
遥指南山對衮龍

　　從軍詞

　　旄頭夜落捷書飛來奏金門看賜衣白馬將軍頻破敵
黄龍戍卒幾時歸

　　塞下曲


　　年少辭家從冠軍金裝寶劒去邀勳不知馬骨傷寒水
唯見龍城起暮雲

　　秋夜曲二首

　　丁丁漏水夜何長漫漫輕雲露月光秋逼暗蟲通夕響
寒衣未寄莫飛霜

　　桂魄初生秋露微輕羅已薄未更衣銀箏夜乆殷勤弄
心怯空房不忍歸

　　秋思


　　網軒涼吹動秋衣夜聽更長玉漏稀月渡天河光轉濕
鵲驚秋樹葉頻飛

　　閨人春思

　　愁見遊空百丈絲春風挽斷更傷離閒花落盡青苔地
盡日無人誰得知



　　唐詩品彚巻五十一

