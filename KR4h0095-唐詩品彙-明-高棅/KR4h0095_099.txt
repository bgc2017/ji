







　　欽定四庫全書

　　唐詩拾遺巻九

　　明　髙棅　編

　　五言排律(下)

　　錢起

　　温泉宫

　　新豐佳氣滿聖主在温泉雲暖龍行處山明日馭前順
風求至道側席問遺賢靈雪瑶墀降晨霞綵仗懸滄溟

不讓水疪賤也朝天

　　送集賢崔八叔承恩括圖書

　　雨露滿儒服天心知子虚還勞五經笥更訪百家書贈
别傾文苑光華比使車曉雲隨客散寒樹出闗疎相見
應朝夕歸期在玉除

　　憶山中寄舊友

　　數嵗白雲裏與君同採薇樹深煙不散谿静鷺㤀飛更
憶東巖趣殘陽破翠微脫巾花下醉洗藥月前歸風景

今還好如何與世違

　　長安落第作

　　始願今如此前途復若何無媒獻詞賦生事日蹉跎不
遇張華識空卑寗戚歌故山歸夢逺新嵗客愁多刷羽
思喬木登龍恨失波散才非世用迴首謝雲蘿

　　藥堂秋暮

　　隠來未得道嵗去愧雲松茅屋空山暮荷衣白露濃唯
憐石苔色不染世人蹤潭静宜孤鶴山深絶逺鐘有時

丹竈上數㸃綵霞重勉事壺公術仙期待赤龍

　　冦中送張司馬歸洛

　　戎狄冦周日衣冠適洛年客亭新驛騎闗路舊人煙吾道
將東矣秋風更颯然雲愁百戰地樹隔兩鄉天旅思蓬
飄陌驚魂鴈怯弦今朝一罇酒莫惜醉離筵

　　李四勸為尉氏尉李七勉為開封尉(惟伯與仲有令譽因
美之)

　　美政惟兄弟時人數俊賢皇枝雙玉樹吏道二梅仙自

理堯唐俗唯將禮讓傳采蘭花萼聚就日鴈行聫黄綬
俄三載青雲未九遷廟堂為宰制㡬日試龍泉

　　送外甥懷素上人歸鄉侍奉

　　釋子吾家寳神清恵有餘能翻梵王字妙盡伯英書逺
鶴無前侣孤雲寄太虚狂來輕世界醉裏得真如飛錫
離鄉乆寧親喜臘初故池殘雪滿寒栁霽煙疎夀酒還
甞藥晨飡不薦魚遥知禪誦外徤筆賦閒居

　　罷官後酬元校書見贈


　　心期悵巳阻交道復何如自我辭丹闕唯君到弊廬忘
機貧負米憶戴出無車(一本作未忘金馬詔猶負茂陵書)鄰犬吠初服家
人愁斗儲秋堂入閒夜雲月思離居窮巷聞砧冷荒枝
應鵲疎宦名隨落葉生事感枯魚流水仍揮手知音未
棄余

　　同鄔戴闗中旅寓

　　文士皆求遇今人誰至公靈臺一寄宿楊栁再春風更
惜忘形友頻年失志同羽毛齊燕雀心事阻鴛鴻畱滯

慙歸養飛烏恨觸籠橘懷鄉夢裏書去客愁中殘雪迷
歸鴈韶光棄斷蓬呑悲問唐舉何路出屯䝉

　　劉長卿

　　題獨孤常州湖上林亭

　　出樹倚朱欄吹鐃引上官老農持鍤拜時稼捲簾看水
對登龍浄山當建隼寒夕陽湖草動秋色渚田寛渤海人
無事荆州客獨安謝公何足比來徃石門難

　　奉和杜相公新移長興宅呈元相公


　　間氣生真宰同心奉至尊功髙開北第機静灌中園入
並蟬冠影歸分騎士喧牕聞漢宫漏家識杜陵原獻替
常焚稿清閒獨樹萱花香逐荀令草色對王孫有地先
開閣何人不掃門江湖難自退明主託元元

　　同郭參謀題崔令公㕔前竹

　　不學媚清瀾能依上將壇䝉籠低冕過青翠捲簾看得
地移根逺經霜抱葉難閒花成鳳實嫩筍長漁竿肅肅
軍容静蕭蕭郡宇寛細音和角暮疎影上門寒阮巷何

人在梁園幾處殘空餘軒屏側嵗晚伴任安

　　賈侍御自㑹稽使迴篇什盈巻兼䝉見寄一首
與余有掛冠之期因書數事率成十韻

　　冮上逢星使南來自㑹稽驚年一葉落按俗五花嘶上
國悲蕪梗中原動鼓鼙報恩看鐵劍銜命出金閨風物
摧歸緒雲峰發咏題天長百越外湖上小江西鳥道通
閩嶺山光落剡谿暮帆千里思秋夜一猿啼栢署榮新
寵桃源憶故溪若為能去此行復草萋萋


　　耿湋

　　奉送蔣尚書兼御史大夫東都留守

　　副國威名重春卿禮樂崇賜珪仍拜下分命遂居東髙
斾翻秋日清鐃引細風蟬稀金谷樹草徧徳陽宫敎用
儒門儉兵依武庫雄誰云千載後周召獨為公

　　題清源寺王右丞宅

　　儒墨兼宗道雲泉舊結廬孟城今寂寞輞水自紆餘内
學銷多累西園易故居深房春竹老細雨夜鐘疎塵跡

留金地遺文在石渠不知登座客誰得蔡邕書

　　春日書情寄元校書伯和相國元子

　　數嵗平津㡳諸生問出時羇孤力行早疏賤託身遲芳
草看無厭青山到未期貧居悲老大春日向茅茨衛玠
瓊瑶色𤣥成鼎鼐資友朋漢相府兄弟謝家詩律合聲
雖應勞歌調息悲流年不可駐惆悵鏡中絲

　　酬張少尹秋日鳳翔西郊見寄

　　鼎氣孕河汾英英濟舊勲劉生曾任俠張率自能文官

佐征西府名齊將上軍秋山遥出浦野鶴暮離羣逺恨
邉笳起勞歌騎吏聞廢闗人不到荒戍日空曛草木凉
初變隂晴景半分疊蟬臨積水亂燕入髙雲麗藻終思
我哀髯亦為君閒吟寡和曲庭葉漸紛紛

　　釋皎然

　　秋日遥和盧使君逰柯山寺宿敡上人上方論
涅槃經大義

　　江郡當秋景期將道者同跡髙憐竹寺夜静賞蓮宫古

磬清霜下寒山曉月中詩情縁境法法性寄筌空翻譯
推南本何人繼謝公

　　奉送陸中丞長源詔徵入朝

　　詔下酇矦幕徵賢寵大勲才當持漢典道可致堯君藩
牧今榮餞詩流久盛文水從吳渚别樹到楚門分宿寺期
佳月看山識故雲歸心復何託惆悵在江濵

　　同盧使君幼平郊外送閻侍御歸臺

　　留餞飛旌駐離亭草色間栢臺今上客竹使舊朝班日

落東西水天寒逺近山古江分楚望殘栁入隋闗戀闕
心常積迴軒日不閒芳辰倚門望猶得及春還

　　奉和盧使君幼平逰朝陽山寺臨大湖(時在郭不得徃)

　　仁祠當絶境明牧躡靈蹤欲到清涼地初聞斷續鐘城
中歸路在湖上碧山重水映千花界雲開七葉峰寒芳
艾綬滿空翠白綸濃逸韻知難斷佳逰恨不逢仍聞撫
禪石為我乆從容

　　釋法振


　　送褚先生海上尋封錬師

　　潮落風初定吳天避客舟近承三殿㫖欲向五湖逰不
厭烏皮几新縫鶴氅裘明珠漂斷岸隂火映中流華葢
芝童引神丹桂女收懸知居縹緲因為識浮丘

　　皇甫冉

　　送李萬州赴饒州覲省(得西字)

　　前程觀拜慶舊館惜分携荀氏風流日胡家清白齊川
迴吳岫失塞闕楚雲低舉目親魚鳥驚心怯鼔鼙人稀

漁浦外灘淺定山西無限青青草王孫去不迷

　　和鄭少尹祭中嶽寺北訪蕭居士越上方

　　肅事祠靈境尋真到隠居寅縁幽谷逺蕭散白雲餘晚
節持僧律他年著道書海邉曽狎鳥濠上正觀魚寂静
求無相淳和覩太初一峰綿嵗月萬姓任盈虚籬隔溪
鐘度家臨澗木疎謝公懷舊壑迴駕復何如

　　太常魏博士逺出賊庭江外相逢因叙其事

　　烽火驚戎塞豺狼犯帝畿川源無稼穡日月翳光輝里

社枌榆毁宫城騎吏非羣生被慘毒雜虜耀輕肥多士
從芳餌唯君識禍機心同合浦葉命寄首陽薇耻作纎
鱗煦方隨髙鳥飛山經商嶺出水汎漢池歸離别霜凝
鬢逢迎淚迸衣京華長路絶江海故人稀秉節身常苦
求仁志不違祇應窮野外耕種且相依

　　皇甫曾

　　送湯中丞和畨

　　繼好中司出天心外國知巳傳堯雨露更說漢威儀隴

上應迴首河源復載馳孤峰問徒御空磧見旄麾春色
鄉愁起邉城旅夢移莫嗟行地逺此去答恩私

　　包佶

　　酬于侍郎湖南見寄十四韻

　　桂嶺千崖斷湘流一𣲖通長沙今賈傅東海舊于公章
甫經殊俗離騷繼雅風金閨文作字玉匣氣成虹翰墨
時無侣丹青夙在工主恩留左掖人望積南宫巧拙循
名異浮沉顧位同九遷歸上畧三巳契愚衷責謝庭中

吏(詩選作禮)悲寛塞上翁楚材欣有適燕石愧無功山曉重
嵐外林春苦霧中雪花翻海鶴波影倒江楓去札頻逢
信迴帆早挂空避賢方有日非敢愛微躬

　　嚴維

　　奉和獨孤中丞逰雲門寺作

　　絶壑開花界耶溪極上源光輝三石座登陟五雲門深
木鳴騶馭晴山曜武賁亂泉親坐臥疎磬發朝昬蒼翠
新秋色莓苔積雨痕上方看度鳥後夜聴吟猿異跡焚

香對新詩酌茗論歸來還捨俗諸老莫攀轅

　　李嘉祐

　　奉和杜相公長興新宅即事呈元相公

　　恩有空門樂居無甲第奢經過容法侣雕飾讓矦家隠
樹重簷肅開園一徑斜據梧聴好鳥行藥寄名花夢蝶
留清簟垂貂坐絳紗當山不掩户映日自傾茶雅望歸
安石深知在叔牙還成吉甫頌贈答比瑶華

　　盧綸


　　虢州逢矦劉同尋羅南觀因贈别時綸停務

　　相見翻悵惆應憐責廢官過深慚禄在識淺賴刑寛獨
失耕桑業同思弟姪歡衰貧羞客過卑束㑹君難放鶴
歸雲碧澆花遶石壇興還江海上跡在事非端林宻風
聲結山髙雨勢寒悠然此中别賔僕亦闌干

　　司空曙

　　逢江客問南中故人因以詩寄

　　南客何時去相逢問故人望鄉空淚落嗜酒轉家貧疎

懶辭微禄東西任老身上樓多看月臨水共傷春五栁
終期隠雙鷗自可親應憐折腰吏冉冉在風塵

　　顧況

　　送從兄使新羅

　　六氣銅渾轉三光玉律調河宫清奉賮海嶽晏來朝地
絶提封入天平錫貢饒揚威輕破虜柔服耻征遼曙色
黄金闕寒聲白鷺潮樓船非習戰驄馬是嘉招帝女飛
銜石鮫人賣淚綃管寧雖不偶徐市儻相邀獨島縁空

翠孤霞上泬寥蟾蜍同漢月螮蝀異秦橋水豹横吹浪
花鷹逈拂霄晨裝凌莽渺夜泊記招揺幾路通員道何
山是沃焦颶風晴汨起隂火暝潛燒鬚髮成新髻人參
長舊苗扶桑銜日近析木帶津遥夢向愁中寂魂當别
處銷臨川思結網見彈欲求鶚共散羲和厯誰差甲子
朝滄波伏忠信譯語辨謳謡疊鼔鯨鱗隠隂帆鷁首飄
南溟垂大翼西海飲文鰩(文選吳都賦注文鰩常行西海而逰東海)指景尋
靈草排雲聴洞簫封侯萬里外未肯後班超


　　張繼

　　酬李書記校書越城秋夜見贈

　　東越秋城夜西人白髮年寒城警刁斗孤憤抱龍泉鳳
輦栖岐下鯨波鬬洛川量空海陵粟賜汎水衡錢投閣
嗤揚子飛書代魯連蒼蒼不可問余亦賦思𤣥

　　張南史

　　獨孤常侍北亭

　　背洫敞髙明慿軒見野情朝囘五馬跡更勝百花名海

樹凝煙逺湖田見鶴清雲光侵素壁水影蕩閒楹俗賴
褰帷問人歡倒屣迎始能成結構獨有謝宣城

　　戴叔倫

　　和河南羅主簿送校書兄歸江南

　　兄弟泣殊方天涯指故鄉斷雲無定處歸鴈不成行草
莽人煙少風波水驛長上虞親渤澥東楚隔瀟湘古戍
隂傳火寒蕪曉帶霜海門潮灔灩沙岸荻蒼蒼京輦辭
芸閣蘅芳憶草堂知君始家隠還緝舊荷裳


　　權徳輿

　　與沈十九拾遺同逰栖霞寺上方夜於亮上方
院㑹宿

　　偶來人境外心賞幸隨君古殿煙霞夕深山松桂薫巖
花㸃寒澑石磴掃春雲清浄諸天近諠塵下界分名僧
康寳月上客沈休文共宿東林夜清猿徹曙聞

　　李吉甫

　　夏夜北園即事寄門下武相公


　　結構非華宇登臨似古原僻殊蕭相宅蕪勝邵平園避
暑依南廡追涼在北軒煙霞霄外静草露月中繁鵲繞
驚還止蟲吟思不諠懷君欲有贈宿昔貴忘言

　　武元衡

　　甲午嵗相國李公有北園寄贈之作吟翫厯時
屢促酬答機務不暇未及報章今古遽分電波
増感留墓劍扵心許感鄰笛而意傷寓哀冥漠
以廣遺韻云


　　機事勞西掖幽懷寄北園鶴巢深更静蟬噪斷猶喧仙
醖百花馥艷歌雙袖翻碧雲詩變雅皇澤葉流根未報
雕龍贈俄傷淚劍痕佳城閟白日哀挽向青門禮命公
台重煙霜壠樹繁天髙不可問空使輔星昬

　　殷寅

　　𤣥元皇帝應見賀聖祚無疆

　　應厯生周日修祠表漢年復兹秦嶺上更似霍山前昔
贊神功啟今符聖祚延巳題金簡字仍訪玉堂仙睿祖

光元始曾孫體乂𤣥言因六夢接慶叶九齡傳北闕心
超矣南山夀固然無由同拜慶竊非賀陶甄

　　李岑

　　奉和𤣥元皇帝應見賀聖祚無疆

　　皇綱歸有道帝系祖𤣥元運表南山祚神通北極尊大
同齊日月興發應乾坤聖后趨庭禮宗臣稽首言千官
欣肆覲萬國賀深恩錫宴雲天接飛聲雷地喧祥雲浮
紫閣喜氣繞皇軒未預承天命空勤望帝門


　　釋廣宣

　　降誕日内庭獻夀應制

　　慶夀千齡逺敷仁萬國通登霄欣有路捧日愧無功仙
駕三山上龍生二月中修齋長樂殿講道大明宫此地
人難到諸天事不同法筵花散後空界蒲香風

　　巳上係中唐之詩

　　劉禹錫

　　奉迎裴司徒令公自東都留守再命太原(本封晉國

公兩任相去十六年)

　　星使出闗東兵符賜上公山河歸舊國管籥換離宫行
色旌旗動軍聲鼔角雄愛棠餘故吏騎竹見新童漢壘
三秋盡胡沙萬里空其如天下望旦夕詠清風

　　韓愈

　　早春雪中聞鶯

　　朝鶯雪裏新雪樹眼前春帶澀先迎氣侵寒已報人共
矜初聴早誰貴後聞頻暫轉那成曲孤鳴豈及辰風霜

徒自保桃李詎相親寄謝幽棲友辛勤不為身

　　釋無可

　　送姚明府赴招義縣

　　濠梁古縣城結束赴王程道路㩦家去波濤隔月行車
臨芳草下吏踏落花迎暮郭山遙在春洲鳥不驚風煙
譙國逺桑柘楚田平何以書能化長淮澈海清

　　送杜司馬逰蜀中

　　為客應非願愁成欲别時還逰蜀國去不惜杜陵期劍

水啼猿在闗林轉棧遲日光低峽口雨勢出峨眉山逈
逢殘角雲開識逺夷勿令雙鬢髮併向錦城衰

　　許渾

　　陪少師李相國崔賔客宴居守狄僕射池亭

　　池色似瀟湘仙舟日正長燕飛驚蛺蝶魚戲動鴛鴦雲
聚歌初轉風囘舞欲翔暖醅松葉嫩寒粥杏花香羅綺
留春色笙竽送晚光何須明月夜紅燭在華堂

　　金陵阻風登延祚閣


　　極目皆陳迹披圖問逺公戈鋋三國後冠葢六朝中葛
蔓交殘壘芒花没廢宫水流簫鼔絶山在綺羅空極浦
千艘聚髙臺一徑通雲移吳岫雨潮轉楚江風登閣慚
漂梗停舟憶斷蓬歸期與歸路松桂海門東

　　劉得仁

　　題從伯舍人道正里南園

　　帝里餘新第朱門面碧岑曙堂増爽氣喬木動清隂直
去親瑶陛朝迴在竹林風流才子調好尚古人心薜茘

遮牕暗莓苔近井深禮無青𤨏隔詩有白衣吟軒静當
孤鶴庭虚到逺砧掩闗裁鳳詔開鏡理瓊簮種植今如
此塵埃永不侵雲奔投刺者日日待為霖

　　馬戴

　　題石甕寺

　　僧室並皇宫雲門輦路通渭分雙闕北山逈五陵東脩
綆懸林表深泉汲洞中人烟窺垤蟻鴛瓦拂冥鴻蘚壁
松生峭龕燈月照空稀逢息心侣獨禮竺乾公


　　詶太原從事楊郎中贈别之作

　　君將(集作若)海月佩贈之光我行見知言不淺懷報意非
輕反照臨岐思中年未達情河梁人送别秋漢鴈相鳴
衰栁搖邉吹寒雲冒古城西逰還獻賦應許託平生

　　姚鵠

　　奉和秘監從翁夏日陜州河亭晚望

　　洪河何處望一境在孤煙極野如藍日長波似鏡年巻
簾花影裏倚檻鶴巢邉霞熖侵旌斾灘聲雜管絃鐘微

來疊岫帆逺落遥天過客多相指應疑㑹水仙

　　張莒

　　元日望含元殿御扇開合

　　萬國來初嵗千年覩聖君輦迎仙仗出扇匝御香焚俯
對朝元近先知曙色分冕旒開處見鐘磬合時聞影動
承朝日花攢似慶雲蒲葵那可比徒用隔炎氛

　　鄭畋

　　&KR1670;山廟


　　有昔靈王子吹笙遡泬寥六宫攀不住五馬互相招亡
國原陵古賔天嵗月遥無蹊窺海曲有廟訪山椒石帳
龍蛇拱雲櫳彩翠銷露壇裝琬琰真像寫松喬珠館青
童宴琳宫阿母朝氣輿仙女侍天馬吏兵調湘妓紅絲
瑟秦郎白管簫西城要婥約南嶽命嬌嬈句曲觴金洞
天台嘯石橋晚花珠弄蕊春茹玉生苗二景神光秘三
光寳籙饒霧垂鴉翅髮冰束虎章腰鶴馭爭銜箭龍妃
合獻綃衣從星渚浣舟就日宫燒物外花常滿人間葉

自凋望臺悲漢戾閱水笑梁昭古殿香殘地荒堦栁長
條㡬曾期七日無復降重霄嵩嶺連江漢伊瀾入海潮
何由得真訣使我佩環飄

　　巳上係晚唐之詩

　　葉元良

　　御製叚太尉碑

　　多難全髙節時清軫聖君園塋標石篆雨露降天文義
激忠貞没詞傷蘭蕙焚國人皆墮淚王府已銘勲揭出

臨新陌長留對古墳睿情幽感處應使九泉聞

　　薛有誠

　　奉和御製叚太尉碑

　　葬儀從儉禮刋石荷堯君露跡垂繁字天哀灑麗文詔
深榮嗣子海變起孤墳寳思皆涵象皇心永念勲雅詞
黄絹妙渥澤紫泥分青史應同乆芳聲萬古聞

　　王邕

　　嵩山望幸


　　峻極位何崇方知造化功降靈逢聖主望幸表維嵩隠
映連青壁嵯峨向碧空象車因叶瑞龍駕願升中萬嵗
聲長在千巖氣轉雄東都歌盛事西笑佇皇風

　　庾敬休

　　春雪映早梅

　　清晨凝雪彩新候變庭梅樹愛春榮徧牕驚曙色催寒
光添粉壁積潤履青苔分明六出瑞隠映㡬枝開聞笛
花疑落揮琴興轉來曲成非寡和長使思悠哉


　　盧征

　　天驥呈材

　　異産應堯年龍媒順制牽權奇初得地躞蹀欲行天詎
假調金埓寧須動玉鞭嘶風深有戀逐日定無前周穆
誇常馭燕昭恨不傳應知流赭汗來自海西偏

　　李敬方

　　太和公主還宫

　　二紀煙塵外凄凉轉戰歸胡笳悲蔡琰漢使泣明妃金

殿更戎幄青袪換毳衣登車隨伴仗謁廟入中闈湯沐
疏封在闗山故夢非笑看鴻北向休詠鵲南飛宫髻憐
新様庭柯想舊園生還侍兒少熟識内家稀鳳去樓扄
夜鸞孤匣掩輝應憐禁園栁相見倍依依

　　錢可復

　　鶯出谷

　　玉律陽和變時禽羽翮新載飛初出谷一囀巳驚人拂
栁宜烟暖衝花覺路春搏風翻翰疾向日哢聲頻求友

心何切遷喬幸有因華林髙玉樹棲託及芳辰

　　黄頗

　　風不鳴條

　　五緯起祥颷無聲瑞聖朝稍開含露蕊纔轉惹烟條宻
葉應潛變低枝㡬暗揺林間鶯欲囀花下蝶微飄初滿
㳂堤草因生逐水苗太平無一事天外奏雲韶

　　左牢

　　奉和風不鳴條


　　旭日懸清景微風在綠條入松聲不發度栁影空揺長
養應潛變扶疎每暗飄有林時嫋嫋無樹漸蕭蕭慢逐
青煙散輕和瑞氣饒豐年知有待歌咏美唐堯

　　張隨

　　勑賜三相馬

　　上苑驊騮出中宫詔命傳九天班錫禮三相代勞年顧
主聲猶發追風力正全鳴珂龍闕下噴玉鳳池前四足
疑雲滅雙瞳比鏡懸為因能致逺今日表求賢


　　張少博

　　雪後觀象闕待漏

　　殘雪初晴後鳴珂奉闕庭九門傳曉漏五夜候晨扄北
斗横斜漢東方落曙星煙氛初動色簪佩未分形雪重
猶垂白山遙不辨青雞人更唱處偏入此時聴

　　石殷士

　　日華川上動

　　曙霞攢旭日浮景弄晴川呆曜層潭上悠揚極浦前岸

髙時擁媚波逺漸澄鮮萍實空隨浪珠胎不照淵早喧
依曲渚微動觸輕漣孰假咸池望幽情得古偏

　　盧肇

　　題甘露寺

　　北固巖端寺佳名自上台地從京口斷山到海門迴曙
色烟中滅潮聲日下來一隅通雉堞千仞聳樓臺林暗
疑降虎江空想度杯福庭増氣象仙磬落昭囘覺路花
非染流年景謾催隋宫凋緑草晉室散黄埃西蜀波湍

盡東溟日月開如登最髙處應得見蓬萊

　　無名氏

　　送薛大夫和蕃

　　戎王歸漢命魏絳諭皇恩旌斾辭雙闕風沙上五原徃
途遵塞道出祖輝都門䇿令天文盛宣威使者尊澄波
看四海入貢佇諸畨秋杪迎迴驛無勞枉夢魂

　　秋日懸清光

　　寥廓涼天静晶明白日秋圓光含萬象碎影入閒流逈

與青冥合遥同江甸浮晝隂殊衆木斜影下危樓宋玉
登髙怨張衡望逺愁餘輝如可記雲路豈悠悠

　　巳上係無字里世次之詩














　　唐詩拾遺巻九

