







　　欽定四庫全書

　　唐詩品彚巻十一

　　明　高棅　編

　　五言古詩十一

　　名家(上之三)

　　李頎

　　(殷璠云頎詩發調既清修辭亦秀雜歌咸善𤣥理最長惜其偉才只到黄綬然論其家數往往
高於衆作)


　　塞下曲

　　黄雲鴈門郡日暮風沙裏千騎累貂裘皆稱羽林子金
笳吹朔雪鐵馬嘶雲水帳下飲蒲萄平生寸心是

　　宋少府東谿泛舟

　　登岸還入舟水禽驚笑語晚葉低衆色濕雲帯殘暑落
日乘醉歸谿流復幾許

　　粲公院各賦一物得初荷

　　微風和衆草大葉長圓隂晴露珠共合夕陽花映深從

来不看水清淨本因心

　　李兵曹壁畫山水各賦得桂水帆

　　片帆浮桂水落日天涯時飛鴈看共度閒雲相與遲長
波無曉夜泛泛欲何之

　　晚歸東園

　　出郭喜見山東行亦未逺夕陽帯歸鳥藹藹秋稼晚樵
者乘霽歸野夫及星飯請謝朱輪客垂竿不復返

　　寄鏡湖朱處士


　　澂霽晚流濶微風吹緑蘋鱗鱗逺峯見淡淡平湖春芳
草日堪把白雲心所親何時可為樂夢裏東山人

　　送顧朝陽還呉

　　寂寞俱不偶裹糧空入秦宦途已可識歸卧包山春舊
國指飛鳥滄波愁旅人開樽洛水上怨别栁花新

　　留别王盧二拾遺

　　此别不可道此心當報誰春風灞水上飲馬桃花時誤
作好文士只令遊宦遲留書下朝客我有故山期


　　光上座廊下衆山

　　名岳在廡下吾師居一牀毎聞楞伽經只對清翠光百
谷聚雲色莓苔侵屋梁氣盤古壁轉勢引幽堦長願遊
薜葉下日見金爐香

　　題盧道士房

　　秋砧響落木共坐茅君家唯見兩童子林前汲井華空
壇靜白日神鼎飛丹砂麈尾拂霜草金鈴揺霽霞上章
人世隔看奕桐隂斜稽首問仙要黄精堪餌花


　　寄焦鍊師

　　得道凡百嵗燒丹唯一身悠悠孤峯頂日見三花春白
鶴翠微裏黄精幽澗濵始知世上客不及山中人仙境
若在夢朝雲如可親何由覩顔色揮手謝風塵

　　送暨道士還玉清觀

　　仙官有名籍度世呉江濆大道本無我青春長與君中
洲俄已到至理得而聞明主降黄屋時人看白雲空山
何窈窕三秀日氛氲遂此留書客超遥煙駕分


　　賦二妃廟送裴侍御使桂陽

　　沅上秋草晚蒼蒼堯女祠無人見精魄萬古寒猿悲桂
水身没後椒漿神降時回雲迎赤豹驟雨颯文狸受命
出炎海焚香徴椘詞乘驄感遺跡一弔清川湄

　　送王昌齡

　　漕水東去逺送君多暮情淹留野寺出向背孤山眀前
望數千里中無蒲稗生夕陽滿舟楫但愛微波清舉酒
林月上解衣沙鳥鳴夜来蓮花界夢裏金陵城歎息此

離别悠悠江海行

　　題綦母校書所居

　　常稱掛冠吏昨日歸滄洲行客暮帆逺主人庭樹秋豈
伊問天命但欲為山遊萬物我何有白雲空自幽蕭條
江海上日夕見丹丘生事本漁釣賞心隨去留惜哉曠
㣲月欲濟無輕舟倐忽令人老相思河水流

　　送崔侍御赴京

　　緑槐䕃長路駿馬垂青絲柱史謁承明翩翩將有期千

官大朝日奏事臨赤墀肅肅儀仗裏風生鷹隼姿一從
登甲科三拜皆憲司按俗又如此為郎何太遲送君暮
春日花落城南陲惜别醉芳草前山勞夢思

　　漁父歌

　　白首何老人蓑笠蔽其身避世長不仕釣魚清江濵浦
沙明濯足山月靜垂綸寓宿灘與瀨行歌秋復春持竿
湘岸竹爇火蘆洲薪緑水飯香稻青荷包紫鱗於中還
自樂所欲全吾真而笑獨醒者臨流多苦辛


　　登首陽山謁夷齊廟

　　古人已不見喬木竟誰過寂寞首陽山白雲空復多蒼
苔歸地骨皓首采薇歌畢命無怨色成仁其若何我来
入遺廟時候㣲清和落日弔山鬼回風吹女蘿石門正
西豁引領望黄河千里一飛鳥孤光東逝波驅車層城
路惆悵此巖阿

　　東京寄萬椘

　　濩落久無用隠身甘采薇仍聞薄宦者還事田家衣潁

水日夜流故人相見稀春山不可望黄鳥東南飛濯足
豈長往一樽聊可依了然潭上月適我胷中機在昔同
門友如今岀處非優游白虎殿偃息青𤨏闈且有薦君
表當看擕手歸寄書不待靣蘭茞空芳菲

　　臨川送張諲入蜀

　　出門便為客惘然悲徒御四方維一身茫茫欲何去經
山復厯水百恨將千慮劍閣望梁州是君㫁腸處孤雲
傷客心落日感君深夢裏蒹葭渚天邊橘柚林蜀江流

不測蜀路險難尋木有相思號猿多愁苦音莫向愚山
隠愚山地非近故鄉可歸来眼見芳菲盡

　　春送從叔遊襄陽

　　言别恨非一棄置我宗英向日五經笥今為千里行裹
糧顧庭草羸馬詰朝鳴斗酒對寒食雜花宜晚晴春衣
采洲路夜飲南陽城客夢峴山曉漁歌江水清楚俗少
相知逺遊難稱情同人應館榖刺史出郊迎只合侍丹
扆翻令辭上京時方春欲暮歎息向流鶯


　　裴尹東谿别業

　　公才廊廟器官亞河南守别墅臨都門驚湍激前後舊
交與羣從十日一擕手幅巾望寒山長笑對高栁清歡
信可尚散吏亦何有岸雪青城隂水光逺林首閒觀野
人筏或飲川上酒幽雲淡徘徊白鷺飛左右庭竹垂卧
内村煙隔南阜始知物外情簮紱同芻狗

　　寄萬齊融

　　名高不擇仕委身隨虚舟小邑常歎屈故鄉行可遊青

楓半村户香稻盈田疇為政日清淨何人同海鷗揺巾
北林夕把菊東山秋對酒池雲滿向家湖氷流岸隂止
鳴鵠山色映潛虬靡靡俗中理蕭蕭川上幽昔年至呉
郡常隠臨江樓我有一書札因之芳杜洲

　　無盡上人東林禪居

　　草堂毎多暇時謁山僧門所對但羣木終朝無一言我
心愛流水此地臨清源吞吐山上日蔽虧松外村孤峰
隔身世百衲老寒暄禪户積朝雪花龕来暮猿顧余守

耕稼十載隠田園蘿篠慰舂汲巖潭恣討論洩雲豈知
限至道莫探元且願啟闗鎻於焉㣲尚存

　　不調歸東川别業

　　寸禄言可取託身將見遺慙無匹夫志悔與名山辭紱
冕謝知已林園多後時葛巾方濯足蔬食但垂帷十室
對河岸漁樵秪在兹青郊香杜若白水映茅茨晝景徹雲
樹夕隂澂古逵渚花獨開晚田鶴靜飛遲且復樂生事
前賢為我歸閒歌聊鼓楫永日望佳期


　　贈張旭

　　張公性嗜酒豁達無所營皓首窮草𨽻時稱太湖精露
頂據胡牀長呌三五聲興来灑素壁揮筆如流星下舍
風蕭條寒草滿户庭問家何所有生事但浮萍左手持
蟹螯右手執丹經瞪目視霄漢不知醉與醒諸賓且方
坐旭日臨東城荷葉裹江魚白甌貯香粳微禄心不屑
放神於八紘時人不識者即是安期生

　　贈别高三十五


　　五十無産業心輕百萬資屠酤亦與羣不問君是誰飯
酒或垂釣狂歌兼詠詩焉知漢高士莫識越䲭夷寄跡
栖霞山蓬頭睢水湄忽然辟命下衆謂趨丹墀沐浴着
賜衣西来馬行遲能令相府重且有函闗期黽勉從寸
禄舊遊梁宋時皤皤邑中叟相候鬢如絲官舍栁林靜
河梁杏葉滋摘芳雲景晏把手秋蟬悲小縣情未愜折
腰君莫辭吾觀聖人意不久召京師

　　謁張果先生


　　先生谷神者甲子焉能計自説軒轅師于今幾千嵗寓
遊城郭裏浪迹希夷際應物雲無心逄時舟不繫養霞
㫁火粒野服兼荷製白雪淨肌膚青林養身世韜精殊
豹隠鍊質同蟬蛻忽去不知誰偶来寜有契二儀齊夀考
六合同休憇彭聃猶嬰孩松期且微細嘗聞穆天子更
憶漢皇帝親屈萬乘尊將窮四海裔車從徧草木錦帛
招談説八駿空往還三山轉虧蔽吾君感至徳𤣥老欣
来詣受籙金殿開清齋玉堂閉笙歌迎拜首羽帳崇嚴

衛禁栁垂香爐宫花拂仙袂祈年寶祚廣致福蒼生惠
何必待龍髯鼎成方取濟

　　與諸公遊濟瀆汎舟

　　濟水出王屋其源来不窮洑泉數眼沸平地流清通皇
帝崇祀典詔書示三公分官禱靈廟奠壁沈阿宫神應
毎如荅松篁氣䓤蘢蒼螭送飛雨赤鯉噴囘風灑酒布
瑶席吹簫下玉童𤣥㝠掌隂事祝史告年豐百谷趨潭
底三光懸鏡中淺深露沙石蘋藻生虚空晚景臨汎美

亭皐輕靄紅晴山傍舟楫白鷺驚絲桐我本家潁北出
門見維嵩焉知松峯外又有天壇東左手正接䍦浩歌
眄青穹夷猶傲清吏偃仰狎漁翁對此川上閒非君誰
與同霜凝逺村渚月爭蒹葭叢茲境信難遇為歡殊未
終淹留悵言别煙嶼夕微蒙

　　常建

　　(殷璠云高才無貴仕誠哉是言曩劉禎死於文學左思終記室鮑照卒於参軍今常建亦淪於
一尉悲夫建詩似初發通莊却尋野逕百里之外方歸大道所以其旨逺其興僻佳句輙来惟論

意表至於松際露㣲月清光猶為君又山光悦鳥性潭影空人心此例十數句並可稱警䇿
劉須溪云常建詩情景沉㝠不類著色)

　　春詞二首

　　菀菀黄栁絲濛濛雜花垂日高紅粧卧倚樹春光遲(劉云
素淡本分)寜知傍淇水騕褭黄金羈

　　翳翳陌上桑南枝交北堂美人金梯出素手自提筐非
但畏蠶飢盈盈嬌路傍

　　古意


　　牧馬古道傍道傍多古墓蕭條愁殺人蟬鳴白楊樹廻
頭望京邑合水生塵霧富貴安可常歸来保貞素

　　塞上曲

　　翩翩雲中使来問大原卒百戰苦不歸刀頭怨秋月塞
雲隨陣落寒日傍城沒城下有寡妻哀哀哭枯骨

　　昭君墓

　　漢宫豈不死異域傷獨沒萬里䭾黄金蛾眉為枯骨(劉云
造意精巧)廻車夜出塞立馬皆不發共恨丹青人墳上哭明

月(劉云千古詞人之恨寫作當時事斷膓軟語不落脂粉故他作不及)

　　弔王將軍墓

　　嫖姚北伐時深入疆千里戰餘落日黄軍敗鼓聲死(劉云
形容古所未至)嘗聞漢飛將可奪單于壘今與山鬼鄰殘兵哭
遼水(殷云一篇盡善屬辭既苦意亦警絶潘岳雖云能序悲怨未見如此章　劉云短絶)

　　宿王昌齡隠居

　　清溪深不測隠處唯孤雲松際露㣲月清光猶為君(劉云
景同意别)茅亭宿花影藥院滋苔紋余亦謝時去西山鸞鶴

羣

　　江上琴興

　　江上調玉琴一絃清一心泠泠七絃遍萬木澄幽隂能
使江月白又令江水深始知枯桐枝可以徽黄金(劉云等閒
楚椘)

　　送李十一尉臨谿

　　泠泠花下琴君唱渡江吟天際一帆影(劉云語類高素)預懸離
别心以言神仙尉因致瑶華音回軫撫商調越谿澄碧

林(劉云或麗或則有可有不可)

　　送陸擢

　　聖代多才俊陸生何考槃南山高松樹不合空摧殘九
月湖上别北風秋雨寒殷勤嘆孤鳯早食金琅玕

　　潭州留别

　　賢達不相識偶然交巳深宿帆謁郡佐悵别依禪林湘
水流入海楚雲千里心望君杉松夜山月清猿吟

　　燕居


　　青苔常滿地流水復入林逺與市朝隔日聞雞犬深寥
寥丘中賞渺渺湖上心笑傲轉無欲不知成陸沈

　　閒齋卧病行藥至山館稍次湖亭二首

　　旬時結隂霖簾外初白日齋沐清病容心魂畏虚室閒
梅照前户明鏡悲舊質同袍四五人何不来問疾

　　行藥至石壁東風變萌芽主人山門緑小隠湖中花時
物堪獨往春帆宜别家辭君向滄海爛熳從天涯

　　晦日馬鐙曲稍次中流作


　　夜寒宿蘆葦晚色明西林初日在川上便澄遊子心晴
天無纎翳郊野浮春隂波靜隨釣魚舟小緑水深出浦
見千里曠然諧逺尋扣舷應漁父因唱滄浪吟

　　送椘十少府

　　微風吹霜氣寒影明前除落日未能别蕭蕭林木虚愁
煙閉千里仙尉其何如因送别鶴操贈之雙鯉魚鯉魚在
金盤别鶴哀有餘心事則如此請君開素書

　　宿五度谿仙人得道處


　　五渡溪上花生根依兩崖二月尋片雲願宿秦人家上
見懸崖崩下見白水湍仙人彈棋處石上青蘿磐無處
求玉童翳翳唯林巒前溪遇新月聊取玉琴彈

　　漁浦

　　春至百草緑陂澤聞鶬鶊别家投漁翁今世滄浪情漚
苧為緼袍折麻為長纓榮譽失本真怪人浮此生碧水
月自濶安流淨而平扁舟與天際獨往誰能名

　　古意二首(河嶽英靈集作祖詠詩)


　　楚王竟何去獨自晋巫山偏使世人見迢迢江漢間駐
舟清谿裏皆願拜靈顔寤寐見神女金沙鳴佩環閑艶
絶世&KR1086;令人氣力㣲含笑竟不語化作朝雲飛

　　明月照高閣綵女褰羅幕歌舞臨碧雲簫聲沸珠箔青
鸞臨南海天上雙白鶴萬里齊翼飛意求君門樂玉霄
九重閉金鎻夜不開两翅自無力愁鳴雲外来態深入
空貴勢屈無良媒俛仰顧中禁東飛白玉臺

　　客有自燕而歸哀其老而贈之


　　羸馬朝自燕一身為二連憶親拜孤塚移𦵏雙陵前幽
願從此畢劍心因獲全孟冬寒氣盛撫轡告言旋碣石
海北門餘宼唯朝鮮離離一寒騎嫋嫋馳白天生别皆
自取况為士卒先寸心漁陽興落日旌竿懸

　　張山人彈琴

　　君去芳草緑西峯留玉琴豈唯丘中賞兼得清煩襟朝
從山口還出嶺聞清音了然雲霞氣照見天地心𤣥鶴
下澄空翩翩舞松林改絃叩商聲又聽飛龍吟稍覺此

身妄漸知仙事深其將鍊金鼎永矣投吾簮

　　夢太白西峰

　　夢寐升九崖杳靄逄元君遺我太白岑寥寥辭垢氛結
宇在星漢晏林閉氤緼簷楹覆餘翠巾舄生片雲時往
清谿間孤亭晝仍曛松峯引天影石瀨清霞文恬目緩
舟趣霽心投鳥羣春風又揺棹潭島花紛紛

　　湖中晚霽

　　湖廣舟自輕江天欲澄霽是時清楚望氣色猶霾曀踟

蹰金霞白波上日初麗煙虹落鏡中樹木生天際杳杳
崖欲辨濛濛雲復閉言乘星漢明又覩寰瀛勢㣲興從
此愜悠然不知嵗試歌滄浪清遂覺乾坤細豈念客衣
薄將期永投袂遲廻漁火間一鴈聲嘹唳

　　西山

　　一身為輕舟落日西山際常隨去帆影逺接長天勢物
象歸餘清林巒分夕麗亭亭碧流暗日入孤霞繼洲渚
逺隂映湖雲尚明霽林昬椘色来岸逺荆門閉至夜轉

清逈蕭蕭北風厲沙邊鴈鷺泊宿處蒹葭蔽圓月逗前
浦孤琴又揺曵泠然夜遂深白露霑人袂

　　第三峯

　　西山第一頂茆宇依雙松杳杳欲至天雲梯昇幾重瑩
魂澂玉虚以求鸞鶴蹤逶迤飛天人執節乘赤龍傍映
白日光縹緲輕霞容孤輝上煙霧餘影明心胷願與黄
麒麟欲飛而莫從因寂清萬象輕雲自中峯山暝學栖
鳥月来隨暗蟲尋空靜餘響裊裊雲谿鐘


　　白龍窟泛舟寄天台學道者

　　夕翠映山深餘暉在龍窟扁舟滄浪意澹澹花影沒西
浮入天色南望對雲闕因憶莓苔峯初陽濯𤣥髪泉蘿
兩幽映松鶴間清越碧海瑩子神玉膏澤人骨忽然為
枯木㣲興遂如兀應寂中有天明心外無物環廻從所
泛夜靜猶不歇浩然意無限身與波上月

　　張天師草堂

　　靈谿宴清宇傍倚枯松根花藥繞萬丈瀑泉飛至門四

氣閉炎熱兩崖改明昬夜深月漸皎亭午朝始暾信是
天人居幽幽寂無喧萬壑應鳴磬諸峯接一魂遂登仙
子谷因醉田中尊時節開玉書窅映飛天言心化便無
影目精焉累煩忽而上霄漢寥落空南軒

　　仙谷遇毛女意知是秦宫人

　　谿口水石淺泠泠明藥叢入谿雙峰峻松栝踈幽風垂
嶺枝嫋嫋翳泉花濛濛夤縁霽人目路盡心彌通盤石
横陽崖前臨殊未窮回潭清雲影瀰漫長天空水邊一

神女千嵗為玉童羽毛經漢代珠翠逃秦官(劉云語只如此好)
目覿神巳寓鶴飛言未終祈君青雲秘願謁黄仙翁嘗
以畊玉田龍鳴西頂中金梯與天接幾日来相逄

　　鄂渚招王昌齡張僨

　　刈蘆曠野中沙上飛黄雲天晦無精光茫茫悲逺君椘
山隔湘水湖畔落日矄春鴈又北飛音書固難聞謫君
未為嘆讒枉何由分五日逐蛟龍宜為吊寃文翻覆古
共然名宦安足云貧士任枯槁捕魚清江濆有時荷犂

鋤曠野自耕耘不然春山隠谿澗花氛氲山鹿自有場
賢逹亦顧羣二賢歸去来世人徒紛紛

　　白湖寺後谿宿雲門

　　落日山水清亂流鳴淙淙舊蒲雨抽節新花水對窻谿
中日已沒歸鳥多為雙杉松引直路出谷臨前湖洲渚
晚色靜又觀花與蒲入溪復登嶺草淺寒流速圓月明
高峯春山因獨宿松隂澂初夜曙色分逺目日出城南
隅青青媚川陸亂花覆東郭碧氣銷長林四郊一清影

千里歸寸心前瞻王程促却戀雲門深畢景有餘興到
家調玉琴






　　唐詩品彚巻十一

