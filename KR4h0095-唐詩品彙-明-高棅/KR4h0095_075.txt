







　　欽定四庫全書

　　唐詩品彚巻七十五

　　明　高棅　編

　　五言排律五

　　大家

　　杜甫

　　千秋節有感二首(按唐紀𤣥宗八月五日生宴百官於花萼樓下百官因表
請以每年八月五日為中秋節王公以下獻鏡及承露囊此詩大厯四年秋潭州作)


　　自罷千秋節頻傷八月來先朝常宴㑹壯觀已塵埃鳯
紀編生日龍池塹刼灰湘川新涕淚秦樹逺樓臺寶鏡
羣臣得金吾萬國廽衢尊不重飲白首獨餘哀

　　御氣雲樓敞含風綵仗高仙人張内樂王母獻宮桃羅
襪紅蕖豔金羈白雪毛舞階銜夀酒走索背秋毫聖主
他年貴邊心此日勞桂江流向北滿眼送波濤

　　九日

　　故里樊川菊登高素滻源他時一笑後今日㡬人存巫

峽蟠江路終南對國門繫舟身萬里伏枕淚雙痕為客
裁烏㡌從兒具緑尊佳辰對羣盗愁絶更堪論

　　重經昭陵

　　草昧英雄起謳歌厯數歸風塵三尺劍社稷一戎衣翼
亮貞文徳丕承戢武威聖圖天廣大宗祀日光輝陵寢
盤空曲熊羆守翠微再窺松栢路還見五雲飛

　　王閬州筵奉酧十一舅惜别之作

　　萬壑樹聲滿千崖秋氣高浮舟出郡郭别酒寄江濤良

㑹不復久此生何太勞窮愁但有骨羣盗尚如毛吾舅
惜分手使君寒贈袍沙頭暮黄鶴失侶亦哀號

　　春歸

　　苔徑臨江竹茅簷覆地花别來頻甲子歸到忽春華倚
杖看孤石傾壺就淺沙逺鷗浮水静輕燕受風斜(劉云有熊)
世路雖多梗吾生亦有涯此身醒復醉乗興即為家

　　江陵望幸

　　雄都元壯麗望幸歘威神地利西通蜀天文北照秦風

煙含越鳥舟楫控呉人(且悲且喜倉卒有氣)未枉周王駕終期漢
武廵甲兵分聖㫖居守付宗臣早發雲臺仗恩波起涸
鱗

　　太歲日

　　楚岸行將老巫山坐復春病多猶是客謀拙竟何人閶
闔開黄道衣冠拜紫宸(劉云尋常大禮)榮光懸日月賜予出金
銀愁寂鴛行斷參差虎穴鄰西江元下蜀北斗故臨秦
散地逾高枕生涯脱要津天邊梅栁樹相見㡬回新


　　夏夜李尚書筵送宇文石首赴縣聨句(李尚書名之芳
宇文名彧尚書之甥也石首屬江陵縣)

　　愛客尚書重之官宅相賢(甫)酒香傾坐側帆影駐江邊
(之芳)翟表郎官貴鳬看令宰仙(彧)雨稀雲葉斷夜久燭花
偏(甫)數語欹紗㡌高文擲綵箋(之芳)興饒行處樂離惜醉
中眼(彧)單父長多暇河陽實少年(甫)客居逢自出為别
㡬凄然(之芳)

　　立秋日雨院中有作


　　山雲行絶塞大火復西流飛雨動華屋蕭蕭梁棟秋窮
途愧知已暮齒借前籌已費清晨謁那成長者謀解衣
開北户高枕對南樓樹濕風涼進江喧水氣浮禮寛心
有適節爽病微瘳主將歸調鼎吾還訪舊丘

　　奉和嚴中丞西城晚眺

　　汲黯匡君切廉頗出將頻直詞才不世雄畧動如神政
簡移風速詩清立意新層城臨媚景絶域望餘春旗尾
蛟龍㑹樓頭燕雀馴地平江動蜀天濶樹浮秦(劉云浮動二字

最佳動字為勝)帝念深分閫軍須逺筭緡花羅封蛺蝶瑞錦送
麒麟辭第輸高義觀圖憶古人征南多興緒事業暗相
親(劉云暗相親者深欲倚以成功業也惜哉)

　　送嚴侍郎到綿州同登杜使君江樓燕(得心字)

　　野興毎難盡江樓延賞心歸朝送使節落景惜登臨稍
稍煙集渚微微風動襟重船依淺瀨輕鳥度層陰檻峻
背幽谷牕虚交茂林鐙光散逺近月彩静高深城擁朝
來客天横醉後參(劉云落落有氣)窮途衰謝意苦調短長吟此

㑹共能㡬諸孫賢至今不勞朱户閉自待白河沈

　　奉觀嚴鄭公㕔事岷山沲江圖(得忘字)

　　沲水臨中座岷山赴北堂白波吹粉壁青嶂挿雕梁(楊誠
齋詩話云此以畫為真也)直訝杉松冷兼疑菱荇香雪雲虚㸃綴沙
草得微茫嶺鴈隨毫末川霓飲練光霏紅洲蕋亂拂黛
石蘿長暗谷非闗雨丹楓不為霜秋成𤣥圃外景物洞
庭傍繪事功殊絶幽襟興激昻從來謝太傅丘壑道難
忘(劉云此篇句句看畫意政似未離本處謂義盡分明兒童之見也)


　　陪鄭公秋晚北池臨眺

　　北池雲水濶華館闢秋風獨鶴先依渚衰荷且映空採
菱寒刺上踏藕野泥中素檝分曹往金盤小徑通萋萋
露草碧片片晚旗紅杯酒沾津吏衣裳與釣翁異鄉初
艷菊故里亦高桐搖落闗山思淹留戰伐功嚴城殊未
掩清燕已知終何補參軍乏驩娯到薄躬

　　哭李尚書

　　漳濵與蒿里逝水竟同年欲掛留徐劍猶囬憶戴舩相

知成白首此别間黄泉風雨嗟何及江湖涕泫然脩文
將管輅奉使失張騫史閣行人在詩家秀句傳客亭鞍
馬絶旅櫬網蟲懸復魄昭丘逺歸魂素滻偏樵蘇封葬
地喉舌罷朝天秋色凋春草王孫若箇邊

　　臨邑舍弟書至苦雨黄河汎溢隄防之患簿領
所憂因寄此詩用寛其意

　　二儀積風雨百谷漏波濤(劉云大家數語)聞道黄河拆遙連滄
海高職司憂悄悄郡國訴嗷嗷舍弟卑棲邑防川領簿

曹尺書前日至版築不時操難假黿鼉力空瞻鳥鵲毛
燕南吹畎畆濟上没蓬蒿螺蚌滿近郭蛟螭乗九臯徐
闗深水府碣石小秋毫白屋留孤樹青天失萬艘(劉云隨事
有氣無不可寫)吾衰同汎梗利涉想蟠桃賴倚天涯釣猶能掣
巨鰲

　　行次昭陵(太宗在醴泉縣)

　　舊俗疲庸主羣雄問獨夫(劉云有典有則)䜟歸龍鳯質威定虎
狼都天屬尊堯典神功恊禹謨風雲隨絶足日月繼高

衢(劉云狀他父子間意)文物多師古朝廷半老儒直詞寧戮辱賢
路不﨑嶇往者災猶降蒼生喘未蘇指揮安率土盪滌
撫洪鑪壯士悲陵邑幽人拜鼎湖玉衣晨自舉鐡馬汗
常趍(劉云上句寂寥下句清爽皆𤣥意入㝠矣)松栢瞻虚殿塵沙立暝途寂
寥開國日流恨滿山隅

　　送楊六判官使西蕃

　　送逺秋風落西征海氣寒帝京氛䘲滿人别離難絶域
遙懐怒和親願結歡勑書憐贊普(劉云吐蕃君長名)兵甲望長

安宣命前程急惟良待士寛子雲清自守今日起為官
垂淚方投筆傷時即據鞍儒衣山鳥怪漢節墅童看邊
酒排金盌夷歌捧玉盤草肥蕃馬健雪重拂廬(吐蕃聯毳帳以
為居號大小拂廬也)乾慎爾參籌畫從兹正羽翰歸來權可取九
萬一朝搏

　　冬日洛城北謁𤣥元皇帝廟

　　配極𤣥都閟憑高禁籞長守祧嚴具禮掌節鎮非常碧
瓦初寒外金莖一氣傍山河扶繡户日月近雕梁僊李

盤根大猗蘭奕葉光世家遺舊史道徳付今王畫手看前
輩呉生逺擅塲森羅移地軸妙絶動宫墻五聖聨龍衮
千官列鴈行冕旒俱秀發旌斾盡飛揚翠栢深留景紅
梨逈得霜風筝吹玉柱露井凍銀牀身退卑周室經傳
拱漢皇(劉云在周時為柱史卑矣然能使後代拱而師事之此詩意也)谷神如不死養
拙更何鄉

　　謁先主廟

　　慘憺風雲㑹乗時各有人力侔分社稷志屈偃經綸(劉云

來得渾渾有無限可感開基季世君臣心事不分逺近不立賔主老人口老人耳彷彿盡之矣)復漢留
長策中原仗老臣雜耕心未已歐血事酸辛霸氣西南
歇雄圖厯數屯(劉云寂寞語壯浪)錦江元過楚劍閣復通秦(劉云
分之未㡬而復合乎彼傷感無如此兩句舊解誤甚)舊俗存祠廟空山泣鬼神虚
檐交鳥道枯木半龍鱗(劉云寂寞語竒麗)竹送清溪月苔移玉
座春閭閻兒女換歌舞歲時新絶域歸舟逺荒城繫馬
頻如何對搖落況乃久風塵(劉云十字歸合古今)孰與闗張並功
臨耿鄧親應天才不小(劉云使其果因天運元徳之才亦豈小哉)得士契無

鄰(劉云謂武侯相得無此即此便不可及)遲莫堪帷幄飄零且釣緡(劉云其自
負如此)向來憂國淚寂寞灑衣巾(劉云首尾曲折句句典實有味真大手真蜀先
主廟詩評意皆合)

　　贈特進汝陽王二十韵

　　特進羣公表天人夙徳升霜蹄千里駿風翮九霄鵬服
禮求毫髪推忠忘寢興聖情常有眷朝退若無憑(劉云言其
不籍貴勢語獨精微)仙醴來浮蟻竒毛或賜鷹清闗塵不雜中使
日相乘晚節嬉遊簡平居孝義稱自多親棣萼誰敢問

山陵(劉云山陵指祖宗最有體味長)學業醇儒富辭華哲匠能筆飛鸞
聳立章罷鳯騫騰精理通談笑忘形向友朋寸膓堪繾
綣一諾豈驕矜已沗歸曹植何知對李膺招要恩屢至
崇重力難勝披霧初歡夕高秋爽氣澄樽罍臨極浦鳬
鴈宿張燈花月窮遊燕炎天避鬱蒸硯寒金井水簷凍
玉壺氷瓢飲唯三逕巖棲在百層謬持蠡測海況挹酒
如澠鴻寶寧全秘丹梯庶可凌淮王門有客終不愧孫
登


　　投贈哥舒開府翰二十韻

　　今代麒麟閣何人第一功君王自神武駕馭必英雄(劉云
頌贊有體得故事外意)開府當朝傑論兵邁古風先鋒百勝在畧
地兩隅空青海無傳箭天山早挂弓廉頗仍走敵魏絳
已和戎毎惜河湟棄新兼節制通智謀垂睿想出入冠
諸公日月低秦樹乾坤繞漢宫(劉云此語在投贈中有氣若鋪寫宫闕則俗矣
作者自知之)胡人愁逐北宛馬义從東受命邊沙逺歸來御
席同軒墀曾寵鶴(劉云寵鶴衛懿公事此語甚愧士大夫)畋獵舊非熊(劉云

謂得之微賤詩中開人無限類耳畧舉其似)茅土加名數山河誓始終策行
遺戰伐契合動昭融勲業青冥上交親氣概中未為珠
履客已見白頭翁壯節初題柱生涯獨轉蓬㡬年春草
歇今日暮途窮軍事留孫楚行間識呂䝉防身一長劍
將欲倚崆峒(劉云歸倚語不儉用)

　　上韋左相

　　鳯厯軒轅紀龍飛四十春八荒開夀域一氣轉洪鈞(劉云
頌相業多矣未有如此軒豁快意者)霖雨思賢佐丹青憶老臣應圖求駿

馬驚代得麒麟沙汰江河濁調和鼎鼐新韋賢初相漢
范叔已歸秦盛業今如此傳經固絶倫豫章深出地滄
海濶無津北斗司喉舌東方領縉紳持衡留藻鑒聽履
上星辰獨步才超古餘波徳照鄰聰明過管輅尺牘倒
陳遵豈是池中物由來席上珍廟堂知至理風俗盡還
淳才傑俱登用愚蒙但隱淪長卿多病久子夏索居貧
囬首驅流俗生涯似衆人巫咸不可問鄒魯莫容身感
激時將晚蒼茫興有神為君歌此曲涕淚在衣巾


　　寄李白二首(古今詩話云少陵贈李白二十韻備叙白事盡得其故跡)

　　昔年有狂客號爾謫仙人筆落驚風雨詩成泣鬼神(劉云
彼此各稱自喻適意太白足以當之)聲名從此大汩没一朝伸文彩承殊
渥流傳必絶倫龍舟移棹晚獸錦奪袍新白日來深殿
青雲滿後塵乞歸優詔許遇我宿心親未負幽棲志兼
全寵辱身劇談憐野逸嗜酒見天真醉舞梁園夜行歌
泗水春才高心不展道屈善無鄰處士彌衡俊諸生原
憲貧稻粱求未足薏苡謗何頻五嶺炎蒸地三危放遂

臣㡬年遭鵩鳥獨泣向麒麟蘇武先還漢黄公豈事秦
楚筵辭醴日梁獄上書辰已用當時法誰將此義陳老
吟秋月下病起暮江濵莫怪恩波隔乗槎與問津

　　喜聞官軍已臨賊境

　　胡虜濳京縣官軍擁賊壕鼎魚猶假息穴蟻欲何逃帳
殿羅𤣥冕轅門照白袍秦山當警蹕漢苑入旌旄路失
羊腸險雲横雉尾高五原空壁壘八水散風濤今日看
天意遊魂貸爾曹乞降那更得尚詐莫徒勞元帥歸龍

種司空握豹韜前軍蘇武節左將呂䖍刀兵氣囬飛鳥
威聲没巨鰲戈鋋開雪色弓矢向秋毫天步艱方盡時
和運更遭誰云遺毒螫已是沃腥臊睿想丹墀近神行
羽衛牢花門騰絶漠拓羯渡臨洮此輩感恩至羸俘何
足操鋒先衣染血騎突劍吹毛喜覺都城動悲連子女
號家家賣釵釧凖擬獻香醪(范徳機云形容人心望治之極只如此筆力有餘故
雖極處語輙從容耳)

　　唐詩品彚巻七十五

