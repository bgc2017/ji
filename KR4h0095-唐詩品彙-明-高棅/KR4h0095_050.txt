







　　欽定四庫全書

　　唐詩品彚巻五十

　　明　髙棅　編

　　七言絶句五

　　接武(上之二)

　　劉方平

　　烏栖曲

　　畫舸雙艚錦為纜芙蓉花發蓮葉暗門前月色映横塘

感郎中夜度瀟湘

　　春怨二首

　　紗牕日落漸黄昬金屋無人見淚痕寂寞空庭春欲晚
梨花滿地不開門

　　朝日殘鶯伴妾啼開簾只見草萋萋庭前時有東風入
楊栁千條盡向西

　　夜月

　　更深月色半人家北斗闌干南斗斜今夜偏知春氣暖

蟲聲新透緑牕紗

　　朱放

　　送温台

　　渺渺天涯君去時浮雲流水自相隨人生一世長如客
何必今朝是别離

　　皇甫曾

　　萼嶺四望

　　漢家仙仗在咸陽洛水束流出建章野老至今猶望幸

離宫秋樹獨蒼蒼

　　韋使君宅海榴詠

　　淮陽卧理有清風臘月榴花帶雪紅閉閣寂寥常對此
江湖心在數枝中

　　秦系

　　題明惠上人房

　　簷前朝暮雨添花八十吳僧飯熟麻入定幾時還出定
不知巢燕汚袈裟


　　山中贈耿湋拾遺

　　數片荷花不滿身青山百鳥豈知貧如今不是秦時世
更隠桃花亦笑人

　　嚴維

　　丹陽送韋參軍

　　丹陽郭裏送行舟一别心知兩地秋日晚江南望江北
寒鴉飛盡水悠悠

　　李嘉祐


　　夜宴南陵留别

　　雪滿前庭月色閒主人留客未能還預愁明日相思處
疋馬千山與萬山

　　題前谿館

　　多年謫宦在江西舉目雲山要自迷今日始知風土異
潯陽南去鷓鴣啼

　　過烏江公山寄錢貟外

　　雨過青山猿呌時愁人淚滴石榴枝無端王事還相繫

腸斷蒹葭君不知

　　郎士元

　　送麴司直

　　曙雪蒼蒼兼曙雲朔風燕鴈不堪聞貧交此别無他贈
惟有青山逺送君

　　夜泊湘江

　　湘山木落洞庭波湘水連雲秋鴈多寂寞舟中人借問
月明只是聴漁歌


　　聴鄰家吹笙

　　鳳吹聲如隔綵霞不知墻外是誰家重門深鎻無尋處
唯有碧桃千樹花(謝云只是聴鄰家吹笙聞其聲不見其人求其人不得其所一段風景極
難形容此詩情思句律極其工巧)

　　柏林寺南望

　　谿上遥聞精舍鐘泊舟微逕度深松青山霽後雲猶在
畫出東南四五峰

　　送别


　　穆陵闗上秋雲起安陸城邉逺行子薄暮寒蟬三兩聲
囘望故鄉千萬里

　　司空曙

　　送鄭錫(曙曾事此公季父)

　　漢陽雲樹情無極蜀國風烟思不堪莫怪别君偏有淚
十年曾事晉征南

　　江村即事

　　罷釣歸來不繫船江村月落正堪眠縱然一夜風吹去

只在蘆花淺水邊

　　登峴亭

　　峴山迴首望秦關南向荆州幾日還今日登臨惟有淚
不知風景在何山

　　峽口送友

　　峽口花飛欲盡春天涯去住淚沾巾來時萬里同為客
今日翻成送故人

　　送盧徹之太原謁馬尚書


　　榆落雕飛關塞秋黄雲畫角見并州翩翩羽騎雙旌後
上客親隨郭細侯

　　發渝州却寄韋判官

　　紅燭津亭夜見君繁絃急管兩紛紛平明分手空江逺
惟有猿聲滿水雲

　　李端

　　長信宫

　　金壺漏盡禁門開飛燕昭陽侍寢迴隨分獨眠秋殿裏

遥聞語笑自天來

　　閨情

　　月落星稀天欲明孤燈未滅夢難成披衣更向門前望
不忿朝來鵲喜聲

　　江上送客

　　故人南去漢江隂秋雨瀟瀟夢澤深江上見人應下淚
由來逺客易傷心

　　送劉侍郎


　　幾人同事謝宣城未及酬恩隔死生唯有夜猿知客恨
嶧陽谿路第三聲

　　耿湋

　　古意

　　雖言千騎上頭居一世生離恨有餘葉下綺牕銀燭冷
含啼自草錦中書

　　涼州詞

　　國使翩翩隨斾旌隴西岐路足荒城氊裘牧馬胡雛小日

暮蕃歌三兩聲

　　路傍墓

　　石馬雙雙當古樹不知何代公侯墓墓前靡靡春草深
唯有行人看碑路

　　崔峒

　　題蘭若

　　絶頂茅庵老此生寒雲孤木伴經行世人那得知幽逕
遥向青峰禮磬聲


　　張繼

　　楓橋夜泊

　　月落烏啼霜滿天江楓漁火對愁眠姑蘇城外寒山寺
夜半鐘聲到客船

　　閶門即事

　　耕夫召募逐樓船春草青青萬頃田試上吳門看郡郭
清明㡬處有新烟

　　顧況


　　桃花曲

　　魏帝宫人舞鳳樓隋家天子汎龍舟君王夜醉春眠晏
不覺桃花逐水流

　　宫詞

　　玉樓天半起笙歌風送宫嬪笑語和月殿影開聞夜漏
水晶簾捲近秋河

　　聽角思歸

　　故園黄葉滿青苔夢後城頭曉角哀此夜斷腸人不見

起行殘月影徘徊

　　宿昭應

　　武帝祈靈太乙壇新豐樹色繞千官那知今夜長生殿
獨閉空山月影寒

　　題葉道士山房

　　水邊楊栁赤欄橋洞裏神仙碧玉簫近得麻姑書信否
潯陽江上不通潮

　　王郎中席歌妓


　　栁拂青樓花滿衣能歌宛轉世應稀空中幾處聞清響
欲遶行雲不遣飛

　　湖中

　　青草湖邉日色低黄茅嶂裏鷓鴣啼丈夫飄蕩今如此
一曲長歌楚水西

　　江上故居

　　家在雙峰蘭若邊一聲秋磬發孤煙山連極浦鳥飛盡
月上青林人未眠


　　江村亂後

　　江村日暮尋遺老江水東流横浩浩竹裏閒牕不見人
門前舊路生青草

　　憶故園

　　惆悵多山人復稀杜鶻啼處淚沾衣故園此去千餘里
春夢猶能夜夜歸

　　戎昱

　　塞下曲


　　漢將歸來虜塞空旌旂初下玉闗東髙蹄戰馬三千疋
落日平原秋草中

　　採蓮曲

　　涔陽女兒花滿頭毿毿同泛木蘭舟秋風日暮南湖裏
爭唱菱歌不肯休

　　旅次寄湖南張郎中

　　寒江近户漫流聲竹影當牕亂月明歸夢不知湖水濶
夜來還到洛陽城


　　移家别湖上亭

　　好是春風湖上亭栁條藤蔓繫離情黄鸝久住渾相識
欲别頻啼四五聲

　　征人歸鄉

　　三月江城栁絮飛五年留客送人歸故將别淚和鄉淚
今日䦨干濕汝衣

　　寄許錬師

　　掃石焚香禮碧空露華偏濕蕋珠宫如何說得天壇上

萬里無雲月正中

　　長孫翔

　　宫詞

　　一道甘泉接御溝上皇行處不曾秋誰言水是無情物
也到宫前咽不流

　　衛象

　　古詞

　　鵲血調弓濕未乾鸊鵜新淬劍光寒遼東老將鬢成雪

猶向旄頭夜夜看

　　栁談

　　凉州曲

　　闗山萬里逺征人一望闗山淚滿巾青海城頭空有月
黄沙磧裏本無春

　　宋濟

　　東鄰美女歌

　　花暖江城斜日隂鶯啼繡户曉雲深春風不道珠簾隔

傳得歌聲與客心

　　楊慿

　　雨中怨秋

　　辭家逺客暢秋風千里寒雲與斷蓬日暮隔山投古寺
鐘聲何處雨濛濛

　　長孫佐輔

　　别友人

　　愁多不忍醒時别想極還尋静處行誰遣同衾又分手

不如行路本無情

　　詠河邉枯樹

　　野火燒枝水洗根數圍枯枿半心存應是無機承雨露
却將春色寄苔痕

　　尋山家

　　獨訪山家歇還涉茅屋斜連隔松葉主人聞語未開門
繞籬野菜飛黄蝶(苕溪漁隠云余嘗居林落間食飽支笻縱步疑鄰家之扉小立待之眼前
景物悉如詩中語然後知其工也)


　　劉商

　　觀獵

　　日隠寒山獵未歸鳴絃落羽雪霏霏梁園射盡南飛鴈
淮楚人驚陽鳥稀

　　白沙宿竇常宅觀妓

　　楊子澄江映晚霞栁條垂岸一千家主人留客江邉宿
十月繁霜見杏花

　　題潘師房(英華作于鵠詩)


　　渡水傍山尋絶壁白雲飛處洞門開仙人來徃行無跡
石徑春風長緑苔

　　送王使君自楚移越

　　露冕行春向若耶野人懷恵欲移家東風二月淮隂道
惟見棠梨一樹花

　　送豆盧郎赴海陵

　　烟波極目巳沾襟路出東塘水更深看取海頭秋草色
恰如江上别離心


　　合谿送王永歸東郭

　　君去春山誰共逰鳥啼花落水空流如今送别臨谿水
他日相思來水頭

　　送清上人徃湖南

　　閒出東林日影斜稻苗深淺映袈裟船到南湖風浪静
可憐秋水照蓮花

　　醉後

　　春月秋風老此身一瓢長醉任家貧醒來還愛浮萍草

漂寄官河不屬人

　　送别

　　灞岸青門有敝廬昨來間道半丘墟陌頭空送長安使
舊里無人可寄書

　　于鵠

　　襄陽寒食寄宇文藉

　　烟水初銷見萬家東風吹栁萬條斜大堤欲上誰相伴
馬踏春泥半是花


　　秋夕

　　霜天雲映月朦朧烏鵲争飛井上桐夜半酒醒人不覺
滿池荷葉動秋風

　　汎舟入後谿(一作羊士諤詩)

　　雨餘芳草浄沙塵水緑沙平一帶春惟有啼鵑似留客
桃花深處更無人

　　題美人

　　秦女窺人不解羞攀花趂蝶出墻頭胸前空帶宜男草

嫁得蕭郎愛逺逰

　　戴叔倫

　　蘄州行營作

　　蘄水城西向北看桃花落盡栁花殘朱旂半巻山川小
白馬連嘶草樹寒

　　湘南即事

　　盧橘花開楓葉衰出門何處望京師沅湘日夜東流去
不為愁人住少時


　　宿灌陽灘

　　十月江邉蘆葉飛灌陽灘冷上舟遲今朝未遇髙風便
還與沙鷗宿水湄

　　夜發袁江寄李頴川劉侍郎

　　半夜囘舟入楚鄉月明山水共蒼蒼孤猿更呌秋風裏
不是愁人亦斷腸

　　贈商亮

　　日日河邉見水流傷春未巳復悲秋山中舊宅無人住

來徃風塵共白頭

　　對月答元明府

　　山下孤城月上遲相留一醉本無期明年此夕逰何處
縱有清光知對誰

　　别張貟外

　　木葉紛紛湘水濱此中何事徃來頻臨風自笑歸時晚
更送浮雲逐故人

　　送吕少府


　　共醉流芳獨歸去故園髙士日相親深山古路無楊栁
折取桐花寄逺人

　　徳宗皇帝

　　九日

　　禁苑秋來爽氣多昆明風動起滄波中流簫鼓誠堪賞
詎假横汾發棹歌

　　包何

　　寄楊侍御


　　一官何幸得同時十載無媒獨見遺今日不論腰下組
請君看取鬢邉絲















　　唐詩品彚卷五十

