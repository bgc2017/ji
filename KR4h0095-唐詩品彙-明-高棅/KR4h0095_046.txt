







　　欽定四庫全書

　　唐詩品彚巻四十六

　　明　高棅　編

　　七言絶句一

　　正始

　　許敬宗

　　奉和聖製餞來濟應詔(按本集乃七言律詩)

　　萬乗騰鑣警岐路百壺供帳餞離宫御溝分水聲難絶

廣宴留歌曲易終

　　盧照鄰

　　登封大酺歌

　　日觀仙雲乘鳳輦天門瑞雪照龍衣繁絃綺席方終夜
妙舞清歌歡未歸

　　九月九日旅眺

　　九月九日眺山川歸心歸望積風煙他鄉共酌金花酒
萬里同悲鴻雁天


　　王勃

　　秋江送别

　　早是他鄉值早秋江亭明月帯江流已覺逝川傷别念
復看津樹隠離舟

　　蜀中九日

　　九月九日望鄉臺他席他鄉送客杯人情已厭南中苦
鴻鴈那從北地來

　　喬知之


　　折楊栁

　　可憐濯濯春楊栁攀折將來就纎手妾容共此同盛衰
何必君恩獨能乆

　　杜審言

　　渡湘江

　　遲日園林悲昔遊今春花鳥作邊愁獨憐京國人南竄
不似湘江水北流

　　贈蘇綰書記


　　知君書記本翩翩為許從戎赴朔邊紅粉樓中應計日
燕支山下莫經年

　　劉庭琦

　　銅雀臺

　　銅臺宫觀委灰塵魏主園陵漳水濵即今西望猶堪思
況復當時歌舞人

　　沈佺期

　　夜宴安樂公主宅


　　濯龍門外主家親鳴鳯樓中天上人自有金盃迎甲夜
還將綺席代陽春

　　奉和聖製幸韋嗣立莊應制

　　東山朝日翠屏開北闕晴空綵仗來喜遇天文七曜動
少㣲今夜入三台

　　苑中遇雪應制

　　北闕彤雲掩曙霞東風吹雪舞仙家瓊章定少千人和
銀樹長芳六出花


　　邙山

　　北邙山上列墳塋萬古千秋對洛城城中日夕歌鐘起
山上唯聞松栢聲

　　宋之問

　　苑中遇雪應制

　　紫禁仙輿詰旦來青旂遥倚望春臺不知庭霰今朝落
疑是林花昨夜開

　　送司馬道士遊天台


　　羽客笙歌此地違離筵數處白雲飛蓬萊闕下長相憶
桐栢山頭去不歸

　　李嶠

　　奉和聖製幸韋嗣立莊應制

　　萬騎千官擁帝車八龍三馬訪仙家鳳凰原上窺青壁
鸚鵡杯中弄紫霞

　　遊苑遇雪

　　散漫祥雲逐聖迴飄颻瑞雪繞天來不能落後争飛絮

故欲迎前定早梅

　　李乂

　　夜宴安樂公主宅

　　牽牛南渡象昭囬學鳳樓成帝女來平旦鵷鸞歌舞席
方宵鸚鵡獻酬杯

　　奉和聖製幸韋嗣立莊應制

　　曲榭回廊繞澗幽飛泉濆水溢池流秪應感發明王夢
遂得邀迎聖主遊


　　徐彦伯

　　上已日袚禊渭濱應制

　　晴風麗日滿芳洲栁色春筵袚錦流皆言侍蹕横汾燕
暫似乗查天漢遊

　　餞唐永昌

　　金谿碧水玉潭沙鳧舄翩翩弄日華鬬鷄香陌行春倦
為摘東園桃李花

　　岑羲


　　夜宴安樂公主宅

　　金牓重樓開夜扉瓊筵愛客未言歸銜歡不覺銀河曉
盡醉那知玉漏稀

　　劉憲

　　苑中遇雪應制

　　龍驂曉入望春宫正逢春雪舞東風花光併灑天文上
寒氣行消御酒中

　　趙彦昭


　　奉和聖製幸韋嗣立莊應制

　　廊廟心存巖壑中鑾輿矚在灞城東逍遥自有䝉莊子
漢主徒言河上公

　　李適

　　餞唐永昌

　　聞道飛鳧向洛陽翩翩矯翮度文昌因聲寄意三花樹
少室巖前幾過香

　　徐堅


　　餞唐永昌

　　郎官出宰赴伊瀍征傳駸駸灞水前此時悵望新豐道
握手相看共黯然

　　馬懷素

　　餞唐永昌

　　聞君出宰洛陽隅賓友稱觴餞路衢别後相思在何處
秪應闕下望仙鳧

　　武平一


　　夜宴安樂公主宅

　　王孫帝女下仙臺金榜珠簾入夜開遽惜瓊筵歡正洽
唯愁銀箭曉相催

　　奉和聖製幸韋嗣立莊應制

　　鳴鑾奕奕下重樓羽葢逍遥向一丘漢日唯聞白衣寵
唐年更覩赤松遊

　　蘇頲

　　夜宴安樂公主宅


　　車如流水馬如龍仙史高臺十二重天上初移衡漢匹
可憐歌舞夜相從

　　奉和聖製幸韋嗣立莊應制

　　樹色參差隠翠㣲泉流百尺向空飛傳聞此處投竿住
遂使兹辰扈蹕歸

　　張說

　　十五夜御前踏歌詞

　　華萼樓前雨露新長安城裏太平人龍銜火樹千燈艷

雞上蓮花萬嵗春

　　上已日袚禊渭濱應制

　　青郊上已艷陽年紫禁皇遊袚渭川幸得歡娯承湛露
心同草樹樂春天

　　奉和聖製同玉真公主遊大哥山池應制

　　池如明鏡月華開山學香爐雲氣來神藻飛為鶺鴒賦
仙聲颺出鳳凰臺

　　送梁六


　　巴陵一望洞庭秋日見孤峰水上浮聞道神仙不可接
心隨湖水共悠悠

　　汎洞庭

　　平湖一望上連天秋景千尋下洞泉忽驚水上江華滿
疑是乗舟到日邊

　　賀知章

　　採蓮曲

　　稽山罷霧鬱嵯峨鏡水無風也自波莫言春度芳菲盡

别有中流採芰荷

　　回鄉偶書二首

　　少小離鄉老大回鄉音無改鬢毛衰兒童相見不相識
笑問客從何處來(劉云說透人情之的)

　　離别家鄉嵗月多近來人事半消磨唯有門前鏡湖水
春風不改舊時波

　　王翰

　　涼州詞二首


　　蒲桃美酒夜光杯欲飲琵琶馬上催醉卧沙場君莫笑
古來征戰幾人回

　　秦中花鳥已應闌塞外風沙猶自寒夜聽胡笳折楊桞
教人氣盡憶長安

　　𤣥宗皇帝

　　過大哥山池

　　澄潭皎鏡石崔嵬萬壑千巖暗緑苔林亭自有幽真趣
況復秋深爽氣來









　　唐詩品彚巻四十六

