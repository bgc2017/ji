







　　欽定四庫全書

　　唐詩品彚巻二

　　明　高棅　編

　　五言古詩二

　　正始(下)

　　沈佺期

　　有所思

　　君子事行役再空芳歲期美人曠延佇萬里浮雲思園

槿綻紅豔郊桑柔緑滋坐看長夏晚秋月照羅帷

　　臨高臺

　　高臺臨廣陌車馬紛相續廽首思舊鄉雲山亂心曲逺
望河流緩周看原野緑向夕林鳥還憂來飛景促

　　黄鶴

　　黄鶴佐丹鳯不能羣白鷴拂雲遊四海弄影到三山遙
憶君軒上來下天池間明珠世不重知有報恩環

　　鳯笙曲


　　憶昔王子晉鳯笙遊雲空揮手弄白日安能戀青宫豈
無嬋娟子結念羅帷中憐夀不貴色身世兩無窮

　　古别離

　　白水東悠悠中有西行舟舟行有返櫂水去無還流奈
何生别者戚戚懐逺遊逺遊誰當惜所悲㑹難收自君
閴芳躧青陽四五遒皓月掩蘭室光風虚蕙樓相思無
明晦長歎累春秋離居久遲莫高駕何淹留

　　宋之問


　　(江左詩至沈約以音韻相婉附屬對精密及之問與佺期又加靡麗囬忌聲病約句凖篇如錦
繡成文學者宗之號為沈宋語曰蘇李居前沈宋比肩)

　　初到陸渾山莊

　　授衣感窮節策馬凌伊關歸齊逸人趣日覺秋琴閒寒
露衰北阜夕陽破東山浩歌步岑樾栖鳥隨我還

　　夜飲東亭

　　春水鳴大壑皓月吐層岑岑壑景色佳慰我逺遊心暗
芳足幽氣驚栖多衆音高興南山曲長謠横素琴


　　送趙六貞固

　　目斷南浦雲心醉東郊桞怨别此何時青芳來已久與
君共時物盡此盈樽酒始願今不從春風戀攜手

　　題老松樹

　　歲晚東巖下周顧何悽惻日落西山陰衆草起寒色中
有喬松樹使我長歎息百尺無寸枝一生自孤直

　　夜渡呉松江懐古

　　宿帆震澤口曉度松江濆櫂發魚龍氣舟衝鴻鴈羣寒

潮頓覺滿暗浦稍將分氣赤海生日光清湖起雲水鄉
盡天衛歎息為呉君謀士伏劍死至今悲所聞

　　别之望後獨宿藍田山莊

　　脊令有舊曲調苦不成歌自嘆兄弟少常嗟離别多爾
尋北京路予卧南山阿泉晚更幽咽雲秋尚嵳峩藥闌
聽蟬噪書幌見禽過愁至願甘寢其如鄉夢何

　　浣紗篇贈陸上人

　　越女顔如花越王聞浣紗國微不自寵獻作呉王娃女

藪半濳匿苧蘿更䝉遮一行霸勾踐再顧傾夫差豔色
奪常人斆嚬亦相誇一朝還舊都覩粧尋若耶鳥驚入
松網魚畏沈荷花始覺冶容妄方悟羣心邪欽子秉幽
意世人共稱嗟願言托君懐倘類蓬生麻家住雷門曲
髙閣淩飛霞淋漓翠羽帳旖旎采雲車春風豔楚舞秋
月綿(一作纏)胡笳自昔專嬌愛襲玩唯矜奢達本知空寂
棄波猶泥沙永割偏執性自長薰脩牙攜妾不障道來
止妾西家


　　桂州黄潭舜祠

　　虞世廵百越相傳葬九疑精靈遊此地祠樹日光輝禋
祭忽羣望丹青圖二妃神來獸率舞仙去鳯還飛日暝
山氣落江空潭靄微帝鄉三萬里乘彼白雲歸

　　雨從箕山來

　　雨從箕山來倐與飄風度晴明西峰日緑縟雨溪樹此
時客精廬幸䝉真僧顧深入清浄理妙斷往來趣意得
兩契如言盡共忘諭觀花寂不動聞鳥懸可悟向夕聞

天香淹留不能去

　　初至崖口

　　崖口衆山斷嶔崟聳天壁氣衝落日紅影入春潭碧錦
繢織苔蘚丹青畫松石水禽汎容與巖花飛的皪微路
從此深我來限于役悵惆情未已羣峰黯將夕

　　自湘源至潭州衡山縣

　　浮湘沿迅湍逗浦凝逺盼漸見江勢濶行嗟水流漫赤
岸雜雲霞緑竹縁溪澗向背羣山轉應接良景晏沓障

連夜猿平沙覆陽鴈紛吾望闕客歸橈速已慣中道方
泝洄遲念自兹撰賴欣衡陽美持以蠲憂患

　　入崖口五渡寄李適

　　抱琴登絶壑伐木泝清川路極意謂盡勢廽趣轉綿人
逺草木秀山深雲影鮮余負海嶠情自昔微尚然彌曠
十餘載今來宛仍前未窺仙源極獨進野人船時攀乳
竇憇屢薄天牕眠夜絃響松月朝楫弄苔泉(僧皎然云静也)因
冥象外理永謝區中縁碧潭可遺老丹砂堪學仙莫使

馳光暮空令歸鶴憐

　　李適

　　答宋十一崖口五渡見贈

　　聞君訪逺山躋險造幽絶眇然青雲境觀奇彌年月登
嶺亦泝溪孤舟事沿越萼嶂傅彩翠崖磴互欹缺石林
上攢樷金澗下明滅捫壁窺丹井梯苔瞰乳穴忽枉巖
中贈對翫未嘗輟殷勤獨往事委曲煉藥説邀余名山
期從爾汎海渤歲晏秉宿心斯言匪張設


　　汾陰后土祠作

　　昔余讀舊史徧觀漢世君武皇實稽古建兹百代勳號
令垂懋典舊經備闕文南廵歴九疑舳艫被江濆耀兵
十八萬旌旗何紛紛朅來茂陵下英威不復聞我行歲方
晏望極山河分神光終冥漠鼎氣獨氛氲攬涕步脽上登
高見河汾雄圗今安在飛飛有白雲

　　薛稷

　　早春魚亭山


　　春色動百草紛榮時斷續白雲自高妙裴徊空山曲陽
林花已紅寒澗苔未緑伊余息人事蕭寂無營欲客行
須云逺翫之聊自足

　　秋日還京陜西十里作(杜甫詩云少保有古風得之郊陜篇)

　　驅車越陜郊北顧臨大河隔河望鄉邑秋風水增波西
登咸陽塗日暮憂思多傅巖既紆鬱首山亦嵳峩操築
無昔老採薇有遺歌客遊既廽換人生知㡬何

　　鄭愔


　　胡笳曲

　　漢將留邉朔遙遙歲序深誰堪牧馬思正是胡笳吟曲
斷關山月聲悲雨雪陰傳書問蘇武陵也獨何心

　　徐彦伯

　　擬古三首

　　遙裔煙嶼鴻雙影旦夕同交翰倚沙月和鳴弄江風茞
若茂芳序君子從逺戎雲生陰海没花落春潭空紅淚
掩促柱錦衾羅薰籠自傷瓊草緑詎惜鉛粉紅裂帛附

雙燕為余向遼東

　　讀書三十載馳騖周六經儒衣干時主忠策獻闕庭一
朝奉休眄從容厠羣英束身趍建禮秉筆坐承明廨署
相填咽寮吏紛縱横五日休澣時屠蘇繞玉屏橘花覆
北沼桂樹交西榮樹棲兩鴛鴦含春向我鳴皎潔綺羅
豔便娟絲管清擾擾天地間出處各有情何必巖石下
枯槁閒此生

　　頽光無淹晷逝水有迅流緑苔紛易歇紅顔不再求歌

笑當及春無令壯志秋弱年仕闗輔簃門豁御溝敷愉
東城際婉孌南陌頭荷花嬌緑水楊葉暖青樓中有綺
羅人可憐名莫愁畫屛繞金膝珠簾縣玉鈎纎指調寶
琴泠泠哀且柔贈君鴛鴦帶因以鷫鸘裘牕曉吟日坐
閨夕秉燭遊無作北門客咄咄懷百憂

　　題東山子李適碑隂(井序)

　　噫嘻李公生自號東山子死葬東山豈其䜟哉神
交者歌薤露以送子歸東山為詩鐫于碑陰云


　　隴嶂縈紫氣金光赤氛氲美人含遙靄桃李方自薰圖
高黄鶴羽寶奪驪龍羣忽驚薤露曲掩噎東山雲

　　和李適答宋十一入崖口五渡見贈

　　聞有獨往客拂衣捐世心結忻薄枉渚撰念縈舊林經
亘去崖合冥綿歸壑深琪樹環碧彩金潭生翠陰㳂泂
弄沙榜詭仄眺明岑夕聞桂裏猿曉玩松上禽雜佩藴
孤袖瓊敷綴雙襟我懐滄洲想懿爾白雲吟秉願理方
叶存期跡易尋兹言庶不負為報巖中琴


　　呉少微

　　和崔侍御日用遊開化寺閣

　　左憲多才雄故人尤鷙鶚獲贈單于使休軺太原郭館
次厭煩歊清懐尋寂寞西縁十里餘比上開化閣初入
雲樹間冥䝉未昭廓漸出欄榥外萬里秋景焯歲晏風
落山天寒水歸壑覽物頌幽景三乗動𤣥鑰但敷利解
言永用忘昏著

　　邢象玉


　　古意

　　家中新酒熟園裏木初榮佇杯欲取醉悒然思友生忽
聞有奇客何姓復何名嗜酒陶彭澤能琴阮步兵何須
問寒暑徑共坐山亭舉袂袪啼鳥揚巾掃落英心神無
俗累歌詠有新聲新聲是何曲滄浪之水清

　　李邕

　　銅雀妓

　　西陵望何及絃管徒在兹誰言死者苦但令生者悲丈

夫有餘志兒女焉足私擾擾多俗情投迹互相師直節
豈感激荒滛乃淒其潁水有許由西山有伯夷頌聲何
寥寥唯聞銅雀詩君舉良未易永為後代嗤

　　蘇頲

　　昆明池晏坐王兵部珣見示以三韻因而有答

　　畫舸疾如飛遙遙汎夕暉石鯨吹浪隱玉女步塵歸獨
有銜恩處明珠在釣磯

　　小園納涼即事


　　煩暑避蒸鬱居閒習高明長風自逺來層閣有餘清散
灑納涼氣蕭條遺世情奈何誇大隱終日繫塵纓

　　奉和聖製登蒲州逍遙樓

　　在昔堯舜禹遺塵成典謨聖皇東廵狩况乃經此都樓
觀紛迤邐山河㡬縈紆緬懐祖宗業相繼文武圖尚徳
既無險觀風諒有孚豈知汾水上簫鼓事遊娯

　　張説

　　(本傳云時天子尊尚經術修太宗之政皆説倡之説為文精壯既謫岳州而詩益悽惋人謂得

江山助云)

　　雜詩

　　抱薰心常焦舉斾心常搖天長地自久懽樂能㡬朝君
看西陵樹歌舞為誰嬌

　　奉陪登南樓

　　君子毎念春江山共流眄逺水林外明近巖霧中見終
日西北望何處是京縣屢登高春臺徒使淚如霰

　　古泉驛(於陵仲子宅也)


　　昔聞陳仲子守義辭三公身賃妻織屨樂亦在其中豈
無窮賤苦羞與傾巧同長白臨江上於陵入濟東我行
弔遺跡感歎古泉空

　　入海二首

　　乗桴入南海海曠不可臨茫茫失方面混混如凝陰雲
山相出没天地互浮沈萬里無涯際云何測廣深潮波
自盈縮安得會虚心

　　海上三神山逍遙集衆仙靈心豈不同變化無常全龍

伯殊人類一釣兩鰲連金臺此淪没玉真時播遷問子
勞何事江山泣經年隰中生紅草所美非美然

　　相州山池作

　　嘗懐謝公詠山水陶嘉月及此年事衰徒看衆花發觀
魚樂何在聽鳥情欲歇星漢流不停蓬萊去難越鄴中
秋麥秀淇上春雲没日見塵物空如何静心闕

　　雜興

　　問子青霞意何事留朱軒自言心逺俗未始跡辭喧遇

䝉良時幸側息吏途煩簪纓非宿好文史棄前言夕卧
北牕下夢歸南山園白雲慚幽谷清風愧泉源十年兹
賞廢佳期今復存挂冠謝朝侣星駕别君門

　　送郭大夫再使吐蕃

　　犬戎廢東獻漢使馳西極長策問酋渠猜狙自夷殛容
髪徂邉歲旌裘蔽海色五年一見家妻子不相識武庫
兵猶動金方事未息逺圖待才智苦節輸筋力脱刀贈
分手書帶加餐食知君萬里侯立功在異域


　　早霽南樓

　　山水佳新霽南樓翫初旭夜來枝半紅雨後洲全緑四
運相終始萬形紛代續適臨青草湖再鼓黄鶯曲地宂
穿東武江流下巴蜀歌聞枉渚邅舞見長沙促心逺居
無陋神和生自足白髪悲上春知當謝先欲

　　趙冬曦

　　春和早霽南樓

　　方曙躋南樓憑軒四遐矚物華蕩暄氣春景媚晴旭川

霽湘山孤林芳楚郊縟列巖重疊翠逺岸逶迤緑風帆
摩天垠漁艇散灣曲鴻歸鶴舞送猿呌鶯聲續羣動皆
熙熙噫予獨羈束常欽才子義忌鵩傷踡跼雅尚騷人
文懐沙何廹促未知二賢意去矣從所欲

　　韋嗣立

　　奉和張岳州王潭州别詩(幷序)

　　余昔忝省閣與岳州張使君説潭州王都督熊同
官聨事後承朝譴各自東西張公與王都督别詩

情頗殷切余覽以歎因遙申和云

　　茂先王佐才作牧楚江隈登樓正欲賦復遇仲宣來黄
鵠飛將逺雕龍文為開寧知昔聨事聽曲有餘哀

　　自湯還都經龍門北溪贈張左丞崔禮部崔光
禄(并序)

　　僕自湯還都經龍門北溪莊宿張左丞崔禮部崔
光禄並枉垂光顧數公宿敦道義雅尚林壑謂急
於幽尋故此命駕遂不知别有勝賞偶然相過寒

暄未周神意已往雲霞之致蔑而不存逸轡放驅
清塵徒企耿歎不已而贈是詩

　　栖閒有愚谷好事枉朝軒樹接前驅擁巖傳後騎喧褰
簾出野院植杖候柴門既拂林下席仍攜池上樽深期
契幽賞實謂展歡言末眷誠未易佳遊時更敦俄看嘯
儔侶各已共飛騫延睇盡朝日長懐通夜魂空聞岸竹
動徒見浦花繁多愧春鶯曲相求意獨存

　　崔日知


　　奉酬韋祭酒偶遊龍門北溪忽懐驪山别業因
以言志示弟叔并呈諸大僚之作

　　夙齡秉微尚中年忽有鄰以兹出山癖遂得狎通人迨
我咸(集作南)京道聞君别(一作比)業新巖前窺石鏡河畔踏
芳茵既憐伊浦緑復憶霸池春連詞謝家子同歡冀野
賔趣閒魚共樂情洽鳥來馴詎念昔遊者祗命獨留秦
蕭條潁陽戀冲漠漢陰真無由陪勝躅空此翫書筠

　　韋元旦


　　九日侍燕應制(得月字)

　　雲物開千里天行乗九月絲言丹鳯池斾轉蒼龍闕灞
水歡娯地秦京遊俠窟忻承解愠詞聖酒黄花發

　　崔湜

　　冀北春望

　　廻首覽燕趙春生兩河間曠然萬里餘際海不見山雨
歇青林潤煙空緑野閒問鄉何處所目送白雲還

　　韋述


　　晚渡伊水

　　悠悠涉伊水伊水清見石是時春向深兩岸草如積迢
逓望洲嶼逶迤亘津陌新樹落疎紅遙源上深碧囬瞻
洛陽苑遽有長山隔煙霧猶辨家風塵已為客登涉多
異趣往來見行役雲氣早已昏鳥飛日將夕光陰逝不
惜超然慕疇昔逺遊亦何為歸來存竹帛

　　張九齡

　　(明皇雜録云九齡為相李林甫忌之張作歸燕詩云無心與物競鷹隼莫相猜林甫知其必退

恚怒稍解　本集序云曲江公詩其言造道雅正冲澹體合風騷　司空圖云張曲江五言沈鬱)

　　巫山髙

　　巫山與天近煙景常青熒此中楚王夢夢得神女靈神
女去已久雲雨空冥冥唯有巴猿嘯哀音不可聽

　　登荆州城望江

　　滔滔大江水天地相終始經閲㡬世人復歎誰家子東
望何悠悠西來晝夜流歲月既如此為心那不愁

　　晨出郡舍林下


　　晨興步北林蕭散一開襟復見林上月娟娟猶未沈片
雲自孤逺樷篠亦清深無事由來貴方知物外心

　　感遇九首

　　蘭蘂春葳蕤桂花秋皎潔欣欣此生意自以為佳節誰
知林栖者聞風坐見悦草木有本心何求美人折

　　幽人歸獨卧滯慮洗孤清持此謝高鳥因之傳達情日
夕懐空意人誰感至精飛沈理自隔何所慰吾誠

　　呉越數千里夢寐今夕見形骸非我親衾枕即鄉縣化

蝶猶不識川魚安可羡海上有仙山歸期覺神變

　　抱影吟中夜誰聞此歎息美人適異方庭樹含幽色白
雲愁不見滄海飛無翼鳯凰一朝來竹花斯可食

　　江南有丹橘經冬猶緑林豈伊地氣暖自有歲寒心可
以薦嘉客奈何阻重深運命惟所遇循環不可尋徒言
樹桃李此木豈無陰

　　魚遊樂深池鳥栖欲髙枝嗟爾蜉蝣羽薨薨亦何為有
生豈不化所感奚若斯神理日微滅吾心安得知浩歎

楊朱子徒然泣路岐

　　孤鴻海上來池滿不敢顧側見雙翠鳥巢在三珠樹矯
矯珍木巔得無金丸懼美服患人指髙明逼神惡(劉須溪云
能言)今我遊冥冥弋者何所慕

　　西日下山隱北風乗夕流燕雀感昏旦檐楹呼匹儔鴻
鵠雖自逺哀音非所求貴人棄疵賤下士常殷憂衆情
累外物恕已忘内修感歎長如此使我心悠悠

　　漢上有遊女求思安可得袖中一札書欲寄雙飛翼冥

冥愁不見耿耿徒緘憶紫蘭秀空蹊皓齒奪幽色馨香
歲欲晚感歎情何極白雲在南山日暮長太息

　　在郡秋懐

　　庭蕪生白露歲候感遐心策蹇慙逺途巢枝思故林小
人恐致冦終日如臨深魚鳥好自逸池籠安所欽挂冠
東都門採蕨南山岑議道誠愧昔覽分還愜今憮然憂
成老空爾白頭吟

　　入廬山望瀑布泉


　　絶頂有縣泉喧喧出煙杪不知㡬時歲但見無昏曉閃
閃青崖落鮮鮮白日皎灑流濕行雲濺沫驚飛鳥雷吼
何噴薄箭馳入窈窕昔聞山下蒙今乃林巒表物情有
詭激坤元曷紛矯黙然置此去變化誰能了

　　西山祈雨是日輙應賦詩言志

　　兹山藴靈異走望良有歸丘禱亦已久甿心難重違遲
明申藻薦先夕旅巖扉獨宿雲峯下蕭條人吏稀我來
不外適幽抱自中微静入風泉奏涼生松栝圍窮年滯

逺想寸晷閲清暉虚美悵無屬素情緘所依詭隨嫌弱
操羈束謝貞肥義濟亦吾道誠存為物祈靈心歘以應
甘液幸而飛閉閤且無責隨軒安敢希多慙徳不感知
復是耶非

　　廵按自灕水南行

　　理棹雖云逺飲水寧有惜况乃佳山川怡然傲潭石奇
峯岌前轉茂樹隈中積猿鳥聲自呼風泉氣相激目因
詭容逆心與清暉滌紛吾謬執簡行郡將移檄即事聊

獨歡素懐豈兼適悠悠詠靡盬庶以窮日夕

　　洪子輿

　　嚴陵祠

　　漢主召子陵歸宿洛陽殿客星今安在隱迹猶可見水
石空潺湲松篁尚葱蒨岸深翠陰合川迥白雲徧幽徑
滋蕪没荒祠羃霜霰垂釣想遺芳掇蘋羞野薦高風激
終古晤理忘榮賤方驗道可尊山林情不變

　　豆盧囬


　　登樂遊廟懐古

　　緬維漢宣帝初謂皇曽孫雖在襁褓中亦遭巫蠱寃至
哉丙廷尉感激義彌敦馳逐蓮勺道出入諸陵門一朝
風雲㑹竟登天位尊握符昇寶歴負扆御華軒赫奕文
物備葳蕤休瑞繁卒為中興主垂名於後昆雄圖奄已
謝餘址空復存昔為樂遊苑今成狐兎園朝見牧竪集
夕聞栖鳥喧蕭條灞亭岸寂寞杜陵原羃歴野煙起蒼
茫嵐氣昏二曜屢廽薄四時更涼温天道尚如此人理

安可論

　　齊澣

　　長門怨

　　煢煢孤思逼寂寂長門夜妾妬亦知非君恩那不借攜
琴就玉階調悲心未諧將心託明月流影入君懐

　　王丘

　　詠史

　　髙潔非養正盛名亦險艱偉哉謝安石攜妓入東山雲

巖響金奏空水灩朱顔蘭露滋香澤松風鳴佩環歌聲
入空盡舞影到池閒杳眇同天上繁華非代間巻舒混
名跡縱誕無憂患何必蘇門子冥然閉清關

　　蘇晉

　　過賈六

　　主人病且閒客來情彌適一酌復一笑不知日將夕昨
來屬歡遊於今盡成昔努力持所趣空名定何益

　　遜逖


　　葛山潭

　　圓潭寫流月晴明涵萬象仙翁何時還緑水空蕩漾涼
哉草木腓白露沾人衣猶醉空山裏時聞笙鶴飛

　　𤣥宗皇帝

　　送李邕之任滑臺

　　漢家重東郡宛彼白馬津黎庶既蕃殖臨之勞近臣逺
别初首路今行方及春課成應第一良牧爾當仁

　　經河上公廟


　　昔聞有耆叟河上獨遺榮跡與塵囂隔心將道徳并詎
以天地累寧為寵辱驚矯然遡寥廓如何屈堅貞𤣥𤣥
妙門啓肅肅祠宇清冥漠無先後那能紀姓名

　　行次成臯途經先聖擒建徳之所緬思功業感
而賦詩

　　有隋政昏虐羣雄已交争先聖按劍起叱咤風雲生飲
馬河洛竭作氣嵩華驚克敵睿圖就擒俘帝道亨顧慙
嗣寶厯恭承天下平幸過剪鯨地感幕神且英


　　校獵義成喜逢大雲率題九韻以示羣官

　　弧矢威天下旌旗遊近縣一面施鳥羅三驅敎人戰暮
雲積成雪曉色開行殿皓然原隰同不覺林野變北風
勇士馬東日華組練觸地銀麞出連山縞鹿見月兎落
髙矰星狼下急箭既欣盈尺兆復憶盤溪便歲豐將
遇賢俱荷皇天眷


　　唐詩品彚巻二

