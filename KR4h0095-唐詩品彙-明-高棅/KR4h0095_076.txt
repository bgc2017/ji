







　　欽定四庫全書

　　唐詩品彚巻七十六

　　明　高棅　編

　　五言排律六

　　羽翼

　　李頎

　　宿香山寺石樓

　　夜宿翠微半高樓聞暗泉漁舟帶逺火山磬發孤烟衣

拂雲松外門清河漢邉峰巒依枕席世界接人天靄靄
花出霧輝輝星映川東林曙鶯滿惆悵欲言還

　　題少府監李丞山池

　　能向府亭内置兹山與林他人驌驦馬而我薜蘿心雨
止禁門肅鶯啼官栁深長廊閟軍器積水背城隂牕外
王孫草牀頭中散琴清風多仰慕吾亦爾知音

　　聖善閣送裴迪入京

　　雪華滿高閣苔色上构䦨藥草空堦靜梧桐返照寒清

吟可愈疾擕手暫同歡墜葉和金磬饑烏鳴露盤伊流
惜東别灞水向西看舊託含香署雲霄何足難

　　送劉主簿歸金壇

　　與子十年舊其如難别何宦遊憐故國歸夢是滄波京
口青山逺金陵芳草多雲帆曉容裔江日晝清和縣郭
舟人飲津亭漁者歌茅山有仙洞羡爾再經過

　　送漪叔遊潁川兼謁淮陽太守

　　罷吏今何適辭家方獨行嵩陽入歸夢潁水半前程聞

道淮陽守東南卧理清郡齋觀政日人馬望鄕情疊嶺
雪初霽寒砧霜後鳴臨行嗟拜手寂寞事躬耕

　　送盧少府赴延陵

　　問君從宦所何日府中趨遥指金陵縣青山天一隅行
人懐寸禄小吏獻新圖北固波濤險南山風俗殊春江
連橘柚晚景媚菰蒲漠漠花生渚亭亭雲過湖灘沙映
村火水霧歛檣烏回首東門路鄕書不可無

　　岑參


　　早秋與諸子登虢州西亭觀眺(得低字)

　　亭高出鳥外客到與雲齊樹㸃千家小天圍萬嶺低殘
虹挂陜北急雨過闗西酒榼緣青壁𤓰田傍綠溪微官
何足道愛客且相攜唯有鄕園處依依望不迷

　　六月十三日水亭送華隂王少府還縣

　　亭晚人將别池涼酒未酣闗門勞夕夢仙掌引歸驂荷
葉藏魚艇藤花罥客簮殘雲收夏暑新雨帶秋嵐失路
情無適離懐思不堪賴兹庭戸裏别有小江潭


　　送盧郎中除杭州之任

　　罷起郎官草初分刺史符海雲迎過楚江月引歸呉城
底濤聲震樓頭蜃氣孤千家窺驛舫五馬飲春湖栁色
供詩用鶯聲送酒須知君望鄕處枉道上姑蘇

　　奉追李賔客荆南送親

　　迎親辭望苑恩詔下儲闈昨見雙魚去今看駟馬歸驛
帆湘水濶客舍楚山稀手把黄香扇身披萊子衣鵲隨
金印喜鳥傍板輿飛勝作東征賦還家滿路輝


　　送郭僕射節制劍南

　　鐡馬擐紅纓幡旂出禁城明王親授鉞丞相欲專征玉
饌天厨送金杯御酒傾劍門乘險過閣道踏空行山鳥
驚吹笛江猿㸔洗兵曉雲隨去陣夜月逐行營南仲今
時往西戎計日平將心感知已萬里寄旗旌

　　送嚴黄門拜御史大夫再鎮蜀川兼覲省

　　授鉞辭金殿乗恩戀玉墀登壇漢主用講徳蜀人思副
相韓安國黄門向子期刀州重入夢劍閣再題詞春草

連青綬晴花間赤旗山鶯朝送酒江月夜供詩許國分
憂日榮親色養時蒼生望已久來去不應遲

　　盧象

　　送祖詠

　　田家宜伏臘歲晏子言歸石路雪初下荒村雞共飛東
原多烟火北澗隱寒輝滿酌野人酒倦開鄰女機胡為
困樵采幾日罷朝衣

　　趙都護燕别


　　下客候旌麾元戎復在斯門開都護府兵動羽林兒黠
虜多翻覆謀臣有别離智同天所授恩共日相隨漢史
開賔幙胡笳送酒巵風霜迎馬首雨雪事魚麗在䇿應
無戰深情屬載馳不應行萬里明主寄妥危

　　贈張均員外

　　公門世業昌才子冠裴王出自平津邸還為吏部郎神
仙餘氣色列宿動輝光(劉云其形容人物如此不見其俗彌見其高)夜直南
宫靜朝趨北禁長時人窺水鏡明主賜衣裳翰苑飛鸚

鵡天池待鳯凰永欣疇日顧未記後時傷去去圖南逺
微才幸不忘

　　追涼厯下古城西北此地有清泉喬木

　　謝朓出華省王祥貽佩刀前賢真可慕衰疾意空勞貞
悔不自卜遊隨共爾曹未能齊得喪時復誦離騷閒隂
七賢地醉餐二士桃蒼苔虞舜井喬木古城壕漁父偏
和狎堯年不可逃蟬鳴秋雨霽雲白曉山高咫尺傳雙
鯉吹嘘借一毛故人皆得路誰肯念同袍


　　崔顥

　　相逢行

　　妾年初二八家住洛陽頭玉户臨馳道朱門近御溝使
君何暇問夫婿大長秋女弟新承寵諸兄近拜侯春生
百子殿花發五城樓出入千門裏年年樂未休

　　遼西作

　　燕郊方歲晚殘雪凍邉城四月青草合遼陽春水生胡
人正牧馬漢將日征兵露重寶刀濕沙虚金鼓鳴寒衣

着已盡春服與誰成寄語洛陽使為傳邉塞情

　　奉和許給事夜直簡諸公

　　西掖黄樞近東曹紫禁連地因公子拜人用省郎遷夜
直千門靜河明萬象縣建章宵漏急閶闔曉鐘傳寵列
貂蟬位恩深侍從年九重初起草五夜即成篇顧已無
官次循厓但自憐逺陪蘭渚作空此仰神仙

　　王昌齡

　　同王維集青龍寺曇壁上人兄院詩五韻


　　本來清淨所竹樹引幽隂簷外含山翠人間出世心圓
通無有象聖境不能侵真是吾兄法何妨友弟深天香
自然㑹靈異識鐘音

　　夏日華萼樓酺宴應制

　　土徳三元正堯心萬國同汾陽備冬禮長樂應和風賜
慶埀天澤留歡舊渚宫樓臺生海上簫鼓出天中霧曉
筵初接宵長曲未終雨隨行幙合日照舞羅空玉陛分
朝列文章發聖聰愚臣忝書賦歌詠誦絲桐


　　王縉

　　同王昌齡裴廸諸人遊青龍寺曇壁上人兄院
集和兄維

　　林中空寂舍階下終南山高卧一牀上迴㸔六合間浮
雲幾處滅飛鳥何時還問義天人接無心世界間誰知
大隱者兄弟自追攀(劉云好)

　　遊悟真寺

　　聞道黄金地仍開白玉田擲山移巨石呪嶺出飛泉猛

虎同三徑愁猿學四禪買香燃綠桂乞火踏紅蓮草色
揺霞起松聲汎月邉山河窮百二世界接三千梵宇聊
慿視王城遂渺然灞陵纔出樹渭水欲連天逺縣分諸
郭孤村起白烟望雲思聖主披霧憶羣賢薄宦慚尸素
終身擬尚𤣥誰知草菴客曾和栢梁篇

　　儲光羲

　　大酺(得長字韻時任安宜尉)

　　大道啓元命時人居太康中朝發𤣥澤下國被天光明

詔始端午初筵當履霜鼓鼙迎爽氣羽籥映新陽太守
即𤣥圃淮夷成葆疆小臣慚下位拜手頌靈長

　　和蕭兵曹

　　公府傳休沐私庭效陸沈方知從大隱非復在幽林闕
下忠貞志人間孝友心既將冠葢雅仍與薜蘿深寒變
中園栁春歸上苑禽池涵青草色山帶白雲隂潘岳閒
居賦鍾期流水琴一經當自足何用遺黄金

　　崔國輔


　　奉和上已祓禊應制

　　元已秦中節吾君灞上遊鳴鑾通禁苑别館繞芳洲鵷
鷺千官列魚龍百戯浮桃花春欲盡榖雨夜來收慶向
堯尊祝歡從楚棹謳逸詩何足對窅作掩東周

　　九日宴

　　運偶千年聖時傳九日神堯樽列鐘鼓漢闕闢鈎陳金
籙三清降瓊筵五老巡始驚蘭佩出復詠栢梁新雲雁
樓前晚霜花酒裏春歡娯無限極書劍太平人


　　祖詠

　　清明宴司勲劉郎中别業

　　田家復近臣行樂不違親霽日園林好清明烟火新以
文常㑹友唯徳自成鄰池照牕隂晚杯香藥味春欄前
花覆地竹外鳥窺人何必桃源裏深居作隱淪

　　家園夜坐寄郭微

　　前堦微雨歇開戸散窺林月出夜方淺水涼地更深餘
風生竹樹清露薄衣襟遇物遂遥歎懐人滋逺心依稀

成夢想影響絶徽音誰念窮居者明時嗟陸沈

　　陶翰

　　送金卿歸新羅

　　奉義朝中國殊恩及逺臣鄕心遥渡海客路再經春落
日誰同望孤舟獨可親拂波銜木鳥偶宿泣珠人禮樂
夷風變衣冠漢制新青雲已干吕知汝重來賓

　　栁陌聽流鶯

　　忽來枝上囀還似谷中聲乍使香閨靜偏傷逺客情間

闗難辨處斷續若頻驚玉勒留將久青樓夢不成千門
候曉發萬井報春生徒有知音賞慙非臯鶴鳴

　　劉慎虚

　　積雪為小山

　　飛雪伴春還春庭曉自閒虚心應任道遇賞遂成山峰
小形全秀巖虛勢莫攀以幽能皎㓗謂近可循環孤影
臨氷鏡寒光對玉顔不隨遲日盡留顧歲華間

　　鄭審


　　奉使巡檢兩京路種果樹事畢入秦因詠歌

　　聖徳周天壤韶華滿帝畿九重承渙汗千里樹芳菲陜
塞餘隂薄闗河舊色微發生和氣動封植衆心歸春露
條應弱秋霜果定肥影移行子葢香撲使臣衣入徑迷
馳道分行接禁闈何當扈仙蹕攀折奉恩輝

　　王灣

　　(殷璠云灣詞翰早著為天下所稱最者不過一二遊呉中作如擣衣篇云月華照杵空隨妾風
響傳砧不到君所有衆製咸類若斯非張蔡之未見覺顔謝之彌逺乎)


　　哭亡友綦母補闕

　　明代資多士儒林得異才書從金殿出人向玉墀來詞
學張平子風儀褚彦回崇儀希上徳近侍接元台曩契
心期密今遊宴賞陪屢遷君擢桂分尉我從梅忽遇乘
軺客云傾構厦材泣為洹水化歎作泰山頺冀善初將
慰尋言半始猜位聨情易感交宻痛難裁逺日寒旌暗
長風古挽哀寰中無舊業行處有新苔反哭魂猶寄終
喪子尚孩塟田門吏給墳木路人裁遽洩悲成往俄傳

寵令迴𤣥經貽石室朱紱耀泉臺地古春長閉天明夜
不開登山一臨哭揮淚滿蒿萊

　　宋昱

　　題石窟寺(魏孝文所置)

　　梵宇開金地香龕鑿鐡圍影中羣象動空裏衆靈飛簾
牖籠朱旭房廊挹翠微瑞蓮生佛歩瑶樹挂天衣邀福
功雖在興兵代久非誰知雲朔外更覩化胡歸

　　厙狄履温


　　夏晚初霽南省寓直(時兼尚書郎節度判官)

　　薄宦因時忝涼宵寓直初沈沈仙閣閉的的暗更徐霽
色連空上炎氛入夜除星迴南斗落月度北牕虚待漏
殘燈照含芳襲氣餘寐來冠不解奏罷草成書幕府慙
良䇿明曹媿散樗命輕徒有報義重更難疎鸞厦欣成
託鵷行濫所如晨趨當及早復此戒朝車

　　冦坦

　　同張少府和厙狄員外夏晚初霽南省寓直時

兼充節度判官之作

　　黄綬歸休日仙郎復奏餘宴居當夏晚寓直㑹晴初路
散星文發雲披水鏡虚高才推獨唱嘉㑹喜連茹月色
揺春闥香烟靄暝廬千門傳夜警萬象照階除少孺嘉
能賦文强閲賜書兼曹謀未展入幕志方攄為奉靈臺
帛恭先待漏車貞標不可仰空此樂樵漁

　　張子容

　　璧池望秋月


　　涼夜窺清沼池空水月秋滿輪沈玉鏡半魄落銀鈎蟾
影揺輕浪菱花渡淺流漏移光漸潔雲欠色偏浮似璧
悲三獻疑珠怯再投能將千里意來照楚鄕愁

　　長安早春

　　開國移東井城池對北辰咸歌太平日共樂建寅春雪
盡黄山樹氷開黒水津草迎金埒馬花醉玉樓人鴻漸
看無數鶯遷聽欲頻何當桂枝濯還及栁條新

　　沈東美


　　奉和苑舍人宿直曉翫新池寄南省友

　　傳聞閶闔裏寓直有神仙吏為三墳博郎因五字遷晨
臨翔鳯沼春注躍龍泉去似登天上來如看鏡前影揺
宸翰發波淨列星懸既濟仍懐友流謙欲進賢禪冠(疑作
單冠)聲實貴覆被渥恩偏温室言雖阻文場契獨全玉珂
光赫奕朱紱氣蟬聨興逸潘仁賦名高謝朓篇青雲仰
不逮白雪和難牽苒苒胡為此甘心老歲年

　　楊浚


　　贈李郎中

　　仙郎早朝退直省卧南軒院竹自成賞階庭寂不喧焚
香開後閣起草閉前門禮樂風流美光華星位尊榮兼
朱紱貴交乃布衣存是日登龍客無忘君子恩

　　胡衡

　　御命使本國

　　御命將辭國非才忝侍臣天中戀明主海外憶慈親伏
奏違金闕騑驂去玉津蓬萊鄕路逺若木故園鄰西望

懐恩日東歸感義辰平生一寶劍留贈結交人

　　張謂

　　同諸公遊雲公禪寺

　　共許尋雞足誰能惜馬蹄長空淨雲雨斜日半虹霓簷
下千峰轉牕前萬木低看花尋徑逺聽鳥入林迷地與
喧聞隔人將物我齊不知樵客意何事武陵溪

　　梁鍾

　　方進士恒春草


　　東呉有靈草生彼剡溪傍既亂莓苔色仍連菡蓞香掇
之稱逺士持以奉明王北闕顔彌駐南山壽更長金膏
徒騁妙石髓莫矜良儻使霑涓滴還遊不死方

　　蕭頴士

　　越江秋曙

　　扁舟東路逺曉月下江濆㶑灧信潮上蒼茫孤嶼分林
聲寒動葉水氣曙連雲瞰日浪中出榜歌天際聞伯鸞
常去國安道惜離羣延首剡谿近詠言懐數君


　　山莊月夜作

　　獻書嗟棄置疲拙歸田園且事計然䇿將符公冶言桑
榆清暮景雞犬應遥村蠶罷里閭晏麥秋田野喧澗聲
連枕簟峰勢入堦軒未奏東山妓先傾北海樽隴𤓰香
早熟庭果落初繁更愜野人意農談朝竟昏

　　嚴武

　　酬别杜二

　　獨逢堯典日再覩漢官時未效風霜勁空慙雨露私夜

鐘清萬戸曙漏拂千旂並向殊庭謁俱承别館追斗城
憐舊路渦水惜歸期峰樹還相伴江雲更對垂試囘滄
海棹莫妬敬亭詩秖是書應寄無忘酒共持但令心事
在未肯鬢毛衰最悵巴山裏清猿惱夢思

　　張巡

　　守睢陽詩

　　接戰春來苦孤城日漸危合圍侔月暈分守若魚麗屢
厭黄塵起時將白羽撝裹瘡猶出陣飲血更登陴忠信

應難敵堅貞諒不移無人報天子心計欲何施

　　王季友

　　玉壺氷

　　玉壺知素結止水復中澄堅白能虚受清寒得自凝分
形同曉鏡照物掩宵燈壁映圓光出人驚爽氣凌金罍
何足貴瑤席幾迴升正值求珪瓚提㩦共飲氷











　　唐詩品彚巻七十六

