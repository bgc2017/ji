







　　欽定四庫全書

　　唐詩品彚巻二十一

　　明　髙棅　編

　　五言古詩二十一

　　餘響(上)

　　王建

　　江南雜體二首

　　處處江草緑行人發瀟湘瀟湘廻鴈多日夜思故鄉春

夢不知數空山蘭蕙芳

　　江上風翛翛竹間湘水流日夜桂花落行人去悠悠復
見離别處蟲聲隂雨秋

　　思逺人

　　妾思常懸懸君行復綿綿征途向何處碧天與青天歲
乆自有念誰令長在邉少年若不歸蘭室如黄泉

　　早起

　　廻燈正衣裳出户星未稀堂上候姑起環珮生晨輝暗

池光羃歴宻樹花葳㽔九成鍾漏絶遥聽直郎歸

　　邯鄲主人

　　逺客無主人夜投邯鄲市飛蛾遶殘燭半夜人醉起壚
邉酒家女遺我緗綺被合成雙鳯花宛轉不相離縱令
顔色故勿遣合歡異一念始為難萬金誰足貴門前長
安道去者如流水晨風去鳥翔裴徊别離此

　　將歸故山留别杜侍御

　　有川不得渉有路不得行沈沈百憂中一日如一生(劉云

人之有此苦不能道)錯來干諸侯石田廢春耕虎㦸衛重門何因
逹中誠日月俱照曜山川異隂晴如何百里間開目不
見明我今歸故山誓與草木并願君去丘阪長使道路
平(劉云古意)

　　七泉寺上方

　　長年好名山本性今得從回首塵跡遥稍見麋鹿蹤老
僧雲中居石門青重重隂泉養成龜古壁飛却龍掃石
禮新經懸幡上髙峯日髙猿鳥合(劉云好)覔食聽山鍾將

火尋逺泉煮茶傍寒松晚隨収藥人便宿南澗中(劉云自在)
晨起衝露行濕花枝茸茸歸依向禪師願作香火翁

　　張籍

　　(張自本集序云公為古風最善自李杜之後風雅道䘮繼其美者惟公一人矣　白樂天讀其
詩云張公何為者業文三十春尤攻樂府辭舉代少其倫　姚合讀其詩云妙絶江南曲悽清
怨女詩古風無敵手新語是人知其為當時名士推服也如此)

　　宛轉行

　　華屋重翠幄綺席雕象牀逺漏㣲更踈薄衾中夜凉爐

氲暗裴徊寒燈背斜光妍姿結宵態寢壁幽夢長宛轉
復宛轉憶君更未央

　　離怨

　　切切重切切秋風桂枝折人當少年嫁我當少年别(劉云
真是婦人本色)念君非征行年年長逺途妾身甘獨沒髙堂有
舅姑山川豈遥逺行人自不返(劉云甚是優游)

　　公子行

　　金羈白馬郎何處踏青來馬驕郎半醉躞蹀望樓臺似

見樓上人玲瓏牕户開隔花聞一笑落日不知回

　　楊賁

　　感興(一作時興)

　　貴人昔未貴咸願顧寒㣲及自登樞要何曾問布衣平
明登紫閣日晏下彤闈擾擾路傍子無勞歌是非

　　陸長源

　　詶孟十二新居見寄

　　大道本夷曠髙情亦冲虛因隨白雲意偶逐青蘿居青

蘿紛䝉密四序無惨舒餘清濯子衿散彩還吾廬去歲
登美第策名在公車將必繼管簫豈惟躡應徐首夏尚
清和殘芳遍丘墟褰幃䕃牕柳汲井滋園蔬逹者貴知
心古人不願餘愛君蔣生逕且著茂陵書

　　李渉

　　題清谿鬼谷先生舊居

　　翠壁開天地青崖列雲樹水容不可狀杳若清河霧常
聞先生教指示秦儀路二子才不同逞詞過尺度偶因

從吏役逺到𡨕栖處松月想舊山烟霞了如故未遑錬
金鼎日覺容光暮萬慮隨境生何由返真素寂寞天籟
息清迥鳥聲曙廻首望重重無期挹風馭

　　白居易(蘇東坡云樂天善長篇但格製不髙局於淺切又不能變風操故讀而易厭矣
　沈存中云樂天詩不必皆好然識趣可尚矣詩苑類格云樂天諷諭之詩長於激閒適之
詩長於遣感傷之詩長於切律詩百言以上長於贍五字七字百言以上長於情)

　　續古五首

　　春旦日初出曈曈曜晨暉草木照未逺浮雲已蔽之天

地黯以晦當午如昏時雖有東南風力㣲不能吹中園
何所有滿地青青葵陽光委雲上傾心欲何依

　　掩涕别鄉里飄颻將逺行茫茫緑野中春盡孤客情驅
馬上丘隴髙低路不平風吹棠梨花啼鳥時一聲古墓
何代人不知姓與名化作路傍土年年春草生感彼忽
自悟令我何營營

　　朝采山上薇暮採山上薇歲晏薇亦盡饑來何所為坐
飲白石水手把青松枝擊節獨長歌其聲清且悲櫪馬

非不肥所苦長縶維豢豕非不飽所憂竟為犧行行歌
此曲以慰常苦饑

　　戚戚復戚戚送君逺行役行役非中原海外黄沙磧伶
俜獨居妾迢遞長征客君望功名歸妾憂生死隔誰家
無夫婦何人不離拆所恨薄命身嫁遲别日廹妾身有
存沒妾心無改易生為閨中婦死作山頭石

　　窈窕雙鬟女容徳俱如玉晝居不踰閾夜行常秉燭氣
如含露蘭心似貫霜竹宜當備嬪御胡爲守幽獨無媒

不得選年忽過三六歲暮望漢宮誰在黄金屋邯鄲進
娼女能唱黄花曲一曲稱君心恩榮連九族

　　小閣閒坐

　　閣前竹蕭蕭閣下水潺潺拂簟捲簾坐清風生其間靜
聞新蟬鳴逺見飛鳥還但有巾掛壁而無客叩關二疏
返故里四老歸舊山吾亦適所願求閒而得閒

　　首夏南池獨酌

　　春盡雜英歇夏初芳草深薫風自南來吹我池上林緑

蘋散還合頳鯉跳復沈新葉有佳色殘鶯猶好音依然
謝家物池酌對風琴慚無康樂咏秉筆思沈吟境勝才
思窮詩成不稱心

　　重過壽泉憶與楊九别時因題店壁

　　商州南十里水有名壽泉湧出石岸下流經山店前憶
昔别離日我去君言還寒波與去淚此地共潺湲一去
歴萬里再去經六年形容已變改泉水猶依然他日君
過此殷勤吟此篇


　　秋池

　　身閒無所為心閒無所思况當故園夜復此新秋池岸
暗鳥栖後橋明月出時菱花香散漫桂露光參差靜境
多獨得幽懐竟誰知悠然心中語自問來何遲

　　聽琴(集作清夜琴興)

　　月出烏栖盡寂然坐空林是時心境閒可以彈素琴清
泠由水性恬淡隨人心心積和平氣水應正始音響餘
羣動息曲罷秋夜深正聲感元化天地清沈沈


　　歐陽詹

　　銅雀妓

　　蕭條登古臺回首黄金屋落葉不歸林髙陵永為谷粧
容徒自麗舞態悦誰目惆悵繐帷前歌聲苦如哭

　　晨裝行

　　村店月西入山枝鵯鵊聲求燈徹夜席束囊事晨征寂
寂人尚眠悠悠天未明豈無偃息心所務前有程

　　題嚴光釣臺


　　弭棹歴陳迹悄然闗我情伊無昔時節豈有今時名辭
貴不辭賤古心誰復行欽哉此谿曲永傳英風聲

　　自懐州却赴洛途中作

　　惆悵䇿疲馬孤蓬被風吹昨東今又西冉冉長路岐歲
晚桂無葉夜寒霜滿枝旅人恒苦辛𡨕寞天何知

　　徐十八晦落第

　　嘉糓不夏熱大器當晚成徐生異凡鳥安得非時鳴汲
汲有所(集作故)為驅驅無本情懿哉蒼梧鳯終見排雲征


　　初發太原途中寄所思

　　驅馬覺漸逺回頭長路塵髙城已不見况復城中人去
意尚未甘居情諒尤辛萬里東北晉千里西南秦一履
不出門一車無停輪流萍與繫匏早晚期相親

　　同諸公過福先寺禪院宣上人房

　　律座下朝講晝門為掩闗偶同靜者來正值髙雲閒寂
爾方丈内瑩然虚白間千燈智慧心片玉清羸顔

　　翫月


　　八月三五夕舊嘉蟾兔光斯從古人好共下今宵堂素
魄皎孤凝芳輝紛四揚裴徊林上頭泛灧天中央皓露
助流華輕飈佐浮凉清冷到肌膚潔白盈衣裳惜此苦
宜翫攬之非可將含情顧廣庭願勿沈西方

　　鮑溶

　　隋宫

　　御街行路客行路悲春風野老幾代人猶耕煬帝宫零
落池臺勢髙低禾黍中


　　岐路

　　北客苦㣲寒徒侣勤逺程憂人席不煖殘月馬上明飄
飄岐路間長見日初生重嶂曉色淺踈猿寒啼清人間
多岐路常恐終身行廻見四方人車輪無留聲空谷亦
堪隠下田非懶耕古今有遺訓飽食非親榮我生禮義
鄉少小見太平賢聖猶羈旅况復非其名

　　呂温

　　聞砧有感


　　千門儼雲端此地富羅紈秋月三五夜砧聲滿長安幽
人感中懐靜聽淚汍瀾所恨擣衣者不知天下寒

　　李賀

　　(京兆杜牧本集序畧云賀詩蓋騷之苖裔理雖不及辭或過之世皆曰使賀且未死少加以理
奴婢命騷可也　嚴滄浪云盧仝之怪長吉之詭天地間自無此體不得　又云太白天仙之詞
長吉鬼仙之詞矣)

　　走馬引(中華古今註云樗里牧㳟為父報怨殺人匿山下有天馬夜降圍其室而鳴聞
聲以為吏追之奔走且視乃天馬跡也因悟曰豈吾所處之將危乎遂逃沂澤援琴為此引)


　　我有辭鄉劍玉鋒堪截雲襄陽走馬客意氣自生春朝
嫌劍花淨暮嫌劍光冷能持劍向人不解持照身

　　傷心行

　　咽咽學楚吟病骨傷幽素秋姿白髪生木葉啼風雨燈
青蘭膏歇落照飛蛾舞古壁生凝塵羇魂夢中語

　　銅雀妓(追和何遜謝朓之作)

　　佳人一壺酒秋容滿千里石馬臥新烟憂來何所似歌
聲且潜弄陵樹風自起長裾壓髙臺淚眼㸔花机(劉須溪云

不必苦心居然自近選語又云直有墓中不能言者却正如此亦近大體)

　　塞下曲

　　胡角引北風薊門白於水(劉云悲壯卓絶)天舍青海道城頭月
千里霧下旗濛濛寒金鳴夜刻蕃甲鎻蛇鱗馬嘶青塚
白秋靜見旄頭沙逺席羇愁(一作席萁愁為是蓋臥沙中以豆萁為席也)障
北天應盡河聲出塞流

　　還自會稽歌(并序)

　　庾肩吾於梁時嘗作宫體謡引而以應和皇子及

國勢淪敗肩吾先潜難會稽後始還家僕意其必
有文今無得焉故作還自會稽歌以補其悲

　　野粉椒壁黄濕螢滿梁殿臺城應教人秋衾夢銅輦(太子
車也)吳霜㸃歸鬢身與塘蒲晚脉脉辭金魚羇臣守迍賤
(劉云此擬肩吾之作安得不述梁亡之悲其沈著憔悴在於自言秋衾銅輦之夢而庾自見殆賦外賦也塘蒲之
歎融入秋晚結語却如此極是矣)

　　感諷

　　星盡四方髙萬物知天曙已生須已養荷擔出門去君

平乆不返康伯遁國路(漢韓康字伯休桓帝聘之不得已行至亭舍間道遁云)曉
思何譊譊闤闠千人語(劉云詠嚴君平韓伯休而感諷自見安能免此其妙在言外末
語不収拾之収拾更佳)

　　賈島

　　(司空闔云賈詩誠有警句視其全篇意思殊晦)

　　古意

　　碌碌復碌碌百年雙轉轂志士中夜心良馬白日足俱
為不等閒誰是知音目眼中兩行淚曽弔三獻玉


　　易水懐古

　　荆卿重虚死烈節書前史我歎方寸心誰論一時事至
今易水橋寒風兮蕭蕭易水流得盡荆卿名不泯

　　延康吟

　　寄居延康里為與延康鄰不愛延康里愛此里中人人
非十年故人非九族親人有不朽語得之烟山春

　　題岸上人郡内閒居

　　靜向方寸求不居千嶂幽池開菡萏香門閉莓苔秋金

玉重四句粃糠輕九流爐烟上喬木鍾磬下危樓手種
一株松貞心與師儔

　　答王參

　　寸晷不相待四時去如競客思先覺秋蟲聲苦知暝霜
松積舊翠露月圓如鏡詩負屬景同琴孤坐堂聽相期
黄菊節别約紅桃逕毎把式㣲篇臨風一長詠

　　和劉涵

　　京官始云滿野人依舊閒閉門一畝居中有古風還市

井日巳午幽牕夢南山喬木覆北齋有鳥鳴其間前日
逺嶽僧來時與開闗新題驚我瘦窺鏡見醜顔陶情昔
清澹此意共誰攀

　　寄孟恊律

　　我有弔古泣不泣向路岐揮淚灑暮天滴著桂樹枝别
後冬節至離心北風吹坐孤雪扉夕泉落石橋時不驚
猛虎嘯難辱君子詞欲酬空覺老無以堪逺持岹嶢倚
牕角王屋懸清思


　　感秋

　　商氣颯已來歲華又虛擲朝雲藏竒峯暮雨灑踈滴幾
蜩嘿凉葉數蟲思隂壁落日空館中歸心逺山碧昔人
多秋感今日何異昔四序馳百年𤣥髪坐來白喧喧徇
名利擾擾同轍迹倘無世上懐去偃松下石

　　寄逺

　　别腸多鬱紆豈能肥肌膚始知相結密不若相結踈踈
别恨應少密離恨難祛門前南流水中有北飛魚魚飛

向北海可以寄逺書不惜寄逺書故人今在無况此數
尺身阻彼萬里途自非日月光難以知子軀

　　姚合

　　街西居

　　愛得山野性住城事多違青山在宅南廻首東西稀淺
淺一井泉數家同汲之獨我惡水濁鑿井庭之陲自鑿
還自飲亦為衆所非吁嗟世間事潔身誠難為

　　寄李餘臥疾


　　窮節彌惨慄我謳自云樂伊人同疾恙所對唯苦藥寂
寞行稍稀清羸餐自薄幽齋外浮事夢寐亦蘭若雪户
掩復明風簾捲還落方持數杯酒勉子同斟酌

　　杜牧

　　(唐史本傳云牧詩清致豪邁人號為小杜以别杜甫云然議論好異於人稍自昧於理者)

　　獨酌

　　長空碧杳杳萬古一飛鳥生前酒半閒愁醉閒多少烟
深隋家寺殷葉暗相照獨佩一壺遊秋毫泰山小


　　題安州浮雲寺樓寄湖州張郎中

　　去夏踈雨餘同倚朱䦨語當時樓下水今日到何處恨
如春草多事與孤鴻去楚岸柳何窮别愁紛若絮

　　題宣州開元寺(寺創于東晋時)

　　南朝謝宣城東吳最深處亡國去如鴻遺寺藏烟塢樓
飛九十尺廊環四百柱髙髙下下中風繞桂松樹青苔
照朱閣白鳥兩相語谿聲入僧夢月色輝粉署閲景無旦
夕凭欄有今古留我一罇酒前山㸔春雨


　　赴京初入汴口曉景即事寄兵部李郎中

　　清淮控隋漕北走長安道檣形櫛櫛斜浪態迤迤好(迤徒
何切)初旭紅可染明河澹如掃澤濶鳥來遲村饑人語早
露蔓蟲絲多風蒲燕雛老秋思髙蕭蕭客愁長裊裊因
懐京洛間宦遊何草草什伍持津梁澒湧爭追討翾便
詎可尋幾秘安能考小人乏馨香上下將何禱唯有君
子心顯豁如幽抱

　　許渾


　　洛陽道中

　　洛陽多舊跡一日幾人愁風起禁花晚月明陵樹秋興
亡不可問唯見水東流

　　汾上燕别

　　雲物如故鄉山川知異路年來未歸客馬上春欲暮一
樽花下酒落日水西樹不待管絃終揺鞭背花去

　　李商隠

　　(唐史本傳云李為文章瑰邁竒古長於律詩尤精咏史與温庭筠輩號三十六體自稱玉溪子

云亦曰西崑體)

　　無題

　　八歲偷照鏡長眉已能畫十歲去踏青芙蓉作裙釵十
二學彈筝銀甲不曾卸十四藏六親懸知猶未嫁十五
泣春風背立鞦韆下



　　唐詩品彚卷二十一

