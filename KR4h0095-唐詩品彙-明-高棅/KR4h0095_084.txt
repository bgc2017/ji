







　　欽定四庫全書

　　唐詩品彚巻八十四

　　明　高棅　編

　　七言律詩三

　　大家

　　杜甫

　　題張氏隠居(開元二十四年後遊東都作)

　　春山無伴獨相求伐木丁丁山更幽澗道餘寒歴冰雪

石門斜日到林丘不貪夜識金銀氣逺害朝㸔麋鹿遊
乗興杳然迷出處對君疑是泛虚舟

　　城西陂泛舟(天寳十三年作)

　　青蛾皓齒在樓船横笛短簫悲逺天春風自信牙檣動
(劉須溪云佳處)遲日徐㸔錦纜牽魚吹細浪揺謌扇燕蹴飛花
落舞筵不有小舟能盪漿百壺那送酒如泉

　　奉和賈至舍人早朝大明宫(乾元元年已後作)

　　五夜漏聲催曉箭九重春色醉仙桃旌旗日暖龍蛇動

宫殿風微燕雀高(劉云壯麗自是若非微字清洒不免癡肥矣謾發此議)朝罷香
烟擕滿袖詩成珠玉在揮毫欲知世掌絲綸羙池上于
今有鳯毛

　　宣政殿退朝晚出左掖

　　天門日射黄金榜春殿晴曛赤羽旗宫草霏霏承委佩
爐煙細細駐游絲雲近蓬萊常五色雪殘鳷鵲亦多時
(劉云佳處自在可想)侍臣緩歩歸青𤨏退食從容出每遲

　　紫宸殿退朝口號


　　户外昭容紫袖垂雙瞻御座引朝儀香飄合殿春風轉
花覆干官淑景移(劉云從容富麗)晝漏稀聞高閣報天顔有喜
近臣知(劉云意外意)宫中每出歸東省會送䕫龍集鳯池

　　曲江

　　一片花飛減却春風飄萬㸃正愁人且看欲盡花經眼
莫厭傷多酒入唇(劉云小縱純墨最是傾倒律詩不甚縛律者)江上小堂巢
翡翠苑邊高塚卧麒麟(警䇿之至可以動悟不特麗句而已)細推物理須
行樂何用浮名絆此身(方虚谷云起二句絶妙一片花飛且不可而況於萬㸃乎五六

離亂)

　　曲江對酒

　　苑外江頭坐不歸水精宫殿轉霏微桃花細逐楊花落
黄鳥時兼白鳥飛(劉云四句亦自恣肆)縱飲久拚人共棄懶朝真
與世相違吏情更覺滄洲逺老大徒悲未拂衣

　　曲江值雨

　　城上春雲覆苑墻江亭晚色靜年芳林花着雨臙脂落
水荇牽風翠帶長龍武新軍深駐輦芙蓉别殿謾焚香

何時詔此金錢㑹暫醉佳人錦瑟傍

　　九日藍田崔氏莊

　　老去悲秋强自寛興來今日盡君歡羞將短髪還吹㡌
笑倩傍人為整冠藍水逺從千澗落玉山高竝兩峯寒
(楊誠齋詩話云詩人至此筆力多衰今方且雄傑挺㧞喚起一篇精神非筆力不至於此)明年此會
知誰徤醉把茱萸仔細看(陳後山詩話云孟嘉落㡌前世以為勝絶子羙九日詩云
羞將短髪遂吹㡌笑倩傍人為正冠其文雅曠逹不減昔人故謂詩非力學可致正須胸中度世耳)

　　恨别(乾元年作)


　　洛陽一别四千里胡騎長驅五六年草木變衰行劍外
兵戈阻絶老江邊思家歩月清宵立憶弟看雲白日眠
聞道河陽近乗勝司徒急為破幽燕

　　蜀相(上元元年成都府作)

　　丞相祠堂何處尋錦官城外栢森森映階碧草自春色
隔葉黄鸝空好音三顧頻繁天下計兩朝開濟老臣心
出師未捷身先死長使英雄淚滿襟(劉云全首如此一字一淚矣又云寫
得使人不忍讀故以為至又云千年遺下此語使人意傷)


　　野老

　　野老籬前江岸迴柴門不正逐江開漁人網集澄潭下
賈客舟隨返照來(劉云句句洗削)長路闗心悲劍閣片雲何意
傍琴臺(劉云此等亦與人意無異也)王師未報収東郡城闕秋生畫
角哀(公自註云得稱城闕)

　　和裴廸登蜀州東亭送客逢早梅相憶見寄

　　東閣官梅動詩興還如何遜在揚州此時對雪遥相憶
送客逢春可自由幸不折來傷歲暮若為看去亂鄉愁

(劉云亦宛轉沉着)江邊一樹垂垂發朝夕催人自白頭

　　送韓十四江東省親(上元二年作)

　　兵戈不見老萊衣嘆息人間萬事非我已無家尋弟妹
君今何處訪庭闈黄牛峽静灘聲轉白馬江寒樹影稀
此别應須各努力故鄉猶恐未同歸(劉云子羙自謂深悲極怨者)

　　野望(實應元年成都府作)

　　西山白雪三城戍南浦清江萬里橋海内風塵諸弟隔
天涯涕淚一身遥唯將遲暮供多病未有涓埃答聖朝

跨馬出郊時極目不堪人事日蕭條

　　涪城縣香積寺官閣(廣徳元年梓州作)

　　寺下春江深不流山腰官閣迥添愁含風翠壁孤雲細
背日丹楓萬木稠小院迴廊春寂寂浴鳬飛鷺晚悠悠
諸天合在藤蘿外昏黒應須到上頭

　　玉臺觀(滕王造　廣徳二年閬州作)

　　中天積翠玉臺遥上帝高居絳節朝遂有馮夷來擊皷
始知嬴女善吹簫江光隠見黿鼉窟石勢參差烏鵲橋

(劉云雖是江境語有神雋)更有紅顔生羽翰便應黄髪老漁樵

　　登樓(廣徳二年成都作)

　　花近高樓傷客心萬方多難此登臨錦江春色來天地
玉壘浮雲變古今(石林詩話云七言難於氣象雄渾句中有力而紆餘不失言外之意者自
老杜錦江玉壘之後常恨無復繼者)北極朝廷終不改西山寇盗莫相侵
可憐後主還祠廟日暮聊為梁甫吟(劉云先主廟中乃亦有後主此亡國
者何足祠徒使人思諸葛梁甫之恨而已梁甫吟亦興廢之感也武侯以之)

　　院中晚晴懐西郭茅舍(廣徳三年成都作)


　　幕府秋風日夜清淡雲踈雨過高城葉心朱實堪時落
階面青苔先自生復有樓臺銜暮景不勞鐘皷報新晴
浣花溪裏花饒笑肯信吾兼吏隠名

　　宿府

　　清秋幕府井梧寒獨宿江城蠟炬殘永夜角聲悲自語
中天月色好誰看(劉云上下沉著)風塵荏苒音書絶闗塞蕭條
行路難已忍伶俜十年事强移棲息一枝安

　　秋興八首(大厯元年秋䕫州作劉云八詩大體沈雄富麗哀傷無限盡在言外故自

不厭確實小家數不可彷彿耳)

　　玉露凋傷楓樹林巫山巫峽氣蕭森江間波浪兼天湧
塞上風雲接地隂叢菊兩開他日淚(劉云此七字痛甚)孤舟一繫
故園心寒衣處處催刀尺白帝城高急暮砧

　　䕫府孤城落日斜毎依南斗望京華聽猿實下三聲淚
(劉云語苦)奉使虚隨八月槎畫省香爐違伏枕山樓粉堞隠
悲笳請看石上藤蘿月已映洲前蘆荻花

　　千家山郭静朝暉日日江樓坐翠微信宿漁人還汎汎

(劉云汎汎無所得也)清秋燕子故飛飛匡衡抗疏功名薄劉向傳
經心事違(劉云既前後不相渉只用二人名亦莫知其意之所在落落可人)同學少年
多不賤五陵衣馬自輕肥

　　聞道長安似奕碁百年世事不勝悲王侯第宅皆新主
文武衣冠異昔時直北闗山金鼓振征西車馬羽書遲
魚龍寂寞秋江冷故國平居有所思

　　蓬萊宫闕對南山承露金莖霄漢間西望瑶池降王母
東來紫氣滿函闗(劉云律句有此自覺雄渾)雲移雉尾開宫扇日繞

龍鱗識聖顔一卧滄江驚歲晚幾回青𤨏㸃朝班

　　昆明池水漢時功武帝旌旗在眼中織女機絲虚夜月
石鯨鱗甲動秋風波漂菰米沉雲黒露冷蓮房墜粉紅
闗塞極天唯鳥道江湖滿地一漁翁

　　瞿塘峽口曲江頭萬里風烟接素秋花萼夾城通御氣
芙蓉小苑入邊愁(劉云兩句寫幸蜀之怨懐故京之思不分逺近如將見其實焉)珠簾
綉柱圍黄鵠錦纜牙檣起白鷗(劉云對句耳不足為雅麗)迴首可憐
歌舞地秦中自古帝王州


　　昆吾御宿自逶迤紫閣峯隂入渼陂香稲啄餘鸚鵡粒
碧梧棲老鳯凰枝(劉云語有悲慨可念)佳人拾翠春相問仙侣同
舟晚更移(劉云甚有風韻春字又勝)綵筆昔曾干氣象白頭吟望苦
低垂

　　吹笛

　　吹笛秋山風月清誰家巧作斷腸聲風飄律吕相和切
月傍闗山幾處明胡騎中宵堪北走武陵一曲想南征
故園楊桞今揺落何得愁中却盡生(方虚谷云慷慨悲怨自是一種風味)


　　夜

　　露下天高秋氣清空山獨夜旅魂驚踈燈自照孤㠶宿
新月猶懸雙杵鳴南菊再逢人卧病北書不至雁無情
步檐倚杖看牛斗銀漢遥應接鳯城

　　詠懐古跡二首

　　羣山萬壑赴荆門生長明妃尚有村(劉云起得磊落)一去紫臺
連朔漠獨留青塚向黄昏畫圖省識春風面環珮空歸
月夜魂千載琵琶作胡語分明怨恨曲中論


　　諸葛大名垂宇宙宗臣遺像肅清高三分割據紆籌䇿
萬古雲霄一羽毛伯仲之間見伊吕指揮若定失蕭曹
(劉云兩語氣㮣别足掩上句之劣知已語贊孔明者不能復出此也)運移漢祚終難復志
決身殱軍務勞

　　閣夜(大厯元年冬䕫州作)

　　歲暮隂陽催短景天涯霜雪霽寒宵五更皷角聲悲壯
三峽星河影動揺野哭千家聞戰伐夷歌幾處起漁樵
卧龍躍馬終黄土人事音書謾寂寥(劉云第三四句對看自是無窮俯仰

之悲)

　　返照(大厯二年夏夔州作)

　　楚王宫北正黄昬白帝城西過雨㾗返照入江翻石壁
歸雲擁樹失山村(劉云字字着意)衰年肺病唯高枕絶塞愁時
早閉門不可久留豺虎亂南方實有未招魂(劉云語不輕易感恨
更多)

　　九日登高(大歴二年秋䕫州作)

　　風急天高猿嘯哀渚清沙白鳥飛迴無邊落木蕭蕭下

不盡長江滚滚來(劉云句自雄暢)萬里悲秋常作客百年多病
獨登臺艱難苦恨繁霜鬢潦倒新停濁酒杯(劉云結復鄭重)

　　送李秘書赴杜相公幕

　　青簾白舫益州來巫峽秋濤天地迴石出倒聽楓葉下
櫓揺背指菊花開(劉云兩句皆目擊自然而險易天出極舟行之妙也)貪趨相府
今晨發恐失佳期後命催南極一星朝北斗五雲多處
是三台

　　小寒食舟中作(大厯五年潭州作)


　　佳晨强飲食猶寒隠几蕭條戴鶡冠春水船如天上坐
老年花似霧中看(劉云意雖索寞語不寒儉)娟娟戲蝶過閒幔片片
輕鷗下急湍雲白山青萬餘里愁看直北是長安(范元實詩
眼云沈佺期詩雲白山青千萬里幾時重謁聖明君杜云雲白山青萬餘里愁看直北是長安沈云人如天上
坐魚似鏡中遊杜云春水船如天上坐老年花似霧中看皆不免蹈襲然按邵氏聞見録云少陵此詩次聨本
沈雲卿船如天上坐人似鏡中行船如天上去人在鏡中懸也要皆觸景而發意異句工何可同日而觀况少
陵獨立乎千載之上豈必有所本而後作哉)










　　唐詩品彚巻八十四

