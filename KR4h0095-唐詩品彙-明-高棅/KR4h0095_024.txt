







　　欽定四庫全書

　　唐詩品彚卷二十四

　　明　髙棅　編

　　五言古詩二十四

　　長篇

　　李白

　　送魏萬還王屋(并序)

　　(王屋山人魏萬來自嵩宋沿呉相訪數千里不遇乗興游台越經永嘉觀謝公石門後於廣陵

相見遂共過金陵此公爱文好古獨徃物表因述其行而贈是詩凡六十韻　一作自嵩厯兖
游梁入呉計三千里相訪不遇因下江東尋諸名山徃復百越後於廣陵一面遂乘興同過金
陵云云)

　　仙人東方生浩蕩弄雲海沛然乘天遊獨徃失所在魏
侯繼大名本家聊攝城卷舒入元化跡與古賢并十二
弄文史揮筆如振綺辨折田巴生心齊魯連子西渉清
洛源頗驚人世喧采秀臥王屋因窺洞天門朅來遊嵩
峯羽客何雙雙朝擕月光子暮宿玉女牕鬼谷上窈窕

龍潭下奔潨東浮汴河水訪我三千里逸興滿呉雲飄
颻浙江汜揮手杭越間樟亭望潮還濤卷海門石雲横
天際山白雪走素車雷奔駭心顔遥聞會稽美且度耶
谿水萬壑與千巖崢嶸鏡湖裏秀色不可名清輝滿江
城人遊月邊去舟在空中行此中乆延佇入&KR1476;尋王許
笑讀曹娥碑沉吟黄絹語天台連四明日入向國清五
峰轉月色百里行松聲靈谿恣沿越華頂殊超忽石梁
横青天側足履半月眷然思永嘉不憚海路賒掛席厯

海嶠回瞻赤城霞赤城漸微没孤嶼前嶢兀水續萬古
流亭空千霜月縉雲川谷難石門最可觀瀑布掛北斗
莫窮此水端噴壁灑素雪空濛生晝寒却思惡谿去寕
懼惡谿惡咆哮七十灘水石相噴薄路創李北海巖開
謝康樂松風和猿聲搜索連洞壑徑出梅花橋雙谿納
歸潮落帆金華岸赤松若可招沈約八詠樓城西孤岧
嶤岧嶤四荒外曠望羣川會雲卷天地開波連浙西大
亂流新安口北指嚴陵瀬釣臺碧雲中邈與蒼嶺對稍

稍來呉都裵徊上姑蘇烟綿横九疑漭蕩見五湖目極
心更逺非歌但長吁廻橈楚江濵揮䇿楊子津身着日
本裘昻藏出風塵五月造我語知非佁儗人(佁儗固滯貌)相
逢樂無限水石日在眼徒干五諸侯不致百金産吾友
揚子雲絃歌播清芬雖為江寕宰好與山公羣乗興但
一行且知我爱君君來㡬何時仙臺應有期東牕綠玉
樹定長三五枝至今天壇人當笑爾歸遲我苦惜逺别
茫然使心悲黄河若不斷白首長相思


　　經亂離後天恩流夜郎憶舊遊書懐贈江夏韋
太守良宰凡八十三韻

　　天上白玉京十二樓五城仙人撫我頂結髪受長生誤
逐世間樂頗窮理亂情九十六聖君浮雲掛空名天地
賭一擲未能忘戰爭試渉霸王畧將期軒冕榮時命乃
大謬棄之海上行學劍翻自哂為文竟何成劍非萬人
敵文竊四海聲兒戲不足道五噫出西京臨當欲去時
慷慨淚沾纓歎君倜儻才摽舉冠羣英開筵列袓帳慰

此逺徂征鞍馬若浮雲送余驃騎亭歌鐘不盡意白日
落昆明十月到幽州戈鋋若羅星君王棄北海掃地借
長鯨呼吸走百川燕然可摧傾心知不得語却欲栖蓬
瀛彎弧懼天狼挾矢不敢張攬涕黄金臺呼天哭昭王
無人貴駿骨綠耳空騰驤樂毅儻再生於今亦奔亡蹉
跎不得意驅馬還舊鄉逢君聽絃歌肅穆坐華堂百里
獨太古陶然臥羲皇徴樂昌樂館開筵列壺觴賢豪間
青蛾對燭儼成行醉舞紛綺席清歌繞飛梁歡娯未終

朝秩滿歸咸陽袓道擁萬人供帳遥相望一别隔千里
榮枯異炎凉炎凉幾度改九土中横潰漢甲連胡兵沙
塵暗雲海草木揺殺氣星辰無光彩白骨成丘山蒼生
竟何罪函闗壯帝居國命縣哥舒長㦸三十萬開門納
兇渠公卿如犬羊忠讜醢與菹二聖出遊豫兩京遂丘
墟帝子許專征秉旄控强楚節制非桓文軍師擁羆虎
人心失去就賊勢騰風雨惟君固房陵誠節冠終古僕
臥香爐頂餐霞潄瑶泉門開九江轉枕下五湖連半夜

水軍來潯陽滿旌&KR0999;空名適自誤迫脅上樓船徒賜五
百金棄之若浮烟辭官不受賞翻謫夜郎天夜郎萬里
道西上令人老掃蕩六合清仍為負霜草日月無偏照
何由訴蒼昊良牧稱神明深仁恤交道一忝青雲客三
登黄鶴樓顧慙襧處士虛對鸚鵡洲樊山霜氣盡寥落
天地秋江帶峨眉雪川横三峽流萬舸此中來連帆過
揚州送此萬里目曠然㪚我愁紗牕倚天開水綠樹如
髪窺日畏銜山促酒喜得月呉娃與越艷窈窕誇鉛紅

呼來上梯雲含笑出簾櫳對客小垂手羅衣舞春風賔
跪請休息主人情未極覧君荆山作江鮑堪動色清水
出芙蓉天然去雕飾逸興横素襟無時不招尋朱門擁
虎士列㦸何森森翦鑿竹石開縈流漲清深登樓坐水
閣吐論多英音片詞貴白璧一諾輕黄金謂我不愧君
青鳥同丹心五色雲間鵲飛鳴天上來傳聞赦書至却
放夜郎回煖氣變寒谷炎烟生死灰君登鳯池去忽棄
賈生才桀犬尚吠堯匈奴笑千秋中夜四五歎常為大

國憂旌斾夾兩山黄河當中流連雞不得進飲馬空夷
猶安得羿善射一箭落旄頭

　　杜甫

　　(劉須溪云子美大篇江河神怪不測雖太白退之天才罕及矣)

　　自京赴奉先縣詠懐凡五十韻

　　杜陵有布衣老大意轉拙許身一何愚竊比稷與契(東坡
志林云子美自許稷與契人未必許也然其詩云舜舉十六相身尊道何髙秦時用商鞅法令如牛毛此自是
稷契軰人口中語也)居然成濩落白首甘契濶葢棺事則已此志

常覬豁窮年憂黎元歎息腸内熱(西清詩話云孟子七篇論君與民者居半
余觀少陵窮年憂黎元等語其仁心廣大異夫求宂之螻蟻軰真得孟子之所存矣東坡問畢仲游云少陵何
如人答云似司馬遷但能名其詩耳余謂少陵似孟子葢原其心者也)取笑同學翁浩歌
彌激烈非無江海志瀟灑送日月生逢堯舜君不忍便
永訣當今廊廟具搆厦豈云缺葵藿傾太陽物性固莫
奪顧惟螻蟻軰但自求其穴胡為慕大鯨輙擬偃溟渤
以兹悟生理獨耻事干謁兀兀遂至今忍為塵埃没終
愧巢與由未能易其莭沉飲聊自遣放歌頗愁絶嵗暮

百草零疾風髙崗裂天衢隂崢嶸客子中夜發霜嚴衣
帶斷指直不得結淩晨過驪山御榻在嵽嵲蚩尤塞寒
空蹴踏崖谷滑瑶池氣鬱律羽林相摩戞君臣留歡娯
樂動殷膠葛賜浴皆長纓與燕非短褐彤庭所分帛本
自寒女出鞭撻其夫家聚歛貢城闕聖人筐篚恩實欲
邦國活臣如忽至理君豈棄此物多士盈朝廷仁者宜
戰慄况聞内金盤盡在衛霍室中堂舞神仙烟霧濛玉
質煖客貂䑕裘悲管逐清瑟勸客駞蹄羮霜橙壓香橘

(劉云風雅雜見)朱門酒肉臭路有凍死骨榮枯咫尺異惆悵難
再述北轅就涇渭官渡又改轍羣水從西下極目髙崪
兀疑是崆峒來恐觸天柱折河梁幸未坼支撑聲窸窣
行旅相攀援川廣不可越老妻旣異縣十口隔風雪誰
能乆不顧庶徃共飢渇入門聞號咷㓜子飢已卒吾寕
捨一哀里巷亦嗚咽所愧為人父無食致夭折豈知秋
未登貧窶有倉卒生常免租稅名不𨽻征伐撫跡猶酸
辛平人固騷屑黙思失業徒因念逺戍卒憂端齊終南

傾洞不可掇

　　北征(至徳二載公自鳯翔還鄜州此詩述在路及到家之事當是本年九月作)

　　皇帝二載秋閨八月初吉杜子將北征蒼茫問家室維
時多艱虞朝野少暇日顧慙恩私被詔許歸蓬蓽拜辭
詣闕下怵惕乆未出雖乏諌諍姿恐君有遺失君誠中
興主經緯固密勿東胡反未已臣甫憤所切揮涕戀行
在道途猶恍惚乾坤含瘡痍憂虞何時畢靡靡踰阡陌
人烟眇蕭瑟所遇多被傷呻吟更流血回首鳯翔縣旌

旗晚明滅前登寒山重屢得飲馬窟邠郊入地底涇水
中蕩潏猛虎立我前蒼崖吼時裂菊垂今秋花石戴古
車轍青雲動髙興幽事亦可恱山菓多𤨏細羅生雜橡
栗或紅如丹砂或黒如㸃漆雨露之所濡甘苦齊結實
(劉云長篇自然不可無此又云愁緒中得從容風刺如此語乃大篇興致)緬思桃源内益歎
身世拙坡陀望鄜畤谷巖互出没我行已水濵我僕猶
木末鴟鳥鳴黄桑野䑕拱亂穴夜深經戰埸寒月照白
骨潼闗百萬師徃者㪚何卒遂令半秦民殘害為異物

况我墮胡塵及歸盡華髪經年至茅屋妻子衣百結慟
哭松聲迴悲泉共幽咽平生所嬌兒顔色白勝雪見爺背
面啼垢膩脚不襪牀前兩小女補綻纔過膝海圖坼波
濤舊繡移曲折天呉及紫鳯顛倒在短褐老夫情懐惡
嘔泄臥數日那無囊中帛救汝寒凛慄粉黛亦觧包衾
裯稍羅列瘦妻面復光癡女頭自櫛學母無不為曉粧
隨手抹移時施朱鈆狼籍畵眉濶生還對童稚似欲忘
飢渴問事競挽鬚誰能即嗔喝翻思在賊愁甘受雜亂

聒新歸且慰意生理焉得說(劉云北征精神全得一叚畫意他人窘態有甚不能
自言又羞置勿道)至尊尚䝉塵幾日休練卒仰看天色改旁覺
妖氛豁隂風西北來慘澹隨回紇其王願助順其俗喜
馳突送兵五千人驅馬一萬匹此軰少為貴四方服勇
决所用皆鷹騰破敵過箭疾聖心頗虛佇時議氣欲奪
伊洛指掌收西京不足㧞官軍請深入蓄銳伺俱發此
舉開青徐旋瞻畧恒碣昊天積霜露正氣有肅殺禍轉
亡胡嵗勢成擒胡月胡命其能乆皇綱未宜絶憶昨狼

狽初事與古先别姦臣競菹醢同惡隨蕩析不聞夏殷
衰中自誅褒妲周漢獲再興宣光果明哲桓桓陳將軍
仗鉞奮忠烈微爾人盡非於今國猶活凄凉大同殿寂
寞白獸闥都人望翠華佳氣向金闕園陵固有神灑掃
數不輟(劉云數音朔謂毎有喪亂終必反正)煌煌太宗業樹立甚宏逹(石林
詩話云長篇最難晉魏以前詩無過十韻者葢常人以意逆志初不以叙事傾倒為工至杜子美北征述懐諸
篇窮極筆力如太史公紀傳此古今之絶唱也　東坡曰北征詩識君臣大體忠義之氣與秋色爭髙可貴也
　須溪詩眼云孫莘老常謂老杜北征詩勝退之南山詩王平甫以謂南山勝北征終不能相服時山谷尚少

乃曰若論工巧則杜北征不及南山若書一代之事與國風雅頌相為表裏則北征不可無而南山雖不作未
害也二公論遂定)

　　韓愈

　　南山詩(按長安志終南山在萬年縣南五十里漢書太一山又為終南山東方朔曰
終南山天下之大袓也其山多玉石金銀銅鐵豫章檀柘異物不可勝原此百工取給萬姓所
仰是也　元和初公自江陵法曹召為國子博士賦此詩凡百有一韻　洪駒父曰此詩似上
林子虛才力小者不可到也)

　　吾聞京城南兹維羣山囿東西兩際海巨細難悉究山

經及地志茫昧非受授團辭試提挈挂一念萬漏欲休
諒不能麤序所經覯嘗昇崇丘望戢戢見相凑晴明出
稜角縷脉碎分繡蒸嵐相&KR1043;洞表裏忽通透無風自飄
簸融液煦柔茂横雲時平凝㸃㸃露數岫天宇横脩眉
濃綠畫新就孤撑有巉絶海浴褰鵬噣(音晝自此已上纔序南山大㮣)
春陽潜沮洳濯濯深吐秀巖巒雖嵂崒輭弱類含酎夏
炎百木盛䕃鬱増埋覆神靈日歊戲雲氣爭結構秋霜
喜刻鑠磔卓立癯瘦參差相疉重剛耿陵宇宙冬行雖

幽墨氷雪工琢鏤新曦照危峨億丈恒髙袤明昬無停態
頃刻異狀候(已上序四時變態)西南雄太白突起莫間簉(簉者椊也
齊也罹也初救切)藩都配徳運分宅占丁戊(丁戊亦謂西南)逍遥越地
位詆訐䧟乾竇(逍遥谷名地亦作坤言太白非特占西南坤位又侵及東北乾位故云䧟乾竇)
空虛寒競競風氣較搜潄朱維方燒日隂霞縱騰糅(交救
切雜糅也)昆明隂池北去覿偶晴晝緜聨窮俯視倒側困清
漚微瀾動水面踊躍躁猱狖驚呼惜破碎仰喜呀不仆
(仆倒也音敷救又四候切已上言南山方隅連亘之所)前尋經杜墅(即杜陵也)坌蔽畢

原陋(坌塵也畢原周文武葬處)﨑嶇上軒昻始得觀覽富行行將遂
窮嶺陸煩互走(音奏)勃然思拆裂擁掩難恕宥巨靈與夸
娥(河神巨靈以手擘山列子夸娥氏負二山)逺賈期必售還疑造物意固護
蓄積祐力雖能排幹雷電勞呵詬攀緣脫手足蹭蹬扺
積甃茫然試矯首堛塞生怐愗(宼茂二音愁然貌)威容喪蕭爽
近新迷逺舊拘官計日月欲進不可又因緣窮其湫(南山
有炭谷湫)凝湛閉隂獸魚蝦可俯掇神物安敢寇林柯有脫
葉欲墮鳥驚救(其湫神靈葉落恐汙湫水鳥即銜去)爭銜彎環飛投棄急

哺鷇(音宼)旋歸道回睨逺枿壯復奏吁嗟信竒怪峙質能
化貿前年遭譴謫探厯得邂逅初從藍田入(貞元十九年十二月
公自監察御史謫出為連州陽山令巳下言其遇藍田縣所經厯見也)顧盼勞頸脰時天
晦大雪淚目苦朦瞀峻塗拖長氷直下若懸溜褰衣歩
摧馬顛蹶退且復蒼黄忘遐晞所矚纔左右杉篁咤蒲
蘇杲耀攢介胄專心憶平道脫險逾避臭(吕氏春秋曰人有大臭者
其兄弟皆無能與居者)昨來逢清霽宿願欣所副崢嶸躋冡頂倐
閃雜鼯鼬前低劃開濶瀾漫堆衆皺(一作鮍石蟇也)或連若相

惡或向若相祐或亂若抽笋或嵲若炷炙(音疚)或錯若繪畫
或繚若篆籀或羅若星離或蓊若雪逗或浮若波濤或碎
若鋤耨或如賁育倫暏勝勇前購先强勢已出後鈍嗔
䛠譳(不能言貌)或如帝王尊叢集朝賤㓜雖親不䙝狎雖逺
不悖謬或如臨食案肴核分飣餖又如遊九原墳墓包
槨柩或纍若盆甖或掲若登豆或覆若瀑鼈或頺若寢
獸或蜿若藏龍或翼若搏鷲或齊若朋友或差若先後
或迸若流落或頺若宿留或戾若仇讐或密若㛰媾或

儼若峨冠或翻若舞袖或屹若戰陣或圍若蒐狩或靡
然東注或偃然北首或如火熺烟或若氣饙餾或行而不
輟或遺而不收或斜而不倚或弛而不彀或赤若秃鬝
或燻若柴槱或如龜拆兆或若卦分繇(音宙)或前横若剝
或後斷若姤延延離又屬夬夬叛還遘喁喁魚闖萍落
落月經宿誾誾樹墻垣巘巘架庫廐參參削劍㦸煥煥
銜瑩琇敷敷花破萼闟闟屋摧霤悠悠舒而安兀兀狂
以狃超超出猶奔蠢蠢駭不懋(已上序其厯見之狀)大哉立天地

經紀肖營腠(象營衛腠理也)厥初孰開張僶俛誰勸侑創兹朴
而巧戮力忍勞疚得非施斧斤無乃假咀呪鴻荒意無
傳功大莫酬僦嘗聞於祠官苾芬降歆嗅斐然作歌詩
惟用贊報酭(音义言作歌詩以贊報酭之典酭亦報也韓仲韶云是詩始總序其四時之變次叙
南山連亘之所止其末則叙其經厯之所見者焉)












　　唐詩品彚巻二十四

