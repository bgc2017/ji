







　　欽定四庫全書

　　唐詩品彚巻二十九

　　明　高棅　編

　　七言古詩五

　　名家(上)

　　高適

　　行路難二首

　　長安少年不少錢能騎駿馬鳴金鞭五侯相逢大道邊

羙人絃管争留連黄金如斗不敢惜片言如山莫棄捐
安知憔悴讀書者暮宿靈臺私自憐

　　君不見富家翁舊時貧賤誰比數一朝金多結豪貴百
事勝人徤如虎子孫成行滿眼前妻能管絃妾能舞自
矜一身忽如此却笑傍人獨愁苦東陵少年安所如席
門窮巷出無車有才不肯學干謁何用年年空讀書

　　邯鄲少年行

　　邯鄲城南遊俠子自矜生長邯鄲裏千場縱博家仍富

幾處報讐身不死宅中歌笑日紛紛門外車馬如雲屯
未知肝膽向誰是令人却憶平原居(殷云余所最深愛者)君不見
今日交態薄黄金用盡還踈索以兹感歎辭舊遊更於
時事無所求且與少年飲羙酒往來射獵西山頭

　　古大梁行

　　古城莽蒼饒荆榛驅馬荒城愁殺人魏王宫觀盡禾黍
信陵賔客隨灰塵憶昨雄都舊朝市軒車照耀歌鐘起
軍容帶甲三十萬國歩連營五千里全盛須㬰那可論

高臺曲池無復存遺墟但見狐狸迹古地空餘草木根
暮天揺落傷懐抱撫劍悲歌對秋草俠客猶傳朱亥名
行人尚識夷門道白璧黄金萬戸侯寳刀駿馬填山丘
年代凄凉不可問往來惟見水東流

　　燕歌行

　　開元二十六年客有從元戎出塞而還者作燕歌
行以示適感征戍之事因而和焉

　　漢家煙塵在東北漢將辭家破殘賊男兒本自重横行

天子非常賜顔色摐金伐鼓下榆闗旌斾逶迤碣石間
校尉羽書飛瀚海單于獵火照狼山山川蕭條極邊土
胡騎憑陵雜風雨戰士軍前半死生羙人帳下猶歌舞
大漠窮秋塞草腓孤城落日鬭兵稀身當恩遇常輕敵
力盡闗山未觧圍鐡衣逺戍辛勤久玉筯應啼别離後
少婦城南欲斷膓征人薊北空回首邊庭飄颻那可度
絶域蒼茫無所有殺氣三時作陣雲寒聲一夜傳刁斗
相看白刅雪紛紛死節從來豈顧勲君不見沙塲征戰

苦至今猶憶李將軍(殷云甚有竒句)

　　漁父歌

　　曲岸深潭一山叟駐眼看鈎不移手世人欲得知姓名
良久問他不開口笋皮笠子荷葉衣心無所營守釣磯
料得孤舟無定止日暮持竿何處歸

　　九月九日酬顔少府

　　簷前白日應可惜籬上黄花為誰有行子迎霜未授衣
主人得錢始沽酒蘇秦憔悴人多厭蔡澤棲遲世看醜

縱使登高只斷膓不如獨坐空搔首

　　送别

　　昨夜離心正鬱陶三更白露西風高螢飛木落何淅瀝
此時夢見西歸客曙鐘寥亮三四聲東鄰嘶馬使人驚
攬衣出戸一相送惟見歸雲縱復横

　　别李景參

　　離心忽悵然䇿馬對秋天孟諸薄暮凉風起歸客相逢
度睢水昨時擕手已十年今日分途各千里歲物蕭條

滿路岐此行浩蕩令人悲家貧羡爾有微禄欲往從之
何所之

　　送田少府貶蒼梧

　　沈吟對遷客惆悵西南天昔為一官未得意今向萬里
令人憐念兹斗酒成睽間停舟歎君日將晏逺樹應連
北地春行人却羡南歸雁丈夫窮逹未可知看君不合
長數竒江山到處堪乗興楊柳青青那足悲

　　崔司録宅宴大理李卿


　　多雨殊未已秋雲更沈沈洛陽故人初觧印山東小吏
來相尋上卿才大名不朽早求至尊暮求友豁逹常推
海内賢殷勤但酌樽中酒飲醉欲言歸剡溪門前駟馬
光照衣路傍觀者徒唧唧我公不以為是非

　　贈别晉三處士

　　有人家住清河源渡河問我遊梁園手持道經注已畢
心知内篇口不言盧門十年見秋草此心惆悵誰能道
知己從來不易知慕君為人與君好别時九月桑葉踈

出門千里無行車愛君且欲君先逹今上求賢早上書

　　賦得還山吟送沈四山人

　　還山吟天高日暮寒山深送君還山識君心人生老大
須恣意看君觧作一生事山間偃仰無不至石泉淙淙
若風雨桂花松子常滿地賣藥囊中應有錢還山服藥
又長年白雲勸盡杯中物明月相隨何處眠眠時憶問
醒時事夢魂可以相周旋

　　送蔡山人


　　東山布衣明古今自言獨未逢知音識者閲見一生事
到處豁然千里心看書學劍長辛苦近日方思謁明主
斗酒相留醉復醒悲歌數年淚如雨丈夫遭遇不可知
買臣主父皆如斯我今蹭蹬無所似看爾崩騰何可為

　　人日寄杜二拾遺

　　人日題詩寄草堂遥憐故人思故鄉桞條弄色不忍見
梅花滿枝空斷膓身在南蕃無所預心懐百憂復千慮
今年人日空相憶明年人日知何處一卧東山三十春

豈知書劍老風塵龍鐘還忝二千石愧爾東西南北人

　　寄宿田家

　　田家老翁住東陂説道平生隠在兹髪白未曾記日月
山青毎到識春時門前種桞深成巷墅谷流泉添入池
牛壯日耕十畆地人閒常掃一茆茨客來滿酌清樽酒
感興平吟才子詩巖際窟中藏鼹䑕潭邊竹裏隠鸕鷀
村墟日落行人少醉後無心怯路岐今夜只應還寄宿
明朝拂曙與君辭


　　封丘縣

　　我本漁樵孟諸野一生自是悠悠者乍可狂歌草澤中
寧堪作吏風塵下秪言小邑無所為公門百事皆有期
拜迎官長心欲碎鞭撻黎庻令人悲悲來向家問妻子
舉家盡笑今如此生事應須南畆田世情付與東流水
夢想舊山安在哉為銜君命日遲廻乃知梅福徒為爾
轉憶陶濳歸去來

　　别韋㕘軍


　　二十解書劍西遊長安城舉頭望君門屈指取公卿國
風冲融邁三五朝廷禮樂彌寰宇白璧皆言賜近臣布
衣不得干明主歸來洛陽無負郭東過梁宋非吾土兎
苑為農歲不登雁池垂釣心長苦世人向我同衆人唯
君於我最相親且喜百年見交態未嘗一日辭家貧彈
棋擊筑白日晚縱酒高歌楊桞春歡娛未盡分散去使
我惆悵驚心神丈夫不作兒女别臨岐涕淚沾衣巾

　　送琿將軍出塞


　　將軍族貴兵且强漢家巳是渾邪王子孫相承在朝野
至今部曲燕支下控弦盡用隂山兒登陣長騎大宛馬
銀鞍玉勒繡蝥弧毎逐嫖姚破骨都李廣從來先將士
衛青未肯學孫吳傳有沙塲千萬騎昨日邊庭羽書至
城頭畫角三四聲匣裏寳刀晝夜鳴意氣能甘萬里去
辛勤動作一年行黄雲白草無前後朝建旌旗夕刁斗
塞下應多俠少年闗西不見春楊桞從軍借問所從誰
擊劍酣歌當此時逺别無輕繞朝䇿平戎早寄仲宣詩


　　岑參

　　蜀葵花歌

　　昨日一花開今日一花開今日花正好昨日花巳老人
生不得恒少年莫惜牀頭沽酒錢請君有錢向酒家君
不見蜀葵花

　　登古鄴城

　　下馬登鄴城城空復何見東風吹野火暮入飛雲殿城
隅南對望陵臺漳水東流不復回武帝宫中人去盡年

年春色為誰來

　　贈酒泉韓太守

　　太守有能政遥聞如古人俸錢盡供客家計常清貧酒
泉西望玉闗道千年萬磧皆白草辭君走馬歸長安憶
君倐忽令人老

　　韋員外家花樹歌

　　今年花似去年好去年人到今年老始知人老不如花
可惜落花君莫掃君家兄弟不可當列卿御史尚書郎

朝回花底恒會客花撲玉缸春酒香

　　題匡城周少府㕔壁

　　婦姑城南風雨秋婦姑城中人獨愁愁雲遮却望鄉處
數日不上西南樓故人薄暮公事閒玉壺羙酒琥珀盤
潁陽秋草今黄盡醉卧君家猶未還

　　偃師東與韓尊同訪景雲暉上人即事

　　山隂老僧觧楞伽潁陽歸客逺相過煙深草濕昨夜雨
雨後秋風度漕河空山終日塵事少平郊逺見行人小

尚書磧上黄昬鐘别駕渡頭一歸鳥

　　邯鄲客舍歌

　　客從長安來驅馬邯鄲道傷心叢臺下一旦生蔓草客
舍門臨漳水邊垂楊下繫釣魚船邯鄲女兒夜沽酒對
客挑燈誇數錢酩酊醉時日正午一曲狂歌壚上眠

　　漁父

　　扁舟滄浪叟心與滄浪清不自道鄉里無人知姓名朝
從灘上飯暮向蘆中宿歌竟還復歌手持一竿竹竿頭

釣絲長丈餘鼓栧乗流無定居世人那得識深意此翁
取適非取魚

　　送宇文南金放後歸太原寓居因呈大原郝主
簿

　　歸去不得意北京闗路賖却投晉山老愁見汾隂花翻
作灞陵客憐君丞相家夜眠旅舍雨曉醉春城鴉送君
繫馬青門口胡姬壚頭勸君酒為問太原賢主人春來
更有新詩否


　　喜韓尊相過

　　三月灞陵春巳老故人相逢耐醉倒甕頭春酒黄花脂
禄米只充酤酒資長安城中足年少獨共韓侯開口笑
桃花㸃地紅斑斑有酒留君且莫還與君兄弟日擕手
世上虚名好是閒

　　梁州館中與諸判官夜集

　　彎彎月出挂城頭城頭月出照梁州梁州七里十萬家
胡人半觧彈琵琶琵琶一曲膓堪斷風瀟瀟兮夜漫漫

河西幕中多故人故人别來三五春花門樓前見秋草
豈能貧賤相看老一生大笑能幾回斗酒相逢須醉倒

　　臨河客舍呈狄明府兄留題縣南樓

　　黎陽城南雪正飛黎陽渡頭人未歸河邊酒家堪寄宿
主人小女能縫衣故人高卧黎陽縣一别三年不相見
邑中雨雪偏着時隔河東郡人遥羡鄴都唯見古時丘
漳水還如舊日流城上望鄉應不見朝來好是懶登樓

　　燉煌太守後亭歌


　　燉煌太守才且賢郡中無事高枕眠太守到來山出泉
黄沙磧裏人種田燉煌耆舊鬢皤然願留太守更五年
城頭月出星滿天曲房置酒張錦筵羙人紅糚色正鮮
側垂高髻挿金鈿醉坐藏鈎紅燭前不知鈎在若箇邊
為君手把珊瑚鞭射得半叚黄金錢此中樂事亦巳偏

　　秦箏歌送外甥蕭正歸京

　　汝不聞秦箏聲最苦五色纒絃十三柱怨調慢聲如欲
語一曲未終日移午紅亭水木不知暑忽彈黄鐘和白

紵清風颯來雲不去聞之酒醒淚如雨汝歸秦兮彈秦
聲秦聲悲兮聊送汝

　　胡笳歌送顔真卿使赴河隴

　　君不聞胡笳聲最悲紫髯緑眼胡人吹吹之一曲猶未
了愁殺樓蘭征戍兒凉秋八月蕭闗道北風吹斷天山
草崑崙山南月欲斜胡人向月吹胡笳胡笳怨兮將送
君秦山遥望隴山雲邊城夜夜多愁夢向月胡笳誰喜
聞


　　西亭子送李司馬

　　高高亭子郡城西直上千尺與雲齊盤崖縁壁試攀躋
羣山向下飛鳥低使君五馬天半嘶絲繩玉壺為君提
坐來一望無端倪紅花緑栁鶯亂啼千家萬井連回谿
酒行未醉聞暮雞㸃筆操紙為君題為君題惜觧擕草
萋萋没馬蹄

　　函谷闗歌送劉評事使闗西

　　君不見函谷闗崩城毁壁至今在樹根草蔓遮古道空

谷千年長不改寂寞無人空舊山聖朝無事不須闗白
馬公孫何處去青牛老人更不還蒼苔白骨空滿地月
與古時長相似野花不省見行人山鳥何曾識闗吏故
人方乗使者車吾知郭丹却不如請君時憶闗外客行
到闗西多致書

　　天山雪歌送蕭治歸京

　　天山雪雲常不開千峰萬嶺雪崔嵬北風夜巻赤亭口
一夜天山雪更厚能兼漢月照銀山復逐胡風過鐡闗

交河城邊鳥飛絶輪臺路上馬蹄滑晻靄寒氛萬里凝
䦨干隂崖千丈冰將軍狐裘卧不煖都䕶寳刀凍欲斷
正是天山雪下時送君走馬歸京師雪中何以贈君别
唯有青青松樹枝

　　走馬川行奉送封大夫出師西征

　　君不見走馬川行雪海邊平沙莽莽黄入天輪臺九月
風夜吼一川碎石大如斗隨風滿地石亂走匈奴草黄
馬正肥金山西見煙塵飛漢家大將西出師將軍金甲

夜不脱半夜軍行戈相撥風頭如刀面如割馬毛帶雪
汗氣蒸五花連錢旋作冰幕中草檄硯水凝虜騎聞之
應膽懾料知短兵不敢接軍師西門佇獻㨗

　　輪臺歌奉送封大夫出師西征

　　輪臺城頭夜吹角輪臺城北旄頭落羽書昨夜過渠黎
單于已在金山西戍樓西望煙塵黒漢兵屯在輪臺北
上將擁旄西出征平明吹笛大軍行四邊伐鼓雪海湧
三軍大呼隂山動虜塞兵氣連雲屯戰塲白骨纒草根

劍河風急雲片濶沙口石凍馬蹄脱亞相勤王甘苦辛
誓將報主静邊塵古來青史誰不見今見功名勝古人

　　白雲歌送武判官歸

　　北風巻地白草折胡天八月即飛雪忽如一夜春風來
千樹萬樹梨花開散入珠簾濕羅幕狐裘不煖錦衾薄
將軍角弓不得控都䕶鐡衣難冷着瀚海䦨干百丈冰
愁雲慘淡萬里凝中軍置酒飲歸客胡琴琵琶與羌笛
紛紛暮雪下轅門風掣紅旗凍不翻輪臺東門送君去

去時雪滿天山路山廻路轉不見君雪上空留馬行處

　　青門歌送東臺張判官

　　青門金鎻平旦開城頭日出使車回青門栁枝正堪折
路傍一日幾人别東出青門路不窮驛樓宫樹灞陵東
花撲征衣看似繡雲隨去馬色疑驄胡姬酒壚日未午
絲繩玉缸酒如乳灞頭落花没馬蹄昨夜微雨花成泥
黄鸝翅濕飛屢低闗東尺書醉懶題須臾望君不可見
揚鞭飛鞚疾如箭借問使乎何時來莫作東飛伯勞西

飛燕

　　梁園歌送河南王説判官

　　君不見梁孝王脩竹園頺墻隠轔勢仍存嬌娥曼臉成
草蔓羅帷珠簾空竹根大梁一旦人代改秋月春風不
相待池中幾度雁新來洲上千年鶴應在(梁園中有鶴池雁洲)梁
園二月梨花飛却似梁王雪下時當時置酒延枚叟
肯料平臺狐免走萬事翻覆如浮雲昔人空在今人口
單父古來稱宓生秪今為政有吾兄(家兄時宰單父)輶軒若過

梁園道應傍琴臺聞政聲

　　太白胡僧歌(并序)

　　太白中峰絶頂有胡僧不知幾百歲眉長數寸身
不製繒帛衣以草葉恒持楞伽經雲壁逈絶人迹
罕到嘗東峰有鬭虎弱者將死僧杖而觧之西湫
有毒龍久而為患僧器而貯之商山趙叟前年採
茯苓深入太白偶值此僧訪我而説余嘗有獨往
之意聞而悦之乃為歌曰


　　聞有胡僧在太白蘭若去天三百尺一持楞伽入中峰
世人難見但聞鐘牕邊錫杖觧兩虎床下鉢盂藏一龍
草衣不針復不線兩耳垂肩眉覆面此僧年幾那得知
手種青松今十圍心將流水同清淨身與浮雲無是非
商山老人巳曾識願一見之何由得山中有僧人不識
城裏看山空黛色

　　范公叢竹歌(并序)

　　職方郎中兼侍御史范公廼於陜西使院内種竹

新製叢竹歌以見示羙范公之清致雅操遂為歌
以和之

　　世人見竹不觧愛知君種竹庭府内此君託根幸得地
種來幾時聞已大盛夏翛翛叢色寒閒宵摵摵葉聲乾
能清案牘簾下見宜對琴書牕外看為君成隂將蔽日
迸笋穿階踏還出守節偏淩御史霜虚心願比郎官筆
君莫愛南山松樹枝竹色四時也不移寒天草木黄落
盡猶自青青君始知


　　裴將軍宅蘆管歌

　　遼東九月蘆葉斷遼東小兒採蘆管可憐管新清且悲
一曲風飄海頭滿海樹蕭索天雨霜管聲寥亮月蒼蒼
白狼河北堪愁恨𤣥兎城南皆斷腸遼東將軍長安宅
羙人蘆管㑹佳客弄調蕭颼勝洞簫發聲窈窕欺横笛
夜半高堂客未回秪將蘆管送君盃巧能陌上驚楊栁
復向園中誤落梅諸客愛之聽未足高巻珠簾列紅燭
將軍醉舞不肯休更使羙人吹一曲


　　衛節度赤驃馬歌

　　君家赤驃畫不得一團旋風桃花色紅纓紫韁珊瑚鞭
玉鞍錦韉黄金勒請君鞲出看君騎尾長窣地如紅絲
自矜諸馬皆不及却憶百金初買時香街紫陌鳯城内
滿城見者誰不愛揚鞭驟急白汗流弄影行驕碧蹄碎
紫髯胡雛金剪刀平明剪出三騣高櫪上看時獨意氣
衆中牽出偏雄豪騎將獵向南山口城南狐兎不復有
草頭一㸃疾如飛却使蒼鷹翻向後憶昨看君朝未央

鳴珂擁葢滿路香始知邊將真富貴可憐人馬相輝光
男兒稱意得如此駿馬長鳴北風起待君東去掃胡塵
為君一日行千里

　　送魏升卿擢第歸東都因懐魏校書陸渾喬潭

　　井上梧桐雨灞亭巻秋風故人適戰勝匹馬歸山東問
君今年三十幾能使香名滿人耳君不見三峰直上五
千仞見君文章亦如此如君兄弟天下稀雄詞徤筆皆
若飛將軍金印嚲紫綬御史鐡冠重繡衣高生作尉别

來久因君為問平安否魏侯校理復何如前日人來不
得書陸渾山水佳可賞蓬閣閒時日應往自料青雲未
有期誰知白髪偏能長壚頭青絲白玉瓶别時相顧酒
如傾揺鞭舉袂忽不見千樹萬樹空蟬鳴

　　送費子歸武昌

　　漢陽歸客悲秋草旅舍葉飛愁不掃秋來倍憶武昌魚
夢着秪在巴陵道曾隨上將過祁連離家十年常在邊
劍鋒可惜虚用盡馬蹄無事今已穿知君開館恒愛客

樗蒲百金每一擲平生有錢將與人江上故園空四壁
吾觀費子毛骨竒廣眉大口仍赤髭看君失路尚如此
人生貴賤那得知高秋八月歸南楚東門一壺聊出祖
路指鳯凰山北雲衣霑鸚鵡洲邊雨勿歎蹉跎白髪新
應須守道勿羞貧男兒何心戀妻子莫向江村老却人

　　與獨孤漸道别長句兼呈嚴八侍御

　　輪臺客舍春草滿潁陽歸客腸堪斷窮荒絶漠鳥不飛
萬磧千山夢猶懶憐君白馬一書生讀書千巻未成名

五貴侯門脚不到數畆山田身自耕興來浪迹無逺近
及至辭家憶鄉信無事垂鞭信馬頭西南幾欲窮天盡
奉使三年獨未歸邊頭詞客舊來稀借問君來得幾日
到家不覺換春衣高齋清晝巻羅幕紗㡌接䍦慵不着
中酒朝眠日色高彈棋夜半燈花落冰片高堆金錯盤
滿堂凜凜五月寒桂林蒲桃新吐蔓武城㓨蜜未可餐
軍中置酒夜撾鼓錦筵紅燭月未午花門將軍善胡歌
葉河蕃王能漢語知爾園林壓渭濵夫人堂上泣羅裙

魚龍川北磐谿雨鳥䑕山西洮水雲臺中嚴公於我厚
别後新詩滿人口自憐棄置天西頭因君為問相思否















　　唐詩品彚巻二十九

