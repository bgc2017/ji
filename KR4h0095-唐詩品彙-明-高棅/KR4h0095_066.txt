







　　欽定四庫全書

　　唐詩品彚巻六十六

　　明　髙棅　編

　　五言律詩十一

　　接武(中之二)

　　李嘉祐

　　(髙仲武云嘉祐中興髙流與錢郎别為一體往往渉於齊梁綺靡婉麗吳均何遜之敵也)

　　和張舍人中書寓直


　　漢主留才子春城直紫㣲對花閭闔静過竹吏人稀裁
詔催添燭將朝欲更衣玉堂宜嵗久且莫厭彤闈

　　和都官苗員外秋夜寓直對雨簡諸知己

　　多雨南宫夜仙郎寓直時漏長丹鳯闕秋冷白雲司螢
影侵堦亂鴻聲出苑遲蕭條人吏散小謝有新詩

　　留别毘陵諸公

　　久作涔陽令丹墀忽再還凄凉辭澤國離亂到鄉山北
固灘聲滿南徐草色閒知心從此别相憶鬢毛斑


　　送韋邕少府歸鍾山

　　祈門官罷後負笈向桃源萬巻長開帙千峯不閉門綠
楊垂野渡黄鳥傍山村念爾能髙枕丹墀㑹一論

　　送岳州司馬第之任

　　岳陽天水外念爾一帆過野墅人煙逈山城鴈影多有
時巫峽色終日洞庭波丞相今為郡應無勞者歌

　　送上官侍御赴黔中

　　莫向黔中路令人到欲迷水聲巫峽裏山色夜郎西樹

隔朝雲合猿窺曉月啼南方饒翠羽知爾飲清溪

　　至七里灘作

　　遷客投于越臨江涙滿衣獨隨流水去轉覺故人稀萬
木迎秋序千峯駐晚暉行舟猶未已惆悵暮潮歸

　　仲夏江隂官舍寄裴明府

　　萬室邊江次孤城對海安朝霞晴作雨濕氣晚生寒苔
色侵衣桁潮㾗上井欄題詩招茂宰思爾欲辭官

　　奉陪韋潤州過鶴林寺


　　野寺江城近雙旌五馬過禪心超忍辱梵語問多羅松
竹閒僧老雲煙晚日和寒塘歸路轉清磬隔微波

　　嚴維

　　酬劉員外見寄

　　蘇耽佐郡時近出白雲司藥補清羸疾牕吟絶妙詞柳
塘春水漫花塢夕陽遲(歐陽詩話云天容時態融和駘蕩如在目前)欲識懐
君意明朝訪檝師

　　酬王侍御西陵渡見寄


　　前年萬里别昨日一封書郢曲西陵渡秦官使者車柳
塘薫晝日花水溢春渠若不嫌雞黍先令掃弊廬

　　酬普選二上人期相㑹見寄

　　本意宿東林因聴子賤琴遥知大小朗已斷去來心夜
静溪聲近庭寒月色深寧知塵外意定後更成吟

　　送少微上人東南遊

　　舊遊多不見師在翟公門瘴海空山熱雷州白日昏片
心應為法萬里獨無言人盡酧恩去平生未感恩


　　宿法華寺

　　一夕雨沈沈哀猿萬木隂天龍來䕶法長老密看心魚
梵空山静紗燈古殿深無生久已學白髪浪相侵

　　同韓員外宿雲門寺

　　小嶺路雖近仙郎此夕過潭空觀月定澗静見雲多竹
翠煙深鎖松聲雨㸃和萬縁俱不有對境自垂蘿

　　奉和皇甫大夫夏日遊華嚴寺(時大夫昆季同行)

　　初地華嚴㑹王家少長行到官龍節駐禮塔鴈行成蓮

界千峰静梅天一雨清禪庭未可戀聖主寄蒼生

　　九日陪崔郎中北山燕

　　上客南臺至重陽此㑹文菊芳寒露洗杯翠夕陽曛務
簡人同醉溪閒鳥自羣府中官最小唯有孟參軍

　　荆溪館呈丘義興

　　失路荆溪上依仁忽暝投長橋今夜月陽羡古時州野
燒明山郭寒更出縣樓先生能館我無事五湖遊

　　秦系


　　山中贈張正則評事

　　終年常避喧師事五千言流水閒過院春風與閉門(苕溪
云閒逺有味)山容邀上客桂實落華軒莫强教余起微官不
足論

　　吳鞏

　　白雲溪

　　山徑入脩篁深林蔽日光夏雲生嶂逺瀑水引溪長秀
跡逢皆勝清芬坐轉凉且看玉樽夕歸路賞前忘


　　衛葉

　　晚投南村

　　客行逄日暮原野散秋暉南陌人初斷西林鳥盡歸暗
蓬沙上轉寒葉月中飛村落無多在聲聲近𢷬衣

　　崔子向

　　送惟詳律師自越歸義興

　　陽羡諸峯頂何曽異剡山雨晴秋到寺木落夜開闗縫
衲紗燈亮看心杖錫閒西方知有社未得與師還


　　劉方平

　　銅雀妓

　　遺令奉君王顰蛾强一粧嵗移陵樹色恩在舞衣香玉
座生秋氣銅臺下夕陽淚痕沾井幹歌袖為誰長

　　梅花落

　　新嵗芳梅樹繁花四面同春風吹漸落一夜㡬枝空少
婦今如此長城恨不窮莫將遼海雪來比後庭中

　　淮上秋夜


　　旅夢何時盡征途望毎賖晚秋淮水上新月楚人家猿
嘯空山近鴻飛極浦斜明朝南岸去定折桂枝花

　　秋夜汎舟

　　林塘夜汎舟蟲響荻颼颼萬影皆因月千聲各為秋嵗
華空復晚鄉思不堪愁西北浮雲外伊川何庭流

　　竇叔向

　　春日早朝應制

　　紫殿俯千官春松應合懽御爐香燄煖馳道玉聲寒乳

燕翻珠綴祥烏集露盤宫花一萬樹不敢舉頭看

　　賦得秋砧送包大夫

　　斷續長門夜清泠逆旅秋征夫應待信寒女不勝愁帶
月飛城上因風散陌頭離居偏入聴况復送行舟

　　過檐石湖

　　曉發漁門戌晴看檐石湖日銜髙浪出天入四空無咫
尺分洲島纖毫辨舳艫渺然從此去誰念客帆孤

　　貞懿皇后挽歌


　　後庭攀畫柳上陌咽清笳命婦羞蘋葉都人挿柰花夀
宫星月異仙路往來賖縱有迎神術終悲隔絳鈔(洪容齋四
筆云竇氏連珠序云五竇之父叔向當代宗朝善五言詩名冠流輩時屬貞懿皇后山陵上注意哀挽叔向即
時進三章内侍言出傳諸人口有命婦羞蘋葉都人挿柰花禁兵環素帟宫女哭寒雲之句可謂佳倡而畧無
一存者余嘗得故吳良嗣家所杪唐詩僅有叔向六篇皆竒作念其不傳悉錄之即此三篇并哀挽二首及夏
夜表兄宅話舊七言律者是也)

　　韓翃

　　(髙仲武云韓詩匠意近於史興致繁富一篇一詠朝士傳之其比興深於劉員外筋力盛於皇

甫冉也)

　　酬程近秋夜即事見贈

　　長簟迎風早空城澹月華星河秋一鴈砧杵夜千家節
候看應晚心期卧已賖向來吟秀句不覺已鳴鴉

　　送元詵還江東

　　過江秋色在詩興與歸心客路隨楓岸人家掃橘林潮
聲當晝起山翠近南深㡬日華陽洞寒花引獨尋

　　送夀川陳錄事


　　夀陽南渡口斂笏見諸侯片雨楚雲暮千家淮水秋開
簾對芳草送客上春洲請問山中桂王孫㡬度遊

　　送崔遇歸淄青幕府

　　平陵車馬客海上見旌旗舊驛千山下殘花一路時春
衣過水冷暮雨出闗遲莫道青州客迢迢在夢思

　　題蘇許公林亭

　　平津東閣在别是竹林期萬葉秋聲裏千山落照時門
隨深巷静牕過逺鐘遲客舍苔生處依依又賦詩


　　題慈恩寺振上人房

　　披衣聞客至闗鎖此時開鳴磬夕陽盡捲簾秋色來名
香連竹徑清梵出花臺身在心無住他方到㡬回

　　題薦福寺衡陽岳師房

　　春城乞食還髙論此中閒僧臘堦前樹禪心江上山疎
簾看雪捲深户映花闗晚送門人去鐘聲杳靄間

　　華州夜宴庾侍御宅

　　世故他年别心期此夜同千峯孤竹外片雨一更中酒

客逢山簡詩人得謝公自憐驅匹馬拂曙向闗東

　　送趙六司兵歸使幕

　　客路青蕪遍闗城白日低身趨雙節近名共五侯齊逺
水公田上春山郡舍西無因得㩦手東望轉悽悽

　　送李秀才歸江南

　　過淮芳草歇千里又東歸野水吳山出家林越鳥飛荷
香隨去棹梅雨濕行衣無數滄江客如君逹者稀

　　送客遊江南


　　南使孤帆逺東風任意吹楚雲殊不斷江鳥暫相隨月
净鴛鴦水春生荳蔲枝賞稱佳麗地君去莫應知

　　送故人歸魯

　　魯客多歸興居人悵别情雨餘衫袖冷風急馬蹄輕秋
草靈光殿寒雲曲阜城知君拜親後少婦下機迎

　　蔣渙

　　和徐侍郎中書叢篠韻

　　中禁夕沈沈幽篁别作林色連雞樹近影落鳯池深為

重凌霜節能虚應物心年年承雨露長對紫庭隂

　　奚賈

　　尋許山人亭子

　　桃源若逺近漁子棹輕舟川路行難盡人家到漸幽山
禽拂席起溪水入庭流君是何年隐如今成白頭

　　朱放

　　經故賀賔客鏡湖道士觀

　　巳得歸鄉里逍遥一外臣那隨逝水去不待鏡湖春雪

裏登山屐林間漉酒巾空留道士觀誰是學仙人

　　崔峒

　　(髙仲武云崔拾遺文彩炳然意思方雅如清磬度山翠閒雲來竹房又流水聲中視公事寒山
影裏見人家斯亦披沙錬金往往見寳)

　　題崇福寺禪師院

　　僧家竟何事掃地與焚香清磬度山翠閒雲來竹房身
心塵外逺嵗月坐中忘向晚禪堂掩無人空夕陽

　　送真上人歸山


　　得道雲林下年深暫一歸出山逄世亂乞食覺人稀半
偈初傳法中峯又掩扉愛離應不染塵俗自依依

　　送陸明府之旴𣅿

　　陶令之官去離愁惨别魂白煙連海戌紅葉近淮村逺
浪揺山郭平蕪到縣門政成堪吏隐免負府公恩

　　送薛良友往越州謁從叔

　　辭家日已久與子分仍深易得思鄉淚難為送别心孤
雲隨浦口㡬日到山隂遥想蘭亭下清風滿竹林


　　潤州送師弟自江夏往台州

　　逺客乗流去孤帆向夜開春風江上使前日漢陽來别
路猶千里離心重一杯剡溪木未落羡爾過天台

　　登潤州芙蓉樓

　　上古人何在東流水不歸往來潮有信朝暮事成非煙
樹臨沙静雲帆入海稀郡樓多逸興良牧謝𤣥暉

　　楊州選蒙相公賞判雪後呈上

　　自得山公許休畊海上田漸看長史傳欲棄釣魚船窮

巷殷憂日蕪城雨雪天此時瞻相府心事比旌懸

　　李泌

　　禁中送住山人

　　子去非長逺君恩取大還補天留采石縮地入青山獻
夀千秋外來朝數月間莫抛殘藥物竊欲駐童顔

　　包何

　　和苖員外寓直中書

　　朝列稱多士君家有二難貞為臺裏柏芳作省中蘭夜

直分曹間晨趍接武歡毎憐雙闕下鴈序入鴛鸞

　　江上田家

　　近海川原薄人家本自稀黍苖期臘酒霜葉是寒衣市
井誰相識漁樵夜始歸不須騎馬問恐畏狎鷗飛

　　包佶

　　發襄陽後却寄公安人

　　揮涕送廻人將書報所親晚年多病疾中路有風塵王
粲頻徴楚君恩許入秦還同星火去馬上别江春


　　雙山逄信公所居

　　遥禮前朝塔微聞後夜鐘人間第四祖雲裏一雙峯積
雪封苔徑多年亞石松傳心不傳法誰可繼髙踪

　　張繼

　　(髙仲武云員外累代詞伯積習箕𠂻其於為文不雕自飾及爾登第秀發當時詩體清逈有道者風)

　　初出徽安門

　　洛陽天子縣金谷石家鄉草色侵官道花枝出苑墻書
成休逐客賦罷遂為郎貧賤非吾事西遊當自强


　　曉次淮陽

　　微凉風葉下楚俗轉清閒候館臨秋水郊扉掩暮山月
明潮漸滿露濕鴈初還浮客了無定萍流淮海間

　　㑹稽秋晚奉呈于太守

　　寂寂訟庭幽森森㦸户秋山光隐危堞湖色上髙樓禹
穴探書罷天台作賦遊浮雲將越客嵗晚共淹留

　　春夜皇甫冉宅對酒

　　流落時相見悲歡共此情興因樽酒洽愁為故人輕亂

影花侵席斜暉月過城那知横吹笛江外作邊聲

　　杜誦

　　(髙仲武云杜君詩調不失如流水生涯盡浮雲世事空得生人始終之理故編之)

　　哭長孫侍御

　　道為詩書重名因雅頌雄禮闈曽擢桂憲府舊乗驄流
水生涯盡浮雲世事空唯餘舊臺柏蕭颯九原中

　　于良史

　　(髙仲武云侍御詩清雅工於形似如風兼殘雪起河帶斷水流吟之未終皎然在目)


　　冬日野望

　　地際朝陽滿天邊宿霧收風兼殘雪起河帶斷氷流北
闕馳心極南圖尚旅遊登臨思不已何處可銷憂

　　宿藍田山口奉寄沈員外

　　山暝飛羣鳥川長汎四鄰煙歸河畔草月照渡頭人朋
友懐東道鄉闗戀北辰去留無所適岐路獨迷津

　　閒居寄薛華

　　隐几讀黄老閒居耳目清僻居人事少多病道心生雨

洗山木濕鴉鳴池館晴晚來因廢巻行藥至西城

　　張南史

　　富陽南樓望浙江風起

　　南樓渚風起樹杪見滄波稍覺征帆上蕭蕭暮雨多沙
洲殊未極雲水更相和欲問任公子垂綸意若何

　　宣城雪後還望郡中寄孟侍御

　　臘後年華變闗西驛騎遥塞鴻連暮雪江柳動寒條山
水還鄣郡圖書入漢朝髙樓非别處故使百憂消


　　送朱文北遊

　　嵗暮欲為别江湖聊自寛且無人事戀誰謂客行難郢
曲憐公子吳州憶伯鸞蒼蒼逺山際松柏獨宜寒

　　送司空十四遊宋州

　　九拒危城下蕭條送爾歸寒風聞畫角暮雪犯征衣道
里猶成間親朋重與違白雲愁欲斷看入大梁飛

　　奉酬李舍人秋日寓直見寄

　　秋日金華直遥知玉珮清九重門更肅五色詔初成槐

落宫中影鴻髙苑外聲翻從魏闕下江海寄幽情

　　同韓侍御秋朝使院

　　重門啓曙闗一葉報秋還露井桐柯濕風庭鶴翅閒忘
情簪白筆假夢入青山惆悵祗應此難裁語黙間

　　姚係

　　古别離

　　凉風巳嫋嫋露重木蘭枝獨上髙樓望行人逺不知輕
寒入洞户明月滿秋池燕去鴻方至年年是别離


　　野居池上看月

　　悠然雲間月復此照池塘泫露蒼茫濕沈波澹灧光應
門當未曙歌吹滿昭陽逺近徒傷目清輝靄自長

　　顧况

　　洛陽早春

　　何地避春愁終年憶舊遊一家千里外百舌五更頭客
路偏逄雨鄉山不入樓故園桃李月伊水向東流

　　章八元


　　寄都官劉員外

　　舊宅平津邸槐隂接漢宫鳴騶馳道上寒日直廬中白
雪歌偏麗青雲宦早通悠然一縫掖千里限清風

　　鄭常

　　寄邢逸人

　　羡君無外事日與世情違地僻人難到溪深鳥自飛儒
衣荷葉老野飯藥苖肥若問湖邉意而今憶共歸(髙仲武云
有丘園之趣)


　　送頭陀赴廬山寺

　　僧家無住著早晚出東林得道非真相頭陀是苦心持
齋山果熟倚錫野雲深溪事誰相待香花與梵音

　　謫居漢陽白沙口阻雨因題驛亭

　　漢陽無逺近見説過湓城雲雨經春客江山㡬日程終
隨鷗鳥去秪待海潮生前路逄漁父多愁問姓名










　　唐詩品彚巻六十六

