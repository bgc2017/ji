







　　欽定四庫全書

　　唐詩品彚巻七十三

　　明　髙棅　編

　　五言排律三

　　正始(下)

　　李乂

　　奉和幸長安故城未央宫應制

　　鳳輦乘春陌龍山訪故臺北宫纔盡處南斗獨昭回肆

覽飛宸札稱觴引御杯巳觀蓬海變誰厭栢梁災代
挹孫通禮朝稱賈誼才忝儕文雅地先後各時來

　　奉和聖製幸禮部尚書竇希玠宅

　　家住千門側亭臨二水傍貴遊開北第宸眷幸西鄉曳
履迎中谷鳴絲出後堂浦疑觀萬象峰似駐三光草向
瓊筵樂花承繡扆看聖情思舊里畱飲賦雕章

　　奉和幸望春宫送朔方大總管張亶

　　邊郊草具腓河塞有兵機上宰調梅寄元戎細柳威虎

貔東道出鷹隼北庭飛玉匣謀中野金輿下太微投醪
銜酌餞緝衮事征衣勿謂公孫老行聞獻凱歸

　　奉和幸三會寺應制

　　睿徳總無邊神臯擇勝縁二儀齊法駕三㑹禮香筵漢
闕中黄近秦山太白連臺疑觀鳥日池似刻鯨年滿月
臨真鏡秋風入御絃小臣叨下列持管謬窺天

　　夏日都門送司馬員外逸客孫員外佺北征(時相
王為元帥魏大夫元忠為副)


　　日逐滋南冦天威撫北垂析珪行杖節持印且分麾羽
檄雙鳬去兵車駟馬馳虎旗懸氣色龍劍抱雄雌候月
期戡剪經時念别離坐聞關隴外無復引弓兒

　　奉和幸韋嗣立山莊侍宴應制

　　台階好赤松别業對青峰茅室承三顧花源接九重
龍旂縈秀木鳳輦拂踈笻逕狹千官擁溪長萬騎容水
堂開禹膳山閣獻堯鐘皇覽清居逺天文睿奨濃嵓泉
他日夢魚釣往年逢共榮丞相府偏降逸人封


　　鄭愔

　　塞外三首

　　塞外蕭條望征人此路賖邊聲亂朔馬秋引動胡笳遥
障侵歸日長城帶晚霞斷蓬飛古戍連鴈聚寒沙海暗
雲無葉山春雪作花丈夫期報主萬里獨歸家

　　荒壘三秋夕窮郊萬里平海隂凝獨樹日氣下連營戎
斾霜疑重邊裘夜更輕將軍獨轉戰都尉不成名折
柳悲春曲吹笳斷夜聲明年塞使返須築受降城


　　陽鳥南飛夜陰山北地寒漢家征戍客年嵗在樓蘭玉
塞朔風起金河秋月團邊聲入鼓吹霜氣下旌竿海外
歸書斷天涯旅鬢殘子卿猶奉使恒向節旄看

　　同韋舍人早朝

　　瑞闕龍車峻宸庭鳳掖深才良寄天綍趨拜侣朝簮飛
鴈看成影喧車識駐音重軒輕霧入洞户落花侵聞有
題新翰依然想舊林同聲慚卞玉謬此托韋金

　　奉和幸三會寺應制


　　鳥籒遺新閣龍旂訪古臺造書臣頡往觀跡帝羲來
法界山川匝宸心宇宙該梵音隨駐輦天歩接乘杯舊
苑經寒露殘池問刼灰散花將捧日俱喜聖詞開

　　貶降至汝州廣城驛

　　近郊憑汝海遐服指江干尚憶趨朝貴方知失路難曙
宫平樂逺秋澤廣城寒岸葦新花白山梨晚葉丹鄉關
千里暮歳序四時闌函塞雲間别旋門霧裏看夙年追
騄驥暮節仰鵷鸞疲駕勞垂耳騫騰遽矯翰将調梅

鉉實不正李園冠荆玉終無玷隋珠忽已彈曉裝違鞏
洛夕夢在長安北上頻傷阮西征未學潘傾車無共轍
同派有殊瀾去去懐知己何由報一餐

　　崔湜

　　春閨同李員外賦

　　落日啼連夜孤燈坐徹明捲簾雙燕入披幌百花驚隴
上寒應晚閨中織未成管絃愁不記梳洗懶無情去歳
聞西伐今年送北征容顔離别盡流恨滿長城


　　早春邊城懐歸

　　天漠羽書飛長城未解圍山川凌玉障旌節下金微路
向南庭逺書因北鴈稀鄉關揺别思風雪故戎衣歳盡
仍為客春還尚未歸明年征騎返歌舞及芳菲

　　登總持寺閣

　　宿雨清龍界晨暉滿鳳城昇攀重閣迥憑覽四郊明井
邑周秦地山河今古情紆餘二水合寥落五陵平處處
風煙起欣欣草木榮故人不可見冠盖滿東京


　　韋元旦

　　早朝

　　震維方月季宸極衆星尊珮玉朝三陛鳴珂度九門挈
壺分早漏伏檻耀初暾北倚蒼龍闕西臨紫鳳垣詞庭
草欲奏温室樹無言鮮翰空為忝長懷聖主恩

　　徐彦伯

　　送特進李嶠入都祔廟

　　特進三公下台臣百揆先孝圖開寢石祠坐卜牲筵恩

急青綸賜徂裝紫橐懸綢繆金鼎席宴餞玉横川北斗
分征路東山起贈篇樂池歌緑藻梁苑籍紅筌騎轉商
巖日旌揺闕塞煙廟堂須鯁議錦節佇來旋

　　郭内

　　同崔員外温泉即事

　　輦輅移雙闕宸遊整六師天迴紫微坐日轉羽林旗霜
氣寒戈㦸軍容壯武貔弓鳴射鴈處泉煖躍龍時惠化
成觀俗謳謠入賦詩同歡王道盛相與詠雍熈


　　席豫

　　奉和聖製答張說扈從南出雀鼠谷

　　硤路遶河汾晴光拂曙氛笳吟中嶺樹仗入半峰雲頓
覺山原盡平看邑里分早行芳草迥晚憩好風薰嘉頌
推英宰春遊扈聖君共忻承睿渥日月照天文

　　王光庭

　　(疑作裴光庭)

　　奉和聖製答張說扈從南出雀鼠谷


　　省俗恩將遍廵方路稍迴寒隨汾谷盡春逐晉郊來雲
騎傳行漏煙旄引從臺惠風初應律和氣正調梅雅頌
通宸咏天文接曙台灞陵桃李色應待日華開

　　宋璟

　　奉和御製璟與張說源乾曜同日上官命宴都
堂賜詩一首應製

　　丞相邦之重非賢諒不居老臣庸且憊何徳以當諸厚
秩先為忝崇班復此除太常陳禮樂中掖降簮裾聖酒

江河潤仙文象緯舒冒恩懷寵錫陳力省空虚郭隗慙
無駿馮諼愧有魚不知周勃者榮幸定何如

　　奉和聖製送張說巡邊

　　帝道薄存兵王師尚有征是關司馬法爰命總戎行晝
閫崇威信分麾盛寵榮聚觀方結轍出□遂傾城聖酒
江河潤天詞象緯明德風邊地偃聖氣朔雲平宰國摧
良器為軍挹壯聲至和常得體不戰即忘精以智泉寧
竭其徐海自清遲還廟堂坐贈别故人情


　　蒲津迎駕

　　回鑾下蒲阪飛斾指秦京洛上黄雲送關中紫氣迎霞
朝看馬色月曉聴雞鳴防拒連山險長橋壓水平省方
知化洽察俗覺時清天下長無事空餘襟帶名

　　奉和聖製送張說赴朔方軍

　　聖主重兵權分麾屬大賢中軍仍執節丞相復巡邊翕
習戎&KR0724;動張皇廟略宣朝榮承睿禮野餞轉行旃亭障
東縁海沙場北際天春冬見巖雪朝夕候烽煙巳勒封

山記猶聞遣戍篇五營将月合八陣與雲連經畧圖方
逺懷柔道更全歸來畫麟閣後代武功傳

　　趙彦昭

　　奉和幸大薦福寺(寺乃中宗舊宅)

　　瑤地龍飛後金身佛現時千花開國界萬善累皇基北
闕承行幸西園屬住持天衣拂舊石王舍起新祠刹鳳
迎雕輦幡虹駐采旗同沾小雨潤竊仰大風詩

　　奉和幸韋嗣立山莊應制


　　賢族唯題里儒門但署鄉如何表巖洞宸翰發輝光地
在兹山曲家鄰郃水陽六龍駐旌䍐四牡耀旂常北斗
臨台坐東山入廟堂天髙羽翼近主聖股肱良野竹池
亭氣村花澗谷香縱然懷豹隱空愧躡鴛行

　　崔沔

　　奉和聖製同二相巳下羣官樂遊園宴

　　五日酺纔畢千年樂未央復承天所錫終燕國之陽地
勝春逾好思深樂更張落花飛廣坐垂柳拂行觴庶尹

陪三史諸侯具萬方酒酣同抃躍歌舞詠時康

　　胡皓

　　奉和聖製同二相巳下羣官樂遊園宴

　　五酺終宴集二錫又驩娱仙阜崇髙異神州覽眺殊南
山臨皓雪北闕對明珠宰坐鵷鴻滿倡庭駟馬趨綺羅
含草樹絲竹吐郊衢銜杯不能罷歌舞恣唐虞

　　王翰

　　奉和聖製同二相巳下羣官樂遊園宴


　　未極人心暢何知帝道明仍嫌酺宴促復寵樂遊行陸
海披珍藏天河望斗城四關青靄合數處白雲生鼎餗
調元氣歌鐘溢雅聲空慚堯舜日至徳杳難名

　　崔尚

　　奉和聖製同二相已下羣官樂遊園宴

　　春日照長安皇恩寵庶官合錢承罷飲宴帛賜追歡供
帳憑髙列城池入迥寛花催相國醉鳥和樂人彈北闕
雲中見南山樹杪看樂遊宜締賞舞詠惜將䦨


　　王丘

　　奉和聖製答張說扈從南出雀鼠谷

　　襟帶三秦接旂常萬乘過陽源淑氣早隂谷沍寒多花
縟前郊仗霜嚴後殿戈戍雲開晉嶺江鴈入汾河北土
分堯俗南風動舜歌一聞天樂唱共逐萬人和

　　袁暉

　　奉和聖製答張說扈從南出雀鼠谷之作

　　魏國山河險周王警蹕迴九旗雲際出萬騎谷中來石

岸行將盡煙郊望忽開賞矜垂柳拂春畏落花催興逸
橫汾體恩褒作頌才小臣瞻日月延首詠康哉

　　崔翹

　　奉和聖製答張說扈從南出雀鼠谷

　　鳴鑾初幸伐旋盖欲横汾嶺盡千旗出郊平五校分前
林巳暄景後壑尚寒氛風送簫韶曲花迎黼黻文鹽梅
推上宰禮樂統中軍獻賦紆天札飄飄飛白雲

　　張嘉貞


　　奉和聖製答張說扈從南出雀鼠谷

　　天錫我宗盟元戎付夏卿多材兼将相必勇獨横行經
緯稱人傑文章作代英山川看是陣草木想為兵不待
河氷合猶防塞月明有謀當繫醜無戰且綏氓閫外專
三畧雲中冀一平感恩同義激悵别屢魂驚直視前旌
掣遥聞後騎鳴還期方定日復此出郊迎

　　盧從願

　　奉和聖製答張說扈從南出雀鼠谷


　　上將發文昌中軍静朔方占星引旌節擇日拜壇場禮
樂臨軒送威聲出塞揚安邊俟帷幄制勝在巖廊作鼓
將軍氣投醪壯士觴戒途遵六月離贈動三光槐路清
梅暑蘅臯起麥凉時文仰雄伯耀武鎮遐方袵席知無
戰兵戈示不忘佇聞歌枤杜凱入繫名王

　　徐知仁

　　奉和聖製答張說扈從南出雀鼠谷

　　聖徳膺三統皇威被八埏大明均照物小醜未寧邊國

相台衡重元戎廟畧宣紫泥方受命黄石乃推賢問辠
陰山下安人屬國前度關行照月乘障坐消煙北闕紆
黄藻南橋列□筵耀威當夏日殺氣指秋天鞞鼓黿鼉
振旌旗鳥獸懸由來詞翰手今見勒燕然

　　賀知章

　　奉和聖製答張說扈從南出雀鼠谷

　　荒憬盡懷忠梯航巳自通九功雖不戰五月尚持戎遣
戍徴周牒恢邊重漢功撰車命元宰校律取文雄胃出

天弧上謀成帝幄中詔旂分夏物專土錫唐弓帳宿伊
川右鉦傳晉苑東饔人藉蕢實樂土理絲桐岐陌涵
餘雨離川照晚虹恭聞詠方叔千載舞皇風

　　徐安貞

　　奉和聖製早度蒲關

　　仙掌臨秦甸虹橋闢晉關兩都分地險一曲渡河灣路
得津門要時稱古戍閒城花春正發岸柳曙堪攀後
乘猶臨水前旌欲換山長安迴望日宸御六龍還


　　宇文融

　　奉和聖製左丞相說右丞相璟太子少傅乾曜
同日上官命宴都堂賜詩一首

　　申甫生周日宣慈舉舜年何如偶昌運比徳邁前賢寵
護元良密榮瞻端揆遷職優三事老位極百僚先北極
迴宸渥南宫飾御筵飛文瑶札降賜酒玉杯傳謬列台
衡重俱承雨露偏誓將同竭力相與効塵涓

　　韓休


　　奉和御製平胡

　　南牧正紛紛長河起塞氛玉兵徴選士金鉞拜將軍疉
鼓揺邊吹連旌暗朔雲祅星乘夜落吉氣入朝分始見
幽烽警俄看烈火焚功成奏愷樂戰罷策歸勲盛徳陳
清廟神謨屬大君叨榮逢偃羽率舞詠思文

　　裴漼

　　奉和御製平胡

　　𤣥漠聖恩通由來書軌同忽聞窺月滿相聚㓂雲中廟

畧占黄氣神兵出絳宫將軍行逐虜使者亦和戎一舉
轒輼滅再麾沙朔空直将威禁暴非用武為雄飲至明
軍禮疇勲錫武功干戈還載戢文徳在唐風

　　韋述

　　奉和聖製送張說上集賢學士賜燕(得華字)

　　修文中禁啓改字令名加台座徴人傑書坊應國華賦
詩開廣宴賜酒酌流霞雲散明金闕池開照玉沙掖垣
畱宿鳥温樹落餘花謬此天光及銜恩醉日斜


　　源乾曜

　　奉和聖製送張說上集賢學士賜燕(得迎字)

　　盛業光書府微人盡國英司綸賢得相羣俊學為名寵
命垂天錫崇恩發睿情薰風清禁籞文殿述皇明日
霽庭陰出池曛水氣生歡娱此無恨詩酒自相迎

　　韓抗

　　奉和聖製送張說上集賢學士賜燕(得西字)

　　廣庭臨碧沼多士侍金閨英宰文儒叶明君日月齊集

賢光首拜改殿發新題早夏初移律餘花尚拂蹊壺
觴接雲上經術引關西聖徳鴻名逺将陪玉檢泥

　　程行諶

　　奉和聖製送張說上集賢學士賜燕(得迴字)

　　聖主崇文化鏘鏘得盛才相因歸夢立殿以集賢開象
繫微言闡詩書至道該堯樽承帝澤禹膳自天來禮洽
歡逾長風恬暑更迴國朝将舜頌同是一康哉

　　陸堅


　　奉和聖製送張說上集賢學士賜燕(得今字)

　　聖主崇文教層霄降徳音尊賢澤既厚式宴寵逾深
復有䕫龍相良哉簡帝心得人惟邁昔多士諒推今書
殿榮光滿儒門喜氣臨顧惟誠濫次徒此接衣簮

　　蕭嵩

　　奉和聖製送張說上集賢學士賜燕(得登字)

　　帝曰簡才能旌賢在股肱文章體一變禮樂道逾𢎞芸
閣英華入賔門鴛鷺登恩筵過所望聖澤實超恒夏葉

開紅藥餘花發紫藤微臣亦何幸叨此預文明

　　褚琇

　　奉和聖製送張說上集賢學士賜燕(得風字)

　　講習延東觀趨陪盛北宫惟師恢帝則敷教叶天工宣
室恩嘗異金華禮更崇洞門清永日華綬接徽風萐降
堯厨翠橊看舜酒紅文思光萬宇高議待升中

　　武平一

　　奉和幸新豐温泉宫應制


　　秦王登碣石周后襲崑崙何必在遐逺方稱萬㝢尊我
皇順時豫星駕動軒轅雄㦸交馳道清笳度國門迴輿
長樂觀校獵上林園行漏移三象連營總八屯旌揺鸚
鵡谷騎轉鳳凰原絶壁蒼苔古靈泉碧澑温參差開水
殿&KR0772;窱敝巖軒豐邑模猶在驪宫迹尚存煙松銜翠幄
雪逕遶花源侍從推𤣥草文章召武賁深仁浹夷夏大
造溢乾坤謬忝王枚列多慚雨露恩

　　苖晉卿


　　奉和聖製早登太行山中言志

　　金吾戒道清羽騎動天聲砥路方南紀重巖始北征關
樓前望逺河邑下觀平喜氣迴輿合祥風入斾輕祝堯
三老至會禹百神迎月令農先急春蒐禮後行仍親后
土祭更理晉陽兵不以勞車徹空畱八駿名

　　孫逖

　　江行有懷

　　秋水明川路輕舟轉石圻霜多山橘熟寒至浦禽稀飛

席乘風勢迴流蕩日暉晝行疑海若夕夢識江妃野霽
看吳盡天長望洛非不知何嵗月一似暮潮歸

　　登越州城

　　越嶂繞層城登臨萬象清封圻滄海合鄽市碧湖明曉
日漁歌滿芳春棹唱行山風吹美箭田雨潤香粳代閱
英靈盡人閒吏隱并贈言王逸少巳見曲池平

　　送新羅法師還國

　　異域今無外髙僧世所稀苦心窮寂滅宴坐得精微持

鉢何年至傳燈是日歸上卿揮别藻中禁下襌衣海濶
杯還度雲遥錫更飛此行迷處所何以慰䖍祈

　　送趙都護赴安西

　　外域分都護中臺命職方欲傳清廟畧為取劇曹郎巳
珮登壇印猶懷仗奏章百壺開祖餞駟牡結戎裝青海
連西夐黄河帶北涼關山瞻漢月戈劍宿胡霜體國才
先著論兵策復長果持文武術還繼杜當陽

　　立秋日題安昌寺北山亭


　　樓觀倚長霄登攀及霽朝髙如石門頂勝擬赤城標天
路雲虹近人寰氣象遥山圍伯禹廟江落五胥潮徂暑
迎秋薄涼風是日飄菓林惟苦李萍水覆甘蕉覽古嗟
夷漫凌空愛泬寥更聞金刹下鐘梵晚蕭蕭

　　奉和李右相中書壁畫山水

　　廟堂多暇日山水契真情欲寫髙深趣還因藻繪成九
江臨户牖三峽繞簷楹花柳窮年發煙雲逐意生能令
萬里近不覺四時行氣染荀香馥光含樂鏡清詠歌齊

出處圖畫表沖盈自保千年遇何論八載榮

　　和崔司馬登稱心山寺

　　羣府乘休日王城訪道初覺花迎歩履香草籍行車倚
閣觀無際尋山盡太虛巖空迷禹跡海静望秦餘翡翠
巢珠網鵾雞間綺䟽地靈資淨土水若護真如寶樹誰
攀折禪雲自巻舒晴分五湖勢煙合九夷居生滅紛無
象窺臨巳得魚常聞寶刀贈今日奉璚琚

　　𤣥宗皇帝


　　早度蒲關(王荆公百家選以此篇為開卷第一)

　　鐘鼓嚴更曙山河野望通鳴鑾下蒲坂飛斾入秦中地
險關逾壮天平鎮尚雄春來津樹合月落戍樓空馬色
分朝景雞聲逐曉風所希當道泰非復棄繻同(朱子語録云明
皇資禀英邁只看他做詩出來是什麽氣魄如飛盖入秦中多少飄逸便冇帝王氣燄)

　　集賢書院成送張說上集賢學士賜燕

　　廣學開書院崇儒引席珍集賢招衮職論道命台臣禮
樂沿今古文章革舊新獻酬尊俎列賓主位班陳節變

雲初夏時移氣尚春所希光史册千載仰兹辰

　　春晚宴兩相及禮官於麗正殿(探得風字)

　　乾道運無窮恒將人代工隂陽調厯象禮樂報𤣥穹介
胄清荒外衣冠佐域中言談延國輔詞賦引文雄野霽
伊川緑郊明鞏樹紅冕旒多暇景詩酒會春風

　　首夏花萼樓觀羣臣宴寧王山亭迴樓下又申
之以賞樂賦詩

　　今年通閏月入夏展春輝樓下風光晚城隅宴賞歸九

歌揚政要六舞散朝衣天喜時相合人和事不違禮中
推意厚樂處感心微别賞陽臺樂前旬暮雨飛

　　同二相已下羣官樂遊園宴

　　撰日巖廊暇需雲宴樂初萬方朝玉帛千品會簪裾地
入南山近城分北斗餘池塘垂柳暗原野雜花疎帟幙
看逾暗歌鐘聴自虚興闌歸騎轉還奏弼違書

　　南出雀鼠谷答張說

　　雷出應乾象風行順國人川塗猶在晉車馬漸歸秦背

硤關山險横汾鼓吹震草依陽谷變花待北嵓春聞有
鴛鸞客清詞雅調新求音思欲報心跡竟難陳

　　賜崔日知往潞州

　　潞國開新府壺關寵舊林妙旌循吏徳特悅庶氓心禮
樂中朝貴仁明列郡欽揚風非贈扇易俗是張琴藩鎮
謳謡滿行宫雨露深㑹書丞相策先賜潁川金

　　左丞相張説右丞相宋璟太子少傅乾曜同日
上官命宴都堂賜詩一首


　　赤帝収三傑黄軒舉二臣由來丞相重分掌國之均我
有握中璧雙飛席上珍子房推道要仲子訝風神復輟
台衡老將為調䕶人鴛鸞同拜日車騎擁行塵樂聚南
宫宴觴連北斗醇俾予成百揆垂拱門彛倫

　　早登太行山中言志

　　清蹕度河陽凝笳上太行火龍明鳥道鐡騎遶羊腸白
霧埋隂壑丹霞助曉光澗泉含宿凍山木帶餘霜野老
茅為室樵人薜作裳宣風問耆艾敦俗勸耕桑凉徳慚

先哲徽猷慕昔皇不因今展義何以冐垂堂

　　送張說巡邉

　　端拱復垂裳長懐御逺方股肱申教義戈劍静要荒命
將綏邊服雄圖出廟堂三台入武帳八座起文昌瑶胃
匡韓主華宗輔漢王茂先慚博物平子謝文章盡節恢
時佐輸誠禦冦場三軍臨朔野駟馬即戎行鼓吹威夷
狄旌軒溢洛陽雲臺先著美今日更貽芳

　　餞王朘巡邉


　　振武威荒服揚文肅逺墟金壇申將禮玉節受軍符免
胃三方外銜刀萬里餘昔時吳㑹静今日虜庭虚分閫
仍推轂援桴且訓車風揚旌斾逺雨洗甲兵初坐見分
階謐行聞袚䘲除檄來雖挿羽箭去亦飛書舟楫功須
著鹽梅望匪疎不應陳七徳欲使化先敷












　　唐詩品彚巻七十三

