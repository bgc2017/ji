







　　欽定四庫全書

　　唐詩品彚巻十六

　　明　高棅　編

　　五言古詩

　　羽翼(上)

　　崔顥

　　(唐殷璠云顥年少為詩名陷輕薄晚節忽變常調風骨澟然一窺塞垣説盡戎旅可與鮑照並
駕也)


　　古游俠(呈軍中諸將)

　　少年負膽氣好勇復知機仗劍出門去孤城逢合圍殺
人遼水上走馬漁陽歸錯落金鎖甲蒙茸貂鼠衣還家
且行獵弓矢速如飛地迥鷹犬疾草深狐兎肥腰間帶
兩綬轉盼生光輝顧謂今日戰何如隋建威

　　雜詩

　　可憐青銅鏡掛在白玉堂堂中有美女嬌弄明月光羅
袖拂金鵲綵屏點紅粧粧罷含情坐春風桃李香


　　入若耶溪

　　輕舟去何疾己到雲林境起坐魚鳥間動搖山水影巖
中響自答溪裏言彌静事事令人幽停橈向餘景

　　贈輕車

　　悠悠逺行歸經春渉長道幽冀桑始青洛陽蠶欲老憶
昨戎馬地別時心草草烽火從北來邊城閉常早平生
少相遇未得展懷抱今日杯酒間見君交情好

　　遊天竺寺


　　晨登天竺山山殿朝陽曉厓泉争噴薄江岫相縈繞直
上孤頂高平看衆山小南州十二月地煖氷雪少蒼翠
滿寒山藤蘿覆冬沼花龕瀑布側青碧石林杪鳴鐘集
人天施飯聚猿鳥洗意歸清浄澄心悟空了始知世上
人萬物一何擾

　　贈王威古

　　三十羽林將出身常事邊春風吹淺草獵騎何翩翩挿
羽兩相顧鳴弓上新弦射麋入深谷飲馬投荒泉馬上

共傾酒野中聊割鮮相看未及飲雜虜冦幽燕烽火去
不息胡山高際天長驅救東北戰解城亦全報國行赴
難古來皆共然

　　定襄郡獄

　　我在河東時使往定襄里定襄諸小兒争訟紛城市長
老莫敢言太守不能理謗書隠几案文墨相填委牽引
肆中翁追呼田家子我來折此獄師聽(一作五聽)辨疑似小
大必以情未甞施鞭箠是時三月暮遍野農桑起里巷

鳴春鳩田園引流水此鄉多雜俗戎夏殊音㫖顧問邊
塞人勞情曷云已

　　陶翰

　　(殷璠云歴代人詩筆雙美者鮮矣今陶生實謂兼之既多興象復備風骨三百年前方可論其
體裁也)

　　古塞下曲

　　進軍飛狐北窮㓂勢將變日落塵沙昏背河更一戰騂
馬黄金勒彫弓白羽箭射殺左賢王歸奏未央殿欲言

塞下事天子不召見東出咸陽門哀哀淚如霰

　　燕歌行

　　請君留楚調聽我吟燕歌家在遼水頭邊風意氣多出
身為漢將正值戎未和雪中淩天山氷上度交河大小
百餘戰封侯竟蹉跎歸來灞陵下故舊無相過雄劒委
塵匣空門惟雀羅(劉云可感)玉簮還趙姝瑤瑟付齊娥昔日
不為樂時哉今奈何

　　經殺子谷


　　扶蘇秦帝子舉代稱其賢百萬猶在握可争天下權束
身就一劒壯志皆棄捐塞下有遺跡千齡人共傳疎蕪
盡荒草寂歴空寒煙到此盡垂淚非我獨潜然

　　早過臨淮

　　夜來三渚風晨過臨淮島潮中海氣白城上楚雲早鱗
鱗漁浦帆漭漭蘆州草川路日浩蕩惄焉心如擣且言
任倚伏何暇念枯槁范子名屢移蘧公志常抱古人己
云去此理今難道


　　望太華贈盧司倉

　　作吏到西華乃觀三峯壯削成元氣中傑出天漢上如
有飛動色不知青冥狀巨靈安在哉厥跡猶可望方此
顧行旅未由飭仙裝葱朧記星壇明滅數雲障良友隨
真契宿心所微尚敢投歸山吟霞徑一相訪

　　晚出伊闕寄江南裴丞

　　退無宴息資進無當代䇿冉冉時將暮坐為周南客前
登闕塞門永眺伊城陌長川黯己暮千里寒氣白家本

渭水西異日何所適秉志師禽尚微言祖莊易一辭林
壑間共繫風塵役才名忽先進天邑多紛劇豈念嘉遁
時依依偶沮溺

　　宿天竺寺

　　松栢亂巖口山西微徑通天開一峯見宫闕生虚空正
殿倚霞壁千樓標石叢夜來猿鳥静鐘梵寒雲中岑翠
映湖月泉聲亂谿風心超諸境外了與懸解同明發氣
候改起視長崖東湖色濃蕩漾海光漸朣朦葛仙跡尚

在許氏道猶崇獨往古來事幽懷期二公

　　出蕭闗懐古

　　驅馬擊長劒行役至蕭闗悠悠五原上永眺闗河前北
虜三十萬此中常控弦秦城亘宇宙漢帝理旌旃刁斗
鳴不息羽書日夜傳五軍計莫就三䇿議空全大漠横
萬里蕭條絶人煙孤城當瀚海落日照祈連愴然苦寒
奏懐哉式微篇更悲秦樓月夜夜出胡天

　　贈鄭員外


　　驄馬拂繡裳按兵遼水陽西分雁門騎北逐樓煩王聞
道五軍集相邀百戰場風沙暗天起虜陳森已行儒服
揖諸將雄謀呑八荒金門來見謁朱紱生輝光數載侍
御史稍遷尚書郎人生志氣立所貴功業昌何必守章
句終年事蒼黄同時獻賦客尚在東陵傍

　　贈房侍御(時房公在新安)

　　志人固不羇與道常周旋進則天下仰已之能晏然被褐
東府召執簡南臺先雄義每特立犯顔豈圖全謫居東

南逺逸氣吟芳荃適㑹寥廓趣清波更夤縁扁舟入五
湖發纜洞庭前浩蕩臨海曲迢遞濟江篇徴竒忽忘返
遇興將彌年乃悟范生知足明漁父賢郡臨新安渚佳
氣此城偏日夕對層岫雲霞映晴川閒居戀秋色偃卧
含貞堅倚伏自相化行藏亦推遷君其振羽翮嵗晏將
沖天

　　劉眘虛

　　(殷璠曰眘虛詩情幽興逺思苦語奇怱有所得便驚衆作頃東南高唱者數人然聲律宛然無

出其右唯氣骨不逮諸公自永明已還可傑立江表至如松色照空水經聲時有人滄溟千萬
里日夜一孤舟歸夢如春水悠悠遶故鄉駐馬渡江處望鄉待歸舟道由白雲盡春與清溪長
時有落花至逺隨流水香開門向溪路深栁讀書堂幽映每白日清輝照衣裳並方外之言惜
其不永天碎國寶)

　　江南曲

　　美人何蕩漾湖上風日長玉手欲有贈裴徊雙明璫歌
聲隨緑水怨氣起清揚日暮還家望雲波横洞房

　　九日送人


　　海上正搖落客中還別離同舟去未已逺送新相知流
水意何極滿尊徒爾為從來菊花節早已醉東籬

　　寄江滔求孟六遺文

　　南望襄陽路思君情轉親偏知漢水廣應與孟家鄰在
日貪為善昨來聞更貧相如有遺草一為問家人

　　送東林廉上人還廬山(此詩見王昌齡集)

　　石溪流己亂苔徑入漸微日暮東林下山僧還獨歸常
為爐峰意沉與逺公違道性深寂寞世情多是非㑹尋名

山去豈復無清機

　　暮秋楊子江寄孟浩然

　　木葉紛紛下東南日煙霜林山相晚暮天海空青蒼暝
色況復乆秋聲亦何長孤舟兼微月獨夜仍越鄉寒笛
對京口故人在襄陽咏思勞今夕江漢遙相望

　　潯陽陶氏別業

　　陶家習先隠種栁長江邊朝夕潯陽郭白衣來幾年霽
雲明孤嶺秋水澄寒天物象自清曠野荷何綿聯蕭蕭

丘中賞明宰非徒然願守黍稷稅歸耕東山田

　　登廬山峯頂寺

　　孤峯臨萬象秋氣何高清庭際南郡出林端西江明山
門二緇叟振錫聞幽聲心照有無界業懸前後生徒知
真機静尚與愛網幷方首金門路未遑參道情

　　尋東谿還湖中作

　　出山更迴首日暮清谿深東嶺新別處數猿呌空林昔
遊初有跡此路還獨㝷幽興方在往歸懐復為吟雲峯

勞前意湖水成逺心望望已超越坐鳴舟中琴

　　送韓平兼寄郭微

　　上客夜相過小童能沽酒即為臨水處正值雁歸後前
路望鄉山近家見門栁到時春未暮風景自應有余憶
東州人經年別來乆殷勤為傳語日夕念攜手兼問前
寄書書中復達否

　　寄閻防(防時在終南豐徳寺讀書)

　　青㝠南山口君與緇錫鄰深路入古寺亂花隨暮春紛

紛對寂寞往往落衣巾松色照空水經聲時有人晚心
復南望山逺情獨親應以修往業亦惟立此身深林度
空夜煙月資清真莫歎文明日彌年徒隠淪

　　海上詩送薛文學歸海東

　　何處歸且逺送君東悠悠滄溟千萬里日夜一孤舟曠
望絶國所微茫天際愁有時近仙境不定若夢遊或見
青色古孤山百里秋前心方杳渺後路勞夷猶離別惜
吾道風波敬皇休春浮花氣逺思逐海水流日暮驪歌

後永懐空滄洲

　　薛據

　　(殷璠云據為人骨鯁有氣魄其文亦爾自傷不早達因著古興詩云投珠恐見疑抱玉但垂泣
道在君不舉功成歎何及怨憤頗深至如寒風吹長林白日原上没又孟冬時短晷日盡西南
大可謂曠代之佳句)

　　懷哉行

　　明時無廢人廣厦無棄材良工不我顧有用寧自媒(劉云
英氣拂拂)懷䇿望君門歲晏空遲回秦城多車馬日夕飛塵

埃伐鼓千門啓鳴珂雙闕來我聞雷雨施天澤罔不該
何意斯人徒棄之如死灰主好臣必効時禁權不開俗
流實驕矜得志輕草萊(劉云可歎)文王賴多士漢帝資羣才
一言並拜將片善咸居台夫君何不遇為泣黄金臺

　　冬夜寓居寄儲太祝

　　自為洛陽客夫子吾知音愛義能下士時人無此心奈
何離居夜巢鳥飛空林愁坐至月上復聞南隣砧

　　出青門往南山別業


　　舊居在南山夙駕自伊闕榛莽相蔽虧去爾漸超忽散
漫餘雪晴蒼茫季冬月寒風吹長林白日原上没懐抱
曠莫伸相知阻胡越弱年好栖隠錬藥在巖窟及此離
垢紛興來亦因物末路期赤松斯言庶不伐

　　登秦望山

　　南登秦望山極目大海空朝陽半蕩漾晃朗天水紅谿
壑争噴薄江湖遞交通而多漁商客不悟嵗月窮振緡
迎早潮弭棹候長風余本萍泛者乘流任西東茫茫天

際帆棲泊何時同將㝷㑹稽跡從此訪任公

　　古興

　　日中望仙闕軒葢揚飛塵鳴珂初罷朝自言皆近臣光
華滿道路意氣安可親歸來宴高堂廣筵羅八珍僕妾
盡䊵綺歌舞夜達晨四時固相代誰能乆要津已看覆
前車未見易後輪丈夫須兼濟豈能樂一身君今皆得
志肯顧憔悴人

　　初去郡齋書情


　　肅徒辭汝潁懐古獨淒然尚想文王化猶思巢父賢時
移多讒巧大道竟誰傳況見疾風起悠悠旌斾懸征鴻
無返翼歸流不停川己經霜雪下仍驗松栢堅回首望
城邑迢迢間雲煙志士不傷物小人皆自妍感時唯責
己在道非怨天從此適樂土東歸得幾年

　　西陵口觀海

　　長江漫湯湯近海勢彌廣在昔坯渾凝融為百川泱地
形失端倪天色潛滉瀁東南際萬里極目逺無象山影

乍浮沈潮波忽來往孤帆或不見棹歌猶響像日暮長
風起客心空振蕩浦口霞未收潭心月初上林嶼幾邅
迴亭臯時偃仰嵗晏訪蓬瀛真遊非外奬

　　泊震澤口

　　日落草木隂舟徒泊江汜蒼茫萬象開合沓聞風水洄
沿值漁翁噭嘯逢樵子雲開天宇静月明照萬里早雁
湖上飛晨鐘海邊起獨坐嗟逺遊登岸望孤洲零落星
欲盡朣朧氣漸収行藏空自秉智識仍未周伍胥既伏

劒范蠡亦乘流歌竟鼔楫去三江多客愁

　　崔曙

　　(殷璠云曙詩多歎詞要妙情意悲涼送別登樓俱堪下淚)

　　山下晚晴

　　寥寥逺天静谿路何空朦斜光照疎雨秋氣生白虹雲
盡山色暝蕭條西北風故林歸宿處一葉下梧桐

　　潁陽東谿懐古

　　靈谿氛霧歇皎鏡清心顔空色不映水秋聲多在山世

人乆疎曠萬物皆自閒白鷗寒更浴孤雲晴未還昔時
讓王者此地閉𤣥闗無以躡高歩淒涼岑壑間

　　送薛據之宋州

　　無媒嗟失路有道亦乘流客處不堪別異鄉應共愁我
生早孤賤淪落居此州風土至今憶山河皆昔遊一從
文章士兩京春復秋君去問相識幾人今白頭

　　早發交崖山還太室作

　　東林氣微白寒鳥急高翔吾亦自兹去北山歸草堂杪

冬正三五日月遙相望肅肅過潁上朧朧辨少陽川氷
生積雪野火出枯桑獨往路難盡窮隂人易傷傷此無衣
客如何蒙雨霜

　　登水門樓見亡友張真期題望黄河作因以感
興

　　吾友東南美昔聞登此樓人隨川上去書向壁中留嚴
子好貞隠謝公躭逺遊清風初作頌暇日復消憂時與
交友古迹將山川幽已孤蒼生望坐見黄河流流落年

將晚悲涼物己秋天高不可問掩泣赴行舟

　　宿大通和尚塔敬贈如屠黎廣心長孫錡二山
人(英華作宿大和尚塔贈如上人兼呈常孫二山人)

　　支公已寂滅塔影山上古更有真僧來道塲救諸苦一
承微妙法寓宿清浄土身心能自觀色相了無取森森
松映月漠漠雲近戸嶺外飛電明夜來前山雨燃燈見
棲鴿作禮聞信鼓曉霽南軒開秋華浄天宇願言長出
世謝爾及申甫


　　李嶷

　　(殷璠云嶷詩鮮浄有規矩其少年行三首詞雖不多翩翩然逸意在目也)

　　少年行三首

　　十八羽林郎戎衣事漢王臂鷹金殿側挾彈玉輿傍馳
道春風起陪遊出建章

　　侍獵長楊下承恩更射飛塵生馬影滅箭落雁行稀薄
霧隨天下聯翩入鎖闈

　　玉劒膝邊横金盃馬上傾朝遊茂陵道夜宿鳳凰城豪

吏多猜忌毋勞問姓名

　　林園秋夜作

　　林卧避殘暑白雲長在天賞心既如此對酒非徒然月
色徧秋露竹聲兼夜泉涼風懐袖裏兹意與誰傳

　　淮南秋夜呈同僚

　　天浄河漢高夜聞砧杵發清秋忽如此離恨應難歇風
亂池上萍露光竹間月與君共遊處勿作他鄉別

　　綦母潛


　　(殷璠云潛詩屹崪峭蒨善寫方外之情至如松覆山殿冷不可多得又塔影挂清漢鐘聲和白
雲歴代未有荆南分野數百年來獨秀斯人)

　　題招隠寺絢公房

　　開士度人乆空巖花霧深徒知燕坐處不見有為心蘭
若門對壑田家路隔林還言澄法性歸去比黄金

　　宿太平觀

　　夕到玉京寢窅㝠雲漢低魂交仙室蝶曙聽羽人雞滴
瀝花上露清泠松下谿明當訪真隠揮手入無倪


　　春泛若耶

　　幽意無斷絶此去隨所偶晚風吹行舟花落入谿口際
夜轉西壑隔山望南斗潭煙飛溶溶林月低向後生事
且瀰漫願為持竿叟

　　題鶴林寺

　　道門隠形勝向背臨層霄松覆山殿冷花藏谿路遙珊
珊寶旛掛熖熖明燈燒遲日半空谷春風連上潮少憑
水木興暫忝身心調願謝攜手客兹山禪誦饒


　　題棲霞寺

　　南山勢迴合靈境依此住殿轉雲崖隂僧探石泉度龍
蛇争翕習神意皆密䕶萬壑奔道塲羣峯向雙樹天花
飛不着水月白成路今日觀身我歸心復何處

　　王灣

　　(殷璠云灣詞翰早著為天下所稱最者不過一二遊呉中作如搗衣篇云月華照杵空隨妾風
響傳砧不到君所有衆製咸類若斯非張蔡之未見覺顔謝之逺乎)

　　晚夏馬嵬卿叔池亭即事寄京都一二知已


　　忝職畿甸淹濫陪時俊後才輕䇿疲劣勢薄常驅走牽
役勞風塵秉心在巖藪宗賢開別業形勝代希偶竹繞
清渭濵泉流白渠口逡巡期賞㑹揮忽變星斗逮此衆
務閒因而訪幽叟入來殊景物行得洗紛垢林静秋色
多潭深月光厚盛香蓮近折新味𤓰初剖滯拙懷隠淪
書之寄良友

　　奉使登終南山

　　常愛南山遊因而盡原隰數朝至林嶺百仭登嵬岌石

狀馬經窮苔色步縁入物竒春貌改氣逺天香集虚洞
䇿杖鳴低雲拂衣濕倚巖見廬舎入户欣拜揖問姓矜
勤勞示心教澄習玉英時共飯芝草為余拾境絶人不
行潭深鳥空立一乘從此授九轉兼是給辭處若轉飛
憇來惟吐吸開襟超已勝迴路忽而及煙色松上深水
流山下急漸平逢車騎向晚睨城邑峯在野趣繁塵飄
宦情澁辛苦乆為吏榮進何妄執日暮懐此山悠然賦
新什


　　崔國輔

　　(殷璠云國輔詩婉孌清楚深宜諷咏樂府數章古人不及也)

　　雜詩

　　逢着平樂兒論交鞍馬前興酣一斗酒恰用十千錢後
余在闗内作事多迍邅何肯相救援徒聞寶劍篇

　　從軍行

　　塞北胡霜下營州索兵救夜夜偷道行將軍馬亦瘦刀
光照塞月陣色明如晝傳聞賊滿山已共前鋒鬬


　　題豫章館

　　楊栁映春江江南轉佳麗呉門緑波裏越國青山際遊
宦常往來津亭暫臨憩驛前蒼石没浦外湖沙細向晚
宴且乆孤舟冏然逝雲留西北客氣歇東南帝獨有萋
萋心誰知怨芳歲

　　石頭瀨作

　　悵矣秋風時余臨石頭瀨日高見超逺望盡此州内羽
山數點青海岸雜光碎離離樹木少漭漭波潮大日暮

千里帆南飛落天外須臾遂入夜楚色有微靄㝷逺跡
己窮遺榮事多昧一身猶未理安得濟當代且泛朝夕
潮荷衣蕙為帶

　　漂母岸

　　泗水入淮處南邊古岸存秦時有漂母於此飯王孫王
孫初未遇寄食何足論後為淮隂侯誓欲答母恩事跡
遺在此空傷千載魂茫茫水中渚上有一孤墩遙望不
可到蒼蒼烟樹昬幾年崩塚色每日落潮㾗古地多陻

圯時哉不敢言向夕淚沾裳只宿蘆洲村

　　張謂

　　送僧

　　童子學修道誦經求出家手持貝多葉心念優曇花得
度北州近隨縁東路賖一身求清浄百毳納袈裟鐘嶺
更飛錫爐峯期結跏深心大海水廣願恒河沙此去不
堪別彼行安可涯殷勤結香火來世上牛車

　　讀後漢逸人傳二首


　　子陵没已乆讀史思其賢誰謂潁陽人千秋如比肩嘗
聞漢光武曾是曠周旋名位茍無心對君猶可眠東過
富春渚樂此佳山川夜卧松下月朝看江上煙釣時如
有待釣罷應忘筌生事在林壑悠悠經暮年于今七里
灘遺跡尚依然高臺竟寂寞流水空潺湲

　　龎公南郡人家在襄陽里何處偏來往襄陽東陂是誓
將業田種終得保妻子何言二千石乃欲勸吾仕鸛鵲
巢茂林黿鼉穴深水萬物從所欲吾心亦如此不見鹿

門山朝朝白雲起采藥復采樵優游終莫齒

　　同孫構免官後登薊樓

　　昔在五陵時年少心亦壯常矜有奇骨必是封侯相東
走到營州投身事邊將一朝去鄉國十載履亭障部曲
皆武夫功成不相讓猶希虜塵動更取林胡帳去年大
將軍忽負樂生謗北別傷士卒南遷死炎瘴濩落悲無
成行登薊丘上長安三千里日夕西南望寒沙榆塞没
秋水灤河漲䇿馬從此辭雲山保閒放


　　盧象

　　(殷璠云象雅而平素有大體得國士之風曩在校書名充秘閣其曰呉越山最秀新安江更清
盡東南之數郡)

　　家叔徴君東谿草堂二首

　　闗山十餘里青壁森相倚欲識堯時天東谿白雲是雷
聲轉幽壑雲氣香流水澗影生龍蛇巖端翳檉梓大道
終不易君恩曷能已鶴羨無時老龜言攝生理浮年笑
六甲元化潛一指未暇掃雲梯空慙阮家子


　　今朝共遊者得性閒未歸已到仙人家莫驚鷗鳥飛水
深嚴子釣松掛巢父衣雲氣轉幽寂谿流無是非名理
未足羨腥臊詎所希自惟負貞意何歲當食薇

　　贈程秘書

　　客自岐陽來吐音若鳴鳳孤飛畏不偶獨立誰見用忽
從被褐中召入承明宫聖人借顔色言事無不通殷勤
拯黎庶感激論諸公將相猜賈誼圖書歸馬融顧今乆
寂寞一嵗麒麟閣且共歌太平勿嗟名宦薄


　　送綦母潛

　　夫君不得意本自滄海來高足未云騁虛舟空復迴淮
南楓葉落灞岸桃花開出處暫為間浮沈安繫哉如何
天覆物還遣世遺才欲識秦將漢嘗聞王與裴離筵對
寒食別雨乘春雷㑹有辟書至荷衣莫謾裁

　　鄉試後自鞏還田家鄰友見過之作

　　鷄鳴出東邑馬倦登南巒落日見桑柘翳然丘中寒鄰
家多舊識投瞑來相看且問春稅苦兼陳行路難園塲

近隂壑草木易凋殘峯晴雪猶積澗深氷已團團浮名知
何用歲晏不成歡置酒共君飲當歌聊自寛

　　祖咏

　　(殷璠云咏詩剪刻省静用思尤苦氣雖不高調頗淩俗至如霽日園林好清明烟火新亦可稱
才子也　咏有歸汝墳莊別盧象云漚麻入南澗刈楚向東菑對酒雞黍熟閉門風雪時又度
淮河寄武平一云天色混波濤岸隂匝林墅等句見僧皎然詩式)

　　夕次圃田居

　　前路入鄭郊尚經百餘里馬煩時欲歇客歸程未已(劉云

景情自然)落日桑柘隂遙林煙火起西還不遑宿中夜渡京
水

　　田家即事

　　舊居東臯上左右俯荒村樵路前傍嶺田家遙對門歡
娯始披拂愜意在郊原餘霽蕩川霧新秋仍晝昏攀條
憩林麓引水開泉源稼穡豈云倦桑麻今正煩方求静
者賞偶與潛夫言雞黍何必具吾心知道尊

　　古意


　　夫差日淫放舉國求妃嬪自謂得王寵代間無美人碧
蘿象天閣坐輦乘芳春宫女數千騎常遊江水濵年深
玉顔老時薄花粧新拭淚下金殿嬌多不顧身生前妬
歌舞死後同灰塵塚墓令人哀哀於銅雀臺

　　王季友

　　(殷璠云季友詩愛奇務險逺出常情之外然而白首短褐良可悲夫)

　　別李季友

　　棲鳥不戀枝喈喈在同聲行子馳出戸依依主人情昔

時霜臺鏡醜婦羞爾形閉匣二十年皎潔猶常明今日
照離別前途白髪生

　　雜詩

　　采山仍采隠在木不在深持斧事逺遊固非匠者心翳
翳青桐枝樵㸑日所侵斧聲出巖壑四聽無知音豈為
鼎下薪當復堂上琴鳳鳥乆不棲且與枳棘林

　　山中贈十四秘書兄

　　出山秘芸署山色己再春食我山中藥不憶山中人山

中誰余宻白髪日相親雀鼠晝夜無知我厨廪貧有情
盡捐棄土石為周身依依舎北松不厭吾南鄰夫子質
千㝷天澤枝葉新余以不材壽非智免斧斤

　　滑中贈顧高士瓘(英華作崔高士)

　　夫子保藥命外身得無咎日月不能老化腸為筋不十
年前見君甲子過我壽于何今相逢華髪在我後近而
知其逺少見今白首遙信蓬萊宫不死世世有𤣥石采
盈襜神方秘其肘問家唯指雲愛氣常言酒攝生固如

此履道當不朽未能太𤣥同願亦天地乆實腹以芝术
賤形仍芻狗自勉將勉余良藥在苦口

　　賀蘭進明

　　(殷璠云好古博逺經藉滿腹其所著述一百餘篇頗究天人之際又古詩十八首大體附于阮
公)

　　古意二首

　　崇蘭生澗底香氣滿幽林采采欲為贈何人是同心日
暮徒盈把裵徊幽思深慨然紉雜佩重奏丘中琴


　　秦庭初指鹿羣盜滿山東忤意皆誅死所言誰肯忠武
關猶未啟兵入望夷宫為祟非涇水人君道自窮

　　閻防

　　(殷璠云防為人好名博雅其警䇿語多真素至如荒庭何所有老樹半空腹又熊踞庭中樹龍
蒸棟裏雲皎然可信也)

　　宿岸道人精舎

　　早歲參道風放情入寥廓重經因息侣遂果巖下諾斂
迹辭人間杜門守寂寞秋風剪蘭蕙霜氣冷淙壑山牖

見燃燈竹臼聞搗藥願言捨塵事所趣非龍蠖

　　秋晚石門禮拜

　　輕筞淩絶壁招提謁金仙舟車無遊徑崖㠐乃屬天躑
躅淹昃景夷猶望新弦石門變暝色谷口生人煙陽雁
嗷平楚秋風急寒川馳輝苦代謝浮脆蹔貞堅永欲卧
丘壑息心依梵筵誓將歴刼願無以物外牽

　　百丈谿新理茒&KR1492;讀書

　　浪迹棄人世還山自幽獨始傍巢由蹤吾其獲心曲荒

庭何所有老樹半空腹秋蜩鳴北林暮鳥穿我屋棲遲
樂遵渚恬曠寡所欲開卦推盈虚散帙攻節目養閒度
人事達命知止足不學東國儒俟時勞伐輻

　　夕次鹿門山

　　龎公嘉遁所浪迹難追攀浮舟暝始至抱杖聊自閒雙
闕開鹿門百谷集珠灣噴薄湍上水舂容漂裏山進原
不足險梁壑未成艱我行自春仲夏鳥忽綿蠻蕙草色
已晚客心殊倦還逺遊非避地訪道愛童顔安能循機

巧争奪錐刀間
















　　唐詩品彚巻十六

