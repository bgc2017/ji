







　　欽定四庫全書

　　唐詩品彚巻八十九

　　明　高棅　編

　　七言律詩八

　　餘響

　　杜牧

　　九日齊山登高

　　江涵秋影鴈初飛與客携壺上翠微塵世難逢開口笑

菊花須揷滿頭歸但將酩酊酬佳節不用登臨怨落暉
古往今來只如此牛山何必淚沾衣

　　寄題甘泉寺北軒(潤州)

　　曽上蓬萊宫裏行北軒闌檻最留情孤高堪弄桓伊笛
縹𣺌宜聞子晉笙天接海門秋水色煙籠隋苑暮鐘聲
他年㑹著荷衣去不向山僧道姓名

　　題宣州開元寺水閣(閣下苑溪夾居人)

　　六朝文物草連空天澹雲閒今古同鳥去鳥來山色裏

人謌人哭水聲中深秋簾幙千家雨落日樓臺一笛風
惆悵無因見范蠡參差煙樹五湖東

　　題青雲館(屬商於)

　　虬蟠千仞劇羊膓天府由來百二强四皓有芝輕漢祖
張儀無地與懐王帳連雲影蘿隂合枕繞泉聲客夢涼
深處㑹容高尚者水苗三頃百株桑

　　早鴈

　　金河秋半虜弦開雲際驚飛四散哀仙掌月明孤影過

長門燈暗數聲來須知胡騎紛紛在豈逐秋風一一回
莫厭瀟湘少人處水多菰米岸莓苔

　　薛逢

　　送靈州田尚書

　　隂風獵獵滿旌竿白草颼颼劍㦸攅九姓羌渾隨漢節
六州蕃落從戎鞍霜中入塞琱弓響月下翻營玉帳寒
今日路旁誰不指穰苴門户慣登壇

　　趙嘏


　　長安晚秋

　　雲物淒涼拂曙流漢家宫闕動高秋殘星㡬㸃鴈横塞
長笛一聲人倚樓(杜紫微賞味不已稱為趙倚樓)紫艶半開籬菊静紅
衣落盡渚蓮愁鱸魚正羙不歸去空戴南冠學楚囚

　　齊安早秋

　　流年堪惜又堪驚砧杵風來滿郡城高鳥過時秋色動
征㠶落處暮雲平思家正嘆江南景聽角仍含塞北情
此日沾襟念岐路不知何處是前程


　　東望

　　楚江横在草堂前楊栁洲邊載酒船兩見梨花歸不得
毎逢寒食一潸然斜陽映閣山當寺㣲緑含風樹滿天
同郡故人攀桂盡把詩吟向泬寥天

　　長安月夜與友人話故山

　　宅邊秋月浸苔磯日日持竿去不歸楊栁風多潮未落
蒹葭霜冷鴈初飛重嘶馬匹吟紅葉却聽踈鐘憶翠㣲
今夜秦城滿樓月故人相見一沾衣


　　題横水驛雙峯院松

　　故園溪上雪中别野館門前雲外逢白髪漸多何事苦
清隂長在好相容迎風㡬拂朝天騎帯月猶含度嶺鐘
更憶葛洪丹井畔數株臨水欲成龍

　　發剡中(武徳中置嵊州)

　　正懐何謝俯長流更覽餘封識嵊州樹色老依官舍晚
溪聲涼傍客衣秋南巖氣爽横郛郭天姥雲晴拂寺樓
日暮不堪還上馬蓼花風起路悠悠


　　登安陸西樓

　　樓上華筵日日開眼前人事秪堪哀征車自入紅塵去
逺水長穿緑樹來雲雨暗更歌舞伴山川不盡别離杯
無由併寫春風恨欲下鄖城首重回

　　九日陪越州元相燕龜山寺

　　佳晨何處泛花游丞相筵開水上頭雙影斾揺山雨霽
一聲歌動寺雲秋林光静帯高城晚湖色寒分半檻流
共賀萬家逢此節可憐風物似荆州


　　經漢武泉

　　芙蓉苑裏起清秋漢武泉聲落御溝他日江山映蓬鬢
二年楊栁别漁舟竹間駐馬題詩去物外何人識醉游
盡把歸心付紅葉晚來隨水向東流

　　李逺

　　聽話叢臺

　　有客新從趙地回自言曽上古叢臺雲遮襄國天邉去
樹繞漳河地裏來絃管變成山鳥哢綺羅留作野花開

金輿玉輦無行跡風雨惟知長緑苔

　　劉得仁

　　奉和翰林丁侍郎禁署早春晴望

　　御林聞有早鶯聲玉檻春香九陌晴寒著霽雲歸紫閣
暖浮佳氣動皇城宫池日到冰初解輦路風吹草欲生
鴛侶此時皆賦咏商山雪在思尤清

　　姚鵠

　　送友人出塞


　　帝城春色著寒梅去恨離懐醉不開相别欲將何計免
此行應又隔年回入河殘日鵰西盡巻雪驚蓬馬上來
有志莫忘清塞學衆傳君負佐王才

　　送貴鍊師供奉赴上都

　　縮地周游不計程古今應只有先生巳同化鶴臨華表
又見驂龍向玉清蘿磴静攀雲共過雪壇當醮月孤明
無因相逐朝天帝空羡煙霞得送迎

　　項斯


　　送宫人入道

　　願隨仙女董雙成王母前頭結伴行初戴玉冠多誤拜
欲辭金殿别稱名將敲碧落新齋磬却進昭陽舊賜筝
旦暮焚香遶壇上歩虚猶作按謌聲

　　温庭筠

　　蘇武廟

　　蘇武魂銷漢史前古祠高樹兩茫然雲邉鴈斷胡天月
壠上羊歸塞草煙迴日樓臺非甲帳去時冠劍是丁年

茂陵不見封侯印空向秋波哭逝川

　　過馬嵬驛

　　穆帝曽為物外遊六龍經此暫淹留返魂無驗青煙滅
埋血空成碧草愁香輦却歸長樂殿曉鐘還下景陽樓
甘泉不復重相見誰道文成是故侯

　　回中作

　　莽莽雲空逺色愁嗚嗚戍角上高樓呉姫怨思吹雙管
燕客悲謌動五矦千里關山邉草暮一星烽火朔雲秋

夜來霜重西風起壠水無聲噎(一作凍)不流

　　休澣日謁西掖所知因成長句

　　赤墀高閣自從容玉女牕扉報曙鐘日麗九華青𤨏闥
雨晴雙闕翠㣲峯毫端蕙露滋仙草琴上薰風入禁松
荀令鳯池春婉娩好將餘潤變魚龍

　　河中陪節度遊河亭

　　倚䦨愁立獨徘徊欲賦慙非宋玉才滿座山光搖劍㦸
繞城波色動樓臺鳥飛天外斜陽盡人過橋邉倒影來

添得五湖多少恨柳花飄蕩似寒梅

　　寄清涼寺僧

　　石路無塵竹徑開昔年曾伴戴顒來牕間半偈聞鐘後
松下殘棋送客回簾向玉峰藏夜雪砌因藍水長秋苔
白蓮社裏如相問為説游人是姓雷

　　開聖寺

　　路分磎石夾煙叢十里蕭蕭古樹風出寺馬嘶秋色裏
向陵鴉亂夕陽中竹間泉落山厨靜塔下僧歸殿影空

猶有南朝舊碑在耻將興廢問休公

　　過陳琳墓

　　曾於青史見遺文今日飄零過古墳詞客有靈應識我
霸才無主始憐君石麟埋没藏秋草銅雀荒涼對暮雲
莫怪臨風倍惆悵欲將書劍學從軍

　　雍陶

　　晴詩

　　晚虹斜日塞天昏一半山川帶雨痕新水亂侵青草路

殘煙猶傍緑楊村胡人羊馬休南牧漢將旌旗在北門
行子喜聞無戰伐閒看遊騎獵秋原

　　司馬禮

　　送孔恂入洛

　　洛陽古城秋色多送君此去心如何青山欲暮惜别淚
碧草未盡復離謌前朝冠帶掩金谷舊遊花月經銅駝
行人正苦柰分手日落逺水生㣲波

　　李頻


　　樂遊原春望

　　五陵佳氣晚氤氲霸業雄圖勢自分秦地山河連紫(一作
楚)塞漢家宫殿入青雲未央樹色春中見長樂鐘聲月
下聞無那楊花起愁思滿天飄落雪紛紛

　　湘中送友人

　　中流欲暮見湘煙岸葦無窮接楚天去鴈逺衝雲夢雪
離人獨上洞庭船風波盡日依山轉星漢通宵向水縣
(一作連)零落梅花過殘臘故園歸去又新年


　　送邊將

　　防秋戎馬恐來奔詔發將軍出鴈門遙領短兵登隴首
獨横長劍向河源旌旗落日黄雲動鼓角隂風白草翻
若使干戈更深入應聞收得到昆崙

　　杜荀鶴

　　舟行即事

　　年少髭鬚雪欲侵别家三日㡬多心朝隨賈客憂風色
夜逐漁翁宿葦林秋水鷺飛紅蓼晚暮山猿呌白雲深

重陽酒熟茱萸紫却向江頭倚棹吟

　　李郢

　　贈羽林將軍

　　虬鬚憔悴羽林郎曽入甘泉侍武皇鵰没夜雲知御苑
馬隨仙仗識天香五湖歸去孤舟月六國平來兩鬢霜
唯有桓伊江上笛卧吹三弄送殘陽

　　送人之嶺南

　　闗山迢逓古交州嵗晏憐君走馬遊謝氏海邉逢素女

越王潭上見青牛嵩臺月照啼猿曙石室煙含古桂秋
迴望長安五千里刺桐花下莫淹留

　　晚泊松江驛

　　片㠶孤客晚夷猶紅蓼花前水驛秋嵗月方驚離别盡
煙波仍駐古今愁雲隂故國山川暮潮落空江網罟收
還有呉娃舊歌曲棹聲遥散采菱舟

　　江亭春霽

　　江蘺漠漠荇田田江上雲亭霽景鮮蜀客㠶檣背歸燕

楚山花木怨啼鵑春風掩映千門桞曉色淒涼萬井煙
金磬泠泠水南寺上方僧室翠㣲連

　　早秋書懐

　　高梧一葉墜涼天宋玉悲秋淚灑然霜拂楚山頻見菊
雨零溪樹忽無蟬虚村暮角催殘日近寺歸僧寄野泉
青鬢巳縁多病鑷可堪風景促流年

　　李羣玉

　　黄陵廟


　　小姑洲北浦雲邊二女明粧共儼然野廟向江春寂寂
古碑無字草芊芊東風近墓吹芳芷落日深山哭杜鵑
猶似含嚬望巡狩九疑如黛隔湘川

　　送秦鍊師歸岺公山

　　仙翁歸臥翠微岑一葉西飛月峡深松徑定知芳草合
玉書應念素塵侵閒雲不繫東西影野鶴寧悲去住心
蘭渚蒼蒼春欲暮落花流水怨離琴

　　陸龜蒙


　　同皮襲羙訪寂上人

　　月樓風殿静沈沈披拂霜華訪道林鳥在寒枝栖影動
人依古堞坐禪深明時上阻青雲歩半夜猶追白石呤
自是海邊鷗伴侣不勞金偈更降心

　　崔珏

　　鴛鴦

　　翠鬛紅衣舞夕暉水禽情似此禽稀蹔分煙島猶回首
只度寒塘亦共飛映霧盡迷朱殿瓦逐梭齊上玉人機

采蓮無限蘭橈女笑指中流羡爾歸

　　李山甫

　　送職方王郎中吏部劉員外自太原鄭相公幕
繼奉徴書歸省署

　　雙鳯銜書次第飛玉皇催促列仙歸雲開日月臨青𤨏
風巻煙霞上紫㣲蓮影一時空儉府蘭香同處撲堯衣
此生長掃朱門者每向人間夢粉闈

　　賀邢州盧員


　　紫泥飛詔下金鑾列象分明世仰觀北省諌書藏舊草
南宫郎署握新蘭春歸鳯詔恩波暖曉入鴛行瑞氣寒
偏是此生棲息者滿衣零淚一時乾

　　張喬

　　河中鸛雀樓

　　高樓懐古動悲歌鸛雀今無野雀過樹隔五陵秋色早
水連三晉夕陽多漁人遺火成寒燒牧笛吹風起夜波
十載重來值搖落天涯歸計欲如何


　　唐彦謙

　　長陵

　　長陵高闕此安劉附葬纍纍盡列侯豐上舊居無故里
沛中原廟對荒丘耳聞明主提三尺眼見愚民盗一坏
千載腐儒騎瘦馬渭城斜日重回頭

　　蒲津河亭

　　宿雨清秋霽景澄廣亭高樹向晨興煙横博望乘槎水
日上文王避雨陵孤棹夷猶期獨徃曲䦨愁絶每長凭

思鄉懐古多傷别況此哀吟意不勝

　　秋霽豐徳寺與𤣥貞師詠月

　　露冷風輕霽魄圓高樓更在碧山巔四溟水合疑無地
八月槎通好上天黯黯星辰環紫極喧喧朝市匝蒼煙
夜深獨與巖僧語羣動消聲舉世眠

　　羅隠

　　送鄭嚴員外

　　欲將刀筆潤王猷東去先分聖主憂滿扇好風揺鄭圃

一車甘雨别皇州尚書磧冷鴻聲晚僕射陂寒樹影秋
從此文星在何處武牢闗外庾公樓

　　春日憶湖南舊遊寄盧校書

　　旅榜前年過洞庭曾提刀筆事甘寧玳筵雖隔將軍幕
珠履頻窺處士星恩重匣中孤劍在夢餘江上數峰青
金貂見鵩嘉賓散回首昭丘一淚零

　　金陵夜泊

　　冷煙輕靄傍衰叢此日秦淮駐斷篷棲鳥逺驚行夜火

乳鴉高避落㠶風地消王氣波聲急山帯秋隂樹影空
六代精靈人不見懐思應在月明中

　　羅鄴

　　秋日懐江上友人

　　行子寧知煙水勞西風獨自泛征艘酒醒孤館秋簾巻
月滿寒江夜笛高黄葉夢餘歸朔塞青山家在極波濤
去年今日逢君處鴈下蘆花猿正號

　　征人


　　青樓一别戍金㣲力盡秋來破虜圍錦字莫辭連夜織
塞鴻長是到春歸正憐漢月當空照不奈胡沙滿眼飛
唯有夢魂南去日故鄉山水路依稀

　　秋日留别義初上人

　　塞寺窮秋别逺師西風一鴈倍傷悲每嗟塵世長多事
重到禪齋是㡬時霜嶺自添紅葉恨月溪休和碧雲詞
闗河迴首便千里飛錫南歸詎可知

　　高駢


　　和王昭符進士贈洞庭趙先生

　　為愛君山景最靈角冠秋禮一壇星藥將雞犬雲間試
琴許魚龍月下聽自要乗風随羽客誰同種玉驗仙經
煙霞寂寞無人到唯有漁翁過洞庭

　　方干

　　題睦州吕郎中郡内環溪亭

　　為是仙才登望處風光便似武陵春閒花半落猶迷蝶
白鳥雙飛不避人樹影興餘侵枕簟荷香坐久着衣巾

暫來此地非多日明主那容借㓂恂

　　旅次洋州寓居郝氏林亭

　　舉目縱然非我有思量似在故山時鶴盤逺勢投孤岫
蟬曳殘聲過别枝涼月照窻欹枕倦澄泉遶石泛觴遲
青雲未得平行去夢到江頭身旅羈

　　龍泉寺絶頂

　　未明先見海底日良久逺雞才報晨古樹含風常帯雨
寒巖四月始知春中天氣爽星河近下界時豐雷雨均

前後登臨思無盡年年改換往來人

　　來鵬

　　寒食

　　獨把一杯山館中每驚時節恨飄蓬侵堦草色連朝雨
滿地梨花昨夜風蜀魄啼來春寂寞楚魂吟去月朦朧
分明記得還家夢徐孺宅前湖水東


　　唐詩品彚巻八十九

