







　　欽定四庫全書

　　唐詩品彚巻四十九

　　明　髙棅　編

　　七言絶句四

　　接武(上之一)

　　劉長卿

　　昭陽曲

　　昨夜承恩宿未央羅衣猶帶御爐香芙蓉帳小雲屏暗

楊栁風多水殿凉

　　重送裴郎中貶吉州

　　猿啼客散暮江頭人自傷心水自流同作逐臣君更逺
青山萬里一孤舟

　　七里灘送嚴維

　　秋江渺渺水空波越客孤舟欲傍歌手折衰楊悲老大
故人零落巳無多

　　送李判官之潤州行營


　　萬里辭家事鼓鼙金陵驛路楚雲西江村不肯留行客
草色青青送馬蹄

　　送劉萱之道州謁崔大夫

　　沅水悠悠湘水春臨岐一望一沾巾信陵門下三千客
君到長沙見幾人

　　𤓰州驛重送梁郎中赴吉州

　　渺渺雲山去幾重依依獨聽廣陵鐘明朝借問南來客
五馬雙旌何處逢


　　重送道標上人

　　衡陽千里去人稀遥逐孤雲入翠微春草青青新覆地
深山無路若為歸

　　寄許尊師

　　獨上雲梯入翠㣲濛濛煙雨映巖扉世人知在中峰裏
遥禮青山恨不歸

　　寄别朱拾遺

　　天書逺召滄浪客幾度臨岐病未能江海茫茫春欲遍

行人一騎發金陵

　　贈秦系

　　向風長嘯戴紗巾野鶴由來不可親明日東歸變名姓
五湖烟水覔何人

　　使還七里灘上逢薛承規赴江西貶

　　遷客歸人醉晚寒孤舟暫泊子陵灘憐君更去三千里
落日青山江上看

　　贈崔九


　　憐君一見一悲歌嵗嵗無如老去何白屋漸看秋草没
青雲莫道故人多

　　酬李穆見寄

　　孤舟相訪至天涯萬轉雲山路更賖欲掃柴門迎逺客
青苔黄葉滿貧家(劉後村詩語云魏野林逋不能及也)

　　過鄭山人所居

　　寂寂孤鶯啼杏園寥寥一犬吠桃源落花芳草無尋處
萬壑千峰獨閉門


　　尋盛禪師蘭若

　　秋草黄花覆古阡隔林何處起人烟山僧獨在山中老
唯有寒松見少年(劉云淒婉)

　　奉使鄂渚至烏江道中

　　滄洲不復戀漁竿白髪那堪帶鐡冠客路向南何處是
蘆花十里雪漫漫

　　新息道中

　　蕭條獨向汝南行客路多逢漢騎營古木蒼蒼離亂後

㡬家同住一孤城

　　家園𤓰熟是故蕭相公所遺𤓰種悽然感舊因
賦此詩

　　事去人亡跡自留黄花緑帶不勝愁誰能更向青門外
秋草茫茫覔故侯

　　錢起

　　校獵曲

　　長楊殺氣連雲飛漢主秋畋正掩圍重門日晏紅塵出

數騎胡人獵獸歸

　　過故洛城

　　故城門前春日斜故城門裏無人家市朝欲認不知處
漠漠野田空草花

　　歸鴈

　　瀟湘何事等閒囘水碧沙明兩岸苔二十五絃彈夜月
不勝清怨却飛來

　　訪李卿不遇


　　畫㦸朱樓映晚霞髙門寒栁度飛鴉門前不見歸軒至
城上愁看落日霞

　　暮春歸故山草堂

　　谷口春殘黄鳥稀辛夷花盡杏花飛始憐幽竹山牕下
不改清隂待我歸(謝疊山云春光欲盡鶯老花殘獨山牕幽竹不改清隂如待主人之歸此
與嵗寒然後知松柏柏之後凋之意同)

　　送歐陽子還江華郡

　　江華勝事接湘濵千里湖山入興新才子思歸催去棹

汀花且為駐殘春

　　送崔山人歸山

　　東山殘雨掛斜暉野客巢由指翠微别酒稍酣乘興去
知君不羨白雲歸

　　秋夜送趙洌歸襄陽

　　斗酒忘言良夜深紅萱露滴鵲驚林欲知别後思今夕
漢水東流是寸心

　　題禮上人壁畫山水


　　連山畫出映禪扉粉壁香筵滿翠微坐來爐氣縈空散
共指晴雲向嶺歸

　　晚過横灞寄張藍田

　　亂水東流落照時黄花滿逕客行遲林端忽見南山色
馬上還吟陶令詩

　　韋應物

　　登樓寄王卿

　　踏閣攀林恨不同楚雲滄海思無窮數家砧杵秋山下

一郡荆榛寒雨中(劉云髙視城邑真復如此開合野興甚濃正是絶意復增兩聫即情味不
復如此)

　　登寳意寺上方舊逰

　　翠嶺香臺出半天萬家烟樹滿晴川諸僧近住不相識
坐聴微鐘記徃年(劉云凡語言天趣皆實厯無趣者雖有味亦短)

　　寒食寄京師諸弟

　　雨中禁火空齋冷江上流鶯獨坐聴把酒看花想諸弟
杜陵寒食草青青


　　縣内閒居贈温公

　　滿郭春風嵐已昬鴉栖吏散掩重門雖居世網常清净
夜對髙僧無一言

　　賦得沙際路送從叔象

　　獨樹沙邊人跡稀欲行愁逺暮鐘時野泉㡬處侵應盡
不遇山僧知問誰

　　九日

　　今朝把酒復惆悵憶在杜陵田舎時明年九月知何處

世難還家未有期(劉云可悲隔世與余同患)

　　答東林道士

　　紫閣西邊第㡬峰茅齋夜雪虎行蹤遙看黛色知何處
欲出山門尋暮鐘

　　閒居寄人

　　山明野寺曉鐘微雪滿幽林人跡稀閒居寥落生髙興
無事風塵獨不歸

　　春思


　　野花如雪繞江城坐見年芳憶帝京閶闔曉開凝碧樹
曾陪鴛鷺聽流鶯

　　滁州西澗

　　獨憐幽草澗邉生上有黄鸝深樹鳴春潮帶雨晚來急
野渡無人舟自横(歐陽子云滁州城西乃是豐山無西澗獨城北有一澗水極淺不勝舟又
江潮不到豈詩人務在佳句而實無此景耶　謝疊山云幽草黄鸝比君子在野小人在位春潮帶雨晚來急
乃季世危難多如日之已晚不復光明也末句謂寛閒寂寞之濵必有賢人如孤舟之横渡者特君不能用耳
此詩人感時多故而作又何必滁之果如是也　劉云此語自好但韋公體出數字神情又别故貴知言不然

不免為野人語矣好詩必是拾得此絶先得後半起更難似故知作者用心)

　　子規啼

　　髙林滴露夏夜清南山子規啼一聲鄰家孀婦抱兒泣
我獨展轉何為情

　　因省風俗訪道士姪不見題壁

　　去年澗水今亦流去年杏花今又拆山人歸來問是誰
還是去年行春客

　　皇甫冉


　　送魏十六還蘇州

　　秋夜沈沈此送君隂蟲切切不堪聞歸舟明日毘陵道
囘首姑蘇是白雲

　　同李萬晚望南岳寺懷普門上人

　　釋子身心無垢紛獨將衣鉢去人羣相思晚望松林寺
唯有鐘聲出白雲

　　曾山送别

　　凄凄逰子若飄蓬明月清樽祇暫同南望干山如黛色

愁君客路在其中

　　送陸邃潛夫(得文字)

　　何事千年遇聖君坐令雙鬢老如雲南行更入深山舊
岐路悠悠水自分

　　寄振上人無碍寺所居

　　戀親時見住人羣多在青山就白雲獨坐焚香誦經處
深山古寺雪紛紛

　　送陸灃郭鄖


　　纔見吳洲百草春巳聞燕鴈一聲新秋風何處催年急
偏逐山行水宿人

　　酬張繼

　　悵望南徐登北固迢迢西塞望東闗落日臨川問音信
寒潮唯帶夕陽還

　　赴李少府莊失路

　　君家南郭白雲連正待情人弄石泉月照煙花迷客路
蒼蒼何處是伊川


　　韓翃

　　漢宫曲二首

　　五柞宫中過臘看萬年枝上雪花殘綺牕夜閉玉堂静
素綆朝穿金井寒

　　漢室長陵小市中珠簾繡户對春風君王昨日移仙仗
玉輦將迎入漢宮

　　江南曲

　　長樂花枝雨㸃銷江城日暮好相邀青樓不閉葳𬎼鎻

緑水迴通宛轉橋

　　看調馬

　　鴛鴦赭白齒新齊晚日花中散碧蹄玉勒斗迴初噴沬
金鞭欲下不成嘶

　　寒食

　　春城無處不飛花寒食東風御栁斜日暮漢宫傳蠟燭
輕烟散入五侯家(唐史遺事云徳宗時制誥闕人上批曰與韓翃時有同姓名者中書再具
二人同進上書翃寒食詩末批云與此韓翃)


　　送客知鄂州

　　江口千家帶楚雲江花亂㸃雪紛紛春風落日誰相見
青翰舟中有鄂君

　　宿石巴山中

　　浮雲不共此山齊山靄蒼蒼望轉迷曉月暫飛千樹裏
秋河隔在數峰西

　　贈張千牛

　　蓬萊闕下是天家上路新迴白鼻騧急管晝催平樂酒

春衣夜宿杜陵花

　　題玉真觀李秘書院

　　白雲斜日影深松玉宇瑤壇知㡬重把酒題詩人散後
華陽洞裏有疎鐘

　　送客貶五谿

　　南過猿聲一逐臣迴看秋草淚沾巾寒天暮雨空山裏
幾處蠻家是主人

　　送齊山人歸長白山


　　舊事山人白兔公掉頭歸去又乘風柴門流水依然在
一路寒山萬木中

　　盧綸

　　宫中樂二首(一作天長地久詞)

　　臺殿雲涼秋色微君王初賜六宫衣樓船汎罷歸猶早
行遣才人鬬射飛

　　雲日呈祥禮物殊彤庭生獻五單于塞垣萬里無飛鳥
可是邊城用郅都


　　曲江春望

　　菖蒲翻葉栁交枝暗上蓮舟鳥不知更到蘆花最深處
玉樓金殿影參差

　　春日有懷

　　桃李風多日欲隂伯勞飛處落花深貧居静久難逢信
知隔春山不可尋

　　與從弟同下第出闗言别二首

　　雜花飛盡栁隂隂官路逶迤緑草生對酒巳成千里客

望山空寄兩鄉心

　　出闗愁暮一沾裳滿墅蓬生古戰埸孤村樹色昬殘雨
逺寺鐘聲帶夕陽

　　村南逢病叟

　　雙膝過頥頂在肩四鄰知姓不知年卧驅鳥雀惜禾黍
猶恐諸孫無社錢

　　赴虢州留别故人

　　世故相逢各未閒百年多在别離間昨夜秋風今夜雨

不知何處入空山

　　山店

　　登登山路何時盡決決谿流到處聞風動葉聲山犬吠
幾家松火隔秋雲

　　别李紛

　　頭白乘驢懸布裳一囘言别淚千行兒孫滿眼無歸處
惟到樽前是故鄉

　　唐詩品彚巻四十九

