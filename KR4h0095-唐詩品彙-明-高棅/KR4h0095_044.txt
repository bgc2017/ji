







　　欽定四庫全書

　　唐詩品彚卷四十四

　　明　髙棅　編

　　五言絶句七

　　餘響

　　李商隠

　　登樂遊原

　　向晚意不適驅車登古原夕陽無限好只是近黄昏(楊誠

齋云此詩憂唐祚將衰也)

　　悼傷後赴東蜀辟至散闗遇雪

　　劍外從軍逺無家與寄衣散闗三尺雪囘夢舊鴛機

　　滯雨

　　滯雨長安夜殘燈獨客愁故鄉雲水地歸夢不宜秋

　　早起

　　風露澹清晨簾間獨起人鳥啼花又笑畢竟是誰春

　　杜牧


　　長安秋望

　　樓倚霜樹外鏡天無一毫南山與秋色氣勢兩相髙

　　歸家

　　稚子牽衣問歸來何太遲共誰爭嵗月贏得鬢成絲

　　許渾

　　塞下曲

　　夜戰桑乾北秦兵半不歸朝來有鄉信猶自寄征衣

　　送客南歸


　　野寺薜蘿晚宫渠楊栁春歸心已無限更送洞庭人

　　長安早春懷江南

　　雲月有歸處故山清洛南如何一花發春夢徧江潭

　　温庭筠

　　碧澗驛曉思

　　香燈伴殘夢楚國在天涯月落子規歇滿庭山杏花

　　客愁

　　客愁看栁色日日逐春深蕩漾春風裏誰知歴亂心


　　桂州經佳人故居(一作李羣玉詩)

　　桂水依舊緑佳人今不還祇應隨暮雨飛入九疑山

　　馬戴

　　秋思

　　萬木秋霖後孤山夕照餘田園無嵗計寒近憶樵漁

　　江中遇客

　　危石江中起孤雲嶺上還相逢皆得意何處是鄉闗

　　雍陶


　　春懷舊逰

　　吟想舊經過花時奈逺何别離長似見春夢入關多

　　陳陶

　　續古

　　長沙采芳客桂棹木蘭船日晚欲有待徘徊春風前

　　項斯

　　江村夜泊

　　日落江路黒前村人語稀幾家深樹裏一火照船歸


　　于武陵

　　髙樓

　　逺天明月出照此誰家樓上有羅衣裳凉風吹不休

　　勸酒

　　勸君金屈巵滿酌不須辭花發多風雨人生足别離

　　長春宫

　　莫問古宫名古宫空古城唯應東去水不改舊時聲

　　李羣玉


　　古詞

　　一合相思淚臨江灑素秋碧波如㑹意却與向西流

　　寄韋秀才

　　荆臺蘭渚客寥落共含情空館相思淚孤燈照雨聲

　　劉駕

　　牧童

　　牧童見客拜山菓懷中落晝日驅牛歸前谿風雨惡

　　聶夷中


　　烏夜啼

　　衆鳥各歸枝烏烏爾不棲還應知妾恨故向緑牕啼

　　儲嗣宗

　　垓城

　　百戰未言非孤軍驚夜圍山河意氣盡淚濺美人衣

　　登蕪城

　　昔人登此地丘壠已前悲今日又非昔春風能㡬時

　　于濆


　　青樓曲

　　青樓臨大道一上一囘老所思終不來極目傷春草

　　陸龜䝉

　　洞房怨

　　玉桃朝挿鬢金梯晚下臺春衫將别淚一夜兩難裁

　　花成子

　　春風等君意亦觧欺桃李寫得去時容歸來不相似

　　東飛鳬


　　裁得尺錦書欲寄東飛鳬翅短脛亦短雌雄戀菰蒲

　　唐彦謙

　　小院

　　小院無人夜煙斜月轉明清宵易惆悵不必有離情

　　羅鄴

　　秋别

　　别路悲楊栁秋風凄管絃青樓君去後明月為誰圓

　　崔魯


　　三月晦日送客

　　野酌亂無巡送君兼送春明年春色至莫作未歸人

　　司空圖

　　古樂府

　　一葉隨西風君行亦向東知妾飛書意無勞待早鴻

　　樂府

　　寳馬跋塵光雙馳照路傍喧傳報戚里明日幸長楊

　　嵗盡


　　莫話傷心事投春滿鬢霜殷勤共尊酒今嵗只殘陽

　　牛頭寺

　　終南最佳處禪誦出青霄羣木澄幽寂疎烟汎泬寥

　　崔道融

　　班媫妤

　　寵極辭同輦恩深棄後宫自題秋扇後不敢怨春風

　　銅雀妓

　　歌咽新翻曲香消舊賜衣陵園風雨暗不見六龍歸


　　漢宫詞

　　獨詔胡衣出天花落殿堂他人不敢妬垂淚向君王

　　長門怨

　　長門春欲盡眀月照花枝買得相如賦君恩不可移

　　春閨

　　寒食月明雨落花香滿泥佳人持錦字無鴈寄遼西

　　歸燕

　　海燕頻來去西人獨滯留天邉又相送腸斷故園秋


　　夜泊九江

　　夜泊江門外歡聲月下樓明朝歸去路猶隔洞庭秋

　　韓偓

　　效崔國輔體三首

　　淡月照中庭海棠花自落獨立俯閒階風動秋千索

　　羅幕生春寒繡牕愁未眠南湖夜來雨應識採蓮船

　　雨後碧苔院霜來紅葉樓閒階上斜日鸚鵡伴人愁

　　武瓘(唐末人或云杜荀鶴同時人為益陽令)


　　感事

　　花開蝶滿枝花謝蝶還稀唯有舊巢燕主人貧亦歸

　　曹鄴

　　庭草

　　庭草根自淺造化無遺功低囘一寸心不敢怨春風

　　薛瑩

　　秋日湖上

　　落日五湖逰烟波處處愁浮沉千古事誰與問東流


















　　唐詩品彚巻四十四

