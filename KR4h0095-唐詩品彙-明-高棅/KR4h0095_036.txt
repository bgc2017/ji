







　　欽定四庫全書

　　唐詩品彚巻三十六

　　明　髙棅　編

　　七言古詩十二

　　餘響

　　武元衡

　　長相思

　　長相思隴雲愁單于臺上望伊州鴈書絶蟬鬢秋行人

山北畔暮雨海西頭殷勤大河水東注不還流

　　楊巨源

　　烏啼曲贈張評事

　　可憐楊葉復楊花雪浄烟深碧玉家烏栖不定枝條弱
城頭夜半聲啞啞浮萍流蕩門前水任罥芙蓉莫墮沙

　　大隄詞

　　二八嬋娟大隄女開壚相對依江渚待客登樓向水看
邀郎卷幔臨花語細雨濛濛濕芰荷巴東商旅駐㠶多

自傳芳酒翻紅袖誰調姸粧囘翠蛾珍簟華鐙夕陽後
當壚理瑟矜纎手月落星微五鼓聲春風揺蕩牕前栁
嵗嵗逢迎沙岸間背人多整緑雲鬟無端嫁與五陵少
離别煙波傷玉顔

　　權徳輿

　　古樂府

　　光風澹蕩百花吐樓上朝朝學歌舞身年二八婿侍中
幼妹承恩兄尚主綠牕珠箔繡鴛鴦侍婢先焚百和香

鶯啼日出不知曙寂寂羅幃春夢長

　　放歌行

　　夕陽不駐東流急榮名貴在當年立青春虚度無所成
白首銜悲何所極拂衣西笑出東山君臣道合俄頃間
一言一笑玉墀上變化生涯如等閒朱門杳杳列華㦸
坐中皆是王侯客鳴環動珮暗珊珊駿馬花驄白玉鞍
十年斗酒下知貴半醉留賔邀盡歡銀燭煌煌夜將久
侍婢金罍㵼春酒春酒盛來琥珀光暗聞蘭麝幾般香

乍看皓腕映羅袖微聴清歌發杏梁雙鬟美人君不見
一一皆勝趙飛燕迎杯乍舉石榴裙勻粉時交合歡扇
未央鐘漏醉中聞聫騎朝天曙色分雙闕煙雲遥靄靄
五衢車馬亂紛紜罷朝鳴珮驟歸鞍今日還同昨日歡
嵗嵗年年恣逰讌出門滿路光輝遍一身自樂何足言
九族為榮真可羨男兒稱意須及時閉門下帷人不知
年光看逐轉蓬盡徒詠東山招隠詩

　　和李中丞慈恩寺清上人院牡丹花歌


　　淡蕩韶光三月中牡丹偏自占春風時過寳地尋香徑
巳見新花出故叢曲水亭西杏園北濃芳深院紅霞色
擢秀全勝珠樹林結根幸在青蓮域艷蘂仙房次第開
含煙洗露照蒼苔龎眉倚杖禪僧起輕翅縈枝舞蝶來
獨坐南臺時共美閒行古刹情何巳花間一曲奏腸春
應為芬芳比君子

　　秋閨月

　　三五二八光如練海上天涯人共見不知何處玉樓前

乍入深閨玳瑁筵露濃香逕知愁處風動羅帷照獨眠
初巻珠簾看不足斜抱箜篌未成曲稍應粧臺臨綺牕
遙知不語淚雙雙此時愁望知何極萬里秋天同一色
靄靄遥分陌上光迢迢對此閨中憶早晚歸來歡讌同
可憐歌吹月明中此夜不堪腸斷絶願隨流影到遼東

　　劉禹錫(西清詩話云劉夢得詩法則既髙滋味亦厚但正若巧匠矜能不見少拙)

　　平蔡州

　　汝南晨雞喔喔鳴城頭鼔角音和平路傍老人憶舊事

相與感激皆淚零老人收淚前致詞官軍入城人不知
忽驚元和十二載重見天寳承平時

　　龍陽縣歌

　　縣門白日無塵土百姓縣前挽魚罟主人引客登大堤
小兒縱觀黄犬怒鷓鴣驚鳴遶籬落橘柚垂芳映牕戸
沙平草綠見吏稀寂歴斜陽照懸鼓

　　武昌老人說笛歌

　　武昌老人七十餘手把庾令相問書自言年少學吹笛

早事曹王曽賞激徃年征鎮戍蘄州楚山蕭蕭笛竹秋
當時買材恣捜索典却身上烏貂裘古苔蒼蒼封老節
石上孤生飽風雪商聲五音隨指發水中龍應行雲絶
曽將黄鶴樓上吹一聲占盡秋江月如今老去興猶遲
音韻髙低耳不知氣力巳微心尚在時時一曲夢中吹

　　送鴻舉逰江南

　　禪客學禪兼學文出山初似無心雲從風舒巻來何處
繚繞巴江不得去山州古寺好閒居讀盡龍王宫裏書

使君灘頭㨂石硯白帝城邉尋野蔬忽然登髙心瞥起
又欲浮杯信流水煙波浩淼魚鳥情東去三千三百里
荆門硤斷無盤渦湘平漢濶清光多廬山霧開見瀑布
曲江月浄聞漁歌鍾陵八郡多名守半是西方社中友
與師相見便談空想得髙齋獅子吼

　　送僧仲剬東逰兼寄呈靈澈上人

　　釋子道成神氣閒住持曽上清涼山晴空禮拜見真像
金毛玉髻卿雲間西逰長安𨽻僧籍本寺門前曲江碧

松間白月照寳書竹下香泉灑瑶席前時學得經綸成
奔馳象馬開禪扄髙筵談柄一麾拂講下門徒如醉醒
舊聞南方多禪老(一作長老)次第來入荆門道荆州本自重
諸天(集作彌天)南朝塔廟猶依然宴坐東陽枯樹下經行居
止故臺邉忽憶遺民社中客為我衡陽駐飛錫講罷同
尋相鶴經閒來共蠟登山屐一旦揚眉望沃洲自言王
謝許同逰慿將雜擬三十首寄與江南湯慧休

　　觀碁歌送還師西逰


　　長沙男子東林師閒讀藝經工奕碁有時凝思如入定
暗覆一局誰能知今年訪余來小桂方袍袖中貯新勢
山城無事秋日長白晝懵懵眠匡牀因君臨局看鬬智
不覺遲景沉西墻自從仙人遇樵子直到開元王長史
前身後身付餘習百變千化無窮巳初疑磊落曙天星
次見搏擊三秋兵鴈行布陣衆未曉虎穴得子人皆驚
行盡三湘不逢敵終日饒人損幾格自言臺閣有知音
悠然逺起西逰心商山夏木隂寂寂好處徘徊駐飛錫

忽思争道畫平沙獨笑無言心有適藹藹京城在九天
貴逰豪士足華筵此時一行出人意賭取聲名不要錢
(苕溪胡仔漁隐叢話云劉夢得觀棊歌云初疑磊落曙天星次見搏擊三秋兵鴈行布陣衆未曉虎穴得子人
皆驚余嘗愛此數語能模冩奕棋之趣夢得必髙于手談也)

　　李涉

　　牧童詞

　　朝牧牛牧牛下江曲夜牧牛牧牛村口谷荷笠出林春
雨細蘆管卧吹沙草綠亂挿蓬萬箭滿腰不怕猛虎

欺黄犢

　　濉陽行

　　黄昬日暮驅羸馬夜宿濉陽烽火下此地新經殺戮來
墟落無煙空碎瓦層冰塞斷隋朝水一道銀河貫千里
愁心翻覆夢難成病僕呻吟呼不起泗水三千招義軍
本自征戰邀殊勲十年麾下畜壯志一旦此地為愁雲
昨日太陽囘照燭轉見天心重含育早晚東風得發生
古堤春草年年綠


　　六歎(并序)

　　五噫四愁九歌七啟皆創文者立意之終絶其數而
名之也清江白雲孤山逺嶼皆得時之人吟咏性
情耳余無暇于是焉窮居嵗隂偶懐無悰因追感
聞見成文六篇目曰六歎懼質文之下備復何全
扵比興乎錄之私齋以示同道格韻枯缺多慙見
知

　　深院梧桐夾金井上有轆轤青絲索美人清晝汲寒泉

寒泉欲上銀甁落迢迢碧甃千餘尺竟日倚䦨空歎息
惆悵不來照明鏡却掩洞房花寂寂

　　綺幙香風翡翠車清明獨傍芙蓉渠上有雲鬟洞仙女
垂羅掩縠烟中語風月頻驚桃李時滄波乆别鴛鴦侣
欲傳一札孤飛翼山長水逺無消息却鏁重門一院深
半夜空庭明月色

　　漢臣一没丁零塞牧牛西過隂沙外朝慿南鴈信難囘
夜望北辰心獨在漢家茆土横九州髙門長㦸封王侯

但將鐘鼔悅私愛肯以犬戎為國羞夜夜寒雲卧冰雪
嚴風獨刃懸旌節丁年奉使白頭歸泣盡李陵衣上血

　　栁宗元

　　楊白花(樂府觧題云魏楊白華容貌瓌偉胡太后逼幸之白華懼禍奔梁太后追思不
巳為作楊白花歌使宫人晝夜連臂蹋地歌之其聲甚悽㫁)

　　楊白花風吹渡江水坐令宫樹無顔色搖蕩春光千萬
里茫茫曉日下長秋哀歌未斷城鴉起(許彦周詩話云子厚樂府楊白
花言婉而情深古今絶唱也　劉云語調適與事情俱美其餘音杳杳可以泣鬼神者惜不令連臂者歌之)


　　古東門行(韓仲韶云此詩諷當時盜殺武元衡事而作也)

　　漢家三十六將軍東風雷動横陣雲雞鳴函谷客如霧
貌同心異不可數赤丸夜語飛電光徼巡司𨽻眠如羊
當街一叱百吏走馮敬胸中函七首兇徒側耳潛愜心
悍臣破膽皆杜口魏王卧内蔵兵符子西掩袂真無辜
羌胡轂下一朝起敵國舟中非所擬安陵誰辨削礪功
韓國詎明深井里絶䑋斷骨那可補萬金寵贈不如土

　　漁翁


　　漁翁夜傍西巖宿曉汲清湘然楚竹煙銷日出不見人
欵乃一聲山水緑迴看天際下中流巖上無心雲相逐
(蘇東坡云詩以奇趣為宗反常合道為趣熟味此詩有奇趣然其尾兩句雖不必亦可　劉云或謂蘇評為當
非知言者此詩氣渾不類晚唐正在後兩句非蛇安足者)

　　盧仝

　　直釣吟

　　初嵗學釣魚自謂魚易得三十持釣竿一魚釣不得人
釣曲我釣直哀哉我釣又無食文王既没不復生直釣

之道何時行

　　有所思

　　當時我醉美人家美人顔色嫩如花今日美人棄我去
青樓珠箔天之涯娟娟嫦娥月三五二八盈又缺翠睂
蟬鬢生别離一望不見心斷絶心斷絶㡬千里夢中醉
卧巫山雲覺來淚滴湘江水湘江兩岸花木深美人不
見愁人心含愁更奏綠綺琴調髙絃絶無知音美人兮
美人不知為莫雨兮為朝雲相思一夜梅花發忽到牕

前疑是君(雪浪齋日記云玉川子詩讀者易觧識者當自知之惟此一篇語似不類疑他人所作然
飄逸可喜　劉云奇怪濃麗而不妖是之謂暢)

　　樓上女兒曲

　　誰家女兒樓上頭指揮婢子挂簾鉤林花撩亂心之愁
卷却羅袖彈箜篌箜篌厯亂五六絃羅袖掩面啼向天
相思向天情不斷落花紛紛心欲穿心欲穿慿䦨干相
憶栁條綠相思錦帳寒(劉云有體)直縁感君恩愛一囘顧使
我雙淚長澘澘(劉云滔㴞然如絃語怨徹不復自惜)我有嬌靨待君笑我

有嬌蛾待君掃鶯花爛漫君不來及至君來花已老心
腸寸斷誰得知玉階羃䍥生青草(劉云野情閨思曠似謫仙欲二首如此不
可得)

　　孟郊

　　望逺曲

　　朝朝候歸信日日登髙臺行人未去植庭樹别來三見
庭花開庭花開盡復㡬時春光駘蕩阻佳期愁來望逺
煙庭隔空憐綠鬢風吹白何當歸見逺行客


　　出門行二首

　　長河悠悠去無極百齡同此可歎息秋風白露沾人衣
壯心凋落舊顔色少年出門將訴誰川無梁兮路無岐
一聞陌上苦寒奏使我佇立驚且悲君今得意厭粱肉
豈復念我貧賤時

　　海風蕭蕭天雨霜窮愁獨坐夜何長驅車舊憶太行險
始知逰子悲故鄉美人相思隔天闕長望雲端不可越
手持琅玕欲有贈愛而不見心斷絶南山峩峩白䂖爛

碧海之波浩漫漫參辰出没不相待我欲横天無羽翰

　　元稹

　　田家詞

　　牛吒吒(許角切)田确确旱塊敲牛蹄趵趵(音剝)種得官倉珠
顆穀六十年來兵簇簇月月倉糧車轆轆一日官軍收
海服驅牛駕車食牛肉歸來收得牛兩角重鑄鍬犂作
斤斸姑舂婦擔輸捉捉輸官不足歸賣屋農死有兒牛
有犢不遣官軍糧不足


　　白居易(西清詩話云樂天詩自擅天然貴在近俗恨如蘇小雖美終帶風塵耳)

　　勸我酒

　　勸我酒我不辭請君歌歌莫遲歌聲長辭亦切此辭聴
者堪愁絶洛陽女兒面似花河南大尹頭如雪

　　長安道

　　花枝缺處青樓開艷歌一曲酒一杯美人勸我急行樂
自古朱顔不再來君不見外州客長安道一囘來一囘
老


　　生别離

　　黄河水白黄雲秋行人河邉相對愁天寒野曠何處宿
棠棃葉戰風颼颼生離别生離别憂從中來無㫁絶憂
積心勞血氣衰未年三十生白髪

　　醉題沈子明壁

　　不愛君家十叢菊不愛君家萬竿竹愛君簾下唱歌人
色如芙蓉聲如玉我有陽闗君未聞若聞亦應愁殺君

　　寒食詩


　　烏啼鵲噪昬喬木清明寒食誰家哭風吹曠野紙錢飛
古墓纍纍春草緑棠梨花映白楊樹盡是死生離别處
冥漠重泉哭不聞蕭蕭暮雨人歸去(東坡云余與郭生逰南溪主簿吳亮
置酒郭生善歌酒酣發聲座為凄然郭生言恨無佳辭因改樂天寒食詩歌之每句雜以散聲坐客有泣者)

　　江南遇天寳樂叟歌

　　白頭病叟泣且言禄山未亂入梨園能彈琵琶和法曲
多在華清隨至尊是時天下太平乆年年十月坐朝元
千官起居環珮合萬國㑹同車馬奔金鈿照耀石甕寺

蘭麝薫煮温湯源貴妃宛轉侍君側體弱不勝珠翠繁
冬雪飄颻錦袍煖春風蕩漾霓裳翻歡娛未足燕冦至
弓勁馬肥胡語喧豳土人遷避夷狄鼎湖龍去哭軒轅
從此漂淪到南土萬人死盡一身存秋風江上浪無際
暮雨舟中酒一樽涸魚乆失風波勢枯草曾沾雨露恩
我自秦來君莫問驪山渭水如荒村新豐樹老籠明月
長生殿暗鎻黄昬紅葉紛紛葢欹瓦緑苔重重封壞垣
唯有中官作宫使毎年寒食一開門


　　施肩吾

　　效古體

　　黄金無舊釵緗綺無舊裾唯有一寸心長貯萬里夫南
軒夜蟲織巳促北牖飛蛾遶殘燭祇言衆口鑠千金誰
信獨愁銷片玉不知嵗晚歸不歸又將淚眼縫征衣

　　温庭筠

　　春曉曲

　　家臨長信徃來道乳燕雙雙掠烟草油壁車輕金犢肥

流蘇帳曉春雞早籠中嬌鳥暖猶睡簾外落花閒不掃
衰桃一樹近前池似惜紅顔鏡中老(漁隠云殊有富貴佳致也)

　　蓮浦謡

　　鳴橈軋軋谿溶溶廢緑平煙吳苑東水清蓮媚兩相向
鏡裏見愁愁更紅白馬金鞭大堤上西江日日多風浪
荷心有露似驪珠不是真圓亦揺蕩

　　常林歡(江南人謂情人為歡故荆州有長林縣盖樂人誤以長為常也)

　　宣城(在荆州北)酒熟花覆橋沙晴暖鴨鳴咬咬穠桑繞舍麥

如尾幽軋鳴機雙燕巢馬聲特特荆門道蠻水揚光色
如草錦薦金壚夢正長東家咿喔雞鳴早

　　堂堂曲

　　錢塘岸上春如織淼淼寒泉帶晴色淮南逰客馬連嘶
碧草迷人歸不得風飄客意如吹烟纎指殷勤傷鴈絃
一曲堂堂紅燭筵金鯨瀉酒如飛泉

　　塞寒行

　　燕弓弦勁霜封瓦撲&KR0609;寒鵰睇平野一㸃黄塵起鴈喧

白龍堆下千蹄馬河源怒觸風如刀剪斷朔雲天更髙
晚出榆闗逐塞北驚沙飛近衝貂袍心許淩煙名不滅
年年錦字傷離别彩毫一畫竟何榮空使青樓淚成血
(苕溪詩話云自齊梁諸公下至温飛卿輩往往以綺麗風花累其正氣其過在于理不勝而詞有餘也)

　　李商隠

　　代贈

　　楊栁路盡處芙蓉湖上頭雖同錦步障獨映鈿箜篌鴛
鴦可羨頭俱白飛去飛來煙雨秋


　　杜牧

　　重送孟遲作

　　手撚金僕姑腰間懸轆轤爬頭風北正好去係取可汗
鉗作奴六宫雖念相如賦其那防邉重武夫

　　李羣玉

　　獨酌懐友

　　西風静夜吹蓮塘芙蓉破紅金粉香摘花把酒弄秋芳
呉雲楚水愁茫茫美人此夕不入夢獨宿髙樓眀月涼


　　寄短書歌

　　骨肉萍蓬各天末十度附書九不達孤臺冷眠無來人
楚水秦天莽空濶翔鴈横秋過洞庭西風吹日浪崢嶸
三年音信凝顰外一曲哀歌白髪生

　　裴說

　　寄邉衣

　　深閨乍冷開香篋玉筋微微濕紅頰一陣霜風殺栁條
濃煙半夜成黄葉重重白練如霜雪獨下閒階轉凄切

秖知抱杵𢷬秋砧不覺髙樓巳無月時間塞鴈聲相喚
紗牕只有燈相伴㡬展齊紈又懶裁離腸恐逐金刀斷
細想儀形執刀尺囘刀剪破澄江色愁捻銀針信手縫
惆悵無人試寛窄時時舉袖勻殘淚紅箋謾有千行字
書中不盡心中事一半殷勤托邊使(黃山谷云此篇詩句甚麗)

　　張泌

　　春曉謡

　　雨微微煙霏霏小庭半折紅薔薇細筝斜倚盡屏曲零

落㡬行金鴈飛蕭闗夢斷無尋處萬疊春波起南浦
淩亂楊花撲繡簾曉牕時有流鶯語






　　唐詩品彚卷三十六

