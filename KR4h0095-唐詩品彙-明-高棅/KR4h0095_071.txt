







　　欽定四庫全書

　　唐詩品彚巻七十一

　　明　高棅　編

　　五言排律一

　　正始(上)

　　太宗皇帝

　　宴山中

　　驅馬岀遼陽萬里轉旗常對敵六竒舉臨戎八陣張斬

鯨澄碧海巻霧掃扶桑昔去蘭縈翠今來桂染芳雲枝
浮碎葉氷鏡上朝光回首長安道方歡宴栢梁

　　韓王元嘉

　　奉和同太子監守違戀

　　乾象開層構離明啓少陽卜征從獻吉守器屬元良逖
矣凌周誦遥哉掩漢莊地分丹鷟嶺途間白雲鄉好士
傾南路多才盛北場儲誠䖍曉夕宸愛積炎涼珠璧連
霄漢萬物仰重光


　　薛元超

　　奉和同太子監守違戀

　　儲禁銅扉啓宸行玉輅遥空懷壽街吏尚隔寢門朝地
首瞻龍㦸空中想鳳鑣飛文映仙榜瀝思叶神颷帝念
紆蒼壁乾文煥紫霄歸塘横筆海平圃振詞條欲應重
輪曲鏘洋韵九韶(平圃見山海經槐江之陽寔唯帝之平圃)

　　王績

　　贈學僊者


　　採藥層城逺尋師海路賖玉壺横日月金闕斷煙霞僊
人何處在道士未還家誰知彭澤意更覔歩兵邪春釀
煎松葉秋盃浸菊花相逄寧可醉定不學丹砂

　　褚遂良

　　安德山池宴集

　　伏櫪丹霞外遮園煥景舒行雲汎層阜蔽月下清渠亭
中奏趙瑟席上舞燕裾花落春鶯晚風光夏葉初良朋
比蘭蕙雕藻邁瓊琚獨有狂歌客來承歡宴餘


　　高宗皇帝

　　過温湯(文苑英華作太宗詩)

　　温渚停仙蹕豐郊駐曉旌路曲廻輪影巖虛傳漏聲暖
溜驚湍駛寒空碧霧輕林黄踈葉下野白曙霜明眺聽
良無已煙霞斷續生

　　王德貞

　　奉和聖製過温湯

　　握圖開萬㝢屬聖啓千年驪阜疏緹騎驚鴻映綵旃玉

霜明鳳野金陣藻龍川祥煙聚危岫德水溢飛泉停輿
興睿覧還舉大風篇

　　楊思𤣥

　　奉和聖製過温湯

　　豐城觀漢迹温谷幸秦餘地接幽王壘塗分鄭國渠風
威肅文衛日彩鏡雕輿逺岫凝氛重寒叢對影䟱廻瞻
漢章闕佳氣滿宸居

　　鄭羲真


　　奉和聖製過温湯

　　洛川方駐蹕豐野暫停鑾湯泉恒獨涌温谷豈知寒漏
鼓依巖畔霜風出樹端嶺煙遥聚草山月迥臨鞍日用
誠多幸天文遂仰觀

　　王勃

　　泥谿

　　弭棹淩奔壑低鞭躡峻岐江濤出岸險峰磴入雲危溜
急船文亂巖斜騎影移水煙籠翠渚山照落丹厓風生

蘋浦葉露泣竹潭枝汎水雖云美勞歌誰復知

　　三月曲水宴(得煙宇)

　　彭澤官初去河陽賦始傳田園歸舊國詩酒間長筵列
室窺丹洞分樓瞰紫煙縈廻亘津渡出没控郊鄽鳳琴
調上客龍轡儼羣仙松石偏宜古藤蘿不記年重簷交
密樹複磴擁危泉抗石晞南嶺乘沙眇北川傅巖來築
處磻溪入釣前日斜真趣逺幽楚思涼蟬

　　楊炯


　　送劉校書從軍

　　天將下三宫星門召五戎坐謀資廟畧飛檄佇文雄赤
土流星劍烏號明月弓秋陰生蜀道殺氣繞湟中風雨
何年别琴尊此日同離亭不可望溝水自西東

　　遊廢觀

　　青嶂倚丹田荒涼數百年猶知小山桂尚識大羅天藥
敗金爐火苔昬玉女泉歲時無壁畵朝夕有階煙花桞
三春節江山四望懸悠然出塵網從此狎神仙


　　和騫右丞省中暮望

　　故事閒臺閣仙門藹已深舊章窺複道雲幌肅重陰𤣥
律葭灰變青陽斗柄臨年光揺樹色春氣繞蘭心風響
高牕度流㾗曲岸侵天明總樞轄人鏡辨衣簮日暮南
宫靜揺華振雅音

　　和劉侍郎入隆唐觀

　　福地隂陽合仙都日月開山川陵四險城樹隠三臺伏
檻排雲出飛軒遶澗回参差陵倒影瀟灑軼浮埃百菓

珠為實羣峯錦作苔懸蘿暗疑霧瀑布響成雷方士燒
丹液真人汎玉杯還如問桃水更似得蓬萊漢帝求仙
日相如作賦才自然金石奏何必上天台

　　和輔先入昊天觀

　　遁甲爰皇里星占太乙宫天門開奕奕佳氣鬱葱葱碧
落三乾外黄圗四海中邑居環若水城闕抵新豐玉檻
崑崙側金樞地軸東上真朝北斗元始詠南風漢君祠
五帝淮王禮八公道書藏竹簡靈藥灌梧桐草茂瓊堦

緑花繁寳樹紅石樓紛似畵地鏡淼如空桑海年應積
桃源路不窮黃軒若有問三月住崆峒

　　盧照鄰

　　西使兼送孟學士南遊

　　地道巴陵北天山弱水東相看萬餘里共倚一征篷零
雨悲王粲清尊别孔融徘徊聞夜鶴悵望待秋鴻骨肉
胡秦外風塵闗塞中唯餘劍鋒在耿耿氣成虹

　　送鄭司倉入蜀


　　離人丹水北遊客錦城東别意還無已離憂自不窮隴
雲朝結陣江月夜臨空闗塞疲征馬霜氛落早鴻潘年
三十外蜀道五千中送君秋水曲酌酒對秋風

　　綿州官池贈别

　　輶軒遵上國仙氣下靈闗尊酒方無地聨綣喜暫攀離
言欲贈䇿高辯正連環野逕遊雲斷荒池春草斑殘花
落古樹度鳥入澄灣欲叙他鄉别幽谷有綿蠻

　　還赴蜀中貽示京邑遊好


　　籞宿花初滿章臺栁尚飛如何正此日還望昔多違悵
别風期阻將乖雲會稀歛衽辭丹闕懸旗陟翠㣲野禽
喧戍鼓春草變征衣回顧長安道闗山起夕霏

　　和夏日幽莊

　　聞有高蹤客耿介坐幽莊林壑人事少風煙鳥路長瀑
水含秋氣垂藤引夏涼苖深全覆隴荷上半侵塘釣渚
青鳬没村田白鷺翔知君振竒藻還嗣海隅芳

　　山莊休沐


　　蘭署乘閒日蓬扉狎遁棲龍柯䟱玉井鳳葉下金堤川
光揺水箭山氣上雲梯亭幽聞淚鶴牕曉聽鳴雞玉軫
臨風奏瓊漿映月㩦田家自有樂誰肯謝青谿

　　山林休日田家

　　歸休乗暇日饁稼返秋場徑草䟽王篲嵓枝落帝桑耕
田虞訟寢鑿井漢機忘戎葵朝委露齊棗夜含霜南澗
泉初洌東籬菊正芳還思北牕下高臥偃羲皇

　　駱賓王


　　棹歌行

　　寫月圗黄罷淩波拾翠通鏡花揺芰日衣麝入荷風葉
落舟難蕩蓮踈浦易空鳳媒羞自託鴛翼恨難窮秋帳
澄光翠倡樓粉色紅相思無别曲併在棹歌中

　　晚泊蒲類

　　一庭歸望斷萬里客心愁山路猶南屬河源自北流晚
風連朔氣新月照邊秋竈火通軍壁烽煙上戍樓龍庭
但苦戰燕頷會封侯莫作蘭山下空令漢國差


　　早秋出塞寄東臺祥政學士

　　促駕逾三水長驅望五原天街分斗極地理接樓煩谿
月明闗隴胡雲聚塞垣山川殊物候風壤異涼温戍古
秋塵合沙寒宿霧繁昔余迷學歩投迹忝詞源

　　逺使海曲春夜多懷

　　長嘯三春晚端居百慮盈未安蝴蝶夢遽切魯禽情别
島連寰海離魂斷戍城流星疑伴使低月似依營懐禄
寧期達牽時匪徇名艱虞行已逺昧迹自相驚


　　在軍贈先還知已

　　蓬轄俱行役𤓰時獨未還魂迷金闕路望斷玉門闗獻
凱多慚霍論功幾謝班風塵催白首歲月損紅顔落鴈
低秋塞驚鳬起暝灣胡霜如劍鍔漢月似刀環别後庭
邊樹相思幾度攀(方虚谷云字字入律工不可言)

　　靈隱寺

　　鷲嶺鬱岧嶤龍宫鎻寂寥樓觀滄海日門對浙江潮桂
子月中落天香雲外飄(劉云好)捫蘿登塔逺刳木取泉遥

霜薄花更發氷輕葉互凋(劉云互凋語警)夙齡尚遐異搜對滌
煩囂待入天台路看余度石橋(詩話云舊說徐敬業敗與賓王俱不死皆去為
浮屠以免賓王居杭州靈隱寺後宋之問遊寺夜吟云鷲嶺鬱岧嶤龍宫鎻寂寥乆不能續有老僧云何不道
樓觀滄海日門對浙江潮云云遲明僧不見人以為賓王也今此詩仍見賓王集集乃係古本非後人所裒次
則此詩已自録於集中賓王之不死亦一證也)

　　邊城落日

　　紫塞流沙北黄圖灞水東一朝辭爼豆萬里逐沙蓬候
月恒持滿尋源屢鑿空野昬邊氣合烽迥戍煙通膂力

風塵倦疆場歲月窮河流控積石山路逺崆峒壯志淩
蒼兕精誠貫白虹君恩如可報龍劒有雌雄

　　宿温城望軍營

　　虜地寒膠折邊城夜柝聞兵符關帝闕天策動將軍塞
靜胡笳徹沙明楚練分風旗翻翼影霜劍轉龍文白羽
揺如月青山斷若雲煙䟱疑巻幔塵滅似銷氛投筆懷
班業臨戎想顧勲還應雪漢耻持此報明君

　　劉庭芝


　　故園置酒

　　酒熟人須飲春還鬢已秋願逢千日醉得緩百年憂舊
里多青草新知盡白頭風前燈易滅川上月難留卒卒
周姬旦栖栖魯孔丘平生能幾日不及且遨遊

　　晚憩南陽旅館

　　旅館何年廢征夫此日過途窮人自哭春至鳥還歌行
路新知少荒田古逕多池篁覆丹谷墳樹遶清波日照
蓬隂轉風微墅氣和傷心不可去回首怨如何


　　喬知之

　　和蘇員外寓直

　　自昔重為郎伊人練國章三旬登建禮五夜直明光墨
草尚書奏衣飄侍御香開軒竹氣靜拂簟蕙風凉曉漏
離閶闔鳴鐘出未央從來宿臺上天子貴文强

　　宗楚客

　　奉和幸上陽宫侍宴應制

　　紫庭金鳳闕丹禁王雞川似立蓬瀛上疑遊崑閬前鳥

將歌合轉花共錦爭鮮湛露飛堯酒薰風入舜絃水光
揺落日樹色帶晴煙向夕廻琱輦佳氣滿巖泉

　　蘇味道

　　奉和受圖温洛

　　緑綺膺河檢青壇俯洛濵天旋俄制蹕孝享屬嚴禋陟
配光三祖懷柔洎百神霧開中道日雪歛屬車塵預奉
咸英奏長歌億萬春

　　在廣聞崔馬二御史並登相臺


　　振鷺纔飛日遷鶯逺聽聞明光共待漏清覽各披雲喜
得廊廟舉嗟為臺閣分故林懐栢恱新渥阻蘭薰冠去
神羊影車迎瑞雉羣逺從南斗外遥仰列星文(方云唐人自御
史除省郎以為至榮此詩曲盡體貼)

　　十五夜遊(一作沈佺期詩)

　　今夕重門啓遊春得夜芳月華連畫色燈影雜星光南
陌青絲騎東鄰紅粉粧管絃遥辯曲羅綺暗聞香人擁
行歌路車攢鬬舞場經過猶未已鐘鼓出長楊(俞孟宣曰元夕

者太平之所宜有而亂離多富貴之所宜有而寂寞多讀此詩欲逄此辰不可得也)

　　崔融

　　和梁王衆傳張光禄是王子晉後身

　　聞有冲天客披雲下帝畿三年上賔去千載忽來歸昔
偶浮丘伯今同丁令威中郎才貌是柱史姓名非祇召
趨龍闕承恩拜虎闈丹成金鼎獻酒至玉杯揮天仗分
旄節朝容問羽衣舊壇空處所新廟坐光輝漢主存仙
要淮南愛道機朝朝緱氏鶴長向洛城飛


　　牛鳳及

　　奉和受圖温洛

　　八神承玉輦六羽警瑶溪戒道伊川北通津澗水西御
圖開洛匱刻石與天齊瑞日波中上仙禽霧裏低微臣
矯弱翮抃舞接鸞鷖

　　武三思

　　春日遊龍門應制

　　鳳駕臨香地龍輿上翠微星宫含雨氣月殿抱春輝碧

澗長虹下雕梁早燕歸雲疑浮寳葢石似拂天衣露草
侵堦長風花繞席飛日斜宸賞洽清吹入重闈

　　李嶠

　　奉和拜洛應制

　　七萃鑾輿動千年瑞檢開文如龜負出圖似鳳銜來殷
薦三神享明禋萬國陪周旗黄鳥集漢幄紫雲廻日暮
鈎陳轉清歌上帝臺

　　奉和幸薦福寺應制


　　鴈沼開香域鶯林降綵旃還窺圖鳳宇更坐濯龍川桂
轝朝羣辟蘭宫列四禪半空銀閣斷分砌寶繩連甘雨
蘇焦澤慈雲動沛篇獨慚賢作礪空喜福成田

　　王屋山第之側雜構小亭暇日與羣公同遊

　　桂亭依絶巘蘭榭俯回溪綺棟魚鱗出雕甍鳳羽棲引
泉聊漲沼鑿磴且通蹊席上山花落簾前野樹低弋林
開曙景釣渚發晴霓狎水驚梁鴈臨風聽楚雞復看題
柳葉彌喜蔭桐圭


　　軍師凱旋自邕州順流舟中

　　鳴鞞入嶂口汎舸歴川湄尚想江陵陣猶疑下瀬師岸
廻帆影疾風逆鼓聲遲萍葉沾蘭槳林花拂桂旗弓鳴
蒼隼落劍動白猿悲芳樹吟羌管幽篁入楚詞全軍多
勝策無戰在明時寄謝山東妙長纓徒自欺

　　奉和幸韋嗣立山莊應制

　　南洛師臣契東君王佐居幽情遺紱冕宸眷屬樵漁制
下峒山蹕恩回灞水輿松門駐旌早薜幄引簮裾石磴

平黄陸煙樓半紫虛雲霞仙路近琴酒俗塵踈喬木千
齡外懸泉百文餘崖深經鍊藥穴古舊藏書樹宿搏風
鳥池濳縱壑魚寜知天子貴尚憶武侯廬

　　盧僎

　　上幸皇太子新院應制

　　佳氣曉葱葱乾行入震宫前星迎北極少海被南風視
膳銅樓下吹笙玉座中訓深家以政義舉俗為公父子
成釗合君臣禹啟同仰天歌聖道猶愧乏彫蟲


　　韋嗣立

　　偶遊龍門北溪忽懷驪山别業因以言志示弟
淑奉呈諸大寮

　　幽谷杜陵邊風煙别幾年偶來伊水曲溪嶂覺依然傍
浦憐芳樹尋崖愛緑泉嶺雲隨馬足山鳥向人前地合
心俱靜言因理自𤣥短才叨重寄尸禄愧妨賢每挹挂
冠侶思從初服旋稻粱仍欲報歲月坐空捐助嶽無纖
塊輸溟謝末涓還悟北轅失方永南澗田


　　魏知古

　　奉和春日途中喜雨(和天后也)

　　皇輿向洛城時雨應天行麗日登巖送陰雲出墅迎濯
枝林杏發潤葉渚蒲生絲入綸言喜花依錦字明微臣
忝東觀載筆佇西成

　　奉酬韋祭酒偶遊龍門北溪忽懐驪山别業因
以言志示弟淑奉呈諸大寮之作

　　有美朝為貴幽尋地自偏踐臨伊水汭想望灞池邊是

遇皆新賞茲遊若舊年藤蘿隠路接楊栁御溝聨道惬
神情王機㤀俗理捐遂初誠已重兼濟實為賢跡是東
山戀心仍北闕縣顧慙輕拾紫多謝賦思𤣥未躧中林
歩空承華藻傳陽春和已寡扣寂(陸機文賦扣寂寞而求音)意徒然

　　李行言

　　秋晚度廢關

　　秦郊平舊險周德眷遺黎始聞清夜柝俄見落風泥物
色來無限津途去不迷空亭誰問馬閒戍但鳴雞山月

寒彌靜河風曉更凄贈言楊伯起非復是關西(按唐史宣宗大
中八年有李行言者自縣令升海州刺史未知孰是然此詩音律似初唐故列於此)






　　唐詩品彚巻七十一

