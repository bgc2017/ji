







　　欽定四庫全書

　　唐詩品彚巻二十八

　　明　高棅　編

　　七言古詩四

　　大家

　　杜甫

　　貧交行

　　飜手作雲覆手雨紛紛輕薄何須數君不見管鮑貧時

交此道今人棄如土(劉須溪云只從俗諺畧證古意)

　　折檻行

　　嗚呼房魏不復見秦王學士時難羡青衿胄子困泥塗
白馬將軍若雷電千載少似朱雲人至今折檻空嶙峋
婁公不語宋公語尚憶先皇容直臣

　　大麥行

　　大麥乾枯小麥黄婦女行泣夫走藏東至集壁西梁洋
問誰腰鎌胡與羌豈無蜀兵三千人部領辛苦江山長

安得如鳥有羽翅託身白雲還故鄉

　　苦戰行

　　苦戰身死馬將軍自云伏波之子孫干戈未定失壯士
使我歎恨傷精魂去年江南討狂賊臨江把臂難再得
别時孤雲今不飛時獨看雲淚横臆

　　悲陳濤(此詩為房琯而作也琯與禄山戰于陳濤斜敗績)

　　孟冬十郡良家子血作陳濤澤中水野曠天清無戰聲
四萬義軍同日死羣胡歸來血洗箭仍唱胡歌飲都市

都人回首向北啼日夜更望官軍至

　　朱鳯行(此詩為衡州刺史楊濟作也時濟稱連帥之職以討臧玠之亂)

　　君不見瀟湘之山衡山高山巔朱鳯聲嗷嗷側身長顧
求其曹翅垂口噤心甚勞下愍白鳥在羅網黄雀最少
雛難逃願分竹實及螻蟻盡使鳴梟相怒號

　　越王樓歌

　　綿州州府何磊落顕慶年中越王作孤城西北起高樓
碧瓦朱甍照城郭樓下長江百丈清山頭落日半輪明

君王舊跡今人賞轉見千秋萬古情(劉云不深不淺)

　　大覺高僧蘭渃

　　巫山不見廬山逺松林蘭若秋風晚一老猶鳴日暮鐘
諸僧尚乞齋時飯香爐峰色隠晴湖種杏仙家近白榆
飛錫去年啼邑子獻花何日許門徒

　　秋風

　　秋風淅淅吹我衣東流之外西日微天晴小城𢷬練急
石古細路行人稀不知明月為誰好早晚孤帆他夜歸

會將白髪倚庭樹故園池臺今是非(趙次公曰此寫眼前之景宛轉含蓄
道不盡淒感之意　劉云如竹枝樂府矯矯長句不必親切為巳)

　　夜聞&KR1227;篥

　　夜聞&KR1227;篥滄江上衰年側耳情所嚮鄰舟一聽多感傷
塞曲三更歘悲壯積雪飛霜此夜寒孤燈急管復風湍
君知天地干戈滿不見江湖行路難(劉云君知干戈如此則不復恨行路
難矣實歴喟然)

　　乾元中寓居同谷縣作歌七首(李薦師友記聞太白逺别離蜀

道難與子羙寓居同谷七歌風騷之極致不在屈原之下也)

　　有客有客字子羙白頭亂髪垂過耳歲拾橡栗隨狙公
天寒日暮山谷裏中原無書歸不得手足凍皴皮肉死
嗚呼一歌兮歌已哀悲風為我從天來

　　長鑱長鑱白木柄(劉云一歌喚子羙二歌喚長鑱豈不竒崛)我生托子以為
命黄精無苖山雪盛短衣數挽不掩脛此時與子空歸
來男呻女吟四壁静嗚呼二歌兮歌始放閭里為我色
惆悵(劉云非必人人為我惆悵而有其色)


　　有弟有弟在逺方三人各瘦何人强生别展轉不相見
胡塵暗天道路長東飛駕鵞後&KR1175;鶬安得送我置汝傍
嗚呼三歌兮歌三發汝歸何處收兄骨

　　有妹有妹在鍾離良人早没諸孤癡長淮浪高蛟龍怒
十年不見來何時扁舟欲往箭滿眼杳杳南國多旌旗
嗚呼四歌兮歌四奏林猿為我啼清晝

　　四山多風谿水急寒雨颯颯枯樹濕(劉云是旦景)黄蒿古城
雲不開白狐跳梁黄狐立我生胡為在窮谷中夜起坐

萬感集嗚呼五歌兮歌正長魂招不來歸故鄉(劉云何其魂招
不來耶歸故鄉也)

　　南有龍兮在山湫古木巃嵸枝相樛木葉黄落龍正蟄
蝮蛇東來水上遊我行怪此安敢出拔劍欲斬且復休
嗚呼六歌兮歌思遲谿壑為我廻春姿(劉云獨此歌廻春姿者愿車駕
反正之辭也心所同然千載如對)

　　男兒生不成名身已老三年饑走荒山道長安卿相多
少年富貴應須致身早山中儒生舊相識但話宿昔傷

懐抱嗚呼七歌兮悄終曲仰視皇天白日速(劉云聲氣俱盡　孫
季昭示兒編云歐陽公傷五季之亂作五代史序論故盡以嗚呼冠其首杜子羙偒唐室之亂作詩史於歌行
間以嗚呼結其宋同谷歌冬狩行折檻行白馬詩等篇是也前此詩人所稀有者公獨用之其傷今思古之意
歟)

　　短歌行贈王郎司直

　　王郎酒酣拔劍砍地歌莫哀我能抜爾抑塞磊落之竒
才豫樟翻風白日動鯨魚跋浪滄溟開且脱劍佩休徘
徊西得諸侯棹錦水(劉云西得諸侯以下謂王司直知我我復捨此何之)欲向何

門趿珠履仲宣樓頭春色深青眼高歌望吾子眼中之
人吾老矣(劉云豪氣激人堂堂復堂堂)

　　𤣥都壇寄元逸人

　　故人昔隠東蒙峰已佩含景蒼精龍故人今居子午谷
獨在隂崖結茆屋屋前太古𤣥都壇青石漠漠常風寒
子規夜啼山竹裂王母晝下雲旗翻知君此計成長往
芝草琅玕日應長鐡鏁高垂不可攀致身福地何蕭爽

　　莫相疑行


　　男兒生無所成頭皓白牙齒欲落真可惜憶獻三賦蓬
萊宫自怪一日聲輝赫集賢學士如堵墻觀我落筆中
書堂往時文彩動人主此日飢寒趨路傍晚將末契托
年少當面輸心背面笑寄謝悠悠世上兒不爭好惡莫
相疑(劉云寫得徹至懐抱如洗)

　　醉歌行贈公安顔少府請顧公題壁

　　神仙中人不易得顔氏之子才孤標天馬長鳴待駕馭
秋鷹整翮當雲霄君不見東吳顧文學君不見西漢杜

陵老(劉云面前人着兩不見唐突可人)詩家筆勢君不嫌詞翰升堂為
君掃是日霜風凍七澤烏蠻落照銜赤壁酒酣耳熱忘
頭白感君意氣無所惜一為歌行歌主客

　　戲題王宰畫山水圖歌

　　十日畫一水五日畫一石能事不受相促迫王宰始肯
留真跡壯哉崑崙方壺圖挂君高堂之素壁巴陵洞庭
日本東赤岸水與銀河通中有雲氣隨飛龍舟人漁子
入浦溆山木盡亞洪濤風尤工逺勢古莫比咫尺應須

論萬里焉得并州快剪刀剪取吳淞半江水

　　高都䕶驄馬行

　　安西都䕶胡青驄聲價歘然來向東此馬臨陣久無敵
與人一心成大功(劉云亦是精氣)功成惠養隨所致飄飄逺自
流沙至雄姿未受伏櫪恩猛氣猶思戰塲利(劉云此氣骨不可少)
腕促蹄高如踣鐡交河幾蹴層冰裂五花散作雲滿身
萬里方看汗流血長安壯兒不敢騎走過掣電傾城知
青絲絡頭為君老何由却出横門道(劉云只如此語絶是)


　　負薪行

　　䕫州處女髪半華四十五十無夫家更遭䘮亂嫁不售
一生抱恨堪咨嗟土風坐男使女立應當門户女出入
十猶八九負薪歸賣薪得錢應供給至老雙鬟只垂頸
野花山葉銀釵並觔力登危集市門死生射利兼鹽井
面粧首餙雜啼㾗地褊衣寒困石根若道巫山女麤醜
何得此有昭君村

　　最能行


　　峽中丈夫絶輕死少在公門多在水富豪有錢駕大舸
貧窮取給行艓子小兒學問止論語大兒結束隨商旅
欹帆側柂入波濤□旋捎濆無險阻朝發白帝暮江陵
頃來目擊信有徴瞿塘漫天虎鬚怒歸州長年行最能
此鄉之人氣量窄誤競南風踈北客若道土無英雄才
何得山有屈原宅

　　寄栢學士林居

　　自胡之反持干戈天下學士亦奔波歎彼幽棲載典籍

蕭然暴露依山阿青山萬里静散地白雨一洗空垂蘿
亂代飄零予到此古人成敗子如何荆揚春冬異風土
巫峽日夜多風雨赤葉楓林百舌鳴黄泥野岸天雞舞
盗賊縱横甚密邇形神寂寞甘辛苦幾時高議排金門
各使蒼生有環堵

　　杜鵑行

　　君不見昔日蜀天子化為杜鵑似老烏寄巢生子不自
啄羣鳥至今為哺雛雖同君臣有舊禮骨肉滿眼身羇

孤業工竄伏深樹裏四月五月偏號呼其聲哀痛口流
血所訴何事常區區爾豈摧殘始發憤羞帶羽翮傷形
愚蒼天變化誰料得萬事反覆何所無萬事反覆何所
無豈憶當殿羣臣趨

　　柟樹為風雨所抜歎

　　倚江柟樹草堂前故老相傳二百年誅茅卜居總為此
五月髣髴聞寒蟬東南飄風動地至江翻石走流雲氣
幹排雷雨猶力爭根斷泉源豈天意蒼波老樹性所愛

浦上童童一青葢野客頻留懼雪霜行人不過聽竽籟
虎倒龍顛委榛棘淚㾗血㸃垂胸臆我有新詩何處吟
草堂自此無顔色

　　戲韋偃為雙松圖歌

　　天下幾人畫古松畢宏已老韋偃少絶筆長松起纎末
滿堂動色嗟神妙兩株慘裂苔蘚皮屈鐡交錯廻高枝
白摧朽骨龍虎死黒入太隂雷雨垂松根胡僧憩寂寞
龎眉皓首無住着偏袒右肩露䨇脚葉裏公子僧前落

韋侯韋侯數相見我有一疋好東絹重之不減錦繡叚
已令拂拭光凌亂請公放筆為直幹

　　送孔巢父謝病歸遊江東兼呈李白

　　巢父掉頭不肯住東將入海隨煙霧詩巻長留天地間
釣竿欲拂珊瑚樹深山大澤龍蛇逺春寒野隂風景暮
(劉云不必有所從來不必有所指𤣥又𤣥衆妙門　七字浩然以其將隠也)蓬萊織女廻雲
車指㸃虚無引歸路自是君身有仙骨世人那得知其
故惜君只欲苦死留(劉云兩君見賔主)富貴何如草頭露蔡侯

静者意有餘清夜置酒臨前除罷琴惆悵月照席幾歲
寄我空中書南尋禹穴見李白道甫問訊今何如(劉云其跌
蕩創體類自得意故成一家言)

　　冬末以事之東都湖城遇孟雲卿復歸劉顥宅
宿宴飲散因為醉歌

　　疾風吹塵暗河縣行子隔年不相見湖城城北一開眼
駐馬偶識雲卿面向非劉顥為地主懶廻鞭轡成高宴
劉侯歡我携客來置酒張燈促華饌且將欵曲終今夕

休語艱難尚酣戰照室紅爐促曙光螢牕素月垂文練
天開地裂長安陌寒盡春生洛陽殿豈知驅車復同軌
可惜刻漏隨更箭人生會合不可常庭樹鷄鳴淚如綫

　　陪王侍御同登東山最高頂宴姚通泉晚擕酒
泛江

　　姚公羙政誰與儔不減昔時陳太丘邑中上客有柱史
多暇日陪驄馬遊東山高頂羅珍羞下顧城郭消我憂
清江白日落欲盡復擕羙人登綵舟笛聲憤怨哀中流

妙舞逶迤夜未休燈前往往大魚出聽曲低昻如有求
三更風起寒浪湧取樂喧呼覺船重滿空星河光破碎
四座賔客色不動請公臨深莫相違廻船罷酒上馬歸
人生歡會豈有極無使霜露霑人衣

　　錦樹行(題自錦樹使人刮目)

　　今日苦短昨日休歲云暮矣增離憂霜凋碧樹作錦樹
萬壑東逝無停留荒戍之城石色古東郭老人住青丘
飛書白帝營斗粟琴瑟几杖柴門幽青草萋萋盡枯死

天驥跛足隨氂牛自古聖賢多薄命姦雄惡少封公侯
故國三年一消息終南渭水寒悠悠五陵豪貴反顛倒
鄉里小兒狐白裘生男墮地要膂力生女富貴傾邦國
莫愁父母少黄金天下風塵兒亦得

　　瘦馬行

　　東郊痩馬使我傷骨骼硉兀如堵墻絆之欲動轉欹側
此豈有意仍騰驤細看六印帶官字衆道三軍遺路傍
皮乾剥落雜泥滓毛若蕭條連雪霜去歲奔波逐餘冦

驊騮不慣不得將士卒多騎内廐馬惆悵恐是病乗黄
當時歴塊悞一蹶委棄非汝能周防見人慘澹若哀訴
失主錯莫無晶光天寒逺放雁為伴日暮不收烏啄瘡
誰家且養願終惠更試明年春草長(劉云展轉沈着忠厚惻怛感動千古)

　　哀江頭

　　少陵野老吞聲哭春日濳行曲江曲江頭宫殿鎻千門
細桞新蒲為誰緑憶昔霓旌下南苑苑中萬物生顔色
昭陽殿裏第一人同輦隨君侍君側輦前才人帶弓箭

白馬嚼齧黄金勒翻身向天仰射雲一箭正墜雙飛翼
明眸皓齒今何在血汚遊魂歸不得清渭東流劍閣深
去住彼此無消息人生有情淚沾臆江水江花豈終極
黄昬胡騎塵滿城欲往城南忘城北(蘇子由云哀江頭篇詞氣如百金戰
馬注坡驀澗如履平地得詩人之遺法)

　　樂遊園歌(公自注云晦日賀蘭楊長史筵醉中作　按西京雜記樂遊園漢宣帝所
立唐長安中太平公主於原上置庭遊賞其地四望寛敞毎上巳重陽士夫於此祓禊登高車
馬填塞朝士詞人賦詩翌日傳於京師)


　　樂遊古園崒森爽煙綿碧草萋萋長公子華筵勢最高
秦川對酒平如掌長生木瓢示真率更調鞍馬狂歡賞
青春波浪芙蓉園白日雷霆夾城仗閶闔晴開昳蕩蕩
曲江翠幕排銀榜拂水低垂舞袖翻縁雲清切歌聲上
(劉云婉約有態)却憶年年人醉時只今未醉已先悲(劉云語逹自别)數
莖白髪那抛得百罰深盃亦不辭聖朝亦知賤士醜一
物自荷皇天慈此身飲罷無歸處獨立蒼茫自咏詩(劉云
毎誦此結不自堪又云吾常墮淚於此)


　　寄韓諫議注

　　今我不樂思岳陽身欲奮飛病在牀羙人娟娟隔秋水
濯足洞庭望八荒鴻飛㝠㝠日月白青楓葉赤天雨霜
玉京羣帝集北斗或騎麒麟翳鳯凰芙蓉旌旗煙霧落
影動倒景揺瀟湘星宫之君醉瓊漿羽人稀少不在傍
似聞昨者赤松子恐是漢代韓張良昔隨劉氏定長安
帷幄未改神慘傷國家成敗吾豈敢色難腥腐飡楓香周
南留滯古莫惜南極老人應夀昌羙人胡為隔秋水焉

得置之貢玉堂(劉云此篇多渺茫恍惚幾失韓注畢竞不合)

　　飲中八仙歌

　　知章騎馬似乗船眼花落井水底眠汝陽三斗始朝天道
逢麴車口流涎恨不移封向酒泉左相日興費萬錢
飲如長鯨吸百川銜杯樂聖稱避賢(或作世賢無文)宗之瀟灑
羙少年舉觴白眼望青天皎如玉樹臨風前蘇晉長齋
繡佛前醉中徃徃愛逃禪李白一斗詩百篇長安市上
酒家眠天子呼來不上船自稱臣是酒中仙張旭三盃

草聖傳脱㡌露頂王公前揮毫落紙如雲煙焦遂五斗
方卓然高談雄辯驚四筵(蔡絛西清詩話云此歌重疉用韵古無其體嘗質之叔父
元度云此歌分八篇人人各畢雖重押韵無害亦三百篇分章之意也　劉云不倫不理各極其平生極其醉
趣古無此體無此妙謂為八仙甚稱)

　　驄馬行(公自注云太常良卿勑賜馬也李鄧公愛而有之命甫製詩)

　　鄧公馬癖人共知初得花驄大宛種夙昔傳聞思一見
牽來左右神皆竦雄姿逸態何&KR0886;崒顧影嬌嘶自矜寵
隅目青熒夾鏡懸肉騣碨礧連錢動朝來少試華軒下

未覺千金滿高價赤汗微生白雪毛銀鞍却覆香羅帕
(劉云無𦂳要有風味)卿家舊物公能取天廐真龍此其亞晝洗須
騰涇渭深朝趨可刷幽并夜吾聞良驥老始成此馬數
年人更驚豈有四蹄疾於鳥不與八駿俱先鳴時俗造
次那得致雲霧晦冥方降精近聞下詔宣都邑肯使麒
麟地上行

　　醉歌行(公自注從姪勤落第歸作此以别之)

　　陸機二十作文賦汝更少年能綴文總角草書又神速

世上兒子徒紛紛驊騮作駒已汗血鷙鳥舉翮連青雲
詞源倒流三峽水筆陣獨掃千人軍只今年纔十六七
射䇿君門期第一舊穿楊葉真自知暫蹶霜蹄未為失
偶然擢秀非難取會是排風有毛質汝身已見唾成珠
汝伯何由髪如漆春光淡沲秦東亭渚蒲芽白水荇青
風吹客衣日杲杲樹攪離思花冥冥酒盡沙頭雙玉甁
衆賔已醉我獨醒乃知貧賤别更苦吞聲躑躅涕淚零
(劉云人有此情寫得不濃至而止)


　　古栢行

　　孔明廟前有老栢柯如青銅根如石(范元實云此形似之語)霜皮
溜雨四十圍黛色參天二千尺君臣已與時際會樹木
猶為人愛惜雲來氣接巫峽長月出寒通雪山白(范元實云
此激昻之語)憶昨路繞錦亭東先主武侯同閟宫崔嵬枝幹
郊原古窈窕丹青户牖空落落盤踞雖得地冥冥孤高
多烈風扶持自是神明力正直元因造化功大厦如傾
要梁棟萬牛回首丘山重不露文章世已驚未辭剪伐

誰能送苦心豈免容螻蟻香葉終經宿鸞鳯志士幽人
莫怨嗟古來材大難為用

　　憶昔行

　　憶昔北尋小有洞洪河怒濤過輕舸辛勤不見華葢君
艮岑清輝慘么麽千崖無人萬壑静三歩回頭五歩坐
秋山眼冷魂未歸仙賞心違淚交墮(劉云亦懇欵數四)弟子誰
依白茆室盧老獨啓青銅鎻巾拂香餘搗藥塵階除灰
死燒丹火𤣥圃滄洲莽空濶金節羽衣飄婀娜落日初

霞閃餘映倐忽東西無不可(劉云恍惚語)松風澗水聲合時
青兕黄熊啼向我(劉云岑寂語四句極俯仰形容之妙)徒然咨嗟撫遺跡
至今夢想仍猶在秘節隠文須内教晚歲何功使願果
更討衡陽董錬師南遊早鼓瀟湘柂

　　冬狩行(公自注時梓州刺史章彛兼侍御史留後東川時章彛大閲東川公以此詩諷
其多殺仍勉其攘夷狄安王室)

　　君不見東川節度兵馬雄校獵亦似觀成功夜發猛士
三千人清晨合圍歩驟同禽獸已斃十七八殺聲落日

廻蒼穹幙前生致九青兕馲駝&KR1041;峞垂𤣥熊東西南北
百里間髣髴蹴踏寒山空有鳥名鸜鵒力不能高飛逐
走蓬肉味不足登鼎爼胡為見羈虞羅中春蒐冬狩侯
得同使君五馬一馬驄况今攝行大將權號令頗有前
賢風飄然時危一老翁十年厭見旌旗紅喜君士卒甚
整肅為我回轡擒西戎草中狐兎盡何益天子不在咸
陽宫朝庭雖無幽王禍得不哀痛塵再䝉嗚呼得不哀
痛塵再䝉


　　哀王孫(毛深父曰時安禄山驚潼闗上夜半出延秋門諸王公主皆不及從多為賊所
屠此詩記而哀之)

　　長安城頭頭白烏夜飛延秋門上呼又向人家啄大屋
屋底逹官走避胡(劉云起如童謡省叙事處)金鞭斷折九馬死骨肉
不待同馳驅腰下寳玦青珊瑚可憐王孫泣路隅問之
不肯道姓名但道困苦乞為奴已經百日竄荆棘身上
無有完肌膚高帝子孫盡隆凖龍種自與常人殊豺狼
在邑龍在野王孫善保千金軀不敢長語臨交衢且為

王孫立斯須昨夜春風吹血腥東來槖駞滿舊都朔方
健兒好身手昔何勇鋭今何愚竊聞太子已傳位聖徳
北服南單于花門𠢐面請雪耻慎勿出口他人狙哀哉
王孫慎勿踈五陵佳氣無時無(劉云忠臣之盡心倉卒之隠語備盡情態)

　　觀公孫大娘弟子舞劍噐行(并序)

　　大厯二年十月十九日夔州别駕元特宅見臨潁
李十二娘舞劍噐壯其蔚跂問其所師曰余公孫
大娘弟子也開元三載余尚童稚記於郾城觀公

孫氏舞劍噐渾脱瀏漓頓挫獨出冠時自高頭宜
春梨園二妓坊内人洎外供奉曉是舞者聖文神
武皇帝初公孫一人而巳玉貌繡衣况余白首今
兹弟子亦匪盛顔既辨其由來知波瀾莫二撫事
慷慨聊為劍噐行昔者吳人張旭善草書書帖數
常於鄴縣見公孫大娘舞西河劍噐自此草書長
進豪蕩感激即公孫可知矣

　　昔有佳人公孫氏一舞劍噐動四方觀者如山色沮䘮

天地為之久低昻㸌如羿射九日落矯如羣帝驂龍翔
來如雷霆収震怒罷如江海凝清光(劉云名狀得意)絳唇朱袖
兩寂寞晚有弟子傳芬芳臨潁羙人在白帝妙舞此曲
神揚揚與余問答既有以感時撫事增惋傷先帝侍女
八千人公孫劍噐初第一五十年間似反掌風塵&KR1043;洞
昬王室梨園弟子散如煙女樂餘姿映寒日金粟堆南
木巳拱瞿塘石城草蕭瑟玳筵急管曲復終樂極哀來
月東出老夫不知其所往足繭荒山轉愁疾(劉云濃至慘黯如野

笛中斷聞者自不堪也)

　　蘇端薛復筵簡薛華醉歌

　　文章有神交有道端復得之名譽早(劉云第能此起不患辭窮)愛客
滿堂盡豪傑開筵上日思芳草安得徤歩移逺梅亂揷
繁花向晴昊千里猶殘舊冰雪百壺且試開懐抱垂老
惡聞戰鼓悲急觴為緩憂心𢷬少年努力縱談笑看我
形容巳枯槁座中薛華善醉歌歌辭自作風格老近來
海内為長句汝與山東李白好(劉云此老歌行之妙有不自知其所至者)何

劉沈謝力未工才兼鮑照愁絶倒諸生頗盡新知樂萬
事終傷不自保(劉云可哀)氣酣日落西風來願吹野水添金
杯如澠之酒常快意亦知窮愁安在哉忽憶雨時秋井
塌古人白骨生青苔如何不飲令心哀(劉云豪俠)

　　渼陂行

　　岑參兄弟皆好竒擕我逺來逰渼陂天地黤慘忽異色波
濤萬頃堆琉璃琉璃汗漫汎舟入事殊興極憂思集鼉作
鯨吞不復知惡風大浪何嗟及主人錦帆相為開舟子

喜甚無氛埃鳬鷖散亂棹謳發絲管啁啾空翠來沈竿
續蔓深莫測菱葉荷花浄如拭宛在中流渤澥清下歸
無極終南黒半陂已南純浸山影動裊窕冲融間舡舷
暝戞雲際寺水面月出藍田闗(劉云寫景入微煙波逺近變態具足)此時
驪龍亦吐珠馮夷擊鼓羣龍趨湘妃漢女出歌舞金支
翠旗光有無咫尺但愁雷雨至蒼茫不曉神靈意(劉云慘愴
之容窈眇之思　尋常賦樂事則所經歴駭愕者置不復道吾常遊西湖遇風雨誦此語如同舟同時)少
壯幾時奈老何向來哀樂何其多


　　奉先劉少府新畫山水障歌

　　堂上不合生楓樹怪底江山起煙霧聞君掃却赤縣圖
乗興遣畫滄洲趣畫師亦無數好手不可遇對此融心
神知君重毫素豈但祁岳與鄭䖍筆跡逺過楊契丹得
非𤣥圃裂無乃瀟湘翻悄然坐我天姥下耳邊巳似聞
清猿反思前夜風雨急乃是滿城鬼神入元氣淋漓障
猶濕真宰上訴天應泣野亭春還雜花逺漁翁暝踏孤
舟立滄浪水深青溟濶欹岸側島秋毫末不見湘妃鼓

瑟時至今斑竹臨江活劉侯天機精愛畫入骨髓自有
兩兒郎揮灑亦莫比大兒聰明到能添老樹巔崖裏小
兒心孔開貌得山僧及童子若耶谿雲門寺吾獨胡為
在泥滓青鞋布襪從此始(劉云𤣥淡活脱自在　范徳機云歌行之竒清景絶者
又云古今題畫之律度也)

　　韋諷録事宅觀曹將軍畫馬圖引

　　國初以來畫鞍馬神妙獨數江都王(劉云起得踈鹵正合古意)將軍
得名三十載人間又見真乗黄會貌先帝照夜白龍池

十日飛霹靂内府殷紅瑪瑙盤媫妤傳詔才人索盤賜
將軍拜舞歸輕紈細綺相追飛貴戚權門得筆跡始覺
屏障生光輝昔日太宗拳毛騧近時郭家獅子花今之
新圖有二馬復令識者久歎嗟此皆騎戰一敵萬縞素
漠漠開風沙其餘七疋亦殊絶逈若寒空動煙雪霜蹄
蹴踏長楸間馬官厮養森成列可憐九馬争神駿顧視
清高氣深穏借問苦心愛者誰後有韋諷前支遁憶昔
廵幸新豐宫翠華拂天來向東騰驤磊落三萬疋皆與

此圖筋骨同自從獻寳朝河宗無復射蛟江水中(劉云四句
沈着雅麗政在事事記物事在言外)君不見金粟堆前松栢裏龍媒去盡
鳥呼風(劉云長篇意外淪痛險絶)

　　丹青引贈曹將軍霸

　　將軍魏武之子孫於今為庻為清門(劉云起語激昻慷慨少有及此)英
雄割據雖巳矣文采風流今尚存(劉云接得又暢)學書初學衛
夫人但恨無過王右軍丹青不知老將至富貴於我如
浮雲(劉云突兀四語能事志意畢竟往復浩蕩只在裏許又云自是筆意至此非思致所及　謝無勉云

此自然不做底語到及至處者也)開元之中常引見承恩數上南薰殿
淩煙功臣少顔色將軍下筆開生面良相頭上進賢冠
猛將腰間大羽箭褒公鄂公毛髪動英姿颯爽來酣戰
先帝天馬玉花驄畫工如山貌不同是日牽來赤墀下
迥立閶闔生長風(劉云逈立意從容)詔謂將軍拂絹素意匠慘
淡經營中斯須九重真龍出一洗萬古凡馬空(洪容齋五筆云
不妨獨歩也)玉花却在御榻上榻上庭前屹相向至尊含笑
催賜金圉人太僕皆惆悵弟子韓幹早入室亦能畫馬

窮殊相幹惟畫肉不畫骨忍使驊騮氣凋䘮(劉云名言)將軍
善畫葢有神必逢佳士亦寫真(劉云謂未遇佳士故)即今漂泊干
戈際屢貌尋常行路人途窮反遭俗眼白世上未有如
公貧但看古來盛名下終日坎壈纒其身(劉云首尾悲壯動盪皆名
言)

　　兵車行(師古云此詩為唐𤣥宗用兵吐蕃而作託武帝以風刺也)

　　車轔轔馬蕭蕭行人弓箭各在腰爺娘妻子走相送塵
埃不見咸陽橋牽衣頓足攔道哭哭聲直上干雲霄道

傍過者問行人行人但云㸃行頻或從十五北防河便
至四十西營田去時里正與裹頭歸來頭白還戍邊庭
流血成海水武皇開邊意未已君不見漢家山東二百
州千村萬落生荆杞縱有徤婦把鋤犂禾生隴畆無東
西况復秦兵耐苦戰被驅不異犬與雞長者雖有問役
夫敢申恨且如今年冬未休闗西卒縣官急索租租税
從何出信知生男惡反是生女好生女猶得嫁比鄰生
男埋没隨百草君不見青海頭古來白骨無人收新鬼

煩寃舊鬼哭天隂雨濕聲啾啾(蔡寛夫詩話云齊梁以來文喜為樂府沿襲既
久往徃失其命題之意雖李白亦不免此唯少陵兵車行等篇皆因事自出已意立題畧無蹈襲前人陳跡真
所謂豪傑也)

　　洗兵馬行(公自注云収京後作)

　　中興諸將収山東㨗書夜報清晝同河廣傳聞一葦過
胡危命在破竹中祗殘鄴城不日得獨任朔方無限功
京師皆騎汗血馬回紇餧肉蒲萄宫已喜皇威清海岱
常思仙仗過崆峒三年笛裏闗山月萬國兵前草木風

(劉云悲壯少及)成王功大心轉小郭相謀深古來少司徒清鑒
懸明鏡尚書氣與秋天杳二三豪俊為時出整頓乾坤
濟時了東走無復憶鱸魚南飛各有安巢鳥青春復隨
冠冕入紫禁正耐煙花繞(劉云有氣象有風韵)鶴駕通宵鳯輦備
雞鳴問寢龍樓曉攀龍附鳯勢莫當天下盡化為侯王
汝等豈知䝉帝力時來不得誇身强(劉云事外句外常有餘力)闗中
既留蕭丞相幕下復用張子房張公一生江海客身長
九尺鬢眉蒼徴起適遇風雲會扶顛始知籌䇿良青袍

白馬更何有後漢今周喜再昌寸地尺天皆入貢竒祥
異瑞爭來送不知何國致白環復道諸山得銀甕隠士
休歌紫芝曲詞人觧撰河清頌田家望望惜雨乾布榖
處處催春種淇上徤兒歸莫懶城南思婦愁多夢安得
壯士挽天河洗浄甲兵長不用(劉云此篇對律甚嚴而舂容醖籍　西清詩話
云作詩者陶冶物情體會光景必貴乎自得格有高卑才有分限不可强力致也譬之秦武陽氣盖全燕見秦
王則戰栗失色淮南王安雖為神仙謁帝猶輕其舉止此豈由素習哉予以謂少陵太白當險阻艱難流離困
躓意欲卑而語未嘗不高至於羅隠貫休軰得意於偏霸誇雕逞竒語欲高而意未嘗不卑乃知天禀自然有

不能易也)

　　追酬故高蜀州人日見寄(并序)

　　開文書帖中檢所遺忘因得故高當侍適往居在
成都時高任蜀州刺史人日相憶見寄詩淚灑行
間讀終篇末自枉詩巳十餘年莫記存没又六七
年矣老病懐舊生意可知今海内忘形故人獨漢
中王瑀與昭州敬使君超先在愛而不見情見乎
辭大歴五年正月二十一日却追酬高公此作因

寄王友敬弟

　　自䝉蜀州人日作不意清詩久零落今晨散帙眼忽開
迸淚幽吟事如昨嗚呼壯士多慷慨合㳫高名動寥廓
歎我悽悽求友篇感時鬱鬱匡君畧錦里春光空爛熳
瑶墀侍臣已冥寞瀟湘水國旁黿鼉鄠杜秋天失鵰鶚
東西南北更堪論白首扁舟病獨存遥拱北辰纒冦盗
欲傾東海洗乾坤邊塞西蕃最充斥衣冠南渡多崩奔
鼓瑟至今悲帝子曳裾何處謁王門文章曹植波瀾濶

服食劉安徳業尊長笛誰能亂愁思昭州詞翰與招魂







　　唐詩品彚巻二十八

