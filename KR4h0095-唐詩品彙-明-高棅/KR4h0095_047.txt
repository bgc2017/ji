







　　欽定四庫全書

　　唐詩品彚巻四十七

　　明　高棅　編

　　七言絶句二

　　正宗

　　李白

　　清平調詞三首

　　雲想衣裳花想容春風拂檻露華濃若非羣玉山頭見

㑹向瑶臺月下逢

　　一枝濃艷露凝香雲雨巫山枉斷腸借問漢宫誰得似
可憐飛燕倚新粧

　　名花傾國兩相歡長得君王帯笑看解釋春風無限恨
沈香亭北倚䦨干

　　長門怨二首

　　天廻北斗挂西樓金屋無人螢火流月光欲到長門殿
别作深宫一叚愁


　　桂殿長愁不記春黄金四屋起秋塵夜懸明鏡青天上
獨照長門宫裏人

　　少年行

　　五陵年少金市東銀鞍白馬度春風落花踏盡遊何處
笑入胡姬酒肆中(劉云語氣凌厲快活夢亦難忘)

　　横江詞

　　横江館前津吏迎向余東指海雲生郎今欲渡縁何事
如此風波不可行(范徳機云絶句一句一絶乃其大本其次句少意多極四咏而反覆議論

此篇氣格合歌行之風使人嗟嘆有無窮之思此唐人所長也諸家詩非不佳然視李杜氣格音調特異熟讀
當見)

　　客中行

　　蘭陵羙酒鬰金香玉碗盛來琥珀光但使主人能醉客
不知何處是他鄉

　　蛾眉山月歌

　　蛾眉山月半輪秋影入平羌江水流夜發清谿向三峽
思君不見下渝州(劉須溪云含情悽婉有竹枝縹𣺌之音)


　　永王東廵歌五首

　　永王正月東出師天子遥分龍虎旗樓船一舉風波静
江漢翻為鴈鶩池

　　三川北虜亂如麻四海南奔似永嘉但用東山謝安石
為君談笑静胡沙

　　丹陽北固是呉闗畵出樓臺雲水間千巖烽火連滄海
兩岸旌旗繞碧山

　　帝寵賢王入楚闗掃清江漢始應還初從雲夢開朱邸

更取金陵作小山

　　試借君王玉馬鞭指揮戎虜坐瓊筵南風一掃胡塵静
西入長安到日邊

　　上皇西廵南京歌四首

　　誰道君王行路難六龍西幸萬人歡地轉錦江成渭水
天迴玉壘作長安

　　萬國同風共一時錦江何謝曲江池石鏡更明天上月
後宫親得照蛾眉


　　華陽春樹號新豐行入新都若舊宫桞色未饒秦地緑
花光不減上陽紅

　　劍閣重闗蜀北門上皇歸馬若雲屯少帝長安開紫極
重懸日月照乾坤

　　巴陵贈賈舎人

　　賈生西望憶京華湘浦南遷莫怨嗟聖主恩深漢文帝
憐君不遣到長沙

　　贈汪倫


　　李白乗舟將欲行忽聞岸上踏歌聲桃花潭水深千尺
不及汪倫送我情(范云此非必其詩之佳要見古人風致如此)

　　聞王昌齡左遷龍標尉遥有此寄

　　楊花落盡子規啼聞道龍標過五谿我寄愁心與明月
隨風直到夜郎西

　　黄鶴樓送孟浩然之廣陵

　　故人西辭黄鶴樓烟花三月下揚州孤帆逺影碧空盡
唯見長江天際流


　　山中問答

　　問余何事棲碧山笑而不答心自閒桃花流水杳然去
别有天地非人間

　　東魯門汎舟

　　日落沙明天倒開波揺石動水縈迴輕舟汎月尋谿轉
疑是山隂雪後來

　　陪族叔邢部侍郎曄及中書舎人賈至遊洞庭
湖三首


　　洞庭西望楚江分水盡南天不見雲日落長沙秋色逺
不知何處弔湘君(劉云其所長在此他人必不能及也)

　　南湖秋水夜無烟耐可乗流直上天且就洞庭賖月色
將船買酒白雲邊

　　洞庭湖西秋月輝瀟湘江北早鴻飛醉客滿船歌白紵
不知霜露濕秋衣(劉云自是悲壯)

　　望廬山瀑布水

　　日照香爐生紫烟遥看瀑布挂前川飛流直下三千尺

疑是銀河落半天(劉云以為銀河猶未免俗耳)

　　登廬山五老峰

　　廬山東南五老峰青天削出金芙蓉九江秀色可攬結
吾將此地巢雲松

　　望天門山

　　天門中斷楚江開碧水東流至北迴兩岸青山相對出
孤帆一片日邊來

　　早發白帝城


　　朝辭白帝綵雲間千里江陵一日還兩岸猿聲啼不住
輕舟已過萬重山

　　秋下荆門

　　霜落荆門江樹空布帆無恙挂秋風此行不為鱸魚膾
自愛名山入剡中

　　蘇臺覽古

　　舊苑荒臺楊桞新菱歌清唱不勝春只今惟有西江月
曾照呉王宫裏人


　　越中覽古

　　越王勾踐破呉歸義士還家盡錦衣宫女如花滿春殿
只今唯有鷓鴣飛

　　與史郎中欽聽黄鶴樓上吹笛

　　一為遷客去長沙西望長安不見家黄鶴樓中吹玉笛
江城五月落梅花

　　春夜洛城聞笛

　　誰家玉笛暗飛聲散入春風滿洛城此夜曲中聞折栁

何人不起故園情

　　陌上贈羙人

　　駿馬驕行踏落花垂鞭直拂五雲車羙人一笑褰珠箔
遥指紅樓是妾家

　　口號呉王羙人半醉

　　風動荷花水殿香姑蘇臺上見呉王西施醉舞嬌無力
笑倚東忩白玉牀

　　南流夜郎寄内


　　夜郎天外怨離居明月樓中音信疎北鴈春歸看欲盡
南來不得豫章書

　　王昌齡

　　春宫曲

　　昨夜風開露井桃未央前殿月輪高平陽歌舞新承寵
簾外春寒賜錦袍

　　西宫春怨

　　西宫夜静百花香欲捲珠簾春恨長斜抱雲和深見月

朧朧樹色隠昭陽

　　西宫秋怨

　　芙蓉不及羙人粧水殿風來珠翠香却恨含情掩秋扇
空懸明月待君王

　　長信秋詞三首

　　金井梧桐秋葉黄珠簾不捲夜來霜熏籠玉枕無顔色
卧聽南宫清漏長

　　奉帚平明金殿開且將團扇暫徘徊玉顔不及寒鴉色

猶帯昭陽日影來(謝疉山云此篇怨而不怒有風人之義)

　　真成薄命乆尋思夢見君王覺後凝火照西宫知夜飲
分明複道奉恩時

　　青樓曲二首

　　白馬金鞍從武皇旌旗十萬宿長楊樓頭少婦鳴筝坐
遥見飛塵入建章

　　馳道楊花滿御溝紅粧謾綰上青樓金章紫綬千餘騎
夫婿朝回初拜侯


　　青樓怨

　　香幃風動花入樓高調鳴筝緩夜愁腸斷闗山不解說
依依殘月下簾鈎

　　閨怨

　　閨中少婦不知愁春日凝粧上翠樓忽見陌頭楊栁色
悔教夫婿覔封侯(謝云見蟲鳴螽躍而未見君子則憂見采薇采蕨而未見君子則憂草木
之榮華禽虫之和樂皆能動人傷悲之心此詩謂閨中少婦初不識愁春日登樓見楊桞之青青始知陽和發
育萬物皆春吾與良人徒有功名之望今日空閨獨處良人辛苦戎事曾不如草木羣生各得其樂於是而悔

望此功名此亦本人情而言也)

　　采蓮曲二首

　　荷葉羅裙一色裁芙蓉向臉兩邊開亂入池中看不見
聞歌始覺有人來

　　呉姬越艷楚王妃爭弄蓮花水濕衣來時浦口花迎入
采罷江頭月送歸

　　出塞行

　　白花原頭望京師黄河水流無盡時秋天曠野行人絶

馬首東來知是誰

　　從軍行五首

　　烽火城西百尺樓黄昬獨坐海風秋更吹羌笛闗山月
無那金閨萬里愁

　　琵琶起舞換新聲總是闗山離别情撩亂邊愁聽不盡
高高秋月照長城

　　青海長雲暗雪山孤城遥望玉門闗黄沙百戰穿金甲
不破樓蘭終不還


　　秦時明月漢時闗萬里長征人未還但使龍城飛將在
不教胡馬度隂山

　　大漠風塵日色昬紅旗半巻出轅門前軍夜戰洮河北
已報生擒吐谷渾

　　甘泉歌

　　乗輿執玉已登壇細草沾衣春殿寒昨夜雲生初拜月
萬年甘露水精盤

　　蕭駙馬花燭


　　青鸞飛入合歡宫紫鳳衘花出禁中可憐今夜千門裏
銀漢星回一道通

　　觀獵

　　角鷹初下秋草稀鐡驄抛鞚去如飛少年獵得平原兎
馬上横鞘意氣歸

　　梁苑

　　梁園秋竹古時煙城外風悲欲暮天萬乗旌旗何處在
平臺賓客有誰憐


　　李倉曹宅夜飲

　　霜天留飲故情歡銀燭金爐夜不寒欲問呉江别來意
青山明月夢中看

　　宴春源

　　源向春城花幾重江明深翠引諸峰與君醉入松谿路
山館寥寥傳暝鐘

　　龍標墅宴

　　沅谿夏晚足涼風春酒相㩦就竹叢莫道絃歌愁逺謫

青山明月不曾空

　　寄穆侍御出幽州

　　一從恩譴度瀟湘塞北江南萬里長莫道薊門書信少
鴈飛猶得到衡陽

　　送柴侍御

　　沅水通流接武岡送君不覺有離傷青山一道同雲雨
明月何曾是兩鄉

　　送李五


　　玉盌金罍傾送君江西日入起黄雲扁舟乗月暫來去
誰道滄浪呉楚分

　　送人歸江夏

　　寒江緑水楚雲深莫道離憂遷逺心曉夕雙帆歸鄂渚
愁將孤月夢中尋

　　芙蓉樓送辛漸二首

　　寒雨連江夜入呉平明送客楚山孤洛陽親友如相問
一片氷心在玉壺


　　丹陽城南秋海隂丹陽城北楚雲深高樓送客不能醉
寂寂寒江明月心

　　送薛大赴安陸

　　津頭雲雨暗湘山遷客離憂楚地顔遥送扁舟安陸郡
天邊何處穆陵闗

　　送别魏二

　　醉别江樓橘柚香江風引雨入船涼憶君遥在瀟湘月
愁聽清猿夢裏長


　　别&KR0605;漸

　　别館蕭條風雨寒扁舟月色渡江看酒酣不識闗西道
卻望春江雲尚殘

　　盧谿别人

　　武陵谿口駐扁舟谿水隨君向北流行到荆門上三峽
莫將孤月對猿愁

　　重别李評事

　　莫道秋江離别難舟船明日是長安呉姬緩舞留君醉

隨意青楓白露寒

　　别陶副使歸南海

　　南越歸人夢海樓廣陵新月海亭秋寳刀留贈長相憶
當取戈船萬户侯

　　别李浦之京

　　故園今在灞陵西江畔逢君醉不迷小弟鄰莊尚漁獵
一封書寄數行啼

　　題朱錬師山房


　　叩齒焚香出世塵齋壇鳴磬步虛人百花仙醖能留客
一飯胡麻度幾春

　　送朱越

　　逺别舟中蔣山莫君行舉首燕城路薊門秋月隠黄雲
期向金陵醉江樹

　　送姚司法歸呉

　　呉掾留觴楚郡心洞庭秋雨海門隂但令意逺扁舟送
不道滄江百丈深


　　西江寄越弟

　　南浦逢君嶺外還沅谿更逺洞庭山堯時恩澤如春雨
夢裏相逢共入闗





　　唐詩品彚巻四十七

