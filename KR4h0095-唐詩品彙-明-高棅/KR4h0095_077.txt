







　　欽定四庫全書

　　唐詩品彚巻七十七

　　明　高棅　編

　　五言排律七

　　接武(上)

　　錢起

　　省試湘靈鼓瑟

　　善鼓雲和瑟常聞帝子靈馮夷空自舞楚客不堪聽苦

調凄金石清音入杳㝠蒼梧來怨慕白芷動芳馨流水
傳湘浦悲風過洞庭曲終人不見江上數峰青

　　觀法駕自鳯翔廻

　　攙搶一掃滅閶闔九重開海晏鯨鯢盡天旋日月來聖
情蘇品物龍御闢雲雷曉漏移仙仗朝陽出帝臺周慚
散馬出禹讓濬川廻欲識豐人願南山舉酒杯

　　題玉山村叟壁

　　谷口好泉石居人能陸沈牛羊下山小煙火隔雲深一

徑入溪色數家連竹隂藏虹辭晚雨驚隼落殘禽渉趣
皆流目將歸羡在林却思黄綬事辜負紫芝心

　　送王諫議任東郡居守

　　車徒鳯掖東去去洛陽宫暫以青蒲隔還看紫禁同經
過乘雨露瀟灑出鴛鴻官署名臺下雲山舊苑中暮天
雙闕靜秋月九重空且喜成周地詩人播國風

　　送鄭書記

　　決勝無遺䇿辭天便請纓出身唯殉死報國且能兵受

命麒麟殿㕘謀驃騎營短簫催别酒斜日駐前旌義勇
千夫敵風沙萬里行幾年丹闕下侯印賜書生

　　送族姪赴任

　　林下不成興仲容微禄牽客城千里逺别念一㠶懸欲
歎卑樓去其如興趣偏雲山深郡郭花木淨潮田坐嘯
帷應下離居月復圓此時知小阮相意緑罇前

　　送鮑中丞赴太原軍營

　　年壯才仍羙時來道易行寵兼三蜀任威肅二師營將

畧過南仲天心寄北京雲旂臨塞色龍笛出闗聲漢月
隨霜去邊塵計日清漸知王事好文武用書生

　　送李秀才落第遊荆楚

　　翠羽雖成夢遷鶯尚後羣名逃郄詵䇿興發謝𤣥文昬
旦扁舟去江山幾路分上潮吞海日歸鴈出湖雲詩思
應須苦猿聲莫厭聞離居見新月那得不思君

　　送李九歸河北

　　文武資人望謀猷簡聖情南州初卧鼓東土復維城寄

重分符去威仍出閫行斗牛移八座日月送雙旌别戀
瞻天起仁風應物生佇聞収組練鏘玉會承明

　　送王使君赴太原行營

　　太白明無象皇威未戢戈諸侯持節鉞千里控山河漢
驛雙旌度胡沙七騎過驚蓬連鴈起牧馬入雲多不賣
盧龍塞能消瀚海波須傳出師頌莫奏式微歌

　　奉和宣城張太守南亭秋夕懐友

　　池館蟪蛄聲梧桐秋露晴月臨朱㦸靜河近畫樓明捲

幔浮涼入聞鐘永夜清片雲懸曙斗數鴈過秋城羽扇
揚風暇瑶琴悵别情江山飛麗藻謝朓譲詩名

　　陪南省諸公宴殿中李監宅

　　將門高勝霍相子寵過韋宦貴攀龍後心傾待士時壺
觴開雅宴鴛鷺眷相隨舞退燕姬曲歌徵謝朓詩晚鐘
過竹靜醉客出花遲莫惜留餘興良辰不可追

　　春夜燕任六昆季宅

　　際晚緑煙起入門芳樹深不才叨下客喜宴齒諸簪夜

月仍㩦妓清風更在林彩毫揮露色銀燭動花隂自接
通家好因知待士心向隅逢故識兹夕願披襟

　　宿畢侍御宅

　　交情頻更好子有古人風晤語清霜裏平生苦節同心
唯二仲合室乃一瓢空落葉寄秋菊愁雲低夜鴻薄寒
燈影外殘漏雨聲中明發南昌去迴看御史驄

　　過楊駙馬亭子

　　衣冠在漢庭臺榭接天城彩鳯翻簫曲祥鱣入館名歌

鐘芳月曙林嶂碧雲生亂水歸潭淨高花映竹明退朝
追燕樂開閣醉簪纓長袖留嘉客栖烏下禁城

　　過山人所居固寄諸遺補

　　空谷春雲滿愚公晦跡深一隨𤣥豹隱幾換緑蘿隂絶
徑人稀到芳蓀我獨尋厨煙住峭壁酒氣出重林蝴蝶
晴還舞黄鸝晚暫吟所思青𤨏客瑶草寄幽心

　　春暮過石龜谷題温處士林園

　　隱几無名老何年此陸沈丘園自得性㛰嫁不嬰心歲

計因山薄霞栖在谷深設罝連草色曬藥背松隂觸興
雲生岫隨耕鳥下林耆頥笑來客頭上有朝簪

　　哭常徵君

　　萬化一朝盡窮泉悲此君如何丹竈術能誤紫芝焚不
遂蒼生望空留封禪文逺年隨逝水真氣盡浮雲山閉
龍蛇蟄林寒麋鹿羣傷心載酒地仙菊為誰熏

　　送嚴士良侍奉詹事南逰

　　踈傅獨知止曾參善愛親江山侍行邁長㓜出囂塵握

手想千古此心能幾人風光滿長陌草色傍征輪日夕
望荆楚鶯鳴芳杜新漁煙月下淺花嶼水中春㸃翰遥
相憶含情向白蘋

　　過王舍人宅

　　入門花柳暗知是近臣居大隱心何逺高風物自踈翛
然靜者事宛得上皇餘雞犬偷仙藥兒童受道書清吟
送客後微月上城初綵筆有新詠文章垂太虛承恩金
殿宿應薦馬相如


　　奉和聖制登朝元閣

　　六合紆𤣥覽重軒啓上清石林飛棟出霞頂太階平拂
曙鑾輿上晞陽瑞雪晴翠微回日馭丹巘駐天行御氣
升銀漢垂衣俯錦城山通玉苑逈河抱紫闗明感物乾
文動凝神道化成周王陟喬嶽列辟譲英聲

　　陪郭常侍令公東亭宴集

　　盛業山河列重名劍履榮珥貂為相子開閤引時英羙
景池臺色佳期宴賞情詞人載筆至仙妓出花迎暗竹

朱輪轉回塘玉佩鳴舞衫招戲蝶歌扇隔啼鶯飲徳心
皆醉披雲興轉清不愁歡樂盡積慶在和羮

　　夕遊覆釡山道士觀因登𤣥元廟

　　冥搜過物表洞府次溪傍已入瀛洲逺誰言仙路長孤
煙出深竹道侣正焚香鳴磬愛山靜歩虛宜夜涼仍同
象帝廟更上紫霞岡霽月懸琪樹明星映碧堂傾思丹
竈術願采玉芝芳儻挹浮丘袂乘雲别舊鄉

　　送張中丞赴桂州


　　出守求人瘼推賢動聖情紫臺初下詔皂葢始專城寵
借飛霜簡威加却月營雲衢降五馬林水引雙旌夙仰
敦詩禮常聞偃甲兵戍樓雲外靜訟閣竹間清化佇還
珠羙心將片玉貞㓂恂朝望重計日謁承明

　　送王相公赴范陽

　　翊聖銜恩重頻年按節行安危皆報國文武不縁名受
脤仍調鼎為霖更洗兵幕開丞相閣旗總貳師營料敵
知無戰安邊自有征代雲横馬首燕鴈拂笳聲去鎮闗

河靜歸看日月明欲知瞻戀切遲暮一書生

　　奉送户部李郎中充晉國副節度出塞

　　徳佐調梅用忠輸撃虜年子房推廟畧漢主記兵權受
命榮中禁分麾鎮左賢風生黒山道星下紫微天始願
文經國俄看武定邊鬼方堯日逺幕府代雲連汗馬將
行矣盧龍巳肅然闗防驅使節花月眷離筵自忝知音
遇而今感義偏淚聞横吹落心逐去旌懸帝念䕫能政
時須說濟川勞還應即爾朝暮玉墀前


　　劉長卿

　　栖霞寺東峯尋南齊明徴君故居

　　山人今不見山鳥自相從長笑思齊主終身卧此峰泉
源通石徑澗户掩塵容古墓依寒草前朝寄老松片雲
生半壁萬壑徧踈鐘惆悵長空去猶疑林下逢

　　九日蔡國公主樓

　　主第人何在重陽客蹔尋水餘龍鏡色雲罷鳯簫音暗
牖藏昬曉蒼苔換古今晴山巻幔出秋草閉門深籬菊

仍新吐庭槐尚舊隂年年畫梁燕來去豈無心

　　自道林寺西入石路至麓山寺過法崇師故居

　　山僧候谷口石路拂莓苔深入泉源去遥從樹杪回香
隨青靄散鐘過白雲來野雪空齋掩山風古殿開桂寒
知自發松老問誰栽惆悵湘江水何人更渡杯

　　行營酬呂侍御(時尚書問罪襄陽軍次漢東境上侍御以舟鄰賊境□有水火
迫於征税詩以見喻)

　　不敢淮南卧來趨漢將營受辭瞻左鉞扶疾拜前旌井

稅鶉衣樂壺漿鶴髪迎水歸餘斷岸烽至掩孤城晚日
當干騎秋風合五兵孔璋才素重早晚檄書成

　　長沙早春雪後臨湘水呈同遊諸子

　　汀洲暖漸緑煙水淡相和舉目方如此歸心豈奈何白
花浮野雪春色染湘波北渚生芳草東風變舊柯江山
古思逺猿鳥暮情多君問漁人意滄浪自有歌

　　送鄭十二歸廬山

　　潯陽數畝宅歸卧掩柴闗谷口何人在門前秋草閒忘

機賣藥罷不語拄藜還舊笋成寒竹空齋向暮山水流
過舍下雲去到人間桂樹花應發因行寄一攀

　　送鄭說之歙州謁薛侍郎

　　漂泊來千里謳歌滿百城漢家尊太守魯國重諸生俗
變人難理江傳水至清船經危石住路入亂山行老得
滄洲趣春傷白首情嘗聞馬南郡門下有康成

　　送荀八過山隂舊縣兼寄剡諸官

　　訪舊山隂縣扁舟到海涯故林嗟滿歲春草憶佳期晚

景千峰亂晴江一鳥遲桂香留客處楓暗泊舟時舊石
曹娥篆空山夏禹祠剡溪多吏隱君去道相思

　　毘陵送鄒結先赴河南判官

　　王事相逢少雲山奈别何芳年臨水怨𤓰歩上湖過客
路方驚楚鄉心共渡河凋殘春草在離亂故城多罷戰
逢時泰輕徭佇俗和東西此分手惆悵恨煙波

　　無鍚東郭送友人遊越

　　客路風霜曉郊原春興餘平蕪不可望遊子去何如煙

水乘湖濶雲山逼越初舊都懐作賦古穴覓藏書碑缺
曹娥宅林荒逸少居江湖無限意非獨羡樵漁

　　奉陪鄭中丞自宣州觧印與諸姪宴餘干後溪

　　跡逺親魚烏功成厭鼓鼙林中阮氏集池上謝公題户
牖垂藤合藩籬挿槿齊夕陽山向背春草水東西看竹
誰家好尋花幾路迷何勞問秦漢更入武陵溪

　　奉和趙給事留贈李舍人兼謝舍人

　　便道訪情親東方千騎塵禁深分直地夜逺獨行春絳

闕辭明主滄洲識近臣雲山隨候吏雞犬逐歸人庭顧
婆娑老邦傳蔽芾新𤣥暉翻佐理聞到郡齋頻

　　至饒州尋陶十七不在寄贈

　　謫宦投東道逢君巳北轅孤蓬向何處五柳不開門去
國空回首懐賢欲訴寃梅枝看嶺嶠竹路過湘源月下
高秋鴈天南獨夜猿離心與流水萬里共朝昬

　　贈阮容州

　　擁旌臨合浦上印卧長沙海徼長無戌湘山獨種畬政

傳通歲貢才惜過年華萬里依孤劍千峰寄一家累徴
期旦暮未起戀煙霞避世歌芝草休官醉菊花舊遊如
夢裏此别是天涯何事滄波上漂漂逐海查

　　題裴式微餘干東齊亭

　　世事終成夢生涯半欲過白雲心巳矣滄海意如何蔾
杖全吾道榴花飬太和春風騎馬醉江月釣魚歌散帙
看蟲蠧開門見雀羅逺山終日在芳草傍人多吏體莊
生傲方言楚俗訛屈平君莫弔膓斷洞庭波


　　留題李明府霅溪書堂

　　寥寥此堂上幽意獨難論落日無王事青山在縣門雲
峰向高枕漁釣入前軒竹動踈簾影苔生雙履㾗荷香
隨坐卧湖色映晨昬虛牖閒生白鳴琴靜對言暮禽飛
上下春草帶清渾逺岸誰家柳孤煙何處村謫居投瘴
癘離思過湘沅從此扁舟去誰堪江浦猿

　　謫居干越亭作

　　天南愁望絶亭上柳條新落日獨歸鳥孤舟何處人生

涯投越徼世業䧟胡塵杳杳鍾陵暮攸攸鄱水春秦臺
悲白首楚澤怨青蘋草色迷征路鶯聲傍逐臣獨醒翻
引笑直道不容身得罪風霜苦全生天地仁(高仲武云可謂傷而
不怨亦足以發揮風雅矣)青山數行淚滄海一窮鱗牢落機心盡唯
憐鷗鳥親(楊文公說苑云咸平初罷處州赴闕道經餘干登干越亭前瞰琵琶州後枕思禪寺林□
森鬱天下之絶境古今留題者百餘篇而劉此篇絶唱也)

　　覆按後赴睦州贈苖侍郎

　　地逺心難逹天高謗易成羊膓留覆轍虎口脱餘生直

氏偷金枉于家决獄平一言知已重片議殺身輕日下
人誰憶天涯客獨行年光銷蹇歩秋氣入衰情建徳知
何在長江問去程孤舟百口淚萬里一猿聲落日開鄉
路空山向郡城豈令寃氣積千里在長平

　　初貶南巴至鄱陽題李嘉祐江亭

　　南出巴人嶠長江萬里隨不才甘謫去流水亦何之地
逺明君棄天高酷吏欺青山獨徃路芳草未歸時流落
還相見悲歡話所思猜讒傷薏苡愁慕向江蘺淚盡看

長劍心閒倚釣絲水雲初起重暮鳥逺來遲稚子能吳
語新文怨楚辭憐君不得意客鬢老南枝

　　禪智寺上方懐演和上人(寺即和尚所創)

　　絶巘東林寺高僧惠逺公買園隨苑下持鉢楚城中斗
極千燈近煙波萬井通逺山低月殿寒木露花宫紺宇
焚香靜滄洲罷(集作擺)霧空鴈來秋色裏曙起早朝東飛
鍚今何在蒼生待發蒙白雲翻送客黄葉自辭風捨筏
追開士回舟狎釣翁平生江海意唯共白鷗同









　　唐詩品彚巻七十七

