







　　欽定四庫全書

　　唐詩品彚巻四

　　明　高棅　編

　　五言古詩四

　　正宗(二)

　　李白(上)

　　(唐丹陽進士殷璠云白性嗜酒志不拘檢常林棲十數載故其為文章率皆縱逸然自騷人以
還鮮有此體調也　李陽氷序畧云太白不讀非聖之書耻為鄭衛之作故其多仙天之詞凡

言多諷興自風騷之後馳騁屈宋鞭撻揚馬千載獨步唯公一人　劉全白墓記畧云性倜儻
好縱横術善賦詩才調逸出往往興會屬詞恐古人之善詩者亦不逮　宋南豐曾鞏後序畧
云白之詩連類引象義雖中於法度者寡然其辭閎麗雋偉殆騷人所不及近世所未有也舊
史稱白有逸才志氣宏放飄然有超世之心予以為實録　黄山谷云太白歌詩度越六代與
漢魏樂府爭衡樂城遺言云太白詩過人其平生所得如浮花浪蘂如羅幃舒巻似有人開明
月直入無心可猜不可及也　雪浪齋日記云太白詩源流出於鮑明逺如樂府多用白紵等
語故曰俊逸鮑㕘軍也　詩眼云建安詩辯而不華質而不俚風調高雅格力遒壯得風雅騷
人氣骨最為近古唯李杜得之太白罕有全篇多雅似鮑明逺體　歸來子云太白天才俊麗

不可矩矱然要長於詩而文非其所能也　朱子語録云太白詩如無法度乃從容於法度之
中葢聖於詩者　嚴滄浪云觀太白詩要識真太白處太白天才豪逸語多率然而成者學者
於毎篇中要識其安身立命處可也　又曰太白發語謂之開門見山　又曰李杜二公不當
優劣子美沈鬱太白飄逸太白夢遊天姥吟蜀道難等篇子美不能道子美北征兵車行垂老
别等作太白不能作後之論詩以李杜為凖挾天子以令諸侯也　又曰少陵詩法如程不識
太白詩如李廣)

　　古風三十二首(朱子云太白古風兩巻皆自陳子昻感遇中來亦有全用其句
處太白去子昻不逺其尊慕如此劉後村云太白古風與陳子昻感遇之作筆力相上下

唐之詩人皆在下風)

　　大雅久不作吾衰竟誰陳王風委蔓草戰國多荆榛龍
虎相啖食兵戈逮狂秦正聲何微茫哀怨起騷人揚馬
激頽波開流蕩無垠廢興雖萬變憲章亦已淪自從建
安來綺麗不足珍聖代復元古垂衣貴清真羣才屬休
明乗運共躍鱗文質相炳煥衆星羅秋旻我志在刪𫐠
垂暉映千春希聖如有立絶筆於獲麟(朱晦菴云李白詩不専是豪放
如首篇大雅久不作多少和緩　劉後村云此古今詩人之斷按也舂陽楊齊賢云唐興文變極矣掃魏晉之

陋起騷人之廢太白葢以自任矣覧其著述筆力翩翩如行雲流水出乎自然非思索而得豈欺我哉　章貢
蕭士贇云按本事詩話曰李白才逸氣高與陳子昻齊名先後合徳其論詩云齊梁以來豔薄斯極沈休文又
尚以聲律將復古道非我而誰觀此詩則太白之志可見斯其所以為有唐詩人之稱首者歟)

　　蟾蜍薄太清蝕此瑤臺月圓光虧中天金魄遂淪没螮
蝀入紫微大明夷朝暉浮雲隔兩曜萬象昏隂霏蕭蕭
長門宫昔是今已非桂蠧花不實(蕭云是采廢王后制中語)天霜下
嚴威沈歎終永夕感我涕沾衣(楊云按唐書王皇后久無子而武妃有寵后不
平顯詆子遂廢欲立武妃為后太白詩意似屬乎此蕭云白意若曰夫婦君臣俱人之大倫也至密近者莫如

夫婦而且不能保其終况臣子之疎逺乎此所以感歎而涕零也)

　　秦皇掃六合虎視何雄哉飛劍決浮雲諸侯盡西來明
斷自天啓大畧駕羣才收兵鑄金人函谷正東開銘功
會稽嶺騁望瑯琊臺刑徒七十萬起土驪山隈尚采不
死藥茫然使心哀連弩射海魚長鯨正崔嵬額鼻象五
岳揚波噴雲雷鬐鬛蔽青天何由覩蓬萊徐市載秦女
樓船㡬時廽但見三泉下金棺葬寒灰(蕭云白意若曰仙者自然無為
而化秦皇之所為宜其卒為方士所欺而不免於死也後之為人君而好神仙者亦可以鑒矣)


　　鳯飛九千仞五章備彩珍銜書且虚歸空入周與秦横
絶歴四海所居未得鄰吾營紫河車千載落風塵藥物
秘海岳采鉛清谿濵時登大樓山舉首望仙真羽駕滅
去影飈車絶廽輪尚恐丹液遲志願不及伸徒霜鏡中
髪羞彼鶴上人桃李何處開此花非我春唯應清都境
長與韓衆親(蕭云此篇遊仙詩太白自言其志云)

　　太白何蒼蒼星辰上森列去天三百里邈爾與世絶中
有緑髪翁披雲卧松雪不笑亦不語冥棲在巖穴我來

逢真人長跪問寶訣粲然啓玉齒授以錬藥説銘骨傳
其語竦身已電滅仰望不可及蒼然五情熱吾將營丹
砂永與世人别(蕭云白少遇司馬承禎謂其有仙風道骨可與學仙此詩與前篇非汎然之作)
客有鶴上仙飛飛淩太清揚言碧雲裏自道安期名兩
兩白玉童雙吹紫鸞笙去影忽不見囬風送天聲舉首
逺望之飄然若流星願餐金光草夀與天齊傾(蕭云此篇亦遊
仙詩恐是贈答之詞)

　　莊周夢蝴蝶蝴蝶為莊周一體更變易萬事良悠悠乃

知蓬萊水復作清淺流青門種𤓰人舊日東陵侯富貴
固如此營營何所求(劉須溪云語意音節適可如此而止　蕭云此篇達生者之辭也謂
忽然為人化為異物忽為異物化而為人一體變易尚未能知悠悠萬事豈能盡知乎况又乃能知桑滄之變
乎故侯種𤓰富貴者固如是也既燭破此理尚何所求而營營茍茍以勞生哉)

　　齊有倜儻生魯連特高妙明月出海底一朝開光曜却
秦振英聲後世仰末照意輕千金盡顧向平原笑吾亦
淡蕩人拂衣可同調(蕭云白平生豪邁藐視權臣浮雲富貴此詩葢有慕乎魯仲連之為人也)
黄河走東溟白日落西海逝川與流光飄忽不相待春

容捨我去秋髪已衰改人生非寒松年貌豈長在吾當
乗雲螭吸景駐光彩(蕭云此篇欲學仙以離世其見趣又出乎流俗矣)

　　松栢本孤直難為桃李顔昭昭嚴子陵垂釣滄波間身
將客星隱心與白雲閒長揖萬乗君還歸富春山清風
灑六合邈然不可攀使我長嘆息冥棲巖石間(蕭云太白亦有
髙尚其事之意此詩有所慕而作也)

　　君平既棄世世亦棄君平觀變窮大易探元化羣生寂
寞綴道論空簾閉幽情騶虞不虚來鸑鷟有時鳴安知

天漢上白日懸高名海客去已久誰人測沈冥(蕭云此篇雖詠
史詩其自負之意亦深矣與詠子陵意同)

　　胡闗饒風沙蕭索竟終古木落秋草黄登高望戎虜荒
城空大漠邊邑無遺堵白骨横千霜嵯峨蔽榛莽借問
誰凌虐天驕毒威武赫怒我聖皇勞師事鼙鼓陽和變
殺氣發卒騷中土三十六萬人哀哀淚如雨且悲就行
役安得營農圃不見征戍兒豈知闗山苦李牧今不在
邊人飼豺虎(蕭云此篇當為哥舒翰敗石堡而作其㫖微而顯歟)


　　燕昭延郭隗遂築黄金臺劇辛方趙至鄒衍復齊來奈
何青雲士棄我如塵埃珠玉買歌笑糟糠養賢才方知
黄鶴舉千里獨裴徊(蕭云此篇豈白不為時貴所禮而作歟不然何其有黄鶴千里之句
吁讀其詩者百世之下猶有感慨)

　　寶劍雙蛟龍雪花照芙蓉精光射天地雷騰不可衝一
去别金匣飛沈失相從風胡滅已久所以潜其鋒呉水
深萬丈楚山邈千里雌雄終不隔神物會當逢(劉云此篇似學
鮑照而作)


　　天津三月時千門桃與李朝為斷腸花暮逐東流水前
水復後水古今相續流新人非舊人年年橋上遊雞鳴
海色動謁帝羅公侯月落西上陽餘輝半城樓衣冠照
雲日朝下散皇州鞍馬如飛龍黄金絡馬頭行人皆辟
易志氣横嵩丘入門上高堂列鼎錯珍羞香風引趙舞
清管隨齊謳七十紫鴛鴦雙雙戲庭幽行樂爭晝夜自
言度千秋功成身不退自古多愆尤黄犬空歎息緑珠成
釁讐何如鴟夷子散髪棹扁舟(蕭云此篇嘆時貴寵昔不知退安得無李斯石

崇之禍乎)

　　郢客吟白雪遺響飛青天徒勞歌此曲舉世誰為傳試
為巴人唱和者乃數千吞聲何足道歎息空淒然(蕭云士負
才而不遇能不讀其詩而為之吞聲歎息也歟)

　　秋露白如玉團團下庭緑我行忽見之寒早悲歲促人
生鳥過目胡乃自結束景公一何愚牛山淚相續物苦
不知足得隴又望蜀人生若波瀾世路有屈曲三萬六千
日夜夜當秉燭(蕭云此篇言人功成當去奈何懸世不足而謬用心㡬百年之内唯及時行樂

耳識者觀之豈不可笑歟葢白之言不盡意意在其中非聖於詩者孰能與於此乎)

　　世道日交䘮澆風散淳源不採芳桂枝反棲惡木根所
以桃李樹吐花竟不言(劉云十字不知何從出不辨其説謂出於成蹊又淺淺知言者
也)大運有興没羣動爭飛奔歸來廣成子去入無窮門
(劉云結得更超　蕭云此篇見世道如此決意為有道者之歸)

　　三季分戰國七雄成亂麻王風何怨怒世道終紛拏至
人洞𤣥象高舉淩紫霞仲尼欲浮海吾祖之流沙聖賢
共淪没臨岐胡咄嗟(蕭云此篇其作於安史亂離之後遭難被黜之時乎不然何有羡乎

古人之高飛逺舉者邪其志亦可哀矣)

　　鄭客西入闗行行未能已白馬華山君相逢平原里璧
遺鎬池君明年祖龍死秦人相謂曰吾屬可去矣一往
桃花源千春隔流水(蕭云此白深有羡乎避秦之人卒欲全身逺害者乎)

　　蓐収肅金氣西陸弦海月秋蟬號階軒感物憂不歇良
辰竟何許大運有淪忽天寒悲風生夜久衆星没惻惻
不忍言哀歌逮明發(蕭云此悲秋之詩也嗟夫士有志而不遇於時者千載讀之同一興
懐也)


　　羽檄如流星虎符合專城喧呼救邊急羣鳥皆夜鳴(劉云
非蹊涉是境不知其妙處模寫及此則入神矣)白日耀紫微三公運權衡天地
皆得一澹然四海清借問此何為答言楚徵兵渡瀘及
五月將赴雲南征怯卒非戰士炎方難逺行長號别嚴
親日月慘光晶泣盡繼以血心摧兩無聲困獸當猛虎
窮魚餌奔鯨千去不一囬投軀豈全生如何舞干戚一
使有苖平(蕭云此篇為討雲南而敗歎大臣不能如益禹之佐舜敷文徳以來逺人致有覆軍殺將
之耻其愛君憂國之意深矣言之者無罪聞之者足以戒悲夫)


　　抱玉入楚國見疑古所聞良寶終見棄徒勞三獻君直
木忌先伐芳蘭哀自焚盈滿天所損沈冥道為羣東海
沈碧水西闗乗紫雲魯連及柱史可以躡清芬(蕭云此篇歎士
之不遇知己者曷若效魯連柱史之髙舉逺蹈與道為羣以保其身也哉)

　　燕臣昔慟哭五月飛秋霜庶女號蒼天震風擊齊堂精
誠有所感造化為悲傷而我竟何辜逺身金殿傍浮雲
蔽紫闥白日難囬光羣沙穢明珠衆草淩孤芳古來共
歎息流淚空沾裳(蕭云此白被讒遭放黜而作哀而不傷怨而不誹)


　　孤蘭生幽園衆草共蕪没雖照陽春輝復悲高秋月飛
霜早浙瀝緑豔恐休歇若無清風吹香氣為誰發(蕭云此亦
太白自傷而托興也)

　　登高望四海天地何漫漫霜被羣物秋風飄大荒寒榮
華東流水萬事皆波瀾白日掩徂輝浮雲無定端梧桐
巢燕雀枳棘棲鴛鸞且復歸去來劍歌行路難(蕭云此篇葢謂
君子在下小人在上識時之士唯有歸去來而已)

　　鳯饑不啄粟所食惟琅玕焉能與羣雞刺蹙爭一餐朝

鳴崐丘樹夕飲砥柱湍歸飛海路逺獨宿天霜寒幸遇
王子晉結交青雲端懐恩未得報感别空長歎(蕭云此篇白自
比之辭葢謂帝裔疎逺賀知章薦之方䝉知遇懐恩未報而歎息也)

　　周穆八荒意漢皇萬乗尊淫樂心不極雄豪安足論西
海宴王母北宫邀上元瑤水聞遺歌玉杯竟空言靈跡
成蔓草徒悲千載魂(蕭云此篇葢有諷乎明皇好神仙之事耳)

　　八荒馳驚飈萬物盡凋落浮雲蔽頺陽洪波振大壑龍
鳯脱網罟飄颻將安託去去乗白駒空山詠塲藿(蕭云此篇

謂遭世亂而得脱身羈囚無所依託唯有詠白駒以自遣耳)

　　桃花開東園含笑誇白日偶䝉東風榮生此豔陽質豈
無佳人色但恐花不實宛轉龍火飛零落早相失詎知
南山松獨立自蕭瑟(蕭云此篇謂士無實行偶然榮遇其寵衰則易於棄捐孰若君子有
持操而不改節哉)

　　越客採明珠提攜出南隅清輝照海月美價傾皇都獻
君君按劍懐寶空長吁魚目復相哂寸心增煩紆(蕭云此篇
謂賢者不遇於世小人衣冠反得位而哂笑焉)


　　我到巫山渚尋古登陽臺天空彩雲滅地逺清風來神
女去已久襄王安在哉荒淫竟淪替樵牧徒悲哀(蕭云此太
白南遷過巫山懐古而作)

　　擬古八首

　　青天何歴歴明星如白石(劉云自然好)黄姑與織女相去不
盈尺銀河無鵲橋非時將安適閨人理紈素遊子悲行
役(劉云不如行子夜中飯)瓶氷知冬寒霜露欺逺客客似落葉飛
飄颻不言歸别後羅帶長愁寛去時衣乗月託宵夢因

之寄金徽(蕭云此篇傷時行役無期男女不得遂其家室感時而悲者焉)

　　高樓入青天下有白玉堂明月看欲墮當牕懸清光遙
夜一美人羅衣沾秋霜含情弄柔瑟彈作陌上桑絃聲
何激烈風巻遶飛梁行人皆躑躅棲鳥去廽翔但寫妾
意若莫辭此曲傷願逢同心者飛作紫鴛鴦(蕭云此篇喻賢懐才
抱藝不肯輕許諸人思得同心同德而附之)

　　今日風日好明日恐不如春風笑於人何乃愁自居吹
簫舞彩鳯酌醴鱠神魚千金買一醉取樂不求餘達士

遺天地東門有二疏愚夫同瓦石有才能巻舒無事坐
悲苦塊然涸轍鮒(蕭云此篇謂達士而能與時巻舒者其太白之素忘歟)

　　運速天地閉胡風結飛霜百草死冬月六龍頽西荒太
白出東方彗星揚精光鴛鴦非越鳥何為眷南翔惟昔
鷹將犬今為侯與王得水成蛟龍爭池奪鳯凰北斗不
酌酒南箕空簸揚(蕭云此篇似是諷永王璘不從知王不足與有為而作)

　　月色不可掃客愁不可道玉露生秋衣流螢飛百草日
月終銷毁天地同枯槁蟪蛄啼青松安見此樹老金丹

寧誤俗昩者難精討爾非千歲翁多恨去世早飲酒入
玉壺藏身以為寶(劉云其初未有此意肆言及此達之又達　蕭云此篇是反古詩服食求
神仙多為藥所誤葢白之素志欲學神仙猶反騷云)

　　生者為過客死者為歸人天地一逆旅同悲萬古塵月
兔空搗藥扶桑已成薪白骨寂無言青松豈知春前後
更歎息浮榮何足珍

　　渉江弄秋水愛此荷花鮮攀荷弄其珠蕩漾不成圓佳
期彩雲重欲贈隔逺天相思無由見悵望涼風前(蕭云此篇

喻賢者慕君纔得位而害之者至已欲有所獻而為讒所間也辭微意顯可謂怨而不誹)

　　去去復去去辭君還憶君漢水既殊流楚山亦此分人
生難稱意豈得長為羣越燕喜海日燕鴻思朔雲别久
容華晚琅玕不能飯日落知天昏夢長覺道逺望夫登
高山化石竟不返(劉云極其愁思語意終健古詩唐詩之異以此而觀人亦以此他人不如
太白者情事淺爾謂其詩十九婦人非知白者亦非知詩者　蕭云此篇其太白去國之時所作乎身在江海
心居魏闕懐君憂國之意藹然見於言辭之表末四句意是嗟嘆之曰雖遭時昏亂隔絶逺方然愛君之心猶
石之堅也辭嚴意婉悲夫)


　　沐浴子

　　沐芳莫彈冠浴蘭莫振衣處世忌太潔至人貴藏輝滄
浪有釣叟吾與爾同歸(蕭云此篇全&KR1357;括漁父詞意其太白涉難後之辭乎)

　　子夜呉歌

　　長安一片月萬户𢷬衣聲秋風吹不盡總是玉闗情何
日平胡虜良人罷逺征

　　大堤曲

　　漢水臨襄陽花開大堤煖佳期大堤下淚向南雲滿春

風復無情吹我夢魂散不見眼中人天長音信斷

　　塞下曲

　　烽火動沙漠連照甘泉雲漢皇按劍起還召李將軍兵
氣天上合鼔聲隴底聞横行負勇起一戰淨妖氛

　　寄逺曲二首

　　青樓何所在乃在碧雲中寶鏡挂秋水羅衣輕春風新
粧坐落日悵望金屛空念此送短書願因雙飛鴻

　　妾在春陵東君居漢江島一日望花光徃來成白道(一作

日日采蘼蕪上山成白道)一為雲雨别此地生秋草秋草秋蛾飛相
思愁落暉何時一相見滅燭解羅衣

　　秋浦歌

　　秋浦長似秋蕭條使人愁客愁不可渡行上東大樓正
西望長安下見江水流寄言向江水汝意憶儂不遙傳
一掬淚為我達揚州

　　秦女巻衣

　　天子居未央妾侍巻衣裳顧無紫宫寵敢拂黄金牀水

至亦不去熊來尚可當微身奉日月飄若螢之光願君
采葑菲無以下體妨

　　邯鄲才人嫁為厮養卒婦

　　妾本崇臺女揚蛾入丹闕自倚顔如花寧知有彫歇一
辭玉階下去若朝雲没毎憶邯鄲城深宫夢秋月君王
不可見惆悵至明發(蕭云此詩太白既黜時借此發興其辭意睠戀宗國繋心於君亦得
離騷之遺意歟)

　　塞上曲


　　大漢無中䇿匈奴犯渭橋五原秋草緑胡馬一何驕命
將征西極横行陰山側燕支落漢家婦女無顔色轉戰
渡黄河休兵樂事多蕭條清萬里瀚海寂無波(蕭云此詩為李
靖伐突厥擒頡利斥地北至大漠故太白美頌一時勲徳借漢以為喻)

　　闗山月

　　明月出天山蒼茫雲海間長風㡬萬里吹度玉門闗漢
下白登道胡窺青海灣由來征戰地不見有人還(劉云偶然
玉門關一語以白登清海跋涉甚長)戍客望邊邑思歸多苦顔高樓當此

夜歎息未應閒(吕氏云氣雄一世學者熟味之自然不淺矣)

　　獨不見

　　白馬誰家子黄龍邊塞兒天山三丈雪豈是逺行時春
蕙忽秋草莎雞鳴西池風摧寒椶響月入霜閨悲憶與
君别年種桃齊蛾眉桃今百餘尺花落成枮枝終然獨
不見流淚空自知

　　短歌行

　　白日何短短百年苦易滿蒼穹浩茫茫萬刼太極長麻

姑垂兩鬢一半已成霜天公見玉女大笑憶千塲吾欲
攬六龍廽車挂扶桑北斗酌美酒勸龍各一觴冨貴非
所願與人駐顔光(蕭云此辭雖擬古樂府然其辭意則出於騷肆為怪誕以寄興矣)

　　妾薄命

　　漢帝寵阿嬌貯之黄金屋咳唾落九天隨風生珠玉寵
極愛還歇妬深情却疎長門一步地不肯暫廽車(劉云似婦
人語)雨落不上天水覆難再収君情與妾意各自東西流
昔日芙蓉花今成斷根草以色事他人能得㡬時好(劉云

興盡語盡　蕭云此篇亦謂武恵妃奪寵而作辭意淒斷令人感歎)

　　古朗月行

　　小時不識月呼作白玉盤又疑瑤臺鏡飛在白雲端仙
人垂兩足桂樹作團團白兔𢷬藥成問言誰與餐蟾蜍
蝕圓影大明夜已殘羿昔落九烏天人清且安陰精此
淪惑去去不足觀憂來其如何悽愴摧心肝(蕭云此篇為貴妃淫
亂而作也忠憤之意益於詞外)

　　上之囬


　　三十六離宫樓臺與天通閣道步行月美人愁煙空恩
疎寵不及桃李傷春風淫樂意何極金輿向囬中萬乗
出黄道千旗揚彩虹前軍細栁北後騎甘泉東豈問渭
川老寧邀襄野童但慕瑤池宴歸來樂未窮(蕭云此篇言秦皇漢
武之幸囬中者不過惑志於神仙而已其諷諫明皇之意歟)

　　怨歌行

　　十五入漢宫花顔笑春紅君王選玉色侍寢金屏中薦
枕嬌夕月巻衣戀春風寧知趙飛燕奪寵恨無窮沈憂

能傷人緑鬢成霜蓬一朝不得意世事徒為空鷫鸘換
美酒舞衣罷彫龍寒苦不忍言為君奏絲桐膓斷絃亦
絶悲心夜忡忡(蕭云此篇雖宫怨之辭然寄興深逺怨而不誹)

　　陌上桑

　　美女渭橋東春還事蠶作五馬如飛龍青絲結金絡不
知誰家子調笑來相謔妾本秦羅敷玉顔豔名都緑條
映素手採桑向城隅使君且不顧况復論秋胡寒螿愛
碧草鳴鳯棲青梧託心自有處但怪傍人愚徒令白日

暮高駕空踟蹰(蕭云此篇言用世之士各有所從)

　　白馬篇

　　龍馬花雪白金鞍五陵毫秋霜切玉劍落日明珠袍鬭
雞事萬乗軒葢一何高弓摧南山虎手接太行猱酒後
競風采三杯弄寶刀殺人如剪草劇孟同遊遨發憤去
函谷從軍向臨洮叱咤萬戰塲匈奴盡奔逃歸來使酒
氣未肯拜蕭曹羞入原憲室荒淫隱蓬蒿(蕭云寓貶於褒寄揚於抑
深得國風之㫖)


　　俠客行

　　趙客縵胡纓呉鈎霜雪明銀鞍照白馬颯沓如流星十
步殺一人千里不留行事了拂衣去深藏身與名閒過
信陵飲脱劍膝前横將炙啖朱亥持觴勸侯嬴三杯吐
然諾五嶽倒為輕眼花耳熱後意氣素霓生救趙揮金
槌邯鄲先震驚千秋二壯士烜赫大梁城縱使俠骨香
不慙世上英誰能書閣下白首太𤣥經

　　長干行


　　妾髪初覆額折花門前劇郎騎竹馬來遶牀弄青梅同
居長千里兩小無嫌猜十四為君婦羞顔未嘗開低頭
向暗壁千喚不一囬十五始展眉願同塵與灰常存抱
柱信豈上望夫臺十六君逺行瞿塘灩澦堆五月不可
觸猿聲天上哀門前送行跡一一生緑苔苔深不能掃
落葉秋風早八月蝴蝶來雙飛西園草感此傷妾心坐
愁紅顔老早晚下三巴預將書報家相迎不道逺直至
長風沙


　　東武吟

　　好古笑流俗素聞賢達風方希佐明主長揖辭成功白
日在高天廽光燭微躬恭承鳯凰詔歘起雲蘿中清切
紫霄迥優游丹禁通君王賜顔色聲價淩煙虹乗輿擁
翠葢扈從金城東寶馬麗絶景錦衣入新豐依巖望松
雪對酒鳴絲桐因學揚子雲獻賦甘泉宫天書美片善
清芬播無窮一朝去金馬飄落成飛蓬賔客日疎散玉
樽亦已空才力猶可倚不慙世上雄閒作東武吟曲盡

情未終書此謝知已吾尋黄綺翁(蕭云此篇太白放黜之後自述其志以别
知已)















　　唐詩品彚巻四

