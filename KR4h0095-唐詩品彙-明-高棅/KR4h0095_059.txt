







　　欽定四庫全書

　　唐詩品彚卷五十九

　　明　高棅　編

　　五言律詩四

　　正始(下之三)

　　薛稷

　　春日登樓野望

　　憑軒聊一望春色幾芳菲野外烟初合樓前花正飛嬌

鶯哢新響斜日㪚餘暉誰忍孤遊客言念獨依依

　　李適

　　奉和聖製九日侍宴應制(得高字)

　　禁苑秋光入宸遊霽色高萸房頒綵笥菊蕋薦香醪後
騎縈堤柳前旌拂御桃王枚俱得從淺淺愧飛毫

　　陪幸臨渭亭賞雪

　　長樂喜春歸拂香愛雪霏花從銀閣度絮繞玉忩飛寫
曜銜天藻呈祥拂御衣上林紛可望無處不光輝


　　趙彦昭

　　奉和人日清輝閣宴羣臣遇雪應制

　　出震乘東陸憑高御北辰祥雲應早歲瑞雪候初旬宫
樹千花發階蓂七葉新幸承今日宴長奉萬年春

　　奉和七夕兩儀殿會宴應制

　　青女三秋節黄姑七日期星橋度玉珮雲閣掩羅帷河
氣通仙掖天文入睿詞今宵望靈漢應得見蛾眉

　　安樂公主新宅


　　雲物中京曉天人外館開飛橋像河漢懸榜學蓬萊北
闕臨仙檻南山送壽杯一窺輪奐畢慚恧棟梁材

　　送金城公主和親(英華作崔日用詩)

　　聖后經綸遠謀臣計畫多受降追漢策築館許戎和俗
化烏孫壘春生積石河六龍今出餞雙鶴願為歌

　　李乂

　　奉和登驪山頂寓目應制

　　崖巘萬尋懸居高敞御筵行戈疑駐日歩輦若升天城

闕霧中近關河雲外連繆陪登岱駕忻奉濟汾篇

　　幸白鹿觀應制

　　制蹕乘驪阜囘輿指鳯京南山四皓謁西嶽兩童迎雲
幄臨𤣥圃霞杯薦赤城神明近兹地何事往蓬瀛

　　春日芙蓉園侍宴應制

　　水殿臨丹籞山樓繞翠微昔遊人託乘今幸帝垂衣澗
篠縁峯合巖花逗浦飛朝囘江曲地無處不光輝

　　奉和七夕宴兩儀殿應制


　　桂宫明月夜蘭殿起秋風雲漢彌年阻星筵此夕同倐
來疑有處旋去已成空睿作鈞天響魂飛在夢中

　　奉和九日侍宴應制(得濃字)

　　望幸紆千乘登高自九重臺疑臨戲馬殿似接䟽龍捧
篋萸香徧稱觴菊氣濃更看仙鶴舞來此慶時雍

　　送沙門𢎞景道俊𤣥奘還荆州應制

　　初日承歸㫖秋風起贈言漢珠留道味江璧返真源地
出南關遠天迴北斗尊寧知一柱觀却起四禪門


　　劉憲

　　奉和送金城公主入西蕃應制

　　外館踰河右行營指路岐和親悲逺嫁忍淚泣將離旌
斾羌風引軒車漢月隨那堪馬上曲時向管中吹

　　奉和九月九日聖製登慈恩寺浮圖應制

　　飛塔雲霄半清辰羽斾遊登臨憑季月寥廓見中州御
酒新寒退天文瑞景留辟邪將獻壽兹日奉千秋

　　馬懷素


　　奉和前聖製

　　季月重陽啓金輿陟寶坊御旗横日道仙塔儼雲莊帝
蹕千官從乾詞七曜光顧慚文墨識無以頌時康

　　李迥秀

　　奉和前聖製

　　沙界人王塔金繩梵帝遊言從祇樹賞行玩菊叢秋御
酒調甘露天花拂綵旒堯年持佛日同此慶時休

　　樊忱


　　奉和前聖製

　　淨境重陽節仙遊萬乘來挿萸登鷲嶺把菊坐&KR1123;臺十
地祥雲合三天瑞景開秋風詞更逺竊抃樂康哉

　　楊庶

　　奉和前聖製

　　萬乘臨真境重陽眺遠空慈雲浮鴈塔定水映龍宫寶
驛含颷響仙輪帶日紅天文將瑞色輝煥滿寰中

　　李恒


　　奉和前聖製

　　寶地臨丹掖香臺瞰碧雲關河天外出城闕樹中分睿
藻蘭英秀仙杯菊蕋薰願將今日樂長奉聖明君

　　王景

　　奉和前聖製

　　玉輦移中禁珠梯覽四禪重階清漢接飛竇紫霄懸綴
葉披天藻吹花飲御筵無因鑾蹕暇俱舞鶴林前

　　宗楚客


　　奉和人日清暉樓宴羣臣遇雪應制

　　窈窕神仙閣參差雲漢間九重中禁啓七日早春還太
液天為水蓬萊雪作山今朝上林樹無處不堪攀

　　崔湜

　　班媫妤怨

　　不忿君恩斷新粧視鏡中容華尚春日嬌愛已秋風枕
席臨忩曉屛帷向月空年年後庭樹榮落在深宫

　　折楊柳


　　二月風光半三邊戍不還年華妾自惜楊柳為君攀落
絮縈衫袖垂條拂髻鬟那堪音信斷流涕望陽關

　　幸白鹿觀應制

　　御旗探紫籙仙仗闢丹丘捧藥芝童下焚香桂女留鸞
歌無歲月鶴語記春秋臣朔真何幸常陪漢武遊

　　江樓夕望

　　試陟江樓望悠悠去國情楚山霞外斷漢水月中平公
子留遺邑夫人有舊城蒼蒼烟霧裏何處是咸京


　　江樓有懷

　　子牟懷魏闕元凱滯襄城冠蓋仍為里池臺尚識名山
光晴後緑江色晚來清為問東流水何時到玉京

　　寄天台司馬先生

　　聞有三元客祈仙九轉成人間白雲返天上赤龍迎尚
惜金芝晚仍攀琪樹榮何年緱嶺上一謝洛陽城

　　邊愁

　　九月蓬根斷三邊草葉腓風塵馬變色霜雪劍生衣客

思秋隂晚邊書驛騎歸殷勤鳯樓上還袂及春暉

　　唐都尉山池

　　曲渚颺輕舟前溪釣晚流鴈翻蒲葉起魚撥荇花遊金
子懸湘柚珠房拆海榴幽尋惜未已清月半西樓

　　鄭愔

　　折楊柳

　　青柳映紅顔黄雲蔽紫關傳聞邊信出枝葉為君攀舞
態愁將斷春心望不還風花亂成雪羅綺淚斑斑


　　魏知古

　　𤣥元觀尋李先生不遇

　　羽客今何在空尋伊洛間忽聞歸苦縣復想入函關未
作千年别猶應七日還神仙不可見寂寞返蓬山

　　韋元旦

　　送金城公主和親

　　柔逺安夷俗和親重漢年軍容旌節送國命錦車傳琴
曲悲千里簫聲戀九天唯應漢西月來就掌珠圓


　　胡皓

　　出峽

　　巴東三峽盡曠望九江開楚塞雲中出荆門水上來魚
龍濳嘯雨鳬鴈動成雷南國秋風晚客思幾悠哉

　　王翰

　　子夜春歌

　　春氣滿林香春遊不可忘落花吹欲盡垂柳折還長桑
女淮南曲金鞍塞北裝行行小垂手日暮渭川陽


　　崔翹

　　送友人使夷陵

　　猨鳴三峽裏行客舊霑裳復道從兹去思君不暫忘開
襟春葉短分手夏條長獨有幽庭桂年年空自芳

　　韋述

　　春日山莊

　　初歲開韶月田家喜載陽晚晴揺水態遲景蕩山光浦
淨漁舟遠花飛樵路香自然成野趣都使俗情忘


　　姚崇

　　故洛陽城侍宴

　　遊豫停仙蹕登臨對晚晴川鳬連倒影巖鳥應虛聲野
奏風成曲山居雲作纓今朝丘壑上高興小蓬瀛

　　春日洛陽城侍宴

　　南山開寶厯北渚對芳溪的厯風梅度參差露草低堯
樽臨上席舜樂下前溪任重由來醉乘酣志轉迷

　　夜渡江(一作桞仲庸詩)


　　夜渚帶浮烟蒼茫晦逺天舟輕不覺動纜急始知牽聽
草遙尋岸聞香暗識蓮唯看孤帆影常恐客心懸

　　秋夜望月

　　明月有餘鑒羈人殊未安桂含秋樹晚影入夜池寒灼
灼雲枝淨光光草露團所思迷所在長望獨長嘆

　　韋濟

　　奉和次瓊岳應制

　　陸海披晴雪千旗獵早陽岳臨秦路險河遶漢垣長行

漏通鳷鵲離宫接建章都門信宿近歌舞從周王

　　李林甫

　　奉和次瓊岳應制

　　東幸從人望西廵順物廻雲収二華出天轉五星來十
月農初罷三驅禮復開更看瓊岳上佳氣接神臺

　　賀知章

　　送人之軍中

　　常經絶脉塞復見斷腸流送子成今别令人起昔愁隴

雲晴半雨邊草夏先秋萬里長城寄無貽漢國憂

　　孫逖

　　奉和四月三日上陽水忩賜宴應制

　　今日逄新夏歡遊續舊句氣和先作雨恩厚别成春鳯
管臨清洛龍輿下紫宸此中歌在藻還見躍濳鱗

　　奉和聖製登鴛鴦樓即目

　　玉輦下離宫瓊樓上半空方廵五年狩更辟四門聰井
邑觀秦野山河念禹功停鑾留睿作軒檻起南風


　　宴越府陳法曹西亭

　　公府西巖下紅亭間白雲雪梅初度臘烟竹稍迎曛水
木涵澄景簾櫳引霽氛江南歸思逼春鴈不堪聞

　　送李給事歸徐州覲省

　　位列登青鎻還鄉復綵衣共言晨省日便是晝遊歸春
水經梁宋晴山入海沂莫愁東路逺四牡正騑騑

　　宿雲門寺閣

　　香閣東山下烟花象外幽懸燈千嶂夕卷幔五湖秋畵

壁餘鴻鴈紗忩宿斗牛更疑天路近夢與白雲遊

　　尋龍湍

　　仙穴尋遺迹輕舟愛水鄉溪流一曲盡山路九峯長漁
父歌金洞江妃舞綵房遙憐葛仙宅真氣共微茫

　　同邢判官尋龍湍觀歸湖中

　　星使下天京雲湖喜晝晴更從深穴處還作棹歌行絲
管荷風入簾帷竹氣清莫愁歸路逺水月夜虛明

　　楊子江樓


　　楊子何年邑雄圖作楚關江連二妃渚雲起八公山驛
道青楓外人烟緑嶼間晚來潮正滿數處落帆還

　　和韋尚書春日南亭宴兄弟

　　臺閣升高位園林隔舊鄉忽聞歌棣萼還比報瓊芳門
向宜春近郊連御宿長徳星常有會相望在文昌

　　送靳十五侍御使蜀

　　天使出霜臺行人擇吏才傳車春色送離興夕陽催驛
遶巴江轉關迎劍道開西南一何幸前後二龍來


　　奉和進船泛洛水應制(一作薛眘惑詩)

　　禁園紆睿覽仙棹叶時遊洛北風花樹江南綵畵舟芳
生蘭蕙草春入鳯凰樓興盡離宫暮烟花起夕流

　　𤣥宗皇帝

　　過大哥宅(探得歌字)

　　魯衛情先重親賢愛轉多冕旒豐暇日乘景暫經過戚
里申高宴平臺奏雅歌復尋為善樂方騐保山河

　　同玉真公主過大哥山池


　　地有招賢處人傳樂善名䳱池尋九達龍岫對層城桂
月先秋冷蘋風向晚清鳯樓遙可見彷彿玉簫聲

　　經魯祭孔子而歎之

　　夫子何為者栖栖一代中地猶鄹氏邑宅即魯王宫嘆
鳯嗟身否傷麟怨道窮今看兩楹奠當與夢時同

　　幸蜀西至劍門

　　劍閣横雲峻鑾輿出狩囘翠屏千仞合丹嶂五丁開灌
木縈旗轉仙雲拂馬來乘時方在徳嗟爾勒銘才


　　送賀知章(知章年八十六乞為道士還鄉帝許之捨宅為觀睗名千秋觀仍賜鑑湖
剡州一曲詔令供帳東門百僚祖餞御製賜詩)

　　遺榮期入道辭老竟抽簮豈不惜賢達其如高尚心寰
中得秘要方外㪚幽襟獨有青門餞羣僚悵别深(朱子語録
云越州有石刻唐朝臣送賀知章詩只有明皇一首好)












　　唐詩品彚卷五十九

