







　　欽定四庫全書

　　唐詩品彚巻六十四

　　明　高棅　編

　　五言律詩九

　　接武(上)

　　劉長卿

　　穆陵闗北逢人歸漁陽

　　逢君穆陵路匹馬向桑乾楚國蒼山古幽州白日寒城

池百戰後耆舊幾家殘處處蓬蒿徧歸人掩淚看

　　逢郴州使因寄嚴協律

　　相思楚天外夢寐楚猿吟更落淮南葉難為江上心衡
陽問人逺湘水向君深欲逐孤帆去茫茫何處尋

　　北歸次秋浦界清溪館

　　萬嶺猿啼斷孤村客暫依鴈過彭蠡暮人向宛陵稀舊
路青山在餘生白首歸漸知行近北不見鷓鴣飛

　　使還至菱陂驛渡溮水作


　　清川已再涉疲馬共西還何事行人倦終年流水閒孤
煙飛廣澤一鳥向空山愁入雲峯裏蒼蒼閉古闗

　　松江獨宿

　　洞庭初下葉孤客不勝愁明月天涯夜青山江上秋一
官成白首萬里寄滄洲久被浮名繫能無愧海鷗

　　餘干旅舎

　　搖落暮天迥青楓霜葉稀孤城向水閉獨鳥背人飛渡
口月初上鄰家漁未歸鄉心正欲絶何處搗寒衣


　　秋日登呉公臺上寺逺眺(寺即陳時呉明徹戰場)

　　古臺搖落後秋入望鄉心野寺來人少雲峯隔水深夕
陽依舊壘寒磬滿空林惆悵南朝事長江獨至今

　　經漂母墓

　　昔賢懐一飯兹事已千秋古墓樵人識前朝楚水流渚
蘋行客薦山木杜鵑愁春草茫茫緑王孫舊此遊(方虚谷云
長卿意深不露葢謂楚漢興亡唯有流水耳一老母之墓樵人猶能識之亦以其有一飯之徳於一時也)

　　長沙桓王墓下書事别張南史


　　長沙千載後春草獨萋萋流水朝還暮行人東復西碑
苔幾字滅山木萬株齊唯有年芳在相看惜解攜

　　赴新安别梁侍郎

　　新安君莫問此路水雲深江海無行跡孤舟何處尋青
山空向淚白月豈如心縱有餘生在終傷老病侵

　　送李中丞歸漢陽别業

　　流落征南將曾驅十萬師罷歸復舊業老去戀明時獨
立三邊靜輕生一劍知茫茫江漢上日暮欲何之


　　送劉使君貶連州

　　獨客長沙去誰堪此路愁秋風散千騎寒雨泊孤舟賈
誼辭明主蕭何識故侯漢庭當自召湘水但空流

　　送舎弟之鄱陽居

　　鄱陽寄家處自别掩柴扉故里何人在滄波孤客歸湖
山春草遍雲木夕陽微南去逢回鴈應憐相背飛

　　送王端公入秦赴上都

　　舊國無家訪臨岐亦羡歸途經百戰後客過二陵稀秋

草通征騎寒城背落暉行當䝉顧問呉楚歲頻饑

　　送李二十四移家之江州

　　煙塵猶滿目岐路亦沾衣遷客多南渡征鴻自北飛九
江春草緑千里暮潮歸别後誰相訪全家隱釣磯

　　送張繼司直適越

　　時危身適越事往任浮沈萬里三江去孤舟百戰心春
風呉渚緑古木剡溪深明月滄洲路歸雲不可尋

　　餞别王十一南遊


　　望君煙水濶揮手淚沾巾飛鳥没何處青山空向人長
江一帆逺落日五湖春誰見汀洲上相思愁白蘋

　　過蕭尚書故居見李花感而成詠

　　手植已芳菲傷心故徑微往年啼鳥至今日主人非滿
地誰當掃隨風豈復歸空憐舊陰在門客淚沾衣

　　雨中過袁稷巴陵山居贈别

　　憐君洞庭上白髪向人垂積雨悲幽獨長江對别離牛
羊歸故道鳥雀聚寒枝明發遙相望雲山不可知


　　尋南溪常道士

　　一路經行處莓苔見屐痕白雲依靜渚芳草閉閒門過
雨看松色隨山到水源溪花與禪意相對亦忘言

　　碧潤别墅喜皇甫侍御相訪

　　荒村帶晚照落葉亂紛紛古路無行客空山獨見君野
橋經雨斷澗水向田分不為憐同病何人到白雲(方虚谷云
此詩句句明潤)

　　過湖南羊處士别業


　　杜門成白首湖上寄生涯秋草蕪三逕寒塘獨一家鳥
歸村落靜水向縣城斜愛子醒還醉東籬菊正花

　　送道標上人歸南嶽

　　悠然倚孤棹却憶卧中林江草將歸逺湘山獨往深白
雲留不住緑水去無心衡嶽千峯亂禪房何處尋

　　送勤照和尚往睢陽赴太守請

　　燃燈傳七祖杖錫為諸侯去住雲無意東西水自流青
山春滿目白月夜隨舟知到梁園下蒼生賴此遊


　　秋夜肅公房喜普門上人自陽羡山至

　　山棲久不見林下偶同遊早晚來香積何人住沃洲寒
禽驚後夜古木帶高秋却入千峯去孤雲不可留

　　重陽岳城樓送屈突司直

　　登高復送逺惆悵洞庭秋風景同千古雲山滿上遊蒼
蒼來暮雨淼淼逐寒流今日闗中事蕭何共爾憂

　　晚行次苦竹館却憶于越舊遊

　　疋馬風塵色千峯旦暮時遙看落日盡獨向逺山遲故

驛花臨道荒村竹映籬誰憐却廻首步步戀南枝

　　秋夜雨中過靈光寺所居

　　晤語青蓮舍重門閉夕陰向人寒燭靜帶雨夜鐘深流
水從他事孤雲任此心不能捐斗粟終日愧瑤琴

　　海鹽官舎早春

　　小邑滄洲吏新年白首翁一官如逺客萬事極飄蓬栁
色孤城裏鶯聲細雨中羇心早已亂何事更春風

　　新年作


　　鄉心新歲切天畔獨&KR1008;然老至居人下春歸在客先嶺
猨同旦暮江桞共風煙已似長沙傳從今义幾年

　　錢起

　　和萬年成少府寓直

　　赤縣新秋夜文人藻思催鐘聲自仙掖月色近霜臺一
葉兼螢度孤雲帶鴈來明朝紫書下應問長卿才

　　登復州南樓

　　孤樹延春日他山巻曙霞客心湖上鴈歸思日邊花行

李迷方久歸期涉歲賒故人雲路隔何處寄瑤華

　　晚次宿豫館

　　鄉心不可問秋氣又相逢飄泊方千里離悲復幾重廻
雲隨去鴈寒露滴鳴蛩延頸遙天末如聞故國鐘

　　贈鄰居齊六司倉

　　沈冥衆所遺咫尺絶佳期始覺衡門下翛然太古時雞
聲共林巷燭影隔茅茨坐惜牛羊逕芳蓀白露滋

　　宴鬱林觀張道士房


　　滅跡人間世忘歸象外情竹壇秋月冷山殿夜鐘清仙
侶披雲集霞杯達曙傾同歡不可再朝暮赤龍迎

　　裴廸南門秋夜對月

　　夜來詩酒興月滿謝公樓影閉重門靜寒生獨樹秋鵲
驚隨葉散螢逺入煙流今夕遙天末清光幾處愁

　　秋夜寄袁中丞王員外

　　一夕盈千念方知别者勞衰榮難會面魂夢暫同袍片
月臨堦早晴河度鴈高應憐蔣生逕秋露滿蓬蒿


　　送少微師西行

　　隨縁忽西去何日返東林世路無期别空門不住心人
煙一飯少山雪獨行深天外猿啼處誰聞清梵音

　　送虞説擢弟東遊

　　湖山不可厭東望有餘情片玉登科後孤舟任興行月
中嚴子瀨花際楚王城歲暮雲臯鶴聞天更一鳴

　　送楊臯擢弟遊江南

　　行人臨去水新詠復新悲萬里高秋月孤山逺别時挂

帆嚴子瀨酧酒敬亭祠歲晏無芳杜如何寄所思

　　送宋徵君讓官還山

　　至人無滯跡謁帝復思𤣥魏闕辭花綬春山有杏田紫
霞開别酌黄鶴舞離絃今夜思君夢遙遙入洞天

　　送彈琴李長史赴洪州

　　抱琴為傲吏孤棹復南行幾處秋江水皆添白雪聲佳
期來客夢幽思緩王程佐牧無勞問心和政自平

　　送衛功曹歸荆南


　　漢家仍用武才子晚成名惆悵江陵去誰知魏闕情碧
雲愁楚水春酒醉宜城定想褰帷政還聞坐嘯聲

　　送陸郎中

　　事邊仍戀主舉酒復悲歌粉署含香别轅門載筆過鶯
聲出漢苑栁色過漳河相憶情難盡離居春草多

　　送僧歸日本

　　上國隨縁住來途若夢行浮天滄海逺去世法舟輕水
月通禪寂魚龍聽梵聲惟憐一燈影萬里眼中明


　　送張管書記

　　邊事多勞役儒衣逐鼔鼙日寒闗樹外峯盡塞雲西河
廣蓬難度天遙鴈漸低班超封定逺之子去思齊

　　賦得綿綿思逺道送岑判官入嶺

　　極目煙霞外孤舟一使星興中尋白雪夢裏過滄溟夜
月松江戌秋風竹塢亭不知行逺近芳草日青青

　　别張起居(時多故)

　　有别時留恨銷魂况在今風濤初振海鵷鷺逺辭林舊

國闗河絶新秋草露深陸機嬰世網應負故山心

　　谷口書齋寄楊補闕

　　泉壑帶茅茨雲霞生薜帷竹憐新雨後山愛夕陽時閒
鷺栖常早秋花落更遲家僮掃蘿徑昨與古人期

　　哭空寂寺𤣥上人

　　悽然雙樹下垂淚逺公房燈續生前火爐添殁後香古
松韻舊榻(一作陰堦明片雪)寒竹響空廊寂滅應為樂塵心徒
自傷


　　貞懿皇后挽詞

　　淑麗詩傳美徽章禮餙哀有恩加象服無日祀高禖曉
月孤秋殿寒山出夜臺通靈深眷想青鳥獨飛來

　　韋應物

　　奉送從兄宰晉陵

　　東郊春草歇千里夏雲生立馬愁將夕(劉須谿云妙)看山獨
送行依微呉苑樹迢遞晉陵城慰此斷行别邑人多頌聲

　　送汾城王主簿


　　少年初帶印汾上又經過芳草歸時徧(劉云閑情婉約可愛)情人
故郡多禁鐘春雨細宫樹野煙和(劉云妙)相望東橋别微
風起夕波(劉云極濃麗而不脂粉情理入微)

　　送别覃孝廉

　　思親當自去不第未蹉跎家住青山下門前芳草多(劉云
類以為幽致不覺可笑誰家門前無此)秭歸通逺徼(劉云却自渾渾)巫峽住驚波
州舉年年事還期復幾何

　　送榆次林明府


　　無嗟千里逺亦是宰王畿䇿馬雨中去逢人闗外稀(劉云
此等亦味外味)邑傳榆石在路遶晉山微(劉云無一句不合此句尤極清潤作者可
仰)别思方蕭索秋風一葉飛

　　送元倉曹歸廣陵

　　官閒得去住告别戀音徽舊國應無業(劉云可悲)他鄉到是
歸(劉云他人幾許造次能通)楚山明月滿淮甸夜鐘微何處孤舟泊
遙遙心曲違

　　送澠池崔主簿


　　邑帶洛陽道年年應此行當時疋馬客(劉云如此世態尚可)今日
縣人迎暮雨投闗郡春風别帝城東西殊不逺朝夕待
佳聲

　　送五經趙隨登科授廣徳尉

　　明經有清秩當在石渠中獨往宣城郡高齋謁謝公寒
原正蕪没夕鳥自西東秋日不堪别淒淒多朔風

　　李五席送李主簿歸西臺

　　請告嚴程盡西歸道路寒欲陪鷹隼集猶戀鶺鴒歡洛

邑人全少嵩高雪尚殘滿臺誰不故想我在微官

　　賦得暮雨送李曹

　　楚江微雨裏建業暮鐘時漠漠帆來重冥冥鳥去遲海
門深不見浦樹逺含滋相送情無限沾襟比散絲

　　贈蕭河南

　　厭劇辭京縣褒賢待詔書酇侯方繼業潘令且閒居霽
後三川冷秋深萬木踈對琴無一事新興復何如

　　期盧嵩枉書稱日暮無車馬不赴以詩答


　　佳期不可失終願枉衡門南陌人猶度西林日未昏庭
前空倚杖花裏獨留樽莫道無來駕知君有短轅

　　淮上喜會梁州故人

　　江漢曾為客相逢毎醉還浮雲一别後流水十年間歡
笑情如舊蕭踈鬢已斑何因不歸去淮上有秋山

　　賦得鼎門送盧耿赴任

　　名因定鼎地門對鑿龍山水北樓臺近城南車馬還曉
開春野靜暮掩寺鐘閒此去無嗟屈前賢尚抱闗


　　郎士元

　　(劉須谿云士元諸詩殊洗鍊有味雖自濃景别有淡意)

　　送李將軍赴鄧州

　　雙旌漢飛將萬里獨横戈春色臨闗盡黄雲出塞多鼓
鼙悲絶漠烽戍隔長河想到陰山北天驕已請和

　　送楊中丞和蕃

　　錦車登隴日邊草正萋萋舊好隨君長新愁聽鼓鼙河
源飛鳥外雪嶺大荒西漢壘今猶在遙知路不迷


　　送錢大

　　暮蟬不可聽落葉豈堪聞(高仲武云古謂謝眺工於發端比之於今有慚沮矣)共
是悲秋客那知此路分荒城背流水逺鴈入寒雲陶令
東籬菊餘花可贈君

　　送奚賈歸呉

　　東南冨春渚曾是謝公遊今日奚生去新安江正秋水
容清過客楓葉落行舟遙想赤亭下聞猿應夜愁

　　送裴補闕入河東幕


　　皎然青瑣客何事動行軒苦節酧知已清吟去掖垣秋
城臨海嶠寒月上營門鄒魯詩書地應無鼙鼓喧

　　送長沙韋明府之縣

　　秋入長沙縣蕭條旅宦心煙波連桂水官舎映楓林雲
日楚山暮沙汀白鷺深遙知訟堂裏佳政在鳴琴

　　送韋湛判官

　　高閣清河上重陽古戍閒聊因送歸客更此望鄉闗惜
别心能醉經秋鬢自斑臨流興不盡惆悵水雲間


　　送元詵還丹陽舊業

　　已知成傲吏復見改朝衣應向丹陽郭秋山獨掩扉草
堂連古寺江日動晴暉一别滄洲逺蘭橈幾歲歸

　　長安逢故人

　　數年音信斷不意在長安馬上相逢久人中欲認難(劉云
情至)一官今懶道雙鬢竟羞看莫問生涯事只應持釣竿

　　春日宴張舍人宅

　　懶尋芳草徑來接侍臣筵山色知殘雨墻陰覺暮天鶯

歸漢宫栁花隱杜陵煙地與東鄰接春光醉目前

　　冬夕寄青龍寺源公

　　斂屨入寒竹安禪過漏聲高杉殘子落深井凍痕生罷
磬風枝動懸燈雪屋明何當招我宿乗興上方行

　　雙林傅大士

　　草徑經前代津梁及後人此方今示滅何國更分身月
色空知夜松陰不記春猶憐下生日應在一微塵

　　送大徳講時河東徐明府招


　　逺近作人天王城指日邊宰君迎説法童子伴隨縁到
處花為雨行時杖出泉今宵松下月開閣想安禪

　　赴無錫别靈一上人

　　高僧本姓竺開士舊名林一入春山裏千峯不可尋新
年芳草遍度日白雲深欲問微官去懸知訝此心

　　送洪州李别駕之任

　　南去秋江逺孤舟興自多能將流水引更入洞庭波夏
口帆初上潯陽鴈正過知音在霄漢佐郡豈蹉跎


　　石城館酬王將軍

　　誰能繡衣客肯住木蘭舟連鴈沙邊至孤城江上秋歸
帆背南浦楚塞入西樓何處看離思滄浪日夜流

　　贈張五諲歸濠州别業

　　常知罷官意果與世人踈復此涼風起仍聞濠上居故
山期採菊秋水憶觀魚一去蓬蒿徑羡君閒有餘











　　唐詩品彚巻六十四

