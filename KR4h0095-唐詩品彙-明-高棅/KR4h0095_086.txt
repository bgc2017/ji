







　　欽定四庫全書

　　唐詩品彚巻八十六

　　明　高棅　編

　　七言律詩五

　　接武(上)

　　韋應物

　　燕李録事

　　與君十五侍皇闈曉拂爐香上赤墀花開漢苑經過處

雪下驪山沐浴時近臣零落今猶在仙駕飄颻不可期
此日相逢思舊日一杯成喜又成悲

　　自鞏洛舟行入黄河即事寄府縣僚友

　　緑水蒼山路向東東南山豁大河通寒樹依微逺天外
夕陽明滅亂流中孤村幾歲臨伊岸一雁初晴下朔風
為報洛橋遊宦侣扁舟不繫與心同

　　寓居灃上精舍寄于張二舍人

　　萬木藂雲出香閣西連碧澗竹林園高齋獨宿逺山曙

微霰下庭寒雀喧道心淡泊對流水生事蕭條空掩門
(劉云寂寞有沉着意)時憶故交那得見曉排閶闔奉明恩

　　寄李儋元錫

　　去年花裏逢君别今日花開又一年世事茫茫難自料
春愁黯黯獨成眠身多疾病思田里邑有流亡愧俸錢
(苕溪云士君子當以此切切存心彼一意供租斂事土木視民如仇者得無愧此)聞道欲來相
問訊西樓望月幾回圓

　　皇甫冉


　　同温丹徒登萬歲樓

　　高樓獨上思依依極浦遥山含翠微江客不堪頻北望
塞鴻何事又南飛丹陽古渡寒烟積𤓰步空洲逺樹稀
聞道王師猶轉戰誰能談笑解重圍

　　宿淮隂南樓酧常伯能

　　淮隂日落上南樓喬木荒城古渡頭浦外野風初入户
牎中海月早知秋滄波一望通千里畫角三聲起百憂
佇立分宵絶來客煩君歩履忽相求


　　秋日東郊作

　　閒看秋水心無事坐對寒松手自栽廬岳高僧留偈别
茆山道士寄書來燕知社日辭巢去菊為重陽冐雨開
淺薄將何稱獻納臨岐終日獨裵回

　　三月三日義興李明府後亭泛舟

　　江南煙景復如何聞道新亭更可過處處蓺蘭春浦緑
萋萋藉草逺山多壺觴須就陶彭澤風俗猶傳晉永和
更使輕橈徐轉去微風落日水增波


　　送李録事赴饒州

　　北人南去雪紛紛雁呌汀洲不可聞積水長天隨逺客
荒城極浦足寒雲山從建業千峯出江至潯陽九𣲖分
借問督郵纔弱冠府中年少不如君

　　送錢塘路少府赴制舉

　　公車待詔赴長安客裏新正阻舊歡遲日未能銷野雪
晴花偏自犯江寒東溟道路通秦塞北闕威儀擁漢官
共許郄生工射䇿恩榮請向一枝看


　　詶李補闕

　　十年歸客但心傷三逕無人巳自荒夕宿靈臺伴烟月
晨趨建禮逐衣裳偶因麋鹿隨豐草謬荷鵷鸞借末行
縱有諫書猶未獻春風拂地日空長

　　使往夀州淮路寄劉長卿

　　榛草荒涼村落空驅馳卒歲亦何功蒹葭曙色蒼蒼逺
蟋蟀秋聲處處同鄉路遥知淮浦外故人多在楚雲東
日夕烟霜那可道夀陽西去水無窮


　　秋夜有懐高三十五兼呈空和尚

　　晚節聞君趨道深結茅栽樹近東林大師幾度曾摩頂
高士何年遂發心北渚三更聞過雁西城萬里動寒砧
不見支公與𤣥度相思擁膝坐長吟

　　皇甫曾

　　早朝日寄所知

　　長安雪後見歸鴻紫禁朝天拜舞同曙色漸分雙闕下
漏聲遥在百花中(劉云清麗)爐煙乍起開仙仗玉珮成行引

上公共荷發生同雨露不應黄葉久從風

　　奉寄中書王舍人

　　腰金載筆謁承明至道安禪得此生西掖幾年綸綍貴
東山遥夜薜蘿情風傳刻漏星河曙月上梧桐雨露清
聖主好文誰為薦閉門空賦子虚成

　　張芬見訪郊居作

　　林中雨散早涼生巳有迎秋促織聲三徑荒蕪羞對客
十年衰老愧稱兄愁心自惜江蘺晚世事方看木槿榮

君若罷官攜手去尋山莫計白雲程

　　秋夕寄懐契上人

　　已見槿花朝委露獨悲孤鶴在人羣真僧出世心無事
静夜名香手自焚牎臨絶澗聞流水客至孤峯掃白雲
更想清晨誦經處獨看松上雪紛紛

　　李嘉祐

　　同皇甫冉登重𤣥閣

　　高閣朱闌不厭遊蒹葭白水繞長洲孤雲獨鳥川光暮

萬井千山海氣秋清梵林中人轉静夕陽城上角偏愁
誰堪逺作秦吳别離恨歸心雙淚流

　　宋州東登望題武陵驛

　　梁宋人稀鳥自啼登艫一望倍含悽白骨半隨河水去
黄雲猶傍郡城低平陂戰地花空落舊苑春田草未齊
明主頻移虎符去幾時行縣向黔黎

　　早秋京口旅泊贈張侍御

　　移家避寇逐行舟厭見南徐江水流吳地征徭非舊日

秣陵凋弊不勝秋千家閉户無砧杵七夕何人望斗牛
只有同時驄馬客偏題尺牘問窮愁

　　蘇臺至望亭驛人家盡空悵然有作寄從弟紆

　　南浦菰蒲覆白蘋東吳黎庻逐黄巾野棠自發空流水
江燕初歸不見人逺樹依依如送客平田𣺌𣺌獨傷春
那堪回首長洲苑烽火年年報虜塵

　　暮春宜陽郡齋愁坐忽枉劉七侍御詩因以酧
答


　　子規夜夜啼櫧葉逺道逢春半是愁芳草伴人還易老
落花隨水亦東流山當埤堄常多雨地近瀟湘畏及秋
唯羨君為周柱史手持黄紙到滄洲

　　送皇甫冉往安宜

　　江皋盡日唯烟水君向白田何日歸楚地蒹葭連海迥
隋朝楊桞映堤稀津樓故市生荒草山館空城閉落暉
若問行人與征戰使君雙淚定沾衣

　　送宋中舍遊江東


　　孤城郭外送王孫越水吳洲共爾論野寺山邊斜有徑
漁家竹裏半開門青楓獨映揺前浦白鷺閒飛過逺村
若到西陵征戰處不看秋草自傷魂

　　晚發咸陽寄同院遺補

　　征戰初休草又衰咸陽晚眺淚堪垂去路全無千里客
秋田不見五陵兒秦家故事隨流水漢代高墳對石碑
迴首青山獨不語羨君談笑萬年枝

　　題遊仙閣息(一作白)公廟


　　仙冠輕舉竟何之薜荔縁堦竹映祠甲子不知風御日
朝昬唯見雨來時霓旌翠葢終難遇流水青山空所思
逐客自憐雙鬢改焚香多負白雲期

　　劉方平

　　寄嚴八判官

　　洛陽新月動秋砧瀚海沙場天半隂出塞能全仲叔䇿
安親更切老萊心漢家宫裏風雲晚羌笛聲中雨雪深
懐袖未傳三歲字相思空作隴頭吟


　　秋夜寄皇甫冉鄭豐

　　洛陽清夜白雲歸城裏長河列宿稀秋後見飛千里雁
月中聞搗萬家衣長憐西雍青門道久别東吳黄鶴磯
借問客書何所寄中心不啻兩鄉違

　　郎士元

　　春日燕王起城東别業

　　桞陌乍隨洲勢轉花源忽傍竹隂開能令瀑水清人境
直取流鶯送酒杯山下古松當綺席簷前片雨滴春苔

地主同聲復同舍留連不畏夕陽催

　　詶王季友題半日村别業兼呈李明府

　　村映寒原日已斜烟生密竹早歸鴉長溪南路當羣岫
半景東隣照數家門通小徑連芳草馬飲春泉踏淺沙
欲待主人林上月還思潘令縣中花

　　寄韋司直

　　聞君感嘆二毛初舊友相依萬里餘烽戍有時驚暫定
甲兵何處可安居客來吳地星霜久家在平陵音信踈

昨夜東風還入户登山臨水復何如

　　贈錢起秋夜宿靈臺寺見寄

　　石林精舍虎溪東夜扣禪扉謁逺公月在上方諸品静
心持半偈萬縁空蒼苔古道行應遍落木寒泉聽不窮
更憶雙峯最高頂此心期與故人同

　　送粲上人兼寄梁鎮員外

　　季月還鄉獨未能林行溪宿厭層冰尺素欲傳三署客
雪山愁送五溪僧連雲朔氣横秦苑滿目寒烟隔灞陵

借問從來香積寺何時攜手更同登

　　韓翃

　　同題仙遊觀

　　仙臺初見五城樓風物凄凄宿雨収山色逺連秦樹晚
碪聲近報漢宫秋踈松影落空壇静細草春香小洞幽
何用别尋方外去人間亦自有丹丘

　　送劉評事赴廣東使幕

　　征南官屬似君稀才子當今劉孝威蠻府參軍趨傳舍

交州刺史拜行衣前臨漲海無人過却望衡陽少雁飛
為報蒼梧雲影道明年早送客㠶歸

　　送冷朝陽還上元

　　青絲纜引木蘭船名遂身歸拜慶年落日澄江烏榜外
秋風踈桞白門前橋通小市家林近山帶平湖野寺連
别後依依寒食裏共君攜手在東田

　　送王光輔歸青州兼寄儲侍御

　　幾回奏事建章宫聖主偏知漢將功身着紫衣趨闕下

口銜丹詔出闗東蟬聲驛路秋山裏草色河橋落照中
逺憶故人滄海别當年好躍五花驄

　　送李少府入蜀

　　行行獨出故闗遲南望千山無盡期見舞巴童應暫笑
聞歌蜀道又堪悲孤城晚閉清江上疋馬寒嘶白露時
别後此心君自見山中何事不相思

　　送田明府歸終南别業

　　故園此日多心賞牎下流泉竹外雲近館應逢沈道士

比隣自識卞田君離宫樹影登山見上苑鐘聲過雪聞
相勸早移丹鳯闕不須長戀白鷗羣

　　送高别駕歸汴州

　　信陵門下識君偏駿馬輕裘正少年寒雨送歸千里外
東風沉醉百花前身隨玉帳心應愜官佐銅符勢又全
久客未知何計是參差去借汶陽田

　　寄徐州鄭使君

　　江城五馬楚雲邊不羨雍容畫省年才子舊稱何水部

使君還繼謝臨川射堂草遍収殘雨官路人稀對夕天
雖卧郡齋千里隔與君同見月初圓

　　送故人赴江陵尋庾牧

　　主人持節拜荆州走馬應從一路遊班竹岡連山雨暗
枇杷門向楚天秋佳期笑把齋中酒逺意閒登城上樓
文體此時看又别吾知小庾甚風流

　　盧綸

　　長安春望


　　東風吹雨過青山却望千門草色閒家在夢中何日到
(劉云自在)春來江上幾人還川原繚繞浮雲外宫闕參差落
照間誰念為儒逢世難獨將衰鬢客秦闗(方云能言久客之意)

　　晚次鄂州

　　雲開逺見漢陽城猶是孤㠶一日程估客晝眠知浪静
舟人夜語覺潮生三湘愁鬢逢秋色萬里歸心對月明
舊業已隨征戰盡更堪江上皷&KR2351;聲

　　至徳中途中書事寄李僴


　　亂離無處不傷情況復看碑到古城路遶寒山人獨去
月臨秋水雁空驚顔衰重喜歸鄉國身賤多慚問姓名
今日主人還共醉應憐世故一儒生

　　酧暢當嵩山尋麻道士見寄

　　聞逐樵夫閒看碁忽逢人世是秦時開雲種玉嫌山淺
渡海傳書怪鶴遲隂洞石幢微有字(劉云好)古壇松樹半
無枝煩君逺示青囊録願得相從一問師

　　詶李端野寺病居見寄


　　野寺昬鐘山色隂亂藤高竹水聲深農夫就餉還依草
野雉驚飛不過林齋沐暫思同静室清羸已覺助禪心
寂寞日長誰問疾料君唯取古方尋

　　司空曙

　　長安曉望寄程補闕

　　迢遞山河擁帝京參差宫殿接雲平風吹曉漏經長樂
桞帶晴烟出禁城天淨笙歌臨路發日高車馬隔塵行
獨有淺才甘未達多慚名在魯諸生


　　南原望漢宫

　　荒原空有漢宫名衰草茫茫雉堞平連雁下時秋水在
行人過盡莫烟生西陵歌吹何年别南陌登臨此日情
故事悠悠不可問寒禽野水自縱横

　　秋日趨府上張大夫

　　重城洞啓肅秋烟共説羊公在鎮年鼙皷暗驚林葉落
旌旗遥拂雁行偏石過橋下書曾受星降人間夢已傳
謫吏何能沐風化空將歌頌拜車前


　　詶李端校書見贈

　　緑槐垂穗乳烏飛忽憶山中獨未歸青鏡流年看髪變
白雲芳草與心違乍逢酒客春遊慣久别林僧夜坐稀
昨日聞君到城闕莫將簮弁勝荷衣

　　題暕上人院

　　閉門不出自焚香擁褐看山歲月長雨後緑苔生石井
秋來黄葉徧繩牀身閒何處無真性年老曾言隠故鄉
更説本師同學在幾時攜手見衡陽


　　贈衡岳隠禪師

　　擁褐安居南陌頭白雲高寺見衡州石牎湖水揺寒月
楓樹猿聲報夜秋講席舊逢山鳥至梵經初向竺僧求
自知身老將傳法因下人間遂北遊

　　送王尊師南歸

　　烟蕪滿洞青山遶幢節飄空紫鳯飛金闕乍看迎日麗
玉簫遥聽隔花微多開石髓供調膳時御霓裳奉易衣
莫學遼東華表上千年始欲一回歸


　　李端

　　宿淮浦憶司空文明

　　愁心一倍長離憂夜思千重戀舊游秦地故人成逺夢
楚天涼雨在孤舟諸溪近海潮皆應獨樹邊淮葉盡流
别恨轉深何處寫前程唯有一登樓

　　送濮陽録事赴忠州

　　成名不遂雙旌逺空印還為一郡雄赤葉黄花隨野岸
青山白水映江楓巴人夜語孤舟裏越鳥春啼萬壑中

聞説古書多未校肯令才子久西東

　　夜投豐徳寺謁液上人

　　半夜中峰有磬聲偶逢樵者問山名上方月曉聞僧語
下界林踈見客行野鶴巢邊松最老毒龍濳處水偏清
愿得逺公知姓字焚香洗鉢過餘生

　　秦系

　　題茅山李尊師山居

　　天師百歲少如童不到山中竟不逢洗藥毎臨新瀑水

步虚時上最高峰籬間五月留殘雪石上千年䕃怪松
此去人寰今逺近回看雲壑一重重

　　獻薛僕射(系家于剡向盈一紀大厯五年人以文聞鄴守薛公無何奏系為古衛率
府倉曹参軍意所不欲自獻斯文)

　　由來那敢議輕肥散髪行歌自采薇逋客未能忘野興
辟書翻遣脱荷衣家中匹婦空相笑池上羣鷗盡欲飛
更乞大賢容小隠益看愚谷有光輝

　　竇叔向


　　夏夜宿表兄宅話舊

　　夜合花開香滿庭夜深微雨醉初醒逺書珍重何曾達
舊事淒涼不可聽去日兒童皆老大昔年親友半凋零
明朝又是孤舟别愁見河橋酒幔青

　　張志和

　　漁父

　　八月九月蘆花飛南溪老人垂釣歸秋山入簾翠滴滴
野艇倚檻雲依依却把魚竿尋小徑閒梳鶴髪對斜暉

翻嫌四皓曾多事出為儲皇定是非

　　嚴維

　　送崔同使往睦州兼寄薛司户

　　如今相府用英髦獨往南州肯告勞冰水近開漁浦出
雪雲初巻定山高木奴花映桐廬縣青雀舟隨白鷺濤
使者應須訪亷吏府中唯有范功曹

　　崔峒

　　題同官李明府書舍


　　松堂寂寂對烟霞五栁門前聚晚鴉流水聲中視公事
寒山影裏見人家觀風共羙新為政計日還應更觸邪
可惜陶濳無限興不逢籬菊正開花

　　送韋八少府判官歸東京

　　𤣥成世業紫真官文似相如貌勝潘鴻雁南飛人獨去
雲山一别歲將闌清淮水急桑林晚古驛霜多柿葉寒
瓊樹相思何日到銀鈎數字莫為難

　　寄上韋蘇州兼呈吳縣李明府


　　數年湖上謝浮名竹杖紗巾遂稱情雲外有時逢寺宿
日西無事傍江行陶濳縣裏看花發庾亮樓中對月明
誰念獻書來萬里君王深在九重城

　　贈竇十九(時公車待詔長安)

　　靈臺暮宿意多違木落花開羨客歸江海幾時傳錦字
風塵不覺化緇衣山陽會裏同人少灞曲農時故老稀
幸得漢皇容直諫憐君未遇覺人非

　　耿湋


　　塞上曲

　　慣習干戈事鞍馬初從少小在邊城身微久屬千夫長
家逺多親五郡兄懶説疆塲曾大獲且悲年鬢老長征
塞鴻過盡殘陽裏樓上嗚嗚暮角聲

　　上裴行軍中丞

　　胡塵已滅天山外閉閤隂隂日復曛櫪上驊騮嘶皷角
門前老將識風雲旌旗四面高秋見絲竹千家静夜聞
莫道古來多計䇿功成唯有李將軍


　　送友人歸南海

　　逺别悠悠白髪新江潭何處是通津潮聲偏懼初來客
海味唯甘久住人漠漠烟光前浦晚青青草色定山春
汀洲更有南回雁亂起聨翩北向秦

　　張繼

　　會稽郡樓雪霽

　　江城昨夜雪如花郢客登樓望霽華夏禹壇前仍聚玉
西施浦上更飛沙簾櫳向晚寒風度睥睨初晴落景斜

數處微明銷不盡湖山青映越人家

　　張南史

　　陸勝宅秋雨中探韻同前

　　同人永日自相將深竹閒園偶辟疆已被秋風教憶鱠
更聞寒雨動飛觴(物理俱羙情致兼深)歸心莫問三江水旅服從
霑九日霜醉裏欲尋騎馬路蕭條是處有垂楊

　　于鵠

　　醉後寄山中友人


　　昨日山家春酒濃野人相勸久從容獨憶卸冠眠細草
不知誰送出深松都忘醉後逢亷度不省歸時見魯恭
知已尚嫌身酩酊路人應恐笑龍鍾

　　送宫人入道

　　十五吹簫入漢宫看修水殿種芙蓉自傷白髪辭金屋
許着黄冠向雪峰解語老猿開曉戸學飛鶵鶴落高松
定知别後宫中伴遥聽緱山半夜鐘

　　唐詩品彚巻八十六

