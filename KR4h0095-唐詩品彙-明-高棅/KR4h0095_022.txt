







　　欽定四庫全書

　　唐詩品彚卷二十二

　　明　髙棅　編

　　五言古詩二十二

　　餘響(下)

　　馬戴

　　(嚴滄浪云馬戴詩在晚唐諸人之上)

　　晚眺有懐


　　惻惻抱離念曠懐成怨歌髙臺試延望落照在寒波此
地芳草歇舊山喬木多悠然暮天際但見鳥相過

　　夕次淮口

　　天涯孤光盡木末羣鳥還夜乆遊子息月明岐路閒風
生淮水上帆落楚雲間此意今誰見行行悲故闗

　　宿裴氏谿居懐厲𤣥先輩

　　樹下孤石坐草間微有霜同此不同人雲鳥自南翔迢
逓夜山色清冷泉月光西風耿離抱江海遥相望


　　陳陶

　　悲哉行

　　中嶽仇先生遺余餌松方服之一千日肢體生異香歩
履如風旋天涯不齎糧仍云為此仙不得朝虛皇狡兔
有三穴人生又何常悲哉二廉士餓死於首陽

　　懐仙吟二首

　　丹陵五牙客昨日羅浮歸赤斧尋不得烟霞空滿衣試
於華陽間果遇三茅知採藥向十洲同行牧羊兒十洲

隔八海浩𣺌不可期空留䨇白鶴巢在長松枝

　　雲谿古流水春晚桃花香憶與我師别片帆歸滄浪滄
浪在何許相思淚如雨黄鶴不復來雲深别離處石渠
泉泠泠三見菖蒲生日夜勞夢魂隨波注東溟空懐别
時惠長讀魔消經

　　寄元孚道人

　　楚寺章句客佩蘭三十年長乗碧雲馬時䇿翰林鞭曩
事五岳遊金衣曵祥烟髙攀桐君手左倚鸑鷟肩哭玉

秋雨中摘星春風前横輈截洪偃憑几看廣宣爾來寤
華胥石壁孤雲眠龍降始聽偈龜老方巢蓮内殿無文
僧騶虞誰能牽因之問楚水弔屈㡬潺湲

　　蒲門戍觀海作

　　廓落溟漲曉蒲門鬱蒼蒼登樓禮東君旭日生扶桑毫
釐見蓬瀛含吐金銀光草木露未晞蜃樓氣若藏欲遊
蟠桃國慮歩魅魑鄉徐市感秦朝何人在巖廊惜哉千
童子葬骨於渺茫恭聞槎客言東池接天潢即此聘牛

女曰祈長壽方靈津水清淺余亦暮脩航

　　温庭筠

　　湘宫人歌

　　池塘芳草濕夜半東風起生綠畵羅屏金壺貯春水黄
粉楚宫人芳花正刻麟娟娟照臺燭不語兩含嚬

　　西州詞

　　悠悠復悠悠昨日下西州西州風色好遥見武昌樓武
昌何鬱鬱儂家定無匹小婦被流黄登樓撫瑶瑟朱絃

繁復輕素手直凄清一彈三四觧掩抑似含情南樓登
且望西江廣復平艇子搖兩漿催過石頭城門前鳥臼
樹慘澹天将曙鸂鶒飛復還郎隨早帆去回頭語同伴
定復負情儂去帆不安幅作底使西風他日相尋索莫
作西州客西州人不歸春草年年碧

　　劉駕

　　出塞

　　胡塞不開花四時多作雪北人尚凍死况我本南越古

來犬羊地廵狩無遺轍九土耕不盡武皇猶戰伐中天
有髙閣圖畵何時歇坐恐寒上山低於沙上骨

　　寄逺

　　雪花豈結子徒滿連理枝嫁與征人妻不得長相隨去
年君㸃行賤妾是新歸别早見未熟入夢無定姿悄悄
空閨中蟲聲遶羅帷得書喜猶甚况復見君時

　　醒後

　　醉臥芳草間酒醒日落後壺觴半傾覆客去應巳乆不

記折花時何得花在手

　　早行

　　馬上續殘夢馬嘶時復驚心孤多所虞僮僕近我行栖
禽未分散落月照孤城莫羡閒居者谿邊人巳耕

　　蘭昌宫

　　宫蘭非瑤草安得春長在回首春又歸翠葉不能待悲
風生輦路山川寂已晦邊恨在行人行人無盡嵗

　　姑蘇臺


　　勾踐飲膽日呉酒香滿杯笙歌入海雲聲自姑蘇來西
施舞初罷侍兒整金釵衆女不敢妬自比泉下泥越鼓
聲騰騰呉天隔塵埃難将甬東地更學會稽棲霜跡一
朝盡草中棠梨開

　　馮叟居

　　天作馮叟居山僧尚嫌僻開門因兩樹結宇倚翠壁谿
南有微逕時遇採芝客徃徃白雲生對面千里隔機忘
若童僕常與猿鳥劇曬藥上小峯庭深無日色自從忘

歸鄉(一作歸鄉里)不見舊親戚纍纍子孫墓秋風吹古栢

　　出門

　　出門羡他人奔走如得途飜思他人意與我或不殊以
兹聊自安黙黙行九衢生計逐羸馬每出似移居客從
我鄉來但得鄰里書田園㡬換主夢歸猶荷鋤進猶希
萬一退復何所如况今闢公道安得不躊躇

　　儲嗣宗

　　送人歸故園


　　逺節慘言别况逄心乆違從來憶家淚今日送君歸野
路正風雪還鄉猶布衣里中耕稼者應笑讀書非

　　李羣玉

　　感興二首

　　洞房三五夕金缸凝燄滅美人抱雲和斜倚紗牕月沉
吟想幽夢閨思深不說絃冷玉指寒含嚬逹明發

　　朔鴈衘邊秋寒聲落燕代先驚愁入耳顔髪濳消改凝
雲蔽洛浦夢寐勞光彩天邊無書來相思淚如海


　　湖中古愁

　　南雲哭重華水死悲二女天邊九㸃黛白骨遺處所朦
朧波上瑟清夜降北渚萬古一雙魂飄飄在烟雨

　　岳陽春晚

　　不覺春物老塊然湖上樓雲沙鷓鴣思風日沅湘愁去
翼滅雲夢來帆指昭丘所嗟芳桂晚寂寞對汀洲

　　漢陽春晚

　　漢陽抱青山飛樓映湘渚白雲蔽黄鶴綠樹藏鸚鵡憑

髙送春日流恨傷千古遐想襧衡才令人怨黄祖

　　我思何所在

　　我思何所在乃在陽臺側良宵相望時空此明月色歸
魂泊湘雲飄蕩去不得覺來理舟檝波浪春湖白烟光
結楚秋瑶草不忍摘因書天未心繫此雙飛翼

　　江樓獨酌懐從弟

　　水國發爽氣川光靜髙秋酣歌金尊綠送此清風愁楚
色忽滿目灘聲落西樓雲翻天邊葉月弄波上鈎芳草

長揺落衡蘭謝汀洲長吟碧雲合悵望江之幽

　　别狄佩(梁公曽孫旅於南國)

　　翠柳不著花鳯雛長忍饑未開丹霄翮空把碧梧枝聖
人奏雲韶祥鳯一來儀文章耀白日衆鳥莫敢窺鬱抑
不自言凡鳥何由知當看九千仞飛出太平時

　　小弟&KR0008;南遊近來書

　　湘南客帆稀遊子寡消息經時停尺素望盡雲邊翼笑
言憑夢寐獨立想容色落景無來人脩江入天白停停

倚門念瑟瑟風雨夕何處泊扁舟中流湍波側秋歸舊
牕竹永夜一凄寂吟爾鶺鴒篇中宵慰相憶

　　登章華樓

　　楚子故宫地蒼然雲深秋我來覽後事薄景空生愁霸
業沒荆棘雄圖成古丘沉吟問鼎語但見東波流征鴻
引鄉心一去何悠悠晴湖碧雲晚暝色空髙樓迢逓超
逺嶠微茫入孤舟空路不堪望西風白波稠

　　雨夜呈長官


　　逺客坐長夜雨聲孤寺秋請量東海水看取淺深愁愁
窮重於山終年壓人頭朱顔與芳景暗赴東波流鱗翼
俟風水青雲方阻脩孤燈冷素熖蟲響寒房幽借問陶
淵明何物可忘憂無因一酩酊髙枕萬情休(容齋随筆云作客渉
逺適當窮秋莫投孤林古寺中夜不寐起坐悽惻而聞雨聲其為一時襟抱不言可知而此首二句盡其意態
以海水喻愁非過也但作李頎非是)

　　将還羅浮登廣陵楞伽臺别羽客

　　清逺登髙臺晃朗縱覽歴濯泉喚仙風於此盪靈魄冷

光徹逺目百里見海色送雲歸蓬壺望鶴滅秋碧波瀾
收日氣天上回澄寂百越落掌中十洲㸃空白身居飛
鳥上口詠元𤣥籍飄如出塵籠想望吹簫客𡨕𡨕人間
世歌笑不足惜朅來羅浮巓披雲煉瓊液謝公雲岑興
可以躡髙跡吾将抱瑶瑟絶境縱所適

　　将離灃浦置酒野嶼奉懐沈正字昆仲三人聨
登髙第

　　春月二改兎花枝成綠隂年光東流水浩歎傷羇心酌

桂烟嶼晚鴂鳴江草深良圖一超忽萬恨逺相尋上國
列翹楚才微甘陸沈無燈假貧女有淚沾牛衾衡岳三
麒麟各振黄鍾音鄉雲被文綵芳價傾詞林夫子芸閣
英飬鱗湘水潯晴沙踏蘭菊隱几當青岑明月洞庭上
悠揚掛離襟停盃一揺筆聊寄生芻吟

　　别尹錬師

　　吾家五千言至道懸日月若非函闗令誰駐流沙說多
君非尋志機悟獨超㧞學道玉笥山燒丹白雲宂南窮

衡疑秀採藥歴幽絶夜臥瀑布風朝行碧巖雪洞宮四
百日玉籍恣探閲徒以蘭蕙姿緬攀修真訣塵羅罩浮
世遐志空飛越一罷棋酒歡離情滿寥泬願騎紫葢鶴
早向黄金闕城市不可留塵埃穢仙骨

　　司馬禮

　　感螢

　　爱爾持照書臨書歎吾道青熒一㸃光曽誤㡬人老夜
乆獨此心環垣閉秋草


　　感古

　　九折無停波三光如轉燭𤣥珠人不見徒爱燕趙玉祖
龍巳深感漢氏逺循欲驪山與茂陵相對秋草綠

　　近别

　　咫尺不相見便同天一涯何必隔闗山乃言相别離我
心與君心脉脉無由知誰堪近别苦逺别猶所期

　　彈琴

　　深室無外響空桑七絃分所彈非新聲俗耳安肯聞月

落未終曲暗中泣湘君如傳我心苦千里蒼梧雲

　　送進士苖縱歸紫邏山居

　　汝上多竒山髙懐愜清境强來干名地冠帶不能整常
言夢歸處泉石寒更靜鶴聲無人夜空月隨松影今朝
抛我去春物傷明景悵望相送還微陽在東嶺

　　古邊卒思歸

　　有田不得耕身臥遼陽城夢中稻花香覺後戰血腥漢
武在深殿唯思廓寰瀛中原半烽火比屋皆㸃行邊土

無膏腴閒地何必爭徒令執来者刀下死縱横

　　蠶女

　　飬蠶先飬葉蠶老人亦衰茍無園中葉安得機上絲妾
家非豪門官賦日相追鳴梭夜逹曉猶恐不及時但憂
蠶與葉敢問結髪期東鄰女新嫁照鏡弄蛾眉

　　道中早發

　　野店雞一聲蕭蕭客車動四峰帶曉月十里猶相送繁
絃滿長道羸馬四蹄重遥羡青樓人錦衾方逺夢功名

不我與孤劍何所用行役難自休家山憶秋洞

　　山中晚興寄裴侍御

　　雷息踈雨散空山夏雲晴南軒對林晚籬落新蟲鳴白
酒一罇滿坐歌天地清十年身未閒心在人間名永懐
君親恩乆賤難退情安得蓬丘侣提擕採瓊英

　　于濆

　　塞下曲

　　紫塞曉屯兵黄沙披甲臥戰鼓聲未齊烏鳶已相賀燕

然山上雲半是離鄉魂衛霍徒富貴豈能清乾坤

　　巫山髙

　　何山無朝雲彼雲亦悠揚何山無暮雨彼雨亦滄茫宋
玉恃才者憑虛構髙唐自垂文賦名荒滛歸楚襄峨峨
十二峰永作妖鬼鄉

　　織素謡

　　貧女苦筋力繰絲夜夜織萬梭為一素世重韓娥色五
侯初買笑建章方落籍一曲古凉州六親長血食


　　馬嵬驛

　　常經馬嵬驛見說坡前客一從屠貴妃生女愁傾國是
日芙蓉花不如秋草色當時嫁匹夫不妨得頭白

　　戍客南歸

　　北别黄榆塞南歸白雲鄉孤舟下彭蠡楚月沈滄浪為
子惜功業滿身刀箭瘡莫渡汨羅水囬君忠孝腸

　　旅館秋思

　　旅館坐孤寂出門成苦吟何事覺歸晚黄花秋意深寒

蝶戀衰草軫我離鄉心更見庭前樹南枝巢宿禽

　　山村曉思

　　開門省禾黍鄰翁水頭住今朝南澗波昨夜西川雨牧
童披短蓑腰笛期烟渚不問水邊人騎牛傍山去

　　村居晏起

　　村舍少聞事日髙猶閉闗起來花滿地戴勝鳴桑間居
安即永業何者為故山朱門與蓬户六十頭盡班

　　邊遊録戍卒言


　　二十屬盧龍三十防沙漠平生爱功業不覺從軍惡今
來容髪改知學彎弓錯赤肉痛金瘡他人成衛霍目斷
望君門君門苦寥廓

　　沙塲夜

　　城上更聲發城下杵聲歇征人燒斷蓬對泣沙中月畊
牛朝輓車戰馬夜銜銕士卒浣戎衣交河水流血輕裘
兩都客洞房愁宿别何况逺辭家生死猶未决

　　南越謡


　　迢迢東南天巨津無津壖雄風卷昬霧干戈滿樓船此
時尉佗心兒童待幽燕三寸陸賈舌萬里漢山川苦令
交趾貨盡生虞芮田天意茍如此遐人誰更憐

　　卲謁

　　長安寒食

　　春日照九衢春風媚羅綺萬騎出都門擁在香塵裏莫
辭弔枯骨千載長如此安知今日身不是昔時鬼君看
平地遊亦見催輈死


　　經安谷先生舊居

　　羽化留遺蹤千載蹤難沒一泉巖下水㡬度換明月松
老不改柯龍乆皆變骨雲雨有歸時雞犬無還日至今
青山中寂寞桃花發

　　論政

　　賢哉三握髪為有天下憂孫𢎞不開閣丙吉寕問牛内
政由股肱外政由諸侯股肱政若行諸侯政自修一物
不得所蟻穴滿山丘莫言萬木死不因一葉秋朱雲若

不直漢帝終自由子嬰一失國渭水東悠悠

　　陸龜蒙

　　築城詞

　　城上一坏土手中千萬杵築城畏不堅堅城在何處莫
歎将軍逼將軍要却敵城髙功亦髙爾命何足惜

　　贈逺曲

　　茱萸匣中鏡欲照心還懶本是細腰人别來羅帶緩從
君出門後不奏雲和管妾思冷如簧時時望君煖心期

夢中見路逺魂夢斷怨坐泣西風秋牕月華滿

　　井上桐

　　美人傷離别汲井常待曉愁因轆轤轉驚起䨇栖鳥獨
立傍銀牀碧桐風嫋嫋

　　茶人

　　天賦識靈草自然鍾野姿閒來北山下似與東風期雨
後採芳去雲間幽路危唯應報春鳥得共斯人知

　　朱景𤣥


　　題呂食新水閣兼寄南啇州郎中

　　丹檻初結構孤髙冠清川庭臨谷中樹簷落山上泉曉
色掛殘月夜聲雜繁絃青春去如水康樂歸何年

　　華山南望春

　　靈嶽多異狀巉巉出虛空門雲戀巖壑起滅蒼翠中皓
氣澄野水神光秘瓊宫鶴巢前林雪瀑落滿澗風春盡
花未發川廻路難窮何因着山屐鹿跡尋羊公

　　張喬


　　聽彈琴

　　清月轉瑶軫弄中湘水寒能令坐來客不語自相看靜
恐鬼神出急疑風雨殘㡬時歸隴嶠更過洞庭彈

　　曹鄴

　　怨歌行

　　丈夫好弓劍行坐說金吾喜聞有行役結束不待車官
田贈倡婦留妾侍舅姑舅姑皆巳死庭花半是蕪中妹
尋適人生女亦嫁夫何曽寄消息他處却有書嚴風厲

中野女子心易孤貧賤又相負封侯意何如

　　霽後作

　　新霽辨草木晚塘明素襟乳燕不歸宿雙雙飛向林微
照露花影輕雲浮麥隂無人可招隱盡日登山吟

　　羅隱

　　隴頭水

　　借問隴頭水年年恨何事全疑嗚咽聲中有征人淚自
古無長策况我非深智何計謝潺湲一宵空不寐


　　韓偓

　　幽獨

　　幽獨起清晨山鶯啼更早門巷掩蕭條落花滿芳草烟
和魂共逺春與人同老黙黙又依依凄然此懐抱

　　王貞白

　　題嚴光釣臺

　　山色四時碧谿光七里清嚴陵爱此水下視漢公卿垂
釣月初上放歌風正輕應嫌渭濵叟匡國只論兵


　　李建勲

　　白鴈

　　東溪一白鴈羽毛何皎潔薄暮浴清波斜陽共明滅差
池失侣乆幽獨依人切旅食頼菰蒲單栖怯霜雪邊風
昨夜起顧影空哀咽不及墻上烏相將繞雙闕












　　唐詩品彚巻二十二

