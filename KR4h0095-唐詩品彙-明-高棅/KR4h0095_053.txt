







　　欽定四庫全書

　　唐詩品彚巻五十三

　　明　高棅　編

　　七言絶句八

　　正變

　　李商隱

　　漢宮詞

　　青雀西飛竟未回君王長在集靈臺侍臣最有相如渴

不賜金莖露一杯

　　宮詞

　　君恩如水向東流得寵憂移失寵愁莫向尊前奏花落
涼風只在殿西頭

　　龍池

　　龍池賜酒敞雲屏羯鼓聲高衆樂停夜半宴歸宮漏永
薛王沈醉壽王醒(容齋續筆云唐岐薛諸王俱薨於開元中而太眞以天寶三載方入宮此
篇與元稹連昌詞百官隊仗避岐薛俱失)


　　瑶池

　　瑶池阿母綺牕開黄竹歌聲動地哀八駿日行三萬里
穆王何事不重來

　　咸陽

　　咸陽宮闕鬱嵯峨六國樓臺艶綺羅自是當時天帝醉
不關秦地有山河

　　過楚宮

　　巫峽迢迢舊楚宮至今雲雨暗丹楓浮生盡戀人間樂

只有襄王憶夢中(謝云高唐雲雨本是說夢古今皆以為實事此詩譏襄王之愚前人未道破)

　　過華清内廐門

　　華清别館閉黄昬碧草悠悠内廐門自是明時不巡幸
至今青海有龍孫

　　賈生

　　宣室求賢訪逐臣賈生才調更無倫可憐夜半虛前席
不問蒼生問鬼神

　　夜雨寄北


　　君問歸期未有期巴山夜雨漲秋池何當共剪西牕燭
却話巴山夜雨時

　　宿駱氏亭寄懷崔雍崔衮

　　竹塢無塵水檻清相思迢遞隔重城秋隂不散霜飛晚
留得枯荷聽雨聲

　　訪隱者不遇

　　城郭休過識者稀哀猿啼處有柴扉滄江白石漁樵路
日暮歸來雨滿衣


　　憶住一師

　　無事經年别逺公帝城鐘曉憶西峯爐煙銷盡寒燈暗
童子開門雪滿松

　　寄令狐郎中

　　嵩雲秦樹乆離居雙鯉迢迢一紙書休問梁園舊賓客
茂陵秋雨病相如

　　昨夜

　　不辭鶗鴂妬年芳但惜流塵暗洞房昨夜西池涼露滿

桂華吹斷月中香

　　槿花

　　風露凄凄秋景繁可憐榮落在朝昬未央宮裏三千女
但保紅顔莫保恩

　　夕陽樓

　　花明柳暗繞天愁上盡重城更上樓欲問孤鴻向何處
不知身世自悠悠

　　東還


　　自是仙才自不知十年長夢採華芝秋風動地黄雲暮
歸去嵩陽尋舊師

　　端居

　　逺書歸夢兩悠悠只有空牀敵素秋階下青苔與紅葉
雨中寥落月中愁

　　遊靈伽寺

　　碧煙秋寺汎湖來水打城根古堞摧盡日傷心人不見
石榴花滿舊琴臺


　　嫦娥

　　雲母屏風燭影深長河漸落曉星沈嫦娥應悔偷靈藥
碧海青天夜夜心(謝云意謂嫦娥有長生之福無夫婦之樂為悔前人未道破)

　　絶句(一作宮妓)

　　珠箔輕明拂玉墀披香新殿鬬腰肢不須看盡魚龍戲
終遣君王怒偃師(列子云偃師周穆王時工人獻能倡者歌舞千變萬化技將終倡者瞬其
目招王之左右侍妾王大怒立欲誅偃師偃師大懾立剖能倡者以示王皆傳繪草木膠漆黑白丹青之所為
王乃歎曰人之巧與造化同功乎　楊文公談苑云余知制誥日與余恕同考試因出李義山詩共讀酷愛此

絶擊節稱歎曰古人措辭寓意如此之深妙令人感慨不已)

　　杜牧

　　宮怨

　　監官引岀蹔開門隨例雖朝不是恩銀鑰却收金鎻合
月明花落又黄昬

　　秋夕

　　銀燭秋光冷畫屛輕羅小扇撲流螢天街夜色凉如水
臥看牽牛織女星(苕溪漁隠詩話云此詩斷句極佳意在言外其幽怨之情不待明言而自見之也)


　　泊秦淮

　　煙籠寒水月籠沙夜泊秦淮近酒家商女不知亡國恨
隔江猶唱後庭花

　　登樂遊原

　　長空澹澹孤鳥没萬古消魂向此中看取漢家何事業
五陵無樹起秋風(謝云漢家基業之廣大為何如今日登原一望五陵變為荒田墅草無樹
木可以起秋風矣盛衰無常廢興有時有天下者觀此亦可以慄慄危懼)

　　赤壁


　　折㦸沈沙鐵未銷自將磨洗認前朝東風不與周郎便
銅雀春深鎖二喬(道山清話云此詩正佳但頗費解說)

　　華清宮

　　零葉翻紅萬樹霜玉蓮開蕊暖泉香行雲不下朝元閣
一曲淋鈴淚萬行

　　長安晴望

　　翠屏山對鳳城開碧落揺光霽後來回識六龍巡幸處
飛煙閒繞望春臺


　　過勤政樓

　　千秋佳節名空在承露絲囊世已無唯有紫苔偏稱意
年年因雨上金鋪

　　金谷園

　　繁華事散逐香塵流水無情草自春日暮東風怨啼鳥
落花猶似堕樓人

　　青塚

　　青塚前頭隴水流燕支山下暮雲秋蛾眉一墜窮泉路

夜夜孤魂月下愁

　　洛陽秋夕

　　泠泠寒水帶霜風更在天橋夜景中清禁漏閒煙樹寂
月輪移在上陽宮

　　將赴吳興登樂遊原

　　清時有味是無能閒愛孤雲靜愛僧欲把一麾江海去
樂遊原上望昭陵(石林詩話云牧之是不滿於當時故末有昭陵之句)

　　江南春


　　千里鶯啼緑映紅水村山郭酒旗風南朝四百八十寺
多少樓臺煙雨中

　　漢江

　　溶溶漾漾白鷗飛緑淨春深好染衣南去北來人自老
夕陽長送釣船歸

　　宣州開元寺

　　松寺曾同一鶴棲夜深臺殿月高低何人為倚東樓柱
正是千山雪漲谿


　　長安雪後

　　秦陵漢苑參差雪北闕南山次第雲車馬滿城原上去
豈知惆悵有閒人

　　山行

　　逺上寒山石逕斜白雲深處有人家停車坐愛楓林晚
霜葉紅於二月花

　　聞角

　　曉樓煙檻出雲霄景下林塘已寂寥城角為秋悲更逺

護霜雲破海天遥

　　春盡途中

　　田園不事來遊宦故國誰敎爾别離獨倚關亭還把酒
一年春盡送春時

　　寄揚州韓綽判官

　　青山隱隱水迢迢秋盡江南草木凋二十四橋明月夜
玉人何處敎吹簫(劉云韓之風致可想書記薄幸自道耳)

　　懷吳中馮秀才


　　長洲苑外草蕭蕭却算遊程歲月遥惟有别時今不忘
暮煙秋雨過楓橋

　　送陸洿郎中棄官歸

　　少微星動照春雲魏闕衡門路自分倐去忽來應有意
世間塵土漫疑君

　　送隱者

　　無媒逕路草蕭蕭自古雲林逺市朝公道世間唯白髪
貴人頭上不曾饒


　　許渾

　　楚宫怨二首

　　十二山晴花盡開楚宮雙闕對陽臺細腰爭舞君王醉
白日秦兵江上來

　　獵騎秋來在内稀渚宫雲雨濕龍衣騰騰戰鼓動城闕
江畔射麋猶未歸

　　四皓廟二首

　　峨峨商嶺采芝人雪頂霜髯虎豹茵山酒一壺歌一曲

漢家天子忌功臣

　　避秦安漢岀藍關松桂花隂滿舊山自是無人有歸意
白雲長在水潺潺(謝云此篇譏四老一出而不復還舊隱也)

　　鴻溝

　　相持未定各為君秦政山河此地分力盡烏江千載後
古溝芳草起寒雲

　　途經秦始皇墓

　　龍盤虎踞樹層層勢入浮雲亦是崩一種青山秋草裏

路人唯拜漢文陵(謝云霸陵與秦皇墓相近秦極其機巧漢極其朴畧千載之後哀草頽墳
氣消影滅秦漢無異也然行路之人知拜霸陵而不拜秦皇墓為君仁與不仁之異至是有定論矣)

　　緱山廟

　　王子求仙月滿臺玉簫清轉鶴徘徊曲終飛去不知處
山下碧桃春自開(謝云此詩末句與錢起湘靈鼔瑟詩曲終人不見江上數峯青意度相似)

　　經故太尉段公廟

　　徒想追兵緩翠華古碑荒廟閉松花紀生不向榮陽死
豈有山河屬漢家


　　客有卜居不遂薄遊汧隴因題

　　海燕西飛白日斜天門遥望五侯家樓臺深鎖無人到
落盡東風第一花(謝云英雄以宇宙為家所到等是逆旅何必以無家為憂彼五侯有樓臺
而無人到殆與寒士無家者等此篇用解其卜居不遂之鬱鬱也)

　　謝亭送别

　　勞歌一曲解行舟紅葉青山水急流日暮酒醒人已逺
滿天風雨下西樓(謝云醉中送别見紅葉青山景象可愛必不瞻望涕泣矣日暮酒醒行人
已逺不能無惜别之懷兼之滿天風雨離思又當何如耶)


　　送宋處士歸山

　　賣藥修琴歸去遲山風吹盡桂花時世間甲子須㬰事
逢著仙人莫看棋

　　秋思

　　琪樹西風枕簟秋楚雲湘水憶同遊高歌一曲掩明鏡
昨日少年今白頭

　　寄桐江隱者

　　潮去潮來洲渚春山花如繡草如茵嚴陵臺下桐江水

解釣鱸魚有幾人

　　鷺鷥

　　西風澹澹水悠悠雪㸃絲飄帶雨愁何限歸心倚前閣
緑蒲紅蓼練塘秋

　　趙嘏

　　宮烏曲

　　宮烏棲處玉樓深微月生簷夜夜心香輦不回花自發
春來空帶辟寒金


　　寄逺

　　禁鐘聲盡見栖禽關塞迢迢故國心無限春愁莫相問
落花流水洞房深

　　經汾陽舊宅

　　門前不改舊山河破虜曾輕馬伏波今日獨經歌舞地
古槐疎冷夕陽多

　　靈巖寺

　　館娃宮畔千年寺水濶雲多客到稀聞說春來倍惆悵

百花深處一僧歸

　　題僧壁

　　曉傍疎林露滿巾碧山秋寺屬閒人谿頭盡日看紅葉
却笑高僧衣上塵

　　江樓書感

　　獨上江樓思悄然月光如水水連天同來翫月人何在
風景依稀似去年

　　發青山館


　　鳬鷖聲暖野塘春鞍馬風高驛路塵一宿青山又須去
古來難得是閒人

　　落第寄沈詢

　　穿楊力盡獨無功華髪相期一夜中别到江頭舊吟處
為將雙淚問春風

　　贈别

　　水邊秋草暮萋萋欲駐殘陽恨馬蹄曾是管絃同醉伴
一聲歌盡各東西


　　淮南丞相座贈歌者虞姹

　　綺筵無處避梁塵虞姹清歌白日新來值渚亭花欲盡
一聲畱得滿城春

　　東亭柳

　　拂水斜煙一萬條幾隨春色醉河橋不知别後誰攀折
猶自風流勝舞腰

　　經王先生故居

　　晚波東去海茫茫誰識蓬山不死鄕弄玉已歸蕭史去

碧樓紅樹倚斜陽

　　温庭筠

　　瑶瑟怨

　　氷簟銀牀夢不成碧天如水夜雲輕鴈聲逺過瀟湘去
十二樓中月自明(謝云無悲愴怨恨之詞而枕冷衾寒獨寐寤歎之意在其中矣)

　　車駕西遊因而有作

　　宣曲長楊瑞氣凝上林狐兔待秋鷹誰將詞賦陪雕輦
寂寞相如卧茂陵


　　贈少年

　　江海相逢客恨多秋風葉下洞庭波酒酣夜别淮隂市
月照高樓一曲歌

　　贈彈箏者

　　天寶年中事玉皇曾將新曲敎寧王鈿蟬金鴈皆零落
一曲伊州淚萬行

　　渭上題二首

　　呂公榮達子陵歸萬古煙波繞釣磯橋上一通名利跡

至今江鳥背人飛

　　煙水何曾息世機暫時相向亦依依所嗟白首磻谿叟
一下漁舟更不歸

　　題端正樹

　　路傍桂樹碧雲愁曾侍金輿幸驛樓草木榮枯似人事
緑隂寂寞漢陵秋

　　鄠杜郊居

　　槿籬芳樹近樵家麥隴青青一徑斜寂寞遊人寒食後

夜來風雨送梨花

　　咸陽值雨

　　咸陽橋上雨如懸萬㸃空濛隔釣船還似洞庭春水色
晚雲將入岳陽天

　　經故袁學士居

　　劍逐驚波玉委塵謝安門下更何人西州城外花千樹
盡是羊曇醉後春

　　唐詩品彚巻五十三

