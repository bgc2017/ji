







　　欽定四庫全書

　　唐詩拾遺巻七

　　明　髙棅　編

　　五言律詩(下)

　　權徳輿

　　送謝孝廉移家越州

　　家承晉太傳身慕魯諸生又見一帆去共愁千里程沙
平煙樹逈潮滿曉江晴從此幽深去無妨隠姓名


　　送鄭秀才貢舉

　　西笑意如何知隨貢士科吟詩向月露驅馬出煙蘿晚
色寒蕪逺秋聲候鴈多自憐歸未得相送一勞歌

　　周平西墓

　　英威今寂寞陳迹對崇丘壯志清風在荒墳白日愁窮
泉那復曉喬木不知秋嵗嵗寒塘側無人水自流

　　蘇小小墓

　　萬木荒墳在悠然我獨尋寂寥紅粉盡冥漠黄泉深蔓

草映寒水空郊暖夕隂風流有佳句吟眺一傷心

　　武元衡

　　西川使宅有韋太尉時孔雀存焉暇日因與諸
公同翫座中兼故府賔御興歎者久之因賦是
詩用廣其意

　　荀令昔居此故巢留越禽動揺金翠尾飛舞玉墀隂上
客撤瑶瑟美人傷蕙心㑹因南國使歸放海雲深

　　送太常十二兄罷册南詔却赴上都


　　鄉路自兹始征軒行復留張騫隨漢節王濬守刀州澤
國煙花度銅梁霧雨愁别離無可奈萬恨錦江流

　　送李正字歸蜀

　　巳獻甘泉賦仍登片玉科漢官新組綬蜀國舊煙蘿劍
壁秋雲斷巴江夜月多無窮别離思遥寄竹枝歌

　　楊巨源

　　題廢禪居寺

　　舊寺長桐孫朝天是聖恩謝公詩更老蕭傅道方尊白

法知深得蒼生更重論若為將此望心地向空門

　　春日與劉評事過故澄上人院

　　曾共劉諮議同時事道林與君方掩淚來客是知心堦
雪凌春積鐘烟向夕深依然舊童子相送出花隂

　　池上竹

　　一叢嬋娟色四面清冷波氣潤曉烟重光閒秋露多翠
筠入疎栁清影拂圓荷嵗晏琅玕實心期有鳳過

　　和權相公南園閒步寄廣宣上人


　　浩氣抱天和閒園載酒過步因秋景曠心向晚雲多翠
玉思迴鳳𤣥珠肯在鵝門師登幾地空性奈詩何

　　釋廣宣

　　早秋降誕日獻夀應制

　　秋萱開七葉元聖誕千年繞殿祥風起當空瑞日懸道
光中國主人識大羅仙敢贊無疆夀香花上法筵

　　駕幸天長寺應制

　　天界宜春賞禪門不掩闗宸逰雙闕外僧引百花間車

馬喧長路烟雲静逺山觀空復觀俗皇鑒此中閒

　　劉禹錫

　　奉送家兄歸王屋山隠(王屋山一名陽洛山)

　　陽洛天壇上依稀似玉京夜分先見日月静忽聞笙雲
路將雞犬丹臺有姓名古來成道者兄弟亦同行

　　送趙中丞自司金郎轉官參山南令狐僕射幕
府(趙氏兄弟皆僕射門客)

　　綠樹滿褒斜西南蜀道賖驛門臨白草縣道入黄花相

府開油幕門生逐絳紗行看布政後還從入京華

　　韓愈

　　送李員外院長分司東都

　　去年秋露下羇旅逐東征今嵗春光動驅馳别上京飲
中相顧色送後獨歸情兩地無千里因風數寄聲

　　大行皇太后挽歌詞

　　一紀尊名正三時孝養榮髙居朝聖主厚徳載羣生武
帳虚中禁𤣥堂掩太平秋天笳鼔歇松栢徧山鳴


　　張籍

　　霅谿西亭晚望

　　霅水碧悠悠西亭栁㟁頭夕隂生逺岫斜照逐迴流此
地動歸思逢人方倦逰呉興耆舊盡空見白蘋洲

　　登咸陽北寺樓

　　髙秋原上寺下馬一登臨渭水西來直秦山南向深舊
宫人不見荒碣路難尋日暮涼風起蕭條多逺心

　　李賀


　　追賦畫江潭苑

　　十騎簇芙蓉宫衣小隊紅練香燻宋鵲尋箭踏盧龍旗
濕金鈴重霜乾玉鐙空今朝畫眉早不待景陽鐘

　　答贈

　　本作張公子曾名萼緑華沈香燻小像楊栁伴啼鴉露
重金泥冷盃闌玉樹斜琴堂沽酒客新買後園花

　　王良士

　　奉陪相公西亭夜宴陸郎中


　　芳氣襲猗蘭青雲展舊歡仙來紅燭下花發綵亳端海
嶽期方逺松筠嵗正寒仍聞贈言處一字重琅玕

　　吕温

　　送文暢上人東逰

　　隨縁聊振錫髙步出東城水止無恒地雲行不計程到
時為彼岸過處即前生今日臨岐别吾徒自有情

　　白居易

　　江樓望歸時避難越中


　　滿眼雲水色月明樓上人旅愁春入越鄉夢夜歸秦道
路通荒服田園隔虜塵悠悠滄海畔十載避黄巾

　　顧非熊

　　送僧歸洞庭

　　江山萬萬重歸去指何峯未入連雲寺先齋越浪鐘島
馨迴棧栢秋䕃出庵松若救吳人病須降震澤龍

　　張祐

　　送徐彦夫南遷


　　萬里客南遷孤城漲海邉瘴雲秋不斷隂火夜長然月
上行墟市風迴望舶船知君還自潔更為酌貪泉

　　洞房燕

　　清曉洞房開佳人喜燕來乍疑釵上動輕似掌中囘暗
語臨牕户深窺傍鏡臺粧成正含思莫拂畫梁間

　　真娘墓(在虎丘西寺内)

　　佛地𦵏羅衣孤雲此是歸舞為蝴蝶夢歌謝伯勞飛翠
髮朝雲斷青蛾夜月微傷心一花落無復戀春暉


　　題蘇小小墓

　　漠漠窮塵地蕭蕭古樹林臉濃花自發眉恨栁長深夜
月人何待春風鳥為吟不知誰共穴徒願結同心

　　朱慶餘

　　送僧還太原謁李司空

　　巳共鄰房别應無更住心中時過野店後夜宿寒林寺
去人煙逺城連塞雪深禪餘得新句堪對上公吟

　　送韋校書赴靈州幕


　　共知行處樂猶惜此時分職巳為書記官曾校典墳寒
城初落業髙樹逺生雲邉事何須問深謀祇在君

　　賈島

　　寄宋州田中丞

　　古郡近南徐闗河萬里餘相思深夜後未答去秋書自别
知音少難㤀識面初舊山期巳乆門掩數畦蔬

　　送李騎曹

　　歸騎雙旌逺懽生此别中蕭闗分磧路嘶馬背寒鴻朔

色晴天北河源落日東賀蘭山頂草時動巻帆風

　　送耿處士

　　一瓶離别酒未盡即言行萬里千山路孤舟㡬日程川
原秋色静蘆葦晚風鳴迢逓不歸客人傳虚隠名

　　周賀

　　送僧歸靈夏

　　南逰多老病見說講經稀塞寺㡬僧在邊城空月歸帶
河衰草斷映月早沙飛却到禪齋後邉軍識衲衣


　　送淮隂縣令

　　隨堤楊栁烟孤棹正悠然蕭寺通淮戍蕪城枕楚田魚
鹽橋上市燈火雨中船故老青葭岸先知宓子賢

　　釋無可

　　送人罷舉東逰

　　東堂今巳負復此逺行難兼雨風聲過連天草色乾鴻
嘶荒壘閉兵燒廣川寒若向龍門宿懸知拭淚看

　　送沅江宋明府(即開府璟之孫)


　　初聞從事日鄂渚動芳菲一遂鈞衡薦今為長吏歸人
臨沅水望鴈映楚山飛唯有傳聲政家風重發揮

　　送宜春裴明府(是將軍旻之子)

　　垂白方為縣從知大父雄山春南去棹楚夜北飛鴻疊
嶂和雲滅孤城與嶺通誰知持恵化一境動清風

　　夏日送崔秀才

　　南方山水地念子為貧逰縱是逢佳境那能緩旅愁夕
陽行逺道煩暑在孤舟莫向巴江過猿聲但淚流


　　冬夜寄僧

　　斂屨入寒竹安禪過漏聲髙杉殘子落深井凍痕生罷
磬風枝動懸燈雪屋明何當招我宿乘月上方行

　　送顥法師還太原兼謁李司空

　　近臘辭精舍并州謁上公路長山忽近塞廣雪無窮講
席開晴疊禪衣涉逺風聞經諸弟子應滿北門中

　　送覺法師往中條舊隠

　　夜葉動飄飄寒來話數宵巻經歸物外轉雪下山椒舊

坐杉松大難行水石遥元戎宗内學應就白雲招

　　許渾

　　示弟

　　自爾出門去淚痕長滿衣家貧為客早路逺得書稀文
字何人賞煙波㡬日歸秋風正揺落孤鴈又南飛

　　送李定言南逰

　　酒酣輕别恨酒醒復離憂逺水應移棹髙峰更上樓簟
涼清露夜琴響碧天秋重惜芳樽宴滿城無舊逰


　　行次潼闗題驛後軒

　　飛閣極層臺終童此路囘山形朝闕去河勢抱闗來鴈
過秋風急蟬鳴宿霧開平生無限意驅馬任塵埃

　　汎谿

　　疑與武陵通青谿碧嶂中水寒深見石松晚静聞風遯
跡驅雞吏冥心失馬翁纔應㛰嫁畢從此息微躬

　　旅懷

　　征車何軋軋南北極天涯孤枕易為客逺書難到家鄉

連雲外寺城閉月中花猶有扁舟思前年别若耶

　　送客歸湘楚

　　無辭一杯酒昔日與君深秋色換歸鬢曙光生别心桂
花山廟冷楓樹水樓陰此路千餘里應勞楚客吟

　　送韓校書

　　恨與前歡隔愁因此㑹同迹髙芸閣吏名散雪樓翁城
閉三秋雨帆飛一夜風酒醒鱸鱖美應在竟陵東

　　贈髙處士


　　宅前雲水滿髙興一書生垂釣有深意望山多逺情夜
棊留客宿春酒勸僧傾未作干時計何人問姓名

　　天街曉望

　　明星低未央蓮闕逈蒼蒼疊鼔催殘月疎鐘迎早霜闗
防浮瑞氣官館耀神光再拜為君夀南山髙且長

　　王秀才自越見訪不過題詩而囘因以酬寄

　　南齊知數宿半為木蘭開晴閣留詩遍春帆載酒囘煙
深揚子宅雲斷越王臺自有孤舟興無妨更一來


　　贈遷客

　　無機還得罪直道不傷情微雨昏山色疎籠閉鶴聲閒
居多野客髙枕見江城門外長溪水憐君乂濯纓

　　旅中别姪暐

　　相見又南北中宵淚滿巾旅逰知世薄貧别覺情深歌
管一樽酒山川萬里心此身多在路休誦異鄉吟

　　李商隠

　　崔處士


　　真人塞其内夫子入于機未肯投竿起惟歡負米歸雪
中東郭履堂上老萊衣讀遍先賢傳如君事者稀

　　夜飲

　　卜夜容衰鬢開筵屬異方燭分歌扇淚雨送酒船香江
海三年客乾坤百戰場誰能辭酩酊淹臥劇清漳

　　馬戴

　　楚江懷古二首

　　露氣寒光集微陽下楚丘猿啼洞庭樹人在木蘭舟廣

澤生明月蒼山夾亂流雲中君不降竟夕自悲秋

　　野風吹蕙帶驟雨滴蘭橈屈宋魂㝠寞江山思寂寥隂
霓侵晚景海樹入迴潮欲折寒芳薦明神詎可招

　　宿翠微寺

　　處處松生滿樵間一徑通鳥歸霜磬盡僧語石樓空積
翠含微月遥泉韻細風經行心不厭似在故山中

　　宿無可上人房

　　稀逢息心侶細話逺山期河漢秋生夜杉梧露滴時風

傳林磬乆月掩草堂遲坐臥禪心在浮生皆不知

　　巴江夜猿

　　日飲巴江水還啼巴岸邊秋聲巫峽斷夜影楚雲連雪
滴青楓樹山空明月天誰知泊帆者聴此不能眠

　　逺水

　　蕩漾空沙際虚明入逺天秋光照不極鳥色去無邉勢
引長雲濶波凝片雪連汀洲杳難到萬古覆蒼煙

　　劉得仁


　　宣義池上

　　脩篁夾緑池幽鳥此中飛何必青山逺仍將白髪催當
時亦有恨是日總無機樹起秋風細西林磬入微

　　趙嘏

　　虎丘寺贈魚處士

　　蘭若雲深處前年客重過巖空秋色動水濶夕陽多早
負江湖志今如鬢髮何唯君閒勝我釣艇在煙波

　　送韋處士歸省朔方


　　映栁見行色故山當落暉青雲知巳没白首一身歸滿
袖蕭闗雨連沙塞雁飛到家翻有喜借得老萊衣

　　項斯

　　逺水

　　渺渺浸天色一邉生晚凉澗含萍勢逺寒入鴈愁長北
極連平地南流接故鄉扁舟當宿處彷彿似瀟湘

　　温庭筠

　　登盧氏臺


　　勝地當通邑前山有故居臺髙秋盡出林斷野無餘白
露鳴蛩急晴天度鴈疎由來放懐地非獨在吾廬

　　宿秦生山齋

　　衡巫路不同結室在東峰嵗晚得支遁夜寒逢戴顒龕
燈落葉寺山雪隔林鐘行李無由發曹谿欲施舂

　　和友人磐石寺逢舊

　　楚寺上方宿滿堂皆舊逰月谿逢逺客烟浪有孤舟江
館白蘋夜水闗紅葉秋西風吹暮雨汀草更堪愁


　　月中雲居寺上方

　　虚閣披衣坐空堦踏葉行衆星中夜少圓月上方明靄
盡無林色喧餘有澗聲秖應愁恨事還逐曉光生

　　和叚少常柯古

　　稱觴慙座客懷刺即門人素尚寧知貴清談下厭貧野
梅江上晚堤栁雨中春未報淮南詔何勞問白蘋

　　李頻

　　送元遂上人


　　白衣逰帝鄉巳得事空王却返湖山事髙禪水月房雨
中過嶽黑秋後宿船凉迴顧秦人語他生㑹上方

　　送僧之天台

　　一錫隨縁起天台又去登長亭舊别路落日獨行僧夜
燒山何處秋㠶浪㡬層他時授巾拂莫道老無能

　　送胡處士歸湘南

　　見話荆湘切長懷有去時江湖秋涉逺風雨夜眠遲舊
業多歸興空山盡老期天寒一瓢酒落日擬留誰


　　秋宿慈恩寺遂上人院

　　滿閣終南色清秋獨倚欄風髙斜漢動葉下曲江寒帝
里求名老空門見性難吾師無一事不似在長安

　　暮秋宿清源上人院

　　野客愁來日山房木落中微風生夜半積雨向秋終證
道方離法安禪不住空迷途將覺路語黙見西東

　　劉滄

　　早行


　　旅途乘早景䇿馬獨悽悽殘影郡樓月一聲闗樹雞聴
鐘煙柳外問渡水雲西當自勉行役終期功業齊

　　皮日休

　　逰棲霞寺

　　不見明居士空山但寂寥白蓮吟次缺香靄生來銷泉
冷無三伏松枯有六朝何時石上月相對論逍遥

　　方干

　　早發洞庭


　　長天接廣澤二氣共含秋舉目無平地何心戀直鉤孤
鐘鳴大岸片月落中流却憶䲭夷子當時此汎舟

　　送姚合貟外赴金州

　　受詔從華省開旗發帝州野烟新驛曙殘照古山秋樹
勢連巴没江聲入楚流唯應化行後吟句上雲樓

　　送人之日本

　　蒼茫大荒外風教即難知連夜揚帆去經年到岸遲波
濤呑左界星斗正東夷或有歸風便當為相見期


　　李昌符

　　邊行書事

　　朔野烟塵起天軍又舉戈隂風向晚急殺氣入秋多樹
盡禽棲草冰堅路在河汾陽無繼者羌虜肯先和

　　周朴

　　塞上行

　　栁色正沈沈風吹秋更深山河空逺道鄉國自鳴砧巷
有千家月人無萬里心長城哭崩後寂寞至如今


　　張喬

　　經宣城元員外山居

　　無人襲仙隠石室閉空山避燒猿猶到隨雲鶴不還澗
荒巖影在橋斷樹隂閒但有黄河賦長留在世間

　　經九華山費徵君故居

　　草堂蕪没後來徃問樵翁斷石荒林外孤墳晚照中數
雞分大野九子立寒空烟壁曾行處青雲路不通

　　題山僧院


　　谿路曽來日年多與舊同地寒松影裏僧老磬聲中逺
水清風落閒雲别院通心源若無碍何必更論空

　　逰靈山寺

　　樹涼青島寺虚閣敞禪扉四面閒雲入中流獨鳥啼湖
平幽徑近船泊夜香微一宿秋風裏烟波隔𢷬衣

　　逰歙州興唐寺

　　山橋通絶境到此憶天台竹裏尋幽徑雲邊上古臺鳥
歸殘照出鏡斷細泉來為愛澄溪月因成隔宿迴


　　金山寺空上人院

　　巳老金山頂無心上石橋講移三楚遍梵譯五天遥板
閣禪秋月銅瓶汲夜潮自慚昬醉客來坐亦通宵

　　逰少華山甘露寺

　　少華中峯寺髙秋衆景歸地連秦塞起河隔晉山㣲晚
木禪相應涼天鴈並飛殷勤記巖石只恐再來稀

　　羅隠

　　韋曲杜處士新居


　　翠歛王孫草荒誅宋玉茅冦餘無故物時薄少深交迸
荀侵行徑飢烏出壞巢小園吾亦有多病近來抛

　　曹松

　　送胡中丞使日本

　　辭天理玉簪指日使雞林猶有中華戀方同積水深張
帆度鯨口銜命見臣心渥澤遐宣後歸期扺萬金

　　送徳光禪師(重禮石霜長老)

　　天涯縁事了乂造石霜微不以千峰嶮唯將獨影歸有

為嫌假佛無境是真機到後流沙錫何時更有飛

　　與胡汾坐月期貫休上人不至

　　掃庭秋露滴接話貴忘眠静夜人相語低枝鳥暗遷星
圍南極定月照斷河連後㑹花宫子應開石上禪

　　喜友人歸上元别業

　　一檣千里外隠者興宜孤落日長邉海秋風滿故都掩
闗苔色老盤徑葉聲枯匡嶽來時過遲迴絶頂無

　　鄭谷


　　宿澄泉蘭若

　　山半古招提空林雪月迷亂流分石上斜漢在松西雲
集寒菴宿猿先曉磬啼此心如了了秖此是曹溪

　　題莊嚴寺休公院

　　秋深庭色好紅葉間青松病客殊無著吾師甚見容疎
鐘和細澑孤塔等遥峰未省求名侣頻于此地逢

　　李洞

　　冬日題覺公蘭若


　　天寒髙木静一磬隔川聞鼎水看山汲臺香拂雪焚鵲
歸遥認刹僧步不離雲石室開禪後輪珠謝聖明

　　張蠙

　　野泉

　　逺出白雲中長年聴不窮細聲縈石亂寒色入潭空掛
壁聊成雨穿林别起風温泉非爾類源發在深宫

　　韋莊

　　建昌渡暝吟


　　月照臨官渡鄉情獨浩然鳥棲彭蠡樹月上建昌船市
散漁翁醉樓深賈客眠隔江何處笛吹斷緑楊煙

　　巳上係晚唐之詩

　　許渾

　　送李别駕

　　琴清詩思勞更欲學龍韜王粲暫停筆吕䖍初佩刀夜
吟闗月静秋望塞雲髙去去從軍樂鵰飛代馬豪

　　送韋明府


　　酒闌横劍歌日暮望闗河道直去官早家貧為客多山
昬函谷雨木落洞庭波莫盡逺逰興故園荒薜蘿

　　霅上燕别

　　山斷水茫茫洛人西路長笙歌留逺棹風雨寄華堂紅
壁耿秋燭翠簾凝曉香誰堪從此去雲樹滿陵陽

　　送從兄

　　名髙猶素衣窮巷掩荆扉漸老故人少乆貧豪客稀塞
雲横劍望山月抱琴歸㡬日藍谿醉藤花拂釣磯


　　恩徳寺

　　樓臺横復重猶有半巖空蘿洞淺深水竹廊髙下風晴
山疎雨後秋樹斷雲中未盡平生意孤㠶又向東

　　别翛然上人

　　吳僧誦經罷敗衲倚蒲團鐘韻花猶歛樓隂月向殘晴
山開殿翠秋水巻簾寒獨恨孤舟去千灘復萬灘

　　原上居

　　貧居樂逰北江海思迢迢雪後書千巻花時酒一瓢獨

愁秦樹老孤夢楚山遙有路應相念風塵滿黒貂

　　登樟亭

　　鱸鱠與蓴羮西風片席輕潮囘孤島晚雲歛衆山晴丹
羽下髙閣黄花垂古城因秋倍多感鄉樹接咸京

　　李頻

　　和范鄼先輩話襄陽逰

　　聴說揚帆曲初從峴首還髙吟入白浪遥坐出青山古
木猿啼爽空汀鶴立閒秋來南去夢幾夜過商闗


　　淮南送人歸滄州

　　風色忽西轉坐為千里分髙㠶背楚落寒日逆淮曛㫁
燒縁喬木盤鵰隠片雲鄉闗百戰地歸去始休軍

　　送劉山人歸洞庭

　　却共歸雲去髙眠最上峰半湖乗早月中路入疎鐘秋
盡草蟲急夜深山雨重平生心未巳不得更相從

　　巳上原係摘句今増入全詩

　　唐詩拾遺巻七

