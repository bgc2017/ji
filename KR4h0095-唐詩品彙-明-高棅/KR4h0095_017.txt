







　　欽定四庫全書

　　唐詩品彚巻十七

　　明　高棅　編

　　五言古詩

　　羽翼(下)

　　蕭華

　　侍從迴鑾應制

　　粤在秦京日議乎封禪難豈知陶唐主道濟蒼生安惟

彼烈祖事增脩實榮觀聲名朝萬國玉帛禮三壇纂聖
徳重光建元功載刋仍開舊馳道不記昔迴鑾羽衛搖
晴日弓戈生早寒猶思檢玉處却望白雲端

　　崔宗之

　　贈李十二

　　涼風八九月白露空園亭耿耿意不暢稍稍風葉聲思
見雄俊士共談今古情李侯忽來儀把袂苦不早清論
既抵掌𤣥談又絶倒分明楚漢事歴歴王霸道擔囊無

俗物訪友千里餘袖有七首劍懐中茂陵書雙眸光照
人詞賦凌子虚酌酒弦素琴霜氣正凝潔平生心中事
今日為君説我家有別業寄在嵩之陽明月出高岑清
溪貞素光雲散牕户静風吹松桂香子若同斯遊千載
不相忘

　　魏萬

　　金陵酬李翰林謫仙子

　　君抱碧海珠我懷藍田玉各稱希代寶萬里遙相燭長

卿慕藺乆子猷意己深平生風雲人暗合江海心去秋
忽乗興命駕來東土謫仙遊梁園愛子在鄒魯二處一
不見拂衣向江東五兩挂海月扁舟隨長風南遊呉越
徧高揖二千石雪上天台山春逢翰林伯(按李詩云回撓楚江濵揮
䇿楊子津身着日本裘昂藏出風塵五月造我語知非佁儗人與此春逢不同)宣父敬項槖林
宗重黄生一長復一少相看如弟兄惕然意不盡更逐
西南去同舟入秦淮建業龍盤處楚歌對呉酒借問承
恩初宫買長門賦天迎駟馬車才高世難容道廢可推

命安石重攜妓子房空謝病金陵百萬户六代帝王都
虎石據西江鍾山臨北湖二山信為美王屋人相代應
為岐路多不知歲寒在君遊早晚還勿乆風塵間此別
未逺別秋期列仙山

　　張潮

　　江風行

　　胥貧如珠玉胥富如埃塵貧時不忘舊富日多寵新妾
本富家女與君為偶匹惠好亦何深中門不曾出妾有

繡衣裳葳蕤金縷光念君貧且賤易此從逺方逺方三
千里思君心未己日暮情更來空望去時水孟夏麥始
秀江上多南風商賈歸欲盡君今向巴東巴東有巫山
窈窕神女顔常恐遊此方果然不知還

　　裴迪

　　青龍寺曇壁上人院集

　　靈境信為絶法堂出塵氛自然成高致向下看浮雲迤
邐峯岫列參差閭井分林端逺堞見風末疎鐘聞吾師

乆禪寂在世超人羣

　　丘為

　　題農父廬舎

　　東風何處至已緑湖上山湖上春己早田家日不閒溝
壑流水處耒耜平蕪間薄暮飯牛後歸來還閉關

　　汎若耶溪

　　結廬若耶裏左右若耶水無日不釣魚有時向城市溪
中水流急渡口水流寛每得樵風便往來殊不難一川

草長緑回時那得辨短褐衣妻兒餘糧及雞犬日暮鳥
雀稀稚子呼牛歸住處無鄰里柴門獨掩扉

　　㝷西山隠者不遇

　　絶頂一茒茨直上三十里叩闗無童僕窺室唯按几若
非巾柴車應是釣秋水蹉跎不相見僶俛空仰止草色
新雨中松聲晚牕裏及兹契幽絶自足盪心耳雖無賓
主意頗得清浄理興盡方下山何必待之子

　　湖中寄王侍御


　　日日湖水上好登湖上樓終年不向郭過午始梳頭賞
亦愛杯酒得無相獻酬小童能膾鯉少妾事蓮舟每有
南海(一作浦)信仍期後月游方春轉搖蕩孤興時淹留驄
馬真傲吏翛然無所求晨趨玉階下心許滄江流少別
如昨日何言經數秋應知方外事獨往非悠悠

　　張子容

　　春江花月夜二首

　　林花發岸口氣色動江新此夜江中月流光花上春分

明石潭裏宜照浣紗人

　　交甫憐瑤佩仙妃難重期沈沈綠江晚惆悵碧雲姿初
逢花上月言是弄珠時

　　萬楚

　　茱萸女

　　山陰栁家女九日采茱萸復得東鄰伴雙為陌上姝挿
花向高髻結子置長裾忤性恒遲緩非闗詫丈夫平明
折林樹日入返城隅俠客邀羅袖行人挑短書峨眉自

有主年少莫踟蹰

　　包融

　　阮公嘯臺

　　荒臺森荆杞蒙蘢無上路傳是古人跡阮公長嘯處至
今清風來時時動林樹逝者昔已逺昇攀想遺趣静然
荒榛間乆之若有悟靈光未歇滅千載知仰慕

　　登翅頭山題儼公石壁

　　晨登翅頭山山曛黄霧起却瞻迷向背直下失城市暾

日銜東郊朝光生邑里掃除諸煙氛照出衆樓雉青為
洞庭山白是太湖水蒼茫逺郊樹倐忽不相侣萬象以
區別森然共盈几坐令開心胸漸覺落塵滓北巖千餘
仞結廬誰家子願陪中峯遊朝暮白雲裏

　　蔡希寂

　　同家兄題渭南王公別業

　　好閒知在家退跡何必深不出人境外蕭條江海心軒
車自來往空名對清陰川涘將釣玉鄉亭期散金素暉

射流潄翠色綿森林曾為詩書癖寧惟耕稼任吾兄許
微尚枉道來相㝷朝慶老萊服夕閑安道琴短章遙頌
美寤寐增所欽既鬱蒼生望明時豈陸沈

　　沈頌

　　早發西山

　　遊子空有懐賞心杳無路前程數千里乘夜連輕馭繚
繞松篠中蒼茫猶未曙遙聞孤村犬暗指人家去疲馬
懷澗泉征衣犯霜露喧呼溪鳥驚沙上或騫翥娟娟東

岑月照耀獨歸慮(末疑有闕)

　　韋鎰

　　經望湖驛

　　大漠無屯雲孤峯出亂栁前驅白登道顧失飛狐口遙
憶代王城俯臨恒山後纍纍多古墓寂寞為墟乆豈不
固金湯終聞擊銅斗交懽初仗信接燕翻貽咎埋寶賊
夫人磨笄傷彼婦功成行且薄義立名不朽莫慎纖微
端其何社稷守身殘國遂亡此亦人君醜


　　賈至

　　贈裴九侍御昌江草堂彈琴

　　朔風吹疎竹積雪在崖巘鳴琴草堂響小澗清且淺沉
吟東山意欲去芳嵗晚悵望黄綺心白雲若在眼

　　送友人使河源

　　送君魯郊外下車上高丘蕭條千里暮日落黄雲秋舉
酒有遺恨論邊無逺謀河源望不見旌斾去悠悠

　　寓言二首


　　春草紛碧色佳人曠無期悠哉千里心欲採商山芝歎
息良㑹晚如何桃李時懐君晴川上佇立夏雲滋

　　凛凛秋閨夕綺羅早知寒玉碪調鳴杵如擣機中紈憶
昨別離日桐花覆井欄今來思君時白露盈堦漙聞有
闗河信欲寄雙玉盤玉以委真心盤以薦嘉餐嗟君在
萬里使妾衣帶寛

　　巴陵早秋寄荆州崔司馬吏部閻功曹舎人

　　謫居湘水渚再見洞庭秋極目連江漢西南浸斗牛滔

滔盪雲夢淡淡搖巴丘曠如臨渤澥窅疑造瀛洲君山
麗中波蒼翠長夜浮帝子去永乆楚詞尚悲愁我同長
沙行時事加百憂登高望舊國胡馬滿東周宛葉遍蓬
蒿楚鄧無良疇獨攀青楓樹淚灑滄江流故人西掖寮
同扈岐陽蒐差池盡三黜蹭蹬各南州相去雖地近不
得從之遊耿耿雲陽臺迢迢王粲樓跂予暮雲裏誰謂
無輕舟

　　閒居秋懷寄陽翟陸贊府封丘高少府


　　今日霖雨霽颯然高館涼秋風吹二毛烈士如慨慷憶
昔皇運初衆賔值龍驤解巾佐幕府脫劍昇明堂郁郁
被慶雲昭昭翼太陽鯨魚縱大壑鸑鷟鳴高崗信矣草
創時天階速賢良一言頓遭逢片善蒙恩光我生屬盛
明感激竊自彊崎嶇郡邑權連騫翰墨塲天朝富英髦
多士如珪璋盛才溢下位蹇步徒猖狂閉門對羣書几
案在我旁枕席想逺遊聊欲浮滄浪八月白露降𤣥蟬
號枯桑艤舟臨清川迢遞愁思長我有同懷友各在天

一方離披不相見浩蕩隔兩鄉平生霞外期宿昔共行
藏豈無蓬萊樹歲晏空蒼蒼

　　自蜀奉冊命往朔方途中呈韋左相文部房尚
書門下崔侍郎

　　胡羯亂中夏鑾輿忽南巡衣冠陷戎宼狼狽隨風塵幽
公秉大節臨難不顧身激昂白刅前濺血下沾巾尚書
抱忠義厯險披荆榛扈從出劍門登翼岷江濵時望挹
侍郎公才標縉紳亭亭崑山玉皎皎無緇磷顧惟乏經

濟扞牧陪從臣永願雪㑹稽仗劍清咸秦太皇時内禪
神器付嗣君新命集舊邦至徳被逺人捧冊自南服奉
詔趨北軍覲謁心載馳違離難重陳策馬出蜀山畏途
上縁雲飲啄叢箐間棲息虎豹羣崎嶇淩危棧惴悚驚
心神峭壁上嶔岑大江下沄沄皇風扇八極異類懐深
仁元兇誘黠虜肘腋生妖氛明主信英武威聲赫殊鄰
誓師自朔方旗幟何繽紛緹騎照白日旄頭拂秋旻將
來盪滄溟寧上蹴崑崙古來有迍難否泰長相因夏康

康纘禹績代祖復漢勲于役各勤王馳驅供紫宸豈惟
太公望往昔逢周文誰謂三傑才功業獨殊倫感此慰
行邁無為歌苦辛

　　蕭頴士

　　早春過士嶺寄題硤石裴丞㕔壁

　　出硤寄題少晚行偏憶君依然向來處官路溪邊雲兹
路豈不劇能無俗累紛槐隂永未合泉聲細猶聞彌歎
春罷酒高卑從此分登高望城入斜影半風薫


　　仰答韋司業二首

　　闗西一公子年貌獨青春被褐來上京翳然聲未振中
郎何爲惜倒屣驚坐賔詞賦豈不佳盛名亦相因爲君
奏此曲此曲多苦辛千載不可誣孰謂今無人

　　神龜在南國緬邈湘川隂遊止蓮葉上歲時嘉樹林毒
蟲且不近斤斧何由㝷錯落負奇文熒煌耀丹金江上
萬里餘淮海阻且深獨抱貞素質不爲寒暑侵一逢盛
明代應見通靈心


　　蒙山作

　　東蒙鎮海沂合沓百餘里清秋浄氛靄崖崿隠天地于
役勞往還息徒蹔攀騎將窮絶迹處偶得冥心理雲氣
雜虹霓松聲亂風水微明綠林際杳窱丹洞裏仙鳥時
可聞羽人邈難視此焉多深邃聖賢昔所秘子尚捐俗紛
季隨躡遐軌藴真道彌曠懐古情未已白鹿凡幾遊黄
精復奚似顧予尚牽纒家業重書史少學務從師壯年
貴趨仕方馳桂林譽未暇桃源美嵗暮期再㝷幽哉羨

門子

　　李華

　　詠史五首

　　昻藏獬豸獸出自太平年亂代乃潛伏縱人爲禍愆常
聞斷馬劍每壯朱雲賢身死名不滅寒風吹墓田精靈
如有在幽憤滿松煙

　　漢皇修雅樂乘輿臨太學三老與五更天王親割烹一
人調風俗萬國和且平單于驟款塞武庫欲銷兵文物

此朝盛君臣何穆清至今遺壇下如有簫韶聲

　　巢許在嵩潁陶唐不得臣九州尚洗耳一命安能親緜
逺數千祀丘中誰隠淪朝遊公卿府夕是山林人蒲帛
揚仄陋薜蘿爲縉紳九重念入夢三事思降神且設庭
中燎寧窺泉下隣

　　漢時征百粤楊僕將樓船幕府功未立江湖已騷然島
夷非敢亂政暴地仍偏得罪因懷璧防身輒控絃將軍
求裂土萬里詎聞天魏闕心猶在旗門首己縣如何得

良吏一爲制方圓

　　秦滅漢帝興南山有遺老危冠揖萬乘幸得厭征討當
君逐鹿時臣等已枯槁寧知市朝變但覺林泉好高卧
三十年相看成四皓帝言翁甚善願見何不早咸稱太
子仁重義亦遵道側聞驪姬事申生不自保蹔出商山
雲朅來趨灑掃東宫成羽翼楚舞傷懷抱後代無其人
戾園滿秋草

　　遊山寺(有龍潭穴弄玉祠)


　　捨事入樵逕雲木深谷口萬壑移晦明千峯轉前後嶷
然龍潭上石勢若奔走開圻秋天光崩騰萬雷吼靈溪
自兹去紆直互紛紏聽聲静復喧色望無更有冥冥翠
微下高殿映杉栁昔時秦王女羽化年代乆日暮松風
來簫聲生左右早窺神仙籙願結芝术友安得羨門方
青囊繫吾肘

　　顔真卿

　　使過瑤亭寺有懷圓寂上人(并序)


　　真卿天寶九年尉醴泉亟過瑤亭寺圓寂上人院
秩滿遷監察御史巡覆諸陵而上人已離此寺大
厯十三年春二月以刑部尚書謁拜昭陵慨然有
懷其詞曰

　　上人居此寺不出三十年萬法元無着一心唯趣禪忽
紆塵外軫逺訪區中縁及爾不復見支提猶巋然

　　王縉

　　古別離


　　下堦欲離別相對映蘭叢含辭未及吐淚落蘭叢中高
堂静秋日羅衣飄暮風誰能待明月迴首見牀空

　　奚賈

　　(詩僧皎然者嘗稱其詩有眠澗花自落步林鳥不飛溪谷何蕭條日入人獨行落日下平楚孤
烟生洞庭皆佳句但不見其全篇)

　　嚴陵灘下寄常建

　　日入溪水静㝷真此亦難乃知滄洲人道成仍釣竿漾
楫乘微月振衣生早寒紛吾誠獨往自速躭考槃已息

漢隂誚且同濠上觀曠然心無涯誰問容膝安

　　謁李尊師

　　萬物返常性唯道貴自然先生容其微隠几爲列仙鍊
魄閉瓊戸養毛飛洞天將知逍遙乆得道無歲年

　　趙微明

　　古離別二首

　　離別無逺近事歡情亦悲不聞車輪聲後㑹知何時去
日忘寄書來日乖前期縱知明當返一息千萬思


　　爲別未幾日一日如三秋猶疑望可見日日上高樓唯
見分手處白蘋滿芳洲寸心寧死別不忍生離憂

　　古輓歌(文苑英華作王烈詩)

　　寒日蒿上明淒淒郭東路素車誰家子丹旐引將去原
下荆棘叢叢邊有新墓人生痛長別此是長別處曠野
何蕭蕭風悲白楊樹

　　沈徽

　　古興二首


　　蔓草自細微女蘿始夭夭夤縁至百尺榮耀非一朝蕙
色高碧嶺流芳薄丹霄如何摧秀木正爲沈波漂莖葉
落巖跡英蕤從風飈洪柯不足恃況乃託陵苕

　　長安富豪右信是天下樞戚里笙歌發禁門冠葢趨攀
雲無醜士唾地盡成珠日晏下雙闕煙花亂九衢恩榮
在片言零落亦須臾何意還自及曲池今己蕪

　　沈千運

　　贈史脩文


　　故人隔千里㑹面非別期握手於此地當歡返成悲念
離宛如昨俄已二十朞疇昔皆少年別來髪如絲不道
舊姓名相逢知是誰曩遊盡騫翥與君仍布衣豈曰無
其才命理應有時前路漸欲少不覺生涕洟

　　感懷弟妹

　　今日天氣暖東風杏花折筋力乆不如却羨澗中石神
仙杳難準中壽稀滿百逐世多夭傷喜見鬢鬚白杖藜
竹樹間宛宛舊行跡豈非林園主却是林園客兄弟可

存半空爲亡者惜㝠㝠無再期哀哀望松栢骨肉能幾
人年大自疎隔(劉云可歎)性情誰免此與我不相易唯念得
爾軰時看慰朝夕平生兹已矣此外盡非適

　　于逖

　　憶舎弟

　　衰門少兄弟兄弟唯兩人饑寒各流蕩感念傷我神夏
期秋未來孰知無他因不怨別天長但願見爾身茫茫
天地間萬類各有親安知爾與我乖隔同胡秦何時對

形影憤懣當共陳

　　野外作

　　老病無樂事歲秋悲更長窮郊日蕭索生意己蒼黄小
弟髪亦白兩男俱不强有才且未達況我非賢良幸以
朽鈍姿野外老風霜寒鴉噪晚景喬木思故鄉魏人宅
蓬池結網佇鱣魴水清魚不來歲暮空彷徨

　　張彪

　　雜詩


　　富貴多勝事貧賤無良圖上徳兼濟心中才不如愚商
者多巧智農者争膏腴儒生未遇時衣食不自如乆與
故交別他榮我窮居到門懶入門何況千里餘君子有
偏性矧乃㝷常徒行行任天地無爲强親疎

　　孟雲卿

　　今別離

　　結髪生別離相思復相保如何日已逺五變中庭草渺
渺天海途悠悠呉江島但恐不出門出門無逺道逺道

行既難家貧衣復單嚴風吹積雪晨起鼻何酸人生各
有志豈不懷所安分明天上日生死誓同觀

　　古別離

　　朝日上高臺離人怨秋草但見萬里天不見萬里道君
行本遙逺苦樂良難保宿昔夢同衾憂心常顛倒含酸
欲誰許展轉傷懷抱結髪年已遲征行去何早寒暄有
時謝憔悴難再好人皆筭老壽死者何曾老少壯無㑹
期水深風浩浩


　　傷時二首

　　太空流素月三五何明明光耀侵白日賢愚迷至精四
時更變化天道有虧盈常恐今夜没須臾還復生(劉須溪云
子昻風調)

　　裵徊宋郊上不見平生親獨立正傷心悲風來孟津大
方載羣物生死有常倫虎豹不相食哀哉人食人豈伊
逢世運天道亮云云

　　傷懷贈故人


　　稍稍晨鳥翔淅淅草上霜人生早罹苦壽命恐不長二
十學己成三十名不彰豈無同門友貴賤易中腸驅馬
行萬里悠悠過帝鄉幸因絃歌末得上君子堂衆樂互
喧奏獨予備笙簧坐中無知音安得神揚揚願因高風
起上感白日光

　　元結

　　貧婦詞

　　誰知苦貧夫家有愁怨妻請君聽其詞能不爲酸悽所

憐抱中兒不如山下麑空念庭前地化爲人吏蹊出門
望山澤回頭心復迷何時見府主長跪向之啼

　　舂陵行(并序)

　　癸夘歲漫叟授道州刺史道州舊四萬餘户經賊
已來不滿四千大半不勝賦稅到官未五十日承
諸使徵求符牒三百餘封皆囙失其限者罪至貶
削於戲若悉應其命則州縣破亂刺史欲焉逃罪
若不應命又即獲罪戾必不免也吾將守官静以

安人待罪而己此州是舂陵故地故作舂陵行以
達下情

　　軍國多所須切責在有司有司臨郡縣刑法竟欲施供
給豈不憂徵斂又可悲州小經亂亡遺人實困疲大鄉
無十家大族命單羸朝飡是草根暮食乃木皮出言氣
欲絶意速行步遲追呼尚不忍況乃鞭朴之郵亭急傳
符來往跡相追更無寛大恩但有迫促期欲令鬻男女
言發恐亂隨悉使索其家而又無生資聽彼道路言怨

傷復誰知去冬山賊來殺奪幾無遺所願見王官撫養
以惠慈奈何重驅逐不使存活爲安人天子命符節我
所持州縣忽亂亡得罪復是誰逋緩違詔令蒙責固所
宜前賢重分守惡以禍福移亦云貴守官不愛能適時
顧惟孱弱者正直當不虧何人采國風吾欲獻此辭(杜子
美有覽道州元使君舂陵行兼賊退後示官吏作二首志之曰當天子分憂之地效漢官良吏之日今盜賊未
息知民疾苦得結軰十數公落落然參錯天下爲邦伯萬物吐氣天下少安可待矣不意復見比興體制微婉
頓挫之辭)


　　賊退示官吏(并序)

　　癸夘歲西原賊入道州焚燒殺掠幾盡而去明年
賊又攻永破邵不犯此州邊鄙而退豈力能制敵
歟蓋蒙其傷憐而已諸使何爲忍苦徵斂故作詩
一篇以示官吏

　　昔嵗逢太平山林二十年泉源在庭戸洞壑當門前井
稅有常期日宴猶得眠忽然遭世變數歲親戎旃今來
典斯郡山夷又紛然城小賊不屠人貧傷可憐是以陷

鄰境此州獨見全使臣將王命豈不如賊焉今彼徵斂
者迫之如火煎誰能絶人命以作時世賢思欲委符節
引竿自刺船將家就魚麥歸老江湖邊

　　登九疑第二峰

　　九疑第二峰其上有仙壇松杉映飛水蒼蒼在雲端何
人居此處云是魯女冠不知幾百歲燕坐餌金丹相傳
羽化時雲鶴滿峰巒婦人有高風相望空長歎

　　獨孤及


　　奉同徐侍郎五雲谿新亭重陽集作

　　萬峯蒼翠色雙谿清淺流已符東山趣況值江南秋白
露天地肅黄花門館幽山公惜美景肯為芳樽留五馬
照池塘繁絃催獻酬臨風孟嘉㡌乘興李膺舟騁望傲
千古當歌遺四愁豈令永和人獨擅山隂遊

　　海上寄蕭五

　　朔風剪塞草寒露日始結客行届瀛壖歸思生暮節驛
樓見萬里延首望遼碣逺海入大荒寒蕪際窮髪舊國

在夢想故人且胡越契闊阻風期荏苒成雨別海西望
京口兩地各天末目窮南雲盡唯見飛鳥滅音塵未易
得何以慰饑渴

　　山中春思

　　獺祭川水大人家春日長獨謡晝不暮搔首慙年芳蘼
草知節換含葩向新陽不嫌三逕深為我生池塘亭午
井竈閒雀聲響空倉花落没屐齒風動羣木香歸路雲
水外天涯杳茫茫獨倦萬里心深入山鳥行芳景勿相

迫春愁未遽忘

　　題恩禪寺上方

　　谿口聞法鼓停橈登翠屏攀雲到金界合掌開禪扃鬱
律衆山抱空濛花雨零老僧指香樓云是不死亭渺渺
于越路茫茫春草青逺峰噴百谷繚繞馳東溟目極想
何在鏡照心亦㝠下視三界狹但聞五濁腥山中有良
藥吾欲隳天刑

　　觀海


　　北登渤海島迴首秦東門誰尸造物巧鑿此天澒源池
洞吞百谷周流無四垠廓然混茫際望見天地根白日
自中吐扶桑如何捫超遙蓬萊峯想像金臺存秦帝昔
經此登臨冀飛翻揚旌百神㑹望日羣山奔徐福竟何
成羨門徒空言唯見石橋足千年潮水㾗

　　丁仙芝

　　江南曲

　　長干斜路北近浦是兒家有意來相訪明朝出浣紗發

向横塘口船開值急流知郎舊時意且請攏船頭昨暝
逗南陵風聲波浪阻入浦不逢人歸家誰信汝未眠已
成粧乘潮去茫茫因從京口渡使報邵陵王始下芙蓉
樓言發瑯琊岸急為打船開惡許旁人見

　　沈如筠

　　寄張徵古

　　寂歴逺山意微㝠半空碧綠蘿無冬春彩煙竟朝夕張
子海内奇耐為巖中客聖君勞夢想安得老松石


　　呉象之

　　陽春歌

　　簾低曉露濕簾捲鶯聲急欲起把箜篌如凝彩絃澁孤
眠愁不轉點涙聲相及浄掃堦上花風來更吹入

　　楊諫

　　贈知己

　　江南折芳草江北贈佳期江濶水復急過江常苦遲蘋
白蘭葉青恐度先香時美人碧雲外寧見長相思


　　林琨

　　夕次華隂亭

　　清晨孤亭裏極目對前岑逺與水天合長霞生夕林蒼
然平楚意杳靄半秋隂落日川上盡闕城雲外深方予
事巖壑及此欲抽簪詩就蓬山道還兹契宿心

　　談戭

　　清谿館作

　　指途清谿裏左右唯深林雲蔽望鄉處雨愁為客心遇

人多物役聽鳥時幽音何必滄浪水庶兹浣塵襟

　　劉復

　　寺居清晨

　　高枕對曉月衣巾清且涼露華朝未晞滴瀝含虚光隔
竹聞汲井開扉見焚香幽心感衰病結念依法王青𡨕
早雲飛杳靄空鳥翔此情皆有釋悠然知所忘

　　出東城

　　步出(一作步步)東城門獨行已徬徨伊洛泛清流密林含朝

暘芳景雖可矚懷憂在中腸人生能幾何苒苒隨流光
願得心所親罇酒坐高堂一為浮沉隔㑹合殊未央雙
戲水中鳬和鳴自翺翔我無此羽翼安可以比方

　　經楚城

　　日没途且長遊子欲涕零荒城無人跡秋草飛寒螢東
南古丘墟莽蒼馳郊坰黄雲晦斷岸枯井臨崩亭昔人
竟何之窮泉獨𡨕𡨕蒼苔沒碑板朽骨無精靈俛仰寄
世間忽如流波萍金石非汝壽浮生等臊腥不如學神

仙服食求丹經

　　楊浚

　　題武臨草堂

　　草堂列仙樓上在青山頂户外窺數峯堦前對雙井雨
來花盡濕風度松初冷登棧行不疲入谿語彌静未能
去塵服兼欲事金鼎正直心所存諂䛕長自省適知幽
遁趣己覺煩慮屏更愛雲林間吾將卧南潁

　　戴休珽


　　古意

　　窮秋朔風起滄海愁隂漲虜騎掠河南漢兵屯灞上羽
書驚沙漠刁斗喧亭障闗塞何蒼茫邊烽遞相望弱齡
負雄節俠客多招訪投筆棄書生提戈逐飛將

　　宋昱

　　晚次荆江

　　孤舟大江水水涉無昏曙雨暗迷津時雲生望鄉處漁
翁閒自樂樵客紛多慮秋色湖上山歸心日邊樹徒稱

竹箭美未得楓林趣向夕垂釣還吾從落潮去







　　唐詩品彚巻十七

