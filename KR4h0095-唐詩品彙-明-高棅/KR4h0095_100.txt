







　　欽定四庫全書

　　唐詩拾遺巻十

　　明　髙棅　編

　　七言律詩

　　李義府

　　奉和春日幸望春宫

　　東城結宇瞰千尋北闕迴輿具四臨麗日祥烟承罩罼
輕荑弱草藉衣簪秦商重沓雲巖近河渭縈紆霧壑深

謬接鵷鸞陪賞樂還欣魚鳥遂飛沈

　　人日重燕大明宮恩賜綵縷人勝應制

　　詰旦行春上苑中慿髙却下大明宫千年執象寰瀛泰
七日為人慶賞隆鐵鳳曾騫揺瑞雪銅烏細轉入祥風
此時朝野歡無筭此嵗雲天樂未窮

　　興慶池侍宴應制

　　神池汎濫水盈科仙蹕紆餘步輦過縱棹洄㳂萍澑合
開軒眺賞麥風和潭魚在藻欣逰泳谷鳥含櫻入賦歌

寄謝乘槎溟海客匝頭來此問天河

　　侍宴安樂公主山莊應制

　　金輿玉輦背三條水閣山樓望九霄野外初迷七聖道
河邉忽覩二靈橋懸冰滴滴依虬箭清吹泠泠雜鳳簫
向晚平陽歌舞合前溪更轉木蘭橈

　　奉和春初幸太平公主南莊應制

　　平陽館外有仙家沁水園中好物華地出東郊迴日御
城臨南斗度雲車風泉韻遶幽林竹雨霰光揺雜樹花

巳慶時來千億夀還言日暮九重賖

　　邵昇

　　奉和春初幸太平公主南莊應制(附)

　　沁園佳麗奪蓬瀛翠壁紅泉繞上京二聖忽從鸞殿幸
雙仙正下鳳樓迎花含步輦空間出樹雜帷宫畫裏成
無路乘槎窺漢渚徒知訪卜就君平

　　韋元旦

　　奉和立春逰苑迎春


　　灞涘長安恒近日殷正臘月早迎新池魚戲葉仍含凍
宫女裁花巳作春向苑雲疑承翠幄入林風若起青蘋
年年斗柄東無限願挹瓊觴夀北辰

　　奉和春日幸望春宫

　　九重樓閣半山斜四望韶陽春未賖侍蹕妍歌臨灞涘
留觴艷舞出京華危竿競捧中衡日戲馬爭銜上苑花
景色歡娛長若此承恩不醉不還家

　　崔湜


　　奉和春日幸望春宫

　　澹蕩春光滿曉空逍遙御輦入離宫山河眺望雲天外
臺榭參差煙霧中庭際花飛錦繡合枝間鳥囀管絃同
即此歡娛齊鎬宴唯應率舞樂薫風

　　薛稷

　　奉和春日幸望春宫(附)

　　九春風景足林泉四面雲霞敞御筵花鏤黄山繡作苑
草圖𤣥灞錦為川飛觴競醉心迴日走馬争看眼着鞭

喜奉仙逰歸路逺直論行樂不言旋

　　李適

　　奉和春日幸望春宫

　　玉輦金輿天上來花園四望錦屏開輕絲半拂朱門栁
細纈全披畫閣梅舞蝶飛行飄御席鶯歌度曲繞仙杯
聖詞今日光輝滿漢主秋風莫道才

　　侍宴安樂公主山莊應制

　　平陽金牓鳳凰樓沁水銀河鸚鵡洲綵仗遥尋丹壑裏

仙輿蹔幸緑亭幽前池錦石蓮花豔後嶺香罏桂蕊秋
貴主稱觴萬年夀還輕漢武濟汾㳺

　　崔日用

　　奉和春日幸望春宫

　　東郊芳物正薫馨素滻鳬鷖戲緑汀鳳閣斜通平樂觀
龍旂直逼望春亭光風揺動蘭英紫淑氣依遲栁色青
渭浦明晨脩褉事羣公傾賀水心銘

　　人日燕大明宫恩賜綵縷金勝應制


　　新年宴樂正東朝鐘鼔鏗鍠大樂調金屋瑶筐開寳勝
花牋綵筆頌春椒曲池苔色冰前液上苑梅香雪裏飄
宸極此時飛聖藻微臣竊抃預聞韶

　　馬懷素

　　春日幸望春宫

　　綵毦琱輿俯碧潯行春御氣發皇心揺風細栁縈馳道
映日輕花出禁林通野園亭開帟幙連堤草樹狎衣簪
謬參西掖霑堯酒願沐南薫解舜琴


　　人日燕大明宫恩賜綵縷人勝

　　萬宇千門平旦開天容辰象列昭囘三陽候節金為勝
百福迎祥玉作杯就暖風光偏着栁辭寒雪影半蔵梅
何幸得參詞賦職自憐終乏馬卿才

　　武平一

　　興慶池侍宴應制

　　鑾輿羽駕直城隈帳殿金門此地開皎潔靈潭圖日月
參差畫舸結樓臺波搖岸影隨橈轉風送荷香入酒來

願奉聖情歡不極長逰雲漢㡬昭囘

　　張說

　　侍宴隆慶池應制

　　靈池月滿直城隈黼帳天臨御路開東沼初陽疑吐出
南山曉翠若浮來魚龍百戲紛容與鳬鷁雙舟較泝洄
願似金堤青草馥長承瑶水白雲杯

　　春和春日出苑逰矚應令

　　禁林豔裔發青陽春望逍遥出畫堂雨洗亭臯千畞緑

風吹梅李一園香鶴飛不去隨清管魚躍翻來入綵航
睿賞歡承天保定遒文更覩日重光

　　蘇頲

　　贈彭州權别駕

　　雙流脉脉錦城開追餞年年徃復迴祇道謌謡迎半刺
徒聞禮數揖中台黄鶯急囀春風盡班馬長嘶落景催
莫愴分飛岐路别還當奏最掖垣來

　　萬楚


　　驄馬

　　金絡青驄白玉鞍長鞭紫陌野逰盤朝驅東道塵恒滅
暮到河源日未䦨汗血毎隨邉地若蹄傷不憚隴隂寒
君能一飲長城窟為盡天山行路難

　　張謂

　　西亭子言懐

　　數叢芳草在堂隂㡬處閒花映竹林樹上𤣥猿呼郡吏
沙邉白鳥應家禽青山看景知髙下流水聞聲覺淺深

官屬不令拘禮數時時緩步一相尋

　　春園家宴

　　南園春色正相宜大婦同行少婦隨竹裏登樓人不見
花間覔路鳥先知櫻桃解結垂簷子楊栁能低入户枝
山簡醉來歌一曲參差笑殺郢中兒

　　已上係初唐盛唐之詩

　　劉長卿

　　觀校獵上淮西相公


　　龍驤校獵邵陵東野火初燒楚澤空師事黄公千載後
身騎白馬萬人中笳隨晚吹迎邊草箭没寒雲落塞鴻
三十擁旄誰不羨周郎少小立竒功

　　漢陽獻李相公

　　退身髙卧楚城幽獨掩閒門漢水頭春草雨中行逕没
暮山江上捲簾愁㡬人猶憶孫𢎞閣百口同乘范蠡舟
早晚却還丞相印十年空被白雲畱

　　北歸入至徳州界偶逢洛陽鄰家李光宰


　　生涯心事已蹉跎舊路依然此過重近北始知黄葉落
向南空見白雲多炎州日日人將老寒渚年年水自波
華髪相逢俱若是故園秋草復如何

　　温湯客舍

　　冬狩温泉嵗欲䦨宫城佳氣晚宜看湯熏仗裏千旗暖
雪照山邉萬井寒君門獻賦誰相達客舍無錢輒自安
且喜禮闈秦鏡在還將妍醜赴春官

　　登松江驛樓北望故園


　　涙盡江樓望北歸田園巳䧟百重圍平蕪萬里何人去
落日千山空鳥飛孤舟漾漾寒潮小極浦蒼蒼逺樹微
白鷗漁父徒相待未掃攙搶懶息機

　　上巳日越中與鮑侍御汎舟若耶溪

　　蘭橈萬轉望汀沙應接雲峰到若耶舊浦逺來移渡口
垂楊深處有人家永和春色千年在曲水鄉心萬里賖
君見漁船時借問前洲㡬路入煙花

　　鮑防


　　人日陪宣州范中丞傳正與范侍御傳真宴東
峰亭

　　人日春風綻早梅謝家兄弟看花來吳姬對酒歌千曲
秦女留人酒百杯絲栁向人輕婉轉玉山看日漸徘徊
流光易去歡難得莫厭頻頻上此臺

　　顧況

　　送大理張卿

　　春色依依傷解㩦月卿今夜泊隋堤白沙洲上江蘺長

緑樹村邉謝豹啼遷客本來無倚仗故人相去隔雲泥
越禽唯有南枝分目送歸鴻飛向西

　　李嘉祐

　　招隠寺送閻判官還江州

　　離别那逢秋氣悲東林更作上方期共知客路浮雲外
暫愛僧房墜葉時長江九𣲖人歸少寒嶺千重鴈度遲
借問潯陽在何處毎看潮落一相思

　　郎士元


　　送栁縣裴明府之任兼充宣慰

　　白蘋楚水三湘晚芳草秦城二月初連鴈北飛看欲盡
孤舟南去意何如渡江野老思求瘼候館郴人憶下車
别後天涯何所寄故交惟有袖中書

　　送李敖湖南書記

　　憐君才與阮家同掌記能資亞相雄入楚豈忘看淚竹
泊舟應自愛江楓誠知客夢煙波裏肯厭猿鳴夜雨中
莫信衡湘書不到年年秋鴈過巴東


　　奉送杜相公益昌路作

　　春半梁山正落花台衡受律向天涯南去猿聲傍雙節
西來江色遶千家風吹畫角孤城曉林映蛾眉片月斜
巳見廟謀能喻蜀新文更喜報金華

　　包何

　　和程員外春日東郊即事

　　郎官休浣憐遲日野老歡娛為有年㡬處折花驚蝶夢
數家留葉待蠶眠藤垂踠地縈珠履泉長侵堦浸緑錢

直到闗開朝謁去鶯聲不散栁含烟

　　同閻伯均宿道觀有述

　　南國佳人去不囘洛湯才子更須媒綺琴白雪無情棄
羅幌清風到曉開冉冉脩篁依户牖迢迢列宿映樓臺
縱令奔月成仙去且作行雲入夢來

　　盧綸

　　宿定陵寺

　　古塔荒臺出禁墻磬聲初盡漏聲長雲生紫殿幡花濕

月照青山松栢香禪室夜聞風過竹奠筵朝起露沾裳
誰悟威靈同寂滅更堪砧杵發昭陽

　　詶金部王郎中省中春日見寄

　　南宫樹色曉森森雖有春光未有隂鶴侣正宜芳景引
玉人那為簿書沈山含瑞氣偏當日鶯逐輕風不在林
更有阮郎迷路處萬株紅樹一谿深

　　和王員外冬夜寓直

　　髙步長裾錦帳郎居然自是漢賢良潘岳叙年因鬢髮

揚雄託諫在文章九天韶樂飄寒月萬户香塵裛夜霜
坐見重門儼朝騎可憐雲路好翺翔

　　奉和太常王卿詶李舍人中書寓直春夜對月
見寄

　　露如輕雨月如霜不見星河見鴈行虚暈入池波自汎
滿輪當苑桂偏香春臺㡬望黄龍闕雲路寧分白玉郎
是夜巴歌應金石豈殊螢影對清光

　　洛陽早春憶吉中孚校書司空曙主簿因寄清

江上人

　　值迴逢髙駐馬頻雪晴閒看洛陽春鶯聲報逺同芳信
栁色邀歡似故人酒貌昔將花共艷鬢毛今與草爭新
年來百事皆無緒唯與湯師結浄因

　　司空曙

　　閒園即事寄暕公

　　欲就東林寄一身尚憐兒姪未成人柴門客去殘陽在
藥圃蟲喧秋雨頻近水方同梅市隠曝衣多笑阮家貧

深山蘭若何時到羨與閒雲作四隣

　　耿湋

　　同李端春望

　　二毛羇旅尚迷津萬井鶯花雨後春宫闕參差當晚日
山河迤逓静纎塵和風醉裏承恩客芳草歸時失意人
南北東西各自去年年依舊物華新

　　李端

　　送馬尊師


　　南入商山松路深石牀溪水晝隂隂雲中採藥隨旄節
洞裏耕田映緑林直上煙霞空舉手迴經丘壠自傷心
武陵花木應長在願與門人更一尋

　　崔峒

　　處州見鄭表新詩因以寄贈

　　梅花嶺裏見新詩感激情深過楚詞平子四愁今莫比
休文八詠自同時萍鄉露冕真堪惜鳳沼鳴珂巳訝遲
才子風流定難見湖南春草但相思


　　贈元祕書

　　舊書稍稍出風塵孤客逢秋感此身秦地謬為門下客
淮陰徒笑市中人也聞阮籍尋常醉見說陳平不乆貧
幸有故人茅屋在更將心事問情人

　　送馮八將軍奏事畢歸滑臺幕府

　　王門别後到滄洲帝里相逢俱白頭自歎馬卿常帯疾
還嗟李廣不封矦棠梨宫裏瞻龍袞細栁營中着虎裘
想到滑臺桑葉落黄河東注杏園秋


　　苗發

　　送孫諭徳罷官徃黔州(孫公先牧此州因寄家在彼)

　　中嵗分符典石城兩朝趨陛謁承明闕下昨陳歸老疏
天南今切去鄉情親知握手三囘别几杖扶身萬里行
伯道暮年無嗣子欲將家事託門生

　　釋靈一

　　送王頴悟佐歸州(集作歸左縣)

　　客意天南興巳䦨不堪言别向仙官夢搖玉佩隨旄節

心到金華憶杏壇荒郊極望歸雲盡痩馬常嘶落日殘
想得故山青靄裏泉聲入夜獨潺潺

　　哭衛尚書

　　畫㦸重門楚水隂天涯欲暮共傷心南荆雙履痕猶在
北斗孤魂望已深蓮花幙下悲風起細栁營邉曉月臨
前路茫茫向誰問感恩空有淚沾襟

　　項王廟

　　緬想咸陽事可嗟楚歌哀怨思無涯八千子弟歸何處

萬里鴻溝屬漢家弓斷陣前爭日月血流垓下定龍蛇
拔山力盡烏江水今古悠悠空浪花

　　釋護國

　　傷蔡處士

　　篋中遺草是琅玕對此空令灑淚看三逕尚餘行跡在
數螢猶是映書殘晨光不借泉門曉暝色唯添壠樹寒
欲問皇天天更逺有才無命說應難

　　釋清江


　　送車㕘軍江陵(一作韋參軍)

　　槐花落盡栁陰清蕭索涼天楚客情海上舊山無的信
東門歸路不堪行身隨幻境勞多事跡學禪心厭有名
公子道存知不棄欲依劉表住南荆

　　釋法震

　　送韓侍御自使幕巡海北

　　微雨過山夜洗兵繡衣遥拂海風清幕中運䇿心猶苦
馬上吟詩巻已成離亭不惜花源醉古道猶看蔓草生

因說元戎能破敵髙歌一曲隴闗情

　　張南史

　　江北春望贈皇甫補闕

　　閒園栁緑井桃紅野逕荒墟左右通清迴獨連江水北
芳菲更似洛城東時看雨歇人歸岫每覺潮來樹起風
聞道金門堪濟世何須身與海鷗同

　　朱灣

　　尋隠者韋九於東溪草堂


　　尋得仙源訪隠淪漸來深處漸無塵初行竹裏唯通馬
直到花間始見人四面雲山誰作主數家烟火自為鄰
路傍樵客何須問朝市如今不是秦

　　送李司直歸浙東幕兼寄鮑參軍持節大夫初
拜東平郡王

　　翩翩書記早曾聞三十年來願見君今日相逢悲白髮
同時幾許在青雲人從北固山邉去水到西陵渡口分
㑹作王門曳裾客為佘前謝鮑㕘軍


　　戴叔倫

　　奉酬盧端公飲後贈諸公見示之作

　　佐幕臨戎旌斾間五營無事萬家關風吹楊栁漸拂地
日映樓臺欲下山綺席晝開留上客朱門半掩擬重關
當時不敢辭先醉誤逐羣公倒載還

　　武元衡

　　南徐别業早春有懷

　　生涯擾擾竟何成自愛深居隠姓名逺鴈臨空翻夕照

殘雲帶雨過春城花枝入户猶含潤泉水侵堦乍有聲
虚度年華不相見離鄉懐土併關情

　　權徳輿

　　哭張十八校書

　　芸閣為郎一命初桐州寄傲十年餘魂隨逝水歸何處
名在新詩衆不如蹉跎江浦生華髮牢落寒原㑹素車
更憶八行前日到含悽為報秣陵書

　　劉禹錫


　　贈日本僧智蔵

　　浮杯萬里過滄溟禮遍名山適舊扄深夜降龍潭水黑
新秋放鶴野田青身無彼我那懷土心㑹真如不讀經
為問中華學道者㡬人雄猛得寧馨

　　送義丹師却還黔南

　　黔江秋水浸雲霓獨汎慈航路不迷猨狖窺齋林葉動
蛟龍聞呪浪花低如蓮半偈心常悟問菊新詩手自擕
常說摩圍似靈鷲却將山屐上丹梯


　　奉送浙西李僕射赴鎮

　　建節東行是舊逰歡聲喜氣滿吳洲郡人重得黄丞相
童子爭迎郭細侯詔下初辭温室樹夢中先到景陽樓
自憐不識平津客遥望旌旗汝水頭

　　送李尚書鎮滑州(自浙西觀察微拜兵部侍郎月餘有此拜也)

　　南徐報政入文昌東郡須才别建章視草名髙同蜀客
擁旄年少勝荀郎黄河一曲當城下緹騎千重照路傍
自古相門還出相如今人望在巖廊


　　送李庚先輩赴選

　　一家何啻十朱輪諸父雙飛秉大鈞曾脫素衣㕘幕客
却為精舍讀書人離筵洛水侵杯色征路函闗向晚塵
今日山公舊賔主知君不負帝城春

　　楊巨源

　　長安春逰

　　鳳城春報曲江頭上客年年是勝逰日暖雲山當廣陌
天清絲管在髙樓蘢䓤樹色分仙閣縹緲花香汎御溝

桂壁朱門新邸第漢家恩澤問酇侯

　　王建

　　上陽宫

　　上陽花木不曾秋洛水穿宫處處流畫閣紅樓宫女笑
玉簫金管路人愁幔城入澗橙花發玉輦登山桂葉稠
曾讀列仙王母傳九天未勝此中逰

　　釋廣宣

　　駕幸普濟寺應制


　　南方寳界幾由旬八郡同瞻一佛身寺壓山河天宇静
樓懸日月鏡光新重城栁暗東風暖複道花明上苑春
向晚鸞輿歸鳳闕曲江池上動青蘋

　　安國寺隨駕幸興唐觀應制

　　東鄰何殿是西隣禪客垣墻接羽人萬乘逰仙宗有道
三車引路本無塵初傳寳訣長生術已證金剛不壞身
兩地同脩天上事共瞻鸞鶴重來巡

　　聖容院應制


　　大唐國裏千年聖王舎城中百億身却指容顔非我相
自言空色是吾真深殿處身隨寳輦廣廷徐步引金輪
古來貴重縁親近狂客慙為侍從臣

　　再入道場紀事應制(又見沈佺期集中)

　　南方歸去再生天内殿今年異昔年見闢乾坤新定位
看歸日月更髙懸行隨香輦登仙路坐近爐煙講法筵
自喜恩深陪侍從兩朝長在聖人前

　　巳上係中唐之詩


　　朱慶餘

　　送饒州張使君

　　白頭為郡清秋别山水南行豈覺賖楚老巳應思入現
吳門從此去移家館依髙嶺分樟葉路出重江見葦花
務退惟當吟咏苦留心曾不在天涯

　　送浙東周判官

　　乆宜從事滄江外誰謂無官巳白頭來備戎裝嘶數騎
去持丹詔入孤舟蟬鳴驛道殘陽樹鷺起湘田片雨秋

到日重陪丞相宴鏡湖新目在城樓

　　白居易

　　夜宿江浦聞元九改官因寄此什

　　君逰丹陛巳三遷我汎滄浪欲二年劍佩曉趨雙鳳闕
烟波夜宿一漁船交親盡在青雲上鄉國遙抛白日邉
若報生涯應笑殺結茅栽芋種禽田

　　李紳

　　初出淝口入淮


　　東風五日雪初晴淝口冰開好濯纓野老擁途知意重
病夫抛郡喜身輕人心莫厭如弦直淮水長憐似鏡清
囘首夕嵐山翠逺楚郊烟樹隠蓑城

　　賈島

　　送胡道士

　　短褐身披漬野苔靈溪深處觀門開却從城裏擕琴去
許到山中寄藥來臨水古壇秋醮罷宿杉幽鳥夜飛囘
丹梯願逐真人上日夕歸心白髮催


　　張祐

　　揚州法雲寺雙檜

　　謝家雙植本圖榮樹老人因地變更朱頂鶴知深盖偃
白眉僧見小枝生髙臨月殿秋雲影静入風簷夜雨聲
縱使百年為上夀緑隂終借暫時行

　　薛逢

　　醉中聞甘州

　　老聴笙歌亦觧愁醉中因遣合甘州行追赤嶺千山外

坐想黄河一曲流日暮豈堪征婦怨路傍能結旅人愁
左綿刺史心先死淚滿朱絃催白頭

　　温庭筠

　　利州南渡

　　澹然空水帶斜暉曲島蒼茫接翠微波上馬嘶看棹去
栁邉人歇待船歸數藂沙草羣鷗散萬頃江田一鷺飛
誰解乘舟尋范蠡五湖烟水獨㤀機

　　過五丈原


　　鐵馬雲騶乆絶塵栁隂髙壓漢營春天清殺氣屯闗右
夜半妖星照渭濵下國臥龍空寤主中原逐鹿不由人
象牀寳帳無言語從此譙周是舊臣

　　法雲寺雙檜

　　晉朝名輩此離羣想對濃隂去住分題處尚尋王内史
畫時應是顧將軍長廊夜静聲疑雨古殿秋深影似雲
一下南臺到人世晚泉清籟更誰聞

　　宿松門寺


　　白石青崖世界分巻簾孤坐對氛氲林間禪室春深雪
潭上龍堂夜半雲落日蒼涼登閣在曉鐘搖漾隔江聞
西山舊是經行地願漱寒瓶逐領軍

　　趙嘏

　　送僧歸廬山

　　禪棲忽憶五峰逰去着方袍謝列侯經啟樓臺千葉曙
錫含風雨一枝秋題詩片石侵雲在洗鉢香泉覆菊流
却憶前年别師處馬嘶殘月虎谿頭


　　贈天卿寺神亮上人(師不下寺巳五年)

　　五看春盡此江濆花自零風日自曛空有慈悲隨物念
巳無蹤跡在人羣迎秋日色簷前見入夜鐘聲竹外聞
笑指白蓮心自得世間煩惱是浮雲

　　降虜

　　廣武谿頭降虜稀一聲寒角怨金微河涅不在春風地
歌舞空裁雪夜衣鐵馬半嘶邉草去狼煙髙映塞鴻飛
揚雄尚白相如吃今日何人從獵歸


　　平戎(時諫官論北虜未囘天徳軍帥請脩城備之)

　　邊聲一夜殷秋鼙牙帳連烽擁萬蹄武帝未能忘塞北
董生纔足使膠西冰横曉渡胡兵合雪滿窮沙漢騎迷
自古平戎有良䇿將軍不用倚雲梯

　　宿楚國寺有懷

　　風動衰荷寂寞香斷煙殘月共蒼蒼寒生晚寺波搖碧
紅墮疎林葉滿牀起鴈似驚南浦棹隂雲欲護北樓霜
江邊松菊荒應盡八月長安夜正長


　　早發剡中石城寺

　　蹔息勞生樹色間平明機慮又相闗吟辭宿處烟霞趣
心負秋來水石閒竹户半開鐘未絶松枝静霽鶴初還
明朝一倍堪惆悵迴首塵中見此山

　　陳陶

　　旅泊塗江

　　烟雨南江一葉微松潭漁父夜相依斷沙鴈起金精出
孤嶺猿愁木客歸楚國柑橙勞夢想丹陵霞鶴間音徽

無因得似滄溟叟始憶離巢巳倦飛

　　紀唐夫

　　驄馬

　　連錢出塞蹋沙蓬豈比當時御史驄逐北自諳深磧路
連嘶誰念静邉功登山每與青雲合弄影應知碧草同
今日虜平將換妾不如羅袖舞春風

　　李羣玉

　　玉真觀


　　髙情帝女慕乘鸞紺髮初簮玉葉冠秋月無雲生碧落
素渠含露出清瀾層城烟霧將歸逺浮世塵埃乆住難
一自簫聲飛去後洞宫深掩碧瑶壇

　　司馬禮

　　曉過伊水寄龍門僧

　　龍門樹色暗蒼蒼伊水東流客恨長病馬獨嘶殘夜月
行人欲渡滿船霜㡬家烟火依村歩何處漁歌似故鄉
山下禪庵老師在願將形役問空王


　　皮日休

　　題潼闗蘭若

　　潼津罷警有招提近百年無戰馬嘶壯士不言三尺劍
謀臣休道一丸泥昔時馳道洪波上今日宸居紫氣西
闗吏不勞重借問棄繻生擬入耶溪

　　張喬

　　書邊事

　　萬里沙西冦巳平處狼羣外築空城分營夜火燒雲逺

校獵秋鵰掠草輕秦將力隨胡馬竭蕃河流入漢家清
羌戎不識干戈老須賀明時聖主明

　　題宣州開元寺閣

　　誰家煙徑長莓苔金碧虚欄竹上開流水逺分山色斷
清猿時帶角聲來六朝明月惟詩在三楚空山有鴈迴
達理始應盡惆悵僧閒應得話天台

　　李中

　　經古觀有感


　　古觀寥寥枕碧溪偶思前事立殘暉漆園化蝶名空在
柱史猶龍去不歸丹井泉枯苔鎻合醮壇松老鶴來稀
囘頭因嘆浮生事夢裏光隂疾若飛

　　羅隠

　　東歸途中作

　　松橘蒼黄覆釣磯早年生計近年違老知風月終堪恨
貧覺家山不易歸别岸客帆和鴈落晚程霜葉向人飛
買臣嚴助精靈在應笑無成一布衣


　　湘中見進士喬詡

　　吳中臺下别經秋破虜城邉暫駐畱一笑有時堪解夢
數年無故不同逰雲牽楚思横魚艇栁送鄉心入酒樓
且酌松醪依舊醉誰能相見向春愁

　　燕昭王墓

　　戰國蒼茫難重尋此中蹤跡想知音強停别騎山花晚
欲弔遺魂野草深浮世近來輕駿骨髙臺何處有黄金
因思郭隗平生事不殉昭王若負心


　　周朴

　　哭李端(此詩疑非周朴之作)

　　三年剪拂感知音哭向青山永夜心竹在曉烟孤鳳去
劍荒秋水一龍沈新墳日落松聲小舊宅春殘草色深
不及此時親執紼石門遥想淚沾襟

　　唐彦謙

　　新豐

　　沛中歌舞百餘人帝業功成里巷新半夜素靈先哭楚

一星遺大下燒秦貔貅掃盡無三户雞犬歸來識四鄰
惆悵故園前事逺曉風長路起埃塵

　　韋莊

　　悼亡姬

　　鳳去鸞歸不可尋十洲仙路彩雲深若無少女花應老
為有嫦娥月易沈竹葉豈能銷積恨丁香空觧結同心
湘江水濶蒼梧逺何處相思弄舜琴

　　翁綬


　　折楊栁

　　紫陌金堤映綺羅逰人處處動離歌隂移古戍迷芳草
花帶殘陽落逺波臺上少年吹白雪樓中思婦歛青蛾
殷勤攀折贈行路此去闗山雨雪多

　　韓喜

　　松

　　倚空髙樹冷無塵徃事閒徵夢欲分翠色本宜霜後見
寒聲偏向月中聞啼猿想帶蒼山雨歸鶴應和紫府雲

莫向東園競桃李春光還是不容君

　　巳上係晚唐之詩

　　閻朝隠

　　奉和春日幸望春宫

　　勾芒人面乘兩龍道是春神衛九重綵勝年年逢七日
酴醿嵗嵗滿千鐘宫梅間雪祥光遍城栁含烟御氣濃
醉到君前情未盡願因歌舞自為容

　　王維


　　早秋山中作

　　無才不敢累明時思向東溪守故籬豈厭尚平婚嫁早
却嫌陶令去官遲草間蟲響臨秋急山裏蟬聲薄暮悲
寂寞柴門人不到空林獨與白雲期

　　錢起

　　送孫十

　　飛花落絮滿河橋千里鄉心送客遥不惜芸香染黄綬
惟憐鴻羽下青霄雲衢有志終驤首吏道無媒且折腰

急管繁絃催一醉頺陽不駐引征鑣

　　半日村

　　半日吳村帶晚霞閒門髙栁亂飛鵶横雲嶺外千重樹
流水聲中一兩家愁人昨夜相思苦閏月今年春意賖
自嘆梅生頭似雪怯憐潘令縣如花

　　劉長卿

　　賦得

　　鶯啼燕語報新年馬走龍飛路幾千家住層城臨漢苑

心隨明月到胡天機中錦字論長恨樓上花枝笑獨眠
為問元戎竇車騎何時返斾勒燕然

　　李嘉祐

　　送從弟永

　　一官萬里向千溪水宿山行漁浦西日晚長烟髙岸近
天寒積雪逺峰低蘆花渚裏鴻相呌苦竹叢邉猿暗啼
聞道慈親倚門待到時蘭葉正萋萋

　　韓翃


　　送客歸江州

　　東歸復得采真逰江水迎君日夜流客舍不離青雀舫
人家多住白鷗洲風吹山帶遥知雨露濕荷裳已報秋
聞道泉明居止近藍輿相訪㑹淹畱

　　送人歸南陽

　　都門霽後不飛塵草色淒淒滿路春雙兔坡東千室吏
三鴉水上一歸人愁眠客舍衣香滿走渡河橋馬汗新
少婦北來多逺望應知蟢子上羅巾


　　送鄭員外

　　風流不減杜陵詩五十為郎未是遲孺子亦知名下士
樂人爭唱巻中詩身齊吏部還多醉心顧尚書自有期
要路眼看知己在不應窮巷乆低眉

　　盧綸

　　早春歸盩厔舊居寄耿湋李端

　　野日初晴麥隴分竹園村巷鹿成羣萬秋廢井生秋草
一樹繁花對古墳引水忽驚水滿澗向田空見石和雲

可憐荒嵗青山下惟有松枝可贈君

　　司空曙

　　靈雲寺

　　春山古寺遶滄波石磴盤空鳥道過百丈金身開翠壁
萬龕燈熖隔煙蘿雲生客到侵衣濕花落僧禪覆地多
不與方袍同結社下歸塵世竞如何

　　九日登髙

　　詩家九日憐芳菊逐客髙齋瞰浙江漁浦浪花揺素壁

西陵樹色入秋牕木奴向熟懸金實桑落新開㵼玉缸
四子醉時爭講徳笑論黄霸屈為邦

　　耿湋

　　許州書情

　　謫宦軍城老更悲近來頻夜夢丹墀銀盃乍滅中心火
金鑷唯多兩鬢絲遶履緑苔聞鴈處滿庭黄葉閉門時
故人髙步雲衢上肯念前程香未期

　　賈島


　　寄韓愈

　　此心曽與木蘭舟直到天南潮水頭隔嶺篇章來華嶽
出闗書信過瀧流峰懸驛路殘雲斷海浸城根老樹秋
一夕瘴烟風巻盡月明初上浪西樓

　　許渾

　　贈茆山髙拾遺

　　諌獵歸來綺季歌大茆峰影滿秋波山齋留客掃紅葉
野艇送僧披綠莎長覆舊圖棋勢盡遍添新品藥名多

雲中黄鵠日千里自宿自飛無網羅

　　南康阻陟

　　晴灘水落漲虚沙灘去秦吳萬里賖馬上折殘江北栁
舟中開盡嶺南花離歌不斷如留客歸夢初驚似到家
山鳥一聲人未起半牀春月在天涯

　　早發天台

　　來住天台天姥間欲求真訣駐衰顔星河半落巖前寺
雲霧初開嶺上闗丹壑樹多風浩浩碧溪苔淺水潺潺

可知劉阮逢人處行盡深山又是山

　　别劉秀才

　　三獻無功玉有瑕更擕書劍客天涯孤㠶夜别瀟湘雨
廣陌春期鄠杜花燈照水螢千㸃滅棹驚灘鴈一行斜
闗河萬里秋風急望見鄉山不到家

　　靈山寺

　　西巖一逕不通樵八十持杯未覺遙龍臥石潭聞夜雨
鴈移沙渚見秋潮經函露濕文多暗香印風吹字半銷

應笑東歸又南去越山無路水迢迢

　　李韶州移改郴州

　　詔移丞相木蘭舟桂水潺湲嶺北流青漢夢歸雙闕曙
白雲吟過五湖秋恩迴玉扆人先喜道在金縢世不憂
聞說公卿盡南望甘棠花暖鳳池頭

　　飛泉觀

　　西巖泉落水容寛靈物蜿蜒黑處蟠松葉正秋琴韻響
菱花初曉鏡光寒雲開星月浮山殿雨過風雷繞石壇

仙客不歸龍亦去稻畦長滿此池乾

　　朝臺送客

　　趙佗西拜已登壇馬援南征土宇寛越國舊無唐印綬
蠻鄉今有漢衣冠江雲帶日秋偏熱海雨隨風夏亦寒
嶺北歸人莫囘首蓼花楓葉萬重灘

　　詶錢汝州

　　白雪多隨漢水流謾勞旌斾晚悠悠笙歌暗寫終年恨
臺榭潛消盡日憂鳥散落花人自醉馬嘶芳草客先愁

怪來雅韻清無敵三十六峰當庾樓

　　元正

　　髙掲雞竿闢帝閽祥風微暖瑞雲屯千官共削姦臣迹
萬國初銜聖主恩宫殿雪華齊紫閣闗河春色到青門
華夷一軌人方泰莫學論兵誤至尊

　　贈鄭處士

　　道傍年少莫矜誇心在重霄鬢未華楊子可曾過北里
魯人何必敬東家寒雲曉散千峰雪暖雨晴開一逕花

且賣湖田釀春酒與君書劍是生涯

　　贈房明府

　　帝城春榜謫靈仙四海聲華二十年闕下書功無後輩
卷中文字掩前賢宫閒毎喜江山静道在寧憂雨露偏
自笑小儒非一鶚亦趨門屏冀相憐

　　京口閒寄

　　吳門烟月昔同逰楓葉蘆花並客舟聚散有期雲北去
浮沉無計水東流一尊酒盡青山暮千里書來碧樹秋

何處相思不相見鳳城宫闕楚江樓

　　杜牧

　　西江懷古

　　上呑巴漢控瀟湘樹似連山浄鏡光魏帝縫囊真戲劇
苻堅投箠更荒唐千秋釣舸歌明月萬里沙鷗弄夕陽
范蠡清塵何寂寞好風唯屬往來商

　　齊安郡晚秋

　　栁岸風來影漸疎使君家似野人居雲容水態還堪賞

嘯志歌懷亦自如雨暗殘燈棋散後酒醒孤館鴈來初
可憐赤壁爭雄渡唯有蓑翁坐釣魚

　　趙嘏

　　寒食遣懷

　　折栁城邉起暮愁可憐春色獨懷憂傷心正歎人間事
囘首更慚江上鷗鶗鴂聲中寒食雨芙蓉花外夕陽樓
慿髙滿眼送清渭去傍故山山下流

　　李頻


　　下第北逰

　　聖代為儒可致身誰知又别五陵春青門獨出空歸鳥
紫陌相逢盡醉人江島去尋垂釣逺塞山來見舉頭頻
且須共漉邉城酒何必陶家有白綸

　　韋莊

　　咸陽懷古

　　城邊人倚夕陽樓城上人凝萬古愁山色不知秦苑廢
水聲空傍漢宫流李斯未向倉中悟徐福應無物外逰

莫怪楚吟偏斷骨野烟蹤迹似東周

　　汧陽縣閣

　　汧水悠悠去似絣逺山如畫翠眉横僧尋野渡歸吳嶽
鴈帶殘陽入渭城邉静不收蕃帳馬地貧惟賣隴山鸚
牧童何處吹羌笛一曲梅花出塞聲

　　張泌

　　長安道中早行

　　客離孤館一燈殘牢落星河欲曙天雞唱未沈函谷月

鴈聲新度灞陵煙浮生已悟莊周夢壯志仍輸祖逖鞭
何事悠悠䇿羸馬此中辛苦過流年

　　譚用之

　　别洛下知己

　　金鼎光輝照雪袍洛陽春夢憶波濤塵埃滿眼人情異
風雨前程馬足勞接塞蛾眉通蜀險過山仙掌倚秦髙
别來無限幽求子應笑區區味六韜

　　感懷


　　十年流落賦歸鴻誰傍昬衢駕燭龍竹屋亂煙思梓澤
酒家疎雨夢臨卭千年别恨調琴懶一片年光覽鏡慵
早晚休歌白石爛放教歸去臥羣峰

　　杜甫

　　曲江

　　朝囘日日典春衣毎日江頭盡醉歸酒債尋常行處有
人生七十古來稀穿花蛺蝶深㴱見㸃水蜻蜓欵欵飛
傳語風光共流轉暫時相賞莫相違


　　曲江陪鄭八丈南史飲

　　雀啄江頭楊栁花鵁鶄鷄䳵滿晴沙自知白髮非春事
且盡芳尊戀物華近侍只今難浪迹此身那得更無家
丈人才力猶強徤豈傍青門學種𤓰

　　題省中壁

　　掖垣竹埤梧十尋洞門對雪常隂隂落花逰絲白日静
鳴鳩乳燕青春深腐儒衰晚謬通籍退食遲囘違寸心
衮職曾無一字補許身愧比雙南金


　　南鄰

　　錦里先生烏角巾園收芋栗未全貧慣看賔客兒童喜
得食堦除鳥雀馴秋水纔添四五尺野航恰受兩三人
白沙翠竹江村暮相送柴門月色新

　　客至

　　舍南舎北皆春水但見羣鷗日日來花徑不曾縁客掃
蓬門今始為君開盤飱市逺無兼味尊酒家貧只舊醅
肯與鄰翁相對飲隔籬呼取盡餘杯


　　嚴公仲夏枉駕草堂兼擕酒饌(得寒字)

　　竹裏行厨洗玉盤花邉立馬簇金鞍非闗使者徵求急
自識將軍禮數寛百年地僻柴門逈五月江深草閣寒
看弄漁舟移白日老農何有罄交歡

　　送辛員外

　　雙峰寂寂對春臺萬竹青青照客杯細草留連侵坐軟
殘花悵望近人開同舟昨日何由得並馬今朝未擬囘
直到綿州始分手江頭樹裏共誰來


　　滕王閣子

　　君王臺榭枕巴山萬丈丹梯尚可攀春日鶯啼脩竹裏
仙家犬吠白雲間清江碧石傷心麗嫩蕊濃花滿目斑
人到于今歌出牧來逰此地不知還

　　白帝

　　白帝城中雲出門白帝城下雨翻盆髙江急峽雷霆鬬
古木蒼藤日月昬戎馬不如歸馬逸千家今有百家存
哀哀寡婦誅求盡慟哭秋原何處村


　　詠懷古跡

　　支離東北風塵際漂泊西南天地間三峽樓臺淹日月
五溪衣服共雲山羯胡事主終無賴詞客哀時且未還
庾信平生最蕭瑟暮年詞賦動江闗

　　江陵節度使陽城郡王新樓成王請嚴侍御判
官同作

　　西北樓成雄楚都逺開山嶽散江湖二儀清濁還髙下
三伏炎蒸定有無推轂幾年惟鎮静曳裾終日盛文儒

白頭受簡焉能賦愧似相如為大夫

　　將赴荆南寄别李劍州弟

　　使君髙誼驅今古寥落三年坐劍州但見文翁能化俗
焉知李廣不封侯路經灔澦雙蓬鬢天入滄浪一釣舟
戎馬相逢更何日春風囘首仲宣樓

　　巳上原係摘句今增入全首


　　唐詩拾遺巻十

