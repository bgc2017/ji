







　　欽定四庫全書

　　唐詩品彚巻十八

　　明　高棅　編

　　五言古詩十八

　　接武(上)

　　徳宗皇帝

　　中和節賜百官燕集因示所懷

　　至化恒在宥保和兹息人推誠撫諸夏與物長為春仲

月風景煖禁城花柳新芳時協金奏賜宴同羣臣絲竹
豈云樂忠賢惟所親庶洽朝野意曠然天地均

　　重陽燕

　　當依對庭燎躬化勤意誠時此萬機暇適與佳節并曲
池潔寒流芳菊舒金英乾坤爽氣滿臺殿秋景清朝野
慶年豐高會多歡聲永懷無荒戒良士同私情

　　九月十八賜百寮追賞因書所懷

　　雨霽霜氣肅天高雲日明繁林已墜葉寒菊仍舒榮懿

此秋節時更延追賞情池臺列廣宴絲竹傳新聲至樂
非外奬浹歡同中誠庶敦朝野意永使風化清

　　送張建封還鎮

　　牧守寄所重才賢生為時宣風自淮甸授鉞膺藩籬入
覲展遐戀臨軒慰來思忠誠在方寸感激陳情詞報國
爾所向恤人予是資歡宴不盡懷車馬當還期糓雨將
應候行春猶未遲勿以千里遥而云無已知

　　𤣥宗皇帝


　　鶺鴒頌(有序)　　　　　俯同魏光乘作

　　朕之兄弟唯有五人比為方伯歲一朝見雖載崇
藩屛而有暌談笑是以輟牧人而各守京職每聽
政之後延入宫掖申友于之志詠常棣之詩邕邕
如怡怡如展天倫之愛也秋九月辛酉有鶺鴒千
數棲集於麟徳之庭樹竟旬焉飛鳴行揺得在原
之趣昆季相樂縱目而觀者乆之逼之不懼翔集
自若朕以為常鳥無所志懷左清道率府長史魏

光乘才雄白鳯辯壯碧鷄以其宏逹愽識負至軒
檻預觀其事以獻其頌夫頌者所以揄揚徳業褒
讚成功顧循虚昧誠有負矣美其彬蔚俯同頌云

　　伊我軒宫竒樹青葱藹周廬兮冐霜停雪以茂以恱恣
卷舒兮連枝同榮吐緑含英曜春初兮蓐収御節寒露
微結氣清虚兮桂宫蘭殿唯所息宴棲雍渠兮行揺飛
鳴急難有情情有餘兮顧惟徳凉夙夜兢惶慙化踈矣
上之所教下之所效實在予兮天倫之性魯衛兮政親

賢居兮爰遊爰處爰笑爰語廵庭除兮觀此翔禽以悅
我心良史書兮(原本編入接武疑誤)

　　郎士元

　　(高仲武云士元河岳英竒人倫秀異自家刑國遂擁大名右丞以往與錢更長郎公稍更閑雅
近於康樂)

　　湘夫人詠二首

　　蛾眉對湘水遥哭蒼梧山萬乘既已没孤舟誰忍還至
今楚山上猶有淚㾗斑


　　南望涔陽路𣺌𣺌多新愁桂酒神降時回風江上秋彩
雲忽無處碧水空安流

　　詶二十八秀才見寄

　　昨夜山月好故人來新思清光到枕上嫋嫋凉風時永
意能在我惜無擕手期

　　宿判官江樓

　　適楚豈吾願思歸秋向深故人江樓月永夜千里心葉
落攪鄉夣鳥啼驚越吟寥寥更何有斷續空城砧


　　贈萬生下第還吳

　　直道多不偶羙才應息機覇陵春欲暮雲海獨言歸為
客成白首入門嗟布衣蓴羮若可憶蹔出掩柴扉

　　關矦祠送高員外還荆州

　　將軍禀天姿義勇冠今昔走馬百戰場一劍萬人敵誰
為感恩者竟是思歸客流落荆巫間徘徊故鄉隔離筵
對祠宇灑酒暮天碧去去勿復言啣悲向陳迹

　　題劉相公三湘圖


　　昔日到衡霍邇來憶南州今朝平津邸兼得瀟湘遊稍
辯郢門樹依然芳杜洲微明三巴峽咫尺萬里流飛鳥
不知倦遠帆生暮愁涔陽指天末北渚空悠悠枕上見
漁父坐中常狎鷗誰言魏闕下自有東山幽

　　皇甫冉

　　(高仲武云晋宋齊梁以來採掇者無數而補闕獨獲驪珠使前賢失歩後輩却立自非天假何
以達斯長轡未騁芳蘭早凋悲夫)

　　出塞


　　吹角出塞門前瞻即胡地三軍盡囘首皆灑望鄉淚轉
念關山長行㸔風景異由來征戍客各負輕生義

　　詶裴十四

　　淮海各聨翩三年方一見素心終不易𤣥髪何須變舊
國想平陵春山滿陽羡隣鷄莫遽唱共惜良夜燕

　　之京留别劉方平

　　客子慕儔侣含悽整朝裝邀歡日不足况乃前期長離
袂惜嘉月遠還勞折芳遲囘越二陵囘首但蒼蒼喬木

清宿雨故關愁夕陽人言長安樂其奈緬相望

　　題裴二十一新園

　　東郭訪先生西郊尋隠路乆為江南客自有雲陽樹已
得閒園心不知公府歩閉門白日晚倚杖青山暮果熟
任霜封籬踈從水度窮年常牽綴徃事惜淪誤唯見偶
耕人朝朝自來去

　　李端

　　古别離


　　水國葉黄時洞庭霜落夜行舟問商賈宿在楓林下此
地送君還茫茫似夢間後期知幾日前路轉多山巫峽
通湘浦迢迢隔雲雨天晴見海檣日落聞津鼓人老自
多愁水深難急流清宵歌一曲白首對汀洲

　　留别柳仲庸

　　惆悵流水時蕭條背城路離人出古亭嘶馬入寒樹江
海正風波相逢在何處

　　野亭三韵送錢員外


　　野菊開欲稀寒泉流漸淺幽人歩林後歎此年華晚倚
杖送行雲尋思故山遠

　　歸山招王逵

　　日長原野靜杖策歩幽巘雉鴝麥苗隂蝶飛谿草晚我
生好閒放此去殊未返自是君不來非關故山遠

　　適谷口元贊善所居

　　入谷訪君來秋泉已堪渉林間人獨坐月下出相接重
露濕蒼苔明燈照黄葉故交一不見素髪何稠疊


　　盧綸

　　太白西峯偶宿書懷

　　弱齡兼昧鄙遇勝唯求止如何羇旅中得歩青㝠裏青
㝠有桂叢氷雪兩仙翁毛節未歸海丹梯閒倚空逍遥
擬上清洞府不知名醮罷雨當至客辭山忽明山明鳥
聲樂日氣生石壑石壑樹翛翛白雲如水流白雲消㪚
盡壠堠儼然秋積阻山河固綿聨烽戍稠五營承廟畧
四野失邊愁吁嗟繫塵役又負靈山迹芝术自芳香塵

沙幾沉溺書此欲沾衣平生事每違煙霄不可仰鸞鶴
任追隨

　　送吉中孚歸楚州舊山

　　青袍芸閣郎談笑挹侯王舊籙藏雲穴新詩滿帝鄉名
高閒不得到處人爭識誰知氷雪顔已雜風塵色此去
復如何東臯岐路多藉茆臨紫陌囘首憶滄波年來倦
蕭索但說淮南樂並檝湖中遊連檣月下泊㳂溜入閶
門千燈夜市喧喜逄鄰舍伴遥語問鄉園下淮風自急

樹杪分郊邑送客隨岸行離人出舟立漁村遶水田澹
浦隔晴煙欲就林中醉先期石上眠林昬天未曙且向
雲邊去暗入無路山心知有花處登高日轉明下望見
春城洞裏草空長塚邊人自耕寥寥行異境過盡千峯
影露色凝古壇泉聲落寒井仙成不可期多别自堪悲
為問桃源客何人見亂時

　　送顧秘書歸岳州

　　黄葉落不盡蒼苔隨雨生當軒置尊酒送客歸江城竹

裏聞機杼舟中見弟兄岳陽賢太守應為改鄉名

　　上己日陪齊相公花樓宴

　　鍾陵暮春月飛觀延羣英晨霞耀中軒滿席羅金瓊持
盃凝遠睇觸物結幽情樹色參差緑湖光㶑灔明禮卑
瞻絳帳恩浹厠華纓徒記山隂興今日乃為榮

　　和李中丞酬萬年房少府過汾州景雲觀因以
寄(房李早年同居此觀)

　　顯晦澹無跡賢哉常晏如如何驚孤鶴忽乃得雙魚叙

以泉石舊帳然風景餘低徊青油幕夢寐白雲居玉洞
桂香滿雪壇松影踈沉思矚仙侣紆組正軍書積學早
成道感恩難遂初梅生諒多感歸止豈吾廬

　　與張櫂對酌(櫂當作濯)

　　張翁對盧叟一榼山村酒傾酒請予歌忽䝉張翁呵呵
余官非屈曲有怨辭多歌罷謝張翁所思殊不同余悲
方為老君責一何空曾㸔樂官録向是悲翁曲張老聞
此詞汪汪淚盈目盧叟醉言麤一盃凡數呼囘頭顧張

老焉敢戲為儒

　　奉陪侍中遊石笋谿十二韵

　　朝日照靈山山谿浩紛錯圖書無舊記鯀禹應新鑿雙
壁瀉天河一峯吐蓮萼潭心亂雪卷巖腹繁珠落彩蛤
攢錦囊芳蘿嫋花索猿羣曝陽嶺龍宂腥隂壑靜得漁
者言閒聞洞仙博欹松倚朱幰廣石屯油幙國泰事留
侯山春縱康樂間關殊狀鳥爛熳無名藥欲騐少君方
長吟大隠作旌幢不可駐古塞新沙漠


　　司空曙

　　關山月

　　蒼茫明月上夜乆光如積野漠冷胡霜關樓宿邊客隴
頭秋露暗磧外寒沙白唯有故鄉人霑裳此聞笛

　　令狐峘

　　硤州旅舍懷蘇州韋郎中(公頻有尺書頗積離鄉之思)

　　儒服學從政遂為塵事嬰銜命東復西孰堪異鄉情懷
禄且懷思策名敢逃名羡彼農畆人白首新交并江山

入秋氣草木彫晚榮芳塘寒露凝旅館涼飈生懿交守
東吳夢想聞頌聲雲水方浩浩離憂何時平

　　朱長文

　　宿新安江深渡館寄鄭州王使君

　　霜飛十月中揺落衆山空孤館閉寒水大江生夜風賦
詩應有意沈約在關東

　　余延壽

　　南州行


　　揺艇至南國國門連大江中洲兩邊岸數歩一垂楊金
釧越谿女羅衣胡粉香織縑春卷幔採蕨暝提筐弄瑟
嬌垂幌迎人笑下堂河頭浣衣處無數紫鴛鴦

　　折楊柳

　　天道連國門東西種楊柳葳蕤君不見裊娜垂來乆緑
枝栖瞑禽雄去雌獨吟餘花怨春盡微月起秋隂坐望
忩中蝶起攀枝上葉好風吹長枝婀娜何如妾妾見柳
園新高樓四五春莫吹胡塞曲愁殺隴頭人


　　顧況

　　(皇甫湜序畧云吳中山水氣象君居吳中長於逸詩往往若穿天心出月脅意外驚人語非尋
常所能及也)

　　擬古

　　龍劍昔藏影送雄留其雌人生阻懽會神物亦别離碧
樹感秋落佳人無還期夜瑟為君咽浮雲為君滋

　　棄婦詞

　　古人雖棄婦棄婦有歸處今日妾辭君辭君欲何去本

家零落盡慟哭來時路憶昔未嫁君聞君甚周旋及與
同結髪値君適幽燕孤魂託飛鳥兩眼如流泉流泉咽
不燥萬里關山道及至見君歸君歸妾已老物情弃衰
歇新寵方妍好拭淚出故房傷心劇秋草妾以憔悴捐
羞將舊物還餘生欲有寄誰肯相留連空牀對虚牖不
覺塵埃厚寒水落芙蓉秋風墮楊柳記得初嫁君小姑
始扶牀今日君棄妾小姑如妾長囘首語小姑莫嫁如
兄夫


　　弋陽谿中望仙人城

　　何草乏靈姿無山不孤絶我行雖云蹇偶勝聊換節上
界浮中流光響洞明滅晚禽曝霜羽寒魚依石髪自有
無還心隔陂望松雪

　　嚴公釣臺作

　　靈芝産遐方威鳯駕重霄嚴公何耿潔託志肩夷巢漢
后雖則貴子陵不知高糠粃當世道長揖䕫龍朝掃門
彼何人昇降不同朝捨舟遂長往山谷多清飈


　　奉同郎中韋使君郡齋雨中宴集

　　好鳥依嘉樹飛雨灑高城况與數君子列坐分兩楹文
雅一何麗林塘含餘清我公未歸朝遊子不待晴白雲
帝鄉遠滄江楓葉鳴拜手欲無言零淚如酒傾寸心已
摧折别離方骨驚安得淩風翰肅肅賓天京

　　劉太真

　　顧十二左遷過韋蘇州房杭州韋睦州三使君
皆有郡中宴集詩辭意高麗鄙夫人之所仰慕

顧生既至留連笑語因以成篇以繼三君子之
風

　　寵至乃不驚罪及非無由奔迸歴畏途緬邈赴遐陬牧
此彫弊甿屬當賦歛秋夙興諒無補旬暇焉敢休前日
懷友生獨登城上樓迢迢西北望遠思不可収今日車
騎來曠然消人憂晨迎東齋飯晚度南谿遊以我碧流
水泊君青翰舟莫將遷客程不為勝境留飛札謝三守
斯篇希見詶


　　朱倣

　　&KR1476;谿行却寄新别者

　　潺湲寒溪上自此成離别迴首望歸人移舟逄暮雪頻
行識草樹漸老傷年髪唯有白雲心為向東山月

　　竇參

　　(高仲武云竇君詩亦祖況千運比之孟雲卿尚在廊廡之間矣)

　　遷謫江表乆未歸

　　一自經放逐徘徊無所從便為寒山雲不得隨飛龍名

豈不欲得歸豈不欲早若無三月資難適千里道離心
與羇思終日常草草人生年幾齊憂苦則先老誰能假
羽翼使我傷懷抱

　　登濳山觀

　　山勢欲相抱一條微逕盤攀蘿歇復行始得凌仙壇聞
道葛夫子此中煉還丹丹成五色光服之生羽翰靈草
空自翠餘霞誰共餐至今歩虚處猶有孤飛鸞幽幽古
殿門下壓浮雲端萬丈水聲落四時松色寒既入無何

鄉轉嫌人事難終當遠塵俗高卧從所安

　　姚係

　　京口遇舊識兼送往隴州

　　蟬鳴一何急日暮秋風樹即此不勝愁隴隂人更去相
逄與相失共是亡羊路

　　五老峯大明觀贈隠者

　　雲觀此山北與君擕手稀林端渉横水洞口入斜暉乍
見鸞鶴邇忽為煙霧飛故人清和客黙含琴心微丹術

幸可授青龍當未歸悠悠平生意此日復相違

　　送周愿判官歸嶺南

　　早蟬望秋鳴夜琴怨離聲𦕈然多異感值子江山行由
來重義人感激事縱横往復念遐阻淹留慕平生晨奔
九衢餞暮始萬里程山驛風月榭海門煙霧城易綃泉
源近拾翠沙溆明蘭蕙一為贈貧交空復情

　　劉灣

　　出塞曲


　　將軍在重圍音信絶不通羽書如流星飛入甘泉宫倚
是并州兒少年心膽雄一朝隨召募百戰爭王公去年
桑乾北今年桑乾東死是征人死功是將軍功汗馬牧
秋月瘁卒卧霜風仍聞左賢王更欲圖雲中

　　李陵别蘓武

　　漢武愛邊功李陵提歩卒轉戰單于庭身隨漢軍没李
陵不愛死心存歸漢闕誓欲還國恩不為匈奴屈身辱
家已無長居虎狼窟胡天無春風虜地多積雪窮隂愁

殺人況與蘇武别發聲天地哀執手肺腸絶白日為我
愁隂雲為我結生為漢宫臣死為胡地骨

　　李希仲

　　(仲武中興間氣集評希仲詩云殊輕靡華勝於實此所謂才力不足務為清逸然前軍飛鳥落
格鬬塵沙昬亦出塞實録亹亹不絶者可及于中矣)

　　薊門行二首

　　旄頭有精芒胡騎獵秋草羽檄南渡河邊庭用兵早漢
家愛征戰宿將今巳老辛苦羽林兒從戎榆關道


　　一身救邊速烽火連薊門前軍飛鳥落格鬭塵沙昬寒
入鼓鼙急單于將夜奔當須徇忠節身死報國恩

　　蘇渙

　　(杜甫稱其詩以為渙思慮出書篋几杖之外隠隠留金石聲云)

　　變律

　　養蠶為素絲葉盡蠶亦老傾筐對空林此意向誰道一
女不得織萬夫受其寒一夫不得意四海行路難禍亦
不在大福亦不在先世路險孟門吾徒當勉旃


　　戎昱

　　塞上曲二首

　　慘慘寒日没北風捲蓬根將軍領疲兵却入古塞門廻
首指隂山殺氣成黄雲

　　樓上畫角哀即知兵心苦試問左右人無言淚如雨何
意休明時終年事鼙鼓

　　從軍行

　　昔從李都尉雙鞬照馬蹄擒生黑山北殺敵黄雲西太

白沉虜地邊草復萋萋歸來邯鄲市百尺青樓梯感激
然諾重平生膽力齊芳筵暮歌發艷粉輕鬟低半醉秋
風起鐵騎門前嘶遠戎報烽火孤城嚴鼓鼙揮鞭望塵
去少婦莫含啼

　　苦哉行

　　妾家清河邊七葉承貂蟬身為最小女偏得渾家憐親
戚不相識幽閨十五年有時最遠出秪到中門前去年
狂胡來懼死翻生全今秋官軍至豈意遭戈鋋脫身出

虎口不及歸黄泉苦哉難重陳暗哭蒼蒼天

　　長安秋夜

　　八月更漏長愁人起常早閉門寂無事滿院生秋草昨
夜西忩夢夢行荆南道遠客歸去來在家貧亦好

　　湖南雪中留别

　　草草還草草湖南别離早何處愁殺人歸鞍雪中道出
門迷轍迹雲水白浩浩明日武陵西相思鬢堪老

　　同辛兖州巢父盧副端岳相思獻酬之作因舒

歸懷兼呈辛魏二院長楊長寧

　　暮角發高城情人坐中起臨觴不及醉分㪚秋風裏雖
有明月期離心若千里前歡反惆悵後會還如此焉得
夜淹留一囘終宴喜羇遊復牽役館至重湖水早晚泛
歸舟吾從數君子

　　撫州處士湖泛舟送北廻兩指此南昌縣查溪
蘭若别

　　移罇鋪山曲祖帳查溪隂鋪山即遠道查溪非故林悽

然誦新詩落淚霑素襟郡政我何有别情君獨深禪庭
古樹秋宿兩清沉沉揮袂故里遠悲傷去住心

　　李益

　　(大厯以後嚴滄浪深取者李益耳)

　　觀囘軍

　　行行上隴頭隴月暗悠悠萬里將軍没囘旗隴戍秋誰
令嗚咽水重入故營流

　　入南山至全師蘭若


　　木隕水歸壑寂然無念心南行有真子被褐息山隂石
路瑶草㪚松門寒景深吾師亦何授自起定中吟

　　送諸暨王主簿之任

　　别愁已萬緒離曲方三奏遠宦一辭鄉南天異風候秦
城歲方老越國春山秀落日望寒濤公門閉清晝何用
慰相思裁衣寄關右

　　聞亡友王七嘉禾寺得素琴

　　故人昔此去留琴明月前今來我訪舊涙灑白雲天詎

欲匣孤響送君歸夜泉撫琴猶可絶况此故無絃何必
雍門奏然後使潺湲

　　送遼陽使還軍

　　征人歌且行北去遼陽城二月戎馬息悠悠邊草生青
山出塞斷代地入雲平昔者匈奴戰多聞殺漢兵平生
報國憤日夜角弓鳴勉君萬里去勿使虜塵驚

　　華山南廟

　　隂山臨古道古廟閉山碧落日春草中搴芳薦瑶席明

靈逹精意髣髴如不隔岩雨神降時囘飈入松栢嘗聞
炕儒後此地反秦璧自古害忠良神其輔宗祏

　　將赴朔方早發漢武

　　弭蓋出故關窮秋首邊路問我此何為平生重一顧風
吹山下草繫馬河邊樹奉役良有期囘瞻終未屢去鄉
幸未遠戍衣今已故豈惟幽朔寒念我機中素去矣勿
復言所酬知者遇

　　唐詩品彚卷十八

