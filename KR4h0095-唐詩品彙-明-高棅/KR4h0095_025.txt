







　　欽定四庫全書

　　唐詩品彚卷二十五

　　明　髙棅　編

　　七言古詩一

　　正始

　　王宏

　　從軍行

　　兒生三日掌上珠燕頷猿肱穠李膚十五學劍北擊胡

羌歌燕筑送城隅城隅路接伊川驛河陽渡頭邯鄲陌可憐
少年把手時黄鳥雙飛梨花白秦王築城三千里西自
臨洮東遼水山邊疊疊黒雲飛海畔莓莓青草死從來
戰鬬不求勲殺身為君君不聞鳯凰樓上吹急管落日
裵徊腸先斷

　　王勃

　　秋夜長

　　秋夜長殊未央月明白露澄清光層城綺閣遥相望遥

相望川無梁北風受節南鴈翔崇蘭委質時菊芳鳴環
曵履出長廊為君秋夜𢷬衣裳纎羅對鳯凰丹綺雙鴛
鴦調砧亂杵思自傷征夫萬里戍他鄉鶴關音信斷龍
門道路長君在天一方寒衣徒自香

　　採蓮曲(一作採蓮歸)

　　採蓮歸綠水芙蓉衣秋風起浪鳬鴈飛桂棹蘭橈下長
浦羅裙玉腕輕揺櫓葉嶼花潭極望平江謳越吹相思
苦相思苦佳期不可駐塞外征夫猶未還江南採蓮今

巳暮今已暮採蓮花渠今那必盡娼家官道城南把桑
葉何如江上採蓮花蓮花復蓮花花葉何稠疉葉翠本
羞眉花紅强如頰佳人不在兹悵望别離時牽花憐共
蒂折藕爱連絲故情無處所新物從華滋不惜西津交
佩觧還羞北海鴈書遲採蓮歌有節採蓮夜未歇正逢
浩蕩江上風又值徘徊江上月徘徊蓮浦夜相逢呉姬
越女何丰茸共問寒江千里外征客闗山路幾重

　　臨髙臺


　　臨髙臺髙臺迢&KR0146;絶浮埃瑶軒綺構何崔嵬鸞歌鳯
吹清且哀俯瞰長安道萋萋御溝草斜對甘泉路蒼蒼
茂陵樹髙臺四望同佳氣鬱葱葱紫閣丹樓紛照耀璧
房錦殿相玲瓏東迷長樂觀西指未央宫赤城映朝日
綠樹揺春風旗亭百隊開新市甲第千甍分戚里朱輪
翠葢不勝春疉榭層楹相對起復有青樓大道中繡户
紋牕雕綺櫳錦衣晝不襞羅帷夕未空歌屏朝揜翠粧
鏡晚窺紅為君安寳髻娥眉罷花藂挾路塵間㸃將暮

雲間月色明如素鴛鴦池上兩兩飛鳯凰樓下雙雙度
物色正如此佳期那不顧銀鞍繡轂盛繁華可憐今夜
宿娼家少婦不須顰東園桃李片時春君看舊日髙臺
處栢梁銅雀生黄塵(錦衣晝不襞羅帷夕未空一作錦衣夜不襞羅帷晝未空)

　　滕王閣

　　滕王髙閣臨江渚珮玉鳴鑾罷歌舞畵棟朝飛南浦雲
朱簾暮捲西山雨閒雲潭影日悠悠物換星移度幾秋
閣中帝子今何在檻外長江空自流


　　盧照鄰

　　長安古意

　　長安大道連狹斜青牛白馬七香車玉輦縱横過主第
金鞍絡繹向侯家龍銜寳葢承朝日鳯吐流蘇帯晚霞
百丈遊絲爭遶樹一羣嬌鳥共啼花啼花戲蝶千門側
碧樹銀臺萬種色複道交牕作合歡雙闕連甍垂鳯翼
梁家畵閣天中起漢帝金莖雲外直樓前相望不相知
陌上相逢詎相識借問吹簫向紫烟曽經學舞度芳年

得成比目何辭死願作鴛鴦不羡仙比目鴛鴦真可羡
雙去雙來君不見生憎帳額繡孤鸞好取開簾帖雙燕
雙燕雙飛繞畵梁羅幃翠被鬱金香片片行雲着蟬鬢
纎纎初月上鴉黄鴉黄粉白車中出含嬌含態情非一
妖童寳馬鐡連錢娼妓盤龍金屈膝御史府中烏夜啼
廷尉門前雀欲栖隱隱朱城臨玉道遥遥翠幰没金堤
挾彈飛鷹杜陵北探丸借客渭橋西俱邀俠客芙蓉劍
共宿娼家桃李蹊娼家日暮紫羅裙清歌一轉口氤氲

北堂夜夜人如月南陌朝朝騎似雲南陌北堂連北里
五劇三條空三市弱柳青槐拂地垂佳氣紅塵暗天起
漢代金吾千騎來翡翠屠蘇鸚鵡杯羅襦寳帶為君觧
燕歌趙舞為君開别有豪華稱將相轉日囬天不相讓
意氣由來排灌夫專權判不容蕭相專權意氣本豪雄
青虬紫燕坐生風自言歌舞長千載自謂驕奢凌五公
節物風光不相待桑田碧海須臾改昔時金階白玉堂
即今惟見青松在寂寂寥寥揚子居年年嵗嵗一牀書

獨有南山桂花發飛來飛去襲人裾

　　駱賔王

　　行路難(同辛常伯軍中作)

　　君不見玉闗塵色暗邊庭銅鞮雜虜冦長城天子按劍
徴餘勇將軍受脤事横行七徳龍韜開玉帳千里鼉鼓動
金鉦(一作千里鼉鼓疉金鉦)隂山苦霧埋髙壘交河孤月照
連營連營去去無窮極擁斾遥遥過絶國陣雲朝結晦天山
寒沙夕漲迷踈勒龍鱗水上開魚貫馬首山前振雕翼

長驅萬里讋祁連分麾三令武功宣百發烏號遥碎柳
七尺龍文逈照蓮春來秋去移灰琯蘭閨柳市芳塵斷
鴈門迢逓尺書稀鴛被相思雙帶緩行路難誓令氛
䘲靜臯蘭但使封侯龍頟貴詎隨中婦鳯樓寒

　　劉庭芝

　　公子行

　　天津橋下陽春水天津橋上繁華子馬聲廻合青雲外
人影揺動綠波裏綠波清迥玉為砂青雲離披錦作霞

可憐楊柳傷心樹可憐桃李㫁腸花此日遨遊邀美女
此時歌舞入娼家娼家美女鬱金香飛來飛去公子傍
的的朱簾白日映娥娥玉顔紅粉粧花際徘徊雙蛺蝶
池邊顧歩兩鴛鴦傾國傾城漢武帝為雲為雨楚襄王
古來容光人所羡况復今日遥相見願作輕羅着細腰
願為明鏡分嬌面與君相向轉相親與君雙栖共一身
願作貞松千嵗古誰論芳槿一朝新百年同謝西山日
千秋萬古北邙塵


　　代悲白頭翁(一作宋之問詩)

　　洛陽城東桃李花飛來飛去落誰家洛陽女兒惜顔色
行逢落花長歎息今年花落顔色改明年花開復誰在
已見松栢摧為薪更聞桑田變成海古人無復洛城東
今人還對落花風年年嵗嵗花相似嵗嵗年年人不同
寄言全盛紅顔子應憐半死白頭翁此翁白頭真可憐
伊昔紅顔美少年公子王孫芳樹下清歌妙舞落花前
光䘵池臺開錦繡將軍樓閣畵神仙一朝臥病無相識

三春行樂在誰邊宛轉蛾眉能幾時須臾鶴髪亂如絲
但看古來歌舞地惟有黄昬鳥雀悲

　　喬知之

　　綠珠篇

　　石家金谷重新聲明珠十斛買娉婷此日可憐君自許
此時可喜得人情君家閨閣未曽難常將歌舞借人看
意氣雄豪非分理驕矜勢力横相干辭君去去終未忍
徒勞掩袂傷鉛粉百年離别在髙樓一代紅顔為君盡

(知之有美妾曰碧玉武承嗣奪之喬作此篇以寄之碧玉赴井死承嗣得詩於裾帶大怒諷酷吏羅告族誅之)

　　古意和李侍郎

　　妾家巫山隔漢川君度南庭向胡宛髙樓迢逓想金天
河漢昭囬更悽然夜如何其夜未央閒花照月愁洞房
自矜夫婿勝王昌三十曾作侍中郎一從流落戍漁陽
懐哉萬恨結中腸南山羃羃免絲花北陵青青女羅樹
由來花葉同一根今日枝條分兩處三星差池光照灼
北斗西指秋雲薄莖枯綠謝葉憔悴香消花盡色零落

美人長歎絶容萎含情收取摧折枝調絲獨彈聲未移
感君行坐星嵗遲閨中宛轉今若斯誰能為報征人知

　　陳子昻

　　春臺引(寒食集畢錄亊宅作)

　　感陽春兮生碧草(春一作)之油油懐宇宙以傷逺登髙臺
而寫憂遲美人兮不見恐青嵗之遂(集作還)遒從畢公以
酣飲寄林塘而一留採芳蓀於北渚憶桂樹於南洲何
雲木之美麗而池館之崇幽星臺秀士月旦諸子嘉(一作

喜)青鳥之辰迎火龍之始挾寳書與瑶瑟芳蕙華而蘭
靡乃掩白蘋藉綠芷酒既醉樂未巳擊清鐘歌淥水怨
青春之萎絶贈瑶華之旖旎願一見而道(集作導)意結衆
芳之綢繆曷余情之蕩漾(集作瀁)曯青雲以増愁悵三山
之飛鶴憶海上之白鷗且曰羣仙去兮青春頺嵗華歇
兮黄鳥哀富貴榮樂幾時兮朱宫碧堂生春苔白雲兮
歸來

　　王適


　　古别離

　　昔嵗驚楊柳髙樓悲獨守今年芳樹枝孤棲怨别離珠
簾晝不捲羅幔曉長垂苦調琴先覺愁容鏡獨知頻年
鴈去(一作頻來鴈度)無消息罷却鴛紋(一作罷去鴛紋)何用織夜還羅
帷空有情春着裙腰自無力青軒桃李落紛紛紫庭蘭
蕙日(一作香)氛氲已能憔悴今如此更復含情一待君

　　李嶠

　　擬古東飛百勞西飛鷰


　　傳書青鳥迎簫鳯巫嶺荆臺數通夢誰家窈窕住園樓
五馬千金照陌頭羅裙玉佩當軒出㸃翠施紅競春日佳
人二八盛舞歌羞將百里呈雙蛾庭前芳樹朝夕改空
駐妍華欲誰待

　　汾隂行

　　君不見昔日西京全盛時汾隂后土親祭祠齋宫宿寢
設厨供撞鐘鳴鼓樹羽旗漢家四葉才且雄賔筵萬靈
服九戎栢梁賦詩髙宴罷詔書法駕幸河東河東太守

親掃除奉迎至尊導鑾輿五營將校列容衛三河縱觀
空閭里回旌駐蹕降靈埸焚香奠醑邀百祥金鼎發色
正焜煌靈袛煒煜攄景光埋玉陳牲禮神畢舉麾上馬
乗輿出彼汾之曲嘉可遊杏蘭為楫桂為舟棹歌微吟
綵鷁浮簫鼓哀鳴白雲秋歡娯宴洽賜羣后家家復除
户牛酒聲名動天樂無有千秋萬嵗南山壽自從天子
向秦闗玉輦金輿不復還珠簾羽帳長寂寞鼎湖龍髯
安可攀千齡人事一朝空四海為家此路窮雄豪意氣

今何在壇場宫館盡蒿蓬路逢故老長歎息世事回還
不可測昔時青樓對歌舞今日黄埃聚荆棘山川滿目
淚沾衣富貴榮華能幾時不見只今汾水上唯有年年
秋鴈飛(明皇傳信記云上將幸蜀登華萼樓使樓前善水調者登而歌曰山川滿目淚沾衣富貴榮華
能幾時不見只今汾流上唯有年年鴻鴈飛上顧侍者曰誰為此曰宰相李嶠辭也上曰真才子也不待曲終
而去)

　　沈佺期

　　古歌


　　落葉流風向玉臺夜寒秋思洞房開水晶簾外金波下
雲母牕前銀漢回玉階隂隂苔蘚色君王履綦難再得
璇閨窈窕秋夜長繡户徘徊秋月光燕姬綵帳芙蓉色
秦女金鑪蘭麝香北斗七星横夜半清歌一曲㫁君腸

　　古意(又作鳯簫曲)

　　八月凉風動髙閣千金麗人捲綃幕已憐池上歇芳菲
不念君恩坐揺落世上榮華如轉蓬朝隨阡陌暮雲中
飛燕侍寢昭陽殿班姬飲恨長信宫長信宫昭陽殿春

來歌舞妾自知秋至容華君不見昔時嬴女厭世氛學
吹鳯簫乗綵雲含情轉盼向簫史千載紅顔持贈君

　　入少密谿

　　雲峰苔壁遶谿斜江路香風夾岸花村密不言通鳥道
雞鳴始覺有人家人家更在深巖口澗水週流宅前後
遊魚瞥瞥雙釣童伐木丁丁一樵叟自言避喧非避秦
薜衣耕鑿帝堯人相留且待雞黍熟夕臥深山蘿月春

　　徐𤣥之


　　採蓮

　　越艷荆姝慣採蓮蘭橈畵檝滿長川秋來江水澄如練
映水紅粧如可見此時蓮浦珠翠光此日荷風羅綺香
纎手周遊不蹔息紅英爛爛殊未極夕鳥棲林人欲稀
長歌哀怨探蓮歸

　　宋之問

　　下山歌(王無競和云日云暮兮下嵩山山路連綿兮村石間出谷口兮見明月心裵徊
兮不能還)


　　下嵩山兮多所思携佳人兮歩遲遲松間明月長如此
君再遊兮復何時

　　軍中人日登髙贈房明府

　　幽郊昨夜隂風㫁頓覺朝來陽吹暖涇水橋南柳欲黄
杜陵城北花應滿長安昨晚寄寒衣短翮登兹一望歸
聞道覬旋乗騎入看君走馬見芳菲

　　寒食陸渾别業

　　洛陽城裏花如雪陸渾山中今始發旦别河橋楊柳風

夕臥伊川桃李月伊川桃李正芳新寒食山中酒復春
野老不知堯舜力酣歌一曲太平人

　　寒食江州滿塘驛

　　去年上巳洛橋邊今年寒食廬山曲遥憐鞏樹花應滿
復見呉洲草新綠呉洲春草蘭杜芳感物思歸懐故鄉
驛騎明朝發何處猿聲今夜㫁君腸

　　至端州驛見杜五審言沈三佺期閻五朝隱王
二無競題壁慨然成咏


　　逐臣北地承嚴譴調到南中每相見豈意南中岐路多
千山萬水分鄉縣雲揺雨㪚各翻飛海濶天長音信稀
處處山川同瘴癘自憐能得幾人歸

　　明河篇(唐書云武后朝之問求為北門學士不許乃作此篇以見意后見之謂崔融曰
非不知之問有竒才但恨有口過耳注口過謂口臭也)

　　八月凉風天氣清萬里無雲河漢明昬見南樓清且淺
曉落西山縱復横洛陽城闕天中起長河夜夜千門裏
複道連甍共蔽虧畵堂瓊戸特相宜雲母帷前初汎濫

水晶簾外轉逶迤倬彼昭回如練白復出東城接南陌
南陌征人去不歸誰家今夜擣寒衣鴛鴦機上踈螢度
烏鵲橋邊一鴈飛鴈飛螢度愁難歇坐見明河漸微没
已能舒卷任浮雲不惜光輝讓流月明河可望不可親
願得乗槎一問津更將織女支機石還訪城都賣卜人

　　龍門應制(武后遊龍門命羣臣賦詩先成者賞以錦袍東方虬詩成詔賜坐未安宋
之問後成文理兼美左右無不稱善乃就奪錦袍衣之)

　　宿雨霽氛埃流雲度城闕河堤柳新翠苑樹花先發洛

陽花柳此時濃山水樓臺映幾重羣公拂霧朝翔鳯天
子乗春幸鑿龍鑿龍近出王城外羽從淋漓擁軒葢雲
蹕纔臨御水橋天衣已入香山會山壁嶄巖㫁復連清
流澄澈俯伊川㙮影遥遥綠波上星龕奕奕翠微邊層
巒舊長千尋木逺壑初飛萬丈泉綵仗紅旌遶香閣下
輦登髙望河洛東城宫闕擬昭回南陌溝塍珠綺錯林
下天香七寳臺山中有酒萬年杯微風一起祥花落仙
樂初鳴瑞鳥來鳥來花落紛無巳稱觴獻壽香霞裏歌

舞淹留景欲斜石間猶駐五雲車鳥旗翼翼留芳草龍
騎駸駸映晚花千乗萬騎鸞輿出水靜山空嚴警蹕郊
外喧喧引看人傾都南望屬車塵囂聲引颺&KR0034;黄道
王氣周回入紫宸先王定鼎山河固寳命乗周萬物新
吾君不事瑶池樂時雨來觀農扈春

　　郭振

　　古劒篇(唐史本傳云振少有大志為通泉尉任俠使氣嘗盗鑄及掠賣部中口武后召
欲詰既與語竒之索其文章振上寳劍篇后覽嘉歎遂得擢用)


　　君不見昆吾鐡冶飛炎烟紅光紫氣俱赫然良工鍜錬
凡幾年鑄得寳劍名龍泉龍泉顔色如霜雪良工咨嗟
歎竒絶琉璃玉匣吐蓮花錯鏤金鐶生明月正逢天下
無風塵幸得周防君子身精光黯黯青蛇色文章片片
幾龜鱗非直結交遊俠子亦曽親近英雄人何言中路
遭棄捐零落飄淪古獄邊雖復沉埋無所用猶能夜夜
氣衝天(杜子美八哀云髙詠寳劍篇神交付㝠漠)

　　盧僎


　　十月梅花

　　君不見巴鄉春候中華别年年十月梅花發上苑今應
雪作花寕知此地花為雪自從遷播落黔巴三見江上
開新花故園風光虛洛汭窮峽凝雲度嵗華花情縱似
河陽好客心倍傷邊候早春候颯驚樓上梅霜威未落江
潭草江上侵天去不還樓花覆簾空坐攀一向花前看
白髪幾廻夢裏憶紅顔紅顔白髪雲泥改何異桑田移
碧海却想華年故國時唯餘一片空心在空心弔影向

誰陳雲臺仙閣舊遊人儻知巴樹連冬發應憐南國氣
長春

　　張說

　　鄴都引

　　君不見魏武草創爭天䘵羣雄睚眦相馳逐晝擕壯士
破堅陣夜接詞人賦華屋都邑繚繞西山陽桑榆漫漫
漳河曲城郭為墟人代改但見西園明月在鄴傍髙塚
多貴臣蛾眉曼睩共灰塵試上銅臺歌舞處唯有秋風

愁殺人

　　徐彦伯

　　芳樹

　　玉花珍簟上金縷(一作鏤)畵屏開曉月憐箏柱春風憶鏡
臺箏柱春風吹曉月芳樹落花朝暝歇藁砧刀頭未有
時攀條拭淚坐相思

　　呉少微

　　怨歌行


　　城南有怨婦含情傍芳叢自謂二八時歌舞入漢宫皇
恩數流眄承幸玉堂中綠栢黄花催夜酒錦衣羅袂逐
春風建章西宫煥若神燕趙美女二千人君王厭徳不
忘新况羣艶冶粉來陳是時别君不再見三十三春長
信殿長信重門晝掩闗清房曉帳幽且閑綺牕蟲網氛
塵色文軒鶯樹桃李顔天王貴宫不貯老浩然含淚今
來還自憐春風轉晚暮試逐佳遊芳草路小腰麗女奪
人竒金鞍少年曽不顧(有逸句)歸來誰為夫請謝西家婦

莫辭先醉觧羅襦

　　古意

　　洛陽芳草向春開洛陽女兒平旦來流車走馬紛相催
折芳闘草向曲臺曲臺自有千萬行重花累葉間垂楊
北林朝日錦明光南國微風蘇合香可憐窈窕女不作
邯鄲倡妙舞轉廻拂長袖髙歌浩唱發清商歌終舞罷
歡無極樂徃悲來長歎息陽春白日不少留紅花碧樹
無顔色碧樹風花先春度珠簾粉澤無人顧如何年少

忽遲暮坐見明月與白露明月白露夜已寒香衣錦帶
空珊珊今日陽春一妙曲鳯凰樓上與君彈

　　劉廷琦

　　瑞雪篇

　　紫宸飛雪曉徘徊層閣重門雪照開九衢皛耀浮埃盡
千品差池贄帛來何處田中非種玉誰家院裏不生梅
埋雲翳景無窮巳因風落地吹還起先過翡翠寳房中
轉入鴛鴦金殿裏美人含笑出聨翩艶逸輕相鬬容止

羅衣㸃着渾是花玉手摶來半成水奕奕紛紛何所如
頓憶楊園二月初羞同班妾髙秋扇欲照明王乙夜書
姑射山中符聖壽芙蓉闕下降仙車願隨睿澤流無限
長報豐年樂有餘

　　李如璧

　　明月

　　三五月華流烟光可憐懐歸郢路長逾江越漢津無梁
遥遥永夜思茫茫昭君失寵辭上宫蛾眉蟬娟臥氊穹

胡人琵琶彈北風漢家音信絶南鴻昭君此時怨畵工
可憐明月光朣朧節既秋兮天向寒沅有漪兮湘有瀾
沅湘紏合淼漫漫洛陽才子憶長安可憐明月復團團
逐臣戀主心愈恪棄妾思君情不薄已悲芳嵗徒淪落
復恐紅顔坐銷鑠可憐明月方照灼向影傾身比葵藿

　　李昻

　　從軍行

　　漢家未得燕支山征戍年年沙朔間塞下長驅汗血馬

雲中恒閉玉門闗隂山瀚海千萬里此日桑河凍流水
稽洛山邊雲騎來漁陽戍裏烽烟起長途羽檄何相望
天子按劍思北方羽林練士拭金甲將軍校戰出玉堂
幽陵異域風烟改亭障連連古今在夜&KR0034;鴻鴈南渡河
曉望旌旗北臨海寒沙飛淅瀝遥裔連窮磧𤣥漠雲平
初合陣西山月出聞鳴鏑城南百戰多苦辛路傍死臥
黄沙人戎衣不脫隨霜雪汗馬䟃&KR0146;長被鐡楊葉樓中
不寄書蓮花劍上空流血匈奴未滅不言家驅逐行行

邊徼賖歸心海外見明月别思天邊夢落花天邊廻望
何悠悠芳樹無人渡隴頭春雲不變陽闗雪桑葉先知
呉地秋田疇不賣盧龍䇿竇憲思勒燕然石麾兵靜北
垂此日交河湄欲令塞上無干戚會待單于繫頸時

　　胡浩

　　大漢行

　　單于犯薊門虜騎畧蕭邊南山木葉飛下地北海蓬根
亂上天科斗連營太原道魚麗合陣武威川三軍遥倚

伏萬里相馳逐旌斾悠悠靜瀚源鼙鼔喧喧動盧谷窮
徼出幽陵吁嗟倦寢興馬蹄凍溜石胡毳暖生氷雲沙
泱漭天光閉河寒隂沉海色凝崆峒此國誰能託蕭索
邊心常不樂近見行人畏白龍遥聞公主愁黄鶴陽春
半岐路間瑶臺苑玉門闗百花芳樹紅將歇二月蘭臯
綠未還陣雲不散魚龍水雨雪猶飛鴻鵠山山嶂綿連
那可極路逺辛勤夢顔色北堂萱草不寄來東園桃李
長相憶漢将紛紜攻戰盈胡㓂蕭條幽朔清韓昌拜節偏

知送鄭吉驅旌坐見迎火絶烟沉在西極谷靜山空自
北平但得將軍能百勝不須天子築長城

　　賀朝清

　　從軍行

　　朔胡乗月㓂邊城軍書挿羽刺(一作賜)中京天子金壇拜
飛將單于玉塞振佳兵騎射先鳴推任俠龍韜决勝佇
時英聞有河湟客愔愔理帷帟常山啓伯圖汜水先天
䇿銜珠浴鐡向桑乾釁旗膏劍指烏丸鳴鷄巳報闗山曉

來鴈遥傳沙塞寒直為甘心從苦節隴頭流水鳴嗚咽
邊樹蕭蕭不覺春天山漠漠長飛雪魚麗陣接塞雲平
鴈翼營通海月明始看晉幕飛鵝入旋聞齊壘啼鳥(一作
鳥)聲自從一戍燕支山春光幾度晉陽闗金河未轉青
絲騎玉筯應啼紅粉顔鴻歸燕相續池邊芳草綠巳見
氛清細柳營莫更春歌落梅曲烽沉竈减靜邊亭海晏
山空肅巳寕行望鳯京旋凱㨗重來麟閣畵丹青

　　萬齊融


　　仗劍行

　　昨夜星宫動紫薇今年天子用武威登車一呼風雷動遥
震隂山撼巍巍胡驕子當見旄頭蝕應死願騎單馬仗
天威挼取長繩縛虜歸仗劍遥叱路傍子匃奴頭血濺
君衣

　　王翰

　　春女歌(郭茂倩樂府作春女行)

　　紫臺穹跨連綠波紅軒鉿匝垂纎羅中有一人金作面

隔幌玲瓏遥可見忽聞黄鳥鳴且悲鏡邊含笑着春衣
羅袖嬋娟似無力行拾落花比容色落花一度無再春
人生作樂須及辰君不見楚王臺上紅顔子今日皆成
狐兔塵

　　飲馬長城窟行(一作古長城吟)

　　長安少年無逺圖一生惟羡執金吾麒麟殿前拜天子
走馬為君西擊胡胡沙獵獵吹人面漢虜相逢不相見
遥聞鐘鼓動地來傳道單于夜猶戰此時顧恩寕顧身

為君一行摧萬人壯士揮戈廻白日單于濺血汚朱輪
歸來飲馬長城窟長城道傍多白骨問之耆老何代人
云是秦王築城卒黄昬塞北無人烟鬼哭啾啾聲沸天
無罪見誅功不賞孤魂流落此城邊當昔秦王按劍起
諸侯膝行不敢視富國强兵二十年築怨聲寃九千里
秦王築城何太愚天實亡秦非北胡一朝祸起蕭墻内
渭水咸陽不復都

　　孫逖


　　山隂縣西樓

　　都邑西樓芳樹間逶迤霽色遶江山山月夜從公署出
江雲晚對訟庭還誰知春色朝朝好二月飛花滿江草
一見湖邊楊柳風遥憶青青洛陽道

　　𤣥宗皇帝

　　𥘉入秦川路寒食

　　洛陽芳樹映天津灞&KR1804;垂楊窣地新直為經過行樂處
不知虛度兩京春去年餘閏今春早曙色和風看花草

可憐寒食與清明光輝併在長安道自從闗路入秦川
爭道何人不戲鞭公子途中妨蹋踘佳人馬上廢鞦韆
渭水長橋今欲度忽忽漸見新豐樹逺看驪岫入雲霄
預想湯池起烟霧霧氣氛氲水殿開暫拂香泉歸去來
今嵗清明行巳晚明年寒食更相陪

　　春臺望

　　暇景屬三春髙臺聊四望目極千里際山川一何壯太
華見重巖終南分疉嶂郊原紛綺錯參差多異狀佳氣

滿通溝遲歩入綺樓初鶯一一鳴紅樹歸鴈遲遲去綠
洲太液池中下黄鶴昆明水上映牽牛聞道漢家全盛
日别館離宫趣非一甘泉逶迤亘明光五柞連延接未
央周廬徼道縱横轉飛閣迴軒左右長須念作勞居者
逸勿言身後焉能恤為想雄豪壯栢梁何如儉陋卑茅
室陽烏黯黯向山沉夕鳥喧喧入上林薄暮賞餘囬歩
輦還念中人罷百金

　　賀知章


　　奉和御製春臺

　　青陽布王道𤣥覽陶真性欣若天下春髙逾域中聖神
臯類觀賞帝里如懸鏡繚繞八川浮岧嶤雙闕映曉色
徧昭陽晴雲卷建章華滋的皪丹青樹顥氣氤氲金玉
堂尚有靈蛇下鄜畤還徴瑞寳入陳倉自昔秦奢漢窮
武後庭萬餘宫百數旗回五丈殿千門連綿南隥出西
垣廣晝螓蛾誇窈窕羅生玳瑁象崑崙乃睠天晴興隠
恤古來土木良非一荆臨章華趙叢臺何如堯階將禹

室層欄&KR0772;窱下龍輿清管逶迤半綺疏一聽南風引鸞
舞長謡北極仰鶉居

　　許景先

　　奉和御製春臺望

　　睿徳在青陽髙居視中縣秦城連鳯闕漢寢疏龍殿文
物照光輝郊畿鬱葱蒨千門望成錦八水明如練複道
曉光披宸遊出禁移瑞氣朝浮五雲閣祥光夜吐萬年
枝蘭葉負龜初薦祉桐花集鳯更來儀秦漢生人凋力

役阿房甘泉搆雲碧汾祠雍畤望通天玉堂宣室坐長
年鼓鐘西接咸陽觀苑囿南通鄠杜田明主卑宫戒前
失輔徳欽賢政惟一昆蟲不夭在春蒐稼穡常艱重農
術邦家已荷聖謨新猶聞儉陋惜中人豫奉北辰垂七
曜長歌東武抃千春












　　唐詩品彚巻二十五

