







　　欽定四庫全書

　　唐詩品彚巻十五

　　明　高棅　編

　　五言古詩

　　名家(下之三)

　　韋應物

　　(西清詩話云韋蘇州詩如渾金璞玉不假雕琢成妍唐人有不能到至其過處大似村寺高僧
奈時有野態)


　　遊溪

　　野水煙鶴唳楚天雲雨空玩舟清景晚垂釣綠蒲中落
花飄旅衣歸流淡清風緣源不可極逺樹但青葱

　　起度律師同居東齋院

　　釋子喜相偶幽林俱避喧安居同僧夏清夜諷道言對
閤景恒晏步庭陰始繁逍遙無一事松風入南軒(語有仙風
道骨)

　　夕次旴𣅿縣


　　落帆逗淮鎮停舫臨孤驛浩浩風起波冥冥日沈夕人
歸山郭暗雁下蘆洲白獨夜憶秦闗聽鐘未眠客

　　秋郊作

　　清露澂境逺旭日照林初一望秋山静蕭條形迹疎登
原忻時稼采菊行故墟方願沮溺耦澹泊守田廬

　　神静師院

　　青苔幽巷徧新林露氣微經聲在深竹高齋獨掩扉憩
樹愛嵐嶺聴禽悦朝暉方耽静中趣自與塵世違


　　與盧陟同遊永定寺北池僧齋

　　密竹行己逺子規啼更深綠池芳草氣閒齋春樹隂晴
蝶飄蘭徑遊蜂遶花心不遇君攜手誰復此幽㝷

　　遊南齋

　　池上鳴佳禽僧齋日幽寂高林晚露清紅藥無人摘春
水不生煙荒崗筠翳石不應朝夕遊良為蹉跎客

　　秋景詣瑯瑘精舎

　　屢訪塵外跡未窮幽賞情高秋天景逺始見山川清上

陟巖殿憩暮看雲壑平蒼茫寒色起迢遞晚鐘鳴意有
清夜戀身為符守嬰悟言緇衣子瀟灑中林行

　　南園陪王卿遊矚

　　形跡雖拘檢世事澹無心郡中多山水日夕聴幽禽几
閣文墨暇園林春景深雜花芳意散綠池暮色沉君子
有高躅相攜在幽㝷一酌何為貴可以寫沖襟

　　與幼遐君貺兄弟同遊白家竹潭

　　清賞非素期偶遊方自得前登絶嶺險下視春潭黑密

竹己成暮歸雲殊未極春鳥依谷喧紫蘭含幽色已將
芳景遇復款平生憶終念一歡別臨風還默默

　　東郊

　　吏舎跼終年出郊曠清曙楊栁散和風青山澹吾慮(自以
為得)依叢適自憩縁澗還復去(遊興各自寫)微雨靄芳原春鳩
鳴何處樂幽心屢止遵事跡猶遽終罷始結廬慕陶真
可庶

　　登西南崗卜居遇雨㝷竹浪至澧壖縈帶數里

清流茂樹雲物可賞

　　登高創危構林表見川流微雨颯己至蕭條川氣秋下
㝷密竹盡忽曠沙際遊紆直水分野綿延稼盈疇寒花
明廢墟樵牧笑榛丘雲水成隂澹竹樹更清幽適自戀
佳賞復兹永日留

　　乘月過西郊渡

　　逺山含紫氛春墅藹雲暮值此歸時月留連西澗渡謬
當文墨㑹得與羣英遇賞逐亂流翻心將清景悟行車

儼未轉芳草空盈歩已舉候亭火猶愛村原樹還當守
故扃恨恨乖幽素

　　山行積雨歸塗始霽

　　攬轡窮登降隂雨遘二旬但見白雲合不睹巖中春急
澗豈易揭峻途良難遵深林猿聲冷沮洳虎跡新始霽
升陽景山水閱清晨雜花積加霧百卉淒已陳鳴騶屢
驤首歸路自欣欣

　　遊龍門香山泉


　　山水本自佳遊人已忘慮碧泉更幽絶賞愛未能去潺
湲寫幽磴繚繞帶嘉樹激轉忽殊流歸泓又同注羽觴
自成翫永日亦延趣靈草有時香仙源不知處還當候
圓月攜手重遊寓

　　藍嶺精舎

　　石壁精舎高排雲聊直上佳遊愜始願忘險得前賞崖
傾景方晦谷轉川如掌綠林含蕭條飛閣起𢎞敞道人
上方至深夜還獨往日落羣山隂天秋百泉響所嗟累

已成安得長偃仰

　　龍門遊眺

　　鑿山導伊流中斷若天闢都門遙相望佳氣生朝夕素
懷出塵意適有攜手客精舎繞層阿千龕鄰峭壁緣雲
路猶緬憩澗鐘已寂花樹發煙華淙流散石脉長笑招
逺風臨潭潄金碧日落望都城人間何役役

　　登樂遊廟作

　　高原出東城鬱鬱見咸陽上有千載祠乃自漢宣皇頺

壖乆淩遲陳迹翳丘荒春草雖復綠驚風但飄揚周覽
京城内雙闕起中央微鐘何處來暮色忽蒼蒼歌吹喧
萬井車馬塞康莊昔人豈不爾百世同一傷歸當守沖
漠跡寓心自忘

　　夏日

　　己謂心苦傷如何日方永無人不晝寢獨坐山中静悟
澹將遣慮學空庶遺境積俗易為侵愁來復難整(此夏日詩
其尤苦也)


　　對芳園樹

　　迢迢芳園樹列映清池曲對此傷人心還如故時緑風
條灑餘靄露葉承新旭佳人不再攀下有往來躅(亦何嘗用
意刻削正自不可堪)

　　閒齋對雨

　　幽獨自盈抱隂淡亦連朝空齋對高樹疎雨共蕭條巢
燕翻泥濕蕙花依砌消端居念往事倐忽若驚飈

　　秋夜二首


　　庭樹轉蕭蕭隂蟲還戚戚獨向高齋眠夜聞寒雨滴微
風時動牖殘燈尚留壁惆悵平生懷偏來委今夕(吾讀蘇州
詩至此切怪其情近婦人)

　　霜露已淒漫星漢復昭回朔風中夜起驚鴻千里來蕭
條涼葉下寂寞清砧哀歲晏仰空宇心事若寒灰

　　林園晚霽

　　雨歇見青山落日照林園山夕煙鳥亂林清風景翻提
攜唯子弟蕭散在琴尊同遊不同賞耿耿獨傷魂寂寞

鐘己盡如何還入門

　　出還

　　昔出喜還家今還獨傷意入室掩無光銜哀寫虚位悽
悽動幽幔寂寂驚寒吹幼女復何知時來庭下戲咨嗟
日復老錯莫身如寄家人勸我餐對按空垂淚(唐人詩氣短蘇
州氣平短與平甚懸絶及其悼亡自不能不短耳短者使人不欲再讀)

　　送終

　　奄忽逾時節日月獲其良蕭蕭車馬悲祖載發中堂生

平同此居一旦異存亡斯臾亦何益終復委山岡行出
國南門南望鬱蒼蒼日入乃云造慟哭宿風霜晨遷俯𤣥
廬臨訣但遑遑方當永潛翳仰視白日光俯仰遽終畢
封樹已荒涼獨留不得還欲去結中腸童稚知所失啼
號捉我裳即事猶倉卒歲月始難忘(哀傷如此豈有和聲哉而慘黯條達
愈緩愈長)

　　過昭國里故第

　　不復見故人一來過故宅物變知景喧心傷覺時寂池

荒墅筠合庭綠幽草積風散花意謝鳥還山光夕宿昔
方同賞詎知今念昔緘室在東廂遺器不忍覿柔翰全
分意芳巾尚染澤殘工委筐箧餘素經刀尺収此還我
家將還復愁惕永絶攜手歡空存舊行跡冥冥獨無語
杳杳將何適唯思今古同時緩傷與戚

　　睢陽感懷

　　豺虎犯天綱昇平無内備長驅隂山卒畧踐三河地張
侯本忠烈濟世有深智堅壁梁宋間逺籌呉楚利窮年

方絶輪鄰援皆攜貳使者哭其庭救兵終不至重圍雖
可越藩翰諒難棄饑喉待危巢懸命中路墜甘從鋒刅
斃莫奪堅貞志宿將降賊庭儒生獨全義空城唯白骨
同往無賤貴哀哉豈獨今千載當歔欷

　　栁宗元

　　(舊史稱宗元少聰警絶人尤精西漢詩騷下筆剏思與古為侔精裁密緻粲若珠貝當時流輩
咸推之也　蘇東坡云子厚詩在淵明下韋蘇州上退之豪放奇險則過之而温嚴靖深不及
也　韓子蒼云栁州詩不多亦備衆家體惟學陶是其本性所好獨不可及也　朱晦菴云學

詩須従陶栁門庭入也　嚴滄浪曰唐人惟子厚深得騷學退之李觀皆所不及也又曰子厚
五言古詩尚在蘇州之上　劉辰翁曰子厚古詩短調紆鬱清美閑勝長篇點綴精麗樂府託
興飛動退之故當逺出其下並言韓栁亦不偶然)

　　雨後曉行獨至愚溪北池

　　宿雲散洲渚曉日明村塢高樹臨清池風驚夜來雨予
心適無事偶此成賔主

　　溪居

　　乆為簪組累幸此南夷謫閒依農圃鄰偶似山林客曉

耕翻露草夜榜響溪石來往不逢人長歌楚天碧(劉云境與
神㑹不由思得欲重見自難耳)

　　旦攜謝山人至愚池(在愚溪)

　　新沐換輕幘曉池風霧清自諧塵外意汎與幽人行霞
散衆山逈天高數雁鳴機心付當路聊適羲皇情

　　夏初雨後㝷愚溪

　　悠悠雨初霽獨繞清溪曲引杖試荒泉解帶圍新竹沈
吟亦何事寂寞固所欲幸此息營營嘯歌静炎燠


　　秋曉行南谷經荒村

　　杪秋霜露重晨起行幽谷黄葉覆溪橋荒村惟古木寒
花疎寂歴幽界微斷續機心乆已忘何事驚麋鹿

　　中夜起望西園值月上

　　覺聞繁露墜開户臨西園寒月上東嶺泠泠疎竹根石
泉逺逾響山鳥時一喧倚楹遂至旦寂寞將何言

　　郊居歲暮

　　屏居負山郭歲暮驚離索野逈樵喧來庭空燒燼落世

紛因事逺心賞隨年薄默默諒何為徒成今與昨

　　早梅

　　早梅發高樹迥映楚天碧朔風飄寒香繁霜滋曉白欲
為萬里贈杳杳山水隔寒英坐銷落何用慰逺客

　　湘岸移木芙蓉植龍興精舎

　　有美不自蔽安能守孤根盈盈湘西岸秋至風露繁麗
景別寒水穠芳委前軒芰荷諒難雜反此生高原

　　禪室


　　發地結青茆團團抱虛白山花落幽戸中有忘機客(筆墨
閑錄云不觀名篇知是禪室)涉有本非取照容不待拆萬籟俱緣生
窅然喧中寂心境本同如鳥飛無遺跡

　　酬賈鵬山人郡内新栽松寓興見贈

　　芳朽自為別無心乃𤣥功夭夭日放花榮耀將安窮青
松遺澗底擢蒔兹庭中積雪表明秀寒花助葱蘢幽貞
夙有慕持以延清風

　　戲題階前芍藥


　　凡卉與時謝妍華麗兹晨欹紅醉濃露窈窕留餘春孤
賞白日暮暄風動搖頻夜牕藹芳氣幽卧知相親願致
溱洧贈悠悠南國人

　　贈江華長老(江華道州縣名)

　　老僧道機熟默語心皆寂去嵗別舂陵㳂流此投跡室
空無侍者巾屨唯挂壁一飯不願餘跏趺便終夕風牕
踈竹響露井寒松滴偶地即安居滿庭芳草積

　　田家三首(曽氏筆墨閑錄云田家詩如雞鳴村巷白里胥夜經過等句絶有淵明風

味)

　　蓐食徇所務驅牛向東阡雞鳴村巷白夜色歸暮田札
札耒耜聲飛飛來烏鳶竭兹觔力事持用窮嵗年盡輸
助徭役聊就空自眠子孫日以長世世還復然(劉云無怨之怨)
古道饒蒺藜縈迴古城曲蓼花被堤岸陂水寒更綠是
時収穫竟落日多樵牧風高榆栁疎霜重棃裘熟行入
迷去住野鳥競棲宿田翁笑相念昏黑慎原陸今年幸
少豐無厭饘與粥


　　籬落隔煙火農談四鄰夕庭際秋蟲鳴疎麻方寂歴蠶
絲盡輸稅機杵空倚壁里胥夜經過雞黍事筵席各言
官長峻文字多督責東鄉後租期車轂陷泥澤公門少
推恕鞭扑恣狼籍努力慎經營肌膚真可惜迎新在此
歲唯恐踵前跡

　　晨詣超師院讀禪經(詩眼云一叚至誠潔浄之意參然在前本由立意遣
詞曲盡其妙無毫髪遺恨耳)

　　汲井潄寒齒清心拂塵服閒持貝葉書步出東齋讀真

源了無取妄跡世所逐遺言兾可冥繕性何由熟(詩眼云真
妄以喻佛理言行以盡薰修此外亦無詞矣)道人庭宇静苔色連深竹日出
霧露餘青松如膏沐(詩眼云此語能傳造化之妙)澹然離言說悟恱
心自足(詩眼云葢言因指而見月遺經而得道於是終焉　劉云妙處言不可盡然去淵明尚逺是唐
詩中轉換耳)

　　初秋夜坐贈呉武陵(武陵乃永州流人)

　　稍稍雨侵竹翻翻鵲驚叢美人隔湘浦一夕生秋風積
霧窅難極滄波浩無窮相思豈云逺即席莫與同若人

抱奇音朱絃縆枯桐清商激西顥汎灧淩長空自得本
無作天成諒非功希聲閟太朴聾俗何由聰

　　零陵贈李卿元侍御簡呉武陵(李深源元克已也)

　　理世固輕士棄捐湘之湄陽光競四溟敲石安所施鎩
羽集枯幹低昂互鳴悲朔雲吐風寒寂歴窮秋時君子
尚容與小人守兢危慘悽日相視離憂坐自滋尊酒聊
可酌放歌諒徒為惜無協律者窈眇絃吾詩

　　南磵中題(東坡云栁儀曹南磵詩憂中有樂蓋絶妙古今矣　筆墨閑録云南磵詩

平淡有天工在與崔䇿登西山詩同工語竒故也)

　　秋氣集南磵獨遊亭午時(劉云子厚每詩起語如法更清峭奇整)迴風一
蕭瑟林影乆參差始至若有得稍深遂忘疲(劉云精神在此十字
遂覺一篇蒼然)羇禽響幽谷寒藻舞淪漪去國魂已逺懷人淚
空垂孤生易為感失路少所宜索寞竟何事徘徊祇自
知誰為後來者當與此心期(劉云結得平淡味不可言)

　　飲酒

　　今旦少愉樂起坐開清尊舉觴酧先酒(先酒始為酒者)遺我驅

憂煩須㬰心自殊頓覺天地喧連山變幽晦綠水涵晏
温藹藹南郭門樹木亦何繁清隂可自庇竟夕聞佳言
盡醉無復辭偃卧有芳蓀彼哉晉楚富此道未必存(筆墨
閑錄云絕似淵明)

　　首春逢耕者

　　南楚春候早餘寒已滋榮土膏釋原野百蟄競所營綴
景未及郊穡人先耦耕園林幽鳥囀渚澤新泉清農事
誠素務羇囚阻平生故池想蕪没遺畞當榛荆慕隠既

有繫圖功遂無成聊從田父言款曲陳此情眷然撫耒
耜迴首煙雲横

　　湘口館瀟湘二水所㑹

　　九疑濬傾奔臨源委縈迴㑹合屬空曠泓澄停風雷高
館軒霞表危樓淩山隈兹辰始澄霽纖雲盡褰開天秋
日正中水碧無塵埃窅窅漁父吟呌呌羇鴻哀境勝豈
不豫慮分固難裁升高欲自舒彌使逺念來歸流駛且
廣汎舟絕㳂洄


　　詠三良

　　束帶值明后顧盼流輝光一心在陳力鼎列夸四方款
款效忠信恩義皎如霜生時亮同體死没寧分張壯軀
閉幽隧猛志填黄壤殉死禮所非況乃用其良霸基弊
不振晉楚更張皇疾病命固亂魏氏言有章從邪陷厥
父吾欲討彼狂

　　覺衰

　　乆知老將至不謂便見侵今年宜未衰稍已來相㝷(劉云

跌怨動人)齒疎髪就種奔走力不任咄此可奈何未必傷我
心彭𥅆安在哉周孔亦已沈古稱壽聖人曾不留至今
但願得美酒朋友常共斟(劉云其最近陶然意尤佳)是時春向暮桃
李生繁隂日照天正碧杳杳歸鴻吟出門呼所親扶杖
登西林高歌足自快商頌有遺音(劉云怨之又怨而疑於達莊子曰曵蹝而
歌商頌聲滿天地若出金石)

　　與崔策登西山(崔字子符)

　　鶴鳴楚山静露白秋江曉連袂度危橋縈迴出林杪(劉云

參差隠約可盡而不盡)西岑極逺目毫末皆可了重疊九疑高微
茫洞庭小逈窮兩儀際高出萬象表馳景汎頺波遙風
遞寒篠謫居安所習稍厭從紛擾生同胥靡遺壽等彭
鏗夭蹇連困顛踣愚蒙怯幽渺非令親愛疎誰使心神
悄偶兹遁山水得以觀魚鳥吾子幸淹留緩我愁腸繞
(劉云南磵落句猶有以自遣此懷似此殊可念)

　　遊石角過小嶺至長烏村(在永州作)

　　志適不期貴道存豈偷生乆忘上封事復笑升天行竄

逐宦湘浦搖心劇懸旌始驚陷世議終欲逃天刑嵗月
殺憂慄慵疎寡將迎追遊疑所愛且復舒吾情石角恣
幽步長烏遂遐征磴迴茂樹斷景晏寒川明曠望少行
人時聞田鸛鳴風篁冒水逺霜稻侵山平稍與人事間
益知身世輕為農信可樂居寵真虛榮喬木餘故園願
言果丹誠四肢反田畞釋志東臯耕

　　讀書

　　幽沈謝世事俛默窺唐虞上下觀古今起伏千萬途遇

欣或自笑感戚亦以吁縹帙各舒散前後互相逾瘴痾
擾靈府日與往昔殊臨文乍了了徹巻兀若無竟夕誰
與言但與竹素俱倦極更倒卧熟寐乃一蘇欠伸展肢
體吟咏心自愉得意適其適非願為世儒道盡即閉口
蕭散捐囚拘巧者為我拙知者為我愚書史足自悦安
用勒與劬貴爾六尺軀勿為名所驅

　　掩役夫張進骸(詩眼云子厚掩張進骸一篇既盡役夫之事又反復自明其意
劉云學陶不如此篇逼近亦事題偶足以發爾故知理貴自然)


　　生死悠悠爾一氣聚散之偶來紛喜怒奄忽已復辭為
役孰賤辱為貴非神奇一朝纊息定枯朽無妍媸生時
勤皂櫪剉秣不告疲既死給䡺櫝塟之東山基奈何值
崩湍蕩折臨路垂髐然暴百骸散亂不復支從者幸告
予睠之&KR1008;然悲猫虎獲迎祭犬馬有葢帷佇立唁爾魂
豈復識此為畚鍤載埋瘞溝瀆䕶其危我心得所安不
謂爾有知掩骼著春令兹焉適其時及物非吾軰聊且
顧爾私


　　詠荆軻

　　燕秦不兩立太子已為虞千金奉短計匕首荆卿趨窮
年徇所欲兵勢且見屠微言激幽憤怒目辭燕都朔風
動易水揮爵前長驅函首致宿怨獻田開版圖炯然耀
電光掌握罔正夫造端何其鋭臨事竟趦趄長虹吐白
日倉卒反受誅按劍赫憑怒風雷助號呼慈父斷子首
狂走無容軀夷城芟七族臺觀皆焚汚始期憂患弭卒
動災禍樞秦皇本詐力事與桓公殊奈何效曹子實謂

勇且愚世傳故多謬太史徵無且(結得此事輕有體　太史公日世言荆軻
主非也始公孫季功董生與夏無且遊具事為余道之如是西清詩話栁子厚詩雄淡逈抜流俗至味自高直
揖陶謝然似太嚴)





　　唐詩品彚巻十五

