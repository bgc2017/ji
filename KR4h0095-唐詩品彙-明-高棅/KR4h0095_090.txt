







　　欽定四庫全書

　　唐詩品彚巻九十

　　明　高棅　編

　　七言律詩九

　　餘響

　　崔魯

　　春晚岳陽言懐

　　煙花零落過清明異國光隂老客情雲夢夕陽愁裏色

洞庭春浪坐來聲天涯一與舊山别江上幾看芳草生
獨倚䦨干意難冩暮笳嗚咽起孤城

　　崔塗

　　過繡嶺宫(在驪山)

　　古殿春殘緑野隂上皇曾此駐泥金三城帳屬昇平夢
一曲鈴闗悵望心苑路暗迷香輦絶繚垣秋斷草煙深
前朝舊物東流在猶為年年下翠岑

　　鄭谷


　　鷓鴣(谷以此詩得名時號為鄭鷓鴣)

　　暖戲煙蕪錦翼齊品流應得近山雞雨昬青草湖邉過
花落黄陵廟裏啼遊子乍聞征袖濕佳人纔唱翠眉低
相呼相喚湘江曲苦竹叢深春日西

　　少華甘露寺

　　石門蘿逕與天隣雨檜風篁逺近聞飲澗鹿喧雙派水
上樓僧踏一梯雲孤煙薄暮闗城没逺色初晴渭曲分
長欲燃燈來此宿北林猨鶴舊同羣


　　渚宫亂後作

　　鄉人來話亂離情淚滿殘陽問楚荆白社巳應無故老
清江依舊遶孤城髙秋軍旅齊山樹昔日漁家盡野營
牢落故園征戰後黄花緑蔓上墻生

　　韓偓

　　避地寒食

　　避地淹留巳自悲況逢寒食欲沾衣殘春孤館人愁坐
斜日空園花亂飛路逺漸憂知己少時危又與賞心違

一名所繫無窮事争敢當年便息機

　　春盡

　　惜春連日醉昬昬醒後衣裳見酒痕細水浮花歸别澗
斷雲含雨入孤村人閒易得芳時恨地迥難招自古魂
慚愧流鶯相厚意清晨猶為到西園

　　胡曾

　　交河塞下曲

　　交河冰薄日遲遲漢將思家感别離塞北草生蘇武泣

隴西雲起李陵悲曉侵埤堄烏先覺春入闗山鴈獨知
何處疲兵心最苦夕陽樓上笛聲時

　　曹松

　　南海旅次

　　憶歸休上越王臺歸思臨高不易裁為客正當無鴈處
故園誰道有書來城頭早角吹霜盡郭外殘潮帯月迴
心似百花開未得年年爭發被春催

　　陪湖南李中丞璋宴隱溪


　　竹林啼鳥不知休羅列飛橋水亂流觸散栁絲迴玉勒
約開蓮葉上蘭舟酒邊舊侣真何遜雲裏新聲是莫愁
若值主人嫌晝短應陪秉燭夜深遊

　　江西逢僧省文

　　高僧不負雪峰期却伴青霞入翠㣲七葉(集作百葉)巖前霜
欲降九枝松上鶴初歸風生碧澗魚龍躍威振金樓燕
雀飛想得白蓮花上月滿山猶自帶光輝

　　呉融


　　太保中書令軍前新樓

　　十二䦨干壓錦城半空人語落灘聲風流近接平津閣
氣色高含細栁營盡日巻簾江草緑有時欹枕雪峰晴
不知奉詔朝天後誰此登臨看月明

　　秋日經别墅

　　别墅蕭條海上村偶期蘭菊與琴尊檐横碧嶂秋光近
樹帯寒潮晚色昬幸有白雲眠楚客不勞芳草思王孫
北山移去前文在無復教人嘆曉猨


　　金橋感事(洛陽)

　　太行和雪疊晴空二月郊原尚朔風飲馬早聞臨渭北
射鵰今欲過闗東百年徒有伊川嘆五利寧無魏絳功
日暮長亭政愁絶悲笳一曲戍煙中

　　彭門用兵後經汴路(即徐州也咸通未龎勛反徐州為康承訓所破)

　　長亭一望一徘徊千里闗河百戰來細柳舊營猶鎻月
祁連新塚已封苔霜飛緑野愁無際燒接黄雲慘不開
若比江南更牢落子山詞賦莫興哀


　　廢宅

　　風飄碧瓦雨摧垣却有鄰人為鎻門㡬樹好花閒白晝
滿庭芳草易黄昬放魚池涸蛙爭閙棲燕梁空雀自喧
不獨淒涼眼前事咸陽一火便成原

　　韋莊

　　北原閒眺

　　春城回首樹重重立馬平原夕照中五鳯灰殘金翠滅
六龍游去市朝空千年王氣浮清洛萬古坤靈鎮碧嵩

欲問向來陵谷寺野桃無語笑東風

　　寄從兄遵

　　江上秋風正釣鱸九重天子夢翹車不將高卧邀劉主
自吐清談䕶漢儲滄海十年龍影斷碧雲千里鴈行踈
相逢莫語歸山計明日東封待直廬

　　贈邊將

　　昔因征逺向金㣲馬出榆闗一鳥飛萬里只擕孤劍去
十年空逐塞鴻歸手招都䕶新降虜身著文皇舊賜衣

只待煙塵報天子滿頭霜雪為兵機

　　新正日商南道中作寄李明府

　　相看又見嵗華新依舊楊朱拭淚巾踏雪偶因尋戴客
論文還比聚星人嵩山不改千年色洛水長生一路塵
今日與君同避世却憐無事是家貧

　　柳谷道中作却寄

　　馬前紅葉正紛紛馬上離情欲斷魂曉發獨辭殘月店
暮程遥宿隔雲村心如岳色留秦地夢逐河聲出禹門

莫怪苦吟鞭拂地有誰傾葢待王孫

　　婺女屏居䝉右省王拾遺枉車降訪病中延欵
不得因成寄謝

　　三年流落臥漳濵王粲思家拭淚頻寒角莫吹殘月夜
病心方憶故園春自為江上樵蘇客不識天邉侍從臣
怪得白鷗驚去盡緑蘿門外有朱輪

　　憶昔

　　昔年曽向五陵遊午夜清歌月滿樓銀燭樹前長似晝

露桃花下不知秋西園公子名無忌南國佳人字莫愁
今日亂離俱是夢夕陽唯見水東流

　　張泌

　　題華嚴寺木塔

　　六街晴色動秋光雨霽凴高只自傷一曲晚煙浮渭水
半橋斜日照咸陽休將世路悲塵事莫指雲山認故鄉
回首漢宫樓閣暮數聲鐘鼓自㣲茫

　　邊上


　　戍樓吹角起征鴻獵獵寒旌背晚風千里暮煙愁不盡
一川秋草思無窮山河慘淡闗城閉人物蕭條市井空
只此旅魂招不得更堪回首夕陽中

　　晚次湘源縣

　　煙郭遥聞向晚雞水平舟静浪聲齊高林帯雨楊梅熟
曲岸籠雲謝豹啼二女廟荒汀樹老九疑山碧楚天低
湘南自古多離怨莫動哀吟易慘悽

　　晚秋過洞庭


　　征㠶高掛酒初酣暮景離情兩不堪千里晚霞雲夢北
一州霜橘洞庭南溪風送雨過秋寺磵石驚泉落夜潭
莫把羇魂弔湘魄九疑愁絶鎻煙嵐

　　廖匡圖

　　九日陪董内召登高

　　祝融峰下逢嘉節相對那能不愴神煙裏共尋幽磵菊
樽前俱是異鄉人遥山帯日應連越孤鴈來時想别秦
自古登高盡惆悵茱萸休笑淚盈巾


　　旁流(有姓氏無字里世次可考者六人)

　　盧宗回

　　登長安慈恩寺塔

　　東方曉日上翔鸞西轉蒼龍拂露盤渭水寒光揺藻井
玉峰晴色上朱闌九重宫闕參差見百二山河表裏觀
蹔輟去蓬悲不定一凭金界望長安

　　許玫

　　題鴈塔


　　寶輪金地壓人寰獨坐蒼㝠啟玉闗北嶺風煙開魏闕
南軒氣象鎻秦山灞陵車馬垂楊裏京國城池落照間
蹔放塵心遊物外六街鐘鼓暮催還

　　蘇廣文

　　夜歸華山因寄幕府

　　山村寥落野人稀竹裏衡門掩翠㣲溪渡夜隨明月入
亭臯春伴白雲飛(一作歸)嵇康懶慢仍躭酒范蠡逋逃又
拂衣汀畔數鷗閒不起只應知我已忘機


　　陳標

　　飲馬長城窟

　　日日風吹虜騎塵年年飲馬漢宫人千堆戰骨那知主
萬里枯沙不辦春浴谷氣寒愁墜指斷崖冰滑恐傷神
金鞍玉勒無顔色淚滿征衣怨㬥秦

　　秦王巻衣

　　秦家漢闕靄春煙珠樹瓊枝近碧天御氣馨香蘇合啓
簾光浮動水精懸霏㣲羅縠隨芳袖宛轉鮫鮹逐寳筵

從此咸陽一回首暮雲愁色已千年

　　譚用之

　　秋宿湘江遇雨

　　江上隂雲鎻夢魂江邊深夜舞劉琨秋風萬里芙蓉國
暮雨千家薜荔村鄉思不堪悲橘柚旅遊誰肯重王孫
漁人相見不相問長笛一聲歸島門

　　胡宿

　　津亭


　　津亭欲闋(門開貌)戒棠舟五兩風來不暫留西北浮雲連
魏闕東南初日滿秦樓層城𣺌𣺌人傷别芳草萋萋客
倦游平樂舊歡收不得更憑飛夢到瀛洲

　　古别

　　長道何年祖軷休風帆不斷岳陽樓佳人挾瑟漳河曉
壯士悲歌易水秋九帳清油徒自負百壺芳醑豈消憂
至今長樂坡前水不啻秦人怨隴頭

　　塞上


　　漢家神箭定天山煙火相望萬里間契利請盟金匕酒
將軍歸臥玉門闗雲沈老上(單于名)妖氛斷雪照回中(地名)
探騎閒五餌已行王道勝絶無刁斗至闐顔

　　寄昭潭王中立

　　高絃一弄武陵深六幙天空萬里心呉苑歌驪成久别
楚峰回鴈好歸音十千羙酒花期隔三百枯棋奕思沈
(博奕論枯棋三百)莫上孤城頻送目浮雲西北是家林

　　韓喜


　　水

　　方圓不定性空求東注滄溟早晚休高截碧塘長耿耿
逺飛青嶂更悠悠瀟湘月浸千年色夢澤煙含萬古愁
別有隴頭嗚咽處為君分作斷膓流

　　僧處一(姓氏疑誤者二人)

　　題黄公陶翰別業(文苑英華作處一詩元遺山鼔吹集作蘇廣文自商山宿
陶令隠居詩)

　　聞說花園堪避秦幽㝷數月不逢人煙霞洞裏無雞犬

風雨林間有鬼神黄公石上三芝秀陶令門前五栁春
醉臥白雲閒入夢不知何物是吾身

　　郎士元

　　馮翊西樓(或作郎士元詩按文苑英華無名氏)

　　城上西樓倚暮天樓中歸望正淒然近郭亂山横古渡
野莊喬木帯新煙北風吹鴈聲能苦逺客辭家月再圓
陶令好文常對酒相招一和白雲篇

　　曹唐(羽士一人)


　　三年冬大禮四首

　　皇帝齋心潔素誠自朝真祖報升平華山秋草多歸馬
滄海寒波絶洗兵銀箭水殘河影斷玉爐煙盡月華生
千官整肅三天夜劍珮初聞入太清

　　海日西飛渡禁林太清宫殿月沈沈不聞北斗傾堯酒
空覺南薰入舜琴歌壓鈞天閒夢盡詔歸秋水道情深
雪風更起古杉葉時送歩虛清磬音

　　太乙天壇降太君屬車龍鶴夜成羣春浮玉藻寒初落

露拂金莖曙欲分三代樂回風入律四溟歌駐水成文
千官不動旌旗下日照南山萬樹雲

　　山擁飛雲海水清天壇未夕仗先成千官不起金縢議
萬國空瞻玉藻聲禁火曙然香熖裊宫衣寒拂雪花輕
側聞左右皆周吕看取從容致太平

　　漢武帝時候西王母下降

　　崑崙凝想最高峰王母來尋五色龍歌聽紫鸞猶縹緲
語來青鳥許從容風迴水落三清月漏苦霜傳五夜鐘

樹影悠悠花悄悄若聞簫管是行蹤

　　漢武帝於宫中燕西王母

　　鰲岫雲低太乙壇武皇齋潔不勝歡長生碧字期親署
延壽丹泉許細看劍佩有聲宫樹静星河無影禁花寒
秋風裊裊月朗朗玉女清歌一夜䦨

　　漢武帝思李夫人

　　惆悵朱顔不復歸晚秋黄葉滿天飛迎風細荇傳香粉
隔水殘霞見畫衣白玉帳寒鴛夢絶紫陽宫逺鴈書稀

夜深池上蘭橈歇斷續歌聲接太㣲

　　仙子洞中有懐劉阮

　　不將清瑟理霓裳塵夢那知鶴夢長洞裏有天春寂寂
人間無路月茫茫玉沙瑶草連溪碧流水桃花滿澗香
曉露風燈易零落此生無處問劉郎

　　劉阮再到天台不復見仙子

　　再到天台訪玉真青苔白石已成塵笙歌寂寞閒深洞
雲鶴蕭條絶舊鄰草樹總非前度色煙霞不似徃年春

桃花流水依然在不見當時勸酒人

　　萼緑華將歸九疑留别許真人

　　九㸃秋煙黛色空緑華歸思頗無窮每悲馭鶴身難住
長恨臨霞語未終河影暗吹雲夢月花聲閒落洞庭風
藍絲重勒金條脱留與人間許侍中

　　送劉尊師袛詔闕庭

　　海風葉葉駕霓旌天路悠悠接上清錦誥淒涼遺去恨
玉簫哀絶醉離情五湖夜月幡幢濕雙闕清風劍珮輕

莫道暫辭華表柱便應千載是歸程

　　皎然(衲子七人)

　　送皇甫侍御曾還丹陽別業

　　雲陽夜别憶春畊花發菱湖問去程積水悠揚何處夢
亂山稠疊此時情將離有月教絃斷贈送無蘭覺意輕
朝右要君持漢典明年北墅可須營

　　題周諫别業(皎然與周生所居俱臨苕水)

　　隠身苕上欲如何不著青袍愛緑蘿柳巷任踈容馬入

水籬從破許船過昻藏獨鶴閒心逺寂歴秋花野意多
若訪禪齋遥可見竹牕書幌共煙波

　　白蘋洲送洛陽李丞使還

　　蘋洲北望楚山重千里迴軺止一封臨水情來還共載
看花醉去更相從罷官風渚何時别寄隠雲陽㡬處逢
後㑹那應似疇昔年年覺老雪山容

　　春日杼山寄贈李員外

　　南山唯與北山鄰一閉禪闗老此身黄鶴有心多不住

白雲何事獨相親閒持竹錫行看水懶繫麻衣出見人
無限幽芳徒欲寄郎官那賞石門春

　　山居示靈徹上人

　　晴明路出山初暖行踏春蕪看茗歸乍削柳枝聊待札
時窺雲影學裁衣身閒始覺隳名是心了方知苦行非
物外寂中誰似我松聲草色共忘機

　　晚春㝷桃源觀

　　武陵何處訪仙鄉古觀雲根路已荒細草擁壇人跡絶

落花沈磵水流香山深有雨寒猶在松老無風韻亦長
全覺此身離俗境𤣥機亦可照迷方

　　靈一

　　題東蘭若

　　上人禪室路徘徊萬木清隂向日開寒竹影侵行道石
天花香散誦經臺閒雲不繫從舒巻狎鳥無機任往來
更惜片陽談妙理歸時莫待暝鐘催

　　送明素上人歸楚覲省


　　能將踈懶背時人不厭孤萍任此身江上昔年同出處
天涯今日共風塵平湖舊隠應殘雪芳草歸心未隔春
前路倍憐多勝事到家知慶綵衣新

　　江行寄張舍人

　　客程終日風塵苦蓬轉還家未有期林色曉分殘雪後
角聲寒奏落㠶時月高星使東看逺雲破霜鴻北度遲
流蕩此心難共説千峰澄霽隔瓊枝

　　靈澈


　　冬送鑒供奉歸蜀寧親

　　林間出定戀庭闈聖主恩深蹔許歸雙樹欲辭金錫冷
四花猶向玉堦飛梁山拂漢分清境蜀雪和煙戀翠㣲
此去不須求綵服紫衣全勝老萊衣

　　清江

　　喜嚴侍御蜀還贈嚴秘書

　　往年分首出咸秦木落花開秋又春江客不曽知蜀路
旅魂何處訪情人當時望月思文友今日迎驄見近臣

多羡二龍同漢代綉衣芸閣共榮親

　　贈淮西賈兵馬使

　　破虜功成百戰塲天書新拜漢中郎映門旌斾春風起
對客絃歌白日長堦下闘雞花乍發營南試馬栁初黄
由來呉楚多同調感激逢君共異鄉

　　登樓望月寄鳯翔李少尹

　　陌上涼風槐葉凋夕陽清露濕寒條登樓望月楚山上
月到樓南山獨遥心送秦人起鳯闕自随陽鴈極煙霄

軒車不重無名客此地誰能訪寂寥

　　法振

　　張舍人南谿别業

　　新田繞屋半春耕蔾杖閒門引客行山翠自成㣲雨色
谿花不隠亂泉聲漁家遣到堪留興公府懸知欲厭名
入夜更宜明月滿雙童喚出解吹笙

　　廣宣

　　聖恩顧問獨遊月鐙閣直書應制


　　禪居河畔無多地來徃㝷春物正華磴道上盤千畆竹
䦨干低數萬人家簷前施食來飛鳥林下行香踏落花
自解刹那知佛性不勞更喻幾塵沙

　　曇域

　　懐齊已上人

　　鬢髯秋景兩蒼蒼静對芳齋一炷香病後身心俱寂寞
老來親友半凋傷蛾眉山色侵雲直巫峽灘聲入夢長
猶喜深交有支遁時時音信到松房


　　鮑君徽(䦌秀一人)

　　東亭茶燕

　　閒朝向曉出簾櫳茗燕東亭四望通逺眺城池山色裏
俯聆絃管水聲中幽篁引沼新抽翠芳槿低簷欲吐紅
坐久此中無限興更憐團扇起清風

　　排律(七言排律唐人不多見如太白别山僧高適宿田家等作雖聯對精密而律調未純終是古詩
音調)

　　崔融


　　從軍行

　　穹廬戈㦸亂金方武將神兵下玉堂天子旌旗過細柳
匈奴運數盡枯楊闗頭落月横西嶺塞下凝雲斷北荒
漠漠邉塵飛衆鳥昬昬朔氣聚羣羊依稀蜀杖迷新竹
髣髴胡牀識故桑臨海舊來聞驃騎尋河本自有中郎
坐看戰壁為平土近待軍營作破羌

　　僧清江

　　月夜有懐王端公兼簡朱孫二判官


　　月照踈林驚鵲飛羇人此夜共無依青門旅寓身空老
白首頭陀力漸㣲屢向曲池陪逸少幾迴戎幙接𤣥暉
四科弟子稱文學五馬諸侯是綉衣江鴈徃來曽不定
野雲揺曵本無機修行未盡身將盡欲向東山掩舊扉

　　王建

　　送裴相公上大原

　　還携堂印向幷州將相兼權是武侯時難獨當天下事
功成却進手中籌再三陳乞爐煙裏前後分張玉案頭

朱架早朝排立㦸緑槐殘雨看張油遥知鴈塞從今好
直到漁陽以北愁邊舖恐巡旂盡換山城欲過館重修
千羣白刃兵迎節十對紅妝妓打毬聖主分明教暫去
不須高起見京樓

　　温庭筠

　　秘書省有賀監知章草題詩筆力遒徤風尚高
逺拂塵尋玩因有此作

　　越谿漁客賀知章任逹憐才愛酒狂鸂鶒葦花隨釣艇

蛤蜊菰葉夢横塘幾年涼月扣華省一宿秋風憶故鄉
榮路脱身終自得福庭回首莫相忘出籠鸞鶴歸遼海
落筆龍蛇滿壊墻李白死來無醉客可憐神彩弔殘陽














　　唐詩品彚巻九十


　　唐詩拾遺序

　　予既愛唐詩喜編録初採衆作裒為一集曰唐詩品彚
凡得唐諸家六百二十人共詩五千七百六十九首分
為九十巻自洪武甲子迨于癸酉方脱稿其用心亦勤
矣切慮見知之所不及選擇之所忽怠猶有以没古人
之善者於是再取諸書深加攟括或舊未聞而新得或
前見置而後録掇其漏搜其逸又自癸酉迄戊寅是編
始就復増作者姓氏六十有一詩九百五十四首為十

巻題曰唐詩拾遺附于品彚之後足為百巻以成集或
曰唐詩於此盡矣吁尚何能盡之哉葢唐世以詩取士
士之生斯世也孰不以詩鳴其精深閎博窮極興致而
瓌竒雅麗者往往震發散落天地間篇什之多莫可限
量矧余之窮山獨處力勢孤微無以博觀天儲四庫之
盛徒貽坐井之譏耳然嗜好之篤夙志未平冀待將來
之歲月得以窮探逺討續録别抄庶見唐詩之集大成
者此予之素願也聊誌斯語抑有望於同志者為余増

廣耳目焉洪武戊寅秋新寧高棅謹誌


















　　欽定四庫全書

　　唐詩拾遺目録

　　巻一

　　五言古詩上

　　太宗皇帝　　許敬宗　　　虞世南

　　魏澂　　　　李百藥　　　于志寧

　　令狐德棻　　杜正倫　　　陳子良

　　任希古　　　劉孝孫　　　王易從


　　盧照鄰　　　劉庭芝　　　沈佺期

　　宋之問　　　陳子昻　　　喬知之

　　李嶠　　　　李義府　　　徐顔伯

　　張説　　　　蘇頲　　　　源乾曜

　　徐仁友　　　王翰　　　　李林甫

　　權澈　　　　張九齡　　　蔡思寂

　　蔡文恭　　　宋務光　　　張光朝

　　包融　　　　陶翰　　　　劉眘虚


　　儲光羲　　　李頎　　　　常建

　　呉筠　　　　孟雲卿　　　丁仙芝

　　劉復

　　巻二

　　五言古詩下

　　劉長卿　　　錢起　　　　皇甫冉

　　韓翃　　　　盧綸　　　　姚係

　　陳存　　　　嚴維　　　　釋皎然


　　李端　　　　顧況　　　　李益

　　朱灣　　　　暢當　　　　楊衡

　　于鵠　　　　徳宗皇帝　　權徳輿

　　武元衡　　　李夷簡　　　劉禹錫

　　李正封　　　張籍　　　　王建

　　吕温　　　　孟郊　　　　歐陽詹

　　白居易　　　元稹　　　　鮑溶

　　姚合　　　　陳陶　　　　温庭筠


　　劉駕　　　　陸龜䝉　　　任飜

　　巻三

　　七言古詩

　　長孫無忌　　李康成　　　盧照鄰

　　薛曜　　　　司馬逸客　　喬知之

　　宋之問　　　武三思　　　張柬之

　　王諲　　　　張説　　　　許景光

　　王翰　　　　王泠然　　　賀知章


　　孫逖　　　　萬齊融　　　蔡孚

　　韋應物　　　劉長卿　　　馮著

　　錢起　　　　李嘉猷　　　釋皎然

　　李端　　　　顧況　　　　李益

　　張建封　　　楊巨源　　　劉禹錫

　　孟郊　　　　李紳　　　　白居易

　　陳陶　　　　温庭筠　　　李羣玉

　　陸龜䝉


　　巻四

　　五言絶句

　　陳叔達　　　郭振　　　　孟浩然

　　裴廸　　　　崔顥　　　　王昌齡

　　崔國輔　　　高適　　　　岑參

　　錢起　　　　韋應物　　　皇甫冉

　　李端　　　　戴叔倫　　　張仲素

　　令狐楚　　　李賀　　　　張籍


　　劉禹錫　　　楊巨源　　　白居易

　　張祐　　　　陸龜䝉　　　李暇

　　薛維翰　　　山中客　　　樂府

　　七言絶句

　　崔敏重　　　崔惠　　　　杜審言

　　沈佺期　　　韋嗣立　　　蘇頲

　　李乂　　　　宋之問　　　武平一

　　孟浩然　　　張子容　　　裴廸


　　王維　　　　王昌齡　　　高適

　　錢起　　　　韋應物　　　劉長卿

　　秦係　　　　皇甫曾　　　李嘉祐

　　釋皎然　　　釋靈一　　　包佶

　　司空曙　　　韓翃　　　　顧況

　　徐嶷　　　　李正封　　　李益

　　劉商　　　　武元衡　　　張仲素

　　令狐楚　　　韓愈　　　　李涉


　　劉禹錫　　　張籍　　　　楊巨源

　　吕温　　　　李賀　　　　劉言史

　　陳羽　　　　歐陽詹　　　沈亞之

　　杜牧　　　　許渾　　　　趙嘏

　　陳陶　　　　温庭筠　　　周朴

　　呉融　　　　王駕　　　　韋莊

　　王貞白　　　江為　　　　樂府

　　盧貞　　　　王周


　　巻五

　　五言律詩上

　　楊炯　　　　王勃　　　　陳子昻

　　盧照鄰　　　駱賔王　　　宋之問

　　劉友賢　　　李嶠　　　　鄭愔

　　沈佺期　　　魏元忠　　　周利用

　　張易之　　　蕭至忠　　　武平一

　　閻朝隱　　　于經野　　　薛稷


　　徐彦伯　　　崔湜　　　　馬懐素

　　李適　　　　李乂　　　　劉憲

　　蘇頲　　　　張説　　　　張九齡

　　孫逖　　　　王灣　　　　崔顥

　　孟浩然　　　王維　　　　岑參

　　高適　　　　賈至　　　　王昌齡

　　祖詠　　　　綦母濳　　　李頎

　　張均　　　　賈彦璋　　　嚴公貺


　　增入(原係摘句今全載)

　　太宗皇帝　　孟浩然　　　王維

　　巻六

　　五言律詩中

　　錢起　　　　劉長卿　　　韋應物

　　皇甫冉　　　皇甫曾　　　釋皎然

　　釋靈一　　　釋法振　　　嚴維

　　耿湋　　　　李端　　　　韓翃


　　盧綸　　　　崔峒　　　　郎士元

　　司空曙　　　苗發　　　　蔣渙

　　包何　　　　包佶　　　　林珝

　　張萬頃　　　魏兼恕　　　周瑀

　　王烈　　　　顧況　　　　戎昱

　　張南史　　　朱灣　　　　冷朝陽

　　于鵠　　　　陳潤　　　　楊衡

　　劉商　　　　戴叔倫


　　增入(原係摘句今全載)

　　劉長卿　　　錢起　　　　李端

　　耿湋　　　　李嘉祐　　　韓翃

　　巻七

　　五言律詩下

　　權徳輿　　　武元衡　　　楊巨源

　　釋廣宣　　　劉禹錫　　　韓愈

　　張籍　　　　李賀　　　　王良士


　　吕温　　　　白居易　　　顧非熊

　　張祐　　　　朱慶餘　　　賈島

　　周賀　　　　釋無可　　　許渾

　　李商隱　　　馬戴　　　　劉得仁

　　趙嘏　　　　項斯　　　　温庭筠

　　李頻　　　　劉滄　　　　皮日休

　　方干　　　　李昌符　　　周朴

　　張喬　　　　羅隱　　　　曹松


　　鄭谷　　　　李洞　　　　張蠙

　　韋莊

　　增入(原係摘句今全載)

　　許渾　　　　李頻

　　巻八

　　五言排律上

　　劉禕之　　　禇亮　　　　孔徳昭

　　楊炯　　　　盧照鄰　　　沈佺期


　　宋之問　　　蘇味道　　　李嶠

　　武三思　　　武平一　　　崔湜

　　張嘉貞　　　趙彦昭　　　蘇頲

　　張説　　　　王翰　　　　許景先

　　韓休　　　　袁暉　　　　張九齡

　　孫逖　　　　孟浩然　　　張子容

　　張光朝　　　宋鼎　　　　盧象

　　祖咏　　　　李頎　　　　王維


　　高適　　　　岑參　　　　王昌齡

　　張謂　　　　陳希烈

　　巻九

　　五言排律下

　　錢起　　　　劉長卿　　　耿湋

　　釋皎然　　　釋法振　　　皇甫冉

　　皇甫曾　　　包佶　　　　嚴維

　　李嘉祐　　　盧綸　　　　司空曙


　　顧況　　　　張繼　　　　張南史

　　戴叔倫　　　權徳輿　　　李吉甫

　　武元衡　　　殷寅　　　　李岑

　　釋廣宣　　　劉禹錫　　　韓愈

　　釋無可　　　許渾　　　　劉得仁

　　馬戴　　　　姚鵠　　　　張莒

　　鄭畋　　　　葉元良　　　薛有誠

　　王邕　　　　度敬休　　　盧征


　　李敬方　　　錢可復　　　黄頗

　　左牢　　　　張隨　　　　張少博

　　石殷士　　　盧肇　　　　亡名氏

　　巻十

　　七言律詩

　　李義府　　　邵昇　　　　韋元旦

　　崔湜　　　　薛稷　　　　李適

　　崔日用　　　馬懐素　　　武平一


　　張説　　　　蘇頲　　　　萬楚

　　張謂　　　　劉長卿　　　鮑防

　　顧況　　　　李嘉祐　　　郎士元

　　包何　　　　盧綸　　　　司空曙

　　耿湋　　　　李端　　　　崔峒

　　苗發　　　　釋靈一　　　釋䕶國

　　釋清江　　　釋法振　　　張南史

　　朱灣　　　　戴叔倫　　　武元衡


　　權徳輿　　　劉禹錫　　　楊巨源

　　王建　　　　釋廣宣　　　朱慶餘

　　白居易　　　李紳　　　　賈島

　　張祐　　　　薛逢　　　　温庭筠

　　趙嘏　　　　陳陶　　　　紀唐夫

　　李羣玉　　　司馬禮　　　皮日休

　　張喬　　　　李中　　　　羅隱

　　周朴　　　　唐彦謙　　　韋莊


　　翁綬　　　　韓喜

　　增入(原係摘句今全載)

　　閻朝隱　　　岑參　　　　錢起

　　劉長卿　　　李嘉祐　　　韓翃

　　盧綸　　　　司空曙　　　嚴維

　　耿湋　　　　賈島　　　　許渾

　　杜牧　　　　趙嘏　　　　李頻

　　韋莊　　　　張泌　　　　譚用之


　　杜甫

















