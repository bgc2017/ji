







　　欽定四庫全書

　　唐詩品彚巻六十二

　　明　高棅　編

　　五言律詩七

　　大家

　　杜甫

　　登兖州城樓(開元二十四年後作)

　　東郡趨庭日南樓縱目初浮雲連海岱平野入青徐(劉須

溪云俯仰感慨語何地無之)孤嶂秦碑在荒城魯殿餘從來多古意
臨眺獨躊躇(方虚谷云後聫感慨秦魯俱亡以古意二字結之尤妙)

　　房兵曹胡馬

　　胡馬大宛名鋒稜瘦骨成竹批雙耳峻風入四蹄輕所
向無空濶真堪託死生(劉云彷彿老成亦無𤣥黄亦無牝牡)驍騰有如此
萬里可横行

　　春日懐李白(天寶初作)

　　白也詩無敵飄然思不羣清新庾開府俊逸鮑參軍渭

北春天樹江東日暮雲何時一樽酒重與細論文

　　夜宴左氏莊

　　風林纎月落(劉云是起興)衣露淨琴張暗水流花徑春星帶
草堂(劉云景語閒曠)檢書燒燭短看劍引盃長詩罷聞呉詠扁
舟意不忘(劉云豪縱自然結語蕭散)

　　故武衛將軍挽詞(天寶九載作)

　　嚴警當寒夜前軍落大星壯夫思敢決哀詔惜精靈(劉云
上下含蓄有美有恨)王者今無戰書生己勒銘封侯意踈濶編簡

為誰青

　　陪鄭廣文遊何將軍山林三首

　　不識南塘路今知第五橋(劉云便自然動)名園依緑水野竹上
青霄谷口舊相得濠梁同見招平生為幽興未惜馬蹄
遙

　　牀上書連屋階前樹拂雲將軍不好武稚子總能文(劉云
言外亦其世變)醒酒微風入聽詩静夜分絺衣挂蘿薜涼月白
紛紛


　　幽意忽不愜歸期無奈何出門流水住(劉云水自無住但出何氏林便
覺景别如此最是妙意)回首白雲多自笑燈前舞誰憐醉後歌祗
應與朋好風雨亦來過

　　夜月(天寶十五載自鄜州及䧟盗中所作)

　　今夜鄜州月閨中只獨看遙憐小兒女未解憶長安(劉云
愈緩愈悲俯仰其足)香霧雲鬟濕清輝玉臂寒何時倚虚幌雙照
淚痕乾

　　對雪


　　戰哭多新鬼愁吟獨老翁亂雲低薄暮急雪舞回風瓢
棄樽無緑爐存火似紅數州消息斷愁坐正書空

　　春望(至徳二載在賊中作)

　　國破山河在城春草木深感時花濺淚恨别鳥驚心(涷水
記閒云山河在草木深明無人無物矣花鳥平時可娯之物見之而泣聞之而悲則時可知矣)烽火連
三月家書抵萬金白頭搔更短渾欲不勝簮

　　喜達行在所三首(夏自賊中達行在所拜左拾遺後所作)

　　西憶岐陽信無人遂却廻眼穿當落日心死著寒灰霧

樹行相引蓮峯望或開所親驚老瘦辛苦賊中來

　　愁思胡笳夕淒涼漢苑春生還今日事間道暫時人(劉云
五字可傷即旦暮人耳暫時更警)司𨽻章初覩南陽氣已新喜心翻倒
極嗚咽淚沾巾(劉云此豈隨人憂樂語)

　　死去憑誰報歸來始自憐猶瞻太白雪喜遇武功天影
静千官裏心蘇七校前今朝漢社稷新數中興年

　　晚行口號(秋自鳯翔還鄜州作)

　　三川不可到歸路晚山稠落鴈浮寒水饑烏集戍樓市

朝今日異䘮亂幾時休逺愧梁江總還家尚黒頭

　　月

　　天上秋期近人間月影清入河蟾不没搗藥兎長生只
益丹心苦能添白髪明干戈知滿道休照國西營

　　収京

　　生意甘衰白天涯正寂寥忽聞哀痛詔又下聖明朝(劉云
沉痛敦厚讀之墮淚)羽翼懐商老文思憶帝堯叨陪罪已日霑灑
望青霄


　　春宿左省(乾元元年春在諫省所作)

　　花隱掖垣暮啾啾棲鳥過星臨萬户動月傍九霄多不
寢聽金鑰因風想玉珂明朝有封事數問夜如何

　　晚出左掖

　　畫刻傳呼淺春旗簇仗齊退朝花底散歸院栁邊迷(劉云
濃麗可想)樓雪融城濕宫雲去殿低避人焚諫草騎馬欲鷄
栖(劉云焚諌草者不欲人知也此事君當然之體結語讀之數過欵欵忠實)

　　送賈閣老出汝州


　　西掖梧桐樹空留一院陰艱難歸故里去住損春心宫
殿青門隔雲山紫邏深人生五馬貴莫受二毛侵

　　送翰林張司馬南海勒碑(相國制文)

　　冠冕通南極(劉云大體)文章落上台詔從三殿去碑到百蠻
開野館濃花發春帆細雨來(劉云驛程旅館又喜义悲)不知滄海上
天遣幾時廽(劉云愛之望之祝之願之)

　　初月

　　光細弦欲上影斜輪未安微升古塞外己隱暮雲端河

漢不改色關山空自寒庭前有白露暗滿菊花團

　　月夜憶舎弟

　　戍鼓斷人行邊秋一鴈聲露從今夜白月是故鄉明有
弟皆分散無家問死生寄書長不達況乃未休兵

　　秦州雜詩五首(乾元二年秋棄官之秦州以後所作)

　　滿目悲生事因人作逺遊遲廻度隴怯浩蕩及闗愁水
落魚龍夜山空鳥䑕秋西征問烽火心折此淹留

　　秦州城北寺傳是隗囂宮苔蘚山門古丹青野殿空月

明垂葉露雲逐度溪風清渭無情極愁時獨向東(范徳機云
渭水無情而知東向為臣子有人性而不知尊王之義此子美愁時便有取於水也)

　　聞道尋源使從天此路廻牽牛去幾許宛馬至今來一
望幽燕隔何時郡國開東征健兒盡羌笛暮吹哀

　　未暇汎滄海悠悠兵馬間塞門風落木客舍雨連山阮
籍行多興龎公隱不還東柯遂踈懶休鑷鬢毛斑

　　鳯林戈未息魚海路常難候火雲峯峻懸軍幕井乾風
連西極動月過北庭寒故老思飛將何時議築璮


　　望野

　　清秋望不極迢遞起層陰逺水兼天淨孤城隱霧深葉
稀風更落山迥日初沉獨鶴歸何晚昏鵶已滿林

　　天河

　　常時任顯晦秋至最分明縱被微雲掩終能永夜清含
星動雙闕伴月落邊城牛女年年度何曾風浪生

　　山寺

　　野寺殘僧少山園細路高麝香眠石竹鸚鵡啄金桃亂

水通人過懸崖置屋牢上方重閣晚百里見纎毫

　　螢火

　　幸因腐草出敢近太陽飛未足臨書巻時能㸃客衣隨
風隔幔小帶雨傍林微十月清霜重飄零何處歸(方虚谷云
説者謂此腐草太陽以譏李輔國凡評詩正不當如此刻切拘泥言之者無罪聞之者足以戒大丈夫耿耿者
不為螢爝微光於此自無相闗世之近明忽晦不常又豈止一輔國則見此詩而自愧矣學者觀大指可也)

　　銅缾

　　亂後碧井廢時清瑤殿深銅缾未失水百丈有哀音側

想美人意應悲寒甃沉蛟龍半缺落猶得折黄金

　　促織

　　促織甚微細哀音何動人草根吟不穩牀下夜相親久
客得無淚故妻難及晨悲絲與急管感激異天真(劉云結得
洒落更自可悲)

　　擣衣

　　亦知戍不返秋至拭清砧已近苦寒月況經長别心寧
辭搗衣倦一寄塞垣深用盡閨中力君聽空外音


　　送逺

　　帶甲滿天地胡為君逺行親朋盡一哭鞍馬去孤城(劉云
如畫出塞圖矣)草木歲月晚闗河霜雪清别離已昨日因見古
人情(劉云兩語兩意别離則昨日矣往往古人亦如我也自怪其情之悲也)

　　後遊(上元元年在成都府所作)

　　寺憶曾遊處橋憐再渡時江山如有待花桞更無私(劉云
必如此可以言氣象矣)野潤烟光薄沙暄日色遲客愁全為減舎
此復何之


　　出郭

　　霜露晚淒淒高天逐望低逺烟鹽井上斜景雪峯西故
國猶兵馬他鄉亦鼓鼙江城今夜客還與舊烏啼

　　村夜

　　風色蕭蕭暮江頭人不行村舂雨外急鄰火夜深明(劉云
自然)胡羯何多難漁樵寄此生中原有兄弟萬里正含情

　　春夜喜雨

　　好雨知時節當春乃發生隨風潜入夜潤物細無聲野

徑雲俱黑江船火獨明曉看紅濕處花重錦官城

　　江亭

　　坦腹江亭煖長吟野望時水流心不競雲在意俱遲(張子
韶云其意與物初無間斷比之陶淵明雲無心而出岫鳥倦飛而知還氣更混淪也)寂寂春將晚
欣欣物自私故林歸未得排悶强裁詩

　　和裴廸登新津寺寄王侍郎(王縉也)

　　何限倚山木吟詩秋葉黄蟬聲集古寺(劉云自然)鳥影度寒
塘風物悲遊子登臨憶侍郎老夫貪佛日隨意宿僧房


　　贈别何邕(寶應元年在成都府所作)

　　生死論交地何由見一人悲君隨燕雀薄宦走風塵綿
谷元通漢沱江不向秦五陵花滿眼傳語故鄉春

　　客亭

　　秋牕猶曙色木落更天風日出寒山外江流宿霧中聖
朝無棄物老病已成翁多少殘生事飄零任轉蓬

　　題𤣥武禪師屋壁

　　何年顧虎頭滿壁畫滄洲赤日石林氣青天江海流錫

飛常近鶴杯渡不驚鷗似得廬山路真隨惠逺遊

　　翫月呈漢中王

　　夜深露氣清江月滿江城浮客轉危坐歸舟應獨行闗
山同一㸃烏鵲自多驚欲得淮王術風吹暈已生

　　登牛頭山亭作(廣徳元年在梓州所作)

　　路出雙林外亭窺萬井中江城孤照日山谷逺含風兵
革身將老闗河信不通猶殘數行淚忍對百花叢

　　章梓州水亭(時漢王兼道士席謙在㑹同用荷字韻)


　　城晚通雲霧亭深到芰荷吏人橋外少秋水席邊多近
屬淮王至高門薊子過荆州愛山簡吾醉亦長歌

　　數陪李梓州泛江有女樂在諸舫戲為豔曲

　　上客廻空騎佳人滿近船江清歌扇底野曠舞衣前玉
袖淩風並金壺隱浪偏競將明媚色偷眼豔陽天

　　送元二適江左(元結也)

　　亂後今相見秋深復逺行風塵為客日江海送君情(劉云
淵淵乎其不可極)晉室丹陽尹公孫白帝城(劉云事語自别丹陽係晉室語其忠

公孫白帝城則僣偽也)經過自愛惜取次莫論兵(劉云惑其經過諭兵豈非藩鎮
節度使有難言者乎能如此讀方有少進　此等結語熟味最是深厚)

　　有感二首

　　幽薊餘蛇豕乾坤尚虎狼諸侯春不貢使者日相望慎
勿吞青海無勞問越裳大君先息戰歸馬華山陽

　　丹桂風霜急青楓日夜凋由來强榦地未有不臣朝受
鉞親賢往卑宫制詔遙終依古封建豈獨聽簫韶

　　愁坐


　　高齋常見野愁坐更臨門十月山寒重孤城水氣昏葭
萌氐種迥左擔犬戎屯終日憂奔走歸期未敢論

　　江亭王閬州筵餞蕭遂州(廣徳二年在閬州及成都所作)

　　離亭非舊國春色是他鄉老畏歌聲短愁聞舞曲長二
天開寵餞五馬爛生光川路風塵接俱宜下鳯凰

　　滕王亭子

　　寂寞春山路君王不復行古墻猶竹色虚閣自松聲(石林
詩話云猶自二字皆工妙至到人力不可及)鳥雀荒村暮雲霞過客情尚思

歌吹入千騎把霓旌

　　玉臺觀(滕王造)

　　浩刼因王造平臺訪古遊綵雲蕭史駐文字魯恭留(劉云
又極典重)宫闕通羣帝乾坤到十洲人傳有笙鶴時過北山
頭

　　暮寒

　　霧隱平郊樹風含廣岸波沉沉春色靜慘慘暮寒多戍
鼓猶長擊林鶯遂不歌忽思高宴會朱袖拂雲和


　　别房太尉墓

　　他鄉復行役駐馬别孤墳近淚無乾土低空有斷雲(劉云
鍾情苦語著低近二字惟孟束野有之)對碁陪謝傅把劍覔徐君(方虚谷云生前
之知死後之感足見少陵於房琯交誼不薄也)惟見林花落鶯啼送客聞(劉云好景
淒絶)

　　觀李固請司馬題山水圖(廣徳三年成都所作)

　　方丈渾連水天台總映雲人間常見畫老去恨空聞(劉云
自傷足力之不繼也)范蠡舟偏小王喬鶴不羣此生隨萬物何處

出塵氛

　　禹廟(永泰元年成都所作)

　　禹廟空山裏秋風落日斜荒庭垂橘柚古屋畫龍蛇(孫萃
老云橘柚錫貢驅龍蛇皆禹之事公因見此有感也　劉云皆本色語暗用)雲氣生虚壁江
聲走白沙早知乗四載䟽鑿控三巴(劉芷堂光庭云嘗侍須溪先生諭及
禹廟詩至結語先生云此言禹功䟽鑿自三巴而始禹廟在上流故控持也言三巴皆控持於此早知言其氣
力之盛壯也)

　　哭嚴僕射歸櫬


　　素幔隨流水歸舟返舊京老親如宿昔部曲異平生風
送蛟龍雨(劉云謂其化為蛟龍而風雨之情境慘然與天地意稱)天長驃騎營一
哀三峽暮遺後見君情

　　旅夜書懐

　　細草微風岸危檣獨夜舟星隨平野濶月湧大江流(劉云
等閑星月着一湧字夐覺不同)名豈文章著官應老病休飄飄何所似
天地一沙鷗

　　長江


　　浩浩終不息乃知東極臨衆流歸海意萬國奉君心色
借瀟湘濶聲驅灔澦深未辭添霧雨接上遇衣襟(劉云接上
不可曉)

　　承聞故房相公靈櫬自閬州啓殯歸葬東都有
作

　　逺聞房太守歸葬陸渾山一徳興王後(劉云豈𤣥齡後耶)孤魂
久客間孔明多故事安石竟崇班他日嘉陵淚仍沾楚
水還


　　船下䕫州郭宿雨濕不得上岸别王十二判官
(大歴元年䕫州所作)

　　依沙宿舸船石瀨月娟娟風起春燈亂江鳴夜雨懸(劉云
精章不刋)晨鐘雲外濕勝地石堂偏柔櫓輕鷗外含悽覺汝
賢

　　憶鄭南玭(玭音泚玉色也言石似玉公憶之而賦)

　　鄭南伏毒寺瀟灑到江心石影銜珠閣泉聲帶玉琴風
杉曾曙倚雲嶠憶春臨萬里蒼茫水龍蛇只自深


　　宿江邊閣

　　暝色延山徑高齋次水門薄雲巖際宿孤月浪中翻鸛
鶴追飛盡豺狼得食喧不眠憂戰伐無力正乾坤

　　洞房(趙次公云此詩思長安而懐帝闕也)

　　洞房環佩冷玉殿起秋風秦地應新月龍池滿舊宫繫
舟今夜逺清漏往時同(劉云何限言外)萬里黄山北園林白露
中(劉云語不廹切而意獨至悲慨滿目然不低黯故自可望)

　　宿昔


　　宿昔青門裏蓬萊仗數移花嬌迎雜樹龍喜出平池落
日留王母微風倚少兒宫中行樂秘少有外人知(劉云猥䙝
不凡風刺俱有)

　　驪山

　　驪山絶望幸花萼罷登臨地下無朝燭人間有賜金(劉云
使人不忍言好)鼎湖龍去逺銀海鴈飛深萬歲蓬萊日長懸舊
羽林

　　吾宗(公自注云衛倉曹崇簡也)


　　吾宗老孫子質朴古人風耕鑿安時論衣冠與世同在
家常早起憂國願年豐(劉云山林塵士婉有餘情)語及君臣際經書
滿腹中

　　中宵

　　西閣百尋餘中宵歩綺疏飛星過水白落月動沙虚(劉云
語無詭時冩景入微)擇木知幽鳥潛波想巨魚親朋滿天地兵甲
少來書

　　草閣(大歴二年䕫州所作)


　　草閣臨無地柴扉永不闗魚龍廻夜水星月動秋山久
露晴初濕高雲薄未還泛舟慙小婦飄泊損紅顔

　　十七夜對月

　　秋月仍圓夜江村獨老身捲簾還照客倚杖復隨人(劉云
自是不經人道誰不了此)光射濳虬動明翻宿鳥頻茅齋依橘柚清
切露華新

　　日暮

　　牛羊下來久各已閉柴門風月自清夜江山非故園(劉云

人人能言人人不能言與可惜歡娯地同耳)石泉流暗壁草露滴秋原頭白
明燈裏何須花燼繁

　　曉望

　　白帝更聲盡陽臺曙色分高峯寒上日疊嶺宿霾雲地
坼江帆隱天清木葉聞(劉云語至不可解則妙耳)荆扉對麋鹿應共
爾為羣

　　中夜

　　中夜江山靜危樓望北辰長為萬里客有愧百年身故

國風雲氣高堂戰伐塵胡雛負恩澤嗟爾太平人

　　夜

　　絶岸風威動寒房燭影微嶺猿霜外宿江鳥夜深飛獨
坐親雄劍哀歌嘆短衣烟塵繞閶闔白首壯心違

　　刈稻丫詠懐

　　稻穫空雲水川平對石門寒風踈草木旭日散雞豚野
哭初聞戰樵歌稍出村無家問消息作客信乾坤(劉云初聞
其戰後見野哭而已五字悲甚稍字尤蕭索可憐結意沉著非託之悠悠者)


　　公安縣懐古(大歴三年公安縣作)

　　野曠吕蒙營江深劉備城寒天催日短風浪與雲平灑
落君臣契飛騰戰伐名維舟倚前浦長嘯一含情

　　登岳陽樓(下岳陽所作)

　　昔聞洞庭水今上岳陽樓呉楚東南坼乾坤日夜浮(劉云
氣壓百代為五言雄渾之絶)親朋無一字老病有孤舟戎馬闗山北
憑軒涕泗流(唐子西語録云子美岳陽樓詩氣象宏放涵畜深意殆與洞庭爭雄)

　　祠南夕望


　　百丈牽江色孤舟泛日斜興來猶杖屨目斷更雲沙山
鬼迷春竹湘娥倚暮花湖南清絶地萬古一長嗟















　　唐詩品彚巻六十二

