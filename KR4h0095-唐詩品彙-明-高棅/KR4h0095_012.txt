







　　欽定四庫全書

　　唐詩品彚巻十二

　　明　高棅　編

　　五言古詩十二

　　名家(上之四)

　　高適

　　(殷璠云評事性落拓不拘小節耻與常科隠跡博徒才名自逺然適詩文多胷臆語兼有氣骨
故朝野通尚其文　唐史本傳云適年五十始為詩即工毎吟一篇好事者輒傳布嚴滄浪云

高岑之詩悲壯讀之令人感慨)

　　宋中五首

　　梁王昔全盛賔客復多才悠悠一千年陳迹唯高臺寂
寞向秋草悲風千里来

　　朝臨孟諸上忽見芒碭間赤帝終已矣白雲長不還時
清更何有禾黍徧空山

　　景公徳何廣臨變莫能欺三請皆不忍妖星終自移君
心本如此天道豈無知


　　梁苑白日暮梁山秋草時君王不可見修竹令人悲九
月桑葉盡寒風鳴樹枝

　　登高臨舊國懷古對窮秋落日鴻鴈度寒城砧杵愁昔
賢不復有行矣莫淹留

　　薊門三首

　　邊城十一月雨雪亂霏霏元戎號令嚴人馬亦輕肥羌
胡無盡日征戰幾時歸

　　幽州多騎射結髪重横行一朝事將軍出入有聲名紛

紛獵秋草相向角弓鳴

　　黯黯長城外日沒更煙塵胡騎雖憑陵漢兵不顧身古
樹滿空塞黄雲愁殺人

　　東平路作

　　清曠涼夜月裵徊孤客舟𣺌然風波上獨夢前山秋秋
至復揺落空令行者愁

　　登壠

　　壠頭逺行客壠上分流水流水無盡期行人未云已淺

才登一命孤劍通萬里豈不思故鄉從来感知已

　　鉅鹿贈李少府

　　李侯雖薄宦時譽何籍籍駿馬常借人黄金毎留客投
壺華館靜縱酒涼風夕即此遇神仙吾忻知損益

　　送韓九

　　惆悵别離日裵徊岐路前歸人望獨樹匹馬聞秋蟬常
與天下士許君兄弟賢良時正可用行矣莫徒然

　　别耿都尉


　　四十能學劍時人無此心如何耿夫子感激投知音翩
翩白馬来二月青草深别易小千里興酣傾百金

　　别張少府

　　歸客留不住朝雲縱復横馬頭向春草斗柄臨高城嗟
我久離别羡君看弟兄歸心更難道回首一傷情

　　自淇渉黄河途中作五首

　　川上常極目世情今已閒去帆帶落日征路隨長山親
友若雲霄可望不可攀於兹任所愜浩蕩風波間


　　清晨汎中流羽族滿汀渚黄鵠何處来昻藏寡儔侣飛
鳴無人見飲啄豈得所雲漢爾固知胡為不輕舉

　　野人頭盡白與我忽相訪手持青竹竿日暮淇水上雖
老羙容色雖貧亦閒放釣魚三十年中心無所向

　　南登滑臺上却望河淇間行樹夾流水孤城對逺山念
兹川路濶羡爾沙鷗閒長想别離處猶無音信還

　　東入黄河水茫茫汎紆直北望太行山峨峨半天色山
河相映帯深淺未可測自昔有賢才相逄不相識


　　登子賤琴堂賦詩三首(并序)

　　甲申嵗適登子賤琴堂賦詩三首首章懐宓公之
德千祀不朽次章美太守李公能嗣子賤之政再
造琴堂末章多邑宰崔公能思子賤之理

　　首章

　　宓子昔為政鳴琴登此臺琴和人亦閑千載稱其才臨
眺忽悽愴人琴安在哉悠悠此天壤唯有頌聲来

　　次章


　　邦伯感遺事慨然建琴堂乃知靜者心千載猶相望入
室想其人出門何茫茫唯見白雲合東臨鄒魯鄉

　　末章

　　皤皤邑中老自誇邑中理何必升君堂然後知君美開
門無犬吠早卧常晏起昔人不忍欺今我還復爾

　　寄孟五

　　秋風落窮巷離憂兼暮蟬後時巳如此高興亦徒然知
君念淹泊憶我屢周旋征路見来鴈歸人悲逺天平生

感千里相望在貞堅

　　登百丈峯二首

　　朝登百丈峯遥望燕支道漢壘青冥間胡天白如掃憶
昔霍將軍連年北征討匈奴終不滅寒山徒草草唯有
鴻鴈飛令人傷懷抱

　　晉武輕後事惠皇終已昏豺狼塞瀍洛胡羯爭乾坤四
海如鼎沸五原徒自尊而今白庭路猶對青陽門朝市
不足問君臣隨草根


　　薊中作(一作送兵選作)

　　䇿馬自沙漠長驅登塞垣邊城何蕭條白日黄雲昏一
到征戰處毎愁胡虜翻豈無安邊書諸將已承恩惆悵
孫呉事歸来獨閉門

　　酬司空璲

　　飄颻未得意感激與誰論昨日遇夫子乃欣吾道存江
上滿詞賦札翰起涼温吾見風雅作人知徳業尊驚飈
蕩萬木秋氣屯高原燕趙何蒼茫鴻鴈来翩翻此時與

君别握手欲無言

　　同韓四薛三東亭翫月

　　邃遊悵不樂兹賞吾道存欵曲故人意辛勤清夜言東
亭何寥寥佳境無朝昏堦墀近洲渚户牖當郊原矧乃
窮周旋况復怡討論樹隂蕩瑶瑟月氣延清樽明河帶
飛鴈野火連荒村對此更愁予悠哉懷故園

　　宋中遇劉書記有别

　　何代無秀士高門生此才森然覩毛髪若見河山来幾

載困常調一朝時運催白身謁明主待詔登雲䑓相逢
梁宋間與我醉蒿莱寒椘𣺌千里雪天晝不開末路終
别離不能强悲哀男兒爭富貴勸爾莫遲廻

　　酬岑二十主簿秋夜見贈之作

　　舍下蛩亂鳴居然自蕭索緬懷高秋興忽枉清夜作感
物我心勞涼風驚二毛池空菡蓞死月出梧桐高如何
異鄉縣復得交才彦汨沒嗟後時蹉跎耻相見箕山别
来久魏闕誰不戀獨有江海心悠然未嘗倦


　　别王徹

　　歸客自南椘悵然思北林蕭條秋風暮廻首江淮深留
連愁作歡或為梁甫吟時輩想鵬舉他人嗟陸沈載酒
登平臺贈君千里心浮雲暗長路落日有歸禽離别未
足悲辛勤當自任吾知十年後季子多黄金

　　(嚴滄浪云古人贈送多相勉之辭如蘇子卿云願君崇令徳李少卿云努力崇明徳劉公幹云勉哉
修令徳杜子美君若登台輔臨危莫愛身往往是此意如高達夫吾知十年後季子多黄金盖金多
何足道又甚於以名期人者此達夫偶然漏逗處也)


　　自淇渉黄河途中作

　　秋日登滑臺臺高秋巳暮獨行既未愜懷土悵無趣晋
宋何蕭條羌胡散馳騖當時無戰畧此地即邊戍兵革
徒自勤山河孰云固乘閒喜臨眺感物傷遊寓惆悵落
日前飄颻逺帆處北風吹萬里南鴈不知數歸意方浩
然雪沙更廻互

　　贈别沈四逸士

　　沈侯未可測其况信浮沈十載常獨坐幾人知此心乘

舟蹈滄海買劍投黄金世務不足煩有田西山岑我来
遇知已遂得開清襟何意閭閻間沛然江海深疾風掃
秋樹濮上多鳴砧耿耿尊酒前聯鴈飛愁音平生重離
别感激對孤琴

　　漣上别王秀才

　　飄颻經逺道客思滿窮秋浩蕩對長漣君行殊未休﨑
嶇山海側想像無前儔何意照乘珠忽然欲暗投東路
方蕭條楚歌復悲愁暮帆使人感去鳥兼離憂行矣當

自愛壯年莫悠悠予亦從此辭異鄉難久留贈言豈終
極慎勿滯滄洲

　　同諸公登慈恩寺塔

　　香界泯羣有浮圖豈諸相登臨駭孤高披拂忻大壯言
是羽翼生逈出虚空上頓疑身世别乃覺形神王宫闕
皆户前山河盡簷向秋風昨夜至秦塞多清曠千里何
蒼蒼五陵鬱相望盛時慚阮歩末宦知周防輸效獨無
因斯焉可遊放


　　同羣公秋登琴臺

　　古跡使人感琴臺空寂寥靜然顧遺塵千載如昨朝臨
眺自兹始羣賢久相邀徳與形神高孰知天地遥四時
何倐忽六月鳴秋蜩萬象歸白帝平川横赤霄猶是對
夏伏幾時有涼飈燕雀滿簷楹鴻鵠摶扶揺物性各自
得我心在漁樵兀然還復醉尚握樽中瓢

　　同羣公出獵海上

　　畋獵自古昔况伊心賞俱偶與羣公遊曠然出平蕪層

隂漲溟海殺氣窮幽都鷹隼何翩翩馳聚相傳呼豺狼
竄榛莽麋鹿罹艱虞高鳥下騂弓困獸鬬匹夫塵驚大
澤晦火燎深林枯失之有餘恨獲者無全軀咄彼工拙
間恨非指蹤徒猶懷老氏訓感歎此歡娛

　　過冲和先生

　　冲和生何代或謂遊東溟三命謁金殿一年拜銀青自
云多方術往往通神靈萬乘親問道六宫無敢聽昔去
限霄漢今来覩儀形頭戴鶡鳥冠手揺白鶴翎終日飲

醇酒不醉復不醒猶憶鷄鳴山毎誦西昇經拊背念離
别依然出户庭莫見今如此曽為一客星

　　同薛司直諸公秋霽曲江俯見南山作

　　南山鬱初霽曲江湛不流若臨瑶池間想望崑崙丘連
首見黛色渺然波上秋深沈俯崢嶸清淺延阻修連潭
萬木影挿岸千巖幽杳藹信難測淵淪無暗投片雲對
漁父獨鳥隨虚舟我心寄青霞世事慚白鷗得意在乘
興㤀懷非外求良辰自多暇忻與數子遊


　　奉和儲光羲

　　天靜終南高俯映江水明有若蓬莱下淺深見澄瀛羣
峯縣中流石壁如瑶瓊魚龍隠蒼翠鳥獸游清泠菰蒲
林下秋薜荔波中輕山蔓浴蘭沚水若居雲屏嵐氣浮
渚宫孤光隨曜靈隂隂豫章館宛宛百花亭大君及羣
臣燕樂方嚶鳴吾黨二三子兹辰怡性情逍遥滄洲時
廼在長安城

　　觀李九少府翥樹宓子賤神祠碑


　　吾友吏兹邑亦嘗懷宓公安知夢寐間忽與精靈通一
見興永歎再来激深衷賔從何逶迤二十四老翁於焉
見層碑突兀長林東作者無愧色行人感遺風坐令高
岸盡獨對秋山空片石勿謂輕斯言固難窮龍盤色絲
外鵲顧偃波中形勝駐羣目堅貞指蒼穹我非王仲宣
去矣徒發䝉

　　哭單父梁九少府洽

　　開篋淚沾臆見君前日書夜臺今寂寞猶是子雲居疇

昔貪靈竒登臨賦山水同舟南浦下望月西江裏契闊
多别離綢繆到生死九原即何處萬事皆如此晋山徒
峨峨斯人已㝠㝠常時禄且薄歿後家復貧妻子在逺
道弟兄無一人十上多苦辛一官常自哂青雲將可致
白日忽先盡唯有身後名空留無逺近

　　宋中遇林慮楊十七山人因而有别

　　昔余渉漳水驅車行鄴西遥見林慮山蒼蒼戞天倪邂
逅逄爾曹説君彼巖栖蘿逕垂野蔓石房倚雲梯秋韭

何青青藥苖數百畦栗林隘谷口栝樹森廻谿耕耘有
山田紡績有山妻人生茍如此何必組與珪誰謂逺相
訪曩情殊不迷簷前舉醇醪竈下烹隻雞朔風忽振蕩
昨夜寒螿啼遊子益思歸罷琴傷解携出門盡原野白
日黯巳低始驚道路難終念言笑暌因聲謝岑壑嵗暮
一攀躋

　　睢陽酬别暢大判官

　　吾友遇知巳䇿名逢聖朝高才擅白雪逸翰懷青霄承

詔選嘉賔慨然即馳軺清畫下公館尺書忽相邀留歡
惜别離畢景駐行鑣言及沙漠事益令胡馬驕丈夫拔
東蕃聲冠霍嫖姚兠鍪衝矢石鐵甲生風飈諸將出井
陘連營濟石橋酋豪盡俘馘子弟輸征徭邊庭絶刁斗
戰地成漁樵榆闗夜不扃塞口長蕭蕭降胡滿薊門一
一能射鵰軍中多燕樂馬上何輕趫戎狄本無厭羈縻
非一朝饑附誠足用飽飛安可招李牧制儋藍遺風豈
寂寥君還謝幕府慎勿輕芻蕘


　　李雲南征蠻詩(并序)

　　天寳十一載有詔伐西南夷右相楊公兼節制之
寄乃奏前雲南太守李宓涉海自交趾擊之道路
險艱往復數萬里蓋百王所未通也十二載四月
至於長安君子是以知廟堂使能而李公効節適
忝斯人之舊因賦是詩

　　聖人赫斯怒詔伐西南戎肅穆廟堂上深沈節制雄遂
令感激士得建非常功料死不料敵顧恩寜顧終鼓行

天海外轉戰蠻夷中梯巘近高鳥穿林經毒蟲鬼門無
歸客北户多南風蜂躉隔萬里雲雷隨九攻長驅大浪
破急擊羣山空餉道忽已逺縣軍垂欲窮精誠動白日
憤薄連蒼穹野食掘田䑕脯餐兼𤏡僮收兵列亭堠拓
地彌西東臨事耻茍免履危能飭躬將星獨照耀邊色
何溟濛瀘水夜可渉交州今始通歸来長安道召見甘
泉宫亷藺若未死孫呉知暗同相逢論意氣慷慨謝深
衷


　　岑參

　　(唐杜子美常薦參於朝表云岑参識度清逺議論雅正佳名早上時輩所仰又詩云岑生多新
詩性亦嗜醇酎又云髙岑殊緩歩沈鮑得同行盖参與子美非薄交也其詩實為少陵所稱許
　殷璠云參詩語竒體俊意亦造竒至如長風吹白茅野火燒枯桑可謂逸才又山風吹空林
颯颯如有人宜稱幽致也　京兆林確序畧云南陽岑公早嵗孤貧能自砥勵徧覽史籍尤工
綴文屬辭尚清用志尚切其有所得多入佳境逈㧞孤秀出於常情毎一篇絶筆則人人傳寫
雖閭里士庶戎夷蠻貊莫不吟習焉後之詞人有所觀覽亦由聆廣樂者識清商之韻遊名山
者仰翠㣲之色是以瑩徹心府發揮高致馬)


　　司馬相如琴堂

　　相如琴臺古人去臺亦空臺上寒蕭瑟至今多悲風荒
臺漢時月色與舊時同

　　先主武侯廟

　　先主與武侯相逄雲雷際感通君臣分義激魚水契遺
廟空蕭然英靈貫千嵗

　　昇仙橋

　　長橋題柱去猶是未達時及乘駟馬車却從橋上歸名

共東流水滔滔無盡期

　　古興

　　獨鶴唳江月孤帆淩椘雲秋風冷蕭瑟蘆荻花紛紛忽
思湘川老欲訪雲中君麒麟息非鳴愁見豺虎羣

　　送杜佐下第歸陸渾别業

　　正月今欲半陸渾花未開出闗見青草春色正東来夫
子且歸去明時方愛才還須及秋賦莫即隠蒿莱

　　澧頭送蔣侯


　　君住澧水北我家澧水西兩村辨喬木五里聞鳴雞飲
酒溪雨過彈棊山月低徒開蔣生徑爾去誰相擕

　　精衛

　　負劍出北門乘桴適東溟一鳥海上飛云是帝女靈玉
顔溺水死精衛空為名怨積徒有志力微竟不成西山
木石盡巨壑何時平

　　鞏北秋興寄崔明允

　　白露披梧桐𤣥蟬晝夜號秋風萬里動日暮黄雲高君

子佐休明小人事蓬蒿所適在魚鳥焉能徇錐刀孤舟
向廣武一鳥歸成臯勝槩日相與思君心鬱陶

　　暮秋山行

　　疲馬卧長坂夕陽下通津山風吹空林颯颯如有人蒼
旻霽涼雨石路無飛塵千念集暮節萬籟悲蕭辰鶗鴂
昨夜鳴蕙草色已陳况在逺行客自然多苦辛

　　過緱山王處士黒石谷隠居

　　舊居緱山下偏識緱山雲處士久不還見雲如見君别

来逾十秋兵馬日紛紛青溪開戰場黒谷屯行軍遂今
巢由輩逺逐麋鹿羣獨有南澗水潺湲如昔聞

　　南池夜宿思王屋青蘿舊齋

　　池上卧煩暑不櫛復不巾有時清風来自謂羲皇人天
晴雲歸盡雨洗月色新公事常不閒道書日生塵早年
家王屋五别青蘿春安得還舊山東溪垂釣綸

　　宿華隂東郭客舍憶閻防

　　次舍山郭近觧鞍鳴鐘時主人炊新粒行子充夜饑闗

月生首陽照見華陽祠蒼茫秋山晦蕭瑟寒松悲久從
園廬别遂與朋知辭舊壑蘭杜晚歸軒今巳遲

　　田暇歸白閣草堂

　　雷聲傍太白雨在八九峯東望白閣雲半入紫閣松勝
槩紛滿日衡門趣彌濃幸有數畝田得延二仲蹤早聞
達士語偶與心相通誤徇一微官還山愧塵容釣竿不
復把野碓無人舂惆悵飛鳥盡南溪聞夜鍾

　　終南雲際精舍尋法澄上人不遇歸高冠潭石

淙望秦嶺微雨作貽友人

　　昨夜雲際宿旦從西峯回不見林中僧微雨潭上来諸
峰皆晴翠秦嶺獨不開石鼓有時鳴秦王安在哉東南
雲開處突兀獮猴臺崖口懸瀑流半空白皚皚噴壁四
時雨傍村終日雷北瞻長安道日夕多塵埃若訪張仲
蔚衡門滿蒿萊

　　太一石鱉崖口潭舊廬招王學士

　　驟雨鳴浙瀝颼飀溪谷寒碧潭千餘尺下見蛟龍蟠石

門吞衆流絶岸呀層巒幽趣倐萬變竒觀非一端偶逐
干禄徒十年皆小官抱板尋舊圃弊廬臨迅湍君子滿
清朝小人思挂冠釀酒漉松子引泉通竹竿何必濯滄
浪不能釣嚴灘此地可遺老勸君来考槃

　　送李翥遊江外

　　相識應十載見君只一官家負禄尚薄霜降衣仍單惆
悵秋草死蕭條芳嵗䦨且尋滄洲路遥指呉雲端疋馬
闗塞逺孤舟江海寛夜眠椘煙濕曉飯湖山寒砧淨紅

鱠落䄂香朱橘團帆前見禹廟枕底聞嚴灘便獲賞心
趣豈歌行路難青門須醉别少為解征鞍

　　登嘉州淩雲寺作

　　寺出飛鳥外青峯戴朱樓搏壁躋半空喜得登上頭始
知宇宙濶下看三江流天晴見峨眉如向波上浮逈曠
煙景豁隂森棕柟稠願割區中縁永從塵外遊回風吹
虎穴片雨當龍湫僧房雲濛濛夏月寒颼颼廻合俯近
郭寥落見逺舟勝槩無端倪天宫可淹留一官詎足道

欲去令人愁

　　與高適薛據同登慈恩寺浮圖

　　塔勢如湧出孤高聳天宫登臨出世界磴道盤虚空突
兀壓神州崢嶸如鬼工四角礙白日七層摩蒼穹下窺
指高鳥俯聽聞驚風連山若波濤奔走似朝東青松夾
馳道宫觀何玲瓏秋色從西來蒼然滿闗中五陵北原
上萬古青濛濛淨理了可悟勝因夙所宗誓將挂冠去
覺道資無窮


　　(唐人倡和之詩多是感激各臻其妙如早朝大明宫杜甫云旌旗日煖龍蛇動宫殿風微燕雀
高王維云九天閶闔開宫殿萬國衣冠拜冕旒岑参云花迎劍佩星初落桞拂旌旗露未乾登
慈恩寺塔詩杜甫云高標跨蒼穹烈風無時休俯視同一氣焉能辨皇州高適云秋風昨夜至
秦塞多清曠千里何茫茫五陵鬱相望岑參云秋色從西來蒼然滿闗中五陵北原上萬古青
濛濛此類甚多是皆雄渾悲壯足以淩跨百代)

　　終南雙峰草堂

　　歛跡歸山田息心謝時輩晝還草堂卧但見雙峰對興
来恣佳遊事愜符勝槩著書高牕下日夕見城内曩為

世人誤遂負平生愛乆與林壑辭及来杉松大偶兹精
廬近數預名僧㑹有時逐漁樵盡日不冠帯崖口上新
月石門破蒼藹色向羣木深光揺一潭碎緬懷鄭生谷
頗憶嚴子瀨勝事猶可追斯人邈千載

　　緱山西峯草堂作

　　結廬對中嶽青翠常在門遂耽水木興盡作漁樵言頃
来闕章句但欲閒心魂日色隠空谷蟬聲喧暮村曩聞
道士語偶見清淨源隠几閲吹葉乘秋眺歸根獨遊念

求仲開徑招王孫片雨下南澗孤峰出東原栖遲慮益
淡脱畧道彌敦野藹晴拂枕客帆遥入軒尚平今何在此
意誰與論佇立雲去盡蒼蒼月開園

　　自潘陵尖還少室居止秋夕憑眺

　　草堂近少室夜靜聞風松月出潘陵尖照見十六峰九
月山葉赤溪雲淡秋容火㸃伊陽村煙深嵩角鐘尚子
不可見蔣生難再逄勝愜只自知佳趣為誰濃昨詣山
僧期上到天壇東向下望雷雨雲間見回龍久與人羣

疎轉愛丘壑中秋淡水木㑹興幽魚鳥通稀微了自適
出處乃不同况本無宦情誓將依道風

　　青山峽口泊舟懷狄侍御

　　峽口秋木壯沙邊且停橈奔濤振石壁峰勢如動揺九
月蘆花新彌令客心焦誰念在江島故人滿天朝無處
豁心胷憂來醉能消往來巴山道三見秋草凋狄生新
相知才調淩雲霄賦詩拆造化入幙生風飈把筆判甲
兵戰士不敢驕皆云梁公後遇鼎還能調一别倐經時

音塵殊寂寥何當見夫子不歎鄉闗遥

　　東歸發犍為至泥溪舟中作

　　前日觧侯印汎舟歸山東平旦發犍為逍遥信回風七
月江水大滄波漲秋空復有峨眉僧誦經在舟中夜泊
防虎豹朝行逼魚龍一道鳴迅湍两邊走連峰猿拂岸
花落鳥啼巖樹重煙藹呉楚連泝沿湖海通憶昨在西
掖復曾入南宫日出朝聖人端笏陪羣公不意今棄置
何由豁心胷吾當海上去且學乘槎翁


　　送王大昌齡赴江寜

　　對酒寂不語悵然悲送君明時未得用白首徒攻文澤
國從一官滄波幾千里羣公滿天闕獨去過淮水舊家
富春渚嘗憶卧江樓自聞君欲行頻望南徐州窮巷獨
閉門寒鐙靜深屋北風吹微雪抱被肯同宿君行到京
口正是桃花時舟中饒孤興湖上多新詩潜虬且深蟠
黄鶴飛未晚惜君青雲噐努力加餐飯

　　送許拾遺恩歸江寜拜親


　　詔書下青𤨏駟馬還吳洲束帛仍賜衣恩波漲滄流微
禄将及親向家非逺遊看君五斗米不謝萬户侯適出
西掖垣如到南徐州歸心望海日鄉夢登江樓大江盤
金陵諸山横石頭楓樹隠茅屋橘林繫漁舟種藥疏故
畦釣魚垂舊鈎對月京口夕觀濤海門秋天子憐諫官
論事不肯休早来丹墀下高駕無淹留

　　送祁樂歸河東

　　祁樂後来秀挺身出河東往年詣驪山獻賦温泉宫天

子不召見揮鞭遂從戎前月還長安囊中金巳空有時
忽乘興畫出江上峯牀頭蒼梧雲簾下天台松忽如高
堂上颯颯生清風五月火雲屯氣燒天地紅鳥且不敢
飛子行如轉蓬少華與首陽隔河勢爭雄新月河上出
清光滿闗中置酒灞亭别高歌披心胷君到故山時為
吾謝老翁

　　秋夕聽羅山人彈三峽流泉

　　皤皤岷山老抱琴鬢蒼然衫䄂拂玉徽為彈三峽泉此

曲彈未半高堂如空山石林何颼飀忽在牕户間繞指
弄鳴咽青絲激潺湲演漾怨椘雲虚徐韻秋煙疑兼陽
臺雨似雜巫山猿幽引鬼神聽凈令耳目便椘客腸欲
㫁湘妃淚斑斑誰栽青桐枝繩以朱絲絃能含古人曲
遞與今人傳知音難再逄惜君方老年曲終月已落惆
悵東齋眠

　　虢州郡齋南池幽興因與閻二侍御道别

　　池色淨天碧水涼雨淒淒快風從東来荷葉翻向西性

本愛魚鳥未能還巖溪中嵗徇微官遂令心賞暌及茲
佐山郡不異尋幽棲小吏趨竹徑訟庭侵藥畦胡塵暗
河洛二陜震鼓鼙故人佐戎軒逸翮淩雲霓行軍在函
谷兩度聞鶯啼相看紅旗下飲酒白日低聞君欲朝天
駟馬臨道嘶仰望浮與沈忽如雲與泥夜眠驛樓月曉
發闗城雞惆悵西郊暮鄉書對君題

　　北庭贈宗學士道别

　　萬事不可料歎君在軍中讀書破萬巻何事来從戎㑹

逐李輕車西征出太䝉荷戈月窟外擐甲崑崙東兩度
皆破胡朝廷輕戰功十年抵一命萬里如飄蓬容鬢老
胡塵衣裘脆邊風忽来輪臺下相見披心胷飲酒對春
草彈棋聞夜鐘今且還龜茲臂上懸角弓平沙向旅館
匹馬隨飛鴻孤城倚大磧海氣迎邊空四月猶自寒天
山雪濛濛君有賢主將何謂泣途窮時来整六翮一舉
淩蒼穹

　　送顔平原(時有詔補尚書為郡守上親賦詩寵餞加等参美顔公是行為寵别章句)


　　天子念黎庶詔書撫諸侯仙郎授剖符華省輟分憂置
酒㑹前殿賜錢若山丘天章降三光聖澤該九州吾兄
鎮河朔拜命宣皇猷駟馬辭國門一星東北流夏雲照
銀印暑雨隨行輈赤筆仍在篋爐香惹衣裘此地鄰東
溟孤城弔滄洲海風掣金㦸導吏呼鳴騶郊原北連燕
剽刼風未休魚鹽隘里巷桑柘盈田疇為郡豈淹旬政
成應未秋易俗去猛虎化人似馴鷗蒼生已望君黄霸
寜久留


　　送張祕書充劉相公通汴河判官便赴江外覲省

　　前年見君時見君正泥蟠去年見君處見君已風搏朝
趨赤墀前高視青雲端新登麒麟閣適脱獬豸冠劉公
領舟楫汴水揚波瀾萬里江海通九州天地寛昨夜動
使星今旦送征鞍老親在呉郡令弟雙同官鱸鱠剰堪
憶蓴羮殊可餐既參幕中畫復展膝下歡因送故人行
試歌行路難何處路最難最難在長安長安多權貴珂
佩聲珊珊儒生直如弦權貴不須干斗酒取一醉孤琴

為君彈臨岐欲有贈持以握中蘭







　　唐詩品彚巻十二

