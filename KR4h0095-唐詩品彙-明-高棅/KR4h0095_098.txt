







　　欽定四庫全書

　　唐詩拾遺巻八

　　明　髙棅　編

　　五言排律(上)

　　劉禕之

　　九成宫秋初應詔

　　帝圃疏金闕仙臺駐玉鑾野分鳴鸑岫路接寳雞壇林
樹千霜急山宫四序寒蟬急知秋早鸎疎覺夏闌怡神

紫氣外凝睇白雲端舜海詞波發空驚逰聖難

　　褚亮

　　和御史韋大夫喜霽之作

　　晴天度旅鴈斜影照殘紅野浄餘烟盡山明逺色同沙
平寒水落葉脆晚枝空白簡光朝幰彤騶出禁中息駕
逰蘭坂雕文折桂叢無因輕羽扇徒自仰仁風

　　孔徳紹

　　王澤嶺遭洪水


　　地籟風聲急天津雲色愁悠然萬頃滿俄爾百川浮還
似金堤溢翻如碧海流驚濤遥起鷺迥岸不分牛木
梗誠無記蘆灰豈暇求徒知懷趙景終是倦陽矦思得
乘槎便蕭然河漢逰

　　楊炯

　　和詶虢州李司法

　　唇齒標形勝闗河壯邑居寒山扺方伯秋水面鴻臚君
子從逰宦忘情任巻舒風霜下刀筆軒盖擁門閭平野

芸黄遍長洲鴻鴈初菊花宜汎酒蒲葉好裁書昔我芝
蘭契悠然雲雨疎非君重千里誰肯惠雙魚

　　和旻上人傷果禪師

　　淨業初中日浮生大小年無人本無我非後亦非前簫
鼓旁喧地龍蛇直抉天法門摧棟宇覺海破舟船書鎮
秦王餉經文宋國傳聲華周百億風烈破三千蕪沒青
園寺荒凉紫陌田徳音殊未逺拱木巳生烟

　　盧照鄰


　　宴梓州南亭(得池字)

　　二條開勝迹大隠叶沖規亭閣分危岫樓臺遶曲池長
薄秋烟起飛梁古蔓垂水鳥翻荷葉山蟲交桂枝逰人
惜將晚公子愛㤀疲願得迴三合琴尊長若斯

　　沈佺期

　　扈從出長安

　　漢宅規模壯周都景命隆西賔讓東主法駕幸天中太
史占星應春官奏日同旌門起長樂帳殿出新豐翕習

黄山下紆餘清渭東金麾張畫月珠幰戴相風是節嚴
隂始寒郊散野蓬薄霜沾上路殘雪繞離宫賜帛矜耆
老褰旒問小童復除恩載洽望秩禮新崇臣忝承明召
多慚獻賦雄

　　宋之問

　　宴安樂公主宅(得空字)

　　英藩築外館愛主出王宫賔至星槎落仙來月宇空玳梁
翻賀燕金埒倚長虹簫奏琴臺裏書開魯壁中短歌能

駐日艷舞欲嬌風聞有淹畱處山河滿桂叢

　　奉和幸大薦福寺(寺即中宗舊宅)

　　香刹中天起宸逰滿路輝乘龍太子去駕象法王歸殿
飾金人影牕揺玉女扉稍迷新草木遍識舊庭闈水入
禪心定雲從寳思飛欲知皇刼逺初拂六銖衣

　　逰稱心寺

　　釋事懷三隠清襟謁四禪江鳴潮未落林曉日初懸寳
葉交香雨金沙吐細泉望諧舟客趣思發海人煙顧櫪

仍留馬乗杯乆棄船未憂龜負嶽且識鳥芸田理契都
無象心冥不寄筌安期庶可揖天地得齊年

　　逰法華寺

　　髙岫擬耆闍真乘引妙車空中結樓殿意表出雲霞後
果傳三足前因感六牙宴林薫寳樹水澑滴金沙寒谷
梅猶淺温庭橘未華臺香紅藥亂塔影緑篁遮果漸輪
王族縁超梵帝家晨行踏忍草夜誦得靈花江郡將何
匹天都亦未加朝來沿汎所應是逐仙查


　　蘇味道

　　九江口南濟北接蘄春南與潯陽岸

　　江路亦悠哉滔滔九𣲖來逺潭昬似霧前浦沸成雷鱗
介多潛育漁商幾泝洄風揺蜀柹下日照楚萍開近潄
湓城曲斜吹蠡澤隈鍚龜猶入貢浮獸罷為災軍吏揮橈
疾郵童整傳催歸心詎可問為視落潮迴

　　和武三思於天中寺尋復禮上人之作

　　藩戚三雍下禪居二室隈忽聞從桂苑移步踐花臺敏

學推多藝髙談屬辨才是非寧滯著空有掠嫌猜五行
幽機暢三畨妙鍵開味同甘露灑香似逆風來砌古畱
方石池清辨燒灰人尋鶴州返月逐虎谿迴連躅瞻飛
葢攀逰想玉杯願陪為善樂從此去塵埃

　　李嶠

　　奉和幸長安故城末央宫應制

　　舊宫賢相築新苑聖君來運改城隍變年深棟宇催後
池無復水前殿乆成灰莫辨祈風觀空傳承露杯宸心

千載合睿律九韶開今日聫章處猶疑上栢臺

　　劉侍讀見和山邸十篇重申此贈

　　神嶽瑶池圃仙宫玉樹林乘時警天御清暑滌宸襟梁
駕陪𤣥賞淄庭掩翠岑對巖龍岫出分壑鴈池深簷逈
松蘿映牕髙石鏡臨落泉奔澗響驚吹助猿吟野氣迷
涼燠山花雜古今英藩盛賔侣勝境想招尋踐徑披蘭
葉攀崖引桂隂穆生時汎醴鄒子或調琴雉㬾分場合
魚釣向浦沈朝遊極斜景夕宴待横參顧巳慙鉛鍔叨

名齒瑇簪暫依朱邸館還暢白雲心丘壑信多美煙霞
得所欽寓言攄宿志竊吹簡知音奬價踰珍石詶文重
振金方從仁智所携手濯清潯

　　武三思

　　奉和過王三宅即日應制

　　巖居多水石野宅滿風烟本為開三徑俄欣降九天穿
林移步輦拂岸轉行旃鳯竹初垂籜龜荷未吐蓮願持
山作夀恒用刼為年


　　武平一

　　奉和幸韋嗣立山莊侍宴應制

　　三光迴斗極萬騎肅鈎陳地若逰汾水畋疑歴渭濵圓
塘冰寫鏡遥樹露成春絃奏魚聴曲機忘鳥狎人築巖
思感夢磻石想垂綸落景揺紅壁曾隂結翠筠素風紛
可尚𤣥澤藹無垠薄暮清笳動天文煥紫宸

　　崔湜

　　奉和幸韋嗣立山莊侍宴應制


　　丞相登前府尚書啟舊林式閭明主意榮族聖嬪心川
狹旌門扺巖髙蔽帳臨閒牕慿栁暗小徑入松深雲卷
千峰色泉和萬籟吟蘭迎天女珮竹礙侍臣簪宸翰三
光燭朝榮四海欽還嗟絶機叟白首漢川隂

　　張嘉貞

　　賜宴昆明池應制(同用堯字)

　　靈沼初開漢神池舊浴堯昔人徒習武明代此聞韶地
脉山川勝天恩雨露饒時光牽利舸春淑覆柔條芳醖

酲千日華牋落九霄幸承歡賚重不覺醉歸遥

　　趙彦昭

　　奉和幸長安故城未央宫應制

　　夙駕移天蹕慿軒覽漢都寒烟收紫禁春色繞黄圖舊
史遺陳迹前王失霸符山河寸土盡宫觀尺椽無崇髙
惟在徳壯麗豈為謨茨室畱皇覽賡歌盛有虞

　　蘇頲

　　恩制尚書省寮宴昆明池(同用堯字)


　　露渥灑雲霄天官賜斗杓昆明四十里空水極晴潮鴈
似銜紅葉鯨疑噴海潮翠山來徹㡳白日去迴標泳廣
漁杈溢浮深妓舫揺飽恩皆醉止合舞共歌堯

　　閒園即事寄贈韋侍御

　　結廬東城下直望江南山青靄逺相接白雲來復還拂
筵紅蘚上開幔緑條間物應春偏好情㤀趣轉閒憲臣
饒美政聫事惜徂顔有酒空盈酌髙車不可攀

　　奉和魏僕射秋日還鄉有懷之作(題誤)


　　怨暑時云謝愆陽澤暫偏鼎陳從祀日鑰動問刑間絳
服龍雩寢𤣥冠馬使旋作霖期傅說為旱聴周宣河嶽
陰符啟星辰暗檄傳浮涼吹景氣飛棟灑空煙颯颯捋
秋近沈沈與暝連分湍涇水石合穎雍州田徳施超三
五文雄賦十千及私何以樂明主敬人天

　　慈恩寺二月半寓言

　　二月詔春半三空霽景初獻來應有受滅盡竟無餘化
迹傳官寺歸誠謁梵居殿堂花覆席觀閣栁垂疏共命

枝間鳥長生水上魚問津窺彼岸迷路得真車行宻幽
關静談精俗態袪稻麻欣所遇蓬籜愴焉如不駐秦京
陌還題蜀郡輿愛離方自此迴望獨躊蹰

　　奉和同崔尚書贈大理陸卿鴻臚劉卿見示之
什

　　戲藻嘉魚樂棲梧髙鳳飛類從皆有召聲應乃無違羙
價逢時出奇才選衆稀避堂貽後政掃地發前㡬出曳
仙人履還薫侍女衣省中何赫奕庭際滿芳菲吏部端

清鑒丞郎肅紫機㑹心歌咏是迴迹宴言非北寺鄰𤣥
闕南城寫翠微參差交隠見髣髴接光輝賔序嘗桑徳
刑孚巳霽威巨源林下契不息自同歸

　　張說

　　宿直温泉宫羽林獻詩

　　冬狩羙秦正親豐樂漢行星陳𤣥武閣月對羽林營寒
木羅霜仗空山響夜更恩承靈液暖節效古松貞文武
皆王事輸心不為名


　　清逺江峽山寺

　　流落經荒外逍遥此梵宫雲峰吐日月石壁淡煙虹寳
塔靈仙湧懸龕造化功天香涵竹氣虚唄引松風簷牖
飛花入房廊激水通猿鳴知谷静魚戲辨江空静黙將
何貴唯應心境同

　　王翰

　　奉和聖制送張尚書巡邉

　　紫盭尚書印朱軿丞相車登朝身許國出閫將辭家不

憚炎蒸苦親嘗走集賖選徒軍有令誓卒爾無譁帝樂
風初起王城日半斜寵行流聖作寅餞照台華騎厯河
南樹旌揺天北沙榮懷應盡服嚴殺巳先加業峻靈祇
保功成道路嗟寧如鑒空使逺致石榴花

　　許景光

　　奉和聖製送張尚書巡邉

　　文武承邦式風雲感國禎王師親賦政廟畧乆論兵漢
主知三傑周官統六卿四方分閫受千里坐謀成介冑

辭前殿壺觴宿左營賞延頒賜重宸贈出車榮龍武三
軍氣魚鈴五校名郊雲駐旌羽邉吹引金鉦訓旅方稱
徳安人更克貞佇看銘石罷同聴凱歌聲

　　韓休

　　奉和聖製送張尚書巡邉

　　一徳光台象三軍掌夏卿來威伸廟畧出總叶師貞受
鉞辭金殿慿軒出鼎城曙光揺組甲踈吹繞雲旌左律
方先凱中鼙即訓兵定功彰武事陳頌紀天聲祖宴初

留賞宸章更寵行車徒零雨送林野夕隂生路極河流
逺川長朔氣平南轅遲返斾歸奏謁承明

　　袁暉

　　奉和聖製送張尚書巡邊

　　出師宣九命分閫用三台始應幕中畫言從天上來丹
青不獨任韜畧遂雙該坐見威稜洽彌彰事業恢旌旗
曉雲送鞞鼔朔風催虜氣銷殘月邉聲韻落梅羽書雄
北地龍漢寢南垓寵戰黄金盡輸誠白日迴離章宸翰

發祖讌國門開欲識恩華盛平生文武材

　　巳上係初唐之詩

　　張九齡

　　同綦母學士月夜聞鴈

　　棲宿豈無意飛飛更逺尋長途未及半中夜有遺音月
思闗山笛風號流水琴空聲兩相應幽感一何深避繳
歸南浦離羣呌北林聫翩俱不定憐爾越鄉心

　　武司功有幽庭春暄見貽夏首獲見以詩報焉


　　芳月盡離居幽懐重起予雖言春事晚尚想物華初遲
日暾方照髙齋澹復虛笋成林向宻花落樹應疎贈鯉
情無間求鶯思有餘暄妍不相待含嘆欲焉如

　　孫逖

　　奉和李右相賞㑹昌林亭

　　賢相初陪蹕靈山本降神作京雄近縣開閣寵平津地
勝林亭好時清宴賞頻百泉縈草木萬井布郊畛徳與
春和盛功將造化鄰還嗤渭濱叟嵗晚獨垂綸


　　和詠廨署有櫻桃

　　上林天禁裏芳樹有紅櫻江國今來見君門春意生香
從花綬轉色繞佩珠明海鳥銜初實吳姬掃落英切將
稀取貴差與衆同榮為此堪攀折芳蹊處處成

　　長洲苑(呉黄武中此地校獵)

　　吳王初鼎峙羽獵騁雄才輦道閶門出軍容茂苑來山
從列嶂轉江自遶林迴劍騎縁汀入旌門隔嶼開合離
分若電馳逐溢成雷勝地虞人守歸舟漢女陪可憐夷

漫處猶在洞庭隈山静吟猿父城空應雉媒戎行委喬
木馬跡盡黄埃攬涕問遺老繁華安在哉

　　孟浩然

　　同王九題就師山房

　　晚憩支公室故人逢右軍軒牕避炎暑翰墨動新文竹
蔽簷前日雨隨堦下雲同逰清䕃徧吟臥夕陽曛江静
棹歌歇溪深樵語聞歸途未忍去擕手戀清芬

　　宴張記室


　　甲第金張館門庭車騎多家封漢陽郡文㑹楚才過曲
島浮觴酌前山入詠歌妓堂花映發書閣栁逶迤玉指
調筝柱金泥飾舞羅寧知書劒者年嵗獨蹉跎

　　臘月八日於剡縣石城寺禮拜

　　石壁開金像香山繞鐵圍下生彌勒見迴向一心歸松
竹禪庭古樓臺世界稀夕嵐増氣色餘照發光輝講席
邀談柄泉堂施浴衣願承功徳水從此濯塵機

　　張子容


　　贈司勲蕭郎中

　　作相開黄閣為郎奏赤墀君臣道合體父子貴同時國
以推賢答家無内舉疑鳳池真水鏡蘭省得華滋未覩
風流日先聞所賦詩江山清謝朓花木媚丘遲吏部來
何暮王言念在兹丹青無不可霖雨亦相期昔我投荒
處孤烟望島夷羣鷗終日狎落葉數年悲漁父留歌詠
江妃入興詞今將獻知巳相感勿吾欺

　　張光朝


　　天門街西觀榮王聘妃

　　仙媛來朱邸名王出紫微三周初展義百兩遂言歸鄭
國通梁苑天津接帝畿橋成烏雀助葢轉鳳風飛霜㐲
迎秋色星缸滿夜輝從兹磐石固應為得賢妃

　　宋鼎

　　酬故人還山

　　舉棹乘春水歸山撫嵗華碧潭宵見月紅樹晚開花肅
穆輕風度依微隠徑斜危亭暗松石幽澗落雲霞思鳥

鳴髙樹逰魚戲淺沙安知餘興盡相望紫烟賖

　　盧象

　　奉和張使君宴列加朝散

　　佐理星辰貴分榮渙汗深言從大夫後用答聖人心騎
擁軒裳客鸞驚翰墨林停杯歌麥秀秉燭醉棠隂爽氣
凌秋笛輕寒散暝砧祇應將四子講徳謝知音

　　祖詠

　　酬汴州李别駕見贈


　　秋風多客思行旅厭艱辛自洛非才子逰梁得主人文
章参末議榮賤豈同倫歎逰逢三演懷賢憶法真情因
恩舊好契託死生親所愧能投贈清言益潤身

　　李頎

　　奉送漪叔逰潁川兼謁淮陽太守

　　罷吏今何適辭家方獨行嵩陽入歸夢潁水半前程閒
道淮陽守東南臥理清郡齋觀政日人馬望鄉情疊嶺
雪初霽寒砧霜後鳴臨行嗟拜手寂寞事躬耕


　　贈别張兵曹

　　漢家蕭相國功葢五諸侯勲業山河重丹青錫命優君
為禁臠壻爭看玉人逰荀令焚香日潘郎振藻秋新成
鸚鵡賦能衣鷫鸘裘不憚軒車逺仍尋薜茘幽苑梨飛
絳葉伊水淨寒流雪滿故闗道雲遮祥鳳樓一身輕寸
禄萬物任虛舟别後如相問滄波雙白鷗

　　王維

　　山中示弟等


　　山林吾喪我冠帶爾成人莫學嵇康懶且安原憲貧山
隂多北户泉水在東隣縁合妄相有性空無所親安知
廣成子不是老犬身

　　送徐郎中

　　東郊春草色驅馬去悠悠況復鄉山外猿啼湘水流島
夷傳露版江館候鳴騶卉服為諸吏珠官拜本州孤鶯
吟逺墅野杏發山郵早晚方歸奏南中絶忌秋

　　哭褚司馬


　　妄識皆心累浮生定死媒誰言老龍吉未免伯牛災故
有求仙藥仍餘遁俗杯山川秋樹苦牕户夜泉哀尚憶
青騾去寧知白馬來漢臣修史記莫蔽褚生才

　　過盧員外宅看飯僧共題

　　三賢異七聖青眼慕青蓮乞飯從香積裁衣學水田上
人飛錫杖檀越施金錢趺坐簷前日焚香竹下煙寒空
法雲地秋色浄居天身逐因縁法心過次第禪不須愁
日暮自有一燈燃


　　髙適

　　同郭十題楊主簿新㕔

　　華館曙沈沈惟良正在今用材兼柱石開物象髙深更
得芝蘭地兼榮枳棘林向風扄㦸户當曙近棠隂勿改
安卑節聊閒理劇心多君有知己一和郢中吟

　　送蔡少府赴登州推事

　　膠東連即墨萊水入滄溟國小常多事人訛屢扺刑公
才徵郡邑詔使出郊坰標格誰當犯風謡信可聴峥嶸

大峴口邐迤汶陽亭地逈雲偏白天秋山更青祖筵方
卜日王事急侵星勸爾將為徳斯言蓋有聴

　　岑參

　　和刑部成員外秋寓直寄臺省知巳

　　列宿光三署仙郎直五宵時衣天子賜厨膳太官調長
樂鐘應近明光漏不遥黄門持被覆侍女捧香燒筆為
題詩㸃燈縁起草挑竹喧交砌葉栁嚲拂牕條粉署榮
新命霜臺憶舊僚名香播蘭蕙價重藴瓊瑶擊水翻蒼

海搏風透赤霄微才喜同舍何幸忽間韶

　　王昌齡

　　與蘇盧二員外期逰方丈寺而蘇不至因有此
作(此篇又作王維詩)

　　共仰頭陁行能㤀世諦情迴看雙鳳闕相去一牛鳴法
向空林說心隨寳地平手巾花㲲浄香帔稻畦成問道
邀同舎相期宿化城安知不來往翻得似無生

　　張謂


　　哭護國上人

　　昔喜三身浄今悲萬刼長不應歸北斗多是向西方舍
利衆生聚袈沙弟子將䑕行殘藥涴蟲網舊繩長别起
千花塔空留一草堂文公何處在神理竟茫茫

　　陳希烈

　　奉和聖製三日

　　上巳遷龍駕中流汎羽觴酒因朝太子詩為樂賢王錦
纜方舟渡瓊筵大樂張風揺垂栁色花發異林香野老

歌無事朝臣飲嵗芳皇情被羣物中外洽恩光

　　巳上係盛唐之詩






　　唐詩拾遺巻八

