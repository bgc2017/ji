







　　欽定四庫全書

　　唐詩品彚卷五十六

　　明　高棅　編

　　五言律詩一

　　正始(上)

　　太宗皇帝

　　秋日

　　爽氣澄蘭沼秋香動桂林露凝千片玉菊散一叢金日

吐高低影雲垂㸃綴隂蓬瀛不可望泉石且娛心

　　虞世南

　　侍宴賦韻得前字應制

　　芬芳禁林晚容與桂舟前横空一鳥度照水百花然緑
野明斜日青山澹晚烟濫陪終燕賞握管類窺天

　　侍宴歸鴈堂

　　歌堂面緑水舞館接金塘竹開霜後翠梅動雪前香鳬
歸初命侣鴈起欲分行刷羽同棲集懷恩愧稻粱


　　楊師道

　　初秋夜坐應詔

　　玉琯涼初應金壺夜漸闌滄池流稍潔仙掌露方漙鴈
聲風處斷樹影月中寒爽氣長空淨高吟覺思寛

　　陳叔達

　　早春桂林殿應詔

　　金鋪照春色玉律動年華朱樓雲似蓋丹桂雪如花水
岸銜階轉風條出柳斜輕輿臨太液湛露酌流霞


　　後渚置酒

　　大渚初驚夜中流沸鼓鞞寒沙滿曲浦夕霧上耶溪岸
廣鳬飛急雲深鴈度低嚴關猶未遂此夕待晨雞

　　李義府

　　宣正殿芝草

　　明王敦孝感寶殿秀靈芝色帶朝陽淨光涵雨露滋且
標宣徳重更引國恩施聖祚今無限微臣樂未移

　　董思恭


　　昭君怨

　　琵琶馬上彈行路曲中難漢月正南遠燕山直北寒髻
鬟風拂亂眉黛雪沾殘斟酌紅顔改徒勞握鏡看

　　張文琮

　　昭君怨

　　戒途飛萬里廻首望三秦忽見天山雪還疑上苑春玉
㾗垂粉淚羅袂拂胡塵為聽胡中曲還悲逺嫁人

　　王績


　　野望

　　東臯薄暮望徙倚欲何依樹樹皆秋色山山唯落暉牧
人驅犢返獵馬帶禽歸相顧無相識長歌懷采薇

　　蕭翼

　　答僧辯才

　　邂逅欵良宵慇懃荷勝招彌天俄若舊初地豈成遥酒
蟻傾還泛心猿躁似調誰憐失羣翼長苦業風飄

　　楊炯


　　從軍行

　　烽火照西京心中自不平牙璋辭鳯闕鐡騎繞龍城雪
暗凋旗畵風多雜鼓聲寧為百夫長勝作一書生

　　劉生

　　卿家本六郡年長入三秦白璧酧知己黄金謝主人劍
鋒生赤電馬足起紅塵日暮歌鐘發喧喧動四隣

　　送臨津房少府

　　岐路三秋别江津萬里長烟霞駐征蓋絃奏促飛觴階

樹含斜日池風泛早涼贈言未終竟流涕忽霑裳

　　送豐城王少府

　　愁結亂如麻長天照落霞離亭隠喬木溝水浸平沙左
尉才何屈東闗望漸賖行看轉牛斗持此報張華

　　送鄭州周司空

　　漢國臨清渭京城枕濁河居人下珠淚賔御促驪歌望
極關山遠秋深烟霧多唯餘三五夕明月暫經過

　　驄馬


　　驄馬鐡連錢長安俠少年帝畿平若水宫路直如弦夜
玉粧車軸秋金鑄馬鞭風霜但自保窮達任皇天

　　出塞

　　塞外欲紛紜雌雄猶未分明堂占氣色華蓋辨星文二
月河魁將三千太乙軍丈夫皆有志會是立功勲

　　有所思

　　賤妾留南楚征夫向北燕三秋方一日少别比千年不
掩嚬紅縷無論數緑錢相思明月夜迢逓白雲天


　　梅花落

　　牕外一株梅寒花五出開影隨朝日逺香逐便風來泣
對銅鈎障愁看玉鏡臺行人斷消息春恨幾徘徊

　　折楊柳

　　邊地迷無極征人去不還秋容凋翠羽别淚損紅顔望
斷流星驛心馳明月關藁砧何處在楊柳自堪攀

　　王勃

　　聖泉宴


　　披襟乘石磴列籍俯春泉蘭氣熏山酌松聲韵野絃影
飄垂葉外香度落花前興洽林塘晚重巖起夕烟

　　尋道觀

　　芝廛光分野蓬闕盛規模碧壇清桂國丹洞肅松樞玉
笈三山記金箱五嶽圖蒼虬不可得空望白雲衢

　　㪚關晨度

　　關山淩旦開石路無塵埃白馬高譚去青牛真氣來重
門臨巨壑連棟起崇隈即今揚策度非是棄繻囘


　　别薛華

　　送送多窮路遑遑獨問津悲涼千里道悽斷百年身心
事同漂泊生涯共苦辛無論去與住俱是夣中人

　　重别薛華

　　明月沉珠浦清風濯錦川樓臺臨絶岸洲渚亘長天旅
泊成千里棲遑共百年窮途唯有淚還望獨&KR1008;然

　　遊梵宇三覺寺

　　杏閣披青磴琱臺控紫岑葉齊山路狹花積野壇深蘿

幌棲禪影松門聽梵音遽忻陪妙躅延賞滌煩襟

　　麻平晚行

　　百年懷土望千里倦遊情高低尋戍道逺近聽泉聲磵
葉纔分色山花不辨名羇心何處盡風急暮猨清

　　送盧主簿

　　窮途非所恨虚室自相依城闕居年滿琴尊俗事稀開
襟方未已分袂忽多違東巖富松竹歲暮幸同歸

　　餞韋兵曹


　　征驂臨野次别袂慘江垂川霽浮烟歛山明落照移鷹
風凋晚葉蟬露泣秋枝亭臯分遠望延想間雲涯

　　白下驛餞唐少府

　　下驛窮交日昌亭旅食年相知何用早懷抱即依然浦
樓低晚照鄉路隔風烟去去如何道長安在日邊

　　杜少府之任蜀州

　　城闕輔三秦風烟望五津與君離别意同是宦遊人海
内存知已天涯若比隣無為在岐路兒女共霑巾


　　仲春郊外

　　東園垂柳徑西堰落花津物色連三月風光絶四隣鳥
飛村覺曙魚戲水知春初晴山院裏何處染囂塵

　　郊興

　　空園歌獨酌春日賦閒居澤蘭侵小徑河柳覆長渠雨
去花光濕風歸葉影踈山人不惜醉唯畏渌尊虚

　　郊園即事

　　烟霞春早賞松竹故年心斷山凝畫障縣溜㵼鳴琴草

徧南亭合花開北院深閒居饒酒賦隨興欲抽簮

　　銅雀妓

　　金鳯隣銅雀漳河望鄴城君王無處所臺榭若平生舞
席紛何就歌梁儼未傾西陵松檟冷誰見綺羅情

　　盧照隣

　　隴頭水

　　隴阪高無極征人一望鄉關河别去水沙塞斷歸腸馬
繫千年樹旌懸九月霜從來共嗚咽皆是為勤王kao


　　巫山高

　　巫山望不極望望下朝氛莫辨啼猨樹徒看神女雲驚
濤亂水脉驟雨暗峯文霑裳即此地况復逺思君

　　芳樹

　　芳樹本多竒年華復在斯結翠成新幄開紅滿故枝風
歸花厯亂日度影參差容色朝朝落思君君不知

　　入秦川界

　　隴阪長無極蒼山望不窮石徑縈疑斷囘流暎似空花

開緑野霧鶯囀紫巖風春芳勿遽盡留賞故人同

　　文翁講堂

　　錦里淹中館岷山稷下亭空梁無燕雀古壁有丹青槐
落猶疑市苔深不辨銘良哉二千石江漢表遺靈

　　石鏡寺

　　古墓芙蓉塔神銘松栢烟鸞沉仙鏡底花没梵輪前銖
衣千古佛寶月兩重圓隠隠香臺夜鍾聲徹九天

　　春晚山莊率題


　　田家無四隣獨坐一園春鶯啼非選樹魚戲不驚綸山
水彈琴盡風花酌酒頻年華已可樂高興復留人

　　昭君怨

　　合殿恩中絶交河使漸稀肝腸隨玉輦形影向金微漢
地草應緑胡庭沙正飛願逐三秋鴈年年一度歸

　　折楊柳

　　倡樓啟曙扉楊柳正依依鶯啼知歲隔條變識春歸露
葉凝愁黛風花落舞衣攀折將安寄軍中音信稀


　　駱賔王

　　詠蟬

　　西陸蟬聲唱南冠客思侵那堪𤣥鬢影來對白頭吟露
重飛難進風多響易沉無人信高潔誰為表予心

　　秋鴈

　　聨翩辭海曲揺曳指江干陣去金河冷書歸玉塞寒帶
月淩空易迷烟逗浦難何當同顧影刷羽泛清瀾

　　秋日餞道士陳文林(得風字)


　　青牛遊華岳赤馬走吳宫玉柱離鴻怨金罍泛蟻空日
霽崤陵雨塵起洛陽風唯當𤣥度月千里與君同

　　遊紫雲觀贈道士

　　碧落澄秋景𤣥門啓曙關人疑列禦至客似令威還羽
蓋徒欣仰雲車未可攀秪應傾玉醴時許寄頺顔

　　遊靈公觀

　　靈峯標勝境神府枕通川玉殿斜臨漢金堂逈架烟斷
風踈晚竹流水切寒絃别有青門外空懷𤣥圃仙


　　𤣥上人林泉二首

　　林泉恣探厯風景暫徘徊客有遷鶯處人無結駟來聚
花如薄雪沸水若輕雷今日徒招隠終知異鑿坏

　　俗遠風塵隔春還初服遲林疑中㪚地人似上皇時芳
杜湘君曲幽蘭楚客詞山中有春草長似寄相思

　　在兖州餞宋五之問

　　淮沂泗水地梁甫汶陽東别路青驪逺離樽緑蟻空柳
寒凋密翠棠晚落踈紅别後相思曲悽斷入琴風


　　劉庭芝

　　入塞詩

　　將軍䧟虜圍邊務息戎機霜雪交河盡旌旗入塞飛曉
光隨馬度春色伴人歸課績朝明主臨軒拜武威

　　蘇味道

　　單于川對雨

　　飛雨欲迎旬浮雲已送春還從濯枝後來應洗兵辰氣
合龍祠外聲過鯨海濵伐邢知有屬已見靜邊塵


　　正月十五夜

　　火樹銀花合星橋鐡鎻開暗塵隨馬去明月逐人來遊
妓皆穠李行歌盡落梅金吾不禁夜玉漏莫相催(方虚谷云
古今元宵詩五言之妙少有出此者)

　　初春行宫侍宴應制(得天字)

　　温液吐涓涓跳波急應絃簮裾承睿賞花柳發韶年聖
酒千鍾洽宸章七曜懸微臣從此醉還似夢鈞天

　　薛曜


　　正夜侍宴應詔

　　重關鐘漏通夕敞鳯凰宫雙闕祥烟裏千門明月中酒
盃浮湛露歌曲唱流風侍臣咸醉止恒愧遇恩崇

　　魏元忠

　　侍宴銀潢宫應制

　　别殿秋雲上離宫夏景移寒風生玉樹涼氣下瑶池壍
花仍吐葉巖木尚抽枝願奉南山壽千秋長若斯

　　喬知之


　　銅雀妓

　　金閣惜分香鉛華不重粧空餘歌舞地猶是為君王哀
絃聲已絶艷曲亦何長共看西陵暮秋烟生白楊

　　侍宴應制

　　紫禁宿晴氛朱樓落曉雲豫遊龍駕轉天樂鳯簫聞竹
外仙亭出花間輦路分微臣一何幸詞賦奉明君

　　棃園亭子侍宴

　　年光陌上發香輦禁中遊草緑鴛鴦殿花紅翡翠樓天

杯承露酌仙管雜風流今日陪歡豫皇恩不可酬

　　韋安石

　　侍宴旋師喜㨗應制

　　&KR1123;蟻屯夷落熊羆逐漢飛忘軀百戰後屈指一年歸厚
眷紓天藻深慈解御衣興酣歌舞出朝野歎炎輝

　　韋承慶

　　淩朝浮江旅思

　　天晴上初日春水送孤舟山逺疑無樹潮平似不流岸

花開且落江鳥没還浮羇望傷千里長歌遣四愁

　　中宗皇帝

　　登驪山頂寓目

　　四郊秦漢國八水帝王都閭閻雄里閈城闕壯規模貫
渭稱天邑含岐實奥區金門披玉館因此識皇圖



　　唐詩品彚卷五十六

