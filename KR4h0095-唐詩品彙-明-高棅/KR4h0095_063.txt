







　　欽定四庫全書

　　唐詩品彚巻六十三

　　明　高棅　編

　　五言律詩八

　　羽翼

　　王灣

　　次北固山下(河岳英靈集作江南意起結四句不同)

　　客路青山外行舟緑水前潮平兩岸濶風正一帆懸海

日生殘夜江春入舊年(殷璠云詩人已來少有此句張燕公手題進士堂毎示能文今
為楷式)鄉書何處達歸鴈洛陽邊

　　盧象

　　雜詩

　　家居五原上征戰是平生獨負山西勇誰當塞工名死
生遼海戰雨雪薊門行諸將封侯盡論功獨不成(劉須溪云
十字纔有沉着之意　方虚谷云感慨有餘但五原山西遼海薊門四處相遙逺詩寓意言辛苦以譏夫偶然
而成名者未必皆辛苦也)


　　峽中作

　　高唐幾百里樹色接陽臺晚見江山霽宵聞風雨來雲
從三峽起天向數峯開靈境信難見輕舟那可回

　　崔灝

　　長門怨

　　君王寵初歇棄妾長門宫紫殿蒼苔滿高樓明月空夜
愁生枕席春意罷簾櫳泣盡無人問容華落鏡中

　　贈梁州張都督


　　聞君為漢將虜騎不南侵出塞清沙漠還家拜羽林風
霜臣節苦歲月主恩深為語西河使知予報國心

　　送單于裴都䕶赴西河

　　征馬去翩翩城秋月正圓單于莫近塞都䕶欲臨邊漢
驛通烟火胡沙乏井泉功成須獻㨗未必去經年

　　寄盧象

　　客從巴水度傳爾泝行舟是日風波霽高唐雨半収青
山滿蜀道緑水向荆州不作書相問誰能慰别愁


　　題潼闗樓

　　客行逢雨霽歇馬上津樓山勢雄三户闗門扼九州川
從陜路去河遶華隂流向晚登臨處風烟萬里愁

　　題沈隱侯八詠樓

　　梁日東陽守為樓望越中緑牕明月在青史古人空江
靜聞山狖川長數塞鴻登臨白雲晚流恨此遺風

　　晚入汴水

　　昨晚南行楚今朝北泝河客愁能幾日鄉路漸無多晴

景搖津樹春風起棹歌長淮亦已盡寧復畏潮波

　　祖詠

　　江南旅情

　　楚山不可極歸路但蕭條海色晴看雨江聲夜聽潮劍
留南斗近書寄北風遙為報空潭橘無媒寄洛橋

　　泊楊子岸

　　纔入維揚郡鄉闗此路遙林藏初霽雨風退欲歸潮江
火明沙岸雲帆礙浦橋客衣今日薄寒氣近來饒


　　泗上馮使君南樓作

　　井邑連淮泗南樓向晚過望灘沙鷺起尋岸洛僮歌近
海雲偏出兼秋雨更多明晨擬回棹歸思恨風波

　　留别盧象

　　朝來已握手宿别更傷心灞水行人渡商山驛路深故
情君且足謫宦我難任直道皆如此誰能淚滿襟

　　題韓少府水亭

　　梅福幽棲處佳期不忘還鳥啼當户竹花繞傍池山水

氣侵堦冷藤隂覆座閒寧知武陵趣宛在市朝間

　　蘇武别業

　　别業居幽處到來生隱心南山當户牖灃水映園林竹
覆經冬雪庭昏未夕隂寥寥人境外閒坐聽春禽

　　宿陳留李少府宅

　　相知有叔卿訟簡夜彌清旅泊倦愁卧空堂聞曙更風
簾搖燭影秋雨帶蟲聲歸思那堪説悠悠恨洛城

　　扈從御宿池


　　君王既廵狩輦路入秦京逺樹低搶壘孤山入幔城寒
踈清禁漏夜警羽林兵誰念迷方客長懐魏闕情

　　儲光羲

　　漢陽即事

　　楚國千里逺孰知方寸違春遊歡有客夕寢賦無衣江
水帶氷緑桃花隨雨飛九歌有深意捐佩乃言歸(詩云豈曰
無衣與子同仇儲時以禄山偽官而貶故末句復有捐佩之語)

　　臨江亭


　　古木嘯寒禽層城帶夕隂梁園多緑樹楚岸盡楓林山
際豈為險江流長自深平生何以恨天地本無心

　　渭橋

　　停車渭橋暮望望入秦京不見鵷鸞道如聞歌吹聲鄉
魂涉江水客路指蒲城獨有故樓月今來亭上明

　　寒夜江口泊舟

　　寒潮信未起出浦䌫孤舟一夜苦風浪自然增旅愁呉
山遲海月楚火照江流欲有知音者異鄉誰可求


　　苑外至龍興院作

　　朝遊天苑外忽見法筵開山勢當空出雲隂滿地來踈
鐘清月殿幽梵靜花臺日暮香林下飄颻仙步廻

　　題虬上人房

　　禪宫分兩地傳子一為心入道無來去清言見古今江
寒池水緑山暝竹園深别有中天月遙遙散夕隂

　　詠山泉

　　山中有流水借問不知名映地為天色飛空作雨聲轉

來深澗滿分出小池平恬澹無人見年年長自清

　　李頎

　　望秦川

　　秦川朝望迥日出正東峯逺近山河淨逶迤城闕重秋
聲萬户竹寒色五陵松客有歸歟嘆淒其霜露濃

　　宴陳十六樓(樓枕金谷)

　　西樓對金谷此地古人心白日落庭内黄花生澗陰四
隣見踈木萬井度寒砧石上題詩處千年留至今


　　晚歸東園

　　荆扉帶郊郭稼穡滿東菑倚杖寒山暮鳴梭秋葉時回
雲覆陰谷返景照霜棃澹泊真吾事清風别自兹

　　送錢子入京

　　夜夢還京北鄉心恨搗衣朝逢入秦使走馬喚君歸驛
路清霜下闗門黄葉稀還家應信宿看子速如飛

　　送人尉閩中

　　可嘆芳菲日分為萬里情閶門折垂桞御苑聽殘鶯海

戍通閩邑江航過楚城客心君莫問春草是王程

　　送盧逸人

　　洛陽為此别攜手更何時不復人間見祗應海上期清
溪入雲木白首卧茅茨共惜盧敖去天邊望所思

　　送竇參軍

　　城南送歸客舉酒對林巒暄鳥迎風囀春衣度雨寒桃
花開翠幕桞色拂金鞍公子何時至無令芳草闌

　　送人歸沔南


　　梅花今正發失路復何如舊國雲山在新年風景餘春
饒漢陽夢日寄武陵書可即明時老臨川莫羡魚

　　綦母濳

　　題靈隱寺山頂院

　　招提此山頂下界不相聞塔影挂清漢鐘聲和白雲觀
空靜室掩行道衆香焚且駐西來駕人天日未曛

　　宿龍興寺

　　香刹夜忘歸松清古殿扉燈明方丈室珠繫比丘衣白

日傳心淨青蓮喻法微天花落不盡處處鳥銜飛

　　若耶溪逢孔九

　　相逢此溪曲勝託在烟霞潭影竹間動巖陰簷外斜人
言上皇代犬吠武陵家借問淹留日春風滿若耶

　　題沈東美員外山池

　　仙郎偏好道鑿沼象瀛洲魚樂隨情性舟行任去留秦
人辨雞犬堯日識巢由歸客衡門外仍憐返景幽

　　題章彛下第


　　長安渭橋路行客别時心獻賦温泉畢無媒魏闕深黄
鶯啼就馬白日暗歸林三十名未立君還惜寸隂

　　王昌齡

　　胡笳曲

　　城南虜已合一夜幾重圍自有金笳引能令出塞飛聽
臨闗月苦清入海風微三奏高樓曉胡人掩淚歸

　　和振上人秋夜懐士會

　　白露傷草木山風吹夜寒遙林夢親友高興發雲端郭

外秋聲急城邊月色殘瑤琴多逺思更為客中彈

　　客廣陵

　　樓頭廣陵近九月在南徐秋色明海縣寒烟生里閭夜
帆歸楚客昨日渡江書為問易名叟垂綸不見魚

　　駕幸河東二首

　　聖徳超千古皇風扇九圍天回萬象出駕動六龍飛淑
氣來黄道祥雲覆紫微太平多扈從文物有光輝

　　晉水千廬合汾橋萬國從開唐天業盛入沛聖恩濃下

輦回三象題碑任六龍睿明懸日月千載此時逢

　　少年行

　　走馬逺相尋西樓下夕陰結交期一劍留意贈千金高
閣歌聲逺重門桞色深夜闌須盡飲莫負百年心

　　塞上曲

　　邊頭何慘慘已葬霍將軍部曲皆相弔燕南代北聞功
勲多被黜兵馬亦尋分更遣黄龍戍唯當哭塞雲

　　張謂


　　送裴侍御歸上都

　　楚地勞行役秦城罷鼓鼙舟移洞庭岸路入武陵溪江
月隨人影山花趁馬蹄離魂將别夢先已到闗西

　　送青龍一公

　　事佛輕金印勤王度玉闗不知從樹下還肯到人間楚
水青蓮淨呉門白日閒聖朝須助理絶莫愛東山

　　寄李侍御

　　柱下聞周史書中慰越吟近看三歲字遙見百年心價

以吹嘘長恩從顧盻深不栽桃李樹何日得成陰

　　寄崔灃州

　　共襆臺郎被俱褰郡守帷罰金殊往日鳴玉幸同時五
馬來何晚雙魚贈已遲江頭望鄉月無夜不相思

　　郡南亭子宴

　　亭子春城外朱門向緑林桞枝經雨重松色帶烟深漉
酒迎山客穿池集水禽白雲常在眼聊足慰人心

　　同王徵君湘中有懐(此詩又見嚴維集)


　　八月洞庭秋瀟湘水北流還家萬里夢為客五更愁不
用開書帙偏宜上酒樓故人京洛滿何日復同遊

　　揚州雨中張十七宅觀妓

　　夜色帶寒烟燈花拂更燃殘粧添石黛艷舞落金鈿掩
笑須欹扇迎歌乍弄絃不知巫峽雨何事海西邊

　　賈至

　　長門怨

　　獨坐思千里春庭曉景長鶯喧翡翠幕栁暗鬱金堂舞

蝶縈愁緒繁花對靚粧深情託瑤瑟絃斷不成章

　　銅雀臺

　　日暮銅臺靜西陵鳥雀歸撫絃心斷絶聽管淚霏微靈
几臨朝奠空牀巻夜衣蒼蒼川上月應照妾魂飛

　　侍宴曲

　　雲陛褰珠扆天墀覆緑楊隔簾粧隱映向席舞低昻鳴
珮長廊靜開氷廣殿涼歡餘劍履散同輦入昭陽

　　對酒曲


　　梅發桞依依黄鸝歴亂飛當歌憐景色對酒惜芳菲曲
水浮花氣流風散舞衣通宵留暮雨上客莫言歸

　　南州有贈二首

　　極浦三春草高樓萬里心楚山晴靄碧湘水暮流深忽
與朝中舊同為澤畔吟停杯試北望還欲淚沾襟

　　越井人南去湘川水北流江邊數杯酒海内一孤舟嶺
嶠同仙客京華即舊遊春心將别恨萬里共悠悠

　　崔曙


　　途中曉發

　　曉霽長風裏勞歌赴逺期雲輕歸海疾月滿下山遲旅
望因高盡鄉心遇物悲故林遙不見況在落花時

　　緱山廟

　　遺廟宿陰陰孤峯映緑林步隨仙路逺意入道門深澗
水流年月山雲變古今祗聞風竹裏猶有鳯笙音

　　同諸公謁啓母祠

　　閟宫淩紫微芳草閉閒扉帝子復何在王孫遊不歸春

風鳴玉珮暮雨拂靈衣豈但湘江口能令懐二妃

　　常建

　　破山寺後禪院

　　清晨入古寺初日照高林曲徑通幽處禪房花木深山
光悦鳥性潭影空人心萬籟此俱寂惟聞鐘磬音

　　泊舟盱眙

　　泊舟淮水次霜降夕流清夜久潮侵岸天寒月近城平
沙依鴈宿候館聽雞鳴鄉國雲霄外誰堪羈旅情


　　江行

　　平湖四無際此夜泛孤舟明月異方意呉歌令客愁鄉
園碧雲外兄弟緑江頭萬里無歸信傷心看斗牛

　　裴廸

　　過感配寺曇興上人山院

　　不逺灞陵邊安居向十年入門穿竹徑留客聽山泉鳥
轉深林裏心閒落照前浮名竟何益從此願栖禪

　　夏日過青龍寺謁操禪師


　　安禪一室内左右竹亭幽有法如不染無言誰敢酧鳥
飛爭向夕蟬&KR0008;已先秋煩暑自兹退清涼何處求

　　張子容

　　雲陽驛陪崔使君邵道士夜宴

　　一尉東南逺誰知此夜歡諸侯傾皂葢仙客整黄冠染
翰燈花滿飛觴雲氣寒欣承國士遇更借美人看

　　除夜樂城逢孟浩然

　　逺客襄陽郡來過海畔家樽開栢葉酒燈發九枝花妙

曲逢盧女高才得孟嘉東山行樂意非是競繁華

　　冦坦

　　同皇甫兵曹天宮寺浴室新成招友人賞會

　　温室歡初就蘭交托勝因共聽無漏法兼濯有為塵水
潔三空性香沾四大身清心多善友頌徳慰同人

　　鄭徳𤣥

　　晚至鄉亭

　　長亭日已暮駐馬暫盤桓山川杳不極徒侶黙相看雲

夕荆臺暗風秋郢路寒客心一如此誰復采芳蘭

　　蔡希寂

　　陜中作

　　西别秦闗近東行陜服長川原餘讓畔歌吹憶遺棠河
水流城下山雲起路傍更憐栖泊處池舘繞林篁

　　薛據

　　題丹陽陶司馬㕔

　　高鑒清洞徹儒風人進難詔書增寵命才子益能官門

帶山光晚城臨江水寒唯余好文客時得詠幽蘭

　　閻防

　　與永樂諸公泛黄河作

　　烟深載酒入但覺暮川虚映水見山火鳴榔聞夜漁愛
兹山水趣忽與世人踈無暇燃官燭中流有望舒

　　殷遙

　　友人山亭

　　故人從薄宦往往涉清溪鑿牖對山月褰裳拂澗霓遊

魚逆水上宿鳥向風栖一見桃花發能令秦漢迷

　　丁仙芝

　　剡溪館聞笛

　　夜久聞羌笛寥寥虚客堂山空響不散溪靜曲宜長草
木生邊氣城池泛夕涼虚然異風出髣髴宿平陽

　　渡楊子江

　　桂楫中流望空波兩畔明林開楊子驛山出潤州城海
盡邊陰靜江寒朔吹生更聞楓葉下淅瀝度秋聲


　　長寧公主舊山池

　　平陽舊池舘寂寞使人愁座巻琉黄簟簾垂白玉鈎庭
閒花自落門閉水空流追想吹簫處應隨仙騎遊

　　張廵

　　聞笛(此篇守睢陽而作也睢陽忠節之士其表見於世者非以文墨而詩可見者使人誦
之加敬)

　　岧嶤試一臨虜騎附城陰不辨風塵色安知天地心門
開邊月近戰苦陣雲深旦夕更樓上遙聞横笛音


　　張均

　　岳陽晚景

　　晚景寒鴉集秋風旅鴈歸水光浮日出霞彩映江飛洲
白蘆花吐園紅柿葉稀長沙卑濕地九月未成衣

　　韋迢

　　早發湘潭寄杜員外院長

　　北風昨夜雨江上早來涼楚岫千峯翠湘潭一葉黄故
人湖外客白首尚為郎相憶無南鴈何時有報章


　　顔真卿

　　登平望橋下作

　　登臨試長望望極與天平際海蒹葭色終朝鳬鴈聲近
山全髣髴逺水忽微明更覽諸公作知高題柱名

　　李憕

　　和户部楊員外伯成寓直(按韋韜傳有户部郎中楊伯成)

　　落日彌綸地公才畫省郎詞驚起草筆坐引䕶衣香雙
闕天河近千門夕漏長遙知臺上宿不獨有文强


　　丘為

　　尋廬山崔徵君

　　日高雞犬靜門掩向寒塘夜竹深茆宇秋庭冷石牀住
山年已逺服藥壽偏長虚棄浮生者相逢益自傷

　　張軫

　　舟行旦發

　　夜帆時未發同侶暗相催山曉月初下江鳴潮自來稍
分楊子岸不辨越王臺自客水鄉裏舟行知幾廻


　　徐晶

　　同蔡孚五亭詠

　　獨奏丹墀罷雲泉别業歸拂琴鋪野席牽栁挂朝衣翡
翠巢書幌鴛鴦立釣磯幽栖可憐處春事滿林扉

　　閭丘曉

　　夜渡淮

　　舟人自相報落日下芳潭夜火連河市春風滿客帆水
窮滄海畔路盡小山南且喜鄉園近言榮意未甘









　　唐詩品彚巻六十三

