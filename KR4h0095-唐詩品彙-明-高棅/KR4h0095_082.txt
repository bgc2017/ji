







　　欽定四庫全書

　　唐詩品彚巻八十二

　　明　高棅　編

　　七言律詩一

　　正始

　　杜審言

　　大酺

　　毘陵震澤九州通士女歡娛萬國同伐皷撞鐘驚海上

新粧袨服照江東梅花落處疑殘雪桞葉開時任好風
火徳雲官逢道泰天長地久屬年豐

　　守歲侍燕應制

　　季冬除夜接新年帝子王臣捧御筵宫闕星河低拂樹
殿庭燈燭上薫天彈絃奏節梅風入對局探鈎栢酒傳
欲向正元歌萬夀暫留歡賞寄春前

　　春日京中有懐

　　今年遊寓獨遊身愁思看春不當春上林苑裏花徒發

細栁營前葉漫新公子南橋應盡興將軍西地幾留賔
寄語洛城風日道明年春色倍還人

　　沈佺期

　　古意(樂府作獨不見)

　　盧家少婦鬱金堂(一作香)海燕雙棲玳瑁梁九月寒砧催
木葉十年征戍憶遼陽白狼河北音書斷丹鳯城南秋
夜長誰為含愁獨不見更教明月照流黄

　　龍池篇


　　龍池躍龍龍已飛龍徳先天天不違池開天漢分黄道
龍向天門入紫微邸第樓臺多氣色君王鳬雁有光輝
為報寰中百川水來朝此地莫東歸

　　興慶池侍宴應制

　　碧水澄潭映逺空紫雲香駕御微風漢家城闕疑天上
秦地山川似鏡中向浦迴舟萍巳緑分林蔽殿槿初紅
古來徒羡横汾賞今日宸遊聖藻雄

　　侍宴安樂公主新宅應制


　　皇家貴主好神仙别業初開雲漢邊山出盡如鳴鳯嶺
池成不讓飲龍川粧樓翠幌教春住舞閣金鋪借日懸
敬從乗輿來此地稱觴獻壽樂鈞天

　　奉和春初幸太平公主南莊應制

　　主家山第早春歸御輦春遊繞翠微買地鋪金曾作埓
尋河取石舊支機雲間樹色千花滿竹裏泉聲百道飛
自有神仙鳴鳯曲併將歌舞報恩暉

　　奉和春日幸望春宫應制


　　芳郊緑樹散春晴複道離宫烟霧生楊桞千條花欲綻
蒲萄百丈蔓初縈林香酒氣元相入鳥囀歌聲各自成
定是風光牽宿醉來晨復得幸昆明

　　奉和立春游苑迎春

　　東郊暫轉迎春仗上苑初飛行慶杯風射蛟冰千片斷
氣衝魚鑰九闗開林中覔草纔生蕙殿裏争花併是梅
謌吹銜恩歸路晚棲烏半下鳯城來

　　從幸香山寺應制


　　南山奕奕通丹禁北闕峨峨連翠雲嶺上樓臺千地起
城中鐘鼓四天聞梅檀曉閣金輿度鸚鵡晴林采眊分
願以醍醐㕘聖酒還將祗苑當秋汾

　　紅樓院應制

　　紅樓疑見白毫光寺逼宸居福盛唐支遁愛山情漫切
曇摩泛海路空長經聲夜息聞天語爐氣晨飄接御香
誰謂此中難可到自憐深院得徊翔

　　再入道塲紀事應制


　　南方歸去再生天内殿今年異昔年見闢乾坤新定位
看題日月更高懸行隨香輦登仙路坐近爐烟講法筵
自喜恩深陪侍從兩朝長在聖人前

　　嵩山石淙侍宴應制

　　金輿旦下緑雲衢綵殿晴臨碧澗隅溪水泠泠逐行漏
山烟片片引香爐仙人六膳調神鼎玉女三漿捧帝壺
自惜汾陽紆道駕無如太室覽真圖

　　遥同杜員外審言過嶺


　　天長地濶嶺頭分去國離家見白雲洛浦風光何所似
崇山瘴癘不堪聞南浮漲海人何處北望衡陽雁幾羣
兩地江山萬餘里何時重謁聖明君

　　宋之問

　　奉和春初幸太平公主南莊應制

　　青門路接鳯凰臺素滻宸遊龍騎來澗草自迎香輦合
巖花應待御筵開文移北斗成天象酒近南山作夀杯
此日侍臣將石去共歡明主賜金迴


　　三陽宫石淙侍宴應制

　　離宫秘苑勝瀛洲别有仙人洞壑幽巖邊樹色含風冷
石上泉聲帶雨秋鳥向歌筵來度曲雲依帳殿結為樓
微臣昔沗方明(莊子作方歅)御今日還陪八駿遊

　　蘇瓌

　　興慶池侍宴應制

　　金闕平明宿霧収瑶池式宴俯清流瑞鳯飛來隨帝輦
祥魚出戲躍王舟帷齊緑樹當筵密葢轉緗荷接岸浮

如臨竊比微臣懼若濟叨陪聖主遊

　　韋元旦

　　興慶池侍宴應制

　　滄池漭沆帝城邊殊勝昆明鑿漢年夾岸旌旗䟽輦道
中流簫皷振樓船雲峰四起迎宸幄水樹千重入御筵
宴樂巳深魚藻詠承恩更欲奏甘泉

　　幸安樂公主山莊應制

　　銀河南渚帝城隅帝輦平明出九衢刻鳯蟠螭凌桂邸

穿池疊石寫蓬壺璚簫暫下鈞天樂綺綴長懸明月珠
仙榜承恩爭既醉方知朝野更歡娛

　　宗楚客

　　奉和幸安樂公主山莊應制

　　玉樓銀牓枕嚴城翠葢紅旗列禁營日映層巖圖畫色
風揺雜樹管絃聲水邊重閣含飛動雲裏孤峯類削成
幸覩八龍遊閬苑無勞萬里訪蓬瀛

　　盧藏用


　　奉和立春遊苑迎春

　　天遊龍輦駐城闉上苑遲光晚更新瑶臺半入黄山路
玉檻傍臨𤣥灞津梅香欲待歌前落蘭氣先過酒上春
幸預栢臺稱獻夀願陪千畆及農辰

　　奉和幸安樂公主山莊應制

　　皇女璚臺天漢潯星橋月宇創山林飛蘿半拂銀題影
瀑布環流玉砌隂菊浦香隨鸚鵡泛簫樓韵遂鳯凰吟
瑶池駐蹕恩方久璧月無文興轉深


　　李嶠

　　奉和初春幸太平公主南莊應制

　　主家山第接雲開天子春遊動地來羽騎參差花外轉
霓旌揺曳日邊迴還將石溜調琴曲更取峯霞入酒杯
鸞輅巳辭烏鵲渚簫聲猶繞鳯凰臺

　　太平公主山亭侍燕應制

　　黄金瑞牓絳河隈白玉仙輿紫禁來碧樹青岑雲外聳
朱樓畫壁水中開龍舟下瞰鮫人室羽節高臨鳯女臺

遽惜歡娛歌吹晚揮戈更却曜靈回

　　趙彦昭

　　侍燕安樂公主新宅應制

　　六龍齊軫御朝曦雙鷁維舟下緑池飛觀仰看雲外聳
浮橋直見海中移靈泉巧鑿天孫渚孝筍能抽帝女枝
幸願一生同草樹年年歲歲樂於斯

　　人日侍燕大明宫應制

　　寳契無為屬聖人琱輿出幸玩芳辰平樓半入南山露

飛閣旁臨東野春夾路穠花千樹發垂軒弱桞萬條新
處處風光今日好年年願奉屬車塵

　　奉和初春幸太平公主南莊應制

　　主第岩扄架鵲橋天門閶闔降鸞鑣歴亂旌旗轉雲樹
參差臺榭入煙霄林間花雜平陽舞谷裏鶯和弄玉簫
巳陪泌水追歡日行奉茅山訪道朝

　　李適

　　中宗皇帝幸興慶池戲競渡應制


　　拂露金輿丹斾轉凌晨黼帳碧池開南山倒影從雲落
北澗揺光寫浪迴急舸争標排荇度輕㠶截浦觸荷來
横汾燕鎬歡無極謌舞年年聖夀杯

　　奉和立春遊苑迎春

　　金輿玉輦迎嘉節御苑仙宫待獻春淑氣初銜梅色淺
條風半拂桞墻新天杯慶夀齊南岳聖藻光輝動北辰
稍覺披香歌吹近龍驂薄暮下城闉

　　奉和人日燕大明宫恩賜綵縷人勝應制


　　朱城待鳯韶年至碧殿䟽龍淑氣來寳帳金屛人巳帖
圖花學鳥勝初裁林香近接宜春苑山翠遥添獻夀杯
向夕憑高風景麗天文垂耀象昭回

　　劉憲

　　和立春日内出綵花樹

　　禁苑韶年此日歸東郊道上轉青旗桞色梅芳何處所
風前雪裏覔芳菲開冰池内魚新躍剪綵花間燕始飛
欲識王遊布陽氣為觀天藻競春輝


　　岑羲

　　和立春日内出綵花樹

　　和風助律應韶年清蹕乗高入望仙花笑鶯歌迎帝輦
雲披日霽俯皇川南山近壓仙樓上北斗平臨魏闕前
一奉恩榮同鎬燕空如率舞聽薰絃

　　徐彦伯

　　奉和中宗皇帝幸興慶池戲競渡應制

　　夾道傳呼翊翠虬天迴地轉御芳洲青潭曉靄籠仙蹕

紅嶼晴花隔綵旒香溢金環盈廣坐聲傳妓舸匝中流
羣臣相慶嘉魚樂共哂横汾歌吹秋

　　馬懐素

　　奉和幸安樂公主山莊應制

　　主家臺沼勝平陽帝幸歡娛樂未央掩映琱牕交極浦
參差綉户繞迴塘泉聲百處傳謌曲樹影千重對舞行
聖酒一霑何以報唯忻頌徳奉時康

　　奉和立春遊苑迎春


　　𤣥籥飛灰出洞房青郊迎氣肇初陽仙輿暫下宜春苑
御醴行開薦夀觴映水輕苔猶隠緑縁堤弱栁未舒黄
唯有裁花飾簮鬢恒隨聖藻狎年光

　　鄭愔

　　奉和春日幸望春宫

　　晨蹕淩高轉翠旌春樓望逺背朱城忽排花上游天苑
却坐雲邊看帝京百草香心初罥蝶千林嫩葉始藏鶯
幸同葵藿傾陽早願比盤根應候榮


　　人日侍燕大明宫

　　瓊殿含光映早輪玉鑾嚴蹕望初晨池開凍水仙宫麗
樹發寒花禁苑新佳氣徘徊籠細網殘霙淅瀝染輕塵
良時荷澤皆迎勝窮谷晞陽猶未春

　　蘇頲

　　侍燕安樂公主新宅應制

　　駸駸羽騎歴城池帝女樓臺向晚披露灑旌旗雲外出
風迴巖岫雨中移當軒半落天河水遶逕全低月樹枝

簫鼓宸遊陪燕日和鳴雙鳯喜來儀

　　奉和春日幸望春宫應制

　　東望望春春可憐更逢晴日桞含烟宫中下見南山盡
城上平臨北斗懸(劉云句壯)細草偏承迴輦處飛花故落舞
觴前宸遊對此歡無極鳥哢歌聲雜管絃

　　廣逹樓下夜侍酺燕應制

　　東岳封迴燕洛京西墉通晚會公卿樓臺絶勝宜春苑
燈火還同不夜城正覩人間朝市樂忽聞天上管絃聲

酺來萬舞羣臣醉喜戴千年聖主明

　　扈從鄠杜間奉呈刑部尚書舅崔黄門馬常侍

　　翠輦紅旗出帝京長楊鄠杜昔知名雲山一一看皆羙
竹樹蕭蕭畫不成羽騎將過持袂拂香車欲度捲簾行
漢家曾草巡遊賦何似今來應聖明

　　人日燕大明宫賜綵縷人勝應制

　　䟽龍磴道切昭回建鳯旗門遶帝臺七葉仙蓂承月吐
千株御栁拂烟開初年競帖宜春勝長命先添獻夀杯

是日最靈知竊幸羣心能捧大明來

　　興慶池侍燕應制

　　降鶴池前迴歩輦棲鸞樹杪出行宫山光積翠遥疑逼
水態含青近若空直視天河垂象外俯窺京室畫圖中
皇情未使恩波極日暮樓船更起風

　　奉和初春幸太平公主南莊應制

　　主第山門起灞川宸遊風景入初年鳯凰樓下交天仗
烏鵲橋頭敞御筵往往花間逢綵石時時竹裏見紅泉

今朝扈蹕平陽館不羨乗槎雲漢邊

　　春晚紫薇省直寄内

　　直省清華接建章向來無事日猶長花間燕子棲鳷鵲
竹下鵷鶵繞鳯凰内史通宵承紫誥中人落晚愛紅妝
别離不慣無窮憶莫誤卿卿學太常

　　張説

　　三月三日承恩遊宴定昆池官莊(得筵字)

　　鳯凰樓下帶天泉鸚鵡洲中雜管絃舊試平陽佳麗地

今逢上已盛明年舟將水動千尋日幕共林横兩岸烟
不降王人觀禊飲誰令醉舞拂賓筵

　　奉和春日幸望春宫

　　别館芳菲上苑東飛花淡蕩御筵紅城臨渭水天河静
闕對南山雨露通遶殿流鶯凡幾樹當蹊亂蝶許多叢
春園既醉心和樂共識皇恩造化同

　　幽州新歲作

　　去歲荆南梅似雪今年薊北雪如梅共知人事何嘗定

且喜年華去復來邊鎮戍歌連日動京城燎火徹明開
遥遥西向長安日願上南山夀一杯

　　㴩湖山寺

　　空山寂歴道心生虚谷迢遥野鳥聲禪室從來雲外賞
香臺豈是世中情雲間東嶺千重出樹裏南湖一片明
若使巢由同此意不將蘿薜易簮纓

　　遥同蔡起居偃松篇

　　清都衆木總榮芬傳道孤松最出羣名接天庭多景色

氣連宫闕借氛氲懸池的的停華露偃葢重重拂瑞雲
不惜流膏助仙鼎願將楨榦捧明君

　　賈曾

　　奉和春日出苑矚目應令

　　銅龍曉闢問安迴金輅春遊博望開渭水晴光揺草樹
終南佳氣入樓臺招賢已從商山老托乗還徴鄴下才
臣在東周獨留滯忻逢睿藻日邊來

　　武平一


　　奉和立春日内出綵花樹

　　鑾輅青旗下帝臺東郊上苑望春來黄鶯未觧林間轉
紅蕊先從殿裏開盡閣條風初變桞銀塘曲水半含苔
欣逢睿藻光韶律更促霞觴畏景催

　　李邕

　　奉和初春幸太平公主南莊應制

　　傳聞銀漢支機石復見金輿出紫微織女橋邊烏鵲起
仙人樓上鳯凰飛流風入座飄歌扇瀑水當階濺舞衣

今日還同犯牛斗乗槎共泛海潮歸

　　蔡希周

　　奉和扈從温泉宫承恩賜浴

　　天行雲從指驪宫浴日餘波錫詔同綵殿氤氲擁香溜
紗牎宛轉閉和風來將蘭氣衝皇澤去引星文捧碧空
自憐遇坎便能止幾託仙槎路未通

　　張九齡

　　奉和聖製早發三卿山行


　　羽衛森森西向秦山川厯厯在清晨晴雲稍巻寒巖樹
宿雨能消御路塵聖徳由來合天道靈符即此應時巡
遺賢一一皆羅致猶欲高深訪隠淪

　　孫逖

　　和左司張員外自洛使入京中路先赴長安逢
立春日贈韋侍御及諸公

　　忽覩雲間數雁迴更逢山上一花開河邊淑氣迎芳草
林下輕風待落梅秋憲府中高唱入春卿署裏和歌來

共言東閣招賢地自有西征作賦才
















　　唐詩品彚巻八十二

