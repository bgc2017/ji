







　　欽定四庫全書

　　唐詩品彚巻三十九

　　明　髙棅　編

　　五言絶句二

　　正宗

　　李白

　　静夜思

　　牀前看月光疑是地上霜舉頭望明月低頭思故鄉(劉須

溪云自是古意不須言笑)

　　相逢行

　　相逢紅塵内髙揖黄金鞭萬户垂楊栁君家阿那邉

　　襄陽曲

　　且醉習家池莫看墮淚碑山公欲上馬笑殺㐮陽兒

　　緑水曲

　　綠水明秋月南湖採白蘋荷花嬌欲語愁殺蕩舟人

　　玉階怨


　　玉階生白露夜乆侵羅韈却下水晶簾玲瓏望秋月(劉云
矜麗素净可人自愧前作　蕭士斌云此篇無一字言怨而隠然幽怨之意見于言外)

　　怨情

　　美人捲珠簾深坐嚬蛾眉但見泪痕濕不知心恨誰

　　秋浦歌

　　白髪三千丈縁愁似箇長不知明鏡裏何處得秋霜(劉云
後聫活活脫脫真作家手叚)

　　觀放白鷹


　　八月邉風髙胡鷹白錦毛孤飛一片雪百里見秋毫

　　初出金門尋王侍御不遇咏壁上鸚鵡

　　落羽辭金殿孤鳴咤繡衣能言終見棄還向隴西飛

　　憶東山

　　不向東山乆薔㡬㡬度花白雲還自散明月落誰家

　　獨坐敬亭山

　　衆鳥髙飛盡孤雲獨去閒相看兩不厭只有敬亭山

　　自遣


　　對酒不覺暝落花盈我衣醉起步溪月鳥還人亦稀

　　奔亾道中作

　　蘇武天山上田横海島邉萬重塞斷關何日是歸年

　　杜陵

　　南登杜陵上北望五陵間秋水明落日流光滅逺山

　　夏日山中

　　懶揺白羽扇躶體青林中脫巾掛石壁露頂灑松風(劉云
後人以此語入畫真復可愛妙是結句)


　　九日龍山飲

　　九日龍山飲黄花笑逐臣醉㸔風落帽舞愛月留人(劉云
同是棹歌此與童謡等爾)

　　陪侍郎叔逰洞庭醉後作二首

　　船上齊橈樂湖心汎月歸白鷗閒不去爭拂酒筵飛

　　剗却君山好平鋪湘水流巴陵無限酒醉殺洞庭秋

　　送陸判官徃琵琶峽

　　水國秋風夜殊非逺别時長安如夢裏何日是歸期


　　别東林寺僧

　　東林送客處月出白猿啼笑别廬山逺何煩過虎溪

　　見京兆韋參軍景移東陽

　　潮水還歸海流人却到吳相逢問愁苦涙盡日南珠

　　青溪半夜聞笛

　　羌笛梅花引吳溪隴水清寒山秋浦月腸斷玉闗情

　　對雪獻從兄虞城宰

　　昨夜梁園雪弟寒兄不知庭前看玉樹腸斷憶連枝(劉云

藹然惻然可以感動)

　　王維

　　臨髙臺(送黎拾遺)

　　相送臨髙臺川原杳何極日暮飛鳥還行人去不息

　　息夫人

　　莫以今時寵能㤀舊日恩看花滿眼淚不共楚王言(劉云
正爾憔悴得人)

　　班婕妤二首


　　宫殿生秋草君王恩幸疎那堪閒鳳吹門外度金輿

　　怪來粧閣閉朝下不相迎總向春園裏花間語笑聲(劉云
語皆不刻而近)

　　雜詩三首

　　家住孟津河門對孟津口常有江南船寄書家中否

　　君自故鄉來應知故鄉事來日綺牕前寒梅着花未

　　巳見寒梅發復聞啼鳥聲愁心視春草畏向玉階生

　　送别


　　山中相送罷日暮掩柴扉春草年年緑王孫歸不歸(劉云
古今㫁腸理不在多)

　　别輞川

　　依遲動車馬惆悵出松蘿忍别青山去其如綠水何

　　崔九弟欲往南山馬上口號與别

　　城隅一分手㡬日還相見山中有桂花莫待花如霞

　　留别崔興宗

　　駐馬欲分襟清寒御溝上前山景氣佳獨徃還惆悵


　　山中寄諸弟妹

　　山中多法侶禪誦自為羣城郭遥相望唯應見白雲

　　贈弟穆十八

　　與君青眼客共有白雲心不向東山去日令春草深(劉云
淡淡有情)

　　哭孟浩然(時為殿中侍御史知南選至襄陽有作)

　　故人不可見漢水日東流借問襄陽老江山共蔡州

　　鳥鳴澗(係雲溪雜詠)


　　人閒桂花落夜静春山空月出驚山鳥時鳴春澗中(劉云
皆非着意)

　　上平田

　　朝耕上平田暮耕上平田借問問津者寧知沮溺賢(劉云
語調並髙)

　　孟城坳(係輞川雜詠)

　　新家孟城口古木餘衰栁來者復為誰空悲昔人有(劉云
復欲二語如此俯仰曠達不可得)


　　華子岡

　　飛鳥去不窮連山復秋色上下華子岡惆悵情何極(劉云
蕭然更欲無言)

　　鹿柴(去聲)

　　空山不見人但聞人語響返景入深林復照青苔上(劉云
無言而有畫意)

　　南垞(音茶)

　　輕舟南垞去北垞淼難即隔浦望人家遥遥不相識


　　欹湖

　　吹簫凌極浦日暮送夫君湖上一迴首山青巻白雲

　　白石灘

　　清淺白石灘緑蒲尚堪把家住水東西浣紗明月下

　　竹里館

　　獨坐幽篁裏彈琴復長嘯深林人不知明月來相照

　　辛夷塢

　　木末芙蓉花山中發紅萼澗户寂無人紛紛開且落(劉云

其意不欲着一字漸可語禪)

　　漆園

　　古人非傲吏自闕經世務偶寄一微官婆娑數枝樹(朱子
語録云摩詰輞川此詩余深愛之毎以語人輒無解余意者　劉云便在謝東山輩口語皆成髙䪨)

　　崔國輔

　　怨辭二首

　　妾有羅衣裳秦王在時作為舞春風多秋來不堪着

　　樓頭桃李疎池上芙蓉落織錦猶未成蟲聲入羅幙


　　古意

　　淨掃黄金堦飛霜皎如雪下簾彈箜&KR1283;不忍見秋月

　　魏宫詞

　　朝日照紅粧擬上銅雀臺畫眉猶未了魏帝使人催

　　長信草

　　長信宫中草年年愁處生時侵珠履跡不使玉階行

　　少年行

　　遺却珊瑚鞭白馬驕不行章臺折楊栁春日路傍情


　　湖南曲

　　湖南送君去湖北送君歸湖裏鴦鴛鳥雙雙他自飛

　　流水曲

　　歸來日尚早更欲向芳洲渡口水流急囘船不自由

　　王孫逰(楚辭招隠士曰王孫逰兮不歸春草生兮萋萋王孫逰盖出于此)

　　自與王孫别頻看黄鳥飛應由春草誤着處不成歸

　　採蓮

　　玉溆花爭發金塘水亂流相逢畏相失並着採蓮舟


　　渭水西别李崙

　　隴右長亭候山深古塞秋不知嗚咽水何事向西流

　　孟浩然

　　宿建徳江

　　移舟泊煙渚日暮客愁新野曠天低樹江清月近人

　　送朱大入秦

　　逰人五陵去寳劍值千金分手脫相贈平生一片心

　　送友之京


　　君登青雲去余望青山歸雲山從此别淚濕薜蘿衣(劉云
甚不多語神情悄然比之蘇州特怨甚)

　　同儲十二洛陽道中作

　　珠彈繁華子金羈逰俠人酒酣白日暮走馬入紅塵

　　下浙江

　　八月觀濤罷三江越海潯迴瞻魏闕路無限子牟心

　　春曉

　　春眠不覺曉處處聞啼鳥夜來風雨聲花落知多少(劉云

風流閑羙正不在多)

　　楊子津望京口

　　北固臨京口夷山近海濵江風白浪起愁殺渡頭入

　　洛陽訪袁拾遺不遇

　　浴陽訪才子江嶺作流人聞說梅花早何如此地春(劉云
便不着字亦自深怨)

　　尋菊花潭主人

　　行至菊花潭村西日巳斜主人登髙去雞犬空在家


















　　唐詩品彚巻三十九

