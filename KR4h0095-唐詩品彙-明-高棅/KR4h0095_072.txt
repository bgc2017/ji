







　　欽定四庫全書

　　唐詩品彚巻七十二

　　明　髙棅　編

　　五言排律

　　正始(中)

　　陳子昻

　　白帝懷古

　　日落滄江晚停橈問土風城臨巴子國臺沒漢王宫荒

服仍周甸深山尚禹功巖懸青壁斷地險碧流通古木
生雲際歸帆出霧中川途去無限客思坐何窮(方虚谷云此篇
唐人詩之祖也)

　　峴山懷古

　　秣馬臨荒甸登髙覽舊都獨悲墮淚碣尚想卧龍圖城
邑遥分楚山川半入呉丘陵徒自出賢聖㡬凋枯野樹
蒼煙斷津樓晚氣孤誰知萬里客懷古正踟蹰(方云此老社以
前律詩悲壮感慨即無纖巧砌湊)


　　和陸明府贈將軍重出塞

　　忽聞天上將關塞重横行始返樓蘭國還向朔方城黄
金&KR1019;戰馬白羽集神兵星月開天陣山川列地營晚風
吹畫角春色耀飛旌寧知班定逺猶是一書生(方云盛唐詩渾
成晚風吹畫角猶池塘生春草自然末句亦是别用一意)

　　于長史山池三日曲水

　　摘蘭藉芳日祓宴坐迴汀汎灧清流滿葳㽔白芷生金
絃揮趙瑟玉柱弄秦箏巖榭風光媚郊園春樹平煙花

飛御道羅綺照昆明日落紅塵合車馬亂縱横

　　江山暫别蕭四劉三旋欣接遇

　　昨夜滄江别言乘天漢遊寧期此相遇尚接武陵洲結
綬還逢育銜杯且對劉波潭一瀰瀰臨望㡬悠悠山水
丹青雜煙雲紫翠浮終愧神仙友來接野人舟

　　過荆州崔兵曺使

　　輶軒鳯凰使林藪鶡鷄冠江湖一相許雲霧坐交歡興
盡崔亭伯言忘釋道安秋光稍欲暮嵗物巳将闌古樹

蒼煙斷虚庭白露寒琴中山水曲今日為君彈

　　宿驤河驛浦

　　㳂流辭北渚結纜宿南洲合岸昬初夕廻塘暗不流行
聞塞鴻斷坐聴峽猿愁沙浦明如月汀葭晦若秋未及
能鳴雁徒思海上鷗天河殊未曉滄海信悠悠

　　入峭峽安居溪伐木(溪源幽邃林嶺相映有竒致焉)

　　肅徒歌伐木騖艥漾輕舟靡迤隨廻水潺湲泝淺流煙
沙分兩岸露島夾雙洲古樹連雲宻交峰入浪浮巖潭

相映媚溪谷屢環周路迥光踰逼山深興轉幽&KR0874;鼯寒
思晚猿鳥暮聲秋誓息蘭臺䇿将從桂樹遊因書
謝親愛千嵗覔蓬丘

　　入東陽峽與李明府船前後不相及

　　東巖初解纜南浦遂離羣出沒同洲島沿洄異渚濆
風煙猶可望歌笑浩難聞路轉青山合峰廻白日曛奔濤
上漫漫積浪下沄沄倐忽猶疑及差池復兩分離離間
逺樹藹藹沒遥氛地入巴陵道星連牛斗文孤狖啼寒

月哀鴻呌斷雲仙舟不可見揺思坐氛氲

　　杜審言

　　春日江津遊望

　　旅客揺邊思春江弄晚晴煙銷垂柳弱霧巻落花輕
飛棹乗空下囘流向日平鳥啼移㡬處蝶舞亂相迎勿嘆
人皆濁隄防水至清谷王恒不讓何可戒冲盈

　　汎舟送鄭卿入京

　　帝坐蓬萊殿恩追社稷臣長安遥向日宗伯正乘春相

宅開基地傾都送别人行舟縈緑水列帳滿紅塵酒助
歡娯洽風催景氣新此時光乃命誰為惜無津

　　贈蘇味道

　　北地寒應苦南城戍不歸邊聲亂羌笛朔氣捲戎衣
雨雪闗山暗風霜草木稀胡兵戰欲盡漢卒尚重圍雲淨
妖星落秋高塞馬肥據鞍雄劍動揺筆羽書飛(劉云語壯)輿
駕還京邑朋遊滿帝畿方期來獻凱歌舞共春暉

　　扈從出長安


　　分野都畿列時逢六御均京師舊西幸洛道此東廵文
物驅三統聲明走百神龍媒縈漏夕鳯輦拂勾陳撫跡
地靈古遊情皇鑒新山追散馬日水憶釣魚人禹食傳
中使堯尊徧下臣省方稱國阜問道識風淳嵗晚天行
吉年豐景從親歡娯包厯代宇宙忽疑春

　　度石門山

　　石門千仞斷迸水落遙空道束懸厓北橋欹絶澗中仰
攀人屢息直下騎纔通泥擁奔蛇徑雲埋伏獸叢星躔

牛斗北地脈象牙東闗塞隨行變高深觸望同江聲連
驟雨日氣抱殘虹未改朱明律先含白露風堅貞忻不
憚險澁諒難窮有異登臨賞徒為造化功

　　沈佺期

　　酬蘓員外味道夏晚寓直省中見贈

　　並命登仙閣通宵直禮闈大官供宿膳侍史䕶朝衣巻
幔天河入開窻月露微小池殘暑退高樹早涼歸冠劍
無時釋軒車待漏飛明朝題漢柱三署有光輝


　　同韋舍人早朝

　　閶闔連雲起巖廊拂霧開玉珂龍影度珠履雁行來長
樂宵鍾盡明光曉奏催一經傳舊徳五字擢英材儼若
神仙去紛從霄漢囘千春奉休厯分禁喜趨陪

　　白蓮花亭侍宴應制

　　九日陪天仗三秋幸禁林霜威變緑樹雲氣落青岑水
殿黄花合山亭絳葉深朱旗夾小徑寳馬駐青潯苑吏
收寒菓饔人膳野禽承懽不覺暝遙響素秋砧


　　仙萼池亭侍宴應制

　　步輦尋丹嶂行宫在翠微川長看鳥滅谷轉聴猿稀天
磴扶階迴雲泉透户飛閒花開石竹幽葉吐薔薇徑狹
難畱騎亭寒欲進衣白龜來獻夀仙吹返彤闈

　　奉和晦日幸昆明池

　　法駕乗春轉神池象漢迴雙星遺舊石孤月隱殘灰戰
鷁逢時去恩魚望幸來山花緹騎遶堤栁幔城開思逸
横汾唱歌流宴鎬杯微臣彫朽質羞覩豫章材


　　奉和聖制幸禮部尚書竇希玠宅

　　北闕垂旒暇南宫聴禮迴天臨祥鳯轉恩向濯龍開蘭
氣熏仙帳榴花引御杯水從金宂吐雲是玉衣來池影
搖歌席林香散舞臺不知行漏晚清蹕尚徘徊

　　夏日都門送司馬員外逸客孫員外佺共北征

　　二庭追虜騎六月動周師廟畧天人授軍麾相國持復
言徴二妙才命重當時畫省連征橐横門共别詞雲迎
出塞馬風巻渡河旗計日方夷冦旋聞杕杜詩


　　奉和幸韋嗣立山莊侍宴應制

　　鼎臣休澣隙方外結遐心别業青霞境孤潭碧樹林毎
遷東墅策遙弄北溪琴帝幸行時豫台園賞嵗隂移
鑾明月沼張組白雲岑御陌瑤觥落仙壇竹徑深三光懸
聖藻五等冠朝簮自愧承恩盛咸言獨在今

　　昆明池侍宴應制

　　武帝伐昆明穿池習五兵水同河漢在館有豫章名我
后光天徳垂衣文教成黷兵非帝念勞物豈皇情春仗

過鯨沼雲旗出鳯城靈魚銜寳躍仙女廢機迎栁拂旌
門暗蘭依帳殿生還如流水曲日晚棹歌聲

　　望瀛洲南樓寄逺

　　層城記麗譙憑覽出重霄兹地多形勝中天宛泬寥四
榮摩鸛鶴百栱厲風飈北際燕王館東連秦帝橋晴光
七郡滿春色兩河遙傲睨非吾土躊蹰適逺囂離居欲
有贈春草寄長謠

　　塞北


　　胡騎犯邊埃風從丑上來五原烽火急六郡羽書催冰
壯飛狐冷霜濃候雁哀将軍朝授鉞戰士夜銜枚紫塞
金河裏葱山鐡勒隈蓮花秋劍發桂葉曉旗開祕畧三
軍動妖氛百戰摧何言投筆去終作勒銘囘

　　自考功員外授給事中

　　南省推丹地東曺拜瑣闈恵移雙管筆恩降五時衣出
入宜真選遭逢毎濫飛器慙公理拙才謝子雲微按牘
遺常禮朋僚隔等威上台行揖讓中禁動光輝旭日千

門啓初春八舎歸省躬知任重寧止冐榮非

　　宋之問

　　奉和幸三會寺應制

　　六飛迴玉輦雙樹謁金仙瑞鳥呈書字神龍吐浴泉淨
心遙証果睿想獨超禪塔湧香花地山圍日月天梵音
迎漏徹空樂倚雲懸今日登仁壽長看法鏡圓

　　奉和幸神臯亭應制

　　清蹕喧黄道乗輿降紫宸霜戈凝曉日雲管發陽春臺

古全疑漢林餘半識春宴酣詩布澤節改令行仁昔恃
山河險今依道徳淳多慚獻嘉頌空累屬車塵

　　奉和幸長安故城未央宫應制

　　漢皇未息戰蕭相乃營宫壮麗一朝盡威靈千載空皇
明悵前跡置酒宴羣公寒輕綵仗外春發幔城中樂思
迴斜日歌詞繼大風今朝天子貴不假叔孫通

　　奉和晦日幸昆明池應制

　　春豫靈池會滄波帳殿開舟淩石鯨度槎拂斗牛迴節

晦蓂全落春遲栁暗催象溟看浴景燒刼辨沈灰(僧皎然云
此詩家射鵰之手假使曺劉降格未知孰勝)鎬飲周文樂汾歌漢武才不愁
明月盡自有夜珠來(僧皎然云意境閑逺　方云用春豫字便好節晦蓂全落要見得是
正月晦急着偶句以足其意池象溟海而觀浴日既巳壮麗又引胡僧刼灰事為偶則尤精切可謂極天下之
工矣晦日無月池中自有大蚌之珠甚妙)

　　使過襄陽登鳯林寺山閣

　　香閣臨清漢丹梯隱翠微林篁天際宻人世谷中違苔
石銜仙洞蓮舟泊釣磯山雲浮棟起江雨入庭飛信美

雖南國嚴程限北歸幽尋不可再畱步惜芳菲

　　登粤王臺

　　江上粤王臺登高望幾囘南溟天外合北户日邊開地
濕煙常起山晴雨半來冬花採盧橘夏菓摘楊梅跡類
虞翻枉人非賈誼才歸心不可見白髮重相催

　　春日鄭恊律山亭陪宴餞鄭卿(同用樓字)

　　潘園枕郊郭愛客坐相求尊酒東城外驂騑南陌頭池
平分洛水林缺見嵩丘暗竹侵山徑垂楊拂妓樓綵雲

歌處斷遲日舞前畱此地何年别蘭芳空自幽

　　扈從登封告成頌應制

　　御路迴中嶽天營接下都百靈無後至萬國競前驅文
衛嚴清蹕幽仙讀寳符貝花明漢果芝草入堯㕑濟濟
衣冠會喧喧夷夏俱宗禋仰神理刋木望山途撫已貧
非病時來本不愚願陪丹鳯輦率舞白雲衢

　　奉和幸韋嗣立山莊侍宴應制

　　樞掖調梅暇林園藝槿初入朝榮劒履退食偶琴書地

隱東巖室天囘北斗車旌門臨&KR0772;窱(一作窈窕)輦道屬扶踈
雲䍐明丹壑霜笳徹紫虚水疑投石處溪似釣璜餘帝
澤頒巵酒人歡頌里閭一承黄竹詠長奉白茆居

　　和姚給事寓直之作

　　清論滿朝陽高才拜夕郎還從避馬路來接珥貂行寵
就黄扉日威迴白簡霜栢臺遷鳥茂蘭署得人芳禁靜
鍾初徹更踈漏更長曉河低武庫流火度文昌寓直光
輝重乘秋藻翰揚暗投空欲報下調不成章


　　早發始興江口至虚氏村作

　　候曉踰閩嶂乗春望越臺宿雲鵬際落殘月蚌中開薜
荔搖青氣桄榔翳碧苔桂香多露裛石響細泉囘抱葉
𤣥猨嘯銜花翡翠來南中雖可恱北思日悠哉鬒髮俄
成素丹心已作灰何當首歸路行剪故園萊

　　遊雲門寺

　　維舟深靜域作禮事尊經投跡一蕭散為心自杳㝠龕
交大禹穴樓倚少微星沓嶂圍蘭若迴溪抱竹庭覺花

塗砌白甘露洗山青雁塔騫金地虹橋轉翠屏人天宵
合景神鬼晝濳形理勝常虚寂縁空自感靈入禪從鴿
繞説法有龍聴刼累終期滅塵躬且未寧搖搖不安寐
待月詠巖扄

　　發藤州

　　朝夕苦遄征孤魂長自驚汎舟依雁渚投館聴猨鳴石
髮縁溪蔓林衣掃地輕雲峰刻不似苔蘚畫難成露裛
千花氣泉和萬籟聲攀幽紅處歇躋險緑中行戀切芝

蘭砌悲纒松栢塋丹心江北死白髮嶺南生魑魅天邊
國窮愁海上城勞歌意無限今日為誰明

　　蘇頲

　　奉和晦日幸昆明池

　　炎厯事邊陲昆明始鑿池豫遊光後聖征戰罷前規霽
色清珍宇年華入錦陂御杯蘭薦葉仙仗柳交枝二石
分河瀉雙珠代月移微臣比翔沐恩廣自無涯

　　奉和聖製幸禮部尚書竇希玠宅


　　尚書列侯第外戚近臣家飛棟臨青綺囘輿轉翠華日
交當户樹泉漾滿池花圓頂圖嵩石方流擁魏沙豫遊
今聴履侍從昔鳴笳自有天文降無勞訪海槎

　　奉和聖製答張說扈從南出雀鼠谷

　　雨施廵方罷雲從訓俗迴宻塗汾水衛清蹕晉郊陪寒
着山邊盡春當日下來御祠𤣥鳥應仙仗緑楊開作頌
音傳雅觀文色動台更知西鄉樂宸藻賁鹽梅

　　奉和聖製經河上公廟


　　河流無日夜河上有神仙輦路常經此壇場即宛然下
疑成洞宂高若在空煙善物遺方外和光繞道邊事因
周史得言向漢皇傳喜屬膺期在邦家業又𤣥

　　奉和聖製幸望春宫送朔方大總管張亶

　　北風吹早鴈日夕渡河飛氣冷葭應折霜明草正腓老
臣帷幄筭元宰廟堂機餞飲迴仙蹕臨戎解御衣軍&KR1019;
乘曉發師律候春歸方佇勲庸盛天辭降紫微

　　同餞陽将軍兼源州都督御史中丞


　　右地接龜沙中朝任虎牙然明方改俗去病不為家将
禮登壇盛軍容出塞華朔風搖漢鼓邊月思胡笳旗合
無邀正冠危有觸邪當看勞旋日及此御溝花

　　奉和聖製早登大行山中言志

　　北山東入海馳道上連天順動三光注登臨萬象懸俛
觀河内邑平指洛陽川按蹕夷關險張旗亘井泉曉嚴
中警柝春事下蒐田徳重周王問歌輕漢后傳宸遊鋪
令典睿思起芳年願以封書奏迴鑾禪肅然


　　奉和幸韋嗣立山莊應制

　　摐金寒墅霽步玉曉山幽帝幄期松子臣廬訪葛侯百
工徵往夢七聖扈來游斗柄乗時轉台階捧日畱樹重
巖瀨合泉迸水光浮石徑喧朝履璜溪擁釣舟恩如犯
星夜歡擬濟河秋不學堯年隱空令傲許由

　　奉和聖製途次舊居

　　潞國臨淄邸天王别駕輿出濳離隱際小往大來初東
陸行春典南陽即舊居約川星䍐駐扶道日旂舒雲覆

連行在風囘助掃除木行城邑望臯落土田疏昔試邦
興后今過俗傒予示威寧校獵崇讓不陳漁府吏趨宸
扆鄉耆捧帝車帳傾三飲處閒整六飛餘盛業銘汾鼎
昌期應洛書願陪歌賦末畱比蜀相如

　　張說

　　奉和聖製途經華嶽

　　西嶽鎮皇京中峰入太清玉鑾重嶺應緹騎薄雲迎白
日懸高掌寒空類(一作映)削成軒遊會神處漢幸望仙情

舊廟青林古新碑緑字生羣臣願封岱迴駕勒鴻名

　　奉和聖製經河上公廟

　　河上無名老知非漢代人先探道徳要畱待聖明辰𤣥
妙為天下清虚用谷神化將和氣一風與太初鄰靈廟
觀遺像仙歌入至真皇心齊萬物何處不同塵

　　扈從南雀䑕谷

　　豫動三靈贊時廵四海威硤關淩曙出平路半春歸霍
鎮迎雲䍐汾河送羽旂山南柳半宻嶺北草全稀遲日

宜華葢和風入綵衣上林千里近應見百花飛

　　三月二十日承恩樂遊園宴(得風字)

　　樂遊形勝地表裏望郊宫北闕連雲頂南山對掌中皇
情貸芳月旬宴美成功魚戲芙蓉水鶯啼楊栁風春華
看欲暮天澤戀無窮長袖招斜日畱光待曲終

　　奉和聖製送赴集賢院(得輝字)

　　侍帝金華講千齡道固稀位將賢士設書共學徒歸首
命深燕隗通經淺漢韋列筵榮賜食送客愧儒衣賀燕

窺簷下遷鶯入殿飛欲知朝野慶文教日光輝

　　對酒行時謫巴陵作

　　畱侯封萬户園令壽千金本為成王業初由賦上林繁
華安足恃霜露遞相尋鳥哭楚山外猨啼湘水隂夢中
城闕近天畔海雲深空對忘憂酒離憂不去心

　　遊洞庭湖

　　平湖曉望分仙嶠氣氛氲鼓枻乗清渚尋峰弄白雲江
寒天一色日静水重文樹坐參猨嘯沙行入鷺羣縁源

斑篠宻罥徑緑蘿紛洞宂傳虚應遙林覺自薫雙童有
靈藥願取獻明君

　　别㴩湖

　　念别㴩湖去浮舟更一臨千峯出浪險萬木抱煙深南
郡延恩渥東山戀宿心露花香欲醉時鳥囀餘隂涉趣
皆畱賞無竒不遍尋莫言山水間幽意在鳴琴

　　岳州宴姚紹之

　　杞梓滯江濱光華白日新難兄金作友媚子玉為人山

水含秋興池亭借善鄰簷松風送静院竹鳥來馴翠斚
催黄菊琱盤鱠紫鱗緩歌將醉舞宜拂繡衣塵

　　與右相璟太子少傅乾曜同日上官宴都堂聖上賜詩臣說奉和

　　大塊鎔羣品經生偶聖時俱承三事命虚忝百寮師右
揆謀華碩前星傅重資連騫求舊禮濫玷樂賢詩賜
釡同榮拜摐金宴宰司菊花吹御酒蘭葉捧天辭寳厯休
明盛頺年晷漏衰少畱青史筆未敢赤松期


　　将赴朔方軍應制

　　禮樂逢明主韜鈐用老臣恭憑神武䇿逺靜鬼方人供
帳恩榮餞山川喜詔廵天文日月送朝賦管絃新㓜志
傳三畧衰材謝六鈞膽猶忠作屏心故道為鄰漢保河
南地胡清塞北塵連年大軍後不日小康辰劍舞輕離
别酣歌忘苦辛從來思博望許國不謀身

　　奉和聖製餞王晙廵邊

　　六月歌周雅三邊論夏卿欲知攻戰法先作簡稽行禮

樂知謀帥春秋識用兵一勞堪定國萬里即長城䇿有
和戎利威傳破虜名軍前雨灑道樓上月臨營别藻瑤
華降同衣錦襮榮關山由義近戈甲為恩輕絲竹路傍
散風雲馬上生朝廷謂吉甫邦國望君平

　　奉和聖製與諸王遊興慶宫之作

　　漢武横汾日周王宴鎬年何如造區夏復此睦親賢巢
鳯新成閣飛龍舊躍泉棣花歌尚在桐葉戲仍傳禁籞
氛埃隔樓臺景物連聖慈良有裕王道固無偏問俗羣

黎阜觀風五教宣獻圖開益地張樂奏鈞天侍酌衢尊
滿詢芻諫鼓懸咏言形友愛萬國共周旋

　　張九齡

　　郡内門齋(五韵)

　　郡閣晝常掩庭蕪日復滋簷風落鳥毳牕葉掛蟲絲拙
病宦情少羈間秋氣悲理人無異績為郡但經時唯有
江湖意沈冥空在兹(劉云高爽沈着而句句婉美韋蘇州可得此風味)

　　與弟遊家園


　　定省榮君賜來歸是晝遊林烏飛舊里園菓讓先秋枝
長南庭樹池虚北澗流星霜屢爾别蘭杜為誰幽善積
家方慶恩深國未酬栖栖将義動安得久情留

　　登總持寺閣

　　香閣起崔嵬高高紗版開攀躋千仞上紛詭萬形來草
間商君陌雲重漢后臺山從函谷斷川向斗城迴林裏
春容變天邊客思催登臨信為美懷逺獨悠哉

　　晚憇王少府東閣


　　披軒肆流覽雲壑見深重空水秋彌淨林煙晚更濃坐
隅分洞府簷際列羣峰窈窕生幽意參差多異容還慙
大隱跡空想列仙蹤賴此昇攀處蕭條得所從

　　奉和聖製早度蒲闗

　　魏武中流處軒皇問道迴長堤春樹發高掌曙雲開龍
負王舟渡人占仙氣來河津會日月仙仗役風雷東顧
重闗盡西馳萬國陪還聞股肱郡元首咏康哉

　　奉和聖製畣張説扈從南出雀鼠谷


　　設險諸侯地承平聖主廵東君朝二月南斾擁三辰寒
出重闗盡年隨行漏新瑞雲樷奉日芳樹曲迎春舞咏
先馳道恩華及從臣汾川花鳥意併奉屬車塵

　　奉和聖製早登太行山率爾言志

　　孟月攝提貞乗時我后征晨嚴九折度暮戒六軍行日
御馳中道風師巻太清戈鋌林表出組練雪間明順動
希皇豫髙深奉睿情陪遊七聖列望幸百神迎氣色煙
猶喜風光草尚榮之罘稱萬嵗今此復同聲


　　和許給事直夜簡諸公

　　未央鐘漏晚仙宇藹沈沈武衛千廬合嚴扄萬户深左
掖知天近南窻見月臨樹搖金掌露庭接玉樓隂他日
聞更直中宵屬所欽聲華大國珤夙夜近臣心逸興乗
髙閣雄飛在禁林寧思竊抃者情發為知音

　　酬趙二侍御使西軍贈兩省舊寮之作

　　石室先鳴者金門待制同操刀常願割持斧竟稱雄應
敵兵初起縁邊虜欲空使車經隴月征斾繞河風忽枉

兼金訊非徒秣馬功氣清蒲海曲聲滿栢臺中顧已塵
華省欣君震逺戎明時獨匪報嘗欲退微躬

　　候使石頭驛樓

　　山檻憑高望川途眇北流逺林天翠合前浦日華浮萬
井縁津渚千艘咽渡頭漁商多末事耕稼少良疇自守
陳蕃榻常登王粲樓徒然騁目處豈是獲心遊向跡雖
愚谷求名亦盗丘息隂芳木所空復越鄉憂

　　奉和聖製送尚書燕國公說赴朔方軍


　　宗臣事有征廟算在休兵天與三台座人當萬里城朔
南方偃革河内暫揚旌寵錫從仙禁光華出漢京山川
勤逺略原隰軫皇情為奏薰琴倡仍題瑤劍名聞風六
郡勇計日五戎平山甫歸應疾畱侯功復成歌鐘旋可
望枕席豈難行四牡何時入吾君聴履聲

　　陪王司馬登薛公逍遙臺

　　常聞薛公淚非直雍門琴竄逐畱餘跡悲涼見此心府
中因暇豫江上幸招尋人事已成古風流獨至今閒情

多感歎清景暫登臨無復甘棠在空餘蔓草深晴光送
逺目勝氣入幽襟水去朝滄海春來換碧林賦懷湘浦
弔碑想漢川沈曽是陪遊日徒為梁甫吟














　　唐詩品彚巻七十二

