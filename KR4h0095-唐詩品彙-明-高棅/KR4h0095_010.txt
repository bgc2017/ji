







　　欽定四庫全書

　　唐詩品彚巻十

　　明　高棅　編

　　五言古詩十

　　名家(上之二)

　　王昌齡

　　(殷云元嘉以還四百年内曹劉陸謝風骨頓盡頃有太原王昌齡魯國儲光羲頗從厥跡且兩
賢氣同體别而王稍聲俊至如明堂坐天子月朔朝諸侯清樂動千門皇風被九州慶雲從東

來泱漭抱日流又雲起大華山雲山互明滅東峯始涵景了了見松雪又櫧柟無冬春柯葉連
峯稠隂壁下蒼黒烟含清江樓疊沙積為岡崩剥雨露幽石脉盡横亘潛潭何時流又京門望
西岳百里見郊樹飛向祠上来靄然闗中暮又奸雄乃得志遂使羣心揺赤風蕩中原烈火無
遺巢一人計不用萬里空蕭條又百泉勢相蕩巨石皆郤立昬為蛟龍怒清見雷雨入又去時
三十萬獨自還長安不信沙場苦君看刀箭瘢又蘆荻寒滄江石頭岸邊飲又長亭酒未醒千
里風動地天仗森森練雪凝身騎鐵驄白鷹臂斯並驚耳駭曰今畧舉其十數句則中興高作
可知矣余嘗覩王公長平伏冤文弔枳道賦仁有餘也奈何晚節不矜細行謗議沸騰再厯遐
荒使知音歎息　唐史稱其詩緒宻而思清時謂王江寜云蓋昌齡嘗出官江寜故岑參亦有

送王大昌齡赴江寜詩昌齡又有別意猿鳥外天寒桂水長等句見僧皎然杼山詩式)

　　塞上曲三首

　　蟬鳴桑樹間八月蕭闗道出塞入塞寒處處黄蘆草從
来幽并客皆共沙塵老莫學遊俠兒矜誇紫騮好

　　飲馬渡秋水水寒風似刀平沙日未沒黯黯見臨洮昔
日長城戰咸言意氣高黄塵足今古白骨亂蓬蒿

　　秋風夜渡河吹卻鴈門桑遥見胡地獵鞴馬宿嚴霜五
道分兵去孤軍百戰場功多翻下獄士卒但心傷


　　少年行

　　西陵俠少年送客短長亭青槐夾兩道白馬如流星聞
有羽書急單于宼井陘氣高輕赴難誰顧燕山銘

　　從軍行

　　向夕臨大荒朔風軫歸慮平沙萬里餘飛鳥宿何處虜
騎獵長原翩翩傍河去邊聲揺白草海氣横黄霧百戰
苦風塵十年履霜露雖投定逺筆未坐將軍樹早知行
路難悔不理章句


　　長歌行

　　曠野饒悲風颼颼多蒿草繫馬倚白楊誰知我懷抱所
是同袍者相逄盡衰老況登漢家陵南望長安道上有
枯樹根下有石䑕窠髙皇子孫盡千載無人過寶玉頻
發掘精靈其奈何人生須達命有酒且高歌

　　放歌行

　　南渡洛陽津西望十二樓眀堂坐天子月朔朝諸侯清
樂動千門皇風被九州慶雲從東来泱漭抱日流昇平

貴論道文墨将何求有詔徴草澤徴誠將獻謀冠冕如
星羅拜揖曹與周望塵非吾事入賦且遲留幸䝉國士
識因脱負薪裘今者放歌行以慰梁甫愁但營數斗禄
奉養每豐羞願得金膏遂飛雲亦可儔

　　初日

　　初日淨金閨先照牀前暖斜光入羅幙稍稍親絲管雲
髮不能梳楊栁更吹滿

　　太湖秋夕


　　水宿煙雨寒洞庭霜落㣲月明移舟去夜靜魂夢歸暗
覺海風度蕭蕭聞鴈飛

　　宿裴氏山莊

　　蒼蒼竹林暮吾亦知所投靜坐山齋月清谿聞逺流西
峰下㣲雨向晚白雲收遂觧塵中組終南春可遊

　　靜法寺東齋

　　築室在人境遂得眞隠情春盡草木變雨来池館清琴
書全雅道視聽巳無生閉戸脱三界白雲自虚盈


　　潞府客亭寄崔鳯童

　　簫條郡城閉旅館空寒煙秋月對愁客山鐘揺暮天新
知偶相訪斗酒情依然一宿阻長㑹清風徒滿川

　　送李濯遊江東

　　清洛日夜漲㣲風引孤舟離膓便千里逺夢生江樓楚
國橙橘暗呉門煙雨愁東南具今古歸望山雲收

　　山中别龎十

　　幽隂松篠逕月出寒蟬鳴㪚髪卧其下誰知孤隠情吟

時白雲合釣處𤣥潭清瓊樹芳杳藹鳯兮保其貞

　　齋心

　　女蘿覆石壁谿水幽朦朧紫葛蔓黄花娟娟寒露中朝
飲花上露夜臥松下風雲英化為水光彩與我同日月
蕩精魄寥寥天府空

　　同從弟銷南齋翫月憶山隂崔少府

　　高卧南齋時開帷月初吐清輝淡水木演漾在牕户冉
冉幾盈虚澄澄變今古美人清江畔是夜越吟苦千里

其如何微風吹蘭杜

　　巴陵劉處士東齋作

　　劉生隠岳陽心逺洞庭水偃帆入山郭一宿楚雲裏竹
映秋館深月寒江門起煙波桂陽接日夕數千里嫋嫋
清夜猨孤舟坐如此湘中有来鴈雨雪候音旨

　　九江口作

　　漭漭江勢濶雨開潯陽秋驛門是高岸望盡黄蘆洲水
與五谿合心期萬里遊眀時無棄材謫去隨孤舟鷙鳥立

寒木丈夫佩呉鈎何當報君恩却繫單于頭

　　獨遊

　　林臥情自閒獨遊景常宴時從灞陵下隨釣往南澗手
擕雙鯉魚目送千里鴈悟彼非有適知此罹憂患(僧皎然云
取嵇生目送歸鴻手擕五絃俯仰自得遊心太𤣥之意也)放之清泠泉因得省踈慢
永懷青岑客廻首白雲間超然物無違豈繫名與宦

　　灞上閒居

　　鴻都有歸客偃臥滋陽村軒冕無枉顧清川照我門空

林網夕陽寒鳥赴幽園廓落時得意懷哉莫與言庭前
有孤鶴欲啄常翩翻為我銜素書弔彼顔與原二君既
不朽所以慰其魂

　　過華陰

　　雲起太華山雲山互眀滅東峯始含景了了見松雪羇
人感幽栖窅映轉竒絶欣然㤀所疲永望吟不輟信宿
百餘里出闗玩新月何意昨㝠㝠遇物遂遷别人生屢
如此何以肆愉悦


　　東京府縣諸公與綦母潛李頎相送至白馬寺
宿

　　鞍馬上東門徘徊入孤舟賢豪相追送即棹千里流赤
峰落日在空波㣲煙收宦薄㤀機栝醉来却淹晋月明
見古寺林下登高樓南風開長廊夏夜如凉秋江月照
呉縣西歸夢中遊

　　諸官遊招隠寺

　　山館人已空青蘿換風雨自從永眀世月向龍宫吐鑿井

長幽泉白雲今如古應真坐松栢錫杖掛牕户口云七
十餘能救諸有苦回指巖樹花如聞道場鼓金色身壤
滅真如性無主僚友同一心清光遣誰取

　　風涼原上作

　　隂岑宿雲歸霧露滋松栢風凄日初晚下嶺望川澤逺
山無遺眀秋水千里白佳氣盤未央聖人在凝碧闗門
阻天下信是帝王宅海内方晏然廟堂有竒䇿時真守
全運罷去遊説客余沗蘭䑓人幽尋免貽責


　　江上聞笛

　　横笛怨江月扁舟何處尋聲長楚山外曲繞胡闗深相
去萬餘里遥傳此夜心寥寥浦漵寒響盡唯空林不知
誰家子復奏邯鄲音水客皆擁棹空霜遂盈襟羸馬望
北走遷人悲越吟何當邊草白旌節隴城隂

　　詠史

　　荷畚至洛陽牧馬屯北門天下裂其土豺狼滿中原眀
夷方濟世歛翼黄埃昬披雲見龍顔始䝉國士恩位重

謀亦深所舉無遺奔長䇿寄臨終東南不可吞賢智茍
有時貧賤何所論唯然嵩山老而後知我言

　　詶鴻臚裴主簿雨後北樓見贈(此篇又見高適集中)

　　暮霞照新晴歸雲猶相逐有懷晨昬暇想見登眺目問
禮侍彤䄡題詩訪茅屋高樓多古今陳事滿陵谷地久
㣲子封䑓餘孝王築徘徊顧雲漢豁達俯川陸逺水對
孤城長天向喬木公門何清靜列㦸森已肅不嘆擕手
稀常思著鞭速終當拂羽翰輕舉隨鴻鵠


　　觀江淮名山圖

　　刻意吟雲山尤知隠淪妙逺公何為者再詣臨海嶠而
我高其風披圖得遺照援毫無逃境遂展千里眺淡掃
荆門壁眀標赤城燒青葱林間嶺隠見淮海徼但指香
爐頂無聞白猿笑沙門既云滅獨往豈殊調感對懷拂
衣胡寜事漁釣安期始遺舄千古謝榮耀投跡庻可齊
滄浪有孤棹

　　送十二兵曹


　　縣職如長纓終日檢我身平眀趨郡府不得展故人故
人念江湖富貴如埃塵跡在戎府掾心遊天台春獨立
浦邊鶴白雲長相親南風忽至呉分散還入秦寒夜天
光白海靜月色真對坐論嵗暮絃歌起無因平生驅馳
分非謂杯酒仁出處兩不合忠貞何由伸看君孤舟去
且欲歌垂綸

　　緱氏尉沈興宗置酒南谿留贈

　　林色與谿古深篁隠幽翠山尊在漁舟棹月情巳醉始

窮清源口壑絶人境異春泉滴空崖萌草拆隂地久之
風榛寂逺聞樵聲至海鴈時獨飛永然滄洲意古時青
㝠客滅跡淪一尉吾子躊蹰心豈其紛埃事緱岑信所
尅濟北予乃遂齊物意已㑹息肩理猶未巻舒形性表
脱畧賢哲議乘月期角巾飯僧高陽寺

　　鄭縣宿陶大公館贈馮六元二

　　儒有輕王侯脱畧當世務本家藍田中非為漁弋故無
何困躬耕且欲馳永路幽居與君近出谷同所鶩昨日

辭石門五年變秋露雲龍未相感干謁亦已屢子為黄
綬羈余忝蓬山顧京門望西岳百里見郊樹飛雨祠上
来靄然闗中暮驅車鄭城宿秉燭論往素山月出華隂
開此河渚霧清光比故人豁達展心晤馮公尚戢翼元
子仍跼歩拂衣易為高論跡難有趣張范善始終吾等
豈不慕罷酒當涼風屈伸僃㝠數

　　代扶風主人答

　　殺氣凝不流風悲月彩寒浮埃起四逺遊子迷不歡依

然宿扶風沽酒聊自寛寸心亦無理長鋏誰能彈主人
就我飲顧我還慨然便泣數行淚因歌行路難十五殺
邊城三回討樓蘭連年不解甲積日無所餐將軍降匈
奴國使沒桑乾去時三十萬獨自還長安不信沙塲苦
君看刀箭瘢鄉親零落盡塚墓亦摧殘仰攀青松枝慟
絶摧心肝禽獸悲不去路傍誰忍看幸逄休明代寰宇
靜波瀾老馬思伏櫪長鳴力巳殫少年與運㑹何事發
悲端天子初封禪賢良刷羽翰三邊悉如此否泰亦須

觀

　　儲光羲

　　(殷璠云儲公詩格高調逸趣逺情深削盡常言挾風雅之道得浩然之氣述華清宫詩云山開
鴻濛色天轉招揺星又遊茅山詩云山門入松栢天路涵空虚此例數百句巳畧見荆揚集不
復廣引璠嘗觀公正論十五巻九經外義疏甘巻言愽理當實可謂經國之大材　樂城遺言
云儲光羲詩髙處似陶淵明平處似王摩詰)

　　野田黄雀行

　　嘖嘖野田雀不知軀體微閒穿深叢裏爭食復爭飛窮

老一頽舍棗多桑葉稀無棗猶可食無桑何以衣蕭條
空倉暮相引時来歸斜路豈不㨗渚田豈不肥水長路
且壞惻惻與心違(劉須溪云興寄雜出無不有味愈古愈淡愈淡愈濃)

　　樵父詞

　　山北饒朽木山南多枯枝枯枝作採薪爨室私自知詰
朝礪斧尋視暮行歌歸先雪隠薜荔迎暄臥茅茨清澗
日濯足喬林時曝衣終年登險阻不復憂安危蕩漾與
神遊莫知是與非(劉云不憂已好神遊更高是在莊子言外實証實悟)


　　漁父詞

　　澤魚多鳴水溪魚好上流漁梁不得意下渚潛垂鈎亂
荇時礙楫新蘆復隠舟靜言念終始安坐看沈浮素髪
隨風揚逺心與雲遊逆浪還極浦信潮下滄洲非為徇
形役所樂在行休

　　牧童詞

　　不言牧田逺不道牧陂深所念牛馴擾不亂牧童心圓
笠覆我首長蓑披我襟方將憂暑雨亦以懼寒隂大牛

隠層坂小牛穿近林同類相鼓舞觸物成謳吟取樂須
臾間寜問聲與音

　　採蓮詞

　　淺渚荇花亂深潭菱葉踈獨往方自得耻邀淇上姝廣
江無術阡大澤絶方隅浪中海童語林下鮫人居春鴈
時隠舟新萍復滿湖采采乘日暮不思賢與愚(劉云必欲總與
人異)

　　採菱詞


　　濁水菱葉肥清水菱葉鮮義不遊濁水志士多苦言潮
沒具區藪潦深雲夢田朝隨北風去暮逐南風旋浦口
多漁家相與邀我船飯稻以終日蓴羮將永年方冬水
物窮又欲休山樊盡室相隨從所貴無憂患(劉云懇欵備至不在
多不在深)

　　射雉詞

　　曝暄理新翳迎春射鳴雉原田遥一色皋陸曠千里遥
聞吚喔聲時見雙飛起羃䍥踈蒿下毰毸深叢裏顧敵

已忘生爭雄方決死仁心貴勇義豈能復傷此超遥下
故墟迢遞囘髙畤大夫昔何苦取笑歡妻子(劉云只如此自極餘味)

　　猛虎詞

　　寒亦不憂雪饑亦不食人人肉豈不甘所惡傷眀神太
室為我宅孟門為我鄰百獸為我膳五龍為我賓䝉馬
一何威浮江亦以仁彩章耀眀日爪牙雄武臣高雲逐
氣浮厚地隨聲震君能賈餘勇日夕長相親(劉云諸詞一樣得古
章句體不須别意)


　　釣漁灣

　　垂釣緑灣春春深杏花亂潭清疑水淺荷動知魚散日
暮待情人維舟緑楊岸

　　幽居

　　幽人下山徑去去夾青林滑處莓苔濕暗中蘿薜深春
朝煙雨散猶帶浮雲隂

　　題太𤣥觀

　　門外車馬喧門裏宫殿清行即翳若木坐即吹玉笙所

喧既非我(劉云是)真道其㝠㝠

　　述華清宫

　　上林神君宫此地即眀庭山開鴻濛色天轉招揺星三
雪報大有孰謂非我靈(劉云得洞歌體)

　　貽韋錬師

　　精思莫知日意靜如空虚三鳥自来去九光遥卷舒彩
地近天并玉宇停雲車余亦苦山路洗心祈道書

　　霽後貽馬十二巽


　　高天風雨散清氣在園林况我夜初靜當軒鳴緑琴雲
開北堂月庭滿南山隂不見長裾者空歌遊子吟

　　題陸山人樓

　　幾聲雜初鴈夜色涵早秋獨見海中月照君池上樓山
雲拂高棟天漢入雲流不惜朝光滿其如千里遊

　　陸著作輓辭二首

　　世業江湖側郊園休沐處猶言五日歸未道千秋去鄉
亭春水緑昌閣寒光暮昔為晝錦遊今成逝川路(劉云好似

選詩)

　　歸路秦城下寒雲慘平田故園滄海邊緑栁覆平川送
客異他日還舟殊昔年華亭有明月長向隴頭懸

　　泛茅山東谿

　　清晨登仙峰峰逺行未極江海霽初景草木含新色而
我任天和此時聊動息望鄉白雲裏發棹清谿側松栢
生深山無心自貞直

　　喫茗粥作


　　當晝暑氣盛鳥雀靜不飛念君高梧隂復解山中衣數
片逺雲度曽不蔽炎暉淹晋膳茶粥共我飯蕨薇敝廬
既不逺日暮徐徐歸

　　遊茅山五首

　　十年别鄉縣西去入皇州此意在觀國不言空逺遊九
衢平若水利往無輕舟北洛反初路東江還故丘春山
多秀水碧澗盡清流不見子桑扈當從方外求(劉云甚悲)

　　世業傳儒行行成非不榮其如懷獨善況以聞長生家

近華陽洞早年深此情巾車雲路入理棹瑶溪行天地
朝光滿江山春色明王廷有軒冕此日方知輕

　　平生非作者望古懷清芬心以道為際行將時不羣兹
山在人境靈貺久傳聞逺勢一峰出近形千嶂分冬春
有茂草朝暮多鮮雲此去亦何極但言西日曛

　　昔賢居柱下今我去人間良以直心曠兼之外視閒垂
綸非釣國好學異希顔落日登髙嶼悠然望逺山谿流
碧水去雲帯清隂還相見中林士巖扉長不闗


　　名岳徴仙事清都訪道書山門入松栢天路涵空虚南
極見朝采西潭聞夜漁逺心尚雲宿浪跡出林居為已
存實際㤀形同化初此行良已矣不樂復何如

　　述降聖觀

　　一山盡天苑一峰開道宫道花飛羽衛天鳥遊雲空玉
殿俯𤣥水春旗揺素風夾門小松栢覆井新梧桐自昔
大仙下乃知元化功神皇作桂館此意與天通

　　題盼上人禪居


　　真王清靜子燕居復行心結宇鄰居邑寤言非逺尋丹
青丈室滿草樹一庭深秀色𤣥冬發交枝白日隂江流
映朱户山鳥鳴香林獨往已寂寂安知浮與沈

　　過新豐道中(二十八年有詔種果)

　　西下長樂坂東入新豐道雨多車馬稀道上生秋草太
隂閟臯陸不知晚與早雷雨杳㝠㝠川谷漫浩浩詔書
植嘉木衆言桃李好自愧無此容歸從漢隂老

　　夜到京口入黄河


　　河洲多青草朝暮増客愁客愁惜朝暮枉渚蹔停舟中
宵大川靜觧䌫逐歸流浦溆既清曠㳂洄非阻脩登艫
望落月擊汰悲新秋倘遇乘槎客永言星漢遊

　　使過彈筝峽作

　　鳥雀知天雲羣飛復羣鳴原田無遺粟日暮滿空城達
士憂世務鄙夫念王程晨過彈筝峽馬足&KR1272;競行雙壁
隠靈曜莫能知晦眀皚皚堅氷白漫漫隂雲平始信古
人言苦節不可貞


　　行子苦風泊来舟貽潘少府(潘時在後浦)

　　行子苦風潮維舟未能發宵分巻前幔卧視清秋月四
澤蒹葭深中州煙火絶蒼蒼水霧起落落踈星沒所遇
盡漁樵與言多楚越其如念極浦又以思明哲常若千
餘里况之異鄉别

　　仲夏入園東陂

　　方塘深且廣伊昔俯吾廬環岸垂緑栁盈潭發紅蕖上
延北原秀近屬幽人居暑雨若混沌清明如空虚北鄉

多隠逸水陸見樵漁廢賞亦何貴為歡良易攄且言重
觀國當此賦歸歟

　　效古二首

　　晨登凉風臺暮走邯鄲道曜靈何赫烈四野無青草大
軍北集燕天子西居鎬婦人役州縣丁男事征討老㓜
相别離哭泣無昬早稼穡既殄絶川澤復枯槁曠哉逺
此憂㝠㝠商山皓

　　東風吹大河河水如倒流河洲塵沙起有若黄雲浮頳

霞燒廣澤洪曜赫高丘野老泣相語無地可䕃休翰林
有客卿獨負蒼生夏中夜起躑躅思欲獻厥謀君門峻
且深踠足空夷猶

　　雜詩二首

　　混沌本無象末路多是非達士志寥廓所在能忘機耕
鑿時未至還山聊采薇虎豹對我蹲鸑鷟傍我飛仙人
空中来謂我勿復歸格澤為君駕虹霓為君衣西遊崑
崙墟可與世人違


　　秋氣肅天地太行高崔嵬猿鼬清夜吟其聲亦何哀寂
寞掩圭蓽夢寐遊蓬萊琪樹逺亭亭玉堂雲中開洪崖
吹簫管玉女飄颻来雨師既洗道後路無纎埃鄙哉楚
襄王獨如陽雲臺

　　終南幽居獻蘇侍郎二首

　　中嵗尚微道始知將谷神抗䇿還南山水木自相親深
林開一道青嶂成四鄰平明去採薇日入行刈薪雲歸
萬壑暗雪罷千巖春始看𤣥鳥来巳見瑶華新寄言褰

芳者無廼後時人(劉云清灑深麗)

　　卜築青巖裏雲蘿四垂隂虚室若無人喬木自成林時
有清風至側聞樵採音(劉云幽素成章)鳯皇鳴南岡望望隔層
岑既言山路逺復道溪流深偓佺空中遊虬龍水中吟
何當見輕翼為我達逺心

　　題應聖觀

　　空中望小山山下見餘雪皎皎河漢女在兹養真骨登
門駭天書啟籥問仙訣池光揺水霧鐙色連松月合塼

起花臺折草成玉節天雞弄白羽王母垂𤣥髪北有上
年宫一路在雲霓上心方嚮道時復遊金闕

　　至閒居精舍(即天后故宫)

　　太室三招提其趣皆不同不同非一趣况是天遊宫雙
嶺前夾門閣道復横空寶坊若花積宛轉不可窮流泉
自成池青松信饒風秋晏景氣迥晶明丹素功近將隠
者鄰逺與西山通大師假惠照念以息微躬

　　酬綦母校書夢遊耶溪見贈之作


　　校文在仙掖每有滄洲心况以北牕下夢遊清溪隂春
看湖口漫夜入廻塘深往往纜垂葛出舟望前林山人
松下飯釣客蘆中吟小隠何足䝿長年固可尋還車首
東道惠言若南金以我採薇意傳之天姥岑

　　田家即事(吕覽云冬至菖生於是始耕汜勝之書杏始華輙耕輕土)

　　蒲葉日已長杏花日已滋老農要看此貴不違天時迎
晨起飯牛雙駕耕東菑蚯蚓土中出田烏隨我飛羣合
亂啄噪嗷嗷如道飢我心多惻隠顧此兩傷悲撥食與

田烏日暮空筐歸親戚更相謂我心終不移

　　同王十三維偶然作四首

　　仲夏日中時草木看欲焦田家惜功力把鋤来東臯顧
望浮雲隂往往誤傷苖歸来悲困極兄嫂共相饒無錢
可沽酒何以解劬勞夜深星漢明庭宇虚寥寥高栁三
五株可以獨逍遥

　　北山種松栢南山種蒺藜出入雖同趣所向各有宜孔
丘貴仁義老氏好無為我心若虚空此道將安施蹔過

伊闕間晼晼三伏時高閣入雲中芙蓉滿清池要自非
我室還望南山陲

　　野老本貧賤冐暑鋤𤓰田一畦未及終樹下髙枕眠荷
蓧者誰子皤皤来息肩不復問鄉墟相見但依然腹中
無一物高話羲皇年落日臨層隅逍遥望晴川使婦持
蠶筐呼童傍漁船悠悠泛緑水去摘浦中蓮蓮花艷且
美使我不能還(劉云又入别調轉覺幽逺何也)

　　浮雲在虚空隨風復巻舒我心方處順動作何憂虞但

言嬰世網不復得閒居迢遞别東國超遥来西都見人
乃恭敬曽不問賢愚雖若不能言中心亦難誣故鄉滿
親戚道逺日以踈偶欲陳此意復無南飛鳬

　　田家雜興八首(劉云首首皆妙有此田家)

　　春至鶬鶊鳴薄言向田墅不能自力作黽勉娶鄰女既
念生子孫方思廣田圃間時相顧笑喜悦好禾黍夜夜
登嘯臺南望洞庭渚百草被霜露秋山響砧杵却羡故
年時中情無所取(劉云真隠者違俗之談)


　　衆人耻貧賤相與尚膏腴我情既浩蕩所樂在畋漁山
澤時晦㝠歸家蹔閒居滿園種葵藿繞屋樹桑榆禽雀
知我閒翔集依我廬所願在優游州縣莫相呼日與南
山老兀然傾一壺(劉云淵明之趣)

　　逍遥阡陌上逺近無相識落日照秋山千巖同一色網
罟繞深莽鷹鸇始輕翼獵馬既如風奔獸莫敢息駐旗
滄海上犒士呉宫側楚國有夫人性情本真直鮮禽徒
自致終嵗竟不食(劉云以是作結矯矯不意出此)


　　田家趨壠畝當晝掩虚闗鄰里無煙火兒童共幽閒桔
橰懸空圃雞犬滿桑間時来農事隙採藥遊名山但言
所採多不念路險艱人生如蜉蝣一往不可攀君看西
王母千載美容顔

　　貧士養性情不復知憂樂(劉云又好)去家行賣畚留滯南陽
郭秋至黍苖黄無人可刈穫孺子朝未飯把竿逐鳥雀
忽見梁將軍乘車出宛洛意氣軼道路光輝滿虚落安
安負薪者咥咥笑輕薄


　　楚山有高士梁國有遺老築室既相鄰同田復同道糗
糒常共飯兒孫毎更抱忘此耕耨勞愧彼風雨好蟪蛄
鳴空澤鶗鴂傷秋草日夕寒風来衣裳苦不早(劉云别是一種
意味言外悄然)

　　梧桐䕃我門薜荔網我屋超超兩夫婦朝出暮還宿稼
穡既自種牛羊還自牧日旰懶耕鋤登髙望川陸空山
足禽獸墟落多喬木白馬誰家兒聯翩相馳逐(劉云不着一語
意自然箇中)


　　種桑百餘樹種黍三十畝衣食既有餘時時㑹賓友夏
来菰米飲秋至菊花酒孺人喜逄迎穉子解趨走日暮
閒園裏團團䕃榆栁酩酊乘夜歸凉風吹户牖清淺望
河漢低昻看北斗數甕猶未開明朝能飲否(劉云比陶差徤而贍
然各自好)



　　唐詩品彚巻十

