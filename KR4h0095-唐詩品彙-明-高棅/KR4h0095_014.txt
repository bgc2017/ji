







　　欽定四庫全書

　　唐詩品彚巻十四

　　明　高棅　編

　　五言古詩

　　名家(下之二)

　　韋應物

　　(白樂天云蘇州歌行才麗之外頗近興諷其五言詩又高雅閑淡自成一家之體今之秉筆者
誰能及之然當蘇州在時人亦未甚愛重必待身後然後貴之　李肇國史補云為性高潔鮮

食寡欲所居焚香掃地而坐其為詩馳驟建安以還各得風韻　蘇東坡云蘇李劉曹謝陶固
已至矣李杜以絶世之資淩跨百代後之詩人繼出而才不逮意獨韋應物栁子厚發纖穠於
簡古寄至味於澹泊非餘子所及也　朱晦菴語録云蘇州高於王維孟浩然諸人以其無聲
色臭味也又云其詩無一字造作直是自在氣象近道　方虚谷云世言韋栁韋詩淡而緩栁
詩峭而勁同而異也　劉須溪云韋應物居官自愧閔閔有恤人之心其詩如深山採藥飲泉
坐石日晏忘歸又云韋詩潤者如石而孟詩如雪雖淡無采色不免有輕盈之意劉又云誦韋
蘇州一二語高處有山泉極品之味)

　　有所思


　　借問堤上栁青青為誰春空遊昨日地不見昨日人繚
繞萬家井往來車馬塵莫道無相識要非心相親(劉云逢春
感興此等語不㑹絶但澹味又別也)

　　相逢行

　　二十登漢朝英聲邁今古適從東方來又欲謁明主猶
酣新豐酒尚帶灞陵雨邂逅兩相逢別來問寒暑寧知
白日晚暫向花間語忽聞長樂鐘走馬東西去(劉云極似愜意
又似鬼語)


　　廣陵行

　　雄藩鎮楚郊地勢鬱岧嶤雙旌擁萬㦸中有霍嫖姚海
雲助兵氣寶貨益軍饒嚴城動寒角晚騎踏霜橋翕習
英豪集振奮士卒驍列郡何足數趨拜等卑寮日晏方
云罷人逸馬蕭蕭忽如京洛間遊子風塵飄歸來視寶
劍功名非一朝

　　行行重行行

　　辭君逺行邁飲此長恨端已謂道里逺如何中險艱流

水赴大壑孤雲還莫山無情尚有歸行子何獨難驅車
背鄉國朔風巻行跡(劉云此巻此背言之可傷)嚴冬霜斷肌日入不
遑息憂歡容鬢改寒暑人事易中心君詎知氷玉徒貞
白(古別離多矣此作更古者以其有清浄自然之美如秋雨曠野自難為懷　批語無姓氏者係劉須溪評
後倣此)

　　青青河畔草

　　黄鳥何闗闗幽蘭亦靡靡此時深閨婦日照紗窻裏(不必
深切而辭情適可人不能道而點綴搜索自無以加)娟娟雙青蛾微微啓玉齒自

惜桃李年誤身遊俠子無事乆別離不知今生死(柔腸欲無
而有不可犯之色　吾舊評此詩云意深而語淺又云結語沈痛傷懐而不為妖傷怨曠之態如此而已)

　　西北有高樓

　　綺樓何氛氲朝日正杲杲四壁含清風丹霞射其牖玉
顔正哀囀絶耳非世有但感離恨情不知誰家婦孤雲
忽無色邊馬為迴首曲絶碧天高餘聲散秋草裵徊帷
中意獨夜不堪守思逐朔風翔一去千里道(別是清麗超凡入聖
可望而不可即者末極㝷常以古調勝　吾舊評此詩云淡而綺綺而不煩)


　　庭前有奇樹

　　嘉樹藹初緑蘼蕪吐幽芳君子不在賞寄之雲路長路
長信難越惜此芳時歇孤鳥去不還緘情向天末(常言常語
枯淡欲無)

　　明月皎夜光

　　月滿秋夜長驚烏號北林天河横未落斗柄當西南寒
蛩悲洞房好鳥無遺音商飈一夕至獨宿懐重衾舊交
日千里隔我如浮沈人生豈草木寒暑移此心(月滿秋夜長伹

摘一語誰不知是蘇州之妙然得之全篇甚難非嘗徧閱不知此編具眼變化後來始發此例)

　　凛凛歲云暮

　　春至林木變洞房夕含清單居誰能裁好鳥對我鳴良
人乆燕趙新愛移平生別時雙鴛綺留此千恨情碧草
生舊跡緑琴歇芳聲思將魂夢歡反側寐不成攬衣迷
所次起望空前庭孤影中自惻不知雙涕零(單居兩語流動自然
復非苦吟所及末意耿耿情性適然不假外物而見)

　　客從逺方來


　　有客天一方寄我孤桐琴迢迢萬里隔託此傳幽音氷
霜終自結龍鳳相與吟絃以勗直道漆以固交深

　　明月何皎皎

　　白日淇上没空閨生逺愁寸心不可限淇水長悠悠芳
樹自妍芳春禽自相求裵徊東西廂孤妾誰與儔年華
逐絲淚一落俱不收(不言不笑情景甚真但覺麗情綺語皆不足道)

　　效陶彭澤

　　霜落悴百草時菊獨妍華物性有如此寒暑其奈何(兩語

似達似怨甚好)掇英汎濁醪日入㑹田家盡醉茅簷下一生豈
在多(蘇州詩去陶自近至效陶則復取王夷甫語用之故知晉人無不有風致可愛也)

　　與友生野飲效陶體

　　攜酒花林下前有千載墳於時不共酌奈此泉下人始
自玩芳物行當念徂春聊舒逺世蹤坐望還山雲且遂
一歡笑焉知賤與貧(含章體素默合自然)

　　燕居即事

　　蕭條竹林院風雨叢蘭折幽鳥林上啼青苔人跡絶燕

居日己永夏木紛成結几閣積羣書時來北忩閱(句句實狀)

　　秋夜

　　晚忩涼葉動秋天寢席單憂人半夜起明月在林端(何必
思索洞見本懐)一與清景遇每憶平生歡如何方惻愴披衣露
更寒

　　幽居

　　貴賤雖異等出門皆有營獨無外物牽遂此幽居情微
雨夜來過不知春草生青山忽已曙鳥雀繞舎鳴時與

道人偶或隨樵者行自當安蹇劣誰謂薄世榮(古調本色微雨
一聫似亦以癡得之也)

　　野居

　　結髪屢辭秩立身本踈慢今得罷守歸幸無世欲患棲
止但偏僻嬉遊無早晏逐兎上坡崗捕魚縁赤澗高歌
意氣在貰酒貧居慣時啟北忩扉豈將文墨間

　　雜體二首

　　沉沉匣中鏡為此塵垢蝕輝光何所如月在雲間黑南

金既雕錯鞶帯共輝飾空存鑑物明坐使媸妍惑美人
竭肝膽思照氷玉色自非磨瑩功日日空嘆息(其意正平而朴
素可尚非無衍麗静且不慘)

　　同聲自相應體質不必齊誰知賈人鐸能使大樂諧鏗
鏘發宮徴和樂變其哀人神既昭享鳳鳥亦不來豈非
至賤物一奏升天階物情茍有合莫問玉與泥(高云此用人之
度也宛轉發越隠約可恨)

　　南塘汎舟㑹元六昆季


　　端居倦時燠輕舟泛迴塘微風飄襟散横吹繞林長雲
淡水容夕雨微荷氣涼一寫悁勤意寧用訴華觴

　　春宵燕萬年吉少府中孚南館

　　始見斗柄迴復兹霜月霽河漢上縱横春城夜迢遞(不獨
閑静氣槩又闊可諷)賔筵接時彦樂宴淩芳歲稍愛清觴滿仰嘆
高文麗欲去返郊扉端為一歡滯

　　扈亭西陂燕賞

　　杲杲朝陽時悠悠清陂望嘉樹始氤氲春遊方浩蕩況

逢文翰侣愛此孤舟漾緑野際遙波横雲分疊嶂公堂
日為倦幽襟自兹曠有酒今滿盈願君盡𢎞量(淺語流動穪情)

　　西郊燕集

　　濟濟衆君子高燕及時光羣山藹遐矚緑野布熈陽列
坐遵曲岸披襟襲蘭芳野庖薦嘉魚激澗泛羽觴衆鳥
鳴茂林緑草延高崗盛時易徂謝浩思坐飄揚眷言同
心友兹遊安可忘

　　移疾㑹詩客元生與釋子法朗因貽諸曹


　　對此嘉樹林獨有戚戚顔抱瘵知曠職淹旬非樂閒釋
子來問信詩人亦扣闗道同意暫遣客散疾徐還園徑
自幽静𤣥蟬噪其間高忩瞰逺郊暮色起秋山英曹幸
休暇恨恨心所攀

　　寄全椒山中道士(容齋隨筆云此篇高妙超詣固不容誇說而結句非語言
思索可得東坡依韻逺不及)

　　今朝郡齋冷忽念山中客澗底束荆新歸來煮白石欲
持一樽酒逺慰風雨夕落葉滿空山何處㝷行跡(其詩自多

此景意及得意如此亦少)

　　寄裴處士

　　春風駐遊騎晚景淡山暉一問清冷子獨掩荒園扉草
木雨來長里閭人到稀方從廣陵燕花落未言歸

　　秋夜南宫寄澧上弟及諸生

　　暝色起烟閣沉抱積離憂況兹風雨夜蕭條梧葉秋空
宇感涼至頽顔驚嵗週日夕遊闕下山水憶同遊

　　春日郊居寄萬年吉少府中孚三原盧少府偉

夏侯校書審

　　谷鳥時一囀田園春雨餘光風動林早高忩照日初獨
飲澗中水吟咏老氏書城闕應多事誰憶此閒居

　　寺居獨夜寄崔主簿

　　幽人寂不寐木葉紛紛落寒雨暗深更流螢度高閣坐
使青燈曉還傷夏衣薄寧知歲方晏離居更蕭索

　　獨遊西齋寄崔主簿

　　同心忽已別昨事方成昔幽逕還獨㝷綠苔見行跡(蕭然

今昔之感)秋齋正蕭散烟水易昏夕憂來結幾重非君不可
釋

　　初發楊子寄元大校書

　　悽悽去親愛泛泛入烟霧(至濃至淡便是蘇州筆意)歸棹洛陽人殘
鐘廣陵樹今朝此為別何處還相遇世事波上舟㳂洄
安得住

　　淮上即事寄廣陵親故

　　前舟已渺渺欲度誰相待秋山起暮鐘楚雨連滄海(好句)

風波離思滿宿昔容鬢改(兩語足以極初別之懐)獨鳥下東南廣陵
何處在(偶然景偶然語亦不可再得)

　　同徳寺雨後寄元侍御李博士

　　川上風雨來須臾滿城闕岧嶤青蓮界蕭條孤興發前
山遽已浄陰靄夜來歇喬木生夏涼流雲吐華月嚴城
自有限一水非難越相望曙河逺高齋坐超忽

　　善福精舎示諸生

　　湛湛嘉樹陰清露夜景沈悄然羣物寂高閣似陰岑方

以𤣥默處豈為名跡侵法妙不知歸獨此抱沖襟齋舎
無餘物陶器與單衾諸生時列坐共愛風滿林(甚有佳致可誦)

　　高陵書情寄三原盧少府

　　直方難為進守此微賤班開巻不及顧沉埋案牘間兵
㐫乆相踐徭賦豈得閒促戚不可哀寛政身致患日夕
思自退出門望故山君心倘如此攜手相與還

　　城中卧疾知閻薛二子屢從邑令飲以贈之

　　車馬日蕭蕭胡不往我廬方來從令飲卧病獨何如秋

風起漢臯開户望平蕪即此稀音素焉知中密疎渴者
不思火寒者不求水人生羇寓時去就當如此猶希心
異跡眷眷存終始(真素悃欵亦今人所羞道)

　　寄盧庾

　　悠悠逺離別念此歡㑹難如何兩相近反使心不安亂
髪思一櫛垢衣思一浣豈如望友生對酒起長歎時節
異京洛孟冬天未寒廣陵多車馬日夕自遊盤獨我何
耿耿非君誰為歡


　　閒居贈友

　　補吏多不遷罷歸聊自度園廬多蕪沒煙景空淡薄閒
居養痾瘵守素甘葵藿顔鬢日衰耗冠帶亦褰落青苔
已生徑綠筠始分籜夕氣下遙隂微風&KR0978;疏薄草𤣥良
見誚杜門無清託非君好事者誰能顧寂寞

　　園林晏起寄昭應韓明府盧主簿

　　田家已耕作井屋起晨煙園林鳴好鳥閒居猶獨眠不
覺朝己晏起來望青天四體一舒散情性亦欣然還復

茅簷下對酒思數賢束帶理官府簡牘盈目前當念中
林賞覽物徧山川士非遇明世庶以道自全

　　京師叛亂寄諸弟

　　弱冠遭世難二紀猶未平羇離官逺郡虎豹滿西京上
懷犬馬戀下有骨肉情歸去在何時流淚忽沾纓憂來
上北樓左右但軍營函谷行人絶淮南春草生鳥鳴野
田間思憶故園行何當四海晏甘與齊民耕

　　寄馮著


　　春雷起萌蟄土壤日已疎胡能遭盛明才俊伏里閭偃
仰遂真性所求唯斗儲披衣出茅屋盥潄臨清渠吾道
亦自適退身保𤣥虛幸無職事牽且覽案上書親友各
馳騖誰當訪弊廬思君在何夕明月照廣除

　　四禪精舎登覽悲舊寄朝宗巨川兄弟

　　蕭散人事憂迢遞古原行春風日已暄百草亦復生躋
閣謁金像攀雲造禪扃新景林際曙雜花川上明徂歲
方緬邈陳事尚縱横温泉有佳氣馳道指京城攜手思

故日山河畱恨情存者邈難見去者已冥冥臨風一長
慟誰畏行路驚

　　暮相思

　　朝出自不還暮歸花盡發豈無終日㑹惜此花間月空
館忽相思微鐘坐來歇(只結句十字神意悄然得於實境㝷其上四語則頃刻不能爲
懷故題日暮相思彼何知作者用心苦耶)

　　春中憶元二

　　雨歇萬井春柔條已含綠徘徊洛陽陌惆悵故人曲遊

絲正高下啼鳥還斷續有酒今不同思君瑩如玉(讀蘇州詩
如讀道書)

　　池上懷王卿

　　幽居捐世事佳雨散園芳入門藹已緑水禽鳴春塘重
雲始成夕忽霽尚微陽輕舟因風汎郡閣望蒼蒼私燕
阻外好臨歡一停觴兹遊無時盡旭日願相將

　　夏夜憶盧嵩

　　藹藹高館暮開軒滌煩襟不知湘雨來瀟灑在幽林炎

月得涼夜芳樽誰與斟故人南北居累月間徽音人生
無閒日歡㑹當在今反側候天旦層城苦沈沈(苦語不自覺)

　　答崔主簿

　　朗月分林藹遙歌動離聲故歡良已阻空雨淡無情窈
窕雲雁沒蒼茫河漢横蘭章不可得沖襟徒自盈

　　酬盧嵩秋夜見寄

　　喬木生夜涼月華滿前墀去君咫尺地勞君千里思素
秉棲遁志況貽招隠詩坐見林木榮願赴滄洲期何能

待歲晏攜手當此時(盧詩云歲晏以為期)

　　答李博士

　　休沐去人逺高齋出林杪晴山多碧峯顥氣凝秋曉端
居喜良友枉使千里路緘書當夏時問緘時已度簷雛
已飄颺荷露方蕭颯夢逺竹牕幽行稀蘭徑合舊居共
南北往來只如昨問君今爲誰日夕度清洛

　　答楊奉禮

　　多病守山郡自得接嘉賔不見三四日曠若十餘旬臨

觴獨無味對榻已生塵一詠舟中作灑雪忽驚新煙波
見栖旅景物具昭陳秋塘唯落葉野寺不逢人白事廷
吏簡閒居文墨親高天池閣静寒菊霜露頻應當整孤
棹歸來展殷勤

　　答僴奴重陽二甥(僴奴趙氏生伉重陽崔氏生璠)

　　棄職曾守拙玩幽遂忘喧山磵依磽塉竹樹䕃清源貧
居煙火濕嵗熟棃棗繁風雨飄茅屋蒿草没𤓰園羣屬
相歡悅不覺過朝昏有時看禾黍落日上秋原飲酒任

真性揮筆肆狂言一朝忝蘭省三載居逺藩復與諸第
子篇翰每相敦西園休習射南池對芳尊山藥經雨碧
海橊淩霜翻念爾不同此悵然復一論重陽守故家僴
子旅湘沅俱有緘中素惻惻動離魂不知何日見衣上
淚空存

　　長安遇馮著

　　客從東方來衣上灞陵雨問答何爲來采山因買斧冥
冥花正開颺颺燕新乳昨別今己春鬢絲生幾縷(不能詩者

亦知是好)

　　廣陵遇孟九雲卿

　　雄藩本帝都遊士多俊賢夾河樹鬱鬱華館千里連新
知雖滿堂中意頗未宣忽逢翰林友歡樂斗酒前高文
激頺波四海靡不傳西施且一笑衆女安得妍明月滿
淮海哀鴻逝長天所念京國逺我來君欲還

　　逢楊開府

　　少事武皇帝無賴恃恩私身作里中横家藏亡命兒(縷縷

如不自惜冩得俠炁動盪見者偏憐太白亦云托身白刅裏殺人紅塵中)朝持樗蒱局暮竊
東鄰姬司隸不敢捕立在白玉墀驪山風雪夜長楊羽
獵時一字都不識飲酒肆頑癡武皇升仙去憔悴被人
欺讀書事已晚把筆學題詩兩府始收跡南宫謬見推
(雜出於未然正是狡獪)非才果不容出守撫㷀嫠忽逢楊開府論
舊涕俱垂坐客何由識惟有故人知(収拾慘愴自不在多　冩得奇怪隊
仗逼真舊人詩話至以爲不類蘇州平生不知其沈著轉換正在武皇升仙起興能令讀者墮淚)

　　送鄭長源


　　少年一相見飛轡河洛間歡遊不知罷中路忽言還泠
泠鵾絃哀悄悄冬夜䦨丈夫雖耿介逺別多苦顔君行
拜高堂速駕難乆攀雞鳴儔侣發朔雪滿河闗須臾在
今夕尊酌且循環

　　送李儋

　　別離何從生乃在親愛中(起十字自好)反念行路子拂衣自西
東日昃不留宴嚴車出崇墉行遊非所樂端憂道未通
春野百卉發清川思無窮芳時坐離散世事誰可同歸

當掩重闗默默想音容

　　天長寺上方別子西有道(時任京兆府功曹攝高陵宰別田曹盧康
戸曹韓質因而有作)

　　假邑非拙素況乃別伊人聊登釋氏居攜手戀兹晨高
曠出塵表逍遙滌心神青山對芳苑列樹遶通津車馬
無時絶行子倦風塵今當遵往路佇立欲何伸唯持貞
白志以慰心所親

　　畱別洛京親友


　　握手出都門駕言適京師豈不懐舊廬惆悵與子辭麗
日坐高閣清觴宴華池昨遊倐已週後遇良未知念結
路方永嵗隂野無暉單車我當前暮雪子獨歸臨流一
相望零淚忽沾衣

　　上東門㑹送李幼舉南遊徐方

　　離絃既罷彈尊酒亦己闌聽我歌一曲南徐在雲端雲
端雖云邈行路本非難諸侯皆愛才公子逺結歡濟濟
都門燕將去復盤桓令姿何昻昻良馬逺遊冠意氣相

為別由來非所歎

　　餞雍聿之潞州謁李中丞

　　鬱鬱兩相遇出門草青青酒酣抜劍舞慷慨送子行驅
馬涉大河日暮懷洛京前登太行路志士亦未平薄遊
五府都高步振英聲主人才且賢重士百金輕絲竹促
飛觴夜燕達晨星娯樂易淹暮諒在執高情

　　送令狐岫宰恩陽

　　大雪天地閉羣山夜來晴居家猶苦寒子有千里行行

行安得辭荷此蒲璧榮賢豪相追攀飲餞出西京尊酒
豈不歡暮春自有程離人起視日僕御促前征逶蛇歲
月窮當造巴子城和風被草木江水日夜清從來知善
政離別慰友生

　　燕別幼遐與君貺兄弟

　　乖闕意方弭安知忽來翔累日重歡燕一旦復離傷置
酒慰兹夕秉燭坐華堂契闊未及展晨星出東方征人
慘已辭車馬儼成裝我懷自無歡原野滿春光羣水含

時澤野雉鳴朝陽平生有壯志不覺涙沾裳況自守空
宇日夕但彷徨(曲折情景甚至)

　　送李十四山東遊(豈非太白耶太白李十二)

　　聖朝有遺逸披膽謁至尊豈是貿榮寵誓將救元元權
豪非所便書奏寢禁門高歌長安酒忠憤不可吞(善道人意
高處)欻來客河洛日與静者論濟世翻小事丹砂駐精魂
(此非太白不能當)東遊無復繫梁楚多大藩高論動侯伯疎
懷脫塵喧送君東門野飲我林中尊立馬望東道白雲滿

梁園踟蹰欲何贈空是平生言

　　送馮著受李廣州署為録事

　　鬱鬱楊栁枝蕭蕭征馬悲送君灞陵岸紏郡南海湄名
在翰墨場羣公正追隨如何從此去千里萬里期大海
吞東南横嶺隔地維建邦臨日域温燠御四時百國共
臻泰珍奇獻京師富豪虞興戎繩墨不易持州伯荷天
寵還當翊丹墀子為門下生終始豈見遺所願酌貪泉
心不為磷緇上將酬國士下以報渴饑


　　始除尚書郎別善福精舎

　　簡畧非世器委身同草木逍遙精舎居飲酒自為足累
日曾一櫛對書常懶讀社臘㑹高年山川恣逺矚明世
方選士中朝懸美禄除書忽到門冠帶便拘束愧忝郎
署跡謬蒙君子録俯仰垂華纓飄䬙翔輕轂行將親友
別戀此西澗曲逺峯明夕川夏雨生衆緑迅風飄野路
迴首不遑宿明晨下煙閣白雲在幽谷










　　唐詩品彚巻十四

