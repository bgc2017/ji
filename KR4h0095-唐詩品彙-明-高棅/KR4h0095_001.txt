







　　欽定四庫全書

　　唐詩品彚巻一

　　明　高棅　編

　　五言古詩一

　　正始(上)

　　太宗皇帝

　　幸武功慶善宫賦(上所生之宫也貞觀六年幸之宴從臣賞賜閭里同漢沛
宛帝歡甚賦詩起居郎吕才被之管絃為功成慶善樂名九功之舞)


　　夀丘唯舊跡豐邑乃前基粤予承累聖縣弧亦在兹弱
齡逢運改提劍鬱匡時指麾八荒定懐柔萬國夷梯山
盛入欵駕海亦來思單于陪武帳日逐衛文螭端扆朝
四岳無為任百司霜節明秋景輕冰結水湄芸黄遍原
隰禾頴積京坻共樂還鄉宴歡此大風詩

　　正日臨朝

　　條風開獻節灰律動初陽百蠻奉遐賮萬國朝未央雖
無舜禹跡幸欣天地康車軌同入表書文混四方赫奕

儼冠葢紛綸盛服章羽旄飛馳道鐘鼓振巖廊組練輝
霞色霜㦸耀朝光晨宵懐至理終愧撫遐荒

　　春日𤣥武門宴羣臣

　　韶光開令序淑氣動芳年駐輦華林側高宴栢梁前紫
庭文樹滿丹墀衮紱連九夷簉瑤席五狄列瓊筵娯賔
歌湛露廣樂奏鈞天清樽浮緑醑雅曲韵朱絃粤余君
萬國還慚撫八埏庻㡬保貞固虚已厲求賢

　　經破薛舉戰地


　　昔年懐壯氣提戈初仗節心隨朗日高志與秋霜潔移
鋒驚電起轉戰長河決營碎落星沉陣巻横雲裂一揮
氛沴静再舉鯨鯢滅於兹撫舊原屬目駐華軒沉沙無
故跡滅竈有殘痕浪霞穿水淨峯霧抱蓮昏世途亟流
易人事殊今昔長想眺前蹤撫躬聊自適

　　飲馬長城窟行

　　塞外悲風切交河氷已結瀚海百重波陰山千里雪迥
戍危烽火層巒引高節悠悠巻斾旌飲馬出長城寒沙

連騎跡朔吹斷邉聲胡塵清玉塞羌笛韵金鉦絶漠干
戈戢車徒振逺隰都尉反龍堆將軍旋馬邑揚麾氛霧
静紀石功名立荒裔一戎衣雲臺凱歌入

　　虞世南

　　(世南與兄世基學于顧野王文章婉縟太宗嘗作宫體詩使世南和世南曰聖作誠工然體非
雅正臣恐此詩一傳天下風靡不敢奉詔帝曰朕試卿耳後帝為詩述古興亡既而嘆曰鍾子
既死伯牙不復鼓琴朕此詩將何所示耶勅褚遂良即其靈座焚之)

　　從軍行


　　塗山烽候驚弭節度龍城冀馬樓蘭將燕犀上谷兵劍
寒花不落弓曉月逾明凛凛嚴霜節冰壯黄河絶蔽日
巻征蓬浮天散飛雪全兵值月滿精騎乗膠折結髪早
驅馳辛勤事旌麾馬凍重關冷輪摧九折危獨有西山
將年年屬數竒

　　出塞

　　上將三畧逺元戎九命尊緬懐古人節思酬明主恩山
西多勇氣塞北有遊魂揚鞭上隴阪勒騎下平原誓將

絶沙漠悠然去玉門輕齎不遑舍驚䇿騖戎軒凛凛邉
風急蕭蕭征馬煩雪暗天山道冰塞玉河源霧鋒黯無
色霜旗凍不翻耿介倚長劍日落風塵昏

　　結客少年塲

　　韓魏多竒節倜儻遺聲利共矜然諾心各負縱横志結
交一言重相期千里至緑沈明月弦金絡浮雲轡吹簫
入呉市擊筑遊燕肆尋源博望侯結客逺相求少年重
一顧長驅背隴頭燄燄戈霜動耿耿劍虹浮天山冬夏

雪交河南北流雲起龍沙暗木落鴈門秋輕生徇知已
非是為身謀

　　魏徴

　　(太宗燕羣臣積翠池徴賦西漢卒云終籍叔孫禮方知皇帝尊帝曰徴言未嘗不約我以禮及
卒帝賦詩痛悼哭為之慟罷朝五日)

　　暮秋言懐

　　首夏别京輔杪秋滯三河沈沈蓬萊閣日夕鄉思多霜
剪涼地蕙風捎幽堵荷歲芳坐淪歇感此式微歌


　　述懐

　　中原還逐鹿投筆事戎軒縱横計不就慷慨志猶存䇿
杖謁天子驅馬出關門請纓繫南越憑軾下東藩鬱紆
陟髙岫出没望平原古木鳴寒鳥空山啼夜猿既傷千
里目還驚九折魂豈不憚艱險深懐國士恩季布無二
諾侯嬴重一言人生感意氣功名誰復論

　　王績

　　古意


　　桂樹何蒼蒼秋來花更芳自言歲寒性不知露與霜幽
人重其徳徙植臨前堂連拳八九樹偃蹇二三行枝枝
自相紏葉葉還相當去來雙鴻鵠栖息兩鴛鴦榮陰誠
不厚斤斧亦不傷赤心許君時此意那可忘

　　田家

　　家住箕山下門枕潁川濵不知今有漢唯言昔避秦琴
伴前庭月酒勸後園春自得中林士何忝上皇人

　　許敬宗


　　奉和行經破薛舉戰地應制

　　混元分大象長策挫脩鯨於斯建宸極由此創鴻名一
戎乾宇泰千祀徳流清垂衣凝庶績端拱鑄羣生復整
瑤池駕還臨官渡營周遊尋曩迹曠望動天情帷宫面
丹浦帳殿矚宛城虜場栖九穟前歌被六英戰地甘泉
涌陣處景雲生普天沾凱澤相攜欣頌平

　　岑文本

　　奉和正日臨朝


　　時雍表昌運日正叶靈符徳兼三代禮功包四海圖踰
沙紛在列執玉儼相趍清蹕喧輦道張樂駭天衢拂蜺
九旗映儀鳯八音殊佳氣浮仙掌薰風繞帝梧天文光
七政皇恩被九區方陪瘞玉禮珥筆岱山隅

　　楊師道

　　奉和聖製春日望海

　　春山臨渤海征旅輟晨裝廽瞰盧龍塞斜瞻肅慎鄉洪
波廽地軸孤嶼映雲光落日驚濤上浮天駭浪長仙臺

隱螭駕水府汛黿梁碣石朝煙滅之罘歸鴈翔北廵非
漢后東幸異秦皇搴旌羽林客跋距少年塲電擊驅遼
水鵬飛出帶方將舉青丘繳安訪白霓裳

　　中書寓直詠雨簡褚起居上官學士

　　雲暗蒼龍闕沈沈殊未開牕臨鳯凰沼颯颯雨聲來電
影入飛閣風威凌吹臺長簷響奔溜清簟肅浮埃早荷
葉稍没新篁枝半摧兹晨悵多緒懐友自難裁况復重
城内日暮獨徘徊玉階良史筆金馬掞天才髙甍通散

騎複道駕蓬萊思君贈桃李於此冀瓊瓌

　　劉孝孫

　　遊清都觀尋沈道士(得仙字)

　　紛吾因暇豫行樂極留連尋真謁紫府披霧覿青天緬
懐金闕外遐想玉京前飛軒俯松栢抗殿接雲煙滔滔
清夏景嘒嘒早秋蟬横琴對危石酌醴臨寒泉聊祛塵
俗累寧希龜鶴年無勞生羽翼自可狎神仙

　　凌敬


　　遊清都觀尋沈道士(得都字)

　　聊排靈鎻闥徐步入清都青溪冥寂士思𤣥徇道樞十
芒生藥笥七熖發丹爐縹衮桐君籙朱書王母符宫槐
散緑穂日槿落青柎矯翰雷門鶴飛來葉縣鳬凌風自
可御安事廹中區方追羽化侶從此得𤣥珠

　　趙中虚

　　遊清都觀尋沈道士(得芳字)

　　青溪阻千仞姑射藐汾陽未若遊兹境探𤣥衆妙塲鶴

來疑羽客雲汎似蜺裳寓目雖靈宇遊神乃帝鄉道存
真理得心灰俗累忘烟霞凝抗殿松桂肅長廊早蟬清
暮景崇蘭散晚芳即此翔寥廓非復控榆枋

　　董思恭

　　三婦艷

　　大婦裁紈素中婦㺯明璫小婦多姿態登樓紅粉粧丈
人且安坐初日漸流光

　　王紹宗


　　三婦艷

　　大婦能調瑟中婦詠新詩小婦獨無事花庭曵履綦上
客且安坐春日正遲遲

　　上官儀

　　早春桂林殿應詔

　　步輦出披香清歌臨太液曉樹流鶯滿春堤芳草積風
色(一作光)翻露文雪華上空碧花蝶來未已山光曖將夕

　　詶薛舎人萬年宫晚景寓直懷友


　　奕奕九成臺窈窕絶塵埃蒼蒼萬年樹玲瓏下㝠霧池
色搖晚空巖花歛餘照清切丹禁靜浩蕩文河渺留連
窮勝託夙期睽善謔東望安仁省西臨子雲閣長嘯披
烟霞髙步尋蘭若金狄掩通門雕鞍歸騎喧燕姝對明
月荆艷促芳樽别有青山路策杖訪王孫

　　張文琮

　　同藩屯田冬日早朝

　　假寐懐古人夙興瞻曉月通晨禁門啓冠葢趍朝謁霜

靄清九衢霞光照雙闕紛綸文物紀煥爛聲明發腰劒
動陸離鳴玉和清越(未疑有闕)

　　章懐太子

　　黄臺𤓰辭(武后殺太子𢎞而立賢為太子賢日懐憂惕知不能保全無由敢言乃作
是辭命樂工歌之冀后聞而感悟後終為所逐死於黔中)

　　種𤓰黄臺下𤓰熟子離離一摘使𤓰好再摘令𤓰稀三
摘尚自可摘絶抱蔓歸

　　王勃


　　山亭夜宴

　　桂宇幽襟積山亭凉夜永森沉野徑寒肅穆巖扉靜竹
晦南河色荷翻北潭影清興殊未歸(一作闌)林端照初景

　　詠風

　　肅肅凉景生加我林壑清驅烟尋磵戸巻霧出山楹去
來固無跡動息如有情日落山水静為君起松聲

　　懐山

　　客有自幽山來者起予以林壑之事而煙霞在焉

思解纓紱永詠山水神與道超跡為形滯故書其
事焉(各本皆作懷仙今依原本)

　　鶴岑有奇徑麟洲富仙家紫泉潄珠液𤣥巖列丹葩常
希披塵網眇然登雲車鸞情極霄漢鳯想疲煙霞道存
蓬瀛近意愜朝市賒無為坐惆悵虚此江上華

　　忽夢遊仙

　　僕本江上客牽迹在方内寐寤霄漢間居然有靈對翕
爾登霞首依然躡雲背電䇿驅龍光煙途儼鸞態乗月

披金帔連星解瓊珮浮世俄易歸真魂邈難再寥廓沈
遐想周遑奉遺誨流俗非我鄉何當釋塵昧

　　楊炯

　　廣溪峽(三峡有序不録)

　　廣溪三峽首曠望兼川陸山路遶羊腸江城鎮魚腹喬
林百丈偃飛水千尋瀑驚浪廽髙天盤渦轉深谷漢氏
昔云季中原爭逐鹿天下有英雄襄陽有龍伏常山集
軍旅永安興板築池臺忽已傾邦家遽淪覆庸才若劉

禪忠佐為心腹設險猶可存當無賈生哭

　　巫峽

　　三峽七百里唯言巫峽長重巖窅不極疊嶂凌蒼蒼絶
壁横天險莓苔爛錦章入夜分明見無風波浪狂忠信
吾所蹈汎舟亦何傷可以涉砥柱可以浮吕梁美人今
何在靈芝徒有芳山空夜猿嘯征客淚沾裳

　　西陵峽

　　絶壁聳萬仞長波射千里盤薄荆之門滔滔南國紀楚

都昔金盛髙丘烜望祀秦兵一旦侵夷陵火濳起四維
不復設關塞良難恃洞庭且忽然孟門終已矣自古天
地闢流為峽中水行旅相贈言風濤無極已及余踐斯
地瓌奇信為美江山若有靈千載伸知己

　　駱賔王

　　夏日同夏少府遊山家

　　返照下層岑物外狎招尋蘭徑薰幽佩槐庭落暗金谷
静風聲徹山空月色深一遣樊籠累唯餘松桂心


　　晚憇田家

　　轉蓬勞逺役披薜下田家山形類九折水勢急三巴懸
梁接斷岸澀路擁崩查霧巖淪曉魄風溆漲寒沙心跡
一朝舛關山萬里賒龍章徒表越閩族本殊(一作非)華旅
行勞(一作悲)汎梗離贈折疎麻唯有寒潭菊猶似故園花

　　盧照鄰

　　關山月

　　塞垣通碣石虜障抵祈連相思在萬里明月不長懸影

移金岫北光斷玉門前寄言閨中婦愁看鴻鴈天

　　上之回

　　回中道路險蕭關烽候多五營屯右地萬乗出西河單
于拜玉璽天子按琱戈振旅汾川曲秋風横大歌

　　君馬黄

　　騮馬照金鞍轉戰入臯蘭塞門風稍急長城水正寒雪
暗鳴珂重山長噴玉難不辭横絶漠流血㡬時乾

　　劉生


　　劉生氣不平抱劍欲專征報恩為豪俠死難在横行翠
羽裝劍鞘黄金鏤馬纓但令一顧重下恡百身輕

　　結客少年塲行

　　長安重遊俠雒陽富才雄玉劍浮雲騎金鞭明月弓鬭
雞過渭北走馬向關東孫賔遙見待郭解暗相通不受
千金爵誰論萬里功將軍上天上虜騎入雲中烽火夜
似月兵氣曉成虹横行徇知己負羽逺從戎龍旌昏朔
霧鳥陣巻胡風追奔瀚海咽戰罷陰山空歸來謝天子

何如馬上翁

　　贈李榮道士(有序不録)

　　錦節銜天使瓊仙駕羽君投金翠山曲奠璧清江濆圓
洞開丹鼎方壇聚絳雲資貺幽難識空歌迥易分風搖
十洲影日亂九江文敷誠歸上帝應詔在明君獨有南
冠客耿耿泣離羣遙看八曽所真氣曉氛氲

　　早度分水嶺

　　丁年遊蜀道斑鬢向長安徒費周王粟空彈漢吏冠馬

蹄穿欲盡貂裘故轉寒層冰横九折積石淩七盤重谿
既下潄峻峰亦上干隴頭聞戍鼔嶺外咽飛湍瑟瑟松
風急蒼蒼山月團傳語後來者斯路誠獨難

　　三月曲水宴

　　風煙彭澤里山水仲長園由來棄銅墨本自重瑟樽髙
情邈不嗣雅道今復存有美光時彦養徳坐山樊門開
芳杜逕室距桃花源公子黄金勒仙人紫氣軒長懐去
城市髙詠狎蘭蓀連沙飛白鷺孤嶼嘯𤣥猿日影巖前

落雲花江上翻興闌車馬散林塘夕鳥喧

　　奉使益州至長安發鍾陽驛

　　躋險方未夷乗春聊騁望落花赴丹谷奔流下青嶂葳
㽔曉樹滋滉瀁春江漲平川看釣侶狹徑聞樵唱蝶戲
緑苔前鶯歌白雲上耳目多異賞風煙有奇狀峻阻將
長城髙標吞巨舫聨翩事羇靮辛苦勞疲恙夕濟㡬潺
湲晨登毎惆悵誰念復芻狗山河獨偏䘮

　　和王奭秋夜有所思


　　寂寂南軒夜悠然懐所知長河落鴈苑明月下鯨池鳯
臺有清曲此曲何人吹丹唇間玉齒妙響入雲涯窮巷
秋風葉空庭寒露枝勞歌欲有和星鬢已將垂

　　詠史三首

　　季生昔未達身辱功不成髠鉗為臺𨽻灌園變姓名幸
逢滕將軍兼遇曹丘生漢祖廣招納一朝拜公卿百金
孰云重一諾良匪輕廷議斬樊噲羣公寂無聲處身孤
且直遭時坦而平丈夫當如此唯唯何足榮


　　大漢昔云季小人道遂振玉帛委奄君斧鑕嬰縉紳邈
哉郭先生巻舒得其真雍容謝朝廷談笑奬人倫在晦
不絶俗處亂不為親諸侯不得友天子不得臣沖情甄
負甑重價折角巾悠悠天下士相送洛橋津誰知仙舟
上寂寂無四鄰

　　公業負奇志交結盡才雄良田四百頃所食常不充一
為侍御史慷慨説何公前公何不敗吾謀適不同仲頴
恣殘忍廢興良在躬死人如亂麻天子如轉蓬干戈及

黄屋荆棘生紫宫鄭生運其謀將以清國戎時來命不
遂脱身歸山東凛凛千載下穆然懐清風

　　劉庭芝

　　將軍行

　　將軍闢轅門耿介當風立諸將欲言事逡廵不敢入劍
氣射雲天鼓聲振原隰黄塵塞路起走馬追兵急彎弓
從此去飛箭如雨集截圍一百重斬首五千級代馬流
血死胡人抱鞍泣古來養甲兵有事常討襲乗我廟堂

運坐使干戈戢獻凱歸京師軍容何翕習

　　從軍行

　　秋天風颯颯羣胡馬行疾嚴城晝不開伏兵暗相失天
子廟堂拜將軍凶門出紛紛晉陽道戎馬㡬萬疋軍門
壓黄河兵氣衝白日平生懐仗劍慷慨即投筆南登漢
月孤北走代雲密近取韓彭計早知孫呉術丈夫清萬
國誰能掃一室

　　嵩嶽聞笙


　　月出嵩山東月明山益空山人愛清景散髪卧秋風風
止夜何清獨夜草蟲鳴仙人不可見乗月近吹笙絳脣
吸靈氣玉指調真聲真聲是何曲三山鸞鶴情昔去洛
塵俗願言聞此曲今來卧嵩岑何幸承幽音神仙樂吾
事笙歌銘夙心

　　秋日題南陽潭壁

　　獨坐秋陰生悲來從所適行見汝陽潭飛蘿䝉水石懸
瓢木葉上風吹何歴歴幽人不耐煩振杖步閒寂廽流

清見底金沙覆銀礫錯落非一文空朧㡬千尺魚鱗可
憐紫鴨毛自然碧呤詠秋水篇渺然亡損益秋水隨形
影清濁混心迹歲暮歸去來東山余宿昔

　　采桑

　　楊桞送行人青青西入秦誰家采桑女樓上不勝春盈
盈灞水曲步步春芳緑紅臉耀明珠絳唇含白玉囬首
渭橋東遙憐春色同青絲嬌落日緗綺弄春風攜籠長
歎息逶迤戀春色看花若有情倚樹疑無力薄暮思悠

悠使君南陌頭相逢不相識歸去夢青樓

　　春女行

　　春女顔如玉怨歌陽春曲巫山春樹紅沅湘春草緑自
憐妖豔姿粧成獨見時愁心伴楊栁春盡亂如絲目極
千餘里悠悠春江水頻想玉關人愁卧金閨裏尚言春
花落不知秋風起嬌愛猶未終悲涼從此始惜昔楚王
宫玉樓粧粉紅纖腰弄明月長䄂舞春風容華委西山
光陰不可還桑林没東海富貴今何在寄言桃李容胡

為閨閣重但看楚王墓唯見數株松

　　孤松篇

　　蠶月桑葉青鶯時栁花白澹豔煙雨姿敷芳陽春陌如
何秋風起零落從此始獨有南澗松不歎東流水𤣥陰
天地冥皓雪朝夜零豈不罹寒暑為君留青青青青好
顔色落落任孤直羣樹遙相望衆草不敢逼靈龜卜真
隱仙鳥宜栖息耻受秦帝封願言唐侯食寒山夜月明
山冷氣清清淒兮歸鳯集吹之作琴聲松子卧仙岑寂

聽疑野心清泠有真曲樵采無知音美人何時來幽徑
委緑苔吁嗟深澗底棄捐廣厦材

　　謁漢世祖廟

　　舂陵氣初發漸臺首未傳列營百萬衆持國十八年運
開朱旗後道合赤符先宛城劍鳴匣昆陽鏑應弦獷獸
血塗地巨人聲沸天長驅過北趙短兵出南燕太守迎
門外王郎死道邉昇壇九成陌端拱千秋年朝廷方雀
躍劍佩㡬聨翩至徳刑四海神儀翳九泉宗子行舊邑

恭聞清廟篇君家穆而聖臣像儼猶賢攢木承危柱疎
蘿挂朽椽祠庭巢鳥啄祭器網蟲縁懐古江山在惟新
厯數遷空餘今夜月長似舊時懸

　　盧崇道

　　新都南亭别郭大元振

　　竹徑女蘿蹊蓮洲文石隄静深人俗斷尋翫徃還迷碧
潭秀初月素林驚夕栖褰幌納鳥侣罷琴聽猿啼佳辰
改宿昔勝寄在暌攜長懐賞心愛如月復如珪


　　喬知之

　　苦寒行

　　胡天夜清迥孤雲獨飄揚搖曵出鴈關逶迤舍晶光陰
陵久裵徊幽都無多陽初寒凍巨海殺氣流大荒朔馬
飲寒冰行子履胡霜路有從役倦卧死黄沙塲羇旅因
相依慟之淚沾裳由來從軍行賞存不賞亡亡者誠已
矣徒令存者傷

　　從軍行


　　南庭結白露北風掃黄葉此時鴻鴈來驚鳴催思妾曲
房理針線平砧搗文練鴛綺裁易成龍鄉信難見窈窕
九重閨寂寞十年啼紗牕白雲宿羅幌月光栖雲月曉
微微愁思流黄機玉霜凍珠履金吹薄羅衣漢家已得
地君去將何事宛轉結蠶書寂寥無鴈使平生荷恩信
本為容華進况復落紅顔蟬聲催緑鬢

　　蘇味道

　　單于川對雨


　　崇朝遘行雨薄晚屯密雲縁階起素沫竟水聚圓文河
栁低未舉山桃落已芬清樽久不薦淹留遂待君

　　李嶠

　　(嶠兒時曽夢人遺之雙筆自是有文詞富才思云)

　　秋山望月酬李騎曹

　　愁客坐山隈懐抱自悠哉况復高秋夕明月正裵徊亭
亭出迥岫皎皎映層臺色帶銀河滿光含玉露開白雲
籠影度虚暈抱輪廽谷邃涼陰静山空夜響哀寒催數

鴈過風送一螢來獨軫離居恨遙憶故人杯

　　早發苦竹館

　　合沓巗嶂深朦朧煙霧燒荒阡下樵客野猿驚山鳥開
門聽潺湲入徑尋窈窕栖鼯抱寒木流螢飛暗篠早霞
稍霏霏殘月猶皎皎行看逺星稀漸覺遊氛少我行撫
軺傳兼得旁林沼貪翫水石竒不知川路渺徒憐野心
曠詎惻浮年小方解寵辱情永言出塵表

　　安輯嶺表事平罷歸


　　雲端想京縣帝鄉如可見天涯望越臺海路㡬悠哉六
月飛鵬去三年瑞雉來境遙銅柱出山險石門開自我
違瀍洛瞻途屢揮霍朝朝寒露多夜夜征衣薄白簡承
朝憲朱方撫夷落既𢎞天覆廣且諭皇恩博皇恩溢外
區憬俗詠來蘇聲朔臣天子壇塲拜老夫絳官韜將畧
黄石寢兵符返斾收龍虎空營集鳥烏日落澄氛靄憑高
視衿帶東甌抗于越南斗臨呉會春色遶邉陲飛花出
荒外卉服紛如積長川思遊客風生丹桂晚雲起蒼梧

夕去軸艤清江歸軒趨紫陌衣裳㑹百蠻賝賮委重關
不學金刀使空持寶劍還

　　崔融

　　關山月

　　月生西海上氣逐邉風壯萬里照關山蒼茫非一狀漢
兵開郡國胡馬窺亭障夜夜聞悲笳征人起南望

　　擬古

　　飲馬臨濁河濁河深不測河水日東注河源廼西極思

君正如此誰為生羽翼日夕大川陰雲霞千里色所思
在何處宛在機中織離夢當有魂愁容定無力夙齡負
奇志中夜三歎息拔劍斬長榆彎弧射小棘班張固非
擬衛霍行可即寄謝閨中人努力加餐食

　　塞垣行

　　疾風巻溟海萬里揚沙礫仰望不見天昏昏竟朝夕是
時軍兩進東拒復西敵蔽山張旗鼓間道濳鋒鏑精騎
突曉圍竒兵襲暗壁十月邉塞寒四山沍陰積雨雪鴈

南飛風塵景西迫昔我事討論未嘗怠經籍一朝棄筆
硯十年操矛㦸豈要黄河誓須勒燕山石可嗟牧羊臣
海外久為客

　　西征軍行遇風

　　北風巻塵沙左右不相識颯颯吹萬里昏昏同一色馬
煩不敢進人急未遑食草木春更悲天景晝相匿夙齡
慕忠勇雅尚存孤直覽史懐浸驕讀詩歎孔棘及兹戎
旅地忝從書記職兵氣騰北荒軍聲振西極坐覺威靈

逺行看祲氛息愚臣何以報倚馬申微力

　　杜審言

　　送和蕃使(原集蕃上有西字)

　　使出鳯凰池京師陽春晚聖朝尚邉䇿詔諭兵戈偃拜
手明光殿搖心上林苑種落踰青羌關山度赤坂疆塲
及無事雅歌而餐飯寧獨息和戎更當封定逺











　　唐詩品彚巻一

