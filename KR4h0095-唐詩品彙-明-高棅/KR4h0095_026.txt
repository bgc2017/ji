







　　欽定四庫全書

　　唐詩品彚卷二十六

　　明　高棅　編

　　七言古詩二

　　正宗(一)

　　李白(上)

　　烏夜啼

　　黄雲城邊烏欲棲歸飛啞啞枝上啼機中織錦秦川女

碧紗如煙隔牕語停梭悵然憶逺人獨宿空房淚如雨
(劉須溪云語有深於此者然情之所至皆不如此則亦不必深也凡言樂府者未足以知此)

　　烏棲曲

　　姑蘇臺上烏棲時吳王宫裏醉西施吳歌楚舞歡未畢
青山欲銜半邊日銀箭金壺漏水多起看秋月墜江波
東方漸高奈樂何(賀知章云此詩可以泣鬼神蕭士斌云此樂府深得國風刺詩之體范徳
機云漢魏詩多不可㸃所以為好者盖其氣象自不同耳李詩好處亦難㸃點之則全篇有所不可擇焉若此
篇與鳥夜啼可為精金粹玉矣)


　　楊叛兒

　　君歌楊叛兒妾勸新豐酒何許最闗情烏啼白門柳烏
啼隱楊花君醉留妾家博山爐中沈香火雙煙一氣凌
紫霞

　　白紵辭

　　月寒江清夜沈沈羙人一笑千黄金垂羅舞縠揚哀音
郢中白雪且莫吟子夜呉歌動君心動君心冀君賞願
作天池雙鴛鴦一朝飛去青雲上


　　採蓮曲

　　若耶谿傍採蓮女笑隔荷花共人語日照新粧水底明
風飄香袂空中舉岸上誰家遊冶郎三三五五映垂楊
紫騮嘶入落花去見此踟蹰空斷腸(劉云淺詩盡情)

　　王昭君

　　漢家秦地月流影照明妃一上玉闗道天涯去不歸漢
月還從東海出明妃西嫁無來日燕支長寒雪作花蛾
眉憔悴没胡沙生乏黄金枉圖畫死留青塚使人嗟


　　長相思二首

　　長相思在長安絡緯秋啼金井闌微霜淒淒簟色寒孤
燈不眠思欲絶卷帷望月空長歎羙人如花隔雲端上
有青㝠之長天下有緑水之波瀾天長路逺魂飛苦夢
魂不到闗山難長相思推心肝

　　日色欲盡花含煙月明欲素愁不眠趙瑟初停鳯凰柱
蜀琴欲奏鴛鴦絃此曲有意無人傳願隨春風寄燕然
憶君迢迢隔青天昔時横波目今作流淚泉不信妾腸

斷歸來看取明鏡前(蕭云詞意悲而不傷怨而不謗)

　　飛龍引

　　黄帝鑄鼎於荆山鍊丹砂丹砂成黄金騎龍飛上天清
家雲愁海思令人嗟宫中綵女顔如花飄然揮手凌紫
霞從風縱體登鑾車登鑾車侍軒轅遨遊青天中其樂
不可言

　　行路難

　　金樽清酒斗十干玉盤珍羞直萬錢停盃投筯不能飡

㧞劍四顧心茫然欲渡黄河水塞川將登太行雪滿山
閒來垂釣碧谿上忽復乘舟夢日邊行路難行路難多
岐路今安在長風破浪㑹有時直挂雲㠶濟滄海(劉云結得
不至鼠尾甚善甚善)

　　登高丘而望逺海

　　登高丘望逺海六鰲骨巳霜三山流安在扶桑半摧折
白日沈光彩銀臺金闕如夢中秦王漢武空相待精衛
費木石黿鼉無所憑君不見驪山茂陵盡灰滅牧羊之

子來攀登盗賊刼寳玉精靈竟何能窮兵黷武今如此
鼎湖飛龍安可乘

　　行行且遊獵篇

　　邊城兒生年不讀一字書但將遊獵跨輕趫胡馬秋肥
宜白草騎來躡影何輕驕金鞭拂雪揮鳴鞘半醉呼鷹
出逺郊弓彎滿月不虛發雙鶬迸落連飛&KR0008;海邊觀者
皆辟易猛氣英風振沙磧儒生不及遊俠人白首下帷
復何益


　　山人勸酒

　　蒼蒼雲松落落綺皓春風爾來為阿誰蝴蝶忽然滿芳
草秀眉霜雪顔桃花骨清髓緑長羙好稱是秦時避世
人勸酒相歡不知老各守麋鹿志耻隨龍虎爭歘起佐
天子漢皇乃復驚顧謂戚夫人彼翁羽翼成歸來商山
下泛若雲無情舉觴酬巢由洗耳何獨清浩歌望嵩嶽
意氣還相傾

　　公無渡河


　　黄河西來決崑崙咆哮萬里觸龍門波滔天堯咨嗟大
禹理百川兒啼不窺家殺湍湮洪水九州始蠶麻其害
乃去茫然風沙披髪之叟狂而癡清晨臨流欲奚為旁
人不惜妻止之公無渡河苦渡之虎可搏河難憑公果
溺死流海湄有長鯨白齒若雪山公乎公乎挂骨於其
間箜篌所悲竟不還

　　獨漉篇

　　獨漉水中泥水濁不見月不見月尚可水深行人没越

烏從南來胡鷹亦北渡我欲彎弓向天射惜其中道失
歸路落葉别樹飄零隨風客無所托悲與此同羅幃舒
卷似有人開明月直入無心可猜(欒城遺言云不可及)雄劍挂壁
時時龍鳴不斷犀象繡澁苔生國耻未雪何由成名神
鷹夢澤不顧鴟鳶為君一擊鵬搏九天

　　春日行

　　深宫高樓入紫清金作蛟龍盤繡楹佳人當牕弄白日
絃將手語彈鳴箏春風吹落君王耳此曲乃是昇天行

因出天池汎蓬瀛樓臺蹙㳫波浪驚三千䨇娥獻歌笑
&KR0008;鐘考鼔宫殿傾萬姓聚舞歌太平我無為人(缺)自寧
三十六帝欲相迎僊人飄翩下雲軿(缺)帝不去留鎬京
安能為軒轅獨徃入窅㝠小臣拜獻南山壽陛下萬古
垂鴻名(人自寧帝不去皆三言原板人下多不帝上多大非故缺)

　　北風行

　　燭龍棲寒門光耀猶旦開日月照之何不及此惟有北
風號怒天上來燕山雪花大如席片片吹落軒轅臺幽

州思婦十二月停歌罷笑雙娥摧倚門望行人念君長
城苦寒良可哀别時提劍救邊去遺此虎紋金鞞靫中
有二雙白羽箭蜘蛛結網生塵埃箭空在人今戰死不
復廻不忍見此物焚之巳成灰黄河捧土尚可塞北風
雨雪恨難裁

　　逺别離

　　逺别離古有皇英之二女乃在洞庭之南瀟湘之浦海
水直下萬里深誰人不念此離苦日慘慘兮雲㝠㝠猩

猩啼煙兮鬼嘯雨我縱言之將何補皇穹竊恐不照余
之忠誠雲憑憑兮欲吼怒堯舜當之亦禪禹君失臣兮
龍為魚權歸臣兮䑕變虎或言堯幽囚舜野死九疑聨
緜皆相似重瞳孤墳竟何是帝子泣兮緑雲間隨風波
兮去無還慟哭兮逺望見蒼梧之深山蒼梧山崩湘水
絶竹上之淚乃可滅(此太白傷時君子失位小人用事以致䘮亂身在江湖之上欲徃救
而不可哀忠諫之無從舒憤疾而作也　劉云參差屈曲幽人鬼語而動盪自然無長吉之苦　范云此篇最
有楚人風所貴乎楚言者斷如復斷亂如復亂而辭意往覆屈折行乎其間者實未嘗斷而亂也使人一唱三

歎而有遺音至於收淚謳吟又足以興夫三綱五典之重者豈虛也哉兹太白所以為不可及也)

　　白頭吟

　　錦水東北流波蕩雙鴛鴦雄巢漢宫樹雌弄秦草芳寧
同萬死碎綺翼不忍雲間兩分張此時阿嬌正嬌妬獨
坐長門愁日暮但願君恩顧妾深豈惜黄金買詞賦相
如作賦得黄金丈夫好新多異心一朝將聘茂陵女文
君因贈白頭吟東流不作西歸水落花辭條羞故林兔
絲固無情隨風任傾倒誰使女蘿枝而來強縈抱兩草

猶一心人心不如草莫巻龍鬚席從他生網絲且留琥
珀枕或有夢來時覆水再收豈滿杯棄妾已去難重回
古來得意不相負秪今惟見青陵臺

　　將進酒

　　君不見黄河之水天上來奔流到海不復回又不見高
堂明鏡悲白髮朝如青絲暮如雪人生得意須盡歡莫
使金樽空對月天生我材必有用千金散盡還復來烹
羊宰牛且為樂㑹須一飲三百杯岑夫子丹丘生進酒

君莫停與君歌一曲請君為我側耳聽鐘鼔饌玉不足
貴但願長醉不願醒古來聖賢皆寂寞惟有飲者留其
名陳王昔日宴平樂斗酒十千恣歡謔主人何為言少
錢徑須沽取對君酌五花馬千金裘呼兒將出換羙酒
與爾同消萬古愁

　　擣衣篇

　　閨裏佳人年十餘嚬蛾對影恨離居忽逢江上春歸燕
銜得雲中尺素書玉手開緘長歎息狂夫猶戍交河北

萬里交河水北流願為雙燕汎中洲君邊雲擁青絲騎
妾處苔生紅粉樓樓上春風日將歇誰能攬鏡看愁髪
曉吹篔管隨落花夜擣戎衣向明月明月高高刻漏長
珍珠簾箔掩蘭堂横垂寳幄同心結半拂瓊筵蘇合香
瓊筵寳幄連枝錦燈燭熒熒照孤寢有便憑將金剪刀
為君留下相思枕摘盡庭蘭不見君紅巾拭淚生氤氲
明年若更征邊塞願作陽臺一段(又作片)雲

　　蜀道難(唐書摭言云李白始自西蜀至京道未振以所業謁賀知章知章覽蜀道難一

篇曰子謫仙人也薦之於𤣥宗新唐書謂嚴武在蜀放肆房琯為部内刺史武不為禮最厚杜
甫毎欲殺甫李白作蜀道難乃為房與杜危也洪駒父詩話云嘗見李集一本蜀道難題下
注云諷章仇兼瓊也　蕭云諸説皆非也此詩乃太白初聞禄山亂華天子幸蜀而作也)

　　噫吁嚱危乎高哉蜀道之難難於上青天蠶叢及魚鳬
開國何茫然爾來四萬八千歲不與秦塞通人煙西當
太白有鳥道可以横絶峨眉巔地崩山摧壯士死然後
天梯石棧相勾連上有六龍回日之高標下有衝波逆
折之回川黄鶴之飛尚不能過猿猱欲度愁攀援青泥

何盤盤十步九折縈巖巒捫參歴井仰脇息以手撫膺
坐長歎問君西遊何時還畏途巉巖不可攀但見悲烏
號古木雄飛呼雌繞林間又聞子規啼夜月愁空山蜀
道之難難於上青天使人聽此凋朱顔連峰去天不盈
尺枯松倒挂倚絶壁飛湍瀑流爭喧豗砯厓轉石萬壑
雷其險也如此嗟爾逺道之人胡為乎來哉劍閣崢嶸
而崔嵬一夫當闗萬夫莫開所守或匪親化為狼與豺
朝避猛虎夕避長蛇磨牙吮血殺人如麻錦城雖云樂

不如早還家蜀道之難難於上青天側身西望長咨嗟
(殷璠云李白蜀道難等篇可謂竒而又竒　劉云妙在起㐲其才思放肆語次崛竒自不在言)

　　梁甫吟

　　長嘯梁甫吟何時見陽春君不見朝歌屠叟辭棘津八
十西來釣渭濵寧羞白髪照清水逢時吐氣思經綸廣
張三千六百釣風期暗與文王親大賢虎變愚不測當
年頗似尋常人君不見高陽酒&KR1131;起草中長揖山東隆
凖公入門不拜騁雄辯兩女輟洗來趨風東下齊城七

十二指揮楚漢如旋蓬狂客落魄尚如此何况壯士當
羣雄我欲攀龍見明主雷公砰訇震天鼔帝傍投壺多
玉女三時大笑開電光倐爍晦㝠起風雨閶闔九門不
可通以額扣闗閽者怒白日不照吾精誠杞國無事憂
天傾猰㺄磨牙競人肉騶虞不折生草莖手接飛猱搏
彫虎側足焦原未言苦知者可卷愚者豪世人見我輕
鴻毛力排南山三壯士齊相殺之費二桃吳楚弄兵無
劇孟亞夫咍爾為徒勞梁甫吟聲正悲張公兩龍劍神

物合有時風雲感會起屠釣大人&KR1160;屼當安之

　　白雲歌送劉十六歸山

　　楚山秦地皆白雲白雲處處長隨君長隨君君入楚山
裏雲亦隨君渡湘水湘水上女蘿衣白雲堪卧君早歸

　　懐仙歌

　　一鶴東飛過滄海放心散漫知何在仙人浩歌望我來
應攀玉樹長相待堯舜之事不足驚自餘囂囂真可輕
巨鰲莫載三山去我欲蓬萊頂上行


　　月下吟(金陵城西樓作)

　　金陵夜寂凉風發獨上高樓望吳越白雲映水揺空城
白露垂珠滴秋月月下沈吟久不歸古來相接眼中稀
解道澄江淨如練令人長憶謝𤣥暉

　　灞陵行送别

　　送君灞陵亭灞水流浩浩上有無花之古樹下有傷心
之春草我向秦人問路岐云是王粲南登之古道古道
連綿走西京紫闕落日浮雲生正當今夕斷膓處黄鸝

愁絶不忍聽

　　江上吟

　　木蘭之枻沙棠舟玉簫金管坐兩頭羙酒樽中置千斛
載妓隨波任去留仙人有待乘黄鶴海客無心隨白鷗
屈平詞賦懸日月楚王臺榭空山丘興酣落筆揺五嶽
詩成笑傲淩滄洲功名富貴若長在漢水亦應西北流
(蕭云此逹者之詞也)

　　玉壺吟


　　烈士擊玉壺壯心惜暮年三杯拂劍舞秋月忽然高咏
涕泗漣鳯凰初下紫泥詔謁帝稱觴登御筵揄揚九重
萬乘主謔浪赤墀青𤨏賢朝天數換飛龍馬勑賜珊瑚
白玉鞭世人不識東方朔大隱金門是謫仙西施宜笑
復宜嚬醜女效之徒累身君王雖愛蛾眉好無奈宫中
妬殺人(蕭云此白自述其知遇始末之詞也)

　　侍從宜春苑奉詔賦龍池柳色初青聽新鶯百
囀歌


　　東風巳緑瀛洲草紫殿紅樓覺春好池南柳色半青青
縈煙裊娜拂綺城垂絲百尺挂雕楹上有好鳥相和鳴
間闗早得春風情春風卷入碧雲去千門萬户皆春聲
是時君王在鎬京五雲垂輝耀紫青仗出金宫隨日轉
天回玉輦繞花行始向蓬萊看舞鶴還過茝石聽新鶯
新鶯飛繞上林苑願入簫韶雜鳯笙(范云此賦物詩格調既高法度又謹
妙而又易見者也)

　　豳歌行上新平長史兄粲


　　豳谷稍稍振庭柯涇水浩浩揚湍波哀鴻酸嘶暮聲急
愁雲愴慘寒氣多憶昨去家此為客荷花初紅柳條碧
中宵出飲三日杯明朝歸揖二千石寧知流寓變光輝
胡霜蕭颯繞客衣寒灰寂寞憑誰煖落葉飄揚何處歸
吾兄行樂窮曛旭滿堂有羙顔如玉趙女長歌入綵雲
燕姬醉舞嬌紅燭狐裘獸炭酌流霞壯士悲吟寧見嗟
前榮後枯相翻覆何惜餘光及棣華

　　西嶽雲臺歌送丹丘子


　　西嶽崢嶸何壯哉黄河如絲天際來黄河萬里觸山動
盤渦轂轉秦地雷榮光休氣紛五綵千年一清聖人在
巨靈咆哮擘兩山洪波噴箭射東海三峰却立如欲摧
翠厓丹谷高掌開白帝金精運元氣石作蓮花雲作臺
雲臺閣道連窈㝠中有不死丹丘生明星玉女備灑掃
麻姑搔背指𤓰輕我皇手把天地户丹丘談天與天語
九重出入生光輝東來蓬萊復西歸玉漿儻或故人飲
騎二茅龍上天飛


　　扶風豪士歌(蕭云此篇太白避亂東土時作言道路艱阻京國亂離而東土之太
平自若也扶風乃三輔郡意豪士亦必同時避亂於東吳而與太白衘杯酒接殷勤之歡者)

　　洛陽三月飛胡沙洛陽城中人怨嗟天津流水波赤血
白骨相撑如亂麻我亦東奔向吳國浮雲四塞道路賖
東方日出啼早鴉城門人開掃落花(劉云偶然一覽八句自佳)梧桐
楊柳拂金井來醉扶風豪士家扶風豪士天下竒意氣
相傾山可移作人不倚將軍勢飲酒豈顧尚書期雕盤
綺食㑹衆客吳歌趙舞香風吹原嘗春陵六國時開心

寫意君所知堂中各有三千士明日報恩知是誰(劉云雖淺
淺切甚然而亦險激也)撫長劍一揚眉清水白石何離離脫吾㡌
向君笑飲君酒為君吟張良未逐赤松去橋邊黄石知
我心

　　廬山謡寄盧侍御虛舟

　　我本楚狂人(劉云為此桀態)鳯歌笑孔丘手持緑玉杖朝别黄
鶴樓五嶽尋仙不辭逺一生好入名山遊廬山秀出南
斗傍屏風九疊雲錦張影落明湖青黛光金闕前開二

峰長銀河倒挂三石梁香爐瀑布遥相望廻厓㳫嶂淩
蒼蒼翠影紅霞映朝日鳥飛不到呉天長登高壯觀天
地間大江茫茫去不還黄雲萬里動風色白波九道流
雪山好為廬山謡興因廬山發閒窺石鏡清我心謝公
行處蒼苔没早服還丹無世情琴心三疊道初成遥見
仙人綵雲裏手把芙蓉朝玉京先期汗漫九垓上願接
盧敖遊太清

　　襄陽歌


　　落日欲没峴山西倒着接䍦花下迷襄陽小兒齊拍手
攔街爭唱白銅鞮(歐陽脩云此常語也)傍人借問笑何事笑殺山
翁醉似泥&KR0008;鷁杓鸚鵡杯百年三萬六千日一日須傾
三百杯遥看漢水鴨頭緑恰似蒲桃初醱醅此江若變
作春酒壘麯便築糟丘臺干金駿馬喚小妾笑坐雕鞍
歌落梅車傍側掛一壺酒鳯笙龍管行相催咸陽市上
歎黄犬何如月下傾金罍君不見晉朝羊公一片石龜
頭剥落生莓苔淚亦不能為之墮心亦不能為之哀清

風明月不用一錢買玉山自倒非人推(歐陽脩云然後見其横放其所
以驚服千古者詎不在此邪)舒州杓力士鐺李白與爾同死生襄王
雲雨今安在江水東流猿夜聲

　　酬殷明佐見贈五雲裘歌

　　我吟謝朓詩上語朔風颯颯吹飛雨謝朓已没青山空
後來繼之有殷公粉圖珍裘五雲色曄如晴天散彩虹
文章彪炳光陸離應是素娥玉女之所為輕如松花落
金粉濃似苔錦含碧滋逺山積翠横海島殘霞飛丹映

江草凝豪採掇花露容幾年功成奪天造故人贈我我
不違著令山水含清輝頓驚謝康樂詩興生我衣襟前
林壑歛暝色袖上雲霞收夕霏羣仙長歎驚此物千崖
萬領相縈鬱身騎白鹿行飄颻手翳紫芝笑披拂相如
不足跨鷫鸘王恭鶴氅安可方瑶臺雪花數千㸃片片
吹落春風香為君持此凌蒼蒼上朝三十六玉皇下窺
夫子不可及矯首相思空斷膓

　　梁園吟


　　我浮黄雲去京闕挂席欲進波連山天長水濶厭逺渉
訪古始及平臺間平臺為客憂思多對酒遂作梁園歌
却憶蓬池阮公詠因吟緑水揚洪波洪波浩蕩迷舊國
路逺西歸安可得人生逹命豈暇愁且飲羙酒登高樓
平頭奴子揺大扇五月不熱疑清秋玉盤楊梅為君設
吳鹽如花皎白雪持鹽把酒但飲之莫學夷齊事高潔
昔人豪貴信陵君今人耕種信陵墳荒城虛照碧山月
古木盡入蒼梧雲梁王宫闕今安在牧馬先歸不相待

舞影歌聲散緑池空餘汴水流東海沈吟此事淚滿衣
黄金買醉不能歸連呼五白行六博分曹賭酒酣馳輝
我歌且謡意方逺東山高卧時起來欲濟蒼生未應晚

　　夢遊天姥吟留别

　　海客談瀛洲煙濤微茫信難求越人語天姥雲霓明滅
或可覩(范云瀛洲難求而不必求天姥可覩而實未覩故欲因夢而覩之耳)天姥連天向
天横勢㧞五嶽掩赤城天台四萬八千丈對此欲倒東
南傾我欲因之夢吳越一夜飛度鏡湖月湖月照我影

送我至剡谿謝公宿處今尚在緑水蕩漾清猿啼脚着
謝公屐身登青雲梯半壁見海日空中聞天雞(甚顯)千巖
萬轉路不定迷花倚石忽已暝(甚晦)熊咆龍吟殷巖泉慄
深林兮驚層巔雲青青兮欲雨水澹澹兮生煙列缺霹
靂丘巒崩摧洞天石扇訇然中開青㝠浩蕩不見底日
月照耀金銀臺(又甚顯)霓為衣兮風為馬雲之君兮紛紛
而來下虎鼓瑟兮鸞回車仙之人兮列如麻(又甚晦)忽魂
悸以魄動怳驚起而長嗟惟覺時之枕席失向來之煙

霞世間行樂亦如此古來萬事東流水别君去時何時
還且放白鹿青崖間須行即騎訪名山安能摧眉折腰
事權貴使我不能開心顔(范批云夢吳越以下夢之原也次諸節夢之波瀾也其間
顯而晦晦而顯至失向來之烟霞極而與人接矣非太白之胷次筆力亦不能發此枕席烟霞二句最有力結
語平衍亦文勢之當如此也)

　　鳴臯歌送岑徵君(時梁園三尺雪在清冷池作)

　　若有人兮思鳴臯阻積雪兮心煩勞洪河凌競不可以
徑度氷龍鱗兮難容舠邈仙山之峻極兮聞天籟之嘈

嘈霜崖縞皓以合沓兮若長風扇海湧滄溟之波濤𤣥
猿緑羆舔舕崟岌危柯振石駭膽慄魄羣呼而相號峰
崢嶸以路絶挂星辰於巖㟼送君之歸兮動鳴臯之新
作交鼓吹兮彈絲觴清冷之池閣君不行兮何待若反
顧之黄鶴掃梁園之羣英振大雅於東洛巾征軒兮厯
阻折尋幽居兮越巘㟧盤白石兮坐素月琴松風兮寂
萬壑望不見兮心氛氲蘿冥冥兮霰紛紛水横洞以下
渌波小聲而上聞虎嘯谷而生風龍藏谿而吐雲寡鶴

清淚飢鼯嚬呻魂獨處此幽默兮愀空山而愁人雞聚
族而爭食鳯孤飛而無鄰蝘蜓嘲龍魚目混珍嫫母衣
錦西施負薪(歸來子云此諄諄效屈原卜居賈誼弔屈原語而白才自逸蕩故或離而去之云)
若使巢由桎梏於軒冕兮亦奚異乎䕫龍䠥&KR0887;於風塵
哭何苦而救楚笑何誇而却秦吾誠不能學二子沽名
矯節以耀世兮固將棄天地而遺身白鷗兮飛來長與
君兮相親(范云此篇稍長而詞意易見要亦楚人之流也唯其有蝘蜓魚目巢由䕫龍等語故前軰
嘗稱之然此實非太白之用意處妙不在此也與逺别離篇皆佳而彼深矣)










　　唐詩品彚巻二十六

