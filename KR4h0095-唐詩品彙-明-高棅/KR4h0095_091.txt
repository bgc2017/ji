







　　欽定四庫全書

　　唐詩拾遺巻一

　　明　高棅　編

　　五言古詩上

　　太宗皇帝

　　帝京篇三&KR1315;

　　落日雙闕昏廽輿九重暮長煙散初碧皎月澄輕素褰
幌翫琴書開軒引雲霧斜漢耿層閣清風搖玉樹


　　鳴笳臨樂館眺聽歡芳節急管韻朱絃清歌凝白雪綵
鳯肅來儀𤣥鶴紛成列去兹鄭衛聲雅音方可悦

　　飛葢去芳園蘭橈遊翠渚萍間日彩亂荷處香風舉桂
楫滿中川絃歌振長嶼豈獨汾河曲方為歡宴所

　　元日

　　高軒暖春色邃閣媚朝光彤庭飛彩毦翠幌曜明璫恭
已臨四極垂衣馭八荒霜㦸列丹陛絲竹韻長廊穆矣
薰風茂康哉帝道昌繼文遵後軌循古鑒前王草秀故

春色梅艷昔年粧巨川思欲濟終以寄舟航

　　重幸武功

　　代馬依朔吹驚禽愁昔藂況兹承睿徳懐舊感深衷積
善欣餘慶暢武悦成功垂衣天下治端拱車書同白水
廵前迹丹陵幸舊宫列筵歡故老高宴聚新豐駐蹕撫
田畯廽輿訪牧童瑞氣縈丹闕祥煙散碧空孤嶼含霜
白遥山帶日紅於焉歡擊筑聊以咏南風

　　許敬宗


　　奉和元日應制

　　天正開初節日觀上重輪百靈滋景祚萬土慶惟新待
旦敷𤣥造韜旒御紫宸武帳臨光宅文衛象鈎陳廣廷
掦九奏大帛麗三辰發生同化育播物體陶鈞霜空澄
曉氣霞景瑩芳春徳輝覃率土相賀奉還淳

　　虞世南

　　從軍行

　　烽火發金微連營出武威孤城寒雲起絶陣虜塵飛俠

客吸龍劍惡少縵胡衣朝摩骨都壘夜解谷蠡圍蕭闗
逺無極蒲海廣難依沙磴離旌斷晴川候馬歸交河梁
已畢燕山斾欲飛方知萬里相侯服有光輝

　　魏徵

　　奉和正日臨朝

　　百靈侍軒后萬國㑹塗山豈如今睿哲邁古獨光前聲
教溢四海朝宗引百川鏘洋鳴玉珮灼爍耀金蟬淑景
輝雕輦高旌揚翠煙庭實超王㑹廣樂盛鈞天既欣東

日户復咏南風篇願奉光華慶從斯萬億年

　　李百藥

　　登葉縣故城謁沈諸梁廟

　　總轡臨秋原登城望寒日煙霞共掩映林野俱蕭瑟楚
塞鬱不窮呉山高漸出客行殊未已沐澡期終吉椒桂
奠芳樽風雲下虚室館宇肅而靜神心康且逸伊我非
真龍勿驚疲朽質

　　于志寧


　　冬日宴羣公于宅(得盃字)

　　陋巷朱軒擁衡門緹綺來俱裁七步詠同傾三雅杯色
動迎春栁花發犯寒梅賔筵未半醉驪歌不用催

　　令狐德棻

　　冬日宴羣公于宅(得趣字)

　　高門聊命賞羣英於此遇放曠山水情留連文酒趣夕
煙起林蘭霜枝殞庭樹落景雖已傾歸軒幸能駐

　　杜正倫


　　冬日宴羣公于宅(得節字)

　　李門余妄進徐榻君恒設清論暢𤣥言雅琴飛白雪寒
雲曖落景朔風凄暮節方欣投轄情且駐當歸别

　　陳子良

　　夏晚尋于政世置酒賦韻

　　聊從嘉遁所酌醴共抽簮以兹山水地留連風月心長
榆落照盡高栁暮蟬吟一反桃源路别後難追尋

　　任希古


　　和七月七日臨昆明池

　　秋風始搖落秋水正澄鮮飛眺牽牛渚激賞鏤鯨川岸
珠淪曉魄池灰歛曙煙汎查分㵼漢儀星别構天雲光
波處動日影浪中懸驚鴻絓蒲弋遊鯉入莊筌萍葉疑
江上菱花似鏡前長林代輕幄細草即芳筵文華開翠
㶑筆海控清漣不挹蘭樽聖空仰桂舟仙

　　劉孝孫

　　早發成臯望河


　　清晨發巖邑車馬走轘轅廽瞰黄河上惝怳屢飛魂鴻
流導積石驚浪下龍門仙槎不辨處沈壁想猶存逺近
洲渚出颯沓鳬鴈喧懐古空延佇歎逝將何言

　　王易從

　　臨高臺

　　漢主事祁連良人在高闕空臺寂已暮愁坐變容髪汎
艷春幌風徘徊秋户月可憐軍書斷空使流芳歇

　　盧照鄰


　　赤谷安禪師塔

　　獨坐巖之曲悠然無俗紛酌酒呈丹桂思詩贈白雲煙
霞朝晚聚猿鳥歲時聞水華競秋色山翠含夕曛高談
十二部細覈五千文如如數冥昧生生理氛氲古人有
糟粕輪扁情未分且當事芝术從吾所好云

　　贈益府裴録事

　　忽忽歲云暮相望限風煙長歌欲對酒危坐遂停絃停
絃變霜露對酒懐朋故朝看桂蟾晚夜聞鴻鴈度鴻度

何時還桂晚不同攀浮雲映丹壑明月滿青山青山雲
路深丹壑月華臨耿耿離憂積空令星鬢侵

　　贈益府羣官

　　一鳥自北燕飛來向西蜀單棲劍門上獨舞岷山足昻
藏多古貌哀怨有新曲羣鳯從之遊問之何所欲答言
寒鄉子飄颻萬餘里不息惡木枝不飲盜泉水常思稻粱
遇願棲梧桐樹智者不我邀愚夫余不顧所以成獨坐耿
耿歲云暮日夕苦風霜思歸赴洛陽羽翮毛衣短闗山道

路長明月流客思白雲迷故鄉誰能借風便一舉凌蒼蒼

　　劉庭芝

　　巫山懷古

　　巫山幽陰地神女艷陽年襄王伺容色落日望悠然歸
來高堂夜金缸熖青煙頺想卧瑤席夢魂何翩翩搖落
殊未巳榮華倐徂遷愁思瀟湘浦悲涼雲夢田猿啼秋
風夜鴈飛明月天已歌不可聽聽此益潺湲

　　沈佺期


　　辛丑歳十月上幸長安時扈從出西嶽作

　　西鎮何穹崇壯哉信靈造諸嶺皆峻秀中峰特美好傍
見巨掌存勢如石東倒頗聞首陽去開拆此河道磅礴
壓洪源巍峩壯清昊雲泉紛亂瀑天磴屹横抱子先呼
其巔宫女世不老下有府君廟歴載傳灑掃星明應天
遊十月戒豐鎬微末忝閒從兼得事蘋藻宿心愛此山
意欲拾靈草陰壑已氷閉雲竇絶探討芳月期來過廽
䇿思方浩


　　同工部李侍郎送司馬白雲歸天台

　　紫微降天仙丹地投雲藻上言華頂事中問長生道華
頂居最高大壑朝陽早長生術何妙童顔後天老清晨
朝鳯京夜静思鴻寶憑崖飲蕙氣過澗摘靈草人非冢
已荒海變田應燥昔常遊北郡三霜弄溟島緒言霞上
開機事塵外掃頃來抛世務清曠未云保崎嶇待漏恩
怵惕司言造軒皇重齋拜漢武愛祈禱順風懐崆峒承
露在豐鎬泠然委輕馭復得快幽抱闗下留伯陽儲闈

登四皓昔有參同訣何時一探討

　　宋之問

　　洞庭湖

　　地盡天水合朝及洞庭湖初日當中涌莫辦東西隅晶
耀目何在瀅熒心欲無靈光晏海若游氣耿天呉張樂
軒皇至征苗夏禹徂楚臣悲落葉堯女泣蒼梧野積九
江潤山通五嶽圖風恬魚自躍雲夕鴈相呼獨此臨汎
漾浩將人代殊永言洗氛濁卒歲為清娯要使功成退

徒勞越大夫

　　景龍四年春祠海

　　肅事祠春溟宵齋洗䝉慮雞鳴見日出鷺下觀濤騖地
濶八荒近天廽百川澍筵端接空曲日外唯雰霧暖氣
物象來周遊晦明互致腥匪𤣥享禋滌期靈煦的的波
際禽沄沄島間樹安期今何在方丈蔑尋路仙事與世
隔冥搜徒已屢四明背羣山遺老莫辨處撫中良自慨
弱齡忝恩遇三入文史林兩拜神仙署雖歎出闗逺始

知臨海趣賞來空自多理勝孰能喻留楫竟何待徙倚
忽云暮

　　陳子昻

　　贈趙貞固二首

　　囬中烽火入塞上追兵起此時邊朔寒登隴思君子東
顧望漢京南山雲霧裏

　　赤螭媚其綵婉孌蒼梧泉昔者琅琊子躬耕亦慨然美
人豈遐曠之子乃前賢良辰在何許白日屢頺遷道心

固微密神用無留連舒可瀰宇宙攬之不盈拳蓬茅久
蕪没金石徒精堅良寶委短褐閒琴獨嬋娟

　　喬知之

　　擬古贈陳子昻

　　惸惸孤形影悄悄獨遊心以此從王事常與子同衾别
離三河間征戰二庭深胡天夜雨霜胡鴈晨南翔節物
感離别同衾還故鄉南歸日將逺北方尚蓬飄孟秋七
月時相送出外郊海風吹涼木邉聲暗稍稍勤役千萬

里將臨五十年心事為誰道抽琴歌坐筵一彈再三歎
賔御涕潺湲送君竟此曲從兹長絶絃

　　李嶠

　　奉教追赴九成宫途中口號

　　委質承仙翰祗命遄遙䇿事偶從梁遊人非背淮客長
驅歴川阜廽眺窮原澤鬱鬱桑柘繁油油禾黍積雨餘
林氣静日下山光夕未攀藂桂巖猶倦飄蓬陌行當奉
麾葢慰此勞行役


　　李義府

　　招諭有懐贈同行人

　　逺遊冐艱阻深入勞存諭春去辭國門秋還在邊戍軒
車行未返節序催難駐陌上悲轉蓬園中想芳樹蜀山
自紛紏岷水恒奔注臨汎多苦懐登攀寡歡趣永夕飛
淫雨崇朝蒸毒霧不求綏嶺桃寧美卭鄉蒟白狼行欲
静驄馬何常驅(唐韻區遇切刻集者未知此音或改為駐而不知前已押催難駐誤矣)願
接軺斾塵聨翩東北鶩


　　徐彦伯

　　贈劉舍人古意

　　女牀閟靈鳥文章世所稀巢君碧梧樹舞君青𤨏闈或
言鳯池樂撫翼更西飛鳯池環禁林仙閣靄沈沈璇題
激流日珠網綿清陰郁穆帝言重熒煌台座深風張丹
戺翮月弄紫庭音衆綵結不散孤英跂莫尋浩歌向蘭
渚婉孌故儔心

　　張説


　　夕宴房主簿舎

　　歲晏闗雍空風急河渭氷薄遊羇物役微尚愜逺憑旅
館月宿永閉扄雲思興伊人美脩夜朋酒惠來稱交談
既清雅琴吹亦淒凝不逢君騫涸幽意長鬰蒸

　　奉酬韋祭酒自湯還都經龍門北溪莊見貽之作

　　聞君湯井至瀟灑戲郊林拂曙攜清賞披雲親緑岑歡
然遊覽意欵曲望歸心是日期佳客同山忽異尋桃花
遷路轉楊栁間門深汎舟伊水漲繫馬香樹陰繁絃弄

水族嬌吹狎沙禽春滿汀色媚景斜嵐氣深懐仁殊未
逺重徳匪輕臨來藻敷幽思連詞報所欽

　　登九思臺(是楚樊姬墓)

　　楚國所以霸樊姬有力焉不懐沈尹禄誰進叔敖賢萬
化茫無在孤墳獨巋然北分陽臺陌南識郢城阡漠漠
渚宫樹蒼蒼雲夢田登高形勝出訪古令名傳自我來
符守因君樹蕙荃詩書將變俗絺纊忽彌年志䦨三折
後愁值二毛前佇立帝京路搖心寄此篇


　　贈崔公

　　我聞西漢日四老南山幽長歌紫芝秀高卧白雲浮朝
市光塵絶榛蕪年貌秋一朝驅駟馬連袂入龍樓昔遁
高皇去今從太子遊行藏唯聖節禍福在人謀卒能匡
惠帝豈不賴留侯事隨年代逺名與圖籍留平生欽厚
徳慷慨景前脩蚌蛤想陰兎蛟龍望斗牛無嗟異飛伏
同氣幸相求

　　蘇頲


　　和杜主簿春日有所思

　　朝上高樓上俯見洛陽陌搖蕩吹花風落英紛已積美
人不共此芳好空所惜攬鏡塵網滋當牕苔蘚碧緬懐
在雲漢良願睽枕席飜似無見時如何久為客

　　奉和聖製過晉陽宅應制

　　隋運與天絶生靈厭氛昏聖期在寧亂士馬興太原立
極萬邦推登庸四海尊慶膺神武帝業付皇曾孫緬慕
封唐道追惟歸沛魂詔書感先義典禮廵舊藩高殿綵

雲合春旗祥風飜率西見汾水奔北空塞垣欵曲童兒
佐依遲故老言里頒慈惠賞家受復除恩下輦崇三教
(又作觀)建碑當九門孝思敦至美億載奉開元

　　源乾曜

　　奉和聖製送張尚書廵邊

　　匈奴邇河朔漢地須戎旅天子擇英才朝端出監撫流
星下閶闔寶鉞專公輔禮物生光輝宸章備恩詡有征
視矛㦸制勝唯樽爼彼美何壯哉桓桓擅斯舉聲華振

臺閣功徳標文武奉國知命輕忘家以身許安人在勤
恤保大殫襟腑此外無異言同情報明主

　　徐仁友

　　古意贈孫翌

　　南望緱氏嶺山居共澗陰東西十數里緬邈方寸心雲
日落廣厦鶯花對孤琴琴中多苦調悽切誰復尋

　　王翰

　　贈唐祖二子


　　鴻飛遵枉渚鹿鳴思故羣物情尚勞愛況乃予别君别
時花始發别後蘭再熏瑤觴滋白露寶瑟凝涼氛徘徊
北林月悵望南山雲雲月渺千里音微不可聞

　　李林甫

　　秋夜望月憶韓席諸侍郎因以投贈

　　秋天碧雲夜明月懸東方皓皓庭際色稍稍林下光桂
華澄逺近壁影散池塘鴻鴈飛難度闗山曲易長揆予
秉孤直虚薄忝文昌握鏡慙先照持衡愧後行多才衆

君子載筆久詞塲作賦推潘岳題詩許謝康常時陪宴
語今夕恨相望願欲接高論清晨朝建章

　　權澈

　　題沈黎城

　　蘇子卧北海馬翁渡南洲迹恨事乃立功達名遂休夜
聞羽書至召募此邊州鐡騎耀楚甲玉匣横呉鈎雪厚
羣山凍蓬飛荒塞秋久戍曷辭苦數戰期封侯不學竪
儒輩一經垂白頭


　　張九齡

　　折楊栁

　　纎纎折楊栁持取寄情人一枝何足貴憐是故園春遲
景那能久芳流不及新更愁征戍客容鬢老邊塵

　　登城樓望西山作

　　城樓枕南浦日夕顧西山宛宛鸞鶴處高高煙霧間仙
井今猶在洪崖久不還金編莫我授羽駕亦誰攀簷際
千峯出雲中一鳥閒縱觀窮水國遊思遍人寰勿復塵

埃事歸來早閉闗

　　秋晚登樓望南江入始興郡路

　　潦収沙衍出霜降天宇晶伏檻一長眺津途多逺情思
來江山外望盡雲煙生滔滔不自辨役役且何成我來
颯衰鬢孰云飄華纓櫪馬苦踡跼籠禽念遐征歲陰況
婉娩日夕空屏營物生貴得性身累由近名内顧覺今
是追歡何時平

　　嘗與大理丞袁公府丞田公偶詣一所林沼尢

勝因並坐其次相得甚歡遂賦詩焉以詠其事

　　方駕與吾友同懐不異尋偶逢池竹處便㑹江湖心夏
近林方密春餘水更深清華兩輝映閒步一窺臨蘋藻
復嘉色鳬鷖亦好音韶芳媚洲渚蕙氣襲衣襟蕭散皆
為樂徘徊從所欽謂予成夙志歲晚共抽簮

　　冬中至玉泉山寺屬窮陰氷閉崖谷無色及仲
春行縣復往焉故有此作

　　靈境信幽絶芳時春暄妍再來及兹勝一遇非無縁萬

木柔可結千花敷欲然松間鳴好鳥竹下流清泉石壁
開精舍金光照法筵真空本自寂假有聊相宣從此灰
心者仍追巢頂禪簡書雖有畏身世亦俱捐

　　登郡城南樓作

　　閉閤幸無事登樓聊永日雲霞千里開洲渚萬形出澹
澹澄江漫飛飛度鳥疾邑人半艫艦津樹多楓橘感别
時已屢憑眺情非一逺懐不我同孤興與誰悉平生本
單緒解后承復秩謬忝為邦寄多慙理人術鴑鈍雖自

勉倉廪素非實陳力倘無效謝病從芝术

　　題畫山水障

　　心累猶不盡果為物外牽偶因耳目好復假丹青妍嘗
抱野間意而廹區中縁塵事固已矣秉意終不遷良工
適我願妙墨揮巖泉變化合羣有高深侔自然置陳北
堂上倣像南山前静無户庭出行已兹地偏萱草憂可
樹合歡忿亦蠲所因本微物況乃憑幽筌言象㑹自泯
意色聊相宣對翫有佳趣使我心眇綿


　　已上係初唐之詩

　　蔡希寂

　　登福先寺上方然公禪室

　　名都標佛刹萬構臨河干舉目上方峻森森青翠攢步
登諸刼盡忽造浮雲端當暑扄闥邃却嫌絺綌寒禪房
最高頂静者殊閒安踈雨向空城數峰簾外盤午鐘振
衣坐招我同一餐真味雜飴露衆香唯茞蘭晚來恣偃
俛茶果仍留歡


　　蔡文恭

　　奉和夏日遊山應制

　　首夏林壑清薄暮煙霞上連巖聳百仞絶澗臨千丈照
灼晚花鮮潺湲夕流響悠然動睿思息駕尋真賞掞彼
渦川作懐兹洛濵想竊吹等齊竽何用承恩奬

　　宋務光

　　海上作

　　曠哉朝夕池大矣乾坤力浩浩去無際沄沄深不測崩

騰歙衆流泱漭環中國鱗介錯殊品氛霞饒詭色天波
混莫分島樹遙相識漢主探靈怪秦皇恣遊陟搜奇大
壑東竦望成山北方術徒相誤蓬萊安可得吾君畧仙
道至化孚淳黙驚浪按窮溟飛航通絶域馬韓底厥貢
龍伯脩其職粤我遘休明匪躬期正直敢輸鷹隼鷙以
間豺狼忒海路行已殫輶軒未遑息勞君𤣥月暮旅涕
滄浪極魏闕渺雲端馳心負歸翼

　　張光朝


　　荻塘西莊贈房元垂

　　門在荻塘西塘高何聨聨徃昔分地利逺近無閒田水
國信汙下霖霪即成川苖稼盡湮没兹鄉獨豐年家肥
侍親懿人樂思管絃日晏始能起盥漱看厨煙醖酒寒
正熟養魚長食鮮黄昏鐘未鳴偃息早已眠何意久城
市寂寥丘中縁俛仰在顔色區區人事間憶昔炎漢時
乃知綺季賢静黙不能仕養老終南山

　　包融


　　答國子張主簿

　　湖岸纜初解鶯啼别離處遙見舟中人時時一廽顧坐
悲芳歲晚花落青軒樹春夢隨我心搖揚逐君去

　　酬忠公林亭

　　江外有真隱寂居歲已侵結廬近西術種樹久成陰人
迹乍及户車聲遙隔林自言解塵事咫尺能韜沈為道
豈廬霍㑹静由吾心方秋院木落仰望日蕭森持我興
來趣採菊行相尋塵念到門盡逺情對君深一談入理

窟再索破幽襟安得山中信致書移尚禽(後漢逸民傳尚長字子平
與北海禽慶字子夏二人相善)

　　陶翰

　　秋山夕興

　　山月松篠下月明山景鮮聊為高秋酌復此清夜絃晤
語方獲志栖心亦彌年尚言興未逸更理逍遙篇

　　劉眘虚

　　越中問海客


　　風雨滄洲暮一帆今始歸自云發南海萬里速如飛初
謂落何處永將無所依冥茫漸西見山色越中微誰念
去時逺人經此路稀泊舟悲且泣使我亦沾衣浮海焉
用説憶鄉難久違縱為魯連子山路有柴扉

　　儲光羲

　　題辨覺精舍

　　朝隨秋雲陰乃至青松林花閣空中逺方池巖下深竹
風亂天語溪響成龍吟試問真君子遊山非世心


　　題慎言法師故房

　　精廬不住子自有無生鄉過客知何道徘徊鴈子堂浮
雲歸故嶺落月還西方日夕虛空裏時時聞異香

　　石甕寺

　　遙山起真宇西向盡花林下見宫殿小上看廊廡深苑
花落池水天語聞松音君子又知我焚香期化人

　　題崔山人别業

　　南陽隱居者築室丹溪源溪冷懼秋宴室寒欣景暾山

雞鳴菌閣水霧入衡門東嶺或舒嘯北牕時討論封君
渭川竹逸士漢陽園何必空同上獨為堯所尊

　　行次田家澳梁作

　　田家俯長道邀我避炎氛當暑日方晝高天無片雲桑
間禾黍氣栁下牛羊羣野雀棲空屋晨風不復聞前登
澳梁坂極望温泉分逆旅方三舍西山猶未曛

　　昭聖觀

　　主家隱溪口微路入花源數日朝青閣彩雲猶在門雙

樓夾一殿玉女侍𤣥元扶橑盡蟠木步櫩多畫幡新松
引天闕小栢繞山樊坐弄竹陰逺行隨溪水喧石池辨
春色林獸知人言未逐鳯凰去真宫在此原

　　題辛道士房

　　全神不言命所尚道家流迨此逺商楚遂令思北遊先
生秀衡嶽玉立居𤣥丘門帶江山静房隨瑤草幽逍遙
三花發罔象五雲浮自有太清紀曾垂草髪憂大年方
槖籥小智即蜉蝣七日赤龍至莫令余獨留


　　登秦嶺作時䧟賊歸國

　　朝出猛獸林躨跜登高峯僮僕履雲霧隨我行太空羲
和舒靈暉倐忽西極通廽首望涇渭隱隱如長虹九逹
合蒼蕪五陵遙曈曚鹿遊大明殿露濕華清宫網羅蠛
蠓時顧齒熊羆鋒失途走江漢不能有其功氣遂招搖
星魂隨閶闔風唯言宇宙清復使車書同秋水被繁霜
合沓連山紅鵰鶚勵羽翼俯視荆棘叢誓將食鶬鴞然
後歸崆峒


　　李頎

　　古塞下曲

　　行人朝走馬直指薊城旁薊城通漢北萬里别吾鄉海
上千烽火沙中百戰場軍書發上郡春色渡河陽裊裊
漢宫栁青青胡地桑琵琶出塞曲横笛斷君腸

　　贈别穆元林

　　貳職久辭滿藏名三十年丹墀策頻獻白首官不遷明
主日徵士吏曹何忽賢空懐濟世業欲棹滄浪船舉酒

洛門外送君春海邊彼鄉有令弟小邑試烹鮮轉浦雲
壑媚涉江花鳥連緑芳暗楚水白鳥飛呉煙贈贐亦奚
貴亂流期複旋金閨㑹通籍生事豈徒然

　　送綦母三謁房給事

　　夫子大名下家無鍾石儲惜哉湖海上曾校蓬萊書外
物非本意此生空淡如所思但乗興逺適維單車高道
時坎坷故交願吹嘘徒言青瑣闥不愛承明廬百里人
户滿片言諍訟疎手持蓮花經目送飛鳥餘晚景南路

别炎雲中伏初此行儻不遂歸食蘆洲魚

　　常建

　　太公哀晩遇

　　日出渭流白文王畋獵時釣翁在蘆葦川澤無熊羆詔
書起遺賢疋馬令致辭因稱江海人臣老筋力衰遲遲
詣天車怏怏悟靈龜兵馬更不獵君臣皆共怡同車至
咸陽心影無磷緇四牡玉墀下一言為帝師王侯擁朱
門軒葢耀長逵古來榮華人遭遇誰如之落日懸桑榆

光景有頓虧倐悲天地人雖貴將何為

　　空靈山應田叟

　　湖南無村落山舍多黄茆淳朴如太古其人居鳥巢牧
童唱巴歌野老亦獻嘲泊舟問谿口言語皆啞咬士俗
不尚農豈暇論肥墝莫徭射禽獸浮客烹魚鮫余亦罘
罝人獲麋今尚苞敬君中國來願以充其庖日入聞虎
鬭空山滿哮哮懐人雖其安異域終難交白水可洗心
采薇可為殽曳筞背落日江風鳴稍稍


　　贈王侍郎

　　高山臨大澤正月蘆花乾陽色熏兩崖不改青松寒士
賢守孤貞古來皆共難明君惜其才臺上飛二鸞操與
霜雪明量與江海寛束身視天涯安能共波瀾孤鶴在
枳棘一枝非所安逸翮望絶霄見欲淩雲端層臺何其
高山色流洪湍固知非天池鳴躍同所驩誰念獨枯槁
四十長江干貴躬責知已効拙從一官折翮悲高風苦
飢候朝飡湖月映大海天空何漫漫托身未知所謀道

庶不刋吟彼喬木詩一夕常三歎

　　呉筠

　　歩虚詞三首

　　禀化凝正氣鍊形為真仙忘心符元宗返本叶自然帝
乙集絳宫流光出丹𤣥元英與桃君朗咏長生篇六府
煥明霞百闕羅紫煙飈車涉寥廓靡靡乗景遷不覺雲
路逺斯須遊萬天

　　灼灼青華林靈風振瓊柯三光無冬春一氣清且和廽

首邇結靈傾眸親曜羅豁落制六天流鈴威百魔緜緜
慶不極誰謂椿齡多

　　爰從太微上四覲虚皇尊騰我入景輿威遲入天門既
登玉晨庭肅肅仰紫軒敢問龍漢末如何闢乾坤怡然
輟雲璈告我希夷言幸聞至精理方見造化源

　　同劉主簿承介建昌江汎舟作

　　吾友從吏隱和光心杳然鳴琴正多暇嘯侣浮清川風
霽逺登映昭昭涵洞天坐驚衆峰轉乃覺孤舟遷崖嶼

非一狀差池過目前徘徊白日暮月色江中鮮真興殊
未巳滔滔且泝㳂時歌滄浪曲或誦逍遙篇酣暢迷夜久
遲遲方告旋此時無相與其㫖在忘筌

　　緱山廟

　　朝吾自嵩山驅駕遵洛汭逶遲轘轅側仰望緱山際王
子謝時人笙歌此賔帝仙材夙所賔寶位焉足繫為廹
丹霄期闕流蒼生惠高蹤邈千載遺廟今一詣肅肅生
風雲森森列松桂大君𢎞至道層構何壯麗稽首環金

壇焚香陟瑤砌伊予超浮俗塵慮久已閉況復清夙心
蕭然叶真契

　　孟雲卿

　　悲哉行

　　孤兒去慈親逺客䘮主人莫吟苦辛曲此曲誰忍聞可
聞不可説去去無期别行人念前程不待參辰没朝亦
恒苦饑暮亦恒苦饑飄飄萬餘里貧賤多是非少年莫
逺遊逺遊多不歸


　　行行且遊獵篇

　　少年多武力勇氣冠幽州何以縱心賞馬蹄春草頭遲
遲平原上狐兎奔林丘猛虎忽前逝俊鷹連下韝俯身
逐南北輕㨗固難儔所發無不中失之如我讐豈唯務
馳騁猗爾暴田疇殘殺非不痛古來良有由

　　古挽歌

　　草草閭巷喧塗車儼成位冥冥何所須盡我主人意北
邙路非逺此别終天地臨穴頻撫棺至哀反無淚爾形

未衰老爾息纔童稚骨肉安可離皇天若容易房帷即
靈帳庭宇為哀次薤露歌若斯人生盡如寄

　　田園觀雨兼晴後作

　　貧賤少情欲借荒種南陂我非老農圃安得良土宜秋
成不廉儉歲餘多餒饑顧視食廪間有糧不成炊晨登
南園上暮歇清蟬悲早苖既芃芃晚田尚離離五行孰
堪廢萬物當及時賢哉數夫子開趐慎勿遲

　　丁仙芝


　　和薦福寺英公新構禪室

　　上人久棄世中道自忘筌寂照出羣有丫心清衆縁所
以於此地築館開青蓮果藥羅砌下煙虹垂户前呪中
灑甘露指處流香泉神逺日無事體清宵不眠枳聞廬
山法松入漢陽禪一枕四山外虚舟常浩然

　　劉復

　　送王倫

　　春江日未曛楚客酣送君翩翩孤黄鶴萬里滄洲雲四

方各有志豈得常顧羣山連巴湘逺水與荆呉分清光
日脩阻尺素安可論相思寄夢寐瑤草空氛氲

　　已上係盛唐之詩














　　唐詩拾遺巻一

