







　　欽定四庫全書

　　唐詩品彚巻七十九

　　明　高棅　編

　　五言排律九

　　接武(下)

　　徳宗皇帝

　　麟徳殿宴百寮

　　憂勤承聖緒開泰喜時康恭已臨羣后垂衣御八荒務

閒春向暮朝罷日猶長紫殿初筵列彤庭廣樂張成功
歸輔弼致理賴忠良共此懽娯事千秋樂未央

　　顧況

　　樂府

　　暖谷春光至宸遊近甸榮雲隨天仗轉風入御簾輕翠
葢浮佳氣朱樓倚太清朝臣冠劍退宫女管絃迎細草
承雕輦繁花入幔城文房開聖藻武衛宿天營玉醴隨
觴至銅壺逐漏行五星含土徳萬姓徹中聲親祀先崇

典躬推示勸耕國風新正樂農器近消兵道徳闗河固
刑章日月明野人同鳥獸率舞感昇平

　　寄江南鶴林寺石冰上人

　　山川重複出心地闇相逢忽憶秋江月如聞古寺鐘湖
平南北岸雲抱兩三峯定力超香象真言攝毒龍風中
何處鶴石上幾年松為報烟霞道人間共不容

　　暢當

　　春日過玉林園


　　帝里陽和日遊人到御園暖催新景氣春認舊蘭蓀詠
徳先臣没成蹊大樹存見桐猶近井看栁尚依門獻地
非更宅遺忠永奉恩又期攀桂後來賞百花繁

　　徐嶷

　　送日本使還

　　絶國將無外扶桑更有東來朝逢聖日歸去及秋風夜
汎潮迴際晨征莽蒼中鯨波騰水府蜃氣狀仙宫天眷
何期逺王文久已同相望杳不見離恨托飛鴻


　　叔孫𤣥觀

　　洛出書

　　清洛含温澑𤣥龜薦寶書波開綠字出瑞應紫宸居物
著羣靈首文成列卦初美珍翔閣鳯慶邁躍舟魚畀姒
惟何逺休皇復在諸東都主人意歌頌望乗輿

　　戴叔倫

　　曉聞長樂鐘聲

　　漢苑鐘聲早秦郊曙色分霜淩萬户徹風散一城聞已

啓蓬萊殿初朝鴛鷺羣虚心方應物大扣欲干雲近雜
雞人唱新傳鳬氏文能令翰苑客流聽思氛氲

　　冷朝陽

　　(嚴滄浪云朝陽在大厯才子中為最下)

　　立春

　　玉律傳佳節春陽應此辰土牛呈歲稔采燕表年春臘
盡星迴次寒餘月建寅風光行處好雲物望中新流水
初消凍濳魚欲振鱗梅花將栁色偏照越鄉人


　　戎昱

　　觀衛尚書九日對中使射破的

　　盛燕傾黄菊殊私降紫泥月營開射圃霜斾拂晴霓出
將三朝貴彎弓五善齊腕迴金鏃滿的破綠弦低勇氣
干牛斗歡聲振鼓鼙忠臣思報國更欲取闗西

　　涇州觀元戎出師

　　寒日征西將蕭蕭萬馬叢吹笳覆樓雪祝纛滿旗風遮
虜黄雲斷燒羌白草空金鐃肅天外玉帳盡霜中朔野

長城閉河源舊路通衛青師自老魏絳賞何功槍壘依
沙逈轅門壓塞雄燕然如可勒萬里願從公

　　李益

　　再赴渭北使府留别

　　結髪逐鳴鼙連兵追谷蠡山川搜伏虜鎧甲被重犀故
府旌旗在新軍羽校齊報恩身未死識路馬還嘶列嶂
高烽舉當營太白低平戎七尺劍封檢一丸泥截海收
蒲類瓟泉飲鸊鵜漢庭中選重更事五原西


　　羊士諤

　　題郡南山光福寺

　　傳聞黄閣守兹地賦長沙少壯稱時傑功名惜歲華巖
廊初見刹賓從亟鳴笳玉帳空嚴道甘棠見野花碑殘
猶堕淚城古自啼鴉寂寂清風在懐人諒不遐

　　題東山石壁(并序)

　　乾元初嚴黄門自京兆少尹貶秩牧巴郡以長才
英氣固多暇日毎遊郡之東山山側精舍有盤石

細泉疏為流杯之勝苔深樹老蒼然遺躅士諤謬
因出守得繼兹賞乃詩而刻石壁

　　石座雙峰古雲泉九曲深寂寥䟽鑿意蕪没歲時侵遶
席流還壅浮杯咽復吟追懐王謝侣更似會稽岑誰為
天池翼相期澤畔吟光輝輕尺璧然諾重黄金幾醉東
山妓長懸北闕心蕙蘭留雜珮桃李想華簮閉閤余何
事鳴騶亦屢尋軒裳遵往轍風景憩中林横吹多凄調
高歌送好音初筵方側耳故老忽沾襟盛列當𢎞濟平

生諒所欽無能愧陳力惆悵拂瑶琴

　　楊巨源

　　春日奉酬聖壽無疆詞十首

　　代是文明晝春當燕喜時壚烟添栁重宫漏出花遲漢
典方寛律周官正采詩碧霄傳鳯吹紅旭在龍旂造化
膺神器陽和沃聖慈無因隨百獸率舞在丹墀

　　文物京華盛謳歌國歩康瑶池供壽酒銀漢麗宸章雨
露含雙闕雷霆肅萬方代推仙祚逺春共聖恩長鳯扆

臨花暖龍爐傍日香遥知千萬歲天意奉君王

　　日上蒼龍闕香含紫禁林晴光五雲疊春色九重深賞
恊元和徳文垂雅頌音景雲隨御輦顥氣在宸襟永保
無疆壽長懐不戰心聖明多慶澤瓊樹粉墻隂

　　雲陛臨黄道天門在碧虚大明含睿藻元氣抱宸居戈
偃征苖後詩傳燕鎬初年華富仙苑時哲滿公車化入
氤氲大恩垂泮渙餘悠然萬方靜風俗揖華胥

　　玉漏飄青𤨏金鋪麗紫宸雲山九門曙天地一家春瑞

靄方呈賞暄風本配仁巖廊開鳯翼水殿壓鰲身文雅
逢明代驩娯及賤臣年年未央闕恩共物華新

　　鴛鷺彤庭際軒車綺陌前九城多好色萬井半祥烟人
醉逢堯酒鶯歌答舜絃花明御溝水香暖錦城天錫宴
文逾盛徵歡物更妍無窮艷陽月長照太平年

　　垂拱乾坤正歡心品類同紫烟含北極𤣥澤付東風珠
綴留晴景金莖直曉空發生資盛徳交泰讓全功間氣
登三事祥光啓四聰遐荒似川水天外亦朝宗


　　睿徳符𤣥化芳情翊太和日輪皇鑒逺天仗聖朝多曙
色含金牓晴光轉玉珂中宫陳廣樂元老進賡歌蓮葉
看龜上桐花識鳯過小臣空擊壤滄海是恩波

　　物象朝高殿簮裾溢上京春當九衢好天向萬方明樂
報簫韶發杯看沆瀣生芙蓉丹闕暖楊栁玉樓晴閶闔
開中禁衣裳儼太清南山同聖壽長對鳯鳯城

　　化洽生成遂功宣動植知瑞凝三秀草春入萬年枝鳯
掖嘉言進鴛行喜氣隨仗臨丹地近衣對碧山垂渥澤

方柔逺聰明本聽卑願同東觀士長覩漢威儀

　　張仲素

　　上元日聽太清宫歩虚

　　仙客開金籙元宸會玉京靈歌賓紫府雅韻出層城磬
雜音徐徹風飄響更清紆餘空外盡斷續聽中生舞鶴
紛將集流雲駐未行誰知九陌上塵俗仰遺聲

　　緱山鶴

　　羽客驂仙鶴將飛駐碧山映松殘雪在度嶺片雲還清

唳因風逺高姿對水閒笙歌憶天上城郭歎人間幾變
霜毛潔方殊藻質斑蓬瀛如可到逸翮詎能攀

　　陸贄

　　禁中春松

　　隂隂青禁裏蒼翠滿春松雨露恩偏近陽和色更濃高
枝分曉日靈韻雜宵鐘香助爐烟逺形疑葢影重願符
千歲夀不羡五株封長得迴天眷全勝老碧峰

　　曉過南宫聞太常清樂


　　南宫聞古樂拂曙聽初驚烟靄遥迷處絲桐暗辨名節
隨新律改聲帶緒風輕合雅將移俗同和自感情逺音
兼曉漏餘響過春城九奏明初日寥寥天地清

　　張濛

　　曉過南宫聞太常清樂

　　玉珂經禮寺金奏過南宫雅調乘清曉飛聲向逺空慢
隨飄去雪輕逐度來風逈出重城裏傍聞九陌中應將
肆夏比更與五英同一聽南薰曲因知大舜功


　　張季畧

　　小苑春望宫池栁色

　　韶光歸漢苑栁色發秦城半見離宫出纔分逺水明青
蔥當淑景隱映媚新晴積翠烟初合微黄葉未生迎春
看尚嫩照日見先榮儻得辭幽谷高枝寄一鳴

　　張昔

　　小苑春望宫池栁色

　　小苑春初至皇衢日更清遥分萬條栁迥出九重城隱

映龍池潤參差鳯闕明影宜宫雪曙色帶禁烟晴深淺
殘陽變高低曉吹輕年光正堪折欲寄一枝榮

　　裴達

　　小苑春望宫池栁色

　　勝遊經小苑閒望上春城御路韶光發宫池栁色輕乍
濃含雨潤微澹帶雲晴羃厯殘烟歛揺揚落照明幾條
垂廣殿數樹影高旌獨有風塵客思同雨露榮

　　丁位


　　小苑春望宫池栁色

　　小苑宜春望宫池栁色輕低昂含曉景縈轉帶新晴似
葢芳初合如絲䕃漸成依依連水暗嫋嫋出墻明雖以
陽和發能令旅思生他時花滿路從此接遷鶯

　　周存

　　白雲向空盡

　　白雲生逺岫搖曳入晴空乘化隨舒巻無心任始終欲
銷仍向日將斷或因風勢薄飛難定天高色易窮影收

元氣表光滅太虚中儻若從龍出還施潤物功

　　禁中春松

　　幾歲含貞節青青紫禁中日華留偃葢雉尾轉春風不
為繁霜改那將衆木同千枝攢翠色百尺澹晴空影密
金莖近花明鳯沼通安知幽澗側獨與散樗叢

　　常沂

　　禁中春松

　　映殿松偏好森森列禁中攢柯霑聖澤疎葢引皇風晚

色連秦苑春香落漢宫操將貞石固材與直臣同翠影
宜青鎖蒼枝秀碧空還知沐天眷千載更葱蘢

　　令狐楚

　　南宫夜直宿見李給事封題其日所下制勅知
奏直在東省因以詩寄

　　畨直同遙夜嚴扄限幾重青編書白雀(其日勅鄜州奏白雀宜付史館)
黄紙降蒼龍北極絲綸句東垣翰墨蹤尚垂𤣥露㸃猶
濕紫泥封炫眼凝仙燭馳心褭禁鐘定應形夢寐暫似

接音容玉樹春枝動金樽臘釀醲在朝君最舊休澣許
過從

　　省中直夜對雪寄李師素侍御

　　密雪紛初降重城杳未開雜花飛爛熳連蝶舞徘徊灑
散千株葉銷凝九陌埃素華凝粉署清氣繞霜臺明覺
侵牕積寒知度歲來謝家爭擬絮越嶺誤驚梅暗魄微
茫照嚴飈次第催稍封黄竹亞先集紫蘭摧孫室臨書
幌梁園汎酒杯靜懐瓊樹倚醉憶玉山頽翠陌饑烏噪

蒼雲逺雁哀此時方夜直相望意悠哉

　　盧景亮

　　寒夜聞霜鐘

　　洪鐘發長夜清響出層岑暗入繁霜切遥傳古木深何
城亂逺漏幾度雜疎砧已警離人夢仍知旅客襟待時
當命侣抱器本無心倘若無知者誰能設此音

　　鄭綑

　　寒夜聞霜鐘


　　霜鐘初應律寂寂出重林拂水宜清聽淩空散迥音春
容時未歇揺曳夜方深月下和虚籟風前間逺砧靜兼
寒漏徹閒畏曙更侵遥想千山外泠泠何處尋

　　吕牧

　　涇渭揚清濁

　　涇渭横秦野逶迤近帝城二渠通作潤萬户映皆清明
晦看殊色潺湲聽一聲岸虚深草掩波動曉烟輕御獵
思投釣漁歌好濯纓合流知禹力同共到滄瀛


　　竇常

　　求自試

　　仙禁祥雲合高梧彩鳯遊沈冥求自試通鑒果䝉收文
墨悲無位詩書誤白頭陳王抗表日毛遂請行秋雙劍
曾埋獄司空問斗牛希垂拂拭惠感激願相投

　　花發上林

　　上苑曉沈沈花枝亂綴隂色浮雙闕近春入九門深向
煖風初扇餘寒雪尚侵艷迴秦女目愁劇越人心繞繞

時縈蝶闗闗乍引禽寜知幽谷羽一舉欲依林

　　王表

　　花發上林

　　上苑春何早繁花已滿林笑迎明主仗香拂美人簮地
接樓臺近天垂雨露深晴光來戲蝶夕影動棲禽欲托
凌雲勢先開捧日心當知桃李樹從此必成隂

　　權徳輿

　　送工部張曹長大夫奉使西蕃


　　殊鄰覆露同奉使小司空西候車徒出南臺節印雄弔
祠將渥命導譯暢皇風故地山河在新恩玉帛通塞雲
凝廢壘闗月照驚蓬青史書歸日飜輕五利功

　　晚秋陪崔閣老張秘監閣老苖考功同遊昊天
觀時楊閣老新直未滿以詩見寄斐然酬和有
愧蕪音

　　方駕遊何許仙源去似歸縈迴留勝賞瀟灑出塵機汎
菊賢人至燒丹姹女飛歩虚清曉籟隱几吸晨輝竹徑

琅玕合芝田沆瀣希銀鈎三洞字瑶笥六銖衣麗句飜
紅藥佳期限紫微徒然一相望郢曲和應稀

　　武元衡

　　奉酬中書相公至日圓丘攝事合於中書後閣
宿齋移止於集賢院叙懐見寄之作

　　郊廟祇嚴祀齋莊覿上𤣥别開金虎觀不離紫微天樹
古長楊椄池深太掖連仲山方補衮文舉自傷年風澁
銅壺漏香凝綺閣烟仍聞白雪唱流詠滿鵾絃


　　途次近蜀驛䝉恩賜寶刀及飛龍廐馬使還因
寄李鄭二中書

　　草草事行役遲遲入(詩選作出)故闗碧幢遥隱霧紅斾漸依
山感激慙(集作酬)恩淚風霜去國顔捧刀金錫字歸馬玉
連環威鳯翔雙闕征夫護百蠻(詩選作龍鳯辭三署干戈護八蠻)應憐
宣室召温樹不同攀

　　夏日陪諸寮遊昊天觀因覽舊題詩寄呈楊華
州中丞


　　三伏草木變九城車馬煩碧霄迴騎吹丹洞入桃源臺
殿雲浮棟緌纓鶴在軒莫將真破妄聊用靜持喧石甃
古苔冷冰筠涼簟飜黄公壚下歎旌斾國東門

　　和楊二舍人晚秋與崔二舍人張秘監苖考功
同遊昊天觀時中書寓直不得陪隨因追往年
曾與舊僚聨遊此觀紀題在壁已有淪亡書事
感懐輙以呈寄兼呈東省三給事之作楊公見
徵鄙詞因以繼和


　　瑤圃高秋會金街奉詔辰朱綸天上客白石洞中人珮
響泉聲雜朝衣羽服親九重青瑣秘三秀紫芝新化藥
秦方士偷桃漢侍臣玉笙王子駕遼鶴令威身歎逝頺
波逺緘詞麗曲春重將悽恨意苔壁問遺塵




　　唐詩品彚巻七十九

