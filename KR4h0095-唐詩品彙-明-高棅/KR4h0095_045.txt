







　　欽定四庫全書

　　唐詩品彚巻四十五

　　明　髙棅　編

　　五言絶句八

　　旁流(以下有姓氏無字里世次可考者五人)

　　荆叔

　　題慈恩塔(容齋五筆云慈恩塔有荆叔一絶字極小而端勁最為感人其詞㫖意髙
逺不知為何時人必唐世詩流所作也)


　　漢國山河在秦陵草樹深暮雲千里色無處不傷心

　　李牧

　　幽情

　　幽人惜春暮潭上折芳草佳期何時還欲寄千里道

　　張元宗(元一作亢)

　　登景雲寺閣

　　胡馬飲河路我家從此遷今來獨垂淚三十六峰前

　　潘佐


　　送人往宣城

　　江畔送行人千山生暮氛謝安團扇上為畫敬亭雲

　　張顛

　　清溪汎舟

　　旅人倚征棹薄暮起勞歌笑攬清溪月清輝不見多無姓氏三人

　　伊州歌二首(樂府集云蓋嘉運開元年中為兩京節度使時進此詩即所謂
道調也)


　　聞道黄花戍頻年不解兵可憐閨裏月偏照漢家營

　　其二(諸家選本以此篇作伊州歌按郭君茂倩樂府集無此篇未知孰是)

　　打起黄鶯兒莫教枝上題啼時驚妾夢不得到遼西(劉須
溪云恨恨無極　陵陽室中語云大概作詩從首至尾語輒聫屬如有理詞狀此四句可為標凖矣)

　　陸州歌第三

　　香氣傳空滿粧花映薄紅歌聲天仗外舞態御樓中

　　排遍第一

　　樹發花如錦鶯啼栁若絲更逢歡燕地愁見别離時


　　第三

　　坐對銀缸曉停流玉筯痕君門常不見無處謝前恩

　　西鄙人

　　哥舒歌

　　北斗七星髙哥舒夜帶刀至今窺牧馬不敢過臨洮

　　太上隠者

　　答人

　　偶來松樹下髙枕石頭眠山中無厯日寒盡不知年


　　呉筠

　　題華山人所居

　　故人住南郭邀我對芳尊歡暢日亦暮不知城市喧

　　别章叟

　　平昔同一里經年不相思今日成逺别相對心凄其以下衲子五人

　　皎然

　　待山月


　　夜夜憶故人長教山月待今宵故人至山月知何在

　　湖南蘭若

　　未到無為岸空憐不繫舟東山白雲意嵗晚尚悠悠

　　法華寺望髙峰贈如獻上人

　　峰色秋天見松聲静夜聞影孤長不在行道入深雲

　　酬李紓補闕

　　不住東山寺雲泉處處行近臣那得識禪客本無名

　　靈澈


　　逺公墓

　　古墓石稜稜寒雲晚景凝空悲虎溪月不見鴈門僧

　　貫休(姓姜字徳逺鍾陵人蘭溪和安寺賜紫襌月大師)

　　月夕

　　霜月夜徘徊樓中羌管催曉風吹不盡江上落殘梅

　　脩睦

　　懷故園

　　故園歸未得此日意何傷獨坐水邉草水流春日長


　　子蘭

　　城上吟

　　古塚宻於草新墳侵古道城外無閒地城中人又老

　　韓氏(以下宫閨八人)

　　題紅葉(詩話云盧偓舍人應舉京師偶臨御溝見一紅葉上有詩云云盧得之蔵于中
篋及宣宗有㫖出宫人許其從人盧獲其人覩紅葉吁怨乆之曰當時偶題君乃得之)

　　流水何太急深宫盡日閒殷勤謝紅葉好去到人間

　　七嵗女子(武后時)


　　送兄(唐史遺事云如意中有七嵗女子能詩天后令賦别兄詩應聲而成云)

　　别路雲初起離亭葉正飛所嗟人異鴈不作一行歸

　　湘驛女子

　　題玉泉溪

　　紅葉醉秋色碧溪彈夜絃佳期不可再風雨杳如年

　　矦夫人

　　自感

　　粧成多自恨夢好却成悲不及楊花意春來到處飛


　　郎大家

　　采桑

　　春來南鴈歸日去西蠶逺妾思紛何極客逰殊未返

　　劉采春

　　囉嗊曲五首

　　不喜秦淮水生憎江上船載兒夫壻去經嵗又經年

　　借問東園栁枯來得㡬年自無枝葉分莫怨太陽偏

　　莫作商人婦金釵當卜錢朝朝江口望錯認幾人船


　　那年離別日只道徃桐廬桐廬人不見今得廣州書

　　昨日勝今日今年老去年黄河清有日白髮黒無縁

　　崔氏女

　　明月三五夜

　　待月西廂下迎風戶半開拂墻花影動疑是故人來

　　薛濤

　　春望詞

　　花開不同賞花落不同悲欲問相思處花開花落時


　　六言(附)

　　李景伯

　　囘波樂(郭茂倩樂府云商調曲也唐中宗時造盖出于曲水引流汎觴也
本事詩話云中宗之世嘗因内燕羣臣皆歌囘波樂撰辭起舞時沈佺期以罪流嶺表恩還舊
官而未復朱紱佺期乃歌囘波樂詞以見意中宗即以緋魚賜之自是多求遷擢　唐書云景
龍中中宗燕侍臣酒酣令各為囘波樂衆皆為謟佞之辭及日要榮位次至諫議大夫李景伯
乃歌此篇甚有規諷後為舞曲)

　　囘波爾時酒巵微臣職在箴規侍燕既過三爵諠譁竊

恐非儀

　　張說

　　破陳樂(六言八句　樂苑曰商調曲也唐太宗所造𤣥宗又作小破陳樂亦舞曲也)

　　漢兵出頓金微照日明光鐵衣百里火幡熖熖千行雲
騎騑騑䠞踏遼河自竭鼓譟燕山可飛正屬四方朝賀
端知萬舞皇威

　　王維

　　田園樂五首


　　採菱渡頭風急䇿杖村西日斜杏樹壇邉漁父桃花源
裏人家

　　萋萋芳草春緑落落長松夏寒牛羊自歸村巷童稚不
識衣冠

　　山下孤煙逺村天邉獨樹髙原一瓢顔囘陋巷五栁先
生對門

　　酌酒㑹臨泉水抱琴好倚長松南園露葵朝折西舎黄
粱夜舂


　　桃紅復含宿雨栁緑更帶朝烟花落家僮未掃鳥啼山
客猶眠(苕溪云毎哦桃紅栁緑花落鳥啼之句令人坐想輞川之勝此老傲睨閑適于其間)

　　劉長卿

　　尋張逸人山居

　　危石纔通鳥道空山更有人家桃源定在深處澗水浮
來落花

　　送陸灃還吳中

　　𤓰歩寒潮送客楊栁暮雨霑衣故山南望何處秋草連

天獨歸

　　發越州赴潤州使院留别鮑侍御

　　對水看山别離孤舟日暮行遲江北江南春草獨向金
陵去時

　　苕谿詶梁耿别後見寄(六言八句)

　　清川永路何極落日孤舟解㩦鳥向平蕪逺近人隨流
水東西白雲千里萬里明月前谿後谿惆悵長沙謫去
江潭芳草萋萋


　　張繼

　　奉寄皇甫冉補闕

　　京口情人别久揚州估客來踈潮至潯陽囘去相思何
處通書

　　皇甫冉

　　送鄭二之茅山

　　水流絶澗終日草長深山暮春犬吠雞鳴㡬處條桑種
杏何人


　　小江懷靈一上人

　　江上年年春草津頭日日人行借問山隂逺近猶聞薄
暮鐘聲

　　問李二司直所居雲山

　　門外水流何處天邉樹遶誰家山色東西多少朝朝㡬
度雲遮(洪容齋三筆云皇甫冉集中所載張繼奉寄六言詩一首冉酬之而序曰懿孫予之舊好祇役
武昌有六言詩見憶今以七言裁答葢拙于事者繁而費冉之意以六言難工故衍為七言答之然自又有小
江懷靈一上人等三篇皆清絶可盡非拙而不能也予編唐人絶句得七首七千五百首五言二千五百首合

為萬首而六言不滿四十信乎其難也)

　　韓翃

　　宿甑山

　　一身趍侍丹墀西路翩翩去時惆悵青山緑水何年更
是來期

　　送陳明府赴淮南(六言八句)

　　年華近過清明落日微風送行黄鳥綿蠻芳樹紫騮躞
蹀東城花間一杯促膝煙外千里含情應渡淮南信宿

諸侯擁斾相迎

　　盧綸

　　送萬臣(六言八句)

　　把酒留君聴琴誰堪嵗暮離心霜葉無風自落秋雲不
雨空隂人愁荒村路細馬怯寒溪水深望盡青山獨立
更知何處相尋

　　顧況

　　歸山


　　心事數莖白髮生涯一片青山空林有雪相待古道無
人獨還

　　王建

　　宫中三臺

　　池北池南草緑殿前殿後花紅天子千秋萬嵗未央明
月清風

　　江南三臺

　　青草湖邉草色飛猨嶺上猨聲萬里湘江客到有風有

雨人行

　　劉禹錫

　　答樂天臨都驛見贈

　　北固山邉波浪東都城裏風塵世事不同心事新人何
似故人

　　周賀

　　送李億東歸(六言八句)

　　黄山逺隔秦樹紫禁斜通渭城别路青青栁發前溪漠

漠花生和風澹蕩歸客落日殷勤早鶯灞上金罇未飲
讌歌已有餘聲






　　唐詩品彚巻四十五

