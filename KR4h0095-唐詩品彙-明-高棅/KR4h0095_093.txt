







　　欽定四庫全書

　　唐詩拾遺巻三

　　明　高棅　編

　　七言古詩

　　長孫無忌

　　新曲

　　家住朝歌下早傳名結伴來遊淇水上舊含情玉佩金
鈿隨步動雲羅霧縠逐風輕轉目機心懸自許何須更

待聽琴聲

　　李康成

　　採蓮

　　採蓮去月没春江曙翠鈿紅袖水中央青荷蓮子雜衣
香雲起風生歸路長歸路長那得久各廽船兩搖手

　　玉華仙子歌

　　紫陽仙子名玉華珠盤承露餌丹砂轉態凝情五雲裏
嬌顔千歲芙蓉花紫陽綵女矜無數遙見玉華皆掩嫭

髙堂初日不成妍洛渚流風徒自憐璇堦霓綺閣碧題
霜羅幕仙娥桂樹長自春王母桃花未嘗落上元夫人
賔上清深宫寂歴厭層城解佩空憐鄭交甫吹簫不逐
許飛瓊溶溶紫庭步眇眇嬴臺路蘭陵貴士謝相逢濟
北書生尚廽顧滄洲傲吏愛金丹清心廽望雲之端羽
葢霓裳一相識傳情寫念長無極長無極永相隨攀霄
歴金闕弄影下瑤池夕宿紫府雲母帳朝飡𤣥圃崑崙
芝不學蘭香中道絶却教青鳥報相思


　　盧照鄰

　　懐仙引

　　若有人兮山之曲駕青虬兮乗白鹿往從之遊願心足
披磵户訪巖軒石瀨潺湲横石徑松蘿羃䍥掩松門下
空濛而無鳥上巉巖而有猨懐飛閣度飛梁休余馬於
幽谷掛余冠於夕陽曲復曲兮煙莊邃行復行兮天路
長脩途杳其未半飛雨忽以茫茫山坱圠磴連蜷攀石
壁而無據泝泥溪而不前何無情之白日竊有恨於皇

天廽行遵故道通川遍流潦廽首望羣峰白雲正溶溶
珠為闕兮玉為樓青雲葢兮紫霜裘天長地久時相憶
千齡萬代一來遊

　　行路難

　　君不見長安城北渭橋邊枯木横槎卧古田昔日含紅
復含紫常時留霧亦留煙春景春風花似雪香車玉輿
恒闐咽若箇遊人不競攀若箇娼家不來折娼家寶抹
蛟龍帔公子銀鞍千萬騎黄鶯一一向花嬌青鳥雙雙

將子戲千尺長條萬尺枝月桂星榆相蔽虧珊瑚葉上
鴛鴦鳥鳯凰巢上雛鵷兒巢空枝折飛鳯去條枯葉落
任風吹一朝顦顇無人問萬古摧殘君詎知人生貴賤
無終始倐忽須臾難久持誰家能駐西山日誰家能堰
東流水漢家陵樹滿秦川行來行去盡哀憐自昔公卿
二千石咸擬榮華一萬年不見朱唇將玉貌唯聞青棘
與黄泉金貂有時須換酒玉塵恒搖莫計錢寄言坐客
神仙署一生一死交情處蒼龍闕下君不留白鶴山頭

我應去雲間海上邈難期赤心㑹合在何時但願堯年
一百萬長作巢由也不辭

　　薛曜

　　舞馬篇

　　星精龍種競騰驤雙眼黄金紫艷光一朝逢遇升平代
伏皂銜圖事帝王我皇盛徳苞六羽俗泰時和虞石拊
昔聞九代有餘名(山海經夏后啓舞九代馬)今日百獸先來舞鈎陳
周衛儼旌旄鍾鎛陶匏聲殷地承雲嘈囋駭日靈調露

鏗鍧動天駟奔塵飛箭若麟螭躡景追風忽見知咀銜拉
鐡並權竒被服雕章何陸離紫玉鳴珂臨寶鐙青絲綵
絡帶金羈隨歌鼓而電驚逐丸劍而飈馳態聚&KR1568;(並無切馬
蹀躞)還急驕凝驟不移光敵白日下氣擁緑煙垂婉轉盤
跚殊未已懸空步驟紅塵起驚鳬翔鷺不堪儔矯鳯廽
鸞那足擬蘅垂桂裊香氛氲長鳴汗血盡浮雲不辭辛
苦來東道祗為簫韶朝夕聞(按原篇此下尚有閶闔間玉臺側云云十二句原本删去)

　　司馬逸客


　　雅琴篇

　　亭亭嶧陽樹落落千萬尋獨抱出雲節孤生不作林影
搖緑波水彩絢丹霞岑直幹思有託雅志期所任匠者
果留盼雕斵為雅琴文以楚山玉錯以昆吾金虬鳯吐
竒狀商徴含清音雅調感君子一撫一弄懐知己不見
鍾期百年餘還憶朝朝㡬千里馬卿臺上應蕪没阮籍
帷前空已矣山情水意君不知拂匣調絃為誰理調絃
拂匣倍含情况復空山秋月明隴水悲風已嗚咽離鵾

别鶴更淒清將軍塞外多竒操中散林間有正聲正聲
諧風雅欲竟此曲誰知者自言幽隱芝仙容不道人世
知音寡誰能一奏和天地誰能再撫歡朝野朝野歡娯
樂未央車馬駢闐盛綵章歲歲汾川事簫鼓朝朝伊水
聽笙簧窈窕樓臺臨上路妖嬈歌舞出平陽彈絃本自
稱仁祖吹管由來許季長猶憐雅歌淡無味緑水白雲
誰相貴還將逸調賞幽心不覺繁聲論逺意傳聞帝樂
奏鈞天儻冀微身備五絃願持東武宫商韻長奏南薫

億萬年

　　喬知之

　　羸駿篇

　　噴玉長鳴西北來自言當代是龍媒萬里鐡闗行入貢
九重金闕為君開蹀躞朝騎過上苑䟃𧽼暝走發章臺
玉勒金鞍何裝餙路傍觀者無窮極小山桂樹比權竒
上林桃花况顔色忽聞天將出龍沙漢主持將駕鼔車
去去山川勞日夜遙遙闗塞斷煙霞山川闗塞十年征

汗血流離赴月營肌膚稍逺道膂力盡長城長城日夕
苦風霜中有連年百戰場搖珂齒勒金羈盡爭鋒足頓
鐡菱傷垂耳罷輕賫棄置在寒谿大宛蒲海北滇壑舊
巖西沙平留緩步路逺闇頻嘶從來力盡君須棄何必
尋途我已迷歲歲年年奔逺道朝朝暮暮催疲老扣氷
晨飲黄河源拂雪夜食天山草楚水檀溪征戰事呉塞
烏江辛苦地特來報主不辭勞宿昔立功非重利丹山
素節本無求長鳴向君君不留秪應漫漫歸田里萬里

低昻任生死君王儻若不見遺白骨千金猶可市

　　宋之問

　　冬宵引

　　河有氷兮山有雪北户墐兮行人絶獨坐山中兮對松
月懐美人兮屢盈缺明月的的寒潭中青松幽幽吟徑
風此情不向俗人説愛而不見恨無窮

　　放白鷴篇

　　故人贈我緑綺琴兼致白鷴鳥琴是嶧山桐鳥出呉溪

中我心松石清霞裏弄此幽絃不能己我心河海白雲
垂憐此珍禽空自知著書晚下麒麟閣㓜稚驕癡候門
樂乃言物性不可違白鷴愁慕刷毛衣玉徽閉匣留為念
六翮開籠任爾飛

　　武三思

　　仙鶴篇

　　白鶴乗空何處飛青田紫葢本相依緱山七月雖長去
遼水千年㑹一歸緱山杳杳翔寥廓遼水纍纍歎城郭

徑隨羽客步丹丘曾逐仙人遊碧落迢迢碧落斷氛埃
霞堂雲閣㡬重開欲尋東海黄金竈仍向西山白玉臺
九臯獨唳方清切五里驚羣俄斷絶月下分行佀度雲
風前颺影疑廽雪風前月下路漫漫水宿雲翔去㡬般
宛轉能傾呉國市徘徊巧拂漢皇壇琴中作曲從來易
鼓裏傳聲有甚難夜夜恒飛銀漢曲朝朝常飲玉池瀾
别有聞簫出紫煙還如化履上青天霜毛忽控三神下
玉羽俄看二客旋燕雀終迷横海志蜉蝣豈識在陰年

莫言一舉須千里為與三山送九仙

　　張柬之

　　東飛伯勞歌

　　青田白鶴丹山鳯婺女嫦娥兩相送誰家絶世綺帳前
艷粉紅脂映寶鈿窈窕玉堂褰翠幙參差繡户懸珠箔
絶世三五愛紅粧冶袖長裾蘭麝香春去花枝俄易改
可歎年光不相待

　　王諲


　　後庭怨

　　君不見紅閨少女端正時夭夭桃李仙容姿幸得君王
憐巧笑披香殿裏薦蛾眉蛾眉雙雙人共進常恐妾身
從此擯甄妃為妬出層宫班女因猜下長信長信宫門
閉不開昭陽歌吹風送來夢中魂魄猶言是覺後精神
尚未廽念君嬌愛無終始使妾長啼後庭裏獨立毎看
斜日盡孤眠直至殘燈死秋日聞蟲翡翠簾春晴照面
鴛鴦水紅顔舊來花不勝白髪如今雪相似傳聞紈扇

恩未歇預想蛾眉上初月如君貴偽不貴真還同棄妾
逐新人借問南山松葉意何如砌北槿花新

　　張説

　　奉和入秦路逢寒食應制

　　上陽栁色喚春歸臨渭桃花拂水飛總為朝廷廵幸去
頓敎京洛少光暉昨從分陜山南口馳道依依滿花栁
入闗正投寒食前還京遂落清明後路上天心重豫游
御前恩賜特風流便幕那能鏤雞子行宫善巧帖毛毬

渭橋南渡花如撲麥隴青青斷人目漢家行樹直新豐
秦地驪山抱温谷温谷香池春溜平預歡浴日照京城
今歲隨宜過寒食明年倍宴作清明

　　許景先

　　栁

　　春色東來渡渭橋青門垂桞百千條長陽西連建章路
漢家林苑紛無數縈花始遍合歡宫遊絲半罥相思樹
春樓初日照南隅柔條垂緑掃金鋪寶釵新梳倭墮髻

錦帶交垂連理襦自憐栁塞淹戎幕銀燭長啼愁夢着
芳樹朝催玉管新春風夜染羅衣薄城頭楊桞已如絲
今年花落去年時折芳逺寄相思曲為惜容華難再持

　　王翰

　　飛燕篇

　　孝成皇帝為嬌奢行幸平陽公主家可憐女兒三五許
丰茸惜是一園花歌舞由來時不貴一旦逢君感君意
君心見賞不見忘姊妺雙飛入紫房紫房綵女不得見

專榮固寵昭陽殿紅粧寶鏡珊瑚臺青瑣銀簧雲母扇
日夕風傳歌舞聲只擾長信憂人情長信憂人氣欲絶
君王歌吹終不歇朝弄瓊簫下綵雲夜踏金梯上明月
月下薄蝕陽精昏嬌妬傾人惑至尊已見白虹横紫極
復聞飛燕啄皇孫皇孫不死燕喙折女弟一朝如火絶
明明天子咸戒之赫赫宗周褒姒滅古來賢聖歎狐裘
一國荒滛萬國羞安得尚方斷馬劍斬取木門公子頭

　　王泠然


　　題河邉枯桞

　　隋家天子憶揚州厭坐深宫傍海遊穿地鑿山開御路
鳴笳疊鼔汎春流流從鞏北河汾口直到淮南種官桞
功成力盡人旋亡運謝年移樹空有當時綵女侍君王
帳殿旌門對栁行青葉交垂連幔色白花飛散染衣香
今日摧殘何用道數里曽無一株好驛騎江帆損更多
山精野魅藏應老涼秋九月露為霜日夜孤舟入帝鄉
河畔時時聞落木客中無箇不沾裳


　　賀知章

　　望人家桃李花

　　山源夜雨度仙家朝發東園桃李花桃花紅李花白照
灼城隅復南陌南陌青樓十二重春風桃李誰為容棄
置千金輕不顧踟蹰五馬謝相逢徒言南國容華晚遂
歎西家飄落逺的皪長奉明光殿氛氲半入披香苑苑
中珍木元自竒黄金作葉白銀枝千年萬歲不凋落還
將桃李更相宜桃李從來露井傍成蹊結影矜艷陽莫

道春光不可樹㑹持仙實薦君王

　　孫逖

　　雜言丹陽行

　　丹陽古郡洞庭陰落日扁舟此路尋𫝊是東南舊都處
金陵中斷碧江深在昔風塵起京都亂如燬雙闕戎虜
間千門戰場裏傳聞一馬化為龍南渡衣冠亦願從石
頭横帝里京口拒戎鋒青楓林下廽天蹕杜若洲前轉
國容都門不見河陽樹輦道唯聞建鄴鍾中原悠悠㡬

千里欲掃攙搶未云已英雄傾奪何紛然一盛一衰如
逝川可憐宫觀重江裏金鏡相傳三百年自從龍見聖
人出六合車馬混為一昔年王氣今何在併向長安就
堯日荆榛古木閉荒阡共道繁華不復全赤縣唯餘江
樹月黄圖半入海人煙暮來山水登臨遍覽古愁吟淚
如霰唯有空城多白雲春風淡蕩無人見

　　萬齊融

　　三日緑潭篇


　　春潭滉漾接隋宫宫闕連延潭水東蘋苔嫩色含波緑
桃李新花照底紅垂菱布藻如粧鏡麗日晴天相照映
素影沈沈對蝶飛金砂礫礫窺魚泳佳人袚褉賞韶年
傾國傾城併可憐拾翠總來芳樹下踏青爭近緑潭邉
公子王孫恣遊翫沙場水曲情無厭禽浮似楫羽觴杯
鱗躍疑投水心劍金鞍玉勒騁輕肥落絮紅塵擁路飛
緑水殘霞催席散畫樓初月待人歸

　　蔡孚


　　打毬篇(并序)

　　臣案打毬者往之蹴踘古戲也黄帝所作兵勢以
練武士知有材也竊美其事謹奏打毬篇一章凡
七言九韻

　　徳陽宫北苑東頭雲作高臺月作樓金鎚玉鎣千金地
寶杖琱文七寶毬竇融一家三尚主梁冀頻封萬户侯
容色由來荷恩顧意氣平生事俠遊共道用兵如斷蔗
俱能走馬入長楸紅鬛錦鬟風騄驥黄駱青絲電紫騮

奔星亂下花場裏初月飛來畫仗頭自有長鳴須決勝
能馳迅足滿先籌暮薄漢宫愉樂罷還歸堯室曉垂旒

　　已上係初唐之詩

　　韋應物

　　五絃行

　　美人為我彈五絃塵埃忽静心悄然古刀幽磬初相觸
千珠貫斷落寒玉中曲义不喧徘徊夜長月當軒如伴
流風縈艷雪更逐落花飄御園獨鳯寥寥有時隱碧霄

來下聽還近燕姬有恨楚客愁言之不盡聲能盡未曲
感我情解憂釋結和樂生壯士有仇未得報㧞劍欲去
忿已平忿已平夜寒酒多愁遽明

　　驪山行

　　君不見開元至化垂衣裳厭坐明堂朝萬方訪道靈山
降聖祖沐浴華池集百祥千乗萬騎被原野雲霞草木
相輝光禁仗圍山曉霜勁離宫積翠夜漏長玉階寂歴
朝無事碧樹葳㽔寒更芳三清小鳥傳仙語九華真人

奉瓊漿下元昩爽漏恒秩登山朝禮𤣥元室翠華稍隱
天半雲丹閣先明海中日羽旗旄節憩瑤臺清絲妙管
從空來萬井九衢皆仰望彩雲白鶴方徘徊憑高覽古
嗟寰宇造化茫茫思悠哉秦川入水長繚繞漢氏五陵
空崔嵬乃言聖祖奉丹經以年為日億萬齡蒼生咸夀
陰陽泰高謝前王出塵外英豪共理天下晏戎夷讋伏
兵無戰時豐賦歛未告勞海濶珍竒亦來獻干戈一起
文物乖歡虞已極人事變聖王弓劍墜幽泉古木蒼山

閉古殿纘承鴻業聖明君威靈六合驅妖氛太平遊幸
今可待湯泉嵐嶺還氛氲

　　劉長卿

　　登呉故城歌

　　登古城兮思古人感覽達兮同埃塵望平原兮寄逺目
歎姑蘇兮聚麋鹿黄池高㑹事未然滄海横流人蕩覆
伍員殺身誰不寃竟看墓樹如所言越王嘗膽安可敵
逺取石田何所益一朝空謝㑹稽人萬古猶傷甬東客

黍離離兮城坡陁牛羊踐兮牧竪歌野無人兮秋草緑
園為墟兮古木多白楊蕭蕭兮悲故柯黄雀啾啾兮爭
晩禾荒阡斷兮誰重過孤舟逝兮愁若何天寒日暮江
楓落葉去辭風水自波

　　小鳥篇上裴尹

　　藩籬小鳥何甚微翩翩日夕空此飛只縁六翮不自致
長似孤雲無所依西城黯黯斜暉落衆鳥紛紛皆有托
獨立雖輕燕雀羣孤飛還懼鷹鸇搏自憐天上青雲路

弔影徘徊獨愁暮銜環縱有報恩時擇木誰容託身處
歲月蹉跎飛不進羽毛顦悴何人問繞樹空隨烏鵲驚
巢林只有鷦鷯分主人庭中䕃喬木愛此清隂欲棲宿
少年挾彈遙相猜遂使驚飛往復廽不辭奮翼向君去
唯怕金丸隨後來

　　馮著

　　行路難

　　男兒轗軻徒搔首入市脱衣且沽酒行路難權門慎勿

干平人爭路相摧殘春秋四氣更廽換人事何須再三
歎君不見雀為鴿鷹為鳩東海成田谷為岸負薪客歸
去來龜反顧鶴徘徊黄河岸上起塵埃相逢未相識何
用强相猜行路難故山應不改茅舍漢中在白酒杯中
聊一歌蒼蠅蒼蠅奈爾何

　　錢起

　　雜言山中寄時校書

　　蓬萊紫氣温如玉唯予知爾陽春曲别來㡬日芳蓀緑

百花滿眼不見君青山一望心斷續

　　李嘉祐

　　夜聞江南人家賽神因題即事

　　南方淫祀古風俗楚媪解唱迎神曲鎗鎗銅鼔蘆葉深
寂寂瓊筵江水渌雨過風清洲渚閒椒漿醉盡神欲還
帝女淩空下湘岸畨君隔浦向堯山月隱囬塘猶自舞
一門依倚神之祜韓康靈藥不復求扁鵲醫方曾莫覩
逐客臨江空自悲月明流水無己時聽此迎神送神曲

攜觴欲弔屈原祠

　　釋皎然

　　花石長枕歌答章居士

　　楚山有石郢人琢琢成長枕知是玉全疑氷片睡恐銷
間發花叢驚不足贈予比之金琅玕瓊花爛爛浮席端
吾師遣吾不執寶今日感君因執看試叩鏗然應清律
纎塵不留蠅敢拂萬物皆因造化資如何獨負清貞質
南山有雲鵠在空長松為我生涼風高支飽詠樂其中

行住四儀皆道意不覺小乗西竺士唯將此物安坐隅
取次閒眠有禪味

　　李端

　　瘦馬行

　　城傍牧馬驅未過一馬徘徊起還卧眼中有淚皮有瘡
骨毛焦瘦令人傷朝朝放在兒童手誰覺舉頭看故鄉
往時漢地相馳逐如雨如風過平陸豈意今朝驅不前
蚊蚋滿身泥上腹路人識是名馬兒疇昔三軍不得騎

玉勒金鞍既已逺追奔獲獸有誰知終身櫪上食君草
遂與駑駘一時老儻借長鳴隴上風猶期一戰安西道

　　樵歌呈鄭錫司空文明

　　昨宵夢到亡何鄉忽見一人山之陽高冠長劍立石堂
鬢睂颯爽瞳子方胡麻作飯璚作漿素書一帙在栢牀
啖我還丹拍我背令我延年在人代乃書數字與我持
小兒歸去須讀之覺來知是虚無事山中雪平雲覆地
東嶺啼猨三四聲捲簾一望心堪碎蓬萊有梯不可躡

向海囬頭仍淚睫且聞童子是蒼蠅誰為莊生異蝴蝶
學仙去來辭古人長安道路多風塵

　　雜歌

　　漢水至清泥則濁松枝至堅蘿則弱十二女子事他家
顔色如花終索寞蘭生當門燕巢幙蘭芽未吐燕泥落
為姑偏忌諸嫂良作婦翻嫌壻家惡人生照鏡須自知
無鹽何用妬西施秦庭野鹿忽為馬巧偽亂真君試思
伯竒掇蜂賢父逐曾參殺人慈母疑酒沽千日人不醉

琴弄一絃心已悲常聞善交無爾汝讒口甚甘良藥苦
山雞錦翼豈鳯凰隴鳥人言止鸚鵡向栩非才徒隱竈
田文有命那闗户犀燭江行見鬼神木人登席呈歌舞
樂生東去終居趙陽虎北轅飜適楚世間反覆不易陳
緘此貽君淚如雨

　　顧況

　　劉禪奴彈琵琶歌(感杞國韓公夢)

　　樂府只傳橫吹好琵琶寫出闗山道羈鴻出塞繞黄雲

邊馬仰天嘶白草明妃怨中漢使廽蔡琰愁處胡笳哀
鬼神知妙欲収響陰風切切四面來李陵寄書别蘇武
自有主人無此苦當時若值霍驃姚滅盡烏孫奪公主

　　李益

　　促促曲

　　促促何促促黄河九廽曲嫁與棹船郎空牀將影宿不
道君心不如石那敎妾貌長如玉

　　塞下曲


　　蕃州部落能結束朝暮馳獵黄河曲燕聲一斷塞鴻飛
牧馬羣嘶邊草緑秦築長城城已摧漢武北上單于臺古
來征戰虜不盡今日還復天兵來黄河東流流九折沙
場埋恨何時絶蔡琰没去造胡笳蘇武歸來持漢節為
報如今都䕶雄匈奴且莫下雲中請書塞北陰山石願
比燕然車騎功

　　登天壇夜見海

　　朝遊碧峰三十六夜上天壇月邊宿仙人攜我搴玉英

壇上夜半東方明仙鍾撞撞近海日海中離離三山出
霞梯赤城遙可分霓旌絳節倚彤雲八鸞五龍紛在御
王母欲上朝元君羣仙指此為我説㡬見塵飛滄海竭
竦身别我期丹宫空山處處遺清風九州下視杳未旦
一半浮生皆夢中始知武皇求不死去逐瀛洲羡門子

　　張建封

　　酬韓校書愈打毬歌

　　僕本修文持筆者今來率領紅旌下不能無事習虵矛

閒就平場學使馬軍中伎癢驍智材競馳駿逸隨我來
䕶軍對引相向去風呼月旋朋先開俯身仰擊復傍擊
難於古人左右射齊觀百歩透短門誰羡養由遙破的
儒生疑我新發狂武夫愛我生雄光杖移鬃底拂尾後
星從月下流中場人不約心自一馬不鞭蹄自疾凡情
莫辨捷中能拙目翻驚巧時失韓生訝我為斯藝勸我
徐驅作安計不知戎事竟何成且愧吾人一言惠

　　楊巨源


　　楊花落

　　北斗南廻春物老紅英落盡緑尚早韶風澹蕩無所依
偏昔垂楊作春好此時可憐楊桞花縈盈艷曵滿人家
女兒出羅幙靜掃玉庭待花落寶環纎手捧更飛翠羽
輕裾承不着歴歴垂瑟舞瑤陳菲紅拂黛憐玉人東園
桃李芳已歇獨有楊花嬌暮春

　　已上係中唐之詩

　　劉禹錫


　　採菱女

　　白馬湖平秋日光紫菱如錦綵鸞翔盪舟遊女滿中央
採菱不顧馬上郎爭多逐勝紛相向時轉蘭橈破輕浪
長鬟弱袂動參差釵影釧文浮蕩漾笑語哇咬顧晚暉
蓼花緑岸扣舷歸歸來共到市橋步野蔓繫船萍滿衣
家家竹樓臨廣陌下有連檣多估客攜觴薦芰夜經過
醉蹋大堤相應歌屈平祠下沅江水月照寒波白煙起
一曲南音此地聞長安北望三千里


　　百舌吟

　　曉星寥落春雲低初聞百舌間闗啼花枝滿空迷處所
搖動繁英墜紅雨笙簧百囀音韻多黄鸝吞聲燕無語
東方朝日遲遲升迎風弄影如自矜數聲不盡又飛去
何許相逢緑楊路綿蠻宛轉似娯人一心百舌何紛紜
酡顔俠少停歌聽&KR1089;珥妖姬和睡聞可憐光景何時盡
誰能低廽避鷹隼廷尉張羅自不闗潘郎挾彈無情損
天生羽族爾何微舌端萬變乘春暉南方朱鳥一朝見

索寞無言蒿下飛

　　泰孃歌(并序)

　　泰孃本韋尚書家主謳者初尚書為呉郡得之命
樂工誨之琵琶使之歌且舞無㡬何盡得其術居
一二嵗攜之以歸京師京師多新聲善工於是又
捐去故技以新聲度曲教之又盡其妙而泰孃名
字往往見稱於貴遊之間元和初尚書薨於東京
泰孃出居民間久之為蘄州刺史張愻所得其後

愻坐事謫武陵郡愻卒泰孃無所歸地荒且逺無
有能知其容與藝者故日抱樂器而哭其音燋殺
以悲雒客聞之為歌其事以足于樂府云

　　泰孃家本閶門西門前緑水環金堤有時粧成好天氣
走上河橋折花戲風流太守韋尚書路傍忽見停隼旟
斗量明珠鳥傳意紺幔迎入專城居長鬟如雲衣似霧
錦茵羅薦承輕步舞學驚鴻水榭春歌傳上客蘭堂暮
從郎西入帝城中貴遊簪組香簾櫳低鬟緩視抱明月

纎指破撥生胡風繁華一旦有消歇題劍無光履聲絶
洛陽舊宅生草萊杜陵蕭蕭松栢哀粧奩蟲網厚如繭
博山罏側傾寒灰蘄州刺史張公子白馬新到銅駝里
自言買笑輕黄金月墜雲中從此始安知鵩鳥座隅飛
寂寞旅魂招不歸秦家鏡有前時結韓夀香銷故篋衣
山城少人江水碧斷鴈哀猿風雨夕朱絃已絶為知音
雲鬢未秋私自惜舉目風煙非舊時夢尋歸路多參差
如何將此千行淚更灑湘江斑竹枝


　　孟郊

　　巫山高

　　巴江上峽重復重陽臺峭壁十二峰荆玉獵時逢春雨
夜卧高丘夢神女輕紅流煙濕艷姿行雲飛去明星稀
目極魂斷望不見猿啼三聲淚沾衣

　　李紳

　　閭里謠

　　鄉里兒桑麻鬱禾黍肥冬有繿襦夏有絺兄鉏弟耨妻

在機夜犬不吠開蓬扉鄉里兒醉還飽濁醪初熟勸翁
媪鳴鳩拂羽知年好齊和楊花踏青草勸少年樂耕桑
使君為我剪荆棘使君為我驅豺狼林中無虎山有鹿
水底無蛟魚有魴父子獵歸白日暮明月處處舂黄糧
鄉里兒東家父老為爾言鼓腹那知生育恩莫令太守
馳朱轓懸鼓一鳴羣鵲喧惡聲主吏噪爾門唧唧力力
烹雞豚鄉里兒莫悲咤上有明王頒詔下重選賢良恤
孤寡春日遲遲驅五馬留犢投錢以為謝鄉里兒終爾

詞我無却巧惠無私舉手一揮臨路岐

　　白居易

　　古挽歌

　　丹旐何飛揚素驂亦悲鳴晨光照閭巷輀車儼欲行蕭
條九月天挽出洛陽城借問送者誰妻子與弟兄蒼蒼
古原上峨峨開新塋含酸一悲哭異日同哀聲舊隴轉
蕪絶新墳日羅列春風秋草北邙山此地年年生死别

　　縣西郊秋寄贈馬造


　　紫閣峰西清渭東野煙深處夕陽中風荷老葉蕭條緑
水蓼殘花寂寞紅我厭宦遊君失意可憐秋思兩心同

　　真孃墓(其墓前乃虎丘寺也)

　　真孃墓虎丘道不識真孃鏡中面唯見真孃墓頭草霜
摧桃李風折蓮真孃死時猶少年脂膚荑手不牢固世
間尤物難留連難留連易銷歇塞北花江南雪

　　陳陶

　　闗山月


　　昔年嫖姚䕶羌月今照嫖姚雙鬢雪青塚曾無尺寸歸
錦書多寄窮荒骨百戰金鎗體沙磧鄉心一片懸秋碧
漢地應啼破鏡時胡塵萬里嬋娟隔度磧衝雲朔風起
邊笳欲曉生青珥隴上横吹霜色刀何年斷得匈奴臂

　　謫仙詞

　　牧龍丈人病高秋羣童擊節星漢愁瑤堂鳯輦不勝恨
太古一聲龍白頭玉氣蘭光久摧折上清雞犬音書絶
蜺旌失手逺於天三島空雲對秋月人間磊磊浮漚客

鸑鷟蜻蜓飛自隔不應冠葢逐黄埃長夢真君舊恩澤

　　温庭筠

　　謝公墅歌

　　朱雀航南繞香陌謝郎東墅連春碧鳩眠高栁日方融
綺榭飄颻紫庭客文楸方罫花參差心陣未成星滿池
四座無喧梧竹静金蟬玉柄俱持頥對局含頻見千里
都城已得長虵尾江南王氣繫踈襟未許苻堅過淮水

　　李羣玉


　　人日梅花病中作

　　去年今日湘西寺獨把寒梅愁斷腸今年此日江邊宅
卧見瓊枝低壓墻半落半開臨野岸團情團思醉韶光
玉鱗寂寂飛斜月素手亭亭對夕陽已被兒童苦攀折
更遭風雪損馨香洛陽桃李漸撩亂廽首行宫春景長

　　陸龜䝉

　　放牛歌

　　江草秋窮似秋半十角呉牛放江岸鄰肩抵尾乍依猥

横去斜奔忽分散荒陂斷塹無端入背上時時孤鳥立
日暮相將帶雨歸田家煙火微茫濕

　　已上係晚唐之詩





　　唐詩拾遺巻三

