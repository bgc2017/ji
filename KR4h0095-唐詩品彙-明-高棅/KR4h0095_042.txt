







　　欽定四庫全書

　　唐詩品彚巻四十二

　　明　髙棅　編

　　五言絶句五

　　接武(中)

　　皇甫曾

　　送王司直

　　西塞雲山逺東風道路長人心勝潮水相送過潯陽


　　山下泉

　　漾漾帶山光澄澄倒林影那知石上喧却憶山中静

　　劉方平

　　採蓮曲

　　落日清江裏荆歌豔楚腰採蓮從小慣十五即乗潮

　　長信宫

　　夢裏君王近宫中河漢髙秋風能再熱團扇不辭勞

　　朱放


　　銅雀妓

　　恨唱歌聲咽愁翻舞袖遲西陵日欲暮是妾斷腸時

　　題竹林寺

　　嵗月人間促煙霞此地多殷勤竹林寺更得㡬囘過

　　李嘉祐

　　春日歸家

　　自覺勞鄉夢無人見客心空餘庭草色日日伴愁襟

　　白鷺


　　江南緑水多顧影逗輕波終日秦雲裏山髙奈若何

　　張起

　　春情

　　畫閣餘寒在新年舊燕歸梅花猶帶雪未得試春衣

　　郎士元

　　山中即事

　　入谷多春興乘舟棹碧潯山雲昨夜雨谿水曉來深

　　韓翃


　　漢宫曲二首

　　駿馬繡障泥紅塵撲四蹄歸時何太晚日照杏花西

　　繡幙珊瑚鈎春閨翡翠樓深情不肯道嬌倚鈿箜&KR1283;

　　耿湋

　　長門怨

　　聞道昭陽燕嚬蛾落葉中清歌逐寒月遥夜入深宮

　　秋日

　　返照入閭巷憂來誰共語古道少人行秋風動禾黍


　　秋夜

　　髙秋夜分後逺客雁來時寂寂重門掩無人問所思

　　盧綸

　　和張僕射塞下曲六首

　　鷲翎金僕姑燕尾繡蝥弧獨立揚新令千營共一呼

　　林暗草驚風將軍夜引弓平明尋白羽没在石稜中

　　月黑鴈飛髙單于逺遁逃欲將輕騎逐大雪滿弓刀

　　野幙蔽瓊筵羌戎賀勞旋醉和金甲舞雷鼔動山川


　　調箭乂呼鷹俱聞出世能奔狐將迸雉掃盡古丘陵

　　亭亭七葉貴蕩蕩一隅清他日題麟閣唯應獨不名

　　長門怨

　　空宫古廊殿寒月落斜暉卧聽未央曲滿箱歌舞衣

　　李端

　　拜新月

　　聞簾見新月即便下階拜細語人不聞北風吹裙帶

　　蕪城懐古


　　風吹城上樹草没城邊路城裏月明時精靈自來去

　　送人下第

　　獻䇿未得意馳車東出秦暮年千里客落日萬家春

　　晦日逰曲江

　　晦日同擕手臨流一望春可憐楊栁陌愁殺故鄉人

　　谿竹逢雨與栁仲庸

　　日落衆山昬蕭蕭暮雨還那堪兩處宿共聴一聲猿

　　鳴筝


　　鳴筝金粟柱素手玉房前欲得周郎顧時時誤拂絃

　　司空曙

　　金陵懷古

　　輦路江楓暗宫庭野草春傷心庾開府老作北朝臣

　　玩花與衛象同醉(英華作衛長林)

　　衰鬢千莖雪他鄉一樹花今朝與君醉㤀却在長沙

　　寒塘

　　曉髮梳臨水寒塘坐見秋鄉心正無限一鴈渡南樓


　　晚思

　　蛩吟牕下月草濕階前露晚景凄我衣秋風入庭樹

　　别張讚

　　今日山晴後殘蟬菊發時登樓見秋色何處最相思

　　别盧秦卿

　　知有前期在難分此夜中無將故人酒不及石尤風(洪容
齊五筆云石尤風不知其義意其為打頭逆風也唐人詩多好用之陳子昻入峽苦風詩云故鄉今日友歡㑹
坐應同寧知巴峽路辛苦石尤風戴叔倫送裴明府云知君未得去慚愧石尤風司空文明又云不及石尤風

計南朝篇詠必多用之未暇憶也)

　　張繼

　　長相思

　　遼陽望河縣白首無由見海上珊瑚枝年年寄春燕

　　顧況

　　憶番陽舊逰

　　悠悠南國思夜向江陵泊楚客斷腸時月明楓子落

　　丘丹


　　答韋蘇州

　　露滴梧葉鳴秋風桂花發中有學仙人吹簫弄山月

　　聴江笛送陸侍御

　　離尊聞夜笛寥亮入寒城月落車馬散悽惻主人情

　　戎昱

　　别離作(一作戴叔倫詩)

　　手把杏花枝未曽經别離黄昏掩門後寂寞心自知

　　暢當


　　别盧綸

　　故交君獨在又欲與君離我有新愁淚非關秋氣悲

　　登鸛雀樓

　　迥臨飛鳥上髙出人世間天勢迴平野河流入斷山

　　宿潭上

　　夜潭有仙舸與月當水中佳賓愛明月逰子驚秋風

　　李益

　　鷓鴣詞


　　湘江斑竹枝錦翅鷓鴣飛處處湘雲合郎從何處歸

　　幽州

　　征戍在桑乾年年薊水寒殷勤驛西路北去向長安

　　代人乞花

　　繡户朝眠起開簾滿地花春風解人意吹落妾西家

　　感懷(間氣集作張繼詩)

　　調與時人背心將静者論終年帝城裏不識五矦門

　　贈盧綸


　　世故中年别餘生此㑹同却將悲與病獨對朗陵翁

　　盧和詩

　　戚戚一西東十年今始同可憐風雨夜相對兩衰翁(容齋
隨筆云二詩讀之使人悽然皆奇作也)

　　戴叔倫

　　闗山月

　　月出照闗山秋風人未還清光無逺近鄉淚半書間

　　容州囘一首送陸三


　　西南積水逺老病喜生歸此地故人别空餘淚滿衣

　　三閭廟(一作儲光羲詩)

　　沅湘流不盡屈子怨何深日暮秋風起蕭蕭楓樹林

　　逰道林寺

　　佳山路不逺俗侶到常稀及此烟霞暮相看復欲歸

　　贈李山人(唐)

　　此意無所欲閉門風景遲栁條將白髮相對共垂絲

　　夏夜江樓㑹别


　　不作十日别煩君此相留雨餘江上月好醉竹間樓

　　栁談

　　江行

　　繁隂乍隠舟落葉初飛浦蕭蕭楚客帆日暮寒江雨

　　楊子途中

　　楚塞望蒼然寒林古戍邉秋風人渡水落日鴈飛天

　　劉商

　　古意


　　達曙衾衣冷開門霜雪凝風吹昨日淚一片枕前氷

　　登相國寺閣

　　晴日登臨好春風各望家垂楊夾城路客思遂楊花

　　雍裕之

　　自君之出矣

　　自君之出矣寳鏡為誰明思君如隴水長聞嗚咽聲

　　楊衡

　　題花樹


　　都無看花意偶到樹邉來(劉須溪云來得慘淡)可憐枝上色一一
為愁開

　　張仲素

　　宫中樂

　　月彩浮鸞殿砧聲隔鳳樓笙歌臨水檻紅燭乍迎秋

　　春江曲

　　揺漾越江春相將採白蘋歸時不覺夜出浦月隨人

　　春閨


　　裊裊城邉栁青青陌上桑提籠忘採葉昨夜夢漁陽

　　令狐楚

　　宫中樂三首

　　月上宫花静煙含苑樹深銀臺門巳閉仙漏夜沈沈

　　九重青𤨏闥百尺碧雲樓明月秋風夜珠簾上玉鈎

　　楚塞金陵靖巴山玉壘空萬方無一事端拱大明宫

　　從軍行二首

　　孤心眠夜雪滿眼是胡沙萬里猶防塞三年不見家


　　胡風千里驚漢月五更明縱有還家夢猶聞出塞聲

　　思君恩二首

　　小苑鶯歌歇長門蝶舞多眼看春义去翠輦不曽過

　　紫禁香如霧青天月似霜雲韶何處奏只是在昭陽

　　長相思

　　幾度春眠覺紗牕曉望迷朦朦殘夢裏猶自在遼西

　　逰春詞

　　閶闔春風起蓬萊雪水消相將折楊栁爭取最長條


　　于鵠

　　古挽歌

　　隂風吹黄蒿挽歌渡秋水車馬却歸城孤墳明月裏





　　唐詩品彚巻四十二

