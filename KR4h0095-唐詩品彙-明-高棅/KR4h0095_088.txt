







　　欽定四庫全書

　　唐詩品彚巻八十八

　　明　高棅　編

　　七言律詩七

　　正變

　　李商隱

　　隋宫

　　紫泉宫殿鎻烟霞欲取蕪城作帝家玉璽不縁歸日角

錦帆應是到天涯于今腐草無螢火終古垂楊有暮鴉
地下若逢陳后主豈宜重問後庭花

　　籌筆驛

　　魚鳥猶疑畏簡書風雲長為䕶儲胥徒令上將揮神筆
終見降王走傳車管樂有才終不沗關張無命復何如
他年錦里經祠廟梁甫吟成恨有餘(詩眼云首言其號令嚴明千百年後
魚鳥猶畏之次言忠義貫神明風雲猶䕶其藩籬壁壘至於三聯屬對清切有意他人不能及)

　　九成宫


　　十二層城閬苑西平時避暑拂虹霓雲隨夏后雙龍尾
風逐周王八駿蹄吳岳曉光連翠巘甘泉晚景上丹梯
荔枝盧橘沾恩澤鸞鵲天書濕紫泥

　　馬嵬

　　海外徒聞更九州他生未卜此生休空聞虎旅鳴宵柝
無復鷄人報曉籌此日六軍同駐馬當時七夕笑牽牛
如何四紀為天子不及盧家有莫愁(詩眼云首聯語清切高雅故不用愁
怨墮淚等語而聞者為之深悲次聯如親扈明皇寫出當時意味三聯語益竒世人但稱巧䴡不識其高情逺

韻可嘆也)

　　茂陵

　　漢家天馬出蒲梢苜蓿榴花遍近郊内苑只知衘鳯觜
屬車無復挿鷄翹玉桃偷得憐方朔金屋粧成貯阿嬌
誰料蘇卿老歸國茂陵松栢雨瀟瀟

　　碧城

　　碧城十二曲闌干犀辟塵埃玉辟寒閬苑有書多附鶴
女墻無樹不棲鸞星沉海底當窻見雨過河源隔坐㸔

若是曉星明又定一生長對水晶盤

　　富平少侯

　　七國三邉未到憂十三身襲富平侯不收金彈抛林外
却惜銀床在井頭綵樹轉燈珠錯落繡檀回枕玉雕鎪
當關莫報侵晨客新得佳人字莫愁

　　少年

　　外戚平羌第一功生年二十有重封直登宣室螭頭上
横過甘泉豹尾中别館覺來雲雨夢後門歸去蕙蘭叢

㶚陵夜獵遊田竇不識寒郊自轉蓬

　　促漏(此篇擬湥宫怨女而作)

　　促漏遙鐘動靜聞報章重疊杳難分舞鸞鏡匣收殘黛
睡鴨香爐換夕熏歸去豈知還向月夢來何處更為雲
南塘漸煖蒲堪結兩兩鴛鴦䕶水紋(郝新齋云恨不如姮娥入月神女為
雲乂不如禽鳥之有匹也又感之辭也)

　　聞歌

　　歛笑凝眸意欲歌高雲不動碧嵯峨銅臺罷望歸何處

玉輦忘來事幾多青塚路邉南雁盡細腰宫裏北人過
此聲腸斷非今日香炧燈光柰爾何

　　錦瑟

　　錦瑟無端五十絃一絃一柱思華年莊生曉夢迷蝴蝶
望帝春心託杜䳌滄海月明珠有淚藍田日煖玉生烟
此情可待成追憶秪是當時已惘然(緗素雜記云李義由此詩山谷讀之
殊不曉其意以問東坡答曰古今樂志云錦瑟其絃五十柱亦如之其聲也適怨清和按李詩中四句曲盡其
意唐史稱其瑰邁竒古信焉)


　　寫意

　　燕鴈迢迢隔上林高秋望斷正長吟人間路有潼江險
天外山惟玉壘湥殘日花間留返照片雲城上結層隂
三年已制思鄉淚更入新年恐不禁

　　哭劉蕡

　　上帝深居閉九閽巫咸不下問銜寃廣陵别後春濤隔
湓浦書來秋雨飜只有安仁能作誄何曾宋玉解招魂
平生風義兼師友不敢同君哭寢門


　　許渾

　　秋日早朝

　　宵衣應待絶更籌環珮鏘鏘月下樓井轉轆轤千樹曉
鎻開閶闔萬山秋龍旂盡引趨金殿雉扇纔分拜玉旒
虛戴鐡冠無事日滄江歸去老漁舟

　　淩歊臺

　　宋祖淩歊樂未回三千歌舞宿層臺湘潭雲盡暮烟
(一作山)出巴蜀雪消春水來行殿有基荒薺合寢園無主

野棠開百年便作萬年計巖畔古碑空緑苔

　　咸陽城東樓

　　獨上高城萬里愁蒹葭楊栁似汀洲溪雲初起日沉閣
山雨欲來風滿樓鳥下緑蕪秦苑夕蟬鳴黄葉漢宫秋
行人莫問當年事故國東來渭水流

　　登故洛陽城

　　禾黍離離半野蒿昔人城此豈知勞水聲東去市朝變
山勢北來宫殿高鴉噪暮雲歸古堞鴈迷寒雨下空壕

可憐&KR1670;嶺登仙子猶自吹笙醉碧桃

　　金陵懷古

　　玉樹歌殘王氣終景陽兵合戍樓空楸梧逺近千官塚
禾黍高低六代宫石燕拂雲晴亦雨江豚吹浪夜還風
英雄一去豪華盡唯有青山似洛中

　　姑蘇懷古

　　宫館餘基倚棹過黍苗無限獨悲歌荒臺麋鹿爭新
草空苑鳬鷖占淺莎吳岫雨來虛檻冷楚江風急遠帆

多可憐國破忠臣死日日東流生白波

　　驪山

　　聞説先皇醉碧桃日華浮動鬱金袍風隨玉輦笙歌迥
雲捲珠簾劔佩高鳯駕北歸山寂寂龍輿西幸水滔滔
蛾眉没後廵遊少瓦落空墻見野蒿

　　題衛將軍廟(序云將軍名逖陽羡人高祖始建義旗逖以勇藝進備行列泊禽竇
建徳逖特挾鎗劔前後突翼太宗竒之天下定録其功拜將軍宿衛以母老乞歸侍許之及卒
邑人懷其賢廟于荆溪以平生弓甲懸廟下歲時祠祭而國史闕書其人因題詩于廟)


　　武牢關上護龍旗挾槊彎弓馬上飛漢業未興王霸在
秦軍纔散魯連歸墳穿大澤埋金劍廟枕長溪掛鐵衣
欲奠忠䰟何處問葦花楓葉雨霏霏

　　祗命南海廬陵逢表兄軍倅奉使淮海别後却
寄是詩

　　盧橘花香拂釣磯羙人猶舞越羅衣三洲水淺魚來少
五嶺山高鴈到稀客路晚依紅樹宿鄉關朝望白雲歸
交親不念征南吏昨夜風㠶去似飛


　　潁川從事西湖亭燕餞

　　西湖清讌不知回一曲離歌酒一杯城帶夕陽聞皷角
寺臨秋水見樓臺蘭堂客散蟬猶噪桂檝人稀鳥自來
獨想征車過鞏洛此中霜菊繞潭開

　　𤓰州留别李詡

　　泣玉三年一見君白衣顦顇更離羣楊堤惜别春潮晚
花榭留歡夜漏分孤館宿時風帶雨遠帆歸處水連雲
悲歌曲盡莫重奏心遶關河不忍聞


　　寓居開元精舍酬薛秀才見貽

　　知已蕭條信陸沉茂陵扶疾臥西林芰荷風起客堂靜
松桂月高僧院深清露下時傷旅鬢白雲歸處寄鄉心
勞君詩思猶相憶題在空齋夜夜吟

　　乗月棹舟送大歴寺靈聰上人不及

　　萬峰秋盡百泉清舊鎻禪扉在赤城楓浦客來烟未
散竹牕僧去月猶明杯浮野渡魚龍逺錫響空山虎豹
驚一字不留何足訝白雲無路水無情


　　晚自朝臺至韋隱君郊園

　　秋來鳬鴈下方塘繫馬朝臺歩夕陽村逕遶山松葉暗
柴門臨水稻花香雲連海氣琴書潤風帶潮聲枕簟涼
西去磻溪猶萬里可能垂白待文王

　　村舍

　　尚平多累自歸難一日身閒一日安山逕晚雲收獵網
水門涼月掛魚竿花間酒氣春風逺竹裏棋聲夜雨寒
三頃水田秋更熟北牕誰拂舊塵冠


　　卧疾

　　寒牕燈盡月斜輝珮馬朝天獨掩扉清露巳凋秦塞栁
白雲空長越山薇病中送客難為别夢裏還家不當歸
唯有寄書書未得卧聞燕鴈向南飛

　　晨起白雲樓寄龍興江凖上人兼呈竇秀才

　　茲樓今是望鄉臺鄉信全稀曉鴈哀山翠萬重當檻出
水光千里抱城來東巖月在僧初定南浦花殘客未回
欲弔靈均能賦否秋風還有木蘭開


　　劉滄

　　咸陽懷古

　　經過此地無窮事一望淒然感廢興渭水故都秦二世
咸陽秋草漢諸陵天空絶塞聞邉鴈葉盡孤村見夜燈
風景蒼蒼多少恨寒山半出白雲層

　　鄴都懷古

　　昔時覇業何蕭索古木唯多鳥雀聲芳草自生宫殿處
牧童誰識帝王城殘春楊栁長川迥落日蒹葭逺水平

一望青山便惆悵西陵無主月空明

　　長洲懷古

　　野燒空原盡荻灰吳王此地有樓臺千年事徃人何在
半夜月明潮自來白鳥影從江樹没清猿聲入楚雲哀
停車日晚薦蘋藻風靜寒塘花正開

　　浙江晚渡懷古

　　蟬噪秋風滿古堤荻花寒渡思淒淒潮聲歸海鳥初下
草色連江人自迷碧落晴分平楚外青山晚出穆陵西

此來一見垂綸者却憶舊居明月溪

　　經麻姑山

　　麻姑此地煉神丹寂寞烟霞古竈殘一自仙娥歸碧落
幾年春雨洗紅蘭帆飛震澤秋江逺雨過陵陽晚樹寒
山頂白雲千萬片時聞鸞鶴下仙壇

　　江行書事

　　逺渚兼葭覆緑苔姑蘇南望思徘徊空江獨樹楚山背
暮雨孤舟吳苑來人度深秋風葉落鳥飛殘照水烟開

寒潮欲上泛蘋藻寄薦三閭情自哀

　　題龍門僧房

　　靜室遙臨伊水東寂寥誰與此身同禹門山色度寒磬
蕭寺竹聲來晚風僧宿石龕殘雪在鴈歸沙渚夕陽空
偶將心地問高士坐指浮生一夢中

　　宿天壇觀

　　沐髪清齋宿洞宫桂花松韵滿巖風紫霞曉色秋山霽
碧落寒光夜月空華表鶴聲天外迥蓬萊仙界海門通

𡨕心一悟虛無理寂寞𤣥珠象罔中

　　入關留别主人

　　此來多愧食魚心東閣將辭更一吟疋馬客程秋草合
萬蟬關樹古槐深風生古渡河聲急鴈過寒原岳勢侵
對酒相看自無語幾多離思入瑶琴

　　題馬太尉華山莊

　　别開池館背山隂近得幽竒物外心竹色拂雲連岳寺
泉聲帶雨出溪林一庭楊栁春光莫三逕烟蘿晚翠深

自是功成閒劔履西齋長卧對瑶琴

　　題王校書山齋

　　猿鳥無聲晝掩扉寒原隔水到人稀雲晴古木月初上
雪滿空庭鶴未歸藥圃地連山色近樵家路入樹烟㣲
棲遲慣得滄浪思雲閣還應夢釣磯

　　秋日山齋即事

　　衡門無事閉蒼苔籬下蕭踈野菊開半夜秋風江色動
滿山寒葉雨聲來鴈飛關塞霜初落書寄鄉山客未廻

獨坐高牕此時節一彈瑶瑟自成哀

　　寓居寄友人

　　雨餘虛館竹隂清獨坐書牕軫旅情芳草衡門無馬跡
古槐深巷有蟬聲夕陽雲盡嵩峯出逺岸烟銷洛水平
入夜南原賞佳景月高風定苦吟生

　　秋日山寺懷友人

　　蕭寺樓臺對夕隂淡烟踈磬散空林風生寒渚白蘋動
霜落秋山黄葉深雲盡獨看晴塞鴈月明遥聽逺村碪

相思不見又經歲坐向松牕彈玉琴

　　送李休秀才歸嶺中

　　南泛孤舟景自饒蒹葭汀浦晚蕭蕭秋風漢水旅愁起寒
木楚山歸思遙獨夜猿聲和落葉空江月色帶回潮故
園新過重陽節黄菊滿籬應未凋

　　送元叙上人歸上黨(時罷兵)

　　太行關路戰塵收白日思鄉别沃州薄暮焚香臨野燒
清晨潄齒涉寒流溪邉殘壘空雲木山上孤城對驛樓

此去寂寥尋舊跡蒼苔滿徑竹齋秋

　　和友人憶洞庭舊居

　　客舍經時益苦吟洞庭猶憶在前林青山殘月有歸夢
碧落片雲生逺心谿路烟開江月出草堂門掩海濤深
因君話舊起愁思隔水數聲何處碪

　　留别崔幹秀才昆仲

　　汶陽離思水無窮去住情深夢寐中歲晚蟲鳴寒草露
日斜蟬噪古槐風川分逺岳秋光靜雲盡遥天霽色空

對酒不能傷此别尺書慿鴈徃來通

　　寄逺

　　西園楊栁暗驚秋寶瑟朱絃結逺愁霜落鴈聲來紫
塞月明人夢在青樓蕙心迢逓湘雲暮蘭思縈廻楚水
流錦字織成添别恨關河萬里路悠悠












　　唐詩品彚巻八十八

