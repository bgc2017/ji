







　　欽定四庫全書

　　唐詩品彚巻四十八

　　明　高棅　編

　　七言絶句三

　　羽翼

　　王維

　　少年行二首

　　新豐羙酒斗十千咸陽遊俠多少年相逢意氣為君飲

繫馬高樓垂栁邊

　　出身仕漢羽林郎初隨驃騎戰漁陽孰知不向邊庭苦
縱死猶聞俠骨香

　　寄河上叚十六

　　與君相見即相親聞道君家在孟津為見行舟試借問
客中時有洛陽人(劉云容易盡情舊未有比)

　　九月九日憶山東兄弟

　　獨在異鄉為異客毎逢佳節倍思親遥知兄弟登高處

遍挿茱茰少一人

　　與盧員外象過崔處士興宗林亭

　　緑樹重隂葢四鄰青苔日厚自無塵科頭箕踞長松下
白眼看他世上人

　　送元二使安西

　　渭城朝雨裛輕塵客舎青青栁色新勸君更盡一杯酒
西出陽闗無故人(謝疉山云唐人餞别必歌陽闗三疉此詩後兩句謂勸君更盡此酒出陽
闗之外必求今日故人飲酒之樂不可得矣)


　　送别

　　送君南浦淚如絲君向東州使我悲為報故人憔悴盡
如今不似洛陽時

　　送韋評事

　　欲逐將軍取右賢沙場走馬向居延遥知漢使蕭闗外
愁見孤城落日邊

　　送沈子福之江東

　　楊栁渡頭行客稀罟師盪漿向臨圻唯有相思似春色

江南江北送君歸

　　寒食氾上作

　　廣武城邊逢暮春汶陽歸客淚沾巾落花寂寂啼山鳥
楊栁青青渡水人

　　戲題盤石

　　可憐盤石臨泉水復有垂揚拂酒盃若道春風不解意
何因吹送落花來(劉云迭蕩野興甚濃)

　　私成口號誦示裴廸(維時為給事中賊䧟京師為所擒維吞藥佯瘖禄山

愛其才逼至洛陽供舊職拘於菩提寺裴廸來相看說逆賊等宴凝碧池上作音樂梨園供奉
等舉聲便一時淚下維痛悼賦此詩以示廸詩後聞于行在平賊後授偽官者皆定罪獨維得
免)

　　萬户傷心生野煙百官何日更朝天秋槐葉落空宫裏
凝碧池頭奏管絃

　　賈至

　　出塞曲

　　萬里平沙一聚塵南飛羽檄北來人傳道五原烽火急

單于昨夜㓂新秦

　　春思二首

　　草色青青栁色黄桃花歴亂李花香東風不為吹愁去
春日偏能惹恨長

　　紅粉當壚弱栁垂金花臘酒解酴醿笙歌日暮能留客
醉殺長安輕薄兒

　　勤政樓觀樂

　　銀河帝女下三清紫禁笙歌出九城為報延州來聽樂

須知天下欲昇平

　　西亭春望

　　日長風暖栁青青北鴈歸飛入窅㝠岳陽城上聞吹笛
能使春心滿洞庭

　　初至巴陵與李十二白同汎洞庭湖二首

　　江上相逢皆舊逰湘山永望不堪愁明月秋風洞庭水
孤鴻落葉一扁舟

　　楓岸紛紛落葉多洞庭秋水晚來波乗興輕舟無近逺

白雲明月弔湘娥

　　答嚴大夫

　　今夕秦天一鴈來梧桐墜葉𢷬衣催思君獨步華庭月
舊館秋隂生緑苔

　　送南給事貶崖州

　　疇昔丹墀與鳯池即今相見兩相悲朱崖雲夢三千里
欲别俱為慟哭時

　　送李侍郎赴常州


　　雪晴雲散北風寒楚水呉山道路難今日送君須盡醉
明朝相憶路漫漫(謝疉山云今日送君而不盡醉明朝兩地相望欲如今日之歡不可得也)

　　洞庭送李十二赴零陵

　　今日相逢落葉前洞庭秋水逺連天共說京華舊逰處
回看北斗欲澘然

　　江南送李卿

　　雙鶴南飛度楚山楚南相見憶秦闗願值回風吹羽翼
早隨陽鴈及春還


　　送王道士還京

　　一片仙雲入帝鄉數聲秋鴈至衡陽借問清都舊花月
豈知遷客泣瀟湘

　　巴陵夜别王八員外

　　桞絮飛時别洛陽梅花發後在三湘世情已逐浮雲散
離恨空隨江水長

　　岳陽樓重宴别王八員外貶長沙

　　江路東連千里潮青雲北望紫㣲遥莫道巴陵湖水濶

長沙南畔更蕭條

　　岑參

　　封大夫破播仙凱歌四章

　　漢將承恩西破戎捷書先奏未央宫天子預開麟閣待
秪今誰數貳師功

　　官軍西出過樓蘭營幕傍臨月窟寒蒲海曉霜凝馬尾
葱山夜雪撲旌竿

　　鳴笳疊鼓擁回軍破國平蕃昔未聞丈夫鵲印揺邊月

大將龍旂掣海雲

　　日落轅門鼔角鳴千羣面縛出蕃城洗兵魚海雲迎陣
秫馬龍堆月照營

　　苜蓿峰寄家人

　　苜蓿峰邊逢立春胡蘆河上淚沾巾閨中只是空相憶
不見沙場愁殺人

　　玉闗寄長安主簿

　　東去長安萬里餘故人那惜一行書玉闗西望腸堪斷

況復明朝是歲除

　　逢入京使

　　故園東望路漫漫雙袖龍鍾淚不乾馬上相逢無紙筆
憑君傳語報平安(劉云辭逹)

　　磧中作

　　走馬西來欲到天辭家見月兩回圓今夜不知何處宿
平沙萬里絶人煙

　　虢州後亭送李判官使赴晉絳(得秋字)


　　西原驛路掛城頭客散江亭雨未休君去試看汾水上
白雲猶似漢時秋(謝疊山云此詩為去國者作末句隠然富貴不足道漢公卿往來汾隂不
知幾人在唯白雲似漢時秋耳所以開廣其襟懐鬰抑也)

　　原頭送范侍御

　　百尺原頭酒色殷路傍驄馬汗班班别君只有相思夢
遮莫千山與萬山

　　崔倉曹席上送殷寅充右相判官赴淮南

　　清淮無底緑江深宿處津亭楓樹林駟馬欲辭丞相府

一樽須盡故人心

　　送李明府赴睦州覲太夫人

　　手把銅章望海雲夫人堂上絳羅裙嚴灘一㸃舟中月
萬里煙波也勞君(勞一作夢)

　　送人還京

　　疋馬西從天外歸揚鞭只共鳥争飛送君九月交河北
雪裏題詩淚滿衣

　　草堂村尋人不遇


　　數株垂栁欲依依深巷斜陽暮鳥飛門前雪滿無行跡
應是先生出未歸

　　赴北庭度隴思家

　　西向輪臺萬里餘也知鄉信日應疏隴山鸚鵡能知語
為報家人數寄書

　　春夢

　　洞房昨夜春風起遙憶美人湘江水枕上片時春夢中
行盡江南數千里


　　過燕支寄杜位

　　燕支山西酒泉道北風吹沙巻白草長安遙在日光邉
憶君不見令人老

　　酒泉太守席上醉後作

　　酒泉太守能劍舞髙堂置酒夜擊鼔胡笳一曲㫁人腸
坐客相看淚如雨

　　送劉判官赴磧西

　　火山五月人行少看君馬去疾如鳥都使行營太白西

角聲一動胡天曉

　　山房春事

　　梁園日暮亂飛鴉極目蕭條三兩家庭樹不知人去盡
春來還發舊時花

　　儲光羲

　　明妃詞三首

　　西行隴上泣胡天南向雲中指渭川毳幕夜來時宛轉
何由得似漢王邉


　　胡王知妾不勝悲樂府皆傳漢國辭朝來馬上箜篌引
稍似宫中閒夜時

　　日暮驚沙亂雪飛傍人相勸易羅衣強來前殿看歌舞
共待單于夜獵歸

　　同金壇令武平一逰湖三首

　　朝來仙閣聴絃歌暝入花亭見綺羅池邉命酒憐風采
浦口囘船惜芰荷

　　朦朧竹影蔽巖扉淡蕩荷風飄舞衣舟尋綠水宵將半

月隠青林人未歸

　　花潭竹嶼傍幽蹊畫檝浮空入夜谿芰荷覆水船難進
歌舞留人月易低

　　題茅山華陽洞

　　華陽洞口片雲飛細雨濛濛欲濕衣玉簫遍滿仙壇上
應是茅家兄弟歸

　　寄孫山人

　　新林二月孤舟還水滿清江花滿山借問故園隠君子

時時來徃住人間

　　杜甫

　　漫興

　　懶漫無堪不出村呼兒自在掩柴門蒼苔濁酒林中静
碧水春風野外昬(劉云善自遣如此)

　　贈花卿

　　錦城絲管日紛紛半入江風半入雲此曲秖應天上有
人間能得幾囘聞


　　贈鄭錬赴襄陽

　　鄭子將行罷使臣囊無一物獻尊親江山路逺羇離日
裘馬誰為感激人

　　奉和嚴國公軍城早秋

　　秋風嫋嫋動髙旌玉帳分弓射虜營已收滴博雲間戍
更奪蓬婆雪外城

　　解悶

　　一辭故國十經秋毎見秋𤓰憶故丘今日南湖采薇蕨

何人為覔鄭𤓰州

　　宫池春鴈

　　青春欲盡急還鄉紫塞寧論尚有霜翅在雲天終不逺
力微繒繳絶須防

　　書堂飲既夜復邀李尚書下馬月下賦絶句

　　湖月林風相與清殘樽下馬復同傾久拚野鶴如霜鬢
遮莫鄰雞下五更(藝苑雌黄云遮莫盖俚語猶言儘教也)

　　常建


　　塞下曲四首

　　玉帛朝囘望帝鄉烏孫歸去不稱王天涯静處無征戰
兵氣銷為日月光

　　北海隂風動地來明君祠上望龍堆髑髏皆是長城卒
日暮沙場飛作灰

　　龍鬬雌雄勢巳分山崩鬼哭恨將軍黄河直北千餘里
寃氣蒼茫成黒雲

　　因嫁單于怨在邊蛾眉萬古𦵏胡天漢家此去三千里

青塚常無草木煙

　　塞下

　　鐵馬胡裘出漢營分麾百道救龍城左賢未遁旌竿折
過在將軍不在兵

　　送宇文六

　　花映垂楊漢水清微風林裏一枝輕即今江北還如此
愁殺江南離别情

　　三日尋李九莊


　　雨歇楊林東渡頭永和三日盪輕舟故人家在桃花岸
直到門前谿水流

　　嶺猿

　　裊裊凄凄清且切鷓鴣飛處又斜陽相思嶺上相思淚
不到三聲合斷腸

　　髙適

　　營州歌

　　營州少年厭原野皮裘蒙茸獵城下虜酒千鍾不醉人

胡兒十嵗能騎馬(劉云髙古)

　　九曲詞

　　鐵騎横行鐵嶺頭西看邏逤取封侯青海只今將飲馬
黄河不用更防秋

　　除夜作

　　旅館寒燈獨不眠客心何事轉愴然故鄉今夜思千里
愁鬢明朝又一年(謝疊山云客中除夜間此詩者無不悽然)

　　塞上聴吹笛


　　雪浄胡天牧馬還月明羌笛戍樓間借問梅花何處落
風吹一夜滿闗山

　　别董大

　　十里黄雲白日曛北風吹鴈雪紛紛莫愁前路無知已
天下誰人不識君

　　孟浩然

　　濟江問舟子

　　潮落江平未有風輕舟共濟與君同時時引領望天末

何處青山是越中

　　送杜十四之江南

　　荆吳相接水為鄉君去春江正淼茫日暮孤舟何處泊
天涯一望斷人腸

　　李頎

　　遇劉五

　　洛陽一别梨花新黄鳥飛飛逢故人㩦手當年共為樂
無驚蕙草惜殘春


　　寄韓鵬

　　為政心閒物自閒朝看飛鳥暮飛還寄書河上神明宰
羨爾城頭姑射山

　　崔國輔

　　白紵辭

　　洛陽梨花落如霰河陽桃葉生復齊恐坐玉樓春欲盡
紅綿粉絮裛粧啼

　　九日


　　江邊楓落菊花黄少長登髙一望鄉九日陶家雖載酒
三年楚客巳沾裳

　　張謂

　　題長安主人壁

　　世人結交須黄金黄金不多交不深縱令然諾暫相與
終是悠悠行路心

　　送人使河源

　　故人役役向邊州匹馬今朝不少留長路闗山何日盡

滿堂絲竹為君愁

　　王之渙

　　涼州詞

　　黄河逺上白雲間一片孤城萬仞山羌笛何須怨楊栁
春光不度玉門闗(劉云得誠齋評看更佳)

　　九日送别

　　薊庭蕭瑟故人稀何處登髙且送歸今日暫同芳菊酒
明朝應作斷蓬飛


　　綦母潛

　　過上人蘭若

　　山頭禪室掛僧衣牕外無人谿鳥飛黄昬半在山下路
却聽鐘聲連翠㣲

　　薛據

　　落第後口號(一作綦母潛詩)

　　十五能文西入秦三十無家作路人時命不將明主合
布衣空惹洛陽塵


　　蔡希寂

　　洛陽客舍逢祖詠留宴

　　綿綿鐘漏洛陽城客舍貧居絶送迎逢君貰酒因成醉
醉後焉知世上情

　　沈頌

　　衛中作

　　衛風愉艷宜春色淇水清泠増暮愁縱使榴花能一醉
終須萱草暫忘憂


　　張偁

　　辭房相公

　　秋風颯颯雨霏霏愁殺栖遑一布衣辭君且作隨陽鴈
海内無家何處歸

　　吳象之

　　少年行

　　承恩借獵小平津使氣常逰中貴人一擲千金渾是膽
家無四壁不知貧


　　張潮

　　採蓮詞

　　朝出沙頭日正紅晚來雲起半江中頼逢鄰女曽相識
並著蓮舟不畏風

　　江南行

　　茨菰葉爛别西灣蓮子花開猶未還妾夢不離江上水
人傳郎在鳯凰山

　　元結


　　欵乃曲(大厯初結為道州刺史以軍事詣都使還州逄春水舟行不進乃作此曲令舟
子唱之以取適於道路云宋黄山谷云欵乃音媪靄湘中節歌聲演繁露云栁子厚欵乃一聲
山水緑世固共傳欵乃為歌不知何調也元次山欵乃曲五章全是絶句如竹枝之類其謂欵
乃者殆舟人于歌聲之外别出一聲以互相其歌也即栁枝竹枝尚有存者其語度與絶句無
異但于句末随加枝竹或栁枝等語遂即其語以名其歌欵乃殆其例丼)

　　千里楓林煙雨深無朝無暮有猿吟停橈静聽曲中意
好是雲山韶濩音

　　其二


　　湘江三月春水平滿月和風宜夜行唱橈欲過平陽戍
守吏相呼問姓名

　　嚴武

　　軍城早秋

　　昨夜秋風入漢闗朔雲邊月滿西山更催飛將追驕虜
莫遣沙埸匹馬還

　　李華

　　春行寄興


　　宜陽城下草萋萋澗水東流復向西芳樹無人花自落
春山一路鳥空啼

　　獨孤及

　　和韋郎中尋楊駙馬不遇

　　金屋瓊臺蕭史家暮春三月渭川花到君仙洞不相見
謂已吹簫乘早霞

　　海上憶洛中舊逰

　　涼風臺上三峰月不夜城邊萬里沙離别莫言闗塞逺

夢魂長在子陵家
















　　唐詩品彚巻四十八

