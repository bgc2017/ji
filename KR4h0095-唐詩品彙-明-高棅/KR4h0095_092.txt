







　　欽定四庫全書

　　唐詩拾遺巻二

　　明　高棅　編

　　五言古詩下

　　劉長卿

　　寄李侍御

　　舊國人未歸芳洲草還碧年年湖上春悵望江南客驄
馬西入闗白雲獨何適相思煙水外惟有心不隔


　　横龍渡

　　空傳古岸下曾見蛟龍去秋水晚沈沈猶疑在深處亂
聲沙上石倒影雲中樹獨見一扁舟樵人往來渡

　　送裴四判官赴河西軍試

　　吏道豈易愜如君誰與儔逢時將騁驥臨事無全牛鮑
叔幸相知田蘇頗同遊英姿挺孤秀清論含九流出塞
佐持簡辭家擁鳴騶憲臺貴公舉幕府資良籌武士佇
明試皇華難久留陽闗望天盡洮水令人愁萬里看一

鳥曠然煙霞収晚花對古戍春雪寒邊州道路雖暫隔
音塵仍可求他時相望處明月西南樓

　　奉使新安自桐廬縣嚴陵釣臺宿七里灘下寄
使院諸公

　　悠然釣臺下懐古時一望江水自潺湲行人獨惆悵新
安從此始桂楫方蕩漾廽轉百里間青山千萬狀連崖
去不斷對嶺遙相向夾岸黛色秋沈沈緑波上夕陽留
古木水鳥拂寒浪月下扣舷聲煙中採菱唱猶憐負羇

束未暇依清曠牽役徒自勞近名非所向何時故山裏
却醉松花釀廽首唯白雲孤舟復誰訪

　　早春贈别趙居士還江左時長卿下第歸嵩陽
舊居

　　見君風塵裏意出風塵外自有滄洲期含情十餘載深
居鳯城北日預龍華㑹果得僧家縁能遺俗人態一身
今已適萬物如何愛悟法電已空看心水無礙且將窮
妙理兼欲尋勝概何獨謝客遊當為逺公輩放舟馳楚

郭負杖辭秦塞目送南飛雲令人想呉㑹遙思舊遊處
髣髴疑相對夜火金陵城春煙石頭瀨滄波極天末萬
里明如帶一片孤客帆飄然向青靄楚天含江氣雲色
常霮䨴隱見湖中山相連數州内君行意可得全與時
人背歸路隨楓林還鄉念蓴菜顧予尚羇束何幸承眄
睞素願徒自勤清機本難逮累年忝賔薦末路逢沙汰
濩落名不成徘徊意空大逢時難貴達守道甘易退逆
旅鄉夢頻春風客心碎别君日已逺離念無明晦子亦

返柴荆山田事耕耒

　　錢起

　　雨中望海上懐鬱林觀中道侶

　　山觀海頭雨懸沫動煙樹只疑蒼茫裏鬱鳥欲飛去大
塊怒天呉驚潮蕩雲路羣真儼盈想一葦不可渡惆悵
赤城期願假輕鴻馭

　　廣徳初鑾駕出闗後登高愁望

　　長安不可望望處邉愁起輦轂混戎夷山河空表裏黄

雲壓城闕斜照移烽壘漢幟逺成霞胡馬來如蟻不知
涿鹿戰早晚蚩尤死渴日候河清沈憂催暮齒

　　海畔秋思

　　匡濟難道合去留隨興牽偶為謝客事不願平子田魏
闕賁翹楚此身長棄捐箕裘空在念拙詘誰推賢無用
即明代養痾仍壯年日夕望佳期帝鄉路㡬千秋風晨
夜起零落愁芳荃

　　過沈氏山居


　　雞鳴孤煙起靜者能卜築喬木出雲心閒門掩山腹貧
交喜相見把臂懽不足空林留宴言永日清耳目泉聲
冷樽爼荷氣香童僕往往仙犬鳴樵人度深竹酒酣出
谷口世望何羇束始願今不從區區折腰禄

　　羅章陵令山居過中峰道者

　　丘壑趣如此暮年始棲隱賴遇無心雲不笑歸來晚鳴
鳩拂紅枝初服傍清畎昨日山僧來猶嫌嘉遁淺託君
紫陽家路滅心更逺梯雲創其居抱犢上絶巘杏田谿

一曲霞徑峰㡬轉跂石揖飛泉謝公應在眼願言攜手
去採藥長不返

　　皇甫冉

　　屛風上各賦一物得攜琴客

　　不是向空林應當就磐石白雲知隱處芳草迷行迹如
何袛役心見爾攜琴客

　　寄高雲

　　南徐風日好悵望毘陵道毘陵有故人一見恨無因獨

戀青山久唯令白髪新毎嫌持手板時見着頭巾煙景
臨寒食農桑接仲春家貧仍嗜酒生事今何有芳草遍
江南勞心憶攜手

　　雜題(與張補闕王鍊師自徐方清路同舟而南下臺頭寺留别趙員外裴補闕同賦)

　　朝朝春事晚汛汛行舟逺淮海思無窮悠揚煙景中幸
將仙子去復與故人同高枕隨流水輕帆任逺風鐘聲
野寺迥草色故城空送别高臺上徘徊共惆悵懸知白
日斜定是猶相望


　　曾東遊以詩寄之

　　出郭離言多廽車始知逺寂然曾城暮更念前山轉總
轡越城臯浮舟背梁苑朝朝勞延首往往若在眼落日
孤雲還邊愁迷楚闗如何椒花發復對遊子顔古寺杉
栝裏連檣洲渚間煙生海西岸雲見呉南山驚風掃蘆
荻飜浪連天白正是揚帆時偏逢江上客由來許佳句
況乃愜所適嵯峨天姥峰翠色春更碧氣凄湖上雨月
淨剡中夕釣艇或相逢江蘺又堪摘迢迢始寧野蕪没

謝公宅朱槿列摧墉蒼苔徧幽石顧予任踈懶期爾振
羽翮滄洲未可行須售金門䇿

　　韓翃

　　送李明府赴滑州

　　渭城寒食罷送客歸鳥道烏㡌背斜暉青驪踏春草酒
醒孤燭夜衣冷干山早去事沈尚書應憐詞賦好

　　送客遊江南

　　桂水隨去逺賞心知有餘衣香楚山橘手膾湘波魚芳

芷不共把浮雲悵離居遙想汩羅上弔屈秋風初

　　送李司直赴江西使幕

　　歛板辭漢庭進帆歸楚幕五江城上轉九里人家泊好
酒近宜城能詩謝康樂雨晴西山樹日出南昌郭竹露
㸃衣巾湖煙濕扄鑰主人蒼玉珮後騎黄金絡高枕領
八州相期同一鶴行當報已知從此飛寥廓

　　盧綸

　　同吉中孚夢桃源


　　夜靜春夢長夢逐仙山客林園滿芝术雞犬傍籬柵㡬
處花下人看余笑頭白

　　送道士郄彛素歸内道場

　　病老正相仍忽逢張道陵羽衣風淅淅仙貌玉稜稜叱
我問中夀教人祈上昇樓居五雲裏㡬喚武皇登

　　姚係

　　秋夕㑹友

　　倦客易相失懽遊無良辰忽然一夕間稍慰闔家貧白

露下庭梧孤琴始悲辛廽風入幽草蟲響滿四鄰㑹遇
更何時持杯重殷勤

　　楊㕘軍莊送宇文邈

　　秋雲冐原隰野鳥滿林聲愛此田舍事稽君車馬程離
堂慘不喧脉脉復盈盈蘭葉一經露香消為贈輕燈光
耿方寂蟲思隱逾清相望忽無際如含江水清

　　陳存

　　送劉秀才南歸


　　鳥啼楊栁垂此别千萬里古路入南山春風生灞水停
車落日在罷酒離人起蓬户寄龍沙送歸情詎己

　　嚴維

　　送丘為下第歸蘇州

　　滄江一身客獻賦空十年明主豈能好今日誰舉賢國
門税征駕旅食謀歸旋皦日媚春水緑蘋香客船無媒
既不達余亦思歸田

　　僧皎然


　　奉陪陸使君長源裴端公樞春遊虎丘寺

　　雲水夾雙刹遙疑涌平陂入門見藏山元化何由窺曵
組探詭怪停驂訪幽竒情高氣為爽徳煖春亦隨瑤草
自的皪蕙樓爭蔽虧金精發壊陵劒綵沈靈池一覽匝
天界中峰步未移應喜生公石列坐援松枝

　　李端

　　折楊桞

　　東城攀栁葉栁葉低着草少壯莫輕年輕年有人老栁

發遍川岡登高堪斷腸雨煙輕漠漠何樹近君鄉贈君
折楊栁顔色豈能久上客莫沾巾佳人正囬首新栁送
君行古栁傷君情突兀臨荒渡婆娑出舊營隋家兩岸
盡陶宅五株平日暮偏愁望春山有鳥聲

　　顧況

　　謝王郎中見贈琴鶴

　　此琴等焦尾此鶴方胎生赴節何徘徊理感物自并獨
立江海上一彈天地清朱絃動瑤華白羽飄玉京因想

羡門輩眇然四體輕子喬翔鄧林王母遊層城忽如啓
靈署鸞鳯相呼鳴何由玉女牀去食琅玕英

　　長安竇明府後亭

　　君為長安令我美長安政五日一朝天南山對明鏡鳥
飛青苔院水木相輝映客至南薫鄉絲桐展歌詠吏人
何肅肅終歲無喧競欲識明府賢邑中多百姓

　　和翰林呉舎人兄弟西齋

　　君家誠易知易知復難同新裁一尺詔早入明光宫西

齋何其高上與星漢通永懐洞庭石青色相玲瓏又懐
巴峽泉夜落君絲桐信是怡神所迢迢蔑華嵩鳥飛晴
雲滅疊嶂盤虚空君家誠易知易知意難窮

　　從江西至彭蠡入浙西淮南界道中寄齊相公

　　大賢舊丞相作鎮江上雄自鎮江上來何人徳如公處
士待徐孺仙人期葛洪一身控上遊八郡趨下風比屋
除畏溺林塘曵煙虹生人罷䖍劉井税均以充大府肅
無事歡言接悲翁心清百丈泉目送孤飛鴻數年鄱陽

掾抱責棲微躬首陽及汩羅無乃偏其𠂻楊朱并阮籍
未免哀途窮四賢雖得仁此怨何怱怱老氏齊寵辱於
陵一窮通本師留度門平等寃親同能依二諦法了達
三輪空真境靡方所出則内外中無邊盡未來定惠雙
脩功蹇步慙寸進餙裝隨轉蓬朝行楚水陰夕宿呉洲
東呉洲覆白雲楚水飄丹楓晚霞燒廽潮千里光曈曈
蓂開海上影桂吐淮南叢何當翼明庭草木生春融

　　李益


　　賦得早燕送别

　　碧草漫如線去來雙飛燕長門未有春先入班姬殿梁
空繞復&KR1178;簷寒窺欲遍今至隨紅蘂昔還悲素扇一别
與秋鴻差池詎相見

　　蓮塘驛

　　五月渡淮水南行遶山陂江村逺雞應竹裏聞繰絲楚
水肌髪美蓮塘煙露滋菱花覆碧渚黄鳥雙飛時渺渺
泝洄逺憑風託微詞斜光動流睇此意難自持女歌本

輕艷客行多怨思女蘿蒙幽蔓擬上青桐枝

　　入華山訪隱者經仙人壇

　　三考西嶽下官曹少休沐久負青山諾今還獲所欲常
聞玉清洞金簡受𤣥籙夙駕升天行雲霞恣遊宿平明
矯輕䇿捫石入空曲征人古石壇苔遶青瑤局陽桂凌
煙紫陰蘿冐水緑隔山聞丹經懸泉注明玉前驚羽人
會白日天居肅問我將致辭笑之自相目竦身雲遂起
仰見雙白鵠墮其一紙書文字類鳥足視之了不識三

返又三復歸來問方士舉世莫能讀何必若蜉蝣然後
為跼促鄙哉宦遊子身志俱降辱再往不及期勞歌叩
山木

　　朱灣

　　七賢廟

　　常慕晉高士放心日沈冥湛然對一壺土木為我形下
馬訪陳迹披榛詣荒庭相看兩不言猶謂醉未醒長嘯
或可擬幽琴難再聽同心不共世空見蘚門青


　　暢當

　　宿報恩寺精舍

　　鐘梵送沈景星多露漸光風中蘭靡靡月下樹蒼蒼夜
殿如山横深松如澗涼羸然虎谿子遲我一虚牀杳沓
空寂舍濛濛蓮桂香擁褐依西壁紗燈靄中央

　　楊衡

　　宿陟岾寺雲律師院

　　象宇鬱參差寶林踈復密中有彌天子燃燈坐虚室心

澄紅蓮喻跡羇青眼律玉鑪揚翠煙金經開縹帙肆陳
堅固學破我夢幻質碧水灑塵纓涼風當夏日宿禽詎
相保迸火煙欲失願廽戚促勞趨隅事休逸

　　于鵠

　　寄盧儼員外秋衣詞

　　寄逺空以心心誠亦難知篋中有秋帛裁作逺客衣縫
製雖女工尺度手自持容貌常目中長短不復疑斜縫
密且堅遊客多塵緇意欲都無言澣濯耐歲時殷勤託

行人傳語慎勿遺别來已年老亦聞鬢成絲縱然更相
逢握手唯是悲所寄莫復棄願見長相思

　　徳宗皇帝

　　三日書懐因示百僚

　　佳節上元已芳時屬暮春流觴想蘭亭捧劒傳金人風
輕水初緑日晴花更新天文信昭回皇道頗敷陳恭己
毎從儉清心常保真戒兹遊衍樂書以示羣臣

　　已上係中唐之詩


　　權徳輿

　　竹徑偶然作

　　退朝此休沐閉户無塵氛支策入幽徑清風隨此君琴
觴恣偃傲蘭蕙相芬蒀幽賞方自適林西煙景曛

　　初秋月夜中書宿直因呈楊閣老

　　欹枕直廬暇風蟬迎早秋沈沈玉堂夕皎皎金波流對
掌喜新命分曹諧舊遊相思翫華彩因感庾公樓

　　奉和聖製仲春麟徳殿㑹百僚觀新樂


　　仲月藹芳景内庭宴羣臣森森列干戚濟濟趨鈞陳大
樂本天地中和序人倫正聲邁咸濩易象合羲文玉爼
映朝服金鈿明舞裀韶光雪初霽聖藻風自薫時泰恩
澤溥功成行綴新賡歌仰昭囬竊比華封人

　　武元衡

　　奉和聖製豐年多慶九日示懐

　　令節寰宇泰神都佳氣濃賡歌禹功盛擊壤堯年豐九
奏碧霄裏干官皇澤中南山澹凝黛曲水清涵空金玉

美王度歡康謠國風睿文垂日月永與天無窮

　　奉和聖製重陽日即事六韻

　　玉燭降寒露我皇歌大風重陽徳澤振萬國歡娯同綺
陌擁行騎香塵凝曉空神都自藹藹佳氣助葱葱律吕
金石暢景光天地通徒然被鴻霈無以報𤣥功

　　奉酬李十二尚書大使西亭暇日書懐見寄十
二韻之作

　　鼎鉉昔云忝西南分主憂煙塵開𤏡道旌節䕶蠻陬任

重功不立力微恩未酬據鞍慙齒髪責帥懼春秋高徳
聞鄭履儉居稱晏裘三刀君入夢九折我廽輈時景屢
遷易兹焉期退休方追故山事豈謂台階留遐揖清靜
理眷言蘭杜幽一緘瓊玖贈萬里别離愁巴嶺雲外没
蜀江天際流懐賢耿遙思相望鳯池頭

　　李夷簡

　　西亭暇日書懐十二韻獻上武元衡相公

　　勝賞不在逺無然念冥搜兹亭有殊致經始富人侯澄

澹分沼沚縈廽間林丘荷香奪芳麝石溜當鳴球撫俗
來康濟經邦去咨謀寛明洽時論惠愛聞甿謳代斵豈
容易守成獲優游文翁舊學校子産昔田疇琬琰富佳
什池臺想舊遊誰言矜改作曾是日增脩憲省忝陪屬
岷峨嗣徽猷提攜當有路勿使滯刀州

　　劉禹錫

　　華清宫詞

　　日出驪山東徘徊照温泉樓臺相玲瓏稍稍開白煙言

昔太上皇常居此祈年風中聞清樂往往來列仙翠華
入五雲紫氣歸上𤣥哀哀生人淚泣盡弓劍前聖道本
自我凡情徒顒然小臣感𤣥化一望青冥天

　　送華陰尉張茗赴邕府使幕(張即燕公乏孫頃坐事除名)

　　昔忝南宫郎往來東觀頻嘗披燕文傳聳若窺三辰翊
聖崇國本保賢正朝倫高視緬今古清風夐無鄰蘭錡
照通衢一家十朱輪酇國嗣侯絶為卿貴業貧夫子承
大名少年振芳塵青袍仙掌下矯首陵煙旻公冶本非

罪潘郎一為民風霜苦搖落堅白無緇磷一旦逢良時
天光燭幽淪重為長裾客佐彼觀風臣分野窮禹畫人
煙過虞廵不言此行逺所樂相知新雨起巫山陽鳥鳴
湘水濵離筵出蒼莽别曲多悲辛今朝一杯酒明日千
里人從此孤舟去悠悠天海春

　　送湖陽熊判官孺登府罷歸鍾陵因寄呈江西
裴中丞二十三兄

　　射策志未就從事府云除篋留馬卿賦袖有劉𢎞書忽

見夏木深悵然憶吾廬復持州民刺歸謁專城居君家
誠易知勝絶傾里閭人言北郭生門有卿相輿鍾陵藹
千里帶郭西江水朱檻照河宫旗亭緑雲裏前年初缺
守慎簡由宸扆臨軒奏郡章得人方付此是時左馮翊
天下第一理貴臣持牙璋優詔發青紙迎風奸吏免先
令疲人喜何武劾腐儒陳蕃禮高士昔昇君子堂腰下
綬猶黄(中丞時為萬年尉)汾陰有寶氣赤堇多竒鋩束簡下曲
臺佩鞬來歴陽綺筵陪一笑蘭室襲餘芳風水忽異勢

江湖遂相忘因君儻借問(一作倘有問)為話老滄浪

　　李正封

　　夏遊招隱寺暴雨晚晴

　　竹栢風雨過蕭踈臺殿涼石渠瀉奔溜金刹照頺陽鶴
飛巖煙碧鹿鳴澗草香山僧引清梵幡葢遶囬廊

　　張籍

　　野居詩

　　貧賤易為適荒郊亦安居端坐無餘思彌樂古人書秋

田多良苖野水多遊魚我無耒與網安得充廪厨寒天
白日短簷下暖我軀四支漸寛柔中腸鬱不舒多病減
志氣為客足憂虞況復苦時節覽景獨踟蹰

　　西州詩

　　羌胡據西州近甸無邊城山東収税租養我防塞兵胡
騎來無時居人常震驚嗟我五陵間農者罷耘耕邉頭
多殺傷士卒難全形郡縣發丁役丈夫各征行生男不
能養懼身有姓名良馬不念秣烈士不茍營所願除國

難再逢天下平

　　王建

　　汎水曲

　　載酒入煙浦方舟汎緑波子酌我復飲子飲我復歌蓮
深微路通峰曲幽氣多閲芳無留瞬弄桂不停柯水上
秋月鮮西山碧峨峨兹歡良可貴誰復更來過

　　吕温

　　衡州送李兵曹赴湘東


　　慷慨視别劍淒清汎離琴前程楚塞斷此别洞庭深文
字久已廢循良非所任期君碧雲上千里一揚音

　　孟郊

　　夢澤中行

　　楚山爭蔽虧白日無全輝楚路多廽惑旅人有迷歸騏
驥思北首鷓鴣願南飛我懐京洛遊未厭風塵衣

　　送清逺上人歸楚山舊寺

　　波中出呉境霞際登楚岑水寺一别來雲蘿三改隂詩

誇碧雲句道證青蓮心應怪萍汎者不如松隱深

　　夜集汝州郡齋聽陸僧辨彈琴

　　康樂寵詞客清宵意無窮徵文北牕外借月南樓中千
里愁併盡一樽懽暫同胡為戞楚瑟淅瀝起寒風

　　贈裴樞端公

　　君子量不極胸吞百川流嫉邪霜氣直問客春辭柔日
户書暉静月杯宵景幽詠驚芙蓉發嘯激風飈秋鸞步
獨無侣鶴音清寡儔幸霑分寸顧散此千萬憂


　　聽琴

　　颯颯微雨収翻翻桐葉鳴月沈亂峰西寥落三四星前
溪忽調琴隔水寒琤琤聞彈正弄聲不敢枕上聽廽燭
整頭簮潄泉立中庭定步屐齒深久貌禪目冥微風吹
衣襟猶認宫徵聲學道三十年未免憂死生聞彈一夜
中㑹盡天地情

　　歐陽詹

　　春日途中寄故園所親


　　客來度年華故園未云返悠悠去源水日日只有逺始
歎秋葉零义看春草晚寄書南飛鴻相憶劇鄉逺

　　白居易

　　立秋夕涼風忽至炎暑稍消即事詠懐寄汴州
節度使李二十尚書

　　嫋嫋簷樹動好風西南來紅缸霏微滅碧幌飄颻開披
襟有餘涼拂簟無纎埃但喜煩暑退不惜光陰催河秋
稍清淺月午方徘徊或行或坐卧體適心悠哉美人在

浚都旌旗繞樓臺雖非滄溟阻難見如蓬萊蟬迎節又
換鴈送書未廽君位日寵重我年日摧頺無因風月下
一共平生杯

　　元稹

　　分流水

　　古時愁别淚滴作分流水日夜東西流分流㡬千里通
塞兩不見波瀾各自起與君相背飛去去心如此

　　清都夜境


　　夜久連觀静斜月何晶熒寥天如碧玉歴歴細華星樓
榭自陰映雲牖深冥冥纎埃悄不起玉砌寒光清棲鶴
露微影枯松多怪形南廂儼容衛音響如可聆啓聖發
空洞朝真趨廣庭閒開蘂珠殿暗閲金字經屏氣動方
息凝神心自靈悠悠車馬上浩思安得寧

　　四皓廟

　　巢由昔避世堯舜不得臣伊吕雖急病湯武乃可君四
賢無為者千載名氛氲顯晦有遺跡前後疑不倫秦政

虐天下黷武窮生民諸侯戰必死壯士睂亦嚬張良韓
孺子椎碎屬車輪遂令英雄意日夜思報秦先生相將
去不復嬰世塵雲巻在孤岫龍濳為小鱗秦皇轉無道
諌者鼎鑊親茅焦脱衣諌先生無一言趙高殺二世先
生如不聞劉項争天下先生遊白雲海内八年戰先生
全一生漢業日已定先生名亦振不得為濟世宜哉為
隱淪如何一朝起屈作儲貳賔安存孝惠帝摧顇戚夫
人捨大以謀細虬蟠而蠖伸惠帝竟不嗣吕氏禍有因

雖懐安劉志未若周與陳皆落子房術先生道何屯此
處貴明白故吾今有云

　　鮑溶

　　塞上

　　朔風號薊門殺氣日夜興咸陽三千里鐡馬如饑鷹行
子久去鄉見山不敢登寒日慘大野虜雲若飛鵬西北
防秋軍麾幢宿層氷匈奴天未䘮戰鼓長騰騰漢卒馬
上老樊纓空絲繩誠知天所驕欲罷又不能


　　姚合

　　架上藤

　　濛濛紫花藤下覆清溪水若遣隨波流不如風飄起風
飄或近人隨波千萬里

　　陳陶

　　遊子吟

　　棲鳥喜林曙驚蓬傷歲闌闗河三尺雪何處是天山朔
風無重衣僕馬饑且寒慘慽别妻子遲廽出門難男兒

值休明豈是長泥蟠何者為木偶何人侍金鸞鬱悒守
貧賤悠悠亦無端進不圖功名退不處巖巒窮通在何
日光景如跳丸富貴苦不早令人摧心肝誓期春之陽
一振摩霄翰

　　送沈次魯南遊

　　高臺贈君别滿握軒轅風落日一揮手金鵝雲雨空鼇
洲石梁外劍浦羅浮東兹興不可接翛翛煙際鴻

　　温庭筠


　　鄠郊别墅寄所知

　　拄頤望平緑萬景集所思南塘遇新雨百草生容姿幽
鳥不相識美人如何期徙然委搖蕩悵惆春風時

　　和沈參軍招友生觀芙蓉池

　　桂棟坐清曉瑤琴商鳯絲況聞楚澤香適與秋風期遂
從棹萍客静嘯煙草湄倒影廽澹蕩愁紅媚漣漪湘莖
久鮮澁宿雨増離披而我江海意楚遊勤夢思北渚水
雲蔓南塘煙露枝豈無臺榭芳獨與鷗鳥知珠墜魚逬

淺影多鳬汎遲落英不可搴返照昏登陂

　　劉駕

　　釣臺懐古

　　澄流可濯纓嚴子但垂綸孤坐九層石逺笑清渭濵濳
龍飛上天四海豈無雲清氣不零雨安使澆埃塵我來
吟高風彷彿見斯人江月尚皎皎江石亦磷磷如何臺
下路明日又迷津

　　陸龜䝉


　　别離曲

　　丈夫非無淚不灑别離間仗劍對樽酒恥為遊子顔蝮蛇
一螫手壯士疾解腕所思在功名離别何足歎

　　任翻

　　洛陽道

　　憧憧洛陽道塵下生春秋行者豈無家無人在家老雞
鳴前結束争去恐不早百年路傍盡白日車中曉求富
江海狹取貴山嶽小二端立在途奔走無由了









　　唐詩拾遺巻二

