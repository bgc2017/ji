







　　欽定四庫全書

　　唐詩品彚卷五十八

　　明　高棅　編

　　五言律詩三

　　正始(下之二)

　　李嶠

　　(史稱嶠富於才思有所屬綴人多傳諷前與王楊接踵中與崔蘇齊名晚諸人没而為文章宿
老學者法焉)


　　侍宴甘露殿(天寳三載芮班章編國秀集以此篇為第一)

　　月宇臨丹地雲忩網碧紗御筵陳桂醑天酒酌榴花水
向浮橋直城連禁苑斜承恩恣歡賞歸路滿烟霞

　　長寧公主東莊侍宴

　　别業臨青甸鳴鑾降紫霄長筵鵷鷺集仙管鳯凰調樹
接南山近烟含北渚遥承恩咸已醉戀賞未還鑣

　　奉和春日遊苑喜雨應制

　　仙蹕九成臺香筵萬壽杯一旬初降雨二月早聞雷葉

向朝隮密花含宿潤開幸承天澤豫無使日光催

　　奉和七夕兩儀殿會宴應制

　　靈匹三秋會仙期七夕過槎來人泛海橋渡鵲填河帝
縷升銀閣天機罷玉梭誰言七襄詠重入五絃歌

　　詠海

　　習坎䟽丹壑朝宗合紫㣲三山巨鼇湧萬里大鵬飛樓
冩青山色珠含明月輝會因添霧露方逐衆川歸

　　詠城


　　四塞稱天府三河建洛都飛雲靄層闕白日麗南隅獨
下仙人鳯羣驚御史烏何辭一萬里邊徼捍匈奴

　　詠雪

　　瑞雪驚千里從風下九霄地疑明月夜山似白雲朝逐
舞花光動臨歌扇影飄大周天闕路今日海神朝

　　蘇頲

　　出塞(一作邊秋薄暮)

　　海外秋鷹擊霜前旅鴈歸邊風思鞞鼓落日慘旌麾浦

暗漁舟入川長獵騎稀客悲逄薄暮況乃事戎機

　　春日芙蓉園侍宴應制

　　御道虹旗出芳園翠輦遊繞花開水殿架竹起山樓荷
芰輕薰幄魚龍出負舟寧如穆天子空賦白雲秋

　　奉和登驪山高頂應制

　　仙蹕御層氛高高積翠分巖聲中谷應天語半空聞豐
樹連黄葉函關入紫雲聖圖恢㝢縣歌賦少横汾

　　奉和人日清暉閣燕羣臣遇雪應制


　　樓觀空烟裏初年瑞雪過苑花齊玉樹池水作銀河七
日祥圖啓千春御賞多輕飛傳綵勝天上奉薰歌

　　奉和七夕燕兩儀殿應制

　　靈媛乘秋發仙裝警夜催月光窺欲渡河色辨應來機
石天文冩針樓御賞開竊觀棲鳥至疑向鵲橋廻

　　奉和聖製九日侍宴應制(得時字)

　　并數登高日延齡命賞時宸遊天上轉秋物雨來滋降
鶴承仙馭吹花入睿詞微臣復何幸長得奉恩私


　　扈從温泉奉和姚令公喜雪

　　清道豐人望乘時漢主遊恩輝隨霰下慶澤與雲浮泉
煖驚銀磧花寒映玉樓鼎臣今有問河伯且應留

　　奉和魏僕射秋日還鄉有懷之作

　　南宫夙拜罷東道晝遊初飲餞傾冠蓋傳呼問里閭樹
悲懸劍所溪想釣璜餘明發輝光至喧聞駟馬車

　　曉發方騫驛

　　傳置逺山蹊龍鍾蹴澗泥片隂時作雨微照已生霓鬢

髮愁氛換心情險路迷方知向蜀老偏識子規啼

　　張說

　　嵩山蘘荷亭侍宴應制

　　囘鑾青岳觀帳殿紫烟峯仙路迎三鳥雲衢駐兩龍園
林看故塔壇墠識餘封山外傳簫管還知天上逄

　　恩勑麗正殿書院賜宴應制(得林字)

　　東壁圖書府西園翰墨林誦詩聞國政講易見天心位
竊和羮重恩叨醉酒深載歌春興曲情竭為知音


　　春日登驪山矚眺

　　寒山上半空臨眺畵圖中是日廵遊處晴光逺近同川
明分渭水樹暗辨新豐巖壑清音暮天歌起大風

　　奉和聖製過大哥山池

　　進酒忘憂觀簫韶喜降臨帝堯敦族禮王季友兄心竹
苑龍鳴笛梧宫鳯繞林大風將小雅一字重千金

　　奉和送金城公主入西蕃應制

　　青海和親日潢星出降時戎王子婿禮漢國舅家慈春

野開離宴雲天起别詞空彈馬上曲詎減鳯樓思

　　晦日承恩宴永穆公主亭子(得流字)

　　堂邑山林羙朝恩晦日遊園林含淑氣竹樹繞春流舞
席千花妓歌船五彩樓羣歡與王澤歲歲滿皇州

　　奉和温泉言志應制

　　温谷媚新豐驪山横半空湯池薰水殿翠木煖烟宫起
疾逾仙藥無私合聖功始知堯舜徳心與萬人同

　　岳川燕别潭州王熊


　　縉雲通省閣溝水遽西東然諾心猶在容華歲不同孤
城臨楚塞逺樹入秦宫誰念三千里江潭一老翁

　　湘州九日城北亭子

　　西楚茱萸節淮南戲馬臺寧知沅水上復有菊花杯亭
帳憑高出親朋自遠來短歌將急景同使興情催

　　深渡驛

　　旅宿青山夜荒庭白露秋洞房懸月影高枕聽江流猿
響寒巖樹螢飛古驛樓他鄉對揺落併覺起離憂


　　還至端州驛前與髙六别處

　　舊館分江口凄然望落暉相逄傳旅食臨别換征衣昔
記山川是今傷人代非往來皆此路生死不同歸

　　盧巴驛聞張御史張判官欲到不得待留贈之

　　旅竄南方逺傳聞北使來舊庭知玉樹同浦識珠胎白
髪因愁變丹心託夢廻皇恩若可再為憶不然灰

　　廣州蕭都督入朝過岳州宴餞(得冬字)

　　孤城抱大江節使往朝宗果是臺中舊依然水上逄京

華遥比日疲老颯如冬竊羡能言鳥銜恩向九重

　　幽州夜飲

　　涼風吹夜雨蕭瑟動寒林正有髙堂宴能忘遲暮心軍
中宜劍舞塞上重笳音不作邊城將誰知恩遇深

　　鳯閣尋勝地

　　西掖持醇酒東山就白雲開軒緑池映命席紫蘭芬舞
席花為伴鶯來管作羣太平多樂事春物共氛氲

　　崔禮部園亭(得深字)


　　窈窕留清館虛徐歩晚隂水連伊闕近雲接夏陽深柳
蔓憐垂拂藤花愛上尋訝君軒蓋偶非復俗人心

　　張九齡

　　奉和聖製途次陜州作

　　馳道當河陜陳詩問國風川原三晉别襟帶兩京同後
殿函關盡前旌闕塞通行省洛陽陌光景麗天中

　　奉和聖製初出洛城

　　樂土淹龍駕西人望翠華山川祗詢物宫觀豈為家十

月囘星斗千官捧日車洛陽無怨思廵幸更非賖

　　奉和聖製次瓊岳韻

　　山祗亦望幸雲雨見靈心岳館逄朝霽關門解宿隂咸
京天上近清渭日邊臨我武因冬狩何言是即禽

　　奉和姚令公從幸温湯喜雪

　　萬乘飛黄馬千金狐白裘正逄銀霰積如向玉京遊瑞
色鋪馳道花文拂綵旒還聞吉甫頌不共郢歌儔

　　三月三日申王園亭宴集


　　稽亭追往事睢苑勝前聞飛閣淩芳樹華池落彩雲藉
草人留酌銜花鳥赴羣向來同賞處惟恨碧林曛

　　與王六履道廣州津亭曉望

　　明發臨前浦寒來淨遠空水紋天上碧日氣海邊紅景
物紛為異人情賴此同乘槎自有適非欲破長風

　　湖口望廬山瀑布水

　　萬丈紅泉落迢迢半紫氛奔流下雜樹灑落出重雲日
照虹霓似天清風雨聞靈山多秀色空水共氤氲


　　望月懷逺

　　海上生明月天涯共此時情人怨遥夜竟夕起相思滅
燭憐光滿披衣覺露滋不堪盈手贈還寢夢佳期

　　初秋憶金均兩弟

　　江渚秋風至他鄉離别心孤雲愁自逺一葉感向深憂
喜嘗同域飛鳴或異林青山西北望堪作白頭吟

　　自豫章南還江上作

　　歸去南江水磷磷見底清轉逄空濶處聊洗滯留情浦

樹遙如待江鷗近若迎津途别有趣況乃濯吾纓

　　旅宿淮陽亭口號

　　日暮荒亭上悠悠旅思多故鄉臨桂水今夜𦕈星河暗
草霜華發空亭鴈影過興來誰與晤勞者自為歌

　　耒陽溪夜行

　　乘夕棹歸舟縁源路轉幽月明看嶺樹風靜聽溪流嵐
氣船間入霜華衣上浮猿聲雖此夜不是别家愁

　　送廣州周判官


　　海郡雄蠻落津亭壯越臺城隅百雉映水曲萬家開里
樹桄榔出時禽翡翠來觀風猶未盡早晚使車廻

　　送韋城李少府

　　送子南昌尉離亭西候春野花看欲盡林鳥聽猶新别
酒青門路歸軒白馬津相知無逺近萬里尚為隣

　　餞陳學士還江南(同用徵字)

　　荷蓧旋江隩銜杯餞㶚陵别前林鳥息歸處海烟凝風
土鄉情接雲山客念憑聖朝巖穴選應待鶴書徵









　　唐詩品彚卷五十八

