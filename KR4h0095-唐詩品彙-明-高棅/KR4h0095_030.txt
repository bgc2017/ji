







　　欽定四庫全書

　　唐詩品彚卷三十

　　明　高棅　編

　　七言古詩六

　　名家(下)

　　李頎

　　古意

　　男兒事長征少小幽燕客賭勝馬蹄下由来輕七尺殺

人莫敢前鬚如蝟毛磔黄雲隴底白雪飛未得報恩不
能歸遼東小婦年十五慣彈琵琶解歌舞今為羌笛出
塞聲使我三軍淚如雨

　　鮫人歌

　　鮫人潛織水底居側身上下隨遊魚輕綃文綵不可織
夜夜澄波連月色有時寄宿来城市海島青㝠無極已
泣珠報恩君莫辭今年相見明年期始知萬族無不有
百尺深泉架户牖鳥没空山誰復望一望雲濤堪白首


　　古從軍行

　　白首登山望烽火黄昏飲馬傍交河行人刁斗風沙暗
公主琵琶幽怨多野雲萬里無城郭雨雪紛紛連大漠
胡鴈哀鳴夜夜飛胡兒眼淚雙雙落聞道王門猶被遮
應將性命逐輕車年年戰骨埋荒外空見蒲桃入漢家

　　古行路難

　　漢家名臣楊徳祖四代五公享茅土父子兄弟綰銀黄
躍馬鳴珂朝建章火浣單衣繡方領茱萸錦帶玉盤囊

賓客填街復滿座片言出口生輝光世人逐勢爭奔走
瀝膽隳肝惟恐後當時一願登青雲自謂生死長隨君
一朝謝病還鄉里窮巷蒼苔絶知己秋風落葉閉重門
昨日論交竟誰是薄俗嗟嗟難重陳深山麋鹿可為鄰
魯連所以蹈東海古往今来稱達人

　　緩歌行

　　小来託身攀貴游傾財破産無所憂莫擬經過石渠署
朝將出入銅龍樓結交杜陵輕薄子謂言可生復可死

一沈一浮㑹有時棄我翻然如脱屣男兒立身須自强
十年閉户潁水陽業就功成見明主擊鐘鼎食坐華堂
二八蛾眉梳墮馬美酒清歌曲房下文昌宫中賜錦衣
長安陌上退朝歸五陵賓從莫敢視三省官僚揖者稀
早知今日讀書是悔作從来狂俠非

　　王母歌

　　武皇齋戒承華殿端拱須臾王母見霓旌照耀麒麟車
羽蓋淋漓孔雀扇手指𤣥梨遣帝食可以長生臨寓縣

頭上復戴九星冠總領玉童坐南面欲聞要言今告汝
帝乃焚香請此語若能鍊魄去三尸後當見我天皇所
顧謂侍女董雙成酒闌可奏雲和笙紅霞白日儼不動
七龍五鳯紛相迎惜哉志驕神不悦歎息馬蹄與車轍
複道歌鐘杳將暮深宫桃李飛成雪為看青玉五枝燈
蟠螭吐火光已絶

　　送劉昱

　　八月寒葦花秋江浪頭白北風吹五兩誰是潯陽客鸕

鷀山頭宿雨晴揚州郭裏暮潮生行人夜宿金陵渚試
聴沙邊有鴈聲

　　送從弟遊江淮兼謁鄱陽劉太守

　　都門柳色朝朝新念爾今為江上人穆陵闗帶清風逺
彭蠡湖邊芳草春泊舟借問西林寺曉聴猿聲在山翠
潯陽北望鴻鴈囘湓水東流客心醉須知聖代舉賢良
不使遺才滯一方應見鄱陽虎符守思歸共指白雲鄉

　　夏宴張兵曹東堂


　　重林華屋堪避暑況乃烹鮮㑹佳客主人三十朝大夫
滿座森然見矛㦸北牕卧簟蓮心花竹裏蟬鳴西日斜
羽扇揺風却珠汗玉盆貯水割甘瓜雲峰峨峨自冰雪
坐對芳尊不知熱醉来但挂葛巾眠莫道明朝有離别

　　崔五六圖屏風各賦一物得烏孫佩刀

　　烏孫腰間佩兩刀刃可吹毛錦為帶握中枕宿穹廬室
馬上割飛翳螉塞執之魍魎誰能前氣凜清風沙漠邊
磨用隂山一片玉洗將胡地獨流泉主人屏風寫奇狀

鐵鞘金環儼相向囘頭瞪目時一看使予心在江湖上

　　愛敬寺古藤歌

　　古藤池水盤樹根左攫右挐龍虎蹲横空直上相陵突
丰茸離纚若無骨風雷霹靂連黑枝人言其下藏妖魑
空庭落葉乍開合十月苦寒常倒垂憶昨花飛滿空殿
密葉吹香飯僧遍南階雙桐一百尺相與年年老霜霰

　　欲之新鄉答崔顥綦毋潛

　　數年作吏家屢空誰道黑頭成老翁男兒在世無産業

行子出門如轉蓬吾屬交歡此何夕南家𢷬衣動歸客
銅鑪將炙相歡飲星宿縱横露華白寒風巻葉度滹沱
飛雪布地悲峨峨孤城日落見棲鳥馬上時聞漁者歌
明朝東路把君手臘日辭君期嵗首自知寂寞無去思
敢望縣人致牛酒

　　送康洽入京進樂府歌

　　識子十年何不遇只愛歡遊兩京路朝吟左氏嬌女篇
夜誦相如美人賦長安春物舊相宜小苑蒲萄花滿枝

柳色偏濃九華殿鶯聲醉殺五陵兒曳裾此夜從何所
中貴由来盡相許白袂春衫仙吏贈烏皮隠几臺郎與
新詩樂府唱堪愁御妓應傳鳷鵲樓西上雖因長公主
終須一見曲陵侯

　　送劉十

　　三十不官亦不娶時人焉識道高下房中惟有老氏經
櫪上空餘少遊馬往来嵩華與函秦放歌一曲前山春
西林獨鶴引閒步南澗飛泉清角巾前年上書不得意

歸卧東山兀然醉諸兄相繼掌青史第五之名齊驃騎
烹葵摘果告我行落日夏雲縱復横聞道謝安掩口笑
知君不免為蒼生

　　送陳章甫

　　四月南風大麥黄棗花未落桐葉長青山朝别暮還見
嘶馬出門思舊鄉陳侯立身何坦蕩虬鬚虎眉仍大顙
腹中貯書一萬巻不肯低頭在草莽東門酤酒飲我曹
心輕萬事如鴻毛醉卧不知白日暮有時空望孤雲高

長河浪頭連天黑津吏停舟渡不得鄭國遊人未及家
洛陽行子空歎息聞道故林相識多罷官昨日今何如

　　放歌行答從弟異鄉

　　小来好文恥學武世上功名不解取雖沾寸祿已後時
徒欲出身事明主栢梁賦詩不及宴長楸走馬誰相數
斂迹俛眉心自甘高歌擊節聲半苦由是蹉跎一老夫
養雞牧豕東城隅空歌漢代蕭相國肯事霍家馮子都
徒爾當年聲籍籍濫作詞林兩京客故人斗酒安陵橋

黄鳥春風洛陽陌吾家令弟才不羇五言破的人共推
興来逸起如濤湧千里長江歸海時别離短景何蕭索
佳句相思能間作舉頭遥望魯陽山木葉紛紛向人落

　　别梁鍠

　　梁生倜儻心不羇途窮氣蓋長安兒囘頭轉眄侣鵰鶚
有志飛鳴人豈知誰云四十無祿位曽與大軍掌書記
抗辭請刃誅部曲作色論兵犯二帥一言不合龍頟侯
擊劍拂衣從此棄朝朝飲酒黄公壚脱㡌露頂爭呌呼

庭中犢鼻昔常掛懐裏琅玕今在無時人見子多落魄
共笑狂歌非逺圖忽然遣躍紫騮馬還是昻藏一丈夫洛
陽城頭曉霜白層氷峨峨滿川澤但聞行路吟新詩不
歎舉家無儋石莫言貧賤長可欺覆簣成山當有時莫
言富貴長可託木槿朝看暮還落不見古時塞上翁倚
伏由来任天作去去滄波勿復陳五湖三江愁殺人

　　聴董大彈胡笳兼寄語弄房給事(按唐史董庭蘭善鼔琴為
房琯門客天寶五載琯攝給事中此詩疑贈庭蘭而兼寄次律之作也)


　　蔡女昔造胡笳聲一彈一十有八拍胡人落淚沾邊草
漢使斷腸對歸客古戍蒼蒼烽火寒大荒隂沈飛雪白
先拂商絃後角羽四郊秋葉驚摵摵董夫子通神明深
松竊聴来妖精言遲更速皆應手將往復旋如有情空
山百鳥散還合萬里浮雲隂且晴嘶酸雛鴈失羣夜斷
絶胡兒戀母聲川為淨其波鳥亦罷其鳴烏珠部落家
鄉逺邏娑沙塵哀怨生幽音變調忽飄灑長風吹林雨
墮瓦迸泉颯颯飛木末野鹿呦呦走堂下(殷云足可欷歔震蕩心神)

長安城連東掖垣鳯凰池對青瑣門高才脱畧名與利
日夕望君抱琴至

　　王維

　　魚山神女祠歌(離騷作魚山迎送神曲二首)

　　坎坎擊鼓魚山之下吹洞簫望極浦女巫進紛屢舞陳
瑶席湛清酤風淒淒兮夜雨神之来兮不来使我心兮
苦復苦(右迎神曲)

　　紛進拜客堂前目眷眷兮瓊筵来不語兮意不傳作暮

雨兮愁空山悲急管兮繁絃靈之駕兮儼欲旋倐雲收
兮雨歇山青青兮水潺湲(右送神曲)

　　送友人歸山歌二首(離騷作山中人)

　　山寂寂兮無人又蒼蒼兮多木羣龍兮滿朝君何為兮
空谷文寡和兮思深道難知兮行&KR0870;悦石上兮流泉與
松間兮草屋入雲中兮養雞上山頭兮抱犢神與棗兮
如𤓰虎賣杏兮收糓愧不才兮妨賢嫌既老兮貪祿誓
解印兮相從何詹尹兮可卜(劉云不用楚調自適目前詞少而意多尚覺盤谷歌

意為凡)

　　山中人兮欲歸雲㝠㝠兮雨霏霏水驚波兮翠菅靡白
鷺忽兮翻飛君不可兮褰衣山萬重兮一雲混天地兮
不分樹晻曖兮氛氳猿不見兮空聞忽山西兮夕陽見
東臯兮逺村平蕪綠兮千里眇惆悵兮思君(宋玉之下淵明之上
甚似晉人不知者以為氣短知者以為琴操之餘音也)

　　登樓歌

　　聊上君兮高樓飛甍鱗次兮在下俯十二兮通衢綠槐

參差兮車馬却瞻兮龍首前眺兮宜春王畿鬱兮千里
山河壯兮咸秦舍人下兮青宫據胡牀兮書空執㦸疲
兮於下位老夫好隠兮牆東亦幸有張伯英草聖兮龍
騰虬躍擺長雲兮捩囘風琥珀酒兮雕胡飯君不御兮
日將晚秋風兮吹衣夕鳥兮爭返孤砧發兮東城林薄
暮兮蟬聲逺時不可兮再得君何為兮偃蹇

　　隴頭吟

　　長城少年遊俠客夜上戍樓看太白隴頭明月尚臨闗

隴上行人夜吹笛闗西老將不勝愁駐馬聴之雙淚流
曽經大小百餘戰麾下偏裨萬户侯蘇武纔為典屬國
節旄空落海西頭(劉云次第轉折恨惋何限又非長篇所及)

　　夷門歌

　　七國雄雌猶未分攻城殺將何紛紛秦兵益圍邯鄲急
魏王不救平原君公子為嬴停駟馬執轡逾恭意逾下
亥為屠肆鼓刀人嬴乃夷門抱闗者非但慷慨獻奇謀
意氣兼將身命酬向風刎頭送公子七十老翁何所求


　　洛陽女兒行(時年)

　　洛陽女兒對門居纔可顔容十五餘良人玉勒乘驄馬
侍女金盤膾鯉魚畫角朱樓盡相望紅桃綠柳垂簷向
羅帷送上七香車寶扇迎歸九華帳狂夫富貴在青春
意氣驕奢劇季倫自憐碧玉親教舞不惜珊瑚持與人
春牕曙滅九微火九微片片飛花璅戲罷曽無理曲時
粧成秖是薰香坐城中相識盡繁華日夜經過趙李家
將憐越女顔如玉貧賤江頭自浣紗


　　燕支行

　　漢家大將才且雄来時謁帝明光宫萬乘親推雙闕下
千官出餞五陵東誓辭甲第金門裏身作長城玉塞中
衛霍纔堪一騎將朝廷不數貳師功趙魏燕韓多勁卒
闗西俠少何咆勃報讐只是聞嘗膽飲酒不曽妨刮骨
畫㦸雕戈白日寒連旗大斾黄塵没疉鼓遥翻瀚海波
鳴笳亂動天山月麒麟錦帶佩吳鈎颯踏青驪躍紫騮
拔劍已斷天驕臂歸鞍共飲月支頭漢兵大呼一當百

虜騎相看哭且愁教戰須令赴湯火終知上將先伐謀

　　老將行

　　少年十五二十時步行奪取胡馬騎射殺山中白額虎
肯數鄴下黄鬚兒一身轉戰三千里一劍曽當百萬師
漢兵奮迅如霹靂虜騎崩騰畏蒺藜衛青不敗由天幸
李廣無功緣數奇自從棄置便衰朽世事蹉跎成白首
昔時飛箭無全目今日垂柳生左肘路傍時賣故侯𤓰
門前學種先生柳蒼茫古木連窮巷寥落寒山對虚牖

(劉云愈出愈奇)誓令疎勒出飛泉不似潁川空使酒賀蘭山下
陣如雲羽檄交馳日夕聞節使三河募年少詔書五道
出將軍試拂鐵衣如雲色聊持寶劍動星文願得燕弓
射天將恥令越甲鳴吾君莫嫌舊日雲中守獨堪一戰
立功勲(劉云滿篇風致收拾處常嫩而短使人情事欲絶又云起結驕嫩復勝老諸)

　　桃源行

　　漁舟逐水愛山春兩岸桃花夾去津坐看紅樹不知逺
行盡清谿不見人山口潛行始隈隩山開曠望旋平陸

遥看一處攢雲樹近入千家散花竹樵客初傳漢姓名
居人未改秦衣服居人共住武陵源還從物外起田園
月明松下房櫳靜日出雲中雞犬喧驚聞俗客爭来集
競引還家問都邑平明閭巷掃花開薄暮漁樵乘水入
初因避地去人間更聞成仙遂不還峽裏誰知有人事
世中遥望空雲山不疑靈境難聞見塵心未盡思鄉縣
出洞無論隔山水辭家終擬長遊衍自謂經過舊不迷
安知峰壑今来變當時只記入山深青谿幾度到雲林

春来遍是桃花水不辨仙源何處尋

　　望終南贈徐中書

　　晚下兮紫薇悵塵事兮多違駐馬兮雙樹望青山兮不
歸

　　答張五第

　　終南有茅屋前對終南山終年無客長閉闗終日無心
長自閒不妨飲酒復垂釣君但能来相往還

　　寄崇梵僧


　　崇梵僧崇梵僧秋歸覆金春不還落花啼鳥紛紛亂閉
户山牕寂寂閒峽裏誰知有人事郡中遥望空雲山

　　寒食城東即事

　　清谿一道穿桃李演漾綠蒲涵白芷谿上人家凡幾家
落花半落東流水蹴踘屢過飛鳥上鞦韆競出垂楊裏
少年分日作遨遊不用清明兼上已(劉云自是活動)

　　同崔傳答賢弟

　　洛陽才子姑蘇客桂苑殊非故鄉陌九江楓樹幾囘青

一片揚州五湖白揚州時有下江兵蘭陵鎮前吹笛聲
夜火人歸富春郭秋風鶴唳石頭城周郎陸弟為儔侣
對舞前谿歌白紵曲几書留小史家草堂碁賭山隂墅
衣冠若話外臺臣先數夫君席上珍更聞臺閣求三語
遥想風流第一人

　　送李睢陽

　　將置酒思悲翁使君去出城東麥漸漸雉子斑槐隂隂
到潼闗騎連連車遲遲心中悲宋又逺周間之南淮夷

東齊兒碎碎織練與素絲遊人賈客信難持五穀前熟
方可為下車閉閤君當思天子當殿儼衣裳大官尚食
陳羽觴彤庭散綬垂明璫黄紙詔書出東廂輕紈疉綺
斕生光宗室子弟君最賢分憂當為百辟先布衣一言
相為死何況聖主恩如天鸞聲噦噦魯侯旗明年上計
朝京師須憶今日斗酒别慎勿富貴忘我為

　　崔顥

　　七夕詞


　　長安城中月如練家家此夜持針線仙裙玉佩空自知
天上人間不相見長信深隂夜轉幽玉階金閤數螢流
班姬此夕愁無限河漢三更看斗牛

　　鴈門胡人歌

　　高山代郡東接燕鴈門胡人家近邊解放胡鷹逐塞鳥
能騎代馬獵秋田山頭野火寒多燒雨裏孤峰濕作烟
聞道遼西無鬭戰時時醉向酒家眠

　　長安道(河岳英靈作霍將軍篇)


　　長安甲第高入雲誰家居住霍將軍日晚朝囘擁賓從
路傍拜揖何紛紛莫言炙手手可熱須臾火盡灰亦滅莫
言貧賤即可欺人生富貴自有時一朝天子賜顔色世
事悠悠應始知

　　孟門行

　　黄雀銜黄花翩翩傍簷隙本擬報君恩如何反彈射金
罍美酒滿座春平原愛才多衆賓滿堂盡是忠義士何
意得有讒諛人諛言反復那可道能令君心不自保北

園新栽桃李枝根株未固何轉移成隂結實君自取若
問傍人那得知

　　代閨人答輕薄少年

　　妾家近隔鳯凰池粉壁紗牕楊柳垂本期漢代金吾壻
誤嫁長安遊俠兒兒家夫壻多輕薄借客探丸重然諾
平明挾彈入新豐日晚揮鞭出長樂青絲白馬冶遊園
能使行人駐馬看自矜陌上繁華盛不念閨中花鳥䦨
花間陌上春將晚走馬鬭雞猶未返三時出望無消息

一去那知行近逺桃李花開覆井欄朱樓落日捲簾看
愁来欲奏相思曲抱得秦箏不忍彈

　　行路難

　　君不見建章宫裏金明枝萬萬長條拂地垂二月三月
花如霰九重深幽君不見艶彩朝含四寶宫香風吹入
朝雲殿漢家宫女春未䦨愛此芳春朝暮看来看去看
心不忘攀折將安鏡臺上雙雙素手剪不成兩兩紅粧
笑相向建章昨夜起春風一花飛入長信宫長信麗人

見花泣憶此珍樹何嗟及我昔初在昭陽時朝攀暮折
登玉墀只言嵗嵗長相對不悟今朝遥相思

　　渭城少年行

　　洛陽二月棃花飛秦地行人初憶歸揚鞭走馬城南陌
朝逢驛使秦川客驛使前日發章臺傳道長安春早来
棠梨宫中燕初至蒲萄館裏花正開念此使人歸更早
三月便達長安道長安道上春可憐揺風蕩日曲江邊
萬户樓臺臨渭水五陵花柳滿秦川秦川寒食盛繁華

遊客春来不到家鬬雞下社塵初合走馬章臺日未斜
章臺帝城稱貴里青樓日晚歌鐘起貴里豪家白馬驕
五陵年少不相饒雙雙挾彈来金市兩兩鳴鞭上渭橋
渭城壚頭酒新熟金鞍白馬誰家宿可憐錦瑟爭琵琶
玉壺清酒就君家小婦春来不解羞嬌歌一曲楊柳花
(劉云崔顥落落酣歌自得刻削乃不能及)

　　江邊老人愁

　　江南少年十八九乘舟欲渡清谿口忽逢江邊一老翁

鬚眉皓白已衰朽自言家代仕梁陳垂紫拖金三十人
兩朝出將復入相五世疉鼓乘朱輪父兄三葉皆尚主
女子四代為妃嬪南山賜田接御苑北宫甲第連紫宸
直言榮華未休歇不覺山崩海將竭兵戈亂入建康城
烟火連燒未央闕衣冠女子陷鋒刃良將名臣盡埋没
山川改易失朝市衢路縱横填白骨老人此時尚少年
脱身走得投海邊罷兵嵗餘未敢出去家三載方来旋
蓬蒿忘却五城宅草木不識清谿田雖然得歸到鄉土

零丁貧賤長辛苦采樵屢入厯陽山刈稻長過新林浦
少年欲知老人嵗豈知今年一百五君今少壯我已衰
我昔少年君不覩人生貴賤各有時莫見羸老相輕欺
感君相問為君説説罷不覺令人悲




　　唐詩品彚巻三十

