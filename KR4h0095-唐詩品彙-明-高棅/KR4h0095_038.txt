







　　欽定四庫全書

　　唐詩品彚巻三十八

　　明　髙棅　編

　　五言絶句一

　　正始

　　𤣥宗皇帝

　　潼闗口

　　河曲囘千里闗門限二京所嗟非恃徳設險到天平


　　賀知章

　　題袁氏别業

　　主人不相識偶坐為林泉莫謾愁沽酒囊中自有錢

　　楊重𤣥

　　正朝上左丞相張燕公

　　嵗去愁終在春還命不來長吁問丞相東閣㡬時開

　　許敬宗

　　江令於長安歸揚州九日賦


　　心逐南雲逝身隨北鴈來故鄉籬下菊今日幾花開

　　虞世南

　　蟬

　　垂緌飲清露流響出踈桐居髙聲自逺非是藉秋風

　　王績

　　過酒家二首

　　洛陽無大宅長安乏主人黄金銷未盡秖為酒家貧

　　此日長昬飲非闗養性靈眼看人盡醉何忍獨為醒


　　李義府

　　詠烏(唐書云義府初召見太宗令詠鳥詩成帝覽笑曰我當全林借汝)

　　日裏颺朝綵琴中伴夜啼上林多少樹不借一枝栖

　　賦美人

　　鏤月成歌扇裁雲作舞衣自憐囘雪影好取洛川歸

　　楊師道

　　中書寓直詠雨(按文苑英華有全篇此特其首四句誤入絶句)

　　雲暗蒼龍闕沈沈殊未開牕臨鳳凰沼颯颯雨聲來(僧皎

然云静也)

　　王勃

　　江亭月夜送别二首

　　江送巴南水山横塞北雲津亭秋夜月誰見泣離羣

　　亂煙籠碧砌飛月向南端寂寂離亭掩江山此夜寒

　　臨江二首

　　汎汎東流水飛飛北上塵歸驂將别棹俱是倦逰人

　　去驂嘶别路歸棹隠寒洲江臯木葉下應想故城秋


　　山中

　　長江悲巳滯萬里念將歸况屬髙風晚山山黄葉飛

　　贈李十四

　　亂竹開三徑飛花滿四鄰從來揚子宅别有尚𤣥人

　　始平曉息

　　觀闕長安近江山蜀路賖客行朝復夕無處是鄉家

　　普安建隂題壁

　　江漢深無極梁岷不可攀山川雲霧裏逰子㡬時還


　　他鄉叙興

　　綴葉歸煙晚乘花落照春邉城琴酒處俱是越鄉人

　　寒夜思友二首

　　雲間征思斷月下歸愁切鴻鴈西南飛如何故人别

　　朝朝翠山下夜夜蒼江曲復此遥相恩清尊湛芳緑

　　楊炯

　　夜送趙縱

　　趙氏連城璧由來天下傳送君還舊府明月滿前川


　　盧照鄰

　　登玉清

　　絶頂横臨日孤峰半向天裵徊拜真老萬里見風煙

　　曲池荷

　　浮香繞曲岸圓影覆華池常恐秋風早飄零君不知

　　浴浪鳥

　　獨舞依盤石羣飛動輕浪奮迅碧沙前長懐白雲上

　　駱賔王


　　在軍登城樓

　　城上風威冷江中水氣寒戎衣何日定歌舞入長安

　　易水送别

　　此地别燕丹壯士髮衝冠昔時人巳没今日水猶寒

　　送别

　　寒更承夜永涼夕向秋澄離心何以贈自有玉壺冰

　　玩初月

　　忌滿光恒缺乘昬影蹔流自能明似鏡何用曲如鈎


　　陳子昻

　　古意(題著作令壁)

　　白雲蒼梧來氛氲萬里色聞君太平代栖泊靈臺側

　　贈喬侍御

　　漢庭榮巧宦雲閣薄邉功可憐驄馬使白首為誰雄

　　沈佺期

　　獄中燕(本集作同獄者嘆獄中無燕乃五言律詩)

　　拾蕋嫌叢棘銜泥怯死灰不如黄雀語能雪冶長猜


　　宋之問

　　早發韶州(按本集乃五言排律)

　　綠樹秦京道青雲洛水橋故園長在目魂去不須招(僧皎
然云思也)

　　别杜審言(按本集乃五言律詩)

　　臥病人事絶嗟君萬里行河橋不相送江樹逺含情

　　渡漢江

　　嶺外音書斷經冬復歴春近鄉情更怯不敢問來人


　　東方虬

　　昭君怨二首

　　漢道方全盛朝廷足武臣何須薄命妾辛苦事和親

　　掩淚辭丹鳳衘悲向白龍單于浪驚喜無復舊時容

　　王適

　　江濵梅

　　忽見寒梅樹開花漢水濵不知春色早疑是弄珠人

　　韋承慶


　　南行别弟二首(第二首文苑英華作南中詠雁詩)

　　澹澹長江水悠悠逺客情落花相與恨到地一無聲

　　萬里人南去三春鴈北飛不知何嵗月得與爾同歸

　　江樓

　　獨酌芳春酒登樓巳半曛誰驚一行鴈衝㫁過江雲

　　李嶠

　　中秋月二首

　　盈缺青冥外東風萬古吹何人種丹桂不長出輪枝


　　其二

　　圓魄上寒空皆言四海同安知千里外不有雨兼風

　　郭振

　　子夜春歌二首

　　陌頭楊栁枝巳被春風吹妾心正斷絶君懐那得知

　　青樓含日光緑池起風色贈子同心花殷勤此何極

　　薛稷

　　秋朝覽鏡


　　客心驚落木夜坐聴秋風朝日看容鬢生涯在鏡中

　　鄭愔

　　詠黄鶯兒

　　欲囀聲猶澁將飛羽未調髙風不借便何處得遷喬

　　盧僎

　　題殿前桂葉

　　桂樹生南海芳香隔逺山今朝天上見疑是月中攀

　　南樓望


　　去國三巴逺登樓萬里春傷心江上客不是故鄉人

　　途中口號(英華作郭向詩)

　　抱玉三朝楚懷書十上秦年年洛陽陌花鳥弄歸人

　　武平一

　　奉和元日賜羣臣栢葉

　　緑葉迎春緑寒枝歴嵗寒願持栢葉壽長奉萬年歡

　　崔湜

　　喜入長安


　　雲日能催曉風光不借年賴逢征路盡歸在落花前

　　蘇頲

　　山鷓鴣詞二首

　　玉闗征戍久空閨人獨愁寒露濕青苔别來蓬鬢秋

　　人坐青樓晚鶯語百花時愁多人自老腸斷君不知

　　汾上驚秋

　　北風吹白雲萬里渡河汾心緒逢揺落秋聲不可聞

　　張說


　　蜀道後期

　　客心爭日月來徃預期程秋風不相待先至洛陽城

　　廣州江中作

　　去國年方晏愁心獨不堪離人共江水終日向西南

　　守嵗

　　故嵗今宵盡新年明旦來愁心隨斗柄東北望春囘

　　張九齡

　　自君之出矣


　　自君之出矣不復理殘機思君如滿月夜夜減清輝

　　照鏡見白髮

　　宿昔青雲志蹉跎白髪年誰知眀鏡裏形影自相憐

　　奉和聖製經函闗作

　　函谷雖云險黄河復已清聖心無所隔空此置闗城

　　答靳博士

　　上苑春先入中園花盡開唯餘幽徑草尚待日光催

　　孫逖


　　同洛陽李少府觀永樂公主入蕃

　　邉地鶯花少年來未覺新美人天上落龍塞始應春






　　唐詩品彚巻三十八

