







　　欽定四庫全書

　　唐詩拾遺巻四

　　明　髙棅　編

　　五言絶句

　　陳叔達

　　初年

　　和風起天路嚴氣消水井索索枝未柔厭厭漏猶永

　　郭振


　　昭君怨

　　聞有南河信傳言殺畫師始知君念重復遣畫娥眉

　　子夜秋歌

　　北極嚴氣昇南至温風謝調丝競短歌拂枕憐長夜

　　已上初唐之詩

　　孟浩然

　　醉後贈高四

　　四海重然諾吾嘗聞白眉秦城遊俠客相待半酣時


　　裴廸

　　輞口遇雨憶終南山因獻絶句

　　積雨晦空曲平沙滅浮彩輞水去悠悠南山復何在

　　崔顥

　　長干曲

　　三江潮水急五湖風浪涌由來花&KR1167;輕莫畏蓮舟重

　　王昌齡

　　題㶚池


　　開門望長川薄暮見漁者借問白頭翁垂綸幾年也

　　崔國輔

　　襄陽曲二首

　　蕙草嬌紅萼時光舞碧雞城中羙年少相見白銅鞮少年襄陽地來往襄陽城城中輕薄子知妾觧秦箏

　　子夜冬歌

　　寂寥抱冬心裁羅文褧褧夜乆頻挑燈霜寒剪刀冷

　　高適


　　閒居

　　栁色驚心事春風厭索居方知一杯酒猶勝百家書

　　封丘作

　　州縣才難適雲山道欲窮揣摩慙黠吏棲隱謝愚公

　　岑參

　　尚書念舊垂賜袍衣率題絶句獻上申謝

　　富貴情還在相逄豈間然綈袍更有贈猶荷故人憐

　　題井陘雙溪李道士所居


　　五粒松花酒雙溪道士家唯求縮却地鄉路莫敎賖

　　題雲際南峯眼上人讀經堂(眼公不下此堂十五年矣)

　　結宇題三藏焚香老一峯雲間獨坐卧秖是對杉松

　　經隴頭分水

　　隴水何年有潺潺逼路傍東西流不歇曽斷㡬人腸

　　巳上係盛唐之詩

　　錢起

　　江行無題十三首


　　自念平生意曾期一郡符可知因謫宦斑鬢入江湖

　　睡穩葉舟輕風微浪不驚任君蘆葦岸終夜動秋聲

　　見㡳高秋水開懐萬里天旅吟還有伴沙栁數枝蟬

　　土曠深耕少江平逺釣多生平皆棄本金革竟如何

　　白帝朝驚浪陽臺暮映雲等閒生險易世路秖如君

　　近戍離金落孤岑望火門唯將知命意瀟灑向乾坤

　　江草何多思冬青尚滿洲誰能驚鵩鳥作賦為沙鷗

　　幸有烟波興寧辭筆硯勞緣情無怨刺却似反離騷


　　沙上獨行時吟高到楚祠難將垂岸蓼盈把當江蘺

　　栁拂斜陽路籬邉數户村可能還有意不揜向江門

　　不識相如渇徒吟子羙詩江清唯獨看心外更誰知

　　佳節雖逄菊浮生正似萍故山何處望荒岸小長亭

　　夜江清未曉徒惜月光沈不是因行樂堪傷老大心

　　石上苔

　　淨與溪色連幽宜松雨滴誰知古石上不染世人跡

　　東坡(一作憶皇子陂)


　　永日興難㤀掇芳春陂曲新晴花枝下愛此苔水緑

　　韋應物

　　答李澣三首

　　孤客逄春暮緘情寄舊遊海隅人使逺書到洛陽秋

　　馬卿猶有璧漁父自無家想子念何處扁舟隱荻花

　　林中觀易罷溪上對鷗閒楚俗饒辭客何人最往還

　　答王卿送别

　　去馬嘶春草歸人立夕陽元知數日别要使兩情傷


　　詠春雪

　　徘徊輕雪意似惜艶陽時不悟風花冷飜令梅栁遲

　　詠水晶

　　映物随顔色含空無表裏持來向明月的皪愁成水

　　詠夜

　　明從何處去暗從何處來但覺年年老半是此中催

　　皇甫冉

　　春草


　　草遍潁陽山花開武陵水春色既已同人心亦相似

　　酬李判官度棃嶺見寄

　　隴首怨西征嶺南鴈北顧行人與流水共向關中去

　　病中對石竹花

　　散㸃空堦下閒凝細雨中那能乆相伴嗟爾殢秋風

　　李端

　　觀鄰老栽松

　　雖過老人宅不解老人心何事殘陽裏栽松欲待陰


　　載叔倫

　　勸陸三

　　寒郊好天氣勸酒莫辭頻擾擾鍾陵市無窮不醉人

　　張仲素

　　宫中樂

　　江果瑶池實金盤露井氷甘泉將避暑臺殿曉光凝

　　春逰曲三首

　　烟栁飛輕絮風榆落小錢濛濛百花裏羅綺競秋千


　　騁望登香閣爭高下砌臺林間踏青去席上意錢來

　　行樂三春節林林百和香當年重意氣先占鬬雞場

　　春江曲二首

　　家寄征江岸征人幾嵗遊不知潮水信每日到沙頭

　　乗曉南湖上參差疊浪横前洲在何處霧裏鴈嚶嚶

　　令狐楚

　　逺别離二首

　　楊栁黄金穗梧桐碧玉枝春來消息斷早晚是歸時


　　玳織鴛鴦履金裝翡翠篸畏人相問著不擬到城南

　　已上係中唐之詩

　　李賀

　　莫種樹

　　園中莫種樹種樹四時愁獨睡南牀月今秋似去秋

　　馬四首

　　大漠沙如雪燕山月似鈎何當金絡腦快走踏清秋

　　香襆赭羅新盤龍䠞鐙鱗廻看南陌上誰道不逄春


　　忽憶周天子驅車上玉山鳴騶辭鳯苑赤驥最承恩

　　催榜渡江東神騅泣向風君王今解劒何處逐英雄

　　張籍

　　禪師

　　獨在西峯頂年年閉石房定中無弟子人到為焚香

　　劉禹錫

　　淮陰行

　　今日轉船頭金烏指西北烟波與春草千里同一色


　　楊巨源

　　題范陽金臺驛

　　六國唯求客千金遂築臺若令逄聖代憔悴郭生囘

　　白居易

　　庾樓嵗旦

　　嵗時銷旅貌風景觸鄉愁牢落江湖意新年上庾樓

　　微之敦詩晦歩相次淪逝巋然自傷

　　長夜君先去殘年我幾何秋風滿衫淚泉下故人多


　　張祐

　　讀曲歌

　　不見心相許徒云脚漫勤摘荷空摘葉是㡳採蓮人

　　陸龜䝉

　　子夜秋歌

　　凉漢清泬寥哀林怨風雨愁聽絡緯吟似與羈魂語

　　李暇

　　楚調曲


　　何處期郎遊小苑花臺間相憶不可見且復乗月還

　　薛維翰

　　古歌二首

　　羙人怨何深含情倚金閣不嚬復不語紅涙雙雙落

　　羙人閉紅燭獨坐裁新錦頻放剪刀聲夜寒知未寢

　　已上係晚唐之詩

　　山中客

　　別酒主人


　　酒盡君莫沽壺乾我當發城市多囂塵還山弄明月

　　樂府

　　甘州

　　欲使傳消息空書意不任寄君明月鏡偏照故人心

　　祓禊曲三首

　　昨見春條緑那知秋葉黄蟬聲猶未斷塞鴈已成行

　　金谷園中栁春來自舞腰那看好風景獨上洛陽橋

　　何處堪愁思花間長樂宫君王不重客泣涙向東風


　　巳上詩無名氏世次可考

　　七言絶句

　　崔敏重

　　宴城東莊

　　一年又過一年春百嵗曽無百嵗人能向花中幾囘醉
十千沽酒莫辭貧(一作頻)

　　崔惠

　　奉和宴城東莊


　　一月主人笑幾囘相逄相值且銜杯眼看春色如流水
今日殘花昨日開

　　杜審言

　　戲贈趙使君羙人

　　紅粉青娥映楚雲桃花馬上石榴裙羅敷獨向東方去
謾學他家作使君

　　沈佺期

　　上巳日祓禊渭濱


　　寳馬香車清渭濱紅桃緑栁禊堂眷皇情尚憶垂竿佐
天祚先呈捧劍人

　　韋嗣立

　　奉和上巳日祓褉渭濱

　　垂春袚褉逐風光扈蹕陪鸞渭渚傍還笑當時水濵老
衰年八十待文王

　　蘓頲

　　侍宴桃花園詠桃花應制


　　桃夭灼灼有光輝無數成蹊㸃更飛為見芳林含笑待
遂同温樹不言歸

　　李乂

　　奉和侍宴桃花園詠桃花應制

　　綺萼成蹊遍籞芳紅英撲地滿筵香莫將秋宴傳王母
來比春華壽聖皇

　　宋之問

　　傷曹娘


　　前溪妙舞今應盡子夜新歌遂不傳無復綺羅嬌白日
直將珠玉閉黄泉

　　武平一

　　餞唐永昌

　　聞君墨綬出丹墀雙鳥飛來佇有期寄謝銅街攀栁日
無㤀粉署握蘭時

　　已上係初唐之詩

　　孟浩然


　　送張少府歸秦

　　試登秦嶺望秦川遥憶青門春可憐仲月送君從此去
他時須及邵平田

　　張子容

　　巫山

　　巫嶺岧嶤天際重佳期宿昔願相從朝雲暮雨連天暗
神女知來第幾峯

　　裴廸


　　與盧員外象過崔處士興宗林亭

　　喬柯門裏自成陰散髪空牕曽不簮逍遥且喜從吾事
榮寵從來非我心

　　王維

　　少年行

　　一身能擘兩彫弧虜騎千重只似無偏坐金鞍調白羽
紛紛射殺五單于

　　歎白髪


　　宿昔朱顔成暮齒須臾白髪變垂髫一生幾許傷心事
不向空門何處銷

　　王昌齡

　　長信秋詞

　　高殿秋砧響夜䦨霜深猶憶御衣寒銀燈青鎻裁縫歇
還向金城明主看

　　從軍行

　　關城榆葉早踈黄日暮雲沙古戰場表請迴軍掩塵骨

莫敎兵士哭龍荒

　　别皇甫五

　　溆浦潭陽隔楚山離樽不用起愁顔明祠靈響期昭應
天澤俱從此路還

　　髙適

　　九曲祠二首

　　許國從來徹廟堂連年不為在壇場將軍天上封矦印
御史臺中異姓王


　　萬騎爭歌楊栁春千場對舞繡麒麟到處盡逄歡洽事
相看總是太平人

　　巳上係盛唐之詩

　　錢起

　　同王員外隴城絶句

　　三軍版築脱金刀黎庶飜慙將士勞不憶新城連嶂起
唯驚畫角入雲高

　　晚歸嚴明府題門


　　降士林霑蕙草寒弦驚翰苑失鴛鸞秋中迴首君門阻
馬上應歌行路難

　　故王維右丞堂前芍藥花開悽然感懐

　　芍藥花開出舊欄春衫掩涙再來看主人不在花長在
更勝青松守嵗寒

　　韋應物

　　酬栁郎中春日歸揚州南園見别之作

　　廣陵三月花正開花裏逄君醉一廻南北相過殊不逺

暮潮歸去早潮來

　　閒居寄諸弟

　　秋草生庭白露時故園諸弟憶相思盡日高齋無一事
芭蕉葉上自題詩

　　與村老對飲

　　鬢眉雪色猶嗜酒言辭淳朴古人風鄉村年少生離亂
見話先朝如夢中

　　劉長卿


　　春日宴魏萬成湘水亭

　　何年家住此江濱幾度門前北渚春白髪亂生相顧老
黄鶯自語豈知人

　　秦系

　　即事奉呈韋郎中使君(時系試秘書省校書郎)

　　乆卧雲間巳息機青袍忽着狎鷗飛詩興到來無一事
郡中今有謝𤣥暉

　　皇甫曽


　　酬竇拾遺秋日見呈(時此公自江陰令除諌官)

　　孤城永巷時相見衰栁閒門日半斜欲送近臣朝魏闕
猶憐殘菊在陶家

　　李嘉祐

　　題道䖍上人竹居

　　詩思禪心共竹閒任他流水到人間手持如意高牕裏
斜日江邉千萬山

　　釋皎然


　　塞下曲二首

　　寒塞無因見落梅胡人吹入笛聲來勞勞亭上春應度
夜夜城南戰未囘

　　都䕶今年破武威胡沙萬里鳥空飛旄干瀚海掃雲出
氊騎天山踏雪歸

　　釋靈一

　　宿静林寺

　　山寺門前多古松谿行欲到已聞鐘中宵引領尋高頂

月照雲峯凡幾重

　　包佶

　　再過金陵

　　玉樹歌終王氣収鴈行高送石城秋江山不管興亾事
一任斜陽伴客愁

　　司空曙

　　送鄭佶歸洛陽

　　蒼蒼楚色水雲間一醉春風送爾還何處鄉心是堪羡

汝南初見洛陽山

　　韓翃

　　少年行

　　千㸃斑斕玉勒驄青絲結尾繡纒鬃揮鞭曉出章臺路
葉葉春衣楊栁風

　　寄裴鄆州

　　烏紗靈壽對秋風悵望浮雲濟水東宫樹陰陰鈴閣暮
州人轉憶白頭翁


　　顧况

　　竹枝辭

　　帝子蒼梧不復歸洞庭葉下楚雲飛巴人夜唱竹枝後
腸斷曉猿聲漸稀

　　貽朱放

　　野客歸時無四隣黔婁别乆道常貧漁樵舊路不堪入
何處空山猶有人

　　送栁宜城𦵏


　　鳴笳已逐春風咽疋馬猶依舊路嘶遥望桞家門外樹
恐聞黄鳥向人啼

　　徐嶷

　　宿列上人房

　　浮生不定若蓬飄林下真僧偶見招覺後始知身是夢
更聞寒雨滴芭蕉

　　李正封

　　禪門寺暮鍾


　　簨虡高懸于闐鍾黄昏發地殷龍宫遊人憶到嵩山夜
疊閣連樓滿太空

　　李益

　　上黄堆峯(集作峯堆)

　　心期紫閣山中月身過黄堆峯(集作峯堆)上雲華髪已從書
劔老戎衣更逐霍將軍

　　劉商

　　滑州送人先歸


　　河水冰消鴈北飛寒衣未足又春衣自憐漂蕩經年客
送别千迴獨未歸

　　武元衡

　　嘉陵驛

　　悠悠風斾遶山川山驛空濛雨作烟路半嘉陵頭已白
蜀門西更上青天

　　張仲素

　　塞下曲二首


　　朔雪飄飄開鴈門垂沙壓石巻蓬根功名耻計擒生數
直斬樓蘭報國恩

　　隴水潺湲隴樹秋征人到此涙雙流鄉闗萬里無因見
西到河源早晚休

　　令狐楚

　　塞下曲

　　邉草蕭條塞鴈飛征人南望盡沾衣黄塵滿靣長須戰
白髪生頭未得歸


　　韓愈

　　湘中(此詩謂屈原也)

　　猿愁魚涌水翻波自古波傳是汨羅蘋藻滿盤無處奠
空聞漁父扣舷歌

　　題西林寺故蕭郎中舊堂公有女為尼在江州

　　中郎有女能傳業伯道無兒可保家偶到匡山曽住處
幾行衰淚落烟霞

　　巳上係中唐之詩


　　李渉

　　竹枝歌三首

　　荆門灘急水潺潺兩岸猿啼烟滿山渡頭年少應官去
月落西陵望不還

　　巫峽雲開神女祠緑潭紅樹影參差下牢戍口初相問
無義灘頭剰别離

　　石壁千重樹萬重白雲斜掩碧芙蓉昭君溪上年年月
獨自嬋娟色最濃


　　劉禹鍚

　　竹枝歌三首

　　江上朱樓新雨晴瀼西春水縠文生橋東橋西好楊桞
人來人去唱歌行

　　巫峽蒼蒼烟雨時清猿啼在最高枝箇裏愁人腸自斷
由來不是此聲悲

　　城西門前灔澦堆年年波浪不能摧懊惱人心不如石
少時東去復西來


　　張籍

　　春日早朝

　　曉陌春寒朝騎來瑞雲深處見樓臺夜來新雨沙墀濕
東上閤門應未開

　　寄宋景

　　詔發官兵取亂臣將軍弓箭不離身君今獨在征東府
莫遣功名屬别人

　　使行望悟真守


　　採玉峰連佛寺幽高高斜對驛門樓無端來去騎官馬
寸歩教身不得逰

　　重陽日至峽道

　　無限青山行巳盡迴看忽覺逺離家逄高欲飲重陽酒
山菊今朝未有花

　　別客

　　青山厯厯水悠悠今日相逄明日秋繫馬城邉楊栁樹
為君沽酒暫淹留


　　法雄寺東樓

　　汾河舊宅今為寺猶有當時歌舞樓四十年來車馬客
古槐深巷暮禪愁

　　鄰婦哭征夫

　　雙鐶初合便分離萬里征夫不得随今日軍廻身獨沒
去時鞍馬别人騎

　　贈李司議

　　漢夜誰問投荒客十嵗天南着白衣秋草茫茫惡谿路

嶺頭遥送北人歸

　　楊巨源

　　賦得㶚岸栁留辭鄭員外

　　楊栁舍烟㶚岸春年年攀折為行人好風儻借低枝便
莫遣青絲掃路塵

　　吕温

　　道州送戴簡處士賀州謁楊侍郎

　　羸馬孤童鳥道微三千客散獨南歸山公念舊偏知我

今日因君涙滿衣

　　李賀

　　酬答

　　雍州二月海池春御水鵁鶄暖白蘋試問酒旗歌板地
今朝誰是拗花人

　　劉言史

　　樂府二首

　　花頷紅騣一向偏緑槐香陌欲朝天仍嫌衆裏嬌行疾

傍鐙㴱藏白玉鞭

　　噴沬團香小桂條玉鞭兼賜霍嫖姚㺯影便從天禁出
碧蹄聲碎五門橋

　　陳羽

　　㐮陽過浩然舊居

　　㐮陽城郭春風起漢水東流去不還孟子死來江樹老
烟霞猶在鹿門山

　　歐陽詹


　　塞上行

　　聞説胡兵欲利秋昨來投筆到營州驍雄巳許將軍用
邉塞無勞天子憂

　　沈亞之

　　題候仙亭

　　新剏仙亭覆石壇雕梁峻宇入雲端嶺北嘯猿高枕聽
湖南山色捲簾看

　　杜牧


　　重到㐮陽哭亡友章壽朋

　　故人墳樹五秋風伯道無兒跡更空重到笙歌分散地
隔江吹笛月明中

　　許渾

　　學仙

　　心期仙訣意無窮綵畫雲車起壽宫聞有三山未知處
茂陵松柏滿西風

　　旌儒廟


　　寒谷陰風萬古悲儒冠相枕死秦時廟前亦有商山路
不學老翁歌紫芝

　　夜泊永樂有懷

　　蓮渚愁江蕩碧波吳姓齊唱採蓮歌横塘一别千餘里
蘆葦蕭蕭風雨多

　　題楞伽寺

　　碧烟秋寺汎湖來水浸城根古堞摧盡日傷心人不見
石榴花滿舊歌臺


　　酬江西盧端公藍口阻風見寄之什

　　又携刀筆從膺舟藍口風高桂楫留還似郢中歌一曲
夜來春雪照西樓

　　重别曽主簿(時諸妓同餞)

　　淚沿紅粉濕羅巾重繫蘭舟勸酒頻留却一枝河畔栁
明朝猶有逺行人

　　趙嘏

　　漢陰亭樹


　　碧樹如烟覆晚波清秋欲盡客重過故園亦有如烟樹
鴻鴈不來風雨多

　　聽蟬

　　噪蟬聲亂日初曛絃管樓中永不聞爭奈愁人數莖髪
故園秋隔五湖雲

　　陳陶

　　隴西行二首

　　漢主東封報太平無人金闕議邉兵縱饒奪得林胡塞

磧地桑麻種不生

　　隴戍三㸔塞草青樓煩新替護𦍑兵同來死者傷離别
一夜孤魂哭舊營

　　泉州刺桐花詠兼呈趙使君三首

　　海曲春深滿郡霞越人多種刺桐花可憐虎竹西樓色
錦帳三千阿母家

　　不勝攀折悵年華紅樹南看見海涯故國春風歸去盡
何人堪寄一枝花


　　赤帝常聞海上遊三千幢葢擁炎州今來樹似離宫色
紅翠斜欹十二樓

　　雙桂詠

　　青冥結根易傾倒沃州山中雙樹好琉璃宫殿無斧聲
石上蕭蕭伴僧老

　　温庭筠

　　楊桞枝

　　館娃宫外鄴城西逺映征帆近拂提繫得王孫歸意切

不闗春草緑萋萋

　　重題端正樹

　　路傍佳樹碧雲愁曽侍金輿幸驛樓草木榮枯似人事
緑陰寂寞漢陵秋

　　傷温徳彛

　　昔年戍虜犯榆闗一破龍城疋馬還侯印不聞封李廣
他人丘隴似天山

　　周朴


　　塞下曲

　　石國胡兒向磧東愛吹横笛引秋風夜來雲雨皆飛盡
月照平沙萬里空

　　呉融

　　水調

　　鑿河千里走黄沙浮殿西來動日華可道新聲是亡國
且看惆悵後庭花

　　王駕


　　古意

　　夫戍蕭闗妾在呉西風吹妾妾憂夫一行書信千行淚
寒到君邉衣到無

　　韋莊

　　古別離

　　晴烟漠漠栁毿毿不那離情酒半酣更把玉鞭雲外指
斷腸春色在江南

　　王貞白


　　折楊桞

　　水殿年年占早芳柔條風裏御爐香如今萬乗多廵狩
輦路無陰緑草長

　　江為

　　塞上

　　萬里黄雲凍不飛磧烟烽火夜深微胡兒移帳寒笳絶
雲路時聞探馬歸

　　巳上係晚唐之詩


　　樂府

　　水調歌第二疊

　　猛將闗西意氣多能騎駿馬㺯琱戈金鞍寳鉸精神出
倚笛新翻水調歌

　　第四疊

　　隴頭一段氣長秋舉目蕭條總是愁秖為征人多下淚
年年添作斷腸流

　　入破第一疊


　　細草河邉一鴈飛黄龍闗裏掛戎衣為受明王恩寵甚
從事經年不復歸

　　第五疊

　　千年一遇聖明朝願對君王舞細腰乍可當熊任生死
誰能伴鳯上雲霄

　　太和第三曲

　　庭前鵲遶相思樹井上鶯歌爭刺桐含情少婦悲春草
多是良人學轉蓬


　　破陣樂

　　秋風四靣足風沙塞外征人暫别家千里不辭行路逺
時光早晚到天涯

　　童謡(乾符六年)

　　八月無霜塞草青將軍騎馬歩空城漢家天子西廵狩
猶向江東更索兵

　　盧貞

　　楊桞枝


　　一樹依依在永豐兩枝飛去杳無蹤玉皇曽采人間曲
應逐歌聲入九重

　　王周

　　宿踈陂驛

　　秋染棠梨葉半紅荆州東望草平空誰知孤宦天涯意
微雨蕭蕭古驛中

　　已上樂府等詩無名氏世次










　　唐詩拾遺巻四

