







　　欽定四庫全書

　　唐詩品彚巻九

　　明　髙棅　編

　　五言古詩九

　　名家(上之一)

　　孟浩然

　　(丹陽殷璠曰余嘗謂彌衡不遇趙壹無禄其遇在人也及觀襄陽孟浩然磬折謙退才名曰髙
天下籍甚竟淪落明代終於布衣悲夫浩然詩文彩丰茸經緯緜宻半遵雅調全削凡體至如

衆山遥對酒孤嶼共題詩無論興象兼復故實又氣蒸雲夣澤波撼岳陽城亦為髙唱　皮日
休云明皇世章句之風大得建安體論者推李翰林杜工部為尤介其間能不愧者惟吾鄉之
孟先生也先生之詩遇景入韻不鈎竒抉異令齷齪束人口者涵涵然有平大之興若公輸氏
當巧而不用者也北齊羙蕭懿芙容露下落楊栁月中踈先生則有微雲淡河漢踈雨滳梧桐
樂府羙王融殘日霽沙島清風動甘泉先生則有氣蒸雲夢澤波撼岳楊城謝眺之詩句精者露
濕寒塘草月映清淮流先生則有荷風送香氣竹露滴清響此與古人爭勝於毫釐也稱是者
衆不可悉類嗚呼先生之道復何言耶謂乎貧則爵于身謂乎死則朽乎文為士之道亦巳至
矣　王士源序曰孟浩字浩然襄陽人也骨貌清淑風神㪚朗學不為儒務掇菁藻文不按古

匠心獨妙五言詩天下稱獨步間㳺祕省秋月新霽諸英華賦詩作㑹浩然曰微雲淡河漢踈
雨滴梧桐舉坐嘆其清絶咸閣筆不繼　又曰浩然文不為仕佇興而作故遲行不為飾動求
真適故誕遊不為利期以放清故貧　嚴滄浪曰浩然之詩諷咏之久有金石商宫之聲　又
曰孟襄陽學力下韓退之逺甚而其詩獨出其上者一味妙悟而巳　劉須溪云孟浩然詩如
訪梅問桞徧入幽寺與韋蘇州意趣雖相似然入處不同)

　　大堤行寄萬七

　　大堤行樂處車馬相馳突嵗嵗春草生踏青二三月王
孫挾珠彈游女矜羅襪擕手今莫同江花為誰發


　　清鏡嘆同張明府賦

　　妾有盤龍鏡清光常畫發自從生塵埃有若霧中月愁
来試取照坐嘆生白髪寄語邉塞人如何乆離别

　　採樵作

　　採樵入深山山深水重疊橋崩臥查擁路險垂藤接日
落伴将稀山風拂羅衣長歌負輕策平野望煙歸

　　月下有懐

　　秋空明月懸光彩露霑濕驚鵲棲未定飛螢捲簾入庭

牕寒影踈鄰杵夜深急佳期曠何許望望空佇立(劉云亦自
纎麗與踈雨滴梧桐相似謂其詩枯淡非也)

　　送從弟下第後歸㑹稽

　　疾風吹征帆倐爾向空沒(劉云發興甚苦)千里去俄頃三江坐
超忽向来共歡娯日夕成楚越落羽更分飛誰能不驚
骨

　　嵗暮海上作

　　仲尼既已沒余亦浮於海昬見斗柄迴方知嵗星改虚

舟任所適垂釣非有待為問乗槎人滄洲復何在(劉云竒壯
淡蕩少許自足)

　　宿楊子津寄劉處士

　　所思在夢寐欲徃大江深日夕望京口煙波愁我心心
馳茅山洞目極楓樹林不見少微隠星霜勞夜吟

　　宿叢師山房待丁公不至

　　夕陽度西嶺羣壑倐已暝松月生夜凉風泉滿清聽樵
人歸欲盡煙鳥栖初定之子期宿来孤琴候蘿逕(劉云景物

滿眼而清淡之趣吏自浮動非寂寞者)

　　耶溪泛舟

　　落景餘清暉輕棹弄谿渚澄明愛水物臨泛何容與白
首垂釣翁新粧浣紗女看㸔似相識脉脉不得語(劉云清溪
麗景閑逺餘情不欲犯一字綺語自足)

　　游精思觀迴王白雲山人在後

　　出谷未停午至家巳夕曛迴瞻山下路但見牛羊羣樵
子暗相失草蟲寒不聞衡門猶未掩佇立待夫君


　　聽鄭五愔琴

　　阮籍推名飲清風坐竹林半酣下衫袖拂拭龍唇琴一
杯彈一曲不覺夕陽沉余意在山水聞之諧夙心(劉云樸而
不俚風韻尚存)

　　萬山潭

　　垂釣坐磐石水清心亦閒魚行潭樹下猿掛島藤間遊
女昔觧珮傳聞於此山求之不可得沿月棹歌還(劉云如此
風韻古始未有　古意淡韻終不可以衆作律之而衆作愈不可及)


　　晚泊潯陽望香爐峯

　　掛席幾千里名山都未逢泊舟潯陽郭始見香爐峯嘗
讀逺公傳永懐塵外蹤東林精舍近日暮空聞鐘(吕氏童䝉
訓云浩然泊潯陽詩但詳看此等語自然意逺也)

　　南亭懐辛子

　　山光忽西落池月漸東上散髪乗夕凉開軒臥閒敞荷
風送香氣竹露滴清響欲取鳴琴彈恨無知音賞感此
懐故人中宵勞夢想


　　南歸阻雪

　　我行滯宛洛日夕望京豫曠野莽茫茫鄉山在何處孤
煙村際起歸鴈天邉去積雪覆平皋飢鷹捉寒兎少年
弄文墨屬意在章句十上耻還家徘徊守歸路(劉云曲折凄楚)

　　豋䦨山寄張立(王荆公選作秋豋萬山寄張立儃)

　　北山白雲裏隠者自怡悦相望始登髙心隨飛鴈滅愁
因薄暮起興是清秋發(劉云朴而不厭)時見歸村人平沙渡嶺(一作
頭)歇(劉云其俚至此)天邉樹若薺江畔洲如月何當載酒来共

醉重陽節

　　漢中漾舟

　　漾舟逗何處神女漢皋曲(劉云便好)雪罷氷復開春潭千丈
緑輕舟恣徃来探玩無厭足波影揺妓釵沙光逐人目
傾杯魚鳥醉聨句鶯花續(劉云此雖清事㣲近俗意知此可以語詩)良㑹難
再逢日入須秉燭

　　發漢浦潭

　　東旭早光茫諸禽已驚聒臥聞漁浦口橈聲暗相撥(劉云

别是一種清氣可人)日出氣象分始知汀路濶羙人常晏起照影
弄流沬飲水畏驚猨祭魚時見獺舟行自無悶况值晴
景豁(劉云羙人常晏起著此空濶又别超衆作以此)

　　過龍泉精舍

　　亭午聞山鐘起行散愁寂尋林采芝去谷轉松蘿宻旁
見精舍開長廊飯僧畢石渠流雪水金子耀霜橘竹房
思舊遊過憇終永日入洞窺石髓傍崖採蜂蜜日暝辭
逺公虎溪相送出


　　題終南翠微寺空上人房

　　翠微終南裏雨後宜晚照閉門久沈冥杖策一登眺遂
造幽人室始知靜者妙儒道雖異門雲林頗同調兩心
喜相逢畢竟共談笑暝還南牕眠時見逺山燒緬懐赤
城標更憶臨海嶠風泉有清聽何必蘇門嘯(劉云不必刻深懐抱
如洗)

　　宿桐栢觀

　　海泛信風帆夕宿逗雲島緬㝷滄洲趣近愛赤城好捫

蘿亦踐苔輟棹恣窮討息隂憇桐栢采秀尋芝草鶴唳
清露垂雞鳴信潮早願言觧纓紱從此去煩惱髙歩淩
四壁𤣥蹤得三老紛吾逺遊意學彼長生道日夕望三
山雲濤空浩浩

　　尋香山湛上人

　　朝遊訪名山山逺在空翠氛氲亘百里日入行始至谷
口聞鍾聲林端識香氣杖策尋故人觧鞍暫停騎石門
殊豁險篁逕轉森邃法侣欣相逢清談曉不寐平生慕

真隠累日探多異野老朝入田山僧暮歸寺松泉多逸
響苔壁饒古意願言投此山身世兩相棄

　　題鹿門山

　　清曉因興来乗流越江峴沙鳥近方識浦樹逺莫辨漸
至鹿門山山明翠微淺巖潭多屈曲舟楫屢迴轉昔聞
龎徳公采藥遂不返金澗養芝术石牀臥苔蘚紛吾感
耆舊結覽事攀踐隠跡今尚存髙風邈巳逺白雲何時
去丹桂空偃蹇(僧皎然云静也)探討意未窮迴艫夕陽晚


　　王維

　　(殷璠曰維詩辭秀調雅意新理愜在泉為珠著壁成繪一句一字皆出常境　蘇東坡曰王右
丞韋蘇州澄澹精緻各在其中又曰味摩詰之詩詩中有畫觀摩詰之畫畫中有詩　黄山谷
云余頃年登山臨水未嘗不讀摩詰詩故知此老胷次决定有泉石膏肓之疾矣　陳後山云
右丞蘇州皆學陶王得其自在　彭適云右丞詩詞不迫切而味甚長蘇州詩韻髙而氣清皆
五言之宗也西清詩話云王摩詰詩渾厚閑雅覆葢古今但如久隠山林之人徒成曠淡也)

　　羽林騎閨人

　　秋月臨髙城城中管絃思離人堂上愁稚子堦前戲出

門復映戸望望青絲騎行人過欲盡狂夫終不至左右
寂無言相看共垂淚

　　西施詠

　　艶色天下重西施寧久微朝為越谿女暮作呉宫妃賤
日豈殊衆貴來方悟稀(劉云語有諷味似淺似深)邀人傅脂粉不自
着羅衣君寵益嬌態君憐無是非(劉云妙)當時浣紗伴莫
得同車歸持謝鄰家子效顰安可希

　　李陵詠(時年十九)


　　漢家李将軍三代将門子結髪有竒䇿少年成壯士長
驅塞上兒深入單于壘旌旂列相向簫皷悲何已日暮
沙漠陲戰聲煙塵裏将令驕虜滅豈獨名王侍既失大
軍援遂嬰穹廬耻少小䝉漢恩何堪坐思此深衷欲有
報投軀未能死引領望子卿非君誰相理

　　送别

　　下馬飲君酒問君何所之君言不得意歸臥南山陲但
去莫復問白雲無盡時


　　嘆白髪

　　我年亦何長鬢髪日已白俛仰天地間能為幾時客惆
悵故山雲徘徊空日夕何事與時人東城復南陌

　　贈劉藍田

　　籬中犬迎吠出屋候柴扉嵗晏輸井税山村人夜歸晚
田始家食餘布成我衣詎肯無公事煩君問是非

　　齊州送祖三

　　相逢方一笑相送還成泣祖帳已傷離荒城復愁入(劉云

只是眼前道不盡者)天寒逺山淨日暮長河急觧纜君已遥望君
猶佇立(劉云短嬾意傷)

　　春中田家作

　　屋上春鳩鳴村邉杏花白(劉云好)持斧伐逺揚荷鋤覘泉
脉新燕識舊巢舊人㸔新歴臨觴忽不御惆悵逺行客
(劉云巻耳之後得此吟諷又云情至自然掩抑有態)

　　别弟縉後登青龍寺望藍田山

　　陌上新别離蒼茫四郊晦登髙不見君故山復雲外逺

樹蔽行人長天隠秋塞心悲遊宦子何處飛征葢

　　黎拾遺忻裴廸見過秋夜對雨之作

　　促織鳴巳急輕衣行尚重寒燈坐髙館秋雨聞踈鍾白
法調狂象𤣥言問老龍何人顧蓬逕空愧求羊縱

　　至滑州隔河望黎陽憶丁三寓

　　隔河見桑柘藹藹黎陽川望望行漸逺孤峯沒雲煙故
人不可見河水復悠然頼有政聲逺時聞行路傳

　　終南别業


　　中嵗頗好道晚家南山陲興来每獨徃勝事空自知行
到水窮處坐看雲起時(劉云無言之境不可説之味不知者以為淡易)偶然值
林叟談笑無還期(劉云其質如此故自難及　後湖集云此詩造意之妙至與造物相表裏
豈直詩中有畫哉觀其詩知其蟬蜕塵埃之中蜉蝣萬物之表者也)

　　秋夜獨坐懐内弟崔興宗

　　夜靜羣動息蟪蛄聲悠悠庭槐北風響日夕方髙秋思
子整羽翮及時當雲浮吾生將白首嵗晏思滄洲髙足
在旦暮肯為南畝儔


　　奉寄韋太守陟

　　荒城自蕭索萬里山河空天髙秋月迥嘹唳聞歸鴻寒
塘映衰草髙館落踈桐臨此嵗方晏顧景問悲翁故人
不可見寂寞平林東

　　渭川田家

　　斜光照墟落窮巷牛羊歸野老念僮僕倚杖候荆扉雉
雊麥苖秀蠶眠桑葉稀田夫荷鋤立相見語依依即此
羡閒逸悵然歌式㣲


　　過李揖宅

　　閒門秋草色終日無車馬客来深巷中犬吠寒籬下散
髪時未簮道書行尚把與我同人心樂道安貧者一罷
宜城酌還歸洛陽社

　　奉和聖製送不䝉都䕶兼鴻臚卿歸西安

　　上卿增命服都䕶揚歸斾雜虜盡朝周諸胡皆自鄶鳴
笳瀚海曲按節陽闗外落日下河源寒山靜秋塞萬方
氛祲息六合乾坤大無戰是天心天心同覆載


　　韋侍郎山居

　　幸忝君子顧遂陪塵外蹤閒花滿巖谷瀑水映杉松啼
鳥忽臨澗歸雲時抱峯良遊盛簮紱繼跡多䕫龍詎徃
青門道故聞長樂鐘清晨去朝謁車馬何從容

　　送權二

　　髙人不可有清論復何深一見如舊識一言知道心明
時當薄宦觧薜去中林芳草空隠處白雲餘故岑韓侯
久㩦手河岳共幽尋悵别千餘里臨堂鳴素琴


　　納凉

　　喬木萬餘株清流貫其中前臨大川口豁達来長風漣
漪含白沙素鮪如遊空偃臥磐石上翻濤沃微躬潄流
復濯足前對釣魚翁貪餌凡幾許徒思蓮葉東

　　崔濮陽兄季重前山興

　　秋色有佳興况君池上閒悠悠西林下自識門前山(劉云
又别又别有道之言)千里横黛色數峯出雲間嵯峨對秦國合沓
藏荆闗殘雨斜日照夕嵐飛鳥還故人今尚爾嘆息此

頽顔

　　冬日遊覽

　　歩出城東門試騁千里目青山横蒼林赤日團平陸(劉云
下字佳)渭北走邯鄲闗東出函谷秦地萬方㑹来朝九州
牧(劉云平實悲壯古意雅辭樂府所少)雞鳴咸陽中冠葢相追逐丞相過
列矦羣公餞光禄相如方老病獨歸茂陵宿(劉云更似不須語言)

　　飯覆釡山僧

　　晚知清淨理日與人羣踈将候逺山僧先期掃敝廬果

從雲峰裏顧我蓬蒿居藉草飯松屑焚香看道書燃燈
晝欲盡鳴磬夜方初一悟寂為樂此生閒有餘思歸何
必深身世猶空虚

　　宿鄭州

　　朝與周人辭暮投鄭人宿他鄉絶儔侶孤客親童僕宛
洛望不見秋霖晦平陸田父草際歸村童雨中牧主人
東臯上時稼繞茅屋蟲思機杼鳴雀喧禾黍熟明當渡
京水昨晚猶金谷(劉云藹然戀闕之情)此去欲何言窮邉徇微禄


　　留别山中温古上人兄并示舍弟縉

　　觧薜登天朝去師偶時哲豈唯山中人兼負松上月宿
昔同遊止致身雲霞末開軒臨潁陽臥視飛鳥沒好依
磐石飯屢對瀑泉歇理齊少狎隠道勝寧外物舍弟官
崇髙宗兄此削髪荆扉但灑掃乘閒當過拂

　　觀别者

　　青青楊栁陌陌上别離人愛子遊燕趙高堂有老親不
行無可養行去百憂新切切委兄弟依依向四鄰(劉云两語

已結)都門帳飲畢從此謝親賓揮淚逐行侣含悽動征輪
車從望不見時時起行塵余亦辭家者看之淚滿巾

　　送别

　　聖代無隠者英靈盡来歸遂令東山客不得顧採薇既
至君門逺孰云吾道非江淮度寒食京洛縫春衣置酒
臨長道同心與我違行當浮桂棹未幾拂荆扉逺樹帶
行客孤城當落暉(劉云帶字畫意當字天然)吾謀適不用勿謂知音
稀


　　休暇還舊業便使(劉云唐選作盧象詩)

　　謝病始告歸依依入桑&KR0922;家人皆佇立相候柴門裏時
輩皆長年成人舊童子上堂家慶畢願與姻親齒論舊
忽餘悲自存且相喜田園轉蕪沒但有寒泉水衰桞日
蕭條秋光清邑里入門乍如昨休騎非便止中飲顧王
程離憂從此始

　　送陸員外

　　郎署有伊人居然古人風天子顧河北詔書𨽻征東拜

手辭上官緩歩出南宫九河平原外七國薊門中隂風
悲枯桑古塞多飛蓬萬里不見虜蕭條胡地空無為費
中國更欲邀竒功遲遲前相送握手嗟異同行當封侯
歸肯訪南山翁

　　戲贈張五弟

　　吾弟東山時心尚亦何逺日髙猶自臥鐘動始能飯(劉云
不必其人直自輸寫)頭上髪未梳牀頭書不巻清川興悠悠空林
時對偃青苔石上淨細草松下軟牕外鳥聲閒階前虎

心善徒然萬慮多澹爾太虚緬一知與物平自顧為人
淺對君忽自得浮念不煩遣

　　送魏郡李太守赴任

　　與君伯氏别又欲與君離君行無幾日當復隔山陂蒼
茫秦川盡日落桃林塞獨樹臨闗門黄河向天外前輕
洛陽陌宛路故人稀故人離别盡淇上轉驂騑企余悲
逺送惆悵睢陽路古木官渡平秋城鄴宫暮想君行縣
日其出從如雲遥思魏公子復憶李将軍


　　贈祖三詠

　　蠨蛸掛虚牖蟋蟀鳴前除嵗晏凉風至君子復何如髙
館閴無人離居不可道閒門寂巳閉落日照秋草雖有
近音信千里阻河闗中復客汝潁去年歸舊山結交二
十載不得一日展貧病子既深契濶余不淺仲秋雖未
歸莫秋以為期良㑹詎幾日終自長相思

　　贈房盧氏琯

　　達人無不可忘已愛蒼生豈復小千室絃歌在两楹浮

人日已歸但坐事農耕桑榆鬱相望邑里多雞鳴秋山
一何淨蒼翠臨寒城視事兼偃臥對書不簮纓蕭條人
吏稀鳥雀下空庭鄙夫心所向晚節異平生将從海岳
居守靜觧天刑或可累安邑茅茨君試營

　　送綦母校書棄官還江東

　　明時久不達棄置與君同天命無怨色人生有素風念
君拂衣去四海将安窮秋天萬里靜日暮澄江空清夜
何悠悠扣舷明月中和光魚鳥際澹爾兼葭叢無庸客

昭世衰鬢日如蓬頑踈暗人事僻陋達天聰㣲天縦可
採其誰為至公今亦從此去歸耕為老農

　　偶然作

　　陶濳任天真其性頗躭酒自從棄官來家貧不能有九
月九日時菊花空滿手中心竊自思倘有人送否白衣
㩦壺觴果来遺老叟且喜得斟酌安問升與斗奮衣野
田中今日嗟無負兀傲迷東西蓑笠不能守傾倒强行
行酣歌歸五桞生事不曾問肯愧家中婦


　　哭殷遥

　　人生能幾何畢竟歸無形念君等為死萬事傷人情慈
母未及葬一女纔十齡泱漭塞郊外蕭條聞哭聲浮雲
為蒼茫飛鳥不能鳴行人何寂寞白日自淒清憶昔君
在時問我學無生勸君苦不早令君無所成故人各有
贈又不及平生負爾非一途痛哭返柴荆

　　送從弟蕃遊淮南

　　讀書復騎射帶劒遊淮隂淮隂少年軰千里逺相尋髙

義難自隠明時寧陸沉島夷九州外泉館三山深席帆
聊問罪丹服盡成擒歸来見天子拜爵賜黄金忽思鱸
魚膾復有滄洲心天寒蒹葭渚日落雲夢林江城下楓
葉淮上聞秋砧送歸青門外車馬去駸駸惆悵新豐樹
空餘天際禽

　　丁㝢田家有贈

　　君心尚栖隠久欲傍歸路在朝每為言觧印果成趣晨
雞鳴鄰里羣動從所務農夫行餉田閨婦起縫素開軒

御衣服散帙理章句時吟招隠詩或製閒居賦新晴望
郊郭日映桑榆暮隂盡小苑城微明渭川樹揆子宅閭
井幽賞何由屢道存終不忘跡異難相遇此時惜别離
再来芳菲度

　　藍田石門精舍

　　落日山水好漾舟信歸風玩竒不覺逺因以縁源窮遥
愛雲木秀初疑路不同安知清流轉偶與前山通(劉云此景
自常有之其詩亦若無意故是佳趣)捨舟理輕䇿果能愜所適老僧四五

人逍遥䕃松栢朝𣑽林未曙夜禪山更寂道心及牧童
世事問樵客暝宿長林下焚香臥瑶席澗芳襲人衣山
月暎石壁再尋畏迷誤明發更登歴(劉云世外好事語)笑謝桃
源人花紅復来覿

　　送韋大夫東京留守

　　人外遺世慮空端結遐心曾是巢許淺始知堯舜深蒼
生詎有物黄屋如喬林上徳撫神運冲和穆宸襟雲雷
康屯難江海遂飛沈天工寄人英龍衮瞻君臨名器茍

不假保釐固其任素質貫方領清景照華簮慷慨念王
室從容獻官箴雲旗蔽三川畫角發龍吟晨揚天漢聲
夕捲大河隂窮人業巳寧逆虜遺之擒然後觧金組拂
衣東山岑結事黄門省秋光正沉沉功名與身退老病
隨年侵君子從相訪重𤣥其可尋












　　唐詩品彚巻九

