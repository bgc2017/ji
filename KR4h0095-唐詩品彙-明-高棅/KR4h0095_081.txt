







　　欽定四庫全書

　　唐書品彚巻八十一

　　明　髙棅　編

　　五言排律十一

　　旁流(以下有姓氏無字里世次可考者三十二人)

　　朱延齡

　　秋山極天浄

　　雨洗髙秋浄天臨大野閒葱蘢清萬象繚繞出層山日

落千峰上雲銷萬壑間緑蘿霜後翠紅葉雨來殷散彩
輝呉甸分形壓楚闗欲尋霄漢路延首願登攀

　　張叔良

　　長至日上公獻壽

　　鳯闕晴鐘動雞人曉漏長九重初起鑰三事正稱觴日
至龍顔近天旋聖厯昌休光連雪浄(一作祥光連雪映)瑞氣雜
爐香化被君臣洽恩沾士庶康不因稽舊典誰得紀朝
章


　　崔琮

　　長至日上公獻壽

　　應厯三陽首朝天萬國同斗邊看子月臺上候祥風五
夜鐘初動千門日正融玉階文物盛仙仗武貔雄率舞
皆羣獸稱觴即上公南山為聖壽長對未央宫

　　李竦

　　長至日上公獻壽

　　候曉金門闢乘時寶厯長羽儀瞻上帝雲物麗初暘漢

禮方傳佩堯年正奉觴日行臨觀闕帝錫洽珪璋盛美
趨三代洪休降百祥自憐朝玉座宴此詠無疆

　　史延

　　清明日賜百官新火

　　上苑連侯第清明及暮春九天初改火萬井屬良辰頒
賜恩踰洽承時慶亦驚翠烟和柳嫩紅熖出花新寵命
頒三老祥光燭萬人太平當此日空腹賀陶鈞

　　王濯


　　清明日賜百官新火

　　御火傳香殿華光及侍臣星流中使馬燭照九衢人轉
景連金屋分輝麗錦茵熖迎紅蕊發烟染玉條春助律
和風早添爐煖氣新誰憐一寒女猶望照東鄰

　　韓濬

　　清明日賜百官新火

　　朱騎傳紅燭天厨賜近臣火隨黄道現烟遶白榆新榮
耀分他室恩光共此辰更調金鼎味還煖玉堂人灼灼

千門曉輝輝萬井春應憐聚螢者瞻望獨無隣

　　成崿

　　登聖善寺閣望龍門

　　高閣聊登望遥分禹鑿門刹連多寶塔樹滿給孤園香
境超三界清流振陸渾報慈𢎞孝理道行得眞源空淨
祥烟霽時明愛日温願從初地起長奉下生尊

　　張少博

　　尚書郎上直聞春漏


　　建禮含香處重城待漏辰徐聲傳鳯闕曉唱辨雞人銀
箭聽将盡銅壺滴更新催籌當五夜移刻及三春杳杳
從天逺泠泠出禁頻直廬殘響曙肅穆對鈎陳

　　周徹

　　尚書郎上直聞春漏

　　建禮通華省含香直紫宸静聞銅史漏暗識桂宫春滴
瀝疑将絶清泠發更新寒聲臨鴈沼疎韻應雞人迥入
千門徹行催五夜頻高臺閒自聽非是駐征輪


　　李子卿

　　望終南春雪

　　山勢抱西秦初年瑞雪頻色揺鶉野霽影落鳯城春皛
耀瓊峰逼晶明玉樹親尚寒由氣動不夜為光新荆岫
全疑近崑丘宛合鄰餘輝倘可惜廻照讀書人

　　徐元弼

　　太常寺觀舞聖壽樂

　　舞字傳新慶人文邁舊章冲融和氣洽悠逺聖功長盛

徳流無外明時樂未央日華增顧盼風物助低昻翥鳯
方齊首高鴻忽斷行雲門與兹曲同是奉陶唐

　　張良器

　　河出榮光

　　引沠崑山峻朝宗海路長千齡逄聖主五色瑞榮光隐
映浮中國晶明助太陽坤維連浩漫天漢接微茫丹闕
清氛裏函關紫氣旁位尊常守伯道泰毎呈祥習坎靈
逾乆居卑徳有常龍門如可渉忠信是舟梁


　　王綽

　　迎春東郊

　　玉管潛移律東郊始報春鑾輿膺寶運天仗出佳辰睿
澤光時軰恩輝及物新虬螭動旌斾烟景入城闉御柳
初含色龍池漸啓津誰憐在陰者得與蟄蟲伸

　　敬括

　　賦得七月流火

　　前庭一葉下言念忽悲秋變節金初至分空(一作寒)火正

流氣含凉夜早光拂夏雲收助月微明㪚沿河麗景浮
禮標時令爽詩興國風幽自此觀邦正(一作邪正)深知玉葉
(一作玉業)休

　　柴宿

　　初日照華清宫

　　靈山初煦澤逺近見離宫影動参差裏光分縹緲中鮮
飈收晚翠佳氣滿晴空林潤温泉入樓深複道通璇題
生炯晃珠綴引&KR0008;朧鳯輦何時幸朝朝此望同


　　張隨

　　早春送郎官出宰

　　仙郎今出宰聖主下憂民紫陌軒車送丹墀雨露新趨
程猶犯雪行縣正逄春粉署時廻首銅章已在身鳴琴
化欲展起草戀空頻今日都門外悠悠别漢臣

　　河中獻㨗

　　叛将忘恩乆王師不戰通凱歌千里内喜氣二儀中㓂
盡條山下兵廻漢苑東将軍初執訊明主欲論功落日

烟塵静寒郊壁壘空蒼生幸無事自此樂堯風

　　王質

　　金谷園花發懐古

　　寂寥金谷澗花發舊時園人事空懐古烟霞此獨存管
絃非上客歌舞少王孫繁蘂風驚㪚輕紅鳥乍翻山川
終不改桃李自無言今日經塵路凄凉詎可論

　　張公乂

　　金谷園花發懐古


　　今日春風至花開石氏園未全紅艷折半與素光翻㸃
綴踈林遍微明古徑繁窺臨鶯欲語寂寞李無言谷變
迷鋪錦臺餘認樹萱川流人事共千載竟誰論

　　周𢎞亮

　　曲江亭望慈恩寺杏園花發

　　江亭閒望處逺近見秦源古寺遲春景新花發杏園萼
中輕蘂密枝上素姿繁拂雨雲初起含風雪欲翻容輝
明十地香氣遍千門願莫隨桃李芳菲不為言


　　陳翥

　　曲江亭望慈恩寺杏園花發

　　曲池晴望好近接梵王家十畆開金地千林發杏花映
雲猶誤雪照日欲成霞紫陌傳香逺紅泉落影斜園中
春尚早亭上路非賖芳景堪遊處其如惜物華

　　嚴巨川

　　太清宫聞滴漏

　　玉漏移中禁齊車入太清漸知催辨色復聽續餘聲乍

逐微風轉時因雜佩輕青樓人罷夢紫陌騎将行殘魄
棲初盡餘寒滴更生慙非朝謁客空有振衣情

　　莫宣卿

　　百官乘月早朝聽殘漏

　　建禮儼朝冠重門耿夜闌碧空蟾魄度清禁漏聲殘候
曉車輿合淩霜劍佩寒星河猶皎皎銀箭尚珊珊杳靄
祥光起霏㣲瑞氣攢忻逄聖明代長願接鵷鸞

　　孫昌𦙍


　　越裳獻白翟

　　聖哲符休運伊臯列上台覃恩丹徼逺入貢素翬來北
闕欣初見南枝顧未廻歛空殘雪淨矯翼片雲開馴擾
将無懼翻飛幸莫猜甘從上苑裏飲啄自徘徊

　　王若嵒

　　越裳獻白翟

　　素翟宛昭彰遥遥自越裳氷睛朝映日玉羽夜含霜嵗
月三年逺山川九譯長來從碧海路入見白雲鄉作瑞

興周后登歌美漢皇朝天資孝理惠化且無疆

　　孫頠

　　送薛大夫和蕃

　　亞相獨推賢乘軺向逺邊一心傾漢日萬里望胡天忠
信皇恩重要荒聖徳傳戎人方屈膝塞月復嬋娟别思
流鶯晚歸朝候鴈先當書外垣傳廻奏赤墀前

　　徐敞

　　白露為霜


　　早寒青女至零露結為霜入夜飛清景陵晨積素光駟
星初晳晳葭菼復蒼蒼色冐沙灘白威加木葉黄鮮輝
襲紈扇殺氣掩干将葛屨那堪履從令君子傷

　　顔粲

　　白露為霜

　　悲秋将歲晚繁露已成霜徧渚蘆先白霑籬菊自黄應
鐘鳴逺寺擁鴈度三湘氣逼儒衣薄寒侵宵夢長滿庭
添月色拂水歛荷香獨念蓬門下窮年在一方


　　陳祐

　　風光草際浮

　　秀發王孫草春生君子風光揺低偃處影㪚艷陽中稍
稍移蘋末微微轉蕙叢浮烟傾緑野逺色澹晴空汎彩
池塘媚含芳景氣融清暉誰不挹幾許賞心同

　　湯洙

　　登雲梯

　　謝客常遊處層巒枕碧溪經過殊俗境登陟象雲梯歩

歩勞山屐行行躡澗霓迥臨天路廣俯眺夕陽低賞詠
情彌愜風塵事已暌前修如可慕投足固思齊

　　童翰卿

　　織女石

　　一片昆明石千秋織女名見人虚脉脉臨水更盈盈苔
作輕衣色波為促杼聲岸雲連鬢濕沙月對眉生有臉
蓮同笑無心鳥不驚還如明鏡裏形影兩分明

　　熊孺登


　　日暮天無雲

　　杳杳復蒼然無雲日暮天象分青氣外景盡赤霄前漸
吐星河色遥生水木烟從容難附麗顧歩欲澄鮮但見
收三素何能測上𤣥應非暫呈瑞不許出山川

　　無名氏

　　晦日同志昆明池汎舟

　　靈沼疑河漢蕭條見斗牛烟生知岸近水淨覺天秋落
月低前樹清輝滿去舟興因孤嶼起心為白蘋留曉吹

兼漁笛閒雲伴客愁龍津如可上長嘯且乘流

　　金谷園花發懐古

　　春風生梓澤遲景映花林欲問當時事因傷此日心繁
華人已殁桃李意何深澗咽歌聲在雲歸蓋影沉地形
同萬古笑價失千金遺跡因無限芳菲不可尋

　　日暮山河清

　　天高爽氣晶遲景忽西傾山列千重静河流一帶明想
同金鏡徹寧讓玉壺清纎翳無由出浮埃不復生縈紆

分漢苑表裏見秦城逸興終難繫抽毫仰此情

　　華山慶雲見

　　聖主祠名嶽高風發慶雲金柯初繚繞玉葉漸氛氲氣
色含珠日光明吐翠雰依稀來鶴態髣髴列仙羣萬樹
流光影千潭瀉錦文蒼生忻有望祥瑞在吾君

　　空水共澄鮮

　　悠然四望通𣺌𣺌水無窮海鶴飛天際烟林出禁中雲
消澄遍碧霞起澹微紅落日浮光滿遥山翠色同樵聲

喧竹嶼棹唱入蓮叢逺客舟中興煩襟暫一空

　　郊壇聽雅樂

　　㤗壇恭祀事彩仗下寒坰展禮陳嘉樂齊心動衆靈韻
長飄更逺曲度静宜聽汎響何清越隨風㪚杳冥微懸
和氣聚旋退曉山青本自鈞天降還疑列洞庭

　　霜隼下晴臯

　　九臯霜氣勁翔隼下初晴風動閒雲巻星馳白草平稜
稜方厲疾肅肅自縱横掠地秋毫迥投身逸翮輕高墉

全失影逐雀乍飛聲薄暮寒郊外悠悠萬里情

　　河出榮光

　　符命自陶唐吾君應㑹昌千年清徳水九折滿榮光極
岸浮佳氣微波照夕陽澄輝明貝闕㪚彩入龍堂近帶
關雲紫遥連日道黄馮夷矜海若漢武貴宣房漸没孤
槎影仍呈一葦杭撫躬悲未濟作頌喜時康

　　送史司馬赴崔相公幕(文苑英華失姓氏嚴滄浪云此或太白之逸詩
也不然亦是盛唐人之作)


　　崢嶸丞相府清切鳯凰池羨爾瑶臺鶴高棲瓊樹枝歸
飛晴日好吟弄惠風吹正有乘軒樂初當學舞時珍禽
在羅網微命若遊絲願托周周羽相銜漢水湄

　　皎然

　　(以下衲子四人)

　　奉陪顔使君修韻海畢東溪汎舟餞諸文士

　　諸侯崇魯學羔鴈日成羣外史刋新韻中郎定古文(魯公
著書依切韻起東字字脚皆倣古篆)菁華兼百代雅素備三墳國語思開

物王言欲致君研精業已就歡宴惜應分獨望西山去
将身寄白雲

　　冬日遥和盧使君㓜平綦母居士遊法華寺高
頂臨湖亭

　　仁芳標絶境亷守躡高蹤天見纔分刹風傳欲盡鐘城
中歸路逺湖上碧山重水照千花界雲開七葉峰寒空
艾綬滿晴翠白綸濃逸韻知難繼佳遊恨不逢仍聞撫
禪石為我乆從容


　　陪顔使君餞宣諭蕭常侍

　　江淮凋瘵後逺使發天都昏墊宸心及哀矜詔命敷恤
民驅急傳訪舊枉飛艫外鎮藩條最中朝顧問殊文皆
正風俗名共溢寰區已事方懐闕歸期早戒途繁笳咽
水閣高蓋擁雲衢暮色生千嶂秋聲入五湖離歌猶宛
轉歸馭已踟蹰今夕庾公意西樓月亦孤

　　春日酬祭嶽瀆使大理盧卿自㑹稽廻經年将
赴朝寄故林十二韻


　　望祀崇周典皇華出漢庭紫泥頒㑹計𤣥酒薦芳馨聖
慮祈多祐齋心合至靈占祥刋史竹筮日數堯蓂禮秩
新加命朝章舊理刑敷誠依北闕遺愛在西亭五袴歌
仍詠三碑石重銘躊躇問存没委曲向郊坰苕水曾同
汎稽山昔共經清風門客仰佳頌國人聽奉使朝行月
飛文夜動星征途回四牡遥戀故林青

　　清江

　　早發陜州途中贈嚴秘書


　　此身雖不繫憂道亦勞生萬里江湖夢千山雨雪行人
家依舊壘關路閉層城未滅交河虜猶屯細柳兵艱難
嗟道逺棲託頼深情貧病吾将有精修許少卿

　　早春書情寄河南崔少府

　　日日東風至陽和似不均病身空益老愁鬢不知春宇
宙成遺物光陰促幻身客遊傷末路心事向行人道薄
猶懐土時難欲厭貧微才如可寄赤縣有鄉親

　　春遊司直城西鸕鷀谿别業


　　别墅軍城下閒喧未可齊春深花蝶夢曉隔柳烟鞞韶
景浮寒水疎楊映緑堤沿洄看竹色來徃聽鶯啼乆慢
持生術多親種藥畦家貧知素行心苦見清溪越客初
投分南枝得寄棲禪機空寂寞雅趣頼招㩦本寺重江
外遊方二室西徘徊戀知已日夕草萋萋

　　廣宣

　　皇太子頒賜存問并索和新詩因有陳謝

　　望苑招迎後禪扉訪問餘祗言俟文雅何意入庸虚率

性多非學縁情偶自書清風聞寺響白日見心初重道
逢軒后崇儒過魏儲青宫列楩梓𤣥圃積瓊琚鄭䑕寧
容者齊竽乆捨諸空懐受恩感含思幾躊躇

　　理瑩

　　送戴三徴君還谷口舊居

　　巖穴多遺秀弓車屢逺招周王尊渭叟潁客傲唐堯出
處天波合關河地勢遥瞻星吳郡夜作霧華山朝清論
虛重席閒居挂一瓢漁歌思坐酌宸渥寵行軺春為荷

裳暖霜因葛履消層崖懸瀑溜萬壑振清飈谷鳥猶遷
木場駒正食苖謝安何日起台鼎佇君調

　　上官昭容

　　(以下宫閨三人)

　　奉和幸三㑹寺應制

　　釋子談經處軒臣刻字留故臺遺老識殘簡聖君求駐
蹕懐千古開襟望九州四山縁壁合二水夾城流宸翰
陪瞻仰天杯接獻酬太平詞藻盛長願紀鴻休


　　宋若昭

　　奉和御製麟徳殿燕百僚

　　垂衣臨八極肅穆四門通自是無為化非關輔相功修
文招隐伏尚武殄妖凶徳立韶光熾恩沾雨露濃衣冠
陪御燕禮樂盛朝宗萬壽稱觴日千年信一同

　　宋若憲

　　奉和御製麟徳殿燕百僚

　　端拱承休命時清和聖皇四聰聞受諫五服逺朝王景

媚暄初轉春殘日正長御筵多濟濟盛樂復鏘鏘宴鎬
誰能敵横汾未可方願齊山嶽壽福祉永無疆

　　長篇

　　杜審言

　　和李大夫嗣眞奉使存撫河東四十韻

　　六位乾坤動三微厯數遷謳歌移火徳圖䜟在金天子
月開階統房星受命年禎符龍馬出寳籙鳯凰傳地即
交風雨都仍卜澗瀍明堂唯御極清廟乃尊先不宰神

功運無為大象懸八荒平物土四海接人烟已屬羣生
泰猶言至道偏璽書傍問俗旌節近推賢秩比司空位
官臨御史員雄辭執刀筆直諫罷樓船國有大臣器朝
加小㑹筵将行備禮樂送别仰神仙城闕周京轉關河
陜服連稍觀汾水曲俄指絳臺前姑射聊長望平陽遂
宛然舜耕餘草木禹鑿舊山川昔出諸侯静無何霸業
全中軍掃戰敵外府絶兵權隐隐帝鄉至瞻瞻肅祀䖍
西河偃風俗東壁掛星躔井邑枌榆社陵園松栢田榮

光晴掩代佳景晚侵燕雨沛鴻私滌風行睿㫖宣惇釐
訪疾苦屠釣采貞堅人樂逢刑措時康洽賞延賜踰秦
氏級恩倍漢家錢擁傳咸翹首稱觴竟比肩拜迎迷道
路詠舞溢郊鄽殺氣西衝白窮陰北陸𤣥飛霜遥度海
殘月迥臨邊(僧皎然云逺也)緬邈朝庭問週流朔塞旋興來探
馬䇿俊發抱龍泉學總八千巻文傾三百篇澄清得使
者作頌有人焉莫以崇班列而云勝托捐偉才何磊落
陋質幾翩翾江海寧為讓巴渝轉自牽一聞歌聖道助

曲荷陶甄

　　杜甫

　　奉送郭中丞兼太僕卿充隴右節度使

　　詔發西山将秋屯隴右兵凄凉餘部曲燀赫舊家聲鵰
鶚乘時去驊騮顧主鳴艱難須上䇿容易即前程斜日
當軒蓋高風巻斾旌松悲天水冷沙亂雪山清和虜猶
懐惠防邊詎敢驚(劉云上句有風下句傷時)古來於異域鎮静示專
征燕薊奔封豕周秦觸駭&KR1706;中原何惨黷餘孽尚縱横

箭入昭陽殿笳吟細柳營内人紅袖泣王子白衣行宸
極妖星動園林殺氣平空餘金椀出無復繐帷輕(劉云如箭
入昭陽至繐帷金椀愈甚矣非所忍言)毁廟天飛雨焚宫火徹明罘罳朝
共落棆桷夜同傾三月師逾整羣胡勢就烹瘡痍親接
戰勇决冠垂成妙譽期元宰殊恩且列卿幾時回節鉞
戮力掃攙搶圭竇三千士雲梯七十城恥非齊説客甘
似魯諸生通籍微班忝周行獨坐榮隨肩趨漏刻短髪
寄簮纓徑欲依劉表還疑厭禰衡漸衰那此别忍淚獨

含情廢邑狐狸語空村虎豹争人頻墜塗炭公豈忘精
誠元帥調新律前軍壓舊京安邊仍扈從莫作後功名

　　寄彭州高三十五使君適虢州岑二十七長史
参三十韻

　　故人何寂寞今我獨凄凉老去才難盡秋來興甚長物
情尤可見詞客未能忘(劉云物情徃徃見棄惟詞客未忘耳)海内知名士
雲端各異方高岑殊緩歩沈鮑得同行意愜關飛動篇
終接混茫(劉云即子美自道可為悟人)舉天悲富駱近代惜盧王似

爾官仍貴前賢命可傷諸侯非棄擲半刺已翺翔詩好
幾時見書成無使将男兒行處是客子鬬身强羈旅推
賢聖沈綿抵咎殃三年猶瘧疾一鬼不銷亡隔日搜脂
髓增寒抱雪霜徒然潛隙地有靦屢鮮粧何大龍鍾極
于今出處妨無錢居帝里盡室在邊疆劉表雖遺恨龎公
至死藏心微傍魚鳥肉瘦怯豺狼隴草蕭蕭白洮雲片片
黄彭門劍閣外虢略鼎湖傍荆玉簪頭冷巴牋染翰光烏
麻蒸續曬丹橘露應嘗豈異神仙宅俱兼山水鄉竹齋燒

藥竈花嶼讀書牀更得清新否遥知屬對忙舊宮寧改
漢淳俗本歸唐濟世宜公等安貧亦士常蚩尤終戮辱
胡羯漫猖狂㑹待祅氛静論文蹔裹糧

　　寄岳州賈司馬六文巴州嚴八使君兩閣老五十
韵

　　衡嶽啼猿裏巴州鳥道邊故人俱不利謫宦两悠然闔
闢乾坤正榮枯雨露偏長沙才子逺釣瀨客星懸憶昨
趨行殿殷憂捧御筵討胡愁李廣奉使待張騫無復雲

臺仗虛脩水戰船蒼茫城七十流落劍三千畫角吹秦
晉旄頭俯澗瀍小儒輕董卓有識笑苻堅浪作禽填海
那將血射天萬方思助順一鼓氣無前隂㪚陳倉北晴
薰太白巔亂麻屍積衛破竹勢臨燕法駕還雙闕王師
下八川此時沾奉引佳氣拂周旋(劉云亂來讀此十字哀痛殊生)貔虎
閒金甲麒麟受玉鞭侍臣諳入仗廐馬解登仙(劉云淺事不俗
俗意不俚)花動朱樓雪城凝碧樹煙衣冠心慘愴故老淚潺
湲哭廟悲風急朝正霽景鮮月分梁漢米春給水衡錢

内蕊繁於纈宫花軟勝綿恩榮同拜手出入最隨肩晚
著華堂醉寒重繡被眠轡齊兼秉燭書枉滿懷牋(劉云纔復
京便有此樂是此時殘破巡幸尚自庶㡬)每覺升元輔深期列大賢秉鈞方
咫尺鎩翮再聯翩禁掖朋從改微班性命全青蒲甘受
戮白髪竟誰憐弟子貧原憲諸生老伏䖍師資謙未逹
鄉黨敬何先舊好腸堪斷新愁眼欲穿翠乾危棧竹紅
膩小湖蓮賈筆論孤憤嚴君賦㡬篇定知深意苦莫使
衆人傳貝錦無停織朱絲有斷絃浦鷗防碎首霜鶻不

空拳地僻昬炎瘴山稠隘石泉且將棋度日應用酒為
年(劉云甚言避禍之道可念)典郡終微眇治中實棄捐安排求傲吏
比興展歸田去去才難得蒼蒼理又𤣥古人稱逝矣吾
道卜終焉隴外飜投跡漁陽復控弦笑為妻子累甘與
嵗時遷親故行稀少兵戈動接聨他鄉饒夢寐失侶自
迍邅多病加淹泊長吟阻静便如公盡雄俊志在必騰
騫(劉云結語如此使人意盡　永嘉薛韶云老杜近體律詩精深妥帖雖多至百韵而首尾相應如常山之
蛇無間&KR0856;齟齬處矣)


　　高適

　　信安王幕府詩并序三十韻

　　開元二十年國家有事林胡詔禮部尚書信安王
總戎大舉時考功郎中王公司勲郎中劉公主客
郎中魏公侍御史李公監察御史崔公咸在幕府
詩以頌美數公見於詞云

　　雲紀軒皇代星高太白年廟堂咨上策幕府制中權盤
石藩維固昇壇禮樂先國章榮印綬公服貴貂蟬樂善

旌深德輸忠格上𤣥剪桐光寵錫題劍美貞堅聖祚雄
圖廣師貞武德䖍雷霆七校發旌斾五營連華省徴羣
乂霜臺舉二賢豈伊公望逺曾是茂才遷並秉韜鈐術
兼該翰墨筵帝思麟閣像臣獻栢梁篇振玉登遼甸摐
金厯薊壖度河飛羽檄横海汎樓船北伐聲逾邁東征
務以專講戎喧涿野料敵静居延軍勢持三略兵戎自
九天朝曕授鉞去時聽偃戈旋大漠風沙裏長城雨雪
邊雲端臨碣石波際隠朝鮮夜壁衡高斗寒空駐綵旃

倚弓𤣥兔月飲馬白狼川闗塞鴻勲著京華甲第全落
梅横吹後春色凱歌前直道常兼濟微才獨棄捐曵裾
誠已矣投筆尚悽然作賦同元淑能詩匪仲宣雲霄不
可望空欲仰神仙

　　奉詶睢陽李太守

　　公族稱王佐朝經允帝求本枝彊我李盤石冠諸劉禮
樂光輝盛山河氣象幽系高周柱史名重晉陽秋華省
應推擇青雲寵宴遊握蘭多具美前席有嘉謀賦得黄

金賜言皆白璧酬着鞭驅駟馬操刃解全牛出鎮兼方
伯承家復列侯朝瞻孔北海時用杜荆州廣固纔登陟
毘陵忽阻脩三台冀入夢四嶽向分憂郡邑連京口山
川望石頭海門當建節江路引鳴騶俗見中興理人逢
至道休先移白額横更息赭衣偷梁國歌來晚徐方怨
不留豈伊齊政術將以變澆浮訟簡知能吏刑寛察要
囚坐堂風偃草行縣雨隨輈地是蒙莊宅城遺閼伯丘
孝王餘井逕微子故田疇冬至招揺轉天寒蝶蝀収猿

巖飛雨雪兔苑落梧楸列㦸霜侵戸褰幃日在鈎好賢
當解榻乘興每登樓逸足横千里高談注九流詩題青
玉案衣贈黑貂裘窮巷軒車静閒齋耳目愁未能方管
樂翻欲慕巢由講德良難敵觀風豈易儔寸心仍有適
江海一扁舟

　　張籍

　　贈殷山人三十韵

　　鬱鬱山中客知名四十年恓惶身獨隠寂寞性應便世

業公侯籍生涯黍稷田藤懸讀書帳竹繫網魚船已種
千頭橘新開數脉泉閒遊攜酒逺出語向僧偏入洞題
松過㸔花選石眠避喧長汩没逢勝即留連自古多高
跡如君少並肩耕耘此辛苦章句已流傳昔日交遊盛
當時省閣賢同袍還共弊連轡每推先講序居重席羣
儒願執鞭滿堂虛左待衆目望喬遷木異時難用情高
道自全畏人頻慘憺踈物勢迍邅達者聞知命吾生復
禮𤣥深藏報恩劍久降養生篇憔悴衆夫笑經過郡守

憐夕陽悲病鶴霜氣動饑鸇處士誰能薦窮途世所捐
伯鸞堪寄食元淑苦無錢䇿蹇秋塵裏吟詩黄葉前故
囊餘白領廢瑟斷朱絃志氣終猶在逍遙任自然家貧
念㛰嫁身老戀雲煙放逸棲巖鹿清虛飲露蟬鄭逃秦
谷口嚴愛越溪邊霄漢予猶阻榮枯子不牽山城一相
遇感激意難宣

　　楊巨源

　　上劉侍中


　　命代生申甫承家翊禹湯廟謨膺間氣師律動清霜鐘
鼎勲庸大山河誡誓長英姿淩虎視逸步壓龍驤道恊
陶鈞力恩迴日月光一言𢎞社稷九命備珪璋政洽軍
逾肅仁敷物已康朱門重棨㦸丹詔半縑緗位總興龍
野師臨涿鹿鄉射鵰天㬰碧吹角塞仍黄深入平夷落
横行闢漢疆功垂貞石逺名映色絲香斷磧瞻貔虎臨
池識鳳凰舞腰凝綺榭歌響拂雕梁杯淨傳鸚鵡裘鮮
照鷫鸘吟詩白羽扇校獵緑沈槍風景佳人地煙沙壯

士場幕中邀謝鑒麾下得周郎珠影含空徹瓊枝映座
芳王渾知武子陳實奬元方富貴春無限歡娯夜未央
管絃隨玉帳樽爼奉金章俗理寧因勸邊城詎假防軍
容雄朔漠公望冠巖廊分野隣孤島京坻溢萬箱曙華
分碣石秋色入漁陽城逺迷𤣥兔川明辨白狼忠賢多
感激今古共蒼茫堤擁紅蕖艶橋分翠栁行軒車紛自
至亭館鬱相當珍簟迴煩暑曾軒引早涼聽琴知思静
說劍覺神揚佳景燕臺上清輝鄭驛傍鼔鼙喧北里珪

玉映東牀敢衒由之瑟甘循賜也牆官微思假路戰勝
忝升堂欲奮三年翼頻迴一夕腸消憂期酒聖乘興任
詩狂海内栽桃李天涯荷稻梁升沈門下意誰道在蒼蒼

　　鮑文姬

　　奉和御製麟德殿燕百僚(本在排律旁流類遺書在此)

　　睿澤光寰海功成展武韶戈鋋清外壘文物盛中朝聖
祚山河固宸章日月昭玉筵鸞鵠集仙管鳳凰調御栁
新低緑宮鶯乍轉嬌願承億兆慶千祀奉神堯


















　　唐詩品彚巻八十一

