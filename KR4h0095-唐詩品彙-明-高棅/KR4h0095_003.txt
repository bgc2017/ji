







　　欽定四庫全書

　　唐詩品彚巻三

　　明　髙棅　編

　　五言古詩三

　　正宗(一)

　　陳子昻

　　(唐興文章承徐庾餘風子昻始變雅正初為感遇詩王適見之曰是必為海内文宗盧黄門云
陳拾遺横制頽波天下質文翕然一變　杜子美過公故宅詩云位下曷足傷所貴在聖賢有

才繼騷雅哲匠不比肩公生楊馬後名與日月懸韓退之亦云國朝盛文章子昻始髙蹈葢公
之詩為韓杜所推重揭為正宗不亦宜乎)

　　感遇詩三十六首(僧皎然云子昻感遇三十首出自阮公詠懐詠懐之作難
以為儔　朱晦菴曰予讀陳子昻感遇詩愛其詞㫖幽邃音節豪宕非當世詞人所及如丹砂
空青金膏水碧雖近乏世用而實物外難得自然之奇寳然亦恨其不精於理而自託於仙佛
之間以為高也　劉後村曰唐初王楊沈宋擅名然不脱齊梁之體獨陳拾遺首倡高雅冲澹
之音一掃六代之纎弱起於黄初建安矣太白韋栁繼岀皆自子昻發之及觀感遇詩數篇皆
蟬蜕翰墨畦逕讀之使人有眼空四海神遊八極之興也　劉須溪云古詩惟㕘同契似先秦

文他如道家生神章度人歌類欲少冀世人者此詩於音節猶不甚近獨刋落凡語存之隱約
在建安後自為一家雖未極暢達如金如玉槩有其質矣)

　　微月生西海幽陽始化昇圓光正東滿陰魄已朝凝太
極生天地三元更廢興至精諒斯在三五誰能徵(劉云其詩
於内外或自有見月本陰也而謂之幽陽三五陽也而平明已缺極似契語　三五出史記至道不逺三五必返)
蘭若生春夏芊蔚何青青幽獨空林色朱蕤冐紫莖遲
遲白日晚嫋嫋秋風生歲華盡搖落芳意竟何成(劉云又以
芳草為不足也)


　　樂羊為魏將食子殉軍功骨肉且相薄他人安得忠吾
聞中山相乃屬放麑翁(屬麑於秦西巴者孟孫也非中山相也)孤獸猶不
忍况以奉君終(一則忍於其子一則不忍於麑劉云此首用事造語皆有味又勝建安古詩如
此實少事雖誤用語自可傳)

　　市人矜巧智於道若童䝉傾奪相誇侈不知身所終曷
見𤣥冥(一作𤣥真)子觀世玉壺中杳然遺天地乗化入無窮
(劉云觀世玉壺是其創語有見乗化入無窮又别)

　　白日毎不歸青陽時暮矣茫茫吾何思林卧觀無始衆

芳委時晦鶗鴂鳴悲耳鴻荒古已頽誰識巢居子(劉云起語
如此安得不矍然林卧觀無始定非俗物)

　　林居病時久水木澹孤清閒卧觀物化悠然念無生青
春始萌達朱火已滿盈徂落方自此感歎何時平(劉云是古
詩得意者)

　　臨岐泣世道天命良悠悠昔日殷王子玉馬遂朝周寶
鼎淪伊榖瑤臺成古丘西山傷遺老東陵有故侯

　　逶迤世已久骨鯁道斯窮豈無感激者時俗頺此風灌

園何其鄙皎皎於陵中世道不相容嗟嗟張長公

　　𤣥天幽且黙羣議曷嗤嗤聖人敎猶在世運久陵夷一
䋲將何繫憂醉不能持去去行採芝勿為塵所欺

　　微霜知歲晏斧柯始青青况乃金天夕皓露沾羣英登
山望宇宙白日已西暝雲海方蕩潏孤鱗安得寧

　　挈瓶者誰子姣服當青春三五明月滿盈盈不自珍高
堂委金玉微縷懸千鈞如何負公鼎被奪笑時人

　　𤣥蟬號白露兹歲已蹉跎羣物從大化孤英將奈何瑤

臺有青鳥逺食玉山禾崑侖見𤣥鳯豈復虞雲羅

　　仲尼探元化幽鴻順陽和大運自盈縮春秋逓來過肓
飈忽號怒萬物相紛劘溟海皆震蕩孤鳯其如何

　　昔日章華宴荆王樂荒淫霓旌翠羽葢射兕雲夢林朅
來髙唐觀悵望雲陽岑雄圖今何在黄雀空哀吟

　　荒哉穆天子好與白雲期宫人多怨曠層城閉蛾眉日
耽瑤池樂豈傷桃李時青苔空委絶白髪生羅帷(劉云極似
風意)


　　可憐瑤臺樹灼灼佳人姿碧華暎朱實攀折青春時豈
不盛光寵榮君白玉墀但恨紅芳歇凋傷感所思(劉云古意)
蒼蒼丁零塞今古緬荒途亭堠何摧兀暴骨無全軀黄
沙漠南起白日隱天隅漢甲三十萬曾以事匈奴但見
沙塲死誰憐塞下孤

　　朝入雲中郡北望單于臺胡秦何密邇沙朔氣雄哉藉
藉天驕子猖狂已復來塞垣無名將亭堠空崔嵬咄嗟
吾何歎邉人塗草萊


　　金鼎合神丹世人將見欺飛飛騎羊子胡乃在蛾眉變
化固非類芳菲寧㡬時疲痾苦淪世憂痗日侵淄眷然
顧幽褐白雲空涕洟

　　深居觀元化悱然争朶頤羣動相啖食利害紛㘈㘈便
便夸毗子榮耀更相持務光讓天下商賈競刀錐已矣
行採芝萬世同一時

　　本為貴公子平生實愛才(劉云與王粲意同)感時思報國拔劍
起蒿萊西馳丁零塞北上單于臺登山見千里懐古心

悠哉誰言未忘禍磨滅成塵埃

　　貴人難得意賞愛在須臾莫以心如玉探他明月珠昔
稱夭桃子今為舂市徒鴟鴞悲東國麋鹿泣姑蘇誰見
鴟夷子扁舟去五湖(劉云莫以心如玉不變為之入海求珠語自佳矣此如玉字與前桃
李花語同參差不盡類故是一病結得好)

　　蜻蛉遊天地與世本無患飛飛未能止黄雀來相干穰
侯富秦寵金石比交歡出入咸陽裏諸侯莫敢言寧知
山東客激怒秦王肝布衣取卿相千載為辛酸


　　浩然坐何暮吾蜀有蛾眉念與楚狂子悠悠白雲期時
哉悲不會涕泣久漣洏夢登綏山宂南采巫江芝探元
觀竒化遺世從雲螭婉孌將永矣感悟不見之

　　索居獨㡬日炎夏忽然衰陽彩皆陰翳親友盡暌違登
山望不見涕泣久漣洏宿夢感顔色若與白雲期世中
驕豪子驅逐正嗤嗤蜀山與楚水攜手在何時

　　聖人去已久公道緬良難蚩蚩夸毗子堯禹以為謾驕
榮貴工巧勢利逓相干昭王尊樂毅分國願同歡魯連

讓齊爵遺組去邯鄲伊人信往矣感激為誰歎

　　吾觀龍變化乃是至陽精石林何冥宻幽洞無留行古
之得仙道信與元化并𤣥感非象識誰能測沈冥世人
拘目見酣酒笑丹經崑侖有瑤樹安得采其英(謝云龍亦陰類
而謂之陽精則道家語也𤣥感非象識五字見畧同)

　　吾愛鬼谷子青溪無垢氛囊括經世道遺身在白雲七
雄方龍鬭天下亂無君浮榮不足貴遵養晦時文舒之
彌宇宙巻之不盈分豈徒山木夀空與麋鹿羣(劉云其詩多言

世外此又以鬼谷自負非無能者)

　　&KR0687;&KR0687;南山鹿䍦罟以媒和招搖青桂樹幽蠧亦成科世
情甘近習榮耀紛如何怨憎未相復親愛生禍羅瑤臺
傾巧笑玉杯殞雙蛾誰見孤城樹青青成斧柯(劉云玉杯殞雙
蛾謂婦人亦坐此比之親愛如復仇内妬如桂樹)

　　翡翠巢南海雄雌珠樹林何知美人意驕愛比黄金殺
身炎洲裏委羽玉堂陰旖旎光首飾葳蕤爛錦衾豈不
在遐逺虞羅忽見尋多材信為累歎息此珍禽(劉云多是歎世

而卒不免於禍子昻其子雲乎)

　　朝發宜都渚浩然思故鄉故鄉不可見路隔巫山陽巫
山綵雲没高丘正微茫佇立望已久涕淚沾衣裳豈兹
越鄉感憶昔楚襄王朝雲無處所荆國亦淪亡(劉云此首起結
轉換皆暢竭可誦)

　　聖人祕元命懼世亂其真如何嵩公輩談譎誤時人先
天誠為美階亂禍誰因長城備胡冦嬴禍發其親赤精
既迷漢子年何救秦去去桃李花多年死如麻(劉云先天元命

皆非人所常道嵩公雖不知何如以胡冦喻内外可見第桃李花無喻或是不言者得之)

　　朅來豪遊子勢利禍之門如何蘭膏歎感激自生寃衆
趍明所避時棄道猶存雲泉既已失羅網與誰論(劉云後世
誦其言而悲之)箕山有高節湘水有清源唯應白鷗鳥可與洗
心言

　　聖人不利己憂濟在元元黄屋非堯意瑤臺安可論吾
聞西方化清浄道彌敦奈何窮金玉彫刻以為尊雲構
山林盡瑤圖珠翠煩鬼功尚未可人力安能存夸愚適

增累矜智道逾昏

　　朔風吹海樹蕭條邉已秋亭上誰家子哀哀明月樓自
言幽燕客結髪事逺遊赤丸殺公吏白刃報私讐避仇
至海上被役此邉州故鄉三千里遼水復悠悠毎憤胡
兵入常為漢國羞何如七十戰白首未封侯(劉云忽復造意至此
避仇常事被役復苦比古愈奇)

　　幽居觀大運悠悠念羣生終古代興没豪聖莫能争三
季淪周赧七雄滅秦嬴復聞赤精子提劍入咸京炎光

既無象晉虜復縱横堯禹道已昧昏虐勢方行豈無當
世雄天道與胡兵咄咄安可言時醉而未醒(劉云沈着脱灑)仲
尼溺東夏伯陽遁西溟大運自古來旅人胡歎哉(劉云晉虜
並説已警至天道與胡原醉無醒謂周旋諸夏為溺遁胡為髙使人反覆屢嘆能言能言)

　　薊丘覽古贈盧居士藏用六首(并序)

　　丁酉歲吾北征出自薊門歴觀燕之舊都其城池
覇迹已蕪没矣乃慨然仰歎憶樂生鄒子羣賢之
遊盛矣因登薊樓作六詩以志之寄終南盧居士

亦有軒轅遺跡也

　　北登薊丘望求古軒轅臺應龍已不見牧馬生黄埃尚
想廣成子遺跡白雲隈　(右軒轅臺)

　　南登碣石館遙望黄金臺丘陵盡喬木昭王安在哉霸
圖悵已矣驅馬復歸來　(右燕昭王)

　　王道已淪昧戰國競貪兵樂生何感激仗義下齊城雄
圖竟中天遺歎寄阿衡　(右樂生)

　　秦王日無道太子怨亦深一聞田光義匕首贈千金其

事雖不立千載為傷心　(右燕太子)

　　自古皆有死殉義良獨希奈何燕太子尚使田生疑伏
劍誠已矣感我涕沾衣　(右田光先生)

　　大運淪三代天人罕有窺鄒子何遼廓謾説九瀛垂興
亡已千載今也則無推　(右鄒子)

　　東至淇門答宋參軍之問

　　南星中大火將子涉清淇西林改微月征斾空自持碧
潭去已逺瑤花折遺誰若問遼陽戍悠悠天際期


　　酬暉上人夏日林泉

　　聞道白雲居窈窕青蓮宇巖泉萬丈流樹石千年古林
卧對軒牕山陰滿庭户方釋塵事勞從君襲蘭杜

　　酬暉上人秋夜山亭有贈

　　皎皎白林秋微微翠山静禪居感時變獨坐開軒屛風
泉夜聲雜月露宵光冷多謝忘機人塵憂未能整

　　送客

　　故人洞庭去楊栁春風生相送河洲晚蒼茫别思盈白

蘋已堪把緑芷復含榮江南多桂樹歸客贈生平

　　登澤州城北樓宴

　　平生倦遊者觀化久無窮復來登此國臨望與君同坐
見秦兵壘遙聞趙將雄武安君何在長平事已空且歌
𤣥雲曲御酒舞薰風勿使青衿子嗟爾白頭翁

　　題居延古城贈喬十二知之

　　聞君東山意宿昔紫芝榮滄洲今何在華髪旅邉城還
漢功既薄逐胡䇿未行徒嗟白日暮坐對黄雲生桂枝

芳欲晚薏苡謗誰明無為空自老含歎負平生

　　答洛陽主人

　　平生白雲志早愛赤松遊事親恨未立從宦此中州主
人亦何問旅客非悠悠方謁明天子清宴奉良籌再取
連城璧三陟平津侯不然拂衣去歸從海上鷗寧隨當
代子傾仄且沈浮

　　西還至散關答喬補闕知之

　　葳㽔蒼梧鳯嘹唳白露蟬羽翰本非匹結交何獨全昔

君事胡馬予得奉戎旃攜手同沙塞闗河緬幽燕芳歲
㡬陽止白日屢徂遷功業雲臺薄平生玉佩捐歎此南
歸日猶聞北戍邉代水不可涉巴江亦潺湲攬衣度函
谷衘涕望秦川蜀門自兹始雲山方浩然

　　秋園卧病呈暉上人

　　幽寂曠日遙林園轉清密疲痾澹無豫獨坐汎瑤瑟懐
挾萬古情憂虞百年疾綿綿多滯思忽忽毎如失緬想
赤松遊髙尋白雲逸榮吝始都䘮幽人遂貞吉圖書紛

滿牀山水藹盈室宿昔心所尚平生自兹畢願言誰見
知梵筵有同術八月高秋晚涼風正蕭飋

　　鴛鴦篇

　　飛飛鴛鴦鳥舉翼相蔽虧俱來緑潭裏共向白雲涯音
容相眷戀羽翮兩逶迤蘋萍戲春渚霜霰繞寒池浦沙
連岸淨汀樹拂潭垂年年此遊玩歲歲來追隨鳯凰起
丹宂獨向梧桐枝鴻鴈來紫塞空憶稻粱肥鳥啼倦永
夕鶴鳴傷别離豈若此雙禽飛翻不異林刷毛清江浦

交頸紫山岑文章負奇色和鳴皆好音聞有鴛鴦綺復
有鴛鴦衾持為美人贈朂此故交心

　　修竹篇與東方左史虬(并書)

　　東方公足下文章道弊五百年矣漢魏風骨晉宋
莫傳然而文獻有可徴者僕嘗暇時觀齊梁間詩
綵麗競繁而寄興都絶毎以永歎思古人常恐邐
迤頽靡風雅不作以耿耿也一昨於解三處見明
公詠孤桐篇骨氣端翔音情頓挫光英朗練有金

石聲遂用洗心飾視發揮幽鬱不圖正始之音復
覩於兹可使建安作者相視而笑解君云張茂先
何敬祖東方生與其比肩僕亦以為知言也故感
歎雅製作修竹詩一篇當有知音以傳示之

　　龍種生南嶺孤翠鬱亭亭峰嶺上崇崒煙雨下微溟夜
聞鼯䑕呌晝聒泉壑聲春風正澹蕩白露已清泠哀響
激金奏密色滋玉英歲寒霜雪苦含篠獨青青豈不厭
凝冽羞比春木榮春木有盈歇此節無凋零始愿與金

石終古保堅貞不意伶倫子吹之學鳯鳴遂偶雲龢師
張樂奏天庭妙曲方千變簫韶已九成信䝉雕斵美常
願事仙靈驅馳翠虬駕伊鬱紫鸞笙結交嬴臺女吟弄
昇天行攜手登白日逺遊戲赤城低昻𤣥鶴舞斷續彩
雲生永願隨衆仙三山遊玉京

　　遇崔司議泰之冀侍御珪二使

　　謝病南山下幽卧不知春使星入東京云是古交親恵
風吹寶瑟微月憶清真憑軒一留醉江海寄情人


　　登薊丘樓送賈兵曹入都

　　東山宿昔意北征非我心孤負平生願感涕下沾襟暮
登薊樓上永望燕山岑遼海方漫漫胡沙飛且深峨眉
杳如夢仙子曷由尋擊劍起歎息白日忽西沈聞君洛
陽使因子寄南音



　　唐詩品彚巻三

