







　　欽定四庫全書

　　唐詩品彚巻二十

　　明　髙棅　編

　　五言古詩二十

　　正變

　　韓愈

　　(唐司空圗云韓詩驅駕氣勢共掀雷決電　晁氏客語云韓文公詩號杜體謂鋪叙而含蓄也
若雖近不䙝狎雖逺不背戾該於理多矣　蔡寛夫詩話云退之詩豪放自成一家特恨其深

婉未足　蘇東坡云書之美者莫如顔魯公然書法之壞自顔始詩之美者莫如韓文公然詩
格之變自韓始　詩眼云退之詩早年亦學建安如孤臣昔放逐暮行河堤上重雲贈李觀等
篇皆效建安體但頗加新竒也)

　　秋懐詩十一首(韓仲韶云此詩多自感其趨向不與世合故末章有避語穽觸
心兵之語又以霜菊自歎可見其一時直道之不容也劉須溪云秋懐詩終是豪宕非近語也)

　　牕前兩好樹衆葉光薿薿秋風一披拂筞筞鳴不巳微
燈照空牀夜半偏入耳愁憂無端來感歎成坐起天明
視顔色與故不相似羲和馭白日疾急不可恃浮生雖

多途趍死唯一軌胡爲浪自苦得酒且歡喜

　　白露下百草蕭蘭共凋悴青青四墻下已復生滿地寒
蟬蹔寂寞蟋蟀鳴自恣連行無窮期禀受氣苦異適時
各得所松栢不必貴(劉云甚怨　青青者蕭也故松栢如此耳正言似反)

　　彼時何卒卒我志何曼曼犀首空好飲亷頗尚能飯學
堂日無事驅馬適所願茫茫出門路欲去聊自歎歸還
閲書史文字浩千萬陳跡竟難尋賤嗜非貴獻丈夫意
有在女子乃多怨(劉云骯髒愈髙)


　　秋氣日惻惻秋空日凌凌(劉云惻惻凌凌亦是自道)上無枝上蜩下
無盤中蠅豈不感時節耳目去所憎清曉巻書坐南山
見髙稜其下澄湫水有蛟寒可罾惜哉不得往豈謂吾
無能(劉云可與古詩十九首上下而氣復過之)

　　離離挂空悲慽慽抱虛警(劉云又勝)露泫秋樹髙蟲弔寒夜
永歛退就新懦趨榮悼前猛歸愚識夷塗汲古得脩綆
名浮猶有耻味薄真自幸(劉云又怨)庻幾遺悔尤即此是幽
屏(葛立方韻語陽秋云此猶陶公歸去來辭覺今是而昨非之意似有所悟也)


　　今晨不成起端坐盡日景蟲鳴室幽幽月吐牎冏冏䘮
懐若迷方浮念劇含梗塵埃慵伺候文字浪馳騁尚須
勉其頑王事有朝請

　　秋夜不可晨秋日苦易暗我無汲汲志何以有此憾寒
鷄空在棲缺月煩屢瞰有琴具徽絃再鼓聽愈淡有如
乘風船一縱不可纜不如覷文字丹鉛事㸃勘豈必求
嬴餘所要石與甔

　　巻巻落地葉隨風走前軒鳴聲若有意顛倒相追奔空

堂黄昏暮我坐黙不言童子自外至(劉云謂童子不喻退而誦詩耳)吹
燈當我前問我我不應饋我我不餐退坐西壁下讀書
盡數篇作者非今士相去時已千其言有感觸使我復
悽酸顧謂汝童子置書且安眠丈夫屬有念事業無窮
年(劉云耿耿如在目前荆公抛書還少年不如此暢)

　　霜風侵梧桐衆葉着樹乾空階一片下琤若摧琅玕(劉云甚無
𦂳要造此竒崛)謂此夜氣滅望舒霣其團青𡨕無依倚飛轍危
難安驚起出户視倚楹乆汍瀾憂愁費晷影日月如跳

丸迷復不計逺為君駐塵鞍

　　暮暗來客去羣囂各収聲悠悠偃宵寂亹亹抱秋明世
累忽進慮外憂遂侵誠强懐張不滿弱念缺易盈(劉云時時
有自得語)詰屈避語穽𡨕茫觸心兵敗虞千金弃得比寸草
榮知耻足為勇晏然誰汝令

　　鮮鮮霜中菊既曉何用好揚揚弄芳蝶爾生還不早運
窮兩值遇婉孌死相保西風蟄龍蛇衆木日凋槁由來
命分爾冺滅豈足道(葛立方云此則似有不遇時之嘆也　劉云甚悲惋自足有守死不

易之志陳去非以為躁豈其然哉　又云十　韵皆豪壯感激不類選體最後詩氣短然極耿切也)

　　夜歌

　　靜夜有清光閒堂仍獨息念身幸無恨志氣方自得樂
哉何所憂所憂非我力(樊澤之云此篇作於貞元中時强藩悍將可為朝廷憂公方嘆
謀計之未就雖欲憂非所力也)

　　暮行河堤上

　　暮行河堤上四顧不見人衰草際黄雲感嘆愁我神夜
歸孤舟臥展轉空及晨謀計竟何就嗟嗟世與身(樊澤之云

此篇與夜歌意同)

　　長安交游者贈孟郊

　　長安交游者貧富各有徒親朋相過時亦各有以娛陋
室有文史高門有笙竽何能辨榮悴且欲分賢愚(葛立方云
公此詩貧者文史之樂賢於富者笙竽之樂也)

　　宿曽江口示姪孫湘

　　舟行亡故道屈曲髙林間林間無所有奔流但潺潺嗟
我亦拙謀致身落南蠻茫然失所詣無路何能還(劉云氣短

極寥寥之思非平生比也)

　　落葉送陳羽

　　落葉不更息斷蓬無復歸飄颻終自異邂逅暫相依悄
悄深夜語悠悠寒月輝誰云少年别流淚各沾衣

　　晚菊(此詩在陽山窮獨不自聊而作)

　　少年飲酒時踴躍見菊花今來不復飲毎見恒咨嗟佇
立摘滿手行行把歸家此時無與語弃置奈悲何

　　從仕(貞元十七年始從調京師而作)


　　居閒食不足從仕力難任兩事皆害性一生恒苦心黄
昏歸私室惆悵起嘆音弃置人間世古來非獨今

　　哭楊兵曹(凝)陸歙州(參)

　　人皆期七十纔半豈蹉跎數出知己淚自然白髪多晨
興為誰慟還坐乆滂沱論文與寤語已矣可如何

　　感春

　　偶坐藤樹下暮春下旬間藤隂已可庇落蕋還漫漫亹
亹新葉大瓏瓏晚花乾青天髙寥寥兩蝶飛翻翻時節

適當爾懐悲自無端(劉云無𦂳無要寫得沉至不同末語動人)

　　出門(樊澤之云此詩在京師不得志而作故其辭如此)

　　長安百萬家出門無所之豈敢尚幽獨與世實參差古
人雖已死書上有其辭開巻讀且想千載若相期出門
各有道我道方未夷且於此中息天命不吾欺

　　送李正字(儗)歸湖南

　　長沙入深楚洞庭值秋晚人隨鴻鴈少江共葉葭逺歴
歴余所經悠悠子當返孤遊懐耿介旅宿夢婉娩風土

稍殊音魚蝦日異飯親交俱在此誰與同息偃

　　幽懐

　　幽懐不可寫行此春江潯適與佳節㑹士女競光隂凝
粧耀州渚繁吹蕩人心間闗林中鳥亦知和為音豈無
一樽酒自酌還自吟但悲時易失四序迭相侵我歌君
子行視古猶視今

　　江漢一首答孟郊

　　江漢雖云廣乘舟渡無艱流沙信難行馬足常往還凄

風結衝波狐裘能禦寒終宵處幽室華燭光爛爛茍能
行忠信可以居夷蠻嗟余與夫子此義毎所敦何為復
見贈繾綣在不諼

　　縣齋讀書

　　出宰山水縣讀書松竹林蕭條捐末事邂逅得初心哀
犺醒俗耳清泉潔塵襟詩成有共賦酒熟無孤斟青竹
時黙釣白雲日幽尋南方本多毒北客恒懼侵謫譴甘
自守滯留愧難任投章類縞帯佇答逾兼金(貞元二十年在陽山作公嘗曰陽山

天下之窮處縣郭無居民官無丞尉小吏十餘家審此則詩無共賦酒無共斟其誰與樂此乎
盖是逺方來從游户外屨常滿矣篇末意必贈從游者望其報章也)

　　南谿始泛二首

　　榜舟南谿上上上不得返幽事隨去多孰能量近逺隂
沈過連樹藏昻抵横坂石麤肆磨礪波惡厭牽挽或雨
飄岸漁竟就平洲飯㸃㸃暮雨秋稍稍新月偃餘年懔
無幾休日愴已晚自是病使然非由取髙蹇(此詩乃長慶間公以
病在告日所作故云餘年懔無幾是年十二月公薨始絶筆於此矣　黄山谷最愛此詩有詩人句律之深意)

南谿亦清駛而無楫與舟山農驚見之隨我觀不休不
惟兒童輩或有杖白頭饋我籠中𤓰勸我此淹留我云
以病歸此已頗自由幸有用餘俸置居在西疇困倉米
榖滿未有旦夕憂上去無得得下來亦悠悠但恐煩里
閭時有緩急投願為同社人雞豚燕春秋

　　重雲一首李觀疾贈之

　　天行失其度隂氣來干陽重雲蔽白日炎燠成寒凉小
人但恣怨君子惟憂傷飲食為减少身體豈寧康此志

誠足貴懼非職所當藜羹尚如此肉食安可嘗窮冬百
草死幽桂乃芬芳且况天地間大運自有常勸君善飲
食鸞鳯本高翔(詩眼云重雲贈李觀原板李字下缺近本添儗字謬)

　　齪齪(貞元十五年鄭滑大水此篇大抵言當世之士齪齪無能為國慮者)

　　齪齪當世士所憂在饑寒但見賤者悲不聞貴者歎大
賢事業異逺抱非俗觀報國心皎潔念時涕汍瀾妖姬
坐左右柔指發哀彈酒殽雖日陳感激寧為歡秋隂欺
白日泥潦不少乾河堤決東郡老弱隨驚湍天意固有

屬誰能詰其端願辱太守薦得充諌諍官排雲呌閶闔
披腹呈琅玕致君豈無術自進誠獨難

　　孟郊

　　(唐李翶云郊詩髙處在古無上平處猶下顧沈謝　隠居詩話云郊詩蹇澁窮僻琢削不暇真
苦吟而成觀　嚴滄浪云孟郊之詩刻苦其句法格力可以見矣讀之令人不歡)

　　列女操

　　梧桐相待老鴛鴦㑹雙死貞婦貴徇夫捨生亦如此波
瀾誓不起妾心古井水


　　塘下行

　　塘邉日欲斜年少早還家徒將白羽扇調妾木蘭花不
是城頭樹那栖來去鴉

　　遊子吟

　　慈母手中線遊子身上衣臨行密密縫意恐遲遲歸難
將寸草心報得三春暉(劉云全是托興終之悠然不言之感復非睍睆寒泉之比千古
之下猶不忘談詩之尤不朽者)

　　送逺吟


　　河水昏復晨河邉相送頻離杯有淚飲别柳無枝春一
笑忽然歛萬愁俄已新東波與西日不惜逺行人

　　巫山行

　　見盡數萬里不聞三聲猿但飛蕭蕭雨中有亭亭魂千
載楚襄恨遺文宋玉言至今晴明天雲結深閨門

　　靜女吟

　　艷女皆妬色靜女獨檢蹤任禮耻任粧嫁徳不嫁容君
子易求聘小人難自從此志與誰諒琴絃幽韵重


　　苦寒吟

　　天色寒青蒼北風呌枯桑厚氷無裂文短日有冷光敲
石不得火壯隂正奪陽調苦竟何言凍吟成此章

　　古怨别

　　颯颯秋風生愁人怨離别含情兩相向欲語氣先咽心
曲千萬端悲來却難説别後唯所思天涯共明月

　　征婦怨

　　良人昨日去明月又不圓别時各有淚零落青樓前君

淚濡羅巾妾淚滴路塵羅巾常在手今得隨妾身

　　古薄命妾

　　不惜十指絃為君千萬彈常恐新聲至坐使故聲殘棄
置今日悲即是昨日歡將新變故易變故為新難青山
有蘼蕪淚葉長不乾空令後世人采掇幽思攅(劉云其聲如樂
府為近此復以苦語勝)

　　湘妃怨

　　南廵竟不返二妃怨逾積萬里䘮蛾眉瀟湘水空碧(劉云

不苦死形容自得大意)𡨕𡨕荒山下古廟収貞魄喬木深青春清
光滿瑤席搴芳徒自薦靈意殊脉脉玉佩不可親裴徊
烟波夕

　　車遥遥

　　路喜到江盡江上又通舟舟車兩無阻何處不得遊丈
夫四方志女子安可留郎自别日言無令生逺愁旅鴈
忽呌月斷猿寒啼秋此夕夢君夢君在北城樓塞淚無
回収寄恨無回輈願為馭者手與郎回馬頭


　　古别曲

　　山川古今路縱横無斷絶來往天地間人皆有離别行
衣未束帯中腸已先結不用㸔鏡中自知生白髪欲陳
去留音聲向言前咽愁絶填心胸茫茫為君説荒郊烟
莽蒼曠野風凄切處處得相隨人那不如月(劉云語雖如此極是
苦思)

　　感懐

　　秋氣悲萬物驚風振長道登髙有所思寒雨傷百草平

生有親愛零落不相保五情今已傷安得自能老

　　聞砧

　　杜鵑聲不哀斷猿啼不切月下誰家砧一聲腸一絶杵
聲不為客客聞髪盡白杵聲不為衣欲令遊子歸

　　長安早春

　　旭日朱樓光東風不起塵公子醉未起羙人爭探春探
春不為桑探春不為麥日夕出西園秪望花柳色乃知
田家春不入五侯宅


　　去婦

　　君心匣中鏡一破不復全妾心藕中絲雖斷猶牽連安
知御輪士今日翻廻轅一女事一夫安可移再天君聽
琴中言哀哀上絲絃

　　别怨

　　一别一回老志士白髪早(劉云便極頓挫殆不可復得)在富易為容
居貧難自好(劉云亦通透有味)沈憂損性靈服藥亦枯槁秋風
遊子衣落日行逺道君問去何之賤身難自保(劉云古意沈著

甚有餘情)

　　勸酒

　　白日無定影清江無定波人無百年壽百年復如何堂
上陳羙酒堂下列清歌勸君金屈巵勿謂朱顔酡松栢
歲歲茂丘陵日日多君㸔終南山千古青峨峨(劉云起得似苦
曲折又極豪暢善道人意)

　　獨愁

　　前日逺别離昨日生白髪欲知萬里情曉臥半牀月常

恐百蟲鳴使我芳草歇

　　春愁

　　春物與愁客遇時各有違故花辭新枝新淚落故衣日
暮兩寂寞飄然亦同歸

　　秋夕貧居述懐

　　臥冷無逺夢聽秋酸别情髙枝低枝風千葉萬葉聲(劉云
創體)淺井不共飲痩田常廢耕今交非古交貧語聞皆輕
(劉云説盡)


　　落第

　　曉月難為光愁人難為腸誰言春物榮起見葉上霜鵰
鶚失勢病鷦鷯假翼翔棄置復棄置情如刀刃傷(劉云世上
苦語搜索畧盡)

　　秋懐

　　秋至老更貧破屋無門扉一片月落牀四壁風入衣踈
夢不復逺(劉云精語)弱心良易歸商葩將去緑繚繞爭餘輝
野歩賤事少病謀向物違幽幽草根蟲生意與我㣲


　　失意歸吳因寄東臺劉侍郎

　　自念西上身忽隨東歸風長安日下影又落江湖中離
婁豈不明子野豈不聰至寳非眼别至音非耳通因緘
俗外調仰寄髙飛鴻

　　獨宿峴首憶長安故人

　　月迥無隠物况復大江秋江城與沙村人語風颼颼峴
亭當此時故人不同遊故人在長安亦可將夢求

　　蘇州昆山惠聚寺僧房


　　昨日到上方片雲掛石牀錫杖莓苔青袈裟松栢香清
磬無短韵古燈含永光有時乞鶴歸還訪逍遥場

　　遊終南龍池寺

　　飛鳥不到處僧房終南巔龍在水長碧雨開山更鮮歩
出白日上坐依青谿邉地寒松栢短石際道路偏晚磬
送歸客數聲落遥天

　　過分水嶺

　　山壯馬力短路行石齒中十歩九舉轡廻還失西東谿

水變為雨懸崖隂濛濛客衣飄颻秋葛花零落風白日
捨我沒征途忽然窮

　　立徳新居

　　踈門不掩水洛色寒更髙曉碧流視聽夕清濯衣袍但
立仁義徳未覺登渉勞逺岸雪難盡勁枝風易號霜禽
各嘯侶吾亦愛吾曹

　　遊終南

　　南山塞天地日月石上生(劉云未知其下云何即此其山有不容至)髙峯夜

留景深谷晝未明山中人自正路險心亦平長風驅松
栢聲拂萬壑清即此悔讀書朝朝近浮名(劉云警異)

　　西山經靈寳觀(觀即尹真人舊宅)

　　道士無白髪語音靈泉清青松多壽色白石常夜明放
歩霽霞起振衣華風生真文秘中頂寳氣浮四楹一片
古關路萬里今人行上仙不可見孤䇿徒西征

　　連州吟

　　春風朝夕起吹緑日日深試為連州吟淚下不可禁連

山何連連連天碧嶔岑哀猿哭花死子規裂客心蘭蕋
結新佩瀟湘遺舊音怨聲能剪絃坐撫零落琴

　　山中送從叔蘭赴舉

　　石根百尺松山眼一片泉倚之道氣髙飲之詩思鮮於
此逍遥場忽奏别離絃却笑薜蘿子不同鳴躍年

　　送從弟郢東歸

　　爾去東南夜我無西北夢誰言貧别易貧别愁更重曉
色奪明月征人逐羣動秋風楚濤髙旅榜將誰共


　　答郭郎中

　　松栢死不變千年色青青志士貧更堅守道無異營毎
彈瀟湘瑟獨抱風波聲中有失意吟和者淚滿纓何以
報知者永存堅與貞

　　贈鄭夫子魴

　　天地入胸臆吁嗟生風雷文章得其㣲物象由我裁宋
玉逞大句李白飛狂才茍非聖賢心孰與造化該勉矣
鄭夫子驪龍今始胎


　　汝墳䝉從弟楚村見贈時郊得入秦楚村適楚

　　朝為主人心夕作行客吟汝水忽悽咽汝風流苦音北
闕秦門髙南路楚石深分淚灑白日離腸遶青岑何以
寄逺懐黄鶴能相尋

　　留别知己

　　共照日月影獨為愁思人(劉云怨痛復不可堪)豈知鶗鴂鳴瑶草
不得春一片兩片雲千里萬里身雲歸嵩山陽身寄江
之濵棄置復何道楚情吟白蘋


　　感别送叔簡校書再登科東歸

　　長安車馬道髙枕結浮隂下有名利人一人千萬心黄
鶴多逺勢滄溟無近潯怡怡靜退姿泠泠思歸吟菱唱
忽生聽芸書廻望深清風散言笑餘花綴衣襟獨恨魚
鳥别一飛將升沈

　　與韓愈李翺張籍别

　　朱絃奏離别華燈少光輝物色豈有異(劉云亦不料下句如此)人
心顧將違客程殊未巳歲華忽然㣲秋桐故葉下寒露

新鴈飛逺遊豈重恨送人念先歸夜集類羈鳥晨光失
相依馬跡遶川水鴈書還閨闈常恐親朋阻獨行知慮
非

　　上河陽李大夫

　　上將秉神畧至兵無猛威三軍當嚴冬一撫勝重衣霜
劍奪衆景夜星失長輝蒼鷹獨立時惡鳥不敢飛武牢
鎻天關河橋紐地機大軍奚以安守此稱者稀貧士少
顔色貴門多輕肥試登山岳髙方見草木㣲山岳恩既

廣草木心皆歸

　　李少府㕔弔李元賔遺字

　　零落三四字忽成千萬年那知𡨕寞客不有補亡篇斜
月弔空壁旅人難獨眠一生能幾時百慮來相煎戚戚
故交淚幽幽長夜泉巳矣難重言一言一澘然

　　覽崔爽遺文因紓幽懐(崔没南方)

　　墮淚數首文悲結千里墳蒼冥且留我白日空遺君仙
鶴未巢月衰鳯先墜雲清風獨起時舊語如再聞瑶草

罷葳㽔桂花休氛氲萬物與我心相感哭江濆

　　悼吳興張衡評事

　　君生霅水清君没霅水渾空令骨肉情哭得白日昏大
夜不復曉古松長閉門琴絃緑水絶詩句青山存昔為
芳春顔今為芳草根獨問冥冥理先儒未曽言(劉云語不盡白
又髙調之不可解者)


　　唐詩品彚巻二十

