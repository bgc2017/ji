







　　欽定四庫全書

　　唐詩品彚巻三十二

　　明　高棅　編

　　七言古詩八

　　接武(上)

　　劉長卿

　　王昭君歌

　　自矜嬌艶色不顧丹青人誰知粉繪能相負却使容華

翻悞身上馬辭君嫁驕虜玉顔對人愁不語北風鴈急
浮雲秋萬里獨見黄河流纎腰不復漢宫寵雙蛾長向
胡天愁琵琶絃中苦調多蕭蕭羌笛聲相和誰憐一曲
傳樂府能使千秋傷綺羅

　　銅雀臺

　　嬌愛更何日高臺空數層含啼映雙袖不忍看西陵漳
水東流無復来百花輦路為蒼苔青樓月夜長寂寞碧
雲日暮空裴徊君不見鄴中萬事非昔時古人不在今

人悲春風不逐君王去草色年年舊宫路宫中歌舞已
浮雲空指行人往来處

　　新安送陸澧歸江隂

　　新安路人来去早潮復晚潮明日知何處潮水無情亦
解歸自憐長在新安住

　　長沙贈衡嶽祝融峯般若禪師

　　般若公般若公負鉢何時下祝融歸路却看飛鳥外禪
房空掩白雲中桂花寥寥閒自落流水無心西復東


　　明月灣尋賀九不遇

　　楚水日夜綠傍江春草滋青青遥滿目萬里傷心歸故
人川上復何之明月灣南空所思故人不在明月在誰
見孤舟来去時

　　送友人東歸

　　對酒灞亭暮相看愁自深河邊草已綠此别難為心闗
路迢迢疋馬歸垂楊寂寂數鶯飛憐君獻䇿十餘載今
去猶為一布衣


　　入桂渚次砂牛石穴

　　扁舟傍歸路日暮瀟湘深湘水清見底楚雲淡無心片
帆落桂渚獨夜依楓林楓林月出猿聲苦桂渚天寒桂
花吐此中無處不堪愁江客相看淚如雨

　　贈湘南漁父

　　聞君何所適漠漠逢烟水獨與不繫舟往来楚雲裏釣
魚非一嵗終日只如此日落江清桂檝遲纎鱗百尺深
可窺沈鈎垂餌不在得白首滄浪空自知


　　送姨子弟往南郊

　　一展慰久濶寸心仍未伸别時兩童稚及此俱成人那
堪適㑹面遽已悲分手客路向楚雲河橋對衰柳送君
疋馬别河橋汝南山郭寒蕭條今我單車復西上郎去
灞陵轉惆悵何處共傷離别心明月亭亭兩相望

　　客舍喜鄭三見寄

　　客舍逢君未授衣閉門愁見桃花飛遥想故園今已爾
家人應念行人歸寂寞垂楊映深曲長安日暮靈臺宿

窮巷無人鳥雀閒空庭新雨莓苔綠此中分與故友疎
何年仍囘長者車十年未稱平生意好得辛勤謾讀書

　　嚴陵釣臺送李康成赴江東使

　　潺湲子陵瀨髣髴如在目七里人已非千年水空綠新
安江上孤帆逺應逐楓林千萬轉古臺落日共蕭條寒
水無波更清淺臺上漁竿不復持却令猿鳥向人悲灘
聲山翠至今在遲爾行舟晚泊時

　　觀李湊所畫美人障子


　　愛爾含天姿丹青有殊智無間已得象象外更生意西
子不可見千載無重還空令浣紗態猶在含毫間一笑
豈易得雙蛾如有情牕風不舉袖但覺羅衣輕華堂翠
幕春風来内閤金屏曙色開此中一見亂人目只疑行
到雲陽臺

　　送賈三北遊

　　賈生未達猶窘迫身馳疋馬邯鄲陌片雲郊外遥送人
斗酒城邊莫留客顧予他日仰時髦不堪此别相思勞

雨色新添漳水綠夕陽逺照薊門高把袂相看衣共緇
窮愁只是惜良時亦知到處逢下榻莫滯秋風西上期

　　送郭六侍御之武陵郡

　　常愛武陵郡羨君將逺尋空憐世界迫孤負桃源心洛
陽遥想桃源隔野水閒流春自碧花下常迷楚客船洞
中時見秦人宅落日相看斗酒前送君南望但依然河
梁馬首隨春草江路猿聲愁暮天丈人别乘佐分憂才
子趨庭兼勝遊澧浦荆州行可見知君清興滿滄洲


　　齊一和尚影堂

　　一公住世忘世紛蹔来復去誰能分身寄虚空如過客
心將生滅似浮雲蕭散浮雲往不還淒涼遺教没仍傳
舊地愁看雙樹在空堂只是一燈懸一燈長照恒河沙
雙樹猶落諸天花天花寂寂香深殿苔蘚蒼蒼閉虚院
昔余精念訪禪扉常接微言清道機今成寂寞無所得
惟共門人淚滿衣

　　聴笛歌留别鄭協律


　　舊遊憐我長沙謫載酒沙頭送遷客天涯望月自沾衣
江上何人復吹笛横笛能令孤客愁綠波淡淡如不流
商聲寥亮羽聲苦江天寂厯江楓秋静聴闗山聞一呌
三湘月色悲猿嘯又吹楊柳激繁音千里春色傷人心
隨風飄向何處落唯見曲盡平湖深明發與君離别後
馬上一聲堪白首

　　望龍山懐道士許法稜

　　心惆悵望龍山雲之際鳥獨還懸崖絶壁幾千丈綠蘿

嫋嫋不可攀龍山高誰能踐靈原中蒼翠晚嵐烟瀑水
如向人終日迢迢空在眼中有一人披霓裳誦經山頂
餐瓊漿空林閒坐獨焚香真官列侍儼成行朝入青霄
禮玉堂夜掃白雲眠石牀桃源洞裏居人滿桂樹山中
住日長龍山高高遥相望

　　戲贈干越尼子歌

　　鄱陽女子年十五家本秦人今在楚厭向春江空浣紗
龍宫落髮披袈裟五年持戒長一食至今猶自顔如花

亭亭獨立青蓮下忍草禪枝繞精舍自用黄金買地居
能嫌碧玉隨人嫁北客相逢疑姓秦鈆華抛却仍青春
一花一竹如有意不語不笑能留人黄鸝欲棲白日暮
天香未盡經行處却對香爐閒誦經春泉潄玉寒泠泠
雲房寂寂夜鐘發吳音清切令人聴人聴吳音歌一曲
杳然如在諸天宿誰堪世事又相牽惆悵囘船江水綠

　　時平後送范倫歸安州

　　昨聞戰罷圖麟閣破虜收兵巻戎幙滄海初看漢月明

紫微已見胡星落憶昨扁舟此南渡荆棘烟塵滿歸路
與君攜手姑蘇臺望鄉一日登幾囘白雲飛鳥去寂寞
吳山楚岫空崔嵬事往時平還舊丘青青春草近家愁
洛陽舉目今誰在潁水無情應自流吳苑西人去欲稀
留連一日空知非江潭嵗盡愁不盡鴻鴈春歸身未歸
萬里遥縣帝鄉憶五年空帶風塵色却到長安逢故人
不道姓名應不識

　　疲兵篇


　　驕虜乘秋下薊門隂山日夕烟塵昏三軍疲馬力已盡
百戰殘兵功未論陣雲泱漭屯塞北羽書紛紛来不息
孤城望處増斷腸折劍看時涙沾臆元戎日夕但歌舞
不念闗山久辛苦自矜倚劍氣淩雲却笑聞笳淚如雨
萬里飄颻空此身十年征戰老胡塵赤心報國無片賞
白首還家有幾人朔風蕭蕭動秋草旗旌獵獵榆闗道
漢月何曽照客心胡笳只解催人老軍前仍欲破重圍
閨裏猶應愁未歸小婦十年啼夜織行人九日憶寒衣

飲馬滹河晚更清行吹羌笛逺歸營只恨漢家多苦戰
徒令遺鏃滿長城

　　錢起

　　行路難

　　君不見明星映空月太陽朝昇光盡歇君不見凋零委
路蓬長風飄舉入雲中由来人事何常定且莫驕奢笑
賤窮

　　效古秋夜長


　　秋漢飛玉霜北風掃荷香含情紡織孤燈盡拭淚相思
寒漏長簷前碧雲淨如水月弔棲鳥啼鴈起誰家少婦
事鴛機錦幙雲屏深掩扉白玉牕中聞落葉應憐寒女
獨無衣

　　盧龍塞行送韋掌記

　　雨雪紛紛黑山外行人共指盧龍塞萬里飛沙咽鼓鼙
三軍殺氣凝旌斾陳琳書記本翩翩料敵張兵奪酒泉
聖主好文兼好武封侯莫比漢皇年


　　送馬明府赴江陵

　　陶令南行心自永江天極目澄秋景萬室遥知犬不鳴
雙鳬下處人皆靜清風高興得湖山門柳蕭條雙翟閒
黄花滿把應相憶落日登樓北望還

　　送崔十三東遊

　　千里有同心十年一㑹面當杯緩箏柱倐忽催離燕丹
鳯城頭噪晚鴉行人馬首夕陽斜灞上春風留别袂闗
東新月宿誰家宫柳依依兩鄉色誰能此别不相憶


　　送崔校書從軍

　　鴈門太守能愛賢麟閣書生亦投筆寧惟玉劍報知已
更有龍韜佐師律别馬連嘶出御溝家人幾夜望刀頭
燕南春草傷心色薊北黄雲滿眼愁聞道輕生能擊虜
何嗟少壯不封侯

　　賦得青城山歌送楊杜二郎中赴蜀軍

　　蜀山西南千萬重仙經最説青城峰青城嶔岑倚空碧
逺壓峨眉吞劍壁錦屏雲起易成霞玉洞花明不知夕

星臺二妙逐王師阮瑀軍書王粲詩日落猨聲連玉笛
晴来山翠傍旌旗綠蘿春月營門近知君對酒遥相思

　　送張將軍西征

　　長安少年唯好武金殿承恩爭破虜沙場烽火隔天山
鐵騎西征幾嵗還戰處黑雲霾瀚海愁中明月度陽闗
玉笛聲悲離酌晚金方路極行人逺計日霜戈盡敵歸
囘首戎城空落暉始笑子卿心計失徒看海上節旄稀

　　送鄔三落第還鄉


　　郢客文章絶世稀常嗟時命與心違十年失路誰知己
千里思親獨逺歸雲帆春水將何適自愛東南暮山碧
闗中新月對離樽江上殘花待歸客名宦無媒自古遲
窮途此别不堪悲荷衣垂釣且安命金馬招賢㑹有時

　　畫鶴篇(省中作)

　　㸃素凝姿任畫工霜毛玉羽照簾櫳借問飛鳴華表上
何如粉繢綵屏中文昌宫近芙蓉闕蘭室氤氳香烟結
鑪氣朝成緱嶺雲銀燈夜作華亭月日暖花明梁燕歸

應驚片雪在仙闈主人顧盼千金重誰肯徘徊五里飛

　　送畢侍御謫居

　　崇蘭香死玉貞折志士吞聲甘循節忠藎不為明主知
悲来莫向時人説滄浪之水見心清楚客辭天淚滿纓
百鳥喧喧噪一鶚上林高枝亦難托寧嗟人世棄虞翻
且喜江山得康樂自憐黄綬老嬰身妻子朝来勸隠淪
桃花洞裏舉家去此别相思復幾春

　　送傅管記赴蜀軍


　　終童之死誰繼出燕頷儒生今俊逸主將早知鸚鵡賦
飛書許載蛟龍筆峨眉玉壘指霞標鳥没天低幕府遥
巴山雨色蔵征斾漢水猿聲咽短簫賜璧腰金應可料
才畧縱横年且妙無人不重樂毅賢何敵能當魯連嘯
日暮黄雲千里昏壯心輕别不銷魂勸君用却龍泉劍
莫負平生國士恩

　　送禇大落第東歸

　　離琴彈苦調美人慘向隅頃来荷策干明主還復扁舟

歸五湖漢家側席明敡久豈意遺賢在林藪玉堂金馬
隔青雲墨客儒生皆白首昨夢芳洲採白蘋歸期且喜
故園春稚子只思陶令至文君不厭馬卿貧剡中風月
久相憶池上舊遊應再得酒熟寧孤芳杜春詩成不枉
晴山色念此那能不羨歸長楊諫獵事皆違他日東流
一乘興知君為我掃荆扉

　　韓翃

　　送客還江東


　　還家不落春風後數日應沽越人酒池畔花深鬭鴨䦨
橋邊雨洗蔵鴉柳遥憐内舍著新衣復向鄰家醉落暉
把手閒歌香橘下空山一望鷓鴣飛

　　送客之江寧

　　春流送客不應賒南人徐州見柳花朱雀橋邊看淮水
烏衣巷裏問王家千閭萬井無多事闢户開門向山翠
楚雲朝下石頭城江燕雙飛瓦棺寺吳士風流甚可親
相逢嘉賞日應新從来此地夸羊酪自有蓴羮味可人


　　和高平朱參軍思歸作

　　髯參軍髯參軍身為北州吏心寄東山雲坐見萋萋芳
草綠遥思往日晴江曲刺船頻向剡中囘捧被曽過越
人宿花裏鶯啼白日高眷樓把酒送車螯狂歌好愛陶
彭澤佳句唯稱謝法曹平生樂事多如此忍為浮名隔
千里一鴈南飛斷客心思歸可待秋風起

　　贈别王侍御赴上都

　　翩翩馬上郎執簡佩銀章西向洛陽歸鄠杜迴頭結念

蓮花府朝辭芳草萬嵗街暮宿春山一泉塢青青樹色
傍行衣乳燕流鶯相間飛逺過三峰臨八水幽尋佳賞
偏如此殘花片片細柳風落日疎鐘小槐雨相思掩泣
復何如公子門前人漸疎幸有心期當小暑葛衣紗㡌
望迴車

　　題玉山觀禪師蘭若歌

　　玉山宴坐移年月錫杖承恩詣丹闕先朝親與㑹龍華
紫禁鳴鐘白日斜宫女焚香把經巻天人就席禮袈裟

禪林久卧虎谿水蘭若初開鳯城裏不出囂塵見逺公
道成何必青蓮宫朝持藥鉢千家近暮倚繩牀一室空
掖垣揮翰君稱美逺客陪遊問真理薄宦深知誤此心
迴心願學雷居士

　　寄哥舒僕射

　　萬里長城家一生唯報國腰垂紫文綬手控黄金勒高
視黑矟翁遥吞白騎賊先麾牙門將轉鬬黄河北帳下
親兵皆少年錦衣承日繡行纒轆轤寶劍初出鞘宛轉

角弓新上弦步人抽箭大如笛前把兩矛後雙㦸左盤
右射紅塵中鶻入鴉羣有誰敵殺將破軍白日餘迴旃
舞斾北風初羣公楯鼻好磨墨走馬為君飛羽書

　　送中兄典邵州

　　官騎連西向楚雲朱軒出餞晝紛紛百城兼領安南國
雙筆遥揮王左君一路諸侯爭館穀洪池高㑹荆臺曲
玉顔送酒銅鞮歌金管留人石頭宿北鴈初囘江燕飛
南湖春煖著春衣湘君祠對空山掩漁父焚香日暮歸

百事無留到官後重門寂寂垂高柳零陵石缺過香溪
洞口人来飲醇酒登樓暮結邵陵情萬里蒼波烟靄生
他日新詩應見報還如宣逺在安城

　　送萬臣

　　漢相見王陵揚州事張禹雲帆木蘭曵水國蓮花府百
丈清江十月天寒城鼓角曉鐘前金爐促膝諸曹吏玉
管繁聲美少年有時過向長干地逺對湖光近山翠好
逢南苑看人歸也向西池留客醉疎柳垂烟橘帶霜朝

遊石渚莫横塘紅箋色奪風流座白紵詞傾翰墨場夫
子前年入朝後高名籍籍時賢口共憐詩興轉清新逺
繼家聲在此身屈指待為青鏁客囘頭莫羨白亭人

　　别汜水陳縣尉

　　未央宫殿金開鑰詔引賢良巻珠箔花間賜食近丹墀
烟裏揮毫對青閣萬年枝影轉斜光三道先成君激昻
谷永直言身不顧郗詵高地轉名香綠槐隂隂出闗道
上有蟬聲下秋草奴子平頭駿馬肥少年白晳登王畿

五侯客舍偏宿留一縣人家爭看歸南向千峰北臨水
佳期賞地應窮此賦詩或送鄭行人舉酒常陪魏公子
自憐寂寞㑹君稀猶著前時博士衣我欲低眉問知己
若將無用廢東歸




　　唐詩品彚巻三十二

