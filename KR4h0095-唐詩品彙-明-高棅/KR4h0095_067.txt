







　　欽定四庫全書

　　唐詩品彚巻六十七

　　明　髙棅　編

　　五言律詩十二

　　接武(下)

　　戎昱

　　採蓮曲

　　雖聴採蓮曲詎識採蓮心漾檝愛花逺回船愁浪深煙

生極浦色日落半江隂同侣憐波静看粧墮玉簪

　　雲夢故城秋望

　　故國遺墟在登臨想舊遊一朝人事變千載水空流夢
渚鴻聲晚荆門樹色秋片雲凝不散遥想望鄉愁

　　桂州臘夜

　　坐到三更盡歸仍萬里賒雪聲偏傍竹寒夢不離家曉
角分殘漏孤燈落碎花二年隨驃騎辛苦向天涯

　　題招提寺


　　招提精舍好石壁向江開山影水中盡鳥聲天上來一
燈傳嵗月深院長莓苔日暮雙林磬泠泠送客回

　　秋夜梁十三㕔事

　　今來秋已暮還恐未成歸夢裏家仍逺愁中葉又飛竹
聲風度急燈影月來微得見梁夫子心源有所依

　　聞笛

　　入夜思歸切笛聲寒更哀愁人不願聴自到枕邊來風
起塞雲斷夜深闗月開平明獨惆悵落盡一庭梅


　　李益

　　春行

　　侍臣朝謁罷戚里自相過落日青絲騎春風白紵歌恩
從三殿近獵向五陵多歸路南橋望垂楊拂細波

　　送同落第東歸

　　東門有行客落日滿前山聖代誰知者滄洲今獨還片
雲歸海暮流水背城閒余亦依嵩潁松花深閉闗

　　喜見外弟又言别


　　十年離亂後長大一相逄問姓驚初見稱名憶舊容别
來滄海事語罷暮天鐘明日巴陵道秋山又㡬重

　　同蕭錬師宿太乙廟

　　微月空山曙春祠謁少君落花壇上拂流水洞中聞酒
引芝童奠香餘桂子焚鶴飛將羽節遥向赤城分

　　尋紀道士偶㑹諸叟

　　山隂尋道士映竹羽衣新侍坐雙童子陪遊五老人水
花松下静壇草雪中春見説桃源洞如今猶避秦


　　洛陽河亭奉酬留守羣公追送

　　離亭餞落暉臘酒减征衣嵗晚煙霞重川寒雲樹微戎
装千里至舊路十年歸還似汀洲鴈相逄又背飛

　　張衆父

　　(髙仲武云衆父詩婉媚綺錯巧用文字工於興喻文流佳士也)

　　送李司直使吳(得家花斜沙字依次用)

　　使君方擁傳王事逺辭家震澤逄殘雪新豐遇落花水
萍千葉散風柳萬條斜何處看離恨春江無限沙


　　送李觀之宣州謁袁中丞賦得三洲渡

　　古渡大江濵西南詎要津自當舟檝路應濟往來人翻
浪驚飛鳥回風起綠蘋君看波上客嵗晚獨垂綸

　　寄興園池鶴上劉相公

　　馴狎經時久䙰褷短翮存不隨淮海變空愧稻粱恩獨
立秋天静單栖夕露繁欲飛還斂翼詎敢望乗軒

　　冷朝陽

　　送逺上人歸京


　　夏臘嵗方深思歸徹曙吟未離銷雪院已有過雲心寒
磬清函谷孤鐘宿華隂别京遊舊寺月色似雙林

　　薛存誠

　　暮春日南臺承再除給事中(仍是本㕔几榻杖履如舊)

　　再入青瑣闈忝官誠自非拂塵驚物在開户待僧歸積
草漸無逕殘花猶灑衣禁庭偏日近行坐是恩輝

　　于鵠

　　出塞二首


　　葱嶺秋塵起全軍取月支山川引行陣蕃漢列旌旗轉
戰疲兵少孤城外救遲邊人聖明代不見偃戈時

　　單于驕愛獵放火到軍城待月調新馬防秋置逺營空
山朱㦸影寒磧鐵衣聲逄著降胡説沙隂有伏兵

　　宿太守李公宅

　　郡齋常夜掃不卧獨吟詩把燭迎幽客升堂戴接䍦微
風吹凍葉殘雪落寒枝明日逄山伴須令隐者知

　　宿王尊師居


　　夜愛雲林好寒天月裏行青牛眠樹影白犬吠猿聲一
磬山院静千燈溪路明從來此峯客幾箇得長生

　　送客臨邊(英華作送張司直往單于)

　　若到并州去誰人不憶家塞深無伴侣路盡只平沙磧
冷唯逄鴈天青不見花莫隨征將意垂老事輕車

　　姚倫

　　(髙仲武云姚子詩雖未𢎞深去凡巳逺屬辭比事不失文流如亂聲千葉下寒影一巢孤篇什
之秀也)


　　感秋林

　　試向東林望方悲節候殊亂聲千葉下寒影一巢孤不
蔽秋天鴈驚飛夜月烏霜風與春日幾度遣榮枯

　　朱灣

　　九日登青山

　　昔人惆悵地繫馬又登臨舊處煙霞在多時草木深水
將天一色雲與我無心想見龍山㑹良辰亦似今

　　楊慿


　　晚宿江戌

　　旅棹依遥戌清湘急晚流若為南浦宿逄此北風秋雲
月孤鴻晚闗山幾路愁年年不得意零落對滄洲

　　戴叔倫

　　除夜宿石頭驛

　　旅館誰相問寒燈獨可親一年將盡夜萬里未歸人寥
落悲前事支離笑此身愁顔與衰鬢明日又逄春

　　客舍秋懐呈駱正字士則


　　無言堪自喻偶坐更相悲木落驚年長門閒惜草衰買
山猶未得諌獵又非時(劉須溪云五字甚怨而不傷)設被浮名繫歸
休慚欲遲

　　秋夜

　　遥夜獨不寐寂寥庭户中河明五陵上月滿九門東萬
里交親散故園江海空懐歸正南望此日起秋風

　　潘處士宅㑹别

　　相邀寒景晚惜别故山空鄰里疎林在池塘野水通十

年多難後一醉㡬人同復此悲行子蕭蕭逐轉蓬

　　别董校書

　　擾擾倦行役相逄陳蔡間如何百年内不見一人閒對
酒惜餘景問程愁亂山秋風萬里道又出穆陵闗

　　送友人東歸(英華作逄許評事)

　　萬里楊柳色出闗送故人輕煙拂流水落日照行塵積
夢江湖逺憶家兄弟貧徘徊灞亭上不語自傷春

　　江鄉故人偶集客舍


　　天秋月又滿城闕夜千重還作江南㑹翻疑夢裏逄風
枝驚暗鵲露草覆寒蟲羇旅長堪醉相留畏曉鐘

　　漢南遇方評事

　　移家住漢隂不復問華簪貰酒宜城近燒田夢澤深暮
山逄鳥入寒水見魚沈與物皆無累終年愜本心

　　京口逄皇甫司馬副端

　　潮水忽復至雲帆儼欲飛故園雙闕下佐宦十年歸晚
景照華髪凉風吹别衣淹留更一醉老去莫相違


　　逄友生言懐

　　安親非避地羇旅十餘年道長時流許家貧故舊憐相
逄今嵗暮逺别一方偏去住俱難説江湖正𣺌然

　　長沙北亭送梁副端歸京

　　奏書歸闕下祖帳出湘東滿座他鄉别何年此㑹同藉
芳憐岸草聞笛怨江風且莫乗流去心期在醉中

　　廣陵送趙主簿自蜀歸

　　將歸汾水上逺省錦城來巳汎西江盡仍隨北鴈廻暮

雲征馬速曉月故闗開漸向庭闈近留君醉一杯

　　贈韋評事儹

　　與道共浮沈人間嵗月深是非園吏夢憂喜塞翁心細
草誰開逕芳條自結隂由來居物外無事可抽簪

　　過柳州

　　地盡江南戌山分桂北林火雲三月合石路九疑深暗
谷隨風過危橋共鳥尋羇魂已愁絶不復待猿吟

　　過申州


　　萬人曽戰死㡬處見休兵井邑初安堵兒童未長成凉
風吹古木野火入殘營牢落千餘里山空水復清

　　次下牢韻

　　獨立荒庭上蕭蕭對晚風天髙吳塞濶日落楚山空猿
呌三聲斷江流一水通前程千萬里一夕宿巴東

　　早行寄朱山人放

　　山曉旅人去天髙秋氣悲明河川上沒芳草露中衰此
别又萬里少年能㡬時心知剡溪路聊且寄前期


　　楊巨源

　　從太和公主和蕃(從疑作送)

　　北路古來難年光獨認寒朔雲侵鬢起邊月向眉殘蘆
井尋沙到花門度磧看薫風一萬里來處是長安

　　送供奉定法師歸安南

　　故鄉南越外萬里碧雲峯經論辭天去香花入海逄鷺
濤清梵徹蜃閣化城重心到長安陌交州後夜鐘

　　登寧州城樓


　　宋玉本悲秋今朝更上樓清波城下去此意重悠悠晚
菊臨杯思寒山滿郡愁故闗非内地一為漢家羞

　　長城聞笛

　　孤城笛滿林斷續共霜砧夜月降羌淚秋風老將心静
過寒壘遍暗入故園深惆悵梅花落山川不可尋

　　秋日韋少府㕔池上詠石

　　主人得幽石日覺公堂清一片池上色孤峯雲物情舊
溪紅蘚在秋水綠㾗生何必澄湖徹移來有令名


　　令狐楚

　　秋懐寄錢侍郎

　　晚嵗俱為郡新秋各異鄉燕鴻一驚呌郢樹盡青蒼山
露侵衣潤江風捲簟凉相思如漢水日夜向潯陽

　　權徳輿

　　送王鍊師赴王屋洞

　　稔嵗在芝田歸程入洞天白雲辭上國青鳥㑹羣仙自
有棋消日寧資藥駐年相看話離别風馭忽泠然


　　羊士諤

　　林塘臈候

　　南國氷霜冷年華已暗歸閒招别館客逺念故山薇野
艇虚還過歸禽倦更飛忘言亦何事酣賞步清輝

　　韓愈

　　祖席(得秋字)

　　淮南悲木落而我亦傷秋况與故人别那堪羇宦愁榮
華今異路風雨昔同憂莫以宜春逺江山多勝遊


　　柳宗元

　　酬徐二中丞普寧郡内池館即事見寄

　　鵷鴻念舊行虚館對荒塘落日明朱檻繁花照羽觴泉
歸滄海近樹入楚山長榮賤俱為累相期在故鄉

　　梅雨

　　梅實迎時雨蒼茫值晚春愁深楚猿夜夢斷越雞晨海
霧連南極江雲暗北津素衣今盡化非為帝京塵

　　陳羽


　　湘妃怨

　　舜欲省蠻陬南廵非逸遊九山沈白日二女泣滄洲目
極楚雲斷恨深湘水流至今聞鼓瑟咽絶不勝愁

　　李約

　　從軍行

　　候火起雕城塵沙擁戰聲遊軍藏漢幟降虜説畨情霜
落滮池淺秋深太白明嫖姚方虎視不學請添兵

　　吕溫


　　道州秋夜南樓

　　誰憐獨坐愁此夜更南樓雲去舜祠閉月明湘水流猿
聲何處曉楓葉滿山秋不照匣中鏡少年看白頭

　　劉禹錫

　　松江送處州奚使君

　　吳越古今路滄波朝夕流從來離别地能使管絃愁江
草帶煙暮海雲含雨秋知君五陵客不樂石門遊

　　令狐相公頻示新什早春南望遥想漢中因杼

短章以寄誠素

　　軍城臨漢水旌斾起春風逺思見江草歸心看塞鴻野
花㳂古道新葉映行宫唯有詩兼酒朝朝兩不同

　　秋日過鴻舉法師寺送歸江渡

　　看盡長廊畫尋僧一逕幽小池兼鶴凈古木帶蟬秋客
至茶煙起禽歸講席收浮杯明日去相望水悠悠

　　鶴歎(白樂天於吳郡得雙鶴雛以歸與余相遇楊子津閲玩終日今年樂天為秘監不以
鶴隨置之洛陽第一旦余入其門鶴軒然來晲如記相識乃作鶴歎以贈樂天)


　　寂寞一雙鶴主人在西京故巢吳苑樹深院洛陽城徐
引竹間步逺含雲外情誰憐好風月鄰舍夜吹笙

　　張籍

　　望行人

　　秋風牕下起旅鴈向南飛日日出門望家家行客歸無
因見邊使空待寄寒衣獨倚青樓暮煙深鳥雀稀

　　薊北旅思

　　日日望鄉國空歌白紵詞長因送人處憶得别家時(劉須

溪云晚唐更千首不及兩語無𦂳無要自是沈著)失意還獨語多愁秪自知客
亭門外柳折盡向南枝(方虛谷云此司業集中第一首詩三四真佳句)

　　思逺人

　　野橋春水清橋上送君行去去人應老年年草自生出
門看逺道無信向邊城楊柳别離處秋蟬今復鳴

　　襄陽别友

　　曉夜荒城下相看秋草時獨遊無定計不欲道來期别
處去家逺愁中驅馬遲歸人渡煙水遥映野棠枝


　　送戴從𤣥往蘇州

　　楊柳閶門路悠悠水岸斜乗舟向山寺着屐到漁家夜
月紅柑樹秋風白藕花江天詩景好回日莫令賒

　　宿江店

　　野店臨江浦門前有橘花停燈待賈客賣酒與漁家夜
静江水白路廻山月斜(劉云自然好)閒尋泊舟處潮落見平沙

　　夜到漁家

　　漁家在江口潮水入柴扉行客欲投宿主人猶未歸(劉云

難得語意自在如此)竹深村路逺月出釣船稀遥見尋沙岸春風
動草衣

　　宿臨江驛

　　楚驛南渡口夜深來客稀月明見潮上江静覺鷗飛(劉云
五字寂寥)旅宿今已逺此行殊未歸離家久無信又聴𢷬寒衣

　　王建

　　邊上送故人

　　百戰一身在相逄白髪生何時得家信每日算歸程走

馬登寒壠驅羊入廢城羌歌三兩曲人醉海西營

　　汴路即事

　　千里河煙直青楓夾岸長天涯同此路人語各殊方草
市迎江貨津橋税海商回看故宫柳憔悴不成行

　　李徳裕

　　望伊川(春暮思平泉莊新詠之作元二十首今存四首)

　　逺村寒食後細雨度川來芳草連溪合梨花映野開槿
籬懸落照松逕長新苔向夕亭臯望遊禽㡬處回


　　書樓晴望

　　幽居人世外久厭市朝喧蒼翠連雙闕微茫辨九原殘
紅映鞏樹斜日照轘轅薄暮柴扉掩誰知仲蔚園

　　瀑泉

　　向老多悲恨悽然念一丘巖泉終古在風月㡬年遊菌
閣饒佳樹菱潭有釣舟不如羊叔子名與峴山留

　　東溪

　　近蓄東溪水悠悠起白波綠鴛流不散芳草日應多夾

岸生竒篠縁巖覆女蘿蘭橈思無限為感濯纓歌

　　顧非熊

　　桃巖憶賈島(英華作姚巖寺路懐友路向桃巖去作姚巖寺)

　　路向桃巖去多行洞壑間鶴聲兼野静溪色帶村閒踈
葦秋前渚斜陽雨後山憐君不得見詩思最相闗

　　白居易

　　草(詩語云居易初應舉名未報以詩投顧况况戲之曰長安物貴居大不易及讀離離原上
草一詩即云有句如此居亦何難老夫前言戲之耳)


　　離離原上草一嵗一枯榮野火燒不盡春風吹又生逺
芳侵古道晴翠接荒城又送王孫去萋萋滿别情

　　張祐

　　金山寺

　　一宿金山寺微茫水國分僧歸夜船月龍出曉堂雲樹
影中流見鐘聲兩岸聞因悲在城市終日醉醺醺

　　題萬道人禪房

　　何處聞禪壁西南江上峯殘陽過逺水落葉滿疎鐘世

事静中去道心塵外逄欲知情不動牀下虎留蹤

　　寄靈徹上人

　　老僧何處寺秋夢遶江濵獨樹月中鶴孤舟雲外人榮
華長指幻衰病久觀身應笑無成者滄洲垂一綸

　　贈志凝上人

　　悟色身無染觀空事不生道心長日笑覺路幾年行片
月山房静孤雲海棹輕願為塵外契一就智珠明

　　溪行寄道侣


　　白日長多事清溪偶獨尋雲歸秋水濶月出夜山深坐
想天涯去行悲澤畔吟東郊故人在應笑未抽簪

　　題松汀驛

　　山色逺含空蒼茫驛國東海明先見日江白逈聞風鳥
道髙原去人煙小逕通那知舊遺逸不在五湖中

　　題樟亭

　　曉霽慿虚檻雲山四望通地盤江岸絶天映海門空樹
色連秋靄潮聲入夜風年年此光景催盡白頭翁


　　晚夏歸别業

　　古岸偏舟晚荒園一逕微鳥啼新果熟花落故人稀宿
潤侵苔甃斜陽照竹扉相逄盡鄉老無復話時機

　　鄭丹

　　肅宗挽歌(共二十首止錄其一)

　　國以重明受天從諒闇移諸侯方北面白日忽西馳龍
影當泉落鴻名向廟垂永言青史上還是載無為










　　唐詩品彚巻六十七

