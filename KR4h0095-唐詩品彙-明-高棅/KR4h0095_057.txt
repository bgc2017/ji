







　　欽定四庫全書

　　唐詩品彚卷五十七

　　明　高棅　編

　　五言律詩二

　　正始(下之一)

　　陳子昻

　　(方虛谷云不但感遇為古調之祖其律詩亦近體之祖也)

　　晚次樂鄉縣


　　故鄉杳無際日暮且孤征川原迷舊國道路入邉城野
戍荒烟斷深山古木平如何此時恨噭噭夜猨鳴

　　春日登九華觀

　　白玉仙臺古丹丘别望遥山川亂雲日樓榭入烟霄鶴
舞千年樹虹飛百尺橋還逄赤松子天路坐相邀

　　暉上人獨坐亭

　　鐘梵經行處香牀坐入禪巖亭交雜樹石瀨㵼鳴泉水
月心方寂雲霞思獨𤣥寧知人代裏疲病得攀縁


　　度荆門望楚

　　遥遥去巫峽望望下章臺巴國山川盡荆門烟霧開城
分蒼野外樹斷白雲隈今日狂歌客誰知入楚來

　　春夜别友人

　　銀燭吐青烟金樽對綺筵離堂思琴瑟别路繞山川明
月隠高樹長河没曉天悠悠洛陽去此會在何年

　　送魏大從軍

　　匈奴猶未滅魏絳復從戎悵别三河道言追六郡雄鴈

山横代北狐塞接雲中勿使燕然上唯留漢將功(方虚谷云
盛唐律詩務渾雄末句勉勵之辭也)

　　送崔著作融東征

　　金天方肅殺白露始專征王師非樂戰之子慎佳兵海
氣侵南部邊風掃北平莫賣盧龍塞歸邀麟閣名

　　送東萊王學士無競

　　寶劒千金買平生未許人懷君萬里别持贈結交親孤
松宜晚歲衆木愛芳春已矣將何道無令白髮新


　　杜審言

　　蓬萊三殿侍宴奉勑詠終南山

　　北斗掛城邊南山倚殿前雲標金闕逈樹杪玉堂縣半
嶺通佳氣中峯繞瑞烟小臣持獻壽長此戴堯天

　　宿羽亭侍宴應制

　　歩輦千門出離宫二月開風光新柳報燕賞落花催碧
水揺空閣青山遶吹臺聖情留晚興歌管送餘杯

　　和韋承慶過義陽公主山池三首


　　逕轉孤峯逼橋危缺岸妨玉泉移酒味石髓換粳香綰
霧青絲弱牽風紫蔓長猶言宴樂少别向後池塘

　　野興城中發朝英物外求情懸朱紱望契動赤泉遊海
燕巢書閣山雞舞畫樓雨餘清夏晚共坐此(集作北)巖幽
攢石當軒倚懸泉渡牖飛鹿麛衝妓席鶴子曳童衣園
菓嘗難遍池蓮摘未稀捲簾唯(集作先)待月應在醉中歸

　　秋夜宴臨津鄭明府宅

　　行止皆無地招尋獨有君酒中堪累月身外即浮雲霜

白宵鍾徹風清曉漏聞坐擕餘興徃還似未離羣

　　夏日過鄭七山齋

　　共有尊中好言尋谷口來薜蘿山逕入荷芰水亭開日
氣含殘雨雲隂送晚雷洛陽鍾鼓至車馬繫遲廻

　　和晉陵陸丞早春遊望

　　獨有宦遊人偏驚物候新(劉須溪云起得悵恨)雲霞出海曙梅柳
渡江春(劉云兩句復自浩然)淑氣催黄鳥晴光轉緑蘋忽聞歌古
調歸思欲沾巾


　　登襄陽城

　　旅客三秋至層城四望開楚山横地出漢水接天囘冠
葢非新里章華即舊臺習池風景異歸路滿塵埃

　　都尉山亭

　　紫藤縈葛藟緑刺罥薔薇下釣看魚躍探巢畏鳥飛葉
踈荷已晚枝亞果新肥勝迹都無限只應伴月歸

　　春日懷歸

　　心是傷歸望春歸異往年河山鑒魏闕桑梓憶秦川花

雜芳園鳥風和緑野烟更懷歡賞地車馬洛橋邊

　　和康五望月有懷

　　明月高秋逈愁人獨夜看暫將弓並曲翻與扇俱團霧
濯清輝苦風飄素影寒羅衣一此鑒頓使别離難

　　望春亭侍燕遊應詔

　　帝出明光殿天臨太液池堯樽隨歩輦舜樂繞行麾萬
壽禎祥獻三春景物滋小臣同酌海歌頌答無為

　　送崔融


　　君王行出將書記遠從征祖帳連河闕軍麾動洛城旌
旃朝朔氣笳吹夜邊聲坐覺烟塵掃秋風古北平

　　賦得妾薄命

　　草緑長門掩苔青永巷幽寵移新愛奪淚落故情留啼
鳥驚長夢飛花攪獨愁自憐春色罷團扇復迎秋

　　沈佺期

　　銅雀臺

　　昔年分鼎地今日望陵臺一旦雄圖盡千秋遺令開綺

羅君不見歌舞妾空來恩共漳河水東流無重囘

　　長門怨

　　月皎風泠泠長門次掖庭玉階聞墜葉羅幌見飛螢清
露凝珠綴流塵下翠屛妾心君未察愁嘆劇繁星

　　巫山高

　　巫山高不極合㳫狀竒新暗谷疑風雨隂崖若鬼神月
明三峽曉潮滿九江春為問陽臺客應知入夢人

　　被試出塞


　　十年通大漠萬里出長平寒日生戈劍隂雲拂斾旌饑
烏啼舊壘疲馬戀空城辛苦臯蘭北胡塵損漢兵

　　幸白鹿觀應制

　　紫鳯真人刼班龍太上家天流芝蓋下山轉桂旗斜聖
藻垂寒露仙杯落晚霞唯應問王母桃作幾時花

　　九日侍宴應制(得長字)

　　御氣幸金方憑高薦羽觴魏文頒菊蕋漢武賜萸房去
鶴留笙吹歸鴻識舞行臣驩重九慶日月奉天長


　　樂城白鶴寺

　　碧海開龍藏青雲起鴈堂潮聲迎法鼓雨氣濕天香樹
接前山暗溪承瀑水涼無言謫居逺清靜得空王

　　遊少林寺

　　長歌遊寶地徙倚對珠林鴈塔風霜古龍池歲月深紺
園澄夕霽碧殿下秋隂歸路烟霞晚山蟬處處吟

　　嶽舘

　　洞壑仙人舘孤峯玉女臺空濛朝氣合窈窕夕陽開流

澗含輕雨虛巖應薄雷正逄鸞與鶴歌舞出天來

　　早發平昌島

　　解䌫春風後鳴榔曉漲前陽烏出海樹雲鴈下江烟積
氣衝長島浮光溢大川不能懷魏闕心賞獨泠然

　　夜宿七盤嶺

　　獨遊千里外高卧七盤西山月臨忩近天河入戸低芳
春平仲緑清夜子規啼浮客空留聽褒城聞曙雞

　　嶺表寒食


　　嶺外逄寒食春來不見餳洛中新甲子何日是清明花
柳爭朝發軒車滿路迎帝鄉遥可念腸斷報親情(春來不見
餳出毛詩鄭箋說吹簫處云即今賣餳人家物雲卿時謫驩州不作寒食故有此詩感慨悲痛)

　　三日禁園侍宴(初學記作棃園亭侍宴)

　　九重馳道出三已禊堂開畵鷁中川動青龍上苑來野
花飄御座河柳拂天杯日晚迎祥處笙鏞下帝臺

　　仙萼亭初成侍宴應制

　　山中氣色和宸賞第中過輦路披仙掌帷宫拂帝蘿泉

臨香澗落峯入翠雲多無異登𤣥圃東南望白河

　　隴頭水

　　隴山飛落葉隴鴈度寒天愁見三秋水分為兩地泉西
流入羌郡東下向秦川征客重囘首肝腸空自憐

　　關山月

　　漢月生遼海朣朧出半暉合昬𤣥莵郡中夜白登圍暈
落闗山迴光含霜霰微將軍聽曉角戰馬欲南歸

　　折楊柳


　　玉忩朝日映羅帳春風吹拭淚攀楊柳長條踠地垂白
花飛歴亂黄鳥思參差妾自肝腸斷傍人那得知

　　紫騮馬

　　青玉紫騮鞍驕多影屢盤荷君能剪拂躞蹀噴桑乾踠
足追奔易長鳴遇賞難摐金一萬里霜露不辭寒

　　宋之問

　　(僧皎然云沈宋為有唐律詩之龜鑑也情多興逺語麗為多真射鵰手假使曹劉降格而為之
吾未知其孰勝也)


　　夏日仙萼亭應制

　　髙嶺逼星河乘輿此日過野含時雨潤山雜夏雲多睿
藻光巖宂宸襟洽薜蘿悠然小天下歸路滿笙歌

　　春日芙蓉園侍宴應制

　　芙蓉秦地沼盧橘漢家園谷轉斜盤徑川廻曲抱源風
來花自舞春入鳥能言侍宴瑶池夕歸途騎吹繁

　　扈從登封途中作

　　帳殿鬱崔嵬仙遊實壯哉曉雲連幕捲夜火雜星囘谷

暗千旗出山鳴萬乘來扈從良可賦終乏掞天才

　　扈從登封告成頌

　　複道開行殿鈎陳列禁兵和風吹鼓角佳氣動旗旌後
騎廻天苑前山入御營萬方俱下拜相與樂昇平

　　松山頌

　　翼翼高旌轉鏘鏘鳯輦飛塵銷清蹕路雲濕從臣衣白
羽揺丹壑天營逼翠微芳聲耀今古四海警宸威

　　麟趾殿侍宴應制


　　北闕層城峻西宫複道懸乘輿歴萬戸置酒望山川花
柳含丹日山河入綺筵欲知陪賞處空外有飛烟

　　上陽宫侍宴應制(得林字)

　　廣樂張前殿重裘感聖心砌蓂霜月盡庭樹雪雲深舊
渥驂宸御慈恩忝翰林微臣一何幸再得聽瑶琴

　　登禪定寺閣

　　梵宇出三天登臨望八川開襟坐霄漢揮手拂雲烟函
谷青山外昆明落日邊東京楊柳陌少别已經年


　　泛鏡湖南溪

　　乘興入幽棲舟行日向低巖花候冬發谷鳥作春啼沓
嶂開天小叢篁夾路迷猶聞可憐處更在若耶溪

　　題大庾嶺北驛

　　陽月南飛鴈傳聞至此廻我行殊未已何日復歸來江
静潮初落林昬瘴不開明朝望鄉處應見隴頭梅

　　陸渾山莊

　　歸來物外情負杖閲巖耕源水看花入幽林採藥行野

人相問姓山鳥自呼名去去獨吾樂無能愧此生

　　途中寒食

　　馬上逄寒食愁中屬暮春可憐江浦望不見洛陽人北
極懷明主南溟作逐臣故園腸斷處日夜柳條新

　　春日山家

　　今日遊何處春泉洗藥歸悠然紫芝曲晝掩白雲扉魚
樂偏尋藻人閒屢采薇丘中無俗事身世兩相違

　　九月九日登慈恩寺浮圖應制


　　鳯刹侵雲半虹旌倚日邊㪚花多寶塔張樂布金田時
菊芳仙醖秋蘭動睿篇香街稍欲晚清蹕扈歸天

　　奉和聖制閏九月九日登莊嚴總持二寺閣

　　閏月再重陽仙輿厯寶坊帝歌雲稍白御酒菊猶黄風
鐸喧行漏天花拂舞行豫遊多景福梵宇日生光

　　奉和梁王宴龍泓應教(得㣲字)

　　水府淪幽壑星軺下紫微鳥驚司僕馭花落侍臣衣芳
樹揺春晚晴雲繞座飛淮王正留客不醉莫言歸


　　奉和聖製立春剪綵花應制

　　金閣粧仙杏瓊筵弄綺梅人間都未識天上忽先開蝶
繞香絲住蜂憐彩艷廻今年春色早應為剪刀催

　　春日宴宋主簿山亭(得寒字)

　　公子正邀歡林亭春未闌攀巖踐苔易迷路出花難忩
覆垂楊暖階侵瀑水寒帝城歸路直留興接鵷鸞

　　緱山廟

　　王子賔仙去飄颻笙鶴飛徒聞滄海變不見白雲歸天

路何其遠人間此會稀空歌日云暮霜月漸微微

　　奉和九日侍宴應制(得歡字)

　　令節三秋晚重陽九日歡仙盃還泛菊寶饌且調蘭御
氣雲霄近乘高宇宙寛今朝萬壽别宜向曲中彈

　　奉和九日登慈恩寺浮圖應制

　　瑞塔千尋起仙輿九日來萸房陳寶席菊蕋㪚花臺御
氣鵬霄近升高鳯野開天歌將梵樂空裏共徘徊

　　送沙門𢎞景道俊𤣥奘還荆州應制


　　三乘歸淨域萬騎餞通莊就日離亭近彌天别路長荆
南旋杖鉢渭北限津梁何日紆真果還來入帝鄉

　　春日芙蓉園侍宴應制

　　年光竹裏遍春色杏間遥烟氣籠青閣流文蕩畵橋飛
花隨蝶舞艷曲伴鶯嬌今日陪歡豫還疑陟紫霄

　　詠笛

　　羌笛寫龍聲長吟入夜清關山孤月下來向隴頭鳴逐
吹梅花落含春柳色驚行觀向子賦坐憶舊隣情


　　詠鐘

　　既接南鄰磬還隨北里笙平陵通曙響長樂警宵聲秋
至含霜動春歸應律鳴豈惟恒待扣金簴有餘清














　　唐詩品彚卷五十七

