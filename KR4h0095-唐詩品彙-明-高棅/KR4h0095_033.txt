







　　欽定四庫全書

　　唐詩品彚巻三十三

　　明　高棅　編

　　七言古詩九

　　接武(下)

　　李嘉祐

　　雜興

　　花間昔日黄鸝囀妾向青樓已生怨花落黄鸝不復来

妾老君心亦應變君心比妾心妾意舊来深一别十年
無尺素歸時莫贈路傍金

　　江上曲

　　江心澹澹芙蓉花江口蛾眉獨浣紗可憐應是陽臺女
坐對鷺鷥嬌不語掩面羞看北地人囘身忽作空山雨
蒼梧秋色不堪論千嵗依依帝子魂君看峰上斑斑竹
盡是湘妃泣淚㾗

　　古興


　　十五小家女雙鬟人不如蛾眉暫一見可值千金餘自
從得向蓬莱裏出入金輿乘玉趾梧桐樹上春鴉鳴曉
伴君王猶未起莫道君恩長不休婕妤團扇苦悲秋君
看魏帝鄴都裏唯有銅臺漳水流

　　傷吳中

　　館娃宫中春已歸闔閭城頭鶯已飛復見花開人又老
横塘寂寂柳依依憶昔吳王在宫闕館娃賣眼看花發
舞袖朝期陌上春歌聲夜怨江邊月古来人事亦猶今

莫厭清觴與綠琴獨向西山聊一笑白雲芳草自知心

　　韋應物

　　横塘行

　　妾家住横塘夫壻郄家郎玉盤的厯雙白魚湘簟玲瓏
透象牀象牀可寢魚可食不知郎意何南北岸上種蓮
豈得生池中種槿豈得成丈夫一去花落樹妾獨長夜
心未平(劉云却是怨意)

　　雜言送黎六郎


　　冰壺見底未為清少年如玉有詩名聞話嵩峰多禪寺
不嫌黄綬向陽城朱門嚴訓朝辭去騎出東郊滿飛絮
河南庭下拜府君陽城歸路山氛氳山氛氳長不見釣
臺水綠荷已生少姨廟寒花始徧縣閒吏傲與塵隔移
竹疏泉常岸磧莫言去作折腰官豈似長安折腰客

　　送禇校書歸舊山歌

　　握珠不返泉匣玉不歸山明時重士亦如此忽怪諸生
何得還方稱羽獵賦未拜蘭臺職漢篋亡書已暗傳嵩

丘遺簡還能識朝朝待詔青璅闈中有萬年之樹蓬莱
池世人仰望棲此地生獨裴徊意何為故山可往薇可
採一自人間星嵗改藏書壁上苔半侵洗藥泉中月還
在春風飲餞灞陵原莫厭歸来朝市喧當年不見東方
朔避世從容金馬門

　　聴鶯曲

　　東方欲曙花㝠㝠(劉云望而知為本色人也)啼鶯相喚亦可聴乍去
乍来時近逺纔聞南陌又東城忽往上林翻下苑綿綿

蠻蠻如有情欲囀不囀意自嬌羌兒弄笛曲未調前聲
後聲不相及秦女學箏指猶澁須臾風暖朝日暾流音
變作百鳥喧誰家懶婦驚殘夢何處愁人憶故園伯勞
飛過聲局促戴勝下時桑田綠不及流鶯日日啼花間
能使萬家春意闌有時斷續聴不了飛去花枝猶裊裊
還棲碧樹鎖千門春漏方殘一聲曉

　　皇甫冉

　　灃水送鄭豐鄠縣讀書


　　麥秋中夏涼風起送君西郊及灃水孤烟逺樹動離心
隔岸江流若千里早年江海謝浮名此去雲山愜爾情
上古金經皆在口秦人如見濟南生

　　雜言月洲歌送趙洌還襄陽

　　漢之廣矣中有洲洲如月兮水還流流聒聒兮湍與瀨
草青青兮春復秋苦竹林香楓樹樵子罛師幾家住萬
山飛雨一川来巴客歸船傍洲去歸人不可遲芳杜滿
洲時無限風烟皆自悲莫辭貧賤阻心期家住洲頭定

近逺朝泛輕橈暮當返不能隨爾卧芳洲自念天機一
何淺

　　江草歌送盧判官

　　江臯兮春早江上兮芳草雜蘼蕪兮杜衡作叢秀兮復
羅生被遥隰兮經長衍雨中深兮烟中淺目眇眇兮増
愁步遲遲兮堪搴澧之浦兮湘之濱思夫君兮送美人
吳州曲兮楚鄉路逺孤城兮依獨戍新月能分裛露時
夕陽照見連天處問君行邁終何之淹泊㳂洄風日遲

處處汀洲有芳草王孫詎肯念歸期

　　郎士元

　　塞下曲

　　寶刀塞下兒輕身百戰曽百勝壯心竟未嫖姚知白草
山頭日初没黄沙戍下悲笳發蕭條靜夜邊風吹獨倚
營門望秋月

　　郢州西樓吟

　　連山盡處水縈迴山上城門臨水開朱攔直下一百丈

日暖遊鱗自相向昔人愛險閉層城今人愛閒江復清
(劉云此等語有興有怨)沙洲楓岸無来客草綠花紅山鳥鳴

　　朱放

　　早發龍且館舟中寄東海李司倉鄭司户

　　沙禽相呼曙色分漁浦鳴榔十里聞正當秋風度楚水
面值逺道傷離羣津頭却望後湖岸别處已隔東山雲
停艫目送北歸翼惜無瑶華持寄君

　　司空曙


　　迎神曲

　　吉日兮臨水沐青蘭兮白芷假山鬼兮請東皇託靈均
兮邀帝子吹參差兮正苦舞婆娑兮未已鸞旌圓蓋望
欲来山雨霏霏江浪起神既降兮我獨知因成再拜為
陳辭

　　送神曲

　　神之去囘風嫋嫋雲容與桂樽瑶席不復陳蒼山綠水
暮愁人


　　殘鶯百囀歌

　　殘鶯一何怨百囀相尋續始辯下欲高稍分長復促綿
蠻巧狀語機節終如曲野客賞應遲幽僧聞詎足禪齋
深樹夏隂清零落空餘三兩聲金谷箏中傳不似山陽
笛裏寫難成憶昨亂啼無逺近晴宫曉色偏相引送暖
初隨柳色来辭芳暗逐花枝盡歌殘鶯歌殘鶯悠然萬
感生謝朓羇懐方一聴何郎閒詠本多情乃知衆鳥非
儔比莫噪晨鳴倦人耳共愛寄音那可親年年出谷待

新春此時斷絶為君惜昨日蚿蟬催髮白

　　盧綸

　　宴席賦得姚美人搊箏歌

　　出簾仍有鈿箏隨見罷翻令恨識遲微收皓腕纒紅袖
深遏朱絃低翠眉忽然高張應疏節玉指迴旋若飛雪
鳯簫韶管寂不喧繡幙紗牕儼秋月有時輕弄和郎歌
慢處聲遲情更多已愁紅臉能佯醉又恐朱門嫌再過
昭陽伴裏最聰明出到人間纔長成遥知禁曲難翻處

猶自君王説小名

　　慈恩寺石磬歌

　　靈山石磬生海西海濤平處與山齊長眉老僧同佛力
呪使鮫人往来得珠穴沈成綠浪痕天衣拂盡蒼苔色
星漢裴徊天有風禪翁靜扣月明中羣仙下雲龍出水
鸞鶴交飛半空裏城精木魅不可聴落葉秋砧一時起
華宫杳杳響泠泠無數沙門昏夢醒古廊燈下見行道
疎木池邊聞誦經徒壯洪鐘閟高閣萬金費盡工雕鑿

豈如全質掛青松數葉殘雲一片峰吾師珤之夀中國
願同劫石無終極

　　送餞從叔辭豐州幕歸嵩陽舊居

　　白鬚宗孫侍坐時願持夀酒前致辭鄙辭何所擬請自
邊城始邊城貴者李將軍戰鼓遥疑天上聞屯田布錦
周千里牧馬攢花溢萬羣白雲本是高松伴来繞青營
復飛散三聲畫角咽不通萬里蓬根一時斷豐州聞説
似涼州沙塞晴門部落稠行客已去依獨戍主人猶自

在高樓夢親旌斾何由見每值清風一囘面洞裏先生
那怪遲人天無路自無期砂泉丹并非同味桂樹榆林
不並枝吾翁致身殊得計地仙亦是三千嵗莫著戎衣
期上清東方曼倩逢人輕

　　冬日登城樓因贈程騰

　　生涯何事多羇束賴此登臨暢心目郭南郭北無數山
萬井逶迤流水間彈琴對酒不知暮岸幘題詩身自閒
風聲肅肅鴈飛絶雲色茫茫欲成雪遥思海客天外歸

坐想征人雨頭别世情多是風塵隔泣盡無因對籌䇿
誰知白首牕下人不接朱門坐中客賤亦不足歎貴亦
不足陳長卿未遇楊朱泣蔡澤無媒原憲貧如今萬乘
方用武國命天威借貔虎窮達皆為身外名公侯可廢
刀頭取君不見漢家邊將在邊庭白羽三千出井陘當
風看獵擁珠翠豈在終年窮一經

　　送張郎中還蜀歌

　　秦家御史漢家郎親專兩印征殊方功成走馬朝天子

伏檻論兵若流水曉離仙署趨紫薇夜接高儒讀青史
瀘南五將望君還願以天書示百蠻曲棧重江初過雨
前旌後騎不同山迎車拜舞多耆老舊卒新營遍青草
塞口雲生火候遲烟中鶴唳君行早黄華川下水交横
逺映孤霞蜀國晴笻竹笋長椒瘴起茘枝花發杜鵑鳴
囘首岷峨半天黑傳觴接膝何由得空令豪士仰威名
無復貧女恃顔色垂楊不動雨紛紛錦帳胡瓶爭送君
須臾醉起簫笳發空見雙旌入塞雲


　　李端

　　襄陽曲

　　襄陽堤路長草碧楊柳黄誰家女兒臨夜粧紅羅帳裏
有燈花雀釵翠羽動明璫欲出不出脂粉香同居女伴
正衣裳中庭寒月白如霜賈生十八稱才子空得門前
一斷腸

　　胡騰兒

　　胡騰身是涼州兒肌膚如玉鼻如錐桐布輕衫前後巻

萄葡長帶一邊垂帳前跪作本音語拾襟攪袖為君舞
安西舊牧收淚看洛下詞人抄曲與揚眉動目踏花氊
紅汗交流珠㡌偏醉却東傾又西倒雙靴柔弱滿燈前
環行急蹴皆應節反手叉腰如却月絲桐忽奏一曲終
嗚嗚畫角城頭發胡騰兒故鄉路斷知不知

　　贈康洽

　　黄鬚康兄酒泉客平生出入王侯宅今朝醉卧有明朝
忽憶故鄉頭已白流年恍惚瞻西日陳事蒼茫指南陌

聲名恒壓鮑參軍班位不過楊執㦸邇来七十遂無機
空是咸陽一布衣後輩輕肥賤衰朽五侯門館許因依
自言萬物有移改始信桑田變成海同時獻賦人皆盡
共壁題詩君獨在步出東城風景和青山滿眼少年多
漢家尚壯今則老髮短心長知奈何華堂舉杯白日晚
龍鍾相見誰能免君今已反我正来朱顔宜笑能幾囘
借問朦朧花樹下誰家畚鍤築高臺

　　戎昱


　　客堂秋夕

　　隔牕螢影滅復流北風微雨虚堂秋蟲聲竟夜引鄉淚
蟋蟀何知人自愁四時不得一日樂以此方悲客遊惡
寂寂江城無所聞梧桐葉上偏蕭索

　　贈别張駙馬

　　上元年中長安陌見君朝下欲歸宅飛龍騎馬三十匹
玉勒雕鞍照初日數里衣香遥撲人長衢雨歇無纎塵
從奴斜抱勑賜錦雙雙䠞出金麒麟天子愛壻皇后弟

獨步明時負權勢一身扈蹕承殊澤甲第朱門聳高㦸
鳯凰樓上伴吹簫鸚鵡杯中醉留客泰去否来何足論
宫車晏駕人事翻一朝負譴辭丹闕五年待罪湘江源
冠冕淒涼幾遷改眼見桑田變成海華堂金屋别賜人
細眼黄頭總何在清宫相見寸心悲懶欲今時問昔時
看君風骨殊未歇不用愁来雙淚垂

　　聴杜山人彈胡琴

　　綠琴胡笳誰妙彈山人杜陵董庭蘭董君少與山人友

山人别来今已久當時海内求知音囑付胡琴在君手
杜陵工琴四十年琴聲在音不在絃座中為我奏此曲
滿堂蕭瑟如窮邊第一第二拍淚盡蛾眉没蕃客更聞
出塞入塞聲穹廬氊帳難為情胡天雨雪四時下五月
不曽芳草生須臾促軫變宫徴一聲悲兮一聲喜南看
漢月雙眼明却顧胡兒寸心死囘紇數年收洛陽洛陽
士女皆驅將豈無父母與兄弟聞此哀情皆斷腸杜陵
先生証此道沈家祝家皆絶倒如今世上風雅衰若箇

深知此聲好世上愛箏不愛琴則明此調誰知音今朝
促軫為君奏不向俗流傳此心

　　李益

　　效古促促曲(為河上思婦作)

　　促促何促促黄河九囘曲嫁與棹船郎空牀將影宿不
道君心不如石那令妾貌長如玉

　　野田行

　　日没出古城野田何茫茫寒狐嘯青塚鬼火燒白楊昔

人未為泉下客行到此中曽斷腸

　　古别離

　　雙劍欲别風淒然雌沈水底雄上天江囘漢轉兩不見
雲交雨合知何年古来萬事皆由命何用臨岐苦涕漣

　　輕薄篇

　　豪不必馳千騎雄不在垂雙鞬天生俊氣自相逐出與
鵰鶚同飛翻朝行九衢不得意下鞭走馬城西原忽聞
燕鴈一聲去囘鞍挾彈平陵園歸来青樓曲未卒美人

玉色當金樽淮隂少年不相下酒酣半笑倚市門安知
我有不平色白日欲暝紅塵昏死生容易如反掌得意
失意由一言少年但飲莫相問此中報讐亦報恩

　　登夏州樓城觀征人賦得六州胡兒歌

　　六州胡兒六蕃語十嵗騎羊逐沙䑕沙頭牧馬孤鴈飛
漢軍遊騎貂錦衣雲中征戍三千里今日征行何嵗歸
無定河邊數株柳共送行人一杯酒胡兒起作和蕃歌
齊唱嗚嗚盡垂手心知舊國西州逺西向胡天望鄉久

囘身忽作異方聲一聲囘盡征人首蕃音虜曲直難分
似説邊情向塞雲故國闗山無限路風沙滿眼堪斷魂
不見天邊青作塚古来愁殺漢昭君

　　朱灣

　　同清江師月夜聴堅正二上人為懐州轉法華
經歌

　　若耶谿畔雲門僧夜閒燕坐聴真乘蓮花祕偈藥草喻
二師身住口不住鑿井求泉㑹到源閉門避火終迷路

前心後心㫮此心梵音妙音柔軟音清泠霜磬有時動
寂厯空堂宜夜深向来不寐何所得一念纔生百慮息
風翻亂葉林有聲雪映閒庭月無色𤣥闗密跡難可思
醒人悟兮醉人疑衣中繫寶覺者誰臨川内史字得之

　　寒城晚角(滑州作)

　　高臺高高畫角雄五更初發寒城中寒城北臨大河水
淇門賊烽隔岸是長風送過黎陽川我軍氣雄賊心死
羇人此夜寐不成萬里邊情枕上生乍似隴頭戍寒泉

幽咽流不住又如巴江頭啼猨帶雨斷續愁忽憶嫖姚
北征伐空山宿兵寒對月一聲老將起三奏行人發冀
馬為之嘶朔雲為之結二十年来天下兵到處不曽無
此聲洛陽陌長安路角聲朝朝角聲暮平居聞之尚難
度何況天山征戍兒雲中營營雪裏吹

　　顧況

　　日晚歌

　　日窅窅兮下山望佳人兮不還花落兮屋上草生兮階

間日日兮春風芳菲兮欲歇老不可兮更少君胡為兮
輕别

　　行路難

　　君不見少年頭上如雲髮少壯如雲老如雪豈知灌頂
有醍醐能使清涼頭不熱吕梁之水挂飛流黿鼉蛟蜃
不敢遊少年視險若平地獨倚長劍凌清秋行路難行
路難昔少年今已老前朝竹帛事皆空日暮牛羊古城
草


　　短歌

　　新繫青絲百尺繩心在君家轆轤上我心皎潔君不知
轆轤一轉一惆悵何處春風吹曉幕江南綠水通朱閣
美人二八顔如花泣向春風畏花落臨春風聴春鳥别
時多見時少愁人一夜不得眠瑶井玉繩相對曉

　　菙草春(并序)

　　隴西李迅者納别宅監奴出迅不喜欲訪故人為
刺史强而配焉既歸而不合監奴投井而死因作

菙草春歌以悲之

　　菙草春杳容與江南艶歌京西舞執心輕子都信節冠
秋胡議以腰肢嫁時論自有夫蟬鬢蛾眉明井底燕裙
趙袂縈轆轤李生聞之淚如綆不忍囘頭看此井月中
桂樹落一枝池上鵊鶄唳孤影露桃穠李自成蹊流水
終天不向西翠帳綠牕寒寂寂錦茵羅薦夜凄凄菙草
春丹井逺别後相思意深淺

　　馮著


　　洛陽道

　　洛陽宫中花柳春洛陽道上無行人皮裘氊帳不相識
萬户千門閉春色春色深春色深君王一去何時尋春
雨灑春雨灑周南一望堪淚下蓬萊殿中寢胡人鳷鵲
樓前放胡馬聞君欲行西入秦君行不用過天津天津
橋上多胡塵洛陽道上愁殺人

　　劉商

　　雜言同豆盧郎中郭南七里橋哀悼姚倉曹


　　橋邊足離别終日為悲辛登橋因歎逝却羨别離人橋
下東流水芳樹櫻桃蕊流水與潮囘花落明年開可憐
三語掾長作九泉灰宿昔歡遊在何處花前飲足求仙
去(劉云詞意良若)

　　楊衡

　　長門怨

　　絲聲繁兮管聲急珠簾不巻風吹入萬遍凝愁枕上聴
千迴候命花間立望望昭陽信不来迴眸獨掩紅巾泣


　　白紵歌二首

　　玉纓翠珮雜輕羅香汗微漬朱顔酡為君起唱白紵歌
清聲裊雲思繁多凝笳哀瑟時相和金壺半領芳夜促
梁塵霏霏暗紅燭令君安坐聴終曲墜葉飄花難再復
躡珠履步瓊筵輕身起舞紅燭前芳姿艶態妖且妍囘
眸轉袖暗催絃涼風蕭蕭漏水急月華泛艶紅蓮濕牽
裙攬帶翻成泣

　　哭李象


　　白雞黄犬不將去寂寞空餘𦵏時路(劉云起語如有失)草死花
開年復年後人知是何人墓憶君思君獨不眠夜寒月
照青楓樹

　　朱長文

　　春眺揚州西上岡寄徐員外

　　蕪城西眺極滄流漠漠春烟間樹樓𤓰步早潮吞建業
蒜山晴雪照揚州隋家故事不能問鶴在仙池期我遊

　　戴叔倫


　　柳花歌送客往桂陽

　　滄浪渡頭柳花發斷續因風飛不絶揺烟拂水積翠間
綴雪含霜誰忍攀夾岸紛紛送君去鳴棹孤尋到何處
移家深入桂水源種柳新成花更繁定知别後消散盡
却憶今朝傷旅魂

　　女耕田行

　　乳燕入巢笋成竹誰家二女種新榖無人無牛不及犁
持刀砍地翻作沜自言家貧母年老長兄從軍未娶嫂

去年災疫牛囤空截絹買刀都市中頭巾掩面畏人識
以刀代牛誰與同姊妹相攜心正苦不見路人惟見土
疏通畦隴防亂苗整頓溝塍待時雨日正南岡下餉歸
可憐朝雉擾驚飛東鄰西舍花發盡共惜餘芳淚滿衣

　　長孫佐輔

　　南中客舍對雨送故人

　　狷聲啾啾鴈聲苦巻簾相對愁不語幾年客吳君在楚
況楚君歸我猶阻家書作得不忍封北風吹斷階前雨


















　　唐詩品彚巻三十三

