







　　欽定四庫全書

　　唐詩品彚巻六

　　明　髙棅　編

　　五言古詩六

　　正宗(四)

　　李白(下)

　　㝷山僧不遇作(金陵)

　　石徑入丹壑松門閉青苔閒堦有鳥跡禪室無人開窺

牕見白拂挂壁生塵埃使我空歎息欲去仍裴徊香雲
徧山起花雨從天来已有空樂好况聞清猿哀了然絶
世事此地方悠哉

　　下終南山過斛斯山人宿置酒

　　暮從碧山下山月隨人歸却顧所來徑蒼蒼横翠微相
㩦及田家童稚開荆扉緑竹入幽徑青蘿拂行衣歡言
得所憩羙酒聊共揮長歌吟松風曲盡河星稀我醉君
復樂陶然共忘機


　　過汪氏别業

　　遊山誰可棲子明與浮丘疊嶺礙河漢連峰横斗牛汪
生靣北阜池館清且幽我来感意氣搥炰列珍羞掃石
待歸月開池漲寒流酒酣益爽氣為樂不知秋(晉志宣城郡隆
陽縣乃仙人陵陽竇子明所居也)

　　安州般若寺水閣納凉喜遇薛員外

　　翛然金園賞逺近合晴光樓臺成海氣草木皆天香忽
逢青雲士共解丹霞裳水退池上熱風生松下凉呑討

破萬象褰窺臨衆芳而我遺有漏與君用無方心垢都
已滅永言題禪房

　　尋髙鳯石門山中元丹丘

　　尋幽無前期乗興不覺逺蒼厓𣺌難渉白日忽欲晚未
窮三四山巳歴千萬轉寂寂聞猿愁行行見雲収髙松
來好月空谷宜清秋谿深古雪在石斷寒泉流峰巒秀
中天登眺不可盡丹丘遥相呼顧我忽而哂遂造窮谷
間始知靜者閒留歡達永夜清曉方言還


　　金陵江上遇蓬池隠者

　　心愛名山遊身隨名山逺羅浮麻姑臺此去或未返遇
君逢池隠就我石上飯空言不成歡强笑惜日晚緑水
向鴈門黄雲蔽龍山歎息兩客鳥裴徊呉越間共語一
執手留連夜将久觧我紫綺裘且換金陵酒酒来笑復
歌興酣樂事多水影弄月色清光奈愁何明晨掛帆席
離恨滿滄波

　　㝷魯城北范居士失道(落蒼耳中見范置酒摘蒼耳作)


　　鴈度秋色逺日靜無雲時客心不自得浩漫將何之忽
憶范野人閒園養幽姿茫然起逸興但恐行来遲城壕
失徃路馬首迷荒陂不惜翠雲裘遂為蒼耳欺入門且
一笑把臂君為誰酒客愛秋蔬山盤薦霜梨他筵不下
筯此席忘朝饑酸棗垂北郭寒𤓰蔓東籬還傾四五酌
自詠猛虎詞近作十日歡逺為千載期風流自簸蕩謔
浪偏相宜酣來上馬去却笑髙陽池

　　遊南陽清泠泉


　　惜彼落日暮愛比寒泉清西輝逐流水蕩漾遊子情空
歌望雲月曲盡長松聲

　　遊秋浦白笴陂

　　白笴夜長嘯爽然谿谷寒魚龍動陂水處處生波瀾天
借一明月飛来碧雲端故鄉不可見腸斷正西看

　　登新平樓

　　去國登兹樓懐歸傷暮秋天長落日逺水浄寒波流秦
雲起嶺樹胡鴈飛沙洲蒼蒼幾萬里目極令人愁


　　挂席江上待月有懐

　　待月月未出望江江自流倐忽城西郭青天懸玉鈎素
華雖可攬清景不同遊耿耿金波裏空瞻鳷鵲樓(漢書注鳷
鵲觀在雲陽甘泉宫也)

　　大庭庫

　　朝登大庭庫雲物何蒼然莫辨陳鄭火空霾鄒魯煙我
来㝷梓慎觀化入寥天古木朔氣多松風如五絃帝圖
終冥沒歎息滿山川(杜預左傳注大庭氏古國名在魯城内魯於其庭作庫登髙以望氣

昭公十八年五月宋衛陳鄭火梓慎登大庭庫望之曰宋衛陳鄭也數日皆来告火)

　　與從姪杭州刺史良遊天竺寺

　　挂席凌蓬丘觀濤憩樟樓三山動逸興五馬同遨遊天
竺森在眼松風颯驚秋覽雲測變化弄水窮清幽疊嶂
隔遥海當軒寫歸流轉成傲雲月佳趣滿呉洲

　　登巴陵開元寺西閣贈衡岳僧方外

　　衡嶽有闡士五峰秀真骨見君萬里心海水照秋月大
臣南溟去問道皆請謁洒以甘露言清凉潤肌髪明湖

落天鏡香閣凌銀闕登眺餐恵風新花期啓發

　　登單父陶少府半月臺

　　陶公有逸興不與常人俱築臺像半月迴向髙城隅置
酒望白雲商飈起寒梧秋山入逺海桑柘羅平蕪水色
渌且明令人思鏡湖終當過江去愛此暫踟蹰

　　登太白峰

　　西上太白峰夕陽窮登攀太白與我語為我開天門願
乘泠風去直出浮雲間舉手可近月前行若無山一别

武功去何時復見還

　　同友人舟行遊台越作

　　楚臣傷江楓謝客拾海月懐沙去瀟湘挂席汎溟渤蹇
予訪前跡獨往造窮髪古人不可攀去若浮雲沒願言
弄倒景從此鍊真骨華頂窺絶溟蓬壺望超忽不知青
春度但怪緑芳歇空持釣鰲心從此謝魏闕

　　遊謝氏山亭

　　淪老臥江海再歡天地清病閒久寂寞嵗物徒芬榮借

君西池遊聊以散我情掃雪松下去捫蘿石道行謝公
池塘上春草颯已生花枝拂人来山鳥向我鳴田家有
羙酒落日與之傾醉罷弄歸月遥欣稚子迎

　　憶襄陽舊遊贈馬少府巨

　　昔為大堤客曾上山公樓開牕碧嶂滿拂鏡滄江流髙
冠佩雄劒長揖韓荆州此地别夫子今来思舊遊朱顔
君未老白髪我先秋壯志恐蹉跎功名若雲浮歸心結
逺夢落日懸春愁空思羊叔子墮淚峴山頭


　　金陵鳯凰臺置酒

　　置酒延落景金陵鳯凰臺長波謝萬古心與雲俱開借
問往昔時鳯凰為誰來鳯凰去巳久正當今日囬明君
越羲軒天老坐三台豪士無所用彈絃醉金罍東風吹
山花安可不盡杯六帝沒幽草深宫冥緑苔置酒勿復
道歌鐘但相催

　　九日登巴陵置酒望洞庭水軍(時賊逼華容縣)

　　九日天氣清登高無秋雲造化闢川岳了然楚漢分長

風鼔横波合沓蹙龍文憶昔傳遊預樓船壯横汾今兹
討鯨鯢旌斾何繽紛白羽落酒尊洞庭羅三軍黄花不
掇手戰皷遥相聞劒舞轉頺陽當時日停曛酣歌激壯
士可以摧妖氛齷齪東籬下淵明不足羣

　　秋登巴陵望洞庭

　　清晨登巴陵周覽無不極明湖映天光徹底見秋色秋
色何蒼然際海俱澄鮮山青滅逺樹水緑無寒煙來帆
出江中去鳥向日邉風清長沙浦霜空雲夢田曕光惜

頺髪閲水悲徂年北渚既蕩漾東流自潺湲郢人唱白
雪越女歌採蓮聽此更斷腸憑厓淚如泉

　　與周剛清溪玉鏡潭宴别(潭在秋浦桃樹陂下余新名此潭)

　　康樂上官去永嘉遊石門江中有孤嶼千載跡猶存我
来想秋浦三入桃陂源千峰照積雪萬壑盡啼猿興與
謝公合文因周子論掃厓去落葉席月開清尊溪當大
樓南溪水正南奔迴作玉鏡潭澄明洗心魂此中得佳
境可以絶囂喧清夜方歸来酣歌出平原别後經此地

為余謝蘭蓀

　　望廬山瀑布水

　　西登香爐峰南見瀑布水挂流三百丈噴壑數十里歘
如飛電來隠若白虹起初驚河漢落半灑雲天裏仰觀
勢轉雄壯哉造化功海風吹不斷江月照還空(劉云竒俊不復
可道)空中亂□射左右洗青壁飛珠散輕霞流沫沸穹石
而我樂名山對之心益閒無論潄瓊液還得洗塵顔且
諧宿所好永願辭人間


　　遊太山五首

　　四月上太山石屏御道開六龍過萬壑澗谷隨縈迴馬
跡遶碧峰于今滿青苔飛流灑絶巘水急松聲哀北眺
崿嶂竒傾崖向東摧洞門閉石扇地底興雲雷登髙望
蓬瀛想像金銀臺天門一長嘯萬里清風来玉女四五
人飄颻下九垓含笑引素手遺我流霞杯稽首再拜之
自愧非仙才曠然小宇宙棄世何悠哉

　　清曉騎白鹿直上天門山山際逢羽人方瞳好容顔捫

蘿欲就語却掩青雲闗遺我鳥跡書飄然落巖間其字
乃上古讀之了不閑感此三歎息從師方未還

　　平明登日觀舉手開雲闗精神四飛揚如出天地間黄
河從西来窈窕入逺山憑崖攬八極目盡長空閒偶然
值青童緑髪雙雲鬟咲我晚學仙蹉跎凋朱顔躊躇忽
不見浩蕩難追攀

　　清齋三千日裂素冩道經吟誦有所得衆神衛我形雲
行信長風颯若羽翼生攀崖上日觀伏檻窺東溟海色

動逺山天雞已先鳴銀臺出倒景白浪翻長鯨安得不
死藥髙飛向蓬瀛

　　日觀東北傾两崖夾雙石海水落眼前天光揺空碧千
峰爭攅聚萬壑絶凌歴緬彼鶴上仙去無雲中跡長松
入霄漢逺望不盈尺山花異人間五月雪中白終當遇
安期於此錬玉液

　　陪族叔當塗宰遊化城寺升公清風亭

　　化城若化出金榜天宫開疑是海上雲飛空結樓臺升

公湖山秀粲然有辨才濟人不利已立俗無嫌猜了見
水中月青蓮出塵埃閒居清風亭左右清風来當暑䕃
廣殿太陽為裴徊茗酌待幽客珍盤薦彫梅飛文何洒
落萬象為之摧季父擁鳴琴徳聲布雲雷雖遊道林室
亦舉陶潛杯清樂動諸天長松自吟哀留歡若可盡刼
石乃成灰

　　春陪商州裴使君遊石娥溪(時欲東遊遂有此贈)

　　裴公有仙標㧞俗數千丈澹蕩滄洲雲飄颻紫霞想剖

竹商洛間政成心巳閒蕭條出世表冥寂閉𤣥闗我来
屬芳節觧榻時相悦褰帷對雲峰揚袂指松雪蹔出東
城邉遂遊西巖前横天聳翠壁噴壑鳴紅泉尋幽殊未
歇愛此春光發溪傍饒名花石上有好月命駕歸去來
露華生翠苔淹留惜將晚復聽清猿哀清猿斷人腸遊
子思故鄉明發首東路此歡焉可忘

　　登梅岡望金陵贈族姪髙座寺僧中孚

　　鍾山抱金陵霸氣昔騰發天開帝王居海色照宫闕羣

峰如逐鹿奔走相馳突江水九道来雲端遥明沒時遷
大運去龍虎勢休歇我来屬天清登覽窮楚越吾宗挺
禪伯特秀鸞鳯骨衆星羅青天明者獨有月冥居順生
理草木不剪伐煙牕引薔薇石壁老野蕨呉風謝安屐
白足傲履襪幾宿一下山蕭然忘干謁談經演金偈降
鶴舞海雪時聞天香来了與世事絶佳遊不可得春風
惜逺别賦詩留巗屏千載庶不滅

　　登金陵冶城西北謝安墩(此墩即晋太傅謝安與右軍王羲之同登

超然有髙士之志余將營園其上故作是詩也)

　　晉室昔横潰永嘉遂南奔沙塵何茫茫龍虎闘朝昏胡
馬風漢草天驕戲中原哲匠感頺運雲鵬忽飛翻組練
照楚國旌旗連海門西秦百萬衆戈甲如雲屯投鞭可
填江一掃不足論皇運有返正醜虜無遺魂談笑遏横
流蒼生望斯存冶城訪古跡猶有謝安墩憑覽周地險
髙標絶人喧想像東山姿緬懐右軍言梧桐識嘉樹蕙
草留芳根白鷺映春洲青龍見朝&KR1680;地古雲物在臺傾

禾黍繁我来酌清波於此樹名園功成拂衣去歸入武
陵源

　　宿五松山下荀媪家

　　我宿五松下寂寥無所歡田家秋作苦鄰女夜舂寒跪
進彫胡飯月光明素盤令人慙漂母三謝不能餐

　　宿巫山下

　　昨夜巫山下猿聲夢裏長桃花飛緑水三月下瞿塘雨色
風吹去南行拂楚王髙丘懐宋玉訪古一霑裳


　　上三峽

　　巫山夾青天巴水流若兹巴水忽可盡青山無到時三
朝上黄牛三暮行太遲三朝又三暮不覺鬢成絲

　　江行寄逺

　　刳木出呉楚危槎百餘尺疾風吹片帆日暮千里隔别
時酒猶在己為異鄉客思君不可親愁見江水碧

　　之廣陵宿常二南郭幽居

　　緑水接柴門有如桃花源忘憂或假草滿院羅叢萱暝

色湖上來㣲雨飛南軒故人宿茅宇夕鳥棲楊園還惜
詩酒别深為江海言明朝廣陵道獨憶此傾樽

　　郢門秋懐

　　郢門一為客巴月三成弦朔風正揺落行子愁歸旋杳
杳山外日茫茫江上天人迷洞庭水鴈度瀟湘煙清曠
諧宿好緇磷及此年百齡何蕩漾萬化相推遷空謁蒼
梧帝徒尋溟海仙已聞蓬海淺豈見三桃圓倚劍增浩
歎捫襟還自憐終當遊五湖濯足滄浪泉


　　自巴東舟行經瞿塘峽登巫山最髙峰晚還題
壁

　　江行幾千里海月十五圓始經瞿塘峽遂歩巫山巔巫
山髙不窮巴國盡所歴日邉攀垂蘿霞外倚穹石飛歩
淩絕頂極目無纎煙却顧失丹壑仰觀臨青天青天若
可捫銀漢去安在望雲知蒼梧記水辨瀛海周遊孤光
晚歴覽幽意多積雪照空谷悲風鳴森柯歸途行欲曛
佳趣尚未歇江寒早啼猿松暝巳吐月月色何悠悠清

猿響啾啾辭山不忍聽揮策還孤舟

　　蘇武

　　蘇武在匈奴十年持漢節白鴈上林飛空傳一書札牧
羊邉地苦落日歸心絶渇飲月窟水飢餐天上雪東還
沙塞逺北愴河梁别泣把李陵衣相看淚成血

　　經下邳圯橋懐張子房

　　子房未虎嘯破産不為家滄海得壯士椎秦愽浪沙報
韓雖不成天地皆振動濳匿遊下邳豈曰非智勇我来

圯橋上懐古欽英風唯見碧流水曾無黄石公歎息此
人去蕭條徐泗空

　　望鸚鵡洲懐禰衡

　　魏帝營八極蟻觀一禰衡黄祖斗筲人殺之受惡名呉
江賦鸚鵡落筆超羣英鏘鏘振金玉句句欲飛鳴鷙鶚
啄孤鳯千春傷我情五岳起方寸隠然詎可平才髙竟
何施寡識冐天刑至今芳洲上蘭蕙不忍生

　　商山四晧


　　白髪四老人昻藏南山側偃蹇松雪間冥翳不可識雲
牕拂青靄石壁横翠色龍虎方戰争於焉自休息秦人
失金鏡漢祖昇紫極隂虹濁太陽前星遂淪匿一行佐
明聖倐起生羽翼功成身不居舒巻在胷臆窅冥合元
化茫昧信難測飛聲塞天衢萬古仰遺跡(劉云首尾無俗意一似古
題)

　　春思

　　燕草如碧絲秦桑低緑枝當君懐歸日是妾斷腸時春

風不相識何事入羅幃(劉云平易近情自有天趣蕭云燕草如絲興征夫懐歸秦桑低
枝興思婦斷腸未意貞㓗非外物所能動此詩可謂得詩人不淫不誹之體矣)

　　寓言

　　長安春色歸先入青門道緑楊不自持從風欲傾倒海
燕還秦宫雙飛入簾櫳相思不相見托夢遼城東

　　待酒不至

　　玉壺繫青絲沽酒來何遲山花向我笑正好銜杯時晚
酌東山下流鶯復在兹春風與醉客今日乃相宜


　　望月有感

　　清泉映踈松不知㡬千古寒月揺清波流光入牕戸對
此空長吟思君意何深無因見安道興盡愁人心

　　落日憶山中

　　雨後煙景緑晴天散餘霞東風隨春歸發我枝上花花
落時欲暮見此令人嗟願遊名山去學道飛丹砂

　　對酒憶賀監

　　狂客歸四明山隂道士迎勑賜鏡湖水為君臺沼榮人

亡餘故宅空有荷花生念此杳如夢凄然傷我情

　　感興四首

　　瑶姬天帝女精彩化朝雲宛轉入宵夢無心向楚君錦
衾抱秋月綺席空蘭芬茫昧竟誰測虚傳宋玉文

　　十五遊神仙仙遊未曾歇吹笙吟松風汎席窺海月西
山玉童子使我煉金骨欲逐黄鶴飛相呼向蓬闕(蕭云此篇
喻賢者相招以求禄仕者)

　　西國有羙女結樓青雲端蛾眉艷曉月一笑傾城歡髙

節不可奪炯心如凝丹常恐彩色晚不為人所觀安得
配君子共乘雙飛鸞(蕭云此篇喻賢者不輕去就復恐老之将至於時無聞思見君子事
之以共禄位也)

　　洛浦有宓妃飄颻雪爭飛輕雲拂素月了可見清輝觧
珮欲西去含情詎相違香塵動羅襪緑水不沾衣陳王
徒作賦神女豈同歸好色傷大雅多為世所譏

　　廬山東林寺夜懐

　　我尋青蓮宇獨徃謝城闕霜清東林鐘水白虎谿月天

香生虚空天樂鳴不歇宴坐寂不動大千入毫髪湛然
𡨕真心曠刧斷出沒

　　春日獨酌二首

　　東風扇淑氣水木榮春暉白日照緑草落花散且飛孤
雲還空山衆鳥各已歸彼物皆有托吾生獨無依對此
石上月長醉歌芳菲

　　我有紫霞想緬懐滄洲間思對一壺酒澹然萬事閒横
琴倚高松把酒望逺山長空去鳥沒落日孤雲還但恐

光景晚宿昔成秋顔

　　獨酌

　　春草如有意羅生玉堂隂東風吹愁來白髪坐相侵獨
酌歡孤影閒歌面芳林長松爾何知蕭瑟為誰吟手舞
石上月膝横花間琴過此一壺外悠悠非我心

　　春日醉起言志

　　處世若大夢胡為勞其生所以終日醉頺然臥前楹覺
來盼庭前一鳥花間鳴借問此何時春風語流鶯感之

欲歎息對酒還自傾浩歌待明月曲盡已忘情(劉云流麗酣暢
欲勝淵明者以其尤易也詩皆如此何以沉著為哉　范云諸五言皆有晉宋間風而此更超然)

　　月下獨酌四首

　　花間一壺酒獨酌無相親舉杯邀明月對影成三人(劉云
古無此竒)月既不觧飲影徒隨我身暫伴月將影行樂須及
春我歌月裴徊我舞影淩亂醒時同交歡醉後各分散
永結無情遊相期邈雲漢(劉云凡情俗態終以此安得不為改觀)

　　天若不愛酒酒星不在天地若不愛酒地應無酒泉天

地既愛酒愛酒不愧天巳聞清比聖復道濁如賢聖賢
既已飲何必求神仙三杯通大道一斗合自然但得酒
中趣勿為醒者傳(劉云纒綿散朗漸入真趣言語之悟入如此)

　　三月咸陽城千花晝如錦誰能春獨愁對此徑須飲窮
通與脩短造化夙所禀一樽齊死生萬事固難審醉後
失天地兀然就孤枕不知有吾身此樂最為甚

　　窮愁千萬端羙酒三百杯愁多酒雖少酒傾愁不来所
以知酒聖酒酣心自開辭粟臥首陽屢空飢顔囘當代

不樂飲虚名安用哉蠏𧑃即金液糟丘是蓬萊且須飲
羙酒乗月醉髙臺

　　日夕山中忽然有懐

　　久臥青山雲遂為青山客山深雲更好賞弄終日夕月
銜樓間峰泉潄階下石素心自此得真趣非外惜鼯啼
桂方秋風滅籟歸寂緬思洪厓術欲徃滄海隔雲車來
何遲撫巳空歎息

　　尋陽紫極宫感秋作


　　何處聞秋聲翛翛北牕竹迴薄萬古心攬之不盈掬靜
坐觀衆妙浩然媚幽獨白雲南山來就我簷下宿嬾從
唐生決羞訪季主卜四十九年非一徃不可復野情轉
蕭㪚世道有飜覆陶令歸去来田家酒應熟(劉云其自然不可及
矣束坡和此有餘終渉擬議)

　　秋夕書懐(一作秋日南遊書懐)

　　北風吹海鴈南渡落寒聲感此瀟湘客凄其流浪情海
懐結滄洲霞想遊赤城始探蓬壺事旋覺天地輕澹然

吟髙秋閉臥瞻太清蘿月掩空幕松霜結前楹滅見息
羣動獵㣲窮至精桃花有源水可以保吾生(蕭云此詩太白謫逐
之詩作月能以仙游自觧可謂素患難而善處者矣)

　　與元丹丘方城寺談𤣥作

　　茫茫大夢中惟我獨先覺騰轉風火來假合作容貌滅
除昬疑盡領畧入精要澄慮觀此身因得通寂照朗悟
前後際始知金仙妙幸逢禪居人酌玉坐相召彼我俱
若䘮雲山豈殊調清風入虚空明月見談笑怡然青蓮

宫永願恣遊眺

　　冬夜醉宿龍門覺起言志

　　醉來脱寳劍旅憩高堂眠中夜忽驚覺起立明燈前開
軒聊直望曉雪河氷壯哀哀歌苦寒鬱鬱獨惆悵傅説
版築臣李斯鷹犬人歘起匡社稷寧復長艱辛而我胡
為者歎息龍門下富貴未可期殷憂向誰寫去去淚滿
襟舉聲梁甫吟青雲當自致何必求知音

　　聽蜀僧濬彈琴


　　蜀僧抱緑綺西下蛾眉峰為我一揮手如聽萬壑松客
心洗流水餘響入霜鐘不覺碧山暮秋雲暗幾重

　　金陵聽韓侍御吹笛

　　韓公吹玉笛倜儻流英音風吹繞鍾山萬壑皆龍吟王
子停鳯管師襄掩瑶琴餘韵波江去天涯安可㝷

　　詠鄰女東牕海石榴

　　魯女東牕下海榴世所稀珊瑚映緑水未足比光輝清
香隨風發落日好鳥歸願為東南枝低舉拂羅衣無由

共攀折引領望金扉

　　贈黄山胡公求白鷴

　　聞黄山胡公有雙白鷴葢是家雞所伏自小馴狎
子無驚猜以其名呼之皆就掌取食然此鳥耿介
尤難畜之余平生酷好竟莫能致而胡公輟贈於
我唯求一詩聞之欣然適㑹宿意因援筆三呌文
不加㸃以贈之

　　請以雙白壁買君雙白鷴白鷴白如錦白雪耻容顔照

影玉潭裏刷毛琪樹間夜棲寒月靜朝歩落花閒我願
得此鳥翫之坐碧山胡公能輟贈籠寄野人還(西清詩話云李
太白詩逸態凌雲映照千載然時作齊梁間人體段畧不近渾厚)














　　唐詩品彚巻六

