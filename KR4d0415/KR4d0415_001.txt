心泉學詩稿卷一宋蒲壽宬撰
賦
古賦二首
始余卜於斯丘兮倚白雲而為廬豈其有所使兮爰舍
吾之故居擷秋菊以為糧兮曰寒泉之與㪺無饑渴之
害已兮騁予駕其焉如朝飡氣於沆瀣兮夕撫景於望
舒瀉靈汞以為鏡兮結層冰而為壺流涓涓以不息兮
其原一而𣲖殊念區區之抱甕兮決山雨以為腴環碧
澗之方流兮知此樂之非魚落方潔之潺湲兮潄瓊瑶
而飛珠噴玉布以珊珊兮謂未足以為娛走東岡之嶻
嵲兮驅電駕而雷車始雌霓之連蜷兮忽河漢之飛趨
彼匡廬之雖大兮愧吾馬其已瘏語猿鶴以毋怨兮盟
千載而弗渝
捫青霞之絶頂兮倚千仞而為高聞丹丘之有人兮期
萬里之與遨追遐蹤而不見兮悵靈物之難遭豈不同
乎穹壤抑有異乎山河東瞻兖濟西望岷峨儻輕風兮
可躡衣欲結兮薜蘿念故園之燕麥悲荆棘之銅駞爾
乃託延陵之厚俗曰夷獠之同波苟聲教之所暨豈古
道之有他笑淳于之螘夢慨寗戚之牛歌昔子奇兮往
矣今鮑叔兮奈何豈無泉石可以婆娑問競日之夸父
與奔月之羿娥我欲從兮何所豈復怨兮蹉跎
瀑布泉賦
昔披榛而導泉愛其流之涓涓居焉而為清冷出之而
為潺湲跨蒼崖而直下瀉鳴瀑其如騫忽浣布於火日
俄飛帛於天門毋乃冰蠶之織得鮫室之所傳滎瀯渨
㵽虺虺隆隆或散如凌空之毳鶴或聚如飲澗之流虹
其光怪也如此欲想像其奚窮嘗聞吕梁之水懸三十
仞沫四十里黿鼉魚鱉不可游處被髮行歌或蹈于此
羅嶺掛泉倒注崩&KR0034;石樓鐵橋迥不可即衡山三峯最
為竦桀噴薄横飛匪凘而結分映青林日光玉潔自非
素朝翳莫能撤香爐奇秀實甲寰海傳之有三千尺賦
之今幾百載其自天而下也耿耿長河其赴壑而趨也
錚錚萬鎧納兹細流不知幾倍或曰香山草堂布水三
尺瀉階隅落渠石或垂練於終朝或鳴琴於永夕非其
狀之可傳因其事之可摭於兹瀑也非曰干尋豈無匹
素使遇昌黎必云振鷺舞風中之仙裳響松間之寶璐
非假力於人為果何心乎天雨予聞斯語斐焉而狂躍
然而悟頓消鄙吝之胷如餐沆瀣之露復何騖乎川涂
粗可娛乎朝暮苟猶誇彼之雄寧不失吾之故嗟夫其
源雖殊塗其流則同赴決合黎而西傾環崑崙而東注
非腁胝之聖功豈聲教之所暨利萬物而不爭如方圓
之隨器原上善之所稱本天一之初氣
和倪梅村梅花賦
昔湘纍之託諷兮顧何芳之不萃念草木之凋零兮貫薜
荔之落蘤嗟蘭艾之與處兮亦固知其蕪纇於梅柟之偶
缺兮非忿顧而疾視今靈山之獨立兮豈不類乎江渾之
憔悴忽繽紛於暮臘兮駭南雪之落地俾孤山之美人兮得
以樹夫高致彼桃李之暄妍兮疑此黨人之獨異惟貞潔
余一心兮又奚必擇乎都鄙薋菉葹以盈室兮固何足以
蔽美攬羣物之紛糾兮初何私於一氣立耿耿於霜晨兮
豈欲别一醒於衆醉彼徘徊于清淺兮亦猶行吟於湘水
五言古詩
七愛詩贈程鄉令趙君
吾愛西門豹其事深可傚波神豈荒滛巫言亦機巧大
嫗去不來小嫗足踸踔豪長涕叩頭從此識政教
右魏鄴令西門豹
吾愛魯仲康治效多致祥害稼螟犬牙中牟了無傷掾
驚雉馴擾兒念雛方將河南有府尹其美乃播揚
右漢中牟令魯恭
吾愛卓子康作邑非尋常口不及人惡撫字若弗遑禮
律乃並用化嚚以為良解馬以與人不較人自償
右漢密令卓茂
吾愛鍾離意錦製與人異荒縣民無廬茅竹畢繕事亦
有多怖人憯憯惑禍祟祝土矢乃盡神譴不敢避
右漢堂邑令鍾離意
吾愛劉淑方禮遜以化彊諄諄耳提訓語味深且長忿
恚為可忍莫入鳴絃堂訟者各感去從今無他腸
右漢雍丘令劉矩
吾愛傳季珪為事求端倪羣愚亦智詐不辨袪厥迷感
深賣針媪靦以食豆鷄一縣稱神明鼠輩榛其蹊
右齊山隂令傅琰
吾愛元紫芝卓爾不可移盗虎孰小大許囚虎歸尸音
樂第勝負蔿于遭殊知歲滿何所為柴車一縑隨
右唐魯山令元德秀
詠史八首
坩鮓有幾許直欲致一甘豈知聖善意見此轉不堪此
毋天下毋清風使人慙(坩音堪土器也)
右陶侃母
明知正不足不若斜有餘破衾有何好錦繡乃不如卓
哉婦人言賢於五車書
右黔婁妻
當時詠雪句誰能出其右雅人有深致錦心而繡口此
事難效顰畫虎恐類狗
右謝道韞
琴彈十八拍聽此雙淚流一死固已難萬言復誰尤九
原見衛子何語可以酬
右蔡文姬
幡然棄舊習布裙牽鹿車拜姑禮云畢提甕汲自如富
貴此一時何可忘厥初
右鮑宣妻
拾遺戒不受見金等沙泥對姑不能食又愧他舍鷄其
視取棗人冰炭恐不齊
右樂羊子妻
白首携一壺亂流去何之婦呼吻欲裂彼乃昏不知箜
篌彈復彈河水風瀰瀰
右朝鮮婦
色不諧朱鉛力可舉杵臼貧賤何足云持敬在悠久相
對如嘉賓旁人莫嫌醜
右孟光
示兒
種榖一歲事讀書一生期方春不下種竟歲常餒飢少
年不向學終身成愚癡飢猶一家愁愚被衆人欺彼蒼
念吾父爾輩得令師欲速成揠苖計日如耘耔程文國
有式體製須及時弱冠無所聞出語人見嗤爾勞我則
恤我憂爾奚知中夜不遑寐作此勸學詩
明月篇
海賈不愛死適值驪龍眠深淵頃刻命平地千丈川丈
夫豈無志固為兒女煎彼美頭上粲它人口中涎鮫人
一滴淚不肯随漪漣眼見懸珠人明月幾缺圓
拙婦吟
生為矮屋女本乏超世姿苟焉執絲枲安得組繡竒人
各愛厥子驕養随所宜今晨嫁朱門裝束弗適時尊嫜
不厭拙鄰曲莫見嗤或有勸我言學掃長蛾眉妾婦前
致辭拙性不可移誰能事膏沐随人作妍媸采采南澗
蘋心事澗水知在家盡子職為婦盡婦儀如何織錦字
更製廻文詩
和博古直五首
聖門藹徒衆幾人得稱賢美哉全玉人履行師淵騫寒
日辟蘆絮飢倚負郭田所樂者何事至道森乎前豈必
挾日月地行即飛仙刀圭儻可覓何處今赤泉
少壯能幾時轉盻成白首俯仰百年中蠅營復狗苟規
規一世士禮法自繩糾不趁蟻磨旋空嗟兔株守杞菊
為餱糧雲山作賓友空泥堅白鳴夷惠徒可否
涉世思夷塗理生有常道抱甕灌我園充盤戒鄰棗秋
色何蒼然愓焉履霜早偉哉騎鯨人期兹浣花老渺渺
無窮門何由拾瑶草惟愛柴桑翁稱心固云好
迂疎我何有然諾君不輕卓爾異衆嗜矧兹藹文鳴面
壁愧空腹伐木思友生方當與世混疇能别涇清奚因
一簪盍使此雙眼明欲引萬古脉賴君辨豨苓
曠兹歴億劫矧此浮雲身桑樞弗言病駟馬休笑貧棲
棲魯中叟救世誠艱辛鳥獸豈同羣由也徒問津人世
彈指頃滄海三揚塵揚塵不可詰濟川豈無人
梅陽壬申劭農偶成書呈同官
舉酒勸爾農更為我儂勸車笠雖不同所諧此盂飯或
耕在菑畬或耕在方寸膏雨足一犁田頭怯呼喚五百
維莠驕胥徒乃蟊患與國充耘耔勿使地蒿蔓幻體飢
渴同世味甘苦半盤中一粒飡鋤下幾滴汗光隂駛歴
塊彼此不可玩豈為許行言勸課在兹旦老父傾耳聽
童稚繞屏看相顧持我語取信如執劵安得慵耕人從
今不言勌
感興
晨起自理髮握髮雙淚流不見結髮人惆悵空白頭君
留白髮種種作一叚愁茁哉秋蓬根念此春荑柔
送使君給事常東軒先生
鋒車洛陽道秋日旌旗光松隂父老語何計攀夕郎南
泉昔樂土畫戟深凝香今為彫瘵區鹽米憂倉皇一食
不遑暇衆哺安能忘時哉異真倪心乎愛龔黃報政未
期年丹詔飛十行正陽初繼離化瑟方再張豈無蘭蕙
叢所思在孤芳履聲到星辰泰階列寒芒睠懷赤子情
啟齒玉帝旁唐相有遺烈至今留甘棠
投後村先生劉尚書
采松北山下日與樵者親寸尺拾遺墜時以供炊薪朝
躋白雲岡暮宿芳草濱疏泉溉其本鏡心澄爾神上有
千歲鶴羽儀何振振清唳返華表感時懷鳳麟下有千
年苓剥落惟夲真久乃瑩雪玉服之袪凡塵清風發萬
籟天竅鳴驚人嚴霜肅四宇玉立古栢身桃李衆自托
六合惟一根梅竹亦有性歲寒争卜隣蔦蘿爾微彙願
乞(音棄)青雲津逡廵不敢止百年在兹辰
柬曾梅坡二首
終歲不相見相逢傾肺肝堪嗟半生事安得舊時歡梅
蘂先春白桂華清露寒帽雲行雨意薄暮倚欄干
靡靡秋已駛𦕈焉幽思殷美人百尺樓修帽千丈雲白
駒古難縶寒蛩今畏聞得酒且共陶莫惑紙上文
送淮東田制幹回司
青青拱把木人見毫芒時只恐不早種既種何用疑枝
條日已茂雨露日已滋搖本固不可爪膚復奚為驚颷
屢欲折積雪久自支昔日靖郭君四十餘男兒中有不
舉子其事乃甚竒馳聲自薛起有誰敢齊窺君今已騎
鶴莫問腰纏資主人今晉公相量千頃陂溲勃且並用
參苓恐無遺相如諭蜀檄昌黎從軍詩倘可露一斑豈
無諸公知君來甫兩月雲霧才一披非敢事偃蹇禽鹿
不可羈勿詫我泉石恐為君瑕疵吾且自笑我人知我
為誰
寄窺堂莊使君
煌煌列戟第皎皎深衣人菟符藹夙望駒谷韜絶珍苟
不守厥素曷以當兹晨情敦脊令急心怛鴻鴈賓餓死
甘其薇至德文其身耿耿抱孤月悠悠仰蒼旻何時一
握臂漉我頭上巾呼風振我襮與君爽心神欲洗塵萬
斛何處覓一塵
送使君右司趙是齋
皦皦惠山泉脉脉天上潢中含五色文時吐千丈光人
間塵土腥聊復褰我裳南州六月暑千里暍欲狂借此
一掬潤冰雪生肝腸誰起心中炎奪我腦上凉我願去
為龍為雨膏八荒年年刺桐華樹樹皆甘棠
贈無庵道人風鑑
採霞以為食搴雲以為衣飽煖無所為騎風去如飛閒
將電作鏡照見人精微欲說不得說天機本無機
梅陽寄委順趙君
别來柳初茁今見蘭吐芳懷哉佩蘭人欲製芙蓉裳山
空蕙帳冷鶴怨秋夜長羣峯暮聳峭蟻夢猶一場乘傳
媿已添刻意思所償蚩蚩瘴土氓見此淚欲滂鍼石一
時投若為起羸尫常恐二䜿黠神被膏與肓欲盡棄其
舊安得師之良夜夢每插羽飛到琴冊旁非貪舐鼎事
欲窺枕中方緘縢倘寄翼寬此百迴腸
寄丘釣磯
高丘遠望海秋思窮渺瀰苦吟有鬼泣直釣無人知有
時捲龜殼箕踞食蛤蜊落日明雲霞狂風舞蛟螭全生
帶笭箵聱叟漫奚為一笑横大江列岫浮修眉畫圖障
我目隔此天一涯欲携我蓑笠風雨從所之漁僮緩鼓
枻驚我白鷺鶿我欲從伊人薄酒分一巵
寄梅坡
喬木聳下翠好鳥鳴嚶嚶豈不愛吾廬感此求友聲獨
酌歌停雲懷人淚如傾昔我柴桑翁五柳貧亦榮今予
富干樹况有野艇横鱸魚亦可膾如此夜月明誰諧彼
蒼意澗谷敦孤惸青山只依舊沽酒尋前盟矯首雲帽
人兩臂羽欲生故人來不來盤俎無人爭
與石巖方常簿游白水塘觀龍湫
孤燈照不寐獨起行遶床命駕欲千里千里債已償可
憐太拙計弗學時世粧癖嗜鐫聱牙拄彼枯腎腸柴桑
賦移居取友勝面墻竒文與疑義相與窺抑揚願給薪
水役懷此一瓣香自分參也魯或笑道士狂吁嗟古之
人踽踽而涼凉我不欲富貴修短由上蒼齊奴爾何事
彭祖今何方莊周蝶體態淳于蟻侯王龍湫一瞬息珠
琲萬斛強汎汎蓮葉舟淼淼白水塘薜荔為我衣芙蓉
為我裳握石為我飴採菊為我粻興懷自千載有酒且
一觴
己夘六月十一日書石室壁
晏坐圖畫出銀屏列郡山几案空水接舟檝窗竇間清
風蕩炎瘴異趣起&KR0008;頑夢随白鷗去静看飛鳥還夜深
忽聞笛何處明月灣
