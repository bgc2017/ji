惟實集卷五
元劉鶚撰
五言律
勉學者
文學登名日青雲發軔初慎母輕作吏亦足取亨衢得
意宜思效功成更讀書異時横浦上爛爛夜明珠
早發陽城疾赴軍壘風雪失路因記其苦二首
虚名不直死何事苦紛紛曠野惟空壘長途只斷雲日
斜心更恐風急耳多聞未用輕衰颯狂歌一張軍
生死不須念羸驂當疾驅悔來無及事到此欲何如有
友堪同命無人可寄書忽看氊帳近魂魄暫時甦
次韻
有客慚毛遂何人薦馬周霜枮銅雀硯風冷木緜裘徐
孺無懸榻元龍不築樓好將閒歲月乘興覓糟丘
為武寬則賦湖山
結屋紅塵外何人可得羣高情洞庭水逸興九疑雲漁
唱江花晚樵歸野興曛是中最佳處涼月夜紛紛
送詩僧澤天全歸天竺
淵深知有本純一更無機偶共浮雲出還同明月歸草
生頻入夢花落不沾衣天竺山前路蒼苔雨欲微
京師會維揚舊友次韻以謝
宵殘明月老不復少年心最惜平山柳今無一樹陰雷
塘春水滿海鶴暮雲深無限傷心事因君發浩吟
鄉人楊用甫成家於彼載酒相勸因書
鄉語耳邊熟聞之喜入神誰知窮域外亦有故鄉人兒
女皆椎髻鄉閭自睦婣一樽邀共酌尚覺此情真
清遠峽
峽束山如鬭江灣路漸回可憐人化外謾說寺飛來殿
圯風鳴樹廊虚雨濕苔漢蘇那可作忍聽暮猿哀
高榮祿築南城别墅蒼松老柏異花時果蔚然成
林公與夫人乘小車攜二孫來往其間徵余賦
遂次杜公何將軍山林十首云
村迥疑無路堤平不復橋暖風開芍藥細雨落凌霄自
得幽居趣何煩隱者招小車來往熟乘興不知遙
漸與紅塵遠應便野興清綠楊閒放鶴芳草坐聞鶯園
果隨時摘畦蔬取意羹青山時徙倚如在畫圖行
田許羣童種糧堪一歲支鷄豚同里社鵝鴨自陂池已
分身終隱何憂世莫知急流中早退寧遣歎紛披
接屋青青柳當軒灼灼花矮屏開錦繡喬木舞龍蛇深
澗雲堪煮清宵月可賒一時幽興極步屧過鄰家
書帙攜孫讀尊罍待客開閒心雲外鶴高興雪邊梅野
老時相看沙鷗亦復來絶憐老松柏清影蔭莓苔
穿樹通山色澆畦汲井泉魚肥堪膾炙蠶熟得絲緜怪
石粘枯蘚圓荷貼小錢便令金北斗寧換此山川
自從辭禁闥不復夢含香地僻塵機息心清六月涼烟
霞供笑傲琴鶴共行藏所喜身長健從教鬢髮蒼
百年半風雨五世此臺池陰滿蒲萄架春浮木槿籬持
家還有婦繼志豈無兒身外憂何事惟教酒榼隨
對客歌金縷家兒愛慶雲茂陵須病渴太守尚能文雲
映山光近烟開柳色分無邊閒富貴餘子苦紛紛
宦海久無迹風霜將奈何起看天尺五敢謂地無多往
事誰能憶高情自可歌年年當此日載酒一相過
龍虎臺肅駕
俯仰城空是凄涼事已非虚傳天仗至不見祖龍歸地
迥風霜慘雲深日月微高堂一惆悵弱淚不勝揮
十月十四日崇天門聽詔有喜二首
聽罷龍飛詔揚休萬口俱公忠賴伊霍揖讓見唐虞禮
樂開平治衣冠協贊謨祖宗遺澤在千載鞏皇圖
義理推明易君臣慶會難乾坤歸歷數社稷重丘山天
意舒晴霽人心溢喜歡客愁渾為解驢背永歌還
哭饒上溪
霜蹄驚再蹶綠鬢忽華顛國子諸生集膏肓二豎纏死
生人有命京洛客無氊歸骨知何日思君苦淚懸
致和參議吳彦洪天歷龍飛以罪貶既行薄俗欲
求君夫人孔氏為室家孔聞之即自刎流血被
面誓死不辱或聞而止越四年詔雪君罪且徵
南還遂與夫人相見如初嗚呼視彼一易節不
見答於良人者槩可感矣
夫婦天倫重翻雲世變深秋霜持素節頸血見丹心嶺
外梅花瘦閨中月影沈歸來情更苦喜極重沾襟
秋晚溪上
忽忽年華度茫茫野水流西風楊柳雨殘照菊花秋萬
事蕉中鹿浮雲海上鷗功名遂意好何處有扁舟
月夜思家
清夜思家立中庭片月流惟憂故園菊還似昔年秋為
口長憐鴈知機獨愧鷗明年二三月烟水五湖舟
送孔與之赴樂安尉二首
祖帳東門道青山得意歸山城花泛泛客路柳依依地
僻經過少世平警邏稀有詩頻寄遠雲憶别時飛
行旅清晨發柴扉過夜扃桑麻隨地綠蒼蘚上階青威
武存三略詞華本六經聖門家法在隨意憶過庭
過高氏十里莊
乘風高柳下捫虱老松林濁酒陶真趣清泉洗此心晚
花偏有態落日故多陰揭厲宜深淺行藏自酌斟
宿陽城時臘月九日辱和尚司鄉訪還因賦
但知為久住何用即能歸客子亦良苦官曹如此稀繁
霜吹老鬢斜日照征衣歲晚鄉心切長途恨不飛
題甯戚叩角圖
月色夜轇轕開門溪水明天機閒始得詩思靜還生柳
影臨流活鐘聲傍夜清頻醒塵土夢飛步欲登瀛
居庸關
形勢自雄壯古來番漢分千年有今日四海喜同雲木
落樓臺出山深雞犬聞危闌閒立馬壯氣掃千軍
倪行簡由伴讀除江陵教授譚玄之集賢掾除南
雄經歴命既下二公皆死於道聞之有感
南風久不競天豈薄斯文宦轍方云遠哀音遽忍聞秋
空殘葉露夜月斷鴻雲苦淚無從洒題詩獨弔君
哭友兄陳養志二首
用世有遠志讀書多苦心花殘偏值雨雲薄不成霖翰
墨風流盡興亡感慨深池邊老松樹無復共長吟
講習常同席間關共出山青霄鶴背穩白晝錦衣還鵰
鶚思騰漢芝蘭竟化管知君有遺恨重我淚潸潸
夜坐有感四首
稍稍月當戶蕭蕭風滿林夜寒香夢遠霜重漏聲沈孝
子終身淚忠臣到死心承平春似海豈料有如今
禍福當求已行藏欲問天干戈今更盛塗炭愈堪憐痛
恨儲胥缺何由郡國圓恨無雙羽翼飛訴至尊前
禮樂將興日干戈獨盛時聖躬無失德天道苦難知嗟
爾民何負甘心賊忍為不平徒怏怏推枕起裁詩
大厦將傾日徒勞一木擎揆時難與禍避位敢忘君無
術能平寇持威謾張軍中宵時念此老氣欲干雲
報獲寇首
方建優陞議旋收斬馘功老夫殊矍鑠諸將盡英雄麾
下人如虎行間馬似龍渠魁今就戮鄰寇勢應窮
題王棣詩卷後
白鷺從師日高涼發軔時正當供子職勿負故人期志
在青雲遠心清白日遲少年宜努力勉汝強題詩
十二月桃花盛開有感賦之
梅花猶在樹桃蘂已盈枝嶺外驚春早江南得暖遲好
風吹錦繡細雨濕胭脂前度劉郎老無心為賦詩
寄雄州監郡
既往那容咎方來尚可追好將功折過直以勇忘私董
卓誠堪鄙張巡豈是癡憑君當靜夜仰屋試深思
寄雄州太守譚元凱
幸際風雲會青雲縱靶初山川融間氣父子並司徒勲
業千年在金珠過眼虚期君師卜式庶可遂良圖
題王志亮元帥草菴
中原方致力那復以家為結草聊為屋編花謾作籬招
降多善策横槊有新詩文武才全備王孫自一奇
曾惟吉所藏楊宗瑞贈其師張仲儒卷
諸老風流盡遺經孰與論攜持文墨在隱約父師存世
遠情何極人亡道愈尊感君多古意珍重付諸孫
仲宜以所植菊花見貽以詩答之
新移初種菊送與老夫看粲粲黃金盞煇煇白玉盤雖
遲偏有趣欲罷更凭闌烏府多松柏相期共歲寒
經居庸北
峽束石如鬭山迴路漸高澗寒流水死衣冷北風鏖敗
屋兵戈慘危途客旅勞晤人多出塞恨殺紫花袍
題宗性性菴
至理俱明徹澄澄海不波尚須妨蔽誘直欲致中和水
面風光好天心月色多是菴清興足隨意得婆娑
送胡宗性歸武寧二首
江湖多薄惡兵甲更縱横失意青雲遠思親白髮生畏
途宜得友隨寓莫兼程堂上思君切持身勿自輕
文章追古作揮洒與時新可惜當衰運何由識偉人心
堅無遠道孝感有神明華屋斑衣酒懸知笑語生
輓劉原耕并劉母黃氏宜人
我母忝同姓為兒猶弟兄親方悲夭折母獨喜恩榮紫
誥金花爛斑衣鶴髮明暮年三釜養重我淚如傾
五言絶
雪罷小立二首
風吹樹枝雪片片鮎人衣塵濁有清意半因忙失之
呼童清曉起掃卻門外雪日出消作泥惟恐涴幽潔
六言絶
題羅斗明
離别本來最苦相逢正值高秋腸斷扁舟難挽煩君細
問安流
惟實集卷五
