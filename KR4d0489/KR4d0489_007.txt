惟實集卷七
元劉鶚撰
七言絶
寄舊友張漢傑二首
幾度思君欲白頭凄然常隱去年秋此心恨殺中&KR0893;水
不向棲霞樓畔流
雙鳳堂前日往來東坡池上幾徘徊遙知尊酒相逢處
風雨凄涼半是苔
九日峽江舟中
秋風如此客辭家重理平生舊帽紗不是故山無白酒
年年奔走負黃花
仙茒
風雨凌空一葉飛師生邂逅即天機山林小草知何限
汝獨神仙得所依
秋山圖
石田荒盡豆苗稀素化為緇尚未歸不是此山無好景
草心正欲報春暉
清明有感
花開如雨柳如烟風景雖奇節序遷兒女不知春漸晚
隔牆猶自弄鞦韆
楊花
如雪紛紛不自持殷勤長藉好風吹莫欺此日飄零甚
猶有為萍變化時
城南飲歸
無分騎驢趁早朝城南飲散雪初銷北風吹酒忽成醉
夢裏行過第二橋
題東山高卧圖
東山攜妓嬉遊日敢意胷存萬甲兵今日總戎真豎子
徒耽歌舞誤蒼生
寄士彦僉憲十絶
城郭荒村處處同五羊樓觀倚晴空時平若建麒麟閣
更畫何人第一功
訓練精兵捷若神從渠百變日如雲向來諸葛今何似
青眼高歌獨望君
世祖成宗德業深百年培植士如林登車攬轡平生志
孝子忠臣萬古心
情好雖親音問疎秋來眠食近何如因風敢致平安問
謾折梅花當寄書
綠章夜奏玉皇家八載奇勳信可誇待得九重丹詔下
共君握手看梅花
自别京華意惘然浮雲過眼十三年白頭太守成何事
又促乘驄瘴海邊
會稽山與白雲齊海闊誰憐雁過稀猶幸嶠南天氣暖
免教遊子歎無衣
更無錢可歎空囊杜老何從糴太倉共說羊城饒貯蓄
山中尚有禹餘糧
帝王曾此理薰絃尚覺遺音滿耳邊若使聞韶仍大嚼
絶勝騎鶴更腰纏
蕭蕭木葉落窮冬倦客翛然况味同珍重孤根如鐵石
少須明日又東風
題應瑒三入承明圖
安車三度入承明七子詩應讓老成好是衣冠遺澤遠
諸孫猶自負廉聲
題聶侯所藏美人圖
紈扇將題若有思芭蕉陰裏立多時精神飛度君王側
不覺忘形下筆遲
題坐睡圖
劫塵不到華山雲岸幘披襟立樹根世事料應看不得
何妨合眼且忘言
贈琴士翁希疇二首
唐虞世遠已堪憐况值干戈十八年民慍不知誰為解
煩君共我理薰絃
高山流水幾知音靜聽君彈感慨深縱使鍾期如可鑄
更從何地得黃金
五王並馬圖
春風並馬宛如仙夜雨淋鈴似可憐太息弟兄多若此
更無能識九齡賢
題栗侯所藏牡丹菊圖二首
洗盡繁華賦楚騷秋風澹泊苦相遭沈香亭北多佳趣
爭似柴桑栗里高
國色天香結習空寒英晚節竟誰同平生富貴渾忘卻
宛似翛然國士風
題胡彬所藏乃祖澹菴書藁後二首
上書乞斬秦丞相海島生還已白顛尚幸老臣心似鐵
平生風節愈蒼然
曾拚一死爭三事思退如今又一秦書奏但知強國體
似公忠義幾何人
野史口號碑四十四首
近城民砦十破九元戎束手末如何宜章軍馬雖無敵
只恐來時風雨多
彎頭又益湖南賊近郭時時虜掠人足食足兵無早計
明年此際恐無人
五百健兒乘銳出十三个賊一時來行糧功賞俱烏有
興盡翻然解賊回
好利善諛周亞父特皆收錄作親臣憲君縱有春如海
那得吹嘘及遠人
已聞祇候升州判巡徼俄聞亦佐州英德只今為外府
官民多怨更多愁
曾聞濯足折黥布供帳俄驚王者同豪傑尚須如此待
况今不過小夫雄
城中謾有逹喇罕城外仍多呼喇孩城外城中無可那
生民憔悴轉堪哀
何以齊桓成伯業為能專任管夷吾毁譽黑白今無辨
後世誰烹阿大夫
憂國憂君臣杜甫無聊無賴只吟詩當時一片心如血
贏得千秋萬古知
得財縱賊尋常事為報私讎或滅門我亦臨風長太息
一家富貴百家冤
水軍萬戶嗟何益何者為軍何者船料想此時為此策
權都歸已利都專
羣兇冗擾心何一二帥參差意不同關北翻傳消息好
關南河道幾時通
蒙君號令明如日兵罕相違便斫頭孺子紛紛無足數
濫叨功賞取封侯
蒙君信是奇男子誓滅官陂老賊園嘗膽卧薪心獨苦
惜無公是與公非
直將民社同兒戲不蓄干戈不蓄兵軍馬不來無别策
只催百姓急脩城
賊兵欲向翁源洞糾合官陂來打韶此策若行誠可慮
南雄唾手可能招
遮留使者來文牒恃勢要君真可誅憲紀皇皇無示弱
盛衰關數不關渠
王師為體須持重主將猶須紀律明功業直須豪傑做
如何貪鄙可論兵
羣賊知無兵可恃邇來充斥遍西郊官陂忽聽兵雲合
賴有元戎為解嘲
墳墓俄驚俱發掘妻孥生死若雲浮憑誰乞我金千鎰
自願提兵殄寇讎
五鬼相纏何日了一官如水曷勝窮謾憑商賈供薪米
亂石灘頭一夕空
甑已破矣顧何益好把胸懷大展開天賦我才應有用
千金散盡或重來
摶沙儘力苦難合誰識同心利斷金白髮老臣腸欲斷
忍看民社付浮沈
北道只云張帥在憲君倚賴重如山那知世道如前險
二使遭逢亂石灘
水軍萬戶新開府氣勢憑陵藹若雲又欲遣人求二使
倉皇一夜竟無軍
責人以禮翻成怨待只依稀恐失幾幾到兩難無處制
是非莫較不如歸
城南健兒亦英銳惡若哮虎何崎崯昨日送船多戰死
興言討賊亦寒心
東村喪牛不滿百西村喪牛百有餘牛盡田荒民困苦
爭趨刀劍去犁鋤
解衣衣我食食我况兼别眼意尤親赤心效報翻成咎
自笑書生太認真
邇來比比都元帥聞此令人頗失驚顛倒羣雄固如此
但愁識者反相輕
俄聞二使俱遭縶九曲愁腸痛不禁卻憶今年正二月
曾為傷虎故傷心
料想衣裳俱剥盡幸憐肢體未傷殘愁心耿耿知無寐
况值嚴冬夜苦寒
生民困苦亦已極官府徵呼又逼人上下但知求富利
不知總為賊驅民
生民憔悴可痛哭無處告訴只顛狂更看消息還何似
亦復東風到五羊
七十已衰仍苦病自憐無力任驅馳明當告老乞骸骨
孝子忠臣兩得之
西江涸轍望君久朝廷倚君真如山北來軍馬已雲會
好調元戎早出關
可憐仁化蒙君禮討賊晝夜多經營當時不爇官陂砦
此際賊盜已臨城
曾因犯律殺愛卒每為養士揮千金關南豪傑有如此
太息誰人知苦心
賊兵如入無人境村落多為失主民束手待看臺領破
班超介子果何人
可憐日蹙國百里昨日又破陂頭村啞子食荼徒自苦
少陵欲哭又還吞
監司待我真骨肉我敬監司如父兄縱使監司如可負
敢欺明主負朝廷
此來恨殺彎頭賊白晝蓮花峯上旗監前半夜閙到曉
公然對面相陵欺
兩月河流乾欲斷南雄消息了無聞苦無良策開道路
時復北望瞻風雲
老軍樵採供衣食官府饑寒痛逼之賊滿四郊無處採
忍聞半日盡逃移
連山縣尹吉文曾玉輝没於寇購得其妻高麗娘
子及子燕京驢為收骨殖資贈還鄕
莽莽愁雲度庾關八千餘里到連山英雄有骨天應相
得共妻兒一共還
惟實集卷七
