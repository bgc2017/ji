惟實集卷四
元劉鶚撰
五言古詩
浮雲道院詩二十二首(并引)
泰定丁卯予自河南考滿歸於所居鷄山之陽闢五
畝園植花竹茶橘之屬築室三楹置圖書設枕簟以
為讀書之所賓至則相與飲酒賦詩投壺雅歌以終
日或焚香讀書登山臨水以自樂翛然物表直欲輕
世而肆志焉因竊取吾夫子富貴於我如浮雲之語
扁之曰浮雲道院嗚呼吾豈真外富貴薄功名果於
忘世者哉誠以承祖父之訓讀聖人書所學何事衆
人之所以為衆人要皆不可以不察苟此不力則凝
冰焦火淵淪天飛人欲熾天理亡三綱淪九法斁命
義之不知廉恥之道喪沈陷没溺顛倒眩瞀此心不
存斯有不能踐其形者矣孟子曰君子之所以異於
人者以其存心也蓋必存心而後可以踐形必視富
貴如浮雲而後可以存心風雩之詠歸鳶魚之飛躍
簞瓢陋巷之無憂衣縕袍而不恥以至於風月無邊
庭草交翠風輕雲淡花柳皆春其所以流動充滿極
天人之樂者是皆有得於夫子之意在我重在物輕
也僕竊慕而願學焉但有志向道而萍蹤靡定日涉
風塵歧路興悲則栖栖者將何所底焉因創道院為
藏修之所朝夕於斯惕焉知懼庶幾乎薰陶漸染歲
改月化冀有以窺聖賢之萬一使不至離道之遠為
名教之罪人幸也且崎嶇更嘗之餘人情世故末理
薄俗翻雲覆雨其可歌可感可驚可痛者傾耳洞目
世味固以澹然矧旦暮見聞事又何限於是浮雲之
思愈深矣因成數語以寫予懷
讀書冀聞道何必競榮名主賓辨内外物我孰重輕崎
嶇更嘗餘愈覺兹理明浮雲視富貴悠然悟深情
青山五畝園隨意茒三間竹樹發佳趣好鳥鳴關關物
情固自樂聊得開我顔長歌答天風以永今夕閒
胷次寡塵慮隨寓皆可樂孰云柴桑里不似麒麟閣雨
餘草初生風定花自落榮辱今兩忘遺經在牛角
廣譽薄文繡美德賢膏梁信道苟不篤不幾兹言狂春
風散天和宇宙森衆芳盛德固莫及千載遥相望
生人以御物何事隨物化五色雙目盲昏昏旦為夜高
處忽眼新令我重悲詫為塞陷天流雲開見嵩華
留心強為善萬事當聽天天定還勝人何須苦煩煎原
憲竟得貧顔子不假年在彼不我知在我當勉旃
有客遠方來訪我衡門下豈無一樽酒樂此芳時暇好
風吹晚花綠醑粘盞斝痛飲君莫辭流水易衰謝
春來農事及雨過田水滿呼童具犁鋤耕作趁春暖但
願黍稷稔客至得相款此外復何求讀書識吾短
失之要本無既得乃固有但知貧為常未知賤者醜貧
賤與得失命矣果誰咎萬態森前陳凝然袖吾手
舞雩詠春風步履傍花柳此景信可樂胡為疾其首陶
然天壤間萬事皆我友惟應甕頭春不知今熟否
靜夜坐百態曉起俱不然奈何不自悟擾擾欲勝天效
顰冀見好反以醜取捐勞心苟無益何如信吾缘
權門手可熱行路為低頭一朝滄桑翻言之使人羞伉
儷不能庇骨肉爛莫收悠然茅屋間老矣歸山丘
田園兒女計為慮靡不周汲汲牛馬走辛苦悲白頭朱
門有餓莩白屋生公侯是其稟氣初窮達非人謀
象箸與玉杯其流至亡國簞瓢陋巷間千載有遺德采
采陌上花豈無好顔色終然易零落歲晚愧松柏
孟氏有三樂其一無愧心俯仰苟無愧至樂不可任萬
化不得羈超然衆芳林神仙甚非遠何必海上尋
知恥斯不辱知足常有餘豈無負郭田亦有堆牀書春
風茶新苗雨過還當鋤准擬讀書暇茗飲甘如酥
古人亦有言千橘萬戶侯思之亦爛熟有志今甫酬金
丸炫落日清霜滿林秋戶侯詎能擬聊得供杖頭
骨肉半零落有弟差慰意日暮田園歸濁酒聊共醉此
酒可再得此日寧再世人間樂固多塤篪有真趣
春風日已和桑麻藹新綠但可了寒暑生理亦自足沈
浮閭里間我亦甘碌碌俯仰三百年蒼然此喬木
常憐世間人晚歲生恐怖問之此何因牽以物欲故孰
知不得將此理當自悟雲散月滿懷清風湛歸路
東坡百世師其學常近禪雖墮斥逐中不作戚戚憐兩
賦耀赤壁尚此風泠然我夢從之遊夢覺月滿天
常愛陶潛翁獨歸田園居采菊東籬間酌酒南山隅有
琴更無絃隨意良自如高風千載間太息誰其徒
擬古七首
萬頃日二升千間夜六尺所用能幾何何苦悴心力牙
籌與鞭算役役夜繼日百年俱蒼苔徒資後人惜
疏食以當肉緩步以當車兹言深服膺既穩仍且腴鄙
哉彈鋏君惓惓志魚輿古人甚能言適與吾心如
是心亦猶人我豈悲富貴極知得有命常恐墜不義才
薄未易稱去來矧難繫何如田南山食力差少愧
東鄰有處女灼灼桃李神娉婷不肯嫁愛此天地身惟
恐失所托悔恨難自陳踟蹰悄無言日照空閨春
荆山一片玉秀氣鍾鴻濛幽暉不自衒老雨蒼苔封紛
紛他山石舉世多拙工卞和今豈無至寶寧終窮
京城海子上有僧持雙鈴誦經二十載寒暑白髮生辛
勤積涓埃佛閣開明熒吾心若更苦天地何冥冥
溝斷躋犧罇騏驥困鹽車時乎將奈何今古誰賢愚北
風號枯梢落日明寒蕪未遇非所惜但恐流年徂
寄黃州舊友四首
後會未有期豈意歲云變不知百年間正復能幾見江
湖北風多水闊鴈無便此心劇悠悠庭樹空倚遍
客來為余言眠食兩無恙殊鄕吉語傳慰我心怏怏我
峩棲霞樓仙人在其上甚欲往從之烟水互莽蒼
舊書不忍讀讀之耿懷悲君子不共賞遠在天一涯喜
聞甘棠陰雨餘綠差差冰玉晚自守素志正相期
雪霰日已集感此寒夜長浮雲翳白日殺氣時飛揚落
葉鳴聲悲遊子思故鄉去住不自料白雲杳茫茫
秋來河水清
秋來河水清春來河水渾水性有二致維時有涼暄與
時相推移物態誰具論夷險不易節永言此心存
雲松巢
英英山上雲鬱鬱澗底松高人抱奇姿適與雲松同雲
不霖雨施松不棟梁為歸巢雲松間君元媿明時
題集賢全大學士三首
高齋坐深夜幽事亦可悦恨無千黃金夜夜買明月買
之匪有他憐月有圓缺願言月長圓不照人離别
仲舒不窺園我懶輒破戒窮冬萬木枮菜葉青可愛羊
肉豈不佳何如淡交耐苟能食其根黃河看如帶
虚窗對風雨因得觀物妙君看四檐集不了一罅漏滄
溟闊如天尾閭小如竇萬事當防微悠然發孤笑
寄弟肖庭二首
親喪尚土淺遊子懷帝鄉每逢時節臨重我涕泗滂有
弟幸可托惟兄實無良中謀卜葬地未審君否臧我言
兹山佳氣聚風斯藏山川重盤礴形勢森開張翻翻龍
蛇集蔚蔚鸞鳳翔東西極完密前後分低昂明堂可萬
馬懷抱包洪荒縱未增福慶亦可免禍殃似堪妥親靈
此外俱荒唐進取貴果決築舍譏道傍堯時只一夔竟
克成大章緬懷父母恩罔極齊圓方願言罄所積早得
歸山岡惟君當送終而我遂顯揚出處各盡道庶可紓
恐惶兩年幾寄書報章杳茫茫北風重寄此握筆情感
傷
蟋蟀鳴我宇流月照我帷我豈鐡石心寧能不懷歸種
茶南山園秋雨苗應肥不審木子樹旱暵今稠稀惟應
所樹棘歲久還成籬中煩種橘枳及時好為之此事倘
未遂今歲勿更遲常嗟樹如此急景風飄吹不比王母
桃動作千歲期庶幾菟裘成晚歲相娛嬉連牀遂所願
聽雨忘心悲君看京城中緇塵化人衣百計慮已熟食
力無瑕疵我言甚迂闊君亦當三思更煩語兒妷著意
過庭詩
南城書懷
新麥綠如韭嫩柳含青烟東風不私物賦與無媸妍天
地妙化育至理昭魚鳶願言春服成我亦沂水邊
菽水堂
菽水本澹泊母心常自安益知為養易獨覺盡歡難孝
子情何極為儒味每酸佇看三釜養紫誥寫金鸞
題淵泉二首
流泉何涓涓淵水深更靜靜影涵太虚天光發輝映積
之非一朝充溢若天性懷哉聖學功君應日涵泳
其出源無窮其積常有餘不比溝澮雨盈涸惟須臾幽
深不可測下有神龍居持之作霖雨以應當時需
題朝陽齋
曈曈扶桑日流光射簷楹晨起披我衣旦氣何其清萬
慮自澄湛油然善心萌願學古聖人孜孜待雞鳴
獨酌三首
聊持一尊酒獨對西山酌我飲本不多借此以娛樂慨
彼山中人豈無合仙藥月出烟蘿深思之在冥漠
獨酌花樹下花影落酒中舉杯試一吸酒盡影亦空引
壺遂再酌花影重玲瓏乃知酒有盡惟影原無窮
木葉不飲酒胡為赬其顔我髮不耐秋微霜點其間葉
赬春更綠髮白何由還人生不似葉何為空間關且可
信所遇呼酒看西山
題劉養直南山書院三首
結屋南山下貯書書屋中願將貽子孫百歲相終窮萬
事罕成算人生等飛蓬漸與桑梓遠而與梅花同永言
作湯沐說夢時相逢
種魚亦有池藝蔬亦有圃胡為輕棄之遽忍去鄉故人
情薄如雲時政猛於虎可憐伏臘供粗足了官府終然
不能忘時復懷故土故土尚可懷孤雲遶墳墓
胷中飽藏書隨地皆可屋適意即為好何必重鄉曲嶺
南多梅花亦足慰幽獨既免懷土譏喬遷豈非福異時
須昌劉從君著芳族
題東城和尚舊所贈卷後
九年前長南雄幕重修帝師殿殿成命東城主
之庚寅奉旨徵余翰林修撰東城求一言為别
遂書此卷戊戌持節重來師漸老出舊卷重求
余題因有所感故為書古詩以荅
舊題墨如新重會俄九載俯仰異今昔令我重悲慨上
人漸老大未覺顔色改富貴多危機山中福如海
趙貞常以善斲琴遇知琴成奏之稱旨題其琴曰
天歷正音國子監藍信之徵予言二首
唐虞不可作大雅何寥寥居然正始音洋溢天歷朝一
鼓聲氣和再鼓陰陽調令我樂忘味彷彿齊聞韶嶧陽
多孤桐因得備采樵願言聖明世勿棄爨下焦
禮樂垂百年聖主乃當御奎章五雲間人文日宣著子
猶師摯始風比關雎世猗歟聖人心借此發天趣麟鳳
不在藪甘露降庭樹大地皆薰風寧獨子琴遇
題談命楊見心
陰陽無端倪大化不少息葉落已復萌泉枯又還溢虚
盈消長機今古豈終極既見天地心禍福從測識何須
泛天河眷眷支機石
請君勿繫驢
請君勿繫驢驢劣傷我樹樹死不足悲所悲種樹苦矧
兹初夏臨清陰綠如雨亦解招涼吹為我滌炎暑願言
共愛惜相與保遲暮
大通驛阻風
秋晚方北征朔風撼平地差遲百計非留滯豈天意十
日九不前半月始千里功名要多艱正患得之易少折
輕疾心進德良在是
遣興二首
萬事勿介意時來即為之幽蘭豈無芳不與春風期大
化亦已定慎保冰雪姿笑歌柳陰中劒光白差差
秋氣日已肅稍覺庭樹變江湖子非魚風雨客如燕桓
桓六尺軀漂母寄一硯伯牙莫我顧遂也羞自薦常悲
楚卞氏則足固求衒巢由古之人懷哉不可見坐久開
我門江波白如練
度狼山
狼山出高迥風急過如箭凄凄挾沙礫點點塵吹面我
馬却復前努力與風戰寒日淡如月濕雨滿郊甸皮裘
半為冰稍覺身體顫前村有人家酒熟亦堪薦關河老
涉歴霜雪飽諳練文夫政如此何必懷破硯
月夜
中宵月娟娟睡起得孤快樹影在流水天地有真態洒
然心鏡空如或飲沆瀣妙趣苟得之著意成蔕芥
通大傳院使存初弓麓菴善書能詩
伊誰白雲菴矯矯北山麓天書發光怪五色爛幽谷梅
月照溪水霜雪見喬木窗虚自生白初起待朝旭慨彼
菴中人奇姿美如玉學道存初心忘情淡無欲文章發
天籟氣節動坤軸親承紫皇詔來往監玉局一卷黃庭
經暇日應爛熟
種柳
造化無停機歲月甚行路種柳不滿年清陰已當戶柔
條亦可人隨風為余舞即景殊愴然因悲樹如此
偶題
客言不可信可信惟至理惟理苟可行不可即中止倘
或徇客言事變無定體問客謝不知積謗俱在已尚觀
理若何勿為客所使題詩置座右聊識吾過爾
舟次蘇渡南望諸山怪狀謾成
羣山多不毛怪石忽湧出土壤剥落盡恍惚見山骨端
方俄如屏秀聳忽如笏或員如覆釜或銳如頓筆千奇
與萬怪欲寫難備述誰意寂寥中驚見此突兀雙闕高
倚雲令人恣超忽
山中即事
霧罷海日高衣襟尚餘濕高秋煖如春鳴禽忽相及草
木罕黃落寒蟲不成蟄時於極熱中頗覺涼思集於此
苟不察居然即成疾遊子思故鄉虚名空羈縶氣候何
紛紛朝夕常岌岌何如下澤車飽飯老鄉邑
次梅南劉先生韻
江梅苦難滋草木偏易長美人不可期有約輒屢爽惟
君礪操行如蚓食槁壤十年不相逢令我勞遠想疇昔
夜夢君拄杖時敲門夢覺即買絲直將繡平原滄桑萬
變餘俄然覩孤根重以契闊久頗覺顔色温劇談到時
事剴切多危言猗歟忠節邦驚見善類蕃今秋風雨多
江水何翻翻風浪日夕湧清者亦復渾惟餘江邊梅高
標至今存
感懷三首
喪亂八九年乾坤日流血人心久不古倫義悉磨滅豺
虎在城市生民半魚鼈張弓不得射令我重鳴咽欲付
之忘言寧無愧司臬
醉者常百千醒者纔一二苟或不自持醒者亦復醉諸
君願正大政好持善類庶幾綱目張或可起憔悴政事
如修明盜賊亦人爾無令賈長沙痛哭至流淚
喪亂靡有定天下無全材苟不事淫酗輒復多疑猜徒
知尚權勢不恤治體乖生民化盜賊田里多蒿萊狂瀾
亦既倒縱挽不可回願忍賈生淚且進淵明杯
早發湴湖驛行康銅鋪
小雨不滑道好風吹我衣畏途得清涼實亦天念之念
之匪有他七十方督師上憂國步艱下憫生民疲區區
當努力早見平淮碑
寄蒙君禮元帥並書蒙泉二大字以貽之
清泉出深山初若甚蒙昧書夜不往流日積漸充大滔
滔忽成川滚滚直到海非比溝澮盈其涸可立待一朝
隨蒼龍化作霖雨霈萬物俱沾濡初不分内外賦詩重
期君竒勲著昭代
感時
世變日已深人心不如古狐狸向人號鰍鱔為誰舞承
恩喜則人怫意怒還虎白日當交衢殺人莫知禦官府
不敢問曲意盡摩撫生者半逃移死者空塵土禮法徒
有名生民已無主矧今居官人冰炭生肺腑中心為私
室藉口誇公舉何意慕藺廉當面成漢楚事功無由成
喪亂遽如雨上天亦何怒生民亦何苦紅日將西沈悲
歌望伊吕
齒落
去年落一牙今年落三齒動者日已落存者能有幾齒
落何足悲所悲歲月逝行年已七十德業無可紀遠媿
趙充國成名向邊鄙作圖上方略雖老何亹亹豈獨誇
當時餘光耀青史我今往韶雄事勢焉能已漢賊不兩
立直欲洗國恥梅關一嶺隔調度亦易爾會當殺賊奴
持以報天子何妨衣繡衣持節老鄕里
題韶州圖
貂蟬一何高武溪一何深可憐畫師筆寫余故鄉心故
鄉有何好桑梓高成陰童時所釣遊至樂不復尋重念
松與楸斧斤日相侵莊舄豈不顯懷土仍越吟遊魚戀
故淵栖鳥戀舊林微物尚且爾况被冠與簪余年已七
十持節滄海潯南北欲斷絶世道多崎&KR0706;田園謾入夢
魚鴈亦已沈縱使鐵石腸寧能不沾襟劫運會已極天
道當禍淫願言輔吾志此賊真成擒浩歌返鷄山理我
無絃琴
人心如春天
人心如春天變態不常一紛紛乍飛雨杲杲俄出日解
衣遽生寒添衣又還熱寒熱既不時命我重致疾人心
固難知春天亦叵測萬事當自防底用長歎息
送鄺將軍元帥還郴古詩十首
桓桓鄺將軍討賊奮英武所至縛賊奴將以血覺鼓淮
陰信無雙噲等焉足伍年富力正強成功報明主
桓桓鄺將軍賦性機甚警沈毅罕言語每發中肯綮及
其聞善言沛然發深省酷吏盡掃除疲民得甦醒
桓桓鄺將軍憂國常戚戚韶民苦凋瘵軍賦從何出慨
然示無私政令始歸一倉庫豈不盈稽之不終日
桓桓鄺將軍苦天久不雨青黃不相續斯民亦良苦忠
誠自心出虔禱遽如許神靈亦陰相青天雨如澍
桓桓鄺將軍擬歸集精兵涼秋八九月佇看官陂平其
餘持土苴不戰將自傾與子當並驅笑&KR1025;南雄城
桓桓鄺將軍號令甚嚴肅荒村人夜行空谷鬼書哭風
霆無留滯迅若置郵速昨日歸牽牛推恩及茅屋
桓桓鄺將軍仗義能急難水陸勢既合破賊笑談間聲
名播南海威武耀北蠻明當喚班固勒名貂蟬山
桓桓鄺將軍罕與汙冗親所以奸諛夫無所容其身况
耳不妄聽中心明如神誰知殺賊漢高出知書人
桓桓鄺將軍密爾宜章市公然一榻外老賊敢鼾睡一
朝生致之持歸獻天子天子嘉其功聲名播寰宇
桓桓鄺將軍民社當自重但願賊掃除勿遣民倥偬居
民苟一空城存復何用此理君固知丁寧為君誦
滑石逕
盛暑遠行役既老尤難堪矧兹滑石逕亂石何崇巉上
有千丈崖下有百尺潭於焉苟失脚下飽饑蛟饞况余
髮盡白齒落餘二三胡為遠行役攬轡衝瘴嵐為懷聖
主恩優渥如雲曇臨難重却避臣子寧無慚平生志許
國何敢辭苦甘烏知有險阻快若乘風帆督師急討賊
醜類俱除芟持以謝明主拂袖還江南
家叔西隱結亭顔曰暖翠賦詩見寄次韻寄亭上
白髮逢盛世昕夕鳳翔翺青山讀舊書燈火雙目蒿間
從淡泊餘世與鴻蒙遭此意自有得此心不知勞不為
溟渤鯤不作井裏螬孤亭撫萬竹無愧五柳陶試詢紫
羅裳曷若粗布袍暖翠滴衣袂朱顔如春桃清風颯相
遇鬚鬢何蕭騷阿咸老京國俯仰隨官曹富貴多危機
平地生波濤回頭眄兹亭孰謂雲臺高
秋江送别
知己别已難木落秋正暮明朝孤船開苔生别時路歸
看庾嶺梅已覺花盈樹回看章水雲馳情重含楚
題彭氏月池二首
高人散幽懷獨愛池水淨明月俄飛來池光漸如鏡中
有驪龍珠紛紛白光映靜影涵太虚悠悠見天性
好斫月中桂莫種池上松為諗結繁陰虚白生朦朧回
波忽成絃澹澹來天風光彩更流麗感此多新功
題黃德明所藏山居圖
茒屋依密樹彎溪駕長橋山光遠泛泛野興寒蕭蕭寡
合人所忌幽居誰見招撫時塵滿眼亦欲從漁樵
題琴隱
抱琴將何之駕言歸山陰南風苦難招逃虚豈初心鍾
期固可鑄但恨無黃金惟應澗中泉知余為和音
淵明漉酒巾
脱我頭上巾漉此壺中酒糟粕既已無渣滓復何有陶
然見天真長風起高柳
聽琴圖
山水有天趣寫向膝上琴聽者不少違獨覺用意深古
今那可期令我重媿今審音諒匪難所貴相知心
戲題嬰兒圖
大兒初脱懷小兒猶戀乳凱風棘成薪母氏亦良苦人
生襁褓中焉識母如此兹圖用情深人應盡為子
題贑太守文山與曾通判崖山追劄子後
古人重友誼不計官崇卑况以桑梓親謙厚浮情辭節
物重稠疉翰墨光淋漓不諂亦不瀆二老真吾師題詩
語薄俗勿以富貴移
采蓮女
采蓮本貧女出身甚寒薇為因妙歌舞遍體蒙珠璣覩
此忽有感中夜常三思士當患無實不患無人知
聞鄰哭有感
母哭其子長婦哭其夫短子魂不可招空使母腸斷母
淚似海水海水亦有岸人間為母心懷哉淚瀰旦
遊南華山
過此不可來來遊必須遍山色青可掬溪水甘可薦低
頭拜祖師妙音滿唐殿云何八百年生色尚在面三生
信有緣世亂能一見一見了即休敢作桑下戀别師出
山門山雲白如練
述懷
馬無千里姿伯樂固時有琴無山水音鍾期未嘗朽落
落不自強敢怨賈不售從今當閉門内省原無疚珠玉
倘有在山川自眀秀遯世莫我知我亦甘白首
四皓
漢祖事嫚罵恥以長策干生平義不辱遠隱商山間軒
冕多險巇衣冠自高閒芝草甘且腴白髮明蒼顔超然
高物表於世了不關一朝詣闕下漢室安如山信有大
力量談笑回強瀾始知老英雄未易淺近觀藏器固有
待時至功無難往往渭水濱托興事釣竿
過龍門
龍門鬱嵯峨巖壑幽更深雲氣擁石壁雷雨懸太陰遠
遊得勝槩良足寫我心無人鞭長蛟為予一長吟
南城門外書所見二首
青松夾前道白楊蔭崇垣鮮鮮石麒麟不知誰家墳有
客行且歌歌罷向我言為言墳中人生時乘華軒粉黛
左右侍車馬前後奔乘時不飲酒今日空成塵
我行荒林翳道傍卧豐碑平生頗好古下馬細讀之盧
龍劉節度生當大唐時杖策奮威武勲業開邊陲人無
百年身既盛還當衰植此頌功德亦有千年期埋没蔓
草間赫赫誰復知往者已可歎來者更可悲
題劉翀霄五世圖
昔聞康節翁慈母八十餘階前小稚子歡笑娛相呼甘
旨足豐儉自謂此樂無今君祖母秦九十康強俱牙齒
盡完好起居不資扶鮮鮮芙蓉裳皎皎明月裾綵輿親
迎養獨覺愛日舒有兒俱白顛有孫亦銀鬚曾玄遶膝
下日向庭闈趨一門極孝友五世咸怡愉矧君自奇士
振策當要途風雲接平步日月明亨衢覃恩追考妣盛
事誇里閭苟非母厚德此福寧獨居恨無漢史筆逐一
為母書嗟予辱同姓感念成長吁祖年百又一孫子紛
如圭深衣晝錦緣曾繪家慶圖壽康世莫比好事傳京
都翰林歐蘇輩詩頌焉可誣及今甫七載往事浮雲徂
我恨豈有極君樂當何如題詩卷還君悠然淚盈袪
題淵明圖
雨過林壑靜寒禽變幽響稚子操一瓢良辰逐孤往微
吹驚帽紗落日在鶴氅無營神自充有道心更廣籬菊
雖未花隨意得真賞豈誠嗜杯酒借此陶所養先生真
吾師開卷慰遐想鄙哉粘壁蛄白髮心怏怏
夜宿何家寨寨中止魏于二姓為婚姻
驅馬涉深澗山徑極深窈蜂房比老屋矗矗寄林藪頗
辭塵俗喧迥出烟霞杪逡巡問主人住此安樂否主人
向我言兩姓世相守輩輩為婚姻已是百年久開羣自
牛羊忘歸任鷄狗怡然古人風此事出意表須臾羅酒
漿兒女忽環遶殷勤勸我飲殊覺禮數厚自辭酒味薄
將意不堪口聊得慰寂寞且用息奔走蘧廬止一宿漂
泊等飛鳥愁多不成寐庭樹鷄戒曉天明趨長途失笑
愧林叟
高僉事招飲於城西門燕山亭
步出城西門晴日光離離不知春淺深綠葉含曉滋感
兹時物變但恐毛髮衰徘徊燕山亭勝友相追隨鮮鮮
棠梨花灼灼丁香蕤節序固已晚聊復折一枝緬懷古
之人俯仰令心悲草玄良自苦獻璞寧非癡何如即時
酒歌我浮雲詩漁人發清響遠過竹與絲風吹羅衣裳
為子舞僛僛微酣劇談笑倒景已莫追為樂慎勿極苟
無負良時
木槎徑
我行木槎徑樹木高蔽天徑幽欲無路樹老不記年盛
夏霜霰集白晝雷雨懸頭礙卑樹枝足踏深澗泉仰看
咫尺間半日不得前方兹汗如雨陡覺風凄然行人謬
調攝疾病相纏緜况苦乏藥物病亦何由痊古人號瘴
鄉於以待貶遷予生果何為自愧亦自憐一官號持斧
從者多控弦精神復矍鑠手足多胝腁據鞍氣愈壯報
國心愈堅願言早平宼歸泛胥江船
寄監憲
亂鴉忽收聲羣鵲逐我屋俄傳報捷來渠魁已就戮生
民久塗炭郡邑久陵谷道路少人行冤鬼白晝哭撫時
亂已極在理往必復桓桓鄺將軍驍勇時所獨將軍固
可嘉主憲多盛福上天既悔禍盜賊亦厭亂何况天下
心亂極重思漢五羊號雄藩地列江右半魚鹽足富利
戎馬素強悍憲君居是間九載屢克叛運籌多玄機臨
事有成算聲名達宸聰美譽流汗漫西江望旌旗如望
雨濟旱政宜揮千金談笑遣黥灌乘機擣豫章克復在
夕旦笑提叛臣頭庾嶺作京觀千秋萬古間留得路人
看勲業垂無窮人生如露電
秋日即事
我辭五羊來老氣凌雲浮意謂此孽醜端可一戰收秋
初抵韶陽事有大不侔主將恣貪暴田里多怨愁軍馬
晨星稀盜賊春雲稠倏圍響石砦窮迫已可憂又聞湖
南陳圍困連桂州譚侯棄南雄篤意歸舊丘牒報關外
寇復有開韶謀民情堪恟恟儼如浪中舟乞師與請糧
使者交庭陬蹇余持空拳無可應其求雖云百冗集烏
足回其頭精神強奮迅隨意相應酬或誘以好爵或賚
以銀甌或時糾民丁相予執戈矛南北各有事惟幄聊
運籌胸次日擾擾回首已仲秋連桂忽報捷殺賊如星
流州城雖無恙民物日已偷皇天實相我幸不貽時羞
所嗟響石砦竟為賊俘囚援兵既不利與賊空為讎桓
桓蒙將軍忠義誰與儔討賊為已任誓滅賊乃休雍容
風鳴樹便捷鷹脱韝臨事每千慮為慮靡不周聚糧輒
充棟饗士時椎牛意氣益傾倒士樂從之遊於時賴有
此長笑看吳鈎
枕上偶成
欹枕聞晨鷄似覺微陽動吹燈起靜坐聊得醒醉夢神
仙似可學惟在製鉛汞精神一相交龍虎自迎送周流
如轉輪迅捷等飛鞚或疑雲霧蒸又若春泉湧舌本甜
如飴遠過甘露甕天根與月窟春意滿空洞始信中庸
書中實多妙用蹇余迫衰暮王事何倥偬有息當自調
有心苦未統歸理藍田雲相期玉堪種畱侯惜已遠此
約誰與共何年揖浮丘丹霄駕飛鳳
官軍破蘇村惡其與賊通賊兵破白沙惡民之不
相隨
蒼生果何辜十載墮塗炭天心不可知令我重悲惋自
從喪亂來盜賊苦搆患有田不能耕有園不能灌牛羊
被虜掠妻子各分散窮冬尚無衣日午猶未飯官府不
我恤沈浮等鷗鴈脇從姑偸生縱死冀少緩昨夜官軍
來又復誅反叛麤豪甚豺狼猛毒如狴犴一槩盡殺掠
去賊纔一間玉石俱不分生民重糜爛縱賊官府嗔為
民賊襍亂左右將安歸泛若無畔岸新春雨瀟瀟何忍
聽悲歎願言忍須臾維持夜將旦
惟實集卷四
