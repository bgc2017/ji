鶴林集卷二十五宋吳泳撰
啟
通鄭侍郎啟
瞻五色之雲知有鄭公之人瑞問三竒之戍恍驚葛亮
之天威自單車徑度於玉關而尺紙未登於籖府每懷
靡及輙誦所聞靖惟南紀之上遊無若西徐之重寄殘
金雖斃尚時肆於逼墻靈夏方張亦嘗聞於乞狀行險
者妄欲投夫可為之會偷安者則又付之無事之鄉連
鷄固不能以俱棲困獸亦豈容於無備藩籬未固外莫
禦於風寒根本先顛裏難禁於汙下鷹脱鞲則揚去鴈
聞弋則鳴悲既無誠死君上之心卒狃盗弄父兵之態
雖陵夷之有漸亦撫御之失宜漢師忘夙飽之歌楚士
起多寒之歎至問積倉之數殆如窶室之空登首山呼
癸庚粱則無矣循秦嶺當子午憂又甚焉况夫節根之
螟為我頳尾之蠧食苖食心食葉分毫何利於公家剥
足剥辨剥膚八九盡歸於私室顧方衆難塞胷之後當
有良醫洗髓之方然而文俗拘攣人情熟爛加以事權
之錯出因之體統之弗明士臣皂皂臣輿本相隸屬身
使臂臂使指焉可支離紛紛輿瓢之人落落背劍之議
職分不專則國威褻號令不一則人心疑節制敗於多
門陸相所以論㳂邊之狀王師衆而無統令公至於喪
諸道之軍凡精神之弗強由脉絡之受病惟開公誠可
以綜萬事惟布威令可以收人心惟章明國法而後黜
陟自由惟改紀軍政而後伸縮如意率籲和於衆慼毋
胥動於浮言則不惟保吾蜀以偏安雖以是取中原而
亦可恭惟某官堪輿間氣湖海偉人風範端凝如清廟邃
嚴而莫窺寳藏文章浩博如黃河流轉而突起層瀾雖
嘗編摩宥密之間然喜開濟功名之會月清湓浦頗嗤
温嶠之燃犀風静維揚坐却佛狸之飲馬肆疇庸於玉
帳還召對於金門陞之甘泉法從之班渙以堯閣雲章
之直徑從碧落來上青天道國家之德意志慮而致之
民涉山川之險阻艱難而摭其實磔鼠軰於市不言征
西破賊之功去狼貪於民盡還蔡人有生之樂少清紫
邏即近黃扉某粗繙戊夜之書叨竊辰年之第侣青衿
於泮水諸公時取其斐然擕綠綺於萬山舊識或為之
莞爾尚幸以一雷之地得托諸半壁之天鵬鷃分殊安
敢援金花之舊事象犀筆在尚能摩崖石之新碑忻抃
惟新敷棻莫喻
謝崔侍郎啟
涉海求安期生之藥渺若津迷薦人得崔大雅之書翕
然價重雖攻玉自它山之石而轉鈞繇大化之工一手
挈提百思感激竊以舉士清朝之彛憲達賢君子之盛
心口不置秦坡老所以見稱於安石願無易介歐陽所
以極論於沂公自雅道之湮微而時情之偪窄居王公
之位者不借其勢負天下之望者莫為之先宜乎隨珠
不免於暗投至寳亦甘於横棄豈期末俗見此偉賢兹
蓋伏遇某官德宇冲夷禮容瑟僴清文緯國織成鸞鳳之
章姱節照人雅有琴龜之興况儲才猶儲艾而積士如
積材集成司馬氏之編已經識鑒補拾忠獻王之奏佇
看甄收某敢不強鞭古心以附名德鼓瑟詠春風之煖
紉蘭擷秋珮之香玉汝於成既荷輓推之力從公於邁
尚推補報之心衷所欲言舌難以既
見鄭侍郎啟
蕖幕霜寒久被參旗之照柳營春動忽膺雲檄之招卷
收後務之文書趨聽前茅之號令驅車甫到振旅式還
粤稽國朝康定之間訖至南渡建炎之末屢常謀帥少
見行邊獨韓忠獻之經略西陲與張魏公之控扼北敵
往來絶塞輕車或至於涇原援接諸營疋馬即馳於關
陜一則周覽山河阨塞之勢一則覘知將士虛實之屯
蓋備禦既固則人心安而旌麾自臨則兵氣銳奈何懦
俗弗紹英猷保家寨者安能坐以制人乘皮輿者未免
怯於應敵於諸老收聲之後求一賢制難之才必有偉
流當此大任恭惟某官天姿間出坤㨀獨旋填壓三邊定
力若銀山之不動指揮諸將竒籌猶寳藏之弗窮更提
玉帳之弓重踏榆關之雪激犒戍士閘斷支途我師初
無犯於秋毫彼界自潜移於數舍帶裘輕緩少清紫邏
之塵佩玉玎玲歸闖碧沙之路某受才不武佐幕何能
偶聯金花牓帖之書遂感碧落仙翁之遇袖無長笛更
吹出塞之愁嚢有拙詩尚賦從軍之樂其如陶咏㒺既
敷棻
賀丞相拜太傅啟
顯奉王言晉升帝傅禮優絶席高於漢制之三公麻未
揚庭散作商霖之一尺矧執操於謙柄力懇避於師垣
德動縉紳光垂史冊恭惟某官忠清而不撓博大而有
容調燮萬機獨妙宰舟之手紉緝百度不言補衮之功
雖光輔於兩朝然永肩於一意既右烈考亦右文毋備
著元勲之崇時若保衡有若甘盤親承家學之懿逮手
扶於日轂以身障於河流國無危疑民以寕一徧閱典
彛之舊莫階恩數之隆且留師尚父之班仍宅右臯陶
之任况平治適當於今日而聰明又過於前時非示尊
崇曷圖報稱七十杖於朝七十杖於國參諸禮以毋嫌
八千歲為春八千歲為秋尚斯文之未艾某濫陪簮笏
獲聽絲綸街轉綠槐愈近東隅之暖堤搖翠柳須添西
岸之隂誦詠惟新編摩無斁
答曹知丞啟
擕琴柳畔初非彭澤之心覓句松間喜識藍田之面方
下馬籠葱之日屬持龍扳墮之秋未及報章遂成曠禮
恭惟某官器姿縝栗襟度冲和嚥𠻳羣書盡擷古今之
秀講明寸地率循天理之真曾棲梅隠之門遄入荔枝
之社署鶩行之紙何妨再轉以為丞聆鳳咮之音秪恐
一鳴而嚮闕某更刀技拙傾盖心長飲此水兮石門安
得隠之之節操解余佩兮洛浦已規子建之才情願奉
從容勿嫌高偪
知泉州謝丞相啟
更化願治盡搜西蜀之珍眎邦選侯忽畀南州之紱非
鈞所指誰玉於成伏念某狷不通方癖於嗜古飭身粗
謹未嘗競趨名利之關履道甚夷何敢蹴踏險巇之地
彼譖人者太甚媢有技以惡之指心術而議歐公殆似
盡鬼神而無證摘私書而誣石介幾於織貝錦以胥讒
慨前修之尚然宜後學之弗免頼聖主鏡羣情而洞照
而元台主善類以隂扶竹宫之命甫朌桐城之符再錫
靖言若昔曾忝斯除舊物重還固荷公朝之簡畀貪泉
一飲定知清議之不容弗控忱辭恐孤洪造恭遇某官
皇朝柱石吾道棟梁制行冰清不改儒生之操掄材器
使真知宰相之方不惟嘉善而矜不能又欲舉賢而赦
小過收之末路借以恩光知人能官人量授靡差於尺
度造命不言命曲成又在於毫端先抒謝忱更祈終惠
知温州謝丞相啟
罷郡閒居久離扈從起家荷寵復忝藩宣退惟蹤跡之
遐遺尚玷陶鈞之坱圠叨榮實懼拊已包羞伏念某本
出單平粗親詞藝遭逢亨會徧歷清華以文字為官常
誤被玉音之褒奬以言語為職業濫為時輩之推敭然
而名出於衆則衆所憎寵過於人則人所忌謂楊億剛
介而寡合則誠有之以元之韜晦為未能亦幾過矣粤
自請麾而去冀銷投杼之疑宣化承流雖無績效牧人
御衆粗守廉隅然猶罹射影之傷惟退願歛形而避浮
家泛宅夢雖不到於玉堂得禄代耕身幸偷閒於蓬篳
林氏宗族少為朝士昔嘗接武於從塗蘇公昆弟相近
東方今又聯裾於輔郡光生寒閥恩出大鈞兹盖恭遇
某官一代宗工三朝夀雋以黜陟羣才為任以陶鎔庶
類為心謂正元朝士無多每荷挽推之力言河南太守
第一又叨表選之公重念某所領州事浸殊昔重之以
方千里之旱加之以食半菽之民紛罷遣之相仍凛支
持之不易誰與領此厥惟難哉某敢不廉以飭身勤於
恤下正歲遵治象法已寬田賦之一分春日奉寬大書
自出俸租之十月撤賞柑之舊宴輟夢草之新詩專務
賑荒以圖報國
知寕國府謝丞相啟
憲曹亡補自貽白筆之誅朝度從寬復玷朱轓之寵罪
深恩重心悸神羞伏念某猥以諸生闇於大道信史冊
之陳言而欲以經世持詞章之末技而務為勝人矧來
自於遐方遂徑躋於華路足踐雲氣三為秘府書林之
官手織天章兩兼北門西掖之制入承明則簮筆扈從
對便殿則曳履論思地愈禁而官愈清名益隆而謗益
起人固憎其盈滿鬼亦瞰其高明所以招尤更將誰咎
荷清朝之弘貸屈公法以曲成畀以名藩華之邃閣某自
鳳山之趾直㳂鵲岸而行水驛三程陸車四日始到郡
境便宣教條凡茲荷鋤之農莫不扶杖而聽自言雖在
田野亦有識知恭聞皇上英武而仁大臣公忠而義每
發號出令未嘗不布寬大之恩每視邦選侯未嘗不擇
循良之吏至遣禁林之牧來綏古宛之民謂朝庭必有
以厚其生謂太守必有以副其責而某器資樸鈍政術
迂疎知不周於一身才已困於多務細考板籍蕩無紀
綱山鄉瘠磽郡計凋敝眼前朱衣三輩雖有待侍從之
名案上紫筆一雙已非草詔書之式度越三十年之舊
典拓開二千石之良規苐恐孱庸所難稱塞茲盖伏遇
某官陶鈞善類長育英才以某十載登朝粗有小廉隅
之行以某三年入直屢當大典冊之筵寕薄元之之罪
而與黃岡輕大年之責而畀臨汝眎諸寵數銘在肺肝
某誓當莊以臨民勤以蒞政自盡諸侯所述之職庶分
天子共理之憂至於事鞭朴以立威飭厨傳以干譽固
官常之弗赦亦儒者之弗為
謝楊禮侍舉科目啟
春闈典試曩塵秀造之科禁闥搜賢兹玷文章之目饕
榮甚矣拊已闕然竊觀當路之薦才無若近臣之居要
買臣召見因助直承明之廬杜牧超升繇郾司禮部之
選盖以地親而職禁易于德進以言揚肆予盛朝越有
彛典保任責之侍從籍記關於中書在熙寕則選舉五
人在元祐則科為十等皆列聖器材之美意而先民達
善之公心若匪譽髦曷光清舉某者顓愚氣禀荅颯仕
材猥承緒業於先人來並英遊於鄉校斷斷無他技自
知伏鵠之難兀兀以窮年應笑雕龍之拙姑從共藏修
之業敢云窺著述之藩以雄書之意指閎眇而尚貽難
客之嘲以思賦之體製麗研而不免傖父之笑矧如固
陋詎稱華褒伏遇某官英英朱鳳之姿皦皦素絲之節
華軒珥筆能手織於天章金匱紬書仍世專於柱史凡
出言之輕重關在位之升湛列游夏之科類若浮而少
實附鄒枚之末得與薦以惟榮某敢不踐修厥猷篤邁
乃訓尚絅味詩人之旨佩韋求君子之中將以遺兮瑶
華既荷殷勤於遠道我欲報之玉案尚期歸潔於師門
涵詠良深敷棻莫諭
謝鄒都大啟
煑牆隂之瓠葉方咀道腴采泮上之芹芽忽膺薦目豈
謂漢諸儒之末玷於周八士之中褒辭所嘉吾道增重
竊謂姿禀氣質之性教道風俗之機歐公薦陳烈為學
官咸誦清介蘇公舉長文為教授見謂修姱若無至教
之專勤未有先賢之論薦晨入學者尚遭毁訕暮歌客
者猶肆謾嘲矧惟苦窳之資敢當華衮之賜兹盖伏遇
某官身章肅括德宇靖深詩書漢循吏之風禮樂晉中
軍之政武能定難胷襟自有於金城文足扶衰風化獨
行於石室祀典舉十年之廢講堂侈多士之榮人方游
道鄉學問之中身已在黍谷春風之内某敢不恪遵行
檢祗服言箴勵修潔博習之科循文行忠信之教曰童
子命也敢忘今日之恩以國士報之尚冀他年之教其
為忻詠未究敷棻
謝鄉宦士人生日啟
上壽百歲中壽八十歲自憐蒲柳之易衰兄事五人友
事十一人聯拜珠璣之委貺徒然彈鵲弗及卷鯨願長
守於祝規庶增修於問學養老事長而行鄉飲尚心慕
雲巖之風計功調役而築塘堤乞力贊上元之政
見楊尚書啟
曳隻履於星辰之上方闖華途落孤帆於雲照之邊已
馳歸夢錢宣靖嚮急流而勇退蘇黃門因夜雨以懷思
暫停海觀之驂亟訪官池之鴈樂繇天分蒸作人和恭
惟某官性德柔嘉丰儀靖穆紬書石室自成良史之一
家侍讀金華渾得講師之三昧國論頼調胹之力時幾
資剴切之言不惟平持元祐之偏抑欲大作熙寕之壯
鳳彯彯兮遠矰擊駒皎皎兮莫縶維三上封章屢陳悃
愊侈九重之宣賜紛百兩之祖行進退從容已益聖謨
之簡注撫摩還定必虛揆席以延登某學製雖新擇棲
已舊十科薦士曾塵司馬之編交口誦賢倍費老成之
力已分作溝中之斷木豈圖識天際之歸舟湖似掌平
未盡融怡之樂蜀方絃急却須康濟之謀
宫祠謝丞相啟
屏居近甸密依槐省之隂除吏公朝新拜行宫之命荷
特加於拂拭想倍費於陶鎔伏念某學不通今才非博
古孤行一意莫能適道之中強附諸賢寕免近名之累
彼譖人者一以為韓子言傲相國而罪我者一以為蕭
生意輕大臣致令坎壈之蹤長錮聖明之世今去國已
九載而投閒又六年閉戶息交猶致求全之毁黜居思
咎尚貽旡妄之災烏嘗虞后羿之弓龜莫避豫且之網
屬熙朝之更化闢正路以延賢包荒不遺宥過無大若
匪借紫閣黃樞之重安得為珍臺閟舘之遊兹蓋伏遇
某官博大而高明端夷而雅靖謀王體斷國論蓋嘗先
天下以為憂布公道開誠心每欲得英材以為樂尤篤
杏園之好不遺櫟社之材王文正之護詞臣每慮言者
中傷之害趙韓王之進除目不辭榻前補綴之難敢以
二賢期於一相若未殞於溝壑仍冀收之桑榆
又謝丞相啟
北斗之口專城愧無善狀南箕之舌騰謗幾蹈危機荷
朝度之從寬丐祠官而得請伏念某學常泥古智不通
方誦佔畢之謏聞欲扶於世否持雕蟲之末技思救於
民飢志雖廣而才實疎心益勤而力不逮暨領海邦之
牧又逢歲事之荒蠲夏税六萬七千餘緡每慮邦財之
不繼放秋苖二萬八千餘碩旋憂兵食之弗充所以裒
賑貧賙厄為一書創裕民餉軍為兩庫只欲相期於安
靖未嘗過用其聰明豈知横曠野之蒼鷹久已窺上林
之飛鴈既張射忌又下石焉蔡君謨不言政事而喜論
文章豈可謂偏長於文墨歐陽子少說文章而多談吏
事又何嘗不足於吏才蓋至難欺者匹夫匹婦之辭而
不可掩者時雨時暘之實證庶民而有考對上帝以無
慚與其好辯以增尤莫若奉身而早退縱停雲之藹藹
自揭日之昭昭敝車羸馬挈家人以行見者諒其廉謹
斗酒隻雞酧季弟而别聞之靡不嘆傷理終無不定之
天恩自有所歸之地茲蓋伏遇某官才膺帝賚譜出家
傳手記皆舊典章豈待善神之護法心平無私好惡何
須怪鬼之作詩當其未眎印以押班蓋已先薦賢而助
國至今孤遠亦被曲成某敢不戴金鉉之寵光奉玉隆
之真秩雪摧霜敗已半枮春畹之蘭日澹烟輕更添種
沙堤之柳既輸謝悃又進祝辭
