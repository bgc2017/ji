鶴林集卷二十宋吳泳撰
劄子
和戰集議劄子(甲午春)
照會臣比凖吏部牒坐奉聖旨於今月十三日赴都堂
集議備邊待敵和戰攻守事宜臣尋往後省待命臺吏
關報應權郎與兼職事官並不與議臣逡廵而退然竊
念西省為機要之地應國有大議臣雖暫兼亦得參關
欲作議狀以白謀之同舍及同朝之分厚者則止臣者半
勸臣者亦半止臣者曰既不得與斯議也則何以狀為
不為乃混成勸臣者曰諸臣之議不過可進則進可守
則守而己若議須活落臣嘗以二說衡之於心既不能
括囊口以犯一嘿之戒又豈能騎戸限以持兩可之說
晏子曰臣共而不貳此臣終身之所服行者也臣於去
年八月陛對曾言和不可輕議彼方從容制和而操術
常行於和之外我乃汲汲議和而志慮常䧟於和之中
則臣嘗以和好為不便矣又言機會不可易言虚内以
事外則吾之所為主者弗強好名而忘實則吾之所當
先者反緩則臣嘗以開拓為不便矣陛下翼日宣諭執
政有云吳泳所上劄子說機會事甚好今欲評淮襄諸
帥和戰之議亦不過祖述前說而己然臣之所深憂者
則又在於和戰之外也夫有無故之福者必有無故之
禍不爭而分俘玉以遺我則得俘玉者乃納侮之兆也
不戰而闢土地以待我則拓土地者乃開釁之端也邊
埸交為好勝之說而朝廷務持容養之論譎誑欺紿而
弗以密察震撼擊撞而弗以靜鎮嚇持恫喝而弗以理
折張大誇詡而弗以義斷彼其盡忠於國者固不敢謾
言而比附之者乃敢於奮當轍之臂鼓如簧之舌輕朝
士輕宰執輕經筵官至謂峩其冠者皆不足以商略疆
事則朝廷之體輕矣朝廷體輕則人主之勢漸輕矣昔
晉隆和初征西將軍上疏請遷都洛陽朝廷畏之不敢
為異獨王述曰彼欲以此虚聲威朝廷耳非事實也但
從之自無所至後果不行臣竊料今日之事主和議者
决至敗事易之可也若夫進屯開河之策恐必不能往
就使能往亦不能至就使能至亦不能守殆見如述之
料征西也今舊敵雖滅新敵未去鄰家之火將炎炎及
我矣何暇議遠攻哉如欲詰臣待敵之策則謹固吾圉
時其緩急以為應兵使須至奏聞者右臣謹錄奏聞伏
候勑旨
論不可厭近名好直之風劄子
臣聞天之眷佑中國常欲人主為明主而不欲其闇常
欲斯世為治世而不欲其亂常欲朝廷為有道之朝而
不欲其至於失道之敗故四時霜雨之災神氣風霆之
變皆所以為教也天道之警戒弗思而災符之譴告逾
厲九月而雷固非歸妹之正也正月而雷固非奮豫之
常也尤可異者明堂之夕薦配上帝精禋未交大雨震
電天基之節拜表稱賀壽觥未舉雷電以風怒之未息
而至於震怒威之不斂而至於疾威則天之所以申勸
陛下者益深切矣夫大君天之宗子也當仕而有官職
者為宗子贊理家事者也在官而有言責者為宗子紀
綱家政者也天既全付陛下以有家而乃不能尊信仁
賢容受讜直則是弗祗服厥父事弗聰聽厥考訓豈所
以為應天之實哉自昔人主所以召亂者非一道而遠
耆德逆忠直商書獨謂之亂風國家所以致亡者非一
端而入則無法家拂士孟子直指為亡國蓋賢者治之
本朝亡賢士則不知道直言國之華國無爭臣則不知
過是不可不懼也且陛下更化之初收召諸老登進羣
儒會朝清明衆正在列天下固不可以棄賢議陛下也
自時厥後初意漸移文獻之老而謂之耄經術之儒而
謂之迂骨鯁之士而謂之褊狹名節表表有聞於時者
反謂之好名風望稜稜見推於中州人士者又謂之白
望積毁成疑積疑成痼意向一偏而賢者不得安於朝
廷之上矣迄今以來未有勝政比日詔下前時去國諸
賢稍稍收用而進擬之際問難再三或者猶謂陛下終
以好名之士為疑如臣了翁拜會稽守搢紳之士莫不
感喟引以自近彼方懷綬問途而遽有改行之旨何遠
賢之速至如此耶夫一人之去郡得郡且未問也將恐
毁巢而鳳凰不至涸澤而龜龍不遊賢者望望引去朝
廷不尊百姓不附誰肯為陛下用者則陛下之勢孤矣
端平之初號開言路詔百官上封事諭侍從陳已見更
置給諫擢用臺察人未嘗以拒言議陛下也曾未幾時
風采銷鑠爭辯是非稍力則命之曰不平正彈擊姦諛
漸多則名之曰不忠厚論奏及於朝政軍務則目之曰
不體國指陳逮於宫府左右則譏之曰沽激曰賣直曰
不識事體耳目之官紀綱之地豈宜輕有動搖而易置
不常殆如傳舍故有以兩月出者有以三月出者有以
六七月出者臣範再入執法殿中正色敢言不避權要
僅浹兩旬正衙未奏事憲府未移席而尋以左史遷矣
左史六品官耳不為下也自去相當軸以來每以華官
英職為屏去臺諫之術天下豈可以名欺也哉不謂易
相未久而復蹈斯轍也若範果去則臺臣為之不安臺
臣不安則近臣尸位不敢諫遠臣畏罪不敢言誰肯為
陛下言者讒謟面諛之人至矣臣直為陛下惜此舉動
也今天下之士正患其不好名耳士若好名則臨財也
必廉臨事也必敬臨難也必不苟免皜皜其潔必不黯
黯黮黮以為汙也侃侃其正必不潝潝訿訿以為邪也
言事之臣正憂其不激切耳言苟激切則上可以箴王
闕中可以肅朝綱外可以落悍將之膽寢強藩之謀諤
諤其昌必不唯唯否否以為隨也誾誾其諍必不喑喑
嘿嘿以為容也陛下何嫌於近名之士與好直之臣哉
夫天下安危在邊而植根立本之地則在廷間之土地
則土地日蹙也問之甲兵則甲兵日少也問之金穀貨
財則金穀貨財日益空乏也所恃以綿國脈繫人心者僅存
好賢容諫一路若又銷靡而摧遏之此豈祈天永命之道哉
臣愚欲乞陛下體任賢勿貳之意味從諫如流之言亟收攬
人望以聚於朝亟輓回言官以復其位灑掃庭内綢繆
戶牖使我之根本豐實精神充強士心凝則人心合人
心合則天意得敵國外患亦可以漸攘除矣昔司馬光
程顥四賢之望也熙寧並起而用之故足以大為一時
之壯蔡襄歐陽修四諫之選也慶歴既出而復之故足
以永貽列聖之謀懿榘宏綱具在青史陛下能仰而法
之則天下稱為好賢之主後世不名為拒諫之君宗社
幸甚生民幸甚
論壊蜀四證及救蜀五策劄子
臣竊見邊事日急國事日蹙民生日困士大夫日危宗
廟社稷之日凛凛矣江淮事體臣近者旅從橐之條陳
陪都堂之末議計必轉而上聞獨惟蜀中乃臣父母之
邦而弄壊至此臣竊痛之蓋敵騎自八月分道入寇犯
興元犯沔陽犯階文九月併兵破大安十月一日哨朝
天七日闖益昌十日至閬中又分為三涉江而西者以
十二日入普城順流而下者以十三日入順慶繇新井
鹽亭而東者以十六日入潼川併三道之兵以十九日
破成都二十七日掠眉山二十九日焚青神十一月一
日渡湖㶞廹嘉定凡梁劍以北岷峨以西皆我祖宗德
澤之所涵濡不意斯今横被此禍三百年之境土自此
殘壊三百年之人民自此塗炭三百年之衣冠士大夫
自此汙衊不知陛下曾聞之否乎嗚呼痛哉臣嘗推原
其所以壊蜀之故四境不治而交秦鞏三軍不結而結
十八族我之將士衣紕衣而卧掘草根而食曾無挾纊
宿飽之恩而輦輸銀帛駝載薑布反使官軍義士擔擎
牛酒以厭敵之欲關隘不修不問也士馬不練不恤也
器械糗糧不備不計也問之則云己得朝廷處分矣下
秦川入關中將會於宛洛矣分表經營喜功生事卒使
北人劉我邊陲突我堂奥興沔利閬緜劍潼遂彭漢成
都嘉眉莽為盗區或者皆謂汪石引賊而來此結約不
審壊蜀也蜀之所恃以為國者險也外三關不守而保
内三關内三關不守而保漢沔漢沔不守而保三泉境
日益蹙戍日益斂己貽識者之慮而近者制閫戎司又
立為縱敵深入然後邀擊之說大安衿要去處而開關
延敵棄險不守乃欲設伏山谷間以竒功自命鏃矢未
發而敵已越我而西矣龍洞閣謂之天險朝天嶺謂之
天寨而棧道不燒隘口不塞乃營營於德勝一堡不知
費幾工役壊幾錢糧而聚一二驕騃子弟於其上虚實
動息敵之在對山者皆嗤笑之所以敵兵過險更無後
顧之憂此措置不密壊蜀也譽一人也則游揚拂拭雖
有僨軍失地之過而曲為掩覆毁一人也則訾短詈讁
雖有救民保境之功而終加沮抑陳昱械而彦威乃出
獄賀靖廢而顯忠乃管兵死事義也有賞有不賞棄城
罪也有罰有不罰前帥所施行後帥多不以為是正司
所經畫副司每不以為然一司之中而有兩總領一家
之中而有三制置士大夫之阿附曲謟者往往奬不肖
而尊愚此議論不一壊蜀也自丁卯曦亂興沔而權臣
已有棄蜀之說自己卯寇入漢中而廷臣又有無蜀亦
可立國之論自辛卯敵兵破利入閬而襄陽帥臣復有
扼均房守歸峽之策積習至於去冬廟堂條具邊事䕫
帥申明事宜則又欲置襄州一屯於金移田家一軍於
戎矣何待蜀之薄如此耶三京之師棄資糧如泥沙至
蜀餉科降則吝北使之遣捐金帛如糞土至川閫奏請
則嗇公府有月獻胥徒有例錢置官設局於此以事交
結反謂以此通制閫之情抑不知敵入不告師敗不言
帥之老且病不以狀聞則適所以塗其耳目也亡形已
具而相不悟遽報日急而上不知破碎爛壊至此極而
後倉卒易帥此氣脉不通壊蜀也積是四壊己非一日
臣自離鄉里及造天朝今九年矣己丑上西陲八議辛
卯乞遣葵范救蜀壬辰疏四失三憂癸己論武仙窺我
安康乞嚴作隄備乙未言元兵先通川路後會江南不
可不固上流又言西邊連年調度財殫力薄乞速賜科
降蚤趣援兵今歲之夏乞蚤儲蜀帥以備不虞又以彦
呐末疾告老會議都堂嘗言李&KR0811;有威望楊恢有精力
皆可以為彦呐之代無一歲不言蜀事無一日不憂蜀
亡而誠意不積不能感動事勢至此噬臍何及臣每惟
國家圖事不大敝壊則不更不至危亡則不革然委其
壊亂危亡而不之救此豈陛下念祖宗全付予有家之
心哉此豈大臣一夫有死皆亮之罪之心哉此豈小臣
閔其宗國顛覆之心哉臣得楊恢書自言由簡入瀘誓
死以報欲召瀘叙榮州長寧諸寨之丁以圖進討借兵
於西南諸族以壯軍聲取財於一二郡綱解以濟乏絶
檄募豪傑榜集散亡且欲進至漢嘉謀復成都頗見其
有憤悱奬率之志比雖已令制置四川若更陞畀從橐
之名許用大使之印庶幾事權稍重可以勵其志氣責
其事功此一策也又聞李&KR0811;尚在䕫子雖年耆齒宿而
威望德業猶可以鎮服人心昨己除成都而成都今已
破敗未可卒往莫若使之暫留䕫門與虞普同共措置
凡監司帥守㳂流而下者或有帶行官司錢物許令截
撥以為招軍激犒之用此一策也又聞賀靖在白水劉
銳在文南曹友聞在順慶楊履正張涓在左緜陳隆之
李顯忠在已渠間其麾下部曲猶未盡散欲乞札下制
司分遣帛書蠟彈從間道付與諸將令其前後伺便夾
擊勦賊出境若有竒功即以所立賞格賞之此一策也
頃聞朝廷已降黃榜給牙牌分畀二閫甚得區處之略
然聞敵兵之入利路諸司樁積已蕩盡於廣都劫船之
日根本掃地公私赤立似未可以虚文救之也臣欲乞
朝廷捐撥金帛多給官告文臣自朝議大夫以下武臣
自武功大夫以下皆付空頭告命令制使便宜書填更
或畀以數十金帶以示激勸庶得救蜀之實此又一策
也外又有蜀士之旅食京華者其間豈無忠義慷慨有
志事功叩閽上書議論可採若得朝廷奬借或假以一官
或許以免解使得憑藉西歸以說諭豪傑共圖剋復又
一策也臣前所陳四壊欲陛下知之也後所陳五策欲
陛下行之也又恐世之便文自營不識時務者各持異
論土地之殘破不惜而惜金帛人民之塗炭不恤而恤
顔情衣冠華族之汙辱不校而校爵之崇卑忠臣義士
之死亡不問而問軍功之泛濫撑虚駕漏付之悠悠將
恐禍至無日而唇齒俱寒矣臣願陛下念藝祖皇帝所
以取蜀之難念高宗皇帝所以保蜀之難念今日所以
失蜀之易合羣策而救之資羣力而復之毋曰孫氏無
蜀而可以抗魏東晉無蜀而可以控制劉石也情痛辭
廹不避斧鉞之誅惟陛下亟圖之取進止
邊備劄子
照會某等今月十五日蒙宰執召至都堂宣示御筆令
侍從給舍臺諫條具邊防備守事宜某等謹以所見具
列如後
一今日事勢戰則事力單薄和則敵情難恃若以和好
為權宜以備守為實務來則懲而御之去則備守時其
疾徐緩急而為應兵此最上策
一淮北新復州軍截自今敵退之後畫疆自守如蔡息
陳潁應天等處只令其土豪且耕且守時有不足量周
給之切不可空吾有限之力事彼無用之地高孝二朝
無此藩籬未嘗不能立國徐邳唐鄧宿州之事可以深
鑒
一京襄兩淮土豪民兵團聚堡寨捍衛鄉井最為可用
近因出戰之際官軍常忌其功每奪到馬匹獲到首級
多被攘奪官司又從而苛問取索往往或遭殺戮或遭
械繫功賞不霑展轉被害所以怕懼官司不肯為用甚
至有移徙江南者今宜行下帥司各於所管州郡按籍
補填仍優加激勸使人自為戰若有功績經從所屬申
上以議推賞
一敵之長技惟在於馬長淮邊面率多平曠敵馬易於
馳驟中國所以制馬之具亦豈無策如宗澤軍以戰車
當其衝韓世忠軍以長斧斫其足劉錡軍以竹筒盛熟豆
亂其羣近世畢再遇扈再興之徒猶能募敢死軍用麻
扎刀以截其脛或淤洳其田以為陂塘或縱横其畆以
為溝洫皆是制馬良策宜及此時專立一科使獻策之
士各陳所見行下諸帥司精擇而用之
一東南所長自昔多以舟師取勝建炎間陳思恭窘烏
珠于大湖紹興末李寳斬鄭嘉努于膠西虞允文却亮
于采石沿江諸軍咸有車船每按試中流上下如飛北
人駭愕今艨艟戰艦腐壊不葺篙師棹士散逸不招第
恐數千里江面脫有一騎飲江何以禦遏况諸處探報
敵方以厚利誘我舟師或斬木作筏從淺狹處徑渡則
吾之所長彼亦得而用之豈不利害今宜行下沿江諸
州各作措置日具造過工限繳申樞府以行殿最仍時
委制司督察勿為文具至如海道要衝全藉舟師以為
守禦亦宜行下沿江制司及許浦諸處隘口如姚瀏沙
之屯併合嚴作隄備
一江陵國之西門素號重鎮自趙方移治襄陽而州之
事權稍分然守臣尚帶安撫正使陳晐繼之乃以京湖
安撫使繫銜而江陵僅存湖北副使之號往往又兼制
參則殆如一大屬官矣酒稅利源既歸制司守城軍兵
又復抽戍緩急有警無以支梧調遣今宜復還舊制仍
正使名俾之招兵聚糧自為戰守勿使他司干預且兵
以一萬為額此外又有七邑義勇可及二萬若帥權稍
重事力不分則可責其固守以壯上流之勢
一江面之兵平時多遣戍淮既有家糧又費生劵今宜
用生劵之費就淮上地頭招兵戍守却令戍邊之兵歸
護江面如此則費不增而兵多誠為兩利又棗陽光化
均安等處殘破之後潰散軍民必多急宜選招以備戰
守
一蜀中連歲敵兵俶擾視襄淮為尤甚敵騎既退潰兵
焚劫㳂流諸郡蕩然一空加以科調繁興民困財竭須
當别作規模擇人委付宣撫不必置蓋使名一新諸軍
便望犒賞困竭之餘何以給之是有損無益耳金洋䕫
峽之屯亦不必創添譬如盗從前門入而欲牢閉後戶
非所以保蜀也保蜀之策莫重漢沔諸將惟曹友聞賀
靖可以倚仗若令曹友聞為沔司都統兼知沔州任責
措置經理賀靖為興元都統陳隆之為安撫同共措置
捍禦如李顯忠吳桂和彦威等别令制司相度區處使
分任利州副戎及金州都統之事
一蜀口兵額舊號十萬安丙帥蜀日尚七萬有竒比年
敵兵深入除死損潰散外通忠義及楊家軍聞止有三
萬兵之單弱如此何以擺布邊面不知戎司兵籍之缺
有無填補計所養兵之費何所支用此二事專在制閫
急作措置令還嘉定年間新額仍與四戎司總所通情
商量截自今日新招之後應虛劵詭名釐正更革使無
弊倖庶幾蜀計亦稍優裕
一近年蜀兵多潰其患甚於外寇緜州係文龍來路順
慶係利閬來路今欲抽摘東西路廂禁軍缺額錢招收
勇健可以戰鬭之人置一屯於兩郡本州令正副將時
加訓練提刑因出廵指試事藝庶幾緩急可以隄禦潰
卒得免衝突之患右謹具錄奏聞伏候勑旨
邊防劄子
某等今凖省札以邊報日急令條具禦寇之策竊見厥
今事勢危廹人心澒洞譬如醫危急之病於數千里之
外脉息不知若何隃度不若遣良醫隨證救療其諸方
略一任良醫區處以圖康功所有合行事宜條具於後
一淮西繫襟要之地近聞敵兵俶擾侵犯數州所合亟
圖救援竊見沿江帥臣陳韡累嘗討伐威望素著合使
之兼制淮西增重其事權隨宜控扼庶可蔽遮江淮
一邊淮之民如霍丘固始等處土豪聞其老小多被殺
戮而強壯尚存者動以萬計所宜急作招集以助兵勢
其羸弱流徙無所歸者急宜安集以固人心
一敵人以和誤我蓋已累年近聞奏使程芾已歸齊安
王檝又與之同來以難從之請重邀於我今上自川漢
下及京淮數千里之地戎馬布野决不可憑信若信之
則衷甲劫盟之事不可不防只當嚴為隄備以固吾圉
一敵人自犯邊以來寇漢沔蹂荆襄環十餘郡之民肝
腦塗地合降哀痛之詔深自悔責以感動人心激厲將
士其如諸帥恐未盡協和却當親降御札以廉藺寇賈
之事勉之使之同心戮力共濟艱難
一江面單虚海道空闊上流之勢今已可憂如歸州江
陵黃州皆嘗被兵萬一隄備稍有疏失則長江千里與
我共之至於沿海亦當嚴為防範萬一果如所聞敵歸挾
山東餘黨乘時窺伺豈不震動此二事合責之制閫使
各任責措置毋致疎虞
一沿江守臣上自歸峽下至江陰皆是緊要州郡朝廷
所當精擇其人逐郡稱量孰堪倚仗孰為可易急作區
處以備緩急
一會價折閱最關利害矧當邊事孔棘之時外間或有
倡為收換之說深恐民聽疑惑致艱兊便乞降黃榜遍
下諸路曉諭照原降指揮永遠行用庶得流通右謹具
申三省樞密院乞賜采擇施行
