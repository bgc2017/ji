鶴林集卷十宋吴泳撰
外制
皇叔祖多謨父居端贈太師制
勅明堂祀上帝已迎申命之休斂福錫庶民式霈漏泉
之澤眷言近屬申賁禰宫具官某故父某英祖之支吳
王之裔甚德而度不諐朝會之儀大盈若沖弗倨留臺
之貴雖抱才而未究然積慶之有傳是生嗣賢相我熙
事用裒大享之祐以為幽扃之榮太師維垣位既躋於
一品𣆀季授土封仍襲於大邦營魂有知服命無斁可
皇叔祖多謨母任氏魏國夫人制
勅朕宗祀明堂均慶宇内睠予同姓之老可後顯親之
恩用遵舊章申錫愍襚具官某母某氏稟性柔惠處身
儉慈出自德門嬪于天族是生令子相我肇禋鴻霈誕
敷易函秦之舊壤龍光疊被開全魏之新封尚其淑靈
歆此休命可
皇叔祖多謨妻聞人氏封齊安郡夫人制
勅朕受釐祉均慶公卿大夫之家而況宗婦之懿夫尊
於朝者乎具官某妻某生自華胄嬪於德門飾珩璜象
服之儀躬沼沚采繁之薦見之内助藹有芳猷兹熙事
之展成宜龐恩之覃被正二品小君之位啟齊安大郡
之封兹謂徽章勉服休命可
皇叔祖多識贈開府儀同三司追封崇國公制
勅朕磐石奠國寶玉展親生則累茵列鼎以疏榮歿則
禭印蜜章而廣孝可無愍飾式賁營魂具官某躬雅靜
之姿肖神明之胄讀河間之書而道之以學履江夏之
貴而守之以謙久持節鉞以奉朝乃畀祠庭而主祭天
胡不愸人遽云亡永懷同姓之宗特廣漏泉之澤既秩
之以儀同之禮復胙之以崇國之封兹謂徽章祗服休
命可
皇伯希瑛贈開府儀同三司杞國公制
勅仁莫厚於睦親義莫隆於追遠朕率是道以綏有邦
雖云屬籍之疎亦懋飾終之典具官某躬有常之行居
不競之途敬謹威儀弗恃廉車之貴緣飾儒雅藹如素
士之風曾不遐年奄至大故儀台視秩胙國啟封知無
及於生前尚有光於身後靈而不昧式克歆承可
皇伯希㻶父師釤贈和州防禦使制
朕躬執瑄幣祗見泰壇式裒帝休均慶有位肆予助祭
之老可後顯親之恩具官某蔚為宗英綽有雅度自秉
靖共之操習亡禮義之愆官不滿能報在其子用進兵
防之秩以為泉戶之華營魂有知膺受亡斁可
皇叔希&KR4526;贈少師追封咸寧郡王制
朕遹祗先猷篤叙同姓生則展寶玉之愛歿則裂茅土
而封爰錫愍書以賁幽壤具官某肖神明之胄躬雅靜
之姿讀河間之書甚德而度履江夏之貴大盈若沖久
持節鉞以奉朝乃畀祠庭而佚老云何不淑罹此閔凶
永懷死喪之威特異哀榮之數冠之以左棘孤卿之位
疏之以蜜章三襚之恩尚其英靈歆此休寵可
皇叔希錧贈少師追封郡王制
勅三雍宫之賜對漢河間以儒雅稱五原塞之耀兵唐
江夏以功名著若匪一時之顯擢則將沒世以無聞朕
於宗族之賢不以死生而間錫兹愍册賁若幽扄具官
某帝胄之潢天孫之嶽被服儒素蚤有能文之聲奮身
仕林泊無負貴之習而況夙閑戎務屢罄嘉言方提軍
以遏峒寇之披猖真儒者之勇將謝事而論禁兵之單
弱尚宗臣之心朕於初潜之時屬爾大雅之望云何不
淑罹此閔凶既生不能胙土之封則歿當有蜜章之禭
爵隆五社秩冠孤卿豈獨慰九泉之思蓋將勸庶邦之
義可
故巴陵縣公竑追復少保寧武軍節度使濟王
食邑四千戶食實封一千五百戶制
勅朕惟昔我太宗友於秦邸貶涪陵之秩不能廢天下
之大公追王爵之封於以篤人倫之至愛周公之聖所
未及文帝之仁所不如肆予沖人式是祖訓具官某蔭
分天屬職重宗藩以梁爵之親方受食國居官之寵若
東平之樂庶堅處家為善之思事有不然人所共歎遽
以一朝之變迫於羣狡之謀州無謹備盜賊之臣府無
康正禮義之傅竟底於戾如痌乃身朕嘗謂仁人無藏
怒宿怨之私王者有因心則友之愛還錫青旌之節仍
疏赤社之封賁以孤卿胙之采邑孝悌之教不改予其
昭示於本心死喪之威孔懷爾尚式歆於異數可
皇伯希㻶妻鄭氏特封郡夫人制
勅朕惠綏邦族燕及家人班視衮章既愍元侯之贈榮
加翟茀載疏宗婦之封越諸丕彝華以異數具妻某氏
秉心婉嫕率履端良生於德門姆訓不越作配天屬梱
範有嚴合賡偕老之詩俄賦栢舟之什朕興嗟既往加
勞生存用覃石窌之恩特畀小君之寵服予休命保爾
夀祺可
毛氏以皇后謁家廟恩特封國夫人制
勅朕遹祗先猷嘉惠左戚擁翟車而歸謁既遵乾道之
彝疏綸誥以展親率用紹興之典推本慶源之自宜加
寵數之隆具位某氏性德柔嘉丰儀燕婉不愆於履尚
聞松閣之清風有淑其聲肆衍椒塗之芳潤用循故實
載畀恩章久荒大國之封兹錫嘉名之寵承予異渥燕
爾夀祺可
皇叔希邐故妻石氏贈碩人制
勅合宫備享熙事汔成厥有同姓之卿實修助祭之職
可無駿惠賁及私庭具官某妻某懿範出於名家柔風
著於中梱式相其事亦云有年既不誦君子偕老之詩
則宜受碩人其頎之祉尚其肹蠁來服寵靈可
趙氏改封東平郡主趙氏改封文安郡主制
勅婦從夫爵古之誼也惟内女之婦者則爵邑不繫於
其夫具官某妻某氏素含柔風率用祗德飭珩璜之佩
不愆於儀共蘋藻之羞動合乎禮永惟文母班祔皇姑
用疏戚畹之恩仍開湯邑之寵爾其思貴名之難保戒
寵禄之易驕則於有家永其無斁可
同知樞密安丙賜諡忠定制
勅班超數征西域而生不過定遠之封葛亮時出秦
川而死僅加忠武之號能兼二美代不數人具官某本
以儒癯荷兹戎重其魁竒足以開物成務其沈毅足以
禦侮折衝奉詔而討元凶幾白憂時之髮奮身而誅羣
盜益丹報國之心爛然殊勲載在盟府朕每念寧考圖
功之志若稽先朝恤往之恩義莫重於輟朝仁莫榮於
詔葬獨惟諡典扼以柄臣屬多壘之未清拊遺忠而慨
歎蔽自朕志錫之尊名以旌慮國之勞以示安民之灋
噫咸平之於張詠曾著徽稱嘉定之於汝愚亦昭異數
蓋存則有勲勞於四蜀而歿焉無愧怍於九泉以此誄
卿庶幾稱德可
史彌堅賜諡忠宣制
勅朕惟漢以共節諡韋賢韋成而弘之行不顯於世唐
以正憲諡蘇瓌蘇頲而詵之名不聞於時今有父為忠
定兄為忠獻而抱元身之直處翁季之間生不失天下
之令名死復都朝廷之美號兹豈韋蘇之門所可望哉
具官史某以八行之家居四明之望逮事寧考曾為從
臣機神足以爽邦文雅足以飾治入則峩冠簮筆謀猷
于内惟汝嘉出則握節秉麾左右有民惟汝翼雖洊更
中外之任嘗力避權勢之嫌在熙寧則不黨於熙寧如
安國之於安石在元祐則不趨於元祐如大臨之於大
防雖鍾和樂之情不替箴警之義肆予嗣服恨弗即庸
至一紀之投閒竟九原之弗起嗟無及矣痛莫甚焉既
疏之以資殿之榮復秩之以儀同之典仁莫先於追遠
哀慟已刻於蜜章義莫重於易名尊顯復廞於匶諡不
待頌臺之議特加親劄之褒噫惟純仁之憂國愛君始
膺異數惟洪皓之銜命仗節方稱嘉名毋俾兩賢獨專
二美可
趙方賜諡忠肅制
勅朕聞真才之生宇内疾沒世而無稱公論之在人心
至闔棺而始定弗詔媺號曷昭元勛具官某磊磊人中
之豪竒竒塞上之寶逮事寧考作鎮襄州由唐鄧以圖
中原無與賊俱生之志援江淮而連巴蜀有鞠躬盡死
之心勤勞十年忠恪一意奈規恢之未半忽殄瘁之興
悲朕方聽鼔鼙而思將臣閱禮樂而謀元帥每嗟一老
恨不同時涕連南峴之碑愛及西平之子雖不壯行不
銘墓固往哲之高風然以壹惠以尊名尚先王之成憲
肆舉飾終之典用彰成德之休夫慮國忘家之謂忠正
已攝下之謂肅合茲二美賁於九原噫執爵以懷羊太
傅之功託旒以著楊荆州之誄尚旌既往以勵方來可
鄭性之曾祖已贈太子太保制
勅立公設輔惟其人尤重副樞之選自仁率親至于祖
莫如皇考之尊既欽四鄰式賁三廟具官某曾祖具官
某鍾全閩之秀襲大鄭之芳蘊德未施流光在後詩書
浸灌登唐朝童子之科議論深長策漢世名儒之第今
以輔臣寵數追遠蜜章進儲宫上保之官為宗廟不祧
之祖英靈如在彷彿其承可
鄭性之曾祖母陳氏贈太寧郡夫人制
勅生珠之淵必深棲鳳之岡斯遠慶流三葉積豈一朝
具官某曾祖母陳氏躬嫻令儀世載淑聞繫以北陳之
譜不顯其光嬪于南鄭之門克昌厥後參我右府實其
曾孫易以大郡之封仍以小君之號吁其盛矣尚克嘉
之可
鄭性之祖奬封太子太傅制
勅鄭康成以經術名世而小同官至侍中鄭餘慶以文
學致身而從黨位登輔相均以諸姬之後至于再世而
昌遺風甚高千載如在具官某祖具官某植道淳固立
心裕和語言文字之香遠追作者翰墨箋題之妙自成
一家眎軒冕如儻來期門閭之必大偉哉孫子時我寶
賢誕疏西府之恩晉陟東宫之傅申命有寵尚其知榮可
鄭性之祖母陳氏贈文安郡夫人制
勅朕誦莫莫葛藟之詩觀離離桐椅之什一則原世德
之自起一則喻孫枝之既蕃若非栽培何以貽燕具官
某祖母陳氏淑謹恭儉宜其室家碩大光明芘在後裔
推跡施于之祉載流烝畀之榮前則魚軒象揥以新石
窌之封今則蜜印絲言以大任丘之寵用昭愍飾式慰
孝思可
鄭性之父汝永贈太子太師制
勅鄉之善士斯友善士既培積慶之源子為大夫祭以
大夫允重顯親之義肆登近輔申賁禰宫具官某父具
官某在約而平寬居家而敬謹乘下澤御欵段不好矜
持崇高節抗浮雲每安沖澹能教其子克昌斯文菜與
階齊卒兆龍頭之選木臨匣口竟占樞字之祥嘉其義
方式是恩寵仍進宫師之秩永為泉隧之光可
鄭性之母黃氏贈和政郡夫人制
勅朕聞教順由親始當推六行之原積善以家言蓋匪
一人之力睠言賢輔實自母儀具官某母黃氏齊明靚
莊淑婉循嫕奉姑以柔嘉之則教子以忠孝之言終有
令名為吾良佐雖生不逮釜鍾之養而歿猶疏湯沐之
封古岷大邦象服休命尚爾泉丘之秘知吾渥澤之臨
可
鄭性之妻潘氏贈平原郡夫人制
勅朕惟夫尊於朝婦貴於室今古一道死生同榮具官
某妻潘氏笄珈象服之美以宜其夫筥釡潢汙之清以
相其祀中饋爾職嘉嬪爾共方當夫人之起家亦念君
子之偕老命之不淑榮弗逮躬載言翟茀之空莫睹鴻
樞之貴晉封名郡用賁穸臺庶幾蘭蓀之共芳不與草
木而俱盡可
陳卓曾祖嘉謨贈太子少保制
勅朕惟太微四星天樞為近大夫三廟皇考實尊既膺基
命之榮當衍曾門之慶具官某秉哲廸義為時聞人抱
道而不永于年守官而不究其用蔚有善行施于曾孫
為吾宗工晉登宥府載舉飾幽之典以伸追遠之思班
之宫寮華爾泉穸尚其營魄知享寵休可
陳卓曾祖妣黃氏贈上饒郡夫人制
勅朕妙柬耆儒進登密席異數絶百寮之表愍章疏三
世之恩某氏嬪于德門懿彼閫範淑謹恭儉宜其家人
碩大光明流于後裔集有曾孫之慶出為二府之臣種
德之功其報不遠載錫小君之命仍疏大郡之封靈如
有知歆我殊寵可
陳卓祖膏贈太子太傅制
勅朕惟陳欽以議法名世而寵至司空陳實以好學致
身而羣為輔相均曰有媯之後至于再世而昌遺風甚
高千載如在某植道淳固立心裕和漫仕周行班甫升
於卿月退居里社光已鏟於德星獨留手澤之芳衍作
孫枝之秀陞華宥府為時名臣是用伸其尊祖之心霈
我漏泉之澤特進居文階之首雖衍舊封太傅極官臣
之榮載加新命是為異數以發幽光可
陳卓祖母汪氏贈魯郡夫人制
勅朕惟流之長者其源深葉之茂者其光沃矧方崇尚
孝治登庸樞臣肆以施于之恩飾其烝畀之典某氏躬
有懿行嬪于名卿其在母家則克勤女工其相君子則
藹著梱範可以為仁矣是宜有後哉故生文孫作我近
輔用賜周公之宇以華小君之封燁然寵光慰此柔魄
可
陳卓祖母蔡氏贈魏郡夫人制
勅朕疇庸碩輔推本慶門徂賚孝孫則惟其賢烝畀祖
妣則飾以禮誕頒愍册追賁幽扄某氏雲仍上蔡之家
天合有媯之後滋植德本有開後昆是為樞臣參我國
柄仍小君之舊號開大名之新封尚惟淑靈其克嘉享
可
陳卓父居仁贈太師制
勅朕惟事君以道父所以教忠揚父之美君所以教孝
矧予禁從之老載陟樞密之庭率循舊章追賁禰廟具
官某器資端亮才識敏明自著武於清班遄躋華於要
路在孝宗時則入侍甘泉之槖在光廟時則出分元帥
之麾王言如絲出如綸鳳銜密命大蕃為屏宗為翰虎
踞上游官未滿能晚而謝事慶流哲嗣晉陟洪樞弘化
貳公雖積承於愍册維垣極品兹加賁於蜜章尚其幽
扄歆我明命可
陳卓嫡母王氏贈鎮國夫人制
勅國以賢為基母以子而貴矧予近輔晉翊鴻機既頒
異恩以隆陟岵之報可無愍册以慰凱風之思具官某
故嫡母具官某氏女德婦功為世閫範有光彤管之訓
不愧采蘩之詩即其宜家是以有子因陟樞庭之始載
疏石窌之榮爰易郡封奄受方國尚其柔魄歆我休光
可
陳卓所生母俞氏贈新安郡夫人制
勅春秋之義母以子貴今吾閣老登進宥密之庭豈忘
禭章慰其劬勞之感具位某氏淑婉有儀恭勤不懈輔
佐君子極於顯榮載生名賢汔至鼎貴是用循國家之
舊典易小君之新封尚惟淑靈歆我休命可
陳卓妻林氏贈信安郡夫人制
勅朕疇咨公望登進儒臣書殿隆名既畀以機密之柄
禭章異數又伸其伉儷之私具官某氏以嘉定從槖之
家淳熙侍臣之子克謹婦道相成夫君曾未賡偕老之
詩先已賦悼亡之什鴻樞之榮不見象服之禮未宜茲
吾輔臣盖有遺憾小君示寵大郡啟封倘逝者而有知
尚服之而無斁可
沂王夫人俞氏父俞治贈潭州觀察使制
勅朕惟若昔厚陵加惠濮邸凡仙游之若父若母皆與
封贈盖先制也矧沂王夫人之親其可緩愍章耶具官
某稟姿端醇與物和裕蚤緣姻婭逮事先朝朱閤通班
夙著舍人之樣戎團分總歿躋諸使之榮兹誕霈於隆
恩復陞華於廉察九原有識尚克知歆可
沂王夫人母劉氏贈惠國夫人制
勅朕(云云同前)蓋先制也矧予近戚可緩愍章耶具官某妻
某氏性稟柔嘉躬履慈儉藹有閫範以昌德門是生淑
媛妃我沂邸兹覃異渥用賁幽扄仍小君之舊封開大
國之新命淑靈未泯寵數欽承可
何進特贈節度使右金吾衛上將軍制
勅朕收圖書而知阨塞之處每嚴蜀道之防聽鼔鼙而
思將帥之臣必及山西之彦云何中道忽喪元身具官
某朴忠而有謀真勇而無敵身鏖百戰曾收蕩寇之勲
義激三軍時有滅讐之志當北騎潰防之日正王師思
奮之秋而功力常分於備多事機屢失於遙制遂賫忠憤
竟死封疆昔李廣之歿而三子為郎張巡之亡而百世
廟祀朕之恤汝無愧於斯更加雙節之榮復班二品之
貴以甄壯烈以勵貪夫可
趙傳夫弟伉夫父彦軾贈特進制
勅朕躬執瑄幣祇見泰壇雖當恭默思道之時不廢齊
明承祀之典嘉與文武之士均其神天之休具官某蔚
為宗英綽有雅度抱才自處官不滿能積慶所鍾報在
其子或踐武階之峻或登禁橐之清推迹本原用彰愍
飾進其位叙特以上公是為泉壤之華且慰霜露之感
可
趙傳夫母段氏贈定襄郡夫人制
勅朕讀蓼莪銜恤之詩觀閟宫燕喜之頌一以不得終
養為戚一以既受多祉為榮推原人情是有贈典具位
某母段氏柔嘉淑謹式是閫儀溫敬齊莊共于典祀命
之不淑沒有餘哀用開大國之封仍正小君之號不但
慰思親之望庶幾廣教化之仁可
趙傳夫母連氏贈秦寧郡夫人制
勅嚴父配天國之大典以子貴母古之彝章矧兹禁從
之官相我明庭之祀尚何愛於爵賞不以成其孝思具
位某母連氏淑謹有儀柔嘉維則親執錡筥恭儉以相
其夫篤好圖書仁愛以昌其後生不終養沒有餘哀載
疏大國之封庸正小君之號九原雖邈不顯其承可
翟朝宗弟崇故父顯贈保康軍節度使制
勅朕躬執瑄幣祗見泰壇喜與文武之臣均共神天之
慶用裒祭澤申賁禰宫具官某以武發身以仁裕後戎
容暨暨生不侯封蜜印煌煌沒以子貴兹因宗祀重衍
慶條再頒鶻綬之華益侈鬛封之寵靈如未泯休克歆
承可
翟朝宗嫡母杜氏贈信安郡夫人制
勅朕惟嚴父配天國之大典以子貴母古之彝章用敷享
帝之休爰霈漏泉之澤具官某母某氏挺生望族來嬪
慶門均其鳲鳩之仁毓我熊羆之士兹汔成於熙事宜
申錫於愍書正位小君啟封大郡柔魂未泯茂渥其承
可
鄧彭年贈節度使制
勅朕惟爵禄天下之公器也勸功懋賞未嘗以私䁥之
愛而妄加送往貤恩亦不以近習之嫌而終廢具官某
禔身謹飭植志忠勤粤自淳熙已服勞於南内訖于嘉
定遂參領於北司久矣投閒奄其淪謝朕念先朝之簮
履特頒内府之節旄用招嘉魂式賁泉路靈如有識尚
克祗歆可
李大昌加贈武康軍節度使制
勅國朝舊制非勲績顯著者不除節鉞渡江而後稍寬矣
若贈官則所不吝也具官某忠實敬謹諳於吏道事朕
初潛歴年滋久以攀附之勤當享遐福命之不淑遂至
云亡則亦可傷矣賜之旌纛姑示飾終之典可
麻申特贈武功大夫遥郡刺史制
勅具官某朕置武功之賞以寵戰士聽鼔鼙之聲而思
將臣既陷元身可無愍典爾本山西之傑馳漠北之名
破敵旗邊曾著先鋒之號受降城畔更無匹馬之還方
北騎之窺關擁白丁而赴敵但知報國不惜捐軀雖一
門之死者數人而勁敵之退者三舍勲名如此豈不偉
歟立岑彭之祠官李廣之子朕於何進既率用厥典矣
爾進之儔也則甄錄二階追封遥刺朕又何愛焉可
李虎母高氏特封咸安郡夫人制
勅昔張遼進爵鄉侯厥母亦蕃錫車馬諸屯將吏悉羅
拜道周史册書之以為榮觀今有身都大將親號小君
較之前聞無所與遜豈不兩盡其美哉具官某母某氏
儀家以正守節而堅為人謀而忠烈何慚於伏劒與子
言於孝勞不止於斷機慶綿後昆官至刺史積五年之
恩數貤一秩於慈闈朕之錫汝之受皆宜也上承天寵
下慰子心可
鍾震弟霖父將之贈宣奉大夫制
勅君子思孝篤於親而民仁聖人廣恩敬其父則子悦
式裒祭澤申賁禰宫具官某父某擷儒之英蹈道之正
勤於講學撰先生之屨以從遊志在濟民易大夫之簀
而後己仕皆由禮爵不滿能是鍾禁槖之賢來相明庭
之祀既合棣華之韡韡宜加蜜印之煌煌上崇二品之
階下漏九泉之澤靈其不昧式克歆承可
鍾震妻鄧氏贈碩人制
勅朕合宫汔享熙事備成厥有秉文之臣實修助祭之
職可無駿惠賁及私庭具官某故妻具位某氏清範出
於名家柔風著於中梱式相其事亦云有年既不誦君
子偕老之詩則宜膺碩人其頎之報尚其肹蠁來顧寵
靈可
馮氏封碩人制
勅讀閟宫之詩曰魯侯燕喜令妻夀母夫既不能以養
親為夀而僅得以宜家為喜者亦人之情也具官某妻
馮氏生自華胄嬪於德門鼓琴瑟和樂之音粲珩珮委
蛇之度供大夫之祭既享於成衣碩人之衣實稱其服
益思謹淑以保爾有家可
劉芥贈武功大夫某州刺史制
勅朕聞春秋書潞子之爵漢史紀弓高之封既曰來臣
何愛飾典具官某生於異壤慕我中華方關河懷赴之
秋有唐鄧來歸之報迎王師以簞食誠出本心解辮髻
以衣冠欲霑聖化方報功之未幾遽掩骼以云亡爰贈
武功并陞遥刺以示納降之典以恢懷遠之仁英魂有
知尚式時享可
葛氏封宜人制
勅具官某妻某氏朕修文德以來遠人不間臣妾爾生
自異域嬪於貴臣慕義來歸亦期偕老豈圖中道忽殞
良人宜疏命婦之封以示皇恩之渥可
李復明贈忠州刺史制
勅具官某北兵慢防奄薄荆渚爾以統兵官憤敵深入
出鬭於城闉之西武功雖多而元身亦殞可謂死於義
矣陞刺望藩往旌毅魄可
俞東贈修武郎制
勅具官某朕追惟藩邸嘉惠近親生錫異恩死彰愍飾爾
亦肺腑親也降年弗永官不滿能載陞八品之階式漏
九泉之澤尚其營魄歆此休光可
馮履特贈直祕閣制
勅具官某昔邵子雍聞巂鳥之聲而占氣運因木葉之
動而起時數聲音之學蓋與造化相流通非深於易者
不能知也爾蚤以爽邦之英邃於先天之數聲文韻法
尤所究心當權侂用事時課歴之差議祭之變推測虹
見之咎瞭然如指諸掌至於進退不以吉凶行違不以
憂樂則又在於經世圖外惜乎此道孤行無有褒表之
者朕用朌愍典俾真祕丘尚庶幾豐道植教之意可
王氏封碩人制
勅朕肇禋國陽均福方外屬我臣妾一視同仁具官某
妻王氏生自殊鄰嬪於貴胄能佐而長慕義來朝車書
既同冠帶不異則疏碩人之寵以對廉使之華亦其宜
也毋貳爾心相勉以義可
趙氏贈安人制
勅某氏婦從夫爵死生一也國有湛恩於是有不從夫
而封贈者焉爾榮王近親有淑其行降年不永至於云
亡再疏命婦之封庸侈泉扄之寵柔魂未泯尚克知歆
可
傅宗道母陳氏封孺人制
勅具官某母某氏朕宗祀明堂均慶宇内凡我小大之
臣舉得以寵綏其父母焉爾積善蘊仁年過九十在官
有子際此異恩用賁徽封益恢夀嘏可
吳洪道父權授保義郎母陳氏封孺人制
勅具官某父母某漢禮高年九十者已為異數矧父母
之年又加於九十者歟爾紹興遺民蘊仁積善年耆德
明至於偕老是宜日有秩也初品之封爾其篤受可
贈高年制
勅王制以五載存問百年國朝三歲大禮應士庶年
百歲而上特與補初品官尚三代遺意也爾積善於身
享仁者夀吾何愛一秩不以慰而子孫其承寵休以燕
遐福可
贈婦人高年制
勅王制以五載存問百年國朝三歲大禮應士庶年百歲
而上特與疏封尚三代遺意也爾齒於編氓獨享上夀
非慈仁好善何以登兹錫之嘉號以慰而子孫可
