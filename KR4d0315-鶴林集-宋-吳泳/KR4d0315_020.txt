鶴林集卷二十一宋吴泳撰
繳黃奏議
繳閣門宣贊舍人許堪充荆湖制司參議官兼
知棗陽軍錄黃
臣竊惟參議官之置自建炎四年始其初兩浙帥府僅
置一員自後沿江三大使及江淮都督府川陜宣撫荆
襄制置亦許並置員數寖廣其制視提舉茶鹽官其序
官視轉運使其資格或以直學士充分閫之寄參制其
半體貌亦隆矣川陜則用劉子羽荆襄則用吕擢江淮
則用馮方查籥等選任亦重矣等而上之至於參謀沿
而下之至於准遣皆以文臣為之而未嘗有一武弁參
錯其間頃自紹定以來官名混於流品格法壞於私門
凡所欲為之官皆可由經營而得至有以祗事閤門而
濫簉機幕者物議已藉藉於時今甫更大化治朝清明
豈宜議幕之官不舉正名之典臣竊見閤門宣贊舍人
許堪近者特差充荆湖制置司參議官夫參議之不差
武臣舊矣許堪之若賢若否臣雖未稔知其人而除命
一頒良法隨廢則於國家事體實有關係惟計議之職
在祖宗朝則文武通差今欲乞收回許堪參議之命改
正為計議官庶幾無紊官常無墮法守名正而言順法
行而事興亦可以為今日器使人材之勸所有上件指
揮臣未敢書行
繳王夢龍落待制李日邁知寧國府詞頭
臣聞仁宗慶歷中吕夷簡去位上欲革天下敝事故首
更用四諫紹興間秦檜既死高宗皇帝欲收攬政柄故
盡易當時言事官大凡任耳目之寄於權姦用事之時
雖依凴有淺深進退有久近而原其始之所就要其終
之所為竟不能掩天下之公議則斯人也是豈可不加
之罰也中大夫煥章閣待制王夢龍嘉定十一年臺官
也時故相已專國柄以其容儀龐厚氣貌深簡必不好
為異論故擢之於要除蓋以貌取而不以人取也夢龍
在臺中粗號謹飭不至如莫澤朱端常等輩排擊善良
然議論素卑風節不競始以利合終以利聧逮其出守
婺州為帥長樂則括經界之賦以獻羨卷公帑之緡以
豐已血氣既衰貪鄙益甚若使在臺果自謹飭則必不
若是狼藉也中奉大夫新知寧國府事李日邁紹定四
年臺官也方東朝慶夀七十故相於正旦朝會選其名
之美者為臺諫曰萬齡曰處久而日邁與焉則是臺諫
以名選不以望選也日邁在臺中坦率似無城府笑謔
似少畛畦不至如梁成大李知孝等輩肆無忌憚然招
賄納賂無異稠人折簡呈藁暗傷善類雖其疏不果行
而譏罵之詩傳誦於人不可泯沒逮其晉長蓬山言論
鄙俚冊府之士恥之將漕畿甸詞訟停壓財賦虧耗司
徒之事幾弛若使在臺時稍能自植必不若是謬也今
臺憲昭明正人登用前之元姦鉅惡既已屛黜則敗類
之貪人如夢龍利口之憸人如日邁亦豈容置而不問
若非朝廷將日邁新任寢罷夢龍更與鐫降則嘵嘵者
幸免昧昧者獲全殆非所以昭大公而厲新政也所有
夢龍落煥章閣待制日邁知寧國府事詞頭臣未敢撰
述
繳李知孝宫觀梁成大罷黜詞頭
臣聞虞帝之去凶也流於幽州放於崇山殛於羽山何
其嚴也周人之惡惡也投畀豺虎投畀有北投畀有昊
何其厲也蓋大明正照之時不容使爝火之有輝衆芳
翕聚之際不可使寸草之能殖此固有天下國家者所
當深監也臣竊見朝散大夫提舉西京嵩山崇福宫李
知孝紹興名臣之孫東萊望族之壻委弓裘於敗壁頹
其家聲棄琴瑟於幽閨滅無天理方其苟於仕進也右
丞相府主管文字此名何官而知孝甘於為之自後夤
緣躐登華近權相喜其附已每事寄以腹心於是領袖
庶頑羽翼元惡内隂主殄滅君子之謀以固寵外仍掠
保全正人之譽以示恩亂是非於唇吻之間藏賊禍於
嘻笑之頃斵喪國脉耗傷民和然猶口談六藝之文動
引禮經之目陛下之欲躬勤聽斷也知孝則以承順慈
親為詞陛下之欲有所除授也知孝則以尊禮大臣為
請雖曰傳儒先之訓而實懷箝制之私為臣若斯不忠
甚矣詩以見睍之雪比小人之隂柔曰如蠻如髦我是
用憂臣謂知孝當之朝奉大夫梁成大猥以斗筲之才
素亡鄉曲之譽狼貪而狠冒衆惡之所無鷙悍而堅為
小人之不敢觀其謟事權相也彼萬昕者特奴隸耳成
大無恥行以丈呼門以恩稱傳之搢紳莫不竊笑成大
則曰要官是我為也昔御史以不呈身為高而成大則
自獻以充耳目之官諫官以不得其言而去而成大則
請留以備牛馬之走以叱咤為勢熖以殿呵為威風苟
可賊忠而害良率多攘臂以稱首然而色雖厲而膽薄
外雖強而中柔能嫚罵士夫而不能抗郎官面折之詞
能簡傲賓客而不能回官僚力詆之語所為若此又焉
得剛書以燎原之火喻小人之暴惡曰不可嚮邇猶可
撲滅臣謂成大當之臣嘗反復熟觀二人情状知孝之
貪猶成大之貪也成大之惡猶知孝之惡也凶德參會
實為羣小之宗而就其中言之則暴烈而發於外者易
見隂險而伏於中者難窺也頃者陛下親政夜降御筆
逆察其姦而並黜之知孝猶語於人曰所不堪者不合
與梁同傳彼蓋欲掩其不善而自别於善亦安能逃公
朝之清議哉既而給事臺臣連有論疏禠職罷任奪祠
降官可謂寬典而二人者長惡不悛知孝歸鄉創第建
閣借韜藏御書之名輒斧斤丘隴之木納浦城之黥吏
作私門之爪牙武斷鄉閭逍遥精舍即其餘毒猶足以
害人也今成大所居室乃宇文氏賜第邦民畏法不敢
冒居成大何人乃輒白奪理田之訟索逋之牒日不下
百數而猶黨姦以抗官司揮劍以拒追吏其為暴横猶
足以陵公上也况成大偃居大厦知孝密處近畿若務
涵容弗加屏絶則必能隂求復進掌握國是豈不重貽
邦家之憂臣愚欲望聖斷將知孝成大重行鐫降屛竄
遠方仍下紹興府追出知孝所匿浦城黥吏押送本縣
开令福州拘成大所占賜第繳還官司庶幾小人之亂
邦者知所警懼貪人之敗類者不敢為非亦足以仰稱
朝廷清明之政所有詞頭臣未敢撰述
貼黃
臣僻處西州與知孝成大元無間隙頃者降官命下
亦已書黃繼而參之物論咸謂罪大罰輕不能傷其
毫髮用是輒敢繳奏伏乞睿明早賜處分
繳袁韶宫觀錄黃
臣竊惟元祐六年朝廷欲以李清臣為吏部尚書王巖
叟争之謂前執政為尚書固不為過但恐公議不容放其
入來元符三年上欲以蔡京復為翰林承旨執政争之
謂京懷姦害政其黨布滿中外善類義不與之並立甚
哉蘭艾不同植薰蕕不同器小人之覆出為惡則君子
無所恃以為善此蓋消長屈伸之機明者不可不致察
乎此也陛下更化今幾何時進賢退不肖清明方始臺
臣所論給舍所繳去佞不啻拔山之難而旌招之賢幣
聘之彦猶有覽輝而未集者迺夏五月六日忽頒袁韶
宫觀之命識者駭焉咸謂清臣蔡京復作矣非但臣等
不容放其入來凡天下之公論皆不與之也彼其七八
年間再典京兆羽翼權姦凌轢善類擾累富民羅織儒
生鈎距術數蓋有為昔人之所不為者使其復用則賢
者必不安於朝富者必不安於里六館之士必不安於
學天下之亂將自兹始矣或有一等邪論乃以楮會折
閱非韶之了事不能以稱提卒伍喧閧非韶之多智不
能以彈壓京邑衆大之區非韶之權譎智數不能以勝
任夫天下非少才也何獨韶而後可用哉况其前此之
政不過好行小惠以要虛名而實則無甚善状京師根
本之撥未必不由於此陛下不快於賢者之舒徐而遽
思於能者之健決則恐一韶既進百韶如蝟毛而起紹
聖崇寧之禍階不可不鑒也兹事上關世運下關民命
中關國脉盈廷之士言語籍籍莫不深致其憂而臣職
在西省雖錄黃不過下房豈宜寘而不問且聞咨䕫已
上繳章今猶未報用是輒具奏聞伏望聖慈特發睿斷
將韶宫觀之命寢免以杜姦隙以遏亂萌伏候勅旨
繳薛極贈官詞頭
臣聞昔賈誼嘗謂俗吏之所務在於刀筆而不知大體
汲黯亦謂刀筆吏不可為公卿夫生亡輔弼之望而沒
享孤卿之封此公義之所不赦也故少保觀文殿大學
士和國公食邑一萬二百戶食實封三千戶致仕薛極
蚤以法科躐升朝序國家典憲見謂淹通故自廷評致
登政路與權相相為終始者二十餘年方其在都司時
四木之謠莫匪爾極之嘲得罪於天下公論蓋不可枚
舉也獨惟楮幣一事極素號諳曉而施為顛躓政令煩
擾既失人心又傷國計辛未之冬楮嘗折閱矣然其所
出之數僅一億已上何至縛手無策而乃以舊劵之貳
易新劵之一新令一行物情疑駭怨嗟之聲盈於道路
豪家大姓至有聚楮而焚於通衢者其失人心如此不
恤也癸巳之冬楮益折閱矣行於民間者二十千萬陛
下更化留心救弊極在西府本不當與東府事而貪於
固位欲求有以自見懲艾太過恐人復以用一兊二之
策議已遂請捐内帑金銀度牒官誥及鹽鈔賣乳香等
以收兩界夫收一界可也而并其二收之所以耗國之
財力輕國之名器在京十局共支過金九萬一千八百
三十餘兩銀二百一萬六千九百餘兩諸州品搭之數
不與焉如官誥如度牒如鹽鈔印造换給則又不知紀
極矣夫捐金銀所以捄弊而弊愈滋捐告牒官鈔所以
權楮而楮愈輕既無益於民又多損於國始謀之不臧
貽害至於今日不捄止推原其故極豈得辭其責哉今
公朝方集侍從臺諫兩省官議所以救楮之策上下一
辭莫不歸罪於極而極贈官命詞適過西省豈容置而
不問其去國之時峻班書殿致仕之日升華亞保己極
輔臣之榮而今又寵之以師臣之位當責罰而反褒當
追奪而反贈其何以示天下之公哉陛下儻以其曾為
樞臣稍存事體未欲奪彼生前之爵則如少師之贈合
與寢免繼自今或又有請諡陳乞恩例之類并乞下有
司勿與施行所有贈詞臣未敢撰述
繳陳宗仁林介落閣降官詞頭
臣聞左右司須是學為宰相不可不謹擇神宗皇帝之
訓也都司綱紀之地非習知臺閣故事不在此選哲宗
皇帝之命也聖祖神宗守此家法故謹簡宰掾率用士
人蓋謂一朝之紀綱係焉三省之政令出焉六曹之機
務決焉四方萬民之休戚利害關焉脫非其人未嘗得
使參錯其間也自遠相當國凡所置屬樂逢迎之吏喜
健決之才三十年間紛督政理耗傷國脉剥壞人心皆
倚都曹為之犯天下之公論者不但四木之謠而已如
陳宗仁狼貪出於資性俗惡形於面顔人望見其眸子
眊焉已知其心術不正矣故相喜其貢謟奴僕命之宗
仁自度無以取知故相故於進擬之間動輒以壞人事
為得計法所當原則曲文以内之事所當行則吹毛以
疵之彼嘗曰不如此則不足以為都司也因是得漕因
是除卿日有日進月有月進饋獻之目幾與債帥榯貪
總珂互相頡頏逮其利盡交疎遂屛於外而猶哀鳴干
郡則其為人汙鄙亦甚矣如林介以忮忍峭刻之才濟
艱深巇險之智當相妾顓寵以譜系自通每四節之會
遣饋致禮僕僕跪拜不以為恥人已知其所進不正矣
浙西詳刑饑民蔽野而不知恤反取贏而貢羨焉遂得
左司優游省闥顓務逢惡無所糾正屬當輪對之時假
手館人草一奏劄不暇觀省大忤相意既而中悔朝夕
求解得免罷去而又使之尹釐畿甸善状既亡火政亦
廢辛夘之灾上而太廟下而省寺居民延燔殆盡而介
也不捄太室而救宰相之私第不護三省六部暨民之
屋廬而護臨安之公廨其自為計得矣其如宗廟百官
何其如畿甸百姓何介罪至此雖百赦不原可也詳二
人所為自合遐竄遠徙臺抨累疏僅從中罰猶未足以
快公論而近者忽傳聞有隂圖召用再入都司之意若
此徒復進則是亦韶之類也公朝豈應置而弗問哉臣
屬以病在告而二人降官謫詞忽下本房臣更不敢以
請告為辭力疾草奏亟以繳聞伏乞睿斷更將宗仁介
重與鐫降以杜絶貪人健吏復起之萌以培養端人吉
士安静之福海内幸甚所有辭命臣不敢撰述謹錄奏
聞伏候勅旨
繳全子才降一官錄黃
臣聞馬謖違節度而敗不免行街亭之誅蕭思話棄積
聚而奔遄即正尚方之繫蓋將帥三軍之司命刑賞一
國之精華無功而懋賞有罪而失刑非所以勸懲於將
來也臣竊見江淮制置大使趙范劾奏趙葵全子才輕
於調遠急於退師乞賜禠削以正其罪聖斷斯赫朝綱
大明將葵子才各降一官葵依舊兵部侍郎淮東制置
使子才依舊直祕閣京西湖北制置副使劉子澄等以
次行罰有差亦可謂訓章明法曲當其罪矣然臣采之
公論猶以為洛師之敗楊義則淮西之將也劉子澄則
淮西之參議也徐敏子則淮西之機幕也而子才則淮
西之統帥也首謀深入子才實倡之望風奔潰子才實
先之豈有身為統帥而不能率勵將士實覘敵情汝陜
之寇僅合而我師已敗京洛之功垂就而城守遄棄以
至士馬耗傷糧械幾盡為之帥者尚何所逃其責哉趙
范以義斷恩故劾葵與子才之罪不欲異同國家以公
行法則鐫葵與子才之官當分輕重而况子才為人跅
弛亡頼始因范葵得官後雖夤緣通顯范葵常意輕之
暨至提兵境外才敵勢鈞則又敢於抵巇以貳其所事
其他專嗜殺戮肆為誕謾輕猥之狀不可殫數朝廷之
所以不遽加汰斥者意欲責其後效爾然以若所為何
能洒濯自奮如荀林父孟明視之以功補過也哉今聖
策廟謨方欲外壯籓籬内實根本陟罰臧否豈宜混淆
如子才之罪難與葵比所合重與鐫降或將京西制副
之命并行寢免庶幾上不撓於國法下不厲於鄉民可
以為行險僥倖者之戒所有錄黃臣未敢畫行
再繳李知孝梁成大各更特降兩官錄黃
臣惟惡惡而不能去古人以為國君之憂退不善而不
能遠君子以為仁人之過今有身為法從冒天下之大
惡人主黜之給事繳之臺臣論列之中舍又從而封駁
之而猶得以肆焉安於其居者去佞之如抆山何其難
也奪祠降官罪大罰輕遂用繳詞頭乞行鐫竄荷陛下
聖明照見其惡特依所請縉紳韋布之士下及閭閻小
民莫不鼔舞稱快仰嘆陛下謨斷英敏朝廷政令清明
二十年來給舍不伸之氣遂得一鳴於更化勵精之始
誠為美事然邸報競傳於四方畫黃復下於西省鐫官
報可竄典未加陛下御衆以寬固不欲為已甚人臣事
君無隠豈能自已於言况二人者懷諼迷國曾不少悛
方當冰山欲倒之時猶作泰山四維之計知孝自乞為
中丞以氣使臺諫成大揚言再入臺以觝排正人使得
遂其姦謀豈不重傷國脉今既擯居鄉里自合杜門省
愆或創起私屋以斬伐墳林或冒占賜第而僣倣宫廟
抵冒法禁欺凌善良臣已具列前章更不申溷宸聽重
惟會稽毓聖之地長樂多士之邦豈宜姦凶公肆煩擾
陛下之不欲謫徙二人者其惠小而二人之得以遺毒
一方者其害大臣非不知仰體陛下忠厚之意而必欲
申其未竄之罰者正所以發揚陛下之仁政也伏望聖
斷詳臣前後所奏别降指揮所有錄黃臣未敢畫行
繳許俊贈檢校少保詞頭
臣竊以李廣輕財愛士為漢家名將而生不列茅土之
封祭遵約已奉公佐光武中興而死不易軍侯之爵今
有邊方之帥貪暴著聞而生都顯官死極贈典是國法
公議之所不赦也故武康節度使致仕丹陽郡開國侯
食邑一千八百戶食實封二百戶許俊少而狠愎濟以
姦回匹馬段槍但有一夫之勇貪功黷貨略無諸將之
長自擢總於戎旃肆虐用於刑法討峒寇則嫉高貴朱
守忠之能而鞭敲箠打至於斃亡典騎司則捃王换徐
國良之過而抄估籍沒使之孤露凡一兵之粗給無爾
體之不傷方當敵騎之犯淮乃擁王師而坐眎直翺翔
於江滸弗攀援於蘄黃敵既退師彼亦卷甲制使李大
東聲其違命之罪劾以懷姦之私飛章上聞俊覘得實
於是忿兵露刃突入金城屠戮我官軍凌轢我將士賀
蘭之師弗進既亡援廵之功肆元之謀不臧幾有殺降
之意實包藏之罔測頼彈壓以無虞雖示薄懲尋加顯
用及至七閩盜起數路兵交乃遣黃口小兒以當綠林
巨寇一籌不畫同列笑譏至牽䑛犢之情誘殺虓虎之
將此而可忍人謂斯何然其敢於桀驁之凶亦必有所
憑依之故椎剥盡於軍伍賄賂歸於權門大臣啖於利
而莫之違司寇撓於刑而莫之問既屈國法又抑人言
乞奉祠則進以承宣乞致仕則畀之節鉞至若投聯亞
保上通宰涂豈宜朝廷絶品之官專作債帥飾終之具
䘏章之濫莫極於斯方之古人使貪詐之道則為横恩
揆之史氏誅姦䛕之筆則為佚罰臣愚欲望聖慈將許
俊承宣節度使及檢校少保悉加追奪庶使凡為將帥
者皆知飾苞苴以事結託專冒嫉以希功名雖漏網於
生前必追戮於身後以激忠憤以勵貪愚其於新政實
非小補所有詞頭臣未敢撰述謹錄奏聞伏候勅旨
繳汪繹降官詞頭
臣聞明允篤忱共懿惠和謂之才子世濟其美者也頑
嚚不友傲狠亂常謂之不才子世濟其凶者也濟美者
善加益而不知濟凶者惡欲掩而自著是以操賞善罰
惡之柄者必自其源流觀之則才與不才斯過半矣恭
惟皇帝陛下勵精更化宣明典章錄用及於名臣之家
旌褒逮於賢者之後其所以振幽發潜惠至渥也獨惟
姦䛕之既死者未誅凶暴之濟惡者猶在臣職隸西省
每見有傷於名教有害於國家者不敢不為陛下疏别
而誦言之臣竊見降授朝散大夫汪繹乃義端之子義
端在紹興間曾為察官在慶元初曾為中書舍人彼豈
不知宗臣趙汝愚德在生民勲在王室望在縉紳士大
夫而三上臺疏極其詆誣一草謫詞至引劉屈氂李林
甫事以相擠排不惟不能分别善惡而且欲䧟正人於
死地當時論者直以凶人目之以傲象目之以奴隷目
之所幸給事中黃裳能聲其罪於紹熙之時而無人焉
秉誅姦之筆於慶元以後臣每讀國史至此未嘗不痛
恨太息今繹之不才劣於義端而姦凶極惡又有甚焉
蓋其居官也以酷為能以貪為寶席卷儀真見於論疏
篲掃寧國形於賦詠手執告緡之令口含羅織之經凡
豪家大姓之饒於財贏於産者靡不被其毒手凶人不
足以盡之也其居家也為弟不友為長不義會賓不以
禮而以黃白之多少相誇雄禔身不以律而以丹書之
輕重相譏誚一語不咸則杯酒殷勤之懽翻為寇讎一
事弗協則家庭燕私之醜亦相告訐屠牛之訟至今傳
之人莫不鄙笑是象傲不足以盡之也其奉權要也月
有月獻歲有歲獻每一番通訊臺餽輒數千緡而四節
慶遺相府動數萬計綬獻朱床既極精巧繹貢珍玉獅
子尤高且大下至輿僕幹辦傾身事之弗以為恥奴隸
不足以盡之也夫凶一極也傲悖德也奴隸賤名也决
非積善之家所宜有也義端之首惡既已逋誅於身後
則如繹之濟惡豈宜漏網於生前頃江東憲臣廉訪來
上攷其姦狀自合竄謫而僅從鐫褫則是丘山之過而
毫髮之罰其何以懲貪暴而勵忠廉哉臣愚欲望陛下
特發睿斷重賜屏斥或朝廷忠厚未欲屛之遠方亦乞
更欲鐫降永不叙用以為世濟姦凶者之戒所有詞命
臣未敢撰進謹錄奏聞伏候勑旨
貼黃
臣既具奏汪繹世濟其凶等事因契勘紹熙慶元間
稔姦積惡朋邪醜正者不但義端一人如胡紞李沭
沈繼祖劉德秀之徒尤號為攘臂以擠排故老擊逐
善類者使其若子若孫頗能畏飭如蔡叔之後而有
蔡仲冀芮之後而有冀缺張湯之後而有張安世朝
廷洒濯而用之則固不必以世論其或狠暴貪戾有
亦如繹之所為則當終身錮廢不應使之參錯州縣
間蠧國傷財永為民害也臣固非越職言事蓋自隆
興以來中舍繳奏亦有論及一人而帶說三四人者
故實具在用敢援此言之其於大明黜陟之朝誠非
小補伏乞併賜施行
繳虞一飛獄案
臣竊詳臣寮奏疏溧陽縣虞一飛以貲得官輸賄權門
請幹田事交兵縱火多所殺傷自福賢泰豐之莊繼立
而溧陽之民㸑於虐燄自幹辦提督之號並行而一飛
之勢闞如虓虎逐令毒尉禁舟奪棺陷殺其叔於嶺外
以并呑貲財謀殺其弟於僕家以越人于貨孤人之子
寡人之婦不可數計乞追捕一飛送臨安府獄盡情根
勘從條施行及拖照臨安府獄案坐虞一飛所供見得
虞時元是一飛親叔始因以昭穆事相争設心陷害己
非一日遂以虞時毁謗史丞相言語妄申史府牒下建
康追虞時禁勘又行錢計囑建康公吏將虞時追毁出
身以來文字除名勒停决脊杖二十刺面配昭州牢城
後因父死回歸奔喪虞一飛恐其生事報讎具狀申縣
解府再將虞時决脊杖二十刺面配雷州牢城又訴押
發人私脫虞時錮身又將虞時决脊杖二十别差人押
往雷州遂致身死虞應飛係一飛堂弟因在一飛住屋
山頭造墳一飛怪恨乃以越界賣酒事百端羅織應飛
不得已宛轉親戚同共往其家懇告一飛一飛即便令
僕子捉住赴官却買別酒埋在應飛人工地内指以為
應飛所藏法司檢斷應罪犯合依條决配緣為命官具
案奏裁尋押出召保間復已身死其如縣宰章鑄遂罷
因依縣尉陳景周卒死情節亦皆一一供欵招認臣照
得在禮八刑不睦之刑為先在法十惡惡逆之罪為大
不睦謂謀殺大小功之屬惡逆謂謀殺伯叔父母虞時
為一飛叔父而一飛敢於陷害决脊者凡三配於嶺外
者凡再百計謀之不死不已應飛為一飛堂弟而一飛
忍於誣告以本家之僕而執其主以别家之酒而入其
罪冤恨莫訴竟至身死一飛雖忝右列其初元是錢氏
奴隸乃敢恃貲豪横倚勢憑陵陷王官虐平民欺騙公
府殺害叔弟滔天之惡雖擢髮不足以數就令聖朝寬
厚貸其死命出乎爾者反乎爾亦當以虞時之罪罪之
令所配州軍月具存亡以申今看詳獄案罪大罰輕更
乞朝廷别賜重作施行所有錄黃臣未敢畫行謹錄奏
聞伏候勅旨
