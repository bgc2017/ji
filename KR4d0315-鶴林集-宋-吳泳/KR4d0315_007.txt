鶴林集卷八宋吳泳撰
外制
謝奕昌授知閤門事兼客省四方館事制
勅朕爵以馭其貴仁以篤於親戚畹不除侍臣固曰至
公之無黨閤門仍眎從槖未嘗寵數之不優申錫明綸
式昭異渥具官某履恂恂之行修抑抑之儀雅稱謝庭
諸子之佳不有竇氏長君之貴周旋朝序之久進止禮
容之嫻用解右鞬陞華上閤况典掌賓臚之事而閱稽
天仗之藏朕之待卿亦已厚矣爾其念寵恩之難報思
高祿之易盈尚循素風式迪忱訓可
謝奕禮知閤門事兼客省四方館事制
勅朕疏榮貴戚迪簡良材長君少君之賢夙推望族東
閤西閤之序聯上清班雖曰示恩未嘗撓法具官某仁
行義處禮習詩明居上相之鄉籍甚家聲之著入小侯
之學薰然德性之良素富貴而不以富貴自驕見紛華
而不以紛華為悦寧屈文階之峻式共武衛之嚴太微
之座既明載櫜矢箙謁者之星有爛俾贊賓臚毋愆於
儀毋貳乃行庶幾承爾祖之烈可以教天下之婣可
謝奕禮換授眉州防禦使帶御器械兼幹辦皇
城司制
勅后族戚里不除文臣從官建炎詔也朕何敢逾具官
某松閣故家椒房懿屬而能被服詩禮鏁藉典刑盖嘗
升諸月卿之清寵以書殿之邃尚循法度控避職名貴
而能謙於汝見矣通義兵防之任禁庭鞬佩之班典司
皇居悉以命汝汝其思名器之不易惟文獻之自持保
此寵光以永終譽可
謝奕昌換授和州防禦使帶御器械兼幹辦皇
城司制
勅祖宗之法后族戚里無得任文臣班法從也雖有濟
美之才亦屈换授之典具官某氣資闓爽性行淑均生
於上相之門克謹厥德貴以俔天之妹不愆于儀自擢
寘于周行已平躋於華路而乃辭書殿之邃易武階之
崇晉秩扞防屬鞬左右朕之待汝義弗敢私薄氏以仁
善保家馬侯以清約守位尚終令譽無替前猷可
謝采伯換授蘄州防禦使提舉佑神觀免奉朝
請制
勅東漢后族不過九卿國朝戚里不除侍從雖服文雅
必換武資盖公法也具官某履行孝謹稟資温純出王
謝之故家為鄧隂之尊屬而不有貴胄蔚然儒風進女
誡以奉坤儀緝聖謨而裨乙覽肆予嘉嘆示以優恩擢
從戎監之班對授兵防之任非特私于名器亦庸寵乎
才良益茂先猷以俟甄擢可
謝采伯授州觀察使仍舊提舉佑神觀免奉朝
請制
勅朕維先王建國親諸侯何分異姓伯舅加勞賜一級
當有殊恩矧伊近戚之尊豈愛懋官之寵具官某器懷
競爽儒雅扶輪雖胄出相閥而不以相閥自高雖婣連
掖庭而不以掖庭致貴每說學於縉紳之囿曾争名于
俊造之場固曰汝能當為朕屈昔野王以德顯尚難陪
與於列卿而樊侯以經名不過徙封于東國爰覽撝章
之上既知故典之詳仍啓男邦進升廉察毋曰爾身之
在外尚思忠德之輔君往承之休以輔予治可
俞朴授權知閤門事兼客省四方館事兼幹辦
皇城司制
勅具官某朕惟朱華之二閤當太微之法宫非得英流
不在兹選爾戎容武毅材略偉閎沂王肺腑親也屬鞬
帝右祗事端門賓禮朝章素所諳熟今命汝總知館事
其句傳明命糾正官聯俾廉陛之間肅莫敢犯則予汝
嘉可
韋興宗授州防禦使依舊知閤門事制
勅昔我孝宗皇帝書老氏三去之戒賜爾父璞明訓具
在世服儒素澹如也具官某王孫之賢后族之彦飭身
自警循禮義之中被服不華絶貴游之習屬鞬左右閱
歲滋多近已晉長朱閣矣解帶衛之勞秩軍防之峻尚
共乃事毋忝厥考可
韋興宗授州觀察使依舊知閣門事制
勅朕永懷沂邸誕正官名既于内外之親錫以褒遷之
寵具官某顯仁茂族平樂諸孫於靖惠亦近屬也稟性
闓爽受才敏宏畫自警之圖藹有仁賢之譽守三去之
戒更無奢麗之風自董朝儀不愆賓禮用輟州防之舊
兼陞廉使之華尚對恩榮益肩忠報可
楊鳳孫換授福州觀察使知閤門事制
勅朕嘗觀國朝佐戚之制無任文臣侍從之官雖負英
才亦屈彜憲具官某生高明之胄蹈夷雅之風自官中
都蔚然嘉譽既煩之以外府受藏之冗又佚之以西廂
奉祠之清而乃執德謙沖露章控免爾之辭其職則是
矣朕每念思齊大任之德未報不顯申伯之功弗酬既
乎支孫積有餘慶寧換觀風之印仍知上閤之班束帶與
賓客言尚無越禮升車有澄清志猶可澤民往懋淑聲
迪忱猷訓可
楊鳳孫授中大夫楊蕃孫授朝奉大夫楊衍孫
授朝請郎楊纘授朝請郎制
勅具官某等昔我文母保佑朕躬有大功於天下今升
自閟宫祔于太室戚畹内外嘉與推恩盖報其親者不
敢弗盡也爾等生自高華素于富貴有敬謹威儀之度
無康好佚豫之失並升一秩宜懋厥官毋曰居寵而不
思危也可
許堪授閤門宣贊舍人差充京湖制司計議官
兼發遣棗陽軍制
勅具官某京西為上流重鎮而棗陽又京西重戍也爾
奮自右科素有才具兹命乘障帶上閤之班計元幕之
議非但華之以美職爾邊上吏士宜厚撫摩勿太察勿
太懦使人人皆兵為我之用則惟汝嘉可
張澂授閤門宣贊舍人制
勅具官某閤門榮眡館職宣贊舊隸西臺選亦華矣爾
勲臣之後秀謹而腴頃以父憂解官亦既三載率禮不
越以終其喪可為篤孝夫孝於事親必能忠於事君其
就故官以承新命可
葛忱授閤門宣贊舍人制
勅具官某閤門眎館職宣贊又在言語之科國家不輕
畀也爾儀範謹飭辭令閒華故命汝束帶與賓客言汝
毋曰此官可以格法授也可
林柘授閤門宣贊舍人制
勅具官某宣麻舍人清視館職爾開爽敏給右科自奮
頃將明命祇謁寢園成禮而還法當酬賞兹越候班之
秩徑升賓贊之階可謂閒華往其欽謹可
張棨授閤門祗候制
勅具官某看班熟識儀數歴五年然後祗事上閤此熙
寧舊典也爾棨恪謹榘度習嫻朝容歲月未深乃援郎
陛引彜比以請朕勉從之若夫躐升弗已則有馭幸之
法在可
鄭煥宗授武德郎依舊閤門宣贊舍人制
勅具官某宣麻舍人共職五載則與轉官嘉泰令典也
爾進趍閒華音吐鴻暢贊命上閤已及七年亦可謂勞
矣何靳一官不以華汝耶益單忠勤對揚休寵可
王師石授閤門祗候制
勅具官某閤門乃祖宗儲才之地而祇候之班在文臣
為館職其選嚴矣爾生自將門通于儒學其在定遠以
孤城抗敵宰資興以一身當寇仁者之勇也祗事上閤
徑點清班朕盖以功授往共厥服益勵乃猷可
何嗣武授閤門祗候仍知滁州制
勅具官某赤也可束帶立于朝則使之主賓由也可千
乘之國則使之治賦知效一官事不貳適古之道也爾
為滁陽守治兵理財豈不足以壯吾藩屏顧迺屢請欲
帶閤職以行是主兵治賦合而一之也姑華爾躬朕之
所望盖不在此可
孟琳授閤門祗候制
勅具官某東西上閤門禮均法從而祗候清眎館職祖
宗朝非諳識典章者不輕畀也爾以時髦嫻於朝度既
輟祥琴之御欲還束帶之班朕方以孝治天下豈惜故
官不以命汝可
房應龍授閤門祗候仍舊幹辦御前忠佐軍頭
引見司制
勅具官某閤門眎文臣為館職其選重矣爾精明敏達
和風祗修幹于御營厥有成績故命汝祗事上閤束帶
與賓客言益楙其勤往共厥事可
陳圻差充閤門祗候制
勅具官某閤門祗候在文臣為館職豈可責以求財此
司馬光之言也爾仕於筦庫欲干禄者也非求財者也
潔彼冗濁寘之清華亦何戾憲章之有可
辛&KR1556;特授州防禦使依舊知閤門事制
勅橫階非殊恩不遷遙郡非顯庸不轉兹褒閣使難徇
彜章具官某生長將門習嫺賓禮逮事寧考既于沖人
左右櫜鞬久領内庭之直句臚殿陛遂司朱閤之儀爰
推解帶之恩特畀州防之任祗承寵數益楙忠勤可
辛&KR1556;授知閤門事兼客省四方館事兼幹辦皇
城司制
勅朕惟東西上二閤當太微法官之北涖職其間非才
不畀具官某韞氣沈毅受材敏閎生于將家曉暢軍務
逮事寧考嫺于朝章兹擢自於屬鞬俾統司於賓謁爾
其句傳明命糾正官聯俾堂陛之儀肅莫敢犯則予一
人以懌可
吳潛授秘閣修撰兼江西路計度運副制
勅具官某朕愛護人才如植嘉木息之以夜氣潤之以
膏雨皆所以養其根而竢其實也爾頃使江東蔚有治
狀一從家食朕每念之今復以江西漕餉起家矣兵盗
之餘民食為急輯疲氓戢貪吏使西人如饑之望歲亦
猶東人之去後見思則汝之此行始為稱指可
顔頤仲授直秘閣兩浙運副制
勅具官某二浙素號劇部凡領轉輸者率為尹京之儲
紹舊典也爾闓爽而智敏彊而能假守桐廬蔚有善狀
曾未滿歲俾丞大農畀之畿甸之漕亦可謂越彜比矣
仲尼有言敏則有功公則悦務持其敏而首奉乎公朕
深有望焉可
侯忠信授左武大夫依舊宫觀制
勅朕聞先王以立武為善經中國以除戎為大事儻能
稱職何愛賞官具官某沈鷙而有謀朴忠而能勇秉麾
海道馳驅戎馬之間喚伏閤門服習禮文之内雖在祠
庭之均佚每遇武庫之前勞比緣控陳兹用褒擢因之
以戎圍之任華之以左武之階往其欽承服此嘉命可
羅晟以廣西擒捕海寇授朝奉大夫制
勅具官某漢列侯受封以職餽餉居野戰略地之右爾
守合浦當海瀕盗弄之衝能使軍有流錢士無後顧以
底成績非區畫之善不能也揆諸漢典豈在諸將下增
秩二階用勸來者可
趙師楷授江淮荆浙福建廣南路都大提點坑
冶鑄錢公事制
勅具官某周外府掌邦布之入出以待邦之用布即泉
也貨泉之司而以丞於外府者掌之尚周人遺意也矧
爾宗莩之英吏幹之敏使乎廣右曾以最聞今舉九路
百八州之計併于一大有司汝其為朕抳弊姦集公利
使寶冶之藏饒羨圜府之法流通則國家深有賴焉可
趙勝特轉某州防禦使除主管殿前司公事制
勅周公恤兹虎賁而立政之書作祈父轉予爪士而小
雅之刺興凡典我王旅愛人撫士能使周廬内外温如
挾纊則朕亦何愛爵賞不以褒寵之耶具官某召從淮
浦來扈殿巖恂恂有古良將之風介介為士君子之行
異時羽林天仗卒多不葺而汝能修之三衙赤籍皆以
賂補而汝能革之戎容精明軍務釐飭是用遷以兵防
之秩正以連帥之名不但榮其身而已也倚仗言事尚
竭告猷可
王安行特授州防禦使依舊提舉宫觀制
勅橫班序爵固存定法之常解帶遷官或出特恩之異
具官某韜藏武略曉暢戎情築定遠之城以一身而護塞
調安封之卒不踰月而擒渠右鞬之賞未酬左武之階
猶舊爰念勤勞之久肆升捍禦之班仍秩祠庭式對宸
渥可
王槦授州防禦使制
勅朕宅丕后遹祗先猷廣厦對儒臣之英路門徹皇祖
之訓恩榮所被内外惟均具官某淑謹有儀勤明寡過
服于貂省之事在朕龍潛之時屬燕清閒精思典學顧
瞻殿宇名以緝熙汝則承之以宣朕旨令既終篇第賞
何愛一官益楙其勤往服休命可
趙立夫授守太府卿兼刪修勅令官兼知臨安
府制
勅具官某京師王化之首嚴者以察為威懦者不敏於
事皆非朕所尚也爾謹厚而密柔嘉而明蚤為九卿尹
正畿甸雖不為灼灼之名如顧少連不求赫赫之譽如
魏少游而上下相安咸以為便然朕之所以望汝者又
非前日比也俗流化敝汝其正之官邪吏偷汝其威之
若能體十二條之訓守之勿墜則邦畿千里朕可以無
慮矣可
林景衡權發遣德慶府制
勅具官某束帶立于朝與治千乘之國職守固自不同
也然德慶為郡其民憃其俗野非嫺於禮者莫能治之
爾右庠諸生策名進士祗事上閤進止舒徐可以為良
二千石朕方仰法孝宗于所不聞知處留意爾毋謂廣
遠皇明不及也可
許堪權發遣德安府制
勅具官某德安為郡竟陵接其西棘陽介其北重鎮也
爾氣姿闓爽諳曉戎情曾未踰年歴守三郡仍贊中權
之畫且聯上閤之班今事任亦不輕矣爾其申討軍實
葺厚城堡使托裏之計密而風寒不侵則朕將有賴焉
可
曺順權發遣應天府制
勅具官某雎陽古郡會也唐守之以遮蔽江淮國家因
之以肇基王業淪胥之久再歸版圖牧守之任實艱其
選爾沈鷙善謀忠勇寡二攝承邊障亦幾一年軍務民
政已著嘉績今會汝為真往哉毋棄爾成可
孫應龍權發遣德慶府制
勅具官某德慶古康州中興潛藩也郡將之任每難其
人爾奮身右科屢乘邊障民庸戎事曉暢諳悉故命汝
分左符以往遠乃猷裕乃事俾内外粗定則予汝嘉可
畢衍權發遣德慶府制
勅具官某德慶古康州也朕以中興潛邸不輕畀其人
爾練更民庸曉暢戎事綏禦内外必能得情用是委汝
共理我孝宗嘗曰于所不聞知處留意汝毋謂廣遠皇
明所不燭也可
朝散郎直華文閣權知興元府主管利路安撫
司事陳隆之授朝奉大夫制
勅具官某往歲北騎馳蹂閬中握兵之將貙虎熊羆之
士裒凶搧逆助寇為聲勢者不但一賊珍耳爾以參謀
勇於赴難手鋤元惡卒渙其羣制府以狀聞朕何愛爵
秩不以旌汝然常勝者兵家之所慮數倖者往哲之所
戒汝其謹之重之周之密之毋希功滋事可
郝容權發遣均州軍州兼管内安撫京西路兵
馬鈐轄均金房達州兵甲事制
勅具官某武當在盛時為山水郡往歲北兵闖署關涉
均水繇襄鄧以蹙殘金遂為上流重鎮出總邊瑣實難
其人爾稟姿驍雄洞識機略命為郡將兼總兵鈐以阨
金達房陵之衝其思練民丁嚴斥堠鎮壓一面以寬朕
西顧憂可
繆夢達權發遣瓊州瓊管安撫制
勅具官某瓊山在海中洲居控扼生熟黎峒一百二十
聚落廣南要地也郡將之任盖難其人爾沈鷙而明果
藝以達專城之任今以命汝惟恩威並用可以使將士
惟忠信素孚可以行蠻貊念兹鑒兹俾朕無南顧之憂
可
繆夢達權發遣宜州兼廣西兵馬都監制
勅具官某宜城控牂牁諸部嶺南要衝也郡將之選盖
難其人爾沈鷙而明果毅而達專城之任今以命卿惟
恩威並用可以使將士惟忠信素孚可以行蠻貊念兹
鑒兹俾朕無南顧之憂可
王霆改知光州主管蔡州安撫司事制
勅光古弋陽襟帶淮甸當蔡息道接界邊疆具官某寬
而強勇而義牧人御衆有翼有嚴邊祲方騷赤羽如日
溝河勺水一葦可杭故從濠梁易填兹土仍秩右武就
分左符勉圖康功以答隆遇可
尤焴授淮南路運判兼權知廬州主管淮南西
路安撫司公事制
勅具官某朕愛護人才如護嘉木長短小大各裁其偏
而器使之盖欲以待材用之宅也爾乾道淳熙名臣之
孫浚明而文淹洽而辨一擯七載才益老氣益堅悍抵
掌談功名益不衰朕嘗試之樞掾矣淮淝重鎮帥事久
虛是用輟汝將輸共貳其事爾其念食者生民之命兵
者不祥之器謹之重之毋使佳兵而食不足則惟汝嘉
可
張可大授武顯大夫添差淮南西路馬步副總管
依舊知夀春府制
勅具官某夀陽前控陳潁後蔽光豐寔今南北重鎮爾
忠忱果毅為諸將所推往乘其障於諸叛連衡之衝乃
能修築城堡調壹歸附獨隠若一敵國焉亦可嘉矣何
惜一階不以旌汝益壯爾猷嗣有褒用可
李虎授左武大夫依舊達州刺史知淮安州制
勅趙苞對陣之語孰如徐庶之思念其親温嶠絶裾之
風豈若馮勤之貴顯其母不圖薄俗復見斯人具官某
胄出山西聲馳漠北段槍而刺元惡頓清淮海之塵尺
箠而鞭羣兇盡拔高郵之幟功雖高于李愬義弗背于
張飛婘言蘐草之懷用有翟茀之請載披柔牘特晉崇
階求忠臣于孝子之門既膺妙簡令刺史居牧伯之位
仍懋顯庸多而戰功光我休命可
李大聲授武節郎遊擊軍統制制
勅具官某結髮從軍累能辦賊戍濠備塞以鷙勇聞今
又進秩而陞于制府矣㳂江千里吏闞如羆虎當道朕
何憂可
趙汝擢授州刺史權知德安軍府制
勅具官某唐制州刺史即郡太守也國朝以遙刺典藩
名稱少異汝以宗英曾守淮郡捍城禦侮厥有成績朕
已增秩因任矣德安古鄖子國仍以使名賁之州紱往
懋乃功可
江顯授常州刺史充親從第三指揮都指揮使
制
勅具官某古者天子必有親軍今之親事親從是也爾
沈勇忠實夙夜有勞比及三年實應遷格仍都使號兼
綰州符勉竭勛勤以報榮遇可
袁晟授湖州刺史充殿前指揮使左班都虞候
依舊押行門祗應制
勅具官某朕有熊羆之士掌先後王以虞度眎候為職
其選嚴矣爾糾糾武夫之勇番番良士之忠比及三年
厥有成績肆升華于州刺仍祗事于行門思懋厥修少
寬予恤可
王亨授忠州刺史制
勅具官某武臣副使非有功效顯著不帶遙郡令格也
爾沈鷙善謀忠勇寡二控扼雎口已跨一年捍城之功
實冠諸將兹軼彝比陞刺望州體予異恩懋爾嘉績可
劉廷美授秉義郎開州刺史充京西路兵鈐制
勅具官某襄州上流重鎮邇者叛賊嘯兇墮我金城雖
握兵之將貙虎熊羆之士弗能扞爾以樊城土豪乃能
奬率義旅驅賊徒而殱之昔人稱一寨戸之勇過于禁
兵百人子之謂矣捷書夜聞朕用嘉嘆陞華遙刺俾總
兵鈐尚有功見知之意可
