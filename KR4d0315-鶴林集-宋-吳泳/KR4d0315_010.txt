鶴林集卷十一宋吳泳撰
外制
池州青陽縣協濟廟封惠顯靈應昭澤普濟公
制
勅具某神九華之山神人宅焉其嵓幽故其神宅其鬼
靈故其德盛當農疇告旱田毛欲槁環邑之士奔走其
祠而禱焉鞭池龍為霆嘘聖水為雨頃刻之間澤滿四
野亦可謂有功烈於民矣已建上公再加美號神其懋
承之可
臨安府餘杭縣洞霄宮龍神封靈澤公祠制
勅具某神昔景德畫龍以祠雨天聖塑龍于會靈觀亦
雨繪像尚爾況真龍哉方旱魃為災百神徧走而未應
興自朕懷以默祠禱中使未還而甘澤已滂沱矣建爾
上公對予光命可
忠州功顯廟神封廣祐靈濟公制
勅具某神朕聞禱祀於黃河故鳥烏之聲樂而齊師遁求
助於鍾山故草木皆人形而秦師潜赫然靈光載在往
牒爾顯於西土宅我生民頃因北敵之鴟張加以潰兵
之豕突植紅旗於山上朔騎自奔拖白霧於江中兇渠
斂戢需章來上朕用歎嘉命載衍於舊封肆登加於新
號尚裒隂施以對休光可
卬州依政縣惠顯廟神封博濟靈應孚佑公制
勅具某神古者國有水旱之災則禜於神為民事也矧
兹有廟宅彼曲山惠綏一方載在往牒亢旱槁苗則雨
應淫潦傷稼則晴舒靈績上聞欽歎無斁用視上公之
秩益增徽號之榮尚迪威靈裒對休寵可
潼川府通泉縣孚惠廟神封應濟普惠靈潤公
制
勅具某神通泉古縣也山明而水秀地瘠而人稠神宅
其間民以為命往因西師亡絶潰入中州黃旂章章熊
虎奮怒賊弗敢近民賴以寧發詡靈威濟登媺號尚迪
休寵永綏遐方可
順慶府西充縣利應廟神封忠顯公制
勅具某神先王制祭祀五以死勤事與能捍大患尤為
有功於民爾奮身多難之街奉使叵測之域一介行李
周旋磁相移民於城轉粟於庾亦無負州人矣高皇知
之而磁之人有不能盡知者元身既歿英爽如生以忠
介公顯於東土北兵臨江不敢犯則斯二事豈不應祀
典歟進爵上公肇封忠顯尚朕所以纉承高皇之意可
兩佐神封翼惠公助順公制
勅具某神等河神請纓而楚國之師熸山鬼返璧而祖
龍之魄喪爾二將於昭其武有赫厥聲從漢祖入關勲
烈已垂於千祀佐粤王平寇威靈復振於七閩繇其功
盛以化神莫不戶祠而家祝式裒顯跡庸建上公庶幾
長樂二將之祠不減睢陽雙廟之盛可
威州康佑廟神封顯佑靈澤孚烈威濟公制
勅具某神朕敬共明神厥有常祀至於幽贊國家光於
上下又當褒表之以為黔首則爾廟食西土功施於民
頃者諸番侵我漢地神赫斯怒卒能殄殲乃讐其如出
雨興雲反風滅火特其迹也爰秩靈休衍加徽號尚其
歆享可
雅州嚴道縣順應廟神封忠烈公制
勅具某神佑直助順幽明之理惟均褒德表功神示之
祀不廢爾奮自越巂來游蔡蒙殺偽守以庇民一掃美
新之習指真人而納貢不忘思漢之心生為千里之依
歿作一方之主隂捍邊境默司雨暘有赫厥靈徹于朕
聽用建上公之爵肇開忠烈之封永綏遐方寬朕西顧
可
臨安府昌化縣靈惠廟百丈神封顯應侯城隍
神封順應侯柳湘神封靈應侯制
勅具某神等朕以功詔爵以敬事神凡能保佑於民不
廢褒表之典爾等鼎力幽潜山民依怙旱乾之禱隨應
札瘥之患不生雖京師衆大之區亦蒙靈潤兹肇封於
侯爵庸慰答於輿言尚祗明恩益遠靈施可
南康軍都昌縣英佑廟神封威烈惠利侯制
勅具某神佑直助順幽明之理惟均褒德表功神示之
祀不廢爾仕東晉董督八州廟食都昌綿歴千載一方
寶祠不但水旱疾疫之禱而已頃者峒寇猖獗隂兵逆
防紅旗章章賊遂宵遁惟神明鑒猶往日擊杜弢斬蘇
峻平王敦之心也增錫嘉名尚先王宗功秩祀之意可
建寧府甌寧縣靈佑廟神封孚濟昭應廣利嘉
惠侯廣惠利澤顯應侯制
勅具某神朕遹祗宗祀咸秩百神凡領於祝官載在祀
典者靡不封爵有差爾等廟于甌寧垂二百禩禦災捍
患靈蹟彰聞虎不敢渡河盜不敢入境實惟侯之烈各
因舊封申錫二字一曰嘉惠以昭其德一曰顯應以赫
厥靈神其懋承之可
徽州英烈廟錢嶨封惠顯侯惠濟侯制
勅具某神昔仲尼有言綱紀天下曰神方建炎辛亥敵
馬飲江蕩摇二浙爾兄弟無尺寸兵在手乃能仗義率
鄉丁戰烏珠於桐廬下如挐舟礌石敵幾不能支遂遁
去推較功烈當與劉韓並驅而史佚其事朕甚悼焉既
列廟祠又班侯爵尚其子孫世篤忠正以休於前功可
施州永福縣嘉惠侯封靈應惠侯制
勅具某神漢破匈奴而風雨之聲皆神兵晉敗苻秦而
草木之狀皆勍敵方敵兵犯順邊馬慢防雲安䕫子之
間軍聲未震神赫厥靈幽贊冥討彼望見朱旗汗馬驚
遁溺死遄就招安若爾威靈弗加褒寵殆非所以重依
人尊受職也用覽漕臣之奏申錫美號神其懋承之可
建寧府建安縣神應廟神封昭惠顯應靈助侯
昭佑顯濟靈順侯制
勅具某神河神受玉以濟晉師山鬼持璧以遮秦使昔
疑其事今悟兹理方盜起汀邵間州縣長吏不能安之
神赫厥靈幽贊冥討邦民夜半時聞有甲馬聲此豈足
為異耶賊平而益封尚朕報功之典可
處州麗水縣協應廟神封顯應周澤惠濟昭佑
侯顯濟嘉貺利澤孚佑侯制
勅具某神等山林川谷能出雲為風雨皆曰神矧廟於
麗水宅於風門又能噓石罅之雷以鞭羣動則旱乾之
禱而甘澤隨霔蓋其所也舊為徹侯增都顯號示朕所
以重祠之意可
龍山真聖觀靈感大權尊聖招寶七郎封助靈
侯制
勅具某神朕以神皋衆大旱魃為虐並走羣望以祈甘
霔惟神率迪朕命觸石為雲曾不崇朝雨徧畿甸其為
施博矣爰錫嘉名封之徹侯以見朕先勤民而致力於
神之意可
沖佑觀護法神封協濟侯制
勅具某神朕以旱魃為虐望奔武夷曾不崇朝雨徧天
下山靈仙伯亦既尊顯之矣有司謂爾實護道門霈澤
之功與有隂相封之徹侯其懋承之永以無斁可
西和州武顯廟神封靈佑孚惠廣應侯制
勅具某神大兵之後繼以凶年何邊州之不幸也爾邁
迹西土宅祠古岷驅敵而風霆奔禱雨而雲霧滃人孰
不曰幽贊之助用嘉爾績申錫侯封侯其懋承之永以
無斁可
臨安府浙江順濟廟神封靈佑顯應公神次子
封助寧佑順侯制
勅具某神以勞定國則祀之為道水之功設也邇者恭
聖發引水道湮塞潮回沙湧不可以舟憑神威靈驅叱
海若安流順波頃刻而濟袝恩載頒有司以益封請朕
用申錫美號神其懋承之可
南劒州尤溪縣惠澤廟神封孚應靈順侯制
勅具某神朕君臨四海禮馭百神儻有功烈於民何愛
封爵於我矧兹劒浦屹彼叢祠能出雲雨於鴻濛之間
能驅盜賊於俶擾之日爰錫再命用增侯封其懋承之
永以無斁可
眉州彭山縣英惠廟神封嘉應侯制
勅具某神神也者氣之盛者也其氣發揚乎上為陽為
剛為昭明為忠義神故漢將軍岑諡曰壯侯者廟於武
陽國朝淳乾嘉紹問幽贊討賊夜半時聞有甲馬聲今
未嘗亡也錫命徹侯用甄壯烈可
佐神封英惠贊烈協應侯制
勅具某神佐神某神六子乾坤之佐也五帝太一之佐
也凡尊位乎兩間者莫不有物焉贊之爾左右明神勱
相東土禦災捍患厥有靈光益衍侯封以綏廟食可
太學土地特賜靈通廟額封正顯侯制
勅具某神古我先王各因其方以祠后土示有主也矧
司我首善之地而不褒表之歟方紹興建學爾以聰明
正直妥靈其間凡鼓篋而入解褐而出莫不駿奔走在
廟用物宏多厥靈炳著不但呵星妖叱鬼怪而烝我髦
士發揮斯文以為邦光亦有隂助焉矣錫之徹侯都以
美號尚庶幾敬祭重祠之意可
饒州德興縣思惠廟神封文昭清孝正烈侯制
勅具某神桐鄉之愛朱邑而祀於桐鄉石室之慕文翁
而祠於石室儻有功於仕國宜與享於祝官爾仁明而
莊正直而壹設學官於邑戶有隆山之書行義役於民
家藏縣令之譜生則班於循吏歿則典於明神英魂所
之昭答如響矧翦兇徒於洲滸復驅厲鬼於山阿爰酌
輿言再都美號蕙肴蒸兮蘭藉想清德之猶芳茘子丹
兮蕉黃尚靈斿之來下可
神次子李兵部道傳封文惠侯制
勅具某神朕聞人者鬼神之會也生而為英歿而為靈
其氣發揚而為昭明其體魄降而為百物之精况夫賢
者又萬靈之一秀則命之曰神豈不足以為黔首則哉
爾坤維可珍隆山之子江東倉庾氏之使其事君則鯁
鯁諤諤以直諒聞其治民則&KR0548;&KR0548;惻惻以廉平著德興
舊有李長官祠東人德汝遺愛亦復以汝侑食於縣爵
為通侯賁以文惠尚士與民嘉魂合莫之意可
忠佑廟神封英濟忠應靈惠侯制
勅具某神朕嘗謂將軍有大忠于漢而功不入表行不
立傳史氏失之當劉項相距京索間興亡之幾不能以
守而侯乃詐乘黃屋誑羽軍榮陽啟炎漢四百年亦可
謂竒矣縣故有叢祠水旱必禱賊兵睨之不敢近非神
遺風餘烈有以動悟之而何載視徹侯申錫美號庶幾
扶龍之人世世子孫毖明祀可
慶元府鄞縣賀成廟神封靈濟侯制
勅具某神崧高之詩曰維嶽降神生甫及申天地扶輿
之氣盤結而生人物於其間未有無神焉祐之也爾廟
食于鄮自建炎初靈跡已著挺生碩輔勱相我家將以
紀綱天下豈但時其雨暘而已哉載都廟號肇錫侯封
俾海濱之民世世子孫毖明祀可
安吉州歸安縣善利廟神封威濟侯制
勅具某神龍津以雙劒發祥涪陵以刁斗肇祀天地間
昭明剛正之氣蓋有鍾於物而為神者矧元和相國奉
命征討宿師之地以矢志之自唐迄宋靈異濯濯其能
却飲江之戎馬去害稼之螟螣皆矢之餘也肇封徹侯
以詔嘉德可
龍州江油縣牛心山顯濟廟神封顯應忠惠王
制
勅朕聞之仲尼曰山川之神足以綱紀天下蓋不但為
能出雲雨設也具某神昭明而體物正直而依人相彼
江油宅於巖屋發縱指示潰卒就擒鳴鼓張旗醜夷自
北凡蜀道底寧之效亦爾神幽贊之功朕用嘉之申錫
徽號王其益侈宏休以佑吾民民亦將世世奉王無怠
可
靜江府義寧縣惠寧廟神封英濟王制
勅朕聞之仲尼曰山川之神足以綱紀天下蓋非但為
興雲致雨設也具神某昭明而體物正直而依人乃眷
桂林實控嶺海徭丁出役省地繹騷若非幽贊於神明
安得永清於郡邑昔也建上公之爵既極顯榮今焉即
真王之封益昭徽數尚其英爽不昧欽承可
衡州茶陵縣福清廟神封孚佑昭應英惠王制
勅瓊玉不畀而楚師熸草木皆兵而苻秦敗國有山川
封守之神非但興雲致雨也具某神昭明體物正直依
人盪定水波屢濟漕舟之阨隂驅甲馬汔收平盜之功
朕用嘉之申錫媺號尚憑寵命益懋靈釐可
信州貴谿縣自鳴山孚惠神廟封威德英濟忠
惠聖烈王制
勅漢破王邑於昆陽雷風撼屋晉敗苻堅於淝水草木
皆兵大而却敵小而平賊幽冥之間豈無神物之助耶
具某神興自典午垂八百年用物精多靈跡特異方盜
起三衢官軍未集神赫厥靈幽贊冥討人望見其赭袍
汗馬羅列而拜未幾而渠魁就戮豈非倚神之力耶王
舊有封兹易二字事無不通曰聖民無不安曰惠益懋
顯德以承寵光可
成都府永懷廟神封忠烈廣福仁佑文惠王制
勅昔漢宣帝聞益州金馬碧鷄之神遣使持節求之今
載祀典領于祠官者又不但金馬碧鷄之神以忠義而
祠於眉者二孟昭圖之於蟇頤津花敬定之於東館鎮
是也具神某英風蓋世勇略過人當子璋僣叛時卿特
成都一牙將耳乃能手鋤元兇以五六州挈還唐之職
方使高祖當此時必不興猛士之歎孝文當此時必不
起良將之思其明威義烈亘萬古而如在所謂鎮蕃部
擒潰賊特其細也爰即舊封再加美號尚時式享以奠
四方可
佐神封靈佑王制
勅古者至敬不壇今廟貌像設徧於州縣不可謂智然禮
緣人情凡可以義起者亦所不廢也具佐神某神能贊
而長功於民捍患禦菑式克顧享申錫王封用答揚爾
烈爾其懋承之可
撫州崇仁縣梅仙封靈虛妙隠真人欒仙靈紀
妙濟真人鄧仙靈一妙應真人葉仙靈白妙通
真人制
勅具某真人等朕聞真人恬漠獨與道息而猶假封號
焉不可謂知然靈跡之著遠近彰聞驅蝗而蝗不為菑
施藥而藥能療死則祀之亦人情之所不能廢也其詔
祠官增崇徽號永垂道蔭以庇邦民可
永康軍青城縣沖妙觀何中仙封靈惠真人制
勅具某神漢作飛廉桂館以求神仙自求多福而已非
為民也爾以詩鳴蜀賁于寶園生則德行道義之望無
不欽歿則水旱疫厲之禱無不應祠而祝之亦人情之
所不容廢也用錫徽名永宏道蔭可
隆州井研縣宅真觀蔡真人封仁格真人制
勅具某神朕聞真人恬漠獨與道息又豈假封號之榮
哉然紀功崇祀亦國之所不廢也爾靈異之跡著于三
隅捍水而漲不為災驅蝗而物無疵癘凡以誠禱如響
斯答朕安得不汝嘉其詔祠官載錫徽號苟能用力於
仁則報功之典無斁可
沖佑觀仙女胡氏封普應真人李氏慈應真人
魚氏順應真人魚氏助應真人制
勅具某仙等朕聞真人恬漠獨與道息然心誠求之則未
有不感通者也爾等靈異之跡著於武夷生則保形鍊
氣于巖之隈歿則駕風驅霆以雨徧天下朕用嘉之載
錫徽名永宏道蔭可
沖佑觀真人封沖妙孚惠真人仙人張湛顯應
真人孫綽靈應真人趙元奇妙應真人彭令昭
沖應真人劉景嘉應真人顧思遠靜應真人白
石善應真人馬嗚生惠應真人制
勅具某仙等漢作飛廉桂館以求神仙為己也非有志
於求民也屬者旱魃為虐靡神不宗以武夷之巔神人
所萃望走洞府以祈甘霔不崇朝之間觸石而雨朕安
得不嘉之爰錫徽名以宏道力可
