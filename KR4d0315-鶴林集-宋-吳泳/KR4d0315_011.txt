鶴林集卷十二宋吳泳撰
詔
皇帝賜皇后明堂賀表答詔
朕祗迪舊章遹嚴宗祀黻冕之美皆出親蠶之共豆籩
之嘉實繄流荇之助清明鬯矣福履綏之載披慶函式
奬勤意
賜貴妃明堂賀表答詔
朕出祼清廟入熙紫壇凡泰元神媼之顧歆皆月后星
妃之協助甫還詔蹕首閱露封頌禱既廑歎嘉弗已
賜美人明堂賀表答詔
朕肅蠲剛日祗見合宫璧玉華光笙鏞純繹荷蒼靈之
來格覿熙事之備成載閱露封良深嘉歎
端平三年罪已詔
勑門下朕以寡德君于萬邦惟皇天既付中國民實任
寵綏之託予小子不替上帝命欲圖紹復之功豈期輕
動於師干反以激成於邊禍至延強敵薦食神州虔劉
我西陲蹂躪我襄土近至淮堧之地亦成戎馬之場宅
里墟於青煙甲卒屠於白刃凡三百年之生聚教訓與
數十郡之城郭封疆憑陵無厭荼毒甚慘斬桑伐棗破
屋流離之狀朕既不得而見慈父幼子寡婦哭泣之聲
朕亦不得而聞其如關頭潰散之軍塞外畔亡之將或
者撫循之失道因而怵迫以從夷序言其情誰執斯咎
皆繇朕責治太速知人不明誤信佳兵之言弗思常武
之戒拊心若厲欲悔何追朕今退自省躬益皇敬德念
三軍暴露之久憫百姓轉輸之勞敕不虔之吏以賑新
甿捐不急之費以資戰士問傷弔死錄善棄瑕庶幾與
子同仇之人咸奮敵王所愾之志以遏絶寇虐以攘除
姦凶降服而哭殽函之師尚增脩於國政下詔以陳輪
臺之悔益申儆於邊防凡懷忠良各勵勳業故兹詔示
想宜知悉
賜魏了翁督視江淮便宜施行詔
朕以皇天畀予有家懼德弗荷比年戎寇迭我邊陲赤
囊屢聞旰食靡暇爰簡樞庭之望俾督諸道之師南連
江淮北抵襄漢盡護諸將以張皇威師徒之有不惠不
懋汝訓齊之師乘之有不輯不和汝調一之益張乃猷
毋失其統然而事從中則難度帥稟命則不威必進厥
良率其不良而後可以作興人材必賞用命戮不用命
而後可以激勵將士爰考紹興之彝典式頒臣浚之詔
書悉聽便宜毋拘文法庶幾帥友邦之衆可以成敵愾
之功故兹開諭想宜知悉
賜鄭清之以久雨乞上丞相印不允詔
省所奏具悉朕親政之初考謹輔相以卿抱道守正冲
澹宏雅退然有古君子之風是用疇咨使宅百揆端平
以來圖事揆策既與卿共焦勞矣未曾一日共其逸也
迺者蟊賊内訌霪潦為沴豈天所以大警予耶昔乾道
間淫雨不止首相顒乞罷政表至再上聖諭丁寧且曰
不必如此此皆朕失皇祖有訓卿尚何辭所請宜不允
賜喬行簡以久積霪雨乞解丞相不允詔
省所奏具悉當堯之時洚水汎濫堯不以責諸臣而曰
儆予春秋之季天作淫雨宋公不以尤諸人而曰孤實
不敬以灾異策免三公漢末世事也矧卿壽雋之彦年
耆德明朕以萬幾至繁故命置諸右相與調燮佐理入
秋以來積雨傷稼方欲詢兹黃髮以免所愆而卿尚得
以堯佐年高為言耶傳不云乎肅時雨若不肅則其罰
常雨君臣上下以作肅之道相警毋費辭所請宜不允
賜喬行簡以久積霪雨連旬再乞罷歸不允詔
省所奏具悉頃者夏五月入畢太史占之謂為雨淫水
溢之象已而連月不止不但予一人以為憂二三執政
亦莫不共憂之也卿佐理隂陽再疏乞上丞相印綬朕
豈不悉但稽之先朝陳康伯朱倬以久雨待罪高宗曰
罪在朕躬豈可移過大臣魏杞葉顒以霪雨不止乞罷
政孝宗曰實朕不德方賴卿等克脩庶政以致消弭朕
但知常雨之罰弗加於大臣而已卿所援彝章却不為
此所請宜不允
賜喬行簡等以星雷示異乞退不允詔
省所奏具悉昔昭王不以赤雲之異移於司馬孔子以
為知道景公不以熒惑之變移於相子韋以為知言春
秋列國之君猶能克己就義不寘其咎於股肱矧雷君
令也而朕又焉敢移之以震恐懼脩省以益遷善改過
朕方欲回怒渝以帥彼天常則亦賴卿等燮和贊理懋
德奮庸汔濟乃辟于乂顧援漢末世策免之文欲上丞
相印歸丘園朕所不取所請宜不允
賜喬行簡辭免加恩不允詔
省所奏具悉朕獲執犧牲珪幣以承上下神祇薦鬯之
夕昊天降威以示譴告何敢專咎股肱况卿次輔也秉
德陪朕而乃援故實祈解印綬殆非朕志召還東第入
侍經幄恩禮既與宰臣等則侍祠錫祉自有孝皇賜浩
典册在又何遜所辭宜不允
賜鄭性之以臺章乞賜罷黜不允詔
夫御史天子耳目豈容蔽耳目而不言執政猶吾股肱
安可廢股肱而獨運朕已勉諭卿毋牢辭
賜趙彦悈辭免除權書不允詔
卿明足以别羣材之鑑平足以持四選之衡自攝二卿
總理微密予奪一出於公朕不欲遷之他官者破吏奸
也所辭宜不允
賜許應龍辭吏部兼侍讀不允詔
以卿履行純淑色氣和平勸講路門敕繹詩訓其於朕
進德脩省抑有助矣昔劉拱以供奉翰林攝周必大以
掌選部陞乾淳之風比迹三代卿欲固辭則是不以乾
淳望朕也所辭宜不允
賜李&KR0811;辭同知四川宣撫不允詔
治民如治亂繩朕固無拘於文法望君如望慈母爾其
思慰於國人亟往于宣毋宜多遜
賜崔與立辭免右丞相不允詔
樂君子之樂固無軒冕之情憂天下之憂猶有君臣之
義盍云來止毋勉遁思
勅
辛息授防禦使勅
韜藏武略曉暢戎情築定遠之城以一身而護塞調安
豐之卒不踰月而殱渠爰念勤勞之久肆升捍禦之班
王霆授武功大夫勅
奮自右科優於將略出則荷戈與殳蹈厲而發揚入則
束帶立朝雍容而閒雅寧輟九賓俾授一障
錢纂權發遣容州勅
容州控維百蠻襟帶五管漢唐以來重鎮也命汝為容
浦太守宜靖綏闊蜑俾無南顧之憂
陳卓授正議大夫勅
卿行介而和氣莊而肅能典朕禮蔚有寅清之風其代
予言實存温厚之體
賜保寧軍官吏軍民僧道耆壽等勅
朕以謝奕昌胄出相門婣連戚畹恂恂德行尚存小侯
入學之風暨暨戎容蔚有大將登壇之望眷言星婺實
屏神京班雖在于龍墀威已信于虎鉞提封所暨贊善
惟均
賜保康軍官吏軍民僧道耆壽等勅
朕以謝奕禮敬爾威儀嫺於詩禮宣麻帝殿已蕃褒紀
之恩授鉞將壇益邁戍申之士相彼古庸之地爛其雙
節之臨若耄若倪而兵而吏想逖聞于成命咸大慰于
輿情
賜資政殿學士新知潭州魏了翁夏藥銀合百
兩勅
勅某視師江上未酬敘府之勞作鎮湘中復冒畏塗之
暑頒冰在候賜藥以彝式廣上恩更諮民瘼
賜資政殿學士新知眉州李&KR0811;夏藥銀合百兩
勅
勅以卿故鄉之懷遠道于役冒六月之暑如惔如焚遡
三峽之濤如震如怒可無尚藥之賜以示宗工之思
賜寶章閣學士淮西制使兼㳂江制副知鄂州
史嵩之夏藥銀合勅
勅遐念制臣宏開邊閫韜藏龍虎甫息精神野宿貔貅
寧無暴露爰即頒冰之候式分上藥之珍其溥恩光永
蠲袢暍
賜四川制置使趙彦呐夏藥銀合勅
勅申宅南交正于炎序乃眷西顧懷我宗臣矧更原上
之久勞冒人間之執熱式頒良劑往示優恩
賜權工侍四川安撫制副丁黼夏藥銀合勅
勅卿以詩書之望而帥三軍以壽雋之賢而在遠服屬
此南訛之候軫于西顧之恩爰錫温綸式頒良劑
賜兵侍淮安撫制置使趙葵夏藥銀合勅
勅眷我制臣久于淮甸飲冰持糒豈不思將士之載饑
鑠石流金亦曾念邊氓之執熱爰錫上奩之劑式昭中
扆之恩穆如清風綏爾有衆
賜工侍㳂江制使兼江東安撫知建康兼行宫
留守陳韡夏藥銀合勅
勅久以威名勞于牧禦麟符居守當江上之風寒羽扇
麾軍冒人間之炎熱式頒上劑昭示惓懷
賜祕閣修撰知江陵府兼京西湖北路安撫制
副别之傑夏藥銀合勅
勅朕國倚西門重踰於諸鎮日行南陸熱倍於常年圖
任舊人式頒新劑庶品嘗於藥石以身作於金湯
賜煥章閣知慶元兼㳂海制司職事趙與□夏
藥銀合勅
勅朕臨遣帥臣控扼海道屬兹癉暑眷彼遐征式頒藥
劑之珍以助節宣之用
賜兼權侍衞馬軍行司公事知黃州孟珙并諸
路都統制夏藥銀合勅
勅朕身居殿閣心運邊陲眷予守圉捍敵之臣咸有執
戈衞社之志久于暴露加以炎歊升糒半冰勞苦想同
於卒伍寶奩珍劑清冷首及於軍門
賜保康軍官吏軍民僧道耆壽等勅
朕以貴謙魏王之孫沂邸之子分璜佩玉既久典於留
臺植節建旄宜宏開於鉅屏遂即上庸之壤式昭半楚
之封遙想吏民悉陶風化
賜武康軍官吏軍民僧道耆壽等勅
朕以與芮魯衛之穆開平之賢宣文德之麻既懋展親
之典授武康之鉞仍疏胙土之恩若吏若民而兵而士
想聞嘉命式慰輿情
口宣
賜謝奕昌除節鉞口宣
卿相門之彦戚畹之良兹特舉於渙恩俾專持於節鉞
往祗明命允迪令猷
賜謝奕禮除節鉞口宣
卿譜系大相源流小侯久聯賓閣之華兹畀節樓之寵
往祗予訓圖懋厥官
賜鄒得龍除僉書兼參政口宣
卿雅以人望蔚為儒家晉典鴻樞仍參大政宜祗承於
渙命毋教廢於需章
賜鄭性之除參政口宣
基命斗樞之庭參謀鼎鉉之府蔽自朕志諧于僉言亟
祗渙綸毋贊謙牘
賜李宗勉除同僉書口宣
皂直諫之囊出從騎省筦神兵之務入典鴻樞已沐師
言毋煩撝牘
賜洪咨夔内翰口宣
禁闥藎臣詞林鴻筆久視鑾坡之草兹陞學士之真宣
召有嚴式承光命
賜李鳴復除參樞口宣
文昌王之喉舌言論既孚北斗天之樞機訏謨惟允豈
宜控避往亟欽承
聖節賜三省官乳香口宣
虹生華渚適逢正月之和鷺集明庭咸祝萬年之永爰
頒寶篆以賁法筵
賜右丞相崔與之不允辭口宣
卿清德瑞時忠勳貫日來伯夷於北海豈應林壑之留
起安石於東山實倚廟堂之望毋容隠蔽宜疾馳驅
賜與芮永斷來章口宣
卿以親屏周以德輔漢出節旄於少府播綸綍於大庭
往欽茂恩毋忘忠報
賜楊谷加恩口宣
朕宗祀明堂饗親事帝受釐宣室左戚右賢盍增采邑
之華祗服綸言之寵
批答
賜鄒應龍上表辭僉書不允批答
卿歷踐詞垣直青瑣闥動閱三四十年英名高節朕知
其有廊廟之器久矣借籌密席參貳宰塗尚恨其晚復
何以辭
賜鄭性之辭參政不允永斷來章批答
今天下大政豈無所當先者卿其以所聞於師者正身
正君以正朝廷百官則天下之事無不綱舉矣
賜喬行簡特進左相不允辭批答
維師尚父年九十杖鉞睿聖武公越九十有五入相丹
書爛然懿戒勤甚此所以作周孚先也
賜李端懿讓恩命批答
卿聯國懿戚惟時茂才久居留使之權俾委將麾之任
允孚輿論毋執撝謙
