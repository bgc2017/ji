提要
鶴林集四十卷别集類三(宋)
(臣)等謹案鶴林集四十卷宋吳泳撰泳字叔
永潼川人嘉定二年進士理宗朝歴官起居
舍人兼直學士院權刑部尚書終寳章閣學
士知泉州事蹟具宋史本傳史稱所著有鶴
林集而不詳卷數藝文志亦不著錄惟永樂
大典各韻中頗散見其詩文謹裒輯編次釐
為四十卷放佚之餘篇什尚夥亦可見其著
作之富矣泳當南宋末造正權姦在位國勢
日蹙之時獨能正色昌言力折史彌遠之鋒
無所回屈可謂古之遺直至當時邊防廢弛
泳于山川阸塞籌畫瞭如慷慨敷陳悉中竅
要本傳所載諸疏簡略未詳今以本集考之
如紹定二年上西陲八議五年䟽四失三憂
及保蜀三策端平二年言元兵先通川路後
會江南不可不固上流三年乞預儲蜀帥又
論壞蜀四證及救蜀五策大抵于西川形勢
言之最晰良由南宋以蜀為後戶於形勢最
為衝要泳又蜀人深知地利故所言切中窽
會非揣摩臆斷者比實可以補史所未備其
他章疏表奏明辨駿發亦頗有眉山蘇氏之
風在西蜀文士中繼魏了翁鶴山集後固無
多讓也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
