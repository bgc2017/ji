鶴林集卷二十四宋吳泳撰
狀
辭免除寶章閣學士知温州狀
右臣八月初五日準尚書省劄子三省同奉聖旨除臣
寶章閣學士知温州除已望闕謝恩外某聞命之始拊
心若驚竊念臣罷守閒居杜門退省歛文采於莫爭之
地尚黃離之得中飭行防於不睹之間庶素履之無咎
猶恐林泉之不密易於言語之招尤沉潛聖經陶咏皇
化退不草耕東臯之賦進不謀上北闕之書豈自意於
遭逢忽起臣於閒廢一去而奔陽瞿本無深罪楊億之
心再遷而得潁州似有復用臣修之漸既畀之以古諸
侯之任又華之以真學士之班銜此鴻私繼之感泣然
念恩隆則受者愧官盛則嫉者深况莫榮於手足之親
而相比為股肱之郡寶婺固中州之望東甌尤多士之
邦匪得通今學古之才曷勝御衆牧人之寄伏惟皇帝
陛下以惠安黎元為務以表選良吏為先乞回新除改
畀宿望則臣雖在江上祝釐之日亦猶海濱宣化之時
所有省劄臣未敢祇受
第二辭免狀
照會某近者辭免除寶章閣學士知温州奉聖旨不允
令學士降詔者某聞之慈父不棄無益之子仁君不遺
無用之臣至愛雖隆自量貴審如某者猥由疎遠獲際
休明三載禁林已媿作命代言之選一年便郡又無承
流宣化之功皆繇學力之不充遂致人言之交謫若以
愈傲相國而獲罪猶有可言或疑黯薄淮陽而要君則
為已甚方欲杜門而省咎復蒙畀郡而起家歛容而拜
除書已覺恩濡於春露揮涕而讀答詔便如塵洗於天
波謂心事之端良而發為訓詞謂德履之醇亮而達為
政事不但記琳宫之散吏又得為聖代之全人祇服寵
靈豈宜遜避然念永嘉望地延閣隆名脱使某冐寵以
居擇安而受則恐解綬而投閒者各起向榮竸進之志
懷章而需次者必萌觖望不滿之心雖有寸忠莫容再
凟伏望朝廷曲如敷奏特寢誤恩芝蘭之性自幽常有
避羣芳之意葵藿之心終在寧無傾皜日之誠所有省
劄某未敢祇受
辭免起居舍人兼權吏侍兼直學士院狀
右臣今月十一日恭奉御筆除臣起居舍人兼權吏部
侍郎兼直學士院者渙綸沓至拊已兢慚竊以柱史周
官翰林唐制記言殿下至元豐而始分寓直禁中暨開
寶而昉置矧右銓之要任皆天下之清官非宿德不除
非英才不畀如臣者學殖將槁筆花就蕪遭逢盛明之
朝屢玷清切之選東壁圖書之府已叨再入之榮紫微
詞命之垣又歴三遷之寵視登瀛列仙則有媿較渡江
諸老則弗如曲荷簡知復加親擢謂臣曾攝官記注故
華之以右㘭之除謂臣嘗兼掌贊書故陞之以北門之
直地愈親則責愈重寵益厚則心益驚難以一身而兼
數器英俊常有積薪之嘆弟兄豈無連茹之嫌倘非控
辭恐速顛躓欲乞睿旨收回誤恩庶逃維鵜在梁之譏
少安斥鷃知足之分所有恩命臣未敢祇受伏候勑旨
第二辭免狀
某皆蒙恩除起居舍人兼權吏部侍郎兼直學士院尋
具奏辭免恭奉聖旨不允者竊以大君之命固莫容違
小臣之私所當控請伏念某得生孤露承緒單平讀蓼
莪之什以茹悲咏棠棣之華而相友辭章骫骳殆非臺
閣之文言論迂疎豈識朝廷之體敢不遐遺於聖代俾
聯仕籍於清朝自衡厥心已過其分今者某既叨榮於螭
陛而弟某復分察於烏臺一日並除孤衷增惕歴數先
朝之盛典僅傳元祐之兩蘇軾方立柱下以記言轍亦
上諫坡而論事處連茹之嫌而弗避雖有彛章踵並騶
之轍以分趨敢當異數若俞音之終閟恐愚分之難安
兄弟二人敢效孔鸞之集君臣一體願憐犬馬之誠欲
望朝廷特為敷奏處分施行
第三辭免狀
某皆蒙恩除起居舍人兼權吏部侍郎兼直學士院兼
職依舊尋具辭免恭奉聖旨不允某竊見吏部侍郎舊
比止有二員洪咨䕫係正除左侍郎袁甫係暫兼權右
侍郎今袁甫雖除起居郎兼權中書舍人竊緣省劄内
有兼職人依舊指揮一項未委某合與不合供職取自
朝廷處分施行且某既除右史兼權吏侍又直禁林若
併兼中書舍人不惟文字繁委難以通攝俊乂如林某
實何人敢獨當其任近者洪咨䕫兼直學士院日亦曾
辭免上三房職事近例可考併乞朝廷敷奏改畀時髦
令某免兼施行
辭免陞兼修玉牒官狀
某凖尚書省劄子三月初二日三省同奉聖旨令臣陞兼
修玉牒官其餘兼職依舊者臣薦叨綸命陞纂瑶編竊
惟祖宗白玉之牒與金匱石室之史並傳在真祖時凡
與纂修之官必命詞臣為之知制誥梁周翰盖其選也
非學識粹正不足以明祖宗之憲章非筆端麗腴不足
以紀帝王之符瑞如臣者探道未博摛文弗工二年供
奉翰林三年討論帝籍眎五鳳樓手何敢輙窺其藩廼
蒙誤恩躐升一級俾踵前修故事忝竊甚矣知臣莫若
君知言莫若心儻或冐昧祇承未免孤負隆委欲乞收
回渙渥改畀英髦庶幾小臣稍安愚分所有恩命臣未
敢祇受
辭免除寶章閣直學士知寧國府狀
臣今月二十二日準尚書省劄子六月十一日三省同
奉聖旨吳某除寶章閣直學士差知寧國府臣頃遭臺
評俯伏山舍拱遲明命忽叨除書伏念臣聖代迂儒西
州樸學三紀之陟仕版曾無居官赫赫之稱十年之簉
朝行亦靡論事竒竒之操豈意九重之簡拔謬當兩制
之清華受寵過多揆才莫稱遂至滿盈之極自貽顛躓
之虞猶頼上德仁慈聖朝弘大不惟不加重汰且華之
以直學士之班不惟不與真祠又畀之以古諸侯之任
豈軫念供奉翰林之久抑凝思對敭玉陛之忠是有此
除以榮其去但宛陵近郡媯閣隆名疎遠之臣冐昧而
處則恐人言之未已有孤聖造之曲成伏望皇帝陛下
駿發睿謨收回渙渥俾就江湖之上獲尋香火之緣不
勝戰灼俟命之至所有恩命臣未敢祇受
第二辭免狀
某近者伏準省劄三省同奉聖旨除某寶章閣直學士
差知寧國府尋具辭免狀聞奏恭被温詔未賜允俞仰
戴鴻慈罙深感懼竊惟聖祖神宗優待詞臣非他官比
雖曰以罪去國尋復分畀藩符楊億臨汝歐陽修上蔡
王禹偁黃岡洪邁鎮江周必大建寧倪思太平或近一
年降旨或越數月出命或不出浹旬之内即頒除書而
四五臣者高行挺特皇文黼藻被此寵光固亡忝愧如
臣無深識足以爽邦無英辭可以緯國謬當兩制幾跨
五年較之先儒但有慚色矧今遭論未久只宜引分投
閒而聖上率由舊章輔臣好行故事望藩華閣蕃錫過
優揆之疎庸恐難稱塞伏乞鈞造曲賜開陳改畀祠官
俾安分願
辭免知隆興府狀
臣今月初三日承安吉州遞送到尚書省劄子坐準八
月二十三日三省同奉聖旨除臣依舊寶章閣學士知
隆興府除已望闕謝恩外臣薦叨温渥申畀名麾愧浮
於榮感繼以泣臣竊以帶湖襟楚莫如江左之上游簾
雨棟雲無若洪都之新府山川崛竒而地形壯臯壤平
沃而民物繁蓋自唐開節鎮以來而其國視侯藩為重
匪疇明牧曷殿大邦而臣明不足以爽師和不足以籲衆
誦謏聞於六籍之囿自知學力之不充奏薄技於羣英
之林每嘆詞章之無用矧栗里居閒之歲久而漳濱卧
疾之日長壯心虺隤精意牢落若處以衆大當要衝之
郡則將貽罷軟不勝任之憂比嘗控免於南泉今敢冐
臨於西道俱為君命固無惡前從後之心其在人言恐
有就易辭難之謗臣之出處心實徬徨伏願皇帝陛下
濬發明威亟收渙號别咨良吏俾分銅虎之符就使老
臣仍奉玉隆之廪所有省劄臣未敢祗受
第二辭免狀
照會某比控微臣籲天之辭欲免洪都新府之命至勤
答詔尚閟俞音伏讀詔書且謂豫章襟帶江湖物華人
傑佳山水郡而畀詞翰之臣寵綏之仰荷聖君以禮使
臣簡眷隆重之意已即望闕跪拜祇謝矣苐惟江西一
大都會必得重臣作鎮然後為宜豈應陳人冐當此寄
更不敢再具奏聞以凟天聽敢望朝廷特賜敷奏曲從
所請仍使祝釐庶幾上不累朝家量才授職之明下不
失臣子陳力知止之義
知隆興府丐祠申省狀
照會某近以次男之戚輙伸衷悃乞畀叢祠天聽甚高
俞音尚閟切念某一生孤窮連歲災病嘉熙年間守永
嘉未閱兩月哭亡弟昌裔今歲守隆興僅及三月又哭
亡子柴夫親莫親於兄弟愛莫愛於父子而近遭如此
豈天降禍殃於家門不欲使之紆郡紱耶此所合丐祠
者一也隆興舊號佳郡近歲地氣轉移蓋緣廣風贑雨
吹入章江下潦上霧漸有瘴氣一家飜病不諳風土而
某嬰疾尤甚近日以來形體支離手足不能運動一日
不出廳則簿書堆案一旬不引詞則訟牒山積不惟誤
身抑恐誤國此所合丐祠者二也某自到郡後公帑赤
立竭力經理一意撙節粗能了解總所綱米十五萬碩
支散諸軍春衣見錢五萬餘貫遇雪寒則犒軍人因水
潦則賑濟民戶支還官僚積俸整頓學校弊事近又招
填禁軍三百餘人蠲放四年苖税幾四百萬催樁朝省
鹽錢二百萬若士若民若軍粗與之相安惟蜀士之寓
此者七十家責望鄉守者甚重郡力凋薄一有不周便
生謗言夫馬力窮則必斃鼠技窮則易竭自度精力不
能展布此所合丐祠者三也有此三者用是控告廟堂
早乞鈞慈特賜敷奏别選良牧以承重寄某雖隨犬馬
填溝壑亦無所憾
已見奏事丐祠狀
臣遠自蜀道登於天朝八年之間亡所補報今歲二月
二日以目眚丐祠十二日再請十七日三上乞歸田狀
因循至於季秋明禋忽病痰腫十九日入奏十月十四
日以已見上殿復伸前悃俱閟俞音至蒙陛下面加宣
諭弗許控陳臣實何人敢有冐凟竊緣近者蜀事阽危
敵兵馳蹂臣室家墳墓親戚骨肉與鄉之衣冠華族存
歿死生未知其所每遐思遥望痛心如割獨念臣起自
書生既無膂力荷戈以備捍禦而身居法從又弗能朝
夕論思力爭利害以捄鄉國隠之於中焉得無罪臣復
何顔以立於陛下之朝哉惟有上告君父力求黜罷庶
幾可以少逭鄉父兄之謫若陛下念其久在詞林不忍
遽加澄汰則乞檢會臣前後奏疏畀一祠廪實拜天地
生成之造
火後丐祠狀
照會某西蜀諸生登朝十載陞華翰苑晉長刑曹只緣
某貪戀聖恩不能早去入春之始禍及家門喪子哭孫
延及孥隸不四五月之内而槥者五人方竢秋涼抗章
引去廼壬申之晝融風為沴延焚寓廨生理一空僅能
搬挈家人棲止於外觸目為况殊不堪言若不急求退
閒恐又重速顛躓今蜀道危迫未可遽歸欲乞朝廷曲
賜敷奏特畀叢祠庶幾少休以安愚分
知寧國府丐祠狀
照會某疎遠之士十載班行每荷公朝拔擢雖獲罪戾
猶蒙恩予郡賁之華職敢不永矢圖報眎事以來布宣
德意扶立郡綱朝夕恪勤不敢少懈民亦稍似孚信忽
得蜀道家信聞親姐歸徐氏者去冬死於寇堂弟嘉定
通判中孚者今夏死於順慶之兵鍾愛手足平時相依
為命一旦身殞於難痛貫心鬲亡以為生數日之間便
覺心志怔忡神識瞀亂往年痞膈之疾遂復大作度不
勝共理之寄輒欲丐一閒廪棲息江湖少便醫藥蒙賜
敷奏特遂所請他日未填溝壑一惟朝廷處分况某下
政已除袁申儒葉棠便可趣令之戍放某一面離任
又二照會某比真祠實出忱悃居股肱之郡敢辭共理
之勞聞手足之喪實重孔懷之感每顧瞻於蜀道常痛
哭於家門所以䀌傷因成疾疢志凋識耗莫檢抳於吏
奸神敝形癯難應酬於軍務陳力就列不能者止投閒
置散乃分之宜豈期天聽之高尚復俞音之閟欲乞朝
廷再於敷奏察其忠誠非避事矜其親愛非矯情檢會
前章特畀祠廪庶少休於神觀尚圖報於隆恩
又三照會某比者一再上祠請俞音終閟靖惟某西州
晩學奮身孤寒自寘周行首尾十載繇外府丞列中秘
書徧歴二史兼掌兩制討論玉牒封駮銀臺徑登禁塗
遂長憲部儒生榮望至此亦極矣得罪去國常躋華閣
出鎮潛藩若非遭逢聖朝何繇有此僥倖第食廪人之
粟無一日闕叨朝廷之爵無一日閒官至八坐秩享二
千石取數太多食功無補則恐天道惡盈人情忌滿此
某所以朝夕愧懼而欲丐閒者一也某舊有瘇脹之疾
積痞成痼前歲將禋時自鎻院陪祀以歸瘇見於面浮
注於脛邪氣干撓幾不能以為生得郡萬山間嵐氣頗
重袵染風氣舊證復作忽蜀中書來又報兄弟之難愛
鍾手足愈不能堪日來心志凋耗精神怳恍雖欲強自
扶持終難荷此劇寄此某所欲丐閒者二也某所領部
號古名藩民淳訟簡士尊吏畏法某到任以來奉行朝
廷寬大詔書每頒下條教人頗孚信更無一詞到省部
臺寺及本路監司惟是國小而迫捉衿見肘每及遣廂
禁寨鋪兵春冬衣賜常是闕乏所收苖米率不能供一
歲支用而上弦益急追吏滿前且知版曹今歲抛下十
年所無之額今月又發下隔眼清册並要歲終取足自
惟書生作牧固是拙於催科但細考其十年内最高年
分以今年起解之數計之亦自有增無減若必欲於兩
月之間併明年後年合起之數一頓解發則必至槌肌
剥髓重傷國家愛養根本之意何况六邑道里闊遠移
牒往來有誤期會此某所以寧受殿而欲丐閒者三也
凡此三者皆出某之真忱不敢欺隠欲望公朝早賜敷
奏令某得奉香火而去仍就催下次官之任他日某宿
恙稍已一惟朝廷處分
又四照會某西州晩進十載周行踐歴清官徑登法從
又叨華閣出守名藩朝廷恩厚書生榮望不啻足矣前
此兩上丐祠之章只緣某舊得脹滿之疾既有郡事又
有家事親姐堂弟從侄俱死於兵蜀中報至痛貫心膂
情怛傷而懷不寧者數月痼疾至今未解所以累章冐
凟更無一辭自雕飾也某豈不知得郡可以行志苟禄
可以養身而多病早衰冐承凋弊若不底於司敗必致
填於溝壑伏望朝廷密察衷忱初非避事再賜敷奏俾
某獲領祠官少得休息即拜生成之造
又五照會某比者四次上祠請未蒙俞允切念某孤寒
寡援備位從臣既得一麾無所補報而灾病邅連脹腫
日甚一日重以家門之難親姐堂弟既死於兵親戚子
侄五六人亦斃於難既有疾病又加憂傷膺此千里之
寄時有盜賊兵卒作過實難支吾敢乞公朝檢會某累
此所陳乞祠狀再為敷奏既從所請不勝至幸
又六照會臣伏以事君無遠忠誠所至則千里如近王
畿之前臨政在勤精力未衰則百為不越侯度之外矧
以從臣而出守實分天子之顧憂何敢辭勞急思求退
伏念臣幼而孤露長益單平雖學為箕裘有父書之可
讀然不事生産於世務以常疎米鹽靡密則付之室家
資用有無則通諸昆弟豈意私門之薄祜連遭蜀寇之
披猖臣有女兄以垂老之年而死於難臣有季弟以強
仕之歲而歿於兵其如朞功強近之親半罹䲭義奪攘
之厄鬱邑而誰與語能無懷土之思亂離而莫適歸幾
作無家之别興言及此何以為情每垂涕以覽書遂積
憂而成疾往歲祀明堂後曾生腫脹之根今年當勤農
時復添痞鬲之證醫更而藥不效食少而事益繁今則
神憊志荒筋駑力緩臨事多忘豈能應酬於簿書期會
之間立心不強何可支吾於城郭甲兵之闕加以凋敝
不堪之郡置之潰訌難塞之衝少失隄防立致狼狽重
念臣舊雖法從今實外臣所以五丐真祠只是具申都
省豈謂精誠之弗達尚稽睿旨之賜俞寧扶未死之軀
直扣曰生之造忠信以事其上更無一語之矯情疾痛
則呼於天幸冀九重之垂度伏願皇帝陛下曲加清問
矜愍愚衷特頒罷守之書俾遂祝釐之請葵藿之心常
在固欲嚮陽狗馬之疾未瘳難於勝報永言終惠庶保
餘齡
又七照會某比以災病頻仍六上祠請一狀奏聞五狀
申朝省未奉俞音焦心如灼近從鄉人之仕於朝者得
蜀道書報又聞敵兵今歲之春抽兵北去經行鄉邑族
兄侣之肅之堂弟昌辰及妹夫袁璹甥壻塗辰乙等復
死於兵小小姻婭更不敢縷數溷凟朝聽重惟某兄弟
少孤倚宗族親戚以自存立去歲喪十之三今歲喪十
之七纔聞訃音感傷悲痛因此痼疾轉加實不能任繁
劇所以催科益拙不免版曹督趣甚峻見請告命醫調
理欲望朝廷檢會某前後申狀特賜奏聞蚤令汰去庶
免有誤郡事實拜生成之造
又八照會某孤遠鯫生冐當凋郡頃以災病七次丐祠
伏自元年十一月一日汔於今歲閏四月二十二日六
奉省札行下不蒙聖旨俞允某之進退實為狼狽某向
者來自蜀道登於王朝十年之間歴遍華近入為法從
出典侯藩本圖宦達之榮豈矜恬退之節不謂門衰祚
薄凉德挻灾前月十八日遂寧通判從弟有成萬里致
書以兄弟親戚宗族之訃告丙申之冬親姊歸徐氏者
死於難丁酉之夏堂弟制機中孚者死於兵是年之冬
敵兵再入叔母楊氏與堂弟昌辰俱死於火今年之春
臨卭白兵嘯聚知縣事從弟象明又死於官宗族死者
十人親戚死者三十二人其人之名氏其死之處所其
受禍之月日靡不言其情狀之慘每讀至此不如無生
以此悲痛纏心舊疾轉劇耳瞶瞶其刺痛胷鬱鬱而痞
結若非力求退閒專近醫藥不惟妨廢郡務亦恐顛隕
元身伏惟聖朝崇孝友睦婣以治天下辨老幼廢疾以
任官政察某所愬實鍾於情憐某所陳真出於病即乞
檢會累疏敷奏上前俾奉祝釐以保殘息某見已在告
牒府事委三通判兼攝日竢報可之命
知温州丐祠奏狀
臣聞臣視君猶天也疾痛不以告則為有隠於君兄於
弟同氣也急難不共扶則為不友厥弟矧臣少自鞠苦
連遭閔凶始生三年母也見背外傅十載父兮不存豈
無鄉閭強近之親寧若天分怡偲之愛兄之待弟真直
諒友弟之待兄非他人昆既同萬里之造朝復共一麾
而出守弟以去年八月至寶婺臣於今歲元夕抵東嘉
魯衛之國相依秦晉之隣交睦方議力行於捄政各圖
汔濟於饑氓布宣天子寬大之書培植朝廷愛養之本
豈以家門薄祜仲氏云亡眡鶺鴒則原隰已荒顧鴻雁
則形影相弔臣弟昌裔有三子三女仲嗣次息皆後於
臣藐是諸孤斬焉在疚悒悒其誰與語遑遑其欲何之
遠瞻蜀道則無家可歸近望浙江則靡屋爰止每一念
至忽然忘生載惟郡政之本原全靠兹心之精爽神已
散亂民何庇依願解買臣之章與營季子之墓伏望皇
帝陛下以孝弟領天下以禮義順人情察愚欵之所陳
非曼辭之自餙使歌唐棣少寬孔懷不已之悲雖在考
槃尚竭永矢弗忘之節
又二照會臣比家弟之戚露章丐祠未蒙聖慈特賜俞
允伏讀詔書以至瀕海民饑顧憂未寬為訓臣職在牧
養敢不祇承聖意竊惟東嘉素號樂土逢此歉歲遂至
艱食聖澤普沾枯槁之夫皇靈下燭逃亡之屋如肆赦
宥如減田租如給僧符如撥廪粟一錢一粒皆是君恩
臣不過與千里之民歌詠帝德而已臣前時所憂惟恐薦
饑所以被受訓詞之後不敢言去今則麰麥登成風雨
時若田疇之間秧青水白人有一飽之望本州荒政月
終亦可結局惟臣之弟旅殯僧舍而臣宴坐黃堂寢食
為之不安欲乞令臣蚤解郡印得與諸孤營一宅兆以
遂居者往者之計實出君父生成之造
吏部侍郎乞祠狀
某西州晩進紹定己丑躐登朝著今跨八年自太府丞
歴秘館郎闈繇編摩著廷戎監兼詞垣翰苑史筵徑班
從槖蓋繇更化以來屢蒙拔擢清華之官殆幾遍歴深
願竭盡愚衷仰圖報稱入春以來人家災病遂喪長孫
隨行僕隸亦多病死而某以勞心疲慮之故忽苦目眚
旬月不校一二日來赤痛逾甚雖見已請假切恐省院
詞命吏銓文書多至積壓必貽曠職之懼兼以某賦分
畸窮榮望踰溢若不奉身求退又恐别挻他疾定速顛
虞欲望朝廷特賜敷奏畀某祠廪一次以便休養他日
未填溝壑尚得糜捐以報恩遇
又二照會某頃以人家挻病目眚為災曾乞外祠尚閟
中旨竊惟吏銓文書繁劇之地詞掖書詔填委之司心
思既殫目力又竭然後可以檢抳吏奸專情詞命而邇
日以來攻治赤眚雖退服餌涼劑太多視官夢夢用明
弗遠脾經黮黮食旨不知若曠厥官定貽伊戚蓋滿盈
則必致鬼瞰其室而靜退則可以神遊於庭因揣分以
自量非丐閒而莫可用申前請再凟公朝欲望奏於黼
坐之前賦以琳官之廪儻使蜩鳩自適之分知免於今
則如犬馬欲報之心永肩於後
又三照會某比以目眚腹疾兩上丐閒之請薦頒睿旨
弗允愚忱蟣虱賤臣豈應更煩公朝以凟天聽緣某共
貳西省家弟昌裔分察南臺雖稽之先朝具存典故而
揆之私計終有未安不惟職事妨嫌而其議論弹擊稍
涉故舊則人言交讁連及孤跡是以無所干豫之人而
投之是非之海若不急求汰去久則無以自明欲望朝
廷曲賜敷奏檢照某所上兩章特畀祠廪若念其萬里
間關未許放閒於田里八年忠恪粗能寡過於班行或
蒙與之江浙一麾俾以民庸自見他時命使所不敢辭
知隆興府丐祠狀
臣聞君臣之義同體疾痛不以告則臣為有隠於君父
子之情主恩死喪不自臨則父為弗字厥子矧臣少加
孤露長益畸窮昆弟七人俱以康強而蚤世朞功一姓
半因離亂以亡軀臣晩有二息槃乃親弟所生柴實側
室之子各專末藝粗習謏聞退惟桑榆垂老之年幸得
弓冶傳家之託而柴也久離侍下遠仕吳中方請告以
言歸忽染痾而在道母嗟季之行役假寐弗遑兄懷弟
之急難永嘆不已猶云無棄以慰所思豈期事與心違
命隨才盡曾不浹旬之頃遽興長夜之悲子因念親至
切而隕身父亦望子不來而嬰疾恨皇皇而弗得哽悒
悒以何言重為會府之浩繁實自茲心之經緯今則精
神耗亂綱紀放紛本居官亡以踰人况病力何能任郡
輙輸忱悃仰丐叢祠伏願皇帝陛下明以察倫慈而使
衆容子夏退老於西河之上不至喪明庶延陵返葬於
嬴博之間尚為合禮
知温州丐祠申省狀
某邈居西州久仕南國既叨法從連典名藩君恩常厚
而犬馬之報甚微邑爵漸加而蒲柳之&KR1086;浸薄雖忝字
民之長不諳為政之方放田賦一十五萬而民猶以為
未仁糴軍儲六十六萬而兵猶以為不給舊楮非不穪
提而直日下新榖非不平糶而價日增蓋緣孱軀疾病
之衰遂致庶事施為之謬天雖諒只人謂斯何醫不能
治病則害人農不善服田則傷稼乞身而退乃分之宜
即非望之雅意於本朝實以汲黯不堪於治郡若少遲
於汰去定速見於顛隮伏惟公朝以道而進退百官以
法而殿最羣吏曲加敷奏俾遂退休國家政清令明儻
遂今日祠官之請州郡員多闕少庶無後來賢路之妨
申省二狀
汲黯不任郡久宜上印而歸倪寬多負租竟被考功之
殿雖荷聖朝之曲貸恐於公議之不容矧某介不通方
拙於從政詳刑而失之緩素無赫赫之名弛利而狃於
寬常書下下之考率十分減三而穀尚貴以五劵税一
而楮弗昂百為不閑動輙得咎重以私門之薄祜加以
痼疾之相仍同胞之戚繫心每遇歲時而感慨上氣之
病如瘇豈禁霜露之凄寒若尚留之典刑必立抵於司
敗伏望朝廷察其忱悃畀以叢祠治狀不登安有白鹿
銜花之瑞文才已盡更無金鑾視草之工惟此孤忠尚
如杲日
