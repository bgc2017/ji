鶴林集卷十四宋吳泳撰
祝文
祈雨祝文
社稷
民生之命莫重於穀國中之神莫貴於社古之人水旱
風雨必禱於其地者祈穀實也今田苗已穗矣而日曝
之雨信已通矣而風閣之若非眀神庇我穡事則東作
廢而西成壊矣燎薌釃酒惟神終惠之
諸神
新糓既升稍緩求荒之責時雨不降又深害稼之憂鸛
巢棲垤而不鳴龍骨掛梁而復下非仰祈於甘霔恐立
壊於垂成用殫一忱遍走羣祀伏願叱風霆而密運沛
膏澤以滂流既霑既足既渥既優盡除妖魃實堅實好
實發實秀永保嘉生
風師
六月怕十七月怕半風之候也自季夏以來時雨不降
民所望雲霓也而吹使離之糓所仰膏雨也而吹使散
之早禾晩稻幾壊於成用率官僚致禱壇壝惟神歛陽
烏之景祛海鳥之災使沛然其澤下於民則吏與邦人
有敬焉何敢訟
雷師
天地未解雲雷方屯新糓既升時雨不降用祈于社復
禱于神幸鞭霹靂之車密沛滂沱之澤使電交至而雨
滿盈則神之仁也亦民之望也
雨師
蚤糓將升晩禾且穗田以旱告憂心如熏東作既勤矣
將合仞者只數日也西成在望矣欲傾盆者只一雨也
吏職其顯神司其幽鞭雷車摇電幟壓終風霈甘澤俾
集溝澮皆盈特在神闢闔轉移間耳某率耄倪敬共以
候
祈雨祝文
廟步
水旱不時祭山川之神古諸侯事也某自去歲出守是
邦肅雨乂暘粗得一稔今春以來大雪壓土麥不得芃
芃而茂也柔桑蔽空蠶不得臝臝而盛也四月之閏又
以旱告脱或秧稻失其候民饑盜起豈不關千里利害
哉敢潔瓣香以祈甘澤興雲致雨惟神其惠之
社神
在詩旱則祈於方社在禮烖則祀於社祠古者諸侯凡
國中有水旱疾疫之事不但禱於境内山川之神而已
後世治不知本燎薌寺觀用牲廟宇便謂知典禮之大
抑不知受風雨達天地之氣莫貴於社也今夏閏告旱
敢不忱禱惟神佑之甘雨隨霔則邦之望也民之幸也
謝雨祝文
社神
惟守令古諸侯也嚮者試邑西州有水旱凶荒必禱於
社每禱則輙應今假守於此民以旱告遂援百里之庇
用之千里之邦曾不浹旬甘雨隨應神之佑於有土有
民廼如此敢不敬共以謝
廟步
賽雨敬亭厥典維舊眺以膋薌耒以牲酒某忝侍臣繼
兩公守我蠶既登我麥實秀豈圖妖魃為我民疚禱祠
名山奔走在廟維神憫民密鑒左右指麾雨工手擘雲
竇粳稻可秧苧麻可漚水旱不災年歲其有樂以五成
牲以三豆神其顧歆永以孚祐
勾谿禱雨祝文
惟水旱不時祭山川之神此古諸侯事也而士得以行
之非獲已也吾鄉之俗土曠而瘠民良而貧士循禮畏
法而窮無水旱而猶水旱也况六月不雨至於秋七月
耶今稻已秧矣而槁不得滋也芋已區矣而焦不得沃
也脱或公上有不時之科須罔測之號令則農之家不
得儲粟矣士之家不得祀兹酒矣四山之木不得息且
潤而如彼其濯濯矣民窮至此更不待戈樁喉而斧伐
命也是不可不闔國之衣冠選牲釃酒用幣禱之於神
也尊神其閔之俾雷雨之動滿盈四郊庶幾上下各有
函活之意神之惠也民之望也士之志也
謝雨祝文
海神
天地左海為百谷之王山川出雲不崇朝而雨雖造物
好生之意亦威神贊化之功溝就涸而復通穀垂焦而
遄活驗占風之鐸已無七月半之虞續志喜之書猶有
三日霖之望
祠山城隍
比者勤閔斯民敬共有廟一榖不登之謂歉恐荐致於
年饑三日以往則為霖喜獲通於雨信禮有祈則有報
物成始而成終更仗威靈益昭顯相粳稻香兮雨足胥
樂豐年荔子丹兮蕉黃願歆芳祀
社稷風雷雨師
社神地之道稷司稼之寶潤以風雨鼓之雷霆國有旱
暵凶荒之災而不致禱於兹者是之謂不知本也方閔
閔望歲皇皇求雨即其本之所自出日率僚吏有請焉
嘉賴神休遄霈甘澤物無疵癘穀用順成敢不敬共以
謝
祈雨祝文
昭澤侯
國家令典縣有水旱則禱于山之神誠以興雲致雨神
實司之惟神宅彼南山奠我四境比者以旱有禱於神
遄降膏澤今又踰浹日矣而陽驕不挫雷鳴之田水竭
土坼用敢援令典以修明薦伏望赦吏之謬憫民之生
殷其靁于山陽霈甘澤於境内某與百里之民跂立以
冀
諸廟
縣有水旱詣神祠祈禱此國之令典也比者四境之内
亢陽為災雷鳴之田水不滿盈民心嗸嗸靡所戾止令
之弗虔固無以感陰陽之和神奠兹土其忍則安用是
援令典以修明薦惟神鑒此精忱大霈甘澤以蘇我田
穉則吏與民不敢忘神之德
靈濟廟
惟國有水旱長吏以下禱於山川之神令典也神能平
水與旱而朝廷爵之通侯優恩也先皇帝以神有勤德
始封為惠澤侯嘉定十七年秋出命而寶慶改元之秋
符到受誥之日民適以旱告某曰以令典奔走在廟吏
固不敢不虔受國之優恩而霈然使膏澤下於民想神
於冥冥中亦不敢不敬天之休也
雨神
惟天地間隂陽相交而為雨雨所以沛天澤而潤萬物
也國家舊典立夏後申日祭雨神某為邑長於斯豈敢
簡彛有椒其馨有潔斯牲其明以承厥祀俾膏潤百里
物無枯燥惟神其相之
社壇
國中之神莫貴於社所以受風雨達天地之氣也矧為
邑長於斯民以旱告則於社之禱其敢曰莫用是熏香
敬共壇壝之神儻蒙明神庇我穡事勅風霆以下膏澤
俾勿壊於垂成若是人民其敢忘報
諸廟
縣曰雷土田曰雷鳴夏秋之交水不滿盈曝以烈日田
毛如酲若兹不雨則壊於成既禱于社靡神不舉敬其
威靈庶回悔怒吏之不職罰止厥躬元元何辜罹此歲
凶燎香釃酒以祈甘澤驅風鞭霆湧出地脉水湧泉動
物嘉且美尚幾秋冬以享以祀
請石罽龍湫祝文
水以潤下孰尸其功在天為雨在物為龍雖曰異途一
氣感通維時季夏我稼既同驕陽為梗藴藴蟲蟲兹吏
之責憂心若忡越國以謀靡神不宗爰有石罽龍宅其
中用是緘香敢致敬恭請分靈湫沃此四封嘘氣成雲雷
電以風庶幾西成不致歲凶神其鑒兹哀憫我農
謝風雷雨師祝文
伏以近者天久不雨心焦如焚四月為入梅田壟告旱
五月名瓜蔓河流就乾用密禱於宫庭及遍祈於山澤
汔蒙響應果霈甘霖占離畢之祥既開其始誕維寶之
穡永相斯成
立春祀五福十神祝文
攝提貞于孟陬方喜璿杓之換天神貴者太一載嚴玉
瑱之祠爰廸舊章式毖明祀伏願上皇降監五福照臨
邊境息師盡洗旄頭之色田疇多稼更陳龍角之祥
立夏祝五福十神祝文
孟夏之律中吕吉日維良太一之壇三陔衆靈咸會爰
舉奏詞之典式祈嚮用之休伏願穆若上皇監於下土
星辰清潤邊無多壘之虞年穀豐登民識有生之樂
立秋祀五福十神祝文
伏以昴主西方月行白道其明者太乙麗於天庭之中
將憺兮夀宫錫爾下土之福式遵彛典用致精祈伏望
八極潛通十神昭假師干載戢拂除沴氣之妖稼寶極
登醖釀豐年之慶
海神生辰祝文
惟神廟食兹土庇佑我民屬臨誕期爰秩彛祀矧歲逢
荒札民尚阻饑米方航海而肓風來秧正在田而淫雨
至願垂隲相時其雨暘庶幾民有粒食之期吏寬芻牧
之責惟神其鑒之
祈雪海神城隍祠山祝文
斗指兩辰曰閏已就歲功雪於五穀為精更祈天瑞輙
薰一瓣徧禱羣祠伏願某神麾玄冥兮研冰令青女兮
碾玉霜蘇旱土已占麰麥之登成霰集良田更使螟蝗
之秉畀
祈雪社稷祝文
社稷之壇受霜露風雨以達天地之氣而雪不與焉故
吏不以祈雪告陋哉彼安知雪者霜之餘氣雨之清芬
積隂沍寒合成而為瑞者哉用是祗率官寮禱于壇壝
雨天花豐地寶以育人民惟神其惠之
謝雪疏
歲五風而十雨未嘗言郡境之全登地多燠而少寒豈
謂見瓦溝之一白矧置閏適逢於臘尾而飛霙猶在於
春前轉回天機實仗法力更願遺蝗入土終年無害稼
之憂厲鬼出山百姓有為生之樂
謝海神城隍祠山祝文
郡以温得名片雪固難於到地瑞應誠而至一心端可
以格天矧飛潤麥之六花猶在先春之五日明神有德
太守何功密覆牛尻預有來歲豐登之望凍凝鴟吻更
無編氓疾癘之憂
謝社稷祝文
社神地道稷長五穀皆主隂也今時雪不降而有禱焉
豈非求諸隂之義哉一念纔興六花隨應不惟可卜來
歲之稼而庶民咸無疾癘之憂敢不敬共以謝
祭風師祝文
天以一氣運乎太虚散而為風潤纖澤枯邦有彛典吏
不敢渝祭有四時謹之在初粢牲既潔芳醑既儲以享
以祀惟神其監於兹
邑之小祀五社稷雷雨神則兼祀而風獨專祭焉重始
事也方春載陽萬物紐芽不得風以潤之則芽者不坼
萌者不達何以施歲功於其後此祀事之不容不嚴爾
是用敬共率遵彛典致祭於神惟神妙鼓舞之神司長
養之事幸終惠之
春祭祝文
維暮之春三月三日邦有厥典明祀是秩其秩維何既
齊既稷我酒既旨我牲孔碩以祈蠶桑以保稼穡攘除
厲鬼驅逐蟊賊守則何功皆神之德是用祝告其年其
吉
祭海神祝文
周禮荒政十有二以散財薄征為首以索鬼神終焉夫
為天子牧民不先惠養而徒事禱祈神亦所不享也某
既抵東甌以元日奉詔布德又三日率典謁廟先勤民
而後致力於神者不敢不以其序也若夫時其風雨使
年榖順成盜賊屏息則有司海之責在
祭雷神祝文
惟天地間陰陽相薄而為雷雷所以代天言而動萬物
也國家舊典立夏後申日祭雷神某為邑長於斯豈敢
簡彛有苾其香有㓗斯牲齊明以承厥祀俾震驚百里
物無疵癘惟神其鑒之
秋祭城隍祝文
祭有祈焉有報焉方亢陽用事時祈年而年祈雨而雨
祈穀而穀神亦可謂從民之欲矣陳牲設饗以報嘉德
固其所也然地之生者有限而民之食者無窮以報之
日為祈之始以今歲之稔致來歲之憂長吏曷嘗頃刻
忘於民哉夫足民之生而使之得以事神者吏之心也
相吏之勤而使之得以養民者神之德也敢以忱辭告
于有廟
奉安祠山城隍海神祝文
竊聞祠山為東壁之精天之神也城隍掌土地門行之
事地之神也滄溟滚滚海神司之水之神也神官三才
府萬物水旱凶荒必禱焉今既奉迎於兹轟天之庭出
地之雲揚海之波抑在神變化闔闢間耳幸妥厥靈以
宏其施
奉安聖水祝文
湫在潭而嘘為雲出為雨者龍之變也水在瓶而徧灑
含生普霑法界者觀世音之變也今以聖水奉安于普
覺寺以靈感靈豈無致雨之道哉亟霈甘澤以慰民望
青龍水祝文
按東嘉志大龍湫飛瀑萬尋騰空而下神靈無與比方
則龍潛於山久矣今西成在望旱魃忽鳴民心皇皇懼
行百里而半九十矣扣之父老稱得湫龍之靈則激飛
瀑而為滂沱特變化間耳用敢齋肅乃心奉辭以告神
其聽之神其惠之
春祭海神城隍祠山祝文
孟春祈穀季春祈麥自天子至諸侯其祀一也屬春苦
雨近方開霽秧既壊矣而復萌麥既枯矣而復實若非
諸神闔陰闢陽安得一轉移之頃而生意滿田野耶用
率彛章式修明祀惟神其終惠之
告土地祝文
伏以廟門容扃寧無工築地道貴静必有司存屬吉日
之鳩工懼明神之未妥尚惟陰相俾遂燕寧
謝晴祝文
陰霖過度方虞民食之艱霽色應祈悉自佛乘之賜掃
頑雲於頃刻收積潦於洑洄唯菩薩現無極慈悲使生
靈受如是惠利敢忘報謝仰答靈私
