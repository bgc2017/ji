鶴林集卷三宋吳泳撰
五言律詩
和李憲使
關上青牛去林間白鶴歸月函書味澹霜浸道根肥草
樹連生色魚梁閟殺機晩年偏好易落處是麻衣
比歲兵戈息山民幸有秋麥畦飜雨種瓜圃帶霜收墐
戶夕熏鼠荷蓑晨飯牛使家廉到骨清議在鋤耰
春日成都寺桐華一院芳窗疎紅卷䟦焙煖雪吹香論
事惟三代評詩宗晩唐開編疑未瑩今欲扣山房
送楊子逹入國學
鸞鳳久束咮賢關時一鳴子今觀上國志豈為浮名母
線絲絲直爺詩字字情别離非所惜回看錦衣榮
雪夜
雲蒸黃野潤月瑩皓庭清夜静悄人迹溪流皆雪聲帳
吹燈彩暗爐撲火花明遥想鷄人誤鳴歌報六更
霅溪舟中讀唐人詩
大雅聲纔息騷人詞競興語工終離道味泊祗如僧霜
夜杜荀鶴秋風張季鷹撫編吟魄動飛雨灑船燈
冬至
閒居罕人事慵把歷頭開雷自地中復風從天末來絪
緼初熟酒的皪未開梅道盡真光景堯夫好秀才
挽羅宗卿
曉月璿源澹春風璧水香一條冰透骨五色鳳鳴崗翳
彼莵裘老傷哉寶鑑亡嚢封尚生意今與日争光
挽鄭文昌
何代無豪傑惟公氣獨剛束身同絞紟遺訓闢緇黃定
力老逾壯英魂凛不忘蜀名省科調猶說鄭文昌
别歲
故鄉於此時釀熟歲豬肥骨董羹延客屠酥酒餉兕竈
塗醉司命門貼畫鍾馗多少傷懷事溪雲帶夢歸
和制垣金泉山
昔日南充縣卑棲枳棘鸞道根隨境悟屐齒過橋寒夢
覺松花白重來鶴頂丹僊翁梨棗熟亦欲傅脩翰
小雪
卧病連三月起來幾半人腕柔妨草聖目眩隔花神頽
魄豈常望殘芳不再晨徘徊盼庭樹猶喜小陽春
夀李鴈湖
間氣生賢喆斯文擅正宗咮鳴直是鳳時見恍猶龍信
史傳緗簡元勲在鼎鐘惟存霜後節景仰彼高松
往在黃樞府璇題護兩扉剪除當路棘紉補坐朝衣風
急操舟濟江空擲釣歸年年湖上鴈旭旦望南飛
起從通德里出守巽巖州上相先聲到兇徒悍氣柔鴻
居新勞徠鳥戶舊綢繆已築沙堤路歸歟贊大猷
金碧蒼巖下神光射斗箕豆灰浮琯後梅蘤破冰時正
是生申日誰為夀卯詩今年真六一說與醉翁知
和晏子忠
天地肇開闢江山誰主盟岸深沙走白石秀水含清魚
自春來美猿雖曉不驚汀洲生杜若薄欲采其英
每逢耆舊問誇說太平年橘柚三冬富荷花萬頃聯斷
巖書姓氏勝迹巳蹄筌羣盗方如蝟渠鞭恐著先
我往纔秋莫君來恰歲寒離鴻書落莫歸馬路平寬白
社論心易文壇出手難近來詩思澁風雪立雕鞍
出關
曉帶鷄星出春從鳥道餐霧漫旗彩壊霜落劔花寒天
險今雖在人謀昔所難臨關能虎眎一亮亢曹瞞
冬日
四時平似凖冬日頗傷暄暖驟狂花坼霜輕野草繁林
鳶飢跕水山鬼暗窺垣便擬懸車計無人為買園
霜朝
欸乃湖歌斷瓏璁晚色歸鷺翹窺水鏡鴟凍泊垣衣密
坐懸書帳清吟刮硯澌歲寒誰耐久獨有翠兄知(唐人以竹)
(為翠兄)
夀胡興元三首
幾代貞元會還生忠簡孫清風拔薤本愛日護葵根疋
馬馳周道分公翰蜀門保安橋上路手滌瘴雲昏
皂蓋開藩日黃河洗甲時柳隂承羽葆花氣撲旌麾兵
悍須柔止民碞莫勝之麥頭如得雪來歲可休師
耿耿三秋别悠悠四月餘菊潭聞上夀梅驛急馳書簇
蘤紅成陣駢筵翠曳裾封侯平四十前路儘寬舒
夀丞相慶七十五首
幾代貞元會重逢上相生閱人冰鑑淨遇事玉衡平日
月黃扉永風塵紫邏清勛名兼夀考何必會耆英
昨夜聞宣鎻虛皇注意深三師分漢制一尺瀉商霖未
白憂邊髮仍丹報國心黃封留夀酒且把斗杓斟
渤海兵戈静全淮版籍歸紅繅蚕蠒大紫擘蠏螯肥柳
港添生色榆關閟殺機君王新御殿莫使諫書稀
誕日逢今日新年勝故年良風宜望歲甲雨不妨田淛
米多堪糴京交漸直錢隆興須再見人道魯公賢
自闢翹材館才隨數路求蘭苕和露摘橘柚帶霜收味
適方調鼎裝輕不駕舟有懷吟未盡獨鶴遠山頭
和張周玉訪别
白露下百草年光驚易徂郵亭人折柳别浦鴈銜蘆社
甕應藏酒秋盤好斫鱸賢渠陶靖節晩歲覺迷塗
挽李寺丞
文獻中原舊箕裘戶部清官終一麾守事歷五廷評掛
壁琴無譜傳家硯有名東風吹畫翣溪上若為情
挽李郎中
少日聲名偉中年學問腴氣緣經事老形為愛民癯吭
引朝陽鳳魂驚古冢狐遺忠攄不盡英爽射匡廬
河洛輟微響朱張傳古心世隨人影落君嚮路頭尋蔓
草侵山徑柔荑死樹林良朋更能幾百感集孤斟
挽青陽俞夫人
彼美宜家室之媛友瑟琴漆園歌未歇澧浦珮還沉懿
範貽彤管佳銘得藁砧卧龍山下路風雨亂愁心
挽貴平大夫
介介汝谿叟青衫三十年澹如彭澤柳廉過石門泉漫
仕曾無意遺文竟有傳浮山讀書處定跨玉蜍仙
挽王夫人
婉娩嫺詩畫僮僮被典章有齊先祭潔薄澣展衣香唁
衛心雖切傷周義不忘勉哉君子正彤管尚遺芳
挽鄭夫人
淑行繇真履慈根自夙知性情詩調適内外禮維持春
閤青蘋亂秋原白木悲只今哀窈窕手線授衣時
挽雍處士
折柳詩名遠滋蘭德本深撻禽能起孝訓鯉只平心半
夜酒星落千山薤露吟芭蕉溪上水嗚咽不堪斟
挽游監簿
好漢三巴傑危言九陛忠王前留孟子國爾念周公日
馭龍堆出天昏虎踞雄收聲諸老盡銘有後谿翁
昔上金泉去翁方玉局閒橘中春響雹壺裏曉行山迃
叟空扶杖坡仙不賜環每思生處所壯淚為公澘
五言長律詩
塞下
黃雲連隴樹紅日下溪榆氈帳三千里蜂屯十萬夫魯
芻肥廏馬漢粟遺城狐虎韔空涵月犀渠半網蛛游軍
聲勃崒廵徼語嚨胡柳脆藩籬薄桑乾塹壘孤突炎將
及燕逋尾又侵烏曲引梅花落謠聞小麥枯將軍金騕
褭輕俠繡蝥弧十二營田利知誰上此圖
夀安宣相
磊落堪輿氣崢嶸社稷身地傾曾鎮静天造要經綸倉
首懷公輔中原仗老臣綸揚申命寵渥照午橋新司馬
還辭洛汾陽再入秦乾坤重拆洗㝢縣細縫紉汰擊鯨
波濁風清虎穴塵綠林戡大盗紫邏息罷民魴尾喁喁
活龍驤帖帖馴按行光弼壘斜岸武侯巾究宅歌鴻鴈
參謀集鳳麟星營羅粲粲雷轂隠轔轔飛輓通關表耕
屯集渭濱軍容俄再色威令復重信烽火閒荆楚塵沙
卷劒岷馬騰雲隴月士飽雪山春來石非無傑平江亦
有人誓功俱不再方德信誰鄰弓矢宜專晉鉤膺遂錫
申鶻銜凌井鉞龍節壓參神衛幕論功盛韋門送喜頻
河陽分鎮日許國授弓辰勲業當如此恩榮實邁倫一
忠摩皜日二節貫蒼旻績偉官難報天高德最親丹書
名澣澣黃色喜津津咸頌僖公柏誰言莊氏椿永為民
立命長秉國之鈞信作三朋夀都由一字仁東歸知不
遠香信已浮銀
七言律詩
壬辰恭和御製聞喜宴詩
清問諄諄許盡言以書為轍道為軒鑑觀萬古知成法
條析羣疑見大原櫻苑近頒天上句燕杯新帶雨邊恩
燃藜夜取雲章讀照乘驪珠炳若存
乙未恭和御製聞喜宴詩
聖學希天善牖民風霆鼓舞氣如神轉回姚姒文章古
作起殷周禮樂新有限科名非究竟無窮經術要紛綸
事君自昔無他道不有其身是致身
谿亭春日
不必尋芳出遠郊八分春盡屬亭臯漫波綠皺一溪水
暖日紅蒸千樹桃烏遶屋簷呈卦兆鶴窺庭戶聽離騷
静中識得生生意堂下蘼蕪更不&KR0008;
春事無邊著語難得逢佳處輙停驂河豚漸美誇梅十
芳草如屏說柳三小韻作詩防跌宕淺杯斟酒怕沉酣
買山那得青錢在只欲花間結小菴
又和洪司令春日
房湖曾别苦吟身兩度東風似一塵柳外游絲難繫日
麥邊馴雉亦驚春玄都君子皆通貴栗里先生祇一貧
珍重龍陽賢太守時將詩句惱陳人
送成都添倅李微之分韻得巫字
本住陵陽處士廬不妨名字落青都題輿帶閣添新號
抱史還山只故吾秀水稳宜眠夏簟惠泉香可煑秋菰
勸君莫動騷人曲椰葉蓪花降女巫
湖亭酌王史君紀事并呈看花諸君子
紅雨斑斑點嫩苔朱輪軋軋碾輕埃園公不作橘中隠
康節肯從花外來鶯囀樹林添道韻鷗分江色獻詩材
籃輿便載春歸去誰管酴醿芍藥開
王巽堂三十年不到湖亭丙戌春再來非舊矣
用前韻以竢後遊
庭院深深鎻綠苔掃花無帚半塵埃紅霞滿樹劉郎去
青子垂枝杜牧來乍可放閒寬酒地不能隨俗貯香材
醉翁自有山間樂更取林霏手斫開
老將
一從十五長邊城少見兵戈日太平代馬依風都護道
飛鳶熏霧伏波營紅雕腊軟君王賜青兕裘輕子女情
昨夜點行新部曲鐵衣偏奏苦寒聲
永嘉鹿鳴宴
人間富貴易浮沈只有斯文無古今義理工夫元坦易
聖賢言語不艱深莫隨近世諸儒轍要識開山一祖心
待得了他科舉債梅花月下聽瑶琴
和張亨泉宴鹿鳴
平生湖海獨元龍門作丹梯倚太空還我蛾眉千頃月
借渠羊角一帆風文隨脚跡機難活學到源頭理自通
何代不生田表聖諸君切在敏前功
宣城鹿鳴宴
儒臣簮筆典州麾重為江山緝舊儀宴序古來元有禮
鹿鳴廢後更無詩科名到手還須耐文字當場莫好竒
更盡工歌笙一曲明年春灑上林枝
至日示諸甥姪
莫風浩蕩忽吹葭一室陽春病已差把酒認為天一水
見梅題作玉真花燕常會族寧隨儉祭則從先不尚華
過此肥冬疆事靜亦呼槃也早還家
題望湖亭
祥雲宫殿半荒蕪獨有亭基下瞰湖水氣淼茫吞八極
地形磐礴跨三吳一輪紅日射銅闕數點青山浮玉壺
欲問湖邊諸澳長長洲盗賊已平無
和季永弟賦袁尊固海棠
洛陽牡丹蜀海棠方謂之花餘皆草木也唐
鄭谷於浣花谿上羅村路邊俱為海棠賦然
謂子美無情為發揚又謂堪恨路長移不到
則誤矣重於錦官者即此詩也植於錦榭者
即此本也月卿尊固曾侍先大參魏公帥蜀
以其兄弟與紅萼為鄉人置酒高堂燒燭其
下相與道花屋閒話慨流光之易失悵樂事
之難追懽戚嬰懷飲少輙醉後一日季永弟
賦五十六言識之坐中諸賢賡和殆徧某輙
續貂於其後
觱篥聲中氣序過谿頭燕子又歸窠清涵夜色花無睡
翠洗晨粧臉半酡紅萼尚懷鄉國舊錦心空抱客愁多
飲酣樂極翻成感淚濕臙脂雪滿坡
張仁溥寄游滄浪詩用韻一首非為滄浪作也
卉木萋萋二月寒杏垂紅雨涕浪浪無司花女太幽絶
有索酒郎多醉狂弄影莫陪張子野斷腸空憶賀横塘
春來亦欲尋詩社却怕詩工與道妨
讀黃子實詩卷
香山居士讀張文昌詩編以樂府詞為工雪
堂老僊讀孟東野詩秖愛銅斗歌為近古昔
之以詩名世者盖不盡好也子實以詩卷託
同幕轉似一編之中粲莫可耘而其閒游有
云賸擕尊酒斟藍尾惜不杯羹薦墨頭則屬
辭之工也題豐都云履痕莫辨隂王跡敢去
多題漢晉年則致趣之遠也十二峯下月穿
篷席罅風軋舵牙聲巴東縣旅夢難安枕村
酤不滿瓶則混之晩唐集中莫辨也某既不
能徧和亦豈可無以奉答珍貺輙書五十六
言於其後命之曰讀黃子實詩卷
唐人漫自說金華山谷雲孫自當家玄色釀成真一酒
别機織出象生花緬懷友義留巫峽難割閨情下漢嘉
看徹一編酬未得夜深窗月淨籠紗
夀李鴈湖
當年指李記生辰柱史疑為法報身魚鳥泳飛南閣曉
風花經緯石林春手繙萬軸談無底胷著千年汲愈新
試看喬松霜雪後凛然一節照時人
自卷朝衣濯鴈湖勲名籍籍在黃樞時聞走卒稱司馬
猶有羣兒問大蘇赴隴尺書馳鶴板起家萬石綰麟符
宵衣炯炯思黃髮正藉元勲出手扶
洶洶風濤卒未清便提小隊按行營一言刑省朝歌盗
單騎恩懷渤海兵豐德自應通綠籍長年何必飯黃精
勸公剰壓蘭英酒為作涪川小太平
身駕青牛老子車行雲來去自紓徐精神健好充黃野
骨法清真貫玉廬六十二年康節詠五千餘卷玉川書
石林莫作盤居計黃紙看看又詔除
夀范漕
粲粲桐花昨夜風吹香還到鹿園中前生出處黃山谷
後代風流范蜀公灑落一襟涵霽月精神滿面貫晴虹
直須整頓坤維了歸侍祥雲一朵紅
自從繡紱解麒麟一片忠誠只為民涪水竹枝秋送客
漢嘉火樹夜迎神玄蜂赤螘三垂静白黍黃雞萬井春
儘使蜀人翻覆看皇華禮樂只如新
伏波老子縛長虯典護蘭闈更兩秋學問只從苖脉看
辭章不嚮語言求俱稱脚跡門生好無復顔行執事羞
夾袋中間富人物更須為國貢琳球
福星一點夜堂深藻泮花泉共照臨歌詠春風曾點瑟
體當生意宓君琴喬松已作參天色寸草猶持報主心
但翼斯文扶夀脉年年一穗爇犀沉
客中和程丞相雪
蕭蕭客歲澹如家耿耿青燈凍不花窗外曉添梅意韻
田間春透麥精華書來頗復懷歸鴈杯散何繇覓畫蛇
明日雪晴鄉社去辛盤隨俗點春茶
和杜樞密雪
紫宸朝動雞人唱一片天光接絳河花樣繡韉衝曉去
霙鋪毬路帶春多邊無疋馬比寧地土有遺蝗奈凍何
檠重玉龍猶未老莫將圖畫寫披蓑
一自金鑾陡下坡更無津可問明河雲蒸黃野風寒薄
雪皎皓庭幽思多高艷未能攀屈宋寒灰聊復撥隂何
聚星堂上如相問竟日長鑱對短蓑
和趙西里賦雪
謬守無竒只靠天一編周易一爐烟抽毫難出相如右
覓句敢居靈運前酒酌山羊方餞臘籥鳴土鼓又祈年
何時獨放扁舟往淡月西村古柳邊
和張仁溥賦雪
北風聲熄南山微誰息風雅呼於時歌黃三章未純古
叙白一叚空愛竒臺高皆羡雨花落簷短獨愁冰柱垂
墨客如林筆如塜莫於詩上更題詩
清曉踏雪送季武博
送客陵陽第一峯臨分莫遏順帆風人行水驛梅花外
詩在昭亭雪界中破屋但留黃蘖老高風難覓紫芝翁
(寺有黃蘖禪師像山有周紫芝詩)筍輿訪别驚回首無數寒鴉點碧空
嘉熙丁酉七月上澣遊大滌題住山龔冲妙艮
泓軒
舊與清泉白石盟身閒方作洞霄行青山延客元無鎖
碧澗流花似有情古洞欲隨仙隠去高岡終待鳳來鳴
道人喚我松間飲坐拂寒雲月未生
