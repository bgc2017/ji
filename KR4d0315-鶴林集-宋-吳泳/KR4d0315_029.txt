鶴林集卷三十宋吳泳撰
書
與汪尚中書
某閒居寡儔得蒙賜書以勞岑寂且辱錄示至日&KR0688;義
見教體段平正辭旨條逹如以子半為復之初黃鍾為
復之候仁為復之元仰見探索之工但首闢諸儒動靜
之說此為未瑩耳盖陰陽易也動静易也易六十四卦
無非天地之心然二陽為臨三陽為泰四陽為大壯五
陽為夬漸生漸長日新月盛心普萬物而流形於穹壤
之間於斯時也物實相雜難可名狀大壯雖曰見天地
之情而所見者特其發達於外者耳而心之精微妙密
則未之能測也惟復小而辨于物五陰方剥於上而一
陽已生於下當肅殺之中已有孳萌之兆於貞固之下
已有流動之脉生生之理無一間停息於此而觀則昭
明潔淨見得天地之心最為親切故在周子則謂之陽
之根在程子則謂之動之端在朱子則謂之闢之始在
邵子則謂之陽之初起處大扺皆於動之端倪識破此
心真善觀物者也况坤上也震下也坤即是靜震即是
動聖人分明以此二體畫卦若離動靜而言陰陽離陰
陽而論易道是猶以無寸之圭而測景以不度之衡而
觀星則復易為紙上之易又安能窺測造化之心哉盖
易自老氏王輔嗣以來止就歸宿處觀復至河洛諸儒
方以發動處觀復羲文周孔之精藴密義至此復大明
矣不審尚中便以迎長日之至者為復耶夫自夏五至
冬十一月者一年之復也自午初至夜半者一日之復
也自午日凡七日復得子日者一月之復也自午歲凡
七歲復得子歲者一紀之復也天道循環卦脉流通合
之為一紀分之為一歲析之為一月一日無日不可觀
來復無時不可騐生意或自小雪積分或從中孚起卦
或又謂應鍾當復縱施横設無不可觀只看人落處何
如耳不知落處明安得用處活此郤要吾人喫緊用工
書問往來亦附贅懸疣耳尚中識見自高兹心常爽必
欲窮極某靜中自得之妙又安能妙萬物以為言哉一
日之間鷄鳴而起讀經東窗下飯罷臨池習古法帖學
未成又棄去復命子姪以所讀之書隨筆抄記屋之後
有山有梅園竹塢非風熙日暖不出夜則青燈弔古繙
閱史策率至子之半乃寐尚中以為易乎否也雨寒迫
節草草占答來教餘俟後訊
又
某自川中罷守復回苕溪翳居林水之間粗安其拙雖
白道而冥窮不問也嘗訪問朋友生死中間得和赴真
死矣或有謂竹坡亦上仙者昉亦疑之何天之不憗庇
吾䣊耶收近書問使者以故則知挈婦子隠於吳門幾
與世相隔所以人謬傳耳南窗讀易想日有新知但六
經惟易最難學伊川平生所得只在易傳嘗曰吾四十
以前讀誦五十以前研究六十以前紬繹六十以後著
書其傳之成也猶不敢輕示門人且云只說得七分今
台翰便謂自有此易未有此解何其言之易也且勿言
卦象爻辭先說易一字老先生只言變易盖謂陰陽相
磑日月相射晝夜相承死生相摎其大綱領不出乎此
或者戴神墨履靈式或以玄測或以祲傳或以本氣餘
氣言或以純體破體論或以飛行流遁看若見理到亦只
是變易之易不然則流為醜博之學也尚中以為何如
近毅夫看論語嘗寄序引來煞好惟命名曰衍究郤又
佀好竒吾人只是講學讀書不妨細商量獨懼其年之
老也俛焉日夜孜孜斃而後已因答來教輙僭及此亡
弟壙記一本就納過目必為惻然春和切望撑小艇訪
我於花外當同作徑山洞霄之游餘冀以斯文斯道珍
毖
上鄒都大書
某嘗聞天地之間有常事人之一身有常職學也者所
以事人事奉天職者也化民善俗非學不行入政蒞
官非學不治裁事制變非學不决然則學之於人也其
所關繫亦大矣昔周大夫不說學而閔子憂之以為上
陵下替能無亂乎夫春秋之時去三代尚未遠也當時
列國君子如鄭僑之知學晏嬰之知禮韓宣子之知易
叔孫穆叔之知詩延陵季子之知樂菁菁然學問氣象
參錯著見於時者尚為有人也一原伯魯不講學何遽
至於兆凌替之亂哉盖天下之事兆於無形而能制有
形者學術是也自入春秋道與政為二途而理與事為
二致天子不議道諸侯不明理士大夫不講學庶人不
敏政周列國之望也而大人者曰可以無學則道術分
裂而禍亂日相尋矣可不懼乎是以君子必貴講學今
夫武人悍夫強梗難制威之以兵則弗馴懼之以勢則
作敵至於見仁人君子一言之誠一事之義則往往感
泣而願忠投命而下拜此豈有他智巧可以屈其力乎
爼豆既脩則軍旅之事潛寓其中教化興行則凶悍之
氣冥然消弭泮宫之詩曰順彼長道屈此羣醜小雅之
詩曰君子如祉亂庶遄已衆若非長道之能屈而亂疑
君子之所不能定然竟能屈醜已亂者盖學問之力也
執事以天授正學崛起南方實踐真知見于有政自登
蜀坂馳使車﨑嶇險艱備殫勞勩盖二年於兹矣方敵
兵之來澒洞深入益冐瀕危僅一棧道而執事能凝然
不動以鎮安軍民援師一來敵竟却去及叛兵之起朋
伍駭亂縉紳被禍極於惨酷而執事能挺身干戈不屈
威武兇徒相戒卒不敢犯夫内寇外訌皆不可以禮義
弭也當時勇者不敢當其鋒怯者不過避其銳執事一
儒生耳詩書禮樂是習道德仁義是修寬厚長者是處
然敵至而反戈賊來而革面譬之鳳麟高翔羣狡率服
者此非有學問定力能至是哉雖然元濟之平蔡人不
知上下之分久矣而裴晉公借一愬以示之櫜鞬禮行觀
者皆聳天下之患狃於所習而轉移之機不可不新其
所習者也蜀自近年以來綱常陵夷名分隳替將士不
知階級之禮軍旅浸無紀律之法含忍混貸殆為故常而
孽萌疽根轉相倣傚遺禍至此欲一洗而新之其必由
學乎今執事奉天子命牧御全坤共二師屏而某以佔
畢諸生適掾文學此六十郡觀聽之始也執事倘不以
某不肖與之講學以勸化齊民使平日禮義善物孝弟
忠信吉德有以習其耳目而柔其體膚則民知尊君親
上不敢覬覦守固攻克效死勿去雖間有強悍弗率亦
將聞風胥動消其暴戾於冥冥之中矣此豈非今日第
一事哉昔張忠定之始鎮蜀也均亂甫平學校頽替公
不急急於弭亂而乃留意於興學有劉式者服勤師說
精通大義遂自撰牒辟充州學教授而蜀之學者聞風
遠來其詞曰興邦教隆世禮莫先乎六經率天爵臻人
極必本乎四術事固有相感而不迂者執事倘留意焉
則禮義之宫名教之地文翁高朕之室必有劉式者扶
道植教興世禮立人極者也執事幸無忽
上應都大書
某聞之昔者聖賢之論為政不曰才力非以其人之英
邁勇敢不足以辦一世之事也盖事物之來必有聯絡
管攝之處而應事接物之中亦必有經綸主宰之妙使
吾方寸之間湛然清虚精一無二則是心也如火之熾
如泉之達斯足以制萬事而宰羣物脱或不然良知之
苖裔方萌物欲之攻取滋甚聽其與物流轉而惰慢之
氣又從而乘之則神明無所舍而其弊有不可勝言者
矣然則舍講學何以澄治之哉堯舜禹天下之大聖也
以天下相傳天下之大事也然其授受之際前後相詔
不過危微精一四語畢命一書康王之精神在焉畢公
之文獻存焉而其所以訓廸殷士至親至切者亦不過
曰雖收放心閑之惟艱逮至春秋兹學之源流猶未冺
也子産列國之大夫也當人欲横流之衝而獨能別識
心體之正其言曰朝以聽政晝以訪問夕以脩令夜以安
身於是乎節宣其氣勿使兹心不爽而昏亂百度此在
孟子即是夜氣在周子即是主静在程子即是主敬在謝
子即是常惺惺法在延平李氏即是灑落處在建安朱
氏即是天機活潑雖發言之章指互有不同而要其極
則皆收斂齊一不迷失其本心而使為事物之主也執
事平日所得其得諸此歟方象山陸氏倡為即心是學
而婺之士曾無一人遡江以西其風氣盖已淳矣執事
者又自東萊而参之考亭者也學問之本末行已之榘
度某固不能盡窺其秘而得諸朋友之所聞盖知執事
以中夜之氣看道心以平旦之氣看人心以性之靜者
為心之本體以情之動者為心之感發以如保赤子心
誠求之為與人一動靜循環體用該徧執事之學亦可
謂講之密矣某也少嘗有志於此而學力不強靜不足
以君躁敬不足以勝怠倀倀然如大軍遊騎四出遠而
無所歸豈期末路執事移節西川而某以留臺末至之
賓實執見賢之贄苟惟隨俗俯仰以浮道陽相尊而不
求所謂審問聚辨之益豈不㒺乎為生哉此某所以宿
戒豫齋欲以心源之所得而参同於宗門也嗚呼心一
也以堯舜三代之所存者而存心則其心活以春秋戰
國之所亡者而為心則其心死日知其所亡而夜無忘
其所存則心之本體昭昭具在雖以此通天下之志成
天下之務可也不識執事以為何如幸誘而誨之
答嚴子韶書
某比承賢主賓聯璧見過吏塵不清簡於延待弗克久
駐車馬此為悵然耳即日冬序晏温喜聆經緯隸習德
履休暢道喪千載聖遠言湮濓溪周子河南二程子横
渠張子倡絶學於衰世之中相與發揮孟氏以來不傳
之秘然其講道也言質素而不華理平淡而無竒微
開其端而不盡發以告人盖使學者怡然自得之也至
武夷朱晦翁紫巖張南軒則句句而釋字字而解精微
妙密之蘊盖已抉露無餘矣兹承下問猶以無極為疑
致知力行為二豈其於朱張諸書猶未究極其說必欲
問而辯辯而知耶太極之理亦妙矣涵動靜生陰陽二
氣五行四象八卦皆於此乎演出方其未生也猶人之
懷子子在母中及其既生也猶人之生子子在母外流
行發育之妙化化生生之機於是乎無窮矣然是理也
無聲之可求無臭之可接無有方所形狀之可見是以
周子必曰無極而太極盖明太極乃無形之理非有形
之物也晦翁披剥圖象義理極是章明而南軒釋之曰
莫之為而為文勢亦順說者猶謂無極二字不可撘在
太極上大傳言易有太極而不曾言無吁此不惟不見
太極且不知易矣易者無方無體者也而云有太極則
無極而太極之理明矣聖人著易字於太極之上亦何
嘗以屋上架屋床上疊床為嫌哉其如知行之說兄以
學者之病窮格汗漫墮於徒知徒聞之地而少有所謂
真履實踐之功脱使真知騐之躬行率多悖戾則兄又
誤矣凡躬行之悖戾者皆未曾真知之故也知與行工
夫本互相發始條理終條理如人兩足相先後行不可
偏廢知之明則行之力行之到則知之澈是知常在先
而行未嘗不隨之也兄乃以窮格為汗漫而必欲從力
行處下手格物之功未至而疾行之心已先則將恐於
義理有中有不中者矣秦漢以來豈無志於力行之士
行矣而不著習焉而不察擿埴索塗莫適所依卒背於
中庸不能與入堯舜之道是殆冥行而已也行之惟艱
之言盖不謂此高宗舊學於甘&KR0777;則發高宗之知者甘
盤也傅說之告不過欲高宗行其所知而已矣看經須
是參互出入首尾融貫當自脱然有警悟處中庸曰博
學之審問之慎思之明辨之篤行之學問思辨居其四
而行居其一某仍欲子韶從致知處下手已知者則力
行以終之未知者學問聚辨以求之如此則誰得而禦
之哉對客之暇随筆疏去未免掛一漏萬有疑不妨再
指教
又
某伏自神泉道别寂無音驛之問共月萬里於我良朋
豈不懷思即日秋煒正濃喜聆里居侍親德履休暢河
洛輟響斯道荆榛武夷朱先生發孤咮於朝陽洞析微
義以告後之學者不但數千百言而已聖門路長良朋
難得鈍者既難凑泊敏者又不耐煩脱有英才間氣生
則溺耳目恬習之事長則師老儒崇尚之言未識聖人
心已謂不必求其迹未見君子志已謂不必事其文冥
然被駈渾不知覺此吾道所以孤行而有志於斯者必
欲羣居相與講明而求為至當之歸也子韶真能辦得
擔簦萬里訪尋文公諸書且徧謁於其徒既歸而求之
復以所聞見於東南者會萃為一編以騐不令兄弟子
之志則勤矣教授葉文自是宗門中的的正傳筆之於
書化之於口固已純熟不同如器之陳縣丞於知行一
說亦然分疏得明白其論司馬温公有見於正心誠意
無見於致知格物白没了大學發頭兩章唐自韓文公
作原道已脱漏了致知格物一段其言曰正心誠意將
以有為也是雖能捄一時佛氏之害而不知已躐大學
之等若只從正心誠意處做起而不向致知格物上發
脚譬猶人之行路不識路頭而便欲從半路裏截去其
得免夫顛冥幸矣嚮来與子韶說幾多而猶以此發問
於人脱使真知騐之躬行率多悖戾此何等語不意子
韶未之改也見得來子韶日前都是看知字輕了纔有
所知便不能涵泳乎所已知突有所見即不能推極其
所既得温燖紬繹之味少融會灑落之功不至所以怡
聲下氣終見其難疾辭遽色未免間作原其病根皆生
乎此盖不可專罪氣禀也行道之人苟知愛乎其親悌
乎其兄尚或能之豈有秀於民者而反行道之人不若
乎昔者某兄弟亦嘗以怡名齋矣養不逮乎其親而同
氣相屬同堂相好一如父母俱存時相似怡怡融融雖
友生不能喻其和妻孥不能比其樂但見只是天分中
事易知易行不知子韶如何問一怡字有許多說話甚
莫曉也夫所謂學問者不徒學也而問亦不可苟焉易
纔說學以聚之便說箇問以辨之中庸纔說博學之便
說箇審問之論語纔說博學而篤志便說箇切問而近
思問之不辨不審不切者皆非學也子韶既獲與朱氏
門人相接從四書中儘有大綱領大節目三數條可問
而問其所不必問等閒蹉過是則可惜耳邊聲時摇軍
務未休横渠所謂委之劇聚以騐其勤暴之邊衝以觀
其略正是時也而某咸無一於斯有所警教不惜因北
風時惠好音
又
某堕跡紅塵市中悶然不見已缺每四方朋友相與講
學既切矣而又磋之既琢矣而又磨之時發深省勉齋
既下世宏齋繼沒毅齋槁立于婺女之濱罕與世接留
宗庠者僅葉六十四丈一人擔當考亭門戸嗚呼亦微
矣有志乎此學者須是完養思慮栽培義理不可先起
求成之心孔子所謂獲孟子所謂正政此病也如子韶
拙藁與四書講義其間文字儘說得去但發得太輕便
欠深醇醲厚之味要是此時節只好諷詠尚絅之詩可
可也立齋自謫渠陽後學益造詣文益和平不可不審
之季永弟恃原而往進進殊未已也近方識唐彦祥其
人頗能用心科舉之外他時必有可觀因舜父之歸占
答來教不暇詳述所懷耳餘祈為天下寶珍毖
答吳道夫書
某間不上起居狀傾嚮之懷想亦同之比聞讀易北窗
日詣勝處但不知從何處下手易變易也上下數千載
惟伊川老先生斷得此一字分明盖謂隂陽相磑日月
相射晝夜相承死生相代其大綱不出乎此後来或以
玄測或以祲傳或以餘氣言或以破體言或以飛行流
遁看雖支辭蔓說亦不過從其動者言之獨關子明頗
見理有云天隂陽半人善惡混然陽畫六時曉昏皆為
隂所侵其用事惟四時而已易卦六爻初上皆小位之
正其用事惟四爻而已此所以善人少惡人多治世少
亂世多亦可謂易之精深有關於世道者也不知道夫
有取於此否乎東臯子來出示二章且知傳經之暇誦
詩讀離騷時復游戱於酒壘棋局上環視區中之人皆
坐我百尺樓下矣某亦留意書傳有經史互攷有傳註
訂義有分章有斷句有缺文有疑辨有帝制王言體有
天文地理說絶不用諸家觧法工夫宏闊彌年未就他
日脫藁則幅巾藜杖相從於雲水間當求以瑩所疑也
九日懷賢輙遣白衣人為夀康尊風味不減桑落蒙賜
領采幸甚氣序薄寒願言冲輔陽機以人物自愛
答任子嘉書
某造朝之初程叔運來中都具言子嘉居家好學其所
得者躍如也一句某聞之驚愕曰子嘉頓與舞雩詠歸千
載同樂耶若爾則百聖之戸庭荒矣蔇得來書迺云再
取六經字字而讀之於聖賢用心處粗窺一二則知前
日之所謂躍如者莫是於讀書時有會心處否於看義
理時有欲罷不能處否聖遠言湮士學疎莽鈍者既難
凑泊敏者又不耐煩譬如園夫灌花須是株株而灌農
夫之務去草須是根根而鋤若以莽鹵滅裂之工而祈
浸灌梳櫛之效非善為圃稼者也子嘉讀書之志諒必
有見於此但未審窺見聖賢所以用心處果能真見乎
否也真實之見與摸索之見得皮膚者大不同格至之
知與約略而知得些小者大不類百世在前聖賢之心
烱如一日試為我書其所見者何事明以見告庶幾交
相益也且今為字民之官豈弟君子民之父母此二句
作如何說併示標月之指其如名譽之不聞此自朋友
之責不待丁祝暑候正袢願言講學自愛
