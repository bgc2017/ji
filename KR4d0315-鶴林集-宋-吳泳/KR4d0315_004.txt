鶴林集卷四宋吳泳撰
七言律詩
夀張亨泉提刑三首
蓮花峯下發源深胷次渟涵幾古今事苟及民湏著手
文非為道不關心扶持世界歸儒效轉斡天機自筆箴
主静工夫人不識火陽五月正根隂
二年煙雨漢臯亭玉節西來照雪明慷慨報君渾是膽
馳驅將母莫非誠稻禾水足青疇潤烽火宵閒紫邏清
鸞鳳莫將鷹隼看及時須為國家鳴
末學紛紛競為人公能康濟自家身形軀元備人間世
肝肺盡收天下春觀我自應知愛重識心湏會起經綸
夀觥難著皇華語抱取峩眉月半輪
夀崔侍郎三首
天開碧落洗雲扉暫輟僊郎下紫微獨有素琴隨從橐
更無侍史護朝衣霜清潦淨榮名薄棗熟花香道力肥
列炬照空還歲晩明年仍傍火城歸
胷次知蟠幾監書事隨天理只平鋪來從京兆德星社
攬取西峨明月湖民豈無衣湏補綻極元有柱要撐扶
欲知天授西平意繡帽臨戎為萬夫
小隊元戎未弭旌羣飛鶴鴈已充庭(富鄭公生母夢旗鶴降庭)只緣
匹馬修途健喚起三刀昨夢醒(崔帥曾夢入蜀)犀麈自揮坤㝢
静鯨風不漲海波停牛頭衮衮春無際捻出三詩夀蜀
星
夀周提刑二首
分得濓溪一𣲖清皇皇仁義不貪名金華學道行持到
禹穴題輿去就輕一節以趨何簡易十年不調轉光明
匡時富有經綸在若木華邊緩轡行
自乞銀符守漢嘉就持漢節問梅花庭扉訟少閒徽棘
堰水流多漚紵麻論擊回邪羝觸角化銷彊暴鼠無牙
更看植杖扶犂叟清議依前說使家
夀史石泉二首
胷次玻瓈湛不摇高風炯炯揭冰條崑墟已瀉南軒𣲖
蜀貢猶傳北斗杓問學有源天一水文章無盡海門潮
三灘五渡多人物難得公家月指標
露洗秋容一片清遠山高與雪争明賢侯元是嶽神降
上相先從佛臘生畫戟不妨當燕寢白囊無復到雞城
新來連日西郊雨還作山間小太平
夀某翁
當日麻衣抑未猜貴公元自有僊材文辭敏妙真星魄
學問沈潜是聖胎黃石授兵非有意紅旗破賊却歸來
阿同且共玻瓈飲源上桃花想未開
夀范潔齋
合下金相氣質渾更參諸老徧宗門箕山再得顔回婿
榮國還生孔子孫學問不趨岐路徑文章秪好古罍尊
至今尚得詩書力一氣清明中夜存
青袍朝士走紅塵公獨紉蘭結佩紳不事王侯嫌炙手
豈除御史更呈身寒花秋後看名節喬木霜中見本真
吾道天寬連地大羊溝那得繫麒麟
瀘水風濤七載還今年贏得在家山臨流領客清溪上
滴露抄書翠竹間晩計作堂應未晚閒居成賦恐難閒
雲昏八表邊烽息湏得伊人護玉關
憶昨薰風會面時猶龍老子亶冲夷忠文晩節三年過
上相生辰十日遲内景兩篇時點檢中庸一卷曉行持
朝來泮水鴞音好目注西山擬夀時
送洪司令
經年分月伴西清又佐戎軺勇北征下馬必能書檄草
從軍元是擅詩名熙豐作俑能無過元祐操舟却要平
局面既新棋勢别消詳專在幕中評
夏日曾隨别駕歸朔風還作送公詩行軍司馬自文采
祭酒諸生亡崛竒國事急忙中着手邊籌閒暇處開眉
嘉陵想已波濤落風雨無忘泊岸時
送梁漕東歸
四年一節蜀山間父子重來世所艱鏡月澄心寒吏膽
條冰濯魄映儒冠孤清自古知誰似遺愛于今愈耐看
歸去光明贏一着笑渠袖手直旁觀
皎皎從來世不容平平未足與言功介言西事何妨謫
洵著權書竟是忠祗為邊民憂自北卷將吾道載而東
分明自有天知已趣檄行看騎火紅
和張周玉峨眉山行
搘笻更上最高峯浮出修眉翠掃空雪汁半消巖路口
苔衣倒掛樹林中異禽語已非人世香草名應繫國風
晩色漸侵衣袂冷恍疑身在蘂珠宫
出郊懷汪尚中代簡
一春烟雨盡愁端晴日郊行尚怕寒芳草被堤風信過
雜英滿甸雪泥乾劉郎去後花無恙杜牧來遲春漸闌
明日為君開社甕莫教人倚玉欄看
和虞滄江餞臘觀梅
買斷江天不用賖絃琴觴詠樂無涯年深屢見巢添鶴
春到還知未放花時有詩情窺洛社斷無書尺到京華
面前楊柳風來處豪岸依然屬富家
餞歲江梅老樹邊每逢佳處輒犂然吟風弄月成勞績
種藥移花當質遷心事細評無此日春風長健有明年
更期人日連頭去酬此青蘋木末天
和韻謝惠提幹約觀梅不赴
纔看花回晩日明停杯不飲槊空横羡君灑落方成趣
笑我虺隤不及盟但向舍南窗北看渾如林下水邊清
自來太素先羣物枉被山礬喚作兄
宣城勸農
一分東作五分春相汝耕夫更在勤七月詩成種田法
庶人章作勸農文祈蠶必使蠶如甕卜稼湏觀稼似雲
老守别無新治行只將豐歲答吾君
永嘉勸農歸舟中
使君每愛讀豳詩稼事艱難亦粗知水凍未聞秧布野
年饑且喜麥生岐坐間白叟真堪貴眼底朱衣摠是癡
趁刺畫船呼客語春風已滿勸農旗
贈鄉僧祖元
僧祖元本里中秀才厭世事塵勞翻然出家
因遊鴈峰遂斷一指誓不復還鄉人目之為
一指頭禪蓋譏笑之也自後南行學益長又
有能詩聲予愛其勇猛精進漫作數語挑之
挑包不住鴈邊峰萬里來參琰淛翁刀割萬緣隨指斷
鏡磨諸漏著身空不從貝葉鑚陳跡只向蒲團下鈍工
結習依然銷未盡有時詩語學琴聰
夀鄒都大
石虹繚繞氣如雲中有胎僊字卯神大宅寬平春滿面
一條瑩徹玉為人細看火後交梨熟不及霜中碩果新
六十二年無一事堯夫端的是前身
易言來復甚昭昭湏識隂陽動静交乾德衆賢當首畫
建炎諸老得中爻水波已動龍難蟄時運方清鳳合巢
會得生生無盡意不湏詹尹揲瓊茅
梅花又是隔年看節節光明雪照山赤螘玄蜂邊徼外
黃雞白黍野田間鵠頭久巳書丹版燕額仍須護玉關
獨有檀沈烟一穟明年還遶屬車斑
嶰竹吹香子氣分蒼蒼有意瑞斯文已從嵩嶽生申伯
復嚮西山夀卯君鮐背自宜當職任虎頭曾已策功勲
壺中日月春長在且試犀沈一瓣薰
端平改元陽月同弟某自南山過龍井山僧饒
舌話辯才近事且以某兄弟為坡潁當有所識
因賦
一百年前老辯才復褰絛帶下山來松杉溜雨驚龍起
篁竹生風喚鶴回戒行淨通林水觀語言香落寶花臺
更看坡潁留詩處月墮山空眼豁開
宣城宴六縣宰
本是詞林翰墨臣詔書特遣牧宣城使君只辦平平政
令尹無要赫赫名獄苟得情須近恕財如足用莫求贏
荻花風起江防急秋閱應令弩手精
寄題蔣灣效堯夫體
剛把西湖賣與鄰卜園新得蔣灣春半荒亭樹景偏老
欲壓溪橋花更真漫賦莫教詩過好淺斟時要酒輕醇
若能會得閒中趣便是羲皇向上人
送范仁叟解褐西歸幷簡定叟
子館於予恰九春臨分更欲問雲津良心易放當持敬
精義無窮要汲新芻狗科名應是夢貂蟬宦業竟成塵
世間公議難磨滅第一還須作好人
夀安宣相
皛然老子本冲夷起為蒼生護北陲邊吏皆能問司馬
市人曾不識安期拊摩鮐背應耆艾舒卷龍韜自崛竒
九老圖中張白後合添同甲一篇詩
梅花又是隔年看節節光明雪照山百萬虎貔雙劒外
三千騋牝寸田間鶴頭捧詔從天陛雞舌含香趁曉班
富有春秋洪願力宅家那得放公閒
上謂無官可報卿延豋左棘倍恩榮勲存社稷身俱泰
志在生靈物轉輕平蜀以前誰磊落渡江而後獨光明
蚤令不作湘潭夢料得中原已掃清
文俗諸儒戀局中何曾度外看英雄連雞縱不能資夏
捕鹿何妨暫掎戎静撫時機漁者得遥觀敵運獸之窮
書生凖擬浯溪石明寫中興第一功
用韻謝帥機惠春盤
梅柳隂中漫寄家閒如翠鴇立晴沙癭藤罇内抄松子
行玉槃中㨂蕨芽猶有鄉風餐白啖更無春夢草黃麻
郊行莫待芳菲月花未開時好看花
再用韻呈帥機就寄仁溥
少學東坡頗愛竒夜抄燈䟽爇松脂老隨年度幾絃瑟
愁怕月窺雙鬢絲蠶市已非吾故國菜園猶得子新詩
閒人不管東風閙麥飯枯魚著頓炊
病中有懷
二年多病少佳懷酒落杯中見影猜青女降霜溪屋冷
白姑記日命宫災柳州解祟祟頻作孫子逐痁痁轉來
就使新春年運吉鈍庚難撥馬頭開
洪都病中口占
去年輿疾上洪州百感嬰懷又怕秋病體不因衰後覺
宦情誰向死前休乞身已晩荒三徑葬子無期負一丘
造物儻從心所欲樂天知命更何求
送洪司令赴闕
曾記嘉陵共艤舟江風又是荻花秋三年長別不一見
十事欲言還九休頫聘交馳淮水濁行程不定隴雲愁
鳳鳴已向朝陽去飛雨殘霞濕柁樓
寒食
芳樹啼鶯絮亂飛疾風吹雨送愁歸梨花落莫還鄉夢
麥粥凄凉展墓儀倦客忍聽谿上曲游人猶習水邊嬉
西瞻太白家何在擬托征鴻寄我衣
黃漕祠堂
古誼寥寥千載間却從賓主得窺斑道同元不分窮達
禮重何妨尚往還拄杖過橋聲易識壁紗籠墨句難攀
篝燈試取豐碑讀名壓三犀石更頑
徑山留贈無凖
十載京華少得閒兹游渾似夢中山僧行古道元無徑
雲掩重扉更不關夜語濃時花簇簇禪機漏處月灣灣
東坡妙喜無人識往往神遊在世間
試院和李湛谿韻
呵叱星辰賦遠遊更提水鏡著中流讀書有眼月千里
愛士無方春九州論及養生渾是道時因主試却關愁
武夷不作逢溪老亦欲臨風助擊鷗
沔州和李長孺
朔風吹雨濕征衣卿月西昇伴紫微出塞未經榆眼白
宿師先喜麥頭肥寶刀尚可屠龍去錦字何緣寄鴈歸
猶學騷人工索句品題香草詠菲菲
和洪舜俞太一宫韻
祠事歸來夜向晨仰瞻天宇肅無塵缾搊金井轆轤曉
鐘撼茅山幡影春傍水且栽梅半樹掃簷莫使雪横陳
栢臺近日清無酒贏得吟詩分外新
謝尊固送茶
閒居早是賓儔寡有弟山行訪鳥窠黃卷漸成迃叟僻
朱顔不似美人酡詩因怕事吟偏少酒為看花飲輒多
珍重山園芳茗餉猶勝鄉國趙家坡
春寒病痞痛用古砭法以磚熨之忽一夕帳煙
塞滿火自下炎上焚衣被之半有感賦之
怕寒不暇解衣眠偪塞蒸成帳頂煙學士磚頭因火灼
尚書履下透衾然洞存玉性真剛漢焚却禪身笑浪僊
收歛道心中夜坐室虛窗白月如弦
挽李寺丞
世人談利析錙銖汲義如君此道孤無地起樓憐寇老
有園和契遺堯夫西山别後常懷子東國歸來已棄子
自昔祖風高挂劍愧無佳語潤黃壚
和洪司令九日觀閱
獵獵西風九月寒元戎緩帶撫齋壇士腰弓箭翻雲去
人擁旌旄夾道看振旅陣酣金柝静從軍詩落玉蜍乾
南山不謂無嘉節深惜諸賢玩燕安
劒花弓月幾秋寒宿將凋零更不壇師衆弗於先事戒
蒐田祗作具文看戍還黎雅魂方定箭洗褒斜血未乾
為報道傍泥飲者尹來遺汝百年安
五言絶句
用晦翁十梅詩韻酬張伯脩孫子直
幽人履貞吉采藻南澗濱所采一物微所思萬物春
柳絲不禁梳桃毳不耐雪梅殘剪春綃永日霏不絶
椒榝充佩幃孤芳處幽絶當年老虬枝豈為風雨折
最後黃香根纖裳粲黃裏能以色事人空博一時喜
看花須看神折花莫折殘但使花骨清豈畏花地寒
老瓦莫厭麄奚童莫嫌小及時不為樂頃刻芳事了
聖涯浩無邊人乃揭其淺安知舍瑟中道味益深遠
浮名鏡邊塵驕氣爐上雪年來如木鷄我肱已三折
書消燕日長棋遣花院寂何羡山中人餐霞拾橡實
為花能工詩不如賦拙賦珍重舂陵翁能尋所樂處
七言絶句
果山春郊即事七首
晴嵐撲撲染人衣龢意溶溶接岸陲春事平鋪都放着
不應秪認小桃枝
梅事怱怱半雨殘李粧羞澁尚春寒人情只道花時好
花未開時正耐看
野寺藏春不一竒静機還有動機隨幽尋往往行終日
未信東風屬酒旗
花含别墅無邊思水放長渠自在流别是一般閒富貴
田家那肯讓公侯
簷花夜落曉還晴應為農祥一展顰慙愧青裙南畝婦
犁頭能得幾多春
官事無窮類海潮寸腸忍使自煎炮槖駞種樹安心法
且併閒功子細抄
酒燈棋雨憶昏黃那得佳朋話此腸豪氣已隨煙柳折
未能除得作詩狂
郫縣春日吟
去年春日百花斑今歲逢春萬竹間花靚竹香宜細看
春風不會一朝閒
無窮官事日裝懷甫及芳時略放開騷㒒編排詩社去
酪奴勾管醉鄉來
後霜庭草芳猶茁承露林花翠欲欹體認乾元何處是
初春天氣早晨時
雨脚垂垂未肯休舍東流滿舍西流八分春種胚胎了
新水纔來便徹頭
不寒不暖杏花天争看蠶叢古寺邊舊日尚留耕雨具
新年難得買花錢
樹桑五畝育雞豚器用匏尊老瓦盆舊禮諸儒都壊盡
西家却有典型存
曖曖人村翠樹連鸎拖野色度晴川新詩無限來供眼
才涉思量又不圓
醉騎花影少年間謔弄風光古將壇漸覺年來無補益
祗將春貯在脾肝
素絲五緎詠羔羊且是公餘燕日長黃妳味甘逢孔聖
黑甜睡美謁羲皇
舊榖纔登幼婦場新蠶復出小姑忙書生却弄閒針線
枉學明河織女襄
和洪司令梅花
結綺臨春貯麗華吹香偶到野人家霜明月白紗窗淨
但見梅詩不見花
杼雲新卷雪泥乾剪剪輕風薄薄寒莫遣水龍吹别調
放教春在玉欄干
和虞滄江賦梅
素肌香骨水為寒曲樹斜枝木作酸百匝遶花看未足
庭空參斗夜闌干
衣分冰潔佩瓊瑰笑歛溪頭月下杯歲晏得朋真樂在
不須青女作行媒
青蒲翠草望秋零亂絮迷春困不醒林下水邊時一見
對人應是眼中青
每對梅花輒解顔瑶林孤絶迥難攀擬將和靖横枝句
摟入離騷大小山
吟成亟取夜鐘敲淡月籠窗昏曉交真態莫將形色看
當如相馬得蒲梢
萬山春到直叢叢誰省東皇有化功生意溶溶呈露處
看隨葵麥蕩摇風
不御鉛華别是花丰神高潔自成家含章不解春風意
猶倚殘粧隔絳紗
交花煜煜露生香一味清來浣我腸文字語言今落去
聊吹别調作醒狂
安西馬
月脇霜飛鏡夾瞳龍媒掃盡朔庭空沙丘尚有真驪牡
端自方臯一顧中
蠟梅
若得西湖處士疑如何顔色到鵝兒清香全與江梅似
只欠横斜照水枝
登羅浮山
要閒終是不曾閒猛歇當頭名利關揩洗一雙清淨眼
稻花雨裏看浮山
海山半夜失蓬萊微帶雲根雨脚來元是道家清絶境
世間妄指作陽臺
玉蟾奔月竈爐乾老鶴巢松殿宇寒裏面看山山不見
不如只嚮外邊看
琵琶
錦調巴音秪四絃倚門空抱向誰憐主人一自知音後
傳入王孫綺玳筵
桂
團團玉葉振天芳清澈瓊樓午夜光元是小山分種去
移來西蜀作甘棠
玉川茶
一旗初試蜀山春團銙誰論蔡與丁更出苦言澆諫味
世間醉夢合俱醒
病中宿白水
觸熱山行陡頓餘急擕拄杖息禪居老僧不惜山中寶
持出銀函貝葉書
中峯
連空閣道結飛霞衲子雲遊少住家問訊兩仙呼不應
鳥啼驚落一巖花
和張憲登烏尤山
燕臺愛士拔其尤徹去藩籬吝與驕藻翰宿春題品徧
青青无復土山焦
世涂偪仄動逢尤山似高人色頗驕寸碧亭亭還綠遶
知音不待㸑桐焦
放懷物外亦何尤便謂遊遨士也驕西日下來嵓際宿
别尊難齧嚼皆焦
子知天分不人尤豈若紛紛式屢驕舊見已知霜葉脫
新知纔似榖牙焦
天戈何日戮蚩尤省得營屯戍卒驕事會無窮人物𦕈
坳杯莫救釡中焦
椒丘徐步不離尤結駟朱門易養驕寧似木鷄甘用拙
弗如龜筴以靈焦
和觀棋
七雄虎鬭着難下三季蚖蟠石不磨蠻觸紛紛無了日
青秧白水弄䥥柯
華嚴寺
纔上華嚴第一山倚天雙闕不曾關白花紫栢漫山路
猶覺桃源在世間
上峯頂
一峯駱駝嶺突兀萬級胡孫梯屈盤佛法豈無平易處
怕人只作等閒看
光相寺
雲氣巄嵸羃曉山晴曦倒影射闌干湏臾變態還空寂
水接天光一片寒
牛心寺
青蓮兩兩照山開道是金僊手自栽人與金牛俱不見
更從何處覓心來
和李鴈湖晚春即事八首
琴書澹泊古羲軒花木幽閒漢綺園碧落青嵩無用買
湖光一曲道真渾
紛紛花片落車茵點點苔錢襯屐痕造化生機渾不盡
又將新綠轉春温
藹藹停雲八表昏終風吹雨泊天門繫船東港緣壕去
落日牛羊下遠村
避人不必武陵源蕩有芙蓉谿有蓀弄水澆花心自遠
何妨酌客兩三尊
長鯨湏嚮海波翻澤雉何由肯畜樊步障連空鞋一屋
不如蕭散半山園
丰神玉雪更清温胷次涵濡七澤吞聞道晚年偏好易
手探月窟足天根
庭草如茵鹿養茸體當生意屬僊翁遊龍不作千巖雨
却卷雲根向洞中
杏花漠漠柳隂隂髣髴前年禮殿深頼有詩書緣不盡
青燈細雨短長吟
