鶴林集卷十八宋吳泳撰
劄子
論蜀事四失三憂及保蜀三策劄子
臣伏聞熙寧中神宗皇帝嘗面訓蘇軾曰凡在館閣皆
當為朕深思治亂指陳得失無有所隱臣以蜀人待罪
館閣朝思夕念每懼無以忠陛下之職分答皇祖之明
訓乃去年九月輙上封章言火災事上自宗廟宫闈下
至朝廷郡國凡公論之所欲伸人心之所欲言者亦嘗
縷數而備陳之矣聖恩寬大不即加誅越月踰時又當
輪對顧瞻天下之大勢慨念四方之多艱則如西邊較
之襄漢淮淝頭勢尤重臣豈敢避鄕國之私而不為陛
下公言之乎方乾德初蜀以斗絶一隅未歸職方我藝
祖皇帝披圖數貢指諸將而混平之故命忠武節度使
王全斌趣鳳州江寧節度使劉光儀出歸峽均州刺史
曹翰轉漕西南經涉巖阻衝犯霜霰得州四十六縣二
百四十糧百五十餘萬不知費幾兵力而後能取蜀也
高宗皇帝渡江於上流之勢尤切注意一時諸將如臣
玠臣璘臣政臣仲亦皆勇於用命今年戰於和尚原明
年戰於饒風關又明年戰於殺金平一處有警動輙馳
數百里相與計議故能敗走薩里罕射殺韓常不知更
幾百戰而後能保蜀也夫以陛下天姿英武動法藝祖
高宗而謀臣如雲猛士如雨不減乾德紹興諸將何向
者之待蜀也如連城拱璧悉力愛護而今之待蜀也如
破釡壊甑任其殘缺而莫之省憂也不知陛下亦思上
流一失則江南可得而有耶且敵自擾我西陲斯害溥
矣問之關隘則攻乘會破馬嶺突出武休分道麻家平
斷仙人原徑犯金牛潭毒最是西和四郡之脊膂也向
者不曾䧟而今攻䧟矣沔陽漢中之股臂也向者不曾
破而今殘破矣益昌梁益之襟喉也向者不曾入而今
深入矣人謂敵畏暑止嚴秋防而盛夏之時尤更猖獗
决我藩籬闖我堂奥千餘里之地莽為丘墟昔人所謂
天獄所謂天險所謂大小漫天寨肆行如履平地而閬
苑以東劍閣以西今乃視為極邊此關險之失一也問
之倉庾則糴本蕩矣糧道絶矣武階之倉三同慶之倉
七鳳集之倉十有一西和之倉十有五金洋之倉二十
有七其大者則如利沔興元每月各支家糧萬石而魚
糧一處計取財賦幾收十分之四制司諸莊儲積又不
與焉向謂敵人以射獵為生不噉五榖而今此因糧於
我蠶食燒毁無有存者而况保䭾之戶亡流馬之舟溺
求欲如古人漕巴中之粟積漢城之榖運祁山之糧亦
難乎其為力矣此倉廩之失二也問之將士則田燧死
於馬嶺李實死於鳳集李冲死於同谷陳寅死於西和
楊杞死於天池原呼延栻死於芭蕉嶺偏將小校陣亡
戰沒者不復以數計何進老將也往年大安却敵茗山
却賊西和却戎其功不在古名將下而乃機失於遥制
力分於備多西和之守備方密而抽那於三泉矣三泉
之捍禦方固而分摘於七方矣逮夫兵勢不接士馬略
盡而進亦轉戰力斃矣諸葛亮所謂更復數年則損三
分之二此將士之失三也問之民人則關表之民困於
虔劉劍外之民困於遷徙益梓䕫路之民困於科調力
役夫估不已而又科正夫水運不給而重督陸運糒糗
緜衲色色繁興抽分括羨靡隙不盡斯民之所以終歲
勤動竭力以奉公上而不敢言者蓋謂上之人必能以
庇之也而外寇忽來内訌先作官不能以保其室廬兵
不能以護其禾稼甚至鐵騎馳蹂奪我田疇以標插麥
曰某統軍麥則亦何所依頼哉重可痛傷者流移滿野
顛踣係路彌望數百里無炊煙正張浚所謂民人死亡
十之六七此民人之失四也有是四失卒難經理而又
有目前之可憂者一事後之可憂者二蓋自近歲御軍
亡紀刑賞亡章諸軍逢敵動輙奔潰其初止是東軍去
歲摧踏諸軍亦相倣傚假稱北騎襲奪平民國家竭民
之膏血養之不啻驕子今乃不利禦寇而利為寇潰者
既招招者復潰因循展轉流毒至今若如陸贄之說進
不邀以成功退不處以嚴憲師一挫傷布路東潰其患
何有終窮耶此潰卒之憂見於目前者一也諸屯老小
移就内郡省運減糴是亦一策但昔人區處不過緜閬
三數州而未嘗教之彭漢卭蜀等郡蓋謂州兼節制屯
置將領有以綏御而管轄之也去歲關頭兵潰家屬内
徙不知誰人創為移屯之說致使諸軍藉尋老小為名
所在驚擾以為寇至且兼關以内外流人萬數迸入中
州彼其見風土之美遂懷重遷之思因居處之華咸起
疾視之意萬一如耿滕之說梁人剛剽蜀人軟弱客主
不能相制必為亂階豈不重貽西顧之慮此移屯就食
之憂隱於事後者二也陛下更用臣&KR0811;授鉞董戎憑國
威靈敵遂遁去規模施置亦自有緒矣獨是受任敗軍
之後將易兵新財殫力竭四失尚存三憂未弭欲以三
路之力經緯全蜀之四譬猶大厦萬間而以一繩維之
安保其不將顛耶今欲圖為保蜀之計則莫若急收人
心之危漸革軍政之壊豫理營田之荒夫所謂急收人
心者必緝理邊民俾復廢業而後可以收人心必表選
良吏俾修廢官而後可以收人心必參用土豪使關表
之士有所歸而後可以收人心必多置營寨使諸軍之
老小有所湊泊而後可以收人心所謂漸革軍政者必
嚴紀律信誅賞而後可以革軍政必明間探精料揀而
後可以革軍政必民兵與官兵相兼防托而後可以革
軍政必帳前之兵與出戍之兵頭目相當爪牙相制而
後可以革軍政所謂豫理營田者蓋亂離之後必多閒
田戸版既亡穡事隨廢救死且弗暇奚暇治牛具也復
業且未得奚暇辦糧種也若於此時官為度土授田募
民請佃應所耕墾悉如舊制倣力田之科立定賞格耕
及一頃與補一資置營田之官分給耔本收及萬斛與
進一等於田附近依險結塢使居得以自固乘時種穫
從以甲士使出得以捍敵始繇一郡拓至數州夫如是
而後可以理營田若夫人心之危者安軍政之壊者葺
營田之荒者墾又須制閫進至上流經營分表無失事
機則脉絡聯貫而肢體強聲援相接而精神壯不惟閉
關息民雖以此制敵之長技可也雖然不但制臣事也
亦陛下切身事也陛下以天覆子育為職人有急則必
呼天有疾痛則必呼父母大難甫平羣心靡定百役凋
瘵之氓重傷疲敝之將皆忍死自力願聞德音而曠歲
彌年無一語相及告者益急應者愈緩恐遠方之人便
謂朝廷無保之之意今欲乞降一手詔如唐會昌間所
下詔書曰傷居爾體痛在朕躬以慰瘡痍之人親灑一
札如南渡後所賜御筆曰隨宜裁處毋從中覆至於激
賞燕犒之費已飭有司接續應辦以付分閫之臣申之
以懇惻而感動其心開之以恩信而激作其氣新復州
軍悉蠲租賦上方庫帑多出金帛陛下毋謂敵不來而
緩於修政三省毋謂敵不來而緩於憂邊密院毋謂敵
不來而緩於申軍律飭武備上下相應共圖敉寧如此
而多難之不紓衆慼之不和四封内外之不耆定臣不
信也詩云心之憂矣曷維其已願陛下急圖之取進止
論恢復和戰事宜劄子
臣以孤遠之人七載登朝四當陛對一上封章兩陳議
狀凡事有係於國家之戚休謀有關於邊庭之細大懇
懇盡言已無所隱今復輪當轉對何敢不罄朴忠而抒
愚慮乎臣之友洪咨䕫嘗嚮臣說比以論思言用兵事
陛下曾面諭之云恢復未嘗不是信斯言也陛下誠有
見於天經地義之不可易邦紀民彛之不可泯亂也然
而義有是非名有虚實夫大有為之說孟氏之言也豈
不偉哉自王安石竊用其說以變祖宗之成法凡端人
正士皆目之曰流俗則所謂大有為者適所以為禍首
也繼志述事之說孔子之言也豈不美哉自李清臣等
剽取其說以排元祐之君子凡讜論忠言皆指之為謗
訕則所謂繼志述事者卒所以成厲階也禮經孝弟之
說非不順且正也老檜欲托之以劫制人主則孝弟乃
忍恥事仇之物春秋復仇之說非不義且直也權侂欲
倚之以立蓋世功名則復仇乃開邊生事之門夫大有
為正論也繼志述事善經也孝弟順德也復仇大義也若
用之而適其宜行之而當其可則凡此四說者以之利社
稷安國家何為而不善哉脫用之而不當其可借一時之
美名遺後世之實害則此四說者皆所以招亂召禍也又
烏得為是哉知乎此則陛下恢復之說亦可言矣且陛下
之始更化也收用仁賢黜棄姦回善旌諫鼓開敢言之路
金科玉條嚴贓吏之罰大廷塞苞苴之徑方國絶羨餘之
涂戒飭將士之詔動以師人多寒為憂蠲除科歛之令幾
與春日寬大詔書無異若及是時保持初意謹固封疆愛
惜根本兵不必多也而精於料簡財不必聚也而審於調
度生齒之版愛護而不傷泉貨之源流通而不壅吏士
精敏馬牛孳蕃所在公私皆亭亭有蓄日積月累至於
斯今則雖不至太和亦可以幾小康雖不全望元祐而
亦可以為小元祐獨奈何封内未固而妄興經營分表
之謀編氓未安而遽有弔撫遺民之意京洛之敗徐邳
之敗唐宿之敗精兵殲盡勁馬斃倒征者死於場輸者
僨於道粮儲器械彌滿於山谷者不知其幾千萬坐是
邊鄙耗屈國中疲敝民怨召為天災兵貧激為内難其
所以至此者恢復之名誤之也夫恢復二字不載於六
經書但言紹復而已詩但言復古而已春秋傳但言復
禹之績而已至漢揚雄唱為規恢之言最後班固方有
恢復疆宇之說蓋復者興衰撥亂之名而恢則有拓地
開疆之意臣固弗遑深辨也向使勞師費財即所得之
地所出之物足以供贍一路而不假外求然後可為長
遠之利遂成開拓之益師不為輕出財不為枉費也今
也不然新復之土仍聞朝廷自邊城輦運金帛制府從
内地支撥糧草增添轉逓應接不給則是以吾民之所
産而奉難保之驕卒空吾國之所儲而實無用之土地
騎馬一落於平崗而資糧皆化為野土真恢復者果如
是哉要之恢復之說用之於建紹中興之日則為宜而
開禧妄求邊功則為非宜也用之於乾淳全盛之時則
為可而端平驟謀北伐則為未可也矧今北地早凉弓
堅馬勁敵情叵測突在面前外間流傳籍籍已有敵人
祭天灼骨卜之說已有河南北塞井夷塹之說已有鳩
兵在馬狐嶺聽發放之說已有分師從三路來侵之說
於斯時也浪戰非也亟和亦非也恐非遣李伯淵奪舟
劫馬所能止其來也恐非縱王檝市獺皮搜犛髮所能
結其歡也恐非結田八武仙以帛書蠟彈所能制其命
也為公家忠計則莫若急修守備大明黜陟易中軍之
暴帥以伸國威斂新邊之戍兵以保國勢子才澄既褫
竄大將何得佚罰邳徐宿既潰敗元帥何得已責淮北
州軍如某處有舟船某處有糧械悉使收回以實吾之
邊備北來歸附之人如某人譎詐某人反覆更不專任
以貽我之内憂區畫既明位置纔定降尺紙之詔布前
所失於國中使海内臣庶知其無好兵之心天地鬼神
亮其有不得已之實明白洞達毋匿厥旨它日敵加於
已為之應兵則人心思奮士卒感動將何事而不可為
者若復繫吝執固憚於改為徒使邊臣之不忠者成則
專利於已敗則嫁禍於人且哆然妄謂前日之興師發
於聖斷出於廟謨而非已過則何以有辭於永世哉臣
不勝拳拳
論天命人心國勢劄子
臣生長東蜀本愚鄙之人公朝不以臣不肖誤見擢序
俾玷班列被命共職而來精思極慮每自謂居未信之
地而言深則為愚當有道之朝而言巽則為佞兹閱期
年五月而僅得一對清光於此又不言焉則非惟負臣
夙心亦非所以忠陛下之職分也臣嘗讀書至帝舜作
歌曰勑天之命惟時惟幾至皇祖有訓曰怨豈在明不
見是圖至成王作周官曰若昔大猷制治於未亂保邦
於未危未嘗不掩卷深思以為自古及今帝王之所以
傳授國家之所以開承君父之所以警戒要不出天命
人心國勢而已而所以迓續其命收回其心保定其勢
則又不過先事察之圖之保之而已然古之知者能睹
未形之幾而今之謀人則忽已形之患陛下躬姿神聖
知燭眇緜濬哲如舜聰明如禹緝熙如成王其於萬事
之統必能見吉於幾先銷患於未形矣而臣猶以已形
為戒者蓋即一時之事而言也今請為陛下開陳之維
天之命本之一身流行於天下著見於祲象凡以象與
類示人者天蓋甚不得已也陛下自初即位景貺荐臻
比歲以來災符迭見異有小大稀稠占有疾舒緩急臣
固不敢枚數惟是日君象也而背氣乘之雷君令也而
春雪隔之天之所以叮嚀譴告明以切身之事語陛下
者意亦至矣歐陽修有言未有不召而自至之災亦未
有已出而無應之變夫使災而未應國之福也若其果
應則將以何道而消弭之耶此天變之已形者一也天
生蒸民合以為國后非衆庶罔與守邦長天下國家者
不可失匹夫匹婦之心也况所在飢民蜂屯蝟結一夫
煽逆千萬影從方盗發之始其原甚微長吏不為之意
尋之延蔓而起大者跨州城小者屠鄕邑丁不得耕女
不得蠶衣冠華族不得保聚異時汀邵建吉贑撫漳泉
素號積庶之地今皆莽為盗區則民情之散亦已久矣
蘇軾有言未論行事之是非先觀衆心之向背今雖寇
賊小定而前之瘡痍未瘳譬彼壊木本實先顛少有微
風百枝俱動此人事之已形者二也強在本朝則精神
可以折衝威在中國則道德可以制暴操得致之勢者
其可示人以弱而不圖強本制勝之道哉國朝自李沆
王旦當國以來國論主於安靜每有建明率以生事歸
之故其久也敝事滋多而國之勢亦隨以舒緩今則又
折而入於弱矣京師臨制諸夏者也而陰窺潛伺或容
嫚侮之姦畿甸控扼海門者也而倏往忽來不虞航海
之盗内郡城池蕩若平地三邊藩墻脆於折柳富弼有
言竊計中國之勢如坐積薪之上火已燃而特未及其
身使弼當此之時將又何言耶近者又聞金人以殘敝
之師猶能掃黑白種而驅之則謀之及我恐不待其暇
矣此又國家之憂已形者三也夫天命去留之候人心
向背之交國勢安危之幾其間相去不能以寸使君臣
上下日昃不食夙夜匪懈皇皇焉相與共圖之則轉乖
盭為太和化叛離為訢合定隉杌為榮懷特反掌間事
而今猶未盡改為也遇災而懼所以修德也災僅息則
遽忘屢省之心寇至而憂所以備患也寇一退則不為
式遏之慮臣恐今日之後漸狃於恬嬉矣士稍親所職
目曰崖異而紙尾占位例皆閒慢之文書纔涉經世謂
之譸張而燕居與談不過平生之常事臣恐今日之俗
漸趨於熟爛矣路朝引對非不虚受也言者衆而聽之
已倦則有唯可而無施行郡國奏事非不上聞也奏者
頻而聞之已熟則有停壅而無裁决臣恐今日之風漸
成於玩習矣向者盗發之始州縣咸謂朝廷無保之之
意而今則與之表選良牧矣與之罷遣貪官矣與之給
諸處錢米矣與之蠲一年租賦矣所少者特不能下一
懇惻之詔如建炎三年詔書自布所失四條於郡縣之
間使之曉然明諭德意則猶未免有壅閼之敝也向者
咸謂朝廷不遣兵來而今則下京師之甲檄諸道之兵
一軍自金陵一軍自淮西一軍自襄陽一軍自江池或
遣監軍為之部轄會於盗起之處矣所憂者獨未有總
統之帥如孟庾韓世忠平范汝為故事使軍兵將吏共
為一司則猶未免有渙散之憂也積兹數事膠轕紛紜
外之邪氣易乘内之疽根未去不於此時改紀而更新
之則雖欲迓續天命而天命未必凝也收回人心而人
心未必固也保定國勢而國勢未必如泰山而四維也
雖然如前所陳皆事也非事之本也臣願陛下養心以
清明約已以恭儉進德以剛毅發強毋以旨酒違善言
毋以嬖御嫉莊士毋以靡曼伐天性杜漸防微澄源正
本使君身之所自立者先有其地夫然後移所留之聰
明以經世務移所舍之精神以強國政移所用之心力
以恤罷民移所當省之浮費以犒邊上久戍之士則不
惟可以消弭災變攘除姦兇殄滅寇賊雖以是建久安
成長治可也臣對君父之始固不敢冒浚恒求深之戒
然但見古人居安思危而陛下居危思安則臣之所憂
乃有重於今日者此其所以自抒愚忠而不自已於言
也幸陛下赦其狂僭之罪取進止
論曉事之臣與辦事之臣劄子
臣聞天生一世人自足辦一世事天下事非士大夫為
之而誰為之耶然而有辦事之臣有曉事之臣曉事之
臣明見事情通達政體而事無有不辦者辦事之臣則
利口似該博而非實也誇誕似有為而非材也其銳於
興作似任事而非知也其不顧衆論似肯任怨而非公
也其容易承當似慷慨許國而非忠也雖名曰辦事而
適所以敗事也昔張栻奏言於孝廟之朝嘗曰國家用
人當求其解事者勿但取其辦事者正謂此耳陛下臨
政願治于今七年閱天下之材不為不久定人物之鑑
不為不精而小有事變環視缺然無可使者此亦必有
其故矣陛下盍不於經傳史册中會萃而觀之凡利於
民而有益於國家者必吉士也必常人也必循吏也必
儒雅潤飾明習典法者也必性行淑均曉暢軍事者也
必恂恂如鄙人欽欽如對陳為古名將能得士心者也
凡害於民而亡補於公家者必暴行也必苛政也必酷
吏也必蒼鷹吏也必虎而冠者也必狼牧羊者也必水清
無魚者也必捕郡中豪強撾帳下健兒刑殺過多不得
全身之道者也曉事之利如此辦事之害乃如彼陛下
試於利害之交明辨而分疏之則可以知人矣今日之
病大率好趣辦之意多而少采循良之譽喜浮誇之說
勝而每卑經實之賢上之雅意趣尚下之游聲倣習悠
悠風塵混為一律不聚斂不足以為能也不抑配不足
以為材也不抄估籍沒不足以為嚴也不征商𣙜酤不
足以為政也不裒刻軍伍不足以為利也甚者誘殺降
附以希上賞也執平人為俘馘以圖雋功也囊括贏資
爭獻羨利以望美官也今天下譬如尫羸怯薄之人四
肢已受病而復欲以輕躁之醫投之烏喙之劑本氣之
不傷而元命之不絶者亦幸矣為陛下忠計莫若更用
曉事之臣如孝宗朝分五等用人練達民事者俾任郡
寄諳曉財計者俾裕民力通習典章者俾掌朝儀臨陣
驍勇者俾鼓士氣持身廉潔者俾律貪鄙隨才籍記工
命而器使之勸之以重禄尊之以隆禮磨淬滌濯之以
精神如此而事之不辦治功之不立臣不信也然又不
可不體其情而察其心也昔越寇猖獗王式為觀察使
夏侯孜遺式書曰公但以執裘甫為事軍需細大此其
悉力淮南盗廹高郵晁仲約㗖之使去范仲淹謂富弼
曰彼無兵與械何能戰守得使小民免於殺戮事或可
恕若以辦事者言之則式無一功可論仲約有餘罪當
議而乃待之如此蓋用人之道不以一途也今之使人
者纔委之以事任則邈無叙情閔勞之思而下之事上
者苟可以穪時求則便謂不須朝廷一兵一騎之助夫
以平居無事猶之可也况當四郊多壘之日而交為此
論兹豈鼓動人物成就治功之本哉詩云愷悌君子遐
不作人惟陛下留神天下幸甚取進止
附聖語口奏
第一劄讀至盗賊處聖問云外間盗賊如何見時有
捷報想已平定某奏云雖時有捷報終是病根未盡
掃去細民不得一日而安上云是讀至如前所陳皆
事也非事之本也一節聖語云朕在宫中習字觀書
一無所好某奏云陛下進德日新務學時敏非謂有
他嗜好而小臣告君不得不預致戒警之意容某奏
畢為陛下詳言之上首肯讀第一劄畢奏云某所陳
奏劄雖是說天命人心國勢而實欲君臣上下毋忽
已形之患共圖長治之策又要陛下顓于本領上做
工夫聖問曰何謂本領某奏云陛下之身是也臣每
聞陛下在宫中留意四書又親寫先聖格言徧賜羣
臣經生學士有所不及但大學自正心而上皆是勸
人做脩身底工夫自齊家而下便是推廣修身底功
效上云是大學云自天子至于庶人一是皆以脩身
為本某奏云孟子亦曰天下之本在國國之本在家
家之本在身以此見得聖躬乃天下國家之本萬化
萬事之樞其所關係甚重且大不同庶人且如聖體
近日小小愆和便上關宗社之憂中貽太母之憂下
及大臣百執事天下生靈之憂尤不可不厚自愛惜
上欣然謂某曰近日薄感冒兩日來又暑氣飲食尚
未健某奏云臣所說本字正要陛下從愛身上做起
蓋身安而後國家可保也某又奏云古人居安思危
陛下居危思安此二語亦不可容易看過聖語云便
是制治于未亂保邦于未危某奏云誠如聖訓但居
危思安却又有說今天下災患頻仍盗賊充斥姦宄
窺伺只當戒謹恐懼做將去更豈可思量安逸一路
某所謂思安者非謂陛下邇聲色樂燕樂侈宫室實
嬪御之奉實有此安逸之事蓋一念纔着在安逸上
便于進德有妨便于處事無力便于民不相親便于
正人端士忠言讜論不相浹洽便不能做堯舜三代
之君便不能成唐虞三代之治即其病根皆從此一
念上起若防其將萌而澄治之則天下國家無不可
為者上首肯讀第二劄畢奏云臣竊見近者百司奏
事多說貪吏酷吏即臣所謂辦事之臣之别名前後
進說者雖多而未見朝廷大明黜陟貪暴者物論所
不赦而反多覆存循廉者國人皆曰賢而横遭黜降
若如此為國何以勸懲上云贓吏無狀某奏云只在
朝廷宣明典章激濁揚清貪濁者即時罷去清廉者
即時褒顯則國憲立而人心定士無有不競勸者上
首肯久之奏畢下殿曲謝
