鶴林集卷十三宋吳泳撰
祝文
皇帝祈晴設羅天醮一千二百分位祝文
伏以星殷仲秋甫轉金行之度天作淫雨致貽寶穡之
災禾且穗矣而爛於場田皆汙矣而堙於水脫有邊烽
之告警凛乎國計之莫支祓除邃殿之嚴繙閱冲科之
祕伏願開豁乾象劃劙雲根杲日既升盡滌羣隂之障
豐年其有輯成五福之基
春祭諸廟祝文
惟古者諸侯得以祭名山大川之在其地者禮也今以
邑大夫之職而亦許之禱於山川之祠令也有其舉之
其敢廢之肆以季春式嚴常祀伏惟時其雨暘俾民用
平康而物無疵厲則某與邦之民報神之德其永無斁
秋祭諸廟祝文
詩之豐年曰秋冬報也春之時省耕而太守不及省也
夏之日祈穀而太守不及躬以祈也今秋已成矣稻穗
且熟矣乃獲與南畝婦子享此樂歲豈非神之祐哉祀
事有彛不敢不恪
國家水旱神司其權字民者任其責某為邑長於斯跨
三年矣旱不為災水不為沴年穀用登田里胥樂寧非
神之賜耶春祈秋報厥有舊章敢羞牲酒用酬神貺惟
神昭鑒而終惠之
古者諸侯必祭於境内山川之神者禮也爰以季秋祗
率厥典申飭乃僚用修其報吏不忘神之德神不忘吾
之民使來歲之稼豐於今歲之穡則民之願也
古者諸侯得以祭名山大川之在其地者每歲季春厥
有常祀有其舉之其敢廢之用是以月之既望祀於有
廟伏惟時其雨暘使麥既實而榖有秋則神之惠也侯
之望也亦民之福也
大易假有廟必於萃卦言之盖敬者德之聚而神之舍
也今太守甫眡印首謁諸廟是以有精爽交乎神明過
三日以往則役於事矣祗謁之初敢抱易以告
吏出守此土神廟食此土吏司其明神司其幽政事不
修刑罰不中吏不敢辭其責若夫時其隂陽節其風雨
俾民無水旱疾疫之災則惟神實相之盖國家三歲一
易吏而神則千萬年永保民也某始至三日敢以誠告
某惟令近民者也而於神為尤近動静語默神必知之
而况荷民社之重寄水旱之託則賦斂之過厚刑罰之
失中神豈不降罰厥躬以示譴告去年之夏厥水為沴
民之昏墊聞者惻然今偶為邑長於斯捍水防民此第
一事而力未暇為也則共神明崇廟祀以厭水災不敢
不敬
正月之吉始頒教治已宣布於寬書大祲之禮必禱鬼
神欲導迎於豐歲吏職其顯神司其幽願憑嘉德之昭
靈以起蒸民之囏阨方祗厥事式寫我心
祈晴祝文
陰居大冬時寒則應序天作淫雨太過則為災矧當農
務之未休重以田功之始播婦聞鸛而興嘆丁抱薪而
不炊使人至斯皆吏失職爰露一忱之精禱仰干大覺
之垂慈伏願慧劒劃雲法燈破闇皇天不瞽獲瞻杲日
之明后土得乾預卜來麰之秀
閱月不雨則告旱甫蒙霑足之恩平原出水則書災易
致浸霪之患雖咨怨乃人情之常態而變遷亦造物之
至難既掌此邦當職其咎豈惠心之未遍抑刑典之失
中所以亟疏决以哀庶獄之不辜屢賑貸以濟百姓之
不贍更憑道力密轉陽機雲霽漲平無商羊之起舞年
豐榖熟有銅雀之再鳴
國有大故方深慮患之私天多沉隂未覩開晴之日稻
既穗而雨不得獲麥可播而雨不得耘若其浸淫於十
月之交豈不貽害於三農之務静省狂恒之咎率由秕
政之愆敢不洗心專於事帝伏願劃劙雲翳浴出陽明
曰霽曰驛曰蒙既諧吉筮實堅實好實栗汔用康年
星正仲冬天作霪雨四境之内不治固欲安之三日以
往為霖是謂過矣况錢荒而楮會弗起米貴而薪芻益
高雖多方求濟於生民而厥罰未消於咎證用殫忱悃
仰叩高真伏願壓盡隂霾飜作雨雪瀌瀌之瑞豁開陽
彩庶瞻出日杲杲之光使行旅者有阜通之期而邊戍
者無暴露之嘆凡隸吾土悉蒙慈休
五穀熟而有年證方協序平地尺為大雪過則書災雖
去春尚有於一旬而涉歲已更於三日薪濕如桂而民
食病衣冷於鐵而師人寒為長於斯當職其咎用潔蘂
宫祇園之薦仰祈玉清天宇之晴伏願晛消隂霾綺散
陽采洗六兵於北漠已占休息之期祝萬夀於南山更
覿清明之景
比歲不登方議賑民之乏淫雨蚤降又貽害稼之憂固
非我佛之不慈亦豈衆生之共孽咎在長吏罰為常隂
伏惟觀世音菩薩以慧燈破闇為明以杲日滌昏為覺
劃開萬象俾瞻初出之光拯活羣生庶免薦饑之患一
誠&KR0548;禱三寶證知
神泉縣祈晴祝文
維暮之春已切來麰之望崇朝其雨忽貽害稼之憂既
非上帝之心亦豈下民之罪實繫令謬有戾人和致令
穡事之久妨馴致淫隂之不解弗憑佛力曷挽陽車伏
願擘起祥雲昭垂杲日八極九天之上濯濯厥靈一同
百里之間芃芃其麥
寧國府祈晴祝文
豐年多黍稌已占大有之祥淫雨害粢盛忽致狂恒之
咎既非下民之罪亦豈上帝之心皆繇牧守之不良政
刑失當若匪依憑於道力何能感動於天明輙露衷忱
以祈顯相伏願劃其陰翳盡呈露於乾端暴以陽光終
結成於兑寶不但盡歲功之緒更希策秋獮之勲嘉與
編氓導迎景貺
天慶觀祈晴祝文
伏以天多沈陰每望秋陽之暴星有好雨忽貽歲事之
憂憫后土之不乾籲皇穹而請禱伏願高真洞格肸蠁
潛通穡寶既堅可備粢盛之薦師干不聳永無烽燧之
驚
祈晴奏告天地文
伏以宗祀明堂正欲粢盛之備天作淫雨忽貽稼穡之
痒憫后土之不乾籲皇天而請禱伏願一忱貫徹三極
感通誅黑蜧於荒郊劃其隂翳推赤烏於暘谷兆此豐
年
社稷祈晴祝文
伏以宗祀明堂正欲粢盛之備天作淫雨忽貽稼穡之
痒敬以精忱禱於方社伏願祓其陰翳誅黑蜧於荒郊
晛以景光推赤烏於暘谷更資鴻福迄用康年
祈晴社神祝文
社于國中有祈有報方以雨謝復以霪告惟社之神官
地之道惟稷之靈司稼之寶惟后土氏水土是平惟后
稷氏百榖資生惟風雨師澤潤萬物惟雷電神鼓動羣
植克相上帝皆著靈德所以九州各建壝壇雨無水溢
暘無旱乾惟此宣城山瘠土薄豈圖夏五霖潦交作滿
集溝澮山為水祥民實何辜吏則不臧用率府吏薦以
清醑冀開陽光永福兹土庶其屢豐多黍多稌
諸廟祈晴祝文
按五行志廢祭祀不禱祠則有水灾某自出守兹土敬
共明神春祀秋賽靡不秩舉亦曲荷神休矣月書夏五
梅雨成霪后土不乾平原出水推其所以致災之故豈
祝告不虔歟豈燎香不潔歟豈酒牲酸且瘠歟抑政令
逆時歟或刑罰不中節歟戒謹恐懼懼有以貽神之譴
而遺斯民之害也兹用遣官遍謁于廟惟神益茂嘉德
盡收積潦俾隂陽節風雨時民奠居而田多稼則千里
之國永拜神之賜於無斁
社稷祈晴祝文
冬不祈雨春不祈晴時之常也冬行秋令天時雨降時
之變也頃以郡政失平陰雨為沴是用禱於社于稷惟
神達天之氛神地之道使太陽之景曜靈而來歲之稼
順成則神之惠也抑某之願也
諸廟祈晴祝文
方春載陽淫雨為沴麥既穗矣而雨不得發其實也榖
且秧矣而雨不得茁其芽也沈隂不解必壊穡事用是
乞晴於爾神明有能劃劙隂雲豁出暘景使年榖順成
不凍餒吾赤子則神永有飲食
萬物莫潤乎水過則為災三日以往為霖沛然孰禦非
憑神力曷障洪流伏願貝闕潛通珠宫密佑祥雲覆壠
蝗無害稼之憂巨漲復槽鴻有安居之樂
方春東作淫雨蚤降麥既穗矣而雨不得發其實也榖
且秧矣而雨不得茁其芽也沈陰不解必壊穡事重惟
國之有社有稷所以達天地之氛節風雨之宜縱陽閉
隂惟神之惠用是乞晴於壇有其相之太守與邦民敢
不選牲擊鼓以報靈德
越州圓通寺謝晴祝文
頃以積雨為沴下民其咨自某日立秋若沈隂之弗解
至招摇指亥喜陽景之漸舒爰瀝衷忱以伸報謝曰霽
曰蒙曰驛尚晴意之未堅時雨時燠時暘庶高靈之終
惠
諸廟謝晴祝文
曀曀其隂崇朝其雨后土不乾皇天幾瞽杲杲出日日
出之光釡星雜垂鼓鍾其鏜鴉噪于田鴻集于澤爰刈
我禾復耰我麥刈者欲晴耰者負暄匪侯爾私實神爾
恩有飶其香有冽斯酒爰率乃僚告於有廟惟神仁明
克相厥終綏我有邦年榖屢豐
天地社稷謝晴祝文
頃以沈陰干陽積雨為沴自立秋之日至十月之交分
遣庶工遍走羣祀每加精禱靡不格思用涓良吉之辰
以答高靈之貺曰霽曰蒙曰驛尚晴意之未堅時暘時
燠時寒庶來麰之有望不徒報謝兼露懇祈
社稷謝晴祝文
昔文仲孺之守長安也以淫雨妨農詣於社而請之其
夕發夢曹椽明而大霽人皆德太守而靈社稷也今繆
守以積雨之故借陽明於神之靈一念所通羣隂盡掃
非神力回天其孰得與於斯敢率百僚以謝
諸廟謝晴祝文
農田苦雨禱爾於神祇天宇開晴暖之以日月凡此感
通之速莫非相佑之靈更望宿麥登場早有食新之望
新秧出水永無斷種之憂庶惠康境内之民盡銷弭海
濱之盜
社稷謝晴祝文
大田多雨禱爾於神祗后土得乾暖之以日月來麰既
碩嘉種維新更望成此歲功咸有穀熟年登之象錫之
景福更無木饑火旱之災已應春祈尚圖秋報
大雄山白虎洞敏應廟祈雨祝文
伏以三時務農饁彼南畝四月不雨病於夏畦矧疆事
之孔殷重民生之艱食即不幸有方千里之旱其何以
安億兆民之心用咨廷臣徧走望祀伏願山靈下格澤
氣上通鞭駕風霆盡洗如焚之魃作興雲雨頓蘇垂槁
之苗
諸山禱雨祝文(徑山天目龍井廣德洞霄)
伏以庶民惟星所望者歲四月不雨恐傷於農矧當師
旅之未休顓以糇糧為司命麥已登矣而新榖不得以
秧蠶且簇矣而艱食不得以粒若稔成於旱暵豈不蹈
於憂危用咨百工徧走羣望伏願(洞霄云靈斿來格道化滂流諸山云山澤)
(通氣風霆流形廣德云呵叱鬼怪鞭驅風霆)雨我公田既咸宜於黍稷饗于
世室庶無害於粢盛
