鶴林集卷十六宋吳泳撰
表
明堂皇后賀表
伏以練季商之日虛柳正中敞重屋之儀房心動色天
地並貺家邦同休中賀恭惟皇帝陛下凝命溥將宅
師嘉靖齋戒以事上帝獲修圭幣之恭肆祼以饗先王
既奉犧牲之潔靈娭昭格景福來同臣妾忝備坤儀忻
承乾施嘉與黎元之衆悉陶惠澤之春
貴妃賀表
載龜陽館肇秩明禋笙鼓純繹而百志熙粢盛令芳而
三神格中賀恭惟皇帝陛下聰明似禹淵懿若文燕及
皇天洋乎如在其上衎我烈祖愾然如聞其聲精神感
通福祉洋溢臣妾叨華星掖奉戴露恩覿熙事之休成
同嘉師而慶賴
美人賀表
裒封國陽肇稱禋祀奠琮而乾端露薦鬯而神意娭中
賀恭惟皇帝陛下寅奉明威丕昭縟典效天法地儼高
厚之顧歆尊祖敬宗瞻明祇之來下受釐宣室均福後
庭臣妾叨備下陳忻逢華旦既被祭典十倫之澤仍祈
天家萬夀之春
明堂慶成賀表
天子垂萬世之基禮嚴宗祀明堂教諸侯之孝賚及多
方凡隸王臣悉霑餕澤恭惟皇帝陛下酌祖之道對天
之休屏玉女却宓妃夙夜致精明之德乘鑾輿備法駕
斯須無易慢之心願民力之普存節邦財而用慎式憑
一念祗答三靈所以款謁之朝風雨霽澄祼將之夕星
月清麗豈曰彌文之應實繇儉德之昭靖惟先朝厥有
丕式自肇禋者嚴率斂之戒而繼志者遵省約之風一
黃道縟之微仁祖必為民而更造一黑羊裘之細哲宗
恐害物而改為盖德修薦薄則吉大來而禮瀆祀豐則
靈弗假矧四蕆合宫之際皆一循列聖之規大路所歷
黎元不知見人心之悦豫升歌之終明神既饗宜聖祚
之綿長臣翳居林泉阻奉牲玉尚懷忠信效祝史之正
辭未敢鋪張第從臣之嘉頌
明堂慶成賀表
合侑明庭肇修曠典功莫隆于尊祖既保乂殷禮多歷
年孝尤重於饗親故宗祀文王配上帝乾坤清夷而輦
道霽星日澄麗而齋壇光作民恭先惟聖是克恭惟皇
帝陛下明超萬古奥接三才寅畏嚴恭固自克謹先王
之憲寬仁慈儉未嘗敢違寧考之心是用裒對天之閎
休式嚴父之丕訓工競顯相神來宴娭不惟見祖宗之
靈在人抑可占國家之福未艾臣心馳象魏目動鷄幡
陪祀合宫雖不預周士奉璋之列依光近甸尚可述堯
民擊壤之歌
天基節賀表
伏以紫盖在東已應中天之運赤光滿室式標誕日之
祥春遍康衢人登夀域恭惟皇帝陛下禀堯舜之聖躬
禹湯之明求福不回雖備壽富康寧之美遇災而懼常
懷嚴恭寅畏之忱以仁恕結人心以憂勤養夀命肆其
享國惟以永年臣目徯天庭身縻侯服莫陪俊乂銜夀
酒於舞階尚與老癃布詔書於方國
望雲氣於越山夙開聖瑞占龍躔于漢闕還啟誕期春
回九垓懽震羣嶽竊攷歷代開承之統無如皇家眷命
之休麗日照裾宜仁廟得天之久赤光滿室肆高宗享
國之長懿哉二祖之風鍾作一人之慶恭惟皇帝陛下
神姿凝重性德清明黼扆坐朝凝如山之不動細旃論
道粹於玉之無瑕瑞符已協于帝文甄貺宜編於瑶牒
所其無逸維以永年臣職在視釐報勤歸美第從臣之
頌班莫趁于春朝歌聖夀之辭心但存于南畆
寅階簇仗先一日以頒春甲觀奉觴後千秋而稱夀瑞
浮天闕歡動海邦恭惟皇帝陛下性德徇齊身容郁嶷
齊明而事上帝劃開暘景之晴神武而馭四夷洗盡兵
氛之濁吉夢著紫金之帽珍符鏤白玉之編會登太平
均錫繁祉臣久離扈從復忝蕃宣馬頭纔近于東甌斗
口忽瞻於南極奏誕聖之曲勿能賡唐殿之樂章誦祈
年之詩尚可廣周家之德意
聖統垂仁歲已更於六閏泰元增筴運復起于三陽矧
名隸于禁塗合表通于瑞桉竊攷歷象周天之數始知
帝王受命之符堯之生以甲申仁夀化行于萬國舜之
生於甲子聰明德冠於羣倫有開彌月之祥實並兩朝
之美恭惟皇帝陛下道包衆類智燭萬微神武布昭雖
克濟中興之大業嚴恭自度未嘗忘當事之小心言動
憲丹書之銘珍祥鏤白玉之牒肆其享國惟以永年臣
目徯虹流首勤虎拜舞階寸地莫能接武於夔龍致主
孤忠尚欲同符于堯舜
簇仗寅階大王正之一統奉觴甲觀祈天子之萬年慶
流海邦歡動崧嶽恭惟皇帝陛下神姿英武聖性徇齊
夙夜畏天之威每清心而寡欲寤興惟正之憲因立號
以改元矧逢電繞之辰宜介川增之祉漕河水足師曾
無告匱之憂邊柝塵清民始有為生之樂臣偶分漢竹
阻奉堯樽嘉與東甌老癃之民願同華封富夀之祝
上金鑑千秋之錄曾陪北闕之班奉玉隆萬夀之詞敢
後南山之祝筆飛荷槖表露楓宸粤稽歷數之周天因
識帝王之啟運堯自甲申而起所以世治而君聰明舜
於甲子而生所以德行而民仁夀偉一人之有慶參三
代以同符恭惟皇帝陛下聖性徇齊神姿郁嶷武能禁
暴宅夫九有之師寬本愛人錫厥庶民之福矧紫邏絶
夕烽之警而青疇迎臘雪之祥德則無疆年其有永臣
翳居林木阻覲闕庭製誕聖之樂章未及升歌而迭奏
磨中興之崖石尚須泚筆以大書
七閏曰章方起繫年之歷三陽為泰又逢誕聖之期慶
集路朝福流方夏恭惟皇帝陛下秉姿岐嶷宅志清明
性堯舜之仁適應甲周之數命殷湯之武首開鳦降之
祥旄頭占敵運之衰龍角表天田之瑞御圖有赫介福
無疆臣近在日畿阻陪漢闕聖恩寬大再叨玉隆萬夀之
詞國祚綿長更上金鑑千秋之錄
王正一紀已占斗柄之指寅天子萬年復喜歲端之換
甲車書所暨福祿攸同恭惟皇帝陛下睿性徇齊神容
郁嶷聖人之生不數黃河始遇於一清天瑞之應以承
臘雪更逢於三白麥土壓青蝗之沴榆關銷赤羽之塵
月正誕彌邦其嘉靖臣旋隨澤鴈喜覿星虹錄上千秋
不能陪從槖之簪筆宫名萬夀尚可效祠官之祝釐
真人之生東越有開受命之符攝提之正孟陬適遇發
祥之旦度綿萬禩懽洽八埏恭惟皇帝陛下聖性徇齊
神姿郁嶷踐阼閱十五載將以有為享國踰三百年所
其無逸史奏日星之順紀農占雨雪之呈祥凡為禹甸
之臣率效堯封之祝臣夙叨晝接阻奉春朝銜繫寶章
雖去京之日遠錄陳金鑑尚報主之心長
天生英主有開瑞鳦之符歲紀誕期適次蒼龍之首慶
綿宗社澤暢埏垓昔者堯以甲申而帝祚昌舜以甲子
而天休永祗若二代懿予一人恭惟皇帝陛下齊聖廣
淵發強剛毅朝清道泰四門闢無凶人歲稔時和六府
修惟善政矧青輅賓春於除日而黃麾簇仗于元正留
萬歲杯為九重夀臣近居日甸阻覲天顔奉香火無言
已罷玉隆之秩賀朝廷有道尚存金鑑之書
望霞鶩之天新飭建侯之度瞻星虹之渚適逢誕聖之
期慶鍾一人光動九牧恭惟皇帝陛下神姿郁嶷聖性
徇齊乘堯運以得天乾清坤謐祀文王而配帝日麗星
輝北陲無一警之塵南畆有屢豐之喜所其無逸惟以
永年臣曩侍漢朝今侯周服阻陪俊彦銜夀酒于舞階
嘉與老癃布詔條於方國
元正賀表
鳳圖紀歲象闕頒正恭惟皇帝陛下位在德元動稽天
若體仁觀萬物之資始致化如四時之錯行矧逢交泰
之期宜介疇離之祉列千官之仗朝儀既肅於寅階留
萬歲之杯聖夀更祈於甲觀臣奉祠真館阻覲端門嘉
與東郊老癃之民願觀春日寬大之詔
載旂丑陛先三日已頒春簇仗寅階奉一元而布政恭
惟皇帝陛下仁如天運敬與日躋求王道之端致和而
萬物育省歲功之始不言而四時行矧逢交泰之辰宜
燕疇離之祉臣近居禹甸阻奉堯尊嘉與苕溪老癃之
民願效封人富夀之祝
青輅載旂迎年於卯陛黃麾簇仗賀朔于寅階三朝會
同萬宇和泰恭惟皇帝陛下道參天運位在德元積閏
為一章已盡財成之道先春凡七日首頒寬大之書無
臺不熙有域皆夀臣叨居靖館喜見載陽嘉與龜溪癃
老之民願觀象魏清明之教
洪都新府方奉教條象闕端門又頒正朔恭惟皇帝陛
下面稽天若位在德元不言而四時行有道而百神饗
列千官之仗朝儀既肅於寅階留萬歲之杯聖夀更祈
於甲觀臣偶縻周服阻會漢京嘉與西山老癃之民願
觀春日寬大之詔
冬至賀表
斗歷改元已協歲成之叙天正肇統又書日至之祥王
春從白琯以潛回仙仗簇黃麾而交賀化舒萬國欣動
千官恭惟皇帝陛下秉道之樞憲天之度紀星量月中
國常盛而夷狄衰闢隂闔陽君子益親而小人遠剛德
正純乾之位仁心迎來復之機悉陶堯壤之民溥錫箕
疇之福臣叨祠靖館阻拜明廷讀易南窗雖有閉關之
志繫心北闕寧忘進襪之誠抑嘗奏薄技于禁林敢不
通微詞于表案更祈上熟以濟中興
淳祐改元賀表
大衍歸竒象閏已成積歲之功春秋謂一為元式正表
年之統正朔所暨車書攸同恭惟皇帝陛下克綏厥猷
皇建有極循堯之道觀歷象於昊天行夏之時訖聲教
於四海此以兵祲之未静加之穡事之不登吏巧而文
寖深安得還淳於上古年饑而用不足疇能孚祐於下
民爰稽五始之遺文遂輯四宗之徽號以崇勵風俗以
導迎休祥臣適守价藩恪承明詔斗歷改憲已逢泰運
於三陽春朝受圖更鞏鴻基于萬歲
改元皇后賀牋
春朝頒象斗歷改元正朔所加宇宙皆泰恭惟皇后陛
下氣含温厚德秉静專順承乎天無為而羣物阜將遡
於日不動而四時行爰參寶典之丕彝式正始年之徽
號臣顧瞻鳳闕維縶鹿城嘉與海濱遐迹之民布宣春
日寬大之詔
進奉御書石刻表
聖人之情見乎辭咸仰王言之大天下之動貞夫一不
離心畫之精捧二寶以珍藏煥三辰而炳麗遂鑱翠石
以侈鴻休恭惟皇帝陛下天縱多能學深六藝睿思高
妙發于堯典之文章宸翰輝煌傳得洛書之字法至若
詔旨春頒於郡國詞頭夜下于禁林湛雨露之霑濡駭
龍鸞之飛動鴉飜御墨爛垂銀漢之光龜護豐碑永作
海邦之鎮臣曩陪供奉今忝藩宣紀載金坡之遺雖無
錢惟演之巨筆顧瞻玉堂之邃猶有歐陽修之遐心迺
營古郡之岡庸葺新樓之址題為拱極示敬主以弗忘
䟦所賜書庶托名於不朽
賜御書宗濓精舍額謝表
河漢宗於海豈道學之無源日月麗于天信神章之有
爛煥開黌宇鋪對鴻休粤自禹河之綠字無傳周几之
丹書寖遠光武手跡方國競觀文皇飛毫朝堂爭寶曾
未若皇帝陛下銳情古訓游思書林雲漢昭回意態生
於筆下龍鸞飛動精神運于畫前乃眷孝廟初潜之藩
是為濓溪始仕之地式頒御墨以重儒官臣敢不仰奉
珍題俯宣清化經天緯地幸逢聖主之右文弄月吟風
樂得英才而共學
知隆興府到任謝表
起廢寓里疏榮价藩臣罪積如丘山聖恩深于雨露恭
惟皇帝陛下法度堯禹典刑舜文數引公卿欲聞四方
有水旱盗賊之奏親問守相要使庶民無嘆息愁恨之
聲豈應一介臣之微輒冒二千石之寄伏念臣學迂而
癖志廣而疎居官亡以瘉人任郡率多廢事方建侯寧
國既不以治辦名逮再守永嘉尋復坐愞弱免雖衆女
望娥眉而交嫉實小人負乘器以招尤退處一丘亦遭
三黜特荷皇帝陛下恢乾坤之量揭日月之明知非臣
辜復以郡起欲籲天控免而詔旨丁寧勉臣治民欲過
闕敷陳而省符督迫促臣上道便殿不得入奏側門不
及候辭空有心馳魏闕之忠莫能面奉玉音之訓式欽
乃命爰疾其驅臣所領州在大江南界荆揚域向也物
華民富今焉地大國貧苗催一十五萬石而所支尚欠
一月之糧税管五十七萬錢而所收不滿終歲之用重
以督府括財之峻加之餉臺追吏之苛網密而訟益繁
珥筆之風未弭民窮而盗滋起弄兵之習猶存矧帥權
分隸于九江而侯度僅頒于八縣孤壘孑立百為莫開
然臣嘗閱漢輿圖數唐職貢或治南昌賜侯王之印或
分西道專采訪之權雖曰地雄亦因人重陳仲舉設孺
子一榻清譽高于岱嵩王弘中得文公片碑靈光射於
牛斗逮於聖宋懿我孝宗升潛藩為統府之華表賜額
用紀元之號首振吏治以開中興今天子聖神朝廷寬
大乃眷玉隆之散吏就交銅虎之左符臣已於十二月
十八日到府上訖謹宣鴻化式慰黔黎紫馬朱衣雖動
千里湖山之色玉珂金鑰尚思五更京闕之朝
除寶章閣直學士知寧國府到任謝表
罷直禁林叨陞媯閤雖離扈從亦忝藩宣祗荷恩華彌
深感涕竊寧國本鳩兹地跨鵲岸營厥土磽瘠而堅厥
民精勁而藝唐時戶口不滿六萬戍兵纔及二千而西
平淮夷北取澤潞守圉扞敵名迪有功今生齒之版幾
倍于前而廂禁之籍乃不如昔若使歲年豐稔猶或可
以保民脱遭水旱凶荒則將何以為國而況密邇姑熟
接連大江當此防秋之時寧無飲馬之慮永言牧御宜
藉英賢如臣之迂豈堪此寄伏念臣始自入仕至於升
朝宰巖邑幾四年盖嘗學道丞外府閱三載曾靡求知
不自意于遭逢乃徧更於華顯既叨銓部憲曹之選又
忝詞垣翰院之臣以文字為官常以語言為職業入直
則閉閤草制吏責不加退朝則杜門讀書職憂靡及向
嘗登對便殿親聞玉音謂臣奏疏頗為憂時謂臣麻詞
最為得體所以感激恩遇竭殫疲駑抑不思名既盛則
毁日來官愈清則忌益衆致煩吏議有累聖知不謂特
蒙皇帝陛下堯仁如天漢德如海察其初無大過矜其
粗有小能寧屈刑章復紆郡紱霽威而待楊億既寬陽
翟之誅違謗而用元之猶畀黃岡之守臣無斯學力有
此寵榮荷遺簪之未忘誓結草以圖報故纔抵郡境延
見吏民具言天子聖神朝廷清泰治政無大小必躬必
親視民無戚疎兼愛兼養有隠必達無幽不伸更遣近
臣出為刺史凡白袍烏帽之叟見紫筆朱衣之人自謂
生長至今已八十餘歲不聞侍從出守幾三十餘年以
臣之來必慰其望臣敢不飭己以正臨民以莊不事掊
刻為聲名不崇簡大為風采官暇則勞耕夫於野農隙
則閱弩手于州千里佩符雖對斗壘旌旗之色五更聽
漏尚思神京鐘鼓之音
知温州到任謝表
臣蟣蝨賤臣久竊釐廩聖恩隆厚起授虎符去秋八月
五日伏承制書除臣温州太守被命之後臣有弟昌裔
適守東陽闢館招延俾臣待戍婺與温實股肱郡臣於
弟同氣而分形骨肉合并曾幾何日而公朝尋有旨促
臣之官州郡亦遣人迫臣就道臣更不敢久稽王事爰
疾其驅水陸七程雨雪三日遂于除夕到州月正元日
上訖既祗厥事延見吏民荷鋤帶經之農扶杖聽詔之
老争來馬前具言天子仁聖治朝清明雖在海濱皆沾
德化向者家給人足素號樂土今茲木饑火旱適遭歉
年見臣之來從兩朱吏擁雙紅旌佩二千石印綬意謂
九重特遣侍臣必能利安黎庶辭忱望切凛莫克勝竊
以温州負閩帶粤在鉅海極東戶口幾二十萬家苗頭
僅四萬餘石海物雖繁而地産薄舶航欲聚而國力貧
考之職方參之里諺迺知總一歲所收不敵浙西一邑
之賦舉全州盡熟不如蘇湖一頓之粥況重之以方千
里之旱加之以人半菽之食野有餓殍室無盖藏民且
病矣而荒不詔救糧則無矣而饑不及麥既號宅生之
所托豈宜芻牧之不求伏望聖朝以仁政治天下凡遇
水旱曲意賑恤陜右饑仁祖皇帝出奉宸銀以賑其貧
江西饑孝宗皇帝捐上供米以濟其乏列聖相受同此
心法所以二百八十一年之間雖歲有荒札民無流離
者植根厚而施澤久也今皇帝陛下體仁宗之仁法孝
宗之孝祗德恤刑以迓天命薄征散利以餼國人每引
公卿數問守宰吏道之臧否靡不燭民情之疾苦靡不
聞上宏十三聖繼天之丕基下永億萬年立國之夀脉
臣於此際為吏長人敢不遵正歲治家之法布陽春寬
大之詔捐俸粟以動大夫之貸雖未賙百姓之貧減田
租以寬下國之輸庶獲受一介之賜若夫亢旱而不以
旱奏實損而不以損言矜纖能小慧為聰明倚暴歛急
征為治辦寵望貴胄瘼兹下民臣雖至愚不忍為此臣
無任悃欵屏營之至
除寶章閣學士知温州謝表
代耕南畆已玷廩人繼粟之恩假守東甌復玷學士登
瀛之選殊私難報危涕自零伏念臣本自諸生家承素
業柳氏之族少為朝士曩常聯綴于周行子雲之官不
過侍郎今已經登於常伯豈薄技出宗盟之右而謏聞
超往哲之先實以遭值聖明踐更華顯曾一麾而去國
尋再命而典州雖回顧玉堂班莫陪于供奉而載瞻寶
宇夢猶到於邃清申之以錫命之蕃重之以賜金之富
叢徽章之沓至藐衰質之難堪兹盖伏遇皇帝陛下泰
包八荒賁飾萬物察臣秉心自直故撫棄迹以重收念
臣力學未衰故貽嘉名而特授疇之邇列無此龍光彼
壯士一飡猶捐軀而不顧匹夫片語終矢義而勿忘矧
兹懷恩未報之身當此焦思有為之日若匪共而不貳
公爾忘私則非惟無利于公家是亦自負其所學永言
及此之死靡他
提舉玉隆萬夀宫謝表
罷守中川祝釐靖館罪浮責薄感極涕深伏念臣起自
書生闇於吏道入則簪筆扈從不離於文學語言出則
秉麾蕃宣率本於詩書豈弟自領海邦之牧適逢歲事
之荒蠲夏税七萬六千餘緡尚恐民財之不給放秋苗
二萬八千餘石猶虞粒食之孔艱裒賑貧賙厄為一書
創裕民餉軍為兩庫凡此撙裁於邦計只圖安利於黎
元名實未孚謗䜛隨至不但試彎弓之手又將加下石
之辭論歐陽修徒以文墨致身臣何所損言錢民逸全
於民事不理臣則不堪盖至難欺者匹夫匹婦之辭而
不可掩者時雨時暘之實證庶民而有攷對上帝以無
慚敝車羸馬挈家人以行見者諒其清謹斗酒隻鷄酹
季弟而别聞之靡不䀌傷理終無不定之天恩自有所
歸之地兹盖恭遇皇帝陛下知人則哲御衆以寬謂刺
史察州各有攬轡登車之志而從臣出守得無遺簪墮
履之思寧少屈于刑章仍特優于祠廩臣敢不振勵衰
境激昂厚恩芝蘭之性自芳必不安嚴霜而摧敗葵藿
之心未死尚須向皜日以昭明
又
祗命明庭祝釐靖館恩如露沐感與涕零伏念臣猥以
迂儒生逢昭代文不能以緯國誤塵翰林供奉之班知
不足以爽民亦忝憲部清明之寄況陪羣彦抗論一時
祗知愛君豈顧忤俗今去國者九載而投閒又六年愈
坐五窮惠因三黜隠居求志尚貽無妄之災閉戶抄書
猶致求全之毁鴈聞弦而輙畏龜避網以莫逃方安時
甘遯退之肥忽筮易得否傾之喜屬清朝之更化闢正
路以招賢包荒不遺宥過無大如貞元之朝士不自意
全領太一之祠官示無終棄兹盖伏遇皇帝陛下濬發
英斷總收大權命相去凶盖欲勵庶明列於有位舉賢
赦過未嘗以一𤯝錮之終身而臣某生也有涯老之將
至壺藏日月雅宜珍臺閒館之遊履曳星辰時有廣樂
鈞天之夢若或未填溝壑尚能圖報涓埃
除權吏部侍郎賜紫服謝表
越從左史擢典右銓佩紫荷囊持金背鏡温綸出乎天
上命服拜於君門際遇甚華省循知愧伏念臣生於蜀
道世以儒家少親父師素有汲古鈎深之志壯任州縣
初無干時患得之心偶塵鵠板之招遂列鷺庭之序無
機雲之才調空馳入洛之聲乏虞褚之風猷屢玷登瀛
之選況值陛下親政朝廷急賢植新甫之栢於雪中斵
嶧陽之桐於㸑下挈兹孤遠之跡寘彼清華之涂戴星
而朝豈但點螭頭之水窮日之力更令書鳳尾之綸遠
觀元和六學士之風近閱熙寧三舍人之樣位非人稱
榮與媿并盖嘗以弟兄連茹之嫌為言亦復以天地惡
盈之戒為請聖恩加重睿聽益高疏六上而輙還官一
年而屢徙謂臣粗持憲法故令權典于三班謂臣薄有
詞華故使仍兼于二制選事日殷而才有限詔書雲委
而思難工縱殫犬馬之忠莫報丘山之施茲盖伏遇皇
帝陛下藝祖之聖孝宗之明秉德迪知天畏罔失嚴恭
之度立政其惟吉士勿容嬖御之私既恢大知以并容
猶念小臣而明恤俾簪筆從陪屬車塵臣敢不職思其
憂敬佑乃辟權衡公道毋泯亂于官常粉澤皇猷尚道
宣於德意
賜隆興歴日謝表
莵綰銀符甫承天寵鳳開寶歴還授人時恭惟皇帝陛
下道涵一元德翊萬物璇磯以齊七政坐銷飛流薄蝕
之愆玉燭以調四時各當夷隩析因之候朌於太史賜
及外臣臣敢不恪奉邦條以前民用清臺密課預占穡
事之豐登新府肇開尚布詔書之寬大
賜寧國府歴日謝表
龜疇協紀既循天度之常鳳歴更春還授人時之正凡
列居於侯服皆禀用於王正恭惟皇帝陛下德合乾符
道參神筴致和而萬物育曾無凶荒札厲之烖不言而
四時行咸應夷隩析因之候舉清臺之密課布方國之
新書以考歲成以前民用臣敢不奉宣寬詔聿相罷甿
南畆省耕且共田夫之一飽東藩拜表更祈天子之萬
年
賜温州歴日謝表
歴元起卯首遵盛帝之彛歲籥先庚復示諸侯之度雖
居海角亦見乾端恭惟皇帝陛下妙道贊元至仁育物
配天其大公刑賞於春秋迎日而推謹幾微于夙夜以
前民用以懋農功臣謬綰藩符恪承明詔卜正月之吉
已宣布於寬條酌四時之和庶導迎於景物
