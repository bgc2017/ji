鶴林集卷二十三宋吳泳撰
狀
與馬光祖互奏狀
臣蒙恩守郡恰已期年救荒賑饑粗無愧怍獨以手足
之戚薦尋香火之緣溫詔褒嘉未賜俞允私情忸怩方
欲再陳忽得紹興朋友報提舉馬光祖有疏論臣雖未
知所言云何以臣揣之必是報怨蓋緣端平初光祖守
高郵以貪酷激軍變身與母妻俱受汚辱未幾而復官
詞頭過中書臣以太蚤方欲繳奏忽喬行簡傳旨令與
書行詞頭之間未免有訓飭之語光祖頗以爲憾臣守
永嘉光祖守處溫與處實爲隣境平時處之麵下而易
温之所無温之米上而濟處之所乏光祖既嚴麵之禁
不使之下臣亦防米之泄不使之上因此微隙遂幾積
怨今甫得使節遽倚勢以挾私怨原其本心亦是觀望
時好奉承風旨所以敢犯公議以中傷善類臣若不以
委折上陳則無以自白欲望聖慈檢會臣累次所請先
畀叢祠付出光祖之章容臣與之疏别仍乞聖斷下清
明御史辨其曲折付之公論見於施行於以彰聖朝黜
陟之公臣不勝大幸
又照會某近者以浙東提舉馬光祖上疏劾臣已嘗具
狀奏聞欲乞先次與祠仍付出光祖章疏及臣所奏下
之御史辨其曲直未准回降指揮今得其章疏乃知悉
是誣罔臣若嘿而不言竊恐有負臨遣從臣牧民之意
亦非微臣事君行已之節用敢畫一疏析於后
一光祖疏謂臣粗有文墨絶無吏才陽爲寬博之容隂
挾貪婪之術臣起自書生操觚弄翰乃其職業固不知
吏才爲何事然廉謹自將一毫不妄取與官至法從無
屋可居不特流寓於東南爲然人所共知兩任郡守潔
已奉公比到永嘉悉意荒政雖所當得俸給三月不曾
支請今光祖既謂之貪婪必須指其事實豈可只以隂
挾二字中傷良善
一光祖疏謂假守宣城善狀蔑聞白簡猶新朱幡薦駕
永嘉望郡得於營求臣戊戌夏初自宣城得祠至己亥
秋末拜永嘉之命整整一年有半喬行簡說聖上本以
福唐相處緣輟與李大同且以永嘉郡望稍小故進直
學士以華其行此自聖恩特達不知光祖營求之說指
何而言
一光祖疏謂到官之時適丁歉歲始者大言力詆前守
謂其不申旱數以爲志不在民意其設施必有可取而
乃懵如醉夢事無巨細仰面以視吏胥朝令夕更貽笑
遠近臣去冬赴官甫及處州之境便聞本州饑荒就借
處州印具申省乞蠲租科此光祖所目擊到任之始首
捐已俸置局賑荒只是州郡自辦不能如隣州科擾平
民曾具賬冊備錄施行次第登於臺省今尚可考濟民
四萬六千有竒糶戶十一萬有竒放夏稅一十二萬有
竒放秋苖二萬八千有竒又斷罷都吏又勒諸吏之稍
厚者各令買米不知光祖謂其懵如醉夢仰面視吏胥
者得之於何所聞也
一光祖疏謂郡通海道商舶往來其間儻能措置招徠
不患米艘不集泳乃折支度牒低價敷糴以致客舟望
風奔遁米不入境臣比准朝廷乞降度牒二百道提舉
司一十道皆是給付諸縣令自變賣糴米糶濟本州原
不曾立價敷糴又嘗出榜曉諭招誘米客其來者二十
五萬餘桶流入處州者亦此米也光祖乃謂客舟奔遁
者不知奔遁於何所也其詳已見之申省賬冊
一光祖疏謂闤闠嗸嗸兼旬乏糴市民千百環擁麗譙
至有扛去知州之語臣未到任前本州之民皆有饑餓
之憂及既行勸誘米舟輻輳貧民皆得接濟至有相告
語謂此菩薩不來我等都是餓死底光祖時察鄰國之
政不應不知今謂市民千百環擁麗譙者不知是何月
日也
一光祖疏謂大饑之後疫癘乘之死者枕藉泳閉帷深
居恬不加恤本州因饑荒之後果有疾疫傳染既多不
無死者臣命醫廵門看診僉廳置局施藥又時加撫恤
俾爲湯粥之供死則給以棺材又差官吏逐日分隅掩
瘞皆有實數亦見之申省賬冊
一光祖疏謂今歲之旱無異鄰州泳惟恐上司蠲除不
便於已亟以全熟申上今歲本州風雨調順早榖頗登
晩禾却有䖝傷去處遂不待檢踏永嘉與放三分諸縣
已放二分蓋是參之卿大夫之公論得中都書謂左相
李宗勉曾向人說聞温州得熟却如何又申放分想是
吳某要譽今光祖乃謂全熟申上既曰全熟則何緣有
二分三分之放自有申臺省狀可考亦自具申諸司光
祖胡爲不知
一光祖疏謂又於管下科糶高下其手付之鶩行使得
甘心漁獵糶價翔踴民不聊生本州苖額四萬九千去
秋收二萬八千歲支七萬四千除放外係欠四萬餘石
支遣本州接續措置外尚欠兩月之糧今歲稍熟南北
不稔未免就寺院畆頭上敷糴係以市價償之自無一
毫侵擾目今米價每升正是四十見錢比之台處諸州
米價最下豈得謂之翔踴
一光祖疏謂近者謂朝廷更易新楮泳自張黃榜外無
一毫措置人心疑愕市肆晝閉十七界會子直不滿八
十視東浙諸郡獨低本司移文取會並無回報本州自
黃榜初下臣遂喚上諸行民戶與之開說人心元無疑
惑市肆交易如故又多方措置分隅稱提具申朝廷乞
添撥十八界會以備兊換十七界會舊用九十今已長
作百三十乃浙東諸郡之所無亦已具施行次第申尚
書省
一光祖疏謂自蜀客無家可歸廣求田問舍之圖無首
公爲國之念臣僦居德清就有薄産平時奉法循理豈
不知守臣不可於所部輙置産業亦嘗出榜曉諭謂不
惟本位不敢置雖舍姪位下亦不令於此時置一畆創
一椽有託姓名者亦許令告首榜文至今尚在照得田
宅非囊槖中可藏之物必有坐落畆步若行體訪便見
著實
一光祖疏謂縱容子弟關節交通挾娼妓以遨遊冐新
喪而應舉臣長子槃即弟昌裔之子登乙未進士第任
提領犒賞所准備差遣自聞所生之喪即觧官奔喪多
不留此不知通關節者何事挾娼妓者何人臣教子甚
嚴其在侍旁絶不令出入槃亦粗知謹飭不敢爲非兼
其已自登科不應再冐新喪應舉
一光祖疏謂占僧廬以爲葬地而不恤公議之騰囑部
氓以市膏腴而不償契劵之直亡弟昌裔在婺州不禄
治命令諸子權攢温括之間係是諸孤自請於朝援紹
興流寓人典故買寺院之地安厝朝廷劄下本州從行
即非冐占其如囑市膏腴已具前項但未知所指部氓
謂誰却須指出姓名方見著實
一光祖疏謂人方詆爲推不去之謝令泳乃視爲死可
葬之桐鄉臣治郡一年上下粗相孚信本州之賢士大
夫如陳畏大卿諸人皆勸令就此卜居臣以於義不安
屢辭卻之在彼初無推不去之譏在此實無死可葬
之意
一光祖疏謂以若所爲而望其爲天子牧養細民難矣
臣黍以從臣出守只知奉宣天子德意撫恤小民勢家
巨室或有以強凌弱者當官而行未免招怨惡然小民
之無告者却頗相安光祖之言恐爲勢要而發
右臣所具十四項其十項必待反覆體究然後得知虛
實最是中間謂臣以營求得郡以全熟申省子弟冐新
喪應舉占僧廬爲葬地四項乃實陛下所簡記公朝所
明知國人所通曉者光祖欺罔天聽莫此爲甚照得光
祖志滛好僻素不知書嗜利無耻自號能吏其在班行
招權納賄至有無錢十萬貫莫登喬馬門之嘲方遭白
簡旋得處州不過豐飾厨傳優待過客買囑遊士使之
揚譽於中都今冐焉得節去天咫尺乃敢指無爲有變
是爲非肆無忌憚以誣上下無諸已而後非諸人光祖
固難責之以此獨不顧公議乎臣切見孝宗皇帝勵精
庶政無遠不燭監司風聞不當必出自聖斷與之區處
朱熹爲浙東提舉唐仲友知台州熹被旨檢旱行部因
民戶有詞熹方論奏仲友亦上章自辨熹疏遂不付出
尋各與别路差遣而去夫熹大儒所言又是使事仲友
庶官所爲又有實跡而當時區處乃爾今光祖如一失
節之婦所論臣又皆虚誣清明之朝豈宜有此陛下志
繩祖武動法孝宗欲望聖慈併臣前後兩疏下御史臺
詳與辯白特發睿斷處分施行庶幾臣三十年忠潔之
操不致一旦爲小臣之所汙辱謹錄奏聞
辭免除權刑部尚書狀
臣伏凖今月一日尚書省劄子三省同奉御筆除臣權
刑部尚書兼職依舊日下供職者臣欽聞出綍愧若踐
冰伏念某蜀之鄙人亡所肖似自爲青袍朝士已閱九
年及玷碧落侍臣亦幾三載制詞共千百篇而經濟少
奏對凡十八疏而獻納疎聖恩重於丘山臣報微於毫
髮蓋嘗以疾病之邅連而請外以鄉邦之顛覆而丐祠
謂天蓋高曾是莫聽乃徑從於小宰遂晉長於秋卿華
以一遷重於再命載念士官之所掌實於國脉而相關
舜不頼臯陶之明何以布好生之德周不得蘇公之敬
安能審用罰之中必惟良臣始稱公選若冐司於臬事
恐紛致於人言欲望陛下矜察愚衷收回成渙量能授
職亟改畀於時髦敕法清刑庶共登於漢道小臣獲免
曠官之刺陛下不失知人之明所有省劄臣未敢祗受
第二辭免状
臣比准省劄奉御筆除臣權刑部尚書尋具辭免於今
月初五日伏准詔書賜臣不允者臣聞才爲造物之所
珍名者道家之深忌二陸以吳中之秀入洛官纔盛而
毁來兩蘇以西州之彦同朝位益高而謗起矧不令之
兄弟亡前修之典刑而臣摛詞玉堂簮筆荷槖職親地
禁終日不離文字之間選妙秩清羣才半入銓衡之下
雉不能於鏟采龜不觧於韜靈致彼胥䜛納之危穽每
荷陛下保全之力實如皇天生育之仁曾未報於隆恩
迺復叨於異擢亟騰免牘以俟俞音盼春詔之十行雖
荷褒嘉之寵掌秋官之三典終非審克之才敢遜忠賢
庶安愚分所有恩命臣未敢祗受
第三辭免状
某伏准今月初一日省劄備奉御筆除某權刑部尚書
某嘗一再具免牘奏聞天聽蓋高未蒙俞允竊謂文昌
高於法從憲臺重於諸曹訟牒滋繁非膚敏之才不足
以剖析情僞刑章紛委非諳通之識不足以分别科條
如某謾學綴文未閑讀律使之討論潤色尚能奏薄技
於詞林若曰糾禁議詢何以宅嘉師於王國倘非遜避
恐速顛隮伏望朝廷察其被寵之若驚諒其控辭之非
僞爲敷陳於九陛庶畢達於孤忠俾守舊官亟回新命
所有省劄某未敢祗受
辭免兼權中書舍人狀
照會某今月初五日伏准尚書省札子備奉聖旨除某
秘書少監兼權中書舍人者光命巽申愚衷震惕伏以
太乙之坐紫微之垣下臨圖書上主詞令俱爲華選專
用英髦如某學不足以知方文不足以飾治曩塵冊府
曾躐等以三遷比直詞垣亦叨榮者一載搜訪遺文以
補書逸繳還成命以繩官邪雖云粗盡於厥心初亦何
裨於更化豈期誤渥復及陳人還貳書林豈敢方元祐
之人物改權中舍而乃用紹興之典彛一且不堪二難
兼取若令磨鉛吮墨尚殫典校之勞如復翻勅批黃是
速顛隮之咎毋拘反汗不致妨賢某已於當日赴秘書
省供職外所有兼權中書舍人職事欲望朝廷特賜敷
奏寢免施行
又辭免狀
某比者一再辭免恩除俞音終閟某更不敢冐有陳凟
惟是中書舍人之職所管四房文字十有八色詞命頗
多某自更化以來訖於今日跨越三載撰述幾千有餘
篇辭殫義拙亡所禆補頃者伏准御筆陞直禁林仰荷
聖恩奬拔之至靖惟内外兩制古今詞人兼掌者少某
實何人冐敢共貳且某既除右史又權吏銓又領瑶牒
及直學士院委於中舍難可通攝近嘗以洪咨䕫除吏
侍兼直院日辭免中書舍人體例申控公朝敢乞特爲
敷奏許令某觧還西掖職事簡畀時髦庶幾不妨鵷序
之賢某亦得專農馬之智
第二辭免状
某比者誤叨恩除有兼職依舊指揮嘗一再具奏辭免
中書舍人省札薦頒俞音終閟今月十三日得起居郎
兼中書舍人袁甫公文備奉尚書省札子及臣寮上言
等事將後省印記令某掌管竊緣某學術空疎仕材答
颯近者又苦目眚委是難兼兩制而况詞垣文字實爲
浩繁若不陳力控辭未免速致顛沛欲乞朝廷早賜敷
奏别於周行遴選儒紳之彦俾充此選庶上下房文字
不致積壓
第三辭免状
某竊以宥坐之器盈則覆仲尼憂太盛之易衰再實之
木根必傷文子懼兼榮之難保今兄弟一門聯登要路
可謂太盛矣内外兩制皆代王言可謂兼榮矣居盛而
不戒則危饕榮而不已則辱若非安當止之分何以免
交讁之言比於黃紙之初除五入控辭之牘繼以赤眚
之間作三陳祠禄之章且依屢降之指揮不許再行於
陳請若退而自嘿幾悖戾於先猷復進而有言是重違
於聖旨某之進退至此周章與其身兼數器而獨冐書
生之榮曷若知效一官而免供中舍之職矧詞章系國
脉之隆替而論駮關朝綱之重輕儻久據於華紳豈不
妨於賢路今巧匠䄂雲斤而未試良工&KR0146;美玉而弗沽
非甄拔而用之則無以展其器能非磨淬而新之則無
以揚其風采輙忘疎陋敢遜譽髦禆諶草創世叔討論
爲命豈一人之力宰我言語子游文學設科須衆善之長
庶於有道之朝得免蔽賢之罰更祈敷奏即賜允俞
第四辭免状
臣西州晚進不學不文伏自去冬誤叨除授嘗三次具
疏乞免兼中書舍人忱悃屢殫俞音終閟今又幾半年
臣見貳吏銓又直翰苑又兼瑶牒選事浩繁書詔填委
若不觧中舍一職不惟積壓文書將恐有妨賢路矧文
士如林詞人軰出内則如國子司業陳耆卿著作佐郎
應繇外則如知江州吳潛知安吉州蔣重珍建康運副
高定子前成都運判李劉宫觀劉克莊皆有文名可充
是選伏望聖慈詳臣累疏控辭精選人以兼攝庶幾臣
得以顓心職業少圖補報人無曠官之&KR1018;已無蔽賢之
懼
辭免兼直舍人院狀
照會某今月二十四日伏准省劄備奉聖旨吳某除軍
器少監兼直舍人院者冐膺兼組增惕孤衷伏念某頃
自著庭暫權右掖無英詞以鼓天下之動無宏議以植
朝廷之綱掛名沗與於判花嫉惡但思於去草粤稽元
祐嘗用蜀珍咸推蘇軾范百禄之賢能繳李定張誠一
之惡自愧寒鄉之晚進敢攀前哲之高風比還二凶之
詞荷垂九陛之聽然而歷時滋永久假不歸縱未致於
煩言亦弗寧於方寸正欲露章而控免豈期帶職以超
遷既升武監之華仍正詞垣之直雖軍旅之事未之學
尚能閱戎器之精粗以帝王之制舉而行恐難稱皇猷
之潤色寧專農馬之智敢冐熊魚之兼某已於今月二
十四日赴軍器監供職外所有兼直舍人院職事欲望
朝廷特賜敷奏寢免施行
辭免兼權直舍人院狀
照會某今月十二日准尚書省劄子備奉聖旨吳某時
暫兼權直舍人院者某被命頻仍省躬震惕居編摩之
府纔及五旬登著作之庭未經一月當明主勵精之始
正微臣思報之秋而學不足以網羅舊聞識不足以通
達時務方虞黜責豈望超陞矧贊書王國之精華而論
駮公朝之機脉開寶之後僅聞兩中允之除熙寧以來
始見三舍人之盛豈宜樸學暫使兼官雖資淺望輕在
禮弗容於控免然職親地禁非才恐速於顛隮伏望朝
廷特賜敷奏收回成命改畀時髦庶專農馬之能少答
乾坤之施所有恩命未敢祗受
辭免知泉州狀
右臣今月初八日准尚書省劄子六月二十四日三省
同奉聖旨除臣依舊寶章閣學士知泉州除已望闕謝
恩外臣竹宫奉祠甫頒渙渥桐城出守復玷新綸申命
甚休省躬若厲伏念臣曩陪羣彦獲侍禁除王褒之遇
明君每喜得行於直道韓愈之傲相國豈虞潛伏於危
機坐投閒者六年復被劾而三黜自分翳林泉而槁死
豈圖見日月之昭明屬調更化之弦誤畀專城之綬靖
言若昔曾沗斯除合浦之珠復還敢不敬承於天命貪
泉之水再酌恐猶未免於人言牛負軛以莫勝鳥傷弓
而輙畏冐當委寄定速顛隮伏願皇帝陛下念簮履之
遺改絲綸之寵别選良吏爲治宣聖化於海濱仍令祠
官祝釐歌豐年於農畆所有省劄臣未敢祗受
第二辭免狀
臣比准省劄備奉聖旨除臣依舊寶章閣學士知泉州
尋具辭免伏准今月十四日詔書賜臣不允者臣比控
忱辭上勤報告對天捧讀跼地懷慚欲王之德意志慮
達萬民固荷聖恩之重稱臣之筆墨議論妙天下敢當
天語之褒况文學止於潤身而政事可以及物若稽往
哲具有芳猷修以翰墨致身而對客每好談於吏事軾
以詞章名世而居官常自任以吏能乃知學古之儒不
薄綜世之務眷茲南服常用詞人倪思初出鎮於紹熙
德秀復典麾於紹定凡一再命或四三辭一則以地望
雄重軍民雜處爲憂一則以民力焦熬宗族衍蕃爲說
昔者已非其舊今焉又不如前豈應孤危一介之臣能
繼篤棐二人之轍伏願皇帝陛下念臣曾沗侯藩之寄
察臣非辭王事之勞亦思以奏最聞又恐不勝任免陳
力就列不能者止何敢飾情發號施令罔有不臧毋嫌
致命所有恩命臣未敢祗受
第三辭免狀
某昨再具辭免除某依舊寶章閣學士知泉州伏准尚
書省劄子備奉七月二十二日聖旨依已降詔不允不
得再有陳情者竊念某去國九年屏居六載雖在畎畆
未嘗一念忘君茲蒙公朝起廢予郡豈不欲奉命馳驅
以布宣德意竊緣温陵舊日史嵩之曾以某姓名進擬
濮斗南尋即承風旨論劾誣詞醜詆汚衊素行某更何
顔以延見吏民耶不寧惟是斗南後來亦出知此郡其
交割月日與罷命到日不相後先閩中士大夫皆言温
陵早是荒殘彫弊更經此一番送迎掃刷則愈不可爲
矣若使某在郡整齪究理則有脩怨之嫌寢默不言則
貽敗官之譴某雖至愚極陋粗知義理實不願與之爲
代欲望朝廷特賜敷奏俾某獲免是行仍奉祠官香火
爲太平幸民不勝至感
辭免除權吏部侍郎狀
臣今月二十四日准尚書省劄子備奉御筆除臣權吏
部侍郎日下供職内有兼職依舊者渙若出綸震於聞
命竊以甘泉扈從以侍臣爲邦家之光選部典銓以小
宰爲人物之鑑匪疇夙望曷稱親除如臣者猥自遐陬
躐登朝序才能甚短如鼎之不可以柱車文體近浮如
玉之不可以爲榖偶值清朝之更化忽陪羣彦以同升
謬當記注之筵復玷詞翰之選赤墀載筆幾瞻言動之
容紅燭燃窗兩被傳宣之寵雖曰儒生之榮遇每慚往
哲之高風方戒滿盈又叨甄擢官清易曠甫半歲而三
遷恩重難酬不一月而再命倘冐承於殊渥恐交嘖於
煩言伏望聖慈俯矜愚悃於贊書之未出擇髦士之攸
宜庶安私情允愜公論所有恩命未敢祗受
第二辭免狀
某比於今月二十四日伏凖省劄備奉御筆除某權吏
部侍郎兼職依舊尋具辭免奉聖旨不允重惟吏侍之
遷實高諸曹非知人之明不足以鑑裁流品非秉法之
正不足以檢柅吏姦比者某共貳之初以卯退朝以辰
入局典吏抱案遷官滿庭愛惜分隂僅可區撥而才不
周於繁劇智不足於𦕈綿以所不能之人居所甚重之
職因循之久易生苟玩豈圖異渥復畀陳人若貪恩榮
冐昧以處則必以庸疎抵於曠敗欲望朝廷特賜敷奏
得從寢免庶幾上不以累聖鑒下不以溢愚分所有省
劄未敢祗受
