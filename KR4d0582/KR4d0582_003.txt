花谿集卷三元沈夢麟撰
五言律詩
鄞江漁舍
東望鄞江曲西連鑑水波登臨思往昔歲月歎消磨潮
落紅魚出沙明白鳥過漁郎有茅屋客至把靑荷
野航
一室淨無塵門通畫舫鄰若分鷗鷺席能受兩三人江
水家家綠溪花岸岸春杜陵饒逸興隨意賦詩頻
雙溪漁隱
苕霅一浮家全勝奉使槎攤書篷下讀沽酒店頭賖魚
上花如雪鷗行水露沙風流有如此官課不須嗟
滄浪漁笛爲趙縣丞作
鷗鳥雙溪水荷花百頃陂自公休暇日之子釣遊時烟
雨孤舟弄乾坤一笛吹曲中無限思誰和倚樓詩
爲杜玄德題韓介玉山水小景
每愛韓生畫淸温似魏公羣峰開錦繡一樹襍靑紅佛
刹岡頭見漁舟谷口通徵君草堂裏絶似浣花翁
分來字韻送劉用章郎中入越
丞相存吾道司徒得俊才論兵煩入幕作賦好登臺鑑
曲黃冠盡蘭亭白髮衰吳中花滿眼别後望重來
雙鍾乃山名也刑曹掾索賦
鍾阜玉氤氲晴窗檢白雲螺鬟相對立眉黛忽平分學
記時時讀書聲夜夜聞匡廬藏息處李白最能文
四薌圖
奈爾四花何王孫筆意多騷人歌結佩仙子詠凌波白
吐珠璣蕾香浮露雨柯頻煩采詩者載酒屢相過
寄沈文忠
與子五年别其如契闊何停雲猶昨夢伐木每長歌老
景西飛日新愁東逝波花溪茅屋在無惜遠相過
題山水小幅
虚閣俯漣漪朱樓入翠微石根羣樹合谷口一僧歸瀑
布晴猶落油雲濕不飛細看圖畫裏不覺竟斜暉
送沈淵赴閩淸縣令
相見還相别能無酒一壺靑驄初息駕赤縣又飛鳬荔
子枝頭熟鶯聲葉底呼到官煩問政無惜苦勤劬
雪室
林下凍雲垂天花拂髩絲定回元不夜窗白已多時作
賦工無益安心請勿疑維摩虚席久吾欲賦襟期
寄海門計平仲縣尹
同是科名客衰年領薦書君今跨鳬舄吾獨困鹽車竈
火冬猶熾軍需日不虚艱難總如此東望一長吁
五言長律
乙酉三月以疾假榻九曜寺喜文忠隨至因成
五言十韻題壁間
瘧鬼雷驚去跫音雨送來坐深煩問粥力疾不勝杯已
借高樓卧徐看落照開厨烟頻煑筍山果欲肥梅風景
那堪說干戈亦未衰紅巾春爛漫白骨晝崔嵬賤子哀
吾道諸公議相才看雲從坐起顧影久徘徊憂國同誰
哭思家每獨哀請看忠穆傳與爾肺肝摧
輓玩雲道人二十韻
苕霅稱多士鄉閭見吉人故家遺典禮喬禾抗風塵拔
萃髯如戟韜光目有神箕裘煩繼述經史足紛綸未展
摶風翼先騰縱壑鱗桐廬施設好樞府贊襄頻語往徒
勞悴懷歸遂隱淪種瓜將學圃去國倍思蓴有子能勞
事趨庭善悅親未論金騕褭豈是石麒麟性嗜階前鶴
情怡席上珍玩雲詩奪錦好客酒傾銀屢約歸吾老俄
驚遘爾迍歲星秋沴子鬼物夜呼賓勲業歸黃土文章
勒翠珉傷哉清眼少已矣白頭新憶昨通家舊居常與
爾論繁華同是夢潦倒可憐春世態輕三益天常重五
倫作詩成永别嗚咽淚沾巾
輓義門鄭伯陽先生二十韻
山入金華郡星分婺女墟白麟溪上出黃耉此中居天
叙先吾老家人愼厥初睦宗書百忍教子足三餘棣萼
榮蘭橑荆花拂板輿高卑有橋梓孝義表門閭老我曾
觀禮多君不棄樗登階煩倒屣留客荷牽裾亟饋庖多
肉長歌食有魚開園摘新橘會食薦嘉蔬濫吹慚吾道
懷歸憶敝廬囊金渾散盡瓶粟已無儲指廩煩推已封
囊遠致予哀矜情已至感激我非虚跋涉山川隔凄凉
歲月除十年成契闊千里斷音書白露三秋杪黃花九
月初忽聞華表鶴已化夢中胥往弔舟藏壑徒行石有
砠臨岐揮老淚三歎久踟蹰
七言律詩
北京同年鄉會
郭外行厨樂且湛柳條春水綠相涵九重策士綸音近
三月看花酒氣酣天下驊騮多冀北榜中人物半江南
明年重應金門詔未必狂生不與驂
紙帳
新製溪藤半樣寬日光玉潔照衣冠可容公子圍春色
祗爲儒生障歲寒五夜白雲頭上起一天香雪夢中看
覺來門外霜風冽却憶蒼生卧不安
王彦美載夢舟
風波滿地若爲愁醉卧浮家蝶化周一枕潮音通鼻息
片帆月色照神遊横江曾伴臨臯鶴高枕還依海上鷗
祇恐元戎眠不著起來篷底看吳鈎
貞白池上飲酒
秋風蕭蕭吹我裳上公池上同揮觴紅蕖出水晚色淨
碧梧過雨高雲凉今之時流張乃事古來達者和其光
浮雲富貴如此耳仰天一笑俱忘羊
中秋夜泊黃河
黃流滚滚浪翻盆百尺颿檣上下奔月色偏於今夜白
河源不改舊時渾雷行西北通天極風送蛟龍入海門
欲酹一觴歌九叙千秋萬歲禹功存
又
禹跡荒荒一岸巾星槎渺渺不知津波神豈爲蒼生恨
元氣同流萬里春帆席高褰風色順霜華初落雁聲新
壯遊不作悲秋歎夜夜開篷望北宸
過徐州
戱馬臺前戰伐收北遊燕趙偶維舟蘇仙伯仲成黃土
宋代文章見此樓桑椹釀泉紅灧灧魴魚上水白浮浮
登高弔古平生意日短風帆不可留
李白酒樓
神仙樓閣倚天開我也登臨亦快哉不有靈風生錦袖
空餘明月照金罍雲霄鴻雁冥冥去齊魯山川滚滚來
問訊樓東舊桃樹汶陽别後有誰栽
灤河記夢
清禁迢迢夜未央夢隨法界出灤陽仙翁斫桂露香濕
宫女洗花雲氣凉天近星辰俱北拱風高鴻雁自南翔
覺來更悟人間世角角烏啼滿樹霜
聞眞白兄卒哭寄孟昌姪
又聞卒哭若爲情尚憶佳城不易營舊日文尊猶有汝
新年形影已無兄杏花桃葉俱春夢寒食清明總哭聲
西望新亭淚如雨欲攜家釀忍同傾
送虎大舉
使者旌旗向日懸南風打鼓發樓船蓬萊海色三千里
閶闔龍光尺五天送别况當多難日關心頻數中興年
玉堂親友如相見爲道狂夫只醉眠
張别駕如杭分題得浙江亭
浙水秋風日夜哀獨憐亭子倚江開百年王氣從龍去
八月潮聲帶雁來吳越兵戈沙上語江山風景掌中杯
不知别駕登臨後載得詩筒幾日回
答張德常
與子昔年遊帝鄉别來歲月何其長偶遭世亂苦鬱鬱
不覺老淚今浪浪吳松月明幾家好洞庭秋風千橘香
已擬重陽過桐里先&KR0838;一飲醉萸囊
鑑湖分得燕字送馬易之
鑑湖春晴好放船登臨不惜酒如川賀家茅屋春波繞
禹廟梅梁鐡鎖懸江左文星多聚越海東潮汐直通燕
觀風采得詩千首好趁雲帆送上天
歌風臺
孤舟入沛夜如何况復登臺感慨多龍虎已銷天子氣
山河元入大風歌九霄霜露凋黃葉五夜星辰下白波
獨有當時三尺劒至今光怪未全磨
送友人赴杭分題得龍井
昔年龍井憶凴陵曾見丹光石上騰鱗甲在淵猶剰水
袈裟照影有殘僧風流二老吾無及搖落孤亭客重登
稍待西湖天雨雪闘茶同煑玉壺冰
訪張德常不値其弟相邀賦草堂
扁舟訪舊過桐里令弟邀人賦草堂龐公何事入城府
馬卿多情求鳳凰滄浪濯錦百花笑落日倒影羣鷗翔
誰言門巷苦逼仄靑雲玉佩長鏘鏘
元宵客城府代姚子張答友人韻
郡國開筵賞上元金吾仙仗擁羣賢天光夜照金蓮炬
花氣寒輕蠟燭烟五夜雨風淹樂事幾家簫鼓入新年
歸來齋舍淸如水獨有花燈伴醉眠
送烏延子中赴浙西廉使
閩省薇垣雨露香又持繡斧上錢塘百年禮樂渾凋落
一道綱維要主張西湖鶴送梅花酒東序烏啼栢樹霜
封章若奏澄淸策最喜鴛行有范滂
京華秋興
露下金莖夜氣淸秋生畫角客心驚非關鼓瑟齊不好
自嗟學劍吾無成靑天多風鷹隼急黃河滿地魚龍鳴
此身未知歸何地憑高四顧淚縱横
送余伯圭會試
棘闈前歲拔時髦一榜人才爾獨豪六月飛鵬初擊水
千金名馬肯同槽風烟夜靜神燈下天闕秋淸雁塔高
會見瓊林霑錫宴杏花紅日照宫袍
寶林八景
(萬竹軒玄席塔)(飛來峯鰻井)(金沙泉鐡鉢)(卧龍岡袈裟)
鸚鵡咬咬紫翠重金沙泉上憶追蹤神明何代移靈鷲
城市無人識卧龍石井晝蟠金蝘蜒天燈夜照玉芙蓉
欲知衣鉢傳何事請聽黃梅夜雨鐘
冬至
城郭雞聲報五更起來危坐候陽生羣隂剥盡天機見
七日朋來吾道亨南國梅花春寂寞中天雲氣曉崢嶸
閉門稍待天時定同挽銀河洗甲兵
邁院判席上分韻得能字
江上長城爾獨憑折衝尊爼燕良朋千金弊帚誰當享
百罰深杯我不能桃葉春江風衮衮杏花寒食雨繩繩
參軍若說京華夢曾與官奴一匹綾
蔣妓凌波圖
令姊風流秀且都翩如秋水迅芙蕖可憐有美懷珠玉
相伴凌波入畫圖巫峽雲來空想像楊花雪落半虚無
憑誰載酒雙溪畔先爲彭郎乞小姑
送貢侍郎和糴還京
侍郎和糴下苕川覩此荒城亦可憐憂國固知民是本
足兵無奈食爲先青青楮幣來編戸白白楊花送米船
民力不凋王事集春袍鳴玉早朝天
詠芍藥送妓
羣芳落盡雨初晴芍藥迎風拆綘英綠染宫衣雲影蕩
紅翻仙掌日華清贈行溱洧春無頼看到揚州花滿城
後夜月明歌舞罷夢回猶憶步盈盈
客樓偶題
溪上東風吹酒船羅衣别淚濕離筵誰家碧草飛玄鳥
一逕落花啼杜鵑客館春酲詩總廢荒洲日薄夢相牽
酒醒却憶少年事忽見靑山意惘然
贈趙待制
蓮花莊北長橋東客來卜居水晶宫參差樓閣烟塵外
窈窕山川圖畫中細雨新帆來舞袖故家喬木鎖春風
請看杜牧題詩處千古風流一笑同
揚州李子威載歌者遊湖州特過華谿予因留
杭不得相見因以詩寄之
碧瀾堂下載嬋娟搖蕩春風樂少年千里過門君有意
一尊留客我無緣揚州簫鼓人如玉江水琵琶月滿船
稍待秋高騎鶴去相隨李白酒家眠
答張蛻庵學士韻
綵舟三月駐河濱學士登臨發興新水泛雙溪初過雨
花開韋曲不勝春烏鄉酒熟從爲客巫峽雲來若有神
别後蘭苕依舊綠定應愁殺白頭人
遊普陀山
普陀勝地由來險大海中央出翠微千古仙靈秘巖穴
九天法雨灑珠璣金沙浪暖神龍舞小白花香鸚鵡飛
稍喜寸心瞻禮罷東風相送布帆歸
盤陀石上觀日
盤陀石上接崆峒俯瞰朝陽升太空萬頃紅濤浮上下
半天金景貫西東古今人物重明裏南北山河一照中
如此登臨良不惡更凭高閣洒天風
侍沈子厚先生訪雪林講師
苕水東頭開佛筵野橋當戸玉聯拳池蓮夏茂多重蔕
林木春青只半邊石刻捨田由宋代山門錫額自唐年
白蘋洲上淸風遠歴世諸孫不乏賢
梅竹軒
湖上峯巒列翠屏軒前梅竹靜疏櫺粉香夜集嬋娟女
蒼雪凉飄翡翠翎舊日調羹煩鼎鼐祇今問訊及淸寧
勸君更植三槐好會見繁隂滿戸庭
寄宋思賢
與子不見三年多苦遭離亂奈老何孤帆近宿舜江上
故人遠在東山阿雲氣滿樓都是雨夜凉如水欲穿羅
西州何似東州好早晚商量結薜蘿
寄慈溪令陳文昭
因風問訊慈溪令每怪來鴻不寄書風俗過江多閉糴
亂離爲客歎無儲公田七月收紅稻山縣千家食大魚
見說海東時序好欲攜妻子就耕鋤
寄范希孟
越鄉爲客酒難賖空採荷花過若耶性癖懶爲黃祖客
身貧欲種邵平瓜鶴鳴瀛海風如水龍起姚江雨散花
東望故人何處是夜凉吹笛岸烏紗
寄危大參
亂後歸來四壁空每瞻北斗憶羣公已聞參决中書政
應有經綸絶代功荆楚包茅違祭貢勾吳秔稻待秋風
尺書欲寄平安信祇有雲帆海上通
答周玉雪左轄
鄉國兵戈杼軸空寸心憂國苦忡忡謾勞傳檄求毛義
深愧無才比石洪南省官儀新製作太湖兵氣雜靑紅
腐儒樗散知無補只合攜書往瀼東
松雪齋池中太湖石
魏公池上玉芙蓉元氣淋漓濕貝宫溪女梳頭雲冉冉
天丁鑿翠雨瓏瓏品題甲乙平泉遠變化風雷艮嶽通
回首太湖三萬頃酒酣濯足洞庭空
吳門老親舊藏松雪竹一幅翰林諸公題滿其
上唯虞道園先生爲絶唱因附贅鄙作
學士歸來鬢已絲醉揮縹鳳綠參差湘靈鼓瑟風行水
嬴女吹簫日在眉蒼雪未消摩詰畫黃鍾還叶道園詞
可應二老風流盡令我重磨洗玉池
送夏副樞兼簡錢參軍
副樞承命山陽去眞爲皇家握重兵塞上旌旗朝北斗
淮南保障倚長城貔貅夜度河冰合閶闔雲開劒氣清
若見參軍煩問訊老懷日夜望昇平
初見棲雲觀
棲雲觀前淮水長北風凜凜梅花香神龜出地載玄武
白鶴上天朝玉皇朝採茯苓和玉屑夜尋枸杞識丹光
射洪若有如泉酒從此題詩到上方
客舍遣懷
天道茫茫不易談金人猶自口三緘坐清已免丹徒令
起廢聊爲斥土監靑眼阮公仍獨駕白頭杜甫自長鑱
南來若問吳門隱只有梅仙思不凡
曉登狼山懷王叔明理問
日出長江烟霧開芙蓉插漢青崔嵬仙人已跨白狼去
長史曾騎黃鶴來吳楚中分天設塹干戈四塞水如杯
令人苦憶周公瑾羽扇綸巾一俊才
送俞彦明河内監縣
越羅織翠舞衣凉把酒東城野水香别意正如春草綠
閒情無奈柳花狂葡萄釀黍傾天禄藥物關心采地黃
十月到官公事少封題應寄沈東陽
寄錢參軍
參軍經歲守淮夷王事羇縻恐廢詩甘旨關心煩令弟
春秋傳業喜佳兒山陽月靜還吹笛淝水風連自奕棋
若道軍中指揮定折衝樽爼是吾師
戊辰歲在杭簡曾先生
越上官軍未解圍江船連日羽書違臺城有恨忠良死
藩翰無謀將帥稀風雨滿城蛙鼓合乾坤日夜鬼燈微
腐儒憂國慙無補北望神州淚滿衣
避兵錢塘寄孟彦忠
吳興文獻之子孫我與孟勲爲弟昆青春作樂猶昨夢
白髮凋零非故園明月美人千里隔秋風喬木幾家存
西莊代食收秔稻還念先生食指繁
秋懷
落木蕭蕭奈爾何洞庭日夜水揚波閭閻風俗非吳語
城郭兵戈半楚歌風雨蒼生來鬼樸烟花紫禁舞天魔
老懷幽憤無由訴忽聽天風過野鵝
寄江浙左司員外郎張光弼
員外才名自不羇每聞休暇好題詩十年入幕譚兵慣
九日登臺發興奇霜落芍陂催穫稻風連淝曲未收棋
功成歸卧山陽市笑折薇花對酒巵
詩巢
徵君識面氣如虹佳句驚人未覺窮木橘秋風鴻羽振
屋梁春雨燕泥通近聞鸞閣招仙侣不信雞窠有老翁
會見鶴書催入覲詩成應奪錦袍紅
寄陳公望
憶别吳門歲忽殫尺書勞爾問平安兩鄉明月誰家好
千里長江行路難震澤雪消鴻雁喜秦淮日短白鷗寒
君家早晚還丹熟願賜刀圭振羽翰
芙蓉莊
花上微霜落未多紛紅駭綠奈愁何翠裳曉浥瑶池露
霞佩秋生錦水波心賞不辭千日酒歲收可但百㕓禾
何由繫䌫靈山下與子憑軒一醉歌
寄陳公望弟兄
十載兵戈淚未乾士林耆舊總凋殘每於吾道求三益
豈謂衰年識二難詩禮庭闈稱伯仲梧桐第宅表衣冠
嚴君退食園池上拭目雙珠也自歡
寄錢參軍
傳道參軍已趣裝劉郎口語豈荒唐幾回見月驚殘夢
千里停雲憶報章故國梅花南日近中原戎馬北風凉
何如同去吳門市雞黍登堂赴范張
答喻桂山
讀書吳下猶前日濫吹竽中愧此身傾蓋已煩靑眼顧
盍簪長怪白頭新山川北去悲牛鬼雨雪南來送鶴神
如此相逢&KR0838;共醉梅花愁殺未歸人
寄陳長史
丞相新除陳長史鹽車猶困沈休文盍簮每忘雲泥隔
借榻誰拘上下分閶闔風傳朱鷺曲海門月靜白鷗羣
平生不作彈冠態只恐王陽有意聞
鶴軒爲薛鋉師作
吳門羽士髩眉厖長載華亭鶴一雙萬里游心同泛梗
千年老氣獨横江船頭夢覺月照席篷底聲聞風滿窗
我亦金華未歸客便應從此上吳艭
贈别羽士蔡霞外
上國歸來暫息機每臨溪水洗塵扉清秋一舸沙邊繫
落日雙鳬霞外飛采得桂花催釀酒折將蓮葉贈爲衣
相留信宿還相别月滿茅山借鶴歸
柳洲爲陸德陽先生賦
楊柳闌干翠欲扶杜蘭洲渚綠相紆政憐兄弟三間屋
同占東南一曲湖桃葉微風來小艇藕花秋水下雙鳬
絳幃若道琴書罷莫惜鄰家對酒壺
訪東山上人
上人亭子臨流開圖書四壁無塵埃已從天台見茶椀
復入匡廬銜酒杯梅花紅白池上發雪片大小空中來
前村又報鼙鼓急氣酣日落聊歸哉
和周廉使韻二首
官梅照眼白於雲坐聽談詩席屢分靈響盤空祇自覺
惡聲報夜不須聞謝公折屐心應喜張旭揮毫氣正醺
深愧諸生藉陶鑄一官初試泮宫芹
龍門賓客總如雲何事黃柑獨見分陸績遺親眞有感
封人錫類豈徒聞自憐錦里頻年病誰識斜川竟日曛
世味祇今隨浪迹朝盤麄糲煑香芹
萬壑松濤
蒼弁羣峰歲月深連林風葉自成吟輕雷殷殷龍驚蟄
靈籟渢渢鶴在隂身老惡聞鼙鼓振心清如聽海潮音
何由借榻山中宿月落西窗更鼓琴
送石景廉赴上海二首
吳會河山接帝京石家兄弟鳳凰翎兄爲守牧如甘雨
弟作郎官應列星潮到縣門鳬漫喜琴彈署柳鶴來聽
我因舊令曾觀政君比前人更恤刑
海上扁舟繫鶴沙昔年曾過縣公家鱸魚客舍無拘束
雞犬人家少怨嗟紅箭夜舂秔稻粒白雲晴紡木綿花
到官風景能如舊爲爾須乘八月槎
題松雪竹
吳興畫竹妙天機每愛臨流解帶圍翠袖凉生蒼雪下
墨池雲起紫鸞飛曾聞神女遺珠佩漫說詩人詠綠衣
回首王孫芳草合白鷗飛去水光微
舊館鄭叔文寓舍多種諸色菊花獨冬菊一枝
雪中盛開僕往來觀之不厭叔文索賦
舊溪寒菊更鮮明爲客看花倍有情晚節不因霜後變
餘香偏向雪中榮頻煩鄭老謀清酌却笑靈均賦落英
聞道移根故園去高堂三老定歡迎
道原長老凝翠軒
縣公健筆題凝翠此日登臨思不羣山擁晴嵐靑衮衮
天垂秋影白紛紛金銀塔廟殘烽火雨露松杉厄斧斤
坐據胡床一杯酒黃冠頭上有靑雲
又寄道原長老
溪上層軒倚佛幢憑高不覺壯心降天光下被緇衣客
山色平分玉女窗湖海故人驚隔世闌干淸淚有如江
浮生俯仰渾如此西望滄浪白鳥雙
和王鶴中秋翫月
陽川同看中秋月今夜蟾光分外新風露香傳金粟樹
嫦娥愁殺白頭人名叨桂籍瞻雙闕夢到槐根又幾塵
有酒便應招李白揚眉對影不須顰
德中弟招看杏花
舍弟開園早見招舉杯花下挽長條彤霞遇雨春猶濕
絳蠟凝香雪未消老眼看花驚亂世誰家横笛又良宵
酒醒忽憶觀光日與子聞鸎海子橋
杏林仙館爲王士誠作
廬阜移根向日栽東風曾爲董園開朱霞半點靑陽雨
絳雪微消白玉杯露裛臙脂春滿屋月明簫管客登臺
緱山更有難兄在誰道吹笙不下來
藏春軒
花木庭除日載陽客來燕坐室中央不須簾幕圍歌妓
頼有闌干護海棠南國黃鸝長隔葉東家蝴蝶漫偷香
詩成不道機緘泄一夜條風到草堂
和道原長老韻送鄭叔文
愛爾層軒上下寬我來君去不同歡月明同詠登樓賦
風色先吹適越冠南國天高鴻雁喜西陵潮落白鷗寒
還家若憶休文老靑眼何由伯仲看
琴鶴軒
喬梓隂隂綠滿林每因琴鶴叙朋簪五絃誰和南風曲
萬里聲聞大雅音柳絮雲浮春淡淡仙衣露濕夜沈沈
西窗剪燭相期久一洗哇淫爲子吟
梧竹軒
誰道槐隂不再榮碧梧翠竹賀新成高雲晴覆銀牀井
蒼雪凉生綠酒觥落子正堪靈鳳啄抽萌還共鯉魚烹
明年歸去成三樂汛掃庭闈宴父兄
萱草圖
堂上竒峰刷翠濤石根萱草映藍袍侵凌凍雪青鸞尾
飛動薰風綵鳳毛心在庭闈思報答恩於兒女受劬勞
花間若道生荆棘擬囑園官爲爾薅
題趙子介白雲窩
出壑浮雲膚寸微每看舒卷坐柴扉無心海上從龍去
隨意山中伴鶴飛宏景怡情曾有賦杜陵卧冷不勝衣
老夫亦欲歌招隱輸與先生識化機
楊半樓
老夫野處無全屋楊子樓居善折中已與白雲分戸牖
從教蒼弁隔西東客來泛席無餘地月出開簾不滿宫
却憶舊遊燕趙日花房紅袖鎖春風
來鶴樓二首
靑天月色白紛紛有客能招野鶴羣不向水邊鳴夜半
肯來天上警秋分神遊寥廓乘清氣影落闌干化白雲
早晚姓名除碧落騎風同禮玉宸君
又
雲霄一羽忽飛下不道樓前月滿江經誦蕊珠之子聽
聲聞華表我心降笙簫夜過黃冠客風露凉凄玉女窗
擬借白雲騎一隻莫辭玄圃更無雙
卧雪爲袁子志賦
門外雪深數尺強袁郎高枕也應狂月明蝴蝶迷何處
酒醒梅花落滿牀縣令亦知吾道病先生不管北風凉
揮毫枚乘偏能賦消得渠儂酒一觴
贈醫隱山伯英
習家池上風流在千古山公今有孫長年賣藥舊館市
有時載酒烏程村秋風橘子垂丹井春雨杏花開古園
誰謂交遊輕市道老夫曾與宋清論
義門鄭叔文仙人舊館
金華我欲乘風去舊館君能縮地來山近茅君句曲洞
天連蕭史鳳凰臺洞庭雨脚吹笙坐華岳蓮花濯錦開
好是水晶宫裏客尋眞何必到天台
水北山居
門前流水玻璃合屋後青山雲錦堆鳴鶴在庭仙客過
白鷗衝浪酒船回東都處士歌行李南國詩人賦有萊
更待芙蓉開幕下老夫遮莫抱琴來
銀河精舍爲楚太守作
漢水通天上下澄結茅江畔並冰陵天光曳白驚珠闕
夜氣如虹貫玉繩石壁曾邀符守過星槎終待使君乘
郡齋見說無膏火夜讀應分織女燈
青溪耕叟
溪北溪南啼鵓鴣村村雨足夢維魚紅梨花吐風初定
白水田翻草已除傍舍開荒先買犢老夫無力自揮鋤
朝廷若下劬農詔爭道先生夜讀書
追送蔣宗道回越
名酒百壺春始波度江不别意如何靑山家近詩人眺
春水船如織女梭禹廟衣冠空想像蘭亭文采已銷磨
平生弔古登臨興早晚相將發棹歌
送義門鄭仲待福建布政使司左參議
參議新除閩海去君王憐爾義門來承恩特遣中官送
奉旨先乘駟馬回百越花香薰婺女三山雲氣接蓬萊
憑君傳語賢同列好展丹心答上台
送黃士嶧福建布政司左參議
榕葉鶯啼五月凉天開政府控炎方少年參議承恩重
白髮鄰翁賦别忙鶉火含丹催荔子雞心切玉薦賓郎
閩中風物能如舊莫惜緘題遠寄將
寄韓睿玉兄弟
十載歸來白髮新家徒四壁亦甘貧憂來每詠停雲句
别後全無褁飯人茅屋天光都是雪梅花風色可憐春
傳家頼有仙人酒東望扁舟整角巾
答邵山人二首
客路休歌君馬黃風波觸處有瞿塘謀身總被儒冠誤
避地翻憂戸屨忙綠樹繫船留野客白鷗送酒淨滄浪
木桃贈我何勤切佳句驚人屬老蒼
又
荆棘荒凉日色黃謝家猶剰舊池塘可堪衰病從教醉
除却科徭有底忙溪上客來雲冉冉樹頭花落雨浪浪
且謀雞黍論吾道敢爲成虧訴彼蒼
簡邵山人
扁舟泖上水爲居西望烽烟百里餘客子開篷霜降後
家人搗練月生初兵連苕霅天垂象水落吳松夜泣魚
若道瓜田多蔓草老夫早晚爲君鋤
和邵山人過字韻二首
吳松東去羣鴻散苕霅西來一舸過池上屢陪山簡醉
座中曾聽薛華歌中年鄉國黃塵合長夏江村綠樹多
擬與賀公同結伴黃冠野服晚婆娑
又
亂後還家如旅泊愁中貰酒喜人過每吟栗里停雲句
不作南山種豆歌故宅東風歸燕靜孤村夜雨落花多
白頭却憶觀光日曾賦神明與馺娑
送友人
春江千里水如梭捧檄東行奈爾何家世本非刀筆吏
才能合舉孝廉科酒酤朱雀橋邊美花落烏衣巷裏多
到得山林春未晚好隨鴛簉上鸞坡
夜飲送友人
陌上飛花吹髩莖老來聊學少年行三槐有客來吾道
千里論交不世情柳拂花溪朝繫纜鶯啼韋曲夜飛觥
相親未久還相别日落前溪送櫓聲
送長興王縣丞考績赴京
藉甚長興不負丞烱如萬壑出淸冰客來花縣朋簪盍
官滿松廳治行稱苕霅船開風滿席秦淮雪落酒如澠
到京考績應書最知子承恩自此升
答邵山人二首
苕溪今夜月同明幾度開門聽櫓聲寒食杏花愁裏過
故園春草夢中生可無茅屋留君住亦有良田貸爾耕
尚憶楊溪供給好令人何以答高情
又
酒熟比鄰不用賖醉鄉結伴了生涯得歸栗里重栽柳
休說長安再看花蜀國杜鵑啼别樹丈人烏鳥落誰家
令人漫洒千行淚羡爾先乘八月槎
答董彦誠
瓦礫空場燕不歸故園草色亂春暉梳殘白髮吾驚老
散盡黃金客過稀好辯孟軻無煖席長貧杜甫典春衣
相知只有淮南董一寸丹心死不違
訪陳敏道不値
不憚風波兩日程孤舟聊繫故人情菊花與我爲賓主
醴酒從人結弟兄秋榖已銷吳甸雨寒潮不上闔閭城
白頭欲製烏啼曲付與漁郎短笛聲
答王判簿
判簿作官清且廉樓居數月苦相淹雲開雉堞靑山繞
秋入鷗波夜雨添鑑曲未容狂客去杜陵終待老夫潛
衙回若見黃堂守勿說丹崖有宋纖
和韻簡烏程諸公
烟郭行舟信宿停釣竿風色拂東溟故人頼有郎官宰
野老同瞻處士星春草滿階公事少朝盤留客爾殽馨
明朝返掉歸何處家在華溪白鳥汀
再用韻簡庶道長
靑油幕下我車停文采如虹貫八溟朝對紅蓮歌綠水
夜占吉鳳候三星西園雨過挑班稚南海風來憶素馨
肯爲老懷謀一醉酒酣濯足白鷗汀
又
烏鄉作客鳳鸞停曾挾鵾鵬化北溟偶過西都歌振鷺
遂令南國仰文星種花縣署陽春盎釋奠黌宫黍稷馨
報政歸來書上考不妨釃酒藕花汀
送温判簿
枳棘如何棲鳳鸞名郎秩滿氣仙仙一廉如水歸公論
百里皆春豈偶然江路梅花迎上客都門柳色入新年
承恩若見同寅士相賞花燈過上元
荻溪漁隱
荻花溪上水光微新築茅茨倚釣磯春雨棹歌西塞曲
朝盤飯煑北山薇開門見月能吹笛有客無殽每典衣
只恐少微明不掩徵書早晚到紫扉
贈弁山朱鍊師
蒼弁神宫接紫臺鍊師行道有仙才興雲劍氣如人立
彈指雷聲送雨來龍虎夜從金鼎躍鳳凰時載玉笙回
功成高卧烟霞裏有酒須傾三百杯
代任郎中送友人還關中
秦關百二山河壯胄子三千國監榮西望白雲生我屋
東瞻金殿憶神京林間穉笋詵詵出花下安輿欵欵行
富貴不如歸省樂親朋爭賀酒壺清
夜夢得魚數十占者謂有大雨越二日果雨
佳魚入夢已開先溪水俄生大有年秋盡雷聲時殷殷
冬來雨脚日懸懸禾頭生耳愁無奈菊蕊飄香濕可憐
幸有濁醪沽滿眼飲中時復望青天
陸文寶筆花軒
練水春生洗玉池陸郎邀我試毛錐天葩五色江淹賦
宫錦千章李白詞仙掌露穠傾菡萏玉毫烟暖長辛夷
便應借爾軒中筆題到平生吉夢詩
練溪陸文寶耕墅軒
楝花溪上即滄浪之子求田自有莊寒食開荒連夜雨
秋風穫稻滿天霜可堪北里黃金盡不似南翁白髮長
十月滌場朋酒熟相期介壽殺羔羊
答趙季石
吾道艱危不可扶閉門只合著潛夫震驚二月天飛雹
野哭千家吏索租舊雨溪山曾有約故人雞黍肯交孚
請看冰雪相輝處爲是題詩我不腴
送談太守朝覲
菰城五馬朝天去三月秦淮春正繁羣牧在廷同報政
九重考績每臨軒洲回白鷺圍春水花拂金魚賜綠樽
預掃凝香聽鳴玉老夫倚杖郭東門
送安吉縣丞乃父還鄉
鄣南山水由來美令子爲丞有令名就養松廳雖可樂
思歸枌里未忘情南州花柳催車輛東海蓬萊入郡城
十月到家應釀黍親朋傾榼酒杯清
張伯宗春霽軒二首
具區浩蕩春如海張子軒楹枕上遊日出湖山皆錦繡
沙明魚鳥亦風流願從賓客傾光霽豈有文章足唱酬
東望華榱三百里老夫早晚繫扁舟
又
令祖論交五十年杜陵别後竟遊仙相望一水神如在
不識諸孫恨每牽黃鳥歌殘求友賦白鷗催上釣魚船
令人想像登臨處消得吳松酒一川
題仙居秋晚
居士香光韞筆鋒興來能寫玉芙蓉天機爛漫玄黃雜
元氣淋漓紫翠重秋滿闌干圍錦樹雲開瀑布落蒼松
山居也自風流甚老我無由脱屣從
九日過姚廷暉隱居二首
病起扶衰上釣槎乘流直到故人家一秋止酒樽無綠
九日開園菊未花海氣通潮生白霧天風如水洒烏紗
歸來落葉多如雨欲寄新詩日已斜
又
客鄉時序苦匆匆九日愁生斥土東樽酒幾家酬令節
髩毛千丈自秋風柳州心賞隨年薄鄭老襟期與子同
回首故園歸未得家人誰問菊花叢
七夕和韻
天孫今夕意如何風浪無聲鵲渡河詞客成章誰復和
家人乞巧自相過雲開星駕秋垂象露下螢機夜織羅
從此一番嘉會後畫屏銀燭嫩凉多
示院中同考官
槐花落盡棘闈開考試文場拔俊才多士爭先龍虎榜
春官已在鳳凰臺星分燭影簾前過風送潮聲閣上來
凖擬明朝同出院不妨今夕更銜杯
院中夜坐
檄下丘園赴考文日臨高閣步青雲同襟諸老心相契
嚴約仙官思不羣木葉秋風黃落落桂花凉月白紛紛
摩挲老眼評朱卷秉燭西窗坐夜分
送同考官劉子彦還江西
桂苑香傳大比年盍簮簾内聚奎躔文衡到手秋同考
藥褁關心夜不眠黃菊重陽彭澤酒白鷗萬里楚江船
班荆若向西陵道落木紛紛思黯然
和同考官蔣文質韻
三年兩度赴鄉闈束帛戔戔荷賜衣南國文章方衮衮
西湖楊柳自依依雲霄鴻雁來賓早江水鱸魚入饌肥
明日城南同話别一翻風色去如飛
陪同考官劉季冶遊湖山
憶昔西湖遊畫船重來風景總茫然酒家楊柳渾無主
歌館琵琶已絶絃竺國朱甍仍舊貫岳墳翠栢自流年
平生弔古登臨興搔盡雙蓬雪滿顚
赴閩考試舟至常山驛乘驛至分水關甚勞困
閩閫貽書招校藝常山假道擬乘軒一肩籃筍身如播
千里靑山手可捫分水有關天設險殊鄉爲客我將孫
人生用舍終歸盡自笑驅馳不憚煩
舟至懷安驛乘輿到西禪寺明日郡守侍布政
按察二司官來設筵欵曲遂相迎入城
溪行千里石碐磳東望懷安喜不勝兩岸白沙如積雪
一壺秋影湛淸冰道詢故舊多官塜寺有殘僧守佛燈
多謝上官能遠迓杯盤羅列酒如澠
飲别
酒熟閩城不用賖騎驢日造故人家香傳茉莉能留客
葉褁檳榔每當茶送别秋風裁白苧問津明日上靈槎
出關一笑靑天闊歸去東門且種瓜
考試歸發懷安驛至崇安二首
肩輿晚出懷安驛老體凴欄得暫寧千頃魚波通海白
百年榕葉接天靑喜無供給煩津吏若問逢迎有驛亭
從此出門機事息摩挲雙眼倍增明
又
水驛移文遵客程溪聲入枕旅魂驚波間劒石參差起
沙際梭船欹側行涉險異鄉因校藝思親遺體若爲情
明朝擬過鉛山道應有門生覓轎迎
舟中遣懷
篷底無眠夜氣存起來危坐候朝暾灘聲轉石雷霆閙
山氣成雲日夜昏閩國文章初過眼蓬萊清淺獨開尊
歸途只藉詩消遣可惜無人共對論
院中和布政王公中秋不見月(己夘科)
薇府西風生夜凉如何明月秘秋光塵生玉鏡愁成結
香拂仙葩爛若央方伯有情煩燕享老夫多病卜龜藏
平生秖有丹心在衰朽無由答尚方
懷嚴御史
秋風開遍玉芙蓉此日登堂酒興濃千里停雲山仰止
寸心求友水朝宗飛騰羡爾排空鶴偃蹇猶吾架壑松
最喜諸郎能好禮庭闈文史足三冬
懷王布政公朝賀回司
吳山雪霽跨名駒奉表正元上帝都玉帛千官朝黼座
烟花三殿賜宫壺奎光下被薇垣客江水應還合浦珠
不獨儒林蒙雨露南來郡國總沾濡
奉和王布政公雲居院詩韻
(院中主僧窗前舊栽牡丹一本每歲花開甚盛因助詩料云)
白雲長繞梵王居西竺名山總不如客至每煩禪榻下
詩成誰問酒樽虚摩挲修竹三年别抖擻塵襟一旦舒
更待牡丹庭下發重期來此賦元輿
送呂贊府
賓興胄監早成能出佐絃歌不負丞花縣朝聯金榜客
松廳秋淨玉壺冰已聞行旆朝天去終見先生自此升
西望瓊樓千里隔月明飛夢到金陵
送笪孟熙
金陵自古帝王州之子茅庄若綴旒千里過門敦古道
百壺出祖重離憂鍾山王氣盤龍虎句曲丹光貫斗牛
若見茅君煩問信老夫早晚亦東遊
隱翠巢
溪上雲屏蔽葯房考槃歲月未全荒不愁牖戸漂風雨
頼有松筠宿鳳凰白日卧雲蝸室冷綠隂如水燕居凉
客來見說歌招隱便欲扶藜到草堂
衡山雨意分題送童中州
衡山積翠晝多隂雲氣時常吐玉岑議擬從星緣有好
商量潤物豈無心已將膏馥沾庠序曾見文章賦上林
此去朝天當考績定應用汝作商霖
題盧清源墓銘後(蘇伯衡編脩作墓銘)
錢塘城裏武功天吾道行藏子獨賢簫管吹殘風月夜
易經讀盡亂離年東吳梅福元非卒北海盧敖竟得仙
内翰作銘垂不朽幽光千古照重泉
徐大章府教九日小集
廣文招我飲重陽樽爼論交樂未央故舊幾人蓬鬢白
風流九日菊花黃陶潛止酒非眞性杜甫登臺有故常
傾座喜逢皇甫湜醉歌伐木有文章
次日皇甫彦昭復招飲且賦詩見示因和韻以
謝時徐廣文鄭叔致同飲
老我每扶斑竹杖多君重約紫萸杯千頭橘子從人采
一樹芙蓉對酒開北海芳樽無俗客南州高士不凡才
同襟更有麟溪鄭千里跫音不速來
簡韓留守
得歸京國賀新除日倚都門望母輿忠孝共傳楊伯起
風騷爭似馬相如雙鬟小妾能沽酒一樹來禽對讀書
記取東城相見日綠隂庭院雨疎疎
古鼎
范家得鼎綠如瓜製作神奇世所嘉玉氣成雲含翡翠
螭文作篆隱丹砂周遷郟鄏何勞問漢祀汾隂亦浪誇
重器終當貢天府會看傴僂拜黃蔴
苕溪漁隱
苕花白白覆漁罛門外滄浪湛玉壺西塞一蓑清入畫
雙溪百頃直通湖鯨鼇罷釣吾應老鷗鷺同羣爾不孤
留取殘書歸去讀水雲鄉裏著潛夫
環翠軒
城居歲月厭風塵踏錦溪頭願卜鄰綠遶堂階萱草滿
青圍林木柳條新弟兄羅列庭前玉賓客摩挲席上珍
老我憑軒聊弄筆煩君貰酒屢傾銀
和李參政檇李韻
檇李青浮雲樹東往來不用歎途窮身留霅水雙溪上
夢繞鴛湖一舸中楊柳畫堆春寂寂杏花官舍雨瓏瓏
可憐舊日宣公地回首繁華一旦空
倪雲林竹石喬柯圖有詩題其上鄰友得之索
予步武其韻
此老文章五色霞胷中丘壑載浮家酒酣弄筆如種玉
步屧到門頻索茶喬木拂雲青冉冉叢篁低地綠斜斜
别來想像風流意不覺秋霜滿鬢華
雲林爲叔芳所畫竹石圖鄰友得之索予題識
感舊興懷悵然有作
喬木槎牙霜滿天幽篁相倚綠娟娟筆飛翡翠秋數葉
玉琢芙蓉石一拳彷彿求羊來蔣逕分明丘壑似藍田
兩翁仙逝花溪晚令我披圖思黯然
壬子冬十一月日僕過浦江訪鄭仲舒博士伯
仲鄭首賦詩因和韻以謝
湖海論交伯仲知死生契闊每攅眉别來歲月如長夜
相見衣冠異昔時有酒阮公渾得醉無家杜甫不勝悲
請看棣萼相輝處吾亦低頭拜紫芝
遊惠香寺(寺有狎鷗亭)
池上峯巒生夕隂松風吹作海潮音白鷗不下清泠水
鸚鵡仍飛紫竹林殿閣金鋪空想像山川黃落倦登臨
兹行不有同襟鄭誰買香醪爲我斟
又
一鏡森羅劫火空(寺前有亭榜曰一鏡森羅)上方遺構石橋通經殘
白象歸乾竺水落游龍蟄化宫(寺前有雙池)烏桕千林珠顆
皎丹砂一樹石楠紅匆匆未盡登臨興凖擬重來宿贊
公
哭鄭仲幾僉憲(墓在烏傷)
錢塘城裏亂離年膠漆情親席每連約我登堂同拜母
悲君作客竟遊仙春風燕子江南夢宿草麒麟石上眠
東望烏傷埋玉地令人中夜淚澘然
答仲舒博士簡危先生韻
謝公平日愛登山歲晏歸來兩屐閒野望松筠連第宅
樓居風日隔塵寰酒杯可但拈重碧詩句吾當露一斑
從此與君成二老不妨白髮對蒼顔
又
冀北離羣二十年相逢猶記客燕然太常詞翰當傳後
老客聰明不及前竹葉清酤從我醉梅花綠鳳可人憐
無端藥褁關心甚歸夢頻頻到霅川
鄭叔車迎父詩卷
日落長安客未回思親無奈肺肝摧便騎代馬追風去
不道江船載父來白髮南歸禾黍地靑山西繞鳳凰臺
還家棣萼春無限好著萊衣舉壽杯
浦江道中寄義門鄭諸公
白麟溪頭孝義家百年喬木湛清華(義門有水木清華亭)樽開北
海長留客地接青門好種瓜雲碓曉舂秔稻粒星機夜
織木綿花先生莫問貧何事最是香醪不用賖
又
驪駒賦罷出高門送遠何人把綠樽一代衣冠燕市客
(謂少公也)三朝文獻鄭家孫溪頭黃柳愁先覓轎上靑山手
可捫數盡客程魚浦近紛紛白雪映朝暾
凝清軒
戶牖朝光淨客衣凝清軒上坐忘機金鳬駐火春猶淺
綠鳳棲香夜不飛賓主盍簮名教樂文章關世賞音稀
老夫亦是耽詩者曾此冥搜竟夕暉
椿萱齊壽
靈椿已種八千歲萱草叢生鸞鳳毛春在庭闈煩定省
花緣兒女受劬勞老人天禄然藜杖阿母瑤池賜玉桃
早晚登堂介眉壽未應老客擅詩豪
清暉軒
苕霅山川入素秋盧郎吏隱過東州雲開紫翠來蒼弁
水泛空明下白鷗杜老草堂多美竹賀公茅宇一虚舟
只今來往風流甚日落簾鈎坐不休
黃處士隱居先隴
沃州之西天姥前先公結茆今百年白雲悠悠去不返
靑山疊疊來無邊栽花相近杜陵宅載酒或上賀家船
旁人若問黃叔度少微今夜懸中天
雙溪釣隱義門鄭叔文索賦
貎得雙溪釣隱圖蒹葭霜落過湘湖沙頭繫纜舟相並
篷底攤書客不孤千尺雲松龍夭矯兩邊江樹錦糢糊
平生亦有烟波興消得先生酒百壺
鄭叔弓扇
金華山下草亭孤五月荷花似鑑湖風急纜侵堤上柳
渚清魚泳水中蒲扣舷二客應能賦送酒羣鷗不待呼
誰道人皆苦炎熱溪山隨處有冰壺
陳教諭寒谷
烏傷縣西鳳林東中有一畝盤之宫兩崖凍合梅花雪
四壁秋生木葉風子眞烟霞豈不樂幼輿丘壑將無同
明年棄官好歸去笑歌酌酒春融融
和郇大尹韻
湖海論交益者三喜瞻冠盖聚東南雲開天闕文星爛
風動儒林士氣酣幕府一尊初識面郎官百里暫停驂
請公試飲苕溪水吳祐從來性不貪
題扇
溪回蒼弁湧蓮花林屋深重識故家肅客慣看雙鶴舞
應門頼有一童髽八窗嵐氣生雲幕六月松隂隱日車
見說山人能好禮百壺春酒屢能賖
送蔣宗道還山隂
八月凉風生越羅湖家作客喜同科朝盤海錯先生饌
秋館臯比子夜歌越國羣峯靑不斷胥江一水綠無多
戴逵若在山隂住别後煩君問白鵝
寄處州張吳二公子
柳下紅橋水一涯曾煩使者繫仙槎蒲帆風急忙何事
箬酒樽空恨莫賖回雁峯前公子宅浣花溪上老夫家
相望千里音塵隔搔首江雲鬢已華
清遠軒
苕霅天開罨畫圖薛家結搆瞰冰壺雲消一塔浮金蓋
水泛雙溪入太湖白屋無官塵不到秋風有客酒宜沽
請看珠玉揮毫處深愧題詩待老夫
宴鄭義門有序堂
春日論交有序堂頻煩鄭老宴霞觴飣盤珍果分崖蜜
照席名花妬海棠松栢在山多壽考主賓有禮總文章
明朝别後應相憶豈恨春江百里長
耕樂軒
石溪八月風露凉偶來田舍聊相羊槿花紅白開滿樹
秔稻青黃催築場諸孫五六爭弄影阿翁八十能和光
人間得喪我知矣不如耕鑿歲云長
答林子山清明有感
白麟溪上屢經過行役頻煩奈老何寒食清明丘隴遠
東風西雨落花多客懷渺渺靑潭嶺鄉夢紛紛綠水波
愁殺春耕歸未得老妻應賦扊扅歌
早發錢塘抵漁浦
戶外有霜雞既鳴官船當檻喚人行五更風雨春潮上
萬里雲霄北斗横江樹離離微可辨冥鴻肅肅不勝情
老來自笑猶行役又聽前山伐木聲
張正卿索母夫人挽詩
母在清河年九十嫁來明鏡不重磨斑衣正好娛萱草
白髮其如詠蓼莪機杼月寒梭已化竹萌風拆淚偏多
老夫亦是憂親者忍聽啼烏夜倚歌
題王黃鶴枯木竹石
鷗波亭下水光微黃鶴翺翔振羽衣冰壑風生蒼雪下
墨池雲起紫鸞飛枯梢有待乘槎客靈石曾支織女機
搔首風流今已矣摩挲令我重歔欷
吳教諭茅屋讀書
鵝湖之山凌紫烟結茅山下儲遺編青年日誦無逸訓
綵衣時咏白華篇窗分隣燭夜達旦膝穿木榻寒無氊
一朝蜚聲桂花籍歸來拜母恩袍鮮
林霏軒
雲屏繞屋翠聯拳游氣濛濛奪曉鮮紅濕花梢疑作霧
靑浮樹杪若非烟醉翁有記詞無敵吳子開軒景獨專
稍待日高林壑霽詩人相約賦賓筵
爲閑石泉題松雪山景
圖畫袈裟共一船老師訪我索詩篇山川總入西風裏
鴻雁羣飛落木前中允高情空想像大年小筆漫流傳
嗟哉遺墨成今古一段風流付石泉
松雪翁畫梅并賦一首題寫於上
魏公畫梅何所師丰神遠邁楊補之鐡心石腸廣平賦
疎枝冷蕊杜陵詞白雲變化墨數點綠鳳飛來春一枝
老夫留題且别去山城玉笛何人吹
題證上人秋江卷
凉風嫋嫋泛吳淞派接曹溪衲子從地坼東南天設塹
路通巴蜀水朝宗百川灝氣來朱鷺千里流光繞玉龍
料得上人禪蛻處白毫長照玉芙蓉
皇甫廷玉贈劉士端梅花道人山水圖
道人造化蟠心胷能寫湖上之羣峯氲氲佳氣吐烟壑
冉冉空翠浮雲松瓊樓高駕九苞鳳銀潢下飛雙玉龍
劉公歸去得此畫出門一笑登吳淞
遵道枯木竹石
嫋嫋秋風來洞庭枯株拔地玉亭亭白雲晴拂驪龍角
蒼雪凉飄翡翠翎纖仲揮毫誰作賦道玄用墨久生寧
薊丘亦有前人興父子齊名照汗青
福建都司姚行素經歷索賦望雲
閩關何處是桐川西望歸雲眼欲穿玉葉凌風飛冉冉
仙衣出壑舞蹮蹮思親路隔三千里爲客心懷喜懼年
太史若修忠孝傳懷英千古獨稱賢
梅莊書屋簡僉憲索賦
清江先生鐡石腸閉門讀易梅花莊香飄玉雪侵經籍
風落鉛華照筆牀竹色上簾春寂寂書聲出戸夜琅琅
明朝只恐詞林召使者先歌我馬黃
江山勝覽陳參議索賦
分水崇關勢壯哉登臨觸處有樓臺溪翻雪浪羣龍吼
山擁雲屏萬馬來鼓岫一峰當海立武夷九曲自天開
只今方伯瀛洲彦休暇何妨舉一杯
廬山爲孫僉憲作
西望匡廬不可攀我家只住楚江灣歐公詩句青冥上
李白書房紫翠間黃髮高堂臨五老繡衣令子控三山
兩鄉千里同明月歸省何時一舞斑
富春書屋
富春山中一草堂秋來鈴下風露凉日臨簡冊足游泳
夜吹藜火生輝光芸香侵帙蠧魚盡草色映階書帶長
一朝蜚聲桂花籍昭回雲漢皆文章
挽存善周處士
此老城居樂隱淪一經教子豈長貧傳家每羡張公藝
種德當如竇禹鈞華表聲聞天上鶴屋梁月色夢中人
湖山頼有牛眠地千古幽光照翠珉
送施惟中河南布政使
新除布政施君子吉月驅車赴汴州日下承恩膺重寄
河南宣化闡皇猷天開艮嶽青雲繞山擁王官紫氣浮
定有丹心先報政清光應照鳳池頭
送黃原英赴廣東參政任
聖主掄才及故家晟溪有客玉無瑕身參大政新承寵
帶束黃金喜拜嘉海上一洲多荔子天南五嶺總梅花
丹心報國須公等好挾剛風萬里槎
送劉士祁舍人還括蒼
老夫與爾通家好前後論心六十年吾道近來好佛法
名公何事每逃禪束書夜發苕溪月行李朝催越水船
不久相親又相别梅花開日到青田
因文忠寄勉文貞上含
吾宗有子玉無瑕勵業成均志可嘉交重金蘭煩下榻
禮因雞黍叙通家春城插柳風行水寒食登樓雨散花
歲月新功須努力天河萬里有星槎
挽徐止善先生
閉門讀禮了生涯往事浮雲兩髩華陶令歸來題甲子
林逋老去種梅花可堪掛劍先生墓無復聞琴處士家
回首錢塘埋玉地令人揮淚重咨嗟
息齋道人竹禽圖
學士才名冠薊都興來能寫竹禽圖吹簫秦女來靈鳳
鼓瑟湘娥怨鷓鴣風度秋聲宜獨聽月明清影不同孤
歲寒猶愛江邊水歷盡冰霜似老夫
簡聚上人
誰道浮屠絶五倫阿師結屋奉慈親秖須香積供三飯
何用肴饈薦八珍井上蓮花清淨好佛前鸚鵡性情馴
因之令我成長歎始信沙門有學人
和劉誠意伯韻
八景盤中事事宜劉侯怪我懶題詩自慚倚馬才情盡
無奈濡毫製作遲藥褁每因貧病日衣冠喜遇聖明時
多君肯說先公舊令我重揮墮淚碑
陪薛太守遊道峰
落花滿道雪紛紛老客登臨思不羣天上三池含綠水
山頭一塔倚青雲蘇公詩句令人歎何楷書聲隔塢聞
露冕行春眞樂事詩成兩袖染爐薰
烏程許大尹待東白
旌陽孫子宰烏程出署朝朝戴啟明身委公家思早作
志勤王事坐殘更雞鳴城郭天光爛花拂裳衣旦氣清
太史若脩忠孝傳定書吾道許侯名
答許大尹
危樓百尺擅佳名回望山川爽氣清令尹文章鏘佩玉
老夫家世沗簮纓孔融美酒留人飲杜甫丹心向日傾
共沐天恩長感激悠悠吾道荷生成
誠意伯劉公盤谷八景
靑山積翠宛如雞昂首應同肺石棲若木風生疑振羽
扶桑日上不聞啼西來爽氣浮靑瑣東挹天光照紫泥
會見君王頒世禄先生依舊上雲梯
右雞鳴山曉
穹隆翠巘類龜形諸老題詩手不停土作岡陵無卦策
氣蒸雲雨有神靈天機漏洩梅先發地脈勾萌草欲青
便擬郊行問花信鳴騶先我扣林坰
右龜山春意
何事西疇起怒濤南風昨夜長新苗青浮吳甸三秋草
白湧胥江八月潮田畯有疑頻卜歲溪翁欲渡不容舠
天時合應豐年兆凖擬家家醉濁醪
右西岡稼浪
千尺靑松滿北林谷風不動自成吟春雷殷殷龍驚蟄
靈籟渢渢鶴在隂世治欲聞韶武奏心清如聽海潮音
多君洗盡笙簧耳能爲松聲一鼓琴
右北塢松濤
劉侯自有神仙宅近結衡茅俯澗阿二水合流成大壑
雙龍飛雨下天河波光雲影長相盪玉鑑冰壺不用磨
老我荒村多蠒足無由同賦考槃歌
右雙澗秋潭
三峰玉立青雲表中有幽人望影娥天上嬋娟長瑩潔
人間歲月自消磨斕斑綵服清光近照耀慈幃白髮多
好奏塤篪拜家慶不妨清夜飲金波
右三灣夜月
雲松矯矯覆漁汀石上苔痕掃復靑漫把文竿投剰水
可無赤鯉伏滄溟先公已應非熊兆北客猶容處士星
秖恐釣磯藏不久天書早晚下青冥
右松磯釣石
新種琅玕綠可憐中林有客欲逃禪兩階蒼雪飄衿佩
一逕清風沐簡編日色上簾朝退食書聲出戸夜無眠
案頭不用然膏火應有藜光照席前
右竹逕書齋
次布政王公韻送同考官蘇鳳儀
棘闈校藝樂新知不久分攜重去思青眼肯揮離别淚
白頭同老聖明時客懷暫醉烏程酒人事空悲墨翟絲
别後莫因雲樹隔雁回無惜寄來詩
綠淨爲丘通政賦
通政幽居足隱淪新開水榭隔游塵雪消波影浮靑瑣
風泛天光泳紫鱗潄渴每思唐杜甫濯清獨美楚靈均
老夫屢有憑闌興秖恐衰年咳唾頻
梅月雙清
先公風采有如仙曾種梅花閱歲年綠鳳棲香春淡淡
素娥行影夜娟娟琴彈白雪延高酌席泛清輝足醉眠
最是孫枝能好禮往來吾道每留連
浙江儲都尉射虎卷
將軍膽氣拂青雲朝閱孫吳晚好文可但竒功誇一虎
會看大節冠三軍雕弧白矢開妖霧雨血風毛灑夕曛
斬却樓蘭應有日丹心好答聖明君
太白觀泉圖
清平賦罷百花開忽爾青蠅集上台投却鑾坡摛繡筆
遂歸廬阜讀書堆河傾瀑布飛龍下風散瓊英振鷺回
仰面青山一長嘯浮生如此且銜杯
遵道溪山春曉圖
李侯解組住荆溪三客論交遠過之情似謫仙來鑑曲
興猶杜陵遊渼陂孤岑削翠青冉冉清波洗玉綠瀰瀰
昔人風流有如此披圖令我空歎咨
雙溪漁隠
婺女樓前月色澄題詩還憶沈吳興雪消二水鷗連席
春入孤舟魚上冰泛梗苕溪時載酒讀書茅屋夜篝燈
客星若照桐江水秪恐君王問子陵
代繼祖庭和曇獨芳韻
扁舟西來尋粲可冰雪軒中枕書卧新詩何處忽西來
祖庭更有師兄大佛前薝葡香霏霏殿後琅玕青箇箇
我今說法佛子聽天開五色蓮花座
代鄭善卿挽楊參政
蘇隄楊柳萬千條一夜風霜變六橋白骨湖邊鵬舉墓
素車江上子胥潮譙樓梵角秋風咽玉帳虞姬夜月遥
莫向鄰翁問秦賈至今清淚話前朝
七言長律
挽鄭博士
浦江春水綠沄沄苦憶平生鄭廣文燕市盍簮交有道
龍沙躍馬喜同羣觀光歎我空爲客獻賦多君早策勲
内省承恩天咫尺太常議禮日紛紜草麻風動飛鸞筆
進講香浮辟蠧芸紫禁朝趨朱履上靑綾夜直麝膏焚
清光屢被張公藝輿論同歸崔孝芬遷轉倦爲天上客
釣遊還憶越中枌鱸魚風起驚秋暮駿骨臺傾又夕曛
西過鎬京歌振鷺南歸栗里賦停雲&KR1799;鴒沙暖詩無廢
棣萼軒高酒屢醺一飯思親留美味五倫有子浣中裙
譜逾十世終無釁服盡諸孫不忍分烱烱丹心明杲日
垂垂白髮避玄纁泉因孝感親朋汲田播人情子姓耘
拄杖有時歌綠竹濯纓隨意采香芹稀年已見圖三老
好客時能罄一欣華表忽聞千歲鶴山中已有百年墳
屋梁月色徒勞夢谷口跫音已不聞欲致生芻歌潦倒
白頭清淚灑江濆
五言絶句
蒲桃燈
碧葉覆驪珠枝撐不用扶夜窗燈火閙星斗落冰壺
牧牛圖
細雨濕江烟烏犍帶犢眠牧兒無一事垂釣晚風前
梨花偷倉鳥
勿云斥鷃小更比鷦鷯微竊食太倉粟却繞梨花飛
題扇
喬木濃隂合羣峰曉色開山人凭水榭誰掉酒船來
墨梅
夢裏瑤花落烟中綠鳳翔更無明月色惟覺麝煤香
墨桃白頭翁
春風能作寒野桃亦改色山禽驚變化愁得頭俱白
墨梅寒雀
枝枝玉雪凝朵朵烟霧濕凍雀知春風飛上梢頭立
題畫
長松蟠翠蛟羣岫走青兕沙頭駐篙人有待兩高士
畫竹四首
風
公子歌淇澳仙娥舞翠衣清風一披拂化作鳳鸞飛
晴
赤日不到地清風長滿襟羊求如過我移席坐凉隂
雨
綠潤枝枝濕青垂葉葉濃作霖如變化吾亦願從龍
嫩
粉節猶含籜新梢未出牆中林逢子敬不覺淚浪浪
七言絶句
趙待制席上
春城飛絮日顚狂簾幕風微燕子忙醉後不知羅袖薄
牡丹花下月如霜
發華家步二首
華家步頭山作城山中小溪如奕行五更風雨到篷底
八十二灘春水生
又
晴風漠漠吹江花灘聲泠泠走玉沙船頭香稻炊未熟
不知身已到金華
趙千頃梅關歸計圖
南望鄉關紫翠微白雲飛處是庭幃到京擬上陳情表
萬里梅花一騎歸
黃鍊師詩卷
枸杞纍纍白芷香鍊師採藥過黃岡道旁若見孫思邈
爲道南山有虎狼
湧金門即事
湧金門外步陽春舊日軒楹盡劫塵却笑柳洲新燕子
飛來不識白頭人
山水小景
溪上羣峰擁翠鱗石根綠樹隔芳塵山人豈是陶貞白
坐看浮雲聚散頻
徽廟折枝木犀
瓊樓十二桂花宫談笑風沙艮嶽空可惜天香懷不去
一枝遺恨畫屏中
芙蓉野鳬
芙蓉露冷粉香銷戱水仙鳬玉羽嬌只恐稻粱肥却後
空煩太史候王喬
芭蕉士女二首
懶繡鴛鴦起欠伸芭蕉偏妬六宫春若爲久立湖山下
只恐無愁復化身
又
花落朱闌日影移玉人睡起要扶持東風一卷芭蕉葉
欲寫春愁寄與誰
芙蓉孔雀
芙蓉花發玉亭亭花下凉生孔雀翎莫遣都人頻看畫
須防有客射金屏
題扇
青雲松蓋雙龍矯絳雪梅花兩樹紅欸乃若歌山水綠
荻花溪上有漁篷
題趙待制馬圖
雲氣成龍産渥洼貢來天廐玉無瑕春風三月長安道
曾勒金羈看杏花
題桓伊吹笛圖
王業艱危事可知新亭舉酒淚交頥桓伊豈是忘君者
翹足閒將紫玉吹
題陸允申扇
龍溪二月水如天楊柳垂垂綠似烟最是蘇灣春好處
桃花不礙釣魚船
題西湖景
桃花含笑柳絲牽月榭風亭似畫船回首湖山舊遊處
一湖流水半荒烟
松月軒
戶外青松落子初秋光飛下玉蟾蜍晚凉定有歸來鶴
相伴山人夜讀書
題表姪張豫畫扇
子被衰麻居倚廬可憐憂色未全除蕭蕭喬梓秋風裏
能向篷窗讀父書
遣婢五首
夜半烟銷織女燈凉生蘄簟寢還興獨憐井上梧桐月
照見紅冰第幾層
又
阿蓮今夕苦辭房向我褰衣泣數行親手起來收汝淚
殷勤好去事姑嫜
又
王謝堂前燕一雙烏衣涎涎拂金窗雕梁一夜西風起
腸斷東家飛過江
又
阿蓮别我嫁牛郎河上紅蕖步步香宋玉才情今已矣
老夫無復夢高唐
又
手種楊枝與柳枝當時培養本無私如今老去黃金盡
粉白從渠嫁阿誰
蛺蝶圖
玉質名花照眼新多情蛺蝶採香頻若爲飛過西家去
一段春愁惱殺人
棣花軒
買栽池館錦香和一夜風凋可奈何遺事不須詢故老
湛家留得棣花多
挾彈圖
五陵蕩子控雕鞍挾彈春風樂少年老客秖知耕鑿好
買牛歸去治山田
答趙都事二首
白面郎君新進士厖眉書客老諸生酒醒同望雲霄月
依舊闌干北斗横
又
白鷗波上王孫家百年喬木含清華相思昨夜倚樓望
月明照見冬青花
苕溪漁隱
天末羣峰下翠鸞松根茅屋倚溪干老夫欲趁漁舟去
只恐風波也不安
松雪竹禽圖
烟消淇澳綠霏霏石上琅玕紫鳳飛一段幽情誰寫得
山禽閒理翠毛衣
紅梅
姑射仙人玉雪姿無端酒暈忽凝脂孤山若有歸來鶴
認作桃花也自疑
題畫
金碧樓臺天上開雲林深鎖讀書堆問竒莫道無人過
有客今朝載酒來
和韻西湖雜興六首
清秋爲客梵王家搔首西風洒髩華莫待天厨香積飯
有僧林下掃松花
又
五馬遊山草逕斜冷泉無復湛清華道旁賣酒多嫠婦
門掩天香採桂花
又
吳山絶頂舊天家一代遺宫歎玉華鳳鳥不來江水涸
冬青落盡萬年花
又
老來爲客倍思家先壠荒凉歎白華節物不知愁裏過
西風開到拒霜花
又
柳州昔日故人家烽火經今幾歲華莫道羣英俱落盡
秋光都在紫薇花
又
雲屏繞屋竹爲家愛爾山樓樸不華記得唐人詩句裏
日斜曾詠欵冬花
雪景
羣峰玉立雪瀌瀌篷底詩人興獨豪好在山中春釀熟
買魚歸去飲松醪
水殿納凉圖
百頃荷花水殿開館娃日暮采香回夫差只玩宫中樂
不道溪南報越來
小兒牧羊圖二首
小兒坡下草盈墟濈濈羣羊食有餘誰道牧童長在野
截蒲曾見路温舒
又
塞上荒荒古戰場夕陽芳草幾芸黃可憐漢節歸來晚
遺下兒猶替牧羊
柳巷晚步
五雲門外雨初晴柳巷風微下馬行記得誰家亭子上
杏花官酒聽彈箏
晚行溪南金仲達索賦
芙蓉花開秋滿川小姬采蓮缸作船忍將素手代雙楫
衝波莫被菱根牽
讀碑圖
孝女祠前江水流松間石刻尚含愁曹公欲辨碑隂字
若比楊修後一籌
宋劉松年臨唐閻立本商山四皓圖
松根老客豈凡才棋局春深半雜苔羽翼已成王業定
不勞鳩杖出山來
枯木鴝鵒
危梢削鐡帶叢篁曾染宣和翰墨香展畫若爲鴝鵒舞
諸公應笑老夫狂
瞻雲軒
潮生潮落富春堤瞻望歸雲眼欲迷若道豐隆能化馬
騎風先到楚江西
文敏公蘭亭帖
茂林脩竹已荒墟定武蘭亭歲月除回首吳興松雪老
風流不減右軍書
思遠軒
知君能誦永思篇歲久憂親自可憐老我亦興風木恨
夜深揮淚不成眠
霞嶼(錢塘有徐靜者五七歲時夢遊十洲三島故以此號)
芙蓉城裏是天家與子曾餐五色霞一枕夢回春又晚
丹光吹上武陵花
徽宗鵲
一鵲疆疆噪白楊細看描法似徽皇當時若畫隨陽雁
猶得傳書及故鄉
舜舉瓜圖
綠膚引蔓玉團團曾種青門一畝寬記得草堂詩句裏
杜陵曾嚼水晶寒
又
綠膚引蔓玉團團曾向吳興畫裏看若道葵丘今及代
老夫無復夢長安
賣醋圖
儒者由來愛食酸崔宏三斗豈虚傳乞醯只恐鄰家笑
且賣文章當酒錢
猿圖
紫茄垂玉故園東偷眼獼猴腹未充旦暮若爲三四術
衆獼應是恐狙公
金人飛放圖
沙漠微霜草木凋金人騎馬氣何驕韝鷹飛上靑冥去
雪洒雲鵝白錦毛
馬遠山水
千尺雲松倚石床飛泉潄玉洒衣裳兩翁自得棋中樂
不道人間有許忙
愼齋
書滿床頭藥滿家良醫慎疾玉無瑕他年濟活成功後
談笑開園看杏花
恒齋
醫道由來貴有常要須持久事岐黃此回若遇韓康伯
請問平生不二方
杜牧詩意圖
蕪城山水淨芳塵詞客閒情每惜春一點落紅銷不盡
風流都屬倚樓人
題畫
山繞林亭紫翠浮鳴琴有客久忘憂不知疊嶂夜來雨
澗上白雲如水流
竹
墨池洗玉淨無泥葉葉凉隂綠未齊記得滄江聽雨夜
湘靈鼓瑟鷓鴣啼
馬圖
柳拂金隄碧草齊青驄騰驟落花泥歸來飽食閑羈靮
獨立丹墀不敢嘶
題王黃鶴小幅
每向西湖載酒過小風輕雨聽漁歌王君又寫孤山意
從此令人入夢多
題淵明醉歸圖
楊柳隂濃徑未荒每從鄰曲詠壺觴北窗長日風如水
扶醉歸來夢亦凉
題畫
秋聲策策振庭柯良夜佳人鼓瑟歌試起開門望明月
芭蕉葉上受風多
墨菊
未央宫殿鎖鴛鴦瓦上朝朝日色黃到底秋香銷不得
風枝一夜染玄霜
馬圖
花落龍門春晝遲錦韉玉勒爛光儀而今喫遍燕然草
閒却絲韁不用羈
楊妃秉燭圖
夜醉沉香秉燭歸丁寧婢子好扶持分明一炬驪山火
爭奈三郎總不知
花谿集卷三
