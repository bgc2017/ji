西樵語業
宋楊炎正撰
水調歌頭(登多景樓)
寒眼亂空闊客意不勝秋強呼斗酒發興特上最高樓
舒卷江山圖畫應答龍魚悲嘯不暇顧詩愁風露巧欺
客分冷入衣裘忽醒然成感慨望神州可憐報國無
路空白一分頭都把平生意氣只做如今顦顇歲晩若
為謀此意仗江月分付與沙鷗
又(呈辛隆興)
杖履覓春色行遍大江西訪花問柳都自無語欲成蹊
不道七州三壘今歲五風十雨全是太平時征轡晩乘
月漁釣夜垂絲詩書帥坐圍玉麈揮犀興方不淺領
袖風月過花期只恐梅梢青子已露調羹消息金鼎待
公歸回首滕王閣空對落霞飛
又(送張使君)
父老一杯酒爭勸使君留可憐桃李千樹無語送歸舟
聽得拈笙玉指都把萬家遺愛吹作别離愁倚醉袖紅
溼生怕夕陽流問君侯今幾日到東州還家時候次
第梅已暗香浮只恐道間驛使先寄調羹消息歸去總
無由鼎鉉功名了徐赴赤松遊
又(呈趙總領)
買得一航月醉臥出長安平堤千里過盡楊柳綠隂間
依約曉鸎啼處認得南徐風物客夢恍驚殘重到舊遊
所如把畫圖看英雄事千古意一凭闌惜今老矣無
復健筆寫江山天上人間知已賴有使星郎宿照映此
塵寰準擬五湖去為乞釣魚竿
又
把酒對斜日無語問西風胭脂何事都做顔色染芙蓉
放眼暮江千頃中有離愁萬斛無處落征鴻天在闌干
角人倚醉醒中千萬里江南北浙西東吾生如寄尚
想三徑菊花叢誰是中州豪傑借我五湖舟楫去作釣
魚翁故國且回首此意莫匆匆
又
一笛起城角吹破小梅愁東風猶未誰遣春信到吾州
聞得東來千騎鼓舞兒童竹馬和氣與空浮桃李未隂
處準擬種千頭今太守宋人物晉風流政成談笑不
妨高興在南樓只恐蓬萊仙伯合侍玉皇香案難作宼
恂留約住紫泥路憑軾且優游
又
踏碎九街月乘醉出京華半生湖海誰念今日老還家
獨把瓦盆盛酒自與漁樵分席說尹政聲佳竹馬望塵
去倦客亦隨車聽薰風清曉角韵梅花人家十萬說
盡炎熱與咨嗟只恐棠隂未滿已有楓宸趣召歸路不
容遮回首江邊柳空著舊棲鴉
滿江紅
春入臺門又見染柳絲新綠對此景一年為夀一番添
福莫怪鳳池頒詔晚要教淮水恩波足聽邊民千歲頌
聲中重重祝堂萱茂庭芝馥歌倚扇杯持玉共勸君
一醉滿斟醽醁今夜東風吹酒醒明朝萬里騎黃鵠向
九霞光裏望宸輝看除目
又
筆染相思暗題盡朱門白壁動離思春生遠岸煙銷殘
日楊柳結成羅帶恨海棠染就胭脂色想深情幽怨繡
屏間雙鸂鶒春水綠春山碧花有恨人無力對一奩
愁思九分孤寂寸寸錦腸渾欲斷盈盈玉淚應偷滴倩
東風吹雁過江南傳消息
又(夀榢軒)
夀酒如澠拚一醉勸君休惜君不記濟河津畔當年今
夕萬丈文章光焰裏一星飛墮從南極便御風乘興入
京華班卿棘君不是長庚白又不是嚴陵客只應是
明主夢中良弼好把袖間經濟手如今去補天西北等
瑶池侍宴夜歸時騎箕翼
又
典盡春衣也應是京華倦客都不記麯塵香霧西湖南
陌兒女别時和淚拜牽衣曾問歸時節到歸來稚子已
成隂空頭白功名事雲霄隔英雄伴東南拆對鷄豚
社酒依然鄉國三徑不成陶令隠一區未有揚雄宅問
漁樵學作老生涯從今日
瑞鶴仙(元夕為王使君賦)
風光開舊眼正梅雪初消柳絲新染樓臺競裝點照金
荷十里珠簾齊捲湘絃楚管動香風旌旗影轉望雲間
一點台星飛下洞天清晚爭看袖紅圍坐舞翠回春
笑歌生㬉歡聲正遠嬉遊意未容嬾恐絲綸趣召清都仙
伯歸去朝天夜半倩邦人挽取鼇頭醉扶玉腕
賀新郎
十月狂風雨埽園林紅香萬點送春歸去獨有荼䕷開
未到留得一分春住早楊柳趁晴飛絮可奈㬉埃欺晝
永試薄羅衫子輕如霧驚舊恨到眉宇東風臺榭知
何處問燕鸎如今尚有春光幾許可殺一年遊賞倦放
得無情露醑為喚取扇歌裙舞乞得風光還兩眼待為
君滿把金杯舉扶醉玉伴揮塵
又(寄辛潭州)
夢裏驂鸞馭望蓬萊不遠翩然被風吹去吹到楚樓煙
月上不記人間何處但疑是蓬壺别所縹緲霓裳天女
隊奉一仙滿把流霞舉如喚我醉中舞醉醒夢覺知
何許問瀟湘今日誰與主盟樽爼無限青春難老意擬
倩管絃寄與待新築沙堤穩步萬里雲霄都歴徧却依
前流水桃源路留此筆為君賦
念奴嬌
漢天雲靜望一星飛過湘南湘北當是郴山猿鶴夢喚
起日邊消息羽扇綸巾浩然乘興此意無人識扁舟千
里但聞清夜横笛記得天上人間去年今日曾作稱
觴客明月風煙依舊似只覺蓬萊懸隔更恐明朝韶黃
飛下趣駕冲霄翼衮衣劎履望公長在南極
又
杏花楊柳對東風染盡一年春色弹壓煙光三萬頃誰
識清都仙伯夜泛銀潢手移星緯飛墮從天闕御風乘
興偶然身到鄉國二年人樂昇平舞臺歌榭處處紅
牙拍夀酒千觴斟不盡一醉何妨今夕更約明年鳳皇
池上去作稱觴客梅花折得贈君調鼎消息
洞仙歌
芙蓉開了春未江梅透小小東風弄晴晝把萬家和氣
吹入笙歌爐薰裏都與慈闈做夀黃堂今日貴自著
萊衣捧勸金船十分酒願從今江海上日日韶華桃李
逕總為人間種就但看取天邊老人星有一點台星共
光南斗
又(夀稼軒)
帶湖佳處髣髴真蓬島曾對金樽伴芳草見桃花流水
别是春風笙歌裏誰信東君會老功名都莫問總是
神仙買斷風光鎮長好但如今經國手袖裏偷閒天不
管怎得關河事了待貎取精神上凌煙却旋買扁舟歸
來趁早
鵲橋仙
思歸時節乍寒天氣總是離人愁緒夜來無奈被西風
更吹做一簾秋雨征衫拂淚闌干倚醉羞對黃花無
語寄書除是鴈來時又只恐書成鴈去
又(夀稼軒)
築成臺榭種成花柳更又教成歌舞不知誰為帶湖仙
收拾盡壺天風露閒中得味酒中得趣只恐天還也
妬青山縱買萬千重遮不斷詔書來路
蝶戀花(别范南伯)
離恨做成春夜雨添得春江剗地東流去弱柳繫船都
不住為君愁絶聽鳴艣君到南徐芳艸渡想得尋春
依舊當年路後夜獨憐回首處亂山遮莫無重數
又(稼軒坐間作首句用丘六書中語)
點撿笙歌多釀酒不放東風獨自迷楊柳院院翠隂停
永晝曲欄隨處堪垂手昨日解酲今夕又消得情懷
長被春僝僽門外馬嘶人去後亂紅不管花消瘦
又
萬點飛花愁似雨峭殺輕寒不會畱春住滿地亂紅風
埽聚只教燕子銜將去獨倚闌干閒自覻深院無人
行到無情處簾外絲絲楊柳舞又還裝點人情緒
千秋歲(代人為夀)
五雲縹緲朝退金門曉歸未穩傳宣到龍樓陪夕宴鳳
沼吟春草人間世誰知自有蓬萊島一杯宜勸了換
得天顔笑人不老春長好從今千百歲總是中書考瑶
池會金盤剩薦安期棗
玉人歌
風西起又老盡籬花寒輕香細漫題紅葉句裏意誰會
長天不恨江南遠苦恨無書寄最相思盤橘千枚膾鱸十
尾鴻鴈阻歸計算愁滿離腸十分豈止倦倚闌干顧
影在天際凌煙圖畫青山約總是浮生事判從今買取
朝醒夕醉
點絳唇
邂逅開尊眼中有個人纖軟袖羅輕轉玉腕回春煗
韵處無多只惱人腸斷詞將半近前相勸撲撲清香滿
又(送别洪才之)
水載離懷暮帆吹月寒欺酒楚梅春透忍放持杯手
莫唱陽關免溼盈盈袖君行後那人消瘦不惱詩腸否
秦樓月
東風寂垂楊舞困春無力春無力落紅不管杏花狼籍
斷腸芳艸萋萋碧新來怪底相思極相思極冷煙池
館又將寒食
浣溪沙
楊柳籠煙裊嫩黃桃花蘸水染紅香薄羅衫子日初長
飲盡東風三百盞醉來愁斷幾回腸教人獨自遣風
光
又
三逕閒情傲落霞五湖高興不浮家自斟北斗浸丹砂
閒把胷中千澗壑撰成醉處一生涯雪樓風月篆裏
花
桃源憶故人
尊前未語眉先皺只把横波斜溜此意問春知否蝶困
蜂兒瘦&KR0008;膎呷下些來酒越會把人僝僽有箇約伊
時候夢裏來相就
踏莎行
宿鷺棲身飛鴻點淚不堪更是重陽到一襟無處著淒
凉倚欄看盡斜陽倒瘦減難豐悲傷易老淡觴消得
黃花笑畫眉人去玉篦存濃愁如黛憑誰埽
減字木蘭花
月明如晝占斷小樓供把酒入眼人人如月精神更有
情大家休睡畱到天明和月醉生怕醒來月到波心
憶酒媒
生查子
金蓮照夜紅玉腕扶春碧曲妙遏雲行人好欺花色
歡生酒面濃笑染爐香溼飲盡十玻璃月墮東方白
柳梢青
生紫衫兒影金領子著得偏宜步穩金蓮香薰紈扇舞
轉花枝捧杯更著&KR0008;膎唱一箇新行耍詞玉骨冰肌
好天良夜怎不憐伊
相見歡
江湖萬里征鴻再相逢多少風煙摸在笑談中歌裙
醉羅巾淚别愁濃瘦減腰圍不礙帶金重
訴衷情
露珠點點欲團霜分冷與紗窗錦書不到腸斷煙水隔
茫茫征燕盡塞鴻翔睇風檣闌干曲處又是一番倚
盡斜陽
西樵語業
䟦
楊濟翁廬陵人也西樵乃清海府城西山名相去數百
里或曰曾流寓於此因以名集今亦無傳但其語業一
卷俊逸可喜不作妖艷情態雖非詞家能品其品之閒
閒可想見云湖南毛晉識
