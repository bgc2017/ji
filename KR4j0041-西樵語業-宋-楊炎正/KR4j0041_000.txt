提要
西樵語業詞曲類一(詞集之屬)
(臣)等謹案西樵語業一卷宋楊炎正撰炎正
字濟翁廬陵人陳振孫書錄解題載西樵語
業一卷楊炎正濟翁撰馬端臨文獻通考引
之誤以正字為止字毛晉刻六十家詞遂誤
以楊炎為姓名以止濟翁為别號近時所印
又改刊楊炎正姓名跋中止濟翁字亦追改
為楊濟翁然舊印之本與新印之本並行名
字兩岐頗滋疑惑故厲鶚宋詩紀事辨之曰
嘗見西樵語業舊抄本作楊炎正濟翁後考
武林舊事載楊炎正錢唐迎酒歌一首全芳
備祖亦載此詩稱楊濟翁是炎正其名而濟
翁其字云云今觀辛棄疾稼軒詞中屢有與
楊濟翁贈答之作其水調歌頭一闋自注云
舟次揚州和揚濟翁韻而炎正是調登多景
樓一闋其韻正與辛作相同惟尾句一韻互
異又棄疾蝶戀花二闋亦注云和楊濟翁韻
惟第二闋昨日解酲今夕又句棄疾詞作可
惜春殘風又雨蓋皆傳寫之誤其所稱濟翁
之字則足證厲鶚所辨為不誤而毛氏舊印
之本為不足憑矣是集僅三十七首而因辛
棄疾作者凡六首當時兩人交好可知其縱
横排奡之氣雖不足敵棄疾而屏絶纖穠自
抒清俊要非俗艷所可擬一時投契蓋亦有
由云
樵隠詞詞曲類一(詞集之屬)
(臣)等謹案樵隠詞一卷宋毛幵撰幵字平仲
信安人舊刻題曰三衢蓋偶從古名也嘗為
宛陵東陽二州倅所著有樵隠集十五卷尤
袤為之序今已不傳陳振孫書錄解題載樵
隠詞一卷此刻計四十二首據毛晉跋謂得
自楊夢羽家秘藏抄本不知即振孫所見否
也幵他作不甚著而小詞最工卷首王木叔
題詞有或病其詩文視樂府頗不逮之語蓋
當時已有定論矣集中滿江紅潑火初收一
闋尤為清麗芊眠故楊慎詞品特為激賞其
江城子一闋註次葉石林韻後半爭勸紫髯
翁句實押翁字而今本石林詞此句乃押宫
字于本詞為複用可訂石林詞刊本之訛至
于瑞鶴仙一調宋人諸本並同此本乃題與
目錄俱譌作瑞仙鶴又燕山亭前闋密映窺
亭亭萬枝開遍句止九字考曾覿此調作寒
壘宣威紫綬幾垂金印共十字則窺字上下
必尚脱一字尾句愁酒醒緋千片止六字曾
覿此調作長占取朱顔綠鬢共七字則緋字
上下又必尚脱一字其餘如滿庭芳第一首
註中東陽之譌東易第三首註中西安之譌
四安魯魚糾紛則毛本校讐之疎矣陳正晦
遯齋閒覽載幵為郡因陳牒婦人立雨中作
清平調一詞事既媟䙝且幵亦未嘗為郡此
宋人小說之誣晉不收其詞特為有識今附
辨于此亦不復補入云乾隆四十六年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
