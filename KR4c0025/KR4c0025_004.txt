孟浩然集卷第四
五言律詩
送吴宣從事
才有幕中畫而無塞上勲漢兵將滅虜王粲始
從軍旌旆邊亭去山川地脉分平生一匕首感
激贈夫君
送張祥之房陵
我家南渡隠慣習野人舟日夕弄清淺林端逆
上流山河據形勝天地生豪酋君意在利涉知
音期暗投
送桓子之郢城過禮
聞君馳綵騎躞蹀指南荆為結潘楊好言過鄢
郢城摽梅詩已贈羔鴈禮將行今夜神仙女應
來感夢情
早春潤州送弟還鄉
兄弟遊吴國庭闈戀楚關已多新歲感更餞白
眉還歸泛西江水離筵北固山鄉園欲有贈梅
柳著先攀
送告八從軍
男兒一片氣何必五車書好勇方過我才多便
起余運籌將入幕飬拙就閑居正待功名遂從
君繼兩疎
送元公之鄂渚尋觀主張驂鸞
桃花春水漲之子忽乘流峴首辭蛟浦江邊問
鶴樓贈君青竹杖送爾白蘋洲應是神仙軰相
期汗漫遊
峴山餞房琯崔宗之
貴賤平生隔軒車是日來青陽一覯止雲霧豁
然開祖道衣冠列分亭驛騎催方期九日聚還
待二星廻
送王五昆季省覲
公子戀庭幃勞歌涉海沂水乘舟檝去親望老
萊歸斜日催烏鳥清江照綵衣平生急難意遥
仰鶺鴒飛
送崔易
片玉來誇楚治中作主人江山增潤色詞賦動
陽春别舘當虛敞離情任吐伸因聲兩京舊誰
念卧漳濱
送盧少府使入秦
楚關望秦國相去千里餘州縣勤王事山河轉
使車祖筵江上列離别恨前書願及芳年賞嬌
鸎二月初
送謝錄事之越
清旦江天迥涼風西北吹白雲向吴會征帆亦
相隨想到耶溪日應探禹穴竒仙書儻相示余
在北山陲
洛下送奚三還楊州
水國無邊際舟行共使風羡君從此去朝夕見
鄉中余亦離家久南歸恨不同音書若有問江
上會相逢
送袁十嶺南尋弟
早聞牛渚詠今見鶺鴒心羽翼嗟零落悲鳴别
故林蒼梧白雲遠烟水洞庭深萬里獨飛去南
風遲爾音
永嘉别張子容
舊國余歸楚新年子北征挂帆愁海路分手戀
朋情日夜故園意汀洲春草生何時一杯酒重
與季膺傾
送袁太祝尉豫章
何幸遇休明觀光來上京相逢武陵客獨送豫
章行隨牒牽黃綬離羣會墨卿江南佳麗地山
水舊難名
都下送辛大之鄂
南國辛居士言歸舊竹林未逢調鼎用徒有濟
川心余亦忘機者田園在漢隂因君故鄉去遥
寄式微吟
送席大
惜爾懷其寳迷邦倦客遊江山歴全楚河洛越
成周道路疲千里鄉園老一丘知君命不偶同
病亦同憂
送賈昇主簿之荆府
奉使推能者勤王不暫閑觀風隨按察乘騎度
荆關送别登何處開筵舊峴山征軒明日遠空
望郢門間
送王大校書
導漾自嶓塜東流為漢川維桑君有意解纜我
開筵雲雨從兹别林端意渺然尺書能不恡時
望鯉魚傳
浙江西上留别裴劉二少府
西上浙江西臨流恨解携千山疊成嶂萬壑合
為溪石淺流難泝藤長險易躋誰憐問津者歲
晏此中迷
京還留别新豐諸友
吾道昧所適驅車還向東主人開舊舘留客醉
新豐樹遶温泉綠塵遮晩日紅拂衣從此去高
步躡華嵩
廣陵别薛八
士有不得志悽悽吴楚間廣陵相遇罷彭蠡泛
舟還檣出江中樹波連海上山風帆明日遠何
處更追攀
臨渙裴明府席遇張十一房六
河縣柳林邊河橋晚泊船文叨才子會官喜故
人連笑語同今夕輕肥異往年晨風理歸棹吴
楚各依然
盧明府早秋宴張郎中海園即事
邑有絃歌宰翔鸞狎野鷗眷言華省舊暫滯海
池遊鬱島藏深竹前溪對舞樓更聞書即事雲
物是新秋
同盧明府早秋夜宴張郎中海亭
側聽絃歌宰文書游夏徒故園欣賞竹為邑幸
來蘇華省曾聮事仙舟復與俱欲知臨泛久荷
露漸成珠
崔明府宅夜觀妓
白日既云暮朱顔亦已酡畫堂初點燭金幌半
垂羅長袖平陽曲新聲子夜歌從來慣留客兹
夕為誰多
宴榮山人池亭
甲地金張宅(開金宂一云甲第)榮期樂自多櫪嘶支遁
馬池養右軍鵝竹引嵇琴入花邀戴客過山公
時取醉來唱接籬歌
夏日宴衛明府宅
言避一時暑池亭五月開喜逢金馬客同飲玉
人杯舞鶴乘軒至遊魚擁釣來座中殊未起簫
管莫相催
清明日宴梅道士房
林下愁春盡開軒覽物華忽逢青鳥使邀我赤
松家丹竈初開火仙桃正發花童顔若可駐何
惜醉流霞
寒食宴張明府宅
瑞雪初盈尺寒宵始半更列筵邀酒伴刻燭限
詩成香炭金爐暖嬌絃玉指清厭厭不覺醉歸
路曉霞生(臥不覺曉雞鳴一云醉來方欲)
和賈主簿弁九日登峴山
楚萬重陽日羣公賞燕來共乘休沭暇同醉菊
花杯逸思高秋發歡情落景催國人咸寡和遥
愧洛陽才
宴張别駕新齋
世業傳珪組江城佐股肱高齋徵學問虚薄濫
先登講論陪諸子文章得舊朋士元多賞激衰
病恨無能
李氏園臥疾
我愛陶家趣林園無俗情春雷百卉坼寒食四
隣清伏枕嗟公幹歸田羡子平年年白社客空
滯洛陽城
過故人庄
故人具雞黍邀我至田家綠樹村邊合青山郭
外斜開筵面場圃把酒話桑麻待到重陽日還
來就菊花
途中九日懷襄陽
去國巳如昨倏然經杪秋峴山不可見風景令
人愁誰採籬下菊應閑池上樓宜城多美酒歸
與葛強遊
初出關旅亭夜坐懷王大校書
向夕槐烟起葱籠池舘曛客中無偶坐關外惜
離群燭至螢光滅荷枯雨滴聞永懷蓬閣友寂
寞滯揚雲
李少府與王九再來
弱歲早登龍今朝喜再逢何如春月柳猶憶歲
寒松烟火臨寒食笙歌咽曙鍾喧喧鬪雞道行
樂羡朋從
尋張五
聞就龐公隠移居近洞湖興來林是竹歸卧谷
名愚挂席樵風便開軒琴月孤歲寒何用賞霜
落故園蕪
張七及辛大見訪
山公能飲酒居士好彈筝世外交初得林中契
巳并納涼風颯至逃暑日將傾便就南亭裏餘
樽惜解酲
題張野人園廬
與君園廬並微尚頗亦同耕釣方自逸壺觴趣
不空門無俗士駕人有上皇風何必先賢傳唯
稱龐德公
過故融公蘭若
池上青蓮宇林間白馬泉故人成異物過客獨
澘然既禮新松塔還尋舊石筵平生竹如意猶
挂草堂前
早寒江上有懷
木落鴈南度北風江上寒我家湘水曲遥隔楚
雲端鄉淚客中盡歸帆天際看迷津欲有問平
海夕漫漫
南山下與老圃期種瓜
樵木南山近林閭北郭賖先人留素業老圃作
鄰家不種千株橘唯資五色瓜邵平能就我開
徑翦蓬麻
裴司士見訪
府寮能枉駕家醖復新開落日池上酌清風松
下來厨人具雞黍稚子摘楊梅誰道山公醉猶
能騎馬廻
除夜
迢遞三巴路羈危萬里身亂山殘雪夜孤燭異
鄉人漸與骨肉遠轉於僮僕親那堪正漂泊來
日歲華新
傷峴山雲表上人
少小學書劔秦吴多歲年歸來一登眺陵谷尚
依然豈意餐霞客忽隨朝露先因之問閭里把
臂幾人全
賦得盈盈樓上女
夫壻久别離青樓空望歸粧成卷簾坐愁思嬾
縫衣鷰子家家入楊花處處飛空牀難獨守誰
為解金徽
春怨
佳人能畫眉粧罷出簾帷照水空自愛折花將
遺誰春情多豔逸春意倍相思愁心極楊柳一
種亂如絲
閨情
一别隔炎涼君衣忘短長裁縫無處等以意忖
情量畏瘦宜傷窄防寒更厚裝半啼封裹了知
欲寄誰將
寒夜
閨夕綺䆫閉佳人罷縫衣理琴開寳匣就枕臥
重幃夜久燈花落薰籠香氣微錦衾重自暖遮
莫曉霜飛
美人分香
豔色本傾城分香更有情髻鬟垂欲解眉黛拂
能輕舞學平陽態歌翻子夜聲春風狹斜道含
笑待逢迎
七言律詩
登安陽城樓
縣城南面漢江流江嶂開成南雍州才子乘春
來騁望羣公暇日坐銷憂樓臺晩映青山郭羅
綺晴嬌綠水洲向夕波搖明月動更疑神女弄
珠遊
歲除夜有懷
五更鍾漏欲相催四氣推遷往復廻帳裏殘燈
纔有焰鑪中香氣盡成灰漸看春逼芙蓉枕頓
覺寒消竹葉杯守歲家家應未臥相思那得夢
魂來
登萬歲樓
萬歲樓頭望故鄉獨令鄉思更茫茫天寒鴈度
堪垂淚月落猿啼欲斷腸曲引古堤臨凍浦斜
分遠岸近枯楊今朝偶見同袍友却喜家書寄
八行
春情
青樓曉日珠簾映紅粉春粧寳鏡催已厭交懽
憐枕席相將遊戲遶池臺坐時衣帶縈纖草行
即裙裾掃落梅更道明朝不當作相期共鬭管
絃來
五言絶句
宿建德江
移舟泊烟渚日暮客愁新野曠天低樹江清月
近人
春曉
春眠不覺曉處處聞啼鳥夜來風雨聲花落知
多少
送朱大入秦
遊人五陵去寳劔直千金分手脫相贈平生一
片心
送友人之京
君登青雲去余望青山歸雲山從此别淚濕薜
蘿衣
初下浙江舟中口號
八月觀潮罷三江越海尋回瞻魏闕路無復子
牟心
醉後贈馬四
四海重然諾吾常聞白眉秦城遊俠客想得半
酣時
檀溪尋古
花半成龍竹池分濯馬溪田園人不見疑向武
陵迷(洞中棲一作疑向)
同張將薊門看燈
異俗非鄉俗新年改故年薊門看火樹疑是燭
龍然
峴山亭寄晉陵張少府
峴首風端急雲帆若鳥飛憑軒試一問張翰欲
來歸
口號贈王九
日暮田家遠山中勿久淹歸人須早去稚子望
陶潜
同儲十二洛陽道中作
珠彈繁華子金羇遊俠人酒酣白日暮走馬入
紅塵
尋菊花潭主人不遇
行至菊花潭村西日巳斜主人登高去雞犬空
在家
張郎中梅園作
綺席鋪蘭杜珠盤忻芰荷故園留不住應是戀
絃歌
問舟子
向夕問舟子前程復幾多灣頭正好泊淮裏足
風波
楊子津望京口
北固臨京口夷山近海濱江風白浪起愁殺渡
頭人
北澗泛舟
北澗流恒滿浮舟觸處通㳂洄自有趣何必五
湖中
洛中訪袁拾遺不遇
洛陽訪才子江嶺作流人聞說梅花早何如北
地春
送張郎中遷京
碧溪常共賞朱邸忽遷榮預有相思意聞君琴
上聲
戲贈主人
客醉眠未起主人呼解酲已言雞黍熟復道甕
頭清
七言絶句
過融上人蘭若
山頭禪室挂僧衣䆫外無人溪鳥飛黃昏半在
下山路却聽泉聲戀翠微
涼州詞二首
渾成紫檀金屑文作得琵琶聲入雲胡地迢迢
三萬里那堪馬上送明君
異方之樂令人悲羌笛胡笳不用吹坐看今夜
關山月思殺邊城遊俠兒
越中送張少府歸秦中
試登秦嶺望秦川遥憶青門更可憐仲月送君
從此去瓜時須及邵平田
濟江問同舟人
潮落江平未有風輕舟共濟與君同時時引領
望天末何處青山是越中
送杜十四
荆吴相接水為鄉君去春江正渺茫日暮征帆
泊何處天涯一望斷人腸
孟浩然集卷第四終
