涉齋集卷九宋許綸撰
七言律詩
送吳待制安撫襄陽
天借琳琅鎮上流西風作意送行舟去看峴首何因感
遥見長安却是愁平昔勲名期帶礪向來談笑飽貔貅
輕裘少展籌邊略歸問君王覓酇侯
如君自是急難材牛斗光芒未燭台何以家為人咄咄
維其時矣詔來來臨湖盡去封侯橘度地先栽調鼎梅
惡語流傳真引玉滿懷眀月向人開
送何正言持節湖南
山莊寂寞信驚猿鵷鷺行疎亦斷魂持節過家天借便
引嫌得請帝疏恩湘雲開處峰峰好諫紙藏來字字温
只恐夜深思賈傅長沙寧久駐軺軒
送趙端眀帥蜀
謀深無位可醻功端殿幾廷禮數同盡以四川歸節制
重乘九折見精忠平生清白天垂相簡在登庸帝降衷
萬里橋頭莫言遠恩波只在大江通
送鄒國遂武博知濠州二首
長髯如戟氣如虹只欠吾曹抹額紅右序談兵瓴建水
上前論事殿生風懇辭射策登賓閣乞許分符立戰功
他日濠梁真得意要看魚水得君同
孤嶼秋風憶釣蓑因君理櫂起勞歌分留鄉思從兹始
報答君恩奈若何陶令籬傍猶有菊伯齡石上苦無禾
問言何補青蒲事為道新來白髮多
送毛監丞知漳州
參禆不解力吹噓摻别何勞嘆索居子去定為慈父母
邦人應得樂田廬臨漳從此無苛吏嚴瀨曾聞治猾胥
暇日若親横槊賦為言珍重百硨磲
送胡司諫同年赴湖北漕
洞庭青草碧相連使節經行别有天又輟諫官湖外去
要蘇民力未央前一枝臘雪邊江驛百丈春潮上水船
小駐軺軒私雨露司存及早侍甘泉
送潘德久都幹為賀生辰使屬
廼翁舊取燕山第子恰從人去使燕孽子孤臣應有淚
祖功宗德本無邊離離故國摇鞭影耿耿新詩貯腹便
父老相逢勤勞苦為言咫尺中興年
送張子儀尚書鎮福州
暫違天陛星辰履便上春風李郭船兩地逼人真勇退
三山去路儼登仙循環花甲趨庭日遺笏棠隂在鎮年
盛事相望已無匹寳奎新賜更光前
送直院樓尚書同年以閣學知婺州二首
受敵詞章八面全慶元書詔四方傳星辰聽履聊紆步
筆墨論功即化權將母願為符竹計投誠徑繳冕旈前
暫煩明月雙溪照兩兩台星尺五天
隆興最盛初元榜當日曾推第一人出世經綸知幾佛
看君意度不無神居然勇退非驚俗行矣追隨亦為親
只恐苦無眀月句經行難作隱侯賓
送禹之臯之舅赴調二首
我是次公門下客登龍因許與乘龍只今擊柝從關吏
漸可扶犂作老農莫報黃壚埋白玉滿看清廟列金鐘
二難自是從來譽勉事功名定亢宗
九年清夢落鳴珂尊酒相逢奈樂何但恨醉人成謬誤
莫嗔驚汝感摩挲行裝忽指吳門道别意今隨楚水波
若訪水僊逢處士為言新句苦無多
用樓尚書韻餞同年曾寺丞守温州
三十三年同日喜憶曾書札問淮堧造朝合究三千牘
出守聊違尺五天官舍君應思繫馬家山我亦念斜川
政成的有天官列不擬攀轅擬執鞭
送劉東玉提幹之官茂苑
共論隸古弄文漪酌别寧忘載酒巵去去臺中攄婉畫
行行篋裏富新詩向來閥閱多丹禁豈有人門後白眉
九萬扶摇從此始他年書劄問茅茨
送石謙伯就許襄陽辟
襄陽耆舊流風在幕府文書併省餘勿以脩塗愁泛宅
不妨勝處憩安輿碑存峴首堪懷古詩憶槎頭匪為魚
萬里功名從此始勉旃聲價百硨磲
送鄭仁叔宰長溪
清於道骨澹於僧海内忘形得此朋作縣只如詩思苦
能官已被薦書騰下車搏虎真堪笑入境無蝗定有稱
我亦孤愚諳此味願言加飯履春冰
黃叔萬知縣以魯名齋求詩將赴公安併以為
餞
堂堂張也竟難為一唯工夫魯得之得兔故應忘百慮
亡羊正爾失多歧千林摇落青還在孤月當空影自隨
昔日校官今作縣魯齋行處即吾師
送王子大知縣
金閨通籍綰銅章荔子黃時恰到鄉僧夏相期塵外住
官朞將趣槖中裝傾心棲棘仇香地側耳鳴絃單父堂
說著江西如故里南城春色勝河陽
送余伯益知縣
建章萬戶及千門博物如君自不羣入幕向來爭論薦
鳴琴此去定知聞官惟作縣堪行志閩獨於鹽害未分
剖竹乘軺同臭味願求長策獻吾君
送鄭節卿赴新喻丞併呈李諫議
南漳撫字溢三年當路文章喜薦賢鶴髮有親須祿養
鶚書無地足常員為丞盍過滕王閣詣府欣依刺史天
諫議恩深曾一顧煩君為我道拳拳
送鄭廷玉教授之官邵武
太學聲名十五年雞林副墨競流傳諸生定滿升堂履
獨冷何愁坐客氊預恐上方催給劄便應西笑去朝天
君王若問安邊策上藥良毉有十全
沈架閣席上送沈教授之官邵陽二首
祝融七十二峯尊諸老相望古道存二邵人才元有種
三湘風物向曾論先生此去行師說弟子從今記善言
為訪衡山戴監嶽可能略不傍華軒
郡侯名字祖鞭先郡倅風流世有傳更著廣文鏜脚坐
亦憐委吏鼎科年江山莫道非吾土官舍曾無有此賢
自是蓬萊山上客枉教予作送行篇
送簡夀王主簿之官番禺
住久江西近物情聞名雖舊蓋初傾未聽健論折髯喜
况有新詩出䄂清為簿免從高士例飲泉要改昔人名
為言牧伯乘驄舊愧爾傳家折檻聲
次韻臨川傅簿經過道舊之什
傾蓋臨川卜再逢歲華飄忽老秋風汗顔何補千人聚
過眼還驚萬馬空今子所淹棲棘地曩余曾掌采芹宫
種松己長煩公問梁棟如今中未中
送鮑清卿運幹調官還里二首
筆端有印印金泥榜榜名高米樣齊兩郡漫遊官似水
七階懶覓薦為梯登瀛已近帆驚轉入幕雖卑首願低
舉士引嫌堪自媿眼看湖海放鳬鷖
家住城南水竹村羡君月榭與風軒頭顱已料書生骨
言語難酬眀主恩何日致還歸里社也教依樣買山村
彈邊求炙君憐我許種名葩寄後園
送范南宫守彭歸蜀
起草南宫著作庭歴階亦合侍承眀乞身只擬分符去
持節何妨衣錦行道在不孤知已舊才難偏愴語離情
極知便下思賢詔其奈巴江白髮生
送黃元章秘書還餘杭待次荆門
蓬菜雲色正飛浮猛乞分符向玉州抵鵲信嫌三獻辱
如虹肯要萬金醻勲名不朽山為礪軒冕隨緣芥作舟
却憾渥洼求汗血不如天廐出驊騮
送鄭節推勝棄職歸省
慷慨中原泣夜闌一門忠孝只南冠來歸九死賒猶易
就養一官輕底難幕府禮羅留莫住清時長鋏惜休彈
男兒富貴尋常事要取功名與世看
送鄧南秀解秩東歸
小麥茸茸短覆泥如何熟得濟民饑青黃未接我狼顧
黑白既分君解龜已拜一言真苦口極知三折是良毉
從今洗眼看華要書札無忘慰夢思
送榖仲歸謙謝以詩次韻奉酬
一樂長存抵萬金百年誰肯放愁侵飯蔬飲水真吾事
懷寳迷邦豈本心桑戶琴歌奚此極孔門弦誦有遺音
新詩當暑時時至每讀清風自滿襟
送解省元赴南宫
過庭有子即同登學圃承家豈足稱刻畫無鹽容更醜
寵光蕙草句全勝名場自此一投足宦路不須三折肱
累月笞兒吾豈敢短檠猶可課秋燈
送林定國赴秋試
讀却床頭滿架書時文元不費工夫向來點額關竒數
今日焚舟合壯圖去去秋風趨北闕行行春色滿西湖
癡兒未了書生事珍重青衫報國軀
送劉守之上舍赴試
廼翁壯譽動賢關晚把州麾苦要閒細字尚陪燈火課
淡書端要姓名攀扶摇稳泛魚三級文采曾闚豹一斑
舍弟若為同日喜兩家親老想開顔
次韻餞振之之行
半生經史競分隂奏牘三千幾汗青技到屠龍從俗笑
志存流水有人聽故園勲業千株橘世路生涯一草亭
却笑劉商長得醉為無管屬愛浮萍
送安福劉秀才謀卿仍簡分宜傅公謀
昨夜西風入楚扉登臨遊子勌將歸璧廱未頓新書笥
錦里還尋舊釣磯平世勲名賒馬革男兒貧賤且牛衣
傅巖詞客如相問說是今非昨更非
送德友之長沙章貢併懷薛葉二兄
篇章足可慕淵眀其奈田無二頃耕甥館久居誰厭汝
客塗遠問我憐生湘山物色留新句使節綈袍有故情
併語鬱孤東道主春風吹夢到容成
送陳西老西上併簡張功甫
二月春光韻管絃琴書獨上館頭船篋中未有西湖句
闕下曾傳樂府篇名勝難逢分手易游從雖晚服膺先
有如尚待金門詔須訪南湖桂隱僊
中川席上送陳同甫
眼底男兒隘六區似君豪氣有誰如中原赤子頭今白
天下蒼生力未紓北闕有書流涕上西山無地帶經鋤
共談世事何時了勸子加餐返故廬
送俊老再住惠因
天台自是金仙窟而况師曾住惠因祖令全提餘作略
舊營重按想精神絶憐老宿參辰象何限名藍甲乙人
若遇毒龍師攝取經行杯渡熟知津
送清監寺往平陽化緣清乃王詹事女
詹事家中靈照女圓月會下祖師禪一條見地如絲直
百架脩廊尚結緣飛錫先從坳裏去擲杯聊當渡頭船
更於何處求真佛說似檀那領現前
喜德久從人使北來歸
詩翁萬里恰歸來滌面那無一點埃生馬諳騎便武事
故京熟覧動詩才别來我已成炊夢此去君應悟劫灰
見說北庭猶假息可無尊酒沃崔嵬
和袁同年接伴賡從客陸成文韻
鴈塔題名不記年相從淮海喜跫然了知鵬鷃懸微分
祗覺䕫蚿有故憐共泛仙舟凌浩渺賡吟醉墨墮芳鮮
少游陳迹無尋處小五湖中水拍天
和袁同年接伴賡從客霍希文過楚州韻
一水分流西復東畫船隨水去怱怱晚風鼓角增悲壯
高壘營屯足長雄糧道已無清口應舟師會把朔庭空
眼中方略全圖在未肯輕將屬畫工
次韻袁同年回程見示
秋風日日動詩情人與詩篇一樣清歸去星辰添秀潤
經行草木倍精明河山未閡功名志歲月徒催鬢髮生
送客微言何足錄便將佳句榻前呈
吳門次韻頤剛嚴陵留别過新安
功名破甑等虛空身世隨緣邴曼容行色過於秋澹薄
離情恰似酒醇濃想君時看水西景顧我方聽夜半鐘
莫計升沉須強飯男兒愛惜鬢星鬆
因振之之行過新昌懷鮑清卿
新昌令尹鮑參軍中的聲名孰似君未免徒勞紆墨綬
不教平步上青雲句如冰柱當庚伏心似秋空納世氛
豈為求齊工鼓瑟知音合遣九霄聞
懷轉庵餞客
一水經行昔飽諳故鄉真似是淮南杏花巖畔春擕酒
楊柳堂前夜駐驂隣境不停科甲馬吾民常喜足田蠶
風謠物色堪詩句餞客歸時問轉庵
