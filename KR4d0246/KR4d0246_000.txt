涉齋集卷一别集類三(宋)
提要
(臣)等謹案涉齋集永樂大典題許綸撰集中
王晦叔惠聽雨圖詩序自稱永嘉人隆興元
年進士累官至知樞密院事與自序永嘉人
合藝文志載許及之文集三十卷涉齋課稿
九卷與今本涉齋之名合焦竑經籍志載許
右府涉齋集三十卷宋人稱樞密為右府與
及之本傳官知樞密院者又合則此集當為
及之所撰又宋史寧宗本紀紹熙四年六月
遣許及之賀金主生辰金史交聘表亦同今
集中使金之詩一一具在本傳稱及之嘗為
宗正簿今集中亦有題玉牒所壁間詩則此
集出于及之尤證佐鑿然永樂大典所題不
知何據或及之初名綸史偶未載更名事歟
此集世無傳本今据摭殘賸編為十八卷觀
其讀王文公詩絶句曰文章與世為師範經
術于時起世讐少讀公詩頭已白只應無奈
句風流知其瓣香在王安石安石之文平挹
歐蘇而詩在北宋諸家之中其名稍亞然早
年鍜鍊鎔鑄工力至深瀛奎律髓引司馬光
之言稱其晚年諸作華妙精深殆非虚譽是
集雖下筆稍易未能青出于藍而氣體高亮
要自琅琅盈耳較宋末江湖詩𣲖刻畫瑣屑
者過之遠矣乾隆四十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
