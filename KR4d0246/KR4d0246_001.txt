涉齋集卷一宋許綸撰
五言古詩
新晴
連旬困梅霖接夏潦乘溽泄雪渙新霽遊興難管束出
關便航湖停篙葑蒲綠漁歌入浦溆沙禽亂驚浴昏霏
送霞落依稀辨林谷初更電輝摇輕雷忽相續蛙聲雜
猛雨波翻碎鳴玉何能足清睡快舉巵酒沃明朝看晨
光未必非所欲
次韻葉德友苦熱吟
避暑本無法有法心可移達尊廹人事盛服嚴天威六
月厲戈甲百鍊親鑪錘前驅上峻坂後鞭禁長吁正午
萬竈增尅晷千夫炊轅門待排結軍令無徐舒陸渾救
急燎欒巴稽噀霏期以片時滅不許一草萎醲賞激勇
往畢力争忘疲不計揮汗雨寧思濯風漪當其用力所
豈復知熱時萬事心地存百夫火宅馳四時更代謝二
至争愆逾積隂理必復大夏陽常居及此當歊赩豈得
懷鬱紆杜願踏層冰幾欲投清池韓思坐深甑為說亦
豈疎極知隸元氣孰與逃象滋聊用供嘲咏且以相戱
娱吾儕幸安適家食饕委蛇念彼方熱耘焉能思逃虚
静勝昔人心屢空斯晏如况予負深譴省咎闔重扉友
朋相急難往復通有無每懷子葉子久與期襟期有此
苦熱吟句韻兩崛竒
喜雨次韻翁常之苦熱吟
羲和不弭馭炎帝方秉機孰不愛趙衰誰肯觸武威豈
知鑠金石乃得齊璿璣鹿角甫云解葵箑無停揮萬寳
成南訛一枕安北扉殿閤施餘薰茅茨溥增輝鼎鼎百
年内咄咄七十稀臨流抒我懷新浴振我衣雷雨急生
凉天恩覺淪肌詩来取静勝句到不吾欺盛服思客位
重鎧念邊陲當暑如懷秋秋至勿興悲
再醻常之
理極終必復孰逃造化機司夏流中氣執衡振嚴威有
懷渴雲霓不願雨珠璣油然起崚嶒閃若驚霍揮嘉澤
徹中宵凉飈入重扉良苗固懷新冶葉亦生輝從欲天
匪私屢豐古實稀垂老藉香火凌晨肅裳衣百拜屈我
躬萬感銘我肌兹生每有逢末路敢為欺正爾飽丘壑
及此軫疆陲念終抱媿耻已矣徒傷悲
中秋見懷
明月出海底先照彤庭墀正以合德故争效朝宗馳須
臾散精彩普率揚明輝常時或顯晦所歴隨茫瀰及兹
秋中氣燎然光滿規豈但碧漢澄無復宿霧披如坐水
晶宮更泛碧琉璃凛凛栗膚髮炯炯析毫釐竟欲乘浮
槎試與窮垠涯或擬斫却桂或云生桂枝蟾宫到者折
不生豈不稀玉斧修何事倒即無倒期沉吟自絶倒痛
飲忘傾欹兹辰病因仍良行覺支離始行浮雲多猶欲
一口吹東牀念齋夕妙語寄相思詞到律自協意古趣
更竒今雖减冰輪猶照蘸甲巵寄聲衖南翁斯辰可無
詩我欲資雋永庶以得自頤
侍南軒先生卷雲亭望嶽麓積雪分韻得初作
二字(案此脱去作字韻詩一首)
新元既涉九臘尾春未初司寒勵餘職飛雪來庭除因風
稀復密潜隂慘還舒瑞色入隴麥祥膏潤園蔬未足映
書讀已寬帶經鉏和氣融比屋所積惟林廬悵焉起遐
觀未知問所如南軒笑領客操已敢作疎豈無門下生
不肯升籃輿衝泥按徐轡秀句生蹇驢卷雲畢清集湖
山𦕈開予蜿蜒翠麓中萬瓦參瓊琚急掃供茗事隔江
竟煩渠終日樂未央不為食有魚十韻分九人其一固
閏餘併以屬汰礫敢下馮婦車屯雲方雜沓二白難躊
躇須公專吟筆載賡仍屢書
張時可席上喜雪分韻得水字時予後至周希
稷期而不集
寒威逼重幃皓彩堕庭戺不謂晦日愁乃有豐年喜更
長要深杯客緩愧停已後來固自佳不至猶可紀傳香
共分題索笑驚落紙摩挱玉梅缾凍合西湖水
次韻黎師侯登王叔武文昌閣看雪
春雪如過客所止留莫住但見空中馳機心逐鷗鷺度
臘凛餘寒同雲忽朝聚乍看鮫泣珠漸覺柳飄絮少焉
有矜色瓊枝鬭玉樹登臨須勝流著我覺形汙北山
鮮明姿愛客急修具坐間兩荆州翛然隱風度更著老
彌明清談屋瓴注客醉主亦歡主醉客即去剥啄鳳沼
來忽得石鼎句便可當畫圖却將醒眼覷
次韻轉庵用山谷半字韻見寄
居閒數相過每語夜参半稍作一日疎已起三秋歎老
去惜光隂歡來猶把玩去年摻袂别轉首摶沙散恍思麋鹿
侣豈是鴛鷺伴拂龜信逢辰聽雞虞失旦冉冉金階趨
穆穆玉皇案端笏儼一䕫曳履儀十亂咸德足享天旅
薦潔初盥疲駑亦自鞭百駕祗恐緩以兹故山夢纍纍
若珠貫佳句自山來居然起衰愞平生錦繡腸不復置
冰炭室邇猶遠思迢迢况閩舘加意松栢姿聊逐桑榆
暖歸投玉女壺天當一笑粲
次韻書懷
世味真嚼蠟閒趣覺雋永閉門讀舊書拓牖豁微冏闚
道忘一斑反身得三省佳人不可招妙處誰與領未刖
聊晨門已獻那泣郢向来真左計只合事幽屏感君汪
洋陂洗我榮辱境逢原得新功餘潤及古井筆端有轆
轤句法見馳騁梅花動鄉思霜風吹鬢影言歸日在念
未策心已警咫尺看白雲祗隔馮公嶺
次韻醻徐居厚寺簿
度江見三白飛雪為誰妍因山行畢役憂國且願年眷
言靈駕發綿延屬車駢陽侯既效職滕六敢自賢閣隂
不忍下竣事即堕前山林亦縞衣揮灑紛素筵似與孤
臣淚同作珠貝編豈無訪戴舟拘文不容牽感君相料
理語妙堪流涎奈何補天手䄂此鑑湖堧不受鄰僧米
顔公合憂煎挼挱映雪眼縱臾唫詩肩同時天下名一日
方九遷君不策高足餘子煩後鞭
再用韻
正士如正色恥與俗競妍老成信遲鈍阿婆曾少年斯
人寄閒地宇宙豈贅駢向來馳天壤誰者相愚賢我欲
從之遊每恨不得前兹行夲尸祝代庖誤當筵高軒既
枉過妙語亦盈編受施不知報力疾可復牽風雪久為
虐江湖長蛟涎天豈困男兒地闕東南堧惟有皎潔姿
不受寒暑煎勉子加飱飯行行盍仔肩時哉有通塞道
豈隨變遷願將釣竿手一為公執鞭
王弱翁同年以多病故人疏韻五詩為惠次韻
奉酬
王君圭璋姿宜在條理科妙語天發成瑩徹非礱磨宗
廟要琬琰世豈無卞和顧恐太分明頗覺瓦礫多
斯文萬金藥不救俗儒病盧生誰云邪夫子未出正羊
腸駕觭輪鯨瀾泝孤榜噫乎吾道難自古關衰盛
江水日萬折衮衮望東注飢鳶無停飛不足了雛哺君
看青紫綬但供折腰具物理信如此焉敢辭世故
葉脱秋色静水落洲渚陳文昌易為月翩翩欲相親蟬
聲老逾夏乍聽意覺新此時酒一尊不可無此人
心競事未已趣了計有餘彭澤八十日便可膏吾車趣
時方枘拙涉世孤舟虚君無攻我短政爾吾太疎
直舍考校次弱翁再用前韻
胷中無渭涇筆下安詮科糊名彊别白朱丹困研磨傳
詩得建安妙畫追永和快讀洗我懷珠璣拾何多
我句蕪陋質聊學捧心病君詩婉孌容毅然色更正唱
歎朱絃音流喝清池榜足亢江西宗它年耳孫盛
官冷得酒錢便欲糟牀注不管門東兒張頤須咽哺堪
笑布裙婦遮藏備修具君自不紆軫何止傾蓋故
夜讀舉子語戞戞務去陳喚起場屋夢倍覺燈火親科
第計謂了癡兒事方新寄言山内友勿念塵中人
堆案即姑置棲息萬籟餘階除勃窣行兩脚當我車徑
欲煩客卿相從賦子虚麴生不可招坐令此計疎
轉庵集客分韻得作字見示次韻奉酬
轉庵詩老手久不見近作尚友喜文會分韻得真樂聯
翩來巨軸淋漓想酬酌異味非五鯖良裘豈一貉有如
得良劑居然起深瘼雖微與兹集所得良不薄山王果
為累竹林誠可略何妨贅賡酬聊復資戱謔永言相忘
友久要欣有託後當不如今今可不悟昨亦欲見真率
正須先宿諾少待天氣凉偉觀灑高閣
轉庵再用作字韻見酬有蓍蔡休咎之語復韻
為答
步蹇無良行思苦乏新作蟲聲徒自切我病有何樂言
寫紓短懷深汲難遠酌敢嗟鳳兮鳳正慙貉非貉詩家
有毉王同社求句瘼固不相短長祗恐自鄙薄胡為作
蟻夢乃欲談豹略此意誠起懦斯言幾善謔天幸吾已
數人生歸有託居然成老醜何者禆畫諾知予與罪予
併束春秋閣(案此首次前韻脱去昨字韻二句)
次韻滕丞以古風為贄
松栢覆高岡根株渗七澤雪霜有古今柯葉無改易上
干青雲霄下庇神龍宅噦噦朝陽鳴杳杳蓬堵跡五色
絢文章八音諧金石羣飛競婆娑争附第充斥匠石既
罕遇社櫟顧何益伶倫不雌雄嶰竹雜螻蟈藍田驚世
瑞造物等兒劇昨曾闚斕斑今猶眩朱碧居然獲徑寸
幾欲按三尺久之置懷䄂尚爾賖踧踖姑憑副墨子往
備庚桑役
陳西老咏檜古風次韻
古井千尺深而無一寸波古檜蔭其旁愔愔長銅柯明
堂一柱難如此樑棟何匠石久䄂手高岑鬱峩峩天風
一披拂劍佩相戛磨不願為阿房千門貯秦娥願作寒
士庇渠渠共婆娑吁嗟不相貸飛輪廹羲和誰歟薦輪
囷萬牛未為多
次韻陳大用分韻得對字
離羣易興懷會面即忻對兹豈非人情况復是吾軰稍
稍不晤語毣毣已心憒世態炎復凉畫事素先繢餘子
紛碔砆良友抵珍琲仲方真小難煑糜是所愛有作窺
古淡如女洗妝黛亦嘗和宫徵惜不聽環佩是舉終當
了此事可使廢轉庵傳分韻容成憶同載肝膽徒輪囷
醻酢任瑕纇
次韻陳大用
林巒廹摇落卉木見槎梗物當各歸根人盍思退省我
今幸投閒日力競俄頃闔戶思寡過出戶㤀造請苐知
龜藏六大似蛙坎井佳客車枉門好語裘挈領遽發醯
雞覆如脱孤㹠穽見道乏新硎導窽昧微綮元方擅能
事轉庵互規警倡醻傳五字翫味消百𤯝盤飱共麤糲
軒窗臨閴静恨方厲霜風惜不行蔗境何當歴崟岑相
與㤀畛町江山開偉觀華蓋登絶頂
與同社遊山園次翁常之韻
眷言太玉峯本是仙佛宅端視儼若屏側睨展如翼洞
府何渺茫傳聞見圖畫疆理雖東甌題品經謝客至今
味篇咏當時想游歴顧我夲萍泛買隣寓棲息江山自
呈露卉木因種植鑿巖得泉香拓戶見山色佳客入庭
戶英氣来几席幽葩芬石根好鳥絃坐側拄笏山之西
拏舟江以北明月浮可捉疎星掛堪摘拂晨天宇淨出
海陽烏赤脩嵐爍紫翠遠目眩朱碧崚嶒雙塔影突兀
古殿脊媚川溟渤寬絶境天地窄前賢未嘗亡勝趣何
有極兹時届清和同社共推激肯為終日留喜免重城
隔長歌響林坰妙語出金石爾汝合忘形拘攣非遠識
莫嗔驚著汝試問今何夕曹劉墻可短丘崖肩可拍却
笑山隂會飜悲昔人迹喻指孰非是計馬誰失得明當
新詩來勿憚難韻迫趣歸不怱忙餘興猶襞積感君吐
瓊瑰為我寫胷臆
六月十五日西湖夜泛高炳如集客趙臨安蟠
老致餉同遊者陳可行楊少雲李元德王順伯
何紹彭張宗尹楊氏子弟寺僧方與焉次炳如
韻
西湖著明月萬象各偃伏夙昔湖上遊賡醻動盈束未
有夜泛詩此諾吾屢宿剥啄聞招呼縱臾戒行速讀君
紙三過洗我愁萬斛行行正作意在在堪刮目山光真
起予過雨儼新浴精藍憩深幽疎篁庇脩綠棋聲節風
甌參差自成曲睡乍味覺甜語軟氣能馥老僧與客忘
諦紬楞嚴軸小立水花淨一堤良意足方舟曉興動篙
人聽回復薰風散金波心境兩愁獨是中有妙句萬古
無管屬詩家高書記前趙今鮑叔歸來要推敲遣餉到
林谷陳榻初解懸膺門契仍篤不遺太學蕃王楊共高
躅陸笑阿戎談足以侍几牘支郎更可人啖蔬如啖肉
而我厠髯張形骸愧珠玉敢逃清白眼僅免朱丹轂明
朝軟紅中清遊夢應續未嘆終滯淹湖山已收錄
次韻薛子明由羅浮登富覽
羅浮映掛綵富覽游兹亭地非南海嶠山結北斗城雙
鼇插奔瀾萬峯若屯營往復信潮汐日夜歸滄溟沙漲
陵谷移水落洲渚横謝客紓目力郭公參地形夫君有
心哉象緯羅中扄
次韻薛子明賦雪淵寒瀑
南山阻且秀三峯屹而挺笙跨夜鶴聲松納古潭影珍
潜滃無眹樵涉深及脛星娥閟靈蹤月卿探幽屏同氣
想飛霞相過談倒景儻遇蓮葉舟定自太華井
遊石梁
天柱昔飽觀石梁今創見愧此义枒姿空費輪囷薦安
得愚公移往作靈光獻突兀千里間普適寒士願
沈丈察院次遊鳳山韻見示再次韻奉酬
短思如枯枿不忘雨露滋一朝得甘霔牙蘖紛差差向
來圯上編(沈丈嘗惠詩一編)敢孤老人期至今巾箧中常覺律
吕隨風骨自難蛻寸心恐終違苦語迫應酬如醉多傾
欹擬求風斤斵庶使膠柱移遺以五色篇服之欲生翬
東隅縱已失南車足占迷堂堂豸冠老偉論堪扶危不
妨似嫵媚正爾煩逶迤餘事出長技傳玩争矜持高唫
有催和好雨誠知時疲駑懼難駕渴驥思脱羈行當遂
遠放鴈伴聊同棲
遊道林嶽麓寺
幕府日多暇而無簿書勞喚渡涉湘西鼓枻歌離騷今
日湖南山領覽歸我曹頗覺葉舟穏夷塗自風濤
道林訪幽棲羈懷惬所尚嶽麓振前策盤紆得夷曠向
来北山移無物辭嘲謗見此意豁然泉聲助悲壯
從昔遊山人留題盡名字壁昏暮鴉棲石膩羣鴻戱今
人来更多後觀復長喟吾儕幸聞健拄笏致爽氣
名山喻名理妙處須獨到提耳從百聞豈盡歴歴告兹
遊太清絶足以償宿好相期歲寒姿對此松栢操
