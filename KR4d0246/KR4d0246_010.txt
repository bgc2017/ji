涉齋集卷十宋許綸撰
七言律詩
南省簾外唱和五首
句讀江西獨亢宗筆禆造化蚤論功相逢客已傳河尹
未見天教憶戴公歘訝鞭鸞仙尚散猶憐小草味能同
眀朝遣客方公事醉墨何妨落暮鴻
寒似西來不立宗酒兵屢敵故難功詩成染筆能忙事
勘罷糊名也自公細雨燒燈驚節過清尊華髮與君同
故園花訊新來少欲問平安無過鴻
畫史何人更姓吳梁園重與續成圖晴泥正好一犂雨
歸思還先六幅蒲院鎻餘寒春力峭書殘午後客情孤
新詩剩喜相料理已覺胸中隘五湖
桃李枝頭鎻沍寒天工一笑發嫣然喚回雪苑陽春脚
幻出瓊壺小有天歘看南圖羊角上恍思西抹阿婆年
政須點勘頻呵護凖擬開函近御筵
不因呵手軸書簾顓帝司寒盍解嚴已放官梅撩杜老
更堪園柳憶陶潛定無裁鑒追王謝敢别姸媸擯嫫鹽
爾許空餐已知愧底須自喜作沾沾
次韻留守劉觀文鹿鳴之什
一時天府姓名登三載文翁禮俗型已著衮衣親勸駕
更施燕席共談經杏園路逐三春暖星漢槎通八月靈
聖策若詢黃髮老為言輕重繫朝廷
劉正言講筵視職初直玉堂見案上所和高紫
微陽字詩寵和二章見示因用韻答以一首深
愧短拙
措世規模豈小康八荒夀域萬年觴諫行膏澤苕溪水
講勸淵源養浩堂遇合共欣魚縱壑闊希真見鳳朝陽
簷花細雨金鑾直預卜為霖喜色黃
次韻常之歲晚督才叔詩課
流年舍我疾於飛受歲於予孰敢違有愧淵眀新覺是
自憐伯玉舊知非盍簪列炬昏騎馬博簺相歡夜倒衣
豈復少年豪氣事詩壇聊為解堅圍
次韻盧次䕫直學投贈二首盧之父有師法方
訓長孫鑄而次䕫近繹子屈致教參孫發蒙
大難過訪憶曾醻謁入徒慙刺字留惠我新詩堪照夜
喜君逸氣正横秋時哉好去陳三策老者那能畫一籌
暇日太丘如共欵忘炊肯更作糜不
老眼青燈字字愁猶能宅勝復棲幽要追野叟田夫輩
願作漁鄉橘里侯蚤取科名辭舉業來陪散吏入詩流
小孫勤苦童蒙訓未解知名杜若洲
約轉庵
半夜月眀晨起風不眠附火鬢搔蓬窗虛洒急疑霰集
閤暖香微知菊叢便擬南枝開摘索只愁卯酒醉冬烘
行吟真愛亭前路梅蘂已如椒子紅
百七丈和篇有盡道温柔别有鄉誰知絳闕水
茫茫之句意有屬也再用韻奉酬
仙凡從昔各為鄉弱水蓬萊隔混茫不見麻姑呈狡獪
空教賀老號清狂兩奩心事無人共萬點花飛有底忙
說與東風須作主莫教癡白妬嬌黃(公家寵妓張氏者善弈)
休厭黃鸝百囀聲詩翁亦是不平鳴中年懷抱愁離别
暇日親朋好會并踏損落紅無錦韈唫成白雪有朱英
欄杆徙倚空三歎雨後斜陽寫不成
百七丈寒食扁舟之盟遽寒姚黃恐成輕負輙
賦二篇復以酴醿為約
閒中直指醉為鄉寒食扁舟竟渺茫可惜海棠隨雨過
猶憐粉蝶伴醒狂游人静後西山好春事深來老圃忙
未必煩公頻折簡花時還是負姚黃
連夕驚雷非惡聲池塘閤閤幾蛙鳴春程尚有三之一
樂事那能四者并養得苔錢教滿砌足為花地藉殘英
聞閒不惜衝泥過架上酴醿玉已成
謝觀復長髯垂膝儼然山澤之癯棄去儒業從
皇甫道士於廬阜余見之三茅以所編老君實
錄見贈賦此奉酬
真是儒仙藪澤姿長髯合住謝家池香爐峯下看雲坐
碧玉壺中倒景窺妙旨五千歸日用纂言十萬見宗師
故交幡起逃儒恨不值青藜夜訪時
酬劉孝若二首
春去堂堂已浹旬幽花耿耿尚能春細思造物尤恩我
晚著家山剩庇身客至情親惟話舊詩成意足不求新
長年道路多疎隔如子相過正要頻
回首城南同舍時參辰相望更為誰杜門正媿衰兼嬾
枉句多慙頌不規新竹篩金鳴粉籜初荷擎蓋弄紋漪
小園景物堪供給剥啄何時共說詩
次韻酬王宣甫
老去才衰非曩時如今何處有新詩陶溪已過黃初作
漳浦曾同鄭老期近喜高軒能肯顧飜催歸棹起相思
杖藜固有慇懃約逸駕愁難十駕隨
奉酬沈仲歸
劉墻屈壘敵金湯今繼薰風寫拒陽久住揚州詩富艷
暫歸孤嶼句清凉簷聲疊喜隨花落野色方期共竹光
偶苦河魚今少愈不應樽酒負鵝黃
次韻酬才叔仍送酒
逸駕翩翩莫可攀飛騰豈久住鄉間秋風便起東西玉
郢雪姑吟大小山僅喜借居鄰竹院能無持酒到松關
樓成約共魚軒過急遺雙壺且破顔
再用韻酬才叔
試聽剥啄莫尋推竹院來過更有誰紫鳳迎門披裋褐
小龍入臼破新規映空白鷺排青障照水黃鸝點碧漪
春去自應留物色眼前何事不供詩
融州和孝若韻見寄併謝真愛賞梅之集復次
韻奉酬
城南家訓不籯金曾共青燈課夜唫往行二劉元作則
後人六藝盡師心經傳鄉𣲖源流遠詩到孫枝志思深
玉潤風流今鮑叔卜隣佳處到于今
同病齊年各老成喜君勿藥近安平籃輿不惜尋梅過
藜杖何妨倒屣迎潘令劇談聽至夜劉郎新句和來清
疾行每愧穿楊手金榜君居第十名
次韻酬石謙伯二首
拂雲著句未能竒聊為溪山且發微過矣瓊瑶煩答贈
居然懷袖有光輝經時苦雨無佳思幾日占晴望落暉
石友不來春自老登山臨水送春歸
石兄兄石不兄錢卜築山邊復水邊位置亭臺依茂密
剔䟽巖壑聽潺湲拂雲脩竹還通月擎蓋高松不記年
預恐陶君回俗駕擬乘下澤疾驅前
酬木伯初仍簡才叔常之
惠我詩章有琢磨傳家學力見功多恍驚社裏摛文手
奪得天邊織錦梭競約芳洲容與戲預欣清夜醉時歌
熏蒸浪泊看鳶墮不念垂垂老伏波
次韻酬潘才叔
杜老添愁憐晦日閬仙不睡惜殘春閏餘寬我花枝眼
年事逾君卦氣身架上酴醿香已歇階前紅藥色方新
新晴肯訪山園否聞健聞閒莫厭頻
再酬同社
殷勤春事尚彌旬豈是榆錢買得春映水殘陽開句眼
滿園新綠芘花身論文把酒交情舊對弈忘機局面新
信筆題詩無好語多情烏鵲喜聲頻
酬沈仲歸
曾倚平山望遠峯橋過真主昔回龍詞飜十事温卿閱
句敵三都蜀嶺笻置驛家風羅四面揮毫帥守角千鍾
來歸肯作蕭閒伴一誦新篇一起容
田家渴雨望雲峯掣電驅雷起蟄龍喜極三農俱合爪
争扶百拜各抛笻先生不用愁經笥老子惟須辦飲鍾
換韻題詩應有句何人起舞為予容
次韻酬梅南夀舊曾和予梅花詞
衣鉢歐梅無别峯天慳發處妙屠龍瓊瑶有句傳商鼎
金石留聲在蜀笻三歎少曾賡俚曲五音全得列編鍾
末章壓倒君餘事不道承家有媿容
自和(芍藥猶開一朵)
净盡繁紅但碧峯藥欄猶有綠盤龍風光何限供吟筆
霜鬢儘添宜老笻豈必愁來方酌酒底須句到始撞鍾
閒中作樂真吾事多謝天工久見容
用韻酬常之才叔
西山爽氣挾蓮峯礙眼何嘗恕籜龍近種猫頭未成竹
擬求人面替扶笻春歸意緒愁千斛病起情悰酒一鍾
莫話朝雞萌妄想形骸老醜若為容
酬翁常之次韻
雲問聲價仰高峯今向詩中識士龍傳誦廢餐惟閣筆
行吟須杖轉思笻晚欣鄉里才華盛故是江山秀氣鍾
竹院過從煩答似坐來起敬有羞容
再酬梅南夀
看雲注日愛竒峯撼壁魚梭欲化龍鳳沼催詩欣在手
驪珠奪目急扶笻老慙尚竊祠庭禄閒覺驚聞夜漏鍾
報答一春無好語更憐同社曲優容
用韻酬常之
老慙匿影愛嵐峯已愧家聲昔二龍鑿井得泉思種橘
尋河知路記因笻加餐漫說囊中法應俗多違飯後鍾
同社朋來欣已諾何時倒屣却從容
疊用韻酬常之
迢迢起頓兩三峯石窟門邊有斷龍致爽君能豪拄笏
策疲我媿老搘笻論詩句句諧唐律舉酒時時敵漢鍾
謝客分留餘物色可能無意更形容
用韻酬侯居甫
玉樹風前映玉峯吾家安得此乘龍書林未照青藜杖
甥館肯陪高節笻歸棹喜聞明月載哦詩想帶夕陽鍾
從今社裹添光寵咳唾珠璣有仲容
再用韻酬居甫
凌雲健筆聳雲峯奪得標歸信是龍官似梅仙非素隠
山經謝屣伴栖笻柳邊待起明光草花外要聞長樂鍾
暫肯聞閒入詩社來篇三復嘆南容
酬鄭千之
契託尊公千佛名思瞻生氣屬丹青愛君克肖充眉宇
將母通家過里亭難韻更能陪我和苦吟想見徹隣聽
勉傳衣鉢窮年計入學元非一仲丁
自和
擾擾人生漫百營思量蒲柳豈長青四時代謝真郵傳
百歲光隂寄客亭眼底浮華非我有静中真樂要人聽
故吾不惜全還我二十三前是白丁
和居甫仍喜其得雄
歸巢勌翼底須營家近容成取次青笑我﨑嶇山上路
羡君瀟洒竹間亭弄璋已覺門闌喜引玉尤驚里衖聽
得子且欣容易養庚壬乙丙况藏丁
德久寄南游詩卷内和丁字韻凡九因次韻寄
酬
三逕雖荒可更營歸來因得課樵青巖棲寧著高低屐
世路怕過長短亭厚禄故人新枉句高山流水舊知聽
案頭展卷勤收拾却恐天官勅六丁
酬常之
連朝晴霽有何營静對脩篁照眼青旌節花迎門外客
發揚荷傍水邊亭雙呼鳩語元無據一箇蟬聲已可聽
鵲鵲飛來還送喜吉丁新句遣家丁
奉酬常之仙藥課畦丁之什
在勤生計合勤營手劚山園藥甲青首辨君臣嚴位置
次看炎冷各調亭有身為患那能見未說能仙自喜聽
肘後傅來須記取種時端是戊銜丁
酬孝若
自笑求田了不營竭貲結屋為山青尚憐遠岫光傾座
猶欲平崖稳著亭同社唱酬雖數至扣門剥啄未嘗聽
故交要識今吾面不是遺民即隠丁
酬南夀(挾策方勌而二詩至)
窮當堅似亞夫營誰似任安事衛青欲使威儀還漢舊
未傷風景隔新亭功名薄處書慵讀志節高邊我愛聽
過午尚思茶一盌休將後蔡比前丁
身世悠悠莫苦營是他松栢只長青寬於繭甕茨為舍
大似雞棲草作亭蟲臂鼠肝元自定龜毛兔角慣曾聽
臚傳天語君須記第四科名合是丁
仲歸以結局丁字韻二詩七夕乃連和四篇至
如數奉酬
年衰病怯思怔營惟見詩筩眼便青連和舊篇纔結局
高吟新月恰當亭敢輕勍敵嬰生力正恐陳言厭熟聽
入社莫言詩殿後此時孤律夢方丁
君詩紀律似堅營氣王東南幟赤青湧思急於流峽水
疾馳快似速郵亭想當愜意須頻讀說與齊眉更喜聽
擊鉢工夫勝刻楮賣文却笑隠吾丁
年逾卦氣易身營除一君猶鬢髮青豈但文章難匹敵
只量筋力敢秤亭詩如博奕聊賢已調似渝歌且易聽
除却唫哦無一事齋心惟敬六神丁
聘錢猶欠入驅營野語傳訛亂史青河鼓牛郎隔河漢
成橋烏鵲為津亭隨緣樂事從心賞妄想佳期莫耳聽
見說老人星合見更占秋丙看春丁
次韻湘西許老
困倚床頭未當癡結廬取次不塗茨常留真火添丹竈
任使清霜上兩眉入市有錢時施藥還家無藁自吟詩
不因乘興來過我老子姓名誰得知
次韻王宣甫
佳句馳來合斬關家童豈得嫉渠頑好懷偶苦催租至
厚意虚教垂槖還近社賡酬幾寂寞舊詩塗改厪爛斑
轉庵方示維摩病猶望崇齋大小山
次韻孝若謝報謁二首
訪舊論交憶斷金閉門宣想日高唫應思后牧長回首
更學隂何苦用心顧我自知經世淺如君何苦愛人深
相逢休說東山話已覺昨非猶至今
如懸夜雨潤冬晴菜本朝來翠浪平菊老容成宜退聽
梅開真愛欲相迎擁鑪静坐心非想把筆題詩思過清
寫寄城西老朋友數能過訪不無名
次韻盧康伯别家塾後示惠二詩
投老投閒袖久通何妨搔首鬢如蓬故人索我形骸外
春事開予笑語中别去未幾情似闊詩成倏至福何洪
倦從遠役寧株守人訝相從臭味同
如君摸索不難知匡鼎來時解說詩莫作瓜分甜後蒂
已拚樗散鬢成絲聞閒歲月壺中永取靜光隂隙外馳
莫道廣文心似鐵知心猶有賦梅詩
次諫長韻
繚垣虚晝静沉沉兩行槐隂一徑深細雨入簾供洪溽
(按供洪溽三字難解疑有誤)清談參坐共蕭森柳邊花底隨官事綠
暗紅稀惜壯心正以頭風無藉在詩翁佳句敵陳琳
簷溜涓涓響澗涔濕飛蝴蝶見深深乳鴉雛雀自醻答
老柳古槐惟蔚森同省三人慙未至許身一字愧初心
好風隔院動脩竹隨意題詩傾碧琳
再次仲歸臨池韻
聖時下士若卷阿鴻筆詞源走萬波南省只教韓愈到
北飛猶障禹門過男兒器業偏成晚夫子才名獨患多
地闢天開知有日中興宜頌更宜歌
次韻劉孝若二首
每思忝竊長知愧何有行藏可待眀壯不如人祗錄錄
老將及耄更平平故交契予情文厚佳句馳來格律清
擬策疲駑追逸步却愁重趼趣脩程
宜男草長欲忘憂含笑花開却似羞轉蕙有風凉意動
重梅過雨漲痕留幽閒歲月難消受香火朝昏未答醻
珍重友朋相慰藉鼎來賡和得因由
次韻轉庵幽禽到硏邊之什
梅風拂拂動薰絃久雨休疑是漏天有客方懷唫澤畔
無樓那得住山邊添香遣日愁難破換韻傳詩喜欲顛
犯戒成章賢博弈門人已廢蓼莪篇
次潘茂和韻
久向竹林聞小阮恨無此客豈無氊文章未可為餘事
子弟何妨自太鮮老去嬾兼衰作病傳來詩與月俱圓
瓣香合為牀頭易笞鳳鞭鸞不是仙
袁同年過揚州遞書并詩再次韻約同留維揚
觀春色
一緘書札故人情中有新詩字字清郵置傳來心已醒
秋鐙讀處眼偏眀揚州路近帆能疾瓜渚潮來水似生
少駐星軺問遺俗春風生帳有詩呈
再次韻仲歸
身名已媿鳳巢阿世念難教古井波老覺病時終是嬾
話當情處愛相過聞閒莫惜朋簮盍服義相將戶履多
意到會能拚劇飲與君同賦醉時歌
席上次劉振之賢良韻
眼底扶疎綠漸稠傍林軒檻轉清幽空飱敢擬過僧夏
閔雨猶憐近麥秋客有好懷厪夙駕袖將佳句豁牢愁
焚香餉客無多景静聽呼雛鳥雀啁
子儀侍郎欲擕家泛湖不及踐旬休之約再次
韻
案頭故紙積如山春去能無半日閒已約旬休同此集
預愁隂雨在其間時清不禁無何飲晝永從教竟日還
只恐扁舟成拔宅同遊無路可追攀
再次韻子儀侍郎用沈察院韻
杜宇來時憶故山簿書叢裏且聞閒流傳舊體湖山外
賡唱新聲伯仲間雨霽園林鶯亦喜風輕簾幕燕知還
蘇公堤上眀寒食逸駕翩翩不可攀
次王宣甫韻
一春無計接茵憑野草閒花漫自榮留得小欄紅藥在
待看新徑綠隂成亦憐酒醆疎談柄肯寄詩筒督課程
多病感君勤問勞肱三折後萬緣輕
重陽前兩日集轉庵同社而今日忽雨次轉庵
韻
攙先登眺高為節片叚芙蓉錦作花賴得前朝曾此集
有如今雨欲何加歡濃未分玄成白客醉猶憐酒勝茶
猶恨梅川無好句更須君賦為傳誇
次常之韻
身閒城市即郊坰况是秋高氣倍清醻唱篇章驚句眼
往來節物見交情重陽檻菊眀朝摘細雨簷花昨夜鳴
晚霽嘉賓不重賞靈山空自愛嘉眀
