涉齋集卷六宋許綸撰
五言律詩
次韻潘德久借居西湖張氏園詩
竹居元為竹聞借箒湖陰齊物千言就巢枝一徑深嵐
光開句眼虚籟試禪心賡得西湖詠何須更姓林
木瓜園(并序)
木瓜園創寄樂亭之外有浮香亭度錦橋吹雲嶺合
肥求紀其事作五字律刻之柱
近郭梅根古臨流野興長結亭從寄樂隔塢得浮香度
錦趨蓮渚吹雲映柳莊棠陰無可紀題作小河陽
次韻木緼之題挹爽書院
歲月多歧路生涯幾短亭歸來故人眼相對舊時青詩
帶煙霞寄園知杖屨經預愁逃社去湖外渺滄溟
題江心寺
屹立中川嶼江行結斗城千灘界巖下兩塔湧波擎布
地有沙漲中天惟月明清宵撓禪定端是棹歌聲
舟行過沛城
人日晴還暖遊絲舞復翻湖平開鏡面岸靜見蘆根舟
昔幾番過地今何處村沛城多美酒弭櫂一開樽
糴舟泊高沙為境内所逐却泊天長
官薄謀先拙才疎食更浮抱關從委吏貸粟向河侯遏
糴還逾境迎風更泝流百年俱逆旅處順一虚舟
江行次外舅吾字韻
艣滑誰催汝山迎似喚吾意行從改岸瞑坐得還珠黃
卷真如妳騷經未可奴霏微隔江雨昨夜濕菰蒲
阻風泊塘隂寨登四望山用前韻
行藏端在我富貴本非吾不是迷邦寳休云被褐珠官
方鄰厮役賢有隠傭奴所至何妨樂車輪未朽蒲
舟行得順風再次韻
抱關真漫仕所好合從吾易乞高霞珮難投明月珠飄
蓬諳歲月泛宅挈僮奴萬事乘流耳殷勤十幅蒲
入淮
淮水限南北舟行洛水濱底須分爾界何處不吾民好
在關河舊期來日月新片雲無可翳豈待淨妖塵
端午日過左蠡
未識康廬面惟聞左蠡名一朝窺壯觀五節記經行細
把離騷讀時將濁酒傾波濤元不惡風力更生成
諸暨道中早行
飛雪夜無聲窗虛倍得明司晨雞有誤破夢蝶先驚何
處吹煙濕誰行馬跡輕籃輿吾未穏愧爾僕夫征
雪霽早行
蓐食挑鐙暈籃輿破曉氛雪開千嶂日冰合一溪雲久
客年華度求官道力分還鄉定春及物意覺欣欣
括蒼道中次陳頤剛韻
山色隨詩瘦波光際野空行裝秋思裏情話雨聲中無
補身如贅多愁鬢似蓬惟餘滄海興酒後憶郫筒
醻居甫登後山
人老東山隠春歸北斗城精廬青嶂合華盖碧雲擎落
日不愁晚半蟾方接明端能數過訪無惜夜車聲
送錢大受帥廣東
妙筭無遺策私憂有劇談豐功期漠北小試見湖南煖
席君何暇妨賢我甚慙詔將須尺一象可應魁三
淮甸為寮日私錢奉令時同拚愞弱罷争忍碎煩為報
國存忠赤逢人惜鬢絲相從又相别勲業迫男兒
送才叔窣烏程
鐺坐螢窗夜肩隨鶚薦年科名雖獨後官業更無前劇
縣三千水修門尺五天秋風滿孤㠗難駐處州船
送劉茂實赴連江丞二首
三山七閩右千竹二松間官地今為樂官名丞更閒(案此)
(一聯不對官地今為樂句疑有誤)離支明夏谷格磔響秋山收拾吟哦
課湘中寄一斑
弈以旁觀審書難掣肘繩一同兼利害貳邑易聲稱但
使知賢令端為不負丞兹行子餘事著語我何能
送潘才叔赴合肥錄事二首
鐙大寒窗夜聲名弱冠年掇科君恨晚用世我奚先餉
道曾争辟公車合薦賢圜扉聊鞠草幕府且依蓮
官業盤根見生涯破甑輕才堪當一面句可敵長城親
待平反笑時須慷慨清十連籌正遠三語意猶傾
送張說道縣尉之官襄陽
一尉襄陽去三年别舊游煩君登峴首拭淚望神州勲
業男兒事依違我輩羞為言賢府帥問訊橘鄉侯
送薛子明赴歙縣尉二首
家世聯三鳳才名擅一䕫詩章謝池草經術董生帷雁
塔題名近龍門點額遲一官聊一尉民事是良醫
新安今太守癸未昔同年老手親師範良規得吏筌徑
須如渭尉切勿效梅仙閒暇何妨學科名是世傳
送陳伯夀之子仲至迎侍赴嘉興秋官
檇李官為李春風餞此行義方非禄養祖武是家聲畫
諾須三語哀矜在一成黃堂應坐歗執别寸心傾
潘茂和才叔遠訪雨後餞别
連璧遠相訪斷金情有加不因魚撫鋏自是客思家好
雨知人意深杯艷燭花今宵真語别孤嶼在天涯
許種飛霞竹仍求甌浦梅思鄉常夢寐報國乏涓埃玉
葉裁雲膾榴花染雪醅朝三吾巳定謫百便來歸
送術士吳國材詩(并序)
國材本名家子以術行于都下縣從之(案縣從之句難解疑有脱)
(誤)國博同年有詩送其行亦次韻
自昔名家子于今賣卜翁親逢黃石老曾驗黑頭公無
術自毉命有竒祇墮空吹嘘吾豈敢憐子又西東
次韻洪莘之太社真率之集三首
疇昔三洪並聲名四海知靈光一老在鸑鷟九成儀近
有同朝喜今無遠室思雙瞻最良譽合瑞聖明時
鼎來那有說鐺坐太無譁擊缶聊三奏吹壎信一家勸
時幾禮醵真率勝籩加老媿詩無律新篇極歎嗟
詩翁甘獨殿我輩豈其班爝火自不息斤風祗似閒秋
容蟾桂裏歸夢雁芙間物理因詩悟新來豹一斑
和人見寄
一别三年久無書堪往還自憐供吏役長羨似僧閒契
闊詩情在提撕鬢影斑敲門湖上寺居士已開山
和才叔次韻
閒中宜可樂病外復何愁塊坐疑三刖朋來散百憂琴
彈欣改調缾罄喜歸謀豈復行藏計終朝只倚樓
詩社久疎索唫牋殊澀慳遥憐疑落落近喜復斑斑柳
密鶯酬答花深蝶往還春光頓如許人事苦相關
次韻甄念八丈監簿詩
憶昔忘年舊惟公不我遺分攜頻問訊握手屢哦詩塵
世千年夢仙家一局棋得閒聞健好振古只如兹
次韻廣文鎖試出院寄似
校文花事過無句到蒼苔芍藥翻新砌酴醿浸古罍竹
枝歌喚起春草夢驚回亦許山中老相容和朅來
同年會拜三茅不及與呈袁侍郎同年
地秘三茅勝班高玉筍明昔年同日喜共拜一陽生造
化何勞補彌文竟自成梅花開句眼争得不關情
寄潘德久
新雨不可待故人猶作疎有方能煑字無策與脂車灑
地親霜簟敲冰想玉壺端能乘月過重賦碧芙渠
懷鄭仁叔
近有河魚疾曾煩舊雨來又成三日别未覺百懷開氣
合嗟同病情親憶把杯西湖荷盖底誰遣畫船回
斗大樓居窄林深客思長雨凉欣破甑風急凛垂堂倚
禄生涯拙憂時鬢髮蒼向來遮日手秪合釣滄浪
病足少蘇次常之韻三首
攣拳尊足苦伸縮楚囚聲藥甲新條在毉科舊貫盈百
年䨇脚健萬事一漚輕獨恨忘形友終然少合并
休從詹尹卜數亦不難通寄禄逾三品論才祗下中器
欹終必覆藥裹漫成叢痼疾元來有惟知酒有功
藍田紆古句令我好懷開未敢為瓊報何從引玉來蒲
萄江漲醁桑落甕留醅柳市人歸未隨潮蚤晚催
三次澄鱗韻喜聞捷音
昨夜燈花喜今朝吉語新犂庭真破竹入境若無人何
力禆洪造擎拳爇寶薰從今願諸將獻捷日頻頻
四次聞捷韻
身閒偏蚤起邊報逐朝新諸將休輕敵中原尚有人定
須申撻伐安得雜蕕薰秖媿渾無補空歌捷詠頻
聞捷五次轉庵韻
周歷綿綿遠湯盤日日新恭聞哀痛詔憤激老癃人報
答帶仍礪英雄沐更薰衰年扶杖聽折屐敢辭頻
轉庵催結局六次韻
漢儀重覩舊秦暴盡更新應是天亡敵從知國有人乾
坤大開闢華夏一陶薰收到崑崙北詩應快李頻(案聞捷詩)
(應有六首今遺脱第一第二祗存四首)
和轉庵與洪共之說詩談禪之什
鐺坐聽清話鼎來宜笑譁詩談五字律禪說一枝花未
肯傳衣鉢先須借齒牙老婆心更切黃檗正栽茶
又再和轉庵且置詩話聊答說禪之什
見性元非說傳心豈得譁三更親受法五葉自開花雖
遇奪衣嶺終摇度艣牙要知觀自在不異鳩盤茶
又復次韻為醻答說禪偈言
密傳當正受諦聽勿高譁要結菩提果須開頓悟花祖
師禪上陣大將擁高牙赴了齋時飯大家同喫茶
次外舅遣侍人韻
關中蕭相國江左管夷吾人仰高山石心宜赤水珠登
臨捐妓女書札付官奴妙得安心法繩床底用蒲
再次外舅韻戲呈舍人叔丈
接棟兄過弟忘懷汝與吾纏頭新辦錦買笑近量珠怒
釋泥中婢歡全膝下奴使無驅豆法亦合賭摴蒱
次外舅聞字即事韻
蘧瑗行年化宣尼耳順聞聲名昭白日富貴薄浮雲天
子方嘗膽中原未静氛加餐為時起禮樂不徒云
再次韻并呈舍人叔丈
過訪鄰墻近歌呼隔屋聞江收梅熟雨川暎蘂紅雲把
燭杯仍艷交談篆接氛盤洲餘醉墨吾亦欲云云
再次聞字韻
船屋香留潤衣篝冷却聞晚山新見月别浦宿藏雲歲
月催人老江湖淨世氛望中愁不極收拾費詩云
次韻德久
熟闚齊物論懶賦畔牢愁浮世夢槐國虚名種橘侯有
身俱有患無累即無求不啻如今足何如取次休
次轉庵韻
節中期樂事座上欠嘉賓雨帽何妨濕雲山自帶顰午
晴開喜色歸月入懷新有菊皆重九無須更卜辰
再次韻
有約惟真率相忘任主賓拒霜方送喜疎柳不争顰近
復關原舊頻看邸報新吾儕何幸甚投老得逢辰
三次轉庵韻仍招小飲
有徑望三益杜門無雜賓只逢開口笑絶勝捧心顰一
色黃華在䨇投白醖新速宜相爾汝元不闊參辰
金魚久不浮游喜而有作
買得黃金鯽投將白玉池久晴虞涸轍轉壑漾深陂每
施龜魚食偏懷網罟疑今晨水澄澈梭影泛琉璃
有喜真愛亭梅花開走筆呈轉庵
小園饒勝事僮僕競讙譁梅綻凌寒樹枝繁照水花病
身俄勿藥詩思頓萌芽急報南鄰友新篘可當茶
白山茶
白茶誠異品天賦玉玲瓏不作燒燈焰深明韞櫝功易
容非世力幻質本春工皓皓知難汚塵飛漫自紅
和轉庵白蓮
虚籟一聲蟬通宵月正懸亭亭承露掌歷歷涉波仙夜
色起香霧曉光收玉煙層冰不可致清賦憶前年
諸葛忠叟初逢家塾池中産雙蓮求予扁榜併
作五言勉諸甥
我愛濓溪說君能喜種蓮一經初建塾雙實遽呈川和
氣壎箎應榮名棣萼聯勉旃成宅相學也是家傳
麝香萱
南薰吹麝馥背樹染鵝黃裏許香為德中央色自莊洛
津行夕佩仙掌洗晨粧真為忘憂賞看雲戀故鄉
煮茗
止酒身多病添書日正長睡魔推不去茗盌熟難忘鵲
過飛樵墮蜂喧落粉香静中觀物理此樂未渠央
煮茗鴉闚井哦詩蝶過垣笋高垂籜瘦梅落墜枝繁白
晝重闈静新晴遠市喧境緣看漸熟吾亦欲忘言
顯庵餉伊蒲索著語代簡
卻埽銷長夏來薰傍曲肱轆轤金井水沆瀣玉壺冰避
暑元無法安心却粗能破除香積飯供給在家僧
輓故丈母萊國夫人沈氏三首
北使復南遷尚書大節全長公身致相冡婦世稱賢象
服宜偕老魚軒遽溘先哀傷動行路謝傅况中年
林泉當絲竹丞相巧安貧珍重承夫意清修報主身指
千隨嗜好體一寫姻親更有銜恩者妻孥寄食頻
愛女終身託嬰兒半路遺訃音非不達憂思恐難支已
及黃泉見應憐白首期愛恩均㒺極淚盡輓歌詞
