涉齋集卷三宋許綸撰
七言古詩
應致遠以百韻古詩見示推許過當病中姑借
放翁韻奉酬
我詩何敢希楊公况復進之陸放翁煩君妙語相縱臾
控地豈得追培風兩翁齊名家異縣歎惜餘年能幾見
斯人不上甘泉班我軰先之靦顔面君到靈山親得語
切莫提撕落言句恨君相見一年遲不同薊北燕南路
胡伯暉有詩訓豚犬軰次韻以廣其意
金風著幕驚新秋銀河搖落光飛浮天籟既息蟲聲啾
書生白髮不解愁挑燈夜誦疾於流人生在勤業箕裘
少不努力進厥修老將噬臍孰怨尤悠悠天壤卑微休
安得獨歎命不猶昔人忘食兼忘憂何適非學息與遊
道不敢徑川不游朝唫暮諷夜校讐至理漸漬如膏油
好處心會非力求不特秪為科第謀正使積書如鄴侯
手尚不觸讀豈周張口雲霧正自羞學與不學人焉廋
汝曹曾念及此不賢師學到無全牛乃翁為汝相延畱
一官為援乏蚍蝣欲餬汝口違松楸敢辭折腰向督郵
賦歸無地堪耕收勉旃汲古到索丘困來時復揩雙眸
次德友韻
憶昨得君和陶詩牀頭細讀人謂癡二南固自立墻面
十駕亦欲鞭駑疲退慙作吏了無補正使得句安能竒
有時拈筆弄紙墨大似臨敵收槍旗投老且願共詩社
鬭健聊欲為兒嬉恨子寓舍苦迢逓有僧借屋無奔馳
乞米不須煩送似無儲自足常宴如轉庵與為方外舊
僕也何翅管中窺豈有脩竹真可欵曷不宿霧及早披
來詩賡酬特未已追逐登臨隨所之
得趙昌甫詩集轉呈轉庵却以謝夢得詩見示
有詩次韻
我饞嗜詩欣染指但見其長有誰毁早年游方識趙謝
如魯逢掖宋章甫謝詩瀾翻豪且古趙句清癯澹而苦
學力到後成一家渠自不知為孰使天各一方費渴思
想見冰增寒似水居然老手斫方圓出戶中規還中矩
轉庵活法已參遍何止得心仍得髓我如無寳窮波斯
望著是珍先自喜忽得趙璧急呈似示以謝草如寄取
自憐老去無長進努力唫哦訓兒子
再次轉庵韻
能詩何殊臂使指得句不愁人背毁詩何緣瘦道自肥
誰嘲飯顆山前甫誓不驚人死不休言是良工心獨苦
驪黃牝牡元不問智詐勇貪俱可使合時端如錐畫沙
悟處快於瓴建水趙詩平澹謝竒古所以吾儕誇絜矩
轉庵更是可憐人詩眼既高窺字髓我生何能補一字
君美非溢私兩喜更須傳抄及同社定不驚嗟斯是取
騷壇摩壘真幾人安能碌碌數餘子
次韻才叔分韻得七字
竹院主人新築室涓吉上梁辰取乙鳩工度材合忙冗
分韻題詩能暇逸獨憐久不到容成片語全無課秋律
自傷病足轉拘攣不復抛磚為倡率轉庵忽傳七字作
頓埽陳言洗凡質剩喜金風入詩思定挽銀河洗唫筆
鼓宫宫動妙入神上毉毉國愈吾疾聫翩急埽煩寄似
已負今年七月七
次陳伯夀分韻得者字
南浦家庖亦烟火何事胷中太瀟灑少提筆力老更堅
不信昏金徒巧瓦一官姑混錄錄中三生豈是悠悠者
秋鐙夜課阿戎讀高築詩壇潔蓮社人傳繡口仍錦心
我詫瓊杯并玉斝阿戎官學兩俱長金固在鎔非躍冶
轉庵忽傳分韻作咳唾珠璣來筆下挽回巫峽使倒流
快注銀河見高瀉敢陪驛騎策疲駑絶喜風檣追陣馬
愛詩未足老猶貪染指更嘗猶靳舍祗慙狗尾聊續貂
安得曲終成奏雅唫哦未了忽開予擬約憑高共紓寫
次轉菴用坡公韻併簡洪樗野
短日驅馳駒一罅百刻六旬分卜夜殘年餘力秉燭唫
所冀二中并四下敢多竒疾希盧扁祗是寒温隨補瀉
轉庵著眼從昔高伯仲古人相匹亞細哦纖巧天許覷
硬語峻嶒神所借窠臼已脫卑晉宋真淳更擬出陶謝
近驚樗野輕千里遠自鄱陽踰百舍舉似詩家說中蜜
更引禪宗談倒蔗老父病後已云怯餘子聽詩應轉怕
那令勉繼坡公韻預恐難逃灌夫罵
送蔡駿叟往金陵見留守李尚書
蔡郎百戰吞賢關彤庭射策誰其班桂枝第一幾得攀
一官去糾蜑與蠻留臺友第季孟間吟詩遠過陳後
山使覓仙山大藥還歸來五色應斕斑因聲為語大匠
般君何不來予汗顔
邵廷評供職未閱月乞為淮南檢法官以歸賦
長句見志次韻為餞
聖朝亦知賤士醜尚許追隨牛馬走圄空幸免殫拙心
材散那能呈好手萬里來歸塵撲面一夢驚回柳生肘
同僚末至得斯人眼底輪囷曾有否青雲直上氣如虹
要津立登槎犯斗惠文安得事仁堯吏酷自應嗤小苟
相從幾何突未黔掉頭歸去依巖藪拄笏聊看罨畫山
岸巾且飲淮南酒夫君自是皎潔姿不用滄浪濯纓垢
正恐功名自逼人更向王畿重結綬
送趙推官持檄之興國
趙君派自天源來細考衡茅無此才文章决科特餘事
幕府官業何壯哉論事不愁開口屢直道馳驅羞詭遇
尺伸如可寸枉施寧脫青衫故園去宗廟之寳森璵璠
諸公爭欲出我門極知胷中有定力未肯叱馭隨王尊
楚狂凉凉莫宜世一笑相逢有初契尊酒論文情益親
但不同姓實兄弟文昌堂前汝水東萬頃煙雨時濛濛
向來簇坐覓新句多少行人圖畫中君今胡為事行李
著身翻在圖畫裏捧檄王事不可遲何况堂中老親喜
喜君問道康廬旁過家上冡還不妨再拜松楸有心事
孟母卜鄰今更良了却癡兒紛案牘回首廬山真面目
喚起三年夢中意想見詩成清可掬
崧高行上周密使壽
銀潢快瀉天無聲秋光漾出圓蟾明玉關晏眠柝不驚
籌帷坐見萬里情健兒飽食細柳營猛將思奮撫劍鳴
摘試一二來帝京表裏百萬皆精兵此時崧嶽風更清
壽酒消得如澠傾天子神武恢八紘一賢制難真長城
鴻鈞對斡三階平珠連五緯薦璣衡天開地闢霖雨成
中書之考遠作程回視萬卷紛拏撑一編自足垂勲名
書生腦脂眯短檠莫耶挂壁吼長鯨相公辦取崧高行
不惜擕之上崢嶸
崧高齊上施參政壽
靈山鍾秀崧高齊鹿苑名勝神所棲水晶玉札銀成泥
無論粉綠丹黃黳文星相望直斗奎出藩入從黃金閨
誰坐廊廟賡鳬鷖山經地志古有稽我公間氣今其繄
資兼文武雙印提十年太學甘朝虀吐光萬丈騰虹霓
鷄林傳誦爭航梯至今威名讋羌氐張旃朔庭撫遺黎
鼓舞雄豪泣旄齯折衝樽俎眠鼓鼙屯雲萬里行春犂
五風十雨無苦凄此疆爾界誰町畦不須京觀封鯨鯢
混一少忍矜扶藜從容論道開端倪一語折衷温如綈
鑒裁不閱黃與驪流品自成桃李蹊琴音八極回薰兮
長庚夜明玉繩低貂璫曉馳建章西黃封九醖天處題
壽以一飲千玻瓈公開壽域民同躋龜文燕頷額插犀
中書之考米一稊葛仙煉丹舊有溪從公擬欲求刀圭
散作人間刮膜篦盡洗凡骨開塵迷
雲龍歌上周丞相壽
萬化衮衮相乘除循環甲子如數珠甲子既周理當復
豈有潤澤飜焦枯丞相補天祗衮職閔雨憂民見顔色
雲龍契合此其時能費天工幾多力明當月色圓如秋
書生徙倚生暮愁欲攀斗柄酌河漢一滴變化為萬流
憶得去年曾拜月此日團圓仍皎潔極知有藥自長生
更願長圓渾不缺今年拜月去年同却欲屏翳驅雲蒙
久占月角如張弓兩月少雨惟多風昨夜占星忽離畢
定自滂沱飜手疾今朝四郊已沾濡丞相明朝是生日
書生喜極欲起舞急買香茅葺庭宇公不見崧嶽降神
生甫申山川出雲作時雨
上南軒先生壽
岷峨一綫江濫觴意行萬里無留藏五湖洞庭洑熊湘
衡嶽巋然鎖其旁離堆砥柱屹相望湍流横潰不得狂
挽回斷港濟絶航一齊衆楚勢莫當三芝五餌别有方
狂簡痼疾濱膏肓天遣奔波赴洄湟回視坎井足跳梁
三浴薰之驚望洋一語咽口成周章昨夜太白垂光芒
皎然松柏凌雪霜向來十襲一瓣香再拜斯文壽無央
願回帝力超羲皇無懷大庭還我鄉
次韻何起巖喜雨
龜坼高田畦渴雨何取尸臣守兹土抽毫擢髮控深衷
羽衣拜章夜當午天門岧嶤洞九重玉几哀矜迥三拊
守臣有罪固合誅農夫在勤亦良苦去年旱荒有積倉
今年饑歉將空庾通宵灑潤祗若絲明發屯雲儼安堵
初驚大點來莫當俄即翻盆流孰禦舊雨相過憶去年
坐眎排簷亦如許我慙歷歷洗心源君喜津津見眉宇
瑰章傑句助歡呼石燕商羊俱鼓舞急須似吸舉深杯
莫負如澠寫甘㴻
次徐漕韻賀留守劉觀文禱雪感應
雪霜之忍有至慈一片到地五穀滋所以臘中重三白
史譏失時書直辭我公卧護北門北百姓愛公如愛日
及冬禱雪乃愛民若有鬼神宜率職要晴要雨天必從
玉山何獨閟燭龍一夜風師擘冰絮坐使東國成雪宫
曉起清愁無復有如在春風飲醇酒欲歌零雨勞公歸
正爾補天須妙手
再次韻呈徐漕
留臺心與天等慈違春覓雪回象滋計臺心與留臺似
賀版趣遣瓊瑰辭白戰場前受降北筆補造化戈却日
郢中之曲信寡和鼔宫宫動能者職我欲十駕期相從
今見老子其猶龍徑須乞公玉蘂珮去上絶頂瑶臺宫
下視塵寰一何有天地交光落吾酒酌公雲夢公莫辭
能費公吟幾义手
次韻程判院喜雪
帝心端與天心合務本先農斥浮末冬温禱雪響交孚
急霰先聲如撒潑獻花女兒弄璿璣翦裁楚水煩湘妃
東郭先生不敢出南枝烏鵲空驚飛高卧從教深沒屋
此是天工真雨粟但願四海大有年無田可耕寧已獨
詩翁愛日親年高時時夢裏見三刀男兒盍洎千鍾養
蹴踏起舞聽鷄號勲業欺人頭易雪化工於汝難私燮
滿酌長歌白雪吟下里陽春詎有别
雪再作山甫約遊雨花臺不遂聞與諸公登鳳
凰臺次韻送似
騷屑寒威逼重幕衲被蒙頭慵蚤作不知一夜雪花飛
但訝五更風力惡摩挱病眼試憑陵把翫清詩何灑落
好語自足驅瘧癘嘉祥况乃銷離瘼絶憐冰筯墮脩簷
撥觸風琴響朱箔一冬温煖憂麥蠶萬事乘除等鳬鶴
為言三鳳今河東曾約連騶出南郭山隂舟回雖興盡
巫峽雲歸終倖薄方疑再往成渺茫已拉羣公溯寥邈
九萬扶搖不可希隨分榆枋吾亦樂
次韻蘇伯茂立春日雪
從事青州初入幕子墨梁園新有作春工試手欲成妍
膝六蜚英良不惡初看到地潤却無旋喜積威乾更落
鋪簷羃砌遍匿瑕壓瘴埋蝗廣求瘼藍田種玉夜生苖
吴娃擘繭朝盈箔認巢無處疑昏鵶斂翅有蹤驚瘦鶴
一庭柳絮漾東風千樹棃花醉西郭犯寒覓句覺詩清
賈勇行杯疑酒薄頗煩造物相料理頓使幽懷渺綿邈
回看稚子失啼飢想見田家爾應樂
登偉觀因誦老杜道林嶽麓詩用其韻
立秋三日天氣殊凉風渺渺舒鬱紆少日第拄西山笏
暇時惟汎會昌湖投老身登華蓋頂度堂面直蓮峯鑪
長江回抱若褁玉明月蕩漾如懷珠楠溪大源小源出
樟浦早潮晚潮俱凌空筆架呈掛綵出海金輪看浴烏
中川蚌胎非嫵媚港口螺浮疑虚無何以得此江山偉
若有相者神明扶了知無一可云補其敢有二當何誅
故人相逢笑顛錯生涯不解先膏腴且同野叟共爾汝
免以前銜相喚呼看山未覺迷老眼報國終媿全微軀
斫竹特為三益徑把釣勌作扁舟圖乃知絶境真妙絶
強名孤嶼何嘗孤凭欄聊欲須欵欵飛帆正爾來于于
明朝此興定不淺但恐勞苦肩輿夫
雅師求閣名既為作扁榜仍賦娛客雜句
妙景非聲亦非色非色豈應容粉飾東坡妙用徧虚空
大地山河等兒劇簡齋有句添蛇足雨抹晴粧要娱客
黃妃塔邊淨相寺破屋荆榛十年事雅師辦得一片心
化出寳坊全體備傑閣巍巍尊大士我欲名之無盡意
更拈蛇足扁東偏與師餉客為客地東坡仙去可無詩
客來了此一叚竒未雨未晴煩舉似非鬼非仙竟是誰
王宣甫求崇齋扁榜仍索詩轉庵之作先成即
次韻為寄
聖門教人亦多術由也升堂未入室顔雖在寢猶仰高
火就水流隨燥濕但見終日不違愚豈知庶幾介如石
陶溪昨以崇名齋欲予隸古詩記實今晨忽見轉庵作
名與詩高同起日崇齋少學用心苦晚乃一掃科舉習
霜降自然知水落道損都忘為學益一從崇卑悟師說
心已沈酣全體易書扁外和轉庵詩不待形容有潤色
憶昨尊公期類予似我顓愚有何獲老慙才衰惟鈍遲
感君肯赴同襟期閉關卻埽門植榆不妨倡和來壎篪
