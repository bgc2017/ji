涉齋集卷十五宋許綸撰
七言絶句
太上皇帝閤春帖子
底須東海覓三山一片仁心夀八寰天上有天長不老
每將春色施人間
一聲清蹕乘輿來來獻雙親萬夀杯想見瑶池同宴處
要花開後便花開
仙家樂事有常程不寫羲經即道經春日漸和風漸暖
不妨排比冷泉亭
太上皇后閤春帖子
補天立極寄何言嫓德同歸太極尊德夀宫中康夀殿
春來别有一乾坤
廣成得道自崆峒少廣功成閬苑中自是仙家春不老
蟠桃枝上又春風
金花綵勝一番新白玉巵旁祝聖人聞道瑶臺花有信
宜春更有八千春
皇帝閤春帖子
紫宸殿下迎春仗德夀宫中家慶圖帝有雙親齊萬夀
天教五嶽總三呼
協風初轉斗杓旋即是流虹紀瑞年甲子一周天啓運
威儀重見漢中天
清臺方奏五星眀又見春盤憶兩京見說黃河方混混
翠華來復始教清
皇后閤春帖子
雪融鳷鵲金鋪暖冰泮蟾蜍玉漏遲夀却兩宫春日酒
自書卷耳進賢詩
龍樓問寢正鷄鳴玉佩丁東曉氣清春入椒房偏起早
三茅觀裏未鐘聲
不要梅花比玉容柔桑枝上要春風聖人見說常躬儉
擬助君王賞戰功
太上閤端午帖子
久瞻黃屋見堯心盡把薰風入舜琴至樂殿中香一炷
静看周易對槐隂
艾枝簇虎鬭時新荷葉巢龜薦瑞頻自是仙家多樂事
天中佳節近天申
傍階葵萼傾紅日映水榴花染絳雲魚戱亦知天意樂
行行吹起碧波紋
聖夀閤端午帖子
宫人晨起靚粧梳艾葉菖花獻頌餘團扇裁成留不畫
應時只乞聖人書
隂隂密葉韻黃鸝樂事宫中聖得知永日留連惟史帙
薰風拂掠到琴絲
駕言康夀殿中來排備凉亭與月臺此去天中纔半月
從今日日要花開
皇帝致齋
聖主憂勤二紀年宸心久已格皇天五風十雨如何報
八陛圓壇具告虔
一夜飛花滿帝城曉看玉殿月籠明紫宸拜舞山呼了
都道郊天管定晴
丁當玉佩趣班齊山立千官請致齋見說内家清似水
多時排當不曾排
奉引靈駕至陵所方雪
禹穴如今即舜梧攀髯誰識小臣孤雲頭閣雪不忍下
知道孤臣淚已無
上黃參政夀七首
人間元自有三山不在虛無縹緲間山上仙人圯上老
一編親輔漢龍顔
誰識金仙抱送時年年惟有早梅知只今不負調羹信
造化工深物自私
諫紙臺評字字温補天勲業妙誰論風霜却是為霖手
桃李恩深更不言
涉五經旬一風雨三邊安帖屢年豐但知風虎雲龍會
不見彌縫輔贊功
補衮工夫日線長天教嶽降傍新陽都人擬看貂蟬出
親受君王飲福觴
自有中興太學來我公今始拜公台胚胎元氣真難事
五百年間命世才
度量汪汪見古風衮衣只與布衣同定知耐老耐官職
幾個中書郭令公
又上梁丞相夀口號十首
恭惟炎運恰中天間氣真成五百年以舜繼堯方誕聖
維申及甫即生賢
石筍金鷄傳地䜟鳳池虎榜屬儒真向來再世方稽驗
今日兼榮孰比倫
往分南國戎夷問再入中台宇宙和狡兔漫為三窟計
長城只倚一賢多
慶成禮就端成殿上夀儀陳德夀宫霽日祥雲回頃刻
夑調妙用不言功
天數已周花甲子中原合見漢威儀極知廟略歸樽爼
倚看元勲上鼎彛
真人得道自崆峒萬國同歸夀域中致却升平更何事
朱顔綠髮侍重瞳
殿家前日中和節相府今朝嶽降辰勑遣貂璫宣賜酒
黃封題作百千春
萬里雲霄行白日八荒桃李自春風不須更棄人間事
一轉鈞陶九轉功
曉來微雨弄新晴晚看蟾光一搯眀學語小兒爭祝頌
相公長似月初生
乾坤長物門闌客會計叢中委吏身擬筭中書都幾考
直須東海看揚塵
勸農口號十首
一勸農家莫惰農春來雨水已流通有男有女勤耕績
必定時和更歲豐
二勸農家奉二親爺娘養爾望終身但行孝順勤耕種
天不虧人不到貧
三勸農家敬主人種它田土耐辛勤若圖借貸相憐恤
禮數須教上下分
四勸農家勸主家去年早稻失收多未還舊欠無從出
隨力周旋更借它
五勸農家勸善良冒耕逃絶更思量官司既許從今首
好與兒孫做久長
六勸農家勸北鄉北鄉田少盡茅岡早禾有種何妨種
勝似閒教滿地荒
七勸農家趁雨時陂塘蓄水是便宜衆人殖利還他殖
自飽須知别箇飢
八勸農家莫鬭爭到官寧免廢農耕欺公畢竟添煩惱
作善安平過一生
九勸農家納税租莫教縣吏更追呼只催常賦他無擾
合體公家有與無
十勸農家各力田長官無補近三年民淳訟簡因藏拙
謝汝分宜父老賢
勸農畢事呈同官
偶遵令甲得劭農詞鄙唯期與俗通乍可催科成政拙
且須憂國願年豐
與民三載幸相親試邑何功得庇身他日去思無可紀
較量惟只有清貧
扶犂感爾隴頭人自古民生合在勤五斗空餐慙令尹
可憐無補及毫分
艱難功業屬皇家每為農桑下詔多濫撫一同何補報
祗先勸課未皇他
次韻才叔初春絶句
柳眼雖舒未展眉逗寒隂雨故逶遲潘郎袖却春風手
正想經營得句時
帶圍過膝杖過眉曲廡尋詩得步遲舊日春風應笑我
鬢邊殘雪没消時
次常之暑中即事韻五首
自芘槐隂影更重悠颺午夢半醒中已看新綠看濃綠
不愛深紅愛淺紅
破暑薰風破甑輕井泉新汲濯新清亂蟬為我翻多事
時有黃鸝一箇鳴
近鑿方池漾碧虚手栽初産玉芙蕖丁寧未得輕開却
少待嘉賓約望舒
勌翼歸來足退藏卑飛决起自回翔昨宵妙處無人領
不是風凉是月凉
晚雲蔽月氣微清假寐齁齁鼻自嗚起看青天净如拭
月眀於我不無情
次韻才叔和陳大用七夕絶句
百兩新迎碧漢車半奩舊照古銅磨蟾虧既望圓時數
鵲别經年恨處多
小說無端漫五車流傳繆處盍刊磨杜陵堪笑還堪惜
吟到佳期奏雅多
寧少公榮莫少車良辰僧坐笑磚磨詩翁不至惟詩至
好句雖多恨亦多
入秋逢節重星車今閏中秋有折磨夜夜銀河映牛女
稍凉相過望君多
中山九日
戀闕懷親一性成車夫解事趣歸程松醪菊斝中山驛
薊北江南萬里情
蔣十一丈以重九雨昨有詩約閏九二首次韻
風雨滿城佳節休詩翁強項覓因由不須閏九方為節
眼底黃花即醉遊
誰念淵明載酒過杜陵愁思只悲歌催租豈敗潘郎意
語到愁邊自不多
冬至早起
千梳短髮儼如霜起坐中宵待一陽人道陽生少灾障
才無韈線敢迎長
百念消亡不動灰猶憐雲物擬登臺今秋幸自豐登甚
底事終朝隱隱雷
百里雷聲足震驚地温春近易敷榮故人新有催梅句
催得陽和太半生
曉起
晚羃花房露靄霏曉綳初脱笋芽肥海棠已退來禽舍
滴滴胭脂正滿枝
莫想思堂想表勲庉村佳處正相親花時不拚聊中酒
虛過清眀箸莫人(案箸莫未詳疑即遮莫者莫之意當時方言傳寫之異也)
新月
碧漢新磨印甲痕山頭忽墮玉鈎寒澄江只在青山外
憶得垂綸七里灘
燕賓館值雨
飽死侏儒便雨立安知更有漢官儀諸生未免諛綿蕝
從俗從宜我自嗤
已晴復隂
漠漠輕隂養絮天長空跕跕墮飛鳶東風吹得浮雲綻
一片斜陽在晚川
弄晴斜日展仍收一向寒雲凝不流次第今宵還是雨
自添香灺煖衣篝
讀了殘書不奈閒挼挱老眼傍闌干吟成白雪知何補
未有功名與世看
到京城日積雨欣霽
驅車日日望京師冷雨瀟瀟共淚垂一掃頑隂朝故闕
天開地闢亦如斯
新晴
暖日烘晴麥正秋麥田高下五分收稍蘇凋瘵天之力
賑糶新來減幾籌
午暑睡起忽懷范武子走筆當簡
讀書巖中范武子爾有此地何時歸巖邊有石不可煮
世間萬事巧相違
火雲爍石畏出戶正似雪深堅卧時吾甘飢凍死即死
觸熱生慚褦襶兒
爾近添丁亦可喜丁多何補於眀時除却操戈與執耒
此外文墨徒爾為
暑風翕翕樹頭動吹過井梧方是凉拂拭桃笙隂處卧
誰知我亦出羲皇
睡來只有茶一盌共啜何人眼暫眀忽憶都錢范監庫
種來脩竹似渠清
爾家阿換秀而温三歲知音可共論唱得癡頑三昧曲
新來何似許監門
次常之韻
清徹郊原帶遠洲霏微小雨勿供愁重陽已近休仍例
今歲豐登别是秋
呈張功甫
乞得雲臺散吏歸園亭物物有光輝臨湖更要波光闊
付與沙鷗自在飛
插來楊柳已梳風乞與漁師泊短篷歲晚蘆林總摇落
隔湖認得老鄰翁
籃輿軋軋上梅橋玉照峻嶒入望遥梅與主人俱舊識
一年詩興又相撩
次韻居甫六絶句
君家城市儼山家翠竹疎松靚物華月桂似知新有句
封姨恰獻旋開花
自入春來少見晴雨愁花思共冥冥浮紅吹却渾閒事
正要秧鍼出水青
際天空翠滴人衣拍岸波紋泛渺瀰有意雨聲停白晝
無端草色上朱扉
雨飛蝴蝶盡争高映水垂楊拂小橋乍覺烟村風景别
突看林外出緗桃
夕陽綻處動歸舟照眼眀邊是白鷗只聽前湖歌欸乃
不知風雨轉船頭
西湖弭棹曲廊腰休憶長橋復斷橋隨意吾鄉度寒食
登臨不費酒旗招
次諫長韻贈嚴處士
鳶在青天魚在川馬牛誰絡更誰穿過求敢問君平卜
只問皇家一統年
喻工部追和王詹事游東坡十一絶亦次韻
宇宙聲名宇宙容豈無湖海著元龍黃州詩興椎輪耳
詩到儋州興更濃
賢者行藏只委天山川却自以人傳幾年茨棘東坡地
不祗人賢地亦賢
護持風物感波神翁去如今隔幾塵海上跨龍時一到
雪堂烱烱見斯人
眀月清風轉柂樓武昌樊口直黃州天公不借蘇仙便
兩賦那成赤壁游
海棠一樹立山村桃李場中合斷魂從我東坡三子在
休悲六客更誰存
故人相戒莫吟詩那免斑斑露一竒無奈西湖頻入夢
果然吳餉却來時
男兒何苦自拘囚六合無非汗漫游喚取東軒同抱耒
瀟瀟風雨正筠州
見慣沙鷗已不飛旁人相見莫相疑無端却為魚蠻子
又著危言感聖時
海内傾心雨露詞種松争忍十年期臨臯五見分新火
只比先生睡覺時
歸來宣室恰新年筆下生成又補天喚作玉堂堂喚雪
不知若佞若為賢
腐儒珍重百年身眼見白頭無數新晚歲江山縱摇落
平生出處長精神
懷德久仍調爽約
南北峯高金突兀短長橋遠碧琉璃轉庵好借魚莊住
處士仙來剰欠詩
葵萼已傾朝霽日榴花猶染晚歸雲不知荷蓋添多少
定自湖光減幾分
得句寧如餐玉秘食言可似雨梅肥暑中縱愛持竿手
夜後何如載月歸
嘲少年
守舍看家老者便少年争逐艷陽天新花日買添新水
肯信翁心尚少年
外舅嫁遣二侍兒有詩次韻
詩翁學力有長城笑語叢中漫鼓行出水芙蓉寧受汙
鉛華洗盡見真清
江西劉謀卿秀才以火焚其居諫長序其事以
告袁吉故因題其後
祝融回祿愛君深却以無家到武林諫議一篇如見面
故人争不動仁心
讀王文公詩
文章與世為師範經術於時起世仇少讀公詩頭已白
只因無奈句風流
再讀雪谿志詩
誰無胷次著林丘脚底黃塵到白頭不羡雪谿成卜築
羡他卜築備歸休
纔唫盤谷還思隱試說柴桑便憶歸何處山人高索價
老腰猶要萬釘圍
萬古功名米一稊此身只合把鋤犁可憐歲晚鄱江畔
再讀前賢志雪谿
净慈致齋侍者求三教贊
休問船來與陸來桃源到處即天台雙林做底須知會
認着形骸亦苦哉
