知非堂稿卷六元何中撰
七言絶句
穆山
寒雲十里踏沙堤斷雁數聲心自悲不見悠悠官道上
前人已遠後人遲
舟夜
拓去篷窗月滿襟蕭蕭驚雁墮哀音不知天意何倉卒
數疊寒雲萬里隂
訪曾士益
釀雪不成雲未闌樓危笛裂雁聲殘江南江北梅花夢
夢入空山共苦寒
海棠
冥鴻銜子錦川來嫋嫋柔紅花數開花睡未醒春未透
半空飛雨暗蒼苔
西嶼
野色山光儘可詩倦來把定釣魚磯晉成東去唐成晚
花信無風春自歸
即事
落紅瑟瑟叠蒼苔古徑無人獨到來野蝶山蜂渾不見
春風更許草花開
江行
悠悠行客漸黃昏隔浦人家已掩門誰與飛漚遊海上
亂鴉無數下西村
雪
天風摇動玉京移九野蒼茫一望時老樹細觀猶似舊
好山何處不堪疑
其二
我疑玄帝巧鋪張萬落千村入混茫但得減租寬物役
何須如許壓遺蝗
其三
前鋒飛霰決雲馳後拒獰飈裂地吹江上梅羞顔掩玉
崖邊松老鬢成絲
其四
汲竇烹茶火未殘敲詩刻燭夜將闌征鞍擾擾江南北
似是梅花怨苦寒
清明
墟落無烟草樹昏一樽蕭索酹殘春吳陵晉廟凄風雨
那怪荒阡少祭人
夕陽
夕陽盡入笛聲中兩岸樵漁一水通楊柳已疎楓漸落
黃花渾未識秋風
昨夜
池蛙鼓吹已成癡穴蟻侯王更自迷昨夜孤窗何所似
三更風雨五更雞
落葉
當春已惜片花飛綠葉成隂事轉非啼鳥唤驚人夢覺
秋風零落葉全稀
獨來
黃花自是最難開待得開時我獨來籬落不知天地晚
何人却採落英回
絶句
山似芙蓉向晚開水如羅帶束林迴世間只有閒鷗鷺
立盡寒空待我來
楊花
萬點楊花倚石開千層椶葉下山來諸峰窅窕深春綠
獨自衝烟看幾回
次史葯房池上即事韻
萬蕊蜚香百草芽簾旌不動柳隂斜幽禽還識欄邊客
曾立東風仗外花
夏日偶成
香透池荷入戶生静如老宿不看經一林深綠清風度
遞出玄蟬長短聲
登高
數峰高聳萬峰低看到斜陽意欲迷一朵碧雲深淺碧
殷勤只在數峰西
隨興三首
路轉林深香未窮林光盡處麥光通長安花落朝三殿
曾有桑麻萬世功
其二
紅雨絲絲綠漸深萬年芳樹轉春隂畫梁幽谷誰輕重
鶯燕(闕)春覺(闕)心
其三
(闕)空香静牡丹寒遠笛聲沉恨未殘寂寞繁華今古共
一溪晴雨倚欄杆
對櫻桃
淡淡春烟淡淡風兩村桑柘翠相通東皇太一功成去
熟徧櫻桃一樹紅
雨行
手決飛雲未易排幸逢佳樹不相猜數聲急櫓隔林去
一陣歸鴻衝雨來
秋原
稻花香裏聽潺湲路入高原犢草閒生長太平無所用
且隨殘照看秋山
小齋獨坐
老蘇朱墨十分工應笑林間遠世蹤翠樹玄蝉秋滿院
更添何處一聲鐘
初春
年華來去野梅識春意淺深沙柳知偶到前村閒指點
數峰殘雪淡晴時
雨中遣興
萬壑千巖夢寂寥飛淙落澗夜蕭蕭覺來忽聽兒童說
昨日榕隂有石橋
二
來時榴樹綘雲遮今見杯盂墜顆斜莫待鏡中頭盡白
閒情都付粤東花
三
雙魚容易託飛郵潮水無情上劍州占得千峯深處住
門前溪水更西流
聽雨
山家秖隔面前山慣得書題不往還秋色定隨連夜雨
幽花細草滿西灣
題雲煙疊嶂圖
古木蒼蒼定有村千峰猶帶雨餘雲逢人却問橋東事
林外飛流壯幾分
題錢舜舉小景
綠樹深深波渺渺書樓高映碧峰寒柴門掃就無人到
未必能令(闕)看
題觀瀾圖
三間茒屋下書帷喬木森森密蔭垂萬壑千岩人不到
静看山下出泉時
題曾祖說詩集
貫珠編玉粲寒窗紅燭摇花省漏長斷雁繞雲飛不下
數聲瑤瑟起瀟湘
豐城道中
一洲烟氣一洲寒沙尾飛鷗勝我閒前日西山今不見
雲來猶自想西山
雪中戲成
我是天仙第一流水晶帆跨玉龍遊千岩萬壑冰壺裏
神觀清明得自由
題瀟湘秋色圖
瑶瑟無聲水自流黃蘆黃葉滿汀洲蘋花欲采無尋處
一片閒情萬古愁
穆山
一陂凝綠倒垂天直上層峯積翠邊迢遞烟雲三百曲
水聲徐出石門前
又
老木懸崖徑最峭山風刺刺水蕭蕭緣源不記梅栽處
忽遇微風在石橋
客來
綠樹隂邊翡翠飛笑吟佳客坐書帷井華汲就茶烟發
看罷數峯秋雨時
維揚道中
淮天如水水如秋葉葉漁郎下釣舟北畔荷花南畔柳
殷勤送我到揚州
二
香霏滿棹渡長溝濃著秋光淺著愁日暮女郎清唱發
鴛鴦斜拂柳邊洲
三
聚柳成村水一灣(闕)鷗分趁棹歌還今宵繫䌫知何處
好在紅菱紫蓼間
無題
玉雪容華翡翠衣帽青貼領髮雲飛共郎急趁斜陽渡
不惜黃沙走馬歸
二
慣得驕驄識妾家佛桑庭院繡簾斜鏤銀合子檳榔片
戲噴猩紅散唾花
三
天妃廟前斜日時女郎歌斷綵鴛飛林花滿地瓜船散
城裏官人排馬歸
四
烏石山前颭酒旗醉來健倒日平西蔡家石刻端明字
賣與他人作墓題
五
丞相堂前草暗階尚書池上樹生苔子魚風起秋無路
記得誰家甲第開
題陳舜卿龍卷(舜卿名俞丙辰進士草亭其自號)
妙舞當年色藝精吳宫晏罷夢難醒早知畫得龍千卷
留與閒人記草亭
送人遊玉笥山
咫尺簫仙玉笥家水香二十四溪霞攜書便欲隨君去
長向雲間掃落花
䢴溝
衰柳殘荷併惨然青山隔岸弄嬋娟多情惟有䢴溝水
長送江南過客船
見梅花
冰合金河雪暗殘内家難覓一枝寒秖應獨結梅花伴
水遠山長信意看
微雨
一天微雨溼芳塵紅綠相依幾聚春家在海棠花下住
傷心長是未歸人
放船
晚色重重放客舟輕風吹漾落潮流林巒盡異來時路
知是明朝到福州
莆陽歌
兩兩筠籃溼暖烟窄衫短鬢裊行肩到門迎著郎來早
持向街頭賣海鮮
黃沙道中
深淺寒烟曲塢間杉皮小屋遶幽潺紫苔青石梅花路
隨處閒看雪後山
山行隨興
暖風吹雨溼平沙遠色疑青草欲芽誰是多情能愛我
野梅一路臘前花
又
金石臺前鴉亂飛空濛山影出隂霏野塘水活柳生眼
茅舍聚人迎婦歸
清江道間阻雨
峰影微昏樹影明人烟深淺水縱横前時逢雪今逢雨
長在江南畫裏行
凌雲山房雪中
山寺孤鐘撼曉殘西窗窗外玉珊珊開門㤀却階前石
驚問何人疊雪山
又
萬頃寒輝貫碧霄一林清響落金飈梅花開就歸時路
莫待前山雪盡消
新淦藍步溪
隂靄通烟翠作霏春風入雨暖成泥女郎挑菜不知溼
調笑相攜過水西
無題
喜遇佳期未有期魯陽不見下舂時春風好長江南樹
長與閒人惜子規
西風
苦蓼花開錦換洲野夫容發豔通流東風即是西風骨
莫向西風誤作愁
喜雨
花事安排趁好晴沙膏新換牡丹坪明年何處看花客
一夜東窗喜雨聲
題墨菊
橘枳蘭芽玉易瑕商山一出便㤀家幾回惆悵梅花别
併有緇塵到菊花
見楝花開
綠光深淺上窗紗矻矻讐書髮已華年譜他時誰記取
一株紅楝兩年花
酬友人見訪不遇
荷笠深山採藥回荆扉石徑損秋苔花邊稚子相迎說
昨日有人騎馬來
題趙太祖太宗蹴踘圖
共戲笙歌聒處春他時甘作墜雲身一九明月樓頭(闕)
山人解誤人
荷花
曲沼芙蓉暎竹嘉綠紅相倚擁雲霞生來不得東風力
終作薰風第一花
立春近夜雨達旦
梅花天氣夜尤清清得還鄉夢不成知事新春隨雨到
四窗飛雨作春聲
除夜自封溪歸高淵
柳辭殘臘蕊初垂麥長平沙綠轉肥寒日漸温風漸軟
隨山隨水看梅歸
二
歸人元自少歸情不計程期且緩行沙步酒旂村鼓亂
連林鳥雀盡懽聲
三
鴛鴦翻雨戲迴溪溪路迢遥濕翠圍隔竹杏花紅萬點
何因知我此時歸
四
鬢鴉橋北試春衣濃粉深脂闊畫眉板閣磚爐相聚處
欣然說著看燈時
五
蟻旋西磵轉東源竹掩松遮又幾村家在江南幽絶處
千峰帶雪繞柴門
豫章登舟作
城南無樹識神仙閒往閒來四十年西岸青山東岸塔
為誰相對老秋烟
象牙潭
水禽兩兩樹三三近浦遥峰隔嫩嵐新換一天秋色别
短篷又過象牙潭
絶句
芝谷山前日荷鋤柴門生事轉蕭疎放翁老去真堪笑
猶向人前說讀書
春風
杏花紅度海棠紅綠展平沙拂嫩茸共愛春風猶是舊
誰知不是舊春風
自笑
世情多識事多諳長對雲山共笑談煮石采芝隨意足
憑君莫唱望江南
豐城道中
江村南北笑聲頻紅燭花時次第新春水漸生桃葉渡
小舟時載嫁歸人
二
曲江灣處小瀟湘磯柳疎垂雁落行暫繫一篷寒綠裏
數聲清響夜鳴榔
知非堂稿卷六
