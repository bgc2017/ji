知非堂稿卷三元何中撰
五言律詩
述懷
文藻風流盡天機定偶然自憐有今日猶復望他年道
遠雲千里樓危雪滿川春還有消息好去到梅邊
除夕
歷象羲和遠誰將舊恨新燈前數杯酒宇内幾閒人豪
傑悲來(闕)江山識故春今宵分兩歲看劒不妨頻
正月五日吾族諸老儒服縱遊
縱遊二十士遠賞物華新好是小蘭若一來中聖人桃
源在何處流水不勝春歸路狂歌甚敧敧烏角巾
又
山中忘世換人事又從新儒服吾宗老南冠故國人悲
風千載淚幽谷一年春折取山花供清香已滿巾
又
有計能興漢無辭可美新才名歸後輩事業見前人野
水孤村暮梅花萬里春斜川同日月漉酒正須巾
幽尋
意適可幽尋天空曉氣沉鷗飛一川迥花落五雲深庾
子江南恨瓊奴柱下吟野風吹我老鴻雁有餘音
晚興
雁背霜花落吟悲興自如天虚鱗甲動山老鬢毛疎斷
隴暮歸客寒溪人自漁蒼茫閉籠落正爾緩羊車
遺老
遺老今猶在方知有亂離為言前宋事曾見理宗時邑
遠何年到身臞獨步危已無桃可種力穡賴諸兒
春郊
湖海獨垂釣風雲入短蓑燕來春已去花少雨偏多一
飲捐愁却千杯奏醉何青山如有意對我獨高歌
又
試數亂離年傷情更惘然牛羊荒草樹天地老風烟白
骨蒼苔外山花野水邊幽禽未棲宿來往自翩翩
又
歸鳥情方遠啼鵑泪未收淵明姑託醉老杜不勝愁雲
冷花無主山寒雨似秋江南春水足何處具扁舟
雨後晚行
太虚萬籟動獨臥一畝隂雨足歸雲遠溪流到海深古
今同此意天地一何心我興聊復爾露花沾我襟
又
漫適閒中意應知事外情江山歸釣影天地入笳聲小
市風烟合孤村竹樹清眼中賒小景收拾即詩成
又
棲鳥黃昏後歸牛蒼莽間水明疑有月烟淡欲無山幽
谷元非隱高人自喜閒徘徊不能去莎碧耿荒灣
伯父堅白道人輓詞
晝静清江獄(臨江錄事參軍)春調衣錦絃(知興國縣)去妖人共異息
盜史堪傳使節臨鄉國郎星照楚天穆陵親擢士公不
愧諸賢
又
栗里陶元亮南陽葛武侯事功今代見壯志古人求短
屐漫岡晚深衣老圃秋公心無可遡遽往帝鄉遊
又
我亦公猶子公寧忍棄吾恍疑容色在還聽語音無風
急鵷鶵冷天清雁影孤九京良感激慟哭洒寒蕪
老圃堂雨
臯某不可復懷哉步蒺藜江山宜有史風雨可無詩漢
殿金人别唐陵石馬馳物情猶若此公意竟誰知
又
深谷紫芝曲南山白石歌斯人嗟已矣此恨果如何扇
裏薰風在花間暮雨多悲吟聲已苦一鳥下庭柯
喜雨
雲葉來西北風聲乍疾徐冥冥天下雨湛湛圃中蔬書
傳堪經世乾坤且負鋤欲言無與領獨立看芙渠
雪
共喜輕堪玩寧知積更明隂凝兩儀合勢壓九州平江
海漁蓑樂山林茗椀清何嘗不竒絶誰望一朝晴
竒石
竒石争迎立青杉互引前泠泠兩溪水淡淡一峰烟閒
作題嵒字時逢採藥仙蒼崖恐陡絶松影一颸然
山中
何處征徭急兹山水石竒鳥鳴新葉長磴轉斷雲移趺
坐天正碧起行風自遲徑穿松罅去巾袂罥蛛絲
微雪
微雪寒烟淡遠村喬木平年登猶有殍政猛更聞兵亂
水投陂急羣峯照野明酒杯無限興詩句有餘情
别羅士鼎
晚煙寒雁度夜月遠鐘微高韵非今世清評閉野扉始
知千載上未與寸心違落葉荒山路獨憐身是歸
送喻道人歸蜀鶴鳴山
社主猶無國西枝更有家早貪吳景媚今恨蜀程賒山
豈東南異仙寧遠邇差鶴鳴更須到方足養丹砂
又
緣重身真患時移事盡非蘧廬誰是住華表底堪歸郢
路雪霜苦錦江消息稀天長翅翎短休傍暮雲飛
曉晴
一雨生春色千山起曉晴落花縈樹轉幽鳥過林鳴杳
杳天如古茫茫世有兵開扉小倚杕沙上草初生
南居寺
閉戶未從容出門誰適從聊隨碧溪轉忽與白鷗逢小
雨十數點淡烟三四峯峰峯看不足山寺已鳴鐘
饒州道上
新晴破積隂淑氣泛行襟千里山河眼百年耆舊心霞
飛滄海遠烟入綠村深學劒江東者茫茫不可尋
又
手舂初歇杵麥粥午香知白酒村村薄青山處處竒天
垂雙鶴遠江渡一舟遲楓合東吳綠何人續楚辭
采山歸步
松邊採藥去谷裏帶雲歸步轉半崖側影涵空澗微獨
尋茅宇歇因看水舂機數點山花落孤禽避客飛
象牙潭遇風
圓盖吹應側東溟倒欲乾數帆將雨急萬燕逆烟摶(缺)
淚經頻拭低昂儘自安還將長嘯處雙槳破空寒
病中感懷
多病他鄉外孤懷始覺愁山圍雙鷺曉門閉一蟬秋遇
合馮生鋏勲名季子裘悠悠耦耕者端暇為人謀
夢鄒明遠時遇金溪楊方
心達形空滯神交夢自歸江山真有待時命且相違君
母蛇杯悟吾親鶴髮稀殊方今夜雨偏向小窗飛
留金溪夜雨逹旦有懷
忽見干戈動他鄉隔老親一窗如此雨兩地未歸人雁
渡關山暗鷄催海宇晨誰能更攲枕聊挹曙光新
陳家源
恐是仙源裏山從洞口開茅簷無客到稚子怪人來塘
綠魚迎日林清雀啄苔欲令幽賞足石道泝縈迴
又
翠霧斷崖側丹霞流水西竹從幽處密松自古來敧落
葉半藏路清風時滿溪仙家元不遠未許衆人知
龍池寺蒲石
底有貪竒意吾行亦偶然尋泉經絶壑看石到幽禪鳥
語前林日雞聲曲巷烟偶逢樵客歇共坐偃松邊
留文江久雨值水
半世長為客却悲行旅艱相知惟有雨四望更無山命
寄浮沉裏心遺生死間丈夫要經涉可復事安閒
白鷺洲
淡淡薰風度江明天影開竹隂侵水碧草色近人來諸
老心猶在千年首獨回非無李供奉却少鳳凰臺
甘詠之輓詞
經傳明精義圖書貫大全曾為諸老敬不受衆人憐風
雅力還古林泉清欲仙南州餘此士北客識高賢
又
花嶼風醒酒琳宫日度棋高談千載靡浮俗萬端疑柳
暗西湖路梅殘東閣枝篇章須爛漫知復寄從誰
又
獨鶴城闉語聲蜚到竹林安知名一世不忍負初心良
晤情方切幽居病已深俄然隔千古慙恨淚盈襟
劉太博輓詞
懇欵憂危國從容友大臣竟孤嬰臼志遂作綺園身名
節非無壽乾坤更有人堂堂天下士何必畫麒麟
又
妙悟通羣聖微言判六經千年遺此老四海失先生文
字空傳迹知聞漫敬名豈無房杜者猶足致隆平
又
如許龍門近胡寧忍闊疎不為終古别詎信此生虚未
始壺丘學頗知揚子書向來香一瓣薄命竟何如
程揔管挽詞
行意心追古材高道即師澤深三族浹庇遠萬間資蒼
隼須秋擊甘霖入望遲東南此人物天意遺明時
又
偶奉親從養因令季保城詎知求偉績不忍毒蒼生厚
禄君恩重浮雲世事輕翛然拂塵服身退更為榮
又
雨露深喬木乾坤啟德門勲名雖盡幻施報始堪論四
海天球在他年上蔡蕃門人更須慟奕奕久彌存
寄鄒明遠就問訊諸友
宴坐列芳植鸎聲春雨餘空齋三夜夢遠道一封書能
事身增病窮居計未疎諸賢日相樂我獨問何如
聶氏丈人室
八尺床敷愜清平許客過堪容四翁隠頗覺七賢多山
逼隂留席池藏水禁波此中惟可飲新釀近如何
送曾教諭之官萬安
今雨深春色江花暎餞樽近看斜照下轉覺校官尊山
色通講席灘聲到縣門金閨須布武六學始堪論
立秋夕作
但覺焦原苦何當沛澤流夕風微報響古木暗藏秋未
事冥難測閒心遠作愁亂山高下碧烟靄淡浮浮
雨餘桂花盛開
搔首發清磬開扉啼早鴉西風一夜雨丹桂滿林花老
託心猶壯愚云識有加平生讀書眼閒送曉天霞
次吳仲谷離字韵
一(闕)聊信意相遇若相期賤子方成喜先生便語離梅
花迎客發山色待人知從此圖經裏應添所賦詩
送巡檢之官柳州
轉覺為官易皇仁貫地維更無方域限寕有徼巡時丹
荔柳侯廟紫苔韓子碑弓刀多暇日煩為拂蛛絲
陳母姜氏輓歌
閨閫芳猷著鄉閭盛德尊早為三鳳母晚托八龍孫世
有金鑾美人誰琬琰存堂堂韓吏部銘碣照高原
槎溪
岸斷風攲柳村寒雨病花妄心貪自適危路得長嗟别
壑亂雲散危灘歸鷺斜平生謝康樂幽意滿天涯
元真寺橋小憩
古刹傳清梵横橋雨歇時年華流水在春事落花知宇
宙遺陳跡江山本後期向來多薄命今日信枯藜
送人歸臨川
金河疎柳外去櫂響流澌為客有歸日送人愁别時寒
雲隨雁遠南雪到山遲舊隱書無恙行藏莫豫期
絶江
掛席亂驚湍曾過此渡難潮歸揚子晚山入秣陵寒聽
語知鄉近忘年計日寬稳行隨夜泊烟火滿江干
登峨眉亭
蒼壁孤亭立彫年獨上時帆歸空渚早雁落信潮遲烟
火聯三郡波瀾動兩眉袁宏成絶響李白厭諛辭
鄱陽湖中除夕
除夕生能幾誰無骨肉親望鄉偏恨路在遠并遺身湖
雪殘波岸船燈獨夜人淹旬須一到珍重故園春
行樂
行樂當幽賞晴峯帶雪欹水香梅落處沙潤草生時事
識心仍累身添疾畀衰深村紅葉路樵牧轉相知
辛亥元夕
頑坐故貪默忽行時自言寒沙梅影路微雪酒香村時
序鬢髮改人家童稚喧街頭試燈候不到郭西門
送吴主簿之官石埭
簿領池州去開帆帶雨微當令公事簡見說縣人稀雲
入九華碧雁驚秋浦飛丁寧橋下水官滿載書歸
贈李仲元
曾逢偏意悟顔面費追思把酒忽相語計年深自悲亂
山藏路遠秋水去城遲若到寒溪上教兒護菊籬
别唐仲謙
記名長似識相見始慚非每到極言罷却欣幽聽稀日
明山氣改江静水痕歸添得今朝别城隂空掩扉
水口夜思
牢落不成寐荔隂寒石磯潮生灘響盡海近夜涼歸旅
思隨時進鄉音逐逓非燕南與粤北恰是費征衣
山墅幽居好效穆伯長
山墅幽居好烟霞紫翠鄉近窗皆水色通屋盡花香報
曙啼鶯慧驚春乳燕忙不須頻諦視淡豔小林塘
其二
山墅幽居好隂霏長綠蘿地藏禽響異門掩草香多曉
日明媒雉晴峰對牧鵝有時隨野豎吹笛小船坡
其三
山墅幽居好隨人事事宜祝雞行蟻盡乳犬穴蛇移瓶
瀋佳泉煮厨烟落葉炊藤香和棘刺扶補便成籬
其四
山墅幽居好清(闕)託静深罏薰太古意方册聖人心霄
漢詩情到秋毫字法尋開簾散疎孏燒燼落花隂
其五
山墅幽居好花時不惜情前身曾作蝶有夢亦隨鶯豔
得渾無格移來不計程每煩人客到指點問何名
其六
山墅幽居好工持結夏規静扶楓本釣沉算竹根棋(原本)
(闕)
其七
山墅幽居好農談到夜分側林斜淡月遥石長幽雲鄰
屋燈明盡磚爐酒氣聞兒童催就枕露點落紛紛
其八
山墅幽居好秋苔席月明伏龍扶甲影飛鶴發毛英河
漢清丹極星辰淡玉衡殘荷兩三畝時聽籜飛聲
其九
山墅幽居好加籩不外將帽紗梨谷露衣氅橘林霜醒
妙疑仙教蔬珍共婦嘗一竿元放手風席碧灘長
其十
山墅幽居好瓶儲歲計終問梅經古刹看雪到危峰鲫
穴寒漁雋麞溪曉獵蹤速隣相勞苦行閣炭香濃
讀晦菴集
劫重魔偏勝言高俗每疑屈伸應有待真偽竟難知燒
燭成花處看書徹卷時嫩涼秋滿院蟲響起前墀
吳仲谷來喜雨
山居難適俗到縣動經年偶出成竒絶相看各粲然酒
深孤菊外燈淡小樓偏草草荀陳事他時倘有傳
贈旴江黃季與往宜春訪舊識孔知事
此地忽相見驚心十載期未詢行處事先說别時詩小
市見人喜北風征帆馳如何不暫駐總是舊相知
牡丹
異錦星孫巧竒雲夢女神珊瑚離鐵網翡翠糁金塵天
上花難並仙家畫莫親如何元化力獨釀一根春
除夕
我有百除夕蘧廬是處安翻因歸路近始覺到家難浦
隔雁聲落篷孤燈影寒家人應共說賓閣尚盤桓
五言排律
節婦周母鍾氏挽詞
毓德推閨秀來嬪盛壼彛詩成自誓日孝盡立孤時被
教三遷早娱親一檄遲里門人共式汗簡史應垂燕喜
高年集情深愛日馳丹沙蓬海淺綘節婺星移松栢(闕)
龍近風烟過雁悲區區劉子政僅就挽人詞
陳峭軒挽詞
良璞未有識需時為席珍淺清滄海地齊汨吕梁津桂
楫以前溺(闕)枰入至神千金何瀆魯六印不酬秦瑶圃
花光曙麟洲酒影春青鞋天地闊緗帙古今陳遇物聊
施愛於情每以真百年椿峍屼四世玉嶙峋盛德誰與
讓能言寫未親仲弓今已矣碑版属何人
陳提舉輓歌
虞日來儀鳳周郊早畜麟方推王式化已客馬周身事
合符休運才猷接近臣東朝深雨露北極上星辰儤直
宫闈密官箴簿領勤剸繁蘇劇縣決訟讋豪民餘事脩
班序高名動搢紳奉徵資筦庫蒙冶剰輸銀計日堪經
國知年急養親纔酧三釡志遽造九京人陳寔家聲在
吳兢史筆新徵銘宜狀實痛誄最情真秋雨昏山色寒
烟黯路塵蒼茫幽竁處哀挽競傷神
梅
竒植遺山澤英姿照古今醴薰貫三極貝色表千林年
運神孤王隂凝力獨任太清涵妙影元氣託芳心薄雪
村村淡輕烟澗澗隂蒼茫何見晚邂逅卻愁深南紀開
春事幽情寄碧岑自憐餘短策相對發孤斟
移菊
僅得林間趣閒尋菊本移人家深竹裏楓葉夕陽時汲
井澆畦潤將鋤下手遲護叢愁蕊損帶土怕根知每被
歸樵問深憐冷蝶隨寒香生徑術幽事補灣碕斗柄西
北落雁聲霜露垂裵回繞叢畔自笑可能癡
寄程承旨
元凱同嚴召(闕)班錫異恩聖神思治切宗社有公存地
立鼇峰峻天依鳳闕尊臯䕫侔道合旦奭共心論(闕)幹
時雍化丕揚祖烈敦堯文嚴大典虞采倚昌言卦氣丹
凝鼎星符紫照垣竒齡歸碩德寶歷鞏皇元花竹蕃三
谷雲霞煥九門相望清晝永朝下酒盈樽
皮氏逸亭
地僻藏吾逸隨宜託數椽池新何許水楓壽不知年竹
讓前林月花歸隔浦天綵麟孤鏡照幽哢四窗圓曲几
清時裏閒心太古前入因添曉起出每及宵眠句得思
仙寄棋高許客傳乾坤餘蠧簡勛業老觥船智有過榮
計先求勝祖鞭大章短東極夸父恨虞淵世共稱工者
吾知付莞然他時耆舊傳應指某公賢
黃體元别業因梁為亭范德機榜玉壺冰揭曼
碩賦古律余賦今律十韵
何處來竒璞雕鎪締搆工置之孤嶼外渺在十洲中石
色摇晴雪林輝貫夜虹貪寒龍伯到愛潔鶴仙同拂席
柳隂綠繙書花影紅杯增瑪瑙瑩簾訝水晶宫可倩凌
人守休令暍子通疑神塵自遠比德日應崇橘窄堪容
隠虀清亦策功試言蔚宗輩好為傳壺公
送伊拉齊僉事赴南臺
英簜來江右人歸水鏡中豺狼當道失麟鳳在郊容玉
尺嚴於已金鈞聽以公龍沙方集雁烏府遂乘騘不逞
評弹巧惟恢宇量洪列城瞻朗月南夏洒清風江漾檣
竿采天摇酒影紅若為談去住猶未遠帲幪紫極星辰
切青冥雨露同遂知秣陵水直與析津通
送董方達赴廣東
與計曾偕上承恩列校官黨庠為長易藩府事人難秩
幸三年滿朝無一迹安要荒乘遠障巡徼謝儒冠行李
書籖減嚴程水驛寒庾梅留雪待韶石帶雲看歴歴多
竒境層層下激湍山藏蠻鳥怪峽束夜猿酸潮上雄都
近烟希小市(闕)蜑人行獵熟獠婦挈瓶歡俗險平為貴
民疲猛易殘長教榕蔭綠莫戀荔林丹善政宜無怠清
名自不刊九重求士急一旦在朝端味勿貪珍異衣唯
稱袷單好成南海(闕)歸櫂候江干
寄題凌氏横舟閣
世有要津路居當野水潯千年濟川事一片渡人心天
地(闕)蓑老風烟弄笛沉岸花時自落沙柳坐成隂艤棹
堪誰待臨河有嘆音行車常自尼吾識固能任人物多
豪俊江山幾古今巴東竒傑句為爾一長吟
知非堂稿卷三
