知非堂稿卷五元何中撰
七言律詩
與胡山村
九萬風高力控摶偶然倦翼墮塵寰間聞說到乾坤外
知已誰當伯仲間何地可堪容一橘亂雲相隔失三山
方來亦有無窮在未必先生可得閒
又
平生再拜一何難昉得陪從杖屨歡大節熟聞諸父語
高風還許後生看茶邊道義松風晝酒外興亡竹雨寒
别去幾時能聽法秋深桂馥重凭欄
送李仲章遠遊
風笛無聲笑指空出門誰碍更求通一帆千里客何遠
王氣雄圖江自東亦壁驚烏飛夜月衡陽看雁落秋風
人間興廢不須問詩在江潭柳影中
秋懷
萬壑東歸晝夜流人間自是本無愁不悲白骨塌秋井
尚恨華屋歸山丘此事直須一杯酒只今何用萬里侯
明朝且可尋黃獨荷鍤徑往西山秋
又
采采蘋花可佩香依依橘柚未全黃人行塞北非征戍
雁過江南有稻梁短笛疎鐘來别浦亂鴉飛鶩共斜陽
西風擾擾知何似看見黃花滿地霜
歲菊
黃玉為裝好自修天寒身被翠雲裘直於歲暮標明節
那向人間立晚秋湘澤忠臣終戀楚柴桑處士不歸劉
漫將二老閒題品寒照疎籬一片愁
除夜
身外須知總是空書生何處覓窮通自緣一歲今宵盡
獨坐殘更數刻中學有淺深心勿畫詩無今古句難工
不知春到池塘未一夜簷間花信風
閱穆陵丙辰御賜進士詩
後代忠臣擢丙辰穆陵魂斷北征人長江浩浩傾吳越
九野荒荒嘯鬼神鵑血縱乾難返蜀烏頭未改竟留秦
琵琶絶域千年恨青塚黃雲不識春
大水
漠漠隂寒寂寂秋濁波如屋蔽空浮聚灰莫試媧皇手
銜石虚存精衛謀逝矣棟梁歸大壑纍然盆盎塞中流
鷓鴣聲苦行人斷且向江頭具小舟
雨中
雨滿寒空風滿林閉門十日自悲唫不知衮從誰語
尚許傾陽見寸心書史軒窗雲氣潤蕙蘭蹊徑蘚花深
好風為我吹晴未欲釣清溪坐柳隂
又
炎夏如秋氣已還老天竒變亦多端山横北牖隂雲合
人對南山暮雨寒江海窮居無米易古今邊意得詩難
嵒花落盡幽禽語坐看千林擁翠瀾
八月二十八日
黃竹哀歌世偶傳佳期應待後千年曲江宫外看蒲柳
凝碧池邊聽管弦古往今來人化鶴天長地久帝為鵑
蓬萊水淺應聞似徐福歸舟已失仙
夜立
冥冥無復辨秋毫天映諸峰湧翠濤萬里明河流眼去
三更獨雁倚風高南鄰絺綌秋難貸隔舍歌呼夜更豪
只有殷勤木上坐共聽枯葉響蕭騷
臨川道中
路隨一水曳長烟秋入重雲擁亂山過眼向來華屋處
寸心不挽盛時還紛紛世故行人亂漠漠林霏白鷺閒
忽遇長空飛驟雨春泉一派落松間
穆山書事
蜾蟲三百有六十其長相殘更斷魂細與漁樵商世事
獨尋(闕)梵到松根蟬鳴晚日濃時樹鴉落秋烟淡處村
難覓飛車遊海外直隨藜杖信乾坤
晚步
歡適常看好景稠悲吟偏覺滿空愁碧雲忽作紅霞合
翠靄俄成紫氣浮笳緊山城鴉翅亂人歸江路馬聲遒
老天遺我多竒變著在江南澤國秋
曉晴
雨意將闌天自休細穿詰曲聽鈎輈千山欲曙微霞吐
萬木含春溼翠浮孤塔遠知城尚近空江猶似古來流
遶汀花落白於雪掠地風來嚴似秋
孺子亭
先生不是早知機所恨諸賢喜有為共立名稱空自異
竟成朋黨最堪悲當時僅許陳蕃識此意只應梅福知
亦見祠邊丞相宅滿墻幽草綠参差
登滕王閣
洪崖山前樹歴歴石頭渡上烟溟溟龍分片雨過秋水
鷗倚西風窺斷城吏部文章餘簡册前王名姓老圖經
登臨己費三十載草草忽令詩句成
次韵彭希爽吳景傳約遊穆山
穆山秖在白雲隈擘石為門任去來兩澗寒聲通法席
數峰秋影上香臺林深僧梵含風遠嶺隔山樵戴月回
此地能令高興到中秋又近桂方開
興化軍冲虚宫贈陳虚一尊師
兀兀山林棲遯身洞天深處振行塵客如种放豈樵者
師似彌明非世人丹水汲餘山月淡異書評就海花新
他時說看逢(闕)事皇慶行天第二春
舟中
遠送孤帆波渺渺深籠寒靄樹稀稀象牙潭上風初急
龍霧洲前雪亂飛山掩孤鐘分響到沙盟叢雁逐行歸
彫房熾炭行時令何那癡漁擁斷磯
黃氏石闌
此地何年石作闌石稜不共蘚花刓四時勝日圍芳草
一塢春風護牡丹洛社賞心遺記在善和先志舊書完
明年一鶚清秋上文石斑高萬目看
諭仲本詩集
鮫室成綃别是機向人定價每疑非寒通海底珊瑚樹
秋漾天邊寶劒輝虎瑟含風蒼洞遠鸞笙戴月碧雲稀
幾回剪盡西窗燭又聽山鐘數杵飛
次雪溪上人秋興韵
靈峰寺裏講時茶啜處銅爐一篆嘉揮塵微言穿溟涬
題詩險韻趁車斜風回過雁松移影烟隐寒鐘桂重花
秪有新吟猶習氣自餘諸事鬢今華
答清江皮季賢見寄
古人千里夢相求咫尺翻增隔絶愁雲護牋題醒處墨
雨深樹色綠邊樓文章正法追前哲句律新功卻俗流
為問幾時談到劇壽楓南畔菊花秋
送族弟元迪
老去逢人怯送行弟兄分手若為情明時難便高才隱
為客當令遠業成桂嶺寒烟通郢樹逍遥夜雨入彭城
明朝便自堪回首不待秋風過雁聲
寄詹正之
幾驛相望兩鬢華書題不寄雁行斜但令天下稱知已
可為江南故憶家樂毅臺空烟在樹魯連城圮雨殘花
燕齊勝事多收拾定有新詩處處嘉
觀除目有感寄皮德昭
偶將除目到幽窗坐對撑犁事滿腔知是乘桴欲浮海
如何陋巷問為邦一庭月冷驚秋照三寺鐘聲接遠撞
聽罷無眠閒憶得灰心底用要心降
贈直心苦口道人
涼氣將深暑氣收芳華零落思悠悠道人心口如神騐
我輩窮通與道侔鶴為乘軒能致妬馬因立仗却招尤
世間只有閒鷗鷺野水如天得自由
無題
鴉尋流水遶村迷雁失寒菰落渚遲老杜舊傳餐玉法
馬遷新睹采薇詩譚空漸入皆空境觀物寧非閉物時
閒憶年年溪上路梅花開遍向南枝
舟中次涂雲章韵
久矣坐㤀如子微元非強學介之推良工未肯(闕)樗散
新學何為迎躄師山路雪深聯轡稳江流風淡落船遲
此時此景周旋好長遣閒中費夢思
題崔伯明詩卷
海底珊瑚不易收俄然在手醒雙眸媧皇煉石天無璺
織女機絲月共秋一草作花生自别三年刻楮巧堪羞
客窗燈影誰為伴雨響空欄徹夜流
夀黃希尹
壽星移次東禪近甘雨生涼晚梵宜心地平平真活佛
書鄉郁郁有佳兒春濃寶樹開花處日麗丹砂擲米時
知是文吳俱不老三神山碧酒盈巵
送郭竹堂赴南臺
聖代人英第一流霜臺粉省總優游我知陳阮誰争長
人詫臯夔可與侔願作良臣安用激親逢治世更須憂
六朝形勢江山在且與諸公共唱酬
題皮季武所抄吳草廬周棲梧孫少初皮季賢
四十年前閤皂碧崖聮句後
皂嶺清遊記昔年彌明傑句儘難聯公如樂正超諸友
我似延年咏五賢自古高才須盖代無前偉績定由天
世間何限經綸手獨立蒼茫意不傳
答諭仲本
閒身未必受人羈為要攜書教阿宜素學日從前哲究
此心偏與古人知由然柳下聊同俗老矣徐娘已昔時
只道暮雲無用處彩霞五色照天竒
答胡噐之
記和車斜四韵詩誰期此别許多時但逢來客長相問
每向無人又入思心在不知身各老語深偏許策同枝
空雲聚散悠悠者底用閒愁挂一絲
贈丁教諭
芙蓉仙客果能仙百事精通不等閒未入漢庭陳奏牘
先從周制作醫官緩尋芳草多諳藥笑指遥岑便說山
已得一吾人印可更求數語與誰看
題陳達觀浪吟集
語淺遙知人意深仰難(闕)俯難臨緱山駕鶴月千頃
虎峽啼猿秋一襟斗極光寒天識劒閬城境絶客成琹
馬蹄飛電長安近直上鼇峰一萬尋
袁氏雙頭蓮
芙蓉菡萏冠詩騷一萼雙花少所遭周日夷齊清並峙
堯天巢許潔同高石丁可是神仙侣楚閩終為兒女曹
臥雪門庭宜著此露香霞豔映蘭臯
送達海提領
軍山山下舊監州人物科場第一流千尺棟梁宜九室
一官朱墨費三秋甘泉侍從須揚子貞觀封章欠馬周
從此金門多應制新詩能寄故人不
次吳草廬花晨韵
我知居士病全安難敵談鋒舌本乾花外偶迎風日美
人間已作畫圖看江行唱和今猶盛東見追陪意更讙
吟弄迢迢歸路好廓然天宇似增寬
再用韵答周昂霄
布襪青鞋試步安徐披山徑野花乾可欣久别能相聚
便有新詩得細看七尺形容終解老一時真契且交歡
百年尚遠身長健若比朝菌歲月寬
送詹伯昌曹州迎親
步往迎親此役宜五千里外快心期近曾讀律知名例
早事通經識孝慈鉅野天清緗帙稳長江風淡布帆遲
企予相待封溪上楓葉蘆花秋盡時
由清江赤城觀至寶塔寺暮歸樟鎮
自笑野人多野思並村隨處意閒閒赤城觀裏折丹桂
寶塔寺前迎晚山隔水歸樵分路散衝嵐飛鳥認林還
秖言十里街頭近不計黃昏便掩關
酬揭曼碩贈别
來日君還在我前歸時我獨占君先冰寒斷道鳴駝外
雪暗空村落雁邊畫省諸公扶日月南州孤客記山川
松聲多處黃精好舉手青霞始學仙
任城南
自愛清遊自愴神五千里外獨歸身馬嘶平野呼鷹吏
犬吠寒沙射雁人直北關山初合凍近南氣候漸知春
蒼苔白石梅花路長憶驅車魯水濱
魯橋發舟喜賦
幾驛荒程不候鷄坐車和夢向南馳纔辭薛國沿清泗
已指彭城望下邳榆柳無情隨日變風霜有力待人知
二王臺下船如織誰薦香蘋酹一巵(沛縣上濮王項王二臺)
秋夜獨立有懷
秋老谿貧獨夜時笻枝移徧響蟲飛山城鼓疊月生海
林屋燈寒風動扉帶雪關河人别久隔天書札雁來稀
㤀情(闕)有難㤀者黃葉一庭霜滿衣
偶成
初啼山鳥篆香斜荏苒明時翫歲華三日雨深春在水
一林烟溼暖生花尋盟舊卷鈎簾展開禁新醅隔竹賒
却憶去年歸漸近半篷殘雪上寒沙
壬子元夕
(闕)市人(闕)啼倦鴉常年歌吹稍喧譁夜風十里滅燈影
春雪一林寒杏花凍濘漸深緘蟄戶新灘微壯奪鷗沙
西林樵客同爐炭閒試香芳品荈茶
陳虚一尊師山房雨後
一片閒心倚石壇千峰向背碧當軒海門雨氣懸虹影
洞府香風粲鶴言絶豔槿花深映戶生紅荔子密園村
早知千里移家近久辦黃岡十畞園(黃岡多荔枝)
寄鄉信
謠俗傖荒越下州西風孤旅倦悠悠酒罏女静花落樹
魚市人歸潮滿溝鄉夢頻經關上月書題分寄海邊秋
已期待臘西村畔春在梅花雪暎洲
種菊久客遂爾蕪蔓扶植成詩
萟菊幽灣種種殊偶然久客遂秋蕪旋裁竹架扶枝&KR0629;
頻汲泉花救本枯曉露漸寒覘綻否夜風微動覺香無
幾多名品人應識倘有良工入畫圖
得家信
俗尚難公不取諧木隂深處玩蒼苔身抛世累終相著
心怯鄉書重一開極目雲天鴉陣黑滿林風雨雁聲來
平生最有看花癖何處溪頭發早梅
遇揭曼碩有贈(時特賜其父荀坡貞文先生奉勅立碑)
十年相隔忽相見猶記書題獨故人京闕詩傳多應制
里門碑建獨榮親梅花滿暎林扉雪柳眼初迷輦路春
知是高情難去住此身誰是自由身
新淦畈步作
松筠色潤翠成圍鵝鴨聲多水漸肥隔野販人争野路
迎年姹女試新衣暖烟黃柳知春到殘雪青山伴客歸
茅屋酒旗隨處有悠悠世事儘相違
黃籙醮
道真法力貫穹圻炯炯靈襟感應機萬里東風人獨立
一天杳霧鶴雙飛瑤壇封事披雲徹碧海遊仙戴月歸
恰是廣寒新醮罷夜來花雨打牎扉
元日
聖主龍飛肇紀元野人相賀板扉前不知顔色老昨日
共詫時光勝舊年井口杏花春食雨墻筐柳蕊暖肥烟
長溝緩繞風猗綠林下烏犍漸受鞭
讀荆公集
古來遇合幾君臣無奈生為叔世身大志本難酧遠業
諸公同是忌南人風高碧漢孤翻翮波蕩滄溟獨縱鱗
每恨孔明参佐劣費禕蔣琬儘難倫
又
持方試藥詭能醫失著推枰却付誰東閣招延賓履散
彤庭撫問使車馳蔣山舊宅僧堪託白下新詩柳最知
宇宙茫茫經世事周官今又廢多時
寄智玉成
僧來能說近平安密抱陳編獨細看每恨故人疎覿易
無情估客寄聲難四窗人寂百蟲語千里夢回新雁寒
心事書題俱草草西山幾叠碧雲端
閤皂山福地
兩崖松竹綠蕭蕭時聽岩隂響野樵鶴信早歸題籙客
蜂房分綴鍊丹竂晉時月在淦源淺粤國雲通勾漏遥
仙馭肯㤀僑鼎地風笙清夜落璿霄
題墨梅
江北江南春又動臘前臘後梅仍花三點五點雪孕魄
一梢兩梢鐵擘杈枯根健迸石色潤半身倒偃溪流斜
逃禪老人招不得樹穴探環今是邪
題石橋
未許興公知此山應真飛錫於其間隂凝黑霓落半胯
夜凍銀河僵一灣偃月光通空翠眩回風聲静雨花閒
山中仙人渺何許去鶴三招殊未還
乙丑元日
村北村南笑語通銅罏香燼蠟燭融寒雞四起野霜縞
清磬一聲天海紅老大情懷元壯士太平田里有東風
續經且遜河汾手只擬新桃亦未工
後正月廿六日有喜
縱横亂帙翳山家且聽雙松啼乳鴉三日暖風生野色
一川酥雨入桃花木多山市無人問恩重綸音有客誇
贏得乘閒隨喜去溶溶春水遶平沙
鄒悦道哀詞
八牎九室失般倕善斵無人轉可悲曾就功名遭記錄
竟將文字老明時門生定展王通學舊友誰成郭泰碑
無限哀悰歌不徹落花如雨暮雲垂
自羅源㳂溪尋梅得之喜賦
羅源波畔野梅稀流水油油引步遲曲塢深烟將淡處
前峰薄雪欲消時槎摧鐵榦綠苔點梢拔霜條丹萼敧
說影談香花定厭迎寒袖手倚疎籬
會吴學士于山水村
仙家山水欎葱邊今日重來翰苑仙五百里間星象動
一千年外畫圖傳(晦菴畫於聚星亭)寒泉會粹書還就短簡賡
酬句倍鮮不待職方添記註門生語錄已成編
黃氏塵外亭
金華仙子與神謀别有乾坤作勝遊天外客來談太極
洞中日永對紋楸花香四合島霞曉笙響一飛山月秋
誰道蓬萊三萬里一壺元只在街頭
壽吳草廬八十
四朝加禮聘車勤又際龍飛沐異恩聖主執經常賜坐
大官承學盡趨門格天勲業身徐退平地神仙道愈尊
春有八千纔八十桃花紅嫩酒盈樽
題金石錄(即雲萍錄)
胸中舒卷任閒情塵介何由置重輕虞子自知書可著
伯夷非待史為名碧雲一夕度歸雁紅雨千林啼晚鸎
聚散偶然無足計世間甲子又新晴
贈墨者侯生
遠心每計百年寬壯事俄歸兩鬢斑周鳳不鳴詩已廢
魯麟無迹史難删寒隂十日雨花急長嘯一聲雲影還
多謝侯生墨如漆草堂無宇可斒斕
庚午上元(是年江西大饑)
九野淒涼魂不招又知今夕是何宵叢祠月黑寒䲭聒
山市烟深臘雪消遺事誰編傳舊俗夢華有記錄前朝
一枝桕燭(闕)然處香譜茶經共寂寥
楓陂即事
幾杯殘雪寄遥岑一舸輕嵐並曲潯晴氣貫山虹碧動
暘光著柳粉黃深衣裳炫路通隣里鼓笛粘燈聒杜林
左頋右瞻㤀費日老人態度少年心
七言排律
黃養浩得水石山有詩自和索余同賦
壺中未識九華竒先讀坡公唱和詩天竺分峰應佛送
仇池通穴許仙窺拾時山静雲相伴歸處家遥月共隨
書史軒窗多勝賞蕙蘭蹊徑換幽規花邊汲井泉頻滌
竹下安盆几隠(闕)百匝端詳無(闕)喜四隣驚訝頗成疑
家童習懶愁添約野客生貪黠欲攜已廢朝眠迎露立
更疎晚講對霞敧人言每事皆為累我謂高情未易知
儘見蓬萊幾清淺菖蒲遮莫待花遲
知非堂稿卷五
