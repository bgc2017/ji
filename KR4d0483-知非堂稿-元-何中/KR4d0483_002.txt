知非堂稿卷二元何中撰
五言古詩
贈元復初二首
暖雲流青堤光風轉芳甸遠在天一涯幽沉限聞見點
點秋歸鴻翩翩春來燕天路萬里通胡寧絶遐睠竒姿
奪南國悵望愧疎賤良會慰夙心願君畢歡宴
其二
朝采山巔芩莫採澗中藻心同媒豈勞結言不在早深
知各偃蹇非要一時好託輕身易捐百年不速老綠隂
鶯亂啼相攜玩芳草區區幸識察庶得堅所保
春風如少年效程漢翁
春風如少年狂逐無定處垂楊曲江隄細草東郊路祇
言今似昔不悟新非故流水何時歸殘鶯數聲暮
西湖山
峩峩西湖山靈秀入空碧蘿隂轉累磴松色漬幽石微
霞生絶陘飛溜洒欹壁鶴鳴岩光動花落雲影拆危椒
登古壇百年此一息聲影混大荒不見興滅迹剛風三
天寒元氣萬里色悵望仙子期凝神撫玄極
皈信寺近曾文昭公墓次
綠柘茅舍村青山晚烟渡何處櫂歌還直入深林去隔
畈數聲鐘鴉啼翰林墓
程氏山房燕集是麻源第三谷
芳村暖微煦衆岫分餘烟逶迤望遠壑趣得心轉延洞
開石扇仄磵阨潨流喧居人隱古俗香氣通幽禪豔綠
度畫梁語笑相後先飄飄縱飛屣松聲正鏘然窈窕山
曲&KR1293;麗搆朝霞鮮勲庸在廟廊傑閣儲芸編緬懷康樂
公竒蹤此周旋詎知有今夕聯集玉堂仙羣鵠亦與喜
共舞芳尊前無情尚相感矧當後諸賢暢飲抱真適遠
心寄微言兹遊即千載湛輩期俱傳
招仙觀
逶迤溪南路窅窕招仙谷空堂兩道人殘碁映深竹一
葉響疎籬雙鴉啼高屋出門隨歸人遠燒在山麓
知非堂夜坐
前池荷葉深微涼坐來爽人歸一犬吠月上百蟲響余
非洽隱淪隙地成偃仰林端斗柄斜撫心獨悽愴
遊樂安穆山寺
秋隂出南郭佳色來遠山悠然渡野水却宿前林間朝
氣銳幽步相攜上孱顔行穿綠蘿遠共愛青杉閒已窮
高原路忽得雙石關飛烟帶香氣深木藏幽潺景晏鐘
磬寂桂花滿苔斑道人一尊酒時聽風珊珊多悟從此
始塵緣諒能刪空廊對微雨亦復不知還
宿田家
村暗烟火生林深雞犬静麥花如積雪月色淡相暎鄰
家夜汲歸寒蟲滿幽徑
發新淦金水亭
振衣上野航回首謝山阪日淡秋水空風清片帆遠沙
光侵岸發峰影隨人轉前渡烟火深離亭路今緬
小孤山
牽牛與織女河漢有時渡小姑綠髮深隔與彭郎語流
水去仍回望郎郎不來精神有相貫形跡難相猜年華
朝又暮江頭晴又雨靈風吹斷磯行人聽鐘鼓
曉發辭夫磯時李泂溉之友先行
荻暗雞鳴村平皋下殘月參差鄰舫語櫓聲帶潮發露
華望中白篷隂散秋髮沙鳥知曙鳴海雲上空滅念我
前行友青山已飛越遲爾及相攜無嗟賞心歇
龍潭阻風夜興
水宿滯前期前津北風惡林寒燈影深莎雞滿籬落荒
忽寄孤迥凄清愧離索年光星河轉夜氣衣裘覺我前
勁翮翻我後大魚躍潮痕侵柳根移船避沙閣
淮隂古城
牛羊上荒城茅茷深樵路鐘室嘆良弓此有韓王墓徇
名本何成早被鄼侯誤閒尋舊釣磯杳渺蒼波暮
望新安山投宿不及
踰淮數百里欣逢下邳山新安十數峰窈窕霞影間遥
看若可即既近杳難攀契深迹莫遂悵然空厚顔倦鷺
辨沙落遠禽求村還已暮將何歸回濤冒瀴灣渡口雙
古柳茅茨相與環清時寄孤枕敢厭聞驚潺
歌風臺
神魚鶩遠海雄鵠陵高玄區區一亭長帝業何赫然光
芒三尺劒羣雄讓鋒先嬴項屹山岳掃滅如飛烟故鄉
偶一歸父老相周旋百感忽中起深情何由宣往時同
功人今乃不一全害能亦寧忍遠計有未便竛竮視孤
影三侯發尊前丈夫英雄氣兒女淚迸泉縱觀能幾時
憂虞浩無邊西風吹古臺老屋欹河壖低徊一長嘯乾
坤多材賢
登李白酒樓
當時謫仙人四海蜚英聲偶然此一醉遂有無窮名叔
世尊放曠中度翻為輕頽波浩難返憂思誰能平
同鄉客
遥見江西船認是同鄉客何日發龍興迎人問消息長
河落雁秋古渡啼鴉夕不見楚天長重重暮雲色
影兒灣看落日
玄識超象外精聞洞心知諒非耳目及難用尋常疑杳
杳大荒闊紫毫散天西垂輪忽漸側綠水浮金龜昔我
事畊釣嚴溪恣愚癡秋風影兒灣夕景無前竒六竒孰
云廣余行亦非迷揮弦訪太容鍊石尋安期
酬揭曼碩重贈
歲晏君獨留路長我將發林居難共語帝里易成别煮
水逐人飯依樹因車歇今夜抱衾眠街頭響鐘絶
宿十里村
朝出順承門暮宿十里村臂鷹獵騎歸積雪明郊原居
人喜客來汲井鄰墻温羹湯稍暖熱餅餌亦燒燔此夕
羇旅意深知路人恩重林隱城堞昉此勞心魂
涿州道間雪霽
昨日飯良鄉今夕涿州城此路有終去安能緩車聲平
野散寒景流輝起浮英濛烘遠樹密落削僵柳明獝律
共鴉牧團瓢忽雞鳴殊方雪初霽余抱孤賞情胡爾同
車人苦云路難行
河間曉行
歸人心久歸車夫苦相促衣裳急披攬衾毯自裝束寒
深肌骨痛夜久情懷獨萬里多往還他人媚僮僕霜枝
呌羸雀雪徑過山鹿望墅欣海霞辨烟識村屋飢尋麥
粉麄到夕當得粥南中好男兒閈廛絶行躅河間堠子多
毋煩記生熟
早發東阿午經東平晚宿汶上是日雪
嚴裝齊地曉授館魯鄉暮天寒客心速雪下車聲去迷
獸出桑畦流人披野路淺靄須城山斜橋汶津樹前聖
有遺業惝惘經行處荷蓧與耦耕何其得深趣
淮安道中
鐘聲起前林悠悠向南客天垂大野高月淡行路白鷄
犬淮上村雲霞海邊色舊時塞垣地來往人馳驛
得風自施團一日至梅根
泝游縮程期景氣異昏旦波聲船頭響旗尾檣竿轉施
團方入望忽過繁昌縣雄吹徹奫冥隂色形怪變凌
虚曠超軼坤六酣龍戰幾日西南風去帆眼中羨蒼蒼
水雲鄉九華今不見
南浦旅懷
鄉近歲已闌猶為候風客落霙盖篷深三日不知息浦
樹分城烟水明遠沙色滿筐紅竹枝渡人隔村夕久滯
妻孥望孤還友朋惜音形兩暌離情生自難抑
朱方偶作
雪餘春水生日上暖雲泮杳靄松林中柴扉起樵㸑新
粧攜童稚鄰曲欣年換坎坎村鼓鳴沙頭酒聲亂江西
田家樂豐歲猶盛觀山市溪橋春還多看燈伴
訪程漢翁不遇賦寄
高躅洽冥棲鈍資得暌阻逢人問來期指日往城府俄
聞幽軨至迎候急江滸沙柳歸流風隂虹割飛雨還同
騎馬客尋竹叩深戶多藴喜頓傾失覯還茹苦度鳥遺
還聲緘情促歸武怊悵新城雲秋山事晴嫵幸因揭陽
侯(謂曼碩也)日日問玄悟
酬彭通復懷友見及之作
疇昔到沙步芳時感嚶鳴日華起(闕)采林香散樹英虚
館許行李輕(闕)下鍾陵還期念當遠枉矚欣欲驚新句
出良斵慵疎媿專精天質謝人飾狀妍終莫能程兄守
丘壑揭弟(闕)神京出處各乖闊能不勞深情蹇劣忝相
厚如何歸思縈溪人尚貞素迷復懸清評
暮行城東懷程漢翁因寄
倚郛起遥悲日下滄波闊何處是新城層峰翰飛滅始
反今悔誤沉想還成結百里詭稱遥長年忍為别回風
歸山霞道景發沙月獨殷今夕情凄迷轉城闕
丹霞洞天
飛舄落丹霞蒼然洞天劃草木皆異香烟雰有靈色寒
苔潔宜坐幽水甘可滌樵子指峯賞野翁教藥摘琳宫積
筠隂慮消景難昃道人供仙茗亹亹古所歴唐王懸舊
照唐帖式遺墨使年知幾何山前事多易稽首浮丘翁
歸與紫玄宅
照武西塔山報恩寺
山椒敞禅扃幽欣失微倦密林稍深沉新笋亦葱蒨磴
折迎空香臺虚得清囀芸芸趨前塵往往遺勝踐始知
佛力弘能使地靈見市聲俯一席山色照三面郡小覽
易窮興高賞難徧微生諒何緣周流散遐睠
浴侯官湯泉
天氣稍清穆槳聲泊荒津湯泉洌山半取徑娱幽淪解
帶散疎髮掊漪澡閒身暢然肢體舒洒若襟懷新其下
多嘉樹細花落繽紛和風來樹間芳氣通微辛繁隂屢
移席俄令鳴鳥親無為急行返殷勤謝舟人
三仙謠
紅紗籠玉香金翠綉鴛小鶴頂壓青絲斜戴花枝裊何
方馬上郎下馬佯驚悄羅扇掩微頳答語相縈繚郎有
千金重妾惜容華少怕不稱郎心看郎幾曾老
苦熱得雨
炎德王甌駱羈羸負天刑不為冰谷留乃使熟阪經几
席集蠅蚋輿臺亂猱鼪居煩易激疾習静難遺形每倚
高閣立但愛方山青林端動虚籟殿角摇飛霆雨影襲
虹氣土香襍龍腥翛翛改神慮肅肅賓仙靈散襟淡幽
佇稻花如雪馨
九日
屬耳喧令序虚旻景清温久生理難期陽德聖所尊菊
籬黃未拆萸枝綠初繁(時萸尚青)幽嵎寡芳物離索誰相存
白日照杯酒壺山落秋痕高歌行太清海翳開渾渾倚
伏祥視履登高倦躋攀化機何由息悠哉委乾坤
壺山絶頂望海
縈磴入蒼靄斷崖倚晴暾天飈盪(闕)駛蜃氣迴矚昏磐
石偃危椒谷王浩無垠鳴交羣龍戰舶點微鷗翻浮雲
岌雲朵懸霄浴霞根空浴東南突䢔(闕)日月門指數十
洲翳招呼九仙存余懷已瀁瀁前境方渾渾乘槎寄虚
感微迹猶當論
登九仙山(仙何姓兄弟九人)
吾宗九仙人鍊藥此山上渺渺嘉遯心乘烟一相訪海
門葱蘢外山氣嵽嵲狀側目明遠潮歸霞委孤嶂塵緣
誤良契仙事敦夙尚何處乘鯉歸微風起清漾
烏石山天王寺
天王小精廬山角臨城闉古稱藩服雄異境環相陳塔
影六七枝瓦縫千萬鱗烟明南臺樹潮壯方山津老僧
肯前揖似余異人人指點壁間畫修廡行逡廵觀音大
士在維摩妙悲顰蒼然古木隂寒山砦可親板扉幾尊
者一一皆風神老僧太息言劫餘偶遺珍從今幾年算
此壁終成塵余笑謂老僧子意亦良勤適見俄已失當
悟無還真
黃溪口看白水
黃溪且緩程白水方迎賞石扇千餘仞雪源數百丈幽
光照天動寒氣發地爽松杉含清英猿鳥玩竒響仰視
葱蔚中當得一席敞移家結香茅抱書寄泉上
訪貢仲章舟行阻風
今旦始自信余生非數奇懷人發清興欲雪成良時波
響雙櫓澁灘寬衆帆馳危查立小渡殘竹懸斷旗指浦
見鴉合轉蓬惜峰移深烟曲江磬微雨三洲炊寂闃有
餘適濛鴻無定姿余寧不可奈久與西山期
送人歸臨川
雖云有朋友音素猶難之奕奕大藩地遽得歡會時飛
霙散寒威勝賞應前期高樓酒深注簡略窮談諧但感
人似雪頃刻合有離何當雪如雲恒見堪相追雁下浦
含暝川寒人去遲年華委分首誰能計推移
雪中重過黃沙
環環磴屢折剡剡峰争迴木隂與石浃梅花抱泉開長
思黃沙好每待春雪來陽和發坤厚寒霙失貞材引雲
賈余勇隂飇行新媒垂成一川雪步步當徘徊杉竹懸
明冰琚璵遞清哀叢石動溪響叫吭出林隈含欣耦孤
(闕)迎賞刓蒼苔夙昔多親友茲焉起余懷
早起
覺來日已升花梢衆禽語何許白浮萍池間散還聚起
見梅已空夜來幾更雨魚行春到水草暖香在露溪上
人語喧樵薪滿沙路
撫州魏壇觀
何年女仙壇百步遠城堞樹色隨春新飛花襲枯葉廊
虚苔綠重簾静藥香浹主人勉逢迎小憩薄茗呷却讀
魯公碑仙事公素愜是時中興頌筆力泰華壓此書最
為小勁氣亦嶪嶪大節照古今片石即光曄人生果何
為草草度塵劫揮手謝壇扉天長碧雲疊
鍾陵紫極宫寫韻軒晚立
擇勝委清矚空軒横晚晴遥屏散脉縷毫髮分昏明沙
鳥雙復隻林烟濁還清蒼旻貯止水白雲載舟行接要
居郡最翫竒盡天成當時寫韵人此寄千古情招之不
可得暮磬長廊聲
洪都靈應觀榜雲徑
厭煩取蕭閒隨意入雲徑上堂敲響板山童質辭令地
寂室生涼體暢心逾静出門看木隂佳鳴發清聽風光
勻可愛水色豔相暎真契成自怡歸路得新詠城市今
滯留將無失幽性
新淦太平山
縱觀不知遠言登太平山諸峰卷秋雨日射風霏間懸
磴折古石側溪倒危潺金燈如丹紅異蘤相斕斑忽悵
經丘絶俄欣尋壑閒筠隂聚森爽樵人指幽關鐘聲出
晻靄演梵作孱顔静者足吾契語瑩冰珊珊崖東野月
上露華膏夜鬟松杉炯玲瓏流飈過瑶環既静有餘聽
焉知趺坐頑偶然在塵表非能悟無還
崇仁鍾山寺(宋樂史侍郎有詩在寺)
方看望仙雪仍訪鍾山泉石限阨危溜峽崖減青天不
知路深淺但愛山蒼圓俄驚侈樓觀一禮黃金仙衲僧
喜客來觴行續茶煎仰視慈竹題俯吟慈竹篇前修凛
高躅滋久餘芳傳白日倚山轉倒暈千峯烟悠悠思難
極且與樵風還
櫪溪
林嶺甚可愛溪源無盡時山花已亂發烟暖東風遲因
與採樵者坐談樹隂移日斜自歸緩我興非人知
立秋日雨
律候秋序改午隂玄雲飛驚霆發雄殷甘洒行空霏迸
響下清鏑激花裂明璣餘涼泛匡床薄潤通練衣草木
轉異色山川起榮輝弘敷三儀德燕及浮生微棐几亂
書帙撫之有餘欷聖言角相詭人理還多違山田秀加
穎歸息期林扉
壬戌夏五及陳宗元會于富州下横黃氏
蕙樓罷看雨稚綠新成隂流風淡欲留泠泠山鶯吟美
景天氣和(闕)臨情真語易契趣遠領(闕)深上客
賢主人蒲香酒頻斟交歡不知醉詎計西日沉談笑偶
一時流傳成古今毋為略斯集異世當追尋
河湖市岐山觀與友人皮季武同遊
旦旦望岐山樛木森山椒其下美清蔭仙真集蕭寥佳
友謝塵盧導余度飛橋危潨濺跳雪石磴蔵靈飇探邃
裂凝隂凭顛洞遐霄寒蒼貫晴紫滉瀁峰壑摇久無登
臨適快此煩塵消日馭諒難迅人區亦非遥遲遲敢迷
復亹亹同歡謠
豐城疎山寺
天氣良晏温山原足游衍石溪試初涉衣裳費牽挽油
油風力舒恍恍煙色遠指峯左右賞愛草行坐軟情興
俱笑談造詣各深淺望望蒼寒中禪關路猶緬
樟樹鎮五公寺
久幽厭拘維暫弛欣舒散近關得禪扉擇步歴蒼蘚沉
沉松隂重灧灧水光遠殘花起餘香乳禽響新囀虚廊
清畫長高僧坐談簡學室素所昧慮妄還自遣移晷始
知歸生烟滿林晚
清江鎮靈峰寺員嶠亭
拔迹囂塵區置身清涼境深深蒼松林炎曦不通影松
根得散坐肅然心自醒閒草膏以綠新蟬咽而警元非
造幽邃已足移視聽何當真物外無慙虚與靜
重到山水村
往時山水村曾駐老仙策俄然二十暑重到高陽宅著
書邁前聞析理發新益盛集天為成高情世難識繄余
最疵謬每幸親講席怊悵俯仰間均能髮鬚白山沈空
外青川停雨餘碧櫪章懸舊隂蓮蕩起生色上客詎可
期佳時諒難得亹亹後來人遐追撫行迹
送凃雲章北遊
奇璞閟偉器喬林長珍材國工久寂寞甘伏巖壑隈清
廟九筵煥明堂八窗開良時難再得振衣起蒿萊流風
寫空江迴舟越清淮直上到薊門故人與談諧所來非
迷方咸㲈奏天階燕昭稱誼辟樂毅名高才區區寧足
道鄒劇何為哉六龍正御天走奔風雨雷奚待一孔薦
自宜四䕫偕素抱飾王度聲光遊江垓古來致身者不
為雲山懷珍重(闕)垂芳在深培尚令王子囦善頌
端能裁
病起舒懷
常時不知老衰病遽見侵入喉飯若仇毒腸藥難禁始
終理夙徹羇旅情自深朋友各相念撫憐出真忱踰旬
幸能起四體危嶔嶔幽舒雨新寄綠光傾遠林疎籬上
孤蝶石笋跳雙禽油油好風來迎之散衣襟欣然若可
飲清爽空煩心平生事聖學學定詎能任惟應委此身
天壤俱浮沉
閤皂山鳴水臺
兩山阨一峽幾丈落寒水蜀灘春濤壯吳江夜潮起靜
聽得天韻冥參洞玄理遽得還未能淹回成自喜幸兹
有臺亭綠蔭極清美霏霏林香生郁郁山光委本非塵
土胸偶此一流憩所聞盡心聞我耳毋煩洗
持志堂蒼玉軒
仙家葛源上空涼敞崇軒肅肅嘉蔭靜泠泠清韻傳軒
中有高人讀書事丹鉛尚友惟此君恍若物外仙循名
乃綦貴比德尠莫言孚尹自旁達温潤而栗然粹質生
不瑕直節久彌堅風烟與雨雪萬變俱盛妍偉哉干霄
志孫枝益綿綿尚令後來者毋忘淇澳篇
李氏淡香亭
清泠一渠水窅窕五畝園相攜步荒徑左右花藥蕃好
風颯而至語笑興彌敦勝日得佳景占星詎虚言散憩
一小亭繚以衆菊根歲寒淡香趣深奇難具論盛年值
明世奇翮當高騫秋容與晚節豫訂此道存林氣漾華
豔珍材美璵璠今夕果何夕殷勤屬芳樽
劉崇正秀才金伯修高士自閤皂山來訪余樟
樹鎮值大雪時余抱病病愈賦别
雲凝雨不霔風定霰未先茸茸數素塵轉轉遊輕鈿萬
花開(闕)寂千林耀春妍景麗佳興發二妙來高軒旅館
共清坐雙璧暎談玄余衰得奇疾藥鼎煩烹煎明明桑
輿義尚友千載前念昔戴安道可以與之言胡為王子
猷竟返中夜船雪罷洗峰岫歸情勝剡川寄謝山中人
丹訣期相傳
儒學提舉司宴集
賤子久在野低頭事躬畊堂堂賢宰輔胡為知姓名許
辭庠序責復假賓師稱仰既慚簡書俯仍媿輿評公館
良宴會文雅有餘清粲粲珠玉質嗈嗈鸞鳳聲深意修
綆汲雄辨四筵驚我哀但多感一出寧非輕白日照天
碧耿耿梅花明城南有歸路西山能送迎
除日文江書懷
馳外心久息求安志恒違江受風雪壓帆從波浪飛眄
彼東山雲妄行已是非為誰餞殘臘蕩漾不知歸沉沉
州郭暝黯黯烟火稀流坎理多悟孤暌情自微
寄題天光雲影樓
城南有高樓樓高莫與儕上接銀河流下臨寶鑑開玲
瓏八窗境洞徹萬里懷至人泰宇定靈根固深培不假
日月輝長照神明臺倒射屹不動幻翳要難裁初萌朝
菌幽轉作冥鴻來須臾忽變滅炯炯無纖埃冥參足多
悟内定外自諧倚欄視下方此心良悠哉
知非堂稿卷二
