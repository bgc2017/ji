知非堂稿卷四元何中撰
七言古詩
與甘東溪
風吹嶽倒黃河傾漢家老死飛將軍洛陽宫門銅駝哭
哭聲遏盡南征雲忽忽五馬歸何處吳山楚水相吞吐
英雄豪傑笑殺人新亭揮淚中流語佳人别去吳王臺
空餘舊曲令人哀往時射策談江北夷甫諸人安在哉
春風吹老千桃李短笛凄絃風雨裏荷衣蕙帶漫逍遥
杜若洲邊雁聲起君不學少年快馬曹景宗步逐狡兔
彎強弓君不能少游欵段居鄉曲得稱善人(闕)
何悲辛彊把哀吟感鬼神高堂夢斷行雲杳雙
蛾翠黛為誰春華陽雪落江南暮江花江草蛛(闕)露人
生何處無知心背人鸂鶒雙飛去為君起舞為我歌古
來賢聖良蹉跎區區離合若為動羅敷陌上感慨多山
中仙人最高潔不比常人夙葷血願君舉似經畋詩今
古何曾異明月(經畋有山中仙人歌東溪常稱之故及)
漢宫春
君不見漢宫六六多佳麗露花半染雲裾翠少翁招得
夫人魂孤鸞夜啼月波墜趙家姊妹專風流雙蛾不識
人生愁夫容並蒂欹一朵西飛青鳥徒離憂飛龍翩翩
上天去雲幕椒房土花雨墮膩埋胭恨未消香魂尚寄
寒莖舞人間炎日焦衆芳肯隨葵藿來傾陽柔情幽怨
透地脉烟幃寂寞彊成粧誰吹舊曲緣雲切寸心婉婉
應愁絶綠羅幾叠御賜衣紅綃半點守宫血凄兮媚臉
棲餘妍遥憶羊車望幸年至今一片巫山雨化為飛烟
空澘然故家陵苑孤雲外綠樹如雲草如海殷勤唯有
虞美人同向墻隂弄晴靄
春怨
洛人傾國賞牡丹東家綉轂西家園黃鸝紫燕新得意
柔雲如酥花迷魂遊人寂寂歸何處花亦年年占風雨
江南却遇李龜年蘇州空感楊開府誰吹玉笛斷人腸
斜橋淺淺流水香惟有千年老銅狄看盡人間幾夕陽
又
天女手剪五色雲鞭雷控電行青春散作江南萬錦繡
燭龍眩轉空無塵燕兒眼寒心更苦吳娃情酣夢無據
依然錦綉化為雲却恨風來挾雲去十二樓邊芳草多
知今鸚鵡聽誰歌千金買取新豐酒地久天長奈樂何
讀羅時翁燕山行稿
去年送君萬里行英雄氣富乾坤貧今年君歸未會面
燕山行卷驚倒人我從江南想江北八陵草暗孤雲白
夜窗燈火讀君詩一段竒愁貫地脉燕山山水負雄竒
千五百年君有期荆卿等輩了不見咄咄怪事令人悲
黃河西來走東注太行山高壓中土河山壯觀帝王州
萬雉城荒土花雨宣和玉輦去無蹤蕭條艮岳摇秋風
東霸城邊見銅狄廣武戰處思英雄天地空荒形勝老
兒女終身不能到北征詩後斷無人騎驢獨向長安道
長安道上新豐徒怪此却與南人殊天下久無快意客
此客乃爾雄牙鬚即事非今亦非古牛鬼蛇神萬妖舞
千里萬里種竒語要與嵩華争步武人間官不直一錢
歸來添得詩一編堂上稱觴拜親壽膝下讀書㤀歲年
要狂即狂已即已丈夫做事當如此何由相見共君談
寄詩問訊聊復爾我今山中一處子滄洲滄洲天下士
(滄洲時翁自號)
用歐陽文忠公神清洞韵題羅士鼎所藏米元
暉神清洞圖
潁陽之山翠烟深仙人不見勞我心藂峰峩峩照空廓
白雲欲飛石欲落此中不著人間客採藥歸來花滿石
想當飛舄墮層崖數聲清嘯驚瑤臺羣山蒼蒼今在眼
舉手招之殊未來潁陽之山夜鶴飛仙人不見歸何時
神清之洞有幽客應向洞中煮白石洞前岩下仙家春
幾片落花雜飛溜高下樓臺縹緲霞綠樹不老青山夀
王生邢子意殊勤恨我隔此浮空塵安得碧雲千萬叠
棲此人間謫墮身
又
元暉昔作西江客夜飛墨花曉無跡春風留此二百年
幸是山中至人識有千黃金雙白璧鵝溪白蠒纔數尺
潁陽山高風露寒幾處高堂掛生色
題曾子文靖節詩注
一馬東浮南北分吳宫桃李春正喧英雄慷慨有餘
恨誓江直欲清中原五山忽拔神仙宅長風吹轉銅駝
陌乾坤千古此哀新琵琶有聲言不得當時縈損君黛
眉意欲恤緯終投機山能平地心非石賓王從此自緇
衣夜看五柳先生傳長恨斯人不吾見難將逆裕逭春
秋此身不是甘貧賤十載東籬一世豪君今躡此清風
高零陵哀憤從誰語心不與契安和陶琹本無聲亦無
趣悠然㤀返中情寓一編箋出許多愁奈何此世非劉
裕杜陵正值落花天江南又見李龜年傷君曲調空遼
絶吞聲獨咽山中泉
中秋走筆
忽忽不知秋已中起來望盡江之東天風吹上一片月
萬古有盡明無窮自歌自酌自起舞失喜墮在明光宫
須臾見雲不見月九州之外俱昏濛我狂絶呌天何聰
乾坤如此寧怱怱江流冥冥上有楓雲邊又呌南蜚鴻
有酒且醉無酒可有月不與無月同丈夫意氣見石裂
直欲掃裂雲皆空低徊一笑良自悟事與變會誰其逢
仰看雲月勿復道西風落山人睡覺
塞野縱目
讀書萬卷不經濟懶境最佳工坐睡手持綠玉信步行
穿破麥花到松際縈回空谷含幽光隱映深松發清吹
北風掠野牧者誰牛影參差霜草悴一牛閒卧意方安
童子何知鞭已至回頭一望近天南高下千峰洒濃翠
近村遠浦合寒霏落木平林歸暮氣世工善畫貴逼真
悠悠真境誰能契古來文章亦如此真處看來有深味
競為幻語欲幻人敢向人前辨醒醉歸來歸來勿為留
幸有禽聲媵魚沸
道傍湖中小白蓮花清香可愛野人名曰玉蓮
浮葉團團缺一角開花皎皎玉新琢洛神湘妃不足倫
太白醉魂寄蕭索過客誰能知妙香春風竒禀勞隂陽
可憐有此白玉質謫在江南荇藻行古來名花傾城國
綠珠樓下沉香北幽然更用世人看摇蕩平湖水天色
高囦四時歌
春風東來汎幽谷出門一笑人間綠新雨池塘柳帶鶯
嫩雲洲渚沙眠犢一蓑一笠東西村天高地下斯人存
歸來醒醉聊隨意翠樹無言花滿門
又
陽烏炎炎焦九土老農吁嗟氣如縷山中神化出移時
一片閒雲半溪雨誰家金谷有涼臺葵扇桃笙争自媒
清風却在長松下不須用智不須才
又
楊柳磯頭天萬里長笛一聲風不起翠灑千峰日映烟
清涵雙澗霞通水季鷹底事却思歸豈是鱸魚輕别離
晚知尤悔又何益灣頭釣竿君好持
又
寒鴉萬點落葉赤山風蕭蕭野日白池上梅花俱有情
林間茅舍元無客人言梅花知歲寒花亦偶然冰雪間
向來羣芳今欲盡蘭芽已動春將還
宿紫玄洞天
閒招雙白鶴駕我吹玉笙去謁紫玄君飛飛入青冥石
古天風吹不剥銀漢殘波崖畔落萬年碧樹春長花花
間弭節聽天樂戲拈北斗柄細酌瑶露團八面烟霞滄
海曙四垂星月碧天寒珊珊曉珮人間去萬頃飛塵入
揮麈徜徉九縣賣金丹邂逅千秋人未度
羅士從真一酒歌
大槽壓白流醴泉小槽滴紅血啼鵑多誇妙味觴玳筵
詎知毒留不可湔工調錦瑟思華年薰風阜民纔五絃
法吏廉潔終申韓關雎麟趾意莫傳岷峨之山來坡仙
鞭鸞駕鳳嬉人寰黼黻王度勲柱天餘事與酒究本源
坡仙仙去今幾年真一秘法空遺編余頑居士何曾頑
乾坤萬事俱精妍冥參真一㤀蹄筌高(闕)麥塵霏玉鮮
淵明秫顆珠明蠲幽澗汲月分清漣水火交濟隂陽全
三投釀令味温妍甘芳周徹客流涎杜儀足蹈舞九原
揚箴劉頌俱浪言皂隸八仙奴七賢持澆朽骨應汙顔
東風吹綠花盈川泠泠鸎吭韻清圓此時一酌神超然
至和氣象身周旋頓挽淳風追古先如此無懷大庭前
回視鍥薄吁可憐若真若一物何難甘為弊法相牽纏
治道貴簡不貴煩為君長歌真一篇
墨梅
咄咄唶唶夥竒哉維摩引臂何方來忽而玄雲飛出老
龍黑黯之鱗甲乃是皴皴不剥之枯苔三椏兩杈鐡作
髯十點五點小者如珠大者如雪疎(闕)驚失正視似龍
非龍徐看畫得蜀苑吳仙梅梅花江南(闕)童亦指點毫
髮不相似抨彈舌閃閃燕山飛雪飛無時(闕)貴梅一枝
安得韈材二百五十疋煩君多(闕)短幅(闕)火室
贈陳仲實
春風吹空雨溟溟(闕)繞几簾不捲燕子(闕)濕
衣花草生客來(闕)數口亹亹撑眼直(闕)睨傍
無人醒我蕭條(闕)不齊須臾反覆渠得知馬前之奴
忽極品(闕)貧中富賤中貧金谷楼下花滿園不知仲
蔚(闕)印堆床十九枚不知敗絮牛衣那得是子陳還
是(闕)車如流水馬如龍相逢好為細說少年行
寄題疎山寺半閒禪房
往時㳂泝旴毋川李花隂隂曾繫船丰茸沙草取幽徑
扣關一禮白雲禪千柱空廊絶人跡蒼苔亂點蜚紅妍
松香四襲翠滴雨江影半侵明暎烟鸛鶴流聲出嵒谷輕
霏忽散風鏘然長哦欲寫不能就每寄清夢時周旋秋
風吹空客如仙名山有記時相傳廼知曇花解重現彈
指一瞬五百年經閣香臺雪幾春戲成小果留人天先
師吾鄉白雲寺卓錫尚令題榜鮮半閒之半可著我呼
童亟辦青行纏身前舊境餘一念定許鄰舍香茅編
别高申伯
江南浩蕩春風滑信意南遊可竒絶神光直射瘴雲開
陸賈先聲到南粤南粤堠子一千六百里春風却在梅
關裏關頭飲罷卓錫泉前迎無限佳山水最好望韶亭
上看三十六峰太古之色拂天半恍若后䕫騎鳳從天
來帶得虞庭九奏韶音回此時彷彿聞之應思虞舜不
忍去唯有山風海月相追陪舜峰之下韶陽廟忮心餒
魂何足弔盧能遠矣莫問曹溪禪湞陽峽裏不必聽妖
猿直下廣州城中去城中公卿多自賢醫官酒庫亦是
官善事使長官無難此心不與物俱轉三年偃息人已
安著就新書不妨似陸賈若論功名正恐陸賈出君下
林間荔子海中魚瓦甌酒醒日日沽千歲之棗安得長
相寄人來時寄廣州書
送皮德昭之官武林
羨子才如渥洼馬萬騎嘶風俱在下霜蹄如電不足飛
天上良星愁空靶如何不歸十二閑遠放江南沙草間
一朝馳入東吴去去看錦繡舊江山故宫土花無點碧
騁懷流水誰移得萬古乾坤萬古空英雄無淚可輕滴
回首一百六十年閒將議論當籌邊諸公何恃恃江水
江水解容偷渡船璧月無情瓊樹老遺恨滿腔不能道
留連一曲後庭花待得楊堅何草草海門自闢潮自來
禮華樂葉俱寒灰東風漸搖堤畔柳臘雪欲挹湖邊梅
平生欠作經行處羨子東行問征路一官何用計崇卑
好聽吳儂詫新句嗟哉與子如有緣相逢相别不期然
龍杖堪騎定相訪馬塍花下酒如川
郝思温大字歌(號東山雪菴高弟)
東山手提雪菴筆筆中出此萬鈞力重如岱岳鎮坤維
竒如古鼎躍泗側點如滄海之碣石直如參天之古栢
曲如老龍恣盤挐横如方城立鉄壁快如大澤斬蛇劒
妖䕫幻魈俱辟易巨靈引指太華擘三千獅子座舉臂
可移得偶然揮毫(闕)世間世間壯士不能擲瘞鶴銘摩
崖碑後來者誰誰継之我嘗見龍溪之字大如箕五百
年間無此竒雪庵老東山子優鉢曇花重現世崑崙以
為筆東溟以為硯青天以為紙為我寫太平兩大字持
獻天皇九九八十一萬歲我歌爾字我老矣
題江南烟雨騎驢圖
風發發雨瀟瀟渡船未度山相招騎驢不知前路遥前
路遥抵何處南山之南且稳住莫向長安街上去京尹
今無韓吏部
送朱縣尉之官贑城
秋風吹船上重灘前茅未到聲先傳官能捕賊如捕鼠
直擣狡穴不一全上功得賞來此郡威慴獷悍皆服田
城南城北雨新足香稻滿野歌盈川衙空吏瘠弓力廢
尋常舊業開芸編欝孤臺高俯流水崆峒山碧迎寒烟
張梨如盂柿勝蜜美酒可飲不直錢茶山詩派有續者
随時倡和多新篇聖朝無煩上封事第一莫學吳門仙
方今儒臣易進用九遷何用終三年
菊歌
山水之村沙路乾風清日美情閒閒松林公子好事者
千株異菊培庭間素娥天孫娱清夜從以羣仙彩鸞跨
盡收四天五色雲巧粧絶豔鬭新雅紅玉琢成深淺紅
赤金抽瓣金瓏璁推冰妙手簇冰蘤間以孔雀堆紫茸
洛陽牡丹杜家譜西園芍藥何足數造化工多良獨難
逢花不賞將何歡君當歌我當舞花亦欣欣欲相語不
須定限一日三百杯不須腰鼓百面如春雷但願樽中
長不竭諸公長在花長開世換花花換世移根改色年
年異一番花樣一番竒看到伐毛洗髓幾番時
送程學士
洞庭之水銀河通手提白筆行清風歸來綠野按幽事
青山低昂馬影中時從賓客娱泉石不省麒麟誰第一
中使傳宣下九天關河秋光照飛驛彤庭引見宫雲開
問卿安在今肯來(闕)暎天顔喜百辟在列俱首回
皇元經制宰九有曾侍先皇討論久登庸耆俊徵舊聞
宗社靈長自天祐中書堂中庶務清四方萬姓歌升平
應無闕事可商略定見房杜藏功能我從諸生立門下
别公敢把深衷寫子房歸計未足高伊吕元非退身者
力竭忠嘉荅主知(闕)此東南誰當續王庭石介頌
眎千萬祀無窮期
魯港行
(闕)西來天塹長大波如山險莫當黃蘆未花秋黍熟
欲弔(闕)空蒼茫十六年間老師相格天勲業伊周上
儀真使容(闕)襄陽將軍儘降將西園價積郿塢金
伴食光禹趨雄禁法宫穆清坐高拱赤舄雍容衆口瘖
葛嶺祥烟籠甲第吳娃理曲争新媚珊瑚枝邊酒影春
水晶簾外花香醉主君千年萬年計甲光如水邊風寒
虚傳竒士畫三策臨危諱病醫良難古來何限韓擒虎
天馬如神解飛渡出師拜表真孔明不計(闕)九節度
半閒堂前杳歸塗閤中諸客今何如前時晉公魏公語
今日驩兜苗鯀書殘月無情上陽曉木綿破(闕)閩山道
潮落潮生人不歸陌上花開幾番好
采石
驚濤萬里來無極虞公中興偶成績百年俯仰感慨多
事不天假終無益君不見李太白高才絶世何不直但
令供奉行醉墨倉卒纔為冰玉容萬里漂流夜郎謫人
生有知當自適飛絮浮雲本無碍青山丘墓何足惜向
來金鑾殿日落狐鳴秋草碧
車碌碌
車碌碌車上行人雪中宿三更驅驢聲陸續頓撼肝腸
眩心目霜稜飛刀風激鏃荒郵無烟抱空腹橐駝不收
馬成簇暗裏低心避羣牧望斷海光上東旭木末天低
星煜煜
黃河道
黃河道漠漠黃沙覆枯草依然南北兩空堤堤上畊人
長桑棗人心百計當若為古來河水今南移平原縣前
好沽酒車夫鞭驢莫回首
龍灣阻風次日舟人必行解舟風回喜賦
東風吹船行西風留船住蓬鬆黃頭郎作底使風去蘆
篷兩扇當江開船船相趁風初回龍淵烟氣隔洲失宣
化山光隨棹來潮頭又上推船走一時便過新河口兩
人勝負篷底棋船行遲速人不知黃頭郎稳扶柁信風
宿大信肉色花枝紅采石酒波春水綠
長風沙
長風沙酒旗斜風沙有情留郎住勸郎莫向前江去前
江去轉風波牛渚圻邊須過得皇天蕩裏奈郎何郎船
但繫門前柳唱曲好歌勸郎酒與郎不是平生親憐郎
却願郎長久郎今必去當何為教郎解有思人時
山碅碅
山碅碅石确确一灘翻下一灘惡青衫黃帽扶招竿銛
鋒如戟波心攅打槳失手能盪過扶竿失眼船隨破三
山城中女如花高樓酒賤多魚鰕荔支林中尋屋住上
灘難轉莫歸去
冲虚宫景真堂
怡山東麓堂静深欲尋真景真難尋華鐘時發貞明韵
(王審知時)秀木遞懸天監隂(王伯梁天監中飛昇)天風飂飂吹余髮戲
綰幽藤作條脱騎鳳簫驚烏石雲降龍劒照古山月丹
爐藥竈長周旋六時采擷三芝鮮蓬萊書札失幽約幾
度歸潮深碧烟
了娘囝
了娘囝西禪寺裏粥鼓鳴殿前殿後荔枝密葉落當掃
草久生衣裙潔峭苕鉏輕戲將苔石門敲鏗廊隂同伴
笑相謔話字難通知有情紺園花香日易晚行童遲打
昏鐘聲
古秋夜長晴雨
壁帶懸素琹衝牙起瑤林月寒文甃百蟲語簾外桂花
香雪深綉茵暗輟雙龍枕紋笥密收團鳳錦西隣少婦
笑齊眉寶帳芙蓉攜醉歸獨自佳期長是誤璿霜欲下
雁驚飛
又
雪浪流碧虚雨花散前除西風紅葉石欄曲盡并寒聲
歸綺疏回文讀罷雙蛾斂城上啼烏稀漏點東家嬌小
乍迎郎沉水銀篝殘晚粧燈裏鏡臺閒自照紅顔相似
夜偏長
題盧鴻十志圖
崖欲脱峯欲飛水灑灑烟熹熹石間老樹不老色翳蘿
懸隂石入黑調琹未了趣觀泉十處竒蹤日相迫紫虚
萬里丹霞開直上倒景之高臺佳雲好花滿嵩少仙友
為我今歸來莫嫌登山脚曾踏東都路姚崇宋璟可人
故不然豈肯容易出山去
擬峴臺
擬峴臺山如杯樹如苔臺前東風花亂開流雲藏雨花
間來花根得雨新綠催花枝隨雨成香泥神工鞭策不
停手七尺容形争好醜桐林領頭木香酒百錢一盞當
酤否
雪中度崇仁望仙峰
游樂之溪清可㳂天風剡剡山盤盤愈行愈深愈幽邃
疑有仙者棲神丹樛木怪藤鳥鳴荅綠潭青壁龍嬉蟠
裵徊賞愛不能已步步駐目搖荒寒寒雲平凝帟帷妥
急霰亂下珠璣完忽而兩崖蒼蒼散花雪板橋石路浮
&KR0034;乾交迎密撲迷欲眩怯下疑高行自難凭澗茅房所
居雅叩門烟火相依安澄渟夜氣造寧極嬰冒曉凍追
殊觀忍觸瓏璁縱健踏喜聆環朗藏鳴湍垂蕤不動偃
杉竹懸柱偶脱争嵓巒前源未窮取危磴直上百折陵
㠝岏新爪痕痕過飢虎高翰葉葉遊飛鸞俄然獨立倚
霄漢波濤翻海鎔銀寬雙瞳四徹洞萬境肯與塵界循
憂端蹇余看雪知幾處何如此時望仙峰上看仙之人
兮來不來浩浩元氣與我同朝餐
題五馬獵歸圖
秋野肅肅秋草萋萋天空雁度呼鷹時一馬前行四馬
隨前者回頋相指揮最後兩人俱下馬一人拱手俯聽
之一人挐麞毛色肥角弓在弢箭在房人馬意態何遲
遲知從底處射獵歸莫是營州少年并州兒閒中貌此
知為誰筆力精勁妙莫窺我疑此畫有似汲塚古書出
蠧簡殘逸有缺遺不須完足自可寶古人日遠何由追
嗚呼古人日遠何由追
黃氏南園歌
南園花南園花白於雪紅於霞深處定有仙人家花隂
亂駐七香車山香儘舞花不老花豔直上搖金鴉瓊膏
一吸香入骨醉呵金鴉不令斜南園竹南園竹寒於冰
綠於玉割得何天土一丘炎官雖炎誰敢酷天山太古
雪皎皎蓬萊絶境風蕭蕭白鶴翻空啼一聲下占清隂
對棋局君不見古南園錦茵紅皺琵琶弦珊瑚碧樹沉
水烟嘉賓列坐鼓咽咽白石詩句吟成編放翁記文筆
如椽挾策博塞若為賢撫掌一笑睨青天不如花竹之
間汲清泉且取粟粒香芽煎
題五公寺壁畫古栢
陂陀堆豗挺雙栢槎牙直上不可計尋尺元氣所融結
通身骨力醜怪形狀古黯色作柱擎天等閒事世間萬
木俱難敵栢根水流滔滔鼓舞風雷吞吐日月(闕)惟
有雙栢牢萬牛回首参天高看得孔明事業如鴻毛
由寶塘舟行至臨汝
盧鴻十志看不足愛雪貪行雪相逐晴風吹散圮山寒
三十六陂水初綠黃洲拏得罩篷船松筠繚遶烟成淵
波聲叠下灘聲惡鮑照却歌行路難
山中樂效歐陽公
東方風回春山道趁暖行歌霽華早溪源露歇逢藥苖
石徑烟輕掇芝草紅英灑地燕將乳綠樹添隂鶯未老
入笿魚鰕朝赴饌傾筐笋蕨夕供芼山中之樂誰得知
我獨知之來何為水竹沙頭閒檢校村村簫鼓太平時
又
堤柳綠搖新罨畫石榴紅摺嬌裙衩蓮蕩風閒翡翠敧
菱塘雨定鴛鴦下溪女浣紗朝出村行官飲水暮歸舍
瓦瓶手挈隔年醅石下坐圍明月夜山中之樂誰得知
我獨知之來何為空裡烏蟾飛影過桑麻課效勝書帷
又
空山一夜生新雨涼起賞心千萬緒扇團自守不依人
桐葉知幾尋脱路隔隴笑談雜樵牧臨流賓從惟鷗鷺
懸庖蘆菔美勝酥精淅新秔香滿戶山中之樂誰得知
我獨知之來何為青林紅樹人烟溼護得金橙密處垂
又
千花重作陽春節野杏山桃隨處發莫思前度看花誰
已見新墳芳草歇穆山山下數灣月華山山崖千丈雪
幽人獨在雪月中要與梅花成四絶山中之樂誰得知
我獨知之來何為除却山家新臘醖世間無事可相宜
龍霧洲(時大王有南行者)
龍霧洲水油油中有驛馳南越舟庾嶺瘴天雲不收直
到海邊天盡頭天盡頭海茫茫金珠璀粲平斗量鴻毛
性命此難㤀檻車何事招巫陽不如回雁峰前鴈鴈門
舊侣年年見
陵山館辭
陵山兮蒼蒼仙之人兮何鄉邅余陟兮巘嵼援碧藟兮
廻以遠草髴髴兮華繽繽頥下方兮凝翠氛空館兮延
佇待來不來兮沓空碧七鶴駕兮曷追渺余懷兮悱惻
煜三秀兮㓗餐羌静貯兮陵山挹太清兮撫玄極聊逍
遙兮永終日
知非堂稿卷四
