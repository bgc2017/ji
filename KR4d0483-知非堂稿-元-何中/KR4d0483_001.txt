知非堂稿卷一元何中撰
五言古詩
别謝提刑
戊子十一月二十四日拜疊山先生於雙桐驛盖先
伯見山同丙辰理宗親擢也先生叙舊好言同心焉
明日中賦二詩為别
峩峩樓觀地寂寂風雨墟可憐零落身萬里投修途
窅窕千蛾眉已奉他人娱主恩天罔極苟生豈良
圖行行重行行善保千金軀别懷不敢訴顧步復踟
蹰
二
吳門白日落孤妾悲洞房徙倚無所歸朔風滿羅裳昔
為春柳隂今作秋菊黃芳景不速盡愁心與俱長逝者
魂魄在九京共徜徉粲粲河壯冰蕭蕭天雨霜出門即
遠道死生永相望
安上人蘭若
獨尋小蘭若積翠森松筠禽聲悟禪家幽花吐清芬晴
日水光合時飛野鴨羣娟娟前山秀適來何處雲清心
欣有得淡焉失腥氛道人煮春茗離坐與晤言亦㤀此
境䆳兩耳天樂聞何當脱世網於焉窮朝曛
菊
我畊不半畝黃花列千叢蕭條變衰時一夕萬里風孤
立不作難英英異風骨君看墻東客夜寒步霜月
又
黃花來何晚及此秋霜繁寄語山外人棄捐我何言幽
芳具四時要在培深根我來繞花行我道將無存
又
菊花如幽人梅花如烈士同居冰雪中標格不相似道
里阻荒塞故人萬里餘菊枝儻可折持以寄遠書
墨梅
客攜數尺紙手展墨色鮮江梅發疎花蕭然瞰清川澹
月掛寒枝孤幽弄芳妍豈非立彫後或是標春先日月
相往還何用悲歲年此花於此時好脩乃獨賢處士窮
幽居羇臣懷左遷裁詩孤山雪擁屩羅浮煙我今亦何
恨仰視空青天世俗不貴真共把墨粉傳玄帝雖令嚴
此花不俱玄于何幻素質物性亦復然夢中如聞香殘
更悟醉眠起來索梅花寂寞江之壖
讀史
桓桓韓將軍當年誰寄目豈無漂母食亦有胯下辱雄
劒一朝飛舉手拾秦鹿風雷走倏爍乾坤困馳逐滎陽
廣武間楚漢寄我足王業四百年尺封屢翻覆賞厚豈
勢摇功成乃身戮所貴英雄人豈甘草中伏誰為後來
者感此空碌碌舉頭見青天天邊有鴻鵠
又
嬴法四海熱震蕩昏三光雲飛大風起赤子沐清涼當
時周旋人一瞰罹身殃悠悠赤松子不識為何祥千年
有崔浩前脩持自彰豈知媿所事乃是元家王恐非鳳
銜圖但見鴈求粱伊爾山中人勿棄蘭蕙芳
又
鼎移炎德燼南陽尚躬畊胸中經濟事感我三顧誠保
蜀非王基何似田一成顧豈志功名乃欲表忠精煌煌
漢家業草木豈無情誰知鄴中兒元是漢人生運去身
或移事往恨難平悠悠梁父吟終古有餘聲
穆山山中
江南有丘壑我生良獨閒秋風二三友朅來遊兹山山
深不見寺但見飛泉寒地行兩山挾天風鳴珮環青烟
從何來墮我泉林端未知有徑否鐘磬猶未殘長歌萬
谷應仰見數峰攅紆餘緣澗入側步寒雲關豁然得空
曠聊復解破顔殿静蘚花潤松危鶴聲乾僧寶炯數珠
相我槃礴觀大開雙白眼應接幾青鬟徘徊日已晚人
間行路難猛虎蔽叢薄潜蛟潄風湍振衣出山去大嘯
驚人寰
雜述
姬末既文敝嬴彊淪九疇炎德屹肇基王風遂迴輈繼
繼崇禪讓終始還相酬忽焉兹道絶魚羊莽齊州遥知
後來者亦與豐沛儔荒哉結繩初爾來幾千秋大化不
停運有生步其流此時偶際會昔昔射旄頭
又
天龍地用馬健順理亦宜誰於其兩間赤手握隂機東
門一長嘯四海皆驚迷向來種桃人此去當何之悠悠
黃唐遠來者邈難期龍逝白雲征馬輕九坂馳行行馬
上郎萬里長風吹不見長江邊折盡楊柳枝
又
月蠧桂不植桐枯鳳來遲高峯不顧返尚念榮與衰全
身古所貴逃名亦何為自昔青門人不識東陵時天地
始一息人道乃如斯昭文已無琹默與萬化齊但酌一
樽酒得醉聊自怡
又
蕭蕭白楊風依依吹井烟曠哉上下宇逝者不待年彼
隴亦何祥一日幾新阡誰招皋某復遞哭送九泉高樓
當西日落花滿寒川流浪曠劫間彭殤俱可憐漢陵春
蕭瑟回首尚變遷萬古一起滅此意何茫然
又
至人守玄宅寸虚莫能傾俯觀萬化機寓化亦寓生道
去終不復行葦有遺聲帝者獨何居混沌無聰明培風
高翮翔冥冥亂雲擁周流駕言旋夜寒烟霧重身如江
湖樽瓠落豈無用歸來無何鄉三珠倚孤夢
夜久
夜久(闕)步珠露空盈襟蕭條川氣高慘淡浦色侵河
横星漸轉霧厚山將沉鳴蟲促繁響蜚螢亂寒隂時物
遂如此惻愴抱寸心天將落月去何當復東臨乾坤入
冥漠衆竅酣哀音欲令萬夢覺誰憂獨難任商歌浩㤀
疲俯仰情逾深忽聞鷄聲起左右風滿林
讀晉史
林疎暑風劇窗戶殊未涼悠然倦不力吾我已俱忘眼
醒見周秦眼醉遊軒黃日月山外過興廢枕中藏振衣
起長嘯六合何軒昂斯人縱高視旁皇復旁皇于焉讀
晉史感激繫中腸言言不能已自笑己如狂
又
哀榮無盡變俯仰還自推陳留既作賓何如山陽時中
都血流杵江左中興基不待卯金刀嬴彊吕已移天道
巧相復人理固易知巢由遇高躅今古無還期
又
天地一虚器所寄在斯人人能主天地豈不貴我身嗟
哉嵇阮輩酒鄉為隠淪朝醉既及暮暮醉還及晨裸飲
或稱逹喪(闕)廼名真獨善諒非計況此國與民被髮祭
伊川豈不在諸臣平陽有餘恨千載同悲辛
又
蟄龍臥滄淵瑞鳳棲蓬海悠悠接輿歌千古消光彩出
處酌其宜勿為世所駭預人家國事此身固有在嗣宗
濟世心無為著逹莊叔夜明養生東市援琴傷一出與
一處徒能决藩墻淳風竟不返二子俱亡羊汲郡蘇門
山其人遊何鄉我欲振竒翮碧宇追翺翔
又
高平釋時論魯褒錢神篇晉轍固難挽猶勝談虚玄夷
甫晚良悔將死復何言誰登平乘樓尚能議諸賢老莊
異端學冥合歸自然蕭曹相業大文景王道便尊尚本
非異興衰由此遷信知浮論者亡國有餘愆
又
江左二百年立國初何恃中夜荒鷄鳴天地皆英氣枕
戈劉越石擊楫祖士稚如此中原間端能了公事局促
并豫州竒功中道墜嗚呼二豪雄本為宗社計異類禽
獸心推議諒非意石死故可哀稚則吾何議徒懷墟墓
間還念金行祀誰令若思來後代常歔欷
又
兩賢不相厄王庾乃如斯天步政多艱此豈私憤時東
山謝安石造次威鳳儀三賢抱宏器繼出相等夷風流
文雅盡同惟世所推但恨立朝間典禮殊未施玄談竟
澆俗逆臣終亂階湯武肇王業伊周垂綱維桓景彰伯
道管晏横要規古人不作遠所立百世師奈何民具瞻
退食徒委蛇卜世固天定欲責當誰歸
又
春風滿南國公子争為歡錦綉少花豔珊瑚耀日寒美
人佩蘭麝驄馬馳雕鞍酣歌金谷迥笑舞涼臺寬一朝
化為血付與來世歎人國亦如此榮落朝夕看悠悠勸
進者端似墜樓難
又
填石(闕)膠杯誰能舟我豈不知我量力乃哲謀有
才比管葛感奮為武侯保身慕夷齊静退淵明儔物亦
非所忌名亦非所求北忩羲皇上東籬晉宋秋零陵一
杯酒終古屬斯愁
秋雨
昔者三月晴厚地裂欲隳積地一月雨厚地融欲糜不
知穹穹者若此何以為隂陽相鑿枘自怒還自怡風吹
黍穟黑下方人怨咨怨咨猶尚可寔自地難持我有斸
藥鑱于以待朝飢有聲不敢吐坐看松雪垂
偶書
桐寒葉落風菊净花開雨掩映半畦秋好竹三四五對
此憔悴人忽笑不復語
掩卷
掩卷如欝欝欝欝亦何似野人每多憂不悟本無事仰
觀千載前去者極所詣俯期千載後來者邈難至惟我
於其間欲策無名驥出門萬里遠寸挽何能至山空白
雲合日黑野風駛獨默已如瘖閒送飛鴉墜
次羅士鼎韵别羅以通
桐花滿天地鳳衰竟何鳴豈無雙綵翼誰與相目成山
長逥風駛道暗浮雲征孤飛良獨苦吾道寧虧盈廼持
一箭書欲破萬古城寸心挽來世日月當回精我亦願
追隨難可覓形聲志合身復乖良晤何難并君持黃金
鞭微徑所不經我無匹雛力敢擬世上英豈知一日别
遂有千載情明發隔山雨何當與細評
遊芙蓉山十四首
十里五里石一步一長嗟行行山轉高悠悠日將斜縈
折抵深谷直下十數家來往自成村桃柳映桑麻崖杉
老絳葉石㯶垂枯花隂凝四時雪陽燄一川霞誰令余
到此幽意浩無涯行將辦畚鍤來此畊山畬
又
岩岩青芙蓉峻秀琢寒玉危流千丈飛鏗鍧石相觸幽
閟魚龍宫荒寒霧雨蓄凄神不可留前登散遐矚参差
雜花動香氣汎深谷日照丹霞開萬峰洗晴綠同心有
長鑱緩尋靈藥斸葛仙早見招庶得從所欲
又
春風吹衆樹春喚如鳴梭平煙帶遠村時聞樵者歌田
父有真樂東皋牧羣鵝烟煖衆草合豔綠如流波搔首
負白日歡然得婆娑事立或福的識深廼愁多西家酒
正熟況此天氣和
又
側足上翠微石磴八九折開盡滿崖花坐來羣香歇遊
目盡遠空亂數碧簮列草木頗葱蘢雲興復霞蔚不知
十日雨還長幾枝蕨山中無事業特用慰採擷盈筐歸
路遥忽見滿山月
又
綠峰在頭上落月在脚下點點烟鬟開春晴真無價紅
泉響哀玉蒼石飲渴馬林窮蘭雪香崖古蘿衣挂屬聞
絶壑底松聲更清洒世遠事難即趣深月彌暇誰知須
臾間白雲已無罅都失眼中竒茫然獨悲咤
又
孔雀本毒類文章飾其身翠尾列金花鮮麗足移人持
以比百鳥䲭鵠猶為仁出門遇田父相對言語真桑麻
暨粟麥自有事實存但觀田畆間足想二代淳長歌唐
風詩笑入桃花源
又
逐日果何益俱至虞淵隈功能寧足誇戮力與時偕移
山良自苦負土期山頽山若不自移志願終難諧長算
恨日短遠山惜運推有為未足恃超視良可哀古人日
日去後人日日來若復不自閒千載誰當懷
又
花開風自柔谷深日無暉高蘿鳥聲轉葱翠摇隂霏孤
娱有窮深境異心不移東峰虎長嘯西澗麞争啼運往人
理盡物新古道違欣然抱竒懷白雲遙相知日夕意猶
緬信有㤀歸時
又
雜花生佳樹羣女已出桑村深無秋胡笑語頗相忘著
身入淳俗自然和其光時讀種樹書理近意更長山林
足造化我土不敢荒自時一畦菜蒼翠儼成行殺竹插
籬援所以貴周防雖無人我欺深畏牛與羊倘或踐吾
菜前功詎能償雖悔復何益空使寸心傷
又
親友日以疎鄰曲時復至相見晴雨外極論畊種事我
正春酒熟斟酌無次第開園摘綠蔬淡煮有真味相勸
人一生所得在幾醉淺深各盡量但以醉為劑聖人亦
朽骨我輩復何恃共賞此言是更酬到夢寐日斜鳥聲
樂風過花香駛客散冠巾欹我亦歸去睡
又
日日碧山去香草生還踏幽禽識履聲間鳴故相狎意
行不知遠清嘯得虚荅石上綠雲生岩下紫烟合莫負
今日晴聊折山花插
又
商山非遠遐胡為可避世人間己帝秦紫芝尚周味看
瓜有竒禍紛紛誰能避此翁良優游乃為秦所置獨恨
六籍尊反受陋儒累倘使誠德人羅者誰敢睨蕭散東
陵侯隠約濟南士清風百世存庶激懦夫志
又
我慕陶淵明能怡田畆情日夕飲名酒不知有此生乞
食固非辱在官亦何榮當其高臥時但覺宇宙輕閒静
性獨樂不以矯激成極陳形影神尤戒無營營雖非晉
宋秋寧計世間名道勝不知物天全妙無聲聊述吾所
慕詎更待吾評
春曰書懷
肅肅春隂厚衆花不敢妍似為天所妬故著急雨湔好
醜一時盡園林生綠烟亂雲猶峥嶸端坐自蕭然鶯聲
日景迫柳色春序遷心期諒難語縹緲罏香傳
又
墻東綠隂好稍覺朝日遲人間事輪囷我枕聊復攲開
扉覽曉色萬端集兩眉風狂忽倒人迎立愛其吹掠我
徑西去花影(闕)逶迤微吟視青天一笑聊自持相如不
妨慢長康政酒癡
我懷何悄悄彼日何炎炎寸心通來古寂寞捲疎簾閒我一
叢菊青(闕)映前簷秀色何怡悅更著雨(闕)添林間此竒事乃
許我輩兼聊持千載意以寓百歲淹神龍安可擾不用固應潛
又
蛙聲池上起竹聲窗外傳吹萬不可息聒我春晝眠林
外固多累林間復多喧誓欲躡太清冥冥不得前以我
一寸心焚香小窗邊以我無盡目送此有盡烟
溪行
悄悄抱孤懷悠悠步芳甸微風動半林細雨濕雙燕高
堂狡獪人一瞬幻千變似嫌俗眼白遮斷遠峰面參差
雙鷺下點破寒溪練立處不近人忽去何所見
李千戶至自南海分遺椰實喜賦
亂餘乏佳實賤者猶貴之招呼棃栗輩已作席珍推豈
無仙人棗無踁至山蹊桓桓李將軍色映海嶠竒歸馬
䭾椰子濩落魏瓠垂徇華殼初剖濯濯膾玉肥來餉山
中人意重千金遺香釅(缺)石髓味腴輕肉芝尊前有南
海頓壓衆果卑向當逋子齡侍親曲江湄啖此不知厭
亦與檳榔宜既别十五年猶有夢往時故人忽相見喚
起三生悲遇舊心易快感至情還移百年能有此再見
安可期子西憂蜜果東坡嘆茘枝雖云供貢勞吾念君
臣儀安得白玉盤登之白玉墀萬古還綱常不令世愈
衰蒼茫叫虞舜魂繞天南維梅花滿庭淨香烟一簾遲
椰杯更自酌聊欲捐余思
歲晚詠懷四首
隂風入空林玄雲羃平野薄帷負閟寒飛雪鳴古瓦抱
衾不成温孤懷浩難寫荒荒豺虎區三殤無遺者王風
同列國安得猶存雅黃竹聲久沉傷來泪盈把
其二
前簷立閒夜園中珍木長雪雲正澄澈霜飈復飄揚衆
星憑幽闇各出争耀芒東方起圓月失此萬點芒不有
照燭功何以尊其光安得騎蟾蜍偃息桂樹傍
其三
天霜不停威寒莖日以槁厲飈竟欲脱未許依藂老南
山多白石終歲常皜皜乃知得至静超然全所保妄盡
無非天心寧不違道彫落奚作懷鍾山有神草
其四
門扃幽樹聲窗銷羣峰影寒氣迎遥夜華星在西嶺秋
蟲無餘聲時雁有新警天機自消長冥參得深省名衢
萬里轍理海載孤艇力弱昧前馳心強遡真境即俗幸
無能淡然聊自領
城中雨後
何處山中烟移向城隂飛乃知一雨過光景與昨非心
虚納浩蕩神邁得精微勿語馬上郎痴我似我譏鳥雀
十數點空翔若無依城中弹丸多故林應未稀
華盖山
三山立天半蒼翠横古今斷崖三萬丈花落紫烟深路
蟠一帶危上薄元氣侵亂霞導飛舄閒雲護行襟風嵒
虎豹穴泉壑蛟龍吟川明散衆色空碧生清音仰憩星
河次飛鳥下階臨肅然剛風近仙人撫瑶琹立身如此
高人世寧不欽蒼茫萬里色浩蕩一寸心期為太清遊
不獨往山林
又
三山白雲合乘我空中行天近通一氣風清來遠聲翛
然臥高寒五曉天雞鳴下臨人世秋縱覽鶴馭輕翩翩
半崖端稍稍千村明餘雲垂衆壑龍鳳紛送迎忽然各
散去放作世間晴日色到遠林輕烟靄靄生亂紅點長
空罻羅己相驚丈夫有高步所冀還丹成聖人似堯舜
巢許猶逃名禮華與樂葉俱隨秋樹零紛紛各在眼歎
息難為情
松野即事羅氏園林五首
娱心仗老笻細數諸峰影微烟過前樹淡日有半嶺幽
鳥識歸宿遑恤雲路永冥鴻各有見日邊半行整出處
無定期是非諒難省歸林忽已夜夜月變光景
其二
采采園中菊青青不堪摘沉思何不開我土槁無液汲
水聊一溉誓欲效綿力詎能樂安閒所為造化惜少年
莫相猜此意君應識屬聞毁折多使我愈戚戚
其三
山窗一叢蕙修葉吐紫蕤或云斷續花我亦豈敢疑楚
澤多芳草真偽奚難知浮俗尊虚名君子傷令姿博觀
貴自得清芬良在兹枝葉安足辨但令無自欺
其四
兩禪著冠巾園林步逍遥微風所披拂衆樹皆蕩摇悠
然一眺間快甚羣憂銷紫氣涵遠村高霞照青霄薄暮
忽行旅平疇散歸樵亦復掩幽扉夜意終寥寥
其五
閒雲正相聚長風歘散之聚散每如此我懷焉不悲仰
觀何所見所見天離離但當飲名酒寸心始不移醉中
無一事去盡識與知數樹洞庭霜足為歲寒資松栢即
賓客終始無瑕疵
遠離别
空村落葉亂曠野飛雲遲抽盡園客繭難比妾相思自
從出門來足繭坼兆龜夜宿茅篁雜曉行霜露凄仰攀
千重岑俯涉百渡溪骨肉無一在親戚知為誰羣刀血
糢糊殺人相娱嬉有聲不敢吐有淚不敢垂妾魂久已
逝妾身終何之行行忽遇兵擾擾貪獲資力戰豈不勝
何意救蒸黎鄉兵又妄擄無異在賊時朝汲風激面暮
舂日皴肌妾無使令者遠勝妾在兹寄言北去鳥妾死
君得知自從結婚姻得偹奉盥匜幸甚終所託可保黃
髮期苟死又何憾有此生别離自盡亦非難冀君贖妾
歸君心寧絶妾望君君來斯又恐多險艱為妾使君危
怫鬱一寸心撩亂百結絲牽牛與織女乖隔始不疑昨
夜夢到家銀燭照華榱夢覺恍見君回回日如迷果如
兩龍劒長懷想望悲人人儻如妾何以生世為
遊燒香寺於道傍折桂而歸遂賦
欲捐世間憂徑尋林下寺古松工聽法幽鳥静通慧鐘
撞清國聲臺識先朝事山僮偵茶候道人玩香穟回看
争奪區始了西來意無生安得滅有患非所致金仙一
何高淡然無可累茫茫曠大劫幽草供深翠出門見東
村孤吹隨風駛前林衆木竒醲薰隠幽桂飄揚滿虚空
狂逐浩無際冥參超欲仙(闕)玩倏已逝偶聞非售知抱
竒寧立異詎能媚司命深歎招隱士持歸難贈人銅瓶
且勤置
秋日山行雜興四首
獨往非避俗散懷聊尋芳流風淡翠麓理策秋路長蒼
石含幽色樛木落寒香一片太古雲化為孤鳳翔忽然
歸紫霄蕩漾不可望浩歌向夕霽敢事接輿狂
其二
山回杉熛清崖傾花雨下詎知吾道非偶然適曠野磊
落萬隕星赴流飲奔馬風微葉時落磴寒雪自洒孤松
縈蘿轉幽峰抱嵐炧景晦良遇稀心異真賞寡舉手謝
時人巖隂棲古瓦
其三
晚山菡萏開濃秀映秋碧長風瀉萬里寒花落石壁雲
氣静欲消霞光亂相射縹緲浮丘翁素手垂鶴翼笑看
蓬萊波與世共陳迹天地無恒春羣兒倚少色功名猶
自誤口體乃相賊安知骨為塵不得同瓦礫
其四
運去絶榮念化遷悟妄身舞智巧行殺亦笑榮公貧深
谷無近患寒蘿抱餘春幽娱淡忘歸山水無緇磷風生
禽響發雨歇草色新回眺宇宙間忽覺無一人長嘯斷
崖側悄愴將何親駭機滿岐路踏步安可輕所來為流
泉倚石得細聆激烈蒼龍笛雍容紫鷥笙清輝洒空曲
餘韵盤林扄至音含元化抑揚極和平區區理琹絲傾
意俟人聽可憐望知已斷絃復何情
由書堂寺入夫容之麓五代時有胡先生隠居
其地寺故名云今碑不書有游生者寫華嚴
經留寺清整可觀生寧宗時人
雨歇入幽麓朝氣籠淡晴夷途何所慮乃此㳂流行夭
矯玉虬飛驚波候天明急播萬珠絡逓應千雷轟忽激
羣鷺躍徐肆遊絲縈曲曲揭清淺盤盤度崚嶒明生一
掬綠幽閟兩林清胡為夥生聚却羨非世嬴蒼烟出磬
響深谷藏經聲閒過小蘭若茶香滿前楹誰寫天竺書
秋雁點寒汀盛代安可及隅谷有精能嘗聞昔五季胡
君亦豪英讀書向此地詎冀千載名俗士輕高人不著
石麗牲空令繞竹泉長作琅琅鳴寸心持餘感出門陟
寒青駮石當目隙高下擁精靈朋聚鳥(闕)伏孤兀蒼虎
獰左峰覆欲壓右崖危將傾乾坤有此險始(闕)性命輕
前邁忽自哂天定亦何驚萬杉列雲際濃淡因雲成佳
椶交翠竹茅屋矗相憑向來看畫意盡向眼中生老翁
理泉竇東菑秧事興隃謂樂如此翁顰訴其情歴述先
朝美言罷淚縱横方余起醲羨屬聞意冥冥古來多隱
者全身一何精將非智不及亦豈福難勝不然幽勝地
自可飽芝苓放麑心不忍力極還小停歌吟雜悲樂寫
之蒼石屏他年有知者此語良足徵
白馬篇
冥冥子規林蕭蕭洛陽路白馬誰家兒揚鞭西南去去
去知何為不辭還濘苦隂陽速相禪乾坤幾新故丈夫
慎馳騖(闕)渚已艱步悠悠獨鳥没霧暗連村樹
黃塘渡
早聞東吳路今識黃塘灘聊乘舴艋過一篙濟艱難綠
秧映屋秀古木垂村寒曠野何所尊亂躍千平巒回眺
寒烟外浮屠乃上干乾坤我來遲促促寧遑安遥謝山
中人合眼無悲歡
文江夜舟
北斗一何渴下飲空江流南雁知何愁相喚不自休東
浦征人歸孤燈出籬幽西淵捕魚急飛火走一舟漢皇
極寬仁今年租税優有生亦擾擾吾道更悠悠
箬嶺人家
溪回谷深盤石阨水成布風吹嵒下雲挂在溪東樹雨
深兩岸花高下樓臺聚安知主為誰倚遍欄干去
又
秩風流平野麥雲抱長洲積塘數株柳高墻閉孤樓生
當宇宙間此劣寧彼優殷勤有雙燕相語知何愁
望玉笥
岸轉蒼石踞長松垂青蘿政當停棹時江入柳隂多斜
暉瀉列岫蕩漾萬金波倚舷一回頭暮氣忽嵯峨羣仙
醒心處許我勤相過洞天無衆竹去去將如何
登北山塔
閒驅葛陂龍急追數峰雨仙人專幽竒我亦微徑取山
花帶雲香徘徊綠承宇身行元氣表心明萬里俯我今
為我役出沒塵潦路仙人何超然應笑我如許何當寄
此山隱几玩今古
東湖别吳伯清周棲雲虞伯生諸君子
炎炎白日長窅窅孤雲去身縻心久歸别至情更苦良
時難驟得異縣不同聚名都親友并並翔文鴛羽處獨
忽多聞至樂欣所遇析理挹清風吟詩看疎雨鳴琹挽
幽聽評帖劣前武有時縱登覽江山見吞吐行襟浦草
青解帶湖柳舞兹遊豈不佳歸來胡遽賦頋惟山林姿
終非城市侣故園芙蓉華綠池照茅宇我懷詎能㤀寧
為倦羇旅長歌招隱詩諸君果何許他夜宿山郵明月
照去住
寄揭曼碩
急程驚語離知問枉敦艮偉子諶多才涼齎每余困冰
收閴浪起雪解河柳潤同行諒佳攜芳草發清瞬名都
許當達一官子難遜皇鑒洞淵(闕)深儲暢閎論達行異
窮誓恒為高賢恨勖子振清風余今媿幽鈍
聚遠樓分韵得笛字
彩榜聚遠題登樓記疇昔一尊集七賢共領諸峯碧雲
樹分村容嵐霏長溪色點點鴉影翻沉沉市聲寂古來
多勝踐談笑不知夕欲去重倚闌寥亮滄洲笛
梅
一徑蒼苔深梅龍著花早初回天際春更覺江南好月
色冰霜寒角聲天地老寄語宋廣平時無蘇味道
題黃夀伯玉泉圖
匡廬三叠竒昔蔽今乍顯美玉倘可求佳泉諒難見朝
暉瓊膏煜夜彩白虹貫比德世所欽含光外非衒源往
豐大川雲升澤九縣在山孰為貴出門敢云賤如何市
朝人為起山林羨
知非堂稿卷一
