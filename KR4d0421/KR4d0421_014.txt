湛然居士文集卷之十四
法語示猶子淑卿
和潤之韻
贈景賢
寄東林
寄萬壽潤公禅師
寄甘泉慧公和尚
遺龍岡鹿尾二絶(并序)
和景賢贈鹿尾二絶
中秋召景賢飲
請定公住大覺疏
𥙷大藏經板疏
武川摩訶院剏建瑞像殿䟽
詩奥公住崇壽院
寄聖安澄老乞藥
信之和余酬賈作熊三字韻見寄因再
賡元韻以復之
雲漢遠寄新詩四十韻因和而謝之
德新見寄二十韻和而謝之
子鑄生朝潤之以詩為壽因繼其韻以
遺之
扈從旋師道過東勝秦帥席上繼杜受
之韻
屏山居士鳴道集序
用梁斗南韻
贈姪正卿
寄張鳴道
送省掾郭仲仁行
送燕京高慶民行
和趙庭玉子贄韻
贈東平主事王玉
周敬之修夫子廟
寄萬壽堂頭乞湖山
寄東林同參
寄簡堂頭
寄孔雀便面奉萬松老師
荅倪公故人
送王璘行
繼介丘穆景華韻
繼平陶張才美韻
德柔嘗許作鞍玉轡且數年矣作詩以
督之
卜隣一絶寄鄭景賢
寄岳君索玉博山
雲中重修宣聖廟疏
寄光祖
送德潤南行
再和萬壽潤禅師書字韻五首
贈景賢玉澗鳴泉琴
丙申元日為景賢壽
景賢作詩頗有思歸意因和元韻以勉
之
景賢召予飲以事不果翌日余訪景賢
值出余開鐏盡醉而歸留詩戲之
和景賢召飲韻
丙申上元夜夢中偶得
送門人劉德眞征蜀
送門人劉復亨征蜀
趙州栢樹頌
黃龍三關頌
和太原元大舉韻
喜和林新居落成
題新居壁
太原修夫子廟䟽
和林建佛寺䟽
湛然居士文集卷之十四
湛然居士文集卷之十四
法語示猶子淑卿
汝自謂幼年嘗禮空禅師求名因書頌云父母
未生前凝然一相圓釋迦猶不會迦葉豈能傳
此語極妙且道汝作麽生會古昔以来有志師
僧辭親出家尋師訪道千辛萬苦三二十年祗
為此一段空劫以前大事尚有未透脫者汝幼
居閨閤久在掖庭未嘗用功叩参大善知識但
博尋宗師語錄徒增狂慧深背真道賣弄滑頭
於道何益所以古人道參湏實參悟湏實悟又
云滿肚學来無用處閻王不要葛藤者真良言
也只如空老所書頌亦論父母未生前面目又
道釋迦猶不會迦葉豈能傳此是何意趣若云
釋迦不會能仁四十九年横說豎說貝藏琅函
遍滿人間末後拈花以傳教外之旨且道此法
從何而得若云迦葉無傳西天二十八祖東土
歷代諸師相傳之道自何而来若謂釋迦不會
迦葉無傳這空禅師亦是佛祖兒孫寫此頌圖
箇甚麽箇中關棙盡在此雨句不可不細參詳
余今為汝透漏些子消息父母未生前老夫云
水泄不通凝然一相圓老夫云針剳不入釋迦
猶不會老夫云非思量處迦葉豈能傳老夫云
識情難測父母未生前老夫云三更神世界凝
然一相圓老夫云半夜鬼乾坤釋迦猶不會老
夫云只許老胡知迦葉豈能傳老夫云直饒將
來他亦不要父母未生前老夫云頭圓象天凝
然一相圓老夫云足方象地釋迦猶不會老夫
云寒山撫掌迦葉豈能傳老夫云拾得呵呵老
夫為汝撗批豎判正用顚拈十字打開两手分
付了也一句子薦得可與佛祖爲師一句子薦
得可與人天爲師一句子薦得自救不了閑中
試定省看其或未明若到燕然問取萬松老子
潤之館于忘憂門下生徒乘駟渠徒步
抵和林城有詩云破帽麻鞋布腿棚強
扶衰病且徒行區區不道圖他甚一夜
山妻罵到明余憐而和之
疎笋籬邊正脱䙀故山清處便宜行鏡湖他日
應属我好向湖邊訪四明
贈景賢
茶鄰藥物成邪氣琴伴簘聲變鄭音可惜龍岡
老居士却將邪教汙真心
寄東林
東林已秀兩三枝覆蔭人天正此時貪向龍宫
翻貝葉惱人不寄玉泉詩(以来書云見閱藏經)
(故有是語)
寄萬壽潤公禅師
林泉人笑鳳凰枝我慕林泉嘆後時盼得人来
問消息太平和尚又無詩
寄甘泉慧公和尚
東林枝勝桂林枝不惜甘泉濟旱時鐡額綱頭
含笑面可人能字更能詩
去歲秋獮余謁龍岡因弹秋水龍岡出
山羊一雙為贈渠笑曰己過價矣余愛
容多設鹿尾漿今年
上獵於秋山龍岡託以鹿尾可入藥得
數十枚悉以遺余因錄近和人詩數篇
以報仍作詩二絶為引聊發一笑耳
秋水清聲忽變商龍岡曾遺二山羊今年祗奉
詩三首為報先生鹿尾漿
去歲山羊酬過價今年鹿尾不直錢龍岡藥物
都竭底只得髯翁詩數篇
和景賢贈鹿尾二絶
日暮長揚獵騎歸西風弓硬馬初肥今年鹿尾
休嫌少且喜君王不合圍
禁臠酷思濃鹿汁香蔬久厭小兒拳龍岡採得
班龍尾一串穿来寄玉泉
中秋召景賢飲
中秋北海景凄凄好拚今宵醉似泥快請龍岡
疾過我與君同泛玉東西
請定公住大覺疏
龍龕寳藏照人寒奥老功成住聖安却請定公
来領略收拾香火禮栴檀
𥙷大藏經板疏
十年天下滿兵埃可惜金文半劫灰欲析微塵
出經卷隨緣湏動世間財
武川摩訶院剏建瑞像殿疏
邦人創刻旃檀像寺衆新修窣堵波兩段因緣
非細事成功湏仗大檀那
請奥公住榮壽院
泥湫昔日隱蟄龍一震重新大覺宮却請收雲
歸舊壑晨昏香火禮師翁(泥湫院圓通禅師真堂在焉)
寄聖安澄老乞藥
登高回首望燕山試道新詩怨聖安賺得護身
符子去二年不寄大還丹
信之和余酬賈非熊三字韻見寄因再
𢋫元韻以復之
鷃鶉徒羡大鵬南駑馬終須後䮍驂至理猶删
萬歸一庸儒剛說二生三透關活眼嫌金屑戀
土痴人宿草菴寄與雲川賢太守洗心滌慮與
君参
惱人捷&KR0985;起终南虛忝沙堤相國驟幻術莫驚
殷七七眞詮誰識後三三家鄰荆水(玉泉也)宜栽
竹緣在香山好結菴斫斷葛藤窠已後閑家破
具不湏驂
鴻雁翩翩自北南歸歟何日駕歸驂潜龍在下
宜初九即鹿無虞戒六三洛下好遊白傅寺濟
源重覓侍中菴衰翁自揣何多幸昨夢齋中得
罷參(萬松老人住持大覺寺榜其齋曰昨夢)
舊隱醫閭白霫南故山佳處好停驂貪嗔痴者
元無一詩酒琴之樂有三菱芡香中横短艇松
筠聲裏稱危菴有人問道來相訪一椀清茶不
放参
雲漢遠寄新詩四十韻囙和而謝之
兌爻符太一天相忝文昌泛海難追蠡封留欲
學良穢形伴珠玉朽木厠松樟直節心雖赤衰
年髩已蒼伴食居相府無德報
君王草甲濡春雨葵心傾
太陽大權歸禁闕
成算出巖廊自北王師發平南上策長
皇朝將革命亡國自頽綱漢水偏師渡長河一
葦航股肱無敢惰
元首載歌康號令傳諸域英雄守四方
大勲雖已集
遺命未嘗忘萬國来馳幣諸侯敬奉璋兆民涵
舜德百郡仰
天光大有威如吉重乾體自強碩賢起編戶良
將出戎行太廟陳籩豆明堂服冕裳宋朝微䆮
滅皇嫡久成戕政亂人思變君愚自底亡右
師潜入劍元子直臨㐮殺氣侵南斗長庚
壮玉堂(幽州之分)弓猶蔵寳玉劍未識干將
皇業超千古天威聳八荒元戎施虎略勇士展
鷹揚武継元封跡文聮貞觀芳
宫庭敢諫鼓帷幄上書囊佇待卿雲見行觀丹
鳳翔武文能迭用威德是相當多士思登用遺
賢肯退藏詩書搜鳥篆功業抑龍&KR0750;國用恒無
闕民財苦不傷八音歌頌雅百戲屏優倡
聖澤傳朝露明刑肅暮霜永垂塵劫祚一混九
州疆重任司鈞石微材匪楝梁思歸心侣醉感
媿淚如滂嚴子終辝漢黃公合隱商窮通真有
數憂樂實難量雖受千鍾禄何如歸故卿乙未
閏月上旬日玉泉書
德新先生惠然見寄佳製二十韻和而
謝之
當年職都水曾不入其門德重文章傑年高道
義尊雖聞傳國士恨不識王孫韻語如蘇武離
騷類屈原烟霞供好句江海入雄吞意氣輕三
傑才名冠八元著述歸至賾議論探深源藉藉
名雖重區區席不温家貧謁魯肅國難避王敦
北鄙來雲内西邊退吐蕃勉將嚴韻繼不得細
文論遠害雖君智全身亦
聖恩大才宜應
詔豪氣傲司閽學識光光哲風流遺後昆莫
尋三島客好謁萬松軒六度真光發三毒妄影
奔素絲忘染習古鏡去塵昏爐上飛寒雪胸中
洗熱煩到家渾不識得象固忘言心月孤圓處
澄澄泯六根
乙未閏月上休日
玉泉書
子鑄生朝
潤之以詩為壽予因継其韻以遺之
巖松傲歲寒枝幹騰千尺男兒若稽古功名垂
竹帛我祖東丹王施仁能善積我考文獻公清
白遺四壁盛名流萬世馨香光赫赫余生嘆不
辰西域十年客貧因志不渝未肯忘平昔昔日
出燕然辰當攝提格鶉尾得鳳毛續後予無責
汝知學不學何啻雲泥隔為山虧一簣龍門空
點額遠襲周孔風近追顔孟跡優游禮樂方造
次仁義宅繼夜誦詩書廢時母博奕勤惰分龍
猪三十成骨骼孜孜寝食廢安可忘朝夕行身
謹而信扵禮順而摭祥麟具五蹄溟鵬全六翮
爲人偹五常奚憂仕與謫成功不自滿始知謙
受益慎母忘此詩吾言眞藥石
甲午重午前三日
湛然居士書
扈從旋師道過東勝秦帥席上繼杜受
之韻
去國十年久還鄕兩鬢皤三川猶梗澁百越正
干戈東勝城無恙西征事若何凭高吟望久樽
酒酹長河
屏山居士鳴道集序
屏山居士年二十有九閱復性書知李習之亦
二十有九參藥山而退著書大發感嘆日抵萬
松老師深攻亟擊宿票生知一聞千悟注首楞
嚴金剛般若贊釋迦文逹磨祖師夢語贅談翰
墨佛事䓁數十萬言會三聖人理性之學要終
指歸佛祖而已江左道學倡扵伊川昆季和之
者十有餘家涉獵釋老膚淺一二著鳴道集食
我園椹不見好音誣謗聖人聾瞽學者噫憑虛
氣任私情一讃一毁獨去獨取其如天下後世
何屏山哀矜著鳴道集說廓萬世之見聞正天
下性命發揮孔聖幽隱不揚之道將攀附游龍
駸駸乎吾彿所列五乘教中人天乘之俗諦疆
隅矣鳴道諸儒力排釋老拚䧟韓歐之隘黨孰
如屏山尊孔聖與釋老鼎峙耶諸方宗匠皆引
屏山為入幕之賓鳴道諸儒鑚仰籓垣莫窺戶
牖輙肆浮議不亦儧乎余忝歷宗門堂室之奥
懇為保證固非師心昧誠之黨如謂不然報惟
影響耳屏山臨終出此書付敬鼎臣曰此吾末
後把交之作也子其秘之當有賞音者鼎臣聞
予購屏山書甚切不遠三數百徒步之燕獻的
稿于萬松老師轉致于余余覧而感泣者累日
昔余嘗見鳴道集甚不平之欲為書紏其蕪謬
而未暇豈意屏山先我著鞭遂為序引以鍼江
左書生膏肓之病焉中原學士大夫有斯疾者
亦可發藥矣甲午冬十有五日湛然居士&KR0238;水
移刺楚才晉卿序
用梁斗南韻
丁年學道道難成却得中原浪播名否德自慚
調鼎鼐微才不可典璣衡誰知東海潜姜望好
向南陽起孔明收拾琴書作歸計玉泉佳處老
餘生
贈姪正卿
遼室東丹几葉芳曾陪劍珮侍明昌學書寫盡
千林葉習射能穿百步揚興廢人間戰白蟻榮
枯枕上夢黃梁故山咫尺宜歸去莫使因循三
&KR0985;荒
寄張鳴道
張君宗派自留侯壮歲成名入士流一代詩聲
如玉振千鈞筆力挽銀鈎平山邂逅初青眼汴
水伶仃已白頭遥想荷花好時節故人吟倚仲
宣樓
送省椽郭仲仁行
蘭省而今已預名還鄉衣錦也為榮遼陽幹亊
須詳悉速駕星軺上玉京
送燕京高慶民行
國用繁多我政憂上章清選倅徵收好陪劉晏
勤王事早使錢如地上流
和趙庭玉子贄韻
萬里龍庭白草秋時時歸夢舊漁舟酌殘白酒
難成醉老盡黃花無限愁久識人心多厭政喜
逄天下已歸劉而今子入中州去莫惜寒梅寄
隴頭
贈東平主事王玉
聖主方思治邊臣未奉行憑君逹此意無得負
蒼生
周敬之修夫子廟
天皇有意用吾儒四海欽風盡讀書可愛風流
賢太守天山剏起仲尼居
寄萬壽堂頭乞湖山
削玉剜瓊出自然依稀嵓竇吐雲烟禅師手段
掀山嶽便好移来向玉泉
寄東林同參
東林屢有寄來詩忙裏何嘗報一辝豈是玉泉
生吝惜言無滋味不宜時
寄簡堂頭
巨川生下此村牛千百頭中秪一頭鼻孔撩天
無主伴不風流處也風流
寄孔雀便面奉萬松老師
風流彩扇出西州寄與白蓮老社頭遮日招風
都不礙休從侍者索犀牛
荅倪公故人
玉泉回報故人書問子參玄着意無且趁萬松
鑪𨫼熱疾忙索取護身符(一作夜明符)
送王璘行
天涯九日出龍沙冬後冬前却到家餽運功成
須報我好遊天漢上浮槎
繼介丘穆景華韻
北海慵傾北海樽予懷為向景華伸竒才管葛
堪為匹何事唐虞不得臣行道欲期丹鳳出忘
機且與白鷗親龍庭萬里休辝遠六出竒畫正
賴陳
繼平陶張才美韻
才美風流自一時因風來寄湛然詩新朝制
度知將近晚節功名未是遟識子固為天下士
微君孰撫我民痍援毫欲繼清新句笑我却無
黃絹辝
德柔嘗許作鞍玉轡且數年矣作詩以
督之
異物當時許晉卿幾年思渴動詩情龍庭風細
沙堤軟玉轡雕鞍政好行
卜鄰一絶寄鄭景賢
龍沙幽隱子真家自撥寒泉出淺沙我願卜鄰
穹帳側旋分清酌煮新茶
宾岳君索玉博山
玉爐精巧若裁肪寄與髯翁也不妨古廟多年
無氣息直消一炷返䰟香
雲中重修宣聖廟
槐宫悉混玉石焚廟貌依然惟古雲須仗吾儕
更修葺休教盛世喪斯文
寄光祖
漁陽光祖冠當時筆法詞源我獨知君有家鷄
君自厭為何偏爱玉泉詩
送德潤南行
燕然民庶久瘡痍摩撫瘡痍政此時暴吏猾胥
謟君日開緘三復味予詩
再和萬壽潤禅師書字韻五首
憂道
不肯參禅不讀書徒喧口鼓說眞如未能即色
明眞色只道無餘已有餘法眼周殘浮海去潙
山寂莫少人居一從三聖承當後季世寥寥無
瞎驢
述懷
寳藏翻窮貝葉書方知真理本如如一心不動
無生滅萬古長空豈欠餘妙藥更靈難忌口長
安雖貴不堪居毛吞大海渾閒事誰訝瓢中出
白驢
警世
看盡人間萬卷書較量佛法搃難如本無妄疾
剛尋藥幸有回波好乞餘方丈名山真碧海含
元古殿是皇居行人半老家何在終日騎驢却
覓驢
傷時
金馬門前數上書子虚新賦笑相如萬言警策
才無敵六國縱横智有餘千里兵車討奸宄五
更朝馬候興居功名賺得頭如雪不悟團團如
磨驢
投老
囊裏瑤琴架上書箇中真味更何如伴閒美竹
千竿許養老田園二頃餘睡起焚香誦圓覺興
來緩軫品幽居(宫音有此曲)夕陽半下山偏好吟入
烟霞稳&KR1587;驢
贈景賢玉澗鳴泉琴
玉泉珍惜玉泉琴不遇高人不許心素軫四三
排碧玉明徽六七粲黃金臨風好奏朝飛曲對
月宜弹清夜吟(渠能弹雉朝飛清夜吟)贈與龍岡老居士
須教下指便知音
丙申元日為景賢壽
龍沙一住二十年獨識龍岡鄭景賢詩筆饒君
甘在後琴棋笑我強争先冷官何啻廣文樂歸
計猶存谷口田刦外壺天壽無量請公勤叩祖
師禅
景賢作詩頗有思歸意囙和元韻以勉
之
我訪龍岡老珠璣咳唾間酒熟香馥馥琴滑水
潺潺王吉河名中栽菊和林也有山但能心放
下何處不安閑
景賢召予飲以事不果翌日予訪景賢
值出予開樽盡醉而歸留詩戲之
昨朝命我初無興今日尋君不在家不問主人
都飲盡醉吟倒載黑氊車
和景賢召飲韻
書滿穹廬酒滿樽龍岡召我謝殷勤琴中别有
無絃曲醉裏開懷舉似君
丙申上元夜夢中偶得
超佛越祖透真空也與滿山說夢同面貌眼睛
鼻孔裏大千沙界一漚中
送門人劉德真征蜀
門弟遼陽劉德真剛直木訥近乎仁憐君粗有
才學術師我精通天地人今日從軍征兩劍他
時擁旆入三秦三辰測騐須吾子創作天朝寳
曆新
送門人劉復亨征蜀
誠之識我二十年不讀經書不學禅悮爾儒冠
好投筆逼人勲業可加鞭浣花溪畔春如畫濯
錦江邊酒似川壮歲從軍真樂事鄧侯遺躅勉
爭先
趙州栢樹頌
古佛猶存舊道場庭前依舊栢蒼蒼莫謗諸州
無此語禅林奔走錯商量
黃龍三關頌
我手何似佛手
稱頭斤兩湏端的短少毫厘不可欺函關辨認
合同劵未肯輕輕放過伊
我脚何似驢脚
行令如同車脚圓你三文後我三錢直饒道底
分明是也是當年鸚鵡禅
如何是上座生緣
只打野盤無寺宿不供糊口趁村齋上戶莫樁
虚物力僧司無得錯推排
元太原元大舉韻
魏帝兒孫氣似龍而今飄泊困塵中君遊泉石
初無悶我秉鈞衡未有功元氏從来多慨慷并
門自古出英雄李唐名相沙堤在好與微之繼
舊風
喜和林新居落成
登車憑軾我怡顔飽看和林一帶山新構幽齋
堪偃息不閑閑處得閑閑
題新居壁
舊隠西山五畆宫和林新院典刑同此齊喚省
當年夢白晝誰知是夢中
太原修夫子廟䟽
并門連歲不年豐證父攘羊禮義空既倒狂瀾
扶不起直須急手建庠宫
和林建佛寺疏
龍沙玄教未全行故築精藍近帝城須仗檀
那垂手力一輪佛日煥然明
湛然居士文集卷之十四終
