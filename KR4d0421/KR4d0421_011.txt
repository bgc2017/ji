湛然居士文集卷之十一
用張道亨韻
題龐居士隂德圖
和馮揚善韻
和秀玉韻
示從智
荅聶庭玉
繼栢巖大禅師韻
和張善長韻
愛棲嵓弹琴聲法二絶
冬夜弹琴頗有所得作詩三十韻以遺猶子蘭
夜坐弹離騷
弹秋宵步月秋夜步月二曲
弹秋水
弹秋思用樂天韻二絶示景賢
弹廣陵韻終日而成因賦詩五十韻
吾山吟
從萬松老師乞玉博山
寄萬壽潤公禅師用舊韻
寄聖安澄公禅師
寄甘泉禅師謝惠書
送房孫重奴行
從龍溪乞西巖香并方
乙未元日
付從䆒
旦日遺從祖
旦日示從同仍簡忘憂
元日勸忘憂進道
轉燈
錄寄新詩呈冲霄
寄東林
借琴
戲景賢
再用前韻二首
寄景賢
再用知字韻戲景賢
復用前韻戲呈龍崗兼善長二首
慕樂天
彈廣陵散
戲劉潤之
用劉潤之韻
用張道亨韻
道亨予故人也間關二十年今寓居
平水以詩見寄因和其韻以謝之
大安之季君政乖屯爻用事符雲雷邊軍驕懦
望風潰燕南趙北飛兵埃民財已竭轉輸困元
元恩治如望梅太白經天守帝座長星勾已
中台玄臺密表告天道災妖變異無不該姦臣
搆禍謀不軌魚鱗鱗首侵宸階蹀血京師萬人
死君臣自此相嫌猜居庸失守𬗋荆破天兵掣
電騰八垓潜議遷都避凶禍銜枚半夜宫門開
河表偷生聊自固京城留後除行臺力窮食盡
計安出元戎守節甘自裁虬龍奮迅脫大難微
波沉滯獨黃能王師神武本不殺一發鹿臺能
散財威聲遠震陜洛懼勢同拉朽如枯推髯公
退縮飬愚拙白麻一旦天邊来萬里
龍庭謁天子軺車乹軋風塵埋言輕無用
自緘嘿浮沉鵷鷺相超陪布幕氊廬庇風雨日
中一食如持齋瀚海波聲寒汹湧金山峰勢高
崔嵬十年行役亦艱苦塩車強駕同駑駘美湩
如飴潤喉吻仃伶獨撥寒爐灰故園夢斷幾千
里燕然㢠首白雲堆弹鋏悲歌望明月山城明
月空徘徊往事如絲不敢憶令人感慨生餘哀
聖人繼運踐九五歡聲騰沸天之涯萬國梯航
喜奔走弊帛交列陳瓊瑰
天子恩威溢中外遠邇翕然無不懷四民樂業
庶政舉宗臣勠力諸王諧
行殿受朝設鐘鼓明堂祭祀陳大罍卿雲輪
菌自紛郁妖星不復侵天街否道已窮受諸泰
人心已順天心廻制度一新從簡略禁網疎闊如
天恢賢材尚隱若冥鴈區區弋人何慕哉自
慚忝位司鈞軸可憐多士無梯媒願學留侯引
年去不與赤松遊蓬莱閭陽舊隐度殘朽扁舟
蓑笠江湖崖
題龐居士隂德圖
易易難難各一機非難非易亦新竒若將三句
分優劣露桂燈籠暗皺眉
和馮揚善韻
天道不可窮此理自古然大暴夀盗跖至仁夭
顔淵偉材鮮遭遇君臣難兩全庸愚厭梁肉廣
文寒無氊未逄知音人伯牙故絶絃我愛馮公
子孔教窮高堅憂道不憂貧一室如罄懸却笑
庠序生供薦徒備員詩書貯便腹一斗吟百篇
遠蹈顔孟迹近比蘇黃肩寧受跨下辱不為天
下先昇平已有期上道化日躔九州成一統刑
賞歸
朝權汴梁三戰定樂浪一檄傳先生謁
承明萬里来秦川徒步沙磧中往復幾一年揲
蓍說易傳應詔命席前十年符億兆十世盈十
千男兒志在道何論胝與腁一旦得榮遇閭巷
車馬填窮通固由命何必興孜煎用之自可進
舍之便可還自笑髯中書有過仍不悛三代不
同禮勉欲相襲㳂賢人正退隱強起居官聯冰
炭豈共噐安可渾愚賢可惜和氏姿庸工浪雕
鐫不能作大噐取次成弃捐潜龍喻君子或躍
或在田未遂馬周志好墾楊雄㕓伏臘粗酒脯
旦夕充羹饘窮途不足泣弔影無自憐人生一
瞬息日月如璣旋學道如牧羊後者為之鞭離
羣謝富貴遁世安林泉勿學躁進人扼腕長呼天
和秀玉韻(并序)
三學老人背佛說法教僧幽半藏謗
之清谿老人有頌因和之
清谿作䆿語湛然大笑之僅能知大用尚未識
大機貪隨言語轉錯認二阿師箇中關捩子卓
然絶百非三學未嘗坐何說非與是半藏未有
言奚論讃與毁觧語非干舌能知誠匪智為報
清溪公無事莫生事
示從智
知人者明自知者智仁人一言博哉其利
荅聶庭玉
文章太守鎮榆關遠寄新詩與湛然卓爾功名
君勉力歸與活計我加鞭扶衰幸有東坡杖遣
興猶存玉澗泉布襪青鞋任真率東垣山水不
拈錢
繼柏巖火禅師韻
行盡千程與萬程誰能退步見嚴宸饒渠觧釋
庭前雪笑彼難除室外塵翡翠簾前猶是汝琉
璃殿上更何人直須鶴出銀籠外受用壺天不
夜春
和張善長韻
下馬如虹氣焰雄驚人詩筆有誰同銀鈎老字
學顔軆玉振竒辭類國風今日白衣聊飬素他年
皇屋好推忠經营江左須豪哲占取雲臺第一功
爱棲巖弹琴聲法二絶
須信希聲是大音猱多則亂吟多滛世人不識
棲巖意祗爱時宜熱閙琴
多著呤猱熱客耳強生取與媚俗情純音簡易
誰能識却道棲巖無木聲
冬夜弹琴頗有所得亂道拙語三十韻
以遺猶子蘭(并序)
余幼年刻意於琴初受指於弭大用
其閑雅&KR0685;澹自成一家余愛棲巖如
蜀聲之峻急快人耳目每恨不得對
指傳聲間關二十年予
奏之索於汴梁得焉中道而卒其子
蘭之琴事深得棲巖之遺意甲午之
冬余
扈從
羽獵以足疾得告凢六十日對弹操
弄五十余曲棲巖妙旨於是盡得之
因作是詩以紀其事云
湛然有琴癖不好凢絲竹兒時已存心壮年學
愈篤倉忙兵火際遺譜不及錄回首二十秋絲
桐高閣東棲巖有後人萬里来相逐能繼箕裘
業待予爲季叔今冬六十日對弹五十曲五旬
記新聲十朝温已熟高山壮意氣秋水清心月
陽春撼瓊玖白雪碎瑶玉洛浦太含悲楚妃歎
如哭離騷泣鬼神止息振林木秋思盡雅興三
樂歌清福自餘不暇數渴心今已沃昔我師弭
君&KR0685;澹聲不促如奏清廟樂威儀自穆穆今觀
棲巖意節奏變柛速雖繁而不亂欲斷還能續
吟猱從簡易輕重分起伏一聞棲巖聲不覺傾
心服彼此成一家春蘭與秋菊我今會為一滄
海涵百谷稍疾意不急似遅聲不跼二子終身
學今日皆歸僕我本嗜疎懶富貴如桎梏幸遇
萬松師一悟消三毒早晚掛冠去閭山結茅屋
𬞞笋粗充庖糲飰炊脱粟有我春雷子豈憚食
無肉旦夕飽純音便是平生足
夜坐弹離騷
一曲離騷一椀茶箇中真味更何加香銷燭燼
穹廬冷星斗闌干山月斜
弹秋宵步月秋夜步月二曲
碧玉聲中步月歌弹来弹去不嫌多從教人笑
成琴癖老子佯呆不管他
弹秋水
信意弹秋水清商促軫成只疑天上曲不似世
間聲海若誠無敵河神已請&KR0685;三朝不弹此心
竅覺塵生
弹秋思用樂天韻二絶示景賢
秋思而今不入時平和節奏苦嫌遲香山舊譜
重拈出不問知音知不知
𥻘𥻘斷似烏蛇蚹瑟瑟徽如古殿苔玉澗鳴泉
獨受用穹廬秪少景賢来
弹廣陵散終日而成因賦詩五十韻(并序)
嵇叔夜能作廣陵散史氏謂叔夜宿
革陽亭夜中有鬼神授之韓皐以為
揚州者廣陵故地魏氏之季母丘儉
軰皆都督揚州為司馬懿父子所殺
叔夜痛憤之懷寫之於琴以名其曲
言魏之忠臣散殄於廣陵也盖避當
時之禍乃託於鬼神耳叔夜自云靳
固其曲不以傳袁孝尼唐乾符間待
詔王邀為季山甫鼓之近代大定間
汴梁留後完顔光禄者命士人張研一
弹之因請中議大夫張崇為譜序崇
偹序此事渠云驗於琴譜有井里别
姊辭鄕報義取韓相投劍之䫫皆刺
客聶政為嚴仲子刺殺韓相俠累之
事特無與揚州事相近者意其叔夜
以廣陵名曲微見其意而終畏晉禍其
序其聲假聶之事為名耳韓皐徒知
托於鬼物以避難而不知其序其聲
皆有所托也崇之論似是而非余以為
叔夜作此曲也晉尚未受禅慢商與
宫同聲臣行君道指司馬懿父子權
侔人主以悟時君也又序聶政之事
以譏權臣之罪不啻俠累安得仗義
之士以誅君側之惡有所激也不然
則遠引聶政之事甚無謂也泰和間
待詔張噐之亦弹此曲每至沉思峻
迹二篇綏弹之節奏支離未盡其善
獨棲嵓老人混而為一士大夫服其精
妙其子蘭亦得棲嵓之遺意焉
湛然數從軍十稔苦行役而今近衰老足疾困
卑濕歲暮懶出門不欲為無益穹廬何所有秪
有琴三尺時復一絃歌不猶賢慱奕信能禁邪
念閑愁破堆積清旦炷幽香澄心弹止息薄暮
已得意焚膏逹中夕古譜成巨軸無慮聲千百
大意分五節四十有四拍品弦欲終調六絃一
時劃初訝似破竹不止如裂帛忘身志慷慨别姊
情惨戚衝冠氣何壮投劒聲如擲呼幽逹穹蒼
長虹如玉立將弹發怒篇寒風自瑟瑟瓊珠落
玉噐雹墜漁人笠别鶴唳蒼松哀猿啼怪栢數
聲如怨訢寒泉古澗澁幾折變軒昂奔流禹門
急大絃忽一捻應弦如破的雲煙速變滅風雷
恣呼吸數作撥刺聲指邊轟霹靂一鼓息萬動
再弄鬼神泣叔夜志豪邁聲名動蠻貊洪爐煆
神劍自覺乾坤穿鍾會来相過箕踞方袒禓一
旦諸殺之始知襟度阨新聲東市絶孝尼無所
獲密傳迨王邀曾為山甫客近代有張研妙指
莫能及琴道震汴洛屢陪光禄席噐之雖有聲
鍊此頭垂白中間另起意沉思至峻迹節奏似
支離美玉成破璧為山虧一簣未精誠可惜我
愛棲嵓翁飜聲從舊格始終成一貫雅趣超今
昔三引入五序始作意如翕縦之果純如將終
繳而繹嵇生能作此史臣書簡策又謂神所授
傳自華陽驛韓臯破是說以為避晉隙張崇作
譜序似是未為得我今通此論是非自懸隔商
與宫同聲斷知臣道逆權臣侔人主不啻韓相
賊安得聶政徒元惡誅君側上欲悟天子下則
有所激惜哉中散意千古無人識
吾山吟
兒鑄學鼓琴未期月頗能成弄有古
調絃泛聲一篇鑄愛之請余爲文因𥙷
以木聲稍隱括之歸於羽音起於南
吕終於太簇亦相生之義也以文之
首句有吾山之語因命爲吾山吟聊
塞鑄之請不敢示諸他人也湛然題
吾山吾山予將歸予將歸深溪蒼松圉茅亭扃
扃柴扉水邊林下琴書樂矣水邊林下琴書樂
矣不詩市朝知猿鶴悲吾山胡不歸
從萬松老師乞玉博山
吾師珍惜玉山爐可嘆雕紋朴喪初無黨無偏
三足峙不緇不磷一心虚禮佛誦課須資汝示
衆拈香正起予對此好弹三澗雪因風遠寄萬
松書
寄萬壽潤公禅師用舊韻
懶荅禅師一紙書禅師佳句古誰如不才嘆我
垂垂老美𥙿憐君綽綽餘斷臂志能如慧祖點
胞終不似雲居三關參到縦横處識破黃龍脚
似驢
寄聖安澄公禅師
澄公屢有寄来書不著寒温問訊予老栢依然
籠古殿(庭中有怪栢數株)旃檀無恙鎻精廬金鱗透網三
乘外大隱居廛十載餘(聖安居市中)秖有些兒堪恨處
向人剛覓護身符
寄甘泉禅師謝惠書
萬松節外有孫枝德業文章冠一時不惜臨風
寄新句知音消得湛然詩
送房孫重奴行
汝亦東丹十世孫家亡國破一身存而今正好
行仁義勿學輕薄辱我門
從龍溪乞西嵓香并方
余愛龍溪老人之西嵓香屢乞之每
恨得少旋踵而盡因道鄙語乞香并方
我愛龍溪新樣香西嵓風韻卒難忘深玄欲說
舌頭短妙觀先通鼻孔長秋水弹時宜受用碧
嵓讀處更相當清香妙譜都拈出莫惜十年舊
藥方
乙未元日
劫前别有一壺天萬古長空無後先建化門頭
聊爾耳也隨徒衆賀新年
付從究
曠劫茫茫困路塵回頭便是故園春而今既遇
松軒老究取元來不死人
旦日遺從祖
乙未旦日從祖索詩浪道數句以遺之
塵世春風歲又遷僚属來賀古川前誰知萬法
生心上不覺雙毛落鬢邊人生能得幾緉屐文
章不直一文錢威音那畔乾坤别且道而今是
幾年
旦日示從同仍簡忘憂
乙未旦日從同索詩因道拙偈二十
韻仍簡忘憂
昔我馳星軺駐車歸化城汝方来摳衣從同訓
其名侍余垂十年百事無一成律曆且及半琴
道猶未精禅書置一隅尚未窮一經大道若滄
海萬古長澄清酌之而不竭注之而不盈偃鼠
得滿腹亦足飽鯤鯨又如大圓鏡歷劫長圓明
中間無影像應物而現形漢胡逓相照出没能
縦横又如萬鈞鍾寂然藏雄聲隨叩而即應圓
音自鏘鏗小擊而小響大撞而大鳴又如長明
燭積歲長熒熒分爲百千萬光明如日星惠之
而不費是爲無盡燈日月照天下不可語瞽盲
雷霆碎山岳聾者未曾聽枯木元無花却怨春
不平作偈以勸汝可以爲盤銘
元日勸忘憂進道
乙未元日忘憂居士索詩勉道數語
因勸其進道云
劫外風光别人間日月遷南洲添一歲北海又
二年榮利蝸粘壁功名蟻慕羶萬緣都放下好
叩祖師禅
轉燈
乙未元日安慶以轉燈見贈忘憂居
士索詩走筆作偈以警世云
安慶作戲燈惠然来贈我藏燈借微明細火薰
其座乘兹風火力盤旋如轉磨中有角抵人揮
臂不知禍團團十萬匝輪廻莫能&KR1876;此燈雖戲
具無果大因果三世塵沙佛皆如轉燈過三千
大千界成壊亦風火所以明眼人重道輕利貨
生死比夢寐榮華䓁涕吐長行此觀心人間都
看破多少看燈人知音無一箇
錄寄新詩呈冲霄
冲霄酷愛玉泉詩媿我年来無好辝錄寄新詩
三十首莫教俗子䓁閑知
寄東林
屢承
東林同參賜書未遑裁荅亂道鄙語
以代手訥云
同參萬里寄書來盥手緘封手自開没骨舌頭我
難說無根樹子若能栽金鵬手叚&KR0685;翻海任老鈎
竿不釣能何日萬松軒側畔笑談抵掌一開懷
借琴
龍崗居士本知音參透淵明得趣心暫借桐君
休吝惜玉泉習氣未琴
戲景賢
景賢愛弹雉朝飛作是詩戲之
牧犢曾歎雉朝飛七十無妻是以悲何事龍岡
愛弹此欲學白傳覓楊枝
再用前韻
景賢弹雉朝飛予作詩戲之蒙寵和
有若有餘隂乞一枝之句予再用前
韻以拒之
遏住行雲不敢飛一聲還噎一聲悲蠻兒深愜
龍岡意唱得香山楊柳枝
又
妙舞盤中塵不飛採蓮一曲繞梁悲慕素魯蠻
獨當兩貫珠歌韻柳腰枝
寄景賢
因足疾在告弹琴逾時腕臂作痛自
訟其癡作詩以寄景賢
湛然有過必人知笑寄龍岡自訟詩閻浮衆生苦為
樂華嚴皇覺藥能醫十年擐甲足疾作三月弹
琴臂力衰因病得閑閑却病閑中雖病也便宜
再用知字韻戲景賢
薄德從來搃畏知龍岡又有和来詩機關不觧
活龍弄(諺有是語)癖疾還如死馬醫大舜再逄
難永訣周公不夢覺吾衰鳳池元是䕫龍宅山
鹿野麋終不宜
復用前韻戲呈龍岡居士兼善長詩友
君有蠻兒我已知湛然援筆上新詩翠眉已惹
禅心動玉頰休教獺髓醫舊有藥爐雖竭底新
来鼎噐却扶衰隆隆玉凖能青眼不觧雲霓也
自宜(西人多服白衣)
其二
行雨行雲一夜飛㐮王從此莫含悲蠻兒侍寢
龍岡老恰似柔稊生柳枝
慕樂天
荆水(&KR0878;水出于玉泉)渾如人節灘玉泉佳趣䫫香山韋
編周易忘深意貝葉佛經送老閑爽我琴書池
五畆侑人詩酒竹千竿樂天活計都相似脂粉
獨嫌素與蠻
弹廣陵散
居士閑弹止息時胞中鬱結了無遺樂天若得
嵇生意未肯獨吟秋思詩
戲劉潤之
從劉潤之借杜詩因豪奪之作是詩
以戲之
休嗔久假不云歸長笑還書是一癡居士親行
萬里地政須百註杜陵詩
用劉潤之韻
箇中消息本忘言一念從渠一萬年大地遍開
皆是水頑石不擊固無烟成佛莫落謝公後建
業從教祖氏先萬法悉從心地起元来禍福不
由天
湛然居士文集卷之十一
