湛然居士文集卷之九
和敏之詩七十韻三首
次韻黃華和同年九日詩十首
寄雲中東堂和尚
謝萬夀潤公和尚惠書
燕京大覺禪寺奥公乞經藏記既成以詩
戲之
寄龍溪老人乞西嵓香
謝聖安澄公饋藥
和王正夫韻
和孟雲卿韻
次雲卿見贈
和王正夫憶琴
継宋德懋韻三首
和平陽張彦升見寄
䟦白樂天慵屏圖
和請住東堂䟽韻
寄倪公首座
和吕飛卿
戲陳秀玉(并序)
和張敏之詩七十韻三首
敏之學士遠寄新詩七十韻捧讀
之餘續貂以尾卿資一笑
壯年多轗軻晚節歎行藏故國頽綱穢
新朝明德香雄材能預算大略固難量迭出神
兵速無敵我武揚本圖服叛逆何止剪譸張西
討窮于闐東征過樂浪彗侵天壘壁光動太白
鋩整整車徒盛鱗鱗旗鼓望
天皇深責重賢帥廟謨臧江左將禽楚河陽巳
滅商英雄皆入彀強禦敢跳梁採訪軒車閙司農
官吏忙輕徭常力足薄賦不財傷
勲業超秦漢規模邁帝王流言無管蔡竒計
有平良增葺新文物耕耘古戰場蛟龍方奮迅
鵰鶚得翺翔偶遇風雲會争依日月光永醻十
古恥一恕四夷攘虎帳十年夢
龍庭幾度霜迎降初請命出郭遠相將久敵
眞宜死寬恩何(一作未)敢當
赦書民有幸歌詠
夀無疆扶杖聽
黃詔稱觴進白狼散財竭庫藏拔將出戎行殷絶
仁猶在周傾道不亡来招燕郡内入覲大食傍戎
服貂裘紫星軺駮馬蒼中春辝北望初夏過西
涼瀚海汹而湧隂山彷且徨閑雲迷去路疎雨潤
行装出處空興嘆風光自断腸典刑陳故事
利病上封章天下援深溺中州冀小康風俗承喪乱
籌策要優長痼疾如神附遊魂笑鬼倀仁術能
骨肉靈藥起膏肓避禍宜緘口當言肯括嚢
遭䜛心欲剖涉苦膽先嘗北漠絶窮域西隅抵
大洋詩書猶不廢忠信未能忘氊𥙷連腮帳䋲
穿朽脚牀郊行長野興人静若禪房回鶻交游熟
崑崙事跡詳風煙多黯黯雲水两茫災變垂乾
象妖氛翳太陽
髯龍三島去
玉葉一枝芳
明主初登極愚臣敢進狂九疇從帝錫五事合天常
大樂陳金石朝儀具冕裳降升分上下進退有
低昂拓境時方急郊天且未遑應兵無血刃降
虜自壷漿按堵無更肆因敵不餽粮
宸心尊德義聖政濟桑剛
恩澤涵諸夏威稜震八荒勢連西域重天助
北方強舉我陪三省求賢守四方錦衣捐毳褐肉食弃
糟糠隠逸求新仕流亡集故鄉百官欣戴
舜萬國願歸
唐耕釣咸生遂工商樂未央會將封泰岳行看建
明堂每嘆才雕篆長慙學面墻
君恩予久負賢路我深妨覆餗恒憂懼持盈是恐
惶故山松徑碧舊隱菊花黃太守方遺舄初平政
牧羊厚顔居此位若已納於隍吟嘯須歸去香山老
侍郎
再用張敏之韻
我愛張公子丁年密退藏施為宜法則議論自馨
香元氣却不死深陂豈可量皃時供府薦壯歲已
名揚汲汲尊尼父堂堂類予張遷居擇隣里濯足
揀滄浪作傳編毛穎談玄說劍鋩奇才千古重令
問萬民望氣壓四明客調窮三耳臧典謨師我舜
雅頌起予商綿蕞曾陳漢仁術屢說梁本非中
酒困長為和詩忙道長茹連拔時衰心獨傷篆
文道似李隷字楷如王青眼予能作白眉君最
良萬言陳國利一戰捷文場出海游龍舞騰空
翥鳳翔十全君子行一代士林光句法吾師範詩材我
竊攘忠心常向日直節欲凌霜文没歲云久道亡
天未將狂瀾時旣倒木鐸子宜當德業能純粹學術
靡理疆衝天憎燕雀當路惡豺狼綺語吟千韻宸章
掃十行行蔵關治亂出處卜興亡郡隷清河上家居
杜曲傍登科年甫冠修史髮初蒼仙觀嘗新欠宫園
醉晚涼朝天恭踧踖退食獨彷徨得暇多休沐游
山小治裝一巵持竹葉左手把無腸官酒澆三斗宫
詞唾百章阮聲師校尉琴訣受嵇康似玉風神異
如蘭氣味長坦懷無戚戚明見笑倀倀草檄堪醫
疾鍼詩可治肓博聞敵武庫高價重珠嚢憂
患經多故艱難已備嘗悲歌声歷歷雅調韻洋洋
造次必於是中心何日忘生涯兩書篋香火一禪牀
海上尋徐福壺中覓長房流傳雖君此眞偽甚難
詳水國波奔激仙鄉路渺茫孤身朝
北闕皓首嘆東陽險韻嚼佳句殘英嗅冷芳仁人今
尚在箕子本佯狂洪範明皇極彛倫叙有常百
王遺禮樂三代舊軒裳會補南極缺能令北斗昂
無媒言囁嚅夫志思廻遑秋老空悲扇天涼反賣
漿却來頻渭釣又絶在陳粮志道衰猶夢依仁老
更剛故家三徑遠薄土一㕓荒混混常無捨乾乾體
自強率躬能省已行道不踰方寧恥身衣褐誰
嗟日食糠起歌明月夜舒嘯白雲鄉綺夏終辝
漢巢由固避唐名極得三者柴立机中央榮遇傳
金馬題名刻土堂未窺君所藴徒見子之墻遣
欲絶形累無貪不行妨一瓢渠樂逸陋巷我憂惶
犧易韋編暗麟經古卷黃著述遵輔嗣去取
笑公羊再辨麟絶筆重箋城復隍焦桐人不識
獨有蔡中郎
讀唐史有感復継張敏之韻頗有脂粉
氣息遷就聲韻故也呵
唐室承平久遺賢不遁藏羅紈桑幄膩餅餌麥
疇香馬牧初蕃息民編莫校量邊臣閑虎略衛
士歛鷹揚禁苑晨鐘動梨園錦障張披香風
細細太液水浪浪河漢明方潤長庚淡不鋩羽旄
儀兩列冠蓋道相望諫士陳休戚庭臣論否臧金
石歌大雅琴瑟奏清商青鳥迷鴛瓦烏衣遶
盡梁供張官府備殽饌大官忙共享清時樂殊
無謗議傷含元朝百辟花萼宴諸王主上貞
觀聖官僚魏鄭良歲餘開武講春首闢文場
異寳浮淮水餘粮朽鳳翔諸羌来入衛百濟請觀
光關塞沉烽火鄕閭息寇攘三春常若雨六月
不飛霜聖德躋朝夕仁心本就將俯知人意順
仰視帝心當彍騎輕關内精兵重北疆朝廷潜
巨蠧方鎮養貪狼粉面三千軰金釵十二行持
盈當忌滿居治不知亡相罷曲江去權移林
甫傍華清高屼屼驪嶠碧蒼蒼金屋眠春
暁温泉浴暮涼掖庭花爛漫閣道路彷徨
宫監金犀餙妖姬珠玉裝危絃驚醉耳哀
調断柔腸燈燭暉鳷鵲絲簧沸建章奢
淫幾桀紂純儉劣成康擊柝宫城邃傳籌
禁漏長謀懽長汲汲沉醉若倀倀未悟薪及
爇誰知病已肓人横碧玉笛腰佩絳香嚢嶺
表千山遠荔枝三日嘗仙衣吹渺渺蓮舸泛
洋洋力士權誠重楊釗寵不忘承恩趍宝座奏
事近牙床熒惑頻侵斗秋陽弗集房人心咸怨
怒天象不披詳易水声鳴咽燕山水欝茫盜
賊克上郡鼙鼓起漁陽殺氣凌金闕繁霜
殞玉芳環兒剛賜死天子懼如狂戰士皆思變
姦臣亦易常空閑塵羯鼓誰舞舊霓裳忠
義心徒順英雄志自昂翠華搖曳曳鸞馭
去遑遑禁臠庖供豕村民路進漿隘兵蜀道險
糊口益州粮靈武兵聲振汾陽意氣剛復收京
闕克重治寢園荒賊勢時深蹙官軍力益強
羽檄傳劒閣龍駕返南方御府仍無酒飢民
尚噉糠卭都求道士蓬島覓仙鄕符使將歸
漢眞妃猶憶唐金釵分一股鈿合擘中央揮涕
春風殿傷心秋月堂梧桐籠院砌桃李映宫墻佳
夢眞難得幽歡頗有妨春宵成怨憶秋亱愈
悲惶尚記脩眉綠猶思半額黃強舒鸞被翠
閑殺輦車羊陵谷俄驚海滄浪已變隍臨風一巵
酒聊復酹三郎
次韻黃華和同年九日詩十首
黃華和同年九日詩以採菊東籬下
悠然見南山為韻予愛而継之前叙
思歸之心後述參玄之志所謂倒食甘
蔗者也
秋香眞可人不為無人改自慙寒昔盟東籬
子空待我獨搖酒巵不得寒英採臨風望故
園參商二十載
西風殘日秋有客嗟幽獨偶尔得香醪凄然
憶霜菊世態屢遷變人生多反復十年一夢
中猶未黃粮&KR0836;
無花復無蝶不似今秋窮黃花歲歲别九日
年年同我居北海南子在西山東公余會何
日一醉閑愁空
當年别吾山曾与黃華期富貴非予志卜築
臨東籬今也違初心知我者其誰掛冠猶未
遂寄此相思詩
無意戀三公有心辝駟馬洛陽失金谷閭山
有别野芳酒瀉盈樽秋香折盈把沉醉卧西
風不讓梨花下
汩沒紅塵中辜負黃華秋林泉与朝市試問
孰為優胡然久沉首令我心悠悠酷思山水
樂夢寐空神遊
歲月不我與彈指及衰年平生諳萬事抵死
參重玄因緣不可滯慎母法自然兩邊都不
立别有壺中天
無知豈眞知無見非眞見遮照玄縱横機關
千萬變虎口幾横身臨敵經百戰三折為良
醫一交學一便
五流分洞下一派起湖南春水無心碧秋山着
意嵐林濟眞顛漢曹山放酒酣許多閑伎倆
子細好生參
水外猶逢水山前更有山元知非内外更不在
中間測海纔盈掬窺天見一斑樞機謾竭世
一筆請君删
寄雲中東堂和尚
雲中種出火蓮華到底東堂是作家伏手骨
撾腰下劒笑人家具手中蛇三玄戈甲徒心乱五
位君臣莫眼花只遮些皃難理會草鞋包褁
破袈裟
謝萬夀潤公和尚惠書
多謝堂頭遠賜書驚人才筆我難如承當
禪髓心無媿供奉佛牙力有餘幼子可襲先
父業游人却到舊時居箇中消息誰能悉玉女
乘風跨鐵驢
燕京大覺禪寺奥公乞經藏記既成以詩
戲之
詞源老去苦無多強著閑文讃釋迦遒徤
兔毫生月窟光明蠒紙出新羅茶爐幾瓣龍
涎燼玉板十分鳳墨磨此起科差眞可笑湛然
陪酒更陪歌新獲紫玉板硯扵友人
寄龍溪老人乞西嵓香
寄語龍溪老古錐西嵓風韻我長思香錢緩
發鳴琴後瓦鼎濃薰入定時比擬梅魂秖獨步
品量龍腦可同馳湛然鼻孔撩天大穿過多
時不自知
謝聖安澄公饋藥
一粒靈丹寄我嘗湛然回簡謝西堂殺活一
草眞難會藥病相治未易量子細嚼時元不
礙渾掄吞下也無妨聖安骨董知多少賣弄千
年舊藥方
和王正夫韻
壯年自笑鬢先霜喜色眉間一點黃退食
紫宸居鳳閣朝
天丹闕列鴛行功名必要光前古富貴何須歸
故鄕濟世元知有仁政活人不假返䰟香
継孟雲卿韻
歸歟奚待鬢雙皤無恙閭山聳岌峩萬壑松
風思仰嶠千嵓煙雨憶平坡(仰山平坡皆燕然名刹也)開基氣槩鯨
吞海遁世生涯鼠飲河好買扁舟從此逝醉眠江
國一漁簔
次雲卿見贈
濟濟千官侍
玉宸尊賢容衆更親親風雲際會千年少
天地恩私四海均西狩一蘇張掖亂南廵重變大梁
春車書南北無多日万里河山宇宙新一作會同文軌
和王正夫憶琴
道人塵世厭嚻塵白雪陽春雅意深萬頃松風
皆有趣一溪流水本無心忘機觸處成佳譜信
手拈来搃妙音陶老無絃猶是剰何如居士
更無琴
継宋德懋韻三首
聖人開運億斯年
睿智文明禀自天旁午衣冠遊北海縦横耕釣
滿居延月氏入貢稱属國日本觀光列戶編威
震西溟千萬里漢唐鴻業亦虚傳
其二
笑我區區亦強爲故園荒矣欲何之讀書測
海持螺測學道窺天以管窺疲俗不禁新
疾苦濫官難撫舊瘡痍不微任重宜求退自有
當途國手醫
其三
廣平流落寓平城親老家貧強苟生炎漢蕭
曹賢政事李唐房杜美聲名進求高譽千
金重退隠閑身一葉輕應継開元舊動業華
堂鐘鼓對長檠
和平陽張彦升見寄
天兵出雲中一戰平城破居庸守將亡京
畿遊騎邏有客赴澶淵(子常倅開州)無人送臨賀姦臣
興弑逆時君遠遷播
聖主得中原
明詔求王佐胡然北海遊不得南陽卧
寵遇命前席客星侵
帝座萬里金山行三經玉門過于聞歲貢修燉
煌兵勢挫國維張禮義民生重食貨黜陟九等
分幽明三載課小人絶覬覦賢才無轗軻功名本
忌盈廟堂難久坐老矣盍歸來歸歟可重和俯
仰不心慙寬弘從而唾清濁自沙汰精麁任揚簸
賦性嗜疎聞高眠樂慵惰蒼鷄粗庖充黃犢
足犁拖幼子事耕鋤老妻供碓磨隨分養
餘齡雖飢而不餓
䟦白樂天慵屏圖
三杯兀兀元如道一覺昏昏恰似真不識香山
慵睡意知音自有箇中人
和請住東堂䟽韻
東堂不肯卧西堂珍御鮮食别樣装枉費青
帘三百尺雲中公子不来嘗
寄倪公首座
亨監逃海淹虀瓮隆老成龍過禹門獨有倪
公尚癡坐幾時承継萬松軒
和吕飛卿
一試戎衣大定初逹賢不得退閒居盟津既
渡諸侯喜親見
王舟躍白魚
戲陳秀玉(并序)
萬夀堂頭自汴梁來遠寄萬松
老師偈頌舊本有和節度陳公一
絶云清谿居士陳秀玉要結蓮宫
香火緣賺得稍翁搖艣棹却云
到岸不須船嘻三十年前已有此
叚公案湛然目清谿為昧心居士者
厥有旨哉僕未參萬松時秀玉盛
稱老師之德業尔後少得受用皆
清谿導引之力也每欲報之秀玉竟
不一染指故作是詩以戲之
不見桃源路渺茫(騎馿覓馿)清谿招引到仙鄉(未當好心)
湛然幸得齁齁飽(也湏吐却)擘與些兒不肯嘗(恰似真个)
湛然居士文集卷之九
