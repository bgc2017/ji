湛然居士文集卷之一
和黃華老人題獻陵吳氏成趣園詩
和平陽王仲祥韻
和李世榮韻
和李世榮見寄
和李世榮韻
再用其韻
又索六經
和移刺継先韵三首
和薛伯通韻
鹿尾
過金山用人韻
過雲中贈别李尚書
和裴子法韻
和許昌張彦升見寄
和南質張學士敏之見贈七首
和張敏之鳴鳳曲韻
和孟駕之韻
和陳秀玉緜梨詩韻
和冀先生韻
湛然居士文集卷之一
和黃華老人題獻陵吳氏成趣園詩
雪溪詞翰輝星斗紙蠧塵蒙詩一首湛然揮
墨試續貂囁嚅使人難出口丁年彭澤觧官
去遨遊三徑眞三友悠然把菊見南山暢飲
東籬醉重九獻陵吳氏治荒園成趣為名良可
取養高不肯事王侯閑卧林泉了衰朽今年
扈從過秦川可憐尚有蕭條柳歸計甘輸吳
子先麗詞已後黃華手知音誰聽斷絃琴臨
風痛想紗巾酒嗟乎世路聲利人不知曾憶淵
明否
和平陽王仲祥韻
一聖揚天兵萬國皆來臣治道尚玄默政簡
民風純
明明我嗣君寬詔出絲綸洪恩浹四海聖訓宜
書紳逆取乃順守
皇威輔深仁貪饕致天罰長吏求良循河表背
盟約羽檄飛邊塵
聖駕親徂征將安億兆人湛然陪
扈從書劍猶隨身翠華次平水草木咸生春冰
嵓上新句文質能彬彬冰雪相照暎珠玉如横陳
詩筆居獨步唐都一逸民
聖政㒺二三裁物惟平均綜名必核實求儒務
求真經術勿疎廢筆硯當可親竚待寰宇清
圜丘祀
天神選舉再開闢仲祥當超倫一旦騰逹時
獻策宜詵詵
和李世榮韻
聖主題華旦熊羆百萬強兵行從紀律敵潰
自奔忙百谷朝滄海羣隂畏太陽黎民歡仰
德萬國喜觀光尭舜規模遠蕭曹籌策長巍
然周禮樂盛矣漢文章神武威兼德徽猷柔
濟剛自甘頭戴白誤受詔批黃我道將興啟吾
儕有激昂厚顔懸相印否德忝朝綱佐
主難及聖為臣每願良
翠華來北闕黃鉞討南疆明德傳雙葉寬
仁洽萬方九服無不軌四海願來王兵革雖開
創詩書何可忘洪恩浮曉露嚴令肅秋霜
符應千齡運功垂萬世昌綿綿延國祚燁燁
受天祥多士咸登用羣生無敗戕此行將告老松
菊未全荒
和李世榮見寄
雲横北海西馹騎來天際梅軒真可人新詩遠
相惠其聲若良金其臭如芳蕙文豔理無華詞
雄言不侈筆力似黃山驚浪雲奔勢犀象牙
角新蠆蜂鋩尾細遥想醉銜杯梅塢清隂翳
閑散玉麒麟可得羇而係吾子卧東山誰治今
之世好陳十漸書母用六竒計萬里入
龍庭何湏嘆迢逓時方涉大川舟楫須君濟
和李世榮韻
多謝梅軒不惜春聲詩來寄格清新詞源莫
測波千頃筆力能扛鼎萬鈞憂國心情常悄
悄閑居容止自申申誰知板蕩中原後蕭洒
河東有若人
再用其韻
梅軒相别又三春别後文章與日新不忿散材
霑造化好將幽隱入陶鈞我遊北海年垂老君
卧南陽志未申遥想冰魂政無恙一枝迴施
隴頭人
又索六經
我愛平陽李世榮一番書史再鐫銘欲令吾子
窮三傳故向君家乞六經簡册燦然新制度
文章宛爾舊儀刑莫教幼稚空相憶日日求
書到鯉庭
和移刺継先韻三首
澤民我愧無術略且着詩鴻慰離索詩書滿
載升金山絃歌不輟踰松漠世上元無真是
非安知今是而非昨連城美玉湼不緇百鍊
真金光愈爍已悟真如匪去來自然胷次絶
憂樂斷夢還同世事空浮雲恰似人情薄
尚記吾山舊隠居松風蕭瑟松花落枕流漱
石輕軒車吟煙嘯月甘藜藿春山寂寂春溪深
蕭條庭戶堪羅雀而今不得安疎懶自笑絛
籠困鵰鶚勉力
龍庭上萬言男兒志不忘溝壑
其二
當年不肯讀三略獨抱遺經伴閑索流行坎
止不尤人自甘萬里涉窮漢富貴榮華能幾
時生死都來如夢昨千年興廢漚浮沉百歲
光隂電飛爍常笑梁鴻歌五噫竊學榮啟
弹三樂未能仁義戢干戈勉將敦厚懲澆薄
近有人從故隠來黃花無恙開籬落問渠
林肉與丘糟奚如飯麥而羹藿人聞麋鹿
滿姑蘇阿瞞不復遊銅雀塗中曳尾希莊亀
江夏沉舟悲鶚禰吾山佳處歸休乎鹿逸平
林魚縦壑
其三
祖道門庭元簡略兒孫草裏添芒索擬心鷂
子過新羅𧺫念白雲横大漠迥殊四句有無中
元非三際來今昨大海纖塵一點飛洪爐片雪寒
光爍寕論業障本來空半偈徒誇寂滅樂細切清
風非異事更將明月&KR2528;來薄玲瓏四面亦無門充
塞十方絶璧落羅列珍羞渠不食痴人猶自貪
藜藿秪圖龍頷摘明珠誰知虎口存活雀坐
脱猶迷一色邊﨑嶇鳥道(一作去路)横秋鶚可笑人
間荆棘林死者填溝空塞壑
和薛伯通韻
滴滴秋光溢遠山穹廬寥落酒瓶乾(一作一天空闊雁声乾)
詩章平淡思居易禅理縦横憶道安不忿西風
霜葉脱難禁秋雨菊花&KR0714;閭山舊隱天涯遠夢
裏思歸夢亦難
鹿尾
鑾輿秋獮獵南岡鹿尾分甘
賜尚方濃色殷殷紅玉髓微香馥馥紫瓊漿
韭花酷辣同葱薤芥屑差辛類桂薑何似
氊根蘸濃液邀將詩客大家嘗(一作流匙滑飯大家嘗)
過金山用人韻
雪壓山峯八月寒羊腸樵路曲盤盤千嵓競
秀清人思萬壑争流壮我觀山腹雲開嵐色
潤松巔風起雨聲乾光風滿貯詩嚢去一度
思山一度看
過雲中贈别李尚書
誰識雲中李謫仙詩如文錦酒如川十畆良園
君有趣一㕓薄土我無緣舊恨常来春夢
裏新吟不到客愁邊明朝分手天涯去他日
相逢又幾年
和裴子法韻
頃觀子法䟦白蓮社圖斥淵明
攻乎異端吾子不惑所學主張
名教眞韓孟之儔亞也昔巢由
避天下而遠遁尭舜受天下而
不辭以致澤施於萬世名垂於
無窮是知㓗已治天下各有所安
耳夫清虚玄默樂天眞而自適者
也焦勞憂勤濟蒼生為己任
者也二道相反甚扵冰炭使
尭舜巢由易地則皆然後之
出亂臣賊子窺伺神噐狐媚孤兒
寡婦扼其喉以取天下者聞巢由
之風亦少知媿矣然則巢由之功豈
可少哉弃享天下之大樂而且希
物外之虚名者豈人情也邪文中
子有言虚玄起而晉室亡斯豈
莊老之罪歟蓋用之不得其宜
也以虚玄之道治天下其猶祁寒
御单葛大夏服重裘自底斃
亡豈裘葛之罪哉昔晉武一統之
始不為後世之遠謀何曾己識之
既而楇難繼作骨肉相&KR0714;屠戮
忠良進用讒佞雖元凱復生亦不
能善其後矣大厦將頽非一木所
能枝獨淵明何能救其弊哉適丁
天地不交萬物不通君子道消
小人道長之時淵明見幾而作掛印
綬而歸結社同志安林泉之樂較之
躁進苟容于小人之側者何啻九
牛毛邪以淵明之才德假使生於尭
舜湯武之世又安知不與臯䕫伊周
並驅争先哉宣尼有云用之則行舍
之則藏又云進退存亡不失其正者其
惟聖人乎斯亦名教之内昭昭可考者
也何責淵明之深也余常謂否則卷
而懷之以簡易之道治一心達則擴而
充之以仁義之道治四海實古今之
通誼也因用子法遊姑射元韻以見
意云
達磨一派未西來無限勞生眼未開六朝繁盛
己矣耳兩晉風流安在哉自笑中書老僕射(引韻)
(偕用比字)事佛竊倣王安石公案翻騰舊葛藤
林泉准備閑蹤跡用之勲業垂千秋發揚
孔孟誰為儔舍之獨善樂眞覺賦詩舒嘯
臨清流豈止淵明慕松菊晉室高賢十八九
君子道消小人用貞夫遠弃利名酒蘇黃冠
世能文詞裴張二相名當時祖道禅林恣遊戲
尭風舜德甘嘘吹逹人不為造物役打破東西與
南北毛吞巨海也尋常出没縦横透空色真
如頗与犠易同不動確乎無吉凶湛然信筆書
䆿語臨風遠寄綠野翁贈君一句直截處秪
要教君能養素但能死生榮辱哀樂不能
羇存亡進退盡是無生路
和許昌張彦升見寄
眞人休運應千載生知神武威中邦杜絶竒技
賤異物連城玉斗曾親撞兵出潼關渡天塹
翠華雜映騶虞幢生民鼓舞嘆奚後壺漿
簞食轅門降偏師一鼓汴梁下邏騎飲馬
楊子江良臣自有魏鄭軰死諫安用干與逄
少微昨夜照平水清河國士眞無雙壮歲遊
學力稽古孜孜繼晷焚蘭釭新詩寄我有
深意再三舒卷臨幽窗安得先生贊
王室委倚奚憂庶政龐堪笑紛紛匹夫勇徒
誇巨鼎千鈞扛何日安車蒲輪詔公入
北闕蒲萄佳醖爛飲玻瓈缸(西人蒲萄釀皆貯以玻璃瓶)
和南質張學士敏之見贈七首
桃原劉鳳樓蕭鐫冰斵玉哦通宵珠璣錯落照
蘭室龍蛇偃蹇蟠霜綃和我新詩使予起却得
瓊瑰酬木李邊城十載絶知音琴斷七絃寉亦死
而今得識君姿容胸中鬱結渙然空詩壇君可
㩀上位筆力我甘居下風筆陣文場寬且綽馳
騁看君能矍鑠學海波瀾千頃陂厭飫經書
爛該慱幾時把手瀟湘邊生涯目有壺中天鳴榔
一笑舟浮蓮滄波萬里凝蒼煙
其二
漏沉沉竹蕭蕭蒲圑禪定坐終宵古廟香爐無
氣息一條白練如瓊綃性海澄澄波不起宛似冰壺
沉玉李庸人泥教不知歸七竅鑿開混沌死雖云
至道絶音容不離幻有成眞空百尺竿頭更移
步普天匝地生清風大用全提自寬綽禅將交鋒
何矍鑠醒時呼起夢中人徧濟含生其利慱本無
内外與中邊踏破威音劫外天汙泥深處種青
蓮昇平世界沉𤇺煙
其三
雨蕭蕭風蕭蕭對床談道徹清宵欲畫太虚無
面目愼無落筆汚冰綃人間平地風波起反笑
於陵噉螬李富貴榮華都幾時迷者孰能死
前死湏彌芥子云相容神通妙用不空空劫火洞
然渠不壊紙鳶能禦毗藍風龍象騰&KR0750;何綽
綽廻視駑駘空矍鑠悟時一語透塵沙安用
才學恃宏慱維摩方丈傍無邊箇中無礙散花
天廻途穩穩步雙蓮得玄鳥道横晴煙
其四
院深深籟蕭蕭伽陀舒卷度蘭宵若觧荷心繫
珠露便能天外裁雲綃大覺空生一漚起
悟斯獨有屏山李(屏山居士李之純常作楞嚴别解為禪客所重)穿透楞嚴
苐一機方信菴中人不死个裏家風針不容夢
回六趣大千空道人受用本無盡明月薄&KR2528;細切
風香象朋從威綽綽獨跳狂獐空矍鑠悲心起
處了無私濟度塵沙恩廣慱不涉中流離兩邊
下無大地上無天無人無佛臺無蓮萋萋碧草
生芳烟
其五
雲飄飄水蕭蕭一燈香火過閑宵神清半夜不
成夢書帷風細揚微綃運應昌期
王者起自愧文章輸杜李竊同居易了無生
誰羡葛洪學不死一榻蒲團膝足容翛然丈
室塞虚空翻騰密藏明佛日淘汰機緣振祖
風丹鳳冲霄何綽綽失暁獃郎徒矍鑠人間
取舍本千差世路窮通如六慱幽人嘯詠水雲邊
刦外光風自一天閑來石上栽紅蓮水無波浪火
無煙
其六
風蕭蕭雨蕭蕭蕭蕭風雨悲凉宵籬菊殘英漬黃
玉林風脱葉飄紅綃幽人輾轉凌晨起邂逅
門前逄短李殷衰聞道有三仁欲說九疇君
不死穹廬相語為從容懸河雄辨能談空風
神蕭散野鶴立照人玉樹臨秋風落筆新詩一
揮綽不似武人誇矍鑠銀鈎筆力掩二王照
夜連城肯輕慱他年相約秋山邊秋江一派連
秋天閑聽菱女歌採蓮輕舟一醉眠秋煙
其七
衣龍鍾髩飄蕭穹廬停燭坐寒宵翰林遣介
贈佳句蠆芒鳥跡書生綃既倒狂瀾再扶起昔
有謫仙元姓李今日
龍庭忽見君誰道當年太白死文章氣象難
形容騰龍翥鳳遊秋空筆力萬鈞神鬼泣
雷轟電掣驅疾風餘𥙿喜君能綽綽鼓舞
為君予矍鑠觧讀竒字笑楊雄識厭張
華能物慱與君握手天山邊舉觴相嘱望青
天他年雅社結白蓮林泉杖屨衝雲煙
和張敏之鳴鳳曲韻
寫蛟螭咳珠璣英姿元㨂(一作占)碧梧棲彬彬文彩
自光輝有材希晉用失志欲劉依薦君誰肯
惜嘘吹洪才大筆識君稀鯤遊翻海震鵬舉
翥天飛問渠蟾窟攀仙桂何似冥山破鉄圍人
間強認假生死世上本無眞是非濃歡殢春
夢晚景嘆殘暉夢断日沉眞可笑輸却禅
人向上機遮眼開經卷蒙頭壊衲衣息念融
凡聖無心應順違震風威横擔楖栗萬山歸
和孟駕之韻
平陽聞有鄒人孫封書上我僅萬言討論墳典
造極致商榷古今窮深源文章高出蘇黃軰英
雄不效秦儀志志圖仁義濟元元異比無雙瑚
璉噐淪落塵埃德不孤梅軒結友天一隅我惜鹽
車困騏驥騰&KR0750;未得踏亨塗甕牖䋲樞甘儉
薄飢腸雷轉充糟粕他日佳聲聞
九天富貴之來不得却丁年黃卷樂平生鄉閭
一諾千金輕滄浪清處閑濯纓才名高價如連
城筆下有神詩有眼五車書史窮編簡一舉
高登甲乙科曾對閶闔持手版
天兵一鼓下雎陽旌旗整整陣堂堂玉石俱焚君
子隠北度來依
日月光徒步黃塵千里遠猶抱遺經䆒微婉
天産昂藏一丈夫三十未遇非為晚聞望卓冠儒
林叢燦然星宿羅心&KR0909;馳驟大方孰並駕絶
塵奔逸其猶龍君似昆吾玉可切錕鋙不是尋
常銕利穎神鋒人未知寳匣空閑三尺雪何時
搜出蟄龍鞭一聲霹靂轟青天歲旱湏君
作霖雨拔茅進用其茹連
天子明堂求國棟鵬飛全藉天風送鳳池波暖
百花新詠游不作江湖夢
和陳秀玉緜梨詩韻
石門九月西風高(梨出干石門之北遵化縣)緜梨萬樹金垂
梢清溪(秀王道號也)千里携贈我藤筐初發香盈包
謫仙風度清谿亞春風曾飲梨花下不用紅粧
唱採蓮醉望青天歌二雅我有斗酒清且醇同
君薦此鵝黃新初見分香剖金卵更看削玉飛
霜鱗縹葉紫條何足語夜光安可同魚目文園
塵渴政難禁咀嚼冰雪&KR2528;香玉
和冀先生韻
東垣士大夫以
興王聖德詩見寄用酬雅意
運出三爻兑(以太一推之而得)
龍飛九五乾要荒歸化育豪哲入陶甄有幸恩涵
海無私德應天偏師收百越一鼓下三川
天子能身正元戎不自賢
重光道同軌
累聖德相聫策决九重内功歸萬乘權羣雄哀
稽顙多士喜摩肩輔弼規左右丞疑贊後前
開夷逾漢武平叛跨周宣冠盖通竆域車書
過古埏覧機雲母障受諫翠華軿欵塞諸
蠻洞來朝百濟船降王趍陛闕強虜列氓編淨
掃妖氛變潜消𤇺火煙詞臣遊館閣幽隱起林
泉尭舜文明盛商姬禮樂全九成合古奏二雅
詠新篇世卜千年世年斯億萬年
宗親成蒂固
國祚䓁瓜綿
聖政輿人頌
天威萬古傳勉旃封禅事不用策安邊
湛然居士文集卷之一
