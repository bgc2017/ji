後村先生大全集卷之七十三
外制
少保保寕軍節度使充萬夀觀使謝奕昌封贈三代
故曾祖已贈太師追封魯王景之持贈太師餘如故
朕成民而後致力於神既嚴恭於薦享祝釐而不專
鄕其福爰敷錫於親賢穹班備孤棘之儀顯相畢燔
柴之礼衰時嘉貺燕及曾門具官某故曾祖具官某
高蹈丘園素耽墳籍易曰必有餘慶理之固然傳云
非此其身信而有證積善放槐庭之貴鐘祥為椒掖
之賢兹霈澤之旁流豈外婣之可後執珪幣以事上
帝天棐惟章錫土田以保東方王封惟舊仍峻師垣
之秩以隆戚畹之恩益顯前光永綏来裔可
故曾祖母魯國夫人胡氏贈魯國夫人
惟泰元尊祭以忱而受福尔曾祖母礼推本以均釐
廼錫徽章以光幽譲具官某已故曾祖母魯國夫人胡
氏功言有則法度自將爰相其夫成一家之仁遜克
昌厥後懋兩社之勲勞旣開台揆之祥益衍孫枝之
福助二南之風化為六宫之表儀祭澤旁流慶源甚
遠告之新庙尚想於徂徠頌彼令妻何慙於吏克可
故祖任少傅觀文殿學士致仕益國公贈太
師追封魯王謚惠正深甫特贈太師餘如故
展采親祠宗文王而配帝儀圖先正相寕考以在天
属鉅典之熙成賴信臣之嚴扈載嘉前烈爰錫徽章
具官某故祖具官某學號儒宗材優王佐系從謝邑
鍾神氣於崧高望重東山擅風流於江左緝熙縡
康濟民生昔作股肱立相而置諸古今為肺胕非身
而在其孫眷言后族之尊已極王封之貴大祭有卑
矧喬木之世臣太師維垣仍分茅於故國尚其英爽
服此寵光可
故祖母魯國夫人林氏特贈魯國夫人
合宫肆祀繁釐錫於媪神左畹䟽封介福鍾於王母
有加懿範宜卑徽章具官某故祖母魯國夫人林氏
翛然林下之風作此謝人之式于歸之子共美夫人
之起家胡然而天不使君子之偕老積至孫枝而益
衍恩加宰木而有光南陽帝卿近親首拜胙膰之賜
惠然元妃孟子宜申湯沐之風爰世保於東方保慶
延於後嗣可
故祖母魯國夫人林氏特贈魯國夫人
先王保衡餕惠首朌於大享継室聲子沐封申卑於
小君仁䔍於親礼行自近具官某故祖母魯國夫人
林氏存心慈恕廸德柔嘉佐君子以求賢審官得
風之意正家人以外男内女如卦義所云美開儷
之祥皆由積善之慶属合宫之竣事宜祖庙之迢榮
奉鵉誥於阡有光新渥啟亀蒙之宇不改舊邦可
故文任朝奉大夫已贈太師追封衛王渠伯
特贈太師
奏鵉路龍鱗之曲藏事合宫原關雎麟趾之風均釐
祢庙雖高爵極維師之品然宗祈推嚴父之恩爰出
新綸以昭異渥具官某故父具官某恭寬而信敏宣
慈而惠和聞禮聞詩得諸侍家庭之際止敬止孝見
於事君親之間惟高材嗇其生前故餘慶鍾于身後
占之以夢惟女子祥貴不可言為天下母兹飲福致
胙膰之礼宜追荣及肺胕之賢噫周王子孫嚴大祭
而薦牡漢家勲戚有七葉之珥貂以右準今于斯為
盛可
故母韓楚國夫人郭氏贈韓楚國夫人
朕式祖宗之典薦此一忱后於父母之家均兹五福
乃霑漏泉之澤以慰凱風之恩具官某故母韓楚國
夫人郭氏寳婺華宗汾陽貴胄雖言不出梱若無可
書然善積於家必有餘慶祥鍾少麓位冠椒房推母
儀資内助之賢於聖善有如存之感兹因餕惠遠想
徽音噫荒二邦之封旣倍增於湯沐茟列女之傳習
未冺於芳馨可
故妻齊國夫人吳氏特贈齊國夫人
朕祀合宫加恩左畹惟吾亞保既面棘而曰孤慨
爾令妻不副笄而偕老乃因饑惠申錫蜜章具官某
故妻齊國夫人吳氏生天台僊佛之鄕同阜陵法從
之譜儷相家之綦貴蘋荐甚恭訓子舍以義方棣華
競爽閨門之懿朝野所推慈有事於帝親宜追榮於
賢淑噫過江名族無出於謝高裂土分封莫如於齊
大其歆新命俾奄舊疆可
通奉大夫除權吏部尚書兼直學士院陳顯伯封贈父
故父任廸功郎已贈太中夫干能特贈通議大夫
禮報本及始既成熙事於合宫澤昭天漏泉爰及近
臣之祢庙其加異渥以闡幽光具官某故父具官某
躬寒窗膏火之勤味陋巷簞瓢之楽積善家有餘慶
隂隲通於神明能父仕教之忠陽報鍾於冡嫡出藩
入從移孝於君属峻事於類禋遂均釐於貴近燾後
皆義方之力荣親&KR2178;法從之階噫勒石表阡會見亀
跌之揭燎黃告墓有光馬鬣之封可
大中大夫敷文閣待制知慶元府兼㳂海制置使
姚希得封贈父妻
故父端珪贈通奉大夫
哲王明德恤祀旣有事於合宫孝子立身揚名首追
崇其祢庙載加先懿爰示殊褒具官某故父具官某
詞賦之聲摩空势利之心如水靈椿丹桂宛然竇氏
之義方白髮青衫全矣凝之之高節丹煩諸貴之推
轂靡待希年而挂冠及擕于為京師之行有買田老
陽羡之志冡嗣久聫於禁近霈恩奚間於沒存理玉
土中雖莫究生前之藴燎黃松下猶足為身後之荣可
妻令人價氏封碩人
成禮宗祈蕃禧格於富媪加恩法從燕喜及其令妻
具官某妻令人價氏生長世代詩書之家㑉服姆師
圖史之訓不出於梱未嘗知於外言相敬如賓真可
為于内則属均餕惠始自近臣夫方伏鉞而專征尔
則副笄而偕老傳褒列女視前載以奚慙詩詠碩人
與美名而適称可
寳章閣直學士朝散大夫知徽州周坦封贈父
故父已贈朝議大夫澈贈中大夫
礼報本反始適熙事之成孝立身楊名皆義方之力
爾善積諸已行脩於家舉卻桂之枝是生魁産無莊
椿之夀不究壮圖雖韜晦於丘園屡褒崇於泉壌噫
上昭下漏廣祭統之十倫主荣死哀亜從臣之一秩可
朝請郎寳謨閣待制提舉江洲太平興國宫潘
凱風贈父
故父勝之已贈通直特贈朝散郎
福善之報不于其近而于其久昔者觀老選調而脩
柄用洵僅一命而軾轍鼎貴尔生以大宗師教其里
殁以卿先生祭于社所㪯毫芒不試是生賢子為朕
法從言論風旨聞于天下國人皆曰父之教也兹以
外郎燎黃墓阡亦足以見天定矣可
通議大夫王齊弟奉議郎國子慱士景峴封
贈父母妻
故父任朝奉郎巳贈中奉大夫保大特贈通
議大夫
上帝六宗成礼霈類禋之澤一翁二季内釐極存殁
之荣具官某行著卿閭文傳斈館大庭射策早標龍
虎榜之名清庙奉璋嘗簉鷺鴛行之列生前半竹身後
雙珠伯特槖于甘泉仲横經於圜水際兹熙事慰被
孝恩噫昔解褐起家僅止議郎之秩今燎黃告墓遂
躋法從之階可
故母令人吳氏特贈碩人
掃地而祭澤漙被於羣二陟屺之嗟爵遂加于六命
具官某故母令人吳氏荐生華閥作嫓名儒翰墨祖
傳不羡衛夫人之帖範模女憲奚待曹大家之書一
念積仁二惠競爽廼緣子貴之義俾從夫爵而封噫
擇鄰之遷世久無斯賢母表阡之作汝寔有此佳兒可
景齊故妻令人高氏潘氏蔡氏贈碩人
㪯古者燎禋之礼適告熙成慨近臣皦日之情載加
褒贈具官某故妻令人某氏閱家整肅約己儉勤嫓
伯鵉之清高相安苦淡逮仲卿之貴重已隔幽明廼
如徽音宜被祭澤噫魯詠令妻之喜悵偕老之莫諧
衛歌碩人之賢錫加名而無愧可
承務郎知信州玉山縣丞趙時淬封母
母刘氏可特封太孺人
吾甚重高年有司言尔九㐮加二可謂之夀母矣其
錫初封以慰尔子荣親之意可
廸功郎婺州東陽縣尉張龍應封父
父夀玉特封承務郎致仕
吾甚重高年有司言尔九十有四紹興之遺民也其
卑京秩以慰爾子榮親之意可
從官明堂加恩
寳謨閤直學士正奉大夫提舉江州太平興
國宫奉化郡開國候食邑一千二百戶袁商
加食邑三百戶
小心以事上帝旣享於中辛大賚而冨善人可遺於
一老式稽舊典溥錫徽章具官某継踵世科單傳家
斈法駕扈從論思常冠于嚴徐偉衣從游調護尤高
於園綺雖惬乞鏡湖之興未忘存魏闕之心属者有
事國陽加恩海内環頋奉璋之列興懷聽履之臣廼
出綍以旌賢俾分茅而胙土意對宣室鬼神之問尚
欲諮詢繪洛社耆英之圖益緩夀可
顯謨閣學士宣奉大夫提㪯江州太平興國宫
六合縣開國子食邑六百戶徐㮚加封三百戶
(上同袁尚書)具官某机鍳精明器能英濟都民談趙京兆
之政敬之如神選人惮毛尚書之情甚於畏法雖惬
買山之高㒷未忘存闕之丹心(下同)
朝散郎寳章閣待制知建寕府永嘉縣開國
男食邑三百戶陳昉加封二百戶
帝有合宫旣陳牡荐王多吉士各效駿奔興懷扈蹕
之臣阻與奉璋之列属推餕惠溥錫徽章具官某窮
理際乎天淵制行凛乎玉雪鷄翹豹尾幾年立特槖
之班虎節麟符所至留憩棠之爱乃者朕禋重屋卿
牧潛藩雖莫殫顯相之劳然不替朝宗之志爰稽舊
典俾柘新封噫宣室席前良渴賈生之對穎川詔下
深知黃覇之賢
朝議大夫試中書舍人兼直學士院兼同修
國史寳錄院同脩撰兼崇政殿說書洪勲依
前官職特封錢塘縣開國男食邑三百戶
小心而事上帝旣慶熙成大賚而富善人當從近始
廼如法從宜有湛恩具官某継踵世科单傳家學危
言讜論居然追先正之風大冊高文足以鼓天下之
動属蔵中辛之祀實陪上雍之聫舊典礼多所講求
新詔令皆其潤色爰加采地以奬槖班噫受宣室之
釐聳聞精論第甘泉之頌獨擅雄辞茂對寵嘉益衰
福祉可
大中大夫敷文閣待制知慶元府兼㳂海制
置使縣開國男食邑三百戶姚希得進封
開國子食邑加二百戶
小心而事上帝旣享于合宫大賚而富善人可遺於
分閫載稽舊典溥錫徽章具官某禁省名臣藩宣重
德継李藩批敕屡奮筆以回天從裴度視師盍聯鑣
而向闕属勤弄印頒爾建才麟符爲諸鎮之雄鯨浸
無一波之警妖氛盡掃熙事告成𬗟懷宣力之臣宜
在均釐之數噫駿奔清庙奉璋阻列於譽髦鳳集穎
川選表莫先於太守姑欽餕惠嗣有褒綸可
資政殿學士提㪯臨安府洞霄宫信安郡開
國公馬天驥食邑三百戶
小心以事上帝旣畢於宗祈大賚而冨善人可遺於
舊弼其頒異數庸廣湛恩具官某鍾間氣之祥負倫
魁之望出臨方岳勤劳四國之蕃宣八秉事机密勿
一堂之唯諾曾未展為霖之手乃不為偃月所容久
寂寂以閉關每惓惓而存闕属予禋類念爾滯留燔
柴之礼莫陪食美之地宜拓噫肆丹鳳門之青式
隆賜胙之儀詠白駒谷之詩未替懷賢之意可
寳章閣學士通議大夫提㪯江州太平興國
宫嘉興縣開國伯食邑九百戶陸德輿進封
嘉興郡開國侯加封三百戶
欵重屋於季滴参用絫朝之制扈属車而上雍緬懷
八座之賢廼出贊書以均餕惠具官某文章鼓天下
之動言行蹈君子之中夕瑣塗歸朝野惮袁高之直
天官典選門庭凛毛玠之清脱屣藩垣幅巾衡泌方
奉璋之多士助祭而来獨聽履之舊臣祝釐于外爰
推禋霈加拓戶租噫建漢家之封悵滯留於太史奉
宣室之問恩召見於賈生諒無遐心行有親渥可
寳章閣直學士朝散大夫知徽州周坦特封
瑞安縣開國男食邑三百戶
九筵大饗礼既畢於藩柴八座舊臣恩宜豐於食菜
具官某以西清學士之貴為東方諸候之師昨属精
禋𬗟懷宿望奉酎金而献庙阻扵侍祠執蒲壁以就
封昉兹開國邦彛具在餕惠必均前席問洛陽之人
朕渴開於高論賜璽褒穎川之守卿益懋於外庸可
宣諭空名告詞三道
令人
夫官五品嫓封令人法也不以夫而封者恩也爾其
可不知恩之所自哉可
恭人
夫為元士嫓封恭人法也不以夫而封者恩也尔其
可不知恩之所自哉可
安人
夫至外郎嫓封安人法也不以夫而封者恩也尔其
可不知恩之所自哉可
宣諭空名贈告詞五道
令人
婦人贈爵眡夫若子曰令人者盖五品官之母妻非
夫非子而進爵之者國家之異恩也尔雖冥漠寕不
哀榮可
恭人
婦人贈爵眡夫若子曰恭人者盖元士之母妻非夫
非子而追爵之者國家之異恩也爾雖冥漠寕不哀
榮可
宜人
婦人贈爵眡夫若子曰宜人者盖正郎之母妻非夫
非子而追爵之者國家之奥恩也尔雖冥漠寕不哀
荣可
安人
婦人贈爵眡夫若子曰安人者盖外郎之母妻非夫
非子而追爵之者國家之異恩也尔雖冥漠寕不哀
榮可
孺人
婦人贈爵眡夫若子曰孺人者盖陞朝官之母妻非
夫非子而追爵之者國家之異恩也尔雖冥漠寕不
哀荣可
皇太子册妃
慈憲王夫人家贈告十五道
曾祖安民不仕特贈太保追封唐國公
朕加厚友恭有懷慈憲恩施左戚旣鍾慶於一門貴
極上公又追荣其三世具官某游心墳典屏迹丘園
為善恐人知信矣耳鳴之諭隂德有陽報甚於響應
之加爰及孫曾寔生賢媛朕察鴒原之念母喜鶴禁
之冊妃方隆慈孝之至情豈限褒崇之常典噫周立
太保列面槐之班唐有冀方錫分茅之壌是為殊涯
庸闡幽光可
曾祖母邊氏特贈唐國夫人
儲極好逑旣泝慶源於慈憲曾門加惠併褒内則之
淑賢廼出絲綸以光窀穸某氏勤生苦澹勵志静專
有伯鵉婦之風肯為隐䯻有于陵妻之&KR0894;靡厭辟纑
竟能遂夫子之高不及覩孫女之貴鶴禁甫諧於嘉
耦魚軒宜賁於外姻噫揭阡表於南陽恩徽尤異䟽
沐封於東武伉儷俱榮可
祖份已贈武翼郎特贈太傅追封豫國公
朕友于朱邸及青宫慈爱最隆睠外家而尤厚哀施
榮兩盡豈王父之可遺具官某温恭德人寬厚長者欵
叚下澤清貧不改於儒癯文駟雕軒貴盛寔基於祖
德属儲妃之封拜宜世庙之褒崇噫大傅周官面槐
隂之峻豫州&KR0878;地叶松梦之祥冥漠有知對揚無憾
可
祖母單氏已贈恭人特贈豫國夫人
慈顔已遠於崇藩慶鍾猶子公爵既加於祖庙嫓合
從夫某氏秉性幽閑奉身冲約素勵龐嫂莱妻之&KR0894;
安於清貧曾有許負唐舉之倫異其風骨果孫枝之
貴盛嗟宰木之老蒼属皇家舉希闊之儀於戚畹厚
褒崇之典賜粉田於大國品極魚軒燎黃誥於寒原
光生馬鬣既騐異人之竒中永爲外氏之美談可
父大節已贈慶遠軍節度使特贈太師追封
徐國公儲妃選慈憲之宗親親之意也祢庙峻公師
之爵貴貴之義焉廼賜恩言以旌潛德具官某信道
甚䔍好善最優平昔旦評著美名於里閈一朝天定
鍾餘慶於門楣兹作嫓於元良亦東賢於華族既諧
吉礼追奬義方噫建節封侯鶴表之題已久分茅胙
土膺揚之拜維新燾爾後人欽予休命可
妣南陽郡夫人王氏贈徐國夫人
頋復甚勤報德之心罔極幽明雖異榮親之意則同
爰多國封以光泉穸某氏儉慈是寳礼法自閑孝敬
著于藩房長厚聞於州里攻苦食淡盖隐君子之令
妻隤祉發祥寔王夫人之賢母並全四德胡不百年
然一門貴仕於天朝而奕葉聫姻於帝室属者儲君
選儷猶子来嬪端由世積而然咸曰母儀之力噫彭
城湯沐增拓於戶租防墓封崇有光於宿草可
伯已贈忠訓郎思聪贈潭州觀察使
王者無私之言豈非公論聖人盡倫之至必用吾情
具官某前軰典刑逸民標致求之耆舊惟龐德公近
之称為善人如馬少游足矣有賢猶子寔王夫人属
重締於國姻併追荣其尊行昔加勇爵殊未慰於九
原今陟廉車盖視儀於两禁可
伯母贈安人王氏贈碩人
朕睠棣華之外氏重締國婣攷彤管之内言載嘉世
母肆加殊渥追奬徽音爾礼法自持功言咸備母以
貧故少墮舉案之恭教之義方微示断机之意芝生
逢戶玉映閨房兹選立於儲妃乃褒崇其尊行始占
吉梦允符女子之祥終錫嘉名無愧碩人之詠可
伯巳贈宣教郎太中贈銀青光禄大夫
朕於私親靡不用情而加厚爾其伯父固宜越格以
追榮具官某書蟠胄中志抗事外郡國無舉孝興廉
之詔徒修於家山林有游仙招隐之詩乃遯于野遠
儲妃之貴盛歎族老之凋零噫金紫惟亜一階足彰
尊寵燎黃以後二品聊發幽潜可
伯母贈安人陳氏贈高平郡夫人
冊拜儲妃甚矣慶源之遠封加世母旌其尊行之賢
某氏謙柄力持礼防自守辟纑織屦相安衡泌之貧
服冕乘軒不見門閭之衣兹来嬪於元子亦遴選於
華宗漙錫恩徽寕分存殁秩高銀信宜從夫子之階
詔侈金花追賁小君之號可
兄己贈和州防禦使純夫贈保寕軍節度使
朕友于同氣若爲慰念母之心遠矣慈顔猶仰休爱
兄之意乃䟽殊渥以賁重泉具官某廉甚取名勇於
求志短檠細字積勤不偶於生前叠組重珪餘慶徐
覌於身後介弟䔍舅甥之誼儲妃續姑姪之姻兹爲
尔家稀闊之荣可限有司褒崇之典噫出綸告墓徒
悲風木於瀧岡授鉞登壇尚應星躔於寳婺諒而精
爽歆此寵光可
嫂贈令人趙氏贈淑人
朕念介弟之孝思恩其自出擇儲妃於望族誼亦因
親爰出綸言以旌壼範某氏荆練性澹巾税礼嚴族
称丘嫂之賢睦於妯娌天厚善人之報宜尔子孫諧
吉禮於春宫分寵光於夜壌噫管彤垂世何慙列女
之書燎黃告阡誰謂若人之不淑可
堂弟武翼郎昭孫贈金紫光禄大夫
慈憲䔍友恭之誼恩寕厚於弟昆元良諧窈窕之逑
情莫親於父子出綸告第施澤漏泉具官某博雅好
修精明練事久議上閣两牧專城所至有甘棠之成
隂其歸雖意苡而不載家無甔石初靡求於人知女
作門楣亦可觀於天定甫成告礼追奬義方噫金紫
之穹遂超遷於二品燎黃以白猶照映於九泉可
弟婦孺人趙氏贈新興夫人
朕孔懷王邸敢遺外氏之姻擇配儲宫楽得高門之
女恪共婦聀追奬母儀某氏挺秀宗姬来嫔儒族以
女公事慈憲自收謙卑從夫子出蕃宣偹嘗險阻䔍
生賢媛寔儷元良誰獨無錫爾類之心世安有遺其
親之理噫鶴禁鳳輦方以三朝而問安象服魚軒胡
不百年而介福宜歆殊渥永播徽音可
親属王氏特贈淑人
朕素䔍友恭念外姻之族頗聞賢淑亦母黨之親属
拜儲妃追荣邦媛尔以慈為寳以礼自防與同氣有
連朱邸之所甚厚然内言不出彤管莫得而詳生無
浮荣殁有潜德際春宫之吉礼分夜壌之寵光噫列
女之傳所書難求逸事淑人其儀不忒爰錫嘉名可
荣文恭王親属封贈告四道
贈奉直大夫錢沆贈龍圖閣侍郎
常棣貴介之親朕尤加厚喬木世臣之後尔獨能賢
兹諧吉礼於儲宫爰錫愍章於姻黨具官某辯智而
閎逹敏惠而恭寬生仁皇大長主之家不移于居飬
傳寕考昭文相之嫡尚有於典刑向使未壁埋於幽
冥必共享玉潤之富貴宛其死矣何以贈之噫追荣
麒麟卧冡之墟信為希闊候對龍馬負圖之閣寕不
哀荣可
贈安人陳氏特贈令人
朕孔懷予季加厚所親属進拜於儲妃併追荣其近
属徽章之異贈典所希尔匜盥礼荆綀性儉&KR0666;映
藩邸身如居衡泌之間德著鄕閭言不出梱幃之内
惜莫覩春宫之吉礼猶俾分夜壌之寵光曩限常彛
固已列于命婦今加美號孰謂無於令人可
堂姪贈朝奉郎與華特贈容州觀察使
朕惟尭典垂親族之訓魯經著追命之文未能忘在
原之情是用霈漏泉之澤具官某鴈行挺秀麟族称
賢鄉黨恂恂卑以自牧宫庙粛肅容止可觀胡為夭公
子之妙年不及見儲宫之吉礼噫漢宗室之属藉予
豈忘之唐容管之廉車尔無憾矣可
堂姪婦虞氏封碩人
朕誦棣華之詩有懷群從美栢舟之志無愧古人因
儲妃初拜之時旌近属甚高之行尔盛矣閥閱媚于
藩房榮華不羡於笄珈蘋藻克共於錡釡凛若靡它
之誓焕乎非常之恩噫節婦還珠之吟汔全雅操碩
人衣錦之詠遂享令名可
後村先生大全集卷之七十三
