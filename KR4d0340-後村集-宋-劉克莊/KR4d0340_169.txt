後村先生大全卷一百六十九
行状
樞密鄭公
公諱字載伯鄭氏其先自固始遷閩之長溪六世
墳墓在焉後析長溪之半剏福安人始宫保少行藝
推三舍宫傅以風義聞一鄕至宫師學博文高為鄉
先生後進尊事以越百里來從遊者初宫師感異夢
而生公穎悟端凝與常兒異學不煩教督文不肯蹈
舊家貧借里中書手抄口誦遂貫通百家紹定已丑
上龍飛策士公奉對言人君之心主於一則天下之
治定於一櫂甲科第授文休郎隆興府觀察推官侍
御史汪剛中郡人也某刹富僧死汪利其衣鉢也先
貽書怵府寮公奮曰腕可斷筆不可屇客從中都來
言汪怒甚發必烈公若不聞者數日汪死豊城飢檄
公賑荒請粟三萬斛與俱家至戶到多所全活滿調
兩浙漕司幹官蒞職踰月丁宫師憂貧無扶護資鄉
人叶力助之乃克歸葬免喪趙公與懽京尹辟觀察
判官富民争繼立時相陰有所主數有風旨公擬筆
不少回互相恕其下事曹司卒莫能易除吏部架閣
淳祐初元爲省試點檢官召試舘職時經筵讀仁皇
訓典徹章御書大學西銘克已銘顔楽賜宰輔學
士院以此發策困及時銘弊四事公對三代而下治
莫椊於仁宗而不見求道之迹道莫粹於今日而反
虧為治之效盖道卽是仁也仁卽心也剛健不息
其體也充周不窮其用也仁宗之心恭儉寡欲中正
無私其體立矣政事歸中書賞罰不内出其用行矣
當時大臣杜富韓范又皆為君而不為身為國而不
為家爲功名節義而不為利禄權貴為四海困窮而
不為所識窮乏是以至公感動和氣融液天地之閒
無塞不流無止不行此仁宗之心所以如天也今日
未能立剛健之體以行充周之用而區區焉一記
三銘之相為賜以民則貧以國則匱以内則肝膽之
相隔以外則手足之不隨豈非危微之際猶未精一
而二三大臣之所以正捄扶持者闕歟除正字時相
使其客通殷勤公不答輪對言危下之證不可有危
亡之憂不可無陛下與大臣非不知憂也不可為真
憂也何謂真憂在乎此心之剛而已子曰棖也慾焉
得剛盖有欲則不剛惟剛不屈於欲天下之壊極矣
私意簸弄非一人禍胎醖釀非一日不獨常國者之罪
亦聖心未能無欲而然也又乞定國本公應對詳敵
上傾耳以聽每奏稱善翌曰宣諭宰執鄭博學老成
頗不詭隨相默然執政游公侣徐公榮臾皆奏其人
可偹内學訓導自是相始不楽公矣久之除校書以
在職一年改秩兼國郎史院編修官實錄院檢討官
上欲擢公諫官相以史學薦惎之也再對極陳至
日雷變之異又言貂璫啓玩好異服漸假竊菲食卑
宫雖嘗納諫掄材伐石亦切課工陛下脩身之道未
偹也紀綱非不欲嚴精神豈能獨運朝廷之實未著
也方劾吏而徒官當擊姦而忌器臺諫之公論未伸
也三邊形勢渙散㳂江守戍單弱疆埸之守禦未可
保也臣恐三百年金甌之業壊於今日矣是日口奏
多不可記上意益親旣退例納副封相厲色以待遷
著作佐郎兼右侍郎官改兼司封再請外不允遷著作
郎上欲申諫官之命相云自小司成見闕人宜留以
備師儒之選俄以公知温州命出復收上意相以憂
歸麻制起復公謁告不聽宣布除右正言兼侍講力
辭上批擢卿言職出自朕意益殫忠藎自結主知又
西諭自卿初對朕已識卿時上方卜相游杜二公以
内祠經筵召公𣣔贊上决首言具瞻之位不可久虚
嵩之哀經方新士庶譏諫未息陛下雖召歸舊弼斥
去姦朋方且徘徊四顧未有所主夫陰晦者姦之藏
間隙者邪之同謹重詳審於中而明自昭晰於外則
相定而天下服矣上用嵩之意未已公奏乞早命
相絶其覬覦以邊事為辭公争論移晷又言三數年
來擅國者引用人布滿周行人材衰少為上言當世
名勝宜召用者翌日御筆詳鄊所奏雖切事理退進
大臣豈容輕移易公再自劾宣諭丞相趣具赴闕舊
弼賓之經筵朕意如此卿宜體悉又使中貴人勉公
安息上問歴言某人上曰王遂已手足不仁公傳者
之誤上又曰方大原且留在廣既而惟此二人未召
餘皆收用又言公論之在天下當使之周流不當使
之壅塞忠賢之生斯世當使之翕聚不當使之流落
除殿中侍御史於是嵩之所用如項容孫陳一薦曾
寵迪葉賁王瓉周文虎所親如戴埴史䏌之垌
之流以次論劾中外粛然公旣盡所薦十二人者間
因進講言去相事當明天下咸知聖意况陛下已
疑之疑則勿用若覆出禍可勝言上首肯云卿言
極當但彼以憂歸何罪可加公奏他勿論經營起復
罪莫大焉以此罪之夫復何辭上云但拒其來足矣
嵩之從子璟卿中毒死都人言毒之者嵩之僕也公
奏璟卿嘗許嵩之乃殺之以滅口推此心以往几有
不便於已者何所不至哉請窮治璟卿死状未幾右
史徐元杰暴卒口鼻流血衆益譁公請昭白其事以
紓朝野之憤詔公鞠實公反覆究適閔雨處具獄公
言元杰毒死明甚然蹤迹詭密不得主名乞下有司
重賞求賊不敢以一勘不獲而遂已又言盗殺唐相
武元衡投紙金吾府縣曰毋急我急我先殺汝或告王
承宗遣卒張晏所爲旣伏辜矣後東都晉守吕元膺
獲真盗則殺元衡者李師道也夫遣紙有迹矣有告
之者不爲無證矣猶不免於逸盗而殺無辜况無迹
與證欲於旬日之内就十餘囚煆煉成獄非臣所能
臣猶乞昭明公言也今乞求賊亦公言也議者謂臣
黨惡臣之心迹可不待辦惟是不能汔獄實臣之罪
章再上上曰卿所論人皆嵩之黨且每言其短妄議
不必恤秋旱乞停營繕郤貢獻又彈嵩之罪惡不報
除侍御左相范鍾年高策免公言淳熙中王淮爲相
八年僅以祠歸今鍾除職足矣又進二秩鐘不敢安
宜聽其辭上旣相游公外廷謂宜並建二相公奏臣
豈以並相爲終不可者必有相湏之才無相反之志
而後可萬一置左之後人懷異見各行政事各用人才
必起紛紜游公遂獨相年餘開府節度使思正欲班
少保嗣沂王貴謙少保嗣榮王與苪之上公言臺令
及紹興制尊長不越於官序開府不先於少保乞戒
恩正母踰禮法因請令講官訓迪諸邸哨騎大人淮
東閫師去不侵代公奏令還鎮備禦代至乃行中興
配享不及張魏公公追論浚有社稷大功宜侑食三
學因小忿紛紛未己公奏往者起復姦相扣閽之書
興起一髮之公議推明萬世之綱常此是非差惡之心
也睹宸翰之朌則欣然有喜聞氣節之舉則慊然不
受陳義甚高此恭敬辭遜之心也一旦因鄙褻之争
忌正大之見移怒有司徧詣臺省昔也所為如彼其
壮今者所為如彼其卑臣甚為學校惜士始有不樂者
又言士大夫稍有資格才望不屑為廣郡率以處妄
庸右科前名自從軍至閣職不六七年即擁麾又有
汎然召試者亦部符而去宜稍重廣郡選廉能非右
科前名毋輕授閣職以清其源除左諫議大夫入謝
上曰卿三年言責議論純正無所附麗故擢卿諫長公
言陛下取近親錫嘉名聖慮甚遠宜加意訓導之職
又為之精選左右庶有薰陶之益又言臣聞陛下退
朝之暇静坐為常孔氏之言曰戒謹不睹恐懼不聞
又曰莫見乎隐莫顯乎微君子必慎其獨盖不睹不
聞者此心未與物接之時於此而戒懼焉則静無不
存矣隐微者善惡方萌之時機人所不見之頃於此
而致其謹焉則動無不察矣静存而動察則理明欲
盡而體立用行矣陞兼侍讀時政尚寬有求必予公
言權相當國頗失忠厚而其下奉承又往往過刻改
絃革弊孰不鼓舞然矯枉過正亦所當察祖宗成法
粲然甚明人有所求至法而正苟無其法然後用例
例或未善已不可行况又創例不幾太濫夫不以公
平大正為心而專以苟且姑息為務安得人人而悦
之悦者寡不悦者衆則惠竭而人輕其上矣然陛下
主張乎是而後大臣維持乎是請謁未杜於私蹊僥
倖或出於御筆則聖心猶有偏徇何以責臣下乎初
嵩之去言者乞加竄責既而乞勒致仕度上意堅又
乞候服闕于祠至是嵩之外除百計求復用公言中
外之人皆謂嵩之未至之日無非再求之期此縉紳
韋布所共憂者唐德宗猶能用袁高趙需之言寢盧
𣏌刺史之命嵩之肺肝莫逃聖鑒宜寢職祠仍與遠
竄不報率同列極論詔嵩之以觀文殿大學士致仕
公憤激與同列再疏又不報乃獨銜密奏陛下必欲
行大觀文之命非特劉克莊輩非敢行辭而猶䂊遷延
之間徒使學校之士相継舉幡兩疏入已二鼓上批
嵩之守本官致仕已降除職指揮更不行虜哨江
北條畫守倍甚悉因奏乞歸田里上再三云未可且
留卿主張臺綱他有當有異擢游丞相公言陛
下穆卜舊勲偏擢樞輔葵開督府韡建帥坦布置一
新竦動群聽然事變難防機會易失臨事能懼好謀
能成者二臣之責而随宜應變悉力維持者廟堂之
責也上於羣臣中眷公特厚凡所摹畫多見嘉奬他
人唇敝舌腐不能感悟者公雍容一語上必楽從言
龍翔土木煩優者多矣皆報聞公一奏無數十字有
旨停作如住權契罷浮鹽皆公發之除端明殿學士
同樞密院事三辭不允差同提舉編修武經要略封
福安縣開國子公登二府無喜色未正謝聞後省有
語亟求去其夕奏入詰朝遂行上知不可留除職與
郡辭仍舊職與宫觀公以釋重負爲幸處之怡然先
廬聚族無所容足借居烏石山下歴官禄米與弟妹
剖食之幼孤者必挈以行及歸客有為公憂貧者公
曰存而魚羹飯食没而幅巾深衣如是足矣提舉臨
安府洞霄宫賜衣帶鞍馬未謝而賜異恩也戊申明
堂進開國伯已酉二月庚子疾革乞執事猶自草遺
表語弟官曰上恩未報與平生學問未做得上夫可恨
爾薨於正寢年六十二少殮笥無新衣除資政殿學
士遺表聞上咨嗟良久語經筵官曰朕方欲大用之
不料其遽止此聞其家甚貧可念軏朝一日贈通奉
大夫公三娶阮氏追封永安郡夫人范氏追封通議
郡夫人今薛氏封和政郡夫人男一人斿承務郎某
年某月某日葬於某縣某鄉某里公踐履醇實不為表
襮議論平恕未嘗刻核善為章奏詞約理盡臺諫指
陳多雅責而無醜詆常存有餘不盡之意雖嘗為公
雌黃者無忿對心上前議論詞氣&KR0548;惻人主信之學
士大夫親焉惟前之不楽公者乃謂元杰之怨不申
由公德嵩之而然一啄倡之百喙和之世所謂賢者
又從而實之夫掌故給札甲科人劵内物爾於公何
德公不嘗彈嵩之乎其言曰嵩之粧綴邊功以把握
陛下之利柄布置姦佞以沮格陛下之賢才以小勤
細謹或陛下之聰明以淺效微利蠱陛下之心術崇
私殖貨不知紀極秉國如此固天下之所憤怒而切
歯也昔王曾慮丁謂復用逮其死而後有喜色曾之
存心天下之公心也豈為一身計哉衣冠之榮悴宗
社之安危所關者大矣不然秦檜再相專國為利蔽
欺日深鉗制日峻一時流落僅存之賢士大夫幾不
免盡殱於其手豈不監哉嵩之無謂檜之才而有謂
檜之心謂若不死檜必復來論嵩之者多矣如公此
疏了翁誅章蔡之筆也公豈德嵩者乎元杰之死冤
則冤矣然倡虚論易鞠實事難使議公者與公易地
而當審克之任未知又何以自處乎公嘗佐陳公韡
幕府其後公先登臺省陳公乃召及陳公論三學事
偶與公合談者遂併攻之謂公黨陳謂陳公不忿疾
史氏然公本非由陳公進陳公者嵩素所媢忌累召
不至上察之久矣衆口雖譁上益不信公去西府御
史陳求魯論之曰更化以來某若有力排斥嵩之白
簡猶在謂陳某陰為嵩地旣非平論謂某共為嵩謀
某豈能保嵩之不念舊惡乎以疑似之心為揣摩之
說宜某之不心服也然其徧歴言路不問豺狼而問
狐狸此群言之所以不怒也前旣云排斤嵩之矣非
豺狼而何所論嵩黨皆給舍侍從臺諫都司也謂之
狐狸可乎公屡薦徐著作霖徐論事語多侵公遂拂
衣去公奏晉之曰柰何以臣故失此賢士昔高若訥
劾責已之舘職耿南仲仇㐲闕之諸生凡人之情自
克者徐於公責之如彼其苛也公於徐愛之如此其至
也亦足以見公之賢矣公弱冠時聞嘉興有輔先
生者爲朱門高弟負笈往見先生館之盡所以聞
於文公者傳焉又謁陳先生于北谿多所論質僑浙
右二十餘年與蔣公重稱善袁公甫陳公塤皆雅重
焉故理學尤粹密每於諫書講卷發之所講中庸一
篇上以為理致透徹又曰卿文字平正明白議論忠
實切至平生著述存者惟性論仁論緝熙講義奏議
若干卷總曰北山遺稿始余久斥嵩去起家使江
左或曰公嘗密薦公為人深厚未嘗自言余晩入朝
察公果相知者斿以家傳來乃詮次之以告太史氏
謹状
秘閣東&KR1104;趙公
公諱彦侯字簡叔宗室秦悼魏王之後自汴入閩今
爲閩人少嗜學未冠薦于胄監光宗登極𥙷將仕郎已
而五拔監漕文觧今上登極賜進士第歴常熟主簿
鄂州去曹䕫州錄参因留蜀十年舉貢溢格始下瞿
塘改秩知安溪縣継陳公宓之後潔廉豈弟與陳齊
名縣小俸簿公苦淡過甚竭力營太夫人旨甘自食
粗糲而已傅公伯成每言於人曰為陳君廉易爲趙
君廉難李公訦薦章亦曰貧而廉為尤難去如至尤
不易秩滿就部注兩浙轉運司主管文字歲餘丁文
安憂服除提轄左藏庫坐失覺察吏盗金去國俄
予祠時方挈家抵京貧不能歸僑居于霅起判紹興
府鑑湖久湮倅廳猶按舊額督租公削去苛取之例
越人德之暇目必領客觴詠於禹廟蘭亭之間知惠
州陛辭乞令郡邑覈逃絶以定賦入委邑丞專過割
以防走弄旣至視嶺海如内地待夷僚如吾民清儉
節縮軍府充實初譙楼頽圯米廩漏濕公始改作鉅
麗堅壮遂為南州偉觀除西外宗正下車未幾改南
外攝郡兼舶適継饕殘化以廉平泉人大悦舶琛滿
前更以例進笞而郤之余嘗和公詩云健吏安知元
結事貪夫愧死伯夷風人謂之實錄知饒州未上改
湖南提刑属上親政精擇舉刺公首被選時以為榮
廵歴吏卒視舊十省八九民間屈枉皆得自逹郴全
道永之民咸曰自馬大同後六十餘年復見公耳就
除轉運判官權帥事江北警報日至長沙遂為風寒
之地公鎮以静雍容如平日密院責造戰艘賞以鉅
萬公嚴戢敷配亦不求科降而先期辨集朝論嘉之
公雖綿歴外官不及與聞時論然憂國愛民遇事輒
發其條上便民也謂盗賊之原在守令宜加精擇謂
未餫舊至江鄂而止縻費以銀近改撥至㐮郢又以
湖會拆銀部餫者多戕身破家宜易給見鏹謂湖湘
之地大抵卑濕春夏漲潦則田與江通至有抱砧基
納有司者宜檢視蠲豁皆切於一路休戚其大者謂
楮弊不宜立界限又云計畝敷楮民怨已甚根本所
繫焉可不思急迫之政豈宜再舉謂韃勢方強宜以
守偹為經以和為權其策慮悠然深長不止於一路
矣久使湖外屡援礼經引年不久令赴行在奏事公
曰老矣當知止足乞祠又不允給假三月暫歸故居
季春戊午天宇開霽命弟姪子孫行東&KR1104;下暮休
於寝稍倦皆謂山行歸來故爾中宵忽與家人曰吾
遊矣言訖而絶其静定如此享年七十有一積官至
朝議大夫朝廷未知公卒有詔除直秘閣遂不及拜
公長身偉岸而待人接物極謙厚標致䔥散而於倫
紀忠孝之際至篤詩律琴趣妙一世尤工草聖入仕
餘四十年家無留貲歲脱歸來猶糴而食嘗攝潭帥
所入僅五百千貽書其子曰盡以此得一小金徽
矣小金徽者唐李勉古琴之號也平生不汲汲仕進
立身有本末逆曦之變公在其間大節挺然無汚每
戒子第仕宦守廉勤自有見知者一念欲速心術先壊
矣所居䔥寺洗剔屋後山名曰東岩與北山陳公孔
碩詩文往還最密遂得其篆扁有詩五十餘卷功力
微妙深入詩家閫奥初殿撰公守嘉禾挺身犯難撫
定叛卒全活杭州一城不幸罹禍紹興間雖嘗褒雪
為文俗吏所軋西山真公德秀論次其事以遺公曰
世未有詘於人而不伸於天者彼媢嫉之人能厄其
身於一時不能使天不昌於其後異日自孫及曾接
踵科級奕奕相照於太常名籍中如公者盖所謂玉
之美瑶而羽之五采者也公娶水福朱氏封宜人弟
兄十三人多以才業聞於世子男三人長璱夫宜教
郎知泉州同安縣甲戌袁榜瑻夫宣義郎知汀州長
汀縣丙戌王榜&KR2715;夫將仕郎女三人長適新宜州天
河縣簿尉蔡應孫次適新籐州判官杜功綽一未笄
孫男四人時淦將以公遺澤𥙷官時瀣漕貢進士二
未名孫女二人曾孫女壹人諸孤卜以四年正月丙
寅葬公於福州懷安縣靈運里桐溪之原前葬属余
状元之行念公平生可書詎止於此而余處多出少
有不盡知姑述梗槪他日尚屡書之謹状
後村先生大全集卷一百六十九
