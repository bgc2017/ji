後村先生大全集卷第二十四
詩
警齋吳侍郎再和余送行及居厚弟詩各次韻
朝陽鳳味更誰同回首啾啾笑候蟲洛下二龍閑馬
吕建中两豸數鄒龔(山谷詩且喜龔鄒多冠豸)呼来伯雅聊排悶
叱去奴星莫送窮華髮未交衰颯甚敢鳴破谷答編
鍾(古鍾鼓字皆從重)
二
朝騎寶馬聽雞聲夕問歸舟灶婢驚手扳抽還無責
任諫書訖了少施行有時短褐過隣舍不記巍冠待
邇英善類合離關世運非人頰舌所能争
三
曾聽仙韶晏玉津(辛亥恭謝日某忝侍御晏)豈知金弹忽危身誰
爲高樹鳳凰語無奈雕籠鸚鵡嗔拙射元非落鵰手
村眉難比掃蛾人新裁白紵衣如雪一點休教染洛塵
四
少小携書借隙光宵眠常晏起常忙莫嫌茅舍曝朝
日猶勝板橋行曉霜藜杖久疎前閣老桃花不記舊
臺郎自慚道學工夫淺晚却逃儒入老莊
梅花一首
造化生尤物居然冠衆芳東家傅粉白西域返魂香
真可壻芍藥未妨妃海棠平生恨歐九極口說姚黃
(孟郊詩云芍薬誰堪壻)
蚍蜉一首
梅月炎官尚歛威紛紛此物傍練衣撲燈似怕光芒
掩撼樹都忘力量微因爱積隂憎景日逆知將雨洩
天機未應蟻子渾無援時至皆能插羽飛
攬鏡六言三首
背傴水牛泅磵髮白冰蠶吐絲貌醜似猴行者詩瘦
於鶴何師
二
天上映藜已懶霧中看花不真顧我七十餘老見公
三两分人
三
蚊睫僾然不見蝇頭老矣停披盲左邱明作傳瞎張
太祝工詩
送林元質侍郎赴宣城二首
江鄉民力已凋疲妙選名臣往拊綏此去天家增保
障向来帝子擁旌麾蕭生補郡寕忘諫謝守看山定
有詩相國若詢周柱史為言健似出關時
二
玉階接武侍凝旈歲晚同尋洛社遊騎竹小兒迎輙
去戴花老監晚難留(余階官貼職皆視大蓬)班春行李那容緩亭
午前茅盍少休造物殷勤爱公處傍無妙麗護衣篝
抄近藁六言二首
和調失黏詩句按摸出格文章儘可追陪党進不消
更覓君房
二
東鄰莫效西子南窗何减北扉一萤道我来往焉用
宫蓮送歸
代舉人主司問荅六言二首
破題得李程賦結語取錢起詩遂令眊矂舉子不滿
冬烘主司
二
夢裏誰無綵茟暗中别有朱衣蘇二得援失薦歐九
黜幾取煇
採荔子十絶
策杖凌晨出携筐薄暮歸未知故山荔何似首陽薇
二
一鶴爲前導奚煩綘節哉樵蘇私借問何處地仙来
三
開國何其忝箋天未必俞繳還三百戶换賜一千株
四
日日煩湯使三年費火攻暮齡知艾附不及荔枝功
五
觧使冰腸煖能令玉色腴誰能補丹訣素女綘羅襦
六
童子偷無怪先生老尚饞采時留絶頂猿鳥要分甘
七
帝享老臞仙丹苞實醴泉猶嫌無供帳賜以錦漫天
八
包柚書云爾分桃傳有之憐渠生處遠玉食偶然遺
九
懷橘悲何及芸瓜老不任摘耒先廟祭灑淚向松隂
十
傳得上林種曾於艮嶽栽吾君無嗜好不貢一株来
贈日者朱㑓甫二首
老子瞢騰大化中支干一字不能通請君留取談天
口去訪横渠與了翁
二
謝公閉墅懶圍棋董相還家且下帷見說金甌殊未
定問君魁柄属之誰
贈羅攝官
一夢端為文字祥華宗復出小君章無家来去如潮
水(自覺無家如潮不思歸處去還来羅鄴詩也)有鬼揶揄向路傍肯顧雀
羅殊鄭重欲為雞黍媿荒凉燕昭殁後金臺少僮瘦
驢飢驛堠長
哀仲妹
壼範班班在里閭始知列女傳非虚室無遺桂空花
妄溪有新塋宰樹疎弟憶雪中聯汝句兄行雷岸寄
家書自憐戴白龍鍾叟猶向原頭駕素車
挽方親来伯
弃藏古物或千年漢晉隋唐在目前死有一孫堪付
託生惟四友共周旋寶扶風簋如邍甫&KR0916;永興書逼
米顛占盡人間最清事吾碑百世後方傳
荅楊浩
往前曾爱銘文嘱老病安知擬議差柏下人埋將宿
草管城子秃巳無花自慙吾匪三長史誰誤君尋五
作家(王溍多為人作誌銘或送潤茟誤逹淮處淮笑曰五作家在那邊)今代李邕
袖手往来碑版不湏嗟
九日遊華嚴寺二首
堂閉厨荒蘚壁頽重尋陳迹故堪哀殘僧遠避遊山
屐飢雀空窺施食臺鬢换絶無黑絲出樽空不見白
衣来千林搖落秋容老未有黃花一朵開
二
古塔東偏景最竒年深何處認苔基碧紗籠毁雷轟
壁黃纈林疎葉脫枝鶻沒暮雲天杳杳鶴歸舊里冡
纍纍中山淚與龍山帽雨洗風吹在者誰(塔旁古離榭寺佳處)
(有龔少任詩四十年前曾題其後今亡矣)
荅建士謝旿二首
贄余一两卷攬罷恍然驚老子猶堅壁偏師忽劫营
今人輕雅道造物靳詩名自笑空空者將何贈爾行
二
偶有幽人訪柴門始一開大顛留偈去小謝袖詩来
襆被嫌三宿挑燈讀百回惟應雙屐歯歷歷在莓苔
挽安溪黃丞(東起)
未得毛錐力空將鐡硯磨暗投主司老私淑里人多
三韭何妨飽雙松不待哦鄉鄰惜耆舊為輟相舂歌
題趙主簿省試議併以將行
世儒通易少公子信人豪幾載韋編絶三篇紙價高
素心鄙温飽餘事及風騷臺閫招徕廣勾朱不足勞
記夢
昔夢趋旃夏巍冠預講論孤忠鄙張禹薄命類虞翻
稍覺芻言戇徐瞻玉色温放臣絶朝謁無路可酧恩
書亊二首
空空都沒一行書行行徒矜九尺軀面上帶妖真可
恥脚中有鬼不容扶末年鐡拐傳仙訣他日金錐抉
冡珠泉下定為明允笑果能看破半山無
二
利刃斬風空悪毒疾聲吠雪似獃顛嗟余芻狗木雞
爾視汝螟蛉蜾臝然墓上將軍堪嚇鬼龕中大士且
安禅不須懴禮如来足佛與波旬共結緣
餞潘使君二首
送去迎来两轂朱如侯治行極稀疎清惟薄採閩山
荔仁不曾苞丙穴魚遺爱驗於還印後歸装貧似下
車初漢廷尚有公卿闕頗怪龔黃欠璽書
二
一念拳拳帝所&KR0916;士民皆諒使君心隨車雨每孚精
禱下瀨船多出俸金两載公真茹蘗苦百年人尚爱
棠隂從今緊閉袁安戶庭雪平腰徑草深
哭吳卿明輔二首
水心文印雖傳嫡青出於藍自一家尚意祥麟来泰
畤安知怪鵩集長沙忤因宫妾頭無髮去為將軍手
汚靴他日史官如立傳先書氣節後詞華
二
吳競史法蔡邕碑每嘆斯文尚在兹老奪故交堪痛
惜晚徵集序未遑為单傳骨髓惟吾子空嘔心肝向
阿誰道遠束芻携不去覆翻遺墨豈勝悲
挽方惠倅(雷作)
家譜推賢裔鄉評號吉人佩銀成短夢冠玉漫長身
朱軫鸞膠断青林鶴表新空令柱下史反惜幕中賓
挽葉謙夫尚書二首
履聲騰上逼星辰俄駕朱幡去牧民不作金張門下
客亦非牛李黨中人公寕抽版還丞相誰更移書責
諫臣爪距紛紛誇鷙搏安知魯野有祥麟
二
道山昔謬領羣仙同舍推公最妙年方立班心九霄
上忽騎箕尾列星邊奏萹誰肯收遺藁主祭妻爲選
象賢百嶂千峰環縣郭未知何處是新阡
冬夜讀几案間雜書得六言二十首
叔夜真龍鳳矣嗣宗猶螟臝然一以廣陵散死一以
勸進表全
二
盤龍恨庾長史太宰哀李崖州逹人能和大怨壮士
不報細讎
三
有教聖愚無類非人父子勿傳此乃靖欲反矣是亦
羿有罪焉
四
隂德必食陽報忮心終為餒魂智伯死而無後愚公
生自有孫
五
鬼谷弟子捭闔東方先生&KR0632;稽彼哉妾婦道也上以
俳優畜之
六
舉世盡兄孔方無人敢卿五郎客喜大夫糞苦奴誇
太尉足香
七
昔有初祖見性今無導師指迷死底埋震旦東活底
在葱嶺西
八
人言美悪必復孰若親冤两忘僧乃謗第二祖佛不
嗔哥利王
九
横議遊侠四出清流標榜自賢血染瓜田方止尸投
濁河可憐
十
箋疏蟲魚小物抉挑草木微情兔葵累劉夢得燕泥
辜薛道衡
十一
本非家法偶語安知朝儀宫中遂有秘戲殿上
竟問小遺
十二
宋玉口多微詞曼倩言不純師陳賦諷薦桃女抗議
斬賣珠兒
十三
鸚鵡洲猶自若銅雀臺安在哉老瞞真大不道狂生
時小有才
十四
巢居吸景休粮壁觀入定放光三萬里隔弱水六千
劫坐道場
十五
六郎子晉後身董君漢廷近親大羅天女男妾館陶
公主肥人
十六
進来金丹攙喫放下玉笛偷吹先丁寕雪衣女勿漏
泄錦綳兒
十七
李妹玉㬬膚色梅娘淡粧素衣大主嗔老奴爱三郎
怕肥婢知
十八
帬是千葉椔染鬢以折枝杏篸空問天孫乞巧其奈
君王爱憨
十九
寕置寒冰隘巷勿長婦人深宫兒昭儀箧内孫斃
季龍抱中
二十
南朝有脂粉氣季唐誇錦繍堆接休文聲響去夢太
白脚板来
哭伯姊二首
弟為龜湖妹製碑伯姬舍我復何之今彤史茟嗟誰
炳古錦嚢詩獨姊知起絮撒塩才有間燎鬚作粥力
安施瀾湍石畔霜風冷行路無情亦涕洟
二
幼以木蘭為長兄豈堪垂老隔幽明空疎誰更譏匡
鼎(衡姊&KR1018;衡學業不進)友爱何曾詈屈平服已降朞從變禮聖
猶尚左况諸生追嚴不必伊蒲供自有松風與澗聲
荅王掀將士
明時無復精英氣化作祥風及慶雲馬鬣安能埋此
骨亦可與斯文當年賓客誰珠履今日郎君尚
練裙獨有後村翁尚在匹雛無力漫殷
新元二首
朝三暮四昔尚童踰七望八今成翁見佛未肯右肩
袒對客嘗稱左耳聾叩額有疏拜墀下断腕無麻廹
禁中自憐老病菁華竭不及花枝歲歲紅
二
朝来微霰閣輕隂攬鏡空添雪滿簪官送桃符猶懶
寫兒酬椒酒勿多斟病於懽事全然淡老覺春寒未
易禁惟有改詩成一癖消磨不盡少年心
夢館宿二首
花木扶疎月露清昔人来此比登瀛不知做得神仙
未身在喬松頂上行
二
罡風誤送到蓬莱昔種琪花今巳開僮鶴来迎俱嘆
息老仙又老似前回
挽南雄林使君
東路歸何及南柯夢忽醒居然鳴輓鐸都未製齋鈴
官巳題華表名空錄御屏遥知泉下意猶待竹溪銘
題趙西里詩卷二首
紫芝仲白飛仙去常恐英才不復生人歎斯文逢厄
運天留此老主齊盟執鞭孰可為之御序歯吾猶亊
以兄未必時人能着價後千百載話頭行
二
不向鶯邊繫寶鞍海門東畔把魚竿無蒲萄酒博太
守有竹枝歌傳小蠻到處名山留屐歯看耒元氣在
毫端繍娃辛苦描新樣肯信春風放牡丹
燈夕守舍
百口惟翁懶入闉讙傳畫隼出行春冶容淇上多遊
女群飲街頭有醉人聽黑簘韶(用安重誨語)成假寐映青
藜杖是前身不知誰侍傳柑晏早為君王靖塞塵
無題二首
江北塵高戰鼓酣惜無赤壁順風帆城池險固為楼
百郡邑蕭條有戶三明主依然劳聖慮諸君豈得尚
清談烏虖頗收不復作誰與兒郎共苦甘
二
夕烽一夕徹甘泉鑄印分弓玉座前天狗如雷防急
變佛貍死卯竟譌傳漢家豈可無三策胡運何曾有
百年漸覺風寒逼堂奥寄聲諸老急籌邊
即事二首
秃翁未敢佚餘生洗竹澆蘭立課程辛苦謀身無甕
筭殷勤娱耳有瓶笙罏寒燒葉回春意燭盡携書就
月明一欠伸間分夢覺何須它日曲池平
二
生涯草草旋安排先架茅堂次竹齋傍榾拙邊名燠
室有榕樹處當凉臺且饒林下一人去莫問門前幾
客来新買溪西山𢾗畝便思輦石更移梅
久雨一首
春来能得幾朝晴病叟深藏似凍蝇獨夜山房惟燭
影暮年家楽只簷聲墊巾此老猶標致裹飯何人訪
死生村北村南泥滑&KR0632;且宜高卧閉柴荆
春寒二首
東里太乙漫行春無賴封姨未霽嗔薄酒不紅皺靴
面濕薪難直曲鉤身埋腰健羡单傳者堕指深慙遠
戌人莫笑布衾如鐡冷也勝去傍相君茵
二
百藝惟詩老始工未應凍死杜陵翁聳肩偏怯春衣
薄曝背尢貪暁日紅草鼓煖於狨坐子蒲龕清似肉
屏風幾時天地回生意只費陽和一點功
二月十八日過梅庵追懷主人二首
猶記尋梅負酒瓢當時賓主正丰標通宵縦飲燒銀
燭攙早催開唤玉簫摘豔人亡誰共賞戴花翁在老
無膠重来只是新華表不忍攀枝更折條
二
慣作梁園座右賓非惟管鮑亦朱陳自從石友幽明
隔誰訪瑶妃寂寞濱若無情還有恨樹猶如此况
於人不知宋玉歸何處口誦招魂一愴神
林貴州哀詩二首
四壁空留宅雙旌漫典州無錢堆别屋有石壓歸舟
縦未封孫叔猶當廟柳侯吾銘皆實錄亦足継前修
二
歲晚淹留潦霧間朱幡雖寵變蒼顔穎川鳳下来何
晚浪泊鳶飛去不還道遠返喪新燧改州貧無賻旅
囊慳新邱莫嘆封茔儉絶勝痴人錦裏山
待制趙公伯泳哀詩二首
趙氏源流自副樞至公清節亢門閭緒言猶接淳熙
際親擢何慚慶歷初班馬定為廉吏傳韓歐無責諫
臣書可憐衮斧忠邪學僅向甘泉扈属車
二
憶昔鵷行接武趋與君肝膽素相孚孤忠不忍棄明
主健論真堪立懦夫公是意林曾續否退之手註尚
存無(公嘗示余春秋說論語註)暮年𢾗出交遊淚莫怪星星滿鬢
鬚
禽言九首
杜鵑
門前客勸不如住樹頭鳥勸不如去廷尉重来客又
集丞相欲去門人泣客誤主人固不少哀哉人有不
如鳥
接客
向来客至投轄留而今避客如避仇山禽儆我似有
理何不握髮更倒屣禽兮禽兮汝豈知人生衰旺各
有時主人老病客勿怪㸑冷樽空無管待
姑悪
有鳥有鳥林間呼聲聲句句唯怨姑夜挑錦字嫌眠
懶晨執帨中嗔起晚老人食性尢難凖冰天求魚冬
青笋爺娘錯計遣嫁夫悔不長作閨中姝新婦新婦
牢記着人生百年更苦楽他時堂上作阿家莫教新
婦云姑悪
行不得哥哥
羊腸汝尚行不得而况汝兄脚無力何曾知有陟岡
詩聲聲呌兄行不容釋四逹之逵如掌平井廪危道
慎無行禽鳥微類猶有情鼻亭公豈不爱兄
提葫蘆
朝愁暮愁愁不已生為愁人死愁鬼百禽唯爾尢可
喜勸我移住醉鄉裏劉伶畢卓善自謀生前死後不
識愁
脫布袴
貴家紈袴金梭織貧家布袴纔蔽膝半夜打門持文
書脫袴貰酒待里胥何時贖袴要禦寒亦為官掩催
租瘢
布榖
墻壁雖有勸農文不如禽語尤殷勤春泥&KR0632;&KR0632;陂水
滿晨出下秧薄暮返烏虖三農養一兵汝曹努力勿
惰耕朱門日高眠未起却嫌布榖聲聒耳
婆餅焦
阿婆八十雙鬢皤屑麥為餅將奉婆小家新婦拙烹
調不覺鐺熱令餅焦高堂日晏婆停筯小姑訶婢郎
譴婦新婦歛手前謝過别就熱鐺翻一箇
郭公
郭公郭公曾君國魂化為鳥憾未釋滿目山河属别
人舊時宫殿歸不得更姓改物今千春歷歷記憶常
如新郭公蜀帝两痴絶自古失國知幾人
後村先生大全集卷第二十四
