後村先生大全集卷之百八十三
詩話
孟襄陽詩如微雲淡河漢疎雨滴梧桐之句館閣諸
彦歎服而集中不收豈逸其全體歟寄衣曲云畏廋
宜傷窄防寒更厚裝又魚行潭樹下猿挂鳥蘿間警
語不一老杜少所推服獨稱其句句堪傳集中每以
孟先生目之
韋蘇州絶句云紫閣西邊第幾峯茅齋夜雪虎行蹤
遥看黛色知何處欲出山門尋暮鐘五言云馬卿猶
有猶壁漁父自無家想子今何處扁舟隠荻花温泉
行云出身天寶今幾年頑鈍如鎚命如紙作官不了
却歸來還是杜陵一男子北風慘惨投温泉忽憶先
皇遊幸年蒙恩每俗華池水扈獵不蹂渭北田一朝
鑄鼎降龍馭小臣髯絶不得去今來蕭瑟萬井空惟
見蒼山起烟霧不憐蹭蹬失風波仰天大叫無奈何
敝衣羸馬過故苑賴遇主人杯酒多沈下賢秦夢記
云泣葬一技紅生同死不同梨花寒食夜深閉翠薇
宫唐詩多流䴡嫵媚有粉繪氣或以辨慱名家惟蘇
州繼陳拾遺李翰林崛起爲一種清絶高遠之言以
矯之其五言精巧處不減唐人至於古體歌行如温
泉行之類欲與李杜並驅前世惟陶同時惟柳可以
把臂入社餘人皆在下風
岑參送人落第五言云獻賦頭欲白還家衣已穿羞
過㶚陵樹歸種汶陽田客舍少鄉信床頭無酒錢聖
朝徒側席濟上獨遺賢又送顔少府云愛客多酒債
罷官無俸錢又宿太白東溪李老舍寄弟姪云渭上
秋雨過北風正騷騷天晴諸山出太白峯最高主人
東溪老兩耳生長毫遠近知百歲子孫皆二毛中庭
井欄上一架獮猴桃石泉飯香粳酒甕開新糟愛兹
田中趣始悟世上勞我行有勝事書此寄爾曹又春
夢七言云洞庭昨夜春風起故人尚隔湘江水枕上
片時春夢中行盡江南千萬里韋員外家花樹歌云
今年花似去年好去年人到今年老始知人老不如花
可惜落花君莫掃太白胡僧歌云聞有胡僧在太白
蘭若去天三百尺手持楞伽入中峯世人難見但聞
鐘窗邊杖錫解兩虎床下鈢㿻藏一龍草衣不釮復
不線兩耳垂肩眉覆面此僧年紀那得知手種青松
今十圍心將流水同清淨身與浮雲無是非商山老
人已曾識願一見之何由得山中有僧人不識城裏
看山空黛色登鄴城古體云下馬登鄴城城空復何
見東風吹野火暮入飛雲殿又云城隅南對望陵臺
漳水東流不復回武帝宫中人去盡年年春色為誰
来
高適五言云散笛至棲鳥明燈滅故人又云春韭何
青青藥苗數百畦耕耘有山田紡績有山妻簷前舉
醇醪灶下烹雙鷄人生苟如此何必組與珪春望云
出門何所見春色滿平蕪可嘆無知已高陽一酒徒
漁樵歌云曲岸深潭一山叟駐看眼釣不移手世人
欲得知姓名良久問他不開口笋皮笠子荷葉衣心
無所營守釣磯料得孤舟無定止日暮持竿何處歸
七言句云旅舘寒燈夜不眼客心何事轉凄然故鄉
今夜應千里愁鬢明朝更一年高岑二公詩氣魄力
量音調節奏生逢開元承平之際與李杜二公更唱
迭吟所謂治世之音也天寶亂離之後所作率多窮
愁感嘆意錄之以觀世變
盧綸送萬巨六言云人愁荒村路細馬怯寒溪水深
望盡青山獨立更知何處相尋又白髮嘆五言云髮
白曉梳頭女驚妻淚流不知絲色後堪得幾回秋送
成都丞云棧長山雨嚮溪亂火田稀送王山人遊江
東山云燕歸巢己盡鶴語塜難尋同柳侍郎題新昌
里云庭莎成野席欄藥是家蔬夜中得循州趙司馬
書寄回使云瘴海寄雙魚中宵逹我居兩行燈下淚
一紙嶺南書地說炎䒱熱人稱老病餘殷勤報賈傅
莫共酒杯疎從軍行云雪嶺無人跡冰河有雁聲李
陵甘此沒惆悵漢公卿山中别墅云葺橋雙鶴至收
果衆猿随酬麻道士見寄云聞逐漁夫間看棋忽逢
人世是秦時開雲種玉嫌山淺渡海傳書怪鶴遲隂
洞石幢微有字古壇松樹半無枝煩君遠視青囊錄願
得相從一問師謁液上人云半夜峯中有磬聲偶逢
樵者問山名上方月暗聞僧語下路林疎見鹿行野
鶴巢邊松最老毒蛇潜處水偏清願得遠公知姓字
焚香洗鉢過浮生春日登樓有懷云年來笑伴皆歸
去今日清明獨上樓晚次鄂州云估客晝眠知浪靜
舟人夜語覺潮生舊業已隨征戰盡更堪江上鼓鼙
聲又姺美人拍筝歌云昭陽伴裏最聪明出到人間
纔長成遥知禁曲難翻處猶是君王說小名
李益古促促曲云促促何促促黃河九回曲嫁與椊
船郎空床將影宿不道君心不如石那令妾貌長如
玉贈邢校書云俱從四方士共會九州中斷蓬與落
葉相值各因風送流人云謗遠人多感官微不自明
疇昔長沙事三年召賈生喜見外弟云十年亂離後
長大一相逢問姓驚初見稱名憶舊容别來滄海事
語罷暮天鐘明日巴陵道秋山又幾重登夏州城云
無定河邊數㭑柳共送行人一杯酒胡兒起作和番
歌齊唱嗚嗚盡垂手又云回頭忽作異方聲一聲回
盡征人首度破訥沙云眼見風來沙旋移經年不省
草生時莫言塞北無春到縱有春來何處知聽梁州
曲云鴻雁新從北地來聞新一半却飛回金沙戍客
腸應斷更在秋風百尺臺飲馬泉云從來凍合關山
路今日分流漢使前莫使行人照容鬢恐驚憔悴入
新年宿石泉驛南望黃堆峯云邊城已在虜城塵中
烽火南飛入漢宫漢朝議事先黃老麟閣何人定戰
功邊思云腰懸錦帶佩吳鈎走馬曾防玉塞秋莫笑
關西將家子只將詩思入凉州盧李中表兄弟詩律
齊名其五七言妙絶者已選入絶句然兩生皆從軍出
塞他詩可膾炙傳誦者人多容易看過余既耋耋悉
錄於篇以偹遺忘
元次山雪中懷孟武昌云冬來三度雪農者歡歲稔
我麥已相濡各得在倉廪天寒未能起孺子驚人寢
云有山客來籃中見冬簟燒柴為温酒煑蕨作為潘
客亦愛杯樽思君共暢飲所嗟山路閉時節寒又甚不
能苦相邀興盡還就枕又賊過示官吏云昔歲逢太
平山林二十年泉源在庭戶洞壑當門前井税有常
期日晏猶得眠忽然遭世變數歲親戎㫋今來典斯
郡山夷又紛然城小賊不屠人貧傷可憐是以䧟鄰
境此州獨見全使臣將王命豈不如賊焉今彼徵歛
者廹之如火煎誰能絶人命以作時世賢思欲委符
節引竿自刺船將家就魚麥歸老江海邊舂陵行云
軍國多所須切責在有司供給豈不憂徵歛又可悲
州小經亂亡遺人實困疲大鄉無十家大族命單羸
朝食是草根暮食乃木皮出言氣欲絶意速行步遲
追呼尚不忍况乃鞭樸之郵亭傳急符来往迹相追
更無寬大恩但有廹促期欲令鬻兒女言發恐亂隨
悉使索其家而又無主資聽彼道路言怨傷誰復知
去冬山賊来殺奪歲無遺所願見王官撫養以惠慈
奈何重驅逐不使存活為安人天子命符節我所持
州縣忽亂亡得罪復是誰逋緩違詔令蒙責固所宜
前賢重守分惡以禍福移亦云貴守官不愛能適時
願惟孱弱者正直當不虧何人采國風吾欲獻此辭
次山舂陵五言真稷契口中語杜陵粲粲元道州之
篇即此二詩之跋尾也然其時内租庸使外觀察使
未有敢奏劾次山以附益聚歛求上說者使遇今之
執才籌析秋毫者居主計之任則次山虀粉矣
王維五言云興来啼鳥緩坐久落花多又烹葵邀上
客看竹到貧家又古木無人徑深山何處鐘又柘漿
菰米飯蒟醬露葵羹入行到水窮處坐看雲起時偶
然值林叟談笑無還期又住處名愚谷何煩問是非
又蔡邕今已老書籍與何人早春云憶君長入夢歸
晚更生疑不及紅簷燕雙棲綠草時桃源行云樵客
初傳漢姓名居人未改秦衣服又藤花欲闇藏猱子
栢葉初齊養麝香洛陽女兒行云自憐碧玉親教舞
不惜珊瑚持與人少年行云縱死猶聞俠骨香老將
行云少年十五二十時步行奪取胡馬騎射殺山中
白額虎肯教鄴下黃鬚兒一身轉戰三千里一劍曾
當百萬師漢兵奮迅如霹靂虜騎崩騰畏蒺藜衛青
不敗由天幸李廣無封緣數竒自從棄置便衰朽世
事蹉跎成白首昔時飛箭無全目今日垂楊生左肘
路旁時賣故侯瓜門前學種先生柳茫茫古木連窮
巷落落寒山對虛牖誓令疎勒出飛泉不似穎川空
使酒賀蘭山下陣如雲羽檄交馳日夕聞節度三河
募年少詔書五道出將軍試拂銕衣如雪色聊持寶
劍動星文願得燕公射天將恥令越甲鳴吳軍莫嫌
舊日雲中守猶堪一戰立功勲雜五言云家住孟津
河門對孟津口常有江南船寄書家中否又君自故
鄉来應知故鄉事来日綺窗前寒梅着花未右丞不
汙天寶之亂大節凛然其詩擺落世間腥腐非食煙
火人口中語其五六七言已多選入絶句中今摘其
古律體長篇警句于此
劉随州送秦系云惆悵青山路煙霞老此人新年云
老至居人下歸春在客先尋洪尊歸云鶴老難知歲
梅寒未作花送人云詩書滿蝸舍征税及漁竿送穆
喻德云事直皇天在歸遲白髮生送李中丞云流落
征南將曾驅十萬師罷歸無舊業老去戀明時獨立
三邊静輕生一劍知茫茫江漢上日暮復何之餘千
旅舍云渡口月初上鄰家漁未歸鄉心正欲絶何處
擣寒衣北歸次秋浦云舊路青山在餘生白髮歸漸
知行近北不見鷓鴣飛松江歸宿云明月天涯夜青
山江上秋一官成白首萬里寄滄洲獄中見壁畫佛
云不謂銜冤處而能窺大悲獨棲叢棘下還見雨花
時地狹青蓮小城高白日遲幸親方便力猶畏毒龍
欺六言云危石纔通鳥道空山更有人家桃源定在
深處澗水浮来落花送嚴維云明日行人已遠空餘
淚滴回潮别嚴士元七言云細雨濕衣看不見閑花
落地聽無聲過鄭山人居云寂寂孤鶯啼杏樹寥寥
二犬吠桃源落花芳草無尋處萬壑千峯獨閉門見
新曆云愁占蓍草終難决病對椒花倍自憐献李節
度云家散萬金酬士死身留一劍答君恩過賈誼宅
云漢文有道恩獨簿湘水無情弔豈知送人遊天台
云落日獨搖金策去深山誰向石橋逢非所云斗
間誰與看冤氣盆下無由見太陽故裴舍人故居云
籬花猶及重陽發鄰笛那堪落日聽贈于越居云自
用黃金買地居能厭碧玉随人嫁送郭主簿赴嶺南
云科錢用盡却爲謗食客空多誰報恩(此二句似爲周晉山發者)
齊一和尚影堂云身寄虛空如寓客心將生滅是浮
雲又云舊地愁看雙樹在空堂只是一燈懸别李萬
云故人湏負干將器誰言未展平生意想君疇昔高
步時肯料如今折腰事上裴尹云西城暗暗斜暉落
衆鳥紛紛皆有托獨立雖輕燕雀羣孤飛還惧鷹鸇
搏自憐天上青雲路弔影徘徊獨愁暮銜花縱有報
恩時擇木誰容托身處歲月嗟跎飛不進羽毛顦顇
何人問遶樹空随烏鵲驚巢林只有鷦鷯分主人庭
中蔭喬木爱此清隂欲棲宿少年挟彈遥相猜遂使
驚飛往復回不辭奮翼向君去惟怕金丸隨後来唐
人號随州為五言長城其五言六言七言絶妙者已
選入絶句錢起軰非不欲極力躋攀随州尺寸終不
近傍豈才分有所局耶即其七言長篇如上裴尹小
鳥之篇反覆宛轉詞近而意遠似為五言所蓋
張籍五言云長因送人處憶着别家時贈僧云翻經
上蕉葉挂衲落藤花宿江店云停燈待賈客賣酒與
漁家五言云月冷邊帳濕沙昏夜探遲征人皆由
誰見滅明時又云夜鹿伴茅屋秋猿守栗林又云蟲
聲籬落下草色戶庭間七言云一山海上無城郭惟
見松碑記象州又云山東二十餘年别今日相逢在
上都說盡向来無限事相看摩捋白鬚髭又云洛陽
城裏見秋風欲作家書意萬重復恐怱怱說不盡行
人臨發又開封又云于君去後交遊少東野無来篋
笥貧賴有白頭王建在眼前猶見詠詩人又崑崙兒
云自爱肌膚黑如漆行時半脱木錦裘白苧云皎皎
山苧白且鮮將作春衣稱少年裁縫長短不能定自
持刀尺向姑前復恐蘭膏汙纖指常遣傍人收堕珥
衣裳着時寒食下還把玉鞭鞭白馬寄衣曲云官家
亦自寄衣去貴從妾手着君身高堂姑老無侍子不
得自到邊城裏殷勤為看初着時征夫身上宜不宜
又七言云願為玉鑾繁華處終日有聲在君側又云
洛陽北門北邱道喪車轔轔入秋草車前齊唱薤露
歌高墳新起白峩峩朝朝暮暮人送葬洛陽城中人
更多千金立碑高百尺終作人家柱下石山頭松柏
半無主地下白骨多於土寒食家家送紙錢䲭鴞作
窠啣上樹人居朝市未觧愁請君暫向北邱遊内晏
歸云金吾不敢問行由又七言云誰道遠别心不易
天星墜地能爲石幾時斷得城南陌勿使居人傷行
役又云九月匈奴殺邊將漢軍全没遼水上萬里無
人收白骨家家城下招魂葬婦人依倚子與夫同居
貧賤心亦舒夫死戰埸子在腹妾身雖存如晝燭又
云願君到處自題名他日知君從此去又賞客云停
杯去說遠行期入蜀荆蠻誰别離金多衆中爲上客
夜夜筭緡眠獨遲又楚宫行云章華宫中九月時桂
花半落紅橘垂江頭騎火照輦道君王夜從雲夢歸
下輦更衣入洞房巴姬起舞向君王回身垂手結明
璫願君千年萬年夀朝出射鹿夜飲酒永嘉行云黃
頭鮮卑入洛陽胡兒持戟昇明堂晉家天子作降虜
公卿齊走如牛羊紫陌旌旗暗相觸家家雞犬驚上
屋婦人出門随亂兵夫死眼前不敢哭九州諸侯自
顧土無人領兵来護主北人避胡多在南南人至今
能晉語董逃行云洛陽城頭火曈曈亂兵燒我天子
宫宫城南面有深山盡將老幼藏其間重巖為屋橡
為食丁男夜行侯消息聞道官軍猶掠人舊里如今
歸未得董逃行云漢家幾時重太平又七言云君爱
龍城征戰功妾願青楼歡樂同人生各各有所欲詎
得將心入君腹又還味吟云君知妾有夫贈妾雙明
珠感君纏綿意繫在紅羅𥜗妾家高楼連苑起良人
執戟明光裏知君用心如日月事天誓擬同生死還
君明珠雙淚垂何不相逢未嫁時又云上陽宫樹黃
復綠野豺来苑食麋鹿陌上老翁雙淚垂共說武皇
廵幸時
王建五言云蛙鳴蒲葉下漁入稲花中又云閉門留
野鹿分食養山雞又云妻愁貪酒甚人怪考詩嚴又
云野羹溪菜&KR0632;山紙水苔香又云掃渠憂竹旱澆地
引蘭生又云送經還野寺移酒入幽林六言云魚藻
池邊射鴨芙蓉苑裏看花日色赭袍相似不着紅鸞
扉遮寒食行云寒食家家出古城老人看屋少年行
邱瓏年年無舊道車徒散行入衰草牧童驅牛下塜
頭畏有人家来洒掃遠人無墳水頭祭還引婦姑望
鄉拜三日無火燒紙錢紙錢那得到黃泉但看隴上
無新土此中白骨應無主北邙行云北邙山頭少間
土盡是洛陽人舊墓舊墓人家歸葬多堆着黃金無
買處天涯悠悠葬日促崗坂崎嶇不停轂高張素幕
繞銘旌夜唱挽歌山下宿洛陽城北復城東魂居祖
馬長相逢車轍廣若長安路蒿草多於松栢樹山頭
澗㡳石漸稀盡向墳前作羊虎誰家石碑文字滅
後人重取書年月朝朝車馬送葬回還起大宅與高
臺温泉宫云十月一日天子来青䋲御路無塵埃宫
前内裏洛陽别每箇白玉芙蓉開朝元閣向山上起
城繞青山龍暖水夜開金殿看星河宫女知更月明
裏武皇得仙王母去山雞晝鳴宫中樹温泉泱泱出
宫流宫使年年脩玉楼禁兵去盡無射獵日西麋鹿
登城頭梨園弟子偷曲譜頭白人間教歌舞田家行
云麥收上埸絹在軸的知偷得官家足不望入口復
上身且免向城賣黃犢田家衣食無厚薄不見縣門
身即樂遼東行云年年郡縣送征人將與遼東作邱
坂寕為草木鄉中行有身不向遼東射虎行云自
去射虎得虎歸官差射虎得虎遲獨行以死當虎命
兩人相疑終不定朝朝暮暮空手回山下綠苗成道
徑遠立不敢汚前鏃聞道還来分虎肉惜留猛虎着
深山射殺恐畏終身閑贈王樞密云三朝行坐鎮相
随今上春宫見小時晚下御衣先賜着進来龍馬每
紋騎長承密旨歸家少獨奏邊機出殿遲自是姓同
親向說九重爭遣外人知贈附馬云金埒減添栽藥
地玉鞭手與賣書人又七言云生金有氣尋還遠仙
藥成窠見即移又云薦書入後無消息賣盡寒衣却
出城又云草堂未辦終湏置松樹難成卉且栽樂府
至張籍王建諸公道盡人意中事惟半山尤賞好有
看若尋常最竒崛成如客易極艱辛之語此十四字
唐樂府斷案也本朝惟張文潜能得其道意
盧仝寄男抱孫五言云别来三得書書道違離久書
處甚麄殺且喜見汝手殷十七又報汝文願新有當
是汝母賢日夕加訓誘竹林吾最惜新笋好看守籜
龍正稱冤莫教入汝口丁寕囑託汝汝活籜龍否兩
手莫破拳一啄莫飲酒莫惱添丁郎淚子作面垢莫
引添丁郎赫赤日裏走他日吾歸来家人皆彈糾一
百放一下打汝九十九此篇用盡俗字而不害其為
竒崛何嘗似近世詩人學鍊字哉守歲云老来經節
臘樂事甚悠悠不及皃童日都盧不觧愁新蟬云泉
溜潜幽咽琴鳴乍往還長風剪不斷還在樹枝間村
醉云村醉黃昏歸健到三四五摩挲青莓苔嗔我驚
爾請客云我願投黃泉輕舉隨君去去家謝井云
改邑不改井此是井卦辭井公莫驚怪說我成憨癡
我縱有神力爭敢將公歸揚州惡百姓疑我卷地皮
掩關銘云蛇毒毒有形藥毒毒有名人毒毒在心對
面如弟兄美言不可聽深於千丈坑不如掩關坐幽
鳥時一聲舍羲酬三川云長夀寺石壁盧公詩一首
詩鯨飲海水盡露出珊瑚枝海神知貴否知價留人
間光昭夜嘆昨日云昨日之日不可追今日之日湏
更期如此如此復如此壮心死盡生鬢絲秋風葉落
客斷腸不辨斗酒開愁眉賢名聖行甚辛苦周公孔
子徒自欺盧馬結交時退之必退見之無一語及豈
未見耶新年云大歲只遊桃李徑春風肯管歲寒枝
又沈與山云不湏服藥求神仙神仙意智或偶然自
古聖賢放入土淮南雞犬驅上天白日上昇應不惡
藥成且輟一丸藥暫時掩上山門路釣竿插在枯桑
樹當時只有鳥窺窬更亦無人得知處家僮若失釣
魚竿定是猿猴把將去玉川詩有古樸而竒怪者有
質俚而高深者有僻澁而條鬯者元和大歴間詩人
多出韓門韓於諸人多稱其名惟玉川常加先生二
字退之強項非苟下者人者今人但誦其月蝕及茶
詩而他作往往容易看了此公雖與世殊嗜好然以
詩求之於養生槩有所聞其序閨情酒興纏綿悲壮
唐以来詩客酒徒不能道也其間理到之言他人所
棄者今存于篇又常州孟諫議座上閨韓員外貶國
子博士有感五言云忽見除書到韓君又學官死生
從有命人事始知難烈火先燒玉庭蕪不養蘭山夫
與刺史相對兩㠝岏又云千禄無便佞宜知黜此生
員郎猶小小國學太頻頻孤宦心肝直天王若死嗔
朝廷無諫議誰是雪韓人又曰誰憐野田子海内一
韓侯左道官雖樂剛腸得健無(武侯反)功名生地獄禮
教死天囚莫言耕種好湏選蒺䔧秋此三詩出于山
人之口豈非公議在草茅耶
王昌齡五言云北登漢家陵南望長安道上有朽樹
根下有碩鼠巢高皇子孫盡千載無人過寶玉頻發
掘精靈其奈何又長信愁云邊頭何惨惨已葬霍將
軍部曲皆相弔燕南代北聞功勲多被黜兵馬亦紛
更分遣黃頭戌惟當哭塞雲朝来曲云月昃鳴珂
花連繍戶春盤龍玉臺鏡唯待畫眉人代扶風主人
答云去時三十萬獨自還長安不信沙埸苦君看刀
箭瘢雜興云握中銅匕首粉剉楚山銕義士頻報讎
殺人不曾缺答武陵田太歲守云伏劍行千里微軀
敢一言曾為大梁客不負信陵恩又越女云摘取芙
蓉花莫摘芙蓉葉將歸問夫婿豔色何如妾青楼七
言云白馬金鞍從武皇旌旗十萬宿長楊楼頭小婦
坐遥見飛塵入建章出塞云秦時明月漢時關
萬里長征人未還但使龍城飛將在不教胡馬度隂
山採蓮曲云吳姬越豔楚王妃曾弄蓮花水濕衣来
時渡口花迎入採罷江頭月送歸浣紗女云錢塘江
畔是誰家江上女兒全勝花吳王在時人不出今日
公然来浣紗昌齡江寕人舉進士宏詞為汜水尉以
不矜細行貶世亂還鄉為刺史閭邱曉所殺暁不知
為誰與黃祖殺禰衡叚簡殺陳子昂事相類史評其
詩句密而思清唐人琉璃堂圖以王昌齡為詩
其尊之如此集存者三卷絶句高妙者已入詩選
許渾五言云鷺巢行卧柳猿飲倒垂藤又云
婦懶蠶出小姑忙題王居士云雨中耕白水雲外斷
青山顯峽山寺云山風寒殿磬溪雨夜船燈宿石屏
村云僧歸下嶺見人語隔溪聞題韋隠居西齋云寺
遠僧来少橋危客過稀又五言云溪水寒棹響岩雪
夜窗明又云漁火夜移灣七言云自剪青莎織雨衣
南村烟火是柴扉莱妻早報蒸梨熱童子遥迎種荳歸
又云今夜月明何處宿九㠜雲盡綠参差又云山齋
留客掃黃葉野艇送僧披緣莎又云潮生水郭蒹葭
響雨過山城橘柚疎又云龍歸曉洞雲猶濕麝過春
山草自香又云猿来近嶺獮猴散魚下深潭翡翠
閑又云青山有雪諳松性碧落無雲稱鶴心又云楸
梧遠近干官塜禾黍高低六代宫又云嵇阮沒来無
酒客應劉亡後少詩人閒遊驪山云聞說先皇醉碧
桃日華浮動鬱金袍風随玉輦笙歌&KR1199;雲捲珠簾劍
佩高鳳駕北歸山寂寂龍旟西幸水㴞㴞貴妃沒
後廵遊少花落宫墻見野蒿登故洛陽城云禾黍離
離半野蒿昔人城此豈知勞水聲東去市朝變山勢
北来宫殿高鴉噪暮雲歸古洞蝶迷寒雨下空壕可
憐緱嶺登仙子猶自吹笙歌碧桃凌獻臺云湘潭雲
盡暮山出巴蜀雪消春水来行殿有基荒薺合寝園
