後村先生大全集卷之九十一
記
羣山囿堂
錫山為長沙郡之望丞相趙公舊第擅錫山之勝至
是又堂於山之絶巔取韓詩羣山囿之句以明之而
今皇帝書之奎壁之光上燭霄漢下被泉石信開闢
以來殊尤鉅麗之觀也自昔游覧之地出於偏州下
邑則目力有所止或在深山窮谷則脚力不能至求
其雄傑足以統會宏曠足以容受者少矣惟斯堂不
然楚山呈状湘江倒影東城南書院西岳麓宣公忠
肅公書院在焉凡屈賈名賢之蹟老釋化人之宫異
時吾儕捫蘿躋攀扵烟霏紫翠之間一葉遡沿於江
蘺香芷之濱重趼而來及厓而返者莫不自獻於几
席之上履屐之下雖處闤闠而無市聲之至不出戶
庭而有卧遊之樂湘中他樓觀皆不敢望其髣髴豈
非所謂雄傑足以統會宏曠足以容受歟盖天下清
絶之㬌常属之閑退之人若夫仕至將相安危佩于
身事物衡于慮負䕫禹之望而抗巢許之志固未有
兼之者公力辭相印不拜改内祠經筵不拜改特進
觀文殿大學士判鄉閫猶不拜詔居陪京以便諮訪
然公角巾東路矣惟退惟閑斯堂之景遂為公有向
使雞鳴入漏舍日昃出朝堂以一身叢四海九州之
責將膠膠優擾之不暇顧欲合族交賓論文樂飲於
此得乎昔平泉竹石僅獲一夕之享綠野鐘鼓不能
盖晚節浮沉之愧公每語親朋裴李所遭之時然爾
吾平生數當事任踏危險憑國威靈幸而有濟中罹
䜛惎懼不自全賴陛下仁聖終始照知老矣釋重負
而尋初服秋毫皆帝力也吾雖退曷嘗一飯忘吾君
哉天下聞公言而壮之詩曰維嶽降神公既鍾七十
二峯神秀之氣宜其外朝王室内補衮職為國申甫
登斯堂者固喜公之暫逸而又知公之必不容以久
閑也某丙午召對由卑兄歴高華出上親擢亦公密
啓已在公圃中矣公未賜命曰子記吾堂其敢以荒
落辭
潮州修韓文公廟
廟始在州宅後蘇碑云在州南七里者元祐庚午王
侯滌之所徙也淳熙已酉丁侯允元又徙韓山夷石
為廟地尤温甲子一周屋既老淳祐辛亥劉侯希仁
以為非吏民懷遺愛崇先賢之義属郡文學吕君大
圭修廢捐俸楮三千以倡俄而劉侯去衆曰役鉅費
闊且奈何會臬使吳侯燧行部全侯昭孫至郡各助
楮二千倅樊君應亨海陽令王君衜翁各半之仕於
州遊于校者皆有助吕君又俾以俸金自門及奥輪
奐新美柱若壁之用土木者皆易以石縻楮四萬以
寶祐初元季秋落成遂併新八賢祠礱堅革腐規制
如廟八賢者皆潮之名軰耆德吕君介劉侯請記于
余自古生有權位能潤澤其人殁有精爽能聳動灾
福之者皆得祀賈誼文翁以學朱邑羊祐以惠宋璟
以清廵遠以節殆不勝紀然亊久而愛冺時異而敬
衰者多矣若夫權位尚微世代遥遠斯文入人肝脾
去思浹人骨髓血食數百年如一日余行天下惟韓
廟為然公在潮僅七閱月而去而潮人奉嘗至今悽
愴如見至于登覧之山手植之木猶起敬起愛未已
此豈智力之所能致哉世或以謝上表議公余曰方
帝怒未觧裴度崔羣不能救仕進之塗窮廟堂之援
絶他人處此必懟必躁否則緣他謬巧以媒復用
公引咎歸美而已不賢于怒悻悻而去不向國門而
坐者乎以瘴癘老病祈哀君父而已不賢於貽書子
公達函桓温者乎公不顧其身之萬死而庶哉其君
之一悟豈有毫髮世念于其間素講之學未行之志
猶有萬一冀爾潮在八千里外而章奏直達左右不
能蔽于時韓柳齊名柳牧龍城五年公不旋踵徙袁
憲宗真明主哉使公再入而懲前事循嘿可矣方且
折廷忤逢吉視論佛骨有進無退彼智不足以知
公而輕量公深淺者妄也公之南遷雖戚里諸貴多
爲論雪禱神而神享驅鱷而鱷去惟鎛惎狂
疎若鎛者不惟有慙于貴戚其幽暗甚于鬼而頑冥
不如鱷矣故詳著之列于蘇碑之次劉侯以中書吴
侯以前御史全侯以上閣外補樊臨川人温陵
人吕君又言郡士陳確竭勞于廟八賢之後希問盧
密劉杰叶力于祠皆宜書
山中祠堂
古之見祠於其生長之鄉或其游息之地者皆未必
有權位勲業人也屈原祠于楚李白祠于采石孟浩
然祠于㐮陽秦系祠于九日山陸龜蒙祠于吳方干
祠于釣林逋祠于杭此六七公生流落偃蹇
没有無以驚動禍福其人然過其祠者必下馬&KR0377;酒
必徘徊題咏然後去豈非權位勲業如空花幻影回
首變滅獨文字如江何流行萬古而不廢歟宋
孫庚夫字仲白嘉定間擅詩名官卑齡促士林惜之
端平乙未太守廬陵楊侯梦信從衆請祠之於城南
青涼縮褐鈞冕輅之貴泉菊等牲牢之享仲白精爽
雖不肯使曹瞒輩腹痛然其詩句猶可愈鄭虔妻輩
瘧疾也時江湖吟者凋零略盡仲白子時願属予以
記
孝思堂
楊君純孝也未嘗自言鄉鄰言于縣縣言于州太學
生王剛等言于學官既而州以其亊上尚書司業祭
酒亦誦言於朝有詔旌表其門閭君家于吉之太和
而館于赣之興國迎母就養母卒葬焉興國之人曰
君館吾里母窆吾里吾縣之孝子也太和之人曰君
占籍吾里生長吾里吾縣之孝子也嘗欲奉匶歸祔
於先塋贛人遮止改其太平鄉為孝感鄉太和尹師
侯應扁君所居為孝感堂又表其坊能言之士已
記之矣君惕然曰二鶴翔墓雙闕施門在彼者也吾
不敢知也霜露時雨悽愴如見在我者也終吾身而
已别為孝思堂焉而徵記于余余惟割股療親雖不
見於經然可以義起至韓退之乃確然以鄂人為非
夫經以不傷身體髮膚為孝不有申生乎禮以不滅
性為孝不有曹娥乎而况毁膚之害未至于雉經褁
創之痛未烈于魚腹申生得以爲共曹娥得以爲孝
然則君之行矜式於州里旌異于聖朝也宜哉君既
永感矣忠孝一理君親一致他日移之于君取蝥弧
而先登者即前日遺愛之考叔也不拜大將軍者即
前日卧冰之王祥也叱欲從朱泚者即前日歸覲之
何蕃也余老誖姑誦所聞以告君名懋卿字景堯
重建忠㬌趙侯廟
自晉康郡升潛藩牧守寝重然中朝士大夫猶憚遠
罕就寶祐甲寅詔以前太學錄温陵徐侯明叔知府
事侯既見吏民宣德意乃謁學廟至忠景趙侯祠垣
屋頽圯像設欹仆泫然出涕曰此吾郡之巡遠也郡
人其忘之乎立出庫錢委寓士梁某馮某協衆力作
新廟寝各三楹門廉戟衛侈於舊觀像侯於前以兵
官馬貴配後以王夫人配繪從死者于两廡既落成
徐侯率賓佐將吏欵謁祠下莫敢不恭遣帳騎來求
余記按侯死節國史及陸侯起忠顯堂敘紀載詳備
苑絳閔忠之詩尤悲壮後有名筆無以加矣昔天寶
之季兵起幽薊河北二十四郡同日䧟賊惟二顔著
節及皇祐間盗發溪峒嶺海數十州官吏皆望風遁
去惟趙侯及邕侯封二牧攖城死難與二顔相望於
千載然魯公猶不免委郡歸朝非立晚節幾有愧扵
其兄矣故余反復趙侯之事有深慨焉康端接境同
時端守戰敗而去天子薄其罪奪一官而已後又召
入館閣使侯遠引魯公近援端守公議未必責國憲
未必加家未必毁身未必死而侯顧于禍福死生之
際明所決擇如此豈不凜然烈丈夫哉史言侯有兵
二百而陸叙言兵不滿百陸繼侯者當以侯為寔自
皇祐至今二百餘年南方久安比歲屢傳韃謀幹腹
或以為憂余曰張中丞不云乎臣死當為鬼以厲賊
使諜傳之果然否乎也侯與邕封二牧在帝左右訶
叱風霆盡滌穢腥彼惟不來來則送死矣徐侯字仲
晦清尚名節此下車第一義余既書之為守臣法又
系以迎送神詩二章趙侯名師旦辭曰
採山䔩兮溪蓀挹寒泉兮盈罇鼔駭駭兮篴悲侯
之來兮两轓山川兮良是陵谷兮覆翻昔敗屋兮
頽垣今峻陛兮崇軒樹侯所茇舍兮民侯之裔孫
生與郡兮俱亡没與郡兮俱存春禱兮秋賽年年
歲歲兮民不我諼
又一
祭散兮人歸廟闔兮山空嗟濁世之不可久兮悵
風馭之如龍侯將去返顧憂我民兮癏恫布和風
兮甘雨魚蠏賊兮秔稔豐疾於吾民兮靡有厭斁
民之報侯兮無窮
右二
饒州天慶觀新建朝元閣
舊觀在湖水北去郭可二里建于南齊名玄真觀梁
陂震澤唐改元至大中初郡人夜聞風雷黎明開觀
移于郭内湖水之南舊記如此祥符改名天慶宣和
加神運二字淳熙庚子燬焉新觀僅復舊規未完道
士程聞一謀新三門未遂而蛻其徒李師古追述師
志募衆力捐私錢門既雄壮遂建朝元閣五間高百
尺横經二十餘丈層簷入雲危檻平虚中列仙聖外
飾金碧縻錢五千緡太守玉堂林公希逸大書神運
福地四大字揭于外簷師古謂余嘗仕于番以記見
属余惟老氏之道以儉爲寶其言曰舍儉且廣死矣
至列子始誇大化人之宫若神鬼所營侔于清都紫
微鈞天之居其流爲竹宫甲帳珍臺間舘之事及林
靈素輩出神霄宫遂徧天下黃冠尤貴者秩視法從
聚京師美衣玉食者幾二萬人嗟夫余讀傳記所載
至人方士多衣槲葉編蓬羡以自蔽至于殫生人膏
血以飾具居窮巧極麗受齋施鉅萬占田數百
務與浮屠相長雄豈老氏本旨哉然今之羽流
名利甚扵市朝之人其稍潔雅者不過自致美一堂
爾師古獨視衣盂如糞土興百年之廢于立談之頌
為衆而不為身可書也閣据登臨之要南閣山東
湖西澹津津西南則州治芝山一州之景莫不自獻
以寶祐三年某月某日落成程尊師嘗住青城山丈
人觀師古今為道副觀主首曰汪汝澄汝清一胡守
中王元彰幹緣道士曰王九萬王自正王晞列李虚
白程元善李有權云
雲峯院重修建法堂
比丘尼之聚居于莆者惟雲峯院尤嚴肅有
舊記唐末開山由慧琛始元祐請額由慧真始
新佛殿由法卑始嘉定作羅漢閣由體觀
百年間其徒心灯相續崇飾所居如大叢林
尚因陋余五六歲時常侍先君先夫人至焉
是堂為伊蒲供先君為賦詩有橘堂竹閣之句
十餘年淳祐之辛丑聞新堂成丹碧晃耀與
稱又新其三門是院無寸産來者皆自齎粮
役造偉觀若化人所為盖首施衣盂者師
願力者住山師默也二師來請記余聞古之
或在雪山極寒海岸孤絶之地人跡之所不至
獸毒蟒為麟無所為宫室之美也或立雪平膝
不霑席或卧婆羅雙樹下而蜕無所謂筦簟之安也
或持本行乞或併日食一麻一麥無所謂天厨之
也今衲子居必華榱食必精鑿殁必唱衣所以厚
身者多矣二師致美斯堂為法筵龍象聽第一義
設不賢于厚其身者乎初參預莊敏龔公為殿記
佛拒從母出家又謂維摩室中求女人相了不可得
其詞意之嚴如此余則曰文殊佛也有三昧力乃不
能出女子之定龐藴父也至末後着反不如靈照之
捷二女豈不凛然烈丈夫哉二師登堂諗于大衆以
龔公語自警又以余語自勉
藏庵後記
竹溪為其所親方君記所謂藏庵者其義高矣美矣
君復求予一轉語余曰繫辭曰退藏於密記曰惡其
著也盖能密而後能藏不密則著矣自古賢達之士
如許由以譲天下著夷齊以叩馬之諫著嚴光以客
星著申白以詩著梁鴻以五噫之歌著殷謝以盛名
著陽城以卓行著李勃以索價著是十數公者其始
豈不欲藏而不知其所以藏之道其跡遂著於世而
不可掩故當時之人有牽牛而去不飲其溪流者有
之者有遣吏呼召之者有遭髠鉗者有為時君
所罪者有見嘲以小草者有被廢為名者有著論移
書譏玩之者取名幾何受侮不少矣盖撓敗吾之藏
聲闻也挑扶吾之藏言語文字也君終身肥遯絶去
聲聞潛心妙道掃空言語文字夫如是則幾于密而
知所以藏之矣居矍然曰子言太高請卑之余曰隐
小術也然學之不進或露其衣帶或為人所溺七
尺之軀大于帶一毫之挫辱于溺惟齊魯两生杏壇
漁父野王二老桃源避秦之人皆以藏於密而免君
其深藏元身亦深藏吾記母為外人所窺君名袤余
兄都管之倩
瑞金縣重修社稷壇
壇在縣西北隅慶元丁酉前令尹陳公孔碩更築煆
于紹定己丑垂三千&KR2420;遺基荒圮不屋不垣掃地行
禮雨則亟拜淖中或望祭城上今令尹林君拱辰以
寶祐丙辰秋孟上事越三日奉薌幣欵謁逾旦農以
旱告躬禱而雨君徘徊壇下嘆曰今官寺民居苟完
矣惟奉神若是非所以尊祀典而召和氣也乃芟荒
穢辨方位五壇隱然各篆二字陳公筆也命修崇之
壇各三級周以繚垣凢六十有二丈為齋廳三間翼
以兩厦後為燕亭傍為守者之居于是陳公之舊觀
皆復昔韓退之謂天下通祀惟孔子與勾龍棄君既
歸學畬新祭器又致嚴於社稷如此其為政知所崇
尚矣詩曰以御田祖謂后土后稷也又曰以祈甘雨
謂雨晹祈禱必於是也又曰以糓我士女謂神享之
也其後水旱始有焚巫祭龍乞靈於土未偶者君禮
法中人其施為一準于古四封之内肅然如令尹之
臨其前神人悅豫年穀順成桴鼓不鳴若有相之者
君距陳公之時甲子一周矣邑人謂君可繼陳公是
役也君貽書属余以記且曰助我者少府黃君秀實
也二君皆奮科第其賢皆可書
孝友堂
初寒齋自銘壙室曰田源之山清遠之里一水交流
三峯鼎峙誰其藏者父子兄弟惟孝惟友後人視此
子真子常既為冡舍取友孝二字扁其堂客曰寒齋
為性命之學遺萬法而立于獨末後數偈皆超然解
脫斯銘顧惓惓倫紀如此豈兼取儒釋而然歟余曰
子謂儒釋異歟客曰孔氏家法孝友而巳瞿曇逃
賢沙黃絶母達摩哀迷之際方且入定心法之妙
不告二兄非異乎余曰儒釋有異同之迹倫紀無絶
滅之理世所傳釋氏事多失之過而流于誕其忠厚
而蹈乎常者余信之乖悖而不近乎情者余疑焉試
以其書攷之巳入湼槃猶起棺中爲母說法他日迦
葉本遺意以金縷僧迦黎衣属之何難嗟乎釋氏何
曾自外于倫紀哉世又謂龐藴將終使女眎曰女合
掌坐亡藴曰我女機捷亦死長子在田龐媪往告子
倚鋤而化禪家夸詡以爲美談信斯言也人類絶矣
余觧之曰合掌坐亡者不忍訣其父母倚鋤而化者
毁也禪在其中矣此寒齋銘壙二子扁堂之意也余
為二子作記亦為釋氏辨誣客謝曰乃今闻所未聞
林氏一門忠義祠堂
林氏之譜曰武王造周褒忠賢之後封比干遺腹子
堅于博陵賜姓林氏傳七十有七世名禄者從晉南
渡終晉安太守閩之林氏皆祖禄又傳二十世名讜
者為唐侍御史又四世入本朝名深之者贈通議大
夫始兄弟策名二子繼之孫又繼之為莆名家以忠
義祠于鄉國者有四人焉主客公名冲之擢元符第
久滯者寺會猶子震忤時相相遷怒以金人犯塞擢
公省郎介陳過庭使虜抗節不屈因執凍餒死不
洪宣忠公歸奏其事詔官其二子大蓬公名震擢
崇寕甲科歷諫官柱史瑣闥攻京卞最力諫燕雲
切左遷文舘出守九郡甫至輒徙他郡死于道路京
卞敗巳不及見刪定公名霆擢政和第主客之使
也慨然曰吾兄累叔父三上書請代往不報還里不
復仕紹興將與虜和以勑局召公奏記時相曰公何
忍以二帝置萬里外易一相位乎力辭新命相怒請
逮竄會薨不果築室芹山與鄭夾漈諸老游以終其
身茶幹公名郁主客子也擢宣和第建卒叛殺王官
公以義叱責遇害詔官其一子按歐公錄五代死節
者歷數姓十餘主僅得三人焉其難如此又以前史
參攷惟卞壺袁粲田布父子两龔二顔兄弟相望于
簡冊然卒數十百年始一見未有一門四人伏節死
義如林氏之盛者初刪定公位不滿德有孫大鼎受
學艾軒竟不成名是生監丞君光世由布衣以易學
被遇明主列史属擢朝紳奏亊殿上玉音嘆奬君不
以身之遭逢為喜而以先世之未褒崇為大欠闕其
子太學生必卿亦詣闕自言先是寶慶中禮部以
書下本郡立祠給田郡不即與至是申前詔閩
公巖之郡守宋公遇各助金而祠成享以廢刹田
斛祠在朱紫坊舊宅百年喬木存焉主客之後中微
析以售人帥命以帑金代償君曰重費公家可乎
私錢千二百餘緡以贖又盡贖傍地俄而朝擢君知
潮州過家上冡君感泣曰吾起窮書生數年間秩二
千石非己之能先世忠義之澤也廼盛陳吏士旌旗
鼔吹率其宗之穉耋自朞至緦皆會祭祠下里人聚
觀唶唶嘆息君請余曰公前史官也為我記之昔韓
退之謂甄濟固當書逢能標白其先人亦當牽聯得
書余謂主客父子一死于虜一死于賊大蓬兄弟皆
死于權臣無愧于濟矣君昭揭先美以詔來裔無愧
於逢矣於法皆當書
絅錦齋
蒙仲幼負軼材凡脫諸口筆諸紙者皆麗密可傳玩
絢爛有光彩同學兒避三舍里之父兄皆有生子當
如仲謀之歎試廣埸千人亦見萬人亦見既擢上第
廼以絅錦名書室或問錦蒙仲曰美飾也其義則六
藝其經也諸子百家其緯也惟命道德仁義禮樂其
文也或問絅蒙仲曰詩之注曰禪衣也其義則以闇
然者為色以淡為味以簡而温者為文理或人未喻
蒙仲曰昔者子有時而微服禹不厭于惡衣衿見肘
者為大勇冠切雲者為沉纍極而言之文通夜夢妖
也菁華一落而才盡矣翁子晝行烖也冨貴幾何而
禍至矣故夫徇物欲者喪天德飾外觀者虧内美或
人灑然而悟以其言告劉叟叟因書以為記
重建九座太平院
院創於唐或通間入宋香火益盛忠惠蔡公大書九
座山三字以表揭之不幸燬于嘉定乙亥又再燬于
寶祐乙夘緇流相吊諉曰魔厄太守潘公穉求名僧
能聳動羣聽者得祖曰甫開堂說法忽蛻去他衲子
敢行于是華嚴主僧法本以才被選余為作疏勸
緣本與其徒持鉢至泉樂鄉蔡公次傳慨然曰此正
覺師道埸也吾昔宰茲邑禱雨暘必應吾不敢忘誦
言於人泉之貴豪旁境之檀信翕然樂施得錢萬緡
粟五百斛米幾曰殿曰鐘樓曰經閣曰羅漢堂大士
僧迦堂祖堂曰法堂僧堂寝堂曰方丈曰官&KR0550;曰
堂曰欝密寮盧隐寮壽寮曰浴院曰門曰廉起乙
卯冬迄巳未春俱復舊觀昔之建叢林者多在通邑
大都是刹介于仙遊永福德化龍溪萬山之間去郡
縣絶遠人迹之所不至夫與木石居與鹿豕遊者聖
人之事也師以一僧能之不亦大丈夫哉惟其志
故歸嚮多願力大故靈異遠歲入不能六百斛而
飯僧行常二千餘指四面皆重崗叠巘而數州之
利無自至滅度已數百載而尸祝之者如一日
余曩至山中覧遺迹攷舊聞如此新刹既成大衆述
本之勤請碑其事余觀世之有權位者作一亭繕一
橋必有紀載本奮空拳造大刹求記非僭也記之非
夸也或訹本曰居今之世不惟仕者擇官趨便安而
避敗壊惟釋亦然昔鍾魚掃地龍象悲泣俾升此座
既不謙巽今輪奂美矣蠱壞飾矣將有欲得若之處
者如之何余聞而笑曰佛以山河國土頭目髓䐉與
人了無吝色本豈戀三宿而重一去哉顧禪刹保障
吾民者也公卿貴人外護佛法者也數易帖則刹貧
驟拘椿則衆散刹之隆替民之苦樂係焉况彼宗有
功德隂果之說吾儒有食功食志之辨若使盡力拮
据者避席而去傍觀夷俟者端坐而享非郡家選才
勞之義亦賢侯之所必不爲也本何憂
風亭新建妃廟
妃廟遍于莆凡大墟市小聚落皆有之風亭
十里有溪達海元符初水漂一爐遡㳂而
感夢曰湄州之神也迎致錦屏山山草創數楹祀
既而問灾祥者禱水旱者遠近輻輳舊宇庳甚觀
瞻不肅紹興間里士林君文可始割田以廣人居
嘉定蔡君定甫始為官&KR0550;紹定為鼓樓然皆未成而
圮于是林君謙父捐金葺廢黃君南叔叶力鳩工新
廟百堵以某年某月某日落成向之庳者閎麗圯者
堅完矣語有之生封侯死廟食大丈夫事也妃以一
女子與建隆真人同時奮興去而為神香火布天下
與國家祚運相為無窮吁盛矣哉異時航海梯山者
勤王愾敵者猝遇颶風暴虜雪濤白刃命懸漏刻心
薌默禱往往見神扵雲烟島嶼之間莫不獲安稳趣
非但莆人敬事余北游邊南使粤見承楚番禺之人
祀妃尤謹而都人亦然海潮齧隄聲撼行闕官投璧
馬不驗衝決至艮山祠若為萬弩射回者天子驚異
錫妃嘉號特書不一書令為靈惠嘉應協正善慶妃
又封妃父曰某侯母曰某夫人昔蒙叟稱姑射神人
曰綽約若處子又曰乘雲氣御飛龍而游于四海之
外又曰其神凝使物無疵癘而年榖熟盖肩吾聞之
接輿者如此而或者方以為寓言雖肩吾亦疑其大
而無當以妃之事觀之其始初非處子歟其神通變
化非乘雲御龍者歟其功用則四封甯謐無
恐二陂蓄泄無大水旱非疵癘息而年穀熟歟
知蒙叟非寓言而余之所述皆實錄也
有之之大父定甫忠惠公之諸孫南叔廣州文
里之諸父爲妃父母求封爵者謙父亦善士求
父老林豐
後村先生大全集卷之九十一終
