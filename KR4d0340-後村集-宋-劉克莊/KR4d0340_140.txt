後村先生大全集卷之百四十
祭文
洪伯魯尚書
嗚呼韓吕遠矣家學世德繼者誰歟惟公一門塤篪
迭吹喬梓相扶出其毫芒詞垣封駁文德播敷衡尺
裁量所未及者從旁吹嘘鼎味酸鹹有不齊者居中
調娛其進爲也世道休明鳳至韶作其退處也吾黨
寂寞珠去崖枯身雖鼎貴而不少腴龜吸鶴軀以骨
法言具夀者相亦列仙癯意公復出超秉事事樞遠
猷訏謨北風吹訃聞之驚呼心折涕濡豈天不弔將
民無禄抑天也夫昔忝末交我如頑礦視公瑾瑜公
曰後村吾翁之客志念勤渠辛亥傷弓一十朞浮
沉里閭庚申段絃公扈清蹕余忝安車孰不競進公
綰五組解以卑余及公予環余以眊衰辭承明廬公
率群彥張飲賦詩方之二疏歲晚契闊記憶老病形
之尺書公不憗遺主相嗟吁恩禮絶殊昔置端殿職
親地禁以待鴻儒爰及本朝&KR0574;是選者前蔡後蘇至
若玉山之洪天目之洪則父子迭居竹帛所載丹青
所畫僅有絶無門戶方盛雁行鳳毛狨槖虎符夢中
惠連膝上文度悲將何如昔人千里單鷄束芻哭柩
弔孤我獨纍然僵卧一榻眇跛攣拘貧不能賻誅不
盡哀公其吐諸
吳君謀少卿
褎然之選先朝所重不及十年鮮不尊寵大者登庸
前吕後宋迨端平初親策晁董天網下罩首得麟鳳
王立丹墀儀狀秀聳廷紳欽挹奏篇傳誦意一眼高
閱人多中殿下語余小亦侍從和薰風句第甘泉頌
夫何貴名昭昭浮議詾詾後三數榜騰上者衆公猶
郎潛老未上雍晚途景定稍見收用甫金掌升己皇
華送何進之難何退之勇色夷氣和恬不為動方介
修齡忽成短夢死生大矣夫豈不痛吾聞偉人未易
摶控非芙蓉城即神清洞伊公之家有丹穴種既菑
厥考子必繼踵我失良友欲語誰共學誰擊蒙理誰
折衷扶哀寝門反袂一慟嗚呼哀哉
汪守(元春)
嗚呼汪公澹乎無欲吏牘如山纔一經目如湯沃雪
如刃破竹鋤治強梗撫綏&KR1103;獨情偽必察幽闇必燭
饕墨者革垢玩者肅譁士箝喙黠胥重足或干以私
未言先恧吾腕可斷筆不可曲包公尹京乖崖治蜀
惜郡褊小材有所局假以歲月一變莆俗下不負夾
袋之薦上不愧御屏所錄謂天無意亦既卑之如是
之牧謂天有意何為奪之如是之速凡今仕者非貪
則酷公清如水有散無蓄豈不疾惡見於筆戮肅殺
之中常寓生育何志之遠何運之促聞之宰夫饍未
嘗肉其所嗜者菜羹脱粟食豈少之故抑火攻之毒
聞公呼醫為之顰蹙煮葠以進公巳委篤三號永已
百身奚贖悲夫鷦鷯一枝依公棲宿來常屛騎語輙
更僕公賢於繆公文侯吾慙於子思干木痛若人之
不淑哀吾民之無福例卷不足以返喪俸錢不足以
潤屋此朱勃之所以尚書雪文淵而優孟之所以不
願爲孫叔也悲夫自莆至鉞山重水複我自返不
能追逐雖欲勿哭如何勿哭嗚呼哀哉
鄭山長(與言)
嗚呼華胄遥遥人物所萃君於其間尤其茂異志慕
前修口銜清議王咸守闕郇謨哭市戶外屨滿城中
紙貴遂矜聲名頗自標置得譽遊學納交善類入事
長上稍襄遜悌出先大人必先藐視壯圖闊遠如追
風驥閶闔玉臺可一蹴至誰實厄之未行而躓里中
浮湛澤畔憔悴昨者狂猘狺狺南吠襄蜀愊裂江湖
鼎沸竊獨怪君膽寒心悸謂大厦有將顛之勢憂吾
輩無逃生之地余曰自古有死修身以俟魯連蹈海
以全節王蠋絶脰以明誼何至若君躁擾如是既而
虜退朝野無事余忝召還君復求任嘗約西澗荐君
不遂去之數年陟岵終制索長安米執相君贄仰問
大鈞俯就近次大成公精舍於此講肄淑衿佩徒飽
虀鹽味不知何恙遽爾委蜕豈二豎之作孽抑五窮
之為祟煢煢閨人荆釵布袂呱呱嗣子練裙葛帔丹
旐遠歸聊陳薄祭悲夫飛箝之策圖回之志翻瀾之
古凌雲之氣竟何為哉百不一試吾為通德惜此才
子又為虚齋惜此高第嗚呼哀哉
南林葉寺丞
我昔定交詩境山中又因二君友萬竹翁共燈夜雨
聯轡春風三賢如龍乘雲騰空留我殿後齒髮豁童
居誰晤言出安適從萬竹有子象賢亢宗生而秀美
仕亦顯融入儀振鷺出牧憑熊廼卑琛節五筦之東
珠犀溢目玉雪持躬在昔正簡謀國清忠何以家為
臥僧榻終當時比之無樓臺公萬竹既貴營一畝宫
綿蕝未備戸牖僅通君幹父蠱極輪奂工凉臺燠館
瑣窗綺櫳引泉入池纍石成峰門多謁刺家常宿舂
一膳之珍必與客同雅懷自適宦情遂慵寕奉祠釐
不貪邊功我晚卜鄰杖履過逢蓮社宗雷竹林濤戎
悲夫積善之家其報必豐誰謂槐潭畢方煽凶頃刻
延燎百間青紅豈非所藏奎墨御封至寶之氣射斗
貫虹六丁下取獻之上穹君富貴人一朝赤窮仲氏
燔死友愛素隆五鬼二豎内外夾攻古有壯列曠達
之雄政恐未能什然於胷我與樂卿憂心忡忡排闥
候君立談匆匆忼慷託子聞之耳聾俄而斵棺尋又
聲鍾慟哭寝門永訣聲容君兒精進非昔阿蒙君季
孔懷汲汲封崇君何往哉游戲閬蓬洛社蕭疎僅存
老癃坐無孟公賓鮮懽悰覆此一巵聊寫哀恫烏乎
哀哉
丁宋傑
嗚呼宋傑文字有龍泉太阿之光怪而專以鳴其不
幸議論有徂丘稷下之辨難而卒噤之不得騁其呵
佛罵祖非慠餔糟歠醨非醉譬之水木不使之膏潤
灌注而徒激為驚濤駭浪不使之敷榮暢茂而但見
其蒼皮黛色烏乎豈造物降才之甚竒而賦命之偶
偏乎抑宰物者育才之未弘而拔士之太拘乎元有
螢雪一生既不在身又不在子乎元暉丹青百奏宜
十世宥而澤不及嗣乎烏乎余於宋傑忝親且舊每
憐頓挫頗相箴捄静以寕神默以養夀余雖苦口君
拒不受尚憶鮮健把論文酒曾謂變滅如屈伸肘慟
哭寝門君其聞否
族兄寺丞
烏乎昔太史公與大金紫一傳文肅及先君子再世
同登聯芳趾美桂籍翩翩棣華韡韡士林皆曰莆之
劉氏文肅之後象賢鼎峙入而結綬朝譽甚韙出而
剖符郡最可紀泉漳二牧中夀而兄獨殿後黃髮之
兒齒少也奏賦貴洛陽紙老不輟吟得晚唐體寝鐔
津麾佚通德里封植松檟恭敬桑梓一觴一詠某丘
某水中間禍福相為倚伏两郎英邁争鶩雋規云何
不淑玉折璧毁兄能齊一彭殤生死教育二雛眉宇
肖似近為長孫行親迎禮花燭之夕合族告禰紳珮
雲集一一倒屣主極殷勤賓皆燕喜書雲之且未雞
鳴起頖宫盍簮兄先至止世有儒仙兄無乃是曾不
崇朝小愆爕理晨叩寝門已炎釘矣丘嫂齊年和鳴
終始離鸞之痛何以堪此嗟我於兄小三歲爾蚤各
着鞭晚俱納履踰八望九雪毫生耳我衰湏扶羡兄
拜跪孰云委蜕僅一弹指㐮陽耆舊零落無幾慟哭
繐帷蓴鯽薄菲精爽如在必歆此誄烏乎哀哉
陳同直
烏乎過江名相推六梅翁攷其平生純誠清忠厥後
易名同小申公是生賢相連翩顯融榮陽復齋為宋
儒宗克齋典型有父兄風鶴山銘座筆妙墨濃再傳
至君孝友謙冲掃綺紈習策螢雪功凡今貴冑捷徑
躡蹝其官已窮其齒尚童君獨不然矯知冥鴻閉關
三紀巷寂庭空非世捨我君不求通君朝起隐門有
追鋒姻朋交慶君無喜容鵷行再遷向用方隆衆期
對班拭目嚢封必與起部相為長雄奈何一夕不疾
而終烏乎昔正献公友先太史金蘭之好四世於此
我晚乞骸念君掃軌嘗約節齋合辤荐禰巵酒餞君
苦言在耳書筒遺我情話滿紙忽聞遠訃失聲弹指
我有息女嬪君賢子逮事尊章二十餘&KR1124;晚抱竒恙
不分生死君尤拊憐弗責婦禮子觧銅墨苴麻跣趾
扶柩還里鄉喪善人朝失髦士追記疇昔飲君潭第
安知今日哭君蕭寺本親咸集呼君不起我髮如霜
我淚如水烏乎哀哉
李艮翁禮部
烏乎先大君子為鄉先生口講指畫多所作成余方
弱冠狂談驚座此老獨曰咄咄逼我至必倒屣游許
執鞭相期甚遠見其子焉君趋而過眉宇英邁翛然
澤&KR0751;不類貴介即之甚温叩之不窮與阿戎語過於
乃翁其和可餐其醇可飲德性如玉文字如錦小而
賦詠意正辤葩大而典冊崇雅出哇五十年間凢幾
離合余稍顯融荐之東閣晚忝冬卿拜疎公車稽首
遜君曰臣不如余先納履君亦上節脱離池龍栖息
巢穴向來同隊存者星稀登高四望高塜纍纍君既
踰七余遂望九蟬冕衰衣不如巵酒即履道宅前疏
荷塘乃作離榭在水中央涓告落成花朝月夕擬携
洛英爲不速客君少清羸晚更康強淫末之恙得於
衡湘步履微艱神氣猶旺見者皆云此壽者相安知
變滅如電雹然君再來人畢塵中緣旛華來迎歸路
歴歴非芙蓉城即㫋檀國余獨何為嗚咽涕洟而今
而後遼鶴交飛余問誰答余倡誰和誰袪余惑誰規
余過嗚呼哀哉中饋之賢無愧梁鴻二惠之爽不數
儼佟泛觀人世盖多缺陷惟君平生無一遺憾夙昔
載醪來訪予雲今思此會如訣故人當日酌酒君未
嘗醉今舉子觴乃覆于地嗚呼哀哉
又祖奠
昔與子别執手繾綣弩力強飯以俟再見今與子别
子掣手去哭㒺聞悲呼不反顧子於親朋尤篤風誼
奈何一旦少情如是悲夫何辜于天傫然白首奪我
書眼又奪我友傷如之何與子永訣吾涕巳枯所滴
者血嗚呼哀哉
又墓祭
嗚呼古之人有素車白馬千里會葬者不以遠憚行
也龔勝八十餘卒有老父來弔曰嗟乎龔生竟天天
年不以老廢禮也嗟余與子異體同心昔者表車出
里門而余不能祖奠今者玉樹埋土中而余不能臨
穴佳城非遠於千里余年未耄於老父嗚呼天罰我
盲我使我不得盡朋友之誼而負幽明之愧豈非人
世之至痛乎嗚呼千秋萬古與子别矣不腆蓴䱶侑
以哀誄
陳光仲常卿
鳴呼昔與長君甫寇從師君方髮髦秀出群皃長君
天閼理不可推咸曰少君陳氏白眉精神滿腹科名
摘髭我使南粤聞君進為凢今官根斬墀君朝
冠豸夕巳拂衣出處大致莫之磷緇龍節虎符羊城
鰐溪余稍遇合詞掖經惟每侍宴間前輓後推擢守
鄱陽方擁旌旗彼䜛㒺極一招一麾晚建琛臺冰蘖
自持每哀賈胡輕生蹈危探珠驪頷命懸髮絲強買
乾没一不忍施航粟至莆叩戸賑饑亦散槖装惠及
&KR1103;嫠上圖舊人銀信喚歸樂御之拜跬步論思無論
嚴徐列之夷䕫止則尼之衡泌棲遲畦花種柳闢圃
浚池五子諸孫簪紱累累婿亦朱轓炳乎相輝人之
常情鮮不顧私君于倫紀一念愛兹晚拆田廬及分
財貲視兄孤幼與子等夷可厚風俗可示訓詞彼有
南董史傳隧碑嗚呼少卿親狎至于旄期余病消縮
如支牀龜君若龍鸞不可&KR0919;羈曾謂斯人而至于斯
余開九秩龍鍾支離昔同學子逝不可追翁與君
各踰古希歲行甫周天併奪之而今而後月夕花時
余唱余言和答者誰慟哭寝門孰知余悲
趙閩宰
嗚呼我與君交非一朝夕早相友善晚尤親密間嘗
語君吾已還笏舍下兒女婚嫁漸畢獨念渙也甚醇
且嫡僕忝法從渙承京秩既宇而弁尚未授室君有
長姜備女四德以門閥論豈非逑匹君慨然諾傾倒
肝鬲吾儕一語堅如金石問名納采不俟終日百乘
來迎訪别蓬蓽預定佳期喜見玉色云福距莆僅一
葦隔吾自送女不煩來逆閏春之末詢之龜筴走僕
拜箋請君涓吉信宿潛返傳悪消息君健如虎初不
聞疾不料若人如是奄忽道路驚怪吏民嗟惜不親
者悲何况婣戚聞君瀕危區畫纖悉無一語翏如善
知識君有主孟今之内則於君冶命歴歴記憶盟不
可寒言不可食託君介弟強相寬什事巳至此徒毁
無益古今婚婣參用禮律反經合權詎宜執一摽梅
之義時不容失主孟寄聲少寬勿廹女遭巨變累然
哀瘠卒哭始笄方任沐櫛夏奠羔雁秋諧琴瑟又言
門戶須人扶植愛女如命槖装篚寔視婿如子拊存
訓飭悲夫昨迎丹旌今弔素韠九十翁耄育不能出
淚如綆縻來不可拭誄不盡哀涸研枯筆君未嘗亡
歆此蓴鯽
莆田謝丞
琴堂虚席人望而畏承以次攝服勞踰歲内持冰蘖
不慕榮利外無梔蠟以求諛媚盖獲乎下者未必獲
乎上不屈于理者常見屈于勢故嘗裹章服抱縣印
謁告而未遂暮春改旦忽枉車騎情辭繾綣若
余心語口豈其厭五斗之禄有三徑之志曾
聞君委蜕嗚呼人生如是危脆君則已矣然
後村先生大全集之百四十終
