後村先生大全集卷之五
詩
和方孚若瀑上種梅五首
仙翁小試春風手高拂茅簷矮映窗選勝多依巖罅
種愛竒或併樹身扛海山大士寒蒙衲月殿仙姝夜
擁幢商略此花宜茗飲不消銀燭綵纏缸
二
天賜梅花為受用繽紛玉雪被層矼素芳林下超羣
品繁蕊枝頭巧疊雙隴月照時霜剪剪澗風吹處水
淙淙主人筆力廻元化催發何須杖鼓腔
三
瀑映梅花何所似蚌胎蟾彩浴寒江萝回東閣頻牽
興吟到西湖始豎降雪屋戀香開紙帳月窗憐影掩
書缸若將漢晉聞人比不是淵明即老龐
四
百匝千回看不足管他急雪濺奔瀧瑶林錯立明梁
苑寶璐横陳照楚邦愛殺嚼芳仍嗅蕊吟狂哆口更
疎龐曉来翠羽驚飛去應爲烟鐘樹杪撞
五
欲賦梅花村藻盡公分生意到枯樁鉅題昔只韓聯
孟妙手今惟羿愈逄守穀尚煩看杏虎護花難少吠
籬厖丹崖翠壁宜揮掃只要游人筆似杠
再和五首
先生多在山中宿為愛横斜影上忩茁髮僧從深澗
徙頳肩奴過别峰扛和羹宰相調金鼎止渴將軍擁
碧幢空谷不知如許事沽來村酒且開缸
二
厭看花開平地上故攀絶磴履危矼節方静女尤專
一韻比高人更少雙堪伴愚公居北谷宜偕漫叟隱
南淙素標尚恐詩輕媟敢犯人間曲子腔
三
手選千株高下種似行庾嶺泛湘江只銷一朵南枝
拆盡受群花北面降自愛空山吹縞袂絶羞華屋照
銀釭主林神禁人殘毀深夜應無斫樹龐
四
絶顛歲晚無人到但見山風激嶺龐高蘤恍如珠照
乘深葩還似寶迷邦巢居公未甘枯槁鼎實朝方起
碩龐詩在簡齋和靖裏追攀真以寸筳撞
五
杖履暇時常檢點細分枝榦數株樁試呼童子調霜
弄絶勝奴兵擂曉逄色映巖松寒引鶴根連園𣏌夜
聞厖社中作者銛鋒穎甘樹降幡束短杠
賦西淙瀑布(得斷字)
蒼山七百畝主人新買斷于時積霧開素瀑掛青漢
泠泠瑟初鏗璀璀珠乍貫久晴雨瓢翻忽暖冰柱泮
恍如白浪湧翔舞下鳬雁又疑黃河决榮祭沈玉瓚
不然蟒出穴或是虹吸澗客言下有潭龍伏不可玩
攫拏起雲氣噴薄蘇歲旱平生愛竒心欲此築飛觀
㳂流踏淺清陟巘騰汗漫低頭拜主人分我華山半
送陳寺丞守延平
詔兔延英對輕装見吏民極知忙捄旱豈是急頒春
邑為搜空壊州因獻羡貧此行休戚繫未敢賀朱輪
送丁元暉知南海
不用急符催先行要看梅歲時親祭海休沐必登臺
鮑井聊供飲韓碑待拭苔遥知蠻俗喜令尹帶琴来
黃檗道中厓居者
種竹成林橘滿園牛歸童子掩籬門主人雖不知名
氏想見孤高可與言
横塘
水松百本映門栽池上荷花似錦開記取横塘風景
好歸程摹入小詩來
蒜溪
日爍千山草樹然海鄉極目少炊烟蒜溪一脉涓涓
水只綠西庵數丈田
哭囊山覺初長老
豈謂荼毘速龕前一愴情空留尊宿貌難問小師名
骨已迎歸塔衣多唱入城百年如此過何異不曾生
又
雪峯寺裏曾相識面皺顴高五十餘削髮入山參最
久白頭出世瘦如初覺心不共真身壊遺偈猶能戰
手書何必塔銘并語錄吾詩自可表幽墟
贈蕭高士
玉笥蕭高士超然物外姿能彈廣陵操會作豫章詩
紫府非無分丹房未有基西山多隱者何必遠求師
挽李端
要識君操履全如字畫真病能妨獻賦窮不廢修身
月旦推先輩春官失此人如聞埋玉速里巷共酸辛
海口
暫游不得久婆娑奈此龍江景物何天勢去隨帆際
盡海聲来傍枕邊多昏窗微見燈明嶼霽閣遥看日
浴波定有後人尋舊迹已留小篆識山阿
二
島烟常至晏方開沙際參差辨遠桅風挟寒聲從樹
起潮分末勢過橋来吏人不禁山排闥客子思傾海
入杯歸憶斯游今冷淡如嘗橄欖味初廻
三
人烟窮處屋三間目斷寒雲接淺山石塔有風鈴自
語水亭無税印常閑沙晴火伏如棋布浪急漁丹似
箭還自古詩從登覧得莫辭絶頂共追攀
黃蘖寺一首
猶記垂髫到此山重游客鬢已凋殘寺經水後增輪
奐僧比年時減鉢单絶壑雲興潭影黑疎林霜下葉
聲乾平生酷嗜朱翁字細看荒碑倚石欄
和西外趙知宗
斤妙斵如神源深汲愈新岱宗疑有址海若忽無津
傳遠須公等鑽堅盡此身平生師友意非爲雨中巾
悼秦毉
最曉隂陽證於身獨不靈有妻持舊肆無子學遺經
蟲蝕抄方篋莎生曬藥庭城中毉絶少堪惜爾凋零
十月二十二日夜同方寺丞宿瀑庵讀劉賓
客集
瀑山木落霜寒夜共讀吾家夢得詩坐對遺編忘漏
盡手遮殘燭怕風吹森嚴似聽元戎令機警如看國
手棋千載愚溪相對壘未應地下友微之
戍婦詞
織錦為書寄雁飛功名從古恨無機良人白首沙場
裏何日封侯建節歸
二
昨日人廻問塞垣陣前多有未招䰟營司不許分明
哭寒月家家照淚痕
三
九月嚴霜塞下飛連營回首望寒衣將軍縱上移屯
奏無奈公卿半是非
游水南一首
九馬如飛不用鞭微塵一道起晴川有司誤謗為山
賊好事訛傳是地仙何處名樓風月爽誰家修竹主
人賢槖詩三百高無價難向旗亭當酒錢
哭陳鑰主簿
不但心孤介生形亦怪竒在為官長罵没使邑人思
魂遠鄉猶隔名微世未知空存朋友誼到此力何施
傅諫議和予所贈傅監倉詩復用前韵一首
諫草如山不論兵當年出處最分明中朝安可無耆
舊故事猶應問老更敢有鳳毛評句法素知牛耳執
文盟詩壇亦合先生築遥望偏師已拔營
宿别瀑上二首
十里荒荆手自開屐痕歷歷在青苔山中猨鳥愁予
去争問先生幾日回
其二
兩日相疏鄙吝生今當遠别若為情夜窗看到千峯
黑枕上猶貪落澗聲
初宿囊山和方雲臺韻
客游萬里踐霜冰旦旦披衣坐待明累黍功名成未
易跳丸歲月去堪驚即今紙被携尋宿當日油幢聽
報更頼有雲臺公好事追程未送老門生
白鹿寺
歲晚霜林葉落稠㩗家来作鹿門游偈言恍似前生
說詩藁猶煩侍者收身上征衫抛未得山中靈藥採
無由十年不獨行人老入定高僧曰盡頭(謂長老供公)
答婦兄林公遇四首
霜下石橋滑蛩吟茅店清夢廻殘月在錯認是天明
其二
恨余行李速愧子酒杯長日暮于誰屋天寒陟彼岡
其三
自笑如窮鬼相從不記年每煩書餞送不止辦車船
其四
挹君如玉雪未易得親疎何日深山裏同燈共讀書
登枕峯
蒼頭奉辟書嚴装犯肅辰豈不謀出處歲儉水菽貧
曛黑投山中明發趨江濱漁父隱者歟葉舟方垂緡
相逢飄然游似笑来往頻白鷗我同盟青山吾故人
即之與欲言邈若不可親昔迎歸軒喜今見行槖嗔
素願悵未諧抱慙終此身先賢遠志喻千載猶如新
嵩溪驛
舟子初辭去風吹薄酒醒一莖新鬢白數點晚山青
潦倒彈長鋏荒涼宿短亭鄰雞空喔喔不似昔年聽
環翠閣(閣上有宣和二陸詩)
大陸題詩小陸和寶鞍畫戟傳呼過兩片頑碑未百
年已有牧兒来打破
崇化麻沙道中
經行愛此人烟好面俯清溪背負山半艇何妨呼渡
去小橋不礙負薪還遠聞清磬来林杪忽有朱欄出
竹間此處安知無隱者卜鄰容我設柴關
過劉尚書墓
士林方卜道窮通一旦騎鯨萬事空帷下有人師董
相墓傍無客哭喬公白頭稍得談經力青簡尤高絶
幣功尚記長衣横麈柄今看華表立西風
謝墳
一月山行未有梅曉来戲着小詩催謝家墳寺更衣
處初見墻西半樹開
大乾記夢(辛酉年夢子方十三)
昔夢游湘水琴書寄葉舟安知三十載真作夢中游
館頭(去撫州四十里)
雨露蕭蕭驛堠長不堪流潦入車箱撫州城外黃泥
路即是人間小太行
發臨川
始予丱角來家君綰銅墨縣齋多休暇縣圃足戲劇
雖云嗜梨栗亦頗窺簡册弟妹俱孩幼親髮方如漆
後予捧檄至軒蓋候廣陌於時志氣銳門戶况烜赫
郡花照席紅湖柳拂鞍碧耆老互問訊酒餼紛狼籍
今予挑包過城郭宛如昔高年凋落盡滿眼少明識
管子仕瘴烟屈叟掩泉穸蓽門訪舊師目闇面黧黑
買醪與之酌往事話歷歷既生異縣感遂起故鄉憶
吾翁墓艸深高堂已斑白貧居&KR0949;髓空遠游温凊隔
二季官海濱女子各有適曾不如阿奴碌碌在母側
回思盛壮時去矣難復得因成臨川吟吟罷淚横臆
曾景建自臨川送予至豐城示詩為别次韻
一首
追程送我劍池邊亹亹清談晉宋前豈意白頭趨幕
日廼逢𬗋氣出關年夜深續炬俱忘寢地冷吹薪久
未然臨别祝君加帽絮高峯雪後尚童顛
自撫至袁連日雨霰風雪一首
窮臘天地閉雲氣匝野垂何况袁撫間積潦盈路岐
寸晷拔寸步一堠費一時忽跌落深淖有佀鳥着&KR2365;
寒日已西匿游子方南馳孤店渺烟際僮馬飢以羸
霏霏雪没骭&KR0579;&KR0579;風裂肌古人貴遺體不肯臨深危
兒行風雪中慈母安得知絡當投&KR0807;去重補南陔詩
安仁驛
偶向西邊洗客塵數株如玉照青蘋凄風冷雨分宜
縣賴有梅花管領人
萍卿
聞說萍鄉縣家家有絹機荒年絲價貴未敢議寒衣
牛田鋪大雪(萍鄉地内)
暝色蟠空起儜颷激地吹漸看雲布濩稍有霰紛披
䔩䔩初飄瓦輕輕已點墀居人朝未覺客子夜先知
巧似莊嚴就勻如剪刻為充庭冰氏喜縞戶染人疑
灑密苔緘遍擎多樹壓垂高峰迷頂踵遠渡失津涯
窘兔低蹲草僵禽默墮枝馬難分牝牡鳥不辨雄雌
倏忽斜還整冥濛合又離半埋官路堠亂打寺廊碑
猛勢欺袍絮寒花照鬢絲店荒敲盡閉橋滑步尤危
破釜羹霜菜殘爐燎濕萁廢粧憐婦怯露骭笑兒痴
乍起毛皆蝟深藏手亦龜犬驚鄰吠急雞噪野鳴遲
偏滯南轅路翻思北戍時旌旗明雁塞刁斗亂鵝池
呵筆堪飛檄收燈可覆棋暮營蒙虎卧曉獵臂鷹隨
浴鈇成何事披蓑自一竒空山吟忍凍窮巷齧充飢
授簡悲才退烘衣感氣衰稍欣茅瘴薄已覺麥畦滋
病怕春茶冷愁嫌市酒醨帶間三十韵聊補昔人遺
醴陵客店
縣郭依稀隔渡頭觧鞍来倚店家樓已攀桂樹吟招
隱因看梅花賦遠遊市上俚音多楚語橋邊碧色是
湘流直南鄉國三千里目斷羈鴻起暮愁
湘潭道中即事
敗絮龍鍾擁病身十分寒事在湘濱若非野店黏官
曆不記今朝是立春
二
儺鼔鼕鼕匝廟門可憐楚俗至今存屈原章句無人
誦别有山歌侑桂尊
謁南嶽
中原昔分裂五嶽僅存一嗟余生東南有眼乃未覿
清晨犯寒慄馬止青歷歷怪雲何處來對面失崷崒
午投勝業寺僧訝余不懌茗餘因獻嘲君定非韓匹
彼來既軒露君至若封鐍余謂僧無躁兹可以理詰
止僧坐悦亭霾翳忽冰釋石廩先呈身岣嶁俄見脊
湏臾天柱開最後祝融出高峰七十二固已得彷彿
鄴侯何嘗死懶殘元非寂恍疑在山中明當往尋覓
咄哉三尺雪孤此一雙屐駕言欵靈瑣樓堞晃丹赤
栢深不見人畫妙如新筆珠瓏千娉婷弹棋拊瑶瑟
茫茫鬼神事荒幻難究悉吾師太史公江淮徧浪迹
兹焉又浮湘汗漫恣遊陟雖然乏毫端亦頗增目力
規模五字體蟠屈萬丈碧詩成投褚中何必題廟壁
勝業寺
寺創於何代問僧皆不知槎牙夏后栢殘缺柳侯碑
雪過禪堂冷冰餘嶽路危上封猶未到太息負心期
發嶽寺
嶽下無耆老何從訪舊聞不知𬗋巖墓更隔幾重雲
二
明仲竄蠻烟欽夫棄盛年空令後死者有淚滴遺編
三
昔者監香火今焉裂芰荷祝融應冷笑還肯再來麽
湘江一首(六言)
屈賈死將千載劉君来泛湘江沽酒偶留村店看山
不掩船窗
烟竹舖(離衡州北五里)
野迥村疎起暮寒偶逢廢驛卸征鞍主人家比漁舟
小客子房如鶴柵寬燈與鄰通眠未易風從壁入避
尤難似聞南去加蕭索一夜披衣坐不安
衡永道中
一舍常分作兩程雪鞭雨袖少逢晴平生不識終南
逕来傍湖南堠子行
二
過了衡陽雁北廻鄉書迢遞託誰哉嶽山石鼓皆辭
去惟有湘江作伴来
黃羆嶺
黃茅迷遠近不見一人行信步未知險廻頭方可驚
路由高頂過雪在半腰生落日無栖止飄飄自問程
祁陽縣
入境少人烟寒江碧際天小留因買石久立待呼船
笛起漁汀上鷗飛縣郭前若無州帖至令尹即神仙
零陵
畫圖曾識零陵郡今日方知畫未如城郭恰臨瀟水
上山川猶是柳侯餘驛亭幽絶堪垂釣岩室虚明可
讀書欲買冉溪三畝地手苫茅棟俓移居
深溪驛(去廣右界一程)
苔滿朱扉半闔開更無人跡獨徘徊湘江臨别如相
語早買扁舟出嶺来
全州
寂寞全州路家家荻作扉異僧留塔在過客入城稀
傳舍臨清泚官亭占翠微沙頭泊船者多自嶺南歸
炎關(亦名嚴關)
關北關南氣候分雪飛不過古來云若非曾發看山
願老大何因入瘴雲
秦城
缺甓殘塼無處尋當年築此慮尤深君王自向沙邱
死何必區區戌桂林
未至桂州葉潛仲以詩相迎次韻一首
柘岡西路别君時幾見天涯柳弄絲横草壮心空抗
慨覆蕉殘夢懶尋思羞將白髮趨新府却憶青山領
舊祠猶有南来竒特事馬頭先得故人詩
游水東諸洞次同游韵
桂山前來到今日是初游招鶴登青巘呼龍俯碧湫
深蹊通秉炬小竇劣容舟豈敢輕題句同官盡柳劉
二
舊聞巖洞勝欲往自髫年聳秀過靈隱幽深似善權
遠環州堞外近獻屋簷邊儻有登臨約甘為子執鞭
春日
眼前桃李過匆匆鏡裏衰顔豈再紅久覺胃寒疎建
焙新因血熱戒郫筒
二
步入西峰不見人數聲澗鳥自啼春下山欲與唐碑
語先遣奴兵細拂塵
三
歸到城門欲發更馬頭惟有暮鴉迎小忩了却觀書
課幾首殘詩旋補成
四
老懶何心更出嬉閉門終日讀陶詩湘南二月花如
掃恰似扶疎遶屋時
五
曉風細細雨斜斜僝僽書生屋角花想見水南僧寺
裏一株落盡病山茶
訾家洲
来訪唐時事荒洲暮靄青遍生新草棘難認舊池亭
毀記欺無主存祠怕有靈今人輕古迹此地少曾經
二
裴柳英靈渺莾中鶴歸應不記遼東遺基只有蛩鳴
雨往事全如鳥印空溪水無情流㶁㶁海山依舊碧
叢叢斷碑莫怪千廻讀今代何人筆力同
舜廟
越俗安知帝遺祠亦至今青山人寂寂朱戸柏森森
雨打荒碑缺苔封古祠深曾聞張侍講来此想韶音
得家訊一首
不覺離鄉久南来驛使疎羈臣一掬淚慈母兩行書
租税聞輸畢田園說歉餘何時真宦逹處處奉潘輿
湘南樓
偶陪群彦賦登樓一笑聊寬故國愁近郭山来晴檻
裏待船人立晚沙頭春天晴雨常多變晦日文書得
小休尚有殘錢沽老酒落花時節約重遊(殘錢老酒皆桂州方言)
上已與二客遊水月洞分韻得事字
勝踐造物慳貧交世情棄昔戒十客来旦無一人至
惟余暨兩君鼎足坐水次歡言天氣佳誰謂風土異
高吟雜騷選序酌逮髫穉滌崖去惡詩捫石認缺字
古来幾褉飲傳者纔一二蘭亭感慨多未了死生事
杜陵更酸辛窮眼眩珠翠旨哉兹日遊超然遺塵累
消搖千載後尚有浴沂意嵓扉滑如玉歲月可鐫識
出城
日日銅瓶插數枝瓶空頗訝插来稀出城忽見櫻桃
熟始信無花可買歸
二
小憩城西賣酒家綠隂深處有啼鴉主人歎息客來
晚謝却酴醿一架花
三月十四日陪帥卿出遊一首
未出尭山雲既出雲徐開君侯與天通造化力可回
駕言訪嵓扉群彥森然陪旗鉞映川原笳吹喧蒿莱掃石坐
夷曠捫葛窺崔嵬砦洲久蕪沒草樹皆新培范張數君子
遺刻蒼蘚埋方羊不忍去返照明千崖沙禽就栖宿
綵鷁猶泝洄眷焉宇宙間此樂何常哉鄴都會應劉
梁園命鄒枚主公富貴人襍抱尤雄瑰當年篇翰存
往往鄰俳諧英英大都督羔雁招遺才雲烟生妙筆
冰雪懸靈臺况復是夕霽素魄海上来一碧九萬里
空洞無纖埃臨風惜飲量孤負黃金罍座中盡文豪
授簡奚徘徊吾詩固拙速聊為石生媒
武岡葉使君寄詩次韻
祠客紛紛載後車誰能遠記病相如雙旌已拜湖南
牧尺素猶題嶺外書詩句騎驢游蜀後情懷賦鵩吊
湘餘佀聞闔群春風暖便擬移家占籍居
二
北戍逢君歲建寅豈知今作落南人瘴來客病鄰山
鬼舶去鄉書託海神目送飛鳶偏戀土夢隨畫隼共
行春謝家兄弟如雙壁交契寕非有宿因
移居
庭下薔薇樹花開玉雪毬主人明日去相對佀含愁
(舊居有白薔薇)
二
隣曲無還往何由有别情惟應小窗月長記讀書聲
吊錦鷄一首兼呈葉任道
炎州産文鷄毛羽固天禀朱丹飾尾距綵繡錯衿衽
主人極珍憐龠合分俸廩置諸後園中小奴司啄飲
地荒籠柵疎客見輙危懔點狸出沒精豪鼠窺伺稔
諒垂彼饞涏或瞷君高枕駭機中夕發果以斃来諗
裂冠首立碎齧嗉聲已噤酷哉三尺喙殘此一叚錦長
嗟命瘞埋詎忍付烹飪始爲文采累終欠智慮審老
瞞戕孔公千載憤凛凛黃祖殺處士麤暴犯流品况
兹毒鷙物尤索防閑甚善視雙翠衣夜凉勿嗜寢
哭孫行之
已了燈忩債心知舉業非立朝多諫草取友必深衣
&KR1085;甕貧時共書筒貴後稀病身偏惜淚一為故人揮
二
世上高科衆君尤自貴珍如何一夕裏忽盡百年身
雙旐齊眉友孤燈擁髻人傷心惟孟母頭白送歸閩
即事
嶠南氣候異中州多病誰令作遠遊瘴土不因梅亦
濕颶風能變夏為秋方眠壞絮俄敷簟已着輕絺又
索裘自歎幻身非鐵石天涯豈得久淹留
楮樹
楮樹婆娑覆小齋更無日影午忩開一端能敗幽人
意夜夜墻西礙月来
象奕一首呈葉潛仲
小藝無難精上智有未觧君看橘中戲妙不出局外
屹然两國立限以大河界連營禀中權四壁設堅械
三十二子者一一具變態先登如挑敵分布如備塞
盡銳賈吾勇持重伺彼怠或遲如圍莒或速如入蔡
遠砲勿虚發冗卒要精汰負非繇寡少勝豈繫疆大
昆陽以象奔陳濤以車敗匹馬郭令来一士汲黯在
獻俘將策勛得雋衆稱快我欲築壇場孰可建旗盖
葉侯天機深臨陳識面背縱未及國手其高亦無對
扭捷敢饒先諱輸每索再寕為握節死安肯屈膝拜
有時横槊吟句法尤䧺邁愚慮僅一得君才廼十倍
覇圖務并弱兵志貴攻昧雖然屢尅獲詎可自侈忕
吕蒙能馘羽衛瓘足縛艾南師未宜輕夜半防斫寨
送陶仁父
自古送行情味惡君行快似泛仙槎新班人少先投
卷下水船輕易到家南浦不堪看草色西湖尚可及
荷花諸公若問栖栖者為說吟詩兩鬢華
書壁
練衣蒲屨小綸巾四壁清風一榻塵誰謂先生貧到
骨百金新聘竹夫人
栽竹
借居未定先栽竹為愛疎聲與薄隂一日暫無能鄙
吝數竿雖少亦蕭森忩間對了添詩興郭外移来費
俸金自笑明年在何處虚簷風至且披襟
後村先生大全集卷第五
