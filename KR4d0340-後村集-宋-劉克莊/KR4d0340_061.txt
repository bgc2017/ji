後村先生大全集卷第六十一
外制
何式軍器少監兼權度支郎官
非歷郡不爲郎先朝病其法之拘也或繇二監徑通
要津扵以越故常而待竒傑爾起蜀道來漢廷凛然
寒露之潔温然春風之和大夫國人皆稱其賢丞宗
正郎版曹寝顯榮矣擢貳武監仍兼計省夫工技之
精出納之吝非所以煩儒者也姑飬資望朕將不次
進汝矣可
姚希得大宗正丞兼權金部郎官兼沂王府教
授
國朝以宗室耆老典司属籍而丞則以庶姓士大夫
為之親賢参用古之道也爾出蜀有聞望倅閩有惠
愛昔去國今立朝有本末志益剛材益練兹予命爾
贊治公姓輔道藩邸又以其官太清事太簡也俾兼
珍部以主委輸昔在先漢得人為盛通世務者三儒
而已爾其勉哉朕將觀爾體用之學可
蔡抗樞密院編修官兼權屯田郎官
朕甚重朱氏之學誦其詩讀其書者皆尊寵之况扵
其門人高弟之後乎盖早從攷亭深入閫奥晚坐餉
黨以終者爾王父也隐居邱園不求聞逹獨抱遺經
以老者爾嚴考也爾源委如是故試玉堂則陳正大
之論掾公府則有忠益之言及對便朝則空臆犯顔
無所回隠非師之傳人家之鉅子乎樞属為真郎潜
共二子不吝褒嘉之寵爾益思嗣守之難可
劉厚南著作佐郎兼沂王府教授
自嘉定以來政出一門者再世士鮮不附卿衮以求
進挾水山以為重者爾非其里人乎而三十年間二
相之門曾無一跡其特立獨行有如此者朕初改紀
還之修門嚴重之風矜式五學清介之標輝映六舘
兹用進汝于太史氏夫秉直筆以詔來世班馬之任
也談經誼以輔宗藩申白之選也朕之所以期汝者
遠矣可
陳協秘書郎兼景獻府教授
漢以東觀比道家蓬萊山唐以入館為登瀛洲本朝
五星聚奎文治尤盛凢有列于郡王府者必極一時
之選爾勵志操富藝文周旋乎掌故學宫博士議郎
之間亦云久矣晉郎秘邱仍傅藩邸昔劉向揚雄讐
書天禄申公穆生授詩王國或文字之不朽或道義
之可尊勉追昔人何遠之有可
徐霖校書郎
属者一相獨運氣熖所鑠朝野皆瘖爾以新進士毅
然上封書首發其鋩有劉向周堪之風朕不俟積日累
月拔爾於朝給札之言切扵上封造膝之言切于給
札學積而愈厚氣飬而益剛玉立道山退則掩關肅
然無所造請是能貴重其身矣序遷校郎進用未已
夫盛名難居初節易立先朝館閣如歐修尹洙如朱
松范如圭輩人皆終始持一論壯老堅一節爾其勉
哉誰謂華高企其齊而可
孟奎换授奉議郎
成周公族皆如麟趾豈獨其質之美哉抑學力焉爾
當佩觽之年知開卷之楽其遷華秩俾就家塾爾益
勉勵毋荒于嬉可
建康都統劉全轉親衛大夫
軍志曰賞不踰時貴其速也復郢之役今九年矣有
司始以爾功級來言歲月雖久血衣猶在其遷一秩
薄旌爾勞夫拔一城取一邑偏校之事也爾既建大
將旗鼓閫外功業有大扵復郢者朝家爵賞有大扵
遷秩者爾其𢡟哉可
趙孟傳直實章閣知嚴州
桐廬郡今右扶風也嚴光之高風范仲淹之遺愛在
焉牧守之寄其選尤遴爾幼慕間平壯從申白其有
聞扵父兄師友之際矣久丞外府自詭專城茂陵奎
閣新定左符併以寵汝夫垂魚以入侍擊鮮以為飬
人子之至楽也及瓜往戌以治行聞朕將下璽書召
汝矣可
趙性夫直華文閣再任浙東提刑
吾尤重部使者之選非其人不輕卑得其人不數易也
爾繇尚書郎出按近畿飾已而後律人故廉而恕察
情而後用法故剛而仁集事既清閫務亦理浙水東
七州數十縣皆安之民惜其去朕難其代陞華媯閣
增重繡衣夫久則玩人之常情也不&KR0786;以終之前賢
之格言也爾奮勵以對寵光可
孫夢觀知嘉興府
漢用健吏治扶風馮翊皆以發摘擊斷為能我朝家
法則異于是深念近畿根本之地壹用儒者拊摩之
政爾端潔之操潤温之文方盛年策上第而立朝平
正若無所挟者稍遷郎監縻之不可嘉禾輔郡卑以
左符失政之得民也淺教之入人也深王尊張敞材
則材矣視文翁之儒雅吳公之治平殆未及焉爾當
思所以副予臨遣之意可
鄭逢辰直寳章閣依舊江西提刑兼知贑州
江右之俗悍強小輙尚氣好勝以珥筆為能大或依
險負固以弄兵為常吾有司小失牧馭則易動為難
安爾學問本師友議論依名節始建庾臺于撫褰帷
廉訪郡縣震悚毋惮太吏繼陳臬事于贑衣繡捕逐
將士奮躍汔殱渠魁貪暴者觧印蕩析者奠枕厥功
茂焉夫久任則政凝數易則民敝况居一路按察之
長搃四州節制之重就加奎閣仍擁皇華以慰遮道
借留之人以勸奉公振職之吏可
莊同孫大理丞
李寺長属不剸取法家必参用士人仁哉我祖宗之
心也爾恬静之操温醇之文頃嘗獻言有益治道頌
臺列属澹然自守擢丞廷尉其選益高曰欽恤曰審
克云者皆汝所素講否則一獄吏所决耳豈以煩儒
臣哉往究乃心嗣有明陟可
趙汝腴太常寺簿
士大夫一門之内殊聯璧合接武扵朝自鞏肇軾轍
以來盖不多見爾之伯氏既持文墨議論為吾近臣
矣汝又結綬登幾惟列院非所以處汝也進之頌臺
塗轍益清汝其勉旃塤倡箎和非帷侈衣冠之盛抑
以為邦家之光可
吳子良直華文閣江西運判
朕楽衆賢之和朝惜一士之去國其欲去也必維之
縶之以致其意及其不可留也又必恩斯勤斯以華
其行爾志尚端介文律古雅在周行輙齟齬而去使
畿内有清苦之名武監史筵属方嚮用勇退之疏卻
而復至晉班媯閣往試外庸朕以東甌支壘南海遠
藩非所以處汝也復出江右之節焉爾其慨然一行
訪問疾苦禁約貪暴培養根本務以甦息十一郡之
凋瘵居無幾何朕將有久不見生之歎矣可
趙希楙秘閣致仕
近世清白吏指不多屈爾司䌖于閩以飲冰食檗一
介不取逹于予聞方出漕節遣使番禺庶持一廉盡
洗五瘴云胡抗䟽諗疾辭榮朕嘉王章牛衣之清風
哀馬援鳶跕之壮志而知其不可留也寓直中秘以
華其歸可
鄭士昌贈寳謨閣侍制(父少師乞以進書轉太保一官回授)
朕優崇元老旌錄象賢𥙷蘭陔之詩帳莫諧扵飬志
候松階之對庸特許扵貤恩具官某場屋有聲膠庠
得雋每欲由名第選不屑為恩澤侯終賣竒才可推
而用世参騫至行僅見于事親自云啜菽飲水之歡
奚减曳紫紆朱之楽栖遲滋久培飬益深洎蝉冕之
來歸俾班衣而娛侍予方閒燕獨容孔鯉之趋庭公
既瞻儀共羡伯禽之拜後云胡美疢遽隕盛年晉参
持槖之聯加厚書棺之渥噫䰟無不之也深悲季子
之言秀而不實夫誰與太元之草諒而精爽歆我寵
褒可
楊纉太社令
朕念恭聖罔極之恩見扵羹墻而顧其家尤厚爾少
有華問入幕者再丞郡者三材益老矣社令華選列
于奉常往哉靖共以對甄擢可
京湖制置申岳州平江縣軍民舉留知縣楊
寅得旨轉奉議郎候再作縣滿日與陞擢
差遣
征戍未熄科調繁興近民之吏獲乎上者多不獲乎
下欲推而去之盖有之矣欲挽而留之則未之聞焉
爾綰銅墨三年羽書旁午廼于其間興學聘士减賦
賑灾有為國家培根本之意制閫推轂而薦可能也
若士若民若兵攀轅而留不可能也朕將擢汝而有
司以資考為言姑遷一階以示明陟再書邑最進用
未晚可
趙與䒩太府丞
朕選拔近属之俊秀而官使之然皆試之以事而後
進之于朝所以老其材也爾藹然賢譽澹乎清修出
丞輔藩既能同寅協恭以佐其守矣入丞外府必能
洗手奉職以佐其長也華涂方開益自勉勵可
章大任司農丞
先漢盛時太倉之粟至扵紅腐賈誼猶云公私之積
可以哀痛今倉庾氏所儲斤斤如也朕既擢宰士領
扈農又為之謹簡其僚爾久于朝暢練乎實往佐而
長講求所以阜通之策則固無不足之患爾為通務
之儒矣可
陳垓國博李伯玉太博
有列扵朝或以材進或以藝選惟師儒之官率以中
高科負盛名者為之爾垓南宫献賦第一爾伯玉大
廷對策第二留滯周南久方来歸入太學誨諸生有
春誦夏絃之楽無朝虀暮塩之歎其所飬者益厚矣
夫序遷非所以待英髦也姑飬雅望以俟殊擢可
馮惟說武博
國家設學教養文武並用而右庠之士議論氣節尤
勁培植而作成之師儒責也爾蕭然澤&KR0751;屹然壁立
生晚而慕前修之志操官卑而抗御史之威怒多士
聞風久矣昔夫子論仁者之勇子思言南方之強盖
孫吳之所未講也其以是道訓廸諸生可
鄭士懿太學正章公權太學錄
唐用韓愈為學官可謂妙選矣而愈之自叙當時舘
下諸生有非議于列者然則師儒之任其難尚矣爾
士懿恬于榮利潜心下帷爾公權通於倫類為書滿
家往訓成均罔俾韓氏專美于有唐可
趙與燔宗學諭
比歲属籍之秀多出于學先帝作人之效也爾擢儒
科有属名表率宗庠無以易爾麟趾公子皆有師法
矣詩不云乎豈無他人不如同姓可
李遇龍軍噐監簿特差京湖制参
唐世幕府皆兼内職國家倚重閫帥閫帥倚重賓介
既殚婉畫宜寘周行爾起諸生游邊地從温造石洪
禮羅之聘有陳琳阮瑀草檄之長時方乏材良足嘉
歎列属武監仍謀閫事汝益淬勵以趋功名可
寋已之大理正
廷尉民命所繫其属偹正亞于卿其選高爾踐履之
間有猷有守仕己之際無喜無愠練事多而燭理明
庶可以持天下之平者昔定國隂德高其門閭固美
矣然未若蘇公式敬長我玉國之為大也汝往欽哉
毋廢朕命可
莊序軍噐監簿
朕懲重内輕外之弊郡國二千石有治理故必下璽
書召用之爾茂陵從臣之子擢世科識時務其牧巴
陵也不以荒遠鄙夷其民藹然古循吏之風奉計來
歸寘彼周行庶幾有土有民者咸知所勸可
湯中右文殿撰湖北運副
朕惟今上流非復曩日疆埸多故郡邑凋殘科調繁
興田里愁歎前數遣使未聞獲五善以報者于是煩
吾近臣一行焉爾在朕左右清苦端介嘉言盈耳諫
書滿篋立螭無幾何抗章勇退留之不可禮楽華遣
論撰隆名叱馭而前風稜竦動吏貪濁者汰斥之民
蕩析者安集之某賦重當弛某粮乏當儲小者立行
大者驛聞重湖雖遠如在畿内矣昔仁祖命臣修
漕河北寕考命臣德秀漕江左皆扵鞭筭之服時有
嚢封之献朕方法兩朝之故事爾其慕二賢之遺風
可
史嵩之守金紫光禄大夫求國公致仕
朕守位以仁退人以禮大夫致君事雖未及於希年
師尹具民瞻務曲全其晚節矧預陳于悃愊俾遂掛
于衣冠具官某久歷邊陲寖升廊廟始猶沽譽欲招
徠名勝之流及既盗權專呼吸隂邪之黨内擅朝而
震主外挟虜以要君仇公論而失士心倍榷法而歛
民怨變遭陟岵禮缺戴星致清議之交譏咎墨縗之
非古我聞在昔求忠臣于孝子之門人謂斯何豈天
下有無父之國起廬之命幸而中寢行道之言有不
忍聞靡俟終喪遽先請老自恃身謀之周密安知衆
口之沸騰或昌言欲壊延齡之麻或力執不下盧杞
之詔宇宙雖廣有粟得而食諸霜露既濡啜泣何嗟
及矣其聽還扵官政以扶植扵綱常噫罪臣猶知之
卿勿廢省循之義退天之道也朕楽聞止足之言庶
盖前愆亦保終吉(臘月廿二夜丞相傳旨草制次日被論遂蔵藁不出)
淳祐丙午孟冬朔日予為少蓬當轉對妄論國本
事越四日上親享景靈宫予立卿監班既退有
詔皇姪孟啓除貴州刺史同日擢臺諫侍從十有
三人予忝時暫兼權中書舍人之命姓名在御
筆之末再辭免不允翌日得省劄俾行上三房予
力以上三房遜趙汝騰侍郎又不允自見游丞相
白之公曰上欲併下三房委公某力開陳已為
公免三房矣又可辭乎十三日始赴後省供職制
誥案吏人以三臺諫詞頭来經夕以草授之俄九
從槖皆來促綸言至十八日皆卑前所積下詞頭
尚多予日困應酬每夕輙草一制至臘月二十四
日去國在職七十餘日所草外制七十道而止外
史嵩之致仕制方謄藁付吏適以臺評去國然舊
藁諸公見多之者不忍焚棄姑存于編末
洪燾權戶部侍郎兼知臨安府(以下係景定庚申以下作)
元祐以李常爲戶部謂其儒家者流至和以王素領
開封亦以名臣之子孰膺兹選朕得其人其官某承
嚴考之嫡傳接諸老之緒論酥酪相濟塤箎迭吹發
其精華于斯文遂爲宗匠用其土苴于當卋亦號吏
師陳臬事則七聚見思剖守符則三輔蒙福發摘如
神而恥淵魚之察勞費甚簡又收流馬之功由蘇而
抗升漕爲尹朕以貨泉殚竭待地官而阜通民物浩
穣頼天府之弹壓舉此二者属之全材妙手之斵自
然成風良庖之刀若發新刃人且觀政卿毋憚煩噫
周典六官之分尤先于掌教商邑四方之極必有以
表民兹惟爾能奚俟予訓可
與訔右文殿撰兩浙運副
分十道置使唐朝則然合兩路建臺幾漕而已自昔
常難于稱職乃今尤急于擇才爾美秀而文果藝以
逹朝之典章素習民之情偽盡知牧人有召杜之稱
居多遺爱總賦無孔桑之謗自不乏興朕遴選京畿
按察之司爾方居省闥彌綸之任帷月之聯雖峻觀
風之寄不輕属者科調繁興戒飭數下化更而饕墨
自若歲豊而愁嘆本銷乃升論選之清班就俾將明
扵隆指噫使臣周度不待歌皇華而送之先正格言
宜深念民力之竭矣毋替朕命式觀爾能可
謝坣寳章侍制提舉佑神觀仍奉朝請
懷會稽之章甫出臨于顓閫候西清之對俄入侍于
燕朝時乃異恩夐無前比具官某秀鍾台嶺傑出相
門有映雪聚螢之勤見聞甚博無水流游龍之侈儒
雅自將簮笏萃于一門麾節偏于數路惟今東浙視
昔南陽以肺腑臣為股肱任乍聞謠誦懽迎郭伋之
來遽下璽書俾奉吾邱之計祠餼示均于勞佚槖班
加寵于親賢釋簿書堆案之煩遂詩禮過庭之楽噫
鏡湖一曲越人莫得而借留奎閣四松漢制不輕于
還表益殚忠藎嗣有褒嘉可
謝&KR0811;集撰提舉佑神觀仍奉朝請
朕惟前代用人不問疏戚惟其才而已故野王立
踵太守亮翼迭居方岳皆以事業自著見爾典刑先
相國之嫡傳才學士大夫之妙選凢牧數郡皆有可
紀自移台秀用未盡材而議者猶謂戚畹當事任非
祖宗家法朕上監成憲下采公論其以隆名真祠易
汝郡&KR0807;國家于爾兄弟可謂厚矣可
謝塈右文殿撰提舉佑神觀
士大夫弟兄同時位望通顯者南渡以來盖亦有數
求之左戚尤難其人吴氏惟琚翰墨風流如晉宋間
人瓌珽差不及矣爾與二昆珠聯玉映有隹公子之
譽出而奉使典州所至稱治材臣能吏退立下風朕
方欲起而用之或言祖宗不責戚畹以吏事肆命爾
通班秘殿均佚殊廷有擁笏擊鮮之娛無廻車叱馭
之歎帷忠惟孝可保令名可
張淵微起居郎兼右庶子
昔我仁祖尤號多士之朝時則臣㐮實執左史之筆
兹序升于魁彦庶企及于前修爾識造幾深辞兼體
要董生奉對異乎計功利之言陸贄奏篇粹然本仁
義之諫属逄改紀亟命予環嘉季子之耒歸擢遂良
而記注何止重螭㘭之選又俾陪鶴禁之游入則啟
沃君心出則輔導儲德雖郎與舍人唯阿之間然班
亞法從位置甚高噫天子無戲言朕益謹宫庭之顰
笑春秋書大事爾宜公筆削之權衡可
徐經孫起居郎兼給事兼諭德
仕至卿列已班麟寺之高華古重史官無過螭㘭之
清切出于親擢異乎序遷爾介而能通仁而有勇頃
自豸冠而出畫久分虎節而入閩臣甫丹心去猶戀
闕遂良白髮脱乃還朝朕每于實踐而觀人不以虚
名而取士使之司宗金掌批勅銀臺偉衣冠而從游
既造耆英之列結丝絇而夾立政湏名勝之流叠三
命之寵褒極一時之歆羡噫孔氏筆如棠之事卿素
講明史佚書剪桐之言朕當戒謹有光汗簡無愧訓
辭可
承議郎告院翁宦轉一官
吾甚患士大夫清談多實用少爾頃以才選使之行
邊西䕫峽北㐮樊往返萬里能圖其險要條其便利
來上何爱一秩不以旌勞可
新知常州吳叔告改知嚴州
我朝尤重進士前三人蘇洵有言不及十年未有不
為兩制者朕乙未策士于廷爾褎然為舉首入館有
士譽典州得民和再以郎召有毁鬲者留滯周南且
二十載安于義命所飬益厚朕聞而嘉之桐江為今
輔郡視漢扶風朝報政夕選表盖將引卿以自近矣
可
張勝授拱衛大夫州團練使武衛大將軍知
漢陽軍
去秋往淛越天塹南吠吾大臣以身徇國家之急親
履行陣冒矢石大小百戰然後武昌之圍觧可謂有
大勲勞矣及幕府上功乃推而不有曰將士之力具
官某奮于行間禀受方略且戰且守汔全金湯戎團
郡紱朕猶以為薄也横行穹秩併為爾寵其對揚于
恩渥益奮勵于功名可
洪勲集撰知建寕府
朕尤重藩宣申嚴更迭士風躁競所以奬恬退之人
吏習饕殘所以調廉平之守挽留莫遂臨遣甚榮具
官某早推當家之鳳毛晚執斯文之牛耳凢言議風
旨皆雋偉光明行世詞章寓在北門之播告回天力
量見諸西省之封還方登要路之津忽勇急流之退
惟建安之臣屏實孝廟之初潜其生齒若富庶而實
貧其習俗若悍強而服義必選擇晉陽之令稍寬繭
丝必拊循渤海之民盡觧刀劍靡待卜須春之日已
先騰来暮之謠噫勞侍從厭承明朕重違嚴助之志
在江湖存魏闕爾寕無子牟之心少待頻川之褒即
奉甘泉之計可
趙夫特授文林郎
世之為富者率幸歲歉閉糶以自豊殖視鄉隣損瘠
終不肯拔一毛不仁甚矣爾未第時乃能傾囷賑荒
費家貲至萬餘緍郡上其事于使者使者以上于朝
爾雖已策名而仕前賞其可格而不下哉姑進一級
以勸強于爲善者可
任䣊追叙朝奉郎致仕
湖廣經總制之額惟穎于番禺南倅者尤重至虚席
絫歲無敢就者爾坐殿黜以死非其罪也其孤訟冤
惻然憫之追復一階澤尚及予爾可以無憾矣可
謝奕燾將作監
朕選牧守之行能高者爲尚書郎又選尚書郎之資
望深者爲寺監之長昔人詳試之義也爾生相閥而
無貴介之習聯戚畹而有謙毖之行出典名城以治
辨聞入主劇曹以心計稱朕惟職事簡而班序峻者
莫大匠若也肆以命汝益進德益養望等而上之嗣
有明陟可
胡弌之工部員外郎
頃用事者專引浮薄新進布滿在列語所謂先進書
所謂耆德不山棲則巷處躁競之風成恬退之俗壊
朕甚厭之爾當世宿儒前由著廷出守留滯周南久
之召還木天色夷氣和擢寘郎省扵是馮唐白首矣
非曰爲爾光寵亦使天下知朝有老成之士可
後村先生大全集卷之六十一
