後村先生大全集卷之一百十九
啓
賀湯司諫
孚號於廷名官以諫聖朝無闕事不待批於龍鱗天
子有争臣尤急聞于骨鯁識者相慶翕然同辭恭惟
國朝参用唐制莫要於御史府莫清於供奉官誦岑
参杜甫之詩曰趨東省拜陽城仲舒之䟽時守延英
向非一代之名流曷副九重之妙選恭惟某官淵乎
似道浩然至剛栖遅樂衡泌之間徵起遇風雲之會
公每抗論幸明主可為忠言衆亦望風意山人不楽
名利援禮以杜家臣之僣奮筆以誅世卿之萌謂君
然後有反坫塞門謂盜豈容竊大弓寶玉鄭公所上
百奏莫不切心陸生每著一篇必蒙稱善後宫敬惮
於質肅貴璫歛避於淳夫乃冠伏蒲之清班以旌折
檻之直氣有若仲山甫之𥙷衮方嘉頼之欲如种明
逸之拂衣胡可得已行陟大坡之峻徑躋两地之尊
其仄聽出綸不知折屐幸有要津爲吾輩之盟主敢
以晚節累平生之故人獻徂徠聖德之詩尚能勉強
作韓子諫臣之論無復激昂
江小坡
(上同司諫)恭惟某官逹知仁勇之三者塞直剛大於两間
賢路窒則卷懷而藏世道清則覧輝而至奮筆誅陽
虎之盜垂之丹書鑄鼎圖魑魅之形究其情状謂禄
不可去公室謂國不可有世卿謂援太阿於人者臣
專謂擁虚器於上者主弱謂脩㮣分事任於嘉祐謂
鼎俊並登庸於紹興謂士大夫詎宜作家臣謂聖天
子當自為英辟鄭公所上百奏(下同)
賀鄭侍御
渙號廣廷晉班横榻古所謂法家拂士莫如爭臣今
不置大夫中丞遂長御史贊書初下輿論交歸夷攷
昔賢有居是職峩冠叱李義府仗下皆驚草奉劾博
陸侯廷中咸肅久矣二公之不作去之千載而若存
恭惟某官有孟氏飬氣之剛有曾子守約之勇不繇
一介之助自結九重之知属者國有世卿朝多私黨
士登光範但知章蔡之恩公立上坡首抗鄭陳之䟽
曰厚俗以教慈孝曰命相以杜覬覦然後君臣之分
嚴然後父子之倫叙然後九鼎之勢重然後太阿之
柄還饜鮑魚於朽腐之餘在諸人易縛猛虎於咆哮
之際為執事難兹拜雜端以旌忠直必有以銷弭異
時反覆之患必有以堅凝前日挽回之功既三院之
徧更風稜尤峻由中司而大用典故則然益進昌言
永扶熙運某属叨乘傳聳聽置郵在右靈藁中幸早
陪於末至拜延英門外獨徂賀於太平
賀謝殿院
出綍楓宸提綱栢府古者國有拂士莫如諫諍之臣
故事臺無長官尤重雜端之任贊書初下輿望翕歸
自昔明目逹聰之朝必用犯顔敢諫之士有希文永
叔實開天聖慶歴之太平無元城了翁誰為元祐建
中之命脉偉矣執事今日之拜凜然羣公先正之風
恭惟某官飬孟氏之至剛聞曾子之大勇頃峩豸角
親將虎鬚舉扇障元規之塵安能凂我裂麻阻延齡
之相不亦壮哉自拂䄂觚稜之邊徑誅茅廬峰之下
属者負扆收倒持之柄臨朝思曲突之言趣歸邇英
俄擢𥙷闕論蔡新州於題車盖亭之後孰不力攻弹
王命陵於入政事堂之初尤其先見丹心不改素論
愈堅貴璫咸惮于淳夫掖庭知有於質肅皆謂霜稜
之勁宜居風憲之雄觀三院之壁題姓名可考由中
司而揀任典故則然益進昌言永扶皇極某属叨乘
傳聲聽置郵在右靈藁中何幸獲陪於下客賀延英
門外自嗟不及於武人
謝閣學王侍郎薦自代遂
寶庋優賢姑慰國人之望公車引類誤蒙國老之知
所愧衰年曷堪盛舉自唐虞之命元凱至漢魏之冊
公卿伯益作朕虞乃欲譲於朱虎華歆拜太尉亦乞
授於管寕恭惟本朝薦代之規尚存古人相遜之意
况公之褒貶嚴甚而士之軒輊繫焉如某芳猶菲菲髮
巳種種向來言語類楚接輿之狂老去形骸有哀駘
駝之惡逢人莫不掩鼻通國無與立談避訪深藏貪
榮浪出念正始世嘗聞中朝之金聲𢾗元祐人僅見
南都之鐡壁運之隆替有公等在意所予奪而天下
從何取于两端空空之夫欲進之九官濟濟之列豈
憎嫵媚寕予麄疎茲盖伏遇某官性學窮乎天淵直
聲動乎穹壌坐虎皮闓新義士所楽聞執牛耳主齊
盟孰敢不聽亦猶歐稱子美坡奬介夫求全實難取
節亦可某年侵耳順事與心違回首故棲未免負鍾
山移文之媿乞骸早退庶不為右靈薦藁之羞
受告謝程中書
濫長鳩工適當鴻筆寓河洛圖書之直臬事有光掞
卿雲黼黻之文綸言甚寵曾謂至愚之質併加溢美
之褒歴觀西掖之雄辭無出東坡之巨擘衮鉞一語
風雷四方凢五采之章施盖萬口之傳誦侯利建由
江左憲臣而進擢范子竒以將作大匠而召還非两
制如金石之不刊則二人與草木而俱腐厥今還詔
復出蜀珍如某者久息影而深藏忽強顔而浪出孔
戣負二宜去奚待人言稽康有七不堪懼攖世患至
若躐升華序驟卑隆名身縻牡駕駒轡之間敕經鳳
閣鸞臺而下念某江湖流落之久飾以雲漢昭回之
光昔靈均自言有衆女之余嫉虞翻遺恨無一人之
已知詎意孤生親逢殊奬良由筆端之予奪當不待
身後之議論公驅馳頓覺於光華舞蹈不知其嗚咽
茲盖伏遇某官國之龜玉學者斗山文辭獨行于朝
廷言議可著之廊廟盛德大業爲歌頌其誰宜賸馥
殘膏被沾丐者多矣綠梯初下皓首尤榮然某親年
愈高宦情亦薄上書而乞骸骨庶幾得竭力於旨甘
函詔以示子孫焉委大惠於草莾
謝王侍郎舉自代(埜)
登賢禁橐有大勲勞引類公車不遺故舊吹嘘所及
晚暮奚堪歴觀昔賢有處高位雖得輿而無慚猶推
轂而不休或評陸遜之才名宜爲已代或表錢徽之
年輩謂在臣前遐哉遺風盛矣茲舉伏念某入山林
而不密迫鍾漏而猶存好事傳訛記三五少年之作
傍觀責偹笑六十老翁所為不能埋輪而立聲名盖
嘗上䟽而乞骸骨惟論交之再世况受業而同門聽
輔嗣之金聲親陪麈尾得右軍之繭紙常珤篋中車
笠之勢久分膠&KR0238;之情不改属者寵嘉勞舊登陟論
思運流馬以餉邊扈属車而上雍仰盛世夔龍之遜
必允僉諧先平生管鮑之交懼非確論茲盖伏遇某
官提老師之文印傳名父之心燈謂人物眇然深起
乏材之嘆憫朋友缺矣首歌伐木之章旣信復疑以
榮為愧某摧頽暮齒感慨盛心尼父夷吾豈果不如
於農馬退之東野願為相逐之雲龍
回賈制置
驅馳遠使予環猥被於上恩獻納近臣推轂端由於
餘論愧謝函之未貢辱慶問之俯臨伏念某誤隨弓
旌起駕軺傳未免低回以就飲啄詎能奮發而立聲
名無復着鞭甘避諸君子之三舍但思全璧下從先
大夫於九原子職有虧使事無補屡叩閽而引去忽
馳驛而喚歸葵藿傾陽戀闕之心固切桑榆垂暮循
陔之目幾何雖九重惟行之令已頒然一介不移之
愚難改只俟黃符之下即遂斑衣之還凢此倖踰出
於吹送茲盖伏遇某官奮孤忠敵王愾出隻手扶天
傾舍人詩篇雜杜陵老而無辨太傅議論多漢朝儒
所未言有赫赫之功名尚惓惓於人物乃如醜質亦
拜好辭某盥手剥封滿懷堆感江雲日暮何由陪
太白而論文浯石天齊尚欲繼次山而作頌
答韓徽州
共理惟二千石稔聞謠頌之聲一封奏九重天聊舉
激揚之職愧納交之甚僣辱執禮之過謙恭惟某官
玉雪雙清塤箎迭奏尋昌黎之墜緒發為文章治文
公之故鄉興其仁遜一洗期會簿書之俗挽回禮楽
教化之風誦絃月異而日新襦袴昔無而今有寕减
太倉紅腐之粟以活旱歲赤窮之民作牧者多如侯
有幾輿人誦子産其誰嗣之朝廷知弱翁且大用矣
某早識大馮之半面晚交小陸之下風雖結束於行
装敢蔽蒙於嘉績公真所謂循吏盖博采於僉言僕
雖不及古人安敢當於私謝
答池州魏通判
䟽渥佐麾涓剛除籕属時天塹大為固圉之防爰屈
時髦小試康沂之績先聲攸暨羣聽巳孚伏惟某官
妙質天成巂名日起先文靖如山澤之有龍虎愇矣
傑魁賢公子譬戸庭之生芝蘭居然秀美早繇内幕
晉列中朝鵷行方快於九遷驥足乃煩於再展人疑
支壘不足題仲舉之輿上念故家將親訪魏公之笏
會朌迅召寕久平分某自笑滯留尚叨寅恊向來
樞府盖嘗屡拜于北平歲晚節君儻許重窺於東閣
賜第謝丞相
對玉座而乞身未容還里賜金丹而換骨仍使登瀛
雖奎畫之明揚寔化鈞之密啓寵光百陪辭受两難
竊以稀潤之舉惟其人遇合之際係乎命名相如陳
王獻僅除元履之官前輩謂史太師不了故翁之事
魏則終身而長往陸方錫第而左遷未有旣齒名于
皇朝俊造之科復著籍於上帝圖書之府是為異數
當属竒才如某者學欠精專性多遺忘河陽耕牧莫
能成周南太史之書汾曲田廬但欲卒銅川府君之
業其進非由秀孝茂異之選所望不過國舍虞比之
遷辰献瞽言午攽細札茲所謂本朝之曠典舉而華
孤士之一身黃牒懷歸絶勝桂生於墳上青編老去
恍驚藜照於閣中舊無千佛之姓名新有羣仙之指
點衆羡致身于清望獨知回首於欽翹昔在端平早
陪末至豈必立定夫於莫雪居常坐公掞于春風前
以宗伯待邇英巳辱纂脩之薦後乎秀岩聞史局未
酬推挽之言及甄陶歸掌握之中果位置越拘攣之
表何異加冠巾於澄觀施朱粉于無塩筆硯久荒忽
忝場屋遺才之舉布韋相語將有渠觀無人之譏茲
盖伏遇某官開誠心如武侯持衆美如房相謂取士
之規模宜廣謂有司之尺度太拘育英才有大臣所
以儲國家之用以科第與風漢得無貽門館之羞况
荒淺未能誦祈招之詩而辨博不足奉帝丘之問恐
平清議徒竊隱憂某取數過多受恩罔極向春風夸
得意非復走馬看花之時以紀傳易編年徒有絶筆
獲麟之感過此以往未知所裁
謝鄭少師
對玉座而乞身未容還里(下並同丞相至)昔在端平早陪未
至非止稱盛憲之名于九牧抑且誦杜甫之句於百
僚方吐哺下白屋之時所傳巳廣及辟榖從赤松之
後此念未忘生成甚啄菢之勤位置越拘攣之表(下亦)
(同丞相至)茲盖伏遇某官好善最優譽髦無斁謂取士之
規模宜廣(餘並同丞相)
謝趙知院
露䟽乞身願補南陔之章句奎文錫第俾司東壁之
圖書内竊殊榮外包厚愧歴觀人物會通之際因歎
書生遇合之難皇祐諸老力挽聖俞竟止京朝之授
隆興二樞合薦務觀亦惟掾属之遷未有既齒名於
慈恩塔之題復置籍於羣玉山之頂是為異數當属
竒材如某者學欠精專性多遺忘(下並同丞相至)衆羡致身
於清望獨知稽首於欽翹每造膝議延英政事之餘
必極口誦子産游獵之作奚異加冠巾於澄觀施朱
粉于無塩筆硯久荒忽忝場屋遺才之舉布韋相語
將有渠觀無人之譏茲盖伏遇某官開誠而布公推
賢而揚善謂取士之規模宜廣謂有司之尺度太拘
育英材在大臣所以儲國家之用以科第與風漢得
無貽廊廟之羞(餘並同丞相)
謝陳大参
露章乞身願𥙷南陔之章句(不與知院同至)衆羡致身於館
殿獨知稽首於闌門念昔先君論交諸老及細攷碑
隂之友誰堪托身後之孤方槃澗翁居北山嘗列執
經之弟子今中書君開東閣未忘受業之陳人每造
膝議延英政事之餘(下與知院同至)以科第與風漢得無貼
甄冶之羞(餘與前同)
賀鄭丞相
制麻播告揆席登崇太傅曰三公特寵初潜之舊人
主論一相盡收旁落之權政出廟堂慶流宗袥嘗慨
君臣之際奠難心德之同或親事法宫莫望其未光
或仰視殿霤不答於一語風雲之會不契岩石之贍
寖輕所以季然問仲由冉求謂具臣矣必若孟子論
伊尹管仲先受學焉恭惟某官手挾龍飛力扶鼇斷
初元一變粹然用涑水之規摹歲晚重來見者異潞
公之年貎上欲託國者屡矣公輙乞身而避之徜徉
孤山夢寐一壑属甘泉之烽踵至而延英之議背馳
臨朝不怡當饋太息孰德望隆重能折遼憂之驕孰
心事和平壹洛蜀之黨艱矣政事堂之任屹然靈
光殿之存謝傅未起之謂何甘盤欲遯而不可必有
以易置壊局幹回危機扶天下之綱紀文章繫中國
之衣冠禮楽問朝問左右咸無異言惟天惟祖宗克
享一德方將開紫盖之運然後從赤松之游某進觸
悔尤退安義命每佩臨别承君之訓不通平生元旦
之書然猶聽避新麾超加美職託孤危於大化勉忠孝
於暮年昔誦狼䟦之詩常願歸於公旦今被羊裘而
釣安敢累於君家
二府
播告辨朝登崇碩輔上於二三執政將託國家公以
第一流人同升廊廟士心咸附民聽具孚竊謂自昔
無不和之大臣矧今有難平之幾事傅岩之羹阿衡
之鼎古訓具存慶歴之車元祐之舟先賢深戒聖矣
九重之獨斷赫然二府之一新恭惟某官負宇宙之
名凛霜日之節其言議可以暴之當世其忠實可以
對越上蒼國家關係以重輕海内想望其出處天晉
之以殿諸老帝待之尤異羣公属者邊遽繹騷廟謨
枘鑿方將彊本收千里折衝制難之功是必改圖自
一堂聚精會神而始决於夢卜付以機衡必調膠弦
必鍳覆轍必開景運以弭厄數必實元氣以禦外邪
毋使淮南論漢廷公卿如發蒙耳矣將見魏人謂江
東將相豈下人者哉遂踐台司永扶皇極某頃繇庸
品驟齒名流叔厚排秦丞相之深欲聲其罪子開坐
蔡新州而去乃被此名孤聖主之腃知辱明公之汲
引然猶聽辭熊軾進直羲圖垂魚擁笏以娛親殺馬毁
車而佚老非管仲將左衽被髮舉世所憂使惔輩得
長衣清談繄誰之賜
除袐撰門憲謝丞相
白髮奉親安於綿隱皇華遣榮甚繡行向非使大臣
之育材誰个小人之有母強顔承乏稽首歸恩伏念
某属者重來出于屡薦由任子錫科第若隆興寵務
觀之時不旬月掌贊書用元祐待坡翁之事僕無他
謬巧以速化工有大力量以曲成方舉國勇于去凶
而當宁聽其謝事詞臣援綦叔厚請暴揚老檜之姦
言者疑曾子開無忿嫉新州之意孤明主殊常之遇
累師臣平昔之知一自退藏數為啓擬靈均去國至
煩上帝之下招禹錫得州難強大人而俱往遂進隆
名於中秘就陳臬事于外臺庭闈喜而加餐鄉井詫
其創見叱馭為忠臣回車為孝子慨两全之實難按
事者刺史飲酒者故人要並行而不悖服勞伊始辱
命是憂茲盖伏遇某官赤舄之歸方新緇衣之好逾
篤温公除吏莫榮子駿京東之行文正憐才不奪大
年陽翟之志恩侔邜翼報蔑毫釐某敢不采風問謠
平反齒枉諭指蜀道素鄙相如之誇回首渭濱不無
杜老之戀
謝三府
既還親舍綵戲甚懽就建臬臺繡行尤寵初服勞於
原隰首叙感於欽翹伏念某拔起諸生遭逢明主賜
梅聖俞王平甫以科第號為異恩擢王嘉叟韓無咎
於掖垣出於獨斷每因宴見必竭愚忠及頒鬼質之
除書屡獻瞽言而駁議衆女謠諑孰知賤妾之心天
王聖明卒赦纍臣之罪親年逾耄宦意慚闌辭予環
恐有後至之誅叨剖符又無俱往之理敢圖廊廟察
王陽畏九折之塗不出里閭俾相如馳四乘之傳吏
民除道賓客滿門足展丈夫之雄可謂書生之遇方
將教萬世為人子者豈曰使四方無僕輩乎茲盖伏
遇某官懷仁義以敬王躬勞謙而下士興念萍蓬之
跡方為菽水之謀廼命孺文按事而稱刺史庶令夢
得有辭以白大人雖竊便安未知報效某敢不博詢
粤俗恪布漢條露綬而歸會稽陋賈臣之得志攬轡
而清冀部希孟博之餘風
謝侍從給舍
綵服承顔便于晨省繡衣將指華以晝行繄遠士之
超踰繇近臣之吹送伏念某頃趨嚴召誤簡聖衷稱
奬形于堯言選擢出于羲畫謂德𥙿少而力學不試
有司謂仲舒文有古風最宜為誥偶逢明主之前席
敢着時賢之先鞭每侍華光畢陳芹曝但求事濟奚
必人知据李大臨宋敏求新見而争上為反汗被曾
子閈彭器資之名而去誰與辨誣亦既退藏數蒙記
憶雖身有驅馳之志然親臨喜懼之年尚察至情就
膺隆委終南别野免違种母之訓言長樂安輿遂用
蔡公之故事自謀不過如此何德可以堪之兹盖伏
遇某官筆槖之班巳穹車笠之情未改念王陽畏九
折阪出于貞誠使相如乘駟馬車極其尊寵榮親則
可稱職實難某敢不圖報恩私益肩忠孝咨諏而獲
五善躬原隰之微勞平反所活幾人奉庭闈之一笑
除秘書監謝丞相
餘哀未釋遂空萱草之堂新渥驟加俾長芸香之閣
身獨先諸人而起廢衆皆云元老之憐才伏念某忝
乾道之故家陪端平之髦士百僚之上荷丈人於甫
甚貞四海之人謂相國知愈之至然而動多䟦疐凢
幾招麾去來不趐雙鳬乘鴈之微晚暮乃逢一馬二
童之入放翁賜第盖舊學間燕之言嘉叟掌綸尤先
朝稀闊之典雖明揚於睿畫實密啓於細旃方置身
漂搖而未安頼有物驅逐而使去及夫再調鼎弦重
遣弓旌子欲飬親不留誦斯言而永慨臣雖老卿尚
少嗟此念之久灰敢圖英衮之精明俯記祥琴之歲
月黃紙猶濕青氊復還謂瀛州學士之登昔以為於
嘉話如鏡湖狂客之去豈宜見於盛時力推挽於陳
人使追隨於羣彦茲盖伏遇某官陽休而山立春育
而海涵給禮而來廣館閣儲才之意乘槎者衆洗渠
觀無人之譏雖巳為坵壑之謀尚喚起鈞天之夢而
某目眵頭白心在力疲外竊殊榮中包厚愧映藜而
校天祿顧博洽之有慚戴花而老洛陽或風流之可繼
諸府
陟屺餘悲未能出戸登瀛高選趣使起家斷無他謬
巧干澤之謀得非大造化嘘枯之力伏念某空疎一
介迂闊半生經寶紹排推擯斥之餘光隂巳晚處端嘉
離合向背之際心跡甚明偶為前度桃花而來未嘗
三宿桑下而去晚自遠方而賜對忽叨明主之異知
驟竊人間清望之官若待天下名勝之士羣仙指點
將竦身碧落之邊五鬼揶揄又失脚青雲之上去國
再閏居廬三年頒召節則若陳令伯之情訪史事則
莫奉倚相之對甫更素韠巳卑青氊蓼峩罔極之哀
久而逾切蒲柳先零之質憊矣不任盖嘗力辭竟未
報可森然羣玉長以大蓬前代有虞賀諸賢翰墨傳
於簡冊近世若楊陸二老文字粲如日星今乃登醜
石於圭瓉之叢奏破釡於笙鏞之列恐士竊笑為時
起羞茲盖伏遇某官以翕受為廟謨以樂育為已責
招延者衆既並敞於欽翹拔取其尤俾朋末於渠觀
自憐遲暮亦際休明而某記誦都忘精華巳竭上思
纂史愧未能一措詞其間僕既細書安敢犯三及門
之戒
臺諫
取數浸多以大蓬而入館秉心不固類小草之出山
垂老弹冠由公推轂伏念某爵羅舊族蟲篆鯫生方
寶紹間盖三仕而三黜及端嘉際復一招而一麾了
無宿桑下之心不記夢蕉中之事晚叨天奬親洒奎
文起徒步而近紅雲一朵之邊遭逢之幸如此不旋
踵而墮青溪千仞之底乘除之理則然迨予環而復
招迫扇枕而不至旋罹艱棘尚辱訪咨祈招不知倚
相豈為良史祥琴雖御子夏猶有餘哀况帝所之木
天比仙家之蓬島領袖之選縉紳所榮賀季真一代
風流擅名於天寶陸放翁四朝耆舊特起于慶元旣
慚前修之典刑徒累先逹之汲引茲盖伏遇某嫉惡
之辭嚴甚嘘枯之意盎然國有訏謨遠猷必昌言于
諫紙士或寸長片善常密啓於細旃力援滯蹤俾塵
華選某冥行不止孤立易摇恃霜威以自安庶晚節
之可保南史執簡愧無直筆之遺風西洛戴花竊慕
耆英之高致
復右文撰提舉明道宫謝丞相
貴權交口議汝瑕疵君相包荒復其坫缺捧黃書而
驚悸攬雪涕之滂沱伏念某頃遂弓旌輙陳蠡筦士
或攻上躬以為直竊懷食芹之小忠衆皆詆舊傳以
立名獨感翳桑之一飯固非委曲遷就以求合庶幾
從容諷議而挽回及羣啄之紛紜懼本心之迷繆間
因論建稍自激昂謂乳臭小子為法從羞謂墨勑斜
封非盛世事謂杜祁公號稱賢相惟不久於中書謂
李公擇可為版曹何必拘于能吏以至直前之密奏
力陳覆出之隱憂寕焚藁而畏人知欲還笏而致君
事召歸於善類散羣之後固莫噬臍逐去於元老忘
恙之時曷嘗濡尾夫何薄命屡有嘖言既奉身而歸
猶吠聲未巳堯夫深藏元祐役法之議付之忘言了
翁虚作四明改過之書誰其知我頼元宰念欽翹之
舊察累臣遭謠諑之誣由其孤立壹意而行素無黨
援較之两來三變之類似有等差鞶褫尚新氊還甚
速茲盖伏遇某官東山公之華緒紫岩相之後身以
孤忠結聖主之知舉而託國以一謙得天下之士鮮
不及門乃如癃殘亦借光寵某顛毛霜皓榮念冰澌
筆研俱焚無復有藏山之史犂鋤稍倦猶能爲擊壌
之歌
賀董丞相
播告辨朝登崇真宰敬王如我非道不陳於前夢帝
賚予爰立而致諸福右流宗杜喜溢堪輿嘗合炎紹
諸老而觀莫如趙張二公之懿良由沿關洛而遡洙
泗續先儒絶學之傳故能懲戎狄而膺荆舒開有榮
中天之業萬古有光於史冊百年復見於矩堂恭惟
某官藴两朝開濟之心兼四代禮樂之事胄出於江
都相素漸三策之淵源生後於武夷翁實受四書之
付托所謂識其大者詎肯斵而小之臨邊號文武威
風之臣在廷為魁礨骨骾之老與三豸俱去竈婢亦
口驚及一馬重來都人太息遂升廊廟歴秉鈞樞敵
無佛貍飲江之謀國有猛虎在山之勢属者改調膠
柱密覆金甌孰克享天心孰能熙帝載孰尊王賤覇發
明春秋一統之言孰修身齊家踐履大學九經之序
或朵頥以上注意而出白麻垂紳之流舉笏
以賀必開泰以聚人材之渙散必建皇極以平
國論之黨偏必正朝廷以及百官必合官府而為一
體昔思軻生未造不為明君所知房魏開太平其奉
明主之問仰惟今天子之聖輔以大宗師之賢如公
遭逢亘古稀闊某五窮不去百毁所歸上書而雪孝
章昔有北海納官而贖李白今無汾陽聞英衮之顓
朝與老農而擊壌乞黥刖以成後史事有不然刻金
石而頌中興老猶堪勉所為欣忭莫罄揄揚
賀程樞参
渙號九天外賢两地出于獨斷甫進斡于斗樞曾不
淹衣遂参調于台鼎寵數之異古今所無歴觀列聖
之弼臣皆選一時之人望慶歴拜希文彦國嘗課以
事功熙寕擢閱道子方盖取諸諫争偉明公之大用
與諸老以同符恭惟某官材全而德不形任重而道
亦遠山立玉色未易麾之去而招之來矢直冰清尚
且端不巳而澄不止徧居言責獨結&KR1078;知彼甘為貴
臣之爪牙公不負天子之耳目露章映雪欲還攀殿
檻之人霜簡指陳多及掃權門之客論思以後封駁
尤甚偃月之期雖深迴天之力愈勁帝問諸在朝在
野翕然曰賢朕有臣同德同心舉而託國以臺萊立
基為喜以鞭靴及門為羞以近習之大服為内憂以
諜報之斡腹為外懼衮衣見千贄共忻翹館之開黃
麻以六經行對頭廳之拜某晚而浪出竟以沃歸老
生實坐言語之疎取疑於絳灌時賢逆探心術之憂
見比於荆館兹逢碩輔之登庸儻出餘齡於廢錮濃
墨大字愧無頌聖德之詩蒼眉皓髯羞作問大鈞之
賦
賀蔡樞密
明揚時望超秉事樞天生五材古無去兵之理國重
九鼎今有折衝之臣簾陛益尊縉紳相慶自昔大儒
之後率多名世之英然韋齋之有文公纔登法從榮
陽之傅太史僅止庶僚孰如慶元之聘君篤生賢祐
之賢佐恭惟某官逹知仁勇之三德塞直剛大于两
間先師傳人前惟西山之一老象賢繼世後有存齊
之二難其遺佚阨窮卒不少施故磅礴欎積鍾為餘
慶公之所立世所共知論戚宦則劉向周堪為師儒
則陽城韓愈鳴鼓攻大京兆翩然出關舉幡送小司
成至於空學帝馳急驛而召士喜久軒之來造膝格
君心之非苦口規朝政之闕諫書每出紙價輙高冠
于曳履之班託以主鬯之子蘇氏謂士有密友與通
心腹之謀孟子嘆王無親臣孰任股肱之寄陪廊謨
之密勿占相業之權輿舜韶以一夔而諧漢儲以四
皓而建即將以度而輿疾歛手勛貴以綰而撤樂减
騶彼有人未可圖天塹奚施於馬箠儒無敵安得削
舊疆行返于龜隂某廹懸車之年負盈篋之謗江淹
筆邱遲錦深悔昨非黔婁衾太邱巾豫為終制覩風
雲之際會感歲月之蹉跎一返田廬久䟽記室辟纑
織屨已為於陵仲子之歸右衽巍冠要亦江左夷吾
之賜
後村先生大全集卷之一百十九終
