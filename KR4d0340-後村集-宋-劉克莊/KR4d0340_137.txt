後村先生大全集卷一百三十七
祭文
真西山
烏乎四科九德自昔難并人得一偏公集大成穿鑿
之學畔師離經公獨純正南軒考亭纂組之文練薄
縑輕公獨雄渾眉山廬陵蚤歲來儀朝陽屢鳴元城
了翁公之直聲中年袖手俟時之清君實晦叔公之
重名白首還朝化瑟初更吾君前席久不見生吾相
開閣虚左起迎執筆玉堂開卷邇英三月初吉始畢
文衡將授以政撰日告遲乃於此時諗疾寕
安否一國笑顰帝有恩言寬慮嗇神衆願有
廖起而經綸奈何蒼天奪此偉人下孤輿望上惻聖
情國有議論誰為將明民有利害誰為罷行吾黨之
士誰為統盟後來之俊誰為作興意者世道消長相
乘復疑天意未欲治平烏乎萬世之標千載之英今
其已矣行路嗟驚况侍班聯久親典刑相率一哀心
折涕零烏乎哀哉
又路祭
烏乎先生属疾聞者齎嗟上對近臣玉色不怡丞相
移書千里醫下至閭巷婦女童兒皆曰哲
人必介夀祺云何一夕去而騎箕在昔范公方古禹
䕫晚登政府不至冡司學者至今致恨於斯然其謨
畫略已設施先生視彼則尤可悲平生修為未試刀
圭謂天無意斯文在兹謂天有意一老不遺太平之
望竟復何時禮樂之興百年誰待烏乎昔者之來大
帶深衣都人聚觀公歸何遲今者之還丹旐素惟都
人相弔公去安之矧二三子久從吾師要絰執紼於
禮則宜属畏簡書僅至江涯酒覆一觴慟哭以辭哀
哉
又墓祭
嗚呼先生寝疾蕭然賓庶戶外之屦歴歴可數雪深
至腰愚不敢去余後學者散無宗主北面他師尊稱
忘祖愚抱太玄獨立寡與及對便朝頗進狂瞽力量
雖微肝肺畢吐皆昔坐隅教詔之語豈惟先生上帝
臨汝奏篇有藁對語有記死者復生可以不愧謂之
背師天乎無罪夢奠以來局面日異引去不勇強留
無味有愧先生獨以一事豈無同時及門之士夫何
綿薄獨任清議將待之厚故責之偹是耶非耶莫詰
所自烏乎幼為先生門生弟子晚為先生司馬長史
古人重誼均於倫紀築室三年素車千里昨者祖祭
及郊而止墓陵會窆有摯其趾謂之背師敬知罪矣
釋氏有懴聖門貴悔稽首新阡自訟如此誄之赦之
先生不死烏乎哀哉
曾知院
烏乎昔者聖門尤嚴論人弘毅任重木訥近仁先朝
韓冨庶幾其倫公方弱冠大魁奮身剥落虛憍踐履
真純外無光怪中含至珍鞶悦不施自然之文其在
朝廷及處縉紳戰戰競競便便恂恂慮然後動靈亀
通神時然後言蟄雷發春受先帝知觸時相嗔脱屣
遺榮舉扇障塵東山零雨西郊密雲蒼黔觖望膏澤
久屯及上親政起公扵閩載秉事樞方倚經綸正邪
之辨理亂之分公每入告上亦下詢狂猘南吠其聲
狺狺受公斧鉞指揮三軍太乙臨吳事會方新妖星
隕營壮圖莫神烏乎哀哉長樂之陳建安之真與公
相踵被髮騎麟歲行甫周奪三良臣當宁輟朝行路
悲辛而况吾徒道合情親吉人之辭其可𣸪聞德人
之容再面無因寝門一哀有淚盈巾烏乎哀哉
鄭子敬左司
烏乎史氏之學我閑八年公更倍之閉關蕭然我巳
惰荒公方精專聚書如山手自校研汲冡魯壁刪後
畫前上考洙泗關洛之傳左馬下接巽巖續編義理
精微事物本原治亂消長典章革沿鉤索鈔纂網羅
貫穿胷有五車手無寸權卷而懷之北陌東阡我雖
空空大節偶全執鞭属櫜與公周旋始俱紅顔俄各
華顛晚遇端平相繼招延我滯冷局公稍進遷遂椽
省闥靡勤不宣議挈網維奮起綿沉議去冗蠧伸縮
痺攣議抑僥倖杜絶扳緣衆方狺狺公獨惓惓或摘
公語前有穽淵公笑而答成功則天去國匆匆如箭
離絃出東華門呼西興船寄家蕭寺禅榻茗烟眀年
我逐歸相後先公往牧漳我來刺袁一眷闊疎驛路
三千徒介未達聞公巳僊驚呼失聲腸熱涕漣烏乎
昔在元樞光輔慶元公其滴嗣瑶藏家氊庭無宫羽
室無妹妍原眀公休未知孰賢昔在端平名重淳乾
公其外孫盡讀架籖所承文献所漸淵源茶山東萊
則其匹焉不秉史筆不侍講筵不為給諫命有所懸
世運艱虞慙人屯邅逝者奚憾生者自憐他日我歸
水涯山巔誰借異書誰續微言有感誰祛有瑕誰鐫
迅哉雷電邈然山川白馬之峯手宫吉原梧楸老矣
稚竹可椽祖者幾人素車翩翩嗟我不羽安能飛翾
覆酒奠芻滴淚入泉烏乎哀哉
張敏則都丞
烏乎開禧合而鯈離端平入而驟出首調亭於學禁
亦諫止於邊隙名蚤退而愈重節後凋而不詘雖里
巷之屏處尚國人之矜式與其少而横金孰若晚而
全璧慨舊人之無多幸故老之遺一謂方介於眉夀
乃不起於瘍疾渺世道其誰待恍神理之難詰烏乎
自我來袁朝夕親炙我有積疑過楊雄之宅公無一
事至言偃之室論多同而少異情每見而加密憶開
酒樽且餞召馹我拜手而起賀公深顰而太息曰時
事如此吾年如此乃先賢餙巾之時古人祈死之日
烏乎言猶在耳追記歴歴幾日不見遂至此極寝門一
酹感慨填臆既深為州里哀又重為朝廷惜也嗚呼
哀哉
佘子夀尚書
嗚呼早客閫幕方議進取嗟我與公扣閤四五流涕
諸侯根立勢舉衆指而笑兩生不武晚椽省闥值建
督府聯名駁議倏畫縷數曰此虛刑不可制虜衆譁
且怒二臣實沮厥後諸事略如前語鋒挫泗城局結
湓浦二十餘年議論出處雖異形骸實同肺腑公文
顯融我獨齟齬端平之元徵至所在於朝孤立惟公
相予昔難今合歲月如許其合幾何僅一炊黍公先
我後散如風雨時事益急潰决莫禦意公復用收拾
𥙷苴西風吹訃老懷悽楚我嘗評公金振玉吐王謝
復生例授之塵及乎臨事精練勤苦誰其佀之彷彿
陶庾竟復奚為齎志千古士無統盟國無謀主欲往
哭公身縻郡組覆此一觴公來醊否
於元暉給事
於乎當史氏之盛時公巳久於班列彼煦沬而相親
此掩鼻而舒潔值聖化之更張開言路之箝結果豸
冠而舒翹亦鯁論之劘切鍼時弊之膏肓諫兵事於
芽蘖曰始謀之輕銳恐後患之潰裂俄草制於掖垣
耻鞶帶之為悦寝掖庭之馳封沮戚畹之旄鉞暨批
敕於銀臺益砥礪於名節嘗剽聞其一二非椅摭於
瑣屑其尤大者繫於善類難合之機世道消長之决
謂事樞之登秉忽國棟之摧折上動容而震悼士
反袂而悽咽况平生親友及每懷抱之傾竭憶樸被
而去國尚載酒而餞别感志念之綢繆味談諧之竒
絶屬留落於江鄉寢闊疏於京淛覧近書之墨濕聆
新訃而腸熱時方極於艱虞天遽奪於賢哲嗟寶
鑑之云亡懼金甌之遂缺入里門而長慟愴泉臺之
永訣冀英爽之来臨歆故人之薄歠烏乎哀哉
南塘趙尚書
烏乎紹熙之相用公不勇竟令天僊謫墮濁冗端平
之相勇於用公掌制持槖不出歲中時議出師稍拓
故地公實苦争疏一箴二諫墨猶濕師潰弗支朝野
太息謂公蓍龜相公客逐公從婺至自結明主尤厚
新揆諸生惓惓欲捄危機更諷迭論去佞格非公獨
愀然云此無益大後一封讀者唶唶向也鳳兮覧德
之輝今也鳳兮何德之衰在昔謝公語未嘗謬偶然
一差白雞告咎公之奏篇與訃俱傳夷考平生素論
豈然衆譁而指日月之食公笑而受春秋之責公有
溢美人所未知安得南薰為公書之世論刻深幾於
文致我諒公心涕唾榮利少於先儒盖多難擬晚於
時賢不苟和隨咸韶文章玉雪標度百年以来江表
獨步長江萬里老栢千尋枝樛沠曲未害高深公於
西山若有遺憾交道方媮我則不敢烏乎哀哉
菊坡崔丞相
烏乎昔椽儀真公為楊師白事玉帳一見賞異每云
近歲人物稀疎吾得二士子華潛夫厥後子華以功
名顯我方困䜛䟦疐連蹇端平之初稍進在廷公拜
東府謂且班迎公不果来我亦遂去聞宣黃麻延登
次輔置相如此國其庶幾都人相告日望衮歸清獻
琴鶴君實童馬使坐廟堂一清朝野公方累疏堅卧
固辭上遣貴璫苦諭英移凡今之人動色簞食公於
相印閉目不視如公所立百世猶興誰其侶之嚴光
管寕歲晚南来喜將親炙道聞公薨彈指涕出猶
至南都不見元城抱此一恨曷時而平晉可以圖以
偉人在今其云亡江表奚賴旋馬之廳我有束芻薄
言陳之公其吐諸烏乎哀哉
祖祭(又同諸司)
烏乎世所謂貴莫如三公公辭台衮以初服終世所
謂富莫如萬鍾公郤厚祿與糞土同使公復出一時
蒙功公雖不出百世聞風上有偉人奚憂江東公身
安否世道汚隆方餐秋英忽仆寒松鼇去極搖虎逝
山空凡我人斯孰不哀恫烏乎高於二䟽潔於两龔
國僑之惠史魚之忠今其往矣海山改容日吉時良
將返幽宫某等属縻符節阻視窆封一慟西州悲涕
無從烏乎哀哉
黃舶(同諸司)
烏乎始讀公賦飄然無敵士林歛衽謂公詞伯及與
公交粹然可親然後太息公真德人曰才與名士之所
挾着鞭青雲有徑甚捷曰勢與利人之所趨佩玉深
衣何行之徐流落江湖蒼顔白首晚入脩門或開蔦
口當軸挽留公力請麾其遠視民略不鄙夷琛臺弄
印璽書就卑見諸訓詞曰汝廉吏因人景行吾輩得
朋合并云始傾倒末能疇昔之夜月華初霽臨池一
笑共卜後會三人鼎足訝公不來坐聞呼醫屏樂覆
枉疾馳至門不可為己人生危脆乃有如此年不為
夭位不為卑故鄉差遠行路共悲嘗聞賢者殁必有
後公之掌珠雖尚稚幼顔色哭泣纍然如儀為善之
報其在此兒幽明路殊無復論質縞衣寢門三號而
出烏乎哀哉
又(同諸司路祭)
先民有言富貴在天奈何其間分劑常偏舉卑他人
類不甚惜獨於儒者乃若是嗇藴則厚矣施未毫芒
如夢大槐如炊黃粱賈胡驚嗟吏士祖送吾嘗同僚
相率一慟
文清李左相
烏乎端嘉以来國脉如絲藥不對証上屢易醫公相
最晚公力孔瘁徐投刀圭挽回元氣權位傾軋古
今所同奭旦不說牛李相攻公於其間獨如鼎味两忘
恩怨一氓同異軌範惟善之從無洛無蜀惟賢是庸
諄諄啟擬汲汲延納讜論復伸善類幾合其辨忠邪
與争是非公每犯顔天為霽威所進者曰相有公議
所退者曰相非私意自始至終無富貴心雖有衮衣
不改布衾策馬歸第猶閱堂案拖紳飾巾倉卒不亂
公與元老相先後薨世論喧啾孰為公評淳祐聖人
親訂两謚畛域截然此夷彼惠文靖殁久主眷未衰
忠定用淺士譽已歸公於二公髣髴相侣浮榮一瞬
令名萬紀我使番禺公窆富春泫然三號渺矣百身
空懷卵翼莫竭毫髮欲報舊知尚堅晚節烏乎哀哉
顧君立
嗟嗟吾子介特自守三軍莫奪一介不取後生奚自
皆自復齋如子實踐幾何人哉日我来南聘于於館
語常日晡坐或夜半察子暗室無一念散君父在前
敬義夾待謂可師儒謂可風憲不然異時入廉吏傳
属有王命我去子留臺閫知子禮羅繼收我舟垂發
聞子暴病亟走及門則巳長瞑先儒所戒委身庸醫
子達此理胡為蹈之痛子無兒念子有母細君稚女
團欒末久區區寸祿取之甚微煢煢數口持是安歸
憶子平生凛凛如在卑不受薦貧不可賄雖然如是
安用友朋於子後事敢不竭情斂手足形返柩千里
子不我属我不容巳縞衣重来心折涕濡魂兮不忘
歆此束芻嗚呼哀哉
婦弟林養直
子之事親參騫庶幾四十年間跬步不離純篤之行
貫於神祗晚愛掌珠属廹官期子與孟光挾以自隨
昔處以孝今出以慈羊石之行弗諏於龜僕初聞時
且駭且疑人無根蒂穀氣養之子入中年得疾甚竒
併日空腸抄粥數起衝冐勞苦奚恃以支居無幾何
遠訃忽馳閭里相弔失聲齎咨吉士德人胡慘若斯
猶有一幸稍寬哀思由病至死由死至歸經紀纖悉
一出右螭茅花滿山熱如蒸炊苴麻走跣令妻佳兒
遂以柩返殆天扶持自少相依三紀於兹豈曰親狎至
行可師中間两家存者惟僕與子伯兮感今懷昔如
何勿悲我有雞黍漬以一巵老眼久枯滂然垂洟扶
憊酹子知乎不知
林渙章
士方盛扗道義自將此身圭璧外物粃糠高為虞夷
次為暫張及既華皓無復激昂或辱乃去或留以僵
小為申白大為禹光偉哉文人講貫素詳歸不待年
釣遊於卿其視親廟無異朝堂十任廿考幾侔汾陽
晏子之裘趙宣之嚢伯厚之車幼安之床人不堪憂
公樂而康高謝招麾晚而罙剛彼皆倒逆此不眊荒
古有大老非公孰當属纊之頃至言琅琅不入禅佛
亦非老莊曳杖之歌音節慷慨曷不憗遺頽山壊梁
先民有言匍匐救喪誰摯我足尼其車箱諸子謂我
蚤登門墻葬有日矣俾為銘章併致哀誄靈座之傍
公不我吐歆此瓣香
游勉之侍郎
於惟游氏遠矣淵源御史授業河南之門爰及默齋
學於南軒公稍後出以箎和塤兄之賢季師之嫡孫
匪曰菁華先植本根嘉定之末端平之元犯雷霆
威進藥石言麟莫羈係鳳肯啄吞或勸少貶腐鼠
嚇驚鵷從非貴方面非尊累詔上雍頻疏叩閽身不敢
私君不可諼本懷止足矧廹耄惛力請得謝冥冥高
騫一區之宅五𤱔之園倚茂密掬弄潺湲名臣欲
盡一老僅存品其清裁范滂陳蕃訂其細行管寕邴
原昔仕鳴珂公方擁轓每奉談塵亦同酒樽公晚東
歸我適南轅坎壊百謫久伏丘樊攣痺漏枯併闕寒
温耳聞山頽淚如河翻殄瘁情深哀誄詞繁空誦離
騷安能招魂烏乎哀哉
唐伯玉常卿
先朝道老多出華宗熙寕諫院慶歴殿中請尚方劍
嬰權門鋒誰其侣之堂堂坦翁端平親擢冠豸乘驄
内而掖庭上而清躬奄戚之貴衮鉞之崇大者廷諫
小亦嚢封或奉白簡對仗力攻臣無他腸臣有孤忠
名如泰山身如斷蓬客有餞者舉手属公方之邹陳
又曰任龔公獨感慨愀然變容所上諫書欲沃帝聰
乃如客言未諒余衷盗名之人與竊賄同惟公素心
可質蒼穹瘴海之南大江之東觚梭雖遠節纛尚雄
帝曰公歸潦霧颶風俾典曲臺古鼎編鐘方際休明
倏罹閔凶平生大節忠孝最隆退不忘君如在顯融
老尤慕親甚於孩童&KR0751;不勝喪奄然告終匪人之亡
惟國之空我如石頑資公磨礲少忝交游晚叨寅恭
辛丑登高魋結之峯嘗舉别酒澆磊磈胷歸相後先
各未衰癃犢可負轅奴可宿舂彼盟未寒此興亦濃
聞六月訃為三日聾譬厦顛矣士曷帡幪譬舟沉矣
孰濟不通我有長劍欲挂短松久病着床寸步需笻
抱此一歉殷憂無悰死者可作誰從往此束芻
敬告哀恫烏乎哀哉
少竒姪
惟汝幼而穎悟長而玉立頎然秀美見者傾挹雅俗
兼通詩禮蚤習舉隅反三觸類知十談諧有味應對
尤給頗富見聞間出篇什内順尊老外敬友執處衆恂
恂向學汲汲譬如升梯舉武躡級属開試闈爰理書
笈婦妾方姙出門若縶振臂一行既抵京邑忽苦席
下腸&KR0632;肛澁三醫環之煑飲投粒語何琅琅勢巳岌
岌凶訃遽傳安書猶&KR0668;嗚呼父兄望汝弓冶是襲交
遊期汝朱紫可拾無奈鬼怪奪汝之急汝翁喪汝佗傺
欎抑雪涕箋天求觧麾䌖夢寐丘園厭若原隰汝婦
得信雄角奮蟄飛書報汝何嗟其極妾擁夜髻婦嘆霄
燿汝兒汝女&KR0561;呱以泣表車言歸六親咸集橘柚
弄色蟹給吐汁有酒在樽曷不鯨吸先人舊廬汝翁
所葺汝復何為過門不入烏乎哀哉
趙保(昌叔愚)
昔任豫章君美少年如揮塵人如捉月仙繼客京城
初建宗學君於其間麒麟鸑鷟後牧宜春握手悲辛
君赴湘南華髮選人晚使楚東致此重客向之玉虚
今也黧黑約君襆被話舊對床數日不來聞君背瘍
亟走視君骨見衣表君於去來胷中洞了慷慨謂余
以身累君君如師魯僕慙希文倉皇買棺托君僚友
衣足附身衾亦覆首日吉時良遂轉挽竿奉君之柩
歸於家山龐公妻子猶隔瘴霧迎挈之責僕敢不助
属有守官祖君江酒烏乎叔愚知耶不知
湯中能
烏乎早絶存齋中交晦静晚善遺公珠璧輝映四海
所稀一門而並近参周朱遠泝淵孟粗而事物妙而
性命先儒疑義下語未瑩前輩緒論開端未竟審思
明辨博考精訂余力及文上下馳騁論事條達析理
確訒森嚴之言如造律令痛快之作若摧鋒陳離騷
之亂國風之興追還古雅掃去哇鄭詵詵逢掖沾丐
殘䞉蓄一深厚持以敬陳行以平實發以剛勁給札
之召加璧之聘謂言遇合隨起議評或云名高見忌
亶定又疑語直遂忤文靖垂登諸梯忽落於阱孰能
容之賴陛下聖端嘉以来屢易宰柄士居其間群馬
旋濘維君屹然鉄壁萬仞寕煑折鐺肯顧堕甑九冠
一髽衆醉獨醒起牧凋壘蕭蕭雪鬢堂屏觴豆庭絶
笞嗔辨香為曾鳴鼓攻鄧無侯燕喜有僧苦硬未嘗
之興特不献剰自吾得君儒氣頗振從容叩擊宫動
商應所同者心不同惟姓舊臘書至肝鬲傾盡首叙
契闊末言疾疢上卑君節七聚相慶子寕一月小休
三徑彼使未諗以介往詗筆墨鮮健體力佳勝豈陸
無車豈川無&KR1468;方思劇談詎意長瞑嗚呼君昔在列
昌言時政流涕納忠易醫療病俯仰十年方未對證
曷不講讀曷不諫諍曷不柱下奮筆誅佞曷不摛文
鳴國之盛若古有訓維人無兢三良繼殱一老不憗
先漢廉吏有唐卓行繄士冠冕亦國龜鏡厦摧棟桴
航失䌫矴平生清貧室如懸磬西風吹訃心折淚迸
強作君誄辭事不稱豈無友朋不敢假倩往此束芻
君儻来聽烏乎哀哉
都官兄
二祖二父迭奏塤箎家法之懿士林所推洎我與兄
生而相依少兄二歲垂髫佩觹遊則同隊學則共師
兄慧我鈍兄勤我嬉亦既昏官分巢析炊其間歲月
倏合忽暌我逢端平兄遇嘉熙皆㭬紫樞皆郎粉闈
我坐狂瞽晨招暮麾兄益嚮用奉使右畿性不忤物
仕方逢時曾未幾何亦蹈危機我召自南顧戀母慈
兄與居厚適先得歸我亦寢足奉祠每云一門有
三崇禧相與徜徉山巔水涯我先起廢居厚踵随兄有
知已歲晚進為薦口方開諱問忽馳嗚呼世尚清談
實用則稀軍旅未學財穀不知兄佐戎幕蹈險出奇
斡無為有師以不飢縣譜尤高百年之思刀茟平視
蘇綽穆之鞭笏不數劉晏五琦宜總賦輿宜主計司
暫卑一節遂閑七朞和扁袖手謂世無醫兄涉中年
清苦自持婚嫁俱畢伏臘粗支手葺數椽不汰不痺
架設圖書案陳鼎彝鄰有親朋傍無妾姬謂言後凋
詎意早衰兄素達生胸懷坦夷豈厭憂患去如蛻遺
頃失冡子薛婦生離近喪丘㛐萧然房帷門戸之寄
付之阿宜托孤爱女聞者齎咨追記疇昔竹馬互騎
安知衰草原鴒折飛廣陵之操遂絶于兹洛社之遊
無復後期欲往哭兄使事縶維往此瓣香瀾汎涕洟
尚享
徐仁伯
嗚呼楚龔之死已瀕耋耄有一老父踵門来弔比之
膏薰天年不保余謂老父盖未聞道百年一瞬矢激
電掃伯始輩人寕不華皓以彼為夀則此宜夭惟公
大節如揭兩曜計維危晁功則存趙國人驚嗟天子
震悼我不識公書扎傾倒道出通德巷寂戶悄故閭
誰試新阡誰表聊持束芻覆此清甌烏乎哀哉
後村先生大全集卷之一百三十七
