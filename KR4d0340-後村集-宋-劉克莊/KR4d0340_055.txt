後村先生大全某卷之五十五
内制
荅詔
賜京湖制置使李曾伯辭免除寶文閣學士
職任依舊不允詔
勑曾伯自頃邊臣不善牧御鉅鎮堅壘棄如贅疣朕
每飲食意未嘗不在㐮樊也卿顓閫幾何時而二城
復歸于職方氏&KR0847;功茂焉冠奎閣之直陟統府之名
賞不踰時之義也忽披來奏方且謙謙然推劳吏士
&KR0548;避恩渥過矣過矣朕惟晉自永嘉河南丘墟用一
祖逖所至能翦&KR0878;棘立官府心甚慕之今二城殘敝
未知河南之甚增守備以隄防後患合智勇以堅凝
前功安集新民拊循闘士使開關可以戰閉戶可以
守朕之所圖於卿也先小遜後遠略豈卿素志匪朕
樂聞
賜新除權刑部尚書程公許辭免兼侍讀不
允詔
勑公許朕召諸賢而未至嘉一老之來歸觀辰告遠
猷之忠見歲寒後彫之操朝野想望其風采搢紳流
傳其奏篇曳履之班雖高細旃之業未究终始于斈
將求商宗之多聞直諒如卿不曰孔門之三益俾之
勸誦胡乃執謙漢延思見賈生既訪治安之策齊人
莫如孟子必陳仁義之言其即欽承勿煩巺避所請
宜不允
賜寶制蔡範辭免除刑部侍郎不允詔
勑蔡範朕歴數先皇之侍從興懷爾考之忠良恨不
同時幸其有後頃由邇列詳式左馮願借冠君之留
去思雖切不見賈生之久注思已深人物眇然公等
安在孰復奏篇而嘉歎俾還禁槖以論思出有黃覇
龔遂之風民庸籍甚入居蘇公吕侯之任人命繫焉
朕念必行卿辤母費
賜觀文殿大學士游佀三上奏劄辤免再任
宫觀不允詔
勑游佀詔諭已詳&KR0548;祈愈確昔彦博垂九齡而得謝
豈限引年之文杜衍僅一請而獲從殊匪貪賢之意
尚𣣔遣使者安車之禮詎可無廩人継粟之恩萬鍾
何加豈容心扵求冨三命而俯無乃過於為恭夫知
止知足固老氏之名言可速可久亦孔門之中道况
大臣之辭受繫列辟之觀瞻卿無執謙朕不反汗
賜太傅左丞相兼樞密使魏國公鄭清之再
上奏辭免姪次申與見次監司恩命不允詔
勑清之朕以丞相避勢遠嫌虽貴極公台而宗戚鮮
少又皆常調平進與寒門素族無異僅有一兄子本
由科第發身白首州縣異於所謂恩澤侯者畀節起
家良不為過丞相方且攷据古今頓首固辤章郤復
上夫負薪牛具恩之薄也朱輪葉轂侈之過也朕之
報功無己丞相之訓儉有素奈何援是以為比乎渙
命必行巽凾姑止
賜觀文殿學士陳韡上表掛冠不允詔
勑陳韡卿飬氣至剛得孟氏之學鞠躬盡力有孔明
之風頃煩畫繍之行鄉廼𣣔角巾而還第州里化其
廉遜之行朝野仰其高潔之名宣室前席之咨方渴
聞其至論神武掛冠之奏忽求踐於昔言夫辤两杜
之位何節之虧郤萬鐘之禄何滿之有方叔之猷尚
壯晉公之年未衰卿猶股肱亦旣冠二三執政之列
朕所體貌其可拘七十謝事之文益堅在王室之心
母作遁生民之計
賜禮部侍郎兼給事中兼侍讀張磻乞祠不
允詔
勑張磻卿多士之宗法從之老秦誓所謂黃髮詢謀
漢人所謂白首魁壘之臣也朝廷有遺忘賴卿陪輔
旃厦有顧問待卿啟沃格心之學造膝之言有人所
未知者曰朕禋祀卿以耆年奉章左右略親湯液隨
奏藥喜第甘泉之頌前宣室之問朕方有意奈何欲
引去乎方今號召天下賢雋未至舊人如卿幾何屈
指其體眷注勉為朕留
賜資政殿大學生正奉大夫提領戶部財用
兼知臨安府趙與&KR0696;乞歸田里不允詔
勑與&KR0696;前卿厭劇思閒歸志浩然朕詩以留之居無
幾何復有汶上之興豈猶未孚朕意耶自頃計省京
尹每難其才卿疊二組踰十年使國力未甚屈糴價
不敢上其事亦豈易㦲求全之論幾於太過卿䟽殆
有所激而云自昔任事之臣獲久其職䆒扵用者鮮
矣朕扵卿終始如一無可間之亦鉅細必從無不售
之言舍朕將安之乎夫顧衆口之毁譽而欲潔一身
之去就䟽遠者然也豈所望於同姓之卿歟
賜太傅左丞相兼樞密使魏國公鄭清之再
上奏乞歸田里不允詔
敕清之朕顓任元台久虚次輔君臣相得庶幾同聲
氣之求機務至繁寕免獨賢劳之歎忽覧封章之疊
上冀還政柄而勇歸首授寒暑相代之言歷陳古昔
薦賢之事居常樂善尤喜聞樂克之為孰不吝權乃
欲惟國僑之聽如卿卓識自昔罕儔今朝無虎豹在
山之威邊有蚌&KR1748;相持之勢方且寄安危扵元老奈
何潔去就扵一身孟子謂予豈舍王詎宜出晝洛誥
曰公無困我未可明農尚体眷勿存形迹
擬進左丞相鄭清之丐歸田里不允詔褒
朕所以留丞相者至矣來䟽猶以耄耋為辭昔在元
祐彦博以師臣輔政蘇軾稱之曰其綜理庶務酬酢
事物雖精練少年有不及貫穿右今治聞彊記雖專
門名家有不逮朕觀丞相摹畫天下事與所上朝廷
章奏盖今彦慱也夫鎮物資重望經國湏老謀朕之
方仰成卿勿言去
賜安德軍節度使開府儀同三司充萬夀觀
使與權乞休致不允詔
勑與權卿望重宗英位崇使弼前抗陳情之䟽暫為
遷祔之行孔氏合葬於防何其久也季子來歸於魯
跂手望之忽覧奏凾力求還笏素有為蒼黔之志又
非掛衣冠之年何所嫌疑遽兹勇决豈朕用才之弗
盡致卿陳誼之甚高夫功名貴始終之全忠孝無仕
止之異國家近属寕不馳魏存闕之心將相重臣
未可作羲之誓墓之語盍踐予寕之約願聞入覲之
期
賜參知政事吳潜再上奏乞解罷機政不允詔
敕吳潜卿以重望毗大政朕所深春人無間言游覧
封章以慨時病懼物論爲辞求解機務有大臣之風
矣朕政以時病為憂早朝晏罷思與卿等圖之卿而
引去則所謂助明時行善事者卿當属之誰耶賈誼
有言醫能治之而工不使至今識者為漢道恨卿任
崇輔弼朕方以卿為活國之鍼艾求時之盧扁也其
安厥位勿費乎辞
擬進參知政事吳潜乞解機政不允褒詔
朕累詔留行卿䟽可以止矣復援錢若水勇退為言
朕惟若水適值平世得遂其志今為何時中外喁喁
望治位参廊廟以身徇國可也豈得但以退為高乎
卿旣立初節又欲保晚節朕謂體群臣孰若禮大臣
其悉至懷益肩忠報
賜同知樞密院事徐清臾再工奏乞解機政
不允詔
勑清叟詔墨猶濕奏凾復上勇退未已為之撫然朕
於士大夫之在列者未嘗輙聽其去况二三大臣乎
卿知時事之歎宜念朕肱之竭力任本兵之重盍彊
精神而拆衝豈必以潔身辞位為高耶矧素着直諒
數聞忠鯁夫直言國之葉也忠社稷之鎮也朕方倚
卿為重又何危殆之有
擬進同知樞密院事徐清叟乞觧機政不允
褒詔
方今歲功告成邊烽不聳政朝廷力行好事之時而
二三大臣方且更迭求退深所未喻也卿之忠直朕
所照知决去無名晉行有詔若魏證所云君都顯號
身荷美名者朕之所圖扵卿也豈必以二疎两龔自
擬乎其勿重陳益思叶濟所請宜不允
賜寶章閣學士提舉江州太平興國宫陸德
輿辤免除寶謨閣學知泉州不允詔
勑徐輿卿昔以天宫夕拜代官勸讀遺近矣去而帥
閩七聚之人安之属困讒舌棲遲衡泌朕既采公論
雪前誣而楚中山之篋矣温陵調守徒得君重謂巳
佩二千石印綬需函來上若重扵南轅者夫民之情
偽卿知之矣卿之條教民習之矣亟其叱馭為朕一
行噫自先朝至今牧是邦者不知其幾推㐮惟十朋
惟思惟德秀其民尸而祝之朕之望扵卿者如此
賜直祕主管鴻禧觀時暫主奉祭祀趙與
澤辭免除福州觀察使提舉佑神觀嗣秀王
不允詔
勑與澤安僖王國之近属宜百世祝爾於次宜襲爵
前議刻印而雅尚冲挹若不欲就封者姑令主祭朕
每入孝宗廟未嘗不惕然也子曰必也正名乎兹授
爾廉車昨爾茅土典故則然非朕創始及披来奏乃
以季父伯氏當封輙殀為辞夫殀夀定數也継續大
義也朕聞天道福善而益謙尔行已居官強扵為善
辭榮避寵退然好謙曰貴曰夀必然之理嗣安僖者
非爾而誰
賜少保保寕軍節度使充萬夀觀使謝奕昌
再上奏辞免特封祁國公不允詔
敕奕昌朕前詔諄諄意卿已對揚矣需章復上猶以
無例無名爲辞夫公爵一也有郡國之分則有一品
二品之異卿所再命而僂者豈以是故耶然位峻
孤卿固已極一品也升郡為國猶稍下扵一品何以
謙巽為哉况見諸故府寕免拘例蔽自朕志豈曰無
名亟拜恩言勿煩詞費
賜資政殿大學士㳂江制置大使知建康府
行宫留守馬光祖乞畀祠廪不允詔
勑光祖朕以卿俊傑識時務文武有威風授以閫銊
留鑰之重前虜飲江卿忠憤激發遺授師悉賦輿蒙
犯霜露上下往返靡遑處使上流得以收萬全之
功卿與有劳焉忽覧来奏諗疾求閑將勤由劳國事
而然今退遁之虜猶之困獸曷嘗頃刻忘闘某風寒
當蔽遮某戶牗當綢繆惜分隂合羣策汲汲圖之可
也朕宵旰如故未嘗敢即安卿又豈得而懷歸乎其
提大綱省細務嗇精神近藥石天相忠勤何恙不已
賜寶章閣直學士提舉萬夀宫周坦辭免依
舊職差知徽州不允詔
勑周坦卿以倫魁雅望法從舊臣卷懷退處超然事
外若未嘗貴顯者奉祠香火無躁心起家佩貳千
石印綬無喜色方且頓首未奉詔出處去就之際甚
雍容矣徽錐支郡實江左佳處昔汲黯不願出守武
帝謂之曰卿薄淮陽耶黯至而淮陽大冶卿其強起
爲朕一行
賜少傅保康軍節度使安撫大使屯田使知
鄂州兼衛馬軍侍指揮使湖廣總領兼夔路
策應使吕文德再上奏辤免特授太尉陞大
使職事恩命不允詔
敕文德功高者賞厚任重者禮隆卿築險而思播之
守堅燔梁而渝合之圍解其功可謂高矣建旗鼓開
幕府以鎮楚援蜀其任可謂重矣縻以好爵非厚也
陟其使名非隆也朕方以上流付卿宜恭君命宜封
軍實宜以英衛李郭勲業自勉若夫崇尚辭巽若儒
生修餙邊幅之爲者豈所望扵大將哉
賜馬光祖辭免以任責浚築宜城特轉两官
仍令學士院降詔奬諭恩命不允詔
勑光祖昔之知非勢者言守江南必先經畫江北不
易之論也宜城版幹之役雖宰府决其議大農給其
費然任責而經畫竭力而禆助則閫臣之功進柣二
等予心猶以為慊乃頓首固辭何耶雖志存體國自
云職分之常然賞不酬勞夫豈勸懲之義朕不反汗
卿母執謙
賜試尚書工部侍郎楊棟辭免兼中書舍人
行下房文字恩命不允詔
勑楊棟卿昔以小冢宰兼内史文辞行乎中朝今乃
以不能退托竊所未喻然則前日之受非耶况起部
之事簡扵銓綜掖垣之職在扵翰墨青氊舊物豈必
辭遜朕觀卿根茂而實遂無老壮之異齒宿而意新
何枯涸之有雖嘉冲挹宜亟對揚
賜試尚書工部侍郎楊棟辤免兼直學士院
恩命不允詔
勑楊棟漢命司馬相如視章揚雄待詔承明之廷唐
見李白於金鑾殿先朝用臣軾臣轍臣祖禹臣壁朕
擢臣牽臣了翁真禁林皆蜀珍也卿西州之彦奥學
瑰文簡古而蔚尤宜為誥當仁之舉不必遜惟行之
命不可反朕方延竚卿可欽承
賜觀文殿大學士提舉洞霄宫董槐辭免依
舊職判福州福建安撫大使恩命不允詔
敕董槐朕憂七聚之區不經謀帥卿樂一立之趣未
即啟行覧来奏之披陳頗自箋於疾憊力乞寑除書
洪毅若王臣匪躬易之工夫然元老克壮之猷晚尤
之委寄庶幾了學之義素所講明舍則藏何如用則
行載之言未若見之事綬帶聊煩於鎮拊凝香不廢
於研尋涣號惟行巽凾可已
賜董槐再辤免判福州福建安撫大使恩命
不允詔
勑董槐前詔確乎甚堅需章郤而復至昔舉公四世
之舊猶命保釐營平七十之餘尚圖方略卿之清健
朕所倚毗初無覆車之足懲必欲銷印而未可便當
建閫勿復循墻
賜董槐三辭免判福州福建安撫大使恩命
不允詔
勑董槐十國為連莫隆扵分閫三命而俯未已扵循
墻况一方興來暮之謠雖遠役適行春之際平生素
志居常後樂而先憂古者大臣莫不朝聞而夕引朕
母仄汗卿勿懷安
賜皇女昇國法公主辭免進封周國公主恩命
不允詔
勑皇女周國公主父之於子經垂立爱之言名不假
人國有進封之典肆繇鍾阜改畀洛京詔爵者朕之
至公辤榮者(爾)之謙志亦既分扵成渙豈容遂扵雅
懷宜即欽承母煩固避
賜皇女周國公主辭免擇日備禮册命恩命
宜允詔
勑皇女周國公主車服以庸帝子之常制典冊備物
朝家之彌文新渥既行舊儀當講覧巽函之未已執
謙柄而力辭深諒雅懷姑蠲禮縟所辭宜允
賜知樞密院事兼參知政事兼太子賓客朱
熠乞俾遂退閑不允詔
敕朱熠朕思濟時難敷求哲輔與之共政于兹有年
摹畫足以圖回聽量足以容受樞機周密每默運於
帷籌鬷假和平方共調扵鼎實朕所加禮國皆曰賢
何嫌何疑忽焉有舍魯之志將安將楽豈其志在營
之時昔將相驩則策士安劉之計行君臣睦則強敵
圖晉之謀沮宜體眷留之意益肩寅恊之心
賜揚棟辭免除權刑部尚書兼職依舊恩命
不允詔
勑楊棟名滿九牧身兼數器蓋園綺之羽翼嚴徐之
議論羽僑之潤餙班馬之述作或得其一足以名世
傳後卿乃材全美具昔人謂陸機人患才少君患其
多此言殆為卿發也秋卿雖號劇曹以卿為之綽乎
有餘地矣况文昌台斗之貴妙選而授何以辞為
賜王爚辭免除禮部尚書兼職依舊恩命不
允詔
勑王爚聽履之除為真已晚鳴謙之䟽得寵若驚卿
之公忠士所矜式典銓曹則古文斐馬輔儲禁則今
之綺園進長春官深愜時望然德業既尊扵一代則
班聮宜正於六卿選而用焉辞之過矣其欽承於詔
旨可略去扵偽文
賜端明簽書樞密院兼權參知政亊皮龍荣
辞免依舊周提舉編修勑令同提舉編修經
武要略恩命不允詔
勑龍荣朕治法布于象魏謨断見于鴻樞頼卿提綱
成國鉅典兹彌綸扵萬務仍筆削於二書乃輔臣攸
司之常然大儒已試之效自宜對越何必遜辞
賜端明同簽書樞密院事沈炎辞免兼同提
舉編修勑令依舊同提舉編修經武要略恩
命不允詔
敕沈炎緯武經文樞廷已試着律定令府宰攸司朕
方圖内外之修攘明政刑於間暇雖封裁各分乃属
而典領必惟其人成命旣朌巽章可止
賜何夢然辭免兼同提舉編修經武要略恩
命不久詔
敕夢然朕修政以攘夷常德以立武命卿該輔爲朕
折衝雖料敵臨機紀載各欽扵乃属而舉宏攝要典
司實頼扵鉅儒蓋職守之當然欲遜辭其何謂亟祇
成命式想遠猷
賜㳂江制置大使馬光祖辞免除觀文殿學
士職任依舊恩命不允詔
勑光祖卿居守陪京盡獲諸將鎮静如羊陸精練如
陶庾既經典畫扵大計又綜理其理務首公盡瘁為朕
寬江面之憂者繄卿是頼進班書殿盖用阜陵待珙
故亊而卿方執亊柄騰巽牘深所未喻人物如卿乃
退托扵不能然則材與力豈復有出卿右者乎典聽
朕言勿復有請
賜楊蕃孫辞免以皇女周國公主下嫁男鎮
恩命不允
勑蕃孫朕愛鍾一女選上久之而得鎮焉非直以左
畹之故昔在恭聖有大造于朕欲報之德一也戚家
子多崇飲餙游而鎮清修酷嗜斈美秀工属詞有士
人之風二也此皆爾累世積慶所致亦過&KR1161;義方之
教蔽自朕志預飾攸司已㳙築館之期难徇循墻之請
賜馬天驥辞免依舊資政殿斈士除福州福
建安撫使恩命不久詔
勑天驥朕惟七聚之區土狹而人稠地方所産無幾
食之者衆故其事以筆耕其民多墾山漁海自營衣
食思得賢师往拊摩而安輯之卿出建三閫有聲
績入間两社有忠力昔爲鐔守習其土風長樂弄印
無踰卿者謂已叱馭戒嚴顧方拜䟽辞巽非朕謀帥
之意也卿其倍道開藩爲朕布宣寬大愛飬夲根禁
戢饗殘振德貧弱使甌粤之民如處畿甸朕豈久劳
卿于外者
賜董槐辞免依舊觀文殿大學士提舉洞霄
宫進封永國公恩命不允仍故封吉國公詔
勑董槐卿堅卧家山力辞藩閫恬退風之可勵薄俗
朕念無以見禮大臣尊高年之意也爰命進爵然卿
既為公矣由郡而國不過序升何以辞為來䟽又以
父名引嫌深得先賢不听楽之義已詔移封卿宜對
揚成渙勿復有請
賜馬光祖再上奏辞免除覲文殿學士聀任
依舊恩命不允詔
勑光祖國家重閫帥之權與偏帥異遇大臣之禮與
群臣異卿佩玉麟符開大幕府委任之權既重待遇
之礼亦殊兹陞書殿之隆名盖率先朝之舊典胡為
謙挹尚尔巽辞有功見知念宣劳之久矣無德不報
欲反汗其可乎所辞宜不允
賜龍圖閣學士提舉興國宫陳塏乞引年休
致不允詔
勅陳塏昔在開禧嘉定召彼故老一時如臣游臣鑰
臣大中臣達接武于廷惟臣萬里臣穎不至先皇知
其不可彊起就加褒崇焉前朕命卿冠西清學士之
列主洛社耆英之盟猶此意也某水某丘尋釣游之
舊在朝在野仰廉退之風豈必引年謝事而後為高
乎以德則尚有就問于家之礼以齒則未及箴儆于
國之年勉為朕留母遽請老
賜太傅右丞相兼樞密使兼太子少師魯國
公賈似道再乞祠禄不允詔
勑似道欲還相印殊駭輿情雖賜壐書未廻雅志朕
當天下適多事之日卿有人臣不能為之功沂黃牛
峽而蜀祲銷揵白鹿磯而江濤息欲馬順流之謀沮
断鰲立極之勢安班師而遄虚己以聽委弓旌於巖
穴交璧帛於道涂朝半老儒國多君子胡為高興求
解繁機昔謝安興挽鬚拊箏之嗟裴度有灰心霜鬢
之句朕以肝膽而相照無毫髮之間言况守法者难
愜悻心首公者遑恤私怨秋防不遠肝食未寬念同
舟遇風之時急而求子若滿堂飲酒之際樂反棄予
人將謂何卿必不爾
賜高衡孫辭免除戶部侍郎兼知臨安府
淅西安撫使恩命不允詔
勑衡孫昔在祖宗廟三司使開封尹必用臣拯臣襄
之流為之以德不顓以材也卿生長故家議議猶接
前輩緒宫勤勞四方政事不失儒者大指前勇退出
處有光今召歸望實罙重朕以地官天府命卿為
眞猶列聖選擢儒臣之意視印無幾何霧潦之洽化
為晴霽怨咨之聲轉為&KR0794;愉亦可以見天意人心矣
卿其即就列疾治事以節裕財以廉化俗使民不加
賦而大農足吏不犯法而京兆清用酬眷知勿事謙
巽
賜禮部侍郎詹文杓乞𥙷外不允詔
敕文杓朝廷清要官曰言路曰柱史曰說書侍講曰
春官宗伯卿前後偏為之靖而共平賓謙毖而重厚
有常人吉士之風属方進律奚遽引去夫所謂更迭
出入之制非以待侍從言語之流援楚為詞殆於未
可朕惜以近臣之勇退有流行之言卿與衆君子而
同升何妨賢之有
賜太傅右丞相賈似道再上奏乞賜罷免不
允詔
勑似道灾害之出天心之仁朕誦斯言而加驚隂陽
不和臣等之咎卿叢其責以自歸遠引三公&KR1858;理之
文近述四臣觧罷之例抗章愈力申諭未回朕惟古
者占書水潦隂類内得無小人間君子之象外得無
四夷侵中國之憂宜汎掃朝廷宜調繆牗戶宜豊積
貯以備荒札宜詔誅賞以贊陽眀頼卿老謀壯國元
氣乃敷予心腹見上下交孚之情儻移諸股肱豈君
臣相勑之義
賜觀文殿大學士判平江府浙西两淮發運
大使措置浙西和糴程元鳳乞還山林不允詔
勑元鳳自昔大臣典藩多貴重自佚雖凖之忠彦慱
之賢猶有崇飲飾游之譏卿之鎮吳門也以民戚休
爲已若樂有運甓之勤無凝香之適首奏蠲偽增之
租鎸敷糴之額使朕得意志慮家至戶到下令未嘗
操切忠恕而已治賦無他繆巧節縮而已視向来司
牧餫數公治行爲冠兹覧来奏遽欲投閑歲亊垂成
糴數未足卿而懷歸則郡隳已成之緒民墮不終之
惠也卿之未可捨朕猶吳人之未能捨卿也
後村先生大全集卷之五十五
