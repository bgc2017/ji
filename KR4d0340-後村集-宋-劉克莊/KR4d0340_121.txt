後村先生大全集卷百二十一
啟
太夫人生日回張守(丁酉)
累世通家晚竊左符之庇小人有母適當初度之辰
辱熊軾之臨門驚驪珠之出袖鏗鍧右調奬飾衰宗
恭惟某官才擅風騷治先教化謂錫類乃邦君之盛
舉而榮親亦人子之至情竹裏行厨非兒童之慣見
花間豔曲俄士女之競傳居然改千里之觀瞻何止
示一門之光寵某方遵慈訓共歸綿上之耕第愧俚
音莫和郢中之倡
又(戊戌)
蒼顔華髮属親闈喜懼之年白雪陽春辱地主寵嘉
之語家庭動色州里傳誇恭惟某官治行著聞文辭
軼出每篤賢賢之禮尤惟老老之心依滕文公而為
氓得其栖托念穎封人之有母厚矣撫存揮掃雅詞
光華誕節乃若盛儀之過腆揆于愚分而未安竊師
舍熊取魚之言併援受羹反錦之義固慚方命必諒
由衷被之弦歌雖乏家姬之倡寫諸琬琰永為樂府
之傳
袁州回通判夀酒
出守一麾無復青綾之夢揆予初度辱貽黃卷之辭
恭惟某官善與人交譬猶吾味爰有夀藏之祝用為
枯槁之華某千里顧雲兼旬勤雨目斷庭闈之定省
耳聞田里之嘆愁方切隱憂敢當善頌男子生桑弧
篷矢自笑早衰美人贈錦叚琅玕詎容虛受
宜春方宰夀詩
華髮陳人不記始生之日色絲幼婦忽貽絶妙之辭
恭惟某官誼篤同寅情忘泛爱贈以柏梁之作祝其
樗檪之年設蓬矢以懸門愧非盛壯卷錦鯨而還客
心始和平
張守
退士無聞已具秃翁之態賢侯念舊忽貽幼婦之詞
禮越等夷光生寂寞恭惟某官蟠胷萬卷落筆千言
畫隼朱轓雖深居于鈴閣桑弧蓬矢猶下軫于茅檐
錫寡和之名章賁早衰之陋質傳誇同志永為墨客
之榮懊恨貧家未有雪兒之唱
方蒙仲
天生我辰安在自憐半世之窮歲旣晏孰華予
獨荷故人之意過形絶唱俯逮衰蹤恭惟某人交誼
歲寒毫端春麗朱弦綠綺無胡部之哇淫黃卷色絲有
漢人之風骨念茲初度遺以好歌雖家乏春鸎能囀
繞梁之調然門堪羅雀足華環堵之居矧兼盛禮
之匪頒尤極懦衷之感慨所為摧謝悉佇晤言
王實之
青雲失脚惟招逐客之魂白雪新腔忽枉謫仙之作
夫何衰颯獲此瑰竒恭惟某客吾道宗盟斯文元氣
批龍鱗探龍頷盖嘗犯明主之顔料虎頭編虎鬚每
欲唾貴臣之面雖忘情於當世尚興念於古人贈我
好歌華其初度覺樽罍之動色顧弧矢而有光誦烏
石崗邊之詩幸相尋于此日陪矢津橋上之集尚無
棄於異時
方德潤右史
流年晼晚和南山種豆之歌妙語相尋出西掖判花
之手里門傳誦泉石生光恭惟某官今之名流古之
遺直上坡建白可居慶歴四諫官之間後省留黃不
在熙寕三舍人之下棄美官如敝屩等外物于浮雲
獨君父之寸心與友朋之一念綢繆愈篤造次不忘
似憐掃軌之餘適届懸弧之旦管仲鮑叔蚤巳論交
老子韓非晚仍同傳欲其久活奬以名言至于臺餽
之豐甚矣村居之觀某敢不呼童烹鴈携酒與魚慶
老穉之檀樂約親朋而破費人生之楽孰與此多誦
烏石崗之詩幸相尋于此日陪天津橋畔之集尚勿
棄於異時
張使君
蓬矢六懸自嘆栖遲之跡草廬三顧辱貽幼眇之音
異哉以甕牖圭竇之人得此於蓬萊道山之彦恭惟
某官毫端泉湧胸次冰清鯨吞鼇作之文豈惟一集
鳳髓龍筋之判動輙千言顧如下客之始生亦被賢
侯之雅製玉盤洗金鞍簇既勞動于行厨銀筆述雪
兒歌復流傳于樂府殆似奉韶鈞以破蟋蟀又如列
鐘鼓以享鶢鶋邦域争誇林泉改觀某心雖絶感顔
不勝慚平子錯刀莫報美人之贈鄴侯牙軸永為來
裔之藏
顧知縣
掃軌摧藏不記始生之日扣門剥啄忽貽寡和之章
青眼未忘白頭增氣茲盖某官誼堅金石文叶咸
韶念三仕三已之餘不能枉道謂一貴一賤之際乃
驗交情陳羹錦于篚籩傾瓊瑰于懷袖煌煌織翠之
叚非野老之敢留纍纍貫珠之歌乏雪兒之能唱所為
摧謝未可立談
成丞
退士杜門無復男子桑弧之志故人馳驛勿貽外孫
虀臼之辭盛意殷勤衰蹤榮耀伏念某官深懷和璧
早擅蜀珍卿雲黼黻之文衆推藻麗陳雷膠&KR0238;之義
一洗炎涼鏘然宫羽之在縣爛若玄黃之實篚欲拜
大惠似傷小廉懼鯨錦之不祥卷而還客貪驪珠之
無價珤似藏家
戊申生日
王權郡
纍臣初度誦楚客之大招野老幽棲屈嚴公之小隊
紛瓊琚之委貺殷金石之有聲恭惟某官南朝文章
之家西京循良之吏謂一鄉必有善士可廣見聞謂
諸侯不臣寓公尤加礼敬特製陽春之曲俾華晚暮
之年蓬矢以射四方自嗟老矣革匱而藏十襲其永
寶之
徐國錄
吾衰也久矣拊初度而自驚歲晏孰華予獨交情之
未厭特紆麗藻以飾朽株恭惟某官思欲凌雲文如
翻水謂故舊苟無大故胡忍棄遺念老婆非復少年
強為塗抺所慚醜質不稱好辭文一字絹一縑莫酬
珍貺匱十重巾十襲第謹寶藏
王教授
老將知耄及者今非盛壯之時生乎後吾師之古有
忘年之契爛然文錦賁此緼袍某官筆如有神文不
加點月一箱日一紙垂髫巳着于雋聲朝百賦暮千
詩刻燭了無于滯思不靳賸殘之膏馥以華晼晚之
年齡蓬矢桑弧豈復男子之事燈花簷雨尚能續廣
文之歌
林知縣
霜侵两鬢何心然内史之灰塵滿左弧忽辱飛王喬
之舄贈驪珠之無價覺蝸舍之有光某官孔門言語
政事之科漢京之學法理之吏暫收朝蹟種安仁桃
李之隂博采鄉評顧仲尉蓬蒿之宅不鄙老生之陳
腐特貽楽府之清聲桑榆之年陶寫固煩于絲竹木
瓜之贈報酬常乏於瓊琚
見任官
暮景閉關都忘初度夜光滿軸可謂暗投夫何大夫
之賢不棄老夫之耄某官聲華鮮儷才氣軼羣大而
發為犀角象齒之文小而見于龍筋鳳髓之判不鄙
夷于衰朽俾沾丐于賸殘喜象罔之得珠無因而至
懼匹夫之懷璧敢奉以辭
諸士友
老將耄及不復有于壯圖子與人歌愧莫追於絶倡
瓊瑰無價弧矢有光某官思如湧泉筆可扛鼎戞擊
摶拊所以作止嘻笑怒罵皆成文章念其晼晚之光
隂被以賸殘之膏馥君有青精飯願聞捨瑶草之期
僕無明月珠何以報襜䄖之贈
方教蒙仲
老色上面空漸弧矢之垂大音布聲忽聽韶箾之奏
曄然藻麗賁此衰遲某官胸次冰清毫端泉湧雖多
識王翰李邕知名之士然尚記孔融禰衡忘年之交
特製新腔遂成故事老夫耄矣無能為也莫少稱於
衮褒美人贈焉何以報之第謹藏於巾襲
卓教授(得吉)
老夫耄矣與時好而背馳士者笑之獨鄉情之未棄
鏗韶鈞之入聽覺弧矢之有光某人文選青錢名標
黃甲舉幡而集闕下不亦壯哉衣錦而還故鄉可謂
榮矣尚且念陳人之華髮按曲子之親腔僕匪郢人
愧莫和陽春之唱君如許劭得無累月旦之評旣錄
副以深藏聊搜枯而摧謝
卓知縣(得慶)
(上同教授)某官通德名流集英前列属者入平津之閣嘗
有裏言去而登单父之堂欲弹故調不鄙陳人之華
髮特貽曲子之新腔
彭特魁
(上同卓數授)某官胸中之書卷五車筆下之詞源萬斛知
名六館學者未能或先奉對丹墀天子擢為第一然
且不鄙陳人之華髮
黃縣丞(龍應)
知者希則我貴矣何妨世議之不容歲既晚孰華予
兮獨有鄉情之未棄紛瓊琚之委眖覺弧矢之有光
某官貴名若揭日而行詞源不擇地而出盍陪時彦
來讀黃香東觀之書寕詣天官去拂崔丞藍田之記
不鄙老生之陳腐特貽傑作之清新僕匪郢人(下同卓授)
壬子生日
張守秘丞
孤臣放逐尋童子之舊遊太守仁賢記靈均之初度
茲惟異春匪曰常彛當焬者争竈舍者争席之時辱
廩人繼粟庖人繼肉之禮里閭創見邦域傳誇郤之
不恭有㕓民之分守周之可受况地主之匪朌心之
感藏面以控叙
徐國錄
逐客罪深無復齒縉紳之列故人情厚尚未忘弧矢
之朝妙語通褒衰顔有&KR0804;恭惟某官擅班揚之筆為
管鮑之情吾立子名不磨若辨誣而作者子與人歌
而善遂倚聲而和之極郢客之揄揚借相纍之光寵
為劉君壽未免費於昌黎懷南豐香真不慚于無已
王教授(庚)
飬親不泊豈勝年運而往之悲越邑相贈存足見歲
寒後凋之義寵嘉至矣衰暮慊然恭惟某官交道素
隆詞鋒尤雋昔鄭老客寒無氊之際嘗忝過從今翟
公門可張羅之時猶相記憶加惠始生之日遠貽絶
妙之詞雖貧家素乏于雪兒不能巧囀然同社豈無
于墨客可賞音佩德罙深含毫莫寫
方貢士(汝一)
老夫無能而耄矣已混泥塗鄉人之善者好之過相
粉黛自慚晚謬將累旦評恭惟某人文律素高交
誼尤篤衆方奮逢蒙之勇竸欲關弓君獨哀子厚之
窮不忍下石恍夜光之投贈覺暮景之光華縱有紫
金丹豈能逃于衰老况無青玉案何以報於美人
銘藏未易傾寫
方監元(寔孫)
耄矣無能為不記男子桑弧之日爱之忘其醜忽貽
外孫虀臼之辭自愧衰頽詎堪奬飾恭惟某人交誼
堅乎金石文律合乎韶鈞謂子美往時文采固嘗動
乎人生念靈均歲晏憔悴不見知乎國人發蒙叟之
微談華秃翁之晚節種大摴於寂寞之野僕願保於天
年折丹桂于廣寒之宫君即魁於仙籍聊持善頌少
答味言
癸丑生日
張秘丞
伏承貽翰俯記懸弧僕廹蒲柳先零之秋自憐暮景
公臨桑梓必敬之地尤禮高年闔郡傳聚宗榮耀
恭惟某官麟獲泰畤鳳翔高岡貞觀學士登瀛洲才
名不忝西京循吏安渤海治行最優每記受㕓甿之
微嘗在同舍郎之列而况古者之義不臣寓公故人
之情頗衰老子因其初度借以餘光龜腸驟飫於八
珍鼠量豈勝于一石爼豆之意甚寵嚢壅之嘲是慚
某稽首登嘉盈襟堆感雖無芹子效野老之献勤惟
有辨香祝使君而面向
張倅
病叟歸田不記劬勞之旦故人監郡忽貽要眇之音
托之新腔華此暮齒恭惟某官風韻濯濯之柳辭章
藹藹之雲同時宰中牟宰密縣之流競着鞭而速化
歲晚相江都相膠西而去獨佩玉而徐行挺然松栢
後凋之姿念茲蒲柳先零之質特絃廟瑟加賁門弧
分風月之笑談起煙霞之痼疾樂府有將雛鳳真堪
補舊譜之遺貧家無囀春鸎竟虚辱詞人之惠欲伸
銘激不覺囁嚅
又
逃說居里畏旤杜門塵滿左弧不復射四方之志位
居半刺猶記受一㕓之甿餽問優隆傳聞夸羡恭惟
某官篤金閨之事契假茅舍之寵光我有嘉賓而鼓
簧既倚聲而度曲吾哀王孫而進食復作禮而加邊
辭受兩難感慚百倍孟子有熊魚之喻不得而兼楚
人於羹錦之問盖知所擇已拜餼牽于牧者輙歸篚
實于帑人
徐國錄
人無百年詎作鐡門關之計詩有六義忽聆朱弦瑟
之音自憐稿項黃馘之餘猥辱錦心繡口之作伏惟
某官讀書之眼如月作賦之才摩空草陳琳檄書何
足煩于記室給相如筆札會有誦于子虚云何當代
臺閣之流未忘一生江海之客方舉世攻其僻學目
以荆舒乃執事念其頽齡擬之楊范恐彼爱增之論
怪公嗜好之殊披襟而當既非所安卷錦而還則又
不敢爱玉體享黃髮期共保于交盟贈錯刀報英瑶
愧莫酬于珍貺
李國正
使絳老年已侵尋于暮境為劉君夀廼破費于故人
楽章被之弦歌臺愧旅於籩豆久要無間初度有光
恭惟某官蟠苦縣之仙根孕長庚之秀氣諸生矜式
嘗重席于西雍丞相挽留徑拂衣于東閣雖分風月
不改歲寒招楚老之纍魂製郢人之絶唱散花而問
摩詰舉籠而餉右軍辱高誼之記存慰頽齡之落寞
青藜紅薬俱回施于軍侯朝菌靈椿一委心於造化
輙佇栝思少答珍投
方北倅
揆予初度自厭餘生凡我同盟未忘舊好驟拜秌月
華星之貺大為寒灰槁木之榮恭惟某官鄉推跨竈之
評家擅凌雲之賦唐京兆少尹寖階梯于顯官漢博
士議郎每位置于名輩交情不以寒暑燥濕而變興
念及于寬閑寂寞之濱新腔付之歌兒珍餉霑于坐
客惠而好我愧明珠之暗投何以報君借瓣香而回
向
方制幹
大患為吾有身未能逃于世網皇覧揆予初度獨見
厚于騷人妙語過情頽齡生氣伏惟某官沕九淵而
奮蟄翔千仞而覧輝李邕識面王幹卜鄰咸羡中書
堂之落筆力士脱鞾貴妃捧硯宜趍金鑾殿以揮毫
尚俯為泛紅之賓且回顧垂白之叟問絳縣泥塗之
辱招湘濱顦顇之魂豈非高情欲激媮俗韓公嘆初
節晚節凛若淵冰莊生謂大年小年猶之椿&KR0818;聊酬
善頌且發鄙懷
方貢士
僕田舍漢淺膚懵星歴之書君儒家流博洽通支于
之說傑思汪洋而無涘殘年潦倒而有光伏惟某人
舒海素深植瀾尤闊其論著沉涵于前輩以棄餘沾
丐於陳人辰乎辰乎故競辰已蹉跎于壮歲水哉水
哉何取水欲挈致於清波追作者之雄渾慰此翁之
落寞扁舟去滄海聊寄餘生乘槎問明河謹當回施
韓孔惠
懸蓬矢六慨壯歲之消磨倡朱瑟三喜古音之清越
春葩粲發暮景光華伏惟某人著月旦之評挺歲寒
之操僕昔作咸陽之逐客畔去者多君獨憐楚澤之
纍臣追隨不舍每值始生之旦必貽寡和之音俗薄
交媮深愧綈袍故人之意齒衰才盡莫酬黃絹幼婦
之詞
甲寅生日
權郡黃倅
祠官冰冷方屏伏于故栖地主春温廼寵嘉其初度
拊存良厚衰颯有光某自揆退閑實難辭受拜魯公
鼎肉已負犬馬見畜之慙郤孟子餽金庶免熊魚兼
取之戒
莆田黃宰
弦歌滿耳暫煩言偃之割鷄弧矢生塵辱記翟公之
羅爵黃絹之詞尤妙緇衣之好如新某官永陽掄魁
之家江夏神童之後謂鄉國必有善士不惮勞謙謂
詔書每問高年尤加恩意念頽齡之晼晚借妙語以
吹嘘某回顧殘骸仰孤咸指譬越犬吠雪烏知作者
之工與夏蟲語冰不滿逹人之笑
又
柱下史休官幸退藏于暮景縣大夫好禮首存問于
高年自愧衰頽上煩記憶某官武陵之調甚古山隂
之譜最優辱絳老於泥塗深懲晉鄙之失遺杜陵以
酒肉尤見来陽之賢念野叟之垂弧命帑人而實篚
幾于塞屋何止充庖第鶺鴒之悲痛方新况熊魚之
取捨宜辨退之羊玉川鯉安敢累君家之清安期棗
張公梨已足為賓客之寵區區摧謝縷縷費詞
葉寺丞
蓬矢四方之志久息壮圖朱絃三嘆之音忽貽古訓
荷故人之繾綣增病叟之光華恭惟某官乾道相之
聞孫高陽氏之才子當年琴調見思于羊石之民餘
事詩篇傳徧于鷄林之賈節麾迭試翰墨自娛乃如
槁項黃馘之夫亦辱錦心繡腸之作某自慙衰颯不
稱奬提以殤子比老彭公雖逹識使巴人和郢客僕
則厚顔勉課陳言少酬絶唱
李國正
僕與天䘵校書同譜曾分太乙之光君真開元供奉
後身觧道謫仙之語博封甚寵初度有光恭惟某官
蟠萬卷書操五色筆登壇而執牛耳方頼主盟入宫
而妬蛾眉寕無謠諑掩鼻人間之臭腐論心世外之英
豪興念秃翁巳爲逋客莊生喻桂&KR0238;自伐惟檪夀
之偶全韓子嘆斗牛不神獨箕張而不巳發藥以得
失乘除之理慰藉其老大傷悲之懷某圭復華牋珍
藏破篋蟪蛄朝菌豈能知大椿之年翡翠蘭苕安有
掣長鯨之力
興化張宰
閣中劉更生耄矣誤藜燈之照天上張公子燁然揮
椽筆之辭記憶良勤衰殘有靦恭惟某官宜給漢廷
之札暫鳴单父之琴問絳縣老人年深念泥塗之辱
續㐮陽耆舊傳頗参州里之評自製新腔以華暮景
君不惜過情之譽人將起泛爱之譏某虚負襟期第
知巾襲南有箕北有斗常嘆三星之乘除愈為雲郊
為龍安得四方而追逐輙憑惡扎少答珍投
林知錄
吾生有涯薄崦嵫之垂暮君詩多態抉雲漢而成章
叠出清新增榮衰朽某官傳故家之緒業接前輩之
見聞遠盗泉惡木之嫌一介有所不取傳疎影暗香
之訣外人那得而知分騷客之棄餘為秃翁之光寵
某卷舒圭復巾襲珤藏百年如泡沬風燈詎堪把玩
两篇等華星秋月未易賡酬
趙司理
纍魂歲晚誰憐澤畔之吟俚耳平生不慣郢中之曲
忽聞古調增賁頽齡某官諸王嫡孫文昌猶子汝陽
眉宇杜陵謂之天人長吉詩歌離騷可以奴僕貽俊
逸参軍之作為龍鍾野老之光某眊矣奚堪手之不
釋坐有飯湯餅之客莫不傳觀家無唱金縷之姬竟
成虚辱聊杼拙惡少荅勤渠
陳巡轄(德林)
湘纍初度之辰凄其暮齒郢人寡和之曲聞此妙音
無胵而來拜手而受某官鄉國之善湖海之豪讀映
雪書有從師取友之志袖凌雲賦非以貲為郎之人
按簫筦之新腔貢桑榆之餘景靈椿八千歲頗類其
寓言錦瑟五十絃難追古調
韓孔惠(斗)
蒙叟稱檪社銜以况散材荆公有桂枝香尤為絶唱
辱君雅製華我頽齡某人無孤憤書有復志賦近觀
所作愈薰班馬之香一與之交莫觧陳雷之漆每嘆
心期之卓絶不隨時論而轉移寓意新腔有光初度
某自慙退惰徒負游楊内史一秃翁顧僕已老大歴
十才子非生其誰莫報珍投第勤圭復
丁縣尉(南一)
人生七十希巳踐暮遲之境古詩三百五忽聆風雅
之音華髮生光汗顔拜貺恭惟某官騷壇巨擘藝苑
英髦瀏亮精微之文源流諸父笑嘻怒罵之作膾炙
一時分張墨客之賸殘假借陳人之枯槁某僅能朗
誦深愧暗投續禹錫前度看花之詩自嗟老矣誦令
威何不學仙之句竊有感焉
方貢士(汝則)
半簪華髮都忘直斗之辰一闋清歌忽聽遏雲之響
清新恊律衰晚生光某人中與献書之家淳熙聘君
之族眼空四海何小兒之足言筆幹千鈞非曲子所
能縛憐其暮齒分以残膏某喜甚賞音窘于還贄辱
長吉古錦&KR0809;之作足慰衰顔無秦郎小石調之才難
酬絶唱
林貢士(逢丁)
大人男子之夢永負親劬幼婦外孫之辭深慚友誼
燁然藻思榮甚華顛某人作賦之筆凌雲讀書之眼
如月元方難兄季方難弟二惠濟名大陸住東小陸
住西一門竸爽尚分膏馥之殘賸似念鬚眉之老蒼
某不記懸弧稍稽還贄山中訪陶洪景早上挂冠之
章月下無盛小叢虚溽貫珠之曲
林省元
詩讀至蓼莪慨親劬之莫報歌聲振林木驚俚耳之
未聞異哉老生有此竒獲某人令之重客士之譽髦
袓孤山禰月魚早負清高之志帥稼軒友笠澤居多
豪放之言雖無半面之因緣亦有殘膏之沾丐掇崑
崙之瑶樹莫駐衰顔吹緱嶺之玉笙空傳餘響
後村先生大全集卷百二十一終
