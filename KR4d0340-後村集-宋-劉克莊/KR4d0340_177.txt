後村先生大全集卷之一百七十七
詩話(續集)
朱氏感興詩第七章以唐經亂周史答歐陽子卒章
曰侃侃范太史受說伊川翁春秋二三策萬古開群
蒙此一大議論通鑑綱目所為作也學者相承皆謂
其說本于程氏而范氏朱氏發之其實未然按唐史
沈既濟傳云既濟吳人以宰相楊炎薦為史館修换
初吳兢撰國史為則天本紀次高宗下既濟奏議以
為則天進以強有退非德讓史臣追書當稱為太后
不宜曰上中宗雖降居藩邸本吾君也宜稱皇帝不
宜曰廬陵王睿宗在景龍間假臨大寳于誼無名宜
曰相王未容曰帝且則天改唐爲周立七廟今以周
厠唐列爲帝紀考于禮經是謂亂名中宗嗣位在太
后前而序年製紀反居其下方之躋僖公是謂不智
昔漢高后獨有王諸吕爲負漢約無遷鼎革命事時
孝惠己殁子非劉氏不紀吕后尚誰與哉議者猶謂
不可魯昭公之出春秋歲書其居曰公在乾侯君在
雖失位不敢廢也請省天后紀合中宗紀每歲首必
書中宗所在以統之曰帝在房陵太后行其事改某
制紀稱中宗而事述太后名不失正禮不違常矣又
云太后遺制自去帝號及中宗上册后之名不易今
祔陵配廟皆以后禮宜入皇后傳題曰則天順武皇
后議不行而止盖吳兢承遷固吕紀之誤歐公承兢
武紀之誤中間有一沈既濟健論卓識照映千古盖
乞削去武紀者既濟也引公在乾侯例書帝在房陵
者亦既濟也其間此議在伊洛諸賢之先諸老先生
非掩人之善者偶未之見耳(已未二月十九夜偶讀沈傳時年七十二)許
由事不見于經故揚雄以為疑誠齋云子雲到老不
暁事不信人間有許由雖況着痛快終未有以折衷
鄱陽前輩湯君錫獨曰堯始讓四岳四岳舉舜乃讓
於舜左傳云夫許太岳之後杜注云尭四岳然則太
岳非由乎後人遂有洗耳之說爾援引切而說不鑿
可謂之善讀書矣君錫名師中苦學強記既科第遽
棄官亦不求岳廟以終其身與趙昌甫友善南溪柴
公序其文人物高勝升伯仲能李庸之兄伯紀之父
也瞻彼中林侯薪侯蒸古注云朝宜有君子而但聚
小人韓嬰引晏子謂齊景公左右者為社鼠用事者
為惡狗出則賣君效利入則託君不罪亂法君又幷
覆而有之此社鼠之患也人有市酒甚美之者至酸
而不售問里人里人白公之狗甚猛人持器欲往狗
輙迎而齧之所以不售也士欲白萬乘之主用事者
迎而齧之此國之惡狗也此事與經文若不相涉而
深有發明他多類此
魯監門之女嬰相從績中夜而涕泣其偶曰何泣也
嬰曰吾聞䘙世子不肖所以泣也其偶曰䘙世子不
肖諸侯之憂也子曷為泣也嬰曰昔宋桓司馬得罪
于君出于魯其馬佚而𩥇吾園而食吾園之葵是歲
園人亡利之半句踐攻吳諸侯畏其威魯往獻女吾
姊與焉兄往視之道畏而死越兵威者吳也兄死者
我也今䘙世子甚不肖好兵吾能無憂乎韓引此事
觧大夫䟦涉我心則憂極有義味(與列女傳織室女事大同小異)
南有喬木不可休息漢有游女不可求思韓傳此章
云孔子南遊適楚至于阿谷之隧有處子佩瑱而浣
者孔子抽觴以授子貢曰善為之辭以觀其語子貢
曰逢天之暑願乞一飲以表我心婦人對曰欲飲則
飲何問婦人授觴挹之置之沙上曰禮不親授子貢
以告孔子抽琴去其軫授子貢曰善為之辭子貢曰
于此有琴而無軫願借子以調其音婦人對曰吾野
鄙之人也五音不知安能調琴子貢以告孔子抽絺
綌五兩以授子貢曰善為之辭子貢曰于此有絺綌
五兩吾不敢以當子身敢置之水浦婦人對曰客分
資財棄之野鄙吾年甚少何敢受子子不早去有狂
夫守之者矣信如此言是此女能以禮自防而聖賢
乃再三設詞以挑試之此前世陋儒之說而韓氏取
之謬矣
晉文公亡里鳬湏從盗文公資而亡重耳餒不能行
子推割股月以食然後能行及反國國中多不附里
鳬湏造見曰臣能安晉國文公曰子尚何面目来見
寡人也里鳬湏曰臣襲竭君之資而君以餒罪至十
族然君試赦之罪與驂乘遊于國中百姓見君不念
舊怨人自安矣文公從其計百姓皆曰里鳬湏且不
誅而驂乘吾何懼也事在雍齒之前
楚熊渠子夜行見寝石以為伏虎彎弓射之沒金飲
羽事在李廣之前
卜商從䘙君而見趙簡子簡子被髮杖矛而見我君
我趨而進曰諸侯相見不宜不朝服不朝服行人卜
商將以頸血濺君之服矣簡子反朝服而見事在藺
相如之前
齊莊公出獵有螳螂舉足將摶輪莊公廻車避之而
勇士歸之事在句踐攝怒蛙之前
孔子燕居子貢攝齊而前曰才竭而短不能復進請
一休焉子曰若之何其休也子貢曰君子亦有休乎
子曰闔棺乃止(語曰死而後已)
君子避三端避文士之筆端勇士之鋒端辯士之舌
端(以上見韓詩外傳)
東海有勇婦何慙蘇子卿學劍越處子超騰若流星
捐軀報夫讎萬死不顧生白刃曜素雪蒼天感精誠
斬首掉國門蹴踏五藏行豁此伉儷憤粲然大義明
北海李史君飛章奏天庭舍罪警風俗流芳播滄瀛
志在烈女籍竹帛何光榮按唐烈女傳逸此女子事
亦無姓名賴太白詩以傳李史君必邕也
世謂謫仙眼空四海然贈孟浩然云吾愛孟夫子上
李邕云宣父猶能畏後生大夫未可輕年少則盡尊
宿之敬與侍郎遊洞庭云三杯容小阮醉後發清狂
獻當塗宰從叔陽冰云吾家有季父傑出聖代英則
執子姪之恭集中與群衆兄弟從甥姪多所稱奬與
郡縣小吏如何判官云夫子今管樂未知判官何如
人而當此句崔司戶昆季云千金散義士四座無凢
賓欲折月中桂持爲寒者薪必疎財好客者如崔秋
浦鄭溧陽皆比之陶令談少府劉少府皆比之梅生
其于人情世法亦甚委曲未嘗以金閨之彦青雲之
士自居杜公氣象亦如此
上哥舒大夫述德陳情一篇其辭甚褒是先與哥舒
有往還矣及流夜郎贈江夏韋守叙亂離事則云幽
關壮帝居國命懸哥舒長戟三十萬開門納兇渠直
書其罪曾不少恕與杜老同
繫潯陽獄上崔相三詩末篇云縦為夢裏相隨去不
是襄王傾國人此言廹脅而行非其腹心上客而或
者注云此一首恐非上崔相者誤矣送王屋山人魏
萬五言云十三弄文史魏亦有酬李翰林一篇見李
集云宣父敬項槖林宗重黃生則魏之年甚少亦可
見謫仙忘年折節處魏詩高自稱道與任華同二人
敢與李杜唱酬其瞻不可及矣
東武吟云白日在高天廻光燭微躬清切縈霄㢠優
游丹禁通君王賜顔色聲價凌烟虹一朝去金馬飄
落成飛蓬贈送陟云早懷經濟冊特受龍頭顧白玉
棲青繩君臣忽行路二詩與杜公集賢學士如堵墻
觀我落筆中書堂往時文采動人主此日饑寒趍路
傍之作悲壮略同
古樂御使君謝羅敷可共載無羅敷前置辭使君
一何愚使君自有婦羅敷自有夫東方千餘騎夫婿
居上頭三十侍中郎四十專城居是羅敷之夫亦五
馬矣共載之問何使君之佻易也豈亦寓言如金吾
子之類耶
謝惠連擣衣篇云腰帶准疇昔不如今是非張籍殷
勤為看初著時征夫身上宜不宜張文潛别来不見
身長短若比小郎衣更長之句皆本此
玉臺新詠如是妾愁成瘦非君重細腰如絃斷猶可
續心去最難留如城中皆半額非妾画眉長如怨黛
舒還斂啼粧拭更垂有唐人精思所不能及者
尹和靖詩禮二三首其自秦入蜀道中云綠隂深處
竹籬遮也有紅花映白花却憶故鄉卿相第不及張
三李四家和靖洛人洛陽名園甲天下一旦蕩為劫
灰故其詩如此又一絶云南枝北枝春事休啼鶯乳
燕也念愁朝来回首頻惆悵身過秦川最盡頭亦甚
佳
自种放常秩後惟尹和靖得位最速然一生轉徙患
難全家死虜禍僅以身脱南渡再召己六十七歲不
兩年至從槖其峻擢以力拒偽齊亡命入蜀不專為
程氏高弟之故
秦少游嘗謫處州後人摘柳邊沙外詞中語爲鶯花
亭題詠甚多惟芮祭酒一絶云人言多技亦多窮隨
意文章要底工淮海秦郎天下士一生懷抱百憂中
張天覺晚尤重釋老爲華嚴閣醮籙會緇黃皆歸之
了翁以詩代書曰辟榖非眞道談空失自然何如勲
業地無愧即神仙天覺雖貴爲宰相平生有愧多矣
若果如釋老之說竊意其昇天成佛必在了翁之後
或言了翁詩末句不該佛然佛亦謂之金仙(后山云稽首西)
(方仙)鶴相海外書其稱子詞翰陶商翁有别才珙詩云風
霜慈母衣中線塵土先人壁後書珙乃鶴相之子必
好學者
陶商翁五言如梟鳴社旁樹盗發塜中金煉成丹竈
在騎去鶴巢空鹿飲沙渾水猨饑菓落雲七言如將
老未聞金作印師寒猶用鐵為衣山險不能留霸業
水聲惟觧送年華道近可憐駑馬駿時平不見布衣
雄之類皆可傳
朱新仲題元英舊隠云五季浪天不覆漢翁船語
意甚新不犯前人
屏山子魚詩云虐戲等刳孕淫刑眞戮孥茶山食蜂
皃云奪食已非義焚巢眞不仁殺身緣底罪作俑定
何人二詩可戒暴殄天物者
鄭左司子敬家有玉臺後集天寳間李康成所選自
陳後主隋煬帝江總庾信沈宋王楊盧駱而下二百
九人詩六百七十首彙為十卷與前集等皆徐陵所
遺落者往往其時諸人之集尚存今不能悉錄姑摘
其可存者于後
詠王昭君忽見天山雪還疑上苑春(張文琮)漢月正
南遠燕山直北寒(董思恭)厭踐冰霜域嗟為邊塞人思
從漢南獵一見漢家塵又云自嫁單于國長銜漢掖
悲容顔日憔悴有甚畫圖時(郭元振三首内一首已入詩選香山云愁辛苦)
(勤憔悴盡而今却似畫圖中之句夲此)一雙淚滴黃河水應得東流入
漢家(王偃)
舟行有返棹水去無還流(沈佺期古離别)暮暮望歸客依依
江上船潮落猶有信去楫未知旋(張繼望歸舟)送别到中
流秋船倚渡頭相看尚不遠未可即回舟(祖詠愁怨)長階
落花滿空院野鶯啼(煬帝蕩子不歸)拂簟承花落開簾待燕
歸(陳子良學小廋體)玉淑花紅發金塘水碧流相逢畏相失
並著採蓮舟(崔國輔採蓮)常聞浣紗女復有弄珠姬(張祜采花)
映花誰辨色隔樹不分香(晁祖道詠屏風)五侯新拜罷士貴
早朝歸(江總長安路)書因計吏船(徐陵)銜蘆處處落無有繫
是雪不悟有春来(蘇子卿于勝是雪)
(之句)傳語春光道先歸何處邊(煬帝春日)成童片子時變老
湏臾事(劉聃)
詠古君王無處所臺榭若平生(王勅銅雀妓)妾妬今應
改君恩昔不平(張修長門怨)
閨是来東窗異昔時今宵一長夜應歛
幾人望月團扇辭寵廻文贈辛苦(李嶠)金鉤全
出樹桑半隠籬欲教見纖手攀取最高枝(周宏正拜桑)
作商人婦愁雨復愁風(晁江風行)扇掩將雛曲釵承
墜馬鬟(張昌宗太平公主山亭宴)古調琴先覺愁容鏡獨知(王適古離)
無聲思君如百草撩亂逐春生似六朝人語如河陽
店家女長篇一首押五十二韻若欲與木蘭及孔雀
東南飛之作方駕者末云因緣首合會萬里猶同鄉
運命倘不諧隔壁無津梁亦佳但木蘭始代父征伐
終潔身来歸仲卿妻死不事二夫二篇庶幾發乎情
惟止乎禮義店家女則異是王嫗皃雖蓬頭歴齒母
許婿之矣女慕鄭家郎裘馬之盛背母而奔之康成
卒章都無譏貶反云傳語王家子何為不自量豈詩
人之義哉
汲家書十卷七十篇與藝文志周書七十一篇合但
少一篇晁子止謂其記李仁父謂書多駁辭
宜孔子所不取又謂劉向司馬遷班固皆嘗見此書
其後稍隠及盗發塚乃幸復出中間所載武王征四
方馘億有十萬七千七百七十有九俘三億萬二百
三十暴于秦皇漢武矣有禽虎二十有二麋五千二
百三十五犀十有一犛七百二十有一熊百五十有
一羆百一十有八一百五十有二貉十有八麈十
有十鹿三千五百有八紂囿雖大安得熊羆
如是之衆又謂俘商寳玉億有百篇皆荒唐誇誕不
近人情非止于駁而已百篇聖筆所定孟子猶疑漂
杵之語前忘言觀道妙六經俱是不全書
况汲冢書之類乎
商辛燔二女縊世為太公蒙面以斬妲已非也柳子
厚非國語笑其誣且耄汲冢書云叔向使周見太子
晉歸告平公曰太子晉行年十五而臣弗能與言請
歸周之二邑若不反及有天下將以為殊平公將歸
之師曠不可曰請使瞑臣往與之言往見太子問答
往復師曠不能難稱善曰王子汝將為天下宗乎王
子曰吾問汝人之年長短告也師曠對曰汝聲清汗
汝色赤白火色夀王子曰吾後三年上賓于帝所師
曠歸未及三年告死者至子晉靈異容有此理但曠
瞽而聪聲清聽而知之火色瞽豈能辯豈非誣而耄
歟
高文虎作西湖放生池記以鳥獸魚鼈成若為商王
事太學諸生為謔詞哂其誤陳晦行史集賢制用昆
命元龜字閩帥倪侍郎駁論之陳累疏援引唐人及
本朝命相制皆用此語史擢陳臺端劾倪削秩罷去
或為一聯云舍人舊錯夏商鼈御史新爭舜禹龜聞
者絶倒
石敏若絶句云来時萬縷弄輕黃去日飛毬滿路旁我
比楊花更飄蕩楊花只是一春忙
袁紹檄孟德云贅閹遺醜徐敬業檄武氏云一坏之
土未乾六尺之孤何託侯景檄湘東云項羽重瞳尚
有烏江之敗湘東一目豈為赤縣所歸皆罵得毒矣
然操能全陳琳武后不怒駱賓王反為宰相安得失
此人惟湘東竟殺王偉偉教侯景覆臺城餓武帝弑
簡文辱妃主萬死宜也湘東始悦其五言詩而
欲活之及見一目之檄偉遂不免志九廟之讎恥快
一身之喜怒安得令終乎
石曼卿詩惟籌筆驛詞翰俱妙人所傳誦及樂意相
關禽對語生香不斷樹交花一聯為伊洛中人所稱
他作苦不甚見晚得其集石徂徕作序稱其與穆參
軍以古文自任而曼卿尤豪于詩石自序性懶有作
不能錄早詩觧記𢾗百篇過壮記益衰近幾盡廢有
收百篇来者覧之或能尚識或如非已言久廼能辨
遂併近詩存三百篇藏之于家歐公尤重其人范公
有鑿幽索秘破堅發竒高凌雲霓清出金石之評集
中華山泰山嵩山五言長篇各一首筆力在薛能之
上餘警句尚多五言云行人晚更急歸鳥夕無行(登)
(楼)天寒河影淡山凍瀑聲微(山寺)水盡天不盡人在
天盡頭(高楼)草白有時榮髮白不再好人生不知春
髮白不如草(贈别)戈下失冥鴻網細遺巨鵾(送李庭芝)風
勁香逾遠天寒色更鮮秋天買不斷無意學金錢(叢)
(菊)七言云洛渚微波長映步漢宫香水不濡肌(荷花)
獨步世無吳苑贐渾身天與漢宫香(牡丹)恥生湯武
干戈域寕死唐虞揖遜區(首陽山自注山在滿舜都也)汾河不斷
天南流天色無情淡如水(寄尹師魯)南朝文物盡清賢不
事風流即放言三百年間却堪笑絶無人可定中原
(南朝)中散何人疎嬾甚步兵因酒過差多(自諭)皆清白
有氣骨
曼卿紅梅詩云認桃無綠葉辨杏有青枝坡公以爲
村學堂中語然卒章云未應嬌意急發赤怒春遲不
害爲佳作也
沈相落職制云君人臨照百官盖欲其情白以承休
德宰輔儀刑四海豈宜以寵利而居成功繄予既老
之臣自喪不貪之寳其還顯秩用厭師虞具官某頃
以藩條擢聞機政惟人求舊爲文武可以憲邦秉國
之鈞何風采不如治郡朕猶虚已日佇告猷精神強
而折衝未聞宏略血氣衰而戒得以减廉聲既已乖
鼎鼐之調始欲掛衣冠而却雖曲全于體貌乃荐致
于抨彈其鐫祕殿之華俾即安車之佚噫君子慎始
防嫌疑于未然貴臣抵辜尚遷就而為諱慨往愆之
莫捄期脱節以自全陳樞降官制末云為祈父之爪
牙初期陳力視秦人之肥瘠良負虚懷時于湖年未
三十而筆力高簡如此沈生簠簋陳生辤難而貴兩
制尾聯皆妙益公行葉樞貴詞亦精切然稍費詞矣
于湖詩若不逮總得然上丁齋宿云北来被髮車連
野東走乘桴浪接天汲汲兩宫常旰食受膰歸去淚
如川與胡邦衡云夢了瓊崖身益壮煙銷金塢空
傳之作極佳
世宗欲相陶榖范質不可而止榖以為怨及建隆相
質榖當制云十年居調燮之司一旦得變通之術以
報前忿范讀之泣下余謂榖徒知譏玩范文素不知
禪文出于袖中乃變通之尤甚者况陳橋之變文素
固嘗以大義責新朝然熙陵尚惜其欠世宗一死而
榖預為揖遜之紹與樊系作冊文何異藝祖太宗皆
不大用聖矣哉
信州道旁有泉一泓甚清溉田極廣舊
炎亭午暑如焚恰恨都無一點雲六月
乎渴殺老參軍潘逍遥詩也而集廼
傳載其牡丹一絶而逸此詩徐家于信豈未之見
淵明有述酒詩自註云儀狄造杜康潤色之而終篇
無一字及酒山谷謂述酒一篇盖闕此篇多不可觧
韓子蒼因山陽下國一語疑是義熙以後有感而作
至湯伯紀始反覆詳攷以為零陵哀詩又謂淵明歸
田本避易代之事而未詳明言之至此主弑國亡其
痛疾深矣雖不敢言而亦不可不言故若是夫辤之
腴也湯箋出然後一篇之義明其間如峽中納遺董
朱公練九齒之句又詠貧士云阮公見錢入即日棄
其官又云昔在黃子廉二事未詳出處子廉之名僅
見三國志黃盖傳清貧事無所考伯紀闕疑以質于
余余亦不能觧
徐思遠絶句云紙衣竹几一蒲團閉戶燃萁自屈&KR0777;
誦徹離騷二十五不知月落夜深寒水心稱思遠有
凍餓自守之樂非過也
姜堯章有平聲滿江紅自敘云舊詞用仄韻多不叶
律如末句無心撲歌者將心字融入去聲方諧音律
余欲以平韻為之久不能成因泛巢湖祝曰得一席
風當以平韻滿江紅為神姥夀言訖風與帆俱駛頃
刻而成末句云聞珮環則協律矣其詞云仙姥来時
政一望千頃翠瀾旌旗與亂雲俱下依約前山命駕
群龍金作軏相從諸娣王為冠(廟中列坐如夫人者十五人)向後
深風定悄無人聞佩環神竒處君試看奠淮右阻江
南遣六丁雷電别守東關應笑英雄無好手一篙春
水走曹瞞又怎知人在小紅楼簾影間此闋佳甚惜
無能歌之者
羅鄂州文雖少而善集中鸚鵡洲賦二篇其首篇云
登黃鶴之高楼兮欣徙倚而四顧何南望而獨愁兮
有正平之遺處指垂堂而示戒兮何足以知君子之
度方黨禁之既觧兮凛凛清議其尚存無罪而戮一
介兮衆必爭起而譟讙士猶恃此而不恐兮時亦直
情而徑行寕知嗾夫妄庸兮使之魚月而甘心稽建
安之事勢兮魏甚菀而漢枯每不忍其綴旒兮思忠
憤之稍攄惟不擇其所發兮遂至于顚沛而闊疎當
其觧衣而慢侮兮坐皆驚悸而失箸吾謂死于漁陽
之撡撾兮何預乎鸚鵡之一賦使英雄初無殺心兮
雖頗苦而終赦惟此客以授我兮宜相與尸祝之
不暇兵在頸而追救兮奈何以此欺天下萬一僥倖
而脱身兮終亦無以自全北海伏正而拏戮兮德祖
以俊而銜冤三人者盖一體兮必且脣亡而齒寒嗟
繁城之佐命兮非不巧于自營挈四伯之基祚兮與
一身孰為重輕来者㴞㴞如江水兮方攘臂而議先
生詆文章為浮薄兮至或以比乎盆成苟吾言之獲
信兮猶足以吐千古之不平二賦皆佳此篇乃其兄
所作有祭田横墓文之意
鄉前輩柯夢得字東海一生苦吟有抱甕集古詩學
孟東野然稍辟晦有夢蝶絶句云一覺千年一轉機
覺来還是夢還非當時夢裏知為蝶便好穿花傍水
飛前人所未道也
後村先生大全集卷之百七十七
