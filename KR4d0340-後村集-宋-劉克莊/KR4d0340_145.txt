後村先生大全集卷之一百四十五
神道碑
囿山林侍郎
莆著姓惟林氏尤蕃大公之先居福之石井國初徒
莆中興後自游洋遷郡城公諱彬之字元質曾祖隱
君諱幹祖修職郎采貧而苦學遺訓曰吾家貲薄汝
曹當以筆耕父贈朝請郎麟妣余氏繼李氏並贈恭
人公少有能賦聲拔鄉薦至端平乙未西山真公知
舉君年餘五十矣始以詞賦第二人擢第教授惠州
士風文律為之一變再調福建常平司幹官時議榷
閩鹽與帥漕書數千言力争之曰果行此山有紅巾
海有孫恩矣議遂寑甲辰參選衡文别院除書庫官
遷武學諭出通判福州兼西外丞安晚鄭公再當國
以國子監主簿召九月爲明禋舉册官及上親享公
讀祝冊音節清亮止嘉歎擢監察御史兼崇政殿說
書上不次用公公感激上知首言天命人才民心次
言括田之害曰利之一字自古爲人主心術之蠧鞅
以富強弘羊以筦推延齡鎛以聚歛進秦及漢唐用
其說皆有禍今世理財固爲急着然非集衆思不可
乃主以一樞臣被生長富貴翼以羣小臣恐利未興
而害先及又言皇祐五年太常博士張述請立皇嗣
時仁宗方四十四陛下春秋過於仁宗國本豈可緩
又言彌遠用鄭損棄關嵩之招北兵入城南胎襄蜀
之禍兩淮生聚逃死沙洲邊臣但以閉門自守為上
策數千里蕭條數十城孤立運江浙米竭大農財以
餉兀坐之兵守不耕之野諉曰虜哨雖未粮盡自去
豈不中其減水困魚之計乎己酉春又言雷雪大作
積隂彌月寒如深冬臣以天意觀之必有召怨扵民
者郡縣和糴帥總漕各和糴召怨一也随戶掗鹽增
税取羡絲粟升斗皆征其嬴召怨二也近親權門之
田不問乃括民戶世守之業為官㽵召怨三也民怨
釋則天意回矣四月朔日食公言當崇楊抑隂今日
用君子而其勢未固去小人而其根尚蟠曾知白大
防純仁雖在朝而丁謂揚畏在外窺伺未已此天所
以示變庚戌遷在司諫兼侍講仲冬雷公言在易游
雷震為長子資善雖建儲號未正上曰朕志已定辛
亥九月有密薦淳祐舊相者公言竦去不復来而韓
富終始任用此嘉祐之所以異於元祐也讀疏未畢
上曰嵩之斷不復用定國本抳世卿雖上英斷公之
力居多壬子除殿中侍御史仍侍講宗臣尹京以
心計市寵無敢言者公首疏攻之曰陳恕定茶法以
中等為可法張方平論塩法以再推為不可今攘酒
課而畿漕不能支幹牙契而天下倅不可為括塩處
處有埸摧酤在在有庫以至醯醬薪炭幹取不遺長
此安窮疏入束装俟&KR1179;上使訥齋程公辤諭程公辭
曰臣與之同臺知其必力争尹恃上眷殊無去意公
錄彈文以臺牒趣之上疑非舊典或為上言紹定間
袁韶以執政尹京為臺牒攻去上釋然出尹帥越以
余天任攝尹公因講又言天任非才密薦𥙿齋馬公上
首肯俄而余晦尹京以私意辱右庠之士公率同列
奏曰小可成蔡抗既去諸學官亦求去三學皆捲堂
而去何惜一晦而使紛紜如此晦遂罷吳子明除大
埋丞謝暨除知嚴州公言子明以恩澤𥙷右選換文
守郡未及考内除班列耻與噲伍昔陳舜封以科第
進及為評事太宗聞其父為伶人責宰相不分流品
改授殿直暨貴公子未更事豈可付以灾傷之州遣
内臣宣諭許寑二命且言子明倅荆南兼機幕執政
經從親得其安静廉勤之實欲俟子明自請與外𥙷
暨當為别易付還元奏令易以進公奏易疏是自辱
臺網也臣不敢奉詔又言子明衆論不與臣不敢附
會執政之雪十月除權工部侍郎公徑出關上命左
璫勉留公去意銳甚又遣都司諭旨公不得已就職
内引力求閑退上曰卿未可去同修國史實錄院同
修撰兼權侍左侍郎詳定殿試公徧歴臺院諫書暴
白扵世其侍緝熙每緣經義以規切君德指陳晦政
上必稱善嘗講車攻上曰天保以上治内采薇以下
治外内外之治貴子兼舉公奏天保以上之詩六采
薇以下之詩三文武治内之意詳於治外講鴻雁上
曰宣王安集流離以成中興公奏采芑一詩所謂其
車三千旂旐央央凡卒乘器甲皆取於新田菑畝之
間向使流離猶未安集何以為興復之資近日流民
尤當加恤㫋厦啓沃不可彈紀惟此二事見於手記
其謹密類此素與時相瀆山謝公議不合謝公建遣
余晦諭蜀公言晦不可遣由是愈落落丐外以集英
殿修撰知婺州婺人来迎公徑歸五辤郡提舉太平
興國宫乙卯除知寕國府又辤右相訥齋以書勉公
一出丙辰六月至郡視圩田旱損高下蠲其租郡酒
課日入六千楮拍戶逃散公減千楮宣人便之二貴
寓部曲素横一日幹辦府使臣乞黥某人吏白舊例
奉行惟謹公折使臣曰罪未至此相公無公移豊可
憑幹辦府申状而平民者縦使去一郡竦然下車
五閱月庫吏言公一錢寸縑不妄取自奉苫淡邦人
服其清儉以監察御史吳衍疏禠罷踰年復職與祠
今丞相賈公自江上凱旋兖歸大明淑慝每言當垓
滎仇疾忠良邪說横流之際惟公持論正平禋霈奏
𥙷吏以正郎權從必隔郊相特與奏行人謂公必召
用然公已忘情斯世矣壬戌百官班庭奉天基萬年
之觴上當宁下周尊黃者漢事三老之詔擢公寶章
閣待制仍舊祠與端明陳公塏並命皆以耆年不可
致旌異之也公已先上章告老命未至而卒公素謙
厚羣居若無同異者及立乎朝争辨是非判别忠邪
則生面凛然詞嚴氣勁論獻羡曰希進之賞濫及盗
臣括利之名累及人主論新寺曰邊境多虞國力已
困何不留此財以實邊皆人所難言者余辛亥召人
見意一徐公於西府問今臺臣何如徐公曰他人吾
不知惟林元質中立無附麗退求公奏藁讀之信然
初余恭人生公九日而卒公終身隐痛事李恭人尤
孝敬所居老屋數丈晚始增葺數椽家故有樓名囿
山因以自號去國食祠者三鰥居蕭然治栖以一長
鬚服用如老書生嘗曰吾始生外祖夢有軒車入門
傳呼林侍郎吾止於此矣易簀夷然辛酉臘月二十
六日也得年七十有八積階朝散大夫贈中大夫所
著有囿山集若干卷娶方氏繼葉氏並贈恭人公先
葬兩恭人于城西之原至是以公合祔壬戌臘月九
日也男三人宗煥廸功郎浙西安撫司凖遣宗夀廸
功郎新建昌軍南城簿深甫承務郎女二人漕貢進
士龔鎮鄉貢進士方夢發其婿也孫男五人介翁以
遺表恩奏將士郎嘉翁宜翁濟翁慶翁孫女五人初
余與方公德潤王公實之及公少同里晚同朝方公
長二公一歲二公長余三歲四人者仕之日少止之
日多有把臂入林尊酒論文之樂不幸德潤實之仙
去惟余與公相視皆七十餘酒邊感慨談諧道舊年
未及吾二人者或儳必言戲之曰君方耳順不宜躐
等眔為一笑余辤禁後還里謂可以尋前盟公遂埋
玉前之躐等者今皆從心而余年八十矣銘德潤銘
實之又銘公鳴呼人徒羡生之可久樂而孰知後死
之鮮&KR0794;也悲夫銘曰彼喙三尺若龍言者及至上
前寒蟬喑馬公外嘿然不振觴人一奮其勇犯顔嬰
鱗力排世卿密贊國本繩恩澤侯彈京兆尹上或未
悟公執愈堅臣非忤君臣不辱官聖度如天擢置法
從榮進念輕勇退名重里敬老成朝謁耆英度不能
致侯對西清除目及門公已蜕去以此書棺以此題
墓念平生友曾不數人歲晚零落獨存病身東路角
巾西州馬策駕言出門吾行安適自唐以来以誌為
謏謂余不信公有諫書
龍學余尚書
公諱嶸字景瞻故左相忠肅公之仲子世居衢之龍
游縣生於紹興壬午幼受學扵耆英劉靖君愚𥙷國
子生尤專若雖同學免不識其為貴介公子淳熙癸
卯侍忠肅出疆㩴丁未第調饒州安仁主簿忠肅守
金陵改監两浙運司華亭舡場抵官未幾忠肅由西
府登庸監西京中嶽廟者再忠肅判長沙改江西轉
運司幹辨公事㩴第至是十有三載惟華亭歲餘餘
皆侍忠肅臨方面之日在漕幕為使者條十事皆急
政要務切當可行者嘉泰辛酉改秩知岳州臨湘縣
侍忠肅再判長沙忠肅薨跣護歸葬服闋甲子七月
除籍田令開禧乙丑考省試得杭相李文清公卷㩴
冠本經閏八月除大府寺簿劑局圓散一新蠧弊清
矣開禧丙寅二月除諸玉宫大小學教授四月兼莊
文府教授五月除太府侍丞七月除樞密院編修官
時江氛甚惡狂猘南吠用事者無策欲具海舟浚水
門河道以備南幸十二月分輪對言應兵之道氣勝
則兵振而敵懾氣衰則兵沮而敵驕因援景德却近
臣楚蜀之議紹興却或者閩中之議當示欲進以作
天下之氣示欲爲以起天下之懦公雖以嚴見憚然
權臣外猶牢籠使參預李公壁諭意欲擢公緊官公
力丐外嘉定戊辰六月差和南劍州七月陛辤首言
三邊觧嚴睦鄰繼好如疾疢甫瘳既當防護周密以
杜風寒之侵又當從容恬飬以散藥石之毒次言中
興以来存留州郡十數闕專充職事官𥙷外盖以人
情無徊徨顧慮之憂斯有雍容去就之美九月合符
南劍首蠲諸色欠負為緍錢二十六萬有竒郡有攔
河和糴客舟過者率十糴一公亟減其額又有隨留
和糴七斗有竒初給以直継猶折塩久廼白取公曰
此與和買何異又懼後来以乏事藉口非可遽革省
縮浮費度所積可支一歲減所糴三之一上其事於
朝建守聞之曰鐔津豈獨為君子乎亦奏蠲滅継至
者又廣公意復捐其半龜山舊廬為臣室所得交訟
公曰有司治此不過用交易法爾以例卷錢百萬贖
畀其孫且為立閟宫訪遺稿馬&KR0996;子八月除知大宗
正丞兼權金部郎官辛未正月除右曹郎官面對首
言天下未治固當憂其已安者不可恃自古智略高
世有以消弭變故而大本不立不能保其日復之無
虞逆而察之民心窮愁士風消弱權綱沮撓法令廢
弛人才衰靡所恃以為國者無以為他日可久之道
是可畏也次言以資格為守令不問賢否甚者罷軟
衰耄貪刻驕惰之人扳聯親故交結權要肆其貪虐
縱復敗露類皆捨大而問小暫罷而倏𧺫四月轉對
言建炎南渡權宜剏置增賦凡四千三百外萬而供
億扵三衙與科截扵四總所者無慮三千六十餘萬
其耗於養兵者幾十之六七竭天下之力困於轉輸
謂宜士飽馬騰而連營菜色剛心勇氣銷鑠殆盡何
望其投石越距而慷慨激揚乎豈非形格勢禁彼此
判截而揣摩利害迄未得其要領耶臣嘗觀漢胡建
援兵法曰正亡属將軍將軍有罪以聞注謂軍正不
属將軍將軍有罪過得表奏之未嘗不嘆古人防慮
之深密夫事從中御固非委任將帥之術然顓倚瓜
牙面略無耳目之助亦非維持統攝之道唐置監軍
法是人非厥今總餉職非不重顧王人之尊自有常
體戎務項尾似難盡究不若别置一官軍事鉅細咸
俾與聞其疏達壅弊之長策也六月充金國賀生辰
使盱𣅿對境&KR1043;洞接伴對展詞語加順館舍饔餼比
舊尤整抵涿州定興縣鈴聲迅急驛馬交馳潰軍纍
纍號泣言韃靼到宣德縣去此尺三四百里羣胡垂
首喪氣馬嘶車行夜不絶吏平相視失色公慨然以
義&KR1179;勉之曰國家大讐未报天其或者假守外夷以
斃此虜若目見破敗俘執何快如之况韃靼扵我無
釁宿昔曠隔難通之情未必不因是可達萬一不幸
身淪異域亦命也安之物愾因裂黃繒為宋使旗藏
之俄有使傅虜旨遣回公請留以俟往復再四虜意
惶窘讀纔終紙公借觀徑奪置懷中虜不能拒十月
公至闕下面奏臣臨淮而聞其紛優之刑過江而見
其虚耗之實調役騷動公私無馬三節始盡用車上
曰馬皆北邊去又奏今韃靼堅銳即女貢崛𧺫之初
而金人沮喪銷耎有舊遼滅亾之勢方讐虜疲&KR0629;之
餘適國家間暇之日孝宗皇帝規恢之念無一日忘
自符離未犍不復出師盖無機會之可乘初非委置
而不問此君臣上下所當痛心疾首是究是圖者也
欲皇陛下深詔大臣講求所以備邊自治者漢有汲
黯淮南為之寝謀則人材不可不儲唐有李勣突厥
不敢南犯則守將不可不擇充國積榖破羌則屯田
不可不行晁錯募粟實塞則積貯不可不廣昔富弼
當仁宗朝銜命使虜既堅盟好方且拳拳以修政備
邊為言公有使燕錄一卷紀金韃情状尤詳十一月
公奏言財賦散漫無統謂置總計使一員視儀簽樞
宜擇禁從中諸暁財賦風力素著者居之是亦國初
三司使之遺意也壬申二月除軍器監六月乞外𥙷
以便親養七月除西路提點刑獄建臺兩朞五所浙
行部平冤决滯鋤擊強風采凛然甲戌八月除大理
少卿時憸人有為沽激好名之說以傾善類者十一
月公論對謂人之才品難一多以疑似失之孤特者
若崖異讜直者若陵訐老成者若遲鈍沉毅者若顧
望剛勁者若𥚹隘凡此疑似不可不察復論棘寺四
弊深中事情乙亥三月以越國疾丐祠除知婺州尋
丁越國憂丁丑六月禫除十月令赴行在奏事首言
戰守大計謂蠭鑱者多輕舉玩愒者易苟安戰無必
勝之形守無可恃之勢同聲附和隨事輙變願如古
集議使人得盡言除祕書少監兼國史院編修官實
錄院檢討官十二月兼權太常寺少卿戊寅正月除
太常少卿時科條繁興或歸咎扵絶弊納降為宰執
言若論失計節目尤多使諸賢為之必不至是今當
一新規模持以堅忍庶幾事尚可為又奏記廟堂數
百言略謂反顧根本固當舍戰而言守深察流弊似
未免因守而為和昔之善謀國者立於萬死百敗之
地以成雋烈今日之事未至於不可復為何至銷鑠
慼縮而甘就下策乎都司或言今日甚得沈鐸季先
山東一項人力公曰向以納降為非今籍其力正論
終不可誣然此軍他日必難制要湏有一項勁兵以
控馭之後卒如公言六月兼吏部侍郎七月兼國子
祭酒時京尹方趨時好以沮士氣小司成因此去官
諸生空學出廟堂欲以公鎮之公乞全小司成之去
懲府吏之罪然後拜命廟堂初難之公力争廟堂出
尹於外且勉諸生歸齋己卯二月除權吏部侍郎兼
中書舍人兼祭酒内帑第監司守貳歲額登虧中批
或遷官或削秩或展磨勘公言賞罰之權分於北司
末流之弊不可救矣為三說以繳還一謂内弊歲入
巨萬累朝所積不知其機陛下儉約無妄費何為空
竭至此借曰外郡逋負亦帑吏受賂隱欺所致今捨
吏不問而先譴監司守貳人其謂何二謂天下財賦
悉有一定窠名逋慢乃為曠職供輸豈足言功但此
既開賞之不可勝賞不賞無以酬勞異時尚費處分三
謂賞罰之行當在中書今若悉由中出而中書但務
奉行豈盛世事時某人方睥睨兩池諸生欲舉幡攻
之其人祈公一言欵諸生公固拒某謀遂寝六月陞
兼同修國史實錄院同修撰三乞祠十一月除集
英殿修撰知建寕府以歸庚辰十月改太平州辛巳
春虜犯蘄黃沿江戒嚴八月有旨以采石水軍聽守
臣節制措置公物色軍中積弊盡剗除之修戰艦造
戎器閱射藝旌旗壁壘精采一新有湏知一卷又别
剏防江新營以廂禁溢頭衣粮别募精銳紀律視大
軍撥錢二十萬緍為防江庫以備賞激有條約一卷
壬午九月除煥章閣待制沿江制置使兼知建康府
江東撫使兼行宫留守公事公在當塗時歲旱潦皆
有一禱而應至是江漲昌城郭公精祈而潦縮選官
吏視灾傷家賑給有差一如在當塗時具遣醫療疫
家至戶到全活尤衆潦後苦飢發廪乎糶又不足則
蠲税招販無飢莩者以樽節錢十五萬緍為循環
糴本名曰平止公經畫閫事親至唐灣靖安閱習
舟師如采石軍以三十萬緍剏防江備用庫他所興
修數十有事目一卷自淮出溢口何處發源何處江
委官相視盡得南北要害每謂行伍中人財多為管
軍所壓時時按行籍記遇朝廷乏使多以問皆得其
人京河帥許國憚山東降附之横欲耀兵誇之大合
諸軍閱山陽移文沿江制司調發公答以千里赴教
且當冬寒無故使士卒疲弊恐軍氣不張反為北人
所輕復密白扵朝不能止會久雪教閱之期屡展士
卒暴露胥怨而北軍疑其將不利於巳卒致内變人
始服公遠慮公雖鼎貴而自奉蕭然如老書生陪京
號佳麗地公以清約倡諸司未嘗有夸嬉之宴十月
除顯謨閣待制寶慶乙酉二月提舉安慶府真源萬
壽宫公憫鄉俗不舉子置局三所各給錢米藥餌
又以火葬之俗近夷爲義阡四所刻石表塋種松成
列旁爲厚俗庵守以僧買田贍之時宰與公同年常
言安得余景瞻来相助公聞之不皇安里居四載無
寒暄一字相忽專書問勞欲公出當事任公謝不能
紹定已丑除知潭州荆南路安撫使時諸峒反側事
變方棘公不敢辤九月開閫衡之酃縣沙甫峒郴之
桂東縣高垓峒相挻而起巳破酃縣犯茶陵公察致
寇之由首罷黜貪雪吏檄諭禍福且奏調鄂兵以張
威聲沙甫寇欲降未决憲司邀有會兵討捕之文寇
愈驚疑公移書功力止憲不聽且設招格倍扵帥司
寇愈玩侮復破資興時鄂兵未至寇張甚公截留飛
虎戎兵數百守茶陵以属官王友莘留子邁董之又
調蘇洪飛往茶陵以死争險鄂兵適至諸將連捷沙
甫酋領詣行司東身歸罪未高垓負固公遣鄂兵抵
耒陽扼其前檄王友莘留子邁以飛虎軍泊安仁掩
其後明年春高垓寇相率赴軍前首降衡之常寕世
忠峒素有忿䦧内相攻縣令偏有所主遂犯省地公
撫定之且賑活酃安仁耒陽資興諸邑被寇祸者安
仁浦陽富室閉糶有嘯聚強糴者公遣古靈寨官率
隅總收捕衡山之孫家原永興之大爻效顰蠭起公
立賞格布方略至忘寝食以次蕩平部内肅清全守
裒歛賈怨營卒失伍破吏家掠市肆公先劾貪守檄
前全倅王夢㢸攝郡除首乱者餘勿問一郡帖然詔
以夢㢸知郡事辛夘正月以平寇功除寶謨閣直學
士依舊任公每謂湖湘莾為盗區郴衡諸邑無城所
致請於資興縣稈子爻築城以捍高垓之寇茶陵縣
築城以捍沙甫之寇計費錢十萬緍米萬石願身任
其費不煩科降資興寕縣仍移縣殘煆改名就城多
陵茶古城基址猶存今但增築二城皆以辛卯九月
經始壬辰九月落成又謂城必有兵宜以飛龍二百
人戍茶陵一百人戌興寕别椿錢四萬緍以偹三年
劵食其地控扼兩峒咽喉郴衡諸邑可高枕而卧矣
郡有惠民倉前帥曾公從龍所創豐歉不常寖虧舊
額公椿錢五萬緍創庫收其息以𥙷虧始至師旅飢
饉軍府赤立而公平酃寇繕城池築險要防溪峒事
力沛然復以錢三十萬緍置備用庫為緩急之防新
建貢院傳舍亭臺之類屢書不一書若天雨鬼輸者
去日帑有餘積閱府縣版籍為下戶畸零税代輸舊
委右選部餫虧二萬餘斛縲繫數十家公為償逋且
資其銓調皆泣拜而去公嘗自言叨守四郡非有生
財之術惟吏不得欺而無滲漏巳無苟取而不敢妄
費他人管蠡小智錐刀微勤必誇詡鋪說公於國有
大勲勞之其辤謙厚如此故詳著之端平元年正月
除敷文閣直學士依舊任乞体致四月除華文閣學
士㳂海制置使兼知慶元府六月進封信安郡開國
侯再乞休致七月召赴行在公祈閑愈力除寶謨閣
學士提舉江州太平興國宫逾年十命陳公卓移書
問安否意向且除公兵書公在長沙積勞體中有微
恙然神明不衰屡上免櫝陳義慨然上嘉歎除煥章
閣學士依舊祠丙申十一月御筆遷工書累辤不允
嘉熙丁酉夏杪疾七月戊寅晦呼子孫戒曰我與忠
肅世荷國恩清約無厚蓄汝等當強學繼志隨閱
遺表更數字釋筆定而薨享年七十有六上震悼特
授龍圖閣學士光祿大夫致仕贈開府儀同三司贈
䘏如儀龍游之余遠有世序曾祖鐸贈太師益國公
妣傅氏益國夫人祖繪贈太師蜀國公妣虞氏燕國
夫人父端禮特進左丞相贈太師封衛國公諡忠肅
妣葉氏越國夫人公娶徐氏先四十年卒繼應氏先
二十二年卒皆贈郡夫人子男四人道申道永早世
球奉議郎知潯州桂平縣先公六年卒璨某官孫男
三人垕某官垓承議郎添差通判紹興軍府事㮣登
仕郎早卒孫女一人朝散郎大理寺主簿王同祖其
婿也初公自卜葬扵忠肅公墓域之側石壁之原孤
璨以次年二月二十日奉柩安厝從治命也余惟
忠肅公紹熙顧命大臣援立寕考慶元相業其保全
定策國老平亭偽學禁錮功在社稷號為南渡名宰
公接緒言而傳心印其告吾君必曰任賢去邪其告
大臣必曰開誠布公其言財利必曰損上益下其語
和戰必曰斬使焚弊其論紀綱必曰不可使中人預
政令不可以中批行賞罰孤直行一意終始持一說
立朝如陽城孔勘臨邊如羊祜杜預近世名卿將捨
公指不多屈西山真公復齋陳公尤敬重公葬三十
一年而垓奉木公尤所作行状請銘扵予予先
君昔與公同為樞掾情如好兄弟但姪不同耳某甫
寇受教扵公先人棄諸孤時公方奉使畿内遣吏士
撫孤㜈使先君返骨首丘而一門百口生還故里者
公力也某終身不敢忘木石公亦余故人昔俱被遇
穆陵同時為吏官為詞臣鄭樞載伯之薨某状其
行而木石公銘之今木石公状公之行而某銘之
不敢以荒落辤木石公所已載者不復出也公所著
書有周易啓蒙詩說略毛春秋大旨戴記序發略掖
坦類藁肯堂賓談隨筆肯堂職業及雜記錄各若千
卷藏於家銘曰本朝名公卿家庭俱貂蟬仲儀於文
正子頥扵忠宣東都事遠矣姑述近者焉福公有復
齋紫巖有南軒皆以于淑後豈惟翁拜前卓哉肯堂
公忠肅之嫡傳追懷慶元初隻手扶厦顚迓續天命
永矯揉國論徧色線用不盡一劵付象賢及霄密輸
忠授鉞勞籌邊平生仁義諫丹青累百篇居中每不
久去若箭離弦防江垂四朞鎮湘亦六年念昔坐春
風琅琅聞雜言長慟悶一丘孰能起九原斯文属後
死雖耄猶勉旃幸與木石老附名石壁阡
後村先生大全集卷一百四十五
