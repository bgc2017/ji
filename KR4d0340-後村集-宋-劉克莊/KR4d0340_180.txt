後村先生大全集卷之一百八十
詩話(續集)
陶弼商翁與楊畋樂道同時一生仕宦廣西晚守欽
順二州集中多佳句前已采其一二他五言如塞上
云星落胡王死河窮漢使歸雪山經夏冷天馬入秋
肥觀教戰云晉興由帥譲楚敗以師喧行役云隂微
辨樵火霽早誤僧鐘雜詩云久閑忘將略多病熟醫
書順州云渴蜂銜硯水饑蝶嗅屏花七言汴河云柳
與揚州今獨在水和隋帝不重来柳州云人心如地
少年處天氣似春無冷時送人云冷州十分無客送
輕車一兩有民攀又云兵堪渡海將軍老史不占天
處士閑村行云路小馬蹄高復下村深雞唱有如無
李雁湖詩程滄洲守宜春刊于郡齋余不及識公初
筮豫章公謫居臨川從曾極景建得余詩簡景建云
劉君詩兼鮑庾之清俊前與(先君字)同舍不知其郎君
詩筆如此晚得宜春本摘其警語一二于此紅梅云
晚覺鄭公殊嫵媚生憎夷甫太鮮明送楊子直知吉
州云憂時鐵石孤忠在閱世風花老眼空酬景建云
新有千絲明暁鏡舊無一畫贊宵衣閑吟此外惟湏
飲老覺人間萬事非又云向来交態雲翻手靜裏元
言石點頭雁湖注半山詩甚精確其絶句有絶似半山
者已採入詩選矣如平生閱世朦朧眼偏向白鷗飛
處明如鴉健觸翻紅䔩䔩鷗閑占斷碧粼粼皆可諷
詠如金谷玉川奴鷦鷯賦蛺蝶圖雙蓬鬢寸草心鵬
友雁奴客蟹奴皆的對
于湖讀中興碑云繍綳兒啼思塞酥重燎香驅群
胡阿環錦襪無尋處一夜驚眠搖帳柱朔方天子神
為謀三郎歸来長慶楼楼前拜舞作竒崇中興之功
不贖罪日光玉潔十文碑蛟龍盤拏與天齊北望神
臯雙淚落祗今何人老文學題蔡濟忠所摹銜府米
帖云生前官職但執戟身後一字萬金直當時雷霆
下收拾世間不復有遺逸整整十卷事猶濕光采激
射海為立平生我亦有書癖對此惝怳心若失曰呿
汗下屡太息十日把玩不得食作牋天公拜稽首乞
我此老生時一隻手為君痛飲百斛酒墨池如江筆
如帚一掃萬字不停肘
石徂徕讀石安仁(曼卿舊字安仁)學士詩云齊梁無駿骨李
杜得秋毫後世益纂組變風堪鬱陶奔道少驥逸秃
如牛毛試看安仁詠秋風有怒濤徂徕力排揚劉
而推重曼卿如此但前云駿骨後又云驥逸何也寄
張從道云臘盡妻未褐天寒子讀書寄明復先生云
殘書幾篋蠧寒菊半籬荒惟學春秋昔時時到草堂
殊有魏野林逋氣格
徐淵子詩用紡磚字斯于詩載弄之瓦注云紡磚也
說苑亦云和氏之璧千金之寶用以間紡不如瓦磚
癸未甲申余自桂林入都改秩一日自外歸逆旅主
人云有二客訪君不遇留刺而去視之盖高續古鍾
春伯二館職也皆素昧明日往謝高云吾于陸伯敬
處見子集詩鍾云吾于南塘處見子四六相約訪君
共論此事何相避之深也鍾惠四六一卷高遺疎寮
詩二冊未幾鍾貴顯高出館不復入今皆物故余老
矣四六姑置惟詩結習未忘所得疎寮二冊前已摘
出一二聯後得其全集數倍于舊老筆如湘絃泗磬
多人間俚耳所未聞者有石湖放翁誠齋之風部帙
既多不能遍閱姑錄其警語于編以備遺忘五言揚
嗣勛惠茯苓云道是青神谷元通白帝厓有松如壮
士其魄化嬰皃雲濕侵鵶觜天寒翦兔絲堯初香摘
髓秦後雪凝脂穴動龍蛇窘山空鳥獸悲惟將千歲
力白了一生竒送潘德鄜帥廣云風穏琛舟引春歸
卉服衙謁吳給事云上皇今百歲近侍不多人寄僧
云鹿采花修供猨分石坐禪别僧云夢無全覺久詩
只半聯竒聽雪云竹大時聞拆梅明不受霾雜詩云
今古憑詩了乾坤賴酒澆忙猶輪使硯懶尚事持茶
買硯云汾獻升雲鼎秦遺蝕雪碑曹娥江云沙泠雁
三二天長帆有無七言送蜀客云峨眉雪罷添巴水
玉壘雲空見蜀星白浪不浸魚復陣青苔猶護劔關
銘題放翁誠齋倡和云題徧鮫綃乾碧海吹將鶴笛
上青天道山堂前梅花云太乙神仙遊冊府秦王學
士憑欄杆懷墅云已是飛来鶗鵊了可能落到牡丹
花讀曼卿詩云東西都漢猶司馬三百年唐只次山
答人云晉書好傳偏安石唐世諸人且樂天送歙守
云龍尾石湏分幾寸壮丹花不望頭綱池西云旋作
池来分剡曲略教花處似蘇隄梅花云相依豈恨移
来晚欲愬猶湏說到明絶句尤多佳者都下云柳生
春思拂京華不管閑人也憶家添盡好香那睡得月
痕如水浸梨花中秋夜登秀臺二絶云青冥風露無
人管醉力飛昇入桂臺月過斗西親挽住伴人騎鶴
去蓬莱冰娥看盡人間世好事如公不數枚却唤清
罍相揖酌汝聽下界息成雷梨花詞云殿頭催引上
清華獨奏春詞喝賜茶帶月歸来仙骨冷夢魂全不
到梨花晚泊江口云白鷺青剡煙江口梅六七分經
雪後月肯流連相伴酒隔岸呼船有魚否五言古體
答辛幼安云青天不惜日壮士偏知秋自古有竒畫
如今空白頭彼時當再来吾老不可留天推壁月上
星入銀河流躔度若此急人生與之浮終夜自起舞
無人共登楼典謨有陳言河洛非故州黃鶴呼不来
誰能理殘裘此篇甚高古
杜旟伯高題蘭亭序云君勿笑新停相對泣却勝蘭
亭暮春集白頭吟云長門作賦値千金不知家有白
頭吟二詩皆有味
王元澤詩不滿百度關山篇云萬馬度關山關山三
尺雪馬盡雪亦乾沙飛石更裂歸来三五騎旌旗映
雪滅不見去時人空流磧中血古樂府無以加春懷
云朝日上屋角百鳥鳴不休豈復辨名字但聞閙鉤
輈亂我讀書語驚我夢寐遊彎弓彈使去暫去還啾
啾彈十不得一丸窮来愈稠拔弓坐榻上咄咄空自
尤時節使汝鳴我何為汝讐絶句云一雙燕子語簾
前病客無憀盡日眠開徧杏花人不到滿庭輕雨綠
如烟霏微細雨不成泥料峭輕寒透夾衣處處園林
皆有主欲尋何地看春歸殊有乃翁思致
獵較集前已摘𢾗聯晚温故讀再錄昔遺忘者七言
雪中云但能閉戶酌季雅安用馭風尋伯昏種蕪菁
作羹云且喜蕪菁種得成薹心散出碧縱横脆甜肭
子無反惡肥嫩羔皃不殺生樂羊豈斷皃孫念劉季
寕無父子情爭似野人茅屋下日高淡煮一杯羹歴
世云面朋面友風雨散山鳥山花淡薄交一榻氍毺
容獨卧滿林𣏌菊是兼肴五言云天寒猶着絮雨濕
欲蒸吳地人情薄西風客計疎無書堪著眼有法
可安絶句云誰倚黃旗唤阿瞞令君終作可憐人
䔥然唯有鹿門老不帶孫劉一點塵輕隂小雨晚難
收柳瘦梅窮却似秋可恨水仙花不語無人共我說
春愁春怨云梨花雨送海棠風不借烟脂作小紅幾
日無人吹玉笛鴛鴦飛入館娃宫此老筆力有謫仙
風骨集中有云老鶴梅抛青嶂裏客星倦倚紫微邊
又云而今心服陶元亮作得人間第一流豈非深悔
晚出之誤與
灊山集多不經人道語此公讀書多氣老筆遒題顔
魯公像云千五百年如烈日二十四州惟一人朝衣
視坎趨前死羽服行山即此身與客晚集云足下一
来同晚步先生小住大村舂春晴云四野緣廻春𥙷
闕亂山塵净雨修容懶軒云經年不濯子春足半月
纔梳叔夜頭止酒云縉紳處士議所以將軍貴人湏
畢之月夜云琉璃虚空甚圓滿紫磨山川更新鑄梅
花絶句云姑射山頭冰雪仙人間一見便豐年却應
羞死琴臺女不得乃翁公一錢荷珠云客来切勿令
觀此薏苡猶能困伏波如大槐小草木偶芻靈朝采
夜光立豹蹲鴟口伐手談木上座麯先生千金子萬
玉妃童欺我老農報予春下巖研正焙茶皆的對
王逢原集張廵篇云禄皃射火燒九天鬼手不撲神
聽旃群庸仰口不肯唾及出長喙嘘之燃睢陽城窮
縮死鼈危繫一髮懸九淵廵嗔睨遠兩皆拆怒嚼齒
碎鬚張肩恨身不毛劍無翼不能飛去殘賊嚥翁去
腥刀皃磔俎日嚼月血猶經年霽雲東攘兩臂去西
来才有久指還胷中憤氣吐不散去隨箭入浮屠摶
思窮智索莫自效更臠爱妄嘗饑涎我疑没日賊不
食恐其肉酖死不痊又疑身骨不化土定作金鐵埋
重泉何時山移陵谷變發出移陵谷戈鋋吾如得之
願有用不誅已然誅未然此作出盧仝上交難贈杜
漸云兩鼠共謀渴相飲期入水一鼠下縋缶一鼠上
銜尾前鼠以之跌後鼠以之死鼠死何足噫夫人纔
可悲平地把手笑乘崕撥足擠賊防易爲力壮楗
墻籬交防難爲人笑面惡肝脾前日信其是今日悟
其非安得先知明有如灼火龜然則奈之何期子同
吁&KR1077;此必有爲而作誰氏子云嫋嫋誰氏子鮮鮮一
何姝来奔富人家妻與富人俱嚴粧問夫子我豈彼
室如夫子笑遣之彼寕與汝都升堂由阼階德色溢
以舒親賓不敢笑退語相&KR1077;吁高堂聚群婢唯諾相
恣睢家事忽不圖顧指取自如朝令拆桂薪暮遣藩
籬除風雨半夜来百釁生不虞屋壓盗隨至夫死别
嫁夫東鄰有淑子性不事訟朱端居大人求正色不
願謏清鏡見白髮行謀不顧閭不知爱妻人取舍何
異與詞似意王建張籍哭詩云目雖淚所出由来心
乃源白日㬠我面意欲乾氿瀾而不照我心我淚何
由乾况在重雲遮使我何自安又云目存多所見不
若無目完山中云山中亦有出山路山人自不與世
通拂衣行起飲流水枕書就臥聽松風地寬江河競
搖蕩天闊日月争西東乾坤自為四時役萬事不到
幽人胷集中新意快句不可勝紀如舟方乘兮入不
吾以覆且溺兮我同人死束蒿為楹樗為柱居者略
不憂其顚吾觀世之人陷此者不啻火立向足燔豈期
既自悟不思跳出乃欲&KR2230;井方崩兮治墜屋且
雕椽傾江竭河論麯水都投人海爲酒池中間
不盈掬日益醖釀成澆漓不知淳風竟何適萬
手齊舉招不廻五言云清醒甘澤畔富貴奈墦間劍
折終羞屈籣遺不改香其論文云星緯織成副地錦
歐冶鑄出舂天矛文章日組緯玉機飛金梭雖有眞
繩結作張麟羅老成終到孔窮死亦爲顔不能繩
我怠何力禁人叛不知里社歌不可郊廟施梅花云
那知後世無所用皃嚼不美還棄之贈王平甫云古
人誰云朽死魄如可召其詠物馴鹿云祗消指馬相
可有逐原人豺狼好爪牙應笑角如麟水車云上潤
業已然下竭將奈何雁云關塞風高夜江湖木落秋
紙鳶云纔乘一線憑風去便有愚皃仰面看春雪云
蟄戶開重墐冰魚上復況東園云夭桃未老已抽青
約略朱旗冠翠纛雖然素李不争華似洗朱丹誇瑩
皎昔讀廣陵集草草用朱筆點出妙處子修弟手
記予所點者于冊晚見子修所抄矣又偏盲不能
盡閱冊子遂再選一番本朝諸人惟逢原别是一種
如靈芝慶雲出為祥瑞半山崛強於歐蘇無所
置喙非苟歎服後生者
逢原集中有吕吉甫所答五言云東海有滄溟西極
有崑崙子已其舟車我亦為楫輪吉甫能為此言豈
非近朱者赤耶
方豐之德享及與吕紫微交遊放翁序其詩梅花云
天女終降大居士登伽惟撓小乘禪又云老夫六賊
銷磨盡時為幽香一敗禪漁父云已携巨鯉换新粳
尚有鰷鯈得自烹聞道烹鮮易煩碎呼皃無用苦為
羹歴﨑道中云漠漠春隂接海低濛濛晚雨傍山飛
半歌古埭無人過時有村童護鴨歸海口云白是鹽
埕青是麥誰云斥鹵不堪田五言云魂夢無金印生
涯有瓦盆
楊大年西崑酬唱集序略云予景德中忝佐修書今
紫微錢君希聖秘閣劉君子儀竝負懿文尤精雅道
予得以遊其墻藩而咨其模楷因以歴覧遺編研詠
前作更迭唱和互相切劘入蘭遊霧雖獲益以居多
觀海學山歎知量而中止雖榮于託驥亦愧乎續貂
凡五七言律詩二百四十七章其屬而和者又十
集人折為二卷取玉山策府之名命之曰西崑酬唱
集今考十五人者丁謂刁衎張詠晁迥李宗諤薛
陳越李維劉隲舒雅崔遵度任隨錢惟濟有名秉
不看姓王沂公只有一篇在卷末
攷翁長短句云元知造物心腸别老却英雄似等閑
祕傳一字神仙訣說與君知只是頑一句叮嚀君記
取神仙湏是閑人做君記取封侯事在功名不信由
天元来只有閑難得青史功名天却無心惜漁父詞
云一竿風月一蓑煙兩家在釣臺西住賣魚生怕近
城門况肯到紅塵深處潮生理櫂潮平理䌫潮落浩
歌歸去時人錯把比嚴光我自是無名漁父鷓鴣天
云杖履尋春苦未遲洛城櫻笋正當時三千界外歸
初到五百年前事總知吹玉笛渡清伊相逢休問姓
名誰小車處士深衣叟曾天津共賦詩好事近云
混迹寄人間夜夜畫楼銀燭誰見五雲丹竈養黃芽
初熟春風歸從紫皇遊東海宴暘谷進罷碧桃花賦
賜玉塵千斛又云平旦出秦關雪色駕車雙陸借問
此行安往賞清伊修竹漢家宫殿劫灰中春草幾回
綠君看變遷如許况紛紛榮辱朝中措去怕歌愁舞
懶逢迎粧晚託春酲搃是向人深處當時枉道無情
關心近日啼紅密訢剪綠深盟杏館花隂恨淺畫堂
銀燭嫌明情知言語難傳恨不似琵琶道得眞其激
昂感慨者稼軒不能過飄逸高妙者與陳簡齊朱希
賢相頡頑流麗綿密者欲出晏叔原賀方回之上而
世歌之者絶少
項平庵祭辛幼安文云人之生也能致天下之憎則
其死也必享天下之名豈天之所生必死而後美盖
人之所憎必死而後止嗚呼哀哉死者人之所惡公
乃以此而為榮予者公之所爱必當與我而皆行苟
旦暮而相從固予心之所愛尚眠食以偷生恨公行
之不待自昔哀誺未有悲於此者
平庵五言絶句武夷鐡笛亭云夜嘨千崖裂朝吟萬
象蘇山人大自在無淚將君鬚諸葛祠堂云羽扇白
綸中堂堂六尺身我評秦漢下宇宙只斯人永州云
日日長沙岸看雲只念家如何永州夢偏爱在長沙
𣢾乃曲云靄廼出深溪湘山日落時若非堯土哭即
是楚神啼雜五言如隆中評劉牧云阿琦去梯策尚
識抱膝公誰云豚犬愚頗復勝乃翁又平生萬事偽
惟有病是實時方攻偽其言如此
六言和王仲衡尚書云聖賢生世不𢾗文章何代無
人一言蔽思無邪三萬觧曰若稽
七言八句讀三國志云曹劉有志混華戎無奈吳皃
兩炬紅赤壁㷔燒雲夢澤夷陵光照永安宫人間身比
鼎三足天上無因日再中惟有葛公心未死夜深寒
月照孤忠路旁有因梅竹以編籬者云已生野外更
籬根仍與蚩氓𥙷斷垣博士低頭乘虜障王姬掩面
嫁烏孫風枝雨葉無生意粉靨朱唇有淚痕說與調
羹吹律事老農那信腐儒言雜七言如送水心淮東
總領云藍縷疾耕家四壁鐵衣高卧日千金四朝餉
士前無古一旦和戎患至今如送邕州高教授云君
行回雁前頭路我上杜鵑無處船䕫州永安宫云吳
娃觧掩夫差面難繫劉郎一寸心(公瑾欲以子女玉帛留備于吳)
送陳上齊納官還鄉云正爾釣絲江上去依然羽扇
箧中情藏秃筆云莫欺貧士無擅施時向文房度一
僧澗上云全家寝食淙琤上韶濩聲中過百年和人
云窗中見日知晨暮瓶裏看花記歲時新讀子書多
乙者舊吟詩藁盡丁之詠抛毬云綵毬丹柱倚春風
寒食清明罷綉工漢北將軍貪蹋踘豈知兵法在吳
宫
七言絶句春日隄上云高高下下十五里白白紅紅
千樹花總在疎籬斷垣裏背隄臨水少人家見梅云
草枯葉脱四山童萬里長天一目空數點寒梢著紅
蕊人間驚喜見春風次韻羅郢州送别云江上相留
不肯留渡江沿岸却回頭漢江東去人西去不見高
城始是愁楮州路口小雨云三十年前過此時一雙
青髻綰青絲如今舊雨猶相記只傍星星白處吹落
帽臺云千山搖落萬林空數點黃花酒盞中半破接
籬誰耐管已將身世付西風分明屈子獨醒愁故作
南華醉夢遊豈是晉人眞爱酒渠儂心事更悲秋上
云皃時飛鞚得金隄掣電驚風過馬蹄今日筍輿
搖醉帽城東一日到城西
與潘德文倡和糟蟹詩押險韻至六首皆新竒而首
篇尤工大戴笑汝無亢空雙螯小戴笑汝有筐如子
臯太玄笑汝長郭索入穴慚蟺升慚猱知心但有畢
吏部卧起與汝同酒糟後来爱者蘇長公亦只許汝
中山醪固知合向一邱老安得上與三辰翺長公貌
喜心未敬雖羡微生猶惡饕我疑吳儂修稻怨和秫
醢汝償民膏雖然因此得長醉痛貶未必非深褒又
疑畢叟妒劉掾曾以螟蛉輕二豪故回左手就箕踞
持螯藉糟成兩高
石湖詩三十四卷五言如思陵挽詞云寇降千猰㺄
胡拜兩單于首山銅鼎就前殿玉巵空病中云目青
浮珠珮聲塵籟玉簫注水瓶花醒吹薪鼎藥潮丙午
元日云童心仍竹馬暮境忽蒲輪春晚云繍地紅千
點平橋綠一篙棟花来石首榖雨熟櫻桃詠懷自嘲
云退閑驚客至衰懶怕書来挽趙密太保云鬢凋猶
陛戟心在惜弢弓
六言久病或觀遊適云羸似蓐婦多忌倦似田翁作
勞玩具僧梳刖屦&KR0794;悰丁尾龜毛請息齋云洞門畫
掛鐵鎻閣道秋綠苔蓍下略同龜伏瓜中且免蠅来
又云勞君敬枯木耳恐汝見濕灰焉
七言發令江云船尾竹林遮縣市故人猶自立沙頭
將至吳中云新事略從年少問故人差覺座中稀玉
麟堂會客云不用忙催銀燭上酴醿如雪照黃昏秋
晚閑吟云旁若無人鼠飲硯麾之不去蠅登盤丙午
新正云病憐楖粟隨身慣老覺酴酥到手遲又云人
情舊雨非今雨老境增年是减年口不兩匙休足榖
生能幾屐莫言錢行營夀藏云縦有千年鐵門限終
湏一箇土饅頭偶書云已耳榾勤為圃休向滔滔苦
問津親鄰招集強往便歸云氣衰况復三而竭心賞
尤于四者難一龕云與老有情冬後煖去仙無幾日
高眠
七言絶句昌化云翠染南山擁縣門一洲横截兩溪
分長官日永無公事卧聽灘聲看白雲長沙王墓云
英雄轉眼逐東流百戰工夫土一坏蕎麥茫茫花似
雪牧童吹笛上高邱處州鸎花亭云山碧叢叢四打
圍煩將舊恨訪黃鸝纈林霜後黃鸝少湏是愁紅萬
點時續長恨歌云别後相思夢亦難東虚雲路海漫
漫仙凢頓隔銀屏影不似當年取次看楓橋云朱門
白壁枕灣流桃李無言滿屋頭墻上浮圖路旁堠送
人南北管離愁次韻陸務觀云離合紛紛怕遠遊遠
遊仍怕賦登楼何湏一望三千里望盡西州轉更愁
田園雜興云騎吹東来里巷喧行春車馬閙如烟繫
牛莫礙門前路移繫門西碌碡邊汙莱一稜水周圍
歲歲蝸廬没半扉不著茭青難護岸小周撑取葑田
歸槐葉初勻日氣凉葱葱鼠耳翠成雙三公只得三
株看閑客清隂滿北窗采菱辛苦廢犂鋤血指丹流
鬼質枯無力買田聊種水近来湖面亦收租古鼎作
香爐云雲雷縈帶古文章子子孫孫永奉嘗辛苦勤
銘成底事如今流落管燒香
石湖長短句醉落魄云馬蹄塵撲春風得意笙簘逐
欵門不問誰家竹祗㨂紅粧多處燒銀燭碧雞坊裏
花如屋燕王宫下花成谷不湏悔唱陽關曲直為海
棠夜合来西蜀南柯子雲恨望梅花驛凝情杜若洲
香雲低處有高楼可惜高楼不近木蘭舟緘素雙魚
遠題紅片策秋欲憑江水寄離愁江已東流那肯更
西流春若有情春莫去花如無恨花休落
茶山詩十五卷九百一十篇者是也續刊後集亦十
五卷然中間多泛應謾與者前輩所作猶自刪其半
今人乃並存而不削欲其行世難矣
稼軒五言絶句元日云老病忘時節空齋曉尚眠皃
童唤翁起今日是新年偶題云黃花眼倦開見酒手
頻推不恨吾年老恨他將病来七言云錯處眞成九
州鐵藥得幾釣絲酒腸未减長鯨吸詩思如抽
獨繭絲皆佳句然為詞所揜
後村先生大全集卷之一百八十
