後村先生大全集卷之一百九十五
墓誌銘
門人顯文閣直學士朝議大夫洪天錫撰
後村先生劉公諱克莊字潜夫莆田人也莆有二劉
先生著作諱夙正字諱翔以言論風節聞天下憸士
畏其鋩鍔同時名勝俱位下風號隆乾第一流人著
作生吏部侍郎贈少師諱彌正以民庸國功為嘉定
名法從公以侍郎為父著作為王父母方氏林氏魯
魏國夫人幼穎異出語驚人書過目輙成誦為文未
嘗起草弱冠以詞賦魁胄監用門功𥙷將仕郎主靖
安簿錄事真州諸公争出我門下白事維揚清獻崔
公喜曰吾晚得二士子華與君也說欲羅致李公夢
制置江淮辟書先上遂為昇閫所得軍書徼筆一
時傳誦會幕府謀進取公持論不合自請嶽祠桂閫
以凖遣足其考時南嶽藁油幕牋奏初出家有其書
葉公正則評公詩許以大將旗鼓趙公履常稱公散
語與水心不相上下侍郎定諡朱子曰文天下稱當
忠簡傅公聞議狀出公手寄聲願交諸老多折軰行
方是時公自視長吉牧之未知夢得義山何如耳既
改秩宰建陽益鏟崛奇就平實文忠真公里居公以
師事講學問政一變至道崇風教表儒先如古循吏
𥙷賑糴倉五千斛真公記之陳公膚仲爲賦于蔿于
去來四十年父老迎送如一日聞公訃有越境來哭
者相鄉民也通判潮州羣憸組織詩案牽連及公主
管仙都祠起倅廬陵未赴端平改紀召赴堂審真公
帥閩以機幕辟除將作監簿兼參議官府事一委重
焉真公以版書召公奉魏國還里乞觧隨司有旨以
匠簿造朝進宗正簿真公薨于位公乞朝假會葬不
許除樞密院編修官兼權侍右郎官時鄭喬並相上
意浸移公輪對言服天下莫若公合失之私鎮天下
莫若重今失之輕陛下受命於天柄臣掠功於巳因
私天位遂德柄臣因德柄臣遂疎同氣楊謝貴胄聯
翩華途沂榮魚軒融洩廣內南陽近親侵奪貧細郡
國不敢問北司貴臣憑恃恩寵風憲不敢劾非私與
大臣憂讒畏譏有狼䟦之嗟厭事避權動魚羹之與
依違肺腑之間道有所屈浮沉官寺之際志不得行
以匹夫橫議而變政以走卒偶語而易令非輕與又
曰孝宗之於秀邸待本生之法也宣仁之於高氏待
外家之法也高宗之於張去爲劉婕妤待奄嬖之法
也趙普諫幽燕之役寇凖决澶淵之策重臣處邊事
之法也韓琦之逐任守忠陳俊卿之去曾覿大臣處
近習之法也貼黃言霅川之事出於廹脅向者止議
其罪不原其情近者雖復其爵未雪其枉陛下何不
下尺紙之䛇曰故王有東海王彊寕王憲之志不幸
遭變朕於同氣友愛素隆前日繳駁論列之人宜伏
江充蘇文之誅德立辨誣則四海之心悦矣厚禮改
葬則九原之憾釋矣次言柄臣濁亂天下久矣塈春
知孝反易綱常變邪正而元氣壊國脉損善相裂棄
險要削薄本根而弱勢成柄臣與其徒攫取陛下之
富貴而去獨留大敝極壊之朝綱巳開難合之邊釁
驕冗不可簡稽之兵窮極不可變通之楮䧟溺不可
挽回之風俗以遺陛下陛下不幸而當之諸賢不量
力而就之遂使陛下疑君子之無效意小人之有才
獨不思宣靖之禍蔡京為之也虜騎長驅京已竄責
乃自言有禦狄之策猶幸當時不惑其言使京復用
則國亡久矣此陛下商監也疏出物論浩然歸重文
靖魏公清獻游公相與擊節王公去非讀而歎曰不
意二劉之後有此佳作知公不專以文名也時有錫
第表郎之傳吴舍人泳忌公軋已遂以其弟昌裔䟽
罷主玉局觀知漳州改宜春到郡僅數月御史蔣峴
首倡邪說劾公及忠惠方公實之王公皆言故王者
人以三賢同傳爲榮文清李公相辟提舉廣東常平
陞漕公寬荷箬嚴篚苞節漕計市牛千頭助邊屯捐
例卷置田二百畝賙南官之不幸者召赴行在御史
金淵誣公自擬清望寢召命明年除侍右郎官又以
濮斗南疏寢范杜同相起江東提刑劾貪守籍點胥
𥙷信州預借一年獄案千紙一閱盡得其情號才吏
者自以爲不及除將作監范内忌公進華文閣因任
游公獨相以太府少卿召入對三劄其一曰嵩之以
借助滅殘金爲戰以厚幣奉倴盞爲和以清野蹙國
為守實未嘗戰實未嘗和實不能守而自負和戰守
之功迭執和戰守之權若非天去其疾它日必貽宗
社之憂又言陛下實有退小人之功而虚受思小人
之謗今廟謨暌異邪黨揶揄洛蜀分朋而勢逐韓曾
爭柄而京相臣實未知所終次言陛下待羣臣至厚
記善忘過收採不遺其間尚有迹遠而孤昔壯今老
願收之於霜降水涸之餘盖指前言故王同傳者三
言使事以恤貧民處流民為最急貼黃以母老乞歸
養上曰知卿丈名有史學即頒錫第之命兼任脩纂
公未退宸翰已至劉某可特賜同進士出身除秘書
少監令與尤焴同任史事尋兼崇政殿說書公累辭
不許轉對言國本未建中外寒心獻議者曰宜早定
沮議者曰宜少待陛下嘗求其情乎建威立順黃門
常侍之謀也埋璧于庭以羣公子卜巴姬之意也諉
曰人主家事李勣林甫之言也國家大事而與左右
邪謟之人謀之鮮不爲所摇者宜倣嘉祐紹興故事
别其名稱自姪爲子以繋人望上爲感動嵩之既免
喪御筆守本官職致仕公奏嵩之有無父之罪四無
君之罪七前朝宰臣沈該落大觀文致仕葉顒守本
官奉祠嵩之忠孝有虧乞寢罷職名只守永國公致
仕且援綦崇禮草秦檜罷制乞坐下罪名著之訓詞
以昭國法上遣中使宣諭公執愈堅又與給舍同上
繳奏且力丐祠竟奪嵩之除職之命殿中御史章琰
猶以奏審咎公改直寶文閣知漳州辭鄭相再當國
陞龍圖閣除宗正少卿辭改秘閣修撰福建提刑建
臺甫及一月丁魏國憂禫制未終除秘書監服闋造
朝兼太常少卿直學士院對疏首言端平之失在於
施行銳周防疎除擢驟然端平之政或可改也端平
之心不可改也今之議君相者或以戚畹或以掖庭
或以賓客或以子弟道路皆曰君相厭之臣以為不
然惟聖主可以責難惟賢相可以責備貼黃以建儲
退見丞相乞起復潘凱吳燧以奬直言大咈相意進
故事言本朝名相惟杜衍能却内降衍在相位三閱
月耳小臣能以去就雖大事可論大臣能以去就為
輕雖内降可却相愈不樂又言京尹征利已甚漢筭
緡錢下逮末作唐為宫市害及樵夫麟趾之澤息蠆
尾之謗興與訴于上公六上祠請再乞挂冠皆不
允遷起居舍人兼侍講嵩之經營復出事有萌芽公
直前言陛下曩語羣臣以為其人决不復用天地祖
宗實聞斯言今都人訛傳曰落致仕矣建督府矣又
曰嵩之以御槧示人矣又曰陛下戒其勿脩怨矣臣
知陛下萬無此事設或有之此誤不少彼以埓國之
富震主之威繆飾不情之恭順隂懷非常之忿毒外
豈可以付之寸錢内豈可以假之寸權乎又言趙范
欲圖唐鄧唐鄧不可得而棗陽先失安隨郢復均房
之境皆為坵墟趙彦呐欲圖秦鞏秦鞏不可得而劒
關不守五十四城盡成塗炭外重而無以御内輕而
無以守上皆優荅察官鄭發觀望論公疏不付外除
右丈殿修撰知建寕府兼副漕鄭憤前疏不行再論
寢公新命復職提舉明道宫景定庚申魏公入相公
方拜疏引年除秘書監又除起居郎兼中書舍人面
對言國以危懼存以佚樂亡臣願陛下毋忘胡馬飲
江時大臣毋忘入峽時毋忘漢陽舟中與白鹿磯時
因言永樂失而趙卨吕公著之言見思澶淵歸而陳
彭年王欽若之諛獲售寇凖能贊親征而不能不傅
會天書王旦能致太平而不能諫東封西祀次言臟
吏可懲奚問名勝玉音勞問卿爱君憂國至老不衰
所以欲得相見除權兵部侍郎兼中書舍人兼直學
士院又兼史館同修撰前一日中使傳宣索公近作
公錄辛亥以後詩賦記序題跋詩話二十六卷以進
翌日宸翰賜公曰卿風姿沉邃天韻崇豅今觀所進
近作賦典䴡而詩新記腴贍而序簡古片言隻字据
經按史謂非有禆緝熙顧問可乎先儒有言學富醇
儒雅辭華哲匠能非卿不足以語此真儒臣希闊之
遇也俄除兵部侍郎兼職仍舊踰年權工部尚書兼
侍讀厲文翁移金陵李桂臺察公皆奏寝其命史岩
之李曾伯密圖起廢公言罪大罰輕丁大全貶死公
乞斥其奥主内詗者指巨璫也身兼兩制詞頭填委
而論事不休淫雨有疏大水有疏拯飢有疏捐御庄
以助和糴覈冗牒以恤死事各有疏又有五管見焉
每奏動數千言懇切至到異乎以文字發身者屡乞
納禄御筆覧卿來奏求退甚勇詞垣經幄方資文儒
輔情甚真難奪雅志特除寶章閣學士知建寕府賜
玉柄寶箑御製五言詩書其上侑以金幣香茗異禮
也師相賦詩贈行從官飲别道山堂公御製詩韻以
送人比之二疏歸里之眀年遂致其事進煥章閣學
士今上即位之四年慨念先朝遺老特陞龍圖閣學
士仍舊致仕結裹全人君相實賜之也公前後四立
朝惟景定及二年端平一年有半餘僅數月游相最
篤舊不能久其留鄭相最憐才竟不合而去退之所
謂謗與名隨公殆似之初鄭相在端平號能收拾善
類淳祐再相有患失心遂厭人言公去國久猶以端
平望之不知者曰君子亦黨乎二豸相之仇也宗尹
相之私也祁公居位三月相所諱聞也公隂諷顕規
連挂盛怒豈阿其所好哉無人細考後尊堯此公自
詠皆實語也彼才名相軋者方攬一世虚譽公獨恃
九重為知己炫才者忌之媒名者争之其不理於口
也固宜水心有言結知流俗者多得譽結知人主者
易見毁何獨公哉蓋棺事定毀與譽俱冺矣而寝郎
一疏掖垣累奏至今讀之足以增倫紀之重折姦雄
之萌凛凛猶有生氣也公早負盛名晚掌書命每一
制下人人傳寫號真舍人穆陵尤重公文凡大詔令
必曰非劉某不可逹官顯人欲銘先世勲德必託公
文以傳江湖士友為四六及五七言往往祖後村氏
于是前後續新四集二百卷流布海内巋然為一代
宗工文豈能自傳哉要必有為之本者過江號大家
數無慮六七公求其文章氣節上夀全名指不多屈
惟周文忠楊文節與公而三皆納禄於顯融乞身於
彊健公晚不幸目眚巳在告老數年之後賢於漏盡
不休拖紳方請遠矣咸淳五年正月二十九日以疾
薨於里第前數夕有大星隕公寝後斯文所關不偶
然也年八十有三階正議大夫爵莆田縣開國伯食
邑九百戸要石塘林氏嘉定清白吏直寶章閣瑑之
女婦德女儀爲九族式先公殁四十二年贈淑人子
男三人強甫朝奉郎三省架閣添差通判福州明甫
奉議郎通判邵武軍山甫承奉郎監福州嶺口鹽倉
女一人適故通直郎知惠安縣陳琰孫男八人沂修
職郎閩縣主簿渙洙將京選澤奏汶履瀵錦絢尚
幼女五人其二嫁承奉郎監嶺口鹽倉方廣翁修職
郎浦城主簿方公權餘未笄穆陵嘗賜宸奎四大字
公以後村扁所居之堂以樗庵扁徐潭精舍其年十
二月十九日諸孤奉柩葬於徐潭之原公自卜也遺
奏上君相嗟悼贈銀青光禄大夫賜諡將頒強甫以
書來曰先公易名子所請也銘不可以它屬天錫衰
病荒落何敢辱我先生昔皇甫湜銘昌黎之墓曰死
能令我躬不隨世磨滅者惟子噫斯言過矣退之豈
以皇甫湜不磨滅耶令諸老凋零及門之士尚不少
竟使湜以銘公也夫烏虖銘曰
北亭三世雪錦機有虹連卷飲墨池吐為金鳳尤
瑰竒清朝有道蹌來儀玉堂之盛青瑣扉被服寶
璐佩明璣五色繅繪重瞳衣直為骨幹忠肝脾世
所賞好推琚詞穆陵在天公騎箕巫陽下招我西
悲帝成玉樓属筆誰天上不獨人間希千年有人
誰待之豈無過者酌芳菲下馬來讀墓陵碑
後村先生大全集卷之一百九十五
