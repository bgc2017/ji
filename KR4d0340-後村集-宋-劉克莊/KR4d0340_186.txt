後村先生大全集卷之百八十六
詩話
白居易原上草云野火燒不盡春風吹又生清明云
留觴和冷粥出火煑新茶扇云引秋生手裏藏月入
懷中太湖石云峯併仙掌出鑄坼劍門開又云常恐
國史上但記鳳與麟又云昨日延英對今日崖州去
又云所恨薄命身嫁遲别日廹又云爲君一日恩誤
妾百年身又云我無縮地術君非遇風仙又云行年
三十九歲暮日斜時讀靈運詩大必籠天海細不遺
草樹又云未得無生心白頭亦爲夭又云戀月夜同
宿愛山晴共看江州云野水多於地人烟半在船又
云老色日上面歡情日去心今既不如昔後當不如
今又云欲識往來頻靑蕪成白路又云笑勸新醅酒
閒吟短李詩又云犬吠村胥閙蟬鳴織婦忙又云成
人男作丱事鬼女爲巫又云吏徵漁戸税人納火田
租又去醉曾衝宰相驕不揖金吾又云散吏間如客
貧州冷似村又云憂方知酒聖貧始覺錢神又云雞
鳴一覺睡絶勝早朝人又云戸大嫌甜酒才高笑小
詩又云性靈間似鶴顔老古於松又云若不爲松
喬即須作臯䕫又云微月初三夜新蟬第一聲又云
病聞和藥氣喝聽碾茶聲又云小巢織巧婦新葉長
慈姑又云玉柄鶴翎扇銀瓶雲母漿又云秋風滿松
淚泉下故人多又云佛容為弟子天許作閒人又云
闘閒僧尚閙較瘦鶴為肥又云不能留姹女曾免作
衰翁又云婢龍尋本草犬不吠醫人又云同時六學
士五相一漁翁又云園葵烹佐飯林葉掃添薪又云
有一燕趙士言貌甚竒瓌日日酒家去脱去典數杯
問君何落拓云僕生草萊地寒命且薄君門乏良媒
亦有同門生先升青雲梯貴賤交道絶朱門叩不開
及歸種禾黍三歲旱為灾入山燒黃白一旦化為灰
處處去不得却歸酒中來淵明云夷齊各一身窮餓
未為難先生有五男與之同飢寒又云三年典郡歸
所得非金帛天竺石二片華亭鶴一隻遂就無塵坊
仍求有水宅豈獨為身謀安吾鶴與石又云榮名與
壯齒相避如朝暮時命始欲來年顔已先去又云泥
壇方合矩鑄鼎圓中規鑪槖一以動瑞氣紅輝輝二
物正訢合厥狀何怪竒綢繆夫婦體狎獵魚龍姿又
云試問臺池主多為將相官終身不曾到惟展畫圖
看又云昔作少學士圖形入集賢今為老居士寫貌
寄香山鶴毳變玄髮雞膚換朱顔前形與後貌相去
三十年七言云一叢暗淡將何比淺碧籠裙襯紫巾又
云藥圃茶園為産業野麋林鶴是交遊又云失寵故
姬歸院夜没蕃老將上樓時照他幾許人腸斷玉兔
銀蟾遠不知月云曾犯龍鱗客不死欲騎鶴背覓長
生又云每被老元偷格律苦教短李伏歌行又云猶
嫌小戸長先醒不得多時住醉鄉又云洛陽女兒面
似花河南大尹面如雪又云琴書何必求王粲與女
猶勝與外人又云綺羅二八圍寶鼎組練三千夾將
壇又云爭得大推長萬丈與君都蓋洛陽城又云大
有高門鎻空宅主人到老不曾歸又云病添莊寫吟
聲苦貧欠韓康藥債多又云柘枝紫袖教丸藥羯鼓
蒼頭遣衆蔬又云直應人世無風月始是心中忘却
時又云冷落若為留客住冰池霜竹雪髯翁又云
漢容黃綺為逋客堯放巢由作外臣哭劉夢得云杯
酒英雄君與操文章微婉我知邱賢豪雖没精靈在
應共微之地下遊又云鷦冥殺敵蚊巢上蠻觸交争蝸
角中應似諸天觀下界一微塵内闘英雄又云秦磨
利刀斬李斯齊燒佛鼎烹酈其可憐黃綺入商洛閑
卧白雲歌紫芝彼為葅醢机上盡此作鸞凰天外飛
去者逍遥來者死乃知禍福非天為又云禍福茫茫
不可期大都早退似先知當君白首同歸日是我靑
山獨往時顧索素琴應不暇憶牽黃犬定難追麒麟
作脯龍為醢何似泥中曳尾龜新豐折臂翁云新
豐老翁八十八頭鬢鬚眉白似雪玄孫扶向店前行
左臂憑肩右臂折問翁臂折來幾年兼問致折何因
緣翁云貫屬新豐縣生逢聖代無征戰慣聽梨園歌
管聲不識旗槍與弓箭無何天寶大徵兵戶有三丁
點一丁點得驅將何處去五月萬里雲南行聞道雲
南有瀘水椒花落時瘴烟起大軍徒涉水如湯未過
十人二三死村南村北哭聲哀兒别爺娘夫别妻皆
云前後征蠻者千萬人行無一回是時公年二十四
兵部牒中有名字夜深不敢使人知偷將大石鎚折
臂張弓簸旗俱不堪從兹始免征雲南骨碎筋傷非
不苦且圖揀退歸鄉土此臂折來六十年一肢雖廢
一身全至今風雨隂寒夜直到天明痛不眠痛不眠
時終不悔且喜老身今獨在不然當時瀘水頭身死
魂飛骨不收應作雲南望鄉鬼萬人塜上哭&KR0687;&KR0687;老
人言君聽取君不聞開元宰相宋開府不賞邊功防
黷武又不聞天寶宰相楊國忠欲求恩幸立邊功
邊功未立生人怨請問新豐折臂翁八駿圖云穆王
八駿天馬駒後人爱之寫為圖日行萬里速如飛穆
王獨乘何所之四荒八極踏欲遍三十二蹄無歇時
屬車軸折趁不及黃屋草生棄若遺瑶池西赴王母
晏七廟經年不親薦璧臺南與盛姬遊明堂不復
朝諸侯白雲黃竹歌聲動一人荒樂萬人愁至今此
物世稱珍不知房星之精下為怪賣炭翁云賣炭翁
伐薪燒炭南山中滿面塵灰烟火色兩鬢蒼蒼十指
黑賣炭得錢何所營身上衣裳口中食可憐身上衣
正單心憂炭賤願天寒夜來城外一尺雪曉駕炭車
輾冰轍牛困人飢日已高市南門外泥中歇翩翩兩
騎来是誰黃衣使者白衫兒手把文書口稱勅廻車
叱牛牽向北一車炭千餘斤宫使驅將惜不得半疋
紅紗一丈綾繫向牛頭充炭直官牛云官牛官牛駕
新車滻水岸邊搬載沙一石沙幾斤重朝載暮載將
何用載向五門官道西綠槐隂下鋪沙堤昨來新拜
右丞相恐怕泥塗汙馬蹄右丞相馬蹄踏沙雖淨潔
牛領穿車流紅血右丞相但能濟人治國調隂陽官
牛領穿亦無妨塩商婦云塩商婦多金帛不事田農
與蠶績南北東西不失家風水為鄉船作宅夲是揚
州小家女嫁得西江大商客綠鬟富去金釵多皓腕
肥來銀釵窄前呼蒼頭後呼婢問爾因何得如此壻
作塩商十五年不屬州縣屬天子每年塩利入官時
少入官家多入私官家利薄私家厚塩銕尚書遠不
知何况江頭魚米賤紅膾黃橙香稻飯飽向濃粧倚
柂樓兩朵紅顋花欲綻塩商婦有幸嫁塩商終朝美
飯食終歲好衣裳好衣美食來何處亦須慙愧桑弘
羊桑弘羊死巳久不獨漢時今亦有
元稹榴花五言云委作金爐熖飄成玉砌瑕憲宗挽
歌云狼星如要射猶有鼎胡弓又云俊驪度海食應
龍昇天行又云漸恐鯨鯢大波濤及九州又云新筍
踴犀角落梅翻蝶翅又云筝絃玉指調粉汗紅綃拭
又云綵縷碧筠香粇白玉團又云佞存真妾婦諫
死是男兒又云义魚江大合喚客谷神應又云花態
繁於綺閨情軟似綿又云勁芟鼇足斷精貫虱心穿
又云望夫身化石爲伯首如蓬又云不如元不識俱
作路人行又云乘馬䍧牱馬蒙茸大如羝又云亭亭
巧於削一一大如拱槎枒矛戟合屹屹龍蛇動風朝
竽籟過雨夜鬼神恐蜘蛛云縈纏傷竹柏吞噬及
蟲蛾爲送佳人喜珠櫳無奈何小兒云亂騎殘爆竹
爭唾小旋風罵雨愁妨走呵冰喜旋融估客樂云估
客無住着有利身即行一解市頭語便無鄉里情予
本頻蕃息貨販日兼并求珠駕滄海采石上荆衡
北負黨項馬西擒吐蕃鸚越婢脂肉滑溪僮眉眼明
經遊天下徧却到長安城先問十常侍次求百公卿
侯家與王第點綴無不精歸來始安坐富與王者勒
大兒販材木巧識梁棟形小兒販塩鹵不入州縣征
一身偃市利突若截海鯨七言云他時定葬燒缸
地賣與人家得酒盛又云初届寒食一百六店舍無
煙宫樹綠又云四五年前作拾遺諫書不密丞相知
夢上天云來時畏有他人上截斷龍胡斬鵬翼越州
云州城廻繞拂雲堆鑑水稽山滿眼來四面常時對
屏障一家終日在樓臺星河似向簷前落鼓角驚從
地底廻我是玉皇香案吏謫居猶得住蓬萊又云繞
郭煙嵐新雨後滿山樓閣上燈初又云惟應鮑叔猶
憐我自保曾參不殺人夫遠征云趙卒四十萬盡為
坑中鬼趙王未信趙母言猶點新兵更填死坑中之
鬼妻在營髽麻戴絰鵝雁鳴送夫之婦又行哭哭聲
送死非送行夫遠征夫遠征遠征不必戍長城出
門便不知死生元白皆唐大詩人余觀古作者必以
艱深文淺近必以尖新革塵腐二公獨不然世傳其
賦詠元語多犯白因有偷格律之嘲白遇有賦詠必
使老嫗聞而曉觧者兩長慶集部帙數倍韓柳其間
大篇如連昌宫詞琵琶行之類不可勝書姑錄其尤
警策者於編元初與仇士良爭驛劾嚴厲苛飲忤時
相意賴李絳崔羣論救其詩有佞存真妾婦諫死是
男兒之句初節甚高及為學士有上脊中人爭與之
交逐黨中人以阻裴度非復昔日之微之矣其卒年
甫五十三故白哀詩云因知早貴兼才子不得多時
在世間白天資近高多稱人之善然當君白首同歸
日是我靑山獨往時之句不哀彼之死而幸我之生
文饒不存軰行不分雅俗但欲以浙江觀察使臨蘇
州刺史道眼觀之只堪一笑集中數絶余嘗疑好事
者為之香山未必有此作也
李賀感諷云合浦無明珠龍舟無木奴足知造化力
不給使君須越婦未績作吳蠶始蠕蠕縣官騎馬來
獰色虬紫鬚懷中一方板板上數行書不因使君怒
焉得詣爾廬越婦拜縣官桑芽今尚少會待春日晏
絲車方擲棹越婦通言語小姑具黃粱縣官踏食去
簿吏復登堂又云都門賈生墓青蠅久斷絶寒食搖
楊天憤景長肅殺皇漢十二帝唯帝稱濬哲一夕信
䜿兒文明永淪歇秦王飲酒云酒酣喝月使倒行沙
路曲云帝前動笏移南山秋來云秋墳鬼唱鮑家詩
恨血千年吐中碧夢天黃云黃塵清水三山下更變
千年如走馬遥望齊州九點烟一泓海水杯中瀉秦
宫云飛窗複道傳頭飲十夜銅盤膩燭黃又云斫桂
燒金待曉筵白鹿清蘇夜半煮美人梳頭歌云雙鸞
開鏡秋水光鮮鬟臨鏡立象牀一編香絲雲散地玉
釵落處無聲膩纖手却盤老鴉色翠滑寶釵簪不得
又云背人不語向何處下階自折櫻桃花雁門太守
行云寒雲壓城城欲摧甲光向日金鱗開角聲滿天
秋色裏塞上臙脂凝夜紫半卷紅旗臨易水霜重鼓
寒聲不起報君黃金臺上意提携玉龍為君死金銅
仙人辭漢歌云茂陵劉郎秋風客夜聞馬嘶曉無跡
畫欄桂樹懸秋香三十六宫土花碧魂官牽車指千
里東關酸風射眸子空將漢月出宫門憶君清淚如
鉛水襄闌送客咸陽道天若有情天亦老携壺獨出
月荒凉渭城巳遠波聲小吕將軍歌云吕將軍騎赤
兔獨携大膽出秦門金栗堆邊哭陵樹北方逆氣汙
靑天劍氣夜叫將軍閑將軍振袖揮劍鍔玉闕朱城
有門閣榼榼銀龜搖白馬傅粉女郎火旗下恒山鐡
騎清金槍遥聞箙中花箭香西郊寒蓬葉如刺皇天
親栽養神驥廐中高桁排蹇蹄飽食青芻飲白水圓
蒼低迷蓋張地九州人事皆如土若皇調嘯引云請
說軒轅在時事伶倫採竹二十四伶倫採之自崑邱
軒轅詔遣中分作十二伶倫以之正音律軒轅以
之調元氣當時黃帝上天時二十三管咸相隨唯留
一管人間吹無德不能得此管此管沉淪虞舜祠李
憑箜篌引云吳絲蜀桐張高秋空山凝雲頽不流江
娥啼竹素女怨愁李憑中國彈箜篌崑山玉碎鳳凰
叫芙蓉泣露香蘭笑十二門前融冷光二十三絲動
紫皇女媧鍊石𥙷天處石破天驚逗秋雨夢入神仙
教神嫗老魚跳波瘦蛟舞吴質不眠倚桂樹露脚斜
飛濕寒兔李長吉歌行新意險語自有蒼生以來所
絶無者樊川一序極騷人墨客之筆力盡古今文章
之變態非長吉不足以當之高軒過乃其總角時所
作若宿搆者然其母曰是兒欲嘔出心乃已知子莫
如母豈非苦吟而得者歟唐雜記云賀性傲物忽其
詩為其中表投之溷中故傳於世者甚少悲夫使吾
有中表如賀者當濯薔薇水薰玉蕤香方敢開卷此
中表者豈其鼻塞不知香臭者與
戴叔倫贈李山人唐云柳條將白髮相對共垂絲汝
南别董校書云擾擾倦行役相逢陳蔡間何為百年
内不見一人閒對酒惜餘景問程愁亂山秋風萬里
道又度穆陵關贈康老人合云一篇飛入九重門樂
府喧喧聞至尊宫中美人皆唱得七貴因云盡相識
不脱敝裘輕錦綺長吟佳句掩笙歌賢王貴主於我
厚駿馬蒼頭如已有暗將心事隔風塵盡擲年光逐
杯酒青門幾度見春歸折柳尋花送落暉叔倫仕至
容筦觀察使半山選其詩凡四十七首五七言絶句
已入選今摘出集中平淡有翫味者瀏亮切事情者
趙南塘題天台戴式之詩藁云台嶺散仙人詩家入
叔綸式之由此名重有石屏集南塘為選取若干首
楊巨源獻聖夀云爐烟添柳重宫漏出花遲老將云
功成封寵將力盡到貧鄉聖恩洗雪鎮州寄獻裴相
公云天借春光洗綠林戰塵收盡見花隂好生本是
君王德忍死何妨壯士心曾賀截雲翻栅遠仍聞斸
凍下營深井陘昨日雙旗入蕭相無言淚濕襟(此謂田布)
(知魏兵必叛殺身以自明)楊巨源勇去之節退之一序已萬古不
朽矣内云國子司業楊公方以能訓詩後進按䕫以
九德教胄子周以德行道藝造士未聞以能詩訓後
進者唐以一聯擅終身之貴者有之然楊公可敬初
不在詩丞相愛惜不能留童子釣遊不忍忘可為
人師矣世傳楊公苦吟常掉其頭至老雖未嘗吟而
掉頭自若所作尤律熟其間忠憤慷慨如聖恩洗雪
鎮州寄獻裴相公之篇可𥙷唐史之缺
皇甫冉張公洞五言云何時種桃核幾度看桑田寄
僧云一入春山裏千峯不可尋長安路云結來趨平
藥聯翩扺挾斜温湯云丞相金錢賜平陽玉輦過魯
儒求一謁無路獨如何傷美人云專房獨見寵傾國
衆皆聞宿嚴維宅送包七云歲儲無别墅寒服羡鄰
機出塞云吹角出塞門前瞻即胡地三軍盡回首皆
洒望鄉淚轉念關山長行看風景異由來征戍客各
負輕生義故齊王贈承天皇帝挽歌云禮盛追隆日
人知友悌恩舊居從代邸新壠入文園鴻寶仙書秘
龍旂帝服尊蒼蒼松裏月萬古此高原送魏十六還
蘇州奉贈絶句云秋夜深深北送君隂蟲切切不堪
聞歸舟明月毗陵道廻首蘇州是白雲
皇甫曾送人往荆州云帆影連三峽猿聲近四鄰送
李中丞云關河三晉路賓從五原人七言云濕薪暖酒
烟迷眼鮮竹刻詩露拂衣兩皇甫詩昔嘗略評之𥙷
闕詩尤多御史所作絶少然亦多佳句
陸龜蒙五言云河州藏晚弋籬落露寒舂出戶手
先笻見人頭未帽七言云終須㨂取幽棲處老檜雙
成便作門又云吳中近事君知否團扇家家畫放翁
皮日休旅舍除夜云挑燈猶故歲聽角巳新年陪江
西裴度遊襄州延慶寺云不着前驅驚野鳥唯將後
乘載詩人襄州詩云映柳認人多錯誤透花窺鳥
最分明岑牟單綾何人着莫道猖狂似禰衡過雲居
院玄福上人舊居云重到雲居獨悄然隔&KR1084;窺影尚
疑禪不逢野老來聽法猶見隣僧為引泉龕上已生
新石耳壁間空帶舊茶烟南宗弟子時時到泣把山
花奠几筵皮陸皆唐季詩客陸隱於甫里皮咸通八
年登第二人素友善倡和尤多昔之和詩者和意而
已惟皮陸必和韻有累至百韻者皮有七爱詩為房
杜李西平盧鴻元魯山李太白白居易七人而作以
嵩山處士魯山令次三大臣李翰林白少傅名位不
輕列於處士縣令之下其高致卓識如此
杜荀鶴春宫怨云風暖鳥聲碎日高花影重經賈島
墓云山根五尺墓人品數聯詩弔李翰林云誰移来
陽家來此作吟鄰感寓云海枯終見㡳人死不知心
雪云江湖不見飛禽影岩谷惟聞折足聲擁袍公子
莫言冷中有樵夫跣足行哭具韜公云交朋來哭我
來歌喜傍山家葬薜蘿四海十年人殺盡似君埋少
不埋多溪興云山雨溪風卷釣絲瓦瓶篷㡳獨斟時
醉來睡着無人喚舟下前溪也不知題覺禪和尚
云少具修行得似師茅堂佛像亦隨時禪衣衲後雲
藏線夏臘高來雪印肩耕地誡侵連塜土伐薪教護
帶巢枝有時問着經中事却道山僧總不知荀鶴詩
在羅隱方干之下半山選唐詩只取四首其五言最
多然每失之容易七言差勝
李涉山中無奈何云無奈落葉何紛紛滿衰草疾來
無氣力擁戶不能掃欲訪雲外人都迷山上道又無
柰云無柰澗水何喧喧夜鳴石疎林透斜月散亂金
光滴欲訪澗底人路窮潭水碧又無奈云無柰牧童
何放牛喫我竹隔林呼不應叫笑如生鹿欲報田舍
翁更深不歸屋遊鶴林寺云野寺尋花春已遲背岩
唯有兩三枝平明携酒猶堪醉爲報春風且莫吹涉
詩見於半山詩選者三十餘首其絶句已别體選古
體三篇又鶴林一絶皆有意味存之以偹一家
顧非熊送樸處士歸新羅云少年離本國今去已
翁客夢孤舟裏鄉山積水東鼈沉崩巨岸龍闘出遥
空學詩中華語將歸誰與同非熊顧况之愛子况哭
子詩云老人喪愛子日暮泣成血老人年七十不作
多時别非熊亦有詩名今存者僅百餘篇必多散佚
朱慶餘上江州李使君云得在朝廷少還應諫諍多
杭州送蕭校書云别君猶有淚學道漫經年上張水
部云洞房昨夜停紅燭待曉堂前拜舅姑粧罷低聲
問夫婿畫眉深淺入時無慶餘絶句為籍所稱賞然
他作皆不能如此
韓翃寄武陵李少府云楚歌催晚醉蠻語入新詩翃
寒食絶句為德宗嘉獎擢知制誥有與翃同名者時
翃審之御批云日暮漢宫傳蠟燭輕烟散入五侯家
與此韓翃唐人尤重德宗詩有聞說德宗曾到此吟
詩不見倚闌干之句又云曾唱正元供奉曲又嘲宋
濟為惡詩唐帝詩中當以此詩為第一意翃所作皆
善今集中警句可摘出者殊寂寥簡短恐有散軼者
嚴維酬劉員外云柳塘春水漫花隖夕陽遲維嘗與
皇甫冉劉長卿唱和然前軰唯稱其柳塘花隖一聮
曺松送方干云汲水疑山動揚帆覺岸行商山野叟
云木弓未得長離手猶與官家射麝杳南海旅治云
南國正當無雁處故園誰道有書來松詩半山選十
四篇今擇其尤警絶者三聯錄於此
劉希夷代白頭翁云年年歲歲花相似歲歲年年人
不同又云此翁白頭真可憐伊昔紅顔美少年希夷
詩雖則天時人然格律漸天寶之風矣
盧象雜詩云家居五原上征戰是平生獨負山西勇
誰當塞上名死生遼海戰雨雪蘇門行諸將封侯盡
論功獨不成象詩入半山選者十首姑摘出其一
鮑容五言云豈惟親賓散鳥鼠移巢窠又(云)楚老幾
代人種田煬帝宫零落池臺勢高低禾黍中又云雪
壯冰亦堅凍澗如平地幽人毛褐煖笑就糟床醉唤
人空谷譍問火寒猿至拾薪煮秋栗看鼎書古字忽
憶南澗僧衣巾多雲氣露脚尋逸人&KR1460;量意中事又
云古風送微凉行旅動遠程憂人席未煖殘月馬上
明飄飄歧路間長見月初生重瘴曉色淺疎猿寒啼
清感此長嘆息百年何所營駙馬宅云閑遣清琴飛
小雪自看臨玉破甘瓜又云襄陽太守沉碑意身後
身前幾年事湘江千歲未爲陵水㡳魚龍應識字
鮑防雜感云漢家海内承平久萬國戎王皆稽首天
馬常行苜蓿地胡人歲獻蒲萄酒五月荔枝初破顔
朝離上郡夕凾關鴻飛不到桂陽嶺馬走皆從林邑
山甘泉御果垂仙閣日暮無人香自落遠物皆重近
皆輕雞雖有德不如鶴館閣諸書經南豐序引者皆
為不刊之言鮑溶詩清約謹嚴違理者少之評惟深
於詩者庶乎知之世謂子固不能詩者失之謬矣同
時有鮑防者亦有詩名唐文粹載二鮑詩若干首
防稍開拓今錄其雜感篇於此
司空圖山中云川明虹照雨樹密鳥衝人又云坡暖
冬生笋松凉夏健人又云夜短猿悲減風和鵲喜虚
又云孤螢出荒池落葉穿破屋雜言云烏飛飛兔蹶
蹶朝來暮往催時節女媧只解𥙷青天不觧煎膠黏
日月唐自朱三䟦扈以來黠者隂贊問鼎之謀悖者
明獻改物之說奉璽六臣皆喬木世臣之子孫於時
間關亂世挺然自立不踐二姓之庭惟司空表聖韓
致光二士而已致光大節為香奩所累不若表聖賦
咏多雅人壯士之言舊有其集嘗摘數聯餘不悉記
項斯送華隂隐者云世人莫識面弟子不知年欲别
云歸期無歲月客路有風濤華隂道者云養龍於淺
水寄鶴在高枝夏坐寄僧云多因束帶熱更憶剃頭
凉贈道者云自說身輕健今年數夢飛哭南流人云
寶庫空收劍蠻僧共起墳知名人尚少誰為錄遺文贈
日本病僧云雲水絶歸路來時風送船不言身後事
猶坐病中禪深壁藏燈影空窗出艾烟已無鄉土信
起塔寺門前舊宫人七言云自出先皇玉殿中衣裳
不更染深紅宫釵折盡垂空鬢内扇穿多減半風
桃熟亦曾君手賜酒闌猶候妾歌終如今還向城邊
住御水東流意不通斯詩在方干秦系之間少而工
儲光羲野田黃雀云噴噴野田萑不知軀體微窮左
空倉粟相引時來歸邪路豈不捷渚田豈不肥蕭條
一頽舍棗多桑樹稀無棗猶可食無桑何以衣水長
路且夐相引側側無心違戲馬臺云泗水南流桐柏川
沂山北走瑯琊縣滄海沉沉晨霧開彭城烈烈秋風來
崔國輔對酒吟云行行日將夕荒村古塜無人跡蒙
籠荆棘一鳥飛屢唱提壺沽酒喫古人不逢猶不足
遺恨精靈傳此曲寄言世上諸少年平生盡在杯中醁
楊衡哭李象云白雞黃犬不將來寂寞空餘葬時
路草死花開年復年後人知是何人墓
李端贈空洽云同時獻賦人皆盡共壁題詩君獨在
于武陵過侯王故第云賦知弹鋏客何處感新恩
劉商醉後口號云秋草春風老此身一瓢長醉任家
貧醉醒來還愛浮蘋草漂寄官河不属人
羊士諤酬蕭使君出妓夜晏云玉顔紅燭忽驚春微
步凌波拂暗塵自是當歌歛眉黛不應惆悵為行人
余選晚唐詩數家既盡又誰取儲光羲崔國輔楊衡
李端于武陵劉商羊士諤七人一聮半句以附益之
此七人非晚唐體
右前後續新四集詩話共十四卷前後集各
二卷六十歲至七十歲間所作續集四卷乃
公告老歸後所作時近八十新集凡六卷乃
專摘採唐詩之警省者咸淳戊辰五月夏間
也時年已八十二矣
後村先生大全集卷第百八十六終
