後村先生大全集卷之一百五十七
墓誌銘
方采伯
莆巨姓推方氏自端明蔡公貴盛時巳與為昏至君
伯父處士縜與龍圖陳公宓皆婿于参預龔公之家
君幼侍㑑父子隆乾間事及龔陳二家文獻耳目濡
染歴歴記憶余先君先夫人鍾爱仲女弟聞君早惠
許女焉及舘甥先君不及見矣君事尊老孝謹處朋
儕謙毖與伉&KR1275;相賓敬終其身不改度常以書卷自
熏沐翰墨自陶寫有園數畝亭榭草木蓬窗棐几而
墳籍偹焉拳石勺水而仁智寓焉再薦于鄉絫上春
官不售慨然有罷舉之志不幸女適劉氏者先夭余
女弟繼没君既鰥始親箱篋細碎之事又不幸玉立
之子亦夭君悲傷惨戚歡悰益薄一日語余吾老矣
壮子家惟一孫未冠門戸緒業之重吾爲此懼已自
託于縣官矣它日以懷也累公又徧以語親知余曰
君方強健顔諄諄如八九十者何也俄觸午暑訪余
共坐水軒踰時去與其友步月夜分而歸猶問家事
乃寝黎明家人呼之不應入戸視溘然逝矣若暴中
風者寶祐丙辰七月乙未也年六十配劉氏乃吏部
侍郎少師公某之女子男一人得一亦薦扵鄉一女
適長忝主簿劉文礼皆前君卒孫男一人懷孫也其
年十月庚申懷孫奉君及劉孺人之丧乃合葬于延
夀溪龜湖之原君所自卜手封壙室務為堅固不可
毁又謀築精舍未果君蕭散而博雅于噐自先秦至
歷代古物于書自南北金石至竹帛竒蹟于畫自顔
陸至唐宋諸名手皆究極端緒監定品目不差毫髮
他人藏者率眞贗妍醜参半君所蓄匜洗錞罍章草
行楷丹青絹素物物精妙皆可寶惜手自記錄付懷
曰世守之其篤好如此嘗彙累朝宸翰及名臣遺墨
十卷號墨林帖未刊者末二卷烏虖天既蕲君一第
使之老夀與龍眠居士寶晉公雲林子周旋于筆硯
几席之間以滿足其冷淡之嗜好不亦楽乎而猶不
然何哉君名采字采伯曾祖潤祖駛特奏父思齊母
趙氏淳熙郎官伯适之女奕世俱稱長者銘曰蘧蘧
然知其身之蛻也蹙蹙然憂其孫之穉也昔余聞之
疑其戲也今余思之何其智也懷也善守之勿失墮
也
仲妹
余上世清貧先君嫁三女皆布衣後乃有登第者貢
士方君采字采伯之室余仲妹也幼為二親鍾爱君
亦有至性異于諸兒先君病君禱于佛乞以身代不
愈創服雜羹胾以進俟不愈君雨泣柴立及執喪不
茹葷血者三年其事魏國太夫人跬步不離左右寒
燠飢飽必問裼襲調胹必親里人以為孝女既嫁夫
有本生重親君嚴之如舅姑有庶生子君撫之如嫡
有姬妾君慈之如子夫喜賓客君潔罇斝以待夫購
書畫君脫簮珥以助若此類不勝書里人以為賢婦
魏國晚多疾君每棄夫家事來侍湯熨累月半載乃歸
魏國于竺乾之學早有所悟入名緇老禅望風屈伏
惟君機鋒足以相當如龐嫗母子然俄而哭爱
猶自寬越三年哭魏國由哀毁致病以
練祭前一日卒乃淳祐己酉十月壬寅也年五十八子
男一人得一貢于鄉女一人適長泰主簿劉文禮皆
已卒孫男一人懷孫初采伯規新塋于延夀之龜湖
君葬有日矣而采伯暴亾懷孫卜以十月庚申奉二
柩合葬焉昔人以父母俱存兄弟無故為一楽以家
無朞功為盛事嗟夫余瀧岡之木已拱黃臺之
屡摘君與無競處和俱不待六十非獨逝者不得
歸長夜之可悲而存者雖可年
非獨為吾家惜孝女而又為方氏惜賢婦
於贈宣教郎諱炳為曾大考于著作佐郎諱某
為大考于吏部侍郎諱彌正為考于魏國林夫人為
妣銘曰逹也靈照隐也德曜鮑宗之賢曺娥之孝
于是數者皆可以銘銘之者誰白首之兄
林君
林氏居北郭者尢盛君名崖字希文以長楽
為曾大父隐君天覺為大父琪為父君羣從六七人
皆有俊聲角立競爽如渙荀陳晉王謝家然策于天
子之庭薦于鄉于漕者相踵也君少美風度衆中常
如玉雪照人謂必速化騰上者既而頓挫場屋亦不
甚戚戚以讀書教子為楽暇日與親朋酣觴賦詩圍
碁賭墅若甚放逹不屑家人生産者晚稍廣先疇飾
舊廬焉及羣從凋零略盡名巋然獨存意造物乘除
之理則然俄以皆瘍卒年六十一以寶祐四年臘月
壬申葬于松嶺茅洋山之原配泰湖陳氏男一人于
卿力于學女二人長適方松次適黃天瑞皆名族黃
氏女先卒方氏女二十餘即婺居介潔自持為里節
婦君雖不遇然其才扵施家教行于子者如此余
于山甫之婦君外孫也故于卿以埋文属全銘曰
士要其終不觀其初或顯融而誰紀或隐約而可
君平生其臺孝威馬少游之徒歟
方君薛氏
贈中奉大夫方公逵有三丈夫子伯揭陽令君大
仲寶謨閣學士謚忠惠公大悰君其季也名大鏞字
德錄少與二兄鼎峙有聲場屋既而仲貴顕爲端平
賢諫官伯亦通籍封男人謂君功名踵相接
年僅三十九卒以嘉定癸未某月某日葬以端平
午某月某日孺人薛氏左史公元鼎之孫婉嬺而
歸君九年而寡二女皆幼二子紹孫方晬貽孫
在腹人謂孺人盛年非久安澹泊者而孺人自誓
若于兒女撫之慈而訓之嚴子俱力學冠婚以時長
女蚤殤次適鄭貢士子簡前卒初中奉公産薄而君
婦尤清貧二兄既仕以汾曲之廬之田巽焉忠
惠公宦游必挈孀幼以俱孺人少守空閨寒暑
至老不變有伯姬之絜深夜一爐長幼團欒共圓
有龐嫗之逹簮蒿如六珈之飾焉啜菽如五鼎
之奉焉寶祐乙夘年五十七矣以疾卒于寝某月某
日也明年紹孫又卒貽孫將以丁巳某月日葬孺人于
豐城里林店溪中奉公墓側忠惠公所卜也于是
君葬二紀矣始以孺人合祔貽孫纍然來請銘銘曰
余嘗銘君二兄之阡世系詳矣茲碑略焉
林貴州
余嘗誌外舅林公及沅容二牧之墓君名公奕字飬
大沅州之孫容州之仲子也母夏宜人少有聲埸屋
壐赦君自容奉賀表詣闕𥙷官銓注將楽縣主簿内
艱調嘉興府酒官汀郡盗起從招捕使陳公子山前
南劒守黃侯垺郡劒捕縣尉入郡幕時更新楮冐利
犯法者衆君两獲偽造帥真文忠公上勞詔改次等
合入官君蹙然曰彼誅此賞寕無愧乎及聞諸囚人
死乃安諸臺&KR0702;攝崇安縣黃侯由劒移建辟知甌
寕縣建卒失伍閉城縱燎邑在郭外衆𣣔潰去君夜
坐廳事名尉寨兵儆于衆曰令在此無妄動由甌寕
班引授承事郎知莆田縣初余外舅守莆看遺爱君
猶子也其治壹用家法于聽訟扶貧弱惟恐其為大
姓所也于督賦有劑量未嘗為急符所使也然他
人行之者卒不見知于上官惟君縣譜尤為范侯銘
莆人兩賢之秩滿調通判泉州迎吏及門外
艱調通判建寕府左翼軍餉隷焉稍乏則紛紜君
幹旋士飽馬騰比滿帑有餘積入都自嘆曰吾
貧無貲孤無援將奈何𣣔部注建漕主管文字會前
庾使楼公治召入而余亦忝冊府禁林楼約余聮名
作箋干光範曰林某廉吏也宜少旌異丞相奏以君
知貴州君携家涉湘入嶺百餘日始至郡久闕守顆
印之外空空如也君為攝前郡者𥙷觧泉粟各以教
千計在郡一考有半臺閫綱運如期官兵祿廩按月
惟守俸未支者凡九月其急公緩私先人後已者如此
以微恙伏枕三日殁于州治寶祐乙邜三月十三日
也年七十一秩至承議郎娶敖氏繼李氏俱贈孺人
男二人誼之聲之孫男三人畊老畬老畡老孫女
三人君仕遠祿薄既卒官下幾不能返喪郡人憐之
代庖者利積俸不還一錢二孤質鬻奉柩舟行二
餘里至惠又陸行二千餘里始逹先廬以丁巳三
丙申與两孺人合葬于福清縣西山之原結庵林
扁曰樂斯君遺命也自士大夫莫不以擁麾凝
香為樂故有腰纏上揚州蒲萄博西凉者彼哉足
論也懷祖求會稽牧之乞湖州不曰名勝乎君世
清苦尤拙仕進其拜州也無他謬巧特以余三人
之薦鄭丞相命直省官持堂帖來語之曰此官人
勿使破費君勞以瓶楮五十而已嗟夫余與楼卿
之舉廉也鄭丞相之調守也將以厚君也然而文淵
病于壺頭也子厚卒于龍城也前之厚君也適所以
灾君也豈非楼卿鄭丞相及余之咎哉初容州早退
高尚晚辭聘召殁贈直煥章閣書容州者以其著云
銘曰昔優孟之歌其辭謔而俚既不知孫叔亦厚
誣其子余叙君之家清德如伯起雖無遺汝金廼有
貽厥址勉哉后之人可培不可毁惜余去柱下筆之
𥙷野史
馮巽甫
自蜀有狄難而衣冠名族避地者布滿于荆楚江浙
然南轅者尚少嘉熙末余使粤開君開先來為連山
令視其爵里嘆曰天荒地老蜀珍胡為至哉既而聞
連山之民與君相安會余召去不果荐後君出嶺僑
于莆始識君面介而通和而毅開口見肺肝無所回
隐直諒友也淳祐未余行後又見之于建自此不復
相聞余歸老數載足不越戸限君之子邵賢忽来求
君埋辭余驚曰君容死不及知丧歸不及弔余之愧
不可湔矣銘其可辭按君家譜本長安人上世有仕
唐季為綿州彰明令者遂家于普之安岳為郡大姓
有西北二宗君西宗之后自始祖接傳至君登進士
第者五十有七人君以春秋两貢于鄉中類省前列
經張得一君舉子也時人以方永嘉陳蔡二公擢
端平乙未丙科歴長江縣主簿辟四川騘所凖遣内
艱峽始就連山之辟經略使以邑小不盡君才改
豐令每坐堂皇或履阡陌登進細民與語如家
諾然人人獲以其情自通于長官吏不得舞智
邑皆有遺爱四考觧去為福建路提舉司幹辦
用京状七員改秩用縣令两任免湏入僉判鎮江
秩滿需次戸部激賞所主管文字簿游霅川因跌傷
足卒子寶祐丙辰二月某日年七十一秩止議郎
娶趙氏一男邵賢也四女已嫁者三人季未行邵賢
將母扶柩返葬于莆之洗塘山丁巳二月甲寅也君
嘗周旋李公某度公正之間講朱氏之學甚精
慕元白體有集若干卷性薄榮利拙仕進世莫
辟薦君者臬使涂公巽揚經略使劉公伯正方公三人
也以京状為君破白者劉連州燧叔也繼之者
二庾使也成之者節齋趙公鳳山李公清獻
微此六七公則君終老選調矣然則士之欲遇合于
世者不其難乎余晚以大蓬直禁林游公久釋
以書來曰他朋友皆能謀身惟馮巽甫可念某
斯人累君巽甫君字也余屡推穀君子當路語不
售以此慚君亦以此慙游丞相云初君當游公盛
時不一掃光範門及歸綠野乃往叙舊盡平生歡洽曾
大父喬年號類溪逸老大父戊有春秋學號横舟翁
父廸功郎母何孺人銘曰生于蜀死於吳仕於
葬于莆昔夫子思乘桴亦嘗𣣔九夷居君安之命
矣又何為懷故都
林韶州
紹定辛邜叛將李全犯揚州恃銳輕出為王師掩擊
殪城下其妻楊姑山東劇盗楊安兒之女安兒首亂
山東者兵敗逃海死姑勇而黠其黨奉以為帥自扵
行伍中擇全嫁之全素健闘及歸朝全連節旄姑
封小君名為忠義隂貳于韃駐軍山陽雖隷制置使
戲下然戕許國僨劉琸逐姚翀殺命士苟夢王社來
當國者不能討益驕全甚至飾珠翠以求媚於姑士
大夫視山陽如蛇鄉虎落矣莆人林君景復既歴廬
尉調泉州節度推官矣改授淮安州法曹以往時
論壯之安晚鄭公時在瑣闥餞詩有淮海轅門立竒
要看左袒為劉時之句至則改淮安令未幾全叛
既與尸歸楊姑者懼朝廷必討遂掃衆盡俘執南官
北去君復在其中留落海州三年膠西半年青杜七
年賊防守苛峻君挺節無所汚飢餓并日採梠拾橡
而食或買卜教小童以自給南北隔絶家人不知君
存殁母妻以憂卒頼信庵丞相趙公在淮間念君陷
賊遣間物色君素不忘本朝艱難中肘縣印卧起屡
以帛書報虜機事人始知君不死趙公復捐金資召
卒籍其力自拔而歸庚子四月也趙公奏曰林某十
年北地萬里來歸縣印猶存告身如故乞旌擢以勸
節者君強仕游邊比反國鬚皤然矣平章喬公杭
相公議擢君于朝不果詔改宣義郎通判海州事
改淮安州始聞母妻丧哀動行路乞觧官追服起復
通判廬州吕帥文德雖武人知敬君奏除参議官兼
倅盖周旋两淮者復六年改湖南安撫司参議官知
南恩州久旱郡有疑獄親輷得情讞上之日大雨重
賞捕劫海者盗發輒獲舟行鯨波如枕席然在郡三
載境内稱治擢知韶州陸辭上問在山東幾年及虜中
事公歴歷以實對上嘉奬慰效之曰曲江佳耶君頓
首言地接江西湖南溪峒臣願布宣德意拊循之韶
亦至君至而兩郡捕綱餫如山急符交至君未數月
人徒見君久仕邊地意其為疎岩&KR1542;弛者然
君两牧南州乃密察細謹如常人待僚佐均兄弟視
民如子積勞致病猶日坐鈴齋治文書疾棘怡然曰
吾不死青齊而終于終幸矣復何憾以寶祐四年六
月某日卒于州治積階朝散郎明年丧歸以四月某
日葬于某山之原君寤寐功名而不汲汲謀身有慶
夀及平觧任轉秩賞皆恥自言同時陷賊有周子容
主簿者後君來歸由右選得朝奉郎或謂君當薄
君曰命也卧病始叙述平生若乞憐于君父者經略
使馬公天驥言君志節與周子容朝奉事同賞異其
守曲江清約豈第乞于遺澤外特加異恩未報林氏
死一生中篇什不廢晚筆尤老自號全璧有集若干
卷余嘗謂爱君之深者信庵也期君之遠者安晚也
然安晚徒能識之于陷賊之先信庵不能扳之于既
返國之後何歟曩余嘗叩信庵今習邊事者少如林
某豈不值一淮郡公悵然曰守邊湏竒龐福艾者此
君骨法稍簿吾使人推其命亦然寘之中州乃所以
爱之也及安晚再相余曰景復其來乎然竟淹留恩
平不召盖爱之深期之遠者于君僅如此况靳靳不
相知者哉昔大將軍以李廣數竒不使當匃奴相者
見班超曰君燕頷虎頭萬里侯相也窃意君命類廣
而相不及超歟嗚呼悲夫君諱興宗景復其字也銘
曰昔鄴邦光㣝韉荷嚢充也繡裳一旦倉卒貪生屈
膝北面臣賊君秩甚卑俘執十朞挺身而歸南人押
玩北人驚嘆曰此鐡漢歲晚&KR1088;㷱祲霧墨濃面有
容或繪麟閣或死浪泊高下厚薄孰主尸之彼成此
虧彼合此畸惟其志節不可詘折矧可磨滅
韓隐君
余友韓斗將改葬其先隐君泣謂余曰昔人有抱嬰
以請而得銘者有幼喪父既長訪求其平生言行自
表于所者斗士也不哀切于婦嬰乎既冠失怙于
言行皆耳目暏記不詳實于訪求乎顧今代無幹而
末學何敢望歐使先人之可俘者失傳斗弗子矣敢
累公余方苦暈&KR0632;心許之力未及也斗責諾之書
徵銘之使絫絫不絶按韓民自固始入閩居懷安者
三世矣曾祖瓊祖翼父昱皆潜德弗耀君諱永字昭
父幼刻苦受業丁鄉先生弘齋鄭公某後從幼齋黃
公幹游其學貫通九流百家而折衷于經其文掃去
六代五季而欲反之古開門授徒師道尤嚴嘗應秋
賦幾入彀矣考官以策論語觸時忌不敢收晚拓落
所知有仕長沙拉與同載者君曰賈馬皆嘗涉湘吾
將游焉既至病店卧客舍晨起猶繕某詩其夕卒紹
定辛邜二月某日也得年六十斗自懷安徒跣數十
里負骨歸家山初君寠甚李侯亮竒其人妻以女弟
常分俸資君家有無子婚嫁李夫人皆身任君危坐
對卷而巳嘗謁神祠或遺銀合于香几君留以待俄
有婦人哭而至曰父繫獄吾丐貸是物以營救微君
他人負之而走矣君旦晝所爲輒筆于簡夜則露立
斗下以白其實踐如此李夫人後君二十五年卒二
子斗滋滋巳卒一女適進士趙與寵孫男四人孫女
二人君舊藏不利寶祐丁巳某月某日改祔于母夫
人某氏之墓在某鄉某里某山之原所著有易說詩
精義又書釋疑史斷未脫槀右律詩一卷昔陳后山
固窮妻子常食扵外舅人賢后山亦賢郭㮣甚矣君
之似陳李侯之似郭也余觀后山猶以諸公之薦入
舘君竟老死布衣窮乃過之然豐也寒薄無祿斗也
修潔有聞竊意造物吝固于君者將留以遺斗也銘
曰君有遺墨字若不多有志無時命也奈何悲哉
此言盖本臺卿匪我銘君乃君自銘
方君&KR1104;仲
初君大父寕鄉公為莆修士為朱門高弟秩卑齡促
里人悲哀之曰是必有後俄而其子復卒于是&KR1104;仲
生甫五月祖母徐氏母林氏孀且貧拊而教之幼警敏
出語驚同學兒踰冠拔鄉薦遂入上庠中壬辰進士
第歴尤溪縣尉教授英德府以考舉通籍知長溪縣
通判遠州行至順昌縣卒于傳舍寶祐二年六月庚
午也秩承議郎年五十一多寕鄉公一歲爾里人復
悲哀相吊曰是家祖孫宜貴顕宜老夀而皆止于是
耶娶李氏封孺人一子建孫男女各一人以五年十
月某日葬扵棲隐山之原前葬建以直院林氏希逸
之状來乞銘&KR1104;仲初筮那&KR0702;尉市鉛以造祭噐力争
曰不給直而白科猶不祭也郤縣倉餐錢可數百緡
以助平糴倉守俾輸郡又争曰俑不可作民有扇妖
結集者捕首悪送縣鞠治立散其衆曾守宏正延入
郡幕首勸曾寬属邑蠲沙縣捕銀四千两歲飢帥遣
吏糴沙縣還至水東飢民截米覆舟守&KR0702;&KR1104;仲撫諭
衆千餘人皆退帥来詰&KR1104;仲奮筆復之曰劒亦飢愚
民見米出境而閧不足責帥不復問漕使留耕王公
伯大鐡庵方公大琮皆奬重鐡庵以漕幕招答曰與
公同里又同宗也敢辭囙併辭郡幕還邑徐守元杰
來以僚招亦辭留耕薦語云尚友前修不隨流俗徐
公則云始終清修二公皆靳許可者南轅至番遇鐡
庵巳建門留之苦辭而去英與諸生相浹洽課試略
如州士習一變新學宫祠九賢鐡庵兼漕羔鴈復至
巖仲累辭而後就于擬筆燕語有規益無和隨鐡庵
幕下士徐君明叔洪君天錫併&KR1104;仲為三廣人皆賢
之長溪久不治留耕時参大政遂以堂除來綰銅墨
謂悅堂楊公楫處士楊公復邑前軰也勉齋黃公幹
邑士之師也並祠焉汰縣庠冗職增弟子員民間愬
米價太重惻然曰吾無州家何姑盡吾力取縣家例
錢盡蜀之斛失三鐶契塩錢亦僅足月觧止母榷民
後村先生大全集卷一百五十七終
