後村先生大全集卷之一百七十五
詩話(續集)
東坡中秋詩云此生此夜不長好明月明年何處看
與高適今年人日空相憶明年人日知何處之句暗
合羅隱中秋不見月詩云只恐異時開霽後玉輪依
舊養蟾蜍本扵盧仝月蝕詩然尤簡明林和靖絶句
云山水未深猿鳥少此生猶擬别移居直過天竺溪
流上獨樹為橋小結廬然賈島已云猶嫌住處人知
處見擬移家更上山楊誠齋五言云猶道山中淺仍
移水上居俗人又剥啄掉入白芙蕖亦本此
盧綸李益善為五言絶句意在言外綸傷秋云歲去
人頭白秋来樹葉黃搔頭向黃葉與爾共悲傷宫詞
云玉砌紅花樹香風不敢吹春風觧天意徧發殿南
枝學士院春帖子可用又云辤輦後當態傾心奉六
宫君王若看貌甘在衆妃中益送人云路傍一株柳
此路向延州延州在何處此路豈悠悠照鏡云衰鬢
朝臨鏡將看各自疑慙君明似月照我白如絲陽城
烽舍云何地可潸然陽城烽樹邊今朝望鄉客不飲
北流泉皆有無窮之味劉幽求功業人不以詩名其
五言云心為明時盡君門尚不容田園蕪没盡歸去
路何從裴晉公題太原廳壁云危事經非一浮雲的
是空白頭官舍裏今日又春風皆微婉不刻露頃選
絶句或未見全集或偶漏落可收入也石林避暑錄
載椘州紫極宫壁見詩云宫門閑一人獨凭欄干立
終日不逢人朱頂鶴聲急亦可收
賈島哭孟郊云家近登山道詩随過海船此為郊寫
真也及哭張籍云即日是前古何人耕此墳施之他
人皆可何必籍也籍儘有可說今八句無一字着題
良不可曉
王簡卿侍郎題園扉只赦人種菜莫誤客看花陳抑
齋樞密則云寄語園丁勤剗草有時病叟出看花尤
有味辛幼安晚題桃符云身爲參禪老家因赴詔貧
杜子昕則云父子俱開國朝廷不負人兩聯皆微而
婉
賓戲犯客難洛神賦犯高唐賦送窮文犯逐貧賦貞
符犯封禅書王命論洪氏隨筆記阿房賦犯華山賦
中語余讀陸傪長城賦首云千城絶萬城列秦民竭
秦君滅不覺失笑曰此豈非蜀山兀阿房出之本祖
歟傪名輩在樊州前
唐人交疎貧病後身老是非間之句可諷味
王簡卿侍郎嘗自誦其贈劉改之一聯句云罵坐有
人曾辟易處窮無鬼敢揶揄道得他着
福州仁王寺有僧喜倡望江南詞一日忽題壁曰不
夫婿醜亦勿厭深村但得一回嫁全勝不出門或
之曰此僧欲出世矣言於當路延主一刹未久若
有不樂者又題云當初只欲轉頭銜轉得頭銜轉不
堪何似仁王高閣倚欄閑唱望江南李内翰元善
每稱此二絶&KR0786;游輙曰吾欲唱望江南矣
李義山蝨賦云爾職惟齧而不善齧回臭而多跖香
而絶雖甚簡短然有義味
近人長短句多脱换前人詩七夕詞云㒈豪今夜為
情忙人那得工夫送巧然羅隐已云時人不用穿針
待没得心情送巧来送别詞云不如飲待奴先醉圖
得不知郎去時然劉駕已云我願醉如泥不見君去
時宫詞云一夜御前宣住六宫多少人愁然王建已
云聞有美人新進入六宫未見一時愁
王岐公宫詞云翠眉不及池邊柳取次飛花入建章
雖本王昌齡玉顔不及寒鵶色之句然殊不相犯又
云重教按舞桃花下只踏殘紅作地䄄又云吹回一
覺昭陽夢帳外春風太薄情其思致在王建之上矣
退之自負去陳言然坐茂樹濯清泉即楚詞飲食泉
蔭松柏也飄輕裾翳長䄂即洛神賦揚輕袿翳修䄂
也豈非熟讀忘其相犯耶
前史謂禰衡附孔融慢曹操操以其才名不欲殺
劉表前後福建表不能容以江下太守黃祖性急送
衡與之為祖所殺按鸚鵡賦極籠棲託之悲有母
子伉儷衆雛之感又云寕順從以遠害不違遷以喪
生又云顧六翮之殘毁雖奮迅其焉如苟竭心扵所
事敢背惠而忘初噫衡自知不免哀鳴躑躅求容扵
祖者如此亦可憐已時操表皆欲簒漢而融獨欲存
衡與融善自無可活之理操能害融而不忍斃一
衣表亦避此名惟祖凶麤敢扵下手原其意不遇
承望二豪風旨爾豈性急之罪哉頃見余扵夀云謝
希孟為某總餉所惡假手留鑰張定叟劾去之希孟
有詩云上有皇天下后土此身不患無歸所憑誰說
與清河宫何苦為人作黃祖余謂祖為曹劉驅使已
可笑又有一種人為祖驅使益可笑也
退之自答柳柳州食蝦蟇詩是柳倡而韓和矣今柳
集乃無此作唐家數詩往往一集可采者止一二首
餘皆不必傳而傳子厚詩妙不入集
者可惜也周六周七輩能登科而不能收拾父詩必
是其時尚幼
山谷以崇寕甲申謫宜州道由洞庭潭衡永桂皆有
詩是歲五六月間至宜明年乙酉九月卒年六十一
以集考之在宜僅有七詩與黃龍清老三首别元明
一首和范寥二首而絶筆扵乞鍾乳一首豈年高地
惡而然耶其别元明猶云術者謂吾兄弟俱夀八十
谷亦不自料大期止此少游在藤自作挽歌之属比
谷尤悲哀惟坡公海外筆力益老徤宏放無憂患遷
謫之態黃秦皆不能及李文饒亦不能及
秦會之嘗記曾南豐辟陳后山為史属且塗改后山
史藁世謂元無此事乃秦謬誤殆以人廢言也按魏
衍為后山集記明言元豐四年神宗命曾典史事曾
荐后山為属朝廷以白衣難之衍乃后山高苐集記
作扵政和五年秦說有按據非誤
后山生不肯着趙挺之丞相背心其死也友人鄒道
鄉買棺以殮二事尤偉魏衍作集記不敢書前事豈
趙公言貴盛有所避就乎
余舊喜杜牧憶李給事詩云元禮去歸緱氏學江充
来見大臺宫妙扵用事緱犬借對尤工後讀膺傳居
綸氏教授千人非緱氏也牧豈别有所本即
杜牧嘗為牛竒章公掌書記後誌牛公墓書維州事
是牛而非李又云李太尉專柄多逐賢士牧弟顗嘗
為李衛公廵官後李貶袁州牛公欲辟致顗辤以李
公方在困不願就牧誌顗墓備載其事牛李相反如
冰炭門下士各分朋黨二杜於其時一為牛客一為
李客各行其志各主其所主不以牛李之存没用舍
為向背其兄弟俱豪傑之士矣自唐至今維州曲直
之論未定惟温公是竒章與牧之論同
徐夤先輩詩如豐年甲子春無雨良夜庚申夏足眠
如身閑不厭常来客年老偏憐最小兒皆律切又
五言云歲計懸僧債以此知閩人苦貧貸僧而取其
息自唐末已然矣但近歲取諸僧者愈甚十刹九廢
有歲收數千百斛盡入豪右而寺無片瓦者則前世
之所未有也
前輩稱王君玉詩刻琢深淳且舉蠶寒冰繭瘦蜂老
露房欹魚寒不食清池釣鷺静頻驚小閣棋二聯余
以其集攷之五言如露槿東西照風荷向背愁七言
如凉吹易成團扇恨夕陽偏結小窗愁如詠明皇云
誰將水調歌秋雁不遣君王待曲終絶句如香溪春
老誤尋芳只有愁雲映夕陽今日重来已如此何湏
更問海生桑如正月初絃二月除小陽春事已如麻
強誇力徤因移石不減公忙為種花皆精妙有思致
絶句可入選而詩話所稱二聯乃不在集中君玉宴
元献客也嘗與楊大年歐公唱和
劉駕古意云新人莫歡喜故人曾如此燕趙猶生女
郎豈有終始比之香山更有新人勝於汝之句稍含
蓄
漢以孝廉取士其末也孟德仲謀皆曾舉孝廉来唐
人尤重進士其末也如李振勸朱温一日殺司空裴
贄等百餘人扵白馬驛蘇楷駮昭宗諡李山甫教樂
從訓害王鐸一家三百口皆不得志於場屋者為之
乃至巣寇亦進士也科目之弊如此當時惟羅隠有
詩聲屡擯扵名場然逢世亂離依錢氏以庇身未嘗
節五言云四海霍光苐六龍張奉營此必是諸鎮
皆封王賜功臣號及岐汴劫質天子之時又云陪臣
無以報西望不勝情又聞幸蜀七言云静憐貴族謀
身易危惜文皇創業難猶有惓本朝之意可嘉也司
空表聖有詩與李生論詩略云王右丞韋蘇州澄澹
精緻豈妨遒舉賈浪仙雖有警句視其全篇意思殊
餒大扺才亦為體之不備也余謂四靈
輩自摘其警聯二十六如人家寒食月花
影午時天雨微吟足思花落夢無樂府云晚粧留拜
月春睡更生香七言詩得劍乍如添健僕亡書久似
憶良朋皆甚佳然世人惟誦其碁聲花院閉幡影石
幢高綠樹連村暗黃花入麥移之句表聖有絶句云
後生乞汝殘風月自作深林不語僧其高自標致如
此
退之以師道自任自李翺張籍黃甫湜輩皆名之惟
推伏孟郊待以畏友世謂繆敬非也其自歎云愁與
髮相形一愁白𢾗莖有髮能幾多禁愁日日生古若
不置兵天下無戰争古若不置名道路無欹傾太行
聳巍峩是天産不平黃河奔濁浪是天産不清四蹄
日日多雙輪日日成二物不在天安能免營營弔國
殤云徒言人最靈白骨亂縦横如何當春死不及羣
草生尭舜宰乾坤器農不器兵秦漢盗山岳鑄殺不
鑄耕天地莫生金生金人競爭㶚上輕薄行云自歎
方掘身忽逢輕薄倫常恐失所避化為車轍塵游子
吟云慈母手中線游子身上衣臨行密密縫意恐遲
遲歸誰言寸草心報得三春暉去婦云君心匣中鏡
一破不復全妾心藕中絲雖斷猶牽連安知御輪士
今日翻廻轅一女事一夫安可再移天君聽去鶴言
哀哀七絲絃教坊歌兒云十歲小小兒能歌得朝天
六十孤老人能詩獨臨川去年西京寺衆伶集講筵
能嘶竹枝詞供飬繩床禅能詩不如歌悵望三百篇
長安旅情云盡說青雲路有足皆可至我馬亦四蹄
出門似無地玉京十二楼峩峩倚青翠下有千床門
何門薦孤士秋懷云詈言不見血殺人何紛紛聲如
窮家犬吠竇何誾誾古詈舌不死至今書云云秦火
不熱舌秦火空熱文贈無本云詩骨聳東野詩濤湧
退之有時踉蹡行人驚鶴阿師可惜李杜死不見此
狂癡又云拾月鯨口邊何人免為吞游侠行云平生
無恩讐劒閑一百月吊元魯山云黃犢不知孝魯山
自駕車非閑不可妻魯山竟無家將謠魯山得賾海
誰能涯當舉世競趍浮豔之時雖豪傑不能自拔孟
生獨為一種苦淡不經人道之語固退之所深喜何
繆敬之有
文字意脉人生通塞繋焉東野詩云萬物皆及時獨
予不覺春又云妾恨此斑竹下盤煩冤根有筍未出
土中已銜淚痕又云無子抄文字老吟多飄零有
吐向床枕席不觧聽又云山壮馬力短路行石齒中
又云後路起夜色前山聞虎聲其峡哀杏殤哭劉言
史盧殷諸篇極其詭怪幽憤所謂峽哀者似為逐客
而作如云沙稜箭箭急波齒齗齗開呀彼無底吮待
此不測灾谷號相噴激石怒争旋回古罪有復鄕今
纍多為能其詞可以痛哭不知哀何人也屈宋大招
招魂等作雖窮極天地之外龍蛇鬼魃千變萬態然
又稱述宗國宫室鐘鼓歌舞之樂以返之孟生純是
苦語略無一點温厚之意安得不窮此退之所以欲
和其聲歟
孟詩亦有平淡閑雅者但不多耳如腰斧斫旅松手
瓢汲家泉如不是城頭樹那棲来去鴉如路喜到江
盡江上又通舟愿爲馭者手與郎回馬頭如處處得
相隨人那不知月皆與唐人同一機杼詠蚊云願爲
天下㡡一使夜景清燭蛾云天若百尺高應去掩明
月又唐人所不能道
王贊序方干詩云張祐升杜甫之堂方干入錢起之
室祐尤爲杜牧所稱林逋亦有張祐詩牌妙入神之
句牧逋非輕許可者干送喻鳬云送我樽前酒與君
身上衣又云寒蕪隨楚盡落葉渡淮稀又坐月何曾
夜聽松不似晴窗接停猿樹岩飛浴鶴泉考功以五
言擅名干亦云纔吟五字句又白幾堇髭入室之評
不為過矣荆公選唐百家詩於高適岑參各取七十
餘首其次王建皇甫冉各六十餘首冉詩佳句如殘
雪入林路深山歸寺僧如那堪閉永巷聞道選良家
如借問承恩者雙蛾幾許長皆不在選中冉茅曾詩
亦工如寒磬虚空裏孤雲起滅間如孤村明夜火稚
子候歸船如三徑荒蕪羞對客十年衰老愧稱兄皆
精妙亦不入選余嘗謂如兩皇甫五竇皆唐詩高手
野處洪公所謂竇氏聯珠集恨未之見
劉義嘲退之䛕墓豈惟退之哉蔡中郎自謂平生作
碑惟於郭有道無愧詞則他碑有愧者多矣李北海
為諫官時面折廷諍是甚氣魄其詞翰俱妙碑板滿
天下外國至持金帛購求及為葉有道碑稱美其孫
景龍觀道士鴻臚卿越國公法喜為帝傲吏作人宗
師以臺閣名士而為一黃冠秉顯揚之筆讀之可發
千載一笑史謂自古鬻文獲財未有如邕之盛豈非
法喜輩潤筆耶使皆為郭泰作碑昌黎安得數斤之
金北海安得珊瑚鈎騏驎罽與紫騮劍几之玩乎
郎士元車馬雖嫌僻鸎花不棄貧秦系流水閑過院
春風為閉門善状幽居者唐求沙上島猶在渡頭人
未行樹色野橋暝雨聲孤舘秋善状行役者周賀空
將未歸意說向欲行人張蠙共看今夜月獨作異鄉
人善状離别者賀又云雨雪生中路干戈阻後期蠙
云塞深行客少家遠識人稀善状邊地者蠙又有宫
詞云日透珠簾見冕旒六宫争逐百花毬廻頭不覺
君王去已聽笙歌在遠楼甚工
唐人為樂府者多如劉駕鄰女篇云君嫌鄰女醜取
婦它鄉縣料嫁與君人亦為鄰所賤菖蒲花可貴只
為人難見祝河水篇云河水清瀰瀰照見遠樹枝征夫
不飲馬再拜祝馮夷從今億萬歲不見河濁時語闌
味長欲逼王建
鄭谷多佳句而格苦不高谷甚推尊薛能能自負不
淺其實一繆妄人爾其黃河太華二篇尤自夸詡然
以弱筆賦巨題每篇押十四韵殊無警策曾不如司
空表聖地勢遥尊嶽河流側譲關十字道盡尚不足
以望表聖如吳楚東南坼乾坤日夜浮齊魯青未了
等句法何嘗夢見彷彿谷輩北面之良不可曉
魏野詩除前輩拈出數聯之外如棋退難饒客琴生
却問兒松風輕腸扇石井勝頒冰病生閑撓僧来
廢静眠雁急長天外驢遲落照中又咏菊云五色中
偏貴千花後獨尊皆逼姚賈而少有誦之者
五言尤難工林和靖一生苦吟自摘出十三聯今惟
五聯見集中如隠非秦甲子病有晉春秋水天雲黑
白霜野樹青紅風回時帶笛烟遠忽藏春如郭索鈎
輈之聯皆不在焉七言十七聯集逸其三向非有摘
句圖傍證則皆成逸詩矣梅聖俞作集序謂先生詩
未嘗自貴就輙棄之所存百無一二盖實錄云
黃庶亞夫山谷之父世所誦怪石絶句之外如書對
聖賢為客主竹兼風雨似咸韶如史觧戮人帷戮古
地能埋死只埋愚皆竒崛不蹈襲如犬孤山不知天
星何時落春秋不書不可尋如宿趙屯云蘆花一般
水弭棹日已暮山間聞雞犬無人見烟樹行逐羊豕
跡始識入市路菱芡與魚蟹居人足来去漁家無鄉
縣滿船載稚乳鞭笞公私急醉眠聽一雨雜之谷集
中不能辨谷嘗手書此二詩刻扵星子灣䟦云先君
平生刻意於詩與子美吾祖詩冠古之評何異亞夫
真黃氏之審言矣
曾子固明妃曲云丹青有迹尚如此何况無形論是
非諸家之所未發哭尹師魯公悲公尚至千載後况
復悲者同其時意甚高挽丁元珍云鵩来悲四月鶴
去遂千年尤精切北歸絶句云江海多年似轉蓬白
頭歸拜未央宫堵墻學士争相問何處塵埃瘦老翁
極似半山誰謂子固不能詩耶
前輩咏蝶云狂隨柳絮有時見舞入梨花無處尋乃
脱换唐人白鷺詩立當青草人先見行近白蓮魚未
知之句云耳
古今賦詠閨情者不過恩怨相爾汝賀方回詞云插
金陌上郎化石山頭婦無物繋君心三歲扶床女陳
子高絶句云壁間衛玠眉目是膝下枚臯言語真縦
使無情似郎主那能對此不霑巾乃就幼稚上發意
尤新前世惟蔡琰胡笳諸篇為然子高别有句云高
向邊鴻問消息斷腸書信不如無甚有思致
唐有雙角犢子恣狂顛之謠故周子諒彈牛仙客以
為姓符䜟書李文饒亦為牛竒章懷異志於圖䜟恨
不族之又欲以大牢少長俱置之法朱新仲云信䜟
書而誣人以大逆李竄海島周杖死朝堂報也又云
終唐之世無牛姓為盗者夫犢子雙角殆析朱字爾
泚問䁀於前温改物於後䜟亦有時而騐耶
王民瞻題石人峯云偉岸稜稜立朝巍峩冠劍想
風標可憐有貌無肝膽何用昂然近紫霄其托諷與
退之石鼎之作何異
梁邵陵王代舊姬云怨黛舒還歛啼粧拭更垂武陵
王夜夢云昨夜夢君歸賤妾下鳴機懸知君意薄不
看去時衣施榮泰詠昭君云唧唧撫心歎蛾眉誤煞
人姚翻夢故人云覺罷方知恨人心定不同誰能對
角枕長夜一邊空雖南朝人語駸駸入晚唐矣
春端帖子前輩有絶工者有不甚工者坡工欲使秦
郎供帖子豈非以其才思尤宜用於此耶少游不歷
此官無以騐工拙周美成亦有才思者集中有代内
制作春帖子三十首皆平平無警策余嘗忝儤直幸
不當華爾否則亦露拙矣偶讀誠齋詩云玉堂着句
轉春風諸老從前亦寓忠誰爲君王供帖子丁寕綺
語不湏工使此老爲之必有可觀
秦相當國桂帥胡舜陟謂古縣乃秦父舊治諷縣立
祠令高登彦先也爲太學諸生時屡上書與陳東齊
名既登第考試潮州以論題策問忤秦相者以爲不
可祠舜陟怒捃它事劾上興獄逮捕彦先母死舟中
而彦先航海投匭上書乞納官葬母秦素蓄憾下彦
先静江獄比至舜陟爲漕吕源發買馬事先下吏死
秦人皆愛舜陟之非辜而不知有天道焉舜陟諂秦
死彦先忤秦而生亦可為士大夫謬用其心者之
戒彦先端午詩云無邪煩艾子有愠頼桐孫用事斵
對深於五言者
鶴相在海外效唐李嶠為單題詩一句一事凡一百
二十篇寄洛中子孫名青衿集徐堅初學記之類也
貶所無書籍而默記舊讀歷歷不忘且篇篇有李韵
又自序云謂三歲欲齒諸兄行冠禮祖母曰汝能諷
五七言詩數十章當從汝至翌日能誦之遂兑搃角
六七歲侍祖母讀華嚴經即觧句讀辨難字十四五
舉業為前輩推賞擢高第登貴仕皆早學之力又云
家僕至得珙書筆札精麗字字可愛又得諸孫簡讀
各言日夕所學知患難之門不廢素業曠然忘遷之
意今之貴人位望稍通顯便放下書冊子弟怙勢侈
侈為不肖之已鶴相處禍患遷謫了能以學自娛又
能以學勵其子孫有過人者不可以人廢也坡公書
易論語注成於儋耳胡明仲讀史管見作於新州又
非鶴相口耳記誦之學所及
欲驅殘臘變春風只有寒梅作選鋒莫把疎英輕闘
雪好藏清豔月明中楊龜山為胡文定作也千畝寒
林一樹梅自妍自笑已堪哀今朝更被風吹却擬遣
春從底處回項平庵爲朱文公作也二詩一欲文定
瑣闥之留一惜文公經筵之去
李侍郎似之詩云老子因何一念差肯將簮&KR0807;挽袈
裟析樞密仲古南遷寄李相伯紀云待公輔佐中興
了乞取袈裟送暮身二公一爲侍從一爲執政晚年
乃有袈裟之羡其誰信之
楊文公談苑云近世錢惟演劉均首變詩格得其格
者蔚爲佳咏又云二君麗句絶多且各舉𢾗十聯錢
咏漢武云立侯東溟邀鶴駕窮兵西極待龍媒劉詠
明皇云黎園法部兼胡部玉輦長亭更短亭工則工
矣余按首變詩格者文公也自歐陽公諸老皆謂崑
體自楊劉始今文公乃巽與二人若已無與者前輩
謙厚不争名如此文公亦詠漢武云力通青海求龍
種死諱文成食馬肝待詔先生齒編貝那教索来向
長安明皇云河朔叛臣驚武馬渭橋遺老識真龍蓬
山鈿合空傳信回首風濤百萬重比之錢劉尤老徤
公孫賀當拜相涕泣不肯受印綬蔡謨寕免為庶人
不肯當司徒之拜然賀不能堅辤而覆族謨能固拒
而全身如謨者可謂智矣南朝人云我以為公不如
飲酒樂劉義詩云盡欲調太羹今古無好手所以山
中人兀兀但飲酒皆名言也
王質景文與王樞使公明詩云試看公出手母謂我
無人與虞丞相云寄身江漢歸無所開眼乾坤見有
公甚雋快但下聯云修造鳳楼湏有手住持烏寺可
無人幾於自鬻矣
臨川危逢吉詩有思致禽言二首尤佳接客篇云接
客接客高亦接低亦接大兒穏善會傳茶小兒踉蹡
能作揖家人不用剪髻雲我典唐書充饌設唐書典
了猶可贖賓客不来門戶俗郭公篇云郭公郭公聞
儞失國春秋何事到此猶悲啼郭公前言亡國故當
時只緣臣子誤百年社稷不得歸而今家住柘崗西
滿日春風都是恨聲聲說與齊侯知郭亾矣君勉之
詞意音節欲廹張籍王建矣題楊妃齒痛圖云痛入
香齦欲不禁三郎心痛亦何深當時更有唇亾處自
是君王不動心婦歎云記得蕭郎登第時謂言即日
鳳凰池而今老等閑官職日欠人錢夜欠詩落花云
馬嵬路險失妃子金谷楼高墜綠珠皆清婉可愛然
古今詠落花無出二宋兄弟兩聯追琢精妙逢吉語
稍率矣
後村先生大全集卷之一百七十五
