後村先生大全集卷之百十三
表牋
袁州到任謝表
邅蹟言而去國自屏空山奉明詔以典州且叨善地
已臨封域且布詔條臣中謝伏念臣本起鯫生最為
拙宦偶逢總攬遂忝旁招猥塵分府之僚嘗奉便朝
之對莫施萤爝禆日月之清明雖批龍麟覺雷霆之
開霽惟小臣之孤立恃明主以少安及速抨弹尚蒙
涵貸支離賦粟方此養痾象罔得珠俄而起廢惟袁
為郡舊名安静之區與盗比鄰今亦孤危之地城空
無備兵少且孱以妄庸繆分千里之憂恐倉卒難待
一朝之變而况别慈顔於膝下魂夢屡驚旅隻影於
天涯宦遊奚楽徒有君親之一念若為忠孝之兩全
兹蓋伏遇皇帝陛下奮發主威作新吏治謂多壘艱
虞之際務使民安凢錄屏臨遣之人率由聖擇乃如
臣等亦在數中臣敢不厚培本根申畫封守長江之
險與我共願為強敵之防四境不治如之何則此微
臣之罪
廣東提舉到任謝表
起廢察州從天而下便私易部遵海而南具布漢條
初行粤俗臣中謝臣竊稽使指備載聖經君之遣臣
也有光華臣之報君也以忠信今百端之供億殆徧
國中餘一髮之本根獨惟嶺外方且糴舟之發銜尾
鹺鈔之取及膚空熙豊以來之儲增紹淳未有之額
使賈生而及見哀痛謂何雖劉晏之復生變通安出
乃如臣者豈其任哉嘗試絃歌本宓賤言游之緒論
迨分符竹慕陽城元結之遺風久閑退而里居尤闊
疎於時務疚心徒切着手實難惟有清修革彼苞
之類詎宜謬巧取諸荷若之間民生或不自聊臣死
奚足塞責矧郡邑之三風猶熾與閭閻之五瘴未蘇
曾是人微欲其身率兹蓋伏遇皇帝陛下記功忘過
舍短錄長謂一男子妄上書本緣愛主屬見大夫無
可使遂取充員庶令荒遠之情悉逹靖淵之聽臣敢
不褰帷而訪草奏以聞惟無瑕者戮人必先責已以
不貪而為寶少戢吏饕
廣東除運判謝到任表
庾氏命官法宜久任漕臣之使恩許驟遷外竊光華
内叢憂懼臣中謝臣恭惟列聖尤重遠臣存裕陵時
命端頥之前軰及淳熙世用先朝之老儒非取其趣
辦之能蓋責以將明之事如臣迂拙荷上使令憤士
風之垢汚慨國計之殫乏雖有范滂之志終非所長
豈無韓滉之心不贍於力君命幾於辱矣(臣)罪猶自
知之曾謂選掄就令飛輓塞下之餉方急湟中之糴
復興每於吏民相告語之間具言朝廷不得已之意
然而東南之勢久矣弓張中上之家今皆瓶罄芹味
若可羹而為獻葵根恐因刈而愈傷况詔書之丁寕
極聖慮之&KR0579;怛若為展究稍釋顧憂兹蓋恭遇
皇帝陛下德昭百官明見萬里並收多士莫非建功
立事之才不弃諸生有取固本深根之說廼如孤外
亦在選中臣敢不益秉公清少蘇凋瘵驅馳原隰務
畢逹於下情臨履淵冰庶不隳於晚節
江東提刑謝到任表
寂寞之濱粗安拙守光華之遣特出聖知癃&KR0629;為之
激昂捧拜至扵感咽臣某中謝瞻言江表寖廹風寒
常情但急於防邊廟算尤先於固本蓋式敬爾獄預
知王國之長而能察以情可必魯人之勝所以繇諸
生而推擇為其係一道之慼休伏念臣昨尾百僚莫
裨一畫所言妄發朱雲素著狂名於短求長杜牧尚
堪麤使不惟筭商鬻筴抑且搜粟賈牛文俗之事飽
更筆墨之道都廢上前誦賦諸老賞雕蟲之工省中
漏言萬里獲池魚之禍久矣三緘而避謗恥於一字
之辨誣不圖改瑟之初復忝乘軺之選課事功則臣
已試亡具深慙毁畫於瓦墁論風力則臣孤立易危
矧欲動摇於山獄彊顔一出舉軄極難徒抱書生澤
物洗冤之心庶為明主祈天永命之助兹蓋伏遇
皇帝陛下有建隆之神武有乾道之英明拔士不以
一涂觀人於其大節謂山深林密冥鴻久避於網羅
隰下原高老馬粗諳於道路起之閑廢假以寵靈臣
敢不精白乃心咨諏所部容姦人則善者奚勸惮大
吏則小且有辭無瑕可以戮人首盍礪律身之操靡
&KR1069;不遑將母終當陳反哺之情
貢布表(袁州)
舜絃方奏適當被袗之時禹服攸同奚謹貢絺之典
意均芹曝禮寓篚笣臣中謝恭惟皇帝陛下寶以儉
慈麗惟道德輕徭薄賦首捐布縷之征固本深根尤
絀繭絲之說凢受專城之寄謹修任土之宜臣叨守
春臺逖瞻薰殿属届金流之候初御微凉雖非火浣
之良庶存故實
謝戒諭贓吏表(江東憲司)
皇之敷言莫匪訓彜之大官之失德實由寵賂之章
賴聖天子之至仁與士大夫而更始(臣某中謝)竊以建隆
創業盗臣必具於五刑乾道属精汚吏罕從於三免
伏窺一礼丁寕之意仰合二祖英明之規兹蓋恭遇
皇帝陛下張國四維操王八柄謂恭儉無載爾偽乃
在位之典常倘風愆有一於身是甘心於暴弃豈特
麗朝家之重辟亦永為名教之罪人臣敢不倡率属
封恪共明昭昔跖廉夷溷人或怠於自脩今墨封阿
烹孰不強於為善
明堂礼成謝表
奉二貞於明禋邦儀八舉練中辛之綱目祀典一新
溥率均驩顯幽並貺臣某(中賀)恭惟皇帝陛下遵
禹勤儉法文肅雝立重屋以饗天若稽古制陟茂陵
而配帝蓋取聖經側身弭雲漢之烖治外嚴采薇之
衛既交精祲遂致休嘉臣隃睇國陽載馳江左宣室
受釐之間雖莫奉於末光清廟顯相之詩尚能形於
善頌
賀皇后牋
聖能饗帝存茅蓋之遺規王假有家實椒塗之内助
驩騰寓縣慶洽宫闈臣中賀恭惟皇后殿下體樛
木之和躬澣衣之儉齊姜任嗣太姒聿迨治古之隆
玉女郤虙妃不待詞臣之風旣受多祉遂形四方
臣跡遠闕庭身馳原隰瞻翠旗之旖旃空想祲儀秉
&KR0686;𬋩以形容莫施薄技
進銀牀
㓗周禋之二卣祀典聿崇獻禹服之中金邦儀敢廢
上件銀寶寕爱地冶匪鑿山奉酎有嚴奚慮失侯之
罸貢珍惟謹且殊遣使之求
謝明堂赦表
在國之陽既成熙事配天其澤爰下寬書凡属復臨
悉蒙曠蕩臣中謝恭惟皇帝陛下憂勤庶政抑畏小
心稽典礼於累朝薦馨香於重屋周禋明㓗致祼鬯
以告神漢德沾濡與吏民而更始歡聲雷動和氣春
回臣猥以暮齡逢兹盛旦身方遠外莫瞻依玉輅之
塵軄在平反願推廣金鷄之詔
除將作監直華文閣謝表
淑問周咨蔑然事稱崇班顯軄不以次升簡記出於
清衷寵光萃於晚景臣某中謝伏念臣方心泥古浮
譽災身素乏䖸眉愧時粧之不入譬猶虫臂聽元化
之所為非上聖如天之并容則孤臣何地以投足然
而弓旌每下矰繳亦隨北有斗南有箕靡堪挹簸高
曰原下曰隰甘心馳驅貫索未清埋輪無勇客嘲雄
之拓落友笑良之往來至若大匠名曹重華奎閣已
隨鳬雁而去矣乃兼熊魚而取之從雲氣望蓬萊雖
歎風帆之引夢鈞天游帝所尚聆廣楽之餘曩嗟千
載之漂零今喜九重之賞識兹蓋伏遇皇帝陛下
旣新庶政尤體羣臣憐杜甫之丹心不忘明主問馮
唐之白首猶是潜郎未許退藏復叨進擢臣誓堅拙
守仰荅&KR0790;知君遣使為之歌皇華敢惮騏駰之遠役
臣無母何以至今日終懷烏烏之私情
謝賜同進士出身表
臣某言㐲凖御筆特賜臣同進士出身除秘書少
監兼國史院編修官實錄院檢討官兼崇政殿說書
已於九月十六日祗受賜出身勑命者奉身去國曷
嘗一飰之忘君錫第登瀛親遇九重之知已承學之
流咸勸明主之恩不貲臣某中謝竊以儒科至榮史
筆尤重韓維廷試不就因見遺仁祖之朝曾鞏緫
叙旣成且莫副神宗之意如臣者少雖勤苦晚益惰
荒當劉蕡未風之時莫拔一第及宗元久斥之後絶
意復收起廢徒中奉使江表不圖白首尚簡清衷招
屈原於修門憫其憔悴見賈誼於宣室訪以治安天
顔咫尺之不違雲草昭回而下餙遂舉朝廷久虚之
典如待巖穴特起之材無同進與爭時名有至尊以
為座主昔先人掌太史蓋嘗窺金匱之書今天下詔
諸儒復使陪石渠之論遭逢出於千載光采震於一
時人以為誇臣之所惧兹蓋伏遇皇帝陛下改絃
更化設虡待賢雖得士於舉選之中猶拔才於尺度
之外臣翔三千之牘始謂報聞臣洪六十之年廼蒙
親擢寔惟不世之遇愧匪能言之倫臣猥以暮遲忝
兹優渥不願矜文章之小技但當蹈節義之大閑惟
孝惟忠念君寵母恩之難報則筆則削奚天刑人禍
之足憂(臣)無任感天荷聖激切屏營之至謹奉表稱
謝以聞
經筵進講礼記徹章謝專官表
禮母不敬甫終典學之功王求多聞爰懋談經之賞
光生虎觀愧極鵜梁(臣某中)謝自淹中之傳失眞而
野外之儀因陋齊魯兩生之泥古或遂許以大臣并
汾諸子之逢時尚有慙於明主於皇昭代取則遺編
内而踐脩身齊家之言外而詳班朝治軍之制策進
士賜儒行瞻淳化之奎文幸太學講中庸屈重華之
清蹕肆英辟丕於前烈命群儒各誦其舊聞風雨不
渝星霜屡易生而知之者上也發明靡待於切磋臣
何力之有焉傳習未離於佔畢例迁華秩祇覺靦顔
兹蓋伏遇皇帝陛下以藻旒之尊資氊厦之益每稱
制而臨决亦刺經而參稽仰止高明一洗后倉戴聖
之訓誥顧如淺陋莫傳胡瑗張載之緒餘偶際休明
繆叨優渥臣等敢不俯鞭退惰仰贊緝熙漢臣誇稽
古之榮不過俗見孔聖戒事君之謟永佩格言
除秘撰福建提刑謝到任表
操觚入舘賁以舊氊乘傳起家榮於畫繡雖愜循陔
之志詎忘存闕之心臣中謝伏念臣繇羈旅而立朝
恃君父爲知已擢髮數世卿之罪道路誦傳造膝忠
明主之言天日臨照及屡駮詞頭而抗論果收還鬼
質之除書然猶受求疵責偹之衆攻叢賣直患失之
二謗擠排甚力記憶愈頻俟駕而行固難逭防風氏
之戮出門有礙惧見加康章子之名方將耕緜田而
終身敢作乞鏡湖之妄想不圖睿渥就擁皇華奮於
瓜牛廬之卑被以駟馬車之寵慈母一笑喜問不疑
之平反故人相孚勿犯孺文之公法思仰副朝家之
隆委非直爲閭巷之美觀兹蓋恭遇皇帝陛下更大
化以作新體群臣而任使謂臣己侵暮景有百年期
頥之老親察臣見齒旦評無一飰睚䀝之恩怨拔諸
閑退處以便安臣敢不絶瓜李之嫌盡桑梓之敬内
存孝謹常保垂魚之歡外落驕榮庶免沐猴之誚
謝賜宸翰表
臣某伏蒙聖慈宣賜臣後村樗庵四大字者伏以
侍經虎觀忘其凟告之求肆筆燕朝被以昭回之餙
傴躬捧戴舞手兢榮臣某中謝昔在乾淳時多鴻碩
或錫石湖之扁或蒙野處之題當日瑰文親遇重
華之眷至今奎畫尚爲二墅之光廼如孤臣莫望前
軰考室在三家之聚買山可數里之間晚歲避喧喜
村居之遠市平生無用取樗散以名庵不揆衡茅輙
希睿操猥威顔而遂點既失曩時之機乞骸骨而不
言恐遺異日之恨蝼螘之微忱甫徹龍鵉之妙墨已
頒傳出尚方&KR1662;犧書之呈洛携歸下國贍虹氣之属
天樵牧驚誇鬼神呵護兹蓋伏遇皇帝陛下
萬機餘暇一札成文遊觀靡出乎簡編造次不離於
翰墨多能生稟孰謂聖人之無全八法心通何止帝
中之第一眷私寵甚感涕滂如臣敢不深刻堅珉永
傳來裔登床而取幸非劉洎之狂插架而藏可埒鄴
侯之富
謝除權兵侍兼中書直院表
入隨天伏甫載筆於軒墀擢貳夏卿仍代言於扉夜
名為攝乏實愧抱虚臣某中謝嘗觀班氏之書有感漢
臣之事遷由史進列於卜祝之間臯以文名視若俳
倡之類如臣殊遇曠世罕聞自忝午同進士之恩迨
辛亥歴徧詞臣之選入宫妬起存闕戀深郡免謗傷
好輕於前軰天王明聖廻照於暮年趣還之銀信屢
馳問劳之玉音甚寵昔典午獻淮淝之捷石掌五兵
建炎開江左之基藻居兩制厥今奏凱有武功之偉
聚奎兆文治之祥臣痛闇不足以簡稽伍符衰落不
足以斧藻治具朽質繆紆於三組素餐奚𥙷於一毫
兹蓋恭遇皇帝陛下總攬權綱改張政紀謂臣
曩塵清貫盡出上知察臣老抱丹心俾参邇列荷乾
坤之施大效㳙露之報難臣不求蓋空疎自鞭遲鈍
蕭蕭華髮豈云奏薄枝於從官皦皦孤忠尚欲告嘉
猷於我后
謝皇太子牋
上一封之朝奏甫徹九重亞六典之夏卿且兼兩制
恩繇鶴禁愧甚鵜梁臣某中謝伏念某他無繆巧以
媒身獨荷聖明之知已傷弓久斥張華之心如丹載
筆重來遂良之髮盡白敢圖負扆曲軫遺簮扈漢屬
車昔以待嚴徐之選秉唐大筆今寕無燕許之倫致
寒畯之驟遷皆春官之密啟兹蓋伏遇皇太子殿
下進修儲德参决政機重傅尊師已致商翁之隐好
文下士亦聞枚叔之名拔之庶僚列在近侍某敢不
靖循叨竊勉竭論思代如綸如綍之王言雖慙蕪拙
作重潤重暉之楽曲少答休明
謝兼侍講表
聖學高明又新於始日臣年遲暮不及於前時未嘗
有温習之勞何以爲就將之助沃心力薄汗背愧深
臣某中謝伏念臣昨典麟臺游陪虎觀誰謂倚相良
史不知祈招之詩名為河濱門人莫奉禮楽之對竟
何禆益久已汰歸屏空谷而逃虚劃太陽之垂照驟
遷從槖重侍細旃問學貴乎積勤臣今荒落義理在
乎深造臣素淺膚徒以黃鮐賜之清燕兹蓋伏遇
皇帝陛下法天德之剛徤探道心之精微上求王人
之多聞將以立事臣乏講師之三昧奚其談經欲殚
一得之愚常惧兩端之竭帝聖其莫及難窺天地之
大全儒勞而無功或有涓塵之小𥙷
謝皇太子牋
儲闈參决並登進於時髦講席載陪猶招延於老學
被奎毫之拔擢出金口之薦敡臣某中謝伏念某無
旁蹊曲徑以媒身以片文隻字而遇主一見歎嚴安
之晚重來廹申公之年所習雕蟲已忘童子之故步
僅嘗涉獵敢與醇儒而比肩方且視草鼇扉談經虎
觀無至藝兩能之理有一身數器之慙兹盖伏遇
皇太子殿下毓德温文承顔孝謹几軍國幾微之務
在宫廷唯諾之間已致耆英布滿賓師之列尚為君
父簡求誦說之臣遂使罷駑獲陪閑燕雖微傑思可
賡暉潤之歌願竭謏聞少助緝熙之學
謝治兵侍表
夏卿攝貳曾未淹時宸翰落權靡須滿歲乾坤施天
淵谷愧深臣某中謝伏念(臣)奮起鯫生遭逢真主奉
宣室半夜之問虚忝席前和薰殿微凉之詩莫能筆
諫宿昔已陳於芻狗暮年殆類扵木雞不圖霜顛重
覲日表及相如之病未甚求其着書曰仲舒之文可
思使之為誥灑奎畫以增敝帚之重錫鞶帶而陞從
槖之真歴攷先賢類更是軄(臣)愈授於長慶必大擢
於淳熙無愧論思有功潤色彼多材而多藝宜常五
兵臣不武而不及乃兼數器外竊腰黃之寵内包尸
素之羞兹蓋伏遇皇帝陛下旣集大勲尚收小善
察臣昔猶盛壯意廣才疎憐臣今已惰荒力疲心在
起於久廢被以曲成臣敢不圖報明時誓堅晚節形
骸土木謬忝紫荷嚢之榮光景桑榆思返白𥜗之
舊
謝皇太子牋
叨貳五兵姑令攝乏驟攽一札遂俾為真繇儲后之
開陳致䛕儒之忝竊(臣某中)謝伏念某傷弓三已加
璧屡招曩歲揮毫和凉殿薰風之作暮年視草貽春
船上水之嘲小不能潤色臺閣之典章大不能陪輔
朝廷之遺忘浮沉無𥙷俯仰有慙自憐鬢雪之多人
怪腰黃之速兹盖伏遇皇太子殿下謹三朝之問
禮贊九重之勵精就傅春宫廣招延於鴻碩取材寒
畯密薦進於燕間乃若癃殘亦参華近某敢不簡稽
尺籍道逹綸言祈父爪牙未必堪夏卿之任商翁羽
翼何幸觀漢嗣之成
侍從賀宣繫駙馬表
産祥帝室素推内則之賢擇對母家兹得後來之秀
旣諧禁臠久惬慈懷(臣)等(中賀)竊以選尚至難流傳
可數在前代有真長子敬至先期惟端愿景臻参
稽往昔所聞未若斯今之懿兹蓋伏遇皇帝陛下
盡修齊之道隆親爱之恩舅氏如存之思淵衷尤切
王姬下嫁之禮古訓是遵喜洽宫闈驩騰寓縣臣等
猥塵華近適賭盛明詩美形二南之風不知其舞蹈
書稱睦九族之德莫得而贊掦
謝除權工書表
賤臣耄及欲全晚節而歸明主恩深俾攝冬卿之乏
蝸黏有愧蚉負曷勝(臣某中)謝㐲念臣幸際休嘉徧
塵華近屬當宁又新於盛德舉在廷絶企於末光濫
虱其間尤駑而下詔見王者之志臣慙草制之非工
議盡天下之心臣無芻言之可采屡祈謝事輙復遷
官使斯司馬而罔功命汝工垂而奚取違挂冠之始
願沗曳履而胡顔髮白而貪戀不休肩頳而荷戴愈
重兹盖伏遇皇帝陛下仁先求舊明善燭微憐其
自山林而來念其侍軒墀之久官如懷祖政恐於過
情年廹申公未容於告老徒持蠡管何𥙷黼裳臣敢
不激烈懦衷研尋隋學事聖君無諫諍莫殚獻納之
小忠報國恩惟文章所願鋪張於洪業
謝皇太子牋
暮景叨榮第求閑退冬官闕長猥使攝承甫拜命於
龍墀爰抒忱於鶴禁臣某中謝伏念某年運而往氣
惰欲歸從上之回疎遠扈甘泉之蹕發帝之令鈍遲
慙下水之船每侍威顔屡乞骸骨詔旨示挽留之
輿言有根著之疑劃奉宸奎驟遷台斗履聲寵甚慣
看禁苑之煙花絡首依然徒夢江湖之水草負山力
薄隕谷愧深兹盖伏遇皇太子殿下天稟温恭日
加新益尊事壽耉厚書弊以迎芝翁賞好文辭覧賦
頌而知枚叟遂令衰朽誤忝顯榮某敢不紬繹舊聞
激昂晚節東宫毓德仰欽造詣之高明南畝歸耕終
冀開陳於清燕
謝陛兼侍讀表
疊組之談經尤忝細㫋之上勸誦特高荷獎遇之
恩隆覺空疎之愧厚(臣某中)謝伏念臣晚趨行闕重
侍迩英上顧問謙虚冀有愚者之一得臣敷陳寡淺
竭鄙夫之兩端曾謂出綸猥加重席傳周官以安
國所獻猶未終篇問祈招而倚相不知豈爲能讀循
名責實得寵若驚兹盖恭遇皇帝陛下收於遲暮
之餘憐其奉事之久啓乃以沃朕老尚抱於遺編知
臣莫若君終不迯於鍳乞骸未遂着足愈危臣敢
不激烈扶衰研尋温故月將日就盛哉旒冕之緝熙
山高海深難以管蠡而窺測
謝皇太子牋
暮景邅逢曾蔑談經之益前星薦進驟陞勸誦之聯
自省惰荒曷勝恩渥(某中)謝伏念某已侵葉皓復侍
緝熙非堯舜之道不陳行其所學謂稷卨何書可讀激
哉是言雖廹崦嵫而念歸猶戀軒墀而未忍始治章
句訓詁粗可析疑今問邱索典墳安能知遠兹蓋
恭遇皇太子殿下旣闡清宫而就傅尚為丹地而
儲材顧明師在前皆能言之諸老念舊人無幾俾濫
吹於下陳某敢不重理故書勉求新義非戴憑而重
席泚顙而有慙慕洪景之挂冠乞身而後已
周漢國公主薨從官慰皇太子牋
某等兹承皇女周漢國公主薨問遽傳輿情共駭
伏惟皇太子殿下篤友于之愛興泫然之悲雖仲
尼之有姊喪禮方尚右然文王之為世子朝必至三
欲君親寢膳之復初在儲貳順承之加意某等忝與
論思之列不勝忱切之祈
謝宣賜御書扇金器纈罷香荼表
宸奎依永辱聖上之殊褒寶箑將行盖詞臣之創見
榮光載於輦路賜賚輟於尚方得寵驚心拜嘉稽首
(臣中)謝竊稽往事有慨微衷漢姬合歡之詩恐凉颷
之易奪唐相感恩之賦縱秋氣以難移如臣遭逢振
古希闊所傳師說猶着主之衣裳及柬睿知久入君
之懷䄂廹癃殘而丐去察真實而曰俞分天章下餙
之光賜月斧修成之樸金絲粲若敢用以揮蝇玉柄
雪如未誇於捉麈旣將之幣又酌彼罍加薰茗之芳
甘動縉紳之歆羡身同禅衲已無桃葉之歌帝給槖
裝不問蒲葵之價豈特一時之盛事允為千古之美
談兹蓋恭遇皇帝陛下肆筆文成遺簮恩重謂臣
嘗居掌握屡賡載於微薰憐臣自乞便安非棄捐於
中道捧龍鸞之妙墨抱蛇雀之寸丹臣迹雖歸田心
愈存闕揚仁風以慰黎庶老非試郡之時函詔書以
示子孫永作傳家之寶
謝除寶章閣學士知建寕府表
千里而來莫效辰猷之告一辭而退俾逃晚謬之譏
寶&KR0869;之隆名列御屏之高選清衷奬異皓首兢榮
(臣某中)謝竊以老氏有知足不辱之言孔門垂旣衰
戒得之訓臣之癃&KR0629;上所照臨鼇禁詔書非能博逹
見王者志龍墀拜舞常恐隕越遺天子羞力陳懇切
之危忱親灑昭回之奎畫賜之羽扇酌以金罍安車
迎魯申公之來忝陪諸老祖帳送疎大夫之去曾見
幾人因其抗休致之章借以厲廉恥之俗而况冠寕
考寶儲之閣需孝皇潜躍之州未許徑歸姑今漸退
兹盖伏遇帝皇陛下獨觀萬化尤體群臣若鏡湖
賜知章不違高興以管城封毛潁誰謂見疎已叨牧
守之除尚翼忠嘉之益臣邅逢若此報稱闕然和堯
民擊壤之歌足悮暮景作唐士摩崖之頌願記中興
後村先生大全集卷之一百十三
