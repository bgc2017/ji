後村先生大全集卷之五十七
内制
不允答詔
賜觀文殿學士徐清叟再辭免依舊職提舉
佑神觀兼侍讀恩命不允詔
敕清更朕反席以待耆英之至而卿再䟽若重於一
出者其說有二曰引年曰知止朕以為未然申公八
十而議明堂武公九十而作抑戒豈必皆以謝事遺
榮為高乎古之人有杖於朝者先朝待元老大臣有
命子孫扶掖者朕甚慕之宜疾其驅慰此渴想
賜楊棟辭免除禮部尚書兼職依舊恩命不
允詔
敕楊棟以大宗伯持天下文衡之職也亦故事也自
臣軾之後少継之者朕付卿此事所以期望之者深
矣卿帥其屬能体朕意以關洛之理學革埸屋之文弊
一榜之間得士為盛夫闈棘而貴主司之公撤棘而
旌主司之劳此累聖重科舉優近臣之意秩宗真拜
朕非濫予况卿號儒宗魁彦受之豈為泰乎
賜葉夢鼎辭免除兵部尚書兼職依舊恩命
不允詔
勑夢鼎朕選用儒英典司文柄方其入而較藝也則
戒以公明及其出而撒棘也又觀其去取卿藻鑑精
而權度審凢所品題所模索者多雋才佳士故事放
榜之後主司或大用或峻遷歷歷可數况卿以粹德
雅望久冠履班因春闈而賢勞峻夏卿之真拜朕意
猶以為薄卿故欲辤之乎夫及間暇圖修攘如卿所
云正大司馬九伐之任宜踐言宜舉職有文事者必
有武備朕所望於通儒也
賜包恢辤免除禮部侍郎兼職依舊恩命不
允詔
勑包恢漢儒惟新公轅固年最高學最正然屢聘召
而皆不究於用至今議者爲漢惜之卿年與學亦今
之申轅也歲悦來歸雖已華皓而精悍不衰貳秩宗
則肅朝儀侍邇英則守師說造膝之語絶口不傳朕
敬其典刑察其忠實爲貞之拜及今已晚然朕之待
卿豈不厚於漢之待申轅乎辤之過矣
賜徐經孫辤免除刑部侍郎兼職依舊恩命
不允詔
勑經孫古人有明試之法為未用者言也儒者有已
試之效為既用者言也爾昔入爲御史有直聲出為
廉使方伯有嘉績朕寘之華近察其忠實秋卿讞
多所平返夕瑣封還凛然風采雖恬靖靡求於速化
然賢勞宜峻於貞除矧望實之素孚而論思之有補
予非濫受卿勿牢辤
賜孫附鳳辤免兼同提舉編修經武要略并
授朝奉郎恩命不允詔
勑附鳳朕延登儒碩俾執事樞軍國之務帷幄之籌
皆舉而屬之矣今警遽少息事會方來所望同心夾
輔之臣共脩攘夷復古之政昔漢唐中興曰樞機周
密曰措置得宜而兵財不與焉朕責成於卿等如此
至於筆削武志特兼職之一遷轉文階亦舊典之常
其奚以辤爲哉
賜太尉保康軍節度使京湖安撫制置兼屯
田大使四川宣撫使兼知鄂州兼馬軍都指
揮使湖廣總領吕文德上奏辤免除開府儀
同三司恩命不允詔
勑文德復瀘之役卿功第一巽函初上論卿勿辤前
詔未至遽騰再䟽謙謙然有馮異賈復之風非以高
爵為荣者然賞不踰時武志也令出惟行君命也卿
烏得而執一至之見乎昔李靖郭子儀唐之名將皆
冨貴夀考然則天相卿之耆龐福艾必矣又何冐寵
踰分之慮
賜新除兵部尚書葉夢鼎辤免陞兼脩國史
實錄院修撰恩命不允詔
勑夢鼎述作其難事乎前軰言唐實錄惟順宗一朝
我宋實錄惟英宗一朝出韓愈王安石一手故辤省
而事偹共惟寕考三十餘年之治史官纂述僅咸初
草至於討論修飾潤色之任必属鴻儒故事以官高
望重者提其綱卿多士所宗六官之長其往為朕鋪
張揚厲以對茂陵在天之靈循墻之請非朕敢知
賜新除禮部尚書楊棟辤免陞兼脩國史實
錄院修撰恩命不允詔
勑楊棟朕方選司馬遷班固之才属之纂述卿乃援
劉知幾韓愈之語形諸遜辤尋繹卿說政自未然知
幾以三長自任然猶歎十羊九牧愈始者誅姦發潜
之志甚壮既而曰今舘中非無人必將有作者夫知
幾愈之意良以不得專汗青之任爾卿以大宗伯提
綱此事同舘學士如堵墻以觀落筆與唐朝所以命
幾愈者異矣卿而不可當誰可者
賜洪勲辤免兼侍讀恩命不允詔
勑洪勲自天子至於庶人未有不須友以成者朕在
宥滋久典學一念始終不替爾昔以詞臣開卷丹地
親且近矣去而將指自我不見于今三年每御邇英
常渴典刑召以夏卿欲告猷于禁闥也進之勸講欲
温故于旃厦也前已盼趣行之命巽函過矣止勿復
言
賜觀文殿大學士提舉洞霄宫吉國公董槐
乞生前致仕不允詔
勑董槐古訓有之曰尊高年曰敬大臣朕於二者尤
致其厚卿以年則國之耆俊以位則朕之前撥也矧
祝釐無機務之煩居里有考槃之樂胡為抗䟽遽乞
垂車夫冨貴人之所欲卿郤邑租祠廪而甘一尊二
簋觧葱珩孟勞而返深衣大帶所謂不以萬鐘動其
心三公易其介者辤周召之任亨松喬之夀必然之
理也隂陽豈爲能寇哉勉親湯液何恙不已謝事之
請非朕敢知
賜孫附鳳辭免除兼權參知政事恩命不允詔
勑附鳳先朝置两参與共筦幾務故有文學問修典
故問㮣之語今虚其一可乎朕每覧卿諫書嘉其有
指侫觸邪之勇察卿心事知其有尊君親上之忠不
次拔擢俾登宥密帷幄有人矣朕惟折衝自強本始
外攘自内修始今紀綱未肅條章未備蠧弊未清
非止一事然則曰兵柄曰政本卿才多多獨不可以
共二與成命已攽撝文宜略
賜楊棟辤免除端明殿學士同簽書樞密院
事兼太子賓客恩命不允詔
勑楊棟朕登進輔臣必先德望非若它官可以序升
而次補卿研尋理學㩀依名節仕無附麗世莫磷淄
德足於已矣愈拜祭酒勸誨諸生贄典貢舉多得名
士望字於一人矣况代言而典冊鮮儷輔儲而調護
甚忠朕察其才堪大任俾執事樞天下喁喁望治卿宜
激昂奮發與吾大臣同心合德智謀經畫其遠者大
者方且雍容辤巽顧今何時寕不失事機而曠天上
乎其即就列朕言不再
賜孫附鳳辭免兼同提舉編修勑令依舊同
提舉編修經武要略恩命不允詔
勑附鳳西都尚黃老者以刑法為司空城旦書而韓
愈亦有理官不儔三后之論然本朝設金科創勑局
以朝士刪脩侍從詳定而宰輔提其綱焉豈非曰淑
問曰審克乃臯陶吕侯軰人之事否則一獄吏所决
何至煩吾公卿乎朕既擢卿共政機務餘間從其長
暨乃僚以虞之五刑周之八法漢之三章講貫而修
明之使昭揭如日星易避如江河亦仁人之所樂也
奚以辤爲
賜楊棟辤免除提舉編修經武要略恩命不
允詔
勑楊棟得禦戎之上策莫若本朝緝經武之一書丕
昭洪烈雖曰群僚之執簡允資碩輔之提綱卿以傑
魁位于宥密既其政能爲其大若兼職烏得而辤強
本折衝朕方重樞機之任詔久傳遠卿宜公筆削之
權渙號己揚需章為贅
賜馬光祖辭免除依舊大觀文殿學士知福
州恩命不允詔
勑光祖卿經營四方夷險一致召從顓閫入贊本兵
以見執政之尊行大京兆之事帷幄之中制勝慮遠
憂深輦轂之下無譁令行禁止予奪公而靡知強禦
可畏應接勤而不以貴重自若時都人稱此賢尹卿
鞠躬盡力自箋遲暮而求間朕序情閔勞為擇便安
而均秩乃延恩之書殿付長樂之帥藩盖今日七聚
之樂郊亦中興名相之補處暫還枌社少侯瓜時諒
深愜於雅懷尚何煩於多遜
賜兵部侍郎兼侍講洪勲辭免兼直學士院
恩命不允詔
勑洪勲自昔以世掌絲綸為美談朕不暇遠引如臣
皓之有适遵邁臣宗召之有貴誼皆父子相踵禁林
為衣冠盛事卿之先人朕之内相黃麻紫誥天下傳
誦卿復以大手筆継之摛文堂起草臺乃其舊游出
於親擢所以增我家典冊之光豈特為卿文戶之荣
哉尚体眷懷母為謙巽
賜刑部侍郎兼太子左庶子徐經辭孫免陞
兼太子詹事恩命不允詔
勑經孫漢初士立功名者甚衆及羽翼元子則属之
園綺輩人豈非談經義傳儲德以宿望不以新進耶
卿自資善初開從吾兒游迨春宫肇建以諭德召其
問辨齒宿而意新其誦說辭約而理盡為元良直諒
之友緊老成典刑之人進之宫端托以國本盖選掄
之素定勿謙遜之徒煩
賜馬光祖再辤免依舊觀文殿學士知福州
恩命不允詔
勑光祖辤受之誼惟其當而已卿釋樞府而返書殿
之班去神臯而需閩閫之戍所謂辭尊而居卑辭冨而
居貧巽函再上欲併辤舊氊新纛翛然從赤松子游
在卿遠勢避權之舉高矣美矣豈朕閔勞貪賢之意
哉夫可以取可以無取取傷廉辤之可也今朕所以
錫命者皆卿劵内之物奚以辤為
賜禮部侍郎兼侍講包恢兵部侍郎兼直院
兼侍講洪勳辤免經筵進讀唐鑑終篇並特
轉行一官恩命不允詔
勑包恢洪勲昔唐太宗有以古為鑑朕三復而允蹈
不知唐治最近於本朝祖禹又評三百年之事最切
於治體是以日臨邇英命諸儒更迭開卷卿固守師
說世之耆儒(洪侍郎云单傳家學國之端人)旃厦密勿凢所開說多
與祖禹暗合朕深嘉歎徹章進秩厥有舊比亦奚以
辭為哉
賜太傅右丞相兼太子少師賈似道辭免以
皇太子宫滿歲推恩特轉一官恩命不允詔
勑似道元良天下之本前朕命相多矣莫為國家定
大計者自卿宅揆與朕同心同德首建春宫而又招
聘耆儒端人以輔翼之參决久而益智習事講貫熟
而發言當理近以其所學於賓友者成書來上由公
日啓迪之善開社稷灵長之基太公望賜履而封未
聞力巽正考父循墻而走母乃太謙宜略撝文欽承
茂渥
賜參知政事兼太子賓客何夢然辭免以皇
太子宫滿歲特遷一官恩命不允詔
勑夢然黃閣逢辰風際風雲之會青宫滿歲例霑兩
露之恩卿爲國疑承實傳儲貳積勞久矣遷秩宜然
云何鳴謙乞寝成渙朕令一反爾言未通盖從游吾
兒固不止於一世儻獨為君子何以處於群公
賜簽書樞密院事兼權參知政事兼太子賓
客孫附鳳辞免以皇太子宫滿歲特轉一官
恩命不允詔
勑附鳳弼臣共政頼辰告之忠儲寀遷官以年勞之
故既出綸而溥及奚抗䟽而力辭况論德則先群公
而序爵則間两社盖自端尹而不莫不承思乃如賓
師之尊詎客避寵
賜端明同簽書樞密院事兼太子賓客楊棟
辞免以皇太子宫滿歲特轉一官恩命不允詔
勑楊棟朕頃建春宫擇天下耆德名儒居羽翼之任
首得卿焉于兹三年使吾兒學問日精詣德譽日宜
昭者卿力居多歲籥再周儲寀遷秩舊典然也辭之
何謂固有朝共政而夕拜恩者况昔尹今賓名位愈
重乎朕令不及卿詞勿費
賜權史書修撰兼太子詹事葉夢鼎辭免除
吏部尚書兼職依舊恩命不允詔
勑夢鼎朕以卿出處有本末論恩有𥙷益由夏卿拜
天官雖出獨斷亦采衆譽而除目適與卿祠請周日
卿遂温前䟽併辭新命且援孟軻之言陳誼甚高夫
軻之意為知進而不知退可以無取而取者設也若
卿之賢聞於天下不求而得既得而不患失何禮義
之有愆積望之厚而取數之廉非辭受之失披欽承
渙渥勿上需章
賜戶侍陳昉辭免除權戶部尚書恩命不允
詔
敕陳昉邊俻未弛兵費愈闊國甚貧矣前世類加賦
於民以贍經用朕非惟不忍也方且抑憲元祐用李
常爲版書之意命爾進長地官惟尔蕳要而非清淡
密察而有實用庶乎能以道御取予者其即欽承勿
劳辭遜所辭宜不允
賜趙崇媺辭免除權刑書兼聀依舊恩命不
允詔
敕崇媺六卿各洽其事而秩卿所治之事天下之民
命繫焉昔人有言奏當之成雖臯陶聽之以爲有餘
辜言深文巧鍜之可畏也惟精明者能燭闇惟密察
者不受欺卿真其人文昌台斗之拜遂付之以吕侯
蘇公之事卿其以所施於省闥銓曹者爲朕蔽天下
已獄已朌涣渥勿上巽函所辭宜不允
賜知樞密院事朱熠再辭免以充進呈安奉
玉牒禮儀及使經武要略禮畢各特與轉两
官恩命不允詔
二書體大涣渥已朌再䟽辭堅謙撝太過非眇躬之
濫賞有列聖之成規矧以龐臣輯兹鉅典卿言良是
欲慕正考父之恭朕令惟行豈容范宣子之遜爰申
諄諭其即對
口宣
渙號既行盖爾功之宜賞需章復上何朕意之未孚
式克欽承毋庸多遜
賜太保右丞相益國公賈似道再上表辤免
國史實錄玉牒會要經武要略進書禮成轉
官恩命不允詔
前詔遠引伊尹孟軻極其諄切來䟽自方卜商考父
尚爾謙撝在端揆欲倡廉退之風然先朝固有褒崇
之典卿雖絫奏朕亦三思謂京鏜蒙慶元之思幾於
太厚若王旦被祥符之賞孰以為非已差告廷之辰
姑止循墻之請
口宣
有敕卿言極品不可序升國有常彛詎容獨廢宜祗
成涣毋復執謙
賜簽書樞密院事皮龍荣再辭免以進奉安
日歴會要礼畢轉官加思恩命不允詔
朕尤重纂脩之事幸睹成書凢與聞筆削之臣皆霑
醲賞卿方該輔職在提綱内而立政造事之大方外
而制敵禦戎之長筭網羅咸偹軌範昭垂旌劳疊進
於文階引義游形於巽牘攷邦彛之具在所謂胝功
儻使領而力辤寕無妨衆但當亟受不必重陳
口宣
有敕成書來上典司之力居多增秩固辭廉遜之風
可敬予寕濫賞卿勿劳謙
賜簽書樞密院事沈炎再辭免以同提舉編
修經武要略就充禮儀使特轉两官依例
加恩恩命不允詔
朕内飭治功外嚴武俻雖明謨雄斷機密不傳於史
官然濃墨大書紀纂具存於宥府茲奉鉅篇而登進
載加碩輔之典司疊二秩之殊褒遵累朝而故實胡
爲再䟽猶守一謙執簡而書可以帥其属矣循墻而
走豈所望於卿哉其即欽承勿勞詞費
口宣
有敕經武之書繄卿之力辤官之說匪朕攸聞其祗
服於訓言勿固持於謙志
賜皮龍荣再辤免除参知政事恩命不允詔
朕敷求賢佐恊濟治功既遣貂璫臨門矣車馬陳庭
矣卿方再䟽&KR0548;避引先朝諸臣以自鑑戒夫易蕳未
能忘情於進用者卿未嘗汲汲朕察其端介忠實授
之以政烏得以是而自儗哉十一載之遇未易逢也
一二日之幾不可曠也卿其拜詔就列勿費乎辤
口宣
有勑抗章未已辤寵益堅朕深惜桑蔭之易移卿宜
思機務之難曠勉脩職業庸副春懷
賜沈炎再辤免除同知樞密院事兼權参知
政事恩命不允詔
朕舉文武二柄属之於卿眷益隆任益厘矣宜及國
家間暇叶贊廟謨汲汲焉共圖修爙之政乃抗章&KR0548;
避未已先辭受之小廉後安危之大計豈所望於二
三執政之臣哉巳飾攸司毋納巽牘
口宣
有勑機事方來宜深惜於日力巽章屡上得無曠於
天上卿請雖頻朕言不再
賜試右諫議大夫兼侍讀何夢然再辭免除
端明殿學士簽書樞密院事恩命不允詔
朕進用二府大臣付以天下國家之事参扵興論蔽
於朕志而得卿焉每覧群臣章奏莫切於任理任法
之䟽卿今得位可以行其言矣不此之圖顧方謙巽
未已非所望於輔臣也其祗成命不必凟辤
口宣
有勑親擢樞臣共籌國事方欲舉修攘之大政豈宜
徇辭受之小廉巽命再申需章姑止
賜右丞相兼太子少師賈似道辤免勑令所
修進景定編類吏部七司續降了畢特與轉
兩官依例加恩恩命不允詔
載覧奏函固辭遷秩夫上道撥下法守乃世哲之訓
言若次律令定章程亦大臣之職業既群僚之皆進
豈端揆之獨遺卿則云無階之可升朕則愧有功而
不賞科條森列永遵蕭相國之規涣渥巳行勿效范
宣子之遜
口宣
有勑朕於慶賞一視舊章卿再謙撝游辤新渥欽承
温詔庸体至懷
賜同知樞密院事兼参知政事權沈炎辭免
勑令所脩進景定編類吏部七司續降了畢
特與轉兩官依例加恩恩命不允詔
涣號已行需凾未止經曰𢡟功懋賞盖以奬於賢劳
諺云經進經脩初不分於久近况勑屬各霑異渥豈
柄臣獨守一謙其体至懷毋勤再請
口宣
有敕卿與進書適當初拜朕方行賞烏可獨遺有舊
典之具存在撝文之宜略
賜右丞相賈似道再辭免進書轉官
恩不允詔
巽命重申需章屢至著爲律定爲令朕方喜於成書
撮其要舉其行卿詎容於辤賞井井乎灋則馭官之
别謙謙然名器假人之言宜拜新綸式存舊典所辭
宜不允仍斷來章
口宣
有勑二秩之增舊章是率三命而俯雅志未宜略
撝文毋曠機務
賜幸臣賈似道等上表奏請皇帝御
正殿不允詔
比以積隂爲沴淫潦兼旬耳簷溜如聞歎愁暏蒙霧
如畏威怒徧宗群望申飭有司發粟散財赦過宥罪
曲盡憂勤之至尚虞感格之難避師氏之正朝約太
官之盛饌晨昐親禮夕現霽華活民命於阽危表天
心之仁爱兹披來奏請復常儀然瀕江之編戶浮蒙
近輔之低由為壑灾傷甚廣昏墊甫甦彼曰怨而曰
咨今猶未已予求安而求飽人其謂何卿等之所以
爱君者甚忠朕心之所以愈敬
賜幸臣賈似道等詣文德殿再上表奏請御
正殿不允
朕惟君之事天猶子之事親方其出菑害以示譴告
也必思敬怒晨威以冀其銷餌及其霽顔色之復慈
爱也必愈怡聲下氣以求其底豫今精祲甫交敬肆
随異則一念有時而間断方寸不足以對越矣况此
屋漂搖而親事法宫自若細民糠粞而惟辟玉食如
故雖甚凉德寕不恧然卿等其輔朕不遠交修相勑
以助陽剛以消隂慝以相我穡事路朝聽治徐議未
晚
賜右丞相兼太子少師賈似道辤免皇太子
宫滿歲特轉一官恩命不允諾
德隆者任重劳大者報豊曩卿宅揆之初贊朕建儲
之策既從游於宫者亦議政於朝堂成吾兒仁孝恭
儉之名皆相君模範典刑之力年劳序進舊比俱存
繇宫端而下皆遷豈師氏之尊可後循常錫命恨莫
醻鴻翼之功陳義引辭寕欲避鷹揚之拜其祗涣渥
毋咈眷懷所辭宜不允
口宣
有勑儲僚服寀滿歲遷官師氏執謙笺天避寵卿雖
陳於雅志朕難廢於彛章
賜何夢然上表再辤免除同知樞密院事兼
權参知政事恩命不允
渙號載揚需章洊至文武欲盡予方急名臣之求事
會方來卿毋使庶工之曠宜慕姬公之待旦宜如陶
侃之惜隂以康濟艱難以新美治化力辭過矣衆望
觖然皆云郤是而循墻奚異徐行而拯溺斯猷斯謀
爾告久已相孚朕心朕德乃知胡為未喻亟其就列
副此虛懷
口宣
有勑西樞科瑣於三邊東府彌綸於萬務繄選掄之
甚遴顧謙巽而未皇宜略虛文共脩實政
賜何夢然再辤免除参知政事恩命不允
卿進毗大政允㥦羣心兹覧需函猶執謙柄遠慕䕫
龍之相遜自云凖介之不如惟先朝之擢二賢世稱
其直節若近日之居七争競號於敢言昔所建明今
可施設胡為辭再三命之祀得無曠一二日之機况
治功尤貴於惜隂而鉅用何拘於滿歲其孚此意勿
費乎辭
口宣
有勑轉廳之除前已播告循墻之䟽兹復披陳典聽
朕言恪共職
賜馬光祖再辭免除同知樞密院兼提領戶
部財用兼知臨安府兼太子賓客恩命不允
卿既大用人無異詞胡為来章未諒前詔况旰食方
勤於此顧若時髦孰贊扵西樞卿抱壮心指管樂而
自許朕監成憲命弼琦而同升固將天張皇威輔導
儲德修政攘夷盍先圖其大者主計尹京未免斵而
小之全材左右之共宜庶務精粗之畢舉盖真知庖
丁觧牛之易何至有馮婦摶虎之嘲所言甚謙惟令
不及
口宣
有敕妙選廷臣延登樞筦以廟堂之貴重兼省府之
劇雄卿欲辤焉誰與領此
賜揚蕃孫再辤免特除保康軍節度使提舉
佑神觀恩命不允
卿游控表章而辭寵朕非輕名噐以假人上則念先
后援立之恩下則嘉爱女回貤之請亦既偹築壇之
禮豈容執避席之謙彼三揖而進者觀美之常若再
命而僂者為恭之過受之則是止勿復言所辭宜不
允仍断表章
口宣
有敕屬朕出綸命卿伏鉞游辤成漁毋乃勞謙情宜
相孚汗不可反
賜皇帝乃𥙿再辤免特授檢校少保恩命不允
屬有親疎固難㮣論君司慶相時有異恩乃如再䟽
所陳必𣣔十年之待此廷臣辭遜之常礼豈家人唯
諾之至情所辤宜不允仍断來章
口宣
有敕朕加惠近臣通班亞保既告廷矣可循墻乎已
戒攸同毋納來奏
賜楊棟再辭免除端明殿學士同簽書樞密
院事兼太子賓客恩命不允
洊辭宥密偹見忱凢卿所云皆朕未諭上宰集思
而廣益冀商㩁於帷籌同列栛恭而和衷可調胹於
鼎實宜講周家修穰之政宜𢋫虞廷喜起之歌以副
朕知以荅輿望與其守難進之志謙謙於寵荣孰若
及可為之時汲汲於事業姑停巽牘毋曠繁機
口宣
有敕經綸重望方頼折衝辭遜浮文寕無妨要宜孚
前詔奚必牢辤
後村先生大全集卷之五十七
