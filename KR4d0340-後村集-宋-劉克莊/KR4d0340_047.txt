後村先生大全集卷第四十七
詩
居厚弟乞以礙止法官回授公朝特俞所請
族子有詩志喜居厚次韻邀某同作效顰一
首旣拙且鈍錄獻家廟
回貤異渥之未聞凛凛乾淳生氣存頻對青藜真濟
美雖埋玉樹尚追遵奉新鸞誥陳幽壌距小麟臺只
近村太息琰玄皆耄矣誄成姑以寝為園
晚意
鷄報東方欲白時林林羣動起飛馳匹居峴上入城
少頗怪淮南拔宅遲驚餌何妨潜密藻安巢謹勿托
危枝末年慕用寒山子不是行家夲色詩
道房六言一首
懶白衣作宰相寕黃冠事老君試問讀三萬軸何如
誦五千文
謝諸寓貴載酒
樗翁九袠逢初度洛社耆英共舉杯冨相若邀康節
入温公亦喜小程來每慚席上陪真率誰道窩中愛
打乖不怕醉歸盧老攧芙蓉月恰照人懷
再疊
洛中舊話誰拈出幾載寥寥有此杯迂叟力辭年高
晚先賢羞與尹俱來寕陪邵子稱安樂免使歐公笑
僻乖况值霜天好風月皺眉不若且舒懷
三疊
景廹桑榆歡意少相依藥椀與茶杯忽聞有客載醪
過誰道無人褁飯來家在恍驚如鶴化歲豐未可罪
龍乖閑吟不與君争巧自作村田樂散懷
老嘆一首
少豪杠鼎復塞旗倏忽才情已竭衰今無百斤金買
賦古有九千縑作碑毛錐盡秃難藏老塵尾高懸合
授誰他日學人求肘後不消挽些與哀詞
題逹卿姪别墅
吾門不幸去葉亡頼有高才出鴈行自擬退之稱稍
點孰云白也是陽狂表阡鶴許儂歸老飲硯虹為汝
發祥它日離鸞僚黃誥分墦應許及聯墻
示強甫
昔受浮丘伯密傳駸駸轅固伏生年試横牧笛花間
飲勝着朝冠柏下眠天上錦袍曾奪得山中石硯又
磨穿(秦系以石為硯注老子)生來羞䑛淮南鼎且戲塵寰作地
仙
示沂孫
過去光隂電莫追鏡中非復舊鬚眉已拚眸子難重
郎猶幸心官可若思太極旋闓無極義極玄更有又
玄詩此篇若問何人作向道山中老古錐
師友六言一首
聞諸師者夲同取之友者亦公高才有出象外精義
不離箇中南渡大儒管見西山先生正宗
記箕山商野事一首
放勛禪飲牛父軒皇問牧馬童日夫子致南面稱天
師拜下風
赤姪孫改名圭行冠禮一首
冠非責童子禮兒必讀手澤書簞瓢回也不改宗廟
赤爾何如
霜菊
霜菊尤宜晚纔開一兩葩不隨蒲柳變索姓待梅花
蘇柑
橘裏争棋叟壺中賣藥公蘇柑肥似瓠盛不得樗翁
小劳
性不耐閑懶小劳方小佳居沉成薄片末麝入新茅
病起
不求玉杵杵不要水銀銀但祝未來世長為無病人
(夏侯嘉正云有二願一知制誥一日一見水銀銀一兩)
物化
今朝風物甚美明日隂晴未知夕陽無回照理落花
有上天時(古詩飛上青天妬落花)
蚋
蚓穿稿壌及黃泉蜂採花房與柳綿微蚋么麽殊嗜
好以醯為密甕為天
雀
恰見趍燕市俄聞集兔園雕籠訓養者誰到翟公門
惜春
亂漂源裏紅雨净洗枝頭雪綿只訝歡非前日安知
春是去年
予點
聲音笑貌可爲顔色哭泣難揜聖人無私喜怒見於
誅予與點
客問宗旨一首
萬物泛觀皆我闥諸君何事入吾褌不須若問儂宗
旨醉裏聞之洛誦孫
咸淳龍飛大魁之歸卿大夫以某兄弟有二
日之長俾主其事水村農卿謂某當為詩為
壺山喚回百年英灵之氣客散詩成翌早錄
呈且約同社屬和
傾城迎侯錦歸忙兒女鮮衣伎暁粧龍首榜來春滿
郡鷄栖車已夕還鄉團司局結慈恩寺一炬燈傳舊
弼坊莫作尋常先輩看淳熙相府甲科郎
再次前韻
射策人如射利忙豈知世有古來粧漢庭儒半壌科
舉天下士寕論國鄕但詫高標廣寒殿誰能更讀善
和坊觀君毛羽眞鸞鳳羞殺麤豪白面郎
次江權軍宴新進士韻
病翁無計出愁城喜甲科郎競拾青主禮尤隆真刺
史華宗相望兩魁星董生至論惟三策韋氏單傳只
一經舉首愛身如拱壁修於家肯還於廷
聞喜宴李教君瑞不赴小詩贊美
膾人肝與採山薇舉世營營爲飽飢始信洋洋而逝
矣已烹鶂鶂復哇之伏䳄雉亦防身害畴昔羊能兆
禍基獨有廣文君卓識殘杯冷䏑也牢辭
始冰
始猶飄灑忽嚴凝村獠初看盡失驚包褁入城問蓍
伯一名木稼一名冰
有客
幾載庭空雀可羅朝來忽有客相過似知老子條冰
進不道先生鬢雪多
東春谷工部
假使冨埒國何如貧在家尚存儂漢札寕奪我齊瓜
七竅鑿
自從七竅鑿無復六根全鯨死彗星出蟇枯月魄圓
遷客黨碑
人無公議論天有真是非佛肯護遷客雷能碎黨碑
奎宿奏亊
過客危於惠移儋遠似瓊末年蘂珠殿奏事獨奎星
飲者
大醉害心風小醉臥咽嘔世有大先生一飲石五斗
怕愛
月中玉女雖嚴冷雪裏瑶姬轉麗華不管達官怕木
稼且留處士愛梅花
餘寒
老子今年八十三怕寒渾未試春衫尚存晉宋間人
意折得南枝帶雪篸
趙昌花
要識洛陽姚魏面趙昌着色亦名家可憐俗眼無真
賞不寶丹青寶墨花
天奪
曩造河沙業今災夢幻身不知岩下電天奪與何人
逃禪便面
姑射吸風仿飲露洛妃習禮更明詩梅花渾不施朱
粉直以天香與雪肌
聞東軒訃
君給相如札吾方長道山燕猶棲舊罍駒已養天閑
位逼將求說書來𣣔鑄顔柰何化鶴去不見珥貂還
惜舟
生世誰令抱百憂點黃不肯上眉頭江邊風雨飄蓬
箬爱惜扁舟一亱愁
天塹
興亡天數亦人謀戰艦蒙衝一矩休雪浪如山限南
北不湔江令沈侯羞
送客
夸毗子有誰存者恩澤侯何足道哉一葉絶江載愁
去萬花環席突圍來
固窮
狎邪早不由二閣崛強今難事五楼寕伴伯夷山下
餓豈隨徐福海中求
顛危
老稍慮航危隆棟憂厦顛危欠維楫爾顛將覆壓焉
節惠
醉似東臯子愚於北谷公何當節一惠單謚作愚翁
化蝶
鶴肯從坡老鳩能感醉翁老夫曾化蝶飛入百花中
封邑
髮似蘆花面削瓜躬圭錦襖忽高華願還封邑九百
戶小築茆茨三兩家
菜地
依然山澤一臞儒幸有先畴與敝廬聞說醉鄉方弄
印不知堪拜小侯無
逃愁
年飢未可傾家釀晝短真當秉燭游中國醉鄉隔萬
里豈無寸地可逃愁
温故
號寒慱士燈檠作凍死秀才衣帶詩鯨吸偶陶陶兀
兀蟬嘶尚怪怪奇奇曩時小家數歲晚大宗師
受用
阮遥集平生幾屐晏平仲半世一裘秃翁受用能多
少槲葉爲衣荷蓋頭
自箴
夢亦齊莊非矯戾病猶温習見操存生柴参從千餘
載恍似同時及聖門
飛將
漢有烽起上林無鴈來可憐漢飛將虛築望鄕臺
退之
向來謏墓人其報在身後柳車不免埋硫黃安能寿
碑板多篇篇說不朽溘先同露電沙魘曰山斗
李杜
李杜文章宗継者宜重黎伯禽視熊驥未易分高低
小者善鈎魚大者能柵雞世無託孤者練葛誰提携
謫仙葬青山女嫁爲農妻州牧選高援使嬪於中閨
曰禽鳥有匹寕合不願睽生於隋唐後名與姬姜齊
吾家中壘公惜不經品題
昌谷
王孫乘顥氣九萬里空洞春風吹玉唾點點成綵鳳
惟僕命騷直恐無雅頌暮歸阿㜷嗔奴輩錦囊重
商翁
初隱靈芝處終逃小橘中誰言秦法密網不得商翁
樂天
衆評白傳謚誰得樂天心小太宗英主臨朝謚醉吟
凁水
洛下人呼為迂叟非惟語簡意無窮曲臺不合加美
謚俗了深衣大帶翁
高光
發兵坑黥布竪子踞洗罵隋何腐儒誰道東都重名
節故人只喚作狂奴
蹙操
老賊所憂惟備權豈知中憤氣同然諸賢莫道江東
小蹙操惟消兩少年
琨逖
遷喬不與鶯爭出殿後猶云馬不前越石早知無合
殺不如且譲祖生鞭
曹孟德(少作)
精舍觀書二十年偶窺沸鼎出饞涎小豪已草黃巾
檄老大遭燒赤壁船半夜官嬪和淚訣當時漢禅只
心傳後來仍有朱三輩𣣔比英雄恐未然
孫伯符(少作)
覆略誰堪敵伯符每開史册想規模一千掃衆横江
去十七成功自古無不分老瞞稱猘子便呼公瑾作
姨夫君看末命尤竒特指顧張昭爲托孤
劉元德(少作)
老瞞虐㷔市朝空宗室惟餘大耳翁漢賊有誰分逆
順關河無地着英雄紫髯久矣营江表黃屋䔥然寄
峽中可惜姜維膽如斗功雖不就有餘忠
魏志(操下令云向使國家無孤不知幾人稱帝幾人稱王)
稱帝稱王非一个國家不可便無孤此言只是瞞孀
幼豈有英雄也恁愚
二世
失國之君多咎政興王者作著休符亡秦天告由胡
&KR1344;非謂長城外有胡
質子
七雄側目虎狼都仁暴端由取舍殊燕太子留生馬
角王心作牧羊奴
郡宴
瑶琴能挑文君意玉笛安知號國心但是有情俱感
動惟村夫子不知音
冬蚊
南州時令殘冬月有蚊飛豈是爲飢崇因而觸禍機
照尤嫌畫燭驅尚入羅幃吾毋音客遠何妨用扇揮
冬蠅
百虫已藏蟄此物出何哉甚矣綠衣僣公然赤幘來
居嘗汚脯醢尤喜敗樽罍刑故寕論小無分卵與胎
隱者
寕採箕山釣穎濱放勛天大不能臣漁郎未必知年
代先有逃堯次避秦
偈
遠希大慧無(大慧云有偈無偈當甚熟太)近笑孤峯絮(孤峯偈云末後一句)
(雙手分付更問如何絮)多少初地人争問末後句
秦紀
上廣曾吞九雲夢民勞因起一阿房人皆憐楚三戶
在天獨知秦二世亡
自警
司馬賦中聊諷一伯魚詩外又聞三宗空餘物表陵
雲氣不向師前立雪參
齊俗
栢寢纔休又雪宫殺麋罪與殺人同徂丘稷下人多
詐誰肯投身入穽中
源裏
一洞沾泰俗疑非太古民盡將源裏事報與世間人
中說
先業歸猶在遺經讀未終豈無門弟子私謚作文中
軹道
秦暴渾如狼牧羊築臨洮郡至咸陽若防齊客出關
外豈料子嬰降道傍
求鳳曲
古有輕生士今無起死醫可憐茂陵渴猶盡遠山眉
刺客
不子一毫事空捐七尺軀陶惜其人沒雄纔以盗書
(法言若荆軻君子盗諸)
古墓
龜趺但見碑訛缺馬鬛安知葬舊新想見若敖求食
鬼亦羞東郭乞墦人
舊遊
扶胥黃木水連空曾讀韓碑訪祝融安得六丁机萬
弩岷江西去海潮東
歲除即事十首
聽得先生去抛書喜𣣔顛吾聞渥洼種墮地不須鞭
二
門外呵寒客鶉衣百結懸藏瓶猶可撲莫費水衡錢
三
甚情光隂去其如耄老何丁寕小免女不必看鄕儺
四
歲晚傭耕者人人訴涝乾吾寕减私量汝莫待租瘢
五
賣菜猶求益栽桃不厭多小園兩三樹冷淡柰春何
六
想見朱衣吏催排玉筍班老臣絶朝謁北望祝南山
七
細切如絲菜添斟獻頌椒未曾宁除夜早巳問元霄
八
聞說醉鄕裏家家設酒壚有劉伶肯飲無李白誰沽
九
草市芳菲節柴門寂寞濱桃符聊塞白免謗作詩人
十
瘦骨春衫薄華顛綵勝垂菱花應竊笑粧束不相宜
錦孫
胎髮落居後屠蘇飲最先眉間八十字願汝過翁年
葵女
早惠能言者前生結習餘吾問伏生女口授古尚書
短章
少日喜累句暮年多短章假令重盛壮展拓不能長
二
衰殘齒易宿陳腐意難新安知癡老子非復舊詞臣
新春二首
聞禽啄木心猶喜躍馬追花事已非今與東皇盟歃
了留春死不放春歸
二
春說吾去留靡定又云君醉醒灘知即愁醉裏逃而
去不道先生有醒時
後村先生大全集卷第四十七
