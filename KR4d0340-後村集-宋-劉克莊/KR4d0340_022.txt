後村先生大全集卷第二十二
詩
題張元德著作春秋觧
端平俱辱弓旌君鵬鷃逍遥各不同笑我赭衣鉗椘
市愧君白帽老遼東董迂因被公年誤杜癖惟於左
氏忠晚取諸家高束起且看渠與意林公(皆臨江人)
二
白頭召寘石渠中將折微言合異同靈夀不扶漢庭
上儒衣空立魯門東誰云丞相知殷侑漫費君王遣
所忠猶覺暮年有遺恨書成未及質文公
送陳德林廵轄
拔丁而去矣袖瓦似要之誰道州人薄君行有綵旗
乙夘端午十絶
不曾窺戶外偶出至溪邊欲訪斬蛟廟聊呼放鴨船
二
桃李已成塵葵榴各闘新紅顔年少子白髮背時人
三
餐菊飲朝露平生不歠醨與龍争角黍無乃謗湘纍
四
唤起龍泉老儂今把釣緍還公旗與鼓别付奪標人
五
不喜追風驃尢憎競渡船寕為之反殿怕着祖生先
六
時服頒周府薰絃奏舜廊未知新帖子幾首似歐陽
七
客屨自来去山翁為不知座無麴道士門有艾天師
八
兒女需京纈經時買未歸似嫌無艾虎不肯换生衣
九
韓廟坡為記羅池愈製碑老儂不識字自唱送神詩
十
朝朝責太平日月御延英欲識太平處鼕鼕社鼓聲
余辛夘歲卧病郡城陳宗之胡希聖有詩問訊
後五歲希聖寄新刊漫遊集前詩巳載集中次
韵二首
晚悟河難塞收方入枕函五窮衰併現百病老皆諳
強起留奚益全歸死亦甘癃殘愧英妙努力勿多談
二
如聞攻老拙頗似斫虚空衆口嘲投閣新眉妬入宫
一身槁梧上百歲大槐中莫嘆形骸廢姑留两頰紅
辛亥去國陳宗之胡希聖送避謗不敢見希
聖贈二詩亦不敢荅乙夘追和其韵
苛留不覺夏徂秋甚笑周顒却效尤往聖明言衰戒
得先賢亦謂耄宜休空疎謁帝無高論老退明農己
熟籌慚愧二君更迂闊遠看逐客欲何求
二
屡叩龍墀自免冠虺隤初喜卸華鞍病疎賓客麾之
去老爱兒孫遺以安夙昔賜茶隣御座即今送菜仰
園官蕭然几案無書冊時取君詩反覆看
挽顧監丞
四州鼓吹迓前茅幾載瘡痍變楽郊黎母盗清民有
犢佽飛士勇海無蛟安排循吏添新傳檢點耆英少
故交欲發幽潜慰冥漠自慚茟硯暮年抛
昔陳北山趙南塘二老各有觀物十詠茟力高
妙暮年偶效顰為之韵險不復和也
五憎
伺夜偏乘隙逢人輙噬膚不饒豫讓炭肯恕玉環酥
闇空愁逢蝠虚簷巧避蛛吾無紅拂妓姑命小奴驅蚉
二
綘帕妖方士青襟小茂才集瓜譏汝否止棘刺誰哉
倏忽尋聲去曾無濯足来吾衰臂力短驅去復飛廻(蝇)
三
么麽常情忽潜形未易知嗅香太尉足起粟婕妤眉
醯甕偏常集紗厨巧似窺平生長麈尾至此竟難麾(蚋)
四
物理或難結疑經多未通蜚雖茟麟史荔不産亀蒙
記異因同蜮為災豈减螽恨余非博識安敢注魚蟲(蜚)
五
不覺渠泥臭偏依幷幹蹲聲尤麤水鳥腹欲大河豚
焚鞠存經訓如簧避譛言主人方戒殺母怪爾徒(蛙)
五爱
天不生斯物將如凍者何誰為忙作繭到底化為蛾
種至春還育功於世最多香閨不知織歲歲賜香羅(蚕)
二
兹虫雖小物一一抱微忠多士從先主群臣立悼公
献花朝貢謹釀蜜國儲封處仲目空露名居畔逆中(蜂)
三
占断十分清飛来一點輕死還為腐草生怕傍長檠
扇撲随風遠囊盛徹夜明藜燈與蓮炬不似爾多情(螢)
四
未省吞腥腐惟承晚露飡三生齊士怨千首孟郊寒
腹内鳴尢激身輕蜕不難何湏珥華冕吾欲掛吾冠(蝉)
五
古云亀與鶴閱世夀尤長試問刳腸士何如曳尾藏
有靈寕毁櫝無用且支床吸視堪傳否仙家不死方(亀)
詰旦思之世豈有不押之韵轍和北山十首
細比蝇鬚類凶加豹脚名飛颺新得勢么喝遠聞聲
抱怨芳筋露驚眠玉頬頳天公許姑息長養更生成(蚊)
二
了不分芳臭营营浪自喧士爲女聽惑溷比帝居尊
魚餒庖難膾瓜香圃欠樊冰霜不恕汝卦義取諸坤(蝇)
三
絶喜有肉漢何嫌逐臭夫形慳一粒粟口徧四方餬
魯叟袗絺綌荆卿袖七圖朝来詢酒甕莫已變酸無(蚋)
四
閩人尢惜荔魯史首書菑穢德非常臭鮮装若自媒
今年暫枵腹来世勿投胎安得清風掃何憂綘實隤(蜚)
五
嘈雑乘隂兩跳梁占廢池張唇誰不厭磔腹帝寕私
足踏銀床險身蒙錦襖痴世方多吻士吾有感於斯(蛙)
六
姑婦晨粧廢其他務未遑愁逢桑葉貴貧共織燈光
戰士支衣衆宫嬪剪綵忙可憐功最大不待華清湯(蚕)
七
出穴营新邑分房定嗣君共為緜蕞禮各效採花勤
暮返宜修夕晨趋每辨昕逢人施毒蠆寕比細腰云(蜂)
八
忽忽聚還散熒熒暗復明去嫌滅燭穢来照讀書清
不必煩羅扇何妨屏鐡檠蚌珠大如月不及爾身輕(萤)
九
所謂善鳴者冷然入耳清為誰絃雅奏舉世賞繁聲
露可充渠腹泉堪濯我纓直令抱枝槁終不肯蝇营(蝉)
十
未必靈於已徒令厭我亀元君虚見夢大卜不能知
偶活因塗尾寕飢勿朵頥會携渠與鶴海上訪安期(亀)
又和南塘十首
聚群雷乍喊乘暗月初斜至黠穿懷袖雖微俱爪牙
麈揮那肯去扇障不能遮近水尢喧聒殊妨賞藕花(蚊)
二
甚矣形骸穢居然孕育繁来常屯几格去不離墻藩
多朋類雞鳴誤婦言至今賓與主相對廢盤飡蝇
三
来如詗伺竒中費隄防最善逃形影悪知辨臭香
不見烏獲臂空攘詫藏密其如盖愈彰(蚋)
四
負汝作意欲空之童子持竿家掛紙祈
巳載蔡譜偶然遺秋至掃胎非人力為蜚
五
雨戀池三尺晴窺月一方未敢望若并洋
怪曾驚耳仝嗔欲刃腸誰能老子欲追凉(蛙)
六
初見微於徐驚巧入神忽然纏作繭信矣出如綸
桑遶羅敷舍機含孟母鄰明當曮新霽月鎔(蚕)
七
大計當傳子齊盟共定王不惟分戶牖亦自峙餱糧
修疑知禮謀遷似辨方朱門需蜜蠟空費一春忙(蜂)
八
密疎多不定来往少曾停穿幌非隂燐窺窗若曙星
微能破幽暗高欲傍青冥忽起江湖思微忙隔遠汀(螢)
九
短歌殊不足裊䙚長吟
渴飢資墜露栖止隂偻安知道區區有巧心(蝉)
十
漁輙獲元幾戕不足煩三顧母且寕
刳鑚供卜筮巾笥沐恩光何似泥中復朝朝出太陽(亀)
荅吳和梅百詠
空疎不擬傳安知騰播累諸賢即今同社
首當日孤山止一聯眼飽誑他忍飢腹句寒聳
吟肩未知誰是蘇司業肯向梅邊送酒錢
送林上舍
傳紙貴洛陽城疇昔推高月旦評下茟
舉幡亦足唱諸生詩如東野無高論策到
直聲病叟一眷親薬褁卧看柳色動離情
送陳亨叔縣丞
折仙桂到月宫安知再轉瘴煙中坐看管封孤
却使崔丞對二松此士鼻端何待堊老生指血至
今紅祝君努力鳴昭代切勿呻吟學東蛩
送金仙上人罷講
繙經巖電眼竪拂海潮音暫卓飛空錫堅辭布地金
忉忉菩薩語切切老婆心明日入山去城中何處尋
挽盧氏子考功
二難不在機雲下猶記聯翩入洛来方喜朱絃將迭
奏忽愁白璧巳雙埋参曹法曾傳髄效玉川詩亦奏
奪胎愁絶象賢肇家傳夜窗三復有餘哀
讀友人奏藁
首規旒冕次鈞衡紙價遥知貴洛城谷永有知應愧
死曹蜍無氣謾偷生弘寬歛衽慙三策桑濮收聲譲
九成聞說龍天俱歎贊法筵第一義分明
温陵太守趙右司惠詩求荔子適大風雨掃盡
輙和二絶
吾家鄒玉玉堂紅粹美寕非間氣鍾絶喜詩来相品
藻安知物有不遭逢
二
端明仙去譜猶存珍重君侯拂蘚痕法石白雖無一
顆太倉紅巳飽千村(蔡譜枣本在端明家石夲在泉州法石白乃温陵名器見舊譜)
(俗傳荔損則稲熟)
送日老住九座山
瓶錫飛来方欵曲旙華迎去倏分離草眠毡睡身皆
稳刀割香塗佛豈知守土親為大檀越開山留下廢
砧基直湏金碧千間了却訪溪庵亦未遲
荅仙遊黃尉巖孫
鄉近尢諳俗山深莫揜名士皆誇尉好民亦誦官清
入幕交游少依僧去住輕它年漢廷上定不愧黃生
贈林信夫
昔日相師今畫師依然紅頬映霜髭懶為閱世青白
眼寫出無聲水墨詩胷次九流人物鏡茟端三友歲
寒枝刺桐城裏多豪貴絶藝何憂不見知
荅吳侍郎二首
昨泛靈槎河漢津今撑小艇水雲身相君自作蹲池
計天子何曾如屋嗔綠野尊姑領客第甘泉開頌可
無人白沙翠竹宜閑步絶勝東華踏軟塵
二
宿昔瞻依日月光遲遲去魯未須忙附炎渠自手炙
熱忍陳兒寕足履霜諫草平生慕王魏詩名餘亊壓
錢郎可憐老病兼窮薄推轂當朝媿鄭莊
學進士作大方無隅二首
趋出範圍表方之大者乎理同然不異隅至此俱無
聖豈東西判游何内外拘鵠邊天浩浩蜗角國區區
廣可&KR0694;三極微寕泣一夫晚知莊老誕終向孔門趋
二
舉世游方内規規臆見拘帷其全體大所以四隅無
矩絜豈能盡軌同安有殊其崖誰見者何岸可登乎
固異管窺智寕如斗絶區彼哉露圭角毋乃小人儒
又二首
諸子皆蠡管惟聃說大方其隅四無有於道两相忘
未易五車盡難將寸矩量椘辭迷極際柳對昧中旁
鳥止&KR0588;何小蜗牛角許忙更湏參孟叟歸宿要和鄊
(天對無中無旁)
二
難與拘儒論無方即大方洞然皆我闥隅竟在何鄊
惠說猶為寡聃書不可量莫知生内外烏覩道藩傍
血戰蠻争角狂行士望洋區區膠小見肝胆畫封疆
(天問隅隈多有爾雅注厓内曰澳外曰隈莊子注願游其傍)
秘書弟牽玉羔為夀將以唐律次韵一首
玉羔直歲詎能神羝觸堪嗟命不辰昔比素絲曾着
節今為白石且眠春同人挾策安能牧小弟磨刀恐
未仁(木蘭詩小弟聞姊未磨刀霍霍向猪羊)六日披裘把竿釣擬他五
羖豈其倫
喜雨口號九首呈潘侯
榖賤如泥未一年那堪四野復焦卷元桑姑射神通
小惟有君侯立動天
二
雖擁朱幡只澤臞孕魚丹荔免苞苴未應旱魃無分
别更把秋陽懊惱渠
三
憂見鬚眉膳却葷分明上帝見忠勤赤章夜徹通明
殿一縷烟生六合雲
四
昨日暘烏赤似金朝来忽化作甘霖老農失喜逢人
說滴滴来從太守心
五
火傘朱旗總叱開新凉稍自白蘋廻世人枉了嗔風
伯到底煩渠送雨来
六
先做田間三日霖冰輪出海掃秋隂人言侯是調元
手慰了農心慰士心
七
蔬是儂家野八珍小畦自灌極艱辛清晨卧聽檐聲
喜餘惠分沾抱甕人
八
扶杖追凉看稲花不煩軋軋踏溝車殘年無以酬公
上長作輸租第一家
九
白首歸来作老農豊年里社得過從勸君莫梗賢侯
化去後思侯未易逢
贈楊相士
西北功名奮發秋南轅咄咄欲何求似聞君識壺丘
子自笑吾非定遠侯鵷鷺行難看鳬雁麒麟閣不畫
獼猴故人若問樗庵老林下吟詩白却頭
哭日老二首
初聞滅度指三弹俄報荼毗鼻一酸始悟杖頭挑布
袋不如龕裏坐蒲團故交相與歸凾骨弟子誰来會
湼槃猶喜喝衣無一物洞開方丈與人看
竹湖疇昔歎兼通孔墨何曾是别宗唐代儒先重顛
老晉朝名勝賞林公頌辭大衆存遺札塔與寒齋共
一峯聞說結跏揮手際亦留半偈别樗翁
無題二首
郭郎綫斷事都休卸了衣冠返沐猴棚上偃師何處
去誤他棚下幾人愁
二
棚空衆散足凄凉昨日人趋似堵墻兒女不知時亊
變相呼入市看新埸
挽毅齋鄭觀文二首
嘉定名尢重端平眷最濃子雖曾攝相公自要明農
尚意宣麻拜俄驚斬极封白頭西府椽無復奉從容
二
卷服辭三事深衣立一儒羞扶孔公杖寕入洛英圖
鑑已云亡矣梁其不壊乎紛紛掃門客曾拜董陵無
挽鄭宣教(玸)
傳嫡生樞府耽書肖肯亭未論禽拜後姑喜鯉趋庭
葛帔悲交態瑶環憶妙齡吾無施力處遺恨托於銘
贈梅巖王相士二絶
王大曺瞞伎俩均華佗郭璞枉危身傳君秘訣君牢
記但道君侯是貴人
二
和靖詩高千古瘦逃禅盡妙一生貧勸君别换新標
榜莫靠梅花賺殺人
余除鑄錢使者居厚除尚書令郎俄皆鎖印即
事二首呈居厚
出處平生大致同中間得失等雞虫髧髦昔似晉歸
謝華髮今成椘两龔握有蘭香為子祟街無銅臭坐
余窮善和舊宅殘書卷只合連床聽曉鐘
二
病鴻垂趐噤無聲慣見虚弦莫浪驚二仲卜鄰元不
悪两生堅壁未嘗行出關誰識為周史入社猶堪伴
洛英都把首陽山占断採薇到老沒人争
寄題徐仲晦湏友堂二首
病翁歲晚朋從絶細讀高文面發慙士貴切磋寕獨
學僧雖苦硬有同参名堂盖取倫之五開徑那無益
者三見說戶庭来不拒儻分半席待樗庵
二
西山仙去各離羣窮逹區區不足云僅有伊譙守伊
洛更無房魏說河汾虎皮子盍闓新義蠧簡予方輯
舊聞何日蹇驢載樽酒一燈析理更論文
寄題建陽宋景高友于堂(蔡久軒作記)
樞相落成文甚古府君卜築墨猶新宛如釀棗分梨
日堪愧燃箕煮豆人五桂必攀昆季爽三荆不析戶
庭春夢中猶識三溪路安得登堂列下賓
和潘侯勸駕韵
底湏辛苦訪蓬莱唾手功名亦快哉唐季閩尢多進
士宋興莆已四掄魁来聽雅楽歌三闋去占群花第
一開鄊老献書侯勸駕共為昭代育群才
送赴省諸友
徐𢡟功(茂叔)
小陸詞章海内傳名場久盍着先鞭慣看餘子瓦樞
壊太息斯人鐡硯穿疇昔熏香過半世即今拾芥已
中年病翁擬拭昏花眼快向茅簷讀奏萹
林德遇(逢丁)
原夫輦豈敢追攀每歎君文似左班不許犬雞䑛丹
鼎肯為鼷鼠發黃間主司一洗冬烘謗老子前知晝
錦還空誦子虚不能薦送行未免有慙顔
卓怡文(涣)
輦下銀袍似堵墻名塗箇箇着鞭忙期年&KR0757;木何容
易一日看花得許狂韓子吟披惟六藝沂公喫着豈
三埸&KR0916;期不待殷勤祝涵養功深講貫詳
鄭道(旂)
束髮詞林久著名及兹書劍始西行里人預䜟龍頭
喜相者兼言豸骨清茟老定非埸屋作聲和必為國
家鳴漢廷儒術多通顯不說公孫說董生
方善夫昆仲(凖至)
君家科級每蝉聯何况高才更妙年肄業機雲同屋
住論文坡穎對床眠一雙璧有連城價九轉丹能拔
宅仙来歲親朋迎畫繍病翁亦出至溪邊
林汝大(棟)
天性憐才老未衰爱君茟力絶新竒引絃連發天山
箭舉手高攀月窟枝藻藴科名通譜牒旦希優劣係
脩為窮人只有詩堪贈空聳山肩撚雪髭
柯德明(應東)
昔人抱璞經三献今子排雲呌九關千佛經應冠鰲
頂大人賦可動龍顔探梅臘雪園林後對策薰風殿
閣間若見故人詢病叟但言深入萬重山
林少嘉(灝翁)
此君詞翰逼晁秦萬鵠袍中少擬倫色茟深懷如有
助朱衣點首豈能神長安市素多游侠天子廷曹壊
士人玉座&KR0916;軒親發策可無鯁論披龍鱗
方雲卿昆仲(霖孫)
先朝取士尚雕虫前輩皆因此顯融衡鑑集中推范
老混成萹裏得泝公杏園飲暢鶯聲早梨嶺飛高雁
影同歲晚交游各西上不留一箇伴溪翁
後村先生大全集卷第二十二
