後村先生大全集卷之十八
詩
陪新進士公讌用太守韻
去年黃敕許懷歸拭目鄉邦一叚奇老馬不堪空冀
野大鵬自合化天池瓊林花發渾如昨玉塞鋒銷未
有期汲汲九重方旰食吾儕何以𥙷明時
重次林守韻并東臞軒二首
晨坐黃堂夕未歸偶然閉閣句尤竒頗知韋守臨蘇
郡不省山公到習池燒尾且陪攀桂集遨頭别有探
梅期自慚屬和慳才思尤甚春船上水時
二
禁中前欲喚公歸讀軾文章每歎奇玉節不煩熬雪
海金芝元合産銅池愈郊各洗飢寒語甫白曾爲汗
漫期上盡青雲記回首某丘某水釣游時
即席用實之郎中韻
偶臨羣彦讌公堂老去斯庄莫遣荒東道主人如謝
守西階重客欠王郎不能席上題鸚鵡争免池邊奪
鳳凰聖世英賢俱入彀豈論狗監與鷹坊
重次臞軒韻二首
憶昔抽毫白玉堂奏篇字字榖年荒内人久已呼才
子明主今方記寝郎駑豆未應堪秣驥鶉籠誰道可
容皇何當雅奏登郊廟一洗梨園與教坊(嚴忌哀時命云為鳳)
(皇作鶉籠兮雖翕翅其不容)
二
潦倒常慚室弗堂君恩特地與開荒靈津誤作乘槎
客華髮羞陪射策郎金菊歌新賡下鵠碧梧枝老許
棲皇退臣無路酬天奬旦旦鑪熏祝寶坊(某去歲侍經帷嘗恭)
(和御製)
蒙仲唱第歸約朝服相見
向來襆被出關時思大身猶草芥微僅有兩生携酒
送不如二諫得詩歸負楊臨賀淊淊是客衛將軍落
落稀老接親朋惟野服寄聲夷甫莫朝衣
題方楷一軒
初看華扁知趨向徐覧羣言見切磋鵠至安能今奕
善羊亾豈不為歧多爻重翼十幾繁矣貳二參三奈
一何老漢暮年無頓處軒中半榻肯分麽
夢中為人䟦畫兩絶
三相入朝馬諸姨照夜驄故應專蹇小留載拾遺公
二
花身皆詩料江山即句圖暮歸錦囊重壓殺小奚奴
讀湯伯紀大人賦
此賦何曾涉怪神本諸孔孟體諸身乃知大子揄揚
者纔是憔僥國裏人
寄強甫二首
出戶詢来使能言别後&KR0751;病餘雙鬢改俸外一錢無
撰杖陪諸老篝燈課二雛梅天費調爕善保不貲軀
二
守局喧卑地携拏寂寞濱魯儒猶委吏周禮有塩人
勿發泥塗歎姑持玉雪身秋風懷檄否莆與福比鄰
病起夜坐讀書一首
蜀劑十杯扶胃氣南烹一筯忍饞涎病梨雖以樵廢
壽櫟翻因腫全巳脱坡翁赤候月併逃謝傅白
雞年(己酉灾厄七月尤甚)新凉尚起親燈興誰道過時已悍堅
徐潭即事二首
不要元戎訪草堂勿煩兒子表瀧岡一窗看設&KR0809;螢
几四壁惟安夢蝶床聊與僧分半間屋且無人奪上
三房韓公作誌潘郎誄得似先生自舉揚
二
一生常寄人籬落入手斯丘得自專防墓向來封四
尺驪山何必錮三泉暮年已作飾巾客它日那無挂
劍賢種萬株松千本桂不憂千載不參天
自和徐潭二首
從今快活安斯寝那復辛勤陟彼岡萬里路曾雙不
借四天下只一禪床寬如馬驛名方丈劣似雞栖即
客房自唱山歌樵牧和底湏論著學班揚
二
遠游昔結四方緣高卧金貪一壑專有客埋腰衝許
雪無人洗耳涴吾泉金棺未免荼毗厄玉匣安知躶
葬賢多積荆薪寬釀酒龍鍾禁不得霜天
挽漳浦陳丞璧
非但聞詩禮居然識典章探環如夢裏擁笏向親旁
州縣淹斯立家庭惜季方北風無賴甚吹寫不成行
用石塘二林韵(同合)
夜績旁邊映隙光隙曾參扣遍諸方掃眉衆女偏謠
諑開口羣兒亦謗傷後有知音分雅鄭今誰協律譜
宫商戲衫欲脱無人付諸子披襟直下當
二
少狂浪走無尋處晚向深山得悟門火候足時丹始
熟國工琢了玉尤温低頭欲下追隨拜摩頂無忘付
授恩大有名山要行脚末甘瓶鉢老荒村
題六二第詩卷
萬卷胸中融化成却憐郊島太寒生霜蹄㦄塊駿無
匹赤子探珠龍失驚警句宜為康樂地癡年謬作季
方兄此詩異日君牢記後有鍾榮不改評
䟦桂姪梅絶句
老鶴收聲只自悲戞然清淚警哀遲不嫌汝伯無漆
髮稍喜吾家有白眉二尺警邊能辦此百花頭上更
饒誰隆乾衣鉢湏人繼莫負樊川望阿宜
題林琦友于軒
城中甲第連霄漢吾子書窗占地慳臥起大衾長枕
共呻吟細字短檠間一門兄季推諶紀北屋東西著
孔顔祗恐四方羔雁到末容堅坐閉柴關
題方至詩卷
華宗人物甲吾鄉丹穴由來出鳳凰萬卷樓高誰敢
上五言城小不能當幾曾費我揮斤力尚欲傳君嚙
鏇方何日重尋谿上路共羹苦藚飯黃粱(君上世南圭使君有)
(萬卷樓余嘗有五言史詠二百篇君亦繼作)
方汝一下第餞詩盈軸余亦繼作
紛紛肉馬上青天驥耳雙垂亦可憐郊豈因窮吟遂
輟蕡雖不第策猶傳會湏有集鳴當世肯爲無媒怨
盛年斗氣燭君文卷裏更於何處覓龍泉
䟦方寔孫長短句
金針玉指巧安排直把天孫錦剪裁樊素口中都道
得春鸎囀處細聽來欲歌郢客聲難和纔誤周郎首
已廻可惜禁中無應制等閑老却謫仙才
題林夢馨本朝雜詠
二百新題字四千庚申已後甲寅前繼周可以知百
世續漢誰曾到八年江左重修泰陵錄水心絶重建
隆編何時老子真閑退共結青燈蠧簡緣
蒙恩除大蓬一首
拜昭文相闢翹材封寇軍侯築將臺得以先生新主
判兩為玉帝管蓬萊
辛亥三月九日宿&KR0809;山
已買荒山卜毳藏豈知來此借禪床傍人盡怪病摩
詰送客不嫌窮孟嘗皓白羣仙應笑老昏花太乙謾
分光何時鄰里持牛酒却賀先生返故鄉
與零陵周倅子鎔
滿目山河異南冠十六期胡羝無乳日遼鶴有歸時
詷虜幾韲粉還朝不磷漢家重名節郎秩未為卑
與葉士巖
葉子客長安孤居久離群載贄肯妄投上書輙報聞
有時携斗酒孤上酹隱君興到詩糧絶恥賣文
所交皆將相不數瑣細云腹有書傳香厨無燔炙
未逢古伯樂姑待後子雲五子更精斵要和南風
九月初十月鎮宿玉堂七絶
西山遺業付門人歲晚推遷接後塵綵筆夢中先索
去不知持底作詞臣
二
制書揮就進明光天筆批還墨尚香草本偶然無貼
改非關臣億怕商量
三
轉枕依然夢不成小忩頗覺暁寒生昏花却怕宫蓮
照垂下紗㡡聽六更
四
内厨進膳惟蔬素御怕封香徧竹宫明日金烏迎玉
輅始知聖主與天通
五
窗外茶梅幾樹斜薄寒生意已萌芽主人不作明朝
計愁絶無因見放花
六
形槁心灰一秃翁偶來視草禁林中幼吹葱葉還堪
聽老盡葫蘆却未工
七
四壁蠧書常鎻閉數行蘇墨半糢糊院中老吏無存
誰記南塘與雁湖
題趙上舍崇詩卷
系出諸王後名高胄子中昔惟稱八凱今復有
疏可編遺史詩寕論變風所交皆勝彦未必記
辛亥各口占十絶
和靖湖邊冷笑人白頭來戀屬車塵此行莫與孤山
訣重見除非是後身
二
葦間一葉且延緣奎壁祥光上爥天定有異人遥望
氣箇船不是米家船
三
乞骸親奉留行詔擢髮猶蒙掩覆恩澤畔纍臣回首
處湯村已遠更徐村
四
曝背聊披陶子絮壓衣且繫吕公條可憐太白心猶
駿不著蓑衣着錦袍
五
玉著摛文毫尚濕金華開卷席猶温不妨繳納朝堂
了帝賜新銜號後村
六
汗脚誰教上玉臺却尋前路繫&KR0621;鞋自嫌到了無仙
分已踏金鰲跌下来
七
向来寵辱皆虚假老去親冤兩掃平豈有陳三送遷
客亦無邢七賣先生
八
院吏忙抄詔草辭家奴却負錦&KR0809;隨更無客議坡公
制一任人嘲李老詩
九
柱史頌卿壓病身年高拜立兩愁人龍鍾忽被還山
詔腰脚今得欠伸
十
誅虎竊弓誰繼者留邕執筆定何如東都臺閣猶多
士未便無人續漢書
䟦唐賢論史圖
定是當時有難疑一賢指畫衆肩隨而今縦有人揮
問者為誰聽者誰
䟦張敞畫眉圖
列新眉淡復濃黛螺百斛不堪供廻頭却笑張京
兆只掃閨中兩點峰
小圃有雙蓮夏芙蓉之喜文字祥也各賦一
詩為宗族親朋聯名得雋之䜟
一雙葩費剪裁固知造物巧胚胎機雲乍自吳中出
坡穎初從買道來佳䜟似因先輩設瑞苞不為老人
開集英明歲薰風裏席上英才即斗魁
二
四月池邊見拒霜園丁驚問此何祥花如雲錦翻新
樣葉似宫袍染御香病不能陪花酒伴詩猶堪譟鼓
傍諸君筆力回元化弩力先壓衆芳
自和二首詩
間不知裁老思安能更奪胎九制一揮嗟事
在重雙導繋時來擬營草具留連賞莫放花神取
次開歎吾門今寂寂過江曾有兩倫魁
二
老子而今兩鬢霜未應癡絶泥機祥不能木末搴朝
免籬邊嗅晚香便合折来書卷畔詎宜蓼向寶
釵傍漫山千樹方芽甲肯信人間有畢芳
題四賢象
陳希夷
錢子非仙者种郎豈隱哉先生閉門睡弟子下山來
魏處士
曾箴王太尉亦諷寇萊公無端兩丞相有愧一山翁
林和靖
吟共僧同社居分鶴伴間魂歸應太息亭榭遍孤山
邵康節
晚喜貛郎學前知杜宇聲乃知常處士不及邵先生
次韻張祕丞皺玉詩
雨濕紅裳靡待秋摘來深愧木瓜投祗今陳紫無真
夲比昔姚黃勝一籌聊薦金盤蠲渴肺不煩綺席囀
歌喉聖朝仁遠停包貢頼有公詩為拔尤
次王玠投贈韻三首
平生拙計類愚公處處撐篙遡逆風身已呻吟行澤
畔誰令剥啄到山中歷官蟻穴一場夢悶事雞窠百
歲翁頗恨暮年持酒戒不能領客訪無功
二
左野宜賡擊壌歌隱憂不禁畝忠何殷生宰相安知
否逸少羣賢感慨多老覺鬢絲難掩覆窮惟心鉄未
消磨早知擲郤毛錐子有警猶為國荷戈
二
兩被宸奎擢史官曾參豹尾屬車間不能直筆公襃
貶安敢高談到畫珊老有丹心猶戀闕死無一字可
藏山兒童忘記翁年甲但笑顔蒼與鬢斑
題丁給事祠堂
遼鶴何年返故鄉天風劍珮已騫翔郡人議叶來胥
宇兄子才高肯弗堂里選諸儒俱飲惠諫書百世尚
流芳試歌此曲陳蕉荔萬一乘雲下帝旁
壬子九日與羣從子姪登烏石山用樊川韻
垂髫登巘捷於飛歲晚重來脚力微壹死壹生羣從
少某丘某水幾人歸即今秉燭遊清夜自古無繩繫
夕暉莫憶宫門謝時服海圖尚可𥙷寒衣
别賦一首
平蕪盡處即滄溟身寄區中等一萍種𣏌菊翁猶老
健插茱萸伴半凋零(羣從十四存者七人)人去年勅設塵飛鞚
今日村酤草塞瓶却笑癡人妄分别何人末必勝劉
伶
聶令人挽詩
軹井夫人風義遠阜陵丞相典刑存婦言初不喻閨
壼家法尤先下里門命服六珈宜大國送車千乘忽
寒原暮年無復升堂拜草就埋辭一斷魂
竹湖李内翰哀詩二首
鼇頂綸言古蠅頭諫草忠予環猶昨日賜扇忽秋風
貌肅深衣叟官同秃鬢翁百年會有别不料許匆匆
二
自古稀全傳於今獨重名羞蒙彼相力寕伴此君清
加璧猶堅臥搘笻或散行過江不大用汪李兩端明
鄭甥有大西上
歲晚親朋少何堪遠别離人誰念原父甥勿似牢之
宗伯驚文卷慈親望捷旗餞行應滿䄂不欠病翁詩
次韵張秘丞勸駕
一紙黃書舉茂才使君後輓復前推似聞太史占奎
宿先&KR0897;天官起蟄雷唐世科場先進士漢家郊廟要
倫魁白頭鄉老殷勤處西望旗鈴送喜來
送丁南一
疇昔竒君志不凡天風萬里送雲帆只湏讀賦驚崔
郾何時移祝陸傪墨點不施紅勒帛(批卷知舉墨筆参詳以下朱筆)
錦衣與換白襕衫定知忼慨丹墀對千載平津尚有
慙
送方楷
才子&KR0809;書入帝京鷃飛安敢料鵬程赴南宫緩功夫
久携北碑多是好清玉鏡臺邊無别淚金花牋上有
芳名可憐病叟如蝸縮呵凍題詩當餞行
送方寔孫
丹詔求賢切西行不可徐便乘天厩馬莫跨覇橋驢
太白清平調相如諫獵書定將新述作一一寄田廬
送方至
老去憐才癖轉深愛君筆力擅詞林搏扶搖上二蟲
笑㧿渥洼来萬馬瘴書號醇儒漸者遠弘稱曲學到
于今漢家旃厦崇經術莫事摧敲枉費心
送林與桂
曾與元方友因知季子賢烏衣况推笏黃甲必還氊
華髮詢安問重曈覧奏萹此行宜弩力忠孝幾人全
讀夲朝事有感十首
若納希文受責均前賢初豈有冤親暮生穎上還惆
悵引起無窮射羿人
二
力荐資深入柏臺獨延吉甫客翹材如何歲晚鍾山
寺只見黃州副使來
三
晚遭吕范攻尤峻死闢荆舒恨未銷舉世共非前濮
議無人細考後尊垚
四
非獨蘇仙念老窮古靈亦復薦孤忠白頭不得諸公
力惟有西塘八十翁
五
師道在三烏可畔友倫居五豈容虧恰方譽瓘俄傾
瓘亦有尊頥不捄頥
六
京携劊子丹誰頸恕發私書族幾家天下那貴黃背
子人間豈有白桃花
七
未諫瑶華世未知故人已訝道鄉遲退之著論差傷
早不待陽城伏閤時
八
垂簾復辟身俱穩送吕迎章話又新瞞得庭中相泣
者難暪屏後竊聽人
九
翻來覆去幾枰棋靖國崇寕各一時前曰雕籠栖宿
者等閑飛過蔡池
十
愈作唐經還蓄縮邕知漢事謾啛囉假令實錄成書
子其祭雍丘問目何
題四夢圖
夢蝶
浪說身如蝶安能及蝶哉穿花終日去據槁霎時回
夢筆
異世猶相惎同時必見攻區區一枝筆悔惜與文通
黃粱
偶然眠一覺推枕起來驚寂寞猶前日榮華己隔生
南柯
築館如蕭史專城似買臣不知身是幻錯認夢為真
無題二首
游公念舊纔叁月鄭傳憐才恰半年老去獨當千箭
鏇向來不踏兩船舷
二
頂垂翅短立䙰褷孤淚誰聽祗自悲寕瘞焦山山下
土不將身托上林枝
林貢士哀詩
秋賦空高薦春官輙報聞坡公遺李薦郃輩愧劉蕡
鐡硯三升墨銀袍四尺墳自言陰隲遠鶴表會千雲
挽陳孺人
隱衣先自舂具亦同操不但鴻高節鴻妻節更高
送僧道塋
胡鄉闌熱曾鳥寺劉叟荒凉似鳥窠無客潮雄知免
矣有僧謁愈欲如何真禪和子逢場少會實封人說
法多若見珍公煩問訊天寒煨芋肯公麽
故襄師陳端明挽詩
公昔加黃鉞堂堂國勢尊邊人開北戶索虜祭南門
軍冊甲寅報炊烟戊已屯吳兒勿輕議公論在襄樊
二
部曲吞聲惜朝廷拊髀思誰知釣璜叟堪將渡遼師
無復湟中榖空餘峴首碑韓門翺湜在行状與銘詩
周天益由福僑劍水災毁室輙奉小詩勸緣
水患被東南陵谷倏變易朝猶萬家聚夕為一沙磧
非惟齊民災亦是詩人厄鸛鳴魯望田蛙跳周顒宅
稚子衣露骭處士泥没膝厨人需米塩匠氏索材甓
先當繕井竈次議𥙷籬壁自古托天公詎肯怨河伯
後村空勸緣詩不一錢直莫愁草堂貲必得檀越力
歲除一首
度朔山尤遠酆都獄甚寬儺驅頑不去愈送瞥然還
後村先生大全集卷之十八終
