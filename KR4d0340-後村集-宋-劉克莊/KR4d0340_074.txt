後村先生大全集卷之七十四
外制
執政初除封贈
同簽書樞密院事江萬里封贈三代并妻
故曾祖英贈太子少保
揀明堂扶大厦木之植根者深注錧野决宣房河之
發源也遠兹登崇於宥府爰推本其曾門具官某故
曾祖某質寔而去華倜儻而危義門有蒯緱之客倒
屣起迎室無甔石之儲輝金未已居里著躬行之譽
傳家留手澤之書施及樞臣基扵祖德噫由布衣而
亞孤保寕非積絫而来奉綸言以白先人可謂哀榮
之至可
故曾祖母沈氏贈齊安郡夫人
朕進擢輔臣推原先德盖其積累非崛起於一朝及
此祭崇遂追荣扵三世具官某故曾祖母沈氏儉
慈為寶礼法自防節食縮衣郤鉛華而不御辟纑織
屦甘井臼之同&KR0894;族&KR0666;称賢州里懷惠有是福德施
于孫曾噫亞孤卿之班夫旣躋扵鼎貴加小君之號
爾其啓扵沐封可
継曾祖母葉氏贈思平郡夫人
(上同沈夫人)具官某継曾祖母葉氏風致蕭然林下地位
来自佛中晨興課貝葉之書精勤不輟日晏陳供蒲
之供苦淡自持斥始嫁之奩装作新興之檀越有是
福德施于孫曾下同
故祖璘贈太子少傅
為善無近名要終乃見隂德有陽報自古而然偉樞
臣該輔之賢奬王父義方之訓具官某故祖某元酒
太美之氣味光風霽月之胸襟身在澗阿心潛伊洛
固閉深扄而自潔真知寔踐之两充王通薄有田廬
弗願仕也孺子不出閭巷至今称之卓行為一時之
師積慶驗再傳之後属余良弼乃尔聞孫噫系出江
公足見源流之遠官同䟽傅寕非冥漠之榮可
故祖母氏信安郡夫人
弼臣之重幾劫所脩王母之賢再傳未遠推本紫樞
之積慶褒索彤管之徽音具官某故祖母巢氏沉默
寡言温恭向善哀窮周急居常脱珥而抽簮爲子留
宾亦或截鬟而市酒每扵子而求取不問家之有無
孫曾益蕃門戶遂大属初該輔可緩䟽恩噫曰亞傅
之松寵光特異賜小君之湯沐伉儷俱榮可
故父燁贈太子少師
有子世濟其美旣共政扵機庭能仕父教之忠首加
恩扵禰廟但見善人之報速孰云儒者之效迂具官
某故父某氣塞两間學包衆甫攄腹憤胸竒之藴作
為文章經口講指授之人皆有師法朕親灑韋齋之
扁爾幽棲廬阜之山道大故莫能容位卑未足行志
雖登八秩竟老一丘畸扵人合扵矢所存方寸非其
身在其子果执事樞昔者聞之過庭今焉推以謀國
載嘉先訓爰出新綸噫参謀古官生僅如扵杜甫宫
師極品殁乃似扵蘇洵可
故妣陳氏已贈淑人今贈高平郡夫人
帝賚良弼登崇扵宥密之司天報善人着驗扵顯揚
之際推原慈訓播告恩言具官某故妣陳氏出有華
宗嫓于名士慕載良女安知有時世之粧為伯鵉妻
相與尋隐居之服及見夫登鷺序子長鳥臺掃空暯
外之浮荣透徹胸中之覺性洎斗樞之初拜愴風木
之不留昔與鶴髮耕綿上之田今奉鵉誥白隴岡之
墓噫萬鍾五鼎莫紓人子之悲副笄六珈其錫邦君
之命可
妻淑人鄧氏封永嘉郡夫人
相儆戒以成室家允頼中閨之助非慶霈而封伉儷
盖優二府之臣典故具存寵光特異具官某妻鄧氏
動循礼度綽有功言逮事舅姑甘服勤於水菽毋違
夫子真如鼓扵琴瑟族姻咸德其仁慈臧獲莫窺其
喜愠廼䟽湯沐以奬淑賢噫昔牛衣困戹而相安色
無隕獲令象服委蛇而非泰理有乘除祗若訓辞益
綏福履可
同知樞密院事兼参知政事何梦然封贈三代
并妻
故曾祖贈太子少保汝能贈太子太保
大旱之作霖雨必水氣上於深源廣厦之有棟梁必
木本萌扵厚土兹進賢於密勿乃原始扵高曾具官
某故曾祖某學得古人之心行在吉人之目飽参帥
友覃博性理之書作為文章獨無封禅之藁鄕黨盖
將尸而祝郡國不及剡以聞為善而弗求知積德而
未食報兹焉䟽渥于以發潛噫埋玉土中生不覩孫
枝之貴燎黃原上殁猶加孤棘之榮可
故曾祖母恩平郡夫人俞氏贈臨海郡夫人
樞庭共政方有賴扵外壌曾庙追荣烏可遺其内助
具官某故曾祖母俞氏寶慈持儉習礼明詩採彼澗
蘋享不嫌扵二簋甘扵水菽食何待扵萬錢䔍生再
世之英丕衍百年之澤賢哉懿範錫以恩言噫遺慶
聞孫爾之曾祖母移封佳郡亦曰君夫人可
故曾祖母恩平郡夫人郭氏贈臨海郡夫人
進陟樞庭付以筹帷之任追荣曾庙及其継室之賢
伉儷攸同恩榮不異具官某故曾祖母郭氏著姓勲
裔作嫓華宗昔播其徽音續絃而鼓琴瑟今祭以盛
服瑱玉而餙笄珈善人之报豈迂賢佐之生有自其
䟽異渥以賁重泉噫舊制號郡君未極魚軒之貴新
封移天姥有光鶴表之題可
故祖贈太子少傅松贈太子太傅
同寅恊恭賴庙謨之夹輔報本反始原祖德之自来
乃錫恩言以彰潜德具官某故祖某兼該寔學一往
深情明本統之正傳推緒餘而私淑已空鶴帳猶聞
隐君子之風雖徹皐比可受鄕先生之祭宜有起家
之彦蔚為共政之臣兹晉陟扵紫樞乃追荣扵青禁
噫散金而賙宗族生不諧䟽傅之心容車而大門閭
久始騐于公之語可
故祖母清河郡夫人杜氏贈和政郡夫人
宜尔家室厥維婦功在其子孫時乃天道旣追荣於
王父盍儷美扵妣親具官某故祖母杜氏礼法自閑
功言咸偹夫子嘉其隐服苦淡趣同鄰女分其績燈
榮華念薄務力行扵上善衍餘慶扵再傳兹陟事樞
乃加封爵噫萬鍾五鼎鮮及扵大母之時副笄大珈
盍祭以小君之礼可
故父贈太子少師逵贈太子太師
折衝禦侮允資筹幄之長能仕教忠寔本趋庭之訓
乃隆贈典以慰孝思具官某故父某行中凖䋲文諧
韶濩諸生起敬願師何蕃而若留薄宦無心欲吏朱
雲而未可觧印歸鹿門之隐傳家付鳳穴之雛親授
義方飬成偉器帝賚良弼為社稷而䔍生汝有佳兒
與國家而同慶宜其夀耉胡不憗遺兹追命扵宫師
可大書扵墓表噫内脩外攘之事進英後以疆本朝
生荣死哀之文敬天下之為人父可
故母永陽郡夫人張氏贈饒陽郡夫人
進德則尊朝廷樞机攸寄揚名以顯父母典冊具存
祢庙追荣中閨偕命具官某故母張氏出自名譜嫓
于鉅宗老𣆀有云儉慈為寶班昭復德可書昔
淡薄之從夫今顯融之有子載加湯沐俾白松楸噫
唐制郡夫人見謂尊秩晉號博陵國遂荒大邦耶
故母永陽郡夫人厲氏贈饒陽郡夫人
元老在朝國斯重矣婦人從子爵亦如之延登帷幄
之臣推本家庭之訓具官某故母厲氏積勤絲枲薦
敬蘋繁躬蹈礼閑男女内外正矣力行善事宗族鄊
黨稱焉嗇三釡扵生前貴六珈扵身後載嘉懿範追
錫愍章噫欲飬不留莫報鳴鳩之德揚名以顯為䟽
鉅鹿之封可
故妻信安郡夫人陳氏贈歷陽郡夫人
紫樞該輔方叶贊扵謀謨彤管徽音乃追荣其伉儷
具官某故妻陳氏功言内則謨範女師相安一尊二
簋之貧可謂賢矣不待五鼎萬鍾之貴其如命何属
延登廊庙之初首褒錄閨門之懿噫糟糠義重悲手
澤之尚留湯沐恩新錫脂田而改命可
今妻齊安郡夫人郭氏封濟陽郡夫人
帷幄勝籌旣延登扵良弼笄珈盛餙乃褒寵其令妻
舊典則然徽音斯称具官某妻郭氏宅心慈恕秉德
淑均昔隐於牛衣無戚戚之色今被之象揥有謙謙
之容属王姬築魯館之初以命服侍鎬京之冥委佗
之儀獨盛肅雝之礼以成矧密贊於庙謨宜顯褒於
壷範噫婦人從夫之爵裂地以封君子偕老之詩宜
家有餘慶可
同知樞密院事兼提領戶部財用兼知臨安府
充兩浙西路安撫使馬光祖封贈三代并妻
故曾祖贈太傅千里贈太師
人勝天天定勝人有徼福於後世子生孫孫復生子
知積慶扵曾門眷基密之勛賢㪯榮親之典故具官
某故曾祖某高矣沉冥之趣超然廣莫之瀕講畫為
文詞毋隐乎二三子忠信行州里熏德者幾千人雖
為善無近名然隂德有陽報䔍生碩輔宜錫徽章噫
維石巖巖褒錄極公師之峻佳城鬱鬱燎黃增翁仲之
荣可
故曾祖母秦國夫人葛氏贈齊國夫人
两地之臣寵恩特異三世之廟伉儷兼荣乃錫褒章
以嘉㦤範具官某故曾祖母葛氏得氏上族作配名
人錡釡之奠享先恪共礼訓爼豆之鄰居子雅著義
方善慶有餘徽音浸遠論報嗇前而豊後移封自西
而徂東噫昔者起家積累有毗於夫子今兹開國顯
楊少慰於曾孫可
故祖贈太師之純追封永國公
積善餘慶之家必有興者隂德陽報之論詎不信然
眷樞臣共政之初嘉王父母嫡傳之訓具官某故祖某
擢奉常之上第友前輩之聞人閉戶深居寔歴多著
書之日題輿别乘清談無岸幘之風門中之名集獨
高席下之執經甚衆不責效於淺近惟種德於久長
墓題躋極品之官國爵加上公之命噫降年不永乃
追封水之間死日猶生尚可作九原之下可
故祖母越國夫人楼氏贈魏國夫人
朕進擢迩臣推原先世詩詠夫人之德美其起家禮
諱王母之名况扵逮事賢哉壼範寵以隧章具官某
故祖母楼氏禀性惠柔持身節儉房帷甚粛未嘗聞
梱内之言錡釡必親于以共牗下之奠勤勤善行贊
贊義方慶下施於枝孫恩移封於禾女念含飴之日
垂鶴髮以如存想為饎之時奉鵉昭而昭告可
故父贈太師告國公正已追封慶國公
北斗魁樞明陟耆英之重南山喬木端繇先訓之嚴
爰美教忠載加封爵其官某故父某知德之奥味道
之腴澹薄趣深安簞瓢之楽而不改荣華梦絶視軒
冕之物為儻来鄙皆薰其善良士率經其講授論交
猿鶴多漁樵争席之人接武夔龍即詩礼過逢之子
追奬称庙進封大邦噫永言孝思嘆公歸之不復嘉
名肇錫信家慶之有餘可
故母齊國夫人伍氏贈周國夫人
樞機嚴基命之地予欲汝為典冊著荣光之文爾有
母遺孝思維則雖死猶生具官某故母伍氏能順能
柔有言有德配於陵之廉士不厭辟纑慕儒仲之賢
妻何慙擁絮惟力行於上善斯䔍估於佳兒良弼登
崇徽恩追報考封君於漢累加啓國之称曰大邑之
周益侈表阡之制可
故母魯國夫人葉氏贈越國夫人
臣哉鄰哉楽勲賢之共政顧我復我美孝子之念親
乃加新荣以慰永慕具官某故母葉氏秉心慈恕迪
德温恭教子継室之賢從夫儆戒孟母擇鄰之教賚
予弼諧属峻陟於星樞想重悲於風木載嘉慈範申
卑愍章噫石&KR1038;之封盖娄增於華秩鏡湖之賜尚益
称於芳靈可
故妻南陽郡夫人丁氏贈同安郡夫人
士脩於家元賴相成之道婦貴于室不諧偕老之情
眷予龐臣閔其賢嫓具官某故妻丁氏珩璜德盛筥
釡礼共㪯案斉眉之風儆戒毋違於夫子植纛建牙
之日謙卑不異於新嬪俄聞悼脩帨之遺不及覩介
圭之覲兹嵈登於邇列乃追美於淑儀噫伉儷至懷
誄尚悲於手澤言容如在恩載錫於脂田可
觀文殿學士通奉大夫提舉臨安府洞霄宫
熠初除贈二代
故祖巳贈太師德一特追封吉國公
延恩班峻旣䟽寵於弼臣積德門高必追崇於祖烈
庸盼異渥以賁幽具官某故祖具官某德隐弥彰
才𣣔莫試陶公扁舟之興掩鼻功名桃推傳舍之規
無心富貴爰鍾善慶厥有聞孫恩因政地而加班極
師垣之峻急流勇退共推宣靖之高風大國唘封越
在文忠之舊里可
故祖母慶國夫人蘇氏贈齊國夫人
名門毓德旣傳子而至孫書殿䟽恩必因祖而及妣
㪯此追榮之典慰其永慕之心具官某故祖母慶國
夫人蘇氏儀則幽閒性資惠淑思素髮舍飴之楽曾
奉慈顔及妙手穿楊之時可勝孺慕雖已極魚軒之
貴更宜加鵉誥之榮家固喜於慶餘由乎積善國莫
加於齊大以此移封
故父已贈太師賁亨永國公追封衛國公
還政高風峻紫宸之禁直教忠餘慶發黃壌之幽光
拓茅土以維新向松楸而永慨具宫某故父具官某
潜心墳藉棲志邱園道積于躬有攷古窮經之學慶
鍾厥後為謀主断國之臣已加極品而面槐宜奄大
邦而食菜湖江舊宇常頌楚些之招淇奥新封遠想
衛風之美尚其歆此嘗若存兮可
故母福國夫人吳氏贈魏國夫人
臣哉宣力左右初陟峻班母兮生我劬勞實鍾餘慶
載稽舊典爰錫新綸具官某故母福國夫人吳氏㪯
案礼断机教䔍春秋承祀奉澗沚之藻蘋鬼神福
謙生階庭之蘭玉圖任極鴻樞之貴追荣加象服之
華称曰小君嘗胙閩都之土賜名大國遂荒金魏之
疆以慰孝思以旌積善可
故妻清源郡夫人俞氏贈安定郡夫人
䆳殿隆名之峻䟽寵弼諧空閨遺桂之悲追荣伉儷
可無異數以奬徽音具官某故妻清源郡夫人俞氏
積德起家擇賢作配將安將楽未忘竹笥之貧一死
一生不見藁砧之貴將少慰鵉離之恨宜更加象服
之華向祔于姑有屏攝再三之告大唘爾宇易高平
第一之邦可
端明殿學士通議大夫同僉書樞密院事兼
太子賓客楊棟初除封贈三代
故曾祖已贈和州防禦使光庭特贈太子少保
羊舌氏累百世久著源流龍飛榜第二人今登輔弼
卑曾門之贈典示政他之異恩具官某故曾祖具官
某禀眉山之英傳靖泰之譜大父参涪翁詩筆不憂
黨禍之株連乃翁贊老种義旗欲捄中原之版蕩生
僅總戎於一道殁能食報於百年乃峻文階於昭善
慶噫壁埋黃壌昔嘗哀百失之防爵列青宫今遂秩
貳公之秩可
故曾祖母令人程氏持贈虢郡夫人
兩臣寵光特異三世之庙伉儷兼荣具官某故
曾祖母令人程氏得氏高華来嬪豪俊如賓相欲昔
嘗炊扊扅而烹雌有子不憂後乃高門閭而容駟雖
音之浸遠頋善慶之有餘貴由孫曾爵視公輔懷
薰蒿之餘愴巳隔故邱啓湯沐之新封遂荒佳郡可
故祖巳贈吉州刺史知章特贈太子少傅
同寅協恭資庙謨之夹輔報本反始原祖德之自来
乃播明綸以華幽穸具官某故祖具官某分岷峩之
秀河洛之清授榖城之一編獨得要領覧魚復之
八陣小試緒餘鬱志士之壮圖䔍曾孫之嘉慶乃兹
命以進封噫䟽傅賙宗族之心不諧于昔于公
大門閭之語始驗於今可
故祖母宜人宋氏特贈揵為郡夫人
安危之寄繫於弼臣哀榮之文及其王母具官某故
祖母宜之宋氏有言有德能順能柔濡染書香清矣
&KR0878;釵之節據依箴茟煒如彤管之言惟上善之力行
故後人之嘉賴乃盼徽典以慰幽䰟噫始嬪故家建
鼓旗而拜大將兹揭新表宜笄珈而称小君可
故父任武德郎已贈正議大夫端仲特贈太
子少師
運筹决勝元資庙筭之良委質教忠寔本庭聞之異
爰加贈典以奬義方具官某故父具官某志抗雲霄
評高月旦生嚴君平仲元之後遠企前脩游陳元
方鄭康成之間飽参諸老浮沉簿宦鬱積壮圖蜀無
他楊之家華宗特盛竇有一椿之老桂子能芳兹峻
陟於樞庭乃追崇於禰庙噫駕朱轓而剖符竹尚談
州牧之賢德燎黃誥而白松楸兹拜官師之峻哀榮
之極今首所稀可
故母淑人史氏贈清江郡夫人
國用儒真莫重於本五兵之仕母以子貴莫荣於間
两社之初具官某故母淑人史氏譜出名門礼行中
閫儉慈為寶若老氏之所云言德可書恨班昭之不
作勤勤舉按之際切切断机之時㦤範孔嘉愍章式
称噫萬鍾五鼎傷哉為飬之心副笄六珈祭以如生
之礼可
故妻淑人孫氏特贈高平郡夫人
進紫樞之迩列允頼弼諧嘆赤管之内言追荣伉儷
具官某故妻淑人孫氏積勤絲枲荐敬蘋繁井臼同
操能相安於淡薄笄珈盛餙不偕老於顯可無徽
章以賁幽穸噫書楼著姓悲手澤於舊廬澤邑相攸
移沐封於新邑可
今妻淑人孫氏特封信安郡夫人
儒者在朝仕莫隆於共政婦人無爵礼固許於從夫
具官某妻淑人孫氏生文懿之名門嬪靖恭於華胃
昔一村二姓执婦礼之謙卑今四世五公見夫家之
鼎貴載稽典舊加禮弼臣旣祖祢之追荣豈閨門之
可後噫一樽二盞前淡泊之相安副笄六珈後顯融
而非泰可
後村先生大全集卷之七十四
