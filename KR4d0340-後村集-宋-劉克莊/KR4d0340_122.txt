後村先生大全集卷之一百二十二
啓(丙辰生日回啓)
黃教授
挂冠神武門已過陶公之年事寒氊廣文舘許同鄭
老之襟期惠貺謠寵光晚節恭惟某官沉酣六藝貫
穿百家献元和聖德詩可編之詩書而無愧作大歴
中興頌非老于文學其誰宜雖云校官迺客諸侯奈
何宰相輙失此士無衮衮登臺省之羡有恂恂居鄉黨
之風言念衰遲素同臭味昔叨儤直不能鼓天上
之風雷合巳放歸尚且念夜深之螢雪游戲呼香山
之兄丈牽聯尾洛社之耆英分以殘膏欲其眉夀某
朗吟無數虚受有慙抑抑威儀豈曰武公之善謔兢
兢臨履敢云夫子之縱心聊課空疎少酬繾綣
潘使君
急景凋年拊心自愧高山流水蓄耳未聞來於塗雌
之堂華此戴白之堂叟恭惟某官學到聖處心與天
通佩服保赤子之言奉行問高年之詔特貽古調加
惠陳人假借之語過情幼眇之音叶律某素慳藻思
莫報珍投七十希年謾悲歌于杜老萬八千歲敢善
頌于魯侯
林直院
&KR0238;園傲吏自嗟槁頂黃馘之餘金鑾謫仙特枉錦心
繡腸之作頽齡寵甚高誼凛然恭惟某官世之文豪
天之奎宿尚方所給之禮揮翰如飛人間未見之書
然藜盡讀不由介紹結知人主皆謂才名占得翰林
心慕鯁直之大年面斥乳臭之小相幾年湖嶠流落
鬢毛已蒼在處江山護持筆力愈徤尚記登瀛之侶
今爲專壑之人俸無一&KR0809;年已七秩憐其居窮處約
忽烹鯉而有書知其合族合賓爲買羊而沽酒以至
援元祐之一老及祥符之三賢皆非癃殘所可倫擬
數元和學士公行居五相之中圖洛陽耆英僕黨在
九老之末第慚醜質不稱好辭某朗誦以還闇投是
愧了無生意等枯枿之逢春竊喜殘年如長庚之配
月
徐監簿
蓬矢以射四方負壮心而永慨朱弦之音一唱驚俚
耳之未聞藻思過褒蒼顔改觀恭惟某官氣沮金石
筆驅風霆不衮衮于諸公廼頻頻於國學以史官榮
韓愈孰云宰相之知將科第放劉蕡大觸貴人之怒
棄榮官如糞土重交友如天倫援引過江之二賢寵
嘉窮谷之一叟某虚蒙湔袚自覺摧頽七十古來稀
久相傳于斯語百年渾是醉敢不舉於君觴
吳郎中
老夫無能爲忽焉耄矣鄉人之善者惠然好之拊初
度而失驚聞片言以自壯恭惟某官人之麟鳳學者
斗山負當代少雙之才居大廷第一之選封平津拜
丞相彼哉公孫之阿諛相江都徙膠西甚矣董生之
廉直力行古道尤篤故交興懷淳熙之遺民曾是真
元之朝士烹鯉而得有素書之甚勤籠鵝而歸無黃
庭之可换高情鄭重齒暮光華某稽首登嘉推懷銘
惠七十欲不踰矩願永佩于聖言五年以長比肩焉
敢當以兄事
葉寺丞
七十古來稀已踐暮遲之境一篇三致意喜聞倡嘆
之音奬借過情衰陳增氣恭惟某官臨風玉樹承露
金莖素負大歴才子之名嘗在貞元朝士之列沉酣
古製可追芝房寳鼎之歌游戲新腔不减花間香奩
之作念病翁之晚景借貧女之隙光某心愧暗投誼
難虚受癡年偶長獲接洛英之游俚耳微聾徒聽郢
人之曲
卓常薄
疑絳老之年廹茲暮景顧周郎之曲貽我好音傑作
擅埸陳人改觀恭惟某官空臆奉龍墀之大對摘髭
攀蟾窟之高枝甫端委而立朝俄拂衣而去國一時
典册捨燕公大手筆其誰餘事詞章非秦郎小石調
之比念其衰颯沾以賸殘某苐謹寳藏莫酬珍貺奏
清平調逸才無出于謫仙吟豁達詩晚節自儕于李
老
趙監簿
鐘鳴漏盡莫逃夜行之譏玉白花紅忽聽春風之唱
噓枯語妙念舊情深恭惟某官才在唐諸王孫之間
名占漢郎甲科之上深藏此手大放厥辭擊拊天球
廟瑟之音琅琅應節游戲玉臺香奩之體亹亹逼真
綵筆褒嘉華顛光寵某蝉嘶久廢貂續未遑非太白
飲中仙行召見沉香亭之北嫓老儋柱下史遂徑出
函谷關而西庶及餘獲觀盛事
李國正
老態催人難星星攬鏡之髮高情念舊贈纍纍貫珠
之歌加惠陳人遂成故事恭惟某官天之奎宿人之
謫仙不翕翕于貴權尤眷眷于交游昌黎先生韓愈
繆爲拜東野之恭魯國男子孔融獨有雪孝章之語
念纍臣之歲晏掞詞客之春華某珍誦以還襲藏惟
謹譬如廟瑟尚遺疎越之音不善洞簫安取倚歌而
和所爲摧謝未易措詞
趙寺丞
親伯始猶糞土爾奚羡久生賢庚桑而爼豆之姑從
衆論猥叨厚享良覺靦然雖未御卜商之琴然亦灑
郇公之翰高情敬故侈費傷廉見老人使之年深憫
泥塗之辱謂鄉曲莫如齒寕拘爵德之尊愧乏湘纍
之才可答洛英之意
高教授
人希七十者自感頽齡詩有六義焉猥形善頌清新
無敵衰晚增光伏惟某官場屋盛名辟雍前輩每存
古意采西銘尊高年之言加惠陳人當離騷揆初度
之日發舒䴡藻華飾朽株某自顧摧頽詎堪提奬體
兼風雅異于高叟之爲景廹崦嵫甚矣劉郎之老
林知錄
希年七十慚老子之婆娑秋月两章嘆参軍之俊逸
瓊琚無價弧矢有光恭惟某官富于天才輔以家學
片言雪枉幾令圜土之空三語造微遂破公車之白
不惜賸殘之膏馥俾華晼晚之光華某久廢蛩吟莫
能貂續貴介公子肯分古錦嚢之餘阿堵貧兒安得
明月珠之報
陳司理仙遊黃尉
秃翁耄及髮種種以奚為幼婦詞工歌纍纍而不絶
新美無度衰遲有光恭惟某官周之譽髦漢之墨客
源流古意如聞廟瑟之遺&KR1357;括新腔欲出香奩之上
所慚老病詎稱寵嘉贈我錯刀曾莫效張平子之報
借君栢板奉陪唱傅大士之經
諸士友詞
癡年垂耄吾生也有涯綺語噓枯永歌之不足發舒
藻思焜燿華顛恭惟某人游戲千篇包涵六義動關風
化孔氏所不能刪生古人後何汾以為可續尚念陳
人之衰朽肯分騷客之棄餘奏朱弦瑟綠綺琴誰歟
和者乏明月珠青玉案何以報之
諸友詞
湘纍歲晏方此行吟郢客詞高為之奏曲雅情攸寓
俚耳未聞恭惟某人擅黃絹之詞續朱絃之唱遭逢
文治不為楚狂之鳳歌游戲詩餘且異江公之狗曲
發舒妙思光飾希年吹二客洞簫安得坡公之两賦
倚三郎玉笛可無太白之五章率然奉訓甚矣不敏
方聽蛙
圖洛社之耆英巋然德齒歌坡公之水調流出胷襟
妙語嘘枯交情耐久恭惟某人襟期曠逹筆力雄渾
張公九尺之鬚眉一生不屈杜陵萬丈之光熖羣兒
豈知雖輩行之在前每朋友之加厚新腔一出衆口
皆傳小年不及大年豈並行之敢僣今楽何如古楽
况雅唱之難酬
林貢士(逢丁)
弧矢四方之志濩落壮圖鼓吹六經之文光華晚節
不辭而受何德以堪恭惟某人擲地聲清凌雲氣逸
入光明呌閭闔孰敢争鋒游雲夢登陽臺衆推授簡
方將攀月中最高之桂尚且憐道傍無用之樗假以
毫端欲具眉夀免冠而挂神武己决引年搢笏而調
阿方深慚無力
丁巳生日回啓
宋守監丞
居士似唐白叟寫衰貎于香山太守如蜀文翁被雅
歌于楽府光華暮景聳動傍觀恭惟某官華宗開府
鐡石之腸先朝景文筆削之手循良之最今昔所無
韋侯之香甚清陳蕃之榻常下士無閉門踰牆而避
農有負耒受㕓而來加礼任棠莫效忠於薤水興憐
絳老不忍辱諸泥塗擁熊軾而臨門駭驪珠之出䄂
不止叶咸池之律真可回寒谷之春某雖甚龍鍾不
勝爵躍還遂良之䇖已决退休聞伯牙之絃徒甚感
慨
林侍郎
繪洛社耆英之圖鄉盟素篤第甘泉從臣之頌筆力
獨高宫羽均調桑蓬光寵恭惟某官子美之書萬卷
敬輿之奏百篇為諫官御史以來丰棱尤峻于君子
小人之際衮斧甚嚴名勝属心憸壬反目風霜之威
暫霽月旦之評方共推問絳縣老之年雖慚晚出尋
烏石崗之路聊喜同游贈之好歌申以善頌某熏玉𬎼
而捧玩加緹襲而珤藏我慕史儋關吏送車牛之去
公如君實都人迎童馬之來勉課蕪詞少酬藻思
見任官
僕挂門弧自嘆暮遲之境公絃廟瑟忽貽幼眇之音華
皓生花空疎抱愧某官高才見幕府之三語餘事為
河梁之五言(七言云栢梁之七言)嘻笑皆成文可頡頑于前輩
戲謔不為虐聊假借于陳人捧戴若驚襲藏無斁嗟
嗟吾衰之久矣已廹頽齡與人歌而和之了無新意
戊午生日回啓
宋監丞
中纍尉白首尚顧影以貪生廣平公鐵心為倚聲而
度曲屈隼旟之貴重增蝸舍之有光恭惟某官今之
通儒古之循吏公奏穎川太守之最行且下于璽書
僕乏南州高士之風每辱懸于賓榻念野老桑蓬之
旦摛天孫雲錦之辭焜耀林泉播傳邦域不但貴洛
城之紙亦俾熏韋寝之香某珍襲十重朗吟百過自
慚下俚若為和郢客之歌竊慕風人但廻祝魯侯之
夀
林侍郎
爵羅却掃拊暮境而興嗟狨橐傳呼袖夜光而投贈
枌榆動色弧矢增輝恭惟某官詞章今之卿雲氣節
古之蕭汲誅奸之勇烈日嚴霜接物之和光風霽月
念老生之衰颯借初度之寵嘉本洪範一曰夀之言
寓離騷三致意之作外觀榮甚内省慊然某朗誦以
還珍藏惟謹惠而好我探五色筆而見貽何以報君
薰一瓣香而廻向
徐監簿
摧頽暮齒可禁凋年急景之摧繾綣交情猥被秋月
華星之作與篚籩而偕至覺弧矢之增華恭惟某官
文律咸韶誼襟金石念昔氣求聲應嘗游陳元方鄭
康成之間迨今形槁心灰已在綺里季夏黃公之列
囚臨初度特枉新篇加冠巾于髠緇之顛施藻火于
寬博之褐傍人竊笑老子汗顔某圭復不忘珍藏惟
謹借衰朽以發文章之妙君所優為操下里而和風
雅之音僕也安敢
方書監
貞曜詩穹况侵晚景君房語妙為製新腔辱錦心繡
腸之高才華梔貎霜顛之病叟伏惟某官文章若三
軍之朝氣聲價重連城之夜光頗念陳人猥形善頌
浮沉苟免絶非三君八俊之流放逐始歸夫豈四皓
二疎之比徒益老夫之愧難當幼婦之辭某雖極冥
搜莫酬絶倡東坡曲子固異秦郎之為南豐瓣香深
戢后山之意
莆田謝宰
還遂良之笏姑佚殘年弹子賤之琴辱貽古調雷封
争誦晚景有光恭惟某官古謫仙人今佳公子月明
拆静未妨種潘縣之花書永簾垂長是夢謝池之草
興憐八秩之遺老幸受一㕓而為氓妙語寵嘉頽齡
榮耀問絳人之甲子年事巳高紀楚客之庚寅騷情
有媿至寶第勤于襲巾冥搜莫報于珍投
魏知錄
老子婆娑倏開八秩参軍俊逸辱贈五言味興寄之
深長覺衰殘之光寵伏惟某官紫冐山之秀氣清油
幕之上賓興念陳人退休寓里昔百賦千詩之作堵
墻共觀今再衰三竭之餘長城安在祖述河梁之體
張皇洛社之圖賣菜求益乎妙矣寂寥之數語散木
無用也全其擁腫之餘生輙修蕪詞聊啓玉齒
己未生日回啓
徐監薄
老色上面已薄崦嵫大音聲希忽聞韶濩褒嘉過矣
衰朽欿然恭惟某官立朝之節霜嚴去國之名山重
瞻言西洛尚有耆英誰謂南州便無高士勵歲寒之
雅操念晚景之陳人名酒以散其牢愁碩果以寓其
深意和七十三吟之作可謂切題雜三百五篇之中
殆將無辨某珍藏翰墨夸示親朋先漢諸儒晚節深
慙於劉向朝文士平生尤重於徐陵輙課訥辭用酬
佳貺
林侍郎
病叟眊昏不記劬勞之日耆英繾綣忽貽幼眇之音
過矣揄揚榮哉衰朽恭惟某官咸韶文律金石交情
士誦奏賦凌雲之篇史載論事回天之䟽公嘗司存
雨露是爲筆槖之臣僕久辱在泥塗甘就輿臺之役未
忘懷於車笠爰假寵于桑蓬櫽括新腔光華暮景某
徒知寳玩莫報珍投身似維摩示疾見於黃面家無
樊素倚聲托於朱唇荷德之深有言則淺
鄕守趙寺丞
蓬蒿滿宅甘暮景之退閑&KR1654;戟臨門委夜光而投贈
笙鏞間作弧矢增輝恭惟某官典刑老成被服儒雅
齊相訪治道或避堂而舍之滕公誠賢君有受㕓而
耕者興念門闌之客晚為板籍之民昔賈生召至漢
廷銳然有志今申公罷歸魯邸耄矣何能欲黼黻
其頽齡遂爼豆以列禮&KR1357;括花間之楽府指揮竹裏
之行厨父老聚觀兒童傳誦某低頭欲拜捫腹有慚
和郢客之歌僅成俚調頌魯侯之寄莫繼風人
又送壽儀
野叟明農久有桂衣冠之興府公敬老未忘懸弧矢
之辰貽翰相存加籩甚設恭惟某官治先風化誼篤
交情事賢友仁猶有故人之遺意貴德尚齒類非俗
吏所能為况以多儀華其初度昔焉功薄每虞厚饗
之殃髦矣食浮未免老饕之愧
梁倅
僕如蒲柳懸弧矢而自傷君屈箳篁袖珠璣而委貺
宫商相叶衡泌有光恭惟某官東漢華宗北方學者
平生意氣偏納交于諸公餘事文章亦稱雄於同社
念陳人之暮景託通守之共知郢客之調尤高穆生
之醴初設某耳非師曠聞絶唱而失驚腹負將軍雖冥搜
而莫報
李宫教卓常簿趙監簿
皇覧揆予初度巳臨黃髮之年久要不忘平生為拊
朱紘之曲自憐衰朽不稱寵嘉恭惟某官流略兼該
才名獨步昔如賈傅持論扶漢廷之老生今若孔明
折節下㐮陽之耆舊託陽春之絶唱華晚景之餘齡
某虚辱衮第知巾襲公追風驃頗哀伏櫪之衰僕上
水船難敵湧泉之思
莆田謝草
男子桑弧之志追感童年外孫虀臼之辭有光老景
厚矣琴童之貺榮哉環堵之居恭惟某官資既高明
才尤果藝龍筋鳳髓書判動數千言玉白花紅倡和
亦三百首託新腔之幼眇為初度之寵光某韞匱十
重薰薌三復顧周郎之曲君素知音和郢客之歌僕
非恊律
沈教授
問絳縣老人之歲已過希年誦廣文先生之歌足華
暮景連城無價環堵有光恭惟某官經為人師文有
古意何止青矜之高第盡出作成其於黃髮之舊人
尤加禮敬新腔恊律皓首知榮某筆硯久荒巾箱永
閟偶全晚節甘從洛下之游非有妙音難和郢中之
曲
方僉判
曰吾衰也久矣寕復壮圖與人歌而和之莫追絶唱驪
珠之寳無價雀羅之門有光恭惟某官架然有文淵
乎似道昔白袍羣試嘗陪澤宫之俊游今黃髮相看
尚記爐亭之舊話倚聲宫羽假寵桑蓬某三復以還
一詞莫措圖洛社之會愧匪耆英聞周廟之音第
知倡和
夏縣丞
僕髮成絲不記劬勞之日公詩如錦足為衰晚之光
恭惟某官折桂名高哦松韻勝使者推謝令而去勇
矣埋輪太守賢許丞之廉慨然授印首疚心而求瘼
尤尚齒而敬賢其念寒灰槁木之餘寵以秋月華星之
作某譬村夫子敢厠耆英之游頼縣大夫庶免泥塗
之辱
知錄司法
老夫髦及膏筋力之寝衰幼婦詞工自肺肝而流出
過門甚寵環堵有光恭惟某官氣欲凌雲文如翻水
阮生三語畫幕素高太白百篇騷壇尤峻念槁項黃
馘之叟奏疎越朱絃之音某自愧頽齡頗孤盛意髮
今種種適當絳老之年腹素空空難和郢人之曲
許主簿
柱史出關駕牛都忘初度才子入門下馬忽贈新腔
恭惟某官揭日責名湧泉傑思早收巍第依稀入洛
之年回顧陳人荏冉釣璜之歲妙矣棲鸞之絶唱榮哉
羅爵之貧居某頭有素標既虛紀綘人之歲腹無墨
點又難和郢客之歌
林潮州
老上面權去心空有劬勞之感君乘車我戴笠未忘
貧賤之交托古人六義以成章聞長者一言以自壯
恭惟某官奕世文章之籙先朝忠義之門丸熊膽閱
家藏曾費忩下十年之力犯龍顔取恩澤止憑牋上
數行之書帝將安渤海之民公出補昌黎之郡昔紅
巾滿山官不能捕今黃雲布野歲乃有收果細札之
内攽俾介圭而入覲當齊相趣装之際愈見雍容若
靈均初度之辰尚煩記憶念槁木寒灰之一老貽華
星秋月之两篇有錦以分丘遲有香以熏杜牧已過
措大家之望亦為癡頑老之榮某徒愧盛心自憐暮
齒洛社真率之會猶可追陪周廟唱嘆之音若為
属和
庚申生日
鄉守趙寺丞
大夫有賜于士謬甚寵嘉小人不知紀年重煩記憶
錯落珠璣之作輝煌啓戟之臨恭惟某官源流父師
被服儒雅兄今施設皆昔講明朱轓勸耕之餘行春
絶少紅裙踏筵而舞記夜極疎有昔人憂宗國之心
念前輩尊高年之語慨男子桑弧之志僕廹耄期摛天
孫雲錦之章公真泛爱珍懷無價蓬蓽有光某恊律
未能修詞尤拙謂秦少遊工小石調素昧新腔陪傅
大士唱金剛經竟虚雅製
林侍郎
第甘泉從臣之頌爵齒素高過絳縣老人之年光
隂已晚自愧不彫之朽質曷當絶妙之好辭恭惟某
官學者宗師國之夀雋平生氣質布列於皂嚢白簡之
間餘事文章出入于玉臺香奩之作念論交于早歲
矧締交于暮年庶僚視持槖之臣非其論矣同社着
戴花之監前亦有之新腔出而金石相宣都騎臨而
衡茅改觀某了無瓊報惟有珍藏押紫宸殿下之班
聳觀此日尋烏石崗邊之路儻許異時
李宫教
七十者希偶獲報櫟樗之夀一日之長乃煩執桑梓
之恭憐其華皓之餘寵以青黃之飾恭惟某官文天
清而水止學地負而海涵紫氣出函谷之關了無慕
顧黃勑主茒君之洞未易招麾言念陳人早交下執
有期頥之夀而不昌名德僕豈無慚盡斯湏之敬而
先酌鄉人公常從厚爰假韶鈞之作以為弧矢之光
某雖&KR2898;枯腸難賡絶倡贈我明珠錦&KR0809;謹稽首而拜
嘉借君拍板門槌聊開筵而發笑
卓常簿
上同共惟某官周清廟士漢甲科郎有叔孫起蕝之
勞既定淹中之禮無長孺積薪之嘆肯薄淮陽之行
言念陳人(下同)
趙監簿
(上同)恭惟某官周公族子漢甲科郎摶九萬里扶摇
欲挾飛仙而上佩二千石印綬足展丈夫之雄言念
陳人(下同)
方監簿
(上同)恭惟某官中朝髦士間世竒材藏善和書何足
供柳侯之讀露會稽綬孰不歆翁予之榮言念(下同)
葉寺丞
(上同)恭惟某宫相門賢胄聖代譽髦陽城元結之思
相望于千載阮瑀陳琳之筆未露于一班言念(下同)
梁倅
陳人掃軌不記初生通守過門忽貽絶倡深味褒嘉
之意足為遲暮之光恭惟某官唐朝𥙷闕之華宗慶
歴相君之同譜謂國初始置監郡雖甚尊嚴謂古者
不臣寓公加之禮敬念野老桑蓬之旦分天孫雲錦
之章謙撝屏松下之傳呼流麗叶花間之體製蜀公
有感喜柳永之填詞華老過苛譏秦郎之放潑
辛酉生日回啓
後村先生大全集卷之一百二十二終
