後村先生大全集卷之一百二十三
啓
壬戌生日回啓
陳正言
襄陽耆舊之傳非僕所敢知汝南月旦之評待公而
後定何哉木槁灰寒之叟得此日光玉潔之文巨擘
品題衰蹤焜燿恭惟某官以忠實自結于明主其文
辭獨行乎中朝讜論危言視建中諫議而無愧精筆
妙墨與崇清次對而並驅衮斧在其毫端縉紳想其
丰采雖望之如嚴霜烈日然即之則霽月光風齒記
未交寵嘉初度戲謔不爲虐閔憐垂暮之光陰嘻笑
皆成文假設聚星之問答極翰墨家之能事華癡頑
老之餘齡驪頷之寶易求麟筆之褒難得某敢不三
熏紬繹十襲閟藏每誦茲予明農之言願退爲於野
老所引昔吾先正之事敬回施於明公耿耿之深云
云則淺
癸亥生日回啓
徐常丞
僕禀蒲柳先零之質荏苒旄期君有松栢後凋之心
記存初度燁然麗藻飾此朽株恭惟某官百鍊至剛
一毫不挫行藏大致彷彿古人太學虀鹽久不違於
韓子曲臺綿蕝莫能致者魯生署東坡先生之舊銜
抗南州高士之遠志尚且不遺故舊曲盡殷勤貧賤
之交獨叔知我比興之作惟商起予以錦心繡口
之詞章為雪鬢霜髭之光寵某沐熏朗誦扄鐍藏珤
方戶庭無雀之可羅忽窗几有虹之下闖投我碩果
喻晚節之獨全移此瓣香為名流而廽向
諸士友詩
老夫耄及久巳蒼皤幼婦詞工過相粉黛恭惟某人
雖徧交于名勝尤加厚于陳人昔入侍漢廷不能如
得意之誦賦今罷歸魯邸廼肯從申公而受詩追琢
新章寵光暮景我知希則貴矣安用浮名與人歌而
和之難扳絶唱
諸士友詞
蓬矢四方志深感頽齡錦瑟五十絃忽聆雅奏恭惟
某人貴名揭日高誼薄雲長吉古錦囊皆苦吟而得
者少游小石調豈放潑之謂乎&KR1357;括新腔光華暮齒顧
周郎曲惜無歌者之繞梁唱金剛經幸借老夫之拍
板
方聽蛙
生九十曰耄素歆羡于鄉先長五年比肩尚接扶於
吾黨鏗鍧雅奏黼黻始生恭惟某人德邵年高筆精
墨妙與耆英會諸公序齒瞻之在前閱夸毗子萬墳
壓顛巋然殿後托朱絃之古調華雪鬢之陳人題紫
霄峯頂之名未應獨往尋烏石崗邊之路莫問幾廽
吳侍郎
光景幾何自嘆更生之垂老樂歌妙絶誤蒙季札之
知音宫羽鏗鏘桑蓬焜耀恭惟某官詞源倒峽老幹
参天頃遍歴於緊官皆自結於明主是非褒貶之筆
凛鐡面而霜稜嘻笑怒罵之文亦錦心而繡口直道
不容而何病交情久要而未忘當署門設雀羅之時
乃越邑致鶴飛之曲錦標過矣篚實將之某稽首拜
嘉堆懷銘惠一貧乃見交態永佩誼襟七㐮不成報
章莫酬藻思
陳大卿
大塊以老佚我荷明主之故歸小人不知紀年辱名
卿之記憶未忘舊好特製新腔恭惟某官文律咸韶
交情金石念两家嬉戲俱為騎竹之兒及同社凋零
尚有戴花之老古調居然寡和頽齡頼以自強林密
山深可共訪釣遊之處家貧鄰冨願時沾膏馥之餘
曹守司直
退士明農慙愧掛衣冠之晚故人作牧記存懸弧矢
之朝枉二千石之朱轓聆五十絃之錦瑟恭惟某官
朝之髦士家之象賢孔鯉過庭所聞得于尼父伯禽
治國之意本于周公興念陳人徼福先契僕無原父
一揮之筆既髦宜休公有子建七步之才以文為戲
倚聲奏郢客之曲載酒訪子雲之居極其殷勤華此
衰朽勞以生佚以老幸百尺竿之下來熾而昌夀而
臧拈一瓣杳而廽向
教授
香山居士晚節自佚餘齡廣文先生高歌俾華初度
異哉驪頷之寶至於雀羅之門恭惟某官文成一家
書破萬卷子雲思苦中年悔篆刻之詞太白才高餘
事及清平之調桑蓬焜燿韶濩鏗鏘侍馬季長之絳
紗惟恨莫陪于高弟無張子平之青玉案何以報于
美人
判官
白髮三千文不記始生錦瑟五十絃忽聆絶倡厚矣
殷勤之意華其衰颯之蹤恭惟某官氣欲凌雲文如
翻水廋郎從事當時有紅蓮幕之稱太白謫仙餘事
及沉香亭之作託新腔之幼眇爲暮齒之寵光某盥
手捧觀堆懷感慨贈我琅玕錦叚既韞匱而深藏借
君拍板門推姑逢場而作戲
曹官
癡頑老子不記始生後逸参軍忽貽絶倡厚矣殷勤
之意華其衰颯之齡恭惟某官英氣凌雲詞源倒峽
阮生三語清淡爲風流之宗太白百篇餘事及清平
之調託新腔之幼眇(下同判官)
林通判
天將夀我皤然享黃髮之期歲晚華予鏗爾奏朱絃
之曲交情無斁初度有光恭惟某官雲霄之志素高
月旦之評尤&KR0839;興懷老叟嘗忝近臣山巨源啓事雖
多孰先嵇叔衛將軍賓客皆去僅有任安因其蓬矢
之懸寵以香奩之作誦蜀客遊獵之賦莫吹送以上
天尋洛英真率之盟願牵聯而入社
甲子生日
徐常丞
凋年急景自箋表聖之宜休永歌長言尚記靈均之
初度探諸驪頷賁此雀羅恭惟某官飬孟氏之浩然
識孔門之大者常命伯夷典禮直哉惟清子謂平仲
善交久而愈敬興懷遺老適届始生援洛下之耆英
暨渭南之仙伯恐晚節浮沉之有悔每忠言從叟其
辭榮形為两喜之詞寕非三益之友某偶因目青虚
辱聲詩被藻飾而厚顔佩祝規之盛意僕廹桑榆而
救失暮景何追公如松柏之有心歲寒廼見倡酬豈
敢鄙拙是慚
仙遊鄧宰
踰七望八之年吾衰也久矣駢四儷六之作胡為乎
米哉語妙琴堂光生蔀屋恭惟某官寬柔以教嘻笑
成文老僕歸耕跡托於武城之宰君侯尚齒加礼于
絳縣之人以黃麻紫誥之才情借白髮蒼顔之光寵
某過煩貽翰曲軫垂弧召卓魯两令來歸何慚于昔
援潞蜀二公見擬殊匪其倫勉課蕪詞少酬藻思
吳侍郎
穎濱遺老自感慨其餘生洛下耆英尚記存其初度
方乞閑身而掃軌忽傳遠使之及門語妙珠璣光生
弧矢恭惟某官進則鳳鳴于千仞退而龍卧者十年
某水某丘既歴訪釣遊之處大寒大暑未嘗出安楽
之窩興念陳人素叨未契音弹冠強起屡煩誦北山
之移今還笏徑歸復許入束林之社味新腔之豪壯
覺衰態之激昂盎然交情厚矣珍貺檢點金閨彦偉
晚節之後凋摩挲銅狄人拈瓣香而回嚮中丹所
藴副墨未殚
又
伏蒙某官軫記殘生掞摛妙思以甘泉持槖之老德
望素高于神武挂冠之人交情愈厚思勤至矣感慨
係之某拜手登嘉捫心知愧九老像傳而畫增價肯
着衰遲六丁力盡而山不前自嗟綿薄敬裁拙訥少
答謙撝
諸士友詩
飾巾待盡忘設門弧下筆有神忽絃廟瑟發天才之
光華恭惟某人胷蟠
千機之錦念其耄老援五福一曰夀之言形諸咏歌
追一篇三致意之作掞摛麗藻黼黻朽株若八音之
克諧錯陳罄莞恐六丁之下取永閟巾箱輙課訥
辭少酬佳惠
諸友士詩
老將至云爾不記始生言不足歌之忽貽絶倡晚景
之榮甚矣歲寒之誼卓然恭惟某人思穿天心語破
鬼膽賈生賦妙離騷可與争光郢客調高曲子豈能
縛住鏗鍧雅奏焜耀頽齡蟠屈雄才入花間香奩之
體鋪張鉅典待芝房寶鼎之歌
曹守
西清遺老願受㕓而之滕東甽象賢肯避堂而含盖
䄂珠璣之璀璨懸弧矢而寵光恭惟某官循良二漢
之風流賦詠七子之氣骨謂八十公病免巳愧穆生
與二千石交通又非李白念梔面霜顛之衰朽出錦
心繡腸之緒餘駐小隊於林間移行厨于竹裏載醪
鄭重素知次公之醒狂還贄空疎幸恕淵明之醉誤
所爲感慨未易披陳
又
伏豕貽翰俯記懸弧先生去歸其鄉自慚已晚大夫
有賜于士辱記始生盡出于使君之庖幾塞破書生
之屋名為例卷實則加籩念其祝鯁饐之時亦云耄
矣與之共饔飱而食豈非賢哉謂諸侯無臣寓公之
文况長吏奉問高年之誥里閭徤羡邦域傳誇雖微
清淨之言可禆曹相獨有熾昌之頌回嚮魯侯謹課訥
辭少抒謝臆
鄭倅
病叟休官自嘆光隂之垂老故交監郡肯分風月以
乞人託古調而倚聲覺頽齡之增氣恭惟某官清若
金莖之承露皎如玉露之臨風師友磨礲家庭講貫
高才關决王祥功康海沂餘事詩騷君房語妙天下
箳篁屈重弧矢生光虛辱載醪未嘗識子雲之字不
閑度曲安能和郢客之音感慨茲深染濡莫究
又
暮景引年甚矣一秃翁之髦歲寒念舊卓哉半刺史
之賢凡厥篚朌極其珍腆蔀屋頓為之光寵水廳倍
有于破除靖惟負耒願耕之民固難方命輙援受羹
反錦之誼庶免傷廉已勒别箋少酬隆施
林農卿
三益之友多聞尤殷勤于久要两喜之言溢美欲光
寵其始生&KR1357;括新腔吹嘘朽質恭惟某官停箸每形
于天奬彯纓巳峻于月聮易學精微探索矛王弼鄭
玄之外騷詞要眇頡頑于景差唐勒之間憐晼晚之
光隂沾䞉殘之膏馥某徒能朗誦良愧暗投賦綠野
堂之詩敢煩属和踐烏石崗之約儻肯相尋還贄不
工負荆以謝
趙工部
(上同)恭惟某官挺諸王孫之秀占甲科郎之先然藜
天禄閣中諸儒服其宿學看花元都觀裏同舍立於
下風憐晼晚之光隂(下同)
方常薄
(上同)某官貴名揭日直幹参天造辟指陳易曰王臣
蹇蹇與人交際子在鄉黨恂恂憐晼晚之光陰(下同)
林尚管
(上同)恭惟某官汝南之評甚美山陰之譜絶高士慕
浮名癡守政事堂之筆公求遠次歸甚真率社之盟
憐晼晚之光陰(下同)
趙循州
(工同)某官在尉佗郡有百年之愛子延陵相無半面
之交著辦誣書烏有此事尋遂初賦實獲我心憐晼
晚之光陰(下同)
方侍丞
(上同)某官鷺序久倍于羣彦鯉庭冨有于異聞對玉
座而昌言何其壮也視鐵庵之諫草是以似之憐晼
晚之光陰(下同)
林知縣
(上同)某官才情麗藻機監清明民懷武城单父之絃
聲見稱賢尹上用乾道淳熙之典故將拜緊官憐晼
晚之光陰(下同)
卓漳州
退老眀農已拜神武門之䟽故人作牧未寒真率社
之盟&KR1357;括新腔寵光初度恭惟某官成周髦士先率
甲科避弋退飛以熙寕不容而去改弦入覲為開元
有道少留謂津要之立登乃蕃宣之自說置盂水拔
薤木郡人皆曰清官開竹棧擲桑弓山越復為赤子
既循良之居最猶故舊之不遺興念衰陳素叨好雅
昔陪半老儒之後蓮照禁中今成一秃翁而歸草深
戸外自不記桑弧之旦乃為鑑寶瑟之音某視蔭凄
凉聞歌感慨無青玉案之作美贈難酬踐烏石岡之
言相尋未晚輙抒拙訥少答殷勤
答卓漳州親書
老夫耄無能矣不記賤生鄉人善者好之特垂華問
方謝親朋而掃軌忽驚軍將之打門郢客調高君房
語妙由胸中六家九流之洞貫故筆端千變萬態而
無窮發藥孔多應酬不暇恭惟某官大庭前列華省
望郎入朝奏太史之書成出守得文公討論
潤色為命使演綸視草以尤宜嘻笑怒罵成文雖據
案坐曹而不廢記憶光隂之遲暮分張膏馥之賸殘
某眼眩花生心關薬褁已飭楷牋而亟拜復濡惡札
而重陳安渤海之功高君且召矣營菟裘之計決吾
將老焉
乙丑生日回啓
上寓
老夫耄矣自古無百年之期鄉人好之以愚有一日
之長掞摛麗藻粉飾頽齡恭惟某官讀五車書織千機
錦念此暮遲之光景託諸嘻笑之文章然某頃事先
皇叨塵法從挂神武之衣冠雖久痛鼎湖之弓劍
如新未釋沉憂都忘初度記存獨厚辭受两難厭腰
黃眼赤之勞灰心郤掃爱玉白花紅之作拜手瑶
藏
秘閣徐提刑
八十餘老自不記其始生三百五篇今寕無于古作
門弧侈甚廟瑟鏗然恭惟某官華省望郎外臺膚使
興念布衣交之誼發為錦瑟叚之章然某納履之願
雖諧遺弓之痛未釋揆予初度非我敢知懷南豐一
瓣香之勤拜青州十從事之惠老夫無能耄矣愧還
笏之巳遲先生上夀時乎欲舉觴而未忍敬抒拙訥
少見銘藏
又
退藏巳久歸田為負耒之人記憶未忘越境問垂弧
之旦頽齡榮甚高誼凛然某餔楚澤公子之糟醨飲
醇醪而有愧飽錦里先生之芋栗見碩果而失驚属抱
先皇弓劍之悲不勝老臣軒廐之慕投李報玖自憐
囊禇之貧戴笠乘車方羡繡衣之貴
蒲領衛(夀&KR0882;)
辰乎去何速自感慨于施期爱之欲其生辱寵綏其
初度公雖好禮僕則懷慙恭惟某官雅致甚清宦情
素薄進以禮退以義安知環尹之榮貧無謟富無驕
不改布衣之交衆趍新貴獨念陳人碩果登科精幣
實篚感故人金石之意尺素遥臨抱先皇弓劍之悲
左弧寵設廉可無取郤為不恭戴笠乘車雖不同于
出處受飱返璧莫少答於殷勤
曹守司直
行滕文公之政久託依捿問絳老人之年猥蒙禮敬
烹魚之書適至羅雀之居有光恭惟某官東畎象賢
西京循吏廟論徵黃之意决莆民借寇之情深幸四
輩之小遲念一翁之大耋駢羅臺餽光寵門弧公方
奉孔廟之豆籩僕追愴橋山之弓劍意雖勤于祝饐
食豈忍于下咽詩人投瓜報琚莫酬嘉惠昔賢受羹
反錦竊慕遺風
陳尚書
人希七十者餘生矧迫于施期詩有六義為傑作尚
存于古意掞摛鴻筆光寵爵羅恭惟某官忠結人主
之知文鼓天下之動百篇剴切傾倒鯁言一字謹嚴
本原麟史雖易曰王臣蹇蹇然子在鄉黨恂恂念此
衰殘祝其夀蝦叨两制則負乘過矣擬三賢特茲髮
似之從耆英洛社之游未諧撰杖茹先帝鼎湖之痛
莫挽遺弓槁木寒灰視蔭幾何明珠拱璧無脛而至
每吹嘘于吾黨猶煖熱于此翁某自省惰荒難扳古
勝朱弦三嘆忽聞清廟之音緹襲十重永作傳家之
寶
李礼部
西清遺老勞侍從而掛冠南宫先生驅文詞而入筆
交情無斁初度有光恭惟某官運斤成風尚絅惡著
駕湘中軺傳甫爲登車攬轡之行歸汾曲田廬不改
弹琴著書之楽念病叟光隂之晼晚分詞人膏馥之
賸殘不炙手於炎炎每垂情于寂寂某属悲弓劍罷
設桑蓬莫追逐而参翔翺第爱惜以爲珍寶題唐謫
仙黃鶴未易續貂隨周柱史青牛或堪為馭
莆田仙遊两宰
滕文公與許行處茲幸受㕓晉大夫使絳老年古尤
尚齒新腔幼眇華髮競榮恭惟某官有粲然文臨壮
哉縣萬口誦龍筯鳳髓之判片言折鼠牙雀角之争
减晉陽繭絲之租孰知尹鐸至武城絃歌之室惟有
澹臺念此陳人託諸古調某属悲弓劍罷設桑蓬自
憐灰寒木槁之餘猶爱玉白花紅之作豈無青史大
書雉止之祥未有雪兒低唱鶴飛之曲
兩教授
居士四休已栖遲于晚景廣文獨淡肯煖熟于陳人
自慚華皓之餘猥辱青黃之飾共惟某官文有古意
經為人師席下執經但見門人之屨滿樽中有酒不
知坐客之氊寒偶成嘻笑之文章假寵豁童之齒髮
何修而獲無德以堪某衰残不記於桑蓬攀慕未忘
于弓劍白帬𥜗送老莫報珍投絳紗帷授徒儻蒙私
淑
曹職官
病翁耄及久矣退寒幼婦詞工施諸衰朽過辱青黃
之飾足為華皓之榮恭惟某官果藝在政事科英妙
入文章籙至是邦聞其政異人之求問老人使之年
何齒之宿鏗鍧古調光寵頽齡某方深弓劍之悲無
復桑蓬之志笠煩墨客揮綵筆而永歌未有雪兒拍
紅牙而低唱
後村先生大全集卷之一百二十三終
