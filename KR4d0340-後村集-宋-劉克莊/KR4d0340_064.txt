後村先生大全集卷之六十四
外制
陳韡依前觀文學士特授正奉大夫福建
大使
朕歷觀先正尤重故鄉曾繇上宰之尊嘗臨青社琦
以元勛之望亦判相臺肆起耆英就顓方面具官某
一代經綸之賢佐兩朝開濟之老臣出若富范之行
邊力既勞止退如馬吕之居洛卷而懷之身雖掛于
衣冠人猶問其年貌及新大化並致諸賢首馳銀信
以趣歸屡卻蒲車而堅卧虚前師後誦之地冀其一
來聞東甌南粤之民德爾再造属帥垣之弄印即里
第而建牙以大使而領州若高皇之待浚百年創見
十聚懽傳鶩行畏包老之嚴明狙詐服宗爺之駕馭
馬騰士飽練帳下之佽飛海宿山行絶草間之暴客
坐令遠俗復覩太平朕爲無媿干士民卿亦有辭于
父老噫園林之勝鐘鼓之楽幾人獲全邦家之光閭
里之榮二者孰美勉建嘉績用酬隆知可
陳韡依前觀文學士特授宣奉大夫依所乞致仕
朕惠顧全閩儀圖夀雋閱禮楽謀元帥甫就畀于中
權至將相歸故鄉遽欲尋扵初服重違雅志申錫思
言具官某鍾河嶽之英傳關洛之學始若莘渭之王
佐將以有為晚如齊魯之大臣召而不至嘉其廉退
處以便安監成憲于祖宗之朝布寬條於父母之國
僅及五月而報政不許一年之借留懇切而言閔勞
以事千兵百吏未嘗知畫錦之榮一馬二童俄復返
深衣之舊陟文階之峻品拓采地之新畬噫明哲以
保其身卿素安于止足體貌而厲其節朕未替于眷
懷尚告遠猷益綏純嘏可
臨江守臣陳元桂忠義之節照映今古特轉五
官贈寶章侍制與一子京官一子選人賜錢十
萬貫助葬仍立廟賜謚正節
過家而懷印綬繡行極太守之榮扞圉而死封疆板
蕩識純臣之節方欲革臨難偷生之俗所宜褒見危
致命之人具官某昨剖郡符適罹狄患不委國而大
去寕為王而前驅元歸如生宛然先軫之面血化為
碧哀哉萇叔之冤采行路無情之言知罵賊不屈之
状奎閣候松階之對水衡給助葬之錢錄其孤兒節
以一惠噫古有双廟祀睢陽之守城今無百身贖仲
行之臨穴諒惟英爽歆此寵光可
趙與諲西外知宗
天眷聖宋本支百世昔也聚族京師南渡扵泉福建
外邸文昭武穆日大以蕃常選宗室之有德望者以
紏率之爾内為丞郎外歷麾節好謙而下士楽施而
疎財所至有琴鶴之風無珠犀之謗清修足以勵俗
長厚足以容衆使之居祭酒之任而不責考功之諫
麟趾公子必有觀而化者朕方嚴于更迭爾豈久于
滯留可
沿江制参京襯為提督屯田歲收增額特轉一
官
言留屯之使者多矣帷充國能行扵淫中亮能行于
渭上是在人而已吾視故府歲收二十萬斛者有賞
爾以議幕提綱歲收不止及額更羡五萬餘斛副閫
第勞來上其進一秩以為服勤盡瘁者之勤可
吳湜湖北提舉
朕念重湖之北遠于天而近扵塞比歲驚騷清野失
耕土之瘠者今不毛矣民之貧者今靡孑遺矣孰能
為朕任咨諏勞來之責使胔骸復為人堇荼化為飴
乎爾以儒發身剛介自立其以常平使者節攬轡一
行去吏之蟊賊拯民于水火以清約變汚濁以義理
拆強暴湖外之民庶乎其稍有生意矣昔熙寕遣趙
濟淳熙遣朱熹千載而下是是非非自有公議爾宜
擇于斯二者可
卓夢卿直寶章閣廣南提舶
朕監國初成憲以守兼舶而琛臺久虚非刓印也選
擇而使也爾昔執簡赤墀之下談經細旃之上知朕
貴德而賤貨奬廉而惡貪矣昔先臣介仕于嶺嶠郡
有夷琛衆争賤買仁宗曰唐介必不爾命取其籍閱
之果然此予命爾以貼職送爾以皇華之意也否則
互市豈無他人乃以煩前御史哉可
陸德輿依舊寶章學士知太平州
吳以長江立國護數處之風寒晉扵姑孰置屯壮下
流之形勢矧值脩攘之際尤難牧守之材自非近臣
曷稱隆委具官某傪之賢聞于天下機之文貴於洛
中批勅瑣闈凛若銀臺之風采持衡銓部皦然水鏡
之晶明頃辭長楽之麾逕返平泉之墅朕灼知薏苡
之謗起扵無根卿&KR0548;避刺相之行為之易填属時天
塹預講秋防凢六朝諸名勝設險守國之遺規與中
興賢將相建事立功之陳迹憑高感發望古慨慷壁
壘旌旗孰不仰臨淮之號令繭絲保鄣必且减晉陽
之戶租先固羣心坐收長筭噫犢耕渤海應無帶刀
劍之人鳳集潁川行有下璽書之寵可
陳顯伯徽猷學士知建寕府
朕懷老成之舊重恬靖之風蒲輪加璧之招確然辭
巽燕寝凝香之楽處以便安陟奎閣之隆名需潜藩
之近次具官某博古通今之學吐詞爲經之文久冠
槖班熟識鄭公之履嘗持文柄尤多陸氏之莊潤色
皇猷之才高調護儲闈之功大頃勇急流之退俄逄
聖化之更以周天官兼唐内相朕方渴想召賈傳而
使前卿有遐心嘆魯生之莫致念其耆艾命以尹釐
輟清都太微之廷收碧水丹山之郡實維鄰壌諒愜
雅懷噫黃覇化行潁川毋令專美子牟心存魏闕尚
告遠猷可
曾穎茂依前集撰知隆興府兼江西運副
朕慨念江鄉簡求尹漕頗聞會府思廣平陽春之來
爰及列城願子駿福星之照選扵已試誰不曰然
具官某機足以語九流智足以應萬變論思禁路並
遊東馬之間弹壓神臯不在敞尊之下頃拂衣而勇
去属觧瑟而載調深惟翼軫之區適值兵戈之後蹀
血踐數州之境生聚殱焉搜粟餉萬竈之屯本根撥
矣孰可往甦于凋瘵爾嘗游擁扵節麾必推捄焚拯
溺之心必體被髮纓冠之義必獲五善必寬一分使
落霞孤鶩之觀復還而木牛流馬之運不絶民有生
意軍無乏興噫韋丹之政立碑難忘扵遺愛魏牟之
心存闕尚告于遠猷可
沿江制参程若川為監軍應白鹿磯之急轉一
官
白鹿磯之捷與臣世忠臣允文金山采石之功相埒
爾于是時能率下流援師來會丞相謂爾征行良苦
濟助孔多朕甚壮之晉秩一等以觀趨事赴功者可
鄭協秘撰廣東運副
頃者建制閫于西廣命將調卒旗鼓相望大農窘于
供億乃竭東廣之泉粟以資助之一旦寇至制閫莫
能式遏蹀血數州東路僅僅自保而公私煩費力竭
而本撥矣朕惟已疲之馬驟之則輿駭久張之弓急
之則弦絶思得忠實體國老成練事者往將隆指而
命爾協焉陟使名加美職而歌皇華之詩以送之昔
河東之民目鮮于為福星嶠南之士祀濂溪于精舍
以仁賢不以材健也爾其勉旃可
楊瑱寶章閣依舊游西提舉
朕以元日詔部刺史舉澄按之職法饕殘之吏爾適
秦使畿内造庭稱觴朕惟舊學之美子公府之賢掾
深欲引以自近念爾方褰惟問俗為天下郡國之倡
姑命寓直延閣以汔外庸可
賈明道都大坑治(自此以下再兼掖垣所作)
昔大防純仁光輔元祐大忠純禮皆列外服豈以兄
弟之當國而廢朝廷之擢才哉爾以高才妙質久扵
郎潜絫遷卿少出為牧守資歷深矣及丞相歸衮未
之甄拔非抑同産也示天下大公也朕以鎔臺命爾
起家非私丞相也監我家成憲也矧丞相嘗涖是官
士民至今烝嘗之遵其成規廣其遺意大小馮君之
歌不得專美于前矣可
趙崇媺吏部侍郎兼檢正
朕躬攬權綱首嚴銓綜群趨左選誰為寒畯之階梯
妙選端人俾掌天官之衡尺輿情允愜素望久孚具
官某凛凛百鍊之剛挺挺千尋之直剸裁甚敏聳觀
郢匠之斤揮發摘如神靡事漢臣之鈎距畫笏而計
省之職舉涉筆而中書之務清遷選授之名司峻論
思之真拜厥今士難得闕吏或舞文彼車載斗量皆
望山公之啓擬此鏡明水止專待行儉之公平簮槖
之聯有光履屐之間咸當噫古人設小宰之職權重
于列曹先賢謂同姓之卿心存扵宗國益殚忠藎庸
副簡求可
孫附鳳右諫議大夫兼侍讀
有猷告后每陳忠臣五義之言以諫名官遂冠天子
七人之列出扵親擢孰不聳聞具官某塞直剛大于
兩間逹智仁勇之三者自更大化徧歷緊官見無禮
扵君真有如鷹鸇逐鳥雀之志距邪說害政不下驅
虎豹放龍蛇之功凢冰山倚勢之人若金谷望塵之
友抨弹略盡窟穴一空既振職于柏臺直登賢于蒲
省汲黯入禁闥可寝淮南之謀陽城伏延英不待昌
黎之論匪曰序遷之典故兹為柄用之權與噫荷良
臣美名卿有魏鄭公之素願事聖君無諫朕疑荀卿
子之失言其益進扵忠規以欽承于眷奬可
范純父殿中侍御史
續諫垣之集霜簡盛傳提憲府之綱風稜罙峻宜加
顯擢以示至公具官某中有操存外無附麗卿取諸
世者廉矣朕選于衆而得之頃列鴛行晉峩豸角字
字中憸人之肺腑言言切時政之膏盲芟夷本根銅
山之賊掃迹推求甲乙金谷之友散群論賑荒如拯
溺捄焚請去貪必明目張膽廼繇七爭晉二一臺昔
諷議優游尚且伏青蒲而諫今事權雄劇皆當奉白
簡以聞奏篇之藳常存公議之責亦厚噫古人仗下
馬之喻予豈諱言先賢殿上虎之風爾宜舉職益殚
忠告以副眷知可
倪普監察御史兼殿講
朕收比年倒持之柄以肅朝綱進當世能言之流俾
分臺察士有愜志人無異詞爾負籍甚之名飬浩然
之氣奉對丹墀之下膾炙諸儒給札玉堂之廬馳聘
千載朕惟載之言不如見之事幼而學固欲壮而行
擢自麟臺列之烏府厥今虜暴特皮膚之淺患民飢
為心腹之近憂蠲弛而調度繁興戒飾而風愆自若
惟有布端人于耳目使之盡規庶幾起壊証之膏盲
捨是無策方欲挽回于世運豈惟糾逖于官邦噫泰
道外小人朕何幸陰消而陽長春秋責賢者卿當如
日烈而霜嚴其陳昌言以快輿論可
孫應鳳將作監簿
朕惟祖宗朝如庠祁如敞攽如蘇轍如鞏肇皆比肩
而立中興如鄱陽之洪廬陵之曾尤近者如蜀之季
建之徐亦接武而進此衣冠盛事也爾一門二惠珠
聯璧合而仲氏遂為諫諍論思之臣爾尤温良恬靖
既奏邑最長餉幕丞藩府矣顧未開朝蹟可乎簿正
雉監問津清要廣廷之下文石之上庶華萼之相映
亦塤箎之迭吹
徐經孫磨勘轉中大夫
論思班俊衮衮而登考課法嚴銖銖而較雖如時望
必待年勞具官某表和而裏剛出藩而入從既貳秋
卿之事仍兼夕拜之司正色而言東肖為之增重塗
歸之語外廷有所未知竭其獻替之忠焉非心積累
為功者有虞陟明之典久矣通行先秦存古之官豈
其輕授可
鄧坰磨勘轉中大夫
漢第從臣之頌以觀其材周計群吏之功必要諸久
盖雖貴近不廢故常具官某典刑老成禮楽先進扈
属車法駕每行黃道之間侍廣厦細旃密邇清光之
側班爵已高于兩制銓衡當進于一階噫隆古盛時
嚴三載陟明之典本朝成憲絫七期實歷之勞祇
服寵光益肩忠報可
楊瑱太常少卿
禮官必属之名士卿選莫高扵奉常盖將以為論思
献納之儲非使之治制度文為之末維爾顯考事予
潜藩方脩代來之功奄興川逝之嘆賴有賢嗣繼收
世科行能尤高中外詳試久煩以米塩簿書之事乃
進之玉帛鐘鼓之間出則典領曲臺入則彌綸左闥
昔齊魯諸生知變僅能就一代之儀河汾高第逢時
終有愧明主之問爾其討論典故損益古今勿安起
絶之卑行陟持荷之峻可
劉應龍農少仍兼說書
乃者風憲之臣一遷他官率不肯拜往往遂聽其去
朕病其然必維之縶之與相終始于以見朕容受忠
言之意爾為御史奏篇鯾亮庶幾不負親擢者卿選
吾所甚重非外更麾節内歷郎監不輕授兹由六察
徑升九列一以擢才一以賞諫于爾加厚矣矧巍冠
旃厦親近如故天下事有可言者爾第言之朕將虚
已以聽可
右諫議孫附鳳磨勘轉承議郎
兩制之高出于親擢三年而計必以序升兹惟古今
之常亦自貴近而始具官某靖共而好直剛毅而近
仁仲山甫無畏強禦之心群憸震慴陸敬輿有本仁
義之諫千載流傳擢寘上坡號為緊路孰不羡九遷
之衮衮豈其較一秩之區區顧審官之法則然考績
其來已久噫當雷霆獨立聳聞造辟之言以日月為
功深愧待賢之意欽承新渥嗣有殊褒可
趙師光侍右郎官
選人自一命以上参注者率挟勢與力惟小使臣賤
無勢貧無力多受抑于胥吏淹留困厄于逆旅主人者魚貫
也朕甚患之爾老成暢練牧三郡有甘棠之思使五嶺
無薏苡之謗歲晚歸來色夷氣和由棘寺擢蘭省則
馮唐白首矣惟更事多則能指吏姦惟秉心公則能
守銓法使鶡弁無失職之嘆則爾有佳吏部郎之譽可
吴君擢可封郎官
列宿之選甚重非有名論朝蹟郡冣者不可以超資越錄
而至爾早收科第與貴游異矣嘗歴丞郎其塗轍清矣
又出為牧守其資歷深矣司封在列曺中職事尤簡昔
多以名士為之亦爾舊氊還以命爾勉之哉進修賢
業涵養盛年有漢家含香之榮母唐人觀花之嘆可
陳栩國子博士
有列于成均者皆師儒也而教曺子者獨為博士之
長唐以韓愈輩人為之然猶有冗不見治之歎豈春
誦夏弦之迂闊不足以𥙷朝虀暮塩之淡泊歟爾自
為諸生每一篇出紙價為貴才高氣剛不能媚柔與
念其留滯周南之久也使之佐
事皆属畢焉孟軻曰楽得天下
大有教育之楽則無冗與虀塩之
爾其需之可
丞
劵幇如山而倉庾氏所積乃若
今日隐憂也爾昔出為守宰入
丞九扈步武寝高爾其條畫源
求蠧敝之小者佐其長而推行
涉筆視唱籌而已可
該進經武要略轉通侍大夫
閣衆皆進律寕過于用思爾與
官某動遵禮度飽閱古今竭其
老于宿衛號宫省之舊人出聞
侍元豊眷思之燈火凢明謨雄
脩由西府而来然抺摭亦北司
随加朝昃不遑朕方求禦戎之
益罄事君之小心可
官郎官
亦凋匱為鍾官者類曰瞻水淡戾
乳不可以復珠池之珠不可還與
猶前日也然鼔鑄相權之子本
嘗乏絶豈非鬯練足以幹旋精
名曺唐及本朝多以處佳士爾
昭朕擢才旌能之意可
直寶謨閣江東提舉
賢俊蜀珍畢集于朝爾其一焉
輔侍從者十之九爾家世人物
一顧留滯周南坐老歲月及舊
從丞相入献戎捷擢少宗正一而
去朕爲悵然庾節非所以煩繁
科調急郡縣空虚田里蕭條徙
振德其困乏法斥其饕殘乎東
按察也非爲喜擇官
所重至本朝加重其前列往往
藻思奏賦南宫第一客授三載
亦殊殊擢也然教侯類易教國
模範尊惟公明則有司之衡尺
審益勤表率庸副簡求可
張濟之太府丞
為列郡選牧守難為本朝進英俊尤難爾由儒科邑
最登畿一再遷嘗執經而傳朱邸亦將建牙而坐黃
堂矣顧内與外孰重輕其輟虎符入儀鵷序朕之外
府既無珠玉玩好良貨賄之藏所職不過九貢九賦
惟正之供與夫兵吏之劵旁鹺茗之鈔引而已其佐
而長脩舉職業以俟明陟可
史䋲祖直寶章閣江西提舉
江右今歲幸而有秋然郡縣之創殘者未復田里之
凋瘵者未甦民力窮而糴事方興吏治偷而饕風尚
在朕于此時擇常平使者歌皇華之詩以送之其任
不亦重乎爾西州之望覧輝而至著書翼經學奏篇
切時弊皆朕之所嘉奬而白首郎潜了無躁心其進
延閣之真為朕攬轡一行使江鄉之人皆曰福星見
于翼軫之區則向之創殘者凋瘵者可還承平舊觀
矣民之窮者吐氣吏之饕者革心矣可
劉良貴知嘉興府
邇者廬陵調守詢之外廷皆曰無以易堯既剖左符
臨遣而中道顧以疾諗朕察爾忠實非餙辭者恬退
非薄淮陽者為之改命易地焉二城均為望郡嘉禾
雖少需次然巾車栗里采藥鹿門無幾何時東方千
騎趣上矣非惟慰爾欲便安之意亦以示朕體群臣
之心可
郎伋前任茶塩檢閱官賣塩增羡轉朝散郎
國家大計十之九取諸煑海欲鈔引流通而無壅必
笏鞭畫算之有人爾前以才選分司采石鹺息之入
有增無虧爾不惮于宣勞予豈容扵吝賞可
趙孟博陞袐撰
士大夫孰無森戟凝香之興及得千里之地類顰蹙
曰未易為或曰不可為有鄙夷之心而無治理之效
者十郡而九也爾牧鐔津朞年他人劫劫無餘力爾
上供送使廪兵禄吏未嘗乏絶然未嘗牟利加賦而
用足郡人謂爾但飲此州水耳日用百需皆取之扵
家待百姓甚恩御吏卒甚嚴朕聞而嘉之論譔木天
職清地禁以慰邦人借留之心亦以見朕褒顯循良
之意可
汪立言浙西提刑
在漢渤海多盜暴勝之繡衣持斧以威之而不止龔
遂使民賣劍買牛以安之而盜熄非特可以見龔暴
二臣之賢否亦足以判武宣二君之優劣矣爾頃矣
江表有澄清之志而又有拊摩之具遂卑以畿右麾
節乃者水潦灾被三郡吴僅半收朕念吾民之昏墊
阻飢也數詔郡國賑贍而安集之又以臬臺在吳命
爾&KR0681;焉盖以一路民命付爾矣夫均之為民惟窮無
告者宜振德均之為盗惟驅于飢者宜末减均之為
吏惟黷于貨者宜汰斥此朕臨遣刑獄使者之意爾
其欽哉可
虞宓太學博士
朕患風俗之躁競也思擢孤立平進之士以挽回之
爾通經學古嘗奏邑最開朝蹟佐藩條而佩二千石
印綬矣顧有厭譁喜静之意其安恬靖重如此可以
坐臯比横麈柄而謀可以立諸生而誨之矣朝廷清
望官未有不繇學省進者爾其勉旃可
徐掄大社令
二令列属于奉常其職清絫朝顓以待雋胄其選遴
爾先人賢執政也爾佳公子也又内為掌故外佐臺
閫則涵養熟而更練多矣靖共爾位嗣有褒陟可
知信州趙希訜轉朝散郎
属者邊吏不戒狂猘偷渡内地震優而上饒遂為傳
烽過師之地蕭然煩費及氛祲掃清則郡邑俱殘敝
矣爾剖符于公私赤立之後而能扶持敗壊訪問疾
苦摩拊瘡痍𥙷乏絶兵民德之轉而上聞其進一
階庶幾虞廷陟明漢廷增秩之意可
陳韡贈少師
朕加惠臣隣興懷勛舊憗遺一老忍聞垂絶之言兹
曰三孤特厚飾終之典哀榮鮮儷眷注未忘具官某
知剛知柔有仁有勇家傳正學盖自紫陽翁而來天
與素書不假黃石公之授七聚遺黎脱虎狼之厄三
郡叛卒伏鯨鯢之誅絶口不言其然鞠躬盡力而已
出藩宣于四國入唯諾扵一堂爾方慕洛下之耆英
拂衣去矣朕欲起海濱之大老側席久之逼台衮而
退急流厭畫繡而返初服頗適澗槃之處奚異地行
之僊曷不期頤遽兹奄忽既輟朝而給賻且節惠以
易名以勸于國有勞之人以識用才不盡之愧噫圖
功臣像嘗居麟閣之中為帝者師斯亦鷹揚之亞凛
然精爽歆此寵光可
知臨江軍俞掞除湖南提刑
湘中曩被兵者三郡潭岌岌僅自保而属邑之境獸
蹄鳥跡皆至焉朕閔湘民之禍至此極矣勤恤猶恐
其傷固結猶恐其離淑問猶恐其冤孰能推朕之德
意志慮于一路者爾宰南昌有絃歌之愛牧清江承
鋒鏑之餘乃能左支右吾銖積寸絫變荆棘瓦䃯爲
官府市區甫朞而郡復舊觀朕賢其人湘臬弄印無
以易爾必訪民疾苦必去吏饕殘前所謂勤恤固結
淑問者乃臨遣祥刑使者之意也欽哉欽哉可
後村先生大全集卷之六十四
