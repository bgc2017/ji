後村先生大全集卷之一百十二
字說雜記附
二趙
宋諸王孫崇乘弱冠奮儒科崇東継踵拔胄舉伯仲
兢爽璧聯珠暎見者欽挹二子以乃翁之余&KR0779;也求
敬其名易曰雲從龍說者曰龍乖雲氣窮乎玄閒又
曰龍不得雲無以神其靈有逢時感會之象焉字伯
曰雲卿書曰宅暘谷寅賓出日注者曰暘谷東表之
地也又曰暘明也有進德輝光之義焉字仲曰暘卿
陳倩玉女
陳倩琰求字扵余余謝曰君家有嚴君余安能僭君
請不置而其乃翁亦竟未暇爲余不復辤按韵書琰
玉之美色者漢中郎以名其女晉太傅以名其子文
姬邅亂失身扵吴反累伯喈惟謝家郎君功節高全
不忝文靖然則非褒飾其名之難而負荷其名之難
也君乹道丞相魏公之曾孫恂恂謙謹無貴公子氣
庶幾實副其名者抑余有規焉今夫有璞扵此必日
夜攻治尺寸圭黍皆合制度然後爲琮璧爲圭瓚奉
之郊廟苟爲切磋未至巾襲不嚴不幸而有秋毫之
玷則繅藉祼薦之望絶矣記曰玉不琢不成器先賢
曰貧賤憂戚玉女扵成請字曰玉女
周士姪
工部弟名其次子曰興甫而未字也余字之曰周士
興甫請其義余曰士莫盛扵周尤莫盛扵文王書曰
灼俊知之也詩曰譽髦賢之也何代無士而文王獨
知之又賢之士生斯時不獨芻蕘之微知所奮興雖
太公伯夷之流莫不聞風而至故當時歌之曰凡周
之士不顯亦世後世稱之曰周之士貴可謂盛矣然
孟子猶謂待文王而興者為凡民無文王而興者為
豪傑然則詩書所謂俊髦者皆孟子所謂凡民歟太
公伯夷猶不足以為豪傑然欤曰孟子之前言為上
之作人造士者設也其後言為士之立身行已者設
也周士其熟復孟氏之言而深思二父所以名汝字
汝之意勉之哉
趙倅建叔
清漳通守趙侯與澣以檄来莆余老退為農侯方有
公事僅一再盍簮察侯之意若將有所屬者臨別始
語余曰某受名扵先君而以建叔為字義取石建所
以事萬石君者某佩服而行不敢失墜昔人有既名
字其子而又為之說者先君遠矣敬以字說累君按
班書建為中郎將每休沐取萬石君中帬厠踰躬澣
灑之注者曰近身之衣也時建巳白首矣世稱建純
孝而巳以傳攷之其奏事上前即有可言屏人切諫
至廷見如不能言其事君之際又如此惜其不居大
位也侯扵親在事之竭力親殁慕之終身語及父兄
涕下欷歔所謂家法孝謹不言而躬行者歟頋其立
朝衮補久使之進而移忠扵君所謂入則切諫出
則如不能言者歟昔陸放翁絶茟宗子書云但知勤
孝謹事事鑒恬侯恬侯者建弟慶也仕至丞相醇謹
而巳言議風昔似不逮兄烏乎陸公欲其子為慶修
靖公乃欲其子為建其家法又嚴扵陸公矣建叔勉
之
逹卿姪字說
逹卿姪初名袿字千里有聲埸屋主司具眼者常摸
索得之人謂必唾手取世科還家氊矣年甫強仕忽
厭舉子業買山築室扵夀溪之上以栽花移竹行吟
坐釣為樂自更名求志而字達卿或曰君之名慕若
箕潁有志扵獨善者君之字又若慕禹稷未忘扵兼
善者何哉余曰達有二義昔子張以在家必聞在邦
必聞為逹子曰是聞也非逹也然則凡世之崇飾名
譽超取顯美直子張之所謂聞必沈酣義理涕吐榮
利然後庶幾扵夫子之所謂逹欤余聞逹卿方且為
四書闈新義以輔先儒之說兹事體大非博學詳說
真知實踐未易為抑余聞之學者以不阿世為難隐
者以不改操為難祝欽眀舍五經而舞八風廬蔵用
𧺫處士而随駕常秩閣春秋而譽新法豈非學者欤
隐者欤或疑達卿未忘兼善者要為愛達卿也逹卿
矍然𧺫拜曰敢不書紳銘坐以從祝規然前云兹事
體大請問其目余曰辭達而已矣作文體要也下學
而上逹作聖功夫也子其勉旃
方郎居之
竹溪翁為吾家方郎廣翁居之作字說高矣美矣然
義理無窮余請為竹溪作義䟽可乎按孟氏居移氣
養移體之論特借齊王之子以唘發學者當與今為
宫室之美妻妾之奉而為之一章並觀自古聖賢居
窮處約而當時後世宗師之者以其道之巍巍非以
其居之潭潭也不以道而以居則四代禮樂非陋巷
所能容而百官宗廟亦不在魯東家矣夫士之大節
曰居曰行而已申申夭夭其氣象也戰戰兢兢其操
也獨行不愧影獨寝不愧衾其踐履也凡所以居
之也居之安則推而行之如乘安車駟馬徐驅扵九
軌之塗大風有隧勿迷也終南捷徑勿由也居之方
富春秋力學而強爲善知及之仁又能守之可以負
荷此名字而無愧矣
方郎立道
方郎與柳誠懸同名若慕藺者余字之曰唐卿君曰
非吾志也改字立道請余作字說余問其旨君曰聖
人云可與適道未可與立可與立未可與權是適道
而後能立能立而後能權以權爲聖人之極致非也
易曰巽以行權巽之義爲謙爲順惟聖人能之未至
扵聖而以謙順制行恐知柔而不知剛能通而不能
介矣字者所以矯其質之偏吾將書紳而佩韋焉余
曰君言有味吾試演而伸之其大者如周公誅管叔
季友酖叔牙孔明取劉璋榷也行一不義殺一不辜
得天下不爲道也彼一聖二賢千載而下有慙德矣
其次若雄爲莽大夫或爲操謀主約爲梁佐命權也
不立惡人之朝不踐二姓之廷道也彼三子萬代遺
臭矣又其次蔡邕懷卓私遇郄超預溫逆謀宗元爲
伾文死交其始豈不借反經合榷之說以自文其終
何如哉君名權而字道佩父祖義方之訓發聖賢書
外之藴吾之畏友也或曰子謂惟聖人能謙順也
余曰見南子欲從公山不擾之召必仲尼而後可若
未至扵仲尼則子路之不悅者為正不易之論也誠
懸大節如茟諫之類真廊廟之言徒以和殿閣微涼
之句欠規諷為坡公所貶君與之名同而字異它日
所就豈與誠懸若是班乎吾意君之卓爾有立者如
中流砥柱之立巽以行權者非九二床下之巽矣
黃有容
詩人黃君寬夫求字扵余余曰君詩律精妙有王
邪居實氣骨然其吟太苦恩太深胚樸惜不甚大古
今詩人如麻粟惟唐李杜本朝歐梅半山玉局南渡
放翁誠亝號為大家數蓋語意深淺規模闊狭士終
身之通塞榮悴繫焉詩云乎哉郊云出門即有碍誰
謂天地寬島云我要見白日雪来塞青天嗟乎碍塞
郊鳥者誰欤二子自碍塞之爾前&KR1200;論李杜云與元
氣侔又云横破六合力敵造化扵歐梅云自從二子
死天地取雷聲至半山玉局何止平生三寸萹哉楊
陸三老放翁萬首誠亝亦數千未有継者此諸老先
生耳目口鼻與人同而氣魄力量與人異以其大足
以容之也君假以年持滿而發盈科而進可以追攀
諸老豈若晚唐蛩唫蝉噪者之為哉余將求君續稿
而觀焉君進而未止者不惟社友將避君三舍雖老
夫亦當放子一頭矣中庸曰寬柔温裕足以有容敬
字君曰有容君其勉之
心泉
初君行山間得泉一泓愛之有會扵心即其所結菴
扁曰心泉曰渴飲泉飢讀書終吾身扵此矣余久絶
還往斷知聞未知有君君頋知有余數寄聲求余語
題泉上余笑曰甚哉君之緩而不切也君復貽書陳
詩介徐友懋功以請益勤余非君安知君之心然即
泉名以求其義盖有可得而言者夫泉至清撓之則
濁心至虚至明泊之則昏善疏泉者必澄其源否則
末流之弊河汙濟矣善治心者必端其夲否則毫厘
之差舜為跖矣以此復君可乎君請其序余曰蒙之
象曰山中出泉蒙謂存養此心也孟子曰泉之始逹
謂充廣此心也中庸曰溥博淵泉而時出之存養充
廣者然也此其序也君既厭銅臭而慕瓢飲捨塵居
而即巖棲以心體泉以泉洗心扵游息之閒備仁智
之事雖聖賢復𧺫必不麾之門廧之外矣因次其語
為君勉
諡議
侍講朱公覆謚議
謚古也複謚非古也諡法曰謚生扵行者也苟當扵
行字一足矣奚複哉故侍講朱公没扵爵未得謚
上以公道德可謚下有司議所以謚謹獻議曰六經
聖人載道之文也孔子沒獨子思孟軻氏述遺言以
持世斯文以是未墜漢諸儒扵經始来掇以資文墨
鄭司農王輔嗣輩又老死訓詁謂聖人之心真在句
讀而已涉隋唐間河汾講學已不造聖賢閫域最後
韓愈氏出或謂其文边道爾盖孔氏之道賴子思孟
軻而明子思孟軻之死此道幾熄及本朝而又明濂
溪横渠二程子發其微程氏之徒闡其光至公而聖
道粲然矣公持心甚嚴不萌一毫非正之念其扵書
捨六籍則諸子曲說不得于其思其扵道不敢深索
也恐入乎幽不敢泛求也恐泊其說讀書初貫穿百
氏終也韜以聖人之格言自近而入微由博而歸約
原心扵秒忽析理扵錙銖采衆說之精而遺其粗集
諸儒之粹而去其駁曰純矣哉孟氏以来可㮣矣見
公中科苐時猶少也薄游徑行閉門潛思朝廷每以
好官召莫能屈不得巳而出惟恐去之不早晚在經
筵不能五十日而閑居者四十餘年山林之日長講
學之功深也平居與其徒磨切講貫皆道德性命之
言忠敬孝愛之事由公之學者必行已莊與人信居
則安貧而樂道仕則尊君而憂民重名節而愛出處
合扵古而背扵時好若此者真公之學也烏乎師友
道喪人各自尊公力扶聖緒本末宏闊而弄茟墨小
技者以為迂癯扵山澤與世無競而汩没朝市者以
為矯自童至耄動以禮法而跅弛指繩墨者姍笑以
為誕世嘗以是病孔孟矣公何恨焉初太常議以文
忠謚公按公在朝廷之日無幾正主庇民之學鬱而
不施而著書立言之功大暢于後合文與忠謚公似
矣而非也有功扵斯文而謂之文簡矣而實也本朝
歐蘇不得謚文而得之者乃楊大年王介甫介甫經
學不得為醇其事業亦有可恨大年政復文士爾文
乎文乎豈是之謂乎世評韓愈為文人非也原道曰
軻之死不得其傳斯言也程子取之公晚為韓文立
考異一書豈其心亦有合欤請以韓子之謚謚公
先祖時以尚左兼考功先君年十七
代作姑附編末
雜記
辛酉國史實錄院日歷會要玉牒經武要略敕令所
進書太保右丞相賈某拜太傳加食邑時余兼儤直
預備一制及宣鎻余適不當日遂蔵藁不出朝士多
見之惟洪仲魯侍郎錄副而去後失其藁不能追省
猶彷彿記三數語首聯云揔羣書奏七略載嘉汗竹
之勞立太傅曰三公爰峻面槐之拜中間云昔夫子
卻莱夷之後定古文之百萹周公踐商奄而歸作太
平之六典向非天資學力之俱到安能文事武備之
兩全尾聯云扵戲倚相椘之良史豈惟讀上古之墳
典索立謝傅晉之偉人可以繋中國之衣冠禮樂語
意稍著題與尋常進書加恩者不同
上聖學尤高詞臣進小字本或用事稍晦或一兩字
未安必反復詢究或御茟徑改定元顔氏垂滅李
梅亭草某制用銷金字取漢人銷金石之語上改銷
字為字程滄洲草禋赦用皇靈字上改皇靈為國
威余擬科舉詔草楊鎮建節吕文德加恩制進小字
本上扵中間疑一二字皆宣諭下問即具出處回奏
政再改進上或依改夲或批不必改凡聖茟所定無
不曲當此類不能悉記
孟珙家請賜神道碑詔學士院撰述久無下茟者其
家請不已夲院具兩直院名銜取旨御茟劉某撰述
及進稿翌日宸翰付出三省云劉某所撰孟珙碑措
詞平正
辛亥余以右史兼内制侍講時相安晚年高二三執
政方收士譽諸人心懷向背以攻安晚者為賢余一
日見晚晚不勝憤欎而言曰吾負諸賢徐真翁率全
臺論某者力引為執政汝騰為尚書甫供職而去超
徐真學士某非不容諸賢諸賢乃不容某某去有不
如某者来坐此始見思爾余勸其召潘吴二豸及董
夕郎則人言自止安晚不納外閒皆言淳祐舊揆必
相衆憂之不知所出余因進讀九朝通略至澶淵事
上歎今無寇凖余從容奏云本朝國勢差弱中間
有三狄難頼三大臣以身當之耶律氏越幽薊犯河
朔决大駕親征之策斃撻覽者寇凖也元顔氏越太
行黃河犯汴京决堅守京城之策走斡离不者李綱
也逆亮百萬南吠或欲散百官而航海卒之扈鑾輿
幸建康者陳康伯也臣嘗謂此三人者皆奮由書生
口不談兵仕不歷邊陲不曾作將帥一旦國家有急
所立竒偉如此豈有它哉直以忠義之氣吞此虜耳
方今人材求伊吕管樂之材恐不可得若就士大夫
中求如凖綱康伯&KR1200;莫須有人若不論其人節義大
閑但扵曾作邊帥中擇相中外之所以寒心也上稱
善曰卿言良是豈非疑朕復用某人耶朕决不用之
退而仰歎上英断不已侍讀趙端明用父聞之歎曰
人主豈可無儒臣在左右
頃余以少蓬兼西掖侍晚講一日湯左史季庸夜訪
余曰聞君翌日進講吾欲求外補而上未允煩君一
語贊上決余巽謝不敢當季庸曰上扵經筵中常目
屬君吾求退不求進君何疑焉余漫諾之及講罷賜
坐因奏湯中求去陛下何以處之上曰其人甚賢朕
欲留之余言湯素恬退自言初筮二考即蒙拔擢由
掌故學館歷諫官至柱史全不歷民事乞一外任自
試萬一有外庸它日召用不憚再来其人材實非矯
飾者上曰卿素識之耶對曰臣前假守袁州中為宜
春主簿與之同官一旦求岳廟去臣不能留由此敬
重之上曰然則合入何闕余曰此在君父向来真德
秀自右史除江東&KR1193;若除監司亦可時江東闕&KR1193;余
奏以此處湯何如上曰也許某人退以告游丞相游
丞相曰上先諾楊伯嵒矣即擬卷湯某除秘閣修撰
湖北運判除目至後省見御茟批其後云除右文殿
修撰湖北運副余遂以上意載之贊書
端平乙未並拜二相之後時事小異安晚辭官表云
憂心愠扵羣小或憂蹊隧之漸開眾賢聚扵夲朝未
必規模之遽變再相數年求去不允羣議稍侵之又
表云大臣負曖昩之謗不能自明小臣竊忠直之名
以徼後福似此類不一語意極條鬯
辛酉夏余進皇太子官端午帖子云錯繇術進何禆
漢伾以棋親亦累唐聖代尊經崇理學講堂燕子日
初長外議以錯伾事不當用丞相以為問余曰徧考
前人所作此如寒食必用介子推事端午必用屈原
事在上兩句下二句卻頌到本朝之美似此者不可
勝舉又楊誠亝老扵文學扵大蓬兼光宗諭德賀東
宫生日橘中延綺皓瓜處屏伾文何嘗不用王伾事
某下三句歸美今日抑彼所以揚此也眾議乃息
辛亥明禋前余以大蓬兼内制常少又被敕攝卿
上既臨景靈官齋殿余與鹵簿使徐同知真翁立簾
前燭光烘簾見上將易服而貂璫&KR1200;忽離立偶語若
祭禮有未備者余為禮官深慮失職既而微聞尋瓉
未見謂在太廟失記携来久之左右奏知上徐曰去
取来又久之一璫走告瓚止在神御殿柱邊燭闇不
之見又以奏上徐曰取来看既見本色上易服余始
跪奏請上行禮竣事上還齋殿左右請究詰掌瓚者
上不荅而𧺫終無所問因一瓚遲了十餘刻百執事
皆有窘色惟上自始至終端坐恬然若無事余與真
翁竊歎萬乘之主而聖性寬洪一至於此非德盛仁
熟其孰能之
趙觀文與&KR0696;以版書尹京都人頗議其挟筦榷以固
位市寵雖油醬瑣細皆籠其利余侍經筵極論之略
云榷酤榷契囊括無遺弓張未弛倅失利源邑因繭
絲之取邑無生意民受魚池之殃且引漢算緡唐宫
市以諷又曰麟趾之澤熄蠆尾之謗興趙愬于上
曰言臣猶可乃謗及國姓余不自安講次乞骸以避
之上問其故余奏臣素善與&KR0696;此論國事爾所謂麟
趾之澤熄盖秀才家時文有無關雎麟趾之意不可
行周官之法度耳扵國姓無與聖意釋然後鄭發論
余趙移書閩舶楊瑾云後村之去非某意
乙未六月余爲編修官兼侍右郎官輪對至待班所
則吴叔永舍人已先在彼侍立矣叔永借余奏劄一
觀余荅對畢當納副夲今未敢示人也及對至論倫
紀處上反復論難累百言余一一條析以對上色莊
然玉音温&KR0779;不以為忤既退叔永問曰對何其久也
某立得肚飢矣余示以奏藁叔永歎美曰諸人皆不
敢言矣君真不易隔三數日解后見叔永曰某為君
對女激發因皇女不育加封詞頭下某既草詞別入
貼黃云陛下未有皇嗣雖皇女亦多不育引梅福續
人者所以自續之語必為故王立継則子孫千億及
付出則貼黃已揭去聞上不樂某封上且如此君昨
面對天威咫尺慷慨開陳踰晷不退某有愧扵君矣
後余為季永所論叔永與游果山聯騎餞余湖山叔
永云某不意舍弟如此余曰人各有所見昔黃魯直
除右史蘇黃門不肯押省劄而寝不以魯直乃坡公
之客而少恕其来久矣何足怪也游公笑云天下乃
有故事親切如此一笑而散
丙午十月一日余為少蓬當轉對論國本大略謂此
事不可謀之婦寺邪諂之人又曰當定于一今也朝
選一人焉暮選一人焉舉棋之勢未定當璧之覬寖
廣又言或難臣曰金技玉葉之繁將惡乎擇臣曰聖
意之所屬即天命之所屬又言近臣無范鎮司馬光
累數十疏不已大臣無韓琦趙鼎以此事為已任疏
出翌日聞游丞相亦有密奏越三日上享原廟有貴
州㓨史之命而先遣入内小塾者歸其家塾後六年
辛亥余召對再温前疏願采臣自姪為子之說末言
昔朱熹三見孝宗言日往月来不惟臣蒼顔白髮仰
瞻天顔亦非昔矣臣自丁未至今亦三見陛下矣由
臣視熹愚賢雖異愛君一也誦熹此言悽然有感上
欣然曰朕意已定小者略長成即教它入来既對衆
論以余不攻安晚指為晚黨庠士陳宗干謁余不㥦
所欲嗾其黨上書指余二疏皆非惟國論本差強人
意然未免貪天之功余累乞骸納祿頓首上前曰羣
臣多論國本陛下試編類幾有一部通鑑多臣止有
一板半板何功之貪天顔為一笑貪天之功四字謂
當榷位者若漆室女憂君老子少倚楹而嘨豈可加
以貪天之名乎景仁君實一生名節可敬論建儲特
一事爾同時職方員外郎張述亦論此事尤切大為
時相富文忠公所詆何足道哉
余自江東憲以太府少卿召對御茟賜第入館俄兼
晚講甫旬月又兼權中舍余力辭至四五游丞相云
此上意某不敢復奏余因白丞相多士滿朝何至用
某作詞臣此距新春不遠萬一省試差官又當濫吹
耶游公曰恐不能免余曰此大不可先朝以王君貺
張安道同知舉因争卷子君貺自謂舉進士苐一罵
安道曰公雜出身暁不得張公以賢良進而人言如
此況其本無出身耶游公大笑其冬余因留黃去國
晚為兵侍兼内外制壬戌省試前詣廟堂乞免考試
令傳相魯公荅語亦如游公余舉君貺安道舊話魯
公亦大笑卒免差余仕由門蔭卿監則㦄宗少常少
大小蓬史局則㦄編修檢討同修撰經筵則㦄說書
侍講侍讀又兼西掖再直北扉可謂忝竊惟不曾為
試官爾
余少未為人所知水心葉公稱其詩可建大將旗鼔
西山真公自為正錄時稱其文延譽扵諸公初筮靖
安主簿年二十四庾使㓗亝袁公被旨来攝豫章辱
致之幕教官擬賀冬年素不合忽蒙改委公不易一
字因白事留語主簿它日必以四六名家余荅非素
習黽勉為之耳公曰君年事未也而四六乃有李漢
老風骨它日豈易量余謝不敢當時但知李公漢宫
春梅詞而已實未見其四六也退以告郡士萬柟伯
我自述空疎之愧萬曰李公有一位在郡中居從其
家借雲龕集與諸家所作誦習之稍為上官代筦記
大小状皆以薄技得之它無繆巧故諫議忠簡傅公
以前唘俄有堂審之命會西山帥三山以議幕辟余
除將作監簿兼福建參議官西山召余遂牽連造朝
安晚初相賀執滿牀晚以余唘為苐一及為樞掾以
西山薨堂白再乞福建參議以送其終二相皆言早
間方奏知欲以禮部郎官相處如何去得儉正奈子
夀副都承顔耆仲左司崔端純右司趙汝譢陶木編
修陶奎在坐皆聞其語退而相率賀余余曰禍將作
矣何賀之有未幾被論去國李元善在諫省小柬云
因南宫之除稍響一表即何足忌忌余或為詞臣耳
然余晚邅遇未嘗歷表郎而為詞臣
余為廣&KR1193;被召為金淵所論予祠明年以尚右郎官
召為濮斗南所論皆言其披襟南官余每與游丞相
久安晚諸公書言某中年婚嫁迫人但得一麤官苟
俸禄以送老足矣雖凋郡邊城或揔餉亦願為乃無
故加以此名幸無它過今年之斥此罪也明年之斥
又此罪也初負此謗未五十今六十矣惡名著身如
染癩沐漆然詞窮理極終不能免此䓁差使壬戌二
月宣鎻草楊蕃孫建節皇姪乃裕檢挍少保制二鼔
盡進藁至四鼓後宣諭問蕃孫制所稱渭陽二字時
將觧衣就枕旋呼燭作回奏不禁勞苦有衰颯秃翁
每見其文擊節薦于朝曰使爲文字官必稱職時余
方在選調上登極舉賢能材識公已告老又以余應
䛇謝以小唘公自荅云取舊知而論薦應新詔之蒐
羅雖非當時有味之言庶幾文若不休之意後南塘
趙公爲西宗評余四六云馴雅簡㓗全法半山又云
老胡雙眼猶能別寶更須參取歐蘇使之神化不測
它日見余一二萹又云某在兄雲霧中今知前所見
一卷就某所好一體耳時南塘四六獨步一時西山
書云安得好時節使兄與南塘對掌其後南塘直玉
堂余亦忝内外制
西山四六高處不可慕擬為江東&KR1193;與廣德守魏峴
爭賑濟謝表惟歐公能道它人莫及也然書與余云
某四六從龍溪入兄與履常由半山入故標致不及
二公其謙下如此
余開禧乙丑𥙷入參果行仲弟無兢從弟志學參持
志與安晚同亝余因二弟識之後余宰建陽李知孝
方興烏臺詩案余蹤跡危甚晚在瑣闥力勸遠相不
宜以言語罪人其語遂觧余有一唘謝晚或云語洩
禍未已遂不果投惟錄寄西山及陳参與正夫遠薨
晚相客見其座右寫陳振孫劉克莊姓名正夫乃示
垂八十四更燭下作蠅頭之句又六月二十九日召
試館職内宿夜作策題寫未畢忽暈眩不自持請且
遂語同院洪伯魯决策求去以貴主薨不敢入字至
八月末始得請
余年六十二罹陟屺之哀始得暈滑二疾初猶三兩
月一作及辛亥免丧召歸則二疾月一再作或數日
一作十日九謁告上問宰執知余疾状云何不灼艾
宰執使人導玉音余始炙丹田餌烏坿自夏徂秋小
愈迫禋祀始參告宰執徐樞直翁言昨奏差執綏官
上曰劉克莊可而病程公許可而老遂差陳顯伯可
見上有清切差遣常屬意扵君
辛亥五使按嚴更警埸余攝太常卿與焉版書趙德
淵為余言止消幾個使相窮了版書因言趙悦道一
負錫賫一千八百疋兩始悟温公力辤郊齎之意時
悅道為儀同節鉞(德淵尹京兼槗道頓遞使)
端平初陳璫洵益微惹外議余輪對略及之云北司
貴臣憑恃恩寵風憲不敢劾上問為誰余以洵益對
上不以為忤稿傳意臺中必不樂而臺端王去非乃
上疏相助當時臺諫之賢如此後李元善論宫媪及
洵益遷工侍不拜而去然未幾召用王内相一德度
前代帝王所不及
上洞知羣臣情態端嘉後言者多及宫媪㦯言二吴
隂與通譜認之為姑道夫因論事亦有數語及之若
欲擺蹤者唐伯玉察院晚講上語及道夫笑曰別人
如此說他也如此說伯玉因弹道夫貼黃及毅夫二
吴一生權譎而不知心術為人主所窺如此
宰輔賜謚多上自定秔相李公當軸除授公戶庭肅
鞭靴不及其門與喬孔山相先後薨上謚李曰文清
謚喬曰文惠聖茟之嚴如此近知堂董相薨御茟賜
謚文清余歸道建徐公直翁問董何以謂之清余曰
見董公詞頭至院草制繳連其乞致仕表自言策免
後十年居里自慙無益縣官職俸祠俸皆不敢幫豈
非上見其遺言如此遂得美謚耶徐默然後陳益齋
謚忠肅直翁謚忠簡皆出聖裁不下有司
