後村先生大全集之一百七十四
詩話前集
楊劉諸人師李義山可也又師唐彦謙唐詩雖雕斵
對偶然求如一杯三尺之聫惜不多見五言叙亂離
云不見泥函谷俄驚火建章剪茅行殿濕伐柏舊陵
香語猶渾成未甚破碎若西崑酬倡集對偶字面雖
工而佳句可錄者殊少宜為歐公之所猒也
王元之被遇熙陵知制誥因捄徐鉉貶商州為内相
因議孝章后喪貶滁州真皇登極召還將用矣其詩
乃云两制舊臣生白髮一番新貴上青天未幾再謫
黃州遷蘄州而卒豈新貴有所未平乎
王元之挽趙中令云太常草儀注全似葬周公足以
稱其勛業
魏舒元言云常憐李斯首不及嚴光足真處士語也
潘閬云白日昇天易清朝取事難野聘召而不至閬
呌呼而求用味其詩與張元姚嗣宗何異
潘閬客舍詩土床安枕稳紙被轉身鳴定非慷便枕
玉凉繍被春寒夜者所能道也
詩家評論古人多是書生空言爾晏元獻書平津侯
傳云主父仲舒容不得未知賓閤是何人公能客富
歐二公於門下然後可以為此言但主父非仲舒之
倫宜以汲黯代之
夏英公宫詞云絳唇不敢深深注却怕香脂汗玉蕭
不减香奩花間之作王岐公夫人閤端午帖子云後
苑尋青趁午前歸来競闘玉欄邊䄂中獨有香芸草
留與君王辟蠧編出新意於綵絲巧粽之外可喜也
將飛更作廻風舞已落猶成半面粧宋景文落花詩
也為世所稱然李義山固云落時猶自舞掃後更聞
香李下句猶妙
君謨以詩寄歐公公答云先朝揚劉風采聳動天下
至今使人傾想世謂公尤惡揚劉之作而其言如此
豈公特惡其碑板奏疏磔裂古文為偶儷者其詩之
精工律功者自不可廢歟又云近時蘇梅二窮士爾
主張風雅人士歸之自二窮人死文士滿朝而使斯
道寂然中絶每念此事竊嘆乃知文士滿朝而詩道
寂然不但近歲祖宗盛時固已然矣歐帖在鄭子敬
左司家
歐公詩如昌黎不當以詩論本朝詩惟宛陵為開山
祖師宛陵出然後桑濮之哇淫稍熄風雅之氣脉復
續其功不在歐尹下世之學梅詩者率以為淡集中
聲又云春隂垂野草青青時有幽花一樹明晚泊孤
舟古祠下滿川風雨看潮生極似韋蘇州垂虹亭觀
中秋月云佛氏觧為銀色界仙家多住玉華宫極工
而世惟咏其上一聫金餅彩虹之句何也山蝉帶響
穿疎戶野夢蟠青入破窗亦佳句
子美送李生云李生以病廢東入徂徕峯志氣尚&KR0691;
兀形體尚龍鐘男兒生世間有如絶壑松誤為風雷
傷不與匠石逢哀哉千尺幹摧朽似秋蓬此詩悲壮
之甚李生何如人足以當之竊意子美自謂也
鴈湖注半山歸腸一夜繞鍾山之句引韓昌黎詩腸
胃繞萬象非也孫堅母懷妊堅夢腸出繞其閶門半
山本此見吳志和王賢良亀詩云世論妄以蟲疑冰
注雖引莊子但出處無疑字意公别有所本後讀盧
鴻嵩山十志有疑冰之語又唐彦謙中秋詩云霧净
不容玄豹隐冰寒却恐夏蟲疑乃知唐人已屡用之
矣
半山挽𥙿陵云玉暗蛟龍蟄金寒雁鶩飛挽吳春卿
云曲&KR0691;非無騐方穿有不行鍊字斵對無遺巧
劉原父詠春草云春草綿綿不可名水邊原上亂抽
榮似嫌車馬繁華處纔入城門便不生貢父絶句云
青苔滿地初晴後綠樹無人晝夢餘惟有南風舊相
識逕開門戶又翻書皆有元和意度不似本朝人詩
劉貢父詠史云自古邊功玄底事多因嬖倖欲封侯
不如直與黃金印借取沙場萬髑髏往往指王招李
憲輩唐人曹松亦云憑君莫話封侯事一將功成萬
骨枯
王逢原暑旱苦熱云清風無力屠淂熱落日著起翅
飛上山人固己懼江海竭天豈不惜河漢乾崑崙之
高有積雪蓬莱之遠常遺寒不能手提天下往何忍
身去游其問其骨氣老蒼識度高遠如此豈淂不為
荆公所推
富公由并州入相外廷至於舉笏相賀王逢原獨不
云要須待見成堯舜未敢輕浮作頌聲所見高扵石
徂徕一等矣答孫莘老云生無人愧寕非楽死有天
知豈待名其固窮自守亦士之高致也
王逢原聞雁云萬里波濤九秋後五更風雨一燈旁
不待着雁字而題見矣
滕白題汶洲村舍云種茶嵒接紅霞塢灌稻泉生白
石根皤腹老翁頭似雪海棠花底戲兒孫可入圖畫
坡詩略如昌黎有汗漫者有典嚴者有麗縟者有簡
澹者翕張開閤千變萬態盖自以其氣魄力量為之
然非本色也他人無許大氣魄力量恐不可學和陶
之作如海東青西極為一瞬千里了不為韵束縛
陳洙書御史臺壁云清朝無事諫章疎竊禄經年卧
直廬惆悵平生不如夢春来三度到溪居與荆公三
年衣染禁城塵撫事茫然愧古人明月滄波江萬頃
扁舟長載夢中身之作暗合
唐子西諸文皆高不獨詩也其出稍晚使及坡門當
不在秦晁之下集中有聞坡貶惠州詩云元氣脫形
數運動天地内東坡未離人豈此元氣大天地不能
容伸舒輒有礙低頭不能仰閉口焉敢欬東坡坦率
老局促應難耐何當與道俱逍遥天地外此詩甚佳
状得出
潮田無惡歲酒國有長春草木疑靈薬漁樵或異人
花開不旋踵草薙復齊腰圍扇侵時令方書遣晝長
問學兼儒釋交游半士農國計中宵切家書隔歲通
關河先壠遠天地小臣孤山静似太古日長如小年
皆唐西子惠州詩也曲盡南州景物略無遷謫悲酸
之態七言如身雜蜑中誰是我食除蛇外總随鄉驥
子能吟青玉案木蘭堪戰黑山頭亦甚工
後人取前作翻騰勘辨有工扵前作者唐子西過田
横墓云滄溟無際何方死却死東都未耿光乃反退之祭
文之意此詩必有謂不獨為横發
元祐後詩人迭起一種則波瀾富而句律疎一種則
煆煉精而情性遠要之不出蘇黃二體而已及簡齊
出始以老杜為師墨梅之類尚是少作建炎以後避
地湖嶠行路萬里詩益竒壮元日云後飲屠蘇驚已
老長乘舴艋竟安歸除夕云多事鬓毛随節换盡時
燈火向人明記宣靖事云東南鬼火成何事終待胡
鋒作争臣(謂方臘不能為患直待粘幹耳)岳陽樓云登臨吳蜀横分
地徙倚湖山欲暮時又云乾坤萬成事集雙鬢臣子
一謫今五年聞德音云自古安危關政事随時憂喜
到樵漁五言云泊州革客縣湖水終夜明淒然不能
寐左右菰蒲聲窮塗事多違勝處心亦驚三更螢火
間萬里天河横腐儒憂平世况復值甲兵終然無寸
策白髮滿頭生造次不忘憂爱以簡嚴掃繁縟以雄
渾代尖巧第其品格故當在諸家之上
徐師川聞云時時傳破虜日日問修門又云諸公
宜努力荆棘已千村陳簡齋感事云風断黃龍府雲
移白鷺州菊花分四野作意為誰秋頗逼老杜
宣靖之祸自滅遼取燕始韓子蒼挽中山韓帥云金
絮盟猶在灰訂事已新語妙而意婉上句指韓下句
指童蔡作詩法當如此
崔德符詩幽麗高遠了不蹈襲盖用功最深者觀魚
云小魚喜親人可釣亦可網大魚自有神隐見誰能
童老禅雖無心施食不肯嘗時於千尋底霍見如龍
章桃花云如何一朽株孕此千億花雖云行且闌明
歲亦再華豈如世上人一老不復佳過湖云誰見詩
顛顛發時鄱陽湖裏月明如無人為覓昭華管自&KR1032;
秋蘆片葉吹皆精詣可吟諷
江端友字子我鄰幾之孫靖康間以布衣召用同時
詩人感慨北狩南渡之竹多矣子我云楚欲圖周鼎
湯猶繋夏臺又云比年熒惑犯南斗何日燕人祭地
門事的切而語回互
江子我詠象云倉舒止用兒童計亦自能知爾重輕
盖用王内翰元之&KR1018;玩張相齊賢之語但含蓄而不
刻露爾
朱希真七言如幾許少年春欲夏一番夢事緣催紅
過時不語鸎觧事怕客深藏魚見機人間萬事若無
味天下四時秋最愁五言如剪茅編鶴屋篩米聚雞
糧燈昏鼠窺研雨惠天穿籬皆警策不蹈襲
前輩記朱新仲舍人天氣木佳宜且住風濤如此亦
安歸之聫取其自然不煩斵削然新仲此等句尚多
如招郭侯飲云此時老子興不淺旦日將軍幸早臨
如何以報之青玉案我姑酌彼黃金罍凡别用前人
語皆蟠屈排奡使之妥貼他句如滿地落花春&KR2130;酒
一簾明月夜登楼相親多謝風標子可欵豈無瀟洒
侯何從可覓秋消息忽有先鋒到白蘋如水篆行科
斗林粧囀画眉若不經思而俱出人意表讀杜詩云
縱之逼綸劍收之入檀弓尤前人所未發也
劉屏山題李忠愍集云二帝蒙塵方幸虜六臣奉璽
更朝梁叙當時事忠憤悲壮尹少稷聞偽齊入寇云
酬功不惜賞千布送死帷堪縳一驢足與前句相上
下
先朝上元駕御端門示與民同楽之意而已宣和間
燈尤盛至於騎年連月警蹕夜出尹少稷靖康元夕
詩云景龍只是當時路不見金錢打着人劉屏山亦
云凄凉但有雲頭月曾照當時步輦歸皆記向来期
門之事
汴都角妓郜六李師師多見前輩雜記郜即蔡奴也
元豊中命待詔崔白圖其貌入禁中師師著名宣和
入至掖庭頃見鄭左司子敬云汪端明家有李師師
傳欲借抄不果劉屏山詩云輦轂繁華事可傷師師
垂老過湖湘縷衣檀板無顔色一曲當年動帝王亦
前人感慨杜秋娘梨園子弟之類
茶山種竹云餘子不足數此君何可無上句雖非竹
事不覺牽強荔枝云絶知高韵傾珧柱未覺豊肌病
玉環上下句皆切又妙於融化送别云不堪相背處
何况獨歸時行役云一寸客亭燭數聲村舍雞絶似
唐人
紹興初虜歸我河南識者知和約之不堅人錢氏之
後自中原遷奉三世喪柩窆扵越上諸公皆為哀挽
茶山獨云摸金千騎去埋玉幾人歸可謂妙於用事
余為袁守項容孫被召過袁自言其先世墳域在沙
市者皆已遷葬公安國势愈蹙矣士大夫淂無感慨
乎王嘉叟侍郎柳色知春淺鐘聲覺寺深避乕連村
静分魚一市腥之句甚佳
初以僧牒塩鈔糴軍儲夏鈎父詩云坐食今添幾枝
遁煮塩那淂百洪羊反本之論也
士大夫當離亂時有幸不幸者簡齋云浮世身難料
危途計易非東莱云後死番爲累偷生未有期誦之
皆可悲慨
趙忠簡當國以近臣荐起處士劉致中至則趙去秦
代之矣劉報罷歸尹小稷東之云徒然五律從不辦
一書生史相力荐放翁賜第其去國自是臺評然王
景文乃云真翁自了平生事不了山隂陸務觀放翁
見詩亦笑云我自務觀乃去聲如何把作平聲押了
陸放翁少時調官臨安淂句云小樓一夜聽春雨深
巷明朝賣杏花傳入禁中思陵稱賞由是知名
古人好對偶被放翁用盡箝紙尾模床稜烈士
壮心狂奴故態生希李廣名飛將死慕劉伶贈醉
侯下澤乘車上方請劍酒寕乘欠尋常債劍不
虚施細碎讎空虚腹壘魂胷愛山入骨髄嗜酒
在膏盲手版肩輿鬼子天公貴人自作宣明
自老子曾聞正始音床頭周易架上漢書温卷
熱官醉學究病維摩無事飲不平鳴乞末帖
借車書麯道士栺先生土偶天公長魝拄頥
短衣掩晊已得丹换骨肯求香返魂子午谷丁
邜橋洛陽二頃光範三書酒聖錢愚茶七碗
稷三升一弹指三折肱天女散花麻姑擲米
玉塵尾金褭啼虎頭雞助金鴉嘴玉轆轤客
至難令三握髮佛采僅可小低頭百衲琴双鈎帖
藏經閣帖摩詰病說法虞卿窮著書讀書十
紙上樹千回風漢醉侯見乕猶攘臂逢狐肯叩
頭太愛酒地埋憂一齒落二毛侵癡頭老矍
鑠翁曲肱縱理竹郎木客百錢挂杖一鍤随
身百罋虀丙囤棗鍊炭劳薪銅臭飯香記
書身大似椰子忍事癭生如瓠壼笑爾輩愛吾廬
僧坐夏士防秋塵尾清談蝇頭細字岩下霧
中花唐夾寨楚成臯劍南集八十五卷八千
五百首别集七卷不預焉似此者不可殫舉姑記一
二於此
近歲詩人雜博者堆隊伏室疎者窘村料出竒者費
搜索縛律者少變化惟放翁記問足以貫通力量足
以驅使才思足以發越氣魄足以陵暴南渡而後古
當為一太宗末年云客從謝事歸時散詩到無人愛
處工又云外物不移方是學俗人猶愛未為詩則皮
毛落盡矣
舊讀楊誠齋絶句云飽喜飢嗔笑殺儂鳳凰未必勝
狙公幸逃暮四朝三外猶在桐花竹實中不暁所謂
晩始悟其微意此自江東漕奉祠歸之作也鳳雖不
聽命於狙公然猶待桐花竹實而飽以花實况祠廩
也欲併祠廪掃空之爾未幾遂請挂冠
誠齋挽張魏公云出晝民猶望廻軍敵尚疑只十箇
字而道盡魏公一生其淂人心且為虜所畏與夫罷
相觧都督時事皆在裏許然讀者都草草看了
今人不能道語被誠齋道盡宿草春風又新阡去
歲無江水夜韶楽海棠春貴妃橘中招綺夏瓜
處屏伾文(東宫生日)晉殿吳宫猶碧草王亭謝館儘黃鸝
春歸便肯平平過須做桐花一信寒東風染淂
千紅紫曾有西風半點香年年不帶看花福不是
愁中即病中昇平不在簘韶裏只在諸村打稻
聲六朝未可輕嘲謗王謝諸賢不偶然山根玉
泉仰面飛飛出山頂却下馳自從廬阜瀉双綀至今
銀湾乾两支雷聲驚裂龍伯眼雪點濺濕姮娥衣寄
言蘇二李十二莫愁瀑布無新詩(題潄玉亭)羲和夢破
欲唘行紫金畢逋啼一聲聲從又上落人世千村萬
落鷄争鳴素娥西征衣歸去簸弄銀盤浣風露一丸
玉弹東飛来打落桂林雪毛兔誰將紅錦幕半天赤
光絳氣貫山川湏臾却駕丹砂轂摧上寒空輾蒼玉
詩翁已行十里強羲和早起道雙(羲娥謠)子雲到老
不曉事不信人間有許由(釣臺)
放翁學力也似杜甫誠齋天分也似李白
放翁云膽薄沽官釀瞳昏讀監書杜荀鶴云欺春祗
愛和醅酒諱老猶看夾注書二聫皆佳
李伯紀丞相過海絶句云假使黑風漂荡去不妨乘
興訪蓬莱與坡公九死南荒吾不恨茲游竒絶冠平
生之句殆相伯仲異乎李文饒盧多遜窮愁無憀之
作矣
卿相陳魏公去位詩云病深老廹寕歸去莫作留侯
范蠡看時公年五十四而其言如此
艾軒讀江西詩云神仙本自無言說尸觧由来最下
方
山谷與坡公云只欠小蠻樊素在我知造物愛公深
屏山問李漢老疾云欲袖雲門竹篦子室中驅出散
花人愛朋友之言也白公云病與楽天相伴住春同
樊子一時歸放翁云九十老農緣底徤一生強半是
單栖自愛之言也
陳邦光以金陵降虜游士或題其先壟云牙郎一去
杳無蹤惟有青青夹逕松若使人能全此操松應合
受大夫封其家執而訟扵郡某守餉士人酒遣去牙
即用唐人賣國語
范石湖賞梅棠云憶向宣華夜倚闌花光妍煖月光
寒如今蹋颯嫌風露旦向銅瓶滿插看宣華王蜀官
名也
蕭千岩機杼與誠齋同但才慳於誠齋而思加苦亦
一生屯蹇之騐同時獨誠齋奬重以配范石湖尤遂
初陸放翁而放翁絶無一字及之今摘其律帖精諧
不甚費研尋者于此着語能竒怪呼天與倡酬(中秋)
疾走建德國乃為淵明先失脚堕榛莽劉伶扶我還
(和陶)乾坤生長我貧病怨尤誰湘妃危立凍蛟背
海日冷挂珊瑚枝醜怪驚人能嫵媚断魂只有暁寒
知百千年蘚着枯樹一两點春供老枝絶壁笛聲那
淂到直愁斜日凍風知(古梅二絶)造物巧能相𥙷得破怪
賒與一天秋(山中六月頓凉)一笻時到崔嵬上有底勲劳得
給扶秋浩蕩中遥指點一螺許是定王城(渡湘)稚
子推窗窺過雁數峯乘隙入西軒眼冷寒梢明數
點知他是雪是梅花秋陽直為田家計饒淂漁村
一抹紅真誠齋敵手也
故參與龔公行役過一山有老木參天舟過其山童
矣居人云巨室以此造屋公記以絶句云千章古木
轉頭空去與人間作棟隆未必真能庇寒士不如留
此貯清風晦翁後見此詩嘆曰此龔公一生詩讖意
謂公初爲諫官負重名晚不必爲執政也
黃芻季野名士也既登第夢婦人素服扇上題云恨
君青䄂短誤妾白羅妝季野遂不肯婚余大父著作
與之友善責以嗣續大義陳魏公素重其人以聶夫
人女弟歸之既娶宛然夢中所見者季野果夭無子
大父葬之于吾家祖塋
李雁湖悼亡云一杯謾道愁能遣幾度醒来錯喚君
然元稹已云怪来醒後侍人泣醉裏時時錯問君此
猶是暗合若四靈唐碑入宋稀與唐人隋柳入唐疎
之句則是明犯
安晩丞相昭君詩云觧移尤物柔強虜延夀當年合
議功意新而理長
杭栩李文靖乞去題六和塔云經從塔下幾春秋每
恨無因到上頭今日始知高處險不如歸卧舊林邱
高續古題古四聖觀云射熊舘暗花扶扆下鶴池深
柳拂舟極藻繪追琢之功二宋殆不能過晩兼都官
題直舍云無詩如鄭谷有髮似馮唐亦警策
趙忠定當國招蔡季通不至猶坐趙黨誦死道州偽
禁方嚴朱文公題其墓云有宋西山先生蔡季通之
墓章泉哭之云鵑呌春林辱贈詩雁廻湘浦忽傳悲
蘭枯蕙死迷三楚雨暗烟昏礙九疑早日力辤公府
檄暮年名入黨人碑烏虖季子延陵字不待鑱訶行
可知是時章泉句律知此宜為一世所宗晚年贈詩
太坦率幾扵鳳德之衰矣
趙南塘挽餘千相去柩前留素仗簾下進黃袍語簡
而事核又云漢閣新圖&KR1199;秦筝舊曲長挽鞏仲至云
萬卷非其崇單方或以封有無窮之味和韓仲止懷
蹈中第云黃臺瓜辤可憐美老根連蒂摘都移風流
遂至爾身盡衰病况堪吾道非少日槊棋豪索酒暮
年絲竹淚沾衣人生到此將何遣一卷南華坐掩扉
立春云蒼規不與圓生智白髮惟添老在身絶句云
我欲與君洞庭野斜河淡月聽雲和要眇之音也
端平初除拜一新起南塘起散地掌内制元夕觴客
客散家集有觀傀儡詩云酒闌有感牽絲戲也伴兒
童看到明余謂康節遂令高卧人欹枕觀兒戲之句
盖局外旁觀者之言爾若何同局而爲此言似乎未
可南塘評蹈中詩文兒節奏似韋謝信有之至於慕
先儒而遐想挽名流以自近則居然懸隔南塘惜其
未撥棄浮論可謂名言其豪心俠氣極力揩磨不盡
不若南塘之近道也題會春苑云草荒故苑幾春風
尚想花開春樹紅欲問當時馬王事寂寥殘照野亭
中寒食云人家插柳春將過時節澆松老未歸挽趙
從善尚書云先朝懷族遠平世責人深皆於近體中
有遠意
亡友臨川曾景建慱學強記無所不通工詩有金陵
百詠同泰寺云此身終属侯丞相誰辦金錢贖帝歸
澄心堂紙云一幅降牋何用許價高緣寫宋文章制
荆公書堂云愁殺天津橋上客杜鵑聲襄兩眉櫕皆
峭拔有風骨其少作云九十日春晴意少一千年事
亂時多佳句也
曾景建送蔡季通赴貶云四海朱父子徵君獨典刑
青雲伯夷傳白首太玄經有云憐孤憤無人問獨醒
瑶琴空鏁匣絃絶不堪聽其後景建亦坐詩祸謫春
陵而卒
建人朱復之字幾仲多材藝為詩有思致初夏云忽
聽夏禽三五弄新紅突過石榴枝秋日云紅蕖老云
羞明鏡推譲朱榮上蓼稍視趙紫芝一樹木犀供夜
雨清香移在菊花枝之句尤覺工繳
黃夭谷名春伯白玉蟾姓葛名長庚皆自言得道後
死乃無它異二人頗涉文墨所至牆壁淋漓揮掃能
聳動人谷有詩云半篙春水一簔烟抱月懷中枕斗
眠說與詩人休問我英雄回首即神仙嘗訪瞻值其
出題壁云怪訪怪怪不在茅君山来相侍
侂胄既誅或托巢鳥以機當時朝士云眾鳥不喜亦
不悲又復别尋高樹枝
丁卯和議虜索首謀亟首予之或為楽府云宝蓮山
下韓家府主人飛頭去和虜高九萬吳山絶句云拂
暁官来簿錄時未曾吹徹玉參差傍人不忍聽鸚鵡
猶向金籠喚太師
范石湖座上客有談劉婕妤事者公與客約賦詞游
次公先成公不復作衆亦歛手游詞云暖靄烘晴籞
鎖垂楊籠池罩閣萬絲千縷池上暁光分宿霧日近
羣芳易吐尋並蒂欄邊凝竚不信釵頭雙鳳去柰寳
刀被妾先留住天一笑萬花妬阿嬌好在金屋貯甚
秋風易淂䔥疎扇鵉塵汗一自昭陽宫閉後墻角上
花無數况多病情傷幽素百花臺上空雨露望紅雲
杳杳知何處天尺五去無路次公字子明定夫諸孫
禮部侍郎操之子詩詞皆工
疎明瘦直不受東皇識留取伴春應肯萬紅裏怎着
得夜色何處笛暁寒無奈力若在夀陽宫院一點點
有人惜王澡身甫落梅詞也身甫嘗為太常博士
潘牥字廷堅落筆皆不凡有鐔津懷舊詞云怕見倚
闌干閣下溪聲閣外山空有舊時山共水前歡暮雨
朝雲去不還想是躡飛鵉月下時時認佩環月又漸
低霜又下更闌折得梅花獨自看
余涉世齟齬每誦歐公平生名節為後生描畫略盡
之言輙為慨然晚逐於朝交游皆掉臂去惟湯伯紀
寄詩云唐朝空自貴宏詞科目何嘗得退之掌到徒
聞誇子厚殘篇僅見命敦詩堪嗟實錄無完傳太息
淮西有後碑寄語莆田紫薇老文章盖世例如斯余
固不足以當此詩然在西掖草制七十不止一首伯
紀未之見爾
後村先生大全集卷之一百七十四
