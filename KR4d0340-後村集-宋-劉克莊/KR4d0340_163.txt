後村先生大全集卷之一百六十三
墓誌銘
王孺人
王孺人名净慧福清人父西應擢武舉第七人從軍
馬司卒金陵素豪舉久客京華孺人獨與母居課臧
獲勤耕織變貧窭為豐裕年二十一嬪扵石塘林君
名公選字養直事舅寶章公如父敬夫子如賓爱伯
母陳孺人如姊里人以為内則養直疎財急誼孺人
每贊成之無倦意自少至老米塩群碎必手抄心計
惟扵施予無吝容長子觀初筮于潮鐡庵方公帥粤
檄致幕下觀奉二親以往養直卒官下孺人與二子
奉柩返葬觀歴泉之錄参漳之推官二郡之人皆稱
其廉公車交薦考舉溢格孺人喜謂觀曰汝通籍當
作縣吾不喜聞敲朴聲奈何觀既引見奏記光範乞
主管南外宗邸且上宣教一秩乞贈父承事郎封母
太孺人綸言甚寵就養南外官冷俸薄至質鬻以供
甘旨秩滿不能入都從槖或為丞相言其清貧待次
福建安撫司機宜文字孺人少有脾疾晚更強實咸
淳丙寅春若體中不豫者燈夕後猶子有内集孺人
飲食笑語如常後三日忽感風眩不語搖手郤藥
索筆書身後事以二月朔乙丑終扵寝年七十五二
子觀通直郎新早卒一孫堅老其年十二月壬午葬
于田源之阡前臨養直墓後寶章公墓初孺人以新
祔養直又卜斯崗為夀藏而命觀曰它日汝夫婦當
祔我觀自失怙二十餘年跬步不去親中間惟往返
班見四閱月雖仕未通顕然所至下而士民上而太
守部使者皆曰廉吏也州閭族黨皆曰孝子也及是
觀來乞銘悲夫余年二十三辱寶章公館甥一門尊
老如太丘郎陵象賢如元方叔慈其女婦如德曜道
韞何其盛也後二十餘年寶章煥章皆仙去又二十
年養直與寒齋夫婦又相繼奄忽埋辭悉出余手與
余同一軰行惟孺人熒熒如曙星今復銘其藏余年
遂八秩矣銘曰三從之中允有其二夫隐逸民
子清白吏四德全備功言之懿一點靈明死生之際
錦誥疏封彤管無愧
制置杜大卿
景定辛酉十月戊申前两淮安撫制置使知楊州寶
文大卿杜公卒扵里第既葬弟廡孤蕃等奉舒公有
開所状公行治問銘於余余病眊久不克為而廡蕃
之使數至將命者守余門不去乃論次而銘之公諱
庶字康侯少師公諱杲之長子母魯國夫人季氏生
母令人連氏幼不凡日記數千言暇則集隣曲群免
習戰陣而指麾之長從少師公歴兵間益習邊事少
師再守安豐以順昌在淮北恐虜耴為家基寨則夀
春危安豐孤命幕僚沈先庚遷順昌近裏令公具千
艘賫粮楮迓之抵正陽虜奄至公拒戰却之卒遷順
昌全夀春公力也是歲以禋霈𥙷將仕郎虜薄軍城
技窮引去公提兵邀其歸路俘獲甚眾虜憤前衂既
䧟光再圍安豐少師創智為患串搂排扠木拒守圍
及三月城屡岌岌矣公父子誓以死守城中兵十餘
項雜居將士不相下公調娛其間遂皆叶力捍禦虜卒
宵遁余公玠以監簿守招信部軍來援問少師曰公
子安在命公見之余曰福盡在是矣遺公緡錢十萬
公白少師曰卻之不如受以遺諸將遂大會諸將為
擊毬戲言監簿捐金相勞苦意諸將感悅余益壮之
二年東閫今少傅趙公薦公謂能與其父死守封疆
出蒙犯鋒鏑入調一將士乞改秩擢用時少師公建
淮西帥閫詔循三資為從事郎安撫司書寫機宜文
字以順昌移治功减職司常員各一尋詔改合入官
授承務郎少師公陞制閫虜酋察罕擁衆號八十萬
圍合肥胡馬四合極目無際壮士望之失色公内佐
機籌外履行陣意象自如某壁虚某隘危僚属惮行
者少師公必命公未嘗辞汔全城守三年少師公遣
公白事廟堂諸將皆餽白金曰助上功費公陽受之
賞典行歸會諸將曰此將軍之功朝廷之賜吾何力
之有悉反所餽以臨淮捷轉承奉郎以合肥守禦轉
宣義郎除耤田令陞兼制置司書寫機宜文字兼督
府幹官虜連歲不得志復謀大入少師公策虜由信
陽光山以入命公及幕客監軍與大將吕公文德聶
斌設伏扵其來路虜入不時遇伏我師大小二十餘
捷戰扵朱臯白塜虜大敗獲酋妻俘䤋以千萬計鎧
甲駝馬如之民有得虜弓馬小校鄧某殺而奪之公
誅鄧以徇督府聞之曰以此衆戰戰必勝矣凱還命
將士分左右立以次行賞不踰時而徧人以為有父
風詔追錄暴露入幕前後郤膚功累轉朝請郎除將
作監簿兼制督幕轉朝散大夫少師公久乘邊力丐
歸以工部尚書召同時監司或因山寨事與少師有
違言至是入臺修怨併波及公奉雲臺祠通判和州
二年少師公起建江閫公兼制司機幕虜犯真州詔
江閫策應少師公即日就道且令公提銳卒八千入
城獲降者云虜見認旗驚曰廬州杜相公又在此耶
遂潰去三年儀真闕守劄公兼攝盖朝廷欲通江淮
氣脉公至郡大修守備排㩘木殆十萬株虜不復敢
向儀真四年少師公以刑書召公需次興化軍轉朝
請大夫臺臣希時相意再波及公奉鴻禧祠年勞轉
奉直大夫禋霈封楊子縣開國男食邑三百戸如邕
州改潮州以風聞寑新命八年奉崇道祠丁少師公
憂十年服闋再知邕州言者謂公不可守邕後自悔
其言反以公為薦十一年轉朝議大夫淮東制置大
使司参議官公過闕近臣多言公可用除將作監丞
殿帥王福為時相安晚鄭公言某昨守安豐杜監丞
為淮西内機郡以玉帶貨財為礼悉不納鄭公益加
敬十二年三月遷司農寺丞知和州陛辞先奏曰目
有短視之疾恐敷奏聞鹵莾乞赦臣罪上曰卿近視
耶二劄略曰昔人有天時地利人和之論今秋哨蹂
苗冬哨踐麥四月維夏尚回旋扵光黃之境天時不
可幸矣以輕兵綴孤城重兵幹心腹地利不可恃矣
戍兵多烏合土兵多癃老列郡僅保空城原野空扵
轉徙間有保聚山寨又困扵搜索括刷人和不可保
矣今之夷狄與昔異中國待之者亦當異苟恃天幸
恃一衣帶水恃清野而付邊事扵不諳歴者之手未
見其可玉音嘉納因及少師公豊廬之功且言當卑
卿一節公頓首謝抵郡江閫潜齋王公檄兼参議官
兼淮西提刑公謂歴陽形勢勝它郡獨鎮淮門外壕
淺埂浮水面增勝門外濠狹遠砲可及扵是樽節浮
費夷去其埂長一百五十餘丈次闢濠闊十丈長二
百餘丈秋霖將敗圍田公調兵運木石槎草捍之令
曰圍不毁原賞不然有重罰境内圍田獨全民不乏
食總所下州和糴公曰州不産米矧今勞傷某不敢
任此責緫所委之倅民患苦之公力以去就争糴事
及寑大修學宫增學畬丁生母連令人憂民遮公借
留公亟去之在和一年有半造守禦具積米麥錢楮
如山丧礼路費皆用俸金不耴之公帑三年春盗發
郡之建寕剽甚建漕守謀曰杜繡衣諳金革事可恃
也即以上聞劄公助本軍討賊寇遄就擒公不以為
功四年服闋差知真州矩堂董公冊免久軒蔡公輪
筆奏乞趨行且曰杜庶杜杲之子上曰庶今安在蔡公
曰昨知和州今家食上曰杜某有短視疾蔡公恍然
上猶記陛辞奏語也公謀出處扵大使令傳相魏公
魏公趣公上且奏真非兼節不足以重其權詔兼子
奉時祠會上流奏捷江漢肅清公以得継魏公之後
為榮一遵肅規治法征謀必視諸政府而後行邏報
執異言異服以為諜者公察疑似率從輕典射陽湖
飢民以水毁嘯聚公命都統施謀帥兵招之曰是皆
吾赤子順從者籍為兵必不得已而從誅之乎不數
日得丁壮萬餘隷尺籍所戮特首悪三數人維揚培
植久人物盛軍民錯居委巷多茅茨景定初元數有
火警公每輕車至火所賞醲罰當應時撲滅夏四月
乙已精銳軍晝遺火蘆場在傍晴久蘆燥東南風悪
火勢若奔馬公急捄章武殿及倉廩軍器暨回府治
則庫帑堂宇瞬息皆延燎綆缶力無所施公欲自投
烈熖將士扶掖越子城河至西門亟部分軍馬防制
意外骨月囊橐俱不暇顔乳媪挟公一女不免扵難
初占者謂熒惑犯斗斗楊之分埜郡其灾乎猶謂融
風屡警足當之矣不謂其烈至此公亟自劾宣諭
宜下日任責勉圖後效公責躬引咎極力營繕務以
稱塞上意市民力不給者貸以鏹北去官宇民居漸
復舊觀五月令赴行在奏事侯代虜帥從淮安通訊
求和公密以聞詔令制司處分而公已歸矣六月除
直寶文閣知隆興府兼江西運副時魏公方歸衮勉
公之任公曰治無状復叨麾節縱聖恩寬大獨不
愧扵心乎歸計遂决七月新制帥應山李公舟次䢴
溝即日觧纜行李&KR1102;如貸於𥙿齋馬公始能挈其孥
以歸公仕宦所至無俸外錢淮東西閫初建有公支
錢二十萬悉散之軍民至楊迓新儀物未造命備堂
止供一帳堂以外曰此嚴閫府之体者在揚八晦
朔蠲請務聚增踰不觧酒息三百餘萬緡沙田屯
田租所减亦萬斛南貨場惧與商賈争利搉埸顆
珠寸玉必籍以聞送醪醴錢幣易于公帑以報家
法然也後省&KR0819;公命鎸二秩言者復論公火後用
錢如泥沙再鎸一秩公安時處順未嘗戚戚獨扵火
後侈用之謗君未能言者淮人言于時土木驟興
百費耗起皆在平日調度之外論者不知深而詳攷
也又後來所括貴錢物有將校回易來歸者償積逋
者諸司之𥙷還久貸者則有别籍故與元申燒燬之
數異同致煩有司審覈賴朝廷清明其論遂定而公
不及見矣初虜殘臨瑞二郡洪撫諸邑樵人震恐公
弟廡挈少師公賜器輜重往依公於廣陵皆羽化扵
烈熖其里人言公之歸尚無清献之琴鶴安得有伏
波之薏苡乎公雖中廢然志氣逾壮歲年未暮海内
猶冀其復淮東提刑公再典鄉郡人以爲荣始至見
塩課舟筭皆隷别廳且郡帑赤立欲丐去居旬日計
所入矍然曰是亦足矣按月支官兵俸廩餘力新郡
治憲臺素貧公苦節置白金器數百两積銅鏹十萬
民有避兵江南歸啟窖藏白黃者僕訐于官公杖僕
而歸其主郡人莫不服公之明坊場津渡舊皆有挟
而權攝者公始選差官属江閫𥙿齋馬公陛學士舉
公自代五年除湖北運判兼知鄂州公力辞就除憲
兼守合肥謀帥魏公薦濠守應山李公及公上許用
公擢直秘閣淮西提刑兼知廬州淮西安撫副司公事
去廬十六年軍民歡迎前人造機杼織紵繒為洛中
餉公至命撤去流民聚山寨採&KR0238;蠟事絲枲以餬口
官低估抑置買公素以為言會有黃榜禁止淮民相
慶肥河自西來貫城中而東匯于巢湖前帥於城西
築隄瀦之以隈戎馬高與城等曰此不費錢粮之十
萬兵也然水無所洩巨鼋窟焉連三歲用功而隄三
潰至蕩廬舍壊城壁帥猶以為不可廢去則請朝旨
令公復修公不欲立異勿葺而已郡仰酒息商征公
常誦少師公两語云稅聽自來酒聽自去終始服膺
吏以日入之羡歸公公&KR0988;問之曰例也命輸之公帑
雖守邊而尤崇風化子有賤諸母為妾而不友其弟
者杖之苐之母陵嫡則又杖妾邊人始知上下之分
朝命敷糴公固争得免六月除刑部郎丐祠不允陛
直寶章閣因中任侯吏報虜至請閉關公洞開諸門
秉炬以歸遷避之人哨騎近城提兵迎擊虜引去大
閫令公潜師擣穎以牽制虜勢公選將帥廬濠豊夀
四州精銳往焚其委積捷聞增秩為中奉大夫虜自
東而西將趨安豐公調將士邀其惰歸扵望仙白沙
城獲两捷開慶改元魏公以樞使宣撫京湖大使
節齋趙公来公丐去趙公力勉公留廬人將為少師
公建祠公曰久不祠而今祠是以吾而祠它日吾去
安知不撤之乎戒勿為民固請公不能禁陛華文閣
因任虜圍方陽二山寨甚急公選勇士援之虜數敗
北而遁偷渡報至公憂憤曰世受國恩恨不得效死
於鄂初工部王公籍並城民田隷軍屯後大卿吕公
照契責之民而量榷其祖旱潦不復蠲减民困催優
有相率而迯者公聞于朝曰王工部固失矣吕大卿
亦未為得也時相方生財下郡以為歲科公將去廬
猶争扵朝曰始官受其害次民受其害終官民俱受
其害乞以田歸主而復其祖詔從之漣之䧟也淮揚
大震除公大理少卿淮東轉運副使两淮制置大使
司参謀官俄中批除大理卿两淮制置使知揚州公
在廬繕學官造祭器創合肥館建三登楼葺天慶報
恩觀去日稚耋遮行帳公夜觧維比曉舟行已遠廬
人又相寬曰公制置两淮去猶不遠也淮揚人聞公
來始奠枕趙公去亟公曰曩無漣海淮之安自若但
當鎮以静爾先是警偹嚴密晝夜持杖擊柝衛子城
及轅帳如寇至公一麾去之丞相履齋吳公錄示御
筆云使早用杜庶一年必無漣水之事卿爲朕勉之
遂宣諭云卿前守合肥两淮奠安今卑全淮尤籍聲
譽漣水之失維是前政興復全委扵卿贊書略云其
勉紹先烈使夷夏皆知西平之有子公益感奮時有
一二僨軍之將自漣歸椘反側不自安公亟召寘帳
下部伍分隷諸營它將歸亦𥙷官士卒能拔身來皆
厚待之嘗調都統李海撓漣始議遵大路師行驟令
改出它途至南城俘獲甚盛後諜云使由大路遇覆
必矣以上流未清御筆調兵應援曰卿世受國恩想
以君父為念又曰卿宜以國事為念加意選發以濟
事機公奉詔津發恐後時淮揚兵僅存萬餘而抽摘
未已公奏兵不敢不發淮揚萬一疎虞望朝廷念先
臣之功留一子以用初求嘗病一日覺意悪體汗呼
弟及家人至前已不可為盖棺甫五十一烏乎悲夫
杜氏自南渡為樵川人公承家事國有勞侍親
疾夜不觧帶與廡相依為命通籍共財歴二閫皆以
内幕辟廡不私其子繼群從之絶而周其貧者扵姻
誼鄉情尤篤胷次軒豁不藏宿一事博覧百家傳記
属文下筆立就&KR1275;語法平園少師公簡牘多公代勞
行草逼少師公觀者不能辨數以父命堂白其言邊
防軍冊如指諸掌孔山喬公杭相李公皆謂杜氏有
子少剛勁晚趍和平然不肯屈摺趍時則終始如一
薦牘先及賢勞有䄂書而來者見公匿不敢出每言
居鄉當如處女未嘗有毫髮撓郡縣客至樽酒論文
終日不倦雖位望通顕而敝衣疏食自奉甚約惟扵
好施周給則略無吝色子男五人蕃承務郎新某官
蟠承務郎新某官審登仕郎二尚幼未名女六人長
未笄十二月甲寅葬扵郡南香林寺傍黃坑山祔高
祖正奉公塋域之後余論次公平生竊有感焉昔西
事起尹師魯最有力及帥渭坐貸公使錢左官韓范
不能援張定叟紫岩之子南軒之弟號名侍從晚尹
京兆坐府治灾免去公侈用之謗似師魯融風之厄
似定叟國家文法嚴密世間議論刻深隨聲接響幾
于以成敗論人者使公老夀至今勛業光前昔之毁
必轉而為今之譽矣余嘗銘公王父開府顕考少師
之阡世系勲閥已論著者不複出銘曰堂堂少師
兮敵愾宣力英英康侯兮嫓美傳嫡建二閫兮皆底
績纉翁緒兮踐翁迹變出慮表兮蓍龜莫測公能拊
軍若民兮不能禳天狗與熒惑方汲汲以營繕兮奈
狺狺之煩嘖謂壁有瑕兮掩德朝搏扶之鵬兮
暮退飛之蠲上還葺纛兮乘下澤噫大厦梁棟兮
百年培植奈何斧斤雪之兮殘参天之黛色吾
觀周尚父兮漢新息下逮唐兮靖若勣或含两齒
扵後車兮或曳足於土室年八十扈親征兮渡鴨渌
而駐蹕少師功成名遂兮首皓白康侯中擯兮猶两
曜之薄蝕志逾壮兮頭尚黑事會之來兮何終極曷
不使之復鴈門之踦兮奮渑池之翼百夫特兮萬人
離白日昭昭兮埋此璧韓北平王祖子孫三世兮
自歎昔余亦爲公家兮勒三石年長韓之二紀兮文
無韓之一筆世方以成敗論兮余重爲國家惜悲夫
葉寺丞
公葉氏諱彦昞字汝潛世居興化軍仙遊縣之瀨溪
故左僕射兼樞密使贈少師謚正簡公顒之曾孫
州僉判贈通議大夫元浚之孫直徽猷閣將作監贈
宣奉大夫棠之子母碩人姚氏少美秀而文嘉定乙
酉拔胄觧丁亥禋霈以父任𥙷將仕郎銓注監通州
酒稅再調高郵軍法掾太守𥙿齋馬公光祖尤器遇
狂卒嬰城以叛危機交急公佐馬公密設方略潛通
援師卒猶桀騖公冐矢石諭禍福卒相語曰我等築
城官有扶我者獨葉法曹識人勞若稍帖然無譁援
師鼓行而入全活一城公與有力焉制使信庵趙公
葵兵部尚書蒙齋袁公甫俱薦于朝公部注建寕府
政和令邑計舊仰稅埸丁錢後省罷邑始不可為更
十三令無一善脫公持一廉興百廢剏塩坊嚴私販
令行禁止秩滿垂槖而歸雖房奩中物亦委貭家大
監喜曰免能守正簡公清白訓矣丁酉班改知廣州
南海縣臺閫鼎立甲可乙否公裁闊狹投肯綮上官
皆稱其材敏又主客戶雜居訟健而刑繁公平心處
之两造無翻訴者縣宅燬於叛卒公一新之民不知
役唐經略璘曰安得人人如葉南海癸卯再領两浙
漕舉乙巳丁大監憂服闋除提轄雜買務遷將作監
主簿輪對言儲貳之建當早儲寀之選宜遴督府結
局可喜邊境撤兵可憂玉音云師傳湏得其人又云
結局在撤戍之後再遷司農寺丞提舉廣南市舶舊
例舟始至有和買綱既辨有例庫易點汚人公壹掃
去老胡相率祠公時京尹趙公與&KR0696;提領版曺俾舶
司以戸部市舶入銜公恥扳附以風聞歸和李文溪
昴英詩云一道梅花送行色來時安得似歸時擢知
州不果行奉毫州明道祠丁已差知郡武軍自庚
寅辛卯後建寕大寕境内朱口大田石岡等處猶結
黨負固出没叵測帥夀楽史公岩之憲矩山徐公經
孫更迭趣公上事及境吏以例卷進公麾去之曰吾
豈爲此來耶閑閣深念專以除盗爲急泰寕令張皇
勢公責之曰龔遂有言欲勝之耶將安之耶知縣
審勝安二字當知所處然賊部落主名公廣布耳目
以次勦除獨石岡寨蕭忠顕者最雄黠郡人皆謂失
今不圖疽根終在公指授隅緫擒忠顕械送帥府正
典刑餘貸不問請扵朝即峒爲寨戍以兵樵民始奠
枕矣属融風延燎郡治公翦荆棘新輪奐規撫鉅䴡
扵昔葉檢詳米記之略云聽事之後爲清心閣爲紫
雲道院爲燕寝東爲舘若亭者四西爲亭若榭者亦
四此又昔之所無者又曰曩寇禍两載甫定郡宅三
政始備公甫至而禍本拔不踰時而舊觀復可謂善
扵集事兼人之能者矣郡人祠公於學朝議方褒治
最以嘖言免歸未息肩夀楽建江閫𥙿齋建昇閫争
以軍諮屈致公笑曰諸閫皆大老吾誰適從朝家使
参淮閫謀議功名捷徑也亦辞不行改奉建康府崇
禧觀官情愈薄矣始正簡位冠台鼎里無居第大監
始卜居城北之後塘中為寝室两傍為子舍而已堂
廡聽事皆成扵公手戸外引泉為沼叠石為山荷柳
蕭森有濠濮間趣亭臺花木皆合位置惟憐才下士
花朝月夕坐客常數十談嘯諧詠人人盡歡水陸之
珍畢致家食則鮮菜耳祖居面南林自號南林居士
素精悍嘗苦臂痛尋愈丙寅夏五之八日乙夜公將
寝侍人執燭不謹灺落籖架延帷箔燎堂宇犬老嫗
亟耴告身篋擲池中挟公以出它悉不暇顧公母弟
安溪丞彦時挈木主并先朝錫噐逼烈熖仆地而死
公素友爱家人匿不以告陽曰它出公不食者絫日
左右計窮吐實公號慟不自勝遷居池館疾作遂不
可為以是月癸丑卒享年六十有七官至奉直大夫
娶龍圖傅公淇之孫女繼黃岩趙氏度支郎官師
之女前卒皆贈恭人子男一人夀頥登仕郎娶南
州錄参陳&KR1033;之長女公為人温克醇實用世才高而
養以靖重落筆語妙而耻扵衒鬻正簡以忠清節為
乾道名宰大監以治理效為端平賢岳牧公接奕世
文献又以學力輔天資故以處則譽居官可紀未嘗
問家有無而周人之急惟恐後作成族黨之賢而秀
者資助其孤寡貧弱者御下不嚴而威未嘗笞傌臧
獲其卒也里之縉紳韋布相吊自族&KR0666;下至輿皂哭
者皆哀先是公葬趙恭人于縣之善化里烏石山虚
其左夀頥以其年九月丙午奉公柩合窆公初属疾
余與楽卿陳公煒省公卧内公指夀頥曰以是累君
余曰楽卿乃先大監之客其成持故人穉弟多矣况
朱陳&KR0666;家乎余與陳公退甫信宿聞公易簀矣聲鐘
矣悲夫痛哉夀頥奉陳公状來問銘余少與大監友
善後使南海與公同僚歲晚懸車故里與公同巷公
謙抑特甚每曰後村昔吾先人執友也今鄰舍翁也
常為不速之客亦與直率之集烏呼今皆巳矣銘曰
公恥署戸部市舶之銜而上節辞二閫軍諮之辟
而歸田彼節齋也夀楽也𥙿齋也内有主眷外秉事
權士趋其門如蟻慕羶朝猶沈陸暮送上天三大貴
人扵公惓惓公寕株守不喜茹連所立卓哉家法則
然夷攷平生庶幾扵全它美可略著大節焉
黃德遠
余里中有二黃君縝字德玉績字德遠辱與余遊余
常語人悳玉余爱友也德遠余畏友也德玉高科早
卒德遠少與兄齊名既弱一箇名愈重遂為鄉先生
三十年門人著籙牒以數十百計凡沾丐德遠毫芒
者多策名先登悳遠雖未觧褐然齒宿而德尊前後
牧守礼下之如元夫鉅人郡博士敬事之而不敢友
表正泮宫甚久一日若有不楽者拂䄂去久之國人
大夫固請乃復就職德遠始遊淮浙徧参諸老學無
常師中年還里聞復齋陳公宓瓜山潘公柄方興洛
學二公師勉齋者勉齋師文公者德遠遂北面執礼
扵二公與同志十餘人集扵復齋家仰止堂旬日一
講有口義二公扵門人中尤稱陳平甫黃德遠顔君
度君立及二師卒德遠率同門友築東湖書堂請田
于官春秋祀馬讀約聚講如師在時初平舟楊公棟
即學作尊德堂以處習静劉公彌卲習静卒久無敢
居者後以德遠繼之涵江書院初賜額又兼山長一
月三講晚聞虚齋趙公以夫作易通與之上下其論
虚齋曰平生所得益友惟德遠耳夏初得寒熱疾既
而有瘳俄復委篤猶勉東湖諸友接扶陳潘一脉且
語諸子以埋辭属後村德遠生扵慶元丙辰十一月
十二日卒於咸淳丙寅八月二十九日年七十一先
是有星隕于書楼之西属纊有雷雨之異所著有四
書遺說近思錄義類若干卷扵諸子百家有讀略續
略新略有傳習問荅略每謂遷固史新唐書皆未修
之史嘗借國史二百卷九閱月手抄讀徹首尾其專
苦如此不喜作韻語時有感興自謂得風人之趣两
娶皆宋氏故監丞公藻之孫沙丞克剛之女前夫人
名德麟字瑞甫通九經及前漢書工楷法嬪德遠十
有六年逮事尊章皆曰吾門增一孝女德遠讀書不
問生計客至雞黍不戒而具仲元八歲命賦八韻日
晡未就笞之其嚴如此生扵開禧乙丑四月七日卒
扵淳祐壬寅四月二十六日年三十八德遠葬之于
常泰里瀨溪松峯后山之原丙午冬也子男五人仲
元壬子貢士仲會仲和仲固仲稼女適劉直上郭應
植宋怡夀庶子文翁後䂬溪陳氏登乙丑第孫男女
三人仲元等與後夫人奉德遠之匶合葬于瀨溪黃
氏莆著姓唐御史滔之後世有異材德遠曾大父衮
漕舉進士大父必彰業儒積善父汝守以累舉恩奉
對修職郎致仕母李氏封孺人仲元狀德遠言行三
千餘言新進士鄭獻翁林棟德遠高弟也來致父師
治命嗟夫古之人開徑必有三益卜鄰必有二仲言
孤學之陋不如相觀之善也余長德遠九歲晚歸鄉
里父行者萬墳壓顛兄事者曉星殘月比肩相隨如
德遠者指不多屈今遂捨余而去無復共語之人矣
豈不然哉乃摭仲元所述之大者叙而銘之銘曰
昔河汾氏終身田里雖無事業見隋唐史續經中說
百世以俟傳之董程付之郊畤賢哉德遠一布衣爾
著書滿屋講學析理誰謂君貧貽厥以此門有高弟
對修職郎致仕母李氏封孺人仲元狀德遠言行三
千餘言新進士鄭獻翁林棟德遠高弟也來致父師
治命嗟夫古之人開徑必有三益卜鄰必有二仲言
孤學之陋不如相觀之善也余長德遠九歲晚歸鄉
里父行者萬墳壓顛兄事者曉星殘月比肩相隨如
德遠者指不多屈今遂捨余而去無復共語之人矣
豈不然哉乃摭仲元所述之大者叙而銘之銘曰
昔河汾氏終身田里雖無事業見隋唐史續經中說
百世以俟傳之董程付之郊畤賢哉德遠一布衣爾
著書滿屋講學析理誰謂君貧貽厥以此門有高弟
家有美子吾銘必傳君未嘗死
後村先生大全集卷之一百六十三
