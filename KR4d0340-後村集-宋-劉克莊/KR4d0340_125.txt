後村先生大全集卷之一百二十五
雜啓(答守倅時官)
王守工部(克恭)
伏辱貽牋寵攽折爼重念某里巷晚出與先進不同
州縣麤官視勝流尤異茲承宴享稍異故常豈無欲
之心適有服緦之戚陪孟嘗之珠履難希上客之
榮招虞人以皮冠願守匹夫之志况是日尚留于鄰
邑以何名可拜于盛儀所有餽金敬當返璧
又
適辭盛禮恐疎嚴誅雖答語之甚温故愚忱之未白
属者大開公讌高會羣賓某方哭婦翁尚留鄰邑寔
不聞有下榻之命亦未始控循牆之辭迨還轅之及
門驚折爼之滿室于義未有所處雖食且不下咽僕
稍好修何至于簟食豆羹而動色公方待士寕忍以
飯&KR0809;酒甕而加人欲望恕書生之清狂貴郡人以廉
恥免為饕各全在賢侯儻他時賜出于有名則下走
誼難于方命再凟之罪百拜以湏
楊守監丞夢信
疇咨雅望俶布寬條入太學咀英華不作熟官之
相問君王乞符竹皆儔廉吏之来方竊庇休敢稽迎
侯恭惟某官江鄉名族埸屋宿儒惟本朝之道德詞
章萃見廬陵之郡若閤下之父兄家世尤爲多士之
宗昔者忠襄仕于建鄴虜窺天塹群拜穹廬方夷甫
委師將相至于失節獨杲卿罵賊天地爲之動容使
當代稱爲忠義之門至奕葉不絶詩書之澤載觀賢
業尤有祖風臨履淵冰肯墜清白之訓放浪嶺海不
傍軟紅之塵及吾丘奉最而来興主父見晚之嘆長
安貴人之衆車轂競馳國子先生之賢門庭獨冷上
書勇决而求去當軸委曲而莫留莆雖斗大之州帝
則印刓之久兒童騎竹馬問新牧之謂誰佳士得朱
輪恨先驅之東暮而况官府無酒鹽之搉海鄉有魚
稻之饒士多知書俗少梗化爲丹荔黃蕉所誘暫至
南州詠青苔紅薬之詩即歸西省某涉世甚淺入山
未深少竊虚名宜天公之見罰晚歸舊隠幸地主之
相容属聞謠誦之載塗始覺旌麾之壓境石田荒茅
屋破久安貧士之常太守好長官清即是老農之幸
新守陳(夢龍)
當宁掄才專城作牧鄉邦相望新懷會稽太守之章
父老來迎如見國子先生之面稍修書禮以候旌麾
恭惟某官書讀五車詞傾三峽朗陵荀有文若視元
凱而有光靖恭揚生敬之方屈馬而無愧冠三含俊
造之選號七閩文章之家衆由徑以疾趨獨盈科而後
進佐陪京之流鑰風月洊分牧思陵之潜藩瘴煙一
洗盍趣召吾丘而奉計顧重煩韋守之凝香眷此邦
人種何福德鴻碩鎮臨之未遠象賢選擇而重來者
尚父報政于齊何其疾也國僑遺爱于鄭誰其嗣之
未有上冡過家拜廳牴事光復周公之舊宇增陪召
伯之憩棠歴觀舊史所書鮮如今日之懿譜端明之
丹荔可繼先賢對舍人之紫薇莫湏公等某坐虚名
之過實為衆毁之求全岌岌之蹤甚危狺狺之吠未
息身離禁苑永孤明主之知名列黨碑尤當纍臣之罪
自嗟垂暮偶未溘先躬書詩以教子孫力田園以奉
公上聞雙旌之孔邇扶一杖而起迎太守賓&KR0794;猶記
鳴禽之同楽郎君官貴恐難行馬之重窺
潘守宫教(墀)
遴選名儒出臨雅俗邦人欣欣相告以属望于班春
使君徐徐其行孰不歌于來暮函馳尺牘往侯雙旌
恭惟某官禀奎昴之精英鍾山川之清淑盖諸老並
生于寶婺而偉人多出于華宗成公席下所聞終身
寔踐柱史殿上之叱千古直聲既盡讀善和之書且单
傳麗澤之學不由介紹自致清華東觀羣儒推蔡
邕尤知漢事太學諸生曰韓愈宜為人師厭輦路之
紛華爱桐廬之瀟洒衆欲别駕詔遣追鋒長孺庭之
直臣有足惮者梁王上之介弟遂使傳之但嘗為朱
邸之賓碑不在烏臺之選視猶凂也義不呈身對揚
咫尺之威放數中外之事痛哭陳治安之策天為動
顔長揖出光範之門士有愧色莆方弄印帝命剖符
俗無澆淳治有粹駮昔鄭人嘗病鄕校之議自孟子
已形巨室之言惟清可律懦頑惟理可屈權勢不必
参伍以問牛馬當如中孚之及豚魚小國寡民未究
師儒之施設聖君賢相方褒牧守之循良煖席未室
予環不遠某淳乾舊族海嶠孤生四紀驅馳人知其
文俗吏一朝際遇上擢以清望官紊進士任子之品
流妨文人才士之塗轍以茲蔽罪良所甘心迺若騰
楽羊之謗書殆未見張華之諫草衆怒欲加于丹頸
寬恩獨念其白頭獲以残年安於故里聞擁麾之且
至將扶杖以願觀僕視彼徐穉任棠則慊然候侯賢于
陳蕃龐参也遠甚庶因暇日可聽緒言懸申而示子
孫不容緩矣灌園以奉公上尚其勉㫋
鄉守楽語
藩條俶市方欣受許子之㕓鄉論素卑乃特下陳蕃
之榻竊味伶倫之外語仰慙牧守之盛心昔者諸侯
尤待寓公一國必有善士任棠隱者龐参侯門而還
林逋詩人李及衝雪而訪皆以道義為輕重豈計官
資之崇卑何况黃堂初開華讌衆觀位置愚自劑量
龐眉多洛社之耆英躡踵皆漢廷之雋茂居弟合席
鉅容前之是後之非獨享加籩則是有其一慢其二
荷君侯之偉度察野叟之貞情茲盖伏遇某官六舘
儒宗两京循吏伯禽奄龜蒙之地無忝周公曹参避
齊相之堂以侯盖老班春属爾來暮藹然興懷嚴考
之遺民俾陪太守之下客鳳凰見穎川郡必下璽書
鵎鶋集魯東門奚煩鐘鼓雖不敢傳誇于邦域然謹
當付援于子孫序鄉飲之儀僕獲觀于古禮託醉翁
之楽公自有于雄文
潘守餽歲
纍臣垂暮不記换于歲華仁牧頒春忽唤回于暖律
箋函俯逮蓬戸增光輟膳宰之珍羞分兵厨之餘瀝
雖枵腹頓為之醉飲然厚顔殊愧于老饕當鄭君之
羹自悲不泊食伯夷之粟尤覺傷廉
又
茅柴餞歲澆田舍之微勞綵勝頒春分兵厨之餘瀝
里閭改觀水陸畢陳天何視楚澤之纍臣幾若待甘
泉之法從某銘心無斁捫腹有慚從者絶糧敢效仲
由之愠庖人繼肉莫望子思之賢
潘守楽語
七十翁尚抶杖而戲及觀德化三千石有製鈴之容
爰秩初筵屈符竹之尊嚴為桑蓬之光寵恭惟某官
在醇儒之目有循吏之風於前輩滿腔惻隱之言終
身足踐凡世吏奮髯武譎之事一毫不為糧棲畝而
有餘雨隨車而輙應由公方寸使郡治平如子産然
豈獨鄭人之母有許行者願為滕君之民興念希年
俯為卜夜擁韋郎之畫戟訪杜老之草堂山間明月
江上清風固閑人之共有竹裡行厨花邊立馬乃田
舍之所無雄辭傳播于親朋盛事夸張于樵牧某了
無新意徒愧老饕感烈士之暮年壮心未已願先生
之眉夀餘瀝見分
趙守楽語
把茅送老愧非洛社之耆英畫戟行春俾預梁園之
賓客初筵甚設晚景有光恭惟某官前輩典刑故家
文獻聞絃歌于百里孔門亟稱陳雅樂於三雍漢庭
推重甫希宣于明語首存問于高年加籩之禮隆祝
饐之誼古腐儒之飡麤糲烹雌常㸑于扊扅君子之
酒旨多饗鷃奚煩于鐘鼓謂其綴于蛾眉之末引而
進之狨槖之間位置太高觀瞻未亢託伶人之善頌
覺野史之厚顔某曰誦心惟齒衰才盡續老饕之賦
竊比坡翁作公讌之詩難追子
趙守寺丞
温詔趣行輕装赴鎮閩嶠有壺公之勝宅牧不輕邦
人望紹輩之來聞風相慶可無尺牘以候雙旌恭惟
某官講貫于家庭切磋于師友黃岩萬家之邑藹若
誦弦西橋諸趙之賢尤其冠冕廼如執事克肖前人
其踐履則司直奉常其施設則省郎中秘三載令君
之勤恤百年父老之去思泊擢廷紳盖旌縣譜爲丞
再轉少留宜列宿之可攀乞郡三章勇去雖六丁而
莫挽莆本楽土守多名卿属此儉荒加之洪意遣防
江之戍衛募入水之佽飛西北之事會無窮東南之
膏血已竭國有三空之患孰不華于隱憂民受一分
之寬公盍念于斯語靡容席煖即有璽褒某妄想灰
寒顛毛雪白昔過鳴琴之境嘗接緒言今爲負耒之
民已尋初服聞涓上日喜托餘齡騎竹迎細侯固難
入小兒之隊尋花訪野老尚能和大尹之詩折屐之
深濡毫罔既
徐守寺丞楽語
僕侵暮景歸先人之敝廬公敬高年設邦君之反玷
清歡卜夜好語辭寒恭惟某官濟美當家從游諸老
方冰山擅國六卿三家之僣有萌非楳埜㩀經三綱
五常之道幾熄至今延平之遺爱有古循吏之餘風
自執事之下車與尊君而合轍吏多饕墨孰如龜腸
蝉腹之清俗尚苞苴獨無鰕䱹鮆魚之献某所以辭
邇聮而去國亦惟樂羹化而受㕓息肩蝸舍之初觸目
鴒原之感殷勤盛意欲載酒而訪子雲踧踖罕辭辱
下榻而禮徐孺托優伶之善謔偹賓主之多儀衆若
云吾侯鮮有此容愧非才士不能歌蜀守之和竊慕
風人尚可頌魯公之燕喜
曹守司直
細札專城前茅壓境環千里而置守親冊于朝受一
㕓而為氓願耕其野庸修短贄往矣高牙恭惟某官
襟度春融斗神山立侍緇帷之側早趨庭而有聞角
黃策之文屡鎻廳而得雋嘗婉婉而贊閫畫亦颯颯
而草軍書着鞭驚聖哲之埸進孰禦者執璧封子男
之國斵而小之既騰三異之聲又着平分之績属更
漢化甫寘周行而乃慨東畎之甘棠乞南州之符竹
賓客惜翟公之去無羅雀之嘆焉兒童喜郭伋之來
有竹馬之迎者靡待頒條而下教皆思宿道而向方
謠誦四馳報太公望之政璽書中出趣曹相國之装
詎容偏方久拜大惠某幸因先契辱在下風昔文恭
公同聲而相應當端平際一面而定交誨言書紳翰
墨盈篋茲病叟荷鉏之地在象賢賜履之邦顧如衰
殘得所栖托交通二千石豈敢掣於齋鈴廣三百
弓粗足供於樵斧瞻依深切旉叙莫周
曹守重陽節儀
山翁老退方拾穗而行吟地主仁賢分泛萸之餘瀝
申以繼粟繼肉之礼念其祝鯁祝饐之時某拜賜何
勞傷廉是愧無黃花散金之句自嘆衰年有白衣送
酒之人足酬佳節
曹守楽
引年還笏幸歸從太守之遊卜夜加籩示不臣寓公
之意霜顛榮甚春脚盎然恭惟某官奕世才華一門
貴盛清詞麗藻視建安七子而有光讜論危言雜慶
歴四諫而無辨是生冡嗣尤得單傳吏能少雙縣譜
第一政惟佩玉不利于步趨亦既奉璋攸宜于左右
衆觀三接復擁一麾建牙甫布于寬條尚齒首存于
古意謂半世獲交于橋梓異于稠人念痴年偶長于
枌榆延之上坐託優伶之善頌發游戲之雄文但恐
趣入于天朝不客久依于地主某無厚饗有愧汗
顔德匪耆英僕放希於迃叟語多謬誤公尚恕于醉
人謹課疎蕪少伸銘謝
曹守歲儀
宦情衰謝巳推衣冠臺餽殷勤曲相爼豆辱鈴齋之
殊禮覺茅屋之歡顔頗聞名節之將頒尚喜甘棠之
暫憩茲臨徂歲如惠耆年某輖飢方幸以充腸爛醉
不知其敗面邦君七牢之饋豈不厚哉書生一飽之
難廼至于此扶持裁答臯緩增慙
曹守送重陽節儀
賢侯報政借留憩南國之棠退老投閑扶憊把東籬
之菊方拊時而感慨辱記節之殷勤分兵厨涓滴之
餘輟賓筵方丈之食暉神失喜竈鬼亦驚靖節欲眠
不知其已醉子思亟拜安敢以弗恭
曹守冬至節儀
村翁岑寂無旨蓄以御冬地主仁賢委博封而記節
自憐衰颯莫稱殷勤龜腸忽享以八珍鼠量曷勘于
五斗某登嘉僕僕復命匆匆聞養老之風孰非懷惠
論食功之義寕有不慚
曹守冬至節儀
爐煨榾柮方若隂寒臺餽酒肴唤回陽律顧如老朽
倍費記存寂寂而守元經衰也久矣僕僕而拜鼎肉
愧莫甚焉
汪守楽記
師儒出牧親承天子之臨軒退老明農辱設邦君之
反玷皆云初政先禮高年恭惟某官傑出名流飽參
前輩忠恕若曾子一言行之通達如賈生羣疑亡矣
既横經于朱邸將執簡于烏臺搢紳羡身去之輕田
里恨公來之暮以清修革饕俗以惨怛行新書剖决
如流真庖丁無全牛之手安静下優合老氏烹小鮮
之言甫下教條初陳宴饗為穆生設醴酒宜有重賓
與許行共饔飱且延上座首加惠于野老示不臣于
寓公慨陳人之尚有典刑廣聖世之不遺夀考衮褒
後甚褐博歉然某徒有枵腸略無藻思二頃田與
五畝宅已歸為負耒之民一夜話勝十年書何幸作
掣鈴之客
汪守端午節儀
病叟引年託殘骸于地主賢侯記節分餘瀝于野人
視遇有加觀瞻頓改祝鯁之儀甚偹設醴之敬未衰
凉殿來薰固莫和九詔之奏晴簷曝日尚能為五袴
之謠心之銘藏面以控叙
趙守計院
細札專城前茅壓境夕瑣有鳳毛之美照映清規昕
庭選麟趾之英拊柔遠俗先聲至止輿望翕然恭惟
某官承露金莖臨風玉樹聞多學廣講貫熟于家庭
行治聲端清苦過于韋布昔淳祐世若無翁一老
凛然漢中壘之忠諸郎籍甚唐王孫之秀神臯婉畫
計邸提綱平進可立登于雲霄廉取又出分于風月
御屏東記為聖天子而分憂畫戟森嚴奉太夫人而
行楽顧是邦之何幸喜吾侯之此來必迹捕椎理以
安善良必鋤治譁訐以厚風俗村無犬吠野有犢耕
吏民相安惜頒春之來暮公卿有闕將選表而入為
某久矣明農加之謝客人欺耄齒廹暮景之桑榆天
許閑身管春風之花柳治道聞太守且至打門為軍
將所驚亟闖高牙庸修短贄魯侯燕喜之頒誰不效
忠盖公清静之言愚將有献
趙守楽語
凝韋守之香咸觀初政設穆生之體先享高年已為
野老而扶犂尚辱邦君而反玷清歡欵洽皓首競榮
恭惟某官尊行聞知被服儒雅在昔母情為穆陵之
名臣至今象賢有高陽之才子莆雖閩之支郡侯乃
朝之偉人公俶頒春民惜來暮盂水本薤孰敢犯於
清規茇舍甘棠留無窮之遺爱昭蘇幽隱拂拭衰陳
似憐北山愚公開九㐮之年矣固匪南州高士下一
榻而禮之記優孟之微辭寓武公之善謔第鳳翼且
高翔于千仞恐鷦巢難久借于一枝某寢疎雪案螢
牎真成飯嚢酒罋僕雖耄耋願歌太守之中和公素
寬洪必恕醉人之謬誤
趙守重陽節儀
病叟乞骸都忘佳節賢侯尚齒加禮高年飫藜莧之
枯腸霑菊萸之餘瀝香清戟衛雖畫諾而坐黃堂厨
少炊煙猶吐哺以待白屋予之過禮受者傷廉僕僕
登嘉惓惓推謝
趙守至節儀
伏以懷太守章登觀臺而書瑞遺老人食覺田舍之
生光温温其和僕僕而拜盖以祝鯁祝饐之禮施之荷
蓑荷笠之人非有微勞迺叨厚饗詩慚臣甫憶曾捧
於御床賢匪子孫思豈敢辭于臺餽
江倅至節儀
蝉腹龜腸都忘節物鸞刀羣筯分遺老農恭惟某官
有名父之風在象賢之日西京博士學守禮經南朝
文通夢懷色筆久盍雲霄之闊步尚煩風月之平分
興念陳人忝交先德委餉宰夫之盛饌寵光病叟之
餘齡非有衛勞迺叨厚饗(下同)
趙守年儀
伏以千里宅生元日膺履端之慶一㕓占籍暮年蒙
飬老之仁遂使寒蹤頓回春意分桂酒椒漿之餘瀝
輟雕盤冰筯之珍羞負米為氓未肯信並耕之論推
食食我安敢忘一飯之恩
江倅年儀
去國歸耕久上引年之請監州好事忽頒餽歲之儀
恭惟某官典刑老成風流文獻遯翁乃東家天子嘗
接耇言尊公如銅川府君親傳先訓念桑榆之婉晚
分椒栢之棄餘遂使寒蹤頓回春意某垂垂及耄僕
僕拜嘉負耒為氓幸占把茅而送老推食食我敢忘
一飯之必償
鄉守告朔
某茲審霉潦初晴槐陰亭午若時賢牧丕擁蕃釐公
平而两造解咸擊斷而諸豪循理河内方思于借寇
穎川行見于徵黃某属已喪明艱于告朔作詩以歌
太守僕未能焉輕身以先匹夫公真過矣
通判
某茲審霉潦初晴槐隂亭午若時少尹丕擁蕃釐耕
於野出于涂無追胥吠犬入吾室對吾飲惟明月清
風行簉鵷行寕淹驥足某失明巳久告朔靡繇輕身
以先匹夫公真過矣作歌以美别駕僕未能焉
鄉倅端午節儀
某伏以一㕓送老厭苦病魔半刺多情温存節物域
閭驚羡村落傳誇恭惟某官履踐前修沾濡先訓考
亭夫子親接緒言唐世詩人實傳宗沠暫屈賢而丞
郡尤敬士而爱民當湘濱競渡之辰念林下歸田之
叟輟犀筯鸞刀之享閔亀腸蟬腹之飢人方翕翕以
世情公獨惓惓于先契某室方生白突久不黔耄老
無能徒抱食珍之愧大夫有賜敢稽拜命之恭
涵頭鄭監鎮
為農去國林間方力于灌園有客過門松下忽驚於
喝道簸明珠于袖裡飾斷木于溝中恭惟某官秀禀
天台名傳谷口善言善行親從前輩以講明古貎古
心不入時人之嗜好寥落三家之聚沉冥一世之豪
微而蠻觸之争大則虞芮之訟紛紛未决往往質成
書判流行極東聊攝西姑尤之境規謨布置其右扶
風左馮翊之才然君子之道中庸顧本朝之法嚴密
姑平一閧即輅九遷某久去䦯庭苟安田里未嘗射
虎不煩㶚陵尉之訶間或騎驢幸免華隂令之詰不
圖髦士惠顧秃翁歌詩人伐木之章奏賢者班荆之
語傍觀榮甚内省闕然署門而謝交情自慙廢退隔
年而還詩債尚恕耄荒
莆田翁縣尉
南昌尉雖卑素有仙曹之號北山公已老方為愚谷
之民猥辱貽牋敢稽還贄恭惟某官讀書之眼如月
奏賦之氣凌雲疇昔先登既看花于瓊林之苑藉令
小郤宜給禮于玉堂之廬云何虎豹之守關尚使騏
驎之行地顧士之窮逹莫不有命而官無大小皆可
及人警夜詰姦止訶㶚陵之獵箋天論事聳觀
文石之書某叱黃犢之力田盟白鷗而同社為先人
守丘墓投老何未無惡少瞰屋山即居之惠
曹而同拜某身投岩壑景薄崦嵫夫何幕下之名流
尚記漳濱之病叟鏗鍧雅奏粉黛醜顔子寕不嗣音
吾老既難趨于賓謁余方有公事君忭未必善于客
來聊課蕪詞少酬藻思
朱仙遊濬
力田以給公上不辭漢陰叟抱甕之勞輕身以先匹
夫猥辱信陵君執轡之禮恍貽牋之寵甚愧還贄之
斐然恭惟某官秀美所鍾典刑是似伯魚詩禮盖其
少小之習聞子思中庸得于家庭之密授貞不忝儒
先之後肯屑為恩澤之侯萬里戌玉門關一朝通金
閨籍傳聞新治說長官本原于文公之書緣飾以
循吏之傳道令野老聯𬒮和蒍于之歌使過聖門聞
絃發莞爾之笑竚騰三異亟輅九遷某久忝通家頃
仕寓里名祖名父嘗瞻龍虎之傑魁難弟難兄每羡
鵠鸞之停峙茲聆百里之出宰幸託一㕓而爲氓愚
公居北山不改迂疎之素仲弓使南面庶漸教化之
餘
仙遊鄧宰(桂發)
冠挂神武之門廹耄期而得謝花滿河陽之縣忽春
色之見分麗藻粲然華顛榮甚恭惟某官在英雋之
目就子男之封學道爱人為武城而得子羽貴德尚
齒避齊堂以舍盖公至如野老之退閑亦辱令君之
嘉奬某強搜枯思莫報珍投宓子弹琴自然单父之
化許行負耒願為滕國之民
新莆田陳宰(僴)
飛鳬入境肯為五斗而化來鶴還鄕遂有一枝之託
漫刺方慙于後至華牋遽辱于先施恭惟某官孟光
為賓客所歸元龍負湖海之氣幕謀縣謀能聲蚤着
于二邦酒聖詩豪餘事亦雄于一世所以落落而難
合由夫皓皓之易汚君子焉可厚誣諸公于是交辟
鑊無冷處豈惟吾邑之凋琴有古音方聳斯人之聽
必少打門催錢之吏必多受㕓願耕之民昔菊荒影
澤之籬久齒不改今花滿河陽之縣舊觀復還鴞表
朝馳鵷行暮召某掛冠北闕負耒西疇勿聆新尹之
臨深動陳人之喜得澹臺子羽僕願事賢朝司馬相
如君非謬敬
趙引理
阮生辟掾頗聞三語之佳許子為氓恨受一㕓之晚
旣涓上日敢順下風恭惟某官丹穴鳳雛渥洼驥子
漢宗室老者尤重於辟疆唐諸王孫今孰如于長吉
某懷執鞭之素願辱銜袖之先施有朋遠來學無廢
于時習縱我不往子寕忘于嗣音
張添教(詵)
諸侯學曰泮方推廣于化原一卷書立師示褒崇于
經術挹清標而起敬讀偉製而失驚恭惟某官聖處
窮探賢關獨步生梅溪常州之里尊聞行知游水心
止齋之門薰香摘豔既笑談觧褐宜騰踏飛黃属聖
世作新傅選材名之士厭舉人雕篆將興理義之文
莆雖小邦代有巨擘必表章蔡端明陳諫議之存膏
必物色林艾軒鄭夾際之遺書開後學之心胷續前
修之氣脉廣文到官舍莫嘆無氊學士登瀛洲會看
給禮某少嘗肄業老已明農雖甚惰荒未忘親受無
友獨學每懷孤陋之慙有朋遠來庶獲切思之楽
趙錄参(若琟)
老子癡頑既休休而謝事参軍俊逸真舋舋而逼人
勞謙守辱於貽牋衰憊遂稽于還贄恭惟某官讀書
之眼如月作賦之聲摩空太白才名豈非先謫汝陽
眉宇見謂天人恥躁士之九遷慕高賢之三語至公
不撓未嘗聞誰毁誰譽直道而行安知有公喜公怒
貴名方起賢業巨量某疾病交攻應酬盡廢久懷刺
字頼龐公之入城亦有芻言侯禆諶之謀野略抒摧
謝良愧荒疎
林司理
短衣飯牛鄙拙之歌叩角高軒下馬文章之氣如虹
和予者誰逼我太甚恭惟某官撑腸萬卷過目十行
盡掃腐塵不煩䋲削胷襟灑落從神仙吸風露中來
從材思清新非世俗食烟火人語有士如此何官不宜
為因平反諒必無于冤獄令公喜怒豈所望于参軍
大宜映石渠之黎小亦通金閨之籍必騰而上無淹
此留某久不逢剖膜之醫常欲求擊蒙之友二尺檠
綴字已付來生一樽酒論文豈無暇日
後村先生大全集卷之一百二十五終
