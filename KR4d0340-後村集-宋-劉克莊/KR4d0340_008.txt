後村先生大全集卷第八
詩
送權郡詹通判
鎮静一如無頒條甫月餘来惟居傳舍去不識兵廚
健判風生筆精祈雨灑車丈夫何必假行矣兩輪朱
再題鍾賢良詠歸室
伏羲以來凡幾年六經之外凡幾書人間簡冊渺煙
海君以約法包無餘往年華轂臨敝廬舌端雪卷俄
電舒平欺賈董等下駟冷笑服鄭貢蠧魚千詢萬叩
答如響捫腹始愧吾空虚伯高辟易季度走六論三
策何時攄又言諸子皆丈夫經笥武庫隨所須觀君
毛骨老猶爾惜也未見雛與駒方今主相求極諫君
曷不携軾轍俱自云素鄙從横學尚友洙泗談古詞
堂堂冕輅豈不好却慕點也寕非迂行當端委秉周
禮未可春服從魯儒
送洪使君
雖擁朱幡貴清臞兩髻霜判花人競誦詩草士深藏
農飽因蠲賦州貧因救荒公歸無媿面應可見嚴光
送陳魯叟使君赴廣西漕
闔郡留無計匆匆奪父師使君三月政遺老百年思
遠宦生華髮輕装載舊碑海山應有恨未得謝公詩
二
韓杜曾游處君行得細尋那知瘴煙裏忽有福星臨
竭海求珠蚌搜山採翠禽定將冰與檗一洗濁夫心
永嘉黃九萬見訪
避暑惟高卧柴門閉不通子来佩明月予起濯清風
有墅猶當贈無城可得攻靈舒如見問今作灌園翁
别宋斌文叔
天下書無數君專治四書因留精舍久遂向舉場疎
山路挑&KR0694;去秋風罷講餘故園荒草合似欠一番鋤
熊主簿示梅花十絶詩至梅花已過因觀海棠
輙次其韻
萬橤千葩染似紅停杯無語恨東風薄寒且為花愁
惱何况開時值雨中
二
紅點霏霏似撒沙荒園幻作五侯家自憐改盡青青
髩無力栽花且看花
三
幾樹繁紅映碧灣羅浮山下見芳顔分明消得黃金
屋却墮荒蹊野徑開
四
顛風狂雨阻追攀欲問春留數日間過眼紅雲成白
雪到晴祗恐没花看
五
梅太酸寒蘭太清海棠方可入丹青趙昌骨朽徐熙
死誰寫春風上錦屏
六
特以穠纖壓衆芳癡人癡殺恨無香問渠嫵媚房櫳
裏何佀莊嚴几案傍
七
共倒殘尊過日西重来花事想參差建陽主簿今才
子焉可無死補杜詩
八
歸騎何須抵死催且拈落橤藉蒼苔平生酷喜坡長
句筆力今誰可奪胎
九
暮雨廉纖似入梅一春花月欠攀陪草生後圃深三
尺也道身為縣令來
十
海棠洞下醉忘歸歲月如馳不可追想得千株今合
抱此生未卜再遊時
再和十首
色深乍擣守宫紅片細俄隨蛺蝶風到得離披無意
緒精神在半開中
二
薔薇難比況金沙一種風標富貴家我有公評君記
取惜花須惜海棠花
三
千枝絳雪照滄灣應笑劉郎帶老顔尚有少年情味
在戲搜綺語續花間
四
鳳州宮柳昔曾攀亦醉宮花芍藥間獨有海棠心未
足每逢多處必来看
五
劉園水竹絶幽清花徑繁紅蘚砌青何處貴游閒步
障誰家生色畫深屏
六
徙倚溪亭惜墜芳恨無異域返魂香殘枝併恐風吹
去插在金瓶置坐傍
七
忽憶聯鞍過水西重尋前約未參差祇愁人議風流
罪屢出看花數賦詩
八
淡賞無煩羯鼓催觧鞍便可坐莓苔莫將花與楊妃
比能與三郎作禍胎
九
旋挑野菜拾青梅又向花邊得暫陪各選一枝簪白
髮明年知與阿誰来
十
君憶東湖不久歸我思陳跡恍難追殷勤為報鸎花
說止有詩情似舊時
水心先生為趙振文作馬堘歌次韻一首
洛陽牡丹隔萬里棘荒姚魏扶不起馬堘近在杭州
陌野人只向詩中識勻朱傅粉初窺墻海棠為屋辛
夷房千林春色已呈露一株國艷猶閟藏多情荀令
香透袖俊遊恐落都人後搖鞭深入紅雲鄉觧衣旋
貰黃幐酒淮南芍葯初過兵人生何必塞上行墜裀
委壌各有命肯學凍士鳴不平移家欲傍園翁住手
開蕪地通蘋者尋芳栩栩趁蝶飛逐臭紛紛憐蚋聚
君不見玄都吟茟妙燕許詩成却遣世人怒君若拏
舟獨往時我亦荷鋤相隨去
贈高九萬并寄孫季蕃
諸人凋落盡高叟亦中年行世有千首買山無一錢
紫髯長拂地白眼冷看天古道微如綫吾儕各勉㫋
二
菊磵說花翁飄蓬向浙中無書上皇帝有句惱天公
世事年年異詩人箇箇窮築臺并下榻今豈乏英䧺
題何秀才詩禪方丈
景建談之子詩禅丈室寬能將鉊槧事止作葛藤看
壞衲蒙頭易元機得髓難何因清夜話分我一蒲團
挽邵武洪倅
不識監州面聞名似舊知空餘商榷恨竟失合并時
昔作大蘇客今觀小謝詩西風丹旐過一爲士林悲
挽䕫&KR1193;王中甫
羽書堆裏挾遺編往古来今盡粲然白髮晚持川口
節丹旌暑下峽門船生前多半遊榆塞身後方纔領
木天老去一雙懷舊淚誰知滴向建溪邊
二
半瓢丹藥一卬技萬里西来撫事悲綬着藏中公事
定劍鳴匣内我年衰可憐檄筆今零落尚記綸巾共
指麾身在滄州搔白首斷腸吟就八哀詩
挽葉潛仲運幹
雖出白貂蝉清貧雪滿顛若無槐簡後一似布衣然
讀久遺編絶藏深拱璧全悲乎如此士不貴又無年
二
俱入平蠻幕同登出嶺舟交情傾蓋盡世事闔棺休
客致生芻去家惟斷藁留遥知風雨夜愁絶老參謀
送熊主簿
邑事多商搉惟未暇論母慈催扇枕父老謾攀轅
新戍謀何地初程宿某邨西風有来雁書札倘相存
送徐夏叔
昔與長君親今方識少君極知皆造理何止並能文
讀照湘中雪吟開嶽頂雲老余才思竭搔首念離群
和荅北山
北山當代文章祖孔思周情幸未泯弟子力疲心尚
在先生齒宿意逾新今無斵鼻成風手古有埋腰立
雪人不向師門勤稽首一生懷抱對誰伸
挽樓暘叔
白首臨凋瘵虀塩似舊時僅持一麾止安用五車為
庫有留州賦家無葬地資空餘清儉字長使郡人思
二
平生所歷最﨑嶔不覺周南歲月深拙宦元無金潤
屋悼亡新有雪盈簪凄凄德曜齊眉按草草黔婁覆
首衾曾忝郡民漸教化眼看雙旐一沾襟
勞農
江浙膏腴動渺然惟閩磽薄少平川可憐老子扶凋
邑絶似吾民墾瘠田稍喜一犁翻宿雨聊為三爵禮
高年太平主相調元氣春在桑畦麥壠邊
二
畫檐一夜雨飄蕭際曉隂霾埽碧霄有日漸看旗脚
展無風初覺鼓聲調紛紛竭作趨南畝稍稍新妝出
北橋白髮長官塵土煞尚能覓句補風謠
答惠州曾使君韻
聞說使君風度峻神仙謫墮在人間只今坐嘯凝香
處帝賜羅浮作鎮山
二
先賢平易以觀詩不曉尖新與崛竒若似後儒穿鑿
說古人字字總堪疑
送李參議滕告院掛冠
由來恬退士史册亦稀疎唐有楊少尹漢惟疏大夫
翁能辭禄去我欲殺青書今世無名筆誰為寫作圖
挽建昌詹使君二首(乂民)
南渡鈞樞後宣和節義門依然寠人子不似貴公孫
苦李無誰採甘棠在處存遥知宦遊地巷哭更招魂
二
稍喜佩銅魚邅迴四紀餘早無人料理晚有鬼揶揄
把酒言猶在凝香夢竟虚斯人竟如此恐坐太清臞
和葉尚書觧印二首
郡人不識疾呼聲甘雨和風徧一城歲久偏多遺愛
事天高未察借留情舟行精舍漁歌晚家近華亭鶴
唳清莫比歸雲并倦翼先生此念素来輕
二
倦入承明聽履聲朱轓今復厭專城盪胸太華供吟
興照眼伊川洗宦情蒓膾何慙高士没琴龜不減昔
賢清未應便葺東山墅出處方關世重輕
送葉尚書奉祠二首
先生清夢繞林泉黃紙除書拜地仙報答吾君吾相
子徜徉某水某邱邊事光白傅求閒後銜似温公約
史年(温公領崇福祠十五年)笑向故山猿鶴說古来晚節幾人
全
二
身於七邑最孤寒每辱黃堂刮眼看乍可郡無九年
蓄要令民受一分寬公閑去伴种司諫我懶思尋靖
長官曾出龍門稱弟子感知惟有寸心丹
挽盧母黃太孺人(少逸之妻)
太孺賢聲衆論推府君經學里人師牛衣隱約能偕
老螢火凄凉自課兒疇昔黃虀曾百甕只今丹桂已
雙枝烏虖盧母哀榮甚何必人題墓上碑
寄熊主簿
一出懸知計已非更堪留滯未成歸即今白首負松
菊何處青山無蕨薇不恨老從中歲至但悲事與素
心違當齋寂寞生秋草幾度臨風憶杜微(簿廳有當齋取會計)
(當之義朱文公書扁)
寄徐夏叔
曾識徐卿二子竒秋来往往夢瓊枝明時莫作沈湘
賦暇日應題望嶽詩主愛客卿寕忍舍兄嗟予季若
為思湖南歲歲多廻雁頻寄書歸慰别離
贈趙毉立之
世毉多孟浪趙子獨傳精術稳常無誤能高素有名
方書真爛熟裘馬極鮮明自笑貧兼病將何贈宋清
與北山陳龍圖
小兒膽大說文章螢火難争兩曜光侍講先生今寂
寂龍圖老子尚堂堂鄰無羊仲并求仲家有元方與
季方想見瘦梅疎竹下深衣如雪髩鬚蒼
答陳龍圖
耆舊凋零盡吾猶及太&KR0588;豈云清易挹自是廣難周
尚絅煩翁教書紳到老休何由陪几杖共看海山秋
和趙吉州三首
學者當窮理工詩豈美名不能禆采訪徒自取譏評
青已希韋孟休官慕尚平如今成病鶴重首噤無聲
二
憔悴東陽令區區謾自疲斷無問牛智寕受放魚欺
儉陋交游笑低平父老知向来子元子髣髴是吾師
三
今代廬陵牧蒼生屬意深胸中絲補衮肘後藥成金
僕自操齊瑟公宜和舜琴篝燈精舍裏何日共論心
挽傅諫議三首
昔事先皇帝堂堂立玉墀進懷伏蒲疏退誦考槃詩
哀郢遺言切憂周素髮垂它年耆舊傳此筆属諸誰
二
今上龍飛始先生驛召頻頗聞曾草疏終不就蒲輪
勘破邯郸夢抽回洛社身也令千載下知世有全人
三
憶昔南山寺微言叩未終晚猶温薦語病尚寄書筒
駿廄誰收我蟇陵合殉公春風溪上泪還與海潮東
寄二徐
珍重渠家大小君分明二陸是前身遥知洛下傾城
看錦樣文章玉樣人
答留通判元崇
不見龍驤與驥馳紛紛蟲篆鬪蛛絲君侯傑出南方
者老僕終當北面之憶玉樹枝勞遠夢熏薔薇水讀
来詩自慙眼力非關令紫氣浮空懵不知
以王家酒寄陳北山得二絶句誚酒味不如舊
日之勁峭用韻二首
先生詩酒令俱嚴一婦哇簧與市帘戸大才高今吏
部故應笑小更嫌甜
二
醇醪易入醉人鄉勁酒難逢醒者嘗王媪區區真小
黠隨時增損甕中方
和北山一首
幅巾高蹈挹洪崖閑灑銀鈎著玉杯文律不論先漢
後詩源遠自國風来却愁小子方攻冉未必吾師肯
鑄回極欲去修床下拜扁舟歸夢繞南臺
送建安鄭尉
路人能說尉一似建溪清寸錦不携去束書相伴行
無心干舉將有面見賢兄應笑東陽令淹留白髮生
答范叔範
闊矣别離久颯焉顔髮蒼殷勤大范子問訊老劉郎
渴睡添新懶清談減昔狂今無望氣者寶劍且深藏
送楊休文
寂寞鰥翁揜縣齋吏傳刺字睡驚回自從黃鶴仙人
去誰遣青牛道士来適夢羽人良有以共吟石鼎愧
無才殷勤問訊西山老何日山中伴訪梅
答羅天驥
乃祖曾吞鳳郎君豈後身頗聞精選理何必慕唐人
玉麈王夷甫烏絛吕洞賓客談溪墅勝終擬卜比鄰
太守林太博贈瑞香花
一樹婆娑整復斜使君輟贈到田家自慚甕牖䋲摳
子不稱香&KR0809;錦傘花小借煖風為破萼旋澆新水待
抽芽丁寕童子勤封植留與甘棠一樣誇
再和
壊徑泥深古檻斜居然幻作貴遊家小亭自課童鋤
草空室俄驚女散花便覺麝裳無遠韻頻挑蟻蠧有
新芽紫薇紅藥催公去獨許詩留野老誇
三和
吏散庭空戟影斜吟牋飛到野人家隋珠和璧難酬
價禅榻茶甌忒負花譜欠名人為品藻詩因尤物始
萌芽近公匹似熏班馬荀令風流未足誇
四和
吟諷攀翻到月斜衆驚竒寶聚貧家高才盍視宫中
草退士聊看屋角花未必園丁諳樹性更愁墨客笑
薑芽畫堂金鼎熏蘭麝豈有天然韵可誇
五和
幾點朝来小雨斜未應造物妒山家陡驚春報千秋
信擬問天留數日花寫物祇今須老筆染根何處有
靈芽彩雲過眼真如夢著意追摹豈好誇
六和
拙筆蕪詞字半斜情知見笑大方家故教吉甫獨哦
句除却微之誰别花勾引親朋須果核隄防風日損
根芽玉津應制需公等林下樵歌敢自誇
七和
短牋小草墨痕斜句法來從和靖家吟賞豈無神助
筆護持疑有物司花莫因山鳥啼榕樹便憶河豚飽
荻芽多少邦人沾賸馥碩碑遺愛永傳誇
和趙南塘離支五絶
側生海畔遠難將風日尤能變色漿借問驛馳丞相
府何如輦致道山堂
二
却貢無因送上天漫山如錦但堪憐羅浮所産真奴
隷只為曾逢玉局僊
三
十顆千錢品最珍北人鮐背未濡唇若生京洛豪華
土買斷丹林肯筭緍(皺玉盛時顆值百錢)
四
輦轂嘗新着價高土人棄擲等弁髦不嗔園客工偷
竊絶喜天公享老饕
五
風韻能令百果低難將盧橘闘新竒品題自合還詩
祖模寫何須覓畫師
築城行
萬夫喧喧不停杵杵聲丁丁驚后土徧邨開田起窰
竈望青斫木作樓櫓天寒日短工役急白棒訶責如
風雨漢家丞相方憂邊築城功高除美官舊時曠野
無城處而今烽火列屯戍君不見高城齾齾如魚鱗
城中蕭疎空無人
開壕行
前人築城官已高後人下車来開壕畫圖先至中書
省諸公聚看稱賢勞壕深數丈周十里役兵大半化
為鬼傳聞又起旁縣夫鑿教四面皆成水何時此地
不為邊使我地脈重相連
運糧行
極邊官軍守戰埸次邊丁壮皆運糧縣符旁午催調
發大車小車聲軋軋霜寒晷短路又滑擔夫肩穿牛
蹏脱嗚呼漢軍何日屯渭濱營中子弟皆耕人
苦寒行
十月邊頭風色惡官軍身上衣裘薄押衣勅使来不
来夜長甲冷睡難着長安城中多熱官朱門日高未
啓關重重幃箔施屏山中酒不知屏外寒
國殤行
官軍半夜血戰来平明軍中收遺骸埋時先剥身上
甲標成叢塚高崔巍姓名空掛陣亡籍家寒無俸孤
無澤烏虖諸將官日穹豈知萬鬼號隂風
軍中樂
行營面面設刁斗帳門深深萬人守將軍貴重不據
鞍夜夜發兵防隘口自言虜畏不敢犯射麋捕鹿来
行酒更闌酒醒山月落綵縑百叚支女樂誰知營中
血戰人無錢得合金瘡藥
寄衣曲
征夫去時衣紵葛征夫未回天雨雪夜呵刀尺製寒
衣兒小却倩人封題上有泪痕不教洗征夫見時認
針指殷勤著向邊城裏莫遣寒風吹腠理江南江北
一水間古人萬里戍玉關
大梁老人行
大梁宮中設氊屋大梁少年胡結束少年嘻笑老人
悲尚記二帝蒙塵時烏虖國君之讎通百世無人按
劍决大議何當偏師縛頡利一驢䭾載送都市
朝陵行
國家諸陵陷河北盗發寶衣斧陵木或言陵下往来
人夜聞翁仲草間哭何年却遣朝陵官含桃璀璨登
金&KR0777;悲哉人家墳墓各有主誰修永昌一抔土
破陣曲
黃旗一片邊頭回兩河百郡送欵来至尊御殿受捷
奏六軍張凱聲如雷元戎劍履雲臺上麾下偏禆皆
將相腐儒筆力尚跌宕燕山之銘高十丈
邨居書事
有客相逢說坎離胡盧中藥不容窺叩頭無力營丹
竈聊奉先生一醉資
二
新剃闍梨頂尚青滿邨看說法華經安知世有彌天
釋萬衲如雲座下聽
三
卜叟&KR0809;書繫肘邊兒童尊信等神仙立談算盡平生
事問到封侯拜相年
四
刮膜神方直萬金國毉曾費一生心可憐髽髻提籃
者也有盲人問點針
後村先生大全集卷之八
