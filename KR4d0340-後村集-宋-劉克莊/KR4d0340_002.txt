後村先生大全集卷之二
詩(嘉定己卯奉南嶽祠以後所作)
蒙忍監南嶽廟
久問嫖姚乞退閑今朝凖勅放生還人欺觧罷青油
幕帝遣監臨紫蓋山營卒展辭回玉帳林僧講賀到
柴關丈夫不辦封侯事猶要名標處士間
烏石山
兒時逃學頻來此一一重尋盡有蹤因漉戲魚群下
水緣敲響石鬪登峰熟知舊事惟鄰叟催去韶華是
暮鐘畢竟世間何物夀寺前雷仆百年松
葺居
兵火間關鬢欲絲歸來聊卜草堂基架留手澤書堪
看㸑有躬耕米可炊畏濕先開通水竇貪明稍斫近
簷枝旋移梅樹臨窗下凖偹花時要索詩
挽郭處士
昔聞東郭先生者處士寕非是遠孫空有新詩喧一
邑竟無明䛇老孤村雷琴酷愛應同殉草字尤工惜
不存復說歸從葱嶺去騷成何路可招魂
老將
昨觧兵符歸故里耳聽邊事幾番新偶逢戲下來猶
識欲說遼陽記不真兒覓寶刀偏愛惜奴吹蘆管輙
悲辛夜寒忽作關山夢萬一君王起舊人
老馬
脊瘡蹄蹇瘦闌干火印年深字已漫野磵有冰朝洗
怯破坊無壁夜嘶寒身同退卒支殘料眼見新駒被
寶鞍昔走塞垣如抹電安知末路出門難
老妓
籍中歌舞昔馳聲憔悴猶存態與情愛說舊官當日
寵偏呼狎客小時名薄鬟易脱梳難就半被常空睡
不成却羡鄰姬門戶熱隔樓張燭到天明
挽趙仲白二首
生被才名譴摧殘到死休家留遺藁在棺問故人求
對月悲孤詠逢山憶共游昔年携手地今送入松楸
昨吊寢門外莱妻泣最悲因言兒上學復為墓求碑
零落燒丹訣凄涼哭鶴詩託孤朋友事非謂九泉知
贈風水僧
向人說葬人談空郭璞瞿曇併入宗背得山經如誦
呪頂將禪笠去尋龍偏為檀越裁生壙預定公侯出
某峰想亦自營歸寂處一邱卯塔種青松
挽鄭夫人二首(李尚書母)
九秩復何憾生榮没更哀閨門天下則地位佛中來
貝葉從頭看庭槐一手栽侍兒聞曉磬猶恐坐禪廻
昔事征西幕年年拜夀闈那知丹旐至曾勸板輿歸
元帥抛金印諸生返布衣感恩惟有淚來向路傍揮
除夕
除夕隂寒怕&KR1032;簾雨聲斷續下疎簷壁穿自和乾泥
𥙷窗損教尋廢紙粘祇有青燈相守定縱無白髮亦
生添更殘自算明年事不就君平卦肆占
挽鄭淑人(李尚書内)
憶在軍中為記室謝公門館事皆知謙卑若婦初嬪
日儉素猶夫未貴時病了死生惟點首晚憂家國每
顰眉舊人猶有任安在攬涕丐風獻些詞
悼阿昇
寶惜吾兒如拱璧那知變滅只須臾畏啼尚宿通宵
火塗䪿猶殘隔日朱坐客相寬云夢幻故人来吊訝
清癯荒山歲晚無行迹心折原頭樹影孤
送真舍人帥江西八首
誎書元不為求名上有穹蒼鍳至誠索虜傳觀皆動
色豈知難悟漢公卿
聞道泉人截鐙留翰林從此去吾州村中父老相持
泣但祝今侯似故侯
舶客珠犀湊郡城向來點涴幾名卿海神亦歎公清
德少見歸舟箇樣輕
應對詼諧路亦開漢家天子日招徠當時惟有膠西
相不向平津閣裏來
淮漢沄沄戰血腥蜀山鬼哭不堪聽如何一綫江西
路獨現奎星併福星
自昔安危等置棋繫人着數匪天為何因國手来當
局要看開奩布子時
少小聞人說復讎至今禾黍徧宗周自憐謝病離軍
去始聽王師下海州
身已為民與世疎的無一步離村居昨朝出郭遲公
至廢了忩間數葉書
與客送仲白葬回登石室
絶頂荒寒斷客過偶携之子共捫蘿縱觀天外皆鯨
浸下視城中等螘窠悼友孤懷方濩落逢僧逆境暫
銷磨夜歸剰乞松明火霜滿前山滑處多
立春二首(嘉定庚辰奉南嶽祠)
恰歸舊隠再逢春村巷荒涼草没人犬壞園中門作
竇盗規墳上樹為薪官如巫祝難羞賤家似樵漁敢
諱貧聞說鄰醅低價賣病夫一滴未沾脣
今歲春盤始住家也勝羈旅走天涯圃晴菜拆經霜
甲林暖梅飛徧地花閑有工夫憂世事老無勳業惜
年華近來死盡吟詩者得句聊從野叟誇
去春
去春烽火照江邊曾草軍書夕廢眠萬里旌旗真属
命一邱耕釣且隨緣偶然謝客元非病間亦尋僧不
為禪尚有惜花情味在銅缾終日玩芳妍
燈夕
千炬金梔映玉蕖臺城作夢又年餘斷無絃索鳴華
屋惟見炊烟起草廬兒報瓶空因止酒婢言油盡暫
停書蓬窗亦有精勤士何必燃藜向石渠
戲孫季蕃
少日逢春一味癡輕鞭小袖趁芳時常過茶邸租船
出或在禪林借枕欹名妓難呼多占定好花易落况
開遲身今憔悴投空谷悔不當初秉燭嬉
匹馬
匹馬曾經小店炊一林玉雪映疏籬無言誰識含情
處有韵全看背而時乍見心方驚絶豔重來人已折
繁枝斷烟殘照山村路銷得劉郎一首詩
宿囊山懷洪岳二上人
憶在山中識二僧一亡一已拂衣行壁間笠徙名藍
掛寺外松過夀塔生隴月定知今夕限澗泉猶咽舊
時聲隔房侍者多新剃不似閑人却有情
訪辟支巖絶頂二僧値雨
聞有比丘隱絶巔多生無跡下山前僧稱功行幾如
佛樵說神通復近仙食少僅炊盈握米身寒不挂半
銖綿重巖風雨妨游涉回眺蒼烟一惘然
送王實之赴長沙幕殿試(第四人)
賈傅遺蹤在君於此泛蓮不應卑濕地猶着廣寒仙
策好人争誦名高士責全衡山余所管擬結草鞵緣
哭豐宅之吏部二首
江表依公稍自強訃聞朝野共凄凉纛移北府兵皆
散笳返西州宅已荒舊戍交鋒淮水赤新墳埋劍越
山蒼此身虚作田横客血淚無因滴壠旁
康時才調未全伸晚建油幢白髮新畚土為城塵滿
面握拳猶戰膽通身一生偏任公家怨四海皆知後
事貧多少貴交方厚禄恤孤吊墓屬何人
深村
身老深村負歲華青苔逕裏是貧家晚風一陣無端
急不為山人惜柚花
挽林進士
一門皆擢第君獨老儒冠試卷年年納經書日日看
文為前輩賞命合主司難遥想泉臺恨銘旌未寫官
東人求驢子
聞在江寕得小驢價高人說是名駒行時亦肯過橋
否飢後還能飲澗無不稱金鞍䭾侍女只宜席帽載
貧儒㶚陵雨雪詩家事乞與他年做畫圖
寄漢陽守王中甫
自辤幕府徑歸耕同舍分携闕寄聲帳下飛書空有
幕軍中上級獨無名山深僕不聞時事塞近君應得
虜情聞道漢東堪卧治託來依舊說招兵
與客登壺山絶頂
十里稀逢寸地平且無木影蔭人行鳬飛難學王喬
舄魚貫全無鄧艾兵樵子獻花簪帽重山靈供水入
瓢清捫蘿莫怪匆匆下恐賺林僧束炬迎
戲答同游
君到中峰力不加却疑絶頂事皆誇烟含晚市微分
塔日照鄰州近隔沙
次方武成壺山韵
圖經云此有神仙曾見壺公跳入年斫木人多山漸
瘦結菴僧去石誰眠鳥歸半嶺䘖斜日樵返疎村起
遠烟君若能抛塵裏事一龕共占野雲邊
挽林推官内方孺人(艾軒侍郎子婦)
身畔無釵澤何由葬禮奢明時選人婦先帝近臣家
白首持巾帨青燈緝苧麻寺西同窆處風日愴寒笳
方湖泛舟(得南字)
湖波經雨綠如藍小艇閑携客二三墜絮颭萍生細
浪驚魚避鷺没深潭入菏似覺傍無岸穿石方知上
有巖却凭朱樓同望海一規寒玉帖西南
空寂院
院名誰遣稱空寂入得門來寂又空舊有田園官戶
占别無衣鉢老尼窮砌傾苔色侵堂上厨廢炊烟起
草中或說古碑巢寇寫栖禽不下似傷弓
紫澤觀
修持盡是女黃冠自小辭家學住山簾影靜隨斜日
裏磬聲徐出落花間祭星綠簡親書字避客青衣密
掩關最愛粉牆堪試筆苦無才思又空還
靈寶道院
兩行松繞垣數箇竹當軒山主出何處道人知不言
只携詩草至尚覺磬聲煩俗奉毉仙謹儒家亦捨幡
方寺丞新第二首
宅成天下借圖看始笑書生眼力慳地占百弓多是
水樓無一面不當山荷深似入苕溪路石怪疑行雁
蕩間只恐中原方鼎沸天心未遣主人閑
右二
一生不蓄買田錢華屋何心亦偶然客至多逢僧在
坐釣歸惟許鶴隨船按行花木皆僚友主掌湖山即
事權京洛貴人金谷裏安知世上有林泉
小齋
小齋自理畫并琴匣貯香薰怕蠧侵出塞已忘轉檄
夢入山猶有著書心南船不至城無米北貨難通藥
闕參却為貧居還往少門前留得綠蕪深
東巖寺避暑
若非来寺裡無地避炎蒸經雨房基潤依山井氣冰
榻虚凉睡客松濕滴歸僧對此專宜靜為詩亦不應
方寺丞&KR1468;子初成
船成莫厭野人過久欲從公具釣蓑積雨晴來湖面
闊殘花落盡樹隂多新營小店皆依柳舊有危亭尚
隔荷所恨前峰含瞑色不然和月宿烟波
友人病瘡
自檢方書坐一床教尋蒿白采蒲黃畫眉連日疎粧
閣鍊氣通霄住道房倦聽瀑聲驚睡醒悶拈詩卷遣
心凉猶勝華髮從軍客歸卧茅簷養戰瘡
乍暑一首
南州四月氣如蒸却憶吳中始賣冰綠浦游船常載
妓畫廊浴鼓或隨僧夢過水榭聞凉笛身在山房伴
曉燈惆悵烏絲欄上筆蓬窗學寫字如蠅
衛生
衛生草草昧周防小郡無毉自處方採下菊宜為枕
睡碾来芎可入茶嘗身因病轉添蕭颯人到衰難再
盛強舊喜讀書今亦懶侗鑪慢炷一銖香
先儒
先儒緒舊有師承非謂聞風便服膺康節易傳於隱
者濂溪學得自高僧衆宗虚譽相賢聖獨守遺編當
友朋門掩荒村人掃迹空鈔小字對孤燈
同孫季蕃游净居諸庵
捨俗依空事梵王韶顔寂寂度年芳門前草色迷行
徑院裏花隂接步廊弓樣展來靴尚窄黛痕剃出頂
應凉當時若使窺鸞鏡一步何因出洞房
又一首
滿院静沈沈微聞有梵音不來陪客語應恐誤禪心
母處歸全少師邊悟已深戒衣皆自衲因講始停針
孟夏泛方湖得同字一首
長笛横吹露滿空柂行渾不辨西東岸回初見遥峰
出浦盡新疏别港通月照鷺身明石畔風翻螢影没
荷中書生此樂關時命歎息無因夜夜同
又得湖字一首
帝賜先王一曲湖畫船領客泛菰蒲覆茅亭址尋猶
遠隔柳人家看似無渴嗜瀑泉頻遣汲醉行釣岸屢
嗔扶假令不立功名死史筆須編入酒徒
問友人病
病來清瘦欲通仙深炷香篝掃地眠野客勸尋廉藥
賣外人偷得近詩傳術庸難靠毉求效俗陋多依鬼
乞憐鷗鷺如期行迹少分明溪上占漁船
偶賦
身巳深藏畏俗知客來鄰曲善為辤偶彈冠起成何
事徑拂衣歸自一竒村飲婦常留燭待山行童亦挾
書隨明時性學尤通顯却悔從前業小詩
滄浪館夜歸
萬疋沙場似電奔轟天笳吹簇轅門而今出借東家
馬烟雨孤行小麥村
右二
立馬飛書萬衆看雪花滿硯指春寒自憐衰憊今如
此枕上裁詩字未安
贈翁定
相逢乍似生朋友坐久方驚隔闊餘徧問諸郎皆冠
带自言別業可樵漁住鄰秦系曾居里老讀文公所
著書十七年間如電瞥君鬚我鬢兩蕭疏
送孫季蕃
家在吳中處處移的於何地結茅茨囊空不肯投牋
乞程遠多應祝馬騎短劍易錢平近債長瓶傾酒話
餘悲衡山老祝凄凉甚明日無人共講詩
哭毛易甫
至尊殿上主文衡誰料臺中有異評垂二十年猶入
幕後三四榜盡登瀛白頭親痛終天訣丹穴雛方隔
歲生策比諸儒無愧色自緣命不到公卿
月下聽孫季蕃吹笛
孫郎痛飲横長笛玉樹胸襟鐡石顔觧噴清霜飛座
上能呼涼月出雲間病創凍馬嘶荒塞失侶窮猿呌
亂山可惜調高無聽者紫髯白盡鬢毛斑
哀陳璹
滿懷干世策自請戍邊城不得兵書力翻成禮部名
妓方調錦瑟客已吊丹旌都下人来說還因喜喪生
題方武成詩草
性僻愛詩如至寶借君詩卷百廻看吟來體犯諸家
少改定人移一字難束瀑為題猶天矯吞山入句尚
蒼寒嗟余老鈍資磨琢安得同衾語夜闌
送劉連江之官
舊說土風淳今聞未易馴勢侵官府弱税去縣衙貧
襆印辤州遠開軒與海鄰中朝峩豸者多用滿歸人
挽柯東海
不持寸鐵覇斯文疇昔曾將膽許君撰出騷詞奴宋
玉寫成帖字婢羊欣喪無歸費人争賻詩有高名虜
亦聞作覽廵銘增感愴纍纍舊友去為墳
送客
騎驢送客一壺隨汗透中間熱似炊客又不来天落
雨路邊茅舍坐移時
哭王宗可
昨現官身往今迎影子廻揔緣鳬入覲誰料鵩為災
巷静公人去門荒吊客來故園花滿架猶似去年開
書考一首
香火精勤閱一朞孤臣無路答鴻私銜如已廢陳人
樣俸比初開小學時世上升沉姑付酒考中功状是
吟詩五錢買得羊毛筆自寫年勞送有司
哭常權(子主靖安縣簿君為令)
曾佐下風山縣裏長官貴重若神明行香埜寺徐方
至白事琴堂久始迎遠遞無書悲契闊老襟有淚愴
生平郎君如玉聞先夭誰護丹旌問去程
穴蟻一首
穴蟻能防患常於未雨移聚如營洛日散似去邠時
斷續緣高壁周遭避淺池誰為謀國者見事反傷遲
方寺丞除雲臺觀
河嶽腥膻憤未忘羡公遥領舊靈光草荒太白騎驢
迹雲冷希夷委蜕裳定有遺民來獻土可無散吏去
焚香吾聞西華多竒觀不比炎州寂寞鄉
哭方主簿汲
鶉衣不似擁千金用破燈窗一世心太學空聞能賦
久春官未察讀書深柴車巾出身猶徤槐簡拈歸病
已侵寂寞殯宫來客少故人野外獨沾襟
陳寺丞續荔枝譜
蔡公絶筆山川歇荔子蕭條二百年選貌略如唐進
士慕名幾似晉諸賢豈無品劣聲虚得亦有形佳味
不然題徧貴家臺沼後請君物色到林泉
棋
十年學奕天機淺技不能高謾自娛遠聽子聲疑有
着近看局勢始知輸危如廵遠攴孤壘狹似孫劉保
一隅未肯人間稱拙手夜齋明燭按新圖
宿千歲菴聽泉
因愛菴前一脈泉襆衾求此借房眠驟聞將謂溪當
戶久聽翻疑屋是船變作怒聲尤壮偉滴成細點更
清圓君看昔日蘭亭帖亦把湍流替管弦
題方寺丞西山瀑布亭
與客窮源上盡山林霏初卷嶺頭乾似嫌甲第施朱
戟别築茅亭對碧湍龍怒豈容緣磴汲雹寒不敢近
崖看平生頗有登臨膽今日凭高立未安
秋夜有懷傅至叔太博父子
憶昔游君父子間高才窮力莫追攀讀書衆壑歸滄
海下筆微雲起太山幼嗣尚存宗武在遺文難附所
忠還荒邱衰草埋雙壁兀坐空齋涕泪澘
書小忩所見
榦接枝分整復斜隨緣装點野人家小窗有喜無人
見蘭在林中出一花
哭宋君輔(倚)
早題淡墨魁多士晚着青衫事護軍方見叔孫來議
禮已傳子夏去修文先朝繅籍為圭璧近世摧殘用
斧斤回首冶城棋飲地雁悽蟬咽不堪聞
曝書一首
秋齋近午氣尤炎命僕開箱更發奩蟲蝕闕文勞注
乙嵐侵脫葉費装黏雲迷玉帝藏書府日在山人炙
背簷誰道閑居無一事袒衣揮扇曝芸籖
觀元祐黨籍碑
嶺外瘴魂多下返冡中枯骨亦加刑稍寬末後因奎
宿暫仆中間得彗星蚤日大程知反覆暮年小范要
調亭書生幾點殘碑淚一吊諸賢地下靈
答翁定
牢落祠官冷似秋賴詩消遣一襟愁喜延明日常開
戶貪對青山懶下樓客詫瀑竒邀往看僧誇寺僻約
来游何當與子分峰隠飢嗅岩花渴飲流
挽陳潮州相霆一首
當年舍選最居優上到青雲亦白頭律賦數篇天下
誦遺書幾卷篋中留入游太乙曾臨地出牧昌黎所
典州耆舊凋零今欲盡傷心笳吹掩新邱
聞城中募兵有感
調發年多籍半空虎符招捕至閩中庄農戎服来操
戰太守儒装學拍弓去日初辭鄉樹綠到時愁見戍
旗紅募金莫作纏頭費留製衣袍禦北風
右二
昔在軍中日募兵萬夫魚貫列行營懸金都市招徠
廣立的轅門去取精二石開弓猶恨少雙重被甲尚
嫌輕伍符今属他人手歷歷空能記姓名
哭張玉父
華髮客朱門文高道又尊十方窮不屈一片氣長存
籬掩湖邊宅墳依郭外村二孤彈舊鋏泣感孟嘗恩
友人病痁
昔聞詩可驅痁病今日詩人疾自嬰勢似邊兵鏖未
觧根同野草剗還生能蠲熱障惟山色觧洗煩襟只
澗聲溪友祝君如虎徤督僧栽種課奴耕
書事
黃旗旁午責軍需括馬搜船遍里閭士稚去時無鎧
伏武侯屯處有儲胥栗空都内憂難繼甲出民間策
恐疎昔𥙷戎行今簡汰空搔短髮看兵書
右二
人道山東入職方書生膽小慮空長遺民似蟻飢難
給俠士如鴈飽欲颺未見馳車修寢廟先聞鑄印拜
侯王青齊父老應流涕何日鸞旗駐路旁
李文饒一首
畫取維州如槁葉策禽潞將似嬰兒九原精爽人猶
畏想見中書秉筆時
西風
性愛芙蓉淡復濃倚欄日日待西風池邊數本無消
息愁絶東家半樹紅
右二
老葉猶存是苦吟或投野店憩寒林西風何處無詩
料水際山顛亦去尋
昔仕
昔仕年傷早令歸計恨遲賴存南嶽草可答北山移
後村先生大全集卷之二
