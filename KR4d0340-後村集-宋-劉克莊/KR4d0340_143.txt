後村先生大全集卷之一百四十三
神道碑
孟少保(奉勅撰)
孟氏之先自絳徙唐後徙隨之華陽公諱珙字璞玉
高大父安嘗從岳王飛軍曾大父立累贈太子太保
妣胡氏絳郡夫人大父林贈太子太傅妣白氏太寕
郡夫人父宗政右武大夫鄂州江陵府都統制兼知
棗陽軍累贈太師永國公諡忠毅廟壮烈妣馬氏冀
國夫人郭氏唐國夫人公冀國所出忠毅第四子也
國家自辛已後東南久安開禧初邊事始動然將材
亦出二十年間出奇賈勇守固戰克蔽遮國之西門
繄忠毅之功公幼從父兵間出入必俱嘉定戊寅
虜寇襄陽帥&KR0702;忠毅禦之公料虜必窺樊城請布陣
羅家渡以待虜至伏發死者大半帥又檄援棗陽
嘗父子相失公望胡騎中有素袍白馬者識其為忠
毅也急麾騎軍哭陣陣開而忠毅晚以功補授初品
己卯虜聚粮械扵湖陽忠毅命公攻拔之辛已辟光
化尉癸未忠毅公薨扵棗陽今上寶慶乙酉差峽州
兵馬監押丁亥辟京西第五副將權神勁軍統制權
管忠順軍盖忠毅所招唐鄧蔡三郡壮士二萬餘人
江海總之衆不安制司以公伐海公分其軍為三衆
乃帖然紹定戊子公曰制閫剏平虜堰于棗陽溉田
十萬頃立十十庄三轄使軍民分屯是年收十萬石又
命忠順軍家自蓄馬官給藁榖孳生不計馬益蕃息
己丑陞京西弟五正將棗陽軍駐劄總轄本軍屯駐
忠順三軍庚寅差京西兵馬都監丁唐國憂明年起
復京西兵馬鈐轄棗陽軍駐劄仍總制三軍壬辰以
閫檄討武天錫平之癸已韃將那欒倴盞追元顔守
緒逼蔡制閫慮其侵軼檄公戍鄧虜至敗之追至青
塜吕堰又敗之以閫檄討武仙克之天錫者鄧人乘
虜乱聚衆二十萬為邊患公逼其壘一鼓拔之其麾
下斬天錫首以獻仙真定人聚衆亦二十萬後受金
虜招為唐鄧行省與天錫鄧守移刺袁相倚角為金
盡力欲迎守緒入蜀犯光化鋒剽甚聞公進兵轉而
西移刺爰以鄧州張林以申州降仙將楊聚劉儀降
公以仙虚實問儀儀言大寨在石穴山以馬蹬沙&KR0810;
岵山三寨為保障又言必先破离金寨王子山寨則
沙窩孤立矣公用其策盡破諸寨直擣石穴夷其衆
仙遁去或言其能隱形二除鄂州江陵府副都統制
賜金帶其冬以閫檄伐金初韃使王檝約共攻蔡且
求兵粮請師期或謂金垂亡宜執讐耻或言韃貪宜
防後患議不央師以訪公公言倘國家事力有餘則
兵粮可勿與其次當權以濟事不然金滅無厭將及
我矣帥曰善吾計决矣用兵幾何公請二萬帥曰大
將非公不可命公盡護諸將以米千石餉韃軍倴盞
使人来迓公與射獵割鮮而飲遣先歸輕騎直造其
帳倴盞喜取馬乳酹之且頻酌以飲公曰你殺得武
仙賽因賽因者華言極好也得蔡降人言城中飢公
曰虜已窘矣當畫地而守以防突圍我得東南韃得
西北公語倴盞已戒南軍毋入北營汝亦當戒北軍
毋入南寨倴盞諾令其萬戶張柔領八都魯五十人
踰濠突城城中鈎二人以往柔亦罣鈎公麾兵捄之
池深飛劍斫鈎挾柔以出遂逼柴潭立柵衛城恃潭
爲固外即汝河潭高扵河五六尺城上金字號樓伏
巨弩相傳云岸下有伏龍人不敢近將士疑畏公召
麾下飲再行曰柴潭非天造地設樓上伏弩能及遠
而不可射近彼所恃此水决而注之涸可立待皆曰
堤堅未易鑿公曰所謂堅者止築兩堤首耳鑿其兩
翼可也潭果决實以薪葦過師端平甲午正月圍蔡
踰兩月矣御札勉諭將士衆感激思奮公之先鋒向
南門至金字樓列雲梯令諸軍聞鼓則進馬義先登
趙榮繼之公麾萬衆畢登殺偽元帥高家奴使人視
西北則金韃尚相持於土門水上乃開西門下吊橋
邀倴盞入江海執偽參政張天綱以歸公問守緒所
在天綱曰先覩西北城危即輿金壁置小竹屋環以
薪草又往觀兵退而號泣自經曰死便火我連日兵
交未克歛城破始火之時竹屋烟熖猶未絶公與倴
盞拾其骨中分之得偽武元皇帝諡寶一玉帶一金
銀銅印金銀牌各有差全師而歸擢建康府副都統
制俄授主管得侍衛馬軍行司馬事閫檄護太常寺
簿朱楊祖閤門看班祗候林拓朝入陵諜云虜中傳
南朝来争河南府哨馬巳及孟津陜府潼關河南皆
增屯設伏又聞淮閫刻日進師衆疑畏不前公曰淮
東之師由淮泗沂汴非旬餘不達吾選騎疾馳不十
日可竣事建師至東京吾巳歸矣於是宵征至龍門
齋宿至于奉先縣陵下與二使奉宣御表時久旱望
陵上雲氣五色風雷大作一雨沛然數十里外元無
雨也成禮而歸前既除馬帥而制閫奏留公襄陽兼
鎮北軍都統制此軍乃公所招中原精銳百載之士
公漢北樊城新野塘鄧間凡萬五千餘人俄令
赴樞密院禀議除帶御器械乙未兼主管侍衛馬軍
行司公事時暫黃州駐劄朝辤上言卿名將之子破
蔡滅金功績昭著公曰此宗社威靈陛下聖德三軍
將士之勞臣何力之有上問恢復奏云願陛下寬民
力蓄人材以俟機會其夏兼知光州冬兼知黃州丙
申春韃寇黃兩耳山下瞰城中公跨山為城綿亘西
北以護大城慮軍民雜處因高阜為兩堡曰齊
安曰鎮淮以居諸後屢攻皆敗之秋節制黃蘄
光信陽四郡軍馬冬進兵觧蘄州圍韃寇荆時㐮陽
失守隨守張龜壽荆門守朱揚祖郢守喬士安皆委
郡去復守施子仁死江陵危急詔㳂江淮西遣援皆
謂無踰公者公至荆虜拔柵去分兩路一攻復州一
散在枝江監利縣編筏窺江公遣外弟趙武等與虜
戰躬往節度破砦二十四還被虜生口二萬虜增兵
來又敗之以火箭焚虜二千艘虜不得逞而遁嘉熙
丁酉封隨縣開國男擢高州刺史進忠州團練使兼
知江陵府京西湖北安撫副使夏乞告改葬忠毅公
於大治磁湖之間御札牌趣赴江陵仍令興國壽昌
守臣津發秋除鄂州諸軍都統制冬韃酋&KR1135;没觧犯
漢陽境徘徊陽臺間公至沌口命諸將奮擊虜出境
去韃酋口温不花入寇蘄守張可大舒守李士逹
各委郡光守董臣以州降韃合三郡人馬糧械攻
黃守玉鑑江帥萬文勝戰不利公入城軍民喜曰吾
父来矣駐帳城樓指畫戰守虜劫民船千數謀渡江
公命同鼎葛懷以戰艦衡虜陣虜亂欲引船遁鼎乘
風揚帆薄北岸四面合擊獲舟二百艘虜奪我東堤
公斬主將叱池深約移晷收復深選壮士陷陣諸軍
踵之遂復東堤虜添回回河西兵公夜遣劉全等分
七路劫砦虜驚優自相攻擊虜晝夜穴城公扵城内
築月城又掘萬人坑廣八十餘丈虜焚圑樓城危甚
而士殊死戰上朌親札曰卿等分提虎旅共保齊安
郤敵盡忠朕心嘉尚卿等宜一乃心力早策雋功賜
卿等金椀各一戰守將士天寒不易今遣京會三十
萬貫等弟支犒公益以白金昐之歲暮韃軍闘死者
凍死者遁歸者十七八戊戌春韃遣八都魯突城入
悉墮坑中我軍自月城上砲擂俱下虜不能支觧去
除寕遠軍承宣使帶御器械鄂州江陵府諸軍都
統制閫帥入奏公兼留司事依舊承宣使除樞密副
都承旨京西湖北路安撫制置副使兼知岳州兼督
視留府事復郢州荆門軍巳亥復信陽軍樊城襄陽
府依舊承宣使除樞密院都承旨兼知鄂州復光化
軍兼湖廣總領冬韃寇䕫州公策虜必道施黔以透
湖湘分兵屯歸峡施韃酋搭海圍哨開逹公塞徑路
防灘淺虜潛師夜渡萬州湖灘公曰督府請自提兵
西上虜廹歸州大堙寨知我有備而還公駐兵岳陽
條上流備禦宜為三層藩籬乞剏制副司及移關外
都統一軍於䕫任倍萬以下江面之責為苐一層備
鼎澧為第二層備辰沅靖郴桂為第三層請峡州松
滋各屯萬人舟師隷焉每州屯三千人鼎澧辰靖各
屯五千人郴桂各屯千人如是則江面可保又言四
川帥臣賊末來則一意&KR0809;槖賊一至則四散奔避事
甫定則連章請罪梱載東下雖置之嶺海猶不失其
為多貲安開之客乞責敗事之人以功贖過其論戰
守大計如此庚子進隨縣開國子制拜寕武軍節
度使四川宣撫使兼知夔州兼節度歸峡鼎澧見戌
軍馬進封漢東郡開國侯兼京湖安撫制置使公控
辤者九韶不允者三賜御札者二略曰韃寇坤維帥
相矛盾不能都攘師無紀律反為潰亂虜得深入迫
我上流欲得夷狄知姓名兵將服智略者往鎮壓之
搏采於衆母以踰卿此豈尋常委寄之比又曰卿言
蜀事之難是固難矣不難無以見人傑卿宜勇扵一
行詎可猶豫未决三層之說是見規摹素定凡有邊
機利害可奏來公不敢辤九月領宣撫使事妙簡吳
蜀之彦參錯幕府時四川制置使棟隆之副使彭大
雅不咸公責之曰國事如此勇於私闘獨不愧廉藺
之風乎二閫大慙黎守闕師古申大理國請道黎雅
入貢公報此玉斧所畫大理自通邕廣不宜取道州
蜀郤之俄詔公留京湖隃制蜀事力辤辛丑春宣閫
結局依舊寕武軍節度使京湖安撫制置大使兼夔
路制置大使以夔路隷夔路制司利潼成都三路隷
四川制司公曰蜀事病於事權之分今罷副司權既
歸一不當更分夔路兼本路屯田大使始至軍無宿
儲公大興屯田調夫築堰募農給種如昔行之棗陽
者縻錢四十六萬緡三萬四千石粟首秭歸尾漢口
為屯二千為庒百七十為頃十萬起建閫迄壬寅計
收九十三萬石有奇上屯田本末與所減劵食之數
降詔奬諭進師公安築沙市城江陵諸軍乞合祀趙
公方及樊劉孟扈四都統孟即忠毅也公泫然從之
作集忠廟壬寅建公安南陽二書院拜檢校少保依
前寕武軍節度使京湖安撫制置大使夔路策應大
使進封漢東郡𨳩國公癸卯春觧䕫路制置大使事
余玠宣諭四川過松滋公一見如舊玠欲荆閫通融
事力公餉以屯田米十萬石春還岳陽秋進師江陵
甲辰春兼知江陵府公謂僚佐此着非也彼若以兵
綴我上下流急將若之何乙巳再乞祠不允既兼郡
歎曰江陵所恃三海不知沮洳之地有愛变為桑田
者虜一鳴鞭即至城外盖自城以東古嶺先鋒渡直
至三汊略無限隔遂選僚属修内隘十有一别作十
隘於外有距城數十里者沮漳之水舊自城西入江
乃障而東之俾繞城北入扵漢而三海遂通為一隨
其高下為櫃蓄泄三百里間渺然巨浸土木之工百
七十萬民不知役繪圖上之御札稱奬公以身鎮江
陵兄璟帥武昌故事無兄弟同處一路者乞歸田不
允二書院成公奏㐮蜀蕩析士無所歸蜀士聚扵公
安襄士聚扵鄂渚臣即兩處各屋六十間以沒官田
屋地隷焉公安田歲入二千石有奇山澤間架之利
可二百萬歲養百二十員鄂渚田歲入六千石有奇
山澤所入可四百萬歲飬百四十員擇有學行者為
山長貳以堂長季試而旬課之暇則習射中者有賞
竊見江西宗濓精舍鷺洲書院皆蒙聖恩錫以宸
翰臣敢援近比以請上洒奎墨以賜丙午自春迄秋
秋五乞祠不允初公招鎮北軍駐襄陽李虎王旻之
閧軍亂鎮北亦潰韃每驅為前鋒公謂此輩去非其
罪乃以帛書金幣招之降者不絶至是河南行省范
用吉密通降欵以所受偽吉為質公白扵朝廟論難
之公歎曰三十年收拾中原人心今志不克伸矣病
遂革九月乞休致授檢校少師寕武軍節度使致仕
漢東郡開國公以九月戊午終扵江陵府治年五十
二是月有大星隕扵境内聲如雷薨之夕大風發屋
折木遺表聞上震悼輟視朝一日賻銀絹一千疋兩
加五百疋兩特贈少師丁未葬扵壽昌軍武昌縣金
紫山公官自一尉至三少爵自封男至郡公自三百
戶至三千四百戶實封八百戶皆以戰功自致薨後
三贈至太師封吉國公以子陞朝配定襄郡夫人彭
氏二男之經左武大夫濠州團練使帶玉器械知辰
州之縉紳童子科敕賜童子舉出身今以通直郎直
秘閣新知寶慶府二女長適武功大夫左領軍衛將
軍權發遣柳州王該次後公六年卒孫男七人淵澄
溥浩沆潛一未名孫女二人曾孫男一人已酉荆襄
流寓父老請建廟議諡立碑詔下其事太常定廟額
曰威愛博士翁甫考功郎官陳堅請諡曰忠襄惟宰
上之碑學士院久未克為公二子請不巳夫天子命
詞臣克莊曰汝為之乃按公年譜參以耳目聞見著
其大者扵碑盖嘗反復公平生而有感焉嗟夫元顔
氏之襄久矣其失燕而徙汴也議者尚欲存之以捍
韃及其盡失中原而栖扵區區之蔡也其勢與力不
足以捍韃明矣而前諭猶未改至公始明其為國讐
提偏師覆巢穴夷種類俘寶玉献於廟社豈不足以
雪粘斡亂華之恥慰祖宗在天之靈哉當元顔氏
之存邊患未嘗一日寬謂韃始暴吾邊者非也盖炎
紹名將張俊勤主之勞大矣晚有附和議之愧劉錡
順昌之功高矣或有無英㮣之評公破蔡守黃無
晚張劉及上問和議則曰臣介胄之士只當言戰不
當言和其英㮣又如此自昔將師通患貪功也放
利也忌能也慢士也公先入蔡開關納韃北軍大掠
我師秋毫無犯倴盞雖胡人然與公共事七十餘日
獨知尊敬豈非其器識德度有以折伏之歟暮年援
儒帥伐已闢精舍養士則近世一人而巳公用兵先
計後戰故能必勝乘碑見危致命故能堅守至於料
敵慮患瞭如蓍蔡謂城都非制帥駐足之地宜徙重
慶謂虜必由間道涉湖南江西之境先事而言其後
皆驗其鎮上游也㳂流風寒之處一一置屯終公之
身邊人按堵去之十年後人始有吝費神戌者江防
既撒虜遂偷渡荆楚之人至今思之公幼不好弄壮
忠憤激發晚澹泊灰槁視聲色貨利如嚼蠟所臨方
面參佐部曲白事献策言人人殊公徐以片語折衷
衆志皆㥦謁士游容老校退卒壹以恩意附接名位
雖重惟建鼔旗衙將吏生凛然反退掃一室則爐
薰書卷隐几危坐若蕭然事外者其學䆳扵易六十
四卦各係四句名警心易贊向使公不為世務所泊
尋徵之功不減輔嗣矣亦喜禪學與名衲游自號無
庵天子大書其扁克莊念端平初與公同朝及公以
馬帥往戌淮右猶及祖餞歲晚奉詔秉筆表阡乃
系以銘銘曰當禧嘉際力扞隨棗為國虎臣實公嚴
考公髮未燥從翁兵間迄纘戎功繼登將壇有武有
文且戰且守守緒燔死不花潰走雪戴天耻全參夘
城㐮鄂底定建閫江陵分兵戌淮船粟餉蜀苟利社
稷如衛頭目某地險隘某處磧灘布列砦艦蔽遮風
寒踰八十年猘不南吠酋長相戒曰彼有備古有上
毉灼見病源其人往矣而方猶存三層之說䆒極標
本倘修其方亦今盧扁申甫之生惟嶽降靈祖葛之
死有星隕管曷不七十繪麟閣像曷不八十載鴨渌
上武昌之柳萬山之碑豈無他人二公之思公視二
公其賢相類孰為此評荆楚之士公有美子各乘朱
輪維忠維孝以燾後人
寶學顔尚書
端平甲午余始有列扵朝與員嶠顔公同升尋皆去
國三十年間出處聚散不常然情好如一日公小余
一歲先挂其冠余以此愧公獨往敬公高致意公輕
趙孟之貴必享松喬之壽俄而仙去余告老得歸則
聞公將葬既發書吊之於是其孤興祖奉家傳来請
銘公顔氏諱頥仲字景正漳州龍溪人曾祖實贈正
議大夫妣陳淑人祖師魯寶文閣學士通議大夫贈
光禄大夫諡定肅妣永嘉郡薛夫人父徹奉議郎知
永福縣贈少傅妣魏國鄭夫人乾淳間侍從極天下
選定肅在其間尤號名臣公幼英晤定肅鍾爱以
遺澤授通任郎歷寕化尉環邑皆溪峒公與隅總約
不差孤卒下卿非急遽不發文引衆感悗劇盗廖竊
嘯公单馬迹捕隅總助之盡獲首從論賞班改承務
郎再轉爲西安丞民有争水利死者凶身逸去蔓
延平人憲委公覈實屏騎微服訪知其人捕論如法
疑獄遂决某甲豪霸一方衆訟之公適攝縣以属吏
夕暴疾死憲疑焉移江山主簿民遮道不散憲詰之
皆曰權縣為我儂除害適為身累憲聞其語曰我為
汝等留之民懽迎公歸除知西安縣創義役立規約
至今行之後每經從父老必持酒食勞輿隷丁魏國
憂調衡山縣未上兩浙轉達司幹辦公事遷通判
臨安府除將作監主簿知嚴州錢楮中半之全初行
吏民震恐公力争曰郡人納純用楮而責以見是
強其所無也又曰忤旨獲戾罪止一身便文自營害
延千里朝廷不能奪令用全楮觧發明年乙未入為
司農丞攝金部郎官除直秘閣兩浙轉運判官禁旅
失伍都人不安公行諸營諭之曰輦轂之下渠敢率
爾聲喏言樞掾行㨂汰之嚴廷紳靳御教之費衆遂
&KR0837;&KR0837;公曰朝家當有處分姑静以俟衆肅然無譁除
戶部郎兼知臨安府浙西安撫卒猶誶語公曰昨者
撫諭從權弭變爾今事定宜討有罪以尊國體密諭
主帥物色鼓倡之尤者誅之詔書褒美略云爾將漕
闕下聲采奮厲撫虎兕之出柙知牛羊之求牧兼組
彈壓都人安之而國勢增鼎吕之重左曹輸對言
邇者火土交陵金月相守流星隕太白見訊諸占書
其言可畏而君臣上下晏若平時願嚴恭寅威以弭
變又言紀綱者國之命脉二十年來紀綱蕩然宜絶
宫中辦降杜傍蹊私請以捄其弊進將作監仍兼府
事輪對言今日兵驕楮賊良由寬而不嚴致玩之漸
散而不歛積輕之源上曰軍民有争當分曲直不可
始息公奏敢不迎遵聖訓上又曰楮尚折閱公奏物
少則貴多則賤近印造數多知散而不知歛臣謂約
浮就實全在節用又言中外弊事甚悉每奏上輙稱
善明年丙申進太府少卿京尹如故嘉熙改元以直
秘閣奉武夷祠除廣西轉運判官首奏乞罷海外四
州熙豊塩本錢云四州塩賤如泥官不請於本司而
有本錢之輸民不苦於淡食而有敷買之優戶口耗
盗賤繁職此之由百年弊法徒以錢係上供莫敢更
變乞求住罷帥司願撙節為四州𥙷觧又乞罷二十
五州身丁錢云丁錢始於伍季每丁十文既而加倍
至十倍百倍米亦如之遠民以有身為患有子為累
竄扵蠻徭逸為盗賤實官吏驅之乞併蠲免二事皆
報三年令赴行在奏事言今日旱被數路潮齧而隄
岸民死於虜死於盗死於飢而赤子不聊生今年䧟
襄明年失蜀又明年破淮而長江為邊面國勢岌岌
如此乞下哀痛之詔風厲有位革舊圖新以回天意
除太府卿兼敕令所刪修官遷司農卿兼左司四
年兼權戶部侍郎以直寶謨閣知寕國府其捄荒行
楮寬征恤民一如嚴陵之政淳祐改元除浙東提刑
尋以舊職奉崇禧祠公嘗援司馬公訓儉之語乞賜
御書德美二字以名其堂至是震奎揮賜身雖退而
上眷不忘如此二年起知泉州三年以秘閣修撰兼
福建提刑泉田少人稠民賴廣米積濟客舟至則就
糴倅主軍餉亦就糴焉姦駔射利盡攬客舟于家與
倅吏相表裏某舟合糴若干率虚申妄喝高下在口
米價益穹客舟細民苦之又創上溪和糴之名且令
諸刹抱糴輸官産戶寺院亦苦之公素知其然革去
舊弊歡聲雷動爲浮屠事以報者數千人他如貸租
税平㮣量禁和買養孤老掩骸骼視公先定肅王
梅溪真西山遺愛有光焉去郡攀卧者塞途四年與
祠起知温州明年遷右文殿修撰知慶元府㳂海制
置副使海鄉細民資砂岸營口腹龍斷者以抱納微
入啗官司而擅衆利公奏州郡豈較此數萬緡坐視
海民困苦而不捄悉行蠲弛桃花定海兩渡民旅樵
牧必由之塗歲納官錢萬計監專篙梢誅求不與焉
公奏罷官渡從民便錢隷它司者郡為代輸濬十
里渠及慈溪定海港堰學宫書籍器服一新飾齊
宫諸老祠行鄉飲禮六年䛇公職事修舉陞集英殿
修撰制置使七年除寶章閣待制因任歲旱遣百餘
艘往廣浙收糴郡倉低價折納甲戶按籍勸分計境
内曰十萬六千口排日賑糶以官倉及俸米倡不足
以甲戸富商均認之數濟之又不足則以廣浙之米
濟之猶不足奏乞常平二萬餘石半濟半糶詔俞其
請全活甚衆新進思堂御書其扁八年除兵部侍郎
以某職奉某祠十二年以刑部侍郎召内引奏事言
臣歷閩浙被水之郡建為甚劍次之衢嚴又次之願
更加賑恤兼敕令所詳定官除權兵部尚書俄權刑
書兼知臨安府被旨入對上曰卿再尹神臯施行有
序朕甚嘉歎又曰近日破楮少否公奏檢點所賣酒
以十分為率二分用破禇税務亦行用因及大政上
曰卿措置極是將退公言臣再尹天府年邁及衰時殊
事異恐無以副陛下之任使上曰卿勉旃職守公之
奏陛下主&KR0576;扵上庶幾少臣展布扵下上曰宣諭有
不可行者回奏不妨都人素習公條教坐以無事明
年冬擢吏部尚書以寶華閣學士提舉玉隆萬夀宫
漳前輩李全州享伯六十四而謝事劉元城以比歐
陽公永叔范公景仁公常慕其人自天宫歸甫稀年
即抗章請老與親朋杖履往還若未嘗貴顯者名其
圃曰畝示不忘憂愛之意雖已退休鬚髮雪如忠然
童顔秀眉精采奕奕居里強扵爲善凶年施義將詔
歲倡義試爲桂㽵以助計偕者里中圯橋壊道皆募
衆繕葺耆儒勝士率子姪北面焉晨起讀書内典數
卷以爲常屬疾初無甚苦口授遺表時方晴霽雷𧺫
西北而公薨表聞贈四官依條與致仕遺表恩賻銀
絹如格公生扵淳熙戊申殁扵景定壬戍六月壬子
淑人趙氏先十九年卒男一人興祖承事郎主管西
外睦宗院孫一人一龍承務郎初公葬淑人扵郡東
鶴鳴之原至是興祖卜以其年十二月庚午奉公之
柩合祔余觀近之逹官貴人率自厚其身潤其屋而
已公獨以尊祖合族為心弟圭仲廸功郎興寕令姪
輝祖承務郎監&KR0636;頭倉象祖廸功郎賀州戶曹榮祖
承務郎廣州塩倉姪孫泳廸功郎福州錄參皆公所
任常情以為難者又觀進之材臣能吏不過為
充府庫為國家興筦權而已公獨以民為重嚴之解
金楮也瓊崖儋萬之蠲鹽本錢也二十五州之晚身
丁也鄞之罷砂岸與二渡也紓一方之痛有百年之
思桑大夫之徒聞風可以愧矣自昔随世就功名之
士或希合時好而失節或酣豢榮禄而忘返公奏對
每以内降橈外庭之權宣輸掣臺府之肘為諫方進
為而遽退既遂不復進其見扵言論風旨離合去就
之際如此家法尤嚴以身帥先晚作訓子諭族二篇
上引聖經賢傳次舉前言往行鑿乎桑麻榖粟今之
言也公少與長公耆仲齊名長公踵世科仕至檢正
列卿先平公嘗以聲律魁江東漕薦會櫂京倅有職
于貢闈不得試其才學有未䆒盡者初定肅公終扵
吏書年七十五公爵興壽皆與之同時人榮之員嶠
公自號云銘曰世儒泥古習見故常投之肯綮其刃
缺芒世吏趍時自詭富強譬諸刈蔡其根必傷偉㦲
顔公知柔知剛扣&KR0809;底智出肘後方入從出藩赫赫
煌煌于睦于桂于鄞于杭賦中和政熙然春陽弭
呼吸變凛然風霜都人說尹至今不忘其在上前論
事慨慷宜肅紀律宜存紀綱蠲弛之奏仁言琅琅與
國基祚相為久長伯仲敬尊奴隷孔桑晚避冰山掩
鼻蹇裳徑抽手板還政事堂北陌東阡杖屨徜徉松
無曲枝菊有晚香教行扵家德熏於鄉訓子諭族詞
嚴意莊如萬石君子孫其昌惟公大節終始有光鶴
鳴之阡冠劍所藏乃述斯銘揭扵高岡安知異代無
蔡中郎吾言可徵公未嘗亾
後村先生大全集卷之一百四十三
