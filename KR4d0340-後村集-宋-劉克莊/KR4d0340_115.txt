後村先生大全集卷之一百十五
表牋
乾會節賀皇帝表(丁卯)
上天祐之開千齡之景運聖主出矣得萬國之懽心
俯效葵傾仰祈椿筭(臣某中)賀恭惟皇帝陛下昭事上
帝懷保小民于邦于家躬勤儉而纘禹在朝在野願
富夀而祝堯休祥允叶於電虹難老益繇於箕翼(臣)
耄期已泊善頌未忘負扆大昕恭已端臨於南面稱
觴廣内承顔長奉於東朝
賀皇太后表
辰居北極鴻基纘列聖之傳風轉南薰龍衮上太皇
之壽兩宫慈孝萬國懽呼(臣某中)賀恭惟皇太后陛
下謝邑流芳周京儷美受遺先帝决大計而無疑復
辟嗣王推成功而不有際電繞虹流之旦綿天長地
久之期(臣)髮已皓蒼心猶丹赤夢鈞天之燕曾侍禁
嚴觀長樂之儀自嗟遠外
賀皇后牋
帝臨五位出乎震之初后冠六宮取諸坤之順椒塗
有助椿筭無疆(臣某中賀)恭惟皇帝陛下樛木垂
慈澣衣昭儉紀千秋之節若開元間形四方之風自
周南始欣逄華旦丕擁蕃釐舜鼔琴而歌適届薰風
之候姜脱簮而諫何待晏朝之時
壽崇節賀皇太后表(丁卯)
文母内理方詠思齊之詩天子有親特置誕彌之節
累朝盛觀萬寓頌声(臣某中賀)恭惟皇后殿下比德
姜任游心黃老降生神異浴佛之日同援立聖明𥙷
天之功大增光典策茂介壽祺(臣)猥以暮齡際兹華
旦僅遺一老退休履道宅之居莫尾百僚旅賀光順
門之下
賀皇帝表
母儀綦貴產祥臨衣之辰聖德何加置節如垂簾
之禮一人有慶萬國懽心(臣某中)賀恭惟皇帝陛下
御時乘之龍見王治之象方先帝選佩觹之幼曾未
探符知冲人膺當璧之占端由定策既負黼扆而正
南面宜奉玉巵以壽東朝史冊煇煌頌声洋溢臣昔
叨扈蹕今已扶犁庭堅詠欽聖之賢尤高復辟(臣弼)
勸英皇之孝可謂爱君
賀皇后牋
贊先猶而與子聖矣東朝執婦禮以事姑孝哉中殿
欣逢誕節仰頌徽音(臣某中賀)恭惟皇后殿下風始
自南教修乎内脱晏朝之珥周道再昌稱長楽之觴
漢儀復見顧慙衰竭莫極形容今爲老農夫難旅拜
玉墀之下昔掌太史氏或能𥙷&KR0686;管之遺
郊恩進封開國伯加食邑三百戶謝表
冠挂四朞屏居舊里爵加一等適際初郊自慙短褐
之微遂忝躬洼之寵(臣某中賀)伏念(臣)奮由孤士被
遇先皇導兖龍而行密依黃道草金雞之赦見奬
玉音空懷老臣畎畝之忠阻侍英辟壇垓之祀雖云
得謝猶許均釐兹盖伏遇皇帝陛下一德享天小
心事帝誕敷祭澤不遺耆舊之倫中錫綸言俾列公
侯之次兹惟殊渥匪曰常彛(臣)桑蔭無多菜封逾厚
士奉璋亞祼莫小助於類禋伯執殳前驅恨既愆於
膂力
謝皇太后表
國有大慶五疇熙成臣無微勞一階序進出綸北闕
奉表東朝(臣某中)謝伏念(臣)疎遠諸生邅逄先帝席
前宣室深慙賈誼之才蹕幸甘泉嘗奏揚雄之賦今
作老農夫而屏處阻陪新天子之親祠薄被涣恩
端由坤載兹盖伏遇皇太后殿下禁中定策物表
怡神祀后稷以配天縟儀初講朝太任而問寝孝治
最隆(臣)雖既垂車猶叨賜昨罔功食采虚忝朝子昌
黎之封送老杞茅莫第漢臣長楽之頌
壽崇節賀皇太后表
東朝華旦承顔極孝治之隆南面至尊上壽用家人
之禮(臣某中賀)恭惟壽和皇太后殿下自嬪媯汭允
媚周京望蒼梧雲既莫返重華之狩取虞淵日獨高
安漢嗣之功有開聖出之祥適恊佛生之旦懽騰萬
寓喜洽三宫(臣)景薄西嵫神馳北闕隃知列辟咸陪
光順門之班虚忝從臣莫第長楽宫之頌
賀皇帝表
祥開堯母生與佛同祉受文孫德由世積際天覆幬
率土懽呼(臣某中賀)恭惟皇帝陛下視膳而問安承
顔而順色謂親劬難報猶寸草答三春之暉願聖
壽無疆若蟠桃結千歲之實惟今之盛亘古所無自
愧惰荒莫能摹寫(臣)雖棲衡泌猶恋軒墀耆老而守
元經已甘寂寞悦懌而秉彤管莫頌音徽
賀皇后牋
正母儀扵中閫來嬪帝出之初執婦禮於東朝適協
佛生之節照臨所曁舞蹈攸同(臣某中)賀恭惟皇后
殿下德比姜任賢如馬鄧子無適庶鳲鳩之爱則均
俗有北南關雎之化咸被(臣)雖老尚望雲而就日已
肓難披霧以覩天安得金篦為法於翳膜恨無彤管
能極於形容
乾會節賀皇帝表(戊辰)
六龍御天仰大明之繼照萬物覩聖慶今日之太平
介福簡穣躋民仁壽(臣某中賀)恭惟皇帝陛下光明
履位歴數在躬嗜好不萌用無逸之圖飬壽緝熙有
素以大學之書正心誕彌踵文母之期酸假錫湯孫
之祐數綿箕翼喜洽宗祧(臣)還笏年深戴盆天遠餘
八十歲不在申公之多言薰一瓣香有封人之三祝
賀皇太后表
休符叶應有王者興盛德蔑加以天下飬扵今創見
自昔罕逄臣某中賀恭惟壽和皇太后殿下輔佐
先皇贊成大計始於庭埋璧未占已孚晚以易洗心
退藏扵密凢戴履均爱君之念矧誕彌同浴佛之辰
臣久挂衣冠未忘軒廐追蹤二雅儷美思齊之討稽
首兩宫敬上封人之祝
賀皇后踐
聖握乾符龍御天而利見德侔坤載馬行地以無疆
和氣旁流頌声交作(臣某中)賀恭惟皇后殿下俔天
作妹夢月入懷儷極體尊常同玉輦進賢志切姑酌
金罍與國同休後天難老(臣)自憐大耋莫覩太平着
李白之錦袍曩叨供奉薦子昂之奎璧今愧荒蕪
賀生皇太子表牋
皇帝表
帝祉施子積善所鍾震索得男非常之慶緜區欣忭
磐石奠安(臣某中賀)恭惟皇帝陛下系本承堯服深
纘禹龍飛御極統方接於千齡燕翼貽謀仁已流於
數世澤覃華夏和滿乾坤(臣)側聽熊占莫陪虎拜覩
聖人作幸逢景運之開聞皇子生竊有先儒之喜
皇太后表
聖何加孝思仰悦於慈懷子又生孫兆非常之大慶
懽騰㝢縣燕及廟祧(臣某中)賀恭惟壽和皇太后殿
下復辟道尊齊家德盛昔螽斯託詠欲王室之宗強
今熊夢協占本慈闈之家法隆平盛覯希闊罕逄(臣)
謝事有年酬恩無路耳聞宫振聿開甲觀之祥目斷
鈞天莫待瑶池之宴
皇后牋
樛木之章猶慇勤扵嬪御椒塗之義欲繁衍於本支
皇嗣挺生熙朝創見(臣某中)賀恭惟皇后殿下手操
彤管躬奉玉齍熊夢吉祥雖當宁多男之兆螽斯盛
大皆宫中逮下之仁閫範淑賢邦基鞏固(臣)垂車雖
久恋廐未忘昔忝祠官嘗獲待高禖之際今成瞽史
安能絃關雎之詩
除龍學謝皇帝表
明詔德音親逢真主隆名美職假寵耄臣某中謝伏
念臣曩者以小文章當大典冊陪羣英而並進受先
帝之異知雄斷廟謨想竇儀之謹重片文隻字通揚
億之商量上所摛(臣)皆巾襲及乎鼎湖龍去空抱
遺弓沙苑鶴歸幸逃飛失曾是老書生之衰颯忽蒙
新天子之訪求今細札十行何其詞旨温厚昔萬機
参决得之耳目見聞歸為版籍之民躐進淵圖之直
兹盖伏遇皇帝陛下福威惟辟歴數在躬謂時無老
成人典型寖少若古有耆壽俊圖任不遺雖廹瞀
昏許班華近旁觀駭甚内省矍然(臣)易泯餘齡難酬
洪造陪西清列願生死於蠧魚誦北山移免怨驚於
猿鶴
謝皇太后表
一壑鈞游旄期蹋颯兩朝謨訓禁秩岧嶤昔逮事於
先皇今歸恩於太母(臣某中)謝恭惟壽和皇太后殿
下赤城孕秀黃閣傳芳法駕屬車方謹長樂膳安之
問遺簪墜履尚憐穆陵詞翰之臣鬢雪皤然調永清
甚臣偷生旦暮莫報乾坤掌寳&KR0869;之秘儲昏眸莫覩
沾瑶池之餘瀝凢骨難仙
謝皇后牋
黃卷青燈驅隂猶惜赤文綠字犧畫有光足為晚歲
之榮悉出長秋之賜(臣某中)謝恭惟皇后殿下一
門世德四海母儀念彼勞臣爰有金罍之酌書之女
史孰知彤管之徽已廹衰殘俾参嚴近(臣)三年自誓
萬死莫酬龍馬呈祥垂老獲登於奎閣鶴猿生怨終
身不負於草堂
代作
擬謝宣召入院表代西山
君命不侯駕忽誤忝於招延王言出如綸俾進專於
潤色光生閭巷榮動縉紳(臣)中謝竊觀列聖之用人
惟待祠臣而加禮蓋於言語文字之外責以論思献
納之忠始雖忤旨而弗容終乃棄瑕而復用脩除翰
苑在環涂出守之餘軾侍禁廷亦赤壁歸來之後豈
非加歲月則其文老經憂患則其慮長遂居䆳嚴以
備顧問如臣者才華不競愚戅自將掌先皇内制
者六年每慙越爼迨陛下初元之再命竟許循墻
以馳驅州縣之頻加廢放山林之久見聞寖少藝業
益荒結茅屋於雲邊已甘終老瞻玉堂於天上若隔
前生敢圖白首之重來過辱清衷之妙簡遽玷久虚
之拜真成三入之榮兹蓋伏遇陛下肆筆成書觧
絃調瑟謂王者之志見於詔不亦大哉而天下之動
鼓乎辭豈容默已宜有文章之宿老俾專典冊於明
時奚取臣愚廼承人乏(臣)敢不推明上指播告多方
小技未為尊良有慙於詞禁大節不可奪冀無負於
聖朝
擬謝學士表
召還禁槖奚補事功擢長銮坡遂專典冊寵光特異
慙惧交深(臣中謝臣)猥以鯫生奮於下土少而掌制
曾莫施潤色之工老矣談經冀有𥙷緝熙之學人或
譏其迂闊上獨察其樸忠迹似牧之方一麾於江海
才非應氏乃三入於承明况九重新政化之初而兩
制極文章之選鴻筆固資扵摛掞鯾言尤賴於論思
歴攷名臣具存故實陸贄扵詔書之外每上奏篇
脩雖帖子之微不忘規諫(臣)何為者深竊慕之兹蓋
伏遇陛下湯德又新堯文有渙震雷劃地蟄蟲
於真機杲日中天塋熾爝施於未照顧容孤士
禁林(臣)敢不圖報隆知勉殚薄技念官為學士
時政之可言倘號曰私人則匪臣之素志
擬謝衣帶鞍馬表
蕪辭奚取掌中禁之絲綸殊渥有加輟上方之服御
寵綏攸逮捧戴曷勝(臣中謝臣)藍縷寒蹤虺隤暮齒
向也錫之鞶帶竟招三禠之尤政惟範我馳驅未有
一禽之獲敢圖朽質復玷恩光兹蓋伏遇皇帝陛
下籓餙治功攬收威柄解衣以待士尤感於招徠持
策而臨材壹歸於駕馭不然衰悴曷致輕肥臣綿力
雖疲丹心犹壯願言補衮輔時政之闕遺未忍執鞭
求此生之富貴
代西山丐祠表
(臣)頃因拙恙屢乞叢祠仰蒙至仁曲示殊眷今則假
寕將滿湯熨未瘳(臣)上則係累於明主之恩下則怵
追於輿人之議去留交戰進退兩難雖以采薪之憂
力辭繼粟之禮然而身方&KR0629;甚力弗任於造朝心固
皦然迹有如於邀寵用慈皇惑愈甚沈綿亦恐政府
位高書生命薄惟知足知止者天之道欲生欲安者
人之情與其貪恋以挻盈滿之災孰若勇决而希退
閑之福非復具文而有請仰希造命之必從欲望
聖慈察臣不欺憫臣幾殆姑停新渥速卑外祠俾得
暫還山林一意醫薬大恩未報固難袖手以卽安宿
疾或平所願捐軀而未晚
代西山辭資政殿學士京師侍讀表
疲瘁弗任乞投閑於田里眷留未替俾養疾於京師
待遇過優兢危愈甚伏念臣才能素薄分量易盈累載
退藏頗健頑之自若一朝進擢乃衰病之交攻無所
歸尤可以言命惟力求於閑稟庶少假於餘齡至如
祕殿經筵以處舊臣宿老(臣)未嘗就&KR1348;於忝竊以非
宜旣已乞身又徘徊而不去非獨有徼君之罪抑將
貽固位之譏念平時講貫之謂何乃晚節眊昏而至
此輙殚血悃仰黷皇明欲望聖慈俯矜危蹟抑
臣之寵以消弭其灾屯容臣之歸以保全其出處收
還殊渥改卑外祠倘還山果遂於再生則報國豈無於
它日
代西山上遺表
疾不可為甫力辤於大任死之將至猶未泯於孤忠
願假須臾少陳悃愊(臣中)謝伏念臣迂疎一介際遇
兩朝固無赴功趨事之才施諸當世獨有憂國憂君
之念對越上蒼寕皇調瑟之初陛下飛龍之始俱承
睿奬屢進瞽言雖聖主龍寬納以如天之量然柄臣
積怒堕於偃月之機栖遲故山轉徙外服不圖華髮
再覲清光從容便殿之對楊密勿細氊之顧問賜之
親禮等泰陵遇軾之恩讀所著書視神廟待光之
禮(臣)惟國士之知未易報而天下之事尚可為每殚
千慮以開陳冀有一毫之𥙷益豈謂病乘衰至命與
時違昨畢文衡晉參政貂璫及門而臣不能迎揖
車馬陳庭而臣不任馳驅累上封章力乞骸骨玉音
記憶至諏訪於近臣奎畫眷留若寵襃於旧弼中嘗
小愈俄復勿支丹附之力已窮膏肓之證交廹昔楚
之嚢尹將終有城郢之言唐則房喬垂殁進征遼之
諫臣雖&KR0629;甚心竊慕之欲望陛下以剛健濟文明
以知行充學問勿用道兵之一字休養民生常思宥座
之兩箴隄防物欲篤信君子以&KR0647;杜小人復進之漸
堅持正論而使無邪說得乘其間求文武之奇材講
兵材之實政至若沃心之要旨偹於衍義之一編倘
覧觀不廢於燕間則理亂昭如於亀鑑上以副祖宗
傳序之意下以慰生靈望治之心(臣)餘息甚微丹衷
不昧闔棺事定豈帷蓋之敢求恋闕心存悵軒墀之
永隔
擬謝吏侍兼給事中表(爲洪㐲作)
貳卿之軄尤重於天官兩省之班特高於夕拜荣甚
九重之擢惕然噐𢾗之兼(臣中)謝伏念臣蚤忤當權
晚逄親政每謂永嘉之末無復微言不圖正觀之初
聞直諫旋繇烏府躐拜鳳池雖弗居擊搏之官犹
舉封還之軄然而精誠未能感悟議論無所建明
車轔轔馬蕭蕭苦口莫回於輕舉印纍纍綬若若病
軀愧於久留屡闔戶以控章亦扣墀而還笏未拜
玉音之愈久反蒙御筆之超除銓部文書犹規程之
可守銀臺封駮豈風力之克堪而况翰苑辭林經筵
史觀名臣森列柰何越尊爼而代庖高位疾顛實恐
因負乘而致寇上無以称答蕩蕩乾坤之造下無以
慰悠悠風塵之談祇服寵榮俗深憂畏兹盖伏遇
皇帝陛下舜聪旁逹堯哲周知蠱壊一新更膠柱不
之化福威自出收太阿倒授之權察臣無黨援之
冀臣有論思之助(臣)敢不深惟簡在益自勉旃不
丹心常若端平之初節勿汚青史庶為元祐之全人
代謝兵部尚書表(為余子壽作)
貳卿職曠弗以績聞八座班高乃容次𥙷誤渥至加
於疊組牢辭莫許於循墻仰戴雲天俯臨淵谷臣中
謝伏以周嚴九伐以振國威晉命六官必先民譽矧
在修政攘夷之日尤難制軍詰禁之林如臣至愚於
世寡偶早更憂患惟義命之是安晚竊顯融非心思
之所及属當宁更新扵大化舉在廷絶企於末光顧
當斯時服在邇列韓愈奏從官之收莫望昔人王吉
云俗吏所為殆譏臣軰敢圖天獎超拜夏卿方疆埸之閒
未寕而甲兵之問日至上無壽策可以献納下無
精力可以簡稽又况掾史事叢瑶編體大材能素薄
僅堪智效於一官委任特殊遽使身兼於數氣龍光
所逮蚉負曷勝兹蓋伏遇陛下親攬威權旁求俊
乂謂臣雖無高論然精逹於時宜察臣不為清談或
可施於實用遂令迂拙亦玷高華臣敢不精白承休
靖共好直陪輔朝廷之遺忘所願竭忠奉行臺閣之
文書豈為称職
代曾知院上遺表
建纛請行誓弗移於初志拖紳垂絶猶欲献於遺忠
輙效諄譫冐干聪睿伏念(臣)蚤繇孤學被遇先皇
多士以策名越羣公而輔政當宁察其平實昭
懷權門恭其異同甘從閑退專於一壑十有六朞
逢聖主之改絃俾護陪都之留鑰单車過闕累䟽
議邊蹇叔奚知將止殽陵之役蔡謨過計不勝江表
之憂誤簡宸衷載陪國論陛下欲長駕遠馭而(臣)
不能輔贊陛下欲更化善治而臣無所建明比者
裔夷攬擾吾疆場每值羽書之交至仰瞻玉色之不
怡兹主憂臣辱之時旣叨授鉞惟朝聞夕引之誼敢
後著鞭属有司之調度未齊且在廷之議論屡变勇
往有輕揚之悔徐行惧逗撓之誅旬月以來寢食俱
廢始終一意未改風雲之壯懷憂菀萬端忽罹霜露
之末疾(臣)年六十不為夭官二品不為卑今將溘然
無可恨者獨君父之恩未報國家之事方艱敢陳易
簀之詞冀動凝旒之聽欲望皇帝陛下修德以回
天意施惠以固人心親君子而勿搖於小人合衆謀
而又决於獨断下輪臺奉天之詔興起觀瞻拔淝水
赤壁之才掃平氛祲使亭障無一塵之警則宗社有
泰山之安臣景廹崦嵫心存軒厩鞠躬盡力之志莫
效馳驅將死深悲之言或蒙采擇
後村先生大全集卷之一百十五
