後村先生大全集卷之五十六
内制
不允荅詔
賜程元鳳再上奏乞退居田里不允詔
勅元鳳再求閑退殊咈眷留猒劳恩佚者凢人之情
首公竭節者大臣之誼况害稼之潦甚廣惟憩棠之
地稍輕九扈所積無羸萬竈非糴不飽方且倚仁牧
為軍民之命詎容奪赤子於父母之懷卿其簡省文
書親近湯液吏民頌禱俾夀而藏神物獲持何恙不
已
賜程元鳳三上奏乞卑祠禄不允詔
敕元鳳勉留者再難徇雅懷力言者三未眷意孚昔
者周分西陜畢尹陳郊雖勛舊重臣猶勤劳外服而
况政方就緒詎容他人之变更糴甫開端宜戒黷吏
之科抑必鎮静常如始至必勸誘使之樂輸卿體國
甚忠豈有遐心而欲去衛生素謹預知微恙之必瘳
尚聽斯言姑安汝止
賜厲文翁辤免除資政殿學士㳂海制置使
兼知慶元府恩命不允詔
敕文翁資殿隆名制垣重寄雖予新渥亦爾舊氊昔
命出而復寝也以師言今令行而不反也以獨斷矧
如海道尤急秋防宜叱馭而逐行胡倚轅而未發朕
惟難平者機事易感者人心减戶租為保障則晉陽
之守堅散賞賜予軍吏士大夫則馬服之戰勝卿久
動心而忍性必酌右以御今益自奮扵猷為勿徒煩
扵謙遜
賜江萬里辞免除端明殿學士同薟書樞密
院事恩命不允詔
勑萬里本朝至慶歴間號称極盛之時然二虜大為
邊患天下之力殚敝扵陜西河北國勢疑稍弱矣我
仁祖所以尊中國而攘戎狄者豈有它道㦲聚諸賢
於朝而擢任其尤有人望者於二府入則籌帷出則
行邊制以智謀磨以歲月二虜皆臣伏矣卿任言
責則抗蕭生汲黯之直典銓綜則有毛玠山濤之清
公卿有闕物諭必擬卿久矣本兵之地不當用若人
耶卿其惜分隂建長策以佐朕之大有為巽避小廉
卿勿詞費
賜江萬里辞免同提舉編修經武要略恩命
不允詔
敕萬里史官多網羅舊聞不必皆目擊身履也惟時
政記及經武之書則二府大臣自記其獻替之言或
使其属執簡而自筆削焉故二書尤可傳信卿書法
見扵瑤編者嚴矣今既晉居西府九家朝應接戎機
科瑣邊吏皆卿所摹畫也進而密啓退而實錄十萬
世將有攷焉奚以辭為
賜權刑部尚書楊棟辞克國子祭酒恩命不
允詔
勑楊棟師儒必極天下之選然後士無異論卿西州
魁彦有德有言出藩入從風節不撓縉紳相語曰是
為善類主夏盟者韋布聚談曰是為公論立砥柱者
適大司成弄印本属之卿而誰属乎卿顧以職繁力
分引辞夫課試講說僚寀之事卿直以道德典刑使
諸生觀之化耳朕言不再其即欽豕
賜参知政事兼太子賓客皮龍荣辞免以皇
太子宫滿歲推恩特轉一官恩本不允詔
勑龍荣儲寀滿歲晉秩舊典礼經然也况居䕫卨之
任而冠園綺之列者乎卿以参與大臣從吾兒游輔
導之德深調護之功高序遽一階予心猶以為薄抗
章巽避寕不損事體而廢邦彛哉卿言有大而能謙
朕令惟行而不反
賜同知樞密院事兼權参知政事兼太子賓
客沈炎辞免以皇太子宫滿歲推恩特轉一
官恩命不允詔
敕沈炎朕為宗社萬世計豫定國本于茲一年儲學
日益儲德日進皆卿等羽翼調護之力也年劳迁轉
凢有職于春宫者莫不然矧居園綺之列安得而獨
辭乎卿於從游之際議政之頃思其遠者大者以輔
導吾兒辭官小廉毋劳固請
賜簽書樞密院兼太子賓客何夢然辞免以
皇太子宫滿歲推恩特迁一官恩命不允詔
敕夢然朕豫建國本妙簡儲僚自宫端而下皆當世
之耆儒宿斈惟賓師之任則以一相及二三執政為
之尤重其選也然以西府之望從東宫之游談經議
政之際所以輔導吾兒厥功茂焉年劳增秩有列扵
鶴禁者皆然卿雖罕辞朕不反汗
賜同簽書樞密院事兼太子賓客江萬里辞
免以皇太子滿歲推恩特轉一官恩命不允張
敕萬里漢初建儲既以叔孫通為太傅張良為少傅
又使園綺四人者為之羽翼曰煩公䓁卒調護太子
此朕命二三大臣各客于春宫之意也卿繇人望執
樞事以輔臣言則以躋西府之班以儲寀言則宜受
東宫之賞兹事有体卿言太謙
賜趙崇&KR0839;辞免除吏部侍郎兼職依舊恩命
不允詔
敕崇微昔之善典選者曰清介曰平允清則不徇乎
私介則不撓於勢平則如秤之於輕重允則犂然當
於人心魏晉之毛玠山濤唐之裴馬不過率是道尔
朕於近臣中察卿熟矣長都曹武地官士大夫称其
剛勁有守府史胥徒惮其嚴明难犯夫如是則長搒
注官之人操緃予奪一聽於小宰而不受抑扵主事
令史矣此卿所優爲也母庸多遜
賜資政殿學士通奉大夫提舉萬壽觀史宇
之上表再辞免除資政殿大學士知建寕府
恩命不允詔
敕宇之爾之顯考有劳扵國有德於朕猶當十世宥
也朕見二季若爾考焉伯氏不䆒於用而夭朕甚悼
之爾胝伯氏尤温恭長厚守括帥越皆有遺爱建之
爲郡俗獷於越而事繁於括爾其以昔之治括與越
者治建則爲良二千石矣由浙入閩壌地相接豈必
聚糧奉母行春人生至樂又何不從(政之有所辞宜不允不得再有政請)
賜守尚書戶部侍郎高衡孫乞祠不允詔
敕衡孫自漢以來京兆尹率以擊断為威風發摘為
聰明爾久出藩入從於是二者盖優為之豈優為而
不屑為耶抑儒者氣象固然耶夫擊断發摘扵郡國
之間末也論思獻納扵朝廷之上本也觧天府而治
地官朕之所以待爾者加厚矣
賜觀文殿學士光禄大夫㳂江制置大使馬
光祖辞免召赴行在恩命不允詔
敕光祖古之人其扵分閫也必跪推轂以遣之其扵
還率也必歌出車以劳之廼眷龐臣久膺重寄亹亹
于蕃乎四國慆慆不歸者三年邊城增百雉之雄天
塹無一塵之警遂寬憂顧備罄忠勤属渴想扵儀刑
俾趣修於朝謁延佇介圭之至止庶幾前席而問焉
倏騰巽章具述謙志使臣豈不序情而閔以礼劳多
事之時未可奉身而求退予環後矣俟駕可乎
賜同知樞密院事兼權参知政事兼太子賓
客沈炎乞㫒祠禄不允詔
敕沈炎朕方以水灾雷變恐懼修省思與二三大臣
講求所以消弭咎證感召和氣者卿於此時引疾求
去翩然出關都人士莫不駭異以退為高而置君民
於度外將安取此朕已遣黃門趣卿返旆其即奉詔
共圖國事俟民氣稍甦天休滋至徐謀出處未晚
賜簽書樞密事兼太子賓客何夢然辤免同
提舉編修敕令恩命不允詔
勑夢然卿材兼文武位重弼諧天下之務惟幾既
煩共二王者之法易避不過約三矧群僚分載筆之
勞若碩輔特提綱而已力辤奚謂舊典則然於紫樞
黃閣經綸之餘放金科玉條㳂革之故修政事攘夷
狄中外無虞决律令定章程精粗並舉亟承休命毋
事撝文
賜徽猷閣直學士通奉大夫新知建寕府陳
顯伯辤免召赴行在恩命不允詔
勑顯伯朕初改紀卿首賜環其眷注在諸臣之右顯
屡以疾來諗為之進西清之直需南邦之次以俟薬
喜又歲餘矣賢路既開孔鸞畢集而目中久不見卿
廼於陽復之日馳驛再召側席久之巽函復至夫難
進易退固朕所敬昔病今愈獨不可趣造於朝乎環
顧在列年事盖有先於卿者其為朕憣然一來天棐
忠忱何恙不已况近臣從容諷議足矣豈必以筋力
為礼哉
賜沈炎辤免除資政殿學士提舉臨安府洞
霄宫恩命不允詔
敕沈炎朕以卿两載奮庸同心輔政故於其勇退也
則賜温詔以勉其留及其留之而不可也則以秘殿
大邦葉其去而卿畏避權寵涕唾榮利必欲丐閑朕
既俞卿辤郡之請顧拜䟽不已辤洞霄又辤資政在
卿潔身之誼高矣人謂朕何國家進退輔臣有禮夫
豈其然所取巳兼毋庸多遜
賜權刑部尚書楊棟辤免除權禮部尚書目
下供職兼職依舊恩命不允詔
敕楊棟礼官之長在有虞氏爲秩宗在周為大宗伯
至本朝而其官尤重朕不暇遠引如臣軾臣裳臣璧
臣了翁皆以獨珍踐乎台斗卿負倫魁之望有諸老
之風若古六卿既居其二矣夫禮刑相為表裏又曰
制礼止刑與其勞煩卿以吕侯蘇公之事不若位置
卿於伯夷后䕫之選朕志先定奚以辤為
賜文州刺史駙馬都尉楊鎮辤免除宜州觀
察使恩命不允詔
敕楊鎮在昔恭聖决策援立使朕被衮服冕南面有
天下傳之千萬世誰之功也嗟乎慈容遠矣思所以
用情於吾毋者蔽自朕志命爾尚主盖舘甥之三日而
有廉車之授爾既聮姻帝室典故則然豈得而巽避
哉昔之尚主者多矣惟真長子敬脂泽不能涴富貴
不能淫爾美秀而文必能以二賢自勉副朕遴選之
意辤官小廉當志其遠且大者
賜馬光祖辤免依舊觀文殿學士除提領戶
部財國兼知臨安府恩命不允詔
敕光祖以計省兼京尹其來已久廼者兵費寝闊歲
事薄收非止無九年之蓄幾於無宿儲矣非止蘇湖
秀之民難食杭民亦貴糴矣此二職素難而在今日
尤難朕弄卬莫知所屬問之在朝在野皆曰非卿不
可朕念卿名位貴重宜坐而論不宜又坐而行然寕
考用韶朕用與&KR0696;皆合省府而並命二臣亦不以貴
而憚劳矧卿精忠體國非二臣所敢望歟都人望卿
之來惄如調飢抗䟽執謙近於徐行而拯溺矣卿毋
費詞朕不反汗
賜太傅右丞相賈似道辤免男賈德生特除
秘閣修撰賈德潤特𥙷承奉郎除直秘閣賈
德生妻趙氏特封吴興郡主賈蕃世妻趙氏
特封宜人恩命不允詔
敕似道朕為爱女舘甥為元良擇嫓我家之曠典率
土之同慶况丞相元勲盛德與國相為休戚上有壽
母不有美子若婦燕賚而封拜之君臣之情也亦邦
家之光也詩不云乎吉甫燕喜既多受祉卿為人臣
不能為之功則當受人臣不當受之禮又何滿盈之
有
賜参知政事皮龍榮辭免兼權知院樞密事
恩命不允詔
勑龍榮自昔中興之時莫如周之宣王其事偹見於
詩序詩者蔽以一言曰内修外攘而已今遠則邊患
未已虜情叵測隱憂之衡慮近則大農之絶畿民飢
歉生視之無策朕焦劳于上思與二三大夫共圖之
卿參大政副本兵以國事為憂而不以名位為樂進
兼元樞權任罙重夫必有天保之治然後有采薇之
揵其序如此朕之所望於卿也既非越爼奚必循墻
賜同知樞密院事權兼参知政事何夢然事
辭免除参知政事恩命不允詔
敕夢然朕位置柄臣責以治功位愈高責愈重非直
隆其体貎峻其品秩為卿光寵也書曰期試以功子
曰必有所試朕昔處卿諫諍則盡言無隱逮付卿機
政則同心夾輔試而詳之察之審由副樞拜參與位
愈高矣然天下喁喁望治其責不愈重乎卿其佐朕
攬權綱明政刑進賢退不肖以副朝野之望亟祗渙
渥母執謙撝
賜觀文殿學士光禄大夫提領戶部財用兼
知臨安府浙西安撫使馬光租辭免除同知
樞密院事兼提領戶部財用兼知臨安府兼
太子賓客恩命不允詔
勑光祖卿既衮歸朕將柄用屬都人之簽傒煩舊尹
之重臨教條甫頒精采頓異然鎮畿甸則止於弹壓
三輔坐廟堂則可以鞭笞四夷若胷中之甲兵與肘
後之方劑多多益辦恢恢有餘廼登副樞且冠儲采
以見執任之重兼大京兆之雄必能叶漢相憂邊之
謀講周官荒政之說卿既有振聀之譽朕無愧知人
之明渙汗已行需函勿上
賜太傅右丞相賈似道再辤免男德生特除
秘閣修撰德潤特𥙷承奉郎除直秘閣德生
妻特封吳與郡主蕃世妻趙氏特封宜人恩
命不允詔
勑似道卿有大勛於王室朕加異數於相門禮緣人
情其來尚矣前詔諄諄而卿牢辤未巳且謂臣鄰罕
比然則凢今臣鄰亦有再安宗社之功如卿者乎朕
非濫予丞相非虚受執謙過矣
賜馬光祖辤免兼同提舉編修經武要略恩
命不允詔
勑光祖國之大事頼史氏之編摩武之善經皆樞臣
之摹畫雖曰屬僚之執簡然資賢弼之提綱卿以勲
庸副于宥密運籌决勝既参帷幄之謀撮要舉宏宜
專筆削之任辤之亡謂非所敵知宜即對揚母劳巽
避
賜知建康府陳昉辤免除戶部侍郎兼權刑
部尚書恩命不允詔
勑陳昉諸侯入為王卿士周也公卿有闕選表於郡
國漢也其來久矣爾前帥鄞福民到于今稱之起牧
建安朞月之政而有百年之思周家所謂廉能漢人
所謂治平第一於爾見之特槖聽履之除將以為副
符擁麾者之勸况羣賢畢至獨舊德雅望久劳于外
人得以議朝廷之遺忘矣宜疾其驅以遠猷告
賜太傅右丞相賈似道辤免第賜宅家廟令
有司條具以聞恩命不允詔
勑似道朕以卿勲侔創造為之卜潭潭之居志在顯
揚為之作奕奕之廟况有累朝之舊比未聞先正之
力辤卿爵高而志愈謙功大而心轉小倦倦拜䟽縷
縷陳情謂杭方歲儉而民飢越則州貧而財乏儻並
興於二役必胥動於群言無廣厦芘萬間之心有大
臣慮四方之志朕念爾德未報何官可訓昔宇宙飜覆殆
哉岌岌乎今江沱宴安是誰之力也雖庙謨宏遠固
無庸去病之家為然世德深長詎可效王珪之復祭
其祗渙渥不必凟詞
賜皇女周漢國公主辤免令所司擇日備礼
冊命恩命宜允詔
勑皇女周漢國公主父子主恩既加異數典冊備物
合舉常彛載披循墻之辤乞寑臨軒之礼雖涣汗不
反朕無戲言然謙尊而光爾有懿識宜從忱請姑略
彌文所辤宜允
賜寶章閣直學士王克謙辤免除寶謨閣學
士依舊佑神覌仍奉朝請恩命不允詔
勑克謙士大夫之有聞於時有勞於國與民者雖倦
游或微恙朕猶維之縶之不聽而去爾之一門二惠
競爽皆嘗貴近矣又弱一个焉爾用未盡才顧因足
弱久廢朝謁兹以眞學士奉内祠維之縶之之意也
昔者病今日愈則造於朝矣成命已朌毋庸多遜
賜江萬里辤免除依舊端明殿學士提舉洞
宵宫恩命不允詔
勑萬里朕於進退大臣每致其厚若夫負當世重望
謨謀廟堂曾幾何時乃卷懷而去朕察其不可留也
俾以端殿領洞霄焉歴現群公先正離合去就之際
皆無幾微見於言面其去也以六月息其耒也則七
日復矣此卿所素講者朕今不反奚以辞為
賜提舉洞霄宫徐清叟辞免依舊職提舉佑
神觀兼侍讀恩命不允詔
敕清叟老成者國之典刑德齒者古所尊敬元正朝
會郡公在列目中乃不見卿所以申前歲予環之詔
聞卿雖開九秩而言議風旨不减昔時研尋論着皆
有新意夫豈安洛社之樂而無巍闕之心者况珍臺
間舘非敢劳卿以事細旃廣厦雍容談經而已縱卿
耆艾朕獨不能給扶耶其就蒲輪以慰延佇
賜少保觀文殿學士充醴泉觀使魯國公趙
葵再上表乞引年致仕不允詔
敕趙葵前已郤謝事請兹復陳知足之情信斯言之
也是渭濱之叟可以勿歸淇澳之老不必箴敬于國
矣朕惟士大夫以辭榮為高當無事之世倡勇退之
風可矣時方多故卿之勲德其身進退繫國重輕柰
何致為臣而去乎昔裴度雖老尚佩安危先臣彦慱
踰八袠而不得謝縱卿有遐心不造於朝國有大疑
朕猶將就訪于家也其孚此意勿復有言
賜資政殿學士知福州馬天驥辞免聀事脩
舉特陞除資政殿大學士職任依舊恩命不
允詔
敕天驥卿以舊弼往鎮全閩下車屬耳而治声流入
京師古所謂五月報政者於卿見之矣朕惟七聚土
瘠民貧累朝無筦權之征以厚其生臨遺之初盖嘗
諭指卿推朕德意志慮布之條教專以廉儉而飭巳
不為繆巧以生財與一路吏民相安於無事凢厲其
里游於校耕其野皆翕然譽之如出一口雖姑之疑
子産者亦歌之矣大學士之拜於以見朕褒表循良
之意奚以辭為
賜参知政事兼權知密院皮龍荣乞觧機政
不允詔
敕龍榮卿以鴻碩兼幹鈞樞其聞望則本朝倚重其
德度則善類属心而况鼎鼐之味甚知岩石之瞻尤丨
峻忽求勇退良咈眷懷厥蘇湖歉而尚費賑荒淮蜀
揵而未容於弛俻方將與卿等力行好事申儆國人
以凝前功以毖後患卿所謂二宜去朕為不然廉謹
非細行也將母就養至荣也烏得以是而辤位乎
賜皮龍荣再上奏乞觧機政不允詔
敕龍榮勇退之章郤而復至且顓以親闈為辤夫狄
公顧雲為不遑將母言也赤母請粟為不足於養言
也卿奉安輿来非不遑矣以列鼎養非不足矣今欲
辤貴盛而味澹泊舍安佚而就䟦履豈承顔養志之
道哉勉為朕留勿復有請
賜乃𥙿辤免特除檢校少保依前皇姪保寕
軍節度使天水郡國開公加食邑實封恩命
不允詔
敕乃裕我國家懷族之恩過於朝代至於疎屬莫不
比肩顯融况尤親而近者其可無以寵異之乎爾朕
之猶子清修好學建旄既久使之&KR2178;儀亞保其迁不
為驟其賢不為忝循墻之請過矣過矣朕言不再尚
克欽承
賜皮龍荣辤免除大資政殿大學士知潭州
恩命不允詔
敕龍榮望欽一時任重二府朕惜其去留之不可
念聖經有禮大臣之訓言國朝有鎮鄉部之典故乃
如相閫方闕歲臣盖汝父母之邦受予芻牧之寄夫
拊創殘之俗必訪問其疾苦継剥之後必蠲除其
苛細意卿倍道疾馳如捄焚拯溺然顧方抗章巽避
非所望於卿也其祗成渙不必劳謙
賜史龍荣再辤免除資政殿大學士知潭州
恩命不允詔
勅龍榮胡相目比年以來數易師守前之不能厚保
彰以衛民後之徒能因科調以剥下寇至而蹂踐甚
廣痛定而愁嘆未甦夫連十餘城之守任四千石之
重寕無它人以卿坐廟堂之久念鄉國之切遂用先
朝名臣帥本道故事煩卿一行如卿所謂流離燋悴
者然無來暮之想豈謙巽時或况春陽載熙將母行
邁綵衣畫繡父老&KR0794;迎有足樂者奚以辤為
賜觀文殿學士提舉洞霄宫朱熠辤免依舊
職知平江府兼淮淅發運大使恩命不允詔
敕朱熠吳會為今右扶風地望素重自大尹兼都漕
以来視昔為重属兹弄卬起卿於午橋綠埜非以麾
節煩吾重臣之行也念樍貯竭而荒政無以継餽餉
急而歉歲未易糴上下交病敦寬顧憂惟卿資長者
有惻怛之意通世務者有康濟之材牧餫之寄無以易
堯而來奏乃謙巽太過何也夫臣弼青社臣鎮宛丘
之事遠矣如臣珙臣熹臣德秀賑荒之政豈可無舉
而行者若糴事則朕减之又减矣卿其叱馭疾驅以
趨一方之急以見體國爱民之義
賜朱熠再辭免依舊職知平江府淮浙發運
大使恩命不允詔
勑朱熠前詔諄諄謂宜趣駕耒章毣毣尚費循墻畿
氓甚澤鴈之流離内溝方切邊戍待木牛之飛&KR1966;减
竈未能此為何時顧拘常禮惟体國乃大臣之義而
活民亦仁者之心諒幡盖之行春慰袴𥜗之來暮佇
騰治最式副眷懷
賜太尉保康軍節度使吕文德辤免除開府
儀同三司職任依舊恩命不允詔
勑文德自吾有狄患而爾有智勇自奮於兵間周旋
三邊大小百戰者援蜀今復瀘其功尤偉調卒轉餉
皆宣威幕自任不以煩朝廷使人人皆如爾之忠忱
体國朕豈憂此虜哉使相之拜良不為過焉而來奏
方謙謙然爲諸將叙劳尤見不矜功伐能之意昔人
比戰勝於獵歸功於發蹤指示者今獵者各分所獲
爾欲辤發蹤指示之賞可乎所辤宜不允
後村先生大全集卷之五十六
