後村先生大全集卷之一百五十三
墓志銘
魏國
太夫人林氏世家莆田唐孝子攅之後里人號所居
曰孝友之家亦曰義門曾大父選大中大夫大父孝
澤直秘閣福建轉運副使父㮤台州教授母陳氏太
夫人少孤與伯姊博誦圖史尤熟班馬二書於忠臣
孝子貞女烈婦言行琅琅成誦季父吏部公枅嘗曰
使二女為男子吾兄之後其可量乎旣笄吏部公以
歸于我先君夫家苦貧族居共㸑諸叔未婚兩姑未
行太夫人以齎装助伏臘婚嫁雖乏絶無戚容及先
君列侍從有禄賜太夫人亦無喜色盡束儒書專閱
内典先君疾病與太夫人訣曰尚平之緣未畢以是累
君太夫人深悲其言拊之慈誨之嚴男傳家學女嫁
士人太夫人遂掃一室終日静生得至言妙義於經
卷之外佛者&KR0809;山洪鼓山明黃山賢皆聞而贊歎然
未嘗遺事也族有冠婚喪祭每致其厚未嘗絶物也
人無親疎長少壹接以思其心欲津筏衆生皆成佛
一衆生未成佛不止也卵翼諸子孫皆成人一子孫
未成人不忘也食惟菜茹衣惟練綀噐帷陶&KR0238;足不
出戸者數十寒暑幽潔如隱君子剛介如烈丈夫警
悟如老禅客其精專則苦行比丘不及也太夫人及
先君時封宜人嘉定甲申以子陞朝進太碩人紹
定辛夘進太淑人癸巳封宜春郡太夫人端平丙申
進文安郡嘉熙已亥封崇國太夫人淳祐壬寅進福
國乙巳進魏國戊申當進齊國不及拜遇明禋十慶
夀一啓湯沐郡國者六魚軒鸞誥寵光赫奕太夫人
以太盛為憂謙挹滋甚年齡雖高禀賦素實服食惡
補助喜䟽利晚嗜建茗冰糖得滯下疾旣止復作薨
於寢年八十有八淳祐八年十月已卯日也子男四人
克莊朝議大夫秘閣修撰福建提刑克遜故朝散大
夫直秘閣主管崇禧觀克剛朝奉郎福建安撫司參
議官克永業進士女三人適方濯方君采方孺鐵擢
登第為廣州觀察推官君采貢於鄉孺鐡前卒孫男
八人強甫迪功郎前晉江主簿偉甫埜明甫桂興甫
山甫偉甫未銓注天明甫登仕郎興甫將仕郎孫女
四人適承務郎監泉州舶務丁酉叟將仕郎陳琰二
在室曾孫男女各三人初先君殁克莊甫初筮二季
季未仕先緒如綫太夫人歲晚及見克莊擢少蓬侍
經幄兼詞掖二季亦官逹麾節盈門泊如也獨聞克
莊蒙天子賜第則大喜日加一餐不幸克遜病卒悲
戚過甚眠食寖减而克莊去國歸率子弟左右寬釋
及明年除知漳州又明年除玉牒少卿皆以親養力
辭朝家詧大夫人耋耄不可遠適卑鄉節焉晝繡之
榮一瞬風木之悲千古天乎痛哉其年十有二月甲
申合祔於城南先君之墓于是先君葬三紀矣迨啓
壙戸封甃如新烏虖天之報善人者儻在茲乎大夫
人平生不勝矜耀乞銘非先志也前輩有自表瀧岡
之阡者不肖孤不惟不文亦不敢姑書歲月于坎以
俟秉彤管者采焉
工部第
嘉熙改元予蒙恩守袁道樵無竸弟作牧對榻郡齋
絫夕語輙逹旦相與嘆曰仕所以飬親太夫人薄榮
利安輿蹉步不去鄉井吾兄弟惟有早退爾予至袁
未久坐前論事狂妄斥歸而無競被召過家徘徊親
膝太夫人迫造朝甫至即求外𥙷諸公勉留曰小需
為郎矣荅曰某思親不可忍得待次潮州以歸至潮
避當路嫌改汀州未上除福建提舶兼泉州擢知泉
州廟堂以無競仕鄰境近親闈起予江東提刑歲中
乞歸飬至四五聞無競亦請祠後予被召屢言念母
不能行既對又言立朝不能久皆不報於是無競書
來首末自札僅數行中間累千百言令興甫代作曰
某自夏涉秋苦胸腹堅痞醫不能治身若此如千萬
戸何不去必死官下詞甚悲哀亟白於朝諸公曰是
欲脫凋郡者豈必真病余流涕曰弟他日未嘗如是
非偽也改知袁州不候代歸及升堂拜太夫人疾稍
愈袁復縮戍無競書又來曰久羸未任勞苦願少休
息朝論諒其情寔除直秘閣主管崇禧觀命下疾革
淳祐丙午臘月乙已卒于寑年五十八卒之三日余
以四去國入門遂不及見烏虖甘榮官之味寒早退
之盟既無以振先君子奕世之緒徒以遺太夫人高
年之悲無競之恨闔棺而未平余之愧終身而不可
湔矣無競名克遜以父任𥙷承務郎外歴海口鎮沙
縣丞古田令僉事鎮南軍幕府江西安撫司幹官通
判臨安府知邵武軍潮州閩舶知泉州内監六部門
大府寺丞工部郎官積階至期散大夫海口課額高
無競未嘗坐税亭捕客貨終日與賓朋理詠而輸郡
送使無闕或疑其有智巧久之乃知以監官所得綱
例錢鉅萬代輸遂有清譽古田歲荒盗起無競勸分
設偹活人勦寇臺閫以聞詔增二秋從群江西事無
無小大聞必告過必規秤提令行奴有訐主窖鏹者
無競争曰不可以訓在樵摩拊凋殘發擿姦伏威爱
並行下瞿劇盜前殺縣令劉純軼去至是就誅乃興
教化以洗汚俗在潮知鋌頭錢之害始銀價平每丁
賦錢五百後銀貴加至四倍無競下教蠲之曰即因
此乏絶守得罪不敢恨潮人德之涖琛臺以清禁官
吏強買明諭賈胡以寬征意風檣鱗集舶計驟增治
温陵以嚴稍繩束豪右而扶植善良未嘗徇勢任理
而已不善生財啬用而已田里益安静軍府稍殷實
而無競病矣無竸精敏而博記秀美而工文未冠入
大學課試有聲旣仕諸老交薦再登朝僅平遷復不
值對班言議風昔曾不㮣見然出守三郡皆賜對而
行豫言兵不可開虜不可挑以箴端平之失上曰巳
令收歛後六年復言視㐮如墮甑棄蜀如弁髦此退縮
而非收歛也以諷嘉熙之用事者在外府一日除某
人爲少卿無競怫然語其僚曰安能與乳臭紈袴子
比肩乎遂决去事見於臺臣論某人之䟽初丞相鄭
公同舍也李公喬公同朝也范公先友也游公知已
也更迭當國皆惓惓於無競然或致之而不能留或
留之而不能久或終於去位而不能致非特無競委
分賤速化持論耻詭隨徐徐而來汲汲而去亦太夫
人之慈無競之孝自始至終有不容相釋者且死猶
以不克終為為大欠闕嗚呼悲夫無競之卒家人慮
驚動太夫人不敢白於歸始率叔季及女兄弟諸子
孫曉夕寬譬如是者年餘然察太夫人茵席間嘗有
淚言笑頃未嘗不忽然顰蹙也無竸性高潔掃地焚
香戸庭叔然惟嗜法書名盡竒硯古物不吝高價爱
玩至忘寢食坐是清貧常窘調度歲晚稍有祿賜平
逋負而無一日之享尤工詩為水心葉公南塘趙公
所稱有西墅集若干卷娶宜人方氏子二人偉甫將
士郎風度玉立入京銓注以疾客死無競鍾爱以至
於病興甫博仕郎孫男在將仕郎女一人適承務郎
新監泉州市舶勢丁南叟孫女一人淳祐丁未臘月
壬午葬于興化軍莆田縣西山之麓無競劉氏先君少
師之仲子母魏國林夫人其世系詳于先君之誌不
復出云銘曰叔洵美兮服衆芳明月佩兮雲錦裳
調六轡兮馳康莊誰脱子輻兮敗子箱進不欺君兮
迹疏而言切死未忘親兮命短而情長曩朱輪之聯
翩贍白雲而傍徨慨將母之阻修思乞身而徜徉盖
知命之有約涉耳順而未償嗟世故之可畏匪人謀
之預量憶塤箎之迭吹痛人琴之俱亡曷不使之循
孝子之南陔守先人之東岡與靈照兮聽夜深之話
同阿奴兮舉冬至之觴將慟哭而收聲勿重優乎高
堂
古田弟
孟容劉氏名宬乾道太史公諱某之孫習静先生
諱某之子母徐孺人由鄉賦擢丙戌進士監慶元府苗
米倉羅源令坑冶司檢踏官青田令湯鎮催煎官用
考舉改宣化郎知古田縣道聞習静訃徒跣馳歸哀
毁過甚不數月亦卒淳祐丁未孟春戊申也年五十
三娶林繼謝子男四人性甫德甫二幼葬于城北之
芳林與習静同山而異隴戊申三月庚戌也孟容才
高入鄞幕是是而非非不以擬筆一字假借人有能
名亦以此媒怨治青田豪強歛迹貧弱吐氣邑素無
積貯孟容因水災請臺郡得没官田三百斛立平糶
倉清苦三年上下信伏惟嚚訟不勝者騰口撼搖猶
在鄞也然鄞之寓貴後為畿漕追仇孟容文致逞憾
青田之寓貴方在禁近及因此知孟容辟舉交上人謂
非孟容老少之異亦二貴賢否之分為余觀同時一
叢輩詞學與孟容比肩皆已拔卑冗致顯榮智慧在
孟容下風者往往亦秉機要據事任獨孟容齟齬難
合又觀士之與時枘鑿者或以迂疎或以高亢孟容
筆精墨妙爲人所爱表和裏剛與物無忤而又仕殘
力微所抑揚與奪不過民間瑣瑣雞蟲得失爾而人
情巳有不能堪者設孟容稍用于時有大建明大矯
拂未知世論又何以處孟容哉噫使士大夫人以公
論克私意爲當世惜人材前之增孟容者必愛之矣
毁孟容者必譽之矣世未嘗無若人而孟容所遭乃
或不然所謂命耶初習静高踏丘園行誼修潔年八
十餘堅悍未襄及見孟容通籍人謂將安車以迎列
鼎以飬也而靈椿丹桂奄忽凋隕所謂天道果安在
耶孟容於書曰誦手抄靡不該綜未嘗欲以文章盖
人偶然游戲翰墨字在紙上皆絢爛有光惟用筆得
禊帖意身後餘手澤書若干種嗚呼天禍吾家也夫
前哭孟傳後哭無競今又哭孟容也劉氏自二大父
迭中進士魁亞先君羣從六人策命者三余羣從十
有四人策名者亦三居垕最先志學繼之孟容殿焉
今踰二紀未有繼者余潦倒無成歲晚召對天子哀
其志氣頻挫文采衰落親洒奎畫賜以科第其有愧
於家世多矣昔斛律金觀子孫會射泣曰二子用弓
不及我諸孫又不及父世衰矣夫以弧矢卜盛衰將
家也以科目驗隆替儒家也若淡墨黃甲减于前人齋
郎太祝多於進士竊意吾祖吾父幽冥之中喟然發
斛律公之嘆矣余誌孟客所以自警亦以警吾宗之
少雋者性甫德甫善繼父志其以余語勉二幼焉銘
曰余聞右人英才是育髦士是烝其後反是烝不
必髦育不必英世固有之如泥孝廉伏獵貳卿鳴呼
孟容彼所獲者膜外之榮彼臭腐矣余所傳者身後
之名嗚呼孟容安歸爾宫諦受余銘
陳魯山
魯山少有能賦聲里中爭傳寫他士惟工頭埸獨魯
山學通倫類尤長策論然小試常得雋大比輙遺材
魯山齒髮方壯不自沮挫衆中談論酒邊感慨掀髯
搖足若傍無人顧屑與余游嘗與鄭子敬方孚若山
行過魯山所居上溪石竹峯下魯山年四十餘矣到
羊沽酒止余宿慨然曰埸屋雖吾棄幸山林不吾拒
子謂吾結茅深谷寂寂不堪乎吾按有圖書足以授
徒不孤也園牧芋粟足以充飢不窮也後三十年余
亦歸老魯山入城必相覓其談論感慨掀髯搖足與
昔無以異然顔鬢蒼皤成一叟矣魯山終其身不售
而上溪之居愈華畬愈增生徒愈盛與魯山同輩行
策名歴仕者或先夭或終寠老夀温飽反不建魯山
盖其為人雖若學工文字至於奮拳成家亦自以智
力非迂闊坐談者所能致也淳祐戊申四月庚辰卒
於家年七十二配王氏前卒葬白虹山明年九月壬
辰以魯山合祔子男一人得濟女二人長適黃泳之
次適黃𥙿孫孫男二人興化陳氏以員外公諱德為
始祖至魯山之考諱師垣傳十二世矣其族多膴仕
魯山之友若諸山多開人魯山内自負有以自樂未
嘗傍人門戸晚遇恩授初品不足為魯山書述其大
致而巳魯山諱彌高銘曰惟古昔之交誼貫窮逹
而與偕已致身於雲霄尚回首於蒿萊嗟魯山之終
隱實清朝之遺材惜山深而林密莫綆汲而轂推余
又退而老矣奚所施余力哉托亡友於片石昭故人
之餘哀
方安人
安人大理少卿方公銓碩人陳氏之女太府寺丞劉
公煇叔之配少卿四子三女安人最幼而鍾愛既嫁
事皇舅登八座臨方面能以禮敬嬪大門族戚稱其
孝從事丞宰凋邑牧危郡能以廉慈相君子内外知
其賢庚寅禋霈封孺人辛邜慶典進安人寺丞方嚮
用不幸殁端平初安人高潔自守子婚官女擇配恩
意如一無嫡庶之異夫宅兆族祭享豐儉隨宜得禮
制之中次女前夭安人葬之冡傍其介于持身勤于
葺家嚴于教子烈丈夫不若也淳祐已酉某年月日
卒年五十七二子文虎廸功郎汀州司理参軍文豹
二女長適將仕郎方楷安人季兄煥章公淙也子次
適承務郎方演孫寶學公大琮子也孫男二人女一
人以其年十月辛酉合祔於常泰里龍山原寺丞公
之阡少卿余父執寺丞余族兄故文虎來徵余銘嗚
呼寺丞如圭如璋而不薦於清廟也夫安人如山如
河而不宜于象服也夫銘曰男子可書或甚竒偉
女婦不過内則而巳劉向班昭絶筆久矣誰錄茲銘
以續彤史
林公輔
林氏自貞元孝子至今傳數百年為莆名閥君名友
仁字公輔秘閣公諱孝澤之曾孫徽猷公枅之孫惠
州理掾應之之子母蘇氏幼機警口誦手抄自鞭尤
力既而同學而往往去策名獨君無成二祖以清介
聞天下理掾至無卓錐地君奮拳幹蠱造華屋拓新
畬人皆服君能幹無為有而不知君分銖積累而然
為人長智慮審籌策不但善其身成其家而已姻族
急難或即君而謀者君亦為之盡力舍後花木分行
列亭榭合位置風月佳時命羣從友朋觴詠其間飲
酣君輙横篴拊漁陽撾嵬峩起舞平居會計若甚纖
悉及意所賞好則又揮金如糞土有貴公子豪邁之
風無窮書生寒窶之態焉里中雋士必隆禮腆弊延致
家塾子先桂未冠歌鹿鳴於鄉君頗慰意淳祐戊申
年六十五矣病首瘍以八月朔卒娶方氏繼陳氏一
男先桂也三女長適郭嚴次許嫁薛氏季尚幼明年
十一月丁酉與方氏合祔子北山之西原君本生父
諱尚之理椽弟也予姑君本生母也銘曰昔人于
履屐占將略焉于宰肉觀相業焉以君之才無他廽
旋而僅施于宗族鄉黨之間嗚呼可悲也夫可悲也
夫
武義劉丞
君諱光叔字景實贈奉議郎汝霖之曾孫贈金𬗋光
祿大夫吳郡通守洵直之孫隱君果之仲子少與兄
南叔齊名兄以聲律魁太學擢進士調貴池簿早卒
君两拔胄觧而見遺於春官用絫舉恩注興寕簿改
大廋簿舉關陞者三人再轉為武義丞上官交薦君
官情巳闌一日大書廳壁曰拙一宜去老二宜去不
俟書印曆而行既歸掃一室静坐雖鄰不覿如是累
年以終其身君家金𬗋南宫前列尚書以甲科繼之
秘監貴池又繼之當二叔父貴盛君持身接物謙謹
持甚治生不以智巧儉而已故於閭里無怨羣居嘿
然無所論質忽發一語衆皆厭伏世情於得路者趨
附失勢者簡忽君獨淡然不變故于交游耐久義方
尤嚴每棘圍開旗鈴及門則喜否則寝食不怡故諸
子皆力於學文遠貢於漕文英貢于鄉文奎補國子
生淳祐庚戌三月得上氣疾四月甲辰卒子寢年六
十八娶林氏吏部公枅之孫女先君二十年卒葬大
平山十二月庚申以君合祔子五人煓叔從事郎
循州理掾後秘監次文逵次文英後貴池次文奎文
彬女三人長適連山尉林大鼎次適國子進士方寔
孫次為比丘尼君内行素履應書法在武義筋力殊
未衰而倦游忽動蓴鱸之念徑去不待鍾漏之迫其
見之卓志之高固係累寵禄不能决裂者之所愧也
烏虖全矣前葬從弟朝奉大夫燧叔狀君之行來徵
銘君長余四歲大夫長余三歲皆兄也銘曰其呐
也賢於人之辨也其晦也賢於人之街也其卑也賢
人之顯也身之嗇宜其後之衍也
方氏子
方氏子名必敏年二十一矣從鄉先生學學臨官河
暇日凭欄歲深欄腐忽覆而溺適潮至水深旁無援
者死焉廼翁以書來曰吾子年雖少然於事極練學
與文雖未就然先儒意脉前作機鍵心通神悟有過
父貴之受而不拒也處約心安之樂而不愠也吾夫
婦於諸免中尤憐之悲乎死命也溺死非命也吾之
痛終吾身而未平矣又曰孰能紓吾衰者其後村翁
乎走長鬚求埋辭余言之曰亦命也必敏死以淳祐
庚戌臘月甲午葬以其月庚申曾大父畛承事郎大
父巖起文林郎父遇字時父余外弟也母黃氏其葬
在大父墓側銘曰衍蹈海兮原沉湘身放逐兮心
憂傷求而得兮非降殃嗟之子兮方盛強翁媪爱之
兮置膝傍下從彭咸兮理不可詳吾聞古不弔厭溺
兮豈不以其馮河而垂堂况廼翁兮吟鬢霜曷不遠
師季札兮而自儕乎卜商免探環而往往兮翁安能
建鼓而求亡
徐處士
唐末莆人徐先輩寅以律賦魁天下與吳融齊名過
汴朱温怒賦語傷諱俾易之謝曰官可奪賦不可改
拂衣徑去隱於壽溪故居當牙郎賣國六臣奉壐之
際挺節不汚終身稱唐進士傳十世至處士溪上有
先人田廬處士用志專苦少負雋聲人曰是必蚤逹
既而頓挫埸屋栖遲衡泌又曰是必不堪久之舍後
木老戸外草深同學免或去為貴人處士掩闢讀書
自若也飯蔬飲水有陋巷之樂焉行吟坐釣無華軒
之羡焉嘗侍親疾因悟藥性鄉鄰有病處力輙愈其
行修扵家信千里紹定戊子三月某日卒年六十二
淳祜丁未十二月某日葬于豐城里大帽山之原配
鄭氏後十九年卒至是合窆二子端衡貢于鄉次宜
書一女適方好謙二孫曰翀曰麟宜書好謙皆已卒
余晚營把茅在處士所居之側端衡吾鄰也來請銘
處士諱士明字子潜曾祖安禮祖測父廷秀皆隠約
不仕銘曰尚平臺終古之逸遺傳無可書惟簡故
竒多百餘字少或半之余銘處士稍已費辭後之覧
者有感於斯
劉贑州
淳祜庚戌二月壬寅故贑州牧奉常劉公葬于晉江
縣飬能里之莊山前期二孤縝繹使來徵銘属余哀疚
倚廬羸瘠伏枕諾之踰年猶不克為余免喪縝黲服
徒步越境訪予泣曰日月逝矣必得銘乃歸余為感
動按公諱用行字聖與七世祖昌言掌陳洪進牋奏
首說洪進奉圖籍上職方氏中太平興國進士第熙
陵有忠孝竒士之褒擢至副樞事見於國史傳世至
海陽令渤公曾祖也隱君叔熙祖也贈中奉大夫光
考也母令人曾氏公少苦學雋聲擅鄉校長客游文
價重京師當世名流鮮不交際貴公延致澤而後就
嘉定戊辰羣試春官文忠真公得公對策謂異日能
立殿陛争是非者既唱第歴楊子尉零陵令江西漕
司幹官改秩知巴陵縣通判道州知桂陽軍入為太
常寺主簿出知安慶府以風聞去起知真州不拜知
潮州除江西提刑廣東提舉鹽舶皆不果行需次袁
州改贑州以淳祐已酉二月十一日卒于郡治年八
十二積階至中奉大夫莆田縣開國男配令人蔣氏
先公二十七年卒子縝文林郎都大坑冶鑄錢司凖
偹差遺繹廸功郎建寕府司法参軍女適國子進士
趙崇㞦孫男二人淵珠將仕郎次尚幼孫女一人公
以儒家起尤練世務不為空言揚子兵饉之餘郡委
賑荒暴露者有栖止餓羸者予粥藥全活甚衆盗發
境内輙獲上官為欲論功辭而上零陵邑小民貧有
老嫗逋畸租數百錢州符點追公惻然曰彼必斃固
留之守怒黥縣吏公不為動剏興縣學教飬有所薦
送有贐楚俗機寇公捕治其妖妄某結集多者先是
縣僚添給州予其半縣鑿空補足之公以節縮餘力
給佐官自無所取垂去始仍其舊曰吾食指少來者
不必皆然其佐漕幕繼文清李公之後與鐵庵方叔
意一徐者為僚志合道同一路蒙頼巴後女巫怙掖
庭勢占孤免田公奪田歸之清獻崔公召歸道境上
公旅謁崔公曰昔尹零陵者君耶因訪以出處决策
南還鶴山魏公貶靖州阻風洞庭守貳勑僚属輙往
見者津吏容蟻泊者坐之公駕葉舟求見劇談至夕
明日復往守怒欲發其事公曰願襆被以俟守愧而
止積例卷所入代輸夏稅全料而去舂陵大歉冬巳
難食守慮捄荒難繼公曰民命在晷刻可待來年乎
乃輟綱運發義倉以倡守竭力和之勸分&KR0548;惻人皆樂
從帥司敷糴釀米公故不行幕府訶責執之愈堅帥
余公嶸語其僚曰斯人始至遺余書有規無頌心固
異之矣因屈公佐幕治法征謀咨而後行桂陽蠻犯
省地郡禆將死之軍校斃者十有七人廵尉兵義丁
往又失利密劄調飛虎討捕帥檄公監軍力辭单車
馳至賊砦十里許遂下令班師遣騎持文榜許以自
新賊感泣撤栅遁去余公檄公攝郡有旨就卑左符
溪洞環郡者百有六所蠻徭負固隅騘喜功釁隙易
開公威克爱寬濟猛繇是安静省科役崇禮遜熟蠻
多遣子弟來學端平改紀真魏交薦擢寘頌臺向用
矣適安慶調守上諭丞相擇廉吏相曰貞某魏某諸
臣皆稱劉某廉即日臨遣陛辭極論邊事謂以戰為
戰不若以守為戰守固則戰克以和為和不若以戰
為和戰勝則和堅至郡數日方議繕城池蒐卒乘遽
報罷公登時觧印返供帳郤兵隷募夫肩輿以行潮
陽命下喜曰吾久去桑梓此行可過家上冡矣南州
吏民貧濁鄙野者皆繩以禮法貴家攘頻海民田民
護田屡相讐殺公罪責家其争遂熄郡以鰐溪為固
而無城監寇由循梅杭一葦可至公伐石包甃綿亘
數里試闈並子南城前守遷之北隅以舊址給豪民
累舉無擢苐者至公返侵地復舊觀由是相踵策名
韓祠昔以㒹師配公别為顛師作晉衣庵提刑矣所
以助邊為名招徠告訐誅求贓罸一路騷動聞潮民
殷實每啖其舌盛夏馳數卒一牒建七十八人公坐
黃堂被建者纍纍泣愬公蹙然命掩卒槖贓賄狼籍
且得其鉗杻暴虐之具囚卒於獄盡縱牒内人而抗
章自劾旂削秩罷言者以體統論公文清公時在宥
府書來曰公不忍民之無辜寕以身當之壮矣既當
軸起公使江西有尼之者家食十年或言韃將由雲
南幹腹上謀廣西監司右史黃公自然薦公宰執以
公閩人道遠不可卒至俾使廣東言者疑大臣私公
不知用黃公薦也章貢之役三上章告老不獲請乃
行年事雖高聽决強歛發吏姦討軍寶雖精悍少年
不及郡人以為有楊公長孺之風蠲十縣米三萬七
千有竒錢十五萬二十有竒釋繫囚二百二十二人
乞住和糴罷貢布皆報可學宫丁祭衝冐風露得上
氣疾詰旦有事於濓溪書院行鄉飲禮竣事賦詩經
夕猶治事納謁已力命浴更衣凭几榻上拱手而逝
公長身美髯望之山立即之春温與人交有情誼終
始不變涖官無疾聲遽色至臨事則剛勁自守必逹
其志為郡清苦惜公使錢甚于私帑不以厨傳苞篚
悦人客見公服用樸素皆起敬常曰俸外令甲所不
載者贓也仕久而資薄門無輿皂室無姬妾短檠槖
不然合者暌矣子懼不孝無懼不得立天下之順理
也不可觧於心無所逃於天地先民之格言也古者
君臣獄父可訟乎然公為厚不為薄晚白于朝命為
從弟孝卿之後割田卑之恩義两得矣公博覧強記
多所貫通名章警語傳者膾炙有北山謾游集十卷
銘曰宜給諫兮曷不居雨露之司宜顧問兮曷不
陪旃厦之咨宜潤色兮曷不鼓雷風之詞載五車與萬
卷兮僅两轓而一麾若耆龐之有待卒蟠屈而莫施
嗟一丘之蓬藋翳九尺之鬚眉亂曰精爽兮如存靈
明兮不虧公巳乘剛風顥氣而去兮余何為而致荒
煙野草之悲
後村先生大全集卷之五一百五十三終
