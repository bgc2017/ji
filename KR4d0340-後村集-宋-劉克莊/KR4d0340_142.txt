後村先生大全集卷之一百四十二
神道碑
寶學趙尚書
淳祐壬子八月丁丑寶章閣直學士知建寕府趙公
卒扵府治訃聞朝野嗟惜詔進真學士贈四官為正
議大夫喪歸寶祐改元五月庚寅葬扵某縣某里杜
埋金峰寺之原公諱性夫字仁老魏王八世孫於訓
武郎晫之為曾祖承信郎公建為祖贈朝議大夫彦
晦為父少擢嘉泰壬戌第歷南海尉樂昌令高州判
官封州推官知龍巖縣通判汀州知新州提舉廣東
東常平茶塩兩易江西陞提點刑獄刑部右曹郎官
直祕閣提點浙東刑獄攝帥直華文閣因任直徽猒
閣淅東安撫大理少卿直寶文閣任知紹興府宗正
少卿權刑部侍郎為真兼修玉牒中書門下省檢正
諸房公事權工部尚書權吏部尚書除職出牧公初
筮獲盗應格歎曰以人命易京秩乎棄不就當關陞
亦不自列繋修職郎垂三十年樂昌荒遠公進其士
而教之秋賦策名者五人嘗攝邕筦上邊市馬𣏌姦
剗弊費省馬良龍巖瓜熟盗起寕化旁邑令當上者
皆惮往公奔問官守據險築柵寇大至公令老幼登
柵自率丁壯拒戰隅官黃才富與賦通公梟才富等
四人於陣賊敗去招捕使陳公韡上其功建卒戌汀
久桀傲憚公攝郡不敢反側廣塩號脂膏地公過清
不以低估市倉銀浙左水旱蠲賦勸分汲汲鮮歡始
末四載兵厨無廼璽書奬諭者三為從槖所進故事
切中時病嘗舉召公敬德之言發祈天永命之旨曰
狃於苟且泪於嗜慾銳始而怠終矜持扵外而縱弛
於内皆非所以敬德也諫土木疏云仁宗營寶相殿
韓琦以為無名之役不急之務乞行停寑况今國殫
民敝乎又言穿山掘地害及昆蟲運木輦石嗟形道
路斬伐不遺於邱塚躪蹂徧及於田禾昔魏起太華
殿唐作洛陽宫納高允張元素之諫而止陛下有帝
王之資顧出二君下乎又言代宗為太后立章敬寺
布衣高郢上書箴切為太后祈福布衣且諫臣若箝
結寕不愧郢上為感動詔兼給事中是日公有密奏
論事疏入命寑兩御史以論時宰云公乞留之因
辤撿正不允其去國而牧建也&KR0786;遊雅不欲往聞建
罹水禍由雪峰道疾馳至則城夷為沼公握空拳拊
遺黎掩漂骼掀泥淖繕井竈日不暇給已病猶自力
属纊條郡政累二千言戒子孫清白神識不亂年
七十七娶劉氏先卒贈碩人二子時廸功郎上杭
尉時僠監閩安鎮二女王角孫承奉郎主管福建安
撫司機宜文字許俊其婿也二孫女尚幼公友愛俸
入與弟妹共之嫁碩人弟鎮孤女居烏石山下號烏
石翁雖貴身後宅一區田百畝而巳公據科第妙詞
翰而踐履平實無表襮之累官二品年八喪而接扶
晚後無貴倨之氣造甚忠而未嘗漏言扵外律身
極嚴而不暇求備於人惟天子知其為清白吏為常
人吉士自方伯擢法從盖出聖意都曹摹畫數與相
忤而不知者乃疑由相而進予惟前輩風流篤厚横
渠聞二程談易撒去臯比坡公見淳夫奏疏曰軾文
字失之過當服善也徂徕為明復執杖屨文富扳温
公入杜公年六十四以晚進辤後長也道卿没二十
年諫書始出惡其傳也李竹溪送胡邦衡南遷曰名
節之士未知道勉其進也了翁則沈後尊堯之作責
己也程子曰故人情厚不敢疑庶人也其後俗薄有
欲以蕪詞惡札盖他人之長凉德雅齒加父兄之上
矣疏未至道卿謬竊直聲禍未如邦衡自矜名節矣
不修身不齊家而欲禁切人主不及巳不進德而妄
裁量人物矣然則公不求世之知世亦知公不盡無
惑也夫事出於譎者可偽惟發於真者不容揜瑣闥
有封駁權識者居之以無大論執為恥或姑以報小
恩怨為快公寕失夕拜而不苟合孰譎而孰真乎某
監司希時好發某事欲擠其人於相怒既闌之後公
請留其人於相怒方炎之初孰譎而孰真乎予嘗患
士大夫口銜清議者多足蹈實地者寡嘉熙使粤辱
公授印退閱故牘見公之來也不妄費一錢其去也
返例卷若干條因等而上之廼知數十年間廉使者
惟公與丘卿廸嘉爾二公皆予故人歲晚銘丘之墨
末乾而又銘公可悲也夫銘曰先賢蓄德深厚莫窺
善則稱君清畏人知懷諼盗名乃德之衰公早留落
老始論思後留豸冠前失瑣扉又誎營繕箴砭迭施
人而告猷出也詭辤人露布者公匵藏之及擁節麾
玉雪自持究公首末無一可疵視夸毗子外飾䗶梔
彼有漏露公無損虧以死勤官以清遺兒耆舊往矣
孰知我悲
煥學尚書黃公
豫章之黃皆出金華隐君子諱遇和者居豐城縣之
沇江始為儒家馬公存誌其墓是生表表生得禮擢
元祐第終柳州推官贈朝議大夫生彦輔擢政和第
為了翁所敬終吉水令婦翁李公朴誌其墓是生去
華贈太中大夫配淑人周氏生公諱疇若字伯庸甫
晬而孤外祖母杜夫人竒之曰免必貴誨以學擢淳
熙戊戌第歷祁陽主簿柳州教授靈川令知廬陵縣
堂審監進奏院太府寺簿將作丞兼皇弟吳興郡王
府教授太府丞祕書丞兼禮部郎官兼資善堂說書
著作郎監察御史嘉定初元擢殿中侍御史兼侍講
權戶部侍郎華文閣待制知成都府成都路安撫使
以父諱辤改寶謨閣三年至蜀進龍圖閣待制華文
閣直學士再任復以諱辤改寶謨閣七年召對延和
殿權兵部尚書太子右庶子兼同修閣史落權陞左
庶子太子詹事十年春知貢舉試禮部尚書請外以
焕章閣學士知福州辤提舉南京鴻慶宫臺疏落職
罷祠俄提舉鳳翔府土清宫足疾告老復職致仕十
五年正月癸亥薨于寝年六十九階通議大夫爵豫
章郡侯食邑一千五百戶遺表聞贈宣奉大夫淑人
范氏處士子明之女子男五人長策故某官次簡某
官次籍某官次節朝奉大夫新知賀州次某某官女
五人某官楊必復歐陽棠某官劉成李馮禧某官相
烓其婿也孫男若干人曾孫男若干人女若干人薨
之明年臘月壬申葬扵故里之桐谷既葬三十年節
奉公奏議遺文及李侍郎劉所述行狀請於前史官
劉某曰先公遠矣節諸昆長以毁卒仲以病癈叔遠
宦宰上之木已拱道旁之碣未立節為此懼其詞甚
哀予先君子與公同以江右邑最登朝於公言論風
旨耳目睹記雖老猶歷歷未忘初京丞相當軸尤援
鄉曲公寕仕嶺海不一傍修門祁陽與馬提刑大同
争疑獄馬公為詘吉守六月督畸零欠公以縣用錢
三千緡代輸禁吏預借飾學增畬日召諸生講論衆
建生祠公止之去日送者傾郡其在王邸資善也据
經析理榘範凝重吳興景獻見必加敬茂陵由此眷
公將擢臺察侂胄詗知因會舘閣廣坐語公某不知
公乃山谷後以所藏宜州家乘真蹟為遺公既居言
責首乞天子擇宰相宰相擇監司母令天下以賄議
朝廷再疏言善為相者必日以危亡災異奏于上又
謂鼠食牛角角盡而牛不知口甘故也韓陳始怒奏
格不行俄而二姦敗黨人皆去上批公奏朕知卿忠
更化之初正資讜論於是鄧友龍陳景俊除名遠徙
内侍李益不許入國門丘公崈起為江淮制置大使
行公疏也虜請和欲函致侂胄首公以副端預集議
謂函首失國體退率同列乞令虜先歸關隘我後與
歲弊卒如公言又言增弊約和國胡以支欲&KR0825;剏一
局共議撙節以紓國遂置安邊所命公同戶部侍郎
沈詵條具合節省拘催者公奏内諸司宜委一大當
外廷委公府掾六曹委長貳各限半月條奏又乞椿
官房廊激賞庫侂胄萬畝庄歲入進講面奏乞力行
此事勿為近習所搖既而它議多格獨得諸權姦簿
錄貲及白地錢等五頃為緍九百一十三萬又没官
産歲可得七十一萬五千公曰是亦可為矣其後所
積益多迄今賴之都城貴糴淮浙流民紛集詔發粟
十萬石糶濟京尹籍流移僅五千口期三月麥熟後
止公奏此實驅之去爾乞令願歸者勿問其未能歸
者展期詔至六月結局旱煌星變公言天子視朝而
宰相不奏事國忌行香而宰執無一人則其贊理萬
幾者可知巳風毁前湖門暗門公言楚為禍首楚門
壊吳將乏食魚門傾二門乃車駕行幸之路宜戒佚
游在版曹言嚴秤提而楮愈輕宜寬新書行之以漸
蜀自制閫移治興元事權偏重茂陵輟公以往入辤
玉音云兵革後當一意拊摩又有旨凡四蜀軍民利
病吏治臧否並許諮訪密奏兩宫錫賚甚厚至則首
蠲諸邑積欠九萬餘緍罷遣非敕命而辟攝者舊俗
頗崇侈飾游公革以儉先是又聖間就卭蜀彭漢永
康成都六郡産布處每下戶俵儀三百輸布一疋熙
寕敷及上五等建炎軍興始取布估疋二貫五百有
竒關外諸軍糴本仰焉公奏往趙汝愚念民力困減
為一貫五百歲减五萬六百緡本府代輸五年今蜀
民重困臣涖鎮歲餘庫錢比舊稍增遂於汝愚巳減
外疋再減二百止理一貫三百巳樁錢二十五萬三
千緍代輸亦五年止併寬他賦尤重者諭降沈黎蠻
擊走董蠻制梟兩司謀大舉蕩蠻公不答大使師出
東路臬亦調兵兩路震動公移書兩軍還師守險詔
公兼制叙州兵甲蠻降公進一秩以成都城久圮儲
錢四十萬緡備版築出蜀送車系路人以方范石湖
入對言謀蜀帥當擇有文武威風和大體者薦蜀士
范子長許沆魏了翁乞城興元成都歲旱求直言公
乞還坐虧楮價者没入之貲年甫六十三援范公景
仁故事乞歸得請朝士祖帳都門外皆榮其行治第
豫章城中自號竹坡公文律高丞相周公稱其正大
恢閎詳雅温醇誠齋楊公見公詩以為得山谷單傳
然公貫穿百家融液衆體不但以元和脚江西派為
重考宏詞得真留二公有竹坡集四十卷奏議三十
卷講學十卷進故事十二卷公承當家文献故風韻
勝接諸老諸論故心事平隆乾以来衆芳翕集臺閣
多賢至慶元錮黨攻偽邪說横流言事者非搏噬餘
干相君所厚則粉黛攷亭先生門人公密扶善類素
尊理學奏篇無一語差辛已而後四朝生聚東南極
盛至開禧挑虜首禍形始露用事者方且厚歛民足
用多造禇紓急公一則曰蠲弛二則曰節縮向使以
其置安邊所者推而廣之内廷减市估者放而行之
諸道仁言儒效豈淺鮮哉余讀公書有云以無德之
人而運才智之鋒幾何而不斵天下之朴又云言利
之臣必不得其死好利之君必不得其用為之掩卷
而作曰此有德者之言反本之論也公入蜀僅帥成
都一路兵事皆属大閫其後關外軍潰言者論公遺
蜀患於是公出蜀八年矣亦怡然不辦始公欲以奏
稿属真公為序不果予受學真公者追誌公墓系以
銘曰遠矣黃氏望于豫章至太史公誇瓊軼香雙井
一支分秀沇江是為竹坡雄翰墨場鼓朱絃瑟織雲
錦裳曳履禁中執簡帝傍縻公弗留引身高翔出授
齋鉞井絡之方流涕牋天蜀民殘創一時權宜百年
弓張臣請弛之以帑金償視两忠定先後相望忝不
識公獲交諸郎早誦奏篇晚窺家藏齒宿意新辤婉
味長公不可作騎驎翳皇盧陵二老過江歐陽手持
衡尺親加裁量延之宗派列之循良一語品題千載
耿光謂余不信質之周揚
虚齋資政趙公
自官制行資政亞觀文一等非嘗歷二府不輕授上
臨御久尤遴其選惟以寵李翰林韶至是虚齋趙公
諗疾告老上嗟惜自正奉進光禄大夫自端明進資
政殿學士致仕異恩也遺表聞贈開府儀同三司公
諱以夫字用父魏王之後王四傳至建國公叔戌建
公生武經郎雋之武經生朝請郎公填山東亂離由
鄆負其母金夫人避地長樂朝請生少保公彦括乾
道進士望臨一時而年不及中壽官至尚書郎五子
公於次第四母福國徐夫人少保將終顧公曰吾雖
貧有善和書遺汝公方九歲泣誦遺言勵志苦學門
蔭調諸暨慰内艱改瑞金尉未上改象州戶錄楊守
炎正疑公年少每具獄上引囚參問始大歎伏方漕
信孺羅致之幕鏁廳魁廣西漕薦中嘉定丁丑第歷
江陵府監利縣令邑通淮廣姦民多盗販邕馬以資
敵公設方略掩禽群盗獲馬百疋俘献于府制檄調
夫封劍督趣民聽驚惑及見公單馬急装先發皆踊
躍以從前帥趙公方後帥陳公晐皆器重用薦者改
秩知南豐縣增永惠倉粟千斛廣學田三百畝始至
養士纔二十員比去至八十員里中譁而善訟悍而
梗化者皆知姓名他日聽訟摘語之曰此非某人之
筆乎皆頓首願改過兩造無翻愬者代歸求主管西
外睦宗院盗起汀郡帥王公居安檄兼參議會詔起
抑齋陳公韡守兩劍爲福建招捕使陳公請于朝以
公通判州事兼主管招捕司機宜文字陳公提師臨
賊巢穴公主留務内撫循外供億人以為難賊平凱
旋劍人祠陳公而公侑之時淮西兵駐邵武下瞿諸
峒陸梁建泰飢人相食陳公請以公攝郡事乞塩招
糴以活餓孚生獲揚李二酉餘賊殱盡俄為真郡焚
燬無寸椽隻瓦僅存夫子廟殿公剪荆棘重剏郡治
規模鉅麗繕泮官建北槗踰年而官舍民廬皆復舊
前守創添忠武軍七百人多游手無賴禁卒亦乘時
桀驁公厚撫而峻繩之以悼亾再乞祠主管武夷山
冲佑觀明年冬史丞相彌遠薨起知漳州陳三槍餘
黨猶出没郡境公至生擒張魔王者盗平奏罷計口
敷塩以廢刹歲入代民輸丁錢歲萬七十緡立石通
衢記焉除提舉江南西路平茶塩公事楮法初變廷
議民間市賤楮輸納為虧官令别納𥙷虧錢公抗疏
四昔輸一千今增五百是令不信也輸扵民者有𥙷
納出於官者無貼支是名不正也上悟從中可其奏
由是知公又着原弊捄弊二論其後出十八界收十
六界卒如公策除大理丞未至除左曹郎官兼權樞
密院檢詳諸房文字入對條備邊十策次論故相除
吏怙權廢法大綱已紊小小節目猶能持守今悉蕩
然乞清中書還銓法除直寶謨閣兩浙轉運判官
上既用公言罷履畝平江守臣扵下令後猶催至三
十萬公劾去之除右曹郎官兼左司繼兼檢正遂為
左司郎中兼提領安邊所京城火求直言公極論致
火之由乞改葬故王以弭天譴安邊所殘燬一新之
論對乞合江淮出内帑俄以太府少卿兼左司遷直
煥章閣樞密副都承旨直前言光州危急宜合淮東
京湖二閫兵力極援之衆未以為然果失守兼右司
國史院編修官實錄院檢討官除宗正少卿兼副承
旨提領安邊所如故諭軍賞冒濫始行制司背批之
令鄞卒失伍擢右文殿修撰樞密都承旨知慶元府
沿海制置陛辤力攻和議又言先帝創安邊所以佐
邊費今取其錢粟供賜賫營繕非先帝本志某英殿
修撰以行俄陞副使前制臣陳晐巳去寓公趙善湘
攝閫散帑庾以市恩卒愈驕謀拒命公单車用迓卒
導從入城衆投戈迎拜善湘遁入山公具交承禮招
之郡既赤立乃糴白米支軍粮而自食倉粟之殘腐
者趙監軍灊夫挟善湘勢擅斬禁卒激使爲變公素
得諸校心以其謀告公械其人付鄞宰趙時詁訊之
盡得姓名衆約三鼓舉事公使緩漏籌與客對奕
示間暇而密召水軍入城掩捕皆獲梟首三十餘鏁
外寨者百餘它貸勿問遲明城中始知將召歸郡人
乞留詔因任以太常少卿召改樞密都承旨楮法又
變以一易五令下公未去鄞疏五不可乞寝新令又
言必欲行法乞坐臣沮格之罪於追竄上更置重典
右揆怒議詘責左揆李文清公止之公徑歸久之仍
舊職知建寕府辤改泉州辤復改建寕府亦辤以葉
賁疏提舉江州太平興國營公自四明歸益專精講
學率對卷至夜分諸經箋洼始有端緒右揆去公與
王伯大徐鹿卿同召而公除權刑部侍郎俄落權自
初登朝每對必言國本内引所言尤力且錄嘉祐紹
興建儲始末及諸臣諫疏舉行次第以進上曰宫中
巳有人荐趙汝騰劉克莊湯中黃自然鄭逢辰楊棟
宋慈包恢許致祥姚希得又荐林公遇乞賜逸民處
士之號上嘉納除寶章閣待制㳂江制置使兼知建
康府行宫留守江東安撫使兼和州無為軍安慶府
屯田使陛辤援張浚岳飛事乞早定儲江表苦旱公
至金山默禱而雨以御賜金帛盼將士𥙷足籍增寨
屋造多漿船繕器甲虜入巢知公先調馬汝海鄮進
等入巢賊至城内兵出敗之和州圍廹公檄三城兵
叶力劫寨虜敗去又料虜必報忿豫增無為戌伏楊
林舟師築土堡虜泉至諸將夾攻走之遣偏師援儀
真躬督舟師廵江至采石入和州視城壁至裕溪乃
歸賜御札陞華文閣待制韃將察罕以蓍来献盗劫
毗陵蔡少卿家不獲俄為金陵緝捕所得誅之由是
㳂江無盗除寶章閣直學士知平江府免牘末下改
權刑部尚書引對緝熙殿上拊之曰卿二年宣勞公
奏皆陛下威德臣無毫髮之功論變定儲甚切時
大旱江湖俱涸公言湯以六事自責陛下自省於此
六事有耶無耶名曰去姦而通密奏進奇玩名曰崇
儉而建龍翔祠感生苞苴宫室自若也忠直次第引
去嬖倖出入簸弄䜛夫女謁如故也上悚然因及所
進易通翌日御筆令投進俄兼侍讀兼修玉牒有旨
㠯易通間備進讀一日經筵問月吕蔑思所議何如
公言韃不通華言使至但謂来投拜非謂来議和也
生此議者幾何不賣國與人臣嘗問月吕蔑思来意
其人致酋語極不遜臣實痛憤奈何復遣之去上嘉
納賜公用易堂虚齋東平藝文世家十一大字兼權
吏部尚書兼撿正除刑部尚書手抄無逸立政講義
以規切任事者兼權給事中屢辤不允會拜某公右
揆史宅之僉樞公因諭二除目非是改禮部尚書仍
兼玉牒公謂不得其言當去盡遣家人自留待罪月
餘上命徐清臾陸德輿宣諭令供職除吏部尚書侍
講兼玉牒史職御筆令任責史事詳定殿試奬直抑
佞文魁得方逢辰武魁得陳億子時讀易通終篇再
進義例卦論圖說凡三十冊降詔褒美賜御製詩所
進本晉内閣上常覧閱後降出丁未本册末皆有小
璽進光寕二朝寶訓上曰此書皆卿力公既受上殊
知論建寖廣嘗進家人卦疏義指宫媪官人鄭丞相
初善公冀其助已公方昌言建督括田之非又進離
節二卦疏義攻聚歛之臣又歷言政宣間弊事由大
臣有奉承無正捄所致又奏留潘凱吳燧董槐鄭公
積不樂愬於上曰侍從之臣以臣方京黼賴上照知
除端明殿學士提舉佑神觀兼侍讀史舘初上趣史
事擢公史館修撰余同修撰而余先逐公專史筆及
陳公薨以公提舉祕書省公方與尤及新史官高
斯得牟子材李獻可分任撰述瑣闥因論史属詆公
以醜語名曰借黃又言公改國史以激上怒丐去以
本職知隆興府公嘗乞校定國史誤字亟取校本&KR0819;
進上悟出御筆罷史館而程督史官然公不可留矣
辤郡知西外宗正事凡三年朔旦必升講席發明經
旨復學職生員額同姓益勸於學寶祐乙卯秋召俄
除禮部尚書兼侍讀上必欲致公下州郡津遣辭至
四五詔與郡尋依舊職因任西邸而公疾巳篤丙辰
二月甲申薨于里第年六十八前淑人劉氏後淑人
韓氏南澗尚書之孫皆前卒子時奚宣教郎力學工
詞翰由藉由令乞祠歸養孫若眉承務郎亦孝謹善
繼以其年六月庚申葬于長樂縣善政鄉溪上山之
原豫為棺槨規宅兆不以累子孫公氣禀寶存養深
前知數終屏去毉樂訓時奚處已待人以厚又語若
眉等家事禀聽於叔悉召親故訣别夷然而逝友
愛事兄如父拊兄子女如已出承務郎玉山丞時淬
仲兄子也將仕郎若稔伯兄孫也皆命以官貧者爲
市田宅未嫁者與貲公立身有本末上爲君父倚信
下爲士大夫親附惟瑣闥始相與號莫逆交晚爲仇
敵則有不可解者或言吻士間之或言當軸之意初
陳垓以攻善類爲已任世所唾罵瑣闥因謂公黨垓
然垓嘗論某朝士易學肆臆說而背師旨又論陳珩
冒奏補語侵吏部皆以撼公公前丐去後待罪以避
之垓彈文已具天語宣諭乃止後除修撰也余力辤
公亦獨銜乞改属尤希&KR1546;汝騰若此之類皆有證
騐可詳考也若瑣闥云云别無按裾焉可厚誣也烏
虖公實忤鄭丞相而有善鄭之疑實爲垓排根而蒙
助桀之謗實卷卷吾黨而獲射羿之報悲夫公溫良
有好賢之名謙毖無取惎之道其所以致謗有二主
眷也經學也公雖去上思之謂輔臣曰以夫久在經
筵有所咨必援古証今爲答宗姓中不易得又曰以
夫曾說清之與&KR0696;謂之黨人可乎公爲他人言易通
輙不省惟上重其書余每見縉紳竊議之者必謹對
曰君能别爲一書以掊擊之理到之言虚齋必服然
竟未有作書者夫未嘗用功於易而公風非望之書
過矣公位偪而有主眷才高而有經學意者謗惎之
所由生歟曩余與公同奉詔纂史貴人或語余曰後
村乃助人作史耶余遜謝日上使克莊副趙公為
人之佐而短其長人將不食吾餘矣未幾俱去惎者
猶以詆公為未快併詆公所厚者牽聯及於余焉公
有易通詩書傳莊子觧奏議進故事易疏義雜著各
若干卷晚於詩學尤深惟國風自衞以後未斷手以
遺稿付若稔俾緒成之湯祕書漢見公莊子解太息
謂余某與公皆不能及其為世所重如此公好士士
常滿門晚稍引去惟同郡曾震受死生患難之托記
公言行纖悉不遺莆人鄭與言受公易學得其要旨
為公服緦誄之甚哀策名南歸迃道重趼吊廬哭墓
談者以曾比任安鄭方候芭云公徧歷公府掾六曹
長貳外更數郡三節二閫其持論欲尊主庇民損上
益下不喜尖新鍥薄之說為政務愛人利物奉法循
理不求擊斷操切之名綜理微密計慮精審人方躁
擾公愈静定量敵籌事瞭若蓍蔡數履危難卒成勛
業所至威愛相濟軍民懷之經學外于天文地理歴
書丹經皆研究雖小藝鄙事亦精絶度曲要眇奕高
無對精法逼黃庭經樂毅論嘗自札奏狀上命謄本
付外而真蹟留禁中與人尺牘皆可寶玩属纊前三
日留書與抑齋陳公及余訣且以宰上之題為託將
葬時奚奉家傳年譜來請銘嗚呼年輩前扵余者往
往銘之矣小余二歲奈何又銘公耶若余者公真蒙
叟所謂不祥人耶銘曰古之重任必属儒者以學淺
深為材高下在周分陜旦奭之倫爰及晉漢曰縠與
遵虚齋恂恂退然逢掖可以卿士亦可以牧伯出建
旗鼓宣國之威入侍旃厦格君之非他人以材虚齋
以學群迷相承獨智先覺見諸事業特公之粗以其
精者著之為書士有一焉足以駭世公乃兼之寕
不見上於群臣灼知佞賢人或誣公上曰不然勢
災力鉅人者暫勝事久論公天者常定公書固存公
未嘗亾持此較彼孰為短長遺音琅琅託我以死乃
譔次之以告太史
後村先生大全集卷之一百四十二
