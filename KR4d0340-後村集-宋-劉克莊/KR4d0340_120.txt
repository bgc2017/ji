後村先生大全集卷之一百二十
啓
除明道祠謝丞相
齗齗不可既遯於荒皇皇何之復歸於亳醜矣暴揚
之惡仁矣啓擬之言伏念某曩叨詞臣謬掌書命間
嘗斷臂不草屡封還而力争向使運筆如飛必根着
而勿去迨纍微而後至復三黜而徑歸以暮齡垂盡
之身受浮議無窮之責謂大年厚萊相敢不披襟而
當誣子開黨新州似匪平心之論况專攻滄州過闕
之䟽不参攷四明改過之書妬由入宫而生事待盖
棺而定敢意公初當國僕首起家或奉白簡以聞請
誅無赦誰曰緇衣之敝改造如初自笑衰陳飽諳閑
散凡九祝帝堯之夀亦三典老儋之祠巳廹崦嵫尚
勞挾比茲盖伏遇某官持至公以詔黜陟建大中以
平黨偏謂古者之待老更有祝鯁祝饐之禮念孤生
之絶庖廩推繼粟繼肉之恩苟貪飲啄之便私寕免
鈍頑而鮮耻某身謀巳决官薄宜休陪平津閣之游
既無路矣可神武門之奏終有望焉
謝二府
時賢嫉惡暴逐客之宿愆明主憐才賜散人之舊號省
循顔厚啓擬恩深伏念某隆乾故家海嶠孤士蚤從
前輩頗偏参於諸方晚畏後生常謹避於三含既掃
空言語文字之習且蜕離是非争奪之腸率丁壯以
聽里胥亭長之指呼執民禮以奉太守長官之條教
雖漢庭之論不可光禄勲然畏壘之民竊賢庚桑子
一叨起廢復有攻瑕謂郡國切齒伯高謂公卿仄目
轅固但見寑除書之速罔知汙諫紙之由人亦有言
汝何無罪果如白簡雖逭纍臣之誅猶着黃冠俾祝
聖人之壽非賢弼和塩梅之味則鯫生蹈韲粉之危
茲盖伏遇某官謩畫當於帝心予奪廢之公議已處
臯䕫之任未忘管鮑之交陪瀛州學士之登恍周旋
于曩日念綘縣老人之辱稍存問於高年久矣絶粮
忽焉繼廩某宦情已謝官薄可稽杜甫不忘君之忠
厚寕有顧戀蚳鼃致為臣而去終頼開陳
賀抑齋元樞休致
拜䟽不休出綸報可脊懷濃甚方將賜几杖而朝高
興浩然必欲掛衣冠而去居然為萬代之瞻仰何止
聳一時之見聞竊以明哲保身首播風人之咏耆耄
不謝難逃史筆之譏在下者姑為膂力既愆之言在
上者曲示禮貎未衰之意或飯斗米而被甲上馬或
含兩齒而伏鉞秉旄或晚從貞觀度遼之行或老受
永年臨雍之拜或病留銅柱或卧載輜車子房赤松
之遊靡諧謝傅東山之志不遂如公此舉曠古所無
恭惟某官受四書於紫陽傳一編于黃石武侯定亂
南人敢復反哉范公行邊西賊嘗寒心矣大勲藏于
盟府一德格于皇天平挹魁柄而不屑為就如晝繡
而莫能強物外之高人勝士羡洪崖之拍肩邊頭之
驕將武夫為汾陽而屈膝主宗雷之净社携劉白于
午橋身逸一丘眉攅萬國煙霞之痼茲甚雲漢之章
莫留辭使相脱孟勞晚節何慙於前輩拜太師扶靈
夀平生深鄙於若人以脱粟易堂厨以深衣代公衮
山無怨驚之猿鶴家有停峙之鵠鸞南極老人之星
端門重現西洛耆英之會畫史競傳汗簡有光眉夀
無害某抽身雖久絡首猶存包若撻之深羞恨還笏
之不勇奉表神武門之下亦欲效顰望氣函谷關之
西庶幾聞道所為爵躍聊寓蚓鳴
回洪提刑
綸出九重繡行七聚當霄漢立竦然瞻雙節之來歸
田園居耄矣喜一枝之託迺馳惡札以候皇華恭惟
某官蹈君子之中通天下之志洊更事任同進者視
為耆舊之人猶有典刑不識者知為忠文之子了無
附麗自致顯榮植立視前一輩而有光建明多諸老
生之未發入則在端人之目出亦展丈夫之雄持國
不屑儒科然齊名於伯氏了翁雖為宰士靡求合于
相君𥙷外之時常多居中之目絶少尚且抗章歸節
舉扇障塵謂范吕解仇酷匪先公之志况𥅆非同傳
寕逃後世之譏税之不留壯哉此舉以漕易臬繇湘
入閩不設鉤距而情偽知未嘗鷙搏而雄狡服盖得
之獨立庭過之際固異乎奮髯抵几之為皇遣使臣
雖曰遠民之吐氣國無君子豈勝善類之寒心旒眷
方濃鋒追不遠某别踰一紀老厭百罹豈有文章積
困謗傷之久本無名節矧遭罟擭之餘不圖攬轡之
名卿尚記飾巾之病叟有時清夢傍謫仙落月之邊
何幸殘年在子駿福星之下所為爵躍聊寓蚓鳴
賀賈丞相
鹿磯凱奏鴟閣衮歸古志有之平戎受上卿之禮玉
音喜甚郤虜皆右相之功妖祲一空皇圖再造竊以
國於天地江限北南若去秋偷渡之狡謀乃亘古亂
華之巨變昔我恃方城漢水可據險而蹙之今彼越
夏口武昌將順流而下矣向非武侯羽扇麾軍而至
寕免辛有被髮為戎之憂捷書而來魁柄焉往恭惟
某官孕赤城之間氣傳黃石之一編江淮晏清繄誰
力也荆蜀危急行或使之彼欲因而逞杜郵之䜛此
已慨然泝瞿唐之險既奠井絡甫還渚宫嗚於地舞
於楼忽属城之告警屨及堂劎及寢先羣帥而啓行
相且躬臨士皆死戰鄂雖全璧虜欲攻瑕耕内地為
度夏之謀踐𢾗州如無人之境王命召虎于方國以
于宣天生李晟為社稷非為朕盡下㐮樊之申親當
興夀之鋒或執訊獲醜而來或剖腹輿尸而去成先
太師經濟之初志慰今天子夢卜之渴心萊公殪撻
覧於澶淵力扶景德魏國走劉麟于淮右光輔紹興
必能祈天命於億萬年必以收人心為第一義必扶
持公議必號召端人繡裳班衣遂迎親而就飬命圭
相印恨無官之可酬某少参諸老之見聞晚困後生
之描畫三鍾絶支離之粟隻字無子公之書上方聽
於相君公頗哀于公子篤累世通家之舊拔二雛選
調之中恩斯勤斯至矣盡矣念已侵于鍾漏非自外
於陶鎔曩求挂柛武之冠見嗔時宰今喜秉中書之
筆不属他人慨切由衷庶幾從欲
除寳學知建寕謝丞相
重金甚寵奚𥙷明時全璧而歸有光晚節䟽遠别無
於粤援始終盡出于元台銜此殊知滂然感涕竊以
大年遇景德之主返陽翟而居坡公當元祐之朝辭
禁林而出觀諸老先生之勇退雖聖君賢相而莫留
如某者本乞挂冠適逢歸衮起牛背而升法從鳴蚓
竅而為詞臣上論指侯王猥俾視相如之詔草公告
成江漢渠能作吉甫之頌詩問其官則取𢾗過多使
之年則踰七望八居每憂於濡尾去何待於淋頭玉
音既諒其至情金口重為之密啓惟良共理非龔黃
循吏之倫乃賡載歌真稷禹輩人之語傾都謄寫擁
路聚觀音畫史圖疎大夫之歸文公序揚少尹之去
久無繼者榮又過之茲盖伏遇某官再造皇家博開
翹館仰卧龍之望重翕若攀鱗憐老馬之力疲解其絡
首委曲不違於物性甄陶倍費於化工某敢不敬白
松楸誇傳桑梓免漏盡夜行之謗逃筆誅晚謬之評
恩等所天巧為之地華子岡輞川口幸可安老夫之
身終南山清渭濱尚有懷大臣之意寸丹所藴副墨
未周
謝三府
露奏引年光隂無幾奎文優老寵𢾗有加通西清學
士之班需南國諸侯之化靖言超躐端自開陳伏念
某忝乾道之故家際端平之親政徑由卑冗寑歴高
華愧匪先賢誤承明主之三入偶然後死恍靈光之
獨存景運接陳橋之庚申殘年踰絳縣之甲子顧猶
久廢亦辱旁招入陪細旃出扈法駕書行惟謹了無
前輩之封還播告之修未必武夫之感泣况有七不
堪之病力陳四宜休之言親灑昭回曲全進退懷九
齡之扇而去有二疎之金可揮林下消摇佚八十之
遺老榻前啓擬頼二三之大臣致此榮光集於衰朽
茲盖恭遇某官儲才於夾袋好賢如緇衣謂王吉本
不來既趨嚴召憐毛穎老而秃不可苛留全璧而歸
播鈞之賜某以大耋之聱叟為太平之幸民筆硯已
焚衣裳亦懶懷翁子綬本無意於郡符宏挂景冠
終有祈於堂判
致仕謝丞相
散地引年上价藩之符竹清朝優老陟奎閣之圖書
遂孤生全璧之心皆上宰播鈞之賜竊以弘景挂冠
而去隱居華陽白傅懸車之餘醉吟洛社彼皆強健
自請退閑用能竹帛流傳丹青模寫如某者螭頭一
斥牛背十年迨䜛舌睍消已顛毛雪白蒐羅首及適
逢赤舄之來噐遇有加不改緇衣之好槖班驟進桑
蔭未移每於恭敬早朝之間常恐隕越天威之下荷
元台之造膝言病叟之乞骸太守懷綬而歸與朱買
臣而奚異丞相為詩以勸又疎大夫之所無然衰羸
未易扶持加眇跛不能視履炊粱巳&KR0836;戀荳自如非
累䟽籲天冀興憐于大耋是四維掃地尚得謂之全
人方席藁以俟誅俄壐書之報可士知足知止者少
墜諸淵而未休公成始成終之難死于門而無悔兹
盖伏遇某官疆四燒之戎索主諸賢之夏盟謂老時久
陪翹林館之游及晚節屡拜神武門之表昔恐傷
金之媒孽或者嬌情今無休迫而哀鳴出於真意
為之地恩等所天某敢不息交絶遊回光反照九年
病三年艾以身事而付醫百畝田五畝桑願力耕於
而奉上
謝執政
八十老翁慨&KR0548;謝事二三執政啓擬曰俞佚半生優
攘之勞由一元亭毒之妙竊以景仁告老為新法之
紛更永叔歸田以後生之描畫皆緣齟齬始决退休
如某者本乾道故家忝端平朝壬中罹毀鬲晚際休嘉
受聖君賢相之異知諫行言聽與諸老先生而並進
志合道同了無纖芥之嫌實迫桑榆之景欲潤色則
江淹之才已盡待議論則師丹之性多忘自覺癃殘
難貪華近力辭曳履依然疾疢之乘㐮獨有挂冠或
可湏臾而無死雖玉座照知其&KR0548;欵亦黃扉委曲以
開陳茲盖伏遇某官主多士之齊盟壽本朝之元氣
昔陪陳周太常之伯嘗尾英躔今念元和一漁翁曲
全晚節許刊官薄進直寳儲某敢不懴悔昨非研尋
舊學膏肓泉石敢自附於幽人臨履淵&KR1413;庶知免夫
小子
與馬中書
臣罪多矣初股之反已遲王言大哉華衮之褒溢美
外咼多以為過内省恍然若驚亦既欽承敢忘私謝
竊以遷史退徇財徇名之士𥅆書貴知止知足之人
昌黎序揚侯之歸宛如圖畫坡老賀歐公之去方之
聖賢必有若人乃當此作如某者童而承學老未捐
書當世大宗師嘗聞餘論諸方善知識亦頗遍参遭
遇休明周旋華近大不能陪輔朝廷之遺忘小不能
粉飾槖閣之典章方席前宣室之時入對屡承於顧
問及扇賜曲江之際外邊未忍於棄捐豈不慕君自
傷垂老雅志懸安車於田里優恩陟寳庋於雲霄夫
何槃澗之遐蹤尚費涌泉之傑思茲盖伏遇某官氣
禀芝山筆鋒之秀文在盤州野處之間雖車笠之勢
已分然膠&KR0238;之情不解僕名浮於實已安鷄窠老翁
之捷公擬非其倫恐累鳳閣舍人之筆流傳寢廣踧
踖靡安某雖甚疲癃猶思強矯飾巾待盡不𣸪弹今
代之冠扶杖願觀尚喜聽後元之詔
回林中書
老伴星稀䟽求謝事聖恩天大詔許明農俺生平瓦
毁之羞繇名勝玉成之力伏念某生髮未燥努力自
鞭為小文章参大知識靈均憔悴惜往日欵緒風天
王聖明廽未光照薄暮詞臣當如原父而居慙思澁
講師當如晦叔而自覺語繁久據要津大妨賢路雖
御手調羹龍巾拭吐忝儒臣之至榮然女愛極席略
勸畢論亦古人之深戒力辭禁甬歸葺隱棲身巳投
閑病猶不恕廽骸起死别無䑛鼎之丹方怛化貪生
獨有挂冠之一着此特出檀公之下計安敢希疎傳
之遺風茲盖伏遇某官心傳諸佛光明之澄手提千
古文字之印當舍人判鳳閣之始嘗綴清華念廷尉
張爵羅之餘曲相煖熟公殆以文為戲者吾愧無德
以堪之某敢不佩服味言堅凝晚節可止則止願學
聖某之時求仁得仁誰曰首陽之怨
謝廟堂(轉正議大夫)
周二大老值我王之作興漢一秃翁非若人之倫擬
費上宰將明之力爲陳人稀闊之榮控免弗俞對揚
有靦伏念某承乾道故家之緒受穆陵國士之知每
停箸而觀其文雖壊麻不加之罪其如衆女謠諑群
兒謗傷十年不齒於縉紳己盟泉石一旦遄歸於衮
繡首下弓旌載臏孫子以輜車起躄浮屠于高座遂
繇閑散復侍禁嚴素衣化京洛之風塵華廹崦嵫之
暮景不敢尸喉舌之任遂勝乞骸骨之章内府賜金
都門供帳帝作歌待忠嘉之告相為訢有名節之褒
雍容挂冠始終全璧詎意鶴歸沙苑龍去鼎湖今上
勃興善繼先皇之志普天同慶孰如遺老之悲茲
霈洪恩亦霑黃耇茲盖伏遇某官藏補天之妙用擅
夾日之元勲弘濟多艱雖百官之總己光輔初政恐
一夫之向隅顧如㐮殘亦忝優渥某自傷耄耋莫報
㳙塵寤寐獨言在澗槃而甚適栖遲可樂豈門戟之
敢施
賀賈丞相拜太師
宣制九震冠階一品受先皇帝艱大之託勱相我家
當新太子清明之初維師尚父式是百辟格於皇天
竊以累聖相承名臣輩出潞國我朝之衛武褒崇於
還洛之時越王烈祖之甘盤登拜於歸鄞之後未有
勲書盟府身處頭廳無官可酬委國以聽槐位極維
垣之峻笋班歆絶席之榮自有生民以來無若今日
之懿恭惟某官興王之佐振古之豪經營四方盡力
鞠躬張皇六師執訊獲醜鼇極再奠狼煙一清像畫
雲臺今漢家九鼎之重手扶日轂措天下泰山之安
昔茂弘嘆坵墟百年孔明欲宫府一體彼徒懷於此
志公允踐於斯言掀翻窟月之妖蟇懲創吹江之狂
猘重莫重于受遺定策難莫難於送往事居方衰城
野與驂御而問塗獨山陵使雖風雨而攀駕卓哉此
舉前者所無神禹獻祥兆域居然協吉靈胥受職波
濤伏而不驚然後歸衮於京反虞于廟伊尹進今王
新厥德之戒作商阿衡公旦有人臣不能為之功位
周冢宰某乞骸田里掃跡市朝永為耦耕之老農莫
尾翹材之賀客幸生太平世聳聞渭叟之鷹楊雖從
逍遥遊不覺鴻濛之爵躍徒勤善頌未易名言
賀賈太師再相
大號渙揚元助復相春秋一字盖深嘉季友之來歸
父兄百官孰不喜傅巖之爰立維今之盛振古所無
竊以功名之際極難明良之合尤罕萊國决親往計
尚罹小人孤注之讒韓公有定策功晚動老圃寒花
之感此故老元臣所有免非聖君賢相則不然上下
交孚始終圖任恭惟某官孤忠貫日隻手擎天夫子
復生微仲其左衽矣先皇獨斷歸公以衮衣兮雖邊
塵肅清然衆弊膠臘事方行人不便誰明范老之心
恩已出怨誰歸每誦沂公之語属倉猝抱遺弓之痛
越拘攣扈靈駕之行既服勤陵下而返虞即頓首扆
前而復辟潜解虞卿之印徑登鴟夷之舟方玉几初
憑群公皆聽命然金縢未啓冲人弗及知昭回千百
字之挽留遺近六七公之諭勉及還别墅乃築新堤昔
孟子將去齊亦出晝三宿今周公不之魯其相王萬
年唯諾一堂芬芳千載某平頭八秩拭目三麻聞勇
去則眉攅杜陵老之愁覩登庸則心動石徂徠之喜
念通來世化爲雀尚欲銜環景廹旄期退下驢豈堪
推磨逹函僣甚覆甌置之
賀太師平章
宣布制麻褒崇英衮倦台鼎而辭富貴紫岩奉母之
至情冠師垣而拜辭章潞國顓朝之曠興甚盛蔑如
此矣孰若親見之哉竊以安危繫宰輔之一心忠孝
觀臣子之大節雖颷回霧掃獨高鼇再奠之功然晏
罷蚤朝稍廢鷄初鳴之問此容堂所以固請而當宁
爲之曲從眷禮一新古今鮮儷昔越王有初潜之舊
乃陟上公孔山加重事之名纔班亞傅維咸淳之異
數與元祐而匹休恭惟某官棟厦傑材擎天老手回
紇捨兵下拜果令公來晉人長衣清談有夷吾在先
皇帝寄以大事今天子學而後臣開拓趙張保一隅
之規采用韓范禦二虜之策屏羣英於散池聚衆芳
于本朝洛黨蜀黨分朋頼有温公之翕受宫中府中
一體㫮服孔明之至公依時而出思堂待旦而趍漏
院坐妨扇枕析解䓤珩無官可酬爰峻久虚之位有
謀則就所謂不召之臣漢百参可無堯一夔而足縉
紳韋布之相慶丹青作帛所未聞某今為版籍之民
昔忝翹材之客充仲子之蚓操寕復慕于紛華聞尚
父之鷹掦不自知其鳴躍
又别幅
比者伏審掦廷敷播正位辨章韓王開國元功絶席
淳化之世潞公累朝大老弹冠元祐之初或巳去闕
廷或時遊廊廟至若賜以湖山一曲依然泰階六符
豈非爲人臣不能爲之勲勞是以有生民所未有之
恩禮觀奎文之屢灑見旒眷之愈濃帝賚傅說以輔
台父兄百官咸聽天生李晟非爲朕社稷萬人再安
出則陳伊訓以告嗣王入則服萊衣以娛慈母瘠吾
而肥天下上每敬於鯁言存我以厚蒼生公毋親于
細務澤侔禹稷夀等松喬某幸以餘齡覩茲曠典冥
搜儷語擬献主書念當世操觚之人皆我公夾袋之
客莫不鳴岐山鳳之咮得無包遼東豕之羞然而恩
不敢忘禮不容廢敬勒惡札繳小啓申獻
進開國伯謝平章
上公顯相方徹爼以分膰一老明農亦綸出而進爵晚
景竊躬圭之寵秋毫皆英衮之恩取數過多修辭摧
謝伏念某初無能解稍習藝文先人識北平王曠世
之遇賤子爲東閣客有年於茲久遭盲宰相之嗔誰
起躄浮啚之廢穆陵更化國老憐才昔百賦千詩盖
自有子定價今三麻九制可獨行于中國朝始以文
右宜爲誥而留終以髮秃不中書而去弘景之冠巳
挂藺卿之璧猶全属者上御大昕躬臨元祀周公率
洛邑之祭曲盡肅雍史談當漢家之封自傷留滯顧
草野尚叨子加地由廟堂不使之向隅茲盖伏遇某
官秉待軍國之重權綜理祀戎之大事誕敷霈澤蹕
臨丹鳳之門加意耄臣詔下白駒之谷終慚朽質每
費洪鈞某敢不抑抑威儀兢兢臨履禾㕓三百濫增
社之封椿歲八千徒祝翹材之夀
除龍學謝平章
河出圖洛出書開萬古珍符之秘祖有功宗有德嚴
两朝奎璧之藏曾是諛儒卑之穹職伏念某曩特鉛
槧密侍璪旒雖蒙分蓮鉅之光不過依葫蘆之樣及
夫規恢天廣號令颷馳璽書至而竇融陳羽檄傳而
曹暪走聽山東詔癃老孰不願觀讀奉天書武夫至
於感泣古有此作僕非其倫自覺技窮力求身退幸
先皇之古文禮士而我公之内恕及人為之解絛許
以還笏詎意瓦樞之樸拙尚厪奎畫之昭回生未忘
拱北之心没可揭征西之表卓哉知己何以報公茲
盖伏遇某官衛社元勲爽邦哲輔斡帝杓扶日轂玉
座遂安提天綱頓地紘鐡山亦碎吹噓暖律披拂寒
荄其敢不永懷漂絮之仁思服翳桑之惠陪正觀諸
學士躐處清華數元和一漁翁自嗟遲暮
謝宰執
漢閣藏書莫重祖宗之訓周家飬老不遺夀耇之人
忝昭代之褒崇拊餘生而感慨伏念某幼嘗濡染壯
益研尋以小家數之文當大典冊之任始自比追風
之驃歴足塊輕久乃如上水之舡撑篙力竭而况英
豪掘起事會方來鑄印以拜侯王馳書以安反側自
敬輿文饒之不作有畢諴封敖之所難驢技已窮鼠
腹亦滿嘗密鑄憐才之相不願為識字之人客候病
軀久立戶外之屨天奪書眼長抛牆角之檠厥今聖
賢相逢文物師古朋來俊乂博選逸遺以簡蔚而思
仲舒嘗辱唐家之掌制反老秃而疎毛穎豈若秦人
之少恩踐坡公敡歴之官冠明逸携登之閣雖奎畫
昭回于雲漢實化鈞啓擬于廟堂茲盖伏遇某宫氊
厦明師棟梁碩輔昔傅說築野帝嘗審象以求賢今
楊綰當朝士有咸騶而撤樂遂令疎逖亦玷凝嚴某
生叔季而論交獨夫子而知我齒衰才盡恩重命輕
老去圖書竊笑大玄之投閤儻來軒冕羞為小草之
出山敬以中丹陳之副墨
馬同知碩輔下云昔羽翼成矣史稱商嶺之從
游今股胘良哉書述虞廷之賡載
常参政某官下云道倡諸儒德尊一代乃知朕
心朕德見君臣之相湏予欲汝翼汝為頼弼諧
之宣力
謝馮給事
仲舒文宜為誥允謂簡嚴毛穎老不中書詎堪拂拭
温厚見王者之志疎遠極儒臣之榮琅然古音入于
俚耳恭惟某官生了翁遺直之理有冕仲倫魁之風
晉長冬卿超遷夕拜勁節見于論諫斜封畏其塗歸
百篇丹青必本宣公之仁義萬事塵土獨留忠義之
功名尚憐野老之衰陳因代王言而奬飾退而儕於
㕓氓之列引而進之閣老之間某敢不函示雲來襲
藏巾笥錄開元朝報豈如昭代之親逢覧正觀勑書
尚使後人之感慨
謝盧中書
大夫謝事都忘前供奉之銜内史贊書廼出吾故人
之筆喜而溢美榮不盖慚恭惟某官望重一時神交
千載居三君八俊名勝之列仙舟同登及郡公先正
凋謝以來靈光獨在因聖上有河圖之授進耄夫於
閣老之聯朝野傳觀縉紳歆羡某敢不勤拳告廟巾
襲藏家當代詞臣咸嘆無於此作異時禊帖將有感
于斯文
答陳尚書
身如退鷁久矣卑飛班進老龍出子親擢非煖律為
之一扇則寒灰何以復然恭惟某官以仁義敬王有
謀猷告后昔揮毫鼇禁盖當聞儀鳳之鳴今采藥鹿
門豈敢當卧龍之拜其登臺省也衮衮及在鄉黨則
恂恂謂頽齡尚忝于除書雖散地亦垂于慶問書檠
久棄安能如子政之然藜酒戸稍增所謂願陪孟公
而投轄
後村先生大全集卷一百二十終
