後村先生大全集卷之一百丹三
題䟦
墨林方氏帖
仁宗宸翰
(臣)恭惟仁宗皇帝宸翰端重作顔體蔡忠惠家尚有
之此金花箋上一字似天篆下一字御押也又四小
字云福康公主蓋主家舊藏者按仁宗公主十有三
人福康最長制書有生而甚慧朕所鍾愛之語下降
李瑋後為楚國大長公主卒熙寕中裕陵以主事
仁宗至謹謚莊孝
徽宗宸翰三
(臣)恭惟祐陵天縱多能詞翰為帝中第一此三御筆
皆付和詵處分邊事時女真巳數犯契丹故宸翰云
爾詵雖武人猶能持南北誓好師出無名之論奈何
黼主謀於内貫專征於外雖种師道之意亦銳詵以
偏郡守臣爭之不勝及血白溝之衂師道遁歸詵生
違貫節度貶責矣議者追恨燕山之役至今未已以
御筆觀之一小小劫掠即問有何釁端二未得遣問
三體探戎生住坐上意曷嘗一日忘敵國外患哉黼
貫㒺上誤國之罪上通於天矣世言祐陵書本薛穆
稷信然於時奎畫之出既多外庭以有御押者爲真
它旨揮琄屑何啻千萬紙字雖逼真然無御押但以小
紅印印其上云違以大不恭論者皆弄臣楊球張補
輩爲之所謂東廊御筆也
欽宗宸翰四
(臣)竊惟國家自建隆至康靖天下治安久矣一旦胡
騎奄至京城戒嚴謀臣武將倉皇失措忠定公一書
生非素知兵也乾龍帝生於深宫長於婦人非以馬
上得之也而君臣之間志義憤發親犯矢石誓以死
守盖嘗折二酋之狂暴全百雉之險固矣使唐恪耿
南仲輩不主和忠定公不去位虜雖再至安能遽得
志哉方事危急樞臣手書片紙徑逹而細札十行如
響斯答動中機會以聖主賢相而不能回中原板蕩
之勢所謂天方授楚者乎夫蠻夷猾夏修守偹以待
之猶虎豹噬人設檻穽以禦之也今宸翰催天下兵
令師道勾集陜西人馬是矣又云言語文字不可不
謹密恐為金人所獲嗚呼調兵紓國難而畏敵人聞
之靖康以前未有此論也自恪耿南仲輩以和誤國
劫寨則曰激虜之怒調兵則恐為虜所知於是主削
地斂戍者為忠愛而不割三鎮力守京師者為輕脱
今百餘年而其論未止臣因覽乾龍帝忠廷公遺墨
而有感焉
高宗宸翰四
(臣)恭惟樂毅論乃楷㳒所從出其本有至海宇止者
有終篇者世云止海宇者善本也人多寳藏而惜其
不全故直龍圖閣陳宓用五百錢得都下常賣人籃
中别本無一字缺自以為復見古人大全什襲以為
珍玩然不知元祐續䦚帖巳有此全夲矣陳號能書
迺不别惟思陵八㳒冠古一覽識真所臨非一夲賜
韓樞肖胄者止海字賜允升者終篇紹興間人嘗
别臨本賜諸郡國故参知政事龔公茂良代莆守作
謝表云夏侯尚論於古人樂毅號稱於名將當七國戰
爭之際上競尚於權謀觀二城取舍之間兵殆幾扵
仁義夷攷精微之論然符惻怛之心爰以燕問為之
親灑嗚呼思陵之字天下之神筆也龔公之表天下
之雅也(臨樂毅論)
(臣)竊謂字至蘭亭毫髮無遺憾矣然藝不習則不工
雖右軍猶不免於臨池辨才年八十餘日臨數夲能
積勤然後能絶妙非偶然偶名也光堯以萬機之餘
閒偹八㳒之能事前人名筆鮮不摹擬而所臨禊帖
尤多宰臣出督視者從臣除宣撫者近戚左當侍燕
間者往往皆拜此賜諸客散在人間各有恣態且本
尤清麗秀傑得繭紙鬚筆之意時大將韓蘄王高賈
得硬黃本以為逸少真蹟馳獻不知其為椒房所書
也故相周必大在翰苑作太皇閣帖子云筆法似慈
皇信哉(臨蘭亭)
(臣)恭惟高宗皇帝躬擐甲胄櫛風沐雨實開一馬
渡江之業于時蹕無定居戎務倥偬而今日臨禊帖
明日臨陸東之所書五言蘭亭詩豈真有觴咏興寄
游目騁懷之樂哉(臣)嘗竊窺宸翰蓋取羲之登冶城
答謝安數語可以鍼砭晉人清談廢務浮文妨要之
病且將以倡率南渡諸臣戮力王室尅復神州之氣
嗚呼聖謨遠矣否則晉多名勝何獨卷卷於羲之也
哉(臨陸東之五言蘭亭詩)
(臣)嘗疑千字文世以為梁散騎常侍周興嗣所作然
法帖中漢章帝已嘗書此文殆非梁人作也光堯所
臨不止為智永體此軸名為臨孫過庭寔青於藍按
唐初人多善書歐虞禇薛各工真行而已草字唯張
長史後有素閑二僧然去長史遠矣過庭草聖精密
妙巧字字有右軍法所謂範我驅馳者非若長史以
得名也此匹夫名世之絶藝而光尭以萬乘帝王能
之聖矣哉書譜千字皆過庭得意書而米芾抑干文
而揚書譜(臣)謂此論未公(臨孫過庭千字文)
孝宗宸翰十五
(臣)恭惟孝宗皇帝神聖英叡卓冠百王于時朝廷清
明海宇乂安猶用建武故事時出細札以賜郡國昭
回之光下燭人間所至吏民皆聳動驚喜以為天子
明見萬里之外故參知政事龔公茂良守洪都日盡
以所被宸翰摹刻於石臣初筮白亊府下常摩挲瞻
玩不忍去晚見奎畫真蹟四一閔雨降香二種麥三
四砂毛錢深居九重而精神心術之運如此聖訓嘗
云朕胸中每日走天下一遭大哉言乎萬世誦此言傳
此心則天下常乾道矣(賜隆興府守臣龔茂良手詔四)
(臣)聞之故老孝宗留意人材當時小大之臣多出親
擢罕由廟堂進擬者(臣)於故相葉公顒家見臣大父
(臣)夙除著作佐郎又扵故參知政亊韻莊敏公茂良
家見蓋鈞改舍人官二詔皆宸翰館職京秩不輕卑
如此况等而上乎近歲惟侍從給舍臺諫講讀官也
乃細札除授庶僚皆由啟擬矣龔公以首参行相事
故其家藏當時除目甚多一史浩除少保内祠侍讀
二李彦穎王淮執政三蜀帥范成大進敷學四林光
朝除中舍五趙粹中周必大除侍郎六蓋鈞改官(除目)
(臣)按朱文公熹自紹興未至龍乾初聘召不起除官
不至天下高之龔公當國啓擬旌以職名宸翰與公
商確若以為恐長虚名之士者阜陵於朱公豈靳一
直秘閣哉有所譽必有所試古之道也其後起朱公
歷麾節南康郡最浙東荒政聞於天下上不復有此
言矣歲晚擢公經筵則以待伊川之禮待公矣若夫
不練時務不考事功特緣虚譽躐處高位漢之荀爽
晉之王衍殷浩之流是也所就何事哉烏虖阜陵
之詔可謂得用人之法矣(朱文公熹直秘閣)
光堯時舊將帥加恩察官以稱職轉兩秩契勘南上
下庫一年收之令薛元鼎往秀州撿點財賦皆當時
大政事竊意龔公回奏竊必有條畫可與宸翰互相
發明而公太祝之廳雖存善和之書漸散不可得而
訪尋焉此數詔皆在外孫方君来家(時政四)
錢忠懿王帖
唐人崇尚文墨臺閣公卿未有不工此者風俗既成
雖蕃帥節將如于高駢之流皆以吟詠自喜如羅
紹威王智興則兼逞詞翰當時有李陵章句右軍書
之佞頔智興一字不傳無以騐工拙駢紹威所作存
者信工予讀綘帖有錢忠懿王使院律詩一首練句
結字不在駢紹威之下後於墨林方氏見忠懿與其
子遺墨五幅草聖奇古簡而不煩得鍾王意時忠懿
方自杭朝京帥每書必云吾極無事又云不用憂心
事已如此識天下之有歸知王者之無敵脱屣厺之
無一毫失國之恨異乎事窮勢逼然後面縛奉降
牋揮淚對宫娥者矣忠懿書語既忠孝筆㳒文精妙
恭惟熙陵評入神品前世帝王多與臣下争長故有
用掘筆書或爲累句蕪亂以求免禍者熙陵雲章
奎畫前無古人而推重忠懿翰墨如此始知王僧虔
沈約薛道衡軰所遭之不幸也初天聖中文僖公嘗
刊忠懿十八帖與墨林此帖草㳒酷似碑夲已足貴
况真蹟乎
趙忠獻王
與夫人書前稱名云冬寒尊體起居萬福後繋銜云
山南東道節度使兼侍中許國公趙(花押)状上夫人夫
婦之際相敬如此然其間如藥錢首餙之類或甚瑣
碎乃若昵昵兒女語何耶自昔大賢哲大勛業人未
有薄於所厚者豈必貴倨自尊使嫂蛇行匍匐妻不
敢仰視哉世言忠献城府深有海底井之誚特未見
其家書尔國朝大臣如張齊賢母王旦夫人皆得朝
見况忠献造七國元臣祖宗雪夜嘗幸其第以嫂呼
夫人固待之如家人骨月矣身爲藩臣不獲廷賀遂
遣婦女詣闕此人情也亦故事也黃長睿辨其非位
高多惧而然是矣然以爲忠順之至誠見於禮則賜
君臣間猶有未相孚者忠献前此雖爲盧多遜所間
及金滕一啓上意釋然其擁旄武勝水魚之歡如初
久矣豈復藉禮以見誠乎
王魏公送中舍詩
疏廣受之去公卿設供帳都門外世繪為圖楊巨源
之去丞相而下皆為詩以送豈不以薄榮利知止足
人情之所難歟王魏公手寫送中舍懸車詩中舍不
知何人按王黃州集亦有送淳于中舍休致詩盖姓
淳于然失其名噫以一莱州錄事之微能辨一去而
當時諸名公敬之如此况若种眀逸之歸華山文太
師之歸洛欤淳熙間郎有鹿何者甫四十謝仕厺㪯
朝賦詩流傳海内猶有祖宗盛時之風近世士大夫
有不挽而來見推而不厺者如桂冠還笏之事久未
嘗見此人亦未嘗見此詩也
宋元憲
莒公詩極精麗字則罕見此帖與鳳山曾氏帖筆法
一同宣徽必是王君貺當攷
文潞公
潞公自魏移洛名位重矣此帖乃言官吏郊餞小困
于酒亦足以見魏人之爱公而公雖貴未嘗尊已而
拒人也舊見公字多矣此帖秀美遒勁有吕北海之
意吕伋公字亦然
韓魏公
此帖乃謝蔡公書孝親題篇公筆法與歐公酷相肖
所謂顔筋柳骨者耶
冨鄭公
舊說晏元献公清儉凡書簡首尾空紙皆手剪熨置
几按以備用冨公此簡僅闊三寸而布置七行百餘
字若書生燈下作䋲頭者意者二公性相似欤諺云
党進用紙一幅寫一薑字不盡惜不令見此字
杜祁公
二帖一真一艸皆與蔡公者其呼起注學士以脩起
居注召時也呼知府密學進樞直知泉州時也前真
後草世言公晚喜艸書信然後簡謝其餉名當時方
面大從官餉舊相止如此彼使隴右諸侯供語鳥日
南太守進名花者視公豈不有愧哉
曾魯公韓康公
前輩嘗舉揚曾公答人儷語以爲精切今觀散語亦
簡而有味韓公善結字所謂致政少師必杜公
荆公
此帖頗殘缺而清臞勁峭之狀回斡開闔之勢居然
不可掩公自言學王濛近時趙南塘亦學王濛公得
其草趙得其楷惟深於帖者知之
温公
次道河南記潞公刻之温公又以餉人不待後世于
雲同時之人固已重其書矣時公已貴重寫到次道
處輙空一字其執謙敬友如此别一帖謝人送郊茶
豈非以河南記答其惠乎茶帖宜其前
公與兄書如此所以恭其兄者至矣司馬氏自待制
至公兄弟家法素嚴然二十監簿之换差遣六寺丞
之歸猶費尊長督教以此見公休之賢也人情莫不
汲汲於子弟寸進公乃云康侯稍凉令入京又云其
差遣有無及早晚俱不可期公未嘗爲子覓官而公
休一日擢經筵諫省所謂修其天爵而人爵從之者
耶前輩記公事兄謹甚坐頗久必問飢飽天色變必問
衣添减余謂書疏談話尚可以聲音笑貌為之至於
田宅悉以兄郎中為戸則有不容矯飾者矣時章子
厚父存而用章相公戸買田為元祐御史所彈使
子厚人也聞公之風自當愧死况敢訕侮公乎
吳正憲
昭陵復土費用巨億老泉是以有華元之譏時蔡公
為三司使會計節縮幸無闕事此帖云役兵逾百
萬它費可知又言陜西拆納鹽鈔之欺必吳公守陜
時也夫計臣得用如蔡公足矣余家有公年三十四
漕閩日寫真風貌髭髯如神及晚年本則清癯鬚髮
非如豈非劬瘁所致然昭陵猶謂三司事多不了信
遇合之有命耶當時列郡與三司使書簡質如此又
以見前輩相與以真情不以虚敬也
吕伋公
此帖盖答邊臣者公字有富貴氣極似潞公翰墨之
妙弄筴之審方提筆中書科瑣邊吏之時鬼章頭顱
固已在檻車中矣
范忠宣
范公始歎左目獨用及建中欲再相左目亦翳公既
不能受印綬始相韓師朴師朴不能久始相布相京
前輩評本朝分裂之禍自范公不再相烏呼悲夫
劉忠肅
許冲元熙豐從官元祐再入翰林而不為衆賢所稱
劉公與許帖云聞保釐北郊又云壤地相接不敷舍
盖許自揚徙大名劉自右相出守鄆時也二公趣向
雖殊然劉公素有牢籠熙豊舊人之意又適鄰路故
書禮往還如此其後章蔡欲發温公墓卒賴冲元一
語而觧噫劉公之慮遠矣其身之不免後禍天也
蘇魏公
此固未拜相以前帖然父歷翰林學士身爲顯官而
云數年間困窮極矣豈無望於拯救前輩清貧大率
如此公一介不妄取予此帖不知與誰能使公發
此問其人之賢非韓魏公即曾魯公决非他人者
張文懿
文懿相業平平其三入鳳池之句爲人所傳但在中
書日設譎賣孔道輔一事累德不小
小吕申公
申公不以字行大小東莱字亦然
右䟦本朝名相帖十八家
魯肅簡包孝肅
魯包二公本朝之蕭伋也世但仰其大節至于魯詩
律清麗包筆法端勁翰墨間風流醖藉則未有知之
者前為方楷䟦肅簡詩一紙與此帖無小異
趙清獻
次山方氏名嶠仕至太常少卿余嘗為其孫審權䟦
所藏清獻四帖今猶見此帖
邵安簡
亢字興宗與王陶俱事裕陵于潛邸陶攻韓魏公亢
亦助陶攻吳奎仕至副樞弟必字不疑亦貴顯
馮樞使
馮公少魁多士蚤貴而約客無酒至折節求二壺于
人其清約如此所以初唱第能却張堯佐求婚已輔
政能與王介甫立異又門下能着得鄭介甫也
韓門下
桐隂諸韓翰墨持國為白眉此紙并宋次道帖皆與
致政少傅當時舊弼多以宫保宫傅宫師致仕當攷
其為何人
宋樞密王内翰詩
頃為墨林䟦王文正送淳于中舍詩此二詩亦同時
祖餞者宋公咸平副樞工筆札王黃州詩文為世傳
誦字之存者極少可貴也
楊文公
楊公不以字行然此帖恣媚有態盖公得意書也
歐陽文忠公
右廬陵公五帖皆與蔡公往復者其一䟦荔枝譜永
城縣廟學記云君謨真草惟意動造精絶譜與記尤
精而有法俾世藏之蔡公自謄一本與歐氏而歐筆
遂為蔡有今蔡氏所藏歸于墨林未知譜記并䟦藏
於歐氏者尚存否其二歎文人滿朝而詩道中絶其
三云嚮春遂開七秩兩目頓昏書字尤艱若平生所
賴知此樂若遂以目廢之不知餘生何以為遣時公
年纔六十爾余又加四歲誦公之言為之悲慨其四
當在蔡公觧三司使出守錢塘時故有展旗鳴鼓東
下箭流何勝快豁之羡其五乃送寫集古錄序潤筆
昔皇甫湜為裴公作記自云字直三縑蔡字比之湜
文價當十倍今僅以宣肇八十銅綠筆格花石盆各
一龍茶三餅惠山泉八缶為餉世固有持蕪辭惡
札而受人不貲之需毫者豈不有愧色哉(五帖)
前一帖未知與誰後帖與丁元珍名寳臣公貶夷陵
今元珍為州判官後以太常博士守端州坐儂寇至
失守奪官久之復博士知諸暨州又久之召入舘此
帖呼博士又云承已赴任必往諸暨時也世俗多以
成敗論人公于元珍流落放絀惻然慰籍晚為表墓
書端州之事則又歎其以儒者守空城提羸卒力戰
戰敗而後去天子察南方素無備不責守吏以空手
捍賊其詞抑揚頓挫讀者感動不言元珍履憂患遭
困厄處之而安非惟見元珍之賢亦可見公之交誼
矣二帖
蔡忠惠
公為三司使本朝極盛時也然陜西一番霜雹蠲放
一番賑貸軍儲已漏底奏乞從京支撥銀絹和糴矣
當時塞下之積可謂寒心如此公因開封府界京西
陜西亢旱朝命各路體量蠲貸遂有此奏且云臣非
不知寬百姓為美事然國計有限乞下諸路漕臣旱
損當覈見實數賑貸當回顧軍儲身為計臣意雖體
國而言其渾厚如此自昔儒者常主損上益下之說
董仲舒以皇皇求財利為恥倪寬不肯督賦世主例
以為迂而桑孔賤丈夫各以商賈錐刀之智得操其
柄本朝始州蔡君謨主計省李公擇為版書持賢良
文學之論而居公卿之任此其所以異於漢也近歲
江東庾漕大修荒政都司胡薛沮之於内曰我體國
也被市恩也干譽也三復蔡公遺墨而有感焉别帖
宋書十二行記啖趙陸三家春秋觧卷帙類例惜其
闕亾而欲求善本以袪惑公方貴盛而究心麟史過
于專門世言公對客不談政事而談文章者淺之乎
知公矣(奏藁記三家春秋)
素問之書文章甚妙乃隋唐間人修飾又云素問非
聰明有智熟能通其說世醫口談王叔和脉訣巳為
良矣信哉是言今能談叔和脉訣者亦自難得于是
通天下無醫可歎也
甥失解乃告之云舉業精粗非所計聖聖能自信然
後能不屈於貧賤但更力學通一二經當自得之公
此語由場屋之士視之若甚迂然世未有通一二經
而不精于舉業者真父兄之格言也别帖以外甥没
在告可見公甥舅間如此(與甥帖)
一撥發之微亦記姓名薦拔之如此公行草妙逼
顔魯公時定者遂與蔡明遠並傳矣(撥發帖)
余家有徐虞部荔枝譜碑本虞部名師閔字聖徒
嘉祐中守莆其譜文字極簡質至于品量荔枝高下
美惡皆不錯但爲蔡譜所掩世未有知之者然公答
虞部書稱其精密又云嘗亦有作大略相近餘亦少
有異焉殊無以已長盖它人之意此其所以爲公也
(與徐虞部帖)
蔡公目臺閣守福唐貴顯矣方茂才何人乃欲求昏
公與母夫人即心許之猶以家貧恐嫁遣不豐爲
詞又云女子得一寒士足矣此帖見公雖貴而貧女
嫁士人而已非惟可以矯薄俗亦可謂不論人材而
專尚門閥者之戒(求昏帖)
屯田名异候官人與公同年舊嘗約婚及公出鎮福
冠劍歸長夜門巷設雀羅未必不飄揚而去矣昔甫
氏之役老父結草以助魏顆嫁其女之故然則蔡氏
之盛安知非劉屯田結草之報乎(銘劉屯田帖)
二帖花書其末者當是與子弟或部曲又溪流湍急
帖不知與何人有諸王二謝筆意最後一帖一隷書
一散隷公尤自矜隷法墨林所藏可謂備矣(雜帖)
右䟦本朝名臣帖十八家上
冠劍歸長夜門巷設雀羅未必不飄揚而去矣昔甫
氏之役老父結草以助魏顆嫁其女之故然則蔡氏
之盛安知非劉屯田結草之報乎(銘劉屯田帖)
二帖花書其末者當是與子弟或部曲又溪流湍急
帖不知與何人有諸王二謝筆意最後一帖一隷書
一散隷公尤自矜隷法墨林所藏可謂備矣(雜帖)
右䟦本朝名臣帖十八家上
後村先生大全集卷之一百丹三
