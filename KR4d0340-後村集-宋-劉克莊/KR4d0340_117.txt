後村先生大全集卷之一百十七
啟
謝王侍郎舉所知
與人之壹為前古之美談舉爾所知本聖門之餘論
俯循微分仰媿盛心伏念某生而嗜書遇不觧事無
才長之著見有少作之流傳粤從脱干戈瘴厲以來
已掃空章句文字之習瘦妻僵穉子仆嗟井臼之長
勤明主棄故人疎舍山林而焉往未能决裂尚爾低
回竊嘗佩豈弟君子之言不敢犯聚歛盗臣之戒猶
以浮華之故動為礼法所讎咎在撚髭罪當犂舌平
生舊友至此著稽康之書一時諸公鮮不畏劉輿之
賦曾謂十連之制閫尚憐二紀之登門取之扵人棄
之餘察之於衆惡之内聲銷響絶久矣闊疎心肯命
通有兹奇特兹盖伏遇某官三朝耆哲一代名臣凢
當世人材皆寶之如明珠拱璧矧平時賓客忍棄之
如土梗弁髦片語寵嘉終身荣耀某敢不深藏篋衍
永云雲來作公老門生於焉無憾為佛大弟子何以
報恩
上鄭給事
飛龍夾日瞻翊戴之元功候蟲鳴秋赦啁啾之小過
遂使窮鄉之素士獲為聖世之全人欲剖危衷先横
感涕伏念某弓箕舊族鉛槧腐生鄉曲指以為杜門
者事之人天下知其無病風妄罵之疾呻吟紙上類
裘氏之遺音流落人間多子雲之少作中年以後一
字亦無憂患侵凌精華消竭猶以虚名之傳布遂為
好事者中傷實則咏桃乃曰含譏於燕麥偶然題檜
遂云寓意於蟄龍語播市朝命懸刀匕幾置烏臺之
對誰明奏邸之冤左右莫為之先容大夫皆曰其可
殺側聞瑣闥密啓廟堂謂六義之中豈不主文而譎
諫三代之世至以王官而采詩况親逢舜臯𢋫載之
辰奚忍用秦漢誹謗之律寢禍機於垂發堲讒說而不
行向非有長者之言寕免入狂生之目事關國體義
激儒流兹盖伏遇某官斈貫天人名垂宇宙甘盤舊
學風雲慶會之方新姬公太平旦暮立談之可致推
廣朝廷之忠厚保全士子之孤危某敢不掃去驕荣
歛歸平實夕秀朝華之喻深悟昨非霜降水涸之餘
庶觀晚節持兹報德或者無慙
謝程内翰舉所知
長官上印賦茅屋而歸來大尹露章借玉堂之潤色
孤生易感一府皆驚竊以有社稷有人民誰可継由
求之後談文章談政事難乎於歐蔡之前目非逹才
成德之流曷稱宗工鉅儒之選如某者讀書甚少閱
理未多少慕晉人幾以清談而廢事晚為漢吏稍於
世務以經心當彼要衝試其迀闊每欲任牧芻之責
不敢求蠭銳之名然而素短實材徒持空意動煩剖
决深慙使無訟之言尚費關防未至不敢欺之地塵
埃滿面筆硯絶交推謝有嘲和陶無句詎意北門之
學士來為東道之主人喜魯山蒍于之歌發仲尼筦
尔之笑闢我田疇誨我子弟斯言或恐有爱若父
母畏若神明何德可以堪此而况以庸庸為平正以
憒憒為精明以諛聞淺見為淹深以累句蕪辭為贍
蔚姓名逹於主相聲價重乎友朋夫何一介之微遂
占四科之二登龍門為御决哉極世子之荣謂麟史
無褒昧者疑春秋之過漁樵相賀里巷傳誇兹盖恭
遇某官力扶皇綱手揭文柄陸贄唐家之内相尤有
功再造之初嚴光漢祖之故人不肯作三公而去雖
建雙旌而出牧未忘夾袋之儲材信先生之能言疑
孺子之可教俾居末不待先容某揣分亡堪受恩
罔極上封禅之書奏游獵之賦愧鄙拙之少文耕寬
閑之野釣寂寞之鄉願優游而卒業
除潮倅謝丞相
服勞試邑甫從南畝之歸需次佐州俾便北堂之養
頂踵悉蒙恩於吾相絲豪不假力於他人恭惟元台
大布公道雖邊防治水利並收一世之才然孝子為
忠臣各遂匹夫之志輒陳情而力荷宰物之曲成
伏念某海嶠寒生江淮薄官興公建議深疑大舉之
非徐庶念親不勝方寸之亂因退食祝融之禄尋起
從桂管之招遂離選坑忝有民社適居孔道寕免游
士過客謗傷之談每見老農俱言聖君賢相安静之
意属者滿者葵丘之戌法常掃光範之門顧内無萊
妻中歲抱断絃之痛矧上有陶母暮年須扇枕之人
自憐薄命之屯隃發大鈞之問空函朝逹除目夕頒
非大臣有哀窮悼屈之心則孤士無超資越格之理山川清
淑想韓木之猶存馹路坦夷覺潘輿之可往族戚喜官
期之近交遊夸禀入之優始慮楚人之亡弓俄報塞
翁之得馬丘山施重草介命輕兹盖伏遇某官夾
日元臣擎天老手處伊尹周公未嘗處之事力量有
餘為趙普韓琦不能為之功聲色弗動廣搜羅於夾
袋尤軫念於綈袍謂先人忝更化之都司而賤息亦
翹材之未至因其懇請寵以便安某再世銜知三生
圖報一藝者庸小善者錄豈不希大造之甄陶終養
日短盡節日長尚可備異時之驅策
謝臺諫
服勞試邑偶逃廣敗之誅需次佐州俯遂便安之請
出命雖煩於廊廟感恩端在於門墻竊以富貴非力
之可求命義終身之大戒由結纓參侍膝切有君親
之心尊叱馭陽回車各行臣子之志甫丹帎之上達
俄洪造之曲成伏念某忝出世家素無科第半生仕
宦甘為俗吏之歸當世品題不在名流之目屬者冐
社稷人民之寄在舟車冠盖之衝紛積毁之業身猶
群矢之集的人方搖撼公還保全諸豪覺烏府之主
盟略無撓政當路因龍門之薦引相継露章迨解印
而來歸復移書而称奬勉之以佛祖出世之事告之
以主相急才之秋豈不激昂庶幾遇合實以阿&KR2890;衰
病詎堪白髮之倚門德曜淪亡未有青山而埋骨反
哺之意旣切陳情之詞亦哀朝奏空函夕頒除目向
來韓木摩抄驚歲月之深他日潘輿往返無風濤之
恐由言路推揚之有素故化鈞陶鑄而不疑施重立
山命輕絲髮兹盖伏遇某官斈傳本統識造幾微鐡
面霜威扶綱常之大義金聲玉振續性命之微言雖
當趍赴事功之時不廢維持名教之意因有其請許
以便私某百口銜恩三生圖報受髮膚身體固宜飬
志於暮年死城郭封疆尚欲移忠於異日
除仙都觀謝丞相
雜端論罪已寬饕餮之刑君相原情復賦支離之粟
飢腸雷止感涕雨流伏念某頃緣宰邑之勞忝待佐
州之次忽遭重刻枚數平生凢流傳逹耳目之司皆
深切中肝肺之隠杯鐺拜德忘父師典訓之言筆墨
勸淫為名教罪人之首而又忽被風愆之戒麗於宫
墨之誅苟尔心之無瑕奚此言之至我初傳白簡慈
親動餉鮓之疑還著青袍幼女泣佩魚之去惟列聖
至仁而立國况大臣内怒以及人居常念孤危之蹤
弗忍加疑似之戮昔棐豹最為賤&KR0674;不忘力洗於丹
書龜蒙自號散人殊匪名書於黃敕今也漸輕刑寺
之籍猥備祠官之員公朝惻然無終身永棄之心天
下知有其改過自新之路佩并包之大德懷若撻之
深羞兹盖伏遇某官巍乎立伊周之功魁然有韓富
之量謂風憲若雷霆之於物寕無擊摶之威而廟堂
體天地以為心常主發生之德遂捐閑廩俾奉高堂
某敢不銜戢陶容精勤香火祝南山之萬夀用此
酬恩陳泰階之六符自傷於路
謝臺諫
抨弹罪大宜不齒扵搢紳抆拭恩深俾棲身於香火
驚魂返幹感涕沾衿伏念某甫脱字民躐求丞郡惟
不安於遇分遂自速於危機每平心誦擢髮之文無
一字非切身之過父生師教下愚至老而不移詩癖
酒狂二罪同時而俱發而又負涣涣涉溱之謗有孳
孳為跖之疑殆喪心之使然雖噬臍而何及返書而
郤邯鮓慈親誥教令之違繞腰而覓銀魚癡女服
章之異厥今䕫龍接武麟鳳來游獨憐薄命之書生
自錮此身於聖世敢圖當國尚許奉祠憫杜陵之瘦
生恐曼憐之飢死一尊二簋本無厚享之心十束三
鍾頓解絶粮之厄由門館品題於一語故廟堂合
毁譽而並觀兹盖伏遇某官歛藏肅殺之霜威導達
發生之陽德每力扶公議憂國家元氣之深謂求備
一夫恐天下全人之少遂令瑕玷亦忝陶鎔某敢不
稽首薰脩苦心刻厲濯清泉坐茂樹敢放逸以求安
臨深淵履薄冰當戰兢而至死苟無稔惡或可酬恩
除吉倅謝丞相
送窮無路遂至籲天起廢佐州且為擇地光生里巷
恩出廟堂竊以薄命者書生之常樂育者大臣之責
當杜韓兩公之相實曠古之罕逢然蘇尹二子之冤
皆終身而莫雪若夫舊愆未掩新奬已加納之於春
育海涵之中收之於霜降水涸之後我公此軰前哲
所難伏念某少也不羈長而無述侍察父悊兄之側
非不漸濡慕善人君子之名亦思矯揉終以操脩未
至毁譽莫調身久落於江湖謗常喧於朝市賢者不
與品量為浮薄之歸文人相輕掎撫及語言之末凢
此皆童蒙之過失積而為老大之悔尤屏窮巷者五
朞食叢者再考獨念吾君吾相未嘗求備於一夫某
水某丘詎忍忘懷於斯世望翹材而稽首憑筦記以
陳情負郭無田所仰給者代耕之禄小人有母宜
見憐於孝治之朝然上公之機務至繁且下走之姓
名難記敢圖英悟曲軫況淪嘘谷底之寒荄回筆端
之春意昔投閑置散已行白簡之言今悔過知非復
卑青氊之舊寵以治中之近次處之江右之名州捧
除目以兢榮拊孤蹤而感涕兹盖伏遇某官勛藏盟
府澤被生民持國論如權衡之平愛人材無菅蒯之
棄並收髦俊皆有猷有守之倫尚恐逸遺開使過使
遇之路終慙玷缺信費陶鎔某敢不永戴洪私益堅
素守仕澹庵誠齊之里所願服膺誦清渭南山之詩
未忘回首
代上西山
簣土虧功懼吾山之中止瓣香回嚮冀彼岸之先登
輒丹忱仰干青切謂賢能之才不次而舉豪傑
之士無待猶起若乃尋常中庸之流鮮不蒙父兄
家之力坡僊之稱叔弼未忘六一之交山谷之譽
少章亦以太虚之故何况我公之念舊過扵前軰之
用妄希推轂之言庶中投機之會伏念少也不力
長而無聞緒業失傳已負析薪之愧旨甘不継因爲
捧檄之行交公車者四章書官簿者七考適逢大尹
來撫舊邦覩陶公運甓之風每思勤恪慕清獻携琴
之事愈自潔修雖無𥙷於凝香頗盡心於叢棘久欲
露曲成之禱恐自干躁進之誅然而萱堂事之高
光隂難玩金閨歲引之廹機括易羞非敢與並游英
俊而爭先庶幾以故人穉弟而見錄仲尼華衮倘無
一字之過褒萊子班衣將以何辭而歸白伏惟某官
先朝遺直當世偉人其處負泰山北斗之官其出為
靈芝醴泉之瑞畢公勤小物尤於民事以究心武侯
集衆思不以已長而矜物故雖蒙陋亦覬作成某齋
技修詞怔營俟命互鄉闕黨固嘗並進於聖門東里
西華或者見哀於先友
代謝西山
夕呼五白恐不成盧朝奏一封特為合穎寵綏攸逮
捧戴曷勝竊謂天下不能皆絶類離倫之材君子未
嘗持求全責傋之論顓蒙者可訓諸理木訥者乃近
於仁高柴愚而游夫子之門杜微瞶而為孔明之吏
觀人物抑揚之際見聖賢權度之平於惟今公復彼
古道伏念某幸因微官獲事大賢砭薬雖勤莫發醯
鷄之覆轡銜甚緩猶慙跛鼈之遲况膺門一世之共
趋而儉府羣材之所萃或從容於諷議或馳騖於事
功自顧抱虚誰為借重追惟先子同持槖於禁中爰
及伯兄素執經於席下豈能令公之喜怒不忍於汝
而瑕疵謂其備肘腋之使令久矣見肺肝之底藴雖
塵埃滿面詎堪置冰壺玉衡之傍然清白傳家决不
犯惡木盗泉之戒因垂成之機會假溢美之寵褒兹
盖伏遇某官忠貫神明志安社稷立身如嚴霜烈日
之凜接物則光風霽月之和諸弟子皆及門共仰範
模之妙一衆生未成佛必施津筏之功遂使蹤寒亦
叨歲引某敢不深惟提奬益自奮強大而盡節扵君
親小而宣勞於民社礌礌落落行若日月縱不敢莫
能展丈夫之雄戰戰兢兢如履淵冰誓不敢畔先賢之訓
賀鄭丞相
播告辨朝延登端揆上收威柄大黜陟於羣生内出
制麻首褒崇於舊斈明良胥會今古罕逢竊以自昔
爰立之人必有具瞻之望元祐相文正之日都人莫
不聚觀紹興拜忠簡之初朝士至於相慶亦旣下孚
於衆志灼知上格於天心惟時偉人克配前哲恭惟
某官氣鍾天地之和粹學造聖賢之精微調護初潛
本綺李園公之力訏謨大事兼元齡如晦之長雖居
廟堂之高不以名位為楽門有薦賢之桃李庭無謁
事之苞苴退然肖儒生之癯發而為仁者之勇方政
由博陸獨魏相恥扵苟同及廷議蔡師惟裴度聲其
當討海内想其風采陛下倚以腹心久矣意属於明
公知其才任於宰相韓富而後久無君子之經綸伊
筦以來復見師臣之遇合旣得君而行政首下詔以
戢貪使郡國承流宣化之臣知朝廷貴德賤貨之意
卿士相戒無常舞以酣歌勲貴聞風亦減騶而徹楽
凡前日大弊極壊之政與當世自重難合之人圖回
一新號召四出起陸贄陽城於散地任羊祐陸遜於方
隅捐横歛以寬繭絲之民選良吏以熄&KR0841;蒲之盗用
我朞月見仲尼變魯之功以王萬年懋公旦佐周之
業某幼聎章句壯喜功名檄草雖工不療義山之厄
桃花作能令梦得之窮憶昨飛語見侵禍機垂發
彼方一網牽聯奏邸之飲賓公以片言消釋烏臺之
詩案盖頂踵已歸於陶冶特姓名未徹於欽翹兹聆
英衮之告廷嘉與老農而擊壌愧無傑思可賡誦聖
德之詩不謂殘年復有見太平之日
除匠簿福建参議謝西山
羅之幕下已慙羔雁之特招寘彼周行詎意熊魚之
兼得由薦語踰千鈞之重故除書超數級而升恩大
難酬人微弗称竊以觀其為主古者格言問所從誰
士之大節持國就并州之辟專以富公端叔為中山
之游盖依坡老豈泛蓮之云尔有擇木之義焉如某
粤自童蒙獲親師匠每敬仰行已立朝之名節亦預
聞著書講學之指歸富貴在天豈必覬覦於分外貧
賤玉汝未嘗隕穫於胷中久無干子公之書頗有廣
離騷之作属者冰山凍解寒谷暖回際統府之初開
念監州之遠役特逹剡公車之奏殷勤移光範之書
致石與温首述烏公之求士以連易播次言禹錫之
有親其忠厚足以盡師友之情其誠至足以動君相
之聽叠兹二命賁此一寒然而髦士乃朝廷之清流元
僚號幕府之高選聽鈞天之楽疑夢境之恍然参劔
外之謀覺晚途之榮甚而况無簿書之叢委有禄米
之優游曩嗟弗給於一瓢兹幸可營於三釡不圖今
日遂獲𥙷南陔之詩豈無他人未若作西山之客兹
盖伏遇某官循循而善誘休休而有容始終集大成
固已備聖智之事参置至十反猶楽聞忠益之言宜
得孝直幼宰之流俾居鄒生枚叟之右孰云上介誤
采諸生某敢數過多受恩罔極登山置酒固難陪
叔子之風流載筆勒碑或可紀晉公之業
謝丞相
趣裝就道方趍君命之嚴有列於朝兼領軍諮之任
恩歸廊廟喜動庭闈伏念某忝出故家嘗從薄宦少
日妄希於節士中年遠避於弋人余處幽篁分此生
之永棄焉得萱草聊暇日以忘憂雖絶望於華塗猶
死守於善道蜀者冰山推而杲日出沙隄築而台星
明交璧帛於道塗委弓旌於岩穴有盍歸之二老無
難致之兩生病客夢回初聽鈞天之奏絫臣魂斷忽
有修門之招未呈身於政事之堂先策名於表著之
地而况福甫壤接參佐禄優禹錫母子可以俱行向
平婚嫁可以漸畢惟昔脱烏臺之禍盡出生成矧今
辱黃閣之知不由紹介受恩罔極取數過多兹盖伏
遇某官獨秉國鈞載調化瑟樂克得政善人咸願其
有爲楊綰當朝天下云胡而不喜已並致臺菜之彦
猶不遺菅蒯之材某稽首鈞陶委身坱北成書無日
空嗟太史之滯留懷贄有年終望周公之吐握
謝兩參政
君命有嚴方趣中都之没王官甚寵仍參外閫之謀
喜動庭闈恩歸廊廟伏念某粗知理亂亦喜功名少
嘗干世以希荣晚乃入山而避謗我辰安在原性命
以自傷而月斯征惜歲年之將晚匪曰守匹夫之志
庶幾固君子之窮比者杲日出而蒙氣收震雷奮而
蟄戶啓首以鈞樞之柄屬之鴻碩之儒汎掃朝庭無
苞苴之成市訪求岩穴有璧帛之載涂曾是沈淪亦
還記憶齒八士歸周之數招三閭去郢之魂未詢事
而考言已即家而拜爵内贊工垂之軄外參郤縠之
謀長樂鼓鐘恍然初聽郾城棋柝老矣復聞遂反哺
之私情享素餐之厚禄並收髦士固知國論之至公
驟得美官尚恐物情之未允兹盖伏遇某官經綸業鉅輔
贊功深進一賢人皆云裴相之薦引行一善政必曰
莱公之建明已並育於菁莪猶不遺於葑菲某委身
陶冶稽首欽翹三釡及親所願伸孝子之志一飯報
德安敢忘大臣之知
謝洪中書斈自代(咨䕫)
訪梅東閣嘗陪瘦嗼之游起草西垣忽有虞廷之遜
惟公北斈非僕所堪竊以斯文之衰至於今日而極
規規制類慙作者之風寂寂薇花未識舍人之樣
方天子属絲綸於閣下而國人觀衮斧於筆端豈無
宜爲誥之才猥舉不能言之士伏念某少狂自喜晚
悔莫追謗訾之言盈廷權貴之嗔如屋霜雪貿貿於
麥茂以何傷風雨淒淒獨雞鳴而不已偶際清明之
始稍收留落之餘頃隨出塞之旌旗獲侍平山之樽
爼慕顔淵之附驥寕不思齊歎老子之猶龍居然難
企而况有累年之離索無一字之干摩王陽在位貢
禹弹冠雖賴故人之引類禆諶爲命子產潤色詎容
拙者之措辭謂嘗摘豔以薰香欲使運斤而代斵任
章初上傳說皆驚太白眼高故已掃空扵海内浩然
肩聳若爲擕入扵禁中徒感盛心恐孤精鍳兹盖伏
遇某官金聲而玉振地負而海&KR0636;扶綱常於寶慶之
奏篇判忠佞於端平之諫紙修名姱節惟斗南之一
人傑作雄文亦江東之獨步尚引扶於後進力吹送於
明時而某斈旣荒蕪材尤衰落惟勉平生之大節妄
希執事之餘風非復少年啓夕秀於未振庶幾他日
知寒松之後凋
謝余中書㪯自代
塞垣草檄嘗論管鮑之交禁掖演綸忽有䕫龍之遜
憐才至矣量已缺然其惟三字之除榮於一佛之出
本朝有大詔令聿新當世之觀瞻天子用老舍人一
洗斯文之卑陋所謂當仁而不讓夫何有大而能謙
擬非其倫或得以議伏念某粤從少日辱在下風邊
地苦寒共被聽蕪城之柝江風甚悪聯鞍登瓜步之
舟始欣鵬鷃之偶同俄歎龍猪之相遠我生白木鑱
已為農圃之歸郎對紫薇花貞有仙凢之隔况記
久疎於書礼乃公車忽上其姓名豈嘗就梓匠之規
欲使代玉人之琢行人子羽東里子產仰辭令之獨
工翰林主人子墨客卿必才名之相埒乃若蹇蹄非
汗血之駿宿瘤異捧心之妍雖欽濟濟之風實抱空
空之愧兹盖伏遇某官文根義理斈泝本原謀國事
瞭若蓍龜愛人才過於珠璧謂拔茅而進適君子之
道亨倘伐木不歌恐友朋之義缺因同袍之一念借
華衮之片言而某舊聞旣荒新意絶少立馬揮制難
希作者之餘風附驥顯名徒有平生之壯志
除宗簿謝丞相
奉親還里自踐烏哺之私被命造朝俾綴鵷行之末
奔馳就列俯仰懷慙竊以世道之消長不常人物之
會通絶少范歐興慶歴之文治莫引用於聖俞馬吕
致元祐之諸賢偶見遺於無已况如晚輩敢望前修
伏念某學荒于嬉年遺而往書無成而劔又去悼少
日之狂圖道不修而文有名犯昔人之深忌頃懲飛
語盡掃空言時於断簡以研尋稍見高賢之旨趣愛
令伯陳情之表流出胷中喜淵明歸去之詞諸座
右豈圖晚暮忽際休明雖遣巫咸而下招其如太史
之留滯猶著朝籍且參閫謀好事揶揚已有移文於
逋客故人規祝願無圖利於大夫迨兹將幕之移亟
有詞庭之請盖鶴髮久相安於半菽而鷦巢止願借
扵一枝今乃念衡泌之棲遲示朝廷之收拾谷鶯初
出恍驚遷木之榮海鷰暫來深認卷簾之意非上相
適奮庸於廊廟則孤生必終老於山林兹盖伏遇某
官以帝者師為天下宰更聖化於膠柱不調之後還
主柄於太阿倒持之餘進君子退小人每致嚴禾莠
之辨𨳩誠心布公道亦不廢草茅之言遂使畸人忝
陪髦士某受知至此圖報茫然雖質以事君粗識移
忠之大義然不遑將母終希錫類之深仁
除玉局觀謝二栢
背師罪大自速臺評錫類恩深尚叨祠廩進退兩關
於倫紀保全一出於陶鈞伏念某以常調之庸才際
初元之景運招徠未久位置稍高由光範進身非借
助金章之比及延和賜對有交&KR0794;平勃之言心迹甚
明奏篇猶在然而從老師而偕出恋明主而獨留欲
相送於南陽之阡縶維不果當退老扵西河之上馳
騖未休舊府因而起殺公之謿故交訝其乏死友之
誼按陳卿之事百數子夏之罪三衆破膽而怖風霜
之威獨披襟以受春秋之責晨收華組夕駕短轅署
眉山翁之舊銜返老菜子之初服行吟澤畔略無怨
灵修之詞回首渭濱終有懷大臣之意兹盖伏遇某
官忠存王室心契上穹事有大疑汝則謀及庶人卿
士人之彦聖容之保我子孫黎民當鳳麟呈祥瑞
之時如鳬雁豈繫少多之數姑捐圭撮俾奉旨甘某
敢不稽首歸恩銘膺悔過珠履而陪上客無復觀東
閣之奇黃冠而还故鄉願祝南箕之壽
除雲臺觀謝丞相
草茅觸諱凜若科條君相包荒賦之圭撮得非望及
感與涕俱伏念某起佔畢之諸生陪欽翹之未至誦
句百僚之上豈易逢哉為婦兩始之間有難言者每
欲潔身而去輙為造命所留愧非韓駒徐俯之倫將有
米黻陸游之擬集賢堵墻之士莫不聳觀昭陽斈舞
之人居然相妬竟擠去國俄起典州舍朝市之喧啾
就江湖之空曠豈謂甫磨新玷又㘴宿愆屬火後之
紛紜咎目前之狂瞽尔有猷告后徒懷野老之食芹
臣不密失身顧昧先賢之焚草昔董相洩奏篇而幾
死京房漏對語而抵辜繩以峻文戮猶輕典今乃端
居故里守周&KR1858;之東岡賜號散人分陳摶之西華飢
寒頓解危懼稍安向非元宰之陶鎔孰援孤生於韲
粉兹盖伏遇某官以周大老為漢宗臣隻手扶乾坤
之傾確乎任重片語解雷霆之怒了不費辭遂使纍
臣尚叨冗秩然某身十年而三黜腸一日而九廽屡
費保全自傷窮薄已分衡茅之下送老一生但於香
火之間祝公千載
謝諸府
狂瞽妄言鄰於刀鋸鈞樞密啓禄以斗升非出&KR0548;求
但知恐懼伏念某芳菲歲晏閑廢日長揚雄有宅一
區本退居於窮巷貢禹賣田百畝始能詣於公車羈
旅入朝空疎奉對陋矣建明之筦見温乎往復之玉
音使善開陳奚憂齟齬徒以親逢聖主恥為鬼谷子
之揣摩不揆賤臣冀有高寝郎之感寤詎意奏篇之
傳出遂為公議之追尤宜顯僇扵市朝僅免歸於田
里真卿食粥數月素拙治生曼倩奉粟一嚢少寬飢
死向匪廟堂之援已先溝壑之填兹盖伏遇某官以
大公服人心以至仁壽國脉興念寒鄕之素士嘗陪
翹館之下賓責以行中慮言中倫迹若離於繩墨察
其朝不坐燕不與氣未脱於草茅遂使孤危尚叨冗
散然某身十年而三黜腸一日而九廻要領雖全面
顔奚寄灰心駢邑無伯氏之一言稽首華山有封人
之三祝
廣東提舉謝李丞相
祝釐西華久從隠者之遊易節南州忽忝使乎之選
光生原隰恩出廟堂踰嶠以南去天尤遠先朝將指
居多館斈之名流近歲擢才稍用米塩之能吏未覩
研桑之新智先墮冰檗之素風向非遇儒相之登庸
何以拔書生而臨遺伏念某粗諳吏事亦畏官箴建
上吏民猶記綰縣章之日江西父老皆知解郡印之
時頃遭柱後之弹文追咎榻前之對語荷睿明之洞
照幸要領之獲全三載退藏貧賤返緼袍之舊一朝
抆拭姓名出夾袋之中深惟卵翼之恩難酬欲以毫
髮之勞自見旣抵司存之始乃知責任之難贑容横
行增筴之符方急嶺民貴糴泛舟之役未休榱切則
失人心謬悠則誤國事鴻私所被蚤負曷勝兹盖伏
遇某官德享天心功熙帝載内統百官而拱極外嚴
十使之觀風謂昔者熙寕嘗處濓溪之老及後乎元
祐必如子駿其人意其聞師說之緒餘或可希前修
之萬一某敢不疚心求瘼洗手奉公使臣遠有光華
旣誤蒙於推擇丞相毋抱文法所願效於驅馳
通唐經略
奄四封而賜履咸仰威稜踰五嶺以乘軺適依節制
輙干六纛冐贄一牋恭惟某官識極精微氣涵剛大
太阿出匣孰敢擬其鋒鋩老栢參天傍略無於枝幹
靡繇援乎自簡上心頃峩豸角之初屢聽鳳鳴之舉
言及乘輿事關廊廟安知䟽入而跡危心存魏闕身
在江湖不以名高而色喜甫建臺於江介俄開閫於
嶠南龍戶馬人競來衙謁蚌胎翠羽暫免搜求一時
之饕吏革心千古之貪泉刷恥昔者廣平之入尋踐
台司迨夫君嚴之歸亦登左轄佇觀新涣夐掩舊聞
某久矣荷鋤偶然易節居里每勤於問起家亦
於吹嘘属兹滌籀之初竊有摳衣之喜譬蠅附驥雖
莫企於騰&KR0750;若驂從輿庶初知於向背
賀右丞相還朝
入覲宸旒進居鼎席舉咎繇於右甫平猾夏之憂歸
周公於東遂究經邦之業縉紳相慶竹帛有光恭惟
某官負命世之大才建丕天之偉績八陵一杯土之
憤至此少伸九世不戴天之讎曠然一洗及新胡之
崛起殆舉國之莫當衆方顧影以偷生公獨奮身而
敵愾執訊獻俘於百戰暴衣露盖者累年建纛親行
淮浦收十全之勝揚帆直上漢江無一點之渾雖大
臣之誼曾靡告勞然明主之眷有不容釋密勿延英
之對輝煌文德之麻昔高孝兩朝方修壌之並舉若
吕張二相皆出入之迭更法此成規付之魁柄方將
迓續景命挽回危機收泮涣已離之人材作懦衰不
武之士氣蔡方既定式遄裴令之歸江左何憂尚有
夷吾之在某繆叨刺部隃聽告廷矧嘗蒙華衮一字
之褒豈能無濃墨大書之喜海&KR0636;春育聳聞東閣之
開地老天荒自笑南轅之左
廣東漕謝二相
俾司歛散續效未聞就領轉輸事權加重極寒畯光
華之選出元台起擬之恩竊以聖門有取治賦之才
俗吏烏知理財之義我朝擢用必更四北之漕臣先
正丁寕深歎東南之民力矧今極壊視昔倍難上欲
圖寸效以禆公家下欲寬一分以蘇遐嶠自顧已陳
之芻狗豈能重試於木牛伏念某膠守舊聞愧無新
智辱翹材之汲引銜使命以驅馳冰檗持身米塩衡
應毁家以紓楚難景行有慚汎舟而救晉饑秋豪無
助驟遷甚寵内省若驚盖君子之舊遊與芮公之遺
愛海山寂寞幾經冠盖之往來田里窮空曾是軺車
之循歴何以佐湟中之糴何以供江上之屯荷賢宰相
之生成惧賤有司之敗缺兹盖伏遇某官並收髦俊
弘濟艱難謂百費繁興餽輓方資於主計意諸生苦
節錙銖可𥙷於大農終恐薄材上孤煩使某敢不恪
恭官守仰答已知范公一筆之勾倘未捐扵大造後
山瓣香之敬誓永畢扵此生
後村先生大全集卷之百十七
