後村先生大全文集卷之一百五十一
墓誌銘
王孺人
孺人王氏新昌人年二十歸于新臨安府右司理参
軍曾堅生二子男回女嘉俱夭淳祐乙巳五月戊午
孺人卒年三十四明年三月甲寅葬于山隂茶山按
王氏去鳥衣入剡自武毅始孺人於水心葉公所誌
長潭公為伯祖於實齋王公所誌孝友公為皇考一
門雍睦江左舊族也曾氏去章貢居越自文清始参
軍於文清為高祖於侍郎為曾祖奕世文獻本朝名
家也孺人幼事父母極孝既嫁事夫之重親尤謹以
柔順處族戚以慈恕待妾媵以勤約持門戶舊患手
痺及葬孝友公大雪視窆毁慟属疾返舍不起曾氏
尊幼哭之者皆哀而族戚州里聞之者亦莫不失聲
嗟惜焉余觀昔之名家舊族有一再傳而沗厥紹如
歆異向羣慙寔超畔鍳張許子弟不能通知二父之
志者多矣孺人一女子而能泝兩家氏族之源委績
百年慈孝之氣脉可謂賢已初棘卿侍郎隆乾間辱
與余大父游参軍伯父戅庵辱與余遊於是戅菴將
八十矣以書來曰堅婦將葬子宜銘孺人名幼平母
杜氏孝友公名夢月戅庵名黯銘曰猗孝女亦賢
婦石可泐銘不腐
林寒齋
淳祐丙午詔以廸功郎林公遇絶意于榮杜門樂道
特改合入官主管仙都觀仍下福州給札令條其所
欲言者守帥遣吏致上命君頓首自言素孱早衰因
而退處本無高論政爾偶然不足當朝廷優禮州以
君巽牘上尚書詔不允君又言義可無取掘不能言
惟有不取不言可以自明願得瞑目為山林之民其
年九月丁巳以疾卒于家年五十八君世居福清之
石塘配陳氏前葬清遠里翁陂山之原二字同合以
其年十二月丙申奉君合葬初寶章公當壬子君不
欲仕公強之調寕化尉不忍去乃翁乞奉南嶽祠及
寶章公服闋或為君外移得建之戶椽辭不行舍前
有隙地稍植竹樹䟽沼沚築室其間扁以寒齋終其
身不復出君性本慈孝晚尤温恭然教行於家子弟
甥姪皆力於善肅然若恐其檢責也自修而巳未嘗
律人然行著于鄉比閭族黨逹于郡國一有不善惕
然若恐其聞知也親友仕而貴倦而未歸者必相儆
曰得無為寒齋之愧否有位者下一令行一事必郤
顧曰寒齋不以為勵民否君孑立無同儕野處無寸
柄而遠近翕然宗之方山之南蒜嶺之北隐然有元
夫鉅人在焉李公韶佐春官薦君榻前方公大琮除
次對上君自代趙公以夫召對以遺逸舉杜丞相範
議召君會薨不果俄李公召再薦朝廷亦知君遂有
前詔是數君子者雖力相推挽猶自謂不足以重君
而惟恐君之以為凂已也君終歲不出戶而商論世
事酬酢物態裁量人品毫黍不差束書高閣隐冰几
日而单辭半句流出肝肺者字字可傳素羸自四十
以後䔥然单栖日或蔬食取諸物者狹而望于天者
嗇視名與利猶臭腐身與家猶旅泊也其學䆳于性
理貫儒釋兼朱陸晚益猜詣所著有求心錄六記百
詩别藁存窮士貧女二吟離詩文百餘篇餘悉焚去
属纊晉詩别其故人遺言以隐服斂昔揚雄陶潜皆
好恬静不慕荣利然雄係累世故需足去下潜超脱
俗網引身高翔故先儒書二人之卒於雄曰莾大夫
於潜曰晉處士豈非出者危而處者安留者損而去
者全歟然則書曰處士林君之墓者非惟君之素志
亦吾儒之家法也君子養正其世系詳見寶章公之
誌云銘曰猗君所立歟天壌俱超乎畫前復于性
初以為釋耶則踐乎實以為老耶不放于虛探千古
之秘寶而獨得叢一世之苦淡以自娱余所述者迹
之區區若君之心不可擬摹有欲求之于君之書
少竒
少竒劉氏名偉甫余仲第無競之子少頎晳美風姿
機警善辭令入而事王母父母諸父兄怡然其順也
出而接姻族朋友隣里鄉黨盎然其和也幹家蠱應
世務綽綽然餘裕也記群書評古事纚纚然可聽也
為律詩殊清䴡以父任𥙷將士郎淳祐甲辰年三十
矣入京銓試得㿃下疾服藥灼艾不愈以六月甲午
卒于客邸從兄強甫為治棺殮計至州里之人皆唶
唶為吾家惜而吾母魏國太夫人聚族哭之盡哀母宜
人方氏生母孟氏娶妻朱氏生巧女今十四歲繼顧
氏生男存僧又庶生願女存願之生少竒已不及見
俄皆夭自喪歸至祥除無競之悲痛如新求觧温陵
郡紱歸营窆事初少竒葬朱氏于夀溪之陳倉以丙
午腊月某日合葬嗟夫人患無子也有子也未敢望
其成長也成長也未敢望其秀美也若夫成長矣秀
美矣望之如此之久成之如此之難奪之如此之速
智足以知吾家典刑文献之傳而不使之嗣守材足
以在聖門言語政事之科而不得以展究翳青春於
長夜埋白璧於黃壌可悲也夫少竒嘗語強甫曰人
脩短不可期某它日儻得伯父誌乎強甫白其語余
為一慟無競名克遜今為朝散大夫直秘閣主管琮
禧觀銘曰生而玉雪在余目也俄而電雹去予速
也久而冰炭攪予腹也窆而松檟近予麓也悲夫哀
我命之不可續也
審淵弟
君允希深字審淵年三十五淳祐丙午九月甲子卒
配林氏三子吉甫矩甫南甫後伯兄都官二縣尚幼
明年八月丁酉某日葬君于延夀山之原大父諱朔
父諱起晦仕皆止館閣年皆不登五十而在當世
仁人志士之目君素修潔又習見家世舊事故自重
而寡諧時人或以華操發身君悔少作不為或以機
巧成家君無一錢悖入故久幽而終寠然余觀發身
者多合世而離道成家者類損物而丧德以此賢君
敬君而於君之死尤致其悲焉初兩麟臺公立節高
遺業薄麟臺公當任子輙先爱弟君遂終老布衣
談者至以廉遜為迂嗟夫信斯言也顔回有屡空之
悔夷齊抱失國之恨矣彼戚君不遇而又迂君之父
祖者惡足以裁量吾家哉君雖隐約以沒而吉甫與
二季俱力於學天將有時而定矣銘曰昔在伯起
清白傳子德公所遺曰安而巳清猶近名安則履常
余嘗論之龐賢于揚嗟乎審淵斯人之徒爾歸其全
吾銘不誣
習静叔父
淳祐丙午七月壬午習静劉先生卒年八十二明年
丁未十月壬午葬于芳林山之原配徐繼方子男三
人宬擢丙戌第宣教郎知古田縣克家克忱克家前
夭宬先生之丧以毁卒女三人孫男六人性甫德
甫餘尚幼先生諱彌邵字夀翁著作公之季子早孤
苦貧有手澤書數厨先生與諸兄卧起其間飢以充
饋&KR0786;以為枕後皆知名先生尤精專一事一物未通
求之弗指某字譌某簡脱某義疑必反復研尋歸之
是而後已載籍以来莫不鈔纂而原本粹然一出於
經其考論古今斷制義理壹以洙泗關洛之語為凖
程他人為之者或先傳而後&KR0786;或色取而行違惟先
生真知實踐自童至耄堅確不变循循然有師匠之
道焉恢恢焉有父兄之容焉始而宗族稱之久而庠
序化之晚而一鄉一國之人尊之凡里中佳子弟良
士友多先生口講指畫之餘也先生終歲杜門罕與
人接惟質經於陳公師復評史於鄭公子敬問易於
蔡公伯静有易藁漢考讀書日記小說深衣問辯杜
詩𥙷注各若干卷劉氏白兩翁起家三世登科第者
八人五入館一持槖先生獨褰裳掩鼻視若凂已饗
脱粟如太牢處陋巷如華榱舍後有古木鉅石先生
誅茅其顛杖屦日一登臨著作公無十金之産一邱
之田先生安之寕困不枉道以求亨寕貧不害仁以
為富少食於學晚歲棄去郡慱士俞来致學俸郤不
取太守眉山楊棟於學創尊德堂以舍之先生不拒
亦不晉宬遇禋霈先生例授京秩告下惮先生不敢
白属纊猶為諸孫講南軒孟子一章時楊侯使本道
復薦于朝而先生卒矣前葬克忱哭請銘克莊哭答
曰礼幼不誄長吾何敢銘吾季父也夫昔子長孟堅
皆自述其先世克莊常待罪太史凡當世山林邱園之
士皆得以秉筆記載况吾季父之賢學醇儒也節逸
民也銘之不可已也銘曰貴人之所欲兮譽或損
而謗喧生人之所羡兮耄有及而智昏彦回期頥至
司空兮適以辱其戶門轅固九十老布衣兮豈不賢
於公孫于嗟先生天年之高兮天爵之尊其人雖亡
兮其書則存
陳孺人
余既吊寒齋之廬同合哭且拜曰先君之葬丈人幸
書之而揭於宰上也先母未也敢以請按孺人陳氏
世為福清人少警慧儒釋書多所遺古今佳文章皆
記誦父母艱於擇對年二十七歸于寒齋事舅尤孝
辭氣容色之間寒暑飢飽之節左右體察毫髮無違
里之奉親者莫不以寒齋昆弟孺人妯娌為法性儉
質無祇服珍餙惟于祭祀賓客極其隆偹寒齋將官
奉祠告寶章公公曰與若婦謀之寒齋以告孺人曰
此吾素心也議遂决其卒以紹定辛邜腊月朔日年
四十六葬以壬辰二月某日墓在清遠里翁陂山二
子曰同曰合昔曾公子固序列女謂後世學問之士
徇于外物者往往以家自累余味其言而深悲焉因
思老莱黔娄冀缺於仲子龐德公梁鴻之流皆遯世
無悶抗志不屈豈特若人之賢哉其閨祵之趣
向如一雖菽食布被饁耕辟纑采藥賃㫪之陋安
如富貴相敬如賓友烏虖此詩人彤管之所詠劉向
屏風之所圖也孺人之事近之矣始寒齋嘗語人曰
士處世行吾志易耳未知妻子與吾同好否既有終
身隐約晚被詔書物色連疏選避不拜而卒名全而
節高以孺人相其始二子成其終也銘曰閨房之
秀山林之友同合之母寒翁之偶
方寕卿(壬)
余友方巖仲十年来以其王父寕卿大夫君宰上之
銘属余余思鈍久不克就&KR1104;仲見輙面命别去隔江
湖嶺海書督趣無虛歲余晚蒙恩放還故山&KR1104;仲又
来責諾余矍然謝曰寕卿仁人志士也&KR1104;仲孝子順
孫也余雖眊荒其敢辭按君家譜始居陳&KR1104;山至其
烏山府君堯遷白杜傳三世至二金紫公白杜之方
益蕃長金紫諱峻生威武軍節度推官元寀字道輔
節推生隐君金隐君生南海尉畛尉生廸功郎應君
皇考也君諱壬字若水擢淳熙丁未第爲漳州長泰
縣主簿秩滿關陞從事郎知潭州寕鄉縣未上慶元
丙辰正月某日卒年五十嘉定壬申五月某日葬黃
垞山配徐氏後二十有六年卒祔焉一子伯佑二女
適進士李䧵吳立義伯祐二女李壻皆巳卒一孫巖
仲也曾孫建君在長泰太守朱文公諸主學君條上
講說課試差補等十事文公令諸邑皆倣此舊取錢
榖於彼塘以廩士君革去以廢寺田代之邑有補足
塩始沿兵興敷借後以為常賦它邑取諸牙免君言
長泰契錢僅當塩額三之一餘均之主客丁民力可
哀文公為等第寬减又蠲僧寺子斗錢罷科荼錢皆
君發之龍巖彎卒殺人獄吏抑同行者誣伏漳浦有
僧弊於佃人鞠騐皆曰服毒太守司諫鄧公委君閣
實卒佃伏誅二冤獲伸初筮薄俸散施姻舊至無以
具歸装與弟申友爱家人議析先世田廬既具草君
流涕不忍視而止以君之行誼志業而僅得中夀畢
秩以死前輩風流就盡後生耳目不接日遠日忘非
後死者之責乎初道輔幼與伊川同學至老情好不
衰君亦受業於文公夫師友之誼大矣孟喜以改師
法見擯叔孫以不薦弟子獲怨方程朱盛時嘘生吹
枯及其門者多致通顯獨君祖孫終老常調以程朱
窮不以程朱逹也中更黨論學禁生徒掃影滅迹諱
稱門人而君家寶藏程朱翰墨以二師傅不已它師
名也至於以隐遁疑伊川以民瘼責文公有切嗟無
和随其與俲夫子之尚左慕林宗之墊角者異矣烏
虖此固&KR1104;仲之家學歟余文成于淳祐丁未距君卒
五十有二年葬三十有六年矣巖仲名之泰踵也科
方以荐者改秩銘曰吾家麟臺交不諂瀆其状君
行字字實錄曰君訃傳深溪窮谷士有設位民皆野
哭彼饕殘者惨於蠆蝮生歛怨詛没孰尸祝君位甚
卑君齡尤促儒效迂遠天道還復白楊欲枯丹桂載
馥勉哉後人培之勿覆
方揭惕
方氏之先有積善好施聞於里中曰福平長者君其
元孫也曾祖中祖萬登紹興庚辰第監和劉局篤於
教子即家為一經堂父逵所交皆賢儁累贈中奉大
夫君與仲氏寶學公少同薦于郡開禧乙丑寶學擢
上第君以濮邸恩授廸功郎尉香山有清名寓公或
持節利路挽君入蜀以親養辭令香山有惠政舊以
横歛爲常賦丁錢加取三百醋息白科鉅萬令乾沒
之君痛蠲削歲失不貲更有餘力以葺輿梁增學廩
調循州推官爲龍州縣銷逃籍鎸月觧丁中奉憂紹
定庚寅以薦者改秩知增城縣慶夀恩轉通奉郎丁
母林令人憂服闋知揭揚縣端平甲午五月壬寅卒
年五十四孺人趙氏武翼郎不劬之女一男選孫二
女長適晉江主簿劉強甫余子也次適陳機君然
端凝無所營綜而雅俗兼通庶機定而能應者然歴
官僅九考二邑俱未上其行事梗概如此自君殁孺
人持家誨之有烈婦風以淳祐丁未十一月壬申葬
君于方山陂之原君與寶學皆孝友過人以中奉之
鍾爱季也盡推先世田廬與之君遂清貧以死寶學
既貴經紀伯季孀遺甚悉帥番禺五年念君猶在戌
土每曰葬必吾待俄而寶學終官下汔不克會葬悲
夫君諱大輿字德原銘曰君之位卑故君之事微
也然窮者逹之基也家者國之推也君之分棗而擇
梨也與夫食檗而拔葵也使之充之萬乘之國可譲
萬鍾之禄可辭也惜乎斯人之止於斯也
鐵菴方閣學
方氏自長官延範始居莆六傳至福平長者祐析居
後埭生隐君中隐君生萬登紹興庚辰第監行在和
劑局和劑生逵頓挫埸屋中年三子玉立喜曰吾可
以隐矣後以子貴累贈中奉大夫配碩人林氏公其
仲子也諱大琮字德潤擢開禧乙丑第詞賦為南宫
第三人授南劔州州學教授以郡先賢學術名節勵
後進餙宫廟新器服上官送某士拒不納去為江西
漕幕平大闘决險訟兩造皆服時幕府多佳士公與
故相文清李公今閣學直翁徐公尤知名改秩知將
樂縣公在郡泮已封崇羅先生墓(至是式龜山庐偕)其孫
曾欵謁松楸祀八賢於學務以礼遜廸民剽悍革心
丁中奉公憂知永福縣適值兵飢守隘立柵禁港發
廩日不暇給然延致友士講論文義亦不輟丁林碩
人憂二邑皆止一考然有百年之思公自弱冠據高
第著媺譽人謂且立致貴顯而深自晦匿抑首長調
比再服闋五十餘矣端平改元公至在所丞相鄭公
一見如舊擢監六部文歴司農寺簿兼提領安邊所
二年遷太守寺丞蘇民或競圍田久不决有張椿年
老為王府攙佃堂帖下所給據公持不可曰椿年小
人直欲奪百姓飰盌惡知爱國爱王府哉必行此胥
史足矣安用士人三年擢秘書郎兼景献府教授遷
著作郎兼侍左郎官除右正言辭而後受首疏曰霅
川之事向也天地祖宗猶察陛下之不得已今威福
自出矣而元年御筆有曰立嗣之事難以輕議二年
御筆有曰衛王功茂深欲保持其家一則如待深仇
一則如祔爱子厲精之始每一札出萬方傳誦獨此
二札讀者憮然又曰秦王子孫蕃盛今麥飯無主矣
檜死熺勒致仕今班槖錫第矣又曰通天地間一
氣爾今監氣流行為妖星為洚水為二相不咸為諸
閫不恊判卒之变殿旅之閧皆監氣之流注激射也
若一念之歉横於胷中而不化則一氣之監鬱於两
間而不銷誠能宣明洞逹此歉不晉將見精誠感召
此監自弭别疏乞用嘉祐紹興故事預選親賢然故
王之冤不雪它日所属意者可保乎權姦之罪不討
它日豈無貧功者乎固極論天下大勢陛下宜自警
曰炎興半守而猶牢也不可當吾世而有金甌破缺
之形必裁抑近属必檢柅官寺必不免敬直言必不
漸来小人必躬行與心聲相應天不可欺人不可愚
也又宜貴大臣曰侂遠雖壊而未潰也不可至卿等
而有舉酒祝柱之歎必共圖大計必共保大權人材
朝廷之人材豈必競相牢寵公議天下之公議豈必
過爲調護君不可欺衆不可盖也適上不御殿封上
之踰月入對上曰擢卿言官論當體國公曰臣所言
無非体國出䄂疏曰今外無把握之力内爲安意肆
志之事三邊功賞未報而後宫數十之宣一夕取辨
五閫將佐暴露而近新雙節之命同日并拜㐮蜀流
殍而請當進勸未已江北清野而内庭木妖方興陛
下儻以㐮失蜀敗爲恥必志於復㐮保蜀以荆優淮
危爲憂必志于固疆陽以民怨兵愁爲慮必志于護
根本又曰理亂安危自君心始格其非者大臣也捄
其源者諫臣也若但曰誠如聖諭曰非臣等所及固
恩戀寵大臣之恥也前疏則格不下後疏則又訖了
學淺胆怯臣實有罪焉又言隂潦連月都城两色有
異昔河北七雪諫官孫甫謂甚端起於女寵侈費亦
雪非雨比也河北非京城比也臣身添此官目視此
變所憂有甚於甫者上嘉納遷起居舍人直前奏事
言陛下汲汲然責羣臣曰大言傲誕者有之肆行欺
罔者有之豈不以兵冗財殚而未有能畫富疆之策
歟群臣又切切然望陛下曰淮南之封尚稽論臺之
悔不聞陛下何不自為其所易然後群臣以所難責
乎兼國史院編修官實錄院檢討官嘉熙改元復直
前言朱熹嘗謂政宣大臣如早用掦時諸人可捄一
半今天下之才皆侂遠斧斤之餘嘉定以来權魁極
力剗鋤僅存德秀了翁二人而已陛下當饋太息徬
徨乏使而三十年劫火不燼之精英一為天所專一
為人所沮豈不大孤人望哉乞還了翁以重朝廷又
曰今日獨一言路雖沮不屈有齊南史相継之風然
向者清叟去中使宣留至再同列晉之給舍晉之侍
從經筵之臣晉之曾幾何時範去内靳遣留之使外
之交晉之章聖意曰異士氣曰靡臣侍清光抗疏不
勇前愧臣清叟後愧臣範惟陛下聽許臣去兼權直
舍人院薰琳知滁州公言琳奴才不可臨郡罷之京
尹與&KR0794;以火灾乞削奪公乞俞其請以謝百姓紹興
&KR0794;鎸秩火後求言有李子道鄒雲從者上書御筆並
補將仕郎公封還曰昔方仲弓勸章献立七廟范亦
顔請濮園稱親章辟光欲出岐王于外皆爲先廟所
斥今寠人寒士揣摩希合傷陛下之友睦反從而官
之乎卒寝其命初遠相諱言綱常竄謫相望世以爲
戒及上親政復故王爵召真魏洪三公褒贈前評事
胡夢昱於是稍有續前說者殿中侍御史蔣峴悪之
疏劾四人而以公為魁桀立殿上移時請置重辟賴
上至仁僅從薄譴公退而杜門謂同志曰某陳省第
一義戅矣猶擢記注掌贊書侍陛年餘斥去乃峴意
非上意也主𬋩紹興府千秋鴻禧觀俄起知建寕府
中寑四年除秘閣修撰福建路轉運判官固辭文清
李公當國以書諭上意公亦以歲荒閩人艱食起視
事首發常平賑糶自鄉郡始至建則上四州尤貴糴
委寓事蔡君抗措置糴事且勉之曰昔文公嘗以諸
司&KR0702;走山谷所以煩文公者非諸司也百姓也部
内有捐粟平糶者必言其狀于朝漕計命脉在塩公
務在大體福之支邑不鬻筴私販公行長溪縣民請
抱塩税公曰俑不可作劔人既食州塩縣復抑賣蓮
城科夫擔運永福縱卒搜捕公悉禁止淳祐改元除
集英殿修撰知廣州廣東經略安撫明年至廣四年
陞寶章閣侍制經略安撫使再任禋霈封莆田縣閣
國男食邑三百戸六年進寶章閣直學士因任治
先風化不鄙夷其人以兼司俸盡送三學按朱氏所
定礼更造冕服爵爼樽罍籩豆簠簋得編鍾千于南
恩鑄足之取石於英韶以為磬行釋莱者十鄉飲者
三廣俗過時不嫁曰老女無媒而合曰&KR0786;伴喪家享
客曰崗齋有不丧而暴屍柩于野者長大不巾笄者
無男而立女戶者臧獲病死而誣主者皆暁以理義
束以條約雖鄙事必究極原本貫穿礼法書判多累
千言少亦數百字廣人珍誦增權鋒軍春衣錢舊水
軍出戍借一年粮公命别給免借尅郡計素窘公簡
儉節縮為偹安四庫各積緡十萬先是楊公長儒嘗
會州用歲少數萬至公歲羡十萬改創清海軍門楼
鉅麗為諸道冠城楼櫓郡苑囿堂榭皆出新意營繕
華好如中州而民不知役四庫外羡錢尚十餘萬公
儒者未嘗行巧取豪奪之政亦莫知其何以致此也
公初南轅或曰傳長沙者畏卑濕牧始安者歎癘人
之情也公此行能欝欝久居乎曰公君言過矣上
付吾方面不已重乎自公去國大臣之明楊近臣之
密啟群臣之造辟士人之學幡皆曰公宜在天子左
右然朝廷每難其代久而改知隆興府遣吏士輅新
帥未至七年五月庚申感微疾乙丑終于州治年六
十五積階至朝議大夫公在鎮五年晨出治事午未
小憩復出夜漏上數刻乃休已病猶自力属纊語
不及私官吏軍民如喪親戚朝野嗟悼吾黨相吊皆
曰無以繫世道属人望矣遺表聞贈四官為通議大
夫公娶林氏侍郎簡肅公栗之孫能與公同甘苦先
九年卒贈碩人葬嘉禾里之仁山一男演孫承務郎
一女前卒奉議郎新知瑞州新昌縣宋應先其壻也
孫男女各一人公父子無跬步相離授代有日命演
入京銓注既發月餘而公捐館演觸三伏走萬里扶
匶哀動行路俚俗客死者不返舍演獨奉公丧還第
以某年臘月壬寅與碩人合祔祭葬皆用古礼公少
温潤玉立眉目如畫晚節清羸特甚不以宦逹為樂
自號鐡菴平居問學抑畏自言四科之目最納于言
七情之中所少惟怒一旦立殿陛與天子宰相争是
非可否賁育不能奪也遺文皆精妙可傳有奏議外
制雜著若干卷公性孝友兄大輿弟大鏞早卒經紀
孀幼恩義甚篤前葬演奉家傳諫草来曰知先人深
者惟一二執友曜軒王公邁既状其行上之太史矣
銘以累子某受讀而有感焉自昔論諫之臣泛則人
主之意不寐切則言者之身常危以本朝數大節目
觀之論濮事献可最切次新法坡公最切陳瑶華道
卿最切排和議澹菴最切是數君子者前雖坎壈流
落後皆遇合光顯烈聖涵養作成之也端平以後言
綱常者衆矣公最切然公未嘗坎壈流落外使鄉部
帥巨屏内列法從陛下涵養作成之也始某得罪與
公同傳歴數宰輔皆言峴中傷深未易觧晚被收召
辭不敢進及對上顧問甚寵因奏公等數人淹晉將
老矣惟陛下記省上不以爲忤即日出宸翰擢少蓬
俄而侍書惟攝詞掖矣以上之于某如此知其于公
無他也使公無恙上必引以自近善類有復合之理
世道有將興之候矣烏虖天也銘曰偉㦲方公士
之準的色夷氣温外若可即其内方嚴鐡璧玉尺入
居遺𥙷出歴方伯遠有諫草近有治績維古人物莫
盛列國孔氏尚論指不多屈曰僑遺愛曰盻遺直惟
公所立今之僑肹世無左氏視此銘筆
後村先生大全集卷之一百五十一
