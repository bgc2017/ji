後村先生大全集卷之一百六十五
墓誌銘
劉寳章
公劉氏家譜云漢景帝子長沙王發發子蒼之後嗣
封者三世家於安城後析于廬陵五世祖以五季間
徙居永新至公大父鑑事親孝居喪廬墓行義爲邑
人師法爲大父卜宅于邑之草市掘地得石隱隱有
十字云鄉里稱善人子孫有興者衆異之禱于仰山
之神而生公神錫之名故公名洙而字師魯後公歴
官多在兵間略如尹公公幼聰悟長英邁既冠以律
賦古文有聲鄉校嘉定甲戌禮闈得雋以大對語直
屈居乙科調嚴州戸掾攝郡文學淑艾諸生舉行鄉
飲守鄭公之悌事必咨焉某掾故部胥也挾姦行私
公白發其事於廣坐析之一郡稱快婺有冤獄久未
决奉檄讞問立得其情再調藤州教官桂帥尚書胡
公留入幕公曰分教吾職也牢辭弗就時邊事動蘄
黃之禍尤慘駕部左公謩被命經理曰此重任也非
得腹心友朋誰與共濟力請于朝即日報可公始入
淮西幕時左公嚴火禁一夕有犯者公曰突煙爾不
若即火所薄懲民不復犯郡罹兵火莾為丸礫公為
左公區畫營繕甍連棟接盡復舊觀廳堂以主
主賢勞可任重寄遠由幕府改秩宰黃岡邑無孔錢
粒粟公銖寸積累糴穀數千斛立社倉民頼以活郡
以軍需科髠數千人公曰雖盡髠邑民恐難塞責不
若隨所有以應命擢黃之通守就丞戎監俄継左公
守又兼臬事踰歲為真先後贊書有宣力邊疆識見
裕如及軍政邊防為費甚夥一不以累公上之褒邊
民有互市相仇怨者公曰不戢且召邊釁戒勿讎報
終公之世風塵無警江閩盗起調兵于淮議者多以
邊地单弱為辭公曰如國事何立揀精銳朝聞夕引
師行有紀所向克捷群不逞有焚麻步市掠民財者
獲渠魁四梟其首衆潰而去又有逋卒三百餘謀為
亂公廉知命統制官部兵出城廵邏衆驚曰真神明
也皆鳥獸散光山黥卒王道斌挟左道吏魁孟祥為
之黨據石盤石山妄官稱年號淮民傾貲徼福公悉
擒而殱之黃城池卑淺公浚築使之高深造鐡甲兜
鍪各二千貿易戰馬千餘匹積錢百萬米三萬斛富
實為淮右諸郡最盖其自令而倅自倅而守自守而
臬始為左公辟客終踐左公補處近世安邊境立功
名未有如公之速者然公皆以材能自致高位談者
亦謂朝廷選拔至公余論次公平生行事以眇然一
縫掖而智略輻凑暗合孫吳集先事預料投機立發
有古名卿將之風使假之年而究其用豈獨淮右賴
之公生於淳熙癸夘十一月七日終于庚寅十一月
二十八日得年四十有八以紹定壬辰十月某日葬
于邑西三里塘之原配蕭繼齊氏章氏皆封宜人贈
淑人子男二人㮣故梧州錄事贈通直郎槃見朝散
郎知汀州孫男三人煒煇焯初公生二子概以謹厚
明允取嘉量之義而字允常槃以幼志於學取日新
之義而字德常允常不幸前卒德常方以才學器業
紹公之弓冶大公之門閭所交皆當世豪傑顧以宰
上之碑嘱之華皓之叟何歟初余游江淮閫幕同僚
皆一時名士左公其一焉余不及識公而左公談公
不容口公大節磊落而細行尤謹扁其齋曰省吾所
至每以平反奉母一笑其事長生則服勤盡瘁没則
喪終盡哀訃聞之日詔陞延閣轉三秩贊書略云麾
節煌煌奄忽危殆書生之命良可嘆也其惜才之意
深矣公未遇時夢與坡公游在齊安於雪堂絶巔築
亭扁曰赤壁風月他日黃人必有以左公及公侑食
坡仙者德常奉家傳來請銘距葬三十有七年矣是
為銘銘曰儒者談兵僅一横槊兮惜不少試
仲塗蘇子美石曼卿劉季孫之流兮皆有志而未
遂惟余㐮公於廣王懿敏於并兮尹河南於渭張乖
崖於益王㐮敏於洮兮李誠之於桂鄭亨仲劉彦冲
二賢兮死守險隘於蜀關之外皆能立功名於邊兮
垂竹帛於世前修往矣兮誰其繼嘉定丙子兮虜初
渝誓余為閫属兮身履目擊其事蹂蘄與黃兮乘久
安之弛偹野無寸草兮民無噍類吾僚如何李二牧兮
皆國髦士或效死勿去兮或握節而殪駕部公於此
時兮受朝委寄孤身徇國兮辟公副貳肉薄登脾兮
銖絫葺廢護其地之風寒兮作其人之勇氣璽書數
下兮獎賓主之劬瘁奈何鸞翮鎩兮驥足躓甫駕部
之奄忽兮俄延閣之委蜕惟二郡屹然兮為天塹之
屏蔽馬不敢飲兮猘不敢吠上穹不夀若人兮來者
卒享其利吾秉此筆兮非特慰公之英嗣竊意淮人
覧之兮必思召公之遺愛懷叔子而墮淚嗚呼悲夫
陳光仲常卿
陳劉二氏父祖世聯墻子弟幼同學余為童子時與
君及二兄俱受學於鄉先生方澤儒余及長公已冠
仲兄扵君尚髠髦長君伯有尤英妙為澤儒先生器
重余時方抄誦歐曾李泰伯夾漈湘鄉二鄭艾軒遺
文冥搜苦思欲與方駕人皆笑其迂惟君兄弟與余
同好君諱煒字光仲年甫十二三識者見其眉宇曰
此陳氏白眉也未幾長君蚤世余哭之慟仲兄燡亦
頓挫埸屋終于韋布而君未三十擢庚辰内科調三
衢戸曹秩滿再調延平理掾未上改台州推官杭相
李文清公出牧雅敬重君事必咨焉州境旱荒委君
檢放君所至集隅保田鄰計畝鞭禾劑量分數無錙
銖差他官所申訟牒紛至惟經君手衆稱公平郡有
久年不决之囚臬臺委君檢覆君密訪耆宿知死者
疇昔瘍生於脛君曰吾得其情矣臬臺以其說推鞠
官吏免失入被誣者獲昭雪文清大喜以京秩薦後
爰立擢公清要實基於此考舉及格改秩知永福縣
邑多寓貴緘状多或數封君雖爲書判然未嘗行移
且大書揭示云某官封至某状觀者愧赧由是缿筩
無事目可漏矣期年以從兄允脩倅福避嫌改調吉
之大和以樽節錢爲民代輸本年税役及前年未納
者時建督府諸郡困於軍需以苗頭計增觧而縣額
不下十萬石袖告敕詣郡力爭云此等敷歛不可使
邑人稱自陳知縣始寕别措置以助軍餉士民遮留
曰願出税米預偹縣家無失我好知縣君答以不親
行斷不可免寕去而不可增從則回縣不從則去郡
守江泰之為偹申果得請而還邑人祠君于快閣之側
君禁止不能遏遂計所費而償之時諸邑争科歛奉
承惟太和境内晏然無優文清公薦于上以計院召
輪對言鼎足有承君之象廟堂無任責之人懦而不
能為知而不敢為靡有所不為指當時大臣而言也
又舉申公力行之語以諷議時政歲餘遷國子監簿
未两月御筆除監察御史力辭至再有言之甚易為
之實難之語上命弗俞勉強供職皂隷請入臺官𪠘
君嘿嘿不答及上第一義弹數執政中外駭有令
换疏君荅以某頭可斷疏不可换飄然出關繼有太
府少卿之命君不拜而行淳祐壬寅元日召奏事力
辭除廣東轉運判官入境建臺潮惠民訟首吏君
之潮守暴横人皆以為當軸上客不敢問君疏罷之
初君之出臺也人未知君㡳藴以奏疏本君之意或
謂懦不能為者謂集人某人知不敢為者謂李文清
靡所不為者謂山相疑君主山相者然靡所不為本
非佳語及劾潮守人始知君之心山相果怒未幾奪
漕一閑十年及安晚再相以舊臺諫例盻予郡之命
起家牧潮郡計舊取辨科罰两造勝者輙賀負
者納贖罪錢君首釐革民遷善遠罪不敢犯節浮費
欲例卷為官民戶僧寺代輸全年夏税及累載畸
為錢二萬三千餘緡歲暮復給軍民家千錢文繕學
宫葺庵驛治城壁潮人至今稱之思擢知袁州吉州
皆不果行两奉祠廪余庚申召歸禁近壑公既歸印
問余鄱陽闕守見大夫誰可使者余力言君漕廣守
潮勞績壑公亦自知君余曰公以元勲獨相進擬何
患不從但安晚嘗𣣔再除君少卿上云斯人曾論
宗勉賢相也不果召安晚以王音見告余曰君乃李
文清所薦豈有此事論文清者自是同姓陳震察乃
上誤記其名爾余請安晚為辨誣晚云上意不順凡
是渠命未通只得少待願壑公記此語上若再記得
舊話湏力為之辨明上必感悟及進擬皆如余言加
秘閣以寵其行然鄱陽吏士來迎中道為言者所抑
不果行&KR0676;公又問余廣舶卓夢卿若求祠孰可代之
余荅云前薦陳煒亦嘗歴察官卿少資望與夢卿相
同未出命閑余去國後卒以君代卓建琛臺愍海賈
以命易貨向來互市使者強買乾没之事毫髮不
以所積嬴餘二萬緡創抵當庫收其利息為天時不
順之偹綱解水脚之需君久于外上知其清介無附
麗以樂卿召列扵夷䕫之選矣而止或尼之奉雲臺
祠角巾東路若未嘗貴顯者益治圃畦花柳浚沼種
菱&KR1492;即所居之側為少閣以通圃中舊亭臺皆粉飾
而增廣之昔筆床茶竈僅可以葉舟載往舍南舍北
小小邱&KR0676;耳今畫橈綵舫可以由溝而逹溪由溪而
涉江矣君人間之味薄物外之趣深居鄉不以一事
干郡邑不以一字通權貴累任嶺海遇歲荒糴貴常
艎南粟至莆鄰里鄉黨無親疎厚薄叩戸賬贍人人
蒙惠為佛老事君祈福夀者屢書不一書也前軰有
為族人作義庄者有身為相而只作郎中戸者君待
兄子如已子歲晩治命男析財産受恩澤女厚奩合
臠命士皆今人之所難晚好讀易及莊老書余耄且
盲君健如虎燈夕猶赴郡宴明日又携家人廣遊覧
偶感微疾來求歲丹余奉三粒而勸勿餌君猶隱几
端坐若無甚苦奄然委蜕戊辰正月二十二日也享
年七十有七積階至朝議大夫沒之日里巷嘗受惠
者相率三百餘人膜拜所謂塔者至君靈几盡哀而
去君系出太丘長上世由固始遷莆遂聚居烏石山
前曾祖膏故大府少累贈少傅祖推故通直郎知卿
福州長溪縣事父松贈中大夫母方氏贈令人娶
氏贈恭人先三十八年卒子男四人長&KR1033;文林郎南
雄州戸錄次定孫朝散郎軍噐監丞知無為軍出繼
四明資政樞密長子允修次至修職郎英德府戶錄
次埜修職郎廣州新會主簿女三人長季早亡次適
朝請郎知贑州方演孫孫男三人鑑將仕郎履公豐
公遺澤未奏孫女二人長適葉丞相孫登仕郎夀頥
次未笄姪寕孫將仕郎姪女適修職郎新泉州晉江
縣丞顧介孫卜阡於烏石山使星亭之側置冡舍渥
鄰皆甍連棟接輪奐新美成一聚落將以某年某月
某日合葬諸孤記書世系歷官及卒葬年月于坎又
奉所著家傳來請銘如君之賢宜得李北海蔡中郎
碑之庶可以照四裔而不朽繼前軰而無愧余豈其
人哉然發明君與杭相終始之交情昭揭君與山相
齟齬之大節或附伯夷青雲之傳不受元規西風之
塵則余於斯文非惟不譲李蔡欲駸駸度驊騮前矣
昔人有言鮑叔知我又云君知我勝我自知余意君
地下精爽覧之曰此必吾同學見劉子八十餘之老
筆也君子孫皆抱負志業方興而未艾&KR1033;兄弟記君
言行無毫髮遺秩章貢使君狀君尤詳實皆余所未
及者可以互攷乃系以銘銘曰叔世人物之生難
求全而責偹或尊寵於朝廷兮或不容于州里或家
修而廷壊兮或鄉譽而國毁猗吾退菴兮則異於是
窮通一念兮用舍一致其笑談金石之擊撞兮其氣
宇風月之光霽余嘗觀之於臺閣論建之問兮又熟
察之於閨門倫紀之際外敬其英邁兮内服其純粹
及入而對仗兮凛鵬鶚之獨擊出而攬轡兮問狼豺
而不避泛觀時流兮奚啻于累百歴數前修兮僅有
其一二錄之以補耆舊兮又以其副上之太史氏
去華姪
余叔弟惠處和有二子君長也小名埜母趙安
人生母董氏初從處和游宦四方及處和專城君有
婦免矣父卒官下由護柩至負土毁瘠骨立服闋以
父遺澤改名質甫字去華性冲淡於紛華盛麗閉目
不覩年逾強仕猶不屑銓集余勉之一出咸淳丙
寅銓中調泉州晉江縣主簿需次九年或笑其迂名
處之怡然諸公貴人多聞其風而不識其面未嘗為
高世絶俗之行治其身而已未嘗有争名逐利之事
修於家而已久而宗戚皆曰去華孝友人也朋友皆
曰去華忠信人也尊老皆曰吾佳子弟也卑幼皆曰
吾賢父兄也仕者皆曰是不與我争鼎鍾者隐者皆
曰是不與我争薇蕨者豪右者皆曰是遜畔而無
侵於我者貧細者皆曰是好施而有惠於我者牧宰
皆曰是未嘗懷刺及吾門者未嘗有一字至訟庭者
去華匹士非有智慧謬巧而無私情公議翕然稱之
以為鄉國之善士此豈聲音笑貌之所能致哉予耄
且盲三子皆薄官惟去華與其仲氏逹卿在予左右
吐辭則筆之簡牘舉足則掖之卧起余特以為命一
旦属疾垂勿藥矣不信宿間奄然蜕去余與逹卿哭
之慟疇昔之愛敬去華者莫不沾襟反𬒮臨其喪而
吊其孤焉去華生於嘉定庚辰八月乙亥卒于咸淳
戊辰三月已卯年四十九葬于是歲八月壬寅墓在
興教里楓林之原去華未病所自卜也娶林氏臨漳
郡博士護之女繼方氏貢士應辰之季女皆前卒男
績十二纉方晬女阿嗣九歲逹卿事兄如父拊妹如
子為去華治冡作饗亭垂門華表略如樗庵規制既
盡力畢窀穸又為一女二孤拊育訓誨有少不安必
廢寝食視湯掖復常乃已余两猶子之賢視史册所
書無愧逹卿嘗領胄薦既罷舉棲遁更名求志字逹
卿云嗚呼昔昌黎公稱兄子老成集中有祭文而無
墓誌余於去華既酧之又銘之去華工詩文楷法有
顔筯柳骨然皆為去華餘事其世系見于水心先生
所作二劉碑銘曰且予讀茅容徐孺子元紫芝陽
亢宗言行雖相去千載常願師友其人嗚呼以吾去
華之賢使與漢唐諸子同時必有以矯薄俗還淳風
者而生不與逸民之舉沒不遇良史之筆其可哀也
夫其可哀也夫
陳司直
君諱增字仲能生二歲以正獻公遺澤𥙷承務郎銓
中監臨安府樓店務歴知福州懷安丞盖退而居者
二十載中丁外艱淳祐庚戌南宗辟主管睦宗院丁
内艱寳祐丁已主管西外睦宗院景定癸亥監行在
左藏西庫咸淳乙丑今上御極除將作監主簿丙寅
遷大理司直以病卒官下年六十七積官至朝請大
夫仕五十年實歴僅九考西山真公鶴山魏公天目
洪公章交車皆不報自少至老不知世有詭遇速化
之事始興節齋陳公叔方同丞三山附郭歲晚陳公
與予俱列侍從予與君&KR0666;串不敢開薦口陳公屢為
宰物者言君恬退會新天子尚論近世名宰宜旌其
後君始開朝蹟君訥不出口而胸中腹内欝積未有
所發使獲一面清光其所論建豈在復齋下哉君廉
儉謙抑不類貴介公子克齋公晚闢子舍扵槐潭之
側視舊觀逾儉狹曰以此為太祝廳足矣君因而不
改其於奉先盡敬極孝遇家祭或忌日齋供必精虔
粢盛必豐潔正獻有贍族義庄君益推廣其意衣裘
雖故敝不忍易自奉養如一老書生修身治家主於
忠厚與鄉鄰澆薤蒸梨同渠共竈歡然無聞臧獲取
其朴愿無機巧者及是月旦之評皆曰善人亡矣君
别號習齋鶴山書其扁前葬琰來請銘君家世見余
所撰克齋寺丞聶令埋辭君娶趙氏封宜人前十八
年卒戊辰十二月初六日合祔于常太里碧瀨之原
子男一人琰通直郎前知泉州惠安縣琰之婦劉孺
人即余女也銘曰惟古世家非一日積必有源委
博考前載臧孫有後管氏世任豈無他人生長富貴
宣驕怙侈堂堂正獻道變魯俗德重晉鄙乾淳相業
過江以來一䕫足矣昔紫陽翁自武夷山来通德里
正獻忻洒掃戸庭下榻倒屣客之於塾單傳一燈
受之伋里格言精論釋氏所謂汝得吾髓中更學禁
改名他師㴞滔皆是於惟高第北面終身至于老死
有書藏山滄州理學延和諫紙逝者如斯沄沄不返
繼者未起吾所論次如傳政駿如述郊畤正獻之孫
復齋之克齋之子
趙通判
君名汝禀字秀叔太宗皇帝九世孫南渡初曾大父
始居于漳之龍溪君生而穎異入小學日誦千言長
工聲律拔壬午漕薦該甲申登極恩𥙷將仕郎銓申
授廸功郎監廣州清遠縣税課額視舊倍增君書生
無他謬巧專持寬征之說爾慶夀恩循從事郎秩滿
注惠州推官郡經兵燬公私亦乏君絫銖寸起綱運
沛然有餘三調冶司檢踏官分司曲江銅課舊額歲
二十一萬仕者率减削場丁月給多逃去者君始按
月支給銅額增美歲餘泉枯礦闕若地愛寳者君禱
于神忽呈現未再歲課絫增五十六萬泉使吳公
應龍薦于朝詔循文林郎因泉某两司互申官属朝
旨下其事於經略司采訪以聞帥方公大琮謂两司
互劾官属皆失之偏乞將各人别與差遣通理前
任改注潮州推官舊例兼竹木税負販者苦誅求君
一切蠲弛郡委受輸君令民自量㮣郡舊無客館陳
侯圭創大小二驛工役未畢而召君以受輸例卷相
版築皆落成考舉及格赴辛亥班引改宣教郎注泉
州惠安宰始覈學廪嚴考試縣樓屋老棟橈君欲改
造邑人或言其不利君捐俸倡始皇華驛僅存瓦礫
舊基君皆撤而新之事見於吳侍郎燧徐太監明叔
之記縣田少膏腴而多磽鹵君為民築陂以防旱乾
邑人立碑號曰趙公坡郡守吳昺上其事轉承議郎
差通判循州近制省罷改通判福州瓜熟迎吏將至
今上登極轉朝奉郎以微疾終于正寝享年七十有
五咸淳丁卯十月十六日也曾祖士紏皇叔武德大
夫防禦使妣夫人王氏祖不誚贈中散大夫妣令人
王氏父善紐贈朝散郎妣安人李氏先是中散公有
五男君第三子也中散公念朝散兄無嗣命君出繼
事後母李尤孝敬君本生父善昈以近属𥙷官登慶
元已未第官至朝散郎潮州通判君娶東湖王右曹
之姪女封安人前卒男一人崇鑯當受君遺澤孫男
三人必壅必壤必埻孫女二人未適初君為王氏卜
葬於龍溪縣始安鄉廽塘里烏石山之原築庵焉扁
曰南山精舍崇鑯將以戊辰十一月某日奉君合祔
從治命也君所歴官多金榖塩鐵繁碎之任它人類
舞智巧以希進求合惟君常順理勢而筭計見效故
所至不求赫赫名而遺民多稱思之諸老争薦進之
余長息強甫繼君宰惠安者故崇鑯介強甫来乞銘
于余余既書其平生大略又系以銘銘曰古塩鐡
吏多慘覈大者狠噬小蠆螫君于其間以儒飾閩廣
小試皆底績冶工懷惠邑人惜君既未享於陽報象
賢必食其隂隲
趙閩宰
君諱時錡字元鼎宣祖十世孫高祖保義郎擴之食
祠于莆居焉保義郎公瑾會大父也從義郎彦䢒王
父也從事郎永福丞蕙夫考也君少工聲律三領漕
薦擢淳祐辛丑第歴象州法曹容州判官廣東提刑
司檢法官仕所至有聲尤為矩堂董公所知事數臬
使皆争出我門下以考舉及格赴咸淳丁卯春班引
改宣教郎知福州閩縣次年戊辰赴官邑人相賀得
賢令尹甫两月不疾而逝余反𬒮相吊如悲親戚閠
正月念五日也君生于嘉定庚午卒于咸淳戊辰享
年五十有八娶林氏男二人長若瑀早亡次若女
四人長許嫁擬承務郎劉渙次未婚次許嫁水南朱
氏次尚幼&KR0830;于廣化寺羅漢峯之原以其年臘月丁
酉掩坎君為人磊落有志義素與余善余嫡孫渙既
冠聞君孟姜年相當請婚焉君不宿慮而對曰女
賢宜執君家箕帚抵龜奠雁不俟終日又曰君老矣
不煩逆婦吾自送女將成禮而君訃至余哭之哀君
雖奄忽而托女之原言不絶于口故細君林孺人一
遵治命續前好許以已已春合巹君家孀幼来請
銘於余乃抆涕系以銘曰其然諾則盟㰱也其官
箴則玉雪也仁哉其惻怛也悲哉其變滅也吾特書
之恐武城絃歌之絶也又屢書之不一書之𥙷山隂
縣譜之缺也
秘書少監李公
端平初元西山先生聞廷議大舉憂憤坐卧不能安
拜疏力争余忝議幕先生錄副以相示手自竄定今
藏余家于時洞齋李公方需績溪次亦應詔對上曰
荆帥少師圖上陵寝淮閫勇鷙抵掌關河陛下輕信
兵端遂啟自丙寅妄動剜肉醫疾三十年未合詎堪
再壊又言南陽之燄炙人號國之門如市奄人竊弄
女冠闌入清明之氣如此旦晝之梏可占又言廟堂
務承順風憲懷觀望給舍多回護德望排徊未進貪
悪不傷毫毛皆切當世要務而諫北事尤若與先
生疏暗合既而先生召拜内相門下高第多顯擢公
獨綰銅墨甘平進以邑最登朝論建廣益一遷而爲
監察御史嘉熙已亥春也余與亡友方公德潤俱爲
言官蔣現排斥屏居田里每傳時賢奏䟽其間議論
精確貫穿經史者余二人輙能辨之曰此洞齋筆也
其論内治於君子小人近習女寵斜封内降詞嚴氣
勁端嘉以後能言者不能加也惟議邊事歸咎首謀
不樂公者類曰既罪戰將主和乎一唱百和聞者皆
惑其冬改秘書少監俄除職與郡皆不拜主管雲臺
觀越四年甲辰起知潮州擢廣東運判提舶謝蘧侵
漕司泥子場錫課提塩主鐸違詔書買浮塩以獻羡
公條二司害民狀于朝移湖南提刑旋與鐸俱罷不
復出矣越二年戊申復以臺疏鐫一秩會言者論廣
東事是公非鐸詔復元官予詞初公伯祖樗號渡江
名儒有詩傳行世所謂迂仲詩也公髦逮事耳目濡
染終身不忘晚卜新築闢學詩堂細繹手澤由是新
義與舊傳並行官清世法悉置膜外老不衰疾不亂
卒年七十一遺命以先廬遜孤姪成子以埋文托其
友前史官鄭公彛叟凡公歷官行已世系卒葬彛叟
叙事有法紀述甚偹既葬韶子詔子相子来諗予曰
鄭銘已納于坎矣吾子亦先友也獨無以表其阡乎
余念昔與公同受業扵西山之門先生奬公與陳瑢
端甫已亥之去非有他咎直疑公罪戰必主和必
附督而已按入洛之役有詔集議内則洪公舜俞趙
公履常苦争外則西山先生極諫其後李公元善亦
有此論公咎首謀猶端平封事意也豈為督地哉余
讀公奏藁有曰和之㗖人其猶酖乎論督歲之職曰
援枹忘身可也斫案勿道和可也地不可棄小使不
可納也其議和戰如此公不自明而世又未嘗攷詳
徒隨聲接響以訾公短不亦可悲之甚乎公果附督
彼既相矣子奪黜陟皆在其手必當進公以報德援
公以助已何為斥數年而不收乎又何為一麾刺潮
單傳使粤不數月而復斥乎必當與淵起潛斗南數
子相雄長何至與鐸蘧軰負勝負乎公之改少蓬也
實諫官郭子竒之疏或勸公互劾公曰此與免女子
奚以異一日出小軸示余内有郭䟦語余退而歎曰
取魏收文沉江以李賀詩投溷世固有之公於郭
翰墨藏諸家傳諸友甚德而度矣公經學醇宜勸
講文律高宜為誥顧齟齬以去留落以死昔梁丘賀
薦施讎曰結髮事師數十年賀不能及退之哭子厚
曰子之文章而不用世乃令吾徒掌帝之制古人于
斯文有定價人物有公論如此曷嘗衒已之長而没
人之善乎余嘗謂能驅使愚俗者權勢也能淆乱是非
者毁譽也在彼者也能流行今古者文字也在我
者也在彼者銷歇則在我者暴白矣公有詩觧若干
卷雜論著若干卷如玉韞石虹貫山川如劍埋地氣
衝牛斗此豈權勢之所能冺没毁譽之所能增損歟
乃述公論事梗㮣及往誣本末揭之墓道以吊吾亡
友于地下且以慰三子者之心公諱遇字用之甲戌
進士秩至朝請大夫洞齋其自號云
致政蕭君
余友蕭桂發較藝澤宫中優等上幸學絫恩霈咸淳
戊辰科詔監學言君行業詔以君為泉州文學掾鄉
評皆謂師儒清於丞參簿尉近禄優於遠宦莫不為
君父子喜一日桂發書來緘題有異啟而視之則以
乃翁訃至既哭翁於寢門之外急發使吊君踰月以
書告葬請銘札也翁雖耆年然子槐綠身牙緋仕則
羔鴈交辟處則猿鶴與遊平生善擇交而睦隣若眉
夀無有害者又莫不為君悲哀歎息也蕭氏莆之著
姓其先有仕至郎官開箕裘之傳者有為考肯堂者
有累世稱孝者建聖夀寺以續水部公祝堯之孤忠
醫王祠以紹居士公濟人之美意余論推其譜牒而
知之嘗與君父子遊者皆有鉅人長德以踵意度
所謂一鄉之善士非邪君曾祖諱掄故水部郎官出
守容州妣恭人方氏祖歡故廸功郎妣孺人余氏考
宗永故廸功郎妣孺人劉氏君諱宋珍字君瞍承奉
郎賜緋魚袋娶陳氏繼林氏並孺人男二人長桂芳
京學免觧進士次桂發登戊辰龍飛第廸功郎泉州
教授女一人爲尼孫男四人長麒次麟次岩次福孫
女二人君生於已酉十月十日卒於戊辰月日
卒享年八十葬在柯山之原以已已月日掩坎
余常患故家遺俗多積前美而乏後繼至於碑碣已
朽腐而源委愈深遠歲月有久長而望實愈昭揭如
水部公一族綿綿延延為莆名宗特書而大書非後
死者之責乎銘曰林中之趣同龐居士墓上之題
肖杜子美德齒之尊章服之貴君未嘗亡君有英嗣
後村先生大全集卷之一百六十五
