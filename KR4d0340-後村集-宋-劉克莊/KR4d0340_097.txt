後村先生大全集卷之九十七
序
仙谿志
古書有九邱有方言今圖經之類爾然左史倚相至
於典墳共讀揚雄勤勤纂輯豈其書果不可闕歟吾
郡三邑仙遊最鉅其山川之美戶口之衆前未有記
載者少府黃君始奮為縣志上下數百年間人事之
變風土之宜採之舊聞訪之故老皆有考据厘為十
五卷其言曰地以人重瞻言舊耆有列於慶歷歴諫
官有為言黨論相望於元祐黨籍者有與鄒道鄉
同貶者有為乾道名宰相者其他魁彦勝流不可勝
書故其志人物尤詳焉曩余嘗同鄭子敬方孚若
至邑西清陳公時年八十餘矣為余三人設醴清談
竟夕多及乾湻間事健少年不及也豈其水深土厚
所產皆秀傑歟黃君俾予序其書不獲辞君名岩孫字
景傅温陵人秩滿臺郡皆以才薦將去為潮州郡文學矣
宋去華集
吾里多名軰鉅人南渡以来推二宋焉諱棐字材成
者為思陵侍從事見國史諱藻字去華者為阜陵朝
士位減諸父而與齊名始貢辟雍四上春官
大駕南廵以布衣進十論補官爲集尉復以漕薦擢
戊年第乾道初召既而由浙東常平使者罷歸遂
不復出鄉人尊之曰去華先生然遺書不少概見其
孫鉞忽示家集進論時議各一卷群經滯穗八卷其
論東晉曰不築壇劳師不市駿揖蛙而先立太學之
官行親雩之礼不念中原而厚于豐沛南頓㩀鼎秉
鈞者不同心枕戈擊楫者有遺恨激烈於湛庵無垢
矣滯穗盖晚年精思而作於先儒不苟同亦不苟異
於舊說取其通不取其鑿書成以献乙覧竟不得以
其說陳之旃厦命也公事两朝屡賜對奏篇皆不見
集中惟年譜略記乾道對語謂江上諸屯祖宗所
無乞用藝祖命李漢超軰守邊郡策令諸戎帥各以
其兵分屯淮郡此大議論也零落殆盡惜哉公諸孫
皆傳家學有擢世利至列卿方伯鉞燈窗若場屋
頓挫以父任列西班非其志也於公遺文勤勤𥙷綴
諸昆有愧色矣余聞公尤長於詩嘗與鄉守倡和守
疑諷己言公父葬寺地朝論不直之時忠定趙公帥
閩折簡招公有歌者後至忠定𣣔譴之公即席有吟
詩傷宿草侍晏損名花之句忠定笑而止前軰風流
醖籍如此竊意公奏篇詩草尤有可尋訪者鉞之責
也
陳天定漫蒿
以近人之作與陳君文卷並觀若梨園胡部方奏曲
忽聞廟瑟焉若丸釡土簋方用事忽陳罍涀焉若短
後衣曼胡纓方馳騁擊刺忽睹儒服焉散語崚潔無
冗長有韻者亦簡淡有義味体近而思古貌槁而神
腴第其品在能言之流其自箴曰以忿加我是謂逆
境以慾加我是謂順境處境之道持敬為主待以兄
弟忿平慾去此理到之言也豈愿夫軰所能道乎然
卷中與當時名公卿酬酢多而與山間林下人往還
少若將借譽於彼者是大不然珠潜劒埋猶現光怪
文字在天地間决無冺没之理夫挾權位以軒輊人
物貴顯者之任也持衡尺以裁量文章非貴顕者之
任也君求諸已足矣奚彼之求哉君名天定
晚覺藁
近時詩人竭心思搜索極茟力雕鐫不離唐律少者
二韻或四十字增至五十六字而止前一軰以此擅
名後生歆慕人人有集皆輕清華豔如露蝉之鳴木
杪翡翠之戲苕上非不娛耳而悅目也然視古詩盖
有等級毋論騷選求一篇可以籍手見岑參高適軰
人難矣雖窮搜索之功而不能掩其寒儉刻削之態
惟晚覺翁之作則不然其貫穿融液奪胎换骨不師
一家簡&KR3503;禯淡随物賦形不主一体卷中二韻者四
十字者五十六字者尚可以心思茟力為也至其大
篇險韻窘狹處運奇巧平易中現光怪如决河齧而
注強弩持滿而發不極不止非心思筆力為也夫子
曰辭逹而已矣翁其辭逹者歟韓子曰氣盛則言之
短長與声之高下者皆宜翁其氣盛者歟翁博極羣
書有易學秋賦危中鵠者屡矣而輙失之遂棄場屋
以琴詩自娱余序此集不惟見翁久幽不改之操遯
世無閟之意且為詩家洗寒儉刻削之謗翁章氏名
撚字林伯
翁應星樂府
曩余使江左道崇安君䄂詩謁余於逆旅余讀而奇
之訪其家世君曰浩堂吾兄也余歎息曰君可為難
為弟矣别去一甲子不與君相聞君忽貽書抄所作
長短句三十餘闋寄余其說亭鄣堡戍間事如荆卿
之歌漸離之筑也及為閨情春怨之語如魯女之嘯
文姬之弹也至於酒酣耳熱憂時憤世之作又如阮
籍唐衢之哭也近世惟辛陸二公有此氣魄君其慕
藺者歟然長短句當使雪兒囀春鸎軰可歌方是夲
色范蜀公晚喜柳詞以為善形客太平伊川見小晏
夢魂慣得無拘檢又踏楊花過謝槁之句笑曰鬼語
也噫此老先生亦憐才耶余謂君當参取柳晏諸人
以和其声不但詞進而君亦自此官逹矣
唐絶句續選
余嘗選唐絶句詩既板行于莆于建于杭後十餘年
覺前選太嚴而名作多所遺落或儆余曰子徒知病
野處之詳而不知議者病後村之略也余曰謹受教
乃彙諸家五七六言各再取百首名續選四五言僅
得七十首以六言三十首足言盖六言尤難工柳子
厚高才集中僅得一篇惟王石丞皇甫𥙷闕所作絶
妙今學古者所未講也使後世崇尚六言自余始不
亦可乎前選未收李杜今併屈二公印證宝祐丙辰
秋後村翁序
本朝絶句續選
本朝詩尤于唐使野處公編本朝絶句殆不止萬首
詩愈盛選愈嚴遺落愈多後世愈有遺恨矣此本朝
續選之所為作也𧺫建隆迄宣靖得詩如唐續選之
數或曰比唐風何如曰五七言余固評之矣六言如
王介甫沈存中黃魯直之作流麗似唐人而妙巧過
之後有深于詩者必曰翁之言然宝祐丙辰露節後
村翁序
中興絶句續選
南渡詩尤盛於東都炎紹初則王履道陳去非江
彦章吕居仁韓子蒼徐師川曾吉甫刘彦冲朱新仲
希貢乾淳間則范至能陸放翁楊廷秀肅東夫張安
國一二十公皆大家數内放翁自有萬詩稍後如項
平父李秀章諸賢以至江西一派永嘉四靈佔畢於
燈窗鳴號於江湖約而在下以詩名世者不可殚紀
如之何限以二百篇也續選如東都之數惟五言僅
六十而六言加十焉野處編六言終唐三百年上得
三十餘篇余于本朝得七十篇倍於唐矣既而又以
中興七言拾遺百篇附卷未宝祐丙辰日南至後村
翁序
教海要津
達本裒輯是書凢前代釋子通儒書者華人談佛學
者千百載間紀述賦詠綢羅略盡以余觀之如蕭氏
父子區區因果隋唐諸帝諄諄緣葉南朝而下士人
則又以其流連光景嘲弄風月之技施之内典
净秀行状之類非特迂誕抑且以述為覺雖其間大
浮圖支遁道安玄装軰横說豎說極其辨博至義堕
處非不免援儒書以暢其意求其言簡而詣空而寔
卓然了此一大事未有及慧求者本自名其書曰教
海要津夫望之渺然無邊際者海也可瞬息達彼岸
者筏也祖師密授元無一字注脚卷中如沈謝徐庾
江摠任昉諸人縱說到天花亂墜究其歸宿皆流浪
生死海中𣣔濟而無筏者也是悪知津乎然近世儒
釋於本色書率未過目本釋也两下簡冊涉獵一匝
亦足以愧空空之鄙夫矣余聞本將放此義例取
建隆以來談禅文彙為續編因勉之曰昔者嘗究
熙陵阜陵聖製一二真得西來意者大臣如張無盡
力量雄可奴視房融裴休名儒如陸亀山楊慈湖見
處高非李習之柳子厚所及大浮圖如兜率悦芙蓉
楷徑山杲拙庵光氣魄大有一句捧不起者有一喝
使人三日聾者若能著眼勘辨一一拈出豈不快哉
它日書成余又當為汝下一轉語
趙庭原詩
古者藝必有師師必有傳人師之所在其傳必廣王
豹處於淇而河西善謳綿駒處于高唐而齊右善歌
其來尚矣惟學亦然屈原椘人也故騷盛於楚浮丘
伯轅固齊人申公魯人也故詩學盛於齊魯卿雲蜀
人也故詞賦盛蜀上饒郡為過江文献所聚南澗方
齊之文稼軒之詞皆名世至章泉澗泉又各以其詩
號為大家數然世之所以共尊翊二公帖然無異論
者豈直以其詩哉其人皆唾涕荣利老死閑退稿而
不可荣貧而不可賄有陶長官刘遺民之風雖無詩
亦傳况其詩自妙絶一世乎趙君逢原示余江村摘
藁古体深得韋柳遺意律体不姚賈一字掃世間浮
淺之習為事外清遠之言嗚呼韓趙遠矣君稍後出
而尋研所得造詣所及廼與向来嘗謦欬經指授者
無異可謂二師傳人矣昔南唐趙公題章泉梅詩云
梅是翁之折角巾無梅渠不謂高人可怜世上癡兒
女滿口梅花𣣔效顰南塘既以此評章泉之作余請
以此序逢原之詩可乎逢原名崇榞雲冨春秋擢儒
科通朝籍盖進而未止者
葉朝瑞詩
建士葉應祥携其宗人葉朝瑞詩卷求余著語閱其
詩多佳處然自号曰静默則余所未諭自昔詩人高
者仰天攀皇深者入海求珠如蜂之採蛛之織擾擾
終日如之何而可静也如蜩蝉如螻蟈如
啾達曙如之何可默也余束髮有吟癖既耄知此二
病能殘余生害余性遂割弃不為然後百骸少寕七
竅免鑿盖曰静曰默老者之事不虞君之涉吾地也
司空表聖嘗云後生乞汝殘風月自作深林不語僧
吾方將以風月乞汝又悪得静而默乎
蕭居士書華嚴經
前賢多自礼道釋書王右軍有黃庭經歐虞有多心
經歐又有陀羅尼呪然此經呪皆簡短惟柳書金剛
經字差多尔吾里大善知識蕭居士宗永手寫華嚴
經八十一卷是經十萬言在大藏中尤浩緐部帙幾
半通鑑温公謂士大夫閱通鑑終編者少余渭今僧
家于華嚴亦然頃見灵石主僧祖日手抄本小字端
謹如雕刻然日公時方少壮既老不𣸪能矣今居士
以九十之年能之使日公及見當合掌讃歎况俗人
乎余二十七八歲時嘗讀是經且筆其至言妙義子
簡今追思之了不省記作字不能五七行則手戰嗟
夫余小居士十七歲而衰健之判如此豈特松栢蒲
柳異而然歟里人言居士處世如馬少游不入城
如龐德公身享上夀子亦白首孫社發知名大學垂
以舍法觧褐灵椿丹桂萃於一門積善之報也
宋希仁詩
近世詩學有二嗜古者宗選縳律者宗唐其始皆曰
吾為選也吾為唐也然童而學之以至於老有莫能
改氣質而諧音節者終於不選不唐無所就而已余
謂詩之体格有古律之变久之情性無今昔之異選
詩有蕪拙于唐者唐詩有佳於選者常𣣔與同志切
磋此事然衆作多而無窮余論孤而少助晚見朱君
希仁詩而異之君永嘉人智足以知四灵之端而𣣔
合諸家之長其戍婦詞云君去無還期妾思無已時
軍中無女子誰為𥙷征衣又云或傳雲中危夫死賢
王圍恐傷老姑心有淚不敢垂和陶云城中豈云隘
我見無夷途所以龐德公車不向此驅斜陽掛林杪
野花續春餘喜弟歸云數年何處客昨夜独歸船送
僧云漂泊知何處艱難亦到僧旅夜云更長初過雁
蟄後稍無蛩廢墓云多年翁仲在寒食子孫稀皆油
然發于情性盖四靈抉露無遺巧君含蓄有餘意余
不辨其為選為唐要是世間好詩也或曰君詩巳經
曹戴二老評量矣子言非贅歟余曰詩有大小序相
傳大序子夏也小序衛宏也余雖不敢望孔門高弟
豈不自附於漢儒乎君名慶之
宋希仁四六
作四六如掄衆材而造宫棟梁榱桷用違其材拙匠
也如和五味而適口醎酸甘苦各執其味族庖也鍊
字如鑄金一分銖未化非良治也成章如織素一經
緯不密非巧婦也用故事如漢王奪張耳軍如淮隂
驅市人而戰否則金不止鼓不前反為故事所使矣
偶全句如龍泉之合太阿叔寳之壻彦輔否則目一
眇支偏枯反為全句所累矣余閱近人所作數十百
家新者崖異熟者腐陳淡者輕虚深者僻晦或淳漓
相淆離或首尾不貫屬均為四六之病惟宋君希仁
筆端有前數者之長而無數者之短退之所謂可以
鳴國家之盛非斯人其誰惜乎西山南塘不及見而
余亦老矣昔乖崖公訪希夷於華山獲紙茟之贈公
曰驅我入閙處去耶余乏希夷風鍳然以文字求之
知君他日之必入閙也萬一余穷徤未死君無負全
卦錢
聽蛙詩
十年前翁示詩一編純唐律也余跋以二首有放開
隻眼饒初租之句晚又得其别集凡五十餘首皆大
篇險韻余始悟前編如壺邱子以杜德機示李咸如
韓退之匿麾幢不使張籍見者然後悔余知翁之未
尽也近時小家數不過點對風月花鳥脫换前人别
情閨思以為天下之美在是然力量輕邊幅窘萬人
一律翁獨以胷中萬卷融化為詩扵古今治乱南北
離合世道否泰君子小人勝負之際皆考騐而施衮
斧焉山澤而抱廊廟之志者也藜藿而任肉食之憂
者也里中後生小子莫知翁為何人惟亾友王卿實
之尤敬重自寔之仙去翁唱和幾息悲夫鯤鯨吞吸
與鼠殊量龍象蹴踏非驢所堪孰能起寔之於九泉
而與翁遊哉
通鑑記纂
外舅王融林公博極羣書而反之以約辨難衆甫而
對人若訥不能言其厭麾節而徑歸郤弓旌而堅卧
也年事向高矣余歲一詣公至必留久者或數
月無一飯不相陪夕輙延入卧内飲數行余退觧衣
鼾睡公方篝燈開卷且讀且抄往往聞鷄未已公為人
深厚余不敢叩讀且抄何書也公殁寒齋兄弟始
出通鑑記纂三大帙手澤粲然薄紙密行字如蠶種
類場屋懷挾之為於涑水一部書攷訂甚精簡切處
如范唐通鑑詳備處如袁氏紀事本末抑揚予奪處
如胡氏管見偶遺忘處明日復以片紙附益之凡前
人言行有適然相類者前代事有千載議論未定者
必参合諸書會萃衆說蔽以己意温公才德之辨極
嚴至公乃曰古之所謂才者明允篤誠齊聖廣淵元
凱之倫也與後世之才異其說粹扵温公矣三大帙
者余三十年前尚能讀今益耄昏睛眵携就簷繙
閱移晷始竟一章於是寒齋墓木巳拱二子曰同曰
合抱其書泣謂余曰大父遠矣序以累公昔向秀註
南華身後子幼書為郭象所竊公節高而言立又有
子如同合此書無余序猶傅亦决非郭象軰能爲寒
齋孫竊也
詩境集
昔之評文者曰文以氣爲主又曰氣盛則言之短長
與声之高下皆宜本朝評坡文者衆矣往往稱其
天才超軼筆力浩大而已至我阜陵獨曰氣高天下
乃克爲之嗚呼阜陵之言可謂盡城公之平生矣故
詩境方公時語出驚人爲誠齋放齋所少和稼軒所
居雪楼大公唁之有何處卧元龍之句時樂軒章豪
一世公以偏師劘壘初筮有南海百詠權桃虜南
吠公丞蕭山未三十以選使軍前議和垂成矣虜有
所邀索皆峻拒而虜怒及命乞國書免繋平章御侂
詰其故公以虜求首謀對而怒謫公清江有南冠
萃藳牧韶道两州有曲江九疑藁歷廣西憲漕淮東
牧有州有桂林淮南諸藁坐議邊事與當國不合漕
免歸益大肆扵翰墨歸六年而卒得年四十六爾後
四十年孫香山明府大年會粹公叢藁爲十三卷别
刊使虜語錄以國史本傳附卷末而請余序之余與
公素相親狎公於書一目十行詩文操簡立成而宫
羽協諧經緯䴡密若素思而得者事大如山衆相顧
失匕箸公神閑意定起而應之其條世務畫軍冊它
人累千百言不能盡者公片語而决余久萎惰不能
知公文字藴奥竊以為集中無韻之作言之短長也
有韻之作聲之高者下者也藝之至者不两能涑水
不二四六南豊不能詩公何以能集衆而擅一家哉
豈非阜陵所謂氣高天下者為之本歟長此集名為
大全然送余赴廣西幕五言古體長篇自謂得意者
今逸此篇它逸詩尚多四六多驚策亦不載明府其
訪求而補綴焉
楊彦侯集
古作者皆自其文傳不託人以傳也托人以傳者必
其人之文與我相上下如劉之序柳蘇之序歐然後
無媿若趙得之序韓殆似以莛撞鐘蠡測海矣清漳
楊公彦侯乾淳耆舊文既高雅而序之者皆當世名
卿相余不能悉既追念少小受學於故諫議忠簡傳
公公不妄語不溢美其評公之文曰典寔渾厚又曰
雖或汪洋閎肆其歸無一字之不寔余以忠簡之評
致楊公之文信然昔河汾王氏論歷代文士十有六
人略曰謝靈運小人哉其文傲沈休文小人哉其文
冶謝莊王融纖人也其文碎徐陵庾信夸人也其文
誕謝朓淺人也其文揵江揔詭人也其文虚曰冶曰
碎則不渾厚矣曰誕曰虚則不典曰揵曰傲曰寔矣此
河汾氏所以退沈謝軰而進荀悦陸機忠簡公所以
厭近作而深嘉屢嘆於楊公之交乎楊公與東溪高
公彦先同時高軰行稍先與公倡和尚書顔公幾聖
諸賢皆從公游其師友淵源此公汝南子孫多衆賢
求余文者曾孫新懷安丞思謙
茶山誠齊詩選
余既以吕紫微附宗派之後或曰派詩止此乎余曰
非也曾茶山贑人楊誠齋吉人皆中興大家數此之
禅學山谷初祖也吕曾南北二宗也誠齋稍後出臨
濟德山也初祖而下止是言句至捧喝出尤經撻矣
故又以二家續紫微之初陸放翁學於後茶山而青
於藍徐洲子高續古曾参誠齋警句往往似之湯季
庸評陸楊二公詩謂誠齋得於天者不可及
嘉禾縣圖經
古書有九邱序書者曰邱聚也言土地所宜風氣所
生皆聚焉至周更名職方氏序又曰孔氏述職方以
除九邱是倚相之所讀者孔氏既除之矣然考之夏
官職方氏所掌大而邦國都鄙微而財用榖蓄悉圖
而辨之則猶邱聚之義後世圖經木此雙溪建巖邑
山明水秀茶筍妙天下南渡後名臣鉅儒接踵奮興
是邑殆如魯之洙泗吾宋之關洛文物大備唯縣
志無所考非闕典歟曩余為宰于斯得劉溪翁圖經
手藁甚詳密𣣔纂輯不果後見建安新志多採于溪
翁盖郡人知有溪翁之書而邑人及不知豈非余
之愧哉其後邑趋扵壊金華趙君與膺寔未幾而僵
者槙蠱者餙余南歸假及扵縣道士民舉長官不客
口他人敝精力應酬薄書期會不給君乃有余暇及
於縣志請余之噫當余之時力猶可為而余不克
為君承不可為之後而談笑為之得無重余之愧哉
然邑之城郭都鄙土風物産遠則故老之記聞近則
縣名之更改與夫名公鉅儒之言行大家世族之原
委開卷瞭然矣初君之先大君子諱希伋嘗綰銅墨
淸而剛有千百年之思去三年而余繼之余去三紀
而君繼之回思拙政前不及君先君子後不及君因
序此書聊識余愧溪翁名某字叔通
信庵詩
叔孫穆叔有太上立德其次立功其次立言信斯言
也是云有功德者無待於立言歟嗚呼賡喜起之歌
臯陶也作䲭鴞七月周公也棠棣召穆公也江漢尹
吉甫也皆古大臣也謂之其次立言可乎自穆叔之
論行世始以文為道之小技詩又文之小技王公大
人率貴重不暇為或高虚不屑為而山林之退士江
湖之旅人遂得以執其柄而稱雄焉自晉唐以来已
然矣少保丞相魯國信庵趙公事两朝出將入相四
十三年天下知其為大勲德人也某丙午待罪史局
竊窺公所記時政聖語辭簡而事核固已服公史筆
壬戌告老歸田又獲公詩藳七言絶句一百四十三
古律詩十八五言絶句五十古律詩五六言詩六發
曠懷雅量於翰墨寓雄心英㮣于杯酒其訏謨定命
則雅人之致家庭唯諾則萬石之訓結交氣義則河
梁之作望古慷慨則梁父之吟至于陶寫性情賞好
風月雖玉臺香奩諸人極力追琢者不能及也然
後又服公詩律某嘗謂近世善評詩者無出邵康節
陸放翁邵誦韓詩蝶閙橰閑之句以為怨而不傷婉
而成章陸題萊公祠云巴東詩句澶州策信手拈來
盡可驚公亦曰昨日風吹花已盡今日風吹花又開
世事不湏深着意只須把作看花回其于功名富貴
之際如此夫橰牒一時戲筆也然微婉有無窮之味
澶州之策宗社大計也顧與巴東詩句並言邵陸評
詩與孔氏有德者必有言之論合異于穆叔之言矣
公門下客如宋子京歐陽永叔者比肩乃不遠三千
里命某以集序豈非以其愚戅有公論耄退無䛕辤
歟
後村先生大全集卷九九十七
