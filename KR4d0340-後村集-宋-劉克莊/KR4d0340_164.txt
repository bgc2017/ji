後村先生大全集卷之一百六十四
墓誌銘
陳處士黃夫人
余友陳霆谹叔求余銘其母黃夫人之墓余以耄荒
久菁華竭辭谹叔求不怠語益悲歲晚走長鬚遺余
書信夕夢偉丈夫責霆曰汝為母乞銘而遺其父孝
子固如是耶霆驚悟乃論次二親言行飭長鬚守余
門必得銘乃歸君陳氏名龜朋字錫公世為永福人
曾大父時升大父宗亮特科終南城尉父泰隐德不
仕君生扵淳熙庚子其曾祖姑嫁倫魁蕭公國梁女
適鄉先生方君寀君舘之于塾帥里之經生學子數
百人師焉治礼記改賦與同袍課試不魁則亞惟大
比輒遺賢君稍厭科舉經自注疏至諸儒疑難問荅
史自左馬班范至凁水治鑑蜀李長編皆手校口誦
傍註群疑已見不足則書紙背謹楷如一率雞鳴起
丙夜始就枕雖病猶以某冊某卷脱誤某字未塗改
為恨疾革語婦曰善視吾子又顔霆曰好讀書我窮
坐命非以書故言訖而暝得年四十三嘉定十五年
五月某日也君之學雖不見於用然月旦之評以為
善人里有忿競君居其間出一言皆失所争而去以
某年月日葬君于某鄉某里某山之原黃夫人亦邑
名族事舅尤孝敬夫如賓既寡家貧子幼或云人生
頃刻耳何不它求樂處夫人曰吾已婦陳氏矣復何
言益杜門自誓夜課免書常燒松明葺蔴苧以待之
琅琅成誦乃止稍長則聘名師躬烹炰以為先生饌
謂其子曰汝父辛苦如耕未收收必在汝後谹叔擢
第游宦至改秩夫人澹然不色喜惟聞其南宮奏賦
丹山翁公所耴又聞京状破白抑齋陳公所薦為一
開顔谹叔注上杭令將上以風聞寑夫人亦無戚容
久之今上龍飛或勉谹叔為親求仕母子戀恋不忍
捨咸淳初元夫人年七十有七矣猶能穿細針截大
胾人以為夀者相夏五感上氣疾小瘉復劇遂以
閏月十六日卒二子霆霖霖宣教郎前四月卒夫人
哭霖之哀始衰一女嫁某人早夭其年八月壬午谹
叔以夫人合祔于父墓谹叔當以登極慶霈轉陞朝
君與夫人皆當封贈而未沾恩命然君夫婦自立有
不可冺没者按古書法仕者稱爵隐者稱逸民處士
書君日處士書黃曰夫人盖實錄云嗟夫人之生子
患其不賢且才賢且才如谹叔而曾不少遂其顕揚
之志豈文章者固天之所甚吝才學者固人之所甚
惎歟然谹叔詩可以賡明良喜起之歌文可以居討
論潤色之任庸詎知屈扵暫者不伸扵久齟齬扵前
者不遇合扵後歟處士夫人之阡雙誥燎黃萬家守
冡行有日矣銘曰夫人之藏賢子自誌事母日長
記載詳偹處士之没子方十歲追述先美如昨日事
子厚遠矣谹叔可繼吾銘斯阡以詔來裔
我軒何君
近世為國家立大功名人惟抑齋陳公門下士雜遝
其大去為名卿將小者各扳附尺寸致通顕歲晚者
内釋鈞樞外觧鈇鉞余嘗訪焉門館蕭然翟廷尉衛
將軍之客皆去其終始留公門下者惟我軒何君君
名謙字光叔世為莆人抑齋守莆庙論將付以邊事
公求士扵復齋陳公可托死生患難者陳公以君薦
遂與同載抑齋為閩招捕使帥江東西以元樞兼湖
廣大使晚建鄉閫君無一日相捨凡平寇誅叛竒謀
秘計皆預然事主忠持身潔他賓佐部曲或為人窃
議惟君自兵若民自士大夫至免童走卒莫得而疵
及妄校尉皆貴君絶口不言劳抑齋強君受武爵君
與人書疏未嘗署銜抑齋重客如坦翁唐公警齋吳
公遂初潘公尤奬重庸齋趙公久軒蔡公争論薦竹
溪林公為書我軒扁帥矩山徐公右心江公欲辟置
不果君事継母孝敬疎財而急義性孤介口不言錢
惟嗜詩如飴蜜余嘗記其父抑翁之阡及䟦君吟卷
評君父子之詩詳矣或誚余多可余曰君論人顕晦
余論詩工拙後必有知者君素強健近遺余書趣所
作亦齋隧碑未數日聞君不疾而逝咸淳丙寅十一
月十一日也得年七十配張氏子一某承節郎淮西
憲属先卒二孫志學志壵俱業進士以某年十二月
十二日葬于懷安縣八坐鄉稷下里崇福山之原仕
至成忠郎監福州作院不書非君志也世系見抑翁
碑銘曰觀其當炎炎之際觀其處寂寂之際其賢
學者之所愧其詩作者不能廢
丁宋傑
宋傑名南一莆士多能賦而丁氏最盛日伯杞字元
有曰伯梅字元作曰伯桂字元暉尤擅名每一篇出
萬口膾炙後元暉貴顕為端平御史歴給事中元作
早卒元有内舍奏名矣未觧褐而卒即宋傑父也宋
傑幼機警誦前漢書日萬字給事竒之曰吾家白眉
也年十三有聲鄉校拔寶慶乙酉漕觧端平丙午胄
薦乙未南宫中鵠矣属同知舉蔣公重珍以病卒出
監試殿院公王遂代之易以他卷逮癸丑春始奏名
别院廷試以累舉恩陞丙科調福州懷安尉邑人謂
宋傑清談書生爾於吏事未必諳鬯而宋傑燭情偽
摘姦伏若素官然公族有僦居以婦墮胎誣屋主者
宋傑辨為藥胎民有負逋自經者子訟債主宋傑曰
汝父縊死矣誰斷其舌搜其家得舌扵圊某家女
奴溺死父訟主家宋傑曰两手有泥沙自溺也两造
皆伏然不善事上官以憲劾去監南嶽廟監廣州東
莞縣税務經略謝公子強曰司征非所以凂儒者將
别有所處宋傑辞去尉卒捕盗盗兄以為辱己捶苐
至死誣失主殺之宋傑辨失主與盗未嘗交手篙師
晒衣墮水急下耴之溺死母訟舡主宋傑視尸衣果
在乎二訟皆息謝公薦宋傑扵朝會以職事忤上幕
又以憲劾去貧不能出嶺嶠南士人率子弟行束修
師事焉漕南谷鄭公恊手書以濓泉山長延致陽巖
洪公天錫繼至嘗與宋傑同漕薦檄攝海陽丞州學
教授兼文公元两公書院山長又餞以詩云向曾預
薦君偕我老更能勤我愧君郡守游公義肅尢嚴冷
然待宋傑獨厚潮士方喜得師宋傑以悼亡歸宦意
闌矣宋傑少時謂功名可立致已而同袍子多先登
躐進宋傑胷中浩然者蟠屈無所施稍自放扵酒其
文章有氣骨自在紙上皆現光惟飲酣耳熱向人舉
揚鋪說音節忼慨抑揚蹈厲神色自得不知者以為
傲惟余常哀其頓挫而猶幸其老而壮窮而堅也初
實齋與給事同臺及典舉失宋傑出院還臺聞宋傑
家塾書聲甚若大悔之别頭考官歐陽起鳴得宋傑
賦擊節始擢第然其年五十七矣余觀吾里艾軒囿
山两貳卿皆策名晚而致身速意乘除之理則然惟
宋傑仕十餘年人以材名遇合宋傑以才名困厄不
改頭銜而死則有不可觧者然以穷逹論人淺之乎
為丈夫者黃注夢升一主簿耳歐陽公銘其墓反
復嗟惜其意氣尚在文章未衰穆修伯長一参軍耳
章聖聞其詩名而尹師魯兄弟師其古文然則宋傑
之所自立者豈以位卑祿薄而遂泯没哉宋傑扵所
居闢一室方僅如斗扁曰斗軒後有隙地蒔花灌蔬
丙寅初度語諸子吾今七十諸父所無可為丁氏破
荒死亦何憾俄苦上氣疾預處後事語諸子善持門
戶娶陳氏以勤儉相君子前卒三子長國老次夀老
後弟南英次侑老後弟監舶南叟二女貢士黃仲元
林履孫其婿也生以慶元丁已七月二日卒以咸淳
丙寅十一月六日葬以咸淳丁卯正月三十日與陳
孺人同穴墓在惟新里樟林傳籥之原宋傑性孤介
少所推下余嘗交其二父皆銘其阡宋傑無恙時彙
給事諫草將付梓属余序之余病眊未果為宋傑且
死命其子來責諾且曰我埋辞併以累此翁余既摭
實納銘宋傑壙中又將序諫草以踐前言其世系已
見二父誌銘曰以為難兮或搏扶而直上以為易
兮或分寸之莫攀猗宋傑兮彩翠如孔鸞盍冲扵霄
漢兮誰鎩其羽翰埋斯人扵黃壌兮巨靈瑟縮而不
安吾聞賢有後兮天好還竭末生兮謝宗盛攸或出
兮荀氏蕃嗟嗟宋傑兮雖齎志扵九原有珠樹之競
秀兮必丹桂之高搴
羅晉伯
進賢羅氏上世有德扵里人其後愈蕃而大君名晉
字晉伯曾祖俊傑祖諤奕世長者父應積善以耆年
授廸功郎母萬氏封孺人君蚤從&KR0784;塘蟾塘二危公
稹和蒙堂柴公中守東谷歐陽公鎮學游鄉校有能
賦聲秋賦輒不售廸功年寖高君嘆曰吾親老矣
幹蠱非子職乎遂罷舉求志&KR0825;以訓子娱親為楽廸
功夫婦命服坐堂上君率子孫莱衣斕班拜舞堂下
即所居東偏萬竹中作楼叢書萬卷耴昌黎詩語扁
曰經訓古心江公萬里記之其文高而雅其味深而
長稱君薄己厚人昏夜赴急場屋不偶曰以付免曹
同時耆舊李公義山雷公宜中皆嘗登臨賦詠初廸
功卜居石塘及君子弟既眾内外千指君乃於石塘
西南樵峰雲麓石溪各為剏宅一區高深大小一凖
石塘凡研圖史必均居鄰從父寶章公必元寶章命
君幼子同祖為孫併新寶章公舊宅又扵林壑佳處
為對山閣清閟堂躡雲披錦臨清等亭遇好風佳月
以两鶴導侍寶章公從族戚賓客為竟日欵宴集必
設棋枰爲楽寶章笑曰晉伯與人無競惟棋力争酒
酣倡爲歌詩客属和必喜或詩未成必鼓旗傍譟滿
座閧堂四方士來訪者皆倒屣下榻無倦色咸淳丙
寅得脾疾菊節猶觴客竟席越三日語家人無他苦
但覺氣息微倦勿以粥薬強我十五日晨興奄然而
逝里人哭之慟士友莫不反𬒮相吊享年七十一娶
趙氏前卒子男五人一性承信郎前饒州楽平縣酒
税一初登仕郎一正登仕郎湖南漕貢進士一理登
仕郎江西漕貢進士同祖繼寶章公之子修職郎信
州永豊縣主簿一初後公二十日卒一正前二年卒
女三人進士楊榘登仕郎吳璧進士艾道夫其婿也
孫男九人囦夫大方大圓木有陽生大信大年德孫
餘未名囦夫陽生並登仕郎女七人進士陳珽將仕
郎趙友澄其婿也餘未行曾孫男女一人明年某月
某日一性等遵治命葬君于娄山前既葬一性等奉
斛峯李公伯玉状君言行問銘扵余昔太史公稱伯
夷得孔子而彰顔回附驥尾而顕君以疋士不出閭
巷而古心記君之楼千言謂君據經守古立于高遠
不可凂斛峰状公之行千六百謂君居鄉富者敬其
賢貧者飲其惠為惡者有所惮而不敢發又云不矯
亢以為高不詭随以為卑遇事紏結他人搏手無術
者君迎刃而觧惜其不少見扵用古心大宗師也斛
峰名法從也君可謂能自附扵青雲之表矣余曩與
寶章公同僚晚銘其阡又銘君賢配趙夫人之藏今
復銘君銘曰昔蔡中郎文字崛竒碑版流傳價重
色絲惟扵林宗曰無愧辭豈功名人有醇有疵彼
高尚者散髮采薇終身不鼓琴無成虧吾銘晉伯髣
髴似之書楼巋然貽厥之基
李艮翁礼部
余免時聞鄉先生李公伯可主課槐軒席下傳業者
常數百人時先君官京師余有子職不得受籙牒然
先生得余少作驚異曰後必名家常参選入都賀先
君曰公免真英物也先君每舉其言以厲余後十餘
年余自江淮閫幕還里先生方需次樵倅與里中諸
老尋真率之&KR0576;猥自降屈扳余入社余以名微齒幼
固辞諸老不相捨由此日侍杖履俄而先生微恙仙
去余與諸老哭之慟先生名宗之伯可字也昔嘗語
余某有子少君七歲其才思亦君流亞但幼多病賴
薬椀扶持之爾因呼君出俾與余定交礼部公也初
名鋼字汝礪其神氣若王弼何晏之清而骨體甚扵
彦輔叔寶之羸及聽其緒言宫動商應若張楽扵洞
庭也出其論著玉白花紅如濯錦扵蜀江也每嘆曰
他日相遇中原吾當避君三舍乎常相視一笑後余
爲樞掾省郎立集英殿下君始改名丑父字艮翁由
鄉賦擢乙未第余每爲安晚果山两丞相言公才學
非余敢望君雖由此開朝蹟然除目屡下不過留滯
學官館職它人往往捷出騰上君力請外𥙷再入未
幾復引去晚值今太師平章公爰立素竒君才稍遷
擢及兼礼部郎官人皆曰大典冊必属君手君請麾
不己出使衡湘全邵两守貪虐公方劾治未報以風
聞免官君處之夷然歸葺故居前闢荷蕩為水榭釣
川花朝月夕與親朋楽飲若未嘗顕融者意其夀祉
朱艾也君臨發湘中時微感末疾既愈矣俄復作昜
醫不能療遂卒丁卯夏五戊子日也年七十四所居
北亭山號亭山翁有文集若干卷君歴官内為刑工
架閣太學正博士諸王宫教授太府丞祕書郎著作
佐郎著作郎權礼部郎官嘗兼沂景献府教授外樵
川戶曹臨安府節制司準遣淮浙發運幹官添倅福
州建寕府淮閫参議湖南提舉積階至朝請大夫上
登寶位當轉元士而不及拜余嘗病世之文人才士
浮華有餘而節守不足時鶴相謀躁進以君為安晚
上客又與臺端林公彬之同里介君游揚扵二公間
君悪其人顕絶之丁客沈翥欲自結扵君誦君私闈
發策云願北面君曰吾文豈碩此曹稱佳翥怒丁已
蓄憾千峯陳公去國朝無餞者君留江滸越宿而歸
丁喻沈嗾言者逐君去南宫對劄首言郡壊扵獻羡
邑壊扵貪汙乾淳之際無貧州法守明而貪吏少今
州之貧者什六七縣視州又加倍昔人云欲偹契丹
西夏當寬河北關中願陛下惜㐮蜀淮漢廣西民力
瑣瑣膴仕先朝所無陛下扵所厚者不容薄扵至
公者不容私穹班峻職名藩要郡姻戚皆得以才自
見然議者但以為恩澤侯挾貴臨民安得盡如人意
所至以貪暴稱大學一書深言聚歛之失力陳義利
之辨陛下之所飲聞奸貪竄殛此事掃除御㽵撥賜
民力寬𥙿臣之所願盖不止此末言願陛下以此授
之皇太子以身教之以心教之臣聞古無教太子之
官惟師氏居虎門王世子學焉第二劄言士習趍扵
競民習踰扵侈今游士競扵邊功借𥙷競扵權攝添
教正教競扵郡土著游學競扵京競之效也景祐之
詔自品官第宅器用莫不有制今倡優后飾輿皂玉
食董賢之第綈柱錦檻原氏之阡重門周閣侈之極
也競心生則寡廉鮮恥侈心益則踰礼越義碩陛下
明法制移風俗自京邑始其立朝言議風止如此初
庸齋趙公茂實高自標致尢靳許可惟扵君曰斯人
純粹篤實君子人也束澗湯公伯紀有重名每嘆君
清修雅澹可敬不獨文字君先世會稽人六世祖思
同秦隐君避地温陵徙居莆曾祖德暉陽江令祖
永年贈承事郎父昭武通守也君前配林氏賢而蚤
世以其女弟續絃皆封恭人今恭人尤賢而高才拊
育免女如己出君讀書外家事不挂口一付中饋曰
吾有賢配始君無卓錐恭人勤生葺家厚倫睦族内
外肅然君郭外之田雖薄銖絫俸餘夫婦合謀置
膏腴若干斛以贍其宗又輕貲葬君及前恭人于待
賢里迎仙爐峰之原臘月庚申日也于濟孫登壬戍
第廸功郎六安簿次勤孫任廸功郎安豊尉孫一
人將以遺澤奏女四人進士方之巽林公晉柯應采
太學生吳澧其婿也恭人奉君柩出里門礼文奢儉
得中顔色哭泣盡哀故奉常陳卿煒觀而嘆曰烈丈
夫之才有不及也余行天下耴友多矣或前密後疎
㦯始合終離非直交游之難殆亦有數存焉若夫自
童至耋和如塤箎合如符節中更艱難險阻生死不
相背負若余與亭山竹溪三人者指不多屈余與肅
翁先歸君至自湘嘗會扵海月堂劇談數夕又會于
余之樗庵亦數夕其至言精論有可以使石點頭龍
出聽者未知鵝湖會散之後人間更幾百年有此楽
否嗚呼悲夫竹溪既状君之行余掇耴其大者刻之
宰上銘曰天生才之甚艱兮士或以才而爲累紛
瑕瑜之相掩兮羌純粹之難值博者玩物以丧志兮
狷者露才而揚己余謂天下之論兮至聖門而止使
周公之吝驕兮不足觀矣昔者吾友兮嘗從事扵是
外灰寒而木槁兮内黃中而通理發其毫&KR0621;兮皆伏
光&KR0988;而藏組䴡有騷之潔兮無騷之怨有雅之思兮
無雅之刺温温之和兮謙謙之志客談彼短兮君掩
其耳士有才善兮叩之不置使若人兮早居討論潤
色之地中朝典冊兮視先漢夫何媿奈何使之校亥
豕之訛兮飽韲塩之味或道以終南之徑兮大風之
墜君義不食舒亶之唾兮恥汚劉輿之膩常拔前而
㚄後兮連蹇于外逮景定之再造兮覧揮而至猶忽
而來兮倏而逝及太史氏表郎之拜兮若淳熙之
持明招吕氏士林方拭目兮觀三麻與九制甫襆被
而直入兮怱覧鏡而自喟謂拔淹君相之仁兮知足
士子之義矧吾友之皆去兮吾何為乎留滞雖萬牛
而莫挽兮求一麾而自試衆皆剖符兮君獨攬轡夫
何晨歌皇華之詩兮暮入耆英之會君已忘鵾鵬變
化之大兮寕校夫雞蟲得失之細厭醯甕之蚋襲兮
若仙家之蝉蛻昔三友之鼎峙兮今两翁之相對悲
夫吾銘悽愴殆有情之痴兮非無從之涕
吳君謀少卿
端平乙未理宗皇帝始親政事攬權綱策士乎廷扵
萬鵠袍中擢莆田吳君叔告為第一其奏篇以發強
密察爲說上覧而異之策傳都城紙貴自縉紳至韋
布皆傳誦之余時以樞椽立廷下同列意一徐公竒
君丰骨謂余曰小亦侍從僉書威武軍節度判官廳
公事郡文學闕帥欲煩君恐不屑就君欣然曰某去
場屋幾時而隔絶士子乎後學經指教者多所成就
淮西平寇將士辤府犒薄幾閧僚属莫敢言君白帥
宜稍加厚肅然無譁抑齋陳公來謝君不敢當戊戌
四月以正字召進校書郎秀嵒李公薦属兼史館校
勘己亥兼莊文府教授遷秘書郎輪對首言敵國外
患天灾地變乃動心忍性側身修行之機今水合未
來遂交口談清歌之效祼享偶霽己動色籍格天之
祥大臣意向回隐朋黨之植根有萌事機牽掣琴瑟
之膠絃如故百執事循默容身者多慷慨許國者少
謂心王室不如咐權臣謂遵正道不如赴邪徑督府
毁撒藩籬深處堂奥辟置多扵朝列供億竭乎利源
帥閫自為矛盾私分壑鄰寇至閉壘自全寇退&KR0829;功
告捷此臣所深懼也又言邪封曲徑壓以萬鈞借曰
御筆奏篇閣漫以一字報曰止依室垂磬而尚襲
承平之用度家四海而猶事舊邸之繕營今欲捄私
與欺之弊亦惟反私而公轉欺而實而已次言流民
和糴二弊其說謂莫善于行方田之策莫不善扵下
清野之令庚子差考公試遷著作佐郎兼權都官郎
官先是徐公杰求便養未報謁告歸舟至桐廬幾溺
卧病久告滿無為言者君白廟堂徐先一榜已不當
處其右徐遂有著作兵部之召是歲十月以親老丐
外知撫州至郡聞文清李公薨拊膺曰淳祐改元殆
殆應此矣督客弹冠或勸君宜稍親附君不答其治
以正風教扶善良為先歲于綱運外和糴三十六萬
斛降祠牒科配君稽簿書覈隐漏以佐糴本郡溪募
舟尤難舊碑郡胥部運多失䧟君始造官舟募以貲
為郎者部押其奉公勤職如此後言者反以為罪秋
七月丐祠不允十一月除刑部郎初言路嘱某事不
答江閫遣牙校督馬芻倨甚君不為動閫大不平中
外夾攻寑君新命部使者郡人也頗為辨明猶貶一
秩至自臨川奉母夫人八十夀觴親友畢集君喜見
顔色曰豈不勝扵攅眉倨案辦和糴督馬草時耶癸
卯復元階主管崇禧觀丙午差知袁州丁未召奏事
戊申丁陳令人憂庚戌服闋再除刑部主管崇道觀
甲寅知漳州丙辰主管冲佑觀丁己知衡州&KR0996;申改
常州又改嚴州盖自江右歸食祠者三召者二予郡
者五皆不果行景定辛酉始召除尚右郎官君感泣
曰今不扶老一行恐終不望清光入對言天下萬事
其本在人主之一心心無两用不一于我則二扵物
臣嘗竊窺聖德每継一大患難則動一大悔悟遇一
大變異則發一大儆懼真堯舜用心矣臣不知處安
樂無事時和歲豊之時悔心懼心常如患難變異時
否向湖廣淮蜀四面皆敵今瀘城歸漣海復山東版
圖再入職方矣向霖潦饑饉民粒孔艱今土膏脉動
農己下秧麥將新食矣行都之𢡟遷者輻凑輔郡之
蕩析者漸復向之憂于敵儆扵水者得無因是而少
怠乎四凶得無量移乎書所謂巧言令色得無有孔
任者乎魏證所謂樂身之事得無有切扵心者乎四
月兼國史院編修官實錄院檢討官五月差殿試覆
考官癸亥元曰除大理少卿累疏丐外三月除直寶
閣提舉浙西常平事時塩筴改隷他司或以為病君
曰上使吾舍孔桑筦搉之利而修耿夀昌常平之法
某敢不奉詔書謹歛散為天子養基本為畿民偹凶
荒仕挟權貴求辟舉君曰冗員不可增某人不可舉
十一月召奏事免牘再上得請喜甚南歸僕馬蕭然
行槖無珍玩竒貨非若世之貴仕者有交阯之珠犀
隴右之語鳥曰南之名花牛李二公之奇石也甲子
春祠命甫下復寑亦不再請乙丑哭二女孫哭冡婦
又有悼亾之戚送葬歸若感風痰者猶自力作廟堂
書乞休致呼諸子嘱家事不少乱属疾僅旬浹終于
正寢歲除日也享年七十有三積階至朝請大夫上
登極當轉元士不及拜君字君謀有秋畦集若干卷
吳氏世居水之南北擢第者十數人仕至二千石者
數人少與兄循伯齊名同貢扵鄉事兄如父曾大父
翊成忠郎建州都作院大父國寶父元度累贈中散
大夫母陳氏封安人贈令人君娶朱氏前三十五年
卒繼張氏前三月卒皆封恭人子男三人起渥丁未
進士宣教郎起滬文林郎潮州判官起家當以遺澤
奏𥙷女一人適從事郎連州桂陽簿孫強學前卒孫
男四人強老在老明老圭老孫女二人長適承奉郎
陳君華次未嫁皆早逝以咸淳戊辰閏正月某日合
葬于合浦里笏山之原今建安尹漕斛峯侍郎李公
狀君之行詳而實李公與君魁亞臚傳知君最深言
君治郡捕蝗漕粟汲汲鮮懽秤提令峻君行以寬朝
旨黥吏以撼君君曰曩在閩幕某公至今見仇某亦
人爾忤都司忤言者又忤丞相介弟不歸何待臞軒
王公初不相知後讀君漕闈發策擊節稱賞及垓輩
受人嗾使王公斥其名曰何物御史不肖乃爾又言
實齋王公衡文省闈以得公為喜鶴山魏公耴
末章忠清二字大書扁君堂在先廬之西鶴
山實齋二公翰墨存焉任三十年中外僅七考居閑
之日果山安晚諸老滄州梅埜諸賢非不憐才知己
然除目屡下而中止薦書或藁而未上逮景定清明
鄉列畿節將用矣而前畸扵人後厄扵天其言反覆
曲折深悲屡嘆皆身歴耳聞而目見者嗚呼可以偹
南董氏之紀述矣余與君同里閈君既擢倫魁交遊
甚廣及遭陟屺之難乃以陳夫人埋辞見属余以是
知君之扵余厚也諸孤本君遺意以宰上之題為請
初意一言君必貴景定&KR0996;申余道建戲意一云公風
鍳素高獨君謀至今留滯何也意一曰男子盖棺事
定後村安知君謀之不貴其為名公器重如此因記
其語以紓余悲銘曰惟裒然之選兮己尊寵於漢
世迨李唐皇宋之設科兮尤重親策之士以至尊為
座主兮異有司之校藝㦯嘉横浦之忠兮㦯喜于湖
之字徒步而拜封兮十年而两制平津不能客兮薛
宣不敢吏世降俗薄兮與古異醜者妬兮忮者惎加
獬以屠沽之目兮誣軾以賈竪之事昔繅藉爲圭璧
兮今捐棄如管蒯㦯見薪于樵斧兮遑恤乎鼎味嗟
細德之儉微兮哀若人之不值尋洛下之真率兮忘
澤畔之憔悴雖背違扵時好兮難冺没扵公議乱曰
有義方兮訓子孫有諫草兮留天地遣巫咸兮難
招銘有道兮無愧
後村先生大全集卷之一百六十四
