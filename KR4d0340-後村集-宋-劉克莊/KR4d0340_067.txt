後村先生大全集卷之六十七
外制
黃伯訦除司農寺簿
朕惟嘉定初元寕考總攬一時名臣多出親擢爾考
於是時爲諫官爲柱史言論風旨聞於天下朕不及
識追懷其賢爾得傳受於父兄講貫於師友者詳矣由
列院而贊大農以才選非直以家世也雖孝子顯揚
固不止此然有司出納其可忽諸益殚賢勞克紹先
訓可
武功大夫帶行御器械前改羞知江隂軍張
孫特换朝奉郎
朕於疎遠羈旅之臣有能以才學自著見往往度越
拘攣拔擢而任使之况其親近者哉爾文恭之甥嗜
學工文再領漕薦嫺雅風流一時籍甚縻以勇爵非
其志也顧官品已崇日佩貳千石印綬矣换班之命
蔽自朕心雖員外之秩稍卑然郎監之選甚清先朝
如米芾如吳琚皆以肺腑之親而擅詞翰之美爾其
勉哉以對殊渥
張稱孫除將作少監兼右曹郎官
人才各有所長若其儒雅足與士大夫相頡頏顧使
之右櫜鞬而左鞭弭用違其材矣爾以藩邸之姻有
士林之譽屡上春官鐵硯欲穿而壮心未已豈與噲
伍者哉少匠尚書郎皆高選也可以展究爾之才學
矣往其欽哉可
黃應春除官宗正寺簿
麟寺名掌屬籍實以纂述瑶編為職地清天近非君
流不輕授爾經明而行脩年高而德邵書所謂耆德
語所謂先進詩所謂典刑人也繇博士贊司宗一代
大典皆與討論焉爾旣兼史官學識之長朕非責俗
吏簿書之務可
范丁孫除大理卿
范氏之望於蜀也久矣其種德積善非一世其象賢
繼志非一人門戸之盛為衣冠美談典刑文獻於爾
乎在修於家則有禮有法出而仕則有猷有守累贊
閫畫游將使指身逖乎西土而名動乎京師朕將引
以自近焉先朝故家萬里出峽宜有以寵異之棘卿
高選一武禁除爾其疾驅以對簡拔可
文天祥除正字
掄魁登瀛故事也然始進大率以虚名既久乃知其
實踐爾則異是初以遠士奉董生之對繼以卑官上
梅福之書天下誦其言高其風知爾素志不在温飽
矣麟臺之召何來之遲語有之居大名難又云保晚
節難爾其厚飬而審發之使輿論翕然曰朕所親擢
敢言之士可
謝塈除司農卿
郡國賦輿之廣朝廷禀兵禄吏之衆而倉庾氏乃無
宿儲使賈誼生於今日見公私之積如此其憂當何
如哉孰能為朕修九扈之職以紓一時之急者爾精
明足以燭姦欺密察足以防渗漏鋒銳足以投肯綮
朕所為選擇而使也夫包茅問是問逋租負殿其來已
久然馬力窮則輿駭弓張不弛則弦絶郡邑有貧富
灾傷有輕重于斯時也御取予以道課殿最以公爾
必有以處此筭計見效由九卿擢兩制矣可
林疇黃瓌除大理評事
司馬遷有法家者流之目韓愈有大理不列三后之
論信斯言也臯謨吕刑見黜於書矣廷尉平佐其長
决天下之獄非中其科者不授疇縣譜環幕辨皆有
可紀並升棘屬讞筆高下民命死生繫焉其殚乃心
毋為遷愈所議可
朱子中除太社令
用門閥取人非古也然曰胄子曰象賢虞周盛時亦
何嘗不尚論世家乎爾輔臣之子能讀鄴侯之書而
遵萬石君之訓者擢寘周行將以進其德而老其才
也爾其勉諸可
錢庚孫除將作監簿
國家用人或取之素士或取之世家惟其才而已爾
奕葉貴盛固不與寒畯争進然鵷行鷺序宜參用傳
世家文獻知臺閣典章者由郡丞佐繕監益厚涵養
以待器使可
周漢國公主府從人葉氏封恭人
古之稱女婦之賢者必歸功於保姆爾執事貴主左
右昔見其衣裼今見其築舘可以言勞舊矣其錫温
恭之號俾霑優渥之恩可
右武大夫閣門宣贊舍人特除金川駐劄御前
前諸軍都統制兼知叙州張桂特贈容州觀察使
聲罪致討勇於祭纛之行殺身成仁壯矣死綏之節
追懷英槩加峻愍章具官某躬秉戎韜氣吞叛壘危
機太急甘效命於戎行大勢不支猶握拳而血戰妖
氛未潰於塞外將星忽隕於營中邊候亟聞朕懷震
悼爰涉廉車之秩以爲幽壌之光噫李俊之罪通天
惡名遺臭張廵之鬼厲賊忠骨猶香可
武翼大夫閣門宣贊舍人特除慶府駐劄御前
保定諸軍都統制金文德特贈復州團練使
環高城而攻忠存討逆鑿凶門而出義不求生爾勇
冠諸軍誓梟叛將赤心衛上以國士報之白刃在前
曰男兒死耳力已窮而鬥愈急骨可朽而名不埋宜㑭
陟遥團以光幽壌噫馬革裹屍之志豈不壯哉豹死
留皮之言復何憾矣可
廸功郎錢昌大授耤田令
選人開朝蹟殊擢也藉令列奉常清選也爾家世貴
盛而能安於平進選擢之異盖以其尚有典刑之故
爾益熏沐以對寵光
工部侍郎常挺除兼侍講
陪細氊之列久奉燕閒加重席之榮特優鴻碩具官
某凌雲之賦籍甚凝霜之簡凛然拂袖而素節無虧
予環而丹心不改汝垂之命非止鳩工仲舒之文尤
宜為誥方賴辰猷之告俾超夕說之聯噫求王人之
多聞吾自楽此得講師之三昧爾交修予可
馬世綸帶行太府寺簿尚書省市舶所檢閱
官分司慶元府
鄞地瀕海夷琛輻凑異時領以使者後俾郡丞兼之
權稍輕矣爾家學縣譜有聞於時其以外府屬往任
互市之事嗟夫寬征則海之賈可招無欲則浦之珠
可還也選擇而使可不勉哉可
包恢磨勘轉中大夫
秩宗之官極寅清之高選考課之法必積案而序遷
具官某世之逹尊國之大老持槖入侍已八十餘焚
藁盡規凡再三告士論咸推其晚節吏銓適會其年勞
爰出新綸俾升華秩噫周小宗伯初豈豈計於一階
秦中大夫今遂班於五品
趙與訾依舊寶章閣侍制除江東路轉運使
兼淮西總領
職清地禁頃已列於論思師老財殚全莫難於總漕
思其強敏起之燕閒具官某知微知彰有猷有守為
諸道廉訪使之首肅乎若稜合比年京兆尹而觀恢
乎游刃惓懷徑去注想未忘厥今江沱之勢稍安塞
下之積未實申士張頥之望切計臣束手而援窮緩
則乏興急將聚怨朕直為凛凛孰能飽萬竈之屯爾
益辦多多可並綜二臺之事往任笏鞭之責併提鹺
茗之綱渭濱之運法可尋湟中之糴政宜講必民無
加賦必軍有宿儲少紓識者之憂不
王旦云民力竭矣有味其言邵雍曰諸賢
之意可
右武大夫陳天應團練有勞轉左武
功宜𢡟賞詎容銓法之拘官至横行見謂武
具官某以材自奮遇事敢爲頃緣玁狁之侵
隆之募立表下漏頗整肅於軍容執鞭屬槖
於環列有司言狀如格進官噫朕居重御輕嚴
九重之制爾自右遷左蓋古人二廣之遺可
謝垕除軍器少監
朕方圖攘夷復古之功講修車備械之政凡
戎監者皆遴選也况於帥其屬者乎爾槐
椒塗之懿戚倍清廟髦士歴京兆亞尹皆
戎之拜去郎宿卿月猶健者之登梯可躡級
趙孟㮤除耤田令
朕於麟趾公子之信厚者皆甄拔而器使之
近屬爾尤修謹可使之淹於常調乎寘彼周
厚於宗藩之意夫德以涵養而進材以更
除在前靖共以俟可
趙孟蟻除大理司直
朕惟安僖王國之近屬其後多佳子弟爾於其間尤
謹飭好修擢之鵷序非私之也所以昭朕懷族之意
爾為善之楽也其益進德益講學以奉三雍之對可
承議郎范昌世牙契賞轉朝奉郎
中興以來養兵之費廣生財之道狭而牙契所八遂
為國之大利與筦榷並行爾淳熙名執政之孫善於
其職課以最聞豈非會稽當而然歟俾進郎秩以旌
賢勞可
史森卿除將作監簿
以世系論人物自左傳遷史已然至晉之王謝唐之
崔盧本朝之韓吕則尤盛矣爾生長名閥胚胎前光
廼今簿正外府駸駸華除夫怒長不如盈科而進也
窘步不如佩玉而行也爾其謙毖以基遠大可
朝奉郎家遇以脩浚静江府城池轉朝散郎
先朝既平儂寇首城桂州厥後承平日久城圮塹湮
恃陋不戒爾佐閫幕能與將士叶力築浚一旦寇至
卒能與城俱全可以言智矣俾進一秩以酬前勞可
奉議郎何鑄以修築廣州城轉承議郎
属者西寇震鄰東廣戒嚴城番禺乃所以援桂林象
郡而安扶胥黃木也爾佐閫幕倡率吏士躬板幹之
役成金湯之勢帥臣上其賢勞其可以吝賞哉可
李壎除太府寺丞
再轉爲丞若平進者然自監而寺則稍高矣爾席華
腴之胄有儒素之風歲中屡遷官雖以名家之故亦
以美才而用爾其懋哉可
太府寺丞郭自中知嚴州
桐廬郡有漢嚴光之清風先臣仲淹之遺愛在焉吾
甚重其符竹不以輕授爾弈世之積累深過庭之講
貫熟諫臣其伯父也處士其嚴考也典刑文獻於是
乎在新定調守毋以易汝夫有地千里足以行志去
天尺五易於報政挹釣瀨以自潔覽壁記而懷賢可
以爲侯度可以致民譽可以不墜先訓矣可
廸功郎鄭立道循承直郎
鹿磯之捷蓋吾上相指授亦師武臣力也幕府上功
爾以書生有勞其間如格進秩以勸来者
政政郎廣東提刑司檢法官林祖恭以韶州
築城賞循文林郎
屬者蠻韃深入韶甚岌岌矣爾佐臺幕能與將士協
力增俾浚壕隱然有不可犯之勢憲臣言狀薄進一
資以旌爾勞可
汪立信除將作監
朕其擇望郎廉訪諸道及使事膚公則又進之于朝
所以課事功均勞逸也爾使江表有風力牧毗陵有
仁聞朕念吳中灾傷俾之衣繡循行所部爾於荒政
如拯溺救焚於臬事能洗冤澤物可謂盡心焉耳矣
稱觴造廷朕甚嘉之大匠亞九卿一等肆以命爾以
旌行能以為登車攬轡者之勸可
汪立信除直寶章閣依舊浙西提刑
朕載拜爾大匠矣已而思之爾臬事荒政皆開端而
未及竟舍之而來是一路獄冤不見雪於膚使也是三
郡民飢不見乳於慈母也况人物眇然非擇一朝士
之難而求一監司之難今代能有幾子駿乎借雉監
之望為壯駕之行且寓直奎閣以嘉寵之爾其為吳
人勉留前所謂開端而未及竟者有始有卒矣爾往
欽哉毋廢朕命
吕文焕特授中大夫毫州防禦使依前職任
敵王所愾既斬馘而獻俘振旅而還乃策勲而舍爵
具官某見推勲閥蚤總戎昭傳授六韜而起家間關
萬里而赴授朕拊髀思名將一掃兵氛爾束髮戰匃
奴屢騰凱奏宜加品秩以奬忠勞噫花卿絶世之才
孰如英槩鍼虎百夫之禦雅稱使名可
鄧垌除寶章閣待制依所乞予祠仍贈金帶
召彼故老甫登要路之津賢哉大夫忽勇急流之退
乃疏殊渥以奬高風具官某内有操存外無表襮朕
惟貴德尚齒之義楽於招延爾有爱君憂國之言見
之獻納方眷懷之濃甚胡歸興之浩然夫挽留固上
之至仁止足亦士之大節次對一如有真從叢祠錫
號於散人一葉身輕萬釘帶重壯矣拂衣之决過於
行錦之榮噫訪童子之釣游深諧雅志續耆英之圖
畫奚愧先賢茂對寵嘉永綏夀嘏可
朝奉郎謝奕楙以前任都大解發新錢綱及
數轉朝散郎
冶鑄歲以十五萬緡爲額及額者賞其來久矣爾建
鎔臺善於其職新錢源源暴暴而至有司上其功狀
如格乃遷華秩以旌賢勞可
武經郎丘宗之秉義即丘淵特理作軍功出身
武爵重軍功而卑入流無换授法也有司言鹿磯之
捷爾與有勞俾之换授非常之恩也有出於法之外
者矣爾益奮厲以報國恩可
長入祗侯殿侍盧進等换授保義郎
侍衛換授之法以年勞亦以才力汝於二者應格可
以出而仕矣可
陳鑄除秘閣修撰樞密副都承旨
自改官制以來導旨官不必備顧今甲兵之問猶至
廟堂科瑣日不暇給然則都副並置亦集思廣益之
義爾明而恕故論主正平介而通故事無凝滯歴仕
東西二府與聞軍國大議親密於州平幼宰彌綸之
義弘矣索虜垂盡侵疆來歸朕欲及閒暇之時講修
攘之政爾雖已列九卿其以論撰亞太尉掾孟時事
惟侍立可咨訪邊機爾同堂合席可籌度也方將引
爾自近繼有殊擢可
陳淳祖除右曹郎官
朕擇廷臣之有人望者出為監牧又擇監牧之有治
績者入為尚書郎於以覈名實而勸事功爾自著廷
建外臺風采疏勁一時屬望右扶水灾吳興最甚就以
當平使者兼領郡紱爾於荒政皇皇汲汲傾困倒廪
不足則勸分以續之郡人德焉身雖勞而所全活者
衆矣地官之屬右曹尤劇應宿之選舍爾其誰朝方
急才豈久滯於省戶者可
陳淳祖直秘閣仍舊浙西提舉兼安吉州
朕以元日命汝為郎已播告矣顧饕墨之吏方凛凛
革心灾傷之民尚嗸嗸望惠倘移麾節於他人之手
是奪嬰孩於慈母之懷其加隆名俾仍舊貫昔者侁
出使人以為福星璟出牧人以為陽春爾雖淹留民
則全活朕亦豈久勞爾於外服哉可
右武大夫徐安民昨知峽州半年間運米三
十六萬石上䕫特授左武大夫依前帶行御
器械知江陵府
漕粟於邊從古通患汎舟之役泝江尤難既能體國
以服勤焉可踰時而吝賞具官某為將則頗牧牧民
則龔黃頃守夷陵有勞餉道三峽倒流之險跬步莫
前萬船連檣而來銜尾不絶馬騰士飽師克凱還雖
旌麾移於渚宫然功狀上於幕府噫進之左廣峻品
秩於横行卑以中權託藩宣於連率可
朝散大夫謝坣磨勘轉朝請大夫
侍漢雍之祠特高侯對考虞廷之績可緩陟明具官
某風致幼輿才華康楽授鉞建牙於馮翊焜燿繡行
簪筆持槖於甘泉雍容綵戲雖在列莫如其貴近然
還官不廢於故常噫奎閣巋然固已班於兩禁冰銜
清甚初何計於一階可
史能之貞州分榷倍增轉朝奉郎
宿師於邊財殚粟竭朕知筦榷之病民而未能弛也
爾以選往涖其事所入倍蓰然未嘗有析秋毫之謗
可謂才矣晉秩外郎益勉事功可
右武大夫高州刺史特添差江南西路馬步
軍副總管范用特授拱衛大夫州團練使仍
舊任
執訊獲醜絫奏戰多序情閔勞超加勇爵具官某勛
名之志忼慨忠義之膽輪囷鎔䌫蜀江虜殱半渡廻
戈鄂渚城解重圍既奏愷而班師宜第功而行賞乃
加穹秩併陟遥團噫東騖西馳昔摧鋒而敵愾中權
後勁今蓄銳以總戎可
武節郎夏榮顯殁于王事特贈吉州刺史更
與一子恩澤
朕覧國殤之篇而哀死節之士爾自淮授蜀忠州之
戰矢刃中脣及左右支而隕可以愧怯戰偷生之人
矣追贈遥刺又於格外錄其孤兒魂如有知可以無
憾可
朱熠仍舊觀文殿學士知平江府兼淮浙發
運大使
農業首八政方將活青州之饑大臣慮四方其可安
綠野之趣起弼諧之舊德總牧餫之重權具官某學
貫九流材周萬變伏青蒲而焚諫藁忠愛之誼深時
色綫而𥙷帝裳彌縫之功大輔政於國家多虞之際
乞身於中外庶定之餘出處付之無心進退綽乎有
𥙿雖燕燕居息與造物而共遊然巖巖具瞻遁坐民而
未可屬時吳會積困澇傷近則鴻雁之謀稻粱遠則
貔貅之待芻豢粟兼此二者任卑之全材節戟來迎臺府
並建必集思廣益罷行務合於羣情必安富恤貴扶
抑悉歸於公是使四境咸無捐瘠而連營不至乏昔
伊尹之澤被於匹夫蕭何之功及於萬世賴卿區畫
寬朕顧憂噫荒政救飢民之窮人諒襁負仁人後天
下而樂行以衮歸可
孫附鳳除端明殿學士簽書樞密院事兼
太子賓客
論諫本仁義既久罄於忠嘉道德成安強遂進登於
宥密疇咨碩輔敷告路朝具官某學造精微氣函剛
大徧居風憲愈峻霜稜進則伏蒲盖屢抗犯顔之疏
退而焚草未嘗漏造膝之言邦無邪朋國無公是屬
春闈之造士以時望而衡文虎榜翩聯經品題而佳
矣鵠袍翹楚皆摸索而識之朕嘉其通材擢之共政
厥今虜直郅支呼韓之運齊歸汶陽濟西之疆幸四
鄙之稍寕庶中原之復合然可取孰可守乃國老之
至言所憂重所欣亦昔人之長慮雖寄安危於元宰
尤資寅協於弼臣籌帷幄而貳鴻樞偉衣冠而陪鶴
禁肆升端殿併陟文階噫予欲禆贊廟謨爾尚希於
淹弼予欲輔導儲貳爾奚愧於震冲眷倚方深對揚
無斁可
范純父除侍御史兼侍讀
横榻劇雄冠風憲紀綱之列細旃密勿讀典墳丘索
之書爰播明綸以旌直節具官某芒寒而色正表和
而裏剛自結主知偏司言責扶持世運崇陽抑隂之
甚嚴憤嫉邪朋拔本塞源而後已愛善類如祥麟威
鳳去貪吏如鷙獸毒蛇載嘉骾論之陳特峻首端之
拜雖朝廷無大姦慝鄕其可廢於評弹然道路有公
是非朕每欲通於壅蔽出則糾繩於柏府入而啟沃
於華光辰告尤親風&KR0994;愈峻噫古有法家拂士蓋謂
争臣今無大夫中丞遂長御史益殚忠讜式副眷知
陳堯道除右正言兼侍講
南臺執法號為敢言西省拾遺得於已試寘彼七人
之高選異乎百辟之序遷具官某勁節昂霄貴名揭
日勇退於羣隂用事之際來儀於九成合奏之初未
嘗躁求遂被親擢居風憲紀綱之地久峩豸冠於是
非褒貶之間壹用麟筆嚴君子小人之界限正外夷
内夏之經常奉白簡而前吾聞其語矣伏青之上今
未可言歟黯願輸禁闥之忠吉獲侍細旃之講我明
告子爾交脩是扶公是於清時留直聲於是日噫聖
朝無闕事奚取從諛之言天子有争臣直進格非之
論可
虞處除監察御史兼崇政殿說書
國有君子允為時望所歸臺無長官均任風間之責
疇咨勝彦斷自親除爾蕭然澤癯屹若山立横經圜
水甘鄭老之無氈議禮曲臺陋叔孫之起蕝未嘗趨
捷徑以窘步惟知遵大道而徐行朕急於求言孰堪
明目張膽之選俾之執法安用呈身識面之流内出
姓名外新觀聽方今邊遽寬而守備未弛國是定而
堅凝寔難抵巇之徒尚繁復隍之漸可慮必排姦指
佞凛風霜擊搏之威必陳善閉邪殫日月就將之學
朕稽于衆而後用人將於爾而求全噫無闕事希諫
書未為篤論舉明主建長策益進昌言可
楊棟除禮部尚書兼職依舊
新進士策名之盛舉無遺才大宗伯衡文之公宜有
懋賞甫題氈墨即播絲綸具官某色正而芒寒根茂
而實遂長楊舘之賦古一洗篆雕靖恭坊之譜蕃相
承冠冕早簉嚴吾之列晚陪園綺之游遂長儀曹俾
司俊造以唐文三變為已任以洛學四書為指歸模
索得之注脚不輕於墨筆品題嚴甚點頭奚待於朱
衣喜水監之至明峻台斗之真拜平掌故議郎之聚
訟剖經生學士之羣疑履班益穹柄用伊邇噫虞書
典三禮古以命官漢制参六官經今寕求野可
後村先生大全集卷之六十七(終)
