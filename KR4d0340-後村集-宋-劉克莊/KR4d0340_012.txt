後村先生大全集卷第十二
詩
洛陽橋三首
周時宫室漢時城廢址遺基剗已平乍見橋名驚老
眼南州安得有西京
二
嬴氏曾驅六合人蔡侯只用一州民立犀豈不賢川
守鞭石何湏役海神
三
面跨虚空趾沒潮長鯨吹浪莫漂搖向来徒病川難
涉今日方知海可橋
泉州南郭二首
閩人務本亦知書若不耕樵必業儒惟有桐城南郭
外朝為原憲暮陶朱
二
海賈歸来富不貲以身殉貨絶堪悲似聞近日雞林
相不博黃金不博詩
同安
城不能高甫及肩臨風搔首一懷賢當時矮屋今存
否曾着文公住四年
龍溪道中
曠土茫茫無主名朱門惟恐籍分明老農猶記淳熙
事太息文公志未行
木綿鋪
庵遠人稀行未休風煙絶不類中州何湏更問明朝
路纔出南門極目愁
靈著祠
甘寕關羽至今傳名將為神自古然生不封侯三萬
戶死猶廟食𢾗千年
韓祠三首
柳祠韓廟雙碑在孔思周情萬古新不信二公俱絶
筆别無詩可送迎神
二
一宵醜類徙南溟靡待仙官敕六丁宗閔與紳空並
世可憐不似鱷魚靈
三
莱相竹今供戍卒武侯柏亦付胡兒南来猶有昌黎
木神物千年尚護持
留衣菴
老子今年五十三諸方參了又重參誰能遠禮文殊
佛且訪顛師海上菴
潮惠道中
春深絶不見妍華極目黃茅際白沙幾樹半天紅似
染居人云是木棉花
循梅路口四首
贑客紛紛露刅過斷無檄吏敢譏訶身今自是勞盆
長較爾能賢得幾何
二
導吏倉忙乞調兵未應機動遣鷗驚傳聞老子單車
至慚愧偷兒讓路行
三
鈔法如弓未愈張可堪於此更求詳祇應新執牙籌
者拾得研桑肘後方
四
三十年来邊宿兵大農無計飽連營元来有箇浮塩
策南渡諸賢未講明
白雲菴
太行以北海豐南我與梁公各有慚兒五十餘親八
十何堪来宿白雲菴
叱馭菴
所玄未如温太真詎宜跬步暫忘親乃知峻坂驅車
者有愧高堂扇枕人
將至海豐
漁塩舊俗慣恬熙兵火新民脱亂離石路樹隂三十
里今猶髣髴太平時
東坡故居
嘉祐寺荒誰與葺合江楼是復疑非已爲韓子騎麟
去不見蘇仙化鶴歸
二
惠州副使是新差定武端明落舊階盡遣秦郎晁子
去只攜周易魯論来
豐湖
岷峨一老古来少杭穎二湖天下無帝恐先生晚牢
落南遷猶得管豐湖
二
小朱侍郎生較晚龍眠居士遠難呼不知若箇丹青
手能寫微瀾玉塔圖
三
作橋聊結衆生緣不計全家落瘴煙内翰翻身脱犀
帶黃門勸婦助金錢
羅湖八首
乎生不作賈胡晉怪底江邊未發舟瀧吏不湏前白
事更忙定要看羅浮
二
中州無地堪投足垂老携家泛瘴江不愛朱丹畫車
轂且貪紫翠入船窗
三
歲晚南游訪稚川苔封丹灶尚依然不知的在山中
否萬一歸来說内篇
四
穎水箕山未脱然直湏斷盡世間緣野人曾被朱轓
涴不作天仙作地仙
五
異境微茫在半霄仙人隨手下相招老来尚有君親
念未敢相陪過鐵橋
六
衡岳仙都迹已陳雲臺玉局敕猶新暮年擬乞冲虚
觀長向山中祝聖人
七
浪迹人間状似顛草書壁上筆如椽吾評二士皆奇
忙未是神仙亦鬼仙(觀中有白玉蟾字併懷黃天谷)
八
五更海底擁金輪咫尺蓬莱不遠人欲知蘇詩臨絶
頂可憐漢節尚隨身
扶胥三首
一陣東風掃曀霾天容海色豁然𨳩何湏更網珊瑚
樹祇讀韓碑也合来
二
暘谷扶桑指顧間馮夷得得報平安為言博望乘槎
至莫作師㐮擊磬看
三
前祭京師奉祝祠尊嚴不比百神祠臺家今歲籌邊
急黃怕封香已過時
兼舶
鬻夾飛芻瘴海瀕扇遮不斷庾公塵而今更遣兼琛
節羞寫冰銜寄故人
兼諸司二首
白頭忽有印纍纍符牒如山退食遲但見旋添庭下
事不知頓減集中詩
二
只是從来疎拙身而今結駟昔懸鶉伯鸞老去無遺
恨獨憶同操井臼人
唐子西故居二首
一州两仙客無地頓竒材方送端明去還迎博士来
二
無盡頗縱横晚方攻蔡京猶稱賢宰相應爲客先生
風旛堂二首
告子早不動先師四十餘乃知盧行者暗合秀才書
二
夜夜各趺坐朝朝同打齊不知那箇子曾夢祖師来
羊城使者廟
山川殊壮麗井邑亦繁雄獨有羊城廟蕭然瓦䃯中
江南五首
已報行营入猶夸僭壘堅何曾陵谷變但見市朝遷
二
鋹也騃孺子井蛙徒自尊如何南武帝面縛向夷門
三
艦逃安往焚巢潰不支區區一州力不足辱王師
四
宣勸猶疑鴆龍顔笑引觴絡鞍奉明主執挺長降王
五
身是假皇帝國由内太師偽朝舊宫殿歷歷有遺基
卽事十首
香火萬家市烟花二月時居人空巷出去賽海神祠
二
東廟小兒隊南風大賈舟不知今廣市何似古揚州
三
俗情重蒲飲故事按舟師無倚無山越閑將作水嬉
四
占斷百花白摘来三伏涼着身素馨國荀令未為香
五
瓜果跽拳祝㬋羅撲賣聲粤人重乃夕燈火到天明
六
名荔絶甘冷與莆爭長雄不逢蔡公譜埋沒瘴烟中
七
吾生分裂後不到舊京遊空作樊樓夢安知在越楼
八
突薪初不戒綆缶始言功累甓為牆壁前人智未工
九
復關無雅操涉洧有遺音未可䋲三尺㯽榔當委禽
十
沐髮眠常晏濡脣飲不多誰云五瘴毒常備四時和
藥洲四首
非有干時策聊為避地圖昔人補勾漏老子管仙湖
二
役民如犬馬國破作降俘往往湖中石宣和艮嶽無
三
怪怪竒竒石誰能辨醜妍莫教贊皇見定輦入平泉
四
觀寺臨湖上亭臺出柳間都忘来五嶺將謂在孤山
登城五首
尉佗故秦吏堪執鄼侯鞭箕踞問使者吾方帝孰賢
二
已作南夷長那爲北面臣未忘真定冡畢竟是華人
三
漢人稱勁粤累世不加兵狂卒纔三百如何便縋城
四
漫費人蒸土常如物潰堤傍疑爲息壤下恐有蟠泥
(州治後)
五
郭外皆鯨浸區中等蝗窠若無西鴈趐客子奈愁何
城南
瀕江多海物比屋盡閩人四野方多壘三間欲卜鄰
題肅令山則文編二首
繭紙銀鈎寫一通殷勤投贈愧空空轍環晚乃交吾
子稇載方將富此翁著論未容符獨步操琴欲與愈
爭雄兒童錯認眉閒喜疑有珠犀滿篋中
二
咄咄人皆怪老夫奈何此客去難呼招温處士為羅
否待穆先生設醴無我有青芻堪秣馬君言白髮久
占烏人生蟬冕腰金印未抵斑衣膝下娱
題唐察院詩卷二首
細讀公詩屡絶編心知妙處口難傳言言箴儆堪垂
世歷歷行藏自譜年但覺朱紘餘倡歎不煩玉斧更
雕鎸小儒可是通行瞻擬為坡仙注大全
二
不見林夫與子方坦翁健筆亦堂堂孝親誠有終身
慕忠愛君無一飯忘銘座六章韋作佩入臺五字鐡
為腸未應徑欲投吟社諫草長留御榻傍
次黃殿講鳴珮亭
誰引扶胥水入城循除終日愛琮琤天風何許環珮
響秋色自然竽籟聲盡洗珠犀寕受涴少留琴鶴未
湏行他年父老傳都漕名與濓翁一樣清
廣州勸駕(庚子權郡)
番禺文物于今盛閩浙彬彬未足誇丞相宅曾住南
郭鼎魁坊止在東家好陳董子三篇策莫看唐人一
日花珍重詔書相勉意士先器識後詞華
廣州都試(時攝帥)
自昔番禺縝府雄君恩暫許領元戎不羞短髮垂肩
白且愛前旌照眼紅筆久不靈妨草檄臂新無力怯
開兮即今超距多梟俊安用輜車載此翁
燈夕呈劉帥二首
士女如雲服珥鮮暫陪獵較亦欣然清於坡老游杭
市儉似乖崖在劍川使指何功湏卜夜遨頭此念可
通天粤人擁道千層看不見絨鞍三十年
二
陌上遊人趁莞絃豈知君相尚籌邊細聽野老交談
處猶記兵端未動前草市收燈如許早端門瞻蹕定
何年書生晚把憂時志歸畫殘灰理舊編
次韻二首并呈倉使
晚霧徐收月色鮮承明物態尚依然斷無颶母起吹
海應有蚌胎還媚川遠俗恬熙猶楽土孤臣流落漫
憂天夜歸聽得輿人語且願新年勝舊年
二
歸念常如危柱絃春来夢繞白雲邊不知新雪添頭
上但見繁星滿目前即事有詩聊記節救時無策但
祈年二公語妙堪傳遠嚴社何因可共編
余哭蟾子朝士鍾大鳴有詩相寬次韻
愁眉暫展頼君詩欲以先知覺後知歷引竺乾寬此
老未甘嬴博窆吾兒寄阿藍若俄經昔祔短松岡會
有期欲訪巫咸何處在憂来自向理中推
再和
彭𣆀俱未離乎死况汝孩提未有知自昔丈夫憐少
子即今王母惜孫兒探環曾記曾遊處建鼓應無再
見期三紀七揮兒女淚孰尸夀夭莾難推
蒲㵎寺
齊人陳迹此流傳班史蘇詩豈必然故老皆言家即
寺癡兒誤入海求仙莫將劉項分美鼎来涴巢由洗
耳泉欲採菖蒲無覓處且隨簫鼓樂新年
越臺
南帝當年此築臺稱雄亦豈偶然哉謾通異國求陽
燧不道偷兒飲漆杯能使越人存舊迹始知秦史有
竒才祇今黃屋歸何處但見牛羊夕下来
次韻劉帥出郊一首
競逐朱轓載酒行熙熙物態與人情浴沂我欲尋儒
服涉洧公方厭鄭聲試問冶容遨夜市何如赤脚饁
春耕故山瓜圃應無恙老去深知愧少平
次韻李倉春一首
秧馬從今漸可行林鳩未好便呼晴敢云使者乘軺
傳聊為君王代耦耕有一日留憂職曠無三宿迹覺
身輕此生不復持高論願友臺佟與尚平
挽崔丞相三首
先帝謀元帥煩公護蜀淮軍皆歌范老民各像乖崖
北顧猶關慮西歸已卷懷早令扶日月寕不掃風霾
二
麻卷揚庭久蒲輪就道遲虚傳楊綰用不奈蔡謨辭
祝柱從渠誚摧梁得許悲流傳千載下猶足勵清規
三
昔侍瓊花宴回頭二紀餘嵇庸作書懶魏勃掃門疎
尚意開黃閣安知尾素車蕭然旋馬第人指相君居
陸賈二首
田横死士今亡矣陳豨從車安在哉獨有尉佗尚黃
屋故應兩費陸生来
二
酈烹未久蒯幾烹陸子優游享令名南帝稱臣槖金
返更推餘智教陳平
浴日亭
歸客飄然一葉身尚能飛屐陟嶙峋危亭下瞰嵎夷
宅積水上通河漢津叱馭爲臣前有志乘桴從我更
無人慕年筆力全裏退甘與韓蘇作後塵
又追和坡韻一首
亭傍喬木拂雲天亭下高桅泊晚湾白是張騫曾泛
水青疑徐福所求山羊城隔霧愁回首鯨浸收風喜
見顔却笑金烏并玉兔辛勤出沒雪濤間
白鶴故居
天稔中原禍朝分當部爭當年誰宰相此地着先生
故國難歸去新巢甫落成如何鯨浸外更遣打&KR0694;行
唐博士祠
博士位尤卑投名入黨碑今觀名世作多在謫官時
太史沅湘筆儀曹永柳詩新祠綿蕞爾未盡復遺基
六如亭
吳兒觧記真娘墓杭俗尤存蘇小墳誰與惠州耆舊
說可無坏土覆朝雲
再題六如亭
昔人喜說墜樓姬前輩尤高斷臂妃肯伴主君来
過嶺不妨扶起六如碑
十五里沙
只見如山白浪飛更堪動地黑風吹渺茫直際九州
外洶湧常如八月時河伯豈能窮海若靈胥僅可嚇
吳兒惜無散髮騎鯨友共了南游一叚竒
道中讀孚若題壁有感用其韻
淮雪江風裂面寒往来萬里一征鞍三千客謾曾弹
鋏十九人誰肯捧&KR0777;自古英才多頓挫只今世運尚
艱難空餘敗壁龍蛇字黃鵠高飛不復還
後村先生大全集卷第十二
