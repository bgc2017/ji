後村先生大全集卷之百八十一
詩話(新集)
陳拾遺
感遇詩云微月生西海幽陽始化昇圓光正東滿隂
魄已朝凝太極生天地三元更廢興至精諒斯在三
五誰能徵又云蘭若生春夏羊蔚何青青幽獨空林
色朱蕤冐紫莖遲遲白日晚嫋嫋秋風生歲華盡搖
落芳意竟何成又云蒼蒼丁零塞今古緬荒途亭堠
何摧兀暴骨無全軀黃沙暮南起白日隱西隅漢甲
三十萬曾以事匈奴但見沙場死誰憐塞上孤尺云
樂羊爲魏將食子殉軍功骨月且相薄他人安得忠
吾聞山中相乃屬放麑翁孤獸猶不忍况以奉君終
又云市人矜巧智於道若童蒙傾奪相夸侈不知身
所終曷見元冥子觀世玉壺中杳然遺天地乘化入
無窮又云吾觀龍變化乃知至陽精石林何冥密幽
洞無留行古之得仙道信與元化幷元感非象識誰
能測滄溟世人拘莫見酣酒笑丹經崑崙有瑶樹安
得采其英又云白日毋不歸青陽時暮矣茫茫吾何
思林卧觀無始衆芳委時悔鶗鴂悲鳴耳鴻荒古已
頽誰識巢居子又云吾觀崑崙化日月淪洞冥精魄
相交媾天壤以羅生仲尼推太極老眀貴窈冥西方
金仙子崇議乃無明空色皆寂滅業緣定河成名教
信紛籍死生俱末停又云聖人秘元命懼世亂其貞
如何嵩公輩諛譎誤時人先天誠為美階亂禍誰因
長城備胡寇嬴禍發其親赤精既迷漢子年何救秦
去去桃李花多言死如麻又云深居觀元化悱然事
朵頤群動相吱食利害紛㘈㘈便便夸毗子榮耀更
相持務先讓天下商賈競刀錐已矣行采芝萬世同
一時又云吾愛鬼谷子青谿無垢氛囊括經世道遺
身在白雲七雄方龍鬭天下久無君浮榮不足貴導
養晦時文舒可彌宇宙見之不盈分豈徒山木夀空
與麋鹿群又云&KR0687;呦南山鹿離罟以媒和招搖青桂
樹幽蠧亦成科世情甘近習榮耀紛如何怨憎未相
復親愛生禍羅瑤臺傾巧笑玉杯殞雙蛾誰見孤城
樹青青成斧柯又云林居病時久水木澹孤清閒卧
觀物化悠悠念群生青春始萌逹朱火已滿盈殂落
方自此感歎何時平又云臨歧泣世道天命良悠悠
昔日殷王子玉馬遂朝周寳鼎淪伊榖瑶臺成故丘
西山傷遺老東陵有故侯又云貴人難得意賞愛在
須叟莫以心如玉探他明月珠昔稱天桃子今為舂
市徒鴟鴞悲東國麋鹿泣姑蘇誰見鴟夷子扁舟去
五湖又云聖人已去久公道細良難蚩蚩夸毗子堯
禹以為謾驕縈貴工功勢利迭相干燕王尊樂毅分
國願同歡魯連譲齊爵遺組去邯鄲伊人信往矣感
激為誰歡又云幽居觀大運悠悠念群生終古代興
没豪聖莫能爭三李論周報七雄滅秦嬴復聞赤精
子提劍入咸京炎光既無象晉魯復縱横尭禹道己
昧昏虐勢方行豈無當世雄天道與胡兵咄咄安可
言時醉而未醒仲尼溺東夏伯陽遯西溟大運自古
來旅人胡歡哉又云逶迤世已久骨鯁道斯窮豈無
感激者時俗頽此風灌園何其鄙世道不相容皎皎
於陵子嗟嗟張相公又云聖人不利已憂濟在元
黃屋非堯意瑤臺安可論吾聞西方化清淨道彌敦
奈何窮金玉雕刻以為尊雲構山林盡瑶圖珠翠煩
鬼功尚未可人力安能存夸愚適增累矜智道逾昏
又云元天幽且默群議曷嗤嗤聖人教猶在世運久
陵遲一繩將何繫憂醉不能持去去行采芝勿為塵
所欺又云蜻蛉遊天下與世夲無患飛飛未能止黃
雀來相干穰侯冨秦寵金石比交懽出入咸陽裏諸
侯莫敢言寕知山東客激怒秦王布衣取丞相干
載為辛酸人云微霜知歲晏斧柯始青青况乃金天
夕浩露霑群英登山望宇宙白日已西溟雲海方蕩
潏孤鱗安得寕又云翡翠巢南海雄雌珠樹林何如
美人意驕愛比黃金殺身炎洲裏委羽玉堂隂旖旄
光首飾葳蕤爛錦衾豈不在遐遠虞羅忽見尋多材
信為累歎息此珍禽又云挈瓶者誰子妖服當青春
三五明月滿盈盈不自珍高堂委金玉微縷懸干鈞
如何負公鼎被奪笑時人又云元蟬號白露茲歲已
蹉跎群物從大化孤英將奈何瑶臺有青鳥遠食五
山禾崑崙見元鳳豈復虞雲羅又云荒哉穆天子好
與白雲期宫女多怨曠層城閉蛾眉日耽瑶臺樂豈
傷桃李時青苔空萎絶白髮生羅帷又云朝發宜都
渚浩然思故鄕故鄉不可見路隔巫山陽巫山綵雲
没高丘正微茫佇立望已久涕淚露衣裳豈兹越鄉
感憶昔楚襄王朝雲無處所荆國亦淪亡又云昔日
章華宴荆王樂荒淫霓旌翠羽盖射兕雲夢林朅來
高唐觀悵望雲陽岑雄圖今日在黃雀空哀吟又云
丁亥歲云暮西山事甲兵嬴&KR4023;匝卭道荷戟爭羌城
巖冬陰風勁窮岫油雲生昏黷無晝夜羽檄復相驚
攀跼兢萬仞崩危遠九冥籍籍峰壑裏哀哀冰雪行
聖人御宇宙聞道泰階平肉食謀何失葵藿緬縱撗
又云可憐瑶臺樹灼灼佳人姿碧葉映朱實攀折青
春時豈不盛光寵榮君白玉墀但恨紅芳歇彫傷感
所思又云朅來豪遊子勢利禍之門如何蘭膏歎感
激自生冤衆趍明所避時棄道遊存雲泉既已失羅
綱與誰論箕山有高節湘水有清源唯應白鷗鳥可
爲洗心言又云索居獨幾日炎夏忽然衰陽彩皆隂
醫親友盡睽違登山望不見涕泗久漣湍宿夢感顔
色若與白雲期世中驕豪子驅逐正嗤嗤蜀山與楚
水携手在何時又云金鼎合神丹世人將見欺飛飛
騎羊子胡乃在蛾眉變化固幽類芳菲能幾時疲疴
苦淪世憂痗日沒淄春然顧幽褐白雲空涕洟又云
朔風吹海樹蕭條邊已秋亭上誰家子哀哀明月樓
燕客結髮事遠遊赤丸殺公吏白刃報私讎
避仇至海上被役此邊州故鄉三千里遼水復悠悠
每憤胡兵入常爲漢國羞何如七十載白首未封侯
又云本爲貴公子平生實愛才感時思報國拔劍起
蒿莱西馳丁令塞北上單于臺登山見千里懷古心
悠哉誰言未忘禍磨没成塵埃又云浩然坐何暮吾
蜀有蛾眉念與楚狂子悠悠白雲期時哉悲不會涕
泣久漣而夢登綏山穴南采巫江芝探元觀竒化遺
世從雲螭婉孌將永矣感悟不見之又云朝入雲中
郡北望單于臺胡秦何密邇沙朔氣雄哉籍籍天矯
子猖狂已復來塞壇無名將亭堠空崔嵬咄嗟吾何
歎邊人塗草萊又云仲尼探元化幽鴻順陽和大運
自盈縮春秋遞來過盲颺怱號怒萬物相紛劘溟海
皆震蕩孤鴻其如何
編詩自唐人有李社泛浩浩韓柳靡蒼蒼之句金既
以此四君子冠篇首然以輩行歲月敕之則陳拾遺
在四君子之上感遇之作雖朱文公命世大儒赤凛
然起敬昔摘數聯今全錄于此
李杜
子美墓誌云娶弘農楊氏司農少卿怡之女四十九
而終子宗武至死不克葬其子嗣業後四十餘年乃
克葬于首陽山前長子宗文者傳記皆不言其所終
豈夫學遂無聞與如樹鷄柵之類必非精文選者
太白後序云娶許生一女二男女曰明月奴嫁而卒
繼劉次合魯生子曰頗黎終娶宗凢四娶又云携駿
馬美妾所適二千石郊迎飲數斗世號李東山余記
白子名伯禽今新舊唐史皆不載新史載其二孫女
嫁為民妻進止有風範謂觀察使范傳正言先祖志
在青山葬東麓非其志傳正為改葬青山又欲使二
女改妻士族辭以命也不願更嫁傳正復其失徭役
頗黎豈伯禽之小宇歟史逸其事當攷白與宗十六
詩云晚娶宗序訛為宋世傳退之有題子美墳七言
一首末章有三賢所歸同一水之句此篇出入平仄
數韻纍三十六句其辭鄙淺無一字是韓筆韓集李
漢所編亦無此篇
元微之作子美墓誌及銘皆高古如云子美上薄風
騷下該沈宋言奪蘇李氣吞曹劉掩顔謝之孤高雜
徐庾之流麗盡古今之體製兼文人之所獨專說得
出其評李杜謂太白壯浪縱恣擺去拘束模寫物象
及樂府歌詩誠亦差肩子美矣至若鋪陳終始排比
聲韻大千言次數百詞氣豪邁屬對律切李尚不能
歴其藩翰况壺奥乎則抑揚太甚
國初盛稱二何之交苦不多見僅序杜詩云公詩支
為六家孟郊得其氣熖張籍得其簡麗姚合得其清
雅賈島得其竒僻杜牧薛能得其豪健陸龜蒙得其
贍傳此數語亦近似但郊謂之得杜氣骨可也烏有
所謂㷔哉能詩非牧比不可並稱龜蒙非甚贍博亦
道不著余謂善評杜詩無出半山吾觀少陵詩謂與
元氣侔之篇萬世不易之論王逢原云雕䥴物象三
千首照耀乾坤四百春雖面前語他人亦不能道
揚大年歐陽公皆不喜杜子美詩王介甫不喜太白
詩殊不可暁介甫之說云白詩十句九句說婦人酒
耳獨不思命高將軍脱靴識郭汾陽於貧賤時比開
元貴妃子飛燕豈說婦人酒者所能爲耶晦翁亦云
近時詩人何曾夢見太白脚後板
故人陳伯霆(憺)郎中讀北征詩戲語余云子美善謔
如云粉黛忽解苞桹籍盡眉關雖妻子亦不怒余云
公知其一爾别詩云清輝玉臂寒則閨中之膚色玉
耀可見又云何時倚虚幌雙照淚痕乾其篤於伉儷
如此伯霆大笑
白與裴長史書云蜀中友人吳指南死於洞庭之上
白禪服慟哭若喪天倫炎月伏屍泣盡繼之以血權
殯湖側自今陵歸數年遺骸猶在白雪泣裹骨徒步
負之而趍丐貸營切於鄂城之東其自序如此史亦
不書
史言明皇欲官太白為妃所沮余觀飛燕在昭陽之
語不足深憾雪纔詩自序甚詳略去漢祖吕氏食其
在旁秦皇太后毒亦淫荒時妃以禄山為兒史云宫
中有醜聲而白肆言無忌如此同人于玉環多事微
婉其辭如云養在深閨人未識人云薛王沉醉夀王
醒又云不從金輿惟夀王白獨昌言之可見剛稜嫉
惡可破公疑其以召怨力士因借此以報脱靴之辱
豈飛燕之語能為祟哉
李郭皆唐名將臨淮馭軍嚴士不敢仰視汾陽頗寬
大故子美新安吏點兵詩云送行勿泣血僕射如父
兄
岳陽樓云昔聞洞庭水今上岳陽樓吳楚東南拆乾
坤日夜浮親朋無一字老病有孤舟戎馬關山北憑
軒涕泗流岳陽樓賦詠多矣須還此篇獨步非孟浩
然輩所及
千秋節云寳鏡群臣得金吾萬國廻衢樽不重飲白
首獨餘哀按子美在天寳間雖獻三賦未嘗一用不
過扈駕入蜀暫為諫官而追懷開元于十九年之後
寳鏡群臣得金吾萬國廻之句言群臣皆賜敬而金
吾伏衛萬里還京獨嘗艱阻末云衢樽不重飲白首
獨餘哀公于唐朝諸公中最疎遠而一念不忘忠愛
比陳希烈張均張均兄弟窮富極貴賣唐臣賊罪不
容誅矣
本朝詩僧道潛自號參寥了太白有贈參寥子一篇
云白鶴飛天書南荆訪高士五雲在峴山果得參寥
子骯髒辭故園昂藏入君門天子分玉帛百官接話
言長揖不受官拂衣歸林巒此一僧一道士皆號參
寥以先後言則潛為頂冐聊託之以發一笑
新安吏潼關吏石壕吏新婚别垂老别無家别諸篇
其述男女怨曠室家離别父子夫婦不相保之意與
東山采薇出車枤杜數詩相為表裏唐自中葉以徭
役詞發為常至于亡國肅代而後非復貞觀開元之
唐矣新舊唐更不載者略見杜詩
太白百憂萬憤二篇百憂上崔相者員也云台星再
朗天網重恢屈法伸恩棄瑕取才卒賴員力北歸萬
憤投魏郎中不知魏何人乃儕之崔相之列此篇云
樹榛拔桂囚鸞寵雞語甚新又言兄弟妻子離隔有
一門骨月散百草遭難不復相提携之句魏必是一
志義之士能恤人患難者當攷
八哀詩如張曲江云仙鶴下人間獨立霜毛整上君
白玉堂倚君金華省如李北海云古人不可見前輩
復誰繼文雲碑板照四裔又云豐屋珊瑚釣麒麟織
成罽紫騮隨劍几義取無虐歲又云獨步四十年風
聽九臯唳子美惟于此二公尤尊敬如李臨淮云平
生白羽扇零落蛟龍匣極悲壯又云青繩紛營營風
雨秋一葉内省未入朝死淚終映睫其形容臨淮憂
䜛畏譏不敢入朝之意說得出餘人如鄭虔之類非
無可說但每篇多蕪辭累句或為韻所拘殊欠條鬯
不知飲中八仙之警策盖八仙篇每人只三雨句八
哀詩或纍押二三十韻以此知繁不如簡大乎筆亦
然
太白求白鷴詩云照影玉潭裏刷毛琪樹問夜樓寒
月靜朝步落花閑唐人詠白鷴者極少本朝歐梅皆
有此作當更求鷴詩以𥙷遺
醉答丁十八云黃鶴高樓已搥碎黃鶴仙人無所依
黃鶴上天訴玉帝却放黃鶴江南歸神明太守再調
飾新圖粉壁還芳菲一州笑我為狂客少年往往來
相譏君平簾下誰家子云是遼東丁令威作詩掉我
驚逸興白雲遶筆窗前飛待取明朝酒醒罷與君爛
熳尋春暉丁十八不知為何人敢與謫仙挑戰豈非
任棠之流乎
贈岑徵君云岑公相門子雅望歸安石奕世皆䕫龍
中台有三折雖登洛陽殿不屈巢由身余亦謝明主
令稱偃仰臣登高覧萬古思與廣成鄰西來一搖扇
共拂元規塵此篇清拔不書徵君名豈非與子美
同為遺補者乎按京兆杜磪序岑參詩言參曾大
父文本大父長靖伯父羲皆至台輔則徵君只是此
人無可疑者但序云參天寳三載進士高第歴官至
右𥙷闕起居郎入為郎出為京西判官嘉州刺史不
言其嘗被徵召豈偶遺忘耶
别宗十六云我非東床人令姊忝齊眉浪迹未出世
空名動京師適遭雲羅解翻作夜郎悲掘妻鏌鎁劍
及此三龍隨慙君湍沷苦千里遠從之白帝曉猿斷
黃牛過客遲遥瞻明月峽西去益相思妻與團兄從
至夜即與集序終娶于宗之說合注家或以宋為宗
或以宗為宋但當以白詩為正
江陵送馬卿云天意高難問人情老易悲惠子云皇
天無老眼空谷滯斯人唐人送山人處士五言多矣
此二聯劉隨州鮑溶輩精思不能逮
小寒食舟中云春水船如天上坐老年花似霧中看
此聯在目前而古今人所未發
天育驃騎歌云伊昔太僕張景順監牧攻駒閱清峻
遂令大奴守天育(天育監名大奴謂王毛仲)别養驥子憐神俊
當時四十萬匹馬張生歎其材盡下故獨寫眞傳世
人見之座右久更新年多物化空影形嗚呼健步無
由騁如今豈無騕褭與驛騮時無王良伯樂死即休
人題韋偃馬云韋侯别我有所適知我憐居畫無敵
戲拈禿筆掃驊騶歘見麒麟出東壁一匹齕草一匹
嘶坐看千里當霜蹄時危安得眞致此與人同生亦
同死少陵馬詩多矣此二篇及曹霸丹青引尤老蒼
一洗萬古
杜鵑行云寄巢生子不自啄群鳥至今為哺雛雖同
君臣有舊禮骨月滿眼身羈居此篇以為車駕幸蜀
六宫莫從萬官竄伏奔問行在者絶少又義鶻行云
飄蕭覺素髮凛欲衝儒冠又云永激壯士肝似謂當
時有權位而不能捄人之急脱人于難者
前出塞云君己富拓土開疆抑何多棄絶父母恩吞
聲行負戈又云生死向前去不勞吏怒嗔路逢相識
人附書與六親哀哉兩訣絶不復同苦辛又云軍中
異苦樂主將寕盡聞又云殺人亦有限立國亦有疆
苟能制侵陵豈在多殺傷又云驅馬天雨雪軍行入
高山逕危抱寒石指落曾水間已去漢月遠何能築
城還後出塞云千金買馬鞍百金裝刀頭又云漁陽
豪俠地擊鼓吹笙竽雲帆轉遼海粳稻來東吳越羅
與楚練照曜輿臺軀主將位益崇驕氣凌上都邊人
不敢議議者死通衢又云中夜間逃歸故里俱空村
惡名幸脱免窮老無兒孫(謂逃禄山之難者)此十四篇筆力
與文選中擬古十九首並驅
太白擬古十三首感興六首文義或不相屬與集中
五言古詩絶不類豈貫休之徒效顰歟
望鸚鵡洲云魏帝營八極蟻觀一禰衡黃祖斗筲人
殺之受惡名鷙鶚啄孤鳳千春傷我情至今芳洲上
蘭蕙不忍生此篇有無窮之悲
永王東廵歌内一絶云三川北虜亂如蔴四海南奔
似永嘉但用東山謝安石爲君談笑靜胡沙按永王
辟客如孔巢父亦在其問白其一爾此篇所謂謝安
石不知屬誰可見自負不淺然十篇只目王爲帝子
受命東廵與王衍阮籍勸進事不同
姑熟十詠前輩疑非白作信然
越中覧古云越王勾踐破吳歸義士還家盡錦衣宫
女如花滿春殿只今惟有鷓鴣飛蘇臺覧古云舊苑
荒臺楊柳新菱歌清唱不勝春只今惟有西江月曾
照吳王宫裏人二首可入七言絶句
上皇西廵歌云柳色未饒秦地綠花光不减上林紅
人云地轉錦江成渭水天廻玉壘作長安未云少帝
長安開紫極雙懸日月照乾坤時上皇播遷于蜀非
欲留蜀者今盛稱錦江玉壘無異渭水長安又謂雙
懸日月照乾坤若為少帝諱不力請回鑾者此所以
上皇有乞我劍南一道之歎歟
秋浦十五首云秋浦長似秋蕭條使人愁遥傳一掬
淚為我達揚州又云秋浦錦馳鳥人間天上稀山鷄
羞綠水不敢照毛衣又云山川如剡縣風日似長沙
又云兩鬢入秋浦一朝颯已襄猿聲催白髮長短盡
成絲雖五言然多佳句
玉壺吟云西施宜笑復宜顰醜婦效之徒害身君王
雖愛蛾眉好無奈宫中妬殺人則妃嘗沮白信而有
證
笑歌行悲歌行太淺易欠豪放前輩疑非白作
韋偃雙松圖云天下幾人画古松畢宏已老韋偃少
絶筆長風起纖末滿堂動色嗟神妙兩株慘裂苔蘚
皮屈鉄交錯廻高枝白摧朽骨龍虎死黑入太隂雷
雨垂松根胡僧憩寂寞龐眉皓首無住著但袒右肩
露雙脚葉裏松子僧前落韋侯韋侯數相見我有一
疋好素絹重之不减錦綉段今已拂拭光凌亂請公
放筆為直幹韋畢李之畫今皆不存賴詩以傳内白
摧朽骨龍虎死黑入太陰雷雨垂天造險語画古松
竒怪之狀李尊師松障雷雨更覺良工心獨苦前輩
多稱此句
張舍人遺縟段云開緘風濤湧中有掉尾鯨空堂魑
魅走高枕形神清領客珍重意顧我非公卿服飾定
尊卑大哉萬古程今我一賤老短褐更無營煌煌珠
宫物寢處禍所嬰昔聞黃金多坐見悔吝生奈何田
舍翁受此厚貺情錦鯨卷還客始覺心和平可見子
美一介不取之意
病柏云有柏生崇岡童童状車蓋偃蹇龍虎姿生當
風雲會豈知千年根中路顔也壞出非不得地蟠據
亦高大歲寒怱無憑日夜柯葉改丹鳳領九雛哀鳴
翔其外鴟鴞志意滿養子穿穴内客從何鄉来竚立
久吁怪唐自閹者力士輔國士良朝恩弄權怙寵元
勲老將如汾陽臨淮西平北平皆凛凛不自安此篇
辭不廹切而意獨至
病橘之作傷微物失所至于困瘁内云嘗聞蓬莱殿
羅列瀟湘姿此物歲不稔玉食失光輝寇盗尚憑陵
當君减膳時汝病是天意吾諗罪有司言此菓
奉玉食今以病見廢咎有司失包貢反不若南海荔
攴歲馳至長安爾
枯㯶篇云蜀門多㯶櫚高者十八九其皮割剥甚雖
衆亦易朽交横集斧斤凋傷先蒲柳傷時苦軍乏一
物官盡取嗟爾江漢人生成亦何有有同枯㯶木使
我沉歎久死者即已休生者何自守注云蜀人取皮
以充用如邊吏誅求江漢民力以供軍必至于剥盡
而後已
枯𥙷篇云楩楠枯峥嶸鄉黨皆莫記不知幾百歲
慘無生意上枝摩皇天下根蟠厚地巨圍雷庭折萬
孔蟲蟻萃白鵠遂不来天雞為怨恩猶含棟樑具
復霄漢志良工古昔少識者出涕淚種榆水中央
長何容易截成金露盤裊裊不自畏以榆本承露
是以輕承重豈不裊裊可畏乎註言大材不用而
脆嵬瑣之材反居重任
東山吟云携妓東山去悵然悲謝安我妓今朝如花
月他妓古墳荒草寒白雞夢後三百歲灑酒澆君同
所歡酣来自作青海舞秋風吹落紫綺冠彼亦一時
此亦一時浩洪流高詠何必竒晉至今且千歲皆
以謝公為風流之宗雖半山崛強金陵諸詩篇篇起
敬惟謫仙平視謝公與之對壘無所推讓時人號為
李東山固以李配謝矣
草書歌云墨池飛出北溟魚筆鋒殺盡中山兔八月
九月天氣凉酒徒詞客滿高堂湏臾掃盡𢾗千張飄
風聚雨驚颯颯落花飛雪何茫茫起来向壁不停午
一行𢾗字大如斗恍恍如聞鬼神驚時時但見龍蛇
走左盤右蹙如驚電状同楚漢相攻戰王逸少張伯
英古来幾許浪得名張顚老死不足𢾗我師老技不
師古人来萬事貴天何必要公孫大娘渾脱舞自有
草書以来未有能形容此妙者楚漢𢾗語眞可以破
鬼膽
遊泰山云清暁騎白鹿直上天門山山際逢羽人方
瞳好容顔捫蘿欲就語却掩青雲關遺我鳥跡書飄
然落巖間其字乃上古讀之了不閑感此三歎息從
師方未還又云平明登日觀舉手開雲關精神四飛
揚如出天地間黃河從西来窈窕入雲山憑崕覽八
極目盡長空閑偶然値青童綠髮雙雲鬟笑我晚學
仙蹉跎凋朱顔躊躇忽不見浩蕩難追攀又云舉手
弄清淺誤攀織女機明晨坐相失但見五雲飛此六
首皆仙人語非學仙人語亦非任棠輩所敢擬倫丁
十八輩所敢挑戰者
嘲魯儒云魯叟談五經白髮死章句問以經濟策茫
如墮烟霧足著遠遊履首戴方頂巾緩步從直道未
行先起塵秦家丞相府不重褒衣人君非叔孫通與
我本殊倫時事且未達歸耕汷水濱此篇幾于以儒
爲戲然秦家丞相府不重褒衣人非謫仙不能道
過彭蠡云謝公入彭蠡因此遊松門余方窺石鏡兼
得窮江源而欲繼風雅豈惟清心魂雲海方助興波
濤何足論水碧可採金膏莫言人將振衣去羽
化出囂煩此篇陶謝意
與道者談元云茫茫大夢中惟我獨先覺騰轉風大
未假合作容貌滅除昏疑盡領略入精要朗悟前後
際始知金仙妙公詩多說仙惟此篇兼說金仙
題薛少保畫鶴云薛公十一鶴皆寫青田眞低昂各
有意磊落如長人佳此志氣遠豈惟粉墨新赤霄有
眞骨豈飲洿池津冥冥任所往脱略誰能馴又角鷹
歌云椘公畫鷹鷹戴角殺氣森森到幽朔觀者貪愁
制臂飛畫師不是無心學此鷹寫眞在左綿却嗟真
骨遂虚傳樑間燕雀休驚怕亦未摶空上九天此鶴
此鷹頼詩而傳則詩夀于畫矣赤霄有眞骨豈飲洿
池津之句羽類無敢者時人不識角鷹本色而以左
綿畫本為眞雖樑間燕雀亦驚怕故卒章有亦未摶
空上九天之句
前打魚篇於衆魚中獨云赤鯉騰出如有神又云鯨
魚肥美如第一而徐州秃尾漢隂槎頭皆不足𢾗又
云既飽歡娛亦䔥瑟末云君不見朝来割素鬐咫尺
波濤永相失後打魚云小魚脱漏不可記半死半生
猶戢戢大魚傷損皆垂頭屈強沙泥有時立東津觀
魚已再来主人龍鱠還傾杯日暮蛟龍改窟穴山根
鱣鮪隨雲雷干戈兵争鬭未已鳳凰麒麟安在哉吾
徒胡為縦此樂暴殄天物聖所哀兩篇末句皆不忍
暴殄之意公詩深得風人之義
崔宗文樹雞栅篇押十八韻頗竒澁欠瀏亮然宗文
能領會非若阿買之不識字
摘蒼耳篇云江上秋已分林中瘴猶劇畦丁告勞苦
無以供曰夕卷耳况療風童皃且時摘侵星驅之去
爛漫任遠適放筐亭午際洗剥相蒙幕登牀半生熟
下筯還小益亂世誅求急黎民糠籺窄飽食復何心
荒哉膏粱客富家厨肉臭戰地骸骨白公雖羈旅奔
竄一飲啄間不忍自求温飽侵星驅出摘采者不知
是畦丁或蒼頭詩但云皃童往往是宗文兄弟爾
負薪行言䕫州俗坐男而女立有四十五十無夫家
者未云若道巫山女麤醜何得此有昭君村最能行
云峽中大夫絶輕死少在公門多在水小皃學問止
語論犬皃結策隨商旅此鄉之人氣量窄悞競南風
疎北客若道士無英俊材何得山有屈原宅始言䕫
峽二邦之陋末以昭君屈原勉勵其士俗公詩篇篇
忠厚如此
舞劍器行所世膾炙絶妙好辭也内云先帝侍女八
千人公孫劍器初第一五十年間似反掌風塵&KR1043;洞
昏玉室梨園子弟散如烟女樂餘姿映寒日金粟堆
南木已拱瞿塘石城草䔥瑟玳筵急管曲復終樂極
哀来月東出餘謂此篇與琵琶行一如壮士軒昂赴
敵場一如皃女思怨相爾汝杜有建安黃初氣骨白
未脱長慶體爾
代内云寳刀裁流水無有斷腸詩妄意逐君行纏綿
亦如之又云妾似井底桃開花向誰笑君如天上月
不肯一廻照又云窺鏡不自識别多憔悴深安得秦
吉了為人道寸心潯陽非所寄寄内云君同蔡琰流
淚請曹公又贈内云三百六十日日日醉如汎雖為
李白婦何異太常妻世稱太白名姬駿馬若放蕩者
然于倫紀尤厚别篇云妾家三作相為許氏潯陽寄
内則為宗氏作矣終始篤于伉儷如此宗氏垂淚訟
冤之事史不書
李杜一生流落不偶然交遊皆名卿相杜于房琯李
于張鎬見于賦詠意氣投合情誼慷慨三公皆為唐
佐命勲在帝室然終不能攀致李杜一羈旅雲安潼
谷拾橡栗而食一放逐夜郎秋浦聞猿聲而哭豈兩
賢文章光𦦨取𢾗于天者已多折磨而然歟
攝監察御史崔成甫贈李十二云我是瀟湘放逐臣
君辭明主漢江濱天外常求太白老金陵捉得酒仙
人白酬崔侍御云嚴陵萬乘不從遊歸臥空山釣碧
流自是客星辭帝座元非太白醉揚州成甫亦必豪
傑之士更相稱譽如此答友人贈烏紗帽云領得烏
紗帽全勝白接山人不照鏡稚子道相宜山中答
俗人云問余何意棲碧山笑而不答心自閒桃花流
水杳然去别有天地非人間答湖州迦葉司馬問白
是何人云青蓮居士謫仙人酒肆藏名三十春湖州
司馬何湏問金粟如来是後身此三篇可入五七言
絶句
長門怨云天廻北斗挂西楼金屋無人螢火流月光
欲到長門殿别作深深一叚愁此篇雖只二十八字
然婉而成章哀而不怨勝長賦
扶風豪士歌云原嘗春陵六國時開心露膽君所知
堂中各有三千士明日報恩知是誰四公子之客多
鷄鳴狗吠之徒豈能一一報恩哉羅隠云思量郭隗
平生事不殉昭王是負心郭隗能致樂毅劇辛以報
燕昭朱亥輩恐未能辨此
訪范居士夾道落蒼耳中見范置酒摘蒼耳云他筵
不下筯此席忘朝饑菓茹之品多矣蒼耳微物而李
杜皆形之賦詠物之遭遇亦有時耶
題元丹邱五言三篇云松風清襟袖石潭洗心耳又
云忽遣蒼生望獨與洪崖群元丹邱不知何人而白
稱之如此以丹邱二字觀之恐是天台雁蕩人然山
居在潁陽不可曉
謫仙詩如古風六十三首及樂府諸篇又古律詩舉
世誦習者不錄今所採錄或一篇或𢾗句各有意義
覧者詳之
後村先生大全集卷之一百八十一
