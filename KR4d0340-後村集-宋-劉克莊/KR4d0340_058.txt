後村先生大全集卷之五十八
内制
請詞朱表卅一首
明堂大禮前於天慶觀啟建預告九位五嶽
四瀆道場請詞
伏以剛日載㳙將展儀於宗社先期加謹敢徼福於
高穹俯竭精虔仰祈隲相普錫豊年之慶乞臻熙典
之成
滿散朱表
伏以宗祈練日將講縟儀先事告期冀歆精意諒天
心之眷顧相歲事之豊登祀典用成皇圖有永
太乙宫啓建明堂大禮預告祈晴道場滿
散醮一千二百位分請詞
伏以秩祀杪秋將告虔於重屋先期浹日敢激福於
殊庭今太史之龜筮協從若有司之籩豆已戒惟隂
晴之未定盖夙夜之靡寕寅羾綠章仰祈蒼昊伏願
瓣香上格颷馭下臨圓魄中天映黃流而同色霽華
麗曉儼玉路之無塵
太禮前二日朝獻景靈宫分詣
元天大聖后請詞
伏以欽若昊天方精禋於重屋告于始祖預欵謁於
殊庭雖慙明德之馨庶啟後人之佑仰憑道妙俯鍳
衷忱
明堂礼畢奏謝諸陵攅宫表文
伏以藏事周寑備芬芬苾苾之儀徼福漢陵曕&KR1273;&KR1273;
葱葱之氣威靈如在禋祀克成仰先烈以興懷薦微
忱而摧謝
明堂大礼畢於天慶觀啟建告謝請詞
伏以講禋類之縟儀幸無闕典荅穹示之靈貺厥有
常彛謹叩竹宫薄羞蘋薦伏願天其申命方開熙洽
之期神之格思益介簡穣之祉
滿散朱表
伏以奉秬鬯以精禋已蒙嘉應薦蘋繁而昭荅庸罄
微忱伏願帝鍳孔昭天休滋至九扈奏金穣之喜四
時調玉燭之和
天基節芧山設醮
彌月初生有神光之下属後天難老非巧歴之能推
惟昊穹示箕翼之祥即福地羞澗溪之薦凢眇躬所
祈者豈秘祝之謂哉上欲綿社稷之卜年下則爲蒼
黔而歛福共願高真來格寸念默孚俾爾熾昌敢獨
專於一己躋民仁夀可推廣於八荒
滿散朱長
月紀孟陬震出適當於五月虹流華渚節名永紀於
千秋翼翼拜章穣穣降福敬挹澗溪之潔少酬天地
之仁
大乙宫申奉聖旨今月卄七日就靈休殿醮交
年清醮并正月三日修設天基聖節清醮請詞两道
交年醮請詞
臘盡春迴稍變嚴凝之候乾旋坤轉將開平治之期
仰蒼昊以陳辭為黔黎而祈福伏願靈斿來下忱悃
默孚年歲屡豊可拾畦間之穗烟塵永熄不傳塞上
之烽
天基聖節請詞
受命於天久仰重離之照誕彌厥月適臨出震之辰
即殊庭密露於禱析庶同宇咸躋於仁夀冨非專饗
情必上通伏願畀洪範之疇鍳華封之祝過於箕翼
雖巧歴而莫推譬諸岡陵若雅人之所詠
正月二日恭遇
皇帝甲子萬夀觀設醮詞
歲歴甫新届此孟陬之月道家尤重在於元命之辰
稽首蘂珠薦忱薇藻恭願俾爾純嘏惠我無疆祝天
子之萬年如詩所詠錫皇極之五福以夀為先
滿散朱表
庚申啓運雖舊惟新甲子循環既周復始仰瞻蒼昊
俯歴丹忱伏願節紀千秋多覧忠臣之鑑嵩呼萬歲
壹如太史所書
仲春潮旺就吳山忠清廟設醮祈保江岸詞
風濤浩渺莫險於二淛之江潮汐往來尤盛於仲春
之月有神主宰自古流傳即靈瑣之邃嚴為都人而
祈&KR0548;恭願寳薰上格颷馭下臨金隄絶蟻亢之憂連
甍安堵砥柱中龍門而立巨浸順流
三月三日恭遇
皇帝甲子本命萬夀觀設醮詞
春熙寒往方鍾興運之祥日吉時良適際元辰之旦
俯陳悃素仰叩穹蒼伏願監此精忱卑之純嘏錫庶
民之五福共保太和開夀域於八荒敢懷專饗
滿散朱表
蒼規垂暮適然臨本命之辰綠簡笺天非敢當封人
之祝穟煙上徹颷御下臨豈惟近臣聞嵩嶽之呼抑
使吾民有春臺之樂
立夏就龍翔宫正陽殿脩設感生帝醮詞
規春垂暮靡代謝之期衡夏闓端將届清和之侯
敬羞蘋潦虔叩竹宫恭願帝監孔昭靈斿來下詩𢋫
唐殿應無苦炎熱之嗟絃奏舜廊孰不觧薰風之愠
七月四日恭遇
皇帝甲子萬夀觀設醮詞
封人之祝巧歴莫知元命之辰道家所重敬羞蘋藻
仰叩蘂珠恭願監此精虔錫之純嘏祈天永命益為
迓續之圖夢帝與齡孰測延洪之筭
滿散朱表
精忱之至無徼福之心肸蠁之間有與齡之兆顧慙
凉德忝荷洪休罄華祝之&KR0794;呼挹澗泉而摧謝
仲秋潮旺就吳山忠清廟設醮祈保江岸詞
京師諸夏之本甚矣浩繁浙江八月之潮尤其洶湧
欲編甿之安堵即靈瑣而監閽不假一壺民免其魚
之患靡劳萬弩浪無如馬之高
天基聖節萬夀觀設醮詞
誕彌厥月昭示於休符受禄于天敢私於凉德輙羞
蘋薦仰叩竹宫冀丹赤之上通與蒼黔而均被曰夀
曰富壹如皇極之敷欲安欲生各遂人情之願
滿散朱表
儲祥震夙時届初生顧德菲凉福寕專饗甫露章之
上徹我颷馭之來臨所願開夀域於八荒不敢當華
封之三祝
天基聖節茅山設醮請詞
青規届序甫布陽和赤氣呈祥有開景運稽首隃瞻
於福地齋心默禱於皇穹以渺躬膺歴數之歸以凉
德託士民之上多歴年所克享天心屬逢誕節之前
期盡屏昔人之秘祝恭願雨晹朝順朝野歡娱錫五
福於庶民敢云專饗開八荒之夀域孰不樂生
滿散朱表
王春正月屬届初生福地名山初非秘祝盖均爲於
漙率豈&KR0825;饗於菲凉願垂天地之仁俱錫居民之福
正月七日恭遇
皇帝甲子本命萬夀觀設醮請詞
新歲紀孟陬之月方届履端渺躬逢本命之辰敢懷
徼福俯羞菲供仰扣殊庭恭願鍳此微忱錫之多祉
周而復始喜景運之循環惠我無疆非歴家之能筭
滿散朱表
受命于天獲承丕緒誕彌厥月適值元辰箋丹悃以
力析冀蒼穹之垂佑
仲春潮旺就吳山忠清廟設醮祈保江岸請詞
浙江險阻自古而然潮候往來於春尤盛祈都人之
奠枕薰靈瑣之辨香恭願神物護持風濤恬静六飛
所駐填安衆大之區千丈之隄杜絶漂搖之患
太乙宫申保蠶麥設醮請詞
女功伊始各勤五畝之桑民食方艱尤望兩岐之麥
欲田里免飢寒之患必雨暘無乾溢之愆廼述輿情
仰干穹聽恭願惠風和暢化日舒遅蠒似罋而倍收
競練白雪餅如篩而一飽蚤刈黃雲
三月八日恭遇
皇帝甲子本命萬夀觀設醮請詞
維暮之春式届陽和之候誕彌厥月聿開震夙之符
輟叩殊庭寅繙祕笈伏願皇圖山鞏夀祉川憎逢甲
子之元辰用祈景貺紹庚申之寳運永保丕基
滿散朱表
緒業之託實傳渺躬隂陽者流尤重元命爰控精祈
之悃敢萌專饗之心願與臣民同躋仁夀
立夏就龍翔宫正陽殿修設感生帝醮詞
朱明候應初欣壠麥之登蒼昊聽卑敢挹澗蘋之薦
隃瞻綘闕虔控綠章伏願帝監四方皇敷五福假也
大也發爲飬物之仁薰兮時兮推以解民之愠
冊文七首
明堂大禮前一日朝享太廟
聖祖天尊大帝
㐲以物本乎天人本乎祖維帝之盛有光羲農垂裳
之化合宫之制千載而下猶想其風慶源既衍施及
冲渺兹卜季秋藏事國陽啓廸後人迓續休命
祖宗帝后(十三首一同)
伏以猗歟我家以聖継聖帝德之盛若古勲華后範
之懿曰女尭舜遺此艱大集于菲凉屬修宗祀前期
以告洋洋如在神之格思亦既受社施于孫子
昊天上帝
伏以帝監四方眷宋不釋惟德是輔詎天我私農扈
有積邊烽息警篤匪人力眞宰之功仰觀星象俯練
時日曷謂大饗亦惟小心其億萬年對越景命
皇地祗
伏以莫厚於坤故能載物王者母事自古則然生齒
惟蕃地道亦敏都人足食歲事遂成后土之功與天
同大兹卜素商肇修宗祈廼薦黃琮以徼終惠
太祖皇帝
伏以天厭五季真人勃興黃鉞一麾僣壘電掃實開
有宋無窮之基創造孔艱揖遜不有帝庸眷顧詒萬
子孫仰憲累朝藏事重屋曷敢不恭威靈在天
太宗皇帝
伏以聖矣熙陵舜受堯禪六合一家偃伯崇儒以武
戡乱以仁立國軼漢跨唐與周比隆曾孫纂承懼德
弗類属嚴大報敢薦微忱詒謀既遠流慶未艾
寕宗皇帝
伏以於皇聖考侔德舜文宵衣之勤澣服之儉天輔
有德民懷有仁渺予冲子羹墻如見付托之重大懼
弗當属修宗祀嚴父配帝赫赫灈濯實照臨之
表文十首
成穆太后慈懿皇后攅宫脩造奏告
慈容天遠陵兆歲深兹卜繕修深虞震動筴耆叶吉
材甓俱良舊觀將新前期已告
慈懿皇后宫修换翻盖奏告告遷神御
陵柏黛蒼惟神靈之貴静廟楹丹刻属敝蠧之當新
撰日之良鳩工惟謹暫兹移御行矣返棲
慈懿皇后宫造遷神御權奉安表文
敝必改為固難因陋禮當遷奉焉敢憚勞敬舉玉衣
暫移帳座佇遷舊觀即復悶宫
仲春𥙷種諸陵攅宫
陵廟禮嚴方春按視橋山松柏悶宫楹桷乃𥙷其疎
乃飾其蠱焄蒿如見不敢不告
昭慈聖獻皇后上宫等處翻盖修整奏告
雨凌風震寕免傾欹日吉時良將加設飾儼神游之
如在輟先事以告期慈監俯臨僝功不遠
昭慈聖獻皇后下宫等處翻盖修整奏告告
遷神御
園陵事重霜露感深敝改而爲方欲新於舊貫礙通
諸理暫移次於别楹庀役云初告期惟謹
昭慈聖憲皇后下宫翻盖修整權奉安神御
涓日之吉將繕寝園在天之靈暫遷幄座聿嚴崇奉
其即妥安
成穆皇后攅宫下宫殿宇翻瓦抽換奏告告
遷神御
亢藏廟祝禮尤極於嚴恭兩降露濡物寕無於蠱敝
旣羞辰而得吉將撒舊以更新敬奏靈斿暫遷别幄
權奉安
仍舊如之何事不容於因陋避礙通諸理敝必至於
改爲乃即殿楹暫遷帳座俟鳩工之告畢奉颷御以
遄歸
赤山攅宫成恭慈懿皇后下宫並已修整了畢
告遷神御還殿及正奉安
時前告遷
陵官繕廢舊觀維新祐主返栖慈顔如在乃涓上日
豫告前期
正奉安
梓人竣事既繕寝園木主棲神復還帳殿徽音肸蠁
佳氣欝葱在天之靈豈隔蒼梧之野乘雲而去徑歸
姑射之山
紹興府攅宫修盖高宗皇帝憲節皇后憲聖
慈烈皇后孝宗皇帝成肅皇后光宗皇帝
寕宗皇帝恭聖仁烈皇后攅殿神門并神御殿
神門並已脱换柱袱檲楣重新盖瓦畢備合同
告遷奉安
告遷神御
昨因飾蠱嘗先事而告期今既僝功將妥靈之有日
遥望弓劍所藏之地不勝羹墻如見之心崇奉愈虔
潔齋以白
正奉安
梓人竣事蠱敝一新祐主返棲威靈如在焄蒿之念
尤切崇奉之禮益嚴
仲春𥙷種諸陵攅宫窠木及修奉殿宇衣幃
什物
春視園林舊典有嚴橋山之柏寢廟之簾𥙷疎飾敝
妥靈揭虔敢不昭告先后在天
成恭皇后恭淑皇后上宫翻盖殿宇龜頭奏
告
慈容如在旣久因山積蠱宜新初非修墓載涓良日
預告前期屬鳩僝之將興願威靈之默相
後村先生大全集卷之五十八
