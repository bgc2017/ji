後村先生大全集卷第六
詩
癸水亭觀荷花一首
執熱屏人事偃卧慵巾裳過門二三友失喜跣下床
鳴騶出華陌聮轡遵野塘崇軒俯萬荷濯濯涵波光
都忘瘴海中疑墮玉井傍遠無膏粉氣近有冰雪凉
製葉可以衣采的可以嘗離騷譜靈草品爾列衆芳
似曾識三閭安肯肖六郎詞人更儇薄比詠猶妃嬙
曷不觀兹華意色和而莊風吹月露洗豈若冶與倡
衆方慕絶豔誰能参微香余詩縱枯淡一掃時世粧
棲霞洞
往聞耆老言兹洞深無際闇中或識路塵外别有世
幾思絶人事齎粮窮所詣棋終出易迷炬絶入難繼
孤亭渺雲端扵焉小休憩憑高眺城闕擾擾如聚蚋
盡捐穢滓念遂有飛舉勢山靈娟清遊雨意未極銳
濛濛濕莎草浥浥凉松桂暝色不可留悵望崖扉閉
堯廟
帝與天同大天存帝亦存桑麻通絶徼簫鼓出深村
水至孤亭合山居列岫尊尚餘土階意樵牧踐籬藩
五月十七日游諸洞
来南百慮拙所得惟幽尋矧余玉雪友共此丘壑心
江亭俯虚曠穴室窮䆳深是時薄雨收白靄籠青岑
棄笻逞野步却扇開風襟炎方豈必好差遠鞞鼓音
且願道海清莫問神州沈徘徊惜景短留滯畏老侵
昨遊感鶯哢今至聞蝉吟常恐官事縶佳日妨登臨
譬如逃學兒汲汲貪寸隂何因釋膠擾把臂偕入林
泛西湖
桂湖亦在西豈减穎與杭丹橋抗崇榭渌波浮輕航
休沐陪勝踐軒盖何輝煌停橈藕華中一目千紅裳
詎知白晝永但覺朱夏凉古洞半蕪廢仙人今在亡
踞石散醉髮吸澗澆吟腸延綠繚溪步詰曲經禪房
野鳥啼密竹高蟬嘒疎楊雖無絲管樂談論諧宫商
諸君敏于詩援筆如蜚翔顧予乏華藻山鷄追鸞凰
頗能讀古碑所恨侵夕陽明發復擾擾前游未可忘
題許介之詩草(益公稱其詩)
我留鳶跕外君往雁廻邊走僕行千里敲門授一編
真妍非粉黛至巧謝雕鐫何必周丞相男兒要自傳
慈氏閣(氏所建)
閣建五季時丹碧晃曾絫吾行半區中鉅麗莫與比
想方營綜時覇心極雄侈但思窮耳目寕論竭膏髓
一朝陵谷變飛電掃僭壘湘波日夜流不洗争篡耻
惟存浮屠居願力久未毀夕陽吊陳迹危檻聊徙倚
遥憐下界熱高處凉如水若非逼嚴鑰坐待鐘聲起
翛然亭
每到闌干畔俳徊暮始還為憐臨水寺盡見隔城山
墻繚青苔裏舟藏綠樹間松扉宜步月只是限重關
辰山
一峯疊三洞廼似弘景樓下洞初俯入蘚室寒颼颼
中洞忽躍出有&KR0985;通玄幽豁然崖谷判萬態誰鐫鎪
或如植寶幢或如垂珠旒或如鯤鯨飛或如龍麟游
石橋状天台木棧疑蜀州稍憩大士嵓遂經羽人丘
力窮至上洞身載雲氣浮未畢水山緣勉為塵世留
平生避地心兹焉宜菟裘長斧樵青壁短蓑耘綠疇
獨恨汲路遠溪澗皆背流會當逢異人卓錫成靈湫
千山觀
西巘林巒擅一城渺然飛觀入青冥于湖數字題村
華棟陽朔千山獻畫屏境勝小詩難寫盡天寒薄酒
易吹醒獨游不恨無人語滿壑松聲可細听
曾公嵓
廣室内嵌空層峯外巍嵬仰視駭縣石俯踐愁滑苔
古竇風肅肅陰澗泉洄洄飛梁跨其間上可陳尊罍
愛凉復畏濕當暑重裘來名嵓者誰歟兄固弟子開
憶昔建中初國論幾一廻惜也祖荆舒卒為清議排
至今出牧地姓字留蒼崖躊躇增歎慨日入禽聲哀
郊行
薄有西風意郊行得自娛山晴全體出樹老半身枯
林轉亭方見江侵路欲無何妨橋纜斷小艇故堪呼
秋日會遠華舘呈胡仲威
嶺表豈必熱庚伏頻滂沱薄暮辱招要盆李参瓶荷
君侯如長松折節交藤蘿竒字識夏鼎古音彈雲和
今日素商至高屋凉意多夜清群籟息已有蛩鳴莎
人生不飲酒賢愚同銷磨拍手問湘纍獨醒欲如何
謬承青眼顧詎惜蒼顔酡客散我亦歸耿耿看斜河
老大
老大重登聘士臺客懷牢落可曾開臨流往往看鳶
墮入署時時見馬來有約青山何日去無根白髮是
誰栽目嫌不帶功名骨只合眠莎與坐苔
伏波巖
懸壁萬仞餘江流澆其趾仰視不見天森秀拔地起
中洞既深豁旁竇皆竒詭惜哉題識多蒼玉半鑱毀
安得巨靈鑿永削崖谷耻𬗟懷兩伏波往事可追絶
銅柱戌浪泊樓船下湟水時異非一朝地亦去萬里
山頭博德廟今為文淵矣謂予謂弗信君請討諸史
詰猫
古人養客乏車魚今汝何功客不如飯有溪鱗眠有
毯忍教鼠嚙案頭書
八挂堂呈葉潛仲(金華丞相之孫)
之子初度曰畏客如避仇朱門禁入謁青山招出游
置醴泉石間凉意生觥籌風檻絳華馥冰盆丹實浮
起誦眉夀篇酌君介千秋煌煌丞相孫少也宜襲侯
黑頭去雲遠白髮来何稠君言權位盛熟若志節修
靜觀鍾鼎族起滅猶輕漚祝君象韓吕不羡熺與攸
挽聶孺人(平樂董令之内)
已病猶蔬素西歸不復疑飛鳬踰嶺遠别鶴返鄉遲
箴史傳賢女巾冓付侍姬白頭潘令在應有悼亡詩
題胡仲威文藁
熟讀執事文恍如入寶山瑰異千萬種一一無可刪
瑤草既俯拾珠樹亦仰攀美玉不知數照映穹壤間
大者中主瓚小者堪珮環居然廊廟器胡為委荆菅
嗟余頗識寶對之清涕澘擕寘蔀屋内虹氣驚市闤
常恐陽虎輩竊去亡繇還何當變姓名袖出函谷關
戴秀嵓(戴秀者兵卒也得道于此)
兹巖視諸峯厥狀尤峥嶸舊為碧蘚封新有朱棧横
縻腰尚恐墜束炬方可行外狹中乃寬始闇俄忽明
仰視神魄悸俯顧形殼輕遂覧丹爐基微聞玉鼓聲
源深足力盡路黑雲氣生不辨晝夜分恍疑世代更
嘗聞學神仙所得由專精豈吾諸名士羡彼一老兵
欣然約同志嗣此將尋盟安知無白鹿絶頂来相迎
寄左次韻魏
多謝齊安牧交情未闊疎方籌江北事肯寄海南書
開幕交鋒處修城劫火餘别来各添歲筋力近何如
二
同事征西府聞君已繡衣小侵今視昔大捷是耶非
酋長輿尸返𥚹禆奏凱歸六關天樣險莫遣賊能飛
中秋湘南樓餞張昭州
臺使選良牧詔下帝曰俞高牙植華艦餞者来傾郛
明月滿麗譙寒光映尊壺桂人願少留昭人望疾驅
一室可為政况廼有國都嶺民曰以耗丁口彊半無
洋洋𬗋雲䛇侯其勒座隅道鄉游息處暇日搜榛蕪
鄙拙忝投分臨風獨躊躇頗念友離索寕論鬼椰榆
何繇扣鈴閣百榼傾兵厨(郡酒絶佳)
榕溪閣(山谷南遷維舟榕下)
榕聲竹影一溪風遷客曾来繫短篷我與竹君俱晚
出兩榕猶及識涪翁
哭譚戸錄
讀過書皆記非惟善属文有名登進士無命作参軍
白髮行秋暑青衫殮瘴雲可憐膏火下虚費一生勤
二
胷次有千年&KR0809;中乏一錢客来臨旅殯官為顧歸船
通德梳新髻童烏拾舊編傷心鄰巷裏廢宅鎻寒烟
風
風於天地間惟桂尤其雄將由岩竅多或是地形穹
不知起何處但覺来無窮浮埃晦白晝竒響激半空
一怒動旬浹小亦數日中城堞凛欲壓况此半𤱔宫
嘗聞古至人御氣猶輕鴻劉季晩可憐擊筑悲沛豐
我老斷恐怖眠身等枯篷飄擲付大塊奚必分西東
觀射
浪箭束如林傍觀笑不禁蠻平無事久卒惰可憂深
各自分牛臠何曾貫虱心种侯青澗法能費幾黃金
荔支巖(洞内小石如荔支者無數)
異境閟神竒一罅通深阻呀然張蟾吻光怪腹中貯
始来尚覿面稍進但聆語廽頭失塵世束緼行里所
石房容十客石柱徑丈許眠&KR0729;若將吠墜菓疑可咀
平生聞化城今見玉樓櫓陟高既趫捷循狹或傴僂
忽逢路窮處淺浪隔洲渚心知仙聖居𣣔到無飛羽
向非薪燭力往返何異瞽重游儻未卜聊向詩中覩
再游栖霞洞
直路幽隂仄路明玉為墻壁雪為城殷勤報有詩翁
到萬一仙人肯出迎
佛子巖
環郭洞府多所患在卑濕斯巖獨虚敞他境未易及
穹如層屋構廣可百客集開竇送雲出掃壑延月入
穴居儻堪謀徑欲老樵汲絶顚尤玲瓏苔磴不計級
惜為僧所涴飛棟緣嶪岌佞佛墮癡想明鬼趨陋習
遂令登眺者欲往足若縶何當一燎空盡見萬仞立
劉仙巖
絶頂来尋煉藥蹤老仙端的是吾宗寄聲月白風清
夜定許相期第幾峰
龍隱洞
先賢評桂山推爾居第一豁然碧瑤戸夾以雙玉璧
中有無底淵黑浪常蕩潏諒當剖判初倍費造化力
雷嗔斧山開龍怒裂石出至今絶頂上千丈留尾脊
寕論兒女子壯夫股為慄我来欲題名腕弱墨不食
摩挱狄李碑文字尚質簡今人未知貴後代始寶惜
洑流工駭舟久游覺蕭瑟巖屋寬如家廻櫂聊愒息
(狄武襄公平蠻碑李師中侍制宋頌在焉)
哭梁運管伋(丞相之子)
憶共游山猶昨日奄驚白晝隔存亡宅深外不知何
病醫雜人争試一方弔客傷心同瀝酒愛姬收淚各
分香淳熙丞相潭潭府今日門庭冷似霜
琴潭
山形若覆奩潭面如拭鏡竒哉几案物千古棄荒夐
了無扳躋勞坐愜幽埜性泉源黑難窮崖色碧相映
闖深畏龍勢窺淺見魚泳可憐風水聲空山誰来聽
我欲買兹丘掃迹逃囂競未言葺苑齋先可理漁艇
清惠廟
來訪古詞宫迢迢過水東一條溪不斷數里竹方通
巫拜分餘胙商行禱順風粧樓空百尺半仆夕陽中
辰山道人
道人何爲者寒暑一布衫髮白具老態口呐稀冗談
我陪小隊来猿鳥窺層嵐道人方掩戸燕坐彌陁龕
迎客不下山送客不出庵即之疑槁木面目寒巉巖
贈錢漠然謝有若投諸潭微言歲計熟收芋已滿籃
斯人来識字豈必曾遍参所立偶自高可儆佞與貪
玄山觀(宋之問别墅)
来瞻石像看唐碑一徑蒼松映碧漪聞說宋公曾住
此寄聲過客細吟詩
榕溪隱者
榕溪有隐者幽事在溪曲治地可十𤱔方整如奕局
始行入荆扉漸進至苑屋樹之百盆蘭繚以萬竿竹
觧衣憩素隂擁鼻来微馥主人聞客來引避若駭鹿
却詢守舍兒云已出賣墨壁間見其像條褐巾一幅
安知非回仙寄跡混塵俗矢詩慕高風君歸儻肯讀
褉亭(南軒所立)
年年春草上亭基父老猶能說左司寂寞當時修禊
處一間老屋兩殘碑
自用臺字韵一首
脱了荷衣事將臺羈留又見嶺梅開詩因癸水辰山
作訟自雷州電縣來架上書從人借讀墻邊竹是俸
移栽小忩睡起無情味閑聽飢禽啄砌苔
篸帶亭
上到青林杪凭闌盡桂州千峯環野立一水抱城流
沙際分漁艇烟中見寺樓不去垂去客更得幾廻游
程公巖
石室外甚狹中廣如毬場偉哉鉅麗居天造無棟梁
嚴冬既深燠盛夏尤虚凉偶至不忍去杖履聊方羊
人能專此壑何必政事堂先須置禅龕次第營丹房
烟霞入几席塵土麾門墻學道縱未得着書亦可藏
哭林晉之判官
去歲衝寒赴辟時感君騎馬遠追隨一春不得梅花
信萬里空題薤露詩小簡佩壺邀士友大鐺煮粥活
流移平生二事尤堪記應有名公與撰碑
鵲
久不聞烏鵲朝来噪不休殊鄉無喜事應為買歸舟
榕臺
拔地高崖如鐵色拂天老樹作寒聲他年記宿榕臺
夜便是南歸第一程
&KR0809;無金絫貧如故鏡有絲生老奈何一事尚堪誇北
客來時詩少去時多
嚴關新洞
羽客初尋見因子此葺廬未能平險峻先擬架空虚
磴落樵相引山名尉自書看来驛臨道未必有仙居
乳洞
千峯夢裏尚崔嵬不記青鞋走幾廻天恐錦&KR0809;猶欠
闕又添乳洞入詩来
發湘源驛寄府公
走本山中人感激趨燕臺謬辱弓旌招愧乏謀議陪
先生如春風盎然嘘陳荄曉入開玉帳夕話扄鈴齋
下榻驚一府撰杖窮千崖豈曰君畜伋實惟予視回
歲晚謀北轅凄其難爲懷欲言先菀結既决猶徘徊
是日戒行李送者皆鄒枚兵厨遺珍餉祖席羅寶釵
下令許卜夜寕畏街鼓催詰旦枉牙纛山亭陳金罍
都人如堵墻謂我何榮哉未聞從事去親致元戎来
繾綣談至夜霜月照露苔長跪抱馬足離緒焉能裁
麗譙落天杪悵望空倚桅昔人死知已骨朽名不埋
公有管樂姿愚非温石才他時儻後凋安敢忘栽培
鏵觜(史祿渠至此分水)
世傳靈渠自始皇南引灕江會湘楚水山憂赭石畏
鞭鑿崖通塹三百里篙師安知有史祿割牲沉幣祀
瀆鬼我舟閣淺懷若人要是天下竒男子只今渠廢
無人修嗟乎秦吏未易訾
書堂山(柳開守湘讀書處)
子厚文章宗仲塗豈後身不肯作崑体寕來牧湘濱
誅茅翠麓顛日與書卷親剗去五季衰挽回六籍醇
歐尹相繼出孤唱繇伊人風流喟已遠尚喜棟宇新
澗泉既可汲山木亦可薪熟讀壁間藏痛掃毫端塵
千峯高叢叢一江碧𥻘𥻘禽魚暨草樹纖悉几案陳
勖哉山中友勿厭泉石貧
湘中口占
少年裘馬事清狂晚看梅花到瘴鄉一任海風吹面
黑免教人謗作何郎
二
船頭吹火盧仝婢馬後肩書穎士奴安得世間名畫
手寫予出嶺泛湘圖
三
江邊金碧漫層層戶口稀疎塔廟增楚俗不知黃面
老家家香火事湘僧
四
津吏沙邊立指呼放船出鎻要州符書生行李堪抽
點薏苡明珠一例無
見方雲臺題壁
寄書迢逓夢参差每見留題慰所思不論驛亭僧寺
裏有山水處有君詩
土馬村
村墟薪濕米如金猶記来時臘雪深曾有小詩題歲
月店荒無壁可追尋
祁陽道中
昨過知岑寂重来况雪天人居雞柵裏路在鳥巢邊
草市開還閉茅山斷復連瀟江清似鏡悔不問歸船
愚溪
草聖木奴安在哉荒榛無處認池臺傷心惟有溪頭
月曾識儀曹半面来
二
青雲失脚謫零陵十載溪邊意未平溪不預人家國
事可能一例受愚名
浯溪
上置書堂下釣磯漫郎陳迹尚依稀無端一首黃詩
在長與江山起是非
二
形容唐事片言中元子文猶有古風莫管看碑人指
點寫碑人是太師公
石鼓
石鼓名天下州庠盡不如古祠猶漢舊石刻半唐餘
翠巘供憑几寒江照讀書恨余非楚産来借一房居
湖南江西道中
獨醒公子去沉湘未識人間有醉鄉酒與離騷難捏
合不如痛飲是单方
二
賈生廢宅草芊芊路出長沙一悵然今日洛陽歸不
得招魂今在楚江邊
三
少陵阻水詩難繼子厚遊山記絶工斷璧殘圭零落
錦新碑無數滿湘中
四
去年冬至投僧寺今歲陽生宿店家獨夜無人堪晤
語青燈相對結寒花
五
蠻府参軍鬢髮蒼自調欸乃答漁郎從今詩律應超
脱新吸瀟湘入肺腸
六
丁男放犢草間嬉少婦看蠶不畫眉歲暮家家禾絹
熟萍鄉風物似豳詩
七
每嘲介甫行新法常恨歐公不讀書浩嘆諸劉今已
矣路傍喬木日凋疎
八
茫茫衰草莫雲平斗氣千年不復明惟有多情篷上
月相隨客子過豊城
九
派裏人人有集開境師山谷與誠齋只饒白下騎驢
叟不敢勾牽入社来
十
上封已失嶽僧期客問丹霞謝不知懶到登山臨水
處始驚筋力减来時
曉鷄
絳幘昂然韻節清不因風雪廢長鳴初聞烟岫猶䘖
月久聽山城漸殺更驚起征夫茅店夢喚回老將玉
關情年来無復中宵舞自笑功名一念輕
哭裘元量司直
築室西山下孤標未易親長閑如野鶴偶出似祥麟
屬者陪髦士嗟乎瘞玉人北風吹老淚空滴暮江濱
豫章
湖光如鏡了無塵照見先生白髮新歲晚騎驢行萬里
始知孺子是高人
二
交遊回首散如烟重過洪州隔世然手種垂楊皆合
抱朱顔安得似當年
還杜子埜詩卷
老眼昏花廢課程小窗久矣斷書聲夜来忽得君詩
卷自起挑燈讀到明
訪李公晦山居
烏洲在橋北我僕云路迂語僕爾何知彼有高士廬
問樵得處所林樾尤扶疎修竹僅萬箇古梅非一株
小圃植蔬菓復有沼可漁下馬式籬藩攝袂循庭除
不聞鷄犬聲茶烟起庖厨伊人道義富豈比山澤癯
蕭然蓬蒿中尚友泗與洙古來連雲第翕赫衆競趨
漸臺暨郿塢變滅纔須臾聖門不朽事廼屬陋巷儒
願君長保此是亦顔之徒
道傍梅花
風吹千片點征裘猶記相逢在嶺頭歲晚建州城外
見向人似欲訴離愁
戲書客舍
已去光隂挽不廻漸驚老態逼人来决河猶有方堪
塞脱髮應無術可栽北戍寶藏惟檄草南遊稇載是
詩材客愁何物禁當得聊向旗亭買一杯
懷安道中
閩溪瘴嶺客程賒曉泊懷安喜近家大屋書旗夷酒
米小舟鳴艣競魚蝦溪移驛已臨高岸潮退帆多聚
淺沙快着征衫鞭瘦馬要看二十里梅花
哭澤孺方先生
弟子成名衆先生獨命窮廣埸雙鬢秃陋巷一瓢空
鷄饌為親設牛衣與婦同嗟乎猶嗇夀神理竟難通
二
方訝書来少殊鄉訃忽聞素幃無祭主破笥散遺文
已閉三間屋誰封四尺墳舊曾傳業者南北各離群
真隱寺
出郭斜陽已在山夜深乘月到江干奴敲小店牢扃
戶僧借虚堂徑掛单駭浪急回因膽薄逆風小住為
心寬投床一枕瀟湘夢無奈霜鐘苦喚殘
道傍松一首
入閩多古松夾道疎復密未曾識兵火既久蔽白雪
蠢兹游惰民深夜腰斧出斸根取脂肪竊負如鬼疾
譬如人刖趾僵什立可必供君一瞬光夭彼千歲質
暴殄聖垂誡樵採官著律徼吏嗜雞豚熟視不訶詰
登高撫路逵巨幹日蕭瑟哀哉暑行人暍死誰汝恤
枕峰寺
夜深投寺觧行装一點寒燈照上方老宿問余何處去
年年来此借僧床
乍歸九首
官滿無南物飄然匹馬還惟應詩卷裏偷畫桂州山
二
兒童娛膝下母子話燈前却憶江湖上家書動隔年
三
絶愛墻隂橘花開滿院香鄰人欺不在稍覺北枝傷
四
北戍邊城下南遊瘴海頭不知天地内何病可逃愁
五
孚若如天馬軒昂不可羈為貧疎飲客因病出名姬
六
弛擔逢除夕檀欒共擁鑪把如爲客看還得似家無
七
架書多散亂信手偶拈開正似前生讀茫然記不来
八
手種梅無恙蒼苔滿樹皴可憐開較早不待遠歸人
九
格力窮方進功夫老始知儘教人貶駁喚作嶺南詩
題坡公贈鄭介夫詩
玉座見圖歎纍纍菜色民如何崔白輩只寫蔡奴真
二
向来與相國投分自鍾山不入翹材舘甘為老抱關
三
下吏語尤硬投荒身轉輕不然玉局老肯喚作先生
後村先生大全集卷第六
