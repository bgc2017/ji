後村先生大全集卷第十三
詩
送項使君季約二首
出有凝香樂君候摠未知清齋燈火夕閉閣荔支時
群小畱難住民愚去始思兩年案頭筆一字不容私
二
但見兩眉顰何曾一饌珍節如僧更苦家比郡尤貧
琴鶴均為贅蓴鱸頗切身蕩山有來雁莫惜寄聲頻
送王梅州二首
州境與潮鄰徐行止浹旬瘴鄉均一氣塩子一吾民
日晏風烟斂兵餘戶口貧定將田里事閉閣細條陳
三
禍始自三槍菑猶被一方帝將安浡海君肯薄淮陽
老手何憂斷新眉尚費粧漢庭褒郡最晚入爲郎
癸卯上元即席次陽使君韻二首
初陽久雨淳祐第三春聊與衆行楽稍欣農食新
俱蒙青帝力莫問紫姑神座上遨頭作流傳遍郡人
二
縦觀姑猶目殷憂欲醉心馬嘶淮祲惡鵑叫蜀怨深
玉座方停箸椒塗亦脱簪好爲諫臣論莫作醉翁吟
辛卯春日
甫報弓旌召俄聞彈射攻匹如飲甘露(諸不能受人惡言如飲甘)
(露者不名為有力人語見佛書)又似斬春風雲夢伊呑輩湏彌納
箇中故山多芋栗不必問徂松
挽林煥章二首
昔在端早際臨朝想老臣但問轅固召不見伏生行
霜柏無寒暑朝華有悴榮由來天所靳上夀與高名
二
束帛徵諸老深衣立一儒鄉人偕獵較童子共風雩
屑屑羞來往兢匕迨舉扶自慚衰竭久書墓覺詞蕪
送趙阜主簿
罷税無兼局蕭然古廨寒士稱為善類民說是清官
刀薄難推轂身輕易起單竹林逢大阮試為問平安
挽游勉之侍郎
不假横金貴居然比玉温諸公從上雍一老立東門
伯氏推難弟先師有嫡孫耆英凋落盡舊事向誰問
二
昔在高陽里曾登夫子堂武城愧言偃畏壘化庚桑
病臂書全闕驚心鑑忽亡平生芻一束道遠不能將
挽唐伯玉常卿二首
身自無安處昇州更廣州逐教子方去死到了翁休
鳳至虞廷喜麟亡魯野愁憂時兼道友白却九分頭
二
久欲攜尊鯽呻吟去未能甫封陶母墓俄弔董生陵
言立何曾死騷招更不譍那湏論宿草身盡淚方冰
送居厚弟堂禀二首
俱被光華遣同歸寂寞濱吾灾因抱槧子咎在埋輪
記憶煩明主招徠到遠臣要湏留晚節他日白先人
二
怕與親朋别那堪送子行天威難俟駕秋暑勿貪程
若見知名士為言不慧兄孤危托君相耕釣畢殘生
居厚不果行次韻二首
物色來林下安排起海濱居然蒙錦穽幸未駕蒲輪
非我瑕疵汝云誰毁譽臣只愁從此去未易致虞人
二
祖帳方涓吉公車已尼行若非露消息未免廹期程
水菽姑娛母茅柴且酌兄未應天禄閣便欠一更生
聞居厚得祠復次韻二首
諸賢談稷下孤士卧漳濱母亦為投抒兒宜勿斷輪
無湏留逐客有些吊纍臣一室纔容榻奚門問疾人
二
稍欣公議白又報嘖言行上漫招東馬人方毁李程
迎來新觀主伴取老師兄漢士方雲合何湏魯两生
贈蜀士盧石受二首
蜀郡盧夫子沉冥不偶時幽深病梨賦竒怪磔蟇詩
古有嚴并李今無曠與䕫何當短檠下歷歷叩群疑
二
井絡纏兵慘瞿堂下棹輕命寕一錢直腹載五車行
始覧無諸跡休聽望帝聲世無韓十八誰識玉川生
送陳廷之官連州
郡接湖南境孤城若箇邊茆寮愁問宿峽石善驚舡
官小無迎吏詩工有續編古人高妙處不過覧山川
挽林承奉
性與聃書合平生寶儉慈鹿門妻采藥蟾窟子攀枝
君可先賢傳吾慙幼婦碑衰年窘才思呵凍課哀詩
挽姚漕督叙
昔建經離亂煩公出拊循魯宮恢故宇蔡卒即吾人
薏苡何傷我甘棠尚在民悲哉元日召當宁記名臣
挽開國陳寺丞
昨御祥琴後多傳言語通虚令占列宿不料奏悲風
華表孫從祖生芻婿弔翁九原一無憾全璧見先公
二
伯也不可作叔兮猶典刑公車玉堂薦書空鶴山銘
攵上通候印新營太祝廳衰年新舊少吟罷涕先零
挽王居之寺丞二首
元老登庸晚同年召用初昔哉武公耄甚矣董生迂
汾曲廬旋返平津閤寢疎空令雙鬢白猶待兩輪朱
二
憶昔陪真率華居甫落成坐賓來墮幘待女出弹箏
吳復吳趨曲空餘楚些聲九泉見忠簡應問老門生
挽方&KR2454;貢士
秋賦曾賓送春卿偶脱遺離羣嗟老境同隊記免時
終制從家礼高懷見墓裨亦如陶處士自作誄兼詩
題永嘉黃仲炎文卷二首
書坊黃冊誘免童朝取封侯夕拜公賈董奇才無地
立歐蘇精鍳與人同安知李薦麾門外不覺劉幾入
彀中早晚君王求極諫莫教豪傑泣途窮
二
龍泉筆絶文章熄此作居然可貴珍激處飜嫌董生
綬新來却笑退之陳假令覆瓿無知者尚可藏山待
後人外物區區均糞土祝君愛取不貲身
和吳教授投贈二首
三徑荒凉手自開旋移花木剪蒿萊休休豈不緣迂
惰屑屑何為費往來明主祗今蒐墜典故人大半客
翹材纍臣方卧漳濱疾錯夢鈞天聽楽廻
二
衮衮登瀛更上坡且容老子釣烟波鳳麟自合呈祥
瑞鳬雁何曾繫少多時有耦耕人共語亦無問字客
相過倒嚢欲答驪珠贈奈此家徒四壁何
和張簿尉韻
舊案依稀在柏臺寄声杭本莫飜開騎驢遵從兩點
挾羅爵門庭幾客來務觀可堪供史草𥙷之不會作
宮梅男免盍建横行策免使君王歎之材
用王去非侍郎韻二首送林元盾提幹秩滿
造朝併呈侍郎
成滿歸來薇亦剛策名不斍十年強素無沂國三場
志曾有西山一瓣香晁董未能免科舉孔顔才可語
行藏要為天下竒男子寕論區區國與鄊
二
叔季滔滔未見剛每聞徤論意差強向來曾劾燈籠
錦老去聊凝畫戟香世運横流安所止聖朝末舍豈
容藏幾回欲上鈴齋謁衰病無因可去鄉
送李用之察院赴潮州二首
烏府名臣暫擁麾霜稜聊復變春熙行人猶謂驄當
避聖世初無鱷可移粤俗相擕看上日韓祠配食付
他時極知不作周南滯禁闥湏君補闕遺
昔在番禺鬻筴時瞽言不敢計從違固知國有三空
患又欲民無再㩁譏篛裹為生尤瘠薄牙籌所積恐
纖微公卿文學方矛盾應侍嚢封决是非
賀王實之得第二子
&KR0751;翁活計未全迂老驥新生汗血駒攀桂肯輸郎罷
否分梨還譲阿兄無應陳俎豆為嬉戲想見詩書被
抺塗報與厨人多釀酒王家例合有三珠(塗抹詩書如老鴉玉川子添丁詩)
送方蒙仲赴省
童年觜距已專場何况而今益老蒼天網恢然罩鸞
鵠朝陽鳴矣革蜩螗士誰與賀爭同進衆亦惟宏詣
太常可惜祠官無氣力不能搢笏誦阿房
書事二首(潘柄考亭門人陳均福公族子皆年七十餘而客死)
謙之紼翣迎歸福平福灰釘送返莆空累兩家營後
事僅留四壁遺諸孤學徒誰是單傳者史藁曾經乙
覧無貧富皆當終牗下招䰟何處有神巫
二
二士平生極好脩簞瓢之外尚何求暮年更榜誰門
戶故國寕無某水丘華簀殊非愛曾子短衾自可覆
黔婁小車處士差安稳十二行&KR2674;取次游
送葉士巖二首
曾約還轅訪爵羅幾廻下榻佇經過待先生敬雖如
此老與人期奈後何走馬看花消許急殺雞爲黍誤
儂多吳中故舊還相問一臂偏祐兩鬢皤
二
向來參請徧諸方恍惚如癡亦似狂雪與膝平猶未
退斤從鼻過了無傷拈花弟子知誰悟撼樹羣兒不
自量極欲為君露消息天寒日短話頭長
甲辰春日二首
買牛搜粟向蠻烟衰病安知璧偶全使者召歸曾四
輩臣之得罪又三年柳劉漏語誰云氽絳灌憐才定
不然縱使有泉堪洗耳先生此愧若為湔
二
學問過時已捍堅文章垂老未精專薰琴何患無賡
載秋扇明知有棄捐舊讀温尋渾不記新吟鍜鍊久
方圓此生幸不當詞翰免被人嘲上水船
題小室二首
已向深林卓小庵是中僅可著禪龕士師何止三無
愠中散居然七不堪一去重華那復得方當盛漢勿
多談近來弟子俱行脚誰畔山僧面壁參
二
阡陌東西山北南半生常帶散人銜何曾雲夢芥八
九一任徂公茅四三閣上大夫投欲死饔間吏部寢
方酣可憐子駿無家法下見先人面有慚
送表弟方時父
棄置空村飽世情高軒乃肯顧柴荆韓生殷浩貧親
戚李益盧綸外弟兄兩鬢蕭疎驚老大一燈明滅話
平生刺桐花下逢予季多致詩人未害清
葉桂發助教從李用之祕監于潮陽李侍郎
使廣部葉辭歸福唐小詩話别
賀監空多惜别情木綿花得似三荆打&KR0694;便是參禅
客垂槖何湏使鬼兄小郭令寕無趙子四門古亦有
歐生(歐陽詹為四門助教)南轅不涉貪泉境歸去詩腸徹底清
寄題建陽馬氏晚香堂
自鉏空壙汲潺湲石斷清溪第幾灣榜九日開侵歲
晏居千花殿覺天慳飱英飲露平生事遺臭流芳
一念閒菊不負君君負菊年年秋不在家山
贈施道州三首
施先生學有源流家自長安徙益州疇昔建牙當一
面祗今失國託諸侯身僑嶽麓無生計日断岷峨起
暮愁聞道漢廷湏黼黻蜀珍那得此淹留
二
胡塵突過劍門關西顧子今尚未寬早晚相如通棘
道倉皇子美問長安拮据自竺營巢拙衲鑿明知合
轍難縦有望鄉樓百尺淡煙衰草莫憑欄
送楊彦極提刑二首
閩蜀相望萬里遥秋圖斗壘屈魁杓南州處士蒙
殊礼魏府牙兵不更驕邦伯如今安得結國人它日會
思僑瓣香垂去猶精禱果有甘霖溉旱苗
二
繡斧翩翩向福唐百城歛衽避風霜夢廻桑下初何
戀手植棠隂故未忘判筆有神皆可錄抄書無數即
行装從今病叟牢扄戶莫望嚴公訪草堂
題陳霆詩卷
讀他人作多遺恨君似連城璧少瑕楮葉國工如許
刻菖蒲靈物偶然花今無摩詰攜同宿後有荆公選
百家不惜矮窗殘燭下與將朱筆擷菁華
夢方孚若二首
仙鬼微茫果是非不如遼鶴有歸期鑄成范蠡嗟何
及繡出平原未必知歌扇舞裙風雨散野田荒草古
今分可憐一覺寒窗夢猶記聯鞍出塞時
二
寤寐中原獨着鞭往來絶域幾餐氊封侯反出李蔡
下成佛却居靈運先八百里烹饗軍肉九千縑輦作
碑錢祗今誰是田横客回首荒邱一茫然
哭孫李蕃二首
歲晚湖山寄幅巾浩然不見兩眉顰看花李益無同
伴顧曲周郎有後身禄厚殷勤營葬地隱君歡喜得
吟鄰(唐人題李白墳云誰移耒陽家耒此作吟鄰)看來造物扵君厚判断
風光七十春
二
每歲鶯花要主盟一生風月最關情相君未識陳三面兒
女多知柳七名自有菊泉供祭享不消麥飯作清明
老身獨殿諸人後吟罷無端雪涕横
懷曾景建二首
造物生才自昔難此君天矯類龍鸞聖賢本柄藏椰
子佛祖機鋒寓棘端疇昔諸人多北面暮年萬里著
南冠傷心海内交游盡箧有遺書不忍看
二
曾有春陵遂客篇流傳哀動紫陽仙安知太白長流
處亦在重華野葬邊碎板一如坂貶日盖棺不見棺
薨年誰云老眼枯無涕聞說臨川即泫然(蔡季通貶道州君餞)
(之云四海朱夫子徵君獨典刑青雲伯夷傳白首太玄經有客憐孤憤無人問獨醒瑶琴空鎻匣絃斷不)
(堪聽晦翁喜之每書其詩君亦貶死道州異矣)
内翰洪公舜俞哀詩二首
憶昔端平典冊新三麻九制筆如神内庭喚作眞學
士晚輩推為老舍人垂死遺言尤苦口平生諫疏最
攖鱗建功不作于潛死誰為君王說厚倫
二
回首揚州一夢餘故交已直玉堂廬寒暄未省通君
實窮薄空煩誦子虚甚愧文人於甫厚孰云夫子
不回如(君除中舍舉余自代)殘年無復陪精論開合平生幾幅書
送李漕用之二首
斜飛慶歷皇華遠捷出熙寕使指新但記歐公更此
職不知趙濟是何人(為常平劾富公者)剡章徧及孤寒士奮
筆先誅聚斂臣自嘆暮年衰颯甚羨君老手獨埋輪
二
漢廷塩銕議交攻有詔姑惟舊法從聞道嶺南歌聖
主一如河北感仁宗向舒自是堪王佐桑孔安知富
大農他日公歸奉請問可無鯁論贊烹封
答謝法曺
二詩簡沒掃濃華作者幾無以復加璧十五城方定
價桃三千歲一開花選騷意度卑唐體晉宋文章譲
謝家莫道老夫今耄矣平章此事不應差
次王實之家塾韻
新敞朱&KR0809;映碧吟高門誰識慶元深畤郊已解傳家
學石礼皆堪直禁林(介甫和甫)七葉文章真有種二郎官
職本無心庭前玉樹成隂未着手栽培昉自今(王筠云未)
(有七葉之中名德重光爵位相継人人有集如吾門者)
喜湯伯紀登第
老覺人閒無一忻怪来乾鵲耳邊聞休嗔窮鬼揶揄
我絶喜春官模索君畴昔先生有高第耶今後死與
斯文不應也躍看花馬忘却江天樹與雲
三月二十一日泛舟十絶
少游欵叚何從借伯厚雞栖未易求看取後村翁簡
徑百錢聊税一漁舟
二
退之歲晚南溪上把釣聯詩得幾廻便與烏衣羣從
約及身強徤更頻來
三
向來平勃頗相知使粤歸來歲月移只以一篙為導
從亦無劍馬可相隨
四
橋低水漲過船難旋折船篷復旋安未免屈蟠篷
底坐誰教君愛切雲冠
五
弟兄玉映更珠聯豈減元暉與惠連卻笑漢人無
具眼羡他李郭作神仙
六
眉州嶼隔雪涛中聞此山川髣髴同但是至人游息
地邦人處處作離宫
七
雖沉璧馬計安施倏忽桑田變渺瀰說與神通君看
取潮頭不到艮山詞
八
溪北溪南一雨通山村佳處更掀篷老身不怕無安
處着在漁翁保社中
九
稚子呼牛婦饁耕早秋水足麥風清老農喜極還垂
涕白首安知再太平
十
本朝考舊數吾宗老監軒昂洛社中後五百年人定
說過江復有戴花翁
三月二十五日飲方校書園十絶
纔入中年會面難安知白首團欒不妨時駕柴車
出只作初騎竹馬看
二
伯兄廼漢司徒掾季子亦唐行柲書只願荆花常爛
熳莫令瓜蔓稍稀疎
三
自古根深枝葉蕃百年喬木到今存只留諫草傳家
世莫着軺車辱戶門(禇彥回以軺車給從弟炤炤大怒曰着此辱門戶)
四
西舍鳴笳索賦詩東家拽石請書碑眼中除却壺山
外多是新知少舊知
五
呼來不許望清光麾去奚堪作省郎莫是後身劉快
治插花重入少年場
六
石室千年不復開庭花無語入蒼苔石間舊客惟枚
叟白髮重將屐齒來
七
空留蘚石仆斜陽不見奇車與贊皇何必雍門弹一
曲蝉声極意說凄涼
八
百年如電又如風昨日孩提今日翁乍可生前称
醉漢也勝死後諡愚公
九
早退分明勝一筹年行六十復何求東門瓜與南山
豆誰道君恩薄故侯
十
後有良工識苦心今無善聽孰知音老來字字趨平
易免被兒童議刻深
題江貫道山水十絶
世間平遠景萬幅在洪家晚至番君國方知不是夸
(野處有楼名萬幅平遠)
二
一棹微茫裏孤亭紫翠間恍疑涉彭蠡又似訪廬山
三
江險不容極禹功胡可忘向來小龍子衮冕食千羊
四
夾立朝羣玉濃粧列萬笄中州不敢頓抛在瘴雲西
五
苑山千萬壘不得見天全帆出扶胥口無山只有天
六
雪冒禹碑石雲埋泌草堂早知抱遺恨悔不挾乾糧
七
半夜黃天蕩楼船雪浪中當年草檄客今日負樵翁
八
大武求搜處支祁着鎻邊淮風晨裂面淮浪夜驚船
九
展卷嗟邱也東西南北人昔還行脚債今作卧遊身
十
一匹好束絹天寒家未温儘教兒拆繡閑管婦無褌
後村先生大全集卷第十三
