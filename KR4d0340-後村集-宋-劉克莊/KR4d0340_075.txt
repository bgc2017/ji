後村先生大全集卷之七十五
外制
中大夫参知政事兼太子賓客何夢然封贈三代
故曾祖已贈太子太保汝能特贈少保
追榮三世之上惟吾輔臣申命數月之間時乃異與
旣授以政宜顯其親具官某故曾祖具官某師六學
之微言友一國之善士鄊黨不能言者孰測其高深
丘壑自謂過之獨安於寂寞無功名之心用世有詩
書之澤傳家天善應於吉人國挺生於賢佐深嘉先
德載錫徽章噫昔大帶深衣豈有仕不逢之嘆今繍
裳赤舄尚歆祭如在之荣可
故曾祖母臨海郡夫人俞氏特贈吉國夫人
擢賢該輔冠于見執政之班追命䟽荣及其曾祖母
之廟具官某故曾祖母臨海郡夫人俞氏珩璜美盛
錡釡礼恭清節自將見舉案敬伯鵉之日内言相勉
有断机感楽羊之風宗族称賢室家胥慶惟積仁於
一念宜食報於三傳揭鶴表於舊阡丕昭壷範易魚
軒於大國加拓沐封可
故曾祖母臨海郡夫人郭氏特贈吉國夫人
進位郡公之上参秉國成追荣王父之賢載嘉内助
具官某故曾祖母臨海郡夫人郭氏譜高勲閥儀謹
礼防號班昭大家動應箴規之美以聲子継室雅如
琴瑟之和不苟爲一旦之謀宜積有百年之澤噫孫
人生子駟車加大於慶門婦之從夫象服遂荒於大
國可
故祖已贈太子太傅扵特贈少傅
立政惟用常人旣登参預逮事則諱王父宜在顯揚
申錫密章丕昭醲渥具官某故祖具官某遂山林之
高蹈擅鄊國之譽言竇氏有義方競攀於丹桂韋族
以經教非遺以黃金今吾四輔之賢爲爾再傳之嫡
轉&KR0550;伊始告庙尤荣噫古者置傅之官遂躋於三少
君子抱孫之意少慰於九京可
故祖母和政郡夫人杜氏特贈永國夫人
弼臣之貴旣陟黃扉王母之賢宜書
表墓甚荣具官某故祖母和政郡夫人杜氏舉案礼
恭断机訓切少始知學教五子以義方長為擇交友
一鄕之善士衆論称其閨門之㦤諸老發之金石之
文福雖嗇於士前報每豐於身後噫荒寒陵郡重拜
於新封表瀧岡阡何慙於前輩
故父已贈太子太師逵特贈少師
今立政立事之臣爾其大者不在身在子之論朕有
感焉慰其陟屺之恩贈以表阡之爵具官某故父具
官某家世之所積絫師友之所講明若鄭老無氊末
免寒於座客使温生入幕肯圖利於大夫以微恙而
休官寕終身而求志趙岐遺令預題逸士之称杜收
自銘不假他人之茟是生秀傑滋拜疑丞遠尋積慶
之源推本教忠之善噫聖有立身揚名之訓何惜追
榮古者二公洪化之官斯為極品可
故母饒陽郡夫人張氏特贈惠國夫人
予嘉乃績参秉國均子慰母心追加婦爵具官某故
母饒陽郡夫人張氏高華著氏澹薄從夫祀先祖於
牗下之時采蘋及藻窺賓客於屏間之日剉藁為芻
生也儉勤殁而尊顯兹未周於歲籥復申卑於宸綸
羅浮兩山有璇室瑶房之勝湯沐大國侈魚軒象服
之荣可
故母饒陽郡夫人厲氏特贈惠國夫人
政地之臣参吾國論祢庙之配卑爾隧章具官某故
母饒陽郡夫人厲氏志行淑均功言粛敬持家以約
著高節於辟纑訓子甚嚴凛義方於断織雖莫留於
鼎飬亦屡錫於綸恩作室勤哉啟國荣矣昔者擇隣
於邹邑無如母賢今焉表墓於瀧岡果以子貴可
故妻歷陽郡夫人陳氏特贈會稽郡夫人
朝廷之上進德則尊閨門之中潜美可錄具官某故
妻歷陽郡夫人陳氏持𥅆經之三寶應班誡之七篇
相&KR1085;臼之清貧為日久矣不覩藁砧之華顯謂天
何哉人誰無伉儷之思國則有衰荣之典昔䟽邑
已嘗盻綸綍之言今賜鏡湖惜莫續笄珈之詠可
今妻濟陽郡夫人鄭氏封安完郡夫人
公輔間两杜之尊朕意所属婦人有三從之義夫貴
為荣采彤管之徽音盼綵綸之新命具官某妻濟陽
郡夫人鄭氏中全和順外履靖恭荆綀隐約之中素
全四德笄珈華顯之後惟守一謙賢哉無出梱之言
荣矣值轉廳之拜乃更支郡載錫脂田噫立於王朝
豈無資於内助相在爾室尚益謹於淑儀可
太傅右丞相兼樞密使無太子少師魯國公賈
似道贈高祖
故高祖進士某贈太師
朕考宰系之肇興自高門之積慶五世始大寔為人
臣不能為之功四室並崇宜有天下未嘗有之報庸
可回貤之奏特加褒表之荣具官某故高祖具官某
月旦評高林泉志潔強為善矣堅維日不足之心是
有命焉無於天取必之念趣尚每安於隐約勲名乃
集於曾元拊紅枘而開故疆欲一清於河洛假黃鉞
而督諸將遂再立於乾坤及遄䲭閣之歸首定鶴宫
之建煩公調護太子允賴宗工維師清明會朝盍加
極品牢辞不已雅志莫回遂彼孝思賁之祝號仲山
甫令儀式百辟有所自来公孫洪徒步至三公兹其
奚遜可
高祖母某氏贈衛國夫人
朕嘉元宰之孝思俞奏篇之貤請高祖考所以劬燾
其積者豐先夫人無加號名於配未称𣣔華世祀庸
侈國封具官某故高祖母某氏質如珪璋行應箴史
賓夫盡敬何慙梁伯鵉之妻訓子尤嚴不下陶士行
之母天至曾元而定家承忠義之傳方亀山指授之
時輿圖幾復至鹿磯掃除之舉宗社再安兹疇調護
之功盍峻褒崇之典維垣之命力遜告庙之寵是祈
有嘉積慶之源何靳漏泉之澤定漢儲之計可酬無
官歌衛女之詩大啟爾宇尚期不昧式對斯荣可
端明殿學士朝奉郎簽書樞密院事兼太子賓
客孫附鳳贈三代
故曾祖行之贈太子少保
地中生木本大者寔蕃山下出泉源深者流遠褒輔
臣之三世積善慶於百年具官某故曾祖具官某行
早著於里評學旁通於釋典高情蕭散若向平龐公
之倫警句清新出賈島姚合之上不受區區之荣辱
故能了了於死生旣嗇其身宜昌厥後噫一老昔居
於白屋見謂鄊先曾孫今拜於紫樞遂班宫保可
故曾祖母曾氏贈永郡夫人
登宥府之弼臣允資庙筭念曾門之夀母宜錫隧章
具官某故曾祖母葉氏族譜高華閨儀清整自娱暮
景細看貝葉之書雖及高年不羡金花之誥梱言浸
遠家慶有餘属聞孫該輔之初峻命婦追封之寵昔
荆綀以配隐者著于鄊評今笄珈而祢小君楬之阡
表可
故祖贈調太子少傅
積善之家公侯由出盛德之世子孫必興兹進拜扵
樞臣乃推原於祖德具官某故祖具官某號南州之
耆舊友西蜀之師儒見於立言盖將規姚似而正嚴
於衛道詎容倡佛老其間容有揚雄寂寞之嘲天知
伯道友爱之意眷予良弼寔尔聞孫雖浮荣嗇於生
前然極品加於身後噫從孫明復之學孔石行束脩
焉讀郭有道之碑貞魏非䛕墓者可
故祖母陳氏贈恩平郡夫人
傳曰敬大臣旣登宥密礼云諱王母欲慰顯揚乃率
舊章以褒遺美具官某故祖母陳氏冲襟淑善内則
靖嚴牛衣從人子於隐微相高雅操鶴髮見諸孫之
成立自信義方森然比肩於一門甚矣致身於二府
乃封名郡以表幽阡噫年垂九齡昔現夀者相秩觀
二品今爲君大人可
故父贈宣教郎子直贈太子少師
運籌决勝之臣惟求同德委質教忠之日必有異聞
爰美禰親用彰儒教具官某故父具官某得葆光之
道楽飬素之風傳家有書遯世無悶乘少游之馬無
遠近称為善人認刘寬之牛雖彊暴服其長者閉戶
了無扵寸柄過庭各授於一經厥今㢸臣廼季嗣爾
足食足兵二者方資文武之才是父是子两手盍侈
哀榮之典名誇橋梓恩耀松楸噫為何蕃之親昔已
霑扵禋霈贈蘇洵之爵今追拜于官師可
故母安人郭氏贈新興郡夫人
北斗魁樞之位有臣同心凱風寒泉之思無母何恃
乃舉追之典以爲該輔之榮具官某故母安人郭
氏七誡之書精三遷之訓切與梁鴻而共隱無辛勤
井臼之嗟語伯仁以何憂有高大門閭之意勉以擔
簦而從學至於脱珥以贈行惜不見丹桂之芳且特
書彤管之美噫萬鍾五鼎生莫報於親劬副笄六珈
殁果因於子貴可
故妻安人李氏贈德陽郡夫人
外攘之政必樞軸之得人内助之賢不笄珈而偕老
属方該輔爰命追封具官某故妻安人李氏印班史
之功言寶聃書之慈儉断机勤學僅觀夫子之鵠袍
鼓缶悼亡不待小君之象服恩隆两地澤被重泉噫
北固名山悲往年之埋玉東方佳郡荣此日之燎黃
資政殿大學士中大夫提㪯臨安府洞霄宫林
存郊恩贈父母妻
故父已贈太子太師子登特贈少保
朕齋心蕆祀熙典告成眷予共政之臣莫陪親饗思
尔教忠之訓爰陟穹班用為幽壌之華式沛漏泉之
澤具官某故父具官某委懷墳籍約巳凖䋲善積於
身得陋巷簞瓢之楽豦鍾厥子為清朝柱石之賢雖
極三旌之崇不諧五鼎之飬官師告第昔巳白於松
楸孤保表阡今乃躋於槐棘可
故母太寕郡夫人王氏贈吉國夫人
朕蕆祀國陽加恩㝢内陟降庭止駿奔遠想於辟公
瞻望母兮烏哺難忘於倫紀庸朌餕惠以奬徽音具
官某故母太寕郡夫人王氏秉德靖間存心慈惠有
客剥啄不聞轑釡之聲生兒寕馨能率断机之訓雖
違鼎飬屡拜沐封悲哉頋復之懷昭然施報之理宜
小君之象服殁有餘榮啟大國之脂田昉從今始
故妻文定郡夫人曺氏贈安康郡夫人
朕肇舉精禋誕敷餕惠駿奔在廟興懷弼諧之忠鶴别
空閨能無伉儷之感聿朌新綍庸慰断絃具官某故
妻文定郡夫人曺氏禮嚴盥匜行合圖史當鄰女夜
績之際盖嘗分光及良人晝繍之時乃不偕享雖賁
魚軒之號僅荣馬鬛之阡開石&KR1038;之封已焚黃誥易
金川之壌加拓粉殁而有知可以無憾可
資政殿學士通奉大夫提㪯臨安府洞霄宫馬
天驥初除贈父母妻
故已父贈太子太師億年時贈少保
眷予舊弼進祕殿之隆名維爾先人積高門之餘慶
参稽故典播告新綸具官某故父具官某志楽丘園
行孚里閈六鼇入釣見寕馨得舊之時五馬分符有
戲綵問安之楽惜莫諧於終飬不及見於登庸可無
追荣之文以示爲善之報昔循唐制真卿已拜於宫
師今法周官公奭宜加於孤保可
故母文定郡夫人刘氏贈東陽郡夫人
祕殿隆名之陟自致良難寒泉聖善之思追懷何極
可無新渥以賁幽扄具官某故母文定郡夫人刘氏
素謹閨儀尤嚴母訓生兒有此見六鼇一鈎之時謂
天何哉孤五鼎萬鍾之養積慶源而愈遠宜盛事之
沓来象服甚宜久峻小君之號脂田增拓莫如婺女
之墟水孚于休益胙乃後可
故妻東海郡夫人徐氏贈奉化郡夫人
祕殿峻陞爰䔍弼丞之舊空閨久悶誰無伉儷之思
本其至情卑以新渥具官某故妻東海郡夫人徐氏
生于名閥嬪我輔臣斍仲卿以牛衣曾無此語錫莊
姜之象服不及其生徒爲屏攝之華曷慰藁砧之意
畴其爵邑將綿百世之傳至于海邦莫若十洲之美
其安窀穸荗對寵光
故妻新安郡夫人余氏特贈和政郡夫人
上同前具官某故妻新安郡夫人余氏温恭執德端
靖有儀績鵉膠之絃居然靜好蔽魚軒之翟胡不夀
昌當膺湯沐之荣未究芳華之懿詠如何之什固知
淑德之宜易導江之封莫喻慶源之遠
在外執政侍從明堂加恩
資政殿學士中大夫知温州林存可依前資
政殿學士知温州長楽郡開國候加食三百戶
朕涓選於沆碭之秋祼献於明概之夕肅肅在庙偹
禋祀之祲容峩峩奉璋列辟公而顯相念嘗該輔可
後均釐具官某羅星宿於胸中鼓風雷於茟下進居
两地固已贊紫樞之嚴歸擅一丘未肯為朱轓而出
属當騂享阻與駿奔升車执玉輅之綏昔承清問援
茟草金鷄之詔寔獲我心兹衰柴燎之休宜厚租畬
之錫籲俊以尊上帝對越益虔共政惟圖舊人登庸
未晚可
寶章閣直學士大中夫夫提舉佑神觀王克謙
可依前寶章閣直學士提舉佑神觀會稽縣開
國男加食邑三百戶
聽履而上星辰相陪迩列欽柴而亊天地阻侍親祠
乃錫贊書庸均祭澤具官某迭更任使偹著忠劳頃
由台斗之聯忽起鏡湖之興千巖萬壑方尋猿鶴之
游重屋九筵莫助牲牷之薦及告成於熙典爰加拓
於新畬伻以圖萬億年益懋無疆之敬歸其邑三百
戶嗣膺滋至之休可
寶章閣學士通奉大夫致仕顔熙仲可依前寶
章閣學士致仕龍溪郡開國候加食邑三百戶
九筵大饗昔有助祭而来八座近臣前致為臣而去
既秩精禋之礼宜褒勇退之人具官某法從之英時
賢無出卿右者尹釐之績都人至于今称之劳厭承
明栖遲衡泌早退不营於寵利後凋尚有於典刑阻
侍燔柴就增食采候封留而願足庶幾往哲之風駒
在谷而心遐夫豈詩人之意可
資政殿學士中大夫新改差知寕建府林存除
資政殿大學士提舉臨安府洞霄宫
朕眷懷舊弼分剖左符潜躍雄藩力辞新刺史之拜
祝釐真館峻加大學士之除吾之股肱寵以體貌其
官某光嶽氣全而所飬粹江湖名滿而以文行含英
咀華雅徤可追於班馬判花視草輕浮不數於常揚
贊籌幄而慮深参化權而思集拂鬚堂上肯爲伴飬
而留縚手袖間坐見改絃之喜猶䏙過軸屑就戟香
赤石揚帆雖暫尋於康楽丹山夢茟已懶訪於文通
雅懷繪洛社之圖適意挹浮丘之𬒮乃增隆於邃殿
俾均佚於殊廷噫朕敬賢如賓尤重急流之勇退尔
爱君憂國詎容空谷之遐心可
王克謙除寶章閣學士提㪯佑神觀
履曳星辰之上識老尚書翬飛奎璧之躔拜真學士
煇煌異數度越常彛具官某冲澹而好脩端凝而有
守南陽親近了無唾孟塵尾之驕北闕眷留但意茟
床茶竈之楽脱屣而去八座挂笏而對千巖昔賀乞
鏡湖官不移於蓬藍陸吟笠澤職僅止於松階陟寶
閣之迩聯為錦鄊之佳話噫精調丹鼎勉加輔導之
功行拂塵冠有喚歸之詔可
楊&KR1456;除權戶部侍郎
奉常起朝儀尤高九列司徒掌邦教莫重貳卿所急
者才何拘於格具官某端凝不撓剛介無私予舊學
之臣惟甘盤有道德者爾名父之子若敬之生文章
家使畿輔則宣外臺之劳掾省闥則清中書之務乃
超時彦遂長礼官所謂玉帛云乎之言固資稚望乃
若錢榖幾何之問必属通儒以奬賢劳以昭眷噫昔
者辤以疾喜聆勿薬之功俾尔寿而藏茂對特荷之
渥可
楊&KR1456;除右文殿修撰知寕國府
訪葛洪之丹砂確乎權尚懷買臣之印綬寵以隆名
莫得而留乃華其出具官某昔子雲之遠裔吾丼盤
之舊家贊左右丞之劳日無停茟副礼楽卿之事時
謂清才甫擢禁嚴偶親湯液方聳聞於献納乃力乞
於便女卑澄江如練之州小需華次訪天台采薬之
徑暫返故鄊進退格如眷懷濃甚噫峻叔論撰為外
法從之美除隃想風謠嘆新使君之来暮可
陳顯伯除端明殿學士提舉佑神觀
翰林逼華盖之地在改紀以初除朝廷半老儒之時
獨加璧而莫致庸陞書殿俾佚琳宫具官某冠冕三
山之勝流領䄂諸賢於禁路潤色之妙非世叔子羽
之所能調護之功在綺季黃公之未至若鵠㪯鴻冥
而避弋無猿驚鶴怨之移文日月之翳雖除風雲之
懷不入詔無匿旨詩有遐心馮道云學士两人盖艱
兹選若水下神仙一等姑遂其高可
陳顯伯贈銀青光禄大夫
側席有懷招以虞旌而不至垂車未幾傷哉魏鑑之
已亡爰陟穹階以華幽壌具官某其學根茂而寔遂
其文体大而思精潤色皇猷久擅常揚之譽羽翼儲
最先園綺之游士鋒方熾而拂衣化瑟雖更而袖手
昔疾今愈漸聞薬裏之疎旴食宵衣尚冀蒲輪之就
云胡仙去曾不慗遺帝成玉楼既有李賀之召朕朌
銀信不見鄴候之歸可
寶謨閣直學士正奉大夫提㪯江州太平興
國宫袁商依前寶謨直學士轉宣奉大夫致仕
黃冠均佚緬懷聽履之賢皓首辞劳力請垂車之適
莫回雅尚爰錫恩言具官某襟度粹和議論宏逹早
傳奥學鯉趨親得於孔庭晚際明時豹尾久参於漢
雍方摶九萬里而上稳下百尺笄而来已及釣璜之
年每安考槃之楽朕尚歆有謀則就尔乃致為臣而
歸陟左光禄之舊階休官甚寵奉先正献之遺訓継
志有光可
袁商贈特進
履班舊老楽三徑以歸弓函奏遺言嗟一鑑之士矣
乃加優渥以奬幽潜具官某早接勝流晚為名從父
兄傳箕裘之素相継起家伯仲参筆槖之聯惜皆即
世獨優游而華髮衆景慕其清標飯不忘君雖栖遅
於衡泌耄而称道尚簡記於朝廷還笏之志甚堅拖
紳之語不乱載嘉定力宜厚愍章慗遺一老之哀悽
其追悼時進群公之表用以餙終可
故通議大夫右文殿脩撰致仕戚士遜贈宣奉大夫
持荷既久廹耄及之期還笏未幾何天奪之速側其
遺奏陟以崇資具官某傑作金聲長身玉立唐初瀛
洲學士虞褚之倫漢家甘泉從巨徐其選論思有
補出處無疵属旣厭於承明乃歸乘於下澤雅意釣
游之楽興俄殄疩之悲噫起耆舊於九原典刑巳遠亜
光禄之一等冥漠有知可
故朝議大夫新除權戶部侍郎致仕鄭雄飛
贈通議大夫
荷嚢進律遽聞湯液之親草奏辞荣竟推衣冠而去
嘗陪邇列宜陟崇資具官某有古君子之風在時間
人之且螭拗初擢方渴遂良之言鶴禁未開巳學韓
維之拜功既多於調護論亦罄於忠嘉扈蹕甘泉甫
参於法從巾車栗里驟返於仙游豈冨貴之逼人抑
修短之有數噫懷賢亡鑑莫起於地中遷秩書棺俾
題於宰上可
故通奉大夫寶章閣待制致仕陳振孫贈光
禄大夫
䟽傅賢哉方遂揮金之楽魏公逝矣可勝亡鑑之悲
於以餙終爲之攬涕具官某其文秋濤瑞錦其姿古
柏寒松早號醇儒得淵源於伊洛晚称名從欲輩行
於乾淳若鳳儀麟獲而來以鱣舞狐嘷而去生芻一
束莫挽扵遐心寶帶萬釘少旌於耆德尚期難老胡
不慗遺噫德比陳太丘素負海内之望官如顔光祿
用爲宰上之題可
後村先生大全集卷之七十五
