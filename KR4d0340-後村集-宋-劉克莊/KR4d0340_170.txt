後村先生大全集卷百七十
行状
丞相忠定鄭公
公諱清之字德源世爲慶元府之鄞人居邑治之東
齊公未葬鄰焚秦公與兄通議繞柩慟哭火為退飛
門有大槐鄊評稱孝悌必曰槐木鄭氏秦公建炎已
酉貢于鄕會兀术犯東浙與董夫人皆臨難不屈罵
賊而死嘗詔有司定謚立傳公方當國謙巽未皇事
見史定公所作通議公石章及先儒史公㳙壙銘魯
公始居邑之嘉廣橋慶國方娠甑鳴三日不止已而
生公時冡媍邊令人亦免乳承舅姑意拊育公同已
子公貴令人尚亡恙事之如母其没也為服朞公少
以文為宣獻楼公稱賞初名變而字文叔以字行年
十九荐于鄕嘉泰二年入太學定八年升上舍十年
進士及第如豊芭數世之仁大明生於東等賦識者
以方金在鎔有物混成之作後隨群從改今名教授
峽州總領何公炳羅致之幕一日軍將將領衣疑絹
紕悪離立誶語總領委公諭之公語軍士曰坐者得
好絹衆皆坐以次公授無敢譁者制帥趙公方嚴重
靳許可公往白事為置醴命二子出拜掖公無荅拜
公不敢當趙公曰公它曰未易量願以二子相累蓋
尚書范丞相蔡也湖北茶商群聚暴横公白總曰此
軰皆精悍宜藉為兵可彌變亦可禦敵總行其策招
刺令下趍者雲集號曰茶商軍至今頼其用十四年
差湖廣總所準備差遣除國子監書庫官十六年
除國子錄史丞相彌遠以私忌飯僧净普鄞人畢至
獨與公登慧日閣屏人語曰上與中殿為社禝計雖
有濟國公然五六年未正儲號聞沂邸皇姪事俞兩
國恭順客至端重朝謁上常目送今欲擇一講官君
忠實可任此責公遜避不敢當史公曰此先公事業
先公謂太師浩也俄兼魏惠憲王府教授癸未進士
唱名上御集英中殿御者閣使内侍引皇姪對簾正
立兩宫意有所属矣除宗學諭十七年除大學博士
皆仍兼每講堂退相必邀至東閣訪上舉動言語甚
悉公對事皆好敞以一言曰不凡相大喜寕宗升
遐遺詔上承大統是夜惟召丞相入定策時政府翰
苑未及知詔旨皆定公手太后趣上入官公命子士
昌易衣道綠盖車至泝邸進發公留相府之眉夀堂
處分諸事明旦丞相退朝輦下纖塵不驚六軍兆民
仰瞻日出咸池矣上龍飛除諸王宫大小學校教授
除宗正丞兼權工部郎官兼崇政殿說書公自横經
未邸至開卷丹地每以二帝三王之行事六經四書
之格言反覆開陳上必敬聽一日上問外人因閣子
庫進絲鞋有謗議公奏有言禁有服用頗事新潔者
上曰舊例月進鞋數兩朕非弊不易何由致謗公奏
孝宗継高宗故儉德易彰陛下継寕考故儉德難著
寕考受用如寒士衣領重澣革舄屢補今欲儉德著
聞湏過於寕考方可上欣受其防微如此寶慶元年
改兼兵部兼國史院編修官實錄院檢討官除起居
郎仍兼史官說官兼樞密院編修官二年除權工部
侍郎暫權給事中除給事中陞兼同俢國史實錄院
同修撰紹定元年除翰林院學士知制誥兼侍讀陞
兼修國史實錄院修撰授端明殿學士僉書樞密院
事三年除參知政事兼僉書樞密院事四年兼同知
樞密院事公在樞筦李全以山陽畔䧟泰圍楊國論
猶為揜覆又欲易置江上制總全所不楽者以慰其
心公手書白相因全一申去岳逐趙是朝廷之王人
國家之帥守悉聽命於全矣全以盗賊藍縷奔竄之
餘陸梁䟦扈如此曾無一人正色以議其罪國無人
矣初海陵夫守公早朝見薛葛袁三人皆愕然未知
所出公曰平時與全為敵者不過三趙若以趙沿江
為江淮制使以二趙分帥兩路必能合力捐身以當
之須即日處分稍遲賊入維揚大事去矣三人者唯
唯同至上前奉之上深以為然云當卽批與丞相奏
御批湏是以社禝存亡在此一舉苟不用此三人或
有疎失過不在朕上頷之既退知御批已至相府然
至晚無所施行公轉扣相子宅之從更憂懼待旦四
鼔後知繳入黎明出命朝野歡呼知賊不足平矣旣
而三趙受命善湘移司金山與范蔡声勢聯属全果授
首當是時此賊挟精卒十萬氣吞江表相老於謀國
工於應變無如之何公以一書生獨謂全反形已露
當聲罪致討為誓不與賊俱生賊以諷及討叛詔下
出公之筆讀者咸奮六年史丞相薨十月制授公右
丞相兼樞密使提舉玉牒國史實錄院會要敕令端
平元年提舉經武要略上始踐祚東朝垂箔一相
總職垂拱仰成而已天下事皆上尚書裁决而後奏
御畫旨謂之尚先行習以為常久之上益明習國家
事而宰府終未稽首還政既相舉大阿倒持之柄
歸之於上一二大黜陟大因革獨断赫然咸曰英主
出矣上方欲洗濯三十年積弊公亦慨然以天下為
推忱布公知無不爲贊上召老成拔滯淹真公德秀
魏公了翁崔公與之李公&KR0811;徐公僑趙公汝談尤公
焴游公佀洪公咨夔王公遂李公宗勉杜公範徐公
清臾袁公甫李公韶或奮閑散或起遷譎或由常調
莫不比肩接踵於朝衆芳翕集時號小元祐大者相
継爲宰輔餘亦爲名公卿惟崔公終始辭不至遺逸
如劉公宰趙公蕃亦見旌異用一人行一事朝野忻
朴以爲快活條貫先是言者率觀望廟堂風旨公首
革副封由是臺簡始有攻時政闕失者時金亡韃興
襄閫首圖上八陵上下其議廷紳多主王羲之孫綽
之論然邊臣鋒銳不可遏偏師出境捷書系道而三
京已返旆矣舊法三衙禁旅歲一㨂汰癸已以史相
薨失舉行甲午併两歲一㨂被汰稍衆又承旨司拘
等仗法太嚴卒有失伍者随已帖息而不楽端平者
有開邊激變之謗二年五月六䟽乞罷機政御札勉
留六月制授特進左丞相兼樞密院使提舉國史日
歴玉牒敕令經武要略三年八月以霖風四䟽丐去
九月以禋祀雷變請益力授觀文殿大學士醴泉觀
使兼侍讀四疏控辭依舊大學士提舉洞霄宫公自
初爰立首以清苦變貪濁痛却餽遺雖族戚杯羹壺
酒不許人薦廉吏俆澄趙䈣夫于朝聞者興起諸郡
多於節序饋朝士酒公奏遇節序視品秩高下賜酒
有差至今行之閩及江浙多士之郡各增觧額由是
土安里選創新進士覆試之法真才有以自見售偽
者時斥一二以風勵其餘中間欲廢不行後卒如奮
大節細行有陸贄楊綰之風卷懷而去未嘗一語辨
誣退居聞邊聲復動恐上顧憂密疏上曰辛已金䧟
蘄黃寕宗非啓敵之主辛夘韃犯㐮蜀彌遠豈開邊
之相不制患於方來但尤追於既往則蘄黃㐮蜀之
優開之者誰乎為此誰者盖疑閑冷或簡眷懷每因
事以提撕盖迎前而沮抑以羅織使令廢錮子姪貶
斥賓友為未快必加以誤國之罪臣非敢以此自辨
恐陛下憂悔太過以泊清明之躬累剛大之志爾嘉
熙三年封申國公四年遣中使賜御書輔德明謨之
閣賜楮十萬緡為經始費槐木舊居兵燼無廢公損
賜金貿故趾加葺治於里第北營小圃曰安晚取安
步當車晚食當肉之義上書其扁蒔花移竹叠石引
泉與朋友嘨咏其中者九年尤愛山行輕車小艇名
山古刹如雪竇如太白如翠山雖在萬山中亦至焉
率留信宿上遇群臣於公特厚每初度必親御翰
墨或聖製或古作貞草間出精金重錦奇薰佳茗間
以老人星大士像為夀歲以為常雖在外亦遣黃門
就賜淳祐四年御筆依前觀文殿大學士醴泉觀使
兼侍讀屡辭不允拜少保觀文殿大學士醴泉觀使
兼侍讀進封衛國公令赴天基聖節上夀班命守臣
以禮趣赴闕帥守趙綸致君命乃就道抵江滸有旨
宣問庖廪酒菓使蕃雜遝内引玉音委曲不啻家人
唯諾奏乞憩傳法寺以待稱觴先巳得旨賜第退至
傳法拜御筆曰卿去國許時精神氣宇勝前奏對詳
明良用忻懌政頼啓沃以助緝熙中使押入賜第五
年正月上夀畢六不允以春秋徹章拜少傅依
前觀文殿大學士醴泉觀使兼侍讀進封越國公居無
何哭子士昌出舘江滸决意東歸上不允十二月拜
少師奉國軍節度使依前醴泉觀使兼侍讀越國公
特賜玉帶及更賜第於西湖之魚莊公雖勉為上留
然歸夢栩栩見於篇詠進讀仁皇訓典謂仁祖之仁
厚發為英明故能修明紀綱而無寬弛不振之患孝
宗之英明本於仁厚故能涵飬士氣而無矯勵峭刻
之習盖仁厚英明二者相湏此仁祖孝宗所以為感
也御札褒諭六年四疏丐歸不允八月進讀畢賜晏
内苑上御黃&KR1259;命公御青&KR1259;同行苑中謂公曰忠孝
嘗晏史浩於此然浩未嘗侍天步游覽故事上釂玉
龍柸賜大臣則易柸上命母易柸其尊寵如此是日
御前有金瓶貯丹桂上以公老夫婦失冡子慰勞甚
至賜瓶花以觧憂公進感恩詩八十韻上俯用其韻
七年三月以礼記徹章拜太保力辭舊比許回授子
孫上從公請追封高祖詒太保異恩也四月拜太傳
右丞相兼樞密使越國公提舉國史實錄會要玉牒
敕令經武要略公方與賓客放浪湖山寓僧刹竟夕
不歸貂璫及莫能以所之告詰旦内引叩頭
辭日端平初下親政臣歯未衰尚堪挈力仰贊聖
謨然猶有智慮所不及者仰贊保全今迫桑榆久在
田里於人物國事皆不諳悉若冒昧承命必誤委寄
玉音勉諭盖有外間所不及知者甫退則中使已接
踵矣嘆曰上眷如此將所何逃乃入治事或謂更化
改元為再相第一義公曰改元天子之始事政化朝
廷之大端漢事已非古然亦不因易相而為之其
老成定慮如此上以邊遽憂形玉色詔趙公葵以樞
密使視師陳公韡以元樞帥湖廣二公謙巽未敢當
會公再相力主其事科降辟置荅敏于響二公欣然
勇往丁洙泗水之捷渦口之捷木庫之捷皆處置得
宜之效諸閫申請劃時奏啓時謂張仲孝友惟公足
以継之公九年於外納污藏垢人意其有磊隗不
平之氣見之施為公殊不然不立異不私已除授進
擬必咨同列必参公論朝士有累遷而未見面者或
曰恐非吐握之峩公曰某人同列所敬某人同列所
譽豈欺我哉吾惟得人以布周行足矣何必攬為已
恩先正問東廳問西廳吾所師也篤大學燈&KR1084;之舊
分賜金齋金以前相待經幄還齋亦束帶序歯學
厨曰給錢及楮析有司固軌元數韲鹽不給公
命增監學歲久頽圯成請修廢舊取辨尹
漕給錢於朝命尹漕董其役丹艧一新九年
太師左丞相兼樞密使提舉國史日歴玉牒
經武略要辭太師不拜使前太傅每謂天下之
養兵兵費困於生劵思所以變通之遇調
属量遠近以便其道涂時緩急以次其
費省三分之一又議移歲調兵屯以戍淮
頭目以節廩稍先移顉江策勝一軍屯泗
于彼公私便之惜乎去位而未盡行也諸
壓两浙尤多丁稍吏卒往往破家以償公
作姦犯科者追理稍里誤者一筆勾去之全活甚衆
㳂江弄舟之賦素重空無一物猶以力勝計公次第
停罷如池之寫有大法場之日其錢分隷諸司公
奏罷其並緣魚取者盖數倍公家之入合分隷者從
朝庭償之報下公與客飲舉杯曰今日飲此自覺快
活其軫求民瘼如已疾痛督府先取江東西湖南北
利源不在官者以佐軍費反結局詔歸之大農公擇
才使之提領於外歲入不啻鉅萬住印會子者三年
京尹焚毁舊會七千萬版曹亦豐衍三數年間邊閫
科降未嘗匱乏四䟽乞謝事十年進十龜元吉箴一
符歌二典崇儉四行五能定六明善七謹微
八察言九惜時十務實盖取卦六五爻十朋之龜
弗克違元吉釋者謂以柔居尊而不自任故可以收
衆材之助所以為元吉也奏扎略曰詩曰敬天之怒
書曰敬天之休臣謂敬天之怒易敬天之休難未飢
火旱天之怒也時和歲豐天之休也天怒可憂而以
為易天休可喜而以為難何哉蓋憂則惧心生惧則
天之怒可轉而為休喜則玩心生玩則天之休可轉
而為恕旣奏甚稱上旨宣付史舘又賜詔奬諭十一
年十䟽乞罷政皆不許進讀光寕兩朝寶訓今上曰
歴會要玉牒淳祐條法事類俱拜太師皆力辭九月
明禋相禮有旨閤門給秩掖二人是夕三上奏辭不
允禮成御筆褒諭再賜玉帶令服以朝十一月丁酉
公奏事退感寒疾前一日尚賦梅花詩與同列倡和
及是絶食餅薬猶以未得雪為憂俄大雪公作而曰
百官和雪上必甚喜命掬雪床前觀之參奏乞罷不
允奏不已拜太傅保寕軍節度使充醴泉觀使進封
齊國公提舉史舘疾革乞致仕拜太師保寕軍昭慶
軍節度使依前齊國公致仕甲辰薨於丞相府
公生於淳熙三年九月辛未享年七十有六遺表聞
表上震悼輟朝三日御筆贈尚書令追封魏郡王賜謚
忠定娶謝氏特封魏衛國夫人男子一人士昌朝散
大夫寶謨閣侍制先公六年卒女一人特封碩人適
故朝散郎大理少卿史望之孫男三人大有某官
大節某官大節某官大有等以寶祐元年十一月壬
寅奉公柩窆於鄞之豊楽鄕東山之原公四登宰席
先後八年啓沃帝心謩圖國事關於安危理亂大計
者不可勝書然奏藁無片紙存者每曰陛下神聖群
臣莫及事有當言轉移於造膝附耳之際足矣陸敬
輿奏議雖膾炙人口吾不忍為也昔藝祖有宰相湏
用讀書人之訓及公宅揆朝野皆曰上用真儒矣自
場屋之作至宗廟朝廷典册之文莫不精妙傳者紙
貴然散落未嘗收拾雖玉堂制草家無副墨所存惟
錄潜邸聖語及表奏啟剳詩賦箴銘贊偈記序䟦
策問䟽致語醮詞謚冊墓碑祭文等共六十卷藏于
家公之初相也真趙掌制也世以為真學士洪王入
臺世以為真御史天下所謂端人正士不在經筵則
在從槖不在西掖則在東省上語公嘗上書者比卿
司馬光公曰毁譽何常之有今曰聖意嚮臣故譽
臣朝曰聖意厭臣則必毁臣矣上為一笑其再相也
端平遺老凋謝十無一二新貴各立門庭分黨與公
雖素有主眷尚操化權然人情固已隂懷向背無同
舟共濟之意矣公拔士蒲朝施惠於人無德色士或
先從後畔亦待之如故然天下至廣豈無偶遺之賢
未烝之髦自昔人物會通之盛莫如元祐而鄭俠老
死田里陳師道晚方入舘未聞二賢觖望於馬吕也
彼以躁心而致宰物者之憾可以觀世道矣公何慊
焉湯巾仲能論事侵公不自安求去公曰已欲作君
子使誰為小人力勉留之徐公清庾嘗論公引之共
政趙公葵視師年餘乞結局上欲允之而末有以處
公曰非使作相不足以酬勞陛下豈以臣故耶臣必
不因葵來便引退臣願為左使葵居右上汔從之其
茹納如此然趙公竟不果來又奏今内外之臣俱天
下之選前後昆命皆聖断之公非成則璜不疑何卜
有丙與魏請擇於斯惟能共起於治功奚必皆從于
已出其不吝權寵如此公雖貴自奉䔥然非以位為
楽者直以事上潜邸君臣義重上旣苛留不忍决去
耳對客每歎甘&KR0777;遯野䟽傳還鄉之不可及其意深
矣盖丙申代公者喬也辛亥代公者吳謝也公去矣
薨矣喬吳謝行乎國政宜有以愈於端平者而皆
不然何哉世之爱公者往往惜公再出然公庚戌乞
身之疏固嘗去禀性拙直無委曲籠罩之術事力儉
薄無納交要譽之資施恩而不市恩故背之者以為
常任怨而不報怨故仇之者無所忌又曰召謗納悔
一已之利害輕梗事敗謀國家之關係大昔謝安矯
情姚崇權譎吕夷簡操術居是職者可專任拙直哉
凡數十疏皆然寫心事之精微拯筆力之高妙不辨
流言於一時而付公議於千載後之攬者必有感於
斯文矣公奮身儒素族多隐約公為侍從月分俸均
給或值乏絶稱貸以継覺際庵舊約諸位輪祀至公
身任其責即庵别剏大堂可容百人几席器皿悉具
率於禁煙行之酒肴蔬菓必精潔居官或疾病則飭
子姪主祭初魯公規夀藏于塔嶺夢嶺對岸百堂扁
以金書常充逹三字擁以蟠龍作紀夢長句筆之于
册既卜穴宛然夢境時公猶未生及稍長魯公語公
曰蟠龍金字豈非御書之兆勉之越三十年上訪家
世公以夢告果賜奎墨輝映山谷與手澤所書如合
左契公久秉鈞軸高下在手然不以名器私親昵莫
爱於子而士昌生前止通直奉佑神祠非但公不私
其子恩亦恥為恩澤侯莫親於媚而史倩生前止
倅貳需次徽守公不欲使倩領郡改奉祠釐公少學
於迂齋楼公昉以端平初褒崇為未至再相奏國史
浩繁難披閱臣之師臣昉嘗纂十朝撮要頗精覈上
令寫送官又奏房魏遇主無一語及河汾殊為忘本
及撮要進御楼公追贈龍圖閤侍制其於在三之義
如此公葬十年魏衛國謝夫人年八十八年貽書莆
田劉克莊曰先忠定宰木已拱而未有状其行者今
以此筆属子克莊仲弟克遜從弟希道少肄業特志
侍公筆研克莊宰建陽烏臺方吹洗詩案懼不免禍
公在瑣闥獨御史丞相為觧紛克莊獲為聖世全人
公之賜也既嘗張洽陳振孫范炎陳祐俱召
審一再遷為樞掾省郎皆公進擬公策免克莊亦流
落於外内午入為少篷兼西掖不久生留免去公
以孤卿國老之重小車訪别逆旅慨然曰子為道卿
吾為承君矣公再相數歲克莊銜恤三年白首再召
覺國論愈矛盾鼎味殊酸醎公决去雖勇上勉留愈
堅固對為上言紛紛之議不過責難於吾君責偹於
吾相非有他意政當容之爾自知其論闊於事情然
區區之心上欲將順明主之尊師重傳下欲觧周召
不說勉夔龍之相遜而已而或者怪其不能随声接
響訶佛罵祖群起而攻曰是黨相者克莊謂惟去可
以自湔六乞祠两納禄皆不報公由是不復敢相親
猶摯維不使去不數月而斥斥未幾而公薨然天下謂
知我者必曰安晚公與人書疏亦以鐡漢見擬嗟夫
宰相必拔士士必不畔知已情意之常也若一旦去
子宣而戀元度之恩波迎子厚而詆微仲之相業乃
風俗之變豈情義之常哉公門生故吏滿天下而两
國不遠數千里番番於一衰癃之叟托之以發潜闡
幽之任豈非以其最久故知舊事已退老無謏筆乎
乃摭實書之以告太史氏謹状
