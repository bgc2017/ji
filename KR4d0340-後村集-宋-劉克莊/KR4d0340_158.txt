後村先生大全集卷之一百五十八
墓誌銘
趙克勤吏部
淳祐丙午予蒙恩召至京師上總攬權綱清献遊公
當國家賢聚於朝館閣尤盛木石尤公長也予貳也
獲與其英俊並遊趙公克勤方佐著庭日有掊擊商
論之樂不旋踵公去予繼之辛亥予復召俄又去不
十年同舍郎多貴顕有持鈞樞者惟公留落外服終
其身不再入以死悲夫公秦王之後南渡來居外郎
曾大父忠訓郎公端大父彦綵父礪夫贈朝奉郎母
林宜人幼號竒童擢嘉定庚辰第謝絶富豪求婚者
鄉先軰黃公以寕為女擇對意属公遂壻黃氏為候
官尉寓貴欲包尉地以廣其圃帥欲决西湖閘汎舟
皆持不可外難調長溪東尉盗竄它境内艱通前任
僅一考意趙公彦候李公韶来泉皆重公會趙公使
湖湘以漕攝帥辟甘泉酒庫治法征謀皆咨而行項
帥寅孫至辟安撫司幹官頃去公隨司罷監封樁庫
門無惰趙公希&KR1546;求士於康吏部直康以公對一見
如素交擢戶部架閣兼吏部館檢閱考省試得策卷
喜曰必名世士揭曉則徐君霖也徐太社令陞兼校
勘太常寺簿輪對以強公室杜私門爲說略云妃后
四星環拱帝極間以異服實干天象正礼明法宜反
其居天子之富古無私藏九重之貴礼無私覿昭德
塞違宜端其本次言陛下進退忠邪出扵獨斷孰不
鼓舞夫何臣漢弼死臣範又死至臣元杰死則大異
矣是三臣者取數扵當世甚薄用力扵當世甚厚受
怨扵小人甚深淪沒之後家事蕭然聞者酸鼻其存
者稀疎如晨星安知不爲擁厚貲包禍心者之所
姍笑窺伺末乞以張魏公浚配享遷秘書郎明年日
食正月旦公封上曰昔劉向論日食以上無繼嗣政
歸一姓為憂臣忝属籍窃謂國本宜蚤定世卿宜顕
絶遷著作佐郎國史院編修官實錄院檢討官兼都
官郎是歲丙午朝野以厄運為憂公輪對言丙午丁
未之厄古無是說議者推原宜靖致禍之本始扵治
平用王安石之歲郡雍聞杜鵑之年治&KR0685;末至靖康
之初甲子適然一周午未遂為大諱臣聞易繫曰幾
者動之微人曰吉凶悔吝生乎動吝者自吉而趋凶
悔者自凶而趨吉言知而能懼懼而能悔則幾之失
者可救數之否者可享也臣謂不惟陛下當懼大臣
公卿百執事皆不可不懼其言忠憤激發上嘉納改
禮部郎官史職如故山相免喪朝論欲倚宅之以拒
其來遂擢史長公折東丞相曰諸賢崇長童孺不正
莫甚一豎揚揚其前諸老逐逐其後不知朝廷視史
院為何等官自古惟聞以正攻邪未聞以邪攻邪也
相愧其言無惰在省闥尤執法雖大臣啟擬中批處
分者皆封還之始多聽從友稍厭倦又其人清峻門
無雜賓惟公至清談永日故嚴惮無惰者亦仄目公
無惰欲决去公責以宗國之誼而止劉公應起厚光
範李公昂英滯郎省始皆喜公劉深相結納李至呼
其子出拜後游趙二公内不說外未有隙也俄而李
拜諫官首劾公去劉旁觀而巳嗟夫諸人之急扵去
公也豈有他哉將以安游公而重其權也將以孤無
惰也公去數月無惰出贊督府然游公亦不能安以
大學士侍經筵不拜而去而魁枋改属局面一轉前
日之諸賢皆去卒如公言明年起知撫州竭力航粟
以嚮諸屯總所為停專人郡逋版曹絹二萬公積所
郤例冊節他費得六十萬緡以償梟旗軍剽攽者和
糴錢米兩手交付民相語曰今年不白科矣秩蒲差
知端州改廣西提刑皆以風聞寝以考功郎官召復
寝提舉江西常&KR0685;禁部内預借新制令民實産公謂
袁板籍素明止勿行袁人德之樵寇聲振鄰境公密
覘嚴偹四封肅然又以風聞去一路嗟惜而撫民攀
臥尤甚於前日公歸葺居室闢便齋為小亭以椘薌
聽琹為樂除廣東運判公予喜南轅属臺閫皆虛以
有詔趨行留其子守舍曰吾且歸矣入境罷潮城覆
稅禁白身攝官黥黠胥絀汚吏一路&KR0719;然俄得上氣
疾日治事不廢稍稍劇自札四書置夾袋預治棺衾
奄然而逝寶祐丁已閏月九日也得年五十七積階
朝散大夫家人發書視之一與其属曰無功百姓重
費司存一與其子曰能為善士窮逹不足計矣一以
身事属其客一與常卿洪公天錫訣援坡翁今生兄
弟之書經略使常平使者見書為慟建臺纔九十日
一子若魯迪功郎福清主簿洪公婿也孫嗣璘尚幼
若魯未嘗跬步去視訃至萬里奔丧三伏護柩歸于
正寝以其年臘月丙午合附於普山門黃宜人之墓
松竹参天公所自卜也公未達時翁壻間自為師友
又受教扵鄉先生忠簡傅公故問斈有源委而議論
依名節其仕與無惰俱進退上素敬無惰雖去猶訪
人物焉歲晚召除皆其密啟無他謬巧也公居中郎
外咸有可紀古所謂達材成德異於世之静言庸違
者矣有耻齊雜藁考亭文抄臨汝講義各若干卷公
散語條暢四六温潤詩尤精詣高雅盖深於此事者
然謙厚不以詩名惟余知之若魯奉洪公之状来速
銘予長公十四歲衰病不出戶限公方與賢哲馳騖
扵世孰謂遽舍我而先乎洪卿公之親友所載詳偹
余著其大者於誌公諱時煥字文晦始名時敏字克
勤旣訓名猶以舊字行銘曰孰挽之承明庭瑞錦
窠孰推之潦霧中槃澗阿衆陽極一隂生可若何百
年短千載長名不磨
方景楫
龍井之方特盛於莆景楫尢秀其出宗南渡初諱于寶
者以献遺書授初品官曾王父也淳熙間諱秉白
者號草堂先生監司舉孝廉不果召贈朝散大夫王
父也諱阜鳴者以排律賦擅名天下仕至朝散郎贈
朝議大夫父也母田恭人生母田孺人景楫十六魁
江東漕薦俄入太學薦罹艱棘免丧以父遺澤調邕
州法曺未上浙漕再薦擢端平乙未第在邕秩滿辟
循州州學教授用考舉改秩知福清縣通判臨安府
改通判汀州居里需次寶祐五年八月二十日卒于
寝年六十秩止承議郎配蔡氏継陳氏皆封孺人二
男曰隼曰興不幸興先夭開慶元年八月五日葬景
楫於尊賢里繼善院之東者陳孺人與隼也景楫初
筮讞議盡心客授教育有法邕循士民至今稱之福
清號難治景楫謁郡帥陳公塏迎勞曰君方子默子耶
誦四詩維賦不脱一字遂為知己郡昔留米四千斛
輸縣廩寨卒外餘佐經費後俾輸郡或謂失来愈
不可為盍請復舊乎景楫笑曰人將為我規斛面也
始至帑庾如洗景楫不忍效世吏行霸政逋常賦者
契監者亦不忍笞扑久之民感恩信相率樂輸更以
治辨稱新縣庠剏經史閣先賢祠以燈錢七百緡助
養士有邑最而無奥主僅得京倅輦轂衆大之區魚
龍變化之地視同列或峩象或擁麾未嘗動色或速
化或詭遇頽然任真然猶以風聞去榮辱得丧之
際終無片語見於顔面杖屦自放於泉石魚鳥閘人
莫窺其際也余觀世之造士不過二途曰任子曰進
士而已景楫父之美子以家世論國舍虞彼不素定
乎國之雋材以科目論號令文章不當仁乎彼材名
不足望景楫萬一者皆優為之景楫宜為而不為豈
非命哉初草堂公余父友也朝議公余先君子友也
余長景楫十餘歲故朝議公以景楫属于末策
曰充國得先零地就耕以寔之如士達之議是欲奪
舒民有主之田爾果格不行策浮光舒蘄必危不旋
踵語騐守將誅閫臣黜公亦自劾有旨諭留改湖北
運判兼督撫隨軍轉運参議官俄除戶部郎中總領
湖廣江西京西財賦軍竈驟增至二十萬江湖旱荒
貴糴公幹旋有方調度無闕閫臣孟珙責生劵甚急
公核其虛籍以聞詔珙自認生劵珙先使客風諭
欲陞公少卿公笑荅云閫臣薦總嚮不亦異乎珙建
節鉞陞宣據以督視自居責總漕苛礼公不為屈珙
積憤索庫本司運淮塩以傾總所乞公致休以避之
令赴行在奏事俄寝前詔珙力能擠公臺維䟽上奉
親還里左右娛侍安退閑之樂而忘進退之拙主管
冲佑觀者再除考功郎官以無科第辭主管鴻禧觀
除尚佐郎官母潘令人夀九十二考終公毁瘠過甚
服闋洊請鴻禧祠以戊申禋澤官從子澹人以為難
前参預橘坡徐公今元樞意一徐公秋壑賈公更迭
汲引然毁鬲者衆公官情亦闌矣徐著作霖有時名
初用文公經說擢上第後改師法寄聲欲游武夷公
戒精舍主者母納預卜住城兆域自位置松檟手封
植甫峻事而属疾公䆳扵易若前知將終者區畫家
事無一語差寶祐戊午三月十四日終于寝年六十
九積階至朝議大夫其年十二月十有五日葬于南
劍州劍浦縣富沙鄉汾常里八仙之原娶周氏封恭
人慶元六君子侍郎西麓周公之女相敬如賓友男
濬通宜郎知興化軍仙遊縣有治辨聲佳公子也亦
健令也公與文公皆生於庚戌文公初得孫喜書抵
龍川陳亮曰小孫資稟壮實他日可望告廟則云嗣
子既忘次當承緒異日朝廷察其遺忠或有恩意亦
令首及鍾愛異扵諸孫如此所著奏䟽詩易遺說共
各若干篇詩文若干卷濬奉家傳致治命来請銘余
大父者作及接文公議論余宰建陽游公諸父群從
間最久故公以宰上之碑見属余觀先朝尤褒錄大
儒之後濓溪子燾次對帥蜀康節孫溥亦至恃從公
季父貴顕侔扵燾而公權位减扵溥盖有命焉今
天子尤重文公之斈及考亭之門者多致身廊廟誦
考亭之言者亦接武旃厦公精敏絶人書一目數行
向使不守邊不護嚮專以其過庭之異聞藏壁之家
書論於石渠辨扵漢廷則諸儒必欲歛袵可以巍冠
而講重席而坐矣亭障堡戍之煩使米塩簿書之群
碎豈無他人顧以累儒家人乎朱氏世系見文公自
序韋齋事載國史文公書垂萬古言滿天下其名字
官閥世所共知云銘曰張禹桓榮治一藝身為師
傅施及嗣仝也黜傳研孔思韓子伏云宥十世文公
之書完而粹融液異同合碎破直繇濓洛遡洙泗愚
嘗執卷侍丹地聖學尤得之朱氏公卿誦習致富貴
士者涉獵掇名第亦既得之筌蹄棄嗟哉子明幼是
似一生掌服王事家學曾不毫芒試更嘗艱阻困
讒惎材不如公皆顕仕何哉獨扵公責備以尚書郎
題墓隧下從先人色無愧
趙孺人
預章郡進賢縣羅君晉伯之室趙孺人宗室贈中奉
大夫不敏之曾孫朝散郎通判賀州善時之孫從政
郎廣西提點刑獄司幹辦公事女釭之女母安人艾
氏孺人事舅姑謹從夫順訓子嚴處族戚和自倫紀
廣而推之扵輿臺皂隷自閏門推而放之扵州閭鄉
黨大德細行皆合於圖史所載嫁三十餘年而病名
醫不能瘳寶祐戊午九月二十日卒得年五十三常
日不取地里家之說曰異時無遠葬我開慶已未閏
十月十有五日窆扵茂林之原距家一里素志也五
子一性進義校尉監饒州樂平縣稅一得一正一理
並登仕郎同祖後叔祖宗學博士之子將仕郎江西
漕貢進士三女長幼巳卒仲適登仕郎吳壁孫男大
防大方大員女適臨川陳珽餘尚幼余昔忝博士同
寅而不及識晉伯讀古心江公所記經訓楼知晉伯
佳士也又讀書詩境方公所誌提幹府君墓知孺人
名家女也二公皆余故人至是江公言晉伯欲徵銘
余之意余反復孺人家傳重有慨焉夫妬常情也儉
美德也然妬而流於忮儉而近於鄙亦婦女之通患
故夫有自操井臼者子有履霜臥冰者客有聞轑釜
而去者婢有擔糞道上者孺人既嫁晉伯妾委以家
務爱側室子甚扵已出夫喜接納屦滿戶外孺人宿
舂以待傾家而釀者百客之饌不戒而具奉養俠施
予豊家以節嗇而𥙿門以積累而大扵不仁之富悖
入之貨常掩鼻搖手曰母以是汚我所居富者化其
賢貧者飲其惠晚為諸子造宅授室厚薄必均以子
舍誦聲為金石之楽以諸孫舞綵為魚龍之戲可謂
大福德人矣晉伯名晉孺人名崇玉銘曰其高潔
則莱婦也其悟觧則龐嫂也其義方則孟母也悪乎
聞之吾得之於吾心之老也
弟婦方宜人
宜人方氏故梅州使君諱次彭之四世孫晉江令君
諱深道之曾孫海豊令君諱綰之孫府君諱鎔夫人
林氏之女余仲弟工部郎中克遜之室初余先君與
府君少同筆硯指腹為婚故孺人甫笄歸於仲氏不
逮事舅姑魏國四十餘年尤孝勤雖白首執子婦礼
不少怠仲氏拙治生酷好古俸錢率以收名書畫
孺人安隐約甘活淡未嘗有空乏之嘆後仲氏三擁
州麾一持琛節光顕矣宜人奉養蕭然不改其舊婺
居十餘年卜良人宅兆畢兒女婚嫁繕舊第闢新畬
續一綫之緒存六尺之孤勤亦至矣仲氏子曰瑞女
曰順曰容者宜人出也順瑞早夭庶生二男偉甫將
仕郎興甫迪功郎建寕府政和令宜人幼而鞠育顧
復長而教誨成就甚於己出素有德量撫妾媵以恩
無一毫世俗女婦婿惎之意内而六親外而一鄉皆
稱其賢偉甫先夭興甫獨當門戶宜人属望之深方
遣安輿迎養不幸興甫又夭宜人雖甚曠達然併失
雙珠悼念始衰伏力疾葬興甫疾遂不愈以開慶
已未二月癸卯卒年七十初宜人命興甫庶子將仕
郎在後偉甫意興甫盛年嗣續必蕃然興甫屨得雄
輒失之方議以服属近昭穆順者為繼鳴呼以仲氏
之清修宜人之賢淑宜燾其後宜食其報而高堂之
上繐幃之内僅有一男孫方卵三女孫一未嫁二尚
幼聞者哀焉宜人女容適迪功郎新浙西安撫司凖
偹差遣林宗煥侍郎公彬之長子容為母鍾爱跬步
不相捨由病至卒至葬左右服勤哀動行路林倩
於追嚴葬送恩義甚䔍以其年閏十一月乙酉合袝
扵仲氏西山之阡銘曰幽潔離鸞之操鈞臺鳲鳩
之詩惜哉逝者有彤管之懿而述者無黃絹之辞悲夫
明禅師
閩多佳刹而僧尤盛一刹虛席群衲動色或挾書尺
竭衣孟以求之有司視勢低昂貲厚薄而畀焉先輸
貲後給帖福曰實封莆曰助軍異時大叢林大尊宿
𥙷處往往皆實封助軍之僧矣前莆牧守潘公墀厭
僧趨競訪予曰是中有佳衲子否予曰佳衲子安肯
住院潘固請其人予以祖日汝明對久之以日住主
九座明主嚢山二僧苦辞潘手書強致之會日蛻去
潘代歸明在嚢山年餘僧俗扣稽檀施走集大為一
方尊敬然常不樂𣣔挑包者屡矣一日留書白群過
門别余去不可挽予嘆曰吾為大篷時兩乞挂冠或
云相填遂不敢復請師賢扵予遠矣既别又寄声帥
小予二歲開慶已未六月某日示寂其弟子某人等
請銘其塔師惠安人俗姓黃法名汝明號别南翁得
年七十一僧臘五十塔在居舖圓通山少遊方遍参
得雪竇痴鈍印可嘗住雲龕李氏教忠院晚住嚢山
扵莆泉接境間捏空拳剏接待院西所而風亭者最
盛路於是刹平生清苦惟一笻一衲無輜重突兀如
枯木老幹無枝葉華藻惟坐道場說法領衆而已未
常口錢榖鄙事有齋施悉送庫堂茶毗五色舍利無
數初予扳師出世太常少卿蔡公次傳責予曰君𣣔
扶一寺不知壊一僧矣師歸予復蔡書戲曰還君明
公蔡亦厚師者銘曰師言後村不學釋氏然其作
用與佛不異予笑此言亦偷古書傳不云乎暗合孫
吳野田荒草無以贈别錄師佳話揭之墓碣
趙孺人
揭揚明府方君諱大與之室趙夫人諱必善今爲泉
人故判大宗正事諱仲忽岐王謚簡献之曾孫知南
外宗正事諱士晤和義郡王謚忠靖之孫贈通議大
夫諱不劬之子母碩人張氏生母楊氏嫁時大家
儒素人謂夫人貴種未必相安既而婦礼恭舅姑稱
其孝閫範肅族戚欽其賢接物馭下恕娣姒安之臧
獲德之久而鄉里化之初夫無卓錐地夫人從夫仕
番仕粤銖積寸累明府始有田廬大過五十未得雄
夫人爲置妾媵明府始有子以明府陞朝恩封孺人
婺居二十七年足不履閾盖勤苦攝家或謂向平之
緣未畢宜益以舅姑祭租夫人曰柰何厚婚嫁而
簡墳墓娣薛蚤寡夫人月輟宗姬脂粉錢以助葬明
府扵保豊里之方山及見内外孫男九人或笄冠或
襁褓歲時娱侍左右咸謂夫人福夀未艾也上巳猶
亨家廟其夕若爲薄寒所中者遽委篤投歲再不愈
越二日端坐奄然而終景定庚申三月壬申也年七
十三一子選孫女二長適通宜郎知泉州惠安縣劉
強甫次適進士陳璣正献相君之曾孫皆孝謹母教
也孫男三人泰翁質翁材翁尚幼以其年三月癸卯
合祔扵明府之阡家舍歛具皆夫人手營綜曰他日
無以是累兒女夫人未嘗讀佛書然自始至終靈
明静定暗與佛合余觀世有醇儒者亦有出入乎釋
者及夫處窮達得丧之際而悲觀異趣臨患難死生
之變而怖畏改度者多矣若夫少不躭榮老手踰閑
沒不怛化有斈士大夫之所愧大善知識之所難
者豈不賢于人哉銘曰僕家中壘傳列女嗟余小子
文献忝祖考乃述是銘續史後𥙷
方清卿
清卿方氏名汝一幼竒逸落筆皆不可傳誦壮悔少
作積研尋之功深沉之思著易論二十篇江東將相
論十篇評二漢史贊若干篇記序詩詞名小園僻稿
者數百篇其文皆探幽抉微絀哇崇雅其剖折義理
區别賢佞凛然有不可犯之色雖鯁峭驚世俗然辨
䴡宜場屋庚子薦于鄉咸謂平挹上第矣既報聞清
卿不少沮表攷古著書自娱固窮力善為父鍾爱二
女傾家計割田以適顧儒文顔亦佳士郡博士虛前
廡迎致不就一日䄂所評班書示余余曰范史罕讀
者僕欲稍添注脚病眊未能君有意乎清卿遂接讀
范史著新評甫脫藁病數日而卒年四十五清卿於
頥堂處士贈承務郎秉侯為贈大父扵迪功阜時為
大父扵乙未進士南海尉碩子為父母鄭孺人娶陳
氏孺孤申父一女許嫁鮀氏初清卿葬父于文賦里
祖山狐狸原舊有廟基社人託神以爭清卿為文曉
譬人神退聽至是以清卿祔焉卒以寶祐已未五月
日葬以景定二年正月某日嗟夫以清卿之才使奉
對于天子之庭豈不如劉蕡使以山人處士徵豈不
如盧鴻李渤使及聖人之門豈不如琴張曾晢而浮
沉閭巷枕籍螢雪以死可哀也夫清卿家有名荔號
郎官紅熟以時常少東致數十顆嗚呼今絶筆矣申
父方七歲来求銘者二李逢㷱夢和皆負才學銘曰
猗嗟清卿人冕服兮君布韋人芻豢兮君虀塩意者
上下馳騁兮鋒穎之太銛是非褒貶兮衮斧之過嚴
抱千載之耿耿兮豈其就九泉之厭厭窆徵予文兮
嗟余石之久箱余老避䛕墓之誚君貧無乞米之嫌
尉賢季之恫&KR1986;發亡友之幽潜
後村先生大集卷之一百五十八
