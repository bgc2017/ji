後村先生大全集卷之九十三
記
水村堂
余友少司農林君作堂三間扵城南水亭村之㠣&KR2675;
山今上親灑奎畫作水村二大字以賜君既北面稽
首跽受乃撰日揭扁大會里人以落之授簡于余俾
識其事君少負軼才不屑埸屋去而客江湖又去而
游邊淮東漕黃漢章上其所著易鏡上覧而驚異以
為先儒所未發䛇漢章津送赴闕由布衣為史館檢
閱遷校勘史成奏御改京秩由匠丞牧潮州以都官
郎中召時胡馬飲江廷議移蹕君過家不入戴星扵
邁里人祖道君忼慨謂余吾受上不世之知此行必
以死報他日以墓誌累君虜已據白鹿磯烽照甘泉
君入對言臣誓不與賊俱生上使銜命趣宣撫使丞
相賈公進師及行次齊安丞相已乘勝順流而至君
即軍中宣詔丞相以上意激厲將士我師人人殊死
戰虜之巳渡未渡者皆殪一洗塞氛再造江表君與
有勞丞相歸衮君進大匠擢提舉浙東常平茶塩
時中外庶定君上景定嘉言二十篇詔下後省看詳
余適待罪詞掖奏君所言大𥙷益治體小箴切時弊
文字簡潔條鬯貫穿古今詔賜同進士出身又别賜
宸翰㢡諭云憂愛出乎忠忱詞藻根扵學力與楊萬
里千慮策相頡頏尭言播告朝野歆豔召拜少卿兼
史職垂上津要矣俄去而食祠起牧洪都未上而銷
印余視世之仕者鮮不以得失為欣戚君或仕或止
無幾微見言面既即家作忠愛堂學力齋二扁亦奎
畫也又頃賜金買山治墅若往而不返者其言曰吾
若學精思世莫我知上不次拔擢至此然不獲吾用
吾負吾君昔有上書願擊匈奴者願請纓係南粤者
吾老矣惟有羹牆見堯富壽祝尭耕鑿歌堯而己余
聞其言而壮之堂之西君三世松檟參天傍有祭田
皆曾大父删定公經畫其下衆水滙而為湖環而居
者數百家湖溉田數千畝為斗門水旱聽民啟閉君
以昭回之光下燭是堂非衣冠不敢登稍東為鏡湖
亭可坐數十人四壁空洞不設戶牖樵兒牧子桑女
饁婦来往游息君野服杖藜與之同樂亭東西北諸
峯迴環如畫壺山朝挹其前風月佳時水光山色不
減杭越君又言幼時聞守冡者誇人云我林萊林邵
子孫時猶未曉其語後入館閱永嘉四溪林氏家譜
言林羣晉太元中為郡大中正世居㠣&KR2675;山林萊林
邵其後也乃知自晉已有此山余嘗為君家忠義祠
記論次其先美詳矣若君己未之召國家危急雖三
板之城而不敢失高共之禮壬戌之去癸亥甲子之
處山林深密雖一飯之頃而未嘗忘杜陵之心豈非
家學世德之有本者如是歟君名光世字逢聖今為
朝請大夫直秘閣
新築石塘
水竹穹壌間如天有雨露無則乾如地有井泉無則
渴如人有血脉無則夭閩下四郡負山而瀕海高者
山至崔巍力耕末止卑者彌望斥滷不可種藝智者
相地形為陂塘使水有所蓄洩以補造化不及之功
玉融為邑惟石塘地號上腴然原田棋布棟宇櫛比
有塘之名無塘之實往往涔蹄一泓僅可供桔橰耳
塘大姓曰林氏自龍學公與西塘鄭公齊名四傳至
觀字子光同字子真合字子常並修家政培世德凡
寶章公厚倫贍族之事緒成之寒翁寄傲舒嘯之所
莊嚴之垣屋亭榭完矣美矣所欠者濠濮間趣視四
傍多茀地乃因農隙叶力濬之周圍千二百尺環甃
以石種荷柳焉竹溪中書林公大書石塘二字徑四
尺刻隄上亭其東西臨流者曰清淺在水中央者曰
葉藏海東岸則精舍草庵秋風亭小孤山村珠西岸
則寶章公居宅直北則芙蓉亭春草亭遂為一邑偉
觀都人士驚喜曰昔沮洳磽确今渺瀰沃衍昔蟇跳
雀躍今鷺翹鶴下花朝月夕雩舞櫂歌如浴沂而涉
湘也不但耕夫芸叟頼以沾膏潤騷人墨客資以發
才藻亦山經地理家以為合扵隂陽向背也昔李贊
皇謂鬻平泉非吾子孫以平泉一草一木遺人非佳
子孫柳子厚謂上世藏書三千卷在善和宅然贊皇
自不能一夕安平泉善和宅及子厚在已三易主今
林氏之尊老遠矣而代有象賢愈蕃而大樵牧愛護
其松楸郡邑表章其宅里子嘗訪其屋壁舊藏則手
澤如新曾玄論著篇帙多于祖禰是豈非盛德之後
積善之家乎觀養直子也同合寒翁子也觀清白吏
既通朝籍不忍去親而仕同合皆布衣隐約志氣修
而道義尊大節可書築塘特其細爾
林寒齋烝嘗田
寒齋既没二子同合自列於府言寒齋所受先世産
錢一貫九百二十一文二分五釐苗米二十三石三
斗三升三勺某兄弟以分産異居為恥願以薄産盡
撥充寒齋烝嘗永不分析府帥資政樞相古心江公
書牘尾云恊居共籍欲以貽之無窮和厚油翼之意
自然可挹縣而知有政之夲原獨不當取以列扵郡
上于朝乎劄縣改寶章林國博戶為寒齋文隐林先
生烝嘗戸余聞之曰祀田尚矣古者以綿田祀子推
汾晉之人奉嘗之至今以許田祀周公其後魯弱鄭
強初以璧假終以祊易盖周公之祀尚不能保况下
扵此者乎夫人情孰不欲永其先人之祀然子若孫
有賢愚貧富之異扵是有國者為之禁防焉曰贍塋
曰烝嘗其慮甚周其法甚密天下通行而隆興淳熙
随勑扵吾閩尤加詳焉余行天下江浙巨室有朝為
陶朱暮為黔婁者惟閩人千金之産百畝之田或傳
十數世而不失一聞贍塋烝嘗之名賢者畏義而不
忍得不賢者畏法而不敢取立法至此仁至而義盡
矣自教失俗薄而七世同財九世同居之事遂為美
談先賢惟范公為義莊以贍族温公洛中田園以兄
郎中為戶然二公皆鼎貴為此易易耳同與合也處
隐約而能力行好事生叔季而欲挽回淳風使古心
公未召必上其事扵朝推一家之友睦以興一國之
仁遜矣是又有待於後之人
漳州諭畬
自國家定鼎吴會而閩號近裏漳尤閩之近裏民淳
而事簡樂土也然炎紹以來常駐軍于是豈非以其
壌接溪峒茆葦極目林菁深阻省民山越往往錯居
先朝思患豫防之意遠矣凡溪洞種類不一曰蠻曰
猺曰黎曰蜑在漳者曰畬西畬隷龍溪猶是龍溪人
也南畬隷漳浦其地西通潮梅北通汀贑姦人亡命
之所窟穴畬長拔止扵機毒矣汀贑賊人畬者教以
短兵接戰故南畬之禍尤烈二畬皆刀耕火耘厓栖
谷汲如猱升鼠伏有國者以不治治之畬民不悦畬
田不稅其來久矣厥后貴家闢産稍侵其疆豪幹誅
貨稍籠其利官吏又征求土物蜜臘虎革猿皮之類
畬人不堪愬于郡弗省遂怙衆據嶮剽掠省地壬戌
臘也前牧恩澤侯有以激其始無以淑其後明年秋
觧去二倅迭攝郡冠益深距城僅二十里郡岌岌甚
矣帥調諸寨卒及左翼軍統領陳鑑泉州左翼軍正
將謝和各以所部兵會合勦捕僅得二捷寇暫退然
出没自若至數百里無行人事聞朝家調守而著作
郎兼左曹郎官卓侯首膺妙選詔下或曰侯擢科甲
有雅望宰巖邑有去思責之排難觧紛可乎侯慨然
曰君命焉所避之至則枵然一城紅巾滿野久戌不
解智勇俱困侯榜山前曰畬民亦吾民也前事勿問
許其自新其中有知書及土人䧟畬者如能挺身來
歸當為區處俾安土著或畬長能帥衆歸順亦補常
資如或不投當調大軍盡鉏巢穴乃止命陳鑑入畬
招諭令下五日畬長李德納欵德最反覆傑點者扵
是西九畬酋長相繼受招西定乃併力于南命統制
官彭之才勦捕龍巖主簿龔鏜說諭且捕且招彭
三捷龔挺身深入又選進士張杰卓度張椿叟劉
等與俱南畬三十餘所酋長各籍戶口三十餘家願
為版籍民二畬既定漳民始知有土之樂余讀諸畬
欵狀有自稱盤護孫者彼畬曷嘗讀范史知其鼻祖
之為盤護者殆受教于華人耳此亦溪峒禁防懈而
然歟侯參佐褒畬事顚末二卷鋟梓示余昔漢武帝
患盗賊羣起命御史大夫衣繡持斧以威之曾不少
戢龔遂一郡守爾既至郡前日之盗皆觧刀劍而持
鈎鉏侯初剖符固欲用昔人治渤海之策竟踐其言
夫致盗必有由余前所謂貴豪闢産誅貨官吏征求
土物是也侯語余曰每禍事必有所激非其夲心嗚呼
反本之論固余之所服歟侯素廉儉山前調度需
如蝟毛起專以苦節不至乏絶自奉如窮書生
吏議事賓客清談不過文字飲數行未嘗卜夜時
例卷多削去其清苦有李公韶徐公復二牧之風昔
張奐為安定都尉羌帥有感恩遺奂馬及金者奂
其物威化盛行史謂羌性貪而貴吏清嗚呼清白之
吏固畬之所貴歟侯功成而無德色惟為將佐僚属
士友論功於朝曰不賞後無以使人頃余亡友虚齋
趙公為漳民免丁錢余嘗大書于石今卓侯夷難之
功不下虚齋乃夲諭蜀之義作諭畬記使漳人刻
石與前碑角立侯名德慶字善夫莆陽人
薦福院方氏祠堂
忠惠方公用太史公自叙法論述其世次甚遠至唐
諱琡者為都督府長史子諱殷符為威王府諮議
果功進銀青兼御史中丞僖宗中和四年也中
丞七子第三子諱廷範歴宰長溪古田長樂三邑遂
居于莆愴念中原藁葬祖父衣冠于烏齊豐田及
葬靈隐山以子貴賜金紫然古老相傳猶號長官
長官嘗欲營精舍以奉先合族而未果六子水部員
外郎仁逸秘書少監仁岳著作郎仁瑞大理司直仁
遜禮部郎中仁載仁遠協力以成父志請隙地
於官買南寺某司業圃以益之於是薦福始有院既
共施寶石全庄田三十石種又施南箕田七石種南
門田三石穜秘監也施漈上田三石種正字也施濠
浦田十石種禮部也增景祥横圳田六石種僧叔祖
住山有麟也計種五十九石産錢七貫二百六十五
文扵是薦福始有田見扵莆田令君吕丞祐之記舊
祠長史中丞長官三世及六房始祖扵法堂遇中丞
祖妣長官祖二妣忌則追嚴中元孟蘭供則合祭六
房之後各來瞻敬集者幾千人自創院逾三百年香
火如一日後稍衰落賴寶謨公忠惠公後先扶持而
復振至景定庚申院貧屋老賦急債重主僧寶熏計
無所出將委之而逃忠惠子寺丞君憫七祖垂垂
廢祀慨然出私錢輸官平債經理两年銖寸纍積一
新門廡殿塋乃帥宗族白扵郡曰郡計取辦僧利久
矣新住持納助軍錢十分滿十年换帖者亦如之問
助軍多寡未嘗問僧汚潔刹烏得不壊願令夲院歲
納助軍一分歲首輸官主僧許本宗官高者選舉又
曰院以葺理而興以科敷而廢今後除聖節大禮二
稅兑丁醋息坑冶米麵般甲翎毛知通儀從悉照古
例書送惟諸色泛敷如修造司需求陪補僧司借脚
試案等官司所濟無幾小院被優無窮乞並蠲免郡
照所陳給據仍申漕臺禮部禮部亦從申符下郡縣
乃諗於廣族曰南山祝聖道場也歲滿散日族之命
士有隨班佛殿而不詣祠堂者自今祝香畢並拜祠
飲福院辦麵飯併勞僕夫又靈隐金紫墓昔拘丞嘗
分數命士舉人監學生多不預祭自今省謁院辦酒
食請衆拜掃内赴官入京人免分胙衆議曰宜著爲
規約願世守之寺丞属余記其事余惟古之尚論世
家者曰種德曰積善然成季宣孟無後臯陶庭堅不
記非種積之不善殆顯揚之未至初長官以孤身仕
閩猶爲唐宦及五季分裂仕者各就其方六子皆仕
王氏入宋長官諸孫擢科甲以文業著見號名臣者
項背相望遂為夲朝故家甲族余讀忠惠序譜之言
曰合天下諸方莫如莆之成合莆之諸方莫如長官
之盛盖秘監五傳而有宗卿焉禮部九傳而有忠惠
焉宗卿哭奏陵寝淚濺御袍宗惠昌言倫紀
觸天顔聞其風者百世興起七祖種積於前二賢顯
揚於後世世祀也宜哉新祠成併祀二賢於两傍以
為萬世臣子軌則非直侈方氏一門衣冠之盛而已
寺丞方盛年而繼先志捐私財而倡義舉力善進方
未已余當屢書不一書宗卿諱庭實忠惠諱大琮賢
謨諱信儒寺丞名演孫方需次建昌守主僧法通
刺血書楞嚴經葉嚴二經者寺丞之所選舉始院
僧通至未幾變律為禪今有十二僧略如叢林云
宴雲寺玉陽先生韓公祠堂
古鄉先生没祭扵社社者何非若郡邑之社不屋而
壇也有名號而無像設也三家之市數十戶之聚必
有求福祈年之祠有像設焉謂之里社是也祀鄉先
生於是敬賢之意與事神均也鄉先生非必皆城市
人如四皓廟於商山庚桑子尸祝於畏壘隨所居之地
里而祠之古之道也夲朝以文治郡邑必有學鄉先
生必祠於學福唐都會前此大儒名公卿合祠於郡
泮矣惟文山鄭先生育玉陽韓先生永居懷安縣郭
皆老死布衣邑士先祠文山後祠玉陽扵縣學見扵
前臬使陳公仁玉所作玉陽祠記然祠立扵景定壬
戌記成扵明年癸亥謂癸亥始祠誤也既而連帥王
公鎔至而歎曰徒祠而無以為享久必廢郡多不
刹取宴雲小寺産錢僅二百充祠田令奉祠人主之
命僧有功住宴雲寺就佛殿後立玉陽祠余聞之
亦祭於社之義也王公玄令大參古心江公以
出鎮大書八字曰玉陽先生韓公祠堂&KR3008;江士友
請余記之將刻扵二祠按古之稱公者或以
爵太公周公召公畢公是也或以齒黃石公河上公
公毛公江公是也古心公所書韓公本此或曰二
先生其生也澹然枯槁無萬鍾千駟之慕其没也游
豈必歆秋菊寒泉之薦余曰景行前軰表章
&KR3008;江士友風俗之厚也先後二閫崇尚教化
亦邑大夫學愛之寓也始余不及識二先生
文山之子舜藻玉陽之子斗游舜藻墨妙筆
斗游學明行修有二父風藻已矣惟其有之是以
似之予扵斗也有望焉若夫玉陽之學問行誼余所
前臬使之記詳矣兹不復著
芹澗橋
在衢之開化端明演山黃公裳少過之有更高
千萬丈還我上頭行之句後魁天下遂為詩讖白雲
公之始亭其上勒詩扵石侍郎韋軒王公與權
䟦焉澗在嶺之陽東流百折入扵淮江饒徽孔道也
昔人以祐椿斷木雜沙土橋澗上以便往來期歲輒
漲潦積雪或揭厲濡足廼達彼岸徐居汝
所居瀕澗乃以私財撤而新之伐石扵山
木於鄉僦夫廪匠不以絲毫累里人伯氏汝乙氏
伯東方緫戎扵閩捐俸來助景定甲子橋成風月佳
時芹嶺潑黛扵雲漢之表淮江抹練扵欄檻之外止
者行者負者乘者皆相賀曰昔畏塗今康莊誰之力
也前太守今大宗伯東軒常公挺既榜其里曰秀福
地樞相忠齋劉公夢炎大書芹澗橋三字以落之伯
東來請余記自有宇宙已有是嶺與澗然至演山而
嶺是著名至徐氏一翁二季而澗始有橋豈山川之
秉靈亦如士之生世顯晦自有時耶余聞積善必有
餘慶陰德必有陽報昔二宋方少異僧相小宋掄魁
大宋甲科後十年僧見之驚謂大宋曰君神采頓異
若嘗活百千萬人命者必為掄魁矣公曰貧儒何力
及此僧曰肖翹之物皆命也公言昨見堂上雨漂蟻
穴羣蟻擾擾戲為竹橋以渡之僧曰是矣及唱第大
宋第一小宋科甲夫人命重於羣蟻橋費鉅扵片竹
徐氏其興乎高科異等不在身心在其後乎白雲表
章演山之詩盖其先兆矣雖然二宋以文章事業重
與歐晏齊名演山以德望重宋文公見而屈膝不專
以科目重也二君勉之
鐵壁堂
景定辛酉詔起前少宗正朔齋劉公震孫直寶謨閣
江東提舉贊書曰端平初朕號召蜀球畢集扵朝爾
其一焉其後諸人相繼至宰輔侍從者十之九爾家
世人物言論風旨皆西州第一顧流滯周南坐老歲
月及舊人欲盡鐵壁獨存昔孝皇命朱熹使浙東爾
其以前修自勉公侈上恩即萬里建鐵壁堂後五年
公自前起居郎兼中書舍人為秘閣修撰福建提舉
行部至莆盖余與公别三十年矣尊酒相勞苦慷慨
請余江東贊書實君視草其為余記斯堂也余惟壁
非止于屋壁而已昔人扵城曰城壁扵軍屯曰壘壁
取其高不可踰堅不可攻爾苟為不然有入趙壁立
漢幟者矣有以十餘騎馳入吳壁者矣士之節守亦
然王夷甫風流之宗晉人有巖巖清峙壁立千仞之
目貴爲三公世亂朝危方且謀窟自安委師勸進不
知所謂巖巖千仞者至此安在本朝黨籍諸老雖無
東漢刀鋸之禍然經紹聖崇寕烟瘴之村范氏子欲
爲忠宣免禍之計鄒通鄉晚節召用有雲機之梯獨
吾家元城翁麾石變見號南都鐵壁自端平以后
局面毋論凡幾更矣士大夫两來三齊者有之早令
晚謬者有之公居其家尤負重名持正論然暫入輒
出垂老始復入雖入實未嘗一日安其大節與元城翁
相望惟公然後無愧扵鐵壁之名昔梅溪王公龜齡
語王公嘉叟告輩離合不可期但常留此面相見猶
記端本歟公同朝余甫五十公甫四十今余八十公
亦且七十矣願與公各留此面亦所以共堅此壁也
泉山書院
通天下讀朱文公之書尊文公之道其始生之鄉僑
居之里宦遊之邦與乾淳諸老盍簪傾盖講貫切磋
之處往往肖其像庋其書聚成學之士敬事而傳習
焉如徽如建如南康如清漳如潭衡曰精舍曰書院
皆奎畫扁或郡文學兼領或别置師弟子員規式略
如白鹿泉乃公舊游顛末之有非大欠闕歟按文公
主同安簿凡四考而去紹興丁丑也距今一百十一
載矣世代雖遠然與邑士問答略見大同集縱田夫
野叟忘之士忘之乎會温陵弄印綬知南外宗正黃
若趙公兼郡&KR0807;士友合詞請曰公先大君子遠菴非
文公高弟乎公非朱自出乎公矍然曰僕雖儒緩郡
雖凋匱於此不敢不勉乃卜城東偏廢寺基創立泉
山書院前為燕居堂夫子危坐顔曾思孟跪侍两堵
則圖濓溪二程邵張涑水六君子滄洲之制也堂下
則圖先賢芸閣吕氏龜山楊氏河東侯氏文定胡氏
籍溪古氏草堂劉氏豫章羅氏扵右廡上蔡謝氏廣
平游氏和靖尹氏韋齋朱氏致堂胡氏屏山劉氏延
平李氏南軒張氏東萊吕氏于左廡几
之制也後爲文公祠以勉齋黃氏遠菴趙氏西山真
氏復齋陳氏配講堂南峙取兆面尊師之意四齋旁
列曰志道據德依仁游藝則大同名齋之舊也以咸
淳丙寅春經始仲冬甲寅落成行舍菜禮公坐臯比
揮麈尾衿佩環聽争先筆受遂請額扵朝移書克莊
俾識顛末前此賢牧寕智不及是良以文公如龍鸞
夭矯已騰霄漢豈必追記其蟠泥栖枳時即夫天生
大聖賢非若常人有老少之異曰不惑曰知命曰耳
順曰從心實基于志學而叱齊侯墮三都亦自牛羊
遂會計當而推之也昔之懷賢者尚愛其所憩之堂
所種之木况其初筮之州乎惟西橋之趙爲宋間平
某嘗受學於淮曹受印于閩臬受&KR1185;於莆守皆宗正
諸父兄而又受教遠庵納交象賢知其染濡於家庭
者久矣一旦施之大敝極壊之郡水無相瘢村無
顓以節縮支吾乏絶其表章大儒淑艾後學盖世吏
視爲迂緩不切者克莊何幸秉筆附名扵不朽遠菴
諱師夏宗正名希悰見泰其自號云
雷院
院在福州天王琦郡人雨暘必禱大府丞朱挺書其
扁今主其事者宗學升俊齋諭趙君時樴也求予文
記之久不克為釋褐洪君英伯盛稱趙君信義通神
明俯仰無愧怍洪國之譽髦不以一字假人獨於趙
鄭重如此若激發老夫速踐前言者傳曰尸居而龍
見淵默而雷聲夫尸居淵默塊然無作為之時也然
則龍非葉公之所能見雷非阿香之所能推矣世之
黃冠師紈袴子多自言通道術持符咒然大言有餘
細行不足或跌蕩犯黑帝之威或彷彿起瑶姬之慕
往往禍福立見甚則震死小亦病風喪心人自取之
爾雷何心哉君獨行不愧影獨寝不愧衾其大端大
本若是豈特洪君之畏友哉雖余之老亦將往從之
矣
潮州司理廳
友人李艮翁南宫嘗為余言其所親趙君若鈺之賢
且才其尉東陽上官争欲出我門下再轉為潮之李
豫郡參佐邑丞簿尉官𪠘皆堅好惟李廳乃開禧老
屋上漏下濕一甲子無葺廢者君始至嘆曰卑官求
一身一家便安可也奈何無一榻地奉吾親乎顧頽
弊已甚無寸椽一瓦可用决扵心白扵長監郡鄒君
行守事助錢二十萬君請借三月俸扵是由獄及
𪠘由寝及堂由内達外皆撤而新之而請記扵余余
謂官不必高土木之功不必鉅麗紀其可紀者而已
古今為人記輪奂之役者多矣惟藍田丞&KR0550;一記掃
空萬古夫丞𪠘不高扵滕閣不大扵漏院而使人傳
誦其記與王勃王黃州之文相頡頏扵千百載後之
覧者將有感扵斯文耶初陽岩洪公嘗歴是官君扁
其東偏曰景陽自洛學訓景為大訓行為路文忠真
公為之改字而天下之景皆改為希矣然孝經序云
景行前哲則唐人猶未以景行為大路也今姑從孝
經序扁曰景陽君更與洪公商確何如
重建靈祐廟鼓樓
廟始扵唐初惟一間至本朝宣和庚子重創猶儉狹
至紹興乙亥始宏壮至嘉定始有鼓樓紹興丁丑廟
號是祐隆興甲申淳熙癸卯慶元丁已累加侯爵至
嘉定癸未加公爵淳熙已酉加王爵廟記荔臺翁之
草所作今甲子一周翁鄉前輩故復齋陳公宓肯堂
鄭公寅為書丹篆扁翁記不及近事古人言生封侯
死廟食必天下異人神起匹夫號詹師用符籙制伏
猛獸驅祟療病然由唐至今爵冠五等血食一方盛
矣哉其亢把茅為靈宇使里人揭虔妥靈為重樓複
閣與白湖龍峬之祠等廟介扵故元樞居第尉𪠘之
間人神相安故老傳神建炎中嘗導&KR0707;卒捕黃草
寇至今尉有逋寇禱神必獲神先壠在秋蘆溪之西
遇人家拜掃時父老必奉神輿衛往返松楸燈燭鼓
吹傾城空巷嗚呼没能驚動禍福其人又能顯揚其
親惟靈應蘇侯與湼槃師為然邑士林君希吉重剏
鼓樓侈大扵嘉定矣
後村先生大全集卷之九十三終
