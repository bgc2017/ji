後村先生大全集卷第七十
外制
文天祥除校書郎
新進士唱第前舉首必召故事也爾以陟岵之故稽
登瀛之擢一旦来歸如麟獲泰畤鳳集阿閣甫繙黃
本俄映青藜在他人爲速在汝爲晚矣昔人云不可
及者年也不磨者名也至哉天下樂者書也朕將老
汝之才而極其用焉可
鄭大有除軍器少監
昔先忠定予之甘盤阿衡也厥子早世有孫而賢由
鵷序剖虎符吏士且來迎矣爾深念王母大耋之年
憚於修阻朕不奪孝子順孫之志處之便安擢貳戎
監班聯寖高爾其奉輕軒板輿就養京師以慰朕懷
舊傅思名宰之意可
鄭大節陞直寳章閣添差沿海制置司参議官
朕於故家雋胄皆甄錄而器使之况舊學前揆之再
傳乎爾丞外府修謹自將朕方賢鄭公之孫爾乃抗
令伯之表去爲軍諮將以娱侍然奉藩輿来越豈若
鄞閫之尤便安乎奎閣清資制垣上介出籌筆草檄
入擁笏垂魚忠於長孝於親則德進而譽起矣可
文及翁除太學錄
朕蒐羅賢雋士有占小善名一藝莫不聞風而至然
科目學問節槩如爾及翁者乃獨留滯於外畿於摭
星宿而遺羲娥者使之入太學誨諸生大夫國人皆
有矜式矣可
錢可則除吏部員外郎
右扶環象日之畿左銓冠應宿之列更出迭入所以
均勞佚勸事功也爾生相閥而有謹厚之風聯戚畹
而無貴介之累其牧桐江見謂廉平朕方求一佳吏
部郎俾佐選事爾其人矣與其復駕朱旛而出守孰
若徑襆青綾而入直益勤職業以副眷知可
王華甫除兵部員外郎
近歲士大夫多謂郡不可為赤城畿内佳處亦趍於
壞調守多矣譬之族庖屢更刀而屡折爾為之期年
而治二年而大治廉如公儀休惠如子産不畏強禦
不侮鰥寡如仲山甫崇德而尚賢先教而後政未嘗
急賦而上供秩使廪兵禄吏未嘗乏絶然則天下豈
有不可為之郡哉朕甚嘉之選於所表漢制也非郡
最不除郎祖訓也其上二千石印綬来游省戶可
臧元哲除太府寺簿
今弊事膠轕人物衰少常有臨事乏使之歎朕所為
兼收而並蓄也爾承先人之緒在才子之目使之縮
手袖間老歲月於長史司馬可惜也簿正外府駸駸
得路益自磨礪以需器使可
陳淳伯除武學博士孫炳炎除武學諭
朕並用文武右庠英俊彬彬輩出其射策廷中舉幡
闕下者與太學諸生相頡頑模範之選必屬名流爾
淳伯由璧水爾炳炎由金耀擢之師氏倡其名節之
風作其功名之氣毋徒曰角課試媒利禄而已可
趙孟儀除將作監丞
有列於朝率久而後遷爾秉平反之筆于李廷未久
而選者以其為國近屬也以其為佳公子也大匠之
事簡丞之班高益厚涵養以對簡擢可
汪立信除華文閣知江州主管江西安撫司公事
察州畿輔之内風采聳聞謀帥翼軫之墟事權罙重
峻其貼職錫以命書爾平實而深沉而逹機
變昨陳臬事適值澇傷叢棘冤清于門有容駟之逃
發棠功大禹甸無為魚之灾朕監成憲於思&KR0994;移中
權於潯浦遴禮樂詩書之選屬文武威風之人輟霄
漢之繍衣下青冥之斧鉞彤弓盧矢方伯奉而專征帕
首腰刀小侯見以軍禮陋六伐畫江之陳迹廣中興
建閫之宏模擊楫誓洪流之中賜履包長淮之右彼
騎千羣而奚用險固可憑此舟一物之不牢咎將誰
執筭多則何戰不勝守堅則無暇可攻諒素定於胷
中初不膠於紙上噫江濤恬息伏波無下瀨之勞幕府
從容庾亮有登樓之暇對揚新渥勉勵壮圖可
牟巘除大理司直
司直班於廷尉評之上由掌故升者為殊擢爾之才
學漢人所謂家之珍寳國之英俊者秉平反之筆以
廣哀矜之意非爾其誰宜為可
余鼇除司封郎官
人材以用而後見端坐而談治忽者平居可以諧世
取名用則泥矣爾以淮海之俊場屋之彦出佐大閫
尤長策畫入掾二府與聞機要朝蹟深而郡最高蓋
有實用而非事清談者當賢哲馳騖不足之際袖手
傍觀可乎召還省戶以待器使可
余鼇除淅西提刑
右扶舊歲澇傷之後臨遣使者非直取其風力霜稜
必求懇惻忠厚之人使之兼舉勞来咨諏之誼其選
不亦重乎爾居中補外類有可紀以敏識禆内修外
攘之政以寬條柔易動難安之民予環而来把繍而
去良以一路蕩析者望安集阻飢者望全活青社之
事可舉而行使爾有山嶽動搖之名豈若為朕銷田
里愁歎之聲使事有指爾其典聽可
王起晦除知宜州
唐置五筦宜居其一後改支郡地望猶雄爾奮起場
屋周旋幕府歲月深而才識老不憚瘴茅之遠肯分
半竹而行夫鹺之法屢變財未易生也儂韃之寇
兩至兵未易強也所恃者人心耳爾尚勤而拊之以
無負朕封疆之寄可
楊棟除端明殿士同簽書樞密院事兼太子賓客
二三執政朕方寄以安危第一流人孰有如於魁彦
延登瓌望播告綸言具官某古柏後凋神蓍先見其
文獻接乎諸老故體用該其學問本之四書故源流
正發梗概於言議風旨推緒餘於號令辭章冠冕秩宗
領袖儲寀朕簡求哲輔翊贊洪樞晉未可圖以有偉
人之故魯安得削由是真儒而然試平時素修之方
對今日可治之證以祈天永命以尊主庇民胡運百
年而衰横行易耳王師萬全而出嘗試可乎必廣集
益集思必深謀遠慮定鼎復還於郟鄏歸疆何上於鄆
讙偉績可書令名不朽噫君陳曰我后德尚告爾之謀
猷季從吾兒游汔煩公之調護益恢經濟式對眷知可
吳堅除起居郎徐復除起居舍人
朕考累朝之記注嘉先正之忠賢㐮授臺端綱條水
沴良貴叱對班之久臣銓功和議之非雖異時各極
騰上之榮然萬世猶壮直前之舉乃登雅望以繼高
風爾堅珪璧其身端介不容於瑰質爾復玉雪之操
清貧無改於儒膠亦旣于于而来未嘗汲汲於進居
然為曲臺道山之重進之侍玉階香案之傍戲言出
於思當謹剪桐之際大事書之策可無執簡之人眇
躬有賴於論思元子亦煩於輔導噫祈招詩未遠良史
不知之乎起居注不書天下亦記之矣祗若予訓益修爾官可
武功大夫右領衛將軍建康府駐劄御前諸軍副都
統制施謀特授右武大夫依前職任
執訊獲醜既收鏖戰之勛序情閔勞宜授横行之賞
具官某素諳邊事分總戎昭力觧重圍虓怒而截淮
浦氣劘賊壘長歌而入漢關嘉吏士之上功覽閫臣
之言狀噫今之赴敵孰勇於先鋒古者制兵尤親於
右廣其加命秩以勸賢勞可
吳大圭除國子正
秩者必試邑法也不待試邑而登畿者擢才於
法之外也爾以甲科郎滯於侍郎選恬然有安時處
順窮經考古之樂朕為六舘諸生求師儒爾無愧於
是選矣往欽哉可
武功大夫左屯衞將軍權發遣高郵軍事張
世傑白鹿磯功賞轉右武大夫依舊職任
漁舟透渡之變可謂危機鹿磯奪橋之功各霑醲賞
具官某於是役也嘗有勞焉其度越有司之拘攣以
激昂壮士之勇敢噫良將守要處專城既剖於左符
男兒重横行穹秩宜加於右廣可
武功大夫忠州刺史左屯衛將軍京湖制置
大使司計議官周鼎戍瀘及援重慶功賞轉
右武大夫陞帶右屯衛大將軍依舊任
赴援觧圍雖元戎之方略摧鋒陷陣亦群帥之忠勤
具官某昨者戍瀘勇於捍塞倍道趨古渝之急挺身
居諸將之先及旣班師詎容吝賞武爵重横行之秩
是以出綸皇家列右廣之屯使之叠組可
朝奉大夫新除寳章閣待制提舉江州太平
興國宫林彬之特授朝散大夫依所乞守本
官職致仕
對高華方舉褒崇之典引年懇切載嘉止足之風
加厚徽章重違雅趣具官某端方而有執粹美而無
疵哭兀百官之班聳觀直節芬芳萬世之後賴有諫
書每密告於辰猷乃不容於時宰力辭寳婺俄牧宣
城騰叔度来暮之歌政聲籍甚尋興公遂初之賦歸
興浩然朕念其嘗陪上雍之聯垂及釣璜之歲久即
安於東里就進律於西清緇衣好賢之心初無厭斁
赤松從游之志不可挽回宜疏遷秩之恩曲徇垂車
之請噫可以仕可以止允矣全人俾爾夀俾爾昌保
兹晚福顧如耆德寕有遐心可
右武大夫高州刺史左領衛大將軍吕師龍
將蘱草坪所得两官及父文德回授兩官轉
左武大夫
蘱草坪之捷雋功也横行之秩上賞也具官某既有
雋功宜受上賞况乃翁又以二秩回貤乎可
左武大夫高州刺史左領衛將軍吕師龍
將節次所得参官特與轉行遥郡團練使
唐尤重戎團嘗横於郡國矣故晉州男子三十字中
乞罷團練居其一焉厥後但為寄禄官而無事權然
勇爵積累至此亦豈易哉具官某一門之中將才萃
見視蘇辛父子著名山西殆相頡頑甫陟左廣又
遥團以戰功不以例冊也國家於爾厚矣益自奮勵
朕有醲賞可
潘墀除秘書監兼國史兼太子侍讀
自唐世尤重大蓬之選正觀初以證世南輩人為之
爾貌不踰中人而奏疏剴切如證外若不勝衣而議
論持正如世南然則佩水蒼玉典領羣儒而上石渠
非爾其誰哉今儲德日進賴衆官僚輔導史帙山
賴諸學士筆削爾以耆德雅望照映其間所謂有
進則朝廷尊者豈獨為道山蓬莱之重而已可
吳蒙除司農寺丞
士有抑於暫而伸於久者爾早以才業自見更歷中
外向用哉止或尼之退而里居者累年有汾曲講
之樂無周南留滯之歎屢剖左符甘需久戍兹訪求
遺才而得爾焉入丞農扈姑用是起家耳朕方將
汝以事
吳蒙除刑部郎官
朕念天下民命繫乎秋官既命蘇公吕侯之倫任長
貳之事矣然奏當之上輕重高下必先屬之擬筆遇
尚書郎弄印常難其人爾明恕足以洗冤澤物密察
足以摘伏發姦往佐爾長盡心閱實彼舞文法長子
孫欲施其伯州犁之手者無所容其巧矣欽哉欽哉
毋替朕命可
劉良貴除秘書丞兼金部郎官
自六朝以秘書丞為第一官瀛洲諸學士莫敢望非老
於文學其誰宜為爾通倫類而明體用前由丞郎拜
牧守擁麾而不果行時方急材起家冊府遂亞長貳
士林之選也疊組珍部實掌出納郎舍之劇曹也人
效一官而不足爾兼二者而有餘
劉叔子除太府寺丞
爾丞匠監未久朕以其才業優而資歷深又進之外
府焉夫丞一也然寺則高於監矣繼是又有高於外
府者以待汝可
趙時願除太常博士
朕於甲科郎多拔擢而尊顯之爾麟趾公子大廷對
策第五一收朝蹟十有三載雖剖左符尚需遠戍昔
號英妙今亦老蒼以奉常召所以蒐遺逸拔滯淹也
昔之為議郎者國有大典禮或據經以對或引誼以
争不止於綿蕝朝儀若叔孫子而已爾其勉諸可
孫桂發除太常寺簿兼太子舍人
朕於士之懷才抱藝者惟恐不知之既知之惟恐其
伏於下僚而騰上之不速也爾修於家庭人無間言
行乎州里立乎本朝士無異論所謂逹才成德者禮
官清於學省儲寀要於藩邸朕為官擇人非為爾擇
官也爾其懋哉以對殊擢可
翁孟桂除國子監簿
成均之屬各有分職博士正錄掌學之數丞簿掌學
之政均之為國子先生其選尤遴爾奮儒科開朝蹟
出為閫屬郡丞無躁心入為王官無喜色由奏邸擢
胄監塗轍清矣豈簿正云乎哉益養資望進擢未已可
朱埴除太學博士萬道同除太學錄
古之所謂師者傳道授業觧惑也今惟課試而已然
因之今之法寓古之意則存乎其人爾埴爾道同南宫
集英之前列使誨六舘諸生為朕分任升俊造士之
責有講義非傳道乎有命題發策非授業觧惑乎範
模之下必有觀而化者可
鮑成祖除軍器監簿
易曰除戎器戒不虞為平世言也况多事之秋乎均
之為弓有挽六鈞者均之為矢有穿七札者不曰工善
於其事歟爾奮儒科通世務幕畫邑最恢乎餘刃列
於監屬凡材革出入工徒衆寡皆得以簿正焉朕於
是觀爾之才可
謝奕楙除寳謨閣知漳州
清漳佳郡俗淳而事簡南渡以處内相淳熙以處大
儒朕屢以處法從不輕卑也爾出為廉使入為望郎
庶乎知稼穡之難興民生之不易者於保障繭絲二
者辨之審矣進直延閣以華其行夫烈祖紫雲樓之
言及朕訓廉戒貪之詔爾盤行几杖間不可斯湏離
也能如是則毋負朕臨遣之意可
曾鎬除尚右郎官
士大夫謀利計功干進務入者多而脩身謹行安時
處順者益絶無而僅有也爾退居而里人熏其德歷
官而民間飲其惠立朝而輿論稱其賢卑之麾則容
與而未上予之環則逡廵而不至其於一世之所羡
慕者不寖近而愈疏朕閱士多矣如爾所立非盆盎
中古壘洗乎尚書郎雖爾舊氈朕方借爾以重列宿
之選昔晉武餉山濤常少其言曰將由欲者不多遂
使與者忘少朕於爾亦云可
常挺唐鑑徹章轉朝議大夫
朕高拱燕間博延鴻碩以古為監文皇言炳於蓍龜
其人若存太史論嚴於衮斧兹及澈章之際載嘉執
卷之勞具官某色夷而氣和德盛而仁熟以少常伯
兼中書君今進讀邇英之編昔授說先賢而作朕率
光堯聖訓寳之尤甚諫書卿於祖禹格言合者殆如
符劵顧凉德方資於三益故舊章宜陟於一階噫覽
正觀金鏡之書唐祚所由興也陳永平印綬之賜漢
儒不亦鄙哉尚賴交修勉殫忠告司
季鏞除將作監
會稽朕之豐沛頃者融風扇沴闤闠為墟朕為之蹙
然不怡爾謀帥於倉卒之中建梱於荒殘之後而能
視民疾苦如身恫&KR1986;比及歲餘化荆棘之區為甍棟
措塗炭之民於筦簟然以佚道使民無疾聲急呼也
以苦節𥙿財不重征苛斂也軍府遂還舊觀而爾綢
繆拮据之力至矣朕美其績效察其忠勤昔漢褒龔
遂召拜水衡今繕監盖古大臣班高而職清卿從之
儲也於以見朕重循吏勞還帥之意可
季鏞除陞直煥章閣依舊知紹興府兼主管
兩浙東路安撫司公事
漢黃覇有言數易長吏送故迎新之費及姦吏緣絶
簿書盗財物公私費耗甚多皆當出於民所易新吏
又未必賢盛不如其故覇為西京循吏之冠其論如
此可謂天下之名言矣朕以爾帥越有治理故以大
匠召昔人選表於郡國之意也然未再歲三調守送
故迎新得無費耗公私乎吏得無緣絶簿書為姦乎
所易新吏又未必賢乎夫為寺監擇長官易為一路
擇守帥難是用進律奎閣姑為越人少留庶幾吏守
成規民拜終惠麥之兩歧禾之同穎者可食棠之蔽
芾者可勿剪且以慰鄭人歌僑河内借恂之意可
王鎔職事修舉除直秘閣仍舊福建提刑
朕患部使者之不行部不按吏也遂有辛酉元日之
詔爾自朝列臨遣乘傳入閩安居之日少而驅馳原
隰之日多所至咨詢諏度情偽盡知審克平反幽枉
必察凡大吏之有憑恃而饕墨者小吏之無忌憚而
恣睢者皆馳驛以聞風力甚勁朕欲召歸顧難其代
晉直木天以爲使於四方不辱君命者之勸可
胡太初職事修舉除直秘閣仍舊知饒州
仕者類曰番不可爲他人關守人競趨之惟番多憚
往者往輙弗績爾雅士也詞臣也爲之朞年外則剜
肉𥙷瘡以供億王人急急之符牒内則節衣縮食以
廪禄州家嗷嗷之兵吏勤勞甚矣然其爲政不失儒
者指歸有唐元結陽城之遺風進直木天以上嫓虞
庭陟明漢朝選表之意爾其謹終如始以慰朕心可
後村先生大全集卷之七十(終)
