後村先生大全集卷之一百六十一
墓誌銘
野塘趙處士
余晚起家為詞臣趙君慶龍自淮左捧檄入都請予
銘其先君子野塘處士之墓余已耄昏又禁中書詔
頃委諾之而未暇也既而余告耄還山歲中淮左之
使再以書至且賫糧以待曰必得銘乃歸余不敢以
衰&KR0629;辭趙氏南渡初自鄭州管城避地信州之玉山
縣居焉處士諱遂字景初扵學士公諱督為五世祖
於龍圖公諱暘為高王父學士以吕汲公薦入舘龍
圓坐與陳了翁善謫舂陵為靖康右正言扵贈承議
郎諱澤為曾王父扵沅州通守諱渙為王父扵直秘
閣章泉先生諱藩為父妣孺人俞氏邢氏少傳家斈
又負笈千里南嶽麓東䴡澤以尋張氏之緒從岷隐
戴公受春秋晚益单洽尊聞行知非若世儒書癡傳
癖而巳章泉先生高節聞天下春秋高臥堅不出然
四方之士從者如雲處士左右承迎凡可以娛親享
賓者傾家無吝色先生寢疾處士巳華皓嘗薬舉秩
執喪送終哀動行路骨見衣表朝廷以先生參辭聘
召晉直木天法當澤子處士嫡長也嘆曰先人逃名
敢囙以為利乎力辞改命承務郎致仕亦不敢拜也
即所居之側綿蕝數掾扁曰野處書院又為小圃扁
曰東囿秀巖李公榜其堂曰企疎謂公父子不减二
疎處士落筆語妙篇什流傳然未嘗存槀其自詠有
云詩乎顛次必扵是酒也湏臾不可離雜之章泉集
中無辨也為人内端介而外和易早交名流晚殿諸
老清談修謹獨堅悍不衰將終旬浹無所苦覺体倦
家人具浴歛議丧葬命易簀正寝而逝生扵紹興壬
午七月十四日卒于淳祐丙午六月十九日年八十
五明年丁未二月丙申葬于招善鄉葉家塢之原配
俞氏先夫人之姪徽守湍石先生諱畢之曾孫三男
長慶曾廸功郎泉州德化尉次慶寶慶章乙酉貢士
皆前卒次慶龍見廸功郎泰州節制司凖備差遣一
女適起居舍人故韓祥孫男女各八人自古王侯將
相多如麻粟惟逸民高士雖帝王盛世不過巢許夷
齊軰數人厥後有為羔鴈動色猨鶴驚恐者故謝公
有小草之侮藏用有隨駕之嘲常秩有聽雞之刺非
素隐之難而終隐之難也若夫父抗節扵前子繼志
扵後余攷前載得三人焉漢徐穉晉戴逵本朝魏野
而巳三士所立固高穉子登華歆欲見不詣扵公用
交群不應漢末盗賊敬之不犯其里逵子勃亦高尚
以散騎常侍徵不至野子閑與仲先齊名時人有父
子少微星之句非身隐之難而世隐之難也以古凖
余處士真章泉先生之子矣銘曰子銘季札不過
十字野塘之銘稍覺詞費誰傳逸民有攷扵是
雷母宜人王氏
宜人王氏故京西安撫司幹辨公事贈某官雷君諱
某之妻朝奉大夫直寶謨閣浙西路提點刑獄宜中
之母生扵淳熙丙辛正月沒扵寶祐丁巳八月八日
年八十二初封孺人累贈宜人明年二月丁巳葬扵
撫州臨川縣明賢鄉之桐原距夫三里而近世四子
長安中前卒次宏中次寶謨公次憲中一女適余彦
堪孫男女若干人葬後七年寶謨公貽書莆田劉某
曰吾母平生可紀者衆不肖孤不勝書今筆其大者
為家傳以請吾子其論述之將刻諸宰上以昭余哀
按宜人始祖諱威北平王諱處直之幼子廣明初首
倡義勦巢復京者王兄處存也終義武節度使扵郜
弗克紹北平王代領其軍後為養子都所簒威北走
契丹事見五代史既而自北還南至豫章豊城之城
頭里居焉至乾淳佑間益蕃而大族多名士以理學参
扣諸老文筆角逐時髦者相望也宜人曾祖諱昌祖
諱頥父諱夢顔字安國素英邁與寶謨公大父某官
諱某為筆硯友故宜人嬪子雷夫家自高曾世斈
無貲産家朴素無釵澤宜人逮事兩世翁始盡孝極
敬雖井臼箕箒庖人飪紡織皆服其勞無隕獲故夫
子得嚢螢映雪不以家衡慮賢郎得擔簦負笈不以
貧輟斈始雷氏一門皆士服俄而相踵由鄉賦奉
對登膴仕而寶謨公遂為丁未臚唱第二人初掌
南書記今丞相賈公方建聞俸外時有臺餽以助親
釡稍𥙿矣子通朝籍禋霈該封向榮矣傍觀歆羡
人終無憂容寶謨公兒時嘗曰厨無宿舂盍稍治生
乎宜人曰汝但讀書此非汝事後守南康一日命工
欲稍治首餙叱曰吾平生不識珠子死勿以此累我
用一小木梳四十年属纊以二篋命寶謨公啟尋木
合内耳環子曰以此殮我其歸時物也篚内惟鐡木
薬器數件耳宜人一生固窮視里之富者若凂&KR0666;族
子弟謹厚者亟請奬願其成立輕俊者輒顰蹙日吾
方憂之未足喜也自七秩後有嗽疾久寝劇在南康
踰歲起居甚適夏五忽呼寶謨公至曰見兒子作太
守矣好歸去休寶謨公忍淚曰母何爲出此言曰汝
勿哭我亦不忍棄汝但死生常理也又告家人曰湏
少凉涉秋嗽大作旋愈然寝不復興八月六日問侍
疾老婢汝何許得肉曰今日祭社驚曰凉矣微有咲
容寶謨公曰母快活耶曰自然又搖手曰勿哭但常
思吾言莫戀好官越二日昧爽終扵郡治昔春秋謂
母以子貴詩美容服之盛孟子辨前士後大夫前三
鼎後五鼎之異以宜人觀之子倫魁生兒不慰意歟
身命婦象服不委佗矣祿二千石肥耳輕煗不足扵
口體歟而宜人所以持家奉已歛首足形與賃舂辟
纑時不少改度盖春秋之所貴詩人之所美孟子之
所異皆不足以汨其靈臺有斈大夫之所難者至
扵治命一語凛然有滂母之風矣初寶謨公為諸生
數舉幡論大事及丹墀空臆空言省闥署事十反氣
節愈劲三立朝不數月趣去非戀好官者而母訓之
嚴如此烏乎可敬也巳銘曰自誌其母惟柳歐陽
柳無足云歐母不忘夫人家傳可𥙷彤史烏呼賢哉
此母此子
夫人宗氏
宗夫人婺之義烏人開封尹忠簡公之四世孫衢州
通判䕫之曾孫隐居膺之孫平川居士行之之女贈
某大夫東陽王君師伋之妻幼能誦内則說語孟平
川君奇之秋賦適與大夫聯席爱其秀整揮翰如飛
出語不凡女焉大夫素倜儻未嘗問家有無或負笈
出遊夫人服&KR0878;練躬井臼以儉持家奉姑謹事叔妹
姑如大夫埸屋頓挫若拂欎夫人曰窮達也家有
書種奚其戚時二子已嶷然見頭角矣大夫遂抗志
事外闢雙桂軒花竹環列親朋至則酣觴賦詩夫人
亦好事酒脯不戒而具雞鳴趣二子起就斈至鬻
假以具束修遇盍簮會友則課婢宿舂治魚菜厨烟
或夜艾未歇大夫友壻黃誠之子夢炎早惠夫人親
為束髮命幼子與同學長子切磋之大夫每見其進
必稱奬夫人喜曰三子吾尤見其成大夫卒幼子紹
定已丑龍飛進士長子嘉熙戊戌甲科第五人黃甥
亦擢淳祐庚戌第大夫尤篤天倫伯兄中右科後調
官卒扵京為称貸反柩謂夫人日兄貧諸孤吾責也
自是與嫂姪共炊釁者十年議從子不異已子幼子
初筮炎簿迎夫人與姆偕從子舍者亦計其廩間
語二子汝伯父與汝父雖異㸑汝父一飯不自飽
每見人妯娌間易生猜恙宜體吾平等心子婦敬聽
門内雍睦篋笥無銖異蓄言家法者尚焉歲時奉
當拜掃必躬率子孫饋薦時喜談上世事曰恐後生
日遠日忘耳或以緩急告力所可及無吝色御下寬
减獲不識笞罵初大夫從斈竹軒馬先生與孔山喬
公同門友善後長子倡名孔山為首相立殿上退遣
吏賀曰當以衣鉢相付蓋謂均第五人也幼子亦通
籍孔山對客自大夫曰敬叔有子或與長子干相君
宜可得見祿乃注管記遠次以歸二子為母寿夫人
泫然曰吾傷汝父不及見明年長子及瓜一夕暴卒
幼子懼夫人不能堪夫人曰吾雖痛何益老矣如汝
兄兒女何幼子夫婦合詞曰昔以兄次子為某子某
有子請以爲兄長子之子且嫁兄女夫人曰汝兄有
托矣幼子宰宜興夫人就養属歲荒盗起子慮貽親
憂夫人曰汝勿我憂飢民飯椀乃汝憂尔發運使趙
公與邁兼臬事既梟盗發泉粟賑恤皆莫敢承扵欲
往未敢告夫人速之曰汝不親往而誰往偏歴盗鄉
寔惠周浹境内按堵及守毗陵歡迎系路夫人曰汝
爲宰以廉謹称冶郡當一如治縣俄改知臨江將陛
辞擢主管官告院以風聞去夫人曰汝父欲策一名
不可汝未五十齒朝任子可疾行之盍少安以佚吾
老子左右娱侍不敢問釣者五六年夫人亦以在家
爲楽伏臘燕集中外親常數十人子起家牧郴州欲
以親老陳情夫人曰朝家選疾非直計汝私吾雖老
尚堪爲汝行子待潘輿所過佳山水輒盤礡夫人喜
曰吾從汝宦遠下數百里今周覧八九州亦一樂也
抵郴勉其子勿以荒遠簿淮陽既而政通人和訟堂
吏舍無事可治老兵校番直大夫率令歸休語人曰
老眼未嘗見此淳古俗也素恬淡晚尤清健視聰聽
明步履無蹣&KR1552;態一日語子婦曰吾來郴幸無恙夜
眠不佳夢與汝軰會親戚家庭覺謂生朝廷近因想所
及耳俄騰間有物騰如珠者素粧走膚理間殆佛家所
謂舍利子者室人異之及生朝上夀慈顔悦甚舉觴
至釂蒲節亦如之子且喜且懼曰吾親飲未嘗濡唇也
越三日夫人&KR0808;沐如常子婦環侍奉笑語夫人猶
御刀尺昏暮忽索然燭曰吾去矣令分明可也子荅
黃問故曰吾不能生與汝還矣終于郡治之正寝實
祐丙辰五月八日也郡士民莫不涕泗營伍至號慟
失声夫人諱惠真生扵乾道癸已四月二十三日年
八十四三封至太宜人累贈人以其年十二月庚
申合祔于西峴大夫君之墓子二人困金故從事郎
昭慶軍節度掌書記次鎔見朝請大夫真寶謨閣知
福州福建安撫孫男二人長瀾某官次涛某官孫女
一人適某官丁應復曾孫余於寶謨公两同朝再
受㕓寶謨公詒書奉某官許君子良所状夫人言行
問銘扵余扵是夫人葬八年矣余惟婦有四行有三
從夫人亢素族為華宗積隂德享隂報事姑盡敬極
孝訓子以嚴濟慈一言一語&KR0666;族傳誦一舉一動州
里楷式以圖史孜之皆合而有又有平川為之父有
大夫為之夫有記室寶謨公為之子所謂四行三從
無一憾焉寶謨公記貴語及二親必泫然不禁曰吾
成名父不及見吾昔遠宦使吾母沒扵椘東荒壘歲
晚授鉞扵名都巨屏朝菌之榮淺風木之悲深惟揭
先美以詔㒺極萬一少紓予哀余不敢以耄老辞既
書于石而系以銘銘曰夫人門閭侔崔盧乃翁擇
對嬪臞儒藁砧開卷婦辟纑下睦妯娌上承姑老天
報以雙明珠大夫記室不少湏夫人老寿乘潘輿僅
見少公两輪朱歲晚鈇鉞填閩都追壊顧復常欷戲
翁仲可有亦可無冡傍万卷良區區古者彤管之所
書率觀其子及其夫君嘗載筆承明廬請勒豊碑峴
西隅我次遺事徵諜圖大夫鹿門翁之徒夫人壼範
玉雪如莱妻陶母其人歟寔媺非有一字䛕銘之以
待後董狐
山甫生母
余年四十二哭林淑人哀逝者之賢而夭遂不再昏
既葬淑人左右無侍巾櫛者或言里中有孤女陳氏
本大族母微携以適人長無所歸先親魏國為余納
之事余三十五警惠而勤力付之管鑰篋笥謹守
強記無毫髮遺忘余麾節歴江東西以至嶠南先後
四立朝出處必俱余終日坐書案治公家事戶内瑣
碎家有無事緩急計慮酬酢一出其手族戚部曲皆
称其忠智生三子長吉女次衝孫皆早天幼山甫及
見山甫昏官有男女孫各二人素強健因微疾誤服
黑錫丹手足浮腫三易醫不愈終扵臨安之寓𪠘年
五十五以疾辛未臘月二日生壬戌六月二十七日
卒甲子三月二十七日葬扵城西北阮之原父舉生
母林氏山甫始以余任為從事郎南劍州司戶参軍
後余塵侍從改奏授承務郎告下其母殁年餘矣悲
夫銘曰葬汝者汝子也銘汝者汝主君也復何憾
哉
侍奏名林名
君林氏名汝礪字君用四世祖傳作監簿矩曾王父
天倫王父長楽尉成父方受學扵艾軒給事王公晞
亮器之以孫女女焉生五歲王夫人卒甫冠拔鄉㪯
下第之明年父卒斈益苦藝益進而頓挫三十年不
偶辛丑始奉對南廊歸道富沙有友壻王卿邁薦于當
路請攝建陽簿辞不就自是閉關蕭然無復當世志
鄰有不見面者然扵&KR0666;族冠昏丧祭必與先榮多崇
峻雖老省謁必躬從兄高殁無子君以次男秀翁継
未幾而夭以姪希徐継又夭君泣下曰吾早孤惟世
母從兄焉依既死何辞以白復爲二姪命繼景定壬
戊寅公當廷試辞君西上君曰此見君第一義科名
前定謹毋阿時好既而寅公以對語直居丙科堂差
教授福州中秋寅公書至笑語如常越二日庚子
忽語家人曰吾大數止此耳俄枕奄然而逝年七
十三配孺人洪氏以庚戌仲冬戊戌前卒年六十六歲
始孺人未嫁二親同産皆物故以一女子當門戶焉
兄繼絶既嫁葬舅姑處族戚内外整肅皆應礼法子
一人寅公也將以癸亥臘月庚申奉二柩合葬扵陂
山之原以前婦方氏祔于姑右母命也孫男一人榮
孫前葬寅公來求銘其言悲甚曰孝莫大扵榮親寅
公再薦扵鄉二老猶無恙反舍法成母不及見臚唱
父又不見此先親之遺恨不肖孤之至痛也余以暮
年懲諛墓之誚然扵交遊中素不重寅公行義矧仁人
孝子顕揚之請其敢以耄荒為辞乎銘曰鹿門老
公柴桑隐君婦各&KR1275;美子皆無聞猗歟博士卓立辛
勤蕃詹之孝融偓之文手搴丹桂足梯青雲謂列鼎
扵高堂忽負上扵新坟辞曰生不得錦衣之歸兮殁
將奉黃誥而焚
劉安人
前太學博士朱植將葬其母夫人令瑞州牧尚書郎
文君天祥既状其行而請銘扵前史官劉某按夫人
劉氏世爲廬陵大族曾祖臯祖文正父先朝夫人既
笄歸扵承奉郎朱某博士父也承奉固修士負笈游
四方夫人闔戶持家中外事皆自营綜不以煩舅姑
姑喜曰自新婦入門吾姑暇迭扵&KR0949;髓之奉蘋藻之
薦必勞其勞姑苦風眩遇疾動夫人左右扶掖不寐
達旦&KR0666;族間小不睦輒以微辞感動皆言下悔悟
聽受賙其乏絶者而拊其&KR1103;弱者性寬慈未嘗笞罵
臧獲惟嚴扵誨子博士幼穎異夫人勉益勵其進長
秀美論文之友問字之客常滿坐夫人截鬟脫珥具
酒脯無吝色丙辰以内舍平校魁南宫詞賦廷對擢
甲科調昭州教授歸拜二親夫人語之曰昔汝外
送汝舅赴龍城法掾云做好官易做好人難汝勉之
哉戊午博士迎二親問戍師留之幕下桂府嵓洞奇
絶板輿之覧甚適俄念歸不可遏博士預偹薬裏題
以甲乙舟㳂衝求夫人感微恙承奉公取乙裏將薬
服夢人告曰誤矣當攝甲裹者始題二褁以甲乙别
隂陽二證甲陽也乙隂也如言而愈又嘗若氣疾醫
不能治有方士謁其舅曰服吾薬立愈取數粒餌之
神效亟訪謝其人不知所往矣人謂大人一念孝敬
隂有隲相之者博士庚申秩滿辛酉當入京日者言
夫人四月有咎至仲夏乃行徐國子正遷博士改京
秩以親年喜懼丐外便養朝家未許求助扵平舟楊
公楊公為白丞相添差袁州通守歸膝下半載而夫
人不起年七十五癸亥四月十九日也始属疾語博
士吾夢至高齋及返堂上積雪如山不得歸非佳兆
也女孫在傍教以婉婉又曰今日之死與明日之死
一也神閑氣定竟無一語謬其不怛化如此其年某月
某日葬于之宣化鄉堂福朱山之原封安人男一人
埴也女一人適進士吴綺孫男一人鎬孫女一人許
適進士羅轟膏澤鄉之劉代有名人科名不絶書辰
翁者夫人從子尤高才擢壬戌第夫人喜曰劉氏
益昌矣方博士立朝夫人里居無恙而博士思慕若
不能一朝安銀緋歸覲閭里歆豔然寿觴方循扵南
陔束芻巳陳於北堂矣悲夫使博士不勇去楊公不
從臾人子終身之悔豈有急哉噫所謂孝通神明者
歟初博士再擢師儒之瑞牧初入舘其贊書皆余視
草博士國之譽髦也瑞牧世之端人也皆余所敬爱雖
扵夫人未展升堂之拜然于夫人之子有同朝之誼
瑞牧之名方重扵世状夫人累千餘言余所書皆摭
扵状者瑞牧謙冀博士哀疚以銘属余銘曰不
以夫之隐約爲戚不以子之顕融爲喜之義方嚴扵
父命師教其治命合於朝聞夕死韙哉瑞收筆無溢
美吾爲斯銘以𥙷唐史
鄭甥主學
後埭之鄭世有顕人君名子簡曾大父閱礼大父孺
可父衝甫母劉氏二劉先生之孫贈正議大夫起世
之女前進士希道中大夫直秘閣希仁之女弟君少
穎脫郡兒中長身美髯手度宛如二舅弱冠用族父
國子監丞涇甫牒發渭薦既下第志益苦藝益進景
定壬戌五上春官矣君不以垂翅少沮猶欲蓄銳奮
翼親朋勉就南廊入等以叠游邊金吾夏侯貴上其
劳傳相賈公啟擬俾附淮㐮舉人例先参選調漳州
龍溪縣主斈過建趙漕孟傳延入幕君以追戊辞抵
漳一親斈制過科試命題發策皆有義味鍳裁明去
取嚴矜佩悅服斈職皆選俊秀無以賄進士有不願
之郡庠書院而願之縣斈者詞東北溪二先生于
斈創貢士庄復縣斈田郡帖權縣兼僉力辞美譽流
聞賢士大夫咸曰不意南廊官入自立如此未幾以
微恙卒于官下癸亥八月二十七日也年四十六娶
方氏鐡庵忠惠公大琮之姪女繼薛氏潮守季良之
姪女繼趙氏懷安丞希澹之女二男長大有登仕郎
漕貢進士次大壮孫男一人名應松以甲子十月初
十日葬扵興教里南山考妣墓之右君所自相攸者
也君性至孝母病再刲股夢神告曰可延一紀至期
當試南宫遂輟行余與鐡庵以此器重之鐡庵帥番
禺與之同載鐡庵沒君懷其君遇識其言行誦之終
身而又輟豁通世務強敏有吏幹非高虛捉塵尾清
狂不問馬曺者而天不假年其用不究惜哉君母及
二舅余群從也余君聖善將終以君属余及秘閣秘
閣既拊其孤經理其家而余銘其墓銘曰相與瓜
葛知其純孝初莁芹藻聞其善教其才與年皆可到
曷不顕融曷不耆耄然君二雛挺出英妙菑之播之
必食其報
方隐君
出郡城北可十里其地皆平畴沃野清泉古木方氏
聚居焉數百年文献故家也上世有與伊川同學者又
有與坡公厚善者有為朱張高第者一門擢科級為
名卿大夫者不可悉數君諱審權字立之小金紫公
嶠之四世孫河東轉運公宙之曾孫贈承事郎程
之孫真窖翁銓之子少抱奇志從伯父特魁鎬仕湖
之所至交其豪雋才及歸慨然罷舉家有善和之
書東岡之陂汾曲田君曰吾讀此耕此足了一生矣
始者人疑其功名頓挫憤悱而然既而久幽不改以
至大耄安之如一日朋儕或出而仕或仕而貴然速
化者包竈之羞暮行者飲鍾漏之愧往往得少丧多
惟君超搖事外有以自樂弓旌不能致增戈不能及
其鹿門翁漢隂文人之流歟後進視君猶大夫行
然君上接而下扶屑教善而誘士者尊之歲中
不一再入賊惟與王卿實之倡和四方秘書蒙仲論
去君益岑寂余少君七歲早交下風後卜溪上埋
骨去君舍百步許遊釣必俱今歲余病數月不至溪
一日山中人報桂花開發余病少愈方折簡約君同
賞而訃至矣悲夫君博古通今父子皆能詩有真窖
聽蛙二集其志業不少概見扵世者皆扵詩發之君
生扵淳熙庚子三月二十四日卒扵景定甲子九月
十七日得年八十有五娶朱氏先十七年卒君葬之
扵興教里福平山石櫳之崗子箕孫男二人以其年
十一月二十七日奉君柩合祔余論次君平生或曰
無乃太簡乎余曰昔臺卿自銘淵明自傳寂寥簡短
矣矣然不害其傳古之所謂傳者在此不在彼也余
所謂書近之矣銘曰髮眉老蒼九尺長毫&KR0621;流落
萬丈光杜韓二語孰可當樗翁采之銘
程孺人
某䉀州福唐大聚落也清溪古榕映帶環合居者二
干餘家程黃州大姓也世為姻如古朱陳夫人
程氏嬪扵黃為迪功郎子建之妻宣教郎知泉州安
溪縣裳之母事舅孝處妯娌和御臧獲恕輕財賙急
與鄰曲通假借夫勤苦累上春官不售夫人曰積
豊而報嗇不在身必在子益勵裳扵斈高價收書厚
礼聘師必躬夜緝苧麻教諸女紡織裳擢庚戌乙科
二親方五十餘閭里歆豔裳初筮長泰尉再調延平
錄参皆奉親輿以行既改秩領民社夫人久病不欲
行然母子不能相舍汔就養抵官病良已家人相慶
歲餘復病山縣無醫裳迎醫于城丹附迭進不愈遂
卒年六十七以子貴恩封孺人生於某年月日卒扵
某年月日葬扵某鄉某山之子男裳長也立毅次也
後扵某氏四女皆適儒家孫男二人孫女一人俱幼
余庚申行役道延平得裳所著異之平時所賞
好之士指不多屈或辦博或藻䴡固有可與裳著鞭
爭光者至扵煆煉粹言近旨遠能道人意中事則皆
避裳三舍矣矧紏郡而監司如湯東澗宰邑而寄公
如徐擇齋皆称其官業不容口烏虖有子如裳夫人
可以無憾矣銘曰賢哉夫人裳之母作銘者誰裳
之友友何人斯後村臾
瓊州戶錄方君
開禧乙丑余𥙷國子生時鄉先軰二方君猶在學長
君名其義字同甫與其族子阜鳴字子默齊名皆由
鄉賦入大斈二君生扵丁丑與余先君齊年余敬事
之公私試必聯案爐亭客舍夜語常達嘵凡故家遺
俗逸事諸老先生舊聞聽之入人肝脾長人智識余
終身誦之不忘非特筆硯問沾丐膏馥而巳然二君
文戰趣不成晚相先後奉南廊對中高等子默猶至
外郎君僅歴英德府貢陽尉梧瓊二州戶錄秩止從
事郎士林至今嗟惜君遊江名公卿爭下榻嘗舘
于今壇王氏寔齋閣授業焉貢陽多盗君至群偷㐮
息帥聞之曰是六館知名士尚作尉乎欲羅致守固
請以自助梧守方俟直儒重君老成郡政必咨
方被劾去帥使機幕蕭蒙来攝蕭貴介癡騃吹求前
人事以迎合上官君辨其不然蕭忿甚帥移君扵藤
以避之蕭去乃復後守劉侯煒叔曰戶錄吾父執何
敢相吏公退琹詩相好如賓友君秩滿劉侯移守瓊
請于南銓以君為瓊戶錄曰此非所以相處瓊有機
宜一員無以易君力挽同載度海財一月卒于戶錄
官舍享年七十四紹定庚寅八月某日也君事母極孝
貢士歿諸昆餬口四方君侍膝下跬步不離及𥙷入
太孺人勉君母歸君一日心動挑包徑歸入門而丁
内艱喪費悉出君諸昆歸則墨舍無乏事矣事兄尤
謹諸姪孤者無以養與不能嫁娶者皆以身任之其
内行如此篤好關洛書詩宗陶謝文師蘇氏嫓黃
孺人與二文夫子阜國阜吉皆前卒孫男二人應紹應
發應發今為某官孫人三人初阜國有雋才試常薦
占魁亞危升舍選余每謂君生兒如此足慰人意君
頻蹙不語叩之則曰恐華而不實耳指阜吉曰吾他
日得此兒女及卒鯨波萬里外卒賴阜吉徒步返柩
其初南轅也應發甫三歲與母吳拜辞堂下君指應
發謂吳曰汝善視之長必興我家君卒應發甫八歲
奮孤童擢甲科立兩朝為學官礼官皆以論事去君於
子孫寿夭通塞雖許負唐舉無以加余所目覩也
余晚還朝應發倅建奉家傳来曰知吾祖事者惟子
願刻之宰上余諾之而詞頭山積未暇也及懸車還
之速誰主尸之乃若是酷吾聞天道乘除倚伏是
生聞孫儒級文籙譬家扵田昔今熟驥束大宛鸎出
幽谷一封骨骾百壬頸縮歸白松楸銘筆余属念昔
橋門熏炙者宿發藥在耳清暢在目今一甲子再忘
穎秃瞻彼姑嶺扵此埋玉有碑巋然覧者必肅
後村先生大全集卷之一百六十一
