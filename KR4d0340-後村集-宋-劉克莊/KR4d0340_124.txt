後村先生大全集卷之百二十四
啓
丙寅生日回啓
陳尚書
伏承揮翰俯記垂弧專伻剥啄而叩門縟禮便蕃而
塞屋年瀕晚暮安于山林臯壌自娛誼薄雲天不以
寒暑燥濕改度垂情至此無德堪之恭惟某官立朝
則烈日嚴霜接人則光風霽月興懷病叟同事先皇
昔韶奏鳳來俱聆于廣楽今鼎成龍去同抱于遺弓
憐其景迫于桑榆祝以夀侔于樗櫟永叔議老不知
退僕願銘膺献可云事尚可為公宜努力
林中書
僕小家數光隂矧廹于暮遲公大宗師膏馥許沾於
殘賸色絲好妙華髮豔榮恭惟某官足躡天梯手
織雲錦小則千詩百賦大而九制三麻羽獵以前争
誦子雲之少作玉局而後始見披仙之大全徧履清
華不遺故舊金口辱為之善頌白頭反似于新知急
景凋年八袠羞縣于弧矢華星秋月两篇永閟于巾箱
林農卿
范叔舊綈袍交情未改秦郎小石調初度有光自顧
尫殘曷堪拂拭共惟某官眼空四海氣盖諸公先朝
聞籍甚之名同社伏飄然之思當年應制高才奪宫
錦之袍餘事填詞古調奏雲和之瑟出嘘枯之妙語
華垂暮之頽齡故鄉憐老鶴之歸悽其有感貧舍乏
春鸎之囀持此安施
徐提刑
病叟衰殘有子房赤松之興故人繾綣遺武公綠竹
之詩逸思飄然闇投過矣恭惟某官至剛至大有勇
有仁按發之威動摇山岳平反之念對越穹蒼方奉
行楮幣之新書乃記憶布衣之舊好作為善頌假寵
頽齡曾謂退閑尚煩煖熟某已挂神武衣冠而云未
忘橋山弓劔之褒瑟兮僩兮豈有文章之可述善矣善
矣如聞韶武之遺音
卓刑部
林下山間方安一坵壑之趣柳邊沙外忽貽千秋歲
之詞寳瑟鏗然桑弧寵甚共惟某官然藜名勝剖竹
循良上方嘉唐邑得禾之祥朝未行渤海罷兵之賞
非若淺夫有幾微見面惟于故人相爾汝忘形憐晚
暮之光隂分賸殘之膏馥金縷唱紅牙拍虛辱新腔
毛錐秃鐵硯穿難賡逸韻
趙工部
甚矣吾衰矣忘設門弧言之永歌之忽絃廟瑟憐其
皓白飾以青黃恭惟某官丹桂高攀青雲闊步同時
文館推一更生千古詩壇有两工部言念山中之執
友僅存圯上之老人鑄此偉詩華其晚節召李太白
進清平調行登子於寳床陪傅大士唱金剛經願惜
余之拍板
林大博
晚節末路忝陪洛下之後塵永歌長言忽奏郢中之
古調其榮甚矣何德堪之共惟某官國之俊良士者
師表韓退之作進學解招之使前晏平仲善與人交
久而愈敬憐半垂之白髮分絶妙之色絲味莊生檪
樹之言僕幸逃于天伐和漢帝栢梁之製君盍簉于
清華
權郡
村翁初度素無麟&KR0807;之祥地主親臨忽有驪珠之贈
新腔叶律暮齒生光共惟某官清若冰壺皎如玉樹
先皇之所新策諸老莫不知名偏壘局才未足展治
中之逸足大賢為政不必分刺史之真符每設醴以待
穆生亦屏騎而過黃憲掞摛䴡藻披拂朽株材思已
衰安敢和郢中之曲風謠甚美尚能續沂海之歌
又
某倦返故栖老逄初度無桑蓬壮志有弓劒餘哀敢
圖地主之仁賢深念山翁之耄耋騰牋問勞實篚匪
盼顧朽質安知龜鶴之年犯先賢兼取熊魚之戒擇
而辭受甚矣銘藏荀令熏衣願丐筆端之賸馥盧敖
㩀殼儻陪物外之勝遊
李禮部
廢蓼我之卷老尚慕親保樗櫟之年公真愛我贈錦
心綉腸之作為霜顛梔面之榮恭惟某官粲然有文
淵乎似道弱水三萬里追逐于羣仙若縣五千言傳
授于始祖念陳人之暮齒按樂府之新腔會天津橋
踐西洛耆英之約尋烏石路誦半山老子之詩第恐
癃殘難扳夀雋
趙梅州
吾年耄矣辭何槖而乞身君思飄然倚玉簫而度曲
不圖暮齒辱贈新腔恭惟某官蟾桂高攀虎符洊剖
詞章爾雅諧樂府之六律五音倫類貫通知漢宫之
千門萬戶乃弦古瑟以賁左弧忝陪洛下之游敢云
齒宿欲和郢中之倡自愧才衰
鄭太社
僕瀕耄耋都忘熊夢之祥君富才情為製鶴飛之曲
不圖俾耳忽聽新腔恭惟某官虎榜名高鵷行譽蚤
寕種𣏌菊為甫里之散人不把蒲萄博凉州之刺史
顧如遺老舊客元樞念其景廹于桑榆祝以夀侔于
樗檪蓬矢四方之志寕復壮圖朱弦三嘆之音尚含
古意
林安溪
余學無成冉冉至老君詩多態舋舋迫人自慚皓白
之餘忽被青黃之飾恭惟某官鑄出竒偉掃空腐陳
奥自子雲相如以來賦筆幾絶孰謂少陵謫仙之死
詩壇遂荒挺生若人將付此事觀其賀樗庵桑蓬之
作借以發弓寮翰墨之豪鶴瘦龜飢朽質難希于上
夀鳳儀麟獲高才必端于明時
陳宰(僩)
漢廷視草之人厭承明而請老河陽種花之令歌樂
府而華予泠然古音榮甚初度恭惟某官書&KR0809;無底
吟筆有神卧元龍之樓素挾豪氣至言偃之室惟聞
絃聲分天孫織錦之章華野史垂弧之旦扈蹕第甘
泉之頌莫扳附于從官聯袂和魯山之歌原率先于
耆老
蕭教授(起大)韓山長(伯高)
維摩居士老病坐感歲事廣文先生高歌聲滿天地
其榮至此何德堪之恭惟某官腹貯五車筆扛九鼎
盍早給尚方之禮云何采泮水之芹侍夫子之席間
並進四科之高第期老人于圯上非為一卷之素書
奏雲和太古之音華靈均初度之旦雖田光納履久
巳作于閑人蹤鄭老無氊所願陪于下客
職曹官
一秃翁耄及久矣引年三語掾才高為之度曲自慙
張監務邦洵
(上同)恭惟某官筆斡十鈞胷蟠萬卷興公之賦擲地
有聲文昌之詩加雲多態言念老生之初度俾沾才
子之殘膏忽聆三嘆之音倡焉寡和欲效七㐮之報
織不成章
方山長(至)
落日没山西吾生休矣凉風起天末子意如何投贈
新章寵光初度伏惟某官高攀月桂薄采泮芹侍天
子之席間進生徒而私淑拜德光于床下為耆舊而
執謙念陳人蒼顔白髮之餘分才子黃絹色絲之制
凋年急景屏弧矢而勿垂秋月華星寳巾箱而永閟
楊縣丞(思謙)
乖崖老尚書怱怱忘初生之日平元佳公子洋洋聞
正始之音恭惟某官漢關西名家唐靖恭舊譜暫為假
令河陽之花盛開見謂文丞藍田之私對植顧如英
妙尤䔍交游念其晚暮之年贈以陽春之曲空煩墨
客按金縷之新聲未有雪兒拍紅牙而低倡
士友
老夫耄矣如焦榖之枯鄉人好之有靈椿之作古音
要妙暮齒競榮恭惟某官志抗雲霄評高月旦無友
弗如已者雖泛爱而親仁善謔不為虐兮或以文而
為戲贈以郢中之絶倡擬之洛下之耆英自顧衰頽
不堪拂拭譏秦少游入小石調子豈况潑乎陪傳大
士唱金剛經吾將逃儒矣
卓刑部
僕侵尋大耄慕華陽真逸之風光倡率羣賢開洛社
耆英之會固已有不貲之破費乃復叨甚腆之匪朌
雖被高情寔包厚媿敬以璧返均之銘藏得鹿心灰
不記覆蕉之殘梦吸鯨量减浪云逢麹而流涎姑削
牘以禀訓别負荆而摧謝
諸友醵飲
一老乞骸久挂冠而還里諸賢尚齒欲載酒而過門
聮璧招邀剥緘愧悚折枝長者式昭遜悌之心先酌
鄉人敢曰斯湏之敬
回黃教授
家温身寵退臣莫報于國恩兄事肩隨舊友未忘于
交誼豈敢追攀于先進居然奬借于晚生恭惟某官
齒宿而意新年高而德邵叔度汪汪之量華胄相望
武公抑抑之詩旄期不亂念其昔叨末契今亦暮齡
雖才不才之爾殊然老吾老以相及見鄉人長者則
拜况辱珍投誦廣文先生之歌難酬絶倡
丁邜生日
林中書
短檠棄擲僕烏覩青藜杖之光老筆森嚴公占斷紫
薇花之樣托錦心繡腸之作為秃眉黃髮之榮恭惟
某官聞正始音識關雎亂文則史質則野衆作皆然
齒之宿意之新一人而已既偹大宗師之全體亦工
小石調之新腔慷慨高情光華初度某久抛書案未
减薬嚢方若昏花望金篦之剖膜恨無妙䴡倚玉蕭
而成聲
陳提刑
挂衣冠于神武力請還山立繡斧于雲霄未忘同舍
託楽府新腔之妙為野人初度之榮恭惟某官粉省
望郎蘭臺良史吟玄妙觀並遊各看于桃花扈甘泉
宫大半已持于荷槖雖近辭于禁密猶遠有于光華
嘉其保晚節之香示以禮高年之意某情懷牢落瞻
視昏花墨妙筆精自可供清平之調曲高和寡若為
賡幼眇之音
鄉守趙計院
皇覧揆予初度自感餘齡諸侯不臣寓公力行古道
贈以陽春之曲賁其晚暮之年恭惟某官皦皦冰清
巖巖壁立憩棠訟少拔薤才高舂陵之行杜子美為
之起畏南山之判蘇味道見之必羞櫽括金石之音
輝華弧矢之旦某堆懷銘惠稽首拜嘉歌益郡之中
和素非才子誦魯侯之燕喜殊風人
趙倅
僕老扵劉子政不記始生君賢如趙德麟為歌古調
桑蓬焜燿宫羽恊諧恭惟某官妙吐天葩高攀月桂
漢京士子相推舉太學之幡唐朝公卿争傳誦阿房
之賦躬行水利永障濤瀾客至水廳但談風月每念
垂車之叟今為負耒之氓託錦心綉腸之辭假梔面
霜顛之寵某自憐韓老慨然發于秋懷所願秦郎移
此施之春帖
林農卿
樗檪無用幸天罸之偶逃松柏有心于歲寒而乃見
假黃絹色絲之作為蒼顔白髮之榮恭惟某官館殿
名流山林特起昔鵠来太液曾𢋫應制之歌今龍去
鼎湖空抱遺弓之泣尚念同時之髦士今為謝事之
秃翁奏郢中而揄揚率洛英而存問兒童驚喜里社
傳誇某自顧尫殘曷堪提奬目有赤青全抛插架之
書家無絳唇空負繞梁之曲
卓刑部
(上同)恭惟某官以黃甲名流居紫陽𥙷處以仁政代
暴政不數罟以取魚視畬民如省民争解刀而佩犢
渤海之璽書甫下中山之謗篋已興有歌詠發乎性
情無幾微見于言面古調鏗鍧于郢曲高軒領袖於
洛英某自顧尫殘(下同)
趙梅州
(上同)恭惟某官卓雅不羣勞謙自牧石門泉濁不能
易夷齊之心長楽瘴清亦既奏中和之最方擁旌旗
于新府未忘車笠之舊交贈我好歌華其初度某自
有赤青(下同)
趙工部
(上同)恭惟某官甲殿上之傳臚紹山中之文印條冰
若杜子美掃空萬古之詩人太乙照劉更生引領同
時之學士念申公八十餘之老製秦郎千秋歲之詞
金石鏘然桑蓬榮甚某目有赤青(下同)
林尚管
(上同)恭惟某官通務之儒識時之傑機雲不作久無
競爽之才藴藻以來復見二難之㦤骯髒弗容于細
德殷勤加惠於談交&KR1357;括宫商寵光弧矢某目有赤
青(下同)
莊省門
(上同)恭惟某官家學傳衣世科拾芥義方孝謹藻齋
先生之嫡孫詩律森嚴戅庵老子之宅相謂立登於
要路忽勇退于急流&KR1357;括古音光華初度念此翁之
晚歲與吾父以齊年某自顧尫殘(下同)
李書監
(上同)恭惟某官漢甲科郎周譽髦士四庫書之付典
掌六館生有所師承始從烏大夫之招壹如温造不
負衛將軍而去獨有任安&KR1357;括宫商寵光弧矢某目
有赤青(下同)
南劒林倅
(上同)恭惟某官用世才周康時忘廣雙溪監郡未免
斵而小之萬里建侯會當圖其大者念陳人之初度
製楽府之新腔某自顧尫殘(下同)
邵武林倅
(上同)恭惟某官科第摘髭功名唾手書上光範蒙夾
袋之知舟近蓬萊忽引航而去暫作樵川之通守未
忘洛社之陳人&KR1357;括宫商寵光弧矢某目有赤青(下同)
徐提舉
大士無障礙未回瞎漢之昏花使臣有光華尚記秃
翁之衰朽贈以&KR0784;珠之作過於麟&KR0807;之榮恭惟某官
今之名流古之遺直雖冰霜勁節屢聳瞻仰輪攬轡
之威然金石交情初不隔乘車戴笠之勢灑翰示綈
袍之意遺詩賁弧矢之期某目顧尫殘曷堪提奬欲
焚筆硯難賡郢客之古音永閟巾箱留作鄴侯之家
寳
方秘書
維摩病居士忘蓬矢之紀祥世南行秘書倚玉簫
而度曲高情繾綣朽質光華恭惟某官氣欲凌雲文
如翻水告于爾后屡對賈生于席前用之鄉人肯拜
德公于床下遂令俚耳獲聽古音某久廢燈窗尚親
湯液傳玉函之訣冀洗昏花歌金縷之詞恨無妙麗
黃師機林安溪
求玉杵臼歎刮膜之無方唱金縷衣忽倚簫而度曲
協諧律吕焜燿桑蓬恭惟某宫粲然有文淵乎似道
俗間火食語一洗哇淫天上步虚詞罕聆幼妙念病
翁之華髮贈才子之色絲加厚久要有光初度某譬
遶月鵲固難擇木而棲無囀春鶯空負遶梁之曲
戊辰生日回啓
回徐提舉
生也有涯素安定分夀則多辱飽閱交情矧相逢車
笠之時猶未忘弧矢之旦事真創見感不容聲恭惟
某官古典刑人今文章伯自漢大農平凖之後普沾
紅腐之盖藏及暴公子直指以來重識繡衣之風采
䋲強宗以安善弱薦健吏以觀事功不圖濟南老生
九袠之翁曾是冀州刺史故人之舊餉山濤常少知
欲者之不多哀范叔一寒有故交之餘戀蟠屈烈日
嚴霜之操掞摛華星秋月之章某受則傷廉辭則方
命捧書函拜驚雙明珠之暗投倒槖冥搜拈一瓣香
而回向
鄉守趙計院
人生百歲端如過隙之白駒我瞻四方僅有還鄉之
黃鵠感君侯之善頌動蒙叟之喜心擊鉢材鏗報瓊
禮闕恭惟某官笑談霏屑咳唾成珠君苗讀士衡文
生欲焚其惡札味道見審言判死猶帶于羞容似憐
濟南之老生遠引淇澳之君子觀鄉意古尚齒義高
某暫設門弧永爲家寳豈無爱客舊雨去而不來深
恐偷兒半夜負之而走
江倅
(上同)動蒙叟之喜心恭惟某官以簡易得民心以安
静爲政體奥從關决洗清俗吏之簿書時與賓朋管
領冰廳之風月憐才古意(下同)
林中書
皇揆初度莫報親劬人羡久生不知老至掞摛鴻筆
光寵雀羅恭惟某官文&KR0694;化工學到聖處仲舒最宜
詞掖絲綸成一家之言應氏三入承明麻卷似六經
之體追唐元白軼宋汪綦若牋釋苦里蒙縣人之書
尤契合漢文竇太后之意及穆陵髯絶遼海鶴歸似
憐絳老之衰許入洛英之會托牙絃之古調祝銅狄
之高年某自顧衰癃難板名勝冰梭問道難酬平子
錦綉叚之章虹氣亘天永作米家書畫船之寳
林農卿
(上同)不知老至厚矣金石交之好贈之錦綉叚之章
恭惟某官承絶學之傳得光天之妙始竒陸生新語
今說詩書及覧枚叔奏篇尤稱賦頌青雲失脚白
首抽身以憐絳老之衰許入洛英之會托牙絃之古
調祝銅狄之高年某自顧衰癃難扳名勝戸外客屦
豈無跫然之音帳中論衡恐有負之而走
卓刑部
(上同)恭惟某官華省望郎御屏賢牧摩娑高先生喬
术皆已成陰封植朱文公甘棠至今勿翦其治為七
閩之冠雖去有百年之思似憐終老之衰許入洛英
之會(下同)
趙工部
(上同)恭惟某官擅江夏無雙壓杜牧第五紹更生誦
習類下青藜畏臣甫蹉跎久紆朱&KR0807;昔與乃翁同隊
今觀吾子二毛似憐絳老之衰(下同)
方秘書
(上同)恭惟某官至音自恊宫商妙語不煩䋲削早陪
正觀學上登蓬萊山中若開元翰林對金鑾殿衆皆
非其類而狎其謫公益豪于酒而聖于詩似憐絳老
之衰(下同)
李書監
(上同)恭惟某官擅江夏無雙亞杜牧第五一鳴遂為
諸儒之倡小却猶掌四庫之書使之路泣多𡵨可登
梯而上矣惟其壁立萬仞迺拂袖而去之似憐絳老
之衰(下同)
蒲領衛
松栢後凋歲晚乃見櫟樗無用晚暮奚堪極口揄楊
汗顔傳誦敬惟某官幼好竒服自鑄偉詞岐鼓嶧碑
剜苔蘚而出湯盤孔鼎勒金石以傳諸公服其終賈
之年一日出于樊孟之上深慕先民之尚齒每爲長
者之折枝濃炷寳熏高攀碩果某惰流巳久偶儷非
長吾貧乞兒守君子固窮之語公大擅越辨菩提喜
捨之心
見任官
僕拊瓦缶而歌光隂晼晚客吹洞簫而和音節激昂
極口揄揚汗顔傳誦伏惟某官善養至剛之氣能大
所居之官天時不齊于民怨民咨而必察人情可畏
何公喜公怒之足言謂詔書尚禮于高年若禮楽寕
從于先進觀鄉意古尚齒義高某幸以㕓氓儕于閣
老蘭芽初茁香九畹以聞皆樗木不材蔽十牛而安
用
林秋陳簿陳權紏楊法
老伏波病維摩已濱大耋髯参軍短主簿猶記始生
極口揄揚(下同)
两教授韓山長
毗耶居士未脱灑于沉痾廣文先生尚記存其初度
揄揚極口登受汗顔伏惟某官如觀郭有道碑似讀
何生蕃傳問絳人甲子虚銷十載之光隂同鄭老襟
期時與諸儒而斟酌憐其暮景贈以好歌某暫設門
弧永為家寳何時樽酒與太白而細論向未瓣香客
后山之回嚮
邵武林倅
(上同林農卿)恭惟某官生夾漈比鄰通囿山譜系盖嘗弹
長官古調章水去思不必分刺史真符樵人爱戴無
情公議譽之不置有力貴人挽之者多似憐絳老之
衰(下同林農卿)
陳尚書
老馬八百價僕巳虺隤天駟十二閑公真汗血遲此
成風之斵華予堕地之辰恭惟某官沉酣古書通逹
國體為君謨邑子四諫祠于里門作仲尼素臣三傳
束之高閣歴諫議大吏而恥屈節遷太常伯而經拂
似憐絳老之衰許入洛英之會灑銀鈎之華翰祝銅
狄之高年濃炷寳熏高攀碩果爱存羊礼發嘉重饕
餮之慙答弄麞書癈學恐偏旁之誤
諸知縣
門設爵羅都忘初度驛馳駛足惠我好音伏惟某官
後村先生大全集卷之一百二十四終
