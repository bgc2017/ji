後村先生大全集卷之百八十五
詩話
韓愈古賦云一邑之水可走而違天下湯湯曷其而
歸五言云晴雲如擘絮新月似磨䥥和席八十二韻
云多情懷酒伴餘事作詩人秋懷云&KR1608;首空好飲廉
頗尚能飯又云歛退就新懦趨營悼前猛又云有如
乘風船一縱不可䌫哭楊兵曹欵陸歙州參云人皆
期七十纔半豈蹉跎數出知已淚自然白髮多晨興
爲誰慟還坐久滂沱論文與晤對已矣兩如何送石
處士云長把種樹書人云避世士忽騎將軍馬自號
報恩子風雲入壯懷泉石别幽耳鉅鹿師欲老常山
歛猶恃豈惟彼相愛固是吾徒恥去去事方急酒行
可以起岐山下云丹穴五色羽其名為鳳凰昔周有
盛德此鳥鳴高岡和聲隨祥風窈窕相飄揚聞者亦
何事但知時俗祥自從姬旦死千載閟其光吾君亦
勤理遲爾一來翔路傍候云堆堆路傍候一雙復一
隻迎我入秦關送我出楚澤千以高山遮萬以遠水
隔何當迎送歸緣路高歴歴雜誰云朝蠅不須驅暮
蚊不可拍得志能幾時與汝恣啖炸凉風九月到掃
不見蹤跡從仕云居閑食不足從事力難任兩事皆
害性一生怕苦心黃昏起私室惆悵起歎音棄置人
間世古來非獨今醉贈張秘書云君詩多態度藹藹
春空雲東野動驚俗天葩吐竒芬張籍學古淡軒昂
避鶴羣又云長安衆富兒盤饌羅羶葷不觧文字飲
惟能醉紅裠送靈師云佛法入中國邇來六百年齊
民逃賦役高士着幽禪韓公稱士友雖李翺湜籍不
過三數篇或發於記序書尺惟與僧詩多四十餘韻
或三四十韻其間多謔浪笑傲之語而緇流不悟往
往欲附名集中以為榮寵可發千載一笑薦士云有
窮者孟郊受村實雄驁冥觀洞古今象外逐幽好横
空盤硬語妥貼力排奡敷柔肆紆餘奮猛卷海潦榮
華肖天秀捷疾逾響報行身踐規矩甘辱恥媚灶孟
軻分邪正眸子看暸眊杳然粹粹而清可以鎮浮躁
魯侯國至小廟鼎猶納郜幸當擇珉玉寕有棄珪瑁
此篇四十韻錄十韻於此孟東野失子云失子將何
尤吾將上尤天汝實主下人予奪一何偏彼於汝何
有乃令蕃且延此獨何罪辜生死旬日間上呼無所
聞滴地淚到泉地祗為之悲琴縮久不安乃呼大靈
龜騎雲欵天門問天主下人薄厚胡不均天曰天地
人由來不相關吾懸日與月吾繫星與辰日月相噬
囓星辰踣而顛吾不汝之罪知非汝由緣且物各有
分孰能使之然有子與無子禍福未可原魚子滿母
腹一一欲誰憐細腰不自乳舉族長弧懸鴟梟啄母
腦母死子始翻蝮蛇生子時折裂腸與肝好子雖云
好未還恩與勤惡子不可說鴟梟蝮蛇然有子且勿
喜無子固勿歎上聖不待教賢聞語而遷下愚語聞
惑雖教無由悛大靈頓頭受即日以命還地祇謂大
靈汝往告其人東野夜得夢有夫玄衣巾闖然入其
戸三稱天之言再拜謝玄天收悲以歡欣此篇甚竒
古非樊宗師盧仝軰所能道寄崔立之云傲兀坐試
席深叢見孤羆四座各低面不敢捩眼窺升階揖侍
郎歸舍日未欹佳句喧衆口考官敢瑕疵老婦願嫁
汝約不論財貲老翁不量分累月笞其兒歡華不滿
眼咎責塞兩儀寄崔立之五十餘韻其述崔丞埸屋
才敏舉人之所喜誦押寬韻易險韻難寬韻雖累至
百有甚工緻孟先生云孟生江海士古貌又古心騎
驢到京國欲致薰風琴豈識天子居九重欝沉沉一
門百夫守無藉不可尋誰憐松桂性競愛桃李隂顧
我多慷慨窮簷時見臨清宵静相對髮白聆苦吟答
孟郊云朝餐動及午夜諷恒至卯齒落云語訛默固
好嚼軟味還美余晚喪明歐陽云權秘書勸余閉目
勿視援此二句頗有義味病中贈張十八云夜闌縱
捭闔哆口疎眉龐勢侔高陽翁坐約齊横降答瀧吏
篇不以風土之惡弱鱷魚之暴横為憂而一篇三致
意負罪引慝於身而無一語歸怨於上惟韓杜二公
為然雙鳥詩舊注為佛老二氏而作内云天公怪兩
鳥各捉一處囚若將火其書廬其居人其人矣然末
句云還當三千秋更起鳴相酬二氏其陷溺人心深
矣猛虎行云猛虎誰云惡亦各有匹儔群行深谷間
百戰望風低身食黃熊父子食赤豹麛擇肉於熊羆
肯視兔與貍正晝當谷眠眼有百步威自矜無當對
氣性縱以乖朝怒殺其子暮還食其妃匹儕四散走
猛虎還孤栖孤鳴門四旁烏鵲從噪之出逐猴入居
虎不知所歸誰云猛虎惡中途正悲啼豹來御其尾
熊來攫其頥猛虎死不辭但慙前所為虎兒無助死
况知汝細微故當結以信親當結以私親故且不保
人誰信汝為韓杜二公五言有至百韻者但韓喜押
窄韻杜喜押寬韻以余觀之窄韻尤難如久魚詩押
三蕭字十八韻語多警策精衛銜石填海云何慙刺
容傳不著報讐名李員外寄紙筆云兔尖釘若並繭
淨雪難如晚泊江口云二女竹上淚孤臣水㡳魂順宗
皇帝挽歌云詞飛終不返劍化會相從送鄭尚書赴
南海云蓋海旂幢出連天觀閣開衙時龍戸集上日馬
人來風靜鶢鶋去官廉蚌蛤回退之五言云曾經聖
人手議論安敢到然石鼓歌云陋儒編詩不收入二
雅褊迫無委蛇孔子西行不到秦掎摭星宿遺羲娥
秀才家無頭腦如此贈侯喜云暫動還休未可期蝦
行蛭渡似皆疑舉竿引線忽有得一寸纔分鱗與鬐
君欲釣魚須遠去大魚豈肯居沮洳記夢詩注家以
為公左遷右庶子作時李逢吉當國公有和侯喜筍
詩二十六韻用事託意信如注家所言贈崔群公云
何人有酒身無事誰家無竹門可疑記夢云昨夜神
官與我言羅縷道妙角與根我聽其言未云足捨我
先度横山腹側身上視谿谷盲杖撞玉版聲彭觥神
官見我開顔笑前對一人壯非少少非壯者壯哦七
言六字常語一字難我以指撮白玉丹行且咀嚼行
詰盤口前截斷第二句綽約顧我顔不歡乃知先人
未賢聖護短憑愚邀我敬我能屈曲自世間安能從
汝巢神山公南遷因論拂骨忤憲宗意然丞相度及
貴戚皆論救之此詩所謂我能屈曲自世間安能從
汝巢神山可見宗閔怙勢植黨公崛強不屈意赤藤
杖歌云赤藤為杖世未窺臺郎始携自滇池滇王掃
宫邀使者跪進再拜語嗢咿繩橋柱過免傾墮性命
造次蒙扶持途經百國皆莫識君臣聚觀逐旌旗共
傳滇神出水獻赤龍拔鬚血淋漓又云羲和操大鞭
暝到西極睡所遺幾重包裹自題署不以珍怪誇荒
夷歸來捧贈同舍子浮公照手欲把疑空堂晝眠倚
牖戶飛電着壁搜蛟螭玉川子月蝕詩一千六百七
十一字韓公病其繁省去千餘字然題為效玉川子
作退之豈效體者謙詞也醉留東野云昔年因讀李
白杜甫詩長恨二人不相從吾與東野生並世如何
復躡二子蹤東野不得官白首誇龍鍾韓子補姦黠
自慙青蒿依長松低頭拜東野願得終始如驅蛩東
野不回頭有如寸筳撞巨鐘吾願身為雲東野變為
龍四方上下逐東野雖有别離無由逢藍關示湘云
一封朝奏九重天夕貶潮陽路八千欲為聖朝除弊
政豈將衰老惜殘年雲横秦嶺家何在雪擁藍關馬
不前知汝遠來應有意好收吾骨葬江邊余嘗謂選
古今詩先正惟韓歐曾范大儒惟周程張邵及近世
朱張吕葉不可以詩論然諸老先生之集具存或未
嘗深考而細味之或畏其名盛而不敢輕下注脚
自唐以來李杜之後便到韓柳韓詩沉着痛快可以
配杜但以氣為之直截者多雋永者少白詩云退之
服硫黃一病竟不痊按退之作李干墓誌力詆與服
餌金丹之謬其卒北歸之嘗以病滿百日求免官
張籍祭詩具言其病有孺人侍藥湯之句初無服䟽
黃之說世傳公臨終呼諸僧語之曰汝詳視吾手足
無出外誑人云韓愈病癩死公逹生如此安肯服剛
劑求活哉微之鍊秋石之說亦未詳所出
柳宗元五言云豈知千仞墜祇為一豪差又云引
泉開故竇護藥插新苞又云海俗衣猶卉山夷髻不
鬟又云危根一以振齊斧來相尋又靈夀木不知為
何物以柳氏詩考之云柔條乍反植勁常對生循
玩是忘疲稍覺步武輕安能事剪伐持用資徒行詠
荆軻云千金奉短計匕首荆卿趨造端何其銳臨事
竟趦趄慈父斷子首狂走無空驅夷城芟七族臺觀
皆楚汙始期憂患弭卒動災禍樞秦皇本詐力事與桓
公殊奈何效曹子實謂勇且愚世傳故多謬大史徵
無且詠荆卿者多矣此篇勇且愚之評與淵明惜我
劍術疎之語同一意脉陶柳詩率含蓄不盡韋使君
黃溪祈雨見召云驕陽愆歲事良牧念菑畬列騎低
殘月鳴笳度碧虚猶窮樵客路遥駐野人居谷口寒
流淨岩祠古木疎焚香秋露濕奠玉曉光初盻蛩誣
言報精誠禮物餘惠風仍偃草靈雨會隨車俟罪非
真吏翻斬奉簡書晨詣超師院讀禪經云道人庭宇
靜苔色連深竹日出霧露餘青松如膏沐贈江華長
老云室空無侍者巾屨惟挂壁又云風窗疎竹響露井
寒松滴道傍孤松往來斫以為明好事者編竹成園
感而賦詩云孤松亭翠盖托根臨廣路不以儉自妨
遂為明所誤幸逢仁惠意重此籓籬護猶有半心存
時將承雨露又田家云籬落隔烟大農談四隣夕庭除
秋蟲吟疎麻方寂歴蠶絲盡輸税機杼空倚壁里胥
夜經過雞黍事筵席各言官長峻文字多督責東鄉
後租期車轂陥泥澤公門少推恕鞭撲恣狼籍努力
慎經營肌膚真可惜又云古道繞蒺藜縈廻古城曲
蓼花破隄岸陂水寒更綠是時收穫竟落日多樵牧
風高榆柳疎霜重梨栗熟行人迷去住野鳥競栖宿
田翁笑相念昏黑廵原陸掩役夫張進骸云生死悠
悠爾一氣聚散之偶來紛喜怒奄忽已復辭為役孰
賤辱為貴非神竒一朝纊息定枯朽無妍&KR1126;生平勤
皂櫪剉秣不告疲既死給櫘櫝葬之東山基奈何值
崩湍蕩析臨路垂髐然暴百骸散亂不復支從者幸
告予睠之㳙然悲虎貓獲迎祭犬馬有蓋帷佇立唁
爾魂豈復識此為畚鍤載埋瘞溝瀆護其危我心得
所安不謂爾有知掩骼著春令兹焉適其時及物非
吾軰聊且顧爾私又南磵云秋氣集南磵獨遊亭午
時廻風一蕭瑟林影久参差始至若得有稍深遂忘
疲羈禽響幽谷寒藻舞淪漪去國魂巳遠懷人淚空
垂孤生易為感失路少所宜索寞竟何事徘徊祇自
知誰為後來者當與此心期又簡吴武陵云理世固
輕士棄捐湘之湄陽兔竟四溟敲石安所施鎩羽集
枯幹低昂互鳴悲翔雲吐風寒寂歴窮秋時君子尚
容與小人守竟危慘悽日相視離憂坐自滋樽酒聊
可酌放歌諒徒為惜無協律者窈眇絃吾詩七言云
盛時一去貴反賤桃笙葵扇安可常又云漁翁夜傍
西巖宿曉汲清湘燃楚竹烟銷日出不見人欸乃一
聲山水綠嶺南江行云瘴江南去入雲烟望盡黃茅
是海邊山腹雨晴添象跡潭心日煖長蛟涎射工巧
伺遊人影颶母偏驚旅客船從此憂来非一事豈容
華髮待流年柳州峒岷云郡城南下接通津異服殊
音不可親青箬裹塩歸洞客綠荷包飯趁虚人鵝毛
禦臘縫山罽雞骨占年拜水神哭吕衡州云衡岳新
摧天柱峯士林顦顇泣相逢祇令文字傳青簡不使
功名生景鐘三畝空留懸磬室九原猶寄若堂封遥
想荆州人物論幾回中夜惜元龍跋鳥詞云城上日
出羣鳥飛鵶鵶争赴朝陽枝刷毛神翌和且樂爾獨
落魄今何為無巧慕高近白日三足妬爾令爾淚無
乃飢啼走路傍貪鮮攫肉人所傷趐肖獨足下叢薄
口銜低枝始能躍還顧泥塗偹螻蟻仰看樑棟防燕
雀左右六翮利如刀踊身失勢不得高支離無恥猶
自免努力低飛逃後患韓柳齊名然柳乃本色詩人
自淵明没雅道幾熄當一世競作唐詩之時獨為古
體以矯之未嘗學陶和陶集中五言凡十數篇雜之
陶集有未易辨者其幽微者可玩而味其感慨者可
悲而泣也其七言五十六字尤工五七言絶句已别
選退之作羅池廟碑云侯嘗語部曲歐陽翌等曰明
年吾死死而為神後三年降於州之後堂歐陽翌等
見而拜之又云生能澤其民死能驚動禍福之又云
過客李儀醉而慢侮扶出即死恐非不語神怪之義王
初寮有詩云子厚文章百世師尋常稽首望羅池雷
霆不碎韓詩板醉侮何心怒李儀若為子厚分疏者
劉禹錫八陣圖云會有知兵者臨流指是非寄嚴司
空云歡謠開竹栻拜舞擲桑弓早發云寒樹鳥初動
霜橋人未行早秋集賢院云蕙草香書殿槐花點御
溝又云問卜看冥數校方理病源送客云神林社日
鼓茅屋午時雞和微之云櫪嘶無價馬庭發有名花
又云昨宵鳳池客今日雀羅門又云興情逢酒在筋
力上樓知又云遊魚將婢從野雉見媒驚又云殘兵
疑鶴唳空壘辨烏聲詠始云賈生明王道衛琯工車
戲同遇漢文時何人居貴位初至長安云侮竹經舊
處却想似前安不改南山色其餘事事新插田歌云
計吏語田夫長安真大處省門高軻峨儂入無度數
昨來𥙷衛士唯用竹筒布君看二三年我作官人去
羅浮云夜宿最高峯瞻空浩無隣海黑天宇曠星辰
来逼人是時當朏魄陰物恣騰振日光吐鯨背劍影
開龍鱗倏若萬馬馳旌旗聳淵淪又如廣樂奏金石
含悲辛疑其有巨靈怪物盡來賓隂陽迭用事仍俾
夜作晨咿喔天雞鳴扶桑色昕昕赤波千萬里湧出
黃金輪下視生物息霏如隙中塵醯雞仰甕口亦謂
雲漢津世人信耳目方寸度大鈞安知視聽外怪愕
不可陳搗衣曲云爽砧應秋律繁栖含凄風一一遠
相續家家音不同戶庭凝露清伴侣明月中長裾委
襞績輕佩垂璁瓏汗餘衫更馥鈿移麝半空報寒驚
邊雁促思聞候蟲天狼正芒角虎落定相攻盈篋寄
何處征人如轉蓬古調詞云讀得玄女符生當事
邊時往來長楸間能帶雙鞬馳崩騰天寳末塵暗燕
南垂爟火入咸陽詔徵神武師是時占軍募插羽揚
金羈萬夫列轅門觀射中戟枝中宵倚長劍起神蚩
尤旗隂風獵白草旗槊光参差曾摛白馬將虜騎不
敢追貴臣上戰功姓名隨意移終歲肌骨苦他人印
纍纍謁者既清宫諸侯各罷戲上將賜北第門戟不
可窺背血下沾襟天高問無期却尋故鄉曲孤影空
相隨遊桃源云姹女飛丹砂靑童護金液寳氣浮鼎
耳神光生劍脊七言春望云田中牧豎燒芻狗陌上
行人看石鱗灃州云梅蘂覆階鈴閣暖雪峯當戸戟
枝寒水亭避暑云琥珀杯烘疑漏酒水精簾瑩更通風
碁云雁行布陣人未曉虎穴得子人皆驚送僧歸云
猿穴窺齋林葉動蛟動聞呪浪花低寄令狐相公云
少有一身兼將相更能四面占文章與歌者米嘉榮
云近來時世輕先軰好染髭鬚事後生江陵道中云
行到南朝征戰地古來名將盡爲神又云氊毬君長
迎風惧錦領酋豪蹋雪衙又云離别苦多相見少一
生心事在書題又云隔簾惟見中庭草一樹山榴依
舊開又云階蟻相逢如偶語園蜂急去恐違程荆門
道上懷古云南國山川舊帝畿宋臺梁館尚依稀馬
嘶古樹行人歇麥秀空城澤雉飛風吹落葉填宫井
火化荒林化碧衣徒使詞臣庾開府咸陽終日苦思
歸平齊行云開元皇帝東封時百神受職爭奔馳千
鈞猛&KR1206;順流下洪波涵淡浮熊羆侍臣晏公秉文筆
玉檢告天無愧詞當今睿孫承聖神岳神望幸河宗
舞靑門大道屬車塵共侍藏𬎼翠華舉牆隂歌云白
日左右浮天潢朝晡影入東西牆昔為兒童在陰戲
當時意小覺日長東鄰侯家吹笙簧隨隂促促移象
牀西鄰田舍乏糟糠就陰汲汲舂黃梁因思九州四
海外家家只占牆陰内莫言牆隂數尺間老欲主人
如等閑西塞山懷古云王濬樓船下益州金陵王氣
黯然收千尋銕鎻沉江底一片降幡出石頭人世幾
回傷往事山形依舊枕寒流從今四海為家日故壘
蕭蕭蘆荻秋夢得德宗朝已為郎官御史坐伾文之
黨久斥於外晚與白樂天皆為午橋寳客累官至侍
從然年巳八十餘矣既死微之有五言云併失鴛鸞
侣空餘麋鹿身只應嵩少下長作獨遊人
杜牧五言云韓彭不再生英雄皆為鬼又云少陵鯨
海動翰苑鶴天寒又云大暑去酷吏清風來故人
云微雨池塘見好風襟袖知又云圓疑竊龍領色已
奪雞窗又云青漢龍髯絶蒼山馬鬛悲又云微雨秋
栽竹孤燈夜讀書又云蓬蒿三畝居寬於一天下又
云自嫌如疋素刀尺不由身又云誰知病太守猶得
作茶仙又云四百年炎漢三十代宗周二三里遺堵
八九所高邱又云偃蹇松公老森嚴竹陣齊小蓮娃
欲語幽笋雅相携杜秋娘云京江水清清生女白如
脂其間杜秋者不勞朱粉施老濞即山鑄後庭十蛾
眉秋持玉斝醉興唱金縷衣濞既白首叛秋亦紅浪
滋吳江落日渡㶚岸綠楊垂聯裾見天子清盻獨依
依椒壁懸錦幕鏡奩蟠蛟螭伍鬟認新寵窈裊隨融
怡月上白壁門桂影凉参差金階露新重閑捻紫蕭
吹莓苔夾城路南苑雁初飛紅粉羽林仗獨賜避邪
旗歸來煑豹胎饜飫不能飴咸池昇日慶銅省分香
悲雷隂後車遠事往落花時燕禖得皇子壯髮綠緌
緌畫堂授傳母天人親捧持虎晴珠絡褓金盤犀鎮
帷長楊射熊羆武帳弄啞咿漸抛竹馬劇稍出舞雞
竒嶄嶄整冠佩侍晏坐瑶池眉宇儼圖畫神秀射朝
暉一尺桐偶人江充知自欺王幽茅土削秋放故鄉
歸觚稜拂斗極廻首尚遲遲回朝三十載似夢復疑
非潼關識故吏吏髮已如絲却喚吳江渡舟人那得
知歸來四隣改茂苑草菲菲清血&KR0904;不盡仰天知問
誰寒衣一疋素夜借隣人機我昨金陵過聞之爲歔
欷自古皆一貫變化安能推夏姬滅二國逃作巫
臣妻西子下姑蘇一舸逐鴞夷織室魏豹俘作漢太
平基悮置代籍中兩朝尊母儀光武紹高祖本系生
唐兒珊瑚破高齊作婢舂黃縻蕭后去楊州突厥為
閼氏女子固不定士林亦難期射鉤後呼父釣翁王
者師無國要孟子有人毁仲尼秦下逐客令柄歸丞相
斯安知魏齊首見斷簀中屍給喪饜張軰廊廟冠峩
危珥貂七葉貴何妨戎虜支蘇武却生返鄧通終餓
飢主張既難測翻覆亦其宜地盡有何物天外復何
之指何為而促足何為而馳耳何為而聽目何為而
窺已身不自曉此外何思惟因傾一尊酒題作杜秋
詩愁來獨長詠聊可以自貽杜秋娘云蕭后去揚州
突厥為閼氏按唐書隋煬帝后蕭氏因國破没於竇
建德突厥處羅可汗遣使招之建德不敢留遂入於
虜庭正觀四年太崇滅突厥以禮迎后至京觀入虜
庭則為閼氏必矣寄小姪阿宜云小姪名阿宜未得
三尺長頭圓筋骨緊兩臉明且光去年學官人竹馬
繞四廊指揮羣兒軰意氣何堅剛去歲冬三日拜我
立我傍祝爾願爾貴仍且夀命長今年我江外今日
生一陽憶爾不可見祝爾傾一觴陽德化君子初生
至微茫排隂出九城萬物隨開張一似小兒學日就
復月將勤勤不自已二十能文章我家相公家劍佩
玎璫舊第開朱門長安城中央第中無一物萬卷
書滿堂家集三百編上下馳皇王多是撫州寫今来
五紀強尚可與爾讀助爾為賢良經書刮根本史書
閱興亡高摘屈宋豔濃薰班馬香李杜泛浩浩韓柳
摩蒼蒼者四君子與古爭強梁願爾一祝後讀書
日月忙一日讀十紙一月讀一箱朝廷用文治大開
官職場願爾出門去取官如驅羊大明帝宫闕杜曲
我池塘我若自潦倒看汝爭翺翔少年行云官為駿
馬監職帥羽林兒兩綬藏不見落花何處期獵敲白
玉鐙怒袖紫金鎚田竇張留醉蘇辛曲讓歧豪持出
塞節笑别遠山眉捷報雲臺駕公卿拜夀巵七言云
南朝四百八十寺多少樓臺煙雨中又云蕭條市邑
如魚尾早晚干戈識虎皮又云四海一家無一事將
軍携鏡泣霜毛又云九原可作吾誰與師友瑯琊邴
曼容又云秋山春雨閒吟處倚遍江南寺寺樓又云
杜詩韓筆愁來讀似倩麻姑癢處爬又云商女不知
亡國恨隔江猶唱後庭花又云自說江湖不歸事阻
風中酒過年年又云公道世間惟白髮貴人頭上不
曾饒斑分簟云分明知是湘妃泣何忍將身卧淚痕
又云無端有寄閒消息背插金釵笑向人宫人塜云
少年入内教歌舞不識君王到死時别家云初歲嬌
兒未識爺别爺不拜手叱义拊頭一别三千里何日
迎門却到家贈射獵云巳落雙雕血尚新鳴鞭走馬
又翻身憑君莫射南來雁恐有家書寄遠人河湟云
元載相公曾借筯憲宗皇帝亦留神旋見衣冠就東
市忽遺弓劍下西廵牧羊驅馬雖戎服白髮丹靑盡
漢臣惟有凉州歌舞曲流傳天下樂閒人絶句云玉
子紋楸一路饒最宜簷雨竹瀟瀟得年七十更萬日
與子期於局上銷故洛城云錮黨豈能留漢鼎清談
空解識胡兒千燒萬戰神靈死惨惨終年鳥雀悲九
日齊山登高云江涵秋影雁初飛與客携壺上翠微
塵世難逢開口笑菊花須插滿頭歸但將酩酊酬佳
節不用登臨恨落暉古往今來只如此牛山何必更
沾衣酧張處士云七子論詩誰似公曹劉須在指揮
中薦衡昔日知文舉乞火無人作蒯通北極樓臺長
入夢西江波浪遠吞空可憐故國三千里虚唱歌詞
滿六宫横江館云孫家兄弟晉龍&KR0750;馳騁功名業帝
王至竟江山誰是主苔磯空属釣魚郎又云鏡中絲
髮悲來慣衣上塵痕拂漸難惆悵江湖釣竿手却遮
西日向長安又云四皓有芝輕漢祖張儀無地與懷
王又云仙掌月明孤影過長門燈暗數聲來牧之門
戶貴盛文章獨步一時其機鋒凑拍如山臨
濟棒喝少時不羈有書平安之謗猶有
綠葉成隂子滿枝之恨若未忘情於色界者晚節自
誌其墓與臺卿自誌淵明自挽何異非世之畏死惧
化者所能及也頃見考亭嘗以行書齊山九日之章
乃知文公亦愛其才
後村先生大全集卷第百八十五終
