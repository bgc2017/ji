後村先生大全集卷之一百六十
墓誌銘
南窗陳居士
余兒時見龍泉作陳仲石理辭爱其高雅如檀弓榖
梁條鬯如荀卿子至老誦之不忘君之考諱志崇字
仲孚所謂齋先生者仲石弟也其先由長溪遷扵平
陽與止齋同譜弟兄皆師友止齋龍泉而周旋徐公
誼陳公武蔡公幼學之間君幼拱立親側盡記緒言
止齋爱之以君仲弟師朴為子後諸老與長齋維凋
謝惟徐公巋然獨存君僦舍城西踵門卒業盡得其
肘後秘傳擁書如山經傳子史百家皆有抄而不及
奉㫋厦之咨酌古御今鑿鑿可行而不及摹國家之
務古文韻府各極其至而不及給尚方之札和薰風
之吟徒為里中逢掖珍重而已故樞密薛公極素善
長齋以書鈎致復書謝絶之終身不屈配黃氏除太
常寺簿民望之孫君孝扵親黃養舅姑盡敬君念仲
師早夭朴與季太斈錄中庸相友爱黃處妯娌尤睦
視夫子白首丘園事之甚謹奕世儒素處之而安君
嘗遇所親宦死瘴鄉挑包南轅獲致存沒得疾幾殆
室人交讁黃慨然曰義當然昔列子辞粟其婦拊膺
買臣負薪而妻决去君以螢雪匹士而教行其家黃
以簮紱貴族而賓敬其夫嗜好同趣尚合有伯鸞
德曜之風君名守仁字成甫自號南窗居士卒扵嘉
熙庚子年五十三黃氏後二年卒子萬福鄉貢進士
亨祖孫男女各一人景定辛酉十月某日合葬于烏
石之原距家二里前葬學錄君與萬福請扵余曰吾
家東塘父子皆龍泉所銘最後銘長齋者陳君夀老
之筆故居士遺命曰必賢而有文者銘我余謹謝曰
僕非其人也二君請不倦乃書其慨扵石世系見龍
泉誌者不書銘曰猗君之才兮寡二而少雙雖修
於家兮曾不施扵邦維古人尚德兮論定而心降子
魚以太尉而遜管兮臥龍以岡士而拜龐君之季若
孕兮筆如扛曷不自碑於郟城兮表扵瀧亂曰千載
而下彼薛生之東閣兮孰如陶公之南窗
六二弟
君名克永字子修先君先魏國林夫人之暮子生七
歲而孤魏國自教之既入小學誦詩能了其義歸
爲母兄誦說若素習者長益勤若即所居西偏闢小
齋空無他物擁書如山臥起枕藉之間發其毫芒於
文字皆有光怪然郡試輒不利因慨然罷退舉而求志
同胞叔仲皆宦逹獨余偃蹇立朝𥙷外久僅年歲近
或數月則斥去與君娱侍魏國之日最長上世手澤
數厨共灯開卷常聞鐘聲未已君文䆳雅而深自晦
匿常以露才揚己為恥性孤潔而尤厚倫紀不以避
兄離母為高先君登侍從淺澤不及君然君視榮利
如惡臭里中顕人比肩一無所交際牧守聞其名而
不識其面余白首仕宦教為群兒謗傷後生描畫若
超搖事外而物議翕然宗之非惟愛弟亦畏友也始
余與君共為詩商確此事扵所謂西齋者二十餘年
余得之易至數千篇不如君之精善湯公伯紀見君
所作嘆曰是於詩外用工夫者林公肅翁亦謂君造
五鳳樓手也其為名流賞重如此余晚召還集近念
廹衰殘告老得歸而君不余待入門君盖棺兼旬矣
天乎予何罪而至斯極也自丙午至今丧魏國喪三
季又丧伯姊長妹皤然八十之叟以垂盡之光隂供
無涯之憂患天乎余何罪而至斯極也君生於𨳩禧
丁卯沒於景定壬戌閏九月癸已年五十六墓在城
南廣恩山以十一月壬寅與其婦林氏合葬男一人
祐老甫九歲女二人君讀書會意趣輙筆于簡又集
錄古今文章凡十數鉅帙藏扵家余常序其詩旣命
祐老鋟梓行世又忍哀掩涕納銘壙中銘曰人孰不
欲貴不𣣔夀然儀衍富貴而孟氏目以妾婦廣成老
夀而史家辟如糞土卓哉西齋佩服寶璐懷此瓌美
隐扵韋布其氣則全其名不腐嗚呼是為吾家季子
之墓
弟婦林氏
莆前埭之林皆祖監簿矩孺人父承務郎傅母孺人
朱皆里善人生二十一歲歸扵余弟季西齋劉居士
夫之先疇薄親年高孺人持家儉銖寸積累稍廣新
畬故居士無鄙事之累奉姑謹左右娱侍服勤終身
故魏國有暮年之樂夫之兄姊尊老若内外子孫百
口待之一日以礼節御妾媵尤慈恕中年得痞既愈
復作遂卒男一人女二人尚未笄冠執丧甚哀人不
知其為側出孺人生扵嘉太癸亥卒以景定辛酉五
月癸未年五十九其年十二月壬辰葬于城西延陵
里廣恩山居士来徵余銘道遠葬廹諾而未銘也初
居士内有賢助得專苦扵學以成其高既悼亾始親
群碎悒悒鲜&KR0794;年餘亦卒余既諾居士又作斯銘併
納居士壙中居士名克永字子修銘曰閨闥之言
彤管筆焉孺人之賢國人曰然余銘斯阡他日必傳
忠訓陳君宜人李氏
武功大夫京東招撫司計議官陳澈將葬其二親泣
請扵前史官劉某曰古文碑板類紀述達官顕人表
著見扵世者今澈之先親有黔娄生扵陵子仲夫婦
之操而迹晦名微世或未知君銘里中耆舊多矣晦
能使之顕微能使之著澈也礱石以侍余哀澈𣣔以
文字托其親也按君父諱孺康為鄉先生鄉衮陳止
献公参與龔莊敏公皆舘之扵家君諱國寕從復齋
公講理學尤工詞翰與公猶子南恩守塾善仕所至
必同載君甚貧然志潔行修居隣縣治足不至偃室
者三世李氏與君相安淡泊君喜客好施李傾家不
吝君生扵已酉殁扵乙夘五月二十一日年六十七
李生扵甲寅殁於壬戌四月二十七日年六十九初
南恩卜葬栖隐院規其右一穴以與君且蒓識之曰
生從死勿相遠也君卒澈往負土爲有力者沮撓之
不克葬既而澈以戰功通顕秩至正使贈右忠訓郎
李初封孺人繼宜人朝命給栖隐山四十畝以葬前
之沮撓者愧焉激以宜人治命别買山扵科仙嶺在
郡東十三里奉二柩合祔扵景定三年臘月也生二
子澈長也場屋頓挫去南從戎爲金吾夏侯上客其
觧圍定遠應援上流澈皆在其間軍冊檄筆&KR1460;焉自
廟堂以至外閫皆器其才及㐮大事也皆助其費省
符閫&KR0702;趣起廬入幕者系路然使自力扵學嘗以聲
律魁两浙漕薦其志不止𣣔萬里建侯也次灝亦以
邊功為忠訓郎招撫使機幕銘曰移孝為忠嚴君
之教積慶燾後善人之報生老白屋殁燎黃誥别營
萬家以廣墓道
宣教郎林君
石塘林氏家世余前後叙述之詳矣君諱公水字養
平煥章公之長子母夏宜人少尤工場屋之文然志
在事外未三十已罷舉余来石塘猝見君手抄所論
著属辞辨䴡扵經傳子史各有記纂心惜其才數板
君出世君泊然不應煥章牧容管璽赦命君持表入
賀君遜與仲弟公奕然余然後知君天性冲退非矯
勵也盖五十年間余出而仕仕而歸必道君里訪問
親朋或前晦後𥙿或昔顕今窭惟君隐約清貧如故
昔人以久幽不改為賢君近之矣扁所居室曰然軒
闔戶下帷罕識其面子式之將宰楽安輿來迎黾勉
就養深居一室縣僚𣣔展升堂之拜力辞而至其謹
如此式之滿歸君喜曰吾不復出矣後式之通守括
蒼固請侍行君曰吾語汝云何式之遂不敢強君蕭
散簡遠而扵普爱最降渙章公夀過伏生乃卒君亦
耳順執丧毁瘠哀慟隣里其處姻族敬長而拊物家
庭之論月旦之評翕然宗之景定辛酉年七十九孫
甸老早慧而天君哭之慟痰作遂䔍將卒伏問今日
金紫公忌祀事已具否語終而逝八月初十也原娶
卓氏故甫守駿之孫女以賢淑稱先君三十一年
君葬之扵善福里上周山之原二子奉君合祔十月
十三日也君一生栖遁晚以子陞朝封承事郎告下
君命也一裹章服拜受即未之高閣尋以建儲
及禋沛轉宣教郎而卓氏贈孺人子二人式之通宜
郎通判潮州軍州事在廉吏之目文之有才子之名
孫男四人疇老渭老甸老營老孫女四人長適廸功
郎徽州州學教授陳立翁次適從事郎潮州軍事推
官劉同祖次適迪功郎新漳浦主簿俞震之其次尚幼
傳曰木水之有本源朱子贊荀陳二家亦曰原深木
固莫出匪賢此論殆為君家世發也銘曰昔有何氏
盛扵典午充也驃騎幼道第五千載之後伏誦斯語
君亦第五幼道之倫伯猶褐衣仲已朱輪不于其身
扵其後人
方教授
方氏居游洋之夀峯者世序尤遠君諱濯字儒纓自
高曾至王父皆擢第考君鎔獨老場屋然學成行尊
始卜城北新居號北山翁母林氏詳公一飛之女君
少專苦而敏妙莆士尚聲律惟君兼長策論每一篇
出同儕傳誦雖前一軰老扵文學深扵性理者見之
莫不服其精博也性端重而直慤修扵家達扵鄉尊
老稱其孝族戚欽其賢雖鄙夫細人亦知其為君子
長者也然再偕計吏六上春官端平乙未奉對南廊
入中等授增城簿明年鎖廳以賦魁漕薦又明年復
以賦魁别頭唱名賜進士出身人謂君自此升矣既
而僅歴光澤尉廣州觀察推官福州教授三任九考
而已君儒醇素不習為吏然所至得民和有士譽福
多士難為師見君發策皆曰弟子伏矣在番禺之帥鐡
庵方公意一徐公端人也漕丘卿清吏也在福寓貴
抑齋陳公賢弼也皆薦改官所欠一職剡内為秩宗
外陳公事者皆莫知為何人功虧一簣終身選調者
矣自客授歸頗重聽無復官情却掃一室以窮經攷
古為楽手抄中庸大斈論語觧訓諸孫以朱氏集註
為主参取衆說以已見材焉有易註講義策問詩文
若干卷先君少師北山翁執友也故余有伯姊歸于
君自少至耄矻矻坐書案未嘗問家有無伯姊躬升
臼課耕織五十年間積参分銖以供服臘畢婚嫁而
君矻矻書案如故所以能無俯仰而遂閑適者賢㜶
之力也不幸伯姊以寶祐丙辰仲冬十八日卒君葬
之扵松嶺瀾湍石之原子男二人長榮伯漕貢進士
次桂仲後從弟濟女四人進士鄭誼甫内舍生陳文
焴容州文學許君佑海豊令徐萬金其婿也孫男六
人曾孫男一人榮伯等奉君柩合祔扵瀾湍之阡初
伯姊之葬也君豫為壙志自述甚悉後人年以景定
癸亥三月初九日卒以其年五月十七日窆榮伯哭
謂余曰吾翁自銘多謙志盍稍發潜德以慰哀思乎
余君團弟也同斈兒也歲晚親朋凋盡两翁相對如
曉星殘月柰何其秉斯筆歟盖君平生始末類徐
仲居以科目進一同也以耳疾退二同也仕止文斈
掾三同也余七十六君八秩四同也然同之中有異
焉熙豊召徐而不至崇觀寵徐以京秩君獨無料理
之者徐食山陽斈奉三十年君在泮三考爾夀過於
徐而分嗇扵徐悲夫然君之行誼文字固有不可冺
者其見扵君者自志者不復出銘曰德齒之論發扵
孟氏君以八十餘之老居三達尊之二留手澤書貽
其後人嗚呼巢中之鳳豈不賢扵家前之麟
規甫姪
劉氏子規甫一名得吉儆悟而勤苦入家塾秀出童
稚試鄉校常占魁亞自父兄至師友皆期之曰是必
能復曾大父大父兩麟臺公舊氊者而時命不偶嘗
失觧耗&KR0997;其父翁方君敬子丞潮陽往訪之得疾暴
卒癸丑十一月四日也得年三十八婦方氏與丞公
竭力返柩家徒四壁三子俱幼里人皆為婦危然
婦寠而能勤故其家不匱慈而能教故其子嗜學新
弊廬懇磽田子冠婚夫宅兆皆不失時有烈丈夫所
難者以景定癸亥十一月某日葬君扵華嚴寺三磨
之原距君之殁十一年矣君余從弟審淵之長子審
淵名希深鄉里稱爲善人余志其藏母麟氏兩麟臺
公歴官行事見水心誌子三人一龍一驥士奇銘曰
猗二劉家世耕紙田其始若汚徐有獲焉尔耕甚勤
乃獨不然尔婦則賢手營是阡尔所抄綦手澤尚傳
子又耕之後必逢年
林戶錄
初余出小斈從方澤孺先生受業其高弟爲衆推服
者惟二林君諱訔字德言少與弟峕齊名皆善為賦
非獨當時傳誦膾炙至今猶然甲子時薦于鄉丁卯
君惟之人謂必賡梨嶺聯飛之句矣既皆不偶君至
三薦始擢丙午第其程文尤工後場以諒闇免奉對
銓注廉州戶錄同志之士莫不識其才之老於頓挫
而尤冀其仕之有所遇合也至廉未久校藝于賓歸
得疾卒君生於淳熙已亥終扵寶慶戊子十月十七
日年五十配陳氏止生一女始君夫婦介其友方廣
文濯以余弟襁褓之子為嗣君歿合浦子方髫齡孺
人鬻簮珥踰嶺海護柩絜家而歸以淳祐乙巳臘月
十八日葬君于壺山范宅之陽杜門自誓閨閫肅然
俄而男女冠笄弟常以子維他姓為悔數俾所親之
以情告孺人雖甚慈爱然弟辞切理順子竟歸宗孺
人獨以女居志&KR0894;堅苦女亦純孝不忍跬步去親故
久未澤對景定癸亥春孺人年七十有三矣得微疾
呼伏子宜處分後事女許嫁鄭一桂之弟紹桂又曰
無子養孫法也其以宜弟三子明孫後戶錄告于
族老經有司除祔少愈方議舘甥疾復作遂卒四月
十三日也明孫承重以其年七月六日合葬扵范宅
嗚呼君有鄕雲之才而生無廷臣之薦沒無班書之
載孺人有姬姜之&KR0894;而生無湯沐之封沒無彤管之
述銘固不可以已夫宜峕子也必能厚扵孤女鄭善
士也必能薦扵伉&KR1275;者君曾大父雩通守福唐大父
天覺父瑾隐德不仕母方氏銘曰昔嘗銘少君墳
越一紀銘長君賢紀諶才机雲幼競爽蘭菊芬老未
償膏火勤賴賢㜶縞蚊羣節尤高志不分返瘴茅窆
鄉枌芼蘋藻薦蒿焄古有之今未聞千載後徵余丈
方景絢判官
余少及與里中前一軰方子默柯東海游皆喜稱景
絢爲人子默之言曰景絢吾宗族也東海之言曰景
絢吾畏友也景絢名武子世居莆之龍井兩貢于鄉
文戰頓挫去游江湖淮浙所至交其賢雋慶元丙辰
混𥙷以周立九府圜法命題祭酒高公炳如擢冠諸
經天下皆誦君賦然君博極群書他文字皆精妙辰
倅葉公謙之爱其才女焉舘甥扵辰既而中乙未第
歴潮陽尉某士謁索不厭所𣣔適白石黃公景說將
漕壓境士造飛語投諜漕見君題驛壁詩有明月照
齊州玉龍楼𣣔起之句倒屨迎楫君乞辨誣漕呼投
牒者則已遁由是重君與倉憲迭舉關秩滿謁南陞
銓注循州教授君嘗校藝扵循發策士不能對至是
講指授文風一變梅之杉佩有褁粮越境而来者守
𣣔卑京削君巽與族人長楽令世京守高其義推官
徐郯坐假前守薦牘為帥所發疑君有力媒蘖于他
司併免官詩境方公信孺漕廣右辟君博白令改梧
州判官與象州趙法曺俱延致幕下賓主歡甚法曺
後貴所謂虛齋者属梧闕守當次揖君辞憲使曰梧
凋弊非方君不可詩境不能奪君至大蠲弛痛節縮
𥙷總漕逋綱支兵吏積俸適憲行部出迓舟中得疾
舁君不起君生扵紹與巳卯卒扵嘉定丁丑四月三
日享年五十九階至從政郎配葉氏繼許氏賢良
許公申之曾孫女葉氏以嘉定戊辰卒潮陽子男四
人万成万全万福万石女一人全福并女皆已卒萬
石今名汝玉君之沒也許氏寡弱万成方艸汝玉未
睟君平生惟一第定子雖後族父然與君相依為命
自潮徒步至梧君後事蕭然惟舊書畫古銅數枚賴
詩境&KR0608;金爱弟護柩自西徂東不能返莆與葉氏合
葬扵潮陽縣常勝里白竹山初君祖秉機字樞甫父
凡字公孫皆有月旦之譽負霄漢之志而老死不遇
再世四丧皆取西郭君以暴露為隐痛走四方無寕
居既婚宦竭旅槖奩貲還里葬王父母于常夫里毛
竹山葬考妣扵豊成里高陽山先是君季又表夢至
菆所四柩自舉再世相賀寤而君捷旗至一念之烈
通扵幽明如此又嫁四妹皆得所從吳婿&KR1258;於送往
事居尤盡力&KR1258;亦善士君性至孝見父抄手書輒泣
汝玉襁褓不天既長訪父言行吳壻之子帝允年八
十矣歴歴以告且出君遺墨數紙汝玉會粹為家傳
来請銘且泣曰墓師多謂白竹山不利某弟兄以某
年月日改葬於某山之原許氏卒扵紹定庚寅併遷
焉君世清貧二子遂為潮人兄守坟墓弟糊口四方
賣文以資身而舉足不忘其親必别營高&KR0894;而後
已昔徂徕躬耕以丧百葬至曼卿則不能無待麥舟
之助余謂徂徠幸而有可耕之田曼卿幸而遇高平
公父子耳若汝玉無田可耕無麥舟之助而遷祔之
舉不愆扵素父子皆巨孝矣念昔嘗接諸老議論今
墓木各参天拂雲余亦齒髮殘秃見汝玉長身而髯
如見君面子墨名阜鳴東海名夢得乃為銘曰始
君奏賦逢掖歆羡咸日若人不日舘殿事乃大繆霜
顛梔面流落五筦老未脫選易簀荒城埋壁異縣未
晬之孤耕君破硯相其伯兄改卜新毳重研求銘言
發涕泫國典旌孝天道福善謂余不信質之經傳
方甥貢士
方氏子得一字以夫墨林居士采伯之子母劉孺人
吏部侍郎少師公之仲女余之女弟君幼玉立劉拊
之如已出長益修潔處家廷怡然其順也接&KR0666;族盎
然其和也未冠薦扵鄉㜶朱氏貢士綘之女尤淑賢
孝於舅姑劉孺人卒甫兼旬朱以毁不起淳祐巳酉
某月某日也君盛年悼亡久之不忍續絃以寶祐乙
卯七月八日病卒余諸甥惟君粹美恭謹無夭法而
年不至二十命也夫初謂乃翁累上春官君皆計吏
然俱不偶君朱昏有庶子懷孫采伯自拊育之
所藏古書畫鼎匜堪寶玩者甚遺命懷孫曰謹守
之君歿九年景定癸亥八月庚申懷孫奉二親之柩
合葬扵亀湖之望山君親二皆余所銘今又銘君嗟
乎余豈非蒙叟所謂不祥人也采伯名君采世系已
見前誌銘曰甚美而秀宜福而夀始竊意爲外家之
宅相路以銘累耆老之母舅悲夫
英德趙使君
故英德趙使君公將葬其母孤良鐔等自撫走書至
莆徵銘扵余其詞甚哀讀之使人感動余不及識君
前江西憲尚書郎劉君居厚余群從也余論德少卿
李公余所敬畏也居厚首薦公才斈李公實狀公
行乃摭採而書之公諱必健字自強宗室商王元份
之後六傳至達州團練使博陵郡公不器高祖也建
炎扈必省方因家臨川卒勅葬郡城南十里兆域廣
襲其後多附焉保義郎善能曾祖也成忠郎汝弼祖
也贈朝請郎崇遠父也母李生母吳皆贈宜人朝請
公志㮣軒斈不屑右階巷處蕭然公其弟四子少嗜
書不知世有粉華盛䴡之觀鄉先生危公禎弟和俱
有盛名士之從者如雲難疑荅問言人人殊公在其
間初不若無異同徐出一語折衷衆皆聳伏二師曰
衣鉢有所付矣年十七拔漕薦嘉定丙子再薦明年
擢進士丁朝請公憂窶甚授徒自給館扵大姓羅氏
最久因從此谷公必元游日夕講貫切磨所詣愈高
遠服闋奉封對中乙科授修職郎南昌尉富家翁夜
逐盗為盗所斃游撤迹捕不獲執嘗犯盗者鞠之是
伏府委公閱寔公察其冤物色知翁積鏹負杇而不
予家人一錢孫某夜穴壁耴之翁持杖奔擊孫闇中
格闘誤中翁要害而死百尹釋囚孫竟伏辜人称神
明秩滿調桂陽軍法曹自初筮至此用璽赦登極躬
射慶夀恩循承直郎守委公與理掾督賦旬課殿最
理掾趣辨守教稱奬以風厲公公曰遲旬日郡計未
據不足而民受一分之寬守感悟少緩其會民爭樂
輸賦入反嵌境内二徭相從讎殺郡下掾属議公諭
其酋平之守不荅&KR0702;廵尉逮捕徭役拒殺吏卒執辱尉
守議調飛虎軍及禁軍公争曰列郡可擅興乎宜遣
土兵扼衝要内請命扵郡府守卒調禁軍徭役猖益
甚余帥嶸劾守挑寇生事罷之使參議官劉用行挕
郡公謂劉曰徭非真反畏罪耳帥府馳尺紙撫之必
聽命劉曰誰可行者公請自行劉大喜遣之初公挕
令平陽徭素孰其恩信及是争逐拜馬首公開諭禍
福皆投戈散去一郡觧嚴帥白之朝乞與改合入官
命帥去公賞格不行絶口不自言去爲贑之寕都丞
彭守鉉改築城外城公與有劳時居憲持厚羅致之
兼郡紏曺民有失其孺子者踰月父遇諸塗曰東水
巫家匿我將殺以祭鬼又指一市人曰此匿我者府
付縣改左獄鞠之皆不成公以孺子抵水東詰巫家
所在則詞勞公耴果啖問孺子輒妄對乃徉設械器
恐之始吐寔曰我持父錢取貭於博不敢歸有鑷工
郭者誘我鬻之城外僧舍即逮郭置對具伏憲奇其
材疑獄久訟皆諮焉郡挹閩廣犯推埋盗欲鼔鑄者
常貫魚牢戶公平反剖决獄數月獄空州人謂曠百
年未兄石城縣屡殘礉一小使臣為宰尢貪暴憲劾去
之以見挕令罷前令創增之賦釐版籍覈吏奸民力
稍蘇郡寝少憲喜奏乞就界銅墨新守胡某急賦
𥙷觧外復責預納工力争守怒曰獨居能令石城耶
公不為勤属憲守不感憲奉法守招拾細故為憲祠
罪冀公助已公昔蔡挺洩韓富机事扵吕文靖吾亦
不為也守選他官来代且改辟公觧印歸而朝廷可
憲奏寝守辟守尋亦替去邑人空巷来迎恩信浹洽
劇賊陳淮西羅洞天聚衆出沒贑汀潮梅數州郡檄
令合官民兵訶之公議此曹散則一夫可擒聚則大
兵難勝之當徐圖乃遺間設計以携其黨渠帥以次
就縛貸餘黨不問羅畬峒首黃應德久負固亦請出
謁公延見享勞之感泣辭去巳而邵農至其所應德
曰吾父来矣率妻子部曲羅拜願附省民輸王租迄
公去溪峒無反仄者縣宰久廢科詔下率無一人充
貢公葺夫子殿講堂立課試法是歲偕計吏者三明
年擢茅者一餘力葺縣𪠘作兩廣及鼓楼頒春宜詔
二亭縣郭依江始為浮梁以通往來逾三考未得代
前胡守除臺察奏事公考舉士民泊諸峒酋長攀臥
出境者以千万計相與祠公于斈淳祐丁未詔還公
考舉以直前誣改奉議郎知興國軍永興縣對境風
塞號為次邊科調繁里田里窮空公扵急符中寓寬
意庭無租痴村無吏迹異時科民稻草寔塞輸送之
費百陪公白制閫改輸郡之三屯民兵赴郡月閱公
請歲一詣郡而月閱責之隅總民大悦臺閫文章公
車去通判楊州今丞相魯公開大幕府于揚事關安
危成敗者以身任之而郡政民事則集思而廣益焉
公上竭忠規下通物情凡經公幕畫處分者魯公耴
稱善下令府僚啟擬必經公參署乃行然公謙厚善
藏其用闔府参佐百餘人與公共事自始之終無面
從背憎者垂滿魯公奏署淮西机宜虜入寇其酋孛
花擁數万衆薄城魯公深督戰選幕客自隨公在選
中縛孛花至戲下虜遁幕府上功詔增一秩魯公乞
卑以郡除德慶府未上改全州以風聞歸扵屋西
偏作書楼映以亭榭繚以花木自號石泉居士時公
追希年北谷羅公八十餘猶子運營君一號前復守
危驂皆六十餘所居比隣相與修耆英故事觴咏自
適福山距家百里公爱其岡阜環合如古銅谷因卜
夀藏其間景定庚申魯公自上流間關百戰敗虜於
嶺草坪又欺之于白鹿磯走扈必烈再造王室既歸
起公知英德府有旨趣行以辛酉七月領太守事
廣郡多盗陋英不幸有茅錦之名来者率竭澤而去
郡愈創殘公推見郡計出入某賦重害民費冗虧
公某例侈傷廉方條上而釐革之無幾何疾起藏府
猶自力柅欺弊拊凋瘵書判諄諄具宣聖君賢相仁
遠之意闔城稚耄即郡治為佛老事三晝夜為公祈
安疾甚整冠端坐曰吾死不為夭恨病久不能起甦
英民有愧何公耳何名甫得元符間守英有去思者語
畢而逝壬戌正月丙戌也二月戊申其孤奉柩登舟
送者傾城哭聲干霄若悲其私親然積階至朝奉大
夫公清䴡冲約自奉如窮書生無嚢槖厚藏苞苴私
覿居官事當施行雖臨以權貴風旨不少變副閫朱
公申有田若干畝藉永興求减稅終不盡賦其所欲
然朱公反因此薦之至於為民興除利害則勇而猛堅
决不可回止尤机警有謀利慮未然事如蓍亀吏民
有䴡法者必雅責以侯其改甚不得巳然後䋲之以
法故所至有仁聞既歿有遺爱交游雖多然平生深
厚者可屈指皆當世名士素工属詞雅不追琢時好
而骨力峭拔居然高勝南昌時意一徐公清叟鐡庵
方公大琮厚亝馮公掎莆田方公阜鳴参錯幕府皆
折軰行願交意一與公倡和盈軸永興時漕吳公子
良得公詩啟称其道密典重遺文若干卷藏于家公
生扵紹興癸丑九月三十日享年七十娶陳氏封安
人贈宜人公義方素嚴父子自為師弟子五人良錊
文林郎湖北平常司幹官良鉎承直郎淮泉安撫大
使司幹官皆前卒良鐔修職郎吉州永豊縣尉良銿
廸功郎饒州安仁尉良鍷修職郎贑州寕都縣東尉
良鋅良鐔良銓乙未進士良鈺庚戌上舍及公存諸
郎皆已策名三女長適進士羅大中次適登仕郎許
夢應次適廸功郎堅安吉州人南尋鎮張士可孫六
人友漢國子進士友淳將仕郎後提轄左藏庫孟堅
今名由恭友賜漕監進士友澄國子進士友泳以公
遺澤𥙷將仕郎友淀孫女二長適登仕郎胡夢華次
幼諸孤卜以癸亥八月庚申葬公于福山遵治命也
公有間年之美貭政駿之高才成名三十年而後脫
選晚乃遇知已當軸咸謂公自此升矣而天奪之速
豈非命歟余觀昔之秉銘筆者多采門生故吏之所
記載雖退之不免䛕墓之誚余誌公阡則異扵是居
厚賢監司也洷謂明舉刺公李端人也衮斧嚴褒
貶當及余所述皆本居厚薦書李公行寔無愧辞
矣居厚名希仁李公名伯玉銘曰昔英牧推何公甫
其名字智翁坡賢之見某中穹壌弊傳無窮公遠誇
何遺縱余邈在坡下風秉斯筆有怍容得之誰徵
斛峰猗諸郎如虎龍發幽潜慰哀恫
後村先生大全集卷之一百六十
