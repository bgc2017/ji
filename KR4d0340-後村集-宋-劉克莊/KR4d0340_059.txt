後村先生大全集卷之五十九
内制
祝文
明堂脩整太廟大殿并四祖殿合用前時
奏告神御還殿十七首(共一詞)
㐲以練日精禋前期藻飾迨兹竣將事以妥靈維列
聖之顧歆鍳冲人之寅奉
正奉安十七首(共一詞)
伏以有司飾設奕奕孔新列聖威靈洋洋如在剛辰
允協神御乃安佑我後人成之熙事
仲秋潮旺祭告南瀆大江昭靈孚應威德
博濟王一首
伏以一馬渡江六龍駐浙惟天設險拱護行闕川后
波臣受職于朝璧靡沉河弩不射潮兹卜季秋聿脩
大報徼福爾神前期致告
從祀五廟一首(忠武英烈靈衛顯聖王灵濟顯佑威烈照順王)
(英烈王忠應協貺聖佑公善應安濟孚佑顯衛候)
伏以六飛省方百神受職濤江無波如行枕席農畝
有秋相安耕織維彼小民謁焉必獲矧國大祀敢不
以白捍我金隄相我寶穡既成熙事亦永血食
滿散五嶽四瀆二首(係一詞)
伏以國家大饗預㳙剛辰川嶽靈祗首列祀典属將
藏事敢不告虔相我縟儀冀神隂賜
明堂大禮分祭九宫貴神(共一詞)
伏以國之大祀卜用剛日天之貴神祭有常儀即壇
而享以徼靈貺既相熙事且祈豊年
分祭社稷(共一詞)
伏以自右建國莫重於社(太稷改云以稷配社)著在祀典不屋
而壇雨暘必謁况乎禋類敬奉牲幣且謝且祈
分祭后土氏后稷氏(共一詞)
伏以三歲大報咸秩百神惟勾龍氏(后稷改云惟后稷氏)有功
萬世乃飾祀典寅奉潔粢願相歲事漙歌華黍
明堂前二日朝獻景靈宫分詣
祖宗帝后
伏以㳙剛毖祀先事告期將禮有嚴方奉周京之籩
豆孝思尤功仰瞻漢廟之衣冠尚啟後人迄成熙典
明堂禮畢祭謝嶽瀆一首
伏以比選吉辛肇脩宗祀寅畏嚴恭之念可貭幽明
濛鴻嶫峨之神若通肸蠁逮兹成礼敢不薦神
明堂畢告謝五嶽四瀆一首
伏以屬者大饗徧于群神爰及熙成莫非隲相竭精
忱而摧謝冀肸蠁之顧歆
中太乙宫(立春)
國之祭礼尤重春祈天之貴神聿修時薦福匪專於
一人德欲徧於群黎伏願措世泰和濟民仁夀禱祠
之事參攷於漢儀躔次所居常臨於吳分
西太一宫(立春)
九歌之禮莫重東皇五福所臨聿崇西祀敬羞菲薦
冐羾忱辭㐲願歲事屡豊物生咸遂其帝大皥皆欣
木德之回曰天貴神虔致竹宫之禱
祝海神(仲春)
粤從六龍駐蹕吳會東南地虧水之所匯百谷納紳
惟海爲大濤江東來春尤澎湃有神司之祀典具載
割牲瀝酒祓除菑害農飽秔稌人厭魚蟹禱又有賽
歲歲毋怠
祭南瀆(仲春)
瀆祭禮咸秩建炎省方四瀆存一濛鴻之神
職春祀有嚴籩斝如式颶息簸颺濤絶注激
不生報賽毋斁
從祀五廟(仲春)
濤江之險其來自昔拱衛行闕此江之力障回狂瀾
爾神之職金隄埽岸砥柱潮汐仲春之朔薦陳芬苾
黎元奠居菑盩永熄
三月一日太陽交蝕合用祭告太社
季春之朔日有食之求端於天必有其故或朝政有
闕或陽教不修方自慙其菲凉安敢諉於躔次競競
致禱杲杲如初
隂雲不見祭謝太社
陽光薄蝕預見占書雲氣蔽虧弗形咎證匪曰側修
之所致端由仁爱之至深是用敬共少伸報謝
孟冬車駕朝獻祝香
啓佑渺躬延洪寶祚澤中之鴈咸集凋瘵少甦塞下
之馬不嘶風塵永熄
十月四日立冬祀太乙十神
中太乙宫
元冥届序之初宜修常祀太一所臨之分必有休祥
乃即竹宫敬羞蘋薦冀靈斿之下格庶景貺之駢臻
西太乙宫
國之太祀聿嚴於冬天之貴神必有所次即照臨之
分埜爰挹注於澗谿均節雨暘奠安華夏
仲春祭海神
海於天地為物最鉅重溟浩渺百谷奔注鰲極載奠
龍馭斯駐宫闕之嚴生聚之當川后受職隂相默助
鯨波安流颶母熄怒蛟鰐服循魚蟹飽飫祀典有嚴
禮意攸寓
仲春祭南瀆
南渡嶽瀆四惟一存以水為國濤瀾吐吞厥神濛鴻
與嶽亢尊内扈京邑外壮蕃垣鯨鯢既清魚蟹亦蕃
祝史告虔歆此簋罇
仲春祭祀五廟
炎紹省方定鼎江滸宫闕岧嶤民物蕃庶列聖經營
百靈森扈驚濤順流不頌萬弩枕奠畿民輻輳海佑
正辭以告神不我吐
修整太廟冊寶殿合用奏告大殿十三帝后
册寶至重累朝所傳土木雖上有時而敝方將飾蠱
敢不告期
太廟土地
宗廟尊嚴蠱者必餙方隅禁忌神之所司舊觀將新
前期以告
中太乙宫立秋祀太乙十神
老火濁暑待秋而清華黍寶穡待秋而成矩令初行
乃欵甲帳為國為民裒輯休貺近而畿輔遠而邊疆
農夫奏功蚩尤收芒
西太乙宫
赤帝威收少皥時至瞻言西方貴神所次敬羞蘋薦
默禱竹宫賓凉餞暑冷露清風捷書載塗餘糧棲畝
邊無小警年以大有
孟秋朝獻車駕詣宫行禮祝香
時政清明歲功揫歛五星聚井無蚩尤之旗萬寶得
秋有太倉之粟
聖節致語一首(口号勾合曲附)
天基節集英殿宴致語
春王正月開震出之休符天子萬年仰離明之久照
共推皇帝陛下文勤至昃堯大如天田間歌華黍之
詩老農擊壌塞上奏采薇之捷都護奉觴(臣)等輟采
輿言共祈睿筭
口號
民情物態漸熙熙纔載金幡化日遅無一點塵飛玉
塞有三白雪下瑶池史官應筆嵩呼事墨客誰𢋫鎬
宴詩惟有南山堪比夀世間巧歴不能知
勾合曲
逢繞殿之辰
俳詞少伸善頌
春端帖子
皇帝閤五言三首(立春辛酉)
苑柳抽芽碧宫花透萼紅不干青帝事上自是天公
雪霽長楊舘冰銷太液池君王勤典學無暇問花時
步輦春遊少先朝事可師買燈文舘諫折柳講筵規
七言三首
祈年禱雪感而通黃帕封香出禁中百姓不知皆帝
力只言觧凍是東風
古來春日寬書下定有堯言發德音雨向紅雲傍畔
立最知聖主爱民心
黃符不輟寬農賦黛耜何湏幸藉田野老傳觀臺歴
喜乞漿得酒是今年
皇太子宫五言二首(立春)
朝野俱相慶元良入震宫卓然由獨断不待茹芝翁
朝退常臨講春宫樂事稀儲君勤問寝聖父尚求衣
七言三首
聽雞而起嚴温清踐蟻雖微念發生海内傳聞皆色
喜宫中仁孝本躬行
錯由術進何禆漢伾以棋親亦誤唐聖代尊經崇理
學講堂燕子日初長
與貴近言常恪待賓師禮極温恭新年聽得都人
語盡說儲君肖祖宗
皇后閤五言二首(端午)
香羅兼紬葛百辟謝恩歸誰信椒房儉身惟衣練辰
前星皆貴主佳節值蕤賓賀郤至尊了同来賀聖人
七言三首
挂起艾人存故事捕他蠅虎累仁心龍舟閣岸何曾
試且向薰風和舜琴
紙上姜任今遠矣女中堯舜果誰哉纍朝閫範眞龜
鑑寄語江心莫鑄來
樛木恩霑群下久菖蒲飲與六宫同遥知寶扇輕披
拂散作人間解愠風
公主閤言五二首(端午)
蟬咽高槐綠魚吹細浪圓未皇理粧額先要和薰絃
左右陳圖史母煩鑄古銅惟應勤與儉事事監中宫
七言三首
禁蘌葵榴隱映紅一番櫻笋過匆匆山家有餌菖蒲
者採入瑶巵夀兩宫
有意薰蘭為佩服無心闘草較輸贏何湏綵䌇祈長
命不待釵符自辟兵
内中車馬稀曾出上在深宫待燕遊聖父宵衣臨幸
少垂楊終日蔭龍舟
皇后閤五言二首(壬戌立春)
六宫奉栢酒同向上前斟聖主求衣早椒房儆戒深
往昔端門幸恩霑戚畹醲外家今挹損安有馬如龍
七言三首
一點陽和默幹旋枝頭枯槁忽殊妍人間但見千紅
紫玉指金針妙不得
春月羅敷少出嬉陌頭漸及采桑時中宫尚講親蠶
礼報與人間嬾婦知
太液冰銷寒霽威新年喜氣靄皇闈恰聞主第初諧
耦俄報儲宮已册妃
公主位五言二首
粧閣朝暘暖書窗晝漏遅不看列女傳即誦二南詩
彤史芳華筆金爐戒定香羞談沁園事肯學夀陽粧
七言三首
甲第朝参稍折旋聖恩尚欲便傳宣内南新創更衣
所長近君王尺五天
永晝尤宜對簡編傳聞餘暇到經禅不須遠覧師前
古吾宋錢家主最賢
端愿所交多勝彦景臻之後至鈞樞三輿下嫁中興
少帝婿親師振古無
皇帝閤五言三首(端午)
觧愠甦民瘼清心郤暑烕君王肖仁祖寶扇不湏揮
收了黃梅雨龍舟且要晴御園看綠暗樂府奏朱明
花柳忽蜩鳴池荷亦蟈聲何湏捕蠍虎微物各貪生
七言三首
邇英常有侍經儒永巷元無望幸姝艾道陵堪訶綺
戶竹夫人可衛紗㡡
殿閣凉生玉帝居薰風被袗鼓琴初日常濃墨揮宸
翰夜或留燈覧諫書
榆塞煙收麥隴豊至尊爲樂與人同御前酌罷菖蒲
酒回賜堯樽徧六宫
皇太子宫五言二首(端午)
巧粽姑存俗薰琴已召和入朝寝門早出對講堂多
詹庶與賓師儲宫動必咨政湏人作鍳焉用以銅爲
七言三首
旗鼓雙雙競渡船湖堤楊柳綠如烟春宫不省追&KR0794;
事至樂惟應在夏弦
消長常從抄忽萌由來陽極一隂生遥知參决繁機
際於此尤宜體察精
帝為儲闈取友端朋來黃綺偉衣冠賜羹漢殿恩尤
異不比唐家苜蓿杆
口宣十六首
御筵喜雪
霏霙應候叶氣致祥特光紀臘之期昭示有年之兆
可以燕衎以奬爕調
賜天基聖節道場乳香四道
皇太子
位居儲貳情篤君親逢繞電之休符表前星之善頌
欲周沙界爰錫寶薰
殿司
觧谷春回節臨金鑑周盧宿衛天近觚稜可無一瓣
之薰以助三呼之祝
步司
雙闕春回三衙地近步騎之分雖異箕翼之祝則同
迺竭竒薰載嘉忱意
馬司
六龍天御啟運千齡萬騎雲屯同聲三祝共輟一銖
之賜漙薰四表之和
賜尚書省滿散天基聖節道場乳香
書正月以次王適臨誕節領衆皇而拱極共集勝因
持此一銖散諸六合
賜尚書省御筵酒菓
祥開甲觀宴洽鎬京輟御府之黃封分瑶池之丹實
俾沾錫賚庸奬弼諧
密院滿散天基節道場乳香
南極現祥適當震夙西樞率属同祝夀祺其分錫於
名薌以助成於勝果
賜極密院御筵酒菓
虹流華渚燕啟瑶池天上流霞之觴海中如瓜之棗
薄言錫予昭示寵嘉
宣賜太傅右丞相賈似道生日御書扇子金
器疋物等
瑞紀垂弧恩隆賜扇鈞樞重任佩裴令之安危噐幣
多儀介魯公之燕喜茲爲殊錫其即欽承
入内内省申乞撰皇弟嗣榮王到闕賜銀
合茶藥并傳宣撫問
卿扮榆暫返棣萼孔懷忽聞詣闕之期深動在原之
喜特兹郊劳錫以邦彛尚其疾驅慰此渴想
御藥院關乞撰太傅右丞相魯國公賈似道
家廟奉安預賜祭器金噐幣銀絹
魯新廟之成捔楹有奕漢尚方之賜噐幣維多㮷故
實扵先朝褒殊勛扵上宰美哉輪涣奏匠石之僝功
享以騂剛奉豆籩之常礼朝廷異數家國同榮
講筵所關撰進讀同鑑終篇賜宰執侍讀侍
講說書修注官御筵
朕覧祖禹之書監有唐之事嘉碩輔龐臣之慱古覧
前師後誦之積勤有𥙷就將置均燕衎
賜進士聞喜宴錫御書詩
王多吉士觀國之光我有嘉賓式燕以樂旣舉瓊林
之典可無鎬邑之詩
賜進士聞喜宴御筵花酒菓
名標金榜喜仙桂之搴枝宴洽瓊林分宫花而剪綵
共歌既醉均被湛恩
御藥院關撰進呈孝宗實錄宣荅提舉官禮
儀使以下詞
忽領諸儒勤成鉅典論國體述時務何慙良史之才
揚鴻烈章緝熙丕顯皇家之懿奏篇來上直筆可嘉
亦旣覧觀不忘歎賞
公主下嫁駙馬都大所關乞撰六月十二日
宣繫宣荅詞
朕念貴主之及笄選外婣而築舘㳙辰宣繫率舊典
章諒母族之增光與皇家而同慶
後村先生大全集卷之五十九
