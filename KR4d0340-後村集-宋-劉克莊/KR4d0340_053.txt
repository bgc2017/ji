後村先生大全集卷五十三
内制
眀堂大禮赦文(淳祐十一年)
朕以凉菲之資守延洪之業紹天明命亦惟遺大投
艱在昔哲王罔不眀德纂祀承滋久寅畏靡忘聞恤
太史妖祥之占疚懷脩省覽四方水旱之奏由已溺
飢荷二儀之顧歆與列聖之積累嚴守備以敺蚉䖟
之害務安集以奠鴻鴈之居雲中赤白之囊適稀驚
報都内腐紅之粟粗有宿儲欲寢兵措刑而未能念
制治保邦之匪易徒以小心而對越尤於大享以欽
崇陳太常玉路之儀森萬騎羽林之衞在宫在廟叶
周家雝肅之詩于帝于宗采虞氏類禋之典一純二
精之義得合祛參侑之禮行祭以茅苴馨非黍稷詔
除祕祝卿於已者敢專史布正辭質諸神而無愧景
光燭而靈游沛燎煙升而精祲交熙事乃成至和斯
應奏我將之頌而受嘏旣介蕃禧歛洪範之福以錫
民聿稽古誼鳴蹕而御丹鳳肆青而揭金鷄嘉與含
生均蒙餕惠可大赦天下
尾詞
於戲一夫不獲其所實切於恫&KR1986;百姓有過在予悉
從於曠蕩尚賴同心一德之輔宣力四方之臣坐而
論者益推於上恩作而行者勿視以文具恊圖康乂
裒對休
科舉詔三首
科舉詔(景定辛酉)
朕臨御垂四十載科詔數不旣柬拔其魁傑者為梁
棟其彙征而朋來者亦次第收拾以備桷榱之用故
内脩外攘而治功成東馳西騖而人才出豈非累科
得人之效歟前世招徠非一涂採取非一藝今拔解
之路有二曰國庠曰卿賦曰漕牒乃成周俊造里選先
漢游學之意决科之藝有二曰經義曰詞賦亦
古者三楊之義議者或病其多而欲限其來厭其陳
腐而欲新其體製殆未之思也自唐人已有主司不
明之論有决得失於一夫之目之歎今之衡文者
豈必皆遴選歟朕惟以言取人有時而失然老正先
儒場屋之作有傳誦至今為矜式者謂程文不足以
盡人之材非篤論也屬歲大比其播告中外精擇主
司各公乃心拔尤取穎子曰有德者必有言韓愈曰
仁義之人其言藹如於經義詞賦之中求其醇粹典
則若先正先儒者上之春官朕將親策
擬撰科詔回奏
(臣)某今月卄六日遵依聖旨擬撰科詔進呈至燈後
凖御筆今臣不必拈出王魯等人尤見本朝得人之
盛不可縷數之意韓子合稱名餘依所擬臣伏讀聖
訓如發矇然幸以翰墨小技待罪視草詞意有未稳
處仰荷眀主親灑奎畫不啻面命耳㧹謹以覽賦而
得王曾陳俊卿讀經義而得陸九淵改作先正先儒
場屋之作有傳誦至今為矜式者并韓子改作韓愈
共十八字隨奏進呈伏乞睿照奉
御筆依
擬戒飾知舉以下手詔
朕試天下士於春官凢十有三詔矣名卿由此塗出
項背相望朕又表章儒先崇尚理學以倡率之然文
治日隆文弊日滋大率斷章勦句以命題而詞賦牽
合有暫古風經義破碎甚於詞賦言理者不切乎事
論事者不根乎理往往流於高鄙鄙淺非文之弊也
衡文者之責也唐命贄而得愈觀先朝命修而得鞏
軾士論旣㥦文体亦變卿等皆極一時之選其体朕
意以贄脩自勉定去取於重厚浮薄之間察抱負於
言語文字之袠必有眞才實學出焉朕將親策於廷
以騐卿等之藻鑑故茲札示相宜知悉
壬戌省試前余當儤直得旨令擬此詔旣
進章矣及引試則是御製一詔中間說文
弊及戒典舉處略采進本然辭意皆經聖
筆刊潤始悞余所草者近於厭薄程文而
御製渾厚有君師作成人才之量非小儒
意度所及旣歸里因治舊藁見之漫存於
此以見陛下聖學高妙肆筆成書之盛景
定甲子十月題
收復奬諭詔二首
改瀘州為江安州仍降為軍事詔
瀘自晉以來為郡至本朝始陞節鎮地望加重屬時
多故調守稍輕畔將據城旅拒絫月朕命宣制二閫
聲罪致討所至克捷逆整窮蹙潰圍鼠竄遂入其郛
金湯儼然不改舊觀痛念城中衣冠士民咸闔門死
義或縋城獻策雖無其追脅者亦不忘國恩延頸以
待王師之至慨然不已惟是此邦旣罹汙染盍稽舊
典改錫嘉名以昭朕與郡人更始之意其以瀘州改
為江安州仍降為軍事故茲詔示想宜知悉
改漣水軍為東安州詔
漣水昔爲縣建炎始陞軍其城據要環之以水承楚
之屏蔽也乃者邊吏不戒容易失險朕當饋不怡與
大臣密籌之内而將帥上禀成筭外而豪傑不忘本
朝舉侵疆而歸版圖返葉服而奉正朔不頓一兵不
戮一人成此雋功朕念此邦其山川形勝可恃其軍
民忠勇可用勊復之初宜陞郡望以重牧守之權以
輯安静之福其漣水郡改爲安東州故茲詔示想宜
知悉
奬諭詔書
收復瀘州奬諭宣制两閫立功將師詔
朕憤逆整之孤恩據堅城而拒命劫持官吏屠害忠
良飢噬飽颺貢養成於鷹虎毁冠裂冕甘下拜於犬
羊朕拊髀而嗟投𬒮而起必討版臣之罪必復寕人
之疆雖無見萬理之明亟欲治一方之痛内則麒麟
第一功之佐指授於廟堂外則熊羆不二心之臣旬
宣於邊塞制閫悉賦輿而旁譟統戎建旗鼓而長驅
合群帥之智謀作三軍之勇氣水陸並進雨雪載塗
或築堡以逼其城或廵江以護吾餉或出竒以焚其
積栗或盡銳以勦其援師彼魚游沸鼎之中乃燕委危
巢而去指麾而定宛如五月之渡瀘肉薄而登速於
半夜之入蔡通嘉渝之梗塞厚沅播之藩籬竹帛有
光金湯如故狂悖奪符置戍之地復歸版圖驅廹被
髮左袵之民重返葉服雖飛平岳鄂青定邕宜以今
北方未易優劣條騰露布深慰宵衣嘉將率之忠勤
念吏士之暴露軍志謂無賞不往何惜輦財古訓云
有功見知詎容利印除軍前喝犒官資前物外已飾
攸司按復城姓名功狀各分等第别如醲渥以奬戰
多故茲將諭各宜知悉
收復漣州奬諭制招二閫詔
頃者邊城弛備漣水受岳險要輕指籓籬寢薄朕痛惜
河湟之失隔於彼疆孰能返濟汶之侵歸之至會久
焉堅壁以養重間亦推鋒而直前豈振槗之不能欲
取果於旣熟賴元老之猷益壯而本朝之化素深制
垣運决勝之籌招閫號冠軍之勇上禀成筭共恢遠
圖傒我來其蘇彼謳吟之尤切閔士戰甚苦此寒暑
之屢更豪傑效歸疆之忠父老争開關而納靡遺一
鏃坐復三城宵肝之憂頓寬山河之景不異悪交義
結不煩辦土之下齊檄走書飛巳報王師之入蔡
朕嘉元帥折衝之略念征夫况瘁之情趣幕府之上
功命有司而行賞務從醲厚以勸勤勞故茲奬諭想
宜知悉
沿江制使馬祖光任責設城轉二官降詔奬諭
古舒與秋浦相望一衣帶水昔人所謂風寒處也移
治以來雖建立官吏而蕩無堡障民有搖心或請扳
築宜城而守之議久不决屬者丞相行邊采其策鄉
以制閫任其事且佐其費向之荒墟今之堅壘設虜
南吠猝攻之不能克欲舍之深入則懼吾金湯之擬
其後此國家以淮西三郡隷昇閫之初意也竣事來
告忠勞至矣予嘉乃績窹䆿嘆賞卿其益恢遠略以
紓予北顧之憂
御筆馬光祖興築宜城招收遊繫補填諸軍
闕額剏造噐用戰船費用繁莫非樽節載浩
覽來奏具見勞能可令學士院降詔奬諭
卿前自渚宫重臨江閫荏苒三載勤勞百為援枹鼓
以犄角上流之師悉賦輿以板築泥城之壘蒐卒𥙷
逃亡之虚籍散金募游繫之健兒金繅綠沉森羅武
庫蒙衝闘艦照映怒濤凢皆軍中節縮之嬴靡煩公
上抛降之助知鞠躬而盡力不矜能而伐功載嘉元
戎衛社之忠深得大臣體國之誼賜壐書而褒美佇
衮繡之來歸
李壇效順本朝歸漣海獻山東奬諭詔
中國帝王所自立由古以至今一統天地之常經暫
分而復合然必有非常之豪傑乃能成不世之功名卿
英特禀之於天忠孝根其所性不幸處南北隔絶之
際未嘗忘國家招徠之恩用夏變夷厭袵髮侏離之
俗歸疆請吏募衣冠禮樂之風漣海開關青齊同軌
豈特山東父老聞漢詔而願觀將見河北士民迎晉
師而歸附欲極殊勛之報遂加異姓之王擁䨇節以
指麾合數路而董統足以展丈夫之氣槩足以慰爾
考之營魂緬想忠勞益深嘉歎故兹奬諭可想宜知
悉
漣水三城巳遂收復首詞
天所助者順不勞因壘之師民惟惠之懷尚感夲朝之
化侵疆自返率土均懽清漣自失險以來邊地皆戒
嚴之曰丁壯苦餽糧於千里吏士不解甲者三年非
難取即墨之城何忍烈崑崗之火惟招携懷遠古有
明訓而背夷向葉誰無是心朝廷主恩交義結之謀
邊閫竭師武臣力之助被髮左袵英雄耻胡服之歸
簞食壺漿父老迎王師之入無亡矢遺鏃之費有&KR1088;
軾下城之功然念干戈之餘戶口能幾士農失其業
次商賈喪其貨財或亂離之死節未旌或攻取之戰
多未賞創殘滿目窹寐疚懷宜敷曠蕩之恩以慰
來蘇之望
尾詞
於戲聖經大一統將盡復於輿圖中國有至仁俾重
霑於王化悉從更始同底丕平
勑書
賜安南國王陳日畱淳祐十二年歴日
勑安南王陳日畱朕運璿璣而布政敬授人時睠銅
柱之畫疆莫非王土其廣歴書之賜以昭文軌之同
明詔驛馳遐方戶曉既燠寒之順序亦耕鑿之安生
賜保康軍官吏軍民僧道耆夀等示諭
勑保康軍官吏軍民僧道耆夀朕以揚蕃孫奕世聯
婣有子尚主國之肺腑其貴仕固宜王之爪牙非信
臣不可茲宣麻於文德俾授鉞於房陵既昭予篤近
之心亦示爾仁遠之意雖牙纛未嘗臨遠然耄倪莫
不聞風今特授揚蕃孫保康軍節度使提舉佑神觀
免奉朝請進封淳安郡開國侯加食邑五百戶食實
封貳百戸故茲示諭想宜知悉
賜保信寕武軍官吏軍民僧道耆夀等
敕保信寕武軍官吏軍民僧道耆夀等朕以李壇慕
義向風去逆效順奉汶湯之侵地歸之版圖築淝水
(寕武改作綿谷)之齋壇授之印節惟茲土之多豪雋喜若人
之立功名聞其擁麾莫不動色今特授李壇保信寕
武軍節度使督視京東河北等路軍馬齊郡王食邑
三千戸食實封一千戶故茲示諭想宜知悉
賜安南國王陳威晃禮物
朕既撫履封甫膺册命爰侈尚方之賜賚以為絶域
之寵光播之綸言申以篚實勉殫忠報謹奉藩條
賜安南國王陳威冕景定肆年歴日
頒正朔於中朝朕方来遠奉藩宣於舊字爾既襲封
若時鳳歴之行豈限龍編之阻析因之序不爽於人
時耕鑿之民安知於帝力用廣暨南之教益堅拱北
之心
賜銀合夏藥詔
賜沿江制置使吴淵
敕吳淵卿三年居東久著堡釐之繢六月徂暑寕無
牧御之勞朌奩劑以衛生錫壐書而示奬其厚拊頻
江之俗使均蒙扇暍之仁今賜卿銀合夏藥至可領
也故茲示諭想宜知悉
賜兩淮制置大使賈似道
勑似道朕當殿閣凉薰之際念疆陲暴露之勞睠顓
閫之英賢分長淮之憂顧載朌珍劑匪曰常彛益推
扇暍之仁厚拊乘邊之士(下同前)
賜四川安撫制置大使余玠
勑余玠卿方奏戎車之捷不敢告勞朕雖居薰殿之
凉未嘗忘遠乃朌上藥以奬中權尚惟廣於吾仁益
拊循於士衆(下同前)
賜京湖制置大使李曾伯
勑曾伯卿盡護上游重恢故境方當流金鑠石焚歊
之際不無輕裘緩帶指麾之勞奬以壐書錫之珍劑
其推廣於德意益輯和於兵民(下同前)
賜沿海制置副使章大醇
勑大醇卿表海宣勞典藩著績屬履執衡之序爰朌
尚藥之珍宜奉養於仁風以坐鎮於雅俗(下同前)
賜馬軍都指揮使吕文德
勑文德金流石鑠時届炎歊土飽馬騰卿方整暇嘉
乃韜鈐之肅錫兹服餌之良非徒康濟於元身其益
撫循於吏士今賜卿銀合夏藥并統制統領將佐官
屬等並依年例分賜
賜御前都統制聶斌等
勑聶斌等當庚伏之際總戊己之屯念枕戈暴露之
勤分尚藥珍良之品體予德意同士苦甘今賜汝等
銀合夏藥并統制統將佐官屬等並依年例分賜
仍傳宣撫問故茲示諭想宜知悉
賜執政生日詔
簽書樞密院事兼權參政皮龍榮(正月十九九日生)
上天之生賢佐任重鈞樞正月之吉始和祥開弧矢
方賴弼諧之助可無錫賚之恩足奉親懽亦昭朕眷
資政殿大學士松江制置大使馬光祖(二月十四日生)
律中姑洗鍾和氣之清英門垂左弧增陪京之風采
兹臨初度厥有常彛馳急驛之壐書朌尚方之酒餼
祗承寵渥茂介壽臧
同知樞密院事兼浙西安撫使馬光祖(二月十四日生)
任重樞機叶贊中興之運祥開弧矢適逄初度之辰
廼睠耆龐方隆委寄京邑起袴𥜗之詠尚方厚酒餼
之朌式對寵光益綏夀嘏
資政殿學士㳂海制置使厲文翁(二月二十五日生)
授歴而殷仲春候届中和之月賜履而表東海祥開
初度之辰廼眷藎臣方膺隆委加尚方之錫賚為顓
閫之寵光益茂勲庸永綏夀嘏
觀文殿學士知平江府朱熠(七月初六日生)
森戟攽條採風謠之甚美垂弧絶瑞得秋氣之至清
方煩舊弼之鎮臨宜厚尚方之錫賚其祗眷渥之介
夀祺
太傅右丞相府家廟祭噐等欵識
維景定三年正月乙丑詔太傅丞相賈公似道奕世
勲勞再造王室其賜家廟於行都廼作爼豆(或是簠簋則云)
(簠器簋噐餘皆倣此)俾奉時薦萬子孫永寶之
策問
召試倪普歐陽守道(辛酉)
易曰天地之大德曰生聖人之聚人曰財財非止於
金刀泉布之謂也菽粟亦財也凡人之所為汲汲於
財孰非汲汲於食者邪其汲汲於食也又孰非汲汲
於生者邪是故生之機行於天地生之道寄於聖人
財有滯故通之以幣食不瞻故𥙷之以糴然則弊與
糴之說古矣其詳可得聞歟漢班固志食貨謂錢布
之用夏商以前靡所記而職金職幣之法自太公始
然則太昊高陽氏所謂金有熊高辛所謂貨陶唐氏
所謂泉非歟耕而食鑿而飲夫固無所不足乎食也
彼曰金曰貨曰泉將何所於用歟豈貨自貨而食自
食歟漢人議更鹿皮之制以權錢也薦之璧以行權
也璧之僅僅數千而薦之者及四十萬彼所謂本末
不相稱者然歟否歟姦錢多則法錢輕錢輕則五糓
之賈倍蓰戰士不得禄官自糴日不足於是入粟𥙷
吏之豪得以其區區者要其上不知直四十萬之幣
可用之侯王宗室而獨不可行之豪民若吏邪均輸
以致販平凖以抑物不告緍不益賦而山東歲漕六
百萬石諸農各自致粟何始者行之豪民之難而今
也得之諸農之易歟豈扺罪者有所懼而輸𥙷吏者
有所慕而勸歟否則所謂均而平者此之法犂然有當
於彼之心歟或有曰湯輩文法吏也以姑息行之故
難以文法裁之故易歟邊有二十餘萬之兵則國不
可無六百萬石之粟兵未可解則歲糴將何以繼之
歟張湯顔異之覆詰孰是孰非卜式洪羊之罷行孰
當孰否有可得枚舉而毫析歟景夀昌漢之善筭計
者置常平以給北邊漕關東以供京師糴湟中以備
西羌數亦浩矣是時緍錢罷搉酤船筭罷關中鐵罷
白金五銖罷當五錢又罷不知轉糴之費將安出歟
借曰關東糓石五錢湟中石入錢糓賤錢重咄嗟可
辨耳然以六萬之卒漕四百石之粟糴之易不曰漕
之難歟糴莫近於關內以凢費計之且二萬萬餘糴
之本又不與也蕭望之曰不便是巳不此之便他固
有佚道歟夫欲其無費又欲其有利雖有智巧將安
所施歟漕而便則漕是巳彼書生之迂闊固不若善
筭者之功於事情歟主要者曰糴便主留屯者又曰
留屯便豈大司農之急近效又不若後將軍之有遠
算於初是者什三中什五諸前言不便者人人殊向微
魏相獨是其計則糴少旣不足於餉留屯又卒未可
行悠悠風塵誰與辦此虜耶歟夫幣所以佐錢之不
便而漢之錢繇幣而輕糴所以濟糓之不足而漢之
糓繇糴而貴幣不造粟不糴不可也惡乎不可又惡
乎其可歟夫國無養兵之費故供億之有時者易輸
官無貴糴之價故取償於富家豪農者易足然漢自
元朔以来議鑄錢議更幣議鹽鐡以桑孔諸人皇皇
然殫心計為之猶恐不給而况内無甘泉太倉之積
邊有匈奴零卑之患萬如雲千金非雨雖使壽昌
輩後生其能鑿空而聀辦歟或曰漢之法重故反脣
者罪漢之民心壹故有願輸財者國勢積輕民聽滋
玩操切而行之則峻急而聚怨姑息以俟之則繆悠
而乏事二者將孰從歟通其變使民不&KR0786;神而化之
使民宜之故聖人有道以處此試商榷之母但曰措
也糴也有司事也毋庸問
壬戌召試文及翁彭方&KR1199;
孟子曰天子降才非爾殊也又引詩曰民之秉彛好
之懿德才德皆性也孰美而孰惡哉書曰明俊德俊
非才歟語曰舉賢才賢非德歟夫才非惡稱也人與
天地並曰三才剛柔徤順天地之才也亦天地之德
也古之論才德者合而無之未嘗岐而二之也古之
用人者必才德之全未嘗賤才而貴德也至近世名
公始曰德勝才為君子才勝德為小人又曰兼全者
為聖人俱無者為愚人與其得小人不若得愚人噫
此論為智伯益成括之流而發可也豈可槩論天下
士歟得人之盛莫若虞周以書考之曰九官曰十亂
聖門上論乃有才難之嘆曰舜有五臣周有九人而
已於絶無僅有之中又精擇而使之少歟才累難歟
異時南宫适問禹稷羿奡夫子有尚德哉若人之奬
豈才外又有所謂德歟知善射盪舟之不如躬稼知
聖門退羿奡而進适可與辦才德之責矣立政卷何
之篇曰常人曰吉士曰吉人其德勝才歟語曰巧言
令色秦誓曰仡仡勇夫截截片言其才勝德歟
僑肹春秋人物也降是則申韓孫吳儀秦矣以戰國
較春秋相去又大有分數固其人有分毫近德則有
世猶分毫可為德不競而騖於才於是天地分裂生
民耗爛矣捄世之論深惡夫才非以此歟與漢高光
武成帝業者蕭曹寇鄧諸公也四皓嚴光處士甘卓
茂縣令耳非勲非舊一旦或托以儲貳或待以賓交
或尊為師傅二君尚德之意與任法律而求&KR1542;弛者
異矣此漢祚之所以最長歟有國家者每患之才有
才不用而惟聽用德意則古矣坐失豪傑不曰世治
則庸夫高枕而有餘世亂則聖哲馳騖而不足歟才
全而德不形古有幾人徒才而無德以將之身且與
國俱斃旣往覆轍歷歷可鑒我藝祖開基以大度用
人才德未分治體純懿然重竇儀而輕陶糓明示風
旨世世守為家法咸平以来大臣尊德而抑才涵飬
培埴極於慶歴之際中更西北多事寢覺乏才甚至
一人數用然國論治體終不少變内用文富外用韓
范卒二虜臣伏之功熙寕以來大臣賤德而貴才
耆舊退藏新進騰上國論治體一變矣內用確惠卿
外用韶禧遂胎丙午丁未之禍由今觀之孰得孰失
今二年來有四方旣平王國庶定之勢廟謨
翕受敷施有李文靖王文正之量凡向來偃月鬼盾
二揆之所&KR0945;忌中傷者以次取用朝半老儒野無遺
賢矣然起視一世不快人意之事向多足食練兵守
邊牧民四者當世之急務也每舉一事調一守謀一
帥見大夫雖衆可使甚少德者才者孰適於用歟德
非虚名鎮俗之謂彼向為令僕足以師長百僚者豈
所謂德才非沾沾自熹之謂彼視天下之勞如觀蟻
之移穴者豈所謂才然則必如珠玉在山淵而光景
媚如麟鳳不騺博而雄狡服德不可見才無不周世
豈無若人歟盛德之士蓄美含輝外無表襮彼平凢
齷齪者容焉才者或有志無時或數竒不偶彼虚浮
躁競者託焉上之人非特難於用抑難於知矣景運
方興後生可謂張八絃之罝以羅致之易也知之擇
之則如之何子大夫世之通儒國之修士上命給札
以受所欲言其條自古用人之方當今適用之宜有
司將以復於上
擬建儲制
朕御圖滋久主鬯尚虚恭惟受一祖十二宗之傳柰
何不敬將以繫四海億兆人之望必也正名兹繇帝
室之近親預定天下之大本其敷丕號以誥多方具
官某姿旣端凝識尤英悟孕棣葉之秀氣綿瓜&KR1705;之
慶源誕彌初生載震夙而無害少成實慣若夫天性
之自然粤從&KR3221;韘之年知慕誦弦之樂極裂土擁旄
之貴有親師齒胄之心外邸養蒙爾尚幼冲而進德
深宫主震予思付託之得人乃因秩祀之餘遂决定
儲之計出於獨斷慰爾輿情歴攷先朝具存故實紹
興訓謨眀言選藝祖之孫嘉祐詔書亦曰立濮王之
子於以尊王家神噐九鼎之重于以措斯世泰山四
維之安嗚呼寢問鷄鳴宜益謹三朝之際謀詒燕翼
豈惟流數世之餘惟仁可以洽羣心惟孝可以先百
行惟恭則無荒無怠惟儉則不侈不驕謹修厥身毋
忽朕命
擬除治平章事
朕參稽元祐位置大臣雖吕范兩賢左右並居於輔
弼然潞中二老後先迭處於辦章流澤及數世之餘
盛治為本朝之冠眷言耆德久任宰衡有莫大之勲
勞備久虚之典册其敷丕號以諗羣工具官某有王
佐之才先天命而覺傾繇舊學重陟台司國忘家公
忘私盖深得匪躬之義善稱君過稱已未嘗漏造膝
之言其鎮物如山嶽之不搖其聞善若江河之莫禦
九扈奏西成之喜三邊息南吠之塵格天之功繄元
老是賴明農之意非冲人敢知矧眷禮之餘隆何嫌
疑而欲去國尊師重傅既嘗輔導於眇躬公論道經
邦詎可勞煩於細務申維垣之前命示絶席之殊榮
軍國之事必諮巖石之瞻深峻遠猷訏謨定命朕心
尤向於老成同寅恊恭和衷廟論方資於統壹於以
壯陳隆之勢於以調鼎味之和仍拓履封益增采食
於戲一相處内昔寕免於獨勞三后恊心今所期於
共濟况忠實可以託國而德量實可以容人益殫厥
心同底於道
擬冊皇太子妃制
門下元良天下之本旣定策以建儲淑女君子之逑
宜及時而擇嫓舉兹盛典告爾多方永嘉郡夫人全
氏蚤受教於姆師素玩心於箴史盖文恭之懿戚亦
慈憲之華宗慕彤𬋩之徽音工言可法侍朱輪而遠
官險阻備嘗朕方選左畹之賢孰可作東宫之儷茲
惟天合而人合不待龜從而筮從肆繇小君之封遂
正元妃之號笄總問兩宫之膳寢禮謹晨昏蘋蘩奉
九廟之蒸嘗慶流宗祐于以謹人倫之始于以彰壺
範之嚴於戲家欲齊身欲修朕以儀刑而詔子男正
外女正内爾其敬戒以從夫茂對寵光永綏福履可
拔擬制二道
西山先生晚在翰苑賓客滿門一日謂余曰某為詞
臣終日困於應酬忽一旦有宣鎻且柰何宜稍謝客温
習余曰先生何慮此耶先生曰此事久不拈弄則荒
疎君它曰必居此地不可忽老夫之言因曰文字須
有素備荒速中安得有佳語余請其說先生曰如街
談巷語及士大夫所傳某人除某官之類即題目也
暇日試擬為之臨時或可采用後余沗掌内制朝野
多傳明禋有大除拜追記老師遺言擬作數制後失
其藁僅存二篇而書其末如此
後村先生大全集卷之五十三
