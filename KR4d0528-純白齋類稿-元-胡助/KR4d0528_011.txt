純白齋類稿卷十一元胡助撰
七言律詩
蔣山
鍾阜龍蟠自古今寶公塔畔足幽尋穿雲碧溜寒聲細
夹道蒼髯古意深千載有懷窮澗壑幾人無愧老山林
齊梁遺跡多蕪沒聊把閑愁入醉吟
寄古學兄
東望南徐即故鄉寒氊困坐晝初長池塘有夢生春草
風雨何時對夜牀空巷燕歸迎客語廢宫花發惱人香
登臨曾有書来約綠淨秦淮正可航
金山寺
浮槎乘興到金山樓閣耽耽極偉觀吞海江光明法界
過淮帆影落僧闌青銅摩月秋偏早白雪翻空夏亦寒
長嘯天風来萬里登臨無復泣南冠
送張鵬飛僉事福建
冰壺玉節氣英英正快扶摇九萬程攬轡慨然新臬事
埋輪藉甚舊家聲瘴雲暮捲三山碧閩海秋澄一道清
風采從兹殊俗震老榕隂裏遍廵行
次韻楊友直遊茅山
雨過三茅翠滴衣冰壺高士入山時翻思塵世千年事
未了仙家一局棋寶劍飛空丹化久秋雲滿地鶴歸遲
洞門不鎻天壇静鳳管時將月下吹
送趙伯升江東照磨
風憲用儒吾道盛蕭然琴鶴是行裝昔聞洛水羅温石
今見鐘山起趙楊十載黃塵烏帽影一朝冰鏡玉壺光
公閑笑傲宣城上疊嶂雙溪入錦囊
送鳳山講主歸天竺
道人說法寶花零照夜摩尼濁水澄衲惹天香辭玉陛
錫飛空影過金陵譯經三藏見真性衣錦萬迴真異能
我亦從来世緣淺願參巾履躡崚&KR1828;
古學兄自京口至蔣生教授自廬州至不期而
會是夕大雪
家山何在久飄蓬兀坐寒齋歲又窮兄弟舅甥千里隔
江湖風雪一宵同舉觴痛飲消愁外秉燭相看似夢中
明日不堪回首處孤雲依舊在江東
春雪
膏雨纖纖長麥苖翻成六出舞春宵糢糊柳眼輕難積
點綴花房暖易消雲暝長途隨馬去風迴虛幌逐人飄
臘前賦瑞連牀樂此夕寒齋始寂寥
玉晨觀
三茅山下玉晨觀陶許玄風古道場仙檜千年閱晉宋
丹泉二井分隂陽烟浮石鼎忩紗碧雲護靈壇秋葉黃
過客徘徊不能去殘碑斷碣滿長廊
虎丘寺
闔閭荒塜鹿麋遊化作蓮宫跨碧湫海氣潜通龍躍劍
金精秘泄虎蹲丘隂風颯颯雙崕古白日寥寥萬木秋
說法道人無復見空餘羣石卧山頭
畫山水
浮空積翠弄烟霞能事丹青属意賖野水碧澄涵釣艇
秋林黃落見人家豈無倦客思蓴菜亦有閒官採菊花
真似坐餘巖壑裏不知漂泊在京華
和袁伯長韻送繼學伯庸赴上都四首
紫薇朝雨濕臙脂玉署深深弱柳垂書法謹嚴當載筆
家聲曄奕在論思瀛洲易縱青冥靶人世難酬白雪詞
扈蹕年年九天上微涼殿閣載賡時
江海詞源正瀰漫南屏老翠幾回看花驄蹴踏雪消盡
宮錦淋漓酒吸亁鸞掖承恩揮寶札駝峰沾賜出冰盤
英才得展當年治誰說冷官魚上竿
清暑宫衣疊雪脂上京雨露故多垂人間炎赫無因到
天上高寒有所思内府舊傳延對策教坊新被雅歌詞
由来勲業湏青鬢二妙風流擅一時
居庸關外隂漫漫異景蕭條拄笏看沙草低風泉韻咽
嶺雲開日露華乾天閑風臆三千匹世路羊腸百八盤
想見玉堂多盛集宿酲睡起日三竿
次韻楊友直偶作
萬事紛紛歸去休採山釣水即良謀青衫不直田園樂
白屋那關時世憂壯志奈何成濩落殘年如此愧淹留
會當共駕牛車去却泛春江樹杪舟
和間閒真人悼鶴
胎禽住世不知年真逸成功獨爾憐華表留聲終解化
浮丘相法豈虚傳舊乘羽服空軒盖新葬銘章有墓田
惆悵碧窗觀易罷祇騎一隻上寥天
和道心姪遣興
高人自得丘園趣何用腰金束九環宿雨乾時耕白水
春雲香處劚青山東林淨社形骸外西洛耆英伯仲間
記取清明時節好相逢莫教酒杯閒
赴美化書院别親友
遍參名勝走黃埃俛仰京華一夢回此日束書遊美化
當時薦稿上清臺氊寒但得無迎送地近何妨數往来
自笑半生成濩落猶期教育見英才
送董仲禮赴察院
三策淵源濟世才簡書嚴肅震風雷分司歴遍東西浙
貢剡還升内外臺八詠溪雲愁易别半山松月候重来
交遊衮衮登清要誰憶寒儒困草莱
遊小赤壁
釣磯仿彿壘西邊遥想英雄一慨然崖谷空鐫小赤壁
文章誰續老坡仙落星久化山頭石孤月長懸水底天
此夕舟遊殊勝絶惜無佳句與人傳
新試院
宰臣属意搆鄉闈繪事翬飛土木竒欲為清朝羅俊士
豈於華屋計崇貲豐碑外樹陳王道高閣中嚴奉聖師
會見秋風燈火夕朱衣暗點校文時
西山晚歸
金刹紛紛壓翠巒瘦藤扶我試躋攀清時更覺湖山好
樂意極知魚鳥閑西浦新鴻秋水外南朝古木夕陽間
逢人為問歸何晚笑荅幽尋山竺還
訪孫幹卿州判
元夕持螯酒興濃喜君夙昔志豪雄相思京國十年外
再會江隂一夢中輿誦安恬循吏化家傳清白古人風
功名事業從兹始不與膏梁筮仕同
效侯艮齋諧音一律體贈幹卿
判州儉德似羔羊廉幹聲名日播揚僵卧獨憐吟夜永
勝遊同約踏春陽賞心雲觀臨江渚快意風濤接海洋
今古無窮詩酒興此生隨地得徜徉
多景樓
来往南徐又十秋人逢好景易生愁驚心鴻雁飛孤影
滿眼江山憶舊遊雲淨金焦浮暖玉雪消吴蜀漲春流
文章未了相如志再駕長風萬里舟
三月廿八日喜雨
久旱山川徧禱祠翠華徐動北廵時俄瞻萬里風雲合
沛作一天雷雨垂爽濯飛埃泥沒馬潤流枯壑水浮龜
輿情歌舞均霑被想見行宫進夀卮
讀文山集
學問淵源見性真志扶傾厦不逢辰少時大策魁多士
晚節忠風愧幾人亟上封章誅嬖倖肯回直筆媚權臣
遺文字字英靈氣玉潔珠光萬古新
和李息齋留别南歸
漢廷耆俊愛桐鄉聽唱驪駒抑更揚祖帳都門華轂盛
歸驂江路白雲長平山楊柳沾衣綠桃塢瓊花入酒香
一代幾人如此老淮南草木有輝光
壯日勤勞徧楚鄉於今歸夢有荆揚名高藝圃承恩重
貴極傳神閱世長靜几蒲團依白傅暑風竹簟趁黃香
玉堂回首如天上籬菊江梅共耿光
和張希孟學士拜命不赴四首
人生適意早歸来日日杯觴笑口開雲谷長歌招隠曲
玉堂空避謫仙才子房素志唯松石仲蔚高居正草莱
馬上朝雞曾慣聽故應無夢到鸞臺
孤雲野鶴本情親詩酒生涯樂更真已属諸公行治道
獨容老子作閑人琴樽夜醉華峰月杖履朝吟濟水春
心與海翁同一靜烟波浩蕩白鷗馴
脫却朝衣寧再来竹忩松戶傍巖開但從林下得幽趣
不管人間論逸才夜雪釣絲西澗玉春風屐齒北山莱
相逢採藥多仙侣清嘯時聞月滿臺
勇退孤風孰可親笑談吾自變吾真百年勝事無多日
一代高名有幾人茶竈棋枰消永夏酒瓢詩卷樂餘春
門前客散張羅地花落閑庭鳥雀馴
淮安忠武王祠
丞相祠堂又一新翬飛金碧輝麒麟故郊尚想屯師日
遺老猶談誤國人泥路迎降歸孺子江潮失候避元臣
豐功盛烈英靈在廟食千秋福我民
松竹軒
松竹軒開絶世氛鈞天九奏靜中聞山林獨立蒼髯叟
冰雪相看直節君夭矯撐空龍作雨參差鳴玉鳳棲雲
千年化石湏臾事刻遍琅玕古篆文
賀歐陽圭齋除翰林承旨
廬陵居士後来身衡嶽湘潭萬古春江表名流知幾輩
翰林極品見三人綸言播告金鑾舊史事裁衣玉帶新
一代宗工方倚注未容艤棹五湖濱
試院和察士安韻
科場得失有神司為國求才孰敢私三日文鋒雷動處
五星德耀夜深時公心明鏡持衡重老眼昏花讀卷遲
桂籍廣寒先已定不由天命却由誰
送王公儼代祠南鎮
天香玉帛禮祠庭原隰皇華候使星弭節雲門探禹穴
榜舟鏡水訪蘭亭梅梁廟古苔衣綠石室書殘草帶青
應向山隂尋故宅興懷重寫換鵝經
純白齋類稿卷十一
