純白齋類稿卷八元胡助撰
七言律詩
元會口號
大明元會肅朝儀萬舞充庭翠袖低干羽龍鸞翔下上
衣冠鵷鷺列東西星環黼座韶音振日轉瑶階仗影齊
咫尺天顔知有喜九重春色煥文奎
天夀節和韻
曉開閶闔九重霄仙仗繽紛擁旆旄萬歲齊呼中嶽近
衆星環拱北辰高日臨析木儀丹鳳雲遶蓬莱醉碧桃
白髮詞臣同率舞彤墀班末是青袍
上已從康里子淵拜魯國文貞公墓
宰木森森馬鬛封肅然生敬若從公漢廷儀表羣賢右
魯國衣冠百世崇想見英靈環北極永思時序奠東風
我来陪拜增瞻仰厚德清芳繼不窮
王氏德符堂
高堂華扁記䧺辭善慶功成有所思俛仰先人種樹處
徘徊使節過家時綿綿瓜蔓深根蔕欝欝槐隂茂本枝
更喜校書天禄閣青箱遠業付佳兒
送余德撝南歸燎黃
聖恩深重勸臣休喜泮春冰解去舟隧碣製登三品貴
璽書光燭九原幽外臺舊肅觀風使宗伯追榮列郡侯
此日更知公有子燎黃纔了上瀛洲
和馬伯庸同知貢舉試院記事
宗工羣彦列如牆半是先朝白髮郎柱史獨還評月旦
諫書頻上惹天香鸞儀夜静奎明室雁塔春深笏聚牀
得士無慚龍虎榜盛朝一變古文章
南宫樹棘閟蕭墻周衛仍煩執戟郎初聚五星紅燭影
纔分一夕綉衣香峩冠儼侍趨宸極射策詳看近御床
盛世流傳文治洽銀臺通進少封章
杜清碧思學齋
先生高尚芰荷衣結屋藏書入武夷泉石洗心無别事
皇王經世有遺思據梧即詠秋清夜隱几冥觀晝永時
求志獨修天爵貴故應荷蕢接輿知
送王治書分臺上都二首
翠華廵幸度桑乾萬騎如雲衛後先北嶺高寒天氣别
南屏蕭爽地形偏薰風帳殿青冥上微雪氊車白海邊
獻可從容惟覓句繡衣元是玉堂仙
臺端咫尺近天威霄漢星懸執法輝夜静周廬傳禁柝
暑清甲帳進宫衣龍門曉日乘驄過灤水秋風看雁飛
想見從官多賦詠時廵無逸諫書稀
開府大宗師張公遊仙詞五首
羽服初歸虎豹關貞姿秀骨動天顔式昭聖眷風雲會
早著神功日月山歴事五朝聞國論載升一品冠仙班
詞臣像贊承恩詔玄教宗風滿世間
寳冠文物偉龍光鵲尾爐熏衆妙香道贊有元宗教始
功扶詞漢正源長至誠齋肅通宸極重賜便蕃出上方
濁世粃糠俱掃盡翩然翳鳳白雲鄉
始終異數獨能全玉印親承黼扆前一代宗師百代祖
三分宰相七分仙玄功有赫唯誠爾大道無為本自然
弟子得人光入室顯揚嗣教永流傳
開府榮名久具瞻化爰清静慰黎黔持身約素損中損
照世焜煌謙外謙芝圃春恬延瑞集桂宫風肅致祠嚴
山中龍虎神仙宅虹貫丹房冷玉蟾
毖祀忠勤歲扈從聖神誕育重遭逢一編輔治傳黃石
千載真游繼赤松但見仙人身化鶴寧知老子道猶龍
江東會葬衣冠處五鳳樓深草木濃
和治書寄吴真人韻
江西方士候鄱君迎笑天香滿袖雲石室異書松下讀
竹齋清磬月中聞青牛駕出飄仙氣白鶴歸来語夜分
薄海蒼生均賜福鳶魚飛泳總欣欣
送王繼學江東廉使
宣城草木起清風謝眺青山在眼中赤壁仙人来海上
繡衣使者過江東盤鵰勁氣凌蒼柏鳴鳳祥輝映碧桐
一道澄江如練静還朝仍作黑頭公
蘇伯修滋溪草堂
曾過灤城有所思溪光野色静朝暉三楹老屋藏緗帙
四世儒冠到繡衣君子流風開遠業史官直筆著清輝
試看燕趙多豪貴金璧如山轉眼非
送徐中孚祠武當歸桃源
白日飛光急景催秦人避世古巖隈霓旌絳節穿雲去
春水桃華出洞来朝罷玉晨吹鳳管讀殘黃老坐莓苔
長松樹下逢真逸笑說求仙海上回
次韻治書題九成宫圖
冠山臺殿壓雲平貞觀初隆四海清晝静侍臣窺染翰
暑微宫女學吹笙醴泉新為翠華出御榻長依紫氣横
可是丹青誇妙絶至今殘本價連城
次韻治書題驪山宫圖
晚妝慵困内人催幾度華清賜浴来萬室笙歌連谷響
千門錦繡倚天開傷心蜀道傳鈴曲回首漁陽送襪埃
莫說向来亡國恨水光山色冷如灰
送周本心修撰祠南嶽
紫烟縹緲御爐馨萬里光華候使星榕暗修途雙隻堠
花飛古驛短長亭海灣日湧鯨波赤衡嶽雲開石廩青
竒觀盡收還玉署天顔有喜問生靈
送史正翁嘉興經歴
萬里扁舟幾賦騷蓬山不戀故人袍賓筵但得蓴鱸美
幕府寧知案牘勞澤國春波鴻去遠華亭秋露鶴飛高
都門送别花如雪使我歸心折大刀
送王安道處州知事
馬行馮嶺欝嵯峨草舍民淳奈樂何孔廟韓碑天下少
黃祠李篆洞中多郡齋晝静依蒼栝幕府風清泛碧荷
地近雁山堪吏隱謝公屐齒在烟蘿
送鄭彦禮同知
聲華先已播南雍暫撤朝班赴治功掌制昔居詞苑右
分符今與使君同馬行石磴秋雲上人在榕隂古木中
廉政歡謠民俗阜絲綸還侍大明宫
送唐梅宇真人歸江陵
真館承恩久服勞翩然歸賦遠遊騷九天星斗蒼龍佩
萬里烟霞紫鳳簫苦竹泉傍祠老子梅花宇下列仙曹
明年我亦江湖去何處相逢酒一瓢
萬安寺觀習儀
衛士金吾塞梵宫旌麾妍麗映寒空倣陳元會千官肅
恭習朝儀萬國同禮樂雍容全盛日衣冠文雅太平風
小儒拭目還心醉歸對書燈守歲窮
聽琴
勇士軒昂馬赴坡絲桐古意妙如何高山流水知音少
飛絮浮雲變態多三疊秋風巫峡雨數聲落木洞庭波
請君試鼓陽春曲坐使乾坤萬物和
王氏自得山居用陳衆仲韻
高人情性愛吟詩卜築山間樂四時明月清風真自得
白雲流水是深知鳥鳴春意巗中樹魚泳天光石上池
空羡隱居無限好素衣化盡負幽期
春闈對讀同趙子期黃子肅夜坐
卷束如山塞坐隅通宵無寐亦良劬雄文往往驚投璧
清誦琅琅美貫珠花眩眼明親蠟炬聲乾舌本沃雲腴
朝来喜色逢春雨襆被連牀二妙俱
和虞學士讀廷對策玉堂有賦
直廬讀卷有元臣喜沐恩波物候新楊柳微風奎閣曉
杏花初日玉堂春檢書慶衍雍公澤發策文明孟氏醇
焜燿天門龍虎榜周家百世有深仁
奉祠三朝御容
三祖皇靈儼若存孝思時薦像臨軒山河隆準天威近
日月重瞳玉色温赫赫聖神開朔甸明明英武拓中原
貽謀功德咸歌頌獨有微臣愧討論
題蘇郎中墓碑
蘇公敬獄慶源長偉績流傳在發揚幕府平反疏枉滯
塞垣委積化饑荒蕭曹事業今無及班馬文章古有光
教子義方書滿屋鯉庭史筆最稱良
南城書院和王子肅韻二首
閱卷匆匆永夜過風簾官燭淚流波冥心學術蟠千古
快意詞源導九河仙伯金華司桂籍文儒玉潤聚鸞坡
春闈却是龍飛榜依舊燕臺得士多
風簷光景莫虚過變化鯤鵬北海波但覺銜枚如赴敵
敢談辯口似懸河點頭卷好逢宗匠執法星明近諫坡
簾外官閒深院鎻詩筒来往不嫌多
試院和主文魯子翬僉院韻二首
興賢求治萬方懷千羽敷文舞兩階宗伯率先司主試
史官例得預堂差天香縹緲来深院燭影朦朧坐小齋
却憶少年勤夜讀山忩月上落松釵
京尹興賢藴素懷盛張騶從入賓階但聞計吏趨科選
無復行人說點差霜氣稜稜御史府禮容穆穆太常齋
臨池筆法知何用書榜縱横折股釵
試院和程厚甫韻
白袍吹送上青雲幸會龍飛萬象新君子揚庭鳴彩鳳
聖人在位見祥麟諸公舊夢攀仙桂獨我清時起釣綸
遺逸更求科舉外故應林下不逢人
上京紀行再賦居庸關
澗谷纔容兩軌行全燕阨塞自天成折衝險道四十里
制勝中原百萬兵過者但知今北口居人不識古長城
清泉白石幽深處暑氣絶無寒氣生
龍門
龍門兩岸倚霄漢禹鑿神功壯九圍日月東西自吞吐
乾坤南北總樞機片雲作雨千峰暝頃刻流泉百道飛
老病詞臣逢偉觀吟鞭緩策不湏揮
灤陽七夕分韻青字
家家綺席設中庭兒女喧譁擁碧軿天上樓臺當七夕
河邊機杼會雙星橋横鵲背秋凝恨菓結蛛絲夜乞靈
曉别西風洗車雨龍沙漠漠遠山青
灤陽述懷
翰苑何曾紀聖謨灤陽萬里一身孤秋風起處黃榆落
夜雨盡時青草枯雪壓黑山屯戍帳雲飛白海獵圍圖
屬車来往常親見神武開基自古無
再用韻荅虞學士
稽古雄文自典謨先生忠義立朝孤秋生灤水情偏逸
爽入鼇峰思不枯經世大書光制作奎章諸老盛儀圖
岷峨山色青長好一任浮雲自有無
三用韻荅吴宗師見和
宣室從容昔進謨玉烟劔氣鶴飛孤千年骨換丹砂熟
幾局殘棋白石枯天上仙人承露掌山中老子看雲圖
碧窗隱几清秋日萬籟蕭蕭聽到無
四用韻贊虞公為宗師書看雲記
八分古隸軼君謨思入風雲態不孤墨潤長驚雙鳳翥
筆乾時見一槎枯諸儒灤水清秋會老子函關紫氣圖
自昔通家成故事覈玄講易世間無
龍虎臺
縹緲神京五彩邊丕基開拓肇全燕地形龍虎臺千尺
國勢山河卜萬年畿甸周遭明日月居庸險阨古風烟
都人長此迎清蹕湛露光中白雁前
題鄭義門(并序)
鄭氏義門旌表久矣邇者余僉憲行部經過大書東
浙第一家五篆文以褒之此觀風職也助嘗造義門
獲拜期頥之老於牀下見其長幼有序衣冠濟濟一
家三代之風也嗚呼盛哉輒賦近律一章以紀云
相國鴻書護碧紗鳳林淵藪閟烟霞南方禮義無多族
東浙衣冠第一家天上經筵資檢討里中文學被光華
觀風善俗加褒表厚德清芬豈有涯
助告老南歸述懷一首因留别館閣諸公既承
和章以耀其行而書鄙句於其端云
来往京華三十載自憐孤苦傍人門白頭始遂歸田志
朱紱新承致仕恩上苑鶯花春夢老故園松菊晚香存
太常博士古官職嬴得虚名遺子孫
純白齋類稿卷八
