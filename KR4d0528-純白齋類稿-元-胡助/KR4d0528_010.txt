純白齋類稿卷十元胡助撰
七言律詩
中秋月
水鏡團團掛碧空山河大地影朦朧中秋明月年年好
萬里清光處處同泰華蓮花凋玉露廣寒桂樹起金風
明朝塵世那堪說但見童顔變老翁
上享太廟禮成
太乙鈎陳盛羽儀躬祠清廟早冬時祼將冊諡崇徽號
羹定工歌儼孝思穆穆降升三后假洋洋左右百靈熙
明朝法駕還宫後民望恩波四海垂
送祁伯温御史
國學師模養浩然臺綱扶植賴忠賢一封直氣榻前奏
百世高名天下傳剛介獨鳴能决去奸諛内愧豈安眠
要令宗社斯文重砥柱中流障百川
梅所
竹外横斜野水濱歲寒何處識吾真蠻烟瘴雨面如玉
雪谷冰崖身是春東閣廵簷青眼舊西湖傾盖白頭新
光風霽月梅花所盡屬當年上國賓
再調編修
山野逢時久治安曾經執筆遠遊觀一生清苦唯文學
十載迂廻復史官白髮方新銀海眩青衫依舊玉堂寒
老来未遂歸田計換骨猶遲九轉丹
沙河舟中
夜来好雨潤桑麻綠暗園林去路賒天上雲衣變蒼狗
水中日影動金蛇老吟苦處愁為客春睡濃時夢到家
漸近淮鄉風物美揚州准擬看瓊花
過京口有懷先兄淮海山長
淮海向時曾對榻江流浩浩莫窮源金山骨立成焦土
瓜步潮平沒舊痕萬里孤飛鴻雁渚百年有感鶺鴒原
禪宫刧火生悽愴憶共登臨更斷魂
挽王繼學中丞
玉堂揮翰瀉珠璣家學光華世所稀但覺高才無滯事
安知平地有危機妙年臺閣祥麟出晚節江淮退鷁飛
惆悵百身曾莫贖生芻一束淚沾衣
又
平生忠耿豈消磨報國當時薦士多烏府風清中執法
鳳池日永載賡歌人間富貴如春夢海外文章似老坡
慙愧白頭門下客傷心無復聽鳴珂
夀吴宗師
蓬莱深處老仙卿閑看飛雲眼更明此日廣成千歲夀
明朝太極一陽生玄功無迹非常道造物同遊不世情
晚集瑶池青鳥下天風吹徹紫鸞笙
南郊大禮慶成
齋宫至敬格穹玄奠璧鳴韶達燎烟萬世配郊尊聖祖
一人端冕對皇天旂常婀娜三光會雲漢昭回五色連
海内歡心成大禮恩波同沐慶堯年
題丁元善陽明樓
陽明福地神仙宅縹緲樓居鎻翠微瑶草長松凝古雪
桃花流水駐春暉黃庭已換羣鵝去華表方看獨鶴歸
人世千年一彈指蓬莱清淺是邪非
送高承之赴崇政廵檢
初試朝衫剪綠羅蘭亭回首舊絃歌且騎擒賊將軍馬
休換書經道士鵝雁蕩雲飛山有澤龍湫日静海無波
太平時世官偏好崇政安居樂意多
中秋宿中山值雨
擇吉相期出國都寧知過雨昩良圖馬行不穩人頻險
泥陷方深路轉迂易水蚤寒雲氣重中山秋半月光無
明朝局轡燕南道更苦淋漓到日晡
和趙子期侍郎延春曉直韻
曉開閶闔日華東入直承恩傍衮龍水淺御溝生薄凍
霜嚴宫樹脫初冬立朝正色階前柏報國丹心石上松
業在濟時方向用願言即取富民封
春闈簾外紀事
南宫會試集羣英簾外官曹職事輕對讀文場四君子
監謄筆吏二先生連朝虚食唯慙色長晝高談起笑聲
鎻院若開星散後他年莫忘此時情
和葉敬常危太樸同遊四明東湖
連璧鰲頭蔚有光東湖勝槩甲吾鄉青山帶雨秋偏早
積水生隂夏自凉太史方紬藏秘閣老儂深炷古祠香
承宣安得如前輩澤及斯民百世長
除夕偶成
節物紛華除夕至嗟余幾見客京城身輕謝事無官責
年老還家有子迎紫陌糟兵連夜飲朱門爆竹半空鳴
歲寒固守清貧樂窮鬼年年送不行
寄題雪堂重建
東坡遺迹久荒榛遷謫名高寂寞濱竹院再營新繪雪
海棠重發舊時春一襟風月超前古兩賦文章絶後塵
安得登臨拜公像江波浩蕩白鷗馴
赤松宫
萬樹烟霞一水迂叱羊福地即蓬壺林泉松石到今别
兄弟神仙自古無山骨莓苔長是潤巖腰芝草不曾枯
桃源小有更竒絶鐵笛數聲秋月孤
智者寺
古木寒流物外心赤松智者獨登臨草堂訪舊隔存没
禪苑談空無古今石磴巉巖黃葉積林亭窈窕白雲深
嗟予老矣無他念洗耳靈源聽法音
虎丘寺
海湧峰藏萬壑冰虎丘竒觀列仙靈劍光湛湛沉寒水
塔影層層上小屏蘇子題詩山亦喜生公說法石曾聽
小吳軒上一長嘯極目平原禾黍青
送巙子山平章赴杭省
公卿祖席上東門花柳芳菲氣始暄輟侍經筵辭禁署
分持鈞軸鎮雄藩湖山日静居民樂江海春深品物繁
丕振儒風資治道芟除蕭艾長蘭孫
又
德厚才宏簡上知冰清玉潔映黃扉詞林載筆真無忝
相業傳家更有輝野渡潮平舟楫濟新隄沙軟旆旌飛
東南父老勤瞻佇請為疲氓幹化機
始皇
祖龍才略亦雄哉六合為家席卷来函谷出師從約散
驪山築苑後人哀可憐萬世帝王業祇換一坑儒士灰
環柱中車幾不免沙丘同載鮑魚回
長城公
三閣飄香樂意濃賦詩酣飲謝春風金陵王氣六朝盡
玉樹庭花一曲終門外干戈南北混井間妃嬪死生同
他年親上東封表却在開皇宇宙中
明皇
一曲霓裳四海危禍胎為洗錦䙀兒豈知勤政開元日
翻作荒遊天寳時九廟蒙塵慚父老六軍駐馬怨蛾眉
間關蜀道歸来後南内凄凉更可悲
子房
一擊豪揮博浪中韓讎未報氣如虹運籌垓下烏騅逝
留謝鴻門玉斗空取履早師黃石老定儲晚取紫芝翁
功成却棄人間事長使英雄仰素風
蓮花
隔岸新妝笑浣紗香風清遠屬詩家留侯雅稱婦人貌
茂叔深知君子花碧淨秋波千柄玉紅酣落日一川霞
蘭舟桂楫紛紛去憶聽吴歌宿若耶
七夕
靈鵲成橋夜未央佳期萬古益難忘人間漫道經年别
天上祗如一日長玉果蛛絲傳巧意銀河鳳駕碾秋光
歸時不似来時好淚濕紫綃雲霧裳
寒食西湖上分韻得聲字
湖光㶑灧雨初晴喜對良辰更合幷柳絮暖風吹釣影
棃花寒食起簫聲吟成見竹敲門看酒渴思茶入寺行
薄暮歸来忘息火客窗猶理讀書檠
和方韶卿遊涵碧韻
拂袖高吟夢得詩緩探陳迹扣林扉古亭禪刹自興廢
野水閒雲無是非一沼淨沉秋樹影數峰長帶夕陽暉
風流縣令今何在唯有蒼苔滿釣磯
和葛介軒對雨
積雨終風八表霾簷牙衝濕燕飛回滿池芳草夢初覺
一徑落花門不開春事重教隨雨盡老容暗覺逐愁来
我今祇作歸田計門外鸕鷀莫浪猜
禪悅庵
雨後尋僧到上方松風吹鬢道衣凉四簷蒼樹綠隂合
一榻閑雲清晝長竹屋鳴琴連谷響山泉洗藥入池香
俄驚猿狖攀藤出隔水紛紛盧橘黃
寒食雪寄葛介軒
惆悵東風禁火天春寒積雨興蕭然安貧羞乞墦間祭
追養力耕綿上田滿地飛花猶見雪千門插柳已藏烟
龐公上塜歸来後應採新茶試石泉
和師古姪孫遊禪智寺
竹院松門風自開齋殘幽鳥下層臺懸崕瀑近喧清晝
壊壁詩昏長綠苔花柳盛時春易老山林好處客稀来
擕觴野飲疎狂甚祇恐巖棲隠者猜
同李此竹遊西明巖
翩翩數騎入林幽落照西明轉眼愁同社已非一日約
仙巗方作片時遊青枝露下雲巒瞑黃葉風高石室秋
安得春天却来此卧看飛瀑瀉山頭
贈閑雲屋長老
古衲龐眉棲北山山中来往盡名賢蘇仙解帶施元老
韓子留衣别大顛霞煖蓉峰春覓句雲寒竹屋夜安禪
何時却入東林社小結茅茨傍鹿田
送蔣良軒赴闕
遠送故人上帝臺臨岐握手總堪哀長亭細雨沾行旆
祖道飛花撲酒杯萬里蒼生待雲雨九重明主憶賢才
諒知此去承恩後故國咸瞻衣錦回
禹廟
陵廟丹青樹篆文梅梁窆石昔人言千年嶽瀆神功在
三代衣冠古塜存日落鏡湖春水遠雨来秦望野雲昏
憑高一覽桑田闊空翠山霏滿寺門
水北山房
水北山房處士廬松筠蕭爽興何如汲泉自試烹茶鼎
眠石常擕種樹書碧色暎窗新草長紅芳被徑落花初
幽深不減東西瀼澗底瓜畦手自鋤
寄泰里蔣良軒
故家喬木喜鶯遷危坐談經思湧泉竹徑垂青春有主
草庭交翠意無邊夜来風雨思重念塵世參商各一天
小子學詩興感慨蓼莪讀罷欲澘然
純白齋類稿卷十
