純白齋類稿卷十九元胡助撰
贊類
皇朝元會版位圖贊
侍儀舍人王士點精思爲是圖屬永嘉郡文學東陽
胡助爲之贊云
皇朝元會禮樂盛美越古冠今錫福受祉崇天閶闔大
明臨御億兆臣工旗申拱衞虎豹獅彪列置其外儀仗
繽紛精密妍麗旛扇麾幢旌節斧蓋穆穆四門前後對
啟日精月華鳳儀麟瑞東西两樓禮物攸止内外將軍
左右護尉雲和令丞絲竹鼓吹紏肅班聯起居黼扆文
武千官咸有定位宣贊承傳音吐宏偉拜舉周旋山呼
萬歲職司侍儀恭事殿陛導引升降目擊心醉敬列爲
圖昭示永世廣文作贊敢效狂斐
真西山小像贊
乾淳正緒斯文未墜考亭既沒西山起繼惟西山公國
之元氣忠君愛民懇懇獨至高牙大纛仁風滂沛金馬
玉堂淋漓草制將登政府參贊補綴夫何衰運天奪其
志讀書之記大學之義伊公生平羽翼六藝形於小像
德容温粹門人寶之一瞻三喟
張夢臣真贊
光嶽氣全金玉輝潤大魁天下開先文運偉人物之山
立羽儀乎天朝即之温而德原使人之意也消若夫為
時宗工士論無異文衡既執經筵亦侍置之玉堂則代
言潤色鼓動風雷旌潛誅回海立山嵬擢之臺憲則威
嚴不廹奸邪禠魄冰潔霜飛乾坤清夷委之廊廟則斷
斷乎操宰相之方拳拳乎用人才之良至於垂紳正笏
不動聲容安九鼎盤石之勢收千載真儒之功是安得
不使海内之士倚之若中流之砥柱而障百川之東也
耶
仇公哲真贊
陽剛之藴温粹之容峩冠佩玉臺閣清風有為有守才
宏氣充如水行地如雲在空無適不可惟其所逄措諸
事業式昭顯融
古佛像贊
伊維古佛從何而出相夲心生故作是形偏袒赤脚真
體如如吁豈非西方聖人之徒歟
南極老人贊
維南有極奕奕明星昭回雲漢老人之精氣化絪緼肧
胎萬古允昌斯世實曰夀祖
仇公度山林小像贊
山靡靡兮圍青雲英英兮飛瓊水蒼蒼兮古色泉泠泠
兮懸石若有人兮其中曰工部兮仇公峩冠巾兮野服
撰杖履兮林麓澹容與兮逍遥何風度兮孤高脫紛華
兮違俗一琴一鶴兮自足
蕭鶴野真贊
東州之裔西蜀之壘武功積世偉偉堂堂劍佩珪璋氣
超龍驤滿月面相詩書名將漢唐之上雲臺凌煙丹青
是然久載彌傳
純白道人贊
純白道人者胡履信父之别號也其平居好讀老莊
書因取莊子漢隂丈人論抱甕灌園語以為號焉且
自贊之曰
若有人兮古之愚純白備兮機事無氣冰清兮湛䨇矑
養其内兮忘外趨吟風月兮薄萬古視天地兮同蘧廬
知我者以爲金華山牧羊之徒不知我者以我為詩人
之流章句之儒吁其竟何如世人烏得而識諸
達摩贊
對者不識識者不對若不渡江幾乎狼狽
如愚贊(并序)
余少年讀書山中嘗顔所居之齋曰古愚因自為之
記及來京師與今平陽守仇公公度相知甚厚公是
時亦號古愚其後敭歴中外宦業益著涉世益深若
以古之愚為不足於世用而更號如愚前中書左丞
許公可用又從為之贊而叙其故且謂以古之愚號
獨歸於其友胡助而許公特善發明其說僕切愧甚
於是拾其緒餘亦為之贊云
伊古之愚直哉惟迂伊今之愚詐則有餘不古不今終
日如愚希我先師庶幾世儒有不愚者實兮若虛學貴
乎内外名曷拘曰古曰如疇敢齊驅嗚呼如愚其顔氏
子之徒歟
别峰法師真贊
微笑之容說法之相披金襴衣啟華嚴藏洞徹三觀掃
空諸妄噫飛來千仞别峯青明月清風鏡湖上
古賢贊(并序)
始余作古賢贊八十一首小子瑜輙就吳興刊板而
以書來言曰古賢尚多顯者大人筆力有餘請更作
幾首以遺子孫何如余從其言復作廿九首通一百
一十首然亦豈能盡哉初非有去取之意於其間也
不過乘興自適即其事實之大略而爲之耳雖然知
我罪我恐不滿大方一笑也
陸賈
乃公天下馬上得之每奏新語輙為解頥縱横餘風遊
說竒術臣服尉佗交歡平勃
周亞夫
細柳屯營將軍號令介胄不拜乘輿加敬可屬大任由
是簡知平吳楚亂用兵出竒
申公
蒲輪安車迎聘老儒大開明堂會議石渠帝方尚文首
問為治不在多言力行何事
魏相
厲精核實漢宣中興同心輔政丙魏齊名丙尚寬大魏
尚嚴肅寬嚴相濟致治多福
黃覇
穎川之治首漢循吏教化既行鳳凰斯至宜舉是心充
養加諸胡為相業治郡不如
卓茂
盛德寬仁善政化民居攝病免冥羽潛鱗建武中興表
賢拔俗首拜三公四方悅服
竇融
河西五郡保全歸美帝賜璽書明見萬里入朝受封升
拜司空念非勲舊益事謙恭
馮異
大樹將軍屢建勲功赤眉敗走平定關中蕪蔞豆粥滹
沱麥飯倉卒厚意毋忘患難
袁安
大雪天寒高眠閉戶蟄居俟時憂民疾苦外戚擅權天
子幼冲漢廷特頼司徒袁公
羊祜
輕裘緩帶晉朝元戎滅吳之志身後成功山因人重湛
亦不朽遺愛墮淚碑存峴首
杜如晦
貞觀初政良由房杜善斷嘉謀亦莫予侮勤勞無迹丕
顯功名帝念同佐獨見玄齡
姚崇
鸞臺鳳閣雅志從容應變成務立羣枉中明皇賢輔史
稱姚宋允矣救時世方管仲
張廵
飲血登陴裹瘡力戰士卒同心外無救援孤城死守䨇
廟生輝彼全軀者猶議其非
李光弼
臨淮嚴重武略英雄中興唐室郭李同功吐蕃入寇遷
延有憾擁兵不朝麾下䟽慢
李晟
將兵擊泚天生西平肅清宮禁收復京城功在社稷信
讒猜忌吐蕃劫盟馬渾羞愧
李泌
白衣山人萬乘賓友宏濟艱難無屈其守陳五不可固
請歸山晚回良相薦賢好仙
段秀實
吾戴頭來就死見義奮笏擊泚忠烈名世賣馬市榖代
農輸租公論詰責恨死武夫
楊綰
議貢舉法三代遺風典選平允介直不容登庸制下悉
從清儉天遽奪之相業未建
曹彬
飛龍見知不欺其主位高志下寵厚憂鉅平吳降蜀勲
業最隆出將入相善始令終
錢若水
華山隠者擁爐畫灰熟視良久不語如雷雖有道骨功
名方逼急流勇退仙做不得
呂蒙正
清修苦學風雪貧居大魁天下三入中書朝士失言置
之度外薦姪為相儲才夾袋
李沆
謹重雅望識高厭榮日奏水旱防欲未萌手焚御書冊
妃寢議難居人上夙知丁謂
王旦
三槐德符天定必取善决大議衮職維補太平賢相委
任獨專福禄榮名十有八年
張詠
剛毅鐵石自號乖崖善臨方面安反側懷庶幾孔明法
嚴治蜀二公遺愛千古尸祝
林逋
咸平處士獨愛梅花一童一鶴雲水仙家千古真風清
言知道孤山有墳封禪無藁
魯宗道
太后臨朝屢有獻替諫立七廟三從尊帝魚頭參政骨
鯁可知市飲微過事君不欺
胡翼之
承繼洙泗開先濂洛天子辟雍取法湖學議樂侍講海
内尊師先生道德歐公表之
范鎮
開端建儲濮議不屈力詆金陵勇服君實平生同傳後
死者銘論學終異乃見真情
包拯
龍圖京尹政號神明小夫賤隸皆知姓名彈劾權貴澄
清輦轂遺風凛然謚爲孝肅
李至愚
百歲之老人中之瑞五福之最天爵之貴□山畫水間
氣所鍾曠世一見千里聞風
題䟦類
題黃清夫耕雲釣月圖
秋谷耕雲者相國李韓公也秋江釣月者處士黃清夫
也韓公爲天子之宰有大勲勞忠於君者也清夫山林
之士以耕釣養母為悅孝於親者也昔者見知於相國
長揖而去不以功名富貴介心相國既贈以詩且欲友
之而不可得其志節之高可見矣然則相國之於處士
其貴賤雖不同而忠孝之道一也子昂以翰墨之美為
之屢書而在朝之大夫士詩之序之詠讚之者至矣處
士果何求哉雖然當是時韓公身任天下之重厥後危
機岌岌固有不得遂其耕雲之志者而今又何如也曷
若處士老而不衰脫屣榮名之慮而天固益予之夀考
使得優游釣月明於秋江之上獨擅清樂於無窮宜其
不以此而易彼也故爲題其末
䟦羅進士墓誌銘
余友羅以誠之先大夫進士君得銘於翰林侍講揭先
生而浙省平章康里子山大書焉進士君道學之裔孝
友之行貞遯之風揭文實善形容發明而子山公之書
擅名一世追跡鍾王龍蛇飛動未嘗輕與人寫是足為
進士君不朽之傳矣然非以誠篤於顯親揚名知孝之
自亦何能得二公之文之書若此哉况以誠由教官歴
仕佐縣治有年今將告老越在六品而貤恩之典進士
君當得贈官又松楸泉壤之光也嗚呼休哉
䟦王宗甫卧雲集
昔大宋渡江後東陽人物文章特盛英偉卓犖之士輩
出若卧雲先生王氏亦其一也然國朝混一逾七十年
矣故家大族往往彫零殆盡能有不墜先業者幾希一
日希白甫擕其先世卧雲遺稿一編示余予歛袵讀之
慨其學問淵深才華浩汗耿介之懷忠義之氣凛然詞
語間要覧者尚可想見其風烈雖其篇章頗多殘缺然
詩之傳世初不貴乎全也矧一時名公鉅卿悉與之交
游唱和裕齋馬公之序引稱賞至矣嗚呼君子傳業尚
論其世讀其書詩而不知其人可乎玩味之餘輙識其
後而歸之至正七年丁亥夏四月吉旦書於翰林國史
院
䟦陳氏義庄記
右放翁與東陽呂子益書一紙後二紙則翁二子之書
也於此知子益交翁父子間為甚厚而翁父子之待子
益亦不薄也前輩典刑尚可想見子益名友德東陽故
家宋嘉定十六年蔣重珍榜進士官未甚顯而殁翁書
所謂義庄記乃為吾里路西陳氏作也記後一節甚是
發明感慨意此公所自得也嗚呼今義庄已廢久矣余
甥孫呂子明于子家為六世孫獨能寶蔵此帖出以示
予求識其後故為書云至正八年戊子十二月八日胡
助識
題竹隠老人
右竹隠老人潘公七進辭圖一卷李伯時龍眠筆也辭
語簡古畫意精妙誠二絶也老人之七世孫壎出示助
歛袵以觀肅然生敬自宋季至今諸名士議論發明略
盡殆無餘藴蓋老人以默成先生為之子故也或疑作
圖時龍眠已病恐非親筆豈其子弟耶或謂老人隠憂
時事寓意於辭庶幾得之或以爲漢末陳太丘荀朗陵
两家似之然陳荀氏子孫貴顯失節不滿先儒之論而
默成先生正色立朝清修古節一世師表卓乎其不可
及此文公朱子之所深敬無間然者非陳荀氏子孫比
也若夫廉頑立懦之風不徒學士大夫之所景仰而小
夫賤隸亦莫不知清潘之為貴矣嗚呼休哉為子孫者
苐謹守家法斯足為前人光又何暇區區上文辭者之
表章哉助不佞輙書所見如此至正庚寅孟夏既望東
陽胡助謹識
䟦余廉訪所篆東浙第一家五大字後
至正已丑夏余闕公自翰林待制來僉浙東海右道肅
政廉訪司事明年庚寅夏六月辛丑行縣至浦江察知
鄭大和累世義居謂海右七郡未能再見書五篆文以
嘉之秋七月甲寅縣逹嚕噶齊廉侯阿尼雅巴哈縣尹奉
符郭侯復亨縣主簿大梁劉侯師稷相與樹碑於庭成
公意也公唐兀氏字廷心余闕其名也正統甲科進士
文學政事皆為時所稱云至正十一年冬十一月望後
三日前史官太常博士致仕東陽胡助古愚記
碑銘類
重修雙林禪寺碑銘
承事郎太常博士致仕胡助撰金華劉文慶書奉政大
夫僉浙東海右道肅政廉訪司事余闕題額
雙林寺者善慧傅大士開山道場浙水東大刹也按大
士出世修行始結茅雲黃山燕坐雙檮樹下說法度人
靈異神通不可殫述當梁武帝盛時教法顯揚開龍華
大會建立寶刹是名雙林事具徐陵所製碑由梁至今
且九百餘載無怪乎塔廟之屢廢而屢興也宋宣和中
睦寇孽火寺宇煨燼皆為丘墟紹興初刪定賈公廷佐
始範洪鐘建三藏殿住山摽禪師募緣修造宏傑偉麗
紫微潘公良貴記大士殿書其蹟可考也由是歴年百
有五十而入國朝又已七十餘載世異事殊法席虛曠
去來聚散如更傳舍故殿堂門廡諸屋宇以次摧毁傾
倒化為榛莽見者寒心其所存者山門藏殿僧堂大士
殿旃檀林雲黃閣而已至正二年秋八月行宣政院公
選前住西峯友雲龍禪師住持入院愀然不怡於是以
說法化緣興修為已任其年冬作周垣千有五百丈立
外山門自是歲興工役復羅漢堂知客寮修旃檀林復
前資蒙僧堂增大士殿層檐築獻臺為祝釐之所創東
廡治東淨庖湢從僧堂以屬西廡延山門入若干步塑
護法二天神坐像開田瀦水為放生池甃石治道引流
種樹金碧翬飛相為映帶前後七年積工鉅萬起廢為
新實雙林之中興也其徒具事状請金華胡助文諸碑
以告後之來者俾勿壊禪師予方外友也師向在西峰
造雙溪大橋利濟萬民行旅往來贊歎故茲坐大士道
場熾然作佛事修建偉績於久廢之後尤不可以不書
也蓋嘗聞之大士彌勒尊佛下生也立教垂世度一切
人庶幾脫離苦海去貪嗔痴背惡向善頓成正覺觀其
著心王銘即堯舜禹相授受之道也會三教之統宗本
一心之道妙殊途同歸昭揭日月不可誣也於戲佛法
流通與王化相遠邇若使人人向慕發菩提心為善而
不為惡則天下風俗可厚也國家刑法可措也庸詎非
輔治之基耶予既書其事於石仍系之以銘詞曰善慧
大士化度閻浮雲黃之山燕坐雙檮世方障蔽小示靈
異法椎一擊千門洞啟人天歸仰建刹寶林總我三教
明爾一心青蓮紺宇龍華大會當來下生天宮受記一
彈指頃俄九百齡經殘教弛寂滅彫零去來攘奪如更
傳舍東頽西倒屋廬盡壊有為有漏或廢或興劫數恒
理孰經孰營三十年間鞠為茂草豈無其人緣法未到
猗歟龍公應真化身持戒定慧說法度人檀那信向輦
乘財施指揮匠石興工起廢掃除瓦礫開闢荆榛翬飛
金碧内外一新廊廡繩繩山門岌岌佛殿鐘樓像設莊
飭百堵皆作塗塈垣墉易治門徑水月涵空功崇再造
山林增耀大庇禪流開堂敷教祝延聖壽超度凡民大
士道場萬古長存
逹嚕噶齊額琳沁儒林公去思碑銘
義烏於婺為上縣昔之論風土者謂其民尚氣可以義
服不可以力屈故凡來為縣者苟有循良之政以善撫
之則民無不樂從而政未有不易成者也國朝之制郡
縣各置逹嚕噶齊為長官義烏自版圖入職方一十有
四年為長官者已二十人而今額琳沁儒林公繼之求
其有循良之政善於撫民者公蓋其人也公敏而練明
而察勞而無倦仁恕而有容故見於為政務在抑豪縱
䘏窮下使貧富大小各得其職要以恩惠及人為本而
於風化所關尤盡心焉先是民之役於官者莫苦于傭
惟夫之費上府吏卒道出縣境輙覓夫乃行或徒索傭
錢而去縣設閽隸司其出納它有徵斂亦假是名求之
縻錢日至數百緡公至俾所出減前十九不啻而濫覓
者皆痛絶勿與民大稱便田政久廢民苦無田而被役
而田連阡陌者乃僅三歲而一役公奉憲府令盡括其
實定著於籍由是民田苗米莫得飛寄詭匿以肆其欺
多田之家則隨田之所在驗米之多寡受役不一數而
單夫小戶差役俱免皆服其均平屬時艱虞鄰境騷動
民心摇惑不遑寧處公蚤夜慰諭令民十家為甲各相
團結且募民教以擊刺之法從行村落間以察姦宄四
境阨塞復集民丁守之咸恃以為安盛夏亢旱原田告
病公齋戒徧禱神祠不應則露跣稽首以籲天七晝夜
不輟雨乃時降火起市中勢熾甚莫知所措公直火所
向啣哀禱之解衣投火中火乃撲滅衆謂其精神所感
故至此是歲大祲官民租皆無所入庸田使者按視將
徵其半公力言之遂得免十之八民用深德之俚俗惑
隂陽家說有親喪十餘年怵於拘忌不葬者公下令以
百日為限仍停喪於家者以不孝論不閱月就葬者數
百家暇日坐庠序與博士弟子者考德問業閭巷之塾
亦以時見其師生而奬勸之仲春勸農必躬歷境以告
戒其父老歲以為常所為公之為政務以恩惠及人於
風化所關尤盡心焉者多此類他若縣治頽敝則因舊
而新之三皇孔子廟及繡川龍祈二驛又皆大新其舊
縣據孔道觀瞻所繫爰即西廊築崇墉建重門而創閣
其上以嚴啟閉以謹候望東江石橋久壊於水重作其
二頓橋以復完繡湖隄廢則重築其東隄而植蓮其中
並湖之民頼其利焉凡是興作皆使民有道民咸勸趨
之公居官六年既終更去縣民乃相與謀曰公之為吾
縣不惟為人所能為而且為人所不及為有德於吾民
甚厚盍采其足以繫夫人思者刻之於石以示無忘予
為之言曰今之仕於郡縣而能有以及民者鮮矣此親
民所以難也而縣為最甚何哉蓋民心至難悅也而去
民尤近者民怨尤易歸舉而合宜彼其心悅也者幾希
不幸而少拂其欲焉則衆怨已隨之矣故為縣而能有
以及民不為所怨而為所悅既去而見思若公之於義
烏者當今之世求十一於百千而已嗚呼若公者豈所
謂循良之吏者耶于是道其善政備書為文而興作之
績亦牽聯書之公諱烏克紳字仲宏用廕入官由涇縣
逹嚕噶齊調同知新喻州事乃以儒林郎來義烏其來
以至正九年七月而去以十四年正月云銘曰惟縣義
烏百里之封俗本尚氣禮義則同相時編民孰牖其衷
孰善撫之粤惟我公恂恂我公循良之吏不猛不寬政
以無敝惠愛所推罔不蒙被瞻言百里率囿於治財惟
民心公實優之役惟民病公實瘳之民飢吾飢凡民之
菑公實庥之問農何如我耕我有問吏何如我法我守
小大富貧既安既阜民亦有言公我父母敬公神明今
公去矣孰保我人我觀百年如一秋春遺愛之存曷其
能冺繡湖之役其清永湜民之公思有永無斁采諸衢
謠勒此貞刻匪我譽公示後為則
純白齋類稿卷十九
