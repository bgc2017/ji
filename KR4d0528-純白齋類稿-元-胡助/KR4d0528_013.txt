純白齋類稿卷十三元胡助撰
五言絶句
白雲
片片白於雪山人共隱居豈無作霖意太空時一舒
石鼓嶺
經過石鼓嶺不見石鼓文兩澗流寒玉半山生白雲
黃秋江耕釣山房十詠
秋江釣月
江月澄秋色垂鈎沙岸邊得魚固可喜無魚亦欣然
空谷耕雲
農事不可緩躬耕以飬親隠居雲谷裏老作太平民
蒼峰卓筆
孤峰卓毛錐何啻萬鈞力誰能蘸秋江顛草書空碧
碧巘開屏
神工琢方玉為障紅塵路翠屏生晚寒白鳥忽飛度
楓林巢屋
蕭蕭楓樹林上有仙鶴巢獨宿白雲遠數聲秋月高
雪澗浮龜
激湍浮石龜頑若不知事澗底得高年殊勝江湖使
峻嶺扶車
行險虞傾覆居高慮易非上車挽不進下車去如飛
圓岡揭斗
山脉應天象璧星布圓岡肅容静相對共北心不忘
䨇溪合璧
寶劍千年合山輝神氣通深清環釣石餘潤作年豐
古寺垂虹
空山出清磬蕭寺隠林端掃葉僧歸後夕陽橋影寒
希夷像
肚皮包太極鼻息應黃鐘天下事已定先生睡得濃
山水小畫五首
小山如虎踞大山似龍蟠草堂人已出蕙帳生春寒
春香花泛泛水渺山重重漁艇時来往桃源有路通
結廬水石會高居把釣人前峰春雨足一𣲖垂天紳
古寺雲峰頂微茫一徑開時逄林下客興盡抱琴回
茅棟臨松壑飛流不厭看何勞揮白羽長夏自生寒
劉伶像
一鍤埋身計相隨入醉鄕形骸雖放浪生死未能忘
子昂枯木竹石
幽篁微有韻枯木寒無枝石生方傲兀歲晏以為竒
秋晚小景
茅宇清溪曲秋風老樹疎空中羣雁過知有北来書
蘆雁四詠(飛鳴宿食)
肅羽遵寒渚渡江蘆葉黃誰云南去遠不敢過衡陽
萬里西風急送書時一聲從教驚客夢可待主人烹
沙汀棲處稳夜漏有奴看月暗蘆花白一身秋夢寒
飲啄殊自得水田梁稻秋寧因謀一飽去却網羅憂
新凉二首
夜来窗戶凉一枕聽秋雨曉起絶飛埃門前有流水
雨將殘暑去風送新凉至安得歸夢成夜長愁不寐
勸兄弟十首
田氏好兄弟初焉念少差一朝仍會合荆樹再開花
鄴下然箕句淮南布粟歌相煎容不得奈爾二人何
何苦毫釐較當思手足親丁鴻與劉愷譲國是何人
鴻雁天邊過鶺鴒原上飛尋聲還顧影次序不相違
父慈子必孝兄友弟湏恭倘使誠心在如何不感通
連床聽夜雨長枕共姜衾棣萼相輝映何由外侮侵
金昆如玉季和樂奏塤箎氣象自然别淳風復古時
生来同一氣兄弟是天倫祗要長和睦休論富與貧
友愛言無間從教耳屬垣怡愉從遜譲寬厚福之源
古有難兄弟今無好弟兄何由風俗厚凡百近人情
越上寶林寺八詠
飛来峰
寶林從何来飛空鍚同住天風吹海濤長恐復飛去
應天塔
浮圖成再世嶪岌高入雲妙應人天果鈴音上界聞
靈鰻井
巖穴如深井潛潤通海脉靈鰻久蜿蜒歲事時有獲
大布衲
清凉大布衲七帝思道德流傳五百年未滅鍼綫迹
羅漢井
應眞曾卓錫百尺井泉深汲汲天人供泓澄佛印心
古鐵鉢
鐵鉢生古色曾經飯胡麻黃龍此降服更長碧蓮花
深竹堂
禪宫庭宇静深翠萬竿竹忽悟瓦礫聲香嚴道機熟
盤翠軒
獨擅越中秀軒窗四面山紅塵飛不到長共白雲閒
除夕
今年盡今日明日是明年客况蕭條處春寒雪後天
大能仁寺五詠
支遁室
支遁開山祖千年古道場坐看秦望碧門對鏡湖光
玄度檜
許公手親植上有晉苔封應悟無生話蒼然化老龍
天鏡閣
凌虛高閣迥一鑑懸秋空山河與大地盡在光眀中
傲雪軒
松竹持高節清香獨譲梅歲寒同傲雪風月更悠哉
見月亭
夜夜見明月殘經可了看半窗横塔影玉露二更寒
孔子泣麟圖
麟為聖人出聖人為麟泣見獲何不祥春秋成絶筆
布袋和尚
一笻挑布袋萬物此俱收開口嬉嬉笑人生枉自愁
雨水竹
楚雲飛不起翠雨濕低垂南望九嶷遠湘妃泣舜時
畫虎二首
踞坐視耽耽空山將落日一嘯風滿林獸驚不敢出
横行負嵎坐風林欲暮天威猛服禽獸孰敢攖在前
尖帽山
山似高簷帽青尖插晚空何人堪戴取付與筆頭翁
彈琴峽
白石似琴身流水似琴絃阿誰彈此曲遺音千萬年
仙人枕
石作仙人枕枕邊流水聲借君眠一覺神爽到蓬瀛
白海
雲淡青蕪遠風高白海寒君王圍獵處人道近長安
隱趣園八首
君子池
池上藕花開香從太極来亭亭清净觀君子日徘徊
待月壇
天遠雲歸早山高月上遲夜坐發孤詠秋風生桂枝
蜀錦屏
濯錦為屏障紅妝擁萬妃試看春睡足何羡買臣妻
天香臺
三月韶華盛名花傾國人何期眞率會同賞洛陽春
香雪壁
酴醿春意好百尺走條枚壁立堆香雪風流入酒杯
晚香徑
彭澤歸来後東籬菊正黃秋光無限興晚節有餘香
竹澗亭
竹遶茅亭外泉流石澗中一天秋月夜千載隠君風
歲寒亭
松竹如佳士梅花更典刑歲寒千古意笑指鹿峰青
附六言絶句
稽鍊師秋山小景二首
緱嶺鳳笙明月荗陵仙掌秋風雲臥楚山飄桂練盡吳
江落楓
林下手招歸鶴水邊目送飛鴻莫道秋山是畫分明身
在其中
羣魚龜蟹圖二首
羡爾水鄉三物濠梁之樂誰同愼勿横戈沙上正湏曳
尾泥中
風味獨傾郭索吉凶莫問波臣便當拍浮湖海長作龜
魚主人
虎溪三笑圖二首
東林一叚公案送客不過虎溪今日為誰破戒欣然拍
手分携
陸道山静兀兀陶淵明醉如泥笑殺遠公相送何曾踏
著虎溪
北山不老泉
千載有懷慈母一泓不老寒泉欲窮源而莫盡竟坐石
以安禪
純白齋類稿卷十三
