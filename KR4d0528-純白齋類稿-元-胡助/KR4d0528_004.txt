純白齋類稿卷四元胡助撰
五言古體
古意四首
聖世白麟見明庭丹鳳遊仁風被草木春陽煦巖幽氣
應自足致光輝非所求如何變哀泣一息三千秋山梁
貴翔集百鳥方啾啾
伯樂固知馬子期固知琴價重留一盼所貴在賞音逸
足老伏櫪雅操回人心驪黃匪求外寧作爨下沉抱才
感知遇一軌仝古今
蒼蒼松與柏清隂庇夏凉烟凝兔絲碧露滋茯苓香高
枝巢老鶴密葉棲鳳凰固知抱貞節不競桃李陽大哉
棟梁具歲晚凌風霜
翩翩山中雲溜溜澗下泉無心出幽谷明鑑澄深淵一
朝炎風来人世苦憂煎雲去成甘澤泉流潤稿田豈曰
事閒適端能致豐年
除夕
翩翩江南客復此遇除夕九街正紛華節物饒春色爆
竹聲轟轟窮鬼驚辟易千官習元會金紫光奕奕而我
獨何為寒齋守岑寂有家去如遺豈不懷内息孤燈耿
殘夜危坐拂塵席萬事窮則通明朝看新歷
送康里子淵右丞赴淛省三首
恭惟行中書江浙實云盛天子惠東南遴賢持政柄公
真廊廟具立朝色愈正丞轄固優游百司嚴法令小試
作霖手大慰蘇民病行行諒勿遲私為鄉邦慶
錢塘古都會山水清且妍出膺藩屏寄光華映貂蟬西
湖了官事冠盖傾羣賢登臨望吴越酌彼六一泉秋風
怒潮生忠烈猶奮然懸知發䧺抱勲業無窮年
笛響適南邁威行江海秋平生周孔學偉哉少其儔方
喜瞻衣舊忽兹成别愁落落門下士終歲將淹留何如
理歸檝尚及從公遊復恐非久外起作商聲謳
送胡允文楊廉夫趙彦直登第歸越
秋鶚横江来越上得三士吾宗及楊趙聮翩鴻雁似勗
志俱妙年英華振頽靡淵源春秋學同究尊王旨明年
試南宫勢若鼎足峙桃花春浪高禹門同上矣文驚大
宗伯榮封聖天子乃知穿楊手賈勇更竒偉天門黃金
榜觀者實填委四方已傳說他郡固無比而我客京師
目擊此盛美敝廬隣越山殊重鄊邦喜三子時見過連
璧照書几瓊林燕酣罷官拜君恩侈朝紳多贈言南歸
戒行李袍笏光參差娱親耀閭里一綰會稽章參軍錄
城市一宰天台縣絃歌好山水一佐海上州寳陀攬瑰
詭國家重設科羅才資治理圖報在忠貞豈曰榮一已
矧膺民社寄責效從此始行行慎勿遲郊迎喧老稚郡
侯宴高閣蓬莱翠如洗
雨中謝王治書作松石見贈
秋雨入毫素總是無聲詩犖确小峥嶸欝欝蒼髯姿下
有伏龜苓上有巢鶴枝清風古君子寫此胸中竒咫尺
千仞勢歲晚相娱嬉愧貽知已贈永與白雲期
苦雨呈治書
風雨晝如晦凄凄撼高林天街似銀河盈盈秋水深人
馬良病涉舟楫固可尋屋漏墻盡頽蛙生竈已沉城東
念歸客獨作饑鳶吟
東坡遊赤壁圖
赤壁忽在眼畫史非常流彷彿武昌岸山川欝相繆英
䧺擅三國謾說曹與周何如東坡老獨駕一葉舟良宵
天宇淨乘興同客遊風清水無波月出東山頭空明凌
萬頃白露沐新秋飄然若遺世從是登瀛洲舉杯笑相
属此樂未易酬洞簫嫋餘韻江蛟舞潜幽風月亦何限
適意惟所求逝者固如斯妙理無停留借問坐中客頗
識此理否酒醒作新賦一洗萬古愁
和黃晉卿北山紀遊八首
靈源
山中念昔遊曾借僧房宿靈瀨洗幽耳孤燈懸佛屋晨
興訪隱者杖履沿澗曲
草堂
上方極清邃人世有此景水木圍燕坐翛然吟骨冷㵎
谷雲窈深何止三萬頃
三洞
洞府縣珠泉山木舞蛟翠遊屐印蒼苔来往窺神秘凡
骨諒難仙山中空久遲
鹿田
雲深山寺幽樹石盡蒼古行行穿蒙密衣滴松上雨俗
駕寧少留清景忌多取
寳峰
春隂雨時作山險多沮洳魚游一泓泉藤絡千年樹偶
此會禪心坐久不能去
潜嶽
蕙帳生春寒幽棲擅雲壑巖阿有長松時見晴雪落懷
古心欝紆清風散寥漠
山橋
書堂翳荒榛石磴攀蘿上隂崖少行蹤空谷聞樵響勿
謂古人遠千載有司賞
寶石
北山夜来雨春泉流滿路招提水石會憶我曾遊處老
衲不出山長年卧雲霧
過馮公嶺
嵯峨馮公嶺一上數十里時秋宿雨餘林壑風日美屈
曲屢登危平夷少休止山田如蟻垤縱横翠微裏層岡
半天上絶澗深井底驛道通甌粤郵亭雲表峙斷崕懸
丹實老樹結青榧安知無隱淪白首招不起過客戀清
勝居人厭遐詭逐逐利名心憧憧来未巳
愛松軒
禪宫在空谷而有高僧居平生最所愛長松三兩株一
樹更古怪屹立當前除蒼髯似膏沐朝旭霧露餘滿地
布雲影微風奏笙竽喚醒丘壑夢好尚隱者如隂移石
橋畔流水清可娱袈裟坐其下自讀貝葉書夜久明月
出老龍吐驪珠尚想陶弘景與之談玄虚
遠碧樓
峴山入樓碧衆皺爛成堆南忩不受暑長晝薰風来坐
卧有佳趣心清寡塵埃飛翔萬翠鳳欲下吴寧臺爽氣
方掛笏白雲度崔嵬結廬傍城市愧此山林材日汲龍
井泉烹茶當銜杯閉門讀書史他年可徘徊
題王晉卿西園雅集圖
汴京文物盛想見元祐時迅掃開西園勝事春遲遲如
何貴公子雅有書畫癡休暇足蕭散羣賢會於斯曲徑
穿深竹幽花俯清池澹若忘世念稍覺山林姿堂堂眉
山公翰墨何淋漓詞源倒三峡旁觀但嗟咨從容潁濱
老緩帶相追隨或據案凝望或曳杖委蛇松隂羅古器
時復斟酌之漱井坐晚凉得句秀且竒道人方摘阮淮
海音獨知石屏峭崖立揮毫者為誰豫章學空寂危恭
方外師茶烟落花畔禪榻鬢成絲徜徉各有適造物非
吾私諒能燭兹理浩然無所疑龍眠精繪事展卷有餘
思我已後諸公三歎題此詩
李成江山風雨圖
李成善山水神妙詣其極想當盤礴時天地俱動色急
揮不停手工與造化敵九天風雨来千峰雲樹黑老樹
吹欲倒前村已相失勢若萬馬奔淋漓元氣濕草堂茅
盡捲詩老四壁立但聞溪上聲那見林間翼片帆欲何
往摇蕩正危急誰卧百尺樓竒觀不下席豈無隱居者
惟憂沒釣石亦有山寺僧沾灑出禪寂無窮貌幽險千
里歸咫尺吁嗟畫中見長年愧行役
史顯甫左丞小車行春圖
遠山秀如黛朝来雨初晴平原既膏沐桃李亦已榮春
風足行樂禽鳥方和鳴有懷杜陵興里社尋舊盟殽蔬
雜山野提擕雙玉瓶暫釋廊廟具幅巾一身輕小車過
花間隠隠疑有聲兒童撰杖履老父相邀迎班荆坐林
麓香醪時一傾勝處即小留望遠贈雙明廓然天地大
適見萬物情
水木清華亭二首
高人種松桂結屋居其間蒼苔無轍迹流水自潺湲高
樹棲青鳥幽池照白鷳有時撫絲桐有時持釣竿暮看
林月上朝與野雲閑豈無經世心白首不出山
微風行水面初旭散林影魚潛水益深鳥弄林逾静魚
鳥悦清華山人心悟領嗟彼高盖憂何如事幽屏採藥
春雲煖歸樵烟逕暝庭草日日積柴門無造請
王公儼少監雲松巢
飄飄謫仙氣神交契杳冥厭彼承明直駕言卜林坰廬
山曉看瀑洞庭暮揚舲雲来長松白雲去長松青結巢
雲松間服食千歲苓眼高空四海澹泊遺世情月出潄
寒瀨哦詩走山精
九日會晉卿同鄉友小飲既而往飲晉卿所
佳節莫虚擲黃花開滿枝約我鄉中友薄言飲一巵亦
有西江客邂逅同襟期小忩媚秋色獻酬螯可持醉来
興未巳借馬俱北馳從容博士席盤饌羅珍竒采石風
味高笑談益淋漓西望搔白髮青山沒斜暉出門日云
夕微月光在衣酩酊復酩酊相擕徒步歸
客居冬懷十首
冬日莫嫌短南忩無限明兀坐觀古書翛然遺世情好
句有時得興来自天成
好官貴盛年好人貴晚節六十白頭翁歸懷胡不切世
道苦迂迴我心良直截
食欖苦已極寧覺微甘回養生宜飲醇竟日恥空罍潜
蟄需陽動地爐畫寒灰
大風連日夕萬樹吹盡秃前塵似揚波後塵如轉軸吁
嗟形勢途正是勞馬足
清晨門未啓野衲来諷經湏臾童子集嘵嘵背書聲何
當返吾廬逸老静無營
良友居我隣或在巷南北日静風不起縱步時相覓把
酒細論文一笑百憂息
詩豈解窮人人窮詩自工今我以身試苦吟髮如蓬老
来益固守窮達付天公
日光上忩紙愛眠常起晏近午不出門舂米始朝飯安
閒息妄想貧苦今已慣
旅困依僮僕痛痒切吾身交情少金石病患疇相親珍
重遠方客起居慎風塵
我臞真鶴形固非食肉相寓京又三冬未悟平生妄白
髮還故山笋蕨春可餉
蒼雪軒
蕭然蒼雪軒忩外萬竿竹夏隂禪榻冷翠霧沾衣綠清
風晝說法白雲夜同宿何以充朝飢呼童饌寒玉食飽
潄石泉林間自捫腹
留雲軒
白雲從何来就此石牀宿有意棲長松無心出空谷挽
之不容去庶用媚幽獨爽氣潤絲桐寒光凝竹屋盡日
山中留成堆封古木長伴老僧閒野田春雨足
純白齋類稿卷四
