純白齋類稿卷十六元胡助撰
七言絶句
元旦即事二首
再入詞林兩度春衣冠元會物華新青衫皓首江南客
亦是彤庭班末人
新年佳氣滿皇州南雁回来春水流白髮史官幾七十
上章告老覓歸舟
墨雨竹
江浦涓涓雨葉垂兩竿倚玉鳳棲枝天寒翠袖春風澁
恰似湘妃泣舜時
寓舍偶題二首
華軒清暑思從容朝市山林蟻夢同深巷絶無車馬到
午窗一枕綠槐風
僦得幽居慰客情槐隂滿地暑風清見人抱甕治蔬圃
却得歸田賦未成
宿貢泰甫書齋二首
歲晚天寒共一觴書齋留宿話文章懸知二妙連床樂
翰苑瀛州日月長
京華幾載托交深白髮蕭蕭已滿簮永夜書囊談未了
擁衾彷彿夢雲林
夏日寓僧房有感三首
鶴姿豈必愛乘軒觸械寧容老灌園聞道朝端求治切
江南民瘼可能言
凉生塔院竹風吹老翠摩空峴色竒午睡覺来成獨坐
時看一卷柳州詩
然竹煑茶消永日觧衣坐石受清風一塵不動天機寂
萬法何歸覺性空
正月三日王仲能載酒同飲湖山堂二首
鳳沼新春休沐日省郎邀我作遨頭也知北客三年仕
不及西湖半日遊
小舫清尊早過湖湖山堂上興何如洞簫吹徹歌聲緩
春雪微微點翠裾
過陵州
御河漾漾木蘭舟春盡飛花送客愁何事驅馳南又北
三年三度過陵州
初度遊西山
水樹凉生五月秋河邊駐馬看龍舟幾年初度京華客
今日西山特地遊
溪山過雨圖
從意元暉伯仲間諸峰過雨白雲閑江南林谷眞如此
中有高人不出山
暮冬感懷
京城風雪歲將徂廪粟朝朝換酒壺附火鴟蹲身懶動
豈堪弄筆畫胡蘆
又題
朝家寔錄幾回編尸素長慚費俸錢莫把文章脩舊史
恐妨歸老臥林泉
初度偶題
加我三年七十人劬勞思報志空勤行抽手板歸田里
遠碧山中有白雲
良鄉道中
秋雨泥途有底忙考文三度過良鄉燕南自古多竒士
拔取宏才作棟梁
過涿州
歸騎翩翩似水流泥乾路穏更無憂愧予忝薦中原士
幾度西風過涿州
水仙花
南浦飛雲洛水神凌波微步不生塵梅兄礬弟雖同趣
一種風流别是春
沃青閣
南塔前頭高閣上山光渾似沃州青夜来飛雨穿窗入
翠濕華嚴一卷經
追和荆公留題龍泉二首
千年神物疑常在一勺寒泉永不乾海内青苖自枯槁
蒼生空望起龍蟠
山石靈源潤不枯清甘為我滌疏麤近来莫訝留題少
曾有金陵一句無
東湖十詠
東湖秋月
東湖者純白老人世家之所居也
明月高懸萬古愁東湖碧水一天秋倦遊老子歸来後
夜夜秋光照白頭
巖山蒼翠
巖山者逸老堂南望諸峰是也地理永康俗名十二
巖山多異跡
十二巖巒列翠屏人傳洞壑有仙靈朝雲暮雨尋常事
萬古巫山一樣青
南浦春流
南浦者純白老人家前之水也其源出大盆山春漲
瀰漫極可觀也
沙邊遥見木蘭舟淺渚清波漾白鷗三月盆山春水發
滔天雪浪大江流
禪悦白雲
禪悦者白衣大士道場也昔延名僧居之今廢
昔時老衲滿禪關幾度殘經帶月看今日荒凉僧去盡
水窗空鎻白雲寒
陳庄水亭
陳庄者東陽宅仁氏倉廪也因起小亭臨於池上一
境可觀
黃雲萬頃覆西疇高臥元龍百尺樓未必催租眞敗興
自緣人物少風流
葛圃花竹
葛圃者界軒先生故居也其孫夢賢善葺理花竹可
愛
仙翁舊圃藥苖肥竹徑幽深白板扉春酒釀成因醉客
海棠花下倩扶歸
秋堂湖石
秋堂者純白老人從諸孫夀朋之廬也昔買喬氏太
湖石運至西園眞竒觀也
太湖竒石削崔嵬壯觀秋堂信偉哉米老見之當下拜
百夫輿自孔山来
秀野沙洲
秀野者純白老人舊園池也盡壊於狂瀾近年水還
故道沙漲復洲今開為田矣
清泉白石化園池沙漲泥淤復舊基滄海桑田知幾變
故宮禾黍正離離
西丘夕照
西丘者東湖之西小丘塢也自昔農人丘氏世居竹
籬茅舍鷄鳴犬吠相聞有古風焉
禾黍鷄豚不厭貧耕桑世業古風存夕陽掛樹秋光老
樵擔参差下白雲
五度朝暉
五度者逸老堂東北望見大山是也不知五度之名
何說其下居民多富者
大小嵬峩五度峰朝暉夕靄變無窮山紅澗碧人家好
簫鼔藂祠歲屡豐
子猷訪戴
玉嶂冰溪雪後天扁舟孤詠興飄然當時若見戴安道
那得風流千古傳
雪窗墨蘭
空山窈窕泣湘靈回首芳洲杜若青禪老揮毫眞善幻
光風吹得楚魂醒
古松
庭前挺立歲寒心千尺蒼髯半畝隂下有茯苓成琥珀
臥聽風雨老龍吟
余景山枯木
千年枯木不知春鐡鎻珊瑚古篆文前後太隂雷雨黑
老龍蛻骨越江濱
庚寅歲旦
元日春闈已一旬老夫就飬客吳門新年七十又三歲
後飲屠蘇望白雲
隠趣閒步二首
野人生計在桑麻松竹清隂處士家山北山南雪消盡
後園日日看春花
萬物生生造化功園池佳趣幾人同風輕日暖唐虞世
柳色花香杖履中
純白齋類稿卷十六
