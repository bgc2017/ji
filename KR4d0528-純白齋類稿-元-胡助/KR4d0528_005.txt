純白齋類稿卷五元胡助撰
七言古體
松柏歲寒圖歌
畫師不畫洛花妖豔萬枝紅却畫峨嵋嶺上一長松又
不畫孤山横斜千點白却畫孔明廟前一古柏長松古
柏成大材萬牛之力挽不回懸知勁節飽霜雪石根猶
帶晉莓苔直幹亭亭聳蒼翠雙頂團團状車盖世誇桃
李春風顔不識虬龍後凋態分明西山兩餓夫化作松
柏千年臞韋侯老筆絶代無我得此畫勝得驪龍珠摩
挲病眼看入妙似聞蕭瑟清風餘掛之書齋興不孤歲
寒人對歲寒圖
弔臙脂井闌歌二首
二南本風化鄭衛多淫辭聖人删詩亦見錄乃知監戒
良在兹江南日夕窮歡宴玉樹花新月長滿龍驤飛渡
天塹平屋茅不直秋風捲門前狎客散如烟井底嬌娥
共攀緣當時香淚灑闌石千秋化作胭脂色幾人摩挲
長歎息娟娟猶暎土花碧劉郎曾入桃源中嗔花不似
臙脂紅桃花流水今安在霜風凄其石可碎石可碎無
奈何醜汙青史不可磨
綺窗美人酣未醒催汲清泉飛兩綆水晶簾空秋月明
井梧露滴銀牀冷後庭花謝知幾秋淚痕猶帶當年愁
天長地久何嗟及殷紅點點爛不收夜雨鳴蛩更凄楚
古堞雲荒宫樹死覆車長使後人哀胭脂零落歸黃土
剛腸疾惡寧在兹石應有語無人知雀臺亦是貯歌舞
古瓦何傷成硯池
清凉寺
城中車馬塵及腹城外山林春翳木二三佳士同我遊
到處登臨訪遺躅石頭贔屭蹲老虎古寺清凉滿修竹
六朝形勝幾人爭忽忽興亡互歌哭寒潮無復打空城
八百年来變陵谷南唐避暑翠微亭荆棘叢生走麋鹿
躋攀絶頂何所見江北青山来不速晉宋諸賢安在哉
唯有年年春草綠富貴何如一杯酒斷碑零落無人讀
湏臾客去僧掩關颯颯山風動寒玉
梅花吟
乾坤清氣鍾梅花品題不盡騷人家剛道横枝有南北
風姿香韻無等差南枝向陽開獨早北枝向隂尚枯槁
陽和走上北枝来北枝開勝南枝好一樹自分南北枝
年来冷暖無人知珠簾翠幕要調護畫闌玉笛休輕吹
君不見春深千樹花如雪南北枝頭孰分别
續太古雪歌(為楊友直作)
君不見金華山中牧羊子叱石為羊石皆起又不見神
山開時石髓流剛風吹合如琳球君家古雪亦其匹晴
虹貫忩練光濕傍人驚嗟見尤物俗眼那知是仙質子
雲齋中有岷峨彷彿太白連蓬婆雪耶石耶竟莫辨但
覺芒寒銀海眩陵陽老人歌楚章吴興趙書鸞鳳翔要
與此石相頡頏人間三絶誰其當看来自是洪濛太素
光仇池雪浪安敢鴻雁行不知閱世幾萬古蓬莱清淺
凋扶桑拂拭三扣春風香請君貢之白玉堂
題范文正公書伯夷頌
翰墨嘗託文章傳文章益重節義全使無節義照今古
文章翰墨空婵娟特立獨行不顧衆萬世標準權亦用
吏部雄文破鬼膽為渠喚醒西山夢范公相望餘千年
人物自與臯䕫并黃素細書伯夷頌白頭不草太玄經
一字千金價無讓虹光夜徹星斗上夷清韓頌高平書
再拜莫作文翰想奸臣襲藏尤畏仰面無生色泚流顙
珠還氊復子孫賢我信斯文天未喪佳辭善書常有餘
嗚呼節義不可一日無
周權府墨竹
將軍絳侯之子孫千年世胄仍雲屯朅来出戍東陽郡
時平盜弭兼工文雙溪清氣青冥翅回首人間如夢寐
耆年在泮非吾志斯文有續曾未墜幅巾野服逍遥地
百年種德當平治明經射策復古制一郎高攀廣寒桂
異代科名父兄繼光動邦基昌永世寵錫貤恩泉壤賁
天之報善以子貴焄蒿悽愴孝思至春秋備物大夫祭
遺像儼然後人對曉山峩峩千古翠
黃河行
黃河之水貫九州發源西自崐崘丘渾渾深大江海勢
浩浩迅駛東南流厥初疏鑿導末𣲖想見浮泛窮荒幽
狂瀾滔空或鯨駕先民幾度為魚憂萬古不平吕梁險
老天永畀行旅愁人生固非金石夀一清可待踰千秋
泝沿北上聊濯足欲照白髮知無由維舟彭城古岸下
慨然興感登黃樓千載英雄春夢破一朝富貴秋雲浮
眼明遺文尚可讀斂袵前輩清風修向来河清美金頌
豈知乃徽今日休冠帶充朝文物盛桑麻蔽野人烟稠
太平一統古未有觀光萬里今重遊快哉風帆日行遠
不將機事驚沙鷗丈夫出處自有志安得局束山中留
塵外亭
結亭幽處車馬寂流水泠泠山更碧白雲滿地紫芝老
修木繁隂清暑夕巖阿桂枝風露濃㵎底梅花冰雪積
山間四時靡不好世上纖塵那得入誰將圖本到京邑
中朝名士見之空歎息
苦熱行
去年六月苦淫雨日夕蕭蕭不知暑今年亢旱連六月
烈燄飛埃人病暍誰道朔方冰雪多年来無奈炎蒸何
火雲亭午驕閃閃燕馬亦作吴牛喘安得甘霖萬物蘇
扁舟南歸浮五湖
青青柏一首夀王治書
青青柏挺孤直秀暎中華𠫭北極儀表高臺隂四垂商
聲瑟瑟凝秋碧香葉交柯鸞鳳巢蒼烏朝集求其曹勁
氣森嚴醜怪伏百鳥不敢妄鳴號清風時来似流水九
霄雨露翠如洗上有光芒老人星持書一卷長生經後
千齡柏青青
題治書所贈松柏石
高人在昔例能畫不比俗流空索價偶然盤礴得新意
落茟豈在宏偃下拂拭絹素生秋色為誰作此好松石
一株翠柏飽風霜我益敬之古遺直獨行犖确山徑中
衣冠似是商山翁心期綿邈贈歸客中有歲寒千古風
和歐陽承旨韻題金坡圖
臨江山水冠江右洞府人仙日清暇金坡玉笥更逍遥
道德黃庭幾回寫昔聞煉修多真逸避秦人隱雲林下
四時瑶草長是春百丈飛泉不知夏尚方真人試寶墨
圖成秀色照山埜是間有路通桃源流水紅芳自容冶
卧雲耳孫袁道士袖拂烟霞絶瀟灑琳宫别館隔塵世
白日青松最幽雅勝地胡為不歸去征途誰是長年者
樓居高詠翰林詩金坡回首懷金馬
上京獨石歌
出自居庸北口關千山萬山蒼石岩龍門瑰詭莫敢扳
他山𤨏碎不足觀此石胡為名以獨魁然特起違林谷
堅頑未必中韞玉夜疑伏虎空飛鏃安得煉之補天漏
徒使千秋擎佛屋
灤河曲
行人驅車上灤河灤河水淺人易過北入太液流恩波
潤澤九州民物和天子清暑宫峩峩兩都日騎如飛梭
穹廬畜牧草連坡青鸞白雁秋風多勸君馬酒朱顔酡
試聽一曲敇勒歌
再賦李陵臺
李陵臺畔秋雲黃沙平草軟肥牛羊當時不是漢家地
全軀孥戮寧思鄉塞垣西北逾萬里此去中原良邇止
安得有臺灤水側好事千古空相傳可憐歸期典屬國
雪裏幽窖無人識
秋夜長
秋夜長月微茫七月已似十月凉風傳禁柝車馬静沙
際氊廬燈火光夢回酒醒衾絮薄不知此身在灤陽羣
雁飛鳴向南去問君何時還故鄉
龍門行
龍門山險馬難越龍門水深馬難涉矧當六月雷雨盛
洪流浩蕩漂車轍我行不敢過其下引睇雄竒心悸懾
歸途却喜秋泥乾颯颯山風吹帽寒溪流曲折清可鑑
萬丈蒼崕立馬看
空閨詞
綺窗鎻春朱戶扃雲和廢久塵冥冥空有翠被凄餘馨
向来行跡莓苔青返魂香消夜寥閴乘鸞一去無消息
無消息淚沾臆楚水吴山愁裏碧悵然起望璧月斜曉
風吹盡櫻桃花
三禽言
泥滑滑泥滑滑江南路長烟水闊雲黑山昏雨又来行
人深窘嫌爾聒休云蜀道費躋攀只今平地亦行難
脫袴脫袴勸我聲聲淚如雨富人脫故還著新號寒孰
恤貧人苦輸官未了償私逋舊袴欲脫新袴無
不如歸去落花滿地催得春歸不自歸啼血年年訴何
事蜀山萬木好棲身何必江南愁殺人
純白齋類稿卷五
