純白齋類稿卷十二元胡助撰
五言排律
夀柳道傳博士二十韻
昌運通神嶽長庚應吉占仙華巍崒崒江浦潤漸漸間
氣鍾名世奎光燭畫蟾宅心推廣大成德本沉潛魯下
傳宗遠河東問學兼脩辭精以密稽古博而嚴脫穎非
常調彈冠詎久淹笑談春入坐吟諷月窺簾考試文丕
變分雍教不厭容臺儀有據清廟器無嫌積累培良厚
操持取甚廉銘章隨竹帛諡筆却金縑朝幘收佳譽恩
波喜沛沾仲秋當吉月湛露沐威炎桂蠧冰盤爽松醪
夀斝添鸞坡方直上鳩杖未湏拈海棗香堪剝蟠桃味
正甜水蒼新玉佩緗縹舊牙籖旋逼躋華要寧容即退
恬太平資潤色里閈極榮瞻
夀吳閒宗師
瀛海仙源遠崆峒景運長眞人希代出大道翼時康教
雨師門盛宗風祖德光譲流吳子國慶衍益公堂毖祀
精潛逹迎年樂未央太玄由我老永命贊吾皇忠孝承
殊渥勲庸表異章蓬山遊縹緲弱水濟汪洋華旦開千
祀崇朝轉一陽羽儀眞肅肅霞服偉煌煌清奏聞天上
黃封酌帝傍龜麟呈瑞簡龍虎衛靈場瑶圃羣仙集冰
壺百怪藏大椿齡益荗古樂夀彌昌期棗仍多實蟠桃
又再嘗閒閒歸衆妙一一見眞常曠劫虛無炁長生道
德香玄都蕭爽地笙鶴永翺翔
夀馬伯庸學士二十韻
嶽瀆神光降乾坤爽氣浮偉人驚間出昭代獲旁求應
詔高科始揚庭大策優華登文翰屬顯擢法冠儔天下
無多士朝端第一流抗章彈老鳳乘興狎輕鷗耕釣蟠
三楚聲名播九州高吟淮海月清嘯石田秋宣室趨前
席承眀厭舊遊四人寧避漢二老已歸周載筆銘鐘鼎
談經侍冕旒青宫資善翊黃屋訪洪疇桐馬淋袍錦團
龍沃賜甌變風回大雅稽古耀前脩華旦初逄臘遐齡
曷計籌俗憐青眼顧恩重赤心投龜息春長好虹光夜
不收玉堂眞學士碧海古瀛洲仙棗香堪剝蟠桃味欲
偷夀祺齊廣老文統接韓歐
和王治書題商學士山水十韻
盛時宗翰墨學士擅丹青逸興開山水高名仰日星樵
斤空谷應漁網暮潭腥晴塢雲無迹寒崖樹有靈幽篁
竒石瘦野蔓怪花馨猿鳥林間見舟車水際停齊梁圖
作障吳蜀寫為屏萬壑歸深院千峰列廣庭滄波鷗泛
泛空宇雁冥冥遐思巢由輩中藏隱者扃
和治書春日臺中獨坐十韻
攬轡獨遲遲清朝百度宜憲綱爰自肅危坐若無思封
事通丹扆吟鞭咏素絲烏棲多好樹鳥弄幾新枝沙軟
連春草波澄觧凍澌興懷金馬夕言餞碧鷄時深院花
隂合閒階栢影移芹香来燕子水煖出魚兒白日寧虛
擲青雲不負期甘泉崇報祀應待續周詩
送史秉文助教祠西嶽還家
蜀郡文章古雝庠聞望嘉放懷吞七澤歸夢繞三巴秘
祝祈民命分祠遣使華孝思寧獨席恩意許還家海嶽
皇威暢乾坤聖歷遐銜香辭紫禁負弩迓青緺令伯人
方敬相如俗漫誇錦江浮竹葉玉壘漲桃花夀斝千年
會慈顔八袠加暑風清劍閣秋月上褒斜飛雁河源遠
看雲棧道賖高堂榮禄養晚節著天涯
胡安常侍郎父慶夀八十
盛世躋三夀清心養一元肖形傳洛會種德邁于門安
定新封貴中庸舊望尊菊潭澄夜月藥砌弄朝暾大耋
齊申吕高風蹈綺園枌榆崇素節橋梓沐皇恩家慶金
章絢庭趨彩袖翻珍羞嚴日愛旨酒樂春温水曲扶笻
杖花隂駕小軒何當床下拜同姓古彌敦
元夕王參政席上賦翦燈
元夕同清賞華燈此是魁玲瓏峩鳳閣縹緲疊鸞臺楮
葉羞雕刻并刀快翦裁水紋多曲折絲縷細縈廻一巧
由心起千竒應手来紅摇驚舞袖彩散入銜杯雲母長
疑晝冰綃不染埃瑞光明百寶春色映三台玉燭和風
轉金花午夜開追陪東閣履吟咏愧無才
夀虞伯生學士二十韻
雍國光来裔岷江産世賢朝廷聲夙著舘閣望推先學
問諸儒服文章四海傳楷書誠美甚古篆更蕭然王李
眞齊駕韓歐可比肩持衡歸鎻院進講侍經筵璧水開
精義蓬山玩秘篇題詩紅藥畔草制紫薇邊竹汗成新
史芸香入舊編立班金帶重下直彩旌懸歷已三春候
時方二月天長庚開夀域南極祝遐年花院藏烟後蘭
亭禊事前高明瞻斗漢雅志屬林泉顔渥黃封酒心清
白社蓮松筠宜晚節龜鶴映華顛眞率甘枯澹逍遥屏
麗妍丹爐同永久鐵杖闘清堅前輩風流在斯文綂緒
延佇看升一品冠絶玉堂仙
劉仲彜御史孝廉
親喪吾自盡營葬族人兼樹柏哀何極居廬制獨嚴夜
泉臺寂寂春露草纖纖行義還淳古科名舉孝廉青宫
趨簿領白簡肅壬憸汝穎先賢傳遺風尚有瞻
送趙宗吉西祠隴蜀
山川崇代祀有詔遣鄒枚峻極瞻西嶽華文煥上台靈
光通漢畤嘉氣候秦臺望秩精誠逹迎年淑景廻函香
天上至使旆日邊来馬度卭徕坂舟行灔澦堆劍門垂
薜荔棧閣長莓苔鳩杖扶商皓班衣舞老莱過家多會
集駐節少徘徊賦詠誇詞筆登臨騁逸才錦江春雨足
玉壘暮雲開宣室他時對皇風暢九垓
胡母李孺人挽詩
孝奉尊章久仁施德厚培治家皆懿範教子總英才敬
對一椿老芽聯五桂開萱春方有喜薤露遽生哀采服
幾年别衰麻萬里回聞喪凄六舘致賻動三台無復跳
魚出唯應弔鶴來朝聲歌楚些亦足慰泉臺
新城八詠樓呈張毅甫廉使
八詠登臨地荒凉皆久堙溪山千古勝棟宇一朝新起
廢眞竒事觀風得偉人赤松光世裔綉斧映朝紳露井
休文迹星壇婺女鄰前楹峰矗矗西浦水粼粼天遠冥
鴻羽波澄泳錦鱗闌干危倚徙螮蝀屹横陳秋落高梧
影雲埋老樹身参差烏鳥集浩蕩白鷗馴三洞飛仙宅
䨇流合劍津鶴歸華表上羊臥石泉濱芹泮恢儒業冰
壺肅吏塵勲庸銘琬琰壯麗闢荆榛要路多名士清時
少隱淪川原良可愛林壑美無垠境曠才難盡詩工筆
有神舉杯邀皓月鼓瑟轉陽春縱目連南極馳心共北
辰遊觀資治理同樂太平民
和趙可學御史試院紀事十四韻
春闈多士集五日試三場懇懇言爲治拳拳策救荒朝
曦穿席舍殘雪擁茨牆筆落風飄忽簾垂燭煒煌詞源
寧有竭露索豈湏防胸次精忠白眉間喜色黃温温明
玉質耿耿耀珠光對卷翻硃墨凝眸老雪霜縱横周禮
樂馳騁漢文章側席求賢俊安民化善良仁恩推廣大
景運極延長宗伯持金鑑歐公擅玉堂考文流電彩執
法染天香我后今堯舜垂衣冠百王
送袁雪樵河間治中
漢世三公裔鴻名四海聞衣冠傳典則閥閱聚氤氲秀
挺當年少才弘更學勤槐花騐秋賦金榜炫朝昕正議
回鈞軸清風動香芸致身紫薇署拂袖青𤨏熏南邁遭
炎瘴北征苦寒皸去思勒民社樂育歌泮芹馬邑古邊
障雁門今榆枌雪樵清峻極風俗美華勛佐理煩耆彦
承恩報聖君古瀛近霄漢别駕翔烟雲綠野桑麻合黃
堂風月分天官資妙畫桂子播清芬趨召金臺上還歸
潞水濆成均念同舍翰長叙斯文
王致道母夀七十
嶽神騰瑞靄婺女耀寒芒生子非凡近榮親是顯揚斷
機齊孟母躍鯉繼王祥史館明褒貶成均化善良閟宫
歌實實泮水頌洋洋燕喜開東魯忘憂樹北堂高科儒
業遠介福夀源長鸞誥天花燦魚軒象服光七旬初度
日三月正春陽翠釜珍羞味黃封旨酒香聰明如少壮
步履更輕強姻友歡同會門生秩舉觴遐齡岡萃萃眞
節栢蒼蒼五福膺全具兒孫笏滿床
遊赤松宫
眞境玄冬際空山静窈然舊遊如隔世清坐欲通仙蓬
島虛無地桃園小有天寒雲依竹屋晴雪漲丹泉林影
日光薄梅花春意先盤桓松鶴外舒嘯石羊邊未暇窺
龍洞何由訪鹿田山人朝覓句羽士夜談玄
酬和古律詩二十四韻(并序)
僕歸自京師承子晦翰製惠書兼賀學識超然追古
人而從之殊增降歎日者伏謁辱欵盛筵眷意綢繆
益悦情話且又贈遺古律詩二十四韻大音希聲寵
光行禮異時中朝諸公見之亦當爲之擊節也輙次
韻奉荅甚愧續貂幸裁正焉胡助頓首再拜
乾坤森萬象一氣實綱維屬此文風盛方當世運熙青
山攻琬琰白水照摩尼土樂吳蓴美年荒魯酒醨達才
猶昔日藏器諒需時瑚璉周宗廟衣冠漢羽儀喜因趨
燕寢暫得脱塵羈文翰功深著鄕閭德厚施遠懷纔略
布妙語數相遺燕客華觴集娛親彩服竒乘軒憐野質
招隱慕幽姿孰謂淹槃澗行看貢禮闈感君崇道義愧
我拙言辭磨琢資良友温恭本聖師克勤逾澹泊加禮
益操持雲軌長虞覆天閑每斥嘶萱堂春意永竹徑歲
寒期西峴霜空壑南溪雨漲堤古心稽典籍逸興寄園
池習俗行誇疾隨時論少卑椒盤春獻頌蓮炬夜催詞
博學端成務愚言敢傚巵行藏俱有合用舍孰非宜年
妙才華富飛騰豈厭遲
純白齋類稿卷十二
