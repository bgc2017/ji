純白齋類稿卷十五元胡助撰
七言絶句
題宋理宗御札賜王霞後
蹙國防河事可知錢塘綴息強支持權臣債帥無庸責
天命方開混一基
又
穆陵訓敕耿遺珠盛世足徵文獻餘王守宜登良將傅
孫曾上送史官書
九日同晉卿携酒訪士悦二首
菊花時節蟹螯肥風起天街木葉飛長記九重重九日
都人瞻望翠華歸
秋風紗帽客京華幾度重陽不在家清俸尚堪供一醉
與君隨意看黃花
題秋粟銀鼠卷
銀鼠何如永某氏皮毛如雪秋正肥黃粟原頭慣偷食
不知捕作貴人衣
題蔡君謨家書
家問勤勤一紙書榻前奏疏此權輿直將忠孝貽千古
不獨聲名輝里閭
又
一節功名耐久看奉親報國寸心丹當時閩産如公輩
尚得輸忠作諫官
懷李亭
何人懷李弔仙靈千載春風醉不醒吐出驪珠二十顆
敬亭山色更青青
祠山張廟
祠山古木庇宫庭傳說埋藏别有靈不見題詩羅處士
將軍對立鐡衣青
春雨
京城春雨似江南客况蕭條苦不堪又報中臺除目下
諸公衮衮赴朝參
賀張毅夫右司燕集
階藥老紅春意静窗筠新綠夏隂閑西垣燕集刑皆措
天下安寧似泰山
相府羣英佐治安獻酬尊俎樂餘閑留司整暇時延佇
太液波涵萬歲山
折枝来禽
寫生沙果似妖姝映日紅腮霧露餘想見江南此時景
薰風池舘正臨書
聽松樓
小楼月白奏笙簫數樹長松倚碧霄夜半忽驚風雨至
不湏更聽浙江潮
江鄉捕魚圖
蒼崖老樹日蕭蕭一片秋光水動摇漁父滿罾頭似雪
兒孫歡喜白魚跳
又詠
中原文物說金人二百年間墨尚新何限江湖漁者樂
至今展卷動朝紳
遊李氏園
小舫清遊一日閑凉亭高處倚闌干西湖前面孤山後
水態雲容不厭看
湖山堂
綠樹殘紅夏氣清湖山樓觀雨初晴水雲隂裡笙歌起
多少遊人醉太平
六一泉
湖上興懷二百年文章太守玉堂仙我来醉倚長松下
三酌孤山六一泉
過瓜洲
去年六月過瓜洲今夏還来此繫舟堪笑在家能幾日
一来一往白人頭
羅稚川雪景
獨釣寒江似凍蠅五樓千古挂枯藤山隂道上無行迹
林外人家雪滿罾
赤壁圖
扁舟赤壁興飃然白露横江水接天三國英雄渺何許
千秋風月屬坡仙
又
山高月小水聲聞二客從遊酒昜醺孤鶴横江夜將半
羽衣入夢揖予言
湖學感興四首
斯文行世古猶今安定先生教育深湖學四齋天下式
先將經義淑人心
經殘教弛尚虛文風俗何由使再淳進德明明貴天爵
豈圖温飽似庸人
漢唐殘刻有餘妍文定雄辭百世傳明善固非求墨妙
蔡奸蘇節自昭然
芹香苕水碧於藍六籍醇醲味正酣格物工夫精治事
莫教俗吏笑清談
戲呈黃晉卿博士
壁水西廳國子師天街遇雨獨歸遲豈知不與朝參者
正是微吟睡足時
望仙都
清溪白石樹扶疎山骨蒼蒼潤不枯無數花流春水出
行人指點近仙都
嶺上翛然一柱笻千巖萬壑縉雲東洞天可望不可到
石笋峨峨春雨中
過馮公嶺
披雲橋上馮公嶺借問何由嶺姓馮人道馮公有遺愛
故將危嶺號馮公
又題馮公嶺
肩輿咿&KR2374;畫圖間峭壁攅峰碧玉環上到嶺頭一回首
不知身歷萬重山
追和洞賓留題玄妙觀蕉池二首
山房不見道人回池上蕉花幾度開午夜雲歸秋月白
題詩好待我重来
一氣元為萬物胎誰將混沌鑿分開斷崖水石幽深處
時有仙人自去来
車上
山川竒氣子長文今日輿圖古未聞行盡河流上車去
北来喜見槖駝羣
九日書寓居壁
隨寓書齋也自竒主家種菊似東籬黃花爛漫西風冷
時向窗前得一窺
又詠
破帽飃飃老孟嘉驚逄重九客京華故園今日知誰賞
却傍人門看菊花
特們德爾丞相斷碑石二首
昔見忠賢鎸黨籍邇聞奸相立勲碑雷霆震擊分邪正
唯有蒼天不可欺
立馬東風感慨生桑田無定幾枯榮權門回首如冰冷
春草離離斷石横
眉庵為伯生賦三首
正色騰騰結喜緣庵中老子即蓬仙長毫垂雪如羅漢
小住人間五百年
脚踏實来應不皺眼生花後却成攅乾坤清趣無人賞
山月半輪江影寒
取名廉甚道函三居上無功或爾慚千古文章宗蜀郡
眉山今日属眉庵
班姬題扇
漢苑秋風太液波承恩多處怨還多欲將心事書紈扇
時有炎凉可奈何
徐孝子
刲股頻頻母疾瘳徐生孝行與神謀聖人垂訓雖殊此
叔世聞風寔少儔
鷺鷥野景
溪壑心情白雪衣聯拳静立柳隂微魚蝦啄盡江南岸
却上青天自在飛
寒齋漫成二首
曠野蕭條河水邊小齋獨坐對殘編去年憐我山居索
今此山居更可憐
月影横忩寒雁鳴孤眠客子苦為情夜寒酒醒夢顛倒
或在家山或在京
漫興二首
冷官蕭𣪚獨徘徊歲晏無錢買酒杯非索薦章湏廪粟
年年銅印不曾開
大風纔定掃塵埃糴米長鬚久未回怪得敲門聲頗亟
不知恰有貴人来
瓊花
碧樹瓊英護赤闌仙姿綽約怯春寒揚州風物猶堪畫
后土祠前幾度看
題涿州驛
秋闈再闢喜文眀猶記河南舊驛程慚愧白頭留滯客
又從東魯試諸生
題崔鶠龍圖家傳二首
是非顛倒指忠邪章蔡登庸理國家向使公言眞見用
兩宫未必狩龍沙
龍圖直氣邁朱雲回首東都䧟塞塵南渡百年文物盛
似兹章疏幾何人
南歸舟中雜興七首
青青河畔野花開獨飲香醪一兩杯枕上有時春夢覺
遙望天際櫓聲来
十年不改舊官名幾度南歸又北征史舘重来頭更白
翰林風月有餘清
紅杏園林草漸青牛羊駝馬亂沙汀舟行飽飯魚羹美
落日風吹野水腥
快意風帆去路遥水聲浩浩似江濤五更歸夢錢塘上
睡起不知春日高
連日南風送北舡南船索挽不能前一朝也解北風轉
說與南船莫怨天
臨水消愁看落花賸拚一月到金華故山歸日應初夏
綠樹濃隂有幾家
䨇飛白鷺過沙頭隔岸人家草樹幽歸向江南花落盡
一篷烟雨載春愁
初度口號
今年初度喜還家滿眼兒孫笑語譁白髮難酬恩罔極
眀年依舊在京華
用王玉成韻題鮮于伯幾五郡紀行詩二首
古錦奚囊曉出關春歸綠野有餘閑老農不識皇華使
按轡来看海上山
幾廻下馬扣柴關坐石題詩意自閑明越天台温處道
白雲流水萬重山
瓊花
素質冰綃暎碧空天香夜染蕊珠宫此花不比凡花謝
春盡仍歸閬苑中
題泮東徐原明甫山水圖
秋老石根松籟鳴溪橋林澗少人行水寒不見垂綸者
惟有歸舟載月明
純白齋類稿卷十五
