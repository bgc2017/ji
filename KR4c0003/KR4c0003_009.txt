王子安集卷之九
唐龍門王勃子安著
明閩漳張爕紹和纂
書
上劉右相書
蓋聞聖人以四海爲家英宰與千齡合契用能
不行而至春霆仗天地之威以息相推時雨鬱
山川之兆故有玄蛟晩集憑鶴鼎而先鳴蒼兕
晨驚運龍韜而首出竝能風騰霧躍指麾成烈
士之致蠖屈虬奔談笑坐羣卿之右未如越蒼
海棄行間排紫微謁天子於是遭不諱之主擁
非常之位龍章鳳黻照其前鏘金鳴玉疊其後
三靈叶贊超然奉天下之圖四海承平高步取
寰中之託君矦之富貴足矣聖朝之付遇深矣
故知陽矦息浪長鯨臥横海之鱗風伯停機大
鵬鎩垂天之翼及其投形巨壑觸丹浦而雷奔
假勢靈颷指青霄而電擊神氣洋洋謂鱗翮使
之然也殊不知兩儀超忽動止繫於無垠萬化
糾紛舒卷存乎非我是以陳平昔之智士也俯
同降卒百里奚曩之達人也親爲餓隷當其背
強敵轉康衢雄慮耿於風雲危途迫於朝夕豈
自期榮稱相府西藩專虎據之圖寵冠齋壇東
向舉熊飛之策顧盻可以蕩山岳咄嗟可以降
雷雨遂令用與不用是非於楚漢之間知與不
知得失於虞秦之際故死生有數審窮達者繫
於天材運相符決行藏者定於已君矦足下可
不謂然乎借如勃者眇小之一書生耳曾無繫
鐘鼎石之榮非有南隘北閣之援山野悖其心
迹煙霧養其神爽未嘗降身摧氣逡巡於列相
之門竊譽干時匍匐於羣公之室所以慷慨於
君矦者有氣存乎心耳實以四海兄弟齊遠契
於蕭韓千載風雲託神知於管鮑不然則荷裳
桂楫拂衣於東海之東菌閣松楹高枕於北山
之北焉復區區屑屑踐名利之門哉至尊以搖
河徙岳之威當立地開天之運聖人有作羣材
畢舉星辰入仕揖讓朱鳥之門風雨稱臣奔走
蒼龍之闕方欲停旒金室引成康於已任闢廣
瑶林復堯舜於兹日可謂明明穆穆盡天子之
容貌矣抑嘗聞之丹山九仞煙峰非數簣之功
紫極千門雲臺俟萬楹之力故天下至曠神器
不可獨專天道無私玄勲有待而立書曰元首
明哉股肱良哉好問則𥙿自用則小况掌萬國
之權受一人之寵動見臧否言知利害君矦足
下何時易耶雖有大命不資童子之言而恭此
小心敢進狂夫之說伏見遼陽未靖大軍頻進
有識寒心羣黎破膽昔明王之制國也自近而
及遠先仁而後罰徵實則效存徇名則功淺是
以農疏千里僅踰重石之鄉禹截九州不敘流
沙之境豈才不及而智有遺哉將以辨離方而
存正功也雖至人無外甲兵曜天子之威王事
有征金鼓發將軍之氣而長城在界秦漢所以
失全昌巨海横流天地所以限殊俗闢土數千
里無益神封勤兵十八萬空疲帝卒驚烽走傳
駭秦洛之甿飛芻輓粟竭淮海之費於是乘奸
放命者出繩纆以生威因公挾私者入閭閻而
競法雖一物失所泰階延旰食之憂而百戰方
雄中國鮮終年之樂圖得而不圖失知利而不
知害移手足之病成腹心之疾征税屈於東西
威信蹇於表裏語曰勝之不武不勝爲辱天下
之責四面至矣誠可遠凝高策上薦忠言决人
事於去就合天情於終始遂令回麾轉檄背青
丘而騖列障分亭巡蒼波而守昔者齊侯以力
方城爲楚國之辭虞帝崇文苗人失洞庭之險
况乎仗德綏亂以直乘邪明逆順之端聳華夷
之望雖復舳艫沸海旌旗觸天鐵山四面金城
千里亦不能爲敵人計矣此君矦之未諭一也
蓋聞星逥日運御洪荒者貞夫一電照風行制
寥廓者歸乎靜易曰復其見天地之心乎語曰
動之斯和綏之斯來是知源潔則流清形端則
影直大道起而仁義息神化周而市獄定雖復
體元立教青災耀知遠之書順時宰物宥罪發
精微之典而况澆風易漸淳化難歸孔明耿介
於當朝子輿殷勤於易簣蓋有繇也伏見邊凶
尚梗殊恩屢發亾命山澤者日月相趨朝脱桎
梏夕還囹圄姦徒抱袂因時立僥倖之謀頑夫
頓足中路紆吁嗟之慘皆繇寬勝於猛人迷所
習勸沮不彰廉恥相冒亦有公卿失職恥受珪
符之任郎官有釁俯捨銅墨之榮又焉可以弘
奬風流抑揚衆務者也且夫朽索充羈不收奔
馬之逸輕緍振網或隨吞舟之勢况非常之化
方洽於齊人無妄之思乃及於將恐匡衡
管仲靈沼於下泉矣古之善爲國者不然信
賞而必罰道德而齊禮澤配雲雨而無曲惠威
匹雷霆而絶私戮交書聳幣仗慈厚之師投金
散璧樹仁明之長故雖開衢室蓋明堂亦將四
三皇而六五帝矣此君矦之未諭二也蓋易曰
天地之大德曰生聖人之大寶曰位何以守位
曰人何以聚人曰財是知發揮地利農桑啟其
業振蕩天功泉貝流其用伏覩前制屢擾事非
畫一&KR1185;市蕭然人情怪動夫補簡竝用未盡交
易之宜輕重齊行適啟兼并之路於是連闤掩
闠者閉肆而乘其屈布衣韋帶者闔門而受其
困五方競爽務淺術以相雄百郡爭勝驅末技
而成弊田夫織婦衣食鮮終朝之給巨駔洪商
輿馬挾封君之勢蓋有繇來矣故曰國儲闕於
九載則公上無所給家廩乏於三年則妻子非
其有夫隂陽覆逆天地之常數百六運窮堯湯
所不免一旦洪泉决地大旱焦山風雨於一歲
之間霜雹於數州之境繁運廣役首尾於中外
沓税增徭日夕於都鄙爕陰陽者將何以處之
一夫竊議公之盛德虧矣愚謂嚴程峻法絶輕
陋之貨則奸鎔之源塞矣㳂風正典重耕耘之
務則邪嬴之計沮矣然後遠弘教旨大變流俗
法立有犯而必施令出唯行而不返違公竊鑄
者具五刑之戮因時力田者懸一命之賞不然
則賈生晁錯復流涕而言矣此君矦之未諭三
也嵩衡不拒細壤故能崇其峻江海不讓纖流
所以存其廣是以星臺曉闢上台忘吐握之勞
月殿宵興中宇軫山林之慕知夫御天下者必
待人也詩曰濟濟多士文王以寧未見君子憂
心如醉伏見皇明遠燭帝采遐宣張樂岱郊騰
勲社首徵廉察孝瑶壇虚不次之階署行議年
璿撿動非常之詔天下可謂幸甚矣於是友月
朋霞之客背青臯而至馮唐顏駟之才排紫閣
而集夫豈知終始異數涇渭同流蘿薜失圖簮
纓解體惜哉羣英霧散名矦招蔽善之嫌天下
雷同君子鮮長鳴之地而欲招絶足致真龍難
矣此君矦之未諭四也易曰拔茅連茹以其彙
征吉豈非順物不若招類報國不如進賢陽事
昇而雨露歸陰駕凝而風霜厲莫不觀時有記
撫氣相求窮則獨善其私達則兼善天下而利
巳疵物者以自任爲身謀知進忘退者謂專榮
而得計豈知夫尺波易謝寸晷難畱陵谷好遷
乾坤忌滿君矦足下出納王命升降天衢激揚
鳳扆之前趨步麟臺之上亦復知天下有遺俊
乎夫心之精微口不能言也言之微妙書不能
文也伏願闢東閣開北堂待之以上賓期之以
國士使得披肝膽布腹心大論古今之利害高
談帝王之綱紀然後鷹揚豹變出蓬戸而拜青
墀附景摶風捨薹衣而見綘闕幸甚斯不爲難
矣庶幾乎麑卵不棄終感玄枵之精駿骨時收
或致飛黃之錫書生王勃死罪死罪再拜
上綘州上官司馬書
月日龍門百姓王勃再拜奉書于司馬上官公
足下蓋聞靈化出於窈冥帝圖寄於寥廓聖人
生而萬物睹太階平而四國會故曰有非常之
后者必有非常之臣有非常之臣者必有非常
之績至今雷奔雨嘯風旋電轉拾青紫於俯仰
取公卿於朝夕雲臺迫漢南宫列元宰之圖霜
戟羅門北闕據名臣之第嘗見之矣至若時非
我與雄略頓於窮途道不吾行高材屈於卑勢
孔宣父之英達位未列於陪臣管公明之傑秀
名僅終於郡屬有時無主賈生獻流涕之書有
志無時孟軻養浩然之氣則亦有焉豈非妙造
無端盛衰止乎其域神期有待動靜牽乎所遇
向使太公失於周伯則旗亭之屠父韓信屈於
蕭何則轅門之餓隷又焉得鷹揚豹變吐納風
雲者哉故曰知與不知用與不用觀夫得失之
際亦窮達之有數乎其有邀時譽忘廉恥徇苟
得設向背於朝廷立縱横於勢利舉三寸之舌
屈辱豪門奉咫尺之書逡巡下席皆自謂材足
以動俗智足以濟時鐘鼎輝其顧盻冠蓋生其
籍甚豈知夫四海君子攘袂而恥之乎五尺微
童所以固窮而不爲也此蓋莊周有言所以得
意而忘象得象而忘言語曰談何容易易稱書
不盡言知談之不易而欲言之盡以是思之良
可知矣下官者康衢之賤耳嘗聞闕里之言頗
挂平輿之目豈不知塵形俗狀游水鏡而多慚
抱鼓援鼙偶雷門而自失而欲刻鵠飾鳬唐突
扄餘者邪徒以登山泛海庶測高深執炬傳螢
希增日月三奔九合下官聞管仲之風千載一
時君矦受鮑卿之託是敢陳其徑庭不然則秋
風明月西江畱獨往之因桂嶠松巖南山有不
羣之地矧區區者而重高明之閫閾哉君侯極
天分構振瓊樹而韜霞帶地疏源握珠胎而冠
月鱗軒羽殿瑶臺降卿相之榮鵲仰蟬簮金社
發公矦之始青臯獨唳望鴻漸而翻雲丹穴高
鳴對鵷池而矯霧嚴助以賢良待詔未厭承明
汲黯以方正拾遺終榮臥理藩維克振既參來
暮之歌邦國不空自有康沂之相加以雄材廣
度散琬琰於胸懷逸氣遒文運風霜於掌握迫
青霄而構舍煙霞之涯涘莫尋振滄渤以流謙
江漢之波瀾未測耀靈桂於趙席垂棘知歸辯
羣籟於莊軒懸匏自託賓階夕敞清河銷驥縶
之虞虛榻晨披元禮得龍驅之地方當翊贊宸
極羽儀台屏豈徒偃仰州縣勞事藩庭而已哉
借如僕者言不滿於鄉黨聲不出於堂閾東海
取樂於簞瓢南山畢志於文史餐花佩葉入蘭
室而談玄挹露攀霞坐松扃而嘯逸揚子雲之
澹泊心竊慕之嵇叔夜之逍遥真其好也未嘗
露才揚已飾小智以驚愚假勢憑時託中人而
樹迹遍遊天下寒心於將相之門獨守太玄側
身於名利之境嘗謂奉琴巵於北牖詠詩禮於
南陔坐商洛而折雲英臨江湖而採煙液生願
畢矣而屬鸞扃停逸頻虚不次之階鶴板徵賢
累發非常之詔天下有道吾豈匏瓜承達人一
顧之榮辱公車再辟之禮平津矦之博物終屈
奉常賈大夫之才名猶逢綘灌况庸者而可免
於此乎君侯要津先據圖海盛於當時下官覆
簣方勤爲山始於今日雖陵深谷變終非入室
之賓而晝詠宵吟敢預升堂之列夫以幽明不
測尺標見天下之心巨細相傾寸管合羲舒之
度豈非道存斯貴理在必亨覇略近發於輿歌
皇圖不隔於芻議故有榮枯絶等奉推轂而欣
然年勢不侔受分庭而㒺愧風規可接惟君矦
體之今古未殊則下官願矣常恨霜松列澗萬
尋無罩月之期露草滋山寸莖有梢雲之望斯
則聲實困於兼濟才位難於俱立况乎地勢不
足以誇俗容貎不足以動人遑遑藪澤安足以
奉高明之咳唾也所冀蠅階賤質附雲足而追
颷蚋序輕姿託霜毛而絶海委名勵巳蛟鐔申
獨斷之能偶迹當仁驪珠鮮闇投之懼天衢可
望指鵬程而三休巨壑難遊伏龍門而一息勃
死罪死罪
爲人與蜀城父老書
蓋聞天地作極不能遷否泰之期川岳薦靈不
能改窮通之數豈非聖賢同業存乎我者所謂
才榮辱異流牽乎彼者所謂命是以龍驤鳳峙
(翥一作)伊周成翊贊之功含糗羹藜顏冉困棲遲
之病或先號而後笑或始吉而終凶事不可量
功未必定則知洪濤未接長鯨多陸死之憂層
風未翔大鵬有雲傾之勢池鰌井鮒亦將鼔鱗
而輕之田鳩野鸚亦將騫翮而侮之及衝溟渤
接扶搖吹波則江漢倒流騰氣則虹霓掩彩摩
赤岸負蒼天然後知其力焉吁韓信之無津也
昌亭之一餓夫耳馬卿之失路也臨卭之一食
客耳武不足以服衆文不足以動時長劍屈於
無知洪筆淪於不用洎乎雄圖躡運至尊納背
水之謀麗藻昇朝天子賞淩雲之作威加海岳
聲振廊廟彼淮陰之俠少成都之遺老也又焉
能知遠近哉是以鑑物於肇不於成賞士於窮
不於達是知卞和之得玉也精存於岸谷之間
張華之得劒也氣發於星辰之際夫豈琢磨成
器然後知其寶剸斵爲能然後知其用哉仰惟
鄉耆等竝玉山高族金堤勝侣列子弟於千城
耀衣冠於百代或以風雲去國公孫躍馬之年
鐘鼎從王諸葛攀龍之日門庭相接雕甍將綺
棟連陳機杼相和鳳攝將虬梭交響金漿玉饌
食客三千綠幘青裳家僮數百沖襟渺識人多
江漢之靈麗藻華文代有雲泉之氣北齋開敞
南舘虛閒詩酒同歸琴書合契忘機得意恥嵇
阮之交疎虛席延賓恨原嘗之客少實煙霞之
藪澤風月之津梁者乎劉仲文之遠識不以乾
沒詣梁城閔仲叔之高風不以口腹累安邑雖
其已沒生氣猶存况乎屬宇宙之明當天下之
泰不能俯拾青紫高視縉紳攀北極而謁帝王
入南宫而取卿相脇肩側足求哀鍾釜之間低
首俛眉取齊升斗之末磋乎誠下官所以仰天
漢而鬱拂臨江山而慷慨者也但時可以未遇
可以未行志願可以未成功業可以未就古
之才足以輔王業躡迹屠釣之間功可以濟巨
川藏身版築之下百里奚之負販陳湯之丏貸
而况於庸者哉此僕所以駿奔於顧盻之餘自
致於恩光之末也且夫精誠所感尚動神明意
氣相交豈慚車馬倘能投心季子遥存素紵之
恩援手應侯先立綈袍之贈豈人之情也能無
報乎方今白藏紹序朱律謝期天高而林野疎
候肅而江山靜輕蟬送夏驚晩吹於風園旅鴈
乘秋動宵吟於露渚絲纊成於南畒秔黍被於
東阡時計有儲願履多福下官薄游綿載飄寓
淹時歡躓相仍憂虞自積陟梁鴻之峻岳何暇
長謠臨阮籍之長途唯知慟哭庶憑賙給以濟
飄危輕訴短懷佇流嘉耗
又
蜀都廣鎮岷㠊奥壤山分玉宇木向金陵景貺
有期英靈間出榮問休暢幸甚幸甚夫神有可
迫渌波驚七柱之音道有可符玄霜扣九鐘之
節豈道窮精秘妙聽察於無聲理實杳冥玄應
通於不測波流柱響波無入柱之因霜落鐘鳴
霜非扣鐘之具况乎言忘意得臭味相求目擊
道存神明已接鄭僑之逢吳札無謂殊方阮籍
之對嵇康自然同氣僕雖不敏嘗從事於斯矣
嘗謂薰蕕不共器梟鸞不比翼是以類乎方者
按風雲於千里乖乎類者起山川於一面抑嘗
聞之士之生也其迹可擯而道不可藏其身可
辱而志不可奪其有拂衣投臂遯形滄海之隅
裂裳裹足獨立高山之頂量腹而食度身而衣
以鐘鼎爲芻豢以衣冠爲縲絏方欲策鸞鳳而
撫雲英鞭虹霓而採煙液其次排玉闕指金門
成賈誼之謨樹終軍之策因機入務懷素將相
之門沐露沾霜擁筆公矦之室然則拾青紫於
旦暮取功名於俄頃演文物而動寰中騰聲名
而振天下若下官者可謂慚二途矣而歛手長
揖強顏高視低心於蹇躓之辰忍恥於恓惶之
日哉渭濱畱釣鷹揚之業未萌緇源滯牧鴻漸
之資蓋寡及其攀穹運接靈期乘雲雷而清八
極和陰陽而調萬品則知冥機所運吉凶于倏
忽之間玄命所移飛伏於斯須之際日月自至
聊復爾耳方今炎颷謝節爽候關辰風高而宇
宙清霜下而亭郊肅歸雲止鴈流曙響於東津
落照開鴻寫晴規於北岸螢疎夕砌蟬促朝林
感序緣情故豐奇賞僕一違秦隴再革炎涼戒
征軸而無因指歸途而有倦故鄉超曠曾山重
復吳宮尚遠頻驚去燕之心楚峽猶賒已下聞
猿之淚徒以風猷未隔道義相存幸承知已之
心稍緩他鄉之思昔虞公再見懸光白璧之前
季布一言猶定黃金之諾况交已成於杵臼道
已茂於金蘭希照窮途遠流嘉貺若使恩裁口
腹空畱安邑之賓惠闕始終取恨昌亭之客
與契苾將軍書
昊天不忱哲人終否畢公逝矣傷如之何敬想
情則懿親義惟良執非夫人之爲慟其誰爲慟
乎僕與此公早投交契夷險之際終始如一常
思竝建忠孝之蹟共申家國之讎壯志不就古
人所悲何圖一旦長訣嗚呼哀哉管仲不存叔
牙空在子皮已喪子産何依興言追昔良增痛
悼適得韋四郎書具承大郎雅意知欲以此公
碑誌託之下走夫撫今懷昔理寄斯文旌德敘
功事屬知巳是以子期幽思感叔夜之形言伯
喈雄藻待林宗而無媿下走雖不敏幸託深期
此而不爲誰當爲者但恐位卑先逹才非拔萃
虛承厚睠不副高聞謹遣舍弟勛往面取進止
臨書啜泣慘惶不次
上百里昌言書
勃言鄉人奉五月一日誨子弟各陳百里之術
宣於政者承命惶灼伏增悲悚勃聞古人有言
明君不能畜無用之臣慈父不能愛無用之子
何則以其無益於國而累於家也嗚呼如勃尚
何言哉辱親可謂深矣誠宜灰身粉骨以謝君
父復何面目以談天下之事哉所以遲廻忍恥
而已者徒以虛死不如立節苟殞不如成名悔
過儻存於巳爲仁不假於物是以孟明不屑三
奔之誚而罷匡秦之心馮異不羞一敗之失而
摧輔漢之氣故其志卒行也其功卒就也此言
雖小可以喻大此勃所以懷既往而不咎指將
來而駿奔割萬恨於生涯進一簣於平地者今
大人上延國譴遠宰邊邑出三江而浮五湖越
東甌而度南海嗟乎此皆勃之罪也無所逃於
天地之間矣然勃嘗聞之大易曰人之所助者
信也天之所助者順也是以君子不以否屈而
易方故屈而終泰忠臣不以困窮而喪志故窮
而必亨今交趾雖遠還珠者嘗用之矣書不云
乎弗慮胡獲弗爲胡成不勝憤激之至謹上百
里昌言一部列爲十八篇分爲上下卷庶竭私
欵少禆公政追思罪戾若投冰谷謹奉言疏不
備勃再拜
