王子安集卷之十六
唐龍門王勃子安著
明閩漳張爕紹和纂
碑
廣州寶莊嚴寺舍利塔碑
昔者萬人疾疫神農鞭草而救之四維凋瘵夏
禹刊木以除之豈非物外其性則道功出事愆
其和則任跡著傍稽素篆仰叩玄扉卽時義而
規大覺因彛倫而佇眞諦向使三災克殄八正
咸修人握戒珠家藏寶印則三十二相不可得
而視也八萬四千法不可得而聞也然則聖人
以運否而生神機以喪而顯况迦維授手摩竭
推心高張玅用之功自極橫流之弊蓋不獲巳
豈徒然哉故能業擁大千化形眞一繇樂推而
起七覺因來蘇而㘴三昧發揮五演以寂滅爲
身常提挈四流用慈悲爲化迹黑風宵遁波旬
忘反噬之心綠洺晨開天常識問津之所括夷
塗於九相蹇步其安納慧略於重昏迷方自曉
大矣哉應物而起興運而終至自於崑冥復歸
於無物雖金沙宴駕雙林無可作之期而玉諜
遺文六塵有經行之俗象法不可以無主微言
不可以遂喪六千羅漢競結香緣五百仙人分
開講肆星龕月殿俄盈震旦之墟鳳刹蠅旌坐
遍閻浮之域屈伸闔闢其道矣哉夫寶莊嚴舍
利塔者梁大同三年内道場沙門曇俗法師之
所立也其瑯琊貴族則漢庭峻節祖德猶傳梁
甫高吟嘉聲未遠法師夙登眞地深入慧門照
果業於三明拂塵勞於八解羊車綺歲懸欣半
月之詞鳳閣觿年巳振彌天之響道惟堅固行
乃頭陀百結斯安斥羅綃而罷御十珍雖貴對
藜藿而甘心于時以石應天人大弘緇侶法師
至誠幽感獨步玄宗豈直王公欽振錫之風固
亦天子䧏同輿之禮寶瓶宵注則雨露隨軒玉
柄朝撝則風霜滿席旣而素懷有在潛營擯俗
之圖爰定我居首託栖霞之寺爾乃巖開石霤
邑跨金陵魚峰多讚唄之懽虎溪有送迎之限
紫蘿山徑居藏勝緣靑松磵戸坐諧幽致枕石
潄流者久之原夫見化有緣應身欲謝昊天罔
極追懷自遠故有諸天會聚共位神光列國交
兵譯求其致豈不深哉然則麟鳳下靈
猶稱瑞貺玉石微翫尚勝精彩亦有楚鐸淪照
擢紫靄以衝星周鼎沈華吐黃雲而噴景誠浩
作者之述足稱希代之貴况乎釋迦妙相如來
眞骨雖八萬四千之寶塔散在群方而九十二
道之靈虹終聞間出立成斯應瞻庭廡而時逢
非德不鄰歴山川而罕致是以優填頓顙思存
電下之光波慝投身願奉巖間之影粤在梁武
精求不暇以爲秦登碣石而事止尋仙漢索瀛
洲而心非好善於是齋筵鳳設上祈忉利之宮
講帳星隨下請龍王之藏輕齎棹海重賞梯山
庶玉匣之全移幸金棺之半啓以法師智遺人
我識洞幽明思假玅因冀通靈感爰承綸紼載
踐滄𬈑過石門而右指歴銅標而左顧乘桴月
沂戒楫星沼相彼遐陬寔惟荒裔一音演說本
承聽受之鄕五日繼明素隔照臨之域珍奇乃
萃聖德攸傳則知有感必臻信覃幽境不行而
至豈隔殊方法師旣達國城式敷朝命受銑筐
而頂禮撫瑤緘而跪發盡收其寶重載而歸亦
猶珠匿弊衣須馬鳴而後用金藏陋宇待龍樹
而方開梁氏之都玅箕而仰神光家之繇也(十四)
(字疑有脫誤)炎涼可質往反九十旬楫柁不輟風潮
八千里以大周三歲届于兹邑法師性豐幽澹
質固虛羸綿歴是淹疲疴屢積維摩見柄蓋伸
方便之門道安謝歸思遠朝廷之事願居此刹
有詔許焉仍分舍利俾弘眞福國惟甌駱郡實
番禺爾其封疆跨躡之壯海陸會同之衝上當
星紀下裂坤維階百越而鄰三吳軹雕題而陬
交趾神化氣色汀洲建不死之鄕舜禹精靈原
隰現行宮之地閭閻霧撲士女雲流謳歌有覇
道之餘毗俗得華風之雜蜃樓高峙猶埋夕帳
螺臺峻績尙識朝基信夷夏之奥區而仙靈之
窟宅也此寺乃曩在宋朝早筵題目法師聿提
神足願啓規模爰於殿前更須彌之塔因緣盛
力人以子來徵日官而正墨集風師而舉草育
王奔令掃地戸而獻神兵𣑽事馳心感天官而
下靈匠崇階遽積寶樹俄周不殊仙造還如湧
出故其粉畫之玅丹靑之要璿基岌其六時琱
關紛其四照仙楹架雨若披雲翳之官綵檻臨
風似遏扶搖之路散華璫於月徑璧合非遙撥
&KR0699;網於星潯珠連可驗玉虬承&KR0764;傃雲竇而將
騫金爵提甍拂烟衢而待翥瑤窗繡戸洞達交
輝方井圓泉參差倒景雕鐫僃勒飛禽走獸之
奇藻繪爭開複地重天之奕懸梁九息良馬駿
走而未窮疊磴三休的盧騁犍而知倦是栖銀
槨用府瓊函採舍衞之遺模得浮圖之故事爰
自梁末以迄皇初城邑屢新軒墀若舊雖復百
魔蜩沸聽鼓鐸而懷音六賊蜂屯仰椽欒而革
面多廻淨施罕犯仁官則知會吹遐斯同偃草
慈雲所潤豈直流根故能比獨守之祠堂長爲
典制均魯王之秘殿若有明徵而其作鎮一隅
俯災荒而獨秀盤基有地冠終古而長存者乎
國家業擁事初事用皇極高祖以援疑撥亂伏
紫氣而登三太宗以端拱繼明自黃離而用九
皇上纘乾坤之令業振文武之英風太階平而
百度理中國定而兆人樂時和歲阜邑頌塗歌
以五刑不用六械徒設舟車四達誰論貢賦之
差襟帶八荒非復華夷之隔天寶䧏地符昇木
石甄祉飛沈效慶雖叶和制變實類文思之功
而持盈守成亦資連帥之助大中大夫使持節
廣韶等州都督李某早登淸貫夙踐崇軒嘉猷
廻發於天朝善政果行於朞月越谿仙鍔吐光
芒而駭人岱嶺寒松排風颷以成性美哉稱繇
功著鶻響徹於雲霄方爲時須熊軾疲於道路
廣陵單轂如送張綱渤海亂繩復思龔遂王尊
皂蓋欣臨折坂之前吳隱朱軿更集貪泉之右
高名夙著佛化橫飛群盗屏跡而歸農姦吏聞
風而去職京坻坐積圄犴潛廻汲黯之臥淮陽
直聞淸淨王堂之居汝郡但舉賢良用能使檻
穽不施猛獸廵江而遠竄市㕓無擾商旅倍道
而相歡颶風寢&KR2502;炎埃罷厲人稱有道家實無
爲加以援翰寫心自契眞廉之旨高談見意不
踰玄嘿之津學究儒林眞窮釋部知通人事且
味禪宗道可以知歸物繇其顯會是歲也忽於
此塔重覩神光玉林照灼金山具足倏來忽往
類奔電之含雲吐𦦨流精若繁星之轉漢傾都
共仰溢郭周窺士女幾乎數里光景動乎七重
實孟冬之日也觀夫至道不私瑞生必繇乎樂
國慶基有會福至必依於善人自非化足動微
教非飾迹何以發眞如之盛契壯實相之輝華
在昔鳳集穎川宣后歸功于良守龍游湘浦章
帝布德於賢臣歴選前猷兹爲故實然後上和
下睦主聖臣良滅火返風雖有辭於進讓母修
子應亦何愧於當仁至於百越衣纓三闕耆老
或代道篁竹氣推丹桂之城家擅芝蘭名動蒼
梧之野出平原而祛甲擁崇闥以鳴鐘並爲蕃
部之恩親覩招提之瑞同祈介福共潔齋壇罄
龍象於南州盡衣鉢於西竺會吞方仗供僃盂
蘭法鼓振而沙界肅洪鐘鏘而鐡圍淨玅財爰
捨法施爭流華轂牣於香城文駟填於寶廐鏹
藏巨億更入僧田價直百千還登佛座豈徒照
車十乘列隨氏之明珠盈篚萬金積大顚之寶
具而巳朝散大夫守長史某地乘華緒價揠名
流豫章擢而成榦騏驥生而躡影山濤天骨無
情吏隱之間王衍風神自出塵埃之表自沗榮
嶺海作式瀛幽略其小術包其大體振溫良之
逸步得毗贊之弘綱布道移風善寵邦政歸休
置驛獨守家聲然則野老行歌雖致功於露冕
藩君坐嘯固藉美於題輿化成異壤抑繇同德
故能道揚法教揮斥蓋纏家懷方廣之恩人慕
韋陀之學傳燈繼廣曳組成陰下逮府僚旁周
縣寀並志薰修同希福慧可謂爾之教矣何日
忘之者乎時有明威將軍行禺府折衝都尉李
公天子之舊屬朝廷之夙將也靈根自遠聖族
多奇受睇盻於甘泉奉衣纓於平樂靑龍帶劍
光超殿閣之榮白武銜珠早陟齋壇之寵自招
皇誕作鎮邊城湟水樓船遂勞都尉㶚陵車馬
尙識將軍魂驚斷鴈之峯恩盡沈鳶之浦濡鱗
涸轍處定水而彌勤撫翼香林在窮途而更切
頻光法會荐委珠珍護持攸仰招提是屬其兆
基也如此經綸黼藻其大矣哉爰自上座實綸
等竝妙根宿植勝果將圓翰飛般若之林高步
檀那之舍慈衿密洞散明月於談筵智鍔相輝
化繁霜扵寶刅思琱琬琰式播徽猷弟子家嗣
太丘沗閨門之薄宦地連睢渙竊藻繪之餘工
爰託下才用旌高躅豈知仲宣旅泊方銜深井
之悲長卿罷歸空負凌雲之氣我之懷矣乃作
銘云
太息頽運嗟呼失道德弊爲仁物壯則老縶猿
情暗求鴞計早赤水沈珠玄丘墜寶皇矣妙覺
蒸然應期宗深微妙業奥慈悲燃燈匡俗捨筏
濟時湼槃不住般若無思俯迹見生和光不滅
色音雖昧規模尙切猗歟上人穆彼惟新智傾
八藏心超六塵凄凉燬宅解脫迷津鴻冥佇想
龍蟄存身靑蓋遺邦黃旗故服原隰形勢江山
重複磵戸秋明巖盤夜燭鼓鐘于宮聲聞于外
聿求紫闥言尋丹瀨絶域棲遑驚濤顚沛至誠
冥感神珍顯會甄陶設險翼軫疏源尉陀餘國
盧尋舊邊邑居雄盛人物&KR0907;全是惟樂土寔日
龍川護持靈刹莊嚴寶塔基構鼎新亭欒櫨業
奔日宵排歸雲曉納架壁三休連甍四合分惟
星紀境控天池棟宇綿邈衡津推移神機丕應
瑞景潛儀光合玉廡彩動金枝凢我僚庶同嗟
權實周顗情勤王濛思逸咫尺幽鍵往來靈室
共蔭法堂俱歸慧日四維信受三明弘益貝葉
紛綸龍華舄奕講肆宏敞齋筵巨翼供引純陀
飯廻香積天人合契幽顯同心傾家奉賄破產
移琛軒裳夐鶩纓珮交臨蘭薰習遠檀那意深
偉哉連率冲乎德化軄重隼裳秩遵熊駕酌貪
貽則還淳息詐道濟香城禎凝寶舍琳琅什種
𣏌梓緇徒調輕僧會辨折文殊奔螭易失令鼠
難拘願刊貞琰永冠康衢伊我窮途欣兹勝謁
文休泛海仲翔遊越尙想知音有懷明發&KR0861;惟
雅顧叨陪天骨爰抽弱翰式敘高蹤孤音易竭
獨賞難逢思起王粲悲生蔡邕豈無章甫誰適
爲容
行狀
常州刺史平原郡開國公行狀
某州縣洪颷未翔靈鳳垂翼景雲不燭神龍宛
頸豈非時不可以苟遇道不可以虛行聖人作
而萬物睹神功資而百寶用是以山川倒徙太
階懷息亂之臣天地離乖元首佇康時之具則
有得其數者於平原公見之矣自星虹杳祉開
寶曆於軒圖雷電窈冥載休徵於魯讖龍驤鳳
起覇王存玉壘之雲紫蓋黃旗王迹著金陵之
野故得卿才表秀疊彩駢蹤皂蓋朱旛連州比
郡公矦必復子孫承百代之基餘慶不忘仁義
應千齡之運公鼎門䟽照穴岫翔輝分獄秀於
樊矦禀辰精於傅說折旋儒館以六藝爲笙簧
軒翥翰林用兩京爲鼓吹經邦化俗涉游夏之
門庭减竈麾兵得孫吳之閫奥皇天眷命聖武
膺圖覩物懷人思功去罪寰中有事曹參希執
帛之榮閫外多虞周緤企中軍之寵見危授命
藏器及時攀鳳羽於九霄候龍顏於千里蕭王
内寢頻獻雅誠韓信齊壇屢遷優秩武德三年
授中郞將俄遷大將軍秦王統軍皇基肇闢天
步猶難宸扆應上相之榮仙夢受中權之寄被
廬講將寔賴宏圖今日僉謀光應時望于時弄
兵竊舉猶勤甲胄吞沙餌石尙阻河梁公制變
以奇盪除以殺七擒三捷之略緒著轅門拔旗
穿札之能勲在盟府五年六月加上柱國隨班
列也剪桐疏爵分茅建杜下斷物土上格星躔
唐虞著其升䧏周漢明其損益所以羽儀帝室
蕃衛王畿懲惡勸善庸賢敘德高祖勲逾黜夏
業擅戡黎置酒醴於南宫揚旌旆於東府建皇
帝之號安不忘危覽徹矦之籍榮而思報以公
乃誠匪懈原始要終望嚴雪而識寒松觀疾風
而知勁草九年封望都縣男貞觀元年改封縣
矦文貔禁旅實著趫雄淸道啓行允兹多士自
非譽高朝諷價重人謠仍虧博望之儀必亂鈎
陳之選公早陪戎律夙簡帝心&KR0993;歴二宫當仁
不讓授左衛中郞俄遷右虞矦率䓤山狄壤蒲
海蠻陬信要服之外區乃匈奴之右地境鄰蛇
澤乘勁席而鵰騰郡邇酒泉候霄塵而鶚視天
子乃停旒側聽負扆晨驚振洪策於古今溢嚴
勲於覆載將使八紘昭泰銀臺應益地之圖九
縣平夷瑤水流尋仙之駕貞觀某年授高昌道
行營總管公道凝三略功標五才逸氣縱橫雄
精貫月象物而動鼓鼙肅戰士之容推信而行
歌舞表將軍之德褁糧坐甲輕死等於鴻毛投
袂衝冠重義均於熊掌鑒空歸惠荒度來賓收
鄭吉之前蹤復張騫之故事廟堂頌德魏闕疇
庸光贊末條非公莫可某年授某州刺史尋以
江沲粤域衡霍名區楚情剽狡吳風澆競火耕
水耨郡闕婺女之精竦劍危冠人尋鱄諸之弊
分宣演化卧理切於宸襟易俗遷訛行吟佇於
人望貞觀某年遷睦州刺史政刑不匿考績連
最俄授使持節松州都督今上鈞臺嗣曆鼎邑
凝圖百城勞晉武之心千里揚漢宣之詔璽書
加秩縟禮請藩綸煥增班事高恒典永徽中改
沙州刺史屬鼇山亂德鴻水稽誅扶桑落日之
濱妖朋蟻結孤竹尋雲之際孽黨蜂騰百濟遺
黎託懸巢而斬氣三韓別種附危幕而遊魂玉
帳蒐兵佇責包茅之貢金壇令律將收楛矢之
琛龍朔年中授公熊津道總管公昔從幕府早
厠戎行覽兵法於軒轅受陰陽於吕望三門五
壘得破敵之奇謀大艦雲梯總行軍之妙法故
得戰無全陣野靡堅城摐金將躍馬暫臨銜壁
與牽羊相繼豈惟秋方息亂遙聞定遠之名春
谷投心遐想度遼之策若斯而巳矣及三軍獻
捷諸將論功帝嘉乃勲作鎮炎野授公廣州都
督改封平原公以途鄰北戸地接南池珠崖魑
魅之鄕桐柱貪&KR0714;之境累藩斯寄歴任稱難於
是受以春風臨以夏日明冠婚於縣邑布庠塾
於閭閻薤本誅強姦豪屏氣棠陰察獄&KR1103;獨申
哀理龔遂之亂繩解虞卿之錯節黃覇得循良
之譽績未衒於邊城陳湯有方面之勲位不登
於刺舉兼方具美其式兹乎朝廷以公屢參伯
牧駿歴班條吏不忍欺人無胥怨伏情馭極畱
連稷野之童託義訓毗惆悵耶溪之老雖有黃
槐紫棘無以易堯盛嶽名都猶聞借寇麟德元
年改授金紫光祿大夫常州刺史旣而天機忽
爽大漸彌畱白玉徒煎黃金難化台階側席方
膺雉冕之尊玉女停機俄逢鵲衣之變以某年
某月日春秋若干薨于公舍嗚呼哀哉惟公間
氣呈姿靈和叶慶鳳鳴千仞鵬搏萬里情關峻
遠得意於衆妙之門性宇沈凝忘筌於毁譽之
境因心以至孝悌表於鄕閭臨義而行祿賜均
於宗族故得虬驟蠖屈服冕乘軒臨漢於締搆
之辰游梁於駭亂之際章溝霧闢曳鶡尾而晨
趨甲館烟開奉旄頭而夜警鳴鼙出塞進李牧
之竒誠露冕廵方受蘇章之直筆方當獻納黃
屋揖拜靑墀入東寺而掌壺處南臺而曳履不
謂藏舟夜涉負杖朝興丹丘之化未尋玄扄之
痛俄及故怨深徹樂悲纏罷市者乎謹狀
