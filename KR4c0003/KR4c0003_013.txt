王子安集卷之十三
唐龍門王勃子安著
明閩漳張爕紹和纂
碑
益州夫子廟碑
述夫帝車南指遯七曜松中階華蓋西臨藏五
雲於太甲雖復星辰蕩越三元之軌躅可尋雷
雨沸騰六氣之經綸有序然則撫銅渾而觀變
化則萬象之動不足多也握瑤鏡而臨事業則
萬機之湊不足大也故知功有所服龜龍不能
謝鱗介之尊器有所歸江漢不能竊朝宗之柄
是以朱陽登而九有照紫泉淸而萬物覩粤若
皇靈草昧風驪受河洛之圖帝象權輿雲鳳錫
乾坤之瑞高辛堯舜氏没大夏殷周氏作達其
變遂成天下之文極其數遂定天下之象衣冠
度律隨鼎器而重光玉帛謳歌反宗禋而大備
洎乎三川失御九服蒙塵俎豆喪而王澤竭鐘
鼔衰而頌聲寢邵陵高會諸矦輕漢水之威踐
士同盟天子窘河陽之召三徽制度乘戰道而
橫流千載英華與王風而掃地大業不可以終
喪彝倫不可以遂絕繇是山河朕兆素王開受
命之符天地氤氲玄聖舉乘時之策興九圍之
廢典振六合之頽綱有道存焉斯文備矣夫子
姓孔氏諱丘字仲尼魯國鄒人也帝天乙之靈
苗宋微子之洪緒自玄禽翦夏浮寶玉於南巢
白馬朝周載旌旗於北面五遷神器琮璜高列
帝之榮三命雄圖鐘鼎冠承家之禮商丘誕睿
下屬於防山泗水載靈遙馳於汶上禮樂繇其
委輸人儀所以來蘇排禍亂而搆乾元掃荒屯
而樹眞宰聖人之大業也若乃承百王之丕運
摠千聖之殊姿人靈昭有作之期嶽瀆降非常
之表珠衡玉斗徵象緯於天經贊據龍蹲集風
雲於地紀亦猶三階瞰月恒星知太紫之宫八
柱衡霄羣嶺辨中黃之宅聖人之至象也若乃
順時而動用晦而明紆聖哲於常師混波流於
下問太陽亭午收爝火於丹衡滄浪浮天控涓
涔於翠渚西周捧袂仙公畱紫氣之書東海摳
衣郯子敘靑雲之袂接輿非聖詢去就於狂歌
童子何知屈炎涼於詭問聖人之降跡也若乃
參神揆訓錄道和倪辱太白於中都絆乘黃於
下邑湛無爲之跡而衆務同并馳不言之化而
羣方取則雖復霓旌羽旆齊人張夾谷之威八
佾三雍桓氏逼公宮之制洎乎歷階而進宣武
備而斬俳優推義而行肅刑書而誅正卯用能
使四方知罪爭歸舊好之田三家變色願執陪
臣之禮聖人之成務也若乃乘機動用歷聘栖
遑神經幽顯志大宇宙東西南北推心於暴亂
之朝恭儉溫良授手於危亾之國道之將行也
命道之將廢也命歸齊去魯發浩歎於衰周厄
宋圍陳奏悲歌於下蔡聖人之救時也若乃筐
篚六藝笙簧五典拆旋洙泗之間探賾唐虞之
際三千弟子攀睿化而升堂七十門人奉洪規
而入室從周定禮憲章知損益之源反魯裁詩
雅頌得絃歌之首備物而存道下學而上逹援
神敘教降赤製於南宮運斗陳經動玄符於北
洛聖人之立教也若乃觀象設教法三百八十
四爻四十有九窮神知化應萬一千五百五十
有五成變化而行鬼神觀陰陽而倚天地以鼓
天下之動以定天下之疑索衆妙於重玄纂羣
微於太素聖人之贊易也若乃靈襟不測睿視
無涯石砮昭集隼之庭土缶驗羵羊之井嵇山
南望識皓骨於封禺蠡澤東浮考丹萍於夢渚
麟圖鑑遠金編題佐漢之符鳳德鈎深玉策筮
亾秦之兆聖人之觀化也時義遠矣能事畢矣
然後拂衣方外脫屣人間奠楹興夕夢之災負
杖起晨歌之跡撓虹梁於大厦物莫能宗摧日
觀於魯丘吾將安仰明均兩矅不能遷代謝之
期序合四時不能革盈虛之數適來夫子時也
適去夫子順也爲而不有用九五而長驅成而
勿㞐撫雲霓而高視聖人之應化也自四教遠
而微言絕十哲喪而大義乖九師爭大易之門
五傳列春秋之輻六體分於楚晉四始派於齊
韓淹中之妙鍵不追稷下之高風代起百家騰
躍攀戸牖而同歸萬匹驅馳仰陶鈞而共貫猶
使絲簧金石長懸闕里之堂荆棘蓬蒿不入昌
平之墓聖人之遺風也遵揚十聖光被六虛乘
素履而保安貞垂黃裳而獲元吉故能貴而無
位履端於太極之初高而無名布政於皇王之
首千秋所不能易百代所不能移萬乘資以興
衰四海繇其輕重雖復質文交映瞻禴祀而長
存金火遞遷奉琴書而㒺絕蓋易日觀乎人文
以化成天下又云聖人以神道設教而萬物服
焉豈古之聰明睿智神武而不殺者夫國家襲
宇宙之淳精據明靈之寶位高祖武皇帝以黃
旗問罪杖金策以勞華夷太宗文皇帝以朱翟
承天穆玉衡而正區宇皇上宣祖宗之累洽奉
文武之重光稽曆數而坐明堂陳禮容而謁太
廟八神齊饗佇旒太史之宮六辨同和駐蹕華
胥之野文物隱地聲名動天樂繁九俗禮盛三
古冠帶混并之所書軌八紘閭閻兼匝之鄕煙
火四極竭河追日夸父力盡於楹間越海陵山
竪亥塗窮於廡下薰腴廣被景貺潛周乾象著
而常文淸坤靈滋而衆寶用溢金膏於紫洞雨
露均華栖玉燭於玄都風雷順軌丹蓂翠&KR0818;藻
繪軒庭鳳彩龍姿激揚池御殊徵肸蠁不召而
自至茂祉昭彰無幽而不洽雖復帝臣南面䧏
衢室而無爲岱畎東臨陟名山而有事靈命不
可以辭也大典不可以推也繇是六戎宵警横
紫殿而摐金五挍晨驅蹴玄雲而噴玉星羅海
運嶽鎮川渟登碧墠而會神祗御玄壇而禮天
地金箱玉册益睿算於無疆玳撿銀繩署靈機
於不竭功旣成矣道旣貞矣歷先王之舊國懷
列聖之遺塵翔赤驥而下雲亭吟翠虬而望鄒
魯泗濱休駕杳疑汾水之陽尼岫凝鑾暫似峒
山之典乃下詔日可追贈太師託鹽梅於異代
鼎路生光寄舟楫於同時泉塗改照咸亨元年
又下詔日宣尼有縱自天禮膺上哲合兩儀之
簡易爲億載之師表顧唯寢廟義在欽崇如聞
諸州縣孔子廟堂及學館有破壞并向來未造
生徒無肄業之所先師闕奠祭之儀久致飄零
深非敬本宜令諸州縣官司速加營葺九隴縣
學廟堂者大唐龍朔三年鄕人之所建也爾其
州分化鳥境徇罇鴟縈錦室於中區託銅梁於
古地玉輪斜界神龍蟠沮澤之雲石鏡遙臨寶
牒秘禺山之影天帝會昌之國上照乾維英靈
秀出之鄕傍淸地絡庠序繇其糾合纓弁所以
會同文翁之景化不渝智士之風猷自遠於是
雙川舊老攀帝奬而翹心三蜀名儒想成均而
變色探周規於舊宅詢漢制於成都開基於四
會之躔授矩於三農之隙土階無級就擊壤於
新歡茅茨不剪易層巢於故事莊壇文杏卽架
椽欒夾谷幽蘭爰䟽戸牖儀形莞爾似聞沂水
之歌列侍誾如若奉農山之對緇帷曉闢横紐
帶於西河綘帳宵懸聚靑衿於北海雖秋禮冬
詩之化以洽於齊人而宣風觀俗之規實歸於
上宰銀靑光祿大夫譙國公諱崇義大武皇帝
之支孫河間大王之長子高秋九月振玉贙於
唐丘寶算千齡躍璇虯於大渚我國家靈命東
朝抗裘冕之尊宗子維城南面襲軒裳之重折
玄元之胤緒擁朱虛之祿位拜玉節於秦京輝
金璋於蜀郡玄機應物潛銷水怪之災丹筆申
冤俯絕山精之訟魏文侯之擁篲道在而兼尊
董相國之垂帷風行而俗易司馬宇文公諱純
河南洛陽人也皇根帝緒列五鼎於三朝靑鎖
丹梯跨千尋於十紀仲舉澄淸之轡未極夷塗
士元卿相之材先登上佐冰壺精鑒遙淸玉壘
之郊霜鏡懸明下映金城之域縣令桺公諱明
字太易河東人也梁岳之英長河之靈沐雲漢
之精粹荷天衢之元亨旌旗赫奕於中古珪組
陸離於下葉鳳巖抽律擢層秀於龍門驪穴騰
姿吐榮光於貝闕自朱絲就列光膺令宰之榮
墨綬馳芬高踐郞官之右仙鳬旦舉影入銅章
乳翟朝飛聲含玉軫臨卭客位自高文雅之庭
彭澤賓門猶主壺觴之境曠懷足以御物長策
足以服人重泉之惠訓大行單父之謳謠遂遠
猶爲夏絃春誦俗化之樞機西序東膠政刑之
根本上祗朝憲下奉藩維爰摉複廟之儀載闡
重欄之制三門四表煥矣惟新上哲宗師肅焉
如在將使圓冠方領再行鄒魯之風銳氣英聲
一變賨渝之俗於是侍郞幽思摛鳳藻於瓌林
丞相高材排龍姿於璧沼遺榮處士開簾詮孝
悌之機頌德賢臣持節聽中和之樂其爲政也
可久其爲志也可大方當變化台極儀刑萬宇
豈徒偃仰聽事風教一同而巳哉勃幼乏逸才
少有奇志虛舟獨泛乘學海之波瀾直轡高謳
踐詞場之閫閾觀質文之否泰衆矣考聖賢之
去就多矣自生人以來未有如夫子者也嗟乎
今古代絕江湖路遠恨不得親承妙旨攝齊於
游夏之間躬奉德音攘袂於天人之際撫身名
而永悼瞻棟宇而長懷嗚呼哀哉敢爲銘曰
五帝旣沒三王不歸天地震動陰陽亂飛山崩
海竭月缺星圍禮樂無主宗禋遂微(其一)
大哉神聖與時廻薄應運而生繼天而作龍躍
浩蕩鵬飛寥廓奄有人宗遂荒天爵(其二)
尼山降彩泗濱騰氣志匡六合神經萬類夾谷
登庸中都歷試睿情貫一玄猷絕四(其三)
栖遑教跡寂寞河圖違齊出宋歷楚辭吳風衰
俗毀禮去朝無麟書巳卷鳳德終孤(其四)
杳杳靈命茫茫天秩吾道難行斯文易失式宣
六藝裁成四術虛往實歸外堂内室(其五)
邈矣能仁悠哉化主力制羣辟權傾終古陸離
彩燦蟬聯茅土涉海輕河登山小魯(其六)
皇家載造神風四極撿玉題祥繩金署德聿懷
聖跡同亨天則廼眷台庭爰昇袞職(其七)
玉津同派金堤茂版智士高風文翁澤遠甿淳
壤沃聲和俗愿載啟仁祠遂光儒苑(其八)
沉沉壼奥肅肅扃除靈儀若在列配如初槐新
市密杏古壇疎楹疑置奠壁似藏書(其九)
泛泛寰中悠悠天下徇名則衆知音蓋寡碝石
參瓊迷風亂雅仲尼旣沒夫何爲者(其十)
彭州九隴縣龍懷寺碑
粤若眞元混沌抱一氣於天門象化童蒙構三
靈於地戸繇是金城逆順山河假成器之因玉
燭沉浮風火兆流形之蘖懸大明於日月適滯
泉宮設巨浸於雲雷終迷燬宅太極所以散而
爲兩洪颷所以吹而爲萬雖復卑高異列俱沉
方内之遊坌集横流共失環中之契豈夫湼槃
深視不背色以求眞般若長驅每乘空而得靜
則知一名同出陰陽爲破道之墟萬象皆空天
地卽䧏魔之境莫見其俯仰不知其去就至自
於太虚復歸於無物其建言立德開業成務握
大柄而推造化執洪罏而誥元始四門幽闢顧
非相而遲廻三駕晨嚴臨有爲而出頓豈不知
羈孤長路終嬰旅泊之虞舟楫中流未釋風濤
之苦將以宅心者寂虛室所以合符應物者神
明鏡繇其不倦故能商榷宇宙指麾權實演羣
生而非其力存庶品而非其有千巒閉景似居
蓬艾之間雙闕臨空若在江湖之上其釋迦之
沖用乎龍懷山者井絡之所交會岷隅之所控
帶攅峰北走吐香嶂於玄霄巨壑南馳歕洪濤
於赤岸香城寶地左右林泉碧岫丹岑往來煙
液時有法會禪師者俗姓楮氏吳郡錢塘人也
金章錫美河陰傳九命之尊玉鉉乘榮江左受
三台之貴地靈人傑自朝野而重光學府文宗
冠南都而獨秀法師紫星降彩紅雲受氣應積
善於高門契冥緣於累世果浮觴引潛圖彼岸
之功聚礫延砂卽揆爲山之業靈樞密運闢仁
路而長鳴慧刅高揮斬邪關而洞照以爲冥機
體化毫髮莫滯其眞執數逐微乾坤不容其算
於是四禪幽觀破銅堞而出無明三昧雄圖排
鐵圍而泯非相法雲自在吐納龍宮賢聖不仁
奔馳象域將使三千塔廟知眞實之玄津萬億
幡幢入空虛之秘藏安心樂土遯影靈關以開
皇元年憩于兹嶺靈墟福地巳被神功玉牓金
繩未光朝命蜀王秀以文昭建國帝子專征仗
巴服之尊名裂卭荒之寶命彤騑僣帝蹕萬騎
於銅梁皂蓋圖王警千乘於玉宇鏡山南望志
狹彭渝錦水西浮恥朝江漢開實沉之壁壘嘯
京叔之風塵擁龜堞而託殊方憑爵堂而傲天
子威權所制勝兵數十州雄視所臨經塗五千
里三英賦雪瞻秋月於梁臺八叟吟風傳朝雲
於楚館思弘正法廣召名僧振錫雲趨乘杯霧
合禪師括囊泉石韜跡煙霞攀紫桂而同塵守
靑蓮而向晦衝颷蕩岳寧移忍地之靈烈火焚
山不撓堅林之色王心有悟時加優禮順風拜
道封山謝失發淨財於廣内揆仙室於重幽因
嶂爲壁憑崕列戸以開皇五年始賜額爲龍懷
寺地鄰緜左遂均緜上之恩山似龍盤卽建龍
懷之刹爾其崇巒經復複磵縈廻高丘洩雲長
林翳日增瓊垣於下麓揆瑶構於中巖香闕神
行珍臺妙立玉虯銜靄絕游氣而負蒼天金鳳
連甍排烈風而瞰玄圃延綠房於疊巘上拂霞
莊蔓丹闕於重磎下披泉戸陽開陰闔變霜露
於旋廻蠖動螟飛起雷霆於指顧玉堂朝亘影
襲長虹珠殿宵浮光含列宿禪師殁後爰有孝
恭法師智開法師弘嚮法師寶積闍梨四上人
者竝禪師之上足而法門之領袖也五明衢路
控引情宮八解源流朝宗性海其深爲寶投白
玉於嶄巖無礙居眞得玄珠於㒺象住持眞界
栖息妙塗俱探寂滅之源各證菩提之域雖業
定人境照巳極於無方而道寄生成功遂覃於
有相演中乘之奥義增上棟之宏規萬栱不騫
千門有闊俄而帝隋大去皇家小往天地閉而
賢人隱雲雷屯而巨寶衰毒龍横霧四天沉暗
逆之悲醉象驅風三界溺崩離之酷上人慧機
幽晤定識潛融知佛日之恒明審王風之尚靜
芝歌商岳揆雞嶺而同歸茅藉磻溪與猴江而
共致遯俗無悶因時有待洎丹陵啟秩赤縣居
尊迦維授手波旬革面十千天子新朝帝釋之
宮八萬仙人始向毗耶之國一音演而荒景服
三聖澄而禮樂備繇是巴方舊彥蜀城遺老仰
慈門而知戸牖升福田而喜畊鑿雕鞍繡轄瞻
鷰崿而馳魂黼帶綖裾指鸚林而鶩欵寶瓶宵
注潤浹堯旬玉麈晨麾風調舜曆咸以爲假沉
其性迷生安視聽之功動亂其心窮子失肌膚
之戀江連巫峽始絆心猿山對禺同終維意馬
貞觀年中積闍梨等廼宣昭遺址發揮精舍容
成挍曆揆日用於天經隷首陳章算神功於地
籙廻廊&KR0772;窱自吐風颷列榭崢嶸坐含雲雨圖
碣宮之妙質儼廬舍之眞容寶珠周映銀龕備
色逸多垂足似臨兜率之天師利分身若赴維
摩之境靈仙可接藻繪無施眞應難微雕䥴有
寄若乃巡積岨歷森沉天花照而高月落地籟
驚而幽泉湧紫蘭花徑香侵柏葉之罏綠草紋
茵影入芙蓉之座眞童鳳策卽踐金沙仙女鸞
衣還窺石鏡巖莊轉梵杳冥松桂之墟磵石栖
橰寂寞藤蘿之院法鼓奏而寒山曠洪鐘鳴而
曉壑靜頳苔翠蘚具不盡之靈衣石乳瓊漿入
無生之妙饌肅肅焉遙遙焉信調銜之珠庭而
列眞之甲第也爰有上座玄鑒法師等竝六塵
無我四諦非他奉乾越之微言守楞伽之奥府
法雷潛吼鼓動風煙慧日揚明照臨丘壑靑漢
坐定見心宅之恒靈丹洞行忘覺身城之每化
須彌不動迥鎮閻浮闍崛安居下觀忉利開四
生之廣路敘六趣之彝倫足以遵揚眞績恭宣
來命者矣縣令桺公諱明獻字太初河東人也
太玄降氣中黃授彩襲周魯之榮基吐河汾之
靈液四科高第振風翮於三冬萬室崇班跼雲
驂於百里旣而政成黎頌道洽甿謳假無上之
幽筌毗不言之景化絃歌在韻將寶偈而齊歸
銅墨成章與梵天而共貫瓊波湛淡沃蕩雲雷
珠灌蕭條蔽虧煙雨貞機罕應良談於好事之
游朗調多奇高賞盡名山之曲下走東臯事失
南州塗窮歡孔席之栖遑笑楊岐之浩蕩薄游
兹邑喜見高人三接而定琴樽七縱而擒風月
林宗有道相期淸濁之間平叔能言見許天人
之際從容宴語契闊胸懷欣性情之同冥感形
骸之共遣雖玄都妙域巳挂於忘言而義塾文
場竊申於知巳敢作頌曰
妙象無倪神功有涉湛淡名器崩騰事業慧路
翹車禪河艤檝控引羣品輪廻庶劫縱橫宇宙
反覆山川言因境立道寄形詮爰稽福地式揆
珍田丹溪漏日碧洞栖煙闍都玉檻須彌石室
榛灌溟濛風雲蕭瑟晬容乃眷禪徒有謐葉磴
三休花巖四密崇巒架殿疊嶂營樓千&KR0925;鳳起
萬栱鸞浮星開紺髮月湛靑眸神宮不夜邃閣
長秋戸臨重崿窗分絕嶺半漢香浮中天梵警
鶴林聖迹龍泉佛影鳥思山空猿悲峽靜森森
巨柏落落長松月出東岫霞生北峰山人自狎
野老相逢白雲屢斷靑溪幾重彭澤之令臨卭
之客比德山藪重規泉石法宇成言慈門致役
糠粃吏隱薜蘿心迹吾生擾擾與道遑遑殷勤
頌詠惆悵津梁投功翠碣助化玄場百年之後
苔蘚蒼蒼
