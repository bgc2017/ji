王子安集卷之八
唐龍門王勃子安著
明閩漳張爕紹和纂
表
上九成宫頌表
臣勃言臣聞帝機無朕道洽則時邕靈化不言
功成則頌顯伏惟陛下體元纂極模神建隧棟
梁三氣庭階六合松軒夜警杳冥姑射之心茅
殿晨凝寥廓峒山之駕臣霑風太上庇影華胥
仰衢室而無階候襄城而有地雖望卑平叔空
勒景福之詞而文謝子雲願竭甘泉之思謹憑
天造輙貢九成宫頌二十四章攀紫墀而絶望
呌丹闕而累息臣誠惶誠恐死罪死罪謹言
上拜南郊頌表
臣伏見總章元年十二月四日詔既清東寇將
覲南岳甫資元勲旋窺大典伏惟皇帝陛下黼
藻神器銜策睿圖用天老之前機戮防風之後
至為而不恃懸寶位於中宸卑以自居託靈符
於上帝禮凝蒼璧瑞溢玄圭紫旻降祜黃祗叶
矩微臣學不照古才不曠時窺宇宙之神功覩
郊禋之盛節時非苟邁懷雅頌而知歸道不虛
行想謳歌而有志豈與夫周傳考室裁稱棟宇
之規漢奏甘泉未息嬉遊之諷比興衰於列代
較馳驟於同衢而已謹憑天則輙貢拜南郊頌
十章文不足奇意有遺美臣誠惶誠恐謹言
爲原州趙長史請為亾父度人表
臣某言臣聞奉忠履義帝業所資昭德報功王
風是切臣亾父故臣使持節都督豐州諸軍事
豐州刺史上柱國南康郡王士達往因隋季預
奉皇初于時元洛未清雙崤尚梗江淮海岳王
公數十亾父身羈偽鄭寵極戎庭掃千載之風
雲擁三河之士馬情思奉順義不圖生綿越寇
場密歸誠欵登太行而耀甲則建德離心出函
谷而揚麾則王充破膽天書屢降手勑仍存洎
乎九服乂安四方無事謀臣出鎮猛將臨邊西
窮赤水之源東究青丘之境横戈北塞盡沙漠
之風塵授鉞南荒被䍧牱之矢石義形夷險迹
遍疆場分閫淹榮懸車遂禮雖死於牖下實懷
天子之恩力盡方隅無媿忠臣之節今者歸藏
有日先遠戒期陛下德被游䰟惠流枯骨高班
厚禄已極於生前列鼓鳴簫復光於身後誠非
毁滅所能投報但臣霜露之感瞻彼岸而神銷
烏鳥之誠俯寒泉而思咽希開淨福庶補窮埏
伏惟陛下恢不次之恩錄無涯之請使獲從朝
例賜許度人濟沉識於昏塗拯亾靈於燬宅則
陛下乾坤之施旣不隔於幽明微臣螻蟻之心
豈忘情於家國是所圖也非敢望焉輕黷冕旒
若墜冰谷
啟
上從舅侍郎啟
勃啟一昨弟勛至奉命以憲臺詩十首垂示氣
横霜署彩洞雲扃繡衣兼藻肆之華白簡控玄
機之奧仙驄在馭踐文路而驅神冠獬下臨望
詞林而直指勃質惟茅艾名隔縉紳虛霑自出
之榮每媿諸甥之列恩華曲被誨誘傍臨識謝
知音榮深覩奧虞韶忽奏聽律吕而忘疲楚匣
遥開仰光&KR0621;而不暇昔孔融之逢元禮罕賭高
文王粲之謁伯喈終慚懿戚援今企古議德疇
恩荷慄兼儲悲欣兩集但才非酷似攀宅相而
多慚慕切如存臨渭陽而增感不勝荷戴屏營
之至
上武侍極啟
勃啓勃聞玄螭掩耀光銷赤堇之芒白鶴摧輝
影滅青胡之寶繇是紫霄氣耿指牛漢而忘歸
丹水神迷道驪泉而罔悔其有龍文已遠輕圖
剸兕之功魚目濫持自擬靈蛇之色循榮覽分
朝聞夕可君侯締華椒閣席寵芝扃粲貂冕於
金軒藻龜章於玉署月開鸞鏡懷精鑑以分形
霜湛虬鐘藴希聲而待物吞九溟於筆海若控
牛涔抗五岳於詞峯如臨蟻垤馳䰟霧谷忻逢
紫岫之英驛思霞丘佇接青田之響勃北巖曲
藝東臯下節攀翰苑而思齊傃文風而立至迹
疲千里未陪丹轂之遊葉契三英尚隔黃衣之
夢謹憑洪貸輙錄舊文輕敢上呈列之如右涓
波有託望日谷以馳誠鐘鼓無施伏雷門而假
息謹啟
又
勃啟一昨不緣媒紹輕承盻飾祗寵相驚俯仰
無地何則循方極弊尚虧風雨之間撫翼濡鱗
猶失江湖之上况乎九天鵬術一代龍門榮枯
舛致山川在目而可以追騰白日忘言於咫尺
之書干突青雲投跡於尋常之境徒以北林增
秀弱翰知歸東壑流謙纖鰭未已神交道合君
侯昭片善之榮千載一時下走得長鳴之所是
用謬憑高奬曲撰蕪音游海無際過雷自讋雖
黃金激憤指秦路而方窮蒼璧慚恩伏焦原而
未遠謹啟
上李常伯啟
勃啟勃聞𣏌林騰秀羽族知歸暘谷流謙波臣
有託然則朝光八聖尚欣牧豎之詞道濟五殘
未隔輿人之誦謹憑斯義輙呈宸遊東岳頌一
首當仁不讓下走無慚於自媒聞善若驚明公
豈難於知我龍門高遠眇黃道而無階爵里既
投呌丹閽而有地伏願暫停左右曲流國士之
恩廣進芻蕘俯息樵夫之議輕陳徑捷退用彷
徨
上皇甫常伯啟
勃啟一昨奉命令寫新對臺策及前後舊文謹
憑國士之恩敢進輿人之頌竊以龍鑣就路駑
駿相懸鵲鏡臨春妍媸自遠亦有飛霜匝地蘭
蕭銜共盡之悲烈火埋岡玉石抱俱焚之慘然
則知音罕嗣流水空存至寶不同荆山有淚君
侯飾揚芻議提奬蕪詞白圭成再見之榮黃金
定一言之重鵬颷既接仰雲逕而將趨龍阪可
登指星臺而有望循襟佩德撫事知恩山岳有
輕河漢無極謹啟
又
勃啟自恭陳薄技祗奉話言咳唾成恩盻睞為
飾征夫擊節方思孤竹之風壯士寒心實有長
楊之作謹憑嚴命輕呈乾元殿頌一首將冀導
江至海常以筆札見知南館西園遂與簪纓為
伍德雖無盡攀驥尾而方遥生也有涯比鴻毛
而非重謹啟
上吏部裴侍郎啟
勃啟猥承衡鏡驟照階墀本慚刀筆之工虛荷
雕蟲之睠殊恩屢及嚴命頻加賁光耀於昏冥
課宫商於寂寞進退惟谷憂喜聚門誠恐下官
冒輕進之譏使君侯招過聽之議貴賤交失恩
愛兩虧所以戰懼盈旬遲逥改朔懷鄭璞而增
愧捧燕珉而自恥勃性惟懵昧識謝沉冥蒙父
兄訓導之恩籍朋友琢磨之義好學近乎智力
行近乎仁知忠孝為九德之源故造次必於是
審名利為五常之賊故顛沛而思遠雖未之逮
也亦有其志焉孔子曰言及之而不言謂之隱
今者接君侯者三矣承招延者再矣抑亦可以
言乎夫文章之道自古稱難聖人以開物成務
君子以立言見志遺雅背訓孟子不為勸百諷
一揚雄所恥苟非可以甄明大義矯正末流俗
化資以興衰家國繇其輕重古人未嘗畱心也
自微言既絶斯文不振屈宋導澆源於前枚馬
張淫風於後談人主者以宫室苑囿為雄敘名
流者以沉酗驕奢為達故魏文用之而中國衰
宋武貴之而江東亂雖沈謝爭騖適先兆齊梁
之危徐庾竝馳不能免周陳之禍於是識其道
者卷舌而不言明其弊者拂衣而徑逝潛夫昌
言之論作之而有逆於時周公孔氏之教存之
而不行於代天下之文靡不壞矣國家應千載
之期恢百王之業天地靜默隂陽順序方欲激
揚正道大庇生人黜非聖之書除不稽之論牧
童頓顙思進皇謀樵夫拭目願談王道崇大厦
者非一木之材匡弊俗者非一日之衞衆持則
力盡真長則偽銷自然之數也君侯受朝廷之
寄掌鎔範之權至於舞詠澆淳好尚邪正宜深
以爲念也伏見銓擢之次每以詩賦爲先誠恐
君侯器人於翰墨之間求材於簡牘之際果未
足以採取英秀斟酌高賢者也徒使駿骨長朽
真龍不降衒才飾智者奔馳於末流懷真藴璞
者栖遑於下列易不云乎言行君子之所以動
天地失之毫釐差以千里書不云乎弊化奢麗
萬世同流餘風未殄公其念哉嗟乎蓋有識天
人之幽致明國家之大體辨焉而不窮酌焉而
不竭抱膝無悶盱衡自得彼悠悠小技焉足為
君侯道矣自非奉閒宴接清談未可一二言也
然竊不自揆嘗著文章非敢自媒聊以恭命謹
錄古君臣讚十篇并序雖不足塵高識之門亦
可以見小人之志也伏願暫停左右少察胸襟
觀述作之所存知用心之有地謹啟
上明員外啟
勃啟側聞金烏聳轡俯圓燧而抽光瑶兔浮輪
候方諸而吐液斯則洪纖異數冥符造化之津
高下相懸精契陶鈞之表故知聲同義合存長
幼於三州理隔氣殊置山川於一面神交可託
風雲於杵臼之間道不虚行涇渭於簪裾之列
其有跡申知已投爵里於思齊事迫當仁抱龍
泉而願割雖荆山已峻多輕抵鵲之珍而渤澥
方春敢進歸鳬之景伏惟丈人珠躔降德銑社
抽英河岳縱其神器煙霞發其符采江東第一
家傳正始之音日下無雙譽重名流之首三冬
文史先兆跡於青衿百里絃歌即馳芳於墨綬
彭澤陶潛之菊勝氣仍存河陽潘岳之花芳風
遂遠榮加從袂上清蘭府之遊寵奪攀輪更掌
蓬山之務麟圖緝謚定榮辱於三泉鵷閤裁書
考薰蕕於四部既鶴鳴雲路望偃朝端鴻漸星
臺俯諧僉議廉平譽號李宣伯之當官雅操繩
時山巨源之稱職加以文場武庫發揮廊廟之
師瓊樹瑶林寥廓風塵之表一丘一壑同阮籍
於西山一嘯一歌列嵇康於北面詞條鬱霧遥
騰駕日之隂辨鍔横霜直上衝星之氣鳬鐘蓄
韻聞片言而指掌鸞鏡懸心見一善而明目情
源九派士流欣滿腹之期德宇千門詞人有庇
身之望方當坐談帝席雄視羣公豈徒比迹天
府雌伏郎官而已哉勃崇徽啟緒盛德在家承
太子之仙宗祈將軍之遠系朱輪在漢列高士
於三台青蓋浮江扈平王於七姓遺風舊烈尚
存清白之基祖德家聲代有縱横之目及金陵
東覆玉馬西奔髦頭傑起文儒繼出鳳鳴朝日
森峭煙雨之標龍躍雲津盤礴江山之氣雖雄
名雅譽隨朔野而揚聲而華冕雕軒比南風而
不競陳太丘之積善羔鴈成羣謝車騎之餘芳
蘭蓀不替趨庭洽訓共歌朱萼之篇避席承歡
猶守青箱之業嘗謂酣神北阜籍春渚而忘歸
動影南櫺坐秋山而長往不意蘭臯獨嘯輕交
委鶴之書芝澗行謠坐辱飛龍之使年殊賈誼
仰宣室而方同業謝劉繇俯長途而遂恧塞上
浮雲之跡空倦吳山隨侯明月之珠終悲暗室
豈不知拂衣長謝林泉多倨俗之因安枕有餘
廟堂非養高之所松楹坐月臨黛壑而遐征桂
席攀風俯青嵓而自足而欲俛首屈膝逡巡多
士之林弔影慚䰟骯髒文昌之府徒以牛蹄已
倦臨文壑而驤鱗羊角可逢想高衢而撫翼參
名國士方叨智伯之恩揮迹奉常冀雪公孫之
恥識正平於處士雖在孔融期仲容於望外終
資許允猶恐先馳折翮頻驚鶂路之風再舉枯
鱗空擊龍門之水丈人借以顔色資以恩波垂
雅契於長年敘情交於累代情加倒屣知步頃
之生光禮極升堂覺聲名之有地是用俯抽丹
思上瀆清顏鏤殊奬於肝膽銜德音於咳唾懦
夫增氣先歌易水之風壯士投心思赴吳宮之
火恩崇命淺瞻吕梁而可泛山高海深涉孟門
而何險謹啟
上許左丞啟
勃啟自違阻恩華嬰纏風恙守愚空谷歛跡仙
臺同衞玠之虛羸談非正始愧劉楨之逸氣卧
似漳濱朝野既殊風猷遂隔望芝蘭之漸遠覺
鄙恡之都生所以暫下松丘言游洛邑永懷前
惓逡巡元禮之門延首下風匍匐文章之府實
願稍捐人事少奉清言質儒釋之幽疑訪空玄
之極境願聞者道敢披江海之心祈進者榮非
慕軒裳之重雖齒絶位殊空塵左右而道存目
擊豈隔形體輕陟階堂伏深悸越謹啟
上郎都督啟
勃啟勃聞古之君子重神交而貴道合者以其
得披心胸而盡志義也是以叔牙苟在管仲分
多而不貪無知尚存陳平受謗而非罪何則達
其趣者能申其迹收其大者能讓其細也今勃
東鄙之一書生耳少懷耿亮頗慕高烈俛仰相
得則屠博可遊造次不諧則軒冕異路蒙君侯
國士之遇受君侯長者之禮繾綣談謔殷勤誨
誘今有情而不告是不盡也有窘而不託是有
疑也將恐季布無侣於後葉孫臏獨稱於前古
嗟乎可以竭誠矣敢不盡言乎勃家大人天下
獨行者也性惡儲歛家無儋石自延國譴遠宰
邊隅常願全雅志於暮齒揚素風於下邑而道
里夐遥資糧窘鮮秩寡鍾釡債盈數萬此勃所
以側目扼腕臨深履薄庶逢知已之厚以成大
人之峻節也古人有言富觀其所與貧觀其所
取又曰損有餘補不足於君侯何如哉然則定
其交而後求敢無愧巳易其心而後語夫何飾
