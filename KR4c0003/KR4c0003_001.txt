王子安集卷之一
唐龍門王勃子安著
明閩漳張爕紹和纂
賦
春思賦(并序)
咸亨二年余春秋二十有二旅寓巴蜀浮遊歲
序殷憂明時坎壈聖代九隴縣令河東桺太易
英達君子也僕從遊焉高談胸懷頗洩憤懣于
時春也風光依然古人云風景不殊舉目有山
河之異不其悲乎僕不才耿介之士也竊禀宇
宙獨用之心受天地不平之氣雖弱植一介窮
途千里未嘗下情於公侯屈色於流俗凛然金
石自匹猶不能忘情於春則知春之所及遠矣
春之所感湥矣此僕所以撫窮賤而惜光陰懷
功名而悲歲月也豈徒幽宫狹路陌上桑間而
已哉屈平有言目極千里傷春心因作春思賦
幾乎以極春之所至析心之去就云爾
若夫年臨九域韶光四極解宇宙之嚴氣起亭
臯之春色况風景兮同序復江山之異國感大
運之虛盈見長河之紆直蜀川風候隔秦川今
年節物異常年霜前桺葉銜霜翠雪裏梅花犯
雪妍霜前雪裏知春早看桺看梅覺春好思萬
里之佳期憶三秦之遠道淡蕩春色悠揚懷抱
野何樹而無花水何堤而無草於是僕本浪人
平生自淪懷書去洛抱劒辭秦惜良會之遒邁
厭他鄉之苦辛忽逢邊候攺遙憶帝鄉春帝鄉
迢遞關河裏神臯欲暮風煙起黃山半入上林
園玄㶚斜分曲江水玉臺金闕紛相望千門萬
戶遥相似昭陽殿裏報春歸未央臺上看春暉
水精却掛鴛鴦幔雲母斜開翡翠幃競道西園
梅色淺爭知北闕桺陰稀歛態調歌扇廻身正
舞衣銀蠶吐絲猶未暖金燕銜泥試學飛妾本
幽閨學歌舞寧知漢代多廵撫前年齋祭謁甘
泉今歲笙簫祠后土桃花萬騎喧長薄蘭葉千
旗照平浦見原野之芳春憶山河之䆳古長安
路狹遶長安公子春來不厭看杏葉裝金轡蒲
萄縷玉鞍聳蓋臨平樂廻笳出上蘭上蘭經鄠
杜揮鞭日將暮白馬新臨御溝道靑牛近出章
臺路章臺接建章垂桺復垂楊草開馳馬埓花
滿闘雞場南鄰少婦多妖婉北里王孫駐行幰
乍怪前春節候遲預道今年寒食晩傷紫陌之
春度惜靑樓之望遠紫陌靑樓照月華珠帷黼
帳七香車蛾眉畫來應幾樣蟬鬢梳時半欲斜
恨雕鞍之届晩痛銀箭之更賒行行避葉步步
看花因狂夫之蕩子成賤妾之倡家狂夫去去
無窮已賤妾春眠春未起自有蘭閨數十重安
知榆塞三千里榆塞連延玉關側雲間沉沉不
可識葱山隱隱金河北霧裡蒼蒼幾重䵥忽有
驛騎出幽并傳道春衣萬里程龍沙春草遍瀚
海春雲生疎勒井泉寒尚竭燕山烽火夜應明
聞道河源路遠遠誰教夫壻苦行行君行塞外
多霜露爲想春臺起煙霧遊絲空罥合歡枝落
花自遶相思樹春望年年絶幽閨離緒切春色
朝朝異邊廷羽書至都護新封萬里矦將軍稍
定三邊地長旆猶銜掃雲色寶刀尚擁干星氣
昨夜祁連驛使還征夫猶在鴈門關君度山川
成白首應知歲序歇紅顔紅顔一别成胡越夫
婿連延限城闕羌笛橫吹隴路風戎衣直照關
山月春色徒盈望春悲殊未歇復聞天子幸關
東馳道煙塵萬里紅析羽搖初日繁笳思曉風
後騎猶分長樂館前旌已映洛陽宮洛陽宮城
紛合沓離房别殿花周匝河陽别舍抵長河丹
輪紺幰相經過戚里繁珠翠中閨盛綺羅鳳移
金谷舞鶯引石城歌向夕天津洛橋暮爭驅紫
燕黃牛度閒居伊水園舊宅邙山路武子新布
金錢埒季倫欲碎珊瑚樹復道西墉春霧寡更
值南津春望寫入金市而乘羊出銅街而試馬
葉抱露而爭密花牽風而亂下錦障縈山羅幃
照野司空令尹之博物二陸三張之文雅新年
柏葉之樽上巳蘭英之斝春來併是春何啻兩
違秦忽逢江外客復憶江南春羅衣乘北渚錦
袖出東隣江邊小婦無形迹特怨狂夫事行役
鳳凰山上花無數鸚鵡洲中草如積春江澹容
與春期無處所春水春魚樂春汀春鴈舉君道
玉門關何如金陵渚爲問逐春人年光幾處新
何年春不至何地不宜春亦有當春逢遠客亦
有當春别故人風物雖同候悲歡各異倫歸去
春山恣閑放蕙畹蘭臯行可望何爲悠悠坐惆
悵比來作客住臨卭春風春日自相逢石鏡巖
前花屢密玉輪江上葉頻濃高平㶚岸三千里
少道梁山一萬重自有春花煎别思無勞春鏡
照愁容盛年耿耿辭鄉國長路遙遙不可極形
隨朗月驟東西思逐浮雲幾南北春蝶參差命
儔侶春鶯綿蠻思羽翼余復何爲此方春長歎
息會當一舉絶風塵翠蓋朱軒臨上春朝昇玉
署調天紀夕憩金閨奉帝綸長卿未達終希達
曲逆長貧豈剰貧年年送春應未盡一旦逢春
自有人
七夕賦
若夫乾靈鵲讖之端地輔龍驂之始憑紫都而
受曆按玄丘而命紀鳳毛鍾桂閫之祥麟角燦
椒庭之祉馳朱軒於九域振黃麾於萬里抗芝
館而星羅擢蘭宫而霞起則有皇慈霧洽聖渥
天浮庭分玉禁邸瞰金樓剪鳬洲於細桺披鶴
籞於長楸啟魚鈴而分帝術授虹璧而控神州
擁黃山於石磴洩玄灞於銅溝列瑶窗而送燠
闢銀牓而迎秋君王乃排靑幌搖朱舄戒鵷輿
靜鸞掖繞露廊而轉步傃雲阡而縱跡嘯陳客
於金牀命淮仙於桂席翔翠䍐於金甸迎吹簫
於鳳驛佇靈匹於星期眷神姿於月夕于時玉
繩湛色金漢餘光煙淒碧樹露濕銀塘視蓮潭
之變彩見松院之生涼引驚蟬於寶瑟宿蘭燕
於瑶筐綠臺兮千仞赬樓兮百常拂花筵而慘
惻披葉序而徜徉結遥情於漢陌飛永睇於霞
莊想佳人兮如在怨靈歡兮未揚促遥悲於四
運味遺歌於七襄於是虬簷晚静魚扄夜飾忘
帝子之光華下君王之顏色握犀管展魚箋顧
執事招仲宣仲宣跪而稱曰臣聞九變無津三
靈有作布元氣於浩蕩運太虛於寥廓辨河鼓
於西堧降天孫於東堮循五緯而淸黃道正三
衡而澄紫落海人支石之機江女穿針之閣鄙
塵情於春念擬仙契於秋諾河光淸地紀山氣
歛天標霜凝碧宙水瑩丹霄耀麟軒於霧術褰
羽旆於星橋徵赤螭而架渚漾靑翰而乘潮停
翠梭兮卷霜縠引鴛杼兮割冰綃舉黃花而乘
月駕籠黛葉而卷雲翹撫今情而恨促指來渚
而傷遥旣而丹軒黃(萬一作)拱紫房朱(千一作)籥仙
御逶遲靈徒擾弱風驚雨驟煙廻電爍媧皇召
巨野之龍莊叟命雕陵之鵲駐麟駕披鸞幕奏
雲和汎霞酌碧虬玉室之饌白兔銀臺之藥荷
葉頳鮫芙蓉靑雀上元錦書傳寶字王母瓊箱
薦金約綵襻魚頭比目縫香緘燕尾同心縛羅
帳五花懸珉砌百枝然下芸幬而暱枕弛蘭服
而交筵託新歡而密勿懷往眷而潺湲於是羈
鸞切鏡旅鶴驚絃悲侵玉履念起金鈿儼歸裝
而容曳整還蓋而遷延洞庭波兮秋水急關山
晦兮夕露連謂河漢之無浪似參商之永年君
王乃背彤砌陟玄室沖想自閒神情如逸痛靈
妃之稀偶嘉沉思之可畢荆豔齊升燕佳竝出
金聲玉韻蕙心蘭質珠櫳綺檻北風臺繡戶雕
窗南向開響曳紅雲歌面近香隨白雪舞腰來
掩淸琴而獨進淩絳樹而輕廻盧女黃金之椀
張家碧玉之杯奉君王於終夕夫何怨於良媒
俄而月還西漢霞臨東沼鳬氏鳴秋雞人唱曉
玉關控鶴瓊林飛鳥君王乃馭風殿而長懷俯
雲臺而自矯矜雅範而霜高穆沖衿而霞眇迎
十客召三英香涵蔗酎吹肅蘭旌娃館疎兮綠
草積歡房寂兮紫苔生聳詞源於月徑披翰藪
於雲扄方絶元凱而高視豈與梁楚而駢聲
九成宮東臺山池賦(并序)
九成宮東臺地接閑曠面山臨水爾其松峰桂
壑紅泉碧磴金石千聲雲霞萬色侍郎張公雅
思沉鬱永懷梓匠式侔仙造聿構靈&KR1185;纖波成
止水之源拳石儼干霄之狀雖流波覆簣俯籍
人機而布葉攅花渺同天會僕因暇日濫奉淸
埃敢抽南畒之才聊敘東山之事云爾
若夫金臺妙境玉署仙居酌丹池(墀一作)之曉暇
候靑禁之宵餘驟沖情於月道飛峻賞於煙墟
指山楹而思逸懷水鏡而神虛旣而仰瞻赬嶠
傍窺黛壑複嶂煙廻攅溪霧錯偉沉用之兼濟
想神功之可作規疊巘于盤龍憲飛泉于挂鶴
覆簣而縈巖磴浮芥而環川堮採拳石於瑶濱
搴纖珠於綺薄萍徙楚江之蔕花轉崑墟之萼
岫藴玉而虹驚浦涵珠而星落美仁智之同歸
信高深之縱託爾其危岑漏景曲渚畱寒高松
偃鶴淸篠鳴鸞被蘭丘而結珮照蓮服而披冠
激㘭堂於别漵引膚寸於危巒若乃嶺横雞秀
波連鳳液花鳥縈紅蘋魚漾碧綠衣玄袵赬鱗
翠額在林藪而同歡望江湖而齊適及夫景沉
西崿月下東濱峰深夜久潭靜秋新荷抽水蓋
薜引山茵雪芝獻液露菊傾津嗣南商之逸興
有東海之遐賓保林泉而肆賞混簮紱而同塵
何濯纓之有地如攀桂之無因
遊廟山賦(并序)
玄武山西有廟山東有道君廟蓋幽人之别府
也長蘿巨樹梢翳雲日王子馭風而遊泠然而
喜盖懷霄漢之舉而忘城闕之戀矣因欲攀洪
崕於煙道邀羨門於天路仙師不存壯志徒爾
俄而泉石移景秋陰方積松柏羣吟悲聲四起
背鄉關者無復向時之榮焉嗚呼有其志無其
時則知林泉有窮路之哭(嗟一作)煙霞多後時之
歎不其悲乎遂作賦曰
陟彼山阿積石峩峩亭臯千里傷如之何啟松
崖之密蔭攀桂岊之崇柯隔浮埃於地絡披顥
氣於天羅爾其綠巖分徑蒼岑&KR0863;室菌軒丹絢
芝場翠密俯泉石之淸泠臨風飇之瑟䫻仰紺
臺而攜手望玄都而容膝於是躡霞岡於玉砌
步雲岊於金壇懷妙童與眞女想靑螭及碧鸞
情恍恍而將逸心迥迥而未安見丹房之晩晦
知紫洞之宵寒旣而露昏千嶂煙浮四野恨流
俗以情多痛飛仙之術寡驅逸思於方外局高
情於天下使蓬瀛可得而宅焉何必懷於此都
也亂曰巳矣哉吾誰欺林壑逢地煙霞失時託
宇宙兮無日俟鸞虬兮未期他鄉山谷祗令人
悲
寒梧棲鳳賦
鳳兮鳳兮來何所圖出應明主言棲高梧梧則
嶧陽之珍木鳳則丹穴之靈雛理符有契誰言
則孤遊必有方駭(哂一作)南飛之驚鵲音能中吕
嗟入夜之啼烏况其靈光蕭散節物淒淸疎葉
半殞高歌和鳴鳥也將託其宿止人也焉知乎
此情月照孤影風傳暮聲將振耀其五色俟蕭
韶之九成九成則那率舞而下懷彼衆會罔知
淳化雖璧沼可飲更能適於醴泉雖瓊林可棲
復想巡於竹榭念是欲往敢忘晝夜苟安安而
能遷則思思其不暇故當披拂寒梧翻然一發
自此西序言投北闕若用之銜詔冀宣命於軒
階若使之遊池庶承恩於歲月可謂擇木而俟
處卜居而後歇豈徒比跡於四靈常栖栖而没
没
江曲孤鳬賦(并序)
梓州之東南涪江之所合有潭焉周數十步靑
壁絕地綠波澄天常有孤鳬棲蕩其側飛沉翻
唼而天性不違嗟乎宇宙之容我多矣造化之
資我厚矣何必處華池之内而求稻粱之恩哉
遂作賦曰
靈鳳翔兮千仞大鵬飛兮六月雖憑力而易舉
終候時而難發不如深潭之鳥焉順歸潮而出
没迹已存於江漢心非繫於城闕吮紅藻翻碧
蓮刷霧露棲雲煙迫之則隱馴之則前去就無
失沉浮自然爾乃忘機絕慮懷聲弄影乘駭浪
而神驚漾澄瀾而趣靜恥園雞之戀促悲塞鴻
之赴永知動息而多方屢㳂洄而自省故其獨
泛單宿全眞遠致反覆幽溪淹畱勝地傷雲鴈
之嬰繳懼泉魚之受餌甘辭稻粱之惠焉而全
飲啄之志也
馴鳶賦
海上兮雲中靑城兮綘宮金山之斷鶴玉塞之
驚鴻謂江湖之漲不足䀨謂宇宙之路不足窮
終銜石矢坐觸金籠聲酸夕露影怨秋風巳矣
哉何氣高而望闊卒神瘁而智癢徒鶩迹於仙
遊竟纏機於俗網未若兹禽猶融泛想慚丹丘
之麗質謝靑田之逸響與道浮沉因時俯仰去
非内懼馴非外奬夫勁翮揮風雄姿觸霧力制
煙道神周天步鬱霄漢之弘圖受園亭之近顧
質雖滯於城闕策巳成於雲路陳平負郭之居
韓信昌平之寓似達人之用晦混塵蒙而自託
類君子之含道處蓬蒿而不怍悲授餌之徒懸
痛開弦之自落故爾放懷於誕暢此寄心於寥
廓
