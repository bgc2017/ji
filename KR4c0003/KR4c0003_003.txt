王子安集卷之三
唐龍門王勃子安著
明閩漳張爕紹和纂
五言律詩
銅雀妓二首
金鳳鄰銅雀漳河望鄴城君王無處所臺榭若
平生舞席紛何就歌梁儼未傾西陵松檟冷誰
見綺羅情
妾本深宮妓層城閉九重君王歡愛盡歌舞爲
誰容錦衾不復襞羅衣誰再縫高臺西北望流
涕向靑松
聖泉宴(并序)
玄武山有聖泉焉浸淫歷數百千年乘巖泌
湧接磴分流下瞰長江沙堤石岸咸古人遺
跡也兹乃靑蘋綠芰紫苔蒼蘚遂使江湖思
遠寤寐寄託旣而崇巒左岥石壑前縈丹㟧
萬尋碧潭千頃松風唱響竹露薰空瀟瀟乎
人間之難遇也方欲以林壑爲天屬琴樽爲
日用嗟乎古今代謝方深川上之悲少長同
遊且盡山陰之樂盍題芳什共寫高情詩得
泉字
披襟乘石磴列籍俯春泉蘭氣薰山酌松聲韻
野弦影飄垂葉外香度落花前興洽林塘晚重
巖起夕煙
尋道觀(而張天師居也其觀卽昌利觀)
芝&KR1185;光分野蓬闕盛規模碧壇淸柱閾丹洞肅
松樞玉笈三山記金箱五嶽圖蒼虬不可見(作一)
(得)空望白雲衢
散關晨度
關山淩旦開石路無塵埃白馬高談去靑牛眞
氣來重門臨巨壑連棟起崇隈卽今揚策度非
是棄繻回
别薛華
送送多窮路遑遑獨問津悲涼千里道悽斷百
年身心事同漂泊生涯共苦辛無論去與住俱
是夢中人
重别薛華
明月沉珠浦秋風濯錦川樓臺臨絕岸洲渚亘
長天旅泊成千里棲遑共百年窮途惟有淚還
望獨潸然
遊梵宇三覺寺
香閣披靑磴琱臺控紫岑葉齊山路狹花積野
壇深蘿幌棲禪影松門聽梵音遽欣陪妙躅延
賞滌煩襟
麻平晚行
百年懷土望千里倦遊情高低尋戍道遠近聽
泉聲磵葉纔分色山花不辨名羈心何處盡風
急暮猨淸
送盧主簿
窮途非所恨虛室自相依城闕居年滿琴樽俗
事稀開襟方未已分袂忽多違東巖富松竹歲
暮幸同歸
餞韋兵曹
征驂臨野次别袂慘江垂川霽浮煙歛山明落
照移鷹風凋晚葉蟬露泣(泫一作)秋枝亭臯分遠
望延想間雲涯
白下驛餞唐少府
下驛窮交日昌亭旅食年相知何用早懷抱卽
依然浦樓低晚照鄉路隔風煙去去如何道長
安在日邊
杜少府之任蜀州
城闕輔三秦風煙望五津與君離别意同是宦
遊人海内存知己天涯若比隣無爲在岐路兒
女共霑巾
仲春郊外
東園垂桺徑西堰落花津物色連三月風光絕
四鄰鳥飛村覺曙魚戲水知春初晴山院裏何
處染囂塵
郊興
空園歌獨酌春日賦閒居澤蘭侵小徑河桺覆
長渠雨去花光濕風歸葉影疎山人不惜醉唯
畏綠樽虛
郊園卽事
煙霞春旦(早一作)賞松竹故年心斷山疑畫障懸
澑瀉鳴琴草徧南亭合花濃(開一作)北院深閒居
饒酒賦隨興欲抽簮
觀佛跡寺
蓮座神容儼松崖聖跡餘年長金跡淺地久石
文疎頽華臨曲磴傾影赴前除共嗟陵谷遠俄
視化城虛
山居晚眺贈王道士
金壇疎俗宇玉洞侶仙羣花枝栖晚露峰葉度
晴雲斜照移山影廻沙擁澑(籀一作)文琴樽方待
興竹樹已迎曛
八仙逕(數里巖逕窈窕杖而後進寺南又有昌利觀去寺可)
柰園欣八正松巖訪九仙援蘿窺霧術攀桂俯
雲阡(煙一作)代北鸞驂至遼西鶴騎旋終希脫塵
網連翼下芝田
春日還郊
閒情兼默語(默默一作)擕杖赴巖泉草綠縈新帶愉
靑綴古錢魚牀侵岸水鳥路入山煙還題平子
賦花樹滿春田
&KR0863;酒春園作
投簮下山閣攜酒&KR0863;河梁狹水牽長鏡高花送
斷香繁鸎歌似曲疎蝶舞成行自然催一醉非
但閱年光
觀内懷仙
玉架殘書隱金壇舊跡迷牽花尋紫洞(澗一作)步
葉下淸谿瓊漿猶類乳石髓尚如泥自能成羽
翼何必仰雲梯
秋日别王長史
别路長(餘一作)千里深恩重百年正悲西候日更
動北梁篇野色籠寒霧山光歛暮煙終知難再
奉懷德自澘然
上巳浮江宴韻得遥字
上巳年光促中川興緒遥綠齊山葉滿紅洩岸
花銷泉聲喧後澗虹影照前橋遽悲春望遠江
路積波潮
長桺
晨征犯煙磴夕憩在雲關晚風淸近壑新月照
澄灣郊童樵唱返津叟釣歌還客行無與晤賴
此釋愁顏
羈遊餞别
客心懸隴路遊子倦(惓一作)江干槿豐(濃一作)朝砌
靜篠密夜窗寒琴聲銷别恨風景駐離歡寧竟
山川遠悠悠旅思難
易陽早發
飭裝侵曉月奔策候殘星危閣尋丹嶂廻梁屬
翠屛雲間迷樹影霧裏失峰形復此涼颷至空
山飛夜螢
焦岸早行和陸四
侵星違旅舘乘月戒征儔複嶂迷晴色虛巖辨
暗流猿吟山漏曉螢散野風秋故人渺何際鄉
關雲霧浮
深灣夜宿(山帶江主人依)
津途臨巨壑村宇架危岑堰絕灘聲隱峰交樹
影深江童暮理楫山女夜調砧此時故鄉遠寧
知遊子心
傷裴錄事喪子
蘭階霜候早松路穸(夜一作)臺深魄散珠胎沒芳
銷玉樹沈露文晞宿草煙照慘平林芝焚空歎
息流恨滿籝金
五言排律
泥谿
弭棹淩奔壑低鞭躡峻岐江濤出岸險峰磴入
雲危澑急船文亂巖斜騎影移水煙籠翠渚山
照落丹崖風生蘋浦葉露泫(泣一作)竹潭枝泛水
雖云美勞歌誰復知
秋日仙遊觀贈道士(詩無首四句一作駱賓王)
石圖分帝宇銀牒洞靈宮廻丹縈岫室複翠上
巖櫳霧濃金竈靜雲暗玉壇空野花常捧露山
葉自吟風林泉明月在詩酒故人同待余逢石
髓從爾命飛鴻
出境遊山二首
源水終無路山阿若有人驅羊先動石走兔欲
投巾洞晚秋泉冷巖朝古樹新峰斜連鳥翅磴
疊上魚鱗化鶴千齡早元龜六代春浮雲今可
駕滄海自成塵
振翮淩霜吹正月佇天潯爲鑣淩翠壑飛軫控
靑岑巖深靈竈沒澗毁石渠沈宫闕雲間近江
山物外臨玉壇棲暮夜珠洞結秋陰蕭蕭離俗
影擾擾望鄉心誰意山遊好屢傷人事侵
三月曲水宴得樽字
彭澤官初去河陽賦始傳田園歸舊國詩酒間
長筵列室窺丹洞分樓瞰紫煙縈廻亘津渡出
沒控郊廛鳳琴調上客龍轡儼羣仙松石偏宜
古藤蘿不記年重簷交密樹複磴擁危泉抗石
晞南嶺乘沙眇北川傅巖來築處磻溪入釣前
日斜眞趣遠幽思夢涼蟬
盧照隣和得樽字附
風煙彭澤里山水仲長園繇來棄銅墨本自
重琴樽高情邈不嗣雅道今復存有美光時
彦養德坐山樊門開芳杜徑室距桃花源公
子黃金勒仙人紫氣軒長懷去城市高詠狎
蘭蓀連沙飛白鷺孤嶼嘯玄猿日影巖前落
雲花江上翻興闌車馬散林塘夕鳥喧
五言絕句
晚届鳳州
寶雞辭舊域仙鳳歷遺墟去此近城闕靑山明
月初
羇春
客心千里倦春事一朝歸還傷北園裏重見落
花飛
林塘懷友
芳屏畫春草仙杼織朝霞何如山水路對面卽
飛花
山扉夜坐
抱琴開野室攜酒&KR0863;情人林塘花月下别是一
家春
春莊
山中蘭葉徑城外李桃園直知人事靜不覺鳥
聲喧
春遊
客念紛無極春淚倍成行今朝花樹下不覺戀
年光
春園
山泉兩處晚花桺一園春還持千日醉共作百
年人
林泉獨飲
丘壑經塗賞花桺遇時春相逢今不醉物色自
輕人
登城春望
物外山川近晴初景靄新芳郊花桺徧何處不
宜春
他鄉敘興
綴葉歸煙晚乘花落照春邊城琴酒處俱是越
鄉人
夜興
野煙含夕渚山月照秋林還將中散興來偶步
兵琴
臨江二首
泛泛東流水飛飛北上塵歸驂將别棹俱是倦
遊人
去驂嘶别路歸棹隱寒洲江臯木葉下應想故
城秋
江亭夜月送别二首
江送巴南水山橫塞北雲津亭秋月夜誰見泣
離羣
亂煙籠碧砌飛月向南端寂寂離亭掩江山此
夜寒
别人四首
久客逢餘閏他鄉别故人自然堪下淚誰忍望
征塵
江上風煙積山幽雲霧多送君南浦外還望將
如何
桂軺初不駐蘭筵幸未開林塘風月賞應待故
人來
霜華淨天末霧色籠江際客子常畏人何爲久
畱滯
贈李十四四首
野客思茅宇山人愛竹林琴尊唯待處風月自
相尋
小徑偏宜草空庭不厭花平生詩與酒自得會
仙家
亂竹開三逕飛花滿四鄰從來揚子宅别有尚
玄人
風筵調桂軫月徑引藤杯直當花院裏書齋望
曉聞
早春野望
江曠春潮白山長曉岫靑他鄉臨眺(睨一作)極花
桺映邊亭
山中
長江悲已滯萬里念將歸况屬高風晚山山黃
葉飛
冬郊行望
桂密巖花白梨疎林葉紅江臯寒望盡歸念斷
征蓬
寒夜思友三首
久别侵懷抱他鄉變容色月下調鳴琴相思此
何極
雲間征思斷月下歸愁切鴻鴈西南飛如何故
人别
朝朝翠山下夜夜蒼江曲復此遥相思淸尊湛
芳綠
始平晚息
觀闕長安近江山蜀道賒客行朝復夕無處是
鄉家
扶風晝届離京浸遠
帝里金莖去扶風石柱來山川殊未巳行路方
悠哉
普安建陰題壁
江漢深無極梁岷不可攀山川雲霧裏遊子幾
時還
九日
九日重陽節開門有菊花不知來送酒若箇是
陶家
七言絕句
秋江送别二首
早是他鄉値早秋江亭明月帶江流已覺逝川
傷别念復看津樹隱離舟
歸舟歸騎儼成行江南江北互相望誰謂波瀾
纔一水已覺山川是兩鄉
蜀中九日登玄武山旅眺
(沛王府旣廢客劍南王有遊玄武山詩紀事云武山在東蜀勃以檄雞文斥出)
九月九日望鄉臺他席他鄉送客杯人今(情一作)
巳厭南中苦鴻鴈那從北地來
盧照鄰九月九日玄武山旅眺附
九月九日眺山川歸心歸望積風煙他鄉共
酌金花酒萬里同悲鴻鴈天
邵大震九月九日登玄武山旅眺附
九月九日望遥空秋水秋天生夕風寒鴈一
向南飛遠遊人幾度菊花叢
河陽橋代竇郞中佳人答楊中舍
披風聽鳥長河路臨津織女遥相妬判知秋夕
帶啼還那及春朝攜手度
