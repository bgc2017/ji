王子安集卷之四
唐龍門王勃子安著
明閩漳張爕紹和纂
序
續書序
序曰書以記言其來尚矣越在三代左史職之
百官以理萬人以察揚于王庭用實大焉苟非
可以爕理情性平章邦國敷彝倫而叙要道察
時變而經王猷樹皇極之綱維資生靈之視聽
皆可略也昔者仲尼之述書也將以究事業之
通而正性命之理故曰吾欲托之空言不如附
之行事道德仁義於是乎明刑政禮樂於是乎
出非先王之德行不敢傳非先王之法言不敢
道紀千數百歲斷自唐虞迄于周漢風流所存
百篇而已以此見聖人言約理舉神明不勞而
體時務之撰矣故能法象天地同符易簡借前
箸於筌蹄驅後主於軌物密而顯宏而奧久而
彌新用而不竭非古之聰明聖智玄覧博逹孰
能為此哉孔安國曰帝王之制坦然明白可舉
而行嗟乎其言甚大可使南面稱聖人之後矣
自時以降史述陵遲人自為家摽指失中陳事
亂而無當制理參而不一繇是大典散而人文
乖是非繁而取舍謬與夫古先哲人制述之意
不其疎乎我先君文中子實秉&KR0790;懿生於隋末
覩後作之違方憂異端之害正乃喟然曰宣尼
既没文不在兹乎遂約大義刪舊章續書為三
百六十篇考偽亂而修元經正禮樂以旌後王
之失述易讃以申先師之旨經始漢魏迄于有
晉擇其典物宜於教者續書為百二十篇而廣
大悉備嗟乎賢聖之述豈多為哉噫亦足垂訓
作則冒天下之道如斯而已矣當時門人百千
數董薛之徒竝受其義遭代喪亂未行于時歷
年永久稍見殘缺貞觀中大原府君考諸六經
之目則亾其小序其有錄而無篇者又十六焉
嗚呼兹不可復見矣家君欽若丕烈圖終休緒
乃例六經次禮樂敘中說明易讃永惟保守前
訓大克敷遺後人勃兄弟五六冠者童子六七
祇祇怡怡講問伏漸之日久矣躬奉成訓家傳
異聞猶恐不得門而入才之不逮至遠也是用
厲精激憤宵吟晝詠庶幾乎學而知之者其修
身慎行恐辱先也豈聲禄是徇前人之不繼是
懼間者承命為百二十篇作序而兼當補修其
闕爰考衆籍共參奧旨泉源浩然㒺識攸濟嗚
呼小子何敢以當之也其盡心力乎始自總章
二年洎乎咸亨五年刊寫文就定成百二十篇
勒成二十五卷昔者文中子曰漢魏之禮樂未
足稱其書不可廢也尚有近古之對議存焉制
詔册則幾乎典誥矣後之逹晤者將有得於斯
文乎于時龍集閹茂勉踵前修在大唐御天下
之五十七祀也
黃帝八十一難經序
黃帝八十一難經是醫經之秘錄也昔者岐伯
以授黃帝黃帝歷九師以授伊尹伊尹以授湯
湯歷六師以授太公太公授文王文王歷九師
以授醫和醫和歷六師以授秦越人秦越人始
定立章句歷九師以授華陀華陀歷六師以授
黃公黃公以授曹夫子夫子諱元字真道自云
京兆人也蓋授黃公之術洞明醫道至能遙望
氣色徹視腑臓洗腸刳胸之術往往行焉浮沉
人間莫有知者勃養於慈父之手每承過庭之
訓曰人子不知醫古人以為不孝因竊求良師
隂訪其道以大唐龍朔元年歲次庚申冬至後
甲子予遇夫子於長安撫勃曰無欲也勃再拜
稽首遂歸心焉雖父伯兄弟不能知也蓋授周
易章句及黃帝素問難經乃知三才六甲之事
明堂玉匱之數十五月而畢將别謂勃曰隂陽
之道不可妄宣也針石之道不可妄傳也無猖
狂以自彰當隂沉以自深也勃受命伏習五年
于兹矣有升堂覩奧之心焉近復鑚仰太虛導
引元氣覺滓穢都絶精明相保方欲坐守神仙
棄置流俗噫蒼生可以救耶斯文可以存耶昔
太上有立德其次有立功其次有立言非以徇
名也將以濟人也謹錄師訓編附聖經庶將來
君子有以得其用心也
四分律宗記序
昔在調御利見迦維光宅淨都撫臨法界抑揚
垢路之業以疆理情田闡導毗尼之藏以隄防
性海二邊雲徹方知寳相之尊十刹風行乃識
真如之貴將使龍象緇服維明克允鶖鷺玄明
有恥且格五篇垂範豈同訓夏之科七聚分宗
寧比歌虞之制功存離欲道在降魔仙苑創基
因善果以調物提河滅跡憑淨戒以為師誠拯
溺之舟航而禦黠之銜策者矣故能莊嚴百福
粉繪三身摧憍慢山拔生死樹覆簣菩薩之道
濫觴正覺之源除惑箭而斷愛枝銷恚刀而解
疑網自銀棺掩耀金梜殊珍五師煙騰四分雲
譎波離&KR0790;旨明而更明飲光妙跡盛而愈盛其
後卑摩覃思猶沉赤水之輝惠遠研精尚玷玄
巖之彩遂使瓊編浩汗利涉迷於要津瑤軸紛
綸登高暗於飛陛熟習者博而寡用志學者勞
而少功七衆所以遲廻八部繇其太息丕應冥
發&KR0790;感潛融爰挺異才式扶象訓有西京太原
寺索律師俗姓范氏其先南陽人也殷霸洪胤
周藩茂族八鸞與四牡競馳紫繪與青蝸疊照
六軍卿胄績著於鍾彝三傳儒門業流於訓詁
律師沖襟霞映峻局霜淒筠抱顯於髫齡蘭芬
凝於丱齒繇是糠粃禮樂錙銖名教以堯舜為
塵勞以周孔為桎梏爰依白法遂托玄徒探鷲
嶺之微言得龍宫之秘藏咸亨之祀椒房諒隂
捨槐里而構竹園因金穴而開銀地伽藍肇建
號曰太原明陽所及咸收時望自價隆康會譽
重摩騰竺法猷之苦節支道林之遠致將何以
發明禪宇光應綸言律師乃以道衆羽儀釋門
棟幹粤自弘濟來遊太原經行德人於斯為盛
既而懼六和之紊緒悼三聚之乖宗稽法令之
遺文討惠猷之舊業網羅近護吞含覺明原始
要終探賾索隠芟夷疣贅剪截駢枝收絶代之
精微詰往聖之紕繆葭灰屢變槐燧驟遷開遮
持犯之異同廢立止作之輕重故以&KR1308;象牙之
扇窮貝葉之圖鑚研刊削五載而就名曰開四
分律宗記凡十卷三十七萬六百三十言律師
又以為仲尼述易申妙典於繫辭元凱談經託
餘文於釋例爰因多暇更輯舊章牢籠秘密之
宗發揮沉鬱之旨名曰開四分律宗拾遺鈔凡
十卷四十萬餘言所以禆助三明抑揚四謗弘
八正之道成一家之言庶使衆善雷奔羣疑霧
歛照歡戚之兩鏡蕩欣憂之二瓶憑此戒田方
躋定境豈直功周沙甸道制鐵圍而已哉弟子
才非玄度識劣真長本乏淩雲之詞虛荷彌天
之眷揄揚盛烈顧孫綽而多慚歸依勝侶仰郗
愔而自勖輙牽庸陋輕序德音豈比夫公理昌
言資繆實之引太沖作賦假士安之談蓋所謂
觀博而識班聞樂而竊抃者矣故曰四分律宗
記序
入蜀紀行詩序
總章二年五月癸卯余自常安觀景物于蜀遂
出褒斜之隘道抵岷峨之絶徑超玄谿歷翠阜
迨彌月而臻焉若乃採江山之俊勢觀天地之
竒作丹壑爭流青峰雜起陵濤鼓怒以伏注天
壁嵯峨而横立亦宇宙之絶觀者也雖莊周詫
呂梁之險韓侯怯孟門之峻曾何足云蓋登培
塿者起衡霍之心游涓澮者發江湖之思况乎
躬覧勝事足踐靈區煙霞為朝夕之資風月得
林泉之助嗟乎山川之感召多矣余能無情哉
爰成文律用宣行唱編為三十首投諸好事焉
三月上巳祓禊序
觀夫天下四方以宇宙爲城池人生百年用林
泉爲窟宅雖朝野殊致出處異途莫不擁冠蓋
於煙霞披薜蘿於山水况乎山隂舊地王逸少
之池亭永興新交許玄度之風月琴臺寥落猶
停隠遯之賓釀渚荒涼尚遏逄迎之客仙舟溶
裔若海上之槎來羽蓋參差似遼東之鶴舉或
昂騏驥或泛飛鳬俱安名利之場各得逍遥之
地而上屬無爲之道下棲玄邈之風永淳二年
暮春三月遲遲風景出没媚於郊原片片仙雲
遠近生於林薄雜花爭發非止桃蹊羣鳥亂飛
有踰鸚谷王孫春草處處爭鮮仲阮芳園家家
竝翠於是攜旨酒列芳筵先祓禊於長洲却申
交於促席良談吐玉長江與斜漢爭流清歌遶
梁白雲將紅塵竝落他鄉易感增悽愴於兹辰
羇客何情更歡娛於此日加以今之視昔已非
昔日之歡後之視今亦是今時之會人之情也
能不應乎且題姓字以表襟懷使夫會稽竹箭
則推我於東南崑阜琳琅亦歸予於西北
守歲序
歲月易盡光隂難駐春秋冬夏錯四序之涼炎
甲乙丙丁紀三朝之曆數十二月之隂氣玉律
窮年一萬歲之休禎金觴獻壽賁鼓雷動煙火
星流&KR3624;子黃童統鈎陳而驅赤疫諸王等集陳
玉帛而朝諸侯京兆天中竦樓臺而徹漢長安
路上亂車馬而飛塵王丞相之登臨行將在目
戴侍中之重席忽爾明朝槐火滅而寒氣消蘆
灰用而春風起魚鱗布葉爛五色而翻光鳳腦
吐花燦百枝而引照悲夫年華將晚志事寥落
公孫弘之甲第天子未知王仲宣之文章公卿
不識&KR0863;他鄉之風景憶故里之琴歌柏葉為銘
影泛新年之酒椒花入頌先開獻歲之詞作者
七人同為六韻
山亭興序
仁者樂山智者樂水深山大澤龍蛇為得性之
場廣漢巨川珠貝是有殊之地豈徒茂林修竹
王右軍山隂之蘭亭流水長堤石季倫河陽之
梓澤下官天性任真直言淳朴拙容陋質眇少
之丈夫蹇步窮途坎壈之君子文史足用不讀
非道之書氣調不羈未被可人之目穎川人物
有荀家兄弟之風漢代英竒守陳氏門宗之德
樂天知命一十九年負笈從師二千餘里有弘
農公者日下無雙風流第一仁崖智宇照臨明
日月之輝廣度沖襟磊落壓乾坤之氣王夷甫
之瑶林瓊樹直出風塵嵇叔夜之龍章鳳姿混
同人野雄談逸辯吐滿腹之精神逹學竒才抱
填胸之文籍簮裾見屈輕脱履於西陽山水來
遊重横琴於南澗百年竒表開壯志於高明千
里心期得神交於下走山人&KR0863;興即是桃花之
源隠士相逄不異菖蒲之澗黃精野饌赤石神
脂玉案金盤徵石髓於蛟龍之窟山樽野酌求
玉液於蓬萊之峰溪横燕尾巖竪龍頭鍛野老
之真珠掛幽人之明鏡山腰半折澑王烈之香
膏洞口横開滴嚴遵之芳乳藤牽赤絮南方之
物産可知粉漬青田外域之謠風在即人高調
遠地爽氣清抱玉策而登高出瓊林而更遠漢
家二百所之都郭宫殿平看秦樹四十郡之封
畿山河坐見班孟堅騁兩京雄筆以為天地之
奥區張平子奮一代宏才以為帝王之神麗珠
城隠隠闌干象北斗之宫清渭澄澄滉漾即天
河之水長松茂柏鑚宇宙而頓風雲大壑横溪
吐江河而懸日月鳳凰神岳起煙霧而當軒鸚
鵡春泉雜風花而滿谷望平原蔭藂薄山情放
曠即滄浪之水清野氣蕭條即崆峒之人智搖
頭坐唱頓足起舞風塵灑落直上天池九萬里
丘墟雄壯傍吞少華五千仞裁二儀爲輿蓋倚
八荒爲戶牖榮者吾不知其榮美者吾不知其
美下官以詞峰直上振筆札而前驅高明以翰
苑横開列文章於後殿情興未巳即令樽中酒
空彩筆未窮須使山中兔盡
山亭思友人序
高興之後中宵起觀舉目四望風寒月清鄰人
張氏有山亭焉洞壑横分竒峰直上鬱然有造
化之功矣嗟乎大丈夫荷帝王之雨露&KR0863;清平
之日月文章可以經緯天地器局可以畜洩江
河七星可以氣衝八風可以調合獨行萬里覺
天地之崆峒高枕百年見生靈之齷齪雖俗人
不識下士徒輕顧視天下亦可以蔽寰中之一
半矣惜乎此山有月此地無人清風入琴黃雲
&KR0863;酒雖形骸真性得禮樂於身中而宇宙神交
卷煙霞於物表至若開闢翰苑掃蕩文場得宫
商之正律受山川之傑氣雖陸平原曹子建足
可以車載斗量謝靈運潘安仁足可以膝行肘
步思飛情逸風雲坐宅於筆端興洽神清日月
自安於調下云爾
