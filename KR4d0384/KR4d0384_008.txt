閬風集卷八宋舒岳祥撰
五言絶句
綠隂
穉綠藉老紅政爾有餘姸萬慮不作時清朗見堯天
荷亭
影浸蒼涼月香隨澹蕩風露華初汎汎秋思莫匆匆
丙子兵禍台温為烈寧海雖經焚掠然耕者不
廢丁丑粗為有秋但種秫者少以醉人為瑞物
吾亦似陶靖節時或無酒雅詠不輟也八月初
九日連日雷雨溪路阻絶山房岑寂此夕初霽
濁酒新漉數酌竟步秋樹隂潭魚可數望前峯
老楓數十株已無色白鳥飛翻去來是中有惠
崇大年筆家人遣兩力來迎因倒坐籃輿而歸
人或問之戲答曰吾日莫途遠故倒行也記以
三絶
事過清眠足心寬緩步宜古人無限事煙蹙幾修眉
去鳥仍回白殘陽更借紅傷今兵亂後人醉不如楓
白兔秋毫綻青蟲樹色并興亡誰與弔聊復快新晴
花下
掃石坐花隂花隂復滿襟此時真晝錦富貴亦何心
八月初十日夜露坐場圃新月半破前溪夜舂
俛仰寥泬小兒子周在側忽引翁袖曰月照山
重也聊記其語
露葉墮清響隔烟聞暝舂夕嵐那可撥月照山重重
柘溪道中有感時入城求免役
得勢茅欺蕙安居爵笑鴻吾年已如此役役又西東
即事
菜花隨麥長田水入池平此景尋常有何人自在行
題李唐松月
眀月青松枝幽人巖下步勸君早歸來草頭已多露
懶出
飛霧不成雨幽人懶出谿落紅雙雉過新綠一鵑啼
宿龜石寺
山深無横吏客至氣和平野寺鳴鐘罷安眠到五更
齒酬舌贈
子任調和逸吾當噬嗑勞生年雖後子未老得先焦
齒酬唇贈
剛柔君不吐冷熱我須當鐵石還銷毁吾今已久長
白雪詞四首
一雪林屋淨二雪臯隰新三雪為瑞應伊耆氏作春
濛濛接白雲皎皎混清月長歌古人句山眀望松雪
半空紛下鶴千尺矯遊龍再歌古人句晴雪落長松
古人不可見物色故依然二麥何人種忍凍及豐年
薌巖山居孟夏二十絶
獨鳥怨遥夜冷螢眀遠陂且弄碧蘿月莫問出山期
無色庭前石無聲石上琴此時寂寞意千載有知音
凱風引柔蔓時雨滋綠苔寂寞無一事空壑生悲哀
晨霞冠山椒夕虹飲澗曲熊蹯未入唇羊胛早已熟
桑柘隠寒墟牛羊雜亂石林果摇青黃已縱飛鳥喫
鐘聲澄萬室月影散千林岑寂巖棲客應觀不轉心
鳥鳴青溪中人行綵虹外洗藥歸去來聲跡兩幽晦
微泉静後聞去鳥空中滅耳目吾不營煙景相與悦
幽鳥時一啼前峯晚來翠人語慘澹中復向煙雨外
迢逓川觀眀氤氛夏條綠於焉沖抱盈緬然散煩溽
綠樹塞柴門青山壓茅宇遥遥望來峯日夕多風雨
蛙聲合川隰荷葉等階除悠然故園思今雨後何如
遠水去微茫近峯互眀晦偶與農夫言飛雨靄而至
旭日原隰麗積雨條枚新萬物此蕭散宇宙一欠伸
雉子行傍叢鹿麑下飲澗近人固數驚無心復遠患
種松為老伴栽菊充歲糧新國苦長役遺民懷故鄉
珍禽好毛羽高飛不啄粟路旁挾彈兒何自規其肉
兹峯虎蛇善月下人去來濯足瀑水源山扉終夜開
夕陽掛東峯光色籠遠樹西峯急雨來童子渡溪去
雨雲冒山頭晴雲出塢口東峯有龍湫雨我私百畆
秋夜
院靜泉聲合夜深蟲語多近窗移素榻欹枕見星河
除夕
軟煖爐星火新香甑雪糕老人消一睡守歲為徒勞
遊永慶寺
慘澹蕪城暮蕭疎野樹寒登山不憚遠反恐下山難
施元屏面
高樹俯滄江老屋隠亂石水深羣魚集一網千尺碧
漁翁不食魚愛換酒子喫臨川羨魚人似喜網有得
題零陵石屏
大山插洪瀾定是關仝筆縑素不能永壁石寫雄逸
青峯插天隅淡月如可吸江流疑有聲孤舟舞蓑笠
大山如大國小山如小邦低樹無附麗洪濤恣舂撞
大浪所簸摇青山為俯仰云何峯外雪亦與相下上
九日
萬事一鴟酒平生幾蟹螯悲秋仍送遠懷古更登高
桐乳
桐乳深藏鳥苔花暗語蟲誰能借修竹為我宿清風
春嘆
春色三分二人生七十稀蝶魂歸蟻塜花瓣泊魚衣
秋日東風
舊雨黃魚簄新霜紫蟹䈻吾生了朝夕何事憶江湖
六言絶句
晚易齋
百年客鬢雙白四海春風一青百舌枝頭分付黃鸝葉
底丁寧
泳道東湖聮句正仲篆畦和篇半世清風朗月十年悶
雨愁煙
感興
夢與黃梁並熟路尋白社同歸深欲蜘蛛結網長勤絡
緯鳴機
成石屏詩後再賦六言
蠟屐枝笻穿嶠蓑衣一笛横江試向屏風一攬千山萬
水秋窗
七言絶句
丹林有作
黃金為殿淨莊嚴篤耨醲熏翡翠簾正恐天風來拔宅
丁寧收取白銀蟾
萬古靈根種廣寒折來白日便昇仙集英曾對三千字
也勝南山孟浩然
老椿(并序)
京口多此樹余昔從趙菊坡遊景韓時在總
幕廳前見此樹廳有大紙屏余記其說於屏
上十年後遊金陵過京口有總所老吏收藏
此屏紙墨如新問其故乃用素紙蒙其上揭
去其蒙故如新蓋一時醉後書今不復記其
文矣大槩謂淮楚此樹為多最是長大莊周
楚人故知此樹為長年也歸舟曾載得一小
根種山園即今樗木莊生亦言樗以不材而
全余有取於此也
江南江北皆宜産濠上莊生語不虛京口舊來曾記此
紙屏流落近何如
漁翁
大男舉網錦鱗紅稚子輕摇一榜風微雨斜陽身半濕
瓦甌醉酌主船翁
題王任所藏林逋索句圖(圖上著帽隐几而坐若有所思案上置筆)
(硯紙墨案前有古罍插梅花此和靖也背後一童子坐舉足加火爐上後有一鶴就地欲眠引)
(頸反顧與周道士本同格)
清新半樹横枝句冷淡暗香疎影詩誰見當時苦吟態
只應童鶴在旁知
再題
隐几何思此意微鶴眠未熟覷吟機踞爐炙脚童全野
應是前村踏雪歸
千秋萬古梅花樹直到咸平始受知若道此圖真此老
何人覿面敢題詩
身後不遺封禪藁吟梅全是自題真畫工豈識凌雲意
童子趨炎鶴附人
十月初三日自邑夜歸
北風茅店晩炊遲吠犬聲中踏黑歸溪上人家應夜績
松眀一點出疎籬
綠隂
絮盡花空碧漲潯幅巾藜杖度前林提壺愛我煩三請
拚與長瓶卧綠隂
代影答贈一首
寒宜絮帽蒙頭坐暑稱松風灑頂涼蟣虱更無依附處
方知清野策為長
神鰲(石名靈璧産)
清聲端是磬浮泗黑質渾然玉剖荆應是任公垂釣得
靈鰲入手出滄瀛
安住寺道中
半村晴日烏鹽角十里春谿雀李花餅餌風來香冉冉
教人那得不思家
觀萬堂前蕉葦為風雨所敗對之有感
綠蕉青葦列旗槍一夜西風作戰場薏苡低垂菰米老
花鵝繡鴨陣横塘
家藏畫鵲二軸其一棠梨結子青黃葉亦蟲蝕
尚帶晚花有鵲眠枝上枝若垂垂不勝者其一
作欹竹一莖有鵲把竹磔螳螂而食之葉若振
振而動摇者筆意精妙非黃筌不能也
棠子青黃帶晚姸忘機好鵲壓枝偏從來報喜無憎惡
借汝庭柯取次眠
粉節娟娟碧玉枝螳螂得意更誰疑旁人只與危黃雀
不道中林有鵲知
為昆石蒲苗刪去焦葉戱成
細雨幽窗曉露垂鴈苗昆石兩相宜老翁拔白知無用
且為昌蒲鑷退髭
柳市晚風
手栽楊柳恰成堤招引清風障日西熱客豈能知此味
請君來此聽鶯啼
賦庭前落桂
去歲花開三日事今秋陸續兩番開渥丹如雨香猶好
乞與幽人護綠苔
老鶴
霜翎沾濘衣難濯宋頂多年色退鮮曾向青雲黃鵠舉
如今羸損啄烏田
過南渡見石礫之場有感
幾度維舟此倚欄傷心劫火總摧殘拒霜半落無人管
時有流紅駐下灘
初七日
山間煙雨閉門高心事難平著酒消今日蕭蕭風物好
官窑瓶裏插紅蕉
秋晚過北渡
凄涼客路趁長川荷葉無衣柳不綿日暮正愁無宿處
亂鴉飛下有人煙
銅雀瓦硯
摩挲歲久馬肝死洗滌塵開鸜眼鮮銅雀何人收廢瓦
銘文猶記建安年
遠浦歸潮
遠眺滄洲十里強早潮舉網夜鳴榔倦遊不作吳松客
白髮歸來樂故鄉
楓樹
屈原廟外千株碧高帝祠前萬葉紅楚尾吳頭風景在
片帆不復更西東
十三日夜山齋翫月
月傍細細水波雲繡撚金描孔翠紋夜半冰輪懸淨碧
太空不動掃魔羣
十四日夜月色頗佳山寒不出門窗間擁絮坐
翫殊勝昨夜之微茫也
山居寒重戶先扃自向疎窗愛月明欲唤花光來貎取
入簷微見一枝横
十六日夜月色可愛病體怯風欹枕看窗影殊
佳
此夜月眀勝月半可憐衰病自欹眠窗前樹子如人影
渺渺羇雌叫渚田
樟樹
樛枝平地虬龍走高幹半空風雨寒春來片片流紅葉
誰與題詩放下灘
遣興三絶
小小茅齋傍茂林朝朝暮暮有鳴禽道人心事無憎愛
終夜聞梟也好音
讀書未盡老駸駸更把殘編往復尋六籍精微心已耗
只將韓杜了光隂
老懷忽忽如中酒短髮蕭蕭不受簪四壁應聞長嘆息
何人知我此時心
晚出
數樹遠烟藏棗栗半村疎雨下牛羊詩人過眼助成句
吟罷不知歸路長
老儒不用憂歌
衡石程書括戶口頭會箕歛生干戈老儒不用憂此事
莧羹麥飯醉且歌
和用之題剡雪
鱸魚未上夜潮回吹笛蓬窗古岸隈誰遣戴公山上住
兩回牽帥子猷來
兩岸青山一水流蓑衣不著雪為裘安道只應深樹裏
青山不見便回舟
夢覺見雪
青山白髮最宜看點綴斕斑著意難巧付小園渾未了
東風急處又吹殘
晨起嚼雪老齒生冰亦一快事
布衾温燠似春晴睡足窗前一鳥鳴起挽梅梢拈雪嚼
五行誰帶許多清
近峯晴雪
小樓周匝玉屏開木落林巒入座來欲唤老關商略此
兩峯高並致佳哉
日暮雪將作掃門待之
凍鴉膠樹水雲迷雀語相邀作早棲淨掃門庭延雪集
可容圭璧委塵泥
夜静秋清月朗天時時霜鶴唳芝田築臺正與仙人約
少駐人間五百年
老彭像
籛鏗自古夀稱延上下堯殷九百年自是周遮加謹畏
至今百忌歷猶傳
四皓像
商山深處養靈根白髮昂藏滿面春一出漢庭安漢嗣
頗疑傾得戚夫人
大横屏
燖鵝急雪洒斑斑疊嶂層巒浩渺間拳鷺失巢無倚著
却隨蓬背下江灣
成石屛詩後枕上再賦
十年欲作石屏題覃思冥濛意轉迷枕上呻吟飜了此
短蓬秋雨宿浯溪
冬日感懷
四十年前不畏老酒豪踏雪買梅花如今七十愁年盡
遠客匆匆夢到家
