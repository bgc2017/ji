閬風集卷六宋舒岳祥撰
七言律詩
詠紫荆花
自古惟聞棠棣詠後人多感紫荆回固知天理隨機觸
亦本詩人起興來枯條誰綴桃花米嫩蕊初挼撒酒媒
野老門前栽一樹纔開桐角此花開
登樓
千年日月藏丹鼎萬里乾坤著白頭落木斷虹天渺渺
閒雲倦鳥日悠悠開門白海通諸島極目青山是别州
我欲便騎黃鶴去回頭還有故鄉愁
和正仲送達善歸錢塘韻
二客論交自有時篆畦相會不相期家如元亮貧更好
學扺申公老未衰好詩甚似無聲畫昏眼羞同沒字碑
買地近來聞闢圃樊侯種㯃未為遲
水金蓮
波心隠隠金椎出只道馮夷先導來笑口漸開黃玉罋
丹心初見小蓮胎步花想見江妃佩燒燭那從水殿回
傳記無聞今始著莫嫌閑客少詩才
題巾山翠微
逆水遊鯤去不迴兩鬐插背尚崔嵬月將塔影和峯轉
風作潮花入寺來星斗四垂雙闕壯乾坤一覽八窗開
山僧高卧還知否人世如今換劫灰
梨花
新葉輕柔宜與藉芳心疎散不須茸象床骨冷驚春夢
霧閣神清怯曉風雨裏多情危有淚月中澄瑩望如空
清明寒食人何處金谷昭陽事不同
牽牛花
卉中深碧斯為最繡蝶紅蜻宿近枝巧補疎籬陰漠漠
善緣高竹實纍纍滿承秋露瑤杯瑩半斂朝陽翠袖欹
入藥性寒君莫棄良醫疎滯用隨宜
石上種劔蒲其脊成矣非陶隠居所謂溪蓀者
耶
崑山片玉天生潤鴈蕩移來手自栽禪客久親清少病
山童勤拂淨無埃葉端灑灑通心露根畔疎疎引水苔
必有事焉還勿助此方端自養原來
菖蒲最難養置而弗省則弗滋勤勤拂拭則病
矣余性甚嗜之往往不特人病苗而苗亦病人
矣講求其法至備嘗為之作譜書留南郭楊建
處建攝令黃巖死於兵無從問矣端午日尋石
菖蒲偶成一律
多忘昏昏久廢書閑來石上採菖蒲瘦鞭走石蛟龍窟
細葉穿苔虎豹鬚陰洞容光明復晦乳泉盈坎潤難枯
試拈九節風前嗅已覺登仙不用扶
六月十一日山窗散愁
平生志大孔文舉牢落依然不可羈茨闔小窗巢燕子
菰蒲新雨試鵝兒胷襟大悶書不讀口吻微吟人未知
安得一簔江海去持螯作鱠卧鴟夷
賦眼昏
不為吟哦苦苦頻老逢憂患損精神見人依約近方省
認字微茫久未真漠漠江山渾水墨冥冥草樹隔烟塵
何人解呪揚枝水洗淨從前業障因
次韻正仲秋晚感興(有序)
每得正仲秋篇必先鋪叙所見聞不必左史
倚相之讀墳典也蓋古事已有傳之者而新
聞就泯吾懼無述焉儻因此而增長之則咸
淳德祐故老所傳猶可一二不沒也十月十
九日
舉頭無路見長安十月江南有朔寒岩瀑飛來雲影濕
溪霜著處葉聲乾相思一夜心先醉欲話前冬鼻已酸
愛爾和詩添記事愁來時解錦囊看
次韻荅胡山甫避地述懷時予有結茅馬奥之
意
兔迒鹿町便為家不怕飛騰萬仞崖此日披榛尋細路
他年買地卜幽齋山風索索鳴林籜野水洄洄汎槮柴
到此冥心齊物理藉茅枕石氏無懷
有感
風雨翛翛花事闌餘寒迤邐麥秋天一春不見飛蝴蝶
幾夜初聞叫杜鵑林外畫眉誰嫵媚花間繡眼自便翾
上林還有嚶鳴否此日春歸一黯然
玉毬花
花開壓逕枝堪挽花落鋪階雪不飄蠒老蛾成投綠水
香乾蝶散離長條滿地月明濃不掃無人梅落怨難銷
老人别有心中事愧爾投瓜乏報瑤
問信
鳳棲老子近何如骨格崚嶒久病餘新酒得時招近局
小樓無事憶亡書眼昏長道青燈暗頭癢空將短髮梳
昨夜西風吹海動磨刀準擬膾鱸魚
蜜蜂
官課有嚴投急影公衙未退沸繁聲香材聚斂千家圃
兵衛森凝百雉城額上粉輕春尚早股間金重日初晴
百蟲未敢梅花近唯有渠來蹴雪英
題劉君英石屏
天碑萬古閟嶙峋自我來追此日新旭日小村鳩喚婦
寒霜疎木鴈來賓路長橋斷誰家店天遠舟行何處人
萬頃黃蘆秋色裡是中著我坐垂緡
次韻記馬耳峯舊遊
牙軸珠聯祕籥縢曉窗開卷見詩朋曲渠荷葦鳴新雨
深院茶梅響落冰山市雪晴邀試酒溪橋月好近燒燈
玉泓不放花流出聞有潜魚解避罾(遊玉澗日俞澤民說潭有潜鰱長數)
(尺隠見不測樵者見之而釣者莫獲也)
次韻酬正仲
絲窠鼠跡鎖書縢老去斯文屬友朋凍芋共煨須熟火
寒葅對嚼欲生冰山深有客傳詩藁庵小無僧上佛燈
西去薌嵓才半里有蛟寒蟄得沉罾
周梅所携正仲再和借書韻見示次韻報之
少日從軍輝綠縢如今一室與雲朋低眉深閉車中婦
背俗空懸木上罾何幸傳衣歸六祖莫忘受記出燃燈
相期何止詩篇事大節無虧誓飲冰
七月十五日競傳有鐵騎八百來屠寧海人懼
罹仙居禍僦船入海從鴟夷子遊余在龍舒精
舍事定而後聞之幸免奔竄深有羨于漁家之
樂也作漁父一首
年來避世羨漁郎全載妻兒雲水鄉隔葦鳴榔分細火
帶苔收網曬斜陽一絲寒雨鱸腮紫半箔歸潮蟹斗黃
欲逐鴟夷江海去西風無奈稻花香
次和楊中齋讀閬風菊譜因覓本植齋前韻
為愛寒花晚節香故栽松逕與茅堂壽思園綺眠商嶺
清想夷齊遁首陽俗眼只貪金帶紫(一種黃色而帶紫俗號北紫綃金)
丹心惟喜御袍黃先生遠覓陶潛種急作山書寄孟光
端午感懷
曾飲昌陽七十三老來大布當輕衫豫儲當採三年艾
緩計空尋六日蟾楚俗舊時沉黍恨唐宫此日賜衣霑
梔香滿院人如玉尚想薰風半捲簾
正仲入鄞叙懷送别二首
遇事無心心自放如今心事放尤難酒開愁緒湯澆雪
書潤枯腸火養丹欹枕啼鴉分曉色把杯歸鴈破春寒
君來訪我連朝雨三日新晴理去鞍
此别未知長與短一春風雨助凄然欲隨流水入城去
更繫扁舟話柳邊芳草斜陽新住蝶落花飛絮亂啼鵑
鴈蒼山好須回首便見秋風在眼前
正仲有詩因次和再别
好客分明為我來不嫌茅舍似鷄棲歸雲古樹如新畫
久雨蒼崖失舊題别我此行正月盡懷君老眼兩行啼
丈夫出處有常度不為黃金顔色低
夢笑
過盡江山十萬鴻梅花昨夜笑東風客行草樹綿綿外
夢覺烏鵶渺渺中天道難知龜不信人生有恨水無窮
今年厄閏有如此萬事繩牀俯仰空
十二月初八日曉夢歸故園
紅藤枕上到家園花木蕭疎可若干陋巷夕陽人悄悄
舊墻新雨竹娟娟數聲啼鳥春愁破幾點殘星夜話闌
世事旋消還旋積只留青史得千年
野老
野老巢居江上成相親幽事遠浮名近村飲酒携孫去
遠寺尋蘭領犬行麥老秧高關念慮花開果熟有將迎
舊時風俗今誰有見爾令人憶太平
有懷正仲還鴈峯詩
松聲夜半如傾瀑憶坐西齋共不眠一鼓輕雷驚蟄後
細篩微雨落梅天臨流欲渡還休笑送客歸來始惘然
掩卷有誰知此意一窗新綠待啼鵑
戱述任翻詩句酬儲梅癯見和之作
我愛巾山去復迴城中平地起崔嵬前村清景何人占
絶頂新涼幾夜來鶴起露翻松磴響僧吟月上竹房開
任翻鍊得清新字想見斯人百念灰
四月初一日積雨新霽偶成
渺然清興憶江湖縛住此心安破廬新綠池塘魚散子
落紅園徑鳥將雛青梅成後少佳果苦蕒出來無好蔬
老疾已艱登陟具誰能為作卧遊圖
挽愛山李德夫
不為時新刺繡紋鵠袍鶴髮自相親襄陽須有漢耆舊
彭澤終為晉隠淪往往名場躋後輩時時相衮問斯人
如今天道平如槩得失榮枯一幻塵
即事
麥熟南風挂衲畦山禽快活曉來啼中分草色柴車路
半壓藤花石步谿茅屋數家深避馬竹林三里遠聞雞
荒村得句將誰贈牆壁還隨即事題
次韻和正仲南風
有客披襟曰快哉豈知元自舜絃來但令酷吏暑先去
足想蒼生愠自開樹影縱横流院落荷香來往護池臺
公權只賦生涼句不道閭閻正苦哀
十月十八日聞鴈
一聲空杳分千響萬里荒涼月正明共說江南舊來處
還思沙漠遠行程如哀如怨知何事相應相呼也有情
驚起蘆花不成夢江城應是報嚴更
新歷未頒遺民感愴二首貽王達善曹季辯胡
山甫戴帥初諸君皆避地客也
故國山河成斷絶孤臣江海自飄零窗間取月離離白
樹下窺天碎碎青一鴈不來山驛靜千梅欲動客愁醒
新來未賜王春歷三尺堯階自有蓂
寒氣著人身似病世塗多故鬢如銀劫灰今信胡僧說
野燐多應戰鬼新兵甲縱横滿天地衣冠顛倒走風塵
古今歷數歸仁義河洛圖書屬聖神
自和前韻答達善
一字不輕王達善忽看唾玉落鈎銀共評中說躋尊魏
誰草玄經飾美新大澤深山容避地蓬萊弱水歎揚塵
與君同勘丹經訣長飯青精養谷神
幽幽叢薄無塵到渺渺菅茅有露零松曲似腰元自直
潭澄如眼向誰青千愁淟涊那能浣萬事凄迷不欲醒
陰晦終逢開霽日宫槐移影度階蓂
再和前韻答達善季辯
屝屨送人征影遠布裘知我涕痕零初愁凍雪無狐白
忽喜晴霄現卵青欲向華山成穏睡不禁楚澤自長醒
桃源自昔無秦歷草木榮枯是瑞蓂
北固漫誇城立鐵錢塘休說浪翻銀江山不改英雄泯
宇宙無窮戰伐新過眼煙花空似錦到頭富貴總成塵
舊時都下逢除夕果食花餳祭竈神
綠陰
野色蒙茸翠羽蓋山光澹蕩碧油幢午煙時引煎茶竈
曉霧還霑讀易窗隠映擲金鶯點點分明藉玉鷺雙雙
莫疑蛇動杯中影一笑開襟釣大江
詠鸂䳵
雙雙遊戱水仙宫著錦衣裳舞鏡空晴浴桃花紅影裡
雨眠蓮葉翠香中文禽自是風情别野鷺休將品格同
寄語虞羅須並取莫令失侣各西東
謝御史王素行免里正之役
繡衣御史當霄立星次周流到上台萬里東隅觀出日
十年幽蟄聽驚雷頓令絶學知書貴解使貪官覺賄災
恩及老生何以報只將頌語獻行臺
感懷
時事傳來日日新信疑相半向誰詢一寒一暑成吾老
多雨多愁過却春酒畔暫休無限事花前難買自由身
百年猶有四十在須見昇平作幸民
對紅藥有感
牡丹過後賣芍藥清曉天街頻叫時傳世園林鶯自占
有名花草蝶先知百年富貴一場夢千古英雄幾局碁
世上興亡總如此我今嘆老復嗟衰
百合
收拾千紅不上枝綠莖丹萼稱施為燈籠翠幹從高揭
火繖流蘇直下垂文豹番身騰綵仗赤龍奮爪擺朱旗
莫疑衰老多誇語漬蜜蒸根潤上池
梔子花
六出臺成一寸心銀盤裏許貯金簪月中不著蠅點璧
春過翻疑蝶滿林陸地水光山院靜炎天冰片石壇深
揚州只說瓊花好漠漠風沙何處尋
和王達善碧桃詩(有序)
正仲賦碧桃舊矣雜之書冊間失其所在偶
閱書見之次和奉呈聞仙桃一實三千年和
詩不妨遲也
石階無罅誰銜子燒地成焦豈復芽千歲分根染天水
單臺五出異朝霞朝紳濟濟水蒼佩仙袂盈盈萼綠華
作記不嫌人事晩來年潤筆到山家
同正仲賦赬桐彩蝶
守著赬桐不為香翩如鳳子往來忙徘徊最愛真紅色
搖曳偏垂五彩裳寧號孟蟬隨鬢裊莫為鬼蝶幻身藏
惜花却似詩人性日舞中間夜宿房
一葉
欲排江渚千鴻陣先舞庭皋一葉秋細路桑麻高下屋
平湖風雨往來舟人間酒熟花為客夢覺殘燈月上樓
故舊凋零我老矣少年安肯與同遊
枕上聞蛩有感
桑鳥催耕緣底事草蟲促織竟何成春風秋月祗垂淚
北斗南箕空得名有客悲歌持筑擊何時至治以韶鳴
吾儕吟詠還如此哀樂不知何處生
小閣省心
避地逃名花裏居春風何事轉桑樞退藏小閣收心靜
閑下危階放步徐身到衰時方學道眼當昏處始觀書
一生日力悠悠度總悔從前作計疎
詠蝶
前身曾學昭儀舞時樣工為京兆眉揀盡好枝無可意
倦尋芳草歇多時曉畦霧重狂須減風檻花飛悞與隨
不但蛛絲深著避更知紅袖亦堪疑
春日即事
燈夕花朝都已過石泉槐火又將新故鄉失業荆榛滿
客子長饑雨雪頻底處桃源堪避世何人橘裏得藏身
朝家細核丁黃籍食指雖多無絹銀
次正仲賦桃花韻
紅紅白白好容顔笑日臨風錦裹山且引綵雲來洞口
莫隨流水去人間憶遊夢得嗟重到訪異驎之擬不還
自是劉郎有緣會一千年後重來攀
詠篆畦垂絲海棠(此花最早開未有葉長條下垂花密似錦帶也)
奪胎錦帶仍添麗借面芙蓉特太癯睡去不禁春露壓
醉來誰倩曉風扶長條莫恨無新葉纖瓣還能著細鬚
火急提魚花下飲明朝千點亂青蕪
正月十四日小園偶坐
天地元從雪後新開簾閑坐看回春謝公夢覺池生草
杜老羹成澗有芹正是泰和嘉氣象好調寒煖養精神
花前不著多憂客百舌何妨報事頻
次韻答達善
道不能鳴假物鳴數篇詩見故人情重經喪亂成南北
多謝交遊訪死生我始欲愁將老至公須少忍待時平
古來毁棄連城壁不恨沈埋百世英
試楊日新筆次韻荅戴帥初
聞爾又歸青嶂住四明西畔越東頭山當籬外偏環屋
水到門前總合流得句苦遲難附置懷人不見更登樓
掃除兒女相思話好作閬風十日遊(置傳書郵舍也閬平聲)
寄慈林交講師
有意西林尋小隠無田東瀼可隣家聞師投謁不入巷
知我無人能點茶山色一谿連雨色雪花十里糝松花
秋聲正與公相似相對忘言定不差(交師病聾故云)
詠密囿花
繁枝密密宜樊圃以此能當密囿名不信嫩莖藏勁刺
試將纖手觸紅英毛身秦女自正色鳥爪麻姑無俗情
方朔竊桃何處入只應列子御風行
攬秋
讀書瞪視眼花亂力穡作勞足蠒休尊俎風流容鴨脚
語言滋味許鴻頭蘆根繫艇誰敲火木末開扉獨攬秋
壯日貂裘無恙不浩歌聊為解牢愁
詠佛見笑(一名錦堂春)
錦堂得此添春色金屋從他著麗人老佛見之憐且笑
少年休以妄為真梵天寳相宜方駕海島金沙合效顰
可是好花多刺手漢濱游女禮防身
蓼花
曾向江湖久釣遊極憐紅蓼滿汀洲清秋欲近先開眼
小雨纔鳴急點頭翡翠忽來機事動蜻蜓不定晚風遒
拒霜未放菡萏謝點綴中間一段愁
約平叔高秋泛海
乘桴欲看日生東借子門前一席風白石鑿餘雲補穴
青峯開處月浮宫持螯斫鱠萬事足踞殼食蜊千劫空
剰欲作詩招酒社恐君戶小趣難同
冬至前一日小史自溪上獻梅四枝寘之書案
竒奇怪怪為賦長句志喜也
中有黃金白玉姝莫欺紅粒綴茱萸曉風吹面成冰腦
夜雪流脂結玉酥凍蘂未期春鳥啄寒香不上暖蜂鬚
一生欲壓孤山句囊錦空垂氣浪麤
木芙蓉
溪山瀟灑最宜秋緩步何須百尺樓亂後見花如故舊
老來得酒更風流幽蓀暗折誰知處好鳥一啼人舉頭
欲對黃花開口笑茫然消息也堪愁
