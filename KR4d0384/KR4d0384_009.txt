閬風集卷九宋舒岳祥撰
七言絶句
得正仲書相勉歸鄉作一絶復之
老去無家天一方安貧樂土羨劉郎夜來一陣西風起
聞得山亭酒味香
短檠
昔年曾讀退之詩墻角短檠吁可悲我有短檠元不棄
自悲雙眼早昏眵
老屋
雨涴壁泥行蜥蜴風吟忩紙落蠨蛸空齋惟有書千卷
夜夜青燈共寂寥
静坐偶成
日午風休樹不譁蝕殘香篆伴南華忽聞霜鳥如春鳥
閑想蘆花作柳花
作意投床寐不熟嗒然隠几睡偏安從來萬事無心好
心到無心自是難
寒食題山庵
門插垂楊不是家自憐飄泊似楊花一樽和淚澆墳土
餘餕分張及野鵶
題蕭照山水(有序)
蕭照山水四軸得之金陵縑素朽敗然林壑
縹緲烟靄滅没之態可見也丙子兵火以寄
藏崇庵幸存第蹂踐汙損可為惻然汙此畫
者其桓玄之客歟何寒具之跡尚存也丁丑
六月二十八日曝書龍舒山致庵拂拭泥滓
人與畫為之相唁也
烟雨峰巒無古今斷崖迷徑靜愔愔隔溪樵子遥相語
昨夜春流爾許深(隔澗語樵)
林窮磵絶石崖傾臨水幽朋更欲登擬共前峯成小隠
曉來雲盡見高棱(前峯小隠)
何人一舸下清溪列壑攅峰想舊棲不雨石林元自濕
無雲山路只長迷(清溪一舸)
翩翩涼樹小茅堂揖客柴門去棧長山外横舟篷不啟
誰知世有送迎忙(野渡横舟)
次韻答戴帥初送麴二絶
亂離無酒何以活最愛涓涓淺酌時理到何須辨清濁
興來誰解問醇醨
子雲嗜飲苦不給時有問字人能來使我得裂醉鄉土
為爾特築黃金臺
桐
嶧陽渾璞凱風心此是姚虞膝上琴我有全琴元不斵
時擕枕簟卧清隂
山扉
未要携家入遠山閉門謝俗自安閒簷低還許歸雲度
墻短仍將疊嶂環
楊柳栰
作此横舟古柳間八風不動只如山夜來雨漲牂牁没
却道舟移過别灣
十一夜月色凄淡數酌竟醉華胥國似可避世
也
冬暖熙熙作午晴紅梅花下一壺傾衰年未夜先思睡
深閉柴門却月明
平泉佳景
清風截斷排簷雨返景燒成冠嶺霞定是來朝好春色
海棠須作小桃花
山狖暗穿黃葉響沙烏遠叫白烟昏採蘭童子歸來晚
一道香風先到門
九月二十七日曉起書夢
老去無營百念寬只餘故紙未忘鑚小忩坐寐&KR0877;幽夢
夢涉寒波賦楚蘭
紀夢(有序)
初八日曉夢乘款段行故鄉麥隴上見梅花
兩株一紅一白意甚愛之有一人同遊故人
也取酒共飲不知身在他山亂離中也寐覺
之間恍成一絶其人誦數過既覺能記之
款段徐行穏不危迢迢溪路見疎梅青枝欲挽憐香雪
喚取芳尊樹下來
夢歸
獨行東阪茅茨屋回望西墻竹樹坡愁殺曛黃歸路遠
兵殘人少髑髏多
夢中作
桃李成蹊春不言有人扶瘦倚欄干柔柔軟軟愁如困
燕子初歸帶薄寒
夢成
山棠紅白間青林上有和鳴百囀禽一陣晚風吹曀去
又尋桃杏說春心
二十五日晚西忩坐睡夢美人出紈扇索題為
題一絶既覺則童子已明燭矣忘其上三句足成
此篇
皎皎瓊華了不疑綠忩團扇索題詩風流自是天生句
燕子梨花恰並時
紀夢(有序)
十月十二日五更夢師泉李珏尚書(今不知其南北)
(但知其在中朝官兵部尚書耳)送二客來謁予謀之先親薄
有以贐之既而與出郊行回顧其後道士周
希彰布褐芒屩亦至初見一所似村市列肆
門盡閉但步櫩皆黑油忩用白紙糊約度可
三四十間店之東有堂五間如津亭逢一人
似識其面而忘其姓名衣巾裝束如行客揖
予而去堂東西夹有丈夫婦人十許人方飲
食笑語中有婦人碩麗盛飾意其為邸第人
也予避而去之偶逢劉養源與同行少頃見
有宅第一區門墻無甚高大前對大路路旁
林木水石可愛因入而遊焉園逕窈窕桃花
盛開其特異非人間所見之比有指曰此玉
桃也花肉紅色鮮麗不可名狀摘花頭就掌
翫之其下有三足如黃楊子狀上若大笑花
而明艷活動步廊周遭行無窮而花亦無窮
遲迴不忍去既覺猶不忘也世方兵亂安得
有此處庶幾殘年獲逢治世而見此境界耶
不然則流水桃花壺中天地抑予二親已在
此樂國耶故記之
纚纚桃花萬樹紅徑回無復辨西東人間何處春風好
若欲逃秦入夢中
伯夷
四海歸周莫不臣首陽山下餓夫身清風萬古何曾死
愧死當時食粟人
春晩還致庵
亂後還山喜復哀舊書亡失等秦灰翛然山徑花吹盡
蠶豆青梅薦一杯
蕉逕小立
晝夜中分凉燠平裁新熨故體輕清無端撓亂成多事
剛種芭蕉作雨聲
二月初三日曝睡
山茶花白野棠紅誶語紛紛雀閙叢眼暗耳聾墻角睡
真成老退一田翁
去春達善分碧桃移植篆畦今春已作蕊達善
前有見過之約偶立花下口占寄之
春衫露染玉肌寒來自于闐植小園欲寄平安無好句
不如來此共憑欄
前年花在玉堂日偶和成編競出竒今日篆畦同寂寞
碧桃無語我無詩
老獵
少壯登山脚似飛張弓安肯擬狐狸老來猶向兒孫話
話著南山射虎時
即事
漁翁一葉舞波瀾不及牛童自在眠短笛數聲烟草晚
柴門疎柳小星懸
牡丹
九枝初拆御袍紅艷質煌煌日正中曾對集英瞻衮冕
孤臣灑淚立東風
老椶
馬鬉頻剪新心吐鳳翅初開勁葉森更有木魚三百尾
山僧鍋裏煮黃金
芰荷洲
綠垤霞川濯錦香何人著屐上溪航數聲疎雨鳴荷葉
兩岸清蛙報水涼
啼烏詞
月明雙影帶霜栖長憶青梧玉井西前度碧忩驚曉夢
女奴驅遣莫教啼
十五日雨後微月遺安堂前有梔花一枝適開
折為佛供此夜清寒
雨足清寒月色微風將幽磬落柴扉一瓶薝蔔修清供
童子巖腰取水歸
西洞宿雲
悠然岸幘看雲歸出處無心也太竒未是為霖蘇旱日
出山不似宿巖時
十一月初三日插梅花古罍洗中因成四絶
半映寒溪半映山不妨朱戸借清閒詩人帶得渠風味
也有香名滿世間
正是江村欲雪時柴門修竹見横枝誰知句裡生香處
只許疎簾半面窺
雪中點綴精神好月下横陳骨格真更有風烟生别恨
隔簾遥望李夫人
洛水湘娥剪曉冰枝頭五出幻飛霙夜來鶴踏高枝折
撒下階前碎月明
和劉仙尉咏梅
垂垂一樹壓疎籬最愛崚嶒鶴膝枝只占歲寒花盡後
不争開早與開遲
古銅爐
殷彝周鼎幾千年土蝕苔封洗滌全且與道人燒栢子
不湏公子爇龍涎
即目
藕梢菱蔓織横塘屬玉鵁鶄度渺茫可怪插秧青雨裡
暮寒清切水梔香
櫧樹
凌轢風霜四十圍白猿不上最高枝明堂未構材何用
抛擲元珠滿地皮
咏龍(并序)
予先人墓在香巖有湫二湫常現一龍時顯
時隠世傳古有樵人見有老人坐石上近之
即隠又嘗有兩龍髯現水中大如象鼻水沸
激而上復流湫中水不盈也因號其山為龍
鬚山今名龍舒以下多舒姓也
曾見老人潭上坐忽然不見石泓深至今月白風清夜
潭底時聞似笛吟
戱咏玉簮花金線草二物
金線草頭蜂展翅玉簮花頷鷺生兒忩前野草皆天巧
也有閒人為賦詩
即事
二月東風始見梅山童折得數枝來銅瓶棐几修清供
香鼎中間易卷開
小春聞提壺鳥戲成
越鳥憂兄行不得蜀禽勸客不如歸何如聽此提壺語
美酒沽來總息機
谷口
萬朵千枝滿谷中合成谷口是墻東先生老向花中坐
莫放東風落晚紅
聞霰
卷幔江湖二十年青山兀坐學枯禪夜來雪急敲忩紙
忽憶吴江聽此眠
冬夜雪月交光憶少年見此燒燭觀梅為之悵
絶
衰病難禁月色寒何人更倚雪中欄少年妙事今渾忘
折得梅花小閣看
題杏花翠羽
物色春來多入畫趙昌片幅落吾家翠禽欲起還休去
可是多情為杏花
元夕龜藏夜坐
冷火寒齋酒一樽黃柑分遺及諸孫菜園羅帛燈千眼
說著承平暗斷魂(平江燈最盛而菜園羅帛尤壯觀)
花隠
誰識菊為花隠逸陶潛以後有濂翁落花别有堯夫愛
此意與濓同不同
中秋風雨夜深見淡月起酌一杯
風捲浮雲去復來月明惨澹半簾開人生樂事不可料
萬壑千巖共一杯
虞美人草
楚粧不入漢王宫寵愛如花悟色空世上女兒休笑我
當年曾伴拔山雄
借居夜聞水聲
寒水泠泠出洞來月明静聽轉清哀無人與入琴絲寫
流下前溪漾落梅
移葦
洗籜移來栗玉乾翠禽相顧自依然從今風雨西忩外
更憶吴江泊釣船
老猿
一笑已霜千丈髮三聲應斷九回腸巴陵月暝林巒惨
巫峽江空道路長
亂定復過西溪
不過西溪三十秋亂餘重到淚雙流黃蒿滿地青烟少
日暮驅車不敢留
觀萬堂村飲戲成
芋魁豆角烏櫧子不用山翁舉箸肥聞道細鱗長九寸
夜來溪火急成圍
代梅所戱答正仲用韻贈管城子二絶(有序)
正仲和予七夕詩謂北方以中秋月眀為利
用行師其說未知出於何人恐非是考漢書
高祖紀秋毫無所犯文穎曰毫至秋乃成世
傳此夕月眀則多兔感隂魄而生也此說近
理故戲作此以正之
誰將明月作邊愁玉兔毫成是素秋縛取山中毛氏族
盛行文教寢旄頭
離離漠漠總牢愁仰面書空一幅秋比似羲皇元未畫
何須小楷作蠅頭
九月初十日山房午睡恍見梅枝已吐白矣驚
喜而作
生愛梅花是性情故園阻絶淚縱横夢中驚見南枝曝
起繞山邊水畔行
老梅
已經和靖吟半樹又入花光畫折枝此語便經三百載
此梅又閱景炎時
閨怨
一春心事許誰同金鑰無聲柳絮風怪得枕中黃鳥喚
不知忩外海棠紅
回廊曲徑入荷花斜隠珠簾半面遮欲繡鴛鴦嫌未似
且抛針線理琵琶
能把玉簫傳遠意難將彩筆寫秋光翠屏金鴨芙蓉冷
夢短却嫌秋夜長
貯雪成酥飣玉盤勸郎抄取一匙餐金針指冷愁花凍
侍婢添香却夜寒
春閨
有恨無人可話心閑吹柳絮度青林偶然省著前年事
仰面聽鶯堕玉簮
贈漁者
本是浮生江海客持螯斫鱠酒家村一瓶說與長年道
三日提魚一到門
紅蓼青蘆媚一川夕陽偏麗晚秋天吹沙已老松鱸上
日日江頭望釣船
清明感舊
楊柳家家去下湖有歌有哭共闉闍新孀少婦深深拜
却引新夫拜故夫(舊日都下風俗如此信亡國之徵也)
老漁
少婦提魚入市㕓兒孫滿眼不知年醉眠還伴沙頭雁
身在青天月滿船
題趙大年小景
三株五株依岸柳一隻两隻釣魚船水天鵯鴨斜飛去
細草平沙興渺然
題周梅所藏小景畫卷
小鴨鴉烏烟柳坡鵁鶄屬玉滿晴莎惠崇不作大年死
惆悵江湖春水多
燕嬉舟
西湖錦舫簾垂額越上烏篷鐵簇頭江堰不通人已老
竹深荷淨且遲留
長林偶坐
喬木超然兀老蒼一坡盤礴轉崇岡山翁偶坐談何事
應賞江風一味涼
海上口占
獨步溪頭冉冉風莫雲當面失前峰近聞海戍移屯去
漁火灘頭萬點紅
漁父詞
占斷江鷗萬里天不貪城市賣魚錢前村酒熟不歸舍
楓葉蘆花相伴眠
四月一日始聞鶯
最是黃鶯愛綠陰數聲消遣别春心傍人只把鶯花並
不道花時却嬾吟
墨
誰傳易水廷珪製繅藉珍藏二百年進御近聞翁與葉
琴形帶&KR1639;逐時妍
螢
老來不用映書帷草上流光數點微却憶江村無月夜
籃輿一路照人歸
紫木筆花
簮筆侍臣輝荷槖絲綸郎省照薇花管城不任中書職
咄咄書空蘸晚霞
無題
堕馬烏雲懶畫眉博山宿火翠烟微綠忩不掃香塵護
暖日青蟲化蝶飛
谿草鴨頭相間綠山榴雉頰一時紅白鷗飛起無尋處
衮入梨花柳絮中
綠樹陰中春雨過乳鴉聲裡曉寒生紙衾木枕清如水
暗想山城又殺更
清江似酒能迷客綠酒如江不醉人似酒似江俱莫問
傷心最是艷陽春
尋花不問村遠近愛酒能論巷淺深江上幾家官釀戸
如今南北忘追尋
竈戶炊秔香似乳山童切餅細如絲黃鸝銜得春愁句
玉管吹成楊柳枝
白鷗滄海尋盟主黃鳥喬林命友生燕子不來人獨自
東風扶我趁花行
春風萬里虞姬草夜月千村蜀帝花已矣莫論如許事
菜畦黃蝶繞田家
雪村聞鵑
故國亡來身己非千年猶訴不如歸參天古木魂迷路
誰與黎侯賦式微
十五日月明悽然無况因憶方泳道挽拙齋詩
有人哭台明界天昏水石村之句故用其語以
叙傷感
月色清寒早閉門秋蟲依舊語黃昏老人心事渾如此
舊住薌巖水石村
雁
老鴈移屯百萬回黃埃極目磧沙飛春風萬里梅花路
淼淼江南人未歸
