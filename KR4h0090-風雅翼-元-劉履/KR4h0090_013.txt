風雅翼卷十三
元劉履編
選詩續編三
唐詩二
韋蘇州詩十八首
韋應物天寶時為三衛郎後累遷櫟陽令以
疾辭歸尋除尚書員外郎出為滁州刺史擢
左司郎中貞元初復出刺蘇州少時扈從遊
幸豪縱不羈玄宗崩始折節讀書專工為詩
性高潔鮮食寡欲所居掃地焚香而坐故其
詩清深閒淡而詞格不减沈謝云
擬古五首
辭君遠行邁飲此長恨端已謂道里遠如何中險艱流
水赴大壑孤雲還暮山無情尚有歸行子何獨難驅車
背鄉國朔風捲行跡嚴冬霜斷肌日入不遑息憂懽客
髮變寒暑人事易中心君詎知冰玉徒貞白
右擬行行重行行
蘭蕙雖可懷芳香與時息豈如凌霜葉歲暮藹顔色折
柔將有贈延意千家客草木知賤微所貴寒不易
右擬庭中有竒樹
春至林木變洞房夕含清單居誰能裁好鳥對我鳴良
人久燕趙新愛移平生别時雙鴛綺留此千恨情碧草
生舊跡綠琴歇芳聲思將䰟夢懽反側寐不成搴衣迷
所次起望空前庭孤影中自惻不知雙涕零
右擬凛凛歲云暮
有客天一方寄我孤桐琴迢迢萬里情託此傳幽音冰
霜中自結龍鳳相與吟絃以明直道漆以固交深
比古詩缺二句然即止此意亦自足
右擬客從遠方來
白日淇上沒空閨生遠愁寸心不可限淇水長悠悠芳
樹正妍欝春禽自相求徘徊東西廂孤妾誰與儔年華
逐絲淚一落俱不收
右擬明月何皎皎
蒼山曾原嘗曰擬詩好學畫當識家數要先得其筆
意運規製於胷中然後下筆乃可若展盡臨貌雖似
亦下矣前人擬古既用其意又用其字是盗之也非
擬也此論最為切當愚按晉人如張孟陽陸士衡皆
不免坐此失獨陶靖節脱去繩墨直寫所藴可謂度
越前軰矣今應物所擬亦能不規規模倣如自成一
家語者斯為可尚若夫格韻高下係乎世降之遠近
兹不暇論
雜體三首
沉沉匣中鏡為此塵垢蝕暉光何所如月在雲中黑(五字)
(近野)南金既雕錯鞶帶共輝飾空存鑒物名坐使妍媸惑
美人竭肝膽思照冰玉色自非磨瑩工日日空歎息
同聲共相應體質不必齊誰知賈(音古)人鐸能使大樂諧
(叶弦雞反)鏗鏘發宫徵(音正)和樂(音洛)變其哀(叶於希反)人神既昭享
鳳凰亦下(去聲)來(叶音釐)豈非至賤物一奏升天階(叶堅夷反)物
情苟有名莫問玉與泥
碌碌荆山璞卞和獻君門荆璞非有求和氏非有恩所
獻知國寶至公不待言是非吾欲默此道今豈存
效陶彭澤
霜露悴百草時菊獨妍華(叶胡戈反)物情有如此寒暑其奈
何掇英泛濁醪日入會田家(叶居何反)盡醉茅簷下一生豈
在多
高陵書情寄三原盧少府
高陵三原並京兆府縣名今三原屬耀州按
沈作喆所撰應物傳云應物嘗為京兆功曹
攝高陵令
直方難為進守此微賤班開卷不及顧沉埋案牘間兵
凶久相踐徭役豈得閑促戚不可哀寬政身致患(音還)日
夕思自退出門望故山君心倘如此攜手相與還
寄盧庚(一作庚)
悠悠遠離别分此歡會難如何兩相近反使心不安亂
髮思一櫛垢衣思一浣(叶音完)豈如望友生對酒起長歎
時節異京洛孟冬天未寒廣陵多車馬日夕自遊盤獨
我何耿耿非君誰為(去聲)懽
此篇客居廣陵時作
送李侍御益赴幽州幕
李益字君虞以侍御史佐司徒劉濟鎮幽州
時應物為尚書郎作詩送之
二十揮篇翰三十窮典墳辟書五府至名為四海聞始
從車騎幕今赴嫖姚(並去聲)軍契闊晩相遇草慽遽離羣
悠悠行分遠眇眇川塗分登高望燕岱日夕生夏雲司
徒擁精甲誓將除國氛儒生幸持斧可以佐功勲無言
羽書急坐闕相思文
寄大梁諸友
分竹守南譙弭節過梁池雄都衆君子出餞擁河湄燕
謔始云洽方舟已觧維一為風水便但見山川馳昨日
次睢陽今夕㝛符離雲樹愴重疊烟波渺(一作念)還期相
敦在動事海内方勞師
此將赴滁州塗中作南譙即滁州也
冬至夜寄京師諸弟兼懷崔水部
理郡無異政所憂在素餐從今去京國羈旅當歲寒子
月生一氣陽景極南端已懷時節感更抱離别酸私宴
席云罷還齋夜將闌邃宇沉空幕孤燭照床單應同兹
夜念寧忘故歲懽川塗怳悠邈涕下一闌干
寄暢當(自註頃聞以予弟被石從軍)
寇賊起東山英俊方未閑聞君新應募藉藉動京關出
身文翰場高步不可攀青袍未及觧白羽插腰間昔為
瓊樹枝今有風霜顔秋郊細柳道走馬一日還丈夫當
為國破敵如摧山何必事州府坐使鬢毛班
京師叛因亂寄諸弟
弱冠遭世難二紀猶未平羈離守遠郡虎豹滿兩京上
懷犬馬戀下有骨肉情歸去在何時流涕忽沾纓憂來
上北樓左右但軍營凾谷行人絶淮南春草生鳥鳴田
野間思憶故園行何當四海晏甘與齊民耕
已上三首並滁州作
郡齋雨中與諸友士燕集
兵衛森晝戟燕寢凝清香海上風雨至逍遥池閣凉煩
痾近消散嘉賓復滿堂自慙居處崇永覩斯民康理會
是非遺性達形跡忘鮮肥屬時禁蔬果幸見嘗俯飲一
杯酒仰聆金玉章神懽體自輕意欲凌風翔吳中盛文
史羣彦今汪洋方知大藩地豈曰財賦彊
此篇在蘇州時作篇首兩語即據目前寫出而牧守
氣象可見俯飲仰聆一聯正合題意亦可謂樂而不
滛者矣
軍中冬燕
滄海已云晏皇恩猶念勤式燕徧恒秩柔遠及斯人兹
邦實大藩伐鼓軍樂陳是時冬服成戍士氣益振虎竹
謬朝寄英賢降上賓徒罄周旋禮愧無海陸珍庭中丸
劍闌堂上歌吹新光景不知晩觥酌豈言頻單醪昔所
感大醵况同欣願謂軍中士仰答何由申
韓文公詩十首
韓愈貞元中為監察御史貶山陽令元和初
由河南令貶封溪尉及遷刑部侍郎上佛骨
表貶潮州刺史後歴國子祭酒兵部吏部侍
郎京兆尹兼御史大夫復為吏部卒謚曰文
論者謂其以文為詩故其詞多竒勁雄壯而
少冲淡然不知其於古作殆有非冲淡者可
得而及也
琴操四首
琴操者本古詩之流弦歌之詞也文公擬作
十操最為簡古此晦菴朱熹所謂博而能約
者朱子既以將歸龜山拘幽殘形而篇為近
楚詞取入後語矣且謂其不取者詩也非棄
之也今所錄四首格韻高深觀者當不以唐
諸詩人槩論可也
猗蘭操孔子傷不逢時作
孔衍琴操云孔子歴聘諸侯不能任自衞反
魯隠谷中見蘭獨茂喟然嘆曰夫蘭當為王
者香今乃與衆草為伍乃止車援琴鼓之
蘭之猗猗揚揚其香不採而佩於蘭何傷今天之旋曷
為其然我行四方以日為年霜雪貿貿薺麥之茂子如
不傷我不爾覯薺麥之茂薺麥之有君子之傷君子之
守
貿貿字通作瞀陰昏不明之貌舊註云言我如薺麥
之茂當雪霜之時不改其操子如見傷而用我可也
子如不傷我無自貶以見子之義朱子嘗為韓文
作考異惜乎不暇註釋其義尚使竒詞奥旨昩於千
載之下如此篇有三傷字正與題下傷不逢時相應
若以子如不傷係於它人則不唯前後文勢不屬而
命題之本意亦疎緩矣况又以薺麥自比而遺其蘭
尤為未然愚謂首言不採而傷者喻君子固當不為
困窮改節也然聖人與天合德今天之運行豈為徒
然蓋有以發育萬物而成四時之功顧我周流四方
既久而道不行亦安得而不傷哉夫道既不行老而
益衰正猶蘭香過時不採漸至萎瘁故又指蘭而言
曰當雪霜之時見薺麥之茂子寧不傷乎子如不傷
則我必不見爾而有感也蓋薺麥之茂者譬諸小人
不審時而進乃其禀性之固然也而君子之傷正由
君子遭世變而守困窮有不容不傷者耳其反覆悼
歎之意不亦深哉
越裳操周公作
越裳國名在交趾之南周公相成王越裳氏
重九譯而獻白雉
雨之施物以孳(音兹)我何意於彼為自羅之先(叶斯人反)其艱
其勤以有疆土私我後人我祖在上四方在下(叶後五反)厥
臨孔威敢戲以侮孰荒於門(叶眉貧反)孰治於田(叶地因反)四海
既均越裳是臣
孫汝聽曰言豈有荒於門而能治於田者是必四海
既均而後越裳是臣也均平治也
岐山操周公為太王作
太王居邠事見孟子
我家于豳自我先公伊我承序(一作緒)敢有不同今狄之
人將土我疆民為我戰誰使死傷彼岐有岨(音阻)我性獨
處爾莫余追無思我悲
履霜操
尹吉甫子伯竒為後母譛而見逐自傷作
父兮兒寒母兮兒飢兒罪當笞逐兒何為兒在中野以
㝛以處四無人聲誰與兒語兒寒何衣(去聲)兒飢何食兒
行于野履霜以足(叶子悉反)母生衆兒有母憐之獨無母憐
兒寧不悲
窮而呼天疾痛而呼父母皆情有所不能自已此篇
詞氣痛怛誠足感動人者使吉甫聞此尚安忍而不
顧也耶
嗟哉董生作
淮水出桐栢山東馳遥遥千里不能休淝水出其側不
能千里百里入淮流壽州屬縣有安豐唐貞元(一有年字)時
縣人董生召南隠居行義於其中刺史不能薦(叶音□)天
子不聞名聲爵禄不及門(叶民堅反)門外唯有吏日來徵租
更索錢嗟哉董生朝出耕夜歸讀古人書盡日不得息
或山而樵或水而漁入厨具甘旨上堂問起居父母不
慽慽妻子不咨咨嗟哉董生孝且慈人不識唯有天翁
知生祥下瑞無休期家有狗乳出求食雞來哺其兒啄
啄庭中拾蟲蟻哺之不食鳴聲悲傍徨躑躅久不去以
翼來覆待狗歸嗟哉董生誰將與儔時之人夫妻相害
兄弟為讎食之之禄而令父母愁亦獨何心嗟哉董生
誰與儔
此篇當在漢魏樂府之列小學書載此末句亦有將
字今從本集蓋前一將字疑詞也至此則不復疑矣
河之水寄子姪老成(二章)
河之水去悠悠我不如水東流我有孤姪在海陬三年
不見兮使我生(一作心)憂日復日夜復夜三年不見汝使
我鬢髮未老而先化
海之水悠悠去我不如水東注(如字或曰當與去字並叶上聲)我有孤
姪在海浦三年不見兮使我心苦采蕨於山(叶輸旃反)緍魚
於淵我徂京師不遠其(一作而)還(音旋)
此詩可見其心慈愛惻怛當與祭老成文同觀
古風
今日曷不樂幸時不用兵無曰既蹙矣乃尚可以生彼
州之賦去汝不顧此州之役去我(一作我去)奚適一邑之水
可走而違天下湯湯(音商)曷其而歸好我衣服甘我飲食
(叶音失)無念百年聊樂一日
東蜀樊汝霖曰安史之後方鎮相望地大兵驕不廷
不貢往往皆是觀此詩意當在德宗之世作
馬厭穀
馬厭穀兮士不厭糠籺(音&KR0008;)土被文繡兮士無短褐彼其
得志兮不我虞一朝失志兮其何如已焉哉嗟嗟乎鄙
夫
此言君子能守困窮不易常度鄙夫得志驕奢而不
自虞一失志則由奢入儉難故深為之嗟嘆也
青青水中蒲(三章)
青青水中蒲下有一雙魚君今上隴去我在與誰居
青青水中蒲長在水中居寄語浮萍草相隨我不如
青青水中蒲葉短不出水婦人不下堂行子在萬里
此詩不知何為而作詞格雖若類晉曲之子夜前溪
等歌然其氣韻優游深渾去漢魏自不相遠非晉曲
滛豔者比唐人以樂府名家者亦皆下此矣
鳴鴈
嗷嗷鳴鴈鳴且悲窮秋南去春北歸去寒就暖識所依
天長地闊棲息稀風霜酸苦稻梁微毛羽摧落身不肥
徘徊反顧羣侣違哀鳴欲下(去聲)洲渚非江南水雨朝雲
多草長沙軟無網羅閑飛静集鳴相和違憂懷惠性匪
它(湯河反)凌風一舉君謂何
文公脱汴州之亂往徐州依張建封居符離睢水上
既踰浮欝欝不得志將辭去故作是詩詳見與孟東
野書
柳柳州詩四首
柳宗元貞元十九年為監察御史裏行時王
叔文韋執誼用事引納禁近與計議擢禮部
員外郎欲大用之俄而叔文敗坐貶永州司
馬徙柳州刺史以卒世評其時發纖穠於簡
古寄至味於淡泊與韋應物並稱宜矣然必
較其等差則子厚之務求工緻乃不若韋之
蕭散自然者也
唐鐃歌鼓吹曲獸之窮(并序)
鼓吹鐃歌本漢軍樂也子厚為唐作十二曲
以紀高祖太宗功德之盛按唐史不載疑
子厚私作而未嘗用奏於朝廷然皆不失為
古調但其詞太嚴密氣亦促迫而乏優游之
韻其亦朱子所謂有意於求似者唯此一篇
詞義若差勝云
唐既受命李密自敗來歸以開黎陽兵東土為獸之
窮第二
獸之窮奔大麓天厚黃德狙獵服甲之□弓弭矢箙皇
旅靖敵逾蹙自亡其徒匪予戮屈&KR0034;(韻書無此字或云即周禮&KR1373;字與暴)
(同)猛虔慄慄縻以尺祖噉以秩黎之陽土茫茫富兵戎
盈倉箱乏者德莫能享(叶平聲)驅豺狼授我彊
初秋夜坐贈吳武陵
稍稍雨侵竹翻翻鵲驚叢美人隔湘浦一夕生秋風積
霧杳難極滄波浩無窮相思豈云遠即席莫與同若人
抱寄音朱絃縆枯桐清商激西灝泛灧凌長空自得本
無作天成諒非功希聲閟大樸薄俗何由聦
界圍巖水簾
界圍巖在永州
界圍匯湘曲青璧環澄流懸泉粲成簾羅注無時休韻
罄叩凝碧鏘鏘徹巖幽丹霞冠其顛想像凌虛遊靈境
不可狀鬼工諒難求忽如朝玉皇天冕垂前旒楚臣昔
南逐有意仍丹丘今我始北旋新詔釋縲囚采真誠眷
戀許國無淹留再來寄幽夢遺佇(本作貯誤)催行舟
丹丘神仙所處之處楚詞云仍羽人於丹丘
南澗中題
秋氣集南澗獨遊亭午時迴風一蕭瑟林影久參差始
至若有得稍深遂忘疲羈禽響幽谷寒藻舞淪猗去國
䰟已遊懷人淚空垂孤生易為感失路少所宜索莫竟
何事徘徊祗自知誰為後來者當與此心期
初秋篇首兩語頗新巧猶未失為沈謝此獨遊亭於
時二句自是唐韻讀者當自識之
張司業離怨一首
張籍貞元中及第官至國子司業工為樂府
詞昌黎韓文公稱其學古淡者是也蓋唐人
之古詩於此焉止矣
切切重(去聲)切切秋風桂枝折(音舌)人當少年嫁我當少年
别念君非征役(一作行)年年長遠塗妾身甘獨沒高堂有
舅姑山川豈悠遠行人自不返
或言籍樂府古淡昌黎既許之宜其可取者多矣愚
謂古人制作自有體格雖或因時高下其氣韻亦不
相遠此難以言語形容在識者自能心領意會也今
觀籍所作詞雖古淡音調則唐而已獨此離怨一篇
庶幾近之餘皆似是而實非大抵貞元以後稱學古
者類如此夫唐以詩名世者無慮三百家而欲求古
作之純全合乎風雅之遺響者何其不易得也嗚呼
世降風移一至於此也夫
風雅翼卷十三
