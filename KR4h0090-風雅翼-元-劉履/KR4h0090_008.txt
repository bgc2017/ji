風雅翼卷八
元劉履編
選詩補註八
齊梁詩
謝朓(他彫士了二反)字玄暉宋僕射景仁之從孫少有美
名齊隨王子隆鎮荆州以為文學未幾求還都除
新安王記室尋兼尚書殿中郎宣城王鸞輔政以
為驃騎諮議掌中書詔誥轉中書郎出補宣城太
守後遷至吏部郎兼衞尉永元初江祐謀立始安
王遥光引以為黨不從收下獄死年三十六
暫使下(疑當作還)都夜發新林至京邑贈西府同僚
都指丹陽即金陵也新林浦名按山謙之丹
陽記白鷺洲南邊即新林浦西府荆州隨王
府也
大江流日夜客心悲未央徒念關山近終知返路長秋
河曙耿耿寒渚夜蒼蒼引領見京室宫雉正相望金波
麗鳷鵲玉繩低建章驅車鼎門外思見昭丘陽馳暉不
可接何况隔兩鄉風雲有鳥路江漢限無梁常恐鷹隼
擊時菊委嚴霜寄言罻(尉蔚二音)羅者寥廓已高翔
賦而比也曙明貌城五堵為雉宫雉指京城也金波
月光流動貌鳷鵲觀名漢書註云在甘泉宫外建章
亦漢宫名並借以稱京室也玉繩星名按春秋元命包
玉衡北兩星是也鼎門世記云成王定九鼎於郟鄏
因名其南門曰定鼎此亦以喻丹陽城門也昭丘荆
州記云當陽縣東有楚昭王墓王粲登樓賦所謂西
接昭丘是也馳暉蓋謂項刻之時罻亦羅也玄暉
在隨王西府以詞賦深被賞愛乃為長史王秀之所
嫉遂因事還都及至京邑而戀舊之情不能自已故
作是詩以寄同僚焉言見此大江之流不息使我心
悲無窮者蓋自荆州順流而下相去雖近然欲復返
此路則終知其不可得也今秋夜澄明瞻望京室已
一一在目回顧向來歡集之地則彼此隔越而不可
接矣因歎風雲寥廓之間幸有鳥路可容高舉何江
漢近地乃反不得以通蓋由在府中時常恐讒邪中
傷猶鳥慮鷹隼之搏擊菊畏嚴霜之凋殘耳今我既
得遠避則讒譖之人已無所施其巧矣曾原謂此詩
詞實典麗意亦委折而氣則溢斯言得之
酬王晉安
晉安郡名即今福州也按本集作王晉安德
元
梢梢枝早勁塗塗露晚晞南中榮橘柚寧知鴻鴈飛拂
霧朝青閣日旰(音幹)坐彤(徒宗反)闈悵望一途阻參差百慮
依春草秋更綠公子未西歸誰能久京洛緇塵染素衣
賦也梢梢葉落枝勁之貌塗塗楚詞云白露紛以塗
塗王逸註云厚貌柚橘之大者旰晚也彤丹飾公子
指王晉安而言洛京緇塵蓋用陸士衡詩語此蓋
玄暉在中書時答王晉安之詩其意謂彼此氣候之
寒暖景物之榮悴既皆不同矣况我於此自朝之晚不
得休暇而德元之守郡優游玩適至今忘歸是以不
免悵望而興感歎也所謂參差百慮依者不特為與
晉安睽間而言蓋其居中必有齟齬而以補外為樂
焉耳
之宣城出新林浦向版橋
宣城郡名即宣州也版橋謂浮橋也
江路西南永歸流東北鶩天際識歸舟雲中辨江樹旅
思倦搖搖孤遊昔已屢(龍遇反)既懽懷禄情復恊滄洲趣
囂塵自兹隔賞心於此遇雖無玄豹姿終隠南山霧
賦也搖搖無所定也詩云中心搖搖滄洲海中洲名
仙隠所居之處玄豹列女傳云陶大夫答子化陶三
年名譽不興家富三倍其妻諫曰南山有玄豹隠霧
雨七日不下食欲澤其毛以成文章今夫子能薄而
官大是謂嬰害無功而家昌是謂積殃言當蔵以遠
害也玄暉始出守宣城而於途中作此詩以寫夫
江路遠景且言既喜得禄而又恊幽隠之趣則囂塵
自此隔絶矣蓋是時明帝方弑君自立而玄暉乃有
全身遠害之志故以玄豹隠霧之說終之其意遠矣
愚謂天際歸舟雲中江樹兩語殆與魚戲新荷動
鳥散餘花落日華川上動風光草際浮同一巧媚無
復古人渾厚風氣亦在所當削者然以終篇較之猶
為彼善於此姑特存之以著其說使讀者知所别焉
郡内高齋間坐答吕法曹
郡即宣城郡法曹掌刑法之官吕向曰吕僧
珍為齊王法曹
結構何迢遞曠望極高深窗中列遠岫庭際俯喬林日
出衆鳥散山暝孤猿吟已有池上酌復此風中琴非君
美無度孰為勞寸心惠而能好我問以瑶華音若遺金
門步見就玉山岑
賦也岫山有穴者此則即指衆山而言無度言不可
以尺寸限量也瑶華音謂所見贈之詩如玉之美也
金門指吕法曹所趨之地揚雄觧嘲云歴金門上玉
堂玉山當是宣城所有山名也玄暉理郡多暇因
吕法曹有贈故答是詩其言景趣幽遠朝夕可娛琴
尊在御自足賞適非僧珍德美無度將復為誰而使
我勞心哉且以今之愛好兼至遺我佳篇則其情意
之厚何異枉高步而來就見也
在郡卧病呈沈尚書
時沈約為五兵尚書
淮陽股肱守高卧猶在兹况復南山曲何異幽棲時連
隂盛農節薹苙聚東菑高閣常晝掩荒階少詳辭珍簟
清夏室輕扇動凉颸嘉魴聊可薦綠蟻方獨持夏李沉
朱實秋藕折輕絲(二句冗長字亦重複合刪去且方獨持與良辰何許等語自然相撓)良
辰在何許夙昔夢佳期坐嘯徒可積為邦歲已朞弦歌
絲莫取撫枕令自嗤
賦也淮陽漢郡名今陳州宛丘縣即其地也武帝召
汲黯為淮陽太守黯以病辭上曰淮陽吏民不相得
吾徒得君重卧而治之股肱守季布為河東太守文
帝謂曰河東吾股肱郡故特召君南山宣城之陵陽
山也薹一名夫湏即莎草也可為農笠以禦雨田始
耕一歲曰菑珍者貴美之稱魴魚名綠蟻謂酒中浮
粕也劉熙釋名云酒有况齊浮蟻在上洗洗然良辰
謂朋友懽會之日夢佳期者言想見之切也坐嘯謂
不任事而自適也張璠漢記云南陽太守岑公孝弘
農成瑨但坐嘯朞周一歲也絃歌蓋用子游治武城
之事玄暉與沈尚書交契雅厚因卧病治所作詩
寄之以道已之情素焉其意謂淮陽為漢要郡汲黯
猶卧治之今我守此幽静之邦尤為易治且得以養
病矣然但居閒自適不得與朋好懽晤徒積歲月而
絃歌之治終莫可取是以撫枕慨然秪自嗤咲耳觀
其在郡朞年民既安業庭無諍訟而猶以不及古人
之政化為耻亦可謂善於倄職者矣
和伏武昌登孫權故城
伏武昌名曼容為武昌太守武昌即鄂州也
孫權嘗徙都於此因更是名
炎靈遺劍璽當塗駭龍戰聖期缺中壤覇功興㝢(古宇字)
縣鵲起登吳山鳳翔陵楚甸衿帶窮嚴險帷帟(音亦)盡謀
選(去聲)北拒溺驂鑣西龕收組練四海既無波俯仰流英
眄裘冤類禋郊卜揆崇離殿釣臺臨講閱樊山開廣讌
文物共葳蕤(如佳反)聲明且蔥蒨三光厭分景書軌欲同
薦參差世(一作代)祀忽寂寞市朝變舞舘識餘基歌梁想
遺轉(一作囀)故林衰木平荒池秋草徧雄圖悵若兹茂宰
深遐睠幽客滯江臯從賞乖纓弁清巵阻獻酬良書限
間見幸籍芳音多承風采餘絢于役倘有期鄂渚同游
衍(去聲)
賦也炎靈謂漢也劍指高祖斬蛇劍漢故事凡太子
即位中黃門以此劍授之當塗謂魏也漢獻帝紀太
史丞許芝奏曰許昌氣見於當塗蓋當道而高大者
象魏也魏當代漢龍戰語見周易聖期即五百年必
有王者興之謂寓國四垂也鵲起鳳翔並以喻孫權
言其初治建業後徙都武昌也郊外曰甸衿帶喻山
川之形勝張衡西京賦云嚴險周固衿帶易守小幕
玄上曰帟北拒謂周瑜破曹操於赤璧溺驂鑣宋均
春秋感精符註謂戰敗相殺血溺驂馬也西龕謂陸
遜敗劉備於猇亭收取也組漆甲成組文者練練袍
也左氏傳云組甲三百被練三千流英眄者言其意
欲圖中原也裘冤謂權即帝位時郊祭之服類祭名
書云類於上帝禋者精意以享之謂卜謂擇其地揆
謂度日影以定其方位也此言初徙都武昌之事以
其後復遷建業故但云離殿也釣臺樊山並在武昌
水經云袁山即樊山也北背大江江上有釣臺講閱
簡練車馬也廣讌吳志云帝常臨釣臺飲酒大醉令
羣臣共作樂葳蕤葱蒨並華盛貌文物聲明語出左
氏傳祀年符也歌梁博物志云韓娥之齊鬻歌假食
既去而餘響繞梁三日遺轉即餘響也茂宰指伏武
昌弁冠也良書指其揮翰賦詩之事絢文采也鄂渚
鄂州地名衍游樂寬縱之意此亦玄暉在宣城時
聞伏武昌登城懷古而有作故遥和之其意謂漢祚
既亡三國鼎峙然魏獨以䜟緯弑奪而得位此蓋聖
王不作而覇功所以興也是時孫權據形勝之地任
謀略之臣拒敵制勝雄視中原及踐帝位而一時行
事文物聲明可謂盛矣然而天厭分裂將歸於一故
其世代促忽以至於今而陳迹荒凉如此夫以當時
之雄圖而有今日之哀替守兹土者登高遐覽不能
不深為之感慨而形於賦詠也篇末自以不得從賞
為恨尚期相與遊樂者則亦因和是詩而不免興感
於懷云爾
晚登三山還望京縣
三山丹陽記云江寧縣北十二里濱江有三
山相接因以為名
㶚涘望長安河陽視京縣白日麗飛甍參差皆可見餘
霞散成綺澄江静如練喧(一作暄)鳥覆春洲雜英滿芳甸
去矣方滯滛懷哉罷懽宴佳期悵何許淚下如流霰有
情知望鄉誰能鬒(真忍反)不變
賦也㶚涘覇陵岸也京縣指洛陽此二句並借言由
三山而望丹陽京闕也練熟素繒覆者言其多也霰
雪初作撒下如稷粒者鬒黑髮也玄暉在郡既久
必有所不樂於懷因出臨江登眺而起戀闕之思故
作是詩其言當去矣而且留滯之久懷念至此寧不
使人罷懽宴耶然是時朝廷擢授非憑勢要無由通
進則是未知佳期又在何許是以不免悲泣而至於
歎傷也觀此則於前篇豹隠之志得無少變乎
觀朝雨
朔風吹飛雨蕭條江上來既灑百常觀復集九成臺空
濛如薄霧散漫似輕埃平明振衣坐重門猶未開耳目
暫無擾懷古信悠㦲戢翼希驤首乘流畏曝鰓動息無
兼遂岐路多徘徊方同戰勝者去剪北山萊
賦也倍尋曰常觀闕也張景陽七命云表以百常之
闕成猶層也吕氏春秋云有娀氏二佚女為九成之
臺驤舉也驤首蓋用鄒陽書蛟龍驤首奮翼之詞曝
鰓三秦記云河津一名龍門兩旁有山水陸不通江
海大魚薄集其下上則為龍不得上則曝鰓水次萊
草名葉香可食詩云北山有萊此殆玄暉任内職
時所作其言早起飛雨既集禁門未開未與物接而
耳目暫得無擾因懷古人處世之道一何悠哉今我
欲歛翮而退猶望得意以驤首乘流而進又畏失勢
而曝鰓是以動息兩難惑於多岐而未决方將相與
能以道義自勝者去采北山之萊而歸休焉
同謝諮議銅雀臺詩
按玄暉集謝諮議名璟銅雀臺在鄴都魏武
帝所作今樂府集有銅雀臺一名銅雀妓亦
相和歌詞之平詞曲也
繐(須惠胡桂二反)幃飄井幹罇酒若平生欝欝西陵樹詎聞歌
吹(去聲)聲芳襟染淚迹嬋媛(音瑗)空復情玉座猶寂寞况乃
妾身輕
賦也繐布之細而疎者幃單帳也井欄曰幹凡臺上
有欄者通謂之井幹西陵武帝葬地即魏志所謂高
陵也嬋媛眷戀牽係之貌玉座指武帝蓋不敢斥言
也魏武既作銅雀臺臨終遺令於臺上施繐帳設
酺糒月朝作妓望吾西陵墓田玄暉此詩蓋同謝諮
議追詠其事以刺夫雖死猶不能忘情於妓樂則亦
徒然而已且以妓妾感歎之詞終焉其警人之意益
深遠矣
沈約字休文吳興武康人宋秦始中蔡興宗引為
安西記室參軍入齊為太子家令累遷吏部郎出
為東陽太守明帝徵為五兵尚書及梁武帝受禪
以佐命功除僕射歴尚書令侍中封建昌侯卒謚
曰隠多所撰述而宋書至今行於世
應詔樂遊苑餞吕僧珍
樂遊苑按丹陽郡圖經在宫城北三里吕僧
珍字元瑜范陽人事梁武帝官至領軍將軍
丹浦非樂戰負重切君臨我皇秉至德忘已用堯心愍
兹區宇内魚鳥失飛沈推(吐雷反)轂二崤道揚旆九河陰超
乘盡三屬選士皆百金戎車出細柳餞席樽上林命師
誅後服授律緩前禽凾轘(音患)方觧帶嶢(音堯)武稍披襟伐
罪芒山曲弔民伊水潯將陪告成禮待此未抽簪
賦也丹浦丹水也六韜云堯與有苖戰於丹水之陽
推轂古者天子遣將親為推車轂送之崤凾並說見
潘尼詩九河在兖州西北河將入海之處超乘能跳
躍上車之人三屬謂甲也如淳漢書註云上身一髀
禈一踁繳一凡三屬也百金史記云選百金之士又
漢書云良士直百金細柳漢將周亞夫屯軍之地樽
謂設酒尊漢郊祀歌云尊桂酒上林漢苑名並借喻
也律法也緩前禽謂前來降者緩而勿誅也此亦借
用易三驅失前禽也轘轘轅洛坂名在河南府偃師
縣嶢武二關名並在商州襟帶已見前觧披者言其
將弃險而來降附也芒山伊水時北魏遷都洛陽故
指言之武帝天監四年大舉北伐時僧珍為冠軍
將軍前軍司馬於是出餞樂遊以遺之復命官僚賦
詩以送焉休文此詩謂堯征有苖非樂於戰闘也以
其頑弗率服所係甚重迫於不得已而親臨之今武
帝用堯之心憂天下民物不得其所故有是舉蓋將
發迹河南長驅海濱悉戡定之而後已是以嚴備器
械精選士卒命將出師皆有禮法凡關險之處聞其
威德自將披觧出降而伐罪弔民之功可立待矣我
將奉陪大告武成之禮故未敢為退休計也然則休
文以混一區宇期於武帝人臣之心固當如此且以
壯僧珍攻伐必克之志云
别范安成
按梁書范岫字懋賓濟陽人仕齊為安成内
史安成即安城也
平生少年日分手易(以豉反)前期及爾同衰暮非復别離
時勿言一樽酒明日難重(去聲)持夢中不識路何以慰相
思
賦也易輕忽也夢中路蓋用韓非子語其言六國時
張敏與高惠為友每相思不得見敏便於夢中往尋
但行至半道即迷不知路此休文與范内史老年
相别故其感念顧慮之情自有不容已者然非交誼
之深亦未必能至此也
冬節後至丞相第詣世子車中作
舊註齊豫章王嶷高帝第二子也薨贈丞相
世子豫章王長子廉也蔡邕獨斷云諸侯適
子稱世子
廉公失權勢門舘有虛盈貴賤猶如此况乃曲池平高
車塵未滅珠履故餘聲賓階綠錢滿客位紫苔生誰當
九原上欝欝望佳城
賦也廉公廉頗也說見曹顔遠詩曲池平雍門周說
孟嘗君之詞言其死後變遷如此也珠履史記云楚
春申君客皆躡珠履綠錢古今註云室無行跡則生
苔蘚一名綠錢九原晉卿大夫所葬之地見禮記鄭
氏註佳城墓域也漢滕公掘得石槨有銘云佳城欝
欝史稱豫章王寬仁忠謹有珪璋之質且又謚曰
文獻可謂賢矣宜乎在朝諸臣所當崇敬者也及薨
未幾而門舘頓虛休文獨至其第感古傷今不能自
已退還車中而作是詩末章謂今已若此則自爾寖
久豈復有人能思念而望其丘墓者哉此可見當時
士風率皆趨附權門而不顧道義故休文刺之也
遊沈道士舘
秦皇御宇宙漢帝恢武功懽娛人事盡情性猶未充銳
意三山上託慕九霄中既表祈年觀復立望仙宫寧為
(去聲)心好道直由意無窮曰余知止足是願不湏豐遇可
淹留處便欲息微躬山嶂遠重疊竹樹近蒙蘢開衿濯
寒水觧帶臨清風所累非外物為念在玄空朋來握石
髓賓至駕輕鴻都令人徑絶唯使雲路通一舉凌倒景
無事適華嵩寄言賞心客歲暮爾來同
賦也秦皇謂始皇御統也漢帝武帝也恢廓大之也
銳意猶言切意三山指海上三神山表者因其舊而
明之之謂祈年觀在咸陽城外秦穆公所造望仙宫
在華陰漢武所造玄空謂道也石髓袁宏竹林名士
傳云王烈服食養性入山得石髓柔滑如飴自服其
半餘以與嵇康皆凝而為石倒景如淳漢書註云在
日月之上日月反從下照故其景倒也華嵩二嶽山
名梁書言約久居端揆有志台司而武帝終不用
於是稍知止足陳情老病欲謝事而歸休焉此因遊
沈道士舘作詩以見志大槩欲託迹山林屏去塵累
唯與朋好賞適以終餘年而已非若秦皇漢帝貪慕
無窮者比也所謂通雲路凌倒景亦不過寄興而言
以極夫登陟遊觀之樂而未至於神仙輕舉之事故
篇末且望知已之人投老而來同意亦可見
江淹字文通濟陽考城人初仕宋為鎮軍參軍領
南東海郡丞黜為遠安吳興令齊高帝既受禪始
置史館命淹居之累遷中書侍郎尚書左丞後為
御史中丞多所彈劾時稱獨步洎入梁為散騎常
侍遷金紫光禄大夫封醴陵侯卒謚曰惠
雜體詩三首
劉太尉傷亂
皇晉遘陽厄天下横氛霧秦趙值薄蝕幽并逢虎據伊
余荷寵靈感激徇馳騖雖無六竒術冀與張韓遇寗戚
扣角歌桓公遭乃舉荀息冐險難實以忠貞故空令日
月逝愧無古人度飲(去聲)馬出城濠北望沙漠路千里何
蕭條白日隠寒樹投袂既憤懣撫枕懷百慮功名惜未
立玄髮已改素時哉苟有會治亂惟冥數(薄音慱揖上聲)
賦也皇大也陽厄漢書律歷志註云厄會也氛霧喻
寇亂秦趙幽并並劉聰石勒及叚匹禪所據之地六
竒術漢書誦陳平凡六出其竒計張韓張良韓信也
扣角歌三齊略記云寗戚飯牛車下扣角而歌齊桓
公召以語說之以為大夫荀息晉大夫荀叔也初獻
公使傅太子奚齊乃曰臣竭股肱之力加之以忠貞
不濟則以死繼之濠城下池也冥數猶言天數後漢
書烏丸論云天之冥數按晉懷帝初即位以劉琨
為并州刺史是時寇賊縱横道路斷塞琨募兵上黨
得五百人轉闘而前至晉陽府寺焚毁邑野蕭條而
而民多流散文通擬此篇正述其事且謂負陳平之
志逢寗戚之時加以荀息死難之忠貞惜乎功名未
立而有愧於古人也然時來有幾治亂有數皆不可
以逆料但當竭心以待一聽於天而已其真得越石
之心者矣
陶徵君田居
種苖在東臯苖生滿阡陌雖有荷鋤倦濁酒聊自適日
暮巾柴車路闇光已夕歸人望烟火稚子候檐隙問君
亦何為百年會有役但願桑麻成蠶月得紡績素心正
如此開徑望三益
賦也巾覆之也柴車車之麤者會者期必之詞三益
謂友也此篇詞稍平淡近似淵明故人多稱誦之
或乃竄入陶集而不疑然論者謂開徑望三益一語
不類又似牽綴且種苖與桑麻前後意雜終非自然
讀者不可不察
休上人怨别
上人沙門之稱本名惠休姓湯氏善屬文宋
孝武命之還俗仕至揚州從事
西北秋風至楚客心悠哉日暮碧雲合佳人殊未來露
彩方泛豔月華始徘徊寶書為君掩瑶琴詎能開相思
巫山渚悵望陽雲臺膏鑪絶沉燎綺席生浮埃桂水日
千里因之平生懷(叶呼壊反)
賦也西北蓋自桂水望巫山陽臺而言鑪熏鑪也李
善曰取其芬香故加之曰膏有烟無燄故謂之沉也
桂水在桂州臨桂縣因猶託也鍾會懷士賦云託遠
念於興波此述惠休怨朋友久别覩景物而興遠
念之詞也曾原曰詩自靈運已後氣日益漓下至
玄暉漸致巧麗以胚晚唐之風休文軰又多靡淺而
文通獨欲追魏晉諸公逸駕其志似亦可尚然古作
體製至此極已寄之卷終識者必有感焉噫斯亦可
謂知言也矣
風雅翼卷八
