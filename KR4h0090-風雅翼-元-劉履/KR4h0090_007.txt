風雅翼卷七
元劉履編
選詩補註七
宋詩二
謝瞻字宣遠六歲能屬文與從叔混族弟靈運俱
有盛名晉義熙中為安城太守宋初建國除中書
侍郎以弟晦當朝權勢過盛非門戸之福乃求出
守豫章猶以憂懼遇病臨終遺晦書曰吾得啓體
幸全亦何所恨弟宜思自勉勵遂卒年三十五
張子房詩
王風哀以思(去聲下同)周道蕩無章卜洛易隆替興亂罔不
亡力政吞九鼎苛慝暴三殤息肩纏民思靈鑒集朱光
伊人感代工聿來扶興王婉婉幕中畫輝輝天業昌鴻
門銷薄(音博)蝕垓下隕攙搶爵仇建蕭宰定都護儲皇肇
允契幽叟翻飛指帝鄉惠心奮千祀清埃播無疆神武
睦三正裁成被八荒明兩燭河陰慶霄薄汾陽鑾旌歴
頽寢飾像薦嘉嘗聖心豈徒甄(貞堅二音)惟德在無忘逝者
如可作揆子慕周行(戶郎反)濟濟屬車士粲粲翰墨場瞽
夫違盛觀(去聲)疎踊企一方四達雖平直蹇步愧無良飡
和忘微遠延首詠太康
賦也王風謂周既東遷黍離之詩列於國風者是也
蕩無章詩序云厲王無道天下蕩蕩無綱紀文章卜
洛言周公卜洛邑以朝會諸侯也力政謂秦也吞九
鼎史記謂秦昭襄王取周九鼎而遷西周苛慝暴三
殤蓋用檀弓苛政猛於虎之事以其舅夫及子皆死
於虎故曰三殤纏繫也靈鑒猶言天鑒朱光指漢火
德而言工事任也代工書云天工人其代之聿遂也
婉婉曲盡其美之意鴻門見劉越石詩薄蝕喻高祖
為項羽侵迫也垓下高祖滅項羽之地攙搶彗星指
羽也爵仇謂雍齒與高祖有故怨謂先封之建蕭宰
謂勸立蕭何為相國也定都謂從婁敬所說西都長
安儲皇太子也高祖欲廢太子立趙王如意子房使
太子禮致四皓為輔遂不易此數事並詳見漢書幽
叟謂黃石公嘗使子房取履圯下因授書一編且曰
讀是當為王者師已而不見帝鄉仙都也睦敬也三
正子為天正丑為地正寅為人正也裁通作財易云
后以財成天地之道八荒八表也明兩日相繼之象
易云明兩作離大人以繼明照於四方河陰河南也
舜避堯之子於南河之南是時宋公未受禪故以為
喻汾陽堯往見四子之處亦以喻宋公經行之地寢
謂子房廟嘉嘗薦祭之物甄表也周行毛氏詩註謂
周之列位此借以言宋朝也屬車從車也瞽夫莊子
叔連曰瞽者無以與乎文章之觀四達通衢也無良
謂足有疾左氏傳云孟勢之足不良飡和蓋用莊子
謂聖人不言飲人以和之意大康至治之稱猶禮運
所謂大順也舊說義熙十三年宋公北伐秦引水
軍發彭城經下邳見張良廟頽毁為之脩飾并命官
僚賦詩以頌美之時宣遠守豫章遥聞其事而追和
焉言自王風變衰周道蕩盡以周之德業尚易興廢
如此而况苛暴之秦以力為政併吞天下安有不亡
者乎於時民情患苦之極猶負重擔而思息肩故天
監在下用集大命於漢於是子房感天人之嘉會出
扶高祖運籌决勝以昌帝業至若觧急難於鴻門滅
勍敵於垓下封仇怨以息衆疑立賢相以安社稷定
都關中調護儲嗣皆出子房之謀其功盛矣且其始
信得黃石異書而為帝者師迨乎功成乃翻然願從
赤松而輕舉則其出處又非常人所能及者以此順
天順人之心奮乎千載之上故其清塵遠播至今使
人歆羡也今宋公以神武之德敬奉天時裁成輔相
功被遐表所至無不光照而慶雲亦從為之依覆焉
及過子房遺廟乃為飾像而薦祭者豈但表明之而
已蓋思其德不忘其人欲用之而不可得設若死者
可起而使之仕度子房之心亦必感慕我宋之朝行
矣當時扈從文翰之士乃能發揚其事而我遠隔一
方不獲與此盛觀徒為竦企然我分甘退守譬猶通
道雖無險曲而蹇步者自愧足之無良惟當飲此雍
熙之和忘其徵遠之迹引領詠歌以樂夫治安之世
也愚謂宋公雖有傾晉之勢為其臣者正當陳善閉
邪以匡救之不應豫述天子之事而為容悦蓋宣遠
之心有所憂患務求免禍是以䧟於逢君之惡而不
自知矣悲夫
於安城答靈運(本五章今取一章)
安城郡名即今吉州也
跬(犬蘂反)行安步武鎩(所介反)翮周數仞豈不識高遠違方
往有吝歲寒霜雪嚴過半路逾峻量已畏友朋勇退不
敢進行矣勵令猷寫誠酬來訊
比也跬半步武足迹也羽傷曰鎩吝差也畏友朋者
畏其議已也按李善引靈運贈宣遠詩序别宣遠
作守安城在義熙十一年正月其年夏以詩贈問故
有是答言足之窘者行必循其步武羽之傷者飛僅
周乎數仞以喻巳之才德蹇劣必慎所守而不敢踰
越也夫豈不知高遠之可企及哉苟違道而妄進則
亦徒取羞吝而已且世道艱危涉歴至此尤為難處
正猶凝寒之時行路過半而愈經險絶是以量已畏
議而甘分疎外更當從此而去惟以善道自勉故直
寫此衷誠以答來問云耳
王撫軍庾西陽集别
王撫軍名弘為撫軍將軍江州刺史庾西陽
名登之為西陽太守即今黃州也時登之被
召還京弘送至溢口適宣遠亦將赴豫章三
人於此集别
祗召旋北京守官反南服方舟析舊知對筵曠明牧舉
觴矜飲餞指塗念出㝛來晨無定端别晷有成速頽陽
照通津夕陰曖平陸榜人理行艫(音盧)輶軒命歸僕分手
東城闉發擢西江澳離會雖相親(一作雜非)逝川豈往復誰
謂情可書盡言非尺牘
賦也南服南方五服之地反南服者宣遠自謂蓋初
守安城今復來豫章也舊知指登之而言曠違闊之
意明牧謂江州刺史矜猶喜也成亦已定之謂艫船
頭刺棹處一曰舟名闉城内重門徐鍇曰若今甕城
門也牘書版也此篇特叙其離會之情言故人祗
召還京我則守官赴郡偶來並舟已不忍遽離析矣
况對送别之筵將併違此明牧乎且舉觴雖矜飲餞
而指途已念出㝛來會之晨未期而别去之晷何速
耶今兹日落將昏僕役之人各理舟車而東西背馳
於此焉始是則因離而會雖暫相親如逝川一往何
時能復興言及此則友誼情感為何如哉若謂此情
可書亦非一尺之牘所得而盡也
謝惠連丹陽尹方明之子十歲能屬文州辟主簿
不就元嘉元年始為彭城王法曹參軍作雪賦見
稱於世然德薄多尤累故官不顯年三十七卒
西陵遇風獻康樂(本五章今取一章)
西陵一曰西興在今蕭山縣
靡靡即長路戚戚抱遥悲悲遥但自弭路長當語(去聲)誰
行行道轉遠去去情彌遲昨發浦陽汭今㝛浙江湄
賦也浦陽江名酈道元謂其自剡東北經始寧蓋今
曹娥江上流是也水曲曰汭浙江今錢塘江也其
說已具靈運所答篇此可見惠連綢繆懷戀之意而
章末直以㝛處相告者欲使兄知我今夕之所在又
自歎其離去之漸遠也
擣衣
衡紀無淹度晷運倏如催(叶倉夷反)白露滋園菊秋風落庭
槐(叶胡威反)肅肅莎雞羽烈烈寒螿(音將)啼(叶杜夷反)夕陰結空幕
宵月皓中閨(叶涓韋反)美人戒裳服端飾相招攜(叶儇規反)簪玉
出北房鳴金步南階(叶堅夷反)櫩(簷同)高砧響發楹長杵聲哀
(叶於希反)微芳起兩䄂輕汗染雙題(叶杜夷反)紈素既已成君子
行未歸裁用笥中刀縫為萬里衣盈篋自余手幽緘候
(一作俟)君開(叶祛其反)腰帶凖疇昔不知今是非
賦也衡北斗第五星名漢天文志謂衡殷南斗興杓
魁分建以定諸紀紀謂日月所會之次舍月令云季
冬月窮於紀是也肅肅羽動貌莎雞絡緯也能振羽
作聲烈烈聲悲切也寒螿高誘淮南子註云水鳥也
戒者以言相戒偹也楹柱題額也幽密也此惠連
詠美人擣衣之詩言其感天運之速時物之變思念
君子行役未歸用戒衣裳以為禦寒之備於是乘此
月夕招攜同侣相與從事於碪杵不憚用力勤勞如
此及衣既成將以寄遠且謂腰帶寬窄但以舊時尺
寸為則不知今日肥瘦又為何如言念至此則閨房
懷遠之情切矣唐子西以宣遠詩不工而推惠連
與靈運玄暉合為三謝鍾嶸評惠連才思富徤秋懷
擣衣雖靈運無以加而文章正宗亦專錄秋懷一篇
而已以愚觀之惠連才氣不逮宣遠秋懷一詩尤無
足取即其首云平生無志意殆將何以為人至如夷
險難預謀倚伏昧前算未知古人心且從性所玩則
其智識淺狹而自棄可知且謂頽魄不再圓傾曦無
兩旦其失理又如此竊恐學者尊所聞而忽所見猶
未免於顧惜故附著其說焉
顔延之字延年琅邪臨沂人性疎誕不護細行而
文章冠絶當時初為宋公豫章世子參軍及公即
帝位補大子舍人廬陵王待之甚厚執政以其構
扇異同因帝崩出為始安大守文帝元嘉三年徵
為中書侍郎未幾復出守永嘉孝武登阼以為金
紫光禄大夫卒贈特進謚曰憲子
還至梁城作
梁本古宋國之地即睢陽也漢文帝以封其
子孝王武後孝王有功廣睢陽城七十里故
稱梁城今為歸德府
眇默軌路長憔悴征戍勤昔邁先(去聲)徂師今來後(去聲)歸
軍振策睠東路傾側不及羣息徒顧將夕極望梁陳分
故國多喬木空城凝寒雲丘壟填郛郭銘志滅無文木
石扃幽闥黍苖延高墳惟彼雍(去聲)門子吁嗟孟嘗君愚
賤同堙滅尊貴誰獨聞曷為久遊客憂念坐自殷
賦也眇默遠而無窮之貌楚詞云路眇眇而默默先
謂行時啓之於前後謂歸時殿之在後也傾側路險
而車不正也羣謂偕行者陳亦國名在梁之西南即
今陳州也郛亦郭也銘即志也凡死者志其官爵行
事之實刻諸墓門則謂之銘扃閉塞也幽闥墓門也
雍門孟嘗君並見張孟陽詩堙猶塞也殷憂貌詩云
憂心殷殷義熙十二年冬晉太尉劉裕北伐始有
宋公九錫之授諸府遣使往慶殊命時延年為豫章
世子參軍奉使至洛陽還過梁城而作是詩言道路
險遠征役勤勞而於息徒將夕之時瞻望故國空城
已不勝其慘愴况見丘壟之多又皆荒頽若此能不
為之感傷焉因思雍門固對孟嘗君之言則知千秋
萬歲以後賢愚貴賤同一堙滅豈獨尊貴而能永存
者乎今我何為久遊遠道而自致憂念㦲史言延之
使洛道中作二詩文詞藻麗為謝晦傳亮所賞然其
北使一篇但懷怨歎曾無王事靡盬之憂故不錄若
此篇之覩景增懷感今興喟自有人情之所不能無
者况其詞之可觀也
始安郡還都與張湘州登巴陵城樓作
始安即桂林今廣西静江府也張湘州名邵
時為湘州刺史巴陵岳陽也
江漢分楚望衡巫奠南服三湘淪洞庭七澤藹荆牧經
塗延舊軌登闉訪川陸水國周地險河山信重複(方六反)
却倚雲夢林前瞻京(當作荆)臺囿(叶于六反)清氛霽岳陽曾暉
薄瀾澳悽矣自遠風傷哉千里目萬古陳往還百代勞
起伏存沒竟何人炯(古迥反)介在明淑請從上世人歸來
藝桑竹
賦也漢水名由荆山之北東流至漢陽入江分别也
望方望也左氏傳云江漢睢漳楚之望也衡巫二山
名衡山南嶽也在衡州衡陽縣巫山在䕫州巫山縣
奠定也三湘郭璞山海經註云江湘沅三水共會於
巴陵之洞庭故稱三湘淪猶入也七澤子虛賦云楚
有七澤其一曰雲夢未聞其餘藹草木叢茂貌郊外
曰牧經塗都邑中直道也周禮云國中經塗九軌複
亦重也却退後貌荆臺在今荆州監利縣說苑云楚
昭王遊於荆臺囿者蕃育鳥獸之所霽開明貌岳陽
今岳州也居天岳山之陽故名瀾澳指洞庭而言陳
謂存其迹也起伏猶言興廢炯光明介貞特也淑善
也上世人語見王充論衡謂質朴之人也元嘉三
年延年既有中書之召自始安還都因登巴陵城樓
有感而作是詩其言楚國山川形勢之勝瞻眺遐曠
而萬古往還之迹百代興廢之端盡在目矣即思當
時之人一存一沒今日竟安在哉要其炯介而不泯
者惟在乎德之明淑也我既無能及之不若請從質
朴之人歸樹桑竹以樂夫閒居云耳
五君詠五首
按宋書延之既入中書復領步兵校尉好酒
疎誕每犯權要劉湛言於彭城王義康出為
永嘉太守延之憤怨乃述竹林七賢作五君
詠以自况而山濤王戎以貴顯黜焉
阮步兵
阮籍事見第三卷
阮公雖淪跡識密鑒亦洞沉醉似埋照寓辭類託諷長
嘯若懷人越禮自驚衆物故不可論途窮能無慟
賦也識知識密猶精也鑒燭洞深也埋照韜光也寓
辭謂作詠懷詩八十餘篇多託意諷刺長嘯魏氏春
秋云籍少時遊蘇門山與隠者談太古無為之道及
論五帝三王蘇門生蕭然若不經聽籍乃對之長嘯
焉越禮謂籍居喪無禮為何曾面質以為敗俗又嘗
與嫂相見與别或以禮譏之答曰禮豈為我設耶物
事也故者已然之迹物故曾原以為世故是也言
阮公處雖沉晦而内實精深然其託酒昏冥寓辭諷
詠或長嘯若懷人或踰禮以驚衆者蓋見世道變故
已甚不可具論是以不得不如此耳正猶行者之遇
途窮能不為之深慟乎故籍每率意獨駕不由徑路
車迹所窮輙慟哭而返是豈無其意哉
嵇中散
嵇康事亦見第三卷
中散不偶世本是餐霞人形觧驗默仙吐論知凝神立
俗迕流議尋山洽隠淪鸞翮有時鎩龍性誰能馴
賦也餐霞仙人服食之事形觧即尸觧謂仙去也顧
凱之嵇康贊云東海徐寧夜聞鮑靚室中琴聲因怪
問為誰靚曰嵇叔夜寧曰臨命東市何得在兹靚曰
叔夜迹雖示終而實尸觧默者言使人莫之測也吐
論謂康著養生論凝者静定之謂立猶處也流議流
俗之議竹林七賢論云康非湯武薄周孔所以迕俗
洽親比也隠淪指王烈也神仙傳云王烈年已二百
三十八歲康數與入山遊戲採藥馴擾也言中散
與世不合者本自神仙中人故其語默交際皆與人
異所以多迕流俗如鸞翮有時而見傷然其形雖被
誅實則仙去豈非龍性之不可馴者乎
劉參軍
劉伶字伯倫沛國人嘗為建威參軍
劉伶善閉關懷情滅聞見鼓鐘不足歡榮色豈能眩韜
精日沈飲誰知非荒宴頌酒雖短車深衷自此見(形甸反)
賦也閉關即下文懷情滅聞見之謂史言伶潜嘿少
言殆亦此意懷韜皆蔵也眩惑也沈飲謂耽於酒伶
妻嘗以其飲酒太過泣諫斷之伶使妻具酒肉祝鬼
神以誓乃曰天生劉伶以酒為名一飲一斛五斗觧
酲婦兒之言誓不可聽仍引酒銜肉塊然復醉頌酒
伶嘗作酒德頌衷方寸所藴也人言伶善於内閉則
情欲自銷而外物不足以為累故但韜光沈酒假此
以自適誰知本非縱欲而為荒耽也觀酒德頌所言
則其中心所藴亦可見矣
阮始平(始平晉郡名即今京兆府興平縣也)
阮咸字仲容籍之兄子也為中護軍長史時
中書監荀勖掌樂事每與咸論音律自以為
不及因疾之出為始平太守
仲容青雲器實禀生民秀達音何用深識微在金奏郭
奕已心醉山公非虛覯屡薦不入官一麾乃出守(叶舒救反)
賦也青雲言高遠也器者有用之材生民秀禮記云
人者五行之秀氣是也達通曉也金奏傳暢晉諸公
贊云咸唱議謂荀勗所造樂聲高則悲金聲不合雅
頌必古今尺長短所致後掘地得古銅尺(文獻通考作周玉尺)
度之則今尺短四分郭奕太原人有識量少所推先
惟見咸心醉不覺歎服山公山濤也濤典選職薦咸
為吏部郎曰咸若在官人之職必妙絶於時章三上
武帝不能用覯見也麾以手指使也言仲容材高
質美而又妙觧音律郭奕見之已不覺心服而山公
之推舉豈虛見耶然薦者再三而不能用權要一麾
乃遽出守竟何以哉此蓋延年借以舒憤怨之詞也
向常侍(向式亮反)
向秀字子期河内人為散騎常侍
向秀甘淡薄深心託毫素探(平聲)道好淵玄觀書鄙章句
交吕既鴻軒攀嵇亦鳳舉流連河裏遊惻愴山陽賦
賦也毫筆素帛也以帛代簡書字故稱毫素探道謂
其好老莊之學嘗觧莊周内外篇鄙厭薄之也交吕
謂與東平吕安灌園於山陽也軒飛舉貌攀嵇謂與
嵇康友善每一相思輙千里命駕康寓居山陽秀與
之偶鍜流連猶留連也河裏即河内今懷州也山陽
河内縣名今之倄武縣也賦謂思舊賦蓋嵇吕既皆
被誅秀經山陽舊廬聞鄰人笛聲有感而作者也
言向秀甘守淡薄專心文詞之間探道必造其精微
觀書不泥於章句其為人如此宜若無所累於外矣
然其素與交好之人今皆逝去因經舊遊之地追想
曩昔之歡則亦不免感傷而形於賦詠也愚謂五
君率皆負才放誕輕蔑禮法縱酒昏酣遺落世事當
時士大夫莫不以為賢謂之曠達延年蓋亦有取焉
此五詠者其實自叙大槩為一麾出守而發也雖復
不免以詞旨不遜得罪於衆然欲觀五君一時之風
致殆亦不出此詠也夫
秋胡詩(九章)
列女傳云魯秋胡子納妻五日而去官於陳
五年乃歸未至家見路傍有美婦人方採桑
悦之下車謂曰力田不如見豐年力桑不如
見國卿吾有金願與夫人婦郤之秋胡子遂
歸以其金遺母母使人呼其婦既至乃向採
桑者婦曰辭親往仕久始得還且悦路傍婦
人而忘其母是不孝也妾不忍見不孝之人
遂自投河而死按樂府觧題謂後人哀其事
為賦秋河行延年此詩蓋擬作也
椅梧傾高鳳寒谷待鳴律影響豈不懷自遠每相匹婉
彼幽閑女作嬪君子室峻節貫秋霜明豔侔朝日嘉運
既我從欣願自此畢
興也傾猶待也椅梧傾鳳說見司馬彪詩寒谷劉向
别錄云燕有谷寒不生五穀鄒衍吹律而温氣至遂
生黍懷張銑曰猶顧也幽静閑雅也嬪婦也貫猶連
也侔等也此章首述其始嫁之意言椅梧傾鳳寒
谷待律猶影響之顧形聲故雖在遠必以類應以興
女之待聘而嫁既遂有家則歡願自此畢矣
燕居未及好(一作歡)良人顧有違脱巾千里外結綬登王
畿戒徒在昩旦左右來相依驅車出郊郭行路正威遲
存為久别離沒為長不歸
賦也燕居歡燕之時顧者有眷戀之意脱巾猶言釋
褐王畿未詳所指戒嚴飭也昩旦將曉而晦明未辨
之際威遲回遠也此章言良人相處未及歡好而
遽有千里之違其來歸之日則亦未可預期也
嗟予怨行役三陟窮晨暮嚴駕越風寒觧鞍犯霜露原
隰多悲凉迴飊卷高樹離獸起荒蹊驚鳥縱横去悲哉
遊宦子勞此山川路
賦也三陟蓋用詩卷耳陟崔嵬陟高岡陟彼砠之詞
嚴亦戒也此述秋胡行役既遠不免登陟險艱越
歴風霜感物傷懷而悲遊宦之勞苦也
超遥行人遠宛轉年運徂良時為此别日月方向除孰
知寒暑積僶俛見榮枯歲暮臨空房凉風起座隅寢興
日已寒白露生庭蕪
賦也超遥歴遠之貌宛轉流行循環之意良時謂少
年除去也僶俛勉強也蕪草也此述其妻感時懷
遠之詞言行者既遠年運不留歎良時之易失昩寒
暑之屡更今復值此歲暮荒凉而益不堪於獨處也
勤役從歸願反路遵山河昔辭秋未素今也歲載華(叶胡)
(戈反)蠶月觀時暇桑野多經過佳人從所務窈窕援高柯
傾城誰不顧弭節停中阿
賦也歲華謂春也觀時暇者言此時閒暇多遊觀之
人也援扳也弭按也止也節以毛為之凡使遠外持
以為信者此言秋胡觧任而歸適值蠶桑之月見
婦人採桑於道旁悦其美色按節停步而顧盻之也
年往誠思勞路遠闊音形雖云五載别相與昧平生捨
車遵往路鳬藻馳目成南金豈不重聊自意所輕義心
多苦調(去聲)密比金石聲
賦也鳬藻班彪冀州賦云感鳬藻以進樂吕延濟曰
如鳬鳥得水草歡趨而進也目成楚詞云滿堂兮美
人忽獨與余兮目成言相盼以成親好也南金荆揚
之金苦猶苦節之苦調音調樂律也密近也此言
歲往則思念實勞路遠則音形隔闊理之常也豈意
秋胡為别離久而遽昩平生夫婦之倫至於如此然
不知婦人節義之苦猶金石之音克諧律調自有不
可紊者凡八音惟金石最為難諧故以為比
高節難久淹朅(綺列反)來空復辭遲遲前塗盡依依造門
基上堂拜嘉慶入室問何之日暮行來(一作采)歸物色桑
榆時美人望昏至慙歎前相持
賦也朅去也來如歸去來之來劉向有朅來歸耕之
語嘉慶謂母也行者相將之詞物色謂相度其顔色
也列仙傳云關令尹知老子將過物色而遮之桑榆
時謂桑間相見之時前相持謂以金持贈之事此
言秋胡既不得與之再語而還至家且知其妻採桑
未回則此心固已猜度而不自安及至見面又安得
不為之慙歎也
有懷誰能已聊用申苦艱(叶經天反)離居殊年載一别阻河
關(叶圭玄反)春來無時豫秋至恒早寒明發動愁心閨中起
長歎(叶它涓反)慘悽歲方晏日落遊子顔(叶倪堅反)
賦也殊變異也日落者吕向以為顔貌日就銷落也
此述其妻對秋胡怨訴之詞既自歎其離居之愁
苦又常念夫行者之勞瘁也
高張(音帳)生絶絃聲急由調起自昔枉光塵結言固終始
如何久為别百行(去聲)愆諸已君子失明義誰與偕没齒
愧彼行露詩甘之長川汜
比也張絃曰張高張謂琴瑟之絃以柱張之使急也
揚雄觧嘲云絃者高張急微枉光塵謂其來親迎也
行露詩召南國風蓋貞女能以禮自守不為滛亂之
俗所汚者也此則述其妻自誓之詞以終之琴瑟
高張必至絶絃以比人之立節期於盡命聲急由於
調起以喻詞苦出於情切也因言昔者相與結言自
謂終始不渝今乃不意為别之久而竟失其素行也
以君子之不義若此豈可復與之偕老耶與其含汚
而苟生能不有愧於行露之詩不若赴水而死之為
自安也噫古之賢婦能守其節義有如此夫後人或
有詠歌之者詞多不傳獨延年此詩叙述周折足以
發其情志雖若繁衍而不流於靡麗亦可使人吟諷
而有以哀夫死者之不幸云
袁淑字陽源陳郡陽夏人少有風氣元嘉中彭城
王起為祭酒累遷尚書吏部郎御史中丞從母兄
劉湛欲其附已淑不為改意再遷太子左衞率太
子劭將行弑逆呼淑及中庶子蕭斌等相與戮力
斌曰謹奉令淑叱之曰卿便謂殿下貴有是耶力
諫不隨邵命殺之孝武登阼追贈侍中太尉謚曰
忠憲
效曹子建白馬篇
按伎錄乃雜曲歌詞之齊瑟行也
劍騎何翩翩長安五陵間(叶經天反)秦地天下樞八方湊才
賢荆魏多壯士宛洛富少年意氣深自許肯事郡邑權
藉藉(音與籍同)關外來車徒傾國鄽五侯競書幣羣公亟為
言義分明於霜信行直如弦交歡池陽下留宴汾隂西
(叶蕭前反)一朝許人諾何能坐相捐彯(音飄)節去函谷投珮出
甘泉嗟此務遠圖心為四海懸但營身意遂豈校耳目
前俠烈良有聞(音問)古來共知然
賦也五陵漢高祖長陵惠帝安陵景帝陽陵武帝茂
陵昭帝平陵並在西京之北因名其地曰五陵藉藉
言其聲名之盛關外指荆魏宛洛而言鄽市也王侯
漢成帝悉封其舅王譚等五人為列侯權勢日盛世
謂之王氏五侯池陽屬左馮翊汾陰屬河東郡並漢
縣名彯文彩飄動貎俠烈言俠客人所畏憚而有威烈也
舉世多尚游俠而不知其非君子之道陽源此詩
蓋刺之也言長安天下樞要賢才所聚而游俠之士
意氣豪盛自遠而來從者甚衆貴戚侯門莫不招聘
而羣公又數相稱薦於是交歡留宴殆無虛日一旦
許人以赴急難則奮身勇往雖死不顧其心專欲圖
遂久遠聲名而一時議論是非不復計校觀夫嗟此
但營等字則黜之之意深矣篇末復言俠烈之人甚
有聲聞如此且自古知其為然已非一日則其感嘆
世道之非意在言外所宜詳味也題云效曹子建今
考子建白馬篇未免狃於俗習而以游俠為賢又如
鮑明遠結客少年場行至以俠客自居然則陽源所
見殆有卓然度越諸子者矣
效古
訊(一作誶)此倦遊士本家自遼東昔隸李將軍十載事西
戎結車高闕下極望見雲中四面各千里從(音縱)横起嚴
風寒燠豈如節霜雨多異同夕寐北河陰夢還甘泉宫
勤役未云已壯年徒為空乃知古時人所以悲轉蓬
賦而比也訊問也遼東漢郡名在今遼陽隸附屬也
李將軍李廣也事如有事之事西戎匈奴也結謂交
接莊子曰車軌結於千里之外高闕北塞山名雲中
亦漢郡名即雲州也北河徐廣史記註云戎地之河
甘泉漢宫名按宋書彭城王義康為司徒錄尚書
事適文帝寝疾積年不愈而義康專秉朝權勢傾遠
近又兼劉湛之徒阿意推崇相與謀傾宰輔(殷景仁)誣
殺功臣(檀道齊)將謂大業終歸義康不復存君臣之禮
陽源歴仕其間殆有倦遊之志故託為邊塞征役之
士以賦是詩其言邊地曠遠嚴風四起者以比朝廷
内外莫非陰謀之交通也寒煖失節霜雨異同者以
喻義康之威權不測生殺由已也夕寐北河而夢還
宫闕者以喻已處此背亂之朝既無可奈則惟一念
忠誠不忘於君而己然又嘆於此勤役未已而壯年
空為之失因思古人已有遭時艱難乃以蓬之飄轉
者自况今我身親歴之然後知其所以悲者為不虛
矣愚觀宋之詩人能以憂國為心者惟陽源一人而
已故其詞氣髣髴類陶靖節云
鮑照(一作昭)字明遠東海人文詞贍逸尤長於樂府
始謁臨川王義慶貢詩言志擢為國侍郎遷秣陵
令文帝選為中書舍人上方以文章自高頗多忌
由是賦述不敢盡其才後臨海王子頊鎮荆州以
為前軍參軍時江外諸王皆拒命子頊敗遂遇害
東武吟
東武本漢縣名在齊地屬琅邪郡即今密州
諸城縣也左思齊都賦註云東武大山皆齊
土風絃歌謳吟之曲名伎錄作東武吟行乃
相和歌詞之楚調曲也
主人且勿諠賤子歌一言僕本寒鄉士出身蒙漢恩始
隨張校尉占(去聲五臣作召誤)募到河源後逐李輕車追虜窮
塞垣密途亘萬里寧歲猶七奔肌力盡鞍甲心思(去聲)歴
凉溫將軍既下世部曲亦罕存時事一朝異孤績誰復
論少壯辭家去窮老還入門腰鎌刈葵藿倚杖牧雞㹠
(豚同)昔如韝上鷹今似檻中猨徒結千載恨空負百年怨
(平聲)棄席思君幄疲馬戀君軒願垂晉主惠不愧田子魂
賦也僕亦賤者之稱張校尉漢張騫以郎應募使月
氐而至大夏窮河源後為校尉占募吳志中郎將周
祗乞於鄱陽占募謂自隠度而應募也李輕車漢李
廣從弟蔡也元朔中為輕車將軍擊匈奴右賢王有
功垣即城也密近也亘方言云竟也七奔用左氏傳
子重一歲七奔命之詞部曲司馬彪續漢書云大將
軍營五部部有校尉一人部有二曲曲有軍候一人
鎌刈鈎亦名鍥(音結)韝駕鷹臂捍檻養獸櫳也晉主晉
文公韓非子曰文公歸至河上欲捐籩豆席蓐咎犯
哭曰籩豆所以食也席蓐所以卧也而君棄之臣不
勝其哀公乃止田子韓詩外傳云田子方出見御者
將棄其老馬於道喟然曰少盡其力老棄其身仁者
不為也束帛而贖之窮士聞之知所歸心焉按樂
府觧題謂東武吟率皆傷悼時移事變之詞明遠此
篇殆亦有所為而擬作歟觀其首言主人勿諠而後
歌者欲其聽之審而感之速也故下文歴叙征役遠
塞之勞窮老還家之苦至篇末復懷戀主之情而猶
有望於垂惠然不知其為誰而發也
出自薊北門行
薊故燕國之地即秦漢之漁陽郡也樂府觧
題謂此曲與從軍行同致古詞多言燕薊風
物及突騎勇悍之狀伎錄以為雜曲歌詞也
羽檄起邊亭烽火入咸陽徵騎屯廣武分兵救朔方嚴
秋筋竿(讀如簳古旱反)勁敵陣精且強天子按劒怒使者遥相
望鴈行緣石徑魚貫度飛梁簫鼓流漢思(當作颸)旌甲被
胡霜疾風衝塞起沙礫自飄揚馬毛縮如蝟(音胃)角弓不
可張時危見臣節世亂識忠良投軀報明主身死為國
殤
賦也徵召也廣武漢縣名屬太原郡今代州鴈門也
朔方漢郡名在長城外西北即夏州也嚴秋筋竿勁
言弓矢至秋而勁也蘇林曰秋氣至膠可折弓弩可
用匈奴常以為候而出軍按撫也魚貫如以條穿魚
而駢頭相次也鴈行魚貫皆言其陣勢似之簫短簫
軍中鼓吹之樂按禮圖二十一管流傳聲也被蒙也
礫小石蝟蟲似鼠有刺觸之則踡縮而毛刺攢起國
殤謂死於國事者此言漢時邊塞警急出師征戰
正當嚴秋弓矢堅勁敵陣精強之時而其冐犯風霜
不避辛苦如此大抵危亂之際方見臣子之懷忠殉
節能棄其身而不顧也豈亦因時多難有所激勸而
言之歟
東門行
東門劉良曰長安城門即東都門離别之地
伎錄云東門行相和歌詞之瑟調曲也
傷禽惡弦驚倦客惡離聲離聲斷客情賓御皆涕零涕
零心斷絶將去復還訣一息不相知何况異鄉别遥遥
征駕遠杳杳落日晚居人掩閨卧行子中夜飯(扶遠反)野
風吹秋木行子心腸斷(叶多遠反)食梅常苦酸(叶荀緣反)衣(去聲)葛
常苦寒絲竹徒滿坐(去聲)憂人不觧顔(叶倪堅反)長歌欲自慰
彌起長恨端(叶都玄反)
興也傷禽傷弓之禽戰國策謂更羸發虛弓而下鴻
鴈且曰此孽也故創未息驚心未忘聞弦音而隕
明遠久倦客遊將復遠行惡聞離别之聲故以傷禽
之惡驚弦者起興而為是曲備述遠塗辛苦中心憂
傷以明夫不忍遽别之情也其言日落昏暮家人已
卧而行者夜中方飯所謂不相知者如此且以食梅
衣葛為喻則其憂苦自知有非聲樂所可得而慰者
其情意悲切音調抑揚讀者宜詠歌而自得也
白頭吟
西京雜記云司馬相如將聘茂陵一女為妾
卓文君作白頭吟以自絶相如乃止其詞云
淒淒重淒淒嫁女不須啼願得一心人白頭
不相離按伎錄乃相和歌詞之楚調曲也
直如青絲繩清如玉壺冰何慙㝛昔意猜恨坐相仍人
情賤思舊世議逐衰興毫髮一為瑕丘山不可勝食苖
實碩鼠玷白信蒼蠅鳬鵠遠成美薪芻前見陵申黜褒
女進班去趙姬昇周王日淪惑漢帝益嗟稱心賞猶難
恃貌恭豈易憑古來共如此非君獨拊膺
賦而比也朱絲繩謂琴瑟之絃玉壺冰言清澈也毫
髮喻少丘山喻多也碩大也詩云碩鼠碩鼠無食我
苖遠成美韓詩外傳田饒謂魯哀公曰雞有五德若
猶㵸而食之以其所從來近也黃鵠一舉千里止君
園池啄君稻梁無五德而君貴之以其所從來遠也
芻禾稈也前見陵蓋用汲黯謂武帝用羣臣如積薪
後來者居上之意申周幽王后申國之女襃襃姒也
幽王得襃姒而黜申后班趙事已見班婕妤詩註君
明遠自謂也此殆明遠為人所間見棄於君故借
是題以喻所懷言我既直且清而㝛昔相與之意無
可愧者不知何緣而致此猜恨耶蓋世降俗薄人情
背馳往往遺舊逐新隨時俯仰見人稍有微隙則張
而大之譬猶碩鼠之傷苖蒼蠅之汚白鳧鵠自遠而
至方為貴美而新芻之積前者必見覆壓也其舉申
后班婕妤之事又以見君主溺於寵新遂至變替且
謂心所親賞者猶難久恃而况於貌恭者豈可以深
託之哉亦以寓規諷之意云耳篇末復言古皆來已
如此非獨爾為然者以自寬也衞詩云我思古人俾
無訧兮其是之謂乎
放歌行
歌錄云孤子行一曰放歌行亦相和歌詞之
瑟調曲也
蓼蟲避葵蓳(音謹)習苦不言非(五臣作排誤)小人自齷(音握)齪(測泊)
(反)安知曠士懷(叶胡威反)雞鳴洛城裏禁門平旦開(叶扶其反)冠
蓋縱横至車騎四方來(叶陵之反)素帶曳長飊華纓結遠埃
(叶於布反)日中安能止鐘鳴猶未歸夷世不可逢賢君信愛
才(叶前西反)明慮自天斷不受外嫌猜(叶千西反)一言分珪爵片
善辭草莱(叶陵之反)豈伊白璧賜將起黃金臺(叶田黎反)今君有
何疾臨路獨遲迴(叶胡虧反)
比也蓼蟲食蓼之蟲孔叢子有蓼蟲賦言其生長於
蓼不以為辛蓳有二種此即内則所謂蓳荁(音九)之蓳
根如薺葉如細柳味甘可蒸食小人小器之人齷齪
局陿貌素帶禮記云大夫帶素夷世平時也天指君
而言草萊謂田野之間白璧賜史記虞卿說趙孝成
王一見賜白璧一雙黃金臺燕昭王所築置千金於
上以延天下之士者此殆明遠自中書舍人以後
退歸當孝武之時重於仕進故作是曲以見志歟首
言蓼蟲避葵堇而集於蓼由其慣於食苦不言非甘
以喻已之謝禄仕而窮居安於處困自以為高也然
衆人所見者小乃為之不堪其憂安知曠士之懷隨
時出處視窮達為一致者哉下文歴言京城達官之
人四方遠集而朝夕不止况乎時不可失而賢君愛
才進用如此其易今爾有何所病乃獨臨路遲迴而
不進耶蓋明遠之所不進有難以語人者故特設為
它人之詞以詰之此即所謂不知曠士者也
代君子有所思
按伎錄雜曲歌詞有君子有所思行代猶擬
也
西出登雀臺東下(去聲)望雲闕層閣肅天居馳道直如髮
繡甍結飛霞璇題納行月築山擬蓬壺穿池類溟渤選
色遍齊代徵聲帀(作答反)卭越陳鐘陪夕燕笙歌待明發
年貌不可還身意會盈歇蟻壤漏山河絲淚毁金骨器
惡舍滿欹物忌厚生沒智哉衆多士服理辨昭昩(叶莫結反)
(樂府集作晰)
賦也雀臺即銅雀臺在魏都西北肅肅然高聳貌馳
道天子之道漢書云太子不敢絶馳道甍棟之翹起
者或曰簷阿軒翔如鳥翼也玉飾椽頭曰璇題納稽
留也言其圓白如日之留也蓬壺二仙山名溟渤並
海名也齊東國代北郡卭西蜀之地越南國也徵取
也帀亦遍也陳設也楚詞云陳鐘按鼓蟻壤漏山河
言當謹其微也孔融臨終詩云言多今事敗器漏苦
不密河潰蟻孔端山壊田猿穴絲淚毁金骨李善謂
讒譖人者但下如絲之淚則雖堅如金骨亦必為之
傷毁也鄒陽書云衆口鑠金積毁銷骨欹謂傾覆家
語云孔子觀於魯桓公之廟有欹器焉注水實之中
則正滿則覆服習也此篇戒富貴之人當慮患而
防微也言出見其宫闕臺池之盛聲色伎樂之繁而
但朝夕娛宴無有窮已然不知壯年豈得長存樂意
豈能長有一言不謹則易成大患讒毁一生則易致
傷害可不思所以豫防之乎大抵器滿者必傾物盛
者必滅理之當然宜常戒懼明智之士服習事理而
於明暗幾微之際尤當審察也詳夫天居馳道等語
蓋為時君過奢不能自謹故特以此規諷之且不敢
指斥故借多士為言耳
擬古二首
幽并重騎射少(一作小)年好馳逐氈帶佩雙鞬(居言反)象弧
插彫服獸肥春草短飛鞚(音□)越平陸朝遊鴈門上暮還
樓煩㝛石梁有餘勁驚雀無全目漢敵方未和邊城屢
翻覆留我一白羽將以分虎竹
賦也幽并二州名舜以冀州地廣而分為之氈帶以
氊為佩帶鞬盛弓矢器魏志云董卓雙帶兩鞬左右
馳射弧弓也象弧語出考工記謂其象天上弧星也
一說以象骨飾弓弰也彫畫也服所以蔵矢今言弧
互文耳鞚馬勒也樓煩故胡地趙武靈王取以置縣
漢屬鴈門郡今太原之崞(音郭)州也石梁闞子曰宋景
公使工人為弓九年乃成景公登虎圈之臺射之矢
踰於西霜之山集於彭城之東其餘力逸勁猶飲羽
於石梁蓋指吕梁也雀無全目者世記云吳賀使羿
射雀之左目羿誤中其右白羽矢也虎竹漢符也當
發兵遣使至郡用銅虎符與郡守用竹符此亦託
古以諷今之詩言北方風氣剛勇俗尚騎射故其人
自幼肄習所以馳騁捷疾技藝精妙如此且曰方今
漢虜未知邊城警急正當留我一矢用以立功而分
符守郡也此可見當時朝廷多尚武功苟能精於騎
射則刺史郡守不難得矣
魯客事楚王懷金襲丹素既荷(去聲)主人恩又蒙令尹顧
日晏罷朝歸鞍馬塞衢路宗黨生光華賓僕遠傾慕富
貴人所欲道得亦何懼南國有儒生迷方獨淪誤伐木
清江湄設罝(子斜反)守毚(音讒)兔
賦也金謂金印揚雄法言云紆朱懷金是也衣單複
具曰襲丹素以丹朱飾素衣盛服也主人謂君也令
尹楚之上卿儒生明遠自謂也方向也伐木蓋用詩
伐檀之義謂伐檀以為車而行陸今乃寘之河干而
無用罝兔罟也守兔韓非子曰宋有耕者見兔走觸
株折頸而死因釋耕守株冀復得兔毚狡也此明
遠自嘆其守道而無所遇託言有魯客來事楚王者
其佩服之盛寵顧之榮及退食而鞍馬僕從之衆如
此是以親疎遠近無不歆慕之者且富與貴人所同
欲苟以其道得之亦何所懼而不處焉今南國之儒
生乃獨迷其所向而自致淪誤猶伐木者寘之江湄
而望其為車設罝於此而待狡兔之自至奚可得哉
其詞若自貶責其實乃自許也
學劉公幹體
胡風吹朔雪千里度龍山(叶輸旃反)集君瑶臺上(文選作裏)飛舞
兩楹前兹晨自為美當避艷陽天(文選作年今依本集)艷陽桃李
節皎潔不成妍
比也龍山即楚詞言北有寒山逴龍者是也瑶臺亦
見楚詞此亦明遠被間見疏而作乃借朔雪為喻
詞雖簡短而託意微婉蓋其審時處順雖怨而益謙
然所謂艷陽與皎潔者自當有辨
詠史
五都矜財雄三川養聲利百金不市死明經有高位京
城十二衢飛甍各鱗次仕子彯華纓遊客竦輕轡明星
晨未稀軒蓋已雲至賓御紛颯(悉今反)沓(達合反)鞍馬光照
地寒暑在一時繁華及春媚君平獨寂寞身世兩相棄
賦也五都謂雒陽邯鄲臨淄宛成都也財雄以多財
為雄豪班固自叙云班壹當孝惠高后時以財雄邊
三川河南之地有河洛伊故秦置三川郡聲名也不
市死言金多者不死於市京城謂長安十二衢按西
都賦云立十二之通門則知衢亦十二也竦猶振也
颯沓衆盛貌君平姓嚴名遵西漢人賣卜於成都市
日閱數人得百錢足自養則閉肆下簾而授老子
此篇本指時事而託以詠史故言漢時五都之地皆
尚富豪三川之人多好名利或明經而出仕或懷金
而來遊莫不一時駢集於京城而其服飾車徒之盛
如此譬則四時寒暑各異而今日繁華正如春陽之
明媚當是時惟君平之在成都倄身自保不以富貴
累其心故獨窮居寂寞身既棄世而不仕世亦棄君
平而不任也然此豈亦明遠退處既久而因以自况
歟
行樂至城東橋
行樂六臣並作行藥且謂因疾服藥行而宣
導之然與詩意略不相涉詳此特字畫之誤
今正之城謂京城也
雞鳴關吏起伐鼓早通晨嚴車臨迥陌延轍歴城闉蔓
草緣高隅倄楊夾廣津迅風首旦發平路塞飛塵擾擾
遊宦子營營市井人懷金近從利撫劍遠辭親争先萬
里途各事百年身開芳及稚節含彩吝驚春尊賢永照
灼孤賤長隠淪容華坐消歇端為誰苦辛
賦也關吏猶所謂晨門伐擊也隅城隅首先也稚節
謂少年春亦以喻盛年也此明遠因行樂有感而
作言侵晨將出遊眺遠郊至城東門方且延覽景物
而行者之塵已飛塞於路矣觀夫遊宦從利之徒擾
擾營營争先萬里莫不各為百年之身所累而然殊
不知百年之内倏忽無幾惟當及此少壯以進德倄
業開布芳榮何乃徒自含章羞驚盛年之失且尊貴
而有德者雖不免於形役猶得以揚名後世若此孤
賤無聞之人乃亦奔走其間坐見衰老不知端為誰
而辛苦哉蓋亦勉人及時自樹不可徒為淪沒也
曾原曰明遠之詩詞氣俊偉而之渾涵然未至流於
靡麗下此則皆靡麗矣讀者詳之
風雅翼卷七
