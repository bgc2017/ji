風雅翼卷十
元劉履編
選詩補遺下
漢魏晉
漢安世房中歌
漢書禮樂志云漢房中祠樂高祖唐山夫人
所作凡樂樂其所生禮不忘其本高祖樂楚
聲故房中樂楚聲也惠帝二年更名安世樂
夾漈鄭氏曰本周樂秦改曰壽昌蓋婦人禱
祠於房中者故惟宫中用之
大孝備矣休德昭清高張四縣(懸同)樂充宫庭芬樹羽林
雲景杳冥金支秀華庶旄翠旌七始華始肅唱和聲神
來宴娭(嬉同)庶幾是聽粥粥音送細齊(則背反)人情忽乘青
玄熙事備成清思(去聲)眑眑(音窈)經緯冥冥
縣謂虡栒芬草生分布貌羽林謂樹采羽於崇牙之
上其盛若林也金支言樹羽以金為枝旄旌亦皆樂
縣之飾七始尚書大傳言八音七始鄭氏曰黃鍾太
蔟林鍾南吕姑洗應鍾蕤賓也華始未詳一說華明
貌猶論語言皦如之意言七者更相為始而不雜也
孟康謂七始為天地四時人之始華始為萬物英華
之始恐未必然粥粥鄭氏禮記註云謙卑貌蓋亦敬
謹之意乘升也青玄謂天熙與禧同清思眑眑言細
齊之時如此也經緯謂神靈忽升忽降經緯天地而
不可測也此章言高祖作樂以備孝享至於送神
而其餘敬愈不忘也
王侯秉德其鄰翼翼顯明昭式清明鬯(暢同)矣皇帝孝德
竟全大功撫安四極海内有奸紛亂東北詔撫成師武
臣承德行樂交逆簫勺羣慝肅為濟哉蓋定燕國
鄰謂左右之臣書曰臣哉鄰哉翼翼敬輔也式法也
暢達也言達於上下也成師語出左氏傳言各置部
校授以律也簫舜樂勺周公樂晉灼曰言以樂征伐
顔師古曰制定新樂教化流行則逆亂之徒盡交歡
也蓋覆冐也此言高祖秉清明之德一時佐命功
臣相與翼贊以成帝業至於出師之際武臣亦能承
其德意行樂以化逆亂使之服從也按高祖之世自
匈奴和親邊境安靖終無窮兵黷武之事信乎此歌
非虛頌矣
大海蕩蕩水所歸高賢愉愉民所懷(叶胡威反)大山崔(俱回遵經)
(二反)百卉殖民何貴貴有德
愉愉和而有容之貌崔高貌此章有規勉之意
大莫大成教德長(展兩反下同)莫長被無極雷震震電燿燿
(耀同)明德鄉(音向)治本約(叶一笑反)加被寵咸相保(叶補苟反)德施(去聲)
大世曼壽(叶殖酉反)
雷電以興天子之威令易行言但明示以德之方嚮
使趨從之乃治本之要也曼壽延久也大槩亦申言
上章之意
嗚呼孝哉案撫戎國蠻夷竭歡象來致福(叶筆力反)兼臨是
愛終無兵革(叶訖力反)嘉薦芳矣告靈饗矣(虚辰下同)告靈既饗
德音孔臧惟德之臧建侯之常永保天休令問不忘
案通作按象譯福貢常久也此章大指在惟德之臧
一語
皇皇鴻明蕩侯休德嘉承天和伊樂厥福(叶筆力反)在樂不
荒惟民之則浚則師德下民咸殖令問在舊孔容翼翼
鴻大也蕩廣被貌侯維也天和休德感召之和氣也
浚益深也師顔師古曰衆也師德言日新而多蓄也
舊久也翼翼敬德之容蓋久而愈謹也在樂不荒亦
一章之大指
孔容之常承帝之明(叶謨郎反下同)下民之樂子孫保光孔容
之常承帝之明下民安樂受福無疆
帝之明謂天之明命此反復推言敬天安民則子孫
永保其福意謂不然則四海困窮天禄永終矣其為
戒不亦深乎愚按漢郊廟樂歌至武帝定郊祀禮
專立樂府命司馬相如等造歌詞如練時日以下至
天馬齋房白麟赤鴈凡十九章而五郊迭奏之可謂
盛矣然究其詞旨不過直贊其美而已求其所謂優
游反復有能感動人者殆闕然也今觀唐山夫人所
作不特詞格高古音韻鏗鏘其於形容盛德之中有
委曲警敕之意可以格於鬼神垂法後世故元城劉
忠定公稱其駸駸乎商周之頌而竹竿載馳不足以
方之者豈溢美哉此歌舊云十七章顧乃混其所施
未免詞有重複義或難通今妄意略加刪次合為七
觧庶幾條理而明潔博雅君子幸恕其僣
漢鼓吹鐃歌三首
漢鼓吹曲短簫鐃歌軍樂也其後分為二部
有鼓角者為横吹軍中馬上所奏有簫笳者
則為鼓吹角之朝會道路亦以給賜而非軍
樂矣按古今樂錄漢鼓吹鐃歌十八曲其六
曰戰城南十曰君馬黃十六曰臨高臺者今
錄如左其餘詞調皆古而字多訛誤義或未
馴不得盡取也
戰城南
戰城南死郭北野死不葬烏可食為(去聲)我謂烏且為客
豪野死諒不葬腐肉安能去子逃水深激激蒲葦冥冥
梟(音澆)騎戰闘死駑馬徘徊鳴梁築室何以南何以北(一作)
(梁何北誤)禾黍不獲君何食願為忠臣安可得思子良臣良
臣誠可思朝行出攻暮不夜歸
客豪言其得意如俠客之豪也諒者信其必然之詞
激激波騰躍貌冥冥擁蔽貌皆因所見以喻昏亂之
象梟通作驍良馬也梁川梁可通南北者築室其上
則無由通矣禾黍不獲亦以喻賢者棄而不用子謂
君也此篇歎朝廷不能用賢蓋有非所當使而使
之戰闘以死者不復收葬是棄之也賢者棄而駑劣
存是使賢路蔽塞君既無所資益而忠良之士亦將
絶意於仕進矣故特為之反復思念而歎惜之也
君馬黃
君馬黃臣馬蒼二馬同逐臣馬良易之有騩(歸愧二音)蔡有
赭(此韻未詳疑有脱誤)美人歸以南(叶尼心反)駕車馳馬美人傷我心
佳人歸以北駕車馳馬佳人安終極
騩馬淺黑色蔡未詳赭赤色也此蓋忠臣見君不
從諫率意妄行不知止極雖欲進以善道而不可得
故託以其乘馬不良恐致顛踣而為之憂傷也
臨高臺
臨高臺以軒下有清水清且寒江有香草目以蘭(叶陵延反)
黃鵠高飛離哉翻(叶乎鳶反)關(音彎)弓射鵠令我主壽萬年
高臺以比朝廷之尊水清且寒喻政事之未和江有
香草以比君子稍遠但可目之而不得采用黃鵠以
下則以比大臣權力強盛而有叛逆之勢故欲去之
而使吾君得享其永祚也此詩人憂國嫉邪之忠義
藹然見於言詠之中篇末或有收中吾三字其義未
詳疑特曲調之餘聲如樂錄所謂羊吾夷伊那何之
類(按鄭夾漈系聲樂此作不存此三字)
東門行
按伎錄漢相和歌詞之瑟調曲也
出東門不顧歸來入門悵欲悲盎中無斗儲還視桁(下浪)
(反)上無懸衣拔劍出門去舍中兒母牽衣啼(叶山調反)它家
但願富貴賤妾與君共餔糜共餔糜上用倉浪(平聲)天故
下為(去聲)黃口小兒今時清廉難犯教言君復自愛莫為
非樂(奏目今時至此再疊)吾今為遲(去聲)平慎行望君歸
用以也倉浪言清也倉浪天婦人謂夫言依戴之如
天也教言法令也吳競樂府觧題云士有窮不安
其居者拔劍將去其妻留之如此愚謂婦人於此既
能守約處常且又不忘警戒勸勉而有忠愛和平之
氣可謂得性情之正者矣
豔歌何嘗行二章
古豔歌行及此曲並與東門行同調何嘗二
字
飛來雙白鵠乃從西北方十十五五羅列成行(戶郎反)妻
卒(倉沒反)被病行不能相隨(今人多讀如推與下徊開頽叶)五里一反顧
六里一徘徊吾欲銜汝去口噤不能開(叶慧袪反)吾欲負汝
去毛羽何摧頽樂哉新相知愛來生别離躊躇顧羣侣
淚下不自知
此蓋新婚之人將有遠行妻病不得與俱徘徊顧戀
而不堪於離别之懷
念與君别離氣結不能言各各重自愛遠道歸還難(叶那)
(反)妾當守空房閉門下重關(叶居玄反)若生當相見中者會
黃泉今日樂相樂萬歲期延年
此章乃其妻答之詞情義切至雖以死誓終無怨傷
且以延年為祝其忠厚和平之氣藹然可見
箜篌引(一作公無渡河)
崔豹古今注云朝鮮津卒霍里子高晨刺船
於河見一白首狂夫被髮提壺亂流而渡遂
堕死其妻隨而止之不及乃歌云云亦投河
而死子高歸語其妻麗玉麗玉引箜篌寫其
聲聞者莫不墮淚因名之曰箜篌引伎錄以
為相和歌曲也
公無渡河公竟渡河墮河而死當奈公何
白頭吟
西京雜記云司馬相如將聘茂陵人女為妾
文君作白頭吟以自絶相如乃止
皚如山上雪皎若雲間月聞君有兩意故來相訣絶今
日斗酒會明旦溝水頭躞蹀向溝上溝水東西流凄凄
復凄凄嫁女(一作妻誤)不須啼願得一心人白頭不相離(叶音)
(黎)竹竿何嫋嫋魚尾何簁簁(山宜反)男兒重意氣何用錢
刀為
皚白貌皚皎皆言相如之心易見如此也躞蹀步行
也嫋嫋簁簁並搖動貌以比相如之心不定又將它
圖也刀亦錢之别名其形如刀按食貨志有契刀錯
刀契刀直五百錯刀以黃金錯直五千此指女家之
資裝而言茂陵人多富故云然初相如客臨卭卓
王孫家其女新寡竊從戸窺相如相如以琴心挑之
迺夜亡奔遂與馳歸成都其失身背理如此雖果見
棄亦無足恤然今所錄之詞特以其格韻不凡託意
婉切殊可諷詠後世多有擬作方其簡古未有能過
之者視相如琴歌歸鳳求凰之詞不掩醜惡者自不
侔矣觀者不以人廢言可也
拊缶歌
漢楊惲答孫會宗書云田家作苦歲時伏臘
烹羊炰羔斗酒自勞家本秦也能為秦聲婦
趙女也雅善鼓瑟奴婢歌者數人酒後耳熱
仰天拊缶而呼烏烏其詩曰
田(音甸)彼南山蕪穢不治種一頃豆落而為箕人生行樂
耳須富貴何時
萁豆莖也按漢書惲司馬遷之甥也當孝宣時封
平通侯遷中郎將以廉潔公平見稱於朝好發人陰
伏由是多怨為太僕戴長樂誣告免為庶人兄子譚
謂曰侯罪薄且有功當復用惲曰有功何益縣官不
足為盡力未幾有日食之變言者乃以歸咎於惲遂
被誅公論為之不平初失位家居治産業以財自娛
會宗以書戒之故有是答其言南山蕪穢比朝廷之
多讒邪也豆落為萁喻已無辜而見黜也如此尚有
仕乎故有末句之歎詞雖簡短殊不失託諷之義云
黃雀童謠
漢書五行志成帝時童謠云云
邪徑販良田讒口亂善人(叶如延反)桂樹華不實黃雀巢其
顛故為人所羡今為人所憐
桂赤色漢火德之象華不實言成帝無繼嗣也黃爵
指外家王氏而言其後莽簒位自稱土德應黃䜟也
陽朔二年劉向因王氏專國勢燄日盛以為必危
劉氏乃上封事極諫而成帝惑於杜欽谷永之讒邪
終不信悟卒致傾奪之禍為斯謠者亦豈無所見耶
東都詩三首
班固孟堅既賦兩都復系五詩於東都之後
以頌美光武之盛德大業賦中有觀明堂臨
辟雍揚緝熙宣皇風登靈臺考休徵云者實
此三詩之題意也
明堂
於昭明堂明堂孔陽聖皇宗祀穆穆煌煌上帝宴享五
位時序誰其配之世祖光武普天率土各以其職猗歟
緝熙允懷多福(叶華力反)
辟雍
乃流辟雍辟雍湯湯(音商)聖皇莅止造舟為梁皤皤(音婆)國
老乃父乃兄(叶虛王反)抑抑皇儀孝友光明(叶譁郎反)於赫太上
示我漢行(叶七郎反)洪化惟神永觀厥成(叶辰羊反)
太上上帝也行道也
靈臺
乃經靈臺靈臺既崇帝勤時登爰考休徵(叶陟隆反)三光宣
精五行布序習習和風祁祁甘雨百糓蓁蓁庶草蕃廡
(漢書作蕪)屢惟豐年於皇樂胥(叶上聲)
祁祁舒徐貌廡茂也胥語辭後村劉克莊論詩四
言尤難以有三百五篇在前故爾今此詩詞意雖亦
不免間有蹈襲然其平實温雅簡而有則非若文選
所載王仲宣陸士衡贈送諸篇之泛演詞章者比云
武溪深行
崔豹古今注云馬援南征有門生袁寄生善
吹笛援作歌令寄生吹笛以和之按後漢書
武陵五溪蠻反援為伏波將軍時年六十二
自請擊之蓋武溪即武陵溪杜子美吹笛詩
云武陵一曲想南征是也
滔滔武溪一何深鳥飛不度獸不敢臨嗟哉武陵多毒
滛
小麥童謠
後漢書五行志桓帝時天下童謠云云
小麥青青大麥枯誰當穫者婦與姑丈夫何在西擊胡
吏買馬君具車請為諸君鼓嚨胡
鼓動也嚨胡喉肮也謂不敢公言但私謁語耳按
桓帝元嘉中凉州諸鬼一時俱反大為民害中國益
遣兵而調發重及有秩者即其事也
塘上行
鄴都故事云魏文帝甄皇后袁紹中子熙之
妻也太祖破紹文帝時為太子遂納為夫人
生明帝後為郭后所譛賜死後宫臨終為詩
云云今詳其詞氣蓋初見棄在後宫所作非
臨終時語也
蒲生我池中其葉何離離傍能行人義(一作仁義一作人義)莫若
妾自知衆口鑠黃金使君生别離念君去我時獨愁常
苦悲想見君顔色感結傷心脾念君常苦悲夜夜不能
寐莫以賢豪故棄捐素所愛(叶背既反)莫以魚肉賤棄捐䓗
與薤(叶胡既反)莫以麻枲賤棄捐菅(居顔反)與蒯(叶苦對反)出亦復
苦愁入亦復苦愁邊地多悲風樹木何倄倄(一作蕭蕭叶同)從
軍致獨樂延年壽千秋
傍指文帝蓋方言也禮運以夫義婦德謂之人義衆
口鑠金語出鄒陽書言金為衆口毁疵屢致銷鑠也
莫者疑辭猶言莫不也枲麻之有子者菅蒯並茅類
可為索左氏傳云雖有絲麻無棄菅蒯其言君之
去我乃讒口使然非君本意又想君能念我不置我
至悲愁而今從軍邊地當復如何且以獨樂延年為
祝終無怨意忠厚之至也
浮萍篇
魏陳思王植所作一日蒲生行取塘上行篇
首二字為題
浮萍寄清水隨風東西流結髮辭嚴親來為君子仇恪
勤在朝夕無端獲罪尤憶昔蒙恩惠和樂如瑟琴何意
今摧頽曠若商與參茱萸自有芳不若桂與蘭新人雖
可愛無若故所歡行雲有反期君恩倘中還慊慊仰天
歎愁心將何愬日月不恒處人生忽若寓悲風來入懷
淚下如垂露發篋造衣裳裁縫紈與素
此篇大意雖本塘上行殆亦思王不得於君而作結
語出人意表蓋不特善自遣釋且有以深望君恩之
復還也
野田黃雀行
此亦思王所作乃相和歌之瑟調曲也
高樹多悲風海水揚其波利劍不在掌結友何須多不
見籬間雀見鷂自投羅羅家得雀喜少年見雀悲拔劒
捎羅網黃雀得飛飛飛飛摩蒼天下來謝少年
建安之間朝廷衰亂而羣雄競起天下賢才往往失
身自䧟不獲遂其所志思王於此時欲收納以為己
輔惜乎有所扼腕而權力不足以拯拔之故作此以
自見觀其詞氣縱逸幾失古雅遺韻稽之性情頗有
任俠之偏本非可取然其間亦有感動人者故特存
之而并著其說以為學詩者之鑒
悲歌
按樂錄但稱雜曲古詞不知何人所作今詳
其格力絶類建安故次於此
悲歌可以當(去聲下同)泣遠望可以當歸思念故鄉役役壘壘
(叶平聲)欲歸家無人(叶如正反)欲渡河無船心思不能言(叶魚載反)
腸中車輪轉(叶去聲)
詠懷三首
魏阮步兵籍所作
楊朱哭岐路墨子悲染絲揖讓長離别飄飄難與斯豈
徒燕婉情存亡誠有之蕭索人所悲禍釁不可辭趙女
媚中山謙柔愈見欺嗟嗟塗上士何用自保持
言世道多端而易變將揖讓而永離去之然於此一
時情念豈但眷戀惜别而已殆恐别後存亡誠有不
可測者蓋據目前景象已可見矣趙女中山事未詳
以趙女喻司馬氏中山喻君也塗上士嗣宗自謂因
别去而言也用以也此實憂君而後憂已也
於心懷寸陰羲陽將欲冥揮袂抗長劍仰觀浮雲征雲
間有玄鶴抗志揚哀聲一飛冲青天曠世不再鳴豈與
鶉鶊遊連翩戱中庭
懷寸陰憂魏祚之將傾也揮袂抗劍蓋用虞公以劍
指日使不落之意浮雲所以蔽日觀浮雲者言雖欲
指日而不可得玄鶴嗣宗自况曠世不再鳴以見决
無仕晉之志也
夏后乘靈輿夸父為鄧林存亡從變化日月有浮沉鳳
凰鳴參差伶倫發其音王子好簫管世世相追尋誰言
不可見青鳥明我心
此篇大意謂古人雖亡而其神靈變化猶有不亡者
存如日月之有浮有沉未可以魏之衰末而遽絶之
鳳凰鳴於治世雖王子晉好吹簫亦相感應而來下
誰謂終不可見耶况我願見之者甚切庶幾青鳥往
來為我明此心也意嗣宗猶望魏之復興與
按文獻通考阮步兵詩集四卷其中五言凡
八十首總謂之詠懷然世罕傳之可見者唯
文選所載十七篇爾始余偶得其集乃是鈔
本而訛缺不全以故補註所錄十有三首校
之昭明選外僅得二首近見板本因得遍閱
而精考之又獲此三篇意甚深遠尤宜諷詠
今雖不及類入補註而别錄於是庶使觀者
無滄海遺珠之歎
晉拂舞歌獨漉篇
晉書樂志云拂舞出自江左舊云吳舞也殆
亦周禮帗舞之遺意獨漉疑地名
獨漉獨漉水深泥濁(叶厨五反)泥濁尚可水深殺我雍雍雙
鴈(叶魚汗反)遊戲田畔我欲射鴈念子孤散翩翩浮浮得風
遥輕我心何合與之同并空林低帷誰知無人夜衣錦
繡誰知偽真刀鳴削(音笑)中倚林無施父冤不報欲活何
為猛虎斑斑(叶早遷反)遊戲山間(叶經反反)虎欲嚙人不避豪賢
此篇大意以父既遭害無能為之辨明已獨羈寓思
欲報冤而未可得故其心不遑處常若猛虎之欲嚙
人其詞氣激壯兼得比興之義且有漢魏風格在晉
樂府中尤不易得也
琴歌
晉書載記太元四年秦王堅以諸氐種類繁
滋分三原九嵕武都汧雍氐凡五萬戶使諸
宗親各領之散居方鎮秘書侍郎趙整因侍
宴援琴而歌堅笑而不納
阿得脂阿得脂慱勞舊父是仇綏尾長翼短不能飛遠
徙種北人留鮮卑一旦緩急語(去聲)阿誰(通鑑作當語誰)
阿得脂鳥名蓋竊脂之類博勞伯勞也一名梟能攫
鳥而食寄巢生子長則食其母綏未詳按爾雅恐當
作緌與胤嗣同釋鮮卑東胡謂慕容也按苻堅本
亦氐戎於五胡為最盛既破慕容燕遷燕主曜及其
王公百官并鮮卑四萬餘戶於長安况慕容垂父子
弟姪皆見親用趙整嘗因明光殿有妖聲大呼魚羊
食人而固請誅之矣至是分氐種於遠外不復以鮮
卑為虞故整又託呼阿得脂而告之曰博勞之父舊
與爾為仇敵今其子雖若不能飛一旦羽翼稍長則
有反食之患當如何哉詳此詞格氣韻雖漸遠於漢
魏然託諷懇切有可采者况自是以後古道愈降而
流靡日滋復欲求一二合作如前所錄不可得矣姑
存此篇於卷末以為之凖焉
風雅翼卷十
