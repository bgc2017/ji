風雅翼卷十二
元劉履編
選詩續編二
唐詩二
杜工部詩三十七首
杜甫開元未下第遊齊趙天寶中獻三賦授
右衞率府功曹遭禄山亂䧟賊中亡走謁肅
宗拜左拾遺尋以直言失官流離秦蜀間後
依劍南節度使嚴武表為參謀檢校工部員
外郎幾受害旋客荆楚竟以寓卒其涉歴艱
虞無所不備故其為詩往往憂國傷時陳事
切實世號詩史况又學博才贍兼得古今體
裁元稹稱詩人以來未有如子美者今取其
古體錄之而篇數倍於諸家焉
前出塞九首
戚戚去故里悠悠赴交河公家有程期亡命嬰禍羅君
已富境土開邊一何多棄絶父母恩吞聲行負戈
交河在伊州西七十里
出門日已遠不受徒旅欺骨肉恩豈斷男兒死無時走
馬脱轡頭手中挑(徒下反)青絲捷下(去聲)萬仞岡俯身試塞
旗
磨刀嗚咽水水赤刃傷手欲輕腸斷聲心緒亂(一作錯非舌語)
已久丈夫誓許國憤惋復何有功名圖麒麟戰骨當速
朽
嗚咽水所謂隴頭水也論者謂子美古詩學建安
是矣然未免有時而離去如此篇水赤刃傷手欲輕
腸斷聲兩語已微露痕迹而未甚相遠讀者詳之
送徒既有長(辰兩反)遠戍亦有身生死向前去不勞吏怨
嗔路逢相識人附書與六親哀哉兩訣絶不復同苦辛
迢迢萬餘里領我赴三軍軍中異苦樂主將寧盡聞隔
河見胡騎倏忽數百羣我姑為奴僕幾時樹功勲
挽弓當挽強用箭當用長射人先射馬擒賊先擒王(劉湏)
(溪曰用諺語或自作諺語皆可)殺人亦有限立國自有疆苟能制侵陵
豈在多殺傷
驅馬天雨(去聲)雪軍行入高山徑危抱寒石指落層水間
已去漢月遠何時築城還浮雲暮南征可望不可攀
單于寇我壘百里風塵昏雄劍四五動彼軍為我奔虜
其名王歸擊頸受轅門潜身備行(戶郎反)列一勝何足論
從軍十餘年能無分寸功衆人歸苟得欲語羞雷同中
原有闘争况在狄與戎丈夫志四海安可辭固窮
闘争謂争功者
後出塞五首
男兒生世間及壯當封侯戰伐有功業焉能守舊丘占
(去聲别本作召誤)募赴薊門軍動不可留千金買馬鞍百金裝
刀頭閭里送我行親戚擁道周斑白居上列酒酣進庶
羞少年别有贈含笑看吳鈎
占募已見補註鮑照詩吳鈎吳王劍名見吳越春秋
朝進東門營暮上河陽橋落日照大旂馬鳴風蕭蕭平
沙列萬幕部伍各見招中天懸明月令嚴夜寂寥悲笳
數聲動壯士慘不驕借問大將誰恐是霍嫖姚
霍去病漢武帝時為嫖姚校尉後為票騎將軍
古人重守邊今人重高勲豈知英雄主出師旦長雲六
合已一家四夷且孤軍遂使貔虎士奪身勇所聞拔劍
擊大荒日收胡馬羣誓開玄冥北持以奉吾君
獻凱日繼踵兩蕃静無虞漁陽豪俠地擊鼓吹笙竽雲帆
轉遼海粳稻來東隅越羅與楚練照耀輿臺軀主將位益崇
氣驕凌上都邊人不敢議議者死道衢
輿臺並賤臣左氏傳云皂臣輿輿臣隸隸臣僚僚臣
僕僕臣臺主將謂安禄山時兼領范陽河東等三鎮
日益驕恣
我本良家子出師亦多門將驕益愁思身貴不足論躍
馬二十年恐孤明主恩坐見幽州騎長驅河洛昏中夜
問(去聲)道歸故里但空村惡名遠脱免窮老無兒孫
此言禄山既反軍中有不欲從逆而逃歸者出塞
本漢樂府横吹曲名其詞不傳如王仲宣從軍詩即
其體也按仲宣詩五首不過頌美其主將曹公戰伐
之功詞氣卑謟無足觀者若此前後諸篇則極叙其
征夫離怨勞苦之情軍中奮勇策畫之態併與其目
前所見意中欲言者而盡得之且以見夫主將位崇
而氣驕朝廷賞費之過厚是以或刺或閔可憤可傷
殆有風雅之遺意豈但突將黃初而已哉
潼關吏
潼關在華州華陰縣禄山反詔哥舒翰守潼
關與賊戰於桃林為賊所敗暨收復長安增
倄阨險此詩蓋子美歸京時過此有感而作
士卒何草草築城潼關道大城鐵不如小城萬丈餘借
問潼關吏倄關還備胡要(邀同)我下馬行為我指山隅連
雲列戰格飛鳥不能踰胡來但自守豈復憂西都丈人
視要處窄狹客單車艱難奮長戟千古用一夫哀哉桃
林戰百萬化為魚請囑防關將慎勿學哥舒
草草勞瘁貌詩云勞人草草格列木為柵所以戰闘
者桃林潼關地名
石壕吏
石壕蔡夢弼曰属邠州宜保縣昔大王築城
壕於此以禦北狄或云陜東城即石淆也
暮投石壕村有吏夜捉人(叶如延反)老翁踰墻走老婦出門
看(叶丘虞反)吏呼(去聲)一何怒婦啼一何苦(叶去聲)聽婦前致詞
三男鄴城戍一男附書至二男新戰死存者且偷生死
者長已矣室中更無人唯有乳下孫(叶須倫反)孫有母未去
出入無完裙老嫗力雖衰請從吏夜歸急應河陽役猶
得備晨炊夜久語聲絶如聞泣幽咽天明登前塗獨與
老翁别
投謂託㝛也語聲絶則老婦已從吏去可知故天明
子美獨與老翁别耳此詩唯捉人及更無人兩語
雖若鄙淺仍不害其篇終之美且與新安篇肥男瘦
男以下至眼枯見骨天地無情一節去古絶遠者自
不侔矣
新婚别
兔絲附蓬麻引蔓故不長嫁女與征夫不如棄路傍結
髮為妻子(當作夫妻)席不暖君牀暮婚晨告别無乃太怱忙
君行雖不遠守邊赴河陽妾身未分明何以拜姑嫜父
母養我時日夜令我臧生女有所歸雞狗亦得將君今
往死地沉痛迫中腸誓欲隨君往形勢反蒼黃勿為新
婚念努力事戎行(戶郎反)婦人在軍中兵氣恐不揚自嗟
貧家女久致羅𥜗裳羅𥜗不復施對君洗紅粧仰視百
鳥飛大小必雙翔人事多錯迕與君永相望
禮女嫁三月廟見始成婦今暮婚晨别故曰末分明
夫之父曰嫜
垂老别
四郊未寧静垂老不得安子孫陣亡盡焉用身獨完投
杖出門去同行為辛酸幸有牙齒存所悲骨髄乾男兒
既介胄長揖别上官老妻卧路啼歲暮衣裳單熟知是
死别且復傷其寒此去必不歸還聞勸加飡土門壁甚
堅杏園度亦難勢異鄴城下縱死時猶寬人生有離合
豈擇衰盛端憶昔少壯時遲迥竟長歡萬國盡征戍烽
火被岡巒積屍荳木腥流血川原丹何鄉為樂土安敢
尚盤桓棄絶蓬室居塌然摧肺肺
肅宗乾元初命郭子儀會九節度師討安慶緒於鄴
城三年王師潰時史思明殺慶緒轉寇河南河北故
杏園土門皆嚴備以待蔡夢弼曰二處皆長安地去
京城七十里愚按三吏三别似出一時之筆若此
篇牙齒存骨髓乾兩語亦與眼枯見骨同一鄙俚借
使建安樂中容或有之終非雅韻特以其全篇可取
者多故存之大抵此數篇用意太迫切而乏簡遠之
度然其情詞周至誦之終篇不厭譬若書典謨之後
而後有盤周誥蓋至此時風氣變移既久而自不能
不如此耳
無家别
心冥天寶後園廬但蒿藜我里百餘家世亂各東西在
者無消息死者為塵泥賤子因陣敗歸來尋舊蹊人行
見空巷日瘦氣慘悽但對狐與狸竪毛怒我啼四隣何
所有一二老寡妻㝛鳥戀本根安辭且窮棲方春獨荷
鉏日暮還灌畦縣令知我至召令習鼓鼙雖從本州役
内顧無所攜近行止一身遠去終轉迷家鄉既蕩盡遠
近理亦齊永痡長病母五年委溝谿生我不得力終身
兩酸嘶人生無家别何以為蒸黎
夏日歎
夏日出東北陵天經中街(佳皆衣咍四聲古佳通灰下俱倣此)朱光徹扉
地欝蒸何由開上蒼久無雷無乃號令乖雨降不濡物
良田起黃埃飛鳥晝熱死池魚涸其涯萬人尚流冗舉
目唯蒿萊至今大河北盡作虎與豺浩蕩思幽薊王師
安在哉對食不能飡我心殊未諧𦕈然貞觀初難與數
子偕
中街謂黃道也冗散也光武詔云流冗道路幽薊屬
范陽郡禄山為范陽節度使是時反䧟河北諸郡結
末思貞觀諸子以見朝廷之無人材也二歎亦必一
時所作惟上蒼久無雷無乃號令乖兩語不類然篇
中微意正在於此亦不可無也
夏夜歎
永日不可暮炎蒸毒我腸安得萬里風飄颻吹我裳昊
天出華月茂林延疎光仲夏苦夜短開軒納微凉虛明
見纖毫羽蟲亦飛揚物情無巨細自適固其常念彼荷
戈士窮年守邊疆何由一洗濯執熱互相望竟夕擊刀
斗喧聲連萬方青紫雖被體不如早還鄉北城悲笳發
鸛鶴鳴且翔况復煩促倦激烈思時康
道興九首
朔風飄胡鴈慘澹滯砂礫長林何蕭蕭秋草凄更碧北
里富薰天高樓夜吹笛焉知南隣客九月猶絺綌長陵
銳頭兒出獵待明發騂弓金爪鏑白馬蹴微雪未知所
馳遂但見暮光滅歸來懸兩狼門戶有旌節
秦將白起長陵人頭小而銳
漆以用而割膏以明自煎蘭摧白露下桂折秋風前府
中羅舊尹沙道尚依然赫赫蕭京兆今為時所憐
故事凡拜相府縣戴沙填路自宫城至其第名沙堤
此言諸舊尹之為遠輔者尚皆無恙唯蕭至忠記附
太平公主權勢以事被誅為可憐也
朝逢富家葬前後皆輝光共指親戚大緦麻百夫行(戶作)
(反)送者各有死不煩美其強君若束縛去亦得歸山岡
吳志諸葛恪傳孫策殺恪以韋席裹其身投於長陵
石子岡
蓬生非無根漂蕩隨高風天寒落萬里不復歸木叢客
子念故宅三年門巷空帳望但烽火戎車滿要衝生涯
能幾何常在羈旅中
我今日夜憂諸弟各異方不知死與生何况道路長避
寇一分散飢寒永相望豈無柴門路欲出畏虎狼仰視
雲中鴈禽鳥迹有行
昔在洛陽時親友相追攀送客東郊道遨遊㝛南山烟
塵阻長河樹羽成臯間回首載酒地豈無一日還丈夫
貴壯徤參戚非朱顔
成臯洛陽地名
下馬苦戰場四顧但茫然風悲浮雲土黃葉隊我前朽
骨穴&KR0008;蟻又為蘲草纏故老行歎息今人尚開邊漢虜
互勝負封疆不常全安得廉頗將三軍同晏眠
廉頗趙之良將
高秋登寒山南望馬邑州降虜東學胡壯徤盡不留穹
廬莽牢落上有行雲愁老弱突道路願車甲兵休鄴中
事反覆死人積如丘諸將已茅土載驅誰為謀
馬邑唐羈縻州在秦成二州山谷間降虜謂回紇助
順收復京師送進收東都也鄴中事時兩京雖收復
而禄山之子慶緒據鄴城王師圍之不克而潰茅土
謂受封侯土也載驅小雅皇皇者華之詞蓋刺朝廷
不能遣使以咨訪之也
述古三首
赤驥項長纓非無萬里姿悲鳴唳至地為問馭者誰鳳
凰從天來何意復高飛竹花不結實念子忍朝飢古者
君臣合可以理物惟賢士識定分進退固其宜市人日
中集於利競錐刀置膏烈火上哀哀自煎熬農人望歲
稔相率除蓬蒿所務糓為本邪贏無乃勞舜舉十六相
身尊道何高秦時任商鞅法令如牛毛
贏賈獲利邪贏見西京賦謂相欺取而有餘利也十
六相舜所舉八元八凱也見左氏傳商鞅相秦廢井
田開阡陌專務利國
漢光得天下祚永固有開豈惟高祖聖功自蕭曹來經
綸中興業何代無長材吾慕寇鄧勲濟時信良哉耿賈
亦宗臣羽翼共徘徊休運終四百圖畫在雲臺
此篇蓋以諷肅宗雖曰中興惜無駕馭英豪之策如
光武之能用寇鄧耿賈也昌黎韓文公有云李杜
文章在光燄萬丈長愚按二公詩雖齊名而趣各不
同蓋太白出於天資子美得於學問太白志尚縱横
時有俠氣子美抱負經濟自比稷契觀此述古三篇
則子美胷中所藴槩可見矣此其學問之功有不容
掩者豈太白所能企及哉然則學詩者不可徒恃其
才美固當遜志而有得也
赤谷
此下係秦蜀紀行
天寒霜雪繁遊子有所之豈但歲月暮重來未有期晨
發赤谷亭險艱方自茲亂石無改轍我車已載脂山深
苦多風落日童稚飢悄然村墟迥烟火無由追貧病轉零
落故鄉不可思常恐死道路永為高人嗤
寒硤
行邁日悄悄山谷勢多端雲門轉絶岸積阻霾天寒寒
硤不可度我實衣裳單况當仲冬交泝㳂增波瀾野人
尋烟語行子傍水餐此生免荷殳未敢辭路難
石龕
熊羆咆我東虎豹號我西我後鬼長嘯我前狨又啼天
寒昏無日山遠道路迷驅車石龕下仲冬見虹霓伐竹
者誰子悲歌上雲梯為官採美箭五歲供梁齊盡云直
簳盡無以充提攜奈何漁陽騎颯颯驚蒸黎
梁指汴州齊指山東皆安史兵亂所在禄山之亂所
領皆漁陽&KR0691;騎
成都府
翳翳桑榆日照我征衣裳我行山川異忽在天一方但
逢新人民未卜見故鄉大江東流去遊子去日長層城
填華屋季冬樹木蒼喧然名都會吹簫間笙簧信美無
與適側身望川梁鳥雀夜各歸中原杳茫茫初月出不
高衆星尚争光自古有羈旅我何苦悲傷
杜倄可曰桑榆之景理無遠照以喻明皇以大上皇
居西内也初月衆星喻肅宗即位未久而史思明之
徒尚在也
風雅翼卷十二
