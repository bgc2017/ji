風雅翼卷九
元劉履編
選詩補遺上
唐虞三代
康衢謠
列子曰堯治天下五十年不知天下治與不
治與億兆願戴已與不願戴已與乃微服遊
於康衢聞兒童謠云云
立我烝民莫匪爾極不識不知順帝之則
立建烝衆也極即所謂皇極帝謂堯也則法也今其
詞見詩思文皇矣篇中而意各不同
擊壤歌
王充論衡云堯時有五十之民擊壤於塗觀
者曰大哉堯之德也擊壤者答之云云日出
上本有吾字豈後人因以為歌而去之與按
逸士傳作八九十老人
日出而作日入而息鑿井而飲耕田而食帝何力於我
哉(以力字叶韻)
論語言大哉堯之為君蕩蕩乎民無能名於此可見
南風歌
樂記云舜作五絃之琴而歌南風家語亦云
舜彈五絃之琴造南風之詩
南風之薰兮可以觧吾民之慍(叶糾云反)兮南風之時兮可
以阜吾民之財(叶前西反)兮
慍心所緼積而含怒也阜厚也太史公曰南風者
生長之音也舜樂好之樂與天地同意得萬國之歡
心故天下治也
卿雲歌(三章)
樂府集載尚書大傳云舜將禪禹於是俊乂
百工相和而歌卿雲帝唱之八伯咸進稽首
而和帝乃再歌
卿雲爛兮糺縵縵(莫半反)兮日月光華旦復旦兮
史記天官書云若烟非烟若雲非雲郁郁紛紛蕭索
輪囷是謂卿雲卿雲見喜氣也鄭氏曰卿當作慶縵
縵禮文交錯不雜之意蓋言卿雲之狀似之此帝唱
之之詞也
明明上天(叶辰因反)爛然星陳日月光華弘于一人
此八伯進和而歸美於帝之詞
日月有常星辰有行(叶戶郎反)四時順經(叶居良反)萬姓允誠(叶辰)
(羊反)於子論樂配天之靈(叶龍張反)遷於賢善(一作聖)莫不感聽
(叶生良反)鼚(叶良反)乎鼓之軒乎舞之精華已竭褰裳去(叶上聲)
之
鼚鼓聲精華竭者即書之言耄期倦於勤也此蓋帝
因八伯之和而再歌以示禪禹之意按尚書大傳
四祀載前二章唱和之後繼之曰帝乃載歌而無其
詞說者疑之至十五祀始見此一章乃錯簡之誤而
汲冡書亦以此章誤在伊尹祠桐宫之下今依樂府
集編次不惟詞意相屬而再歌一語亦不虛矣
夏人歌(一日醉歌一章)
韓詩外傳云桀為酒池糟隄縱靡靡之樂一
鼓而牛飲者三千人羣臣皆相持而歌劉向
新序所載亦同尚書大傳以為夏人飲酒醉
者持不醉者不醉者持醉者而歌
江水沛(叶普祭反)兮舟楫敗(叶薄寐反)兮我王廢兮趣(音促)歸于亳
(一作薄)亳亦大(叶徒帝反)兮
沛水流不止貌此上兩句興第三句亳湯所居也
樂兮樂兮四牡蹻(渠略反)兮六轡沃(叶欝鎛反)兮去不善而從
善何不樂兮
蹻壯貌詩云四牡蹻蹻此歌言將去桀而歸於湯殆
有時日曷喪之意
麥秀歌
史記云箕子朝周過故殷墟咸生禾黍箕子
傷之欲哭則不可欲泣則近婦人乃作麥秀
之歌以詠之民為流涕書大傳以為微子作
麥秀漸漸(一作蘄)兮禾黍油油彼狡童兮不我好仇
狡童指紂也箕子紂諸父故斥言之謂其不我善好
而至於如此也
采薇歌
史記云武王克殷伯夷叔齊義不食周粟隠
於首陽山采薇而食乃作歌云云
登彼西山兮采其薇矣以暴易暴兮不知其非矣神農
虞夏忽焉沒兮我安適歸矣吁嗟徂兮命之衰矣
按仁山金氏(履祥)謂史記載采薇之歌詞怨而氣弱
絶與孔孟所言夷齊氣象不同蓋疑其為後人擬作
者太史公亦云覩軼詩可異焉然即此而觀既曰無
適與歸而委之命衰終餓以死則其貞介之氣豈有
可得而屈者尚何怨之有哉况其詞調之古又非商
山紫芝歌淺俚者之比故不得不錄
虞箴
左氏傳魏莊子謂晉侯曰昔周辛甲之為太
史命百官官箴王闕於虞人之箴云云按古
史辛甲武王時太史也
芒芒禹跡畫為九州經啓九道(叶徒口反)民有寢廟獸有豐
草(叶比苟反)各有攸處德用不擾(叶忍九反)在帝夷羿冐于原獸
(叶始九反)忘其國恤而思其麀牡武不可重(去聲)用不恢于夏
家(叶吠乎反)獸臣司原敢告僕夫
經亦畫也寢所以居廟所以祀也夷羿之氏冐貪也
恤謂事之當憂者麀牝恢大也愚謂有窮后羿簒
夏代立後為家衆殺而烹之其兇逆至此而周之虞
人猶以帝稱之者非尊之也蓋特以戒夫君天下者
不可以不慎而有從獸無厭之心也
黃澤謠(二章)
穆天子傳云天子東遊於黃澤使宫樂謠云
云
黃之陁其馬歕(鋪魂反)沙(叶果和反)皇人威儀(叶牛句反)黃之澤(叶達)
(各反)其馬歕玉(叶音珏訖岳反)皇人壽糓(叶音珏)
陁陂阪也歕沙未詳疑即漢天馬歌所謂沫流赭之
意歕玉按劉禹錫說驥謂無事而噓吸也李太白詩
言口噴紅光即此之謂糓善也此樂工承命因人
馬之美盛而頌祝之也又按穆王西遊崑崙與王母
宴於瑶池和白雲之謠南遊獵於華山天寒雨雪作
黃竹之詩蓋不特黃澤而已然惟此詞格韻高古有
不可及者故錄之
祈招詩(招音韶)
左氏傳楚右尹子革曰昔穆王欲肆其志周
行天下將皆有車轍馬迹祭公謀父作祈招
之詩以止王心王是以獲沒於祗宫
祈招之愔愔式昭德音思我王度式如玉式如金形民
之力而無醉飽之心
祈祈父官名周之司馬招其名也愔愔安和貌形者
謂量其力而賦役之如制噐者各隨其形也家語作
刑言以法也穆王遠遊供億之繁不無傷財害民
故指司馬以諷王言祈父掌甲兵從王出遊當安和
而不驚擾用自明其德音又當思我王度用如金玉
之珍重不可過用民力縱一已之欲以困傷之也仁
山金氏曰冏命之書作祈招之後蓋穆王深悔造父
八駿之御導君於侈而能聞善言以自克也朱子亦
曰不有祈招詩徐方御宸極言不因此而速悟則周
祚幾移於徐偃王矣然則此詩有功於人君其可少
哉
商歌(一曰飯牛歌)
淮南子曰寗戚欲干齊桓公困窮無以自達
乃為商旅將任車㝛於齊郭門外桓公郊迎
客夜開門戚飯牛車下擊牛角而疾商歌桓
公聞之曰異哉非常人也命後車載之因授
以政
南山矸(音岸叶魚戰反)白石爛(叶都聲反)生不逢堯與舜禪短布單
衣適至骭(音幹叶同矸)從昏飯(去聲)牛薄(迨各反)夜半(叶彼春反)長夜
漫漫何時旦(叶都卷反)
矸山有石貌骭脛骨也長夜以比時之昏亂樂府
集又一首云滄浪之水白石粲中有鯉魚長尺半弊
布單衣裁至骭清朝飯牛至夜半黃犢上坂且休息
吾將舍汝相齊國觀此詞亦是古作結語尤激切有
足動人聽者因附錄於此云
扊扅歌(扊音剡扅音移)
風俗通云百里奚為秦相堂上樂作所賃澣
婦自言知音因呼之援琴撫絃而歌問之乃
其故妻還為夫婦
百里奚(叶絃姬反)五羊皮憶别時烹伏(扶又反)雌(叶于移反)炊扊扅
今日富貴忘我為
百里姓奚名虞人也亡之秦為楚鄙人所執穆公以
五羖羊皮贖之授以國政號五羖大夫伏雌母雞扊
扅門關也
侏儒歌(左傳作朱)
左氏傳襄公四年邾人莒人伐鄫臧紇救鄫
侵邾敗於狐駘國人誦之云云
臧之狐裘(叶須之反)敗我於狐駘(叶盈之反)我君小子朱儒是使
朱儒朱儒使我敗於邾
臧魯大夫臧武仲名紇狐裘大夫之服狐駘邾之地
名小子謂襄公時方七歲朱通作侏侏儒短人言武
仲形貌短小也邾小國名章末反復痛切亦可見其
怨之深也
鼎銘
左氏傳云宋正考父佐戴宣武三命而益恭
故其鼎銘云云
一命而僂再命而傴三命而俯循墻而走(叶予與反)亦莫余
敢侮饘於是鬻(粥同)於是以餬余口(叶孔五反)
僂傴俯並曲躬貌言鼎之形如此以喻已之益恭也
循墻莫侮言鼎雖置諸幽側皆知其為有用之器以
喻已雖謙卑亦必見用也饘粥餬口亦以見其無它
烹炰唯儉約自將而已按正考父宋閔公之裔孔
父嘉之父也歴事三君體一器而終身行之言愈巽
而德愈著其賢矣哉
獲麟歌
孔叢子曰叔孫氏之車子鉏商樵於野而獲
麟衆莫之識以為不祥弃之五父之衢冉有
告曰麋身而肉角豈天之妖乎夫子往觀焉
泣曰麟也麟仁獸出而死吾道窮矣乃歌曰
唐虞世兮麟鳳遊今非其時來何求麟兮麟兮我心憂
接輿歌
論語楚狂接輿歌而過孔子蓋知尊孔子而
譏其不能隠去以避亂也
鳳兮鳳兮何德之衰往者不可諫來者猶可追已而已
而今之從政者殆而
滄浪歌(浪平聲)
孟子曰有孺子歌云云孔子曰小子聽之清
斯濯纓濁斯濯足矣自取之也
滄浪之水清兮可以濯我纓滄浪之水濁(叶厨生反)兮可以
濯我足
曳杖歌
禮記云孔子蚤作負手曳杖消搖於門而歌
云云既而謂子貢曰予夢坐奠於兩楹之間
夏后氏殯於東階之上殷人殯於兩楹之間
某也殷人夫明王不興天下其孰能宗予予
殆將死矣寢疾七日而終
泰山其頽(叶徒威反)乎梁木其壊(叶胡威反)乎哲人其萎乎
風雅翼卷九
