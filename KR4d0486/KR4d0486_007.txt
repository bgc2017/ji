中庵集卷七元劉敏中撰
表
天壽節賀表
虛宿宵中正八月金行之氣斗樞電繞開萬年天子之
祥凡屬生成咸知鼔舞恭惟陛下乘龍飛之景運嗣燕
翼之洪圖乃聖乃神乃武乃文上帝有丕釐之命自西
自東自南自北遠人無不服之思方且廓舜聰以納羣
言敷禹勤而親庶政順宜適變執要御繁明同日月之
照臨仁配乾坤之覆載恢制度而備綱紀述四朝列聖
之心興禮樂而右詩書新一代太平之業漢室德隆之
美適當此時周家刑措之功復見今日萬邦惟慶十載
難逢方聖誕之載臨宜天休之滋至臣某等忝分使節
出按侯藩觀九奏雲韶阻玉殿瑶觴之獻效三呼嵩岳
均黃童白叟之懽
又表
下同心戴舜屬八方寧謐之時帝立子生商正萬寶收
成之候頌聲並作協氣横流恭惟皇帝陛下睿智足臨
權綱總攬治無先于戢亂故以武居外而文居中德莫
大于好生故以教為本而刑為末穆然垂衣裳于九重
之上巍乎收功烈于三代之前誕節載逢多福自至臣
某等逢五百歲之昌期慚無少補上億萬年之聖壽庶
達微誠
中書省正旦賀表
歷頒夏正大春秋一統之書禮謹漢儀受圖貢四方之
賀歡均朝野慶洽天人欽惟皇帝陛下剛健體元寬仁
育物董官常而敷聖訓炳照日月之臨恤民隱而降德
音翕叶地天之泰至和斯應景福惟新臣某等夙被寵
榮忝司端揆無尺寸效仰裨裁成輔相之功願億萬年
永享伴奐優游之樂
奏議
星變奏議
欽奉聖旨以恒暘暴風星芒之變同御史臺集賢翰林
院會議者切惟事有本末政有先後今摭其本與先者
言之其略有五一曰畏天二曰敬祖三曰清心四曰持
體五曰更化具列于後
一畏天天育萬物不能自理乃立君以主之故君者所
以代天育萬物也惟明君能知天監在上赫赫甚邇凢一
語動一政令罔不兢兢業業思合天則期當天心若論
官則曰天命有德五服五章不敢乘一時之喜怒而輕
予奪之也若論刑則曰天討有罪五刑五用不敢因一
時之喜怒而輕出入之也凡事如此謹守勿失於是陰
陽和風雨時而萬物育天相之也乃若政令之或爽天
必出灾異以儆之而儆之者所以仁愛人君欲其久安
長治而萬物得其育也故明君遇此則必省躬以知懼
昭德而塞違誠格政修天意乃得於是灾變弭而和氣
復矣故雖堯湯之世不能無水旱而卒以無害者堯湯
用此道也
一敬祖自古帝王創建國家無不自艱難而得之而傳
之子孫猶菑者之望播穫作室者之待堂構也夫固不
易哉我太祖皇帝起自朔方身歴百戰收附諸國惡衣
菲食櫛風沐雨何如其辛勤也世祖皇帝親歴行陣心
籌計畫恭儉敬畏以有天下混一南北何如其辛勤也
欽惟陛下以仁明天縱之聖紹膺景命蓋嘗以此存心
思祖宗開基建業之不易而遇是儆也因益兢兢業業
用一財則必曰此民力也自祖宗艱難而得之也豈可
輕用官一人則必曰此國柄也自祖宗艱難而致之也
豈可輕與動靜整敕每事如此則百司自然共職庶政
自然修舉祖宗在天之靈必皆歡悅而天祐響荅福禄
日臻邦基益固矣
一清心心者一身之主萬事之本也夫目之於視耳之
於聽口之於言手之於執足之於履皆惟心之所使心
得其正則接物臨事之際視聽言動皆得其正而無有
繆悮乖戾之患况四海之廣萬幾之微皆仰治于一人
而一人之所仰者非此心乎蓋水必止乃可以涵物象
鏡必明乃可以别妍醜故帝王貴清心清者靜一不遷
之謂若聲色之娱宴飲之樂所不能無尤當節適使不
至撓吾心之清心清則四海之廣無不燭萬幾之微無
不察光明洞徹不言而信讒諛不得施邪偽不敢前百
官有司皆安其職無有撓格之患則法制流行紀綱振
舉灾變息而天下治矣語曰本立而道生故帝王以清
心為本實總攬權綱之要道也
一持體事莫不有體體者得其要之謂耳人君任宰輔
以馭百官守法度以信萬民斯其體也若乃任一小官
罰一小過有司之事耳而人君親之則有司懼矣夫上
下正政令一賦歛以時用度有節賞罰必信此天下之
守也而朝行夕改守無所止則臣下恐懼皆思為已而
怠其所職殃害及民怨讟不免而或召灾異故為君之
道在乎持大體先有司裁制予奪必信必一則雍熙之
治可坐而致何灾異之有哉
一更化傳有之琴瑟不調甚者必解而更張之為政不
行甚者必變而更化之今有所甚患者曰財用不足曰
選法撓亂曰官府不治三者而已改絃更張此其時也
盍亦思其所由乎財用不足豈非所入者有限所出者
無窮歟選法撓亂豈非賢不肖混淆越格者多而非格
者不少歟官府不治豈非賞罰不明而名節素不勵歟
宜敕有司詳較一歲錢穀所入幾何若所出皆為當出
則財之不足將無法可理若猶有不當出而可以已者
如不急之營繕無名之賜予據其名件一皆止之則財
用必足矣又詳較銓選除合格外越格與非格者幾何
任廻量其根脚功過定奪仍原其所由跡轍一禁絶之
則選法必行矣官府之制上下内外相維相資各有條
理果皆得人何有不治然人材不齊善惡必有故賞罰
立焉若善者當賞而不賞惡者當罰而不罰則善者變
而為惡而惡者狃而益甚又如犯至不赦大罪也而或
巧圖復用老病謝事常理也或戀而不忍去至有貪欺
害民善於自蔽不即敗露上官不以審風憲不以察因
習成風不知有耻治何由興宜嚴敕省臺公賞罰勵名
節由京朝始則官府自治矣凡此三者更化之略也三
者果更民力必紓人材必多祥瑞必集國勢必隆然非
更之之難行之之難也非行之之難守之之難也惟聖
天子以畏天敬祖清心之德守而行之又何難哉
又二事竊聞今之議者皆曰實惠不能及民欽惟聖天
子即位以來詔令頻下未嘗不以崇本抑末興利除害
恤孤賑乏為務實惠至矣然且云爾者有司不能奉宣
德意而有以格之耳其甚者有二事列于後
一察吏治官府之設本以為民然而民弗蒙惠者豈非
任職之人廉正者恒少而貪邪者恒多歟恒少者宜培
植而反摧抑之歟恒多者宜簡除而反擁護之歟何以知
其然也夫廉正者仰不能悅上官而復或忤也憾怒蓄
矣俯不能媚奸民而又常戢之而怨憎積矣故舉一事
則沮於上行一政則謗於下奸人乘釁猾吏授計扇黨
搆誣譁然訟之蓄怒者得以折辱求索鍜煉而成其罪
夫以搢紳廉正之士一旦屈膝受誣置對於無頼之小
民縱萬一得觧而風槩掃地矣彼貪者於上則先意以
希合於下則越禮以求媚贓賄狼藉未至敗露憲司上司
佯為不知安然秩滿給由而去乃且奔走權要徼取優
等擇授美官是廉正者少而益少貪邪者多而益多也
嗚呼所謂實惠者將孰從而致之哉夫源清則流清本
治則末治宜端本澄源特發嚴令戒敕内外官吏皆當
洗心易慮奉公為民所在憲司及上司衙門毋敢抑正
容奸務要精詳察舉其治行超衆者增秩賜金如漢世
故事貪鄙尤甚者黜竄不齒憲司或失察舉亦行論罪
如是良吏日多奸吏日少官府立而政化行惠及民而
灾變息矣
一除民患公家百須皆民所出取之有法民不知病今
夫夏絲秋稅乃其常賦和買和雇官皆給價宜無所病
者然和買和雇名件不一駢至疊出責辦須臾故和買
必至望戶科著貪吏憸人得緣為姦易新鈔為爛鈔者
有之給價撙除者有之繆指其物惡賂焉而受者有之
預嚇以多買而取賂者有之受賂當買之戶而移之下
戶者有之又有追呼停留費用過當民不勝擾矣其和
雇則十車之運而為百車之雇有車之家合境追攝必
賂而後免故和買和雇姦民之利而細民之病也今後
一切和買和雇憲司必須密為體察仍許諸人首告似
前犯者痛行追斷監臨有失防禁罰俸標過甚者降等
憲司不察同坐今歲止於大都將年例和買段疋絲絹
等物預期張立榜文各開色樣幅尺麄細輕重添價收
買仍許中買鹽引商旅四集旬月可辦不惟省減脚力
防押官兵及免水火盗賊之虞實永絶姦人因公規利
害民之弊若慮或有躭悮且可内外分買若大都果便
來歲通行斯亦惠民弭灾之切務也
皇慶改元歲奏議
臣某等言蓋聞人臣以報國為忠效忠以進言為先况
臣等以衰暮之年遭逢聖運首膺寵召過荷異恩不有
一言將何以報竊惟天育萬物不能自理傳之天子天
子理萬物不能獨為傳之中書中書所以行天子之令
而裁理萬物者也其事權不可不專猶慮有闕焉於是
置御史臺執憲以繩之繩之者所以成之也其紀綱不
可不振苟中書之事權不分臺諫之紀綱不沮天下無
難事矣故聖王無為無為者得其要也其要奈何省臺
是已臣等前陳八事既嘗言之矣欽惟皇帝陛下聰明
智睿出于生知寬仁慈愛發乎至性爰自潛邸至踐東
闈再翦巨姦一匡宗社其規模注措固己有在矣即位
之日尊述世祖皇帝成憲分降明詔播告天下丁寧切
至聞者感動其於利民去弊之道至矣盡矣至謂除樞
密院御史臺徽政院宣政院各依舊制其餘諸衙門及
近侍人等敢有擅自奏啓中書政務者以違制論又至
元三十年之後諸衙門改陞剏設并多餘員數非世祖
皇帝之制者從省臺分揀減併降罷詳二條聖意之所
以假權中書畀重憲臺者昭然可見何者急於圖治耳
是以中外拭目欣覩太平然臣等愚繆過計猶有不得
不冐罪為陛下言者夫欲得而患失與喜而奪悲人情
之所同也今當分揀減降之始其患失而悲奪者為不
少矣慮或萋斐之言伺便而入浸潤膚受謗歸省臺儻
省臺一摇政本隨易必至上煩聖慮下紊諸司在於遠
圖所繫甚大伏願陛下弘乾坤之量廓日月之明謹更
始之方守已頒之制提綱挈要確然不移使微漸之萌
密遏潛弭則事權一而紀綱振庶政萬幾不勞而理陛
下雍容高拱坐撫至治享無為之樂臣等之願也
奉使宣撫回奏疏
近蒙都省遣差欽賫聖旨奉使宣撫山北遼東道尊依
廵歴回至大寧路乃以八月初六日戌時地震土人云
本處自至元二十七年八月二十三日地震之後至今
時時震動未己當時不以為慮數日訪之旁郡以及上
都隆興皆然而太原平陽為甚九月復歴上都隆興等
處其震不時復作未見止息欽惟聖上以聰明聖智之
姿受天景命嗣守大位以來親擇相臣精選臺官蠲租
宥過賑乏恤孤覆燾之恩洋溢中外比又遣使七道分
行天下問民所疾苦雖堯舜博施濟衆之心不是過也
然而地道愆常尚勤聖慮者靜思其故灼有由來良以
有司不能盡體上心擴充至化况更張之始宿弊革而
尚存新政欝而弗通積陰凝結陽氣上行不得宣達而
為此變也何以言之凡理順為陽理逆為陰則是順理
之政少而逆理之政多也君子為陽小人為陰則是君
子少而小人多也公則為陽私則為陰則是奉公少而
懷私者多也雖然陽進有元陰退有漸養其元需其漸
陽進而陰退矣某輒敢不避僭越謹書管見所得凡九
事一曰重省臺二曰明相職三曰清省務四曰正六官
五曰慎賞罰六曰均榮辱七曰嚴禁衞八曰禁奢僭九
曰勵學校固知迂闊無足采錄然皆進陽退陰拳拳之
義也合行開坐具呈中書省照詳施行
一曰重省臺天育萬物不能自理傳之天子天子理萬
物不能獨為責之中書中書所以行天子之令而裁制
天下者也其事權不可不專猶慮有闕焉於是置御史
臺以法䋲之䋲之者所以成之也其紀綱不可不振苟
中書之事權不分憲臺之紀綱不沮天下無難事矣曩
者近侍諸衙門往往奏事干預朝政省臺未免沮抑事
致紛龐近欽奉聖旨節該諸衙門不得奏人做官開讀
之日人情大悅愚見以為都省宜與御史臺同議聞奏
更乞頒降聖旨戒飭近侍及諸衙門除本管職務外凡
關係有司一切合行政事毋得干預陳奏必有事須奏
者亦須奏乞宣傳中書省或御史臺照依札撒施行仍
許省臺詳事可否回奏不由省臺而輒奏行者有罪如
此則事權歸一而紀綱振萬幾之務不勞而理矣
二曰明相職凡諸司守職者皆不可私而宰相為甚諸
司之私不過敗一事損一民廢一職殃一郡而己宰相
之私小則害天下大則誤國家矣相可私乎宰相之私大
率有四而貨賄不與焉或恃勢以臨下或固寵以媚上
或苟安而不為或畏禍而不言恃勢以臨下則權必歸
已請託行而朋黨分矣固寵以媚上則道不由公諛謟
進而小人肆矣苟安而不為則百職不舉而庶政隳矣
畏禍而不言則忠告不聞人罹其害而國事殆矣凡此
四私不可一朝有也爰自至元乙亥之後老姦巨蠧繼
踵用事所謂四私者極矣一二十年之間居官為吏者
惟知賄賂關節可以進身憸佞薄刻可以得名正直者
指以為狂謹守者嗤以為愚不知有禮義廉耻也即今
吏弊連根株民病成膏肓實由宰相之私有以使之耳
必欲痛懲斯弊莫如昭示無私宜先下令曰凡有傳稱
諸相鈞旨及假倚門下威福脅制諸司屬託公事者該
管官吏隨時赴省稟首究治仍許諸人察舉御史糾彈
若所管官吏不即稟首與屬託者同罪輒已施行違法
者加等蓋身正則令從上行則下效將見百司悚畏善
政流行風俗革而相職得矣
三曰清省務中書省宰相之府所以臨百司統萬幾定
謀畫出政令佐天子以安天下者也其地不為不崇其
責不為不重然居崇有容任重有要容宜肅要宜簡蓋
肅者衆所嚴而簡者繁之制也能簡而肅則所謂定謀
畫出政令佐天子以安天下者可得而言矣至元初年
丞相到省諸人無故不敢入外門外門不敢入得入省
房者少矣不敢入省房得入都堂者絶少矣是時諸房
省掾所掌惟一鈞旨簿控制六曹而天下之事井井皆
辦省中廓然望如神明得簡肅之道也厥後一二十年
之間巨姦繼作相踵一途羣小乘時蟻聚蠅附莫不苟
緣公事以濟私權如胥吏管庫之免除匹帛斤絲之出
内皆須𤨏碎呈稟駁勘往來競以生事為能號稱用心
出力文隨事具日積日繁由是撿舉困于兩司判署疲
於八府終日倥偬特一繁劇大有司耳雖有䕫稷伊傅
之賢其於贊襄調燮之功蓋有所不暇矣兹可謂簡乎
又每旦諸相入省例引門下親信數軰諸人混入森立
滿堂或僞或眞互不能辨内隱姦慝亦莫可知使郎吏
啓覆於喧雜之中執政可否於厮役之後不惟泄漏政
事實為虧損尊嚴兹可謂肅乎詳此二事初若甚微久
而相仍其弊實大宜令六部各具所掌事務名件及施
行禮判委官分間凡有定例及涉細碎重複不必呈禀
者悉皆削去一取至元十年以前典故遵依施行仍禁
約諸人無故不得入省門每日諸大夫聚會親隨不許
入後堂令有職役者一人輪直聽候命令知印通事省
掾出入恒不過四五人如議事皆令廻避即有諸投下
即諸衙門以事稟說者令客省使分間亦不過一二人
得入如此省體肅而愈尊相職清而多暇其所以佐天
子安天下者徐爾圖之宜無不辦
四曰正六官按周禮六官以配天地四時蓋六官得其
職則天地四時之氣可得而正也今之六部是已六部
果得其職乎略舉而言之吏部實為天官掌别淑慝平
銓衡使賢者進不肖者退乃其職也今其法惟以日月為
功不以能否為斷衙門欲併而不果冗員方汰而遽停
賢者果能進乎不肖者果能退乎則天官未得其職矣
刑部實為秋官掌司威罰平獄訟使惡者詘而善者伸
乃其職也今律令未見施行所掌分於宗正或乃不分
輕重指名脱放罪囚惡者果詘乎善者果伸乎則秋官
未得其職矣又如禮部之禮制無所定科舉未能設兵
部之軍役不得均驛政不得間則春夏二官未得其職
矣詳數事餘可類推天地四時之氣有所未正者或果
出於此乎易曰后以裁成天地之道輔相天地之宜以
左右民宜令六部條具所掌得失參酌古制定奪聞奏
頒定新規刮去舊轍使之各得其職責以必成實裁成
輔相左右萬民之大端也
五曰慎賞罰古之有國家者凡能使一世之英傑奔走
用命四海之人厭服而慕化者無他術焉賞罰而已矣
故賞罰者國之大柄人主之所固執而慎施有司之所
敬守而奉行者也故賞一善則使天下之人皆曰此宜
賞也莫不躍然而喜為善罰一惡則使天下之人皆曰
此宜罰也莫不悚然而懼為惡夫能使人懼為惡而喜
為善則天下無事矣苟為善者不必得賞雖賞而有所未
至為惡者不必得罰雖得罰未必得當及不應賞或以
喜而賞之不應罰或以怒而罰之則惡者無所為懼而
日益逞善者無所為喜而日益懈為善者懈為惡者逞
而天下多事矣由此言之賞罰可不慎歟今後擬乞聞
奏上位處分及都省諸司所行關係予奪升黜賞罰事
理未行之間當該有司皆須詳審精究必皆當理然後
施行即或理有未當得以駁舉辨覆更改不舉者有罪
風憲衙門隨事糾彈究治大者聞奏
六曰均榮辱近欽奉聖旨頒降處决官吏取受條格十
有二章既示其辱矣其所以榮之者宜亦加焉伏覩歴
代盛時内外職官所受制勅皆有勲爵其父祖母妻隨
其所受官資例有封贈誥命竊嘗思之蓋人主以恩禮
假名爵之重以勵其為臣之忠人臣以忠力取名爵之
榮以顯其為子之孝則是恩榮一致上下相資不易之
典也且夫勸奬之方無如榮辱之切况人之至親至愛
者至於父祖母妻極矣今使勲爵之華封贈之澤奉公
守職則從而予之至親至愛者均其榮貪汚敗政則從
而奪之至親至愛者均其辱其為勸奬孰切於斯宜令
有司檢會前典定擬聞奏頒行不惟臣下深警榮辱之
公而競效其忠實表聖朝太平禮文之備而大著其美
矣
七曰嚴禁衞古者天子之居必通籍乃得出入示尊嚴
謹幾微也欽惟車駕所幸軒陛宿衞之下宜加嚴密至
於作好事僧道各有寺觀亦不宜頻在宫禁諸色近侍
及藝術承應人等皆宜定給符驗出入辨認更乞詳酌
聞奏
八曰禁奢僭風俗必不可使奢奢則僭僭則獄訟興姦
邪熾傷財不論也今之風俗可謂奢且僭矣市道之間
有一笠直百五十貫者有一靴直二百餘貫者踰常過
費聞之駭人夫靴以衛足笠以庇首僅得完潔成禮足
矣亦何取百五十貫及二百餘貫之貴哉豈非奢乎又
如銷金鍍金之禁婚姻嫁娶之制雖嘗施行未見禁止
富者恣欲而無窮貧者破産而不足如此等類蓋非一
端古者車服器用皆有等差婚姻喪葬各有品節宜令
有司參酌古今定立各項制度聞奏施行如靴笠銷金
鍍金等事一皆禁斷不惟風俗漸厚禮義興行實省財
佐民之急務也
九曰勵學校學校者風化之源人才之本也其勉勵之
道朝廷已有累行條格頃年以來各處牧民之官競以
修建文廟為事在於政蹟固為可佳然考其師生教授
之實人才作養之功百無一二是務其外而遺其内也
是知其標而不知其本也終亦何益哉即今所歴府州
司縣首領官吏往往不識字上司所下文檄有不會句
讀旨意而錯施行者中間實繫利害學校不興之過也
今後合令各道廉訪司嚴行督責所屬凡學校之務須
要用心整治期於必成所教生員名數及所業次第每
季申報廉訪司以備閱試察舉生員入學者與免本身
雜役能通一經者免本身差發通二經者及成功課者
除免本身差役外本戶雜泛全免三年無成者依舊當
役其有學業精熟才行超異者廉訪司官體訪是實保
舉量材區用其學校成否實跡提調官任滿解由内開
寫如此庶望學校興行風俗美而人才衆矣
大德七年奉使宣撫山北遼東十月回至宣德奉聖州
具呈
中庵集卷七
