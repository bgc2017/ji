中庵集卷五元劉敏中撰
五言絶句詩
題盤谷圖
何地求真樂歸盤樂未央潮陽應悵望不得共徜徉
口號
竹外花連屋溪邊柳映門看山無俗客邀月有芳樽
海棠
睡起怪猶懶沉香亭上時還憐玉蝴蝶香夢繞華枝
王克紹所藏畫馬四幅書其上四首
馳齧爭相先超忽戲兩龍君看盈尺紙上有千里風
二駿馴一奚乘引不敢怒應欲天池回入備六龍馭
一馬蹲欲卧意就一馬𩥇一馬顧且前所適同所願
當年馳征戰汗血傷駿骨如今華山陽滿地春草碧
題四皓圖
上山白雲間下山紅塵裏天意方祚漢寧得辭一起
干戈與賓客其用等安劉為問平勃功得似文成優
梅
蕭然林下姿獨伴山月冷無人踏雪去臨水看疎影
題招隐亭
詩成山花發琴弄玄鶴舞昨宵松酒熟一醉醒過午
題少陵醉歸圖
宗武扶醉眠宗文引羸蹇花柳暗草堂日落江橋遠
題牧牛圖
悲歌飯牛客歌苦牛亦飢愛此牧䜿兒無愁與牛嬉
題畫馬
鴻鵠摶霄漢蜩鳩狎草萊今看兩騏驥一洗萬駑駘
題寒江獨釣圖
江寒魚不食雪緊天欲暮蓑笠一絲風知音杳何處
題陶潛歸來圖扇頭
擕來萬里風踏破一輪月見公歸時興滌我千年熱
題白雲扇頭(原注為縣尹李公惟肅作)
白雲起山足無意自往還更羨山中人長伴白雲閒
雲白山逾青茅屋松桂底幽絶何處境恍墮眀月裏
題張生花牋扇頭
屋顛樹亭亭屋下石礧礧門外蓑笠翁扁舟弄煙水
紙上已有畫扇頭可無詩詩畫皆自然清風豈吾私
七言絶句詩
題杜孝卿所藏金顯宗手書甚哉孝之大也六
大字卷
孝無終始乃天倫貴在王家必有尊六字真書初率爾
豈知遺訓付皇孫(原注顯宗世宗子章宗之父也後以病不得立而章嗣焉)
小兒擊甕圖
司馬公幼與羣兒戲一兒墜大甕中羣兒驚
遽公獨取石破其甕兒得免
兒墜何知甕水深驚惶莫救亂青衿嚗然一擊兒無恙
已見當朝拯溺心
智無長幼見臨時擊甕成仁一小兒却憶神州陸沉日
清談諸老獨何為
題孫氏恒齋卷
倚伏紛更事已多恒齋柰此不恒何瞿塘怒激三千仞
不害平流赴海波
韓義和衞人國初為左右司員外郎有才謀奏
對嘗稱旨俄棄家為道士自號逍遥子集諸驗
方傳於世其姪德旻為作歸隠圖求詩
英才已許致時康勇退求仙亦異常猶覬醫方能濟世
本來一念果難忘
鄄城陳景新賑饑散千石得官不受
入粟除官聞自古况於周急活斯民一輸千石辭官去
今古如君得幾人
題最樂堂卷後最樂堂李鶴鳴名俊民趙江漢
名復各有記元遺山有銘因為之詩
鶴鳴江漢遺山筆寫盡筠溪最樂心寂寞高風百年後
令人興感一何深
書楊庸齋挽章後四首
德業文章與歲深郢人斤斧伯牙琴泰山北斗當時望
賸馥殘膏此日心
都言好客似田文未必田文得似君狗盜雞鳴非我用
久將富貴等浮雲(原注先生雅好客時人因為之號曰秀才孟嘗君)
正襟危坐謝塵緣脱去遺骸傳舍然世上誰能了生死
看公如此豈非仙(原注先生没時坐解故云)
當時膝上王文度才望如今第一流八表神遊老居士
應騎白鶴過東州(原注先生之子朝舜名遇字畫詩文皆佳名動一時時為濟南路判官)
書嘉善錄後(原注燕人李威卿集刑書四十卷名之曰嘉善錄李時為大都路推)
(官)
細讀李君嘉善錄可知虞舜恤刑書千條萬例終歸約
一語欽哉用有餘
孝婦詩
孝婦布薩氏千夫長安西靖偉節之妻也夫
死葬神禾原先塋其子良襲爵在戍塋垣圮
婦取河壖石為垣周百丈素嵓賈賁為記來
徵言書其後大德六年壬寅
族出華腴慶有源只今淑德在高門神禾最愛週遭石
千載人傳孝婦垣
題柴君正所畫江山春曉圖
春曉江烟浩不收參差翠阜接重樓披圖喚起江南興
誰具山隂萬里舟
江浙釋總統雪嵓名沙喇卜西蕃人讀儒書喜與
吾屬游嘗以名香會王秋澗傳初庵雷苦齋賈
頤軒閻靖軒五老號清香會四老賦詩秋澗作
序大德辛丑由杭來京師將往秦凉二州葺其
師塔臨行會諸公於君逵之家予始識焉求詩
為書二絶句
吴越名山已遍尋秦凉孤塔動歸心乾坤萬里如來海
却向詩人覓賞音
飛錫臨將遠入秦回頭一笑更情親定知許我歸來日
也作清香會裏人
元氏王仲賢先壟在滎澤廣武山之陽壬辰亂
其兆域為有力者所有仲賢追訪辨訟盡復其
舊諸公作詩美之韓從義為徵言書二詩於石
遺老殷勤指舊阡孝心隕絶動高天侵田盡復當時域
回首松楸一鬱然
故壟還新祖考安中間經畫幾間關遙知滎澤人能道
孝行高於廣武山
醴泉寺
石溜淙淙出翠微層巒傑閣對巍巍不知寺自何年始
老檜參天四十圍
故鹽司提舉平陽徐進之妻邢氏事夫教子治
家有法邢父亡迎其母養之終身為其弟娶妻
生男使之成立詩以紀之
盡全婦禮&KR0666;親禮都辦夫家父母家女子獨能到如此
千年彤管有光華
題商左山所書梁致遠字說後
致遠乃左山同舍友故監察御史唐卿之子
也始唐卿為御史未久以言不行而去人皆
以是重之今左山以友舊之故名其子曰毅
字曰致遠且云取論語士不可以不弘毅任
重而道遠之義也嗚呼傳所謂忠焉能勿誨
者其左山之心乎因題數字以勉之
御史遺芳百世聞左山老筆萬金珍三言命爾平生了
刮眼門風一再新
題瘦馬圖
俛首隨牽力不任隠然竒骨敵千金春風會綠平原草
一振雲沙萬里心
孝婦二絶
孝婦者北京宋子正女也幼有才行能詩適
同郡張氏其姑寢疾衣不解帶四十餘日姑
死攀柩長號一慟而絶明日與姑並柩葬焉
時年十九歲矣北京士人為作孝婦傳云
才如蔡琰詩尤雅學若班昭義更深一慟從姑九泉下
世間方識向來心
私心既起不復公區區節義同一聾朝來忽見孝婦傳
洒若執熱濯清風
宣撫遼東歸至居庸關遇雪聞酒禁開喜書
暮春時節别長安臨到新春却入關聞說城中酒如海
不妨風雪送人還(原注大德癸夘十二月下旬)
崇真宫提點吳成季自號閑閑扁其居室曰冰
雪相看以卷徵言為書三絶句
閑閑誰道不閑閑身似蒼松耐歲寒讀罷黃庭静無事
一簾冰雪淡相看
冰清雪白兩竒絶不救夜堂心内熱道人有道人不知
暑天踏地皆冰雪
冰雪䨇清自一奇洞然唯有此心知會經槁木寒灰起
却在冰融雪釋時
再題
清都應不似人間玉草瑶林萬古寒說有飛仙無火食
至今冰雪淡相看
題南窗詩卷皇慶二年春京師作
窈窕幽軒手自開百花都得向陽栽古人寄傲吾何敢
且放雲山入坐來
中庵集卷五
