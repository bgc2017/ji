中庵集卷六元劉敏中撰
詩餘
清平樂
大德癸夘奉使宣撫山北遼東道五月赴懿
州道中二首
茸茸碧草點點金花小十里青山山下道地錦渾教蓋
了天然膩軟平勻馬蹄穏送行人路斷不堪回首南
風依舊黃塵(原注平川細草上有黃花可愛)
山寒開晚開也無人管風裏欹紅顔色淺恨與天涯共
遠多時立馬彷徨一枝為挽餘香欲說揚州舊譜怕
渠分外淒涼(原注山中五月芍藥始開有感而作)
九月回至隆興一首
雲峯咫尺竹静芭蕉碧鶴繞蒼苔行又立不見高堂素
壁簿書驛騎匆匆暫時留住衰翁一片歸心難盡野
亭繡水秋風(原注隆興聽事壁間作六鶴圖頗竒戲書及之)
西野内翰奉使寄示佳篇累幅三韓山川風
土之勝了然目中夫能以吟咏之樂而忘其
跋涉之勞固君子之所尚也披賞之餘輒敢
用清平樂韻少答雅貺且以奉旋旆一笑云
雲忩月戸水秀山竒處畫裏二三千里路一步哦詩一
住詩中却也思家寄來滿紙烟霞辦了黃華事業做
成冷淡生涯
次前韻
經春閉戸人不思量處驀地花神通一路留得詩僊肯
住相歡忘却無家對花細引流霞此日詩來腸斷望
君東海西涯(原注西野郭要道所寄清平樂專言余寓居賞牡丹之樂故余答云然)
阮郎歸
奉使由平灤之惠州山行
青山不盡一重重重重如畫中石根流水玉玲瓏高低
處處通山向北路回東馬前三四峯峯頭更覺翠烟
濃烟中無數松
眼兒媚
賦秋日海棠分韻得欄字
春來應怪洗粧慳故作兩回看風流依舊檀心暈紫翠
袖凝丹玉容寂寞闌干淚細雨豆花寒多情誰管今
宵冷落淡月東欄
菩薩蠻
月夕對玉簪獨酌
遥看疑是梅花雪近前不似梨花月秋入一簪涼滿庭
風露香舉杯香露洗月在杯心裏醉眼月徘徊玉鸞
花上飛
南鄉子
老病自戲
老境日蹉跎無計逃他百病魔強打枝撑相伴住難呵
也是先生没奈何耳重眼花多行則欹危語則訛暗
地自憐還自笑休麽智者能調五臟和
蝶戀花
雲卿寄長短句徵無名亭記戲用其韻答之
忽得新詞深自愧欲記無名未見無名例自古求名今
却避不知誰與君同議旦晝行為昏暮睡我是無心
何物能吾累若道無名名可棄無無名處曾留意
曉至野亭
臨水衰葵欹欲倒三兩幽花更比初開好何處飛來金
鳳小碧筵開徹忘憂草月桂新栽枝葉少一朵妖紅
點破江烟曉最愛牽牛隨意繞四欄青錦遮圍了
鵲橋仙
觀接牡丹
栽時白露開時穀雨培飬工夫良苦閒園消息阿誰傳
算只是司花說與寒梢一拂芳心寸許點破凡根宿
土不知魏紫是姚黃到來歲春風看取
黑漆奴
村居遣興
長巾闊領深村住不識我喚作傖父掩白沙翠竹柴門
聽徹秋來夜雨閒將得失思量往事水流東去便直
教畫却凌烟甚是功名了處
吾廬恰近江鷗住更幾箇好事農父對青山枕上詩成
一陣沙頭風雨酒旗只隔横塘自過小橋沽去儘疎
狂不怕人嫌是我生平喜處
木蘭花慢
憶别
渺雲閒天淡離别意一銷魂憶金縷珠喉冰絃玉笋明
月幽人風流舊家心事指南山松栢托慇懃烟草夕陽
别浦梨花暮雨重門浪憑歸夢覓行雲腸斷幾黃昏
甚百種淒涼一般寂寞兩地平分多情料應有語道卿
卿不惜鎖窗春為謝晴桃風柳不禁鞍馬紅塵
贈貴游摘阮時得名妾故戲及之
此聲何所似較琴語更琅然問太古遺音承平舊曲誰
為君傳知音素娥好在只向人懷抱照人圓一笑青雲
公子不應猶有塵緣松間玄鶴舞翩翩山鬼下蒼烟
正閉戶焚香捩商泛角非指非絃華堂靜無俗客算風
流未减竹林賢何日西窗酒醒聽君細瀉幽泉
適得醉經樂章讀未竟彦博尚書有兵廚之
餉因用其韻書二本一呈醉經一謝彦博
待搘撑暮境道比舊不争多奈白日難留丹心易感綠
髮全皤行樂處渾一夢憶黃公壚下幾回過振策千峯
絶頂濯纓萬里長河紅塵世事費瑳磨人海駕洪波
悵學古無成於今何補漫爾蹉跎閒攬鏡還獨笑甚蒼
顔一皺不曾酡忽報鳴鞭送酒開尊自洗空螺
水龍吟
王瓠山承旨以賞牡丹水龍吟見寄且云三
花脉脉似怨中庵無一語者則知瓠山所居
乃余向者所寓居也次韻答之
牡丹何可無言廣平曾有梅花賦蹉跎老矣愁多歡少
花開人去黃絹飛來分明却見舊家風度是東風喚取
玉堂仙伯要長在花間住慙愧相思千里也看同去
年崔護詩朋酒伴吟看醉繞應無重數寂寞江亭青山
不斷碧雲將暮對夕陽老樹悠然北望誦天香句
同張大經御史賦牡丹
春風一尺紅雲粉蕤金粟重重起天香國色宜教占斷
人間富貴最喜風流粧臺夘酒欲醒還醉算年年歲歲
花開依舊問當日人何似休說花開花謝怕傷他老
來情味依稀病眼故應猶識舊家姚魏無語相看一杯
獨酌幽懷如水料多情笑我蒼顔白髮向風塵底
又次韻
曉來露濕仙裳盛開更比初開重春風也惜頩然薄怒
不堪摇動天上人間我評惟有司花會種想年年京洛
紅塵紫陌都占斷繁華夢醉裏依稀有語只清辭可
為光寵有香萬斛從今準備公來迎送風雨難憑綵雲
回首總成無用喚玉壺留取一枝春在作中庵供
沁園春
省右司秋日海棠和諸公韻
花有花時何事兹花待開便開看嫣然一笑秋容也媚
問之不語春意潛回静想乾坤中間萬有元氣循環共
一胎花如許儘風流竒異嘆了還猜三生月地雲階
料曾被西風照鏡臺悵賞餘人静黃蜂日晚夢回月落
白鴈霜催兩度頻煩一番遲暮争似從他本分來青霄
客有留連新句為寫芳埃
韓雲卿右司邀賞牡丹且云芍藥有雙頭者
以病不果赴呈諸公(原注時余方為國子祭酒)
先自空疎幾載蹉跎歷繞湖江甚如今却遣官閒責重
茫然自愧學陋言厖鬢雪難消君恩莫報五鬼欺陵不
可降如何奈強支撑病骨獨伴寒釭心如孤旆高杠
但猶想茅齋對石缸笑隨身惟有詩囊藥裹打門誰送
酒榼羊羫夢裏笙歌無名亭上滿眼春風四面窗人如
玉看牡丹第一芍藥成雙(原注韓家有亭曰無名)
題戸部郎完顔正甫舒嘯圖仍用盧疎齋韻
華屋高軒富貴之心人皆有之甚伯倫挈榼惟知殢酒
浩然踏雪只解吟詩一見令人利名都忘更有高情元
紫芝還知否蓋道分彼此事有參差看君緣髮雄姿
況千載風雲正遇時便登臯舒嘯如今太早揚眉吐氣
過此還遲愧我衰殘終然無補久矣寒灰枯樹枝雲山
夢被畫圖喚起情見乎辭
張君周卿將赴濟南提刑經歷出示樂府因
其韻以餞之
簿領埃塵鞍馬風沙逸才未舒但平生豪氣黃金易散
高懷灑落白璧難汙我問行藏掀髯一笑意外功名不
用圖南游興愛華峯北渚雲海方壺故園風景非殊
恍六載别來一夢如想疎篁缺處多應得笋新松種後
已漸成株歸去來兮東樓南浦爛醉何妨翠袖扶明年
必記此時休厭折簡相呼(原注時周卿猶為憲府掾云)
余既以太初命石且為記客曰雖命之不可
無號號所以貴之也乃以已意號之曰蒼然
余復援稼軒例作樂府沁園春一首改名曰
蒼然吟附於記後
石汝來前號汝蒼然名之太初問太初而上還能記否
蒼然於此為復何如偃蹇難親昂藏不語無乃於予太
簡乎須臾便喚一庭風雨萬竅號呼依稀似道狂夫
在一氣何分我與渠但君纔見我竒形異狀我先知子
冷澹清虚撑拄黃壚莊嚴繡水攘斥紅塵力有餘今何
夕倚長風三呌對此魁梧
古烏夜啼
日長誰伴中庵太初巖静掃閒庭獨自看晴嵐嵐翠
滴雲影濕雨聲酣欲借昌黎老筆賦終南
最高樓
寄張古齋受益野芳亭名太初余家怪石巖
也古齋受益所居當繡江之源江北流二十
里其東壖有曰野亭者則余之别墅也頃歲
余與古齋同在京師而同有歸歟之思逮兹
而同如其志同樂也作詞以道之同一笑云
山家好河水淨漣漪茅舍綠隂圍兒童不解針垂釣老
翁只會甕澆畦我思之君倦矣去來兮也問甚野芳
亭上月也問甚太初巖下雪乘欵段載鴟夷興來便作
尋花去醉時不記插花歸問沙鷗從此後可忘機
既作此詞有懷張秀寔公子幽居復用前韻
幽居好烟靄翠生漪水遶更山圍錦幃四面花藏屋綠
雲一望稻盈畦問誰歟君子者美人兮也不看李家
堂裏月也不踏班生關外雪尋寂寞見希夷醉眠長
被鶯呼起相看時有燕飛歸我憐君君似我本無機
滿江紅
病中次韻答暢泊然純甫
北去南來凡幾度風沙行李離又合新歡舊恨古今何
已風鑑俄瞻衡宇外月明照見寒江底問朱絲白雪尚
依然知音幾無所作誰成毁非所望何悲喜謂人生
失得卷舒天耳病骨支離羈思亂此情正要公料理但
無言手捉玉連環東南指
又和前韻
我笑前人癡絶甚搔瓜鑽李天壤内神竒腐朽有何窮
已才見凌風霄漢上忽看垂翅蓬蒿底試閒將得失徧
思量凡經幾無汝愧從渠毁非我有吾何喜但物來
即應盡心焉耳一榻高懸人事了一瓢樂飲家緣理也
何曾直待馬千蹏童千指
六州歌頭
暢純甫與姚牧庵郢城會飲唱和樂章六
州歌頭往返凡數首余次其韻二篇答純甫
江城會飲東壁照奎星肝膽露乾坤秘盡披零勢分庭
筆下風雷發何為爾聊相慰供一笑悠悠者總流萍虎
擲龍跳幾過依然對高壘深扃覩殷盤科斗不說換鵝
經老眼塵醒認聲形中州月旦千載後猶洒落有歆
寧人不見搔首立望餘馨海邊亭寂寞鍾期遠高山曲
幾人聽何必要椿與菌校年齡萬事元無定在此心得
到處仙靈愛爛遊南北快馬接飛舲萬里丹青(原注純甫自京師入)
(長安歷巴蜀轉江淮入廉山東皆極顯貴故末章及之)
窺天以管認得幾多星嗟擾擾矜完美校竒零蟻緣庭
物化無窮已石生火火生壤壤生濕濕生木木生萍夢
裏高車駟馬蘧然覺甕牖柴扃記達人有語痛飲讀騷
經非醉非醒妙難形曾經灔澦夷險地人上慄此心
寧更誰問桃李冶蕙蘭馨水東亭一曲滄浪詠都分付
野鷗聽還漸喜鄉社飲近高齡但愧霜臺舊友平生念
鐵石通靈辦林間一笑酒醒便揚舲飯白芻青(原注時純甫將事東)
(州歸欲過余繡江)
中庵集卷六
