潞公文集卷三十二宋文彦博撰
陳乞
乞罷男機宜
臣男宣德郎守太子右贊善大夫管勾永興軍一路安
撫使司機宜文字恭祖昨以臣被詔赴闕將帶隨行結
絶本司文字今並已了畢欲乞依例隨本使罷任朝見
歸班取進止
臣男恭祖慶歷中自鳳翔府僉判罷任赴闕臣方在
政府首尾五年並不令就差遣今來忝升朝籍須逐
日赴朝參與百官同幕次恐涉謗議只欲令于審官
院依例就一合入遠闕庶免逐日與移朝官相接合
具奏知
乞差使臣
臣隨行合差指使三員臣昨丁母憂已發遣使臣兩員
歸班今却差侍禁葛宗望殿直吕世良充隨行指使所
有逐人各係合入親民羌使欲乞各理為親民羌使取
進止
其葛宗望吕世良並係充短使合入親民羌遣人數
乞依例各支與大添支請受
乞張熙恩澤
臣昨丁母憂河南府差教練師張熙管勾墳營葬事首
尾二年有餘幹事得力欲望朝廷量賜恩澤於本人牙
職上遷補一資取進止
乞郭宣恩澤
臣有隨行教練使郭宣隨臣勾當近二十年有行止得
力今者因臣忝恩移鎮欲望朝廷改補一三司大將名
目且在臣處驅使取進止
乞門客張度恩澤
臣有門客教授張度累舉進士南省下第先于皇祐五
年以臣奏薦蒙恩授試將作監主簿不理選限自後本
人又曾鏁應省下今來兼係先朝皇祐二年明堂已前
到省舉人合該免解欲望聖慈念其久歴科場家貧親
老未霑寸禄乞補一三班差使名目量與減年轉補取
進止
請假劄子
臣昨暫請服藥假兩日伏聞特降中使就臣私第傳宣
撫問臣已于今月二十六日早赴樞密院管勾本職公
事訖謹具奏聞謹奏
已具狀附傳宣中使奏謝去訖
謝男貽慶換授文資及章服表(元祐元年)
臣某言伏蒙聖恩除臣男供偹庫副使兼通事舍人同
勾當軍頭引見司貽慶充奉議郎守尚書都官員外郎
并賜緋魚袋者仍覩告詞謂老臣弼亮三世粗有微勤
以愚息乞換文資特推寵命舉族知幸受恩若驚臣誠
榮誠感頓首頓首切以朱紱身章文昌郎位皆為殊選
悉畀非材仰戴丘山如臨淵谷此蓋伏遇陛下仁深育
物道廣納荒既不棄于菲葑亦兼錄于閥閱致茲蒙陋
過有忝塵敢不嚴以教忠勤於從政力著涓微之效仰
酬覆燾之私臣無任
陳乞堂弟(大同)西京差遣
臣先准勑于西京立家廟四室臣多在闕下守官或外
守方面則西京常有子弟兩三人在彼守官以奉家廟
四仲祭祀今以臣諸子並丁母憂解官持服並無子弟
在西京守官奉祀今月臣親堂弟朝請郎大同近因相
州僉判得替欲望聖慈乞差充西京一合入差遣所貴
家廟歲時得人奉祀取進止
奏程珦葬事
臣竊聞太中大夫致仕程珦身亡珦素履清介守分安
貧久歴外任皆有聲稱身沒之後家事索然只有一子
程頥素藴學行見推士林向為邇英講官因緣經義開
陳治體上資聖政今其父之亡窘于襄事伏望聖慈特
賜矜憐優與賻恤以周其急伏候進止
奏孫男扶掖
臣有長孫男右通直郎永世自來每遇臣入殿扶掖近
蒙恩除權發遣提舉三門白波輦運公事奉聖旨令候
扶掖了日朝辭今來本任闕官日久春運是時及已差
官管押牌印到京多日臣近有以次孫承事郎康世自
西京來迎接臣到京欲乞令康世暫權扶掖替永世交
割管勾赴任取進止
奏富相公薨乞與免納馬價錢(元豐六年十一月)
臣勘會武寧軍節度使行尚書左僕射同中書門下平
章事鄭國公富某于今年閠六月二十二日因患身薨
所有前後未納馬價錢見蒙省符催理今來任罷請受
無可尅納謹具劄子奏聞伏望聖慈下有司依例特賜
除放謹奏
潞公文集卷三十二
