潞公文集卷二十九宋文彦博撰
奏議
乞兵部廂軍密院置籍(元祐二年)
臣以樞密院應内外廂禁軍自來並係密院置籍所管
今以新制並不管廂軍皆送尚書兵部且密院謂之本
兵之府豈可内外五十萬廂軍却無籍拘管緩急出軍
行師廂禁皆用况廂軍不獨用於諸般營造雜役兼自
来如廣南槍手綱丁及諸州鄕兵亦是密院有籍欲乞
令密院祗於兵部取索廂兵等人數於兵籍房置簿拘
管逐年揭帖常見實數亦不煩費緩急差使易為照會
即不妨尚書兵部依近制主管取進止
奏戸部事(元祐二年)
臣以戸部尚書乃昔之三司使之任專掌邦計財賦出
入無不周知則國用取濟今當以昔之三司使之任悉
歸戸部財賦盈虚可以經制不誤大計自尚書侍郎以
下慎選而久用之庶幾集事尚書侍郎即是三司使副
之職郎中員外乃昔之判官之職此國之大計乞早留
聖意
奏除改舊制(元祐二年)
臣近面奉聖旨具自來除授官職次序一本進呈臣今
略具除改舊制節目如後
吏部尚書選人兩任親民有舉主陞通判通判兩任滿
有舉主陞知州軍此已上叙陞今謂之常調知州軍有
績效或有舉薦名實相副者特擢陞轉運使副判官或
提點刑獄府推判官今謂之出常調轉運使有路分輕
重遠近之差河北陕西河東三路為重路歲滿多任三
司副使或任江淮都大發運使發運使任滿亦充三司
副使成都路次三路任滿亦有充三司副使或江淮發
運使任滿充三司副使京東西淮南又其次江南東西
荆湖南北兩浙路又次之二廣福建梓利□路為遠
小已上三等路分轉運使副使任滿或就移近上次等
路分或歸任省府判官漸次擢充三路重任以至三司
副使内提點刑獄則不拘路分輕重除授轉運使副省
府判官或逐急籍才差知大藩鎮者其歸亦多任三司
副使或直除修撰待制者三司副使歲滿即除待制有
本官是前行郎中少卿或除諫議大夫者有資淺而除
集賢修撰充都轉運使後亦除待制三院御史舊制多
是兩任通判已上舉充歲滿多差充省府判官或諸路
轉運副使累遷至三路歲充三司副使又歲滿除待制
御史或言事稱職公論所推即非次拔擢繫自特恩正
言司諫自來遷擢無定制或兼帶管職文行著聞或議
論識體方正敢言朝廷所知臨時不次擢用本無常法
三舘職事本育才待用之地例當在舘久任其間資地
人品素著除修起居注(即今起居郎舍人)遇知制誥有闕即試
補(即今中書舍人)已上並舊制甄别資品履歴次第除注之法
與今來官制或小異而大同更乞與三省參詳進呈
奏夏國事(元祐二年)
中外臣僚上言夏國受朝廷封册恩禮極優錫賚尤厚
而敢忘恩背惠輙行公牒傳逹疆吏自絶於天不修貢
奉天地所不容神人所共怒乞行天討以正有罪欲乞
降詔邊帥及出勑榜以諭中外若朝廷姑務息民推天
地之大德曲示含容抑羣情之怒忿不與醜羌計較即
乞明諭邊臣嚴加守偹靜以待之必取全勝所有朝廷
續遣大兵且令分屯次邊州軍以偹緩急邊上句抽
進無逸圖(元祐二年)
臣伏觀周公作無逸以戒成王後代聖君皆奉為至戒
以成治化以克永世臣又觀唐史見宰相崔植對穆宗
云玄宗初得姚崇宋璟為宰相二人者夙夜孜孜致君
於道璟嘗手寫尚書無逸一篇為圖以獻玄宗置之内
殿出入觀省記念在心每歎古人至言後代莫及故任
賢戒慾心歸冲漠開元之末因無逸圖朽壊始以山水
圖代之自後既無座右箴規又信奸臣用事天寶之末
稍倦於勤王道於斯缺矣今陛下虛心求治伏望以無
逸為元龜穆宗善其對臣恭惟皇帝陛下聰明稽古嚮
學思間日御邇英延儒臣講讀經史臣又觀邇英北壁
有仁祖朝講官王洙所寫無逸圖臣慮禁中或未有此
圖輙敢寫錄四軸并一卷上進望於殿内張掛置於几
案以便聖覽臣愚不勝區區之至
奏吏戸刑部官久任
臣伏覩先朝復尚書省六部二十四司欲其分治職事
悉如唐制臣切以尚書省吏部典選戸部掌邦計刑部
主國法此三部最為重而侍郎郎中員外多不久任遷
轉頻數未熟本部職事已見遷改必致胥吏乘間作弊
行遣遷滯臣欲乞三部郎中員外須令並滿四年理為
兩任逐任與陞資序立為定制經久遵行内吏部戶部
司封司勲考功度支金倉部亦須再任與逐任陞資上
件三部郎官佐本部長官主判逐曹任官材掌邦計主
國法皆是國之重事伏望聖慈詳察早賜行施
奏疎决刑獄(元祐二年)
臣今日早延和殿奏為聖慈閔雨二十二日御殿疎决
禁繫罪人當日降雨尚恐外處州縣有未雨足處乞下
逐路監司令分廵部下州軍催促刑獄疾速斷放免有
冤滯因錄先朝御批劄子進呈奉聖旨令進入
奏中外官久任事
臣以中外任官移替頻速在任不久有如驛舍無由集
事何以致治故累曾上言乞中外官各令久任須滿資
考近日以來遷改尤為頻數蓋由風俗躁競例欲速遷
執政者或避怨謗不能鎮靜欲望中外治安未可期也
臣欲今後凡差除中外官並具見在任官年月滿未滿
須令任滿方得交替如是急速籍才須要其人則不拘
此制其任滿得替之官須具在任實有勞績方與照會
合關陞差遣所責官吏自此不敢苟簡欲速百職自然
修舉取進止
臣累曾上言以吏戶刑部官屬主大選大計刑罰并
外任監司及親民之官並須久任此繫朝廷致治之
本不可忽也今乞與三省更申明祖宗舊法遵法施
行
奏監司舉官事(元祐二年)
臣竊見諸路官司及州郡帥守薦舉部下官吏但務極
稱才行不考實狀其間多徇告囑頗誤擢用臣乞今後
凡薦舉官並於舉狀内直具在任的確分明事迹及本
人素來行業為衆所稱方與上簿記錄或有任用更加
詳察取進止
奏坊監草地令百姓出租
臣竊知太僕寺在京苑坊監牧馬草地其間甚有自來
水占牧馬不到去處係人戸斷僕租佃客貧民採捕蒲
魚種植蓮藕入城貨賣以資口食今聞太僕寺為係牧
馬地内一例勾牧入官臣聞本寺官及供到細狀稱上
件水占牧地可以依舊令人斷課租佃濟貧民並無妨
闕况今來下民艱食之際伏望聖慈特降指揮令依舊
出課租僕以紓近京貧下之民取聖旨
奏鬼章事(元祐三年)
臣以為始禽鬼章於法便當誅戮朝廷惟天地大恩貸
其性命兼欲係其二子之心使感國恩不為邊患則西
邊事簡兵屯可减用度亦省今因阿里骨使人既來若
令一見鬼章即其子信其父在若更與補一至下虚名
使與李賖羅抹同日遊寺燒香寺廷間遥遠一見亦不
能通傳言意即羅抹具告相見之所則結咓捉等深信
父在尤當感恩或謂鬼章有罪之人雖虚名小官亦不
可授且如西賊李崇貴誘殺保安知軍揚定其後秉常
執送崇貴來先朝亦貸其命授以官李繼捧與繼遷叛
興大兵討伐生擒繼捧來獻亦貸之授上將軍封宥罪
侯此並是前朝推恩之例如此甚多若李賖羅抹到京
數月不見鬼章歸番之後結咓捉等必切詢其父之所
存却云並不曾見即結咓捉必疑其父已被誅戮他日
鬼章以病死其子亦必不信豈不深恨非時點集所部
於熙蘭側近作過或堅求夏賊與之合縱分右秦鳳之
界作過即西邊兵屯未可減用度未可省亦須稍煩西
顧然臣以謂令李賖羅抹一見鬼章於朝廷有何損屈
而議者或堅謂不然即不知有何利害臣竊惑之兼昨
日簾前臣具以此議上對亦屢聞德音以此為便後於
都堂又集議却聞猶有遲疑未即奉詔者伏乞聖慈詳
諸臣之議早賜從長處分
如陪戎校尉之類乃九品武階又無請受向時多是
諸州牙校授之結咓捉初亦知其父上知不戮又劉
舜卿亦以委曲&KR0008;結咓捉云鬼章見在東京照管甚
厚今李賖羅抹歸番却云不見鬼章其子豈不疑恨
即朝廷貸鬼章之命都無所濟
又
臣於二十七日上劄子言鬼章事必已付三省今晩密
院人吏來呈文字云候第二番阿里骨使人來令見鬼
章臣以謂終是令見鬼章何候後番兼第二番使回又
須更四五箇月若前番使回云不見鬼章必是疑訝兼
聞阿里骨第二番使人七月十日到闕欲且令第一番
使候第二番人來令起發因而同見鬼章為便取進止
臣以謂議者不欲令見鬼章今又令候第二番使人
來令見之終是令見又何須如此疑難若諸臣必有
的切議論利害分明臣安敢不從
奏知州通判理任(元祐三年)
臣伏覩熙寧勑并元豐四年條貫内地知州通判知縣
並以三年為一任此正合舜典三載考績之義甚為稽
古之美法蓋親民之官久於其任則民安其政故漢唐
以來郡太守或有善政則增秩賜金留以久任近覩元
祐元年四月勑旨知州通判並以三十箇月為一任臣
以謂三年為一任不為稽古之美法乃先朝之定命施
於官政極以為便此必是吏部以在部守待知州通判
待闕之官甚多少得近闕差注遂欲促其年限殊不知
雖時下差注得一番待闕之官即替回者却多待闕者
却衆徒有更張並不濟事又非三載考績之義臣欲乞
且遵用三年一任之法取進止
若通判以三十箇月為一任即五年成兩任便陞入
知州則知州之闕轉多
潞公文集卷二十九
