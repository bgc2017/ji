潞公文集卷十宋文彦博撰
表啟
謝奏陳濬河等事不當特放罪表(北京)
臣某言今月三日准中書劄子以臣奏陳濬河事不當
奉聖旨特放者自天有命跼地無容恩厚如春感極以
涕臣某中謝臣忝緣薄藝蚤會熙辰被任最隆舉時鮮
比竭忠圖報始思謝國之深析理乖方終致論事之過
既從吏議合置嚴科仰荷聖慈特從善貸斯蓋伏遇皇
帝陛下堯仁廣被漢度兼容寬假老臣矜憐舊物敢不
冰淵在慮益慎於所為山岳戴恩尚期於有補
謝男貽慶換授文資及章服表(元祐元年)
臣某言伏蒙聖恩除臣男供偹庫副使兼通事舍人同
勾當軍頭引見司貽慶充奉議郎尚書都官員外郎并
賜緋魚袋者仍覩告詞謂臣弼亮三世粗有微勤以愚
乞換文資特擢寵命舉族知幸受恩若驚臣某中謝竊
以朱紱身章文昌郎位皆為殊選悉禆非才仰戴邱山
如臨淵谷此蓋伏遇陛下仁深育物道廣納荒既不棄
於葑菲亦兼錄於閥閱致兹蒙陋過有忝塵敢不嚴以
效忠勤於從政力著涓埃之效仰酬覆幬之私
溫卷啓
某啓近者輒貢荒蕪仰塵藻鑒飾倭傀之鬼強見於南
威崇培塿之邱敢希於東嶽蓋非知量是謂黷尊在愧
靦以良多實尤戾之莫逭必謂對咸池之下罔聽庸音
投苦海之中姑務大噱豈意某官不遺末學特錄下材
雖則賦謝太沖獲張司空之歎賞文慚僧孺得韓吏部
之振揚剪拂增榮頋盻倍價重念某悛悛甚鄙碌碌非
能至於窺闕里之崇墉跂龍門之峻坂實霄壤之有隔
亦秦越之甚遙抑又安世當年未識車中之半面鬷蔑
此際亦無堂下之一言幸蒙某官靡間孱微俯加誘掖
方愧仲由之率爾無所取材寧期夫子之循然不與其
退何兹善遇允謂非常固當益勵於進修所冀不辜於
賁奬銘肌刻骨敢忘咳唾之恩墮膽抽腸少謝羽翼之
賜過此以往未知所裁
又
恭惟某官地紀英儲天章毓瑞藹蘭猷而遠馥韜玉德
以中溫王沖早顯於貴遊荀羨果膺於禁選標儀秀徹
固巖瞻之允歸衿度淵閎豈蠡測之能際寵崇八柱望
峻十連練達兵機動資於雅掾登降帝右日奉於咫威
綺紈無簡貴之矜竹素有游藏之好詞庭掞藻俊域飛
英加以精鑒外融靈機内照雲覩雅推於世範月評素
擅於談宗冠蓋風趨日有龍門之讌纓縷輻凑比聞烏
巷之游增戚里之光輝聳名流之欽挹以故漢閨羣彦
咸跂踵而願交魯掖諸生皆曳裾而請見若某者才局
素淺志尚非高矧蒙濁以裝懷復惷冥而成性食金致
誚負乘貽譏遠謝子綸非清平之佳士近慚佛助無豔
發之英才徒以甫在髫齡便從庭學彫蟲事巧敢逭壯
夫之羞竊牘工文無顧偶年之忌錄廢牋而且廣補購
篋以厪全蘭成射策之年始遊天邑賈誼登朝之歲獲
預賢書幸齒諸公之間職由談者之誤萬塗争騖效駑
駕而雖勤六組齊驅盤蟻封而遂困既中罹於擯衂故
益事於研修常稽七激之文用廣日新之業今者國家
飾一封之馳傳總六服以搜材家家之璧充懷俱求善
價紛紛之抱亘道歴贄名卿伏遇某官與進下流曲成
微品輒隂漫於許刺思仰簉於魯堂儻錄謏材特充外
素雖未遷於幸舍詎敢恃於蒯緱所冀盼睞生輝翦拂
增價麝性雖烈獲登范氏之香銓李味不甘亦預唐賢
之果錄捐軀有報指水可旌數日前曾贄蕪編上塵藻
鑒美芹快炙實自享之過豊藏疾納汚諒曲容而無忤
惟干犯之為戾在啟處而靡遑蘂茹之懷&KR2922;焉如失
上知南京晏侍郎啟
伏念逖阻藩房迅更時籥青綸猥隸方類於窘拘絳幰
前騶寖疎於望拜仰瞻熒座俯鬱丹衷恭惟某官雅望
冠時清談鎮俗丕贊景炎之運懋宣寅亮之功越在夙
齡親逢聖旦照蜺光於近署騰褭足於夷塗代邸方開
早協諮謀之選周儲肇建復膺調護之求六飛嗣止於
宸居一德弼成於睿化民瞻允屬帝簡滋隆亟遷内相
之榮旋領中樞之重導揚基命罄敷將順之規獻納嘉
猷顯著彌綸之績矧平臺之近輔實興王之創封妙簡
皇僚謹司留籥契君陳之分正尹兹東郊紹申伯之於
宣式是南國行聞圭覲拱竢節趨入調伊鼎之和克協
傅梅之用舉斯含植咸切傾祈某嚮侍庭闈幸闚幕府
仰鈴齋之秘邃猥預階升晞文席之峻嚴曲容隅坐被
尊光之委照寬蒙凟之深尤元冲术參無補狄籠之闕
曾晳父子並依邱仞之崇銘琢厚恩鋪完充革未路亟
嬰於隨牒俶城遽邈於圖居屬罕遘於飛郵仍久乖於
奏記惟增蘂茹若在薄深仲呂戒辰長嬴首序伏冀仰
緣宗社善保寢興尹氏秉鈞克永維毗之寄樊侯賦政
益崇明哲之資
謝陳龍圖諫議惠渚宫集啟(代人作)
伏蒙龍圖諫議特賜手書兼辱貺所著渚宮新編二策
者發青泥之封捧緗袠之卷得璠璵之秘寳識愧郢人
奏韶武之大音聽慚俚耳仰蒙恩頋伏積怔營竊以楚
謠漢風宗淡雅而尚質魏製晉造漸辯鹿以彌文代&KR1124;
寖更情忘逾廣自匪紛披盛藻管綜衆流達三變形似
之言軼七子殊軒之迹則何以陪金閨之士宣美於當
年儷平臺之蹤貽範於來葉恭惟某官帝宮甍棟清廟
光輝懷器望以幹時厲風猷而軌俗學臻靈匱該冡璧
以採珍文掞神庭浹龜沙而流譽親逢清運登踐紫階
蘊輯寧幹翼之才未施於柄用禁密圖書之職式邇於
帝暉所以出觀陜服之風坐鎮漢陽之地賴恢崇於遠
略永羈制於四陲頃以掌命西垣建麾南郡肅政治以
多暇因紀詠以立言俄及歲時積成篇卷垂諸不朽比
峴山而名高競以相傳致洛都之紙貴乃纓紳之圭臬
述作之龜枚豈謂猥見暗投俾之窮覽與尺題而狎至
并覺恩榮會羣俊以討論少明宗致奏議納忠而款至
贊頌美德以雍容序引紀事以精&KR0008;風什緣情而妍麗
貽之千載勒成一家誚陸氏之蓬山終多蕪累探張融
之玉海徒美名稱永秘緹緗用資稟學某庸虛有素鑒
局無聞適沐聖風偶塵官牒隸曲臺而引籍守微國以
於宣雖務勉修尚多於秕政惟虞刺舉莫遏於謠言豈
謂龍圖忘禮秩之殊垂提奬之德惠之珍牘貺以高文
而復上列天朝敷聞宸聽丹雘致飾期修蟠木之容刻
畫為功欲掩偻傀之醜鏤肌膚而不滅摩頂踵以難酬
伏限城守不果躬詣門地卑情伏增悚感依詠真切知
歸之至
知秦州謝兩府啟
伏奉勅差知秦州已於某月某日到任者古秦之封中
夏為蔽久所擇守難其得人自慚拙愚寖服華寵出涖
邊絶訖無勲勤敢希上恩乃俾易地即政之始觀風有
殊山川曠夷羌漢叢會俗尚不一師屯且繁邇復拓固
封圻建宅城堡守備之戒當有遠謀事役之興劇於他
道所任益重非蒙克堪蓋遇某官協亮天工搃持政柄
慎牧師之選切方面之安啟言至公汲用平進謹精措
置勉罄樸忠圖靖塞虞講求民理庶幾修職無玷於人
潞公文集卷十
