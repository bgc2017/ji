潞公文集卷十七宋文彦博撰
奏議
乞令團結秦鳳涇原番部
臣切見秦鳳涇原沿邊熟戶番部比諸路最多至秋成
以來禾稼牛羊滿野以致餌寇誨盜臣乞下逐路經略
使每至秋成以前散差得力知番情使臣牙校賫番字
委曲曉諭部族逐急早收田稼憑附險固窖藏斛㪷收
拾老小牛羊為清野之計其強壯人馬各令常切團結
探候番寇若來鈔掠量力禦敵取進止
乞指揮諸路帥開報事宜
臣切見西人康定慶歷中每犯邊即於諸路各張聲勢
務欲牽制疲弊漢兵其實入寇即併力從一路而來故
邊兵常苦寡少分布不足臣欲乞嚴切指揮諸路帥臣
每探得事宜更相開報嘗須各作出師之備先為牽制
賊勢庶幾賊兵亦自後頋不敢倂力專從一路而出取
進止
乞令邊帥練兵約束諸將
臣切見自慶歷初陜西四路之兵逐路始分數將每將
馬步不下三二千人各有訓練務要精熟兼得兵將相
諳使喚之際盡知人人所能則鮮敗事近聞諸將多不
和同大帥罕能統制教閱部分各立異見寬猛之節不
得中道徇情歛怨由此而生師克在和有異於是伏乞
嚴戒逐路大帥講求軍法精加訓練約束諸將務在和
同兵聲稍振邊寇自畏取進止
舊法逐路分諸將者蓋欲居常則兵將相諳
臨敵則指縱如意小警即量遣一將而出稍
重即又加一將或歲月更番出屯外寨若遇
大敵即諸將盡合為一軍大帥親揔而節制
之此制軍之法頗得其要近時兵官多不原
本此意欲罷舊制乞朝廷詳察
奏西界事(皇祐五年)
臣近准樞密院劄子節文秦鳳路奏探得西界首領王
羅楊誥部領人馬於閏七月十四日夜往乾州堡放箭
當夜却回見在吹籛谷住坐所據上件事宜干涉夏國
畫時要人處置臣勘會乾州堡去古渭州不遠切慮昨
來添修古渭州之時西界妄有詞說意在阻撓臣欲乞
令樞密院檢會自古渭州以來如曾有西界文字及昨
來傳求往秦州始末一宗文字盡劄錄付臣所貴細得
看詳取進止
乞差譯語官
臣切見秦州每有番部過陳番事及口說事理只憑本
州逐塞引領譯語官繙譯其間多是回避事理改易情
狀番部漢官各不知覺緣此欺弊致失番情臣切慮今
秦州有屬戶番官知臣致任乞來公參或陳過番字若
只憑本處引領譯語官恐依前欺罔乞於涇原路譯語
官内抽差二人於臣處祇應准備牙換繙譯以防姦弊
取進止
奏陜西鐵錢事(至和二年)
陜西私鑄鐵錢雖嚴行禁捕抵法者甚衆終不能止絶
蓋以鐵本至賤獲利甚厚以致見行錢貨薄惡者多物
價增長稍禁行用或令揀選即市井囂然買賣難阻其
弊已極須當制置若便變錢法即恐未能徒成驚擾不
若使鐵價增貴即私鑄無利薄惡之錢亦將鎔為器用
自然百物價平民不犯禁欲乞令陜西轉運使依河東
路事體擘畫權住鐵冶三五年或恐傷冶戶即官摧數
年增起鐵價公私有利候錢法平定即弛鐵禁議者或
慮鐵貴則農器鼎釡之屬民家乏用此必不然且農器
鼎釡民家各各素有之物非日日市易而用或破碎即
故鐵尚在創買者亦少設有小害須從大利乞早賜指
揮陜西都轉運使疾速相度施行
奏理正衙前事(至和二年)
臣昨在陜西訪問民間甚苦者里正衙前里正法用第
一等戶鄉狹戶少者至差第三等充是致差定之時更
相糺决禁繫追呼動逾歲月校計家資纖細不漏至於
食器甚賤之物估直為業及充衙前藉為抵當主持場
務稍有欠折則竭産償官猶不能足欲令陜西都轉運
使相度轄下州縣有鄉狹戶少處將比近三兩鄉合差
一里正即可選力及人戶充役且不致差遣頻併庶寬
民力况目前累有上言乞盡罷里正者今以三兩鄉合
差一里正事亦酌中
奏陜西衙前押木栰綱(至和二年)
陜西衙前最苦者押木栰綱無不被刑破産臣在永興
令通判職官周詢其弊皆言每歲春初方自朝省分配
到合要木植比至收買繫栰須及夏末以來僅得辦集
正值黃河水泛漲之時常有飄失其勞苦費用動逾數
倍遂擘畫於年前冬初沿河出木處縣邑官置買木場
先勘會省轉向前分配文字約度常年須合應用木植
預前收買如法安置比至春初省司配木植文字到來
量事添備便可繫栰趁四月間水勢平緩之時駕放赴
下納州軍極甚省功減費此只是永興軍一處通判職
官等已如此擘畫其餘沿河出木州軍未曾行遣欲乞
下陜西轉運使更相度經久施行
奏永興軍衙前理欠陪備(至和二年)
臣見永興軍枷固衙前催里欠折官物者不少遂一一
根問多是主管倉場館驛清酒務之屬跡其欠折之由
悉非侵欺盜用皆因陪備不充官中又不與體量處置
如清酒務年計出賣煮酒而官不給煮酒柴或量給而
用不足者般請麴未合使脚力及諸雜瑣細用具盡令
衙前專副陪備又倉場貯納只令專副自辦鋪襯之屬
館驛當東西大路使命如織供應館券多要本色省估
之外亦是專副陪備被刑破産率由於此凡此數事惟
永興軍方令官自擘畫粗有條理稍紆衙前欠折之苦
其餘州軍亦乞更下陜西轉運司體量施行
已上件事臣在永興日與傅永田京等方欲
商議節次施行值臣被召赴闕切慮中輟故
乞舉行
奏王安論親事官張貴事(至和二年)
臣今日酉時准内降劄子為王安所論事實有&KR1579;刀稱
在角樓下埋藏為日晩欲就來早監取又恐隔夜人懼
罪藏隠如何臣早來讀王安首狀内言張貴稱有刀埋
在東北角樓下切恐有干連人懼罪隠藏欲乞差稳審
内臣一名今夜且於所指通埋刀去處側近别作勾當
名目覺察或令密使人巡覷照望至曉必不至别有擅
去發掘亦不至張皇驚擾乞令勘官陳旭子細審問張
貴所埋刀去處疾速奏聞兼臣早來詳王安狀内張貴
稱已結連得三十人尋有劄子令軍頭司官員如獲張
貴先且取問除見今指名收捉共七人外更有徒黨即
就便逐急收捉免致走漏更乞下陳旭緊切推問張貴
如實更有徒伴即密具姓名疾速聞奏
潞公文集卷十七
