潞公文集卷二十二宋文彦博撰
奏議
論保馬(熙寧六年)
諸州郡坊郭第四戶縣郭第三等鄉村第二等以上戶
生計從容皆須養馬以代徒步之勞其物力高則養馬
愈多此皆不待官中勸率召募固巳家有而戶畜矣若
先時更使等第畜馬定以匹數須壯嫩及格尺者居常
任民乘騎出入歲時亦不得勾點煩撓一旦官中須要
給以元契之直可旦暮而集人自樂輸比之急暴而科
買利害不侔矣以四等以上人戶類出役錢所出役錢
之多悉在上等人戶今若蠲減上等租税則下等戶所
出不充頋役之用必見闕事民既知緩急必取馬於民
安得不家牧戶畜以應一日之督責哉丁産薄法以三
歲一造今非其時又頻歲災傷民流徙者衆今若非時
重造徒成搔擾若伺候至豐年行之未晩
赴河陽陛辭日面奏
陛下憂勤庶政切於致治乃尭舜用心更願陛下廣開
言路兼采博納使下情上達收攬權綱無使權臣賣弄
爵人於朝須協公議與衆共之任官令久於任候所職
成敗明著而後賞罰用人當兼取羣材同濟時務若專
任一才即朋黨膠固者希時而並進孤忠自立者望風
而歛退更望法天地簡易之道守祖宗盈成之業使上
下安静則不治而自治近時新進纖佞之人多是妄有
更張興作以為進身之術陛下今不采納臣愚忠異時
必當自驗臣惟望聖明早悟即天下之福臣今朝辭赴
任方曕戀軒陛更無劄子進呈伏恐有本任指揮事乞
賜聖旨
乞令諸路帥臣與副總管同議邊事(熙寧六年)
朝廷每差諸路副總管所降宣命指揮凡事並與都總
管商量施行訪聞近年以來逐路都總管凡關兵馬公
事及邊防機宜多是於經略司安撫司一面行遣副總
管皆不預聞况本路都總管如有邊事須合出兵或不
能自行即遣副都總管領兵出入若本司公事及邊防
機宜素不預聞臨事倉卒必不周詳復又不素假以事
權臨時節制偏禆亦恐未甚仰服兼陜西諸路因康定
中自鈴轄巳下分定將官訓練兵伍蓋欲兵將相諳便
於指蹤號令然副總管實副大帥盡護諸將不曾分作
次第將官亦聞近年以來副總管亦分作第一將即與
偏禆一等事體益輕尤為非便今欲下逐路經略安撫
使都總管凡兵馬公事及邊防機宜常須與副總管詳
熟同議亦不得别作一將却與鈴轄都監等比所貴事
體異於偏禆緩急倚以出兵可以節制諸將餘依前後
宣命指揮仍務協和各副朝廷任使之意
乞免夫役(熙寧六年十一月)
臣檢會河陽逓年准勅差春夫赴鄭州榮澤原武等縣
界開修河隄及去年差夫直赴開封府界白馬縣修隄
功役地理遥遠人戶供送褁費不易切緣本州諸縣人
戶累年併值水旱災傷民力疲困乞權免來年差往諸
處春夫一次所貴民力不致失所謹具奏聞伏候進止
又
臣檢會河陽累據諸縣人戶陳狀併值夏秋五料災傷
乞免向去一料春夫州司體量得人人戶即日委是大
段疲困已三次奏乞朝廷體念特免向去一料春夫及
先權住來年一年變修石岸一百步所貴稍寬民力兼
臣檢會元初擘畫改稍木岸作石岸一宗文字所相度
官亦無大段利害祇且略依上言臣僚施行仍却於順
水不向着歸岸每年變修一百步石岸顯是不至緊急
所差夫采石却甚勞苦若權住一年極無妨礙兼臣於
十一月十二月兩次被旨赴濟源禱雪祈雪所過河陽
濟源兩縣界以秋末至冬中久無雨雪田疇乾旱種麥
全少况此兩縣在本州稍為富庶尚乃村落蕭然例有
菜色若不减重役必不聊生以臣愚短固無仁惠可以
下蘇疲瘵上寬宵旰惟是重叠力奏朝廷特賜體念矜
恤伏乞檢詳本州前後三奏并臣今來劄子早降指揮
取進止
乞罷河北預頋車牛(熙寧七年)
臣勘會本道所管八州内懷衛屬河北西路近累准西
路轉運司牒准朝旨逐將下合用大平車一百六十乘
并牛畜於逐將所領軍馬住營州軍預令民間結保承
認遇兵行日量支僱錢隨軍前去民間聞之將謂官軍
不測便有舉動頗亦驚擾况河北人戶例有車牛乃是
民間日用之物兼逐將所須車牛其數不多緩急或僱
或差旦暮可集不悞軍期乞更不須預令民間結保承
認免致先有煩擾取進止
澶魏博州三將合用車牛東路轉運司並不
曾行下逐州必是別有擘劃亦恐民間煩擾
若遇兵行於民間僱倩車牛人情不敢避免
即未明所出車牛之家至時更合備人力隨
行否此一事人情所憚如不用逐家人力隨
行亦乞明降指揮
乞免人戶折變蠶鹽錢(熙寧七年)
臣檢會近准大名府牒為人戶今歲大段災傷困乏其
蠶鹽錢只乞特許並免折變合納見錢候向去豐熟却
令依舊已於六月二十九日具劄子申奏去訖至此未
奉聖旨今又據懷衛州狀申逐縣人戶各為災傷乞將
蠶鹽錢送納本色見錢州司勘會今年夏税已係全放
今體量得人戶委係累年併值災傷貧困不易所有蠶
鹽錢伏乞詳酌指揮者臣勘會上件逐州府人戶委實
大段災傷必是難以了納切慮别致逃移欲望朝廷檢
詳臣前奏及今來懷衛州所申事理早賜指揮許將人
戶今年蠶鹽錢並免折變只令送納見錢候向去豐熟
却令依舊折變所貴災傷貧民易為了納取進止
乞體探西北遣使相過事(熙寧七年)
臣見諸關報探到事宜西人北虜遣使相過稍頻深虜
奸謀詭計以利相誘牽制邊兵乞令河東經略司麟府
軍馬司專委火山知軍於下寨子常切體察西北遣人
相過情狀取進止
下寨子屬火山軍在西北兩界之中内殿崇
班燕復是火山軍人有心力見在麟府守官
可委之同察
乞嚴誡河北安撫司探報事宜(熙寧七年)
臣近累據雄霸州廣信安肅軍關申到體探事宜並皆
尋常閒慢事節兼久應驗今來北界既頻有生事不比
常時乞朝廷嚴諭前項四州軍及沿邊安撫司精選勾
當事人比舊日優與物入深體探務要的當事宜不悞
邊防准備取進止
論修樓櫓事(熙寧八年)
河北平壤其城池樓櫓之設尤嚴於他道凡遣使行邊
所以督責於守臣按察之吏者必先焉夫豈以有事整
完無事則廢弛哉比者命安撫使以修完屬郡之城壁
周相其摧壊褊狹將易而新之使士民有以容兵械有
以施誠善矣苟慮事計材趣期會於歲月之頃無不完
者此固足以代守國之險而嚴禦戎之備也命方行而
反令依倣制度造則熟材堆積蓋藏於官舍之中以俟
樓櫓之大壊而易之未見其利也北京樓櫓之當修者
九百餘所凡八千餘間若欲概修於數月之間雖盡鳩
天下之良工亦不可卒焉必就在次第而修作之舊材
之中尚有可用者亦兼取焉然猶要之一二年僅可完
矣今乃以成熟之材委積於虚閒之處敵來而后立患
至而后興無乃不及於事乎今若據樓櫓見在區數内
有痺下不及制度并欹側朽弊者計其數且修其半仍
間隔一座折一座所費城上不至遽然空缺年歲之間
便得周遍完備
神宗諮訪詔(熙寧九年三月)
朝廷通好北國幾八十年近歲以來生事彌甚代北之
地素有定封而輒起釁端妄求理辨比敕官吏同加按
行雖圖籍甚明而詭辭不服今横使復至意在必得朕
以祖宗盟好之重固將優容敵情無厭勢恐未已萬一
不測何以待之古之大政必詢故老卿夙懷忠義歷相
三朝雖爾身在外乃心罔不在王室其思所以待遇之
要禦備之方密具以聞朕將親覽付某
臣於今月十日准入内供奉官裴昱至賜臣
實封手詔一道詢及疆事令臣密具以聞臣
今具手劄一道進呈
答奏
臣伏奉詔書詢及疆事臣以衰拙昏惷何足仰承聖問
然以久當柄任蒙國恩深義激於中敢不罄露庶伸補
報之萬一夫敵人之情貪利忘義從古以來載在書史
者詳矣自真宗朝與通好所以息民幾八十年未嘗犯
順惟慶歷初乘我西事未弭故有邀求餌之而已當時
載立誓書亦古尋盟之義也歷觀前代中國與四裔通
好未有如今之悠久蓋朝廷謹守信誓至雖瑣瑣細故
亦不剏生變改是以敵人亦不敢輕有希求自數年前
累來望理白溝館地及要拆去舖屋况誓書之中明載
雄州所管白溝兩朝遵守已久且信誓之詞質於天地
神祇告於宗廟社稷此而可渝何以享國今蕭禧重來
又决於雄州北亭交割禮物其意欲以雄州北亭為界
其如誓書何誓書若不為憑即代北之地止以圖籍照
驗宜其不以為據原其貪心亦因慶歷初西事未平之
際求黃蒐之地朝廷容易棄與之又致今日妄有侵理
誠如聖詔所謂虜情無厭勢恐未已臣亦慮因此妄起
釁端聖意謂萬一不測何以待之臣以為中國御遠守
信為上必以誓書為証彼將何詞以亢縱騁詭詞難奪
正論臣又以事理度之事固有逆順理固有曲直順而
直天必助之逆而曲人不與之若虜人不計曲直利害
肆其貪狠犯順之心朝廷固已嚴於預備之要足食足
兵堅完城壁保全人民以戰則勝以守則固止此而已
臣又聞用兵之道兵應者勝不得已而用之此所以天
必助之大抵中國之兵利在為主以主待客以逸待勞
理必勝之亦應兵之道也臣伏詳詔書曰思所以待遇
之要御備之方切料聖意慎於舉動尚慮發言盈廷各
有異論或曰先發制人意在輕動或曰乘其未備襲取
燕薊事不審處恐將噬臍非王師萬全之舉也伏願陛
下垂意熟察之今朝廷分置將官整齊械器固得之矣
然將校偏禆更須慎擇其人又河朔頻歲饑荒粮餉用
度窘乏尤索計置若兵連未解物力殫屈即誤(金湯非粟而不)
(守守尚不可况用兵出師而粮餉不給何以取濟)國大事切要先事而辦乃無
後艱至於不急煩費事須裁節在臣本道者亦當續次
奏聞臣識淺才薄思慮不周伏望聖慈稍垂省覽寬其
罪戾臣無任惶恐之至
臣慮蕭禧之來亦議及白溝况白溝載於誓
書明白河朔城壁非要害之處亦當且後之
所貴專力於合修之處臣頓首上奏河北近
西山州軍城壁未須添展枉勞民力蓋萬一
有事軍民皆出山寨不肯入城蓋山寨之中
易得薪水出入自便當時沮臣議者謂今之
西山林木伐盡無險可恃本以山為險非在
林木况巖谷之間戎馬必能散掠景德間山
寨之名至今頗有存者可以檢問
潞公文集卷二十二
