潞公文集卷三十五宋文彦博撰
辭免
免充禮儀使(至和二年)
右某蒙差人送到牒一道為迎奉太祖皇帝御容孝明
皇后聖容赴開先殿奉安奉勑差某充禮儀使伏緣某
將及都門未經入覲況未授命即預相儀實恐非便已
具劄子奏乞改命大臣充使所有元勑一道謹具送納
中書
辭免公使錢(治平四年)
臣今早進呈宗室公使錢文字蒙顧問體例臣因便奏
陳極密使帶節度使不當例受公使錢去歲曾奏乞請
罷當時雖未蒙俞旨然臣必不可請受臣近移鎮永興
軍又准宣接續支賜公使錢今檢到去年八月奏劄子
一宗文字謹具進呈伏望聖慈許從請罷非惟遂臣素
志亦冀粗革前弊稍有後法取進止
中書劄子(熙寕二年十月)
准今月三日詔中書門下二府者政事之出也維是一
二股肱之臣日謨于廟堂之上皆朕所尊禮之顧其職
豈有重輕哉伏覩仁宗實錄天聖時二府之相猶以其
職高下定位則知往者不若今制之拘也今文彦博蓋
朝之宗臣朕方倚以疆垂之事雖用陳升之為宰相其
令升之仍位彦博下以稱朕遇賢之意故兹詔示想宜
知悉已降詔書如前
答詔劄子
右臣伏覩今月三日詔書宰臣陳升之位在臣之下者
朝有著定國之彛儀苟容僣踰是紊綱紀況臣之孱薄
安可克當願寢異恩庶安孤跡兼考先朝故事止因曹
利用而行臣本書生粗知禮節事出姑息決不敢從伏
望聖慈特賜俞可
又
臣昨日奏乞班位在陳升之下及追寢十月三日詔命
未奉指揮緣今日百官起居中書密院别班入殿即無
妨礙自來日後赴常朝中書密院同班入殿若未得請
即難以入班臣須至家居俟命伏望聖慈俯從愚懇早
降俞旨取進止
今日進呈文字畢欲再懇請又已日旰不敢留身
御批(十月五日)
卿兩朝舊德顧命元勲位右升之禮體甚順其勿過為
謙抑久鬱朕待卿之志兼已降詔旨來日不可不入視
事也
答詔劄子(十月六日)
右伏蒙聖慈特賜手詔以臣累奏乞位在升之下及追
寢十月三日詔命未被俞音亟頒宸翰誤奬臣以勲德
令勿過為謙抑臣以謂忝備近司當守法度朝班之制
不可僣踰蓋聖慈曲有褒優在愚臣固非謙抑況兹禮
例之起自於利用之初臣實畏之豈可當也必冀曲軫
天慈俯從人欲詔旨令來日不可不入視事臣今日即
未敢隨班入殿已依禀入本院視事聽候俞旨
手詔
省所奏伏覩詔書宰臣陳升之位在臣之下者願寢異
恩庶安孤跡事具悉卿翼亮三朝周旋二府國之耆雋
望實素隆升之任用尚新甫登宰席原其雅意必欲推
先是用斟酌禮文裁其宜稱發于朕志奚取常規蓋以
褒異老成豈與利用為比卿謙恭久著於此何嫌往安
乃居毋逆朕命所乞宜不允付某
答詔劄子
臣累具奏乞追寢十月三日詔命及乞依儀制立班在
宰臣陳升之下至今未蒙俞旨臣欲伺候陳升之正謝
畢再具陳乞又檢詳儀制使相在親王之下宰臣在親
王之上將來合班尤所不便伏望聖慈詳臣累奏班在
升之下正朝廷素定之儀安愚臣所守之分區區之誠
必期從可候勑旨
手詔(十月十六日)
省所劄子奏臣累具奏乞追寢十月三日詔命及乞依
儀制立班在宰臣陳升之下事具悉卿往事仁朝再為
上宰予嘉舊德進服邇聯而固執謙撝屢形論請謂宗
祖之故雖嘗以宫使而等差而朝廷之儀亦已下詔書
而著定懇懇辭避至於再三勉從所請不忘嘉歎所乞
宜允付某
中書劄子(十月十九日)
准今月十九日詔書中書門下朕為國朝之制雖兵民
分于二府然其委用者皆所謂執政之臣豈獨相樞密
者以為使相耶朕嘗惑之故丙申之詔令文彦博頒陳
升之上所以尊老成而均政體也今彦博數言於武臣
之例非可同于親王之班有未便執謙慮損情有莫回
予思罔然雖拒勿得其令中書門下如所請施行故兹
詔示想宜知悉已降詔書如前
乞免移判永興軍(熙寧六年七月)
臣近蒙特降中使賜臣移判永興軍勅牒仍傳宣旨以
關中久旱慮人心不安令臣往彼安撫一道臣内省衰
拙何以克當臣以謂朝廷嚴戒邊臣不得貪功輕舉致
有引惹若邊鄙别無事宜人情自然安帖以至方田助
役團結保甲皆非目下交切之務且令權住及罷提舉
常平之官一切委之提轉務從寬簡以絶搔撓則關輔
之民不止安帖亦可小康如此即吳中復自可安撫關
中不須愚臣誤有委付伏望聖明詳察取進止
再乞免移判永興軍
右臣近瀝懇誠乞免移判永興軍事伏蒙聖慈特賜詔
書敦諭不允所乞伏念臣以齒髮衰遲久當重務聖慈
矜憫方許均勞假以近藩實寬衰拙今才赴任三城尋
便就移京兆況關輔之重誠非衰老可當伏望聖慈必
賜矜察慎選才德付以分陜聽臣却赴河陽之任臣無
任
免兩鎮第一劄子
臣得進奏官報二十六日降麻制除臣兩鎮節度使聞
命若驚不遑啓處臣以愚薄遭逢聖明禄厚位高日虞
危溢陛下曲念舊物恩禮過隆苟義有未安則禮當固
避切以本朝以來名器至慎兩鎮之重親王方授雙鉞
之貴庶官不除臣豈敢貪天之功越本朝之制靦顔不
顧冐寵以居匪惟于臣難勝實乃為國惜法伏望聖慈
特寢殊恩以全舊典令臣安分庶免責言臣無任
兩鎮之重非庶官所授頃年韓琦罷相曾授兩鎮亦
不敢當伏望聖慈矜察即賜寢罷
第二劄子
臣近覩進奏官報制除臣兩鎮節度使臣即已具表并
劄子以臣之愚薄及于理必不可冐授乞賜寵罷未蒙
俞可臣伏念上荷聖恩過有優奬臣今不敢全違恩旨
乞祗授所加食邑實封即于老臣得安愚分臣無任激
切俟命之至
臣于前奏已具陳述兩鎮之重非臣庶可授況韓琦
已不敢當今臣決不可受伏望聖慈矜察仍乞貼麻
處分
第三劄子
臣于今月十一日再具劄子布露誠懇以兩鎮之命至
優至重愚臣決不敢當蓋恐自臣遂成體例臣亦上體
聖意不敢全違恩旨祗乞授食邑實封兼鎮乞從寢罷
伏望聖慈俯從所請臣無任
潞公文集卷三十五
