潞公文集卷一宋文彦博撰
古賦
聖駕幸大學賦(并序)
國家以寰宇昭泰仍歲登平務恢儒風以章示黎獻皇
帝乃偹法駕幸于太學詔諸儒博士講論前典親臨聽
焉臣獲逢休吉之期恭聞偉盛之事舞蹈不足形於賦
詠誠不能述宣上德褒讃形容姑第樵夫之談以恊擊
轅之韻爾詞曰
炎宋受命之四葉皇上御極之三年九有咸若六合晏
然黎庶濟于夀域文教燭乎冰天朝無闕政野無遺賢
九叙可歌而不紊百官承式以惟虔刑罰幾措宿㴻不
愆荒憬清夷而偃革狙獷慓讋而慕羶軼漠踰沙趣藁
街者有萬受纓請吏伏魏觀者且千碧砮文鉞之琛充
仞乎儲邸黑章肉角之獸馴擾乎郊阡嘉祥麕集異瑞
蟬聯天降甘露地出醴泉語鴻烈則超圖而溢牒較盛
時則絶後而光前宜乎優游當宁拱默承乾尚乃愓嚴
衷而馭朽思嘉謨而涉淵以為治國之道學校為先故
周氏東膠往誥之所顯商人右學來葉之以傳上既行
則民胥效也君所令則臣必從焉雖平昔之已務在于
今之益宣於是命有司涓良日祲儀盛蕆法駕乃出天
威穆穆國容皇皇采章煥爛和鸞鏗鏘太史恊樂以前
𨗳太丙弭節而徐翔嚴羽衞歴康莊在浚之都于國之
陽神移斗運乃至于上庠宸心虔鞏天步高驤歴階踰
閫覩奥窺堂晞將聖兮有穆如悉數兮相當然後趣講
室明典章纓緌匝序巾卷充廊鉅儒碩生奉帙而在列
禮官博士掌婣而詔王展東面之殊禮法西周之舊章
禹聽彌審堯聰益詳夫子善言由兹而不昩虞舜好問
於是乎有光(時宣諸直講臣講魯論)于時閭閈相歡民靈胥喜扶
老携弱自遐及邇莫不連踵而憬集駕肩而戾止悉雲
委于橋門盡覩觀于璧水粤有華顛胡老童牙胄子含
經味道之流方領高冠之士咸相與而言曰赫胥遠而
大庭尚矣無得稱焉不可詳已自夫五帝而降三王之
始書契可以傳聞憲章可以追擬悉皆恢雍泮之基盛
膠庠之阯四術四教因是而興三行三德所由而起是
故淳化丕隆至德逾美為萬世之所宗彌億載而罕比
卯金之後蓋不足紀當塗窘蹙典午淪弛南取島夷之
譏北貽強敵之耻干戈于是日尋俎豆以之中圮咸不
永于卜世但胥循于覆軌逮乎有唐皇維誕張五室之
儀兮絶而復嗣四郊之制兮抑而復揚置序于術建塾
于鄉家知禮讓民用和康所以卜年久而享國長號治
古而振懿綱朱石之際龜聲閏位覆亡則曾不暇給學
校則誠非擬議噫大道不可以終否斯文不可以久墜
于是天命方有特眷之隆世運遂有日新之意維我
太祖掃除僣偽俾萬方無塗炭之勞百姓有息肩之地
三后繼明百祥遝至展云岱之鴻儀紹元封之故事盛
德大業固無與二今我皇上克奉先烈夤紹慶基體元
則大累洽重熙將使儒風寖盛文教日滋故乘輿親視
于學俾億醜預覘其儀足鄙元鼎之間屢有甘泉之幸
堪譏延熹之際惟尚濯龍之祠夫然則三代之風必能
緩步而越矣兩漢之盛豈可並日而論之偉乎軌跡夷
易文物葳蕤信千載而一時
金苔賦(并序)
王嘉拾遺記曰晉惠帝初有祖梁國獻金苔其色如金
聚之如卵投水中則蔓延于波上光生照日上于宫中
鑿池以置之常觀焉外人莫得見也惟進御嬪綵多被
其賜與置于盤中則照耀滿室故宫中亦呼為夜明苔
僕頗異之因為斯賦追其美詞曰
伊兩儀之高厚育萬彙兮紛紜嘉金苔之有異窮古史
而未聞出于祖梁之國獻諸典午之君其為狀也色掩
捐山光分化鵲非沃壤之可植向華池而可託精氣所
為衆口難鑠色焜朝日寧同沈郎之錢根覆輕漪豈美
陳王之閣如賜郭釡難藏陸槖縈流荇而細細繚舒荷
而漠漠爍堂上之江蘺沮洲中之杜若風團而或謂能
鑄浪颭而多虞自躍洊雷臨睨疑抵燕池之鼃出震誤
觀常歌漢液之鶴所謂麗水非云滿堂東籬之菊兮瞻
我而失色北堂之萱兮對我而不芳葳蕤頻盛蔓延(上聲)
彌長緝作水衣海上濯吉光之服梳為石髮舟中見黃
頭之郎伊詭異之餘狀非名言之罄量宜乎首出庶彙
超蘭掩蕙持葯友以荃交使蘋輿而藻隸雖薙氏之務
去兮不我芟夷縱騷人之善詠兮莫吾擬議噫昔産遐
陬常依異類既作貢於大國遂見珍於中地唯皇居之
必蓄依圓海而是置自遠成美以少為貴非世俗之或
覩豈凡品之能譬其或長樂清閑承光祕邃翠華黃屋
宵遊夕憩春霄宫之鳳腦曷騁輝光咸陽庫之螭鱗皆
從擯弃置吾于隆棟之下則午夜而昕升我于文石之
前則重昏而燧偉乎哉苔之為狀也亦以異苔之為用
也亦以至然不能方屈軼效靈蓍指邪觸佞兮清君之
側鈎深索隱兮决人之疑此無所取又將焉為徒能隨
波瀾而上下與蒲稗而因依輝煌禁籞賜錫壺闈悦目
兮媪宦侈心兮嬪妃南風之蕩兮豈率循于四德正度
之荒兮遂曠弛于萬機是致永熙永嘉之蕩析劉耀劉
聰之傾逼玉輦播遷金行否塞蟠龍踞虎雖别王于偏
方封豕長蛇恣吞噬于中國萬戶蒿榛千門荆棘金苔
亦䧟于敵人深可為之太息
律賦
省試諸侯春入貢賦(天下侯國春入方物)
聖啟洪緒君臨溥天侯國之辨方有要王春之入貢昭
宣列爵正儀謹奉藩而立制建宣恊序致任土以居先
稽芳載于禮經仰徽名于帝者諸侯述職以無曠太史
奉時而可假以謂惟王建國我則叙五等于域中與物
為春我則任九貢于天下徒觀夫爵分顯父位列元侯
當是時緹管順煦和之美皇祗布發生之休震方之善
氣潜逹長樂之洪儀聿脩帝容執瑁以端拱臣節奉璋
而告猷旅幣羣方咸奉舜班之瑞充庭萬品皆分禹别
之州但見雲布封疆綺分邦域故我當歲首以入用致
坤珍而罔忒巽風和令導傳臚之九賓遲日當陽麗執
玉之萬國豈不以辨九土者當貢首四序者上春蓋將
偹物宜于時育助邦光之日新龜納江沱之錫磬浮泗
水之濱齒革羽毛以偕至球琳琅玕而畢陳三品良金
于以向履端而執贄五都竒貨于以當獻歲而效珍莫
不名物森羅衣纓雜襲雖厚篚以斯偹在庶邦而允集
此春色霈于皇澤當鄒律之均温彼貢也錯于地財異
楚茅之不入彼來宗者夏之禮制獻功者秋之典章曷
若謹歲貢以偹物慶春祺之載陽諒脩時而貢職乃辨
物以居方偹于蕃于宣之儀皇皇輯瑞當載生載育之
候濟濟來王故聖人灼敘聲明光昭文物懿公侯之隆
盛克貢賦之繁蔚屬后王布和之辰獻國珍而罔咈
省試青圭禮東方賦(修舉春祀崇尚圭薦)
青惟五色之首圭乃六噐之儔朝日之郊是薦迎春之
禮聿脩結綠鴻輝既肅陳于震位出藍美質將奉仰于
神休原夫榖旦前諏祲威具舉太史先春而必告宗伯
厄職而攸叙青圭之祕寶爰資蒼帝之明靈可佇謂物
生有象我則銳其質以協宜謂歲起于東我則傃其方
而得所無瑕可貴有美惟珍配其色表盛德之在木正
其位彰與物以為春異彫楮之竒文琢工奚取侔剪桐
之秀彩寅位斯陳詎止温其寧專瑟彼成形自表于瑰
器致用必先于毖祀色斯舉矣俯玉按以相宣禮以行
之背金方而致美豈不以標十德者圭為貴列四序者
春是崇將順時而展禮故辨方而在東䓤蒨成姿稟粹
自輝山之石虔恭致薦逆釐從觧凍之風然則為器之
用不同禮神之功可尚名参有邸之義色異因方之狀
縹華中秘生成之氣候斯迎紺綵外融温厚之方隅相
向懿哉享兹生物之主異彼迎秋于西神感而登禮必
荅時和而迓衡不迷用可重焉且異舜班之瑞文為貴
也還殊禹錫之圭故得鴻覆降康太庭錫羡祈民福以
昭格授人時而於變蓋有以圭方㧾翠之美欵青郊而
可薦
焚雉頭裘賦(珍異之服焚去無取)
晉武帝以德繼惟睿功齊乃神焚雉裘而崇儉負鳳扆
以臨民化彼元元必被先王之服燔兹楚楚蓋除希世
之珍原夫聖澤遐敷皇風廣被當百度之攸敘見萬邦
之從乂諸侯述職既悉貢于瑰竒擴俗賓王亦咸輸于
珍異伊彼程據當兹盛時庶為臣之美矣必竭節以事
之由是製此雉裘將充乎任土之貢獻諸龍陛爰陳乎
執帛之儀徒觀其麗彩鮮明爛光彬郁彌縫皆自于藻
翰製作遂成于珍服異王恭之鶴&KR0769;但取清竒殊李兊
之貂裘惟彰温燠帝乃念兹至巧命以俱焚慮滛靡之
下漓薄俗恐奢華之上惑明君俄委燎原之勢遂同有
齒之文紅熖初騰漠漠而漸成餘燼青烟欲斷依依而
尚靄微芬然後珍怪罔求姦邪悉去六合咸歸于儉德
萬化永安于鴻緒雖斯裘之甚美焉能衣之以奉天且
厥用之至繁豈可被之而當宁若然則聖政敷于九有
帝德合于三無闡易俗移風之道遵還淳返朴之途雖
文帝之罷露臺尤難並矣縱武皇之焚甲帳未可同乎
則知德不廣無以化蚩蚩之氓儉不崇無以成蕩蕩之
主故焚裘之可美在去奢而有取既著美于一時遂流
芳于千古者也
汾隂出寶鼎賦(皇漢之道神鼎斯出)
至德昭彰炎靈道昌當汾隂而展禮見寶鼎以呈祥有
感則通表承乾之穆穆為時而出彰負扆之皇皇昔孝
武以運繼東周位崇西漢居尊克務于兢業臨下彌勤
于宵旰崇諸厚德俾遠邇之悦隨祀彼方丘冀神人之
幽贊禮斯盛矣神惟享之允降穣穣之福靡愆抑抑之
儀由是睢丘之畔汾水之湄仰窺乎天見黃雲之繚繞
俯察于地得寶鼎以瑰竒莫不煥金景之榮光蔚龍文
之麗藻非惟啟于至聖抑亦見乎有道寧虞覆餗實天
地之殊祥不假銘功乃邦家之盛寶偉夫萬邦悉慶百
辟咸欣非鑄鼎以象物蓋至誠之感神瑞啟明時豈類
宗周之寶天祚皇德實為巨漢之珍是何澤及坤靈祥
昭金鼎固莫量于輕重又難偕乎竒梃載于瑞典非遷
洛以堪同獲彼靈祠豈于湯之足並不然則又安得並
芝房而薦廟配白雉以陳詩于以顯皇化之廣運于以
昭聖政之無私嶽脩貢而川效靈徒虛語爾鼎取新而
革去故何莫由斯美夫祀事聿脩休祥有秩非勞九牧
之貢自顯三材之質所以標瑞諜而紀祥經彌萬代而
首出
鴻漸于陸賦(鴻在于陸為世儀表)
觀乎大易嘉此冥鴻因漸陸以斯顯遂為儀而可崇欲
潔于身克務乎升高自下不濡其翼寧煩乎激水摶風
原夫居賢之象載觀設卦之由斯在體於鴻則蓋取進
動漸於陸則爰求爽塏寧同越鳥依棲永戀于南枝有
異莊鵬運轉常歸于北海徒觀其載飛載止匪疾匪徐
矧徊翔而翩若心高㓗以依于飜迅羽以嗈嗈弋人何
慕仰層巒而岌岌陽鳥攸居高遂雲飛長辭水宿别海
上之鷗鷺鄙波中之鳬䳱肅肅隨陽翩翩遵陸見可而
進同鳳鳴于高岡靡常厥居類鸎遷于喬木豈不以陸
者地鎮之峻極鴻者羽族之珍竒翼若詎量于軒翥屹
然迥出于喧卑非來者之漸矣安跂予而及之鸞遊而
蓋不足取擊隼則又何能為將候雁以同賓羽翮既就
與時龍而共起鷙雀焉知不雜塵遊寧同波逝固殊遵
渚之列自有鳴山之勢類彼勤行之士卓爾離羣同乎
高蹈之人飄然出世且夫棲陵木者甫濱于山足集磐
干者尚邇于水湄苟人言之有厲則世網以見縻曷若
我將翺將翔首據高明之地爰居爰處俯為衆庶之儀
孰謂乎無所取材不離飛鳥或俯集于鷄樹或下臨于
鳳沼宜其羽翼清虛可以為天下表
孝者善繼人之志賦(人子行孝能繼先志)
稽禮經之垂訓見孝子之奉親俾繼襲于先志蓋慱諭
于後人必學為箕既顯奉親之孝無改于父克彰務本
之因得不載考斯文深窮秘旨非徒樹彼教本蓋以勖
于人子欲令不悖于親固在必從于始克讃丕緒始則
揚武王之休追祀先公次則顯周旦之美觀其孝道斯
盛國家遂行悉務無違之教或敦不匱之誠其父析薪
孰云負之靡克若考作室但見構之方成斯蓋君令臣
從上行下效俾百姓以從化則一國而興孝用勞用力
率從安義之文學禮學詩敢悖過庭之教罔愆先德彌
增懿稱于顛沛而克肖實前後以相承子路之貧屢傷
斯為直飬孟莊之臣不改是謂難能所謂乎君子能勞
後代有繼遵地義以寧失守天經而罔替克紹前烈我
則益務于矜莊無廢舊勲我則彌懷于遜悌是曰有後
無聞辱先非惟世濟其美抑亦代不乏賢史談著書遷
繼而立言垂世夏鯀治水禹紹而隨山濬川懿哉念凱
風之言遵白華之義蓋將無忝爾祖是用不違其志夫
然則上自君而下達民固宜守兹而勿墜
中者天下之大本賦(天下之教由此而出)
中者存乎性性者命于天為萬化所宗之本乃七情未
發之前澹乎自持政教自兹而出矣感而后動吉凶由
是以生焉原夫頥禮典之淵微得中和之用舍聖人極
之以育物君子循之而化下人生而靜故能用其中焉
教所由興是以謂之本也始其惟寂惟寞何慮何思道
所從而隆矣人可得而由之喜怒不形守為樸素之本
嗜欲將至散成禮樂之基外物未牽中扄是斆苟能發
以中節是致廣而成教始惟所禀金則義而木則仁終
乃有遷父為慈而子為孝是知言其中者哀樂之未發
謂乎本者教化之必由藴之則五常盡在散之則百禮
交脩何異夫大樸將分上者道而下者器洪鈞欲播達
乎萌而出乎勾得不載考斯言詳觀至理雖化育之甚
大亦權輿而自此誠明内著兩儀蟠極之宗和順外融
萬物經綸之始有如此者不其偉而為最靈而可美著
達道以攸宜若然則天下之精無能及此縱域中之大
何莫由斯故知道不自于天生禮非從于地出起于人
性之靜肇彼我心之質所以王者之致中和雖百慮而
同歸于一
能自得師者王賦(能得師者王道成矣)
王者求賢仄席聞善伏膺克隆于大寶曰位用臻乎庶
績其凝得士者昌懋顯日新之德好問則裕弼成天縱
之能豈不以訪道者非師而勿克治國者非王而不得
苟能擇賢師而訪道是以為聖王而治國勿謂乎介在
人上我則接下而思恭勿謂乎富有域中我則尊道而
貴德所以保傅是重模範攸資克永持盈之業彌隆卜
世之基周道方融吕尚處三公之首漢業將盛子房為
萬乘之師樂育賢材旁求儒雅咨詢而學在中矣體貎
而禮無違者誠由勤以行之用致勃焉興也心惟主善
既光闡于鴻猷道在經邦遂尊臨于凾夏若夫雲師紀
運天統興王無為之德斯盛可大之功已彰問道猶深
于虔鞏拜言尚極于齋莊行之非艱既美乎后從則聖
繼者為善是宜乎邦乃其昌永孚于休必由斯道師事
之禮非忒衆正之言可考固異夫五帝之佐德勿及以
非功三王之臣志同憂而可保曷若我博采俊彦周爰
老成始摳衣而翼翼終負扆以明明前有疑而後有丞
嘉謀未盡帝與師而王與友至教方行偉乎稽仲虺作
誥之由見成湯革命之美非徒下順于人欲不獨仰符
于天理蓋由在上而不驕得師臣之道矣
潞公文集卷一
