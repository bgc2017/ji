潞公文集卷三十六宋文彦博撰
辭免
免節使請受歴頭(元豐七年)
臣昨於去年十二月二十七日奉制命依舊開府儀同
三司河東節度使守太師致仕近淮西京留府准尚書
戶部符依元豐禄令出給到節使請料錢歴頭伏念臣
遭逢朝廷久更重任禄賜優厚叨竊固久本遂致仕尚
以節使優賜實難當克欲望聖慈特賜指揮止用舊令
以本官請受支給庶安愚分取進止
繳納文榜
臣昨准河南府給到致仕請俸歴頭一道却開坐見任
使相則例并給到一月請受俸錢榜一紙臣必謂所司
差誤不敢請領亦曾審問所司堅稱新條當然即時遂
具奏陳以謂休致老臣不敢冐請厚禄乞依舊制致仕
官請受自後本府被省符勘會往復遷延亦已半年今
准河南府别給到依舊制致仕請受歴一道已令勾當
人請領其前來出給到文榜却令繳納訖謹具奏聞
辭免男恩命(元祐元年八月)
臣近蒙聖慈除臣男貽慶司封員外郎男居中充宗正
寺主簿仰荷聖恩不勝感戴緣臣男貽慶自省郎乞白
波輦運到任方及半年男居中係臣陳乞西京勾院皆
以便于私計兼輦運司職事自可往來西京時得省覲
所有上件告命不敢祗受已具奏乞寢罷未奉俞旨謹
再錄奏聞伏乞早降指揮取進止
臣男勾當西京勾院居中以臣亡父某此月二十三日
私忌每歲就寺齋祭兼所給假滿今已先次令發回本
任臣于西京有居宅家廟歲時須要人照管貽慶等因
官兼遂私便才候臣一向平復並令回本任
又
臣近准尚書省劄子奉聖旨以臣乞免臣男貽慶與理
轉運判官資序及男居中授宗正寺主簿不許辭免尋
具劄子陳奏以貽慶近蒙聖恩賜金紫章服今又特升
資序恩命稠疊固不可當及授居中宗正寺主簿于臣
私計不便並乞寢罷今再准尚書省劄子奉聖旨依前
降指揮不許辭免伏緣居中見任西京勾院臣先以恩
例陳乞切念臣家廟在彼今來若得居中守任彼中就
便主辦歲時享祀誠為私幸兼臣即目見有兒孫四人
守官在京于老臣左右不闕奉養其貽慶理任資序于
義固不敢當所授居中宗正主簿于臣私計實為未便
伏望聖慈察臣懇切許遂私志干冐天威不任戰越之
至取進止
又
臣近准御批臣所奏劄子為乞免臣男貽慶居中所授
司封員外郎及宗政寺主簿已依所乞今却准尚書都
省劄子奉聖旨臣男貽慶與理轉運判官資序居中不
許辭免切緣貽慶本令隨侍臣至闕下入殿日給伏蒙
聖恩賜金紫章服無功賜服義不可當累辭不從黾勉
祗受今既許免郎官却歸本任又更蒙特升資序到任
未久升陟無名必致人言愈不敢當乞賜寢罷所有居
中先乞西京勾院本為便于家廟歲時主辦享祀今若
授宗正主簿即于家私甚為失所今日假滿已令發歸
本任伏望天慈下從人欲臣不任
臣位居師保任處台司當以廉退表率周行豈敢冐
竊過恩以致人言伏望聖慈矜察所有貽慶居中所
授恩命必不敢當
又
臣近再具劄子陳免臣男貽慶與理轉運判官資序男
居中授宗正寺主簿蒙封還臣所上劄子准御寳批居
中以降指揮罷宗正寺主簿依舊西京勾院所有貽慶
依前降指揮不許辭免今來居中遂免宗正主簿上感
聖恩特賜從欲所有貽慶以近蒙恩賜金紫章服今又
特升資序實以恩命稠重于義固不敢受苟或冐竊必
速人言是以不避斧越之誅再三干冐天聽伏望聖慈
察臣懇切特許寢罷此乃聖恩保全老臣晩節取進止
又
臣近累具劄子陳免臣男貽慶與理轉運判官資序及
今月二十八日簾前面罄懇誠決不敢當今尚未蒙俞
可伏望天慈早降指揮寢罷無任虔切之至
若臣男到官日久自有勞效朝廷法當酧賞即不敢
辭
免明堂禮畢賜物(元祐元年九月)
臣據本家指使報准諸司粮料院告示以臣近遇明堂
禮畢依宰臣例支賜銀絹衣帶鞍馬切緣臣久病家居
不獲陪祠赴宿衞所有上件支賜義難虛授伏望聖慈
特賜指揮寢罷取進止
又
臣近具劄子陳免明堂禮畢依宰臣例支賜銀絹衣帶
鞍馬准尚書省劄子奉聖旨不許辭免臣昨以久疾家
居既不獲陪祠宿衞復叨恩賜實難虛受于義決不敢
當伏望聖慈特賜指揮寢罷庶安愚分取進止
又
臣近以明堂禮畢蒙恩依宰臣例支賜累具劄子陳免
及今月二十八日簾前面陳誠懇今尚未蒙俞可于義
決難虛受伏望聖慈早降指揮寢罷無任虔切之至
又
臣近累具劄子及簾前面陳誠懇辭免明堂禮畢依宰
臣例支賜累奉聖旨依已降指揮不許辭免臣今不敢
屢違恩旨若全受即傷廉半給即有例臣久以使相守
藩在外雖不陪祠宿衞亦蒙依宰臣例給賜一半臣已
令管請受給使人只依任使相比宰臣例請受一半餘
乞回納左藏庫伏望聖慈聽可取進止
又
臣近蒙聖恩以臣男貽慶陞理轉判官資序及明堂大
享臣在病假不獲陪祠宿衞依例錫賜臣累具懇辭終
未蒙開可臣忝公輔自當稍知廉恥以表率縉紳今若
不顧義理貪冐恩賞寧免人言之責必貽福過之灾所
有臣男陞資懇祈寢罷并臣經大禮支賜只乞依例給
半臣不憚再三之瀆祗祈天監察其誠懇必賜矜從臣
無任
臣以前件恩賜決知非宜必望聖慈從其所請乃所
以保全老臣晩節
免賜銀合(元祐三年九月)
臣昨日奏劄子辭免御封所賜銀合今蒙批降聖旨不
許辭免臣伏思忝冐實難當授容臣俟簾對日口陳所
以不可虛授之理伏望聖慈察其誠懇必賜追寢謹奏
免差人内都知管勾葬事(元祐四年正月)
臣以妻王氏自亡伏蒙聖恩特差勾當御藥院老宗元
傳宣宣問仍傳聖旨已差人内都知管勾葬事恩眷隆
厚必不敢當伏望聖慈特賜寢罷取進止
免致仕奏薦恩澤(元祐五年五月)
臣伏望聖恩以致仕依條與五人恩澤外更特與一名
官伏念臣向者蒙聖慈過聽起于休退俾忝國論無補
毫分昏耗疲癃累章特請復還故棲天幸已甚更蒙推
恩固難當克臣有堂姪曾孫常去年明堂大禮後曾奏
乞恩澤以雖是本族同居之親為服紀已絶尋别奏常
之親叔安雅得假承務郎授命數月未曾出官而身亡
臣念其本房孤遺並未有得官者今祗乞特授常一近
下名目外其餘恩澤決不敢當蓋臣前時致仕已得恩
澤于義固不可再授恩澤伏望聖慈從其誠請取進止
又
臣伏蒙聖恩以臣致仕依條與五人恩澤外更特與一
名官臣即劄子奏陳以臣前曾致仕已得依例恩澤今
來于義不當再授更不敢陳乞止有堂姪曾孫常去年
明堂大禮曾用例奉乞以服紀已絶尋别奏常之親
叔安雅得假承務郎不幸纔受命數月身亡臣念其本
房孤遺並無食禄者只乞特授常一近下名目外餘恩
澤決不敢當伏蒙聖慈不許辭免伏念臣寵禄過分私
門蒙恩已多無補朝廷久自愧負豈可更兹僥倖義實
未安必難當克伏望聖慈特賜允臣所請取進止
謝賜銀(元祐五年四月)
伏蒙聖恩特賜銀五千兩即具劄子辭免不敢克當尋
奉御批不許辭免又蒙特降中旨宣諭不允臣不敢再
三上瀆聖聽已祗受訖臣無任
再辭致仕恩澤
臣近准尚書省劄子奉聖旨文某致仕依條與五人恩
澤外特與一名官尋兩具奏陳臣前後蒙恩澤已多不
敢克當臣有同居堂姪曾孫常一名昨遇明堂大禮奏
乞推恩為服已盡礙新條不行别具陳乞常親叔安雅
授假承務郎被恩之後不數月未經參選身亡臣以常
見令孤遺房下並無食禄者止乞授常一近下名目外
餘乞寢罷今再准尚書省劄子奉聖旨文常特與假務
郎餘依前降指揮者臣無任感恩荷戴之至所有臣今
來致仕依條合得五人恩澤累具辭免難以祗受更不
敢陳乞上件恩澤謹具奏聞
潞公文集卷三十六
