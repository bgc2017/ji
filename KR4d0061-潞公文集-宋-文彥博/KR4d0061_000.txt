潞公集别集類二(宋)
提要
(臣)等謹按潞公集四十卷宋文彦博撰彦博
事蹟具宋史本傳是集凡賦頌二卷詩六卷
論一卷表啟一卷序一卷碑記墓誌一卷雜
文一卷自十四卷以後則皆奏議劄子之文
核其卷數與陳振孫書錄解題同惟尚缺補
選一卷考葉夢得序稱兵興以來世家大
族多奔走遷徙於是公之集藏於家者散
亡無餘其少子維申(按維中乃文及甫之字)稍討求
迨輯猶得二百八十六篇以類編次為略
集二十卷是葉氏所序者也非原本陳氏
所著錄者又非葉氏所序本今所傳者又
較陳氏之本候其一卷也彦博不以詩
名而風格秀逸情文相生王士禎稱其
婉麗濃嫵絶似西崑嘗掇其佳句載之池北
偶談其文章不事雕飾而議論通逹卓然經
濟之言奏劄下多注年月亦可與正史相參
考葉夢得序稱其未嘗有意於為文而因事
輒見操筆立成簡質重厚經緯錯出譬之賁鼔
鏞鐘音節疏緩雜然並奏於堂上不害與嘒
嘒簫韶舞百獸而諧八風也斯言允矣乾隆
四十一年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
