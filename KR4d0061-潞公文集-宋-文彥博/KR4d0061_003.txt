潞公文集卷三宋文彦博撰
古詩
遊紫雲洞
同登青雲梯遠訪紫雲洞黃冠既前導絳韝亦後從幽
竒素所希險絶曾無恐况此巖谷遊不知䨇舄重攝衣
叩洞戶肅若心神悚兩崖勢相嶔左右如抱擁萬木傍
森羅一水中洶湧信哉天下竒豈適俗間用賞景未盡
興向夕遽旋踵飄然御風行怳若遊仙夢異日期再來
退閑心更勇
寄贈華清觀主大師
五城三洞朝真客紫房名隸神仙籍玉案晨飡沆瀣精
椒庭夜飲流霞液姑山綽約冰雪容亭亭霞外脫塵蹤
飈馭狂遊紫具闕雲裝醉入白銀宫想陪桂父與金母
崑蓬春賞蟠桃紅愚亦放懷隨淡泊採芝茹木希彭朔
常秘六泥東竈丹每求五色西山藥紫臺久判浮㐀䄃
錦川繡嶺三千里羽駕鸞驂未載逄經年望斷凾關氣
彭門賢守器之度支(趙鼎)記余生日過形善祝并
惠黃石茶甌懷素千字文一軸輙成拙詩仰
答來意
使從徐方來執訊如䨇魚遺我黃石器副之懷素書素
書與黃石得之宜在徐或在圮橋下或在留城墟因物
以逹意思賢而警愚愚今所叨竊何止承明廬位歴二
府重年登七旬餘陋軀賁華衮微名得虛譽(此二句一本無)
三朝被寵遇八難慙嘉謨瞻言西洛汭願繼東門䟱意
者赤松子果是吾之徒
寄致政太傅侍中曾魯公
近以王屋山所産靈夀杖為獻伏蒙尊恕不
責輕浼仍貺雅章并惠古鑑吟繹捧玩不能
釋手輙成拙詩一首以答來貺
天壇小有洞神仙稱福地草木盡翹秀靈夀持珍異孑
立無附枝挺生出羣類既不假矯揉復不煩削治制杖
待時用刻鳩循古義獻於君子堂逹此野人意所獻雖
已微其意亦有謂願公稍扶持與國同安置匪惟布私
誠兹乃出公議豈圖一羽輕復委千鈞賜報之以寶鑑
百鍊精明致副之以雅章二南風格偹蔀室天光照陋
軀華衮賁何以稱尊貺傳家為重器何以繼希聲陳詩
言鄙志
伏蒙僕射侍中賈寄示游潩上弊園歸至湖上
詩一章研味欽服不能自已輙成拙句仰答
來貺
脩篁小塢潩水湄略有亭觀闕甚微陪京上宰樂幽趣
閑乘齋舫臨荆扉是時仲夏之晦日日輪停午炎炎時
披襟岸幘意自適林下穆若生凉颸子猷愛竹不問主
魯侯在泮因成詩妍詞麗句溢累幅金臺灑墨何淋漓
公適東偏訪顔陋愚當北道承蕭規魏人思公過召伯
一言一話無所遺疇昔篇章僅三百至今琬琰羅珠璣
跨山飛閤常逃暑白醪滿泛黃金巵沉李浮瓜信美矣
回船弄水曾無之遥瞻德星方聚處正與兩兩交光輝
穎川異迹冠天下湖上勝景隣日圍鹿輿桂檝亟游覽
即見零雨東山歸
送子駿朝議歸闕(鮮于侁時罷西臺)
累年分領西臺憲留滯周南人共歎蚤傳文價出坤維
為有仙才生閬苑桂籍登科既已久蘭筋飛步終難絆
兩持漕節賦均平歴守藩符政寬簡聖皇繼統始謀廟
哲輔官材專進善巍巍雲闕此歸覲禁嚴侍從須邦彦
離襟欲判重徘徊林下相從池上杯别後思君何處望
肩輿頻上紫金臺
送乾元寺住持實大師(思實座主)
乾元古道埸宛在香山陽實師應請去無滯於一方飄
然振鐶錫殊不事包囊孤風尤可尚静法固有常真心
得正住安重如陵岡况聞師議論慱洽而精詳和會禪
與講若登圭峯堂迎知向學衆汲汲趨門墻洪鐘既大
叩隨宜為發掦清伊自南來長波極渺茫所謂栰喻者
利濟如橋梁
某伏蒙宫師相公杜寄示新居詩齋沭捧讀不
勝銘歎某謹成拙詩一章上紀盛德粗伸謝
意
年至即還政賢哉近古稀明哲冠四輔謀猷翊萬微名
遂身乃退意確天弗違竒節煥青簡遺法在黃扉仁里
開新第德宇翔采翬晏宅儉有制㐀墻高可依雅言重
金鼎清音繁玉徽一覽近觀徼三復終研幾私槖永緘
祕蔀室增光輝信矣賢人業發於君子機孤生懷絳帳
引頸詠緇衣聖神方圖在日異東山歸
招劉伯夀祕監
君自山中來熟見山中事我亦山中人素懷歸山志切
望青牛車細問歸山計
題史舘兵部傳君草堂(欽之)
羡君濟上墅勝槩不可名泉石與松竹聲影交相清周
墻數百堵版築皆親營箕尾出南極直對茅軒明陶廬
自愛樂蔣徑堪逄迎但恐赤松子到此難忘情捨却留
侯伴從我林下行
過燕川渡
燕川東北孔山西借車直渡馬頭溪(退之遊厲枋口詩云馬頭溪深不可)
(借車載過水入箱)農樵引路津不迷行行引上青雲梯回頭下
視林木低谷風冷冷山鳥啼巖隈泉甘土仍肥昔人於
斯卜幽棲春深芝术生新荑采芝茹术希夷齊諸公共
遊不知疲長吟吐氣如虹蜺水濱石上寫此詩手拭蒼
蘚脚踏泥冐寒履險不憚辭勉欲繼踵前賢題
寄題密州超然臺
莒侯之燕處層臺逾十尋俯鎮千乘國前瞻九仙岑勿
作西州意姑為東武吟名教有静樂紛華無動心憑高
肆遠目懷往散冲襟琴觴興不淺風月情更深民被袴
襦惠境絶枹鼓音欲識超然意鴒原賦擲金
樂府十首
塞下曲二首
老上焚庭後昆邪右衽時休開小月陣罷禱拂雲詞徒
覺筋竿勁寧聞羽檄馳祁連皆積雪渠答夜應施
朔漠凝寒久窮荒氣候賖凍雲藏虎谷殘雪滿龍沙地
迥邊風急天高漢月斜何人動鄉思壠上聽金笳
新楊柳
長憶都門外低垂拂路塵更思南陌上攀折贈行人行
人經歲别楊柳逐年新何當憑塞鴈重寄一枝春
關山月
宕子久行役遼西戍未還佳人怨遥夜清淚裛朱顔蘚
晦蘭閨寂塵昏寶鑑閑相思不相見明月下關山
采蓮曲
江南秋色早江上早蓮芳佳人采紅萼兩槳渡横塘翳
日華芝薄隨風錦䋏長蕩舟方自樂綠水任霑裳
夜夜曲
明月流清漢娟娟照洞房微風吹敗葉颯颯下銀牀塵
晦流黃素鑪銷辟惡香年年機杼妾獨怨夜何長
長相思
遠别苦無悰離居常戚戚顧慕懷所歡徘徊彌自惜瓊
蘂不可采瑶華未堪摘惟憑尺錦書一寄長相憶
陽春曲
頗傷金管遽仍恨緹光促四序若循環百年如轉軸佳
人暮不歸蘭苕春又綠空持綠綺琴愁弄陽春曲
陌上桑
佳人名莫愁采桑南陌頭因來淇水畔應過上宫遊貯
葉青絲籠攀條紫桂鈎使君徒見問五馬亦遲留
巫山高
巫山高不極高與碧穹齊朝雲常靄靄暮雨復淒淒髣
髴聞珠佩依稀認繡袿無能留彼美徒使夢魂迷
律詩
御溝(已下三十八首鄉貢進士投贄)
遠䟽銀𣲖浪深入帝王州不為朝丹禁何緣異衆流冷
穿平樂觀清繞景陽樓金屋嚴粧罷香波苑外收
荷花
翠羽亭亭盖微障越鄂君錦書何日寄繡被幾時薰步
穏非因學絲輕未見棼唯愁容易散盡作楚天雲
讀漢史二首
漢室方中圮咸京欲半蕪髹墀傾馺娑齯齒笑諸于未
暇平青犢旋聞奉赤符貨泉誠妄改天命本難渝
久吏皆黃髮頻年困赤眉忽逄司隸属重覩漢官儀謳
咏皆欣合民靈共樂推區區蹇囂軰猶不悟天時
西晉
馬圉言雖驗鳬毛事亦竒紫微纔遍植白刅已交馳星
麥應無酒私蛙尚有糜銅駞休反袂何救黍離離
玉階樹
亭亭依玉砌欝欝盡瓊枝璧月夜雖照金風秋更吹陳
宫惟是唱漢殿只應悲似有君軒戀歲寒終不移
無題
西陵何限栢一一勝瑶華幾縱青絲騎多逄油壁車香
嚢猶未致春帶已成賖莫作雲間月願親梁上霞
贈市隠者
縠帔絳絹頭墻東隠儈牛閑門甘骯髒薄俗重伊優有
頍(丘蘂反)寧湏拂無資可用游故人雖茜旆郍復問前騶
山中隠者
塵巾久絶跡谷口自忘機草橋凌晨出柴車向夕歸磴
泉濡蕙帶逕竹敗荷衣借問何為者山中嘗采薇
偶作示同志
隠几清吟久投瓢浩歎頻如何爵舉日猶是傳還人膠
葛終當戾洿塗偶未伸苦嫌家監傲殊不厚田仁
夜思
明河秋耿耿小閣夜愔愔魯酒不成醉洛生唯是吟簟
凉初卷玉鑪暖乍薰金默坐終無寐西窗月影沉
華月
皎皎新秋月分明照洞房幾人千里别今夜九回腸皓
彩穿珠幌澄輝上璧璫畫樓兼繡戶渾是可憐光
閑齋偶作
鼓吹盡私蛙蓬蒿蔣徑斜梧高惟待鳳柳密只容鴉度
暑巾裁縠迎凉帳卷紗茂陵無柰渴猶有鎮心瓜
咏箏
别院秋仍静高堂夜更閑繁絲移寶柱數曲奏陽關好
薦瓊筵上長親黼座間野王雖後出無復謝東山
對雪
同雲方靄靄瓊屑已漉漉陌迥皆連璐臺高盡結瑶羽
樽深酌桂碭壁暖塗椒誰念牛衣客袁扉困一瓢
旭日
乍出扶桑海如輪隠半規未晞槃上露已側檻中葵赫
奕晨霞映空濛曉霧披君看可憐處偏在照梁時
秋望
遠目仍秋望依依江上楓烟濤寒颭白霜葉亂翻紅列
岫晴霞外遵鴻晩照中羈懷同屈宋倚立恨無窮
咏苔
緜緜上釣磯漠漠擁閑扉石面風梳髮垣根雨濯衣不
將凡卉雜還與俗塵違謝砌曾成咏深嚴近紫微
詠柳
帶緩何曾綰眉長未見愁青青緣御路欝欝映金溝亂
絮凌空蕩繁絲逐吹流傳聞隋水上千樹擁迷樓
玉梁
玉梁千丈駕澄流曾與羣仙爛漫遊丹桂扶䟱應近月
紫苔漫没幾經秋濛濛五里皆金霧岌岌三休是寶樓
此地回驂時一望世間塵土盡蜉蝣
幽蘭
燕姞夢魂唯是見謝家庭戶本來多好將綠葉親芳穗
莫把清芬借敗荷避世已為騷客佩繞梁還入郢人歌
雖然九畹能香國不柰三秋鷤鴂何
寄友人包兼濟(極)
締交何止號如龍發篋疇年絳帳同方領聚游多雅致
幅巾嘉論有清風名高闕里二三子學繼臺城百六公
(每策事則生之條䟽常多)别後愈知琨氣大可能持久在江東(生意詩有)
(枕戈待旦之句)
公子
甲第峩峩爵觀前對回微岸鵕䴊冠錦韉飛鞚丹砂埒
密炬流膏紫玉槃狐尾單衣常裛麝虎頭䨇綬鎮薰蘭
閑馳便面章臺陌里巷兒童逐弹丸
寓懷
高樓閑背夕陽登渺渺長懷不自勝錦瑟有時聞北渚
鈿車何日到西陵地寒萱草猶難種天遠瑶華豈易憑
多謝蘇門清嘯客了無塵事染壺冰
時興
綸巾短袖迎凉服蠒犢笨車乘興遊豈謂烟霞生曠逹
只緣塵土倦伊優更無傾盖將誰共縱有吹彫不我留
曾過酒壚唯獨醉幰前猶恨欠三騶
暑中言事(分得華字)
薰飈獵獵度融紗赫日流金樹影斜寢簟冷便鋪薤葉
門裾輕愛曳橦華仙盤想挹三危露靈漢思乘八月槎
雪散冰丸猶長物鎮心堪笑茂陵瓜
初曙
漢宫金掌露淋漓椒殿装梅欲罷時宿靄空濛昏繡榻
曉暾依約上文㮰九苞威鳳猶棲閣三匝驚烏尚繞枝
玉女忩虚蓮燭謝西南金魄隠殘規
和人留題華清宫温泉
玉唾神遊接漢京朝元金碧照天明香波淺鬭龍原潤
炎液深&KR0636;雁甃清狎獵亂光浮藻井穹隆長影浸雕楹
聖皇勤儉無西豫輦輅經春烟草平
秋風吟
獵遍蘭叢與桂枝巢居未必有先期靈臺十仞烏隨轉
阿閣三重鳳豈知度柳暗催蟬嘒嘒出雲高送雁離離
漢宫玉樹知何限争忍重吟畫扇詩
閱史有感
縹帙青箱次第開慨然英氣轉難裁莫言美事俱長往
須有清風属後來彈鋏始知皆𤨏旅枕戈方信是雄才
平生自况真菲薄只是休容楚鴆媒
詔開禮闈偶作呈諸友
星弧首闢羣英彀天畢初張衆目羅漢傳仍聞求泛駕
周明何止育菁莪碧紗已有蓬山籍綠李將分桂殿科
全仗阿香推轂力九門三月化陶梭
省試蒲車詩
漢祀精禋潔云亭禪禮殊金泥伸祕襝車轂尚編蒲越
席侔前制文茵愧後塗軟輪同致美規地用難符翠幰
芳蕤集華芝秀彩敷升中儀矩盛偹物壯皇圖
天聖五年春省試獻羔開冰
國重司寒祭羔羊獻禮陳開冰遵舊典薦廟属昌辰肥
羜方登爼清壺冀饗神䖝疑非早夏狐聽異先春鑿鑿
凝光瑩峩峩發彩新何當比魚上從此出迷津
元日作
萬夀稱觴日三光肇祚辰新陽方改故暖律已升春桃
梗分朱戶椒花獻紫宸子輿方飬浩何必造盤辛
春日偶作
借問此何時南園蝶又飛杏梁棲紫燕麥隴覆驚翬榆
莢深堆砌楊花亂撲衣洛吟經永日還似舞雩歸
梅花
洛涘幽居植江南驛使傳一陽初應候萬木獨為先素
萼凌繁雪清香襲淡烟欲知佳麗處漢殿繞粧妍
元日阻雨
林花脉脉怯朝寒雨隔蘭庭曲水筵欲買春光無定價
東風撩亂擲榆錢
和友人春日即事
小院閑扃照日長静探琅簡事虛皇依依柳蔭銀塘暗
習習風穿玳押凉碧合暮雲連礎潤綠攀竒樹透懷香
蒙山近得修真訣辟糓常飡太一糧
酬金華山人春日見寄之什
漠漠鮮雲習習風谷鶯嬌囀小園中謝塘初長如䄄草
湘渚難留避弋鴻輕雨落花紅撲地惹烟垂柳綠縈空
尋芳好伴高陽侣深憶東山採藥公
和友人春日即事
香閣登臨恨已多可憐蘭景又妍和書嚢閱盡應成癖
詩思狂來恐是魔玉樹芬芳連霧縠珠櫳隠映隔雲蘿
鸘裘貰得楊昌酒度日無悰倚瑟歌
郡齋春日書懷
照日亭亭晝漸長烟藏幽砌蕙蘭香纖垂謝監園中柳
嫩折羅敷陌上桑出谷曉鶯遷綺樹入簷風燕語雕梁
瑶華欲寄嶺頭信心逐白雲歸帝鄉
長平懷古(康定元年任河東轉運副使入境題長平驛舍先是先令公任河東漕使)
(捐舘公服除繼為漕初至部賦此)
此子徒能讀父書兵降始信藺相如却令後代承家者
每到長平戒覆車
題籌筆驛
卧龍纔起扶衰世料敵謀攻後出師幃幄既持先聖術
肯來山驛旋沉思
題韓溪詩四章
三泉縣近郊之一水清泚可愛問諸水濱曰
韓溪取地志驗之而信且曰韓信去漢而蕭
何追及於此因以名溪予以韓事於史甚顯
而溪並通邑其名獨晦故詩以題之
韓信未遭英主顧蕭何親至此中追君王有意争天下
不得斯人未可知
平日漁樵皆病涉當年將相盡成功淮隂未濟鄼侯識
留得雄才歸漢中
水濱山曲暫盤桓盛事臨風一據鞍莫訝史君頻歎詠
古來君相受知難
途中勝迹盡留題獨有韓溪未有詩直把蕪詞重疊咏
只圖流播路人知
綠綺
楚舞休飛鶴燕歌罷繞梁高堂横綠綺上客奏明光秋
月華池淨春風蕙草香還卭有辭賦仙鳳正求皇
蘅臯
蘅薄頻牽望陽林久駐鑣香嚢徒叩叩雲月自苕苕翠
佩傳情密曾波託意遥翩鴻漸高逝翻恨隔神宵
深院
楊柳亭臺暮梨花院落深玉池波湛湛珠幌影沉沉遠
思隨莊蝶春懷怯雍琴萱蘇不蠲忿擁皋獨清吟
春曉
宿靄藏飛觀晨霞熀繡甍錦幃人未起珠樹鵲先驚爐
暖香初燼忩幽燭尚明更開花上露粧淚鬭盈盈
芳草
綺節初抽翠金塘又託根何堪混蕭艾自合比蘭蓀碧
映龍池水青迷楚澤魂年年增恨處長信與長門
公子
朝罷章臺陌追隨紫燕光雁陂冠綠幘洛浦授明璫下
士營三窟名姬號四香十千沽斗酒結客少年場
井上桐
擢幹殊瓊巘託根非嶧陽發華臨玉甃倒影覆銀牀方
待高朋集寧容衆鳥翔尾焦期入㸑誰是蔡中郎
柳絮
拂地高陽翠影濃楊花斷續蔽香紅密和微雨粘沙坂
亂逐輕風透綺籠漆圃旋驚飛蝶夢玉庭頻擬散鹽空
青門一望依依處十里金堤二月中
宫詞
金屋無人夜未央獨吟團扇倚椒房辟寒猶待君王意
鶴燄熒煌龍漏長
體輕全不勝鸞釵常羡同心上苑梅翠輦未來珠箔卷
漆盤猶貯夜明苔
登江樓
飛觀接江干乘閑獨凭欄鮮雲横列岫芳草蔽遥灘梅
笛吹漁浦荃橈泛鷺湍登臨謝康樂寄遠折瑶蘭
春遊
紫燕動光輝春遊雁騖陂鶴天方爛漫鴻盖任追隨促
席開瑶瑟當歌汎羽巵言歸將薄暮不羡習家池
夜讌
清夜開良讌金缾泛羽觴蕙肴芬潔爼蘭㷔耿華堂妙
舞流風雪妍歌繞棟梁西園堪賞玩明月照銀塘
從軍行
汗馬出長城横行十萬兵晨駈左賢陣夕掩亞夫營雪
壓龍沙白雲遮瀚海平燕山紀功後麟閣耀鴻名
俠少行
錦帶佩吳鈎翩翩躍紫騮垂鞭度永埓挾彈過長楸平
樂十千酒南城百尺樓荆娥拂䨇袖日夕又遲留
桃花
雨過新含灼灼華烟籠芳樹勢交加狂飛粉蝶穿朱檻
巧囀流鶯傍碧紗露井細香飄烈麝霜林濃豔散餘霞
囓毫更近成隂處似入仙源一逕斜
早夏言懷
碧檻初榮槿芳園已莠葽翠岑應觧鹿高樹欲鳴蜩霞
綺籠飛觀雲峯映鎻寮霜紈徒比月仙馭好凌飈寒水
沉朱李新吟寄綠蕉藥房清氣爽荃壁冷香消玉沼圓
荷嫩蘭禳乳燕嬌薄帷安盡石幽徑採神囂每欲求飛
雪常思造結瑶浩歌頻倚瑟長袖幾炊彫静對黃梅雨
閑吹紫玉簫砌榴紅爛漫窗岫碧岹嶢袁渚疎還往顔
居正寂寥且傾光禄酒莫發采菱謠
秋夕偶懷
小檻風驚葉幽庭露泫柯芳塵千里遠幽恨九回多螢
影穿簾押蛩聲出砌莎寸心無以寫愬月但長歌
秋夕偶作
獨誦潘郎秋興賦閑吟謝守怨情詩風搖紅樹啼螿急
月照綠窗蓮漏遲
秋夜聞笛
秋宵萬籟沉羌笛似龍吟向秀忽思舊馬融方好音細
聲寒入牖殘韵半和砧莫奏梅花曲旅人情更深
古寺清秋日五首
古寺清秋日微凉寶殿中玉題高納月金鐸碎搖風翠
蘚緣階碧幽蘭裛露紅閑聽蓮葉漏吟對惠休公
古寺清秋日幽閑景倍殊晩雲遮鷲嶺新月照蝦鬚玉
露霑籬菊金風落井梧武泥求泛駕張翰莫思鱸
古寺清秋日登樓擁鼻吟微凉生(闕)苑輕吹動香林窗
外螢飛火籬邊菊散金静彈流水曲何處有知音
古寺清秋日潘郎興倍長院閑披鶴&KR0769;人静掩鷹房樹
密驚晨鵲幽軒耿夜螿班姬應咏扇通夕恨昭陽
古寺清秋日含毫凭小樓雨微滋石蘚烟淡落霜楸紫
燕休巢幕蒼鷹已下鞲閑傾浮蟻酌時典鷫鸘裘
重陽前五日探菊
比到重陽猶五日露披金菊滿東籬莫言預賞非真賞
大抵先時勝後時密蘂不容群蝶采清香未許衆人知
幕中婉畫應多暇來伴淵明把酒巵
重陽前兩日登樓望月
寶刹翬飛切紫霄况蓮開士木緜袍黃昏尚倚危樓望
反照南榮唄梵高
翫月吟寄友人
桂魄騰輝朱戶深𤨏寮珠箔夜沉沉慵聽北里吹竽燕
閑倚南樓擁鼻吟玉宇暗銷紅燭影銀牀斜轉碧桐隂
金缾剰貯程鄉酒留待龍交滿滿斟
薄宧羈塵事勞生困夏畦偶來遊日觀更喜躡雲梯便
擬紉蘭佩相招隠竹谿回看廣津路欲問轉多迷
聞道頻揮霹靂手(見虞曹王員外言之)定知不費琰之才且收丹
筆携詩筆來就花間把一杯
遊仙詠
十二瑶樓切絳雲醉遊崑閬碧桃春烟藏玉樹棲鸞穏
露裛芝田唳鶴頻閑訪五城騎白鹿静尋三洞駕黃麟
紫房求看登真錄說是明晨第一人
送胡秀才歸絳臺
飄飄詞賦已還卭法牖推賢繼祖風緩頰且驚儀舌在
隻輪休歎阮途窮佇觀振翼遷喬木忍學棲衡嗜晩菘
楚寶定須三獻遇(胡君已兩上矣)肯教頻歲泣如虹
贈孫莊秀才
麗藻遒文絶比肩買符新自帝州還四溟浪闊鵾須化
三島路長鸞暫閑桂玉擅名將繼郤簞瓢樂道且晞顔
前春定奮冲天翼休抱如虹泣楚山
送郭屯田牧涪陵
涪陵古郡接清臺巴俗頻思叔度來魚竹乍分天顧息
星軺初動隼旟開一揮暫輟含香職䨇筆猶淹視草才
佇聽陜棠民頌洽紫泥封詔下蓬萊
和張嶢秀才勉弟之什
棣萼聯華繼昔賢素園遊想已多年方觀藪鳳翔千仞
將見牀鸞上九天寬詔佇聞求泛駕盛時休憶賦歸田
來春定中穿楊箭好約抽毫玉陛前
送昌黎先生歸秦亭
獨駕輕鴻返故園冠霞曾醉錦江烟五圖金記何年授
九籥丹經幾處傳曉別閬州飛玉斝暮登秦嶺挹紅泉
椒庭他日重相見應許壺中看列仙
送果州李推官赴闕
德滿椒蘭學滿籝升堂鴻藻繼雲卿舜庠早巾巍峩選
(君廣丈首薦)儉府還馳醖藉名捧詔定趨文石陛掦鞭將度
洛陽城麟臺馬署期高步閑繹芸籖聽苑鸎
送友人
携手北梁道送君南浦春斜陽沉璧彩流水濯纓塵郢
酒頻揚觶燕歌旋愴神瑶華如可折堪寄隴頭人
送溥上人遊川
火宅清凉廕慧雲海潮芳論更難倫鷹房暫鏁巴山下
虎錫還飛錦水濱貝葉文皆收縹帙木蘭衣不染紅塵
亭臯欲別偏多感緣是䨇林社裏人
登通山閣有懷呈同人
小閣登臨春暮時綺櫩飛闥映遊絲鸎喧曲檻韓馮樹
蘚晦幽庭貢禹綦閑對碧雲吟桂水狂思長袂宿蘭池
徘徊望斷江邊客采得瑶華寄與誰
送劉推官歸冶源棲真館
高情樂幽趣遂與塵事違巖谷久潛照魚鳥知忘機方
邀栗里會却指冶源歸借問歸何遽山中芝术肥
送福州通判陳鑄殿丞(時為殿中御史河東轉運史)
澤宫登甲第殿省滯時英閩國題輿貴稽山晝錦榮軼
才猶絆驥美俗仰誠衡夀母平反喜迎知訟牒清
贈會稽尊師
藐姑容化三隂館勾漏砂封六乙泥五練夜窮蒼玉机
七明晨彩碧雲梯冠霞高挹浮㐀袂握髓深藏鬼谷谿
如有西山駐靈藥何妨相贈一刀圭
贈自然表白大師三首
千仞清溪絶世紛先生高卧白雲根近來名係丹臺籍
多向蒙山見羡門
紫府仙人每馭飈朝遊三島暮三茅他年内史功成後
願結山隂世外交
當感真公傳隠訣每言凡骨是仙材他時載挹浮㐀袂
直在崑峯十二臺
潞公文集卷三
