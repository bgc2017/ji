潞公文集卷十一宋文彦博撰
序
送張大丞赴闕序
袁宏曰帝王之道莫大於選賢選賢之義各有其方也
故周有俊造之科漢有賢良之舉莫不取經國宏才濟
民遠略然後授之以職而使不失其任也膺是選者實
難其人大丞狀元炳山岳之靈蘊經綸之業才識敏茂
聲華藉甚始以大司徒論秀而升於太學俄以春官氏
辨材而揚於王庭狗監誦子虛之賦恨不同時天子覽
平津之策遷為第一卿士大夫莫不嘉歎而自策名桂
籍解褐仕路(闕)載佐郡皆有治聲天子嘉其能而自麟
臺郎改丞奉常雖行路之人悉以慶慰然縉紳之士咸
稱其位不充量也方屬芝檢召賢之日葵邱代戌之秋
嚴助巳别會稽賈誼重歸宣室則公之是行也排金門
升玉堂固其宜矣然鴻鵠之志一舉萬里非燕雀之所
能知也某以忝窺奥隅獲丐餘重片言之譽東陵殆侔
西山半面之榮鄭璞僕逾周寶建兹於邁豈其無言躑
躅燥吻聊為之序
送龍昌期先生歸蜀序
井絡之區炳岷嶓之秀是以異人間出俊乂鳳集長卿
導清源於前子雲扇芳塵於後歴此而降鴻碩頗繁然
或以浮誕相高流蕩忘返者十室而九其勵志墳典遊
心聖奥蓋亦鮮矣達斯道者其惟武陵先生龍君乎先
生陵陽人也藏器於身不交世務閉關却掃開卷自得
著書數萬言窮經二十載浮英華而沉道德先周孔而
後黃老楊墨塞路辭而闢之名動士林高視兩蜀遂不
遠萬里上書公車累呌天閽久而不報乃喟然嘆曰道
未亨矣吾其歸歟因假道閬川獲挹眉宇是故經籍奥
義得以諮焉或撞鐘待問則多多而益辦或時衡高論
則亹亹而來逼搢紳之流靡不推服且以堂有慈親貧
乏甘旨遽軫南陔之思遂謀西轅之役摻執之際烏得
嘿然因舉酒而言曰夫古之人患於不明經也苟明一
經取朱紫如俛拾地芥耳何况於先生之經明行修乎
但老氏所謂大器晚成也爾行矣自愛先生其志於斯
言
藏器於身不涉世務閉關著書開卷獨得楊
墨塞路辭而闢之名動士林高視兩蜀不遠
萬里累詣公車上書自薦寄食上都久而不
報遂復喟然嘆曰命未泰矣吾其歸歟因假
道閬川獲挹眉宇仰碧雞之雄辨鄙吝頓袪
聽黃馬之劇談座客皆靡方以陟岵在念戒
塗有期送君河梁聊復贈言勉哉是行以保
遠大
贈清河先生序
秘校清河君器識淹雅文行淵懿學有師法名高士林
游五經之郛超然深詣馳六藝之駕邈矣遠至載丁家
艱未充英彀濡遲之(闕)有識所同天聖初某始到都下
接諸公遊首得清河君以文相會以道相合行藏遊息
相得甚歡未幾予忝榮名則霧露之潤朋友之益從可
知矣予從弟彦若嘗師於清河君授以經義教之藝文
雖未能傳其家法亦庶幾得其一技前年春彦若復忝
科級旋為外諸侯奏(闕)搃郡學講授之職則清河君之
善誨又可知矣今予之季弟彦伯又得師事君一日彦
伯謂予曰某依張先生之門垂三年矣愚冥之識頗有
開悟嘗於羣弟子之末預聞先生之言夫業文者必始
於通經通經者必在於講貫故先師曰學而不講是吾
憂也以是羣弟子嘗請於先生願聞講習始則講大戴
禮終則講左氏春秋論叙精敏曉譬&KR0008;明學者所疑渙
然開釋先生之於五經無不通者將與羣弟子請於先
生願講尚書一經以重煩而未白也予應之曰昔與清
河君遊亟聞其談經也於典謨訓誥誓命之文禹貢洪
範之說尤所精達予遇有所疑就而質問若叩洪鐘大
小必應未嘗不虚往而實歸一行為吏十歲於兹不聞
益友之高論久矣今將與爾皆就學焉翌日躬請於清
河君君亦重違予之勤請巽辭以從曰虞夏商周之書
歴代寶以為訓昔嘗學於斯文勉與諸君評之莫逆於
心喜可知也將布席以發論當聞善以相告好古博雅
與我同志者願聞來學二月日太常博士文某白
藥凖序(此下二序熙寧八年北都作)
予曾苦頭眩治之多方彌歲不解會國醫龔世昌診脉
問狀乃云鬲有寒痰久之使然非他苦也授予香芎散
并其方服未半劑而愈遂不復發予既神其效又觀其
立方有法不與常類方用九物物别為之解凡藥性之
寒温味之甘辛并其主療略具於左雖簡而備使觀之
者有據服之者無疑無疑即有效猶夫任人各知其才
之所長用之無疑事罔不濟乃知古之良醫治病必考
於本草而立方方藥既精厥疾必瘳班固云經方者本
草石之寒温原疾病之深淺陶隠居云道經載扁鵲數
法其用藥猶是本草家意張仲景最為衆方之祖悉依
本草近世庸醫鮮通本草求其方藥之驗固亦難矣予
嘉龔醫之方專用本草之意因採仲景并外臺千金及
諸家經騐方共若干輒加注傳於門内以備處療謂之
藥凖以其依本草立方則用之有凖云
節要本草圖序
余嘗以近世醫工雖處方有據而用藥不精以至療疾
寡效蓋古醫用藥率多自採故桐君著采藥錄備其花
葉形色别其是非真假用之决無乖誤服之咸得痊愈
而又擇郡國地産之良及春秋秀實之候今則不然藥
肆不能盡識惟憑采送之人醫工鮮通本草莫辨良楛
之雜加之贋偽遂以合和以之療疾宜其寡效唐室之
盛置藥園生本草圖欲悉知其形色氣味用藥之精且
慎如此嘉祐初余在政府建言重定本草圖經凡數年
而成例蒙賜本然藥品繁夥畫形繪事卷帙頗多披閱
匪易因錄其常用切要者若干種别為圖策以便披檢
簡則易辦人得有之按圖而騐辨誤識真用之於醫所
益多矣潞國公寬夫記
潞公文集卷十一
