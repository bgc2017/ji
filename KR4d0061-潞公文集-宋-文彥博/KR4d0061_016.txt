潞公文集卷十六宋文彦博撰
奏議
乞知縣縣令不得閑慢公事差出(慶歷八年)
縣令為親民重任舊制不許差出蓋慮妨闕政事近歲
以來諸路職司官多是將閑慢公事託以為名差遣出
入頗妨本縣民政大抵皆是自便私故或即避見本任
繁難朝廷累有約束未絶其弊倖臣欲乞今後知縣縣
令除許差推勘重難刑獄及應副軍期差使或權知繁
劇郡縣外更不得以閑慢公事差出仍令今後凡差出
知縣縣令並須依舊例具事由奏知如差訖不奏或依
前以閑慢公事差出知縣縣令其所差職司官吏並從
違制分數定罪被差之官亦行斷罰所貴縣務别無妨
闕民政得以修舉取進止
此事最關民政承前雖有約束終未絶其弊
今乞嚴行指揮
仁宗皇帝賜手詔(皇祐元年)
朕據宸極之尊託億兆之上懋謹盈成之戒豈忘勵翼
之懷然而監於猷為未臻古治動於精祲靡致善祥比
來星文屢有謫見夙夜思省匪敢寧居蓋慮德政闕修
刑賞差濫人有冤滯而無控雪之路民已匱困而無寬
恤之實官局具設而職務或弛典章備存而綱紀不振
科役煩重肆成暴刻軍政簡惰莫為經制教令輕出有
所未安賢智在下遺而弗舉姦倖妄求而不抑惠澤旋
壅而不流有一於兹足戾和氣朕深惟廟社之重祇荷
祖宗之承欽畏天命詢勅人事嘉與近輔交修儆闕庶
答靈戒以底休平宜令中書門下樞密院將此十二條
於軍國庶務中推求實事有合更張振舉者密具條上
朕當悉心詳究即議施行咨爾股肱咸體予意
答御札手詔(皇祐元年)
臣等各以非才忝居大任不能禆輔聖政爕和隂陽以
致星文屢有變異下飾人事上貽聖憂陛下曲示包容
未賜罷免責以來效使之極言詔旨丁寧睿思寬大跪
受伏讀兢慚失圖恭以陛下堯舜用心禹湯罪已欽若
天戒增修聖政弭災召和宜集休應聖詔曰德政闕修
刑賞差濫臣以謂刑不為貴近而屈賞不可僥倖而求
則無差濫矣刑賞不濫則德政自修又曰人有冤滯而
無控雪之路民已匱乏而無寬恤之實臣以謂人有冤
滯必由郡縣及按察之司節級陳訴若猶未伸又許披
鼓撾訴固無壅遏之理然更須州郡官吏常得其人為
之伸理則民絶冤滯矣今冗費無藝國用窘乏故歲一
不登下民艱食雖欲恤之而力不足也若减不急之務
罷無功之賞及兵藉官吏之浮冗者稍澄汰之則庶幾
國用不乏則可以有恤民之實矣又曰官局具設而職
務或弛典章備存而綱紀不振臣以謂為官擇人不使
僥倖者求而得之久於其任考其殿最而升黜之無使
屢遷速易不為苟簡之政則職務焉敢廢弛祖宗之法
備在典册舉而行之似若甚易但不為權倖所撓則為
至難苟上下一意守兹典章堅如金石行此號令信如
四時則綱紀振矣又曰科役煩重肆成暴刻軍政簡惰
而莫為經制臣以謂前之所陳减不急之務罷無功之
賞澄汰兵吏之冗則國用不乏國用不乏則可以省科
役之煩重州郡官吏常得其人雖有科役亦不至於暴
刻矣慎擇將帥稍假威權撫馭士卒不務姑息勿使貴
臣驕將撓於其間則軍政自肅而有經制矣又曰教令
輕出有所未安賢智在下遺而勿舉臣以謂令出惟行
慎乎始出出而不慎故行之未安近年以來兹弊頗甚
由議臣輕建言而須必行行之無效而終無責或雖有
嘉謀而事無近效人之多言横為沮議朝廷不能持之
故多中變條其事狀此類尤繁舉賢任官宰相之職宰
相不能悉知其人但當慎擇臺省長官及州縣大吏使
如近制各舉所知庶幾無遺才矣又曰姦倖妄求而不
抑此正今之所患臣等繼日議之矣又曰惠旋壅而不
流臣以謂朝廷推恩靡不下究然恐郡縣之吏不稱朝
廷之意或逋負之物合除而未除流竄之人可釋而未
釋如此類者更宜申明聖詔曰將此十二條於軍國庶
務中推求實事有合更張振舉者密具條上朕當悉心
詳究即議施行有以見陛下求治之心勤切之至所恨
臣等空疎不能上副好問雖然敢不罄竭愚短粗有所
禆然今所陳乃其大略蓋慮繁詞終成虚語徒煩睿覽
無補大猷臣等欲將十二條事舉一兩條細述合更張
振舉事件逐時面奏委曲敷陳所冀言之必行行之必
當斯亦舜禹臯陶吁謨都俞之義也臣等不勝區區聖
詔曰德政闕修刑賞差濫臣等近奏以為刑不為貴近
所屈賞不為僥倖所求則無濫矣臣等請略舉一端如
往年蘇舜欽劉巽以進奏院賽神輒用官錢即皆坐除
名去年曾奭宋永宗賽神亦用官錢其罰當與舜欽輩
均而曾奭等止停見任近日史昭文以不覺察手下人
吏取受稍場錢物衝替未得與差遣尋有監稍場官閻
繼隆等却為昭文所發亦是不覺察專典取受一例衝
替而昭文即時却與差遣其同事馮經亦連茹牽復而
繼隆等衝替如故此蓋昭文曾奭輩以親近而從輕罰
舜欽繼隆等以疎遠而受重責又去年親事官作過皇
城司官吏當坐重責然皆是近臣貴戚止於降秩補外
才逾年即皆復職或更遷官往年張沔以保州及李敡
事降黜數經大赦至今未復舊職言體則皇城司事為
重議罪則張沔等輩為輕升擢廢棄理似未均不惟刑
罰失平實恐貴倖壊法臣等以謂今後用法理當振舉
更務均平賞典之濫則如近日司天監周琮李用晦止
以選課日辰便乞轉官任子醫官别無勞績妄乞額外
轉遷如馮琦潘象蘇惟和沈遇明之輩賴陛下聖斷皆
與裁抑然未悉如先朝之制及前後條貫更欲申明遵
守聖詔曰人有冤滯而無控雪之路臣等謂人有冤滯
必由郡縣按察之官節級陳訴若未申雪又許檢鼓院
撾訴計無壅遏之理今欲更敇約轉運司提刑司凡有
理許並令仔細究詳如事理稍涉冤枉即選官就近覆
勘勿令煩擾淹延免致貧窮無資不能詣闕者抑而無
告聖詔曰民巳用匱而無寬恤之實又曰科役煩重肆
成暴刻臣等以謂國用窘則科役煩科役煩則民困匱
民力既困國用自乏雖欲恤民不可得已臣等請言其
國用窘乏之由恭惟祖宗以來置兵與吏及賞賚賜予
皆有定制量入以出故財不屈乏自康定用兵之後添
募新兵幾四十萬數年以來雖逃亡减廢之外猶不减
三十餘萬每歲所費衣粮錢物等共約三千萬貫匹兩
石束賞賚之數不在焉兼自慶歷二年後來添給二虜
金帛每歲共四十餘萬匹兩加以頻遭水旱復除租賦
則國用不得不窘故國用窘則科役煩科役煩則民力
困今將恤民之困窮寬民之科役正在省冗費而已省
冗費之大者在减冗兵臣等巳嘗奏述欲於今冬别立
㨂兵之格密降付逐路轉運使俟至春首依常年例計
會帥臣同共依新格擇選老弱以减冗費其次則罷不
急之土木停無功之賜予抑僥倖之求請省員外之冗
官衣服用度務從敦質多方節約諸事簡儉年歲之間
漸期足用國用既足則科役不煩則是恤民之實矣聖
詔曰官局具設而職務或弛典章備存而綱紀不振臣
等以謂官得其人職務自舉選才任官正是臣等之責
若官須擇人不甚拘以資地事須責實當時校其殿最
三載考績必行黜陟百官修飾孰敢懈弛臣等請略舉
其弊只如省府之官及外計之任近歲以來遷改頗速
有如假道豈暇舉職所以務為一切苟簡之政而職務
不得不弛臣等欲乞更頒詔勅約束中外之官必須二
年之外方許遷替考其殿最而升降之若特勅擢才則
不在兹限所謂典章者朝廷之大法祖宗之舊制舉而
行之執而用之豈有綱紀不振哉蓋近歲已來緣貴倖
之臣墮大法壊舊制者多矣臣等略舉其尤者祖宗之
制官有定員今員外而置官者多矣如勾當皇城軍頭
司及醫官使副之比是矣又俸禄之法各有定制等級
賦與固不可差今則有任觀察使而請留後俸者如此
之類其徒實繁臣等欲乞今後更不溢舊額而置官逾
本官而受俸一守祖宗舊制不為貴倖所侵則綱紀振
矣乞特頒一詔勅處分聖詔曰軍政簡墮而莫為經制
臣等嘗謂慎擇將帥不務姑息勿使貴臣驕將害之軍
政自肅矣聖詔曰教令輕出有所未安臣等嘗謂慎乃
出令令出惟行若輕出之必有未允則數易屢改此為
政之大弊若近日錢令鹽法為弊不細而建言者謀之
不臧有責此所以致輕改作而易受弊也往年建言諸
州招刺義軍去歲却揀配諸軍人心騷然其始不能詳
慎致不數年便有改易臣略舉此數條蓋事之稍大者
聖詔曰賢智在下遺而弗舉臣等嘗謂舉賢擇才輔臣
之職輔臣之不能悉知衆才惟當慎擇臺省長官州郡
大吏使如近制各舉所知庶幾無遺才矣然臣等敢不
益勵蠢愚博求才智將期得士之美上副任賢之心詔
曰姦倖妄求而不抑臣等以謂近臣貴戚醫工卜祝及
諸司人吏因緣請託妄求微勞希求内降如此之類盡
守舊制一切裁抑則官邪之蹊可以漸塞聖詔曰惠澤
旋壅而不流臣等嘗謂凡有推恩靡不下究猶恐州郡
之吏不稱朝廷之意或逋負之物當除而未除流竄之
人可釋而不釋臣等欲乞應經前年大赦合放負欠物
色如省司以未見保明文字州郡以未受朝省指揮至
今尚行催理者速令勘會依赦蠲除編配之人除屬揀
選路分外有已經量移情理輕者令具元犯奏聞看詳
依赦釋放取進止
潞公文集卷十六
