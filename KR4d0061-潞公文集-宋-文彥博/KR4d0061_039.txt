潞公文集卷三十九宋文彦博撰
舉官
舉楊文舉
臣切見利州路提點刑獄楊文舉廉勤幹敏前年利州
路大飢臣累牒本官體量救濟偹見用心集事以致流
民不致重困伏乞朝廷特賜旌奬陞陟任使如經擢用
後犯正入己賍臣甘同罪取進止
舉田瑜
臣切見益州路轉運使田瑜材識通敏自到本路歲月
未久而辦集財賦更張弊原皆有倫理今臣保舉堪充
升陟任使如經擢用後犯正入已賍臣甘同罪取進止
舉李九言
臣切見太常博士李九言九經登第學術精深施行為
政動有規法前任益州通判益州適值歉歲與臣恊力
賑濟飢民偹見績效今已得替到闕切緣益州通判得
替舊例皆得升陟差使近因臣僚爭授益州通判遂停
舊例止得循資而九言之職勞未錄首為新制所限伏
乞朝廷體察特賜升陟任使或悉其學術任以檢討之
職如經擢用後犯正入已賍或舉不如狀臣甘連坐取
進止
舉張撲等
准勑節文令臣限一月内舉官三員于通判内舉成
資以上一員充知州者
臣切見秘書郎通判永興軍張掞文學政事輩流所推
兼兩任陜西通判並有聲稱臣今保舉堪充知州張掞
不是見任中書樞密院及臣之親戚兼歴任中並無賍
濫及私罪情理重者如經朝廷擢用後若賍汚不理苛
刻害民臣甘當同罪謹具狀奏聞
臣切見太子中允知汾州平遥縣陳湜文行純懿政事
詳敏臣今保舉堪充通判其湜不是見任中書樞密院
及臣之親戚歴任中並無賍濫及私罪情理重者如經
擢後若賍汚不理苛刻害民臣甘當同罪謹具狀奏聞
臣切見秀州軍事判官鄧申禀性公直蒞官幹廉臣保
舉堪充京官知縣其鄧申不是見任中書樞密院及臣
之親戚歴任中並無賍濫及私罪情重者如經擢用後
若賍汚不理苛刻害民臣甘當同罪謹具奏聞
舉蓋平等
臣近准勑保舉通判永興軍張掞充知州今准中書
劄子為張掞今任永興軍通判當知州兼以奉聖旨
候得替與試令臣依勑別舉官聞奏者
臣切見國子博士通判并州蓋平久于從政素有能聲
臣保舉堪充知州其蓋平不是見任中書樞密院及臣
之親戚兼歴任中並無賍濫及私罪情理重者如經朝
廷擢用後若賍汚不理苛刻害民臣甘當同罪謹具奏
聞
臣切見屯田員外郎通判廣州張譚累更任使素有聲
稱臣今保舉堪充知州其張譚不是見任中書樞密院
及臣之親戚兼歴任中並無賍濫及私罪情理重者如
經朝廷擢用後若賍汚不理苛刻害民臣甘當同罪謹
具奏聞
舉張宗益(治平二年)
臣切見湖北轉運判官都官員外郎張宗益學識精深
議論宏博蒞官為政所至有聲臣今保舉堪充臺閣清
近之職所舉不如狀臣甘謬妄之坐
舉趙士宏
臣切見駕部員外郎知永州趙士宏識慮詳明敏于從
政試以繁劇必能幹濟臣今保舉堪充陞陟繁難任使
如所舉不如今狀臣甘謬妄之坐
舉姚復(治平二年十月)
臣切見大理寺丞姚復學政精勤臨事幹敏士檢端慤
為衆所知臣兩奏充掌機宜文字偹見其能伏望聖慈特
賜召試出身如經擢用後所舉不如狀甘謬妄之坐
舉楊遂(治平)
臣切見綘州團練使楊遂出于行陣累有戰功塵軍廂
主落權涇原州總管及㳂邊都巡檢使頗有績效兼年
齒方壯臣今保舉堪充管軍及邊上重難任使如蒙朝
廷擢用後不如所舉臣甘連坐
舉張掞(治平二年四月)
臣切見龍圖閣直學士張掞議論堅正器識周通先朝
侍讀學士揆之弟學問優博有兄之風臣今保舉堪充
經筵之職如所舉不如狀臣甘謬妄之坐取進止
舉劉航(年月同)
臣切見屯田郎中白波都大提舉輦運劉航駕部員外
郎提舉在京倉草場李希逸知永州比部員外郎趙士
宏並才術優長臨事精敏臣今保舉各堪充陞擢繁難
任使如所舉不如狀甘當同罪取進止
舉魏沂(治平二年)
臣去年夏奉制判永興軍奏辟河南府伊闕縣主簿魏
沂就若充京兆府學教授未到任間臣被召赴闕沂已
經流内銓投狀情願更不赴任在銓祗候注官勘會沂
自嘉祐八年登進士第初任河南府伊闕縣主簿方十
箇月以臣奏舉罷官不成考第近知改注真定府戶曹
參軍猶待遠闕伏緣本人久預太學生員衆所推其學
業臣今保舉伏乞朝廷改注沂西京或南京國子教授
差遣免致久罷官守妨廢資考足以推廣學業訓勵生
員
舉任逸(熙寧四年正月)
臣切見都官員外郎通判鄧州任逸賦性明敏臨事精
詳臣今保舉本官堪充陞陟繁難任使如擢用後犯正
入已賍及不如舉狀甘當同罪伏候進止
舉賈青
臣勘會本路安撫司所管棣州素號劇郡兼有第十六
將官在彼駐劄近聞知州虞部郎中張昌期奏乞宫觀
差遣今切見通判大名府庫部員外郎賈青久歴事任
才用周敏伏乞朝廷就移青知棣州所貴繁劇得人如
朝廷擢任後不如舉狀及犯入已賍臣甘同罪取進止
又
臣近奏舉通判大名府庫部員外郎賈青知棣州今聞
朝廷以别差下人臣勘會慱州知州王休復到任已及
二年以上緣本州係居黃河地分合係舉官去處兼所
管就粮儲軍不少全藉得人臣切見賈青久歴事任才
用周敏伏乞朝廷就差賈青知慱州候王休復任滿日
交割勾當所貴繁劇得人如蒙朝廷擢任後不如舉狀
及犯入已賍臣甘同罪取進止
舉范祖禹(元豐七年二月)
臣切見奉議郎編修資治通鑒范祖禹文行&KR0757;守為衆
所推臣曾論薦堪文舘任用臣以為古之用人必因其
器能如祖禹之才實堪文舘任用伏乞檢臣前奏特賜
任使取進止
舉冨紹庭(元祐元年七月十三日)
臣切以故相冨弼直道逢辰昌言致主始終一節中外
具瞻向與王安石同在中書議論趋向不合義難共事
乃請出藩遂不待年亟求致政閑居十稔不幸亡沒今
聞配享神宗廟廷公論極為允愜今弼之子惟紹庭一
名監中岳廟伏望聖慈以今來配享特推恩禮于弼之
子孫更賜優加錄用取進止
舉孔文仲等(元祐元年十一月十七日)
臣切見朝廷近置舘閣職名修復祖宗育材養士之法
詔許大臣各舉所知三人以充其選仍立法以秘書省
官任校書郎二年正字四年並除校理伏見禮部員外
郎孔文仲蚤應制舉學行純正兵部員外郎葉祖洽
熙寧初進士選首殆今一十七年學術優深衆謂淹
滯比部員外郎錢長卿詞藝精敏問學該通先帝嘗
令撰高麗書本稱旨遂蒙奬拔三人皆曾任秘書省
校書郎偶于未復舘職以前就遷省郎不該新制緣逐
人各在先朝已經采擢偹秘府文學之任宜在今日之
選新條試職之人京官已上並除校理今來逐人已係
省郎欲乞詳逐官資地比附各除充舘閤近上職名取
進止
勘會復舘職新制以前曾任秘書郎者止有此三人
今後即無人援例
潞公文集卷三十九
