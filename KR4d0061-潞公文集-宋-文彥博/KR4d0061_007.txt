潞公文集卷七宋文彦博撰
律詩
留守相公寵示東田讌集詩依韵和呈韓康公
嘗同徐勉搆東田花竹成隂雨後天為愛憲臺寬白簡
得隨相府賞紅蓮清尊屢釂呤情逸紅袖頻翻舞態妍
歸興直須三鼓盡月華况是十分圓
端午日招諸公于弊園為角黍之會獨堯夫不
至因成小詩奉呈用資一笑(范相堯夫時為西臺)
藥餌從來多客至人情大抵見榮觀戴崇貪赴安昌會
必為東田不足歡
留守相公寵賜雅章召赴東樓真率之會次韵
和呈
朱樓華閣府園東蝸陋仍依美庇中儉幕深嚴依綠水
楚臺高迥快雄風四絃清切呈新曲雙袖蹁躚試小童
况是元規興不淺歸軒爭敢便怱怱
次韵留守相公同遊龍門
鑿開青障啟天門直瀉伊流洩汝濆(舊說禹鑿龍門以洩汝海之水)八
節驚濤鼉振鼓千花寶塔雁翔雲巖隈雨過飛泉漲谷
口風回墜葉紛龕穴隆穹三像列樓臺華煥兩崖分方
陪茜旆來尋勝不就蒲飱趁茹葷北里笙竽皆擁從東
山羅綺半酣醺升堂共覩皤仙貌策杖同尋古士墳喜
脱貂冠親野老幸隨熊軾附邦君林巒岑寂真堪賞市
井喧譁漸厭聞人度長川猶隠映香銷古殿尚氛氲周
生歸後蘭重佩荀令行時蕙更薰曉露未晞珠滴淚秋
花爭發錦桃文羣娃散步塵生襪小舫爭登水濺裙釣
叟傍觀皆歎羡禪師迎謁盡歡欣既無冗局羈閑迹忍
促回軒背夕曛得向石頭溪上飲從今遂不畏移文(某在)
(北都累求致政時駕曹林員外以映山紅曲詞見贈尋荅之其末章云遂請後願頻醉石樓溪口今飲于石樓)
(有小娼獨得此曲因以佐飲)
次韵留守相公住雪應時
同雲瑞雪符丘禱喜氣歡聲動洛師農事迎知春後望
時寒順應臘前期抽毫未見三英賦貴紙先傳六義詩
賢者與民同此樂下民無復共嗟咨
次韵留守相公以羅門新渠並成喜而成詠
萬艘潭滙嘉猷里分洛疏伊盡北馳遠引駛風通越貨
肇營勝跡在唐詩通渠中梗年滋久美利重興勢亦遲
漕口羅門今並復相君一一授成規
知府學士(堯夫)遠寄雅章曲念衰老謹依高韵
和呈粗伸感佩之意(范相)
幾年洛社盡朋簮照席瓊枝秀出林月夕同遊詩筆徤
花時共賞酒杯深帝綸中出榮開府使節西馳愴判襟
遠寄佳章念衰朽知君最有歲寒心
和致政張(徽)大夫見貽之什
自愧無才濟世難貂蟬掛了謝朝班襟形散逸塵埃外
杖履逍遥水石間君亦早抛華省貴人皆仰羡白雲閑
湖溪聞與郊居近不用拈錢剰買山
送順師赴積慶院寂照菴結夏偶成二頌
結夏南歸寂照菴潜移性海入華嚴從來野寺門風拙
頻與西堂受小參
西堂舊有牧牛圖七祖真容列座隅雖是宗門粗淺法
從粗入細到無餘(野寺衆僧深有望于慈悲開悟也)
送彌陀實師訪積慶西堂順老
好去三摩地相逢兩會家禪心究實際慧眼絶空花聞
在東林日常烹北苑茶願將甘露味餘潤濟河沙(茶湯各一)
(角聊資禪話)
頌寄實師順師
傳聞二禪伯共是一家風悟處頭頭悟通時事事通西
堂入妙用寂照舍真空更有青青竹菩提法眼中
余前此二紀保釐西郊與判臺李少師及洛社
諸君遊龍門飲伊上有漁者獻鱖魚十數尾因
作羹鱠坐客有思鱸之興余後守魏累請休致
久而未遂曾為憶鱖詩寄洛下諸賢今年秋累
與諸君飲於東田池上葦間鱠魚炊香稻以佐
酒浩然有江湖是詩并錄憶鱖詩如左(元豐中留守西)
(京作)
一尊江上思鱸酒兩首伊濱憶鱖詩今日東田遂前請
香稉綠蟻鱠紅絲(元豐甲子秋十一日)
嘉祐中余尹河南與少師李公明龍圖董巨源
集賢王伯初同遊龍門漁者得鱖魚數十尾以
助杯柈飲興皆歡日月云邁幾二十年感舊念
游作憶鱖詩乃思鱸之比也(李東之董沔王起熙寧中北京作)
西風一棹思鱸興抖擻塵纓歸舊廬最憶香山石樓下
清伊深處釣寒魚
追思洛社閑遊伴屈指于今大半亡若到龍門更聞笛
定知悲感似山陽
堯夫惠簟
使指及門傳惠賜&KR0008;春薤葉水紋寒相君鼎意多兼濟
欲使炎天老者安
清明日玉津園賜宴即席(元豐七年)
節應桐華始筵開禁苑新推恩緣舊物如惠及陳人衆
樂聞天奏同寅會柄臣蘭肴享豐潔桂醑釂芳醇覆育
需雲廣㴠濡湛露均桑榆垂晩景何路報堯仁
西歸日瓊林苑賜宴即席
竊禄叨榮四紀餘退思僥倖亦無如趨朝再覩新宫省
解綬還歸舊里廬報國丹心明皎皎戀軒疲足去徐徐
羣公盡出都門祖盛事光於漢二疎
臣得請致政赴闕謝恩脩覲禮成回歸西洛感
恩戀聖情激于中謹成五言十二韵詩一首齋
沭繕寫上進
遭時方筮仕涉道未逢原四紀叨榮禄三朝忝重恩華
顛固一節厚載託孤根得謝緣矜老求全愧達尊懋官
非尚德進秩玷維垣海納推&KR0636;育天容示保存賜筵臨
黼座别旨釂金罇獻替芻詞拙詳延玉色温雲章訓深
厚日接寵便蕃穆穆辭宸扆遲遲去國門戀深惟有涕
感極却無言誓竭忠勤志書紳戒子孫
臣伏蒙聖恩今月二日就瓊林苑特遣中使寵
賜御詩仰味聖言恭披宸翰曲推恩禮過奬愚
臣感愧之深負荷弗克輒課愚陋恭和聖製
老臣為感聖恩殊趣治輕裝覲帝居錫宴便藩親鳳扆
賜章重疊捧龜書康時有志才終短報國無功術已疎
身在洛陽心魏闕願傾丹懇上公車
次䪨留守相公(韓康國)光和運使度支(陳)詩
今古雖殊事不殊古今賢相事相符昔惟晉國今康國
皆自西都鎮北都(麻制有卧護北門予喜裴度之老)奕葉公臺緣世濟
累朝名德與功俱鎔成九鼎歸良冶玉季金昆動一鑪
送圓明大師歸吳興
數曲清琴達舜聰瑶津仙苑助薰風朝端多士知音久
霅上故棲歸思濃(恊韵)命服鮮華新爛椹行裝輕簡舊
焦桐鄉人若問大檀越盡在食經千部中
某再獲謝事歸老洛師留守相公(玉汝)寵惠台
什過形奬予謹達來貺
二聖恩深念老臣許從休退樂伊濱重觀景物皆塵迹
喜見居留是故人林下放懷無檢束尊前道舊長精神
公難久作東田伴却作黃樞秉化鈞
留守相公寵示喜雨雅章曲有推借謹抒鄙意
上荅
嵩雲累晝結層隂一夕霶𩃱濟物深稼穡首資千畆藉
焦勞頓釋兩宫心高臺便有凉風至奥室全無暑氣侵
利澤定知均率土保釐再起作商霖
留守相公(玉汝)疊惠雅章過形奬借弟以老乏
才思難以繼聲輒以二十八言為謝
薦捧佳章頻歎服洋洋盈耳類鏘金老昏拙澁無才思
勉強難為繼大音
余於洛城建春門内循城得池數百畆其池乃
唐之藥園因學徐勉作東田引水一支灌其中
歲月漸久景物已老喬木修竹森然四合菱蓮
蒲芰于沼于沚結茅搆宇務實去華野意山情
頗以自適故作是詩
引得清伊一𣲖通三灣相接勢無窮便成渺渺江湖趣
更有蕭蕭蘆葦風西洛故年為勝地東田今日屬衰翁
藥園事迹分明在盡見雲卿舊記中(唐沈佺期雲卿藥園記東田乃其舊)
(地)
遊東田八䪨
文物平津閣風流太傅山勝遊松島外故迹藥園間霜
蔀編為屋寒荆刈作關窗欞雲漠漠畦竇水潺潺蘆渚
炊烟起萍漚釣艇還竹經朝雨翠荷借夕陽殷幽興能
招隠高情自愛閑從來行樂處擕手一開顔
與之珍朝議(慕容伯才)秋日東田觀魚擲餅水中魚
食者衆
觀魚雖是樂莫作羡魚心退而能結網所得過千金
垂鈎與施食乃是兩般心莫作魯人意公張取百金
鳬鷗兩閑暇知我無機心躍淵宜自在直莫上鈎金
前日蒙留守相公(玉汝)延飲于中和新堂仍别
設氊帳欲令羸老暫憩翌日小娃已傳其說輒
成小詩
新堂仍設舊青氊欲使劉伶暫醉眠何似竒章南澗上
别開一室待焦先
留守相公(玉汝)於中和堂之西偏别設氊帳以
待老夫中憩嘗以拙詩為謝尋蒙荅貺仍改題
所憩為醉眠菴不任感戴輒依高䪨和呈
中和堂飲夜厭厭逸客峩冠欲墮簮深荷相君憐老意
改題氊幄醉眠菴
留守相公(玉汝)寵示嘉篇有棠隂舊游之句過
奬難當輒敢和呈
曹酒清醇飲易酣接籬倒着不須簮甘棠舊憩人無咏
何似退歸伊上菴
再和留守相公(玉汝)惠雅章
蝸舍歸來多閉戶貂冠掛了不留簮每登丞相潭潭府
常憩西廂大隠菴
再和留守相公繼示雅章
兩兩台符世仰瞻高懷冲淡厭華簮經綸器業時方頼
難遂南陽卧草菴
送留守相公(康國韓公)歸闕
尊前不制淚汍瀾大底人情老别難東閣賓朋漸分散
西都風景便闌珊惟憑魚鴈通書問祗對松筠想歲寒
公衮還朝副公望永將天下置之安
次韵致政中散(荀龍)寵惠雅章
承枉安車訪孟津披雲喜覩舊風神昔年友會心相契
今日朋從意轉親華髮並蒙難老福清尊莫作獨醒人
高門積慶簮纓盛世上尊榮孰比倫
致政中散(苟龍)連惠三萹俯光衰老輒亦依䪨
和呈再鼓羸師其氣已竭止希一覽而弃之可
也
郢樓高唱麗陽春重疊三章妙入神席上縱歡殊不倦
尊前道舊轉相親故交共是休閑客令子今為輔弼人
河内仙居頗優逸風流雅尚有誰倫
河陽寄留守相公(堯夫)
暫别熒煌座初為半月期洛城歸意切不獨為花時
次䪨留守相公(堯夫)促令歸洛
自古錦城雖可樂猶言不若早還家三城争似洛城樂
只是安仁一縣花
謝留守相公(堯夫)惠書及詩意愛勤重
河陽滿縣花稱好仰望三川難比肩留鑰惠詩鏘玉振
采毫洒墨燦星聯尊前畢集鄒枚客舟上同登李郭仙
伊叟依劉心更切柴車促駕即言還
雨後全無京洛塵名園勝景足遊人東田兼有春毬探
來就三城報得春(昨日東田吏來獻探春毬且言花已盛開)
題河陽太師堂二首
自别三城十九年重來舊迹總依然鯉庭兼是魚符守
戱綵承顔慰目前
河橋洛宅近相望三月花時日又長暫整安居來子舍
為我特啟太師堂
游花市示之珍(慕容)
去年春夜游花市今日重來事宛然列肆千燈争閃爍
長廊萬蘂鬭鮮妍交馳翠幰新羅綺迎獻芳尊細管絃
人道洛陽為樂國醉歸恍若夢鈞天
題伊叟菴二首(伊南積慶墳院北菴)
斯干室上上方北巖伴自為伊叟菴每到庵中須熟寢
覺來惟共老僧談
此菴菴北望伊堂南望伊川極目長更有箕山并穎水
連延直入挂瓢鄉
清明後同秦師端明會飲於李氏園池偶作(曾孝)
(寬)
洛浦林塘春暮時暫同游賞莫相違風光不要人傳語
一任花前盡醉歸
賢大師以諸巨公畫像見示傳神寫照曲盡其
妙兼丐拙詩輒成一首奉呈
用志專精妙入神援毫肖象奪天真能將繪素傳竒表
似與公侯結勝因婁德高僧通夙命王維善畫記前身
師緣素習今生悟曾寫雲臺四七人
題郭熙畫樵夫渡水扇
淺水深山一徑通樵夫涉水出林中可憐畫筆多情思
寫在霜紈一扇風
經略大觀文相公(堯夫)寄示東田别後一萹謹
次元䪨(范時尹太原)
出處交遊數十年故情勤重見矜憐東田屢涉求羊徑
西洛頻陪李郭仙四路連城歸節制萬兵開府杜威權
雅章垂貺尤竒絶走筆如風似湧泉
次韵留守相公(玉汝)以某赴東庄特賜佳萹
東郊瘠土纔千畆繞舍團椒僅百家地接玉泉多草木
路經緱嶺少風沙能留過客雖無餌時對清罇亦有花
昔日相君曾降頋常憂蝸陋不容車
賀經略太尉相公(玉汝)移鎮太原
國節移前晉階符應列星新開大幕府衆號小朝廷風
偃殊鄰服威加絶塞寧歸來煙閣上肖象炳丹青
北首并州路旌幢擁畫輪萬兵嚴後從百吏拜前塵漢
相儀刑重堯風氣俗淳政成期月報四海望鴻鈞
將軍號令柳營傳緩帶投壺自適然一片笙歌聞四面
晉公舊事在龍泉
晉陽襦袴歌來暮洛宅衣冠動去思若到参墟念嵩少
北園南望下樓遲
憶東溪(近得洛信云東溪水漲舟行頗駛)
常憶東溪溪上坐相從惟有野僧來可憐鷗鳥知人意
料得無機總不猜(北京作)
某以端居多暇懷洛城詩伏蒙運使兵部俯垂
屬和拙詩伸謝(吴審豐)
倦翼念歸林幽懷動越吟更回谿叟信深契野雲心巴
里傳高唱英韶繼善音便須傳洛社紙價重千金
運使兵部以某馳想林泉拙詩言志薦承屬和
曲有褒嘉今復致謝
為憶伊川塢因成洛社吟永言聊見志真賞得知心黼
繡頻加餙䕫牙屢振音傳家同祕寶不啻滿籝金
運使兵部見采拙詩四沭繼和唱者已竭而荅
者無窮内省小巫敢當大敵既難收合餘燼願
為城下之盟
引玉纔三唱投珠已四吟(出荒拙者三蒙屬和者四)一鈞皆恊律(並蒙)
(次䪨見和)六義盡同心巨浸傾無竭洪鐘叩有音鼓行君正
勇怯者願聞金
元師遷化其徒得舍利供於天鉢因作四十言
讃歎既而得殿省蘇承詩又增十字
師今順寂去所寂竟如何倏爾歸無物湛然同太虛化
成三昩火超出四禪居方悟祗園法又勝漆園書蘇君
善知識言詩更起予
令弟堅官滿歸京偶成四十言代書寄判武學
顧學士略資一噱
多年判武學未改舊官銜有意將投閣無人為解驂師
資盡韜略况味極虀塩聞說鱸魚好歸心風滿帆
蒙惠咸陽水梨極佳快(陶隠居謂棃為快果)太原鳳棲梨
少許納上非報也欲校其味耳(吕大忠運使惠)
鳳棲佳果玉漿寒馬乳龍鬚味一般(太原蒲桃名重天下)未敢便
教充釘坐更將冰蜜校量看(咸陽有冰蜜之名)
承荅詩披覽歎服無已今復和呈資一噱而巳
藥錄雖稱性味寒滌煩功效有多般從來御宿佳名著
豈與西沙一例看(魏人謂壓沙為西沙)
承惠梨栗前詩止及梨今并及之荒詞喧黯又
增戰慄
盈襜始自終南采兼量初從御宿般寄到鄴城人未識
阿通欣躍已先看
承惠鱖白魚蛤蜊仍以佳章見示并深珍感輒
依來䪨奉和且申致謝之意(河北運使郭民憲考功惠)
多魚見饋逾雙鯉異味兼常過八珍更使伊賓垂釣手
轉思江上鱠鱸人
望月懷珠重紫唇隔墻聞賣已稱珍奩收篋貯承佳惠
深濟頽山病酒人
偶書荅岐守吳卿(幾復)北京作
君說歸期未有期西風又是鱠鱸時何當會集香山伴
同赴松窗燭下棋
東溪奉送景仁内翰歸東都三首
君自東都至西洛風光相賞不相違瑞雪承露從頭看
看到桃黃興盡歸
暮春脩禊洛川遊絲管隨登李郭舟仲損昌言俱未至
凝眸東望不回頭(張仲損張昌言)
送君東至伊東塢東望青嵩與白雲又向嵩雲更東去
花前把酒惜離羣
頌送天鉢長老(若冲)北京作
江吳行化久法眼衆推尊不憚南來遠緣從北請煩潮
音振祖道朔土闢宗門有授傳高弟無遮接下根慈航
拯羣溺慧日破重昏老守心迷鈍求師示一言
五老會詩(元豐三年九月諫范鎮内翰卿張宗益工部張問議史炤大)
四箇老兒三百歲當時此會已難倫如今白髮游河叟
半是清朝解綬人喜向園林同燕集更緣尊酒長精神
歡言預有伊川約好作元豐第四春(為來歲張本)
耆年會詩(富公第一十太師第二共二人)
九老唐賢形繪事元豐今勝會昌春垂肩素髮皆時彦
揮麈清談盡席珍染翰不停詩思徤飛觴無筭酒行頻
蘭亭雅集誇脩禊洛社英遊貴序賓自愧空疎陪几杖
更容欵密奉簮紳當筵尚齒尤多幸十二人中第二人
再酬富公一絶
洛下衣冠今最盛當年尚齒禮容優惟公福夀并勲德
合是人間第一流
次䪨秦師經略吕通議過洛少留
喜過西都暫解鞍尊前不惜醉酡顔推襟道舊從容久
落筆詩成傾刻間塞外定知威令肅幕中常得雅歌閑
相門出相歸人望𤨏闥難淹侍從班
家園花開與陳大師飲茶仝賞呈伯夀劉正叔
(楚)昌言(張)
今朝自賞家園花濃豔繁英粗可誇外監上坡俱不至
紫團仙客共烹茶
近以洛花寄獻齋閣蒙賜詩五絶褒借輒成五
篇以荅來貺(寄酧洛陽曾端明孝寬)
左魏牛黃數十枝洗粧添色又新竒金刀剪送三城去
聊助山翁宴習池(謂陳園也)
山翁為賞洛花竒采筆連揮五絶詩口沬手胝頻捧讀
蘭亭醉墨尚淋漓
舊說河陽滿縣花安仁當日頗矜誇洛城花品雖竒絶
多出尋常百姓家
朱輪大旆行春樂濟上山陽景物佳莫羡洛城花品好
三城本自有朱砂(朱砂紅洛中竒品陳園亦有之)
後園不見栽桃李舊尹無能可自知縱使當時曾手植
經今十載亦凋衰(來書云孟之後園尋常桃李亦鮮)
聞近有真率會呈提舉端明(司馬)
近知雅會名真率率意從心各任真顔子簞瓢猶自樂
庾郎鮭韮不為貧加籩只恐勞煩主緝御徒能困倦賓
務簡去華方盡適古來彭澤是其人(是詩也率爾而作斐然而成雖甚鄙)
(拙亦有希真之意焉)
提舉端明寵示三月三十日雨中書懷包含廣
博義味精深詞高䪨險宜其寡和輒次元䪨
春光垂欲盡夏景漸增添欝欝松篁茂蕭蕭風雨兼花
心隨絮落屐齒被苔粘巧囀鶯遷木驚飛燕入簾蝦鬚
穿曲沼虎爪度前簷坐久香銷炷吟多費筆尖雲容方
靄靄日色未炎炎舞鶴傾丹頂游龜散綠髯命賓常務
率出令更湏嚴詩咏當階藥書尋傍架籖蘭芬衣可襲
露潤草俱沾貴近辭金馬編修賜玉蟾高懷惟自適獨
樂未嘗厭赤白曾諮丙丹青每誚閻冲和緣飬浩寂寞
為安恬身處貧無愧心貪道不廉成文推大手濟用鄙
輕縑視履循清節祈恩陋雜占聞韶欣鳳舞在藻愛魚
潜鱸鱠思魚艇貂冠望酒帘聖時非吏隠賢業繋民瞻
撫事惟公論摛辭乃自謙保躬誠易退康世義難淹類
句慙無取酬言幸不嫌
奉陪伯温中散(程)伯康朝議(司馬)君從大夫(席)
於所居小園作同甲會
四人三百十二歲况是同生丙午年招得梁園同賦客
合成商嶺採芝仙清談亹亹風生席素髮飄飄雪滿肩
此會從來誠未有洛中應作畫圖傳
子山朝奉倅汝隂過洛訪别求詩(陳安壽)
鄴下才名同七子六年開幕得嘉賓(子山前佐大名使幕六年老拙所頼)
屈從潁水投餘刃合去甘泉作從臣素以潘陽敦信睦
仍於洛孟得仁鄰士元驥足難羈絆即見康衢勢絶塵
留守相公和提舉端明作三壽公字䪨詩輒繼
前䪨
三川開盛府萬鑰主離宫雪苑延梅叟湖園奉晉公因
依念有素出處幸多同雅會歡言意今推前軰風
右紀留守相公(韓康公)
千載親逢聖三槐位忝公周行簉鵷鷺渭水愧羆熊致
主曾無術康時豈有功台文形雅咏褒假過優隆
右自述并謝留守相公
春色滿伊嵩春花拆萬紅欣逢翰林主還訪玉壺公聽
賞吹簫鳳陪隨飛盖鴻尊前忍輕别樂事轉頭空
右景仁内翰
水軒淙夜響花寨&KR1433;春紅中有羣書府恬然獨樂公清
吟如唳鶴高翥若冥鴻汗簡猶多費時聞槖屢空
右君實端明
承伯夀大蓬惠書寄大小鉢嚢花并語及敝居
松下石上之飲因成二小詩
片石長松時下有青山綠水覺來無姚黃賞盡東歸去
六六峯前會酒徒
大小鉢嚢花色好不知得似此間無玉華峯下應頻賞
綺里園中是飲徒
次䪨留守相公洛中金橘
嘉實本從南地産移栽洛土結成時踰淮未必全為枳
方信中邦物物宜
北都留守相公(韓)以某頃守魏都粗脩齋舍特
加標牓仍示雅章謹依高䪨
載守銅壺踰八歲漸營凉室與温房疎簾夏捲清風閣
密幄冬褰愛日堂窗静坐聞松竹䪨徑深行襲蕙蘭香
已慙必葺非宏麗更愧佳章比召棠
贈國信畢少卿(仲衍前作北京僉判)北京作
鄴下當推七子才兔園賓客重鄒枚三千里外出疆去
四五年前點頓來將幕未歸慙老大使旃重到喜追徘
朔風不度龍沙遠只向雲中講信回
荅龐相家園雖陋春物向榮日冀相車時枉遊
覽未蒙寵降承貺佳章謹次嚴韵
一㕓幽趣斗城西竹映軒窗柳拂堤園吏每誇風物美
主人常歎簿書迷碧池荷動觀魚戱朱檻梧傾待鳳棲
惟願毗耶長者至莫憂花裏有鶯啼(公初還致政有詩云毗耶長者入街)
(初又樂天有惟憂花衷鶯饒舌之句)
題龍門奉先寺興禪師房(元豐三年十月時自判北京移西京十月)
(赴積慶墳回作)
伊叟已先至興公猶未歸憑高東北望一片白雲飛
偶書扇面
人生七十古來希老境來侵老病隨自筭愚年垂九十
也湏漸愧耳聾遲
潞公文集卷七
