潞公文集卷四十宋文彦博撰
舉官
舉胡宗炎
臣向于元豐七年内曾奏舉朝散郎將作監丞胡宗炎
名臣之後詞學登科乞朝廷特賜陞擢至今未蒙收採
本人今已年滿得替向在本監累經朝廷大功役均節
材料宣力甚多偹見勞能伏望聖慈特除充省府官任
使取進止
舉温俊乂(元祐二年十一月)
臣切見朝請郎前監左藏庫温俊乂廉勤公幹昨監國
帑不避衆怨舉行積弊但以孤立人鮮知之伏望聖慈
令三省檢其履歴特賜陞擢任使
舉宋匪躬
臣切見承議郎宋匪躬名臣之後能世其家博學多聞
習知典故伏望聖慈令三省詳其家世并所履歴特除
秘書省校書或檢討之任
舉王欽臣(元祐元年九月二日)
臣勘會太僕寺近准朝旨通領外監牧司依舊郡牧司
職事本寺少卿高遵惠近日丁憂只有少卿李周一員
差往諸路相度見闕長貳管勾寺事切見工部郎中王
欽臣曾任郡牧判官并提舉陜西買馬又充駕部郎中
練習馬政欲乞差充太僕少卿填高遵惠闕緣本人曾
任陜西轉運副使兩任省郎資序已深兼其人素有文
學仍乞除一舘閣職名充上件職事官庶目下便有正
官修復馬政取進止
又(九月七日)
臣近以太僕寺闕官總領内外監牧事奏乞差官填闕
直累日明堂大禮齋祠中未奉聖旨今來本寺即目闕
官治事欲乞檢會臣前奏早賜處分取進止
所有初二日奏劄子恐齋祠中未經聖覽今更别繳
進呈
舉楚建中等
臣昨在西京蒙聖恩差勾當内東門梁惟簡齎賜臣手
詔曲有諮詢臣勉竭愚慮上對仍詢及臣之所知賢才
亟當論薦用副揀求臣當時粗舉三人應詔以久在外
藩後來新進少所知識容臣博訪續具奏陳臣今早延
和殿進對蒙聖旨更有薦論令進入文字來今有續具
在外臣僚皆是已試有效可以因其所能而任之伏乞
聖明更賜采察
一正議大夫天章閣待制致仕楚建中雖年逾七十
精力強明累任重路轉運使及三司判官副使環
慶真定路經略安撫使在京主判劇司皆有風績
一中散大夫直龍圖閣知滄州李之純累任轉運使
忠厚淳正頗有時譽
一河北提點刑獄唐義問中正有守恬于進趍頗有
學識善議論通時務
一知秦州直龍圖范育曾為言事官頗有學識議論
不屈
一河北轉運判官杜純堅正有守累以公事黜降衆
謂理直終不自明縉紳多稱之
一知懷州朝散郎黃景學行敦篤有古儒士之風可
偹勤講之職
右謹具奏聞謹奏
又
臣于去年六月中曾入劄子應詔續舉官六員今聞多
已施行内一員前知懷州黃景未見施行問得中書言
未見文字切慮遺墜不達輙敢錄元劄子進呈其黃景
伏望聖慈采察特賜擢用取進止
今早已曾面奏奉聖旨令别進劄子
舉杜訢等(元祐二年二月)
臣伏以近者奬恬退之士抑躁競之風竊見衞尉少卿
杜訢賢相之後能世其家久歴省府之任素有老成之
稱太僕少卿李周恬靜有守當官不撓向為監司以直
道被黜久安閑職宣德郎楊國寳安貧守道恬于仕進
器識深遠才力有餘雖近除太常博士未盡其才試太
學博士吕太臨強學篤行有古儒之風杜門十年以講
學自樂經術通明聞譽夙著雖蒙召寘太學以親嫌未
極其用已上四人伏乞特賜擢任取進止
舉唐義問(元祐二年五月)
臣切聞就差河東轉運使副唐義問知荆南緣荆南帶
湖北一路都兵鈐兼統押近畍蠻夷地望重于河南又
聞廣西蠻人潜結荆湖兩路蠻酋作過極要彈壓今來
唐義問只以近下散官知荆南慮事體不重兼近有謝
麟自知邠州移知潭州帶直秘閣葉均以秘書少監知
荆南帶直龍圖閣從來體例甚多伏乞朝廷特與檢會
諸例令唐義問兼帶舘閣職名知荆南所貴夷夏稱呼
有所增重方面事體取進止
舉張守約(元祐三年五月)
臣切見東上閣門使鄜延路馬步軍副總管張守約累
經陜西任使熟知邊事深曉兵政但以忠勤孤直進身
不苟今雖年過七十精力甚強而官止横行使額欲望
朝廷察其人材履歴特賜擢充正任以奬久勞
舉邢佐臣
臣切見左藏庫副使定州路鈐轄邢佐臣累經河北河
東任使深曉邊事熟諳軍政頗以忠義自任不苟求進
今年過七十精力強明尚淹諸司副使伏望朝廷察其
履歴人材擢充正使兼帶遥郡以奬忠義
舉包綬(元祐三年十月二十七日)
臣切見故樞密副使包拯身偹忠孝秉節清勁直道立
朝中外嚴憚先帝以其德望之重擢為輔臣未盡其才
不久薨謝舉朝痛惜之今其子綬見任宣義郎僉書濠
州判官能世其家恬靜自守不苟求進士人稱之臣伏
見近奬用劉敦夫吕由誠皆以其父吕誨劉庠之故如
包拯之後惟綬一身孤立不倚臣以謂宜蒙奬擢以旌
名臣之後取進止
舉張雲卿
臣切見蔡州真陽縣尉張雲卿素有學行清介自守安
貧守道未嘗苟求應進士舉晩霑一命士人惜之兼雲
卿通經博古欲望特除一西京學官必能表帥諸生亦
可敦勸薄俗取進止
舉尹復湊(元祐四年)
臣切見同五經出身尹復湊素有鄕行頗深儒學累有
公卿薦論及蒙朝廷旌賁前歲科場本州又以經明行
修薦其二人于朝廷去年復湊殿試為第一名其弟復
性充第二名今又聞本路監司奏復湊乞充宣聖廟教
授闕考其行實極稱其任伏望聖慈特賜依奏充庶使
闡揚鄒魯之素風欽承周孔之聖教取進止
潞公文集卷四十
