潞公文集卷十五宋文彦博撰
奏議
乞差嘉眉益利屯兵救應淯井監更不差秦州
兵(慶歷七年)
臣今覩梓州路奏稱淯井監夷人作過事體不小乞依
慶歷四年例於秦鳳路差發兵馬赴本路救應事臣勘
會慶歷四年夏瀘州界夷人作過是時臣任秦鳳路都
部署經略等使准朝旨令臣發禁軍兩指揮赴瀘州救
應臣以秦州去戎瀘四十餘程地遠必赴救不及枉有
拖曳兵甲臣雖知不便當時以朝旨丁寧不敢稽留異
議遂發禁軍兩指揮赴瀘州未及中路夷人果巳退去
其上件兩指揮兵士只到遂州駐泊是時川界州軍見
此兵士經過人情頗亦驚恐兼為遂州官吏不曉軍政
不能平心撫馭動有猜忌幾至生事臣知益州日鑒此
舉動之失曾具利害擘畫開奏以謂戎瀘些小夷人作
過只是本處白芳子弟及寧遠兵亦自可禦遏若賊勢
稍大則計會梓䕫益利兩路就近差那兵甲可以討擊
蓋蠢爾小蠻來則禦之不可窮其窟穴豈煩遠自秦鳳
興師空自勞弊兼恐别有驚擾况嘉眉州皆是益利鈴
轄司屯兵之處若發兵救應乘舟下水不三四日便至
瀘州赴救之勢最為神速臣之奏章必樞府可以覆視
伏乞更不自秦鳳發兵只令速計會益利鈴轄司相度
量差兵甲由水路赴瀘州策應甚為允當取進止
臣比欲候假開日面奏又恐樞密院以梓州
路所奏急切已入文字乞依所奏須至先具
此奏聞
乞下田况選擇官兵使臣揔兵赴瀘州仍令稟
梓州路官指蹤事(慶歷七年)
臣伏見自去秋已來日官所奏星文變異皆云蜀中稍
須防備近覩梓州路所奏淯井夷人作過若只是十州
五團夷人即計其事體必不致大本路便奏乞自秦鳳
發兵救應臣却恐因此張皇别致生事兼慶歷四年自
秦鳳發兵往彼不惟無益於救援而幾乎别生他事臣
鑒此失遂於前日奏乞不自秦鳳發兵只委益利鈐轄
司相度就便發兵伏聞已依臣所奏欲乞更速下田况
令選擇官兵使臣搃領赴瀘州每事令稟梓州路官指
蹤不得輒分彼我致有不和取進止
慶歷四年秦鳳所發兵到遂州只為本處兵
官不能平心撫馭事分彼我以致軍情怨憤
乞早罷兵招安夷人(慶歷七年)
瀘州土風瘴毒至春夏尤甚祥符二年秋夷人作過官
軍討伐至次年正月詔曰瀘州三月即苦瘴毒如戎人
尚敢旅拒量留兵阨其險路令孫正辭等自二月領兵
分屯近郡臣以謂今來已是三月本土氣候方惡乞密
諭本路兵官轉運使早令依常例招安打誓了免致遷
延瘴癘之地人心不寧兼祥符中孫正辭等以蠻事未
了奏請添兵真宗以邊徼窮僻供億非易不許其請仍
詔正辭等如蠻人不受招安已經誅翦畏服勿窮追之
又以丁謂招撫䕫州令㰱血為盟刻石柱為記事付之
及令責招安小校云若夷人安集則賞否則部送闕下
未幾夷人果就招安悉皆平定臣作益州嘗詢采戎瀘
事體多云本處招安將甚有狡猾者平居無事則間諜
夷人興起事緒意在差使招誘率皆遷延玩寇即所利
甚多官吏乍到或上下蒙蔽不知其姦臣欲乞令本處
兵官一面用兵威迫脇誅翦更須督責招安將用心招
誘早令安集免致宿兵生事取進止
臣以夷人作過雖不大其如西蜀久安若用
兵多日恐别生事
乞親平貝州(慶歷七年十二月)
臣立朝最孤特蒙陛下拔擢俾與大政内省叨冒何階
論報今覩貝州妖賊嬰城已逾旬日近差明鎬往彼經
度必應非久平定萬一更致遷延未即擒戮朝議以北
都地重未欲令昌朝親去貝州處置軍事陛下若不以
臣非才乞賜驅策上禀睿算庶幾早平妖孽况臣累經
邊寄久在兵間理合請行不敢緘默
又
臣以貝賊嬰城已逾半月遂不度愚懦輒敢請行少圖
報效上寬宵旰伏蒙聖慈保全孤拙未賜允俞仰戴洪
私感極以泣臣每見貝州事宜文字逐時與中書樞密
同共商議從長施行遇假故不入偶有所見遂入劄子
奏聞愚者千慮粗伸禆益如或更數日間未見平賊次
第伏望采臣前奏如或可行只乞出自宸衷取進止
臣先奏劄子蒙聖恩不令降出後日入對不
敢面謝此劄子亦乞留中
御書批答詔
卿所乞往彼知卿報國忠孝恐比並中書密院臣僚慮
别有毁謗與卿不便文字不欲降出如有所見逐旋密
具奏聞
徼納貝州宣勅(慶歷八年閏正月)
臣昨奉差充河北宣撫使令臣自齎宣五道候到貝州
相度合勾抽狄青替王信即發付上件宣命臣至貝州
相度得更不勾抽狄青所有宣五道今欲送樞密院收
管毁抹取進止
乞繼上奏封細陳事理(慶歷八年)
臣讀唐史見白居易為翰林學士因事進諫語甚切直
憲宗不悦謂宰相李絳曰白居易小子是朕拔擢致名
位而無禮於朕朕極難奈李絳對曰居易所以不避死
亡之誅事無大小而必言者蓋酬陛下拔擢耳陛下欲
開諫諍之路不宜阻居易之言憲宗曰卿言是也由是
言多聽納臣以居易被憲宗拔擢纔為學士能盡忠極
諫以報恩遇而况臣非才寒進孤立無黨獨蒙陛下誤
聽特力拔擢位至宰相犬馬之誠堅於報主然自待罪
兩府已逾二年略無謀猷上禆神聖雖則日奉天顔常
親黼座所奏覆者率多冗細事務常程文書徒煩睿聽
無益治體以此為宰相職業真所謂素餐尸禄齪齪小
謹而巳豈陳平所謂宰相者上佐天子理陰陽順四時
外鎮撫四裔使卿大夫各得任其職之義乎房喬杜如
晦唐之賢相太宗猶常責之曰公為宰相當須開耳目
求訪賢哲有武藝謀略才堪撫衆者任以邊事有經明
德修立性明悟者任以侍臣有明幹清慤處事公平者
任以劇務有學通古今識達政術者任以治人此乃宰
相之禆益也比聞聽受詞訟日不暇給安能助朕求賢
哉斯言之責誠為至當臣每侍丹扆累聞德音常以求
賢致治為切務推誠納諫為至德臣愚不能上副聖意
而陛下至仁未忍以大義責臣而臣獨不内愧於心乎
臣復自念性本樸忠言多蹇拙幸得進對咫尺天威凡
所敷陳或未詳盡臣嘗觀唐宰相趙憬奏章欲上書論
事其略曰稽顙丹陛仰對宸嚴蹇訥易窮遽數難辨理
詳則塵凟頗甚言略則利害不分切聞貞觀開元之際
宰輔論事或多上書所冀獲盡情理時德宗嘉納之今
臣之愚猶憬之志此後有面陳口奏頃刻之間或蹇訥
有所未盡事理有所未周即欲繼上奏封細陳理道上
禆睿聖訪納之勤下盡微臣區區之藴因不敢妄陳偏
見亦不乞留中不出惟冀聖慈特賜詳擇
潞公文集卷十五
