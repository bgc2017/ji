潞公文集卷六宋文彦博撰
律詩
西都留守宣徽(王)祈謝嵩祠往還弊庒因成雅
章為貺謹次嚴䪨(時判河陽)
臘雪應祈沾下土府公遵命祀中天定陪仙馭經緱嶺
應訪禅林過玉泉和氣隨風生二室歡謠繼日滿三川
悠悠大旆纍纍印却愛蘇家負郭田
若比揚雄多一㕓僅同徐勉葺東田溝塍萬畆言之過
却恐增添助役錢
前朔憲孔嗣宗太慱過孟云近於洛下結窮九
老會凡職事稍重生事稍豐者不得與焉其宴
集之式率稱其名其事誠可嘉尚其語多資嗢
&KR1744;因作小詩以紀之亦以見河南士人有名教
之樂簡貪薄之風輙錄呈留守宣徽聊資觧頥
洛城冠盖敦名教任是清貧節轉高見說近添窮九老
(治中舊有九老之會三并此四矣)從初便不要山濤
謝留守王宣徽寄花
遠惠竒花自洛城吟觀醉賞動鄉情開編讀到安仁傳
方信河陽浪得名
再和
惟有陳園接府城池塘花竹可娛情雖然不及芙蓉萼
猶得河橋史館名(孟人謂陳園為河陽史館園故公有赤土之戱耳)
詩謝留守王宣徽遠惠牡丹
姚黃左紫狀元紅打剥栽培久用功采折乍經微雨後
緘封仍在小奩中勤勤賞玩傾蘭醑漠漠馨香逐蕙風
猶恐花心懷舊土戴時頻與望青嵩
熙寧癸丑季冬十月三日某被
旨謝雪於濟祠巳事與祕書監劉几光禄卿直
史館張靖太常少卿馮章李潔巳屯田郎中陳
安期祕書丞張端同遊枋口泛舟沁水至峴石
而登岸歴觀巖谷間前賢之題名翌日游化成
寺以車渡沁回入盤谷窮覽山水之佳處由燕
川而歸
枋口作
下馬入枋口漾舟緣碧溪雪消山骨瘦風定浪頭低數
里復登岸群賢俱杖藜徘徊巖石畔尋覓退之題
化成寺作(唐裴相之山墅捨為寺)
昔覽傳心法知公素學禅今遊化成寺使我復思賢大
捨傾高産多生結勝緣人琴雖已矣松菊尚依然寶地
侵蒼蘚巍峯柱碧天撮衣書久失(裴相撮衣書寺額今失之矣)礱石
像猶存(殿有小石像製作甚工其下刻云天寶十三載造)境寂遺塵慮僧閑足
晝眠欲歸情戀戀緩轡出燕川
過燕川渡
早過燕川渡千峯插太虛雲開微見日水淺不漸車(時造)
(車為梁而過)風急樵歌響霜嚴木葉疎緣溪東北去巖腹有
精廬(即化成寺)
盤谷作
昔有幽棲士兹焉遂考盤驚眠澗泉響醒酒谷風寒列
岫開忩見冥鴻倚枤觀韓文傳已久合在翠巖刊(舊有石記)
(今已失之)
愿也乖真隱韓文旨趣深本非逃富貴豈是愛雲林已
失豪華望方萌退縮心歸來老窮谷村叟共浮沉
自濟源回及中道得通守郎中詩跂羡山水之
遊以不得陪從為恨因以詩荅之(通判李師鍚)
奉祀靈源臘雪餘薄寒風景似春初因尋山下遊三日
惟恨罇前欠貳車南望思君回五馬北來遺我得雙魚
新詩兩首連成貴百斛驪珠價不如
司空相公特貺雅章俯光陋跡依韻和呈以荅
厚意(富)
一代勲賢孰擬倫惟公爵德齒俱尊顧慚参魯辭樞筦
輙繼蕭規偃輔藩每到碧漣思召茇時傾綠醑憶曹樽
平嵩極目西南望仁里高閎近鼎門(富公宅直定鼎門)
初泛舟新池觀子弟軰作詩因為此示之
舊池䟽引透新池轉覺澄瀾勢渺瀰得志魚蝦争跳躍
無根萍梗任推移船頭欲過衝橋脚柳眼初開映水湄
借問阿連春草句何人先把紫毫摛
將赴大名奉寄西都留守王宣徽
驟易銅臺守脂車冐藴隆北行如拾魯南望倚平嵩畏
日臨傾藿驚颷走斷蓬伊流舊新友應亦念衰翁
春旱既甚禱祈未應小園即事
渴望甘膏蘇旱歲日趨祠廟罄虔祈春風也觧相欺罔
鼓扇楊花學雪飛
寄相州侍中韓魏公(時留守北京)
向在三城退公多暇日玩法書名畫以為娛樂
内韓晉公村田歌舞圖及顔魯公䟦尾雖得蒲
中摹本其實頗類真蹟今再來大名屋壁間覩
公之書正與顔類覬得公之數字䟦尾以光前
蹟是所願也非敢望也兼成小詩藉以干澤
晉公名畫魯公書高出張吳與柳虞(注畫記以張吳為正經)幸得
魏公揮寶墨緣公楷法亦顔徒
題韓晉公村田歌舞圖後
治世舒長日田家事力蘇干戈久不識簫鼓共為娛濁
酒行無筭酡顔倒更扶將求太平象此是太平圖
題輞川圖後
吾家伊上塢亦自有椒園漠漠清香遠離離丹實繁盈
䄡常要采折柳不湏藩每看輞川畫起予商可言
即事偶書
世道逢消長人情徇愛憎光華如石火明滅似風燈巢
幕堪憂燕垂天不羡鵬危心戒行險視履益兢兢
昨夜飲散未眠偶成拙頌錄呈武功寺丞若猶
未弃無惜開示
以幻能際幻居塵不染塵略於歌舞地聊現宰官身有
法猶為滯無心乃是真還將所得趣試問悟空人
再答
說幻緣知幻言塵為覺塵覺知今亦遣塵幻豈關身獨
軆方無對䨇修未是真因君祗夜頌自愧小乘人
提舉劉司封訪别將赴滏陽輙成五十六言(劉流)
乞領琳宫作散仙雲情鶴態任天然榮驅軒馭歸仁里
懇拜封章觧計權尺璧時光湏愛惜寸金鄉土且留連
銅臺事事君誇詫莫望西山緊着鞭
偶成小詩贈提舉劉司封
向上應無快活人斯言未敢便當仁留君且住非他意
好作熙寧第八春
家園酴醿自京寄至奉送提舉劉司封
小圃酴醿爛漫開盈箱采得寄銅臺當花對酒熏然意
似到清香洞裏來
提舉劉司封監牧張職方詠酴醿詩皆以微文
形於善謔輙成累句聊用解紛
蠻牋往復寫瓊瑰皆是論都作賦才花本無情亦無語
清香自到鄴城來
已折素華迷雪苑更將瓊豔照冰臺劉郎曾入仙源路
又到唐昌觀裏來
招仲通司封府園避暑
騎山樓下水軒東一室初開待白公(白云竒章欲於南溪上别葺一室與)
(白傳止宿故詩云終恐不如南澗上别開一室待閑人)雖是不如南澗土都緣却
有北窗風銜杯避暑稱河朔飛盖延賓在鄴中觧榻况
逢徐孺子饋漿加飯與君同(卒章戲之耳)
金宿樓望月呈仲通司封(是夕與賓佐會飲後園)
滿滿十分酒高高百尺樓於兹賞圓月况乃值中秋天
宇浩無際露華光欲流西園清夜景公幹不同遊
緬想建安盛西園飛盖遊初筵會才雅今夕繼風流月
伴昏星出雲隨晚吹收老生於此興不减庾荆州
詩贈提舉竇侍郎(舜卿)
紫髯真將白雲卿總領琳宫道氣清&KR0008;竹一林曾斷買
青溪三弄得遺聲季倫自作思歸曲向秀方深感舊情
雖恨功名非謝傅樽前更欲聽君筝
舟中别後中夕無寐偶成四十言奉寄中輝大
卿(史)聊致黯然之懷(史炤)
五十年親友如今兩鬢霜相逢在淇澳所樂似瀟湘話
舊如春夢聽歌放酒狂壓關樓下别一夕九回腸
依䪨謝運使陳虞部生日惠雙鶴靈壽杖
仙禽壽杖垂佳貺麗句雕章煥列星深悉至懷形善禱
擬延西景駐頽齡
青田䨇戲九臯鳴屈降仙姿入戶庭宜與衰翁為老伴
雪毛霜鬢共星星
瑰竒擢秀從王屋靈壽傳名自漢庭仁者存心安老者
欲扶蹇步得長寧
美幹非緣削治成挺然脩直體堅輕仙郎曲借扶持力
使助登山蠟屐行
熙寧丙辰十一月二十八日安正堂喜雪
凍雲濃厚朔風嚴紛揉瓊霙撲綺簷斗變至和緣帝力
迎知上瑞恊人占晚歸漁市蓑衣重曉上旗亭酒價添
更待三英同勝賞翩翩賦筆紫毫銛
雪霽金宿樓閑望偶作
盈尺初晴皓采鮮長空極望勢漫漫銅臺不憚三休上
冰井湏添一倍寒舟楫似從雲外過園林如在鑑中看
冬來景象今方好未到黃昏且凭欄
詩答鄆州分司李待制許中春寵訪(師中)
念昔多聞友於今四紀強滯才君絆驥叨命我循墻二
月芳期近三臺淑景長東郊望飛盖原隰有輝光
謝假新舟(贈運使陳金部知儉)
使艦新城泛碧瀾更陪李郭共登山(同計運李龍圖學首郭郎中共載)
深慚一水如衣帶不稱君家舊濟川
寒食遊壓沙寺雨中席上偶作
魏公前歲朝真去(盛傳道士拜章見魏公于天門)寂寞闌干尚有情莫
道甘棠無異種至今留得雪香名(魏公命主僧建雪香亭于蔾園詩刻在焉)
沙路無泥地側金滿園香雪照瓊林一枝帶雨尊前看
還是去年寒食心
機宜職方見示三月十八日遊船場見許公亭
詩追惟文靖公之舊蹟輒成四十言以繼善聲
文靖居留日于兹事勝遊春塘雖有草夜壑已無舟(造船)
(場有藏舟澳)召伯昔所憩魏人今再修不緣從衆樂争忍過
西州
某伏覩運使金部運判祕丞運同贊善贈長老
元師詩一首舉唱三觀圓成叵測精微但深讃
歎輙不自揆願繼善聲素昧宗乘頗慙蕪陋
此土久無臨濟嗣宗風不振至於今方當魏俗依僧室
須訪堯山禮道林東去懇邀香象駕西來頓識祖師心
紺園變色慈雲庇蔀屋容光惠日臨理事融通周法畍
處時同就聽潮音不分孔老為三教欲使瓶&KR1083;作一金
得度皆欣龜值木當機盡許芥投針伽佗孤起開晨景
(運使金部首形歌咏)伊字齊修昭暝隂(運判運句繼作頌言)獨愧鈍根非了
了宛同眢井自沉沉願將天鉢清凉水净洗昏眸與濁
襟
效唐杜牧之對酒絶句
醒時忙事醉時閑隨分傾杯也破顔若使玉樓休釀酒
春風應不到人間
追和
銷磨歲月功名内檢束身心禮法中除却高陽詩酒伴
人間誰觧惜春風
問石楠
遣使赴西洛因書問石楠栽培既已久圍徑必湏添(恊韵)
布菜應籠檻抽梢定出簷丹心與勁節無惮雪霜嚴(此木)
(盛冬枝杪生紅心)
問栝
酷愛池南栝當年手自栽出藍常有望生白固難催(此木)
(逾百年即有白衣如粉本草謂艾納香者)得地根彌固凌霜勢不摧楸梧皆
不問為爾亦凡材
書扇
莫結新情斷舊情斯言明載坐忘萹心名口誦為深戒
祗恐迷情逐景牽
詩答致政范侍郎致政内翰侍郎榮過郊居少
駐軒馭兼留詩詠俯賁丘樊輙次元韵
郊居誠弊陋平地見伊光適值華軒過仍當煦景長幸
能留憩止豈敢謂高凉綠篠緣荒徑青蘿補壞墻勸耕
周厥土問稼保斯箱處擇仁為里歸尋醉作鄊老懷從
放達宴坐絶稀望後躅承相顧交情孰可方清吟委珠
玉雅奏恊宫商似震驚群蟄如牷薦大房畏塗逢善友
酷暑得寒漿三復勞鑚仰詞雄韵更強
運判祕丞(黃)以某自大水後久無燕集聲酒之
樂貽書問念繼以佳章輙依來䪨和呈(黃莗)
下水關樓張別宴別來惟是寄䨇鱗近緣荒政湏藩樂
趣辯輿梁為濟人(水後橋道俱壞朝旨督促脩治)歌罷貫珠收畫扇舞
停回雪卷文䄄蓬山叔度憐勤瘁繼走郵筒惠訊頻
謝運使陳金部生日惠繡壽仙香爐合依䪨和
二絶句
絺繡為章古法傳刺文肖象用功專他時携去伊川塢
欲並西方皤叟仙(伊上弊居有積慶蘭若中有范瓊所畫皤叟仙得於成都大慈寺世稱名)
(筆今得壽仙可為䨇絶得非竒物有時而合耶)
詩緣大雅成歌頌器自良工得範模珍重星郎為壽意
更從蘭省輟薰爐
龍圖給事使還過魏少留仙旆道舊為樂因及
北史魏收之語作為雅章輙敢繼聲聊資一噱
(蘇相頌)
劇談亹亹陪麾麈竒表堂堂對伏犀易作詩章頻有得
難為逋峭豈無稽回驅大旆㡣沙北歸直清廂虎帳西
(龍圖閣在資政殿西)久困土山緣直道侃然常恥病于畦(子容頃罷西掖)
(退為散郎奉常恭逾年)
路上舟中作(初致政自京還洛)
詔乘巨艦濟安流聖念偏于老者優堪笑覇臣何𤨏𤨏
五湖歸去一扁舟
行及白馬寺捧留守相公(康國韓公)手翰且云名園例
惜好花以俟同賞因成小詩
公書苦惜春光晩柳絮榆錢撲面飛惟說名園絶竒品
留花未發待翁歸
去歲曾吟怨別詩今春醉賞又参差洛城雖是歸來晚
趁得姚黃正發時
留守相公(康國)寵召同賞花歡飲兼示雅章次
韵
洛表衡臯糓雨天歸來景物尚鮮妍喜隨使旆尋花圃
急趁賓簮赴綺筵酒撥嫩酷傾綠液曲調新譜促朱絃
玉堂仙客應潜笑強作風情學少年
潞公文集卷六
