潞公文集卷三十三宋文彦博撰
乞罷重任
御書批答(皇祐元年)
卿近進乞觧罷重任為遷葬事於私實便於公似有所
妨今正使卿當其國政推誠委用君臣同體所求難從
所便更不消再上封章乞退所請宜不允付文某
第一劄子(熙寧二年)
臣伏望聖慈以臣上表乞觧重任求領近郡特降宸翰
封還臣章諭令勿再上者君父之命理當必從臣子之
志亦有所守臣蒙被厚恩忝塵近位豈欲輕去軒幄自
取疎外誠以年事衰晩精力減耗不能則止須合自陳
若靦然尸禄必當癏官祈觧樞衡願假符守庶寬職責
稍息疲癃惟陛下天地父母哀而憐之必賜開可無任
又
臣以非才久塵重任衰老疲薾力不勝任惟極至誠上
干宸造必祈矜憫俯賜俞從雖更多言無易此懇豈敢
喋喋徒煩聖聽切見知河陽陳述古到任已久臣雖愚
短願假符守猶冀勉駑粗寬西顧臣無任
又(并手詔一封同封回)
臣伏蒙聖慈以臣上表乞守外郡特賜批答不允仍令
斷來章及差中使傳宣撫諭即時已附状先具奏謝伏
念臣于今早得對嚴宸且陳至懇必期天造俯從人欲
豈謂犬馬微志未能回蓋高之鑑伏地循省但極兢惶
臣被遇三朝豈敢輙圖安逸實以衰朽難當繁務庶得
許從外補稍遂休養異時或委繁使豈惜捐軀論報又
以今兹表裏寧謐愚臣方敢陳請伏望聖仁憐察必賜
俞從臣無任
又
臣累上章表罄竭至誠未蒙天慈矜察雖欲再三披露
無易前懇固不敢重複煩言仰凟聖慈然屡為詔旨伏
積兢惶亦不敢輙自歸司敗涉於沽激今當待罪私門
恭候朝命萬一天慈矜恕俯徇愚懇許從外補稍貸疲
駑則老臣蒙更生再造之恩不勝大幸謹具奏聞伏候
進止
又
臣伏蒙聖恩特降中使封還臣今日所上劄子及傳宣
撫諭便令供職者螻蟻微誠不能感動天意又以屢違
詔旨退伏私居以待嚴譴雖至仁寬貸而未俞勤請區
區所懷隕越無措臣愚尚冀天慈垂憫必從所欲假以
外補稍寬疲薾情廹於中言無倫次臣不任惶恐俟命
之至謹具奏聞伏候進止
又(熙寧四年)
臣伏蒙聖慈封還臣所奏劄子以臣陳乞外補未賜俞
從仰味聖言伏增感懼切以犬馬之微猶知戀主況臣
奉事尤右行將五年至仁㴠容厚禮優假豈當輕去軒
幄自取疎外直以衰老疲劣勉強不前覆餗是虞履冰
如慄然每欲陳請必深愧畏内惟悃愊終冀矜從伏惟
陛下天地大恩日月委照俯從所欲俾守外藩勉其寸
長尚可圖報臣無任
又(熙寧五年)
臣内訟非才久塵大任已瀝誠懇仰叩高明祈觧樞機
之近司并還將相之兩綬得以散秩假守便州必冀聖
慈俯從人欲重念臣齒髮衰殘精力减耗不能則止自
知甚明當退一也久妨賢路無補聖政當退二也賦性
孤拙與時多違當退三也所當退者三而晏然尸位陛
下聖明以臣為何如人天下清議以臣為不知止臣雖
愚惷粗有肺肝夙夜以思不遑啓處恭惟天地至慈不
使一物失所伏望亟發俞旨俯遂勤請臣無任
又
臣聞慈父不能愛無益之子仁君不能畜無用之臣如
臣不才可謂無用臣自叨樞筦首尾八年訖無猷為上
贊述作官忝空徒任居諭道而無一論可禆聖政職兼
常伯責在納言而無一言可回天聽加之衰朽䆮以耗
昏尸禄若斯靦顔至甚是敢力傾懇悃薦拜封章祈觧
樞機之近司并還將相之劇任得以散秩假守便州庶
逭人言免妨賢路伏望陛下憐其舊物貸以寬恩未責
曠官亟從所欲臣無任
又
臣伏蒙聖慈以臣乞觧重任未賜俞可特降中使封還
臣所上劄子并傳宣撫諭已具奏謝切念臣年齒衰殘
雖任樞務累年以來頻乞出補閑郡聖慈全度終未允
從今以西事向寧及密院忝除副使臣方敢再申前請
必望聖慈俯從所欲臣無任
又
臣以累具奏封乞觧重任私居俟命未奉俞旨薦被聖
聽臣自前日入見陟降俯伏及歸私第左膝轉加腫痛
欲望聖慈許臣在假五七日將息稍得平愈即當入見
伏候進止
又
臣以衰老不才久玷樞筦比年以来奏章數十上祈觧
重任乞從外補聖恩存錄未賜允俞蓋犬馬微誠不能
上動天聽日勉一日于兹八年精神内竭筋力外耗今
以邊事寧息力伸前請必冀聖慈俯遂人欲臣復内訟
才拙望輕精明不能洞幾微重厚不能鎮浮薄于國之
謀固多疎闊為臣之義自當退黜伏望聖慈憫憐舊物
尚假寬矜終賜保全早從所欲臣不任
又
臣累乞外郡直以衰老無補勉強所難惟望聖慈矜貸
許其均勞累蒙敦諭令赴朝供職雖出對天光口陳誠
懇陛下必加存眷未容觧去臣子之情仰荷宸意難以
喋喋固辭須至不避嚴誅有違聖旨俯伏私居必期得
請臣無任
臣辭窮意切伏望聖慈早賜矜可
又
臣皇恐臣之至誠危懇偹瀝於累章而天聽蓋高未賜
俞允仍俾亟復其位未即奉詔伏深惶懼嚴誅重譴所
不敢逃然臣所恃者聖仁如天必加矜察是以不避再
三之瀆猶敢控陳伏望憫臣久勞精力耗竭許從外補
以保衰年臣無任
又
臣累具奏章乞外補未蒙俞可及連遣中使撫諭亟令
供職愚誠懇切久不奉詔以是自訟俯伏待罪然猶仰
恃聖慈必從所請臣無任
又
臣伏蒙聖慈特降中使封還臣乞外補并待罪劄子及
傳宣撫諭已别具狀奏謝切念臣止緣衰老無堪久妨
賢路連章累奏罄竭懇誠必望聖慈特賜矜允仍乞於
冬至節假前早賜處分臣無任
又
臣上章乞守外郡私居俟命於兹累旬今冬節假開伏
望聖慈矜允早賜處分
又
昨晩蒙降中使撫諭及封還臣所上劄子至夜即聞鏁
學士院必謂已降指揮遂臣所請今即知是降德音於
河隴臣今不避譴責私居待罪須至再有陳請伏望聖
慈矜允
又
臣以齒髮衰殘精力减耗數年以來累乞觧罷重任出
守近郡聖慈念舊未忍遐棄愚衷雖切天意未從去冬
伏蒙聖恩矜其疲薾許至今年同天節後聽從外補德
音親被睿旨丁寧復云不須上表即便踐言臣今更不
敢别上章表仰瀆天聽伏望聖慈特申前命錄臣向時
累奏許觧重任假守近郡臣無任
又
臣伏蒙聖恩特降中使賜臣詔書以臣乞觧重任外補
近郡未賜俞允尋具狀奏謝伏念臣年齒衰殘精力减
耗内省尸素日虞曠敗數年以來懇求外補庶勉妨賢
而聖度含容未即遐棄緣去冬懇請蒙聖慈憫勞俟至
今年同天節後聽觧重任許從外補且云不須上表便
可舉行臣方敢再瀆天聰必期得請臣竊謂天子固無
戲言王者必信出令伏望聖慈憫臣衰疲允臣勤請臣
無任
又
臣以去冬親被德音許至今年同天節後聽觧重柄出
補近郡仍云不許更上章表便可舉行定命臣所以祗
具劄子自陳必謂便降諭旨今乃申遣中使特賜答詔
加以敦諭亟令復位即乖誠願深積兢惶須至别具表
章再瀆宸聽庶期矜察允從仍乞只據臣今所上一表
早賜處分臣無任
又
臣丹誠至懇已罄竭於累奏更無可陳述惟仰告天慈
憐其衰老許其外補聖言可復人欲是從臣無任
又
臣昨日隨表上手劄子再瀆天慈蓋臣之丹誠至懇已
窮極布露更無可陳惟仰告聖慈天地父母哀而憐之
俯察危衷許從外補臣無任
又
被俞音今兹邊事既寧老臣必期得請祈天俟命願賜
哀憐臣不任
潞公文集卷三十三
