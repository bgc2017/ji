潞公文集卷十九宋文彦博撰
奏議
供取索英宗遺事(熙寧元年)
先帝切於求治審於任人臣等因進擬差塗官上曰朕
向在藩邸每聞朝廷除官多是不厭衆論朕亦以為掄
選未當及朕臨御以來精意求人不恡好爵今選於衆
方知得人頗難然隨才任之使各稱其職可也臣等上
奏曰帝王任人不藉才於已往不俟賢於將來隨才
任之誠如聖旨
乞戒勵諸路將帥(熙寧元年)
今西事方興用兵有漸欲預行戒勵諸路將帥
一將佐逐日公共協心講求兵政邊事各務周知利害
藴蓄有素臨事不惑則鮮有敗事
一將佐依時躬親訓練士卒務令事藝習熟人情相
諳免致倉卒悮事
一將佐須各熟知山川險易道路遠近敵人情狀所
貴用兵料敵不失機會
一將佐等須熟詢康定中用兵次第鑒當日之失策
則可以致今日之得計
一兵分勢弱取勝必難仰本路經略總管熟議戰守
之兵各有定數兵有定將量力應敵必求全勝無
若康定中累為誘兵所陷
一沿邊小堡寨若遇大寇不能支吾即檢詳前後處
置臨時或須併入大寨不管落賊奸便
一賊寇大入更相赴救或逐路牽制仰細詳前後指
揮處置不得至時觀望不進有悮大事及不得輕
有舉動致有敗衂
一常切選得力勾當事人探候賊中事宜如所報得
實及致官軍勝捷一依前後賞格施行
一行軍賞罰常須檢詳所貴倉卒易為處置
一所須財粮常須計會運司計置有備仍須體認邊
儲難得豐備不得非理妄用
一經略司機宜官常須編排檢詳本司前後文書務
要習熟齊整緩急處置報應有所依據不致差失
稽遲有悮大事
一機宜官不得與本路兵官過從結納及赴筵宴有
妨行遣文字
乞禁止漢人與西人私相交易(熙寧二年)
檢會累降指揮沿邊諸路經略安撫使嚴切禁止漢人
與西界私相交易博買非不丁寧近訪聞諸路沿邊因
循習俗不切禁止常有番漢私相交易蓋緣官司不遵
守條貫明行賞罰是致全無畏避及無人發摘告陳近
又聞西界不稔斛食倍貴大段將牛羊青鹽等物裹私
博斛斗入番不惟資假盗粮兼妨沿邊及時計置收糴
軍儲令欲再下逐路經略安撫司依累降指揮施行
奏陜西保毅軍利害(熙寧四年)
據涇州保毅軍人戶程奉先等狀乞除放保毅軍及乞
免放送納見錢事檢會熙寧二年八月終據陜西沿邊
四路經略使與轉運使薛向分析擘畫到逐處保毅利
害看詳鄜延環慶兩路保毅軍皆是於人丁上點差尋
並撥倂充義勇外涇原秦鳳兩路毅從初並於人戶地
畆上件差只有相承祖名元無正丁充役皆是臨時衆
戶依地畆合錢僱人充役每歲典賣地土於契帖上開
坐合着保毅分數隨地推送及至應役之時出助錢數
多不齊足經官理索即勾集典賣衆戶管認分攤極煩
追擾尋牒兩路保毅五千餘人更不勾追只令合着保
毅每一名共納錢三貫文各於税簿内開坐合着分數
隨夏税只於本州縣送納見錢不得支移折變如遇典
賣地土亦依分數於契内開坐如兩税法割移其納到
保毅錢别作一項封樁如本路有修城或隨軍差役却
將上件錢僱人充役即不得别將支用自行下此指揮
後秦鳳路已依准施行公私為便别無詞訟惟涇原路
據人戶狀稱乞依舊充役免放納錢尋降指揮例與减
錢一貫每名只共納錢二貫文去訖今又據程奉先等
狀乞免納見錢及乞除放保毅軍體量得自前保毅人
員與逐州典利在輪差保毅在州占使因緣侵漁弊倖
不一今欲令本路經略使更切體量利害如果是本欲
保毅人戶納錢不便即却令依舊充保毅非時不得勾
抽在州縣及諸官下占使除大段修築城寨及隨軍搬
運軍須即得勾抽差役所有自前已納不拆保毅錢具
數封樁抵充和僱夫匠修完城壁
奏西夏誓詔事(熙寧四年)
夏國遣使通和今月二十三日中書樞密院同奉聖旨
令押伴說與西人除綏德城界至欲令趙卨商量外餘
依從來蕃漢界至重立封堠掘壕塹封堠界壕内蕃漢
任便樵牧耕種彼此更無所禁於界首擇蕃漢稳便處
置立和市許蕃漢交易漢收漢税番收番税候商量上
件了當即納誓表降誓詔待之如舊
又
一興置和市檢會前年冬已令蔡延慶等各於逐路先
次密切體問自來番漢客旅博易往還之處相度置立
和市須至兩界首開置市場差官監轄番漢客旅除違
禁物色外令取便交相轉易官中止量收漢人税錢西
界自收番客税利去年夏諸路已相度到利害相次便
值西人於慶州作過遂未曾施行今欲重舉舊議(此一篇即)
(不係誓表内開說)
一綏德城為未曾立定界至致去年修立堡鋪頻有交
争欲令押伴說與西人同延州差去官分明標立定界
至載在誓表所貴久遠别無交侵(此一節剏新須入誓表餘依慶歷四年誓)
(表誓詔)
一秦鳳路甘谷城至治平寨通謂堡自來雖界至分明
為未有壕塹以致累年頻有西人侵入地分今令秦州
德順軍於本界内開㙭界壕所貴久遠别無交侵(此一節祇)
(是於界至内剏開界壕止欲令西人知勿令沿邊首領妄有占)
乞别定益利鈴轄司畫一條貫(熙寕四年)
臣勘會益利鈐轄司以所部去朝廷遠承前體例事由
便宜裁决所以上體倚寄之重亦以安服遠人之心二廣
雖亦遐遠權其事體輕重不侔均順之事耳目未遠故朝
廷擇守比他蕃鎮絶重舉西南事一以委之慶歷六年臣
知益州時屬饑菑列郡多事賊盗興起刑獄淹延事稍
有疑例欲奏决臣勘會得益利路鈐轄司多是承例酌
情便宜區斷尋曾牒轄下州軍今後勘到合行奏聽勑
旨公案且先申當司以憑相度其間有别無疑慮或情輕
法重可以末減情重法輕當從嚴斷者率皆便宜决遣内
有事狀必難裁處方敢奏聞兼朝廷不以為非在川蜀甚
以為便邇來事體與昔頗殊處置之間或多齟齬今本
路提刑司累奏乞别定鈐轄司畫一條貫猶恐本路鈴
轄司今來依舊引用臣慶歷六年川蜀饑菑之時權宜
公牒致監司官頻有論列欲乞送刑法司依本路提刑
司别定鈴轄司畫一條貫所貴經久遵守施行取進止
論用人(熙寧四年)
臣屢被德音將來西事寧息更須精擇守邊之臣積粟
訓兵為經久之制此乃陛下恭紹祖宗之丕基慎守盈
成之大法將欲躋斯民於富夀致天下於太平臣退思
之不勝竊忭又思以虚薄孱拙不能上副陛下孜孜求
治之意更增悚惕今所擇邊臣雖未得周才及已試之
效但思慮精審不輕舉妄動以求徼幸苟圖進身則已
善矣復能訓兵積粟節用愛民恩威兼著將使遠人懷
附非但不敢侵侮而巳兹所謂長城巨屏致朝廷高枕
無虞矣若一用輕險躁妄之人使之守邊為國生事以規
身利則邊無寧謐之歲兵無休偃之時中外擾然民不聊
生矣臣謂有唐天寶建中之難可為龜鑑開元初明皇勵
精求治任姚宋為相馴致太平當時不賞邊功以妨生事
及天寶之際林甫國忠作相引用匪人布在朝列時以
承平既久才力富盛於是邀功之將務恢封略以甘上
心欲蕩滅契丹剪除吐番喪師者失萬而言一勝敵者
獲一而言萬寵錫之極驕矜遂增哥舒翰統西方二帥
安禄山統東方三帥踐更之卒俱授官名郡縣之積罄
為禄秩於是驕將銳卒萃於二統邊陲勢強朝廷體弱
禄山一唱中原蕩析元和中宰相李絳亦對憲宗云開
元之末奸臣說以興利武夫說以開邊天下勞役以至
大盜竊發兩都覆沒憲宗又嘗問侍臣建中之難朱泚
盜據宮闕德宗播遷梁漢致亂之由宰臣李吉甫對曰
德宗之初躬行節儉任崔祐甫作相動遵至道及祐甫
歿繼其任者或非其人忠諫不聞小人乘間邀功便巳
苟媚當時以為河朔未賓宜用力取甘言先入主聽致
惑是時國材不足趙贊司國計先纖細刻急括率京師
商賈富民又諫官陳京獻策税屋間架立法峻急人情
愁怨遂致京師叛亂鑾輿播遷實由輕用兵信小人剥
下之謀以致危亂是二臣者皆願憲宗追念前朝之失
以為元龜(所論天寶建中事皆出唐書非臣附以臆說)臣今伏聞德音以西
事寧息之後慎擇邊帥為經久之制實安邊息民之遠
圖乃馴致太平之長策天下幸甚然尚慮有邀功生事
之將希時取合之臣潜為甘言上惑睿聽伏望陛下鑒
前古治亂之由更加詳察或付之外廷公議可否兼樞
密院每進擬用人陛下累云某人好作事可用某人不
肯作事不可用臣愚以為事有可作而不作誠為過矣
未遇可作而作失其宜矣不可作而妄作非惟害事實
害治道夫下之人不從上令而從上好上好是焉下有
甚者且中人常情鮮克守經趨時希旨從上所好則必
勉強作為不計後之利害止圖一時僥倖者衆矣伏望
陛下察其言觀其行原其始要其終可行而行可作而
作庶無後害比者臣以劉邵人物志進說未審陛下以
為如何臣以邵之書主於&KR0008;察人物於任官擇材之法
有可觀焉故其序云明王之宜玩宰相之宜覽又曰人
之質量中和最貴中和之質必平淡無味故能調成五
材變化應節是以觀人察質必先察其平淡而後求其
聪明至於人主任材亦貴平淡若道不平淡與一才同
好則一才處權衆才失任夫一才處權則憸邪之人枉
道附離而希進朋比之風扇矣衆才失任則端方之士
守分卷懷而思退忠正之路梗矣然則於任人求治之
道必有所偏偏則必有所害傳曰遠佞人去鄭聲夫佞
者才智之稱盖邪佞之人必有小小才智以飾身而干
進其事君也務納小忠興小利以自效夫小忠必為大
忠之賊小利必為大利之害苟人主不早辨之終必致
於禍亂如聖人之於去佞其戒尤為深切書曰在知人
在安民知人則哲安民則惠能哲而惠何憂乎巧言孔
壬伏願陛下貴平淡之道以用人使羣才不失其任推
哲惠之心以去佞使羣邪不干於正堯舜所以致治而
於變時雍者由斯道也臣備位樞近内省尸素思竭區
區上禆聖政干冒旒冕伏候嚴誅
潞公文集卷十九
