







　　欽定四庫全書

　　龍雲集巻十五

　　宋　劉弇　撰

　　書

　　上曽子固先生書

　　先生閣下厥今推文章選鋒擅天下能事者誰乎徴諸
學士大夫必曰曽公其人也使學士大夫類能知閣下
所為則弇萬萬無可言者於此焉徒曰曽公文章擅天

下而初不究知其精微則弇雖欲不言得乎哉葢世皆
科舉輩徒知閤下之能文而獨不知閣下所以能文者
非徒能文正在能變耳使舉近而忘逺摭故而不&KR1868;其
新方將脂轄東引而未始收迹西踐則窮矣尚安得為
完文乎顧以為能知閣下之文要必無昜弇者請捃摭
其一二試妄商焉(京本有庶字)必有合也文章之難也(京本無也
字)從古則然雖有博者莫能該也則處此有一道焉變
是已自樸散以來誰非從事乎文者其間重見沓出雖

列屋兼兩猶不能既其實然其大約有四曰經曰史曰
詩曰騷而諸子蓋不預也則亦不離乎變而已經之作
也使讀詩者如無書讀書者如無昜其讀禮春秋也亦
然豈唯句讀而已其取名布義也亦然禹貢載禹治水
北徂東漸計往返無慮數萬里足所投(京本作接)者幾所身
所嘗者幾事而首尾纔千餘言焉及丘明之傳經也件
為編年而侈幾數百倍焉遷之為紀傳世家書表則又倍焉
其後有班范晉陽秋魏略之類則又倍焉不害其為史也詩

之約也一言而已曰肇禋已而三言曰盧重鋂已而至於五言
曰贈之以芍藥甚者如誰知烏之雌雄乃有六言而由漢閲
唐又有七言焉不害其為詩也離騷之文則固異乎招魂矣
招魂之文則固異乎大招矣於流而為揚馬之麗賦(八字京本作九
歌九辯)則亦無適而不異經也史也詩也騷也其每變乃如此
昔之人徜徉不根宜莫如莊周至其卒收之也乃有天下篇
焉賈生之書如陳政事一篇其刼束世故僅如卑卑之申韓
及讀懷沙悲鵩至欲㧞堯孔之外犍而直將以此世與

夫未始有極者逰也夫是之謂善變此殆韓愈所謂惟
陳言之務去陸機所謂怵他人之我先者歟二漢而下
獨唐元和長慶間文章號有前代氣骨何則知變而然
也如李翺皇甫湜輩尚恨有所未盡下是則蟲讙鳥聒
過耳已泯(京本作随盡)葢無以議為也韓子之文如六龍解
騑放(京本作落一作著)足千里而逸氣彌勁真物外之絶羈也
柳子厚之文如蒲牢叩鯨鐘驍壺躍俊矢壯偉㨗發初
不留賞而喜為愀愴凄淚之辭殆騷人之裔比(一作民)乎

李翺之文如鼎出汾隂鼓遷岐陽鬰有古氣而所乏者
韻味皇甫湜之文如層崖束湍翔霆破柱當之者駭矣
而畧無韶潤(京本作韻)吕温之文如蘭榱桂橑質非不美正
恐不為杞梓家所録劉禹錫之文如剔柯棘林還相影
發而獨欠茂密權徳輿之文如靜女莊士能自檢儆無
媒介則躓矣若閣下之文則廓乎其能周燁乎其能明
歛乎其若有所待𦕈乎其似不可攬而取也挑(京本作抗)之
以果而不失於鋭駕(京本作踔)之以逸而不至於放聳之以

嚴而不傷於介振之以冷汰而不過乎絜和平淡泊而
非直紆餘委靡也愍惻怨悱而非直騷條感發也葢自
六經已還諸史(京本作子)百氏下至山經地志浮屠老子之
書與夫翰林子墨之文章在閤下貫穿畧盡矣至於長
哦短篇尺簡寸札音期灑落率有妙趣藻豐(京本作典)而證
博意滋出而義愈暢真博大者之言也語其形似則如
白玉田種種(京本作觸處)渾璞如青翰客而有秀舉(京本作峯)如
天驥跼影筋理䬃灑如喬松弄之真率徑盡如炙髁(當作

輠)聨環之運而不窮也如疾蒐者之扼態脰而絶貙臏
也如鋸齒錯列初若齟齬而卒乎其相承也如荀生之
辨車輞叔向之别勞薪昜牙之判淄澠而不可以非道
入也嗟夫是其為曽公之文歟此弇所以有見乎閣下
者也弇渉世不韻往者孰謂閣下不以過踈乎已者見
畧而正用過譽乎人者見取因一介行李之間北走京
師亟欲㧞置門下使與賢子弟游故雖弇亦以為他日
之願望誠有在於是者不可以無償也冒不測之汝漢

走千餘里之襄陽於斯時也去入謁之艱無門屏之伺
一朝而足迹接焉顧不幸哉脱或泯黙自同乎衆人則
閣下當誰與進者謹因藉手次一二具之録耶棄耶惟
命是聴入冒台嚴俯伏待罪不宣弇再拜

　　上曽子宣樞密書

　　樞密中大閣下熙寧之治光華至今要是君相萬世一
遇明效決非偶然也開乾闔坤上追唐虞三代下睥睨
不可有加之後世造出法度有如吾神考加惻恒至到

(京本作懇惻至意)刷滌滯廢惟新逺圖不揺奪於異意浮議也
取先後孔孟動符淵衷而後已廟謨國計有如吾王荆
公于斯時也進受知天子旁連茹宰相步趨玉除出入
承明與鳴玉曳履者號一時任事大臣不過二三人而
閣下居一焉士亦有前慮却顧尊主庇民如賈生之陳
政事劉向之輸忠赤者乎求之無有則必曰曽公嘗建
明某事矣天子以為能宰相以為便已而効之民也果
然士亦有論列上則侃侃誾誾如嚴助之通籍吾丘夀

王之方畧輻凑者乎求之無有則必曰曽公嘗可否某
事矣天子莫之昜諌官御史弗能奪已而効之民也果
然大率肇事商功之臣類皆峭刻深中流入於詭智而
薄恩如閣下所至則恕心用焉得君每專則視吾言之
亟入唯所迎合而已如閤下所至則公道存(京本作出)焉由
此觀之閤下信乎其無負於熙寧君相矣及夫時運而
事遷論者曽不顧成効何若至出私智追悼前日有為
大臣并與先朝不刋之令甲(京本作典)而竊議之無復忌憚

夫聖心賢迹炯若懸象王氏之學不待較而可知也而
攻焉者不啻晨霾宿祲之蝕(京本作曀)清明而一時薄俗子
又皆諱治其學方閤下與大丞相親更其間屢折數推
(京本作挫)曽不少貶猶玉火而銅燥濕扶持固䕶十有餘年
(二本下有以至今日四字)誰者能之如閣下信乎其無負於熙寧君
相矣今者仁聖在上幸恢復先帝偉蹟(京夲作系)加恵於天
下甚厚始擢用二三大臣而閣下又居一焉夫今日之
君相則前日之君相也觀㑹通為有素視成效為不誣

且閣下既能無負於熙寧則其肯茍且於紹聖乎意
者天子非盡用閣下所長驅一世乎仁夀其勢不止
則西樞殆温席地而東府行為得志之秋矣某也敢以
為賀焉某生廬陵薄城(疑)才與不鏤自彫者異文學吏
事取衆人銖兩之效未能逺過則已不足自列矣至於
區區之家世伶俜蕭衰才取具而已獨何足為左右之
浼耶故皆畧之而未暇言焉顧以謂閣下徳望髙一時素
心期古人昔者雖不得而親炙之然念之殆不置食頃

凡二十年于兹今則與霜吞之顛毛黄口之稚子並編
為清世幸民受閣下賜矣則在某似有所加損(京本作然在某
似未見有所加損)誠願一日徙席而當崇崛顧盻皆青春咳唾
若(京本作率)霖雨則如某之不肖亦鈞上之一泥冶中之一
礦耳其亦幸而為干將鏌耶不幸而播形於瓴甋之間
皆未可知則凡為是區區之入謁者知將不逃乎必然
之陶鑄也夫著造化不到處手唯王公大人能之舊所
為古律歌詩并雜文粗可以藉手者件如别編謹以當野

芹羊棗與所謂菖蒲菹者亦安敢以為果投閣下嗜好
也今夫貴人之倦客也必遮列甚肅而厨肉(二本作内)每有
餘糞除之人拙而守閽典謁辨慧而工於是為之説曰遮
列甚肅則喜自尊大厨肉每有餘則急頤養而怠應酬
糞除之人拙則轍跡益加希守閽典謁辨慧而工則長
於拒閉而士不得通若夫喜客者則反是必坐席數敝
而將命者更贊迭唱矣士之馬不櫪而偵伺者疲於致
命矣於是又為之説曰坐席數敝客展敬居多也將命

者更贊迭唱接引益力也士之馬不櫪在道衆也偵伺
者疲於奔(京本作致)命赴焉者恐後也嗟夫此盛世事也以
某今日之所見閤下則有焉其過人逺矣且任大臣責
計安宗社所不足者非富貴也人而已矣故曰上臣事
君以人願閣下之終之也於其卒也復為客説以獻干
冒鈞嚴俯伏待罪不宣某再拜

　　上許左丞書(沖元)

　　尚書左丞閣下士不自重而浮沉低昻於時也久矣士

不自重則名昜汚浮沉低昻於時則所入弗擇名昜汚
故世不知我貴所入弗擇故迹未加親而踈之者隨至
夫以昜汙之名投弗擇之所入以不貴之我當隨至之
踈者夫如是則浮沉低昻於時果何益於不自重之士
乎甚矣戰國之不競也士一切薄惡自視僅如愆餱之
細民而所至之國與髐然揚中之矢也奚擇齊之君朝
迎一人焉則魯之士暮而趨楚之主夕重一士焉則趙
之客旦而至儀傾秦覆樓緩蘇代陳軫犀首之徒至蝕

輪秃脛而不悔謂身累數印為尊榮躡屩擔簦為能事
甚者至有彈劍鋏以媒車魚貴雞口而笑牛後不亦(少一
字)羞而可憐哉亦可以少已矣而揖洗割肉持箒相門
穿履而行雪中遺風至漢猶在也此曹幸而無所遇合
萬一有所遇合功業之卑劣可無疑者而名稱亦隨手
埃滅矣某至士之啙窳疵賤者家江西生與願受一㕓
而為氓者齒方就學也人已笑其塊獨寡與蝸(京本作蛙)跧
而螬蟄及得一官比衆人已為㝡後而嗜拙之癖日加

於前髙門華屋望而過之者凡幾所一時貴㳺有弗合
未嘗乞憐干寵者凡幾人然自以為庶幾矣而達不侈
於窮得不償其所失道悠而車邅風髙而鶂遲於是鄉
閭詬病其前士友相與往還者敦迫其後至有比之觭
人而曽不知某之中心不獨取士不自重而浮沉低昻
於時者為戒凡若此其拘拘者固將有待夫適我願望
者聊一出也閣下道究乎變常名薄乎天淵一日較藝
取天下第一猶承蜩者之掇以至揚歴中外薦更事為

若乃東府之崇崛千栱百楹居在半天者於此一再入
矣且主上回睿眷加天奬不過二三大臣而閣下與
居一焉此亦鳯之儀韶麒之擾囿出瑞吾宋多士爭
睹以為快而天下延首跂踵相須太平之秋也某敢不
移守株鍥劍之愚於既往齎振衣彈冠之志於適今乎
故其㧞寒鄉激懦𠂻幡然改圖方自閣下始伏望誘而
進之使頗(京本作得)通姓字公卿間庶幾効跛蹇下乗蹣跚
而逰乎經途九軌也舊所為古律歌詩雜文合一通竊

自比於折楊黄華下俚之曲謹持以為台席摯不以溷
凂而替其甄采幸甚不宣某再拜

　　上葉舎人致逺書

　　太史舎人閣下伯樂逸馬於碣石之間里之人有得之
者綱而歸之夫里之人常日所熟皆緩肉駑筋得志蹊
隧間馬耳亦何嘗見良馬於是櫪之桑落藩籬之墟轅
駒磑牝(京本作牡)負稇揭橐之乗與夫三羸五駑跛驢駏驉
生死同價之毛物輩而淆焉者以百數秣以腐秸飲以

塗潦饑飽之不時也蚊䖟之相與縁撲也馬自知失職
始仰而悲俯而踉蹌若有大負他馬時有侵之者而不
校也一日氣血茀揚憤臆外張抔壤掣韁若伺若亡衆
馬以為徒戲而不知志在千里也方將弭耳摩頸㗀嚶
而狎焉則拗怒却立若不可犯噴沬一睨而馬之疾顛
者五突羣敗面而亡者七跛驢駏驉之屬辟昜遷延禠
魄奪氣羞不敢仰視自是衆馬失據蹄族大擾未逾年
里人之馬無故而耗者過半他日其子試取而乗之則

&KR1154;若曳電長子傷焉中子跌焉少子&KR0787;眙驚呼而逃焉
幾不得脱里人大恚絡吻絆蹄抶而斥之舎南之近坰
晨風暮日生意慘淡烏鳶羣啅而過之尾鬛焦秃榻耳
眵目塵蝕其瘡痍未幾而馬之僅存者才囊骨之皮與
敗楂束枿無辨㑹有柴車牛鐸坎鼓而過者馬不知以
為和鸞也於是嚼絡裂絆鼓鬃揚鬛頸(京本作頓)踵赴節長
鳴造之(二本作天)若將就服取道召呼風雲而顧影自憐者
里人熟視曰嘻是不祥産也殆遺吾殃且吾絆之絡之

抶之斥之日逺其水草之甘而夕去庌廠之華韀勒之
弗加服乘者收視而弗問自以為長謝其曹而踣殆有
日矣而猶若是戒其子斥之益力於是伯樂聞之自姑
餘之西裹糧褰裳重趼迹逸馬之所在而趨焉見之而
泣曰天乎使汝至此極也是亦我有罪焉顧其役贖之
百金㵸蘭湯十斛而浴之食以麥穱加以剪剔搔爬其
垢而起其瘡痍退而謂里人曰夫蘭筋飄灑膝本起如
團麴紫艷溢目口中出紅光尾肖雲慧(京本作恵疑當作篲)耳侔

挿竹齒平而汗溝深長求之吾馬不爽其一此數者天
下馬材而非國馬材也是馬也不馳之崑崙之丘而顧
紲之桑落之下不芻以青玉飲以白澗而敗薦黄潦日
㦸其咽服且乘者非造父韓哀而授(二本作擾)鞚於愚弄之
弱子一時曹偶非白兔晨鳬八駿之苗裔而相與居者
跛驢駏驉羸薾下乗則是馬安得不睨夫適然長鳴亦
見志耳驟得不祥之名斥而弗御亦已甚矣至絡吻絆
足馬則猶吾馬也而體加瘠矣窘辱於不知馬者之手

亦已甚矣於是四方之憐馬者不責里人而咎伯樂之
不蚤贖也今閣下文章問學道徳之粹完固一時聞人
則亦士之伯樂也有人於此其坎壈&KR1132;嵼(京本作蹇剥)更百
故出泥塗殆有甚於若馬者至其所負亦不馬譲然進
不俟姑餘之趨退不費百金之贖閣下似可坐而得也
其亦有意於兹乎不然誠恐世之知馬者一日爭先取
去則在閣下不過比之唐肆獨不傷駔儈心遺圉人無
窮恨乎不宣


　　上陸農師書

　　給事閣下昔孫仲謀因天時投人隙奄長江而有之號
君天下三分之一則豪㧞卓詭之臣時則有若陸遜實
就厥緒西殄荆楚北撓曹休(京本作操)蹶劉備夷陵卒死白
帝遜功居多抗斥閹宦預事䇿吳皓後必俘晉審而有
徴締交羊祜敵境妥綏時比之華元子反君子長者之
風有足尚者曰機曰雲焯克紹續楊駭(當作&KR0008;京本同)聞之而
爭辟張華見之而心醉又其文章瑰瑋遒縱騫踔㨗出

似不從人間來故曰平吳之役利在二陸其皖皖使人
愛慕如此然自遜數世皆吳人吳人至今語門第者類
歸陸氏何則吳中氣象比他處最號勝絶層巖䆳壑穹
岑飛嶝阜陸之陂陀鳥道樵林之掛空大者騰薄小者
縈帯錯者棊布㧞者指攢飛煙濛霧雲日之沖融相與
蔽吞翕霍於朝暮之明晦而重湖灑其隂大江截其隅
楩楠杞梓豫章之宿幹干霄撓雲不夭斧斤其餘則鷸
翠翬翟設飾之饒篠簜琅玕雚蒲魚鹽髹漆之充仭無

外求者中有玉室璿臺霞標赤城天牖之虚明石橋之
嵌絶應真之所往還仙靈羽客之所(京本所字作相與)窟宅而
上下也故天台四明鴈盪稽山與夫洞庭松竹山水之
稱以此冠天下人之生乎其間者氣鍾淑靈質應粹清
往往如古人所謂(京本無此五字)與㑹稽之竹箭迭爭東南之
美從漢以來間有人矣然卒未有能輩陸氏之盛者由
是言之彼機雲而上其真三吳之望士而陸氏者又他
族之望姓歟時更千年鮮復繼者亟躡髙蹈凌倒景而

絶徂鑣不意復見於今日之閣下也閤下才與古人比
肩學與六經表裏䇿足要津適丁休明慰彼人望正自
有素迎縷而析羣惑攝衽而就事功自孔孟沒千有餘
載中間不幸酣於冗猥不根之傳注揉以雜駮自私之
諸子而聖伏神徂日益無攷承學之士譬蟲蝕木不知
皮外更自有味於是王荆公始以粹完絶世之學解剥
頑隂揭之明光而閣下從而嗣焉於是學者知有宗師
矣辯傾而天潢飛書成而都紙翔其所該涉葢自山經

地志牛醫馬式齊諧急就渾天周髀與夫稗官之説翰
林子墨之文章無不畧具其所發明雖尺簡寸札有足
以契道者正使機雲輩復生未有能以彼昜此者也然
論其世如此其逺而表表特立如此其驗則閣下者其
真無負陸氏乎以弇之不肖雖不足以追探本始而助
張萬一竊伏下風之日久矣顧無以籍手敢操是説以
獻閣下其何以進退之干冒台嚴俯伏待罪不宣

　　上張天覺學士書


　　運使學士熙寧之治至今藹茂赫烜丕丕逼古為盛世
中俊偉顧何以得此天子聖而人材用也廟堂之上朝
奏暮下居者講蠱飭起解緩來者激干霄之氣奮薾雲
之便九列三事之人雝雝穆穆人主儲精法宫虚當宁
俯前旒皇皇為若急材而未已者于斯時也明目張膽
論列慷慨求如賈生之右諸老清閒之隙智畧輻凑求
如夀王之器天子意未必盡爾則亦奚啻牛毛麟角之
相懸耶一日執事拂衣起西蜀身槐簡緑綬則一官為

至踈逺無出力者相與佽助而先後之則一時為尤孤
立及夫吐胸中之寄攄弔古之情瞷然自平進中曽不
閲嵗履歴清𦂳驤騫風雲如布武康衢虚徐方洋(京本作夷
悠)指日言邁無不可者故熙寧間得君如執事冝不多
有淵源六經旁貫百氏則董生向歆之博古也膚寸筆
端勢軋萬鈞巻濤收瀾末力猶壯則退之子厚之懷鈆
提槧也櫽括訛繆水鏡人物了無不應其實則子將之
月旦孟堅之九等也於是天下殷然知有張公矣雖然

此自執事當然耳若夫明白空洞磊砢軒豁豪髪細故
胷中不留葢通人之格物豪傑特起者之迎受而不拒
既得之多又取焉不勤則意造物者其真執事私也禮
不妄説人某也嘗獨患古所謂大臣者或失則褊中或
失則詐諼或失則躓而弗通或失則絿柔濡忍褊中故
忌而寡容彼田武安則然詐諼故語漫而效爽彼朱博
則然躓而弗通故剛愎懟恚亦無所不至彼汲長孺則
然絿柔濡忍故撓折猥釀無益世故彼貢薛韋匡則然

此曹顧未嘗知有大體皆府憂患而宅怵迫者也曷足
為執事取哉故某之有意乎執事是誠在其天然者
人情見淵而思濯望箑而懐清風與至人居者灑然
不知鄙吝之心去伏惟昭代之矩矱後進之領袖宿舂
委屨無趨燕走越之費其擁篲而躐前旌也宛在桑梓
之近墟則為某者顧不幸哉若乃浮之量陂挽之靈臺
特不過空執事方寸許地耳某之來似非悠悠衮衮者
其將何以教之不宣某載拜









　　龍雲集巻十五

