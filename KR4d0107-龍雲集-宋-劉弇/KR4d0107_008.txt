







　　欽定四庫全書

　　龍雲集巻八

　　宋　劉弇　撰

　　律詩二

　　上金陵黄尚書安中二首

　　南来踽踽拜前塵雅睠仍從轍鮒新四照色温初似玉
一時恩到總成春非如學者論糟粕須信人間得鳯麟
况有珠璣長滿把冥搜終恐物華貧


　　千毫回斡自無旁逸勁仍聞佽石梁黄巻素心因事見
空門真味與閒長扁舟尚録袁臨汝清酒無論顧建康
五載轉頭歸一瞬門䦨依舊笑羝羊

　　和安中東樓㑹飲

　　岧嶤飛觀決層雲主意全傾合坐賓談笑龍岡下白日
衣冠麟閣識功臣欲窮人目逢山好未老秋容到酒醇
忍對南鴻問寥廓沉𡨕誰是蜀莊珍

　　和安中鐵柱留題


　　隱然平地起嶙峋千古春波此與瀕九牧貢金殊夏后
三泉下錮笑秦人力回坤軸隂機壯妙&KR0904;銀鈎榜墨新
欲識當年鎔鑄意莽蘆(疑)終恐更非真

　　王公濟四美樓

　　寸心不與一物隔逺目自為(一作將)千里期便共溪山有
情分更縁阡陌識參差層雲異日雖輕舉獨鳥長年可
俯窺緹綺到家春滿眼庾公清興不應衰

　　王公濟蘭荄(一作陔)亭


　　閭里傳驚飽物華此亭真是一生涯人知菽水歡終異
地比蓬蒿徑自佳嵗計黄雲千䆉稏春心青玉幾龍蛇
不須分外開新畹故有兒孫敵謝家

　　季倅恵詩次元韻酬謝

　　寸(一作健)毫揮&KR0904;敵連城想見仙標白玉京周鼓直須論
妙刻陶琴初不費煩聲他年浪許曽窺豹此日誰堪與
濯纓寂寞蓬茨今有助病軀那復愧登瀛

　　再次韻和酬


　　俗眼紛紛少得青獨君襟義富坻(一作莫能)京揮斤郢鼻時
驚巧持鼓雷門浪費聲正喜珠璣生咳唾敢期茅蕝被
㳺纓鯫生謭謭難論報此日方知海是瀛

　　九曲池

　　昔帝檣烏下日邊曽留清蹕此蹁躚魚龍窟暗浮春漲
鳬鴈行低破暝煙星閣摧頽空嵗月蕪城埋没舊山川
後庭一曲陳家破更看當年水調傳

　　搘笻


　　蹭蹬年來誰寄聲静搘笻竹了無營照衣簷竹露逼冷
過耳海潮風送清豈有稲粱驕雀鼠終慙醅酒費瓶罌
請纓自是男兒事咄咄胡為過半生

　　和重陽感懐

　　又逢佳節破牢愁天巻微雲盡放秋一水孤飛臨汝槳
幾人清興庾公樓螢腰亂試林塘㸃蠅陣微收几案稠
黄菊紅茰滿烏帽椒丘誰是醉鄉謀

　　次韻酬錫逺孤坐有懷


　　白簡差差長蠧魚強顔那復計三餘長波不洗客愁去
脱葉似將官况疎行樂醉鄉金欲盡投身老境嵗還除
因持舊史論窓燭大半功名不是書

　　次韻和劉次公以詩見贈

　　格老辭嚴趣復新百篇洗眼盡驚人喑嗚自是東騷將
瀟洒疑非閥閲身快甚天星秋炯炯富於倉廩昔陳陳
終慙不敵齊呀喊敢議肴羞與栗榛

　　寄兠率悦禪師二首


　　三峽當年一錫飛祖燈曽是宻傳西示徒端的只消指
灌頂分明别有醍秋衲擁雲驚曉榻病髭鑷雪照寒溪
知誰觧吸西江水賴有孤(一作狐)禪覺衆迷

　　箯輿曽約下山顔白足塵縁等是慳貪為水雲留物外
劣(一作肯)容紙墨到人間銀潢一掬愁枯肺金鑰千重想
上闗病客此身似籠鳥何時(一作不應)毳衲對斕斑

　　次韻酬何伯修見貽

　　學非歆向擅家聲僮指仍慙左蜀程夢月自憐名舊識

屠龍何補技先成悲纒風樹新創鉅心折家園獨鳥驚
樵斧漁竿有真趣不應隣叟怪逃名

　　次韻酬何伯修

　　廣場較藝號肩摩筆挫千人敏若梭共喜此聲傳烜赫
直應無物(一作計)避爬(一作包)羅雅音尚汩多哇鄭荆璞誰
收(一作明)屢獻和洗眼今看色絲語快於執熱濯東(一作清)
波

　　次韻酬譚履常送致政徐朝奉


　　拔迹朝閨太早生不容餘藴付功名肯縁簮紱重回首
似共林塘别有情恰恰𠖇鴻如素志來來敝屣薄浮榮
留貲無有公何恃贏得桑榆慰此行

　　王適中(一作通直)渝飲約以詩招之

　　别君倒指倐旬日顧我搖心如斾旌滿引未應勤上客
高談聊欲破勞生望梅終恐難酬渇挹露懸知别得清
咫尺履綦猶惜到可能無復故人情

　　送致政吴通直


　　黒頭貪作隱中仙高謝清時五兩綸物外收將閒日月
人間歸去好溪山二疏等作揮金計(通直伯氏前此亦以朝請謝事)五
柳猶遲倦鳥還多少有車懸不得規規鐘漏亦胡顔

　　謝何舜庸見借畫舫還鄉

　　好様(一作漾)江邊青雀&KR2008;愧君暫借不相妨帆檣縹緲青
天近窻户玲瓏白日長濃緑迢迢春到水衰顛種種客
還鄉却應耆舊遙知羡况味渾如臨汝郎

　　次韻奉酬何舜庸寄酒


　　寄來何啻十千價置處曽非六一身自慙無足斗筲筭
暫見已覺神形親它年換得青田核此日吹回紫府春
翦却愁根真外助不妨功勝齒亡脣

　　贈致政李元古二首(二本作原古)

　　膴仕委蛇四十秋翻然歸作赤松逰無瑕舊是千金璧
不繫今如(京本作為)一葉舟舉世風霜空末路此身芝术最
良謀新篇晚更追騷雅何計從公乞愈頭

　　興味高扵鶴在雲去留初不掛毫分鄭公鄉里新門巷

謝氏芝蘭好子孫瀟洒笑談寛日月優游在世傲乾坤
隣(京本作憐)翁盛説(京本作舊况)歸歟羡曽是當年朱兩轓

　　贈吴伯玉二首

　　少年騰踏屬驊騶骨相踈明玉照秋湓口猶傳舊令尹
豫章聊半古諸侯一官身外(一作世上)真無負百故胷中自
不留論薦由來公道在誰將卓犖到需頭

　　瞥(一作輕)去門䦨兩換春標規仍愜此來親能(一作似)將官
况為(一作歸)餘事别有陽和到後塵衮衮何妨流水淡紛

紛誰數白頭新擬論一報歸(一作酬)恩地愧我猶為欒(一作
無由戀)棘人

　　羅漢系南長老(一本題云羅漢大襌伯南公吾十年前舊也因以詩遺焉)

　　諸方喉舌巻舂容直指慈幢信長雄翳盡全開捫海月
清多平挹洗天風相望(一作忘)震旦傳衣後别寄西兒妙
斵中好把(一作它日)沃洲論(一作今)五老辴然重此(一作曽是)得支
公

　　送螺川張太守三首(時請宫觀寓居瑯琊)


　　西南五馬照青螺衆惜班春未幾何緑髮桑榆收太早
青雲岐路剩來多仙家職事清閒好逋客林泉取次過
正恐此身休不得再看鄒律起陽和

　　凉颸一水漾清虚畫鷁翩翩北去初暫把壯圖收紱冕
只留和氣到(一作滿)閻閭海邊有夢通琳闕物外無心挂
隼旟寄語琅琊好泉石使君不是賦歸歟

　　和吴伯玉九日同㑹

　　上林曽共見鶯遷五百英豪氣戾天闘在並存嗟白髮

成空半已鎻黄泉菊花酩酊同今日桂籍風流記舊年
愧辱新詩無以報誤煩褒筆比青錢

　　次韻酬張商佐

　　跧迹青輪木不春洗君眉宇海津津江湖隔濶青螺夢
嵗月飄零北固身俯仰未應羞彼俗潄銜仍喜屬吾人
嚼螯擘殻懐哉樂又作秋風一笑新

　　清涼法和禪師

　　東南誰是識彌天覺海烏藤攪欲乾金色髯耏飛妙吼

雲間頭角傲秋蟠觚稜勢逼嶙峋去杖屨隂回矗橚寛
十載洒然(一作海峯)重洗我一襟通底是清瀾

　　陪王純父醼歴陽連雲觀(天門八公二山名)

　　天門直北八公西杏栱(一作棟)梅梁脱蔽虧金葉巻空飛
鳥影冰紈浮入茂林姿裁雲䴡服淮娥踏熨齒紋牋楚
客辭十二玉簾渾軸水痩龍捎月呌參差(一云廣寒宫闕碧參差)

　　江館三首

　　山川定出書意外魚鳥自閒眠對時&KR1468;子黏天歸一葉

濤頭吹雨落千麾截波尚欲論孤劒應客初慙乏大兒
聽得漁郎隔溪語夜來秋色暗江蘺

　　無塵一境好仙去有夢九秋應鶴知弱篠嬋娟藏别塢
野葒高下補踈籬秫田百畆堪供酒鱠手千刀間憶鯔未愧鏡湖誇賀監聊將星管覓桓伊

　　連雲草樹縱横幕㸃水鳬鷗黒白棊日晏厨烟青一穂
暑餘牕雨暗千絲飽聞楊惲生行樂懶賦張衡我所思
軟碧㑹須連月占恣看飛檝界琉璃


　　贈高郵尉郭奉世

　　好様仙曹斗野西不將顔色傍人低由來胷腹開濛汜
故有篇章照黒(當作赫)蹏采捧掛門虚晝警鴟夷浮客趂
秋躋風胡去世純鈎蟄誰取吹毛瑩鸊鵜

　　靈鷲寺(寺有光相洞)

　　蠧粉侵侵(一作稜稜)抱繚墻佛祠仍是舊仙鄉晴雷殷地溪
聲轉頑槖吞空洞脉長旦過客分雲臥冷臘高僧煮澗
毛香須知剰得天龍䕶别繞森嚴十萬岡


　　光相洞

　　仙客當年蛻塵土洞天此地老煙霞頃來雞犬如無跡
裏(一作知)許山川别是家遼海不歸千嵗鶴武陵頻換一
畨花可能七上胡麻飯變得勞生兩鬢華

　　自竹巗至杉溪

　　曉尋䓤蒨踏頑雲越俗閩風雜楚民天窄定藏巫峽雨
溪深疑有武陵春驅寒萬籟争奔壑競秀千峯自逼人
斷送殘年歸馬首却羞頭着故綸巾


　　送狄太守清明日燕莆田共樂亭三首(一云陪彭安行龍圖)

　　青幢翠葆抱參差浮客黄金鑿落暉一日山川如得主
兩眸天地不藏機華胥有國真稀闊齊物名篇孰是非
澁道直西暄絳蠟巻空簫鼓使君歸

　　赤白觚稜插戾翰東南重此識多盤(音般)起從海若三山
外分得壺公一境寛世事升沉隨過鳥物情瀟洒屬層
巒畫圖恐是天抛擲乞與莆人恣展看

　　他年勝踐歸林記(舊亭有林子中記)大半豪誇落蔡篇(亭有蔡君謨詩)

快甚躍壺窺日月怳疑枯海變桑田觥船照客吹紅液軒
檻嬌春撲紫煙到得無雲(一作天雲)剰寥廓此身仍在鳥飛邊

　　宿泗洲院

　　羸驂戢束來閩嶺晚嵗崢嶸宿泗洲一縷蟬聨通鳥道
萬鞓層叠掛民疇林標入夜梢雲梵暖色先春動毳裘
誰把地祗金鏁掣踏開行客古今愁

　　建州試院次韻和林原叔監試

　　鷺袍粉白筆摩秋餘地争看衆刃游堅壁賴公專細柳

得壺如我愧中流僕姑此日先穿札緑綺何心曉報鏐
恰恰豐隆通蟄户論功相與副旁求

　　出試院次韻和酬鄭通直二首

　　吏役區區病足酸愁聞三十六盤山(建安道中有山號三十六盤)偶
從物外抽身去又作人間行路難主意十分濃(一作嚴)似
酒客心一縷急於灘夜光莫道無因至已與扁舟洗眼
看

　　百粤東頭倦客身秋風溪鱠正堪論塵埃洗盡生風語

粉黛仍傳到手罇吹劒自應超世味曳裾誰復羡侯門
臨流更擬張胷膽終恐精微未昜言

　　芝山

　　當年曽此爛芝英山半樓臺矗化成一㸃有情懸客望
三休疑路與雲平冷吹蘿蔓隂晴變景落魚龍窟穴清
擬禿謝公前却履生憎併日計江程

　　澄心亭

　　心本虚明亭更幽亭澄心外復何求高堂挂鏡來斯照

素月流天翳盡收道力定僧堪黙對我忘吟客快𠖇搜
風旛不動玻瓈軟十萬人家一色秋

　　贈饒倅陳朝奉二首(時陳權知郡事)

　　畫㦸東南第一州番君斥大漢家侯王祥别乘開風采
顔駟潜降識滯留筩缿里豪空兩獄發硎刀刃失全牛
昨聞鈴閣仍豐暇身臥雲濤最上頭

　　早窺安定先生典(君胡先生門人)晚刻慈恩塔下名宜有璽書
旌治狀飽聞玉筍數門生紙翔市價抄書癖壇逼詩流

覓句精(闕)

　　次韻陳伯模見贈之什

　　秀語驚人自昔年津涯今見浩無邊情逾玉璧虞卿贈
味賽鮧魚宋帝便昜駟始慙中且下鏖兵信是一當千
端應消得鄉閭賀槖楮新藏朱鷺篇

　　白鷺亭逢胡仙尉晋侯二首

　　漲天絲雨欲肥梅江上相逢秀色開白髮十年歸夢寐
青衫一笑洗塵埃雲邊活碧山圍健汀末踈明鳥陣回

獨向稠人見高義此情須敵萬瓊瑰

　　老雄冠距舊鳴將他日文闈果擅場聊佐縣章紆墨綬
飽聞家學富青緗占春桃李須慙早駐日桑榆自審長
流水高山空逼耳有誰論列到需章

　　遇合肥㑹黄天倪

　　白狼峯頂共留連一紀于兹剰四年事過已如炊黍夢
鬢催難着買春錢飄零慙(一作暫)説相思駕洒落仍傳到
手篇梨栗果盤魚蟹飣怳疑身世上通川


　　上王提刑二首

　　峩峩名莭重於山舊作朝廷耳目官鳯闕幾聞隨仗入
龍顔曽許捲簷看昔年白筆驚人凛今日清風過嶺寒
直指近來新有例出疆回使侍金鑾

　　獬豸冠中筆罷簮却乘騘馬出駸駸手提國憲風霜重
口布王言雨露深古劒夜光(疑作無)衝斗氣甘棠春有遶
庭隂澄清好把冰壺水洗却天涯濫濁心

　　贈致政劉大夫


　　一章飛達九重天求觧黄堂石二千甘守緑園三畆宅
肯貪紅藥八花塼利名擺去灰心定功行修來月性圓
尤喜掛冠歸第後生涯非欠買山錢

　　贈連州致政蔡宣徳

　　挂冠歸慕赤松逰不羡金門萬户侯一枕清風三徑曉
滿船明月五湖秋𠖇𠖇宛若高飛鴈泛泛渾如不繫舟
幾向夜深南極望老人星見照連州

　　贈致政曽宣徳


　　何得清時便挂冠歸來高臥水雲間一輪白日昜催老
百斛明珠難買閒行止盡將隨野鶴生涯都付與青山
庭前烏影高三丈見説朱扉尚閉闗

　　送友人赴省

　　佩劒攜書入帝京秋容如畫照行程三千道路雖迢逓
萬里煙霄絶坦平丹漢風高鵬翼健曉天霜淺馬蹄輕
好將擲地金聲賦奪取前春榜上名

　　送友人赴省二首


　　飄飄勒馬出城闉篋裏還為席上珍荆玉始分三獻日
瓊林終折一枝春驚天動地文堪擲捉月拏雲手定伸
正遇漢庭新用賦子虚須屬茂陵人

　　久藴驚天動地文乗秋得志正逢辰青錢萬選終須中
白玉三投始辨真鶚薦北聲鄉貢日鶯遷前試帝城春
漢廷方尚春秋學須作平津第一人

　　冬日呈郭明逺二首

　　騷雅亡來幾百年不圖今日見君篇遒豪壓倒元才子

清䴡追回李謫仙風月吟窮三寸舌江山歸欠一囊錢
此時長嘯出門去但覺遶梁遺韻傳

　　底事遑遑不見容秋來又見走西東四時花月搜吟内
萬里江山險阻中歸去但應存舌在愁來莫更笑途窮
從今賈馬休談詠恐起霜天刮面風

　　春日送簽判陽承議

　　春山野思萬千重那更江頭來送公别淚滴流紅杏雨
離情搖曳緑楊風一枝昜遶南飛鵲隻字難凴北塞鴻

惟有感恩情不斷夜深長入夢魂中

　　春日送林推官

　　送君南浦忍分襟注目春江煙水深思亂似雲無所着
情濃如酒不堪斟杏花燒斷離人恨杜宇啼穿去客心
别後願為深夜蝶翩翩飛夢去追尋

　　贈柳秀才三首

　　應被功名誤一身卜居歸就水雲耕詩題招隱有誰和
賦奏閒居獨自成三徑蓬蒿貧處士五車經史富書生

幾回醉後顛狂甚便擬騎鯨上太清

　　奔走文場十載勞歸來三徑滿蓬蒿麟窮西狩人誰念
龍臥南陽節自高貧裏田園居四壁吟中風月筆千毫
早知今日詩書誤悔不當初學六韜

　　萬丈飛泉落筆端源流渾覺海波寛若非學造淵騫寢
焉得詩登李杜壇文苑春開紅芍藥詞林秋削碧琅玕
篇成底事猶多困只為名高折却官

　　題蓮花市客肆壁二首


　　男子謀身豈昜知魚鰕燕雀莫相欺蛟龍飜海非無日
鴻鵠冲天自有時直把寸心希孔孟終攄餘藴繼臯䕫
當年張禹荒唐輩猶作炎劉帝者師

　　片心長是樂清虚一到蓮花喜有餘柳倚古溪風不斷
路迷芳草客來踈樽無美酒難浮蟻手有文竿未食魚
細草晚天時躍馬紅塵無復上衣裾

　　真陽阻水

　　真陽城下漲春濤船覆車摧滿眼愁泛泛我非援溺手

滔滔誰是濟川舟一城直恐為魚鼈四境何縁辨馬牛
焉得長鯨浮到海吸乾狂浪得安流

　　春日舟中即事

　　不因門有北堂親肯泛孤舟瘴海濵萬里江湖愁去客
一春風雨厭行人花朝水國留題懶月夜鄉園入夢頻
每被煙波驚破膽却思雲石自由身

　　春日舟中喜晴三首

　　霧歛雲回雨脚殘衣單猶尚怯朝寒煙塵暗處江山窄

日月光來宇宙寛漁棹不憂灘浪險客輪惟喜路程乾
闗闗珍重梢頭鳥每到晴中語亦懽

　　久厭梅蒸蠧客袍一逢晴色喜淘淘(疑)嵐煙散後青山
出海霧開來日月高四海廓成清世界五湖消滅惡風
濤九衢來往趨名者遂免泥塗僕僕勞

　　安得䋲絲萬丈長絆留烏影在扶桑三春厭倦泥塗走
一旦親逢日月光山有晚煙青鬱鬱天無隂霧碧蒼蒼
兩餘更荷風相照吹送殘花滿院香


　　題清風亭

　　四面無塵一徑深嵐煙吹盡好披襟寒生醉榻宜春睡
冷入詩窻豁夜吟坐有清凉非待扇夏無煩愠不須琴
泠然試把䦨干倚頓起飄飄物外心

　　題韶州宣溪亭

　　片帆西下泊江亭風物蕭疎慘暮程山色尚凝遷謫恨
溪流猶㵼怨嗟聲一朝逐客仙舟過萬古行人玉筯傾
不待鷓鴣啼落日自然臨景昜牽情


　　題廣州浴日亭

　　誰識咸池萬頃中源流窮處與天通氣蒸古木千巖曉
浪拍扶桑四逺紅焰焰驪珠初出海騰騰鳥翼漸摩空
不須更問乘槎客只此波間是月宫

　　海山樓晚望

　　登高懐逺思依依目斷滄洲舊釣磯城上兩三聲畫角
天涯千萬里斜暉煙抽緑草隨洲轉風遞輕煙貼水飛
到此自然堪下淚不須啼鳥勸如歸


　　春日即事

　　嵗月催人誤壯圖風清官况強支吾春來酒病尋常有
老去花迷大殺無慵裏盛添詩債負閒中贏得睡工夫
誰知到此扁舟内白面書生痩矣乎

　　舟中驚夏

　　牡丹纔過石榴開嵗月驚人老昜催一面紅顔春遞去
滿簮華髪夏催來蝇頭利禄徒勞耳麟閣功名大晚哉
不必更増川上嘆及時行樂且銜盃


　　觀劉禹錫題湟川記

　　誰道連州海瘴邊只消禹錫一雄篇江山草木皆増價
風月煙霞總直錢十二亭䑓塵外境一千疆界洞中天
自經大筆留題後從此湟川勝洛川

　　贈錢承務吟翁

　　何事新霜上鬢毛從前都爲作詩勞老松經歳材方勁
古檜吟風韻更髙可播管絃升樂府自堪奴僕命離騷
㝠搜直到窮源處驚得神啼與鬼號


　　題清漪亭

　　平昔江流清得名只今池面勝江清人間有鏡磨秋骨
天上無宫敵水晶月借嬋娟相表裏路分瀟洒入逄迎
㑹雖(當作須)飽占銀潢魄莫似滄浪濯垢纓



　　龍雲集巻八

