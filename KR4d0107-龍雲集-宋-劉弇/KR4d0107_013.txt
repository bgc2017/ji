







　　欽定四庫全書

　　龍雲集巻十三

　　宋　劉弇　撰

　　啟

　　代賀僕射吕晦叔啟(京本作狀無代字)

　　右某伏審祗膺中檢進督西臺邁韋平奕葉之華撥房
杜分聮之右伏惟慶慰竊以[唆-口+鬲]嘏元化奮登顯庸寄真
宰於掌握之罏錘攝要津於呼吸之闗鍵表表有丈夫

之格業紛紛繫天下之安危自非可人曷應兹選恭惟
某官昴精瑞漢嵩鎮符周甚矣壺遂之深中居然安世
之黙識竹帛三朝之事業芝蘭十紀之門庭帝方欽念
於股肱人皆想見其風采果囘睿曯亟簉(京本作造)台躔熊
軾隼旟曩乆更於劇部(京本作郡)鳯池雞木今復見於故家
然而隂陽有待於節宣民兵更資於綏撫内則澄清百
吏外則羈制兩陲若濟巨川既審象而登傅説坐鎮雅
俗請拭目以觀謝安某夙荷曲全頃縁外補感風雲之

際㑹初倍常情庶蒲柳之蕭衰預霑膏澤第深爵賀尚
阻鳬趨(云云)

　　代劉漕賀文潞公啟(寛夫)

　　右某伏審祗膺制命就起師臣急賢於君大有為之時
圖任於官不必備之始邇遐均快宗社増安伏惟慶慰
竊以闗理亂者其惟軍本休戚者莫如國平則和之使
協章乃明而欲宣厥有重權莫昜元老恭惟某官昴精
播粹崧鎮儲休公忠一身先後四世大戒有二而命義

何擇達尊惟三而齒徳居多日者辟榖飬良畋熊契尚
林泉笑傲暫輟赤松之逰黼繡神綏再撫渭川之駕風
雲盛旦簡冊前徽裵度繫當世之安危較春秋則甚逺
孔光稱本朝之俊乂方器業則蔑如曽未若擁日東桑
拱星北極絶百僚而揆禮優五日而造朝力開經國之
壯猷徐下蘇民之膏澤有欲為王留者初㣲出晝之行
無以我公歸兮徒切居東之望某頃操嚴節出布寛恩
瞰闊典之葳蕤欣㣲生之灑濯踉蹌賀厦空慙短羽之

褷䙰瓴甓播材願附洪鈞之坱圠

　　代熊帥伯通謝司馬温公啟

　　西清十稔久塵禁掖之華南服一麾偶遂需頭之請土
冒黄而有社竹剖左以將符望溢寵初材㣲寄外職在
頒宣條詔至則存見吏民惟江右雅稱浩壤而鍾陵實
為都㑹控甌越(一作閩)而奠壤直牛斗以分躔中外棊布
者殆十萬家逺近株連者餘一千里今兹役弛嵗輸之
布法更日貿之醝桑榆舒(京本作輸)故老之暉饁餉走疲羸

之嗛寖希獄訟更起慈祥薫然樂郊宛在隣境敢意衰
遲之晚節猥䝉寛假之休恩茲葢伏遇某官匠物以春
揆材(京本作事)如鑑事君無非道者使人亦必器之掃積弊
於一吷之餘回已安於九鼎之重謝安之起真有意於
蒼生魏相所行要必稽於故事顧令疲薾亦預挽推伏
望借之涵濡須以嵗月摭韋丹遺愛而觀其撫字想孺
子髙風而俾之激昻他日自期不作陶鎔之長物弊廬
相望庶安桑梓之餘生


　　代賀李公擇遷户部尚書啟

　　右某伏審擢能天陛峻秩民曹宣力帝念於股肱賦命
國資於喉舌在周則兼司㑹之職而視察(一作髙視)於唐則
撫常伯之聨而薦揚橐絢紫荷次隣台象駢來異數大
惬輿情伏惟某官惟嶽儲靈自天播粹諸公無以右者
天子居然器之軒昻白筆之孤標騰踔凹螭之穏步屬
者驟膺宸奬進督邦成賜衣雖識於元紘升殿共榮於
善果生齒以上皆書版於是亦足有為富貴於我如浮

雲惟公可以無愧若某者㗦嘈短韻樸&KR0554;下才誤䝉半
面之知猥當一道之寄賀雀適欣於成厦疲馬徒&KR0008;於
戀軒慶抃交深悃悰曷既

　　代回賀蘇舎人啟(子由)

　　右某伏審黼扆尚文綸闈煥寵雖曰本朝之故事實惟
賢者之得君伏惟慶慰竊以侍從之班一時盛選文字
之職厯世難能必有雄深雅健之才卓爾不羈然後討
論潤色之地處之無愧旁驅巽號上直星垣追古盛典

揭諸光明則倬乎雲漢之麗髙天諭上徳意歸之温厚
則熙如陽春之回品物忠義之所加也尚足以感零涕
之悍卒華藻之所振也或至於悚閣筆之同僚體古人
風有如傅昭號大手筆有如李嶠王勮則立成五冊徐
浩則兼掌兩宫用方逺猷尚有遺恨恭惟某官英躔間
氣冊府髙流夔卨厚躬農黄許國剛柔素志而無所吐
茹堅白一節而莫能磷緇當世士大夫久矣慕其風流
在人賢不肖皆能道其姓字文章雄放如造父駕騏驥

而取道辨議灑落如神禹排淮泗而傾東平日著書葢
嘗弗論揚雄班固而下少年發䇿不意復見晁錯董生
之徒果然簮紱之通津忽視鈞衡於頃步敢圖謙挹辱
賜品題憐晼晚於物外之餘齡慰寂寞於天涯之孤宦撫
躬有寄沒齒知榮應龍翔而雲霧從方幸聖賢之相值
大厦成而燕雀賀庶同民物之交欣

　　代謝政府啟

　　江城假守葢承雅俗之乆安計局除書忽自中天而下

逮力綿寄迫寵溢愧盈竊以盛世惟任是圖外臺所繫
尤重或興利除害以順民欲或揚清激濁以肅官聨獄
訟特(一作時)頼於反平貫粒盛盈於輸入且治劇一道必
責成衆材而某孤愚寡儔迂闊自效列郡之㝡嘗玷兩
書從臣之章亟聞四剡俄拜成命使臨列封然而章瀕
未究於謭材楚甸輙更於初服疇温坐席載跋征韉(京本
作覊)不淹旬時言就事役民俗龎固土風淳和兹葢伏遇
某官鱗翼攀援菲葑採掇還贄逺侔於姬旦開閤更甚

於平津台末輝光自有及微之燭鈞中造化悉成播物
之仁力致孱凉偶霑優渥夫何冒昧適當君相材官之
秋庶幾始終不負朝廷寛恤之意(京本無君相朝廷四字)

　　賀吕司空啟

　　冊布内朝秩隆空土解廟堂之庶務專軍國之要機伏
惟慶慰恭惟某官昴星播粹崧鎮炳靈公忠一身先後
四聖智勇仁而成治則一徳爵齒而兼有其三裴度繫
當世之安危孔光號本朝之俊乂雖功成名遂亟辭龜

組之榮然業鉅事叢未釋冕旒之眷式正面槐之峻載
加公衮之華二日一至於都堂一月三赴於經席吕望
之畋來渭水舊副師瞻周公之老在京師終懐王室曽
是慶門之盛事併為熙世之元勲某猥以㣲生獲觀闕
典踉蹌賀厦空慙短羽之䙰褷瓴甓播材願附大鈞之
坱圠

　　賀范右揆啟

　　光奉制書進持宰柄伏惟慶慰恭惟某官簮紳間氣宗

杜元工局量淹宏聲猷藹茂竹帛四朝之事業芝蘭數
紀之門庭江左衣冠半居王謝西京文物㝡盛韋平爰
丁舜旦之重華適契尹躬之一徳増重潭潭之府聨輝
兩兩之星笑談雍容足以謀王體而斷國論樞軸運動
足以熈帝載而亮天工朝方耆徳之是資人謂太平之
復見躋俗夏子抗身臯夔此其成功宜不淹日某賀深
燕雀禮邈巾㡚撫名器而識勲庸觀風雲而知感㑹已
聞審象初深若濟之旁求願比在鈞庶託猶泥之瑣質


　　賀某右丞啟

　　伏審光膺綸命進貳柄司忽從六曹俄正四輔伏惟慶
慰恭惟某官粹全業履腷臆忠嘉備古今難到之完名
究天人未該之極摯薛宣平日早聞數器之能兼伊尹
素心常恥一夫之不獲屢更中外之寄獨結聖神之知
果副僉言亟隆寵數居曳履鳴玉之地陪攀龍附鳳之
㳺民指不日之治安士得斯時之矜式某頃縁孱朽獲
備按㢘黄扉尚阻於鳬趨丹慊第深於雀賀敷陳曷既

踴躍知歸

　　賀右丞啟

　　伏審肅奉制冊亟躋柄司伏惟慶慰恭惟某官六徳敦
宗千齡感㑹憂國白首抗身青雲挺特公忠雖强有力
而不憚慷慨論列無賢不肖而皆知帝念厥庸人謂必
相一昨宵形傳夣世急曹隨臺烏之朝夕未賒池鳳之
羽儀斯就坯冶一新之雅俗障隄百廢之末流不意熈
辰復見此日而某幸叨陶鑄陪阻巾㡚應龍翔而雲霧

從親逢盛際大厦成而燕雀賀庶託餘生

　　賀黄右丞(安中)啟

　　伏審袛膺帝訓進貳國鈞伏惟慶慰恭惟某官表著髙
流經綸茂器學問兼富早有絶人之才科第連收逺出
多士之右一昨動中台之夜色拂靈豸之冠塵寵膺便
蕃聨升宥密落落青雲之事業侃侃黄閣之訏謨抗身
臯䕫躋俗夏子(京本作躋蹤伊旦)式副望霖之衆願别收勒(京本
作安)鼎之壯圖而某觀感雲龍叢歡燕雀將以考古今得

材之盛莫如誦中和布政之詩敢獻丹衷庶同愚衆(京本
云考古今得材之盛莫如正人誦中和布政之詩庶同愚衆)

　　代運判賀左氶一啟

　　伏審茂膺中檢進轄左臺朝廷之勢益尊民物之情胥
悦伏惟慶慰恭惟某官簮紳間氣宗祏元龜世懐開濟
之事功衆識始終之忠赤頃持白筆涇渭一判於正邪
晚步黄扉彞鼎繼收於勲業然而物論未愜帝眷益隆
薦昜三騶中居四輔十載臯䕫之雅志一時邴魏之休

聲行見益登顯庸就正元宰更動台躔之夜色别滿槐
庭之晚隂某言貳漕符阻攀鈞戺巾㡚雖邈鎔鑄知歸
元首明而股肱良適遘千齡之㑹大厦成而燕雀賀第
深㣲物之誠

　　代賀除僕射啟

　　右某伏審肅奉綸言進司鼎鉉伏惟慶慰恭惟某官簮
紳間氣社稷宗工忠每有餘乃心在於王室物或失所
若已納諸溝中生也篤於自誠衆皆謂其必相果符物

色亟允僉俞轍迹所環動植咸遂由是當世不意周召
之復生益使斯民知有堯舜之在上坯冶更新之美俗
旂常有待之元勲而某螽躍徒深鳬趨莫遂雖無堪之
𤨏質何補曲成庶未泯之餘齡長觀盛際

　　賀孫中丞啟(京本作狀)

　　右某伏審光膺顯命進擢中臺伏惟慶慰恭惟某官一
徳惇宗千齡感㑹以天下任結人主知激昻公忠沮金
石而彌勁慷慨論列凛毛髪以生風果副簡求亟司彈

劾未擊方秋之鷹隼已空當路之豺狼上思韓臯之紫
宸人畏沈約之白簡紉補名教障隄澆譌佇聞制麻行
即台衮宜有未㤀之藥石益進危言庶因不朽之鼎彞
别紀成績

　　賀彭狀元除中書舎人啟

　　右某伏審光膺綸制峻直紫垣伏惟歡慶恭以某官學
奥天人識該今昔羣書縱讀俱下數行盛年決科獨取
第一舊想烏臺之風尚晚更軺傳之光華況是贊書之

榮尤為法從之選命兼東里地切西清非體要不足以
擅蜀相之周至丁寧非辭華不足以追漢人之深厚爾
雅宛若成章之雲漢間則驅號於雷風雖五色雜判以
名官然歴代皆寳而為訓果聞時傑亟副庭僉黒頭三
公此為階漸青錢學士宜愧騰軒某初阻鳬趨最深螽
躍登崇良畯方觀盛世之急材聚㑹精神竊幸賢人之
得路

　　賀中書侍郎啟


　　右某伏審肅奉明緍進升西掖伏惟慶慰恭惟某官謀
經天縡望藹民瞻許國以方寸之赤心得君於始終之
白首揚歴内外雍容事功比丁舜政之重華適契尹躬
之一徳扶輪初日使物取中回律方春與時更始入夜
而台符動色分聨而鼎餗増安厥惟隆平冝在朝暮而
某賀深燕雀禮邈巾㡚撫名器而識勲庸觀風雲而知
感㑹行聞審象更深若濟之旁求願比在鈞庶託猶泥
之𤨏質


　　賀中書侍郎啟

　　右某伏審肅奉制麻進司省掖伏惟慶慰恭惟某官簮
紳間氣社稷宗工有古人風號大手筆十年鵷鷺之綴
未始枉尋一日鳯凰之池忽在平步眷言樞近果屬老
成任獻替敷奏以輔吾君兼討論潤色以率其屬地逼
飜階之紅藥人榮揮翰之紫宸伏望重䇿要津俯慰輿
願更傍依光之日月亟持造物之鈞鎔而某螽躍初深
鳬趨尚邈方幸商周之灝噩再覩熙辰行聞舜禹之都

俞别疇茂采

　　賀中書舎人彭公啟

　　右某伏審茂膺中制進陟西臺伏惟慶慰竊以王言譬
諸絲綸天常為之筆舌周分内史尤重贊書漢號右曹
特先文士晉則重(當作董)安于之善名命楚則觀射父之
能訓辭自非望超稠人才掩夐古則何以髙躋青雲之
步俯吟紅藥之堦恭惟某官簮紱清流經綸茂器奮騰
科級驚人奚翅於一鳴灑落辭源㵼潤更逾於九里實

與名而適副學將仕以兼優方急代言旋聞儤直踐青
𤨏之闥彌覺地崇窺紫㣲之垣如在天上數寸之管足
以澤當世五花之判足以輩昔人是為儒者之亟榮行
當天下之大任方深頌詠猥辱牋題弗遂鳬趨第勤螽
躍

　　賀李左丞出鎮河陽啟

　　右某伏審懇辭機柄榮展藩麾釋四輔之班聨擁三城
之節制伏惟慶慰恭惟某官學周貫變識際浩茫文章

宗師社稷輕重雖便蕃異數契此壯圖而沖漠髙懐悠
然勇退未正商巖之律亟有參墟之行汲長孺臥治淮
陽徒迷清禁公子牟心存魏闕宛在重湖曽未若青雲
不繫於去留虚槖獨全於張翕臨土厚水深之雅俗聨
車馳轂擊之近畿脱屣黄扉息肩畫隼方冥中外於一
致自識功名之兩全某往荷坯埏最深踴躍謂如公者
閲天下之事居多不淹時焉副蒼生之望重起

　　代賀謝梅孔二學士啟


　　伏審給尚書之筆初驚對語之鏘洋登道家之山旋被
褒恩之渙渥多士矜式一時輝光伏惟慶慰恭惟某官
秀舉絶塵沉思詣極學覩聖奥經為儒宗咳唾之餘貴
甚珠玉文章所在炯如日星輔臣初急於名聞天子尚
嗟其見晚果縁洽博亟簉清華將見承明禁廬大啟亨
嘉之漸羽陵蠹簡悉成是正之傳益步青雲别吟紅藥
敢圖謙借曲逮緘題好與禮以兼稠感將慙而併集朱
明式届福履冀綏展挹方賖頌言曷既


　　代上江西湖南按察察院啟

　　右某向以薄躬猥當殊眄袁臨汝柱舟於謝尚纔取長
哦徐孺子解榻於陳蕃初縁夙望曽未若邈爾微傾蓋
之故恵然出賞音之知求之可人正自難事伏惟某官
沉機叩寂清韻捎微暫辭治府之故烏亟耀使衣之孤
繡掃弊章貢則新争歲律滲澤瀟湘而和滿春風藥瘡
疲羸肉骨冤滯瀾襟照慝當路之材黨悉空鄂渚抜材
脫頴之錐端立見要津殆由此始公論孰曰不然况在

孱凉更深祈嚮病樗當道曽勞匠石之觀旁頑石化羊
行俟金華之叱起






　　龍雲集巻十三

