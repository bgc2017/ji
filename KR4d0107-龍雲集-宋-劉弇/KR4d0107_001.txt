







　　欽定四庫全書

　　龍雲集巻一

　　宋　劉弇　撰

　　古律賦

　　進元符南郊大禮賦表

　　臣弇言臣疵賤坎壈生亡益縣官紹聖中有司第臣宏
辭程文入等奏御蒙陛下誤恩擢太學博士厥績弗底
禄尸食浮今者歳一再見矣平居訓講之暇不敢自齒

於録録則間驤意翰墨因得窺知古人所以班班槩見
而不可厚誣如三都二京客卿烏有之比者竊嘗謂詞
人文士之作雖取經不(闕)去道(闕)逺至於變化飛動神
開筆端得不因人自我作古新一代耳目起太平(一作帝王)
極功有如此曹殆不多得屈宋已還賈生相如向襃雄
固最號髙手能使往漢光華至今數子力也自時厥後
茍作之徒敝毫殫楮或文不足以起意或趣不足(一作得)
以㑹真而其時君至有持一時赫赫盛烈甘心低徊委

之斯人之手磨㓕就盡豈不痛哉恭惟皇帝陛下光明
緝熈纂業七世自親政以來事條物理包乾括坤縟儀
豐藻符貺休顯雖古號丕平極隆無以加此矣乃者冬
至有事于南郊其日甲子最道家所貴協吉登良曠古
難值况復肇營齋宫(一作居)燕神億(闕)　明行事之始曠無纎
雲風恬星輝萬里一色竣事復軔登門肆𤯝天人統和
臣弇時則猥預祠事耳更目悉竊自慶快以為出於昔
人以有事為榮欲焉而弗獲者逺甚夫昜難遭忽希闊

閟熈事而不榮鬱主美而弗宣亦懐薄技而不效者罪
也臣弇不避僣昜頗復采掇西漢氣質課成元符南郊
大禮賦一通使萬世之下知有吾宋如白日之麗慶霄
兹臣志也夫餘力逸勁飲羽於石梁上方宋人之弓則
不足然臣之精力自以為盡於此矣謹昧死繕冩隨表
上進伏望陛下清閒之隙少紆睿覽則臣雖沒齒榮莫
大焉臣無任(云云)

　　元符南郊大禮賦


　　粤若溟涬鴻濛之始登魚奠獸肇豺獺之知圓顱方趾
厥協精純肅專於是乎有祭及稽諸載籍則郊之禮尚
已傳曰帝王莫大乎承天記曰惟聖人為能饗帝以其
祖配則七代之所更立如指諸掌者蓋明乎郊社之義
虞夏商周胚胎前芳鯀𡨕嚳黄用詔于後王(京本無此字)厥
惟舊哉及陋者為之則誣天贅祖神醊雜擾其語弗經
見搢紳者不道九天太一三一八神則方士之說試黃
蛇白帝陳寳鳴雞(京本作雞鳴)則秦餘之祀舉或龍馬寓木

或待我而五或遥拜竹宫或侲子旁午故漢三十年間
天地之祠五徙而稚圭之徒罷去四百七十餘所有唐
末造闕漏莽鹵殆不足數是則數千百載寂寥無詔之
闊典誠有待乎我宋七世彌文之真主矣昔者五季不
綱嘯屯拏否童阜魁陵蕩去典制遇民則薙氏刈草置
國則累棊十二雪桃薦屨顛倒本末飲羊璞鼠廋贗竄
真盛鶴列者羞綿蕝笑章甫者髙惠文翼飛虎使(一作與)
婪食冠沐猴使搢紳惵惵遺黎沸糜擾雲柴薪燔之弗

嗣丘故圜而益泯凡時君惡其害巳也十去八九而先
王所以揭䖍妥靈者其間僅存(一作序)雖有天成長興之
字圗固已愐㥏趢趗翦翦焉獨奚補吾世之討論哉(京本
無世字)我藝祖之初也皇武奮張拱揖宅師奠九廛而業
萬世支傾柱而紉(京本作紐)絶維道籠徳絡藥瘵砭疲于斯
時也武而未熈太宗熈文僕我景命汾晉江吳以次係
頸去鼠筝之苛徯茹黃之諍于斯時也熈而未定大定
維真底綏謐寧貯祥儲休汾睢(當作脽)云亭于斯時也定

而未成然猶一祖二宗或五或三嚴配昭升往遵于南
曰仁曰英承憲履繩乾酬坤答轂不及停爰迨神考基
命宥宻釐正丕誕無文咸秩剟偍陋與遳脆獨飛蕤而
簉質上咸五而下登三墳作四而籍言七更載十九上
儀越軼則有元豐之祀典存焉及陛下繼之也履紹聖
躋元符矕夏子䚕唐虞童劉李厮魏吳掃攅蠧妒彈座
開夷軌乎破觚臯後䕫前履錯珮摩洗渭巢箕來游來
歌懟往者昜頑顔而鑿方心跽新者厭(京本作飫)淡泊而酲

醇和搴同穎之秀而榖人腹沐塗旁之枝而桑者衣霜
顛卒齒而不兵黃吻嘯儔而課嬉襃衣短後羽䙱祗裓
陶冶於旣醉風胎雨&KR1145;灌莽苞皂長懋(京本作楙)乎由儀雞
犬之聲相聞烏鵲之巢可窺若乃史不絶書則甘醴歳
潏華滋宵零奔精標南而照老滎波釃曲以薦清緇文
黃輝素鳥(京本作烏)朱英四肩九尾不可殫名象來致福則
髽首鐻耳之俗頭飛鼻飲之鄉濮鈆僢卧之酋長戴斗
&KR0008;&KR0008;之名王解辮削衽踵係乎職方然猶雍上久虛傳

國壽昌之玉刻譙赫申旦下貫不揜之景光仙驥儷翼
於武夷駢竹笨&KR0034;於豫章是謂應期紹至不特創見豈
徒諸福之物可致之祥也邪聖上則攬龎禧初矍然諏
挹損採撝謙休哉孰為此者我則歸賴於天於是條頌
祗之書下發中之詔天姥之日練掌故之儀章即是歳
之冬至將有事乎南郊之兆禮也先是齋宫僅存翼以
縵城有司弗䖍拄頹支傾天啓人惎厥營端誠觀夫端
誠之成也司空庀徒太史揆星審曲面勢匠人是經爾

乃計工倕課匠石隂陽順衆材度霰屑雨柹聾山噎壑
協庶民之子來讙百堵之皆作於是桴木姑繇之墟薦
舄苑蓬之巔負瑶光而捫太乙走神臯而睋綺阡飛䡾
軒軒而鵲起俯梁亘空而虹蜿左平右墄青瑣綺疏的
皪連蜷承阿結隅叢芝栭與繡楶熣賦白而駢朱銜環
躍楯千詭萬殊豈惟仙靈雲氣倩練而靃靡厥有飛亷
翁仲䁻睒而睢盱其前則崛起泰禋瞰臨朱垠象嶢闕
之中天疑徙居於化人其後則崇墉屹屹配以拱極嘉

徳中豁揭之金勒承和迎禧左右迭掖告䖍則夤明東
峙表事則肅成西直銅題釦砌徼道外周扶栱棲櫨陽
烏隂虬狀嵬峩而崨嶪吁欲擲其中留然而髙廂嚴除
&KR0772;窱靚深舒紫䕃之奕奕眑清思而愔愔巻皇明於寂
照攝睿念於幽襟於此而疏瀹澡雪則見其所為齋者
於此而觀天地萬物之復則履新陽於故隂於此而朝
羣臣則壯萬乘而取威重於此而申懿鑠則有嘉徳而
無違心是謂一舉而四善得豈比夫雲陽甘泉窮物怪

而誇麗淫者哉然後前期七日受誓戒飾戎容命掌次
使設邸詔封人使壝宫請中嚴而奏外辦毋不恪以彚
臣工欵原廟而朝祏室龜食墨而吾從是日也改天歩
仗黃麾服大裘翳華芝巾玉輅駟秀騏撰清斿旅佽飛
平盤廓以蠖略兮䋿帯颯而葳蕤絢綢杠之孑孑兮右
闟㦸左青旂百神警而陪衛兮千官儼以䙰褷於是雲
穿啓行幰弩射私䂍矟星羅柯舒鱗差烏號夏服星鏑
月弦跳盪虓闞震震闐闐塵不漸軔委如注川初逗隘

而取寛俄舉中而包偏清蹕曳聲而肅譁班劍竦飾以
陸離鼻獸獻馴而雅拜天驥睨雲而嚼覊黄道端以綢
直兮下朱雀迤南薫物色别之五衣兮翕焉綺錯霍焉
霞分貫裂闕以靡旃兮哄閶闔而噫輪詰蚩尤使當兵
兮戒雨師使清道坌波涌而燎揚兮黙霆吞而鯨窅岌
簸丘而跳巒兮怳神騰而鬼趡(子笑切出河東賦)辰十二以效
時兮車抗指而司方蓬勃鬱蓊蹂以戢孴兮半岸叱綽
沛以相羊騰蛇白澤詰呵神姦兮桃弧棘矢攘却不祥

决旬始而掃攙搶兮飛䝉茸而走陸梁爾乃賁諸之儔
抝怒立發跋扈睚眦隂伺微察鏤朱湼墨裂眥直髪當
之者糜碎過之者氣奪曽徒手之不抗况臂弧而腰鐡
於是乘輿之至端誠也適晡焉然後金吾誰何挈壺警
昏雞人叫巾車而呼旦太宰眂滌濯之前陳物告備攅
題揭寘蒼璧豆(京本作玉)登設器陶匏席藁鞂牲孔時酒醴
潔時也天形束磬萬籟寂絶玉繩低隅而黏波霜華飛
清而漲(一作張)闕蒼虬蟠闉而不動爥龍噴坰而布爇班

馬蕭蕭七萃巻舌絳紗萬枝扶鑣夾轍烘麟髓與鳯膏
邈珠還而電掣天子乃歩自大次曁小次而須焉左延
右揖樞臣禮官以引以翼遂造乎(京本作平)壇端柴(京本下有望字)
煙升帝諶寫靈斯斿下風馬藝祖是配禮無遺(當作違)者
百神受職魚魚雅雅將事之臣罔敢不共肅骨嚴顔秋
秋(京本作秩秩)顒顒弁匝首以星俯球飾趨而鸞&KR1523;若乃(京本
作萬)堵以備樂磬簫笙鏞孤竹之管其宫圜鐘狎獵後先
翠葆崇牙宣和播粹金支秀華般裔裔以依永貴人聲

而登歌以亞以終飲福受胙熈事備成權(京本作爟)火斯舉
御端誠而大朝會于以篤萬世無疆之祐(二本同疑作祜)於是
屬車改轅先驅復路乾熈坤恬恊泰齊豫疏祥飈而舒
徐蓊㳺雲而布濩奪騁目而醉夸心抃藪足而蹌林羽
千乘萬騎不暘而暄望彷彿以依約至徘徊而蟬聮霓
衣差綵以暗地雲韶紆聲而撲鄽車轍馬跡無取獨謡
白雲之穆滿驂龍駕鳳尚陋按行蓬萊之列仙上乃御
應門弛金科天徳貺(京本作徳天貺)百福荷鏗萬石考雲鼉奏

隆安協猗那皇心懌賜顔色揭雞竿繫囚釋堯言布漸
動植翔仁風滂睿澤紬繹祀典攬蒐潜徳興滅繼絶蠲逋已
責徧存問乎髙年秩牛酒與束帛於是歡呼之聲沸渭
鏘洋億庶千官環瞻赭黃慰若大旱之望雲霓榮若湛
露之晞朝陽快若庶鳥之宗鵬鸞竦若衆山之景嵩常
也今夫施决則報斯腆徳茂者禮逾文其事則丘上帝
而廟祖考其教則尊尊所以為義親親所以為仁然而
博碩肥腯亦或吐諸則貴徳不貴物齋戒沐浴有取乎

爾則在誠不在人豐蔑省則大饗不足以大旅牛慙禴
則東鄰不如西隣此固元符所以材兆物瑩吾民時斟
酌攣精真陋前代而講嚴禋也頃歳宗祀明堂格于蒼
昊裒對神考旣往之聖孝也間者爰兆北郊媪神是報
以須敬造方來之順道也今又睹夫端誠之岧岧搶空
跋翳方地跐而天到擁和纏休實神明之所相勞非曠
古盛徳效邪兹亦羸國削君冗儀細藻羌不可得而匹
紹也且夫留滯周南馬談則没有餘恚當君而譽堯舜

亦蔣生之所深恥正得春而不荂信窶艶頑荄而已矣
况若小臣親陪祠事茍蟄吭而錮毫持此將復誰(京本作復
將)諉不其鄙歟不其鄙歟敢拜手稽首而為之頌曰
澒洞蒼莽辟元精兮陽司隂覸(京本作瞷)無臭聲兮契彼自
然壇圜成兮百聖差軌欵拳擎兮宋更七世邈飛英兮
紛綸煥爛賁朱坰兮瓊(疑作夐)開金闔踴端誠兮蹂漢轢
唐奄上征兮帝諶肅將臻百靈兮倬彼慶霄薦清明兮
於焉降格若見情兮自時厥後福岡陵兮若之風雨妥

日星兮臣夷妾狄寢五兵兮疇蟠壠縈稼坻京兮顯允
天子我民寧兮於萬斯年揭鴻名兮

　　徳至者色澤洽賦(徳輝發形顔色斯洽)

　　徳旣能至形斯有歸故兹色澤之洽率由充實之輝根
百善之大全初忘物我暢四支之積美罔汩脂韋竊原
樂莫大於誠人之生也直厥有備善是為至徳茍本諸
中扃者未始虧贅則見之外貎者何煩藻飾立其大者
性命黙爾以皆安人焉廋哉色澤油然而可識外秉四

重中清五綦其中周旋而盛亦已至其蓄剛健而新從
可知純徳發若粹和在斯朝廷之上誾誾而侃侃閨門
之内愉愉而怡怡志意致修居有潤身之積英華外發
形焉睟面之滋接物非特旣其文成已為能用其極如
霧豹焉澤彩於幽𦕈如山玉焉揚輝於伏匿杜人偽之
象恭發天真之踵息黙然而喻始符通理之黄中即之
也温卒異鮮仁之令色誠以矜墦祭而歸者驕泰可賤
取夏畦之病者諂容孔艱又孰若藻徳小言容之足美

身卑口耳之間窮而衡泌則神王而氣逸達而朱金則
心舒而體閒陋骯髒之元叔體柔嘉於仲山觀我朶頥
微羲昜捨龜之躁赫如渥赭得衛詩錫爵之顔有動之
而斯逺暴之明無就之而不見畏之忽趨行奚事於舜
禹肝膽靡憂於楚越何假地文之示自得天光之發所
以養氣而無是餒嘉孟氏之醇醇樂内而何其臞偉顔
生之勃勃向若蒿目自累火馳弗寧窘勞倦不枯之貎
囿睢盱承豫之形槁項黃馘者旣中已無主曼膚駢肩

者又愚而不靈遂使𧹞𧹞而非所知徒慙表襮詡詡而
相取下舉昧沉㝠夫豈知彪外之君子不誣踐形之聖
人可法蓋泚顙而達面目者未免愧積則養指而失肩
背者良由智乏故曰徳至同於初色澤何從而不洽

　　仁人之言其利博賦(仁者之語其利誠博)

　　君欲圗治臣當志仁至矣斯言之告博哉為利之均始
陳温厚之辭徐禆庶政終致休明之澤廣被烝民夫惟
四海之廣無窮一人之臨至寡謂為之法制雖係於君

上然物(疑)之寛恕實藉乎仁者優游亮直來篤論於上
聪普博淵深洽湛恩於中夏誠以惻隠之徳素備憯怛
之心内持一啓沃盡蓼蕭之澤一賛㐮皆行葦之慈禍
貽無俟於後悔罪苦靡容於橫罹凡有說也民皆利之
觀過斯知方自立談之頃成功則一果周時措之宜膏
澤於是下乎民匹夫無不獲其所方明已任之莫重豈
止悔亡而有序淵若達徳藹如法語推陳賤踊嘉晏子
之告齊别白蹊田美叔時之悟楚豈無厚貎終身戚施

豈無邪說觸塗詭隨蓋愛已甚篤則愛物亦至而處情
彌厚則處人豈欺是必取布帛以兼暖恥風波之數危
慮旣及此言斯善其大人格君之非初不勞於自反惠
心盡物之願曾莫見於容私故夫物則能供其求以民
則皆受其賜濟人何補於陋術移粟何嗤於末利又孰
若天回上聽之黙識仆起積年之弊事已殊咸口徒深
志末之滕無取屯膏終愧未光之施厥後俗旣持薄說
非用情鄙矣嗇夫之便捷紛然戰國之縱橫膏唇拭舌

而何有理奪剥膚椎髓而適資患生煩或勝簡偽斯奪
誠利口覆乎邦家悲聞班固傷人甚於矛㦸歎起荀卿
異哉守中無待於多言寡信或生於輕諾蓋世濟其美
者由反君於道民受其弊者亦逢君之惡故知仁人之
言其為利也博












　　龍雲集巻一

