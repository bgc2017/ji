







　　欽定四庫全書

　　龍雲集巻九

　　宋　劉弇　撰

　　絶句五言

　　次韻譚令尹茅庵十詠

　　雲巻公餘迹鋒藏用外神故將容足地聊學坐襌人

　　物華他日好歳月箇中延欲識無餘事纔如一指襌

　　歊風青&KR0034;䔿浴月碧漣漪僅比蝸廬客肯慚衡泌詩


　　訟少聞羅雀(令尹下車庭無囂訟)囚虚識降神(前此神見燈於獄垣以驗囚之弗直者
囚情卒得)借令濃野興不負有民人

　　所借非佗物能忘是此心絃歌時一到駐作武城音

　　到佛元非定如仙等是家了忘名利戰秦晉謾彭衙

　　暫爲陶令結(陶詩云結廬在人境)仍惬孝先眠不學笙歌地長年
俗耳煎

　　罅月明窓紙凉竿掃徑塵却應環堵在瀟洒屬吾人

　　自有幽芳對無煩粲笑迎清虚歸眼界那計幻漚生


　　丈室纔鶖子神遊殆化人公乎聊寄迹肯此負朝紳

　　絶句七言

　　輦下春懐十絶呈趙逹夫(試院中作)

　　絳闕岧嶤五色中六街風穏栁貪慵金明觧染波千頃
不似君王惠澤醲

　　欄玉梯金十二樓百花烘作紫烟浮草黏天逺難凴信
絲撲人來慣送愁

　　蝶正冶容蜂正狂鸎如羞澁燕如忙低枝莫答鞦韆索

留送嬋娟出短墻

　　杏紅似爲桃紅妬栁緑渾將水緑争去日背人來日逼
新愁特地舊愁并

　　楊栁絲間黄栗留杏花枝底碧遮油一鞭歸興輸年少
十里香塵巻日流

　　一畨勒花寒陣過㡬竿搓栁日㾗流新阡紺幰迢迢去
徃事黄昏恰恰愁

　　活琉璃帳金明色閙綺羅成上苑圍須信皇州春自滿

莫教青帝等閒歸

　　已慿歡伯為愁敵更指華胥卜夢隣數歇賣花聲過耳
誰家鬭草事關身

　　三逕就荒歸𣺌邈五漿先饋懶逄迎較量春色無花品
收拾生涯有酒觥

　　魂先絮怯青樓女命為花輕白袷郎春色不應踈病客
正縁生計紙千張

　　再用前韻酬逹夫


　　酒聖無端整日中不堪有七過嵇慵欲知春色詎如許
萬斛浮蛆未博醲

　　九重城闕鳯凰樓金碧觚稜曉日浮和氣已從天上落
寒鄉莫賦畔牢愁

　　擷蘂攀枝得似狂未拚身世事乾忙羽翰不借還家夢
鑰牡銜魚抱繚墻

　　花為粧成長近妬水將藍比不多争陽和㓕裂窮塗望
獨許侯家擅四并


　　百鬼揶揄成故態一胷隗磊信重圍沉清鄼白平治得
請傍東皇振旅歸

　　岸栁禁持人學舞墻花勾引客窺隣速將事當悠悠夢
剰買歡歸衮衮身

　　直取浩歌論纂纂肯容三爵徑油油送花明月憐人殺
帖體紅波凝不流

　　露房霞頰迎人笑評訂芳菲第幾流黄四娘家無數夢
𤣥都觀裏一畨愁


　　罰籌滿把槽仍滴鱠手千刀刃必迎春若肯教花不老
恣挨紅陣煣瑶觥

　　闊踈未可輕愚叟放浪多(一作端)應學漫郎待挽春工醉
鄉去隨教蜂蝶笑雄張

　　三用前韻酬逹夫

　　掠風社燕窺簾入閒雨溪桃結子慵莫笑舞眉等閒畫
藁砧情地勝春醲

　　花氣薰薰活逼樓十分大白直須浮自憐短髪如烟薄

敢買鈿車貯莫愁

　　桞挽花搴獨自狂鼓催鐘趂㡬人忙重城特解春將閉
時放紅英笑女墻

　　得䘮三分徒鼎峙是非兩角謾蝸争人情不似春情好
一氣無私見合并

　　閒殺篩風釀雨時可憐腰帶漸寛圍何因徑作江南夢
泛取圖中竹葉歸

　　關關桞幄鶯懐友曳曳花房蝶乞隣未羡西園冠葢客

稍關南浦别離身

　　蹀騘草媚障泥錦結妓花紅壓杏油梁父吟輸醉鄉客
抛毬樂稱曲家流

　　駢棘重關不自由横將匏繫代萍流飛絲莫罥林塘興
留與騷人作四愁

　　酒徒博醉貂龜解社老賽神簫鼓迎未省撥忙酬燥吻
壁端贏得掛空觥

　　它日江淹曽賦恨㡬人顔駟尚潛郎年來春事稠於髪

莫把哀絲為急張

　　四用前韻酬逹夫

　　怯思酣魂九十中蠶苖鳯子學人慵來來不㑹春工意
醖造風光抵死醲

　　黄金遲日蟻成樓翠色紅光一様浮短殺(所戒反)五更無
客夢小垂雙手有人愁

　　髙陽門巷有人狂金谷園林數(音所)日長多事正堪憐考
父不尋花去却循墻


　　雀縁底事兒童戱蛙為何人口舌爭待割金明一尋碧
恨無霜剪快如并

　　葉底蜂兒抛蜜桶花邊猧子亂棋圍一綳周昉新番畫
擬就勾芒乞取歸

　　夢草客兒成底句貪杯吏部覓誰憐雪衣女軟留茶舌
金十奴慵刺繡身

　　樓䑓半蘸浮天水燈火頻乾繼晷油桃李不須連夜賞
牡丹它日有髙流


　　稍喜濁醪扶病頭强看狂絮㸃清流王鱣叔鮪成何事
不似吞書鯉破愁

　　提壺(音鶻)蘆能送好聲客來長是及門迎惜花待着連天
幙賭酒須翻巻海觥

　　折桞愁生㶚陵岸射鵰閒殺羽林郎長安不禁花時夜
京兆於今有趙張

　　題建州富沙門樓安濟橋十絶呈太守黄彦發
富沙門樓五絶


　　通莊一日踴青鴛目極須知剰得天競秀溪山歸筆助
撥忙風月看觴傳

　　文榱繡栱切浮雲喜色先開萬井春未俯欄杆窺獨鳥
已驚袵席度遊人

　　撲閈行人衮底流闉闍縹緲到三休霜魂月魄交光夜
十二氷簾不上鈎

　　王粲登臨端不負庾公興味故應清廣寒約彴無多地
聴取仙風洗骨生


　　曽聞仙者好樓居樓外仙山入指呼聊作上游新粉澤
使君不為貯羅敷

　　安濟橋五絶(編舟為之去玉清洞天五十步許)

　　誰把靈槎接飲牛主人瀟灑古東甌玉清夜半開氷箔
暗認方平别駕虯

　　扶檻侏儒玉刻紅斬新裝飾水精宫武夷不信仙山近
十萬曽孫正踏虹

　　跨海鼇身傳洛陽貼波虹影老呉江未如截取玻瓈去

穏卧箜篌白玉腔

　　擁翠拖青得要津截波仙屐略無塵借令萬鵲填橋巧
何補褰裳一世人

　　江夏無雙自妙年潁川第一早聞天陽和自滿千桃李
更欲邦人識濟川

　　送曽道者歸玉笥舊隠二首

　　踏盡匡山十載雲却抽秋鶴九臯身明明似為溪毛熟
笑整西風不屋巾


　　道隠(一作導引)曽窺反接猱急人尤喜施圭刀浮生不絓秋
毫外首把長閒博暫勞

　　道旁見牛車困成二絶

　　由來得計在通津蝕盡冥冥古道塵犢子掣轅疲欲死
須知作俑是推輪

　　兼兩正縁勝任取摧輈終忌大圓生尺塗寸潦皆吾病
何必羊腸九折行

　　送李徳素罷官歸舒城三首


　　瀟灑由來物外姿文章滿把盡珠璣飛黄蹀月終難絆
看取蘅臯手一揮

　　朔風吹浪水溶溶白社囘(疑)香杳靄中千里滄洲㠶一
抺遥知此日背𠖇鴻

　　水落淮天蟹子肥三年遊子片㠶歸東坡䆉稏黄雲滿
試傍林椒振客衣

　　和知府龍圖黄安中淺沙馬跑二泉二首

　　甃面平吞寸許寒記曽一匊洗中亁定知滿斛(一作斗)黄

金屑㑹有遊人鏡裏㸔

　　飛黄開跡想當年何啻軍中渇刺泉無補褭蹄空漢鑄
有心流水謾牙絃

　　和安中詠陳仲舉徐孺子二首

　　當年禮意號難通南國纔傾孺子風户外爾來多客屨
誰堪一榻與要終

　　一從辭聘卧樞繩四海誰論目若營衰世竟閒援溺手
林宗好在寄吾聲


　　和安中鐵柱留題

　　疾惡情深礙目沙果聞仙秩以功加連年&KR0008;毒纔三尺
何似豚蹄祝滿車

　　和安中上藍横泉井

　　誰割銀潢下甃中更聞南北豁相通窮妖夲作終身計
千古翻成勿幕功

　　陪彭安行雙蓮亭小酌三首

　　無塵净渌枕青鴛箇様清虚不似鄽更喜晚來翹白鷺

伴君和我作三仙

　　觥籌一(一本作三)舉破愁城似勝長驅十萬兵可是胷中澆
隗磊更須鄼白與汾清(汾一作沉)

　　枯荷搨水楓丹霜十分拍拍鵝兒黄挽君衣袖莫嫌數
直恐跨鯨抛醉鄉

　　留題神仙院三絶

　　白鷺飛邉盡古今蕭條鬼冡與神林故時門巷猶能憶
十載重來白一簪


　　門僧活(一作何)計袛瓶鉢愧我世縁猶網羅小官未免妄
男子較量所得誰為多

　　白帝憐秋自不(一作不自)勝等閒時放一番清詩情大似歸
飛鶴聊作當年警露聲

　　陪林明復功德院小軒對假山有成

　　候禽幽囀似争春我亦貪搔不屋巾嶻㠔烟姿在眉睫
箇中還有傲秦人

　　試筆


　　盧蒲衰髪故蕭蕭絳節霓旌不昜招若使此身輕健得
㑹須歸去掇翹䔄

　　西峯寺

　　客塵不到勝黄梅竹遶松圍金地開盡撥雲根出䓤蒨
翠㽔青葆一時來

　　贈慶恩寺師

　　深顱瘦脛出家人八十終身一衲雲髙夀不論松與鶴
獨留心賞寄迦文


　　髙氏環翠樓二首

　　雕甍已入千山抱倒影仍浮一水光誰撲曉嵐都不惜
似縁袍色妬劉郎

　　眼界初欣得茂林野烟䝉羃此何心擬從複嶺重岡外
便(一作更)借蒼岑十萬尋

　　蓮華峰法雲即事五首

　　蟬聮封略三湘近縹緲神仙兩洞開待語蓮華峰上月
好將清影逼人來


　　蓮華峰下蓮華水萬古來從天北隅客子㑹須成利涉
箇中還得問津無

　　渡南渡北閒花草閙緑稀紅隨分好得意即適郡知非
淺近由來貴深𣺌

　　奈我此身無定居正如飛絮撲江榆兩毛更甚盧蒲短
好在朱陵見憶無

　　十十五五跳波魚三三兩兩踏歌姝前山後山碧一色
似不多愧瀟灑圖


　　趙屯阻風書懷示黄成伯章子修二首

　　漾漾雲&KR0008;躐尾行北來風力大麄生與君更向春容裏
暗聼蝦蟆數擊更

　　故家曽是鳥巢南欲打歸心迫片帆十載萍根浮履舄
令人羞澁對青衫

　　再次前韻

　　心逐雲容初欲逺身同春物乍欣生不縁旅泊蹉跎去
一任江波歳月更


　　白浪差差沮我南袛成重釀破風㠶半生感慨輕兒女
翻笑江州涙濕衫

　　送徐擇之袐校還睢陽二首

　　華裾照地睢陽客入手當年有春色家山歸夢不須多
嵗晩青翰天際識

　　汴水東頭古堞開青鴛舞影幾樓䑓莫將歸鴈比行色
身未到家春已來

　　書國清寺清曉上人壁


　　老師八十大僧生頭挿吳龜見夀徴斸開雲根作活計
(一作八十老僧大憎生瘦脛深顱饒夀徴雲根斸盡好活計)隱約百尺飛觚稜

　　和許亢秀才適軒三詠

　　卑枝已能分好月况復地力能新培託根反出杜木後
正使匠石愁無材(右小木)

　　吾聞水月故相攝小水還同大虚量誰掬銀潢下九秋
更想靈槎到天上(右小池)

　　蟄龍蟠地秃角出便訝雲物儲其間由來浪費康樂屐

自可對面酬商顔(右小山)

　　題屈原

　　直魄忠魂不復生後來誰與繼英聲只因一𣲖瀟湘水
千古澄波伴獨清

　　題増城駐舟亭

　　一亭瀟灑枕江流水色山光四面浮多少客㠶簷外過
不知誰是濟川舟

　　題韶州韶石亭


　　數層頑石立孤岑代徃碑訛事莫尋惟有湯湯亭下水
至今猶似奏韶音

　　泊韶州宣溪亭

　　昔年吏部謫韶州曾向宣溪泊暮舟多少烟波愁不盡
一時留與後人愁

　　題吉水南華寺

　　紫翠(一作氣)浮浮奪曉昏生涯(一作盡)谷汲與松焚客(一作紅)
塵一㸃自應少(一作飛不到)終(一作盡)日到門惟白雲(今寺有刻

石扁其堂曰白雲)

　　野興由來愜杖藜層巒影裏見翬飛虚堂一炷起凝碧
化作九天雲染衣

　　龍雲觀稼

　　黄雲撲撲擁千塍惡嵗𠻳𠻳比獨登稍取快襟移逺岫
更從始擊見秋鷹

　　紹聖丙子之既秋偉明考藝於遶(疑)州已事晡
飯兹舍弟姪親舊從焉者凡十有二人時主僧

設茶奴王少二拔天門冬以腹(疑作馥)壺漿云







　　龍雲集巻九

