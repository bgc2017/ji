







　　欽定四庫全書

　　龍雲集巻二十七

　　宋　劉弇　撰

　　䇿問上

　　第一

　　問聖人末迹徂謝留以遺來世者獨其亹亹之真意布
在六經問耳求聖人之真意當自傳注始晩學之於傳
注其猶涉海者之須斗乎汪茫溟漲一昔非斗則南北

無自而正其於問津也疎矣詩之毛鄭昜之王韓左氏
之服杜與夫何休康成范寗之儔或力訓公榖或傳釋
三禮意所獨至徃徃撫鍵重闗挹彼冥肆茍即而求之
則前途永袪而晚悟隨至使邪說不能辭末學不得騁
議者因謂元凱之於丘明師古之於孟堅猶孔門之有
禦侮則傳注之有補於經盖如此也近世新說一熾而
先儒殆為弗録之附贅矣博如康成奥如毛萇臻極如
輔嗣孤峙如元凱尚泯滅袠間至與蠧蟫為伍又况其

下者耶日者朝廷固有意乎傳注矣欲悉從之耶糟粕
土梗不容獨是欲去取之邪則是前日之弊終在也二
三子從事於學不為不久試語我傳注之果有得者誰
歟其得如此其失如彼者又誰也欲悉從之與去取之
其亦何自而可

　　第二

　　問天道難知徂運不留欲國家之無恃時令得乎哉堯
命羲和敬授人時周公著時訓逖觀天象春秋書閏月

不告朔以為不足以訓民而詩稱日邁月征刺幽王不
知議政事于朝朔則時令之不可不謹也如此夫以區
區之暴秦猶能稽參吕令協彼更到之四時又况不為
秦者乎是故歆向馬遷班固蔡邕之徒或傳五行或書
天官或志變異委曲纎悉厥有理詣殆為此也其後魏
明帝常讀五時令於正殿㑹列辟使聽有足稽者焉至
晉咸和中輙復行之而太宗之貞觀明皇之開元亦遂
採掇不廢則彼魏相稱隂陽王事之本羣生之命豈虚

言哉今欲窮魏相之說求經術之士如趙堯李舜倪寛
貢禹軰使各主一時因舉唐制以四孟月朔旦或四立
之日御明堂順五方讀五令粹彼闕典斯亦足矣而議
者猶以紛更為憚夫明分至啓閉使雨暘寒燠各得其
序茲盛舉也尚何議者之䘏二三子其商之毋忽

　　第三

　　問筆端膚寸與經史出沒與鬼神敵奥與造物者爭巧
其賦乎古者登髙能賦始可以為大夫而詩之六義賦

居一焉子虛烏有亡是之類始雖誕謾不根晚乃歸之
諷諫則君子之於相如固嘗有取也其後長楊羽獵之
出於揚雄兩都起於孟堅二京見於張衡三都發於左
思於是賦始盛行矣其詞詭激故讀之者可喜比綴聲
偶故味之者不厭多識於鳥獸草木之名故博物者時
有取於其間彼有以三都二京為五經之鼓吹與夫漢
世之疑吐白鳳晉人之自謂當作金聲良非虚語也自
隋以來進士决科莫不用賦而李唐之盛時將相大臣

徃徃由此塗出孰謂一日罷去而不遺憾於墨客邪此
前日二三柄臣所以扳復於反手之頃然聲病不講幾
二十載於兹矣舊習者已彫鑠於頹年晚進者或恍駭
於新律之二者均患也非俱適也諸君方將灑落寸管
掇拾膴仕正自不當以篆刻為緩習賦之道宜必有逕
焉而不迂者幸以見告

　　第四

　　問資有待之哺紓卒嵗之廹力至則獲力不至則曠以

汙者其田乎然田有水事其防節則存乎輸灌瀦洩有稼
器其便巧則見於銍刈銚鎒與夫有略之耜斯趙之鎛
而其末至於耘耔之後先播種之早晩類亦要術存焉
且農民嵗時從田有非必人代皆其所自為然上之人
勸而教之亦必不免矣則西漢趙過之教代田是也盖
自后稷教民播奏艱食其後乃有周官遂人縣師鄼長
之徒或以土宜教甿或以興鋤利甿或辨穜稑之種陳
於邑閭或稽器於有司之數而見之嵗時然考其較然

昜行顧以為莫代田若者且過教民邊城河東𢎞農三
輔太常其後得糓比縵田畆率一斛以上此其效章章
有足稽者矣熙寧中天子疚懐粒民獻說不究利害之
本末一切徼僥奮私智贏五種而從之甚者捍不測之
漲海淤股引之濁涇以至遺患一方瘡痏千里言地利
者始羞焉雖然自京邑以西如唐鄧之交昔召信臣用
其地通溝瀆起堤閼増田至三萬頃者也爾來皆汙萊
彌亘沼鼃黽而藪麋鹿是豈勢然耶人力弗至故也用

此推之天下遺利固已多矣今欲迹趙過代田本末稽
其便巧設官張科如古田畯力田嵗時勸相其間以與
斯民圗利長久誠顯效也而議者以為終恐有前日之
弊而適足以遺一方之擾則為二三子者其可無說乎若
曰前日之弊可以為大戒是因噎廢食說也吾何望焉

　　第五

　　問賢者毎可以取法故所在為有目者之象魏能盡物
之願故所至為有生者之時雨此前日之大老所以起

於暫息之伊川也茂典縟禮萃諸其一身元鈞魁柄折
諸其一言人臣得君自近世以來迨未有盛於此者士
生斯時潄鼎味之和睨台躔之輝顧不快哉然肇有生
人未嘗無膴仕盛位顧所以及民物者何如耳夫未可
以聲詩而聲詩之士誠有罪焉若乃遭風雲盛旦窺歴
世闊典相與嚌英吮腴噤不飾一辭是誰之過歟且舊
徳用矣善類引矣沛亟下之澤協登平之休期在嵗月
之頃則棲筆持簡以須者真墨客事焉獨不知歌元首

股肱有如臯陶頌聖主得賢臣有如王褒者定誰耳二
三子試歴舉古賢卿相有得於君與見之歌頌而無愧
者著於篇庶提槧而考之古以驗於今行有取也

　　第六

　　問甚矣流品混并賢不肖雜揉與夫員多闕少之為厯
世銓品患也日者吏部左右選自八路外士之造選者
嵗尚毋慮數千軰用一嵗為注授之彌留用再嵗為伺
闕之久近凡三嵗然後僅補一官而又有不幸非三嵗

而補者存焉夫赴官者一人受代者一人踵而注焉者
又一人則是率一官而三人者迭相代徙也亦可謂少
緫猥矣且貟則有數入流無限以有數供無限此劉祥
道所以永慨於顯慶者也自熙寧以來雖號三嵗一取
士然用進士補與武科調者牓裁數百人而任子流外
視前日益復少損則其弊安在哉方周之時内外之士
貟合六萬三千六百七十有六而處士者不聞有餘雖
區區之漢唐仰禄者猶不下數人適足而已則况休明

之盛際乎然則如何斯可使末流之弊一朝革也試敷
繹之毋忽

　　第七

　　問法者非盡性之書先王之俟民以法也譬彼江河亦
使難犯昜避而已五代既徃解網去苛創刈凝宻惠厚
細民若視傷者顧吾之仁悉能子焉而慈之此聖宋之
所以有天下也昔藝祖嘗語馮炳曰吾讀漢書見于定
國張釋之治獄平反下無寃民此有以望女命吏如此

况麗辟之科指乎是故釋鉗軍以示恩貸矜鼠竊以戒
苛吏有若吾太宗之寛仁者嘉憤(疑)從吉曉知法律重
輕禄期(疑)以不免枉撓有若吾真宗之惻怛者其在仁
祖之閱大囚奏牘也至或愀愴長喟求所以生之而弗
得則雖舜命臯陶惟刑之恤與夫成湯泣孤之意亦何
尚茲哉先皇帝將順前美愛養黎庶是以前日京師置
大理獄於以申雪寃滯底諸無犯而已矣然行之數年
抵冒者尚衆而逮報爰書或不勝其猥豈民未有以知

方乎意者奉承之吏弗能宣布聖慈也今欲鞠茂草於
圜扉虚貫索於天星使斷獄者如孝文之四百太宗之
嵗二十有九宜必有謂其試件之

　　第八

　　問諌其見忠臣之心乎古者天子爭臣七人盖來物之
心虚嗜直之好専則置諸其左右使裨光白日紐(疑作組)
闕華衮獨患吏貟弗衆耳唐武后垂拱中置補闕拾遺
二人以掌供奉諷諫自開元以來尤號清選問其官則

知其人知其人則責其事夫責之以不得不爾之事則
誰且如立仗馬取給芻豆而已乎是故彈劾裴延齡有
如權徳輿之方介雪拔宋申錫有如韋温之剛果握筆
草狀不憚左黜是在劉寛夫叩額龍墀力疏畋遊是在
劉栖楚至如竇羣則自號二十年難進之臣歸登則願
寄一名雷霆之下其餘刮垢摩光取否昜昬繇兹職鯁
鯁為唐名臣者至不可勝數遺補之助盖如此其亦以
謂有可以復諸今日者乎若曰省事不如省官則孔子

奚取於七人哉且前日嘗復先世之官制矣以為悉應
於古則遺補固不宜獨置而弗省也然議者則曰官責
其效奚以名為今之左右司諫正言盖唐遺補類尚能
復古否耶佇聞髙論以訂然否

　　第九

　　問文章如面史才最難到自劉知幾著三長五不可之
論而操筆之士卒莫有非其說者夫裒掇舊典考覽世
故成書既徃者信已難矣而出乎其後者又或恕心不

存焉耀已所長訾累前作迨如東家之矛西家之盾莫
足以相入是故論大道則先黄老而後六經序游使則
退處士而進奸雄述貨殖則崇勢利而羞貧賤班固之
詆馬遷者以此其議論常排死節否正直而不叙殺身
成仁之美蔚宗之詆班固者以此而劉肅則并與二三
子而詆之其論馬遷也與固之説畧同以為班固序廢
興則茂祖徳述政教則(少一字)理本而右典刑蔚宗詘公
才而采私論拾典實而飾浮言由此觀之則是從事乎

史者類非全才也可乎夫史之難既如此而後世至乃
取東觀多為之貟舉一代之事而責之以抄撮之衆手
自以為庶㡬制作矣今考諸太宗之晉令狐之周魏王
之隋五代劉氏之唐其失殆有甚於數子者亦何啻十
一而千百之耶諸君刓精史學久矣若固之譏遷曄之
譏固果亦有在於是乎知㡬之論劉肅之評如何而後
可以無憾也如曰不若成之衆手則歴代之弊已如此
矣亦奚足以勝議哉要必有折衷焉而不茍者願揆之

諸君

　　第十

　　問大不倫而甚無謂者聖人不以之明(一作捫)理而撫世
自老聃莊周作其書雖號詬病世俗其實則真若不得
其平而矯焉者放言不根直時有過處耳非欲盡拔堯
孔之外而不託於人世也而近世學者徃徃宗彼闊誕
之言為(疑)陋典近而榮荒忽不乃左乎操機營營舞眉
溢眥而曰我能與未始有物者逰視其貌魁然不制察

其中無有也而曰我能深根寧極小太山大毫末以之
齊有形吾不以為誣也顧不當以為場屋資耳内聖外
王以之明本末吾不以為非也顧不當每置諸筆端耳
且其使人人無預乎世如不才之社木不事事如攘臂
之支離疏睨太廟之犧以尊生託曳尾之龜以謝聘則
是為君者不得臣此華士傅乙之徒所以見誅於太公
管仲也或曰使人相與遊一世而得淡泊焉兹非老莊
助歟或曰亡西晉者其誰乎而曰有助若是則王衍山

濤不容得罪於後世矣古人謂此軰正可束之髙閣之
上豈虚也哉或曰虚華長而晉室亂非老莊之罪也王
通不有是說乎二三子從事於兹久矣盍亦謝之歟盍
亦取吾聖人言近而指逺守約而施博者卒其緒業歟
既未能洗幘於江島謝縁人封則無為横復此紛紛也
如曰不然請俟來哲

　　第十一

　　問知人則哲惟帝其難之則是堯舜其猶病諸者知人

之謂也嘗觀漢髙帝語吕后曰王陵可然少戅陳平智
有餘難獨用周勃厚重少文必安劉氏已而果然又謂
劉濞曰後四十年東南有亂非若耶後濞卒以亂聞且
髙帝觀是人也至如操印圏以契物了無不驗者則堯
舜之所難者髙帝反昜之乎古人有言人固未昜知知
人亦未昜且武帝得之霍光孝宣得之邴魏劉備得之
孔明苻堅得之王猛與夫太宗之於房杜王魏明皇之
於姚崇憲宗之於裴度類非有唐許小數以探射隱伏

也其知人如此又何説耶又嘗觀臯陶九徳止曰亦行
有九徳爾非曰某人宜必有某徳也如郭林宗許子將
許靖劉邵趙蕤軰至以月旦著評人物命志長短名說
亦無不如志者彼數子者又果賢於臯陶乎孔子不逆
詐不億不信子貢欲方人子曰我則不暇以是而繩數
子能無類乎厥今知人之術固有不得而闕者彼漢唐
之君與數子之說其術何在試言之

　　第十二


　　問經禮三百威儀三千言禮而儀反多於禮又孔子之
門人有自許以願為小相者而動無禮文盖桑扈之所
刺則儀之在禮固有不可廢焉者然自郊勞至於餞贈
禮無遺者而君子不以為能禹行舜趨而荀卿詆以為
子張氏之賤儒則儀之在禮又有不必先焉者故趙簡子
問周旋揖遜子太叔曰是儀也非禮也而女叔時亦以
為魯侯焉知禮屑屑焉習儀以亟由是觀之彼所謂真
禮者果安在乎今周官禮儀與戴聖所傳號禮記者件

舉條别殆有甚於組繪非其攝齊歛袵之小謹則簠簋
椸棜之繁文也而儀禮又韓愈欲揖遜於其間而不得
者遽以為儀而緩之可乎厥今承平百年亹亹乎趨佳
㑹之適裁撙茂典紛綸葳蕤以與先王方軌之時也脫
有制作彼所謂儀者亦可廢乎若曰必有真禮者存則
彼顯慶開元禮多至於數百巻又何取也詩曰威儀棣
棣不可選也又曰朋友攸攝攝以威儀孰謂儀焉而非
真禮者試為言之


　　第十三

　　問士志於道而恥惡衣惡食者未足與議也孔子不有
是說乎飽乎仁義所以不願人之膏粱之味也孟子不
有是說乎國家右文黌宫膠館布滿天下異時慮無以
為食貧而學焉者之資也令天下州郡賜號弟子貟者
類給田縣官使嵗時食息取具焉非以是為真足以養
天下士也而嚚嚚之徒頓客喙張遊腹所至之地纔為
粒食爭衡望一小觖則纚纚焉相弔甚於權輿之嗟舊

臣以故朝揄袂而轉南　夕掉臂而跳東序用逆旅視
學校者於茲㡬人矣夫飲食所以充虚接餒設也不幸
而不得一飽亦適然而已矣何乃驤意机爼之末校品
絃誦之地以為七尺資乎不然朝韲暮鹽古人何有以
獨甘之長勞也吾與諸君為此寂寂有日矣抗髙懐不
窘於流俗如吾孔孟之說者有哉無有也此亦以謂必
食然後可以養士歟亦將不復從事於區區之口腹以
與此簡編坐閱嵗月也其試言之聊以觀諸君之志


　　第十四

　　問天下熙熙皆為利來天下攘攘皆為利徃此貨殖之
民所以滋於前代也方其盛時家給足而口壯蕃王者
資之有可以勸督不業於生事者而閭閻細民慕之亦
足以寄孥與賄焉及其弊也規盆鼓之餘計累黍之入
横者乗之而不制貪者因之以佐姦操竒贏擅開闔至
與封君爭衡而天下始困於兼并矣史載卓氏而下十
餘軰如曹邴氏俯拾仰取刁間氏桀黠漸詐任氏擅縣

官倉粟無鹽氏貸列侯子錢又其掘冢行博販脂賣漿
之家徃徃伺釁竊發旁連大族如郭解樊仲之儔相與
赴急從仇抵死而不悔嗚呼其撓法蠧民乃爾耶聖宋
奄宅四履等視貧富異時貨殖之民稍已落其機牙矣
抵禁犯法則無有也而議者尚患吞噬者連阡陌囷庾
相望矗然而沾手塗足者曽不得置錐也射利之豪擁
髙貲軌楫鱗差而荷任者曽不得完短褐也前日右姓
有如青社之麻龍門之李夀春之王大賈之焦氏與夫

近世都下之孫郭此亦卓氏軰何以異哉天下此儔固
不少矣今欲少弭其兼并之欲而使不得輙張則其術
宜必有恕焉而不廹者願與聞焉

　　第十五

　　問自周而下文章莫盛於西漢西漢之文章豈特從事
於筆墨而已乎方得意時其精處視古徃徃無上而其
凡近猶不失為宣心之格言其見之君臣相遭也真意
亹亹反復不厭其别白民物之休戚利疚也霍若披霧

亟覩青天使讀其書者如即乎其人想其風者如出乎
其時是故歛天(少一字)之極摯歸之制䇿有如公孫晁董
發治亂之至藴本之先王有如賈誼孔光之對日食杜
欽之矢直言則休咎可得而周知矣梅福之諫妃匹貢
禹之厚風俗則成敗可得而僂指矣觀劉輔王章之疏
則知忠嘉為有餘味望之方進之語則知慷慨為獨至
其餘如馬遷長卿揚雄王襃子駿之徒道壯捷發望詩
書畦畛若將直躋而弗愧者殆不可勝數亦可謂盛矣

唐人栁宗元定著西漢文類豈徒然哉今諸君必欲講
探裒掇資之以輔經術之餘則當誰始萬一置身周行
所以設施應世者又誰先也夫履鮑居蘭玩所先入染
絲斵梓功在初變茍有志又烏知班書不為大匠之機
括乎願一二具之

　　第十六

　　問孰使我嘗身天下而不可得者非名教乎季世之士
徃徃留情犇兢之末流而既則了忘其所自為者夫以

勢言之夷齊之餓嗛固不若齊景之千駟然必安而後
已則子貢之結駟已取羞於原憲之調飢矣以利言之
則董生之江都固不若公孫之紫闥然必當而後已則
李郃之登科反愧於劉蕡之下第矣而其甚者脅肩諂
笑折腰撓膕瞷瞷然不見奪糈為幸昧夫孔子所謂不
可與事君之鄙夫者士至於此尚可責以風槩也耶日
者朝廷詔郡國以經明行修拔士已而復申以十科至
併與士未仕而索焉兹誠敦奨名節之盛舉也而議者

尚喔吚訾哫之徒或不免於豢私詭勢與向所謂忘其
所自為者無異寧有是耶傳曰井中之霜以箕昴之寒
黄蘆之萌以逃暑之火言應焉者適契也二三子其亦
以謂宜何俟而可以無負兹選者

　　第十七

　　問諡之為言引也周官太史掌賜諡春秋書塟蔡桓侯
明天子所加而禮有公叔戍請所以昜名者然則人臣
之有諡舊矣有唐以來沒者故吏以狀請諡於尚書省

而考行定諡則存乎有司盖周制諸侯之臣子跡累其
行以赴告於王之意也而或者見有以單字顯如周公
之文衞公之武則曰於美為未該見有以兼複者如蕭
何之文成張良之文終去病之景桓霍光之宣成則曰
於實為己漫見美惡雜厠如蕭瑀之正褊元載之成縱
則又謂公(一作功)罪莫適與辨也脫以諡為未足多據乎
則古人盖嘗曰得失一朝榮辱千載矣以為率可考信
乎則專國而逐君取稱曰平無徳而有馬千駟亦進云

景韋巨源醜正附邪也昭或猥加許敬宗迷國反道也
而恭繆輙昜此又何說也况有侵官如嚴郢誣實如林
寳者哉若曰單字未暢則彼兼複者宜得之矣用兼複
為非則蕭何而下與有唐百一十有五舉當黜也可乎
然則猥加數昜侵官誣實如何而可以寢斯弊也夫以
李愬之諡為武于頔之諡為厲而人主或從而揺奪之
矣是又何心嘗以謂考究典禮當今之所宜先者二三
子其商焉無辭


　　第十八

　　問兵之司命曰將脫非其人則緜地千里連衆百萬舉
而頥之虎狼之喙非不幸也古之人要必一將之身而
數器之為備乃始可以塞責故曰一日百變猶以為拙
豈虚言哉且趙括之誦讀不若去病之方畧君集之嗜
教不若衞公之天姿是豈篤於材者然耶淮隂多多益
辦而子玉過三百乗則不能以入是豈域於智者然耶
唐太宗曰李勣李道宗不能大勝亦未嘗大敗薛萬徹

非大勝即大敗其小體之不齊有如此者賀若弼曰楊
素猛將非謀將韓擒虎鬭將非領將史萬嵗騎將非大
將其全體之不類有如此者背水一也韓信井陘則勝
沛公濉水則敗觀釁而動一也卞莊子以此刺虎則效
宋義以伺秦隙則誅將之難其人也如是千里一人雖
謂之比肩可也前日南有盤瓠嘯聚西有勁(一作勍)羌陸
梁一日天子喟然思得將帥之臣舉齊斧而盪逋㓂不
啻飢渇然臨敵之始卒未有能輩前世數公之盛者豈

斵輪之妙定自不傳耶抑亦教養之法未備與夫區區
武科初無補於得人耶夫平居而歎頗牧對敵而思衞
霍孰若吾身親與之俱方今遴拔拳勇以備虚憍其為
急䇿至計明甚然則得將之道宜何自(一作先)而可













　　龍雲集巻二十七

