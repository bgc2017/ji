







　　欽定四庫全書

　　龍雲集巻三十

　　宋　劉弇　撰

　　疏文

　　興龍節開啓功徳疏文(代洪帥熊伯通待制)

　　右伏以曜靈契夢華渚發祥真人開載誕之期緜宇協
延鴻之望况臣民社分寄章紱榮身生成(京本作平)靡佗禆
補何(京本作宜)有雖乾坤之造終始難報而臣子之願中外

則同奉千官(京本作嵗)之觴目斷堯天之雲日考諸福之物
情深周雅之岡陵爰即梵宫仰祈覺䕃伏願皇帝陛下
鴻名載赫懿爍於昭一六合以宅中四三皇而觀妙域
躋品庶衣燕(京本作賜)髙年無疆惟休永錫難老占南極之
星者一旁(京本作宜)増有爛之輝聞(京本作髙)中嵩之呼者(京本作有)
三更協後滋之數臣某等無任瞻天望聖祝頌激切之
至

　　又


　　右伏以𤓰瓞緜休電虹誕聖龜鼎兆一人之慶葵藿傾
四海之心而臣尸責熙辰饕榮外計範圍所至爝灌何
功雖成物者洪造之難名而愛君者有生之共願指日
下而長安方逺莫奉宸觴詠天保而南山不忘獨先祺
筭庀徒開士徼福大(京本作覺)雄伏願皇帝陛下有截承祧
於皇憲極性五帝之仁於堯舜廸四人之哲於商周星掲
老人數超神筴且天地無情於芻狗補報終難茍雲雨
或致於象龍感通斯畢臣某等無任云云


　　又(代在州官)

　　右伏以甲館延禧流虹誕聖躡獻嵗發春之候兆乘乾
出震之休葵藿知傾臣子敢後惟大雄之普覺(京本作現)緬
浩刼以播慈載欵紺宫仰祈祺(京本作洪)算伏願皇帝陛下
庭衢六合步武百王駿恵龎鴻寵綏戴履問塗而迷七
聖後天而凋三光應飛五之龍廣燕謀於下武探得一
之策邁慶祝於華封臣某等無任云云

　　又(代西衙侍禁)


　　右伏以天命集而前緒光徳水清而真龍降千齡啓運
萬寳延禧况臣身荷寵榮屬聨姻婭雖難報者聖神之
天造而知傾者臣子之葵心爰欵覺慈仰祈祺筭伏願
皇帝陛下六龍邁震兩作前離隆不㧞之丕基耀無前
之懿鑠星輝南極呼契中嵩無疆惟休已慶(京本作聽)謳歌
之歸啓以莫不庶更資富夀於祝堯臣無任云云

　　坤成節開啓功徳疏文(代熊待制)

　　右伏以洞庭汎而木葉下一氣驚秋黄河清而聖人生

千齡協契啓嬪虞之溈汭兆興夏之塗山天壤蒸和華
夷均慶不有覺慈之祈嚮孰資睿筭之龎鴻紛緇侣以
趨蹌繹貝文之祗遽翕是百祥之降證茲五福之先庶
期㳙埃有補淵嶽伏惟太皇太后陛下素舒闡教厚地
敦方任姒之光大周家徳盛而未嘗遭變馬鄧之維持
漢室事叢而纔足解紛非如擁日東桑回春北陸措洪
業於聲氣之弗動廣慈訓於謳歌之已歸而臣某猥殿
外邦適逢令節沐雲天之普施欣草木之餘生建隼憑

熊千里尚留於楚尾獻芹傾藿三呼敢後於嵩髙臣某
等無任云云

　　又

　　右伏以萬物順成方應金行之序千齡集慶誕開文母
之祥實惟夷夏之交欣更協神天之來相梵金布地曲
致精嚴貝葉披文載陳悃款庶集上聖之善仰資有永
之年伏惟太皇太后陛下徳體坤元信膺天助宫闈正
位飭隂教以修明宸扆聴朝散仁恩而覆露羣生恱豫

四海敉寧臣某等忝冒王官運逢令節物難論報但傾
懇到之心美必思歸願頌緜延之夀臣某等無任云云

　　又

　　右伏以盛徳在金玉宇快凉颸(京本作飇)之入皇天開聖璇
宫儲慶誕之休元雲布色以通霄(一作宵)太隂騰精而協
夢徳均持載歡動幅貟惟含齒戴髮方幸於闊希曽鼓
腹擊壤不足以報稱自非款西來之最上何以佐南山
之疾呼載繹貝文肅將蒲饌冀靈長之睿筭兹擁祐於

覺慈恭惟太皇太后陛下纉女延鴻俔天錫羨雍容彤
管之法度増大軒星之輝光位正六宫協王(京本作關)雎之
詠周姒母儀三世(京本作四海)陋沙麓之興齊(京本作有)田(京本作商)
夀域躋氓樂郊適衆有效珍之百物無失所之一夫臣
某等令節親逢薄躬知幸居然傾藿空迷魏闕之思迹
彼獻芹更效華封之祝臣某等無任云云

　　又(代在州官)

　　右伏以璇玉成宫星娥協金行之應元氣覆户地維符

火徳之祥序届秋辰天開慶誕擁百靈而篤祐奄四履
以煬和徧款能仁更資有永焕若禪扄之金布闡然净
侣之雲臻哦具字於珍函致蒲盂於香積俯傾葵懇上
祝椿齡伏惟太皇太后陛下軒揚飛輝椒塗抗則負扆
憑几之隆顧託奠枕覆盂以冒幅貟式抃以嬉既安且
治而又率循嘉祐之故事對越仁祖之閎休赫然隆名
髙彼夐古臣等幸縁天與節乃時逢且清明再造於乾
坤雖形容而不得而喜慶預知於蛛鵲庶感通之可期

臣等無任云云

　　坤成節啓建功徳疏文(代洪帥熊待制)

　　右伏以配文嗣音太姒肇洽陽之福母堯成聖慶都儲
斗野之休候爰届於清秋節適臨於慶誕觀萬物之理
皆知致養乎坤誦小雅之章敢不思報其上是用心先
傾藿地款布金力資西鷲之覺慈仰祝南山之睿筭伏
願太皇太后陛下無疆垂裕俾艾延鴻有開必先永錫
難老清蹕而朝萬㝢後天而凋三光擁介祥祺億寧盛

世雖亹亹神明之顯相輔順當然而區區草木之微生
投誠止此臣無任云云

　　又(代衆官)

　　右伏以雲容入户一葉應天下之秋玉色覆衣萬世得
聖人之遇天地之生成無以報華夷之皷舞無(一作莫)不
同方屬葵傾敢祈芹獻上萬嵗夀初逺於千官歸兩足
尊莫先於百順伏願太皇太后陛下増光離照開大震
塗未艾延禧無窮申筭動星躔之箕翼叢雅什之岡陵

大徳之必得其名已餘夐古多益而以莫不庶更祝後
天臣某等無任云云

　　祝文(代)

　　謁文宣王文

　　惟天地之大萬物雖知不能報然無不報之萬物也夫
子天地也顧區區薦奠何有哉亦誠而已矣某守藩之
始方徼王之休以芘斯民取王之所以遺後世而無窮
者以教學者則凡進謁祠下敢不式遵故常王其肆臨

之無替尚饗

　　謁衮國公文

　　惟公懿言行以開後學時用舍以同聖人視儀上公以
食茲土某守藩之始典禮有在敢不舉以從事是用躬
謁祠下庶其臨之尚饗

　　祭順濟龍王文

　　夫雲雨固王事也千里赤地凡神而食此土地宜愧之
而王未暇及此豈太守咎耶謹用所以當告者待命祠

下惟王其利澤斯民毋忽尚饗

　　祭海神文

　　維年月日謹以清酌腵(京本作庶)脩之奠致祭於大海之神
曰海之在天地間釃百川使下赴且包焉而不拒也初
無小大汙潔之辨紛萬族使蕃息冗長而吞吐踸踔乎
洞鴻漭瀁之濵也曽美惡之莫予間夫惟萬族也而無
所間則宜亦不使一民或失其(一作至於失)所夫惟百川也
而無所辨則宜亦不使一方之獨被其患聞之徃嵗若

實憑怒弗循(京本作適)厥經漩瀾倒注奔鯨駭陸鼃黽生釡
天呉馬銜蝄蟓陽侯抃手舞歌颶母抗雔嚇䰄曝鬐千
里悉湫斯民嗷嗷靡所控告彼膏者壌㸌焉如掃豈伊
民祀弗將弗䖍豈伊沉磔曠廢歴年若譴若訶靡逭斯
愆今令之來也實父母斯民而適繼其後實猥有此土
以處而戚休是究實土毛生齒之弗靖為憂實賦輿貫
粒之腐敗是疚實維霖霪懼或沛滂實維塹防未悉完
構用廸悃誠將事滸湄碩肥者牲肴羞孔時神若戾止

以妥以綏將若是使徃者之汹湧妄行反而為今茲之
利涉安流也將若是使徃者之秘怪騰軒激射濤波反
而為今茲之儲宻宅幽也將若是使徃者拔木飛屋不約
之怒號反而為今茲冷風之疏和氣之游也將若是使往
者霾昏不祥祲曀蔽虧充塞上下反而為今茲望舒之
夕泛翔陽之朝浮也登餘波於上而揮蘇苗之旱澤霽
澄漪於下而為(一作列)瑞世之閎休長魚蠯蚶民食夥稠
舄鹵淫夷下滲弗留(京本作宇宙)毋或贔屭摧檣傾舟毋或

潰(京本作漬)齧盪漫民疇毋使鋸牙劒尾乎搖毒毋使旱魃
螟蜷乎肆媮毋怠乎其應毋愆乎其求其毋爽神之貺
其毋貽令(京本作神)之羞尚饗

　　祭王荆公文(代人)

　　噫嗟公乎何為其然乎豈富貴廹而賢有智累乎將造
物者畀付(京本作賦)施予或嗇或賸而羌不可以力騁乎抑
亦靈芝慶雲止為瑞物而固不免夫翕霍而散與濯濯
而萎者乎且從古以為難者莫甚於掃不振之蠱起久

仆之痿以與一世期(京本作蘄)乎有成而甚者至使天子快
登平之適遭斯民無&KR0787;眙之斗駭非守能固其初力足
以劭其後者能之乎然士或勇於有為而昧於知經求
完乎此者不踦則躓而於斯時也有能爍傳注之秋燐
探百聖乎虞淵偉然號為一家而使後世於此有攷者
方自我作訓則可不謂睨聖人之閫而直躋者乎已而
擲去事權一毛九牛凡此者人皆難之而公或以為昜
人皆偏焉而公可得而兼若公者其殆命世乎其有待

而未已者乎然則我尚何悲乎夫惟周衮旋待於公歸
商霖更期於說作天下之有望於公者以此與夫識公
於四十年之契闊而遇我如旦暮之頃訪公於千餘里
之鍾山而輙申我以縞紵之好吾之有得於公者亦以
此而厥望未償撫恵方爾一旦歸竁於漠漠之九原功
業之及人者未能㡬何而塊獨遺此平生則吾尚何可
無悲乎噫嗟公乎庶其來舉予觴乎尚饗

　　又


　　嗚呼麟鳯儀游忭舞走飛傑立一世有公於茲江河取
東吞吐源委滋物洗光非公而誰自古在昔革制實難
睢盱回泬衆所共患或拊而跳或諗而讙(京本作灌)及公有
為卒底於安久矣聖經理鬱弗通傳注披披帊覆帟䝉
繇漢迄唐大陊厥宗及公有訓孰敢啅訌奎輝不揚薉
我文造冗長戚促孰訂孰攷朱藍等妍鏤句雕藻(京本作鏤
句雜藻)及公有作霾翳一掃始公熙寧實舟蕃錫大賚天
子是優蓍蔡國經天子是諏人謂公進說商旦周公熙

寧季以位告去孰視富貴擲如遺屨我徂東阡甕牖蓬
户人謂公退留侯疎傅嗟嗟我公今則已矣來軫孔遒
未稅先柅夀則大嗇及中斯止平生磊砢尚可僂指曩
予晩遭公力是藉方公長徃余弔莫暇音徽永沬碎影
何謝長跽薦辭播哀修夜尚饗

　　祭鄒通直文

　　嗚呼誰非豐財稽徳則匱君裕於徳而不財愧爵以恩
叙莫能生存君侈於福生以爵聞孰昌其生孰嗇其齒

彌百之年及中斯止麻源之北章水之東有翩歸旐髣
髴音容人之當然大變曰死足慰無窮是惟有子嗚呼
哀哉伏惟尚饗

　　祭王夫人文(三首)

　　嗚呼人治之大内則閨闑視古無愧亦有成烈柔閑靜
莊是訓是服粹完弗渝惟夫人之淑熙如春暉字弱撫
嫠中外怡愉惟夫人之慈有子材賢震赫家聲龜組侍
傍惟夫人之榮終始一徳惟琬惟琰凡弗能者冝夫人

兼百齡飄驟至比隙駒八十於茲誰夫人如丹旐有翩
指日徂南薄醊薦辭庶其無慙尚饗

　　又

　　伊死生之大變如索綯之紏紛拾永年而歸全斯足矣
而何言懿夫人之閱世亶宜家而淑温成夫子於佽助
廸終吉而純純粤平時之里閈爭挹蠲而取芬如聨章
而駢組鬰焜燿其閭門方視古以騁烈豈長訣之足冺
瞰閩山之嵯峨指歸途乎穸窀遞哀音於素飈綴戚嗟

於路人跽陳辭而一醊庶髣髴而臨存尚饗

　　又

　　猗歟夫人王宗是媚如裏斯襮裕我中饋亦有就徳靜
専柔懿亦有侈慶厥紹昆裔婦順母儀終譽來暨播粹
里閈不能者愧人生孔艱十五夭瘁天不嗇年而夫人
畀舉世患苦衰落凋替紳緌聨聨夫人門地昔孟母賢
實惟訓子其間寂寥今則髙視峩峩閩山竁藏是啓指
期斯復式筵式几靡誠弗將亦職惟吏矢辭侑觴尚其

臨止尚饗







　　龍雲集巻三十

