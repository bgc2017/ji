







　　欽定四庫全書

　　龍雲集巻十四

　　宋　劉弇　撰

　　啟

　　謝發運張龍圖舉太學博士啟

　　右某伏䝉發運龍圖舉某充太學愽士者需章亟上申
以古人特達至到之知黌舎傳驚指為儒者發揚光大
之漸舉浮情外愧溢顔初竊以盛世所先博士其選矩

範後學羽儀衆經爰自秦漢張官以來蓋承孔孟絶學
之後秩比六百石員纔數十人兹號上庠之㳺非徒他
職之比大則天人之精祲能識小則師友之淵源可知
蓍蔡今昔之危疑黼藻皇王之憲度公孫仲舒也或牧
豕下帷以卒其業稚圭朱㳺也亦解頥折角以成其名
江公則世謂詩宗張慿則(元作葢)人稱理窟流畧雖逺聲
容若存是為清塗何有非據如某者蠹蟫末智技鼠短
能從田偶脱於白丁規糈殆成於倦客進既弗能而退

或(京本作又)未可上則不足而下則(京本作或)有餘一昨謝海邑
之沉迷丐主司之披拂兩殫㩈(京本作窘)步四躡髙躔翩然
澤國之行尸此學宫之責揣摩從事僅知戴聖之四興
教育非工徒愧孟軻之一樂而又身與病㑹齒將衰臨
痟嬰肺絡以戰枯秋入㒹毛而化緑再朞涖止百謫樊
然間則自尤拱以待斥它日絶交之中散每取深憎當
年獨冷之廣文分迷初局豈徒孱𤨏誤辱推褒兹葢伏
遇發運龍圖連茹熙辰推轂末路羿彀借(京本作謝)中央之

所舜陶移苦窳之資有味其言豫為之地恥臧文之蔽
恵同公叔之升僎遂使平生漂泊之餘亦預當塗考察
之獻某敢不夙宵迪檢新故刓精去其所性之不存期
於自信而後已孰謂澗溪沼沚之品(京本作水)或補薦羞庶
因胸脅腹背之毛終成羽翮過此以往未知所裁卑情
無任荷恩銜遇激切知歸之至

　　謝運判王司封舉大學博士啟

　　右某伏䝉運判司封舉某充大學博士任使者排清漳

(一作清瘴)之痾非岐扁之砭劑則無以起綿惙取太行之道
非良樂之銜勒則無以絶阻修然病客常見困於折肱
(京本作服)之家駔駿每興悲於按圖之市以方論薦寧復懸
殊惜哉公道之寂寥甚矣仕圖之旁午詭時者右膏粱
而左寒畯逐迹者崇勢利而羞賤貧同鮑叔知管仲者
其誰若臧文蔽展禽者皆是自非報吾君而以士因是
人之必求水鑑九流蘭荃十步觀所主以至於為主舉
爾知而闕其不知[言*翕]訿弗奪於朋邪歆艷靡牽於流俗

則何以有功推轂無愧征茅如某者學海盤渦英躔末
駕讀書皆輪扁竊笑之糟粕得祿纔曽參及親之釡鍾
往從例試(京本作吏試)之選員偶寘僅完之膠舎訓説自效
介愚弗移不知者謂我何求無常者以儒為戲開懐見誠
磊落胷次任真者如此而或不免於浸潤膚受寡儔少
與屏棄外物(京本作物求)畏事者如此而或見病於蘧蒢
戚施嵗晼晚而景淹留神怵迫而思紆鬰貌先悴以收渥
髮迎憂而送華孰憐江滸之戲麋姑聴衛人之煬竈敢

希題品爰被孱庸既剡之以粹純温潤之章又挽之以
發揚光大之漸兹葢伏遇運判司封山玉移潤秋陽借
輝軒軒吾道之主張炯炯此心之明白使扶盧直鎛無
有於廢材而治繲播精亦得以攘臂有所謂公無私者
必本之賢不肖焉某敢不撰念(京本作志)清氷撫躬害馬低
昻物變吮𠻳聖真抽白簡以寄崦嵫哦青衿而慨城闕
且華隂之土拭劍已㧞塵(京本作沈)蹤而海客之槎到天庶
非虚覯過此以往未知所裁卑情無任云云


　　代李令謝舉升擢啟

　　得邑海壖竊食浸聞於冒昧論材宸陛飛章忽預於鐫
評賜越溢以驟加愧茫洋而交集且古之設官也以當
職為務而縣之有令也蓋得人尤難委之或輕弊亦隨
至厥惟西門子賤之既往間以中牟洛陽之嗣興長才
比肩健吏方駕卓爾擅故家餘(京本作遺)俗之美休然有君
子長者之風敏手運於擾擾之末流利刃㳺於恢恢之
餘地㢘遜脩而爭訟息篤實長而薄惡消仁興未冠之

童暴革不羈之獸烟火相臨(京本作隣)之郊而無犬吠之警
麻麥微步之逕而有雉馴之娛洪惟我朝尤慎兹選或
給札於遣行之日以諭其意或榜詔於視治之地以要
其能桑榆舒樂嵗之暉灌溉禆時雨之潤罷庸不振者
至俟之以黜責而去不旋踵强果自效者或㧞之倥偬
而起如奮毛朝躋墨綬之下陳夕駭朱轓之華觀雖由
三嵗之綿厯亦有一昔之階縁自非物論奄歸官箴彌
惕平日去偷脱苛簡之累大吏加特達至到之知則何

以上當薦延坐俟驅䇿如某者侏儒散質樗櫟下材偶
縁世及之私遂獵俸餘之養視營營而若喪期效一官
嵗冉冉而不留行逾二紀乏剸劇撥煩之敏貽包羞尸
素之譏綆以深汲而亟窮爝或小明而鮮繼士元驥足
孰敢自名言偃牛刀初不知措效顰無補失伍幾多方
虞瘝曠之徹聞豈意奬憐之誤及貂不足而續狗尾雅
既終而奏鄭聲兹葢伏遇某官格物以公不以私事君
以人不以已泰茅引類鄒律敷和成裘無間於貂蟬構

厦弗遺於椐楔急其小善被之先容某敢不亹亹率循
兢兢迪畏孰謂脩途之步更託其初庶幾順風之呼卒
因於勢過此以往未知所裁

　　代回廣州蔣待制啟

　　伏審光奉渥恩進聨法從伏惟慶慰竊以儒臣妙選延
閣清班宸翰粲於奎鉤寳構矗於天漢稽故事以張局
縁美名而命官舊稱華塗最重昭代厥拜嘉寵莫先高
流恭以某官識際幾初學臻聖處筆端泛灑如合膚寸

於㤗山襟韻曠夷能吞八九於雲夢五車經目以殆盡
三第比嵗而連收暫厯烏臺梟鸞自判晚更龍節貫粒
取盈一昨輟局淮壖偃藩嶺服方詩書而謀元帥俄尊
爼以折遐衝妖巢殄覆以無邊秋柝寂寥而不警嵗纔
一閲績已四聞雖望之意在本朝尚紆民寄而薛宣身
兼數器素結主知果副推褒亟躋嚴近正應不測之大
用宜亦可料於此行首沐沖私過騰柔翰永言銘篆交
迫悃悰


　　回廣州蔣待制啟

　　伏審祗奉明緡榮升内閣伏惟慶慰竊以儒臣之選待
制乃達官御書所蔵寳文為近事上倣龍圖天章之號
至比金馬玉堂之㳺文物相望於百年將相此出者大
半自非擅天下譽結人主知則何以騖(疑)厲昌辰雍容
法從恭以某官學臻聖閫望藹朝紳智其存物之所為
厚也有功而不徳椽筆馳騁連㨗三科軺車光華薦更
數路霜臺舊傾於風采澤國晚最於輸將頃者加直禁

廬出藩南服殄披猖之妖黨奪氣魄於裔蠻徼柝夜沉
海瀾秋宴龔遂之出為渤海固欲安之汲黯之臥治淮
陽今君召矣果躋清切俾究將明以是知公論所歸斯
可為大用之驗某阻趨旌棨竊快風雲曲踊兹多誦言
曷既

　　代賀發運朝請啟

　　右某伏審祗膺明陟榮總計權伏惟慶慰恭惟某官器
幹淹詳聲猷藹茂柬天子之眷知為有舊閲生民之利

疚為已多西指陜郊劇部方新於泥檢南還淮服故吏
重識於芝眉光華六路之提封絡繹萬艘之轉餉隆最
佇成於入奏清班别副於寵陞某幸以𤨏材猥居屬部
悵鳬趨之尚阻起螽躍以居深式届髙秋冀精視履

　　代起居李公擇

　　竊伏台符薦更嵗籥名弗通於紹介迹初逺於門墻恭
以某官雅量鎮浮沉謀詣極翺翔𤨏闥青雲何啻於二
十年酣(疑)泳衆家蔵書殆逾於數萬巻力張忠膽以許

國加有愛心之在人方且階次於民曹行見指期於鈞
席某屬當嚴緫居竊隆休未申伏閫之私苐結䕃雲之
想嵗隂兹宴治府方遥尚覬保綏式符倚注

　　代與文龍圖啟

　　欽風有自展敬無從跂墻仞之崇隆覺魂爽之飛越恭
以某官蓍蔡王度箕裘相家藹茂聲猷髙出近古慷慨
忠義度越衆人翹然廊廟之材焯是圖書之府行膺睿
柬早正鈞除下副輿情力張元化某因循嵗月飄泊江

湖未申伏閫之私徒結䕃雲之想微和式届尚冀節宣

　　賀范發運啟

　　伏審肅將使指緫制邦儲六路盡入於提封雙節載華
於初命伏惟慶慰恭以某官臯稷帝世韋平相門朝推
氣尚之激昻衆識事為之開濟果膺乃眷亟有此除劉
晏資半菽之饒韓華條屯田之利用方盛際宜愧後功
流馬木牛更衍萬倉之紅粟鸞坡鳯墄别回一日之青
雲某承乏江干竊輝淮服悵鳬趨之莫遂苐山仰以交

深

　　問候潁昌府曽資政啟

　　緬邈東南猥将使指侵尋嵗月阻奉台規跂墻仞之崇
隆覺魂幹之飛越恭惟某官星躔符彩嶽鎮炳靈經國
壯猷葢嘗羞比於管宴傳家盛業不復多謝於韋平頃
輟煩機寢更外補雖古諸侯之任暫屈於逺圖而舉天
下之情猶欲其再相想符夣肖亟處師瞻庶期蒲柳之
衰姿亦齒鈞鎔之故物春容晼晚邦政靖嘉尚冀遵頤

倍叢多祉

　　回李兑先輩啟

　　伏審發䇿廣庭彯纓初仕伏惟慶慰國家張闡文物登
崇俊髦既有學校以閲成材又即山林而起潜徳萃珍
羣於振鷺符利見於飛龍自非器茂經綸識該貫變則
何以奮青雲於初步償素志於當年恭惟某人翰墨髙
流縑緗積學楩楠杞梓久擅卿材珪璧琮璜果登國器
不待抱玉之三獻而遽有驚人之一鳴敢圖曲借於沖

私輙辱先紆之盛禮敷陳曷既篆刻居深

　　回程安行先輩啟

　　伏審發(下同李兑至於飛龍)自非下筆不休干雲直上則何以奮
鏘洋之大對收翕赫之壯圖恭惟某人貫變通材經綸
茂器當年鄉曲已試仲容之青雲今日姓名果慶郄詵
之丹桂行㸔稳步别擅要津敢圖曲借於沖私輙逮先
紆之盛禮文陳曷既篆刻斯深

　　回李介經明行修啟


　　伏審發䇿廣庭彯纓初仕伏惟慶慰國家張闡文物登
崇俊髦豈惟塲屋之選以盡人材亦有草澤之求以慰
民望鶴書式覩於四出蕙帳至為之一空自非究六學
愽大之指歸揭終身粹完之時守則何以激揚頽俗奮
發通津恭以某人學茂經綸識窮貫變竹箭之美舊擅
東南月旦之評素髙鄉里興如豪傑之不待論與秀造
而並升一時輝光多士矜式敢謂沖私之曲借輙辱柔
翰之先紆篆刻徒深文陳曷既


　　代回張建昌啟

　　伏審光奉宸綸亟還朝籍伏惟慶慰恭以某官清規格
物逺器適時奮揚昌辰綿厯膴仕出使兩路間裕九年
之儲守邦一麾坐周千里之賜共惜雲衢之鎩翼果聞
天陛之飛書大人初得於困亨北叟竟成於後福要津
始此公論翕然方竊抃於騫翔輙先紆於繕染永懐謙
借第切銘藏(云云)

　　回知府黄待制啟


　　伏審茂膺中制就昜雄藩慰安逺民快愜輿望恭惟某
官朝閨華貫學海髙流厚重鎮當世之浮公忠得古人
之粹再期江夏懐不挽之鄧侯千里豫章得方來之杜
母適幸親於台範輙先枉於幐音眷將兼隆篆銘斯極
式臨煩溽尚冀遵頤

　　問候趙給事啟

　　伏自仳違台範更昜嵗華大厦将成燕雀知賀青天莫
覩雲霧徒披第揺向往之心旌居竊沖融之徳䕃恭惟

某官學躬貫變識洞洪㣲頃以將明之材亟當封駮之
選任當世之所不次心古人之所至難行因𤨏闈式正
鈞席某輸將逺外覯對差池冀慎歊煩以極榮寵

　　賀新提㸃朝散啟

　　伏審光奉俞恩就更使領伏惟慶慰恭以某官淹通翰
局藹茂聲猷平生以忠義自持所至而民物受賜果從
郡寄爰督冶司數路撫封發賢人之藴未究一朝聮事
而拙者之幸固多行挹標規劇深栖倚


　　謝鼎州知郡朝散啟

　　伏審言就剛辰朅臨劇郡辱先紆之榮訊認載抑之沖
私恭以某官風力敏強事為開爽雖伏熊之軾暫屈一
方而解牛之刀初有餘地佇聴袴襦之歌暮别符綸綍
之發中未卜披承第深企竦

　　代賀傳漕啟(轉提刑)

　　伏審茂膺中詔就昜行臺伏惟慶慰恭惟某官腷臆嘉
猷激昻膴仕屢試煩使連收㝡聲嚴節暫持雅俗早新

於吳㑹除書適至和氣先滿於章瀕二千石而下竦聞
其風數十城之廣行受其賜某繆先驅䇿辱契交承知
即遂於瞻凝徒載深於歡踴(京本作歡躍)

　　代劉漕回興國軍朱朝請啟

　　伏審輙去懷於北鷁反初服於南麾入境承流涓辰就
事悵揺悰之未控恍柔翰以先披好與禮稠感將愧集
恭惟某官慧機敏給智局淹通勇往事功力開經濟風
流十郡暫虚行步之幨帷恵愛一方重識班春之畫隼

尚鬰輿論行需寵褒凉序式中珍頤是冀

　　回知軍内翰啟

　　嚴密省垣官纔曠免浩煩計局恩輙誤䝉撥(京本作撰)期適
及於剛辰貽奬亟飛於柔翰好先鈴閤(京本作閣)榮動幨帷
伏惟某官翰墨髙流簮紳華貫鷄香故在西清十稔(京本
作載)之舊游熊軾暫更南服一時之茂最公論猶鬰寵躋
可期方忭懌以裝懐第瞻凝而寫睇朱明式届福履冝
綏


　　賀正狀(與吉州呉守)

　　伏以律鳯宣和星龍還次新百常於周闕標七始於漢
歌恭惟知郡朝請絢彩南翬凝姿東箭水薤夙資於政
檢袴襦久洽於民謡下車以來奏課連最兹肇臨於上
日冝叢嚮於神祺某留綴學宫阻陪夀斚第幸維桑之
芘更深俾艾之祈欣願交中文陳曷既下情無任激切
祝頌之至

　　賀冬狀


　　伏以天統符正陽明應渙鑿沖氷於沍谷回愛日於髙
躔伏惟知郡朝散肅括風猷淹通器局殿邦樂愷子俗
慈祥雖迎刃全牛尚淹嵗晚而班春畫隼豫動物和正
應福禄有歸是為神明所勞而某簮紳忝契桑梓寄齡
邈爾一觴初未償於展慶篤兹多祜徒有禱於適今下
情(云云)

　　謝升擢啟

　　朅來海角寖邈使麾每深桑梓之恭徒積簡書之畏望

南雲而結想便甚渴饑悵西園之㳺從如限天壤忽兮
嵗月之云邁移時竿牘之不脩永言曠稽孰任誅譴重
念不肖初非賈生王褒之爽㧞(一作快)閣下每有河南蜀
郡之奬憐畧其單平抗以閎大濫吹曲矜於奏技覆醬
亦許其成書攬轉蓬於衝颷而致爬搔瞰營蟻於漏壞
而加培擁北海笑傲客縁滿座而見收荆州風流士以
一識而為快厥惟孱陋敢廢凌兢伏惟閣下泰宇鎮浮
隆名簿隠換郎曹之清秩控江表之上流理萬井於指

顧之間運千里於談笑之暇脩㢘遜而息嚚訟長篤實
而清宿姦早聞來暮之歌尚屈行春之蓋市燕之骨冝
不負於脩塗假虞之珍行見反於内府水陸空曠鈴齋
靜深伏冀寢餗倍加神爽

　　賀提刑轉官啟(代)

　　伏審光奉渥恩榮躋顯秩攝郎曹而髙紹快輿議以増
輝伏惟慶慰恭惟某官肅括風稜淹通器局蓍蔡王度
箕裘相家照慝載湛於瀾襟申滯殆空於狴户果從綿

厯式副甄升前賀揺懷方遡髙遥(疑)之嚴節駢來異數
行占别召之追鋒

　　回謝知府熊待制啟(代)

　　漕員將事粗獲於涓辰使規望塵每深於注想悵圓函
之未控況疾置以先披好與禮稠感將愧集伏惟某官
飛龍簮渚撫駕蓬山任當世之所不為心古人之未嘗
到一麾隣壤不殊晝錦之榮千里聞風已極歌襦之慶
快容聲之方邇戢慶抃以徒深冒涉之餘妥綏是冀


　　回知郡賀上啟(代)

　　漕事適將官期亟赴交承伊始抽削未遑豈遐置之弗
忘顧柔縢之先及綢繆盛禮想見於髙懷煥爛英文曲
形於外奬仰惟鄭重苐切感銘行理劇煩冀承葆練

　　回謝知郡啟(代)

　　省曹承乏猥厠清流江右觀風輙持嚴節方且永懷於
標矩豈期亟布於緘縢伏惟某官學涉淹通幹能強濟
光華數路之命柬自上心警戒卞(京本作千)篇之詩播在人

口行遘匿犀之表佇傾揮麈之談畏兹隆珍尚覬頤養

　　回通判啟

　　逺持龍節出布寛恩上直斗牛猥當煩使適涓辰而就
事辱流問以前期藹然聲容賁在緗縹篆懐斯極染牘
奚殫邈是披風勉哉視履



　　龍雲集巻十四

