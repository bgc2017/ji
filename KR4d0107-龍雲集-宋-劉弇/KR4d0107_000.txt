







　　欽定四庫全書　　　　集部三

　　龍雲集　　　　　　　别集類二(宋)

　　提要

　　(臣)等謹案龍雲集三十二巻宋劉弇撰弇字
偉明安福人元豐二年進士復中博學宏詞
科初知峩眉縣改博士元符改元進南郊大
禮賦除秘書省正字歴實録院檢討事迹具
宋史本傳是集名曰龍雲者書録解題謂龍

雲安福鄉名弇所居也其文不名一格大都
氣體宏整詞致敷腴周必大作是集序謂其
醺經飫史吞吐百氏為足繼歐陽修之後而
上接韓文推許未免溢分宋史本傳稱其文
剷削瑕纇卓詭不凡庶㡬乎近其實矣詩雖
才地稍弱要亦峭㧞不俗異乎庸音之足曲
也其集初刻於浦城僅二十五巻紹興四年
其鄉人羅良弼搜求别本益以彭德源曽如

晦等所編又得宏詞時議論諸篇於郭明叔
家總六百三十一首釐為三十二巻後附誌
銘及良弼䟦歲久板佚明𢎞治中劉璋復序
而重刋呉之振撰宋詩鈔不及弇集曹庭棟
撰宋詩存始補收之葢傳本較稀故之振偶
未見云乾隆四十六年四月恭校上

　　總纂官(臣)紀昀(臣)陸錫熊(臣)孫士毅

　　總　校　官　臣　陸　費　墀











　　龍雲集原序

　　廬陵郡自歐陽文忠公以文章續韓文公正傳遂為本
朝儒宗繼之者龍雲劉公也公諱弇字偉明居安福縣
之龍雲鄉文忠薨于潁公方冠不及從之游然斯文未
喪何害為韓門籍湜也先是汴京及麻沙劉公集二十
五巻紹興初予故人會昌尉羅良弼徧求别本手自編
纂増至三十二巻凡六百三十餘篇嘉泰三年賢守豫
章胡元衡平一表鄭公之鄉里訪襄陽之耆舊欲廣其

書激厲後學予亟屬羅尉之子泌繕寫定本授侯刻之
頃嘗與鄉人論公之文如南郊賦氣格近先漢已為泰
陵簡擢詩書序記往往祖述韓栁間或似之銘誌豐腴
規摹文忠讀者可以自得至於才學出處具載李彦弼
誌銘羅氏䟦語皆月旦評之不可昜者也四年六月某
日少傅觀文殿大學士致仕益國公周必大序



