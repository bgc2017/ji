







　　欽定四庫全書

　　龍雲集巻十

　　宋　劉弇　撰

　　生辰詩

　　知府黄龍圖(安中)生辰五首(并序)

　　弇惶恐再拜弇竊謂天之生是人也雖若無預吾事至
於命世大才則人皆欲為時而生也既生矣不幸而用
不究其藴與畧䆒其藴而居不得其地於是外焉者人

必欲還之朝侍從焉者人必欲使之相天下而後已此
世之常情也然則命世大才其生也固與衆人異而人
之蘄賛之者亦不得不異矣兹者伏遇判府龍圗慶誕
之日弇辱顧最厚不敢自比扵黙黙者謹成拙詩五篇
首篇紀昭武為東南佳壘命世大才於(少一字)鍾山川淑
靈而生也次篇紀遭遇先朝致身論思之地而又其
次則見偃藩章淑其悉心疚懐無一不在民物者又其
次則言抱負至藴人皆欲我公之歸而莫先黄閣者至

其末篇則大率本之奉觴祝筭皆衆人之所同而五篇
則非特為閣下賀又將以賀夫民物它日之有頼於閣
下者也蠲祓神觀自以為有所謂不偶然者其本末如
此謹持詣台堦上獻伏望鈞慈俯賜采覽下情無任歡
抃激切之至

　　由來昭武勝天台淑(一作間)氣俄鍾命世材天上月華方
攝兎(一作縮桂)人間春色已先梅長庚夢白真無敵嵩岳生
申世有開直恐龍陂清澈底(昭武有九龍陂)照人都入骨毛來

早嵗聲名(一作華)動玉除區區漢日謾嚴徐高將官况雲
難學清得才情水不如端的好光親(一作依)日月分明有
(一作得)力是詩書軒軒昭代文章伯誰識麒麟下紫虚

　　豫章瀟洒古南州偶屈天邊法從遊孺子榻塵終日少
曲江詩板有時留(唐張曲江都督洪州日留題尤多今集中存者尚數十篇而公有雙泉鐵
柱横泉井竈潭滕閣等數篇皆傑筆出張逺甚)千帆白雪艨艟浪萬頃黄雲䆉
稏秋誰(一作欲)識使君經濟處(一作切)長年清怯為民憂

　　從古無雙江夏黄此身親簉玉宸(一作除)傍暫閒十載陶

鈞手猶勝一時鵷鷺行况復唐虞新日月不妨伊傅好
舟航願(一作定)酬千里邦人祝直築沙堤到大梁

　　迎春新酒撥鵝黄獻(一作前)夀爭持㶑灔觴入夜台躔動
符彩怫星旌户集簪裳平時猥辱非常顧賤子初無可
録長獨有此心效芹塊願先歌贈熾(一作夀)而昌

　　知府熊公待制生辰(并序)

　　弇惶恐百拜兹者伏遇知府待制侍郎慶誕生辰某也
久辱庥庇懷不能已謹課成五言二十二韻祝夀律詩

一首詣台堦上獻伏乞少賜采覽

　　天上麒麟瑞人間杞梓良(一作祥)扶周崧孕秀開漢昴騰
芒蓂月清和半桑弧决拾傍雲旌初驗昉(任昉母裴夢五色旌四角
懸鈴自天降而入懐生昉登梁顯仕)水渚忽臨張(張興家世臨水無有島嶼興生門前忽有島生
後緜歴貴仕)汗血來西極長離下女牀决科霄漢上著姓斗
牛鄉伊昔聞遭遇維時適凱康輔臣推練達天子賜輝
光政府初更賛農曹亦薦揚仰窺惟白日穩歩是銀潢
西掖常楊茟同天舜禹觴(神考誕聖日公親上夀觴)岷峨欣惠字邛

筰入寥狼襦袴謠南海韜鈐肅桂陽有為皆稷契無地
不龔黄藩服今連楚江城故壓章熊慿新傳軾雞馥舊
含香賈召行前席曹歸定束裝鈞中揮造化川際起舟
航賤子慚庥庇佳晨倍激昂松椿先衆禱芹塊止誠將
和逐薫絃逺歡同畏日長椒漿持滿斚何計上公堂

　　上熊待制生辰二首

　　雅什曾歌嶽降神合㸔天上玉麒麟舜絃一弄均和氣
堯莢三收得令辰池到鳯凰須指日符分魚竹未妨身

祈公戩榖終何擬星有元台木有椿

　　往嵗曾㸔九萬飛日邊親得好光輝西清儤(京本作寓)直荷
為槖左蜀宣風繡作衣直使聲名過紫塞(京本作殿)剩留功
業到黄扉蒼生久繫為霖望早晚追鋒合此歸

　　王運判生辰二十韻

　　高躡明昌㑹全收傑俊聲慶縁庚入夢粹是昴騰精梁
日麒麟下周年鸑鷟鳴門庭二謝美襟韻七閩深姓字
黄金榜才華白玉京五車經目盡一賦未晡成在昔聞

開泰于時契陟明經綸真主識風采滿朝傾迅擊方秋
隼横騎上漢鯨激昂孤立氣魁壘並遊英决指西清邁
俄優左省行堯天窺日月漢陛右公卿豸脱臺冠舊軺
馳使傳輕瘡痍瘳物瘵荆枳斸姦萌范轡歸餘事萊衣
萃極榮陋儒何幸㑹慶誕適親更芹塊慚無補牋毫浪
有情涼颸來翠帟嘉氣動雕楹㶑灔千分酒翂&KR0008;萬里
程祈公此心切立欲夀如彭

　　冬至上王丞相生日黄鍾歌


　　乾坤變化造萬物十有一月生黄鍾黄鍾資飬太和氣
上賢禀受為三公至音鏗鏘儀鳯凰播在簡冊成文章
權衡度量立大法朝廷四海聲洋洋往時霜木立如束
原野焦枯無紫緑自從緹室一陽生半夜萌芽動寒谷
登堂請獻眉夀杯願同律管容葭灰玉鉉金鼎調鹽梅
年年陽徳先春來

　　狄大夫生辰二十韻

　　一指斗魁天陸北五新蓂葉帝堦傍降神山嶽全儲秀

遍射桑蓬驟發祥廐暖共看駒汗血玉靈爭記水流方
家臨人物先賢楚祖擅功名大國梁孝穆撫摩驚秀整
升卿標識見蕃昌芝蘭庭户真難得雕鶚風雲自不常
頭角人間知有子星辰天上早占郎州縁緑髪臨來好
路到青梯上正長濯濯栁姿今識緒汪汪陂量舊傳黄
警虚比户沉宵柝愛結曾隂轉曉棠座上藍田神更潤
匣中干越智彌藏(一作臧)龜魚腰重黄金刻珠玉胸開古
錦囊放雀籠樊饒奮翥饋魚尊爼稱淋浪旄倪芹塊懸

私禱譜牒松椿入短章季諾往䝉新睠渥膺門仍出舊
恩光昻頭竟類田方馬賀厦空循考父墻堆玉㠝岏方
刮眼横雲䆉稏已登場光回愛日庭希訟喜動前旌客
薦觴况復斕斑衣上綵不妨瀟洒醉中鄉願符魯什昌
而熾更擁箕疇夀且康

　　賀提刑生辰二十韻

　　律中蕤賔候時生翰苑才昴星天上䧏玉樹暑中開地
望無雙也公侯有種哉儀刑推虎子頭角號龍媒雅負

凌雲操隂懷構厦材家聲説王謝儒學美鄒枚徳宇渾
深厚書林早貢(疑)該發談生霧露走筆落瓊瑰仕譽彰
宸聽綸恩擢憲䑓泥封雲外捧使斾日邊來未夏薫風
至先春暖氣回驅馳車翼翼制割刃恢恢欽恤恩涵海
澄清令走雷露幃衣照日行部駕揚埃上表除蛇豕飛
章薦草萊閙中金韻擲醉裏玉山頺龍印當時伏鵷班
異日陪暫來為八使終去面三槐身况推華胄門曾位
上台定重調鼎鼐應再作鹽梅適遇懸弧旦宜傾上夀

杯下僚何所祝願早見天魁

　　挽詩

　　哲宗皇帝挽詞二首

　　帝所鈞天樂人間敝屣輕夢移黄屋貴丹從紫霄行(一作
軒䑓猶信夢杞國竟憂傾)雲絶依(一作從)堯望山餘祝漢聲夜長堅絮
漆川急愴牆羮(一作榆柳歸竹帛想像到牆羹　榆柳疑是揄揚字誤)鴈鶩黄金
閟樓䑓白玉城陋儒孤識擢清血九秋横(臣元符元年進南郊大禮
賦上稱善擢祕書省正字)


　　禹迹從容陟虞華舄奕重辰韓頒祕籍(高䴡遣使求太平御覽書詔祕
書省録本以賜之)湟鄯撫新封洮頮方(一作初)慿玉䫇胡忽挽龍
鳯岡盤王氣柏殿䆳真容洛照(一作秀)當陽水嵩回(一作朝)
入抱峯傷心守陵女猶認上陽鐘

　　大行皇太后挽詞二首

　　摯别關雎徳吁嗟巻耳心軸回坤事退波度月痕侵金
暗奩花澁椒寒壁氣沉生平宗廟福膏澤在民深

　　東朝功業高參九丞相門閭盛活千二紀再中扶漢日

一簾全覆避堯天濯龍春去蠶空老長信衣藏玉不烟
與子弄孫神聖上飛騰誰識(一作傳)母儀篇

　　追尊皇太后挽詞二首

　　代邸基元命唐侯福萬邦五雲深紫鳯九地轉銀江白
玉形容冊蒼煙扈從幢由來閶闔路望絶帝瞳雙

　　循陔備養虚蘭膳吹棘深慈愴凱風嵗閲桮棬餘舊物
氣躔龍虎識新宫素冠起纂三年外暖律添暉六服中
百載重論章懿典崇成應得敵高嵩


　　何隱居挽詞二首

　　人世猶(當作由)來共一漚如君無憾此生浮蘭陔長負平
生(一作居)養蒿里方成不測逰故物他年歸石馬東楹何
事揜天球始應羞殺吳中士誤把垣星决去留

　　瑟縮神臯萬木悲此中祖䡋是長辭半生桂向秋蟾老
一日舟先夜壑移終恐短長私造物了無毫髪愧銘詩
靑鴛僅(一作近)就干雲構誰是當年識履綦

　　歐陽升之挽辭


　　老爛為儒衆所聞病中猶不廢研論生榮不得文章力
死贈須霑雨露恩賢有鳯毛奚所憾命終龜夀亦何寃
卧牛又得佳山水靑紫他年定滿門

　　哭上藍居晋禪師二首

　　師在雲無心師化雲無迹明明身後語宛是西來的胡
為西來(一作夸毗)子計較歸寸尺膏脣拭舌奈爾何咄哉靑
蠅真弔客

　　惻惻復惻惻浪生浮世悲清松䟽冷風尚想瀟洒姿一

决寄去留羞殺方袍兒令人却憶當(一作興)陽剖扠手退
身徒爾為

　　鄧縣君挽辭二首

　　九原秋草沒麒麟哀挽黎明出問津花魄欲招誰些楚
簫聲先斷客愁秦冡間白鶴空雙舞天上黄姑定卜隣
晢晢目存成底事空餘粉墨逼天真

　　中庭熨冷事多違像設俄驚繐作幃風雨夜花連子失
鈆黄朝鏡覺鸞非一篇潘賦空齎恨數鼓莊盆未息機

俯仰便成今昔異瓶銀簪玉意何歸

　　樂府

　　寳鼎見

　　濃隂堆積廻野空曠將回㣲煦還是覺早梅依舊清艶
枝枝攅曉樹弄霽影盡脂凝香蔕瓊削纎葩競吐對幾
處園林芳菲消息都因傳去　取次臺榭等閒院落偏
宜獨擅芳歩長恁恐夀陽神面如射氷膚成暗妒笑杏
塢共桃蹊誇䴡一霎狂風驟雨又爭似年年此際先得

東皇為主　好是雪裏精神曾解惱逰人吟顧想當時
折贈端的慿誰付與蕩醉目恨同雲阻盡角聲將暮想
異時成實和羮止渴還應得路

　　洞仙歌

　　凄凉楚弄行客腸曾斷濤巻秋容暗淮甸去年時還是
今日孤舟煙浪裏身與江雲共逺

　　别來丹枕夢幾過滄洲皓月而今為誰滿薄倖苦無端
悞却嬋娟有人在玉樓天半最不憤西風破帆來甚時

節收拾望中心眼

　　金明春

　　寳厯延洪昌辰開泰崧嶽儲靈特異賢才並時間出盡
一一驚人絶藝捧鄉書氣格飄飄似閬苑神仙參差相
繼縱(疑)子墨文章相如才調驟覺雷聲平地　太守賔
興當此際正瑞靄寒輕虚堂風細舞腰旋飛塵髣髴歌
管遞清聲嘹唳况相將桂籍榮登對酒面鱗紅何妨沉
醉但管取明年宫花重戴共賞金明春意


　　内家嬌

　　綽約羣芳裏陽和意偏向一枝濃向南國驟驚動人奇
艶未饒西洛百奔(奔疑卉字誤)千叢斬新弄曉來無比格半
拆斷膓紅三月洞天又還疑是賦情楚客窺見墻東

　　朱欄千遍倚生愁怕無計奈雨禁風别有瑞煙羃時與
遮籠便縱使當日文忠品第趙昌摸寫難更形容應念
故園桃李羞怨春工細想勞生等閒聚散冉冉輕似秋
煙蓮心暗苦月意難圓神京去路三千當日風流有妖

饒枕上軟媚尊前何計訪蓬仙斷腸中一葉暗川到而
今追思往事奈向(向字疑何字誤)夢也難到奴邊自恨不如蘭
燈通宵尚照伊眠恰道無縁被人勸休莫瞞天多應是
前生負你今世使我償填

　　佳人醉(元宵上太守)

　　月到樓臺第幾十里金蟲成綴裊琅玕爭罥綘毬起試
新粧嬉春粉黛盈盈暗香結誰家穠李

　　擁緹騎簫鼓沸三市别指春風畫隼歸度鼇山影裏間

紅翠揮觴不待逰人分袂悄朱簾十二

　　惜雙雙令(新添或云親筆在睦陂曽氏)

　　風外橘花香暗度飛絮綰殘春歸去醖造黄梅雨冷煙
曉占横塘路　翠屏人在天低處夢斷行雲無處據此
恨慿誰訴恁時却倩危弦語












　　龍雲集巻十

