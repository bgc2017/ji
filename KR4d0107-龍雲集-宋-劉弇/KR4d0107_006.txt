







　　欽定四庫全書

　　龍雲集巻六

　　宋　劉弇　撰

　　古詩四

　　次韻酬蕭器之朝奉

　　弇也培塿姿狹識謝崇崛䇿疲迷津梁憂患醉心骨魯
酒笑薄圍商聲慙後出曽微剸犀效澁鐵但緘室濫紆
元豐詔經名掛千佛中間困齏鹽晚復椽丹筆同時籋

雲英大半空冀匹鄭衛正啾耳冷落女媧瑟勞生一瓢
壺風波信浮没幾欲定蝸居歸歟訪葱蔚甘齒婆娑民
庶可老縑&KR0008;恩波從天傾隨器到豐溢例當薦員收殆
不止䕫一春根聊撥陳敢議得償失積薪無踰材魚鬚
暫囊笏持此歳月閒尚冀補終訖蕭侯朝閨彦憐我升
斗秩洗以古襟期如鬯發新鬰青天方覩樂些語劇招
屈倒持珠璣囊一寫非所恤泠然蠲幽抱海若發瓠窒
巴歈廹新𢋫芹暄羞獻術得䘮雙騰虬未昜嬰長綍薄

言遵醉鄉庶我遨永日幸無孔顔悔妙外論越軼

　　次韻和賈仲武同諸公逰狼山

　　寒林羡朝暾課壌渴膏霂昔聞三神山噴薄擅疑獨忽
從六鼇頂角起連天麓我欲追幽尋笻龍跨飛竹呼吸
沆瀣滋六合歸蹂䠞苦恨弱羽短彌年胸憤蓄朅来兹
山遊快甚焦得沃幽岐纚脩帶僵木披刳腹桐萼瑩圭
姿槐青收兎目蘭風逓孤爽天半落芬馥捫蘿躡飛蹬
輕屣㨗馳陸窮探初来已肯憚岡岑複直欲駐頽陽攬

駕還若木主人山南公白面鬢雙緑載酒邀我行璀璨
揮觥玉雄誇倚白馬髙謝言詩卜狄侯士林秀智敏紛
炙轂江夏拔俗標天驥脫羈束合匝四座賔匠手誰甘
縮嗟予早不偶投足祗取黷卑飛得海角若畏官謗速
樊籠一灑濯便覺榮願足濫當新詩酬奏雅慙終曲行
將秣予馬更約相追逐

　　再和賈仲武游狼山

　　尋春古原頭林梢過朝霂狼山連東南擅美此其獨摶

鵬岌駭勢潑黛森孤麓宜樵葉堆松洪茹萌抽竹區區
介丘比回視一何䠞渾疑香靄中爽氣毎先蓄掬泉弄
幽清渴肺初欣沃噓雲出羽蓋入鳥洞胸腹茫茫宇宙
間千里得寸目照髪射冷翠襲裳来逺馥根株吐乾坤
要會控水陸髙躋頂初絶却轉道彌複楩楠間桐櫧干
霄非一木覃覃闢寳構殿閣輝丹緑禪客稻餌珠騷人
(闕)留玉遊嫌後時追賞貴前期卜睠彼市井徒乾(闕)
丹轂老死不一到動輟取攣束誰知吾輩(闕)　　　籀

縮拂衣便成往握手不嫌黷句外氣爭(闕)　中機鬭速
無為苦役役坐自絆馳足紛紛簿(闕)　與物商直曲會
須擺紅塵更着輕鞭逐

　　贈雪峯長老守超

　　仰窺玉奩天面窄頑碧顛青自天擲祖禪不管地祗慳
十五百徒此其宅流水聲中換今昔粉抹頳糊老椽壁
枯木庵回舊日春難提塔示重来坼(存公自云難提塔坼當示現而師住
持適當塔坼云)超公最後法席張全機撲落輥毬場曽令天花

倐飄墜况有庭橘符青黃(師與愛弟彦伯中㪚公雙生生時庭橘止有青黃二色人
以為瑞)烏藤横膝傲佛祖熟識眉宇瞬且揚天吳吹瀾洗
霾垢方諸挹月来清涼東甌萬刹盡金布咋舌誰堪論
妙悟賺殺參兒走衲雲髙枕無乃林泉負廬峯南逺真
西材叩寂丈室慙宗雷秀巔龎眉逼人爽反疑不自塵
中來由来山興復不薄畏塗何計揮塵縛詰朝匹馬汗
羞顔又作楊花無止泊

　　和仲武苦雨見寄


　　君来通川居朱門廕重𡵻近聞値霖雨匝舍野水淙平
地忽浩瀚頓足疑渉江猛風利如刀觴紙無完牎朝釡
魚頭生飄注旋甖缸仰收堕案書俯拾短焰釭癡兒臨
缺湫往往駭影雙我亦有此患漏榻遶屋扛塊如失羣
鵠感憤愁眉厖孤膺紛填噎更甚兩肘撞辱君大句投
華旗揭脩杠直欲却以心不容茍且降森披漢殿㦸縹
緲梵天幢倉惶短兵接豈暇輙淬鏦區區苦吏役展驥
曽非尨强亦歌巴歈跛鼈慙驪駹


　　晚晴

　　翔飆拂層隂孤鏡掛天脚幽姿媚澄塘俊活扶秋岳飢
烏下木末啅雀喧簷角落日銜半規逗翳如新濯海濤
晚聲收萬里巻冰箔微颸襲疎櫺輕靄躐叢薄蛛絲裊
如狂虛隙野馬躍病軀得愜適更甚解攣縛瀟洒萬籟
井冲融百飛(疑作非)却熊經與鳥申髣髴猶能學蕭蕭寒
砧弄天半哀音落客愁轉如篷萬緒入㝠寞不無臨風
想曬日歸領略茹蔬味新腴把酒蘸沉粕明朝踏新泥

已有躋攀約

　　贈黃成伯仇覽

　　翔(一作春)風攪(一作吹)客心爛漫不可收隻舲揚層波益信
生計(一作若)浮滄洲澁歸迹飄撇慙吳鷗若人来自東卓
犖(一作攬物)欣嘯儔揖我暮川涘疎明烱天球掀髯藉芳草
聞則數魚鰍詩書見孤詣盤丸走軻丘况有掃圍筆可
擅岐陽蒐隂湖六尺轝初恨不少留(前值君蕪湖恨不相省録而過)梅
根躍髙檣笑我仍回頭(過梅根渚君檣颿輙先自戱我以得雋)繩牀列短

炬相與枯春蒭清狂到詼誹劵内嗤蜉蝣(一作悠悠)女牀無
凡羽渭曲皆清流(君名父之子一作潔流)嘉實(一作種)自彌望(一作青玉)
直未歛以揫須矣策髙衢稽句寧公羞

　　有詔遣移局實録院因成古詩奉别同舍學士諸
公聊佐一笑

　　春秋謹嚴書百史兹考信晚周駕而東弱魯猶足訓低
昻心權衡與奪管膚寸包羅三八祀誣始蓋其慎一言
開慘舒九地廻斧袞密雖蒐鯤鮞寛亦漏鯨蜃姦魂負

芒羞忠骨蓋棺奮肉角死西郊風味一朝盡千秋聖人
經寂寞風雨燼三子豪未除巧語終不近早時遷固儔
雄誇掠秋隼斧鑿謝前規沙場出孤駿森嚴雖時乏猶
足傲拘窘黠兒何厚誣乞米誑髫齓至今汗青手縮袖
齎痛憤此道竟寂寥斯文有遺恨於皇宋七世輝赫到
禹舜起𧽼(當作䟃𧽼玉篇驅歩)下祥祉郁穆起聲聞載祀盈十六
鏟滌無垢釁斯民被醇和淪浹酣九醖冠劍趨䕫臯戈
鋋老亷藺君臣不朽計邀與事功運龍催鼎湖去墨燥

螭凹潤際會風雲收刀尺光景迅胚腪歸太史承乏乃
頑鈍詔遣陪青箱隨宜課程趰攀縁赤霄堮颯灑塵土
鬢嗟我佁儗人機杼終不韻早負江湖心晚繇道山進
么麽亦胡為陪躡濫英俊捫奎星辰逼飛辯球琳振計
工蠧魚上三載真一瞬今者聮結束如發千里軔鷦鷯
巢新林末似故枝穏赬鯉定自勞何取名赤鯶酒徒謝
知章詩敵抛何遜徒勞門戸成慙愧上車問猶幸親切
連勿負時通訊


　　送李堯咨赴官山陽(時在海門)

　　長離飛從丹穴傍刷羽渤澥晞扶桑旦經崑崙莫砥柱
玉山之黍聊充腸歴覽五都遍九土一朝翩然歸女牀
夫子故家本山陽憔悴一官纔故鄉時人等閒得重糈
君家撲滿無餘藏相逢海上真偶爾畢趣論心良慨慷
不無幅巾遲蕭㪚况有逸爵揮淋浪酒酣調笑不嫌靳
共指&KR0146;䳴飢鳶翔蕭晨八月渚紅香水風泛入客衣涼
溪頭艇子送急槳輕齎誰識王陽裝恨無佳設綴行色

匣劍欲解慙非良淮山刻作秋來痩淮水割眼清如霜
謝公何日東南下别浦應尋臨汝郎

　　送陳師益還建安(時在海門)

　　南来海舶浮雲濤上有游子千金豪閩山左轉七千(京本
作十)里挂席六月天風號俯窺虞淵弄白日彤(京本作丹)霞下
爍波欲熬陽侯嘯瀾罔象舞出沒金背(一作脊)嬉鯨鼇等
閒推徙失向背往往三山隨所遭我欲懲(京本作銜當作徴)幽
驗荒忽脫非值子終(京本作真)徒勞吳牛喘月玉斗揺金井

芙蓉啼桔槔一縁竹葉泛歸夢别興斗與淮雲髙青蘋
送客凄凉地節物駸駸驚兩(京本作骨)毛家園柿栗行可拾
况有䆉稏蟠東皋魯連蹈海徒虛語尼父乗槎安所逃
它時作底(京本作解印)投快便與子去作滄波(京本作海)遨

　　送曽靈永赴舉

　　孟荀久不作吾道竟茫茫滔滔天下人生死名利韁誇
兒騁新學剽竄摸青黃爬羅盡砂礫氣焰苦不揚初如
拆襪線那復一條長又如抄選客十九為琳琅(近世諺語有曲

上節選好句不留之說)埋沒太古音啾耳紛蜩螗曽郎春不如闊
印眉間堂十年讀書史一日胸膽張興来灑酣筆落紙
松丸香摧頽鶖鶬間識此雛鳳凰梅天暑氣(一作風)濕江
東潦聲狂辭我歸袂擁霜蒲挂髙檣飄翩不可留橫槊
赴文場期子勿茍作瓊瑶擷新芳莫學下俚曲黃花間
折楊由來玉山粒梗澁在粃糠河雖一掬波曽是九秋
潢行行事斯語看子摩天翔

　　送新淦余宰虞卿


　　時平循良用墨綬紛委蛇夫子西南英三十朝紳拖爰
来慈衆兒一掬芝眉和里閭無愁嘆卒歳知婆娑牛解
等是刃恩染誰非波神閒畧朱墨日永餘弦歌及𤓰賦
歸歟去去可奈何舂容雲濤裏一葉翩經過羮魚飯香
秈凉衣送長哦三年種桃李留得春隂多鄧挽徒虛語
禰翮方雲摩行哉尚良食吾君正巻阿

　　留題王公謨冲閣(謨一作謀)

　　簷牙排青冥眺聽脫䝉昧居然人境寛魚貫出萬態坐

疑天機緘發露窮瑣碎圓清入鳥哢瀟灑送客慨脫巾
晚吾来靜稱一榻對睨雲發高興勇欲決蘙薈胡為淫
書史欿若嗜炙膾長年馬如㣘埃壒顛毛改兹趣恐長
負踽踽依儕輩何當拾頽齡相與(一作宻爾)寄耨耒挽君醉
鄉衣枯肺時一漑

　　贈王隱居適中

　　樗翁卧南郭宛是逍遥鄉朝餐止半菽暮偃仍繩牀如
(一作長)松生磽陵不害材資良少也頓絶羈駸駸躞雲莊

十出九不售髭根半秋霜佗時(京本作遂令)轉蓬子頑嬉過
其傍那知胸腹(京本作臆)中固自儲琳琅我曽耳清謦(二本作警)
灑落皆天潢謂宜神明相衎衎臻樂康胡為乞刀圭彌
年對(一作卧)清漳曼容隠成僻照隣廢堪傷睡虎與蟄虬
兒童勿輕嘗(樗翁乃適中自為病號)

　　送元舉宫苑秀州鈐轄

　　挿犀頭角何崢嶸紫棠色照長弓騂不學蠧魚只浪死
聊因躍馬酬生平奏書明光覔自試臣有膽武前無勍

俞音一朝九天下瑩膏痩鐵虬鏗鳴坐上少年勿遽起
請聽此日吳趨行吳中風物妙絶殺(所戒切)檇李髹碧輝
連甍紫崖隂洞泄神秘霓旌羽帔嬉仙靈鱸肥秔滑七
筯好鷗眠鳬浴波瀾明突煙晝恬夜柝死元戎退案休
千兵詩成青天送白眼由拳灑作千鵶驚金船爛漫貯
春色葉底數花餘㡬英吳酸挨腸去宿滯楚舞挑客留
餘情功名成就付偶爾要是行樂寛吾齡迢迢汴水滴
油駛暖煙畫鷁酣雙旌回頭應笑東方生胡為索米長

安城

　　再繼權之嚴韻二首

　　庭椿摘初黃畦韭翦柔緑春盤巧飣餖一筯生理足今
者鳴啾腸飢花到雙目終慙短豆戀誰轉紫芝矚青煙
撲九衢碧瓦酣萬屋朝来好龍客義動重裘燠慇懃斗
酒約豪健賽楊僕吹回麯車夢鴇羽正肅肅九天真龍
飛萬物彈冠沐蕭短草木姿窶賤衾裯宿叨逾大官粟
敢計功利速惟應杯中物可仗詩筒趨


　　東風入顛毛非復故時緑生涯蠧蟫裏術智謾蛇足晚
作芸香游頗復窺叢目乾坤開清明物色洗瞻矚謬當
匠石寄楹桷翰夏屋追隨金閨彦懐抱鄒律燠新詩閒
模寫勇若驅妾僕千秋赤壁後英英得瑜肅朝來墻頭
花皖皖弄膏沭歸期莽難求不啻襆被宿端成心賞違
誰念客當速聴取提壺聲勿負慇懃趣(趣趨二字宜通)

　　送貫之縣丞解官還壽春

　　西江客袂春風老吹得歸心亂如草鯢浪三篙下晚艎

去程不學寒蓬掃淮山蒼蒼淮水長千里一官歸故鄉
舉世由来青眼少孟娵破黛嫫母狂緹巾十襲盡燕石
埋蝕大半雙明璫干霄自是男兒氣遭與不遭真偶爾
人非田文莫彈鋏世有伯喈須倒屣君其行矣重問津
蹀月騊駼寧絆死

　　次韻和彭道原元夕

　　攙雲握摹張流蘇華輈夾(一作匝)道青氍毺黃昏天公下
種榆百萬星㸃成須臾赤帝鞭車堕雲衢燭龍駢頭浦

還珠競隨丹豹膏鳳雛麟鬚拂蛾聞數疎絃嘈管淚聲
鬰紆櫛比百戱羅侏儒輕紈繡履踏艶姝灼灼巧笑聯
芙蕖有客年来倦著書囊錢囷粟索無餘短釵(一作釭)列
按擁弊襦未看行樂誇睢盱大奴聴響仆屋隅小女行
卜迎紫姑子雲門巷正蕭疎誰者載酒論區區

　　書新興羅漢室

　　應真檀施者誰子僧云福堂隴西李亘無窮盡理則那
明明善根此其始


　　次韻林錫逺食蜂兒之句

　　世人嗜食心専甚鼓記里刳磔供嚼齧誰計物生死紛
紛&KR0146;蠃蚳晚亦列甘㫖况如兹蜂者捃拾纔蠢爾八月
隂崖昏戢戢若攅指老房脫枯蓮薦右方物美翻嗟甘
口鼠橫使童角毁吳蠶徒自僵商賈斯逺矣我思天地
間材死舉相似鳥殪在澤羽象焚縁挿齒梢梢撓雪幹
釿鋸入儀軌豹胎及駞峯日飽嚵咽子人方懐此憂何
暇多議彼異時佳設張更餉勿余鄙


　　題逺上人休老庵

　　上人叢林秀襟期支許越往從湖山遊發軔無留轍轉
身浮雲空歸興飛鳥豁故鄉得青海下瞰鯨燦窟結廬
纔蝸牛勝踐喧卑脫叢殘翦荆棘怳敝棲楣埒蘭苕紛
被逕闗鎻晝不掣由来大慷生卓錫果清絶菅茅席三
徑虛榻掃凉月不持一錢居未省香火歇鶴骨老亦輕
田衣故仍潔髙舂一飯過野荈供嚼齧笑作瘡剜肉薦
語畏饒舌陽岡藷蔗稠乳竇春泉冽行當攬俗駕滯念

論一吷

　　酒家逢徐逸人

　　嚨唿馬子踏落花落花盡頭逢酒家酒翁破顔迎墨客
五雲冰漿發青帊丹丘羽人笑揖我餉我碧海雲琅芽
食之竒光襲兩腋小哉天地自幕席(疑有脫句)眼底不辨驪
與騧冷風時能借一快便欲騫芝凌紫霞且唱蹋銅鍉
莫歌白浮鳩躍沬寄頽年隂隂馳四騶雲璈駕閬風兹
約竟悠悠却憶柬皋醉鄉記翻笑三閭非所憂安得烏

孫青田核下變春江萬斛流

　　志鴈

　　東道出海陵儲水得故濼野鴈若煙海於焉避繒繳去
來迷春冬唼喋識領畧于時臘將殘篝火彼童弱霜葭
楊飛熛敦廹海風惡崑陵(一作焚)巻大地電笑牽霆摶翩
翩隨陽侣照影起虛愕鳴呼犯蓬勃騰踐劇隕雹捎捎
青雲翮寒㶼謝寥廓莫知孰奴五百萬歸一爝有叟家
青溪三日舉不涸赤肉羅岡陵腥血灑叢薄商人爭行

錢煙艇紛飄泊蓬茨未改故十倍富前昨翻笑任公子
釣鯨滄海角

　　海門故城(俗謂姚司徒城蓋草竊者)

　　故城邑東南盤盤蟄脩虵借問經始人云是司徒家唐
季遭閔凶羣盗紛如麻淮海尤剽輕時時起邀遮甚者
控壌地相錯臨犬牙斯人何為者尋兵嘯麏䴥擅此一
抔土僅侔國於蝸鍖鑕稽天誅至以功爵加百年去隨
手遺陼臨汀沙牛羊閱朝昏草木自萌芽誰非化黃壌

此獨遺雞笯停驂一回首浩嘆空歌巴

　　夜飲留李聖咨決曹走筆

　　君不見東皋酒狂能放懐醉鄉着家身去来又不見昔
時西晉把螯客隻手敵以黃金罍派年驚鴻瞥眼過為
君特地柴門開鵞雛轉黃吹甕醅紫蒲白薤雜芋魁始
知有神王歡伯解巻霡霂蘇愁荄玉繩挂閣爽氣回烏
樹不驚螢㸃苔熱耳未厭雞聲催玉山好約斜河頽枯
腸一掬君勿負蓬行丸轉真悠哉


　　我行

　　我行適東坡野色若可搴問津初無從强驅良苦鞭三
&KR0893;貯客潦冉冉吞吳天故壘何崢嶸荒凉非昔年虹腰
截海堰蜃氣噓窑烟霜封百草乾回風時飆然狐兎死
欲盡饑鷹空老拳村深行人稀落日下烏鳶敗荷古毳
衲野菊金連錢羇懐自騷屑節物驚徂遷投暮僧舍中
誰者同留連

　　雷塘


　　磐嬉截長淮聞自隋天子運丁大業末役跨遼東始洶
湧溝濁河赤血洗千里江都天東南歳閱翠華指錦帆
抹非煙疊鼓蓬蓬起紫幰朱絲絡百萬羅衛士璇房貯
彩女灼灼艶芳李虞公正逢惡何稠甘沒齒一從水調
奏便識還聲已浪傳遭箇春不悟羊無尾雷塘一掬土
僅足掩冠履行人為傷心清淚堕如水池荒九曲春尚
想迷樓倚落日注蕪城牛羊下坡觜

　　依師小軒獨酌


　　東籬粲佳英依約圎錢帖西渚傲霜篔瀟洒狻猊鬛居
然容膝地怳與蓬丘接始余供煩使浪謂素意惬一當
駭物機局縮如跧摺客塵不制人脫去苦不㨗誰謂一
日間跂倚發蹀躞椒漿洒玉瀝蠧簡披往諜兀爾自忘
懐少復進専輙流年苦蹉跎念咎真脫葉皤皤彼禪客
趨尚未昜躡正應發再駕萬念兹一攝

　　早發臨川經回龍寺少刻因觀李供奉壁畫須菩
提


　　黎明出故壘得此空王宫結廬知何年十里巒岡重居
然謝埃壒䆗窱開房櫳簁籬漏初日雲木凉髙風直疑
天邉秋六月到此中壁端故時筆磊落空生容詐言竺
乾容燕坐長年逢我来偶拭目滯念為一空野僧強留
連稻飯延髙舂王程廹星火持語勿惱憹方慙簡書畏
何計棲狂蓬

　　留題疎山白雲禪院因呈長老秀公

　　白雲去不還空留白雲額至今飛山顔片片盡秋色蕭

蕭事盤紆刳石轉欹仄觚稜騫古殿粉墨昬絶壁有客
倦歸艎瀟洒寄一適松蘿青鳥哢江影巻餘白始時開
山人真意非無得百年驚一吷節物變今昔誰是雲無
心翛然彼禪伯

　　過昆陽城

　　古聚少荒蹊多枯湟十尺餘陂陀絳霄南来赤龍子
叱吒此地揚天戈虎據乃其始鵲起寧須時坐令劉宗半
天下尋邑百萬徒爾為今来玉壘半荆棘但見蒼煙白

日嬉樵兒愁來商歌渉長道澤國秋蘭紫莖老九原蓬
顆日益多世事茫茫一飛鳥















　　龍雲集巻六

