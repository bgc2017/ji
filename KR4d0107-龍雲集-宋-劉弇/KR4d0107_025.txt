







　　欽定四庫全書

　　龍雲集巻二十五

　　宋　劉弇　撰

　　序

　　送盛大夫仲孫歸朝序(并詩)

　　余讀元祐九域志自國初距元豐末天下生齒以戸計
者得一千八百萬有奇而潭與吉最其蕃且息者潭户
客主三十五萬吉雖微為不若然猶居潭十九已上用

此故吉常為西(一作東)南劇南接贑北竟淦水東西控臨
川長沙環地幾二千里其間臯纒壤束水耰陸墾之民
急角其力限爾疆此界如一枰上常窘邊幅舍居者非
皆盡得平川昜野則往往負湍溪掛鳥道詰曲間關開
明闔昏至聚落相枕如帶不絶縣官平日剏(京本作仭)廩廥
舳艫蔽川取魚貫而下嵗輸中都租亡慮五十萬斛以
至脩㕓濶閈綢直戢孴市聲洶洶正晝争奔赴南商北
宦之去來絡繹旁午迭盈而遞虛其憧憧如此異時射

利之豪右(京本作民)市井之輕薄與夫博徒飲客過從閭閻
相與約結仇報怨間失意盃酒抽白刄立決格鬪披攘
而八邑武斷竊發之姦時時相仍犴獄為之充斥他訴
訟畧復稱是以故朝廷必得材太守然後遣用慎擇付
二三大臣至號堂選士大夫甚者皆相謂吉難治求脱
者十常八九曽不知一切煩委實戸口使然盛侯之來
為州也盡得其風俗山川之情狀本末則喜曰是不難
治棼絲小鮮信撓之者有罪我則静以竚之於是戢吏

胥詆欺舞文使狼噬鴟攫者奪氣諭屬縣無得輙録苛
細使觸煩挂宻者後將知免行之未幾民果趨便一年
而撫字恵厚之恩浹再期而慈祥豈弟之俗就維時春
陽風融物熈課成還朝行色遽動邦人将欲父母吾侯
而不克久也宻圖其像而祠之既又相與惜其去以為
侯嘗更海單衡三州不忘其民且吉將侯忘也孰忍小
人則曰轅攀轍卧有吾屬在君子則曰志就而文不(京本
作弗)抗奈去思何文豐而義弗迨(京本作迫)奈贈言何我則有

詩在於是合中外屬官與夫士而文者得若干篇謂弇
辱侯之知為最舊而吉其桑梓也咸以序見屬觴三行
序成且别附詩左方云紹聖四年二月上澣劉弇序

　　及𤓰報官期瞻斗動行色二月江南春曽波回暖碧畫
船獵雙旌迅奪飛鳥翼二年東道主一日北歸客利器
盤錯空生祠瀟洒逼淆訛禽哢軟飣餖林英拆屯雲如
有情結戀低羃䍥褭蹏跂路逺太阿風雨隔天浮彭蠡
寛月夢夷門直懸想動前旒吾君席方側


　　送杜然中序(并詩)

　　吾友杜然中侍其親以來吾州跨三周星然後歸琅邪
而吾適得第繇京師還於其將行也别不足道也顧情
義如何耳今夫閭巷妄愚之人相與别也滿引劇勸欷
歔感慨相盼睞不忍上道至眥溢口呿終日為留連計
若將一二可據之為者試問之必曰是嘗賙我以貨者
也是嘗戚(京本作感)我而不吾慊者也是嘗居相為(京本作與)徵
逐而出相為旁午者也此其取道未能幾何而旋已彌

忘甚則漫不省憶矣是何耶分義誠不足故也往者虞
部公來臨吾州士無賢不肖槩以一禮當之湛如清泚
之映太虛萬象畢投而寫影斯在吾於是時首出門下
始與然中游然中不以勢不均禮不抗而獨以友處我
非徒無廢乎將迎之末(一作未)為與夫問勞之小謹而至
誠篤好之心每有加焉中間吾嘗顛仆不偶矣仰首斯
跼投足斯蹐聰明耗於日侵之憂患而異趨横出更軋
其後雖其平日之所有彫鑠殆甚而虞部公時出緒教

以誘以掖以至今日之成就葢然中預有力焉其分義
孰有昜此者今君方將指歸期於數千里之琅邪而吾
雖留此土以處寧尚忍為閭巷妄愚人戚戚不得已之
態也耶固將以其歸預為琅邪慶也且琅邪從古以來
號為善地背東海薄青徐南連淮陽北控淄川髙宻邑
屋相望僅數千家牟臺環其西叢社臨其東其山川之
勝則有浮來棘津魯侯之龜䝉作鎮之沂山其故家遺
俗則國於鄫城於向桓公南至之穆陵管仲脱囚之堂

阜與夫蘭陵子游荀卿之所從事下至叢薄榛莽神林
鬼墟則丘明子野二疏王肅魯公之丘墓在焉魚鹽商
販之所出入故其地阜繁去聖之居甚邇故其俗禮義
君於是行也順流千里之灘瀨連舸首而下輕帆駛檝
若飛鳥度去而堂有榮耀之雙親日臨其側望琅邪故
鄉如在目睫思平日遭逢游衍遨嬉之樂不在南閭在
北陌可指期而至非若騷人遷客惓惓於别昜㑹難而
心攪目亂以重一時之去思則君固未昜以輕感慨動

而吾(京本有雖字)惜别之多猶無以為也惟其臨風把酒發
穹臺指故鄉荒蹊古叢出没髙下於雲煙杳靄之間眺
野水之浮白指頽陽之傾西徜然想像洙泗絃歌未泯
之遺音與夫消沉之遺迹躊躇輾轉念無與同此樂者
而退思吾二人廬陵一夕之㑹合恍若夢寐則方是時
尚兾然中萬一為我寄聲無徒為吾羨也於其送以序
也又從而詩之年月日序

　　沂山峩峩鬱參差盤薄峻挿天一涯棘津下注湍瀾飛

牟臺叢社羅紛披君於此乎指遄歸鷁首東下鏗銑鼙
蛟龍吹腥簸黿龜黄雲漲天幕四垂截山健帆帔拖霓
君於此乎歸心馳侍親有裕徳孔時食則豐潔兮居則
綏嗟予何者兮不脱&KR0919;羈安得從君兮同流乎洙泗之
湄

　　送田曹三許序

　　熈寧八年秋田曹許公自南康來倅吾州由聖(或作由聖或作
聖由印本亦然宜聖由為是)子至明逺三人者以其子侍行而其明

年春余乃踵書以見田曹公且言曰顧弇戇甚矣行年
甫三十學久而時愈疎如終日畫墁而不適身奮出而
輙躓如一吷過劍而不足聞也閣下苟收而録之則弇
請見雖獨後於衆人平日之願望庶幾猶及償也於是
田曹公果以為可與語則又因其它日求見所謂聖由
而最後乃因聖由得與子至明逺遊焉三人者以吾遊
其伯仲甚數而不間也相感召以其志義交相結以其
久要而不忘不倡而言相和以聲不挽而動相差以行

仰相酬俯相酢雖吾以無往而不相得為果在是也故
相歡益甚今兹田曹公課成東歸由聖子至明逺勢不
得一日忽去其側念雖欲去其側且不可得而旋復以
其子侍行則於是三人者相與更索吾言以送且曰他
日之邂逅皆未可知即不得一語我者此行也然則尚
可無説乎吾嘗聞田曹公補外餘二十年廉儉忠清樂
於仁以為己任而愛民矜物所至率以長者稱彼其造
物者之報施萬一不偶然至而要必有任焉者則非在

其身必在其子孫也吾試以夫三子者占之疏明條逹
事求可其意而不先物以規所不能至與人交趨於適
而無求備也吾見於聖由者如此約而不肆謹而不流
猶繩墨之於彈畫衡縱曲折所遇雖異必將無出於規
矩而後已吾見於子至者如此秀眉而疎目明外而澡
中齒方尚少而若將與老成者熟物情而諳世態也若
將與中道而善自擇者作而進也若將與剽剛而敏鋭
輕利而便捷者沿波溯洄超距摩壘疾徐而爭上下先

後也吾見於明逺者如此吾今於三君目前之别已知
不能須臾留而身外之事又知未昜錙銖較然及其去
而贈以言也丁寧反覆類皆有羙而無成則非不得已
而和(一作加)之也直欲其去彌劇感彌切感彌切則思彌
深思彌深則勉彌至其固䕶培壅之資自倍於今日未效
之前而攬其髙大之實黙契於異時明驗之後羣當知
吾言為不妄於其中間時有脱去羈&KR0919;而馳者出焉則
庶幾使天下不獨知田曹之有子而又知由聖子至明

逺之有伯仲也三君其亦有志於斯乎

　　送髙與可還儀真序

　　儀真髙君與可尉安成之二年予自京師還始以桑梓
之禮見謁又與可揖予於廡下卑體怡聲濶視而趨委
蛇折旋中則躊躇若將援予使進而未能已也置予於
座隅問勞狎至去茍簡(京本作同)而就誠實若將引予以中
道而使不得殆且止也夫安成吾所從出而與可則治
我者也以所從出則閭墓在焉者皆𨽻於民之籍故賔

主之禮宜有所不行以治我則升有等降有差俯仰有
隆殺之殊謦欬有從違之間故賔主之情宜有所不通
至於屈其所以信損其所甚益相與傾如故之葢於斯
須之頃挽不前而又推之則獨何以得此於與可哉與
可徳望人也佐吾邑雖甚勤倦未嘗有慊慊之意其所
作為無冒昧輕脱之嫌而得公清廉平之實將代且去
以為肆而通矣輙復一跌(京本作如輓)以罷任聞人皆以為
惜而吾獨謂榮謝之去來猶四時之運雖一息不留而

彼有攬目前之小快而不知冥中有日徂之變一不得
志遂謂造物者之不予畀其不知命乃如此今與可之
去氣不怫鬱而舒色不憔悴而愉翩然一舟如逝鳥躩
兔東下而不可羈且有菱芡葭蒲魚鰍鳬鴈水産之饒
而又覽鯨鯢之出沒而窮其變化睇狂瀾之奔放而寓
其感慨觴有酒軸有詩則吾固知與可中有以自得為
在乎此也然方今仁聖在上用人如不及雖寸長片善
在所必録以與可之智能識慮獨何能久幽以處也勉

矣他日華衣髙軒擅要權任一方之寄則其勢當萬倍
今日之(一本此下有罷去字)安成言行如轉丸事遂(一作遂事)如發機
上所揀拔惟恐後時則其遇當萬倍今日之罷去(一本此下
有安成字)是在與可也吾於斯時萬一以故人禮見與可於
睽離曠隔之中詫吾言之驗一以為喜一以為賀則不
識與可尚能追念安成時乎

　　送葉令謙甫序

　　前年秋予就試鄉有司八邑之士㑹者以千數時天久

不雨黄塵彌空(京本作天)衢道中氣如蒸行者止憊者屏氣
以息而予適卧病西城間則聞户外足(京本作之)迹所如往
往終日不絶詆訶禁䕶若與處顯者争先後甚者至於
車摩轂而馬銜尾也竊以謂方是時能不憚煩促冒炎
溽為奔走計是必趨權勢(京本作門)賈塲屋聲譽雄張濶視
急於自售者之所為也且人相與奔競(京本作馳驁)角逐如
此而獨匡坐酣寢(一本作酣寢終日)則尚誰有(京本作肯)念我者既
而客有踵門道謙甫之賢則因曰是嘗語我知道者以

子為真無以昜矣徒慨他日未嘗見也(京本作是嘗語我以子為知所
庶幾矣惜乎未及見也)予應之曰夫履舄不交乎其庭聲音笑貌
未始接於眄睞舒徐之頃於其泛而往也初無車馬足
迹之勞而坐使人稱譽已寧有是事耶既(一作後)數日余(京本
作輙)以報罷(一作不偶罷)聞(京本作去)客復有見過者則又曰謙甫
葢嘗憐子之不幸而見斥於有司矣欲子之顯且不躓
(京本作且遇)殊汲汲也予於是飜然而思曰嗟乎古之人固
有連墻不相謁請而容聲(一有黙相二字)聞達(京本作名自致)者彼其

於已惟無所待而後足故取信於人也昜今以孤立數
竒之蹤人前輊而後軒(一本云前則人所輊後則人所軒)時已邁而念
不可復得則宜其晻曖顛躓乆幽不遂(京本作奮)而謙甫乃
篤於見取如是獨何可自壅於阨窮憔悴之中尚留滯
而不見也明年春㑹抵它邑道出廬陵因求見所謂謙
甫者至則色愉然而和氣休然以(一作而)平收以一而借
之二畧其短而不遺其長果謙甫也於是時即焉則謙
甫之奬引日益加甚(一本作謙甫之意愛彌篤矣)夫以謙甫之賢在

士大夫間當未多(京本作見)其比其所許可宜亦不至於妄
借使庸人腐夫得其一言尚當刮垢滌汚夸閭巷而詫
衆凡(京本作逺人)況萬萬有不止乎此者他日萬一有望乎
人者與謙甫居問其平時所知識與其嘗與(一作所)游焉
而在所奬借者雖去之滋乆(京本作彌逺)而隔之彌逺(一作滋乆)
吾固知謙甫獨能道吾髣髴(京本作其萬一)以塞問者之責已
而與吾身窮逹貴賤相為傅㑹而無差毫髪則天下言
知人者當自葉公始而弇其受知者也可無勉焉謙甫

之材能政事士多能言之(京本有此不稱述四字)於其去也姑誦
吾所以得於謙甫者為(京本作以)送熈寧丁巳三月日序

　　送閑禪師還鍾陵序

　　鍾陵去廬陵初不甚逺而境之四環往往多佳山水神
祠老宫棲真之巖與夫隠遁者之室連(一作聯)屬相望不
知其幾何而佛氏之宇號為特衆吾嘗意其間當有異
人者投足而寄焉以與靈物怪變環合出没攬雲煙之
巻舒而窮日月之朝昏也既則聞黄龍有南禪師者得

佛氏最上乘而其徒相與處者無慮千數遂欲因傳者
聲往見焉而不幸輙以事廢後五年予還自京師至則
禪師前此盖滅度矣於是衆復語予曰禪師之法固亦
有在獨得其要且妙以有此土而警衆凡者於今則為
泐潭之總而翠巖之閑也未幾㑹吾州仁山廢乆不治
衆果有以翠巖名聞於官(京本作乎州)者予私獨喜且幸以
謂是葢欲從其游而未之得者也及師(京本作公)之來吾日
過焉徘徊與之處若將忘動靜於其身而中有所慕從

容與之語若將忘言黙於其口而不能飜然以去及其
乆也不知嵗月之多往來之數動靜之為處而言黙之
為語也方且以為有助而師舍(京本作吿)予而行矣夫以大
江之西環數千里之間學佛者何啻百千輩而吾所慕
而樂與之遊者僅得三人焉一人者未及見而逝一人
者思欲見而未之得於師則見之矣未幾又舍予而行
獨何耶吾固將問乎師也夫無方之不可依無衆之不
可聚猶無法之不可付無道之不可傳也彼將以不動

常住止物之競而㑹於一無餘湼槃斂物之散而冥於
極則尚何能一去一來一彼一此哉然則師之還鍾陵
也得無厭闤闠之擾擾思欲放懷於巉巖之顛清泠之
淵者歟亦將汲汲乎舊隠之棲遲以乆寄為幾於轉蓬
者歟其亦無意乎此方之人翫而忘之若蛻脱之秋蟬
凍解之春冰者歟(此下京本有今也獨不能須㬰以留則吾意師之必有謂也一十八字)
師曰是徒(京本作獨)不然子獨不聞至人乎動則直前其發
如機而(一作之)不可掩止則直寓其介如石而(一作之)不可

轉出則龍見而尸居以為處息則淵黙而雷聲以為語
譬諸月焉無水而不可留(京本作流)亦任之而已則尚何一
去一來一彼一此哉吾應之曰然則師其行矣為我寄
聲總公異時猶及以此言告也否乎

　　送道士習順偕序

　　予還京師之二年客有以道士習順偕善相名聞於吾
州者言(京本作曰)順偕能道(京本作之言)人禍福協(京本作出)於已形
未兆而並與其身相為先後者若僂指數一二而舉挺

之占鳴鍾也予初未之信及往來洪撫間聞順偕名益
熟因私自念方羈旅憔悴之餘而謀所以成吾身者動
輙齟齬又其骨目古怪膚理朘䵟而五管膾(宜作㑹)撮殆
無有(京本作以)過人者疑貴人不然安得所謂順偕者一至
吾前披吾形袪吾惑以壯吾决也未幾㑹吾州羣試學
者於稠人中有冠且褐長髯濶額貌甚軒驁(京本作若自得)而
旁無敢睥睨者問其名則順偕也於是試往因焉順偕
遂言曰凡子之相姑置願聞吾相説葢吾之説(京本作法)與

許負書大畧同而意所獨至顧以為出於巫咸所以願
見壺子而不可得者逺甚吾擇是術走千里之江南未
見其(京本有與字)仵而雖貴人與中家羸(京本作丁)户吾所以應
之若出於一人然吾性剛愎少(京本作不)遜貶(京本作恥)言人之
生死禍福成敗得失之迹不挂於實而往往中否之以
一言彼有憤吾斥其短而亟(京本作外)聞也至頻蹙發赤罵
譏笑侮以去然吾無毫髪屈也故行年五十閲人不知
其幾何而若未始經(一作况)於心又曰吾視某人可以得

某富貴則徑以某富貴處之其得直若干不以䛕説(一作
説之)而所取加多焉視某人可以得某貧賤則亦徑以某
貧賤處之其得直若干不以不當其志(京本作愠之)而所取加
鮮焉若是人也富貴貧賤不中吾閲而利茍在焉則吾
亦畧不以介意故其規求初若不甚夥而卒亦有繼既
捃拾以去行復空矣予聞其語始而驚中而得(一本無其規求
至中而得三十二字)其所以為人未暇以相謁而因告之曰凡汝
所以自處則良矣至於斥人之短以信已之直得財輙

復糜(京本作耗)去而所取無髙下豐約之殺則似非所以處
人也斥人之短則忌者之憤日益加信已之直則問焉
者難為容得財輙復糜(京本作耗)去則身後之困有時而至
所取無髙下豐約之殺則蔽於不知擇以難為容之恥
行必加之憤耗不擇之貨取身後之困汝之患於此在
矣其後順偕與予或離或合率無常時唯順偕告予取
别而東(京本有歸字)也不相聞最乆今年秋予以事(京本作道)過
吉文則順偕適在焉因踵予而言之曰吾唯未嘗用子

言為戒是以卒及於患去嵗不幸以計直斂問相者之
怨而投吾於法網之中彼執政者不究其罪辜誰何而
使與誣已者殘其膚而吾輙夷為平民因耻其漫於汙
辱而不能自直也以其事哄(京本作聞)於大吏(京本作監司)凡歴
月逾時三更大獄而吾之不幸而及焉者粗(京本作始)明今
黄冠之名雖僅復而唯是冠褐之餘類皆穿弊决裂凡
朝夕施施(京本作出入)乎貴人大姓之門者畧無完才以至
肩未摩而露踵不軋而決今將用是干有力者而相與

圖其廢也念無以自致子其為我發之余嘗謂言天下
之禍福者要必自報應始而報應之效無甚乎佛老人
之説其教而歸之也亦以佛老者真能禍福我故奉其
徒若□歈(京本作揶揄)人之子而徼(京本作兾)其父之謝已也廣
宫大囿美衣甘食金碧髹鬘刻雕藻繪之觀尚可一喝
而須則其下宜無足道者今順偕既以老子名其家而
所求又不過乎冠褐茍(一作若)挾其師禍福報應之説以
&KR0719;有力者之聴則其於區區奉身之費若將可徒手而

摶又况素以其術傾動閭巷間哉則亦不待吾言而後
使人信(一作諭)也然余哀斯人自傷始時不能以吾言為
戒以其擠顛機穽及其過而諉余也其貌癯然若將有
所自懌(一作訴)者則余尚忍無説乎故為之條其始卒作
送道士習順偕序熈寧丁巳九月三日安成劉偉明序












　　龍雲集巻二十五

