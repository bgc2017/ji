







　　欽定四庫全書

　　龍雲集巻二十

　　宋　劉弇　撰

　　書

　　上轉運黄司業書

　　有為鳳之說者曰鳳首戴德頸揚義背負仁足履正鴻
前麟後虵頭魚尾龍文龜身燕頷而雞喙某則曰是烏
知鳳皇徒羽而已乎有為麟之説者曰麟麕身牛尾狼

頭馬足牡鳴曰遊聖牝鳴曰歸和夏鳴扶㓜秋鳴養綏
音中黄鍾角具武而不用某則曰是烏知麒麟徒足而
已乎問鳳者當問無虛集其為祥也不妄問麟者當問
擇土而踐之何邦含信而遊又何世如是足矣何有横
計外備之文采曲肖之聲貌邪仁智大人齎圓冠納方
屨莊首而華踵則固已有餘於士纓紱成輝光歩武契
䕫龍文繁而禮縟則固已有餘於儒若然者直是身之
一蛻爾無關於任斯世之重則穀有道之域逰治君之

藩亦必不免矣故襦褐伊臯猶榮於黼冕沮溺也如彼
羽者梧棲竹食是資天和砥柱大皇爰寄高邈憩則弱
水濯羽運則覽德輝而下之卒其有以長夫羽蟲三百
六十者非無謂也如彼足者孕精五行協德嵗星視明
禮修則有不召而自至者罦罿設機穽衆則迹其如掃
矣卒其有以長夫毛蟲三百六十者非無謂也由此觀
之仁智大人要必麟鳳如則庸非閣下之謂乎溟海浮
其隂蒼山扶其陽是為七閩之奥區(疑缺一字)粹英靈鍾焉

者宜異則閣下之丹穴元枵也道德淵乎其純全名稱
輝乎其焜煌濶歩臺閣僅如攝羽則閣下之鏘鏘其鳴
翽翽其飛與夫動而彬彬也靈豸秋霜足以澁姦迹弭
邪志有若元豐之更憲臺羣天下之士而材之乎上庠
有若元祐之右師席則閣下之鳴高岡擾君囿也雖然
有足惜者焉江西視他路誠若逺外其域尚不减十城
百縣而輿賦之登耗運餉之豐匱嵗計之増否閣下至
一切撙裁鈎考若指縷而標㯮(閩本作揭)也曽氷凛前吏則

得師惠風隨翼民則被賜至於昜所宜大反以就小鬰
此逺器絻出近功是時方幸閣下之不幸也然則今日
之江西其無乃不得已如集黄霸之潁川應周南之信
厚也耶故曰有足惜者此也抑嘗聞之岐有人焉號積
德累仁之至者爰有鸑鷟實集兹地既則天下之地胥
知王者興不在他其在此則縁是鳥也引吭一鳴而已
孝武時雍中獲獸一角五蹄獨終童以為殊俗當有解
辮削衽而歸者已而果然盛德之符葢如此厥今仁聖

在上䕫臯之倫顧不無旅瑞物總總而出者是行也將
見仰而横翔俯而曲屈百倍周漢而瑞吾宋方在閣下
一游一鳴之頃爾尚江西云耶抑又聞之景星慶雲之
麗天也有目者均於一覩以為快何則著故也至於若
鳳若麟者於信史之所書不過曰鳳凰集於某國麒麟
見於某所天下固知其為嘉瑞矣不幸適不當其地則
至有畢生不獲覩焉者彼為天下之民者顧無憾耶某
也生太平之世有日矣誠羞與不幸而不當其地者偶

是以有今茲之請見也閣下其能無惜尺寸之地而使
屬目乎

　　上趙龍圗書

　　嘗聞四夷之為中國患也自前世已然其勢之强弱常
視中國之盛衰在乎時君撫循控馭之得失以為之叛
服方舜之盛時中外若出乎一家而區區之南方猶有
逆命之苗民然其為患最微故其屈之也用力不勞而
建功多詩書之載自舜以來其盛衰强弱之變雖未昜

徧考至於撫循控馭之術已出於中國者猶在也若文
王有西方之變而其患在昆夷有北方之變而其患在
玁狁則不過命將帥衛中國而已六月言宣王南征其
辭止於薄伐玁狁至於太原又曰顯允方叔征伐玁狁
蠻荆來威方此之時來則取其順故外之而不内去則
舍其逆故釋之而不追治其犯我之不率而聼其所自
去來葢古人所謂譬猶蚉䖟之螫是驅之而已者也末
世備外之䇿一弛而邀功生事之臣爭言四夷之利害

至使敵與中國抗衡金繒之遺嵗無慮萬數而甚者指
漢天子為我丈人行其凌侮侵肆葢如此然四夷之間
强弱盛衰又有可言者焉何則方漢唐盛時其東南之
小國如閩粤五漢(當作溪)與夫高麗百濟之類皆在所取
而西北二虜比及討之也不過時一挫衂而賈誼有言
匈奴之衆不過漢一大縣以匈奴之衆不過一大縣則
彼蕞爾之東南葢無以為也然周官言獲四夷之𨽻有
蠻𨽻之職而東方不與存焉則豈東方未嘗為中國患

而彼南方之視西北豈所謂小國而交冦之視南方又
其尤小者歟書曰乃命羲和宅南交則其地之𨽻中國
先古則然矣自時厥後或離或㑹或侵奪削滅意其遺
種當僅有存者而不幸異時寖以失馭使餘息得以少
假至唐乃復𨽻中國為交州則彼其土地之廣狹人物
之寡多與夫盛衰得失成敗理亂之迹雖不必入其國
考其俗宜可以懸斷而黙定矣伏惟閣下材識聞望類
皆有所謂過人者方南冦之叛内外大臣惟天子之所

去取而閣下獨與郭公首當師帥之任自嶺以南知與
不知靡不欣忭鼓舞庶掃除之功可翹足而須也而某
於此竊以為古之所謂良將非特勇果足以振世而已
必有權謀焉而文德武畧要皆取諸其中此將之術也
於是為之説曰閣下始以文章進已而當方面之寄則
無施焉而不可今又用其所長以臨區區僅存之敵然
則將之術其有不神乎兵法固有先聲而後實者聲至
而實加焉則威與徳並用敵雖勁必屈此將之威也於

是為之説曰古名將坐鎮邊陲不動聲色而𦍑人帖然
閣下膺師帥重任晏然無西顧之憂而其餘威遺烈足
以震懾於此郡焉夫以西羌之剽且鋭强且肆畏縮逃
遁知所逺引而無復睥睨則微且弱寡且殆者宜如何
也然則威其有不行者乎凡此葢皆某之有見於閣下
者也顧某之不肖不足以適事其才殆未有過於常人
者前日雖因上官之所奬借使得備驅策於謦欬之餘
今也將就事矣意之所至輒不能自已故備論四夷盛

衰强弱之變與夫閣下所以結主知而慰民望摯諸將
命者隙光塗潦雖不足以助秋陽之暴而增時雨之潤而
某之區區自以其有所庶㡬為在乎此也惟閣下收而
教之幸甚

　　上范教授書

　　嘗謂天之高逺宜不可度也智者以巧厯索之而千嵗
之日可坐而致焉地之廣大宜不可測也智者以土圭
索之而四方之中可得而求焉聖人之書其高逺而無

際如天之不可俄而度其廣大之無疆如地之不可俄
而測而明者觀書而得其意循意而達其道若數一二
辨白黑無少蔽於胸中是必得其要如巧厯土圭之妙
乎不然何知之昜耶此單聞淺見者所以慕望歎服之
無窮也某自總角讀書不敢留意於他技末習所謂聖
人之經者無日不在目年既邁而徃矣茫然不知要之
所在神疲精耗而未有得也固嘗學詩矣知其風賦比
興雅頌之體而已求其温柔敦厚而不愚則未能也固

嘗學禮矣知其辨上下定民志而已求其三代損益百
世可知則未能也固嘗學昜矣知其陰陽竒偶吉凶悔
吝而已求所謂性命之理則不可得而聞也固嘗學春
秋矣知其以日繫月以正次王而已求所謂褒貶之意
則不可得而見也故曰禮樂法而不説詩書放而不切
春秋約而不逹此古之人所以貴乎近人以學也某誦
此言久矣欲求其人而近之者亦久不幸家貧親老迫
於饘粥之奉不獲贏糧負篋縱遊四方以從博文强識

之君子以袪其蔽而解其惑惟是索居塊處汩沒自棄
而安於小人之歸者積有年矣譬之縲絏桎梏而坐於
闇室固知室戸之外必有日月之明而不得以自見也
幸其有仁人君子一為動念矜憐其意恍然為之闢戸
牖使昔之昏蔽一旦而去其為樂也可勝量哉今者伏
遇先生以高明卓犖之才左右逢原之學來為江左之
宗師固將以先知先覺為任而使夫莫覺莫悟者皆得
槩乎其有聞也則某之所謂袪其蔽解其惑將見於今

日矣先生不以荒唐扞格為棄而使得試遊其藩而酣
味其餘澤固可以無憾矧能為之闢戸牖而授之以巧
厯土圭之妙使天地之理日月之明粲然可見乎其為
樂又可量哉

　　上張教授書

　　葢嘗以為分有適止於是而必欲勉焉以勝其所不能
任則其惑將至於終身不解而其愚將至於終身不靈
於是得其言於古人曰人病舍其田而芸人之田所求

於人者重所以自任者輕凡此皆不得乎已者之説也
其在我曰要必有所慊乎彼故名雖加而實不揜焉則
毁至而隨之以辱勢雖附而材不稱焉則謗至而繼之
以禍於是得其言於古人曰危以動則民不與懼以語
則民不應無交而求則民不與莫之與則傷之者至矣
凡此皆得乎賢者之說也以某之不肖在衆人間其慮
識無毫髮可取然於斯二者竊知所庻㡬焉而又以見
今日之不遑處也昨伏承先生始(疑)學之始不以其愚

且戇也使得與諸生接踵於師席之下固幸矣間則又
因其所治經而責之以諭學者為事方是時先生固未
知某之所有果何如也不試以一言而遽取之則是過
採諸衆人始以某為足以備員而未暇究之以其實也
自被命而來漫不知所措茍且嵗月竊食儲稍侵尋以
至於上無以當先生之賜而為之報稱下無以慰學者
之望而為之表率勢何可久留也又嘗以為大之為天
地細之於塵芥聖人之心莫不游焉以為之奥而其要

則存乎經六經之設類皆聖人不發之微意而後世無
窮之公患也而周官之為書又特甚焉其間節文度數
條析縷解僅如毛髪之多而一代之成法於是為至自
非强記博聞無以究作者文淵識深智無以窺作者情
則尚未昜明其訓釋况能諭其㫖歸以引人乎然某自
赴學於此三月矣治是經者未及二人焉借使某也有
得於其間以自諭則非所宜以諭人則將誰使告之則
某於是職特僅存之名而已矣且國家崇建學校以三

舍取天下之士其間必有德隆望重學問該徧者出而
為之倡然後擢焉而置之學者之上則衆莫不以為宜
如某者趨行紆疎而天資尤昧薄方年少時惟不能挫
抑歛縮以自媚於俗故至於今指議者特衆十出而九
見尤也其畏避罪戾且不暇尚何敢以率衆為心乎伏
惟先生以公心成物以恕心容物而大小各有所成今
也欲乞察其私誠憫其無知遂使退就諸生之列以静
則不至於不得乎已以動則不至於不得乎人又因以

求其放心也而増其見聞之所不逮則不獨先生有養
育成就之賜而某於異日亦無所累乎先生過舉之名
也所有權周禮經諭謹隨納上

　　求知已書

　　里有人焉世故怵之貧病嬰之惟是薪米鹽酪匱且不
既(疑作繼)則輙之乎所嘗厚於已者祈焉小取則小自若
大取則大自若而漫不知厭足也燕越之人一日過乎
其前則未嘗啓齒告之是非前昧去就之分而晩知

取與之節然也特以人情於已有厚薄云耳是故待其
有請焉而必得則厚於已者無損於數求諄複委曲出
於未前定則一日過之無益於暫告某也纒迫之私非
止於薪米鹽酪足以佽助朝暮而茍生者不意天幸遭
遇有不在於一日過之燕越而視里人之歸所嘗厚已
者百倍而有加焉則時哉其殆可以有言於今日耶重
念某江介薄俗其生適丁於休明頃執事之子治海昬
也猥以先人敝廬得齒編氓受賜已多望前塵屬下風

亦不可謂無一日之雅矣行年五十晚霑一命竊食下
邑罪浮於功闔門温飽浮脫墮負此其被執事顧遇凡
㡬鹽米(當作薪米閩本無此三字)㡬鹽酪曾足以計其寡多輕重哉
然貪得不已竊嘗有意於左右惻然動念者雖某齒髮
凋脱獨不得拾晩暉於西引之崦嵫乎故不敢黙黙於
其所厚寧告焉而後已也抑又聞理出於天者無求而
可有所謂出於人者則不可無求而止焉畝率直一金
者初不假人力沃也㵼滷磽确資之牛場鼠坻則其收

亦數曰(疑作同)於前豈非人力哉伏望執事勿使遲暮焉
而斷斷者卒不少償其志則其不自齒於一昜再昜之
汙萊也真在此行矣














　　龍雲集巻二十

