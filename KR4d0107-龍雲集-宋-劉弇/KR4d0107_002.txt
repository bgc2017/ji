







　　欽定四庫全書

　　龍雲集巻二

　　宋　劉弇　撰

　　宏詞四首(紹聖三年丙子第二人)

　　太史箴(并箴)

　　慶霄之清明星日之輝融寸眸甫運而全體斯得則臺
輿牧圉預有其察及夫手揮堪輿神交浩茫形游域中
而效在前堵雖有智巧將嘗試而不得也於是器數出

焉日有闇瞢月有仄匿星有圜角氣有監彌使知有器
取夫三百六十五度四分度之一者寓焉使知有數器
數具故雖處蔀屋之幽間(疑作闇)而視周於崇榭之髙明
臨風雨晦明之宵分而察加於白日之正中然則歴世
之相與攸頼不曰中規之渾儀乎昔我神(一作皇)考之在
宥也命以司天監為太史局而遷之其後築臺别置渾
儀象激金水其下機擎輪吞排晦斡明至與造化分疾
徐低昻上稽洛下閎圜儀旁採張平子靈憲若乃賈逵

黄道金常游儀與夫區區令瓉之屬方之恧如也然天
體與人每逺至其情則與人莫近焉其於人君顧有所
謂亹然畏愛之者愛之欲其登假至於道故發祥隤祉
有不待頃而契畏之使知兢兢凜凜於有天下而如有
睨乎其左右者則夫流孛忒蝕侵射暈珥時亦不免而
已矣取以告諸上焉真太史事也噤不恪職是誰之過
歟竊惟春秋日食星隕且孛皆所謹書以戒後世之為
人君者而漢儒之陋必待變異發見君親策于庭然後

告則已無及矣敢附虞人牧臣之末庶幾視太寳丹扆
為無愧而塵露之補誠有在於是者謹拜手稽首而獻
箴曰

　　茫茫古初孰測孰窺人不自智器將安施爰有作者揭
為渾儀以智分人揣器而知兩曜合璧萬芒旋蟻四七
是經錯若棊峙誰其尸之小臣太史舒魄曦輝俯事仰
參徳隆晷星初不廢占天子命我敢窺而恬焯彼軒象
内治既飭三能協明䕫進臯陟太一萃貺筭開南極勿

謂軌道而靡忒蝕勿謂助順弗見它謫晝餔宵飴室靡
窶釡南渥雲油長我稷黍歲雖守心當庤先具偏裻縵
胡化為神緌一兵不試稚舞耋嬉芒匿角伏當謹我師
馴致醇醲民則不犯覆視貫索作我刑鑒魚罩駒維英
收俊攬揆之少㣲為得賢驗從古盛王靡不抑畏朽凜
薄兢常出於未損滋避正非徳之貴福莫盛於保戒莫
進乎祗史臣司天敢告執綏

　　代宰相以下謝賜新修都城記表


　　臣某言(云云)鐵甕崇墉更邇臣之筆助龜趺妙勒覃上
聖之龍光祗服有初黜循知幸臣某(中謝)竊以聖人畫
坎而設險以守則寧君子因萃而除戎不虞是戒運際
烈考策收故臣拓上世之金湯就積年之畚築屹臨綺
甸矗起雲陴控函夏之襟喉憲紫垣之象緯固侔繞霤
順劇建瓴下陋雍强逺卑墨守雖翼然京邑於此乎即
安而成若靈臺不可以弗紀是資翰墨以揭日星恭惟
皇帝陛下奠麗重光宅中圗大政事黙修於閒暇道徳

馴致於安强託不朽於豐碑喻難名於黎獻露零沾湑
粲墨本以爭濡漢倬昭囘飾蔀居而増賁而臣考覽前
代揣量極功誥洛宅則止取丁寧賦漢都則曽徴欵識
岐鼔不聞於逮下嶧山何補於示夸非如盛朝式在先
業臣敢不體防㣲杜漸之意稽經久持逺之功矜耀里
閭閟藏巾衍辭無所愧皆寫諸琬琰之餘家有其傳非
副在京師之比臣無任(云云)

　　紹聖元㑹頌(并序)


　　臣伏觀唐虞盛隆五服迭朝更夏商周斯制加宻禹㑹
塗山玉帛萬國至於商湯爰有景亳豐宫岐陽成康是
因三朝受圖漢人賦之區區朝儀末造有唐亦或不廢
况膺正統席歸運未有若我宋之盛而陛下之躋閎休
緝墜典也邪若乃出千品具萬方計億事材兆物此而
不綴非翰墨者罪歟小臣被學最舊於頌為宜為頌曰
皇帝嗣位十有二載天庥地涵與物開泰曰臣曰妾罔
有内外章甫短後秀顛髫睟陶粹飲和萬室一態朝躋

畯良獄洗鉗釱錙文黄輝擾籞嬉瀬皇帝曰嘻當飭蠱
壊奉先紀元庻靡洞悔有司跽言月征日邁往雖郊見
繼又禰配協休登平民物和㑹惟是班朝亦禮之大懿
典徽綱不可弗再請以孟陬百執前戒帝曰俞哉往踐
毋懈于時三朝錯事展宷初陽載暾晨隂剥解梢&KR0146;扶
魑飛㢘肅&KR0008;旄頭陛楯韎韐金介萬官翔洋至止藹藹
鵷紛鷺綴屏息收噫冠纚聨聨璀璨韍佩五路中陳駟
虬沛艾芝蓋葩華煜爚綷䌨如星拱極如水委海如天

斯臨如日斯挂衆樂&KR0879;舉縹以清籟乾安正安迭用並
採虡業騰拏柷裒敔殺么麽刋落兠離僸佅奄臻八紘
效琛走貝地官宗伯履貢斯在四夷君長立列&KR0034;&KR0034;濮
鉛鳬更遼差羌輩藿心睎陽左言推䯰舌人象胥委體
司話尉臣稽首赫我昭代農敏于疇吏康于縡卧鼓韔
弓不怵邊蠆萬宇更始擁相駢賚天子萬年福禄攸介
(元作屇一作介蓋上已有金介)尉臣稽首禮則不忲玉色粹温旁諏下
逮孰為蟊螟孰致劬勱財力孰贏仕課孰冣孰有國急

孰斯民害孰俊未蒐孰冗未汰孰懲孰革孰勞孰徕百
辟愉愉並受誥誡天子萬年衎衎樂豈尉臣稽首竣事
而退於皇緝熈裒時之對零我渥恩鴻濛汪濊聖敬日
躋取乾用夬天子萬年萬世永賴

　　誡諭士大夫敦尚名節

　　朕惟先王所與圖(闕)之人修潔雅馴殖徳甚固初若與
世無營而及(闕)諸朝與寄之民上則不懲而夸者化肅
不督而陋者化通浮鍥不待鎮而厚濁墨不待激而清

其久也臨大節而不可奪居盛名而不為難非盛世之
效歟朕甚慕之今則不然士大夫或冒沒輕儳阻深不
情騖勢者以詭禄為壯圖喜髙者以養望為得策責之
事而身偷激之言而氣索甚者掉之以得䘮慄之以死
生則低摧沮奪惘然自失名節若此朕何望焉豈帥之
者未至歟意者忨日暍嵗忸忲於末流所謂風聲氣俗
者(闕)靡使之然歟夫中人之性惟勉乃至僥倖之習不
可滋長好是正直者福必介罷弗任事者不待頃而廢

古之道也其布告士大夫使知朕意
















　　龍雲集巻二

