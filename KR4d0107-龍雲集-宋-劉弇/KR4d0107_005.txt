







　　欽定四庫全書

　　龍雲集巻五

　　宋　劉弇　撰

　　古詩三

　　感遇二十首

　　歳月忽其除颯焉悲凜秋商飆號晨林脫葉舞梧楸鳥
邊下白道木末揚寒流閨人促幽杼客子悵逺遊雲闊
眇天半撫景獨遲留隂霾掃不得千古空滄洲


　　西方有佳人弱齡三春蘭一顧迷下蔡再笑傾邯鄲青
樓十二曲密睟勝廣寒寸玉耿孤抱時時寄哀彈孟娵
久不作宿瘤騁朱丹世道終如此美惡隨所觀吞聲勿
復道留與蹇脩看

　　日月跳䨇丸隂陽馳四騶海水復清淺萬古信悠悠咄
哉世俗子真如貉一丘三楚冠劍盡空看逝波流悲來
俯長劔沾臆淚不收何事馬蹄間非夫良足羞終恐鄧
禹笑三十未封侯


　　廬山何崔嵬直上九千尺藤蘿翳蒼茫猿鳥閱今昔䆗
窱飛甍開了與塵垢隔三十六騰虬瓊扉挂空跡中有
墨漬翁不飲亦不食文鰩為之使侍衛羅白額遺我一
巻書生平所不識小兒其無忽持以永朝夕湔掌受翁
賜怳若吸月液吾將稅椒丘帔霓揮八極

　　㛹娟誰家子粲粲生輝光弄姿俯春蘭臨風振微芳秋
水揚清矑白玉䨇明璫問渠家何許笑指南山陽去去
不輟軌怳若游雲翔遥看入縹緲明月斷人腸


　　蓬萊三神山夜夢游其藩岧嶤黃金闕白玉羅九閽正
見王子喬卧把肘書繙顧謂方瞳人持我謁羨門揮觴
清露滋行庖屑璵璠一酌祛滯念再酌洗㝠昬三酌凌
紫烟列宿已可捫下觀人間世参差舞丘樊有客撫雲
璈長離眇飛翻送我若有情徂鑣儼長鯤悵望不得留
東窗已朝暾

　　我慕徐孺子飄然不繫蹤屢辟竟不起三府為一空當
時坐支黨商飆掃萍蓬或橫取鉗釱或逃為雅舂南州

卑薄地斯人出其中一丘與一壑自謂過諸公坐榻解
陳蕃生芻弔林宗維顛非一繩何獨識汙隆至今清章
湄千載揚髙風寫懐寄白杜寂寞吾焉從

　　西山有靈丸五色發光耀餌之生羽翰可以後天老莊
楊擲斗筲宇宙決籠罩往逢洪崖生揖我顧我笑手披
真形圗持杵剖丹竈竦身跂雲煙一息僅不到終為俗
骨累凛凛驚頭葆咄嗟魏文帝空悲跡如掃

　　士也方蹭蹬愀愴不得官得官無幾何日刷凌風翰九

衢無閒塵暢轂走朱丹一為轍跡誤翻身落波瀾愁來
歌黃鵠凄感入脾肝千載上東門爾來誰掛冠犬遺下
蔡恨鶴起華亭歎冢間與林下疏傅正蹣跚

　　驅車出郭門四顧心茫茫𤣥蟬不知愁十百號枯桑東
北有故宫云是許旌陽旌陽昔仙去雞犬亦隨翔云何
夸毗子乾沒走康莊徂年不可挽緑髪忽已蒼我欲拂
衣垢駐景吸晨光駕言從朱陵荒兮其未央

　　鄭謂璞為玉周謂璞為鼠䖏物無定形公議歸何許子

都斥弗御世或貴嫫母棄鼎寳康瓠楚客非虛語紉彼
荃與蘅臨風結䨇組吾將駕西崑拾玉老懸圃

　　富貴苦不常忽則輙昜人青門聚𤓰客曽是故侯身金
鏡失秦家中原駭煙焚屠狗販繒子閭閻排氤氲一逢
泗水公濯鱗清滄濵信知天地間虛橐鼓㳺塵㝠中有
巨力呼吸旋峨岷肘股不輟弄挈故還趨新得失定有
寄無為䘮吾真

　　穆滿騁八駿濯濯萬里足朝賓王母家暮抵胥飦宿揮

觴謡白雲擁雪歌黃竹歸來七萃空一舉亡漠曲其樂
安在哉禍胎真瞬目荒矣秦漢君睢盱究前躅射蛟長
江波寫涕之罘麓彌年滄海傍神仙杳難屬頽年寄西
崦未必不為福

　　翩翩外黃兒片玉駐青春鏖兵彼項籍菅艾視吾民從
容出談笑桑梓脫沉湮翻咄蹈海客胡為苦逃秦射㦸
與弄丸解紛竟勞神生子不蚤慧惜哉襄城人

　　神器不可為天下乃大物唐堯禪虞舜兹謂能事畢奈

何燕之噲智詐窮晚出子丕代衰漢真情愈難詰切雲
鏤豐碑豪誇灑雄筆當時許昌事埋没十六七那知石
勒笑正在騁欺術茫茫千載間髙光竟誰匹

　　芒碭彼真人元是赤帝子游氛決秦餘最後項籍死青
雲躋髙衢侯王興壯士咸陽初置酒猜似從中起罇俎
化胡越對面邈千里君王忽天賛顧謂封雍齒軍中相
與言事故昜了耳雍齒今且侯吾屬無患矣炎炎四百
秋按堵從此始


　　我聞迷塗說未逺勝不還云何之楚客北首騖燕山山
魈獨足笑短尾隂狐鸞(疑作彎短狐蟲名)荆棘與風波平地乃
等閒君平反初役無為跌其間歩兵足長慟楊朱彫泣
顔經涂有九軌聊以慰躋攀

　　昔人泣崑崙泣使變清流嫠婦不恤緯瑣瑣悲宗周薄
蝕叔輙號負阻愚公愁曽無百年身浪自遺私憂野馬
襲日觀蚍蜉控岑樓齊客有髙蹈箕山無輟耰足已不
累物一毛輕九牛寄言悠悠子母詒尸祝羞


　　快牛為犢時數能破人車駃騠生七日超母毎有餘經
奇本自天豈直循斯須里社有病樗黔南有駮驢一生
便凡㪚嗤彼衆所俱下愚與上智此理信不誣

　　疾雷疑車音出門乃知非抱影長自明流螢㸃霜幃羅
帶翦秋水黃金縷春衣持看清夜䦨愁無故時輝食葵
心知傾茹蠟腸虛肥纂纂棗下歌惜此歳月違因聲勸
語儂勿復遲遲歸

　　秋日儀真即事十首


　　秋風來從越天末痛洗玻璃出明月雲陴隠起玉龍眠
下有舂容萬濤雪獨蠒之綸欹一葉半酣老漁棹歌發
客心寸許了無多底事臨風吹欲折

　　野雲堕姿渾貼(一作㸃)江過雨罥風閙斜行秋聲夜半洗
寥廓十萬屋瓦浮青鴦樓頭縹緲下簫鼓羅繻綺䙱暗
行觴紛紛傖楚不足數更甚吳儂來去忙

　　兩兩飛來江上鷗顔色自欲逼人頭夢如一雨過疇昔
身似五銖輕轉流紛役葦白狂不徹紏結蓼紅嬌欲浮

五朐之脯一坩鮓笑問鴟夷乾得不

　　湖海有士豪不除坐客下牀初若無霜瀾洗出不埋魄
十里但見陳公湖英雄身外亦何有要使憎勿遷儲胥
彼羞杖晚唾逺者似不名與天年俱

　　丁字河頭文錦翼似是東園故鸂鶒天風蕭蕭吹汝急
遣汝周章無好色江蘺(疑作草)羃䍥過行人一顧為之三
嘆息我願舴艋從溪翁雙舂鉏邊作幽客

　　秋入前山痩如刻楚弄吳吹沸江國魚龍爵馬(一作燕爵)安

在哉粉白黛黒埋真色迎鑾誰是當時人胚胎黃金仍
掃迹飛來蜀岡爾何事似欲撞空爭岝峉

　　客從南來一何癯烏紗不屋非縵胡散堆亂帙覘午䥶
穿穴殫殘真蠧魚尋橦雖工亦未計立仗不鳴甘豆芻
昔人舉肥我今爾安得外澤如瓠壺

　　艾宣蘆鴈天下知頃聞東園(一作國)頗有之蕭蕭自含風
雨韻一一對峙江湖姿𨽻丘呵護脫不謹剥蝕挽裂遺
松楣由來藝固不逮徳突兀但有文忠碑


　　無根濤頭萬瑶垤曽是隨風起生㓕不應㪚裂汜人綃
大似半(一作平)吞廣寒月紛紛何用辨馬牛皖皖相矜笑
蛙鼈會得秋時買野航别看吳兒舞狂雪

　　曲隄貫魚銜萬艘户有輕薄千金豪瓦甌一引徑舍去
客主似獨心相髙利機舞眉手揺穽鼠子乾沒窮銖毫
只今大門盡(一作老)谿壑死不盈厭寧此曹

　　過東流聖感寺

　　客從西南來明發倦流徙寅縁泊煩促羈鳬染(一作㸃)寒

水祇園開陽方百年此經始陂陀一水去騰蹴數峯峙
軒楹仍東闢晚秀皖如洗物隨眄睞移一息間三起僧
閒神自定童野髪不理平生腐儒計鞍肉蝕兩髀眼力
耗蝇頭半豁綴旒齒崖澗飽所經兹乃形性侈疾走影
不休兼忘竟何是

　　按田行

　　野鳶蹲枯桑白日忽西注一水東南奔驚雷洩濤怒越
聞淒涼弄滯念劇攅蠧歳時倦客身雲窅前村路應門

白癡子覘矕竊指顧強黠笑官人彌年此來去田家不
諱窮誰者當豐阜摘刔豈吾心寛攸(疑作寛假草書誤)惟爾故
行矣渠未央遑恤兒女語

　　持釣

　　艇子悠揚打雨來裊絲越箭青玫瑰昨聞古湫新雨足
漲波泛入西溪來西溪兩岸行人少白鷺對翹佳客陪
低雲弄嬌不成去半與枉渚相縈回藻間赬尾厠銀鯽
正爾作羣爭曝腮故應沈餌得所置行醉甕間新熟醅


　　宿長山寺二首

　　蒼山兩蟠虬傑勢分夭矯不縁事幽尋兹地終難到破
暝紫煙生寫谷(一作凉)清樾好(一作老)村長下牛羊雲綻(一作
决雲)入歸鳥松風巻孤磬夜半秋聲小客懐方未央千里
漫白道庭樹一(一作猿)鳥驚愁看楚天曉

　　客心秋螢㸃更覺永夜孤龎眉彼上人主禮良渠渠揖
我顧我笑坐我庭之隅飲我葉家白怳與顥氣俱玉露
下金井缺月低雲衢擾擾百年身終慙窘囚拘黎明掉

塵鞅畢景真良圗

　　遊麻姑觀用黃道士韻

　　鳥道參差掛空白雲林曽是飛昇迹誰論滄海復揚塵
已識秋杉老岑寂玉駕班龍飛九色古殿崔嵬遺石刻
會須揖彼丹丘人掇拾頽年兹偃息

　　夜泊玉湖口

　　流溪一瀉驚磨垢夜繫䝉衝玉湖口青燈明外(一作䖏)稍
知村白鳥飛邊初辨斗風死波閒坐來久短髪欲搔慵

着手一泓清淚堕吳雲橫管叫秋龍子瘦

　　桃葉行

　　君如秋菊英妾心流螢光擬吐方寸照明月終相妨桃
葉聲亦苦千秋斷人腸渡江不用楫遺䜟乃在梁報言
青春子慎勿學輕狂

　　何塘精舍

　　松閒竹淡(一作静)清午隂金地少塵門更深忽從䙰褷出
重閣飛梯十尺下瞰臨有客觸熱来自東汗絺裛暑(一作

挹)慳天風赬龍揚鬐日轡緩碧椀先(一作空)愁井絲短

　　永新法雲上方

　　石廊西頭物色好别有淨界擎青蓮玉虹掛門一水割
碧雲(一作鱗)差徑千家連浩歌流年客尊酒髙卧白日僧
華顛夜凉㪚髪弄明月更欲挽駕青翰仙

　　發廬陵

　　不作釘根桑翻為凌飆蓬五年三羇旅羞哭畏途窮今
者久事縛宛然遊羿弓誰尸造物柄鼓我吹嘘中雲航

閙急槳勢奪編蒲風黃洲轉頭失旋指墨潭東旅鴈聲
其儔四五翩書空暝色天水接俯仰雙青銅幽情隨岸
愜眇與魚鳥通酒力秋後葉扶衰借霜紅詩敵千虵矛
稍取别愁攻男兒貴健决吾豈專棲雄

　　鐵柱觀

　　鐵柱聞故老蟄根長江幽髙真此翩躚瘡痏吾人憂純
鉤推三尺斬蛟白濤頭功成去人間雞犬不得留班龍
駕九色一别忽千秋疊構開琳琅夜壇空斗牛寒梢碎

凉月縟綵燦文髹紛吾感遺事寫涕東南流麻姑行老
大海變繞蛇丘逝將理荃橈弄睨眺滄洲

　　舟次生米値風作

　　東北有雲如搜墨(搜音上聲)舟子熟視無人色忽然白氣變
飛飜拗怒波神起乗隙初從下游架玉壘須臾一望熬
酥白琳宫蒼茫失向背野鳥髙飛避漸翼紛紛翿舞殊
未酣萬馬躍入朝周客陽侯睢盱推選鋒勢欲盡取奔
鯨磔崩騰豈啻陵谷改刷滌似病津涯窄大舟踉蹌愁

失据小舟呼天手加額間於盤渦拆腥沬疑課鮫魚助
奔擲瀘川病客簸欲僵賴是絙縻逃不測等閒覼縷戒
衣𥜗倉卒何功補淪溺晚来風死回安瀾由自漫空認
飛礫咄嗟鴻毛寄微命一朝濵死真兒劇明知屏翳不
吾欺何堪失便垂涎得

　　大孤山

　　章貢(二本作漳[泳-永+貢])西南来銀濤白(京本作自)浮天揚瀾開泛濫如
剖大腹然兹山遥相望盤薄知何年海風一何髙吹落

蓬莱巔浮根襲氣母弄影白日邉赴渴夸父奔闊驀踵
不旋軒軒執法臣立當天子前穹螺出佛髻青跗帯秋
蓮瑠璃千丈簪忽與冰箔連(二本皆作穿)鳴榔巖腹雨挂席
浦外煙鶴駕控不返空遺紫芝田香罏初爭豪落星纔
一拳擢秀蒼梧雲發彩翼軫躔上窺杳冥無極之層霄
下控瀰茫不測之重淵松蘿參天歳月老清瀾泛沫魚
龍閒中有神朅臨躃睨舟往還流俗謂女子彯纓来此
山香脂間綃繒鵞猪捧羞盤至以孤為姑考究初無端

可憐俗好恠此語良大漫神固不可誣何得正以女子
觀吾言庶幾為不妄不然兹山徒與望夫女几爭㠝岏

　　贈知訓上人

　　英英商顔芝逺在青蒼岑雲烟適有寄為端本非心往
聞攀縁人紆軫恣所尋一落城市間苾蒭䕶蕭森鯨魚
叩蒲牢大吼洪鐘音巖巖清冰骨外垢不得侵試從古
人求絳鉢中支林定(闕)發逺涘慧劔韜長鐔招提始嘗
聆湊汩塵端駛辨秋黃落一見知非佁儗人懲躁雪煩

真刮膜赤髭由来號該洽况有新詩堪發藥俊如驍壺
輩中出秀甚巉巉麟一角卑枝雨過結留荑曲汜萍開
窺哺殻紫茸緝春柔輕屣不躡跟白疊擁方袍皖如崆
峒雲時時好事者巾屨喜及門隨縁綴香火髙謝乃世
紛齒先衆一飯獨傲傾羲輪顧我紛紛何所為年來病
眼欲成眵風情落莫非故時未適乘去唯應詩辱師勤
請過六七獨恨瑣瑣無經竒强顔終篇使持去着足成
累庸非師


　　寄李知章

　　文章盛自元和間誰其傑者栁與韓二公秋鶚擅神俊
天使側翅擢誇謾巻收萬象付寂黙神恠鬼簒皆殫殘
詩書並馳可終古豈止唐世論不刋陋儒睢盱百年後
摻(摻宜是操字)筆仡仡愁脾肝問津誰當語博望初歩竟笑
非邯鄲紛紛緗縹灑飛礫埋(闕)　詣非一端之子清才
如振綺緑髪照春容激(闕)鄉評舊許擅螺水文戰曽是
鏖桑乾自云從事二公者用意能到衆所難新詩遺我

章江曲百首洗出青琅玕蒼梧雲生逼齒潤溟海月借
吹衣寒由来青萍止三尺天末斗牛曽上干流塵不隔
自為快寧與折鐵論淒酸何由鞭鯨肅吾駕看子切雲
重整冠

　　贈善懽禪師(有引)

　　懽禪者南安人巾瓶自副方栖集仁山之隆慶也安
成劉弇過焉而異之曰是乃金地之五芝慈林之
一鶚也西證外號工古律歌詩今時衲子中決不

多得則與之遊為尤舊蓋百往不厭也歳八月予調
官就道惜其不得數相即而又恐師忽一日擲去也
留詩以遺之且引諸其端云

　　刼塵吹㝠㝠人乃萬物一流浪苦趣中奚啻燋豕蝨爰
有勇猛子間以捷脛出一念得西證兹謂能事畢誰其
秀開士懽也早竒崛親更藥病師熟寐警孤叱祖闗决
重鍵法肆躪通術顔顔空王臣排嶂方山屹又如富兒
曹百寳爛私室况有清整姿宛是青田匹憶昨螺水曲

囅然契微密眉宇殊津津襟期洞無窒詩成泣神姦濉
渙湧新帙長驅筆陣閒坐諷秋蛩唧蕭條晝公後微子
吾幾失方期汗漫遊悵别念兹日孤雲爾錫駐過鳥吾
㠶疾聊作魚相忘無多嗤蚌鷸

　　送哲公禪老二首(有引)

　　哲公禪老住奉新之人王院於其取别也送以二首

　　有鶴青田来骨傲九秋老羽毛雞鶩間不復故時好吳
霜割清夢一夕落幽島哲乎開士秀佛路着鞭早世累

糊空雲一以凉飆掃往聞琅琊覺禪海巻狂潦紛紛方
袍子未昜艖䑰到師如健噉兒把握攫梨棗爾来三十
年方寸不貲寳鯨鐘人誰識聊狥衆擊考又作雲山行
方將同木槁勿學斷縁人時寄新詩藳

　　我聞豫章境勢勝所至生山皆撞空活水有照骨清其
間佛老宫(京本作構佛宫)往往聮飛甍人王邑一隅古屋纔數
楹塵㸃自不到日飽松風聲十丈挂溪影虹橋挿崢嶸
揶揄下&KR0146;&KR0146;踉蹌笑麏麖師方得所欲振錫了不攖非

如入流子橫計多餘贏秋畦蹲鴟老晝飯宜香秔由来
介石身忽作歸雲輕















　　龍雲集巻五

