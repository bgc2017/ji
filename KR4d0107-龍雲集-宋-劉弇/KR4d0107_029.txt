







　　欽定四庫全書

　　龍雲集巻二十九

　　宋　劉弇　撰

　　䇿問下

　　第一

　　問文字之職歴試(一作世)選之尤者漢有待詔金馬門梁
有文徳殿北齊有文林館後周有麟徳殿皆所以規恢
英躔奬㧞士類故必學涉詞尚足以髙前躅擅當世然

後居之而不疑太宗之始旁引秦府記室合十八軰置
之洪文館諏逮得失時號十八學士入館者自謂登道
家蓬山開元中明皇更集仙殿為集賢以寵張說自是
集賢之名因以不廢方其盛時韓翃閻伯璵孟羌朝陳
兼李白之徒相與抽酣思振孤韻抵掌髙睨至無敢誰
何者一何韙哉近世雖有修撰校理校勘之號顧非其
舊矣翰墨之壼至乃一變而為膏粱之區再變而為酬
(一作疇)勞之地髙謝偃蹇援(一作棲)筆不下尚修撰云耶汗

青磨滅於古初蟫蠧蕃息於當年尚校理云耶先帝創
艾斯弊也一旦罷去之至盡挈其實以歸諸著作正字
校書焉然議者尚以為白黒淆亂淄澠不判則不若用
祖宗召試故事以訂其才否可也且恢文墨之地責之
文墨之事則誰非文墨之人一日拔置嚴近俾之代王
言運樞極此其出也孰謂勿試而可二三子試為具之

　　第二

　　問以言取人則迹掩於浮譽之昜移而實䘮於繁文之

毎勝然考其猶有補者其賢良方正乎自孝文親䇿晁
錯於廷其後千有餘載雖賢君磊磊更出治世凛凛相
望然襃然之詔不害為嵗下莫舉之罪特(當作時)議諸禮
官則誠以賢良方正佽助於人主為不少故也是以一
雨暘之不若一日月之薄蝕民焉有未知之利疚國焉
有未講之隆替一旦操筆天陛之旁皆得列而言焉决
游氛之蔽虧増白日之末光古所謂不諱之朝盖不過
如此奈何其罷之哉彼説者不過曰君子惡訐以為直

又其記誦𤨏𤨏初非經奇是應罷耳曽不知得一通春
秋明王體如漢之董仲舒得一奮不顧身排斥大閹如
唐之劉蕡則彼賢良方正獨何負於得人哉自歴科以
來豪傑魁磊之士抱器業蓄憤懣思欲一吐胸中之竒
者㡬人於茲矣且罷之誠便則古不宜有是科也日者
固已復詩賦矣豈詩賦可復而是科未可復乎抑亦復
之固自有漸乎將復與不復未足為科舉之増損也願
聞所以不吾隠者


　　第三

　　問五代彫弊習俗之日乆矣天右吾宋爰集有命藝祖
神武震疊頓八紘而掩之卒定天下太宗祗欽靈承奠
枕覆盂以冒生齒告成天孫揜迹夐古羈致二敵飽之
金繒時則有若祥符嘉祐乾旋坤轉吏宿業而民向方
時則有若治平元豐一祖五宗百年於茲蓄毓渾涵協登
至平休哉粹乎不可尚已聖上龍飛奄宅四履祗厥顧
命疚閔於心誠有意乎式徃訓而席前休也然議者尚謂

凡祖宗詒孫謀以燕翼子振丕緒以紹昆裔者亦已勤
矣曽未一二而舉行之則豈為之輔相者亦有待耶且
宣王之始天下之勢不啻如綴旒棲苴而卒所以攘獫
狁平淮夷者以吉甫張仲之徒相與復文武之業故也
孝宣雖號綜核名實而卒所以熙甘露神爵之化者以
魏相舉文景武宣故事故也然則為今之輔相尚何待
而不為哉諸生試言其所當先者求以復諸上焉

　　第四


　　問王迹熄於不競之晩周而春秋作本末十二公始終
二百四十有二年紐絶綱障横流抗於一王之法推之
乎三代之上至矣其書則存乎說理其義則存乎推見
至隠其聳善而抑惡則雖斷編缺簡零落之餘華衮之
休鈇鉞之慘凛乎其如長在也是仲舒歆向之徒用以
考災異則雖猶撻皷以須聲而不疑之按姦不過取諸
蒯聵之事而足耳故曰不知春秋者守經事而不知其
宜遭變事而不知其權豈虚云哉運丁神考自我作古

置官師揚俊傑使之應吾時求者非經無須也而春秋
不預焉彼為士者亦以是書為無預吾事則徃徃撫袠
髙謝不復省録曽不如諸子之釀細文該近趣者時見
採掇也且春秋以經則居正以本則本之聖人其未暇
及之也寧得以為無謂乎豈以始學者本之以詩書智
不足以逮此歟亦以時無啖助未可使之昌言歟將三
傳已自有得不復以遺後人則莫若姑置歟左氏傳歴
漢數世不列學官晩見好於劉歆乃始盛行然聖人之

經非復左傳比也今也舉而明之殆其時乎二三子試
語我乎崕略

　　第五

　　問悠然來汎然受施施焉而昵以私遂至巷結轍而户
摩肩誠天下之所公患者此前日禁謁謁禁之科所以
不得已而設也掲榜當户者不知凡㡬所踆跧卒嵗者
不知凡㡬人上自相府下逮守令與夫米鹽筦𣙜之微
一切檢以限劑畏事者至號其法為拘文謝故舊如藐

爾之塗人弛慶弔為不切之小謹卒然相遭未暇轉盼
已如傷禽之驚虚矣夫宰相為天子求士宜莫親焉躬
吐握之勞則聞之周公矣闢是相閣則聞之平津矣今
也何獨與之殊乎至於守令則又使客之禮不可一日
廢焉者也奈何其泥之哉或曰禁謁謁禁是非壅人而
絶之將公天下疎戚而一之也夫何病或曰三代直道
而行禹稷臯陶相汲引而不為比周則公疎戚而一之
孰大乎是且前日朝廷柄用二三大臣有不便輙弛以

利人則天下喁喁寛簡之秋也彼禁謁謁禁意殆將革
之乎若曰事固不爾則謹以遲諸生之告焉可也

　　第六

　　問久矣醫之不可廢於天下也洪範六極凶短折預居
一焉而周官疾醫掌養萬民之疾病以五味五榖五藥
養其病以五氣五聲五色眡其死生兩之以九竅之變
參之以九藏之動雖其苛細之皮膚若不足治而祝藥劀
殺之齊猶掌諸瘍醫則所以俟民者亦以盡矣上古之

俞跗中世之秦越人春秋之和緩與夫漢倉公魏華陀
之徒或激怒蠲痾或湔浣胃腎或處以法度毋得輙更
或為五分之熨八减之齊以摩按調餌之所至無不立
愈者何其神哉末世之醫至乃弊神於刀圭□思於肘
書砥數寸之芒操盈粒之炷自以為岐伯鬼臾區復出
而曽不知起仆肉枯之妙正在何許療治之効纔十二
三而斃者已過半矣古人求醫必於三折肱之家厥有
意哉我朝張彼夀域一躋含生上而京師則有翰林尚

藥醫學之徒妙手揮斤下而郡國則醫博助教時出砭
劑以振綿惙恵至厚也向急售淺中者或揺於末利或
窘於故步髙騶大奴輝駭委巷甚者一發囊之頃而隨
手規贐又况其術初不善耶今欲如周官嵗終則稽其
醫事以制其食而上下之與夫死生則各書其所以入
於醫師然則所謂制其食者當以何道書死生定如何
也願聞其略

　　第七


　　問聖人沒中國晩乃有佛而凡先王留迹以接麄者始
不競矣佛之說曰無始以來誰頓愛纒淪苦海者彼惟
不知最勝法中有無上果可以證人可以超方而方復
羈嬰滯念執着妄縁浪與腐朽俱化是誰之過歟於是
出其所以為人者而悉得解脫者一切畀之號教外别
傳至以有生為西兒以為證是則成佛反是則轉徙多
刼佛之說如此其徒之從事於佛者亦不過曰如此夫
佛與其徒正自不得不爾何預世俗而近世好事者至

乃假此以售進取名則儒也糠粃堯舜蒿矢曽史有問
焉者曰佛之語則然行則儒也充腸以稗飯掛體以番
衣有問焉者曰佛之教則然燥吻捷給是東方所號隠
語者也自謂為禪酣瞑一榻是宰予之無事者也自謂
為定禮義之冠冕指為當身之桎梏天屬之子姓視為
生外之長物示竒則飾怪語以等偈頌矜博則標子注
以蕪貝葉察其機械小數初在肝膈之上錐刀之末而
徑欲馳四無礙辯擅六波羅蜜亦可謂不量力矣彼其

有得者果若是乎孟子曰一鄉皆稱原人焉無所徃而
不為原人而孔子惡似是而非者嗟夫儒者之弊一至
於此諸生其束喙乎

　　雜著

　　海門按田書陸瓊橋壁

　　淮海人謂水南貫而順下曰涇若顧凌涇六丈涇是也
謂始别而卒并曰洴若黄洴是也謂挾水所奔注使泛
且不漫曰夾若鱸魚夾鑊沙夾是也溝則取其駢驪(一作

雜列)若匝舍然故有新溝(京本有港字)則以其潏潏如人之赴
委巷故有曹捎(京本作稍)港貼四達而平者也沙坌以矗(一作
介)立聽(一作耐)齧蝕者也符括農民耕且使有名者也沾
土之絶海(京本作溝)而逺於中者也段某有某土而限爾疆
此界者也塗澱而起者(音探)滛而下者&KR1838;瀦舄鹵者退灘
殖且漩(京本作函)漫不任墢者而捍環田若舎以却水者也
元豐六年秋九月余按田始得黄洴愛其寛平博衍(一作
愛其沃甚)以謂雖使注濁涇其中求沃(一作侈)於是弗能也道

旁見揫田(一作稻科)洒洒如攅指問土人皆曰此稻之最良
者民築場焉(一作有場焉)積秸(一作藁)如坁建小窌其旁自謂
囤傅(一作旁)囤率羈狗棲人使盜(一作衞)至終夕役作不休
少怠則繼之以歌呼為踏場相舂者無問(京本作間)童(一作兒)
媪悉和也其白晝相追逐皷歌相期㑹遣巫下神間遺
米圃(一作小)兒徼祈賽福翁若客操雞髀潰蟹醑列置中
求酒家徃飲㗖醉者或仆卧塍間或袒跣作指儲胥(一作
所儲)曰吾醉鄉物也(一作吾醉資也)其衎樂盤(一作衎衎樂昜)如此盖惡

歳之幸民也(一作故余按視不敢食頃弛也)明日抵顧凌涇按劉孫旺
十二人號海塗者最題楊王廟壁又明日按王守明段
鳩袁瓊等六軰覆視前所驗槁苗懼窽於實也又明日
背飛壠越新羅貼過坊之為(一作在)東下沙者少前濟丈
涇抵蔣洴蔣洴少通(一作善)道垾中絶如决蛇眴潮汐去
來(一作潮頭狂奔)比他處尤險澁者也李善璨左素三瘠田在
焉已而望東沾求陳楊符故登醎水垾絶處悼仁孝村
逃者不復故(一作美)田為莽墟追念禹功愴悢(一作愀愴)者久

之暮宿陸瓊訪(一作訂)前路夷險是行也寧復有美田盡
如若者乎皷歌相徴逐寧復盡向時之民乎道之險寧
復有險於蔣洴之東西者乎因壁之以告後按田者使
勿茍而已(一作它日吾將徴諸行却無因壁之以後語)

　　書隠居王適中壁

　　吾友適中天資豪爽雖躓跲有司積稔而視世人猶吷
也故論文則拔牙角商詩則躋奥突頦俯千世爪掌萬微
不泠汰而清不嘬嚌而腴視之如汾鼎周皷楚松越箭

不徒古韻髙出而彌今益蕭洒也豈與風塵中物計勝
負哉元祐庚午晦之前四日偉明試筆

　　書漢武帝故事後

　　撰人班周世出官次不他見故事中言儀君傳方朔術
至今上元延中已百三十七嵗元延成年號也則周者
其成哀間人歟及其後言迎神說鬼神事與浮屠相類
則予又疑後人託為之然其間敷叙精緻雖多誕謾不
經要不與外戚郊祀志相表裏者葢鮮以為非西漢人

文章不能予從里人王夔玉得是書因為之讐正非是
十二三既傳之别本則輙以此本歸王而附所識周者
元祐乙丑孟夏廬陵劉弇跋

　　刻劉宜翁五詩碑跋

　　一日有郵筒自羌南來抵余與李君英發者則前韶州
太守呉興劉公所遺五詩也時仰山上首徳親適班坐
余謂李與親曰公詩語灑灑似從天仙中來其傳而在
人間亦既多矣使讀之者不問其所從得必曰劉筆正

爾譬之水下千仞清壯峭潔可望而知也而此五詩者
尤號孤唱不刻繢而工非韻偶而律其懐舊徴新弔歎
荒落方復蟪蛄悠悠之徒而與彼眺盼八極者相季孟
則豈若逰仙步虚之作湔神汰慮仡仡而後為至哉於
是親决起蘄叩曰審爾願丐本乎子副諸豐珉相與好
事者為私室侈如何余與李笑謂曰親乎哉尚詩為耶
夫知好公詩而初不自好念與好之者同是真好矣吾
等亦何復執惜遂探本書其後以畀之公節義人也當

官敢任大事則今所至自謂(京本作號)三茅翁者元祐三年
仲冬廬陵劉弇前暉閣跋

　　書楚辭後

　　茲本傳自廣陵董天民主通之靜海簿自云得之林公
次中家次中得之子固所謂秘閣本者比模本十異四
五予從天民求之十反不厭然後得而視竄字之在模
本者與模本莫有而予注其旁者類不少則乃歸以其
說為信然是則楚辭善本視天下宜不多有矣故余於

此本尤系志焉元豐四年秋九月中澣琅山識廬陵劉
偉明






　　龍雲集巻二十九

