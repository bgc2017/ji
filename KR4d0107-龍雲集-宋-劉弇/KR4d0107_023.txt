







　　欽定四庫全書

　　龍雲集巻二十三

　　宋　劉弇　撰

　　記

　　吉州新修天慶觀三清殿記

　　道家謂天有大羅其上則𤣥都玉京山也山延袤九萬
里七寶成就有城傅其椒面各二百有四十間羅以寶
林緑葉朱實城中芝英五色蓮徑度十丈撫然叢生無

有彫落有宫焉是馮穹臺有上中下三宫上宫號玉清元
始天王所治中宫號上清太上道君所治下宫號太清
太上老君所治三宫始雖若不屬已而神遘纔一宫如
也然玉京天露多至八十一萬而山嶽洞室適相直者
又八十一萬皆列真之所宅大率終始如世人所謂九九
八十一者異時列真朝玉京日或三至或再至或三日
一至經行億萬直轉瞬呼吸頃耳而卒不敢墮彼真宗
仰丹(京本作可)到乃如是況擾擾之下土乎然則殿其屋而

不吾茍亦瞻徯祈嚮者之所自致也吉州天慶觀唐(京本
下有孝子字)故紫極宫國朝(一作家)别號均慶祥符初書有自
天隕者真宗皇帝感焉因例錫今額九年冬會天大風
旁舍火妄行而觀之三清殿熇熇隨盡惟是香火不綴
七十餘年於兹矣一日道正金希白諉其徒曰吾人生
長休明衣恬食熈非衆真焉依尚孰使我有此冠且褐
者乎觀殿若像不幸殫於往嵗一昔不救之㶼熖中間
尺椽寸瓦不置干霄切雲播為莽墟殆非吾師所謂元

始居協晨靈宫之意也吾知任斯責矣於是募可與共
事者得右姓呉信錢百萬以倡其餘未幾應者走費恐
後其為屋五楹髙五十尺亘以層櫨曲枅堊以丹黝飾
以仙靈雲氣葩華藻井列錢青𤨏之浮動而欄楯堦堮
患其數圮且弗支則一切攻文石為之既則建像十三
其中若適至然者蔭暎輝赫觀者揺眥經始於元豐三
年之季春竣事於五年之仲夏而力不病乏用錢合七
百萬有竒而樂輸者初不俟勸也其本末成就葢如此

先是隆慶禪院沙門利儼者以龍華㑹締里之嗜佛人
為異時福田利益因取其羡財别建轉輪大蔵度用錢
二千萬勸者方走疏四掠而希白亦以搆殿問諸豪間
人皆難之其後儼縁事適吿具而希白所治宇已矗如
幻化矣於是議者謂用隻力纚纚於兩縁合發之時營
七百萬錢敏若拾芥圖宿廢於七十年之相望而照地
金碧纔寄諸一喝其為力工拙難昜宜如何哉若希白
自謂知任斯責可無負矣予友歐陽君通曩與希白游

且有舊為抵書走洪水求予文以識而未暇也而希白
比三請滋却益勤因為之掇其可附著可使鑱諸石且
以志吾里人終昜以善起也希白能詩於琴尤工其為
人號有信義者元祐七年七月朔日潁昌府臨潁縣令
充洪州州學教授劉弇序

　　重修共樂亭記

　　朝散大夫狄公尹莆陽之明年夏六月㑹天大風並海
之民以田疇居廬被患者甚衆而軍治之西北隅故共

樂亭最髙峙更風尤劇經昔以壓聞既而縣有上官道
蔭材之拔於風者以千數公按籍笑曰風仆吾故亭又
遺以抜材其無乃有意為吾新亭資乎於是訪卒之羡
於工者因其隅而廣之得屋七楹前卧駢石為棲樂之
埒稽故材之任度治者繕小亭直其下曰嵗寒繕憇客
之堂三榮介其後曰燕休皆不泯厥舊而屹然負砠岡
挾爽氣以出杳冥者前日之共樂也他日公謂弇曰吾
亭如是盍記之後世有所考弇遂言曰今夫十區之肆

百指之閭慈祥悌順薫為休和人倫之樂以此而陰鬩
訟訴之擾奪之百金之産中家恃焉隣雞犬相聞户有
無相通庶且富之樂以此而椎埋剽攻武斷之豪奪之
食怡寢康不在子孫在其身夀考之顛霜吞而雪蝕尊
生盡年歸全之樂以此而札瘥憂患奪之非時之須不
急之逮隨以杖捶而奪其遺力淫陰驕陽水旱間作螟
螣被南畆而奪其豐年甚者奪之罪罟而筋骸不勝囹
圄之慘奪之貪吏而賕餉不勝劘牙之噬一切奪之者

如此於是有疾視其上之憤有戚嗟怨誹長逝而輕去
故家之忍彼長民者方任其責之不暇尚誰恃而與為
樂邪始公之來莆也嵗惡不稔惟是勸分發糴薄徭緩
斂為若可繼者而謹醫藥簡程督所以劬視之甚至已
而釡不改餁身不昜褐一時親更患苦者竊獨喜卒相
與聊生之民及亭之成適在邦人安綏和豫之後以故
莆之士民嵗時般嬉與夫四方之使客以事至者皆曰
異時神物之竒秘公幾盡取以遺兹土而其得之暇日

之瞰臨以至風流嘯詠行庖抽觴以御賔者公獨無幾
何時爾視昔人之榜無毫髪可恨者試徙倚而南望則
前有峭峙之壺山如垢世獨拔摩拂霄極嘯浮丘而挽
赤松逺引之所以寄傲也振衣而東指則傍有𣺌瀰不
測之滄海跳濤舂容直將與乗桴者游而探虞淵窺白
日廣心浩大者之所以弔世也若乃巖菲島蔓之四時
風帆雲鳥之千里當暑而凉秋樾入夜而賔斜蟾與夫
樵斤漁艇渉素瀬而度葱蒨晨蓑暮管饁逺烟而收夕

陽登髙能賦者得之往往寓感慨於交飛之毫楮而雖
有駭目亦不能窮也然則公之熈莆人不既多矣乎雖
微公弇也固將有請矣敢再拜而次其説以俟公為治
所至大率放古循良吏寛厚表表有君子長者風云

　　足齋記

　　國家悉海内而州之則古侯伯葢今之郡太守而其於
諸侯常用臣禮親北面而事之者在郡太守率謂之屬
吏屬吏有州從事有録參自録參而下號諸曹而屬縣

簿若尉其最卑者也太守始至府坐黄堂上曹長率其
屬手板束帶立墀下謂之庭參若將盤躃進拜之為者
吏從旁贊曰母拜然後趨而上不揖坐不敢坐不問
言不敢輙發諸口一日有事則告之曰某事如是而可
某事如是而不可輙辦其毋廢則又趨而退顧已與墀
下人施施僅如平時等夷雖流潦霑漬弗避也胥吏抱
案牘上下相與接足迹弗擢也又嵗時宴喜或饗它使
客之以事至者率不及諸曹唯大張設夾兩翼使坐酒

到手輙釂然猶視太守逺甚傍引卜祝胥吏老兵輩雜
厠其間而謂之外筵諸曹之卑乃如是况簿尉其尤卑
者乎故使輕險之士為之則僥倖嗜進之心生容悦之
士為之則媮悦曠弛之弊時有不免而夸者伺容聲走
權勢至於巷結轍而戸摩肩拘者欿然常為戚戚可憐
之態亦其勢然也方是時士有決能自擢而用其良貴
者髙世衆人視之如獨鳥遊空府而影末之餘波猶足
以灑拂塵垢非足乎已者能之乎邵武黄君徳器為簿

於靜海之一年也廨之西偏得廢宇葺而新之它日走
書來告曰吾齋之前平曠虛豁環以野水而古城瞰其
西介丘直其南夏則茂竹席蔭秋則紅蕖漸苞雲烟下
鳬鴈而蘋藻泳鱣鮪凡吾平日栖逸趨而泊遐矚者畧
備顧所取誠不在是則因謂之足齋聚古書其中暇則
居之且以求吾志也子其為我記之余聞之也天地為
衆大最一則傾東南一則陷西北其不足葢如此而萬
物之中或角而不牙或甲而不翼以脰鳴者或屈於足

蹶以陸馳者或困於波濤之洶湧唯人六骸九竅具差
可以無憾而六骸九竅又有不足恃焉者是以甕盎用
其脰肩肩視全人而申屠嘉叔山無趾兀者王駘與夫
支離疏之徒獨以材全為在乎其内而曹交之九尺猶
非真湯文也若君之仕則卑矣而所居又不過容膝之
安宜其屑私營近嘗身渉求之地而反自以為足其有
得於中者歟其殆吾所謂用其良貴而髙世者歟故余
樂為之道且使知君之足在此而不在彼也君名鑄以

文學第進士觀其名齋則賢可知矣元豐壬戌孟冬望
日

　　澄碧軒記

　　浮屠惟聰於其寺之東偏列屋以居而取其屋之餘為
軒命之曰澄碧葢軒之成乆矣乃始以其記屬予初吾
州之東北望之鬱然若堆髻自平地而出者螺岡也其
下有水播而為川涵浸渟滀濵城數十折股引而去者
螺浦也浦之兩崖皆羣山適與螺岡相直環民上下遮

列屏障一起一仆躩虎豹而盤蛟螭於其山水之交架
虛叠罅棲以楣埒巋然出衆屋之外若披鑑臨物若據
斥候破隠匿之情若綱提領挈而樞制者則此軒也澄
言水碧言山以其不出擾擾之闤闠而坐致山水之美
以寄意也於是遊者日至而軒之前恢詭譎觚怪竒偉
麗之觀無不畢足髙桅勁楫破浪上下晨曦夕氛照耀
發見者出於咫尺之衽席青蒼杳靄而横絶乎雲烟之
間縹緲丹翠而相扶於巔崖之上者出於方寸之目睫

幽芳逺籟微明疎薄濳投飛躍決驟之變態與夫挾爽
氣而躐浮光者皆其四時之榮謝旦暮之聚散而覽者
亦不能窮也吾嘗謂天下之美茍可以擅而有者理足
必窮托形於天地間唯山水兩物可以持久亘終古且不
遽昜而有常則澄碧其大觀也不幸流潦時至漲堤齧
防蛟龍狂醒(疑)秘怪陰作麽(京本作磨)滃洄伏砰擺振撼與
夫破山發石之勢矢迅而東下則孰為水之澄耶髙者
隤壓下者童濯陰霾宿祲相與蔽吞於洞鴻晻曖之中

如翳冒目如烟壅燧則孰為山之碧耶聰師學佛者也
使其神能固而不遷其精能一而不揺靜以鑑天地虛
以府萬物則水之澄山之碧無豫吾事可也茍惟豢於
蔽物之官以䕶其外溺於不求之放以塞其内以至方
寸之靈府朝與偽湛夕與真䘮則彼其山水且不能逃
適至之累師之守此名也尚安所托乎雖然此特語聰
師者也若夫乗閒臨隙身適寄而足暫投羅觴以御賔
探籌以争筭振淋漓之衣以濯清風捐交錯之履以夸

弛放舒遊目寓逺意投衿撫髀髙踞而微吟使夫鬱者
思奮滯者思通羈客忘戚戚不得已之懷而騷人縁是
川(京本作以)臨賦則軒之在山水間亦一助也庸可廢乎故
為之書熈寧丁巳七月三十日安成劉弇序

　　獨遊狼山記

　　白狼五山距通州城東南十里而近率不百歩則嶄然
迭起若踞若躩若前拱後負若期而赴有待而不相躐
而五山者通人時時能道其名有以仙蛻其上者曰仙

女山有以闔廬曩軍其傍者曰軍山有以形鋭且中罅
者曰劍脊曰馬鞍而至臨以佛宇則别號寶塔山五山
獨寶塔山秀絶可喜而好事者往往取以矜遊客謂白
狼嘗擾而居也元豐四年冬弇按田山傍至則求觀所
謂五山者入寺東廡得乳泉號幻公井幽光浚發若上
濆狀茗飲者利其甘争至赴汲自始時開山僧智幻故
相謂幻公云方丈東阿有石僅十尺許長倍廣三之二
而廣厚倍者半強一昔從山椒墮(京本作壓)而正拔號飛來

石自堂折而少北貫以澁道躡之纚纚如絙縻上縈道
左閤曰棲雲庵曰海桐亭曰半山曰望江皆森爽谽豁
可蔭以休而閣加於庵之廣亭加於閣之峻者倍且半
又却轉得楣埒殊澁屣小覺酸脛度非三休不至絶頂
因力躋焉方是時朝日初上曈曨如躍金發莽蒼中洞
視上下不隔褷䙰佛螺姝眉附地别出則南峙之福山
也排天決雲吞嚼淮吳則東浮之三&KR0893;(京本作靈)也稻畦葭
澤潮汐(京本作波)上下沮洳斥鹵之所淫夷與夫疎篁茂木

泊雲而下鳥烏頺垣廢丘縈蔓草而凄鼯鼪者皆得於
轉瞬之頃於是惝然忽疑從樊籠中出而思古人所謂
登泰山而小天下者亦宜有是(京本作疑亦有持)而非特寓也
絶頂之北有石若圮而中留踐之令人善畏而得瞀考
其名則定心石也山後有石卯巷觀音洞朝天巖去思
亭皆利下觀而醒石尤以名著石廣厚畧等可坐十輩
其上子履陸君名之用反廬阜陶淵明所謂醉石者醒
石之西有紫石巖取其石紫赤色相錯雜而紫為多以

遊至者悉栖名其上今亦頗可别識劍脊馬鞍二山遊
者罕至獨峭壁隆隆發數十仭疑造物者於此喜出斵
刻以驚世也軍山宜山茶花號多蕨薇女仙山最外峙
有穴通中頃嵗嫗有自龍舒來者年七十餘獨食息其
中似得道者山有拇迹鞭痕皆著石或云始皇履是山
且鞭以投海中俗之好怪乃如此旣而僧有語余者曰
今之山跗雖皆平陸然前五十載海也其深葢碇絲千
尋莫能測而自軍山左轉皆閩艘呉艦與渡而漁且漕

者之所出入山前後石齧蝕若鐘釡然者皆水所湔潄
而其有鑱天祚者尚五代姚存艤舟特(一作時)題識也余
聞而異焉且淮海方數千里自江都走海陵絶呉會其
間以佳山川著稱無幾矣至是而僅得五山焉則又皆
盤薄吐吞於窮海僻陋之濵若遯而肥與畏名而逃焉
者獨何耶然五山當潮波捍一方如唇齒傅脰咽使通
民恃以不怵而間則蒸油雲泄膏雨以利生物其作鎮
此土殆天意非可私智測也余也服吏役一投足而五

山之美盡得於人迹之所不到臨髙而覺宇宙之博大
指陸而駭溟海之變化竊自比於醯雞别舞瓮外之一
天則亦不得而黙矣故攬其勝踐作獨遊狼山記云





　　龍雲集巻二十三

