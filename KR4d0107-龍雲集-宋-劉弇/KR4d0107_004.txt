







　　欽定四庫全書

　　龍雲集巻四

　　宋　劉弇　撰

　　古詩二

　　次韻和毛正仲胡潛畫鶴歌

　　青田有仙物脫畧衆凡外駕彼輕舉人邈與五雲會一
朝羽羣空誰識真意態有客筆氣捎雲荘寫以全體翩
低昂月棲宛是隻清影露警似許聲圎吭舊傳蟬雀傅

輕箑末技枉奏真孱涼非如楚綃削(一作創)秋水迹未㧞
陸心先翔叔寳踞瘦骨巢父洗塵戀屋壁擅新誇巾幐
揜餘玩展疑洞天逼緘恐神物怨因舞成賦良未真縁
相作經那足神萬黃金輕寸毫重劍術豈啻移裴旻薛
公鶴手髙唐世其人已逐東波逝儻得胡生肖似歸古
人未必今人非

　　李宰新成假山

　　夫子絶俗姿趣尚豁雲海花移洛下品池割天潢派中

間疊嵯峩石骨紛磊磊功侔一簣始正爾臨爽塏羅浮
窮南勢迎目出巧恠洗昏新罅發秘匿若有待鶱騰天
吳揖聳削虬尾擺當頭七八峯縹緲㪚青靄直下三四
溪何年取東匯洞指白鹿迷路認桃源改時時攻冥煩
瀟灑遞天籟得非縁夜半提挈有真宰俗物卑培塿髙
標想衡岱我家香罏傍登躡素心在一從羈官綴未省
識&KR1041;嵬俯窺攙雲骨逸興幾十倍無為識真假自可蠲
塵浼何日升君堂把酒取一快


　　遊浮洲寺寒林亭

　　吳牛喘月齒髪頹晚隂閣雨雜殷雷一畨重醸熨人暑
徑欲濯澗捫崔嵬潭潭招提此亭在鷗鷺慣容無驚猜
番君故國號瀟洒巨浸沃日西南來别為瀰茫浩汗之
沼沚中有晶熒照耀金碧之樓臺錢塘未應邈北顧真
悠哉飲牛之津斡星渚一色藍英玉奩貯連岡十里卧
晴虹近竹逺松如抹堵就追神觀所得多清風為我生
層波有生弔暑乃天性獨快疎櫺亦吾病無論承露盤

未議清涼境安得大地變廣寒相與一世振絺屏箑纓
頭冠

　　黃魚鮓寄狄復之因佐以詩

　　魚有健且脩供庖厥名鱣紛紛水豢中嗜者貪肥鮮頷
根束短喙鮎皮突鱏肩十月天風髙三&KR0893;潦聲乾脩蛇
列長罛獵獵排曉湍魚師頓舣䑰(疑作䒀)柔鬐掛鈎竿小
固不足數大或斤盈千丹膚染霜鍔疎鱗脫連錢呉儂
喜健噉日取充羞盤我食幸有餘鮓法得新傳薑芹間

紅糝漬以春醅瀾置暖恐後熟羃塵防弗蠲興來發新
坩正喜供饞咽瓊蕤附骨脆黃臘豐脂團麋臡信非工
豈復數蚳蝝醢馬試何事屠虹祗誇謾福州甖如斗密
覆恨不寛勤勤寄我友持以敵琅玕君識茂先比舉臠
知所然此味勝他味勿作等閒看

　　石港髙侯見遺雛鶴輙成十五韻

　　我生好鶴乃天性得自髙侯非所祈啄挿錐芒初頴脫
頂埋丹顆未依稀親携竊笑髠籠返細看恐先喬舄飛

三島夢魂迷曉色九秋舞影怯霜威長哦自異晨烏啅
痩骨全勝野雀肥無跡可尋華表舊有程應想洞天歸
精神瀟洒元非俗飲啄安閒似見幾載以畫船休觖望
浴之野水好生輝漢宫舊拂仙人掌遼海今看羽客衣
勿為稻粱生健羡第令鷄鶩許投依鳴臯不隔髙騫志
截脛初忘過分譏夜砌行聞清露警午窓終伴醉棊圍
右軍鵞謾誇真賞海客鷗空駭暗機煙月此生真不負
蓬茅他日肯相違片心便擬成髙謝騎去揚州弄晚暉


　　送李令如堤上部夫

　　東風日作催花計减去年來大半春未省春歸向何許
真成等閒愁殺人我欲揖君空酒樽君刺野航朝渉津
翩然揮手謝春去我欲留之良苦辛沙堤漫漫失故處
下有清海濤頭奔濤頭奔可奈何江淮由來水事多田
家遣丁纔取具呉歈行勸不煩訶蝸牛小廬亂雲鍤梓
(一作捽)上把草夷陂陁我聞神禹乂九土息壤能蟄千丈
波獨坐敗堤去民吏翻笑王尊禦濁河李侯方精強程

督宜有科民事不可緩田疇久滂沲嗷嗷老将稚意在
却蛟鼉無為坐嘆息勞事非蹉跎山膚雜水豢強飯時
吟哦暮歸泊煩促不厭玉顔酡他時解看官門北千里
長虹卧軟莎

　　憶昨

　　憶昨年甫壯弄翰白玉京自許稍不凡笑談揖公卿蟾
蠩貯書滴彩筆當桉橫束琴推隻彈後出笑商聲搴芝
得孤秀濯蠒抽繁縈時時騎箕尾儓儗諸儒生㫁經謹

誰何森羅護千兵白袷照青春緑鬢彯華纓歩兵卒獨
駕禰衡有虛名寫懐紫菌閣指日邁西清短翮無逸飛
顧與俚俗并七年甫一第脫籍纔白丁簿書聊牽強短
褐戒徂征十月揚瀾浦千里海陵城風濤寸心逼節物
兩毛驚茂陵饒渴肺臨淄少宦情掣肘亦奚補隨翔終
少成有如蛄䗐蟲蠧米取腹盈丹經徒虛語欲仙骨不
輕頹年負壮圗白日阻丹誠鄧禹解笑人斯言良未平

　　人日


　　去年人日螺江邊今年人日在通川故家浩蕩五千里
客子騷屑心茫然霜蘆盡解故時葉生意斗爾歸蘭荃
海風如刀氷塞渡欲航野水雪暗天它鄉信美非吾土
香草悦魂真浪傳南冠故聲祗操楚劉章雅志惟歌田
五秉如單費廩粟一囊就盡持飡錢顛毛冉冉不吾與
齒根浮動輕於翾小雀誰言畏死鷂未肯屈折同桮棬
章貢直西三徑在爾來望眼欲成穿科桑洗竹真吾事
孰使齪齪纔充員何時解得無拘束歸釣潭頭楓葉鯿


　　同李端臣遊薦福寺禪院

　　相期采真游驟得青蓮界戴公舊棲隠締構化祇裓古
老張祖乘參兒走巾缾百年沸魚鼓牡(一作壮)氣聯青㝠
白門三面水天末蘋風起衣重褰濕雲苔幽凉屐齒南
來䨇春鋤乾雪㸃晴湖憐渠足閒淡怳欲與之俱蟹眼
課谷汲分餉雲腴泣落日轉金繩林暝歸鳥急束身事
幽討稅駕苦不早及兹一囅然㣲君孰傾倒

　　叙舊贈董承君(并引)


　　弇十年前與董承君議摻執淮上今又相值於故鄉
契與比舊則有加矣聊欲見之於詩遂賦古風云

　　揺揺不根舟瀰漫隨(京本作從)所適朝辭吕梁險暮駭瞿塘
廹長波送日月漭與雲海隔晚從天末歸良愧故人識
夫子吾土傑(一作秀)久任詞翰責刺手翻天漿灑作弔古
墨斑斑出素藴想見豹姿澤憶昨長淮壖半面欣相得
君時天涯官我亦西風客薫絃破愁顔爽(一作寸京本作懐)抱
洗連璧呉岑刻(一作削)玉痩吟對挹佳色頹年瞥眼過十

見溪草碧鍾陵旅學子官况秋蟬翼彯撇愧西崦弔影
心惻惻&KR0146;魖競揶揄甚者得䲭嚇由來次公狂僅免陳
遵謫敢意今者見依然得江國(一作復此在江國)鄉情比重裘
暖氣回肘腋南閭與東阡間躡車馬迹古人重交契逺
(一作怳)有千里憶連墻被何人老死不相覿張陳汩勢利
光初竟何益青原秀撞天螺水藍膏擘襟期(京本作君情)方
未央更約浮我白

　　送邢清臣赴左選


　　泊舟梅林浦解纜墨潭灣層波日日生䨇槳那得閒龎
眉青翰客相與春風還江梅吹欲盡江栁未勝攀無以
持贈君對君成强顔官况斬新好晚歩非間闗直比清
夢多半落夷門山慇懃尺素語毋為魚鴻慳

　　送真藏主赴泐潭乾老會中

　　昔别大仰巔今逢章江濵浮雲限南北歳月一欠伸上
人邦閭秀落髮早辭親滄浪浴日月(一作白日)初不㸃垢氛
問師頃何事學佛苦賔賔納踵不輟屨(京本作屩)無乃太勞

神自云吾西兒腹寳殊(京本作彌)不貧是身難再得所惜劇
飆輪十年躋楚嶠六見匡山春總祐遷秀晉(五人者皆當世禪伯)
誰疎復誰親(兩押)束身從之遊驪頷一一捫如疲得熟歇
似笑回孤嗔近聞邑别境寳峯挿髙旻中有㧞俗老疑
馬駒後身飡風了不制癢興如爬皴閙緑稍暗地梅雨
吹南雲輕於凉風翮笠首携笻孫男兒貴决裂勉哉行
問津

　　贈前住瑞竹寔禪師(将有所住持而中已故有是贈)


　　清矑上人四十餘二十爰祝髪與鬚惟桑與梓舊螺水
四維陁典卧起俱(京本作經營百紙不憚渠)陽岐有嫡嗣曰勇得法
殆亦(京本作與)西佛如(京本作俱)昂昂出世建業寺譬(一作如京本作似)
上囊口納衆噓金耏子有吼物志(一作師聞廢寢與食)　巻鉢攝
笻(一作巻束笻鉢)重趼趨𤣥契妙悟似不偶得未曽有才斯須
(京本作寧它須)生平學解一朝盡貳負臣忽脫帝拘無端梅栁
漏春信成蹊桃李言略無(京本作巧遲拙速歸䨇泯一日如脫貳負拘春風破地艶
百卉别有桃李言畧無)頃抛瑞竹依章滸埋照接衽最下徒楮衾

營蓆聊卒歳末俗未覺誰龍豬蒼岑白澗謝人境南若
楚岳旁匡廬斜幅繞脛湊初學蟬聯大刹知幾區又其
甚者控闤闠金碧爛日傾國都如師不使正法席笑衆
釋子何迂(京本作其)愚玉虎蟄音久不吐(京本作發)是使一世狻
猊虛陋禪趰塊揜孤唱何啻雞蹠隄江湖瀘川南子(一作
安成男子)素狂直為不平者有矣夫雖師(京本作師雖)理自無固
必欲得垂手可後乎由來世事多反覆使我北望長嗟
吁


　　丫頭巗

　　弋陽之東當古道有石突兀號丫頭苔侵蘚剥風雨蝕
骨幹聳削如鑱鎪不知何寃上訴帝呌閽之勢難稽留
草木焦秃僅比髮獨瞰平臯疑秀發淺深丹頰耀晴霞
髣髴瓊梳掠初月行人躊躇眸子眩癡女垂羊(二字疑)亦
何别惜哉偽態苦冒真土俗傳誇疑有神隂崖黝黒崩
脅腹石眼六七流嵌根君不見望夫嶄嶄亦頑石似不
徒然肖真魄顢頇廟食爾何補登進雞豚始乘隙安得

擲置八荒外化作膏腴豐稼穡

　　車盤嶺

　　去年踏雪車盤去今年執熱車盤來去年險澁自其分
車盤於我何有哉道傍飛礫如積糝幽蔓縁崖不盈攬
懸知到此客脛酸愁絶雲舒與煙慘半山棲匭擎菙藏
旋覺隂機萬鈞壯鐘梵時聞一兩聲妙界還疑落天上
短褐頭陀揖我言此途詰曲知何年名情利態過萬計
未聞厭者仍紛然造物驅人不留瞬車盤有盡人無盡

勸君莫歌行路難令人未老華䨇鬢

　　過紫溪驛讀黃安中中丞留題(其卒章云如今只見經游處不見慈
顔淚滿衣)

　　金鑾天仙才滲漉膚寸管由來風騷將要出江謝逺一
生忠孝心倫匹世所罕曩聞奉安輿駕言得兹館喜先
行輈動榮入綵衣暖佗年逝波痛故國松楸眼春暉草
心盡日力烏哺短銀鈎壁間字刺落歸粉板捉襟來熟
復如渴釂斚琖顧我么麽姿辱公披沙揀波瀾泝沿闊

藻火止覘矕公今青雲上功業壯圗滿此詩落人間鼎
味纔一臠

　　宿孫彦傃舍居

　　先生緑髪隠為己得能(京本作一何)多瘠田止三稜藷蔗紛
陽坡自言世情确冰火相戛磨刺身一不售瞥去扄隨
和爾來人累輕但起歸歟歌青冥遥鴻賔紛紛空雀羅
我來卧(京本作臨)松檐(京本作竹)斗酒客顔酡揮手勢利徒寄之
相諧呵黎明又南首其如梁鴻何


　　宿法藏禪院二首

　　斜河左界懸朱提冷燼掠天螢糝飛髙梧泣液凉參差
前村後村烏夜啼雕薨繡栱絶坤維知自在世張禪扉
有睆釋子龎兩眉清梵一聲捎翠㣲亂我心曲天之涯
寂歴故感迎新悲歸歟誰是真忘機獨鹿水深愁濁泥
白汗泣珠霍如洗桔橰聲噤松風死班如匹馬客戾止
化人之宫矗天起錯莫形骸寛一寄天涯特地悲身世
齟齬由來真博齒白頭區區忘男子跋狼之胡㚄狼尾

世路傷哉澁如砥

　　清思

　　羲和日車說其幅白雨洗天泊煩促緑蒲紫荇媚回塘
揺揺痩青環橚矗景長臺榭翳復明百尺虹腰粘浄渌
神觀翛然物外歸一簪斑籜動凉颸天上廣寒之宫不
足羡人間縹清百斛真吾師(縹當作醥)

　　憶黃天倪

　　游絲罥空生别愁我車欲駕羌無輈驚風吹花濺紅雨

白日西注僚丸投青春九十行過半天脚空隨江水流
思君度日倚髙閣時把長懐寄寥廓古人不願身後名
但願即時一杯樂安得此身生羽翰髙鶱便似追飛鶴

　　村南

　　村南行吟踏新場馬乘欵段壺懸漿稼如濃雲穟含黃
柿葉(一作栗)亞枝收趂霜臘團鷄髀盤餚香簫鼓下神巫
正狂呼兒往問當壚娘清美何如顧建康

　　安成道中作六首


　　故家楚尾隣三湘粗有晴地麻與桑利機未判身輕嘗
生涯寄將一葉上歸釣頳尾秋滄浪

　　翠篠娟娟棲暗芳半隠半見誰門墻分曹戱兒嶷鴈行
今我垂垂老境逼竹馬鳩車憐汝狂

　　波面擲鱗銀作刀波裏陟釐紛暗跳清秋駛艑吳兒操
會待長風十萬里躍入雲海翻驚濤

　　愚智紛紛同一朽剪㫁愁根莫如酒誰是瓢齎不離手
但令秋秫登我場不應他日羞牛後


　　新里當南義櫪北一水中飛抹山帛吳歈楚俚愁狂客
十年仍作蹇嵼逰羞拾靈棋問通塞

　　酸然軟雨吹空濛忽掛萬丈橫霄虹隂晴回互倐翕中
由來天意不可測惜哉庶物終鞠窮

　　夜嘆

　　丹鳥白鳥(一作丹烏白烏)爭吞吐還雲去雲無定度不無夏簟
工熨體况有秋螀競扶户一嘅三嘆詎如許客思紛紛
野煙縷宵明景晏掛斜河叢萱苒蒻團清露有美一人

在西方白玉珮環珠兩璫明眸皓齒艶朝陽企予望汝
涕泗滂安得霑汝羅衣裳

　　送曽該

　　紛紛夸毗子什伯羅秦缶擊考非無聲顧出俗物後曽
侯西昌來頴拔殆天就等閒發秀語颯灑如振垢渠黃
(京本作乆)為世(一作時)生駿骨謝前朽整頓萬里足往矣擅天
廐

　　畏日三首


　　畏日杲杲天東隅盤飡逆旅進山膚岑崟逺岫不知數
磊落近松如有須旅人瑣瑣信物役逝者滔滔皆利徒
目送長雲藉平隰赤驥(一本作驥子)正愁青玉芻

　　畏日赫赫天南隅漫漫白道盤鬱紆過蛇揺毒宿莽死
隂崖發赭懸泉枯沉迷未省招楚些激越可是歌吳趨
目送長雲指萋蒨轍鮒愁絶(一作浥)西江濡

　　畏日慘慘(二字疑别本作惨惨)天西隅半規銜山我僕痡招提訪
尋數里近牛羊㫁續前村孤揚塵動滿垢膩𤓰好風不

借清凉軀目送長雲下碕礒鷔&KR1800;(疑作&KR0034;耴見選賦)愁對陂隂
鳬

　　杉溪驛(驛有鮑朱二婦題識)

　　竹巗杉溪道路長道邊古驛開蒼茫分流溪水薄枉渚
挨石人家環上方王程星火懼将恐霜冬草樹芸其黃
去來今昔幾男子姓字喧傳兩女郎

　　送席延昌奉議

　　章水如有情為君生層波匡南萬岑玉遥知清興多四

年一官去擲此歳月梭恨無青田核遣君韶顔酡

　　贈法雲守光上人(守疑作寺)

　　日邊開神臯古刹面青嶂寂寥千年後凜凜發孤壯上
人薝蔔英絶軔超性相獨鶴嶷痩姿層冰爛清尚雲游
始丁年自副乃盂杖鞭羊去智害盡堊契郢匠喉呀般
若音浩汗巻溟漲衢尊灑法味如取赤子餉九夏天無
雲暑風濁於釀汩吾𦕈西征揮汗迷背項耽耽清凉境
一榻岌相向屨滿寧嫌猜目擊自張王禪場推選鋒宛

是喑嗚將洗我苦空語盡决濛羃盎兠羅辭銛棘何有
挂諸妄露地非端倪灑灑白牛放惜哉功名誤未爾寄
物當他日虎溪傍還期杖藜訪

　　黃洴

　　不出東城隅三月今者忽作黃洴逰渾渾大江刮海窟
黃洴一水學潮頭潮去潮來朝復暮蕭索千里空滄洲
沙咿土唧亂人眼分曹豈啻魚鰕稠蠧粉飄霜縈折木
着水凍雲銀簏簌老漁釣蟺踏新澱嫠婦績草當空屋

總轡愁聞路人語新年已非故年熟故年麰麥破分收
新年未省飽饘粥保丁催科不貸人行且稅桑賣黃犢
向秋但無惡風濤舍北相將拾穜稑

　　北禪水閣走筆

　　西風涼客衣弭檝滄江潯晚(一作曉)吾事瀟洒聊復此登
臨雲容不礙秋清樾有餘隂煩心洗東波寸目明遥岑
樊籠脫鳥窘揺落弔蛩吟莽墟閱今昔長慨撫孤鐔故
楚冠劍(一作蓋)盡物情幾浮沉懐哉歳將月無為空滯淫

持語朱陵翁須矣吾抽簪







　　龍雲集巻四

