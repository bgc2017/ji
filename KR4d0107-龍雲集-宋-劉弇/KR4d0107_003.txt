







　　欽定四庫全書

　　龍雲集巻三

　　宋　劉弇　撰

　　古詩一

　　贈賈仲武

　　賈侯器宇何軒昂下視齪齪真粃糠眉分八字髭根黃
自許忠膽鐵石剛彫弓一挽一石強錦臂錯出虬青蒼
匣劍排射星斗光壯心飛過祁連傍架鷹朝按血染裳

鐵&KR0865;騎出轡閙装健兒前呵檛列行捷矢齊指雲中鶬
豈惟武力稱擅場亦有文價騰焜煌新詩字字古錦囊
清論灑落飛天潢險韻千百敢獨當管鋒落紙鏗琳琅
古文探討屋壁藏史傳山岳遺毫芒酒酣往往歌慨慷
連巻大白鯨吞航自云疇昔富文章家在冀北邉一方
天書屢膺貢州鄉雲衢卜日橫騫翔中間落泊志不償
武科拉取如截肪况有豪氣十丈長蟠蟄僅類絆驌驦
苦恨天驕久頡頏撫臂便覺大袂攘坐縻歳月耗囷倉

口厭醇醸飽肉粱吾非斯人可相望要且報國真不忘
我來自東甫春陽邂逅紺宇同一觴幅巾輕蓰追徜徉
促膝調笑初無妨自知投分出泛常豁如餒腹得糗粻
短長不復置形相落去䁹睨决壅防嵇生轉覺嗜鍛忙
髙陽還因酒發狂漫叟戱規祗攪腸㗦嘈不减笛弄羌
截竹岳頂掀滄浪撥雲春茗誇頭湯爽齒旋復行蔗漿
黃金大顆披橘穣挿首往往羅幽芳頃兹行樂殊未央
更辱邀我臨山岡大壺載酒冽鼻香果飣梨栗庖麏麞

韓劉黃胡狄與張一一瀟洒雜珮珩髙談終日佛老莊
妙理黙契矢挿房絶倒頓足争蹌踉罷去追惜成悢悢
誰謂夫君氣特揚投以大句尤加詳啓函愜興劇爬瘍
忽疑寫睇臨望羊髙躋欲斧李杜吭麟鳳自是品物祥
邀予屬和馳縑緗直取夷險分駑良九牛犒師始落鋩
正喜先獲大臠嘗洪河下湧淼沛滂囚屯衆鬼納大荒
脫走束縛投桁楊濘郎瞰臨獲與臧滿注羿矢連九暘
沉魂夜泣青女霜此來繼辱厚意将殆欲引轍觀怒螗

狗尾續貂彌足傷凋胡未昜加糠䵃摶空方見一鶚颺
短翮便可搶榆枋咄嗟豈得不知量區區瑣碎久嗜昌
食魚誰敢期大魴尚欲勉強牽牛箱無鹽弄姿映康莊
難工祗益羞姬姜聊將瓦礫酬琮璜終愧後乘非騰驤

　　元豐辛酉七月九夜大風四十韻

　　海傍七月無好天頑雲夜半爭糾纒雷公轟車電操幟
如以墨汁當空湔門䦨刺眼不見地逼塞四野可築拳
須㬰霾風贔屭起便覺怒竅呺喧闐茫茫平地駕轣轆

礧石雜下麗譙顛馴狐投隅狗走竇拔木僵仆踵不旋
鏗轟時聞擲飄瓦洶沸錯以池羮煎藩垣巻去甚撤幙
屋壁如受衆挻挻戛空飛礫正激射况復急雨篩涌泉
初疑昆陽適猛獸又訝伏弩攅龎涓黔頭豹褌健肘髀
剖拆囊袋推鈐鍵天吳助强馬銜舞鼯鼬嘷嘯尸隂權
呼聲過於赴趙日烈勢更甚焚崑前酣奔劇驟砉未已
陣馬沓奏摩雙鞬蚩尤殱師灑腥血驅駕山岳揮秦鞭
海濤撞舂萬鼙震岌嶪直恐三山騫林椒宿鳥亂投墜

脅息豈問烏與鳶蝦蟆何知妄嘈噆似為得意驚翩翾
流螢迸草戢光耀啾蚓縮穴愁踆跧泓窊往往走湍瀬
卧内自可浮長鱣伊余竟夕不成寐縱有短炬誰復燃
屋如漏釡直下注坐取滲漉攅兩肩羸童叩鼻卧東壁
噤不譁駭如束氊黎明下堂踏新淖祗覺撫髀成憮然
平時里閈悉傾陊饑民塞竇突不煙田苗畦甲披殆盡
草木豈復根株連蔕鐘堕簷相烏折笠豕逸澤如遭畋
我聞大塊初噫氣蓄泄蓋亦有節宣助天撓物著自昜

標為玉燭存禮篇條無鳴聲瑞盛世反禾宛在隆周年
厥惟反此是為戾摽落下土災所縁堯罹長風釁滋甚
縻以大徼尸諸鄽飛蟲蔽空廪君懟一昔崛起操戈鋋
往時大旱幾赤地韓子訟藁于今傳詩人或以况威虐
歌沛自是所見偏爾來暴旱亦時有孰與掀屋揚楣枅
小家破蕩大家耗飲泣茹恨肩相駢胡為斯民罹此患
孰任咎責當尤愆我将羾天吐憤懣坐使百怪成拘攣
是非曲直當有辨略舉大較歸吾編飛亷譴誅豐隆斥

庶幾復使斯民痊

　　同朱彦周遊元陽洞兼示文吳二羽人

　　窮西三湘鄰奔廹萬岑會盤拏崩騰根疑此先草(闕)不
周遷大荒勢落爥龍外逺徴混沌鑿晚怵大(闕)　平疏
一注玉寛削四隅黛前崖岌初豪傍竇(闕)如塊暗蹊青
鮎卧(一作滑)側足得無殆霜蕤擁凝沫氷綴(京本作布)倚空蓋
危呀傲天頑九地一瘍潰鬰然&KR0886;崒姿似與石廊配間
聞赫幽光吹作雷雨解石鼓形似餘擊考亦砰礚隂隂

隆冬户塞向真𤨏(闕)鴻濛挹氣毋茫昧超物恠不應私
開闢(京本作闔)曽是閱成壊黃熊非鯀化九肋蕃(一作嬉)碩大
蹣跚舞隂機無乃羞主宰(頃有人窮深見二鱉大如畚對踞竇傍若有伺焉者)肉
芝桂(疑作挂)純白仙物今故在雲煙更斐亹巧弄非一態
篔簹下蕭摵(京本作瑟)往往到竽籟片桃仙凡隔愁絶止飛
瀬誰為篝火逰邈叩無底界世傳元崇隠兹事或虛採
驕陽五月竟客子短轅邁火鈴擲奔曦酷勢捎林薈追
隨邦閭彦及此洗長慨俯窺層氷拆蓐收借泠汰孤清

澟毛髮生意自百倍清絶兩羽人驚我鳳翰鎩掃開數
尋天援挽覓幽隘嘯儔欣魚貫詣極愁鷁(京本作鶂)退仙者
如可作庶或喬松賴(一云立拊喬松背)咄嗟早衰身樊籠信誰
罪便可㝠三奔吞潄駐童彩收攝自煎明兹焉跡長晦

　　儀真吕明父席中觀新曲

　　有客揚楚舲歸歟汩吾事波神慳東漲吞遏限脩螮轉
頭彫歳隂蓬行變匏繫一逢金鑾人穆我若清吹挽置
十尺牀淵襟掃苛細壺封拆初黃露液攅沸蟻老實侑

朘(一作秋)紫枯螯嚼霜漬坐有豪爽賔譁譁睨雲驥屯雲
刮癡白有如擁天篲疏櫺炯蕭森北固决遥眥半酣大
軸出鯨窟咀甘蝕當中傾𤣥圃琚瑀紛百綴物愁殫眇
情神妬奪孤閟快魂疏泠泠大叱回熟寐况復儀真曲
不减銅堤思淒清激吳音皓齒曽未愧辛醎皆可口巻
舌得真意初如嚴冬逼肅物有餘惴末似陽春回怳入
衆骨醉將壇凛先登樂府仍一洗吕侯斯人望胸中弔
古氣二十佩青綸三十清間侍髙纏見騰踏茂渥擅襃

賁頃來笑畫脂無補當身寄卜築傲園綺秋蜩一官蛻
大筆橫利槊興來即摩壘非如騷些徒冗語醸愁悱珍
重白玉舩虹吞楚狂子

　　送方絢解元赴試南宫用桂林一枝荆山片玉為
韻八首(時方氏季孟三人五名前昜荆字者避方家諱耳)

　　紛紛束書兒穿穴蠧栖桂及當千人軍往往出下計誰
如冠軍豪飄揚選鋒銳刺手㧞鯨牙灑落見孤詣更看
抉重闗喜色動春袂


　　人言蜀道難歴井如(一作加)捫參何如棘圍裏對面橫霜
鐔聲價一日中不數雙南金秋風太清生半入瀟灑襟
袖有百鍊骨躍馬辭家林

　　馬家白眉良由來罕儔匹誰諧虞帝音貴在得䕫一顢
頇康樂後况有阿連出春留棣萼好影厠(一作側)鴒原宻
定是金華逰羊邉起髙叱

　　君王十二閑一一登權竒飽之青玉芻絡以黃金羈南
宫舊冀北雜遝追風姿驌驦固神物豈病孫陽嗤如聞

有桂約暗滿秋風枝

　　我來莆之陽與子初班荆巖巖太古鏡中有不蝕明青
緗無留賞理到刄必迎睢盱腐儒後數見胸膽橫詩哦
逼振綺酒吸摧奔鯨若看老雄變冠距將而鳴

　　病夫亦何有愧彼小酉山賴君不佁儗挍捷捫吾闗意
豐報逾儉叩廹出益慳經郛榛菜翦聖海波瀾閑兹人
不昜得坐使幽懐刪

　　天王坐明堂温詔飛赤縣家家魯儒生羣星會頭弁坐

愁谷駒空豈直軍魚擅子行殊未央去逐淮雲片神鋒
正吹毛願㸔長鯨剸

　　女牀固饒鳳方流亦生玉百年海邦莆文雅殆成俗之
人巻鯨波浩汗寄髙躅飜笑洴澼子長年事瘒瘃唾手
拾壯圗未負春顛緑

　　古風謝汪都講示惜惜吟

　　番陽先生萬人敵少來繙書始成癖風前白眼望青天
笑捉短鬚吟惜惜地祗闗鐵掣臨賀天家寳場正中劃

萬空(一作工)扶坎覔坤苗鑿盡頑隂冶清液鍥磨鑱鑢歸
髙手養水工夫價連壁别斵圎虛費鈷鉧粉白黛緑低
真色傳看代北青氍毺一泓幾動春消息無論丞相戒
撲滿先許司空熾(一作識)然石楚萍赫赤浪傳甘秦缶模
糊徒薦客由來此秘似未覩瑣瑣搔爬嗤美炙先生早
茂椿松姿道韻仙風方日逼胡麻青䭀飯調饑夜榻抱
弓跧七尺粉闈聊當襆被逰齎携不靳奚奴力大鼾酣
酣動蟄雷霜飊澁盡銅壺滴青螺仙女暮成炊絲竹夫

人寒卧壁興來銛筆巻天潢南國小巫隂褫魄悠悠萬
物何親疎新故終緣世情隔夏裘秋箑竟誰負寢廟偃
溲轉身昜昨布東皇九十春融冶一畨浮綺席莫學長
檠換短檠惜惜鴟夷兩抛擲

　　癸酉歳暮壽春道中五首

　　有城有城半蕪没倔強當年開狡窟青韁白馬成底事
魏得其狗空凌突清淮不洗饕利魄石馬崔嵬化英物
據鞍浩歎為踟蹰但有悲風起蓬勃


　　有鳥有鳥髙飛鴻哀鳴嗷嗷隻影東枯聲䇿䇿霜後葉
狂態騷騷空際蓬秋毫不礙掛天斗一氣正在胚腪中
客邪中饑亂心曲短裘垢襪催衰癃

　　有渡有渡背北城凌排駕淮吹暮聲郵程未央豈病渉
寄汝一檝推生平古來豪士重感慨車下未乏宵衣征
出處任天幸無苦有如此水吾其行

　　有叟有叟皤兩顛杖藜道周傲天年懐(疑作壊)顔發笑挽
行子胡乃憊為忘舍旃吾儕小人敢不勉孔孟巻轍如

趨旋男兒禿脛乃始已非爾所知徒憮然

　　有客有客垢髪鬚羮魁掛鞍無宿儲翹心北闕比寒藿
它日南山抛舊廬逆旅丈人(一作夫)真解意揖我下牀邀
踞罏悠悠髙門擊鮮于萍匏殊根勿誚渠

　　建陽縣二首

　　東甌消沉故王日俗號剽輕如故實挾䇿不數應門兒
雅尚儒人鄒魯匹頃來官長稍自安市里頗聞浮訴窒
陳侯健者吾故人坐致豈康得無術


　　細民趂商市日髙紅女機杼仍分曹䨇橋卧虹上下水
石脊瘦龍狂鬭牢穡登爾場俗豐樂匹馬北客方滔滔
轉將身掛利名網擲此故歳如騰猱

　　贈相掌文廖生一首(有引)

　　相掌文廖生自云前十年余舊也(一本云余十三年前舊也)因追計
登第以來符驗略如生言(一本云與生見許畧同)今又相遭於螺
水之上求余詩尤力因攬筆滿生之請云

　　廖生術天與如鑑掛髙墀能以禍福語感動諸奔馳至

有不旋踵坐獲百萬貲推排鬼氣奪擯斥海岳移自云
前十年負術驤螺湄閙中出䨇掌得子如沙披乃今十
年後所契了不疑况有逺大語未昜論錙銖曽聞物外
償不若君家詩吾謂廖生曰一詩何補為生云等詩爾
我則如渴飢一詩固不惜為生試言之天地有文理俯
仰自可推有文在其掌乃晉魯嬰兒方其表異態覽者
初亦癡生當千年後把握論蓍龜顧(京本作願)生勿輕許角
立非生誰


　　贈廖相手一首(有䟦)

　　廖生得掌訣初(一作爰)自龎眉緇(生自云得術於南嶽老僧)束身事覘
矕羞為不情兒力(一作間)持禍福語傾動諸奔馳所至餉
自倍如賈操贏奇衡從辨侵射側正分隆庳天緘砉初
閟鬼覷慳幽披環環太史氏抱珥司渾儀臺輿與侯(一作
公)王初(一作自)不論何誰寫照阿堵中唯生鼓頷頥自(一作
因)云前十年挾術驤螺湄伸縮殆萬肘較量但(一作止)肥
羸最晚得子掌决眥逾灼龜九方揖孤駿神覩歸心師

子姑詰竒中曩言寧肆欺今者非他須子盍償吾詩冀
因拂衣還松九染髙楣我聞(一作有生)囿形質至文(一作欵識)從
可推懸象麗霄極川岳羅坤維逸獸别彪炳(京本作炳鬰)激
水生(一作吹)漣漪上飾右繒綺髙甍紛楶栖石鼓貴刻畫
汾鼎珍陸離鑑靈不漫理節煥饒豐蕤器敝縁有舋玉
捐(京本作卑)因見疵况當筋骸束前構了不疑縱理口尚驗
(一作驗吻角)卍字胷猶宜(一作萬胷表西慈)握鉤瑞宣父方蓐識(一作
符)魯姬灑壁亦公耳刻文徒帝為妙寄斵輪外如生信

天資秋髙摵萬木客竈倦孤炊徑掉直東臂喜動雲林
姿贈言愧非澤聊以當瓢齎

　　生俚之尤者一日持兩盎自副曰是名兵厨冀以當
子詩償子其就章毋辭余笑謂曰方事之殷了不復
有詩興視盎中物正自天逺亟持歸無多餌人也決
起剖盎長跪見酌曰世所謂以軟腕此真是矣其不
擇緩急如此不得已為倒盎詩以畀之且䟦其後以
見拳拳於一時云


　　走筆答郭子隆勾稽

　　春歸幾何時緑樹隂已滿蕭條子雲巷誰借吹噓暖常
日䨇柴扉深扄類休澣稚燕掠翩翾疎蟬弄淒㫁擷芳
聊自娛併食習成嬾嶷嶷棲鸞郎蝸居間三欵兒童憚
逢迎應客事謾誕謝絶髙軒榮祗増鼯鼠短賴君不吾
靳尚復斗筲算南薫破笑語慇懃接誾侃酸然梅雨天
煩襟斗湔浣波瀾信苦孔風力到微管加有建安作大
軸舒憤懣力闗神臂弓傳似青玉笴自宜造英莖豈直

駢組纂居然膚寸毫搜刔入稀罕諷疾頰渦飛把持手
爭盥索然貧窶家連挹茂陵盌久矣吾衰頽占數還鄙
鄼長年苦中乾更事筋駑緩比鴈自不材方木宜登㪚
赫如千尺光旁爍幽隘&KR1094;處此得無猜神觀迷町疃誰
如富青箱利器未施&KR1483;匹馬青螺城戢束聊授館愧無
青田核相與申燕衎曽是翻瓦甌掇疏仍㵸卵雖非夸
雕俎猶喜從跣袒吾人重解携兹游未應纉行看赤驥
駒萬里脩程坦


　　送李侯朝㪚還任一首(有引)

　　李侯朝㪚倅秀之三月沿牒來洪幾一稔矣今已事還
任好事者率有詩送行僕雖不敏敢不佐之

　　西山閱今昔章水弄清泚雲陴挿天半滕閣中隠起青
鴛千萬家湖光豁如洗鍾陵一都會信亦非偶爾君來
無幾何所得已倍蓰笑談送白日慷慨拾遐軌成詩殆
百篇天籟落凡耳秋摽㧞孤(闕)　膽掉百鬼顧我佁儗
人晚乃識君子未漫禰生刺先倒蔡公屣清揚舞眉間

秀語屑瓊蘂囊間錐立見公今無乃是奈何廹歸歟笑
把吳雲指六月江南天煩抱劇含滓輕篙下鯢浪畫槊
揺翬尾髙懐傲匡廬醉眼寛彭蠡山長楚甸轉駃席(當作
駚)抉空紫珠璣紛滿篋銀鉤赫蹏紙野蔌饒掇英水豢
足緍鯉人生不知它安與樂而已行行勿(闕)　吳中古
來美一官雖翕翼焉往不為仕洞庭五湖間明月清可
跐鹽豉誇未下蓴羮貴千里由來張翰興今復見松水
吾兒洗眼看吾豈倦游士九月秋風髙緹騎迎檇李


　　寄李彦弼端臣

　　吾生本何為筆墨代耨(京本作耕)耒拂衣辭雲林偶與寸禄
會隨翔俗子後如垢不時靧幾欲臨紫虛摽身飛鳥外
時哉不吾與歳晚怵顛沛炯炯平生心誰與論梗槩李
侯西南秀胸腹無留礙表表起孤韻廻飊寫蒼檜筆挫
三千英壯甚敵王愾髙搴若木枝直撫靈鼇戴前年帝
王州晤語早傾蓋欣逢妙年客良愧晼晚態謂我文字
工超起(一作忽)到前輩去年清漳滸經從不辭再髙談破

三鼓隂膽掉百恠是時方窮冬瑟縮寂萬籟滕閣掛星
斗嵌根眇江帯慙非徐孺榻僅飽吳兒鱠忍為鴟夷笑
恃(一作時)有太白在四騶馳頺年遺跡掃茫昧君今規壮
圗吾轅方未改青原心欲折合㪚幾煙靄空懐簡書畏
未卜簪裾對翻思謝客吟拾月弄雲海

　　石廊洞(在水新之蓮花村)

　　君不見仙家三十六洞天西南大半盤蒼巔此外元陽
擅嶄絶况有石廊人喜傳碧蓮參差隅地湧徙倚危梯

飛螮蝀隂隂洞户半空開一縷聮凹愁寄種萬鈞崔嵬
挂礧石吁可恠(一作畏)兮若飛動天然湫面尋丈間寒掬
初慳媪神捧紫崖蒙茸瑶草秀懸泉涓涓挹天酒淑靈
豈即乾坤私窟宅宛是神仙舊飛鳥㸃影陽光回逰子
履深驚殷雷九夏三冬自回斡雨暘寒燠爭喧豗神物
奄有似無謂突兀古廟當巗隈鼪鼯笑舞助恠變落日
愁絶松風哀瞰臨一方殆天意累露之疑此其是仙乎
仙乎胡不歸忍使秋燐泣隂鬼


　　同楊方士存弭楫圓潭漩因賦詩即事

　　媪神臂隂闗一水下辰卯青玉走萬岑收來不容稍盪
為無涯津谽谺究深窅誰乎張嚵咽吞嚼争一飽復疑
刺秦魄環柱怒方拗直前孰長驅橫騖孰侵鈔或來浩
無旁或去削(京本作迹)如剽長年雷車轟盡心轉蓬掃舂容
送日月汩&KR2806;亂昏曉老蛟非無須一掬擅囷窌鯿魴雜
鰍鰕嬉沫佐隂傲翩彼晉髙真羽駕殄遺狡直下洞三
泉所補决非小今無垂涎憂過者色猶愀蒼波耆舊空

斷石風烟老琳宫跨崚嶒像設儼緗縹爾來南北㠶坐
閱幾飛鳥我作六月㳺未覺煩暑到撫舊感徂遷商功
愧論報方寸洗濯心得君此同調





　　龍雲集巻三

