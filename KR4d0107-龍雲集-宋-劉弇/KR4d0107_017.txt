







　　欽定四庫全書

　　龍雲集巻十七

　　宋　劉弇　撰

　　書

　　上蔡内翰元長書

　　國史侍讀内翰閣下神州浩穰為天下劇在元豐時大
事剖决立辨小事毛舉不失於苛細而一時最聲翕然
於是世知閣下之為賢大尹過於趙張三玉如此蜀為

坤維天府趙魏號宿兵重鎮在元祐時銅虎竹使更綰
迭佩至使逺氓阜康天子無北顧憂於是世知閣下之
為賢方伯恢文翁之治効得郤縠干戈之方畧又如此
戸部條䟽綱目視他曹㡬數倍充斥一日去因循得鉤
考之實財裕而力不屈於是世知閣下之為賢地官蟊
螣桑羊涇渭劉晏一切經度又如此史局歴代盛選而
玉堂𤨏闥儒者之至榮雷動風行翰落敏手日星麗天
揭為成書於是世知閣下之為賢侍從蹂長楊之躔接

班馬之軫焜燿吾宋又如此是數者使常人適當其一
將見神擾於前形疲於後徘徊踟蹰日入於委頓安有
奮布衣矙然若吾固有褰裳要津疊組重規成功名於
從容笑談之餘而起髙躅於匕箸簮紳之末如閣下者
乎古語有之左執太行之猱右握銅(本作雕)虎惟象之末
試某非直能道閣下凡(一無此)事功既徃而已著(一作効)者
若方來而効者固將以試預期而敢懸斷逆料也竊伏
蔡公下風之日舊矣道完德粹根柢六經斷以義命之

學則得之王荆公胷中恢廓洞達視積財如遺土譬猶
洞庭彭蠡回瀾汪洋吞細而納汙有如韓魏公急公緩
私淹練名理遇事不擇劇昜號有敢言氣有如范文正
此宰相器也方紹聖天子急治功闡張先猷規恢不拔
基構一日使閣下隮黄扉運樞極視前効寡多重輕宜
如何耶竊意造物非徒(一作獨)閣下私殆將福生民遺吾
君太平也某故俚生愚不自噤嘿獨妄以文鳴行二十
年不遷奪於寒暑燥濕元豐初適天幸僅脱白丁一官

而得句稽再官而蒞庠序三官而掾莆之獄事今又服
吏役當縣道轉而為左蜀之行矣重念一身(京本一身作某)飄
泊萬里外去朝廷聲明文物之盛望王公大人履綦日
益加逺方是時好賢樂士(京本作)有如閣下者而曽不得
備數九九拭眥而窺門墻是為塵埃白首與盛世蔭卿
雲者長隔矣故凡前之云云皆某生平屬望而不能自
已者非敢以為諛也舊所為古律歌詩并雜文一通謹
持以自副竊亦有意僥倖左右者之教蚍蜉老馬其智

不過知時而識道兾閣下不以其微而忽之也齊有好
卜者十而五中隣人不好卜常反之亦十而五中論者
至不能定止曰卜與不卜等爾乃若某則以為卜而不
中不猶愈妄中而不卜者乎不宣

　　再上元長内翰書

　　國史侍讀内翰執事某遊執事之門最晚又不數請問
(疑作間下同)比三見率數人更畨迭前冠履戢戢客主環視
殆未有以接其慇懃者汎而問唯而應初無宿昔汲引

藹然先入借譽之口凡所以移情而奪眄特僥倖紙間
反覆曲折藉手之書語耳而書又不能徧得心之精微
今者缺然有日矣常人之情不過曰晚遊執事之門則
難親不數請問則昜替難親者莫入而昜替者喜忘率
數人更畨迭前則愛博而擇不專客主不接其慇懃則
袵席之近方移於楚越之逺汎而問唯而應則雖有積
美莫之激發無先入借譽之口則厚信不加於薄訾夫
臨甚博之愛而勢遼於楚越之袵席抱鬰積不發之美

而投於昜揺奪之信心是為恩地之丘山未加而高門
之遺迹先掃矣獨某則以為不然似未識執事之大體
也且古所謂大臣以人事君者謂直道也謂公心也豈
亦屑私豐昵者之所為乎况如執事直道不待他索公
心不得亟勉取之方自素有中古非徒適今也權衡之
低昻近不出於胷次而止水之迎燭小不逃於眉睫亦
何有戚疎久近夐邈殊絶接耳目生熟區區較量揣度
為耶傳曰日進前而不御遥聞聲而相思無戚疎久近

之謂也韓子曰志同氣合魚川泳而鳥雲飛無夐邈殊
絶之謂也抑某又有言焉進見之始執事慰薦之渥熈
然見於發散之眉宇若將喜其來也驟取書語而激賞
之若將憐其志之未大淈也既則冺逺宦矜競辰若將
挽駑康衢而砥鉛鸞刀也雖某未得效一二胷腹之素
亦不可謂無所遇合矣大率士君子之通塞也有命命
之通耶將惟執事之取命之塞耶(一作也)亦將惟執事之
不取而棄命與不命是誠在某者然必歸之執事則乃

所以見命命而非命於命者也是道也天實使之宜亦
某之不敢自外於左右也古語有之物不得其平則鳴
某則以為凡物之鳴不皆不得其平顧平則或不鳴耳
是故禽以春鳴螿以秋鳴豐山之鐘霜降則鳴疾雷殷
天雨將至則鳴有情者之鳴與無情者之鳴亦奚以異
哉以至雞之鳴辰鶴之鳴臯與虎之鳴風而狖之鳴月
皆感自中發而不自知鳴之從外著也則亦安有迫而
使之者某也於此一再鳴矣執事得無厭其過耳之數

耶亦取其感於中顧自不得不鳴可也不宣弇再拜

　　上蔡元度右丞書

　　尚書右丞先生執事古之人過河洛之上而思禹功德
卲公者愛無所加則至及其身後之棠是故衣服不當
其情則一見漢官儀而喜知倫制之競也對殺舞馬者
而悲(二本皆作倫制仁否也則對殺身井憲者而悲)成效之結人心如此况取
公萬世之道翕然載之經者告彼方來之學者乎視孔
孟為無憾惟故丞相荆國文公實然且其論著也霆發

幽瞶日爍塗目原性命該道德波瀾不生而覩奥冥(京本
作溟)海洗章句之霾蝕霧剥雲綻而開青天緒餘陶鑄况
(京本作汎非)咳唾通焯粃糠馬鄭此自儒家不貲賜非直訓
説者之事也謝世之始大學諸生之弔為位與望而泣
者一日三千人其愛之綴人已出河洛甘棠逺甚况及
(一作復)身在時耶今之學者見似文公者而喜矣况親更
出處偏得大全禦侮先後獨擅其傳有如執事者在耶
他日執經而環文(疑作伏)席非南臻之秀則北奏(京本作湊)之

彦跂墻仞錯履舄至螽躍鳬趨也今者大則運之播物
之鈞上次則擢質而培幹又其次猶不失借之容聲而
出(京本出作樂去)其鄙吝雖使文公復生亦不過如此某也見
道晚使與世所謂弄翰墨者馳騁出沒上窺西漢輩流
誠不敢多讓至其心思之精微神明之酬攝方寸許地
有未究竟處亦豈少耶伏念汙執事題品最為曩舊不
幸身一官限南北右江介而左閩粤簡書奪之於今十
年虛徃之願未伸實歸之賜方隔曽不若繼踵而前者之

得發蒙(京本作朦)鍼肓也謂天不予之幸耶則執事嘗齒其
姓名矣謂天與之幸耶今怵迫卭蜀萬里道恐長負此
心君子之叛而小人之歸且文公在時矩矱某已不得
而親矣此不過為已徃之悔如親事則及見焉而又加
有一日之雅奈何其反自棄也悠悠此身一落逺外適
來之期後當有不復得者夫抱蔽蒙未袪之末學而委
曠世難遭之發藥豈惟失之執事是又重失一王文公
也若此者天予之幸耶天不予之幸耶今京師號仕宦

(二本作任官)淵藪曹聨局比雖非可占度而取顧化工驅之
置何許地耳正使此身得留與志乎學者繕經而前時
卒業於門下雖抱關擊柝之賤所甘心也竊惟西漢名
宰相雖以謀王體斷國論為務然晚學從而受業後卒
為專門者時有焉若倪寛之書稚圭之詩論語之有張
禹春秋之有翟方進是也以某之去留在執事特不過
比之劒首之一吷獨其志可憐而已矣夫囿形而寄當
顧無可奈何者則知本之天矣至置焉而弗得入以姑

置為殆未可知則問用人事卜也卜出於人事則計直
下矣而某之區區又有出於人事之下者執事亦胡忍
不一取而運之播物之鈞上乎某再拜

　　再上蔡元度書

　　尚書右丞先生閣下凡物茍可以寓吾心之所甚好而
弗忘則亦何求而不得夜光明月投人嘗害其身連城
之璞刖者繼之以泣而卒所以得之把握者必其嗜珠
玉者也飛黄騕褭之乗一旦失便宜睨坂而長鳴則衆

駑榻(京本作塌)耳方將竊笑而卒所以得之千里者必其嗜
馬者也是故好盛服則齊繒蜀錦至貴雅樂則響泉韻
磬號鐘焦尾至喜宫室則騰榱怒栱干霄切雲巧於工
倕者至以至嗽醪醴嗛滋味則杜康榖陽俞兒狄牙之
徒迎意希風則亦無所不至矣然世徒知物之赴人如
此至於視天下人材則若不甚留意是何耶物昜投其
所好而人材難入於未前定故也抱利器者或窘於良
辰之不再齎髙識者或挫於庸人之偏辭黄金之臺一

日築於燕肆未㡬而劇辛入又未㡬而樂毅至則特區
區一始隗之勞耳獨嘗怪公孫𢎞釣名取容汲黯顧指
以為齊之詐人及東閣甫開當世遂以賢宰相歸之而
班史論西漢得人之盛至乃一切附之𢎞傳之末彼其
意以謂若是者非盡東閣效也然而東閣之效終亦出
於得人而已而世猶疑馬遷以人臣無預招士之説有
取於衛青去病者夫衛武夫也招士豈武夫任耶由此
觀之任公相之責要必若公孫𢎞而後可恭惟閣下道

充德備睹本而宿奥(京本作審)一日(京本有拂衣二字)起而為國華
則先帝之琮璧琬琰也副中外之望取公相若出閒暇
則今上之隆棟元龜也而某方復以人才為説至乃上
及么麽之弱燕與夫西漢數子之紛紜則亦過計矣竊
嘗伏熟故凡忠君許國條次人品使千官百吏相與奮
庸登能(京本作奮登庸能)齺然盡出吾鑪錘槖籥古所謂大臣
正不過如此耳伏念某生無所庶㡬徒以文章自業曾
不足以驚世傳後則顓愚人也身落魄江湖獨背馳而

不偶者相與居則蹭蹬人也非其合冠屨未嘗輙染高
門之塵則迂濶人也閣下方得吾君如此天下之士揄
袂摩轂規援毫之青春丐啟齒之丘山傅羽翮而文青
黄者㡬人於茲矣而某不幸適有狗馬之疾曽未得比
蔀屋披台光先槁苖而澤霖雨也則是豈人情哉昔者
羣試之下鼠技寸長葢嘗一辱閣下齒借矣今者操箒
以伺相門(二本作相君之門)雖獨後衆人竊意閣下未遽棄捐
也且夫水沉鍾乳丹砂青(京本作赤)箭五石三秀之劑君子

服之已心腹之疾葢所謂神農上藥不加此矣而醫師
猶有取乎羊負豕苓似助刀圭之急者文琛大貝雜以
綺繒兼兩之儲萬金之售西走陽城南浮蒼梧世所謂
什一之利不加此矣(什一二本作土)而晉之商越之賈冬裘夏
箑時取以為篋匱(本作櫝下同)副也某則陋矣方將托於羊
負豕苓與夫區區裘箑之末獨不知閣下能虛刀圭之
餘地而置之取篋匱不滿處而厠之乎將(本作特)長物視
也舊所為古律歌詩經解雜文等合一通謹贄諸下執

事伏望政事之暇少賜甄采干冒鈞嚴俯伏待罪不宣
某再拜

　　見蔡元度書

　　世言仕宦可人意當如蔡公伯仲某疑不然今夫矩步
踸踔怵不我先則僥倖嘗焉聲銷閭閻勢挺(京本作挻)時迫
則浮躁移焉彼其中心必有惘惘而不(京本有能字)平者使
他日適天幸從隱約中拔(京本作祓)去垢汚如有赫烜門地
從旁十百而掎角之朝藜藿暮青紫不復為爾寂寂則

誰非揚然滿吾意者何則所懷盡是故也茲非勢物徒
歟是富貴而已矣亦孰知其他若夫天子揀拔而未已
大臣推轂而恐後不由一介援助不階平日閥閲比再
嵗連閲佳職皆他人畢生有不可得者一日躡文石摩
螭頭則譁者束咮跂者戢機自以為弗逮明甚某知蔡
公伯仲仕宦以此而已矣且其進為方未已而在我毎
有餘世徒見其居利厚是未見其取償薄也茲非燕越
之初歩九仞之一咫歟然好事者不過曰人孰不仕宦

仕宦而兄弟俱早達誠世所難能者以是懸斷耳乃若
某則以謂富且貴在一身昜一家難在一家昜俱賢難
彼漢晉之人果何取於兩龔二陸三張流耶亦取其賢
且能而已矣近世如二孫三陳二宋輩直利在决科耳
摭其美者至談不容口葢兄弟俱材顯真無負者尚富
貴云耶然則語蔡公伯仲當曰視兩龔二陸而上如何
可也顧不當横謂仕宦可人意耳故曰某疑不然伏惟
閣下氣鍾清淳識貫浩茫方年少時已能擅場屋聲見

頭角嶄然出多士右徃嵗横經師席學者發蔀幽白日
而青天進擢司業詭學不根一切破去如壊雲墮空綸
誥灑落則氣格渾厚閒燕更侍則宏辯㨗發今則官為
給事中局應門下省非復前日比也其地望之華曹輩
之盛毎毎有加則宜進拜下風為未昜矣而某也徒以
日來(一作者)羣試之下辱在甄拔始聞閣下拾其程文驟
加激賞直曰斯可教也顧雖某之不肖尚可睥睨墻仞
而不一投足乎昔人有亟慕李膺容聲躋其堂者至號

登龍門而得郭林宗一言終身以為極榮如閣下伯仲
皆某始時向慕焉而盡心者也徒李郭而已乎故并及
之惟閣下賜之一言幸甚某再拜

　　上運使蔡學士書

　　運使學士閣下章貢之間有水焉(京本作於此有水焉)瀦而為淵
非江非河亦非惡沱(京本作非汜非沱)其澨則廣徑直而狹横
邪其𣲖則别外而匯中其源則&KR1343;淪澄渟有非一日所
能積者傍山包谷截齧坂險下則貫厚地而竇之泛朝

羲浴夕月(京本作明曦朝浮而不淫望舒宵濟而不汩)上下推徙各足本體
而未始加損列星之參錯河漢之昭回與夫雲蒸霧欝
風馳雨驟移形駭目之觀適遭焉則皆能瑩而出之若操
鑑燭鬚髮無能逃且匿者鯢鮒鰍鱍居而不辭潢汙行
潦時輙一至或簡之而不得翹鶬浴鵠鳬鴈之唼啑朝
夕赴愬而莫之逆葭蕭菱芡芹苴菖本水産之饒蘋藻
之紛敷雜出其中而不自以為侈也而是水也方且耻
與衆流得名而獨志乎大海之歸涌而上之不能澶漫

而亟溢也漩泳渚涯不能潰脅腹而旁出也則必有環
焉而墆其外者為之戚有人焉過而壯之能不憚疏决
之煩相與捐一身之力排而注諸江使得遂其始願則
是水也必能汪洋漭瀁而下徑彭蠡背震澤又折而東
則遂將與潜沱淮漢争先後而馳取疾徐而進矣已而
摶扶桑挾方壺列鯨鮫之怪變噓雲氣而直上㵼而為
回瀾放而為奔濤蹙而為珍文涵而為太虛合氣同象
唯海之為適則庸詎知不能嗤河伯之局局而高謝雨

集之溝澮也哉且神禹不世出而為水者徃徃而是則
謂决導之無其人可乎亦須之而已矣若閣下所以簡
天子之知慰士大夫之望與夫俊功偉烈炳炳在人耳
目者某雖無言可也且在某者請試為閣下言焉某世
居廬陵生十年然後從事乎學十五學為文則粗識綱
領中間知無以異乎世俗則又嘗有志乎古人所謂决
非偶然者(京夲有盡自六經已還諸史百氏下逮翰林子墨之文章頗亦考覽)以博其所
有而求庶㡬焉玩日愒月行二十年以為有得耶似無

有也以為無得耶竊亦不敢自誣嘗獨念學無以為人
則凡為是紛紛者皆其贅也於是乃求應進士舉凡三
出而始得之(京本有今則年三十矣六字)筮仕之始僻在海濵日邁
月征行及再考念為此寂寂終無有巳時也則固將求
超世拔俗之君子能落落有所建立成就者徃依歸焉
償其願望之萬一未知合不合也今者屬閣下按部於
此而某也適以屬吏待罪聞問之始恐然而躍惝然若
有所得勇於進而不知有所謂懼也銳於自見而不知

有所謂恛惶忸怍也凡此者豈非以閣下操要權擅一
方之寄威行而霜凛和氣(京夲作集)而春熈自此而徃用能
名還當天子之所眷渥定有百倍今日之淮泗(二夲作江西)
則某正所頼以排而注諸江者也獨敢黙黙乎伏惟閣
下不以其疎且逖也而忽之與夫狂肆不遜也而加眄
睞焉則某也决知異時疏决之賜未必不出門下而海
之歸也斯有萌矣故操水説以獻閣下其亦有意乎否
也不宣某再拜


　　再上蔡學士書

　　運使學士閣下背海西行六十里得佛宇號利伽殿東
南隅閣下墨蹟在焉去年秋以吏事徃還時時覽觀其
傍至其説有所謂狼山在西滄海在東徘徊顧望者久
之士亦有乗桴者乎聖人在上可以起而仕矣葢未嘗
不慨然而歎也常人之情千里而去故國把酒取訣上
道旦過通邑大都夕閲逆旅傳舍棲遲惻愴南絶越而
北窮燕至有所感發不過握筆墻壁間道良苦以洩沉

嘆謹誌時日念無與同此役者耳間有得佳山水如天
台羅浮洞庭蒼梧與夫風亭月觀如杭之望湖巴陵之
岳陽鍾陵之滕王閣又不過夸足跡所至示臨風取快
真足為命儔嘯侣之適其餘則寄傲寥廓鐫鑠物怪覽
古念舊弔嘆荒落至下矜筆札弄翰墨斯已矣是數者
自衆人觀之直好事耳非若躊躇緬邈足郊野而心魏
闕汲汲乎病不得人以事君者之所為也嗟夫閣下真
可以為無負矣竊嘗謂士之號竒偉拔出者無處而不

有彼惟耻與世俗子浪自許可出頭角争長蠻觸之域
是知在上者或不得而知雖知之或不得而加審非必
高逝獨徃皆乗槎徒也亦猶古人謂郎潜陸沉或相與
比肩交臂漫不别識豈率在終南嵩少間哉然閣下之
用心獨某有以知之身按察一道職不為不要淮東西
郡十九縣六十有九地不為不廣大率計屬吏小大當
無慮千數不求之近而求之逺釋此稔熟之後塵睇彼
遼絶之滄海豈人情哉乃若某則以為逺者尚求則近

者滋所以不忽莫之聞且見者猶寄聲使仕則茍任驅
䇿誰非可援而進者是則壁端云云者正所以示廣也
葢雖若某之末愚朴陋猶足以應閣下之舉則所謂示
廣者信然也非耶某不肖為吏於此殆未有以塞責徒
以留心文字間遇喜好從中輙發譬之候禽春轉羙好
不擇前日不自循揣妄亦摯書左右小官不識忌憚正
恐縁此得罪而閣下卓然賜之奬憐隨復見録甚於挽
不前而亟推之且舉者之抜人也非親且舊則不置非

處顯家子姓則不置非耳目所際接與旁有援助與歴
試以事而不軼則不置某於此數者初無一焉是閣下
之知出於特達者也夫惟有特達之知然後得之可以
無愧是某之受知决非偶然者也用某之不肖占淮海
一方士之受賜且不可一二數是則壁端云云者信矣
其無可疑矣嗟夫若閣下真可以為無負矣凡人驟而
獲摩搔灑濯則操筆剡謝啟如不終日焉飾詞巧譬尚
恐卒卒不滿意是人也非惟自處不厚亦非所以待知

已則某於此誠所不暇且閣下於今固已列為顯人夕
驅鋒車則朝踐文石而某之仕宦方自燕適越而發足
者也辱閣下之知止此乎若猶未也期之終身斯可矣
故某之所以謝閣下者其說如此某再拜













　　龍雲集巻十七

