







　　欽定四庫全書

　　龍雲集巻七

　　宋　劉弇　撰

　　律詩一

　　鄱陽湖四十韻

　　巨浸連吳越髙躔直斗牛𤣥㝠開别府江伯匯支流象
緯元精逼神姦秘恠裒番君疏帶礪彭蠡壯襟喉赴隙
如無地慿壖忽有州津涯逾寫潤窟宅定刳幽島認瀛

鼇戴濤疑陣馬蒐珠跳憐雨駛鏡滑識風收樹帶喬枝
隠山餘短碧浮窺覘波罔象睥睨忲陽侯漾月都迷皓
蒸雲間作油涵濡均藻荇冗長到鰕鰍蜃幻晴噓閣龍
腥夜拔湫萬尋懸圃玉一帶洞庭秋盈縮知誰紀吞并
似力揫鯉矜封赤鯶龜笑斥朱眸嵌寳扶桑齧珍文匠
石鎪鷗羣馴野客蚖肆傲潜虯罟數筐零霰檣輕弩激
鍭孰分浮瓠澨或訝繞蛇丘絃索延商婦艂艭送莫愁
陶朱誠得策神禹想遺憂端稱潺湲弄非無隠伏&KR0679;豆

分髙下渚葦視去來舟血脉乾坤活瘡痍稼穡瘳披猖
包息壌瑣碎落浮漚蓮女嬋娟棹漁郎芼燥甌有人搴
繡被無客傲鸘裘貨貝窮乾沒醪羞肅丐求束枯論沃
釡戒覆比傾輈衆水杯盂外它年吐納尤鵲填功未議
鯨吸志應酬何事輕思濟吾防果未周阽危心骨醉飄
泊面顔羞敢計乘桴去何知戴笠逰片帆真擾擾隻影
轉悠悠卑濕&KR0008;(疑作嗟)梁傅星霜挂魏牟勞歌慙孺子破
簏付平頭烏豉縁蓴置黃粻為鱠謀清螺取歸日穏棹

聴夷猶

　　蔣沙莊居十首

　　它日蓬蒿地吾廬瓦數溝井泉甘勝乳庭竹冷先秋村
落時情淡田疇歳計優荆扉論日掩最喜近松楸

　　黃嶺虹腰抱鼇山食案橫中非避世士稍亦畏時名傍
晚澆慵酒尋春濯足行雞雛嬌底死犢子健能生

　　翳翳柔桑活輝輝野水寛藝蔬蒼芥甲延客白蒲團㸃
綴花粘蔓稀疎粉束竿家風纔茗飲一室聴冰寒


　　軟滑香秈顆肥長紫蕨苗盤飡殊不惡隣叟亦時邀潘
岳蕭條鬢陶潜頡頏腰巢枝得安穏萬物一鷦鷯

　　晴屋鳴鳩婦春陂翳雉媒筯頭甘野䔩鋤力到陳荄掠
水千艘健橫風一笛哀最憐雙白鳥何事等閒来

　　千里蛇原近宜秔一畆金亂酲(元作鞓)眠暗術嬌碧擁雲
林早晚歸歟計因循愧此心江南吾土樂應得慰消沉
松種龍蛇子栽培近著行有時窺北榻不日暗東岡洒
落終含韻輪囷未竟長故應容足地投老慰荒凉


　　羊棧雞塒接疏畦麥壠傍蝸涎書老壁苔陣澁髙廂家
有青緗學兒傳急就章未甘騎痩馬跳蚤事乾忙

　　名愧周繁弱材非魯孟勞蛙仍當鼓吹徑任沒蓬蒿紫
芋新厨味黃棖馥鱠刀業詩何水部耽酒阮兵曹

　　劉宗墳墓國金水𦕈縈回颭颭鴉巢覆疎疎槿户開春
風持贈桞臘雪試粧梅欲識塵埃少元無俗物来

　　莆田雜詩二十首

　　清樾陂陁外春深四五家叢祠下簫鼓平楚暗桑麻水

國潜虯傲天程去鳥賖仙山仍在目瀟洒送生涯

　　梅雨催農鎛癡風泣海檣魚龍波浪闊燕雀户庭凉鰩
柱春刳玉蠔山夜鑿霜家園雨痕淚早晚促吾装

　　南北分雙刹公私限五塘蚶祠開瑣碎蠏井幕荒凉酒
熟傳紅泛搶(疑作傖)珍異墨黃飄零晉耆舊冠劍幾星霜
梅井經疏鑿如聞自昔人玉奩深貯月雲乳暖藏春桐
葉誰新汲葵芽好問津端堪事杯酌泠汰客襟塵

　　末麗娟娟妬山丹灼灼姝暖煙嵓養璞沉碧鳳将雛刀

尺文章拙巾㡚禮數迂課成鷗鷺想片夢落江湖

　　十里壺公廟喧傳像逼真斧斤刳洞骨風雨澁松鱗氣
象乾坤豁涵濡草木春的應雲閙䖏藏得武陵人

　　鶗鴂青春晏鼱鼩白社驕掠風雛燕翼界雨晚虹腰醥
醁銀牀瀝䒠茸紫澗苗到家幸無苦浦溆有回潮

　　飽聞何氏子遺迹在仙山節擁三清絳龍騎九色班曲
屏明蘙薈哀王走潺湲好刷摩天翮徂鑣試一攀

　　香憶傳嵓號龜曽得寺名禽巢多越思海錯盡南烹接

食烏兒墮漫岡犢子獰正憐盃酒賤醉叟日縱橫

　　鶴唳歸雲急龍移過雨腥桂清飄月岫槎老卧煙汀洞
失壺公舊雲傳妙應靈不縁幽事隔小復理篁箳

　　共樂超然構躋攀一氣邊蒼茫雲水國清潤李梅天碎
白淙崖瀑孤青煑海煙三神山自邈何至苦求㫋

　　蠨蛸當户綴絡緯擁莎吟詩魄干霄上棊魔攪海深忘
機一飛鳥藏拙萬黃金昨有逃虛慰支郎下北岑

　　直東無際海萬水自朝宗沃日纔分爝浮天亦盪胷吐

吞何楚越冗長到魚龍好在乘桴客吾安議適從

　　逺寺梢清梵孤城咽晚笳稻畦眠淨渌榕逕愕懸虵尊
俎輝琮壁詩書蟄鏌鋣家家餘歳計吉貝與蒸紗

　　當日山南寺層樓挿蔽虧龍蛇緘栁筆風雨舛唐碑甃
淺雲吞液山稀海襯眉杖藜搘痩鶴白髪茂林緇

　　功名慙鶚瞬龜組困鳩佻元結郎終漫劉安隠孰招客
塵闗簿領生計負漁樵頼足尊中物時將塊磊澆

　　傍海千塍稻由来䆉稏蟠異時更虐颶中夕舞驚瀾竟

使魚鼈有不堪蛙黽讙嗟吾無急䇿坐視汝凋殘

　　荔子綃囊搐蕉花玉糝駢紫髯牽腰裊紺幰走嬋娟蕭
寺千家幕蘭盆七月天壺公仙日月乞汝送流年

　　三縣圜扉閴全閩道院傳夜濤慳夢寐晡食厭腥羶家
塾儒風舊牢盆利孔偏塵埃如拂得定作海鄉仙

　　雨露蕭茅浹乾坤燕雀㣲草萊鞭懶蟄廊廟集橫飛今
者誠何補吾其孰與歸夜来天直北劍魄繞星輝

　　早發赴䝉縣二首


　　草露垂垂白溪泥脚脚深槿籬藏吠犬桑翳漏棲禽食
七驚浮世鞭梢度寸隂利名么麽得會是死灰心

　　揺落秋無頼追隨月結縁褐衣寒未授櫪馬老先顛客
思淮雲逺鄉魂越鳥邊荒唐故時叟曳尾想遺阡

　　贈謝民師

　　三語君為掾百罹吾厭生江山共鄉思蘭桂敵交情黃
巻真無負龍淵恐不平何當改初服别約紐荃蘅

　　臨江


　　居然兩福地首尾限清江䆗窱蘆洲迤晶熒石澗淙潑
雲和䆉稏割雨曉艂艭愁絶村南舍馴雞對小牎

　　贈李子從三十韻

　　落落將家子堂堂儒者宗虹蜺蟠志氣天地貯心胷骨
秀霜含樹神清瀑掛峯才應過八斗業已足三冬燈壁
曽聞鑿螢紗屢聽縫書從蒲葉冩詩向錦囊封醉犯乾
坤揖吟將風月供揮毫珠錯落吐論玉錚鏦逐逐儒林
虎昂昂墨海龍文偷韓吏部學切鄭司農雨露恩將及

風雲運正逢海深鯤定化霄逺鶴須冲汝乃今王粲予
非昔蔡邕敬䝉修客刺特辱造賓墉遂闢膺門納因施
孺榻容禮賢臺再築待客黍頻舂磨講詩千首歡諧酒
一鍾笑談風對起論難劔交鋒篇什回環數緘題往復
重共將諸子探同把異端攻聞見輸君博𢋫酬愧我慵
便當思閣筆何敢更撞鐘堂舍經宵會琴堂累日從並
行花縣宻同坐栁隂濃出處漢四皓情懐楚兩龔淡聞
君子水乆見大夫松正喜陪談柄應難别去蹤短亭情

黯黯南浦恨匆匆負笈遊洙泗擔簦往辟雍相如行有
日非久客臨卭

　　傷段謙叔失意二十八韻

　　場屋遺才日英雄失意秋薦賢無北海削迹有東丘未
遂圗南志先貽敗北憂曠絃多誤奏卞玉却輕投西逐
慙秦客南冠愧楚囚天亡非戰罪道䘮是吾羞命薄聞
歌鳳時窮見叩牛丹山摧鸑鷟虞坂困驊騮落日千行
淚西風萬古愁壯圗沉草莽歸思動滄洲是理皆前定

非人可豫謀悶来宜自遣勢去不須尤消日棊千局忘
懐酒一甌更宜思破釡莫便欲乘桴豹詎終藏霧鯨非
可在溝此生如富貴未死合公侯子况才華妙身兼學
業優文章思頓進志意素加修禹穴書曽探嵩山澗亦
捜紗螢頻見聚鄰燭屢聞偷黙記踰三篋疏通貫九流
賦才肩賈馬詩格駕曹劉肯向清時廢須膺紫詔求不
當三徑隠未可五湖逰齧臂盟須復題橋志必酬寧終
葬魚腹誠合跨龍頭早弄書生筆當焚敗將舟也知男

子志未肯死前休

　　傷蔡文仲秋闈失意四十韻

　　側聽秋闈榜君名又不傳病龍頻失水倦鳥久驚弦有
意期行道無人肯薦賢長沙傷鵩日西狩獲麟年失意
應常理嗟君最可憐雙親堂上老三釡養中偏鬚有千
莖雪家無二頃田甑中(疑作空)塵屢起囊乏罄長懸草木
荒三徑埃氛滿一㕓鶉衣傷子夏蝸舍病焦先雪冷袁
安卧風清靖節眠謾誇五色筆不及一囊錢抱玉寃誰

雪沉舟恨自牽翼摧雲外鵠身絆駕頭鸇憤氣髙冲斗
悲號下入泉未甘為敗將猶擬奮空拳文䘮思投筆膠
稀欲絶絃悲彈三尺劍悶釣五湖船遷擯當修史雄閒
合草𤣥張衡四愁什杜甫八哀篇臏刖兵書作丘窮昜
道編文人從坎坷才子本迍邅得失誠由命窮通莫怨
天不須吟澤畔何用餓山巔豹詎終藏霧龍非乆在淵
鵠侯髙定中楊葉細須穿子况千人駁身仍百善全平
生於傳癖終日被書癲容貎堂堂也胷襟落落然文章

追賈馬徳行繼淵騫吐論崑崙決揮毫組繡聮字奇稱
草聖句巧號詩仙身痩文彌古家貧節更堅士流瞻若
斗學者慕如羶自合升朝右寧終死道邊此來雖蠖屈
前去定鶯遷鄒黍當重秀韓灰决復燃焚舟收後效破
釡雪前愆誠願窮猶鬭何甘廢中權未應豪傑士憔悴
老螺川

　　傷友人潘鎮之失意七十韻

　　念子多屯躓秋闈又背馳南陽龍乆卧東魯鳳何衰刖

足寃誰雪傷弓翅已垂有文須奪席無地可容錐破落
三間屋荒凉四壁籬平生萍蕩漾活計葉離披磬掛囊
多乏塵生甑少炊饑寒妻擬棄憔悴嫂貽嗤行古時稀
合身孤世早知盡應嫌學僻無不笑書癡讀已周千巻
攀猶滯一枝鷁因風𦂳退蘭為雪深萎卞璞羞空獻齊
竽嘆失吹未為橫薦鶚又作曳泥龜東國頻遭黜西山
獨忍飢皇皇行澤畔寂寂卧漳湄應下傷麟淚還牽感
鵩悲著成孤憤傳吟就八哀詩道䘮誰開眼愁来自皺

眉迍邅真命也險阻屢嘗之清廟含三嘆明時動五噫
野歌成匪虎磯釣本非羆事故多如此心休苦怨咨都
縁名是累須用道為醫破悶無如酒消憂莫若棊忽同
楊泣路休效墨悲絲得失皆由分窮通自有時海深鯤
化早天逺鶴冲遲子况多能者身懐可致資九河流(疑作
疏)劇辯萬馬走雄辭學似彫龍巧文如吐鳳竒五車書
並覽三篋記無遺解辨魯魚惑能分亥豕疑博聞探禹
穴多見識曹碑行止珪無玷周流玉不緇經明人盡仰

才大士爭師名價闗西振儒風稷下移生徒居若市来
者被(當作袂)成帷天道如將復人文未䘮斯定伸膏澤志
入侍帝王墀豹詎終藏霧蛟非乆在池青雲如借路蹇
歩足通逵定補千裘(疑作羊)腋寧由五羖皮冠彈思貢禹
舌在憶張儀已往雖非悔方来尚可追此生當富貴未
死屬男兒顧我誠荒廢䝉君愛保持杏壇齊出䖏槐里
乆參隨情荷椒蘭契言䝉藥石規琢磨朝切切講誨夜
孜孜小大鐘容叩髙低仞許窺開談發吾覆飛辯解人

頥較藝思焚硯交鋒擬樹旗奚斯晞考甫子貢服宣尼
共有亨途約俱懐逺到期精誠甚膠漆酬唱越塤篪本
謂同游䖏何圗有别離身從来嶺表音逐隔天涯荏苒
年光換回還氣候推暗驚時倐忽屢見月盈虧故國書
迢逓他鄉路嶮巇登髙魂欲㫁眺望力應疲側望魁鄉
薦夫何擯有司臨風心惻怛開榜淚淋漓場屋非收子
文闈更薦誰主盟寧至當提掖豈無私盡指珠多纇咸
疑玉有疵叩天身患逺呌帝泣嗟卑冩恨慿精衛聲寃

付子規彼蒼不可問徒積故人思

　　題仰山二十韻

　　維南斗牛下萬仭聳崔嵬日上光先占江盤勢却廽一
方䝉雨露幾䖏對樓臺不逐秦鞭去曽經禹載来雲生
風惨淡冰冸谷喧豗險外煙嵐變深中洞府開巗花春
灼爍溪鳥暖毰毸飛瀑含清籟乖龍走疾雷平川蕭廟
閟半腹鄧壇摧(蕭公兄弟廟在山下鄧表昔於此上昇山有壇存焉)精縕瓊瑰寳
竒鍾杞梓材僧軒宜薜荔樵徑怯莓苔旁睨龍洲橘前

瞻庾嶺梅仙經饒地脉賦筆讓天台神物多靈貺農田
少旱災隠居須獨行吟咏亦難才何客能依止伊余敢
語哉一麾成繫滯四友阻遊陪(謝靈運與族弟恵連何長瑜荀雍羊璿之共為
山澤之游時人謂之四友也)未脫紅塵累徒嗟白髪催夢頻生枕席
賞毎倒罇罍預恐𤓰時代圗歸作醉媒

　　覽唐元成詩因而有贈

　　欲識君詩格飄然人所難清風生玉宇白露滴金盤吟
嚼充腸冷披開繞坐寒迥無脂粉氣字字是琅玕


　　春日舟中即事

　　墨綬蠻鄉去青春瘴海行陋篷愁暴雨小艇畏長鯨灘
惡舟難渡風狂浪昜生不堪江上笛時送兩三聲

　　讀汪都講邵宫教擬試賦三十韻

　　文效追前日詞科急俊民儒風穆漢殿家璞走荆珍汪
邵推髙手卿雲想後身爭移初律暖競撥老根陳睥睨
三都上吹噓七子隣龍蛇開蟄户河漢洗天津堂室誰
升入詩書迭主賔剸犀鋒自倍徹扎手彌親鼓吹丘軻

外波瀾屈宋新巴歌徒里耳燕石謾緹巾美觀圭聯璧
和聲鼓間錞駸駸新歴塊(邵)喔喔舊司晨(汪)爽實嗤烏
有阿時陋劇秦鑿愁神秘露捜恐物華貧楚劍雙干斗
吳娃㡬學顰飛揚逼場屋旁午動簮紳傖父㡬焚硯脩
家舊有人珠驚對還浦角豈獨推麟價比千瓊玖文成
一欠呻鼻端論妙斵使外得周詢布瑞雲敲鼎連深鯉
挂緡豈徒矜羽獵直可絢郊禋宛是隋唐舊何分雅頌
真兩眸寛病客一氣到洪鈞捉巻時湔掌沿涯屢耗神

爰居泣韶濩嫫姆駭蛾螓愜興誰爬背長哦獨哆脣傳
夸歸有恃羞縮死將濵讎校三千士蹉跎九十春岐周
雙鸑鷟不省至何因

　　七言

　　次韻奉酬邵美中奉議示同舍

　　真太忙生茍一時野情幽事毎交馳同舟濟者聊傾蓋
吾黨歸歟盍指期風日頻開友顔笑珠璣間出洗愁詩
小儒坐耗大官食羞學飢猿嗛兩頥


　　覽邵美中擬試賦出詩三十韻紀之邵有詩謝復
次其韻

　　重棘初無課冣書春風破巻得三都千尋傑氣干霄上
一片降心免胄趨藏室森羅公柱史附庸么麽我顓臾
正縁好語遥推借跋扈猶能特百夫

　　試院次韻奉酬趙達夫記室惜春之什

　　風酣雨軟裊簷絲端負吾人痛飲師使者嶺梅傳信逺
王孫芳草怨歸遲醸成紫府無端夢開到朱欄第㡬枝

欲問東君挽流轉顛狂好在曲江詩

　　酷愛春如蜂蝶迷還憂青帝學班師愁城恨壘挨排到
酒約花期賭當遲端負江湖歸去棹最闗(一作憐)桃李别
来枝松丸暖動蟾蠩滴消殺風光盍付詩

　　次韻酬朱充仁示同舍

　　絮撲花然鑰靚深物華看即滿層隂魯魚是正成何補
鸎燕勾牽著底禁聲迹汾睢連漢鼎報投緑綺間南金
到家禊事應非晚孤劍懸知出水心


　　張壽翁朝㪚有詩紀同舍名銜録次其韻

　　栁茸無力杏燒紅春入愁腸不㪚窮千佛經慙名姓入
一尊酒愜(一作美)笑言同冩成懸圃新聯壁分與秋風舊
轉蓬好様醉鄉抛擲却百錢輸與杖頭翁

　　貢院奏號奉呈同舍諸公

　　朝来甲乙去聞天喜色胚腪淡墨前干斗已應千劒躍
摶風誰是一鵬騫路岐稳歩青霄近閭里傾心古語傳
收拾春光終未晚爛逰端屬緑衣鞭


　　晉之太博同舍常愴六世外祖鄭氏苗裔中絶曩
訪得丘墓所在歳時享祀不輟鄉里化之因有詩
紀其事謀弇屬和云

　　綢繆霜露他時感零落昆雲㡬葉孫原上有封吞馬鬛
道邊無石認羊蹲黃粱暗換塵勞世白草重歸血食魂
未論紛紛悲往逝的應凛凛愧生存

　　次韻和汪道濟都講惜惜吟(錫製温體器也汪強名為惜惜)

　　温柔鄉定虛言耳爐火功真長物哉疑别有天春不老

知誰為雨夜曽来滿移妃子三湯夢暗奪仙家一息胎
燕玉浪傳思暖老箇中消歇㡬沉煤

　　題福州黃檗山確禪師息老堂十韻

　　頃来法席如師少老去生涯似此無直寄天年謾龜鶴
聊收化日到桑榆蒼環作抱三臺壯縞帶明空一水紆
時拂東齋壊雲衲更開南粤隠居圗買山支遁初無費
示疾維摩本不徒夜雨龍腥飛别澗晝煙禽哢落髙梧
齋餘短捉清生麈坐乆柔團暖稱蒲三樂榮期猶俗物

二毛潘岳信拘儒禪林彪虎新眠熟覺海烏藤舊攪枯
不學昔人悲唾逺已将兹世脫魚濡

　　送林錫逺帳勾罷官北引二首(有引)

　　錫逺帳勾罷官北引吾其執也義不得束咮輒賦送
行二篇云

　　五月角黍江南天驪駒送客黃金船悠悠别思不足道
去去宦情如欲仙青萍由来異死鐵緑綺未昜論膠絃
强懐為君歌短什壯圗輙勿輕流年


　　由来不敵是清才尚喜相逢契此懐直把唯阿平笑語
便將爾汝外形骸吾身方愧猿拘檻(無補學舍)君事何疑箭
挿靫(磨勘有日而學者員溢)天子聖明思急策試論弊事决隂霾

　　招季山還家

　　蕭條門巷未足愧晼晚歳時胡不歸緑葵白芋故園老
黃頷頳尾前溪肥浮名莫羡風過耳乆客可憎塵滿衣
(元本作湼衣)約君對擁當户榻聊割一畆(京本作片)秋蟾輝

　　早發㐮邑


　　迢迢汴水吞窈㝠白榆多於天上星林梢碎漏月痕白
草頭冷泣螢腰青雲霄九重近在目鵷鷺百翮誰趨庭
雞聲馬蹄正立敵斷送垢褐疲吾形

　　夜泊建溪豐樂驛前三首

　　坐看雲葉洗昭回磴束天仙玉宇開水染東甌清到骨
客傷南浦釅於醅雪萌正薦澆酲笋粉色渾藏艶眼梅
稍覔暗芳窺熠燿更從白石認毰毸

　　鬖鬖彪弁吹頽鬢戢戢懸鶉戒早寒漂泊昔遊堪冷笑

悠颺短夢廹驚湍霜潭傲險蒼虯嘯月磧牽波翠篠團
十載南冠欹一葉背人功業底無端

　　溪靈覓罅吹灘聲削木刺波舟逆行問津候館得豐樂
回首洞天無玉清愁看迮䌫疊石子快是隔篷眠水晶
兒曹燈間動喜色甑有滑白長腰粳

　　贈邑宰詹志行長官

　　頭骨挿犀冰照顔胷襟元自漲清瀾吏歸申午縁無事
民卧田閭識以寛晤語早傾程子蓋評詩尤(一作元)逼杜

公壇如論妙譽無留賞合向驍壺作倚竿

　　清真觀歩翠閣

　　飛梯倒挿玉螮蝀危檻别刻青芙蕖送凉野水舊涵竹
借色春山擬滴裾王喬過鳬可坐揖蕭史鳴鳳徒紛如
眸子欲酸跂予望弔世清淚橫方諸

　　清真觀清軒

　　向背仙宫總闢琳(一作僻林)兹軒仍出古城隂千年曾史長
存魄一片巢由不染心秋闊雨髙(一作餘)天洗翳夜凉風

軟月吹金冰壺早訝貯人世况復隔溪葱蒨深

　　清真觀齋軒

　　物理相懸能㡬何是非得䘮了無多仙家日月閒庭户
人世深沉寄唯阿&KR0008;橚曉聲来雜珮漣漪春霡漲青羅
箇中故有天倪在持語流光任擲梭

　　月波樓

　　玉魄冰魂萬頃連曲欄仍在斗魁邊浮天自作通津去
洗客終疑爽氣偏不比尋常閒水墨最宜三五好嬋娟

翬飛穩蘸明河接更擬慿虛逼島仙

　　賀氏怡軒

　　盤薄簷牙紫翠間正縁天屬得恬(一作怡)安已聞名教兼
三樂况有家聲到二難棠棣萼留春色好鶺鴒原占洞
天寛友于誰復知真適拾穗榮期似太漫

　　建徳縣作

　　銅官南部號無事煙火蕭條數百家令尹印章希撘紙
里胥邦賦半催茶山稠别恨番君國潦暗疑通海客槎

石磴落當蕭寺面冷渠清絶好生涯

　　新開湖詩

　　輸寫由来未昜窮渾疑天作水仙宫浩無邊際藍吞野
㪚作霑濡雨巻空末口潦收秋漲縮汙溝波泛暮潮通
會當揮楫乘髙興盡把塵纓濯此中

　　平鋪縐縠㡬千尋瀟洒由来爽客襟天借月華来海上
地蒸雲氣出波心魚鰕澤國抛殘玉燈火船忩㸃碎金
聞說蚌胎無纇顆又慿風力舞秋隂(湖有大珠天晦暝漁者即之輙失所

在)

　　送廷允决曹解官舟行赴闕

　　由来佳掾推三語故有能名擅一方投分稠人期李郭
平心他日到于張囹扉盡洗沉寃魄貫索時分入夜光
舉世謾嗟岐路澁只今騰踏見飛黃

　　春江活碧染衣濃閙櫓初挨鷁首東岸栁躍絲金稍重
渚梅收糝玉全空腐儒糟粕迂踈後上客風雲感慨中
好訪瀛洲綴仙客家山(一作水仙)無苦夢壺公


　　次韻酬

　　束書歸伴鶴頭鉏贏得髭根未雪如春甽有田皆杜鄠
曉窗無岫不衡廬糟牀最與天真近魚沬何妨世態疎
鞹足龜腰負芝术因君特地愧三餘

　　次韻表民偶作

　　紛紛儀覆與秦傾何者竟為吾道行物外金朱猶土梗
興来詩酒亦功名夢同秋棧縈紆入分比春蘭馥郁生
他日未宜輕感慨勸人歸是子規聲


　　贈致政曾宣徳十二韻

　　自得逍遥物外情肯將冠冕謾勞形門前始種先生栁
斗下重添䖏士星文豹霧中誰逐逐飛鴻天外自𡨕𡨕
最憐孤竹人髙卧却訝三閭客獨醒放曠七賢林下洞
棲遲六逸水邊亭和煙買得花栽潤帶雨移来藥顆馨
鳬舄印殘蒼蘚緑蝸廬築破逺山青消磨日月棊千局
笑傲雲霞酒一瓶隠几旋成招隠句披衣新看養生經
小軒静把琴開匣幽苑深將鶴剪翎明月有時来竹塢

紅塵無路到松扄幾多九老圗中景都為丹青入障屏
















　　龍雲集巻七

