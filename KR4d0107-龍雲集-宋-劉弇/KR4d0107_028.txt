







　　欽定四庫全書

　　龍雲集巻二十八

　　宋　劉弇　撰

　　䇿問中

　　第一

　　問古人有言當君而譽堯舜猶人子對厥親而反譽他
人之父如孝文則曰務卑之而已毋甚髙論然則近功
急效古人良有取乎爾也前日業文之士徃徃以不談

堯舜三代為耻而其後世治功軒軒如劉漢李唐則類
以為不足稱述而一切謝去有甚於仆道之芻狗夫孟
子言必稱堯舜漢人欲舉明主於三代之隆茲誠示庶
兆不朽之懿尚也若乃漢之文景武宣唐之太宗明皇
雖弗逮堯舜三代明甚然豈無一日之長耶要亦有所
謂不可誣者矣國家七聖繼䋲神謀睿慮所以陶冶斯
民而綿長久者甚備則堯舜三代之治信已復見吾世
矣至於劉漢李唐平時掌運天下者於今獨無可追録

者乎若曰漢雜霸道唐不純乎道徳之序無足道者是
夸說耳吾子夸乎其將掇之也

　　第二

　　問春秋昭回之光不燭之日久矣日者上聖宅心焉詔
國子増置博士員自三經二禮外士有他日應書而備
數有司者許别用春秋自占而其說則雜取三傳諸儒
所長以闡秘䆳茲誠逺覧旁紹力張經術之盛舉也然
考之三傳時有可疑者而諸儒又未能悉到聖處則學

者定於誰而質諸乎夫尹氏一人也或以為女子或以
為世卿仲子一人也或以為惠母或以為桓母謂為同
邪其異既如彼乃若獻公之取虞虢穆公之拒蹇叔其
本末先後反若出乎一人之辭謂為異邪其同又如此
以至趙盾許止之事皆經所直書而三子者必曰趙穿
謂不嘗藥有是哉又况諱魯黜周戎衞狄晉與夫實與
桓文之說為不一耶且三子之得既如此矣而其解者
喜為怪迂濶誕又有如東漢之何休者遷就丘明期於

不窘又有西晉之杜預者彼范寗㡬矣其失顧多在於
摘撮衆家而寡所自負然則求不畔於經者獨誰乎就
(闕一字)子之言得之多者又誰也吾子能審擇乎此則有
司亦將惟吾之擇矣可無考焉

　　第三

　　問三代之養老也或燕衣或縞衣或元衣然則班序顛
毛以為綂紀盖自先世已然况叔末之後世乎凡人得
年多故所養厚就事衆故智益明且其更到之春秋能

鑠其暫彫之質而不能反其彌邵之成徳日削之&KR0673;粥
能厭其謝事之欲而不能冺其諳練之素心則有天下
者亦何事而不取助於無斁之耋老乎國家衣徳紹休
教孝乎元兀之民亦可謂盡矣至其嵗時養老憲典乞
言則莫或聞焉寧亦有未暇耶考之禮有祝鯁祝飼執
醬執爵之事在焉参之詩有乞言以成其福禄之美存
焉揆之前代則西漢之於孔光東漢之於桓榮晉武之
於王祥其區區典禮有所謂不可誣者矣今必欲迹累

前代之闊典舉而措之吾世以為甚盛觀當何施而可
耶

　　第四

　　問傳曰王者大一統孟子曰創業垂統然則統之為言
固有天下者之所欲一而又其所甚重者歟堯舜以徳
三代以徳與功秦隋拓跋後唐晉漢周以力魏晉北齊
後周齊梁陳以脅其所以有天下與所以為天下雖參
差不齊盖皆不出乎功徳力脅而不幸其後揉於𤓰剖

豆分之餘割裂四出於是始有一隅之天下交禪之正
朔堯舜三代而下統之最可疑者其魏宋齊梁陳拓跋
之魏宇文之後周髙氏之北齊與夫末造之五代乎其
始也陳夀盖嘗統魏而偽呉蜀矣而江南之宋至號魏
為索虜代北之魏或稱宋為島夷然則所謂統者尚焉
所取正耶此宜前日學士大夫所以有正統霸統之論
也夫功徳力脅則吾固知之矣若乃夫綂之正不正是
有可疑者二三子商講流略舊矣願出一二以折考古

者之惑然則所謂正統霸統果若是其多岐哉

　　第五

　　問必將以無窮之後世望乎其一身則可考莫如功託
天下之所甚重而處之不吾愧則彌彰莫若名臨功名
之會於是焉將之若固有者莫如器成功完名統器而
知所從違先後者莫如識盖不有功則莫益於吾生不
有名則卒至於磨滅而無紀器不博則其志近以卑識
不至則應焉者汨而躓此有為者之公患也然則古人

兼是四者而有之者誰乎或功名或器識得其一偏而
亦足以有成者有人哉無有也吾子異時方將功以自
許名以求聞援器以赴時資識以兼物則固不得而無
說也必不得已於古之人擇焉其可

　　第六

　　問世傳王氏中説十篇觀其書簡潔峻整毅然如豪士
自好者之不可犯而其所自為要不折衷於孔子者盖
鮮世至取其書配揚孟則如通信可謂賢者矣然通平

居顧嘗為大言或自謂名世或比董常於顔子至其續
六經則尤號少所遜避而所謂中說者又嘗模竄剽取
老莊論語之文以助瓌壯昔人至謂通書為大公家教
厥有繇也或曰通出汚世不激詭不足以明道或曰隋
唐史無通傳其事迹又不旁見疑無有通者殆後人託
為之也嗚呼通言仁夀大業後事與夫有唐之方興房
杜未及禮樂若合符節至其論詩昜春秋也有所謂决
不偶然者然則非通尚誰者為之乎通之書既如此宜

必有可以施之方今者

　　第七

　　問王通有言安得圎機之士與共語九流哉盖學者之
於九流尚矣自馬遷著書論列百子而比次之其要有
六則道家儒家墨家法家名家隂陽家是也其後班固
述藝文志頗探取遷遺意弗論列者寖廣其術别而為
九以為此九者其所自名家者也故謂之九流然固論
九家其始必曰某家盖出於某官則疑固盖不徒附著

也至其論儒家則顧以為其流盖出於司徒之官曽謂
大儒之效而司徒之官乃可盡之乎且固號博物洽聞
其言要必有足稽者然則所謂九家者於今何官近之
使居是官者能各盡其一官之術亦足以為治乎訂正
是否非吾子安屬

　　第八

　　問洮沬千里東走長淮嵗漕七百萬石以實中都此汴
水所以為國家不貲利也元豐中議臣懲創湍悍以為

異時霖霪决溢最患之大者而又苦於方冬閉沍不通
則於是請導洛水自大梁以東絶睢陽抵旴眙一切畚
客土築兩壖而狹之謂為清汴然成未再期間則澱淤
膠澁舟上下相軋失便則首擊尾捩雖檝師櫂工徃徃
褫氣奪色而隨以惡聲盖有日矣夫禹釃是渠分水勢
為欲已害也而利在後世煬帝從而疏之事盤游也而
功在今日是豈天意非人力耶今茲乃爾胎弊彼議者
寧復有弗究之遺䇿也將毋為之者固不若無意而直

遂者耶抑亦故時自便於今日耶然前日論汴者以為
隋已前盖資梁宋積水以通餉運大業堤而遏之河始
為患是説也豈信然耶然則仍故時與從今日孰利講
遺䇿與緝餘弊孰急疏而决之當自何始求隋以前梁
宋積水宜何所考信兹事體大二三子其毋務迂説

　　第九

　　問錢弊之在天下什伍糓帛而子母之則有國者資之
以擅開闔與夫閭閻細民取以利用厚生而阜其財求

必是物也然則冶鑄之繋縣官利害輕重斷可識矣皇
祐中舉天下嵗入銅以斤計得五百一十萬八百三十
四而為冶鑄之州有五曰饒曰池曰江曰建曰韶嵗入
錢以緡計者得一百四十六萬五千六百六十二方是
時雖富民之錢其饒殆可編埒曽不以匱乏聞也自嘉
祐治平已還銅額則夥矣冶監則増矣侵尋數十年間
蠧弊四出未有如渴錢之今日也爾來嵗額至號十二
萬以上而地産銅者日益加少且天地之寳藏豈誠有

限耶冶未即其處耶殺額以趨者豈工不比耶殆有司
過耶若乃銅日弊於鍥鏤之末飾一旦悟而㩁之則將
已晩矣其尚可及耶方開元盛時嵗之入緡纔三十三
萬七千不能當吾皇祐二十分之六而唐錢至布滿天
下何今日額倍而反匱耶其試言之將語吾子乎使者

　　第十

　　問以奠貨賄以阜百賈以究其亡靡利害而使贏不足
之患去以應適當之償焉而使放於利者不得逞其私

欲此治世之法所以莫嚴於致詳之成周也厥有貿昜
之地類非有司如司市賈師司虣肆長之徒程督紏逖
其後加之禁誅彼其饕餮之細民直聴其自相勿㒺而
已而百家之聚千人之肆飲羊璞䑕以幸耳目之可掩
者徃徃而是以至同廛而有倍售之魚鹽接膝而有貳
價之芻茹布帛器械之不中度也權衡槩量之殊其大
小輕重也若是則投足龍斷乃所以資規利之賤商而
童子之三尺尚安有適市之不欺耶亦可謂至無等矣

今欲取司市十有二禁之在民與工商者出而檢焉意
者其殆迂乎亦將以為真有補也

　　第十一

　　問詩曰懐徳維寧宗子維城然則崇建親親屏衛王室
雖前代盛時有不能廢焉者也昔周封國八百同姓五
十有餘而漢興懲戒亡秦孤立之弊尊王子弟大啓九
國自是以來率享國數百載則宗子之助所從來逺矣
彼有以景帝遭七國之難武帝有淮南衡山之變與夫

西晉連更八王之禍遂謂諸侯無足與同憂患者噫是
未知主父推恩之令行而姦臣乗之以代漢曹魏躡秦
暌孤之迹伺而斃焉者終在司馬也皇家發祥璿源綿
慶天枝聖子神孫繩繩翼翼相與蕃昌涵衍於百有餘
年如東平河間者不知其㡬何人也前日盖嘗有自族
屬之疏者用經術補吏矣有自武秩而更文資者矣然
嵗不過三四人其殆有才器淹茂而未有藹聞者歟如
曰益出所以近而戚者因使司牧畿郡如古諸侯王比

則又患民故未悉諳練也如曰擢方聞莊重之士使輔
焉若漢諸侯相與宋齊典籖之類則又是掣肘之說也
然則深根固蔕為不可拔者將如誰世而後可耶

　　第十二

　　問灑掃應對雖始學者之末務聖人或有取焉而禮之
有曲禮少儀也其本末隆殺大率為後進設則孰謂斯
須之頃可置此不講乎今士之游庠序者亦不謂無志
於學矣至其能缺然自視而毎以不當於禮為恨者誰

哉夫趨隅拾級張拱布武與夫怡聲下氣屑屑之細謹
初亦何預術業而術業非此殆無以資晦養則士獨何
忍自比於野哉之由戅甚之黯且以為閑習未至焉猶
有說也若乃盱衡抵掌以散木廢雁視一世之人而甚
者有弗鋤之驕色自若之矜氣至并與巍冠侈袂而出
之斯悔道也尚亦何說乎孔子曰立則見其參於前在
輿則見其倚於衡而顔子乃所願則無伐善無施勞嗚
呼至矣哉聖賢之事也二三子其亦有意於斯乎願聞

所以自勉者

　　第十三

　　問唐設租役調三法詳矣租取之田役取之身調取之
家夫役之在民也力不輸焉然後免以絹則役者其三
法之中最準者乎盖其法嵗役人二十日日當絹三尺
大率得六丈焉唐自貞觀開元用之卒致太平則國家
前日之役法盖嘗本諸此矣且民以有限之財𨽻更到
之役以積嵗之儲支方來之費一日主者按籍大則輓

運之須弊其前小則榷酤倉場之償蹷其後真若可疚
者焉於是一切弛其平居之力而使入嵗輸之泉謂為
免役則甚矣先帝惠厚元元之意無有窮已也日者聖
上纂承顧以為疇曩奉行之吏或未盡如法意而法又
不能無弊也奮然取所謂役事者付之二三材臣使揆
叙焉盖自千金之家至一廛之氓皆罷所輸入矣故雖
單丁孀户緇黄之流卿大夫之籍役之減焉者又過入
前日十之四五則沐浴膏澤歌詠隆寛其有甚於此時

者乎嘗聞之矣法張持久者一時之茍且不存焉弊起
功初者力繼之繕完毎出其後焉草茅之吏如之何其
可已也試參周漢隋唐以來有可以佽助於今者言之
勿茍

　　第十四

　　問名者公器與其未吾忘也寧取毋多而古之人至有
休影息迹絶志功名之會以與無聞焉者沉浮卒嵗寂
寥磨滅而不自以為悔是必以名為不得乎其心者矣

而吾孔孟之徒以為磨鈍振汙非名則不可故以名之
不稱於沒世為可疾以四十五十無聞焉者為不足畏
以施諸身者為存乎令聞廣譽以顯乎父母者為在乎
立身揚名然則名也果何負哉亦曰實而已矣世之學
者則不然居則曰莫我知也進則曰莫吾與也顧其實
方如不比之參辰無當之玉巵斯邈矣而尚怨人之莫
我知不吾與則亦可謂寡所自審矣吾與二三子處有
日矣必自以為名與實參宜何如也然則所謂名者亦

真可逃焉而吾將為賔耶將多取之無傷也抑亦可以
初無意而後自得也當審處以告

　　第十五

　　問黨錮之禍痛哉言乎夫以李膺范滂數子之賢而或
坐取鉗&KR0898;或相枕以死而不悔則風俗之移人至如此
也唐自太和以後掎角聲援平居蔽蝕人主之聰明以
私相建置務為不可更昜者皆其左右大臣躬自為之
甚者至號牛李一日天子南面喟然太息以為去此徒

難於河北醜虜則可勝慨哉且以為君子固無所黨乎
則昜之泰何取於拔茅以其彚征劉向何取於禹稷臯
陶之傳相汲引孔顔之交相稱譽也或曰人固不可以
無黨顧邪正如何耳使此言誠是也則為人君者將何
以識其邪正而去取之乎其試著之於篇

　　第十六

　　問全美備善不可人人而責有能有不能天之降才則
然也聖人以謂將以必不勝之任而加之有涯之衆智

則是為恕心逺而缺事多故寧曰與人不求備用才惟
其長而不寧曰吾將教玉人以追琢與夫責騏驥使捕
䑕聴鵂鶹使窺晝而為不切之左數也夫公綽之恬淡
寡欲以為滕薛大夫則迂矣張敞之剸煩理劇以為太
子之傅則躓矣龎統才任治中而窘於縣宰黄霸最優
潁川而憊於入相何則有所長者有所短也故曰四士
精一徳以事其君豈虚言哉方君相材官百吏赴事功
如不及之時其間不無所當先者是說也顧以為非折

諸吾子莫究姑試言之求合孔子所謂使人器之者

　　第十七

　　問兵者已亂非所以胎亂與所以養亂且挐亂而遂至
於喪天下也追觀前世兵制惟丘乘為完簡而有要其
後西漢則有五營騎士六郡良家子貳師樓船伏波下
瀨因事以立稱厥(當作蹶)張材官羽林期門佽飛孤兒因
稱以講才三代而下言兵者有足稽焉迨夫三國分天
下鼎峙五胡據中原力爭代北相長雄而江左更紛放

於是兵制紊矣唐因周隋之舊始制府兵方其盛時十
道置府至六百三十四悉有名號而關内二百六十有
三皆以𨽻諸衞有警則疾征汛掃為勝兵無事則持饁
從田為良農此其凛凛號有丘乘之遺意者也國初剗
夷荒類團天下精兵聚之京師而禁軍之額合一百八
十五自殿前侍衛兩司下至皇城騏驥率有所領此亦
與西漢宿兵内地無以異也異時邊防號弓箭手者皆
授以田此亦與唐隱兵於農無以異諸君試合前代之

得失以附之當今若曰兵事固大未昜質諸草茅則雖
微吾子誰不樂為此者

　　第十八

　　問山海之貨所以養人者不貲而茶之為利尤博秦漢
以前未有以茶為禮者三國時孫皓毎享韋曜許以茶
荈代酒其後謝安過陸納納待以茶果自謂我家素風
兹其椎輪與然亦未始有禁也味源寖闢羣嗜大騁故
趙賛領度支而竹木茶漆類皆有稅實始於有唐之建

中張滂使鹽鐵奏立茶稅號十分稅一實始於有唐之
貞元於是厚利始籠於縣官矣然猶陸羽著經毛文錫
綴譜温庭筠張又新裴汶之徒或纂茶録或製水經或
述顧渚至相踵於世百年已來極於嗜好略與飲食埒
者其今日乎今日第茶者取郝源為上至如日注實峰
閔坑䨇港烏龍鴈蕩顧渚雙井鴉山嶽麓天柱之産雖
雀舌鎗旗號品中勝絶不得與郝源方駕而馳也其品
制之殊則有若金挺六花葉家白王家白其色類之殊

則有若的乳白乳頭金蠟面京挺好事者徃徃抵金茶
民不逺千里此比嵗之禁所以愈宻於疇曩也日者議
臣深究厥弊一切條上乞弛去榷法以便公私語其大
較則商之宜已詳矣若乃纎悉委曲尚亦有可言者乎
二三子其考古以騐今毋忽

　　第十九

　　問先王建萬國親諸侯所以輔弼王室共守天下而為
長世無窮之慮其為法甚宻而小大之勢皆足以相維

持故曰天子萬乗諸侯千乗下至卿大夫百乗以大使
小以百使千(當作十)如身之使臂臂之運指而三代享國
最為長乆自秦罷侯置守漢魏以後相承一法藝祖革
隋唐五代藩鎮之弊並設郡邑差擇守長幾二百年安
於太平原其創業造統之意豈不以京師之於州郡譬
猶虎兕之有爪牙鴻鵠之有羽翼爪牙不銛利不足以
滅百獸羽翼不完强不足以絶千里州郡事力不充不
足以杜漸防㣲而捍倉卒之變此理勢之所必至也議

者以為承平之乆州郡之權日朘月削遂以寖輕若夫
泉幣銖兩分歸於計司尺籍伍符移𨽻於諸將丁黄保
伍外綂於使者而州郡歛袵以尸百事之責是無異於
委人以牛羊而絶其芻榖驅人於攻鬪而奪其芒刃其
為患豈止廢壊毁傷而已哉茍欲使今之州郡漸復於
古稽之前世輕重適中孰為最近夫圗治於未然觀變
於甚㣲固儒者之職也試詳言之以蔽有司之惑焉

　　第二十


　　問干謁有禁著於令甲有自來矣吏弗加廸廼者聖上憫
焉取元豐已來有司未盡推行者上自一二大臣下逮
百執事之列凡府寺臺監號為要切與夫廪廥筦𣙜之煩
拏一切申重之使毋敢不恪雖三代直道而行太古天
下為公不加此矣夫寡特之與比周靜止之與躁動一
人之身何求而不得顧上之人有以逆處其未至耳且
異時日力弊於無涯之將迎公道屈於臨時之請託者
今兹壊植謝舊宜不無其人矣異時操竿牘揄侈袂望

塵雅拜纍然乞憐者今茲削迹休影宜不無其人矣義
命之不安㢘恥之不力雖有知巧將不能善其後則吏
議怵之故也夫茍且之俗黜則僶勉服勤者奮奔競之
風弭則篤於自信者興是則名為禁之勸在其中矣是
宜學古入官者之所樂聞也諸君其試考古以驗今上
以焜燿吾君相之盛舉下使斯民知公道之有在顧不
韙歟

　　龍雲集巻二十八

