







　　欽定四庫全書

　　龍雲集巻十九

　　宋　劉弇　撰

　　書

　　代上提刑宋大夫書

　　提刑大夫閣下某曩者讀歐陽先生詩至有所謂文章
天下無雙譽伯仲人間第一流葢未嘗不掩巻嘆息曰
茲宋氏實録也歐陽先生往在翰墨軰流中視人物於

許可為尤慎一日掇筆大咤必曰文章無雙伯仲第一
是在宋氏此其為予奪重輕萬萬宜如何耶某嘗聞之
矣繇諸生起安陸矙然取天下第一不啻唾掌諸儒師
其經後學傳其道既則佐佑仁祖兩擅魁柄更鎮八州
白首將及垂四十年無一不可意者方是時厚澤被生
民盛烈爭伊周謝世之日灑落天翰時則有碑額之六
字申賁幽壤時則有挽紼之兩詩是元憲公所以休顯
赫烜於至和嘉祐之間者也嚌㗫百家沉泳道㫖决邪

說之㳺氛隄孔孟之末流成唐一書亟與班馬方駕疾
驅而其間聖君賢相之所廢舉忠臣義士之所感發元
惡大憝逸迹墜緒之所熟悉其不與世磨滅者若掲白
日爍彼蔀幽甚者發揚洪運磔尸沉泉視萬世而下軒
軒為不朽事業是常山公有功於史筆者也然則彼歐
陽先生其得所題品者耶某濩落不韻平時雖無過人
者而其商講流畧在縉紳士大夫間實不多愧竊嘗謂
君子之於是人也慕之誠深則思之誠至思之誠至則

期之誠逺葢幸而出乎是人之時相與比肩接軫使見
聞熟者上也不幸是人之不可見猶得生乎其里閭從
故老諏訪於以薰染揉習者其次也其亦幸而得見其
身後之子孫以觀其箕裘之能世清白之更遺者又其
次也其亦不幸而三者俱不可得然後有一言焉曰無
可奈何斯最下矣此不亦思之誠至則期之誠逺者耶
伏惟閣下凛乎其標規卓乎其事功日者以天子成命
出憲江外車轍所至多所平反大斾爰指官聯肅清而

内心之所和裕禮好之所稠縟類皆有逺大畦畛其於
宋氏子孫真可謂無負者矣而某於此時適得與下執
事俱出按臨之下此誠若天賜閣下以償某曩所欲見
而不得見者也伏自去歳以來凡三拜後塵歛板隨衆
退則就事初不敢以片言自列若是者豈有他哉徒以
為迹未稔熟不若姑置則亦宜有可繼之他日也今者
屬閣下被命還朝行且有日矣某雖欲退自却縮含糊
緘黙與故嵗無異尚可得耶伏望閣下拔而進之回以

眄睞賜之咳唾使思之誠至而期之誠逺者有得於邂
逅之今日則某雖不及親見元憲常山二公之所為不
猶愈於腐唇哆口孜孜仡仡拾其遺又(又疑作文)而嘆咤不
已者耶惟閣下擇所以進退之者某再拜

　　代上郭招討書

　　招討閣下某聞天下之功業至變而後見則適然之效
衆人與有焉然必欲經久持逺與古今為先後傳不朽
而垂無窮則其間必有大過乎人者得之衆人葢不與

也今夫敵國之患不生於方外則勇者思鬬而憤力之
不得逞無隙之可投無巇之可抵則辯者思奮而恥說
之不見售以至夸者死勢誕者死權而掛功宿名之士
雖没齒折手而不自以為悔者彼非徒以身自累而已
凡以為無窮計也幸而一遂其願望則其餘波之所及
僅足以閱其一身未能㡬何而旋與異物俱化以至衰
微委弊無以異乎嗃之出管吷之過劍可聞而不可執
(一作得久)直忽然而已矣此其故何耶則其所志者卑所趣

者下所培擁者不固所積累者不厚故也以某之愚嘗
觀前世號為名將出萬有(京本作死)一生之計從事於窮荒
絶徼之外與夷狄爭一旦命而戰必勝攻必取者類皆
有人焉然自非有以大過乎人者史所不載而後世之
所弗道也若衛青霍去病之於匈奴常惠傅介子馮奉
世之於西域竇憲之勒燕然馬援之平南徼至於張騫
蘇武班超之徒往往老身於不毛之地而唐之李靖李
勣其功業亦累累以見此數子者歴世逺矣當其遺澤

餘烈未熄之時盛至於尊中國久至於傳後世俗之被
其風流者尚多慷慨想見其為人況見見聞聞者乎此
其故何耶則其所志者廣所趣者逺所培擁者固所積
累者厚故也伏惟閣下駿功偉烈久矣夫其為天子之
所注意而士民之所屬望也前此南㓂之叛不幸守臣
失利至使區區遺餘之虜掉弄吾民於掌股之上上方
軫憂旰食圖任將帥之臣而閣下實董其事而某於此
時謬當上官之所奬借使得備奔走於庇庥之下而區

區之誠實無以自獻竊惟古之名將其功烈炳煥著
見而不可掩者類皆本之以不倦之勤而至誠之守必
斷之明惟所用之而已故某亦欲閣下勉焉夫羣數萬
之衆使謦欬指顧莫不承聽坐作進退莫不承順以至
卒伍蒐練而以敵則無前器械完宻而以攻則必克帷
幄之籌有所必運而樽爼之衝有所必折者皆閣下素
所講聞而獨得於心者也若某者何足以知之惟其大
功既集之後播之聲詩勒之金石使數子之美復見於

今日而其遺風餘韻與所謂傳不朽而垂無窮者並騖
而莫知其孰為先後則某雖不肖庶㡬猶能為閣下賀
也故於是行也姑道其畧以獻

　　代上知府王觀文書

　　某嘗謂物固有同用而殊功者勢是也千鈞之重方舟
託焉而浮坳堂之芥失之寸水則膠騏驥取道一日千
里而附尾之䖟與之輙至走坂之車奔濤之艦百夫從
後挻之必郤步而後止矢之激於風而加迅也圓石之

轉千仞而亟下也利劍之入敏手而不留行也無非勢
者下至於槍枋决起疾馳却壓之勢(一作變)與夫蛣蜣之
轉丸水母之附著(二本作鰕)鼉蛟之&KR0008;蚭猿狙之跳梁(一作奮擲)
乎崖澗之間亦皆乘所謂勢則又況於人乎方士隱約
時非能自達乎世也要必有一二而為之地者始可以
為無負披諸雛鷇傅以羽翮拔自緇湼滌之清漪下取
文木之殫殘更增鈆黄之新飾然後出感慨而就功業
亦皆勢也(京本自此以下文不同題作上陳運使子先今附巻末)閣下以道徳儀

當世以器業聞望簡天子之所知銛鋒一推黠羌委命
靈旗直指舊壤斯闢雖古所謂大丈夫者又何以加此
而頃者更以翩然之一麾出控要地言焉而重丘山動
焉而端表的此其勢宜有萬倍常人之所附焉而不可
得者而某也方以局局之小材得邑窮陋智促而數殫
跡畸而彌晦於此且半周矣而名稱不足以撼當塗之
聰重念方是時移眄睞而加愍憐者舍閣下其誰乎伏
惟閣下推及物之私回陽春之照當遺謦餘欬之際借之

片言之助使朴陋魯固久幽不振之迹輙得效其區區
而時出補報僅免瘝曠以趨夫建立成就則頂踵之賜
正在今日也韓子有言曰伯樂一顧馬價十倍閣下其
亦忍使之不售乎

　　代上鍾離朝儀書

　　某日者與二客處一客見語曰吾聞某人方今渾深雅
粹人也葢有道君子者也來臨是邦吏無間踈戚付之
事惟其稱大者推挽振拔小者亦奬引之不廢不限閥

閱寒素惟其材迎眄者知榮負意者茹慙是必不俟咻
沮而陰有以權其低昻輕重者子三年於茲矣居職不
為不久更事不為不衆今者迹踆於衆人效削於厥初
而居日之多不愈於去日之速也奈何且公弗録子耶
將子竟不足録也盍一干乎公庸何傷又一客曰干之
似矣而客未嘗聞里婦之說也里有兩婦與其姑處大
婦母家故靳比為婦雅不喜飾少婦則塗黄約黛濶眉
高鬟揄吳綾之袪曳文綃之裳無時而非飾也一日其

姑持百金之璫與文瑰之翹擇所與者已而卒授大婦
問者曰翹璫為欲飾也奈何不授少婦而授大婦姑曰
不然夫器數御則新入故完就弊且多道墮而少婦則
跕跕焉過(一作志)乎飾至日夸其鄰而恐不得當(京本有其字)
嫵媚也其於翹璫殆矣彼大婦靳且不喜飾靳則之兩
物吾家可長有也不喜飾則故弊不得而乘焉此其過
少婦逺矣故吾以為授之者宜莫大婦若也今公之意
似未可期也子卒然耀其說不為少婦者㡬希矣已說

雖工即無自入焉　(作意)是適所以為大婦資也某聞二
客之說始則駭中則惑徐思之恱然得其所自解者若
壞雲之决馳飇蟄户之發振(一作翔)霆也以謂由前客之
說則彼利蹠㨗徑者每先焉尚須爾耶由後客之說是
廢人事任天時不稼而求穫者也顧以二客之說皆不可
廢則某於此姑取其必不得已者試為閣下言焉庶必
有合也古所謂徒勞吏者於今果何等流耶非郡録參
則縣丞簿也一行就事隨即踸踔使終身長不離故處

則士無慮悉解組引去矣彼必有須少進者焉譬猶渇
者問津知不能悉飲要必一勺然後為快此其所以類
欲求為人知也然上之人朝舉一人焉不吾疑夕舉一
人焉不吾怠(京本作惑)則豈非亦以公議誠在故耶某不幸
系緒衰落與時濶踈卑飛窮海惟力是視嵗月侵尋坐
周三歴雖無效驗間自發耀(京本作輝)然亦天幸少所負堕
今茲代者在道無㡬罷去矣直為此𤨏𤨏定何時已耶
茲乃閣下矜憐涵貸動心疚懷發宿滯而振久淹之時

也葢初官之保任也法當用三人而其二人則某前此
既得之矣一人則莫有出力者焉傳曰行百里者半九十
言末路之難也小既有之大亦宜然且天未欲使成就
耶萬一無可言者脫若成就之是閣下用一人力完二
人惠而與某三人者卒皆有補也顧不偉與咸莖韶濩之
奏也必鳴鼉而後為備樂琱輿錯衡之載也必文輈而
後為備器丹雘晚施而繪畫之功畢砥礪末加而鑪錘
之巧進至於孤笛逸發非後出之商聲則無自而諧韻

何則始之所緩終之所急故也伏望閣下推與人不求
備之汎愛而使晩節一介之初仕因得與受賜者俱出
門下而圖補報焉則趙賈之牛鐸他日或可以厠樂懸
而區區敗鼓之皮未必不如丹砂赤箭之有益乎醫師之
門也某之辭具是矣惟閣下賜特逹焉幸甚

　　上運判彭察院書

　　竊以謂於此有人焉始以驚世之學推文章選鋒取天
下第一若未始用力焉而中間荐更事為纔十餘稔已

能脫去馵羈犖犖有嚮乎建立成就天子試以為材士
大夫望以為當世之傑人入踐師席學者發蔀幽白日
而青天進擢臺憲回邪脅肩至無所投足而後已既而
剖漕符出當一道之寄凡兵食之足否輿賦之耗登物
之所利疚民之所疾苦與夫茍弊之所未盡掃去豐澤
長利之所未盡講修以至姦萌貪蘖在所斥攘搏擊而
不置者皆得列而言焉雖未能盡充其志可不謂大丈
夫者乎於此又有人焉學不加博業不益進屢奮而更

却愈出而滋躓而是人也獨知有志乎古人所謂决非
偶然者行年三十類得一第僅殊不職之平民而筮仕
之始僻在海濵然自聖人之經百家史氏與夫翰林子
墨之文章粗而考之已而自知其所庶㡬則又思得有
以大慰吾望者試往因焉以質其私心之是非忘其力
之不足也此兩人者以勢則不侔以賢與智則不逮以
所學則彼廣博而此狹陋貴賤之殊絶而不抗也器業
之相倍而不埒也閣下以為如何夫必將使閭巷妄愚

人無所豫知者試往窺其疑似亦不過曰遼乎其畛域
邈乎其先後尚何敢接足迹於一堂之上交謦欬於聲
容之間者乎此正閣下與某今日之勢也某患無他長
器不周物方冠歲時已知誦讀閣下禮部程文矣潛揣
黙熟求之雖久而不忘其後遊京師則聞閣下方以詩
說見知於王舒王而後又得太學所講昜義數千百言
由是知閣下愈為當世之所宗師而某也竊亦自謂區
區之迹獨何有(一作負)而翳諸冥冥之中耶將久而披耶

今者天與之幸屬閣下按察於此宜若可進矣獨以數
說者為累而恐不得當其意焉則出抱逡廵懼駭之惑
退又不忍自卒於無所聞知之地即以自解曰以勢邪
賢王猶或忘之則賢士大夫宜亦不外乎是以賢與智
邪不才者固才之所容受人之學也有能有不能則狹
陋固亦廣博者之所不廢貴賤雖有常分亦有時而相
上下焉器業雖有必至之㑹亦有時而相資助焉吾何
輙自屏絶反獨後於衆人乎於是書成而疑釋齋且沐

而誠意備振衣整冠而不知其喜怒(京本無此字)之忽集也
伏望閣下不以社(當有櫟字)臃腫而用匠石之弗顧躍金不
祥而先大冶之棄捐則某雖不肖其剛頑之質異時或
可備鑪錘加砥磨而百年之斷木又烏知不得與所謂
輪囷拳局者仵而進邪惟閣下憐焉

　　上運判林積書

　　往年閣下為縣於安成而某尚幼得以桑梓之民與邑
之多士就學黌舍中時閣下於紛紜簿領之餘事無巨

細一切撥剸敏若運肘而獨以其暇日躊躇遷延相與
諸生投足於弦誦之地曠日持久無憚煩不得已之勢
以至講授有師法勸沮有美意其謦欬指顧足以移人
之善心而合境之内崛起而儒衣冠者至不可勝計士
於此時往往知所矜式奮其自强獨立之勇力趨髙眀
所以效區區之誠而慰閣下平日教率敦奬之意者甚
備雖若某之不肖力有所不及猶不敢不勉以圖報稱
之萬一則其他葢可知矣其後閣下荐更外補聲勢烜

赫所至率以能名聞而某也適迫於進取鄉書輙應隨
觸報罷行年僅四十堂上有垂白之雙親勢不得一日
忽去其側則不免下從一介之細民旁午於閭巷阡陌
之間以私自便其養差池嵗月浸失故步而夙昔膚寸
學皆凋喪於良心銷鑠之餘卒乎無所庶㡬而嘗所授
教於左右者宜若有所負矣前日伏承閣下以術業閎
博徳望隆重為天子大臣之所柬拔及來江西按察十
州之民凡事為有所未設施利害有所未興革老姦宿黠

在所糾逖而未盡廢去公廉朴茂在所推致而未盡振
起與夫金錢粟帛倉庾府庫舟車漕挽之勞逸在所措
置而未盡詳悉者皆得以熟慮而審行之以某之愚徐
窺閣下之所為定有萬倍昔日之安成者矣於斯時也
士無智鄙皆踴躍淬濯奔走下風而某方且以蹤跡晻
曖出於久幽不奮之後未始有一時請見之階則其心
亦不能無少懸懸也今者閣下按視於此念不見邪則
終身嬰無所聞知之戚將有所見邪則進抱逡廵惶駭

之惑二者皆所不免則寧去戚而就惑然未知孰是惟
閣下推奬物之私際之以陽春之和使勾萌角觡咸知
生意條逹乎腐株瘠壤之間薰太和而濡膏澤則雖某
之區區又烏知不得與所謂輪囷拳局者仵而進耶













　　龍雲集巻十九

