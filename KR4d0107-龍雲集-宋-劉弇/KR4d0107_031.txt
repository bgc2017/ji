







　　欽定四庫全書

　　龍雲集巻三十一

　　宋　劉弇　撰

　　墓誌銘上(墓表附)

　　髙士何君墓誌銘

　　上嗣位之始詔中外得言事未㡬四方章輸登聞日以
百數天子仁聖幸加惠臣庶諸誕謾亡益於治體報罷
貸弗按而其間剴切世務赫然號能建明者録用如治

平四年詔書是時以言起徒步自太學生何大正始大
正自言始吾毁齒而齓吾父不轉之南畆而坐之門側
之塾期我學也及束髪而弁也夕去吾孺子而朝伍之
成人期我躬行也遺我如此與財孰多又曰方吾父棄
養惟不肖嗣人不克立不能侈大窀穸事使親客淺土
萬死不償責今者南歸幸䝉天子厚恩遷奉適其時冝
得銘播幽用追補前儉陋失先生始嘗腆遇我且有文
敢以謁弇曰是則我不可以不銘君諱受字持謙姓何

氏世居陳留太平興國中有出為韶之仁化令卒官因
家焉者於君為四代祖王大父諱世隆王父諱選考諱
真江嶺間俗神地理而王父善讀青囊書間語術家曰
試為我求靈澗福岑益光大吾後者不議費術家曰有
是在南安之横浦驗如言卒徙居之故君遂為南安人
自仁化後三世不仕而君好學略通大義不類他隠者
借髙士名以文撼有司一不契投筆硯絶口不言進取
少時侃侃自將孝行髙里中族姻有弗槩於理必引以

歸正雅不治産然喜施雖隠約斥財振人益力笑未嘗
壊顔人有干非其意不為動間讀莊周書曰快人何恨
(疑作限)吾送老資也晩嗜泉石推知勝處幅巾芒屩勇徃
不疑里中嵗時擊羊豕上冢坐社衆得君乃歡雖雞黍
為具或閣匕筯須君至乃舉而君亦悠然徑赴未始失
意一人太夫人年九十尚無恙君於是六十有四矣白
髪婆娑奉㫖甘契節適親亦對之歡然有壯子孫愧弗
及者内外艱㡬滅性更外除柴甚猶不御酒肉人以為

難元豐四年十月疾終於家夀七十有六娶楊氏再娶
劉氏皆前君終四男子如珪如璋敏求大正大正賜進
士出身宿州司理參軍初大正游太學無來資敏求曰
無苦吾繪事當可辦因俱留京師十六年竟就其第女
子四人皆已適孫男二人曽孫二人建中靖國元年二
月二十九日辛酉舉劉夫人合塟君於大庾縣玉池之
原君長於大小篆傳神山水得意處自成一家嘗評李
斯陽氷篆如嚴諸侯助祭凛凛不見跛倚見閻立本凌

烟功臣像王維輞川圗曰元子去世誰復識常山蛇形
盖以自况云何氏系出武王子叔虞其後十一世曰萬
食采於韓春秋傳所謂邘晉應韓者也秦并韓子孫散
處陳楚間習訛音謂韓為何故有何氏銘曰

　　噫新居清束秀儲固䕶而發舒噫若徳有蔚其特衍
施而厖碩斯祉斯隤覃我昆來其尚多乎哉

　　居士王君墓誌銘

　　紹聖三年夏五月二十九日居士王君以疾終於其家

之正寢既卒哭矣其孤廷彦書謂弇曰天以釁禍酷吾
家諸孤置弗譴而鍾吾考吾人雖相與抽摧殞冺顧萬
萬無益逝者獨求世之名能文者誌銘墓傍尚禆信且
有攷此其為終天慰何限敢狀以告弇於王氏實元豐
同年進士又嘗獲拜居士君則所以欵識之是無昜我
者維太原之王系自仙人子晉其後顯者間出有以户
部侍郎終郭周時曰朴者於君為五世祖宋有天下侍
郎之支子始徙江西之廬陵遂為廬陵人君諱九疇字

建中曽大父諫大父邈考堯逮君四世不仕而君尤以
隠徳髙鄉閭方尚少資警敏已如成人加壯而端毅沉
黙雅不喜設飾平居退然若不預事及事至求辨揣機
括立發取無負類智數者而不恃也事親以孝聞母夫
人屬疾彌年醫藥護視未嘗輙去左右至廢寢與食迄
其終無少衰者皇考之䘮會君在道及訃聞一慟㡬絶
其後嘗以為終身之戚時號慕隣里為之感動先是朝
士恩他姓子以後已者加長矣晩更得子則寖欲奪愛

斥之取謀於君君曰恩之誠若妨嫡正使不為嫡妨則
是子去將焉適奈何忽欲為忍人事耶朝士愧而止聞
者義之嘗浮洞庭會天暴風人有以舟墊湖波中丐援
溺聲甚力更數舟皆奪氣&KR0787;眙自脫引去獨君奚(疑)危
赴急視飜濤若平地或止之曰俱死無益君曰使我援
彼而死亦命也賴以獲免者數人其仁心類如此始君
頗亦有志書史間晩為生事奪去緒業不卒而一時交
游皆君子長者遂以問學啓訓諸子至躬自督約嘗曰

吾其斥大門閭須吾兒車蓋容入耳他非所冀也自宣
義登第君益得自放家事一以委能子時時從釋老之
髙躅者遺累捐縛等夷死生要使身世無毫髪恨急人
之病如救災灼里之爭辨者不以干吏而以不得直於
君為慊初君不嗜酒然客嘗滿門人人皆得其歡嗟夫
雖古所謂仕焉而已歸教其鄉里者亦無以加此夀七
十有五娶蕭氏子男三人曰廷堅曰廷彦宣義郎知江
州湖口縣事曰廷老有文學累薦舉女二人適吕仲元孫

慎徽孫男七人孫女二人皆幼以十二月庚申葬於儒
行鄉仙桂里三合之原銘曰

　　前乎此流澤則長後乎此益闡以光有攷者徳而斯允
斯臧弈奕新阡既協吉良有徴者是為王姓妥安之藏

　　劉伯景墓誌銘

　　伯景别余之一年補賀州冨川尉又二年而訃至豫章
余哭之如古所謂哭朋友(京本有者字)最後得其臨終數百
言曰吾疾勢憒憒冀少日有瘳而自頃來殆不可力青

衫黄墟此自吾分不可(京本作决不)復作兒女悲(京本作態)但生
平百不一究吾藴萬不一償吾志後當有為我不平於
造物者必徴信筆使我沒齒無滯懟淹恚將非子耶嗟
夫君之寄聲我其有以也夫是則前期裒次論列附銘
左方宜無愧君姓劉氏諱戩字伯景吉州之安成人曽
祖義緫祖文爽考俊皆業儒盖不仕者數世而至君考
益以時譽髙諸劉晩復不偶既而語兒曰得志固不在
吾兒乎無為乆憊場屋即盡取其所藏書數千巻遺君

使讀君以七嵗聨其父詩亟有忠孝語聞者咨尚號里
中竒童及就塾經目成誦日數千餘言至攙旁兒書孰
之示有餘敏壯嵗諸書盖無所不讀能不違(京本作茍)於去
取始讀前漢書萬石君傳慨然撫袠曰真得師矣至汲
黯則曰與人意闇同他日視舎壁攬筆大染曰萬石君
是吾師也汲長孺豈欺我哉時以為名言性樂昜不事
詭激甘膬非出自其已不以饌親丁内外艱柴甚㡬至
滅性嵗時典(京本作展)祀悲哽若新有䘮者雅不喜治生視

貫粒空匱裕如也與人交初時微泛會不可意决不復
噂噂相取附客至一室蕭然焚香酌醴取適而已曰吾
敢以樂慆憂乎閭里慶弔夙而(二字京本作必)先曰雖微我人
其忽諸先是里豪有伯仲議暌居知君有信義相與持
籍從决之隂約君曰誠使我得善壤願效竒貨君笑謂
曰子欲以是疚我耶卒謝絶言者愧歎以䇿試禮部第
元豐末進士特奏名釋褐假承務郎初君弱冠旅貢士
遊京師一時士大夫爭傾盖推轂期以膴仕而施厚得

嗇將肆復躓者迨三紀晩收(京本作取)一官而君白首矣及
之官冨川事巨細悉力審處遇煩拏立辦無留敏有弗
便徐為剖决引誠忼慨言毅質仁大吏以此多之疾之
日太守鄧侯飛書官舎問狀所以勞良苦勉醫藥甚至
語家人曰侯誠惻我無量但屬不應得此疾雖革永訣
語尚可料理復索紙作書僅成擲筆而終鄧侯得之愕
且痛(京本作慟)曰天奈何奪我佳吏乎年五十七諸孤䕶君
䘮歸塟順安鄉厚山新塘之原娶王氏前君謝世再娶

黄氏子男五人公度公量公肅公偁公顯今為名進士
女二人適進士歐陽燮許世延孫男三人大受大成大
順孫女六人尚少有(京本有詩賦字)文集三十巻號無聞集藏
於家始君無恙時有仙女來自臨賀自謂陳仙嬌仙當
下時不復形聲數漫粉壁畫字書自見作詩遺人多禍
福意初雖隠後畧無不驗者嘗從丐詩得四十字有青
天盖逺山黄河流白水語人皆賀君得吉贈君既疾始
怪(京本作悟)其語曰青天盖逺山千里歸塟象也白水於文

為泉合上黄字為黄泉死徴也嘻陳仙命之矣尚何逃
乎已而果然又貢士劉瑗君髫年時里中友也有斷金
契君補富川而未赴也一夕夢與劉方轡從以輜車若
取道之官者他日以語劉劉戯應君曰復使曳方袍從
君後乎夢不閱嵗而君終君終之一月而劉死矣其精
神(京本作誠)所契如此君别余以元豐八年七月之十日終
以元祐三年十月之十四日塟以明年十二月之十六
日云銘曰


　　材則長得胡嗇南圗收西崦廹誰執咎莽難測厚山陽
厝真宅厥有子可無戚

　　鄧夫人墓誌銘

　　有懿行女子從其夫之官元祐八年二月二十有一日
以疾暴終於莆陽司理參軍之官舎者曰鄧夫人世為
南劒州沙縣著姓父&KR2711;有隠徳母曹氏姜氏而夫人則
曹出也生二十有五歸同郡陳君仝始夫人少時子之
者裕於為親及歸陳宗婦之者安於為舅姑而夫若子

初若不計其慈順既而亹然有聞則中外族姻至有力
循疾放而弗逮者資淑柔靚莊所以督約其身甚備平
居無隋容不妄笑語不以家有無累其夫然夫亦以此
取辦其加於人一等毎如此謂陳氏斥大方未艾而奪
之年使不克遂其志之思以殁天之戾乎人其亟哉夀
三十有一二女子於是莆陽君謂弇曰嵗十有二月十
一日甲寅於辰則良得故鄉之北阡於兆則吉圗吾妻
之窀穸於是法宜得誌敢以諉子嗟夫弇陳執也義不

得黙是則誌夫人且詞以哀之無若我者詞曰

　　夫何天之不淑若人兮禍忽&KR1868;乎福先變索綯以樛蔓
兮一瞬冺其百年揜蛾眉之脩嫮兮閟鬒髪之連姢痛
未朝而晞露兮奄先秋而摧蘭佩璆然如鏘鳴兮衣霞
帔而馺舉蹇淹留乎下泉兮曽不以夫子之故神濯濯
而長蛻兮形膠膠而弗寤愀繐帷之寂羃兮邈生平之
笑語邁幽宫兮莽不追睇龍津兮還翼(疑作翣)資羌敦吉
兮寓恫悲鋪懿鑠兮視吾辭


　　歐陽文叟墓誌銘

　　弇紹聖丁丑舟而北也文叟疾良已過之訣語弇曰老
不貸我脾腎舛且弱間得上浮中乾之痾在法茲謂土
不勝水肥醲甘膬仇敵我而燥石腐梗以劑名者反若
子弟之左右侍也凝泣焚煎磣胃㦸腸又數得醜夢决
不久客人世且脩短自吾分獨平生隨手磨滅念之令
人不置片石掲幽知我且文則子在他日誠不能無萬
一冀弇驚謂曰無苦君㑹當有健時奈何驟作不祥語

是冬疾復作明年六月乙酉果不起其孤自廬陵走一
介以書來京師請銘曰茲吾父志丈人謂何於是為攷
次致政蕭侯元卿所為狀泣且叙曰君姓歐陽諱通文
叟其字也世居吉州之廬陵為右姓曽祖諱夀祖諱鵬
考諱居簡皆不仕君開爽樂昜少時炳炳類夙成者就
塾日課書千言塾中兒皆出其下生九年而孤逮事皇
考而弗得則取其尤篤者孝其母夫人弟其兄監簿君
又二十年而長其家復取竭於其母兄為未己者友其

弟慈其諸㓜於是閭里翕然難君所為既稱慕之則間
又愧其不及熙寧中天子黜浮靡始詔取士本經術異
時廬陵應書㡬三千人雖盡斥故習然猶窘成説場屋
成筭莫適主而君獨晏然類無事者一出輙上列聲譽
益籍甚明年禮部報罷歸則盡出家所藏書千餘巻羅
諸庭曰是豈不足娯老何至從少年計校後先掠場屋
美耶即又與其配(京本作妻)約曰嵗時祭享我則不可使菲
不繼伏臘醫藥男若女婚嫁凡若干中外親戚慶弔問

遺凡若干費則有程矣餘悉付饔奴使我得盡意賔客
無留為也居喜客雖出天性至不可得而親塹限崖設
不少貶降以是門無雜賔所與遊皆一時士大夫晩度
舎西南地築愚堂居之自號逸翁時時杖屨還徃賦詩
壺奕撥置世故取自放盃酒間户外過(京本有從字)客絡繹
不厭也其逹如此今夫利徒風舶雨轊逐什一乾沒走
貪死貨長年無須臾閒愚也孰與深居嗇出泰而家者
仕宦者卒然相遭必顰呻更弔唁縛羈靮繩墨食不及

(一作或不)下咽投老決去就反不忍以蒼皤昜朱紫惑也孰
與食先疇無愧色者之二人者固得矣而胥失也文叟
生不為(京本無此字)世用間取則多固失矣而獨得也嗟夫
此其為無負歟夀五十有九明年冬十一月乙酉塟君
儒行鄉潯源龍坡塪娶劉氏男子三人曰伯虎則請銘
者也舉進士有文學曰叔豹曰仲熊尚㓜女子二人長
適南安軍司法參軍蕭世礪次許嫁王氏未行文集十
五巻藏於家初君之隠也今給事中范公鏜過其家留

詩道舊繼而作者甚衆通守徐君常校理盛君次仲皆
以文髙君行而又嘗記愚堂者弇也銘曰

　　涇吞渭滌如命何惟其自視不媕娿闒茸暢轂珮玉瑳
哲謀肅乂辱詆訶從古已然尚胡嗟烏黔鵠白寄一呵
塞竇收影六籍哦其孰榮盛孰坎軻末年齎志在澗阿
以此昜彼得孰多嗟吾文叟嶷且和夀弗克究理則那
惟名與實不滅磨視吾銘詩尚無訛

　　蕭孝廉墓表


　　熈寧四年夏四月丙子有宋篤行君子蕭君以疾終身
是嵗冬十月甲寅得縣之儒行鄉留陂原以𦵏而後二
十有二年壬申之六月其孤公厰之游劉弇實表其墓
君諱汝為字叔展吉州廬陵人警敏莊裕子親弟長慈
下而睦疎已自其兒時有聞而加長則寖以文學見稱
於伯父御史公毎曰是兒必張蕭宗君讀書取大體不
謭謭窘章句喜讀西漢書會得意巻彌日不去手為文
若隂與筆計語千百抽楮立就奔壯卓詭初不自收束

徐則宿理蓋矗如也刳方揉圎略不露斧鋸㾗跡其工
如是於是人謂君方將芻飛黄騁長道脫驂解服蹂蹴
燕越取萬里寄一躍中意弗蹶其在此曽不中道而適
得蹶焉則咈哉天其不卒於畀材而戾之亟奪之果也
先是歐陽文忠公過七里院得君所為記龕壁間者讀
數四不釋曰筆助(疑)髙古作者正如是矣其題四明奉
化之浮屠壁也至謂短綸不釣深弱弓不中逺張賦科
蒐廊廟材疎矣丞相荆國王公時為縣於鄞一見以為

得當世利疚意君於詞賦絶人逺甚然居常薄之異時
廬陵號天下士區應書者紛以千數有司幕處操鑿枘
契圎方索來者氣君坐囂讙中題經目無巨細即一揮
有司輙稱善以故連三冠多士廬陵至今號青錢解元
以方張文成云君貌瑰整望之嶷然若不可親人相與
處乆益不忍釋去雅疎財(京本作賂)所至不計貲寡多應手
一空雖大觳弗靳也急人危難若出自其已士從學嘗
數百人悉得其所欲晩益&KR1132;嵼間語人曰古所謂正可

坐之丘壑中者非我謂耶舎旁近有溪因命曰潛溪即
卜築其上自謂潛室琴書杖屨自副若無預茲世者熙
寧初天子起有道士逸田野間者衆謂君曰盍應諸即
件名舉君孝㢘郡守以聞而君死矣享年四十有九娶
楊氏三男子公望公球公厰四女子皆配仕族有集三
十餘巻藏於家蕭氏故長沙人廣順中有以馬氏亂徙
居江西之廬陵自諱儼者始於君為逺祖至六世諱定
基者始起家為材御史與君皆出自曽大父諱渙而諱

良輔故贈尚書工部員外郎者於君為大父諱化基故
䖍州贑縣主簿者於君為考自君以學行髙鄉閭蕭氏
世益大成材者相踵云余哀君以彼其身卒侘傺不遇
以死也於是系以辭曰

　　謂獨君嗇兮羌孰得而材之謂獨君侈兮胡反脩齡以
促期眇莽𡨕黙兮孰職孰尸曽不懟夫造物兮彼死生
亦奚以議為嗟嗟孝㢘兮有赫厥輝般考彚以宅粹兮
噤不得施世故飄驟兮放乎一歸顧有以遺其嗣人兮

敻煜爚以葳蕤得未為䞉兮失非所羸播辭隧陽兮是
毋可悲






　　龍雲集巻三十一

