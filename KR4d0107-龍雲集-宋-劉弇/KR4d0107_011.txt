







　　欽定四庫全書

　　龍雲集巻十一

　　宋　劉弇　撰

　　表

　　代陳度支楚州謝上表二首

　　皇帝表

　　臣某言(云云)奉使章瀕百謫自甘扵中斥殿邦淮右一
麾尚沐扵餘榮釁積誅稽感深涕泫伏念臣起家蟲篆

仰禄斗筲粗安風雨之鷄鳴耻曳泥塗之龜尾夤縁
盛際冒昧亨途熙寧偶備於按臨永裕繼終於驅策
然猶貪報不已為謀果踈謂僚執之間勢亦不無於分
契而司存所繫法或容有於申陳不虞朋比之嫌卒撓
簡書之畏横干國憲煩速人言敢謂尚録其十數年之
勞姑付以二千石之任畀之符鑰開以洗湔此葢伏遇
皇帝陛下堯煦性仁湯存物恕微譴薄責以寛謬誤
逺覽博照以盡幽㣲知臣本心非它冀臣後效有補臣

敢不載惕舜幽之黜亟圖漢最之聞究竟朱愚布宣寛
大雖人情各言其子不過愛之使生况禄養尚逮於親
其為得也孰厚乃情報稱九隕猶輕臣無任

　　太皇太后表

　　臣某言(云云)漙慱天慈初不遺於覆露翾飛物品曾未
忍扵棄捐式寛明刑仍付劇郡捫膺知幸雪泣無從伏
念臣吳㑹寒宗丘門末學昭代一命纔比衆人白頭雙
親惟仰寸禄一昨裕陵已事章滸分臺止存自信之

朴忠弗計他時之咎譴果縁繆舉難逭煩言分當司敗
之拘何有剖符之覬而况山陽故治淮浦名區生齒實
繁賦輿惟錯闤闠牣魚鹽之積湖陂輸秔稻之饒足奉
安輿以息疲力兹葢伏遇太皇太后陛下揆材主箔
軫物納隍徳邁無疆道存善貸體尚寛之典以作辟開
自新之路以期人夫何生成亦使沾被臣敢不激昻後
效懲創昨非惠綏編齊布諭條詔疲馬伏櫪未忘鞭䇿
之加涸鮒問津姑丐斗升之活永言補報誓極糜捐臣

無任

　　代賀平鬼章表二首

　　皇帝表

　　臣某言伏覩進奏院報狀稱熈河經略司八月十九日
洮西安撫种誼等領兵禽獲西蕃大首領鬼章文武百
僚拜表稱賀者戎索偏隅金行絶氣舊惟函覆解網曾
恃於湯寛晚乃陸梁搖蠆猥先(京本作同)於邾小廟堂凑前
箸之略疆塲起屬鞬之思待之盡則(一作者)責之宜詳恩

所加者義所當制理難置於度外虜自墮吾計中枚士
箝馬(京本作㧞士差馬)以𢷬空虚鍜戈礪刃以乘囂怠(一作墯)紛
鵝鸛而成列舞轒輼而佐攻豈止搴歙侯之旗更甚蹈
烏丸之壘巢傾族帳頸係酋渠懽動㨗書快稱武弁(中
謝)恭以皇帝陛下廣文遹駿纂禹圖洪體乾坤開闔
以運機緘盡日月照臨以啟封畧悦使而民忘其死徳
至則威行如流視夷狄猶蟁蝱何有越其志者謂威武
象震曜不得已而用之抜士於賁諸(印本作賁育)之倫命將

以方虎之事敵歸指顧筭若(一作入)神明蠢兹國紀之自
干至是刑書之就正羈致北闕已陳頡利之生俘廓清
西氛不復蚩尤之迷霧臣逺守郡印不獲稱慶闕庭臣
無任

　　太皇太后表

　　臣某(云云同前)天生四夷難化以善武有七徳誰能去
兵曾何附塞之遺羶頃有窺洮之小黠種纔喙息地則
彈丸謂蟻穴可以潰堤而螳臂方將拒轍脣齒外援當

宁軫宵旰之憂蠆噬近邊乘障怵風塵之警乃眷西顧
惟懷永圖兵十則圍人百其勇搴撓雲之樓櫓傳起土
之距闉纍然兇酋如虎入柙藐是餘醜同梟覆巢鎻之
琅當係以徽纆方四喧於虜獲舉一快於人聞恭以
太皇太后陛下聖性右慈治功宅厚文武講修於積日
正朔加被乎逺夷謂其幽間僻陋之難懷所以慰薦撫
循者甚備三驅之前禽偶失兩端之首鼠輙窮雖枯荄
自絶于天不資雨露使封豕無害於物何事罦罿累載

逋誅一朝殄㓕迅如馳飈之隕霜葉赫若烈火之燎鴻
毛諸蠻望風而景從它𦍑破膽而鳥徙無勞廣利繼出
大宛之西將見呼韓别欵五原之下臣獲盛烈第切歡
悰臣無任

　　代江西轉運副使謝上表二首

　　皇帝表

　　臣某言伏奉告命差權發遣江南西路轉運副使已於
某月日到任訖輸將黽俛初乏他勞恩寵叨逾就徙隣

部薄深知懼跼蹐靡容(中謝)伏念臣諸生起家孤宧陳
力續鳬截鶴非其性命者弗為刻舟守株徒以朴專而
自信省闥昨塵於備數郡章繼遂於請行毫社一麾句
吳再稔謂殿黜偶逃為已幸而刺舉承乏亦何功况復
星軺仍在江介接境舊俗尚驚鷄犬之相聞問津故家
益喜枌榆之在目聲情已過人食殆浮此蓋皇帝陛
下平均邇遐崇長寛大使愚民皆諭上徳知前世尤重
外官越自衆人付以十郡臣敢不稽六條而刺吏放九

賦以經財振領提綱揚清激濁雖其𦕈跛之難强願效
萬分如或犬馬之未先誓將九殞庶㣲罪悔以荅生成
臣無任

　　太皇太后表

　　臣某言(同前)數月乘軺始温坐席一朝昜地亟奉俞音
冒寵知慙捫膺載灼(中謝)伏念臣差池筮仕寒逺起家
汩没四朝侵尋五紀寡先後游談之助止介愚朴陋之
身出望外者居多衆嗤瘝在去老境而無幾自幸郎潜

敢意晚年連刺劇部按兩驛故鄉之便道得千里長江
之上游使者之輶軒此來先人之弊廬若在風俗樂昜
顧臣何功恩私稠重如臣已足此葢太皇太后陛下
母慈載育坤厚無疆求賢審官而勤勞每加鼓衆動化
而中和斯尚略其駑短挽以事權臣敢不紏逖貪殘頒
宣條教問民所疾苦阜時之財求(疑)越鳥巢南方便家
而效職吳牛喘月敢憚事以包羞倘菅蒯未棄於絲麻
庶涓埃少禆於淵嶽臣無任


　　謝賜元祐編敇表二首(代)

　　皇帝表

　　臣某言(云云)玉律金科一新於既往乾開坤闔大布於
無私方傳麗辟之成書俄拜自天之嘉賜寵靈曲逮愧
負交深臣(中謝)恭以皇帝陛下畫象體堯泣辜視禹
謂聖人陶鈞之上俗雖有成而司空城旦之書時亦不
免凡震曜殺戮之取類皆節文科指之務明靡輕㓕鼻
之噬膚止取漏鯨之疎網曾何逺守輙賚新編榮超故

里之家藏戒切當年之座右臣敢不持循三尺祗惕五
綦期終日以稽參偕庶邦而遵用於此得難犯昜避之
意何啻書紳庶幾與遷善逺罪之民同歸按堵(臣)無任
(云云)

　　太皇太后表

　　臣某言(云云)因革百王成此不刋之筆削重輕一世視
猶難犯之江河方頒賚之有初顧競慙而靡措臣(中謝)
伏以太皇太后陛下雷風驅號䘖轡御時威克於愛

之已有餘法救於禮之所不及爰命邇臣而潤色俾掲
昭代之章程敢期金玉之新書曲逮江湖之外服臣舊
慙懵昧偶忝承宣獲觀坦坦之漢條益小區區之鄭鑄
敢不夙宵迪畏始末遵行杜黠吏之舞文曉細民之觸
網寛科昜守逺殊末世之秋荼私室傳觀長對先王之
象魏臣無任

　　謝賜元祐編勅表二首(代)

　　皇帝表


　　臣某言(云云)知因知革百王所以從宜世重世輕三典
於焉迭用大布維新之聖憲例頒無補之守臣祗荷寵
光伏深愧汗(中謝)伏以皇帝陛下乾行剛徤賁掲
文明俯哀衆愚迪循大卞雖前王所恃著乎律必本於
人情而上徳以寛服其民亦稽諸時變譬彼當更之琴
瑟曉然難犯之江河其屬三千而該節文若數一二而
得凡要遂孚有截茲謂不刋臣敢不練達章程訓齊品
庶肅雷風之大號謹金玉之寛條尚俾愚民知欽哉惟

恤之堯舜更期盛世幾措而不用之成康臣無任

　　太皇太后表

　　臣某言(云云)物極則情偽滋法遷而因革用屬此纂承
之休運完然刋剟之新書凡厠邇僚類拜嘉賜寵靈逮
已戰越交懷臣(中謝)伏以太皇太后陛下垂裕延洪
寳慈善貸謂以殺止殺大率務在於勝殘而當更不更
末世有至於生弊逺則天聖嘉祐之凖則揆度近則熈
寧元豐之樽裁補苴出於人情之當然與彼天下而共

守言律自微於破析甲庚咸得於後先臣敢不三復寛
科五申舊俗遵簡則昜從之例類體踈而不漏之慈仁
無廢紏䖍如得其情則勿喜庶期遷揉兹用不犯于有
司臣無任

　　賀赦表二首(代洪帥熊伯通待制)

　　皇帝表

　　臣某言月日遞到赦書一道臣即時當官吏軍民宣讀
及散下管内縣鎮施行訖者天語粹温睿慈淵博弭常

寒之積冷開自新之坦塗凡在燭臨罔不歡躍(一作抃)臣
(中謝)伏惟皇帝陛下重輕視世先後得天生而性堯
舜之仁間則罪禹湯之已頃緣凝冱曲軫疲羸萬計緡
錢澤先泉漏一朝溝瘠生若手援然猶慮弗獲之匹夫
紓必歸之九死禮神(京本作賢)通貨弛(一作蠲)役寛租渙汗適
契於水風解作盡亨於雷雨封錢何補於陋術退舎終
愧於誠心豈若視民如傷與物更始帝王之務在簡方
自側身天地之徳曰生已聞周物臣逺守郡印不獲稱

慶闕庭謹奉表以聞臣無任

　　太皇太后表

　　臣某言(云云)應以實者其畏天至厚於仁者其恤民深
方寒若以疚懷俄霈然而下澤欣愉所暨普率攸同臣
(中謝)伏惟太皇太后陛下坤布廣生渙行大號際天
窮日以撫六合泣辜觸(疑)網而哀衆愚屬飛霰之隂淫
憫疲民之彫瘵始既發大農之積晚猶寛士師之誅術
小淖糜道殣頓還於生意恩逾肉骨囹扉更㧞於沉魂

重隂掃而六沴消協氣流而百嘉至雖患心(疑)盡其物
願利有不言而好生洽於民心刑斯可措臣獲當宣布
倍切悃悰謹奉表以聞臣無任

　　太皇太后表(代賀三后受冊表三首)

　　臣某言(云云)葢聞厚徳載物者必本地道一視同仁者
其惟母慈位號不崇則無以示成功之隆典禮不縟則
無以章流澤之逺厥惟成命允屬熈朝凡在見聞靡不
鼓舞臣(中謝)恭惟太皇太后陛下垂箔佑聖俔天發

祥巻舒致一之坤元光大取中之離照固宜傳鏤玉牒
増輝蘿圖追任姒以匹殊休軼馬鄧而擅丕懿張是不
朽垂于無窮臣限以守藩不獲奔走稱慶闕庭無任瞻
天望聖抃蹈激切之至

　　皇太后表

　　茂典威蕤閎休越軼增塗椒之懿鑠掲鏤玉之温文自
邇及遐式歡且抃(中謝)恭惟皇太后殿下儀坤作配
開泰丁辰婦徳夙裕於兩宫母道遹隆於上聖不有懿

表孰示貴高赫然洪名焯彼彤史臣限以守藩不獲稱
慶闕庭無任瞻天望聖激切知歸之至

　　皇太妃表

　　載展上儀式揚懿號凡在中外㒺不歌謳(中謝)伏惟
皇太妃殿下肆助先朝篤生上聖誕姜嫄之彌月嗣太
姒之徽音茍非邁景鑠於無前何以隆孝思於罔極厥
惟茂典實副輿情臣限以守藩不獲奔走稱慶闕庭無
任抃蹈激切之至


　　代謝移湖南表二首(京本作湖南上任表代人)

　　皇帝表

　　臣某言(云云)使指肅將方就除於江外綸言極下旋更
役於湖南(京本作湘南)祗服寵靈凌兢官次(中謝)伏念臣親
逢昭代自審孤忠諸生决科束髪從政雖讀書挾策無
有過人而食蘖飲氷粗知行已曩縁寸進繼剖左符兩
玷最書之員四剡侍臣之牘類皆適㑹初亦何功驥已
逺而前駑雨方膏而施灌而况長沙劇部吳芮故區控

百越以分封包九疑而奠壤洞有羈縻之獠俗野多鬭
鬩之猺民嵗錯賦輿水稠饋餉厥稱臨按實係重輕豈
容譾才獲拜嘉命此葢伏遇皇帝陛下堯雍變俗湯
恕緩人大明既升取照或先於葵藿鴻造難報貴誠亦
及於蕭茅在曲技之無他尚淵衷而必軫器其所使式
此不聞臣敢不愚竭事先效收寄外布宣寛詔竊比周
家誦志之撢人採摭俚言庶異漢世輶軒之使者冀因
驅䇿誓極糜捐臣無任


　　太皇太后表

　　臣某言(云云)睿慈普博適加垂晚之小臣劇部愷康就
付再持之嚴節衘命中灼捫膺退慙(中謝)伏念臣淮海
寒宗西南久次就事無盤根錯節之敏遭時有建隼慿
熊之榮五期向更兩課連最乾坤慶(疑)露草木欣得於
嘉生海岳崇深(京本作淵崇)涓埃自顧而何力忽從郡紱輙
式軺車存見吏民未温章貢之席驅馳道路旋改瀟湘
之轅揣非據以難堪縁誤恩之曲逮兹蓋伏遇太皇

太后陛下玩心垂箔寛物慿河擁日東桑增大不遺之
末照回春北陸權輿自造之衆形寸長有聞一介必録
擢臣於疎逖之餘而矜曲藝委臣以浩煩之計而圖後
功生成居多父母奚擇臣敢不訓諭徳意惠綏逺氓言
從翼軫之故墟使知堯舜之在上仰期優假力究朱愚
失諸東隅尚有桑榆之可勉託其初歩願因跛鼈以求
前補報之誠誓將九殞臣無任










　　龍雲集巻十一

