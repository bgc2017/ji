







　　欽定四庫全書

　　龍雲集巻十二

　　宋　劉弇　撰

　　啟

　　謝解啟

　　儒林籲俊敢冀於並逰士版鄉書遽登於上列初非自
信中亦多兢竊以大道之在天下也莫適而非真先王
之用人羣也無自而不可茍惟善之以教要必求其所

長既有庠序學校之制作其材而使之新又因勸沮掄
棄之法驅其後而為之範經不專門而士多自得之真
趣學無異師而人致可勉之中材賢能繼踵以賓興豪
傑望風而振起澤浸乆而不竭功愈被而彌隆迨去聖
愈逺而道徳裂於經術之不完異端並起而靡敝酣於
人心之既溺故家遺俗而失淵源之漸竒言異行而無
誅禁之防膠墜緒於土梗之既殘而甚者昧適時之大
方擅多岐於軌轍之殊騁而孰不乖同歸之中道且道

本一致歆向父子也而狃於同異之私盖性非他求緩
翟兄弟也而牽於呻吟之蔽款啟寡聞者往往而是離
實學偽者人人有之抗嵗月於有限之終身費精神於
無補之末用要之而無宿得焉而不精振古以還其失
彌甚適遭上聖之撫㑹逺覧前世而紹隆去區區無用
雕篆之空言收歴歴可觀聖賢之奥㫖張既設之科而
厭之以畢足之榮願温已故之學而授之以不二之師
傳上自京師則既已置員下迨郡國則莫不有教時其

三嵗之始取以一日之長遂使各以類求是用結登畿
之綬將令由此途出無非收入彀之英固宜得不常有
之偉人且以當未昜量之盛選如某也生而不恵少也
多畸能無毫髪之足稱責有丘山之自累揣摩投䇿而
不適世用薄曲謀生而動貽日憂鬻技以百金已意他
時之必售吹劍者一吷曽何微韻之足聞弊衣塵垢者
二十春大學&KR1085;鹽者五六載轉蓬無定一嚢飄泊之孤
蹤畫狗非工數幅殫殘之緒業塵埃徒被冠履不完任

性而已矣而駭之者指以為恣肆俯仰狥俗笑言自若
寄意而已矣而疾之者議以為狂踈而又以一身當衆
人風波之衝凡十載居有司繩墨之外自知命也其謂
人何豈意三獻於楚邦尚鑒荆山之璞一過於伯樂遂
空冀北之羣聲因髙而加隆矢遇風而彌迅為儒魯國
宜不止於一人論功平陽猶取先於諸將原其所自良
亦有由茲蓋伏遇某官衡鑑至公菲葑博取雖有形而
必度無下體之或遺凡有滯淹孰不振起熙如陽春而

物被其賜者無隠約之間浩若溟渤而川受其助者無
大小之殊故使孱庸之資得預甄升之數如某敢不奮
曹沫刼齊之氣薄償喪地之羞脱孟明謝晉之驂誓雪
中流之憤少酬㣲志上荅洪私過此以還未知所措

　　謝解魁啟

　　邯鄲故步失已彌年赤水遺珠得之此日遽超倫等載
灼心顔竊以學將為人仕貴得路兼籋雲之敏者志何
有於伏櫪資運海之擊者勢不存乎㧍搶在物則然其

誰無意雖抱關不肯碌碌而載質葢嘗皇皇經綸暫屈
於壯圖翰墨決然於下策三府辟召漢士知名十上苦
辛唐人相弔洪惟睿聖之籲俊參以聲律而張科舉
司熟視其中程郡守力為之勸駕一一之天球在東
序紛紛之振鷺集西雝黄巻素心青雲餘事謂為獨
抜冝屬兼該如某者懵昩性資濶踈人品事焉無所
茍而已學也亦孰知其他越自丱年粗知筆氣箕裘
爰紹不意李公之復生頭角頗驚皆謂柳氏為有子

終南之仕塗徑雖捷少室之山人價徒髙無補蹉跎殆
成落魄懲是取躓勉哉應書鼓胷中之氣而僅盈積
後來之薪則居上獨慚髙固之賈餘勇誰若票姚之
再冠軍前抗第(疑)旌邈飛鳬舄伯兄仕路已捷先
鳴季弟英躔仍陪逸駕遺恥就刷迷魂頓還衆口揶
揄一朝粉澤董生之賦仕不遇初若可憐元亮之歌
歸去來亦其自審敢意疊雙之巧遽成借一之功兹
蓋伏遇某官採葑盛時推轂多士山玉移潤秋陽借輝

道大而無所不容行中而歸則斯受遂令孱𤨏輒冒甄
收某敢不冷汰智源剔抉學藪回春於律取敵以勍髙
謝倦㳺聊鼓勇往不類雷門之鼓徒有虗聲庶為陶壁
之梭使知速化過此以往未知所裁

　　謝及第啟

　　試言無補方將求退於知難為宰則多旋見兼收而待
用冒寵滋甚循涯已踰國家恢百世光明盛大之隆名
振五代凋弛決裂之墜緒永念求治洪惟作人士能自

脱於顓䝉魯固之餘俗亦浸敝於放僻邪侈之習爰逮
上聖更新逺圖剗去隋唐聲律無益之科雜用商周學
校致養之法每當三嵗而下詔許以一經而應書參能
於小已所以攬衆而無遺發問於臨時所以掩人之不
備既開之以胸臆激發之憤懣又稽之以精力(一作心性)探
討之淵源以上則有弼諧輔相之任待豪傑為異時必
得之榮以下則有米鹽簿書之職拔淹滯為終身不廢
之漸爵禄方且四出巖穴為之一空在異人則不俟乎

聘招雖中材而猶足以成立蓽門圭竇之下無復平
日之阨窮駟馬錦衣之徒類皆新進之榮耀末俗改彌
壯之觀故里駭更増之輝然大道之廢興也雖然(京本作要
之)亦各有時而君子之出處也於此(京本作焉)可以無悔矯
矯西山之霧豹競奮其潜寥寥在漢之𡨕鴻畢羅而下
一勵壯節決為顯塗青雲指期而可躋白首轉食而何
愧得之雖曰有道居者尤難其人如某者單平孤蹤齷
齪下品生當太平(京本作平世)而初不廢學出自晩節而僅

能知非浩博六經之津涯過目隨失紛綸百代之枝葉
觸塗生疑師友謂之無堪父兄許其更進臲卼(京本作&KR1142;)萬
狀萍蓬十秋行止非人而任天得失自是以聽命轅駒
局促而更覺每下杜木擁腫而誰憐非材多兢彌劇於
負芒克苦幾同於嘗膽抗塵容而走俗狀益厭薄逰登
金門而上玉堂分絶榮望曩自計偕而入報偶同俊傑
以並馳力既不量分亦可料爛漫春花之九十豫指歸
期間闗帝里之三千初迷去路妄亦應敵敢圖成功豈

意技每出而未窮氣再鼓而滋奮奏名禮部偶處於下
陳著籍宸庭復陳於中列初類怒鼃之見式僅同倦鳥
之驚還豈惟遭遇之適然良由奬引以及此兹蓋伏遇
某官仁於成物公以存心棄小瑕於追琢之中歛寸長
於繩墨之外寒荄豫霑於膏澤殘隙亦被於容光借之
樂善之片言成此育材之大助遂使鈆刀之割輙從尺
蠖之信某敢不激懦志於夙昔喪沮之初收㣲效於蹉
跎成就之後上酬君造次荅已知過此以還未知所措


　　謝中宏詞啟

　　右弇啟䝉恩以弇宏詞入等减二年磨勘仍除前件官
者功名爵祿常恐造物之忽人翰墨文章獨笑腐儒之
左計初如大行孟門在前而驅跛鼈者責之(一無此字)以勝
任忽若洞庭彭蠡方至而挹滄浪者濯之使徐(一無此字)清
徳則居多靦將安寄且漢家兼取以數路而唐人連中
者八科名實辨故不使病主司途轍優故因以勸能者
洪惟上聖之有作申以先朝之未行乃設詞塲(一作科)爰

代制舉九品以(一作已)往則皆課密以俟一嵗之始則間
聆風而趨凡砥名礪節之流盡提槧持鈆之手靡羞馮
婦之搏虎切陋朱泙之屠龍大而經史之發揮近則祖
宗之故實支離他學奚啻公孫數萬之詭辭𤨏尾冥搜
間及虞初九百之小説表章序記之騰踏銘檄箴頌之
葳蕤吮𠻳元和粃糠正始青錢萬選有心者所同丹桂
兩春所(京本作必)得者無幾要須刻燭倚馬之敏乃副當宁
仄席之求如弇者么麽賦材衰寒綴族含蓼食蘗屢更

苦辛鏤氷畫脂殆少成就愚賈操金而無益於學枯魚
銜索而所惜者時僶俛代耕夤縁筮仕州縣徒勞人耳
豈出本心富貴吾自有之僅成虗語一昨引對天陛滯
留神州泛泛類水中之鳬纍纍如喪家之狗薪芻價髙
而益憊田園蕪沒而將歸稍激懦衷猥偕羣俊夜中行
獵誰識灞陵之將軍跨下期人半是淮隂之年少巨題
鎮而萬牛回首私魄褫而六鶂退飛固自無竒僅能成
綴些魂招楚暖律移鄒驚三(京本作經二)任於數(京本作)千里

之餘收兩科於十七年之後寘諸首善之地賁以育材
之榮亶其有由悸不自定兹葢伏遇僕射相公斯民先
覺(京本作知覺後亦同)吾道主張作股肱耳目而賡元首之明取
飲食敎載而任大臣之事台光燭被不間蔀居鈞力陶
成曽㣲窳器廟堂銷未形之患邦家立太平之基遂使
孱愚亦歸甄採弇敢不紬繹故學㵸䟽初心收之桑榆
庶或未晩困于臲卼於焉取亨間懲五短之昜窮尚冀
三餘之足用方君相有為之日行或使之在犬馬欲報

之情死而後已過此以往未知所裁下情無任感恩銜
遇激切知歸之至

　　謝主文曰斯民先覺吾道主張權衡持一世之平水鑑
得大形之正因其行事焉而行志取所恕己者而恕人
和氣每餘有如青春之在桃李公心備盡不以下體而
棄菲葑遂使孱愚亦歸甄採

　　謝改京官啟

　　右弇啟䝉恩授前件官者宵露時雨䟽汪濊於九天流

萍繫匏㧞泥塗於一日繇中士稍班於上士見逺臣所
主者近臣腰間豈能無愧乎銅章墨綬之榮墀下不復
自比於馬走牛醫(二本作牛醫馬走)之賤語大方之家則足以
竊笑顧小已之得則未為背馳如弇者孤根昜揺燥石
難汗海運六月有心者所同君門九重無路而自達始
也汨海縣沉冥之簿領既而困學宫冷落之虀鹽疾風
忽攪於靜枝故吾旋失於交臂肥頭厚面無噇(京本作童)相
之可慿小黠大癡直窮鬼之未送涸鱗(京本作鮒)丐斗升之

水飛鳥慳腹背之毛萬里一身四官六考猶幸比陶匏
薦帝圜壇之右仍愧旅苞茅充庭方物之間置之儻來
理或可必驚魂未定僅出選人之火坑俚語相傳重登
布衣之桂籍兹葢伏遇恩主運使大夫(印本無此六字)任恕不
任察達已必達人和氣居多有如青春之在桃李公議
所至不以下體而棄菲葑物取而為低昻士卜而知榮
謝惟善人能舉其類與大夫同升諸公弇敢不擺倦客
之塵鞭駑馬之駕退俟盤錯收之桑榆底忠(京本作公)清勤

儉之節以踐所學之言杜茍且因循之私而宿自公之
實亦有人民社稷往服乃官臂猶淮濟江河庶通諸海
上酬洪覆次荅卿雲過此(云云)

　　謝運使度支舉京官啟

　　右某伏䝉運使度支舉某充京官任使者彌年竊食甘
為劵外之衰遲大吏(元本作使)拔材使應需頭之論列寵驚
意表靦溢顔初竊以斯人固未昜知惟善為能舉類情
貌猶山川之異氣俗有楚越之殊簮紳實繁淄澠奚辨

冐昧而據則不惟賢否之淆混侵尋以久則亦繫朝廷
之重輕厥惟升沉正在甄别於是考諸平日之選調委
以本路之監司大則鴻騫鶚瞵(京本作瞬)而於此有聞小則
櫛比鱗次而猶將自効茍應兹選是為至公如某者斥
鷃卑飛蒲盧晚肖學既謀道則因以謀食仕非為己則
亦將為人青雲詎(京本作縱)入於壯圖白屋初驚於崛起儻
來寸禄養指何啻於失肩妄意古人畫虎弗成而類狗
昨縁濫中偶竊冷員懐哉朝暮之&KR1085;鹽踈矣方圓之鑿

枘片言華衮得則實難中道病樗過者勿顧而又紛眼
花而撫袠颯頭葆以驚簮青春背我而不來藍綬羞人
而無色疇憐骯髒自審支離豈意推褒之私忽被孱凉
之品兹葢伏遇運使度支及先内恕得戒遐遺借之餘
光宛在隣壁取彼下駟以充王閑某敢不惕是官箴攬
兹俗駕拔泥塗而思勇往食氷蘖以起孤忠期報所知
將畢餘願此恩莫重猶巨鼇之戴三山他日有歸庶康
匏之從九鼎過此以往未知所裁卑情無任荷恩銜遇

激切知歸之至

　　謝王運判補發陳運使不該收使京官狀啟(京本題王
作田)

　　右某伏䝉運判司封舉某充親民任使者數年邯鄲方
笑夀陵之失故步一日赤水不意象㒺之得遺珠道將
行其在於命歟物未有無因而至者曽何識㧞仍(京本作乃)
在迂愚如某者汩自昭之明牽多駢之智&KR0629;矣獨&KR1085;鹽
之官況塊然纔筆墨(京本作硯)之生涯蒲盧祝形蛅&KR0008;蠹食

衆謂獨冷以慙小知説詩無補於解頥眠畫或嗤於便
腹子雲患事强著一書元亮浩歌就荒三徑昨縁故嵗
之冒昧間辱大吏之品題施未報而嘆川功垂成而虧
簣自審有非其據方恐轉而之它時哉適來天不終困
亡弓楚國遑䘏餘人失馬塞翁竟成後福兹葢伏遇運
判司封提衡公道用枻恕心變寒谷於再春還些魂於
舊幹謂鷯枝甚稳昜置則不若使安而雞肋故㣲棄去
而有如可惜張之欲無觖其望挽之欲皆得所歸某敢

不勇往孤忠繕完末學勤晚報於羈靮凛初節於氷霜
問津雲潢揮手塵黠(京本作轄)燕葵兔麥久得春風而動揺
馬勃牛溲尚幸醫師之收蓄過此以往未知所裁

　　謝田運判舉京官啟

　　右某伏䝉運判朝散舉某充京官親民任使者婆娑卒
嵗類紅蟻戴粒而逰饘粥勞生慙羣蛛執象而食正應
置吾分於自爾何有處人情之必争而況摩肩率號於
遺材推轂初難於大吏於此褒拔宜為寵榮如某者系

本平沉姿非秀舉畫脂鏤氷而窘材質含蓼食蘗以嘗
苦辛世情炎涼分甘卼臲以處困客眼青白時與儲胥
而得憎蕭衰兩毛蕪沒三徑面諛之人至比之拙者皮
相之士或過而笑之加以充員無補於師傅牽課殆成
於書癖荆州髀肉坐失流年漢上柳圍晚驚合抱顧兹
天幸豈即人謀兹葢伏遇運判朝散性恕發中鍳明洞
末以人報國惟吏便民方其刺舉於十州初不低昻於
一物過齒簮舄猥加丘山決濡轍之西波揮泛絃之南

弄某敢不㵸䟽故智掇拾壯圖脱身帖耳之駑鄽回首
腥膓之䲭嚇弊精黄巻凛節清氷初九㧞茅以彚征自
幸難遭之卯翼丈夫葢棺而事定庶收有補之涓塵過
此以還㒺識攸措下情無任荷恩銜遇激切知歸之至

　　謝運判吳朝散發改官狀啟

　　跧迹學宫久已知其必棄飛章宸陛今乃出於適遭在
揣分則未安顧塞責而何有竊以欲簉華顯莫先事為
一則聲聞騰踏超乎如驥足之不羈一則志尚豪爽卓

乎如錐端之立見官粟蔑聞於冒食吏課時應於可書
苟就仕者皆出此徒(京本作途)則在上者亦昜為力若夫藐
是孤宦置諸散員給使則不過下兵環坐而止有蠧簡
一樂初慙於孟氏獨冷更甚於廣文地實使然理宜憊
甚脱或有取是誠何功如某者衡泌勞生縑緗晚晤少
也廹更侵之貧病仕而嘗必起之風波著書叢殘正可
束諸几閣之上得性真率雅宜置於丘壑之中然猶秋
潦愧盈夏畦知病雲雨了忘於翻覆鑿枘姑聴於方圓

謂廢興命也豈嘗在人而出處人也葢亦有命審此以
決疾之反多矢人惟恐其不傷擠者又從而下石拳竒
齒晚未還假道之虞羽翮風髙每怯退飛之宋敢圖推
挽轍被孱凉兹葢伏遇運判朝散扶轂熙辰褰裳公道
評外舊傳於月旦胷次獨擅於陽秋育周雅之莪而能
使在陵征羲昜之茅而更聞連茹曲逮寒畯亟為先容
繇是收已棄之斷而别傳青黄寛不掩之瑕而猥加追
琢迷魂弗些而還幹幽谷未律而先春某敢不驤意經

郛惕躬政檢借色續貂之狗尾還淳終雅之鄭聲期振
纓緌益窺霄漢不意公孫東閤之遇度越軰流庶因豫
子國士之知力思報稱過此以往未知所裁卑情無任
荷恩銜遇激切知歸之至













　　龍雲集巻十二

