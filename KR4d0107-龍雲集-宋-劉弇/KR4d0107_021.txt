







　　欽定四庫全書

　　龍雲集巻二十一

　　宋　劉弇　撰

　　書

　　上知府曾内翰書(子固)

　　始某為兒童時聞江西文章之盛近世所未有初未之
信也其後齒日益壯乃始歛縮從所謂鄉先生者求為
聲律句讀之學間語及當世之聞人并與其德業之隆

聲稱之盛為天下素所信而歸焉者或齊或楚或趙或
魏與夫閩越交廣窮荒絶徼之外雖不必徧知其人然
可倒指而數者甚衆至其言文章之盛則未始不在吾
江西也於是嘗試叩其姓氏則不過三數人而已則同
郡歐陽公臨川王文公而閣下曾公也某雖不言心獨
異之後數年始遊京師至則盡得閣下與二公之文伏
而讀之遂以前日所聞者為幸然而恨不得即乎其人
也如歐陽公之本論王文公雜説閣下秘閣十序皆班

班播在人口雖不言可知又知而不必言也若夫世之
人聞焉而不能知知焉而不能詳者某請畧言之葢嘗
以為使真理不言而喻妙道無迹而行則世復何頼於
言而言亦無以應世矣惟其形容之不能冩精微之不
能盡中有以類萬物之情外有以貫萬物之變旁有以
發其耳目之聰明而截然自造於性命道德之際此言
之所以不可已而文章所為作也葢自孟子以來號著
書者甚衆而漢獨一揚䧺而已唐自元和間復得韓愈

桞宗元之徒垂千百年歴三四人至吾宋而又得夫所
謂三人者何其作之鮮耶孟子之言淳深渾厚揚子之
言勁直䆳宻其為法謹嚴其立意微妙至於陽王二公
之文又議之而不暇也葢未昜輕議而請以韓桞及閣
下之文言焉韓子之文渾鍠振越瑰瑋聮猭如長河大
川一㵼千里而波濤洶湧震撼砰擺老蛟怒鯨千詭百
怪與夫吞風笑日破山發石之勢無所不備可以微睇
而不可以平視此韓子之文也桞子之文如懸崖絶壑

壁立千仞崒嵂峭拔洞鴻轇轕嶄然獨峙於蒼烟杳藹
之外使望之者不能躋躋之者不能踰踰之者不能絶
此桞子之文也然二子之文其宏壯偉麗雖足以家自
為名而求列於後世顧其間不能無憾而若有所待者
亦豈少哉至於閣下之文則不然紆徐容與優游平肆
其析理精其寓意微其序事詳且宻而獨馳騁於百家
之上渾渾乎其深也暨暨乎其壯也謷乎其似質而無當
於用也韜乎其與物逝而不主於故常也沈乎其若浮

歛乎其似無所止而迢迢乎如將治而不可窮也其光
(少一字)彰灼顯著舒發而不可掩者若雲漢之昭融日星
之陸離間見層列時露琢刻以出怪巧及要其終葢泊
如也若此者雖未敢直比之孟揚然自以為跨越韓桞
超絶諸子逺矣伏惟閣下道隆德駿為世表的凡天下
之所以望閣下與閣下之所以慰天下之望者固已非
一日之積矣而某猶為此紛紛者獨何耶徒以有意乎
閣下之為人而又嘗親誦其文也顧某親老矣不量力

之不給勉起於瓏畝之間掇前人顓蒙魯固之餘補綴
完緝思欲有立於後世於此㡬十年矣前日幸以一日
之故得造門下葢幸望之以為庶㡬償夙昔慕望之意
又將乗此以聼緒言而望餘光也而某初無一言以進
則是自比於無知者之列而意未知閣下將何以處之
也以某之不肖使擇其所聞加以强力時竊謦欬之餘
而閣下因有以卒相之也則雖未敢期於有成亦庶㡬
乎無負矣惟閣下哀其愚也而教之憫其毅然欲有立

於世者而推挽之則頂踵之賜正在於今日也

　　上劉子先學士求銘文書

　　世有至感足以移人則非生者之䘮死者乎三咽之號
聞者悽焉一林之墟過者悲之至於無故而俯人之華
榱與出不意而臨人之歌嬉則熟視而徐却者過半是
何耶怵之者誠踈故也曳衰而腰絰雖孔子必式而士
匄尋兵而中道反者特加恕乎有䘮之齊也晉人號絶
鄰母至取以訓其子而重耳之拜而不稽首猶足以感

未交之秦伯也由此觀之豈獨子焉而身之者乎雖非
子焉而身之者猶將酸然惻之也是故救者匐匍弔者
泫然舂為之不相者以吾鄰也巷為之不歌者以吾里
也周官族供䘮器禮親且舊有執紼之助而甚者役三
年不呼其門吏而免者雖材甚不奪而起之若乃為位
入泣奠含賻贈與夫任後事而唁諸孤非其委曲之真
情則勿茍之至文也嗟夫有生之與締其憂也至如此
愛一也直等差異爾類一也直彼此殊爾且其使人人

如相忘之魚天下皆秦懸越絶而視苴麻猶紳緌閲倚
廬如康莊則不㡬於蔑人類乎某不幸適有皇皇之私
故嵗酷罰奄丁慈顔是逺叩心摧臆埃滅無所重念族
故蕭衰人品孱下及親在時仕宦進取微赫赫之稱而
惟是㫖甘滫瀡之養曾不得畢足於此身之烏哺也倚
門之慰未終陟屺之惨隨至春方暉頑陰薄之木方寂
疾風撓之今者新阡隨開松楸彌望而事固有闕其一
者顧窀穸之期迫矣念尚有塞人子責為不朽計使長

徃之親掇身後之榮而藐然之孤慰無窮之思是特在
碑之陳迹爾自非得當世之文章大人比次論列與高
愍女楊烈婦輩事迹角筆墨勝負使覽者拭眥而累欷
他無次也執事考古振今下筆不休淵源之渾深軌轍
之踔厲視當世正所謂文章大人者譬之粉白朱墨膚
寸萬態觀者之意嘗在毫楮之外而某也乃欲以一盼
之遇徼榮乎片石使來者句(疑)交於斯而不自知其可
不可則徒以前所謂至感足以移人者或在於是故也

使某去執事雖數千里猶將重趼裹糧而從况近出一
歩之地乎誠恐日月之忽諸而心腹不得盡布是為長
抱無涯之悔也寸管之賜重侔丘山執事留意幸甚抑
又聞之唐人之追賁幽壤也字書非公權銘詩非退之
時以為不孝孰使毋為唐人羞是在今日也執事留意
甚幸

　　上杜知郡書(投梅詩)

　　某聞天地之間生同性長同狀凡相與為類者何啻萬

端要必一物不可缺然後始可為世今計萬物之緒必
將悉數而懸料之則彼所以變相形而互相軋與夫肆
尚焉而獨逝者其初與人同何以異惟其舍此之所獨
兼彼之所同去此平日之所無取彼一時之所有然後
人與物始分兩岐而其一乃最勝處也有人於此得其
所謂最勝者而不善用則徃徃束於見聞之卑操先王
已陳之芻狗為適時之具而不知真知妙理固有非循
焉而得之者至於時之為士者又特甚焉是故論神者

則曰無乎不在而不知無乎不在果何物也語道者則
曰無乎不為而不知無乎不為果何事也以至析理則
談精粗騁意則陳妙徼蔽莊老者鄙孔孟為麤迹尚釋
氏者指霸王為餘事徜徉恣肆高出䋲墨約束之外而
其下獨不失為夸誕詭譎之論問其學則策論大義而
已問其所志則科舉而已一有述農桑之事持魚蟲草
木之説則徃徃指為曲士嗚呼不知自謂為曲而謂人
為曲士也昔者九方臯之相馬也不論其皮毛而獨取

夫馬之在内者而莊周之語道則以履狶之每下者為
況何則推其下則道之在上者故可知而馬之内直匿
馬處也然則卑淺近似之言獨可廢哉某亦甚幸生當
太平少從父兄之訓凡經傳史氏諸子百家之(少一字)與
夫翰林子墨之文章葢無所不讀中間獨嘗為書數萬
言以窺先世廢興理亂得失之迹貫穿馳騁徃徃時有
到處已而知其無補則又獨於暇日發為詠歌相與獻
酬於里閭而其最下乃有聲音腔調之詞出焉凡人情

之變態風月之情狀悲憂愉逸騷條感發下至草木蟲
魚山川鳥獸之髣髴與夫童謳里語閭巷鄙俚膚淺不
根之說搜括殆盡非敢以為能也顧以謂茍可以備萬
物之所不能闕者而用以為世則凡此亦其一也今者
伏承執事朅來此州下車之始事無鉅細一切撥去敏
若運肘而卑身下士僅如平日之交遊故士無賢不肖
引領注視唯恐以拜下風望餘光為後時而某也適迫
於奔走侵尋及此無一昔請見之階則獨何能無慊然

耶輙不自度謹成早梅詩一闋隨事上獻以勢推之初
若凟冒不識忌犯而某之區區顧有所謂不偶然者竊
嘗思昔者優孟淳于髠優旃方朔郭舍人之徒其辭類
多詼諧汗漫及其久也至有人主為之感悟而後世史
隨亦不廢以某之所為獨不得與夫數子者比耶異時
執事政益成惠益孚使此方之人相與忻愉感戴如子
之親父母而闔境之内薫太和被膏澤方且求操筆之
士著詩形容盛德而歌詠偉蹟則某於此時猶將傾囷

而進非特乎此

　　上陳運使書(子先)

　　嘗謂物固有同用而殊功者勢是已千鈞之重方舟託
焉而浮坳堂之芥失之寸水則膠騏驥取道一日千里
而附尾之蝱與之輙至走坂之車奔濤之艦百夫從後
挻之必却歩而後止矢之激於風而加迅也圓石之轉
千仞而亟下也利劍之入敏手而不留行也無非勢者
下至搶枋决起疾馳却壓之勢與夫蛣蜣之轉丸水母

之附著鼉蛟之躨跜猿狙之奮擲乎聳絶之千仞亦皆
乗所謂勢則又況於人乎士方隱約時非能自達乎世
也要之必有一二為之地者始可以無負披諸雛鷇傅
以毛翮拔自淄湼滌之清漪下取文木之殫殘更增鉛
黄之新飾然後出感慨而就功業亦皆勢也閣下高紹
横出擺去馵羈隱然見頭角與世所謂聞人者爭先疾
馳以赫厥聲有日矣方天子出浮淫閲成就㩫(疑)取人
材赴事功如不及之時而閣下用所長應選焉平日無

一介援助此其器業聞望獨天子知之每審耳且淮東
西郡十九縣六十有九地大人富凡兵食之息耗輿賦
之贏不足物有利戍(疑)民有疾苦與夫苛弊伏匿有未
盡掃去豐澤長利遺留至今有未盡修講以至姦萌食
(疑作貪)孽有所斥攘搏擊而不置者皆所列而言焉抗幨
帷揚大斾古所謂大丈夫者葢不過此其勢宜有萬倍
常人託焉而不得者況某乎某戇甚矣家故廬陵年甫
三十例登進士第僅殊不職之平民筮仕之始朅來海

壖日邁月征比更再考大吏卒嵗不過一至則望道塵
進拜聽謦欬從事葢無㡬矣譬之巻迹蔀幽不窺容光
是真足為怏然則閣下此來也獨敢冺黙乎竊獨念成
立以來文字間差最留意若世所謂名能文者雖未敢
浪自方駕至其所得在囁嚅輩中徃徃有經竒處且閣
下所以簡天子特達之知既如彼落落有嚮乎建立成
就又如此他日宜得操筆之士播為聲詩發揮盛美而
聳覩萬一使某當之正亦不媿顧勢有未便耳伏望閣

下不以社木臃腫用匠石之弗顧躍金不祥以大冶之
棄捐加之奬憐拔置門下則某也剛頑之質或可以備
鑪錘加砥磨而百年之斷木又烏知不得與所謂輪囷
拳竒者仵而進耶

　　再上陳運使書

　　中春閣下捝(疑)漕符按部來海旁而某也適以屬吏待
罪得與邑之下執事聯曹輩隅道立列望前塵進拜亦
若昔之人小事大賤事貴近郊疾馳入謁跽且禀命之

為者既則相與引退就事而閣下獨以某之不肖於其
最後辱召置下陳問勞狎至誘之若使激昂而所以回
眄睞加慰薦者甚渥色油然而陽和氣夷然而瀾恬方
是時某亦不自知其不可觸想輙發跼蹐振爝末而忘
其凛凛之絶羈曄然之容光在前也故繇得仕之始及
來是邑凡倥侗充員以至備指顧承提撕坐耗廩稍而
寖糜嵗月者妄亦陳其髣髴晚出一書初不料珤(當作理)
并與胏臆而發露之弗戢也自閣下還西來未能閲嵗

今茲大斾直指復自窮海而某之區區比再辱察治真
若有所謂不偶然者竊獨自念生平粗識亷隅徃來知
婆娑單(疑)優游卒嵗為非所以梯身則間出而求仕雖
卑飛孤官未嘗輙啟齒呫囁妄冒激覬為悽惻可憐之
態進軋上官所聞知又其植性孤拙不能與俗低昻平
日無赫烜門地可憑藉然亦天幸少墮負處今其志乃
大繆雖欲含糊冺黙重自却縮顧勢不能矣伏自佐邑
已來力所不逮不敢不勉事有協於公便於民雖小碎

茍知之不敢不為不幸地處窮絶限以呉㑹環以𣺌瀰
不測之滄海而聲迹比衆人為最逺夫仕宦者之志不
過欲當道耳數應大吏之驅策耳劇有成效耳而某出
則無所沿居則止於瑣𤨏之簿書甚者應文移急期㑹
而已雖有犬馬力將安所程乎行年三十有竒矣嵗月
滋益&KR0008;(疑)流平居尅責中夜伏枕悼志之不就又堂有
垂白之慈顔門有聚食之百指旅寄一方他無須也今
茲嵗考行復三書無㡬罷去矣念直為此屑屑定何時

已耶聞初官之保任也法當使成就則某既已得二人
矣其一人則莫有出力者焉天未欲成就耶斯已矣脱
成就之方是時萬一加憐焉而推且挽以收取者舍閣
下其誰乎齊之紈楚之絹冀北之絶鞚陳夏之髹漆卭
巴之文梓㑹稽之竹箭豫章之金鐡洞庭之丹寳阿井
之沉液與夫丹砂赤箭或生蠻蜑珠璣象齒文犀大貝
鷸翠翬翟之饒或出蒼梧或採儋耳下至燕筑秦缶呉
歈賨舞僰童之屬率𣺌在一涯初非近人也惟其人近

之然後中國無一物之闕而富家巨室卒取盈焉且以
閣下之偉德碩望世所瞻仰久矣朅來此方吏誰不矯
首拭目悚躍洒濯求留秦楚齊呉巴越之一物悉貯門
下為快則宜某之恨悵之不已也某雖不肖其犬馬之
力猶足勉十一於千萬定未忍自擯於無所庶㡬之地則
毋為知已辱未必後於衆人矣豐山之鐘霜降鏗然而
鳴則昔人謂之知時設不幸不待霜降無謂而竊發(此下
少一叚當如後一書)甚矣閣下其亦有意乎否也


　　上范運判書

　　去嵗閣下貳漕符按部來耒陽而某也適以屬吏待罪
與州之下執事曹輩相屬款路隅望前塵進拜若平時
近郊疾馳入謁之為者既則相與引進就事而閣下獨
不以某之不肖於其最後辱召置坐隅問勞狎至誘之
若使激昂而所以回眄睞加慰薦者甚渥某於是時亦
不自知其不肖狂愚輙發繇歴任已來與其所至之地
凡奔走承乏備大吏驅䇿坐耗廩稍而寖磨嵗月者妄

輙陳其一二非以是為果足以當閣下意也未㡬閣下
以天子之命還朝廷嵗甫一更今茲復以外臺出臨此
方揚風稜抗大斾而某之區區此再辱為屬吏誠若有
所不偶然者竊獨自念平生粗識趣操卑飛孤官僅二
十載而所至未嘗輙啟齒呫囁妄發冒昧徼倖為悽惻
可憐之態進軋上官所聞知又其植性拙疎不與時低
昂平日無尺寸地可憑藉今其志乃大繆雖欲冺黙厚
自却縮顧有不能矣伏自得局制樸以來竊不量揣惟

是舟上下漕嵗不知㡬至而其間文移旁午下至操籌
挽畚銖兩之差潟鹵之耗登無一不渉歴者行年僅五
十齒髪日益彫鑠平居尅責中夜撫枕悼志之不就而
又堂有垂白之慈顔室有聚食之百指非受禄一日莫之
養且給則舍此終無須也退既無以塞人子責進又不
得與健吏輩相齒埒加之嵗考二書行且罷去矣念直
為此跼跼將無已時竊以為當是時萬一加閔焉而推
且挽以收者舍閣下其誰乎今夫無意乎是物也率皆

在所棄耳自非棄少過焉必注視再過則俯而加玩又
再焉則不至於不忘而已閣下之於某亦可謂㡬於一
再過矣其處之似非無意者而某於異時亦嘗偕一昔
之漸則獨何敢淪於自棄乎且以閣下之聲容德望朅
來此方誰敢不矯首拂拭踴躍淬濯期於建立成就以
出門下為顯且榮則某之恨恨不能已也某雖不肖猶
足以勉十一於千百定未忍自擯於無所庶㡬之地則
無為知已辱未必後於衆人矣豐山之鐘至霜降鏗然

而鳴則人皆謂之知時設不幸不得霜降無謂而竊發
其歸要為不知時耳亦不害其為鳴也若某者竊發甚
矣正所謂坐蔀室而仰容光之旁燭投空谷而冀足音
之亟聞閣下其亦有意乎否也




　　龍雲集巻二十一

