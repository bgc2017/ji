天馬山房遺稿卷七
明朱淛撰
賦
天馬山賦(并序)
壺公莆鎮山也東分一枝屏翰海上列為五侯半落
天表復拆而西行隱見起伏且數千里結為文峰端
偉秀拔飛動不居有天馬行空之勢而首足尾鬛色
色完具不可縶維余為之定名天馬山居暇日因為
之賦世有九方臯者索諸牝牡驪黃之外當自得之
何是物之神雋羌捷業而騰凌離埃壒之混濁憑豐隆
而上征遡金天之浩蕩篸玉宇之崢嶸按圖經而索故
吾不知其所以為名而其為物也氣吐青煙目懸皎日
尾掃攅林足踏磻石以鉤陳為韁維雷霆為鞭策雲霞
為鞍韉江海為槽櫪動隨氣機行無轍跡投足而安唯
意所適廼者從天而下既佶且閒騰踏乎象外蹤浪乎
人間發神光之炯炯灑汗血之斑斑朝發崑崙之巔暮
抵祝融之境浮巨浸之渺瀰驀遐陬之修永閃走電之
遺光歘狂飈而先逞孰氣力之可任夙造化之所秉行
若委蛇進不暴猛越嶺徼破閩荒望莆口過遊洋擘八
壺之右𣲖簉五侯於上蒼翳若木映扶桑凌溟海而飛
渡觀初曜之景光爾乃駐金驂停玉步靡然東馳忽焉
西顧行行且止遲遲不去挹穀城之仙風愛沙堤之煙
樹擷錦園之芳蕤濯銀塘之横素島嶼明没滄桑朝暮
爾來八萬六千歲於兹矣纏井絡殿坤維仰抹晴昊炙
背冬曦吸寥天之爽氣饜九土之華滋矯矯雲龍之勢
濯濯君子之儀使仰之者起敬而翫之者忘疲至若廣
壑噓煙朔野振吹天地倏起風雨驟至爾乃奮迅踴躍
怒張噴啑磔毛蝟興嘶鳴海沸虎豹望之辟易鯨鯢聞
之震悸居人為之迷方行者不敢仰視昔者河圖示兆
候日開祥庖羲作易伊祁開唐運丁熙皥之會位協東
南之陽宜其鍾為人物洩為文章珠璣璀璨金薤琳琅
掉鞅乎詞苑振步乎周行藻繪殷哻黼黻舜裳其靈異
徵應有如此者若夫驊騮紫燕騕褭騄駬來月氐之重
譯産渥洼之淵水圖畫傳觀歌聲載起頋盼光榮服御
華侈豈徒慕夫名高亦有稱於德美然而道非無方日
惟千里而其名係于天者顧若是而已乎若夫雲閑之
駿天駟之駒胤於無極産於太初亘萬古而不息行六
合而有餘將以殖琬琰載璠璵負金匱之璽發玉檢之
書服太乙之葆輅駕上帝之采輿乘風馭氣周流於澒
洞廣莫之野吾又安知其所如也
如川小賦
朝登兮嵩丘俯瞰兮川流横遙天兮匹練浮爽氣兮九
秋廼若曳長河下碧落瀉天漿衍地絡千緒瀠迴萬瀨
噴薄閱今古兮焉窮滙滄溟兮一壑漱若木之華津浴
朝暾兮輝霍有美人兮水一方灑清風兮咏滄浪愛雲
水之微茫遊神於鴻濛之始寓目於昭曠之鄉屣脱蹄
涔之汚濁逝與造物兮相忘
五言古詩
寒宵步月
明月不可負良宵亦可憐暮夜無招尋獨行芳澗邊月
色照我背月影在我前踏月弄清影心賞方悠然
閒愛清宵長老畏白日速羲和無停鞭流光雙轉轂餘
生知幾何撫景胡不樂蝸涎足自濡人心苦不足良宵
成獨遊皓月當秉燭
雞犬無一喧寒色四郊靜東峰青松枝高卧白玉鏡仰
觀天無河屋角横斗柄寂寥靡所歡清虛愜情性商頌
有遺音琅然發孤咏
䆉稏寒未收草根響蟋蟀寒月何太清耿耿照毛髮轉
令山色幽愛此溪光滑夜深風露涼山人老皮骨平生
不能飲負彼杯中物
娟娟昨夜月今宵看已圓待得明宵見宿昔定殊觀月
明有圓缺世事襍悲歡良時那可擲徘徊清夜闌
攀折河邊柳還渡柳邊橋短髮不堪把月明影瀟瀟窮
居遠城市殘生付漁樵翹首望八荒天宇高寥寥狂歌
自成章聊以娛今宵
輓后齋詩(并序)
悲歌之情慘於慟哭曩余聞吾后齋之訃也嘗為小
詩以悼之歲月超忽三閱春秋矣迺兹九月之望夜
宿草堂殘燈自明乃夢后齋抱一幼子偃臥于牀余
往省之見其形容羸瘠凄然憐之撫之曰頃吾弟之
疾也不謂其憊若是也答曰云云余又曰昨者有詩
來懷為吾弟誦之誦之則輓詞也更相勞苦戚如平
生比覺四壁蟲聲寒月在戸感念誰昔不能為情追
思舊作口占不可復識矣乃更綴數詩以紀余思以
申幽明良友之義后齋吳翰茂獻之别號余表弟也
天性孝友茂勲早世善事寡嫂撫諸姪女視財利甚
薄樂善慷慨平生無怨惡於人其曠度達識余素愛
慕之意其功名必將遠到孰謂其遽止於此也天可
問乎哉無禄又不克年不以功名自見前古之人如
黃叔度李元賓軰烈烈至今者其名實固有所託也
某鄙人言不足為軒輊立言君子將有以信后齋於
千載之後者
君當遠别時驅車過我廬僕夫催載行而我還躊躇秋
日風色寒送君臨路衢貧别無可贈慎保千金軀
忽得泥金報犂然喜可知别耗誰人將道遠或傳疑遊
子竟不歸浮雲日南馳誰意曩日别遽作終天期
形聲日已遠魂魄入夢寐藜牀委羸肌拳足尚抱稚别
久喜見君傾倒平生意對君誦我詩覺來莫省記
晨起翻素帙索君寄我書時當初第日况兼抱瘵餘千
里重相思誠情還寄余灑淚不能讀什襲當璠璵
愛材匪不長植志非不強鮮君心地好皎如秋月光秋
月出重隂流輝天漢旁如何獨不見千載令人傷
為譚二府廼祖母節孝卷題
蔦蘿依長松枯榮永相保結髮為夫婦契闊誓偕老燕
爾未三春訣别何太早談笑入重泉一死復何道所念
乳下孤咿嚘守襁褓身疑衆楚咻家禍百憂擣置此欲
安之雪泣向穹昊抱依親骨肉歸來奉蘋藻婉娩意不
違姑嫜嚴自好老子復長孫宗祏凛再造離居六十霜
脩眉攅不掃嚴風入深閨寒日白皜皜生平鐵石心至
今祝鄰媪千載栢舟詩遺音尚可考
敘懷奉送黃君俊正郎謫戍惠州
黯黯隂不開濛濛雨初歇居人厭鬱蒸行子懷明發問
子行何之謫戍向南越王事有程期山川望迢忽親交
頓乖張骨肉成契闊堂上太夫人顔髮白勝雪扶杖送
出門回首腸百結生世逢休明登朝儼簪笏覆幬荷乾
坤依乘近日月非無將順心恐或有遺闕臣命眇蚍蜉
君恩浩溟渤惠州雖云遠風土非殊絶從軍雖云惡已
得逭鈇鉞高堂雖云暮為滂誠所悦况有膝下孫晨夕
供甘滑行行重行行庶往無飢渴譬如選丁壯身隸長
征卒畢命效驅馳為國樹勲伐嗟予尤戅愚猖狂速天
罰死棄揣分宜蒙恩至今活犬馬戀蓋帷含情深刻骨
努力事耕耘窮年不暫出當子有遠行思子就一别執
手臨路岐險夷期一節
蕭道長質夫見顧奉别一詩
葵藿傾太陽草莽共帝臣嗟予與夫子各為東西人拔
茅事明主心跡兩相親峩峩冠危冠脩脩拖長紳糾彈
司紀憲頂踵沐皇仁撫衷知感激就列敢逡巡入臺未
十日君疏耿前陳旁觀咸縮頸梗議一時伸效顰緘短
章排閽干紫宸狂謬自速辜赫勞帝怒嗔獄戸寒無春
隂隂晝旻旻揣分甘一死奚能植躬身君時亊營捄嗷
嗷焦口唇罪重不可貰末減充編民失勢落九天歸耕
瘴海濱結蓑學漁釣買斧事蒸薪昨宵夢京國輦路揚
清塵君門邈九重徒然愁我神搏風殺羽翮欲進誠無
因君今銜使命前茅光八閩前日寄書來此意良已勤
遥遥雙旆旌早晩到城闉州民異禮數服野方山巾公
門不可入此意將何申君復惠然來輿馬光四鄰平生
重意氣别久意彌真經濟須賢達迂愚甘隱淪努力各
自愛致遠無緇磷
飲黃石友人黃正可晩青亭和師山題壁
戢影落名山歲月累云周如何咫尺地兹亭今始遊小
草冒庭幽寒花明牆陬摵摵高樹聲蕭然似林丘西風
天欲暮雨意鳴靈鳩主人有好懷開尊更獻酬相與各
賦詩談笑銷百憂愛此同遊人俱維静者流盍簪誠足
樂萬事吾何求
默所詩
一動還一靜一語還一默語默動靜間誰能但墨墨動
以靜為本語以默為常靜翕動乃闢默勝言彌章聖人
欲無言德盛物自化賢人謹其言言垂千載下凡夫言
孔多掀唇恣啁啾何能崇令德忤物生悔尤嗟哉此心
微出入係敬肆須臾失所操潰濫何不至王子領庭訓
默所以自箴非徒結其舌尚亦謹諸心集木如臨淵志
大心轉小千言不為多一言未為少是謂静之理常寓
動之中嘉言會有聞千里欽英風下士懵心學恒言雜
好醜氣剛劇欲吐有若銜余口當夫未悔時好狂復如
癡俟夫既悔時奔驥將焉追常誦古人言語吪默固好
愛助誠無由庶幾用自考
題九霄菊卷
海上白綸巾愛此黃花晩借問開茅堂屏列饒百本今
年春夏交霖潦佳苗損谽谺蒼石孤絲茸綠葹蹇凉飈
驚節換獨酌情未遣偶此見華姿熠熠滿芳苑生態各
低昂幽馨任舒卷暮對及宵缸晨窺廢朝飯忽若塵慮
遺頓覺道心遠桃李漫葳蕤摧落易朝菌荒徑拂松霜
移根自持畚
禾稼在野人有更生之望喜而賦此
萬室如懸磬盻盻望早秋皇天亦悔禍雨勻風力柔虹
霓不為殃嘉種滿南疇老農欣見之庶寬飢渴憂脱粟
幸一飽甘脆吾何求
低田美禾稼高田饒黍菽豐歉昧前期苦樂易翻覆貧
者嗟已流死者不可復何當忍須臾待此歲時熟
侯山别墅視穫贈樂渠黃公
薄田在何許蔚彼山之阿瘠土何磽确五侯空嵯峨盛
夏霖潦集溪澗成江河圩岸善崩塌修築為力多力多
不足惜歲晏其如何
良田畆十金坂田賤易得不慮井税多功倍寡所獲早
禾隨波濤晩禾苦螟螣瓶盌未可期十口聊塞責耕也
餒在中先聖有遺則
高秋收穫時星言向田墅童稚俱在田牛羊牧煙渚四
顧但荒山澹泊寡儔侣悠悠空自知落落竟誰許不有
黃石公誰可與共語
君既辭朝簪我亦謝城闕石田不可耕謀生何太拙壠
上多白雲松間足明月豈可充朝饑聊以自娛悦遥遥
千載心長沮與桀溺
壽(闕)
壺公西南來山水多竒變雲木相蔽虧樓臺遞隱見代
更歲月深族聚子孫衍世業但詩書生涯足耕佃淳龐
古俗遺騰踏清時彦野性厭丘樊遐觀窺海甸得造幽
人居遂與幽翁面聞名情已馳考德意彌戀行已惟存
心居家恒積善温温崇謙冲抑抑恥矜羡撓甲數之周
星躔光始遍精神臯鶴姿容采桃花片令子具宏材留
都拜佳選天書美賢勞朝列華嚴弁浩蕩沐恩私光榮
霑宅眷高堂壽域開南極老人見天桂黃飄筵江魚白
入膳霞林發清輝石鏡光百鍊綵袖春風翻華觴佳客
薦縉紳陳文詞親戚倍歡忭拂拭綠紋箋摩挲紫石硯
為君作長歌一續王喬傳
題張教授必學慈孝永思小卷
生别何草草死别何悠悠霜落荆門樹蕭然天地秋攜
孥一萬里禄養為親謀兹事已不及鐘鼎將奚求婦姑
平生歡瓶罍千載羞蓼莪不忍讀灑淚滿山丘
題石渚逋仙隱几看梅卷
天地閉窮冬湖山三尺雪十日不開門寒花近可折插
置玉壺中壺冰味增冽隱几已忘言對此自怡悦拈起
便成詩詩神轉清絶
題天階集疏卷為章三洲作
夫君東南英起際雲龍會中舍披日華西臺挺風槩埋
輪欽古賢落筆慴時軰名動縉紳間影落江湖外九萬
方迅征一息力愈倍向僕初登朝寡識言語誖鎩翮荷
生全推心安可悔甘為草莽臣老死聖明代搔首望京
華浩然成獨嘅
題章三洲易學紀成卷
天覆與地載大易行其中先天地而有後天地而終氣
機自活潑理趣何沖融嘗聞古聖人爰有包羲氏洞徹
隂陽關妙寫鬼神秘迺始作八卦重為六十四畫成方
有易易在未畫前一畫復一畫其勢皆自然先天雖無
言默焉思已傳爾來幾千秋聖聖凡屢作先後互發明
燦然在心目昭揚玄中玄所以覺後覺孔氏編三絶猶
著為六經家傳而人誦萬古垂日星聖朝重置師教育
充明庭吾莆富鴻儒正學紹鄒魯古老相沿襲近習迷
太古六經缺其一無乃太莽鹵夫子臺中彦謫官海上
濆時哉深易道樂矣闡人文端然坐臯比開口吐所聞
亹亹啟青衿無徒資誦讀剽竊口耳間祇用媒利禄善
學顔子淵庶幾不遠復下士未聞道悔吝動相求既蹈
浚恒凶或承覆餗羞洗心從君學庶用寡愆尤
遣吳氏女歸本宅
汝宗本華胄田園生理微頃遇歲年荒閭里共苦飢汝
父抱汝來歲晏重相依汝時尚幼小出入須提撕朝嬉
同稚孫夕寢侍母慈所幸兒女仁羣儕安敢欺誰云非
骨肉周視同女兒忽忽閱數年秀髮揚雙眉語言頗巧
慧亦有佳容姿娟娟雲邊月濯濯花間枝憐汝漸長大
白璧無磷緇嫁汝非所能留汝非所宜兹當仲春月歲
豐物熙熙鳥雀育其雛啾啾鎮相隨人惟萬物靈能免
顧爾私浣濯舊衣裳緘縷新履綦雖無環與珥粉黛令
薄施遣爾歸而宗婉娩習女儀作配宜令門議婚當及
兹再拜辭我去送汝門之畿東望五侯山路記初時來
(叶)人生父母心莫悲生别離六載今來歸喜極淚交垂
祖母見汝來撫頂生歔欷叔嬸見汝來感歎成嗟咨宗
族妯娌間咸來視汝為人生無根蔕飄蕩長風吹向令
落他門寧有生還期汝伯俟齋翁平生心相知歸時相
問訊細話此中時
題張恥獨手卷
獨行不愧影獨寢不愧衾我誦古人言應知古人心古
人幾千載其心垂至今伏地雷驚蟄聞天鶴在隂勿謂
獨不知儼若鬼神臨勿謂獨不彰殷若鐘磬音所以君
子人幽獨在所釱夫君號恥獨兹意一何深逝將書戶
牖庶用存規箴性情時靜觀義理日幽尋毋使爾茅滋
望致蓁莽侵童冠相追隨讀書松桂林人事多乖違出
入昴與參君遊碧海涯我老青雲岑秋山風日佳蓬萍
偶盍簪撫卷索我詩引吭為君吟務學貴得朋獨知豈
所任靜定恒自持狂馳誰共禁願言崇令德致重比南
金
題網魚圖
十年結一網網魚東海邊孔疎魚不罥望洋思悠然小
大用各適迴橈姑舍旃我有白玉鈎炯炯掛青天期將
龍伯國一舉六鰲連
題龍
怪物生江濆時潛以養智頭角雖崢嶸獨力難自致春
雷破頑隂風雨復時至變化升九衢焱燹著靈異噓氣
生青雲沛澤猶未試萬物天地間闖然返生意
題虎
大物奮神威羣毛俱辟易藜藿遂生榮林巒增赫奕邇
來雨露深荆榛自堆積妖狐時媚人毚兔日交跡日暮
天無雲啾啾恣啖咋安得矯矯姿耽視坐密席長嘯生
清風凛凛鎮宗祏
題小景
江南多仙山歴歴插晴昊歲晩無嚴霜山寒色更好緣
厓見紅花涉逕得綠草高寺憶遠公玄談事幽討鳴鴉
飛青松曾見此樹老人生難百齡行樂苦不早委運任
去留身閒以為寶
題兩山手卷
夙懷巖壑竒不受塵埃障悠悠草堂間岑崿俱相向壺
公挺以青穀城麗而壯飛翠白雲隅開圖清漢上山氣
日以積君心日以舒誰知蛟龍蟠嶄然頭角殊杏園春
自好桂樹影扶疎無言自永日獨契包羲書
遣女
吾年四十餘生汝苦不早少小心甚憐晨夕寘懷抱有
姊亦齊肩相將離襁褓傍母恣嬌癡綽約花枝好人生
易乖張一别何草草娉婷隻影孤戚戚向兄嫂仰賴大
母慈教育均覆幬一婢習所安内顧免煩惱今日當有
行貧家事枯槁汝歸母不知拜泣傷我老里門東西居
近别非遠道殷勤奉姑嫜黽勉羞蘋藻勖哉往汝家温
恭以為寶
題晩齋卷
高齋既瀟灑匡坐晩尤宜廣庭落疎隂仰見青冥枝聿
當霜霰候蔚有春陽姿道心與之然把玩恒自怡少壯
足努力老大徒委蛇百里半九十古老言吾規願君崇
令德歲晏以為期
名園花贈筆峰
名園饒佳花紅紅兼白白同沐雨露濡嫣然各自得主
人勤夢寐蒐羅殊未極千金購梅榴舁致百夫力淩躐
畫堂深間簉雕闌側芳心猶未展錦袖時拂拭泉石閙
風霜終日鳴拍拍憔悴顔不怡睢盱中叵測耳語細温
存陽春初不擇是種善性靈非直芙蓉色秋晴駢實繁
日曬紫房坼滿眼粲珠璣磊磊子可摘充彼豆登羞慰
此宗祊責平原賓滿堂能者為上客努力各勉旃先登
勲可策
寄陳璞齋
不記君别時歲月良悠悠昔别髮盡白況復經數秋非
無一紙書天長路阻脩時時向令子勤勤問安不昨云
有家訊字細如蠅頭起立索書觀想君眼力優書言客
遊倦旦夕買歸舟又言綠水隩欲卜林塘幽洿池足菱
芡刀田亦易求一心處兩端躇蹰迷去留老去戀故山
攜孥當遠遊數口隔異縣寧免羇旅愁山中破茆屋海
田鹵不收頃屬飢饉後知識半已流生理已窮蹙圭撮
不易謀故鄉雖云樂貧病增我憂舊遊多友生緩急或
可投又聞閭里間還多好義儔男女就婚嫁親戚情綢
繆澹蕩天地間何必念故丘秋葉鳴策策蟋蟀響不休
申旦不成寐思君見無由迢遞寄君詩庶無沈與浮
歲暮山中即事
愛此山中好迢遥山路斜梅樹我自種蕭條開數花好
風逓微香初日影交加培根斸新出扶傾著横义撫視
窮日夕曛黑未還家
種梅山逕邊下有牛羊道童豎恣攀翻糾纏易枯槁殷
勤謝鄰翁愛此寒花好放牧須前山前山足豐草
此樹亦易種瘦地難為春鐵骨抱竒石隔歲翳荒榛羣
雀噪寒枝憔悴依霜筠栽培肆余力成隂屬他辰甘與
木石居誰非草莽臣
明日是除日向此山中來百卉俱已腓寒花為我開冷
淡聊自娛自非調羹才裵徊未忍去安知歲月催
七言古詩
壽百歲翁林公詩
海上神仙不可期河車金鼎誠支離乾坤大璞鑿已久
人生滿百歲者誰黃石之陽林氏叟皓如松雪垂雙眉
行年一百不計閏三萬六千日又竒神強骨壯善食飲
手足便利無傾攲旦出里門事拜謁禮數舂容忘倦疲
傳聞鄰境作春事排當古物驚羣兒頳肩駢足快一往
道路見者咸歎嘻殷盤周鼎失顔色兌戈垂矢誰顧之
平生胷腹極坦蕩語言易直無&KR0706;﨑里中子弟薰雅俗
千載下見羲皇時天壽平格自應爾令德壽豈將奚疑
天下亂多治日少百年昇平古所稀安得生逢明盛世
列聖繼作登豐熙有目不曾見甲胄有耳不曾聞鼓鼙
歲時閭里相歡洽姻族共保無參差聖明推恩遍庶老
烏紗白髮光期頥人生如此足可樂和氣之會誰能希
長夏芳辰屬初度草堂旭日春遲遲雲仍滿目環膝下
繽紛賀客陳文辭遠近來觀填巷陌氤氲瑞氣光門楣
此翁精神真大耐將來歲月浩無涯天馬山人鎮無事
年年來送壽翁詩
送丘元鎮元秀二生還武夷
昔年我過大安驛初聞生名未相識杖策迢迢千里來
弟兄兩映連城璧長兄才氣豪且雄一掃數篇纔一息
季弟文思浩莫當拈題書楮盈數尺少年文彩蔚葳蕤
顧我摧頽真不及楩楠梧檟稱美材狹邪平敓俟繩直
頏顔師席聊復然摘發瑕疵痛裁抑等閒點化易為功
一家言語成組織武夷山水多才賢前哲立言繼六籍
本根深沃枝榦蕃滋溉栽培富學術吾徒正學宜勉旃
文字區區固餘力
鈍齋楊老先生八十初度外孫張大章友人也持
此為壽某敬為題數句共致慶祝之意云
東風吹庭著花枝鈍齋先生初度時簾櫳光射日杲杲
笙歌聲暖春遲遲人生富貴何須早歲晚蒼松看更好
清階十轉帝恩深五馬歸榮身未老乾坤賦予何太偏
栽培善慶理宜然甲子重番又廿載嗣來星紀無窮年
齊眉内子鬢雙白扶藜相對如賓客諸兒鵠立内外孫
莫是神仙真眷宅瞳清氣健好容顔留與後人作畫看
共說香山諸老者如翁五福定應難
為雲莊王翁題壽軸
雲莊之山飽遊適早聞翁名未相識野人蹤跡無端倪
煙水微茫易昏夕鹿門隱趣亦何深向平婚嫁會當畢
弄丸靜學無極翁擊壤高歌太平日四序平分秋正中
百齡十計數涉七蓬鬆霜雪未蒙顛拜舞兒孫還繞膝
人生如此絶可憐豈必金多與高秩余方落魄忘賤貧
家有嚴君偕七十天性真歡事偶同蒸民好德情何溢
扣門陳子索新題拂素濡毫聊一述
寄竹坡施先生昆玉
尤川古邑佳山水雙峰㠝屼水清泚地遠民風淑且閑
漁釣還多隱君子薄遊已作廿年期只今魂夢長依依
扁舟欲往關山阻一鴈不來音信稀極目溪雲擁溪樹
君遊是我曾遊處漫題短句送君行直把愁心向君去
地主竹坡好弟兄論交結識舊有情班荆坐愛蒼苔煖
攜手時聞寒玉鳴一從放逐更多病寂寞郊扉掩芳逕
摧落平生四海心真如縶驥氣空横君到尤中見故人
為余傳語寄情親木蘭煙水壺公月短髮蓬鬆一角巾
送邵仲德
春風香吐長安陌君乘高黃我馬白得路俱承聖主恩
彈冠共作金門客小臣感激期致身願為良臣為忠臣
策名自慶逢明世曲學曾應笑古人迂闊肝腸傷瑣細
夢寐晤言無次第死棄真甘鄙分宜生還仰荷皇威霽
一墜九天失世榮菑畬自稱妻兒耕壯心已逐丹楓落
白髮幾看青草生君今南去緣何罪萬里揮戈戍邊海
直隨萬壑赴東溟湯湯曾見滄波改日黑柴門未止關
邂逅青山黃石間昔人漫道從軍樂客子休嗟行路難
越溪閩嶠異關塞瘴嶺嵐煙須自愛更聞執手慷慨歌
丈夫命存百無害
寄題景范亭
武昌之山落何處江海淼茫隔煙霧景范高亭倚大荒
朝霏夕靄横蒼蒼亭高思古向來久亭中主人應白首
結交海内盡豪英慷慨何曾接杯酒石溪張子吾故人
昨來歸自楚江濱相逢抵掌為余說幾見兹亭風景絶
席帽低臨山頂雲瑤觴追吸湖心月寒潭密竹晚氤氲
紫荆花發生清芬俯瞰南窗望八極令人長憶范希文
希文襟度何磊落高行闊步向寥廓朝營暮度求贏餘
大笑世人空齷齪堯夫心事乃翁同東吳故舊漫相逢
麥舟一擲歸徒步家庭唯諾何從容千載高風竟誰續
近湖兄弟美如玉錦袍玉帶光熒熒紫誥金章照人目
千鍾厚禄寧自腴傾囷倒廩俗人無丈夫意氣每如此
歲月從容古道徂浩浩長風吹漢水兹亭高詠滿人耳
我欲從之路阻脩回復歸闌誰倚徙君往湖南訪舊遊
滄波放棹洞庭秋楣間琬琰庶無恙從君一上岳陽樓
古松
誰將繭素剛一尺寫出寒松千丈直高枝多半入白雲
眼前夭矯蒼虬立鱗甲振奮掌爪撐左拏右攫令人驚
劃然霹靂欲飛去動地波濤風雨聲
與筆峰贈别
昨日迎君南山南今日送君北山北五日十日留使車
千山萬山動行色二十峩冠登漢朝三十金帶光横腰
四十煌煌將使節栢臺薇省揚清標只今年華未五十
精神意氣誰能及揮鞭躍馬蒼梧來萬里咫尺風煙開
黃金臺前拜天子傾倒盡交天下士文章器業時共珍
大夫特達有如此我忝清朝法從臣摧頽鮒轍一窮鱗
生還北闕誰將引老去他山空復春城市山林各所遇
坎止流行無定據世途詰曲多波瀾丘壑寬閒足雲樹
新霽嵐光路不分欲别未别心氤氲執手何由表情素
剖贈山中一片雲
與方山黃公
上有高天下有地前者古人後萬世遭逢幸值休明期
公道正當天日際丈夫樹立自崢嶸妾婦媕婀真瑣細
夫君廓落東南英剛方氣骨自天成食禄惟知天子法
當官那顧俗人情俗情傾巧利鑚刺顛倒功罪移重輕
君為朝廷惜名器名器豈是私家事杜絶請託謝諸公
檢閱簿書戢羣吏爵賞皆由主上恩遷敘何能勢力致
通者未免謂之迂天下人心安可無庸人或又謂之怪
累朝成法忍破壞天門翹首近咫尺祇畏官箴盡臣職
自誓吾心有朴忠不愧鬼神惟正直當宁臨軒念遠民
出參藩政撫全閩單車已歴風霜苦淑氣須回海嶽春
溝壑平生心不改江湖戀國意彌勤披挹高風聽清響
邂逅芬芳真可仰廿年蹤跡寄滄溟十口生涯在草莽
懶將名刺謁君侯剩是漁樵鎮來往羨君忠信心不欺
重君意氣心相知淪落孤懷聊自壯甘棠春雨寄君詩
藩伯方山黃老先生昔典武選操守剛方天下之人
想望風采竟以此補外來撫閩藩黎民懷之某海澨
耕農謬以疎直見許臨風遣此用寫高山景行之意
云
題兩山手卷
壺公卓落三千丈穀城嵯峨屹相向山前滄海盡桑田
一望平川豁如掌道人結屋兩山中日日還登兩山上
一莖蒼玉過眉長小製山巾玄鶴氅放歌倦憩古松隂
洗藥近聞百泉響有時蘭水弄扁舟落日孤蒲横兩槳
人生淡蕩自可憐富貴倘來安所強世間衢路轉嶔﨑
物外乾坤自弘敞昨來寄我新詩篇句帶煙霞色蒼莽
我家近在兩山東十畆瓜田接平壤市塵迥隔不見人
乘興可來亦可往百年誰是素心人松葉柴門須一訪
送江城尹黃時簡
憶昨與君聽鹿鳴雙騎駿馬朝神京少年快意輕世事
謂言唾手成功名功名牢落如捕影蹤跡聚散同浮萍
束書三上獲一第濫竽旅進充明庭瞽言謬發昏醉夢
幸逢寬政逭天刑歸卧荒山饒歲月十又七番春草青
嗟君蹉跎更晩遇四十釋褐尹江城清操所難君子守
去思重見古人情掄才共儗登臺省列爵還應待俊英
丈夫出身事明主拔擢任使生光榮夙夜靖共須黽勉
冥頑慚愧負生成隂晴南國仲春後水陸中州萬里程
送子長安何處是五雲宫闕日邊明
朋竹篇
黃君耿介孰與儔荒園高臥孤亭秋城市經年不一到
柴門淨掃無交遊平生肝膈向誰是獨與此君同意氣
撫几時聞空外音樂飢自餐淡中味昔賢交誼稱雷陳
君與此君意更真四十餘年舊知已久要未須讓古人
長身玉立儼生客毅然不肯借辭色秪將正直結君歡
還以清脩助君德道情澹泊兩相宜一日不見君不怡
炎歊坐忘白日午雲霞共訂滄洲期可愛春陽桃共李
婉態柔香爛如綺榮華眩眼得幾時翻覆瞥人猶敝屣
結交莫結桃李花世情輕薄令人嗟所貴於君善取友
傾蓋相從到白首
題揚州卞鶚臯七十壽詩
蘗翁蘗翁好氣魄瑰竒磊落風雲客壺山蘭水不住身
淮海維揚有舊宅揚州城市多故人就中誰與最相親
傾囷倒廩重然諾鶚臯端合如翁人少壯交遊今白首
江北江南前來久春風昨日寄緘書千里殷勤問安否
此翁年紀今幾何問道如翁還較多泛湖夜醉船頭酒
舞影時翻月下蓑蘗翁強健天所假出處安危繫天下
東山非久臥安石洛下行當起司馬中流擊楫大江深
官堤楊柳增繁隂故人出迓郵亭外盡說相思一片心
題彭典史竹坡手卷
竹坡主人何昂藏丰標白晳髮毛蒼金閨通籍齒方壯
天路聯鑣志正揚萬里獨過梨嶺道一官恰對壺山陽
俸錢微薄能幾許世故艱難已備嘗政有催科憐我拙
民多凋瘵令人傷毁譽榮辱無端緒期會簿書有故常
求牧正厪憂國意烹鮮自試活人方海田歲熟農家樂
公舘春深化日長可是宦情宜土俗何曾雲物關江鄉
望中魏闕青絲騎夢裏高坡綠玉牀文字平生敦宿好
薦紳投贈富新章無求偏覺人情好寫意成詩滋味長
乘興揮毫聊一掃老懷醉墨笑琳琅
雨竹
有石有石生崛竒有竹離立靜相依枝垂葉重翠欲滴
霫霫滿園春雨時道情愛此挺寒玉盡日披圖看不足
屬饜人間桃李花能紅能白總塵俗
老梅
朔風稜稜寒蝕鐵梅花一枝白勝雪東皇仗爾報先春
未許狂風便吹折平湖杳靄澹生煙遙海蒼茫欲上月
此時此景難為言詩思撩人清可掇
和江少峰二府壺山詩
海上嶙峋百二峰紫氣青靄遥相通中有貝闕蘂珠宫
高標萬古稱壺公開剙原因造化功巍然特秀寰區中
喬嶽名山罕與同青天闊幅無畫工撑拄日月自西東
範圍野馬行平空層巒疊岫各巃嵸龍拏虎攫爭豪雄
此公卓立勢自崇邃谷沕穆多淳風混沌未鑿猶顓蒙
神光煜煜照祝融古木鬱鬱蟠蒼穹野人開戶對蘢葱
朝挹爽氣煩襟沖援筆欲賦慙未工逝往山中攀桂叢
罷官已買青雲驄禁垣詞客譽望隆詩成寄我農家翁
江湖廊廟意無窮山風水月興彌充已幸寬政蘇疲癃
手斡元氣成歲豐擺脱塵鞅披心胸黃堂吏散坐高舂
此山相見眀雙瞳作詩琅琅寫真衷有時不見情忡忡
輕煙積翠相溟濛石淙疾走白玉虹仙翁放出霱雲籠
天地一氣但沖瀜
有題
壺山南來蘭水東水杉河柳相蘢蔥中間兩族分周姓
山川結秀生諸公東族䕫䕫翠渠叟清德斯世參天功
西族巍巍雙竹翁鴻名刻鼎垂無窮繽紛臺省難指屈
錦衣象簡青雲驄瑶環瑜珥皆萬鎰治之不敢求良工
珠湖吳子真國手禮羅非我求童蒙已見三冬立尺雪
霫霫次第薰春風彬彬文字成杼軸撝謙抑損各相崇
我沗西周傍倚玉早與吾友同磨攻義方師道兩堪賦
綿才慙愧筆如虹
題寒泉手卷
巧匠竅堅垍得泉清且冽清如薄暮不雲之青天冽比
隂山未春之白雪酈元水經不罣名仙源詎敢厠凡列
井德雖不移滋滋來不絶甖甈薦樽罍朱明失歊熱文
園病渴臥空山長日愔愔心不悦欲尋藥草古方無期
向源頭澡澄澈
題雙壽手卷
城東兩株樹亭亭恰相向枝葉覆闉都半落青雲上故
老傳來七十秋清風琴瑟鳴相酬有時青天吐明月珊
瑚拂鏡當空流只今顔色無衰改傲雪凌霜鎮長在坐
令邑里生輝光那羡蟠桃隔滄海
題全懿堂古詩一首
全懿高堂渺何許重湖濛濛隔煙渚閩山回首白雲垂
落日凄涼愴誰語堂中太母年少時一念孝誠衆推與
雝雝鳴鴈新相和蕩蕩長天失其侣阿翁年大阿姑死
隻影娉婷兒方乳衆口喧啾太䀨人細情姑息偏憐汝
兩髦一醮真不移萬夫獨勇誰能禦忍為弱草負乾坤
誓作真松挺寒暑髮焦塵鏡掩鉛華手裂殘燈事機杼
年年草屋閟青陽夜夜繁霜入白芋愛兒早不廢詩書
惜兒苦不欠箠楚燃薪照夜眵眼眶移几就暄遍亭宁
柳家辛苦資熊丸陶母殷勤事雞黍心堅分作未亡身
眼見兒成進士舉直將持此報夫君笑入黃泉真死所
孤兒追慕無休期冰蘗官箴佩遺矩朝出倚門暮倚閭
九原路沓空延竚君不見千載蓼莪詩令人一讀淚如
雨
楊震辭金小軸
我愛關西楊伯起唾視黃金如敝屣冥冥之中能不欺
千載真心照寒水薦剡名流定出羣懷金莫夜通殷勤
莫道故人知己少故人應亦未知君
天馬山房遺稿卷七
