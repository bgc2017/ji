天馬山房遺稿卷二
明朱淛撰
序
贈少參波石徐公入覲序
明年春王正月天子大開明堂肆覲羣后四方萬國咸
奔走焉藩伯少參波石徐公先期戒行肅將厥事三司
諸公徵言為別同寅方山黃公來命淛為之淛自念鄙
人與時事疏隔甚久文思荒落辭避弗敢當禮顧波石
之行伊邇遠使不可以虚辱廼再拜受簡作而言曰諸
侯朝於天子曰述職述職者述所職也我聖祖經畫天
下分為十三布政司而府而州若縣而庶官百執事悉
承屬焉是故位以大僚祿以高秩比以官聯監以憲司
臨以臺使體統相維儆於有位以左右斯民登於至理
甚良法也閩藩所轄為府八州一縣五十有三庶官百
執事又不知其幾生齒蕃息其安危治忽咸責於守土
之臣厥職大矣今上皇帝御極以來憂勤治理尤軫念
於遠民藩翰大臣祗若德意懋相飭戒以敬帥其屬納
諸軌物撫綏元元維兹閩陬尺土盡闢而盗賊消息山
坳海澨之民去神京萬里咸得相安相養老子長孫以
與被堯舜之澤此固徹侯旬宣恪共厥職之效也侯兹
行也其可以有述矣乎政有所未宜有司百執事之官
有未當其位法得自逹於天子損益用舍以終惠我民
此固今日述職之亊也昔周時諸侯朝正於王王宴樂
之為之賦湛露其詩曰湛湛露斯在彼杞棘顯允君子
莫不令德波石早從事於正心誠意之學不立門戸專
事躬行而明白正大忠信温良海内之人皆知其為君
子其所以上結主知而承瀼露之澤者固自有地矣東
曦海色周道鸞聲諸公追餞芋原其歌是詩以為侯別
贈胡君蔚中考績序
余觀政時與鄭君諧甫同僦西城蕭氏之舘以居而胡
君蔚中焦君伯升在焉四人中胡君於齒為長予三人
以兄事之麗澤師資情好尤密胡君性簡靜少過從嘗
掃一室焚香鼓琴陶然自樂予三人者則從旁列坐而
諦聽之希聲寂寥不謂無知己者未幾胡君出宰懷安
焦鄭二君除主部政余承乏憲臺過受其量自速罪辜
幸蒙寬恩退耕田里而胡君適以懷安餘力易宰莆中
界上負犂有民禮焉不獲數至城府君時左顧山中談
道舊故巴山夜雨忽忽如在夢中時莆久旱田草自焚
相與登天馬之巔踟蹰四顧愀然嘆曰民饑如此為民
父母將何以濟亦盡吾心焉耳矣乃夙夜焦勞撫摩賑
恤不遺餘力歲雖大歉而盗賊不興田里安堵今年大
熟百姓飽食如故山民瓶粟之儲一皆地主之賜也令
不煩而要於行刑不嚴而期於中事不操切畫一而務
宜於民古有宰單父閉閤鼓琴而邑大治兄之為是也
與宿好可謂協矣夫清朝選士明試以功為小縣有餘
則大用之為大縣有餘則寵遷之兄兹考績天曹因能
授任必膺殊擢莆人不得私其惠矣然宦途升沈何足
較計士大夫出身遇主所以自許者所以相期者云何
諸君敭歴顯融各以功業自見垂名竹帛而余獨以蠢
愚謬戾有負明時今身在囚逐屏棄之外雖有區區葵
藿之心無由自獻夫復何言然古之人得志澤加於民
不得志脩身見於世朝市山林各適其事讀書養性守
道愛身耕鑿以事其親忘帝力於何有者雖愚亦竊有
志焉我日斯邁而月斯征君訪舊遊見伯升諧甫諸君
為我謝曰幸毋以畸民為念
送節推汪侯入覲序
明年春王正月元日為多方羣辟朝正之期吾郡節推
可亭汪侯實總郡事率屬以往先期仙遊大尹蕭君晉
明以書來曰汪公朝正濱行矣弘魯為屬吏欲奉數言
為别而載筆之任未有所屬敬兹以請願無他辭且曰
邑郡隸也邑之事若民郡有也令之職戚於民非得在
上者紀綱佐理之則舉動齟齬勢不得自便以自庇於
民而民受其弊敝邑居山中去郭郛頗遠幽枉冤負之
情不能自逹於太府者蓋尤鮮矣公司理吾郡主於愛
人當官而行一毫無所苟雖以魯之不敏不㛠於理常
蒙左右寬假其所不及而聽其成功無蹈於大戾民有
以事白於庭者曲直輕重皆得其情欵釋然以歸故
兹敝邑大山長谷而草衣木食澗飲之民與令相安者
繄公賜也民焉敢忘令民者又焉敢忘幸為我言之以
無忘兹大惠淛扶犂海濱足跡罕至城府竊聽畦丁樵
夫之談說云云知晉明之言不妄也夫述職者述所職
也汪侯之職其可以有述也夫侯世家桐城距江南北
兹行也將奉太夫人以歸而即道焉明春竣事必將過
家展親以盡膝下之歡詩曰王事靡盬不遑將母人臣
許國有未能直遂其私者侯其移孝為忠拜慶之後務
亟其來以終兹大惠此則二邑之人之情蕭君請文之
意也
贈仙邑大尹近山劉侯秩滿考績序
昔宓子賤氏為單父宰鳴琴而化古今言治邑者必稽
焉說苑記其所事所友凡十有九人當時之所遊從豈
皆宿代之英遠國之士哉魯無君子斯焉取斯夫士君
子進而仕國退而處於其鄉行道愛身各適其職固有
相觀而善之道焉而或者之論則以邑多士夫為多口
而難治於是嚴為邊幅峻為隄防惴惴然惟恐其凂已
亦異矣哉為士夫者固可以是而自愧為政之道其固
應爾邪近山劉侯為仙遊令邑近莆莆濱海地狹民産
半於彼乎在侯固我公也侯涖官祗事一以無心行之
不矯激以干名不詭隨以撓治而莆士夫亦重自顧惜
不忍干侯以私也郡治在莆侯往來在莆中上交諸老
下與諸君遊舂容周旋此意甚厚豈異於古之人哉淛
竊聞仙遊之政甚宜其至盜賊屏息訟獄遽止而當道
撫巡諸公亟加褒奬秩滿矣行膺殊擢夫君子立身行
已自有法度仕進利鈍亦固有時未必以士夫之故而
有所損也淛畸人一犂海澨而侯不我遐遺往年以公
事行海上左顧衡茅而弗遇焉是侯於我有情惜其未
及一見而遂别以去也濱行諸士夫謀贈以言友泉宋
君屬予載筆遂為是以贈侯侯名某字某南海人
南還錄序
南還錄者山齋先生之所作也自拜命至抵里門首尾
凡得詩六十有竒首其道途所經耳目所逮觸事紀興
為詩不同蓋皆有戀戀乎不忘吾君不忘吾國之意君
子憂則違之之情也先生早歲登朝宣力中外昔江西
之變將作未作莫可誰何先生以孤直逆折其姦羅織
百方幾於瘐死擯落家食者幾十年聖天子入登大寶
收召老成悉還舊物擢為大理卿遷少司馬駸駸嚮用
天下想聞風采而先生連章請老浩然賦歸矣夫優其
賢勞老其資望收拾眷注於平時儲養而柄用之者此
固聖人理天下之微權也遽遂先生之私哉先生之詩
樸素醖藉如其為人無藻繪纖巧娉婷嬉媚之態而誠
意一出自成一家正宜作為雅頌形之賡歌以鳴我國
家太平之盛昭示無窮其能自放于木蘭煙水之外與
田翁鄰父相和答而已耶淛狂誖自負明時無所復用
世道之責深有所屬望焉因讀是詩聊一發之
太守許公去思卷序
吾郡濱大海中州之商旅不通地斥鹵民貧靡所於事
業讀書自昔多仕人村氓海叟亦往往省識文字能言
吏長之賢否故談者率以為難治遠地士大夫一領符
檄鮮不為浮議所怵疑畏其難比從事棘棘然與斯人
相持惟恐不勝或萬一蹉跌則諉之曰莆誠難治嗚呼
天下事固有甚難者請奉天子明命守百里土設施方
略得以自盡則其民非盡如蠻如髦未至於不可化况
如莆素稱善地哉或其所謂難者固自有在而談者未
之知也嘉靖乙未歲丹塗兩山許公伯和自郎曹出為
吾郡太守逾年夏四月有尊翁坦齋老先生之喪訃聞
士民無遠邇咸具楮幣握辭以吊各有述焉蓋前此未
有也去之日老稚奔送數十里咸為泣下有為之衣易
其故而藏之者既別悵悵若赤子之失慈母也夫莆民
無祿公之涖于兹者蓋未甚久也視其交與士夫往來
酬酢盡其禮而已未嘗廢法而有所徇也觀其臨民賞
罰弛置一於公而已未嘗縱法而有所比也而人德之
之深且亟者今之莆奚異於昔之所云其所以致此者
固自有道也公重厚長者心事磊落明白無纖毫翳蔽
其省身修已既有以服士夫之心而其從容盡下節用
愛人又有以慰斯民之望人心有神無感弗應孟子曰
至誠而不動者未之有也又曰德之流行速於置郵而
傳命其足信矣是則非吾郡之難如兩山者善治吾郡
誠難也公行既數月矣莆人思之不置咸見之歌詩四
明郡丞林君繼賢宗啓裒為一帙淛受而遍讀之為書
數言以弁其首夫豈弟君子民之父母公之愛民與民
之所以思公者於法皆當得書也
贈莆邑少尹靜軒陳君序
昔者昌黎韓子嘗謂丞之職貳於令例以嫌噤不得一
有為然一命之士苟存心於愛物於人必有所濟惟丞
之為顧獨不得以行其志耶夫丞承天子明命出佐百
里之長於邑之政雖不得有所專焉得與令相可否于
几案牘非丞占署則不可以行而井税之徵固丞職守
至於大府符揭之委有所施行則又無所擇於事是皆
足以展布四體輸其才猷以致其節用愛人之意焉昔
人云然者豈古今之制異宜將文人之辭高下抑揚以
極其意之所到未可據為定論耶惟吾靜軒陳侯以賢
勞筮仕為丞于兹蓋優選也始至見其儀觀顒然鬚鬢
鬒黑中州語琅然有章明敏雍容意其為適治之具涖
事數月賢聲藹然清慎謙和甚為大尹素隅林公敬禮
師資協相以能厥官庚子秋大尹公入覲侯攝治縣事
乃閱歲時敬循成規不渝所守賦役訟獄平易近民憫
恤撫摩常在於法令之外淛一犂海上隔遠城都夜月
柴門無追呼噭囂之擾者是皆君侯之賜也侯嘗再奉
藩司之令典司海戍軍餉出入舉軍稱便侯之言曰軍
人亦吾人也將伸此抑彼有所偏黨於其間則非為政
之體抑其人占籍戎伍不得復有所為而待哺於數斗
之米所儲濫惡又從而侵漁之則其所受其復幾何故
其收之也必擇其精曰庶民惟正之供吾不得有所私
也其給之也必均其惠曰朝廷養軍之需吾不得有所
利也故彼此兼濟人甚德之既畢事介胄之士踵門請
言而千兵武君大器又重為之請淛知侯者法當得書
追惟丞吾邑者前後凡幾人耳目所逮有江侯名宇者
甚有惠政民至今思之後擢令尹以去丞何負於人哉
侯其勉之詩不云乎在彼無惡在此無斁庶幾夙夜以
永終譽時嘉靖二十二年歲在辛丑夏四月望日
海上贈言
閩海邦也元氏之末倭人航海鈔掠國家設立水寨分
布衛所以衞兆民其在莆者寨曰南日衛曰平海所曰
莆禧南日在莆東北絶島鯨波渺瀰徙民内地而水寨
移置言了海寇出沒莫可誰何議者欲移水寨復故地
相持未决平海造士熊生堪將家子習邊事造予草堂
共談及此予意祖宗防倭設險置衛而守禦千戸所參
錯其間吴嶼等五水寨相望海上聲息相聞互為掎角
其制甚密然吉了既遷南日蕪穢今欲復仍舊址必須
募徙居民建立城柵剙置營壘事體匪輕天下太平武
備廢弛舟船不具軍士在土平海城郛平步可越今欲
議此計應未易廼以孤軍委遠海點視弗及去畱靡常
則其可患當有甚於今日者蓋自遼東一據而倭寇絶
跡久矣附郡姦民倚海作過誠使海濱諸鎮舟艦整具
軍士在營戍將得人奮勵威武日以舟師巡邏海上一
聞寇盜首尾邀擊自足以彈壓弭服南日之移姑俟他
日隨機應變計應未晩熊生深以為然廼父西墅君名
昱字一仰世為平海千戸奉檄三戍莆禧廉潔自守嚴
重有威庶幾可以乘一障者今年夏海上有警例易鎮
戌得歸禧人自同列下至販鬻繒夫皆惜其去曰是不
擾我軍者廼介梁千兵㫤求言於予予因述與熊生談
者以為侯贈南日私議與侯商之
一門雙節詩序
臣子事君適遇國家非常禍故而或可以無死匪躬竭
力周旋于其間撫存遺孤而存國脉此其事未若伏碪
鑕之酷烈也然一念忠誠終始不變以濟天下之事視
之見危一死報國者為尤難也嗚呼此大丈夫之偉未
可望之婦人女子也蓋其深閨弱質身不親師友目不
觀史書非其天常之厚坤德之貞少緩其死時移事改
鮮有不負其初心者蕭道長支山先生西蜀人也世以
禮法名家其同祖弟世建十歲失怙慈母陳氏鞠之為
未亡人者幾四十年矣支山生九年而孤育於庶母李
氏時方妙齡寡居二十八載一門兩節冰玉相輝李以
侍御君貴勅贈孺人陳之行亦為郡使者褒奬表其堂
曰貞節此又古今所鮮者夫貞節之事於理為吉祥於
家則為不幸支山先生兄弟遺孤渺然無二母氏則未
必能自存立以光大其家如今日所見則蕭氏之家於
不幸之中而有大幸焉者支山職司風紀正色立朝今
按治五嶺以南凛然風采聲逹八閩莆人有傳其事而
為之詠歌者淛不文為之題簡端以張大其事亦以愧
夫為臣之懷二心者也
得雨詩序
不雨者勤雨也雨者喜雨也夫邦本于民民倚于歲歲
視于雨不雨故雨暘之候君子係心焉此夫子之意春
秋之法也乃嘉靖六年丙戌大旱我民載饑越明年麥
秋復久不雨陂塘竭澤農鴈鳴聲穡人袖手無所事事
二守少泉傅公攝總郡政憫恤民瘼戚然不寧夙夜奔
告于神以為我民請命甘澍時應捷如有神遠近沾足
歌誦于塗委曰君侯之惠而公不有也夫天道遠人事
邇水旱之來皆有天數古人有露禱自焚而取應者吾
不得而知也而公之勤雨喜雨志在于民厪厪焉以農
事為欣戚者所可得而知也公三牧兹土忠實惻怛不
以棘棘搏擊為能而惠利于吾民者深大此土之民所
可得而知也素翁諸老皆有喜雨之作淛界上耕民也
職以百畆不易為憂敬竊古人之義大書數句以俟
雪壺歌序
物以少為瑞者于其地之不恒有也而或間一見焉其
謂之瑞也固宜維兹壺公作鎮南紀端竦峻拔海内攸
聞而四時之中獨慳雪景為洞天欠事癸未秋三峰朱
公來守兹土越明年元日雨雪八壺翠微皓如積素有
異觀焉公乃名其退省之所為雪壺之堂志喜也今春
正月春日又雪公復為雪壺之歌以紀之於是寅僚可
亭汪侯和之莆士夫聞而悉和之夫雪北土恒有也在
莆則非恒有也自公作牧雨雪時降豈中州之氣自北
而南而莆適當其盛亦賢太守宣布上德所以子惠我
民之意惻怛潛孚和氣休暢將蝗蝝不生田野大熟而
莆民亦蒙其休邪淛負罪歸來耕且食于兹山之下盻
盻焉惟歲之是望喜雨雪之不愆而瓶粟之儲可繼也
乃承公命叙而藏之田間春秋里社歲時蜡臘將與邦
人子弟按節而歌以鼓舞聖明休養之澤而侈我公之
賜於無窮也
夢劒緒言後序
思不苦詩不工夫詩固于思乎出也隨其思之所極盎
然出之何莫非詩而至於苦思焉為之則驅率性情追
逐時好已失詩之本旨而天然自得之趣又豈鍛鍊脂
蠟以求工者所可得而同耶夢劒緒言一集乃吾邦伯
三峰朱公所作首尾兩年間凡得詩百六十有竒首掉
鞅騷壇追躡古作公亦何嘗刻意為此哉間嘗辱顧山
中相與登文峰凌絶頂以覽于凉煙漲海之外徘徊久
之乃返次于觀瀾湜沚之濱當時紀興三詩載之集中
者嘗試評之雲宿竒崛孤眺高虚而觀瀾閒適體裁不
同各極其趣是皆特於登臨倚徙杯酒談笑間偶然得
之槩之他作固可知矣蓋公之為此邦致勤于民而不
廢笑咏之樂不屑屑於為詩而其詩可傳殆昔人所謂
性能而好之而神固不勞也公詩既梓傳于時淛因受
而遍讀因綴數言於琬琰之左方以為公之詩不難於
工而難於天趣之自得也
東園鄭先生文集䟦語
右東園鄭先生遺稿凡若干卷古風近體排律絶句其
為詩也凡幾百幾十有幾首箋疏碑銘序記述作其為
文也凡幾百幾十有幾篇淛既受以卒業大抵先生之
詩主於寄興不以用事琢句為工平易從容而有餘味
乃所以為工也先生之文主於達意不以綺繪組織為
能汪洋宏肆而無贅詞則又未可易能也夫誦其詩讀
其書不知其人可乎先生德業光明正大天下後世皆
知其偉人獨其詩書著作之美散落人間藏之巾笥而
或世未能盡知也季子上舍某欲梓以傳敬為校其謄
寫之誤末繫數言以致生平景仰之意云爾
秋崖方先生文集序
文章隨世高下不其然乎夫言因氣機之動而為之者
也人之氣與天地之氣相為流通天地氣運方隆而生
于其時者其稟受深厚器度大雅而見於言語文字亦
多肖其為人文稱西漢詩宗盛唐後來作者不乏其大
致爾殊也我朝氣運隆盛成化弘治之間文章鉅卿彬
彬輩出其在吾莆則從吾彭公翠渠周公見素林公咸
以制作之才擅名海内秋崖公生與同時往來上下其
議論而年又最永涵泳優游益老其學以大其所就卓
然自成一家其得于天者固厚也今觀集中所載凡詩
若文諸作皆典實和平紆餘豐潤不事艱棘盡寫其所
欲言如大人王公端冕佩玉退食從容無跼蹐窘束意
態渢渢乎其治世之音矣乎後之人得是而讀之猶可
想見前輩老成氣象也翁少登朝由行人拜御史以直
言補外敭歴州郡完節歸來樂育後進淛獲拜門牆重
辱接引罪黜歸山而此翁已不可作矣是集也乃其季
子將仕郎世舉所藏令其姪孫春元興邦校正刻之家
塾其餘詩若文仲子太學生世忠將裒而併刻之以傳
於人間詩不云乎雖無老成人尚有典刑
改齋學錄後序
改齋先生沒淛年友胡君蔚中好是懿德訪于其家得
其論學一錄刻而傳之以惠來學淛得受而讀之其所
論著自出義理不勦前人之說而於天道性命之妙多
所發明其論學者進為之方出處之節又皆明白簡當
誦其言者惕然有所興起其于學也不專於言得諸心
而書之言也其善言也固如是哉一篇之中提示綱要
於虚之一字蓋屢致意焉大抵得而言之天道之虚無
心而已人心之虚無欲而已人無私欲之累則心體湛
然應事接物各得其理而學者之事畢矣改齋平生
之為學終日惺惺主於持敬胷次脱落得失死生之變
惟其所遇一無所動于中可謂能踐其言不負所學矣
淛早知敬慕先生曩遊都下時亦嘗拜於其館間辱一
再往來得聞緒論狂誖速歸而先生亦非久下世矣嗚
呼傷哉歲月因循賢哲凋喪今欲日相親灸以進所學
邈乎不可及矣異世君子尚友斯人而論其世斯錄之
刻而傳之也其又可少也乎哉
題翠峰詩後
右翠峰方君遺稿翠峰名從鯤字世元秋崖之子少有
俊才甫冠膺鄉薦再躓春官素翁先生移書崖翁以為
失士且曰正須遲之使成上器翰林材也集中若干篇
皆其下第寓京邸時所作翠峰雅有詩懷髫稚屬對警
語往往傳誦授經家庭間崖翁欲其專意事事格其詩
性也及卒友人束其稿歸來崖翁讀之謂諸子曰使吾
為之亦未必善是又曰此詩蕭散出塵有江湖間氣嗚
咽不自勝昔李文貞哭其愛子兆先悔其不使肆力於
詩以極其才之所至崖翁有遺憾矣翠峰他作尚多兄
世忠弟世舉先為梓是嗚呼昔人有以一聯而名後世
世元得是亦可以不朽矣
國清林氏重修家乘序
田寧少府林克容氏修葺家譜既成緘以見示曰子其
為我序之淛因受而遍閱凡林氏之宗世德之淵源子
姓之派別衣冠文物之盛宅里墳墓之詳自穎公以晉
建興二年甲戌入閩至于今凡千二百二十餘年之事
舉集目前一覽可盡一家之史可謂大備而成矣夫保
姓受氏誰非神明之裔文獻無徵渙漫不續者何限也
國清之譜始作於德祐進士漳州司戶嗣南公復修於
國初時濱州州判厚公皆自系於澧州司馬之世至弘
治間始得長城譜觀宋崇寧間金紫光祿大夫英公所
撰譜序得知其與長城棃嶺之派同出省元沙公與澧
州實同十一代祖泝源沿流遠有端緒兹譜因之考正
世系寔前人之所未及又為修譜變例五代一圖遂覈
其事跡繫于名字行位之後以便翻閱而勸後人也是
又先賢譜例之所未及少府自田寧老歸畢力于此而
其子國子生繼復嘗示予以移國正獻陳公所與先世
往來書札數紙筆跡尚新此固林氏之毛伯伯冏敦銘
也淛寒宗七世祖姑及曾祖姑皆適林氏暨淛復受室
于賓壺翁汝實其他羣從婚姻往來者不下三十餘人
古所謂朱陳之族殆不過是幸得綴名于後承少府公
命敬題數語歸之
曉山詩序
江南山水窟宅何處無山而昏旭晴雨之態則又山間
四時所必有也江侯别號取諸曉山蓋即其所居之景
以寓夫靜對悠然自得之趣焉爾當夫赫曦未高露氣
猶泫林霏野翠杳靄冥濛冉冉髯松如出膏沐至於樹
石卉草莫不蒼潤萌鬯各有春意此則山中之景尤竒
而主人獨得其趣者也其佐令于朝鎮靜不擾慈祥豈
弟之政與萬民相安庶幾古之循吏無負于時則亦無
負于山夫君子之處世時行時止止以存身行以澤物
要求此心無愧而已侯家食時坐臥起居鎮於兹山相
對一行作吏且六年矣山中猿鶴不無逋客之誚兹以
憂歸故予道其出處之得抒素濡毫假鍾山勒移故事
為曉山解嘲曉山名宇字居仁建昌豐城人
東窩詩序
窩翁先生生平耽詩晚來彌篤雖以淛之駑鈍荒疎歲
時間一再相見輒出袖中屬稿以相裁訂往復不休計
其端居未嘗一日而忘吟事也近乃緘其定本一帙凡
得詩若干篇題曰東窩示後錄寄余山中曰子其為我
評之于時未能遍閱乃復書曰以兹示後窩翁所以貽
厥者為不薄矣留之兩月朝夕展玩重承來命妄以已
意圈點一二而為之序序曰昔人謂學詩如學禪必有
所悟入處觀翁自叙其初得於杜律故其所作多祖近
體而用意使事組織少陵特其出入變化使人不覺至
其得意處亦時造於渾淡成一家言其可以觀矣夫翁
之為人寬而約儉而有禮棋不數著而品甚高酒不多
飲而興甚豪承先人之業應酧經理未嘗廢事而性好
絲竹未老乞身自放於蒲菰花竹之外以觀魚聽鳥為
樂而其詩亦往往道其實事精神意態酷肖其為人余
尤愛其蘆花兼月白燈影落波紅林下乾坤花下酒庭
前歲月枕前書數聯謂置晚唐諸人集中亦未易別其
真贗也其曰示後云者蓋此翁之謙辭云爾然詩文傳
世譬如珠璣琴瑟藏之人間易至於散失不可收拾昔
戴石屏先生裒集先世遺詩得其斷章數句標志而傳
之然則斯集也林氏之子孫慎守而寶藏之以無負忘
簡之責也哉
題蕭蒼石大尹文集後
立言垂世者謂之不朽然古來能言之士至于今有聞
者僅僅可數磨滅澌盡泯泯無傳者何限哉言之傳世
與不存乎人不于其言焉耳矣蒼石崇古正學施于有
政仙遊之民愛之如父母不知漢之所謂循吏者何如
耶愛其德思其人愈久而愈不忘將求其彷彿形似焉
而不可得况於其所立之言乎是之謂不朽公之言渾
朴豈弟肖其為人而封事數篇卓有實用其辯九鯉何
仙說夢之誕真足以破千古之惑
考祥錄序
仙邑張君士宗讀禮山中乃裒其先翁南坡先生慶祝
哀輓誌銘墓表詩文凡若干篇又以先夫人陳氏墓銘
一通附焉共為一卷梓而傳之余友馬子莘氏為引其
端復以寄余俾識數語余謂天下之事有其實足矣而
文固不必具也盡諸已足矣而人固不必知也斯錄之
刻其亦不可以已乎可已而固不已者人子之孝誠無
窮有可致力於其親者則亦不敢不盡也古之君子之
送其親也既銘諸幽又表諸道而其載筆之任又必求
夫當世之望人先逹其言足以信今而傳後者托之以
不朽固未嘗以其言後世名為嫌也蓋無其善而誣其
親者不誠也有其善而没其親者不仁也因其善而揚
其親者孝子仁人之用心也南坡隠德清望固不待錄
而後傳然得是集而觀之則其世德之祥妃耦之善與
凡生平行已所謂光前而裕後之實一一可睹將南坡
之賢益彰而士宗兄弟之孝扳慕悲號䀌然不可追及
者亦庶乎其可以少慰矣雖然夫孝始於事親中於事
君終於立身蓋人子之心無一念非親也人子之身無
一事非孝也士宗所以事其親者既竭其力矣則其出
身事主與凡所以立其身者率此意而行之所以騰揚
光大其親而垂令名於無窮者固將有在也
慕萱詩序
建陽友人陳黼之喪其母也追慕悲號煢煢靡極乃叩
諸學士大夫凡能言者作為輓辭詩歌以道其幽憂迫
切無聊之情積成卷帙名之慕萱致書千里徵予一言
索居海上未及一吊其廬閱諸公慕萱之作未知所以
言者顧斷叔索之愈勤而不厭也又將奚辭嘗記薄遊
潭城時斷叔辱同筆硯朝夕相往來一至其家庭宇修
潔房戶闃無人聲家政斬斬有度而斷叔從予游也亦
得肆意於學無内顧之累問之曰是吾母氏之教也問
之友人曰然則慕萱之作其殆聞陳母之賢而悼其溘
逝為是以哀之而因以相斷叔之哀也固非為漫應不
情之詞而已也夫歌詩之作諧比音節抑揚其詞聞者
足以感愴而興起讀蓼莪之章三復而流涕者不但一
王偉元也以斷叔孝思之誠又得能言之士為之抑揚
反覆以盡其辭而極其情之所至使斷叔讀之亦必感
嘆唏嘘悽然悲剜然痛潸然出涕不忍終篇掩卷而遂
止也
馬梅谷廬墓詩卷小序
廬墓之事不見於禮經然古人有行之者矣禮緣人情
而其事固可以義起也夫人子幼在父母之側襟裾左
右未嘗斯須離也一旦遽罹凶變奉其遺魄即安于九
原温清定省晨夕滫髓之歡無所於致不忍一日之宴
於是乎廬于墓側蒲服草土以伸其悲號攀慕痛悼迫
切之情是誠出於孝思之不容已非為名高而為之也
飾偽以釣名君子奚取焉寶慶馬君維新之尹羅源也
疋馬就道不以家累自隨日進溢米一毫不以取諸民
約已而厚下謹身而率物其不為齷齪而取虚名也
審矣其家食時乃翁廣文先生之慼結廬墓左蔬食者
三年友人鶚翼為傳其事海内學士大夫多為之詩積
成卷帙余鄙人未獲與維新良覿譬之草木偶同臭味
歸耕海澨嘗辱通書焉因得一覽此卷時余重膺天禍
煢煢在疚情事未伸一讀凄然不覺淚落固知維新此
情之悲也夫喪止三年亡則弗之忘也其維新之令于
兹回首蒼山父家安在白雲幽谷何日去心然移孝為
忠以騰揚光大其親者固自有托而余以狂謬自棄明
時罔極之痛終天而已讀蓼莪之詩而三復流涕者不
獨一王偉元也
題勸孝手卷序
割股之事非人子事親之常不可以為訓然其一念至
誠惻怛無近於名而為之者亦君子之所取未忍遽以
為非也國子生林生自治先田寧府同知栗齋先生之
孫今六安州幕僚愚莊繼復之子幼有至性逮事厥祖
及祖母陳氏安人朝夕襟裾津津孝愛甫冠安人遘疾
危殆勢弗可生自治徬徨無以為計廼割股肉和粥以
進疾良已栗翁為作七言古詩一章以嘉其意閱數載
翁病革諸醫却立没事皆已整備自治晨夕悲號信人
肉之可以愈疾也復爾為之爨婢以告翁曰事無可為
何自苦如此口占前韻一詩令其姪寧波府同知栢莊
繼賢君書之栗齋上僊安人只今無恙也繼復宦遊遠
方自治歸侍滫髓左右就養婉順老人之心無少違忤
見一美食必問太母嘗乎未嘗不敢嘗也即其平日孝
愛知其向者之事出于其心之誠然也夫人臣事君淑
女之事君子履常處順喜起和平固人心之所樂不幸
而處變故亦有碎首割心抉眼斷臂為决烈詭異之事
君子亦存之不削者哀其迫切之誠亦為衰世薄俗遺
其親後其君者之戒也栢莊兹取栗翁親書并小序一
詩及其代為之書者裱為冊葉寄示山中淛為之大書
勸孝二大字引以數言夫天下之事感激慷慨而為之
一時者非有甚難推廣是心恒久而不變者誠難也自
治尚其永脩厥德遠大是圖或宏乃祖之彛訓使後之
陽秋人物者釋然於其初也
雙節行紀
嗚呼節義美名也亦難事也士君子讀書從師友遊多
窺前靈遺烈易有所感發興起法象而為之婦道柔伏
又主内事耳目無所見聞幽貞之節則出於性能而自
好故其事為尤難而慷慨殺身或出於一時意氣之所
激至於閱星紀歴事變景移於外情遷於中挺然獨立
愈久而不挫者此則士君子猶或以為難也栢舟之詩
衛世子共伯之妻所作聖人列之於經夫一婦人女子
幽憂憤惋指天誓日之辭乃得與古先哲王賢妃淑女
之嘉言懿行並行於世而不泯則其所立顧不甚偉與
吾閩之山譙陽張氏簪紱世家其(闕)氏無禄早世二婦皆
陳氏士族也長者年二十有六少者又少一歲夙遭家
恤相次為未亡人其姒無子以少陳氏之子為子紛華
不御形影相依草閣深凉寒缸明滅輒相對緝白苧補
秋衣令諸子讀書其旁以須其成立靡忒之操人翕然
稱之巡按御史雙江聶君豹為扁其堂曰雙貞有司又
為上其行于朝表其宅里夫共姜之節得夫子刪述而
遂傳二陳氏之節得王章褒錫而益顯而一門雙節玉
映珠聯千載此心秋月寒水此又古今之所難得今其
姒年八十有九而其娣年五十有(闕)豈非天假其年完
其節以暴白其事於天下與來世與少陳氏之子文煥
以妙年膺鄉薦剡授處州之龍泉教諭與吾丈陳君子
修為同寮以祿養也遠業未涯其所以闡發幽光者將
必有待也余表黃某氏昆弟薄遊浙東結識張君歸言
其事請余為之述以傳也夫堅貞之節固余之所樂聞
而於法亦當得書也遂書之以間諸作者之簉
靈壺紀別詩序
白頭如新傾蓋如舊昔之人固有所至而人士咸與之
遊願納交而若不可及者焉此其人之文物議論必當
偉然不凡有以起人愛敬之心於立談俄頃之際殆非
偶然也江右廣昌西池黃君夀夫為子求師不遠千里
朅來于莆愛壺山之勝畱兹者幾一月訪鯉湖登九華
涉溪聲過黃石之野以觀海上諸峯莆之士夫見西池
者咸器異而敬禮焉往來下上歡若平生西池何以自
結於兹人哉昨乘筍輿從一僕訪予山中掃葉啓扉肅
客而入見其儀觀魁梧禮度閒雅與之言閎而博儉而
不踰如登君子之堂而其詩書圖史琴劒尊彛几席觴
豆之物位置後先井井不亂坐語移日恨相見之晚也
予飲西池聞東洲夏先生吾年友石岡李君君姻黨也
其箕裘閥閱宗規軌物漸涵灌漬以植君美者厥有自
來哉行歸矣諸公皆有贈言命予為引其端伻來予適
負暄前簷披陶彭澤詩誦其答龐參軍之句愛其清真
雅澹未能去手其詩曰相知何必舊傾蓋定前言又曰
我實幽居士無復東西緣又曰情通萬里外形跡滯江
山君其愛素體來會在何年欣然會心不覺失笑鄙人
之心真煩古人先道之矣遂引筆書之用以識別亦為
别後相思之資云爾
紀翁君允吉孝德序
昔西山真先生帥温陵日有承信郎周宗強者割股療
其親疾延至州治設宴用旗幟鼓樂迎導以歸夫割股
之事不見於禮經不可以為訓而先生有取焉者人子
至情懇誠惻怛雖咈于常亦可以為世之薄乎愛其親
者勸也友人翁君宗佑字允吉大方伯緩齋先生長子
也夫人楊氏無子允吉事之如其所生夫人嬰疾逾年
侍寢餗唯謹頃疾劇醫縮頸謝去允吉憂灼籲天刲左
臂肉三臠以進夫人遂蘇醒時九月望後二日也家人
徐見血漬衣袖乃覺以告夫人夫人曰兒良苦然吾命
當盡吾有兒如此即死亦瞑目矣越三日逝去嗚呼翁
君此舉尤昔人之所難使西山見之亦必嘉歎賞音不
以其涉于異而弗取之也或曰為善無近名翁君此舉
非與則應之曰善者固名之所歸也以善為近名而不
為則將何所為乎但不可有近名之意耳允吉當其母
疾殆時哀痛徬徨欲以身代焉而不可得以至於此計
其操刃之時忙不自覺又豈有一毫為名之意哉是固
君子之所樂與也夫君子不輕與人而愛之與之者其
責又有重焉夫孝始於事親中於事君終於立身無適
非孝也使或感激於一時而或不能不少怠於他日則
人將得以議其後而并議夫以善與之者之諛也允吉
善守義方孝友孚于家族脩身慎行進進未已固有以
孚衆聽諸士夫咸欲得數言以紀其事式鄉人焉少溪
黃時簡氏淛年友也屬筆於予予不敢辭亦惟將夫翁
君之行之實而有以免夫人之議也夫
梅樁序
可亭汪君盛談梅樁之美且曰梅樁之號願有述焉余
未結識梅樁敬謝不敏無所辱命可亭曰子固為之余
乃不獲辭則謂之曰欲知其人先觀其所與處者余雖
未識梅樁梅樁之所與遊者則固先得一人焉恬淡清
真不懾不盈襟度灑然獨立風塵之表與人交能久而
不厭所謂梅樁氏得無象之然乎可亭笑而不答曰子
姑言之則又謂之曰梅樁寓號於梅夫梅在百卉中以
氣格獨勝横枝老幹槎岈瘦勁詭寄如怪物黝黑如糾
鐵而嫩枝茁萼之迸出其中者又多穎發秀好含章正
色為百卉前鋒梅樁氏得無象之然乎可亭大笑曰是
則然請遂書之歸呈梅樁以代巡簷索笑也梅樁名鉞
字德威吾郡節推桐城可亭君之邑人也
梅初卷子序
天下之理有開必先故一草一木之榮悴而人事之休
咎往往徵焉吾友張君希殷庭有樹梅老且悴一日復
勃然以起如夫初張君喜遂以梅初自號應徵也吾同
年陳子潛江為之叙夫張之德門書香種種梅之初也
有徵矣然物之生也相禪於無窮潛江之叙稽其歲月
為正德屠維攝提格屈指且十六年矣前之所謂初者
閱星紀將意夭矯如遊龍盤錯如積鐵老色蒼顔無不
可愛芽茁之迸出其中肖翹秀好又將揚其馨馥為百
卉先鋒是又一初也余與梅初譬之草木實同臭味方
將過梅初并坐于暗香疎影之下揮麈濡毫而評其漏
洩之太甚以索梅一笑也
臞石序
友人周君曰清號白江又曰南洲志所居也乃今定號
曰臞石請序於予予因訊其所以然者曰某所居舍東
結亭數楹為藏脩息遊之所負牆數石蒼然古貌有似
夫山澤之臞而其耿介特立不能與時俯仰誠鄙心之
所樂也故取以自號焉又曰人苦不自知某自分甚陋
何敢有一毫上人之心而賦性蹇拙處世無術不能周
旋委曲以揣物宜言有不由於衷囁嚅焉不能出諸口
也事有不安於心黽勉焉不能措諸躬也人有非其親
友有非其類隨分酬應不能驟而合比而同也以故人
率以傲見目左右坑谷動相齟齬家居杜門率閱月不
出戶限讀書之暇巡簷而行擁几而坐與兹石為偶瞑
然意會怡然理足真吾之莫逆交也故所以自號焉予
復之曰子之號臞石也甚宜夫子生華胄易起疑畏之
心直已而行而其迹有似夫傲以形迹之似加疑畏之
心殆難免乎今之世矣察言觀色反已自修持之不息
之誠人將自孚至於横逆之來雖聖賢不能免也又奚
暇於釋言哉詩不云乎他山之石可以為錯砥礪磨礲
正君子進德之地也子步小亭撫石頂試以此問之以
為何如
題太守葉省菴夀百歲翁詩卷
黃石之野有林翁者夀一百有二歲矣精神食飲不衰
吾郡太守省菴葉公躬造其廬分俸以惠兼有詩章之
賜老安之意溢於言表少府北泉傅公和之别駕二江
王公又和之水南士夫又咸和之積滿卷帙授簡於某
不揣輙為叙之序曰予觀郡乘所紀人物列傳班班可
考而百年遺和獨闃然無傳焉至於吾郡先大夫述作
見諸紀載往往不乏亦未有如省菴之詩所云者豈期
頥上夀從古所難而敬老敦化優禮懇誠之意播諸聲
詩寔自我公今日發之也國家混一百六十年計翁之生
當宣廟踐極之歲七聖繼作息休綏和躋天下於仁夀
之域此翁之身獨當其盛淳龐質朴庶幾唐虞三代之
民老子長孫靖享治福冠裳里爵重沐國恩又得賢太
守以宣揚明天子尊事黃耉之意適館授粲周旋揖讓
與之鈞禮如此翁者得非生人之大幸與前記有之上
老老而民興孝又曰老吾老以及人之老公之事與翁
之夀於法皆得書是詩也翁之子孫其慎寶之後之載
筆者將有稽焉以補鄉邦竒事之闕
五眞陳翁自夀詩序
古人相與賦詩往往以是定其賢否占其休咎而取徵
焉古人所賦之詩又前古人之為之也䜈而誦之而既
足以觀矣矧夫作于其心筆于其手其精神之流注聲
口之抑揚徐察而審聽之有不得其情者哉予讀五真
陳翁自夀詩章如操几杖從翁遊而聆謦欬之側也意
翁為人渾朴質直謙恭樂易有先進長者之風而夀考
福澤之盛亦有非人所能及者何以言之夫人之賢否
存乎心心有純雜視其言可得而知也人之夀否存乎
氣氣有淳漓視其詩可得而知也翁之詩雖祖近體而
不襲故常平妥深厚慈祥豈弟之意溢于言表而舂容
雋永詞盡而意有餘也令德夀豈固可知矣翁自入夀
域每得十則以二十首自夀今歲八十矣當復有作計
至百年當得百首也夫古時香山洛社諸老人得一首
或具體而未工至今傳誦未艾以今觀後豈非千載之
竒觀哉翁二子俱登進士第季褎與某同年同入臺為
御史温恭朴厚克肖其家疏當終養而翁光膺錫爵命
服煇煌為善者勸矣方今聖人立極歛時五福躋天下
于仁夀之域如翁之詩真治世太平之音也邦進緘以
見示謹書數言置諸卷端以致敬慕之意云爾
天馬山房遺稿卷二
