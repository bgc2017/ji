天馬山房遺稿卷六
明朱淛撰
贊
守素贊
不腴其膚而長其軀不峩其冠而華其裾其行于于其
止蘧蘧謝長輓於湖海守先人之田廬既娛情於情話
亦放意於琴書不關寵辱而齊毁譽蒼蒼天馬之麓莽
莽凌雲之隅每孤往而徑造恣倚徙而踟蹰撫孤石之
嵯峨蔭佳樹之扶疎噫斯人也蓋庶幾於知止知足之
戒其視夫貪得冐利老而不悔者其人之賢不肖何如
耶
方可吾畫像贊
盎乎其春融㠜乎其山峙此工之所可傳然得其似者
耳苟非天理事不苟可吾心此公之所自許而得其深
也與
一厓江先生贊
鏗然金石之聲馥然芝蘭之味翹然白屋之英偉矣青
雲之器偃蹇半生蹉跎十試氣帶烟霞衣製荷芰然而
髮未易玄貌不加瘁將萬物之利鈍乎有時抑至人兮
窮通一視昔賢有云至樂莫如讀書至要莫如教子公
於斯言庶幾無愧
東渠贊二首
峩而冠整而裾其容肅其貌舒禮度閑都言笑怡愉誼
克睦于其家行不愧于其閭壯遊湖海之間觀風梁宋
之墟今將老且倦矣已定歸計爰息其廬平步遠村俯
濯清渠日涉園圃春事菑畬杯酒親朋敦平生之夙好
簡編魚蠧理先子之遺書庶幾以淑其身以教其子以
不失古人為善之意俟天命之何如
又
有楚其服有峩其巾登我堂序儼如大賓予揖而問之
曰君為誰向行文峰之下遇一偉丈夫焉佳其風儀甚
都禮度不俗心矍然敬之君其若人耶又申而問之曰
君為誰吾聞侯山之下有一偉丈夫焉得其靜退之風
孝弟之美心歆然愛之君其若人耶舒眉端視却立平
身笑而不答其意相親
題文峰桂影圖
居然泉石愛此林丘皓魄正午疎影横秋六合氣澄萬
籟聲收爾乃卷書罷讀歛視凝眸充乎理足浩若天遊
神清不寐意去猶留興言高咏緬想前修蓋其與吟風
弄月之趣越百世而同流
牧植劉先生分教平海有賦歸之志以小影索題
援筆爲此
晦于清漳遨遊巨區藤蓑莎笠牧植自娛雋于澤宫翺
翔天衢正襟肅容師席是居官微而氣無所恧道豐而
貌不加腴斯人也吾占其眉間之黃色其得思脱冠裳
之羈枻而與得反其初服也與
字箴
汪生構名箴
古人之生父命之名中世起義或自友生我與尊翁忝
得科第其在後昆則有世契爾方髫稚侍官來莆我時
過從獲覯坐隅頭角昂藏神采自異吾兒顓蒙馭駘望
驥而翁謂我渠名子為字當從耒諸姪是隨謹按字書
命爾曰構而翁得子以綿世胄北人耕岱謂之構田能
無莽鹵乃亦有年為學與農理同事異不植將落勤則
不匱而翁竒好富哉詩書曷貽爾後時維菑畬慎爾勉
旃不替朝夕勿謂來年勿謂來日簡編膏火能不憚煩
譬彼力穡其獲實繁窮深入微厚積薄發溢為文章樹
為勲伐聞者竦敬曄然斯名垂百千年炳炳丹青
方子應貴字訓
將仕郎若亭方君筮賓冠其冢子夢瓊字之應貴以
書來曰願有以訓之以相其成也淛親且故又重方
子之才也故輒為韻語數章陳之禮筵庸致愛助之
意
熊羆之祥兆於夢寐吉夢惟瓊神錫爾類定爾佳名字
爾應貴奉以周旋庶幾罔愧
古之君子貴玉賤珉世之具眼燕石混真燦燦瓊枝惟
席上珍萬代是寶永無淄磷
玉之所貴匪以厥德厥德孔嘉君子是則(闕)令
儀令色鳲鳩淑人正是四國
萬鎰之寶付諸良工薦以他石湔磢磨礲維兹質美務
學名通古有明訓蒙養聖功
玉藴于石不耀其光至寶用世誼不終藏為瑚為璉為
珪為璋薦之上帝升彼巖廊
君子貴玉必慎所操鞠躬戰慄如御風濤人生所恃不
在門高立比升天墜易燎毛
宗門善慶富彼瓊英業傳詩禮世襲簪纓禮師古人穆
穆佳聲庶其可作抑齋先生
噫惟崖翁耄期稱道巋然靈光為邦大老典則猶存淵
源可考應貴勖哉惟善為寶
家有嚴君蒸蒸孝友嗣德紹休不在爾後嘉止甫臨峩
冠加首勖哉應貴永介眉夀
希正字箴
友人張師中氏冠其弟大權執弁之役辱委命焉共
訂其字請為之說淛不文櫽括古辭輒為韻語雖乏
威儀之攝亦庶以盡朋友之責焉爾
冠而字之是謂成人懵彼周道式愧嘉賓字系於名義
以名起假是呼號日警於耳惟先君子錫爾令名厥名
維何大權是稱諏斯佳辰爰告爾字厥字維何曰希正
氏天下之理有經有權錯綜運化惟所當然經所不及
賴權攸濟權以濟經道斯無弊權而得正於經曷殊不
主故常獨與道俱惟權之趨譸張戾裂乃咈于常首尾
衡決經以立體權以隨時未可與立安能及茲古聖從
心動與理會君子慎動行可無悔吾黨下士慄慄小心
揆世應物履薄臨深大猷是經權亦時用低昂往來稱
停輕重罔小不事惟正為希庶幾寡過君子攸歸若考
終身温恭周慎尚有典刑以迪來胤伯也日邁克紹厥
家靜養于蒙無俾竒衺萬里悠塗攻車發軔範我馳驅
勖哉希正
周氏讓之字說
見虛周君别且十年矣近自金壇以書來曰小子丕時
將加元服家君字之曰讓之願吾子有以詔以勖其成
也淛鄙人無能為役粤在遠地無所於辭乃為說以諭
之夫讓之名若字非取於書召奭之所云乎以聖賢之
言經書之旨為之襲名若字愛之深者期之遠也雖然
功成身退施諸盛滿之時甫冠之士固有所未及然聖
人之言通遍周匝善取益者固無乎不宜也夫義利並
行而私心易逞勝負角立而克已為難故古人生子自
其能言始教之讓既復入於小學以從事於灑掃進退
應對守其毫釐尺寸以涵養其善端消磨其客氣使之
低首下心正容謹節日入於規矩凖繩而不自知至於
終身大訓亦未嘗有越乎此者蓋謙尊而光而慮以下
人固邦家之所必達也蓋將使之應世接物恒存夫收
檢畏慎欿然不足之心自卑尊人先彼後已而一毫猛
奮矯厲上人凌物之意無所入於其中是其德性謙和
氣象廣大知聞益富道德益崇爵位益峻而心益謙降
抑損當時稱其賢後世望其光如書之所載周召二公
固其人也讓之生長名門家世簪笏而諸父弟昆珠聯
玉映讓之又有雋才駸駸嚮用固周氏之丕時也昔之
慈母有云惟患其不能屈不患其不能伸讓之義固周
生終身之弦韋也見虛居家以孝友聞施於有政所以
式榖似之者固必有道矣重辱遠意書以代祝規以申
忠告之誼云爾
辯
天妃辯(闕)
鄉約
誓禁屠牛鄉約
君子在朝則美政在野則美俗風俗薄惡非吾士夫之
責哉吾鄉科甲輝聯人物富厚屋宇之盛甲於海邦廉
恥之風傳諸故老民生既庶人心靡齊間有慣習屠牛
隂通盜賊行兇逞暴作過為非凡有失盜之家便來此
中尋覓呌號喧閙無日無之雞犬為之不寧鄉里被其
汚衊今逢府主雲泉吳老先生嚴加禁約吾輩視此寧
無靦顔夫牛出力耕作殺而食之誠為殘忍況夫盜而
得者鈎其舌以出穴錐其肉以速行或殺母及子或剖
腹墜胎慘毒之形不可名狀吾輩具知其情買而食之
充類至義之盡是亦賊而已矣夫水名貪泉志士不飲
況親於其身為不善者乎今鄉中父兄子弟同興善心
共立約會就於天日之下重發誓願除老疾暫食之外
斷絶此味如有私買其肉及焙乾者烹之於鍋嘗之於
口饋之於人者天神誅殛使身生惡瘡家遭凶疫滅姓
墜氏以償此牛之命以雪貧民之冤夫山毛海錯百品
千般俱足養生奚須於此亦有置客買諸他處欲清弊
源宜併禁絶如有故犯并宜遭譴今立此簿與各人的
筆自書名姓歲時朔望告於里社呈於鄉衆期於共守
以還淳風如有習惡不悛怙終無忌此真口體小人穿
窬下類鄉人共舉不與並齒謹告十四年乙未秋約
申禁鄉屠牛鄉約
吾鄉士夫耆宿前年禁約屠牛漸成美俗吳府尊先生
就明倫堂上對衆稱說洗舊日惡名夫牛出力耕作殺
而烹之食者甚美死者甚苦有傷隂隲遺累子孫禁之
數年待客養生未嘗闕乏夫事易忘人心易怠近聞鄉
間漸爾開禁家中食用多買此物以致外鄉賊徒横挑
此物入境公然無畏亦甚可惡前年指天共誓凡以牛
肉入口煮之於鍋饋之於人者身生惡瘡家罹横禍以
償此牛之命今再申誓如前倘有不願入約者姑亦聽
之古人云父母愛之鄉人稱之諸君何不為君子吾輩
父祖子孫世居于此共相觀勉以成善俗甚幸十九年
八月申誓
申禁屠牛小帖
屠牛之禁行已十年風俗齊同遠近安帖各家父兄所
宜訓飭子弟鈐束童僕毋更復為此事以啓惡業之端
夫治生百方何取此事養生百味何須此物君子能舍
之不用小人自止而不為口體之奉甚微風俗所關甚
大嘉與吾黨共守前盟二十五年秋九月申約
婚啓
代洪西淙回顧頥齋啓
江湖老大慶逢弧矢之辰天地清明氣協隂陽之候草
堂背郭勝事偏多稚子牽衣弱翁饒笑恭惟執事鼎鉉
古意瑚璉時珍敭歴天曹望日華兮咫尺典司文憲肅
風紀於兩臺物望正隆家居未穩如僕者馳驅之力倦
矣冒君寵而許歸来進取之心淡然慕古賢而知止足
念諸郎之生太晩貽迺翁之債方殷膝下第三小頑名
曰應屏日蒙許以令愛為之結婚利可斷金緣諧種玉
南轅北轍頻搴杜若之雲蘭水壺山未爽梅花之約令
辰納幣薄物將勤此子生已十齡成人近在數載賴天
之福假我以年治百兩迓季女以歸登高堂拜尊章之
夀兩家各生子占協鳳凰百歲以為期慶流苖裔端拜
君賜深領年情將葵藿之誠春雲一幅望瑤華之報終
日七襄
代洪西淙聘方西臯啓
城南燈火涼入新秋天上仙槎光分七夕恭陳盛禮喜
際佳時伏惟令兄大侍御霽峰尊親家老先生壺標真
氣海國精英振風紀於朝端霜清鐵筆作文章之司命
鑑徹冰壺僕邈在下風深懷仰斗向承雅意重結良緣
以第四令姪女韜櫝之姿為第二小兒子應垣之配開
堂耕壩近依瀛水芳隣問道具茨遠隔蓬山雲氣春融
(闕)池刷鳳毛恭惟尊親老先生顒顒昂昂世載魁傑
磊磊落落人服高明愛讀孟子書上下老蘇之氣格聯
登進士第科名大宋之後先禮樂舂容勲庸特達施於
有政孝友而親其親豈無他人兄弟之子猶子矧令姪
應直大舅掄魁天生偉器穎脫凡流霜刃未發鉶氣寒
星斗白玉猶在璞色照崑崙加以老叔之薰陶遂為清
時之雋彦此古人有賢父兄之樂而執事以慰伯氏之
心者也僕國恩未報隱趣甚濃翹企兒輩之成黽勉箕
裘之紹吉朝納幣筐承不腆之儀獻歲迓輪疇錫宜家
之慶端拜我公之賜大興洪氏之門敬拂霞箋榮祈電
矚
與稚孫堯陳聘張守素孫女啓
淛與執事生同梓里世結姻婭蒲桺年華後公乎一歲
芝蘭臭味同予者何人少小交遊庶幾終始歸耕三十
載校雨量晴平生一片心如膠與漆非徒笑言以取下
雅惟道誼之相親肆令郎器量不凡情誼夙著與小兒
子熙春念迺父百年之深交締二姓無窮之夙好許以
令孫女士作對次稚孫堯陳指授于庭闈僉謀之昆玉
嫁娶重母黨隆古已然匹配自天緣百神所相共深慶
幸曷既名言明公世為善人邦稱長者嚮用箕疇全福
嘉與姊氏齊眉四世同春惟天從欲滿堂和氣為時所
欽淛故態疎狂老懷蕭索摩挲老眼所慰意者此孫依
托高門或乘龍於他日諏辰繫臂盥手緘辭萬里青天
羡諸郎之健翮五花紫誥賁二老之遐齡
上梁文
自構
一經獨抱遠承祖父之遺萬里生還重拜君王之賜家
存四壁住過半生三徑無資老興不忘松菊一丘新買
卑棲自比鷦鷯累代墳林近齊眉睫漫因人而成事聊
拓舊以為新脉接沙堤有小橋流水廣野平蕪之勝秀
鍾天馬盡長松美石浮嵐紫翠之竒易可登臨偏宜農
圃堂奥之上足怡慈母懽顔爼豆其間便為太祝廳事
門無俗客庭植佳花春日舒遲覺琴書之有味人生行
樂須富貴兮何時爰著新文以華盛舉
抛梁東簾捲千山海日紅屋上青松高百尺晩來翠色
更蘢葱
抛梁西庭樹新雛羽翼齊翻得少陵詩句好碧梧枝老
鳳凰棲
抛梁南新結茅齋寄蔚藍儘放明堂寬百畆長鑱春雨
種宜男
抛梁北主人本是金門客回天一疏早歸來拂枕清泉
潄寒石
抛梁上古寺凌雲樓閣壯酹月須傾綠玉尊撐天不放
青藜杖
抛梁下門外車音多長者八荒疆界本來寬何必高門
容駟馬
伏願上梁之後書香種種世德繩繩家慶壽康真樂真
浮三釜外國恩澒洞長安長望五雲邊
代洪西淙作
郎曹京輔清銜長係於日邊漲海炎方匹馬半行乎天
下逝當委質何敢言家年力始衰遂上封章之請聖恩
甚渥不違高尚之心温旨許歸錦衣就第便可耕㶚滻
韓昌黎未踐前言於此巢雲松李謫仙果諧夙願睠茲
黃石來自青山掛河漢於窗櫺去天咫尺俯林埔于几
席在水中央谷迥而川夷風和而俗厚固擇仁之所宜
處亦有數存乎其間地秘天藏以至於今日龜從筮吉
而贊以諸公迺拓新基爰開壯觀奉安誥敕昭回雲漢
之章妥侑宗䄓修明爼豆之事周廬以處宅眷别館而
肅嘉賓金石在庭盡道是山中開府英雄回首不妨作
地上行仙所斥俸金之餘皆出朝廷之賜情同臣甫依
北斗以望京華詩和淵明居南村而愛其宅諏日月之
上吉舉梁棟以中升閭里懽騰山川增色愛莫助之庸
陳不腆之辭喜可知也大發滿堂之笑留為故事傳諸
無窮
東江上羣山碧玉峰五色樓臺成海氣九天組練灑
流淙
西閬苑瀛洲路不迷廣設雲闌關野馬高憑日觀聽
天雞
南瑞靄乾坤一氣涵何似鴻濛初未判渾然太極尚
含三
北銀燭朝天明紫陌鵷鷺長聯玉笋班衣冠尚帶爐
烟色
上清風今古誰多讓漢朝亰兆禄千鍾疏傅都門直
百兩
下裴相歸來營綠野漁父閒尋鷗鷺磯隣翁共醉枌
榆社
伏願上梁之後郎君成立家室和平世沐皇恩封祖父
母福緣善慶貽爾子孫子孫移孝為忠承家報國五雲
深處老臣稽首祝堯年千里來龍旺氣鍾靈蕃國族
代王筆峰作
兄弟守先人之廬百年桑梓天地秘此丘之勝五色烟
霞發舒萬古之精英開創大夫之家廟鄉先生没祭於
社長宜血食人間丈夫子道顯其親固已名揚海内禮
宜專祀事所當先邦有善人衆推耆德躬行孝弟道既
洽於周親質任寬平化自薰於晉鄙橘園小隱雲水閒
情屐齒印蒼苔雨淋舊跡書聲在深竹夢憶兒時追昔
平日父子之懽想見在天靈爽之聚敬敦夙好爰拓新
規面勢孔陽拜東皇兮太乙藩籬盡徹納灝氣於無倪
三陽水曲而入懷五侯山宛若負扆蔚哉堪輿之勝稱
夫廟貌之華要垂久遠規模不作尋常家素寬弘部署
高大門牆堂鋪爼豆之筵左右秩秩道存禮樂之美文
質彬彬具歲時罍洗之供為行人瞻拜之便粤稽潜德
備載誥辭帝王之文天為經而地為緯鬼神所相水增
闢而山增高若揭日月而行永作江山之鎮兄拜前弟
拜後肇祀于今子當穆孫當昭孝誠不匱事遘天人之
會辰逢日月之良試援筆而成文助抛梁之喝采傚四
六體和金舂玉應之音垂億萬年見孝子仁人之意
東海上千峰與萬峰縹緲應聮龍伯國純龐還見古
人風
西一家通籍在金閨神州赤縣皆清秩翠栢蒼梧有
舊題
南峭壁攢峰擁翠嵐化日博山香裊裊真仙上界府
潭潭
北景物天然畫不得玉樹溟棲碧海雲瑣窗高掛蒼
霞色
上五侯峰高八千丈杜陵老子秋興豪彩筆昔曾干
氣象
下錦園先生富風雅清時郊野鳴鳳鸞千載河圖出
龍馬
伏願上梁之後山君川后共護先靈千子萬孫果符舊
䜟金闕下承恩許老天賜平安青雲路回首有人世傳
袍笏無驕無傲效順效忠君父深恩尚夙夜不忘所自
春秋肆祀與天地相為無窮
筆峰謝啓(附)
承賜雄文真見如椽之筆來朝高誦大為隆棟之光先
廟啓文明星躔奎璧鈞天在咫尺樂奏簫韶佑我後人
知親賢之有自傳之百世斯文獻之足徵屐齒蒼苔恍
乎如見書聲深竹涕忽澘然惟執事言啓予心致其存
著庶先君神遊此地慰我思成愧感何如銘刻無已元
兄季弟相期永世以對揚千子萬孫敢不拜嘉於頌禱
徯斯慙陋曼碩何稱張老失辭輪奐徒美豈若丈人文
力愈出愈竒况兼大雅訓詞有規有頌謹百拜而稽首
未罄謝私試載筆而陳辭附報來使
天馬山房遺稿卷六
