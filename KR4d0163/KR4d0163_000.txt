提要
東牟集十四卷别集類三(宋)
臣等謹案東牟集十四卷宋王洋撰洋字元
渤山陽人以省試第二名中宣和六年甲科
紹興初累官起居舍人知制誥直徽猷閣歴
典三郡其事蹟不見於宋史惟周必大所作
集序略紀其行履大槩嘉定山陽志中有洋
小傳亦皆采必大序中語不能有所增益今
考韓淲澗泉日記稱洋在信州城居有荷花
水木之趣因號王南池闢宴坐一室號半僧
寮清貧衣服窭甚善詩篇云云江西通志亦
稱洋僑寓上饒與曾幾相唱和以二書所載
與集序參考之盖亦南渡之清流也集為其
子昌祖所編宋史藝文志列其目為二十九
卷而必大原序實作三十卷則宋史為誤自
明以來世罕傳本選錄宋詩者多未之及獨
永樂大典各韻中散見頗多謹採掇編訂得
古今體詩七百首雜文三百五十餘首其詩
極意&KR0866;刻往往兀奡自喜頗不為邊幅所拘
文章以温雅見長所撰内外制詞尤有典則
盖洋生當北宋之季猶及覩前軰典刑故其
所作雖未能上追古人而蟬蜕於流俗之中
則翛然遠矣洪邁容齋三筆載洋題餘干縣
琵琶洲詩云塞外風烟能記否天涯淪落自
心知眼中風物參差是只欠江州司馬詩當
時稱為佳句而永樂大典内已佚不收又澗
泉日記極賞洋為李彭元所作飬源齋記檢
永樂大典亦無此篇則其他殘缺者當復不
少今姑就其尚存者分類排纂析為十四卷
以著其概其周必大序亦仍冠之於首云乾
隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
周必大原序
文章以學為車以氣為馭車不攻積中固敗矣氣不盛
吾何以行之哉東牟王公之文吾能言之以六經為美
材以子史為英華旁取騷人墨客之辭潤澤之猶以為
未也挾之以剛大之氣行之乎忠信之塗仕可屈身不
可屈食可餒道不可餒如是者積有年浩浩乎胸中滔
滔乎筆端矣賦大禮則麗而法傳死節則贍而勁銘記
則高古粹美奏議則切直忠厚至於感今懷昔登高望
遠憂思愉佚摹寫戱笑一皆寓之於詩大篇短章充溢
箱篋嗣子易祖懼夫散軼而無傳也釐為三十卷屬某
為之序昔葉少藴嘗問公劉貢父精於史漢以其謂杜
詩功曹非復漢蕭何為誤用事信乎公曰高紀蕭何為主
計吏孟康注功曹也王定國猶知之詩史豈誤哉少藴嘆
服公之於學可謂不苟矣官太學時實代秦丞相而直
道正辭亦擯弗用晚守鄱陽洪忠宣適獲罪於秦無敢過
其居者公獨修舍蓋故事坐是罷郡方勢利之門大開既不
闖焉又從而偭之其氣何如哉故因論文章淵源而以
二事實之庶幾來者有考焉公諱洋字元渤宣和未登
甲科紹興初以右史贊善嘗命直徽猷閣歴典三郡所
至有異等效云淳熙元年十月一日
