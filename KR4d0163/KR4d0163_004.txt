東牟集卷四宋王洋撰
七言律詩
新隠四首(案上饒志王東牟遷居上饒有新隱詩即此詩也)
四注飛簷略勢寬江湖城郭得同看縱饒縮地神僊術
長要移人視聽難僊子月多呈顧兔女兒牀晚欲棲鸞
使君飲散攅燈火長怕浮空水面寒(古亭)
題輿記榻得高賢寄意真同物象先收拾蕪莱成院落
&KR3097;量邊幅占風煙登臨斗覺今知要雲水從斯入畫傳
斫竹洞門無鎻鑰時携客枕一慵眠(新亭)
香分净社色專城冠盖如雲照乘眀曉露一粧秋豔曳
凉風吹月夜經營戲荷魚小波紋近戞玉船低笑響輕
聞說笠乾燒供夜無邊華燭競歡迎(荷池)
郭外溪流溪外山山峯長在白雲間開懷幸對百年友
屈指何憂一日顔煩燠尚寬秋占野林巒欲暮鳥知還
夜歸猶隔溪橋水不記重門欲上關(南峯)
上元二首
火樹銀花起夜煙驂驔朱幰競駢闐一千戶外開金鎖
十二里中然玉蓮何日行宫祠太一誰從摩詰問諸天
歌臺且喜宜正月柳岸今年勝去年
誰將膏粥飯蠶師輕薄兒童覓綵衣遊騎但知誇艷麗
祠門直莫歎寒微東城南陌春迷眼逐馬隨車醉未歸
莫怪老翁閒坐久鬅鬙燈火照柴扉
和尹少稷上元
年少輕衫競彩霄老翁心地寄參寥照人燈火成何事
示我威儀貴不恌閒却剪刀尋斷夢任隨錦轂縱華鑣
固知行樂承恩澤亦喜豐年樂一瓢
故人飄泊少相逢喜向雲間得士龍少日功名鵬萬里
長年風月酒千鍾已知吟思才難敵自嘆簮皤髮已童
聞說玉池蓮十丈相期摘實上高峯
三月三十日
寂寞餘紅點翠衣曉風捲盡絮花飛避人黃鳥遠山去
背我青春此日歸倦舞柳條猶作意侵階芳草不知非
老無年少尋芳恨一榻清風展翠帷
喜雨
去年秋日百神求歲度春風尚未優補貼稀䟱三日澤
栽培飽滿一年秋已乾桑柘蠶多飽待濟舟航水接流
雲雨筭来多少力夕陽處處聽漁謳
苦寒
平侵爐火易成灰穏閉齋扉不用開浩蕩晚風隨伴起
遲回前雪待朋来他無雜念專思酒縱有交情敢憶梅
静坐不聞簫鼓急土牛莫是送春回
和苦寒韻
秋容落落轉頭空誰與元冥競長雄侵剝老條無硬對
栽培玉樹是家風漫誇鶴骨飛饒徤彊說龜腸語轉工
對此只宜常袖手眀年春物共君同
一夕大風偶成呈諸兄簡士修思遠
狂飈一夜撼天關徹曉陽烏勢未還早恨餘寒誇老徤
重憐新物損朱顔強留殘火如相別已典春衣不可攀
料得雲端風背上融和那肯似人間
雪晴
牆角寒梅未試鹽熬波何事被凝嚴解教爐火添餘燼
似妬陽烏到短簷幽谷但期回暖律交光何用映䟱簾
朝来一掃窮陰處先照羣峰最上尖
冬節日疾作不能親祀事但具禮不拜戲作示
内
他鄉易感歲時侵病入衰骸苦不禁卧聽兒孫羞栗脯
倦依爐火只愁吟房無肥腯牲三爼幕有馨香酒數斟
苦與黔婁分等級尚為吾婦莫傷心
歲除前一日病中作
客寄他年又一鄉椒花隨興飲杯長病疑寒徤銷陰脉
愁怯花寬笑酒觴去住自知身老大經過長恨歲窮忙
眼前兒女陪懽悦年少從教各自彊
病痰有感
氣堙風貫血行遲運用工夫了不知待盡生涯蠶作繭
就衰榜樣髮繰絲稍因對酒頭先眩未是多行力早疲
更若尋思年少戲如何不送老頭皮
琴枕
琢石髹池省練絃寂塵不動五音全應嫌雜奏妨人樂
正可常擕對客眠投倦乍如傾耳聽起醒惟欠籟聲傳
舞雲家範升堂席寂寞依稀萬古賢
闢方丈地供香火
全家共寄一庵中庖滌因連奥胙通穴不容身銜窶籔
芥分餘地結齋宫幾甌粥借鄰僧飯一瓣香尋祖佛風
十笏比邱居有限&KR0694;羅眷屬要無窮
從鄰庵求浴
口多屋褊分張窄堂室齋庖約略分春服乍成宜穏貼
浴盂無處集蘭薰供分清净如霑露氣郁芬芳過食芹
自引一杯歸路穏從教歌詠不成文
閒中即事
蟲有鋋矛獸有戈江中飛燕避淘河點紅翡翠飛傳錦
展翅鸕鷀卧晒蓑絶境芳菲時喚客隔林機杼夜催梭
平生約略閒忙境到底閑中得較多
即事
官閒久媿叨祠廩身幸真堪學種瓜月給郡倉三斛米
日尋山路一川花盤空婢去催燒笋爐暖妻来趁焙茶
閱盡鄰僧閒况味官供粥飯勝僧家
和邵堯夫韻示兒侄
言貴安徐行貴常與人平淡勿相傷莫貪順路行時快
到了回思見去長克已定知天降福害人只是自貽殃
長教言行樞機密此外虚心不用防
觀僧作藏會
推崇社首勸来人歲結春緣轉寶輪誅及米鹽知産罄
事干生死見誠真歸持福夀憑懷劵時及暄和謂有神
安得勸農官考古春秋禮射莫辭頻
從伯氏携稚孺游保慶即事
提携未便即歸山暫扣僧園且暫閒歲晚東君顔色近
霜晴寒意有無間前溪雨後渾通路荒戍人歸不上關
笻竹一枝天正暖却嫌飛鳥倦思還
壬戌立冬十月十一日陪路文周朋携禔祖同
訪後山道人庵道人出就庵烹茶庵外採菊拾
橡實以歸偶成即事
倦緣閒景散閒情人未歸庵戸不扄試撥柴煙尋宿火
旋添泉水洗茶瓶黃花采采盈衣袖橡實離離傍短萍
何日一邱藏曲折與君同伴劚青冥
養生無欠亦無餘種竹圈籬草結廬鑿地覓甘分乳脉
鉏田得實飽新蔬壁間數本空王像架上都無養性書
我自病来能晚食從今緩步當安輿
已已三月十二日陪凌季文游水南陳氏園次
壁間徐眀叔韻
不慚衰白照溪光清晝穿梁訪野堂物外風煙多喜客
人間草木亦宗王浮花競作争新艷近侍全收殿後香
秉燭便須期醉賞勝饒吳榜起漁榔
同吳周朋高虞卿尋泉憩積暑下庵
繚繞尋泉遠步遲倦逢籬外敞庵扉門前竹長雲垂舞
巖下泉甘雪未飛景物偏幽緣舍小茶香看客為僧稀
相公房舍添人否擬灌春園住翠微
陪方何諸人後庵謝客紀事
後山客館報聘禮野寺僧甌當酒茶雲未散屯知候雨
溪唯貪漲不容沙草間翁仲今塵跡雪後江梅是故花
一掃窮愁無不足方知謀醉是生涯
同張德和遊沈道士庵
上春甲子送窮日早破煙扉令節求指點葆光僊侣洞
招期南極老人遊龜前香火木稱士堂後交蟠石作牛
我恐上真無碍意使君息慮是清修(沈自言上真授葆光無碍號興作甚)
(盛)
題僧邀遊梅和庵
地接山腰舍遶泉豐堂巍殿勢蟬聯非禪非律三百輩
有圃有場千畝田中坐獨尊司獄佛几前雜事地行仙
若無生死驚愚俗正恐齋厨亦悄然
中冬下澣一日陪方丈訪客因過向氏園亭有
感
前䟽水竹界桑麻桃李畦分小徑斜山數青黃人住久
路排藜藿客行賖雲寒煙合入長暝梅懶春催未放花
聞道蒼頭長兒女主人遊宦不還家
去秋過吳江臞翁園亭追作
水接舟航陸接鞍忙中光景静中看無窮宇宙規模遠
出格池臺制度寬一水斯須分静僻四橋繚繞照波瀾
擬分風月知何日且趁鱸魚整釣竿
聞沈氏小亭欲往主人辭出先聞趙丞相嘗遊
籬横地狭曲相裁倦掃殘花長綠苔連榭似聞兼静雅
閒情暫欲洗塵埃料將春色供家用那有芳尊為客開
怪見門前少車馬多因只要相公来
至法海寺
天有陰晴地有艱一山如隔萬重山偶逢冬少三餘雨
况置身無百慮關歲熟役車容借客閒来崖寺可開顔
懸危既免逢饑虎又得休公半偈還
又題祤禪客龜峯圖(案洋有遊龜峯七絶一首故此稱又題盖即遊龜峯)
(時所作也)
不用丹青染素翰䟱煙分染碧雲端一千里地境中鎮
三十六峯天半寒巢露葉中呈物象濾羅帶畔疊林巒
人間此是清凉藥時向塵中為展看
留題翠峯
陶朱山下金僊宅云是當年故相家去國豈知傳貎象
扁舟端自訪煙霞平吳霸越功何在弔古傷今事可嗟
早是登臨饒客淚幾行征雁落寒沙
歸雁亭次東坡韻
平時何憚不成歸猶向亭前送雁飛弱羽可堪繒繳密
寒沙那得稻粱稀燕吳真恐音書絶城郭猶疑今古非
若為哀鳴相原野依隨豈惜共卑微
煮泉亭
昔人来去本無情世自貪賢為結亭身在雲間天繚繞
夢無塵事性䟽靈撑腸大欠五千卷拄眼今看萬疊青
景物却因閒處見前賢詩已說丁寧
題鄰僧房壁
南窗日暖北窗凉時節頻移意自長半坐蒲團七家飯
兩函經卷一爐香身辭塵雜元無累人見朝昏却自忙
雪屋夜寒燈火暗蕭條氣味合鄰墻
題齊政壁
柳經沈雨舞腰慵鸎入新陽曲未終照徑自藏塵外境
憎花不愛世間紅橋分知為前溪改寺遠因尋別路通
更待薰風日清永長歌呼就滿蒲風
題懷玉上方
蟠踞峯巒面勢多天分雄望鎮關河足開煙霧鵬垂翼
手摘星辰月轉波問法舊聞裴相國傳經今見李維摩
禪徒到此棲塵跡方信青雲路可過
無盡齋(謹案此詩三首其二首見五律)
矯首層霄俯翠巒虚空不住骨毛寒古今等是無窮境
風月何嫌取意看巢寄一枝惟自足風摶九萬豈知難
與君同入逍遥境方信乾坤宇宙寬
題龍溪橋
放出清泉疊舊蹊行人但渡不沾泥與君暫濯紅塵足
留我長澆白玉畦千古蜿蜒潜窟宂他年頭角上雲梯
信知法海津梁別認作東林是虎溪
思徑山
汲引凡軀駕海鰲恢張竒壮自僊曹九龍獻宅金園貴
四衆添花寶範高身住四禪觀夢境眼收萬象比秋毫
經行會遇登臨處勉策筋骸莫歎勞
僧自臨安歸說遠信
幻形變滅困湏臾晚景尤驚歲易徂滿目交遊多故物
傷心風雨對今吾逝波昨日方追霅覆簣今朝又過衢
旋打青梅新薦酒且須耳熱聽歌呼
與鄭侍郎
還却天官尺一書清時有味保懸車公年尚壮去何蚤
古道誰言今不如南部方開新榜麗西清人說舊遊䟱
半簮白髮無拘束不用黃精自掃除
還龜溪成拙句呈給事劉兄(正月下旬如山三月初還)
上春日暮暮春頭翠淺芳濃草色柔五十日天和暖候
一帆風地往来舟棋神得雋驚逢敵酒病尋醫尚入流
只有風流動文采較量沈謝亦推劉
發龜溪道中
欲窮幽勝遠紛華頻向晴空漾釣槎霞雜鳬羣歸趁浦
雪飛鷺陣宿投沙山連空秀嫌花雜樹遠多圖怕霧遮
莫怪故園歸未得為貪入手好煙霞
餘干見游存誠
世家兄弟久隨流少不同嬉老宦游身似舟空長信浪
官如萍轉偶同州論文共酌三斟酒决勝公圍一局楸
三百里溪眀月夜得心情處便相求
二月九日訪仰之聞德茂與壻鄧叔厚蚤作逍
遥溪濱歎而成詩
貪閒心不受囂塵六十年餘自在身愛水愛山三益友
如冰如玉兩閒人言無拘畏詩多徤酒借豪華力有神
聞說山中丞相語與君心事最相親
德茂以兩小篇報聘再成一章
不著冠纓不洗塵不將忙事擾閒身舍前自舊存三徑
林下如今見一人八節灘聲泉喚客數枝墨戲竹傳神
前生定是張公子一見相從意自親
昭武舊同僚見過
半生辛苦路漫漫八月樵川類破酸官事到時初覺易
人情別後始知難苦無私惠違情重儉用官錢得謗寬
聞說東園墻下柳有時顰蹙念前官
祝舜俞拉希言見訪富春赤亭山居
巖腹紆盤一徑通故勞都騎載郫筒先生舊負連城價
校尉今煩一箭工著雪老山清刻骨添梅官路巧迎風
此身終觧渾無事共樂郊原浩蕩中
因同年見過有感
青似春袍色發榮變移朱紫漸催成琴因聲急絃難續
流為池平水不鳴神耗恐因驚寵辱心閒請為減經營
貧門二十年中夢貴賤存亡歎友生
喜仰之至
江東幕客江西吏各是年過五十時一去塵中勞夢約
重来物外有心期煙中艇子花前酒竹裏碁聲月下詩
景物不妨俱是舊只添須髮白如絲
喜二曾一鄭歸
木葉黃時拂兩輪馬前同看蚤梅春舊游踏徧千山月
新歲迎歸三老人梳洗樓前酬鵲語琴書案上掃蛛塵
只愁鳳詔聯翩下又指天邊問去津
雪中赴季文集
會因率集轉慇懃掃徑寬迎陌上春恩解訊書紅粉戀
寒消酒力玉花新盤堆青菜春回律甌泛瓊珠月借神
浮白自憐偏戸小醉歸全是夢中人
慈相寄居同院何子感寒僕已似安何尚未出
似聞亦以冬至人事動搖疾困未觧亦成小詩
分僧半坐小僧圓世故猶尋未了緣小大不同俱示病
窮通有命只聽天愁看藥裹推難去願見香醪騁不前
比若扶頭却因酒甘言苦口定誰賢
乞桃竹於令尹
小結幽棲事静便為無花竹不成村在君百里鳴絃地
成我一方濯錦園按鼓威名知破膽乞花詩句是招魂
桃溪竹徑如成趣柳岸梅洲却未論
還許推詩軸(許前永州東安令汪彦章姻家)
好在東安解戍瓜歸懷珠璧慰生涯翰林詞伯夢中草
粉署仙郎筆下花已間簫韶還政俗未持旌節自光華
邦人故眼應回首詩律傳芳又一家
德茂晨起折花花葉中眼上横衝痛楚因詩戲
之
幽事相關略未衰蚤乘芳露折鮮枝如何引惹傷殘處
莫是喜歡攀折時人見花容如苦愛花隨人意亦相欺
須知恩愛成煩惱將命拚花欲怨誰
近聞直學馮子容以家産中丘乘之賦作詩戲
之
千古茫茫不可攀仲尼日月照儒關生前冷竈七日火
身後遺基十萬間寧許富兒通市籍只求賢士共歡顔
那知等級輸邦計亦許顔原見一班
萬席仰之許酒以詩戲之
花色芳菲酒力醲坐中上客索千鍾朱陳繾綣論前契
(伎人姓陳)子壻牽聯本一宗(二何兄弟皆萬壻同席)獨為棋高能假借
衆同酒伴不阿容歸来醉倒終無怨此會心知不易逢
中春二十四日集仰止書室德茂仰止何彦亨
彦發鄧叔度與僕凡六人至夜格夫自外歸就
邀同飲仰之是日對棋屢敗德茂任直時出罵
坐語叔厚謂子可以詩紀事否翌日戲成長句
朱何王鄧偶婆娑晚喚寒甥共笑歌煩惱少因知事少
(謂德茂)吃拳多為打人多竹間豪逸多酣暢斗下文章競
拂摩好是花時省風雨勸人沈醉是天和
飲葉氏園亭不覺大醉欹側詩呈德茂仰之并
簡二何
步入青冥路渺賖嵐光四面照流霞相公未許歸旄節
旅客還来看物華不獨衰腸難勝酒自緣饑眼乍看花
醒来知免汙茵席端為勤勞不駕車
葉雲仰之謂予有隨軒人作無真詩誚仰之用
前韻
方外參軍語太賖文茵萋斐錦成霞齊王國印封韓信
古戰場文識李華不醉而狂烏變白以無為有舌生花
嚇燕書自何人計只問軍中李左車
詩去得仰之報云旦夕必有風雨可速相過走
筆以詩報之
幕下郎君發醉吟多如年少惜花心預排尊爼當長日
不遣韶華負寸陰種竹澗邊排坐石讀書窗下聽鳴禽
草堂更要添顔色剰借隣花酒淺斟(仰之宗族皆有侍女不肯借用每令)
(長鬚行酒仍勸客醉而後止)
葉伯宇和霞字韻詩再作一篇
全似襄陽隠士家只添靈照减丹霞晚山寒後猶疑遠
古木春来亦好華酒似竹光仍鬭綠人如錦面更添花
了知衰病輕成醉不但流涎向麴車
慶吉父七十作詩叙事
里有仁賢慶夀祺不辭沽酒典春衣年高且作尋常看
身健湏誇七十稀頰火欲燒雙鬢白心閒時笑昔年非
誰誇八座天人貴丞相星垣動紫薇
帥相生日二首
季管吹灰木落洲天邊初獻鷫鸘裘邦家襲慶因前續
嶽瀆儲精自幾秋秦晉君臣三晝接安危將相百年求
休論辟榖功成後只恐功名卒未休
整頓乾坤不作難指間造化自多端恩回春色華風暖
氣接秋天絶塞寒勛爵已增彛鼎重功名長入畫圖看
錫公難老無他騐但覺斯民欲再安
贈吉父得女孫
兩兩星階協泰符為嘉瑞雪勝維旟果如靈照翁何恨
若比倉公數有餘慰眼臘娘能剪綵他年楊惲競傳書
斷無豪客窺籬落為自從前免破除
賀張帥
日邊春早帝王州花滿黃堂夀醑浮世有忠嘉扶社稷
天教勲業紹箕裘稀鳴枹鼓無偷市屢敞圜扉罷慮囚
已佩荷囊簉鴛鷺徑將名姓覆金甌
門弧瑞靄曉氤氲天錫熙朝社稷臣京兆赭裾多譽久
甘泉紫槖眷恩新一城和氣仁風晝萬口歡聲夀語春
端有泮宫蓮幕士願隨綠水泛通津
喜楊致平登第
寄隠湖頭知幾年聊城一箭自家傳便須結組隨鴛鷺
暫捨銜杯樂聖賢鶴到九霄方展翅驥行萬里可加鞭
隔江阻預金錢會夢到君家社甕邊
得周朋詩云方為祕府書石渠二字作詩美之
斡地排天力有餘倚空金榜稱華胥快兼長史三杯酒
優重中郎六體書字向雲門增瑞彩思從天陛聽傳臚
集賢學士相驚顧應道揮毫古不如
李叔飛以僕遷官遠貺長牋而僕在江亭無以
報謝因寄小詩
知君才氣本無雙拭目曾看古戰場華萼風流今不墜
文章光焰自應長詩從古錦傳家法身(原缺一字)花塼是故
鄉它日萬錢供日費更期粟賤致時康
舊聞邵叟名今識面目於詩句字畫中輙取二
詩賡之他日會面亦舊相識也
平生高士苦交疎今見音容向一書輸子一籌吟未足
加人數等盍分餘供陪應覺山勞費捃拾不教春自如
詩社便宜張客館莫教游士嘆無魚
曾參古佛問忘情可笑初孩尚未名自刻肺肝誠定誓
時牽耳目又寒盟苦無藉在書窗冷頼有知憐風竹聲
好是鼻端消息在夜堂流水夢初成
送猶子之官武昌
旅情傷別意何如霜打枯茄雪未除門戸難成攻事業
慇懃暇日讀詩書湏憐白髮親今晚莫恃朱顔氣有餘
要使仇香非醉尉定知不負武昌魚
孫叔誠宰南峯過信道諸暨舊事往往能記拙
詩因以送之
身是前身念已非相逢喜誦昔年詩心情似舊知無日
兒女成行能幾時政事便須書竹帛功名何必問蓍龜
旴江風月時分寄免隔關河費夢思
送蒋推官歸宜興
陽羡溪頭蟹正肥三年客盡拂征衣一川秋色背人去
(泝流而行故云背人)滿路黃花迎子歸未用解裝榮故里少須通
籍扣天扉紅粧莫作離凰怨自有鵷鶵接翅飛(推官道中期有)
(得子之慶故末章及之)
庸齋薛微之里居時與僕為莫逆交亂後寓洛
西時来關中每相見必詫郝壻之為人歲辛未
秋紹先沿檄至長安始得因杯酒接殷勤觀其
氣概知庸齋之不予欺也今因其歸詩以餞之
玉潤冰清久著名長安一見眼增眀笑談已了關中事
慷慨還成㶚上行桑落酒邊還適意渭城歌裏莫傷情
寄身琴鶴堂中相早為皇家致太平
送錢顯道赴臨安學宫
紛紛獄市如棼絲與子共事西江湄地連遠近多雜俗
事出衆口無同辭文章幸子老益壮蒲柳怪我秋前衰
從今斫額望天路十年莫放攻多遲
送章眀章善觧官奉親還吴中
了知天意貴生全南嶽夫人奉化權當日論功門戸重
至今傳澤子孫賢聊書鬲上三年課最愛杯中一百篇
君寵母恩如已報暮雲春樹約他年
病卧江城五見秋惟君向我用青眸廩人白粟長相續
官簿青錢不用求向日傾心今得意犯嚴薦口昔徒羞
期君通籍金閨後喚我松江共釣舟
送魏滁州
惠政從来到處寬民心歡喜吏心寒醉翁亭畔霜初肅
釀酒泉邊菊未乾紫綬繡衣催傳送黃童白叟挽車看
今君已是滁陽守父老猶稱魏長官
寄朱德茂
生涯非富亦非貧恰好容君放曠身種竹種松湏傍水
有花有酒不求人功名夢幻吾無與豁達襟懷德有鄰
半醉捋須天地窄玲瓏峯頂看紅塵
寄丁求安
鬱密林巒十丈餘包羅萬象徧方隅吳王劔沼連巴峡
廬阜飛泉貫具區賈老華夷分寸尺輞川花柳較錙銖
別来不恨江湖遠只在君家聚米圖
寄朱仰之
年齊甲子性同宜相見論文更不疑小約同行先具酒
且推獨步放君棋庭前雁鷺能堪否堂下龜魚暫付誰
好向藍田報消息多栽松竹待哦詩
寄劉行簡
西来有客解歸装先說東臺白首郎顔貎宛如周柱史
鬚眉皆是漢馮唐百年未覺強弓滿新歷還添漏箭長
欲寄平安恐煩報桃花川裏漾舟忙
寄丁執中
米鹽煎蹙意何如盡日逍遥不費書債作拘留身莫贖
詩成困痼力難除事錢不謹兄移愛與世留心客有餘
幸各身閒好同伴相思如許却相䟱
寄糜公範
塵滿簮纓緇滿衣幾人真解棄如泥水方流急收驚檝
籓自無心看觸羝陶令縱教貪漉酒謝公寧不念烝黎
也知雅意人難會笑對西山是指迷
寄李元叔
北臺御史共推貧饑走三吴幾閱春繻袴遠聞歌政績
江山應復助詩神鄉尊耆舊多遺事地有神山得近鄰
料得新篇滿中箧好分風月寄閒人
寄何子楚
冬餘春晚未收書一棹相過兩日餘久擬從容来語舊
豈期盟約未尋初風隨雙&KR0951;樵中隠人似三閭澤畔居
櫻筍厨煙茶焙火從来心事不相䟱
寄鄭公老
一投魚目得雙珠恍覺光寒照坐隅郡政已知先歲課
高文何不副時湏法官屬籍忠勞久弔死傷孤里俗蘇
已分漂流寄江海甘從父老啖蒸壺
寄徐稚山
曾攬軺軒一整冠江西吏膽至今寒疲民仰德方為貴
野老言公不似官身必静休猶是病心無揀擇始知安
高情未得真消息試仗詩筒一問看
寄張文彦
掃葉林間一夢回別来秋物已驚催書通意外慇懃語
詩寄閒中氣味来花木成陰如結幄庭除自轉不蠲埃
俱生北地俱流落誰得楊枝送一杯
寄李叔飛見振叔云叔飛嘗見訪不遇
難逢易別景如梭戀戀思君可奈何煩捨朱黃曲尋訪
偶穿城市直經過簮朋恨阻陪吟嘯文會知難聽琢磨
何處恰如長對面遇心無事便高歌
寄李叔飛
襟懷犖犖久沈淪念子令人白髮新蘇季揣摩雖未試
陳平容貎不長貧要須業履能追古不信儒冠解誤身
早達才名未為貴王楊盧駱愧前人
贈曾谹父雪中歸
趁得君侯解珮時平臯千里散瑶巵来時馬上寒休問
歸日蘭房夢已知不獨吴娘誇舊事重教江上聽新詩
鳳書恐逐春風到催起車輪不放遲
谹父望日欲載酒過南池且云已得潘風酒鄭
顧道亦作詩再叙南池風物以酬曾使君吟賞
之意
盡意粧成出曉窗燕脂頰淺綠雲長水僊鹵簿三千女
瓦影龜魚一味凉雞舌舊傳僊客句芬陀長帶梵天香
使君玩物無留物為爾臨流欲泛觴
贈鄭吏部
春草牽吟費夢思一杯相屬重熙怡誰知道路添新歷
只覺精神勝舊時鳳子即今車接翼議曹他日政無私
春風吹轂還催起從此愁添五路棋
雨中贈尹少稷
滯雨昏風漲野田旅亭猶幸竊高眠閉門不為辭賓客
開卷端如揖聖賢夢裏莊周花裏蝶醉中徐邈酒中僊
老来此興非吾事静識東君意自傳
和伯氏韻贈王元眀元眀舊親予叔行也今死
於賊矣
十分佳處限長淮人在空眀静(原闕一字)猜水北結茅真好
去袖中漫刺為誰来因嗟翳日塵凝榭更弔沈槍臥綠
苔多少平崗遶淮路分眀逐處是池臺
野樹霏煙不傍城還知高士欲逃名倦投芒屩春隨處
笑起孤帆潮又生曾宿客来門不掩無心人住鳥忘情
郊原盛事知多少出郭當朝共眼眀
贈鄭季洪季洪屢以詩文見示
近無鄰曲雜塵氛遠有聲名海内聞白雪兩眉誰顧我
青銅三百擬邀君波濤入筆潮千尺(鄭以潮賦見示竒甚)義勇横
胷士六軍早辦林間茅一把與君分坐看晴雲
贈何著作
净名梵行宰官身跡似空花意自真豈為世間呈伎倆
正緣物外長精神牎横午榻籧篨静日上朝盤苜蓿新
誰與塵寰說消息不争好惡莫疑人
送法榮師歸吴興榮自清江退院而歸
又作三年一夢回浮雲何地是根栽身隨東土因緣去
袖帶西江風月来碧眼已傳胡相具白頭誰問故人猜
與君別後同參處雪裏梅花次第開
贈聞老
給孤園下化叢林堂上雷音振海音十六師兄同本願
三千法界一慈心有時去作人間雨無事不聞齋後禽
悵望四年留五日自知清濁易分襟
留贈道場老慧苦眼疾
雲中白鶴塔千尋為衆同南古到今五百年来一聲錫
四禪天外百花林長眉白黑歸宗眼苦口因緣黃蘖心
方見道場多勝境盡情呈現付知音
游純房見李叔穎郎中詩因思叔穎聊繼其韻
贈淳化禪師
衲衣處處逐浮雲法乳何妨長子孫室有巾缾留祖意
門無車馬露苔痕名高楚澤多新侣夢入苕溪有舊言
誰與隠峯居士說曾參一句是同門
遊天聖邂逅正師知藏作詩贈之
乘流自謂不得死生意逢師聊具論無心已盡世間義
舉足不隨天上尊本源了了眀月觀餘事衮衮洪瀾飜
我生流落勢未巳期師盡老依僧園
贈開先悟老悟老述情三頌自持淡泊不事化
緣夜坐舉枯木話二首
放懷澹泊省拘持應物無方自不疑我國晏然君莫問
他心通處我為誰静無淮浦他年夢老與廬山宿命期
到了百年俱任運世間屈曲自推移
身如枯木了生涯那更迎春競物華金粟病中猶示衆
如来到處不湏誇毗盧法藏無心供兜率陀天自散花
比似出門千萬事何如豐儉且隨家
天池贈回老
平地相逢已二年重尋勝處少留連千峯拱足煙霞表
飛鳥啣花几席前白雪擁窗齋竈冷春風吹谷野芳妍
四時坐斷閒消息古佛心燈萬古傳
贈後庵顯裕僧
壞色寒惟破面藤寄情顯裕一孤僧花天捧日朝分供
山鬼呼風夜撲燈何日庵居同兀兀羡君身外只騰騰
是非不到争多少前寺經山只一層
元日倦卧書齋聞僧食未敢歌鼓聲作繼以清
唱感而戲作
蚤鸎聲轉雜危弦驚散書窗午枕眠大法鼔聲胡部曲
摩登伽戲野狐禪眼中顛倒迷情事世上縱横使鬼錢
爛煮瓠壺鍾鼎食山堂誰道獨翛然
伯氏自儀真招寶覺師住持以詩促行
白沙太守性多能儒業箕裘祖佛燈酒减三分留待客
草高一丈遠招僧見成齋飯非長計創立叢林是大乘
好住潙山十年後牯牛爛櫕不湏繩
送寶覺禪師
夏淺春餘宇宙清溪山千里送君行今宵柳岸半輪月
何處花村飛錫聲衣挽嶺雲猶帶濕鶴隨杯渡不須驚
江頭一線輕帆急穏壓鯨波氣自平
過慈感知古闍黎為童行落髮留飯偶已食不
果留
曉衝輕浪遠煙迷聞道方為訓導師綠髮小童辭俗日
白頭老子泛舟時自緣旅客蔬盤早不是闍黎鐘飯遲
欲別慇懃更留客逢君知是舊相知
和伯氏別元老贈行
相見還如相別時杖頭眀月舊相隨五亭溪下西風静
六合沙邊夏日曦洗鉢又辭香積飯傳衣仍是雪山兒
要湏桑下無三宿不為淮南塞草衰
留贈太平劉道士
早歲希夷合道真八年静默已全神收還赤子無為境
留得丹霄自在身獨與老莊談妙理不分儒釋是殊倫
有時醉露真消息流水桃花不誤人
和贈鄭法師
僊翁八十保純精自解真符不送迎信是虚閒能却老
從教草木不知名交鄰有興開三徑只用無求度一生
聞說嵌巖雲石路翁能行處我能行
和贈知宫
洞門九鎻是天關出世那知在世間行客衝煙排洞戸
主人失足到人寰飽餐蔬筍充朝暮便與孤雲結往還
因為羣仙作家主却應我到勝君閒
元夕夜與戎琳殊三老僧對棋琳請作詩賦之
白布衫韝時節新嬌鬟豐口綺羅春滿城菡萏官同樂
午夜簫歌社降神繼晝尋棋三净侣聞燈堅坐一閒身
不湏強學行春客兒女多應不要人
與長老夜話出故人俞宋護書予至山之日俞
書適至書中又相問訊感而賦詩二篇俞郊居
婺源草堂蔬圃教子讀書鄉人重之聞近苦目
疾殊可念
三十年餘病作魔相思長恨隔關河僧窗開讀君書至
丈室分龕我暫過憶爾音容如會合感懷蹤跡念蹉跎
兩篇價有千金重若比千金更不磨
法海空門老伏波婺源槐市病維摩道無同異要當爾
命有窮通可奈何兩目再清張籍在一經傳子鳳毛多
飽聞行業書鄉社得失功名付浩歌
得小兒書寄二陳學顔字有楷法
前代風流顔太師英風烈烈動朝儀危身已著當時節
正筆猶開百世疑兒作此書真識路翁因憶汝念臨岐
慇懃莫改平原脚慶及門閭會有時
