東牟集卷十一宋王洋撰
啓
謝解啓
右某啓伏覩九月初四日試院榜文叨預薦送者程能
駛晷慚非黃絹之好辭啓視糊名因獲青氊之舊物得
由望外悸與喜并竊惟國家承累世之基方郡設三年
之選念在圖治亟於搜賢有經術以究其淵源有詞章
以觀其藻麗解頥折角蓋將求六學之端吐鳳擲金豈
止調四聲之律緣飾吏事發揮國華故其兼用於兩科
將以旁求於庶士矧屬時之多故方值世之中興條理
政綱敷宣天語必也攷治亂興亡之迹以密贊於帷幄
有溫厚爾雅之文以演繹於絲綸庶得元逵之情可下
山東之淚故文場之第品取縟句以居多屬響哦聲豈
尙麗淫之美裁篇給韻敢踰枯澁之艱宜有實材方膺
茂選如某者棗膏鈍質冰氏寒蹤看屋梁多樸學之嗤
繫車轅蔑雅音之賞顧人心之愛日感親髮之垂星覬
足代耕輙就棘闈之較藝偶叨首薦幸蒙苹野之送賓
豈謂先鳴之鷄反作退飛之鷁收殘軍於麾下作銳氣
於胸中雖萬全不戰而屈人寧一敗便沮於成計當時
勾踐豈羞會稽之棲山今日公孫終作澠池之奮翼賴
有半段槍之殺氣幸成再奪矟之勇名雖類積薪之譏
庶逃澄礫之恥撫躬增愧獲幸有階兹蓋伏遇某官推
轂士流提衡儒教文翁大興於儒學何武先見於諸生
望鎮黃堂十萬戶皆蒙其福化行青佩六七人多詠而
歸故此采葑亦勞勸駕某敢不勉所未至期於有成秋
槎已泛於河津春浪佇成於頭角十三層之鴈塔名誓
高題九萬里之鵬途路從今舉過此以往未知所裁
謝宋令修新學成招入學啓
干戈未息猶聞烽燧之虞庠序遽興大暢絃歌之化風
移百里恩浹諸生竊以進德修業欲及時化民成俗必
由學得奚殊於耕獵染固甚於丹青蓋忠義所謂大閑
而文德誠為利器雖時當禦侮聽&KR0911;鼔而思將帥之臣
然師出受成在軍旅不忘俎豆之事尚聞輕石弓而慕
丁字豈可好大劍而詆毛錐是知禮樂雖自百年興學
校不可一日廢然而陵陽縣古井邑蕭條舒水俗寒衣
冠鄙野矧自多艱之世旋成不振之風黌舍鞠為莽墟
青衿逸在城闕義方浸寡俗尚彌乖遺子皆務滿籯教
一經而曷有終身不能遜路枉百步以寧聞豈是邑之
人皆愚哉特當時之訓未至爾恭惟某官心勞撫字政
暇承宣悼風俗之陵遲樂人材之教育如父兄之憐子弟
誨爾諄諄恐仁義之漸榛蕪憂心悄悄是以當沐雨櫛
風之際念螢窗雪案之徒畚鍤颷興斧斤雲集斬荆棘
而披瓦礫鼎新藏息之區飾旒冕而繪火龍復葺温恭
之貌幸值斯文之未喪遂令吾道之再興人知厦屋之
帲幪俗陶禮教之防範某沗恭梓邑久詠雩風入其門
而升其堂既託先生之庇廕見其禮而知其政復觀令
尹之規模雖蒙循循善誘人然苦鬱鬱久居此故欲養
成於頭角行將變化於風雷敢不力排羽翮於九霄氣
吐虹霓於萬丈當拾地芥以破天荒從兹得路之時即
是酬恩之日學興蜀地遂大變於蠻夷風仕始閩人誓
當稱於龍虎榜佇期收效少謝知音
謝張令有啓招掌學
學者化之本原治當先務師者人之模範患在好為擁
塗傳車騎之臨盈軸出珠璣之賜仰承嘉命深負愧悰
竊以國步多艱師干膺試旌旗滿目寖忘俎豆之儀鐃
鼓諠空久亂絃歌之聽青衿逸在城闕學舍鞠為園蔬
每聞用大劍而笑毛錐未見輕石弓而重丁字念養士
於承平之日尚或罕焉欲崇儒於倥偬之時尤其難者
伏承知縣能高施設識造幾微為吾道之主盟收人材
而樂育下車即修庠序聲邁文翁行部先見生徒禮隆
何武庀事而一新籩豆馳文而四諭布韋風動閭閻譽
流鄰鄙蓋三年之學不至榖力覬有成然一卷之書必
立師曲加敦請旌旆俯臨於顔巷文辭就賜於郇雲輒
及菲才實疑過聽念秋之奕而良之御夫豈無從况革
為鞠而木為棋亦皆有法欲當傳道受業之任必得溫
故知新之賢某也學愧面墻識拘窺管博習既已不與
記問亦奚能為自愧小知豈若大知之貴慚非先覺寧
能後覺之明趨隅敢辱於摳衣外戶豈能於滿屨難咈
過勤之命但虞不職之愆雖盡技以授人寧憂羿罪當
讀書而飾已何畏邊嘲誓在激昂辱居題品其於愧怍曷
具敷陳
轉官謝執政啟
居無限之員每慚月廩調殊庭之戍何有年勞拜命兢
惶撫躬失措竊以三載考績帝堯之典可稽六計察廉
周官之書具在法成令具見前世損益之文含過匿瑕
蓋聖朝寬厚之政至或簿書期會才不逮人夙夜靡常
咎皆在我一投吏議必罣微文雖歲月之屢移無勤勞
之可錄西曹白發難逃百謫之誅隴首棲遲徒起十年
之歎名器巳重得之實榮進退既分成者為首重念某
賦才謭瑣臨事迂疎政無一矩而一規官乃三仕而三
已矧中臺之部吏高朝署之儀郎寓禁廷曾無兼直之
榮逢大祀乃有及子之澤衡茅動色里巷傳光夫何罪
戾之餘有此僥倖之實某官平心恕物直道經邦堲讒
說以消壬人進善類以定國論咸其自取吾何為哉待
以無心彼自化耳春風扇物豈間寒荄幽谷澌冰亦叨
暖律某敢不激昂士檢恪謹官常洗四十九年之非誦
千有一得之訓未離溝壑期報德以敢忘痛念瑕疵誓
洗心而未巳
謝漕郎中啟
螺浦效官曾無善最樵川易守復玷疏恩無牧養御衆
之才叨承流宣化之任念曠官之是懼感覆護之彌勤
某官德重鎮浮才高名世東山笑傲初無富貴之心南
國經營自是功名之會某衰遲晚節連蹇下材雖頻辱
於使令念不忘於矜畏敢圖仁厚過沐撫存更祈眷予
之私遂保始終之賜
謝大資啓
中臺列屬無善状以彌綸西掖代言忽誤恩而超躐復
攝玉堂之直遂通荷橐之班感德知歸揣躬甚懼伏念
某氣資淺窳術業空疎志雖勇於有為文實昧於知體
殆若冥行索塗而未睹趨嚮中流泛梗而莫見津涯頃
遇真儒時為宗伯獲執摳衣之禮以希點礫之恩雖不
反於三隅庶服膺於一善每嘆孟軻之道疑若登天深
味孔子之言進雖覆簣方圖黽勉求識指歸忽冒寵除
恍慚素業由左右司而進用固感異恩兼内外制以竝
行詎當重責愛深負乘避莫循牆此蓋伏遇侍讀大資
德立中庸道懷先覺大鈞品彙皆隨分量以胚渾餘鼎
刀圭可脫塵凡而羽化致兹庸陋亦預甄陞某敢不滌
慮洗心恭俟兩端之叩碎身粉骨誓當一死之酬過此
以還未知所措
新除秘書郎謝宰執啓
鑾坡對問嗟約結以無竒芸閣讐書駭輪囷之見器恩
逾望表名視實浮顧當察察之朝飜作容容之客人皆
憐其謭識巳尤愧於厚顔竊以九流之言盛於戰國兩漢
而下實振儒風隨一時旌帛之求皆四海英髦之選文
傳帝虎陋青白之并嫓學去縱横賴朱黃之是正蓋藏
室校讐之吏亦石渠應對之臣道以人弘文因世貴渲
釀浸久風流莫傳雖梁朝盛南國之文而晉氏開東堂
之會處或非稱議亦隨譏獨取貴游堪笑何郎之九子
未求難字巳驚顔氏之一書凡相承者幾年終不改於
同轍洎唐室之御世開崇館以右儒道既成乎一王文
乃窮乎三變下更世季復嘆道微鐡馬金戈彼方營於
旦莫錦心繡口此何計於歲時逮我宋之龍興煥斯文
之虎變旁搜俊乂務極優隆掊百氏於斷缺之餘規三
館於深崇之地賞花命賦身陪玉輦之游給札訪言名
預金閨之籍稽羣賢之品式見累聖之規模倦客堪嗟
乃作諸侯之客子漁翁巳老終為禁地之主人屬戎寇
之猖狂致衣冠之奔走舊章既逸前事莫追白頭多未
見之書黃童有謏聞之嘆孰謂文初不墜時可有為收
潰敗於瘡殘不圖今日救什一於千百何愧古人然而
成大室者必謀其材求善工者先利其器非有得於俊
譽詎可列於英躔如某者受才亡堪為學甚陋棲遲末
路敢意騎鯨盗竊塵編僅同窺豹先王之能屈轂今謂
伊何小人之用直鈎素無可取矧蘭臺之諸彦在過江
為幾人才若坦之乃宜獨步人非阿濬殊媿七賢某官
道為世師學該治要急親賢之先務下至孱庸藏觀闕
之舊章不忘造次致令樗散亦預雕鎪某敢不求所未
聞勉其可至效鉛刀之一割儻遂初心策駑馬以三驅
試窮末技仰酬洪造以答已知過此以還未知所措
得宮觀謝執政啟
起從祠館付以專城不稱使令自貽罷斥豈期覆護復
竊餐錢視人何顔揣已增懼竊以郡守之任實顓千里
之權文臣之科當謹七條之訓一或失度是為曠官擇
不處仁何有魯堂之戒自拘司敗難逃法吏之誅宜塞
戶以歸愚誓灌園而終老念在官之日少歸橐無餘顧
仰食之口多卧缾垂罄徙舍免借車之費舉家憂食粥
之虞非仰叨於洪鈞人誰憐者果俯從於民欲天實臨
之還香火之舊緣償山林之宿願未作師門之棄物斯
為清世之幸民夫何勞能有此僥倖某官平心處物直
道事君勤勞百為夷險一節毋固毋必毋意毋我在夫
子以何心使智使勇使貪使愚感羣情而咸格致令孱
瑣每預陶鎔飽支離之三鍾脫陳卿之百謫某敢不彌
敦晚節少報隆恩與之粟九百辭已愧古人之取予存
其邑三年復尚期異日之生成過此以還未知所措
賀鄭侍郎知鎮江府啟
伏審光奉言綸榮紆守紱持甘泉之筆槖通籍清班覽
北固之江山作藩重鎮印章初視輿論灑然伏惟某官
冠冕一時淵源千古文能經緯存彬彬儒雅之風言合
忠嘉厲謇謇王臣之操早膺簡注遽歴清華入侍燕閒
有謀猷之告后出分憂顧常豈弟以宜民比自琳宮擢
臨鐵瓮方北道有往來之使而南徐實控扼之區為其
當衝聊以借重某方糜芻粟阻造門墻寓誠尺牘之間
未殫賀意側耳鋒車之召嗣慶恩除
與檢法啟
學海無雙量陂千頃顔魯公之節霜日雨澤隨今雋京
兆之學春秋平反自古
賀呂憲到任啓
㐲審光膺宸命出總祥刑方畫衣冠隆堯舜之風而空
囹圄追漢唐之治不有平反之譽曷當簡注之求邸音
初聞識知交慶恭惟某官道存忠恕德紹高明華省握
蘭入應郎官之宿名藩剖竹出高刺史之天顧揚歴以
滋多宜踐更而皆可况值星辰之貫索佇觀草漏於圜
扉倚成幾措之功仰副好生之意側聆報政行即疇勲
某欣聞視印之初屬有計臺之冗阻趨賓綴莫造足於
門牆姑誦慶言聊寓誠於竿牘
代王漕到任謝王參政啓
淮濆飛餉未究微勞江滸轉輸遽膺徙命叨榮踰溢撫
已凌兢竊以貫索猶明攙搶未掃洪流五千餘里多控
險以居東精卒數十萬人皆列屯而聚北張頥待哺露
體索裘既非天雨而鬼輸必候絲身而穀腹雖智慮朝
廷之藪可足食而足兵然江淮租賦之淵宜利民而利
國況加之師旅而因之饑饉欲居者積倉而行者裹糧挼
禾穗以何堪鬻帶金而莫給欲當關中蕭何之任必得
江左夷吾之材豈宜孱庸誤辱委任如某者材微知闇
資散望輕事為空號於練更階品謬因於積累衣冠雖
襲慚無挺挺之風桑梓何賖空有恂恂之念況籌算素
疎於心計而幹排難見於錢流雖未知開闔斂散之方
豈敢憚絡繹往來之事徒以蠻夷尚熾誓不俱生筋力
未衰尤當任責初造海陵之壘繼陵桐柏之流曾未浹
辰亟蒙温語飛芻輓粟將效於勤勞蒙霧襲蘭豈忘於
香潤此盖伏遇參政道優器使義重宗盟蚤加推轂之
私曲盡采葑之美故國非喬木蒙向記於鄉評思人及
甘棠辱未忘於祖烈叨兹恩遇實賴奬提某敢不力務
斡旋日思供億攬范滂之轡志雖在於澄清持劉晏之
鞭心實期於取予儻宣微效庶答深知
賀万俟元中啓
帝求上德位亞公槐朝列正人民歸重望伏惟驩慶竊
以功名之士本非期於有為軒冕之來類多出於無意
惟天人之共助雖廉退以難辭持身始見其躊躇微物
自歸於陶冶豈徒觀溫良恭儉之德抑亦止貪婪奔競
之風昔聞是辭今見其事某官稟中和之德平好惡之
心從容縉紳之間特達珪璋之表毁不沮而譽不勸美
哉千頃之波用則行而舍則藏卓爾萬夫之望某親承
惟舊名位至疎情豈廢於攀緣勢自同於間闊不知鼓
舞豈惟私意則然咸在甄鎔是乃輿情同爾方伏波之
于邁難施下客之詞逮季子之來歸併敘國人之喜遥
瞻崇屏匪罄欣懷
賀章參啓
掄從執法晉秉事樞具允師言遂參大政朝廷胥慶夷
夏交歡竊以前疑後丞衆星環而拱極右賢左戚先王
所以造邦儻非賢哲之求曷稱聖神之舉萬牛回首衆
驚廊廟之才一鶚横空果副風雲之會當五兵之不試
在庶尹之允諧朝廷既尊名器增重光武之得鄧禹無
異立談先主之遇武侯猥煩三顧某官廣大有裕直方
不疑以詩書禮樂為雅言故温良恭儉而得政國勢既
定加九鼎以彌安文德誕敷在三苗而何有永惟同德
均輔太平遥瞻環珮之光獨媿臺萊之賤昔陪論士嘗
披樂廣之雲老與斯人共樂唐堯之日過此以往未知
所裁
賀黃新恩啓
鄉大夫之論秀必取真才賢進士之成名固非假譽爰
得藝能之實允符旁仄之求解元先輩學守家傳文該
古訓賦得卿雲之麗詩憐郊島之寒挺秀木於千林出
青錢於萬選某昔窺霧豹蓋尊君作宰之初今覩摶鵬
乃志士成名之日行觀騰踔尚慰衰殘傾祝之情敷宣
奚既
初赴浙西帥幕賀王帥啓
伏審光奉綸言進持荷槖京邑為四方之則遂尹上都
精神折千里之衝兼分外閫重望素著羣情翕然恭惟
某官執德不回受材鮮儷早騰雋譽休著妙年星省握
蘭金堤護埽一麾出守立忠節於艱時十國為連富兵
儲於漕計揚歴既久眷知益深念清蹕所臨之區乃敷
天咸仰之地是用秉甘泉之從槖入綴鴛行若京兆之
政聲洞知烏攫門閥獨高於天下經綸自了於胷中賈
誼負王佐才無廷臣之出右魏謩有祖風烈踐世職以
可期某受性維庸辱知最後自聆邸報喜倍私悰石洪
初至於河陽韓愈欣從於晉國大厦成而燕雀知賀豈
止庇身渌水泛而芙蓉可依遂當入幕
上葉帥啓
念垂髫弱歲巳嘗誦夫子之文章及斂版微官久欲聽
先生之謦欬素仰龍門之峻獲瞻虎節之雄天假夤緣
時為幸會竊以士之於世也不必因周秦而貴賤道之
在經也固嘗與日月而光明惟春秋於六籍之文而制
作合百王之典親出聖人之筆削時傷周道之陵遲始
自東遷訖於西狩事繫日而日繫月豈徒為因史之文
正次王而王次春抑有見奉天之意不獨示一時之褒
貶蓋當為萬世之章程三家之傳既興五始之言間出
互相矛盾漫失本真起廢疾而鍼膏肓徒有專門之蔽
充棟宇而汗牛馬益為駕說之多甚則棄經淺而決獄
或以之明水旱之變或以之正宗廟之儀至於辨戾園
之非議陳湯之賞有如上下其手者孰云緣飾以儒哉
經術不明世道交喪綿歴漢唐之代晚稱啖趙之功然
皆蠡測以管窺豈識天高而地厚未墜文武之道及我
國朝間出英雄之躔共明道義崛起泰山之學風靡伊
川之流錚錚自持落落相望時因中廢學益未醇卓聞
命世之賢大闡編年之學恭惟某官六經羽翼四海楷
模至誠質諸鬼神浩氣塞乎天地探聖賢而趨奥壼道
格乾坤推緒餘以應國家功光帶礪望隆分陜勲庇維
周興庠序於沸鼎之中控江山於扼喉之地十洲風動
莫不歸心諸將雲屯獲其死力蓋文武為萬邦之憲而
精神折千里之衝但人心未厭於居東然主意實煩於
護北龍蟠虎踞方當禦侮之區玉杯竹林綽有談經之
暇固已發聖人之深藴蓋將傳後世以不刊隄障末流
開明積闇是當寫之琬琰副為名山之藏緘在綈緗必
有神物之護某也天資凡下地出寒微僅為小智之自
私不見古人之大體然麟經舊學螢雪半生而豕字多
疑塵埃積歲妄欲勉趨於覺海孰能為破於迷雲所以
久願掃陸先生之門庶幾聞武平一之論比因假職望
帥座之熒煌遂獲摳衣聽鈞言之溫厲非敢以爵禄勢
利而為希慕實將求道德性命而為指歸進而教之乃
所願也雖執干戈而衛社稷方當扞外侮之時然說禮
樂而敦詩書是亦翼中興之效誓將剪拂辱在品題
代問候葉帥啓
草木搖落弦鳴膠折之秋鴻鴈來賓書想帛傳之日禮
將合秩節届授衣宜君子之對時保天和而視履恭以
某官風神玉粹氣局海寬牀或用於龜支體無煩於禽
戱守行宫之禁鑰綏撫吳邦總推轂之戎麾肅清江滸
時則鳳臺風勁鶴帳雲高淡霜日於秦淮洗露天於鍾
阜華絪列釡聊復熊經而鳥伸大纛高牙坐鎮龍蟠而
虎踞某仰叨雲庇俯恐錦傷官守拘縻堠程脩阻莫望
熒煌之座輒伸咨候之儀覬全頥養之功日迓晉蕃之
寵食已調於五鼎位行面於三槐祝頌所私敷宣何既
賀趙參啓
大君有命舊德自求物論既同人心自定竊以時無劇
易得賢者昌事有異同從繩則正方上聖憫難艱之際
繄哲人赴事功之秋命彼生商相臣咸有一德監於有
夏周人蓋惟一心是膺興起之期實係安危之舉在民
譽者非公誰歟某官清以有容廉而不劌全師保勝嘗
坐制於中樞臨代得符宜再酬於大邑東山巳久公望
偉然北土未歸天心有待堂堂漢相威棱憺乎四夷赫
赫周師勢重侔於大呂復鴈門之踦者言既遂矣濟茅
津之役者拱以俟之是必於從容談笑之餘一齊乎窫
窳懻忮之俗某登門雖舊奉履甚疎歲稔時和知荷哲
后之賜噓枯肉骨永懷愛日之功頌願之情敷陳罔既
賀沈參啓
申命自天典司密命疏恩胙土總攬中權華夷同辭將
士增氣某官學非人力道實世師確爾同心義斷金而
必合囂然衆口雪見睍而自消載膺同德之符復敘七
人之列蓋上策莫如自治而為國要在得人惟堂上之
奇謀迺軍中之奮執田知發蹤爰收搏獸之功師欲致
人宜本運籌之略惟仡仡保予勇士必章章歸彼侵疆
殆將一怒而安遂見太平之象某登門惟舊嚮德彌崇
永懷戀慕之誠喜聽懽愉之頌其為欣蹈實倍等倫
賀張參啓
將平偽壘載用真儒命起新傳人還舊觀華夷幸甚朝
野具依某官靖以有容剛而不犯九齡風度表在縉紳
萬福威名行乎草木進退必當於義出處惟適其時誠
節著於公朝德望觀乎近代築巖傅說宜膺審象之求
辟穀留侯難遂棲霞之志某瞻光惟舊嚮德彌崇敢祈
茵鼎之調永作邦家之福其為頌願實倍等倫
賀陳參啓
帝思作對賚我元臣國有正符相予碩輔驚輿言之乍
喜審臚命之初傳政屬巨人物無異論竊以有心於事
者志每不遂無求於物者功或可成故小智自私每輕
從於進取而達人大觀當退託於謙冲方自放於溪山
之中若兼忘於塵寰之表引疾謝事寧知軒冕之榮感
物寓懷殆逐蟲魚之樂然帝心攸屬民望具依病若留
侯雖靡煩於征討謀如叔向終難徇於優游果膺同德
之求遂正七人之列某官宅心淡薄稟德粹夷無甚親
無甚疎固自分於涇渭用則行舍則止實有係於安危
横岷峨峻聳之奇導河洛中和之美民有望矣天實從
之凡在聽聞孰不欣蹈某趨承惟舊嚮慕彌崇喜廟算
之益奇期軍行之决勝相儒臣待命之氣摩礪以須笑
腐儒紀德之誠執筆以俟其為幸願難罄敷宣
賀席參啓
師言允協帝念誕敷正道既開人心自定竊以艱難之
際所急者在於得賢出處之方所貴者先於合道惟一
舉而兩得乃公論之具諧念衆人之與求猶難盡道豈
帝心之枚卜可覬曲成必有忠勞積累之勤仰當聰明
特達之舉是為同德乃副旁求果有若人儀於天路某
官宅心甚厚遇物惟公不吐剛而茹柔夙著傳家之美
若忘身而徇國誠高一代之勲某嘗辱下風蓋惟舊物
喜鳳鳴而躍遠何啻揚眉笑鼠飲之屬猒終期滿腹其
為欣願實倍等倫
代賀樓樞密元正啟
歷象日月星辰四序協履端之始布治邦國都鄙萬民
聳垂法之觀當去故取新之時有小往大來之吉恭惟
某官受天間氣為時宗臣有絲綸華國之才以代言詞
掖有帷幄運籌之志以經武兵樞精神折千里之衝方
伯總十連之帥密邇長安之鐘鼓肅臨禹穴之山川聊
均佚於侯藩即遄歸於揆路蓋謀王斷國天下捨我誰
哉況詢事考言廷臣無出右者茂對三陽之寖長宜推
五福以類升某素荷帡幪方紆芻粟東閤椒觴之列阻
效鳬趨南山巖石之瞻徒懷燕賀永言傾頌莫既敷殫
代回合肥李漕賀元正啟
歷象日月星辰肇更歲始布治邦國都鄙式聳民觀茂
當數雨之辰宜有拔茅之吉恭惟某官材優心計慮審
鞭籌雖江淮租賦之淵倚為軍餉實智略朝廷之藪自
見錢流風解凍而淝水明日載陽而槎山媚時迎泰象
福考履祥某遠想使旌徒搖心旆阻稱壽斝坐縻千里
之符先辱華緘重拜五雲之賜緬懷感頌曷具敷殫
賀王參政元正啟
歷象日月星辰肇更歲始布治邦國都鄙式聳民觀方
朝廷受四海之圖而臣主慶千齡之會應三陽而交泰
叶百順以來宜恭惟參政羽翼帝圖權衡王化丙吉知
大體遂同致於有聲宋璟善守文能濟成於應變既上
聖攬合兵之柄而從權制清野之謀寇遂斂師時尋舊
好念光武禮匈奴之使蓋高皇用婁敬之謨五利收於
和戎雖蠻貊之邦行矣百樂生於治國信仁人之言溥
哉日舒以長子温而厲茂對三微之治允膺五福之升
某邈在江臯阻紆漕計當戶帖畫雞之際有粟行流馬
之拘仰望鈞閎遠想葦桃之飾輒伸慶牘代稱椒柏之
觴祝頌欽懷敷宣莫既
韓樞密啓
(首尾同王參政)某官識照幾先量包宇内大忠貫乎日月至誠
質諸鬼神鯨鯢築京觀之封屢平寇壘帶礪受勲臣之
誓克鞏皇圖本兵既重於樞機授鉞再分於旄節雖鄧禹
不勞於吏事而周公常在於王朝功成豈特以不居帝
眷方聞於益厚顧子儀以全德終始無纖芥以自嫌然
裴度為天下重輕作當時之人望茂對三微之始允膺
五福之升某沗出恩門阻紆漕計(云云)
賀吏部侍郎元正啓
麟史備書夏正别三王之統雞人肅唱漢朝受四海之
圖當去故取新之時有大往小來之吉恭惟某官材優
經國道足覺民已揚藻鑑之清聲人稱裴馬咸矚金甌
之重望帝眷崔盧茂對三微倍膺百順某阻紆漕輓徒
跂門牆戶列葦桃幸欣逢於穀旦觴稱椒柏莫旅進於
賓閎壽語惟勤尺書難盡
戶部張侍郎沈侍郎元正啓
某官材猷通敏宇量深沈薦歴清塗久持從槖念宣王
復文武之境力振紀綱而劉晏亞管簫之功實禆用度
既方深於帝眷諒即輔於政機茂對三元倍膺五福(某巳)
(下同)
中書李舍人啟
某官禁林頗牧文體常楊調軍稱倚馬之才攄思擅湧
泉之譽(書生效洛下之吟詞掖感山東之卒)時名獨擅早魁玉筍之科帝
眷方深夜秉金蓮之炬諒佇膺於倚注當峻陟於機衡
茂對三元倍膺百順(已下同)
賀安撫劉寳學啓
某官材優經濟道洽拊循高牙肅擁於戎麾剖竹暫分
於郡寄念斯謀斯猷而入告於后眷且方深然宜民宜
人而受禄於天福將焉往(某已下同)
兩浙兩運使淮東運使提舉本路坑冶提舉通
用
某官謀謨鼂賈材術管蕭有猷有為端得隨時之義如
幾如式允膺作善之祥茂對三微永綏五福(某已下同諸州太守)
(止改上二句作材華舒向政術龔黃)
本路提刑元正啓
某官人中屈軼天上麒麟握蘭增省戶之輝列柏聳憲
臺之節念先王以明罰勑法雖云垂三尺之文然君子
以折獄致刑豈特活千人之福(某已下同)
諸州通判并諸司屬官回元正啓
鳳歷更端定四時而成歲羲輪乍永與萬物以為春茂
對新元倍膺崇祉屬此飛芻之務未遑慶牘之馳先枉
華緘過形雅祝感藏深佩敷述奚殫
張樞密元正啓
某官望重岱嵩智先蓍蔡受書黃石秘傳韜略之文取
日虞淵光輔照臨之運既兵柄專元樞之任而淮堧為
清野之謀遂挫強鄰來尋舊好念光武禮匈奴之使姑
欲包荒而亞夫嚴細柳之營時方持重雖五利得和戎
之福由七德收禁暴之功化國之日舒以長帝王之兵
全以勝茂對三微之始允膺五福之升
代賀林提鹽啓
伏審光奉綸言出司利柄見聞攸暨懽慶惟均竊以貫
索尚明九賦殆成於箕斂攙搶未掃五兵難致於櫜藏
轅門需芻粟之軍儲罽幕責金繒之歲賂廩給有百官
之俸禮文存三載之郊略舉一條動將億計既非鬼輸
而天雨又惡日削而月朘念足國裕民之謀惟煮水摘
山之利欲膺劇任必有偉人恭惟某官材勁南金器珍
東寳權事得重輕之要濟時多經緯之宜笏畫鞭籌而
悉曉幾微頥指目語而自能辦集置為渠展陋管仲孟
春之條益廣牢盆多五琦季年之數如見錢流地上豈
容利析秋毫況江淮為租賦之淵而山海為天地之藏
以富國強兵而自任豈剥下媚上以徼功幹局方施能
聲已著某也斷斷兮無他技錄錄率皆因人材疎而命
苦竒志大而用多拙桑榆漸逼恨無却日之長戈蒲柳
易衰空有欺人之白髮冰子方求於挾纊涸鱗正念於
分波附鳳翼以有階登龍門而復幸職當負弩心願執
鞭五斗米既巳折腰雖慚彭澤萬戶侯豈如識面獲事
荆州儻埏埴之或容庶冥頑之不棄忻愉所倍敷述奚
殫
代賀陳提鹽禮上啓
光奉制綸專出司於利柄慶行巖邑咸託庇於卿雲顧
在埏鎔特深欣忭竊以國家艱否河洛邱墟六師久戍
於淮襄八駿未還於沙漠轅門餼餉實非天雨而鬼輸
邦計斡旋多資海煮而山摘矧此大江之左最艱會府
之權不有偉才曷勝劇任恭惟某官朝閨粹品翰圃清
流早符六夢之祥時中萬錢之選示斯文之蓍蔡為當
世之羽儀禮教中而樂教和職明㳂襲著為律而疏為
令功著刊修妙簡淵衷來司計任斡山海而排商賈稱
物貨而足轉輸計陋夷吾利固踰於渠展術高孔僅財
自衍於牢盆雖曰討寇未休宿師尚衆國用自聞於給
足民財不見於誅求尚淹總計之司姑鬱具瞻之地某
治稱寡狀材術無聞自虞製錦之傷特借潤河之賜若
披雲霧既瞻君子之威儀如落珠璣當聽先生之謦欬
誓將剪拂辱在甄收
代賀劉季高移守鎮江兼謝見知啓
銅符千里下僚方獲于依劉芝檢十行徙命不容於借
寇卧難留於去轍詠空播於甘棠賀與戀并神隨夢往
愚竊聞朱方古壤黃鶴佳山赭衣思秦鑿之餘鐵瓮想
吴城之峻南坑罅海北固横江季札賢名尚想延陵之
舊俗仲謀覇略可觀京口之宏規初二漢疏作雄藩在
六朝世為重鎮上連建鄴外援高陵矧今警蹕之巡尤
重股肱之郡允膺高選宜得偉人恭惟某官識度沉深
規模洪遠金箭挺東南之秀韋絃無緩急之偏君堯舜
而俗成康常為自任政龔黃而識裴馬已著芳猷一麾
暫試於牧民滿歲驟聞於易鎮次翁有潁川之徙風采
愈明子翼因河内之遷威聲益震誰翫月華於秋浦獨
回春色於京城百錢當齎以送之時五袴有挽不來之
嘆翠微亭上未寬零雨之思綠水橋邊已有昔襦之詠
無施不可所至有聲某也區區何所過人錄錄未有竒
節每辱齒牙之借譽實緣瑜瑾之匿瑕若泥在鈞盡屬
甄陶之力自髮至踵皆由成就之軀蓋賢惟工於用人
然士固伸於知已自攀違於履舄每躔繫於肝脾初巨
浸波澄挽綵帆而不駐奈重山雲鎖入飛幕以何階姑
伸賀厦之誠難弭慕羶之志誓當澡濯終辱彫杇
代賀秦樞扈從還臨安并問候啓
風伯塵清二月見姚虞之守行者扞牧五臣多咎犯之
謀扈警蹕以邁征關樞機而運動恭惟樞密相公氣雄
邊塞志混車書拔城為堂上之兵聚米論目中之虜茂
洪正位思戮力以復神州文若獻規必深根以制天下
法從星隨於吴會别都虎踞於金陵乘苒苒於春華還
潭潭之相府隂有神靈之叶贊謐調宇局之粹和待士
甚勤想勞心於三握憂時雖切宜強食於萬錢薰風將
奏於絲桐槐府覬調於茵鼎某也恨縻官守徒望台躔
每懷葵藿之傾切嘆雲山之阻重趼未遑於百舍嘗貢
尺書報緘輒辱於五雲深銜縟禮妄意貽孫之親舊果
蒙安國之推揚雖聞諾重於千金未見紙賢於十部敢
期題品成就始終念叔向之望祁奚固非私好然孔明
之知蔣琬亦豈淹才禮輒候於寝饔意敢忘於提挈其
懷畏愧曷具敷宣
代李漕回賀徐常州啓
温語如綸妙簡惟良之寄名藩剖竹早騰來暮之歌條
教一新懽忻四塞恭以某官遠猷經世種學禔身陪樞
筦之賓僚謀王斷國馳星軺於屬部斡海排江踐揚滋
多譽處休著念田里欲無愁歎而吏師果得循良宜民
受禄於天亟聞報政嘉猷告后於内行見召歸某方圖
慶牘之修先被華緘之貺永言感佩曷既敷殫
賀王蘇州啓
伏審祗奉宸綸榮紆郡紱六閣高華之地仍通籍於西
清三吴全盛之區方偃藩於南服印章初視輿議藹聞
竊惟慶慰恭以某官德度誠淳性資端亮星蘭華省方
當弱壯之間符竹名藩仍在艱難之際流馬足轉輸之
計問羊多彈壓之聲妙簡清衷進聯法從入陪起部紫
荷新漢槖之儀出鎮輔藩皂蓋聳吳門之望聊煩卧護
行即遄歸福及京師未覺道塗之遠功存社稷況傳家
世之榮鼎席方虚鋒車在即某久叨恩遇遽遠台光十
幅綵帆自記别違之日千毫霜兔莫形傾遡之懷輒陳
賀厦之誠彌切潤河之望春闌木德日暇棠隂願精茵
鼎之調佇迓鈞衡之拜
代人賀周蘇州葵啓
伏審光奉言綸就更守紱輟從苕水不容遮道之願留
易鎮吳門已見騰歌於來暮望實素爾聲華翕然恭惟
某官五經紛綸四海模楷激揚烏府凜然指草之威記
注螭坳偉矣編年之法竹符再剖城堞相望實憐衣錦
之鄉更有戱斑之樂惟二千石已無愁歎之聲賜尺一
書佇觀敦趣之意某初聞除命喜借鄰輝莫簉跡於門
牆徒寓誠於竿牘其為忻慶曷易名言
代賀梁戶書知温州啓
伏審祗奉宸綸榮紆守紱文昌八座夙瞻喉舌之司州
牧一麾均佚股肱之郡素望涖止懽聲翕然恭惟某官
器度閎深風猷凝遠有險夷一致之節而持之以正有
酬酢萬變之才而濟之以權解牛新若於發硎射虎默
然而飲羽商邑翼翼曾聞桴鼓之稀鳴禹迹芒芒力致
版圖之蕃殖入侍九重之清燕出陞六閣之高華首持
從槖之荷屢剖雄藩之竹顧東嘉之劇鎮輔北闕之行
都不有畢公保釐之才孰明召伯正信之教宜膺眷注
上副倚毗居欽簡以臨民已見布宣於王化有謀猷而
告后行將入輔於政機某素荷雅知欣聞成命屬拘縻
於芻粟阻趨造於門牆青帝方和黃堂多暇覬倍調於
鼎餁即赴召於鋒車
代黎諫議謝胡待制啓
宸心妙柬潜德自求綸命亟頒疏恩甚寵眷河圖之久
直躋法禁之近班先邑方敦殿邦增勢某官學本謀道
清不求知事親有聞蓋稟中庸之正臨戎不墜載勞慰
薦之勤輿言獨美於新田天眷乃由於舊學是謂得時
而仕實為稽古之榮凡預見知孰不欣快矧惟衰陋久
荷輝光衽褐拂巾曾效貢公之喜推賢揚善慙無廷尉
之風猥先辱於緘幐顧未勤於竿牘私懷頌願復積兢
惶
