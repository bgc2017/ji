陳檢討四六卷十一
翰林院檢討陳維崧撰
序
米紫來始存詞集序
臺餘此地最善悲歌(見九日序)船憶君家能裝書畫(世說米芾居官)
(清潔及歸惟以船載書盡)研山齋内米顛既一字阿章(輿志米芾有研山園在鎮)
(江南宋米芾傳芾吳人字元章號海岳稱南宫善書爲文必自已出性好古號米顛高宗愛其字刻于石)嘉
陵圖中元暉復小名虎子(周地圖嘉陵水出秦州嘉陵名畫錄唐吳道子于大同殿)
(圖嘉陵江山水一日而就畫繼山谷贈米友仁幼時詩曰虎兒筆力能扛鼎教字元暉繼阿章註芾子友仁字)
(元暉小名虎子高宗甚眷注之世稱小米仕至敷文閣學士)紛披粉墨本自門風瀟
灑才情實緣家學蓋在昔而已然顧於今而益信則有
花封仙縣(見楚鴻序)畫省望郎(見園次序)筆陣摩空(見天章序)文瀾倒
峽(見天篆序)蛇能蟠笥傳家則代産達人蛟欲生毫墮地而
羣呼才子(見祖德賦)旋登上第歷尹名邦弱齡釋褐(見玉巖序)桃
憎紅綬之光(見半繭賦)早歲牽絲(見歸田序)草妬青袍之色(見半繭賦)
爾其賦軼鄒枚(見滕王賦)文兼崔蔡(沈約宋書傳論班楊崔蔡之徒異軌同奔柳宗)
(元傳昌黎以子厚文似子長崔蔡不足多註崔駰年十三善屬文蔡邕少博學好辭章)濯龍賜第
(詳夀季序)二曲則坊在天邊(西安志樊川有韋安石别業名韋曲韋曲之東有杜岐公别墅)
(語曰城南韋杜去天尺五)夢鳥摛箋(見璿璣賦)千賦則價高日下(語林左思三都)
(賦出人人傳寫紙爲之貴)馳聲河北温子昇遘此生慚(見尺牘序)流譽江
東王文度聞而竊嘆(晉書王坦之字文度弱冠與郗超齊名時人謠曰盛德絶倫郗嘉賓)
(江東獨步王文度)酷嗜臨摹尤精皴染蕭思話書評第一虎跳
龍拏(見天篆序書評蕭思話書走墨連綿字勢屈強若鳳跳天門虎臥鳳闕昔人評右軍亦云書斷韋誕)
(如龍拏虎踞)曹不興畫苑無雙鳥啼花笑(見天篆序)鵠綾捧去(見瀛)
(臺序)揮殘萬軸之菖蒲(見瀛臺序)麝粉調來榻出滿園之蛺蝶
(山谷畫䟦調麝媒作花果殊難工唐書滕王元嬰善畫蛺蝶劉曾嘗見其圖有江夏班大海眼小海眼村裏來)
(菜花子諸品嗣王湛然亦善花鳥王建宫詞傳得滕王蛺蝶圖)分斯一藝儘足飛騰借
彼餘波尚然綺麗更躭協律旁及倚聲(見梧月詞序)斜行紅
蠆(見懸圃序)託興於銀筝檀板之間衮撲金蟬(韓偓詩醉後金蟬重註黃)
(金蟬首飾也薛逢詩纖腰怕束金蟬斷註腰如蟬之細也)寄傲於酒肆倡樓之内三
千錦瑟既檀柔情(見天篆序)丈八銅琶兼饒逸氣(見竹逸序)嚴霜
砭骨非無望古之篇皓月煎腸不少臨風之作若夫三
秋捧檄道出鄱陽(見滕王賦)千里之官途經易水(見智修序)黃皮
縳袴(見天章序)斜壓赫連之刀(見天章序按勃勃僣帝號自云赫赫連天因名赫連氏嘗)
(造百鍊剛刀于靴中壓之)赤兔揮鞭直突慕容之壘(曹瞞傳呂布有駿馬名赤兔能)
(馳城飛壍語曰人中有呂布馬中有赤兔真定志北燕慕容庾地後相傳有慕容壘)飄零繡瓦問
分香吉利其何歸(草木狀吳黃武中江夏李侯以罪徙合浦始入境遇蠱毒其奴吉利者得)
(香草與侯服之遂解吉利即遁去侯因此濟人遂以吉利爲名)牢落黃金(見九日序)弔擊筑
漸離之安在(見看奕賦)以至天仾彭蠡(見滕王賦)濤沫煎銀(見梧月序)
地坼碻磝(見天章序)土花暈紫(錢塘懷古詞楚庭空土花暈碧)匡廬山下(見滕)
(王賦)釃樽酒以横江繻葛城頭(左傳戰于繻葛註鄭地)會官僚而出
獵亦復嚄唶而歌(見雪持序)憑陵而語(見實菴序)一羣蠻鼓黃雲
脫壞而羣飛(說文塵埃與雲相連而黃曰黃雲又豐兆光武紀帝戰昆陽晝有雲如壞山當營而)
(隕杜牧詩遥望戍樓天欲曉滿城鼕鼓白雲飛)幾疊邊笳白雁徊徨而竟下(見孝)
(威序注)長篇間作(兩都賦序時時間作)小令居多(見鴻客序)井華汲處盡
唱屯田員外之詞(見浙西詞序)柳絮開時都吟長慶才人之
製(唐書宣宗見伶官歌白學士詩曰永豊坊裏千條柳遂取豊城柳二植之禁中按白樂天詩名長慶集)
然而略有遺忘曾無愛惜墨㾗半濕不知汚誰氏之裙
(晉書王獻之爲吳興守羊欣嘗着新練裙晝寢獻之書數幅而去)字蹟纔乾未省上何
人之帕(詩話唐學士善賦詩者宫女以扇以手帕索題之)抄來北里半被塵埋
(見梧月序)錄向東家還虞簡脫(見楚鴻序)堆作叢編(說苑中有叢篇)好事
者爲之搜撮棄爲長物(見憺園賦)知音者代以流傳今之始
存其大概也記與高門久諧夙好同是楊袁之苗裔僕
不如人(後漢書楊震官太尉自震至彪三葉宰相四世太尉袁安于章帝時爲司徒子敞孫湯曾孫成)
(逢四世五公)俱爲顧陸之子孫君能念我(見尺牘序)溯百年之喬
木譜牒猶新(見祖德賦)憶三世之芳蘭遊從如昨(宣武盛事戴和字弘)
(正每得密友則書于簡號金蘭簿)敝廬覘北還標北海之署書(梧北見月序)
(按李北海精于著書)舊業樊南(詳考功序)尚寶南宫之尺牘(見篇上)幸重
逢於燕市獲相和以楚歌雖太僕亭臺已無夜火勺園
泉石久歇春機而稜稜犀角(見三芝序)知來者之多賢縵縵
龍文(北史楊愔少聰慧其叔父竒之曰此兒駒齒未落已是我家龍文)識曩修之克紹
袛慚賤子有愧前人屬題一卷之新詞并話兩人之舊
事君真詞癖已獨步於花間蘭琬之中(見桐初序)僕亦酒狂
願從遊於減字偷聲之下(見實菴序)
楊聖期竹西詞序
伯起門風競說通明第一(見憺園賦)盈川才地羣推華妙無
雙(見祖德賦)楊梅對客代産文人黃雀投環世傳隂德(見素伯序)
則有罽袍公子斑管王孫(斑管見園次序註)雕龍髫鬌之年(雕龍)
(見三芝序髫鬌見懸圃序)繡虎綺紈之歲(繡虎見祖德賦梁張纘離别賦太常劉侯前軰宿達)
(余在綺紈之歲已欽其風矣)乃者生偏遭亂幼便依人南池驛畔舊
鄰太白之樓(濟寧志賀知章觴李白于南池)蘭陵縣前(見琅霞序)新築渭陽
之館(見桐初序)雲横魯甸瞻望兄兮誰來(詩)月冷吳關思悲
翁而不見(漢鼓吹曲詞鐃歌十八曲内有思悲翁題陸機鼓吹賦詠悲翁之流思)他鄉疇
恤幾成王粲離家(見滕王賦)故國難歸略比楊朱失路(見竹逸序)
備詞人之辛苦極才士之牢愁然而性本清狂人尤放
誕樓頭扇底頗多託興之篇花下樽前大有言情之製
於是北里臙脂人人繕寫南朝金粉字字流傳(見琴怨序)菖
蒲豔曲(見瀛臺序)爭譜自銀箏檀板之間芍藥新聲(見瀛臺序)偏
織於舞帕歌裙之上詎云小道亦曰多能昔者余鄉猗
歟我友書裝玳瑁鄒陽則集號麗農筆架珊瑚董相則
詞名蓉渡(玳瑁珊瑚見天篆序鄒陽見璿璣賦董相見憺園賦)誰家花月不歌李
嶠之章(見寶汾序)是處池臺皆唱元微之曲(長慶集序元稹與樂天詩禁省)
(觀寺郵&KR1380;牆壁之間皆傳焉新唐書元稹長于詩號元和體往往播樂府穆宗在東宫妃嬪近習皆誦之宫中)
(呼元才子)自二子之云亡遂百端之交集(見滕王賦註)何意荒州
重借驚才於異地(見昭華序)遂令賤子復聆妙響於餘生喜
不自勝起而相和今夜月明薊北不逢臺上之黃金(見九)
(日序)他時花落江南幸唱筵前之紅豆(見素伯序)
吳初明雪篷詞序
青天恨滿天邊無不死之仙(楚詞留不死之舊鄉張衡思玄賦登閬風之層城兮)
(搆不死而爲牀杜陽雜編隋大業九年元藏幾爲過海使判官風飄之洲島間洲人云此滄洲去中國已數萬)
(里其洲花木常如三月人多不死)碧海愁多海上少長圓之月(見井叔序)倘
若梅根治畔宫闕常新(見鴻客序)竹格桁邊市㕓如故(見浙西序)
(註)北府之精兵未散(晉書劉牢之百戰百勝號北府兵)南朝之狎客不
來(見琅霞序)則彼都女士(詩)即逢枯樹以奚悲(見天篆序)僑寓衣
冠(左傳註僑寓即僦居也)便遇新蒲而不恨(詳萬柳啟)瑶壇可以剷掃
愁之竹(見看奕賦)番舶不必誇蠲忿之犀(見琴怨序)無如蕭蕭落
葉只打空城滚滚長江偏圍故國(杜詩無邊落葉蕭蕭下不盡長江滚滚來)
(劉禹錫石頭城詩山圍故國周遭在潮打空城寂寞回)隔巷值跨坊之馬大有新
官(補註)浹江停下水之船非無故伎(見良輔序)比來何闊(補註)只
歌玉樹之花(見滕王賦)生世不諧(詳夀閻序)乃住金陵之縣(見金天石)
(序)此則衛叔寶渡江之歲定爾傷神(見滕王賦)周伯仁藉卉
之時斷然流涕者矣(見鴻客序)然而誼夫繾綣縱復情鍾(見海)
(棠賦)達士逍遥還能理遣(晉書衛玠曰人有不及可以情恕非意相干可以理遣)但
使室廬略定井竈粗安馮敬通之跌宕尚對孺人(見閨秀序)
(恨賦敬通見&KR1328;罷歸田里左對孺人顧弄稚子脫略公卿跌宕文史揚雄自敘傳雄爲人跌宕)東方朔
之詼諧恒攜少婦(見看奕賦)蘭成膝下長抱苟娘陶令門中
惟娛通子(見貞女序)則睠西州之斷港於我何求(晉書羊曇爲謝太傅)
(所知太傅亡後羊行不由西州路嘗因大醉不覺過此羊悲感不已)訪南内之遺基(見鴻客序)
干卿甚事(見實菴序)或者臺城花草最耐興亡(見鴻客序)建業山
河惟知歌舞(見禹平序)亦可推黍離爲膜外置麥秀以旁觀
(見素伯序)東陵瓜熟(見滕王賦)雖顑頷以何妨(見半繭賦)下潠田成(陶淵)
(明集有下潠田穫稻詩)縱棲遲而亦得(詩)而乃飄飄社燕慣欲依
人(雜記燕以春社來秋社去)瑟瑟神鴉惟思餞客(見梧月序)一辭牛渚頻
爲西塞之遊再上蟂磯每有南荒之役(太平志府城北下有磯曰牛渚)
(一名然犀浦蕪湖大江中有蟂磯蟂老蛟也磯南有石穴甚深即蟂所居)楚天似墨仍然腸
斷之邦湘草如羅依舊魂銷之地(見井叔序)意者巴陵銜怨
更甚鍾陵(岳州志劉宋曰巴陵梁曰巴州隋唐曰岳州金陵志鍾山在府東北名鍾陵)沔水
無情還同江水也乎(輿志漢陽府即唐沔州有沔水出其南書岷山導江)於是臺
城弔古(見鴻客序)譜以銀箏漢口懷鄉(武昌志漢口乃江漢合流之地)寫之
檀板别業結李皇城畔小令南唐(見鴻客序)片帆疊庾亮樓
頭清言西晉(見歸田序)雪雰雰以漸下篷颯颯以驚飛觀乎
止矣斯真吳札之後人(左傳吳季札請觀于周樂爲之歌韶曰觀止矣)和者誰
與只仗杜陵之野老(昌黎集吾言之而和者誰與杜詩杜陵野老呑聲哭)
曹南耕吳天石天篆疊韻詞序
布帽彈箏燕市有歲寒之集(見渭仁序)貂裘換酒吳天來疊
咏之吟(晉書阮孚爲散騎常侍以金貂換酒文心雕龍雙聲隔字而每舛疊韻襍句而必暌珊瑚鈎詩)
(話雙聲疊咏狀連駢嬉戲之態)訝兩地之同心喜一緘之遠到鼠鬚描
罷(筆髓王羲之得用筆法白雲先生遺之鼠鬚筆筆鋒勁強張芝鍾繇皆用此)數行紅豆新
聲(見素伯序)魚腹藏來(見尺牘序史陳勝以丹帛書勝王字置魚腹中)半幅金荃麗
句(見樂府補序按温飛卿官方山尉有握蘭金荃等集)頓令笑口亟趁花開(見三芝序)
須付歌喉還隨蝶撲(見庭表序)夫其飛揚䟦扈(見藝圃序)頓挫淋
漓(書斷羲之觀公孫大娘舞劍渾脫瀏漓頓挫)旁行側出韻數見以彌鮮鑿
孔縋幽押雖重而詎複石崇王愷競賽珊瑚(見憺園賦)虢國
秦姨爭誇金翠(見海棠賦)宜僚累十二而丸不墮實寓於虚
(見尺牘序)庖丁更十九而刃若新技歸於道(莊子養生主庖丁爲文惠君解)
(牛對曰臣之所好者道也進乎技矣今臣之刃十九年矣所解數千牛矣而刀刃若新發于硎淮南子屠牛垣)
(一朝解十二牛而刃遊衆虚之間)寸人豆馬不足稱竒(按豆人寸馬畫家法也此疑誤)
楮葉棘猴何能鬭巧(楮葉見藝圃序韓子燕王好微巧衛人曰臣能以棘刺之端爲母猴)
(王悅之養以五乘之奉王曰吾試觀客爲棘刺之母猴衛人曰人主必半歲不入宫中不飲酒食肉霽日出視)
(之晏隂之間乃可見燕王因養衛人而不能觀其母猴)沉吟不置賞玩實多乃於
開卷之餘歘覩見懷之作僕也三年委贄莫逢休沐之
期(見雪持序)千里懷鄉長負耦耕之約(論語)年年濠上只想觀
魚(見園次序)日日街頭長愁騎馬(詳夀閻序)幸故人之見憶雖遠
道以相憐煩謝吳均并詢曹植(吳均傳均字叔庠吳興人梁天監初爲主簿與)
(柳惲賦詩士多效之號吳均體武帝有撰齊春秋後令作通史未成卒曹植見滕王賦)感卿愛我
願母忘息壤之盟(見季青序)惟爾知余須一寄當歸之藥(蜀志)
(姜維詣諸葛亮得母書令求當歸維曰但有遠志不在當歸唐紀一行師臨卒封一物與明皇西幸發視之乃)
(蜀當歸)
歲寒詞小序
斗室恒關雙扉久墐(詩義疏墐戶庶人蓽戶冬則塗之也)餳香豆輭正當
祀竈之辰(玉燭寶典洛陽人家臘月造脂花餳蜡月二十五日煑赤豆粥搜神記宣帝時隂子方臘)
(日晨炊竈神見以黃牛祀之遂驟富臘日祀竈始此)釀熟雞肥恰值消寒之會(見庭)
(表序)三年執戟急景匆匆(東方朔客難位不過侍郎官不過執戟註執戟者侍郎之職)
五夜讐書浮蹤落落(五夜詳顧哀辭)悵門丞之欲去饑以&KR0008;盆
(月令通考吳中風俗除日先報百神奠神懸遺像夕送舊神焚松柴謂&KR0008;盆方宴飲分歲或守歲達曙或深夜)
(祀床祀竈或抱鏡響卜按門丞即門神&KR0008;粗飯也)冀如願之能來迎之蕡燭(錄異)
(志廬陵歐明過彭澤湖忽見數吏來侯云青洪君使要明甚怖吏曰青洪君有厚遺君勿取獨求如願耳如願)
(者青洪君婢也明請之歸數年大富雜錄有商人見清湖君得婢名如願有求悉致之後因元旦如願晩起商)
(撻之走入糞壤中不見後家漸貧按正旦繫偶人投糞中云令如願始此說文蕡雜香草周禮司烜氏供蕡燭)
(註蕡麻屬又大也)端居不樂(見少楹序)僵臥長愁(漢書袁安宇邵公汝南人值大雪洛)
(陽令行部至安門無行跡使人視之見安僵臥)乃有繡虎才人(見祖德賦)乘羊猶子
(乘羊見雪持序猶子詳銀臺啟)雙拈玳管(見天篆序)倚小令以分吟並劈苔
牋(見尺牘序註)向長宵而賭寫傳諸好事(見憺園賦)目以詞豪播
在通都資爲談助(袁崧後漢書蔡邕得論衡秘玩以爲談助)屬鄙人之技癢
(顔之推曰應邵風俗通云太史公記高漸離變名姓爲人慵保聞宋子有客擊筑技癢不能無出言謂懷其技)
(而腹癢也是以潘岳射雉賦徒心煩而技癢今史記作徬徨蓋俗傳寫誤耳)更我友之神來
(見藝圃序)和有數家鋟成一集嗟乎上陽宫外(見萬柳啟)雪大如
鴉(補註)宣曲觀前(見修褉序)風饕似弩(補註)山頭凍雀(見天章序)覆鶴
毳以難温砌下寒蟲藉貂褕而詎煖(張衡四愁詩美人贈我貂襜褕)何
來數子只欲雕冰頗怪羣賢偏工鏤雪(桓寬鹽鐵論畫脂鏤冰費日損)
(功摭言劉夢得詩如鏤冰雕瓊語林良匠不能琢冰女史魏文帝美人薛靈芸有神針雕冰藝采作詩)定
屬無聊之事(國策蘇秦曰上下相怨民無所聊)心知不急之人(補註)弆之
篋衍(見尺牘序)且充壓歲之錢覆彼瓶盆(見懸圃序)姑貯辭年之
酒
賀徐立齋先生新陞總憲序(原註代大司馬宋夫子作)
蓋聞蘭臺始建標峻秩於三司(官制考都御史所居之署後漢名御史臺亦名)
(蘭臺寺魏晉宋齊仍曰蘭臺梁名南司亦曰南臺所領之屬唐仍隋制一曰臺院號爲臺端二曰殿院號爲副)
(端三曰察院號爲分察漢官儀御史臺内掌蘭臺秘書省外督諸州刺史)栢寺初開躋巍班
於九列(漢書御史府亦名御史大夫成帝時列栢府中有鳥數千集其上謂之栢臺亦謂烏臺韋玄成)
(傳註九列九卿也)聲望踞南牀以上位本司空(唐制臺中會聚于坐南設横榻)
(曰南牀不出累月遷南省故稱之又曰癡牀言倨傲如癡漢制成帝更御史大夫爲大司空秩比丞相)勲
階在東漢而前權侔丞相(漢書漢選郡守相高第爲御史大夫任職者爲丞相復置)
(兩丞一曰御史丞一曰中丞)晉室更稱臺主詎沿宫正之名宋時仍
曰中丞第易大夫之號(官制考晉初省御史大夫而因漢以中丞爲臺主即御史大夫)
(之任隋以國諱省中丞置大夫爲臺主宋仍唐制無大夫以中丞爲臺長)絳騶赤棒禮極尊
崇白簡青囊資兼華貴(晉史傅玄爲御史中丞每有奏劾或日暮則捧白簡整簮帶竦)
(誦不寐坐以待旦南史任昉有彈劾皆曰奉白簡以聞宋紀顔延之爲中丞何尚之與以書曰絳騶載道白簡)
(生風漢官儀凡諫院章表皆早囊封事)然而地以人宜名緣實副必也道
隆尼父始足當方朔之褒(下註)如其人比趙堯方可代周
昌之位(史記丞相列傳周昌爲御史大夫爲人疆力敢直言高祖召昌謂曰公疆爲我相趙王吾極知)
(其左遷然非公無可者久之高祖持御史大夫印弄之曰誰可爲御史大夫者熟視趙堯曰無以易堯遂拜爲)
(御史大夫)從來文囿定産騶虞(詩義疏騶虞白虎黑文不食生物者也文王仁民之餘恩)
(形于鵲巢而及于騶虞)自昔唐階偏生屈軼(見瑞木賦)玉峰立齋徐公
物望三君(後漢書陳蕃竇武劉淑爲東漢三君)家風七穆(見園次序)弱齡縝栗
夙高照乘之稱(見歸田序)綺歲清剛獨稟干將之氣(見園次序)松
纔挺幹便已摩霄(漢書人望郭泰李膺渺若松喬在霄漢)葵始成叢先能
向日(說文黃葵嘗傾葉向日)况復柳遐官位夢實先呈(北史本傳柳遐位大)
(將軍聞喜公梁書遐梁人仕周幼豪邁謝舉曰江漢英靈見于此矣周書柳遐字子昇其世父慶遠特器異之)
(謂霞曰昔吾逮事伯父大尉公嘗語吾云昨夢汝登一樓樓甚峻麗吾以坐席與汝汝後官必達吾今聊復晝)
(寢又夢將昔時座席還以賜汝汝之官位當復及吾宜勉勵以應嘉祥也)羊祐功名人爲預
告(羊祐别傳人有相羊祐父墓後應出受命君祐惡其言遂掘斷墓後以壞其勢相者立視之曰猶應出折)
(臂三公俄而祐墜馬折臂後位至三公)畢萬之家必大厥有明徵(左傳初畢萬筮)
(仕于晉得公侯之卦獻公以爲大夫賜以魏卜偃曰畢萬之後必大註其後韓趙魏分晉爲諸侯)田文
之戶偏高寧無定數(史記田嬰有子四十餘人文以五月五日生及長嬰曰五月子者長)
(與戶齊將不利其父母文曰人受命于天乎將受命于戶耶必受命于天君何憂焉必受命于戶則高其戶耳)
(誰能至者)昔人可作姓久署夫華堂來者多賢神蚤貽之金
篋(寰宇記岱宗上有金篋玉策能知人修短漢武探策得十八因倒語曰八十後果然)爰以華年
掇兹大物風和紫禁受
先皇特達之知日麗彤雲際薄海雍熙之會公則儀觀
偉甚廷臣莫不傾心神彩凝然朝野於焉屬目
聖人當璧(見懸圃序)雅重儒流才子垂紳欣逢盛世槖筆侍
螭㘭之次(槖筆見園次序螭㘭見璿璣賦)懷鉛居虎尾之中(懷鉛見尺牘序)而
或天閑騕褭躡景難攀臣馬驂驔追風每後(瑞應圖騕褭者神馬)
(也日行萬八千里與飛兔同古今註秦始皇有七名馬一追風二白兔三躡景四追電五飛翮六銅爵七晨鳬)
空荷九重之顧問誰酬片刻之諮詢按轡以思停鞭而
待諭兹大僕妙選龍媒(周禮大僕掌王之服御漢禮樂志龍之媒天馬來應邵云天馬)
(者乃神龍之類今天馬已來此龍必至之效也故曰龍之媒)俾彼詞臣不離鸞仗(古今)
(註帝王儀衛爲鸞仗)參差鹵簿逢天笑之爲新(杜詩每逢天一笑復似物皆春)
掩映乘輿識聖顔之有喜(杜詩天顔有喜近臣知)更以萬幾鮮
暇詎事田禽(書一日二日萬幾易田有禽)然而三孽猶苞(詩)敢忘蒐
獮(左傳春蒐夏苗秋獮冬狩)六飛大獵命學士以旁觀(漢書袁盎諫文帝曰今陛)
(下騁六飛馳下峻山註六馬行疾若飛也)萬乘遥臨許宫坊爲縱視絳旓繡
繖勢欲彌空隼䍐蠭旗光還蔽日(蔡邕獨斷前驅有九遊雲䍐注大旗也廣)
(雅蠭同蜂衆多也漢書趙廣漢壯蠭氣)圍當合處猶虞駭獸之軼羣(西都賦獸)
(駭值鋒)陣欲圓時尚怵竒毛之觸網闞如鴟呌(見天章序)雖文
僚亦爲興霸之聲(見梧月序)矯若鷹飛至從官盡效張遼之
狀(函史魏臣志張遼者雁門馬邑人嘗赴吳軍前陷陣衝壘入至權麾下權大驚走已見遼衆少圍之數重)
(遼左右衝擊竟突圍拔衆出吳人披靡幾獲權後魏主行合肥戰處歎賞者久之魏志赤壁敗還留張遼屯合)
(肥)而公則據鞍不動立馬如常臣惟屹若夫豈摶熊&KR0008;
兕之徒(國語叔向對晉平公曰先君唐叔射兕于徒林殪)帝曰念哉是真履虎
執獶之士(易履虎尾樂記註獶與猱同)援此一端該夫百行至若行
已端方居官詳慎壎箎鼎盛(詩伯氏吹壎仲氏吹箎漢文春秋鼎盛)恒聆
持滿之言(越世家范蠡曰持滿者與天定傾者與人家語孔子觀欹器曰世焉有滿而不覆者哉)
棣萼聯翩(詩)私厪席豐之懼(漢文席豐履盛)處事則當仁赴義
軒軒轢千古之前宅衷則集木臨淵惴惴屈萬夫之下
(詩)雅躭鉛槧(見尺牘序)酷嗜縹緗(見園次序)傅鶉觚之篋裏饒有
異書(見雪持序)楊子雲之室中率多竒字(見昭華序)不貪是寶所
貪者聊蒼洞歷之恢竒(漢書聊蒼爲侍中著書號聊子洞歷補註)平恕爲懷
難恕者亥豕烏焉之蹐駁(亥豕見佳山序烏焉見樂府補序莊子惠施多方其道蹐)
(駁孝經序蹐駁猶甚)典墳之富(見天篆序)踰彼劉歆(見尺牘序註)鈔撮之勤
加於荀勖(晉荀勖傳勖字公曾爽曾孫武帝朝領秘書監與張華依劉向别錄整理錯亂又得汲冡)
(中古人竹書撰次以爲中經)要夫至性尤可深言爾其彩袖仁親(見憺)
(園賦)白華將母(詩)嬰情共氣甯氏則家有孤甥(見桐初序)篤念
天倫汜毓則兒無常父(晉書汜毓字稚春武帝召辟不就敦睦九族時人號其家兒無)
(常母衣無常主所撰有春秋釋疑)孝子之䐹腒&KR0949;髓養志無方(周禮夏宜腒䐹)
(註腒乾雉䐹乾魚也内則堇荁枌榆免薧&KR0949;髓以滑之)鮮民之祥練虞&KR0941;臨喪中
禮(載喪記)倚廬卒歲(詳夀徐序)夜號而每學猿啼(見懸圃序)不内三
年晝入而恒遭犬吠(齊書邢卲任丘人官太常卿兼國子祭酒不以位望自尊坐臥小室)
(果餌皆置梁間客至下而共噉未嘗内宿自云嘗晝入内閣爲犬所吠)以至一諾寧諼(詳納)
(姬序)寸長必錄(卜居鄭詹尹曰尺有所短寸有所長)蓽門圭竇之子將以聲
華(儒行儒有一畆之宫環堵之室蓽門圭竇註荆竹織門其竇小如圭形)飛袿跕屣之倫
丐其膏馥(傳毅舞賦華袿飛髾而雜纖羅劉熙釋名婦人上服謂之袿史記貨殖傳趙中山人鼓鳴)
(琴跕屣游媚)誰能無過王輔嗣頗高不怒之風(王弼别傳弼字輔嗣少而)
(察惠何晏甚竒之何云聖人無喜怒哀樂王意頗不同以爲聖人茂于天者神明也同于人者五情也)人
各有心江應元殊得稀言之益(晉書江績字仲元弟統字應元静默有遠志嘗)
(著徙戎論以警朝廷時人語曰嶷然稀言江應元)揚其雅量固蠡測以難勝挹
彼沖襟冀管窺而莫罄(見佳山序)此所以孚於
先帝留之保我子孫簡在
今皇藉爾率其僚屬也先是公以内閣學士禮部侍郎
奉監修明史之詔及拜是官仍兼厥職於是館中夀曄
院内班張(晉書陳夀字承祚師事譙周張華愛其才除著作郎撰三國志范曄班固見庭表序張衡)
(見園次序按張華見左思賦嘆曰班張之流也)以余鳴鳥之深交(詩鳥鳴嚶嚶)令綴
雕蟲之巵語(雕蟲見璿璣賦巵語見看奕賦註)嗟乎與公兄弟青松締
髫齔之交似我遭逢白首託班聯之誼(廣絶交論援青松以示心指白)
(水以旌信韓詩外傳男八歲而髫齒女七歲而齔齒潘安仁楊綏誄曾未齔髫)譬諸草木何敢
差池(左傳晉人徵朝于鄭鄭公孫僑對曰謂我敝邑邇在晉國譬諸草木吾臭味也何敢差池)如彼
瑟琴正資調劑(見桐初序)起而爲吏(見二齋序)詎忘將伯之呼(詩)
出以圖君(檀弓)只作卬須之賦(詩)幸故人之得路欣在位
之多賢日者巽命初頒臺端霜肅(唐書侍御史號臺端人稱之曰端公)新
綸甫渙柱後風生(詳田太翁啟)雖宫闈密勿沉沉造膝之嘉
謨(世說許詢嘗詣簡文共語簡文不覺造膝共又手語逹旦)而道路流傳嘖嘖伏蒲
之讜論(見黃門序)敷陳五疏全扛百斛龍文(見佳山序)蹇諤連晨
(易)蚤露一班豹采(世說王獻之觀人奕曰南風不競人曰此即所謂管中窺豹時見一班)
屬承諈諉(見懸圃序)用效賡颺書此日烏鳴府上(見祖德賦)已膺
申錫之榮(詩)他時鱣集堂前佇應三台之瑞(後漢書楊震好學講)
(書有鸛雀銜三鱣魚飛集講堂前都講進曰蛇鱣者人夫之象也數三者法三台也先生自此升矣)附注
(方朔侍武帝帝問孔顔道德何勝朔曰顔如桂馨一山孔子如春風至萬物生)
送汪考功鍾如給假省親序
蕭蕭兮風也燕市從來餞别之區(見智修序)青青者柳耶陽
關大抵送行之曲(見寶汾序)越禽戀燠代馬懷寒(見無黍序註)潞
河橋下畫舸連翩(通州志潞河橋古潞縣地河間志潞河屬青縣)督亢城邊輕
裝絡繹(湪州志昔秦兵將入燕燕太子丹故荆軻賫督亢圖以獻至今有督亢陂)爰有望郎
(見園次序)亦遵前路(詩)其人也犀角名家(見三芝序)鶴廳才子(西京)
(雜記唐考功員外郎廳事有薛稷畫鶴宋之問爲贊後吏部因號鶴廳)門庭蕭寂素無諧
際之心神彩端凝最得青蒼之氣在盛朝既頗急此賢
至吾黨益難爲斯别斜陽祖道(見滕王賦)瀕行而挽子之袪
(詩)長笛歌驪半起而攬君之袂(大戴禮驪駒逸詩篇名客欲去歌之其詞曰驪)
(駒在門僕夫具存驪駒在路僕夫整駕)賓徒眷戀願紆已授之綏親懿追
攀冀緩方遒之軫而先生則揮手離亭顧同官而致語
横衿曠野向我友以鳴懷疇昔之辰小人有母(見竹逸序)蓋
以故鄉婺歙僑籍蘄黃(新安志隋歙州唐婺源今二縣屬府黃州志北齊曰蘄州唐曰)
(黃州)此地實當三巴百粤之衝(渝州記春秋巴子國閬水與白水合流曲折三回形)
(如巴字稱閬中三水又以永寧爲巴郡合巴東巴西爲三巴又以四川諸府皆巴郡地輿志廣西古百粤地戰)
(國爲楚粤之交秦屬桂林郡)向年屬有豨突鴟張之事(豨突見玉巖序鴟張見天)
(章序漢書狐假鴟張自謂驍雄莫敵)時則苴蘭賊騎漸斥武昌(滇池記莊蹻王滇時)
(建苴蘭城輿志漢江夏地三國時吳曰武昌)洱海戈船(見竹逸序)直浮夏口(武昌志夏)
(口在荆江中與沔口相對)烽火照劉郎之浦(寰宇記劉郎浦在荆州府石首縣漢昭烈娶孫)
(夫人地)鼓聲聞樊姥之山(武昌志樊山下有樊口謝朓詩樊山開廣宴)陶士行
作鎮之地(見滕王賦詳賀周序)棧閣千盤庾元規長嘯之樓(見歸田序)
波濤萬斛倘若藏身鄉隴誰爲君側以馳驅如其戮力
京都疇過親闈而定省兩端莫決終傷時事之多艱二
者交縈尤念皇塗之未靖時則金牛堆畔灑淚登舟(幽明)
(錄巴丘縣黃金潭古有釣此者獲一金鎖引之遂滿一船有金牛出釣人駭懼牛因奮躍還潭元和郡國志梁)
(州金牛縣乃因秦伐蜀言五石牛能糞金故名)黃鵠磯前束裝别母(武昌志黃鵠山其下)
(有黃鵠磯昔仙人黃子安騎黃鶴憩此)遂攝官而承乏爰投袂以從王(左傳)
(齊師敗于鞌韓厥執縶馬前曰臣辱戎士敢告不敏攝官承乏又楚子圍宋投袂而起)寧縻好爵
正天家有事之秋匪慕清班愧世上偷安之軰白雲北
望恒切關心(唐史狄仁傑授并州法曹親在河陽登太行山反顧見白雲孤飛曰吾親舍在其下)
(悵望久之)錦鯉南來(見尺牘序)彌期承臉何意别離以後屢動軍
愁羈宦而來頻叨鄉訊故園鄣郡(見鴻客序註)偏遭鐡額之
燒焚(見商尹序)舊業新安(輿志今徽州在唐爲歙州在隋爲新安)洊值銅脛之
俘掠(見商尹序)紅知賊火焰烘黃帝之丹罏(詳下)白是刀鋒冷
逼烏聊之雪瀑(新安志府城有烏聊山隋末嘗遷州治于此上有名泉)醜松怪栢
會此漂摇(詩)雲海天都(雲海見季青序註九域志黃山舊名黟山上有峰三十二溪二)
(十四洞十八浮丘公容成子與黃帝駐天都峰煉丹於此今有浮丘仙壇)遭兹板蕩(詩)杜陵
邑井倍牽遊子之腸(載杜詩)庾信江關易入征夫之夢(見素)
(伯序註)至若仳離甫定(詩)即届金妃設帨之辰(詳夀閻序)烽燧
纔消便逢寶婺稱觴之日(晉杜預曰婺女爲已嫁之女并詳葉母序)高堂七
十長路三千及瓜未代私心何敢以告人(左傳齊侯使連稱管至父)
(戍葵丘瓜時而往曰及瓜而代)休沐方賖(見雪持序)臣職未遑乎將母(詩)懷
中陸橘長結想於天邊(見憺園賦)屋後姜魚獨含情於日下
(見瑞木賦)茲者一官俄焉六載幸蠻荒之帖伏南徼初安喜
江介之承平北堂無恙况夫吕公灘畔(新安志歙縣水勢湍急舟不易)
(渡唐刺史吕季重捐俸鑿石遂成安流故名吕公灘)大有蓴鱸(見九日序)吳口村中(補註)
非無稻麥三江鱖美正上武昌之魚(張志和詞西塞山前白鷺飛桃花流)
(水鱖魚肥註西塞武昌山也吳志有建業水武昌魚之謠)一縣笋香不少黃州之竹
(輿志黃州産蘄竹按孟宗江夏人與黃州接壤)耘瓜負米捨此樂以何求(家語曾子)
(芸瓜而誤斬其根家語子路曰昔由事二親之時常食藜藿之食爲親負米百里之外)扇枕驅蚊
失今時而莫待(晉書王延事親甚孝夏則扇枕冬則温被漢黃香事同見前孝子傳羅威番禺)
(人夏日撤帳而臥曰吾供蚊蚋恐蚋齧吾母)縱復邅迴仕版甚溺時名朝登
勲府之階夕畫選郎之諾(左傳勲在王室藏於盟府官儀吏部謂之勲府後漢書宗)
(資爲太守任功曹范滂人歌曰汝南太守范孟博南陽宗資主畫諾幷見二齋序)將恐家公致
誚說生平畏見貴人(見歸田序註)父老興嘲謂此君不耐官
爵(宋向敏中傳敏中字常之太平五年試春雨如膏賦及第後真宗朝進左僕射上使人覘之門闌悄然上)
(曰敏中大耐官職)吾行已決幸故人鑒余烏哺之私(春秋斗運樞飛翔羽)
(翮爲陽陽氣仁故烏反哺也成公綏烏賦雛既壯而能飛兮乃銜食而反哺耆舊傳張霸爲會稽太守一郡慕)
(化童謠曰城上烏哺父母府中諸吏皆孝友)此别無多但來年俟我鳳池之
上(晉書荀勖爲中書監除尚書令人賀之曰奪我鳳皇池何賀耶)於是南浦霜紅擘琵
琶而促柱(後漢侯瑾箏賦急絃促柱變調改曲陳顧野王箏賦調宫商于促柱轉妙音于繁絃幷見)
(子厚序)西山日紫傾鑿落以行杯(白樂天詩金屑琵琶槽銀含鑿落琖註鑿落盞)
(斝中鐫鏤者)繞朝贈策羣公既立馬以歌詩(左傳晉士會奔秦晉人忌秦用)
(士會乃使魏夀餘僞攻秦以誘士會秦使士會繞朝練不聽會行朝贈之以策曰子無謂秦無人吾謀適不用)
(也)疏廣還鄉(見滕王賦)賤子亦班荆而作序(見禹平序)
陳檢討四六卷十一
