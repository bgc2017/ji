陳檢討四六卷一
翰林院檢討陳維崧撰
賦
璿璣玉衡賦(并序)
皇上御歷之十有八年闓澤覃敷湛恩江濊(相如傳昆蟲闓澤註)
(史記作凱澤與愷通長卿難蜀父老文湛恩汪濊)剛柔克協配兩大之無私(記孔)
(子謂子夏曰天無私覆地無私載)健順攸宜卜萬年之有祜(詩)瑤樞夜
朗榮光上燭夫紫微(步天歌北極五星在紫微宫中其第五星為天樞又北斗七星近紫)
(微垣外其第一星為天樞第七星為搖光一作瑤光淮南子紫微宫者太乙之居也張衡靈憲紫微垣一十五)
(星在北斗之北一曰大帝之座天子之常居也五帝紀黃帝時榮光幕河尚書中候帝堯即位榮光出河)珠
斗宵澄瑞氣遙連夫黃道(天文志珠斗北斗也庾信宗廟歌文昌氣似珠黃道詳篇)
(下)迢迢閶闔共戴堯天(離騷倚閶闔而望予註天門也張衡西京賦表嶤關於閶闔堯)
(紀其仁如天)肅肅勾陳俱環禹甸(漢書音義勾陳紫微宫外營星也宫衞之象亦如之)
(占以明則吉詩惟禹甸之)洵所謂樞機在手衡量在心者矣(天文志北斗七)
(政之樞機書同律度量衡)况夫御宿芒高帝車色正(天官星占北斗為帝車運於中)
(央後漢輿服志聖人視斗魁方杓曲以攜龍角為帝車柳子厚集序如繁星麗天而芒寒色正)朱鳬絶
徼咸歸覆幬之中(詳尺牘序)金馬遐陬仍隸版圖之内(演繁露蜀)
(二山東碧雞西金馬漢武使王褒祠二神於其地按輿志隸雲南)烏空楚幕已知妖眚
之俱消(左傳楚子元伐鄭諸侯救鄭楚師夜遁鄭人將奔桐丘諜告曰楚幕有烏乃止)鵑去巴
江(詳&KR0751;菴序及孟太母啓)共稔祲氛之不作(周禮註祲氛謂隂陽之氣相侵乃妖氣也)
功符易簡德嫓高深(易)凡兹撫世以誠民悉本敬天而
答昊備搜紀牒歷有規模作訛成易載於古帝之篇(書)
流火授衣誌自豳風之什(詩)太初洛下甫創員儀(益都耆舊)
(傳漢初承秦以十月為歲首武帝七年改太初元年始復用夏正巴郡洛下閎等制渾天儀按閎字長明渾儀)
(一曰員儀作太初歷)順帝張衡旋新渾象(後漢書順帝時張衡字平子取顓頊渾儀更新)
(之鑄渾天儀總序星經謂之靈憲筭)周髀即盖天之說既虞勾股之難精
術家傳宣夜之書益患參稽之多謬維兩說之無徵祇
渾天之足據(晉書古之談天者三家一曰周髀即盖天也一曰宣夜一曰渾天蔡邕言宣夜無師)
(法周髀多所違惟渾天為善今候臺銅儀即其法也周髀音義有勾股方圓圖註算法有九其九曰勾股)璣
衡之設夐乎尚哉(尚書註以璿餙機所以象天體之轉運橫設玉管所以窺機猶今之渾天)
(儀也)臣才非夢鳥生同捫籥之愚(六帖晉羅含夢呑五色鳥文益進志林生而瞽)
(者不知日或告之曰日之光如燭他日捫籥以為日也)技止雕蟲坐遜挈壺之智
(揚雄傳揚子曰少而好賦雕蟲篆刻壯夫不為也周禮挈壺氏下士六人鄭元註挈壺水以為漏也左傳人有)
(言曰雖有挈缾之智守不假器禮也註謂不假人以器也)矧授簡之自天(謝惠連雪賦序梁孝)
(王授簡於司馬大夫曰為寡人賦之)益措躬之無地桃霏紅紙親從三殿
以頒來(桓元偽事錄詔命平准作青赤縹綠桃花紙使極精李義山詩浣花牋紙桃花色南郡新書麟)
(德殿其殿三面名三殿或以蓬萊拾翠紫微為三殿)柳染青鏤遙向九重而捧至
(白怗紀少瑜夢陸倕以一束青鏤管授之文益進屈原天問圜則九重又天之門兮九重註天子制因之九陽)
(數之極也)丹墀賜坐細草成茵(漢官儀尚書省以丹朱漆地曰丹墀赤墀傅毅舞賦陳茵)
(席而設坐兮謝萬春遊賦草靡靡以成茵)銀管分題(詳園次序註)宫花似幄(陸機詩密)
(葉成翠幄)期門四姓森森鸊鵜之刀(漢書武帝與北門良家子期諸殿門故有期門)
(之號小學紺珠金日磾張安世衛青霍去病乃前漢外戚四巨姓後漢明帝紀四姓小子侯註尚書以上為甲)
(姓九卿方伯為乙姓散騎常侍為丙姓吏部正員郎為丁姓并詳琅霞序又按吳中四姓詳尺牘序内族四姓)
(詳皇士序張正見詩金門四姓聚古詩扈蹕劒瑩鷿鵜刀杜詩銛鋒瑩鷿鵜註鷿鵜膏可瑩刀也)扈蹕
千官縵縵鳳皇之綬(上林賦註從上曰扈周禮凡邦之事蹕註蹕止行人也漢武内傳有)
(鳳文琳華綬)既尚方之給札復光禄以傳餐(司馬相如傳相如為天子游獵)
(賦奏之許令尚書給筆札漢紀武帝置光禄勲)詎意微才躬逢盛事揮毫月地
難形月館之清虛(杜詩詩成珠玉在揮毫開元遺事羅公遠秋夜侍主家翫月取杖向空中)
(擲之化為橋請帝同登遂至大城闕榜曰廣寒清虚之府乃月宫也詳良輔序)掞藻天邊莫悉
天垣之瑋麗(左思蜀都賦摛藻掞天庭班固答賓戲摛藻如春華天垣見上按天文志上垣太微)
(中垣紫微下垣天市)較虞喜安天之論多愧前賢(晉書虞喜字仲寧餘姚人專心)
(經傳兼覽䜟緯晉太寧永和間屢徵不起乃著安天論以難渾盖)倣陸倕刻漏之銘殊
慚曩烈(劉璠梁典陸倕字佐公天監中為太子中舍人詔為刻漏銘冠絶當世續漢書孔壺為漏浮箭)
(為刻下漏數刻以考中星昏明星焉)其辭曰時惟季春律中姑洗(月令季春之月)
(律中姑洗)
天子方建翠葆於蘭宫肅霓旌於蕙版(上林賦建翠鳳之旗註以翠羽)
(為旗上葆也楚詞彷徨乎蘭宫上林賦拖蜺旌靡雲旗蕙版補註)命羲和以司晨令保
章而戒旦(堯典乃命羲和廣雅日御曰羲和堯於是立羲和之官周禮保章氏掌五紀之變陳琳武)
(軍賦啟明戒旦)瑤枝抽蓂莢之莖(離騷折瓊枝而繼佩帝王世紀堯時有瑞草夾階而生每)
(月朔日生一莢朢後日落一莢)玉漏滴蓮花之箭(雜記宫中玉壺為漏刻漏皆雕蓮花其上)
(故更籌皆稱蓮漏按遠公弟子惠遠以廬山不知漏器乃取銅葉製漏器狀如蓮花亦稱蓮漏)金徒則
翼衛以逶迤銅史則驂鑾而漫衍(張衡刻漏制盖上鑄金銅仙人居壺左為)
(胥徒居壺右皆以左手抱箭右手指刻陸倕銘銅史司刻金徒抱箭)既乃出日華之邃殿
昇測景之崇臺(漢宫闕疏日華為東門杜詩我在日華東測景詳篇下)顧見渾儀陳
於阼階爰儐宫僚駿奔走召鄒陽延枚叟(謝惠連雪賦召鄒陽延枚叟註)
(齊人鄒陽從梁孝王遊枚乘仕吴諫吴王不納去之梁尊為上客謝賦盖假主客以為詞也)臨軒而命
之曰(漢書天子自臨軒楹)此即璿璣玉衡有虞氏之所以齊七政也
(書)爾諸臣其賦之余一人將前席以聽焉(漢書文帝召見賈生前席以聽)
小臣固陋不揣懵昧(漢書餙固陋之衷謝莊月賦昧道懵學)鞠&KR0957;螭坳摛
詞以對(史記淳于髠曰親有嚴客帣韝鞠&KR0957;奉觴上壽註帣收衣褏也韝臂捍也鞠&KR0957;小跪也會典唐左右)
(二史分立殿下直第二螭首和墨濡筆至螭首坳處號螭坳)夫何般總總以轇轕兮(賈誼)
(賦般紛紛其離此郵兮註般久也九歌紛總總兮九州揚雄甘泉賦齊總總以樽樽其相轇轕兮莊子轇轇轕轕註)
(交加也)道則或赤而或黃也(詳下)鴻琳琳焉羃䍥兮(枚乘七發濤始起也)
(鴻琳琳焉註渥貌唐豆盧田詩羃䍥野烟起)環則或單而或雙也(書集傳儀有三重外六合)
(儀平置黑單環側立黑雙環内三辰儀側立黑雙環其赤道為赤單環黃道為黃單環為白單環以承其交最内有)
(四遊儀亦為黑雙環)日月既出没於躔度兮數則或弱而或強也(天文)
(志日同天運每日不及一度月不及三十度竒故行度有強弱)四遊或包絡以三辰
兮儀則或隂而或陽也(見上書集傳日月星辰於是可考曰三辰儀東西南北無)
(不周徧曰四遊儀)爾其剖異貝於鮫宫兮採奇姿於大秦(春秋運斗)
(樞瑤光得江吐大貝木華海賦鮫人之室註鮫人水底居出則賣珠魏略大秦國出明珠辛延年詩耳後大秦)
(珠)弋明月於泉客兮輸夜光於海民(南海志海中有明月珠李斯上秦王)
(書垂明月之珠劉欣交州記鮫海人一名泉客西京賦流懸黎之夜光南都賦隋珠夜光按鄒陽稱夜光之璧)
(劉琨稱夜光之珠乃珠玉通稱也)聚之則璘斒而璀璨兮散之則的爍
而晶瑩漙溥若新荷之擎曉露兮纍纍若清歌之動微
塵(樂記纍纍如貫珠劉向别錄漢興善雅歌者魯人虞公發聲清亮拂動梁塵)爰徵巧歷(莊子)
(巧歷不能得而况其凡乎)綴為斯器上應五行旁羅四氣貫天經於
圓軸(書集傳天經之環南北二極皆圓軸虚中而内向)以聯黃赤之交(見上)界天
脊與地平以釐子午之次(書集傳黑雙環背刻去極度數以中分天脊直跨地平使)
(其半入地下而結於其子午以為天經)飛輪下墊(詳下)扶鰲極以常安(列子渤海)
(有五山岱輿員嶠方壺瀛洲蓬萊隨波上下帝命禺強使巨鰲十五舉首戴之詳佳山序)激水生風
像蟻盤之不滯(書集傳為白單環使不傾墊下設機輪以水激之使日夜隨天東西運轉以象)
(天行雜記蔡邕云天左旋日月右轉如蟻行磨上磨左旋蟻却右也)爾乃絪絪緼緼經縷
縱橫南北有秩東西有程赫乎若魮房琲甲飾緌纓也
(山海經魮魚房生珠玉吳都賦珠琲闌于廣雅緌纓冠繫也)磊落﨑崟(詳子厚序)崢嶸窈
冥(郭璞方言註崢嶸高峻也高唐賦窐寥窈冥)窞者成窊凸者成陵塊乎若
畦分罣布限觚稜也(班固西都賦上觚稜而棲金爵註物有廉角者曰觚稜)縟堆
綺岫繡疊丹厓灼同霜旭駮若晴霞袤延織女橫帶瓠
瓜(說文東西曰廣南北曰袤一云東西曰徑輪南北曰廣袤元命苞織女星主瓜又瓠瓜星名)攝提
置閏(爾雅太歲在寅曰攝提格孔文祥曰太歲正月出寅方攝列宿以為歲月之首起於孟陬歷書太初)
(歷推上元甲寅攝提格之歲日月如合璧五星如連珠置閏之法積分起於上元)娵訾驗差(爾雅)
(娵訾之口營室東壁也亦星次名歷書歲差驗於日躔孟春日在營室日月會於娵訾之次而斗柄指寅可驗)
(歲差註舉歲首娵訾以概其餘也)烜乎若金塘玉沼茁鮮葩也(張華新荷詩照)
(灼此金塘藻曜君玉池說文葩華也)况復用若轉圜形如欹案(漢書從諫若轉圜魏)
(志曹操作欹案卧視書)雖刓方以為圓亦居卑而測遠陳於廷陛
之側可以手摘星辰(楊億傳億生數歲吟曰危樓高百尺手可摘星辰)列於彛
鼎之旁足以仰捫霄漢(上林賦仰攀橑而捫天)然而蒼蒼太始茫
茫兩儀理窮象罔事涉熹微(莊子天地篇黃帝遊赤水之北遺其元珠索之不得)
(乃使象㒺象㒺得之歸去來詞恨晨光之熹微)往來贏縮或一行守敬之所不
能算(唐書開元中僧一行精諸歷元宗令造新歷元史郭守敬授時歷取二至遠近日晷酌其中而用之)
晦明弦望或霍融姚信之所不能知(司馬彪續漢書太史令霍融上言刻)
(漏或時差至二刻不如夏歷密也歷志姚信昕天論言冬至極低夏至極起)縱靡愆夫圭撮
猶懼失乎毫釐(周禮土方氏掌土圭之法以致日景漢書推歷生律者不失圭撮應劭註十黍)
(為圭四圭為撮易緯差若毫釐)翳璿璣之既設藉玉衡以窺之(見上)維彼
玉兮冰雪之精維彼衡兮準量之平質本無瑕形則同
於簫筒(律歷志玉衡以玉為管亦曰衡簫風俗通舜作簫其形參差象鳳翼十管長三尺黃帝使伶倫)
(制十二筩為律本)美何妨橢價倍重於璜珩(廣韻器狹而長者曰橢東坡詩璧美)
(何妨橢毛詩傳珩璜琚瑀玉屬)衡貫璣中聽低昂於南北軸居環内驗
朒朓於虧盈(書集傳環之内又為小窽以受玉衡要中之小軸使衡既得隨環東西運轉又可隨)
(處南北低昂說文朔而月見東方曰朒晦而月見西方曰朓謝莊月賦朒朓警闕朏魄示冲)有玉於
斯睨而視之星財玉䋲帀布天則翠幕低垂(張衡西京賦覩瑤光)
(與玉䋲註玉衡北兩星為玉䋲一作即玉衡夜深則低摭言上下四方為六幕胡宿詩六幕天空萬里心)直
視則珠顆斑斕綴銅丸之歷歷遙挹則銀河清淺點檀
靨之離離(古詩河漢清且淺酉陽雜俎婦人粧如月形名黃星靨玉臺新詠飾面停粧更點星)七
曜分行錯雜散枰間之子(天文志五星金木水火土及日月為七曜禮經會元星羅)
(碁布)五星聚井零星嵌軫畔之徽(漢高帝紀元年冬十月五星聚東井琴譜金徽)
(玉軫)羅以為胸昌谷嚢中之句(李賀詩二十八宿羅心胷賀字長吉一稱昌谷每得)
(佳句以錦囊盛之)織之成樣若蘭錦上之詩(臧榮緒晉書竇滔扶風人妻蘇氏名)
(蕙字若蘭滔為苻堅時刺史徙流沙蕙織錦為迴文詩八百餘字寄滔名曰璇璣圖)我
皇於是法古制律天時恢八紘奠四維(淮南子九州之外有八夤八夤之外有八紘八紘)
(之外有八極按東西南北為天之四維)翔渴烏於畫棟踆玉兔於文㮰(淮南)
(子日中有踆烏註三足烏也袖中記李蘭刻漏法用銅為渴烏狀如鈎曲以引器中水於銀龍口中吐入漏器)
(五經通義月中有玉兔蟾蜍西京賦鏤檻文㮰)浮動如毬璐戺頳曜靈之景(宣夜)
(學云天無質日月衆星浮生虚空之中西京賦金戺玉階廣雅戺砌也屈原天問曜靈安藏皇甫謐長歷日者)
(衆陽之宗故日以晝明曰曜靈)輕圓比彈瓊忩橫若木之枝(王蕃渾天說天體狀)
(如鳥卵天包地外猶殼之褁黃周圍如彈丸其形渾渾也京房書天如彈丸月似鏡體離騷折若木以拂日兮)
(淮南子若木末有十日其華四照山海經灰野之山有樹名若木生崑崙附西極其花光下照地)糺卿
雲兮賡復旦遊化日兮洽重熙(尚書大傳舜時卿雲見百工和歌舜歌曰卿雲)
(爛兮糺縵縵兮日月光華旦復旦兮註即慶雲史記天官書卿者佳氣也潛夫論化國之日舒以長東都賦重)
(熙而累洽)置之靈臺與大貝球刀而並重藏之宗廟共赤文
綠字而俱垂(尚書中候堯時有龍馬啣甲赤文綠色有帝王興亡之數淮南子洛出丹書河出綠)
(圖註赤文成字故曰丹書蘭采朱文故曰綠圖)猗歟休哉其綿億萬年之景運
而鞏八百載之丕基也哉湛露濃兮朱顔酡(詩湛湛露斯楚辭美)
(人既醉朱顔酡)縆瑤瑟兮彈雲和(屈原九歌縆瑟兮交鼔周禮雲和空桑龍門之琴瑟鄭元)
(註三地名)曲終拜手為璿璣玉衡之歌歌曰聿鑒世德命維
新兮我
皇合撰備高深兮不貴異物遠技淫兮(書)渾儀肇始寧
自今兮上天垂象聖則欽兮(易)赫赫圓穹高難諶兮(詩)
鯨鐘龍簴敝則瘖兮(東都賦發鯨魚鏗華鐘註東海有獸名蒲牢素畏鯨鯨擊之輒大鳴)
(凡鐘欲令聲大作蒲牢於上撞之者為鯨魚詩集註簴植木以懸鐘磬者倉公傳註瘖失聲也)夏鼎商
杅邈難尋兮(左傳昔夏之方有德也鑄鼎象物博古圖杅浴器即湯盤之類)維形與器
不可以久任兮辟王事天單厥心兮(詩)詎藉冬官(周禮)飾
璆琳兮(禹貢球琳琅玕註球美玉璆即球重文也)小臣矢音獻司箴兮
滕王閣賦
自昔沁水餘公主之園(後漢書沁水公主漢光武女也後竇憲恃女弟為皇后以賤直)
(奪公主之園)清漳有王孫之第(地志漳水一名清漳一名濁漳孔安國註漳水入河河濁)
(漳清故名清漳水經註魏武引漳流逕銅雀臺按漢有清漳王清河王)藍田稱廢將之家
(史記李廣屏居藍田山中射獵嘗夜從一騎出從人田間飲還至亭霸陵尉醉呵止廣廣騎曰故將軍尉曰今)
(將軍尚不得夜行何故也宿廣亭下)青門實故侯之地(漢書卲平廣陵人故秦東陵侯漢時)
(種瓜長安東門瓜成五色世謂青門瓜乂謂東陵瓜)家居小巷人傳丞相之賓(漢書)
(樓護家長安中丞相王商為大司馬時欲候護主簿諫將軍至尊不宜入閭巷不聽遂往至護家家狹小官屬)
(立車下)田近南山客言太后之弟(田蚡傳蚡景帝王皇后同母弟也孝景朝蚡日)
(貴盛及武帝時因蚡為太后弟位丞相治宅甲諸第田園極膏腴)或北接銅街或南通
金市(洛陽記銅駝街在洛陽城東關漢置銅駝二於宫之南街四會道頭兩銅駝東西夾路相對諺語金)
(馬門外拜羣賢銅駝陌頭集少年言人物之盛也又洛陽舊有三市金市羊市馬市詳九日序列子齊有欲金)
(者至鬻金所攫金而去吏捕之對曰取金之時不見人徒見金附註)况夫長樂貴胤東阿
幼王(宫闕疏漢高建長樂宫漢官儀帝母居長樂宫魏志黃初三年立曹植為鄄城王太和三年徙封東)
(阿六年封陳王)苑齊博望系自平陽(西京雜記戾太子既冠就宫武帝為立博望苑使通)
(賓客史記外戚傳景帝王太后長女號平陽公主衛子夫出平陽侯邑為平陽主謳者武帝悦子夫生三女一)
(男)出龍樓而婉娩開朱邸以徜徉(漢成帝紀帝為太子時元帝嘗急召之出)
(龍樓門不敢絶馳道西至直城門得絶乃度上遲之問其故以狀對上大悦乃令太子得絶馳道史記諸侯朝)
(天子于天子之所立宅舍曰邸漢書諸侯王朱戶故曰朱邸謝元暉詩黃旗映朱邸)梁孝則廣通
賓客蕭繹則雅善文章(漢書梁孝王文帝子也賓客有鄒枚之屬見璿璣賦梁書湘東)
(王繹武帝第七子也善文章武陵王謂僚佐曰七官文士)淮南則山名桂樹楚國則
臺號高唐(漢書淮南王安與八公共登山攀桂而賦或稱大山小山如詩大雅小雅因以大小山自)
(號招隠士賦曰桂樹叢生兮山之幽自序云小山之所作也宋玉高唐賦昔者楚襄王與宋玉遊雲夢之臺高)
(唐之觀註雲夢中高唐之臺也)頃之則秦宫草綠魏殿煙黃雖有子晉
吹笙之館陳思挾瑟之場(列仙傳王子喬名迥周靈王太子晉也好吹笙作鳳鳴遊)
(伊雒道士浮丘公接以上嵩山後仙去七月七日乘白鶴於緱嶺雲中謝時人數日方去)上黃侯之
離臺别囿(補註梁書上黃侯玄始興王憺之子初封安陸侯美才仗氣官晉陵太守特被簡文友愛)
(西都賦離宫别館三十六所註離别非一所也)竟陵王之玉柱金觴(詳祖德賦齊書竟陵)
(王蕭子良字雲英武帝第二子也袁叔正情賦陳玉柱之鳴筝韋誕詩旨酒盈金觴江淹别賦掩金觴而誰御)
(横玉柱而霑軾)亦復銷沈歇絶彷彿徬徨笙歌散兮風月盡亭
榭虚兮羅綺傷沈初明之才情上通天而下泣(漢書武帝作通)
(天臺以求神仙去地百餘丈望雲氣悉在其下南史梁沈烱吳興人約之子字初明仕梁值侯景亂妻子皆景)
(害後魏尅荆州被擄授儀同以母在東求歸嘗獨行經通天臺上表於漢武陳已思鄉之意詳子厚序)陸
士衡之意氣弔銅雀而霑裳(陸機弔魏武文登爵臺而羣悲貯美目其何望覽遺)
(籍以慷慨獻兹文而悽傷詳銅雀賦)是知世何人之不促人何世之能長
徒賦哀於景福祗寄慨於靈光而已矣(典略魏明帝將東廵恐夏熱故)
(許昌作殿名曰景福既成何晏賦之文選註靈光殿在曲阜縣魯共王所建及漢中微宫殿皆毁而靈光巋然)
(獨存後漢王延夀字文考作靈光賦)原夫滕王閣者(輿志滕王閣乃唐高宗子元嬰封滕王時)
(所建在南昌府章江門)地接衡廬(王勃賦註謂衡山匡廬)天分吳楚漢灌嬰
洗馬之城晉殷羨投書之渚(南昌府志漢灌嬰討定南方築城于此至今有嬰之)
(洗馬池晉書殷羨字洪喬拜豫章守縉紳多屬羨致書者行次石頭渡皆沉水中曰沉者沉浮者浮我不作致)
(書郵後遂號投書渚)南昌乃三江之咽喉洪都亦五湖之門戶(王勃)
(滕王閣序南昌故邵洪都新府又襟三江而帶五湖)名藩既竹木為園(圖經梁孝王有脩竹)
(園)愛子復芙蓉為府(詳紫元序左傳趙括為愛子)徐劉應教依稀江
上之簾櫳(魏志孔融文舉陳琳德璋王粲仲宣徐幹偉長阮瑀元瑜應瑒德璉劉楨公幹稱建安七)
(子按諸王命曰應教)潘左陪軒隱約樓頭之簫鼓(梁鍾嶸詩品晉太康中三張二)
(陸兩潘一左勃爾復興通論洛陽才子潘左為先覺陪軒補註)然而千年觀閣百代江
山戴媯大去&KR2306;子無還(毛詩註莊姜無子以陳女戴媯之子完為已子完即位州吁弑)
(之故戴媯大歸于陳左傳宋公用&KR2306;子于次睢之社以屬東吳)哀美人兮淚盡怨公子
兮衣單(少司命篇望美人兮未來山鬼篇怨公子兮悵忘歸沈約詩秋至客衣單祖登仕詩誰念客衣)
(單)念繁華兮何極悲花月兮難言沿夫明季之將衰也
飛燕長安李花河北(漢五行志成帝時童謠曰燕燕尾涏涏張公子時相見木門倉琅根)
(燕飛來啄皇孫皇孫死燕啄矢註帝後與富平侯張放出遊過河陽主見舞者趙飛燕而幸之遂為后卒賊害)
(諸王子迷樓記隋煬帝將再幸江都有迷樓宫人抗聲夜歌云河南楊柳謝河北李花榮楊花飛去落何處李)
(花結子自然成帝召宫女問女自為之耶曰道塗見兒都唱此歌帝默然曰天啟之也)江陵之文
武道消洛下之衣冠運息(蕭梁記蕭詧助魏襲江陵梁主繹繹見西魏兵入焚圖書)
(十四萬卷以寶劒擊柱折之歎曰文武之道今夜盡矣晉書永嘉時海内大亂獨江東差安洛下士民多南渡)
(江郎士元詩避地衣冠盡向南)千重白馬之軍萬騎黑山之賊(英雄記公孫瓉)
(每聞邊警輒厲色作氣常乘白馬又選數十白馬為騎射之士號曰白馬義從魏志袁紹遣顔良攻劉延於白)
(馬又詳鴻客序魏志張燕常山人慓悍捷速軍中號為飛燕自黃巾始亂燕賊河北衆至百萬號曰黑山徐陵)
(為貞陽矦書黑山白馬之卒)倚弓於鸚鵡窗前繫馬於鳳凰樓側(江夏)
(志鸚鵡洲即禰衡賦鸚鵡地後黃祖殺衡於洲上因名焉武昌志城北有鳳凰山岑參詩路指鳳凰山外雲衣)
(沾鸚鵡洲邊雨按庾信哀江南賦倚弓玉女忩扉繫馬鳳凰樓柱此似泛用)空餘玉樹之悲
猶見金人之泣(陳書後主諱叔寶採新詩尤艷麗者為曲詞有玉樹後庭花臨春樂等大旨皆)
(美張貴妃孔貴嬪之容色其略曰璧月夜夜滿瓊樹朝朝新潘岳關中記秦為銅人十二董卓壞以為錢餘二)
(枚魏明帝遷詣洛陽到霸城重不可致今在覇城大道南述異志魏明帝詔宫官牽車西取漢孝武捧露盤仙)
(人欲置前殿宫官既折盤臨行淚下李賀集有金銅仙人辭漢歌)繄結綺與臨春奚兹
閣之如昔(杜氏通典陳後主建臨春結綺望仙三閣自居臨春張麓華居結綺龔孔二妃居望仙)無何而
皇清永奠玉燭初調(爾雅四時和謂之玉燭郭璞註道光照也)吳眀
徹則投身周境庾子山則辭跡梁朝(陳書吳明徹字通昭陳高祖深奇其)
(才居將帥之任初有軍功天嘉九年與北周戰吕梁敗績明徹窮蹙乃就執梁書庾信字子山以梁人入仕西)
(魏為開府因仕於周集中多入魏周之作)韓擒虎折衝軍壘温子昇出入宫
僚(隋書韓擒虎容顔魁岸文帝時拜廬州總管以輕騎五百直取金陵陳平進位至上柱國魏收魏書温子)
(昇字鵬舉晉大將軍嶠之後北魏熙平中補御史時年二十二臺中文筆皆子昇為之後莊帝更加信任焉)
斥堠少烽煙之警士女多清晏之謠(左傳納斥堠廣雅邊方備警作土臺)
(臺上作桔橰頭上有夔岺以新草置其中有寇即燃火舉之曰烽火多積薪寇至則燔又望其煙曰燧晝則燔)
(燧夜則舉烽拾遺記河清海晏至聖之君以為瑞)妙選重臣用綏江服庾征西
以重望特鎮武昌(庾亮傳亮字元規為征西將軍領江州軍平蘇峻之亂鎮武昌童謠曰庾)
(公上武昌翩翩如飛鳥)郄太傅以名賢坐備姑孰(郄鑒傳鑒字道徽與王𨗳卞壼)
(等受遺詔輔少主咸和初祖約蘇峻反進鑒都督揚州八邵軍事討平之年七十一薨贈太傅輿志太平府禹)
(貢揚州之域劉宋曰姑孰)領軍則秩擬儀同假節則位崇左僕(官儀周制)
(太師太傅太保為三公秦則有太尉司徒司空及漢安帝以車騎將軍鄧隲為開府儀同三司謂别開一府得)
(比三公唐皇用開府為散階令有拜三公真秩者反以開府儀同三司為階通考晉制都督諸軍為上監將軍)
(次之督諸軍為下使持節為上持節次之假節為下使持節得殺二千石以下持節殺無官位人若軍士得與)
(使持節同假節得殺犯軍令者杜氏通典僕射秦官漢因之成帝建始元年初置尚書五人以一人為僕射主)
(封門掌授廩假錢榖後獻帝以執金吾榮邵為左僕射衞臻為右僕射通考後漢二僕射左居上右居下)盖
我蔡公實以御史大夫出領豫章為一時名節度使焉
時則四境無虞一軍多暇陶侃之姿制慷慨羊祜之標
期儒雅(晉書陶侃字士行以平蘇峻亂拜大將軍初梅陶嘗謂人曰陶公機神明鑒似魏武忠順勤勞)
(似孔明陸抗諸人不能及也羊祜傳祜字叔子博學能屬文身長七尺三寸美鬚眉善談論)溯疇曩
而神傷顧景物而心寫(詩)撫靈構於前人嗣神功於來
者眷斯閣以裵&KR0966;獨蘊情而瀟灑爰乃召般輸徵楩枏
(淮南子魯般古之巧人註公輸班也魯哀時人吳都賦楩枏豫章註四者皆大木)不煩將作之
匠寧費水衡之錢(人官考將作監掌土木工匠總左校右校中校甄官等署官如少府周禮)
(水衡之官鄭元註川流水也衡平其大小也庾信華林賦水衡之錢山積應劭曰水衡與少府皆天子私藏)
結驚鸞之窈窕窮舞鳳之㛹娟(靈光殿賦璇室㛹娟以窈窕)儼雕甍
之宛爾恍繡闥之依然伊左縈而右拂羌前紆而後旋
爰乃朱樓綿亘綺疏葱蒨(馮衍顯志賦伏朱樓而四望天台賦烱晃於綺疏李尤東)
(觀銘房闥内布綺䟽外陳註綺疏忩也古詩交疏結綺忩左思詩峭蒨青葱間註鮮明貌)曲房窅䆗
高臺婉轉(集韻窅䆗同窈窱深遠也靈光賦蟠螭宛轉而承楣玉臺新詠序椒房婉轉)鑿桂
榭之玲瓏撰華簷之繾綣(天台賦朱闕玲瓏于林間繾綣載詩)勢未整而
欲斜狀將翔而又變丹青圖畫有若神仙飾之翠羽錯
以金鈿(潘妃傳帝為潘貴妃起殿忩間畫神仙形皆以金玉翡翠飾之吳都賦圖以雲氣畫以仙靈漢)
(書昭陽舍往往明珠翠羽飾之景福殿賦明珠翠羽往往而在爾雅翠鷸也)鴛鴦起於梁上
玫瑰生於棟間(漢宫闕名長安有鴛鴦殿韻集玫瑰火齊珠也又石之美者子虚賦其石則赤)
(玉玫瑰)斜通闤闠遙接平原(張衡西京賦通闤帶闠說文曰市外門也王粲登樓賦平)
(原遠而極目兮)俗類數錢之市地疑種玉之田(顧野王艷歌行南市數錢歸庾)
(信謝趙王啟遂令新市數錢忽疑販綵寰宇記漢陽羊雍伯遇人以石子遺之云種此生美玉後雍伯求徐氏)
(女徐曰須白璧一雙可許聘雍于田中得白璧五雙遂聘之其地在順天府玉田縣按撫州亦有玉田稱蕭子)
(雲種玉處)田竇之居縹緲金張之宅蟬聯(班固贊竇嬰田蚡皆以外戚重按竇)
(嬰乃孝文皇后從父子田蚡見本篇上金日磾張湯傳贊功名之後惟有金氏張氏乃外戚之尤盛者左思咏)
(史詩金張藉舊業並詳歸田序)則見夫紅粧美女青驄少年商民輻輳
錢貝喧闐(魏都賦内則街衢輻輳)吚吚畫角之聲江城夜市歷歷
紗窗之下秋水晴川一騎琵琶彈來檻外(詳海棠賦)萬家燈
火照去欄前於是合府參佐之徒蟬翼翩翻丹輪的爍
輕俊則庾氏肩吾雕華則劉家孝綽(庾肩吾傳肩吾字慎之八歲能賦詩)
(梁書劉孝綽小字阿士舅王融稱為神童且曰天下文章無我當歸阿士)飛羽觴而凌亂(逸詩)
(羽觴隨波註周公城洛邑因流水泛酒輕如鳥羽之飛又爵形有頸尾羽翼)眄長空而橫薄
陪公讌於中天極勝遊於高閣維玉管與金蕭遂臨風
而競作則有澄波噴欱洪濤渺茫(東都賦欱野噴山西京賦欱灃吐鎬註猶)
(吹吸也)江名彭蠡湖曰鄱陽(輿志彭蠡一名滙澤即今南康府宫亭湖鄱陽在豫章縣)
(今饒州有鄱水一云彭蠡即鄱陽)賈客黃龍之舳估師朱雀之航(穆天子傳)
(乘鳥舟龍舟浮于大沼註以龍鳥為形也隋志煬帝遣陸士澄造朱鳥白虎元武飛羽青鳬樓船)蕩子
以明珠作檝倡家以白玉為檣(古樂府昔為倡家女今為蕩子婦補註)西
風起兮鳬鴈飛煙波冷兮菱芡長垂畫簾於江上擊大
鼓於中塘又若南浦層巒西山崇嶺(載王勃滕王閣詩)香爐幽
邃以逶迤石鏡礧砢而𬈑涬(輿志香爐峰在南昌之東上有許旌陽石鏡山其形)
(如鏡在武寧縣逶迤載詩上林賦玉水磊砢帝京譜天地初起溟涬鴻濛司馬彪曰溟涬元氣也)洪崖
&KR0008;蔽夫金梯匡廬隠現夫丹井(寰宇記南昌西有洪崖石壁峭絶激湍如雷三)
(皇時洪厓先生得道於此故名子虛賦岑崟參差日月蔽虧費昶詩朝踰金梯上鳳樓南康府志周時匡裕兄)
(弟三人結廬山中仙去因名其山為匡廬上有金井玉淵乃道書第八洞天)朝暉無自匿之
鮮元夜有長舒之景猿言巖畔之寒狖訝山間之冷(屈原)
(九章乃猿狖之所居庾信小園賦龜言此地之寒鶴訝今年之雪)華榱與碧嶂俱懸綺
戶與翠微相映爰乃四開朱牖盡啟羅幬玉顔既醉銀
箏未收(古詩十五學彈箏銀甲未曾卸通典秦蒙恬始作箏荆川稗編箏本頌琴後世名曰箏)幕
府筵終臨高臺而懷古(東觀漢紀衛青征北蕃帝拜大將軍於幕中因號幕府)元
戎晝静列巨艦而悲秋(元戎載詩)思夫帝子旌旂兮風流相
賞(王勃詩閣中帝子今何在註滕王嬰也)江山文藻兮賓朋俯仰金棗長
埋兮銀蠶猶朗(葛洪抱朴子吳景時戍將於廣陵發一大塜似公主之冡棺中人兩耳及鼻孔)
(皆有黃金如棗許大括地志晉永嘉末有人發齊桓塜者得金蠶數十簿南史南齊人發桓温女塚有金蠶銀)
(繭等物又宋王元謨從弟象守下邳發一塚有金蠶銅人百數棺中女子卧而言我東海王家女尋復死庾信)
(蘭氏墓銘金棗長含銀蠶永送)朱門寂寞兮綠池惆悵(晉麴遊歌南開朱門北望青樓)
(曹植詩朱華冒綠池宋玉九辨惆悵兮而私自憐)惟物華之如故兮悼斯人之
一往悲舞館與歌樓兮但長天之明爽思夫閻公棨戟
兮都督簮纓(王勃序都督閻公之雅望棨戟遙臨)子安詞賦兮文章縱横
將軍愛士兮年少能文藝林勝事兮末座知名(王勃傳勃字子)
(安六歲善文辭高宗以作鬪雞檄怒斥之勃往省父於交趾至南昌九月九日都督閻伯嶼大會客於滕王閣)
(勃少年厠坐末閻出紙筆令客作序莫敢當者勃受不辭閻遣吏伺其文至落霞二句乃歎曰天才也)彼
星移而物換兮見水綠而山青(王勃詩物換星移幾度秋)悵賢王之
臺榭兮想詞客之生平於斯時也悲不自勝泣將何及
(後漢書陸續悲泣不自勝詩何嗟及矣庾信哀江南賦燕歌遠别悲不自勝楚老相逢泣將何及)王長
史之登山悵眺極多(王氏譜廞字伯輿亦稱長史嘗登茅山大慟哭曰琅琊王伯輿終當)
(為情死)衛叔寶之渡江蒼茫交集(衛玠别傳叔寶仕晉為太子洗馬初欲渡江語)
(云見此茫茫不覺百端交集未免有情誰能遣此)矧復羇人顦顇塞客參差何
年泣别幾度相思攀桃李兮三千里(詳尺牘序)贈蘼蕪兮十
二時(楚詞秋蘭兮蘼蕪廣志蘼蕪香草魏武以藏衣中樂略隋煬帝幸江都創十二時等曲)目斷
擣衣之信(古樂府有擣衣篇古詩閨中有一婦擣衣寄遠人)魂消織錦之詞(見璿)
(璣賦玉臺新咏序憶南陽之擣衣笑扶風之織錦)又或王粲從軍徐陵負羽(魏志)
(建安二十年公西征張魯侍中王粲作從軍詩以美其事梁書徐陵字孝穆仕梁為散騎常侍及侯景宼梁後)
(仕陳卒漢紀羽檄徵天下兵江淹别賦邊郡未和負羽從軍)官道致饑東門出祖(詩注)
(祖而舍軷飲酒于側曰餞重始于道路也漢疏廣傳廣字仲翁以年老辭位公卿設供張祖道都門外按黃帝)
(子名祖不才而好遊死于道故今出行者祭郊次而後行曰祖)參軍之供帳傾城(西京賦門)
(衞供帳官以物辨)都護之刀環極浦(刀環詳無忝序註九歌惟極浦兮寤懷)别蛾
眉兮在二八望龍額兮在三五(補註鮑照詩蛾眉蔽珠櫳玉鉤隔瑣窗三五二)
(八時千里與君同謝靈運怨曉月賦昨三五兮既滿今二八兮將缺并詳銅雀賦)更或妾家燕
趙君住河汾(古詩燕趙多佳人河汾詳天章序)君憐紅粉妾念羅裙製
艷曲兮未敢忘懷異香兮不忍薰抱衾裯兮獨宿(詩)冀砧
杵兮相聞(郭璞曰砧擣帛之質謝靈運擣衣詩欄高砧響發楹長杵聲哀)正復登高望
遠覩物懷人倚危樓而躑躅臨複閣而逡巡公乃凭檻
而歌振衣而顧(王粲七釋振衣乎高嶽)對景兮移情俯今兮弔古
授簡鄒枚(見璿璣賦)使為之賦賦曰飛觀鬱嵯峨平臺捫蔦
蘿罘罳還却月屈戍正橫波(師古曰罘罳連闕曲閣也博雅曰屏也鮑照吳歌夏)
(口樊城岸曹公却月城又曰曹公却月觀荆州記沔口北有却月城梁元帝元覽賦望却月而成眉註半月也梁)
(簡文詩織成屏風金屈戍輟耕錄人家窗戶設鉸具或鐵或銅名曰環紐即古金鋪北方謂之屈戍傅毅舞賦)
(目流涕而橫波)金尊應對酒玉貌恰當歌(魏武短歌行對酒當歌王樞詩玉貌映朝)
(霞)絶殊三閣外秋雨剪輕羅(補註)又曰千秋聞此閣形勢
據名邦檻下芙蕖並樓頭蛺蝶雙王侯不可見花月為
誰長朱闌七十二面面映空江僕本恨人遭逢苦辛(詳海)
(棠賦)潘岳騎省之年尚餘一歲(晉潘岳秋興賦序余年三十有二始見二毛以太尉)
(椽兼虎賁中郎將寓直散騎之省)陸厥凋零之日已過三齡(南齊書陸厥字韓卿)
(工詩精聲韻因父閑被誅感慟而卒年二十八云)未躬逢夫讌會徒馳想夫風
雲王門養炬抽筆於茂宏之座謝家覧舉揮毫於安石
之庭(宋書沈約嘗曰王有養炬謝有覽舉按王泰字仲通事梁武刻燭賦詩名與王筠並重養為泰小字)
(炬筠小字也謝覽與弟舉齊名江淹一見欽挹曰所謂馭二龍於長途也又按王導字茂宏養炬其四世孫謝)
(奕弟安字安石覽舉其族姪云原註茂宏安石謂五叔祖實菴太史也)遂乃終起而為之
亂曰滕王閣兮江之汜作巨鎮兮奠方軌邦之人兮康
且喜風俗醇兮政事美公之德兮在南紀(詩滔滔江漢南國之紀)
長無極兮永終祀
銅雀瓦賦
魏帳未懸(詳本篇下)鄴臺初築(鄴中記銅雀臺在彰德府臨漳縣魏操所築上有樓鑄大)
(銅雀高一丈五尺置之樓巔)複道袤延(見璿璣賦)綺窗交屬(見滕王賦)雕甍繡
棟矗十里之粧樓金埒銅溝響六宫之脂盝(晉書王濟常尚武帝女)
(山公主性豪侈編錢為馬埒時謂之金溝註埒短垣也說文榼匣小者為盝)庭棲比翼之禽
戶種相思之木(爾雅南方有比翼鳥不比不飛名曰鶼鶼搜神記宋大夫韓馮娶妻而美康王)
(奪之馮自殺妻遂自投臺下而死王使里人埋之與夫塜相望也宿昔有文梓木生二塜之端旬日而大合抱)
(又有鴛鴦棲樹上交頸悲鳴宋人哀之遂號其木曰相思樹一作梓木根交于下枝連于上云吳都賦楠榴之)
(木相思之樹并詳庭表序註)馺娑前殿遜彼清隂(班固西都賦經駘盪而出馺娑註漢)
(武建章宫二殿名)栢梁舊寢嗤其局䠞(漢書武帝柏梁臺以香柏為之詔羣臣賦七言)
(者賜上座)無何而墓田渺渺風雨離離(魏略太祖臨終遺令施繐帳于臺上命婕)
(妤妓人歌吹帳中月朝十五望吾西陵墓田按西陵操所葬處陸機弔魏帝賦悵繐帳之冥漠怨西陵之茫茫)
泣三千之粉黛(楚詞粉白黛綠施芳澤些漢紀成帝時諸王侈靡有至粉黛三千者長恨歌後)
(宫佳麗三千人)傷二八之蛾眉(招䰟二八侍宿射逓代些張正詩二八秦樓婦江總詩三五二)
(八佳年少神女賦眉聯娟以蛾揚兮釋名蛾蠶蛾也其眉細而長)雖有彈棋愛子傅粉
佳兒(藝經彈棋對局二人黑白棋各八枚下呼上擊之始自魏宫内妝奩戲也陸機弔魏武文序魏武將)
(没時持姬女而指季豹示四子曰以累汝傷哉曩以天下自任今以愛子託人魏志何晏長於宫省又尚公主)
(粉白不去手初晏七歲眀慧若神魏武竒愛之因晏在宫内欲以為子何晏傳晏字平叔美姿容文帝疑其傅)
(粉夏月賜熱湯餅拭汗而色愈鮮後曹爽反為司馬宣王斬於東市)分香妙伎賣
履妖姬(魏略太祖顧命曰餘香可分與諸夫人諸舍中無所為作履組賣也)與夫楊林之
羅襪西陵之玉肌(曹植洛神賦容與乎楊林又云淩波微步羅襪生塵註植思甄后作感甄)
(賦後明帝改為洛神賦楊林地名淩波而襪生塵言神人異也說文襪足衣也西陵見本篇上)無不煙
消灰滅矢激星移(摭言水激則悍矢激則遠唐太宗詩激箭流星遠)何暇問黃
初之軼事銅雀之荒基也哉(魏略文帝丕黃初七年)春草黃復綠
漳流去不還只有千年遺瓦在曾向高臺覆玉顔(晉書鄴都)
(銅雀臺皆鴛鴦瓦)
述祖德賦(并序)
為安邱張杞園作也杞園高曾以來代有盛德維崧乃
為斯賦賦曰牟山巃嵸濰水汪洋(青州府志安邱縣名古渠邱地漢安邱隋)
(牟山有濰水在安邱之界韓信與龍且夾濰水之陣即此上林賦嵸嶐崔巍廣韻汪洋水盛貌)華子魚
擲金之所趙邠卿賣餅之鄉(漢書華歆字子魚高唐人管寧字幼安朱虚人與邴)
(原號為三龍歆與寧鋤菜見金寧揮金不顧歆捉而擲之按安邱古蹟有棄銀坡後漢書趙岐字邠卿為京兆)
(郡曹時中常侍唐衡兄玹為都尉岐與從兄襲數貶議之後玹為京兆尹盡殺趙家屬岐逃難江淮間匿名賣)
(餅北海市中買三十賣亦三十時孫嵩察岐非常人曰我北海孫賓碩因藏岐複壁中數年作戹屯歌三十三)
(章諸唐後滅岐因赦乃免)則有天上張星人間公子(天文志張星乃二十八宿之一)
(徐陵詩張星舊在天河上從來張姓本連天杜詩天上張公子宫中漢客星)舊家漂母祠旁
夙住淮王城裏(史記韓信釣於城下有漂母見信饑飯信淮安志漂母祠在山陽淮安乃漢淮)
(南王劉安故址也)常負笈於中原遂卜居於仁里(漢書蘇章負笈追師千里)
(不違楚詞註屈原卜居問所以居身之道也中原詳渭仁序)龜因食墨以相攸(洛誥我乃)
(卜澗水東瀍水西惟洛食註史先定墨而灼龜之兆正食其墨也詩為韓姞相攸)鶯為遷喬而
戾止(詩)時則灣名涼水莊號高柯小沛則田廬不别新
豐則巷陌無訛(漢書沛國故秦泗水郡高帝改沛郡輿志徐州沛縣漢稱小沛漢書高祖因太)
(皇思故豐里乃建城於關中而徙豐人實之曰新豐凡街衢棟宇一如豐里舊制雖雞犬各識其家)陸氏
之弟兄宅惟列屋(世說補蔡司徒在洛見陸機兄弟住參佐廨三間瓦屋士龍住東頭士衡)
(住西頭)杜家之少長郡夾長河(漢書杜周列三公兩子夾河為郡守)椒聊衍
以愈碩瓜瓞綿而更多(詩)蓋淮南張氏之在安邱者遼
乎𦕈乎代不知其幾何也恒逖覽夫八垓(說文八垓即八極地也國)
(語王者舉九垓之田)更流觀乎千䙫疇藝菽以得麻疇種松而遇
枳(補註列子吳楚之國有大木名櫾齊國稱之渡淮而北化為枳焉六帖晏子對楚王曰橘生江北為枳水)
(土異也)蓽門生執戟之郎(蓽門詳賀徐序執戟詳歲寒序)戟戶有負薪之
子(戟戶詳看奕賦史記叔敖之子負薪詳竹逸序)廷堅之祀忽諸若敖之鬼餒
矣(左傳臧文仲臯聞六與蓼滅曰皋陶庭堅不祀忽諸杜註六與蓼皆陶後林註庭堅皋陶字左傳楚司馬子)
(良生子越椒子文曰是必殺之是子也熊虎之狀而豺狼之聲子良不可子文泣曰若敖之鬼不其餒而杜註)
(而助語言必餒)雖天道之循環實人謀之臧否維福善與禍滛
盖監觀之甚咫術寧尚假於筳蓴理更何煩夫卜筮(離騷)
(經索瓊茅以筳蓴兮命靈氛為余占之註楚人名結草折竹卜曰筳篿書謀及卜筮)閱數葉而武
安勢隆隆其將起且夫梗枏欲直故屈其枝(見滕王賦)鵰鶚
將翔暫愚其色(高唐賦鵰鶚鷹鷂將飛揚伏竄吳越春秋扶同曰鷙鳥搏必卑飛戢翼)老其
拔地之材(補註)厚厥培風之翼(莊子逍遥遊風之積也不厚則其負大翼也無力而)
(後乃今培風)以武安之窮經暨東津之種德徒誇翰墨之勲
未食詩書之力固履運之將亨抑遭逢之尚塞惟嗇夫
之終畆(書)賴髦士之蒸蒸(詩)彼前賢之演祚需式穀之
繩繩(詩)命以基而始固福以斂而逾增(書基命定命又斂時五福)驗
高門而若劵規近事以彌徵粲粲文林煌煌寰海藝苑
君宗(詩君之宗之)人倫模楷(漢書天下模楷李元禮)檢身則跬步矜莊
御物則丰稜耿介恂恂執玉之容抑抑循牆之戒(禮祭義孝)
(子如執玉如奉盈鼎銘循墻而走亦莫余敢侮)爾乃禮遵内則卦揲中孚(禮内則篇)
(名易中孚卦名)笑史巫之紛若秉忠信以威如(易用史巫紛若吉又厥孚交如)
(威如吉)少艾誰歡韞櫝保千金之璧(論語)機祥不惑揮鋤唾
徑寸之珠(詳鷹垂序原註霖海公嘗有還妾之事又公平生不信禍福嘗因卜宅夢一老嫗告曰庇)
(公宇下久幸勿遷我當有以相報及起土見蛇蜿蜒以千百計公曰是疇昔之入夢者乎雖明月之珠我何愛)
(焉卒移之野外)捐長物於生前人安忍負(詳憺園賦)返遺貲於殁後
信不能渝(原註公晩年以槖中千金裝付一族長者曰吾兒幼待成立還之不則若自取之耳後諸)
(孤長長者卒不忍負還金)此公細行之昭昭而大端之皦皦者乎於
是天牖其衷(左傳)夢呈其貌五福齊臻千祥並告庭來賈
氏之彪(三輔决錄漢賈彪字偉節兄弟三人有高名彪最優時人語曰賈氏三虎偉節最怒)室有
桓家之豹(桓沖子嗣小字豹奴)蛇蟠笥上知為將貴之徵(後漢許曼傳馮)
(緄為議郎發綬笥有兩赤蛇分南北走許曼占之曰君當為邊將以東為名後如之庾信為賀婁慈碑蛇盤綬)
(笥梁樂府綠蛇銜赤珠)蛟吐懷中識是能文之兆(董仲舒别傳仲舒少治春秋嘗)
(夢蛟龍入懷為漢醇儒)詎期千載而還復得三張之號(晉書張載字孟陽與)
(弟協景陽弟元季陽俱嫺詞賦時號三張)伯兮嶽嶽季也觥觥(嶽嶽詳黃門序註郭憲傳)
(人語曰關東觥觥郭子橫註剛直貌)暨夫仲子實號三張時則族望淹華
門墻清峻長兄既繡虎羅胷(曹植别傳子建七步成章世目為繡虎)季弟
復高蟬陪鬢(詳半繭賦及銀臺啓)客到集賢之里鶴盖成圍(唐書裴度)
(字中立聞喜人封晉國公請罷後治第東都集賢里作别墅劉孝標論雞人始唱鶴盖成隂)人過通
德之坊犢車作陣(鄭元傳鄭康成高密人杜門修業孔融深敬之告高密縣為元特立一鄉)
(為鄭公鄉曰通德門晉書武帝賜汝南王彦皂盖犢車)烏啼府畔遙知御史之家
(漢書朱博為御史中丞府中柏樹烏集其上朝去暮來因號烏臺柏臺)鷁畫船頭羣問孝
廉之信(晉張協七命乘鷁船兮為水嬉註畫鷁於舟首壓水神也晉書張憑字長宗少舉孝廉負其才)
(氣詣劉尹真長同舉者笑之劉竟留宿至曉憑還船劉遣人覓張孝廉船同侣惋愕劉即薦為太常博士)揮
毫空齊魯之場持斧下江淮之郡(漢暴勝之傳勝之為直指使者衣繡衣持)
(斧逐捕盗賊威振州郡)繄次公之積學屬時譽之推賢才邁班揚
之上(沈約宋書傳論王褒劉向揚班之徒註揚雄班固也)身居季孟之間(論語)第五
則何慙驃騎盈川則詎愧盧前(世說晉何充為驃騎將軍弟準字幼則充勸令)
(仕準曰第五之名何減驃騎兄弟中準居第五故云後充居宰輔準散帶衡門而已楊烱傳唐武后時烱為盈)
(川令與王勃盧照隣駱賓王號四傑烱曰吾愧在盧前恥居王後)射策而名喧日下(詳琅)
(霞序)談經而聲溢天邊况彼鯉庭(論語)仍生驥子(北齊書裴景鸞有逸)
(才河東呼為驥子梁文帝書價疋龍媒聲齊驥子杜詩驥子好男兒註次子宗武也)階既名蘭園
還字杞(謝元傳謝安問諸子姪子弟亦何預人事而欲其佳元曰譬如芝蘭玉樹欲其生於階庭耳杞)
(園本篇園名)髫齡讀諸父之書壯歲撰一家之史思親則獨
行深醇述祖則高文清綺夫乃愴孝廉之早圽悲大阮
之先零(史記白起贊以致圽身註圽終也晉書阮籍字嗣宗為大阮姪咸字仲容為小阮)僅馳
情於想像終結念於平生園中之橘刺藤梢遊蹤儼在
(詳看奕賦)楮上之龍跳虎卧手澤如生(書品王右軍書如龍跳天門虎卧鳳閣禮)
(父没而不能讀父之書手澤存焉耳)抱蔓摘瓜腸斷道旁之&KR0008;(唐書李泌因肅宗殺)
(建寧王倓乃諷諫謂天后有四子長曰宏天后酖殺之立次子賢賢内懼乃作黃臺瓜詞曰種瓜黃臺下瓜熟)
(子離離一摘使瓜好再摘使瓜稀三摘猶自可摘絶抱蔓歸廣雅瓜子謂之&KR0008;)求魚緣木人傳
樹下之羹(孟子原註孝廉公瓜蓏將熟必先奉母嘗行圃中見遺蓏在地愀然曰誰先吾毋食乎遂)
(抱蔓歸又一日獲嘉魚將薦几筵庖人不知悞以入饌公覆羹瘞之種樹其上土人至今名為魚樹焉)若
夫遠汎淮揚長驅恒代企季父之勲名訪清白之梗概
(清白詳歸田序東京賦其梗概有如此註粗言也)殘旂凍鼓天雄之涕淚恒新
(大名志漢曰魏郡唐曰天雄宋曰大名一作廣平府地)古戍空營魏博之謳歌斯
在(唐末藩鎮紀田承嗣安史之將既降以為魏博五州都防禦使二年詔以魏博為天雄)𣙜醝而
績奏熬波轉餉而功成賦海相逢南國之舊人盡說西
臺之遺愛(左傳子産卒仲尼出涕曰古之遺愛也官制御史為西臺後魏書中書省為西臺)既
而還轅稷下(青州志臨淄縣有稷下古蹟詳九日序)返轡渠丘(見本篇上)愾明
經之耆德溯厥考之貽謀嵇中散琴絃餘音未杳(晉書嵇康)
(嘗遊洛西暮宿華陽亭引琴而彈有客取嵇琴彈廣陵散以授嵇誓不傳人後康臨刑索琴向日影彈之曰廣)
(陵散於今絶矣)徐景山酒器殘瀝仍留(魏志徐邈字景山魏國初時科禁酒而邈私飲)
(沉醉問以事邈曰中聖人齊書竟陵王蕭子良遺何點以徐景山酒鎗註酒器也一作遺以嵇叔夜酒杯徐景)
(山酒鐺滑稽列傳淳于髠曰侍酒於前時賜餘瀝)四壁奇香尚繪宣和之博古
(宋書元祐中吳大臨裒三十六家所藏三代秦漢尊彛鼎敦之屬繪之於幅為考古圖凡十卷黃伯思又撰博)
(古圖書十一卷政和八年又修宣和博古圖按徽宗宣和七年)萬竿風竹猶傳墨𣲖於
湖州(文同傳同字與可善墨竹嘗知湖州世稱文湖州宣和畫譜湖難墨竹圖乃黃居寀字伯鸞所藏圖)
(繪寶鑑吳王錢鏐善墨竹郭崇韜伐蜀得李夫人亦能墨竹)一聞松雪之名情深桮
棬(禮)但見葡萄之樹淚滴松楸(原註明經公生時有葡萄之兆故字漢萄晩又)
(號松雪老人仲長統昌言古之葬者松栢梧桐以識其坟)能不景前徽之未沬而悟
來軫之方遒也哉睠此庭柯臨風歎嗟三辰急景(三辰見璿)
(璣賦杜詩不辭辛苦行迫此短景急)四節流波陶彭澤之田園荒蕪已甚
(陶潛傳潛為彭澤令八十餘日即解印綬賦歸去來辭有曰歸去來兮田園將蕪胡不歸)庾子山之
家世惆悵如何(庾信哀江南賦有曰信年始二毛即逢喪亂又曰我之掌庚承周以世功而為)
(族經邦佐漢用論道而當官惆悵見滕王賦)懼前修之莫紹苦去日之孔多
(魏武短歌行譬如朝露去日苦多)然而于氏門邊(詳憺園賦)千尋喬木(王充論衡)
(覩喬木知舊都)欒公社上百尺藤蘿(漢書文帝時欒布為燕相至將軍以功封俞矦燕齊)
(之間皆為立社號欒公社)定知平子之遺代皆擊轂(平子詳園次序註戰國策蘇秦)
(說齊王曰臨淄之塗車轂擊人肩摩)預决伯松之後人盡鳴珂(漢書張竦字伯松與)
(陳遵同傳按唐相張嘉貞弟嘉祐每朝軒蓋騶從盈閭巷時號所居坊曰鳴珂里)家和在隂之
鶴塾留時術之蛾(易鳴鶴在隂其子和之禮蛾子時術之)染翰方終已為
鳳繇作賦(染翰詳懸圃序左傳初㦤氏卜妻敬仲其妻占之曰吉是謂鳳凰于飛和鳴鏘鏘五世其)
(昌並於正卿註繇卜兆辭)濡毫有待爰因鵲起興歌(莊子鵲上高城之危而巢於高)
(榆之巔城壞巢折凌風而起故君子之居世得時則蟻行失時則鵲起)歌曰安邱之山鬱
然蒼兮安邱之水浩無方兮(見本篇上)疇為寓公(詳孝威序)臨淮
張兮山高水深並無疆兮宜爾子孫永悦康兮
瑞木賦
瑞木賦者陽羡(宜興志古陽羡地)陳維崧之所作也壬寅夏四
月之吉少司農周櫟園先生葬其太翁如山先生太母
朱太夫人於鍾山北鎻石之陽輀車既駕虞歌將闋(說文)
(輀車喪車也禮贈而祝宿虞葬日虞註贈以幣送死者於壙迎精而反謂虞也左傳吳與齊戰齊人公孫夏命)
(其徒歌虞殯註示必死也)司農痛音容之杳邈睠廧翣以躊躇(檀弓周人)
(牆置翣說文廧槨衣也翣棺羽飾也形如扇)悽戀徘徊撫視備至見太夫人
匶底異紋鬱起作奇石狀其上卉木蓊翳樛枝縈拂嘉
條攅布觀者萬人咸稱靈瑞維崧乃殫思勘慮撰為斯
賦以俟採風者錄焉其辭曰胙汝南之華胄兮(詳憺園賦)叶
歸昌之姬惠(詩)歷日月而颺聲兮代羽儀於王國(易其羽可)
(用為儀吉)懿鴻鈞之斡運兮允無頗其埏埴(老子埏埴以為器當其無有器之用)
初綿瓞於大梁兮既仁里於南服繄哲考之誕降兮緬
純淑之嘉則纗余芳之葐蒀兮竦余身以正直(張衡思元賦纗)
(幽蘭之秋華註纗者繫囊之䋲也江淹愛遠山賦丹秀葐蒀書一曰正直)玉姬撰吉而釐降
兮(書義疏釐降治裝下嫁也)詠蘋蘩之孔嘉(詩)館朝築夫穠李兮頌
夕獻夫椒華(春秋築王姬之館於外詩何彼穠矣華如桃李晉書劉臻妻陳氏元日獻椒花頌曰)
(美哉靈葩爰采爰獻聖容映之永夀千萬)攬百禮其靡愆兮(詩以洽百禮)紛總總
其珩牙(雜錄佩有二璜作牙形於其中以前衝之使關而相擊有穿孔罥繫處)奉盤匜而
克相兮(國語越行成於吳曰奉盤匜以隨諸御)流徽音於笄珈(詩)維坤儀
之温粹兮爰降康之實多皇覧錫厥祚胤兮芬肹蠁於
幽遐(離騷皇覽揆余於初度兮註皇考也覽覩也揆度也詩永錫祚胤師古錄肹蠁言聲繁會如蟲飛肹)
(然響赴也相如上林賦肹布寫於幽遐)孕星精而踐夢兮(風俗通東方朔太白星精唐李白傳)
(白之生夢長庚星入懷因以命名)摭若木以委佗(見璿璣賦)爾君子之端慤
兮獨懷仁而抱義餐翰墨以為糧兮紉夜珠以為佩既
袒免以擗踊兮且汍瀾以愴神(檀弓袒免哭踊註袒免去冠而加免也檀弓辟)
(踊哀之至也註撫心為辟跳躍為踊陸機弔魏武文涕垂睫而汍瀾息夫躬絶命辭涕泣流兮雚瀾)望鎖
石之高岡兮(見本篇上)蔚乎百年之佳城(博物志漢滕公夏侯嬰死公卿送葬)
(之東都門外馬不行踣地悲鳴得石槨有銘曰佳城鬱鬱三千年見白日吁嗟滕公居此室乃葬斯地謂之馬)
(塚)背攝山而袤延兮欱淮水以崢泓(金陵志攝山在府東北産攝生草上)
(有千佛嶺棲霞寺淮水在上元縣東南王𨗳使郭璞筮之曰淮水絶王氏滅即此袤延見璿璣賦)墨人
既協之以吉兮(見祖德賦)䈶氏復告之貞(孝經卜其宅兆而安厝之䈶古筮字)
廞厥車於山兮虞歌鏘其悽鳴(見本篇上)馬遲回而不前兮
(見篇上註)旐差池而顧慕(晉謝莊宣貴妃誄望樂池而顧慕)褮衣颺而復停
兮(說文褮衣鬼衣也)清酤設而未御倚墓門而悚惕兮臨竁穴
以沉思(詩墓門有梅周禮卜葬兆甫竁亦如之註穿壙曰竁)撫錄錯而抽裂兮(六書)
(故以剛鉄交錯為深理磨厲金石者也)淚覆面而沾頥羌蛇行而鼠泣兮
流觀乎廧翣之周坻(蘇秦傳蛇行蒲伏詩鼠思泣血廧翣見篇上周坻四旁上下也)&KR0008;
折髂而不任趾兮(揚子解嘲折脅拉髂註髂腰骨也)跽深墨焉其睨之
(孟子)呼天只而無聲兮(詩母也天只)旋至於母氏之元堂&KR0008;奇
理之鑱削兮惝恍乎竹石之縱橫其為狀也谸谸芊芊
非雲非煙(說文山谷谸谸青也潘岳籍田賦碧草肅其芊芊註盛也史記天官書若煙非煙若雲非)
(雲郁郁紛紛蕭索輪困是謂卿雲)褰縐戍削屈橈璘斒(子虚賦襞績褰縐紛紛裶裶又)
(揚拖戍削註戍鮮也削刻除貌言其美也史記註橈屈曲之意說文璘玉文斒色雜也)難得而殫
稱焉鴻淋淋兮(詳見璿璣賦)詭汨汨兮(枚乘七發聊兮慓兮混汨汨兮字林汨汨)
(亂也没也或曰遙)閜珂乎若深崖幽&KR0676;霜㕡雷剝(上林賦抗衡閜砢註閜與)
(砢同相扶貌)龍質而虎章棧齴乎若枯椶病栝(張衡西京賦棧齴巉險註)
(高峻貌枯椶詳藝圃序書杶榦栝栢)抗峯冠日欲偃而難僵溶兮沇兮夏
雲䙰褷翍雲錦而下張(相如上林賦沇溶滛鬻註沇水行貌溶水盛貌王維詩人立何)
(䙰褷註衣帶交結貌又韓愈詩視物隔䙰褷註目昏貌楊雄甘泉賦翍桂椒而鬱移楊註翍張羽貌又與披通)
(古詩天孫織就雲錦裳)葳兮蕤兮九苞勃窣䌨繡臆而高翔(孫氏瑞應)
(圖葳蕤瑞草又盛貌陸機文賦紛葳蕤以馺遝論語摘衰聖鳳有六象九苞相如子虚賦媻跚勃窣上乎金隄)
(說文勃窣從穴中卒出也山海經丹穴之山有鳥五色而文曰鳳綷䌨詳半繭賦)爾其擢纖柯
以㛹娟兮(雪賦初㛹娟於廊廡)聳秀條之鬖髿(六書故鬖髿垂散貌)則孝子
之白華也(詩)爾其潄綠葉之澹淡兮楊素花於陂陁(詳瀛)
(臺序)則詩人之蓼莪也(詩)爾其挺虬龍之異姿兮(詳瀛臺序)學
松栢之遺直(禮如松柏之有心也)則忠臣之屈軼也(通鑑黃帝時有草生於庭)
(佞人入則指之曰屈軼)吾聞庶人之純孝兮澤林茂而浮珍舒怪
草秀於階闥兮瀵㵫出其神魚(孝經援神契天子孝天龍負圖地龜出書庶人孝澤)
(林茂浮珍舒怪草秀水出神魚列子禹治水迷而失塗謬之一國濱北海之北不知距齊州幾千萬里其國有)
(水湧出名曰神瀵臭過蘭椒爾雅瀵㵫水紋動貌白帖王延後母勑延求魚延叩頭於水而哭有一魚躍長五)
(尺又姜詩母好江水詩至孝舍旁湧泉如江水并雙鯉同出以供母膳)又聞先民之列傳
兮躬負土而為塋屹岧嶤之五尺兮松竹蓊焉而自生
(孝子傳宗承父資喪承負土為塋一夕而成後墳土自高五尺松竹自生又漢武時張融字思先後漢方儲方)
(聖明晉許孜字李義親没皆負土成墳)未若兹之顯瑞兮心猶豫而狐疑
(離騷心猶豫而狐疑兮欲自適而不可爾雅猶如鹿善登木常居山中忽聞有聲則恐人害之每預上樹久久)
(無度復下須臾又上故不决者稱猶焉一曰隴西俗謂犬子隨人行每預前待人不得又來迎候故言猶豫述)
(征記北風勁河冰始合要須狐行云此物善聽聽冰下水無聲然後過河師古曰狐性多疑每渡冰河且行且)
(聽故言疑者稱狐疑)言握粟而出卜兮召太人其占之占曰天錫
公純嘏苾苾芬芬是剝是饗神保其將俾爾熾而昌又
曰母氏之德維其階矣(詩)庶草蕃蕪答嘉祉矣(書)和氣
致祥靡所違矣(韓文和氣致祥)子孫篤之是以有慶矣(詩)亂曰
非惟篤之又汜布濩之(相如封禪頌非惟雨之又潤澤之非惟徧之又汜布濩之爾雅)
(汜岐流𣸪還本水也)一家之吉兆在萬方帝開左个(月令天子居青陽左个)
矞矞皇皇爰立作相(書)之紀之綱(詩)山出器車藪遊鳳
凰(禮運山出器車河出馬圖鳳凰麒麟皆在郊陬註器車若銀甕丹甑)奇木效順朱莖呈
房(蔡邕傳邕母卒廬於墓側木海生連理白帖孝童周智喪父廬於墓有紫芝之祥山經赤芝一名丹芝黃芝)
(一名金芝白芝一名玉芝黑芝一名元芝紫芝一名木芝天台賦五芝含秀而晨敷漢武紀甘泉宫内金芝九)
(莖連葉元封中芝生房作芝房歌)百靈調和四民悦康輔佐緝熙比隆
陶唐
陳檢討四六卷一
