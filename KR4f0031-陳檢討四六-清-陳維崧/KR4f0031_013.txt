陳檢討四六卷十三
翰林院檢討陳維崧撰
序
夀閻再彭先生六十一序
雕蟲末技壯夫之所羞稱(見璿璣賦)刻鵠微長高人之所不
錄(馬援誡兄子書刻鵠不成猶類鶩)而崧猥以一室居貧十年少賤豪
門戩榖輒憑翰墨而兕觥(詩)貴客添籌聊飾文辭爲羔
雁(老子滄海變桑田吾以一籌記之今籌滿屋矣世說陳實子紀諶並著名世號三君每宰府辟召同時羔)
(雁成羣丞椽交至當世榮之)紫絲步障半綴蕪篇(晉書王愷作紫絲步障四十里石崇)
(作錦步障五十里敵之)青瑣華軒恒懸鄙作(見憺園賦)然而意所不期
情難自展平流祝嘏專尚鋪張薄俗祈年惟工頌禱語
夫世德人人皆七葉雙貂(見半繭賦)述彼家風戶戶悉一門
千石(見歸田賦)樓臺起處無非阿閣之三休(尚書中候黃帝軒轅時鳳皇巢)
(于阿閣賈子翟王使使者之楚楚王欲誇之饗客章臺三休乃止于上史記由余本晉人相西戎戎使聘秦穆)
(公示以宫室引之三休之臺)甲第成時多是長廊之中宿(相如上林賦步櫩周)
(流長途中宿註步櫩步廊也長途樓閣間陞道中宿乃至其上也)金虀玉鱠薦自蓬池
(世說南人魚鱠以細縷金橙拌之號爲金虀玉鱠隋煬帝所謂南方佳味也唐書學士初賜食悉曰蓬池鱠)
冰兔霜蟾來從桂殿(庾信詩天香下桂殿)青琴擅舞矜十五之纖
腰(相如上林賦青琴宓妃之徒絶殊離俗伏儼注青琴古神女也陸雲詩雅步擢纖腰)絳樹能彈
訝一雙之纖手(魏文帝與繁欽書今之善舞者莫妙于絳樹清歌莫激于宋臘徐陵詩絳樹新)
(聲最可憐)曾無故實但涉形容况復齒近期頥(禮百年曰期頥)雅多
猜忌年踰不惑(論語)便學拘牽或當搦管以成文每慮轉
喉而觸諱中山聞樂之對奚可施之歌舞之筵(見集生序)次
公仰屋之談何堪妄預賓徒之末(漢書平恩侯許伯入第蓋寬饒仰屋視而)
(嘆曰富貴無常忽則易人如此傳舍所閱多矣)乃有生申吉日(詩)翻爲騎省之
悼亡(見渭仁序)揆覽靈辰(離騷皇覽揆余初度兮)猥作子山之思舊(見&KR0751;)
(菴序)顧鄙人而授簡(見璿璣賦)命下走以摛詞(史記太史公牛馬走蕭望之傳)
(下走將歸延陵之臯阮籍奏記辟書始下下走爲首西京賦走雖不敏註如言僕也)是則欽承曠
達雖渺慮以奚辭(陸機文賦渺衆慮而爲言)便縱清狂(見浙西序)遂放言
而不顧者矣淮安閻再彭先生者吾友百詩徵士之府
君也譜其州里則地入并汾(見雪持序)詢厥門楣則望齊狐
趙(左傳晉公子重耳之從者狐偃趙衰顛頡魏武子司空季子註五人賢而有功者)椒偏善衍
(詩)著籍關東喬亦能遷(詩)徙居淮右家近劉安城下代
有神仙(漢書淮南王安煉丹丹成九日上昇餘藥在鼎庭中雞犬䑛之皆得飛昇)宅連韓信
橋頭人多節概(淮安志城西韓信橋即信爲少年跨下所辱處)先生則幼嗜縹
緗(見園次序)長躭鉛槧(見尺牘序)侯子瑜居貧篤學暮即㸐柴(謝承)
(後漢書侯瑾字子瑜傭作爲資暮㸐柴讀書獨處一室如對嚴賓作矯世論以譏切當世西河人敬其才不敢)
(名之稱爲侯君)高文通處困攻文晝而漂麥(見懸圃序)子雲之頗精
筆札極似相如(甘泉賦成帝時有薦雄文似相如者上方郊祀甘泉泰畦汾隂后土以求繼嗣)
(召雄待詔承明之庭)君山之最富典墳何知猗頓(見少楹序)加以室有
同心人能偕隱章臺走馬之暇張敞則閒事畫眉(三輔故事)
(張敞罷朝會走馬章臺街其地在長安舊城内庾信謝馬啟張敞畫眉之暇直走章臺並見少楹序)南山
種荳之餘楊惲則還聽鼓瑟(見看奕賦)蓋先生德配實惟丁
太孺人云孺人以濟陽人地競羨簮纓(濟南志濟陽縣周邿國名)敬
禮門風兼長文藻(見憺園賦)周南穠矣傳懿範于珩璜韓姞
爛其播徽音于筐筥(詩)委禽以後(見貞女序)交推桓氏之少
君(列女傳漢鮑宣妻桓少君始歸嫁貲甚厚宣不悅少君乃悉歸侍御服飾更著短衣與宣共挽鹿車歸鄉)
(里拜公姑畢提甕出汲修行婦道)弋雁而還(詩)人說梁家之德曜(詳劉太母)
(序)若夫眉既能齊(見貞女序)齒尤相若弧懸尚左剛聞蓂莢
之纔週帨設從西復在茱萸之上浣(禮男子生懸桑弧蓬矢六以射天地)
(四方又男子生設弧于門左女子設帨于門右蓂莢見璿璣賦按茱萸上浣九月初旬也)廷幃洗斝
龐公則每展一年(高隠傳龐德公襄陽人操冰鑑居峴山南後與妻偕隱鹿門採藥不出)
子姓承筐鮑母亦時逢九月(詳葉母序)曾寒暑之幾何乃家
門之非昔盧家之金椀猶在人間(見琴怨序)嬴女之瓊蕭竟
歸天上(見藝圃序)先生則齒届六旬孺人已殁將三載斯時
也庭萱不再籬菊猶存甫逢絳縣之期正躋丹丘之祝
(左傳晉絳縣人年長矣曰臣生之歲正月甲子朔四百有四十五甲子矣師曠曰七十三年矣註每一甲子該)
(六十日楚詞仍羽人于丹丘兮註丹丘晝夜長明之處海上神仙也)嗣君曰今無可待願
大人姑謀一日之歡先生曰事以如生詎阿奴竟忘疇
昔之事(世說周顗周嵩並列貴位嘗冬至置酒其母舉觴賜三子曰伯仁志大而才小名重而識闇非)
(自全之道嵩性抗直亦不容于世唯阿奴當在阿母目下耳註阿奴嵩弟謨小字也)必也重循往
例還待來年疇能贈我須爲破末季之拘攣(潘岳西征賦陋吾人)
(之拘攣)假以貽余母或蹈時流之剽襲庶其並提存沒不
令閫德之終湮極序生平竊冀老懷之暫慰乎於是祥
琴乍鼔(見憺園賦)引滿何傷(抱朴子于公引滿一石而斷獄益明漢書引滿舉白談笑大&KR1744;)
莊缶纔歌(見井叔序)舉桮亦得此所以數高門之上客舊有
三千(詳劉太母序)問居士之頭銜新標六一也(歐陽修傳修終老潁之西)
(湖自號六一居士謂集古一千卷藏書一萬卷琴一張碁一局酒一壺鶴一隻)斯一事也有諸
美焉慨自庶姬驕蠱匹婦愚蒙名不絓於儒林(見憺菴序)性
寧諳夫古籍以致馮敬通之僮奴頭無釵澤鄭康成之
婢獲人在泥中(見閨秀序)甚而慣訴殺牛(世說隋時牛弘性寬裕弟弼嘗酗酒)
(射殺弘駕車牛弘還宅妻迎謂曰叔射殺牛弘聞之曰作脯坐定其妻又言叔射殺牛是大異事弘言已知)
惟忻射雉(見澹菴序)莫習蘋蘩之節誰修翟茀之儀(詩)此則
雖享同牢(見閨秀序)而曠如秦越(韓文如秦人視越人之肥瘠漠焉不加喜戚于其心)
縱居一室而渺若山河(世說王濬沖經黃公酒罏曰自嵇阮既亡以來今日視此雖近)
(邈若山河)何由戀德人已去而腸迴(見素伯序)孰令懷賢跡雖遥
而腹痛(詳篇末易林痛徹心腹)今覽所天之顧慕(見瑞木序)益知淑儷
之幽貞敬頌孺人斯美一也且夫新婦有言士兼百行
(世說許允婦乃阮衛尉女德如之妹也竒醜初適許許因謂曰婦有四德卿有其幾婦曰新婦所乏惟容耳士)
(有百行以德爲首君好色不好德何也允遂敬之)古人所勖人重五倫若使谷
風召怨(詩)室家抱王郎天壤之悲(世說謝道韞既往王氏大薄凝之還謂太)
(傅曰一門叔父則有阿大中郎羣從兄弟則有封胡遏末不意天壤之中乃有王郎按凝之羲之子也)皦
日渝盟(詩)妻孥興生世不諧之恨(應邵漢官儀周澤爲太常恒齋其妻怜其)
(老疲病問之澤大怒以爲干齋諺曰居世不諧爲太常妻一歲三百六十日三百五十九日齋一日不齋醉如)
(泥既作事復低迷)倘非守正宋弘何以結信於君(漢書宋弘威容羣臣莫及)
(明帝姑湖陽公主新寡欲妻弘難斥言帝令公主坐屛後從容謂弘曰富易妻人情乎弘曰臣聞貧賤之交不)
(可忘糟糠之妻不下堂顧謂主曰事不諧矣)若令虧恩吳起必至見疑於友
(見井叔序)今也遺簮不棄足徵至性之純故劒偏求用驗天
親之篤(見牛叟序)即小可以知大觀往可以察來敬頌先生
斯美二也更有難焉凡爲子者階前萊彩(見憺園賦)惟傾延
夀之觴(漢郊祀志文帝時越人新垣平使人獻玉杯刻曰人主延夀)園内潘輿(見憺園賦)
徒藉長生之枕(神仙傳泰山父對漢武帝曰有道士教臣作神枕枕三十二竅其二十四竅應)
(二十四氣其八竅應八風臣行之轉少生齒庾信長孫夫人銘無延夀之杯缺長生之枕)斟酈縣菊
泉之水自許承歡(見琴怨序)采葛洪丹井之砂相矜愛日(列仙)
(傳晉葛洪字稚川句容人著書號抱朴子性好仙術以勾漏多丹砂乃求爲勾漏令註勾漏山在容州普寧縣)
(古交趾地岩穴多勾曲穿漏故名禮孝子愛日)未有善體親心曲全高尚嘗聞
古語延年則惟畏貴人(見歸田序)以况前賢曾晢則還生孝
子(孟子)共傳我友真得卿狂(見竹逸序)敬頌嗣君斯美三也於
是侈陳三善賤子既操觚揚觶而前(操觚見懸圃序檀弓杜蕢揚觶)競
祝千春衆賓爰拾級歷階而上(記拾級聚足連步以上左傳夾谷之會孔子歷)
(階而升)惜哉廡下已無昔年舉案之人(見貞女序)幸矣樽中尚
存昨日登高之酒(見九日序)附注(魏武祭喬大尉文殂逝後不以斗酒隻雞相酧沃腹)
(痛勿怪此平時嘻笑之言也)
夀徐徤菴先生序
節踰亞歲日居駿狼之山(宋書冬至受厲國稱賀其儀亞于歲朝故云亞歲淮南子)
(日冬至駿狼之山夏至牛首之山註駿狼南極山牛首北極山)律轉初陽星紀牽牛之
次(史記冬至一隂下藏一陽上舒天文志日月五星冬至起牽牛)五紋弱線晷逢南至
以加長一寸飛灰候迫東皇而蚤暖(荆楚歲時記晉魏宫中以紅線量日)
(景冬至後日影添長一線歷律誌冬至則葭管累黍一寸貯灰于緹室陽氣至則灰飛杜詩刺繡五紋添弱線)
(吹葭六管動飛灰東皇見澹菴序)則有西豪貴胄南路華卿(後漢書荀氏舊里名)
(西豪潁隂合康以高陽氏有才子八人荀氏亦八子改其里爲高陽氏古諺南路徐北路于)大夫當
服政之年(禮五十曰艾服官政)君子正懸弧之日(見夀閻序)時則彯袿
飛組之輩騶騎雍容(見九日序)懷文抱質之夫儀容爾雅(曹植)
(與吳質書偉長懷文抱質恬淡寡慾)攝衣上座非無北海之窮交(見九日序及觀)
(槿序)揚觶升階(見夀閻序)大有東都之右姓(見天章序)莫不鋪張官
閥揚厲高門敷華振藻爭誇言論之魁雄散彩摇珠備
極文章之光麗千篇噴涌沫欲成河(詳田太翁啟)百軸喧闐
門還類市(漢書哀帝問鄭崇卿門何以如市對曰臣門如市臣心如水)僕也列于蒸
房折俎之旁(見觀槿序)效夫鞠&KR1743;帣韝之事(見璿璣賦)顧諸君善
禱(檀弓)競誇有脊而有倫(詩)詎賤子不文未克以南而以
雅(詩)今夫人呼麟種𣲖出駒王(見憺園賦)科名烜赫弟兄依
日月之光(史記蕭何依日月之末光)族姓通明少長挾風雲之氣(見園)
(次序)一門獨貴五世其昌(見祖德賦)要爲六合所習聞(吕氏春秋神通)
(乎六合高誘註四方上下爲六合)亦屬八紘所共見(見璿璣賦)寧須辭費盛
稱海若之汪洋(莊子秋水篇秋水時至百川灌河于是河伯欣然自喜以天下之美爲盡在已)
(行至北海望洋向若而嘆註若海神名)曷用文繁深贊崧高之峻極(詩)狀
雲霞之色縱繢畫以靡工(見尺牘序)學鐘鼓之音即噌吰而
未省(見佳山序)用有一言請陳四座憶賤子楮冠彈鋏之秋
(楮冠見懸圃序彈鋏見楚鴻序)適先生苴杖倚廬之歲(禮爲父苴杖竹也爲母削杖桐)
(也又親喪居于倚廬註倚牆爲之無楣柱也)斯時也臯魚奉諱泣不成聲(見憺)
(園賦)和嶠居憂毁將滅性(晉書和嶠居父喪以禮法自持量米而食劉毅對武帝曰嶠雖)
(寢苫食粥乃生孝耳若王戎不拘禮制而容貌毁悴所謂死孝禮毁不滅性不以死傷生也)尋而九
重賜賵(春秋天王使宰咺來歸仲子之賵註知生則賻知死則賵輿馬曰賵貨財曰賻)來天上
之哀榮(論語)俄焉七日歌虞盡人間之怛愴(見瑞木賦)亦可稍
酬湩乳之恩聊慰焄蒿之慕(說文湩乃乳汁也徐氏說引漢匈奴傳不如重酪之)
(美亦作湩祭義焄蒿悽愴此百物之精也)乃猶心摧窆石力瘁菆宫(周禮及窆執斧)
(以涖匠師說文窆葬下棺也檀弓天子之殯菆塗註用木叢棺四面塗按菆通叢)量踰僕射竟
辭桮杓之霑(世說周伯仁大飲酒嘗經三日不醒時人謂之三日僕射陳喧與兄子秀書昔周伯)
(仁渡江惟三日醒吾不以爲少鄭康成一日三百杯吾不以爲多北史齊高祖欲用李元忠爲僕射其子請節)
(飲文忠言我作僕射不勝飲酒樂)齋學太常長斷房幃之入(見夀閻序)以致
三荆田氏樛成連理之枝(見憺園賦)遂令大被姜肱(漢姜肱傳肱同)
(二弟仲海季江俱以孝聞兄弟同被而臥及各娶妻兄弟相戀不入房室)繅自同功之繭(見雪)
(持序)檀欒孝笋(見&KR0751;菴序)觱沸忠泉(見歸田序)歷指内行之修足驗
天休之集且夫叢殘古本匪同毳罽之華斷爛長箋詎
比象犀之貴何來釋褐(見玉巖序)復事編摩豈有彈冠(見黃門序)
仍需呫嗶(禮)况又東朝僚屬秩未清通(見孝威序)西邸班資
理宜貴倨(隋三禮圖長安街西五十四坊多王公貴人之第齊書竟陵王子良開西邸延才俊自永)
(明末士人盛爲文章談議者皆奏于西邸)温子昇不過馬坊之賤客(本篇後注)段
干木居然駔儈之細流(漢郭泰傳段干木晉國之大駔註牙儈狡捷者曰駔)欲藉
子將月旦邈若雲霄(漢書許邵字子將汝南人覈論鄉黨人物每月輒更品題故有月旦)
(評初邵拔樊子昭于市肆出虞承賢于客舍召李叔才于無聞擢郭子瑜于小吏聞者莫不飭行司空楊彪辟)
(舉方正不就)倘求文舉揄揚(詳毛太母啟)曠猶秦越(見夀閻序)掃門莫
恤(史記魏勃欲見齊相曹參貧無以通乃常早起掃齊相舍人門舍人怪而問之曰願見相君無因故爲子)
(掃于是舍人引見參以爲舍人)懷刺徒羞(見園次序)而先生則縑帙連雲(見懸)
(圃序)牙籖曜日(見三芝序)劉孫秋南陽博士雅志通經(漢書劉珍字孫)
(秋南陽人永初中詔較定東觀五經諸子傳記百家藝術及作建武以來名臣傳後遷郎中)黃文疆
江夏儒宗勤思積學(見琴怨序)年經月緯沉湎在虫魚細碎
之中(見園次序)輯柳編蒲整齊於亥豕淆訛之日(楚國先賢傳孫敬在)
(太學編柳簡以寫經辰夜誦習漢書路温舒少貧牧羊澤中截蒲爲牒編用寫書亥豕見佳山序)文鋒
隳突颯若升峻阪以截熊罷(廣韻隳與毁同凡卒相見曰突又觸也)筆陣
轟豗(見禹平序)霍如泅絶澗而殱蛟鱷(列子習于水而勇于泅)何論杜
癖詎數劉淫(見憺園賦)乃若掘門寒畯寵以聲華(戰國策蘇秦特窮巷)
(掘門桑戶棬樞之士耳)委巷經師丐之譚論(孔叢子子思謂宋大夫樂翔曰昔魯委巷)
(亦有似君之言者劉峻絶交論丐其餘論)班荆贈紵(班荆見禹平序贈紵見憺園賦)鹿車駢
問字之人(風俗通俗說鹿車窄小裁容鹿問字見昭華序)倒庋傾箱(世說郗夫人謂二弟)
(曰王家見二謝傾筐倒庋汝軰則不然)馬帳溢横經之客(見修禊序)銅溝清泚
(見滕王賦)衎我嘉賓(詩)黛館扶疎(補註)綏余良士(書)鄭莊置驛
(見憺圉賦)遊龍而駟鐡爭馳(袁宏漢記建初二年馬太后詔曰前過躍龍門上見外家車如)
(流水馬如遊龍詩駟鐡孔阜)齡石飛牋流水則百函並發(晉書夏王勃勃據咸陽劉)
(裕以朱齡石代鎮長安齡石才資敏給常日發八十函)甚而言信於心屨及室皇
之外(左傳宋殺楚臣申舟楚子聞之投袂而起屨及于窒皇劒及于寢門之外車及于蒲胥之市遂圍宋)
(杜註窒皇寢門屨及言其速也)義形於色交深杵臼之間(見園次序)吹箎客
到肯緣急難以爲嫌(見雪持序)織屩人來遑假有無而自解
(高士傳唐朱挑椎成都人夏則裸形冬則樹皮自覆每織芒屩置路旁見者皆言朱處士屩也易米置其地朱)
(至夕取之終不見人)其嗜書也如彼其得士也又如此固宜其風
規朗暢氣凌袁灌之浮沉義烈區明目短原嘗之輕俠
也(見半繭賦)抑聞借臆攄情則啼笑猶虞其或假代人頌德
則情文終見其多虛何似脫驂越石直陳晏子之深情
(史記越石父賢在縲紲中晏子解左驂贖之載歸弗謝曰吾聞君子詘于不知已而信于知已者知已而無禮)
(固不如在縲紲之中晏子于是延入爲上客)寧如賃廡梁鴻自寫伯通之厚
誼(見集生序)僕兮凡鳥(見&KR0751;菴序)走也窮魚(走也見夀閻序窮魚見天章序)夙無
結納之資素乏風颷之望黥奴詘辱人皆姗以爲愚(酉陽)
(雜爼晉法奴子亡者以墨涅其面曰黥漢貨殖傳桀黠奴人之所患)路鬼揶揄世競嗤之
曰鈍(見園次序)雀來楊館謬托雕梁(見素伯序)燕赴張巢叨依廣
厦(詳銀臺啟)是即升天入地奚能殫厥形容繪影鏤空不足
窮其纖悉也遂逢大衍之辰爰效華封之祝(易大衍之數五十堯)
(紀帝觀于華華封人曰嘻請祝聖人使聖人富夀多男子)丹丘不遠(見夀閻序)獻斯言請
居乘韋之先(見觀槿序)碧海非遥(見琴怨序)舉是觴願祝岡陵之
始(詩)
夀季太翁八十序
維揚上郡延令名區(揚州志泰州即吳陵一曰延陵又曰延令)扶風則鐡市
三條雒陽則銅街七里(庾信齊王憲碑文鐡市銅街風飛塵起並見憺園賦及滕王賦)
星躔鶉火代産文人(詳鄴園啟)兆叶鳳繇世鍾右族(見祖德賦)巷
逢驄馬皆知鮑宣之家(列異傳鮑宣生子永永子昱三世皆爲司隸而乘一驄馬京師)
(歌曰鮑氏驄三人司隸再入公馬雖瘦行步工)戶有佩刀盡識王祥之宅(晉王祥傳)
(祥字休徵初吕虔有佩刀工相之以爲必登三公可服此刀虔謂祥曰苟非其人刀或爲害卿有公輔之量故)
(以相與)因翁季老先生瑞應乾符(班固東都賦聖皇握乾符)祥徵坤軸
(見天篆序)望齊孟叔著季氏之勲勞(左傳成季之將生也卜曰男也間于兩社爲公)
(室輔按季友與孟叔俱桓公後故稱三桓)名高僑肸推行父之正直(漢紀孔明見殷)
(禮嘆曰今之僑肸也按子産名僑叔向名肸左傳晉人執季文子范文子曰季孫行父于魯相二君矣妾不衣)
(帛馬不食粟可不謂忠乎乃赦季孫)關西則四世公卿寔由太尉(見憺園賦及素)
(伯序)瑯琊則六朝閥閱咸藉始興(王氏譜望出太原王子晉之後出瑯琊齊田和)
(之後晉書王導輔相元明成三世咸康初進位太傅封始興云)爰是起家乃先作宰循
良孔奮界是姑臧惠愛王尊地名安定(循良傳孔奮字君魚爲姑臧宰)
(姑臧稱富邑居縣者不盈數月輒至豐積奮居職四年清苦自若有訊之者答曰身處脂膏不能自潤凉州志)
(姑臧漢縣漢武威郡隋凉州漢書王尊舉從事上書擢安定守戒屬吏貪墨威震郡中班彪北征賦指安定以)
(爲期輿志安定郡武帝置在涇渭之間今平凉府)尋洊剔夫中臺(通典唐龍朔二年改尚書)
(省爲中臺官制考尚書爲中臺御史爲憲臺謁者爲外臺)用專膺夫吏部毛玠當塗
名士乃稱是科(魏志毛玠封丘人字孝先爲吏部無敢華衣美食者魏武嘆曰孤之法不如毛)
(尚書蜀志譙周問杜瓊曰昔周徵君羣以爲當塗高者魏也瓊曰魏闕名也當塗言高聖人取類言爾並見三)
(芝序註)山濤典午清流始充其選(晉山濤傳巨源器量不羣武帝朝爲吏部尚書)
(甄别人物時稱山公啟事典午見素伯序)先生九品有章六曹無玷(魏志陳羣爲尚)
(書置九品官人之法漢書成帝置尚書四人分四曹有常侍曹二千石曹民曹客曹官制世祖分二千石曹爲)
(二曹又分客曹爲南主客曹北主客曹凡六曹)貂蟬映日(見半繭賦)惟掄東觀之英
(後漢書張衡爲侍中上疏請得專事東觀收撿遺文畢力補綴註東觀藏書之所)棨戟生風(見閨)
(秀序)詎較西園之市(見尺牘序)繼值興朝之改玉蚤欽哲士之
挂冠(國語先儒有言曰改玉改行註玉所以節行步也漢書逄萌見王莽謀簒且殺子王守曰三綱絶矣)
(解冠挂東都城門遂浮海南史陶弘景掛冠神武門上表辭禄)陋漢季以聲名交扇既
爲黨論所莫加嗤晉末以門第相高復爲時賢所不忌
瞻烏握粟(詩)已覘達者之先幾鑿坏闔門(見天章序註)聊誌
高人之蚤見然而天祐善人世推隂德陸家之子弟仕
北尤多(見祖德賦)庾氏之功名辭南益顯(見滕王賦)兩馮並起已
聞繼踵爲官(漢諺馮奉世之子名立徙西河上郡與兄野王相代爲太守民歌之曰大馮君小馮)
(君兄弟繼踵相因循聰明賢智惠吏民)二杜齊名寧第夾河作郡(見祖德賦)時
則給諫冠月先生就傅知名(見楚鴻序註)有文在手(左傳成季之生)
(有文在其手曰友遂以命之)服官稱職義形於言循循三事之中(書)
諤諤百僚之上(見禹平序)當階屈軼在聖主卒白其忠(見瑞木賦)
繞砌芝蘭至慈父益稱其孝(見祖德賦)侍御滄葦先生蚤升
華秩歷簉崇階府裏烏啼驗班資之蚤貴(見祖德賦)殿前鵠
舉訝才望之尤竒(詳儲太翁啟)惟躭典籍豸冠亦暇即囊螢
(輿服志廌冠即惠文冠漢法冠也獬廌一角獸觸不直者故名今御史服之按其制以纚爲展筩其紗文輕細)
(如蟬翼故曰惠文惠者蟪也囊螢見憺園賦)酷嗜圖書蘭臺亦坐而漂麥(見懸)
(圃序)惟性淡於簮纓時適賜其休沐(見雪持序)蓋勤於王事帝
極憐仲孺有兄(見歸田序)而志在承歡朝特予太公以子况
穆王八駿悉是家駒(穆天子傳八駿之乘右服驊騮而左綠耳右驂赤驥而左白義次車)
(之乘右服渠黃而左踰輪右驂盜驪而左山子拾遺記穆王八龍之駿一名絶地二翻羽三奔宵四超景五踰)
(輝六超光七騰霧八挾翼正義魯仲連年十二號千里駒魏志曹休十歲太祖曰吾家千里駒晉書符朗爲堅)
(從兄子爽晤堅嘗曰吾家千里駒也北齊書元文遥閱何遜集一覽便誦時年十餘叔暉業曰吾家千里駒宋)
(書權邦彦少時永叔竒之曰真名家駒)孔氏四科無非國寶(後漢書鄭玄曰仲尼之門)
(考以四科回賜之徒不稱官閥國語秦使使者往觀楚寶器子西曰國之寶器在賢臣杜詩塞上得國寶)銅
盤晝食則屋列東西(見祖德賦)金沓宵燃則巷分南北(補註)雕
龍蠟鳳髫齔皆對食之兒(雕龍見三芝序蠟鳳見雪持序髫齔見賀徐序)犀靸
珠鞭少長盡朝天之客濯龍門畔(見夀徐序註)此爲道政之
坊(見茹惠序)鬭鴨欄邊(見澹園賦)即是浣衣之里(宋書江湛爲吏部尚書無兼衣)
(嘗爲上所召遇浣衣稱疾經日衣成然後起)又復王氏則金貂盈座(見半繭賦)卑
者位過郎官楊家則棣萼同居(魏志楊遁之家男女百口緦服同㸑庭無間言)
幼者年踰七十謝東山之女詠絮無雙(見琴怨序)王武子之
甥過江第一(見滕王序及季青序註)馬援之誡兄子夙有門風(馬援)
(傳援兄子嚴敦并喜譏議援在交趾還書誡之)王况之事世叔備遵家教(庾信豳國)
(公墓誌王况之事世叔情深愛敬)姻連戚里步陸孤輦下名姬婚締強
宗紇豆陵天邊貴姓(庾子山集周譙國公夫人步陸孤氏本姓陸吳郡人周趙國公夫人)
(紇豆陵氏本姓竇扶風平陵人)至於一聲捉搦(見楚鴻序)全部朝那(輿志安定都冇)
(朝那縣陜西凉州第一城曰朝那按凉州曲一名朝那班彪北征賦弔尉邛于朝那)鸞吟鳳舞(見琴)
(怨序)皆羊侃之侍兒(南齊書羊侃性喜音律有彈箏人陸太喜着鹿角爪長七寸儛人張淨琬)
(腰圍一尺六寸時人謂能爲掌中舞又有孫荆玉能反腰帖地銜席上玉簮云)鵲顧猿迴(鵲顧補註)
(猿迴見孟母序)悉李波之小妹(北魏書廣平人李波宗族強盛殘掠不已當時百姓爲之語云)
(李波小妹字雍容褰裙逐馬如卷篷左射右射必疊雙婦女尚如此男子安可逢刺史李安世設方略誘波等)
(殺之)柝鈴周匝複道多迷(詳葉母序)箏板參差曲聲無誤(見良輔序)
亦有負城作宅導水爲園栝栢千章芙蕖百畆重岡壘
嶂袤延酸棗之臺邃壑幽蹊下矗棠梨之館(見翼王序)蓋已
隱夫冬綠(見海棠賦)豈徒平仲春紅(見竹逸序)於是候近青陽節
逢玄陸(見澹菴序)桃結三千之實(詳徐母序)酒傾八百之觴(見玉巖序)
(註)乃有四姓金張(見滕王賦)三江潘陸(見園次序)天上驂鸞之軰
人間控鶴之羣(見貞女序)以及突廊曲厦舍旁撲棗之鄰(杜詩)
(堂前撲棗任西鄰)錦韀雕軒車下翳桑之客(左傳宣子田于首山舍于翳桑見靈)
(輒餓食之)楊子雲口多謇吃但解著書(見天章序)管公明膽未堅
剛先求酒食(見藝圃序)無不鞠&KR1743;戟門(見璿璣賦)承筐綺席(詩)彷
彿咽三危之露依稀開四照之花(吕氏春秋水之美者有三危之露王巾頭)
(陀寺碑四照之花萬里庾信啟花開四照惟見其榮并見璿璣賦註)僕也何人幸逢斯會
渡江而謁卓茂已識盛朝褒德之侯(循良傳卓茂以儒術遷密令教化大)
(行光武即位詔拜太傅封褒德侯)擁篲而拜伏生更俟他日傳經之歲
(史記鄒子如燕昭王擁篲先驅伏生見昭華序)
崑山盛逸齋六十夀序
蓋聞白蓮碧薤三千鴻朗之函(補註)絳闕瓊霄八百應真
之位(列仙傳天台司馬子微身居赤城名在絳闕文選應真飛錫以躡虚按八百應真乃羅漢也)夜
摩天上(下註)小紅開稱意之花(見琴怨序)修羅宫中(法苑珠林兜率天雨)
(摩尼珠修羅天雨兵杖)重碧醖延齡之酒(見夀閻序杜康酒論重醖重醴)由來才
子籍總屬於青城(成都灌縣記岷山連亘千里青城山爲第一峰道書第五洞天乃神仙都)
(會之府庾信詩綺門臨青城)自古高人年盡班於絳縣(見夀閻序)豈獨范
家一老夙號長生(下註)寧徒謝氏諸郎蚤呼益夀(世說謝混字叔)
(源小字益夀亦稱望蔡美風貎時宋武帝稱混與謝晦爲兩玉人)玉峯盛逸齋先生者
吾友中書君珍示先生之介弟也(左傳楚伯州犁上其手曰夫子爲王子圍)
(寡君之貴介弟也)響答壎箎(詩)枝駢萼跗(見丁香賦)雙丁兩到名高
四姓之中七穆三明學在一門之内(見園次序)荆山剖玉(見楚)
(鴻序)價並連城(見昭華序)合浦生珠光俱不夜(見素伯序)瓊瑶映日
寧誇宣子之環龍雀凌雲詎數茂先之劒(見園次序)無何而
中書君簉羽中朝蜚聲天室岑之敬雅工詞筆藉甚南
陽(陳書列傳岑之敬字思禮南陽人五歲讀孝經每楚香獨坐親戚嘆異之十六擢高第爲夀光學士轉南)
(臺侍御史征南府諮議參軍)顔之推博極文書翩然北闕(顔氏家訓序顔協乃)
(顔子三十四世孫子之推字子分博學才辨嘗待詔文林館齊亡入周爲御史上士開皇中召爲文學有文集)
(家訓傳世)爰乃讀士衡之製作爭問士龍(見祖德賦)傳孝穆之科
名羣思孝克(孝穆見滕王賦南史徐孝克陵弟也并詳韓倬啟)然而楩柟杞梓
雖才地之皆同(見滕王賦)橘柚樝梨實遭逢之各異(莊子人間世匠)
(石之齊至于曲轅見櫟社樹曰是散木也是不才之木也後櫟社見夢曰若將比予文木耶即楂梨橘柚果蓏)
(之屬熟則剥故不終天年)蓋先生幼擅清嬴長多疢疾沉酣鉛槧(見尺)
(牘序)朱君固不愧五經(張璠漢記朱穆字公叔暉之孫五歲好學明五經南史朱异字彦和)
(遍治五經)憔悴豨苓李子則偏嘗百藥(進學解猶醫師以昌陽引年欲進其豨苓)
(也唐書李百藥字重規幼多疾祖母以百藥名之後年八十五)攬隱侯之腰帶息意紛
華(梁書沈約志望台司武帝終不用與徐勉書陳情曰病已數旬革帶常移孔引手握臂率計月小半分欲)
(謝事求歸老之秩)循騎省之顛毛何心仕進(見園次序)柯亭有笛(見天)
(篆序)敢邀子野之知(伏滔長笛賦叙桓子野有故長笛傳之耆老云蔡邕所製也按桓伊字夏)
(叔小字子野人稱桓野王)㸑下餘琴難入中郎之聽(見佳山序)滕曇恭之
惟敦行誼抗跡顔曾(孝子傳滕曇恭五歲知孝母楊氏患熟思瓜非其時曇恭歷訪不得)
(銜悲且行遇一僧問其故曰我有一瓜相遺持歸奉母舉室驚異梁天監初表異之時號滕曾子)杜京
産之不樂時榮希蹤臺尚(漢書杜京産不樂仕進隱會稽日門山建武中徵之不出)
(曰莊生持釣豈爲白璧所回齊袁彖贈廋易詩白日清明青雲遼亮昔同巢許今覩臺尚註臺孝威尚子平也)
(尚一作向)優焉游焉如是而已若乃纏綿至性庭集慈烏(見澹)
(園賦)惻愴人倫園生孝笋(見&KR0751;菴序)番番黃髮(書)頻繙内則之
篇(禮)濟濟青袍羣奉少儀之訓(禮)讀君陳之章友於兄
弟(書)誦周南之什宜爾子孫(詩)萬石君之門風刊爲庭
誥(見歸田序)陳太丘之家法肅若朝儀(見憺園賦)雖以伯子爲難
兄(見施公誄)猶仗次公爲家督(越世家陶朱公長男曰家有長子曰家督)至其澤
必旁流慈能逮下善人在難皆言緩急堪資窮子知歸
不以有無爲解劉寬雅量何妨侍女之汚衣(漢書劉寬字文饒嘉)
(平中拜太尉當朝會夫人欲試寬令恚使侍婢捧肉羹汚其朝衣寬神色不異乃徐言曰羹爛汝手乎其性度)
(如此)杜老高情一任鄰家之撲棗(見夀季序)傾身障簏嗤祖約
之何愚(晉書祖約正料財物忽客至摒擋不盡餘兩小簏著背後傾身障之)握算持籌哂
王戎之已陋(世說司徒王戎字濬沖區宅僮牧膏田水碓之屬洛下無比契䟽鞅掌每與夫人燭)
(下散籌算計)因已寄錦情於霞外大可暢笑咏於風前於是
棐几長廊油忩砥室(六帖王右軍嘗請一門生家見棐几滑淨因書之招魂砥室翠翹註)
(以石爲内臥之室平而滑也)藥欄曲折(見憺園賦)半齋何妥之楊(南史何妥字栖)
(鳳少機警住白楊巷蕭賚亦有雋才住青楊巷語曰白楊何妥青楊蕭賚)苔坂鬖髿(見瑞木序)滿
徑陶潛之菊(陶潛歸去來辭三徑就荒松菊猶存)棕鞵桐帽摩挲於露濃
烟淡之秋茗椀爐熏掩映於山曉水明之候室内都無
長物(見祖德賦)門前寧有雜賓(見憺園賦)先生則抱膝微吟(詳劉太母)
(序註)搘頥獨笑(莊子漁父篇漁父左手據膝右手支頥)鵝兒榨綠(見瀛臺序)閒庭
瀉下若之醅(見園次序)魚子番紅長日搨太清之帖(後漢蔡倫傳和)
(帝時倫造敝布魚網以爲紙咸稱蔡侯紙事原密香樹紙文如魚子水潰之不潰爛又魚箋以粉粒染之名魚)
(子紅宋紀大觀年中徽宗以淳化帖考選數帖重刻于太清樓下)漏痕釵脚(書斷或問郭丘曹筆)
(法懷素以古釵脚對顔魯公曰何如屋漏痕)缺齾行間(見樂府序)鹿脯羊裙盤拏
腕下(顔魯公鹿脯帖病妻服藥思鹿脯羊裙見紫來序)况復性愛丹青尤精皴
染深黃淺絳掩北宋之專家暈墨烘檀盡南唐之能事
(見瀛臺序)雲偏滃几揮毫而螺髻爭呈蝶欲窺人擲筆而粉
鬚猶濕解衣盤礡依稀弦外之琴(莊子田子方篇宋元君將畫圖有一史後)
(至解衣盤礡君曰是真畫者也陶潛傳淵明蓄素琴一張絃徽不具曰但識琴中趣何勞弦上聲)蘸髮
淋漓彷彿詩中之畫(唐志張旭濡髮草書稱善語林蘇軾云摩詰詩中有畫畫中有詩)
凡諸妙詣種自淨因攬厥多能工由禪喜(見納姬序)蓋先生
自玉弩斜芒之後久持鹿女之經(天官書有四星有弧兵弩象也李白大獵)
(賦碎琅弧攫玉弩鹿經菩薩爲鹿其毛九種色角如白雪珠林上古有二金仙修道東西巖其間母鹿生鹿女)
(形極美金仙養之後佛母生于鹿女因名鹿苑乃佛成道初轉法輪處也)亦珠囊匿曜而來
(見鴻客序)便禮龍華之懴(珠林龍華三會以花銜龍口中作會以懴悔也)翟泉鵝出
(見懸圃序)蚤悟空花(見舜民序)洛下鵑啼(見&KR0751;菴序)長皈正果(珠林學道皈正)
(東)楊枝作供詎談鍾岏之䱉(北史佛圖澄天竺人石勒聞其名召試其術澄取鉢)
(盛水須臾鉢中生青蓮花勒愛子暴病死澄取楊枝水洒而咒之復蘇南史何胤侈于味後稍欲去其甚者猶)
(食白魚䱉脯糖蟹以為非見生物疑食蛆蠣使門人議之學生鍾岏曰䱉之就脯驟于屈伸蟹之將糖躁擾彌)
(甚至于車螯蚶蚶蠣宜長充庖厨竟陵王子良見岏議大怒後周顒與胤書勸令食萊遂絶血味)菰米
爲餐莫剪庾郎之韭(雜記菰之有米者曰雕杜詩香舂菰米飯蕭子顯齊書庾杲之清素)
(自業食惟有韭附郭林宗見友至冒雨剪韭)漉囊淨饌瓶中惟薝葡之花(戒經)
(佛作食取水以絹或布幔江漉水作食方淨佛經譬如入薝葡林中惟齅薝葡不聞餘香本草經薝葡即梔子)
(花)禪板潮音枝上只迦陵之鳥(叢林記禪院開靜止靜一板至三板名曰鉗錘)
(觀音經梵音海潮音勝彼世間音彌陀經迦陵頻伽共命之鳥二鳥同身二首出流雅音念佛法僧)此又
緇白所以心傾人天爲之眉舞者也時則風標日上第
五還齊驃騎之名(見祖德賦)棲託彌佳安道常言家弟之樂
(世說戴安道既厲操東山而其兄欲建式遏之功謝太傅曰卿兄弟志業何其太殊戴曰下官不堪其憂家弟)
(不改其樂)荀家會食少長皆龍(荀淑傳淑字季和補朗陵侯相子八人儉鯤靖燾汪爽肅)
(敷號八龍陳實詣其家淑使叔慈應門慈明行酒餘六龍俱下食)薛氏行觴兄弟俱鳳
(唐史薛收字伯褒與弟元敬從兄德音齊名世稱三鳳)兒扶藤杖悉屬班香宋豔
之才(見瀛臺序)孫舁藍輿都爲竹馬羊車之秀(陶潛傳每游時弟子與子)
(舁以藍輿杜氏幽求子年五歲有鳩車之樂七歲有竹馬之樂羊車見雪持序)清門盛事仁里
休徵慶花甲之初週驗椿齡之伊始(雜記六十曰花甲莊子逍遥遊上古)
(有大椿者以八千歲爲春八千歲爲秋)僕與玉臣舊連蘭契雲璈隊裡謬
充蓬島之賓(西王母傳王母與金闕聖君乘八景輿同詣清虛上宫是時三元夫人馮雙禮彈雲)
(璈而答歌蓬島詳徐母序)晝錦堂中冀獻麥丘之祝(宋韓琦傳琦有晝錦堂歐陽爲)
(記蔡㐮書名麥丘下註)屬有華軒之授簡悉憑綺席以抽毫殽烝
折爼敢辭乘韋之先(見觀槿序)庭實加籩願附煇庖之末(左傳)
(楚子入享于鄭庭實旅百加籩豆六品註庭實庭中所陳國語定王饗晉隨會曰體解節折而共飲食之于是)
(有折爼加豆註既食後所加之豆其實芹葅莵醢之屬祭統煇炮翟閽吏之賤者也)
附注(酉陽雜爼三十三天内有夜摩天崔鴻蜀錄范長生青城山處士成主李雄欲迎以爲君長生不可)
(乃自立爲成都王拜長生丞相尊曰范賢韓詩外傳晏子景公遊于麥丘其封人年八十五公曰夀哉子其祝)
(我)
陳檢討四六卷十三
