陳檢討四六卷六
翰林院檢討陳維崧撰
序
戴無忝詩序
歴陽戴無忝者鸝砭名家雞碑妙裔(世說戴顒往聽鸝聲曰此俗耳針砭)
(詩腸鼓吹戴逵傳逵總角時以雞卵汁溲白瓦屑作鄭玄碑而自鐫之詞麗器妙唐丁用晦序云學慚鼠獄智)
(乏雞碑)文章清麗青霞紺雪之辭(楊雄甘泉賦噏青雲之流霞恨賦鬱青霞之奇)
(意紺雪詳任丘啓)體製遥深白鳳蒼龍之筆(白鳳詳葉母序蒼龍詳歸田序)魏
郎弄戟之歲酷嗜風騷(北齊書魏收少隨父赴邊欲以武奮鄭伯調之曰魏郎弄戟多)
(少收慚遂折節而學)黃童對日之年雅躭典籍(見雪持序)南牙門地預
簉英流西府人才夙參華選(唐書蘇良嗣爲相遇僧懷義命左右批其頰太后曰)
(南牙宰相所往來勿犯也按晉有西府唐有南牙皆宰相所居)加以地當軍馬俗尚戎
㫋山川崒嵂盡齊梁戰鬭之場(廣雅崒岏高怪子虛賦隆崇嵂崒)人物
英多本淮泗風雲之氣(晉世說王武子孫子荆各言其土地人物之美孫云其山㠑巍)
(以嵯峨其水㳌渫而揚波其人磊砢而英多)七齡結納交塞外之文鴛(見琴怨序)
千里馳驅識中朝之擒虎(見滕王賦)黃皮作袴(見天章序)自許老
兵(世說謝奕爲桓温司馬嘗以酒逼温逃入所尚南康公主室内奕遂升廳事引一真兵共飲曰失一老兵)
(得一老兵何怪也)絳幞當胸偏呼健者(說文幞文帊也國策秦王謂甘茂曰楚客來使)
(者多健唐書明皇幸蜀裴士淹問姚崇何如曰健者也)無如八王相噬五帥不歸
(見少楹序)漢祀忽諸(見祖德賦)禍延梁冀(後漢書梁冀字伯卓爲大將軍專擅威柄桓帝)
(呼單超左悺等入室曰梁將軍兄弟專國今欲誅之)晉宗不祚釁兆張方(晉惠帝紀河間)
(王顒以張方爲都督入京城大掠劫遷車駕東海王越討之顒乃誅張方以解難)年年代馬嘶
風夜夜吳鈎蔽月(吴越春秋楚白喜奔吴子胥謂吳大夫曰吾之怨與喜同子不聞河上歌)
(乎胡馬望北風而立越鷰向日而嬉誰不愛其所近悲其所思者乎吳都賦吳鈎越棘純鈎湛盧吳越春秋吳)
(人殺二子以血釁金成二鈎獻閤閭于王前向鈎呼二子名曰吳鴻扈稽聲未絶兩鈎俱飛著父胸王大驚乃)
(賞之師古註似劔而曲所以鈎殺人)滄江淼淼誰家精衞之魂(述異記炎帝之女溺)
(死東海化爲精衞每銜西山木石填東海一名冤禽)白晝漫漫何處杜鵑之哭(詳孟)
(太母啓李羣玉詩落日山深哭杜鵑)虎牢城上盡護諸軍(詳仲衡文輿志漢滎陽成臯地)
(昔周穆王豢虎于此名虎牢後以避高祖父諱改武牢許渾詩武牢關下護龍旗)熊耳山前爭
提一旅(寰宇記熊耳山兩峯相並如熊耳故名在西安府商州又衡州府亦有此山名左傳有衆一旅)
時則王頗綺歲已作流風(晉書王頗少聰慧善屬文人咸重之著作甚冨校書多所)
(裁定有文集行世)李爕韶年翻成孤子(詳賀周序)賣珠乞活(見素伯序)擊
筑爲傭(見看奕賦)時鬻畚於草中(晉中興書王猛家貧鬻畚爲事)每弄丸於
市上(見尺牘序)烏生八九子非無帶血之雛(古樂府歌烏生八九子端坐秦)
(氏桂樹間劉孝威烏生八九子篇城上烏一年生九雛氄毛不自煖張翼強相呼)猿呌兩三聲
大有斷腸之母(宜都山川記猿善啼一鳴三聲嗁數聲衆猿騰躑世說桓温入蜀至三峽部伍)
(中有得猿子者其母緣岸哀號行百餘里不去遂跳船上至便即絶破視腹中腸皆寸斷)何來女
子猶識韓康(漢書韓康字伯休賣藥長安市不貳價三十餘年時有女子從康賣藥守價不貳女)
(子怒曰公是韓伯休耶康嘆曰我本避名女子皆知何用藥爲遂隱覇陵山中)除是友人或憐
豫讓(刺客列傳豫讓欲爲智伯報仇漆身爲癩吞炭爲啞行乞于市其妻不識也其友識之曰汝非豫讓)
(耶殘身苦形不亦難乎讓曰將以愧天下懷二心以事其君者也)爰乃永棄鄉關長辭
婚宦廬江孔雀只愛單飛(見素伯序)都尉鴛鴦恒憎生别(蘇武)
(答李陵詩昔爲鴛與鴦今爲參與辰按李陵爲騎都尉通論李都尉鴛鴦之詞纏綿巧妙班婕妤霜雪之句發)
(越清迥杜詩死别已呑聲生别常惻惻)絲牽不斷(唐書郭元振美丰姿宰相張貞嘉欲娶之曰吾)
(五女各執一絲幔後子牽之得者爲婦元振牽一紅絲得第三女遂婚焉孟郊詩妾心藕中絲雖斷猶牽連)
半天荒地老之悲(見琴怨序)珠落難圓總去國離鄉之淚(見琴)
(怨序)刀頭明月還照形容(樂府詩何時大刀頭破鏡飛上天註刀頭有環問何時還也破)
(鏡言月半時還也杜詩滿目飛明鏡歸心折大刀)山上蘼蕪私悲手爪(古詩上山採蘼)
(蕪下山逢故夫長跪問故夫新人復何如新人雖云好未若故人姝其色類相似手爪不相如新人從門入故)
(人從門出新人工織縑故人工織素織縑日一匹織素五丈餘持縑將比素新人不如故)若夫李膺
乃景毅之師(後漢書景毅字文堅蜀郡人李膺坐黨禁門生故吏皆株及毅子碩不與毅慨然曰)
(膺故賢者遣汝師之豈可僥脱遂自表免歸)趙至與嵇康爲友(逸士傳晉趙至年十四入)
(太學時嵇康在學寫石經訖至隨之問其姓名嵇曰少年何以問我至曰觀君風器非常故問耳後便逐嵇歸)
(山陽)江淹賦别能銷世上之魂(文通别賦黯然銷魂惟别而已矣)沈約懷
人慣識夢中之路(韓非子六國時張敏與高惠爲友每相思便于夢中往尋但行至半途即)
(迷不知路遂廻如此者三沈約詩夢中不識路何以慰相思)水名九曲即是愁江(詳考)
(功序)閣號千重皆成怨嶺(蜀志小劍山去大劍山三十里連山險道飛閣相通故曰劍閤千重)
瘴來似墨難聽蠻女之歌水盡連天不看巴童之舞(詳竹)
(逸序柳子厚詩桂嶺瘴來雲似墨洞庭春盡水如天)當年送别猶有白衣(史記荆鄉之秦)
(太子及賓客知其事者皆白衣冠以送之)此日相逢可無紅豆(見素伯序)於是悲
哀不少惆悵絶多蠖伏聯篇(宣和書譜皇象字休明官至侍中工八分篆草世以)
(書聖稱以比龍蠖蟄啟伸盤腹行玉臺新咏序龍伸蠖屈之書)則河北膠東之紙(見尺牘序)
龍蟠累牘(見上)則宋風謝月之文(宋風見琅霞序沈約宋書謝莊字希逸七歲能)
(屬文所著四百餘首行世嘗作月賦甚佳)所謂辟惡時熏不蝕羽陵之蠧(博物)
(志辟惡必栗香取其木爲書軸白魚不損書爇之能殺蟲并詳澹菴序穆天子傳仲秋甲戌天子東遊次雀梁)
(因蠧書于羽陵玉臺新咏序辟惡生香聊防羽陵之蠧)龍威私守(靈寶要略吳王闔閭遊包山見)
(一人自言姓山名隱居入洞庭取秦書一卷文不可識令人齎之問孔子孔子曰丘聞童謠云吴王出遊觀震)
(湖龍威丈人山隱居北上包山入靈墟乃入洞庭竊禹書亦載吳越春秋)直通博望之槎也
(詳孝威序按張騫封博望侯)僕本衞玠之多愁(見滕王賦)近更屈平之被
放(楚詞卜居屈平既放三年不得復見)摯虞淪薄已罷觴歌(晉書贄虞字仲洽少事皇)
(甫謐才學通博武帝重之後惠帝幸長安奔散亂離及歸洛陽歲饑人相食虞素清貧遂以餒卒)束晳
艱辛久疎文筆(文苑傳晉束晳漢疎廣之後王莽末廣曾孫避難因去疎之足遂改姓焉晳博)
(學多聞舉茂才不就後歸教授生徒并見天篆序)屬擊汰以將離(屈原九章乘齊船舲余上沅)
(吳榜以擊汰)遂吮毫而撰序(見藝圃序)吟成越弄依稀莊舄之哀
(國策陳珍對惠王曰越人莊舄仕楚猶尚越聲今臣雖棄逐之楚豈能無秦聲哉)曲奏楚音彷
彿鍾儀之調(左傳晉侯觀于軍府見楚囚鍾儀問其族曰伶人也與之琴操南音范文子曰樂操)
(土音不忘舊也)歸逢康樂行念陳琳(宋書謝玄封康樂縣公孫靈運仕宋爲永嘉太守襲)
(祖父封爵故世稱康樂每對從弟惠連輒得佳句魏志陳琳字孔璋初爲何進主簿後歸曹操軍國書檄多出)
(琳手乃建安七子之一也)
婁東顧商尹集序
夜郎蒼莽有地皆黔(函史古夜郎國在蜀郡徼外東接交趾西隣滇國唐蒙說之聽漢約)
(以爲犍爲郡今雲南曲靖府貴州普安州四川馬湖叙川二府皆其地晉夜郎今遵義府綏陽縣地唐名播州)
(瓊州志秦昭襄王使司馬錯略取楚地爲黔中郡註今湖廣辰州貴州思南四川酉陽等處)參井鈎
連無天不漏(天文志雲南井鬼分野貴州參井分野李白蜀道難捫參歴井仰脇息又天梯石棧)
(相勾連寰宇記卭都縣夏秋常𤏡道有大漏天小漏天一云在叙州宜賓縣二山四時霑霖故云杜詩誰能補)
(天漏)千村玀犵銅脛出没之鄉(明田汝成炎徼記玀犵種有五蓬頭赤脚)百種
蠻獠鐵額縱横之地(廣雅獠古八蠻種後漢書更始時諸賊銅馬大彤鐵脛所在寇掠)
野花似血略不成粧小鳥如啼何常是曲羈客因兹而
懭悢離賓遘此以廻翔詎意吾賢乃殊所料黃皮縳袴
(見無忝序)請爲陶侃之護軍(詳賀周序)絳幞纏腰(見無忝序)願作劉琨
之從吏(詳歸田序)夕陽亭下(後漢書楊震遣歸故郡至城西夕陽亭按晉書王餞賈充于夕)
(陽亭註郵亭也)叱馭而行(漢書王陽守益州至卭崍九折坂見道險遂返車王尊至是叱其馭曰驅)
(之王陽爲孝子王尊爲忠臣)上東門邊横刀以去(賈誼書高帝立諸侯于洛陽上東門)
(之外一名建春門一名上昇門地理通釋顔氏云雒陽十二門上東門東面最北横刀見園次序)毅然
揮手都無離别之顧率爾論心大有慨慷之致亦曰徤
者(見無忝序)吁嗟壯哉蓋其思致雕華才情清綺野王門内
夙多螭豹之才(陳書别傳顧野王字希馮吳郡人也九歲能屬文天文地理卜筮篆隸丹青無)
(不通今秀州有顧亭湖野王讀書堆)婁子城中大得虬龍之氣(吳志華亭縣漢婁縣)
(地乃古婁子國按大倉州稱婁東)千篇芍藥(見三芝序)直空北部之臙脂(見琴)
(怨序)百幅葡萄(見三芝序)竟洗南朝之金粉(見琴怨序)何况身偕計
吏(見琅霞序)譽已鴻騫(吳質魏都賦我太公鴻飛衮豫沈約碑文鴻騫舊矣)射策春官
(見琅霞序)名偏鵲起(見祖德賦)花箋乍擘高文已播於寰中麝墨
纔乾麗製競傳于都下但論文筆足壓温邢(見園次序)若數
聲華可羞袁伏(世說袁虎伏滔同在桓公府桓公每遊燕輒命袁伏袁甚恥之桓嘆曰公之厚)
(意未足以榮國士與伏滔比肩亦何辱如之)洵所謂江東獨步(南史晉文帝詔羣臣賦赤)
(鸚鵡袁淑作賦畢以示謝莊及見莊賦嘆曰江東無我卿當獨步我若無卿亦一時之傑遂隱其賦按王文度)
(亦稱獨步)河内無雙者矣(漢書馬融嘗推敬許慎時人語曰五經無雙許重叔晉書任昉謂伏)
(挺曰此子日下無雙)適當天畔之遐征大出筐中之奇作送君萬
里序子一言嗟乎事大可爲時猶多難陣雲忽起正英
賢報主之秋邊馬成羣尤志士立功之會橊花染綬願
君著績於本州柳葉彎弓期爾垂名於興國(國策楚冇養田基善)
(射去柳葉百步而射之百發百中按史記作揚葉)勉旃大業蚤建銅標(後漢書馬援征)
(蠻交趾樹銅柱于分茅嶺以表漢界紀功而歸按遺跡在南寧府今南安界)行矣故人遄揮
羽扇(詳賀周序裴啟語林諸葛武侯與晉宣武戰于渭濱持白羽扇指揮三軍)此日參軍出
牧長憶君於鸚鵡洲前(見滕王賦)他時飲至策勲重揖我於
鳳凰闕下(左傳入而振旅歸而飲至三朝舊事魏文帝歌曰長安城西有雙闕上有一雙銅雀一鳴)
(五穀生再鳴五穀熟王維詩雲裏帝城雙鳳闕)
歸田倡和序
貝丘畢載積先生(濟南志唐曰臨淄古營丘地有淄川縣乃劉宋貝丘)青社名家
(括地志周公建大社于國中取五方土爲社東方青土今稱齊地爲青社)烏衣巨閥(見少楹序)系
傳姬籙宗倍亢於毛郕(書義䟽畢公高文王十五子康王命畢公釐東郊左傳冨辰諫)
(王曰管蔡郕霍魯衛毛𣆀文之昭也又鄭子叔曰吉焉能亢宗註亢蔽也)姓著齊封族更華
於高國(姓氏譜畢姓望出東平太原左傳林註高子國子天子命爲齊守臣皆上卿)若乃綠
碑突兀秦丞相之所登封(濟南志泰安州泰山高四十餘里頂有石表云秦時無字)
(碑其古蹟曰封禪臺秦李斯篆按鄒縣嶧山亦有李斯篆碑)朱邸崔巍王文考於焉
作賦(見滕王賦魯靈光殿賦嵯峩㠑嵬又云朱闕巖巖而雙立)三千伎擊水朝百谷
之王(莊子水擊三千里國語蒼頭伎擊甲天下老子江漢所以能爲百谷王者以其無不受之)十二
諸侯地扼中原之吭(史記十二諸侯年表贊曰譜十二諸侯自共和訖孔子地理通釋十)
(二諸侯魯齊燕蔡曹陳衞宋晉楚鄭秦也)青州國勢(輿志濟南爲禹貢青州之域)首重淄
川(見上)天上星精尤推畢宿(天文志畢爲二十八宿之一)江東顧陸(見尺)
(牘序)隴右崔韋(史記天水隴西與關中同俗註今鳳翔府小學紺珠唐隴西稱崔盧爲巨姓又稱城)
(南韋杜亦稱崔韋)聯茵則綉轄齊褰列宅則戟門對啟(詳閨秀序)大
兄康樂(見無忝序)晨遊朱雀之門(漢官儀宫中不畜雞衞士候于朱雀門外專待雞唱)
(鮑照詩朱爵文忩韜綺䟽)小弟清河(見琴怨序)暮宿蒼龍之闥(三朝舊事未央宫東)
(有蒼龍闕北有玄武闕建章宫亦有雙闕註朱鳥南方中星蒼龍東方中星命名取此)竇長君意
氣名冠東京(漢書竇長君傳文帝竇皇后之兄字長君有盛名與弟廣國字少君人稱爲退讓君)
(子不敢以冨貴驕人)桓元子風流姻連北闕(晉書桓温字元子尚南康公主拜駙馬都)
(尉庾翼常薦于明帝曰温少有雄略願陛下勿以常壻畜之宜委以方召之仕)然而井湧忠泉
(後漢耿恭傳恭引兵據䟽勒城傍穿井十五丈不得泉乃整衣冠再拜有頃泉水奔出庾信陸逞碑忠泉暗滿)
(又燕歌山間湧水忠誠見)庭多孝笋(見&KR0751;菴序)于公子弟衆盡識其高門
(見憺園賦)石氏家風無不稱爲長者(前漢書景帝時石奮爲九卿長子建次子慶皆)
(以馴行孝謹官至二千石帝號奮爲萬石君世說潘岳作家風詩)陸機舊德祗事詩書
(陸機文賦詠世德之駿烈誦先人之清芬按集中又有祖德述先二賦)顔峻清規不譚權
要(宋書顔延之字延年子峻從宋武帝討逆邵以功封右將軍貴重無比延之蕭然如故嘗乘羸牛笨車逢)
(峻鹵簿即屏往道側嘗語峻曰吾生平不喜見要人今不幸見汝)洎乎大司農白陽先
生出珥貂蟬(見半繭賦)入升鼎鉉(易)班資並茂蕭相國之元
功(韓文計班資之崇卑東觀漢紀和帝詔曰高祖功臣蕭曹爲首史記惟祖元功)品地逾崇宋
尚書之素望(詳寶汾序註)於是瑞協金環祥呈珠樹(羊祜别傳祐方)
(五歲令乳母于隣家李氏園桑樹下探取金環李氏驚曰北吾亡兒所失乃知即祜前身也珠樹詳徐母序山)
(海經三珠樹生赤水上樹栢葉皆爲珠淮南子海外三十六國三珠樹在其東北方)東國華宗知
次公之蚤貴南朝妙族識仲孺之先榮(補註)司農公三子
先生其第二也幼即明通長而岐嶷(詩)麒麟爲目果天
上之佳兒(見憺園賦)鸚鵡成篇信人間之才子(見少楹序)無何甫
號勝衣便逢多難纔離毁齒洊歴百憂(見素伯序)當我先生
拜衮之年(周禮三公命衮不過九命若有加則賜也註三公八命矣復加一命以服衮龍後有賜服)
(非命服也晉書袁淑字陽元年二十四任吏部郎才氣之高奇王義康問其年曰鄧仲華拜衮之歲陸士衡入洛)
(年)即令府君騎箕之歲(見藝圃府)斯時也伯起預亡(見憺園賦)少
孤尚幼先生隻身䘏緯中夜茹荼(左傳子太叔對范獻子曰人亦有言嫠婦)
(不䘏其緯而憂宗周之隕爲將及焉詩誰謂荼苦)弱必致哀貧能偹禮西園賜
鏹置守塜之千家(晉陽春秋張悛字士然元康中代吳令謝詢表求爲孫氏置守塚人)北
府爲瑩給鐃歌之十部(任昉爲蕭公行狀前後部羽葆鼓吹挽歌二部虎賁班劒百八)
傾都以送相此歌虞(見瑞木賦)遶墓而觀憐其嘔血(晉書阮藉性至)
(孝居喪嘔血數升)至夫武安見螫博陸相傾(史記太史公曰魏其侯竇嬰誠不知)
(時變灌夫無術而不遜武安侯田蚡負貴而好權陷彼兩賢命亦不延禍所從來矣)安釐母弟懼
兵革之飄離(見素伯序)田單宗人痛鄉廬之轉播(見雪持序)先生
閱歴故未易覼縷述也(王延夀王孫賦嗟難得而覼縷)既而策名闕下
受爵朝端綰組高梁卓異推於朝議(水經高梁出自并州黃河之别源順)
(天志水東逕昌平沙澗又東南經高梁店流入都城海子)牽絲絳縣清白洽夫輿情
(應璩詩不悞牽朱絲謝靈運詩牽絲及元興解龜在景年左傳晉遷于新田註今平陽絳縣漢書楊震爲涿郡)
(守有勸置産以遺子孫者震曰使後世稱爲清白吏子孫所遺不厚乎)尋以新恩遷之今
秩原夫崇川之城郭也者(吳志崇明一稱崇川)雄關夙抱既歲久
而甎傾天塹新開(詳鶴客序註)又移時而潮囓先生飭此干
掫(左傳陪臣干掫註夜戒守有所擊也)勞其版築(詩)星言而出參佐陪庾
亮之牀(庾亮傳亮鎮武昌時諸佐吏殷浩之徒乘秋夜登南樓亮忽至諸人起避之曰老子于此興復)
(不淺便據胡床與浩等談咏竟夕其坦率類此)露坐以臨城角奏劉琨之笛(晉劉)
(琨傳越石在晉陽爲敵騎所圍乃乘月登樓清嘯中夜奏胡笳敵有懷土之思棄圍去)千尋雉堞
(左傳鄭祭仲曰都城過百雉國之害也註方丈曰堵三堵曰雉)寧勞下瀨戈船(見佳山序)百
里金甌(梁紀武帝曰我國家如金甌無一欠缺)詎事南征戰艦(晉陶侃傳侃爲江夏)
(太守又加督護與諸軍并力拒陳恢侃乃以運船爲戰艦所向必破庾信詩荆門戰艦浮)軍則已名
君子(見懸圃序晉書劉超爲校蔚統衆宿衞號君子營)城應祗號吕公(武昌志吕蒙城)
(孫權征零陵時築)又崇川之土地也者民鮮奇嬴(貨殖傳操其奇嬴)田
多斥鹵(書)六月誌大雨雹百里書無麥苗(春秋昭公四年大兩雹莊)
(公七年大水無麥苗)甚而家亡戸絶鬼類夏畦(柳文雖馬醫夏畦之鬼)抑且
岸圻沙坍人同魚鱉(說文水衝岸壊曰坍左傳康公曰微禹吾其魚乎)公灑血
上書單車入告叩閽有路願除已去之丁竊禄何情冀
緩難供之餉兩年惠政人思以賈姓名兒(後漢書桓帝時賈彪爲新)
(息長時小民多不養子彪嚴爲之制數年人養子者以千數皆曰此賈父所生名曰賈子)一郡仁聲
衆共曰杜公吾母(見園次序)詎民生之不猶(詩)值君門之甚
沮謗生一篋誰明良吏之冤(國策樂羊子爲魏文侯伐中山三年拔之文侯示以)
(謗書盈篋封之靈夀)釁起二桃孰辨遠臣之枉(晏子春秋齊公孫捷田開疆古冶子)
(事景公勇而無禮晏子言于公餽之二桃曰三子計功而食三子爭功公孫捷田開疆以功不若冶刎剄而死)
(冶曰二子死之冶獨不逮亦自刎諸葛亮梁甫吟一朝被讒言二桃殺三士)先生乃失馬不
驚掇蜂無懼(淮南子北塞之人有馬亡出塞外人皆弔之其父曰此何詎知非福居數月其馬將)
(狄駿馬而歸人皆賀之其父曰此何詎知非禍家富馬良其子好騎墮馬折髀人皆弔之其父曰此又詎知非)
(福居一年狄人大入塞壯者皆控弦而戰死者十九此子獨以跛故子父相保說苑王國君尹吉甫前妻子伯)
(奇後妻子伯封後妻欲其子爲太子言于王曰伯奇好妾王若不信王上臺觀之後母取蜂去其毒而置衣領)
(之中使伯奇前奇欲去之王見之使譲伯奇使者見袖有死蜂以白王王使追之巳投于河矣陸機詩掇蜂滅)
(天道拾塵惑孔顔)珠生字裏淮南招隱之篇(見滕王賦)霞蔚行間平
子歸田之賦(見三芝序)傳之宫閣播此通衢凡兹食息之倫
疇忘生成之感或鄴都耆宿素蒙鮑叔之知(見園次序)或吳國
英年久動蔡邕之嘆(魏志蔡邕才學顯著常車騎填巷聞王粲在門倒屣迎之粲年方幼)
(邕嘆曰有異才吾不如也吾家書籍盡當與之)或金閨貴客(見園次序)手題慕德之
碑或石戸逸民口誦銜恩之作(陸雲詩啣恩非望始劉峻絶交論銜恩御進欵)
(誠)或金張許史之姓庇宇車前(金張見滕王賦漢書孝宣許皇后生元帝封外)
(祖父廣漢爲平恩侯衞太子史良娣宣帝祖母兄恭宣帝立恭已死封恭長子高爲樂陵侯蓋寬饒傳寬饒得)
(罪嘆曰上無許史之属下無金張之託)或東西南北之人(檀弓丘東西南北之人也)擔
簦閣下(見季青序)甚至談風論月休上人之才情(沈約宋書沙門惠休)
(善屬文世祖命還俗本姓湯位至揚州從事)綉虎描鸞曹大家之述作(范曄列女)
(傳扶風曹世叔妻者同郡班彪之女也名昭字惠班一名姬博學高才世叔早卒有節行法度兄固著漢書未)
(竟而卒詔昭就東藏書閣踵而成之帝數詔入宫令皇后諸貴人師事焉號曰大家)人爲四咏緒
有千端某以菲材屬公隆遇珠枯滄海久無照乘之期
(史記魏王曰寡人有徑寸之珠照乘車前後各十二乘者十枚)玉碎崑岡(書)永斷償城
之望(史記趙惠王得楚和氏璧秦昭王請以十五城易之)幸高軒之不棄(詳合肥書)乃
下士之俱收爰於兹集之成重命鄙人爲序裘稱狐腋
慚兹麻枲爲緣(愼子狐白之裘非一狐之腋王褒四子講德論千金之裘非一狐之腋)琴
號龍唇愧以柷圉作倡(琴賦琴有龍唇鳳足孟浩然詩拂拭龍唇琴書合止柷敔註同)
(圉)敢誇流水(見園次序)見景高山(詩)
胡智修詩序
南朝金粉夙標綺麗之名北地臙脂雅擅雕華之譽(見琴)
(怨序)則有沙堤妙胄(國史補唐故事拜相府縣載沙填路自私第至城東街名曰沙堤)畫
省望郎(見園次序)裁碧艾以成衫(見憺園賦)纈紅桃而製緩(見半繭賦)
人操玳管聯翩江鮑之才(見園次序)代典黃扉(見佳山序)赫奕韋
平之拜(韋玄成詳儲太翁啟漢書平當字子思哀帝朝以明經爲相子晏以明經歴位大司徒漢興惟)
(韋平二氏父子宰相北窗瑣言令狐綯繼有韋平之拜)新居燕市舊籍越城易水
既荆高慷慨之場(輿志易州乃易水所經之地刺客傳荆軻之秦至易水高漸離擊筑歌曰)
(風蕭蕭兮易水寒壯士一去兮不復還爲羽聲忼慷)耶溪尤種蠡悲歌之地(輿志若耶)
(溪在紹興府諸暨縣西施採蓮地越世家勾踐已平吳范蠡遂去遺大夫種書曰蜚鳥盡良弓藏狡兔死走狗烹)
(國策子胥諫吳王曰種蠡良臣)談諧興劇攬帝京烟月之奇顧盻風生
得伯國江山之氣於是温邢才調幼即登朝(見園次序)王謝
門風(見少楹序註)少而筮仕(左傳畢萬筮仕于晉)騎省薰香之暇(見滕王賦)
便自含毫(見藝圃序)倉曹傅粉之餘(見銅雀賦按倉曹今稱戶部)還思弄
墨(見得仲序)郎君官貴盈床堆翡翠之箋公子才高繞架插
珊瑚之筆(見天篆序)清辭不少麗句偏多僕也十載清狂兩
年羈宦白團扇上常披柳惲之詩(宋書柳世隆第三子名惲字文暢長于詩)
(劉宋時官太子洗馬王融讀惲𢷬衣篇至亭臯木葉落隴首秋雲飛因以白團扇書之)金水橋頭
乍識李邕之面(唐書李邕早負盛名人傳其眉目秀異觀者如堵車不得前)屬同官
爲傳語命賤子以定文(見懸圃序)不揣揄揚用承諈諉(見懸圃序)
敢曰文如皇甫累君酬買字之縑(唐書皇甫湜字持正與李翺張籍齊名裴)
(度辟爲判官度修福先寺湜爲碑文晉公酬以千緡湜曰碑文三千字每字一絹減不得也公笑而足之)庶
云病類相如(史記相如常有消渴疾稱病閒居不慕官爵)爲我取忘憂之酒
(見天篆序施肩吾詩茶爲滌煩子酒爲忘憂君)
王良輔百首宫詞序
三千窈窕(見銅雀賦)競進丁年(李陵書丁年奉使)二八媌娙俱陪甲帳
(二八見滕王賦列子處子娥媌靡曼者漢書武帝所幸邢夫人號娙娥事原漢武以珍寶爲甲帳其次爲乙帳)
巫山西眺荆臺多行雨之人(宋玉高唐賦序昔楚襄王夢見一婦人曰妾在巫山)
(之陽旦爲朝雲暮爲行雨朝朝暮暮陽臺之下)漳水東流魏殿盛分香之客(見銅)
(雀賦)九天春曉傳妙曲於才人(離騷指九天以爲正兮註中央八方也一云數起于)
(一立于三成于五盛于七故天去地九萬里曰九天魏嬪妃紀魏以美人才人良人爲散職)三閣分
明(見滕王賦)艷新粧於學士(見琅霞序并詳鴻客序)宫名長樂(見滕王賦)人
號小憐(見琅霞序)爾乃年年竊藥只恨蟾孤(見琴怨序)夜夜吹簫
惟愁鳳杳(見藝圃序)瓊樓玉宇稔高處以偏寒(見瀛臺序蘇子瞻詞又恐)
(瓊樓玉宇高處不勝寒)冰井銅鋪較外邊而更冷(後漢書瑯琊有冰井厚丈餘銅)
(鋪見雪持序)莫不結眉表色破粉成痕(文苑梁簡文帝答新渝侯和詩書云高樓)
(懷怨結眉表色長門下泣破粉成痕)衞莊姜多太息之言(詩義䟽莊姜不見答于莊公而)
(作詩)陳皇后有不平之曲(見海棠賦)且夫丹闈晝寂並若雲霄
紫禁晨嚴非同閭巷問樹名於温室詎必前知(漢孔光傳或問)
(光温室省中樹皆何木也光嘿不應其愼如此)記曲叠於霓裳將母小誤(龍城錄開)
(元中八月望夜明皇與申元之登女几山因遊山月宫見素娥十餘人皆皓衣乘白鸞笑舞于廣庭大桂樹下)
(上皇歸製爲霓裳羽衣曲按從遊者一作葉靜能一作羅公凡三見王維别傳有以按樂圖示維者曰此霓裳)
(第三叠拍也按曲乃信吳志周瑜精音樂雖三爵之後其有闕誤瑜必知而顧之時人語曰曲有誤周郎顧)
縱復含情渲染極意賡揚侈仙家之亭舘總涉描摹誇
海上之樓臺終無事實然而白頭宫女能說開元(元稹行宫)
(詩寥落古行宫宫花寂寞紅白頭宫女在閒坐說玄宗開元見園次序)隔水商船善談江
左(琵琶引序居易爲九江郡司馬送客浦口聞舟中使彈琵琶者問其人本長安倡女年長色衰爲賈人婦)
(遂命酒使快彈數曲曲罷自叙少時懽樂事今轉徙江湖間)或緣自佩蘭之誦述或
得諸樊嬺所傳流(西京雜記戚夫人侍兒賈佩蘭多稱述在宫之事飛燕外傳序漢伶玄之)
(妾樊通德趙飛燕女使也能道飛燕宫中事玄曰俱灰減矣通德掩袖視燭影以手擁髻凄然泣下玄因作飛)
(燕傳有云飛燕特幸後宫其姑妹樊嬺爲丞光司帟者帝居鴛鴦殿飛燕便房省帝簿嬺上簿云)西京
雜事(葛洪傳西京雜記六卷皆洪所集東觀餘論跋西京雜記云此書中事皆劉歆所記葛稚川采之以)
(補班史之缺耳)譜在琵琶南郡新書(唐書錢希自作南郡新書)弆之篋衍(見尺)
(牘序)則有主文譎諫者綴以吟謠(卜子夏詩序主文而譎諫故曰風註主文與宫)
(商相應也譎諫不直諫也)騐往察來者形之比興(史記序騐往事思來者)語皆
寄託夙工宋玉之微詞(宋玉登徒子賦序大夫登徒子侍于楚王短宋玉曰玉爲人體)
(貌閒麗口多微詞願王勿與出入後宫)事屬虛無不繫劉楨之平視(典略建安)
(十六年世子爲五官中郎將妙選文學使楨隨侍太子酒酣坐歡乃使夫人甄氏出拜坐上客多伏而楨獨平)
(視他日公聞乃收楨復減死輸作部復赦之)貞夫抱慤無非自擬其騷愁誼
士懷芳寧至或傷於怨悱(淮南子小雅怨悱而不亂)於今爲烈自古
而然三韓王良輔先生(按三韓即遼東地)七葉金貂(見半繭賦)一門
繡戟(詳閨秀序)葡萄滿幅(見三芝序)空北地之臙脂(見琴怨序)翡翠聯
箱(見智修序)洗南都之金粉(見琴怨序)人居洛浦慣解吹笙(見琅霞序)
家在扶風原精織錦(見璿璣賦)此千篇嗣出將懸市上之華
文(見楚鴻序)而一卷先傳早播宫中之雅製也緬昔陜川司
馬仲初表綺麗之稱(詩話唐王建字仲初爲陜川司馬時劉禹錫曰居易皆有詩送之所)
(著宫詞最爲綺麗集十卷行世)孟蜀夫人花蘂擅清新之譽(輿志灌縣有花蘂夫)
(人宅五代時費氏以才色入蜀宫後主嬖之效王建作宫詞百首能改齋漫錄僞蜀主孟昶徐匡璋納女于昶拜)
(貴妃别號花蘂夫人王師下蜀太祖聞其名命别護送之有宫詞傳世輟耕錄夫人或以姓費氏誤矣)以
暨李珣之小妹亦留百首之宫詞(補註)何意吾賢獲符往
哲後有人焉聆斯曲也悠揚嘽緩疑聞百囀之鶯啼(禮其)
(樂心感者其聲嘽以緩章賈至詩百囀流鶯繞建)感慨沉雄似聽千年之鶴語(八公)
(相鶴經鶴七年小變十六年大變百六十年變止千六百年形定白香山詩聲來枕上千年鶴)
家皇士望遠曲序
嘗觀蕩子從軍(見滕王賦駱丞集有蕩子從軍賦漢枚乘詩蕩子行不歸杜牧詩蕩子從征夢)
(寐稀)明鏡有刀環之賦(見無忝序)吳姬織素(見無忝序註)飛龍生藥
店之悲(宋樂府讀曲歌自從别郎後卧宿頭不舉飛龍落藥店骨出只爲汝李賀詩骨出似飛龍列仙)
(傳喬順二子璋瑞師事仙人盧子期于栖霞谷服飛龍藥一丸千年不飢)郎食鯉魚之尾授
色恩情(古樂府郎食鯉魚尾妾食猩猩唇)妾燒玳瑁之簮傷懷訣絶(古樂)
(府何用問遺君雙珠玳瑁簮聞君有他心拉雜摧燒之王筠詩空貽玳瑁簮吳均詩還君玳瑁金雀釵不忍見)
(此使心危)廬江小吏愁孔雀之東南鄴下名王恨浮雲之西
北(見素伯序)莫不手褰寶帳速望人來(隋紀煬帝建迷樓上設四寶帳皆雜寶所)
(成杜陽編寶歴二年浙東國貢舞女二人一曰飛鸞一曰輕鳳上令藏金屋寶帳中宫中䛇曰寶帳香重重一)
(雙紅芙蓉)坐擁金屛恐令春去(補註梁劉遵詩金屏障翠帔)則有四姓良
家(北史魏文帝宏雅重内族以范陽盧敏清河崔宗伯榮陽鄭義太原王瓊四姓衣冠所推咸納其女以充)
(後宫玉臺新咏序四姓良家名馳永巷)三河妙族(地理通釋唐都河東殷都河内周都河南三河)
(在天下之中)幼住石城之下(金陵志府西有孫權石城乃據石頭上爲城諸葛亮稱石城虎)
(踞)長貯金屋之中(見海棠賦)趙家姑妹本姓爲樊(見良輔序)楊氏
諸姨賜名爲虢(見海棠賦)檀黃染靨(見璿璣賦酉陽雜俎宫粧多以黃塗面李賀詩)
(宫人面靨黃荆公詩漢宫嬌額半塗黃)人傳巧笑之方(中華古今註段巧笑魏文帝宫人始)
(作紫粉拂面)石黛添娥(見少楹序)家有莫愁之曲(見海棠賦唐書樂志莫愁樂者)
(石城有女子名莫愁善歌謠樂府題解古歌亦有莫愁洛陽女與此不同)金蓮擬步誰讓潘
妃(蕭齊史寶卷嗣明帝位鑿金爲蓮花貼地令潘妃行其上曰此步步生蓮花也)白雪如人何
殊甘后(拾遺記蜀先主甘后玉質柔肌先主置白綃帳中如月下聚雪河南獻玉人置后側晝則講說)
(軍謀夕則擁后而玩玉人后與玉人潔白齊潤寵者非惟妬后亦妬玉人也後甘后卒與玉人共坑)芙蓉
承輔(西京雜記卓文君眉如遠山臉際若芙蓉)豈煩傅粉之粧(見銅雀賦)蘭麝沾
膚奚假熏香之術(梁武帝遊女曲氛氲蘭麝體芳滑飛燕外傳飛燕女弟合德爲婕妤帝嘗)
(私語樊嬺曰后雖有異香不若婕妤體自香也)蝤蠐粉項(詩)偏宜白燕雙釵(洞冥)
(記漢武帝起昭靈閣有神女留玉釵與帝至昭帝時宫人猶見此釵謀欲碎之開匣惟見白燕飛去後凡宫人)
(作釵因名玉燕釵)楊柳纖腰(見琴怨序)解映綠貍重席(飛燕外傳趙婕妤以二十)
(六物爲趙后夀中有含香綠毛貍藉一鋪西京雜記飛燕女弟設綠熊席毛一尺餘眠而擁毛自蔽望之者不)
(得見也坐則没膝雜薰諸香百日不散)兄居協律原識佳人(見琅霞序註)姊在
昭陽新稱皇后(飛燕外傳飛燕特幸後宫號趙皇后居昭陽宫樊嬺因進言飛燕有女弟合德)
(帝大悦謂爲温柔卿號趙婕妤後益貴幸號昭儀姊弟專寵十餘年)誠可謂天上無雙宫
中第一者也然而棄妾鳳城之南思子狼河之北(沈全期詩)
(白狼河北音書斷丹鳳城南秋夜長)歲歲征遼空爲天子(隋紀煬帝幸江都以詩留别宫)
(人曰我愛江都好征遼亦偶然)年年服散徒作姬人(文苑英華江總詩有姬人怨服散篇)
(云薄命夫婿好神仙逆愁高飛向紫烟金丹欲成猶百鍊玉酒新熟幾千年)妾齡十五已爲
離别之時(劉琨詩如何十五女含笑酒壚前徐陵咏舞詩十五屬平陽唐人有十五嫁王昌之句)
郎路三千大有相思之曲(見滕王序)看銅街之走馬(銅街見滕王賦)
(走馬詳夀閻序)息意櫻桃(見海棠賦)聽珠閣之吹簫(見藝圃序)忘情荳䓻
(見海棠賦)人傳虎帳新移光禄塞邊(古詩虎帳夜談兵漢書武帝使光禄徐自爲出)
(五原築城障列亭至盧朐爲塞因名光禄庾信昭君詞歛眉光禄塞)客曰牙旗舊駐臙脂
山下(釋名牙軍中大旗發號令者以犍立牙于帳前謂府之牙門東京賦牙旗繽紛註以象牙飾之後呼公)
(爲牙門訛爲衙杜審言詩臙脂山下莫經年詳觀槿序註)粧臺疑惑繡戶徘徊寄摩
敦之紫襖心傷周室之宇文(周晉蕩公護傳宇文護母閻氏與皇第四姑及諸戚)
(幽摯在齊至是並許還朝保定四年皇姑至齊主以護權重乃留其母仍令人爲閻作書報護曰汝與吾别之)
(時年尚幼小呼我作阿摩敦今又寄汝小時所著錦袍表一領知吾含悲多歴年祀護報書齊朝不即遣往返)
(再三後母方至)贈妃子以金環目斷齊朝之斛律(北齊書齊主湛召故太子)
(樂陵王百年百年知不免留玉玦與其妃斛律氏爲别及百年死妃把玦哀號月餘亦死玦把在手拳不可閞)
(時年十四)王孫質趙何日言歸(見素伯序)公子留秦無時云返(怨錄)
(楚王之子質於秦不得歸作王子思歸歌有曰去千乘之家國作咸陽之布衣庾信思舊銘楚公子之留秦)
其人也如此其遠也如彼於是盤龍綰髻獨上高臺墮
馬明粧廣開寶埭(梁冀傳冀妻孫夀色美而善爲妖態作盤龍釵愁眉啼粧墮馬髻折腰步)
(以爲媚惑玉臺新咏序裝鳴蟬之薄髩照墮馬之垂鬟姚崇詩扇掩將雛曲釵分墮馬鬟說文埭通作&KR0008;偃堤)
(也)青天碧海竟無桂樹之期(見良輔序註李義山詩嫦娥自悔偷靈藥碧海青天)
(夜夜心)白晝黃昏又下藁砧之淚(古樂府藁砧今何在山上復有山註藁砧夫也)
(山上復有山言夫出也)餘香不斷自洗溽衣(見琴怨序月令季夏土潤溽暑說文濕也)
(補註)剩粉猶存私留窮袴(漢紀昭帝上官皇后霍氏外孫女欲后擅寵有子帝時不安左)
(右醫者阿意言宜禁内寵雖宫使令皆爲窮袴多其帶後宫莫有進者註窮袴前後有襠不得交通古樂府護)
(惜加窮袴隄防託守宫)三春永巷豈有恨於君王(通鑑周宣王姜后待罪永巷史)
(記范睢見秦王佯爲不知永巷而入其中正義曰宫中長門永巷乃幽閉宫女之有罪者後改名掖庭唐書郭)
(子儀永巷家人三千按此亦天子公侯之通稱)萬里長城復何心於歌舞(史記蒙恬)
(傳恬築長城臨洮延衺萬餘里)庶幾化石猶存道上之夫(見海棠賦)莫便升
天竟竊月中之藥(見琴怨序)爰命江南幼女河内嬌娥(玉臺新咏)
(序本號嬌娥)繪以丹青圖之紈素紫綃不定竚瓊觀以卷衣
(漢紀成帝爲趙后設紫綃雲氣帳列仙錄橘叟輸紫綃被一副社陽編元載得南洞鮫綃帳冬風不入盛暑自)
(凉隱然不知爲帳見卧内紫氣而已白樂天詩紅綃信手舞紫綃隨意歌樂府題解有秦女捲衣註觧衣以贈)
(所懽也)羅帶將移睨碧虛而垂手(樂苑吳均賦樂府得大垂手小垂手有曰垂手)
(忽迢迢飛燕掌中嬌羅衣恣風引輕帶任情搖又且復小垂手註舞也)漢武帝之徬徨帳
後是也非耶(漢武李夫人歌是耶非耶立而望翩姍姍其來遲並見琴怨序)衛宣姜之
彷彿君前天乎帝矣(詩)所以西陵松栢不無嘆息之言
(樂府蘇小小歌妾乘油璧車郎騎青驄馬何處結同心西陵松栢下註西陵在錢塘之西蘇小小錢塘名倡南)
(齊時人)禾水鴛鴦嗣擬綢繆之作也(嘉興志三國時曰嘉禾縣有鴛鴦湖在城)
(南一名南湖)吾家閥閱(見藝圃序)亦有新聲(史記李延年善歌爲變新聲南史陳後主)
(採詞之尤艷者被以新聲)此日封胡遂填别體(詳夀閻序按封胡謝韶小字遏末謝淵小)
(字韶字穆度萬之子淵字叔度奕之子或曰封謂郎胡謂淵遏謂玄末謂韶)敢曰難兄惟法
護(王氏譜王導孫王珉字季琰小字僧彌少有才藝善行書出兄珣之右時人語人曰法護非不佳僧彌難)
(爲兄法護珣小字也)著此青箱(見少楹序)或云愛弟有清河(周宇文&KR1225;撰庾信集)
(序似陸機之愛弟見少楹序)屬之玄晏(俱見少楹序)嗟乎蛺蝶成灰(詳庭表序)
(李賀詩灰蝶生松隂)别歡五載(古詩能不懷所懽註女謂男爲懽)珊瑚製枕待子
三年(李賀詩今朝香氣苦珊瑚澁難枕)處娣尚未適人(見雪持序)小姑何嫌
獨處(晉樂府有青溪小姑曲云開門泉側近橋梁小姑所居獨處無郎搜神記廣陵蔣子文嘗爲秣陵尉)
(青溪小姑其第三妹也)須知新婦難配參軍(世說王渾妻鍾氏字琰生子濟幼時趨庭)
(而過渾正與琰坐渾欣然曰生子如此足慰人心琰笑曰若使新婦得配參軍生子故不翅如此註參軍渾中)
(弟淪也)豈有才人乃歸厮養(公羊傳厮役廬養註析薪爲厮炊烹爲養樂府題趙邑古)
(歌有邯鄲才人嫁爲厮養卒婦)抱衾裯於星下誰適爲容(詩)浣粉黛於
窗前各言其志云爾
莊澹菴先生長安春詞序
遲遲春日(詩)青陽總四序之先(爾雅春爲青陽)藹藹長安紫蓋
會五都之極(廣雅藹藹盛也張協詩藹藹東都門梁元帝玄覽賦黃旗紫蓋域中爲天地之所合)
(西都賦五都之貨殖三選七遷)宫開閶闔(見璿璣賦)夙擅神臯(張衡西京賦實爲地之奥)
(區神臯註神臯神明之界局)節届勾芒還饒淑氣(月令孟春之月其神勾芒)惟天
時地利之交榮斯短什長謠之競叶王勃著春思之賦
歲在咸亨二年(王勃春思賦序咸亨二年余春秋二十有二于時春也屈平有言極千里傷春)
(心因作春思賦云)徐陵成春興之篇時則洛陽三月(徐陵洛陽道詩綠柳)
(三春暗紅塵百戱多按陵又有春情詩題)則有柄指東皇晷窮北陸(尚書緯春爲東)
(皇乂爲青帝淮南子斗柄東而天下春宋傅亮冬至詩星昴殷仲冬短晷窮南陸按虛星亦名北陸)頻捲
蝦鬚之帳爲放冬歸(蘇易簡詩蝦鬚半捲天香散)漫圍龜甲之屏須
令臘去(郭子横洞冥記上起神明臺上有金床象席雜玉爲龜甲屏風)裁紅暈碧春已
到於幡邊(詳下)滴粉搓酥(詳浙西詞序)花漸盈於勝裏(事原綵勝起于)
(晉賈充夫人所作後立春日士女爲小旛春勝以戲)織錦坊南之路鳳子先知(古今)
(註蛺蝶大如蝙蝠者或黑色或青斑名曰鳳子一名鳳車沈約咏領邊繡詩縈絲飛鳳子結縷坐花兒)
吹簫巷外之街蛾兒早覺(閙蛾詳庭表序廣志冇蚕蛾有天蛾凡草木蟲以&KR0008;化爲)
(蛾者甚衆)浮浮新霽訝殘雪之旋融曖曖微曛笑輕冰之乍
釋檻前晝煗已春鳥之能歌鏡裏年芳更春人之似織
(張衡思玄賦庸織路于四裔兮註路涉東西如織也)加以從來燕子只舞昭陽(見滕)
(王賦并詳昭華序)自昔蘼蕪(見滕王賦)偏叢長信(三輔黃圖從洛門至周廟門漢立長)
(信宫在其中)彼春日固穠花之候况長安尤佳冶之鄉九華
殿上(西京雜記漢液庭有雲光殿九華殿洛陽宫殿簿魏有明光徽音式乾九華之殿)鳥必雙
棲(見看奕賦)百子池頭花非一色(見瀛臺序)參差裙幄糊頳壤以
纓崖(風土記長安士女遊春遇名花則藉草而坐觧裙四圍謂之裙幄蕪城賦糊頳壤以飛文)晻靄
毬堂嵌花榱而耀谷(補註初學記蹴鞠曰戲毬古用毛糾結今以胞爲裏噓氣閉而蹴之)
(或以韋)翩其綿羽(王元長曲水詩序雜天采于柔荑亂嚶聲于綿羽)行行逢叔寶
之車(見雪持序)鷕彼圓吭處處遇安仁之彈(世說潘岳少時挾彈出洛陽道)
(婦人遇者莫不連手共縈之)小侯玳轂外戚珠輧妖童挾瑟於觀津
(史記外戚傳竇太后趙之清河觀津人也正義註在冀州武邑縣地理通釋觀津鎮趙地)蕩婦數錢
於新市(見滕王賦註輿志眞定府新樂縣漢曰新市按漢江夏郡亦曰新市非是玉臺新咏序亦有潁)
(川新市河間觀津)何必爲歡百計方邀息嬀之片言(左傳蔡哀侯䋲息嬀)
(以語楚子楚滅息以息嬀歸生堵敖及成王焉未言楚子問之對曰吾一婦人而事二夫從弗能死其又奚言)
(楚子以蔡侯滅息遂代蔡)詎須行樂千端始博賈姜之一笑(左傳晉叔向曰)
(昔賈大夫惡娶妻而美三年不言不笑御以如臯射雉獲之其妻始笑而言)無煩蘐草便已
忘憂(見楚鴻序)靡假靈犀居然蠲忿(見琴怨序)豈比夫崔駰不樂
(見楚鴻序)吳質工愁(魏略吳質字季重南皮人爲魏文帝所喜帝奔質作詩曰愴愴懷殷憂殷憂不)
(可居徙倚不能坐出入步踟躊尋卒庾信小園賦崔駰以不樂損年吳質以長愁飬病)蓬門鮮長
樂之花(晉傅咸紫花賦序紫花一名長樂華舊生于蜀地中國奇而種之余嘉其華純素耐久故爲之)
(賦)樵徑乏駢柯之樹(見憺園賦)田園寂寞難尋鬭鴨之欄(見憺)
(園賦)姓氏單寒疇隸飛龍之籍(吳質答魏文帝牋曹烈曹丹加以公室枝庶骨肉舊)
(恩其龍飛鳳翔實其分也一詳紫玄序)名不挂於春官(見琅霞序廣絶交論道不挂于通人)
世共嗤爲秋士者乎(淮南子春女愁秋士哀知物化矣)於是蘭臺貴客
芸閣華卿(别賦蘭臺之羣英唐六典歴代蘭臺秘書省與御史愛隣並詳賀徐序宫闕志漢宫有麒)
(麟天禄之閣藏秘書唐改爲麟臺秘書監一曰芸臺魚鮝典略芸香辟紙蠧故藏書閣曰芸閣六帖芸香草能)
(辟蠧故書曰芸編)鶴禁多閒(漢宫闕疏白鶴太子所居之地凡人不得入故云鶴禁)洒南
朝之金粉(見楚鴻序)鸞坡偶暇(唐書學士院移于鸞坡之西故曰鸞坡視草)譜北
地之臙脂(見琴怨序)曈曨甲拆姿肖物以屢遷(說文曈隴昧爽欲明未明)
(也易草木甲拆陸機文賦其爲物也多姿其爲體也屢遷)駘宕芊綿(見憺園賦)體緣情而
善變(文賦詩緣情而綺靡)二十四番之花信(演繁露吕氏春秋曰春之風不信則花不)
(成故三月花開時風名花信風唐徐師川詩一百五十寒食雨二十四番花信風歲時記一月二氣六候自小)
(寒至穀雨四月八氣二十四候每候五日以一花之風信應之)無勞花蘂新聲(見良輔序)一
百廿闋之春詞自有春坊麗製(官制唐有春坊正字官李賀春坊劔歌莫教照)
(見春坊字)播之後代謾誇崔珏鴛鴦(見三芝序)詢彼前身仍是莊
周蝴蝶(見藝圃序)
余鴻客金陵覽古詩序
原夫珠囊入漢嬴秦鑿淮水之年(楊子秦亥失珠囊二世而亡天下金陵志)
(相傳始皇初鑿淮水故名秦淮見瑞木賦)玉璽歸袁孫策拜丹陽之守(蔡邕獨斷)
(秦以來天子獨以印稱璽又獨玉也後漢書黃門張讓劫天子璽投井中後井有五色孫堅得之袁術以讖言)
(代漢者當塗高自以字公路應之聞孫堅得傳國璽拘其妻奪之吳志孫堅死策至夀春見袁術曰惟使君之)
(所之術大喜謂之曰丹陽精兵地可往募策奉母詣丹陽後以兵少袁乃還其父兵表爲懷義校尉地理志漢)
(以寧國爲丹陽郡晉宋齊梁陳以金陵爲丹陽郡金陵志秦曰稜陵屬鄣郡漢屬丹陽吳曰建業晉曰建康亦)
(曰丹陽括地志丹陽郡故在潤州東南五里即今鎮江府山多丹柳故名)六朝宫闕盡屬臺
城(輿地圖晉成帝七年作新宫乃臺城地在鍾山側即晉建康宫城一名苑城容齊隨筆晉宋後謂朝廷禁)
(省爲臺故稱禁城爲臺城)四姓衣冠(見琅霞序註及皇士序)半居板渚(金陵志李白秋)
(夜汎板橋浦有耿耿對金陵之句)若其西曲之子弟(見海棠賦)家有貂蟬(見半)
(繭賦)南渡之君臣人多金粉(見楚鴻序)衛叔寶永嘉名士實始
過江(衞玠别傳玠辭王敦過建業都下聞其姿容觀者如堵)王茂弘江表重臣用
先開府(見滕王賦註并詳下註)緣夫討逆將軍以後遡厥鍾山隱
士之前(金陵志漢末稜陵尉蔣子文討賊死事于鍾山封爲蔣侯立廟孫權因避祖諱改爲蔣山吳志)
(孫討虜將軍堅破董卓見袁術曰上爲國家討賊下慰民心梁簡文帝草堂傳汝南周顒字彦倫昔在蜀以蜀)
(草堂寺林壑可懷乃于鍾嶺立寺名草堂北山移文鍾山之英草堂之靈)臨春結綺(見滕王賦)以
及後主之澂心(南唐史烈祖諱昇都金陵傳璟璟傳煜稱後主善詩詞金陵建有澄心堂)讀
曲烏啼爰暨南唐之小令(宋書樂志讀曲歌者民間爲彭城王義康作也其歌云死)
(罪劉領軍誤殺劉第四古今樂錄讀曲歌者元嘉中袁后崩百官不敢作聲歌或因酒讌止竊聲讀曲相吟而)
(已樂苑宋臨川王義慶爲文帝所徵家人大懼妓妾夜聞烏啼憂思成曲其辭曰籠葱忩不開烏夜啼夜夜望)
(郎來詞集南唐後主李煜善小令並見瀛臺序)是曰妖浮之極致允爲艷冶之
大凡况夫青絲白馬地界夀陽(南史侯景傳大同中童謠曰青絲白馬夀陽來)
(于是景乘白馬以青絲爲轡欲以應兆夀州志泰夀春縣至東晉以鄭皇后諱改夀陽後名夀州按太原府亦)
(有夀陽縣非是)虎踞龍蟠(三國志孔明曰鍾山龍盤虎踞帝王居也金陵形勝志鍾山龍盤石城虎)
(踞)鎮連姑孰(見滕王賦)江通荆益南兖州既地接滑臺(李益詩江)
(通荆益原分晉唐地理志揚州名兖州亦名䢴州括地志滑臺本鄭之廩延邑今滑州)星是女牛
小長干復山連幕府(分野志揚州屬牽牛婺女金陵志天文斗分野小長干見琅霞序金)
(陵志晉元帝初渡江丞相王導建幕府于城西之山後名幕府山絶頂有虎跑泉)四百八十寺
冶號梅根(杜牧詩云南朝四百八十寺地理志南陵有梅根冶宋書百官志冶鑄多在江北江南有)
(梅根及冶塘二冶庾信賦南陵以梅根作冶)三萬六千場(東坡詞)渡名桃葉(見琴)
(怨序)然而南風不競難以稱雄(見黃門序)北帥有人自然飛渡
(晉紀王濬杜預克荆門吳都督孫歆懼曰北來諸軍乃飛渡江也又按孔範曰長江天塹限隔南北敵軍豈能)
(飛渡耶)王敦祖約時憂跋扈之強籓(晉書永昌元年王敦率衆内向以誅劉隗)
(爲名逼近帝室祖約字士少永嘉末隨兄逖過江逖卒代爲平西將軍後與蘇峻舉兵爲逆跋扈見憺園賦)
國寶佃夫恒患荒淫之貴倖(晉安帝紀王國寶平北將軍坦之第三子太傅謝安)
(國寶婦父也惡而抑之不用安薨國寶輔政權傾内外宋書恩倖傳阮佃夫諸暨人元嘉中出身爲臺小史太)
(宗初出閣選爲主衣歴累世日見恩倖)周公瑾之不作吕子明之已亡(吳志)
(周瑜字公瑾年三十六卒吕蒙字子明疾發權置内殿治護不愈而卒)殿上則金蓮步步
非無今昔之悲(見皇士序)江頭則鐵鎖年年不乏廢興之感
(晉書王濬爲益州刺史武帝令伐吳吳人以鐵鎖横截江路濬作火炬燒之須臾融液斷絶濬直抵石頭孫皓)
(出降)是則城稱舊内定爾銷魂(金陵志舊内在三山街即宋建康府高宗南渡以此)
(爲行宫俗傳孫權宅誤)客到新亭居然流涕者也(晉書江東諸名士登新亭藉卉)
(晏遊周顗嘆曰舉目有江河之異相視流涕)於是路出烏衣(見少楹序)惟多枯樹
(見天篆序)橋經紅版止賸荒臺(白居易詩紅板江橋青酒旗劉禹錫烏衣巷詩朱雀橋頭)
(野草花鳥衣巷口夕陽斜)陸慧曉之山林郗僧施之風月(南史陸慧曉字叔明)
(吳人玩之玄孫不雜交遊同郡張緒稱之曰江東裴樂也仕齊高帝詳紫玄序晉書郗超從弟子僧施字惠脱)
(弱冠與王綏桓胤齊名)竟陵王讀書之邸(齊書竟陵王嘗曰余稟性端疎屬愛間外其行)
(宅詩有云訪字北山阿卜居西野外幼賞悦禽魚早性羨蓬艾並見滕王賦)貞陽侯躍馬之
場(梁書武帝以貞陽侯淵明分督諸將後東魏慕容紹宗擊敗之獲淵明)潘妃沽酒閱武
堂前(蕭齊紀寶卷嗣位以閱武堂爲芳樂苑苑中立店肆潘妃爲市令自爲市吏百姓歌云閱武堂種楊)
(柳至尊屠肉潘妃沽酒)孔嬪飛牋望仙閣後(見滕王賦陳書後主令龔孔二貴嬪及女)
(學士與狎客共賦新詩互相贈答)無不睠此飄風鞠爲茂草(詩)百年社
稷徐僕射所以悲哀(晉書恭帝詔禪劉裕秘書監徐廣流涕哀痛謂謝晦曰君爲宋朝佐)
(命身是晉室遺老悲懽之事固不可同又按徐陵傳陵爲廣之孫仕陳大建元年除尚書右僕射二年遷左僕)
(射)滿目關山劉賓客因而悼嘆(詩話劉夢得爲太子賓客嘗與元微之韋楚老)
(在白傳第各賦金陵懷古詩)何常不愁攀玉樹泣望銅街(見滕王賦)撫錦
瑟以言情(見天篆序)托鈿箏而寄意者乎(見天章序)君也人如張
耳偶贅外黃(史記外黃富人女甚美嫁庸奴亡其夫聞張耳賢嫁之女家厚奉給張耳乃宦魏爲)
(外黃令名益著括地志外黃漢屬陳留)父是肩吾乃生小庾(見楚鴻序)屬在亂
離之後(詩)矧當謠諑之辰(離騷經衆女嫉余之蛾眉兮謠諑謂余以善淫註謠諑毁)
(也)用吟眺以攄愁乃躊躇而弔古李廣對軍中之簿今
何時乎(史記李廣傳廣與右將軍合軍出東道軍亡道大將軍青使長史責廣之幕對薄廣曰諸校尉)
(無罪乃我自失道吾今自上簿遂自刎一軍皆哭)江淹上獄中之書君其是矣
(梁書宋建平王景素好士淹隨至南兖州廣陵令郭彦文得罪辭連淹繫州獄中上書景素覽書即出之)
陳檢討四六卷六
