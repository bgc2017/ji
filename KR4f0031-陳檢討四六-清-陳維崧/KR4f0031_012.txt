陳檢討四六卷十二
翰林院檢討陳維崧撰
序
賀周棣園先生南還廣陵序
蓋聞庶女撫膺赤帝見飛霜之異(見貞女序)賤臣隕涕白虹
來貫日之竒(列女傳荆軻發後燕太子自相氣見白虹貫日不徹曰吾事不成矣國策唐雎曰聶)
(政之刺韓傀也白虹貫日)理無渺而不通物無微而不格(文賦理無微而不綸)
矧夫名應球璜位班嶽凟(爾雅東嶽泰山南嶽霍山西嶽華山北嶽恒山中嶽嵩山)
(江河淮濟爲四瀆按霍山一作衡山記五嶽視三公四瀆視諸侯)而乃拾灰惑志於尼
父(見觀槿序)掇蜂悼心於伯竒(見歸田序)忠泉遘湧溢之悲(見歸田序)
孝笋罹折摧之懼(見臞菴序)此則玉馬似殷仁而出地(瑞應圖玉)
(馬者王者清明尊賢則至補註)金縢因姬旦以籲天者矣(書)櫟園周先
生者德挺黃中性鄰殆庶(易)袁司徒之家世名重兩京
楊太尉之丰裁望隆三事(見紫來序)加以石奮家風史傳醇
謹(見歸田序)于公門戶人頌平反(漢書于公治獄多所平反不平者平之誤之者反之)
(言獄平也並見憺園賦)蚤膺華秩軍中呼公瑾爲郎(見鴻客序)夙懋隂
功邑内以賈彪爲父(見歸田序)自栽花而植栢預簉崇班(栽花)
(見楚鴻序植栢見祖德賦)由馴雉以乘驄洊登華省(後漢書魯恭爲中牟令河南尹)
(使椽往廉之恭隨行阡陌有雉止其傍傍有兒童椽曰何不捕之兒言雉將雛椽曰螟不犯境化及鳥獸童子)
(有仁心此三異也續漢書桓典字公雅爲侍御史執政無所迴避常乘驄馬京都畏之語曰行行且止避驄馬)
(御史)屬興朝之當璧正江左之粗安謂廣陵者北控淮
徐衢連闤闠(見滕王賦)南通吳會戶溢笙竽(左思詩南隣擊鐘磬非里吹笙)
(竽)顧自劉濞披猖之後盡苦灰釘(史記吳王濞者高帝兄劉仲之子也高帝)
(立爲吳王景帝時與七國反初起兵廣陵西涉淮因并楚兵陳霸先本紀九錫文云妖酋震懾遽請灰釘註闔)
(棺所須也魏略王凌隂謀廢立事覺凌知罪重試索灰釘)抑本高駢狂惑之餘俱嬰
糜爛(唐僖宗紀高駢爲浙西鎮海軍節度使乾符六年破黃巢兵中和二年騈上表不遜遂絶貢獻都將)
(畢士鐸討執殺之)俗變魚鹽之舊市無紈袴之家不藉撫綏奚
由安戢先生始以兵使者至則投匭不聞探丸罕警(唐書)
(武后垂拱二年置匭四枚以銅鑄四面各依方色東曰延恩南曰招諫西曰伸冤北曰通玄并見禹平序漢書)
(尹賞字子心守長安令長安無頼少年殺吏探丸得赤丸者斫武吏黑丸者斫文吏得赤白者主治喪尹賞收)
(捕得數百人納虎穴中)茱萸灣上時裝陶侃之船(揚州志茱萸灣一名灣口今名)
(灣頭城之東北晉書宣武伐蜀裝船悉以作釘通鑑蘇峻之亂温嶠軍食盡侃分米餉之陳敏遣陳恢寇武昌)
(侃禦之以運船戰并見歸田序庾信哀江南賦陶侃空裝米船)楊柳堤邊還揮顧榮之
扇(隋紀煬帝詔民間植柳一株賞一縑江都有楊柳堤晉書顧榮字彦先元帝時廣陵陳敏反假榮丹陽内)
(史榮以白羽扇揮之其軍自潰因號麾羽渡楊修詩羽扇一揮風偃草策勲名藉顧丹陽)三年保障
十邑謳歌(國語趙簡子使尹鐸爲晉陽曰繭絲乎保障乎簡子曰保障哉)兼之大德曰
生至仁不殺保全世族不隳郤克之宗(春秋晉殺其大夫郤錡郤犨郤)
(至左傳胥童夷羊五帥甲八百攻三郤氏長魚矯以戈殺之皆尸諸朝注郤錡乃郤克子郤缺孫郤缺即冀缺)
(缺之父冀苪嘗欲殺文公文公不以罪其子以缺爲卿復與之冀後至厲公以外嬖誅三郤)擁護善
人獲免欒鍼之族(春秋襄公二十三年晉人殺欒盈左傳晉士鞅曰武子之德在人猶周人)
(之思召公焉欒壓死盈之善未能及人註武子欒書壓之父也盈壓之子也欒氏至盈而亡左傳鄢陵之戰郤)
(毅御公欒鍼爲右註鍼乃書之子并詳翼王序)環來黃雀識爲銜恩(見素伯序)珠出
丹蛇知因報德(見鷹垂序)固已關名䢴水居然朱邑之桐鄉
(揚州志䢴溝在廣陵城下吳王夫差鑿漢書朱邑字仲卿舒人少爲桐鄉嗇夫廉介遷北海太守以治行第一)
(拜大司農)山號蜀岡宛爾羊侯之峴首矣(揚州志蜀岡在府城西相傳地脈通)
(蜀故名峴首見梧月序)無何移節八閩分符百粤(見考功序)連天瘴癘
直暗銅標(見商尹序)極地戈鋋(方言吳越間謂戈爲鋋)偏侵石鼓(補註)犀
船不返猶推徐福爲仙(見天章序)兕甲無憑尚說田横有島
(左傳牛則有皮犀兕尚多註犀兕之皮皆可爲甲孫卿子楚以犀兕爲甲堅如金石田横傳横爲故齊王榮弟)
(漢高帝立横與其徒五百餘人入居海島中)先生則灑涕而談登陴而誓(左傳)
(子太叔授兵登陴)温太真臨流釃酒袛傳慷慨居多(晉書王敦薦嶠丹陽)
(餞别嶠起行酒至錢鳳前佯醉曰錢鳳何人温太真行酒而敢不飲後鳳襲都下嶠督兵夾水戰破之)傅
修期馳檄飛書惟以悲哀爲主(魏志傅永字修期有氣幹仕魏兩月間獻捷者)
(再帝嘆曰上馬能擊賊下馬作露布惟有傳修期耳)終焉賊退屹爾城完
天子乃嘉厥元功膚斯重寄賜之蟬翼掌此烏臺爰
乃賈生痛哭願繫尉陀(賈誼疏序臣竊惟事勢可爲痛哭者一漢書尉陀姓趙真定人)
(秦時爲龍川令依南海任囂囂死後僣號文帝遣陸賈賜陀復南粤王遂稱臣賈誼策行臣之計必係單于之)
(頸而制其命)徐樂直言只憂閩越(史記孝武元光中趙人徐樂齊人嚴安俱上書言世)
(務各一事詳翼王序)蓋始焉以梁代之忠臣蚤虞侯景(見琅霞序)終焉
以晉朝之烈士見忌王彌(晉書自惠懷之亂中原雲擾王伯根王彌以逆臣爲寇盜)
(漢劉聰遷懷帝王彌引兵會之)雖深當宁之思已觸要人之怒然而囚
服還閩猶能殺賊赭衣出獄尚請嬰城(左傳取我衣冠而赭之註赭衣)
(囚服也國策黃歇說秦昭王曰嬰城而魏氏服矣註縈也)藍田箭盡徒奮手以射人
(見得仲序李陵傳陵自請曰願得自當一隊到蘭千山南陵未至鞮汗山一日五十萬矢皆盡遂降按田疑作)
(山)河橋路窮趣免胄而却敵(晉書陸機爲長沙王又敗于河橋庾信連珠詞李都)
(尉之風霜上蘭山而箭盡陸平原之意氣登河橋而路窮唐紀高宗時突厥寇幷州薛仁貴擊之突厥曰聞仁)
(貴流象州死矣何以紿我仁貴免胄示之敵下馬列拜稍引去代宗時回紇吐番合兵圍涇陽郭子儀免胄釋)
(甲而進使人傳呼曰令公來回紇大驚諸酋長皆下馬羅拜吐番遂遁)此則射烏樓上最
可驚魂(福州城南)螺女江邊堪爲動魄者也(輿志螺女江在福州府城西北)
奈何忠豈勝讒功難止謗師師有位誰憐趙蓋之冤(漢書)
(趙廣漢蓋寬饒皆不得其死)穆穆羣公孰訟甘陳之枉(漢書元帝時西城副校尉)
(陳湯與都護甘延夀矯制發兵襲擊匈奴郅支單于於康居斬之石顯匡衡謂其矯制劉向因上疏論二人功)
(帝尋下詔封延夀義成侯賜陳湯爵關内侯)既間關而對簿(見鴻客府)復匍匐以
就臺(詩)斯時也三千下客盡願相從七十老翁爭思自
剄(下注)舉幡太學(通鑑鮑宣下廷尉王咸舉幡太學下曰欲救鮑司隸者會此)甘栲掠
以如飴負鑕門徒棄妻拏而不恤俄焉覆盆漸白(司馬遷傳)
(戴盆何以望天李詩願借羲皇景甘心照覆盆)見晛終消(詩)當南箕織罪之時
狂沙蔽野(詩哆兮侈兮成是南箕)及北寺論功之日澍雨彌空(北寺)
(見黃門序漢安紀永初三年三月旱至五月和熹鄧太后幸洛陽省冤未還宫澍雨大降唐書顔真卿決獄而)
(雨號御史雨)路人猶以為冤
天子遂為之動金雞初唱竟出王尊(晉天文志肆赦必立雞竿漢王尊傳)
(尊為京兆尹被張忠誣害免官湖三老公乘興上書訟冤復以尊為徐州刺史)丹鼎將成益思
李牧(李牧傳牧趙人爲趙將守雁門封武安君漢書馮唐嘗對文帝及廉頗李牧帝拊髀思之)攀龍
髯而莫逮(見孝威序)憐馬角以初生(見觀槿序)先生遇赦實順治
十八年正月初七日也涼秋八月南下廣陵於是郊迎
郭伋皆爲騎馬之兒(循良傳郭伋字細侯建武中除潁川太守伋前在幷州素結恩德後)
(行部到西河兒童數百騎竹馬迎拜道次)人識叔敖知是斬蛇之客(孫叔敖傳叔敖)
(兒時于夢澤見兩頭蛇歸泣白其母曰吾聞見此者死母曰蛇今安在曰恐後人見殺而埋之矣母曰吾聞有)
(隂德者必有陽報復爲楚莊王相)竹西士女競獻壺漿(輿志揚州有竹西境杜牧詩誰)
(知竹西路歌吹是揚州)官閣賓朋咸摛詞賦(杜詩官閣疎梅動詩興還如何遜在揚州)
某以不才適逢斯會昔年優渥曾陪明月之樓(見歸田序註)
今日衰遲已作秋風之扇(見海棠賦)當先生蒙謗之日正賤
子履險之辰王成漸老愧賣卜以何能(後漢李固傳固下獄門人王成)
(得固子燮乘江東下變姓名爲酒家傭而成賣卜于市各爲異人隂相往來積十餘年梁冀既誅燮乃還鄉里)
(并詳俊三誄)甯武終愚恨槖饘之無力綠池不遠望王儉以
知歸絳帳非遙念馬融而思報聊鳴欣慶并序私恩
南耕席上送潘蓴菴入都序
月届仲春時維下浣桃將作綬草漸成茵會霽景之方
妍適故人之欲别萋萋綿羽送花縣以長征宛宛新荑
竚梅廬而小集飛文散藻客盡江蕭搖筆摛華人皆庾
鮑吹簫撥阮填紅杏之新詞射覆藏鈎騁碧雞之雄辨
觥船絡繹曉露纔晞燭樹駢羅參旗乍散(燭樹詳祭梁文甘泉賦駢)
(羅列布鱗以雜沓兮景福殿賦參旗九旒周禮熊旗六斿八象伐詩傳參伐也然伐一星以旗象參曰參旗史)
(天官書參爲白虎其西有勾曲九星一曰天旗正義參旗九星在參西天旗也)華堂投轄(見得仲序)
尚淋漓按拍而歌上客更衣(見藝圃序)已慷慨登車而去僕
也河上枯魚枝頭窮鳥(莊子外物篇莊周謂鮒魚曰我且激西江之水而迎子可乎鮒)
(魚曰吾得升斗之水然活耳君乃此言不如早索我于枯魚之肆漢樂府古辭枯魚過河泣何時悔復及魏氏)
(春秋劉政投邴原日窮鳥入懷後漢文苑傳趙壹恃才倨傲不爲鄉里所容作窮鳥賦以自遣有曰文籍徒滿)
(腹不如一囊錢)無緣奮袂言隨祖逖之鞭(晉書劉琨聞祖逖被用勝敵與親故書曰)
(吾枕戈待旦常恐祖生先我着鞭)有意揮毫聊代繞朝之策(見考功序)嗟乎
人非麋鹿志在麒麟(楚詞死日將至兮與麋鹿同坑孔叢子子高遊趙趙客有鄒文李節)
(爲友及别文節流涕交頥子高惟握手而已分袂就路其徒問之子高曰人生有四方志豈鹿豕哉而常羣聚)
(乎漢書宣帝圖畫功臣十一人于麒麟閣首慱陸侯霍氏終蘇武云按漢武以獲白麟故作麒麟閣)事尚
可爲君猶未老泰階已正(見雪持序)即才人杖策之秋(後漢書鄧)
(禹杖策追光武于鄴註杖持也策馬箠也)皇路將平乃志士立名之日行矣
良朋勉㫋上國金臺在望(見九日序)知斯行定得風雲(易)玉
佩可要(曹植洛神賦解玉佩以要之)只此去難忘花月(見舜民序)不辭蛙
黽(楚詞蛙黽遊乎華池註聲衆也又齊魯間謂蛙曰蟈黽耿黽魏都賦勾吳與鼃黽同穴)用告驪
駒(見考功序)
送汪存菴廣文出都序
宫開碣石正才人委贄之秋(見九日序)閣敞平津尤志士乘
時之日(見佳山序)飯牛牧豕爭思奮跡於風雲(吕氏春秋甯戚家貧無資)
(爲人挽車至齊國于車下飯牛扣牛角而歌桓公聞而異之因授以政公孫弘傳弘家貧牧豕海上年四十餘)
(乃學春秋雜說武帝舉賢良對策第一)附鳳攀龍咸願策名於日月(揚子法言)
(攀龍鱗附鳳翼漢書耿純曰士大夫固望攀龍附鳳以成其志耳策名見貞女序)於是銅街珂
里之胄盡簉雲衢(銅街見滕王賦珂里見祖德賦)繩樞甕牖之賓半登
天府(莊子原憲桑以爲樞而甕牖二室秦紀陳涉甕牖繩樞之子)鴻都鶴蓋無非爲
子求官(後漢書靈帝光和元年置鴻都門學註鴻都漢門名鶴蓋見祖德賦漢明帝紀館陶公主爲子)
(求郎帝曰郎官上應列宿)柳市花宮(柳市詳萬柳啟花宫詳靈岩碑)大抵送人作郡
(見園次序)綠蛇蟠肘(見祖德賦)上焉既符竹之縱横(詳孟太母啟)銀艾
垂腰其次亦騶徒之絡繹(漢書張奂字然明嘗曰吾前後仕進十腰銀艾並見憺園)
(賦騶徒見天章序魯靈賦縱横絡繹)光延宅畔爵弁薰天(見雪持序)道政坊邊
丹緌溢地(見茹惠序)於斯時也乃有人焉一官落落求爲噲
伍以何從(漢書韓信居常鞅鞅羞與絳灌等列過樊將軍門出嘆曰生乃噲伍)十載棲棲
欲在王前而不得(國策齊宣王見顔斶曰斶前斶亦曰王前宣王不悅斶對曰夫斶前爲慕)
(勢王前爲趨士使斶慕勢不如使王趨士)陳編斷簡仍淹伏勝之一經(見昭華序)
慱帶裒衣空負鄭虔之三絕(唐書列傳鄭虔字弱齊善書畫嘗自寫其詩幷畫以)
(獻玄宗大署其尾曰鄭虔三絶)叢殘緺綬未階半刺之榮(褚先生滑稽傳東郭先生)
(佩青緺說文綬紫青色曰緺晉庾亮集别駕舊與刺史别乘同流宣王化于萬里者其任居刺史之半安可任)
(非其人)憔悴青衫只壓百僚之底(書百僚師師)堆盤苜蓿(唐書薛令)
(之于開元初爲東宫侍講題詩于壁曰朝旭上團團照見先生盤盤中何所有苜蓿長闌干後掛冠歸隠)插
架縹緗(見尺牘序)在旁人或訕其迂即自顧猶嫌其泠然而
性拙干時韻難適俗壯而筮仕(見賀徐序註)終不離乎膠庠
少豈如人(見鞠存啟註)雅習聞夫俎豆略比抱關之禄自溷
師儒還同執籥之夫相安冗散(詩)疇縻好爵姑策勲於
翰墨之場詎鄙卑官聊肄業於辭章之圃此羣公出餞
共摛祖道之章(見滕王賦)而賤子臨岐爲製贈行之序也僕
語未闌君行毋遽憶訂尹班之契(見尺牘序)頗聯袁灌之交
(見半繭賦)綠忩紅燭值肥腸滿腦之秋(見懸圃序)白酒黃雞當鬚
奮髯張之候先生既拔旆以摩旌賤子亦脫冠而免胄
(左傳拔旆投衡又許伯曰吾聞致師者御靡旌摩壘而還又郤至見楚子必下免胄而趨風)擲杯而
起誰云曲逆之長貧(魏志左慈字元放廬江人書操欲殺之爲設酒云遠别願分杯飲拔)
(簮一畫杯即中分擲杯化爲雙燕草碣詩擲下離觴指亂山陳平傳平少家貧無與婚者有富人張負謂子仲)
(曰豈有美如陳平而長貧者乎遂以孫女嫁之後官至丞相封曲逆侯)蹋臂而遨自信買
臣之必貴(飛燕外傳趙后所通宫奴燕赤鳳連臂蹋地歌赤鳳來曲漢宫故事十月五日上靈女廟)
(連臂踏歌梁書胡后思楊華使宫人連臂踏足歌之輿志鍾陵西山遊者至中秋多召名姝握臂踏歌買臣傳)
(買臣家貧賣薪妻求去買臣曰我五十當富貴今已四十九矣後爲會稽太守)由今溯昔曾幾
何時談天客去憮鄒衍以悲來(史記鄒衍迂大而宏辨故齊人頌曰談天衍並)
(見三芝序)繁露書成睠江都而涕下(漢書董仲舒對天人三策帝以爲江都相作春)
(秋繁露十七卷行于世公孫弘嫉之册府元龜仲舒說春秋文舉王杯繁露清明竹林之屬)山丘華
屋里巷宵迷(曹子建箜篌引生存華屋處零落歸山丘)鬻畚吹簫朋遊星散
(鬻畚見無忝序吹簫見雪持序)何期萬事之都非竊幸兩人之斯在蜀
鵑再到百年悵惘以安歸(詳孟太母啟)遼鶴仍還四顧寂寥
而誰與(續搜神記遼東城門有華表柱忽有一鶴飛集言曰有鳥有鳥丁令威去家千載今來歸城郭)
(如故人民非何不學仙塜纍纍)陸平原之意氣(見孝威序及賀周序)向子期之平
生(見得仲序)能無惻愴窮塵(見琴怨序)摩抄昔夢也乎(韓愈石鼓歌誰復着)
(手更摩抄山谷書跋余一夜摩抄囊腹)時則班馬齊鳴(左傳晉邢伯曰有班馬之聲齊師其)
(遁註班别也夜遁馬不相見故作離聲)華軒徐動論心闕下冀他日以能
來揮手風前囑故人其姑去(唐詩揮手自兹去蕭蕭班馬鳴)
毛大可新納姬人序
曾聞初日只出東南(古樂府有日出東南隅行亦曰日出行)又說高樓惟
居西北(古詩西北有高樓上與浮雲齊)是以中山少女能移趙主之心
(國策司馬喜見趙王曰臣未嘗見人如中山隂姬者也其眉目准額權衡犀角偃月乃帝王之后也趙王意移)
(大悅曰吾願請之)燕市美人堪佐慶卿之酒(國策太子丹尊荆軻爲上卿太子日)
(造門下供太牢具異物間進車騎姜女恣荆軻所欲以順適其意涿州志燕丹與樊將軍飲于華陽臺出美人)
(佐酒)過邯鄲之里乃有鳴箏(詳合肥書)經淇水之濱纔逢巧笑
(詩)詎須荆國始留神女之峯(㐮陽耆舊傳赤帝之女名瑶姬未筓而亡葬巫山之)
(陽巫山有十二碧峯曰神女峯見良輔序)何必炎荒方誌綠珠之井(嶺表錄異綠珠)
(井在廣西白州雙角山下昔梁氏之女有容色石季倫以真珠三斛買之飲此水者誕女多美麗)然而
燕瘦環肥要緣風土(燕瘦見昭華序小名錄楊貴妃小字玉環唐小說飛燕瘦玉環肥)
越禽代馬互有便安(見無忝序)悲哉北地之高寒邈矣中原
之蒼莽(見渭仜序)人雖善睞秋非水以何波女縱工顰春無
岫而奚黛曲眉纖靨相逢識是吳娥(楚詞大招曲眉規只後漢志元嘉中)
(京都婦女作愁眉細而曲折)偉幹豐頥不問知爲燕産略如翁伯史
標短悍之稱(見懸圃序)粗比薛公人奉魁然之號(史記孟嘗過趙皆笑)
(曰始以薛公爲魁然也今視之乃渺小丈夫耳)每覩賈妃之黑輒思衛女之頎
(晉史世祖欲爲太子娶衛玉女賈克妻郭槐賂楊后左右納其女武帝曰衛氏種賢而多子美而長白賈氏種)
(妬而少子醜而短黑后固以爲請從之詩碩人其頎)加之俗慣呰窳性多忼急(漢書)
(食貨志民呰窳媮生而亡積聚)尾箕分野(天文志冀北分尾箕之宿)婦人皆果敢相
高燕趙雄風女子亦悲歌成習(見九日序)不諳操作闔門惟
飲噉爲工(說文噉啖噍也與嘆同)寧解柔嘉戟手以勃谿是尚(莊子)
(室無空虚則婦姑勃谿)填書甫判潛積猜嫌謬篆纔將妄思厓異
(宋王愔文志篆書百體有繆篆鳳篆填書魚書之類梁庾肩吾書品論填飄板上繆起印中餘補註)於今
爲烈自昔而然乃有一人洵焉獨立張姓則天邊譜牒
(見祖德賦)未是小家(見集生序)吳地則江表門楣原非傖楚(見天章序)
(註按吳人罵楚人曰傖)久隨賓雁偶寄籍於燕山(月令鴻雁來賓)差類傾
葵長近光於日下(見賀徐序)疎籬織處青門種樹之翁(詳徤松記)
纖籠攜來縞袂賣花之嫗(過見因果經瞿夷持花七莖善慧追呼就買此女答言當)
(送内宫欲以上佛大藏一覽賣花女者今耶輸是)姬則生而明綺幼即輕華鳴
蟬薄鬢(見琅霞序)齡宛宛以初笄(見貞女序)墮馬斜鬟(見皇士序)歲盈
盈而待字(古詩盈盈樓上女崔顥少婦詩十五嫁王昌盈盈入畫堂易十年乃字)陌頭脫
帽競看羅敷(古今註羅敷者邯鄲秦氏女也嫁千乘王仁仁爲趙王家令羅敷採桑陌上趙王見)
(而悅之欲奪焉羅敷作陌上桑之歌以自明有曰行者見羅敷下擔捋髭鬚少年見羅敷脫帽着悄頭)國
内求婚咸貪隂麗(東觀漢紀上微時過新野聞后美心悅之後至長安嘆曰娶妻當得隂麗)
(華遂納后于苑)不意老狂獲逢窈窕(詩)楊還生柹(易)縱調笑以
奚妨眉若療饑(南部烟花錄隋煬帝每視絳仙謂諸内侍曰古人云秀色可餐絳仙可以療饑)
(矣一作降陸機樂府詩鮮膚一何潤秀色若可餐)即蕭條而亦可且夫梯榮慕
利人本同情附熱增炎物之恒態倘使豢窮猩豹(六韜殷君)
(必將熊蹯豹胎七發山梁之餐豢豹之胎)被極羅紈南金北毳既充牣於箱
奩(沈約恩倖傳論南金北毳來悉方艚註毳&KR0968;貂之屬魏都賦琛幣充牣)燠館涼軒(見澹園賦)
復衺延乎衢術(衺延見璿璣賦)則子南之在鄭國人目爲夫(左傳)
(鄭徐吾犯之妹美子晳飾服入布幣而出子南戎服入左右射超乘而出女自房觀之曰子晳信美矣抑子南)
(夫也適子南氏)城北之有徐公衆矜其美(見&KR0751;菴序)以觀我友展也
不然原思筮仕仍然環堵之家(莊子原憲居魯環堵之室茨以生草)季路
居官不離緼袍之色(論語)我躬不閱(詩)縱捧檄以何歡(詳潘)
(母啟)來日大難(樂府古辭來日大難口燥唇乾樂府解題來日大難即古善哉行亦曰日苦短曹植擬之)
(詞有曰日苦短樂有餘)較處囊而倍困(詳毛太母啟)此即燕齊智士悉
效斧柯晉楚謀臣盡輸籌畫樓緩播遊談於後蒯通掉
口辨於前(國策樓緩事趙王與虞卿論秦事高誘曰緩魏相也過秦論樓緩之徒通其意蒯通傳通)
(爲楚漢時說士有權變武信君嘗用其策降燕趙三十餘城韓信用其計遂定齊地自序其說號曰雋永)未
足勸其登車反以資其却幣况乎桓家郡主性極矜嚴
(王子年拾遺記桓温平蜀以李勢女爲妾妻南郡主悍妬與數十婢拔白刃襲之)吳國夫人理
多貴倨(漢紀昭烈妻孫夫人每出入心未嘗不凛凛)王茂弘將膺九錫時多
悠繆之譚(妬記王導曹夫人性甚忌王公乃密營别館置衆妾一旦夫人于臺中望見命車駕自出)
(尋討王公亦飛轡出門乃捉麈尾以柄助御者驅牛得先至他日蔡司徒聞而笑之曰朝廷欲加公九錫有短)
(轅犢車長柄麈尾王公大愧)劉孝標永憾三同屬有紛紜之論(劉孝標自)
(序余比馮敬通有同之者三異之者三其三曰敬通有忌妻余有悍室此三同也並見閨秀序)倘陽臺
之别娶定怨連波(大周帝製竇滔有寵姬趙陽臺蘇氏加捶辱滔深以爲憾蘇氏時年二十)
(一及滔鎮襄陽不與偕行乃攜陽臺之任絶蘇氏音問蘇氏悔恨自傷因織錦爲回文詩寄襄陽滔覽之迎歸)
(漢南朕因述若蘭之多才復美連波之悔過遂製此文)如犬子之他圖應悲卓氏
(史記司馬相如少時好讀書學擊故其親名曰犬子卓氏見海棠賦註)或致責言之西至
(左傳晉獻公筮嫁伯姬于秦遇歸妺之暌史蘇占之曰不吉其繇曰西隣責言不可償也)或傳輕舸
之南浮凡兹風鶴之來正在求凰之日(晉紀符堅兵敗見八公山草木)
(聞風聲鶴唳皆以爲晉兵漢書卓文君新寡相如以琴心挑之有曰鳳兮鳳兮歸故鄉遨遊四海求其凰)而
乃情堅一諾面許三生(楚諺得黃金百斤不如得季布一諾續酉陽雜爼僧圖澤與李)
(源善約遊峨眉舟次南浦見婦人澤曰此婦孕三年遲吾爲子今已見難逃以一笑爲信後十三年天竺寺當)
(相見及暮澤亡而婦産往顧果一笑後如期往天竺井畔牧童歌有曰三生石上舊精魂後不知所之傳燈錄)
(一省郎遊華寺夢至碧巖下一老僧前烟縷極微僧云此是檀越結願香烟存而檀越已三生矣註自玄宗至)
(憲皇時爲官三生今省郎也)絶無猶豫之心蚤斷狐疑之志(見瑞木賦)固
已識高絡秀(詳毛太母啟)俠甚女嫈者矣(刺客傳聶政爲嚴仲子報仇刺殺韓)
(相俠累遂以死韓取聶政屍暴于市購問莫知誰子政姊嫈曰是枳深井里所謂聶政者也妾奈何畏沒身之)
(誅終滅賢弟之名卒於邑悲哀而死政之旁)於是雜弄簡編閒親文史畫眉
樓畔(見少楹序)即是書林傳粉房中(見銅雀賦)便成家塾學新聲
於絃上詢難字於枕間硬黃紙滑竊書夫子之銜(書訣硬黃)
(紙唐人以黃栢染之取其辟蠧其質如漿光澤瑩滑秘閣所藏二王書皆唐人臨倣紙皆硬黃蘇軾詩硬黃小)
(字臨黃庭)縹碧釵輕戲作門生之贄(李商隠詩釵茸翡翠輕)正恐香山
蠻柳恧此清新(見琴怨序)還應司馬清娛慚斯獧巧(下註)僕於
阮婦之新婚(詳夀閻序)曾學劉楨之平視(見良輔序)屏前乍見遽
訝天人(國語越王背屏而立夫人向屏墉城仙錄杜蘭香天姿竒偉真天人也)燭下潛窺
已驚絶世(見琴怨序註)比值同官之被酒屢爲愛妾以徵名
諈諉彌殷(見懸圃序)遷延未許以姬夙悟淨因新躭禪喜(淨名)
(經清淨之因歸清淨之果起世經無色天並以禪悅法喜爲食註此土兼用禪悅爲食法喜充滿)遂旁
稽夫梵夾爰肇錫以曼殊(藥師經曼殊室利法王子)今日畫廊鸚䳇
已學呼小玉之名(唐蔣防霍小玉傳大歷中隴西李益稱十郎年二十以進士擢第鮑十一)
(娘具語曰故霍王小女字小玉有絶色可見之引入庭間有四櫻桃樹西北懸一鸚鵡籠見生入來鳥語曰李)
(生來宋紀郭小玉乃葛沙門之妻古詩頻呼小玉原無事只要檀郎認得聲)他時繡褓於菟
還再贈阿侯之號(左傳鬭伯比滛于䢵子之女生子文焉䢵夫人使棄諸夢中虎乳之楚人)
(謂乳榖謂虎於菟故命之曰鬭榖於菟梁武河中歌十五嫁作盧家婦十六生兒似阿侯并見閨秀序龍輔女)
(紅餘志語曰欲知莫愁美但看阿侯容)附注(羣玉堂帖趙清娛見神于褚遂良自稱司馬遷侍姬褚作)
(墓銘)
顧亓山印譜序
蓋聞六書初啟始變蟲魚(古三墳伏羲命臣飛龍氏造六書曰象形指事會意諧聲)
(假借轉註)八法相生未離蝌蚪(崔瑗授鍾繇永字八法歌側蹲鴟而墜石勒緩縱以藏機)
(弩彎環而勢曲趯峻快以如錐策依稀而似勒掠彷彿以宜肥啄騰峻而速進磔憶昔以遲移註點爲側横爲)
(勒竪爲弩挑爲擢左上爲策左下爲掠右上爲喙右下爲磔乃蔡邕所書也蝌蚪見憺園賦)史游急
就實開篆籕之金科(漢書註史游于元帝時爲黃門令凡書三十二章以教童蒙急就者)
(謂字之難知者緩急可就而求焉書斷蒼頡古文之祖吕氏春秋蒼頡造大篆非也周太史籕始剏大篆李斯)
(繼作小篆八分書秦羽人上谷王次仲所作也章草史游所作飛白蔡邕所作行書漢劉德昇作草書漢張伯)
(英作也文姬别傳臣父邕言割李斯小篆去二分取八分爲八分書)許慎說文爰定册書
之玉尺(許慎傳慎字重叔博學經籍時人語曰五經無雙許叔重又作說文解字十四篇漢獻帝時舉)
(孝廉)莫不音由轉注(見上)體係凡將(下註)載在蜼彛(爾雅蜼印鼻長尾廣)
(川書跋考古圖曰蜼彛二首及身有斑文似虎而岐尾如蜼)勒之寏豆(下註)此則岐陽
獵碣(見梧月序)岣嶁殘碑(見竹逸序)藏之汲冡之中(見尺牘序註)秘在
羽陵之内(見無忝序)於今爲烈自古而然若夫韭花薤葉用
識姓名(韭花見琴怨序王愔文字志例薤書者小篆體也或云出扶風曹喜蕭子良以爲仙人商務光)
(所作)螭紐龍文尤尊符璽(蔡邕獨斷璽以玉螭虎紐古者尊卑共之)冠軍驃騎
史著明稱(史記宋義爲卿子冠軍張晏註上將故言冠軍若霍去病功冠三軍因封爲冠軍侯漢書)
(霍去病壯爲嫖姚校尉後加驃騎大將軍)買得醜奴(詳合肥書)家鐫私印(印譜在公者爲)
(官印志姓字者爲私印)既以珍同荆璧(見楚鴻序)非徒玩比隋珠(見鷹垂序)
上自李斯(見上)下沿吾衍(元吾衍傳衍字子行仁和人操行高㓗隱居教授精于篆體)
陸龜蒙小名一錄(說廓載陸龜蒙小名錄一册)代有雕鏤趙明誠金
石一書(見實菴序)人誇楷隸長箋俱在古法攸存然而秦碑
漢篆恒殉荒陵玉血銅斑半歸寶庫婆娑蒼綠僅留黑
闥之名捫摸丹青難辨紅陽之姓等玉帳以飄零(以上補註)
共金盤而嗚咽(見滕王賦)龍章盡蝕虎氣終埋(初學記書法有龍虎書龍)
(爪書麒麟書梁康元威論書書有龍虎篆鳳魚篆雲篆蟲篆)悼古學之失傳慨斯文
之日謬吾友顧君夙工斯體筆將飛而欲落秋蜹盤釵
字欲整而猶斜彩鸞舞鏡(書斷唐太宗謂逸少書烟霏霧結狀若斷而復連鳳翥龍)
(翔勢如斜而反直按書法有古釵脚范秦鸞鳥詩序昔罽賓王結置峻卯之山獲一鸞三年不鳴其夫人曰聞)
(鳥見其類而後鳴何不懸鏡相映也王從之鸞觀形悲鳴哀響中宵一奮而絶)點畫作鍾繇之
隸愛此空蒼(鍾繇傳繇乃皓之曾孫字元常封武亭侯與胡昭並師劉德升書世傳胡肥鍾瘦嘗)
(曰用筆者天也流美者地也)波(當作啄)磔均韋誕之書訝其遒勁(喙磔見上)
(註齊王僧虔錄韋誕字仲將京兆人張芝弟子善楷書漢魏宫館寶器皆誕手寫魏明帝起凌雲臺先釘牓而)
(未題以籠乘誕轆轤引之使就牓書甚危懼誡子絶楷法)嗚乎亥豕相承(見佳山序)墨猪
共誚(書斷王逸少云字多肉少骨謂墨猪)苟成絶藝定足空羣填之翡翠
長爲鳳閣之竒觀(補註)染以臙脂永誌虎頭之傑作(晉書顧愷)
(之字長康義熙初爲散騎常侍世傳有三絶才絶藝絶癡絶嘗爲虎頭將軍人號顧虎頭)附注(漢藝文志)
(小學十家司馬相如作凡將一篇通雅古器祖癸豆姬寏母並皆以銅爲之漫錄有人掘古塜得蒼玉上有黑)
(闥二字疑爲劉黑闥殉物)
陳檢討四六卷十二
