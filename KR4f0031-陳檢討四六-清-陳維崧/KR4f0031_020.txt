陳檢討四六卷二十
翰林院檢討陳維崧撰
祭文跋
祭王敬哉先生文
地折幽燕峰頽恒霍(見賀周序)珠斗芒寒(見璿璣賦)蒼穹氣薄咸
陽之樹西靡(皇覽冡墓記東平王冡在東平傳言王思歸京師其冡上松栢皆西靡劉峻答劉詔)
(書東平之樹望咸陽而西靡)箕尾之星夜落(見藝圃序)百身莫贖悼神理
之芒然萬䙫難追歎儀型之閴若臨朝罷講
九重重以咨嗟設位盈衢百辟聞而震愕蓋賢良道喪固率
土之所同悲而師弟情深尤微忱之所獨覺聲因激楚
而不成管以哀傷而難握緬太夫子之遭逢歴古今而
烜爍恩榮則位極人臣名位則朝尊舊學一門宗伯先
後登八座之榮兩世巍階父子享同朝之樂入直則秩
宗司馬共聽待漏之鐘(宋紀元和初置待漏院王禹偁作記)問寢而亞相
仙郎(金華子御史大夫謂之亞相仙郎見存菴序註)羣獻引年之爵(見佳山序)箕裘
則笏以盈牀(見徐母序)壎篪則花皆並萼(詩)此雖備福命之
崇隆猶未殫史書之揚㩁乃其學術醇深文辭卓犖汪
汪千頃之波(漢書郭林宗曰黃叔度汪汪若千頃波澄之不清淆之不濁)矯矯半天
之鶴(見掌亭誄)論事而頡頏韓歐(宋紀韓琦歐陽修皆名臣)晰理而折衷
濂洛(見施公誄)詩歌則陶情寫臆歎三唐兩宋之非工(見瀛臺序)
纂錄則摘奥搜竒哂夾漈貴與之未博(夾漈見玉巖序宋書文學别傳)
(馬端臨字貴與宋亡隱居教授鄉里著有大學集傳多識錄文獻通考等書)綜衆說之異同
準百家之詳略寅清議禮(書)定郊壇袷褅之焜煌翰苑
陳書兼雅頌典謨之渾噩(見佳山序)載於金匱之編(見憺園賦註)
副在石渠之閣(詳同年文)固猶未足罄其心傳抑豈遽以窮
其教鐸蓋躬行心得之際既言有物而行有恒至家庭
屋漏之間尤仰不愧而俯不怍冲襟而霽月光風粹質
則金精玉璞(宋書黃庭堅云周茂叔人品甚高胸次灑落如霽月光風晉書山濤為吏部王戎目)
(之為璞玉渾金人但知其寶莫能名其器)雖履功名之盛貴以彌温即當耆
耋之齡老而逾恪愧賤子之菲葑(詩)荷名賢之繩削代
侍韋平之函丈久藉熏陶(見智修序)附窺洙泗之宫牆深蒙
袚濯(見施公誄)廿年之口澤猶新(禮母没而杯棬不能飲焉口澤之氣存焉耳)兩
世之師門如昨數疇昔之遊從景高山之岝㟧(吳都賦石林之)
(岝㟧按支道林所居山名岝㟧)保傅而能全韋布之交久要而不負平
居之諾挂徐君墓劍(見實菴序)曾還大阮之金(大阮見祖德賦)報劉
峻遺書記返潮州之槖(補註)不忘良友之成言足慰故人
之密託此皆親炙於覩記之頃竊嘆為至性之肫肫抑
即徧觀於載籍之林亦鮮此高風之嶽嶽(見祖德賦)惟仁者
壽自應優游不死之庭得聖之和奚須别訪長生之藥
方共祝夫岡陵(詩)遽上征於寥廓(鵬鳥賦寥廓忽荒)何梁木之
傾摧(見毛太母啟)詎昊天之渺邈霜凄凄而入幃霧靄靄而
襲幕鵑啼而雪縞千峰猿嘯而風悲萬壑彼人之哭公
者為師臣帝佐而悲纏而我之哭公者因世道人心而
嘆作有蔬載搴有酤載酌聊一痛以陳辭冀神靈之來
格
公祭同年陳子遜文
嗚呼痛哉伯牙逝而賞音亡(見園次序)惠施去而微言絶(淮南)
(子惠施死而莊寢說言世莫可為語也)惟友道之在人實五倫之㞐一故
大易繫斷金之辭風人賡伐木之什存既喻馥郁於椒
蘭(見掌亭誄)殁復况纏綿於膠漆(見素伯序)左桃羊角交情倍切
於死生(關中流寓志羊角哀與左伯桃聞楚王賢往歸之道經郃陽遇雪度不能俱生乃并衣與角哀)
(伯桃入樹死角哀至楚為上大夫王備卿禮葬伯桃角哀自殺以徇)蘇武李陵友誼更深
於離别(庾信趙國公序蘇武李陵生于離别之世)然覩陳根而輟哭(見映碧序)猶
獲引達人齊物之談(見琴怨序)遘宿草而彌悲(見映碧啟註)尚得
援太上忘情之說(見海棠賦)未有遊好方新歡娛永畢甫給
相如之札(見瀛臺序)便丁賦鵩之辰(賈誼傳誼在長沙三年有鵩飛入誼舍自恐壽)
(不得長故為賦以自廣)纔彈貢禹之冠(見黃門序)即會泣麟之日(見素伯序)
是則罄安仁之誄筆(晉潘岳傳安仁辭藻絶麗尤善為哀誄之文)何能敘此
酸辛殫庾信之銘言(見園次序)未足形兹悽惻者矣慨資格
之困人緬賢豪而同嘆鸞何事而受笯(屈原懷沙賦鳳凰受笯雞雉翔)
(舞)桐何為而遭爨(見佳山序)問天無買賦之金(見天篆序註)閱世
少翹才之館(見九日序)鬼憎赴洛之陸機(見祖德賦及紫玄序白帖二陸入洛)
(三張減價)客笑離家之王粲(見滕王賦楚詞去鄉離家兮來遠客庾信哀江南賦逢赴洛之)
(機雲見離家之王粲)惟我
皇之盛德邁漢武與周宣既崇儒而重道聿籲俊以招
賢頓八絃而羅屈宋(馬融廣成頌然後舉天網頓八紘曹植與楊修書顧八紘以掩之崔)
(實本論舉彌天之網羅海内之雄屈宋見楚鴻序)設四科以召淵騫(論語)翡翠簾
垂殿上寫沈香之句(李白傳天寶中白供奉翰林禁中初種木芍藥移值興慶池東沈香)
(亭會花開命白立進清平調三章白承詔有云沈香亭北倚闌干)琉璃匣啟(見園次序註)宫
人分織錦之箋(見紫來序)縹緲龍樓詞賦則午門
御覽焜煌鳳燭姓名則乙夜親填時則紫禁啼鶯紅牆
語燕草纈青袍(見半繭賦)柳飄金線(見萬柳啟)雲移雉尾(崔豹古今註殷)
(高宗以雉雊之徵服章多用翟故有雉尾扇杜詩雲移雉尾開宫扇)詩成而兩省傳觀(見黃)
(門序註按漢丞相與御史大夫稱兩府)日映螭頭(見璿璣賦)賦就而
九重稱善千百國實異響以畢臻五十人乃同時而
召見爰修天禄之書復拜大官之膳繄陳君之卓犖冣要眇
以宜修(屈原九歌美要眇兮宜修註好貌)綺歲騰蛟於甬上(騰蛟見祖德賦甬上)
(見鄴園啟)弱齡繡虎於明州(見祖德賦寧波府志唐曰明州)船是孝廉(見祖德賦)
才調則爭誇彩筆(見看奕賦)縣成仙令(見二齋序)勤勞則具在黃
流(詩)慶瑶瑛之既採慚瓦礫之俱收吾儕何幸獲偕君
子並轡銅街聯鑣金市(見滕王賦)正擬花磚(見吳太母啟)同繙芸
史(見澹菴序)何連茹之彙征(易)遽一枝之先萎依稀昔夕彷
彿同車火城正盛(詳祭梁田文)銀箭還賒(見璿璣賦)星輝輝而半
吐河耿耿以將斜曉風吹夫南内(見鴻客序)殘月曖夫東華
(前輩戲語西湖風月不如東華軟紅香土註東華百官出入之門)趨朝待漏下直還家
音徽未沫笑語猶譁人今往矣非耶是耶(見皇士序)嗟乎蝶
化蒙莊(見藝圃序)鵑迷蜀棧(見孟太母啟)皓月難圓彩霞終散三
千里吳關越岫驛路偏長十二日金馬石渠流光甚短
(金馬見園次序三輔故事石渠閣藏秘書漢宣帝令諸儒講五經劉更生亦校書于此兩都賦序内設金馬石)
(渠之署)槐宫之蟻陣空酣(唐書淳于棼宅南有古槐常醉臥其下夢入大槐安國尚公主)
(守南柯及覺乃蟻穴按蟻陣見天章序淮南子魯陽公與韓酣戰)椒殿之鶴書恨晩(椒殿)
(見徐母序北山移文鶴書赴隴蕭子良古今篆隸書鶴頭書與偃波書俱詔版所用在漢謂之尺一彷彿鵠頭)
(故有其稱)我聞天上亦有嬋娟(見琴怨序離騷女嬃之嬋娟兮)葛洪貴客(見壽)
(閻序)許邁仙班(列仙傳晉許邁字叔玄時鮑靚隱迹邁往候探其至要辟榖服氣先娶吳郡孫宏女)
(為妻後為書謝遣之入蓋竹山為地仙)莫倚蛾眉輕為語言(離騷衆女嫉余之蛾眉兮)
須馴龍性(見尤母誄)善與周旋保令名於璚笈(見吳太母啟)享遐
祉於珠田(見尤母誄)祗我同人哀悰難剖園内之茱萸徧插
已少斯人(王維詩遥知兄弟登高處遍插茱萸少一人)階前之芍藥徒翻長
思我友(見紫玄序謝元暉直中書省詩紅藥當階翻)返雙流而合葬未審何
年(庾信步陸孤銘雙流返葬按水經註成都縣有二江雙流蜀都賦帶二江之雙流此借用)緣一慟
以脱驂定知誰某(檀弓孔子之衛遇舊館人之喪哭之哀使子貢脱驂而賻之)冀暫
駐夫靈旂(見掌亭誄)庶來歆夫絮酒(見觀槿序)
祭仲衡先生文
丙申春暮余客西興(輿志西陵渡在蕭山錢鏐忌陵字易名西興)翁訪吾翁
扁舟是乘畫溪櫓摇銅峰屐登(湖州志長興縣有罨畫溪古木夾岸可十里許)
(武康縣有銅官山吳王濞採銅于此唐名武康山)二老風流觚飛爵騰(杜甫寄贊上人)
(詩與子成二老來往亦風流儀禮騰觚於賓註凡觴一升曰爵三升曰觚傳毅舞賦騰觚爵之斟酌兮曹植詩)
(騰觚飛爵闌干)吾翁見背是年夏月孤子流離狂奔吳越遇翁
武丘别翁倉猝漬血交頥含哀刺骨嗟嗟余弟十四稱
孤作贅睢陽(歸德府志漢曰睢陽)單衣路隅上鮮郄公疇憐淳于
(揚雄蜀都賦若其漁弋郤公之徒左思蜀都賦王孫之屬郤公之倫註豪俠也史記滑稽傳淳于髠者齊之贅)
(壻也滑稽多辨)卵翼惟公(左傳楚子西曰勝如卵余翼而長之註子木之子名勝)立其戶
樞自古而然俗疵文雅或與翁言彼陳生者癡王伯輿
(見滕王賦世說王長史曰人言會稽王癡真癡)狂桓子野(見掌亭誄)慎勿與通暱生
者寡弟歸告兄嫉彼啁啾兄笑而言彼其何尤翁定知
人人言勿憂所恨於中關河阻修余到中原實維己酉
滎澤波飛成臯雪阻(見醴泉頌一綂志戰國成臯古邑名本東虢國地又名虎牢漢成臯)
(縣屬河南郡今開封汜水縣有成臯阪古蹟吕氏曰滎陽成臯自春秋來為天下重地)遂踦翁閭
與翁握手跌宕詞場(見初明序)激揚文藪(漢谷永疏贊命之臣靡不激揚)宋
中四月名花盛開大者如柈(見子厚序)霞蒸絳堆翁曰觀乎
幸子能來繞燧人陵經閼伯臺(輿志燧人氏陵在歸德府左傳昔高辛氏有二)
(子伯曰閼伯季曰實沈不相能也帝遷閼伯于商丘主辰故辰為商星歸德志城西南有閼伯墓廟傍有臺)
老輩誰與徐公健在(原註謂恭在)躡電追風君家叔岱吹竹
彈絲呼盧博簺(昌黎文代張籍書云未必不如聽吹竹彈絲敲金戛石也呼盧見梧月序博簺)
(見葉母序註)食酒衫汚拗花帽戴(古樂府拗折楊柳枝輟耕錄南方或謂折花曰拗花)
(元微之詩今朝誰是拗花人)聯旬浹夕喧豗譟呼余戲謂翁人言有
諸狂耶癡耶夫我何居翁曰非癡狂應不誣余舞蔗竿
(見半繭賦)脱身而跳翁果知余仰天大笑(史記滑稽傳淳于髠見齊王仰天大)
(笑冠纓索絶)桂醑重斟(見九日序)梨園再召(唐紀玄宗選弟子三百人按曲于驪山繡)
(嶺下謂之梨園子弟)花竹幽軒箏琶絶調余倚酒悲告翁倦遊擬
欲從翁卜其菟裘(見季青序)翁顧徐公叔岱是謀茂陵小婦
為余訪求(見海棠賦註)嗟嗟聚散何常之有欲别翁歸悲難
出口餞我城東為余折柳(見&KR0751;菴序)顧語陳生定能來否余
揖翁言翁乎莫愁人愛賢豪鷹貪臂鞲(漢紀桓虞謂趙勒曰良吏如良)
(鷹下鞲即中鮑昭詩昔如鞲上鷹註鞲臂衣也)白日在天酸風射眸(李賀詩東關酸風射)
(眸子)余所遲來罰余酒籌泗水如油淮帆若箭(慎子沙下龍門流駛)
(竹箭駟馬追之不及)别翁半載夢中常見昨者南徐浪花雪濺睢
州使君(輿志睢州屬歸德府)召余文讌酒中語我翁竟仙遊余驟
而疑詎有此不嗣後弟書來自商丘(見上)發函伸紙涕泗
横流翁之盛德淵騫曾史(見施公誄)翁之精明博聞強記(禮)
天祐善人豈宜有是反覆徬徨終無信理所可差慰家
有璆琅(書)鳳毛犀角(見三芝序)巨闕干將(越絶書歐冶子五劍曰純鈎湛盧豪)
(曹魚腸巨闕按干將見園次序)司成棨戟令子文章翁無憾矣乘雲帝
鄉(堯紀華封人曰去而上仙乘彼白雲至于帝鄉)我所聞翁殁之前夜飲類公
榮(晉書劉公榮飲酒雜穢非類或譏之答曰勝公榮者不可不與飲不如公榮者又不可不與飲是公榮輩)
(者又不可不與飲故終日共飲而醉)聲如興霸(見梧月序)歌板未收金缸猶瀉
揮手人間奄然而化蟻觀八極(莊子田子方篇揮斥八極并見璿璣賦註)驂
鸞太清(見貞女序太真科三清之間各有正位聖登玉清真登上清仙登太清)翁齊物化
我憶交情高山不作流水無聲嗚呼已矣盡此生平
祭同學董文友文
於戲我友去年今夜櫟園司農酌余館舍秋霖㶁㶁(見萬)
(柳啟)街鼓礌琅(左思吳都賦菈擸雷琅韓愈詩乾坤擺雷琅)子已在焉傫然以
尫(史記趙武靈王廢太子章羣臣見故太子傫然也)廣陵宗生新安汪子與我
與君四人而已君時憊甚(公羊傳楚子反謂宋華元曰甚矣憊)覓几而憑
食一溢米酒不半升(見謝吳啟)余心怦焉(宋玉九辨心怦怦兮諒直)口與
心計念欲沮君俾無入試君悲久&KR0008;誓奮文場余言中
茹囁嚅自傷(盤谷序口將言而囁嚅)戰罷而歸江颿若箭(見仲衡序)東
舫西船曠焉不面凉秋報罷匿影蓬根(見得仲序)日薄虞淵
(見吳太母啟向秀思舊賦于時日薄虞淵寒冰凄然)子訃在門嗚呼天耶痛纏心
髓重趼狂奔(國策公輸般為楚設機械攻宋墨子百舍重繭往見般以却之淮南子申包胥累繭)
(重胝至秦庭)哭君百里鳴呼我友交君廿年詞場跳盪(見藝圃序)
文讌流連得草而呼聞音而喜(莊子夫逃虚空者聞人足音跫然而喜)生
我者親相知惟子子之文學蛟龍蜼螭(周禮九章虎蜼為首註似獮猴)
(而大黃色螭見璿璣賦)劌怵胃腸(桓譚新論揚雄作甘泉賦始成夢腸出收而内之明日遂卒金)
(樓子揚雄作賦有夢腸之談曹植為文有反胃之論潛確類書王仁裕刻腸為文)放為瑋詞抉
電鞭霆山移壑飛岣嶁岐陽鐫之剔之(岣嶁見竹逸序岐陽見梧月序)
子之績學博聞強誦纖窮蜹翼細穿針孔夾漈後先貴
與伯仲(見敬哉文)射覆發矇應弦而中(漢東方朔傳上嘗使諸家射覆置守宫盂)
(下射之註于覆器之下置諸物令暗射之按方朔與郭舍人射覆知蟁楚檮杌楚庭有神白猿射莫能中養由)
(基射之未發猿擁柱而號既發應弦而下)子之行誼忠信楷模砥行潔身皭
然不汚(見貞女序)鼓鞴元氣(補註)笙簧典謨(見素伯序)英英哲人煌
煌大儒其或少時婞直自遂(離騷鯀婞直以亡身兮)意所齟齬(九辨)
(圓鑿而方枘兮知其齟齬而難入)唾猶泥滓(見掌亭誄)壯而折節刮磨淬礪
人或不知畏其鋒銳君少為文詭麗萬方中年聞道筆
陣堂堂(孫武子無擊堂堂之陣)刊落鉛華(見茹蕙序)一歸老蒼而彼小
儒沸猶蜩螗(詩如蜩如螗如沸如羹)疇昔之言記其八九君曾語
我人生何有誰為後死託之不朽誰知君碣遽落吾手
(杜詩不意青草湖扁舟落吾手)一語更悲曾顧余云昔賢名集迪功舍
人(徐昌榖集序昌榖明神宗時人負才善屬文不得志位甚卑僅為迪功郎因名其詩為迪功集行于世)
最可懼者百年奄忽(見王母詞)呼之茂才(見雪持序)以當官閥(見壽)
(季序註)何知今日果䜟斯言方干羅隱萬古同冤(唐書方干字雄)
(飛桐廬人羅隱字昭諫錢塘人貌俱寢陋工于詩不第光化中韋莊奏才人不遇者如李賀陸龜蒙羅隱羅鄴)
(方干賈島温庭筠劉德仁十餘人請追賜及第以慰地下一作宰臣張文蔚所請)而我識君飄
飄雲氣(見浙西詞序)百軸龍文扛之入地(見佳山序)燈闌淚盡濺
雨驚沙百靈惶惑萬感槎枒(見觀槿序)空庭無人明河欲斜
我之哭君醒耶夢耶倘余未死息壤在彼(見季青序)傳君遺
文誨君幼子苟或不然臣力竭矣柱絶絃摧(見鷹垂序)報君
僅此
公祭梁老師母吳夫人文
嗚呼哀哉竹殞湘江(見憺園賦)蓮凋華井(見鞠存啟)簫愴嬴樓(見藝)
(圃序)笙悽緱嶺(見滕王賦)麝粉千堆(見紫來序)兔華萬頃(見謝柯啟)天上
春沈人間夜冷維予夫子名在旂常(見鄴園啟)家傳鴻案(見貞)
(女序)國賁龍章同牢尹姞佐饋姬姜(詩)絃調燥濕琯叶陰
陽萬樹梅開六街燈罷我儕小子羣遊輦下並屬提攜
俱蒙奬借問字花朝(見昭華序)執經雪夜(紀善錄游定夫楊子立初見伊川伊)
(川瞑目而二子侍立既覺顧謂曰爾輩尚在此乎今既晩且休矣乃出門門外雪深三尺)彩毫掞賦
(見看奕賦)錦瑟填詞(見天篆序)公與生徒朝斯夕斯值公屢日端
居不怡微聞德曜(見劉太母序)沈疴中之我黨私憂時還竊
擬天相夫人勿藥定喜(易)何圖惡耗(見尤母誄)遽入於耳未
遇金膏(見鞠存啟)難逢石髓(見半繭賦)夫人閥閱(見皇士序)實冠三河
一門畫戟(見閨秀序)七葉瑶珂(見祖德賦及半繭賦)眉分恒嶽(眉分見閨秀序)
(恒嶽見銀臺啟)錦濯滹沱(錦濯見園次序滹沱見田太翁啟)香奩咏絮(見琴怨序)綺
歲牽蘿(見昭華序)鳴雁相呼(詩)彩鸞旋嫁(見憺園賦註)歸我尚書
茜袍珠帕(見憺園賦)四姓門楣(見璿璣賦)二姚姻婭(左傳伍員曰昔少康逃奔)
(有虞妻之以二姚杜註姚虞姓虞君妻以二女也離騷留有虞之二姚)法酒杯傾宫香扇
惹尚書昔載暫臥棠村潭園雨歇蕉屋烟渾看花北郭
命酒西園(見尺牘序)夫人克相嬿婉琴尊(詩)海國珠洋(見徐母序)
渦漩雪吼(爾雅渦辨回川註旋流也劉禹錫詩八月濤聲吼地來卷起沙堆似雪堆)爰
敕尚書樓船疾走手豢蛟龍(見舜民序)口銜星斗(後漢書劉陶訟朱穆)
(冤曰中官手握王爵口銜天憲)夫人在家摒擋箕帚(摒擋見庭表序箕帚見王母銘)桄
榔葉黑茘子枝鮮(見玉巖序)鐃歌返旆(見鄴園啟)花鳥歸船亞相
還朝(見敬哉文)夫人從焉象服翟衣(詩)犀翹爵鈿滿院銅琶
(見蓴菴序註)一簾樺燭(國史補宋朝京師每正旦曉漏以前宫相使執金盤皆以樺燭百具照之)
(號火城註以樺木皮卷之為燭或褁松脂)下直餘閒闔門休沐(見雪持序)粉黦鸕
鷀(補註)硯斑鸜鵒(歐陽修研譜端谿子石以注水不耗為佳有鴝鵒眼為貴俗以子石為紫石)
竹脆絲清茗香釀熟桓妻偕老(見壽閻序)鮑女雙仙(見葉母序)花
名並蒂(見憺園賦)鶴必千年(見良輔序)何期玉臼便上瑶天(列仙傳裴)
(航過藍橋渴老嫗令雲英以漿水飲之航得玉杵臼與嫗後遂娶雲英)鸞難膠續(見顧哀辭禽經)
(鸞血作膠可以續弓弩琴之弦)桂以香煎(莊子人間世楚狂接輿曰山木自寇也膏火自煎也桂可)
(食故伐之漆可用故割之)嗚呼夫人蘭摧玉毁(見翼王序)嘆昔文人亦多
如是延壽靈光賦成蚤世(見滕王賦)豪氣三千弱齡廿四名
閨韶齒雖與同殤然而遭遇獨擅幃房夫人八座(見韓倬啟)
命婦頭行(見李母啟)榮封一品綵舞諸郎(見憺園賦)長信宫中(見憺)
(菴序)日華門左(宫闕志日華門在左掖杜詩我住日華東)面藥口脂(官儀臘月宣賜口脂)
(面藥所以盛之者翠管銀罌杜詩口脂面藥隨恩澤)釵梁翠朵賜出彤樓捧歸青
鎖(見憺園賦)似此殊恩仙遊亦可况徵蘭夢(見三芝序)蚤茁苗哥
(原註梁蒼巖先生夢人貽宋繡松下茁五苗是歲生第五郎因名苗哥)犀錢繡褓(坡公集有賀人)
(生子詞云犀錢玉果利市平分霑四座)蠟鳳銀鵝(蠟鳳見雪持序王建詩金鳳銀鵝各一叢)芳
華不沫金石誰磨名分月姊位列星娥(見憺園賦)所未忘悲
師門誼在坤範空存母儀不再蕙幄消紅(見少楹序註)松門
掩黛敬芼芳蓀(爾雅芼搴也郭璞曰拔取萊也楚詞蓀橈兮蘭旌上林賦葴橙若蓀註蓀香草)
(也)公陳哀誄
祭徐母顧太夫人文
嗚乎哀哉天姥峰傾(見徐母壽序)皇媧石徙(見憺園賦)少女風微
(見徐母壽序)夫人城圮(見劉太母序)鵑有血而都紅(見孝威序)竹無班
而不紫(見憺園賦)春凋翠水之桃(下註)夜落丹丘之李(真人王褒内傳)
(五雲丹山上有玄雲李食之得仙)盆翻玉女(見劉太母序)千尋之箭筈何存
(華山記箭筈峰上有穴纔見天攀緣自穴中而上)井竭鮑姑(見徐母序)百丈之轆轤
長已(見靈岩碑註名義考轆轤井上圓轉木收綆者李涉詩深院梧桐夾金井上有轆轤青絲索)五
嶽則羣真失位(見銀臺啟)馳吊夸娥(見徐母壽序)三湘之衆水驚
流(見看奕賦)騰悲嬃姊(見雪持序)於是荀龍摽躃薛鳳摧傷(見逸齋序)
(詩寤躃有摽)淚浮碧落(見觀槿序紀聞談唐陽冰見有碑篆十餘字愛其中碧落二字謂之碧落)
(碑)哭撼瑶閶(見靈巖碑)白馬溢延秋之里(魏都賦西闢延秋東啟長春註俱端)
(門外)素車填通德之坊(見祖德賦)日邊則翟茀魚軒(見葉母序)髽而
致祭(見貞女序)天上則朱牆碧翣(見瑞木賦)賻以行喪(見壽徐序)七日
歌虞(見瑞木賦)文士鏗鏘之製千秋誄德(玉臺新咏序非無誄德之詞)元
公焜燿之章然而頌美終賒揚徽易賸賦嬴芊者(見翼王序)
僅許其門第之華誇尹姞者(詩)祇數其遭逢之盛雖復
穹碑槩日高蟠贔屭之文(見萬柳啟註左思吳都賦巨靈贔屭註大龜蟕蠵之屬好)
(負重今石碑龜趺象其形)縱令健筆凌雲(杜詩健筆凌鸚鵡凌雲見浙西詞序)麗燦蛟
龍之詠難形寸草之心莫罄慈萱之行(見憺園賦)惟太母之
令善在代匱而彌彰(見潘母啟)伊蚤齡之處約覘裕後之方
將若乃時甫遭屯家方多難鳳既摧頽雛猶爛漫歲無
春而匪秋時有宵而曷旦鬼謀孟母之鄰(見葉母序)人笑梁
家之案(見貞女序)時則授經膝下課史牀前何妨雌伏不受
䕫憐(世說後漢趙温字子柔為京兆郡丞嘆曰丈夫當雄飛安能雌伏遂棄官去莊子秋水篇䕫憐蚿蚿)
(憐蛇蛇憐風風憐日目憐心山海經䕫無角一足而行蚿百足蟲註以一足憐百足也)豈有神方
隨羿妃而入月(見琴怨序)非無微志效漆室以憂天(漆室見觀槿序)
(列子杞國有人憂天地崩墜者因往曉之曰天積氣耳柰何憂崩墜乎)是以金方處礦(杜詩)
(金璞無留礦)珠已潛淵(莊子天地篇藏金于山藏珠于淵)荻既書殘(見劉太母序)
化作行行玉樹(見祖德賦註)薦經剉盡(見徐母序)變成院院金蓮
(唐紀令狐綯字子直吳興刺史白敏中薦之綯承旨夜對禁中上命以金蓮炬送歸累官同平章)訝天
心之竟爾稔人事之宜然抑太母之艱貞在履亨而不
忒緬盛德之持盈詎殊榮之偶獲至乃錢皆萬選(唐書張鷟)
(字文成號青錢萬選以文章瑞朝廷為學士)萼必連枝(見憺園賦)陋競爽之郊祁
參三駕兩哂齊馳之軾轍蓮耦為竒(見徐母序)再續元燈掇
名省之巍科羣推快偦(見徐母序)三喧臚唱奪曲江之上第
定屬佳兒(唐書貞元中羅玠及第開宴曲江池後遂為故事相如賦臨曲江之隑洲註在杜陵西漢)
(武帝造)斯時也看銅街之對舞宫袍即達者將母色喜見
繡陌之交縈綵仗縱高人未免情移而太夫人則談笑
無驚神明自若熏成蓮座皈晩唄以生香(見靈岩碑)織得花
機逐春梭而不落(庾信謝賚白羅啟鳳不去而恒飛花雖寒而不落)貴能思儉
䱹雖旨而常封(見李母序)安不忘勞綿自温而每却(南北史朱百年)
(貧傷母逝後甘飢寒嘗就宿友人覆以綿康醒曰綿定竒温卒却之)一座盡貞觀將相屏
間識彼豪英(唐書列女傳王珪微時母盧氏嘗云子必貴但未見汝與遊者珪一日引房玄齡杜)
(如晦過之母曰汝貴無疑)半堂皆濂洛生徒(見施公誄)帳後資其酬酢(見劉)
(太母序)勿以吾為致念(見潘母啟)房杜何人(唐房杜相謨房梁公玄齡字喬臨淄)
(人杜蔡公如晦字克明杜陵人後俱為相)誰言善不可為富歐宜學(唐名臣紀有富)
(弼歐陽修)是則白麟遜瑞(見醴泉頌)赤雁非禎(見梧月序)既嘉祥之洊
集將純嘏其駢臻何圖日在禺中(淮南子日臻于衡陽是謂禺中對于昆吾)
(是謂正中)遽返瑶池之駕(見孟太母啟)陽生嶰谷(律歴志黃帝使伶倫取竹于嶰)
(谷)遄為元圃之征(見任邱啟)閭里鮮舂人之相(見憺園賦)街衢多
夜哭之聲(禮)嗟乎禮備榮哀(論語)名標圖畫(見王母辭)知神理
之彌新(世說戴公見林法師墓曰德音未遠而拱木已積冀神理綿綿不與氣運俱盡耳)寧有
生之怛化(見施公誄)然而某等纏悲奚極雀未酬恩(見素伯序)蛇
難報德(見鷹垂序)洛陽金盡(蘇秦傳黃金百鎰盡)恒分壽母之釵鐺(見徐)
(母序)范叔袍寒(見代友啟)屢費太君之刀尺(張衡賦秉刀持尺郭泰機詩衣工秉)
(刀尺)感實切於生平遇難忘夫疇昔今年春少桑枯滿路
之花(商書太戊時五日而祥桑枯死)昨歲寒多雪縞千山之色藉椒醑
之清芬(見九日序)佇靈旗於彷彿(見掌亭誄)附注(西王母傳王母所居左帶瑶池)
(右環翠水)
益都馮相國壽詩跋
粤以徒維敦牂之歲(天皇紀天皇氏制十干十二支之名十干内已名屠維十二支内午)
(為敦牂此疑誤)月在元枵(左傳梓慎曰宋鄭其飢乎歲在星紀而淫于玄枵註玄枵在虚危之次潘)
(岳西征賦歲次玄枵註壬子也)日纏北陸(見澹菴序)益都馮夫子(青州志益都縣漢武)
(封淄川王子胡為益都侯故名)以三台之上佐(見賀徐序)躋七&KR1030;之遐齡時
則縹纓飛組之士羣集國門(見九日序)懷蛟夢鳥之賓咸依
闕下(懷蛟見祖德賦夢鳥見璿璣賦)莫不藉鉛槧以攄忱(見尺牘序)託箋繒
而寫志霞蒸綺爛筆欲摩天(見天章序註)玉戛金舂聲俱擲
地(見鷹垂序)其門下士陳玉璂彙而獻之弆以一函(見尺牘序註)
區為四頁作者凡若干人計詩凡若干首縚並朱繩(見玉)
(巖序)裝俱玉軸(見三芝序)琉璃滿篋(見園次序)還熏荳蔲之香(見海棠賦)
菡蓞盈箱仍襲葡萄之錦(見三芝序)傳之輦下播在藝林亦
曰盛哉猗歟偉矣在昔槐廳重相(夢溪筆談學士院第三廳閤子當前有一)
(巨槐素號槐廳舊傳居此間多至入相)鶴禁元僚(見澹菴序)西京則爵埒蕭曹
(見壽徐序註)北宋則名齊韓富(韓富三相謨韓忠獻公琦字稚圭相州人富文忠公弼字)
(彦國河南人慶歴中軍中稱韓范治平中相業稱韓富云)當其齒届期頥年踰艾耋
(禮)兩宫祝哽(禮)賜几杖以入朝(卓茂傳光武詔以茂為太傅賜几杖車馬後漢)
(書包咸字子良光武時入授太子論語每進見錫以几杖按李充字太遜延平中徵為博士後年八十以為國)
(三老賜以几杖)五等稱觥班臣鄰而陪位(周禮)清文燦爛樂奏三
終麗製鏗鏘音調六佾(樂記)九如頌嘏(詩)無非殿上之金
張(見滕王賦)五福陳疇(書)大抵天家之岐薛(唐紀睿宗景龍三年岐王隆範)
(為左衛率羽林大將軍薛王隆業為右衛率薛逢詩雲外笙歌岐薛醉)至於援据喜祥鋪
張官閥(見壽季序註)彭籛斟雉未必皆真(天問彭鏗斟雉帝何享壽命永多夫)
(何長註彭祖好和滋味進雉羹于帝帝饗之而錫以壽考至八百歲)玉女投驍何常盡實
(見昭華序)頌揚典故不過六朝綺麗之詞役使虚無要皆五
利浮夸之術(漢武紀欒大言仙人可致拜五利將軍尚公主)登西洛王侯之第
便言碧柰成林(見彭大翁啟)過東都將相之家遂說青毛降
節(見任邱啟)差無事蹟略助談諧雖昔說之所曾聞亦達士
之所不尚今我公之初度也芝蘭異氣盡欲揚芬笙磬
殊音咸思發響三明七穆既歌風緝雅而來(見園次序)一介
單門亦躡屩擔簦而至(見季壽序)甚者齊秦烈士汾晉畸人
夙標耿介不隨魏勃為掃門(見壽徐序)素秉幽貞并乏襧衡
之滅刺(見園次序)亦復踴躍歸仁激昂慕義欣逢降嶽(詩)操
敝帚而思前(見園次序)幸值懸弧(見壽閻序)踵高甍而恐後(見玉巖序)
孤竹二君亦頌大年於釣渭(見孟太母序)商芝四叟(見映碧啟)還
歌眉壽於封留(漢紀高祖欲易太子張良請四皓以為客按良封留侯)溯龍編鳥
篆而後(龍編見半繭賦鳥篆見銀臺啟)固曠百世以難儔暨崦嵫濛汜
之鄉(天問出于暘谷次于蒙汜淮南子日入崦嵫經細柳入虞泉之汜曙于蒙谷之浦垂景在樹端謂之)
(桑榆)亦渺八紘而僅見(見璿璣賦)若乃時有指歸文多倫脊(詩)
階前獻賦感萬間庇士之殷懷(杜詩安得廣厦千萬間大庇天下寒士俱懽顔)
筵上歌詩述三握求賢之至意(史記周公世家周公戒伯禽曰我一沐三握髮)
(一飯三吐哺起以待士)挽其在位願黃扉紫禁以長歡(見佳山序)請必
無歸縱碧水丹山而奚慕(見銀臺啟)賡颺莫罄更及於丈人
屋上之烏(六韜武王登夏臺以臨殷民周公旦曰愛其人及屋上烏憎其人憎其儲胥)愛戴
何窮兼詠夫劉尹當年之樹(見健松記)不學青牛關上謹侈
諛詞(見天篆序)非如朱鳥窗前徒誇摭說(見三芝序)崧以菲才獲
承盛事鐘鳴谷應(見詩選啟)知感召所從來草偃風行(論語)識
吟謠之有自恭題數語敢為衆作之前驅敬附一言用
託羣公之末簡然而遊晝錦之堂(見逸齋序)琳瑯觸目(九歌璆鏘)
(嗚兮琳瑯世說有人詣王太尉遇安豐大將軍丞相在座往别屋見季胤平子還語人曰今日之行觸目皆見)
(琳瑯珠玉)赴耆英之社(見映碧啟)卷軸連雲(見懸圃序)長箋短幅收之
此帙而還贏妙染高文概以斯編而未備人思借錄如
披河間之碑(晉書張衡為河間相四年卒崔瑗為作碑文按張衡相河間有前後碑庾信馬射賦)
(階無玉璧既異河間之碑)客盡傳觀似玩秦庭之璧(見貞女序)儻緘篋底
蠧魚食此而長生(雜錄璧魚入經函中食神仙字則身有五色人吞之可致神仙)設在
船中蛟龍守之而不去(見玉巖序)
跋余淡心所藏詩卷
此端毅公乙巳長安所贈廣霞先生詩册也公也百僚
模楷(見祖德賦)四海君宗(詩)猥於烏帽之儔(補註)彌結青松之
契(見賀徐序)縱天長海闊而魚訊恒通(見尺牘序)值肉奮絲飛(見觀)
(槿序)而鸞吟間作(見琴怨序)文無加點筆不能休(見少楹序註)每當
三爵之油油(禮)便覺萬言之纚纚(見黃門序)發狂言而驚座
(見樂府序陳遵傳時列侯有與遵同姓字者每至門座中震動號曰陳驚座書斷陳遵每一書一座皆驚杜牧)
(詩忽發狂言驚四座)盡訝神來(見藝圃序)押硬句以盤空(見佳山序)何愁腕
脱(見藝圃序)此則當時驛裏(見憺園賦)未獲擬其彫華文舉筵前
(見九日序)無以方斯敏妙者也僕在京華亦霑歡讌西堂剪
燭(温州府志府内有西堂即謝靈運思詩夢弟惠連得池塘生春草之句處宋玉九辨蟋蟀鳴此西堂)頗
多知已之言(見尺牘序)北渚揚舲(北渚見藝圃序揚舲見半繭賦)大有消魂
之賦(見無沗序)情深積劫感歴窮塵(見琴怨序)曾昔夢之幾何竟
哲人之不作流連烟月惻愴關河何意先生視余斯卷
嗟乎賈逵碑上字字生金(王隱晉書永嘉初陳國項縣賈逵石碑之中生金人鑿取)
(賣賣已復生此江東之瑞按輿志繁昌縣授石碑亦生金表送上)庾信集中篇篇是玉
(補註)敬告典籖幸加藏弆(見尺牘序)勿使蛛縈蠧蝕負荆軻一
片之心(見智修序李賀咏劍詩直是荆軻一片心)就令紙敝墨渝(見樂府補序)存
鮑叔千秋之誼(見園次序)
陳檢討四六卷二十
