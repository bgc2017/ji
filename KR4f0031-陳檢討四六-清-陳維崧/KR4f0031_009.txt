陳檢討四六卷九
翰林院檢討陳維崧撰
序
樂府補題序
樂府補倡和作者為玉笥王沂孫聖與蘋洲周密公謹
天柱王易簡理得友竹馮應瑞祥父瑶翠唐藝孫英發
紫雲吕同老和甫篔房李彭老商隱宛委練恕可行之
菊山唐珏玉潛月洲趙汝鈉真卿五松李居仁師吕玉
田張炎叔夏山村仇遠仁近共十三人又無名氏二人
題為宛委山房賦龍涎香浮翠山房賦白蓮紫雲山房
賦蓴餘閒書院賦蟬天柱山房賦蟹調則為天香為水
龍吟為模魚兒齊天樂桂枝香凡五共詞三十七首為
一卷嗟乎此皆趙宋遺民作也粤自雲迷五國(程史哀欽廟䟽)
(二帝之駕終扵五國城註徽欽為金人挟之北行先後殂於五國城地)橋䜟啼鵑(見曜菴序)潮
歇三江營荒夹馬(宋書恭帝時錢塘江潮三日不至時元軍分住江沙杭人方幸之而潮汐)
(不至輿志三江源在台州府城西三江合流為靈江宋書太祖生扵夹馬營有異香滿室)夀皇大去
已無南内之笙簫(唐史肅宗劫遷眀皇扵西南不復居南内宋紀光宗遭后悍妬逆于其父)
(受内禪即位尊孝宗為夀皇按其事與肅宗遷帝不居南内同此借用)賈相難歸不見西
湖之燈火(宋紀度帝時以賈似道為太師賜第西湖之葛嶺起樓臺亭榭作半閒堂與姬妾遊樂至)
(恭帝時貶循州安置監押官鄭虎臣誅之史断西湖自紹興建都君相競嬉遊金主亮聞之起投鞭渡江之志)
三聲石鼓汪水雲之關塞含愁(晉五行志吴興長城夏架山有石鼓鳴即)
(兵起文山傳文山在獄汪元量抱琴訪之文山為題水雲詩宋史汪元量字大有號水雲以善琴事謝后)一
卷金陀王昭儀之琵琶寫怨(宋史王清惠宋昭儀入元為女道士南歸湖山類稾)
(多紀北徙事按岳忠武孫珂著金佗稡編家集五十八卷)臯亭雨黑(補註)旗摇犀弩之
城(詳合肥書)葛嶺烟青箭滿錦衣之巷(地理志杭州新城縣有葛溪乃稚川煉丹)
(地按湖州德清葛山亦有稚川蹟紹興府城葛山乃勾踐種葛使越女作布獻吴故名杭州志臨安縣石鏡山)
(唐昭宗封為衣錦山錢鏐嘗于此宴故老大石皆覆以錦衣號其幼所戲水曰錦衣將軍)則有臨平
故老(圖經臨平湖在塩官縣晉武帝時古者云此湖開天下寧杭州志仁和縣即漢塩官五代錢江)天
水王孫(見藝圃序)無聊而别署漫郎(見曜菴序)有謂而竟成逋客
(北山移文為君謝逋客)飄零孰恤自放扵酒旗歌扇之間惆悵疇
依相逢扵僧寺倡樓之際盤中燭灺間有狂言(莊子北遊無所)
(發予之狂言)帳底香焦時而讕語(摭言江南李主帳中香法以鵝梨蒸沉香用之春秋)
(元命苞醜臸臸言讕讕漢文三王傳王陽病詆讕置詞驕慢)援微詞而通志(見良輔序)倚
小令以成聲(見鴻客序)此則飛卿麗句(詳竹逸序)不過開元宫女
之閒談(見良輔序)至扵崇祚新編大都才老夢華之軼事也
(補註東京夢華錄宋孟元老自序云僕昔從先人遊京師卜居金梁橋西夹道之南古有夢遊華胥之國其樂)
(無涯者僕今追昔回首悵然目之曰夢華錄)乃瓿間覆醬偶賸殘縑(見懸圃序)而
市上懸金從無雕本(見楚鴻序)盖赤文綠字(見璿璣賦)幾經嬴政
之灰餘(始皇紀李斯請天下藏詩書百家語者悉詣守尉雜燒之)而玉軸牙籖(見三芝序)
久患江陵之道盡(見滕王賦)盈篇亥豕(見佳山序)既紛黦而鉛昏
滿幅烏焉亦紙渝而墨敝(古諺字經三寫烏焉成馬)韭花已蝕(見琴怨序)
蠆尾長鬈(見懸圃序)徒存鼎上之一臠(後魏書崔浩曰嘗肉一臠知鼎中之味)
僅現雲中之寸爪(補註)扵是竹垞朱子搜扵里嫗之筐梧
月蒋生鋟以國門之板頓成完好足任流傳譬之折釵出後
再鐫龍鳳之形(拾遺記魏文帝納美女薛雲芸有獻火珠龍鸞釵者杜詩蛟龍半缺落猶得折)
(黃金註得井中斷釵遺珥如蛟龍之状也)破鏡歸時重鑄蛟螭之状(神異經昔有夫)
(婦將别破鏡各執其半後妻與人通鏡化鵲至夫前後鏡背鑄鵲始此陳書徐德言尚叔寶妹陳亂破鏡各分)
(其半後妻為楊越公所得徐作破鏡詩楊還其妻)雖或楮上缺文間同夏五(胡安)
(國春秋傳夏五傳疑也)行中脱簡略類呼豨(見二齋序)古錢掘得銅蚨
則輪廓槎牙(搜神記南方有虫名青蚨生子依草葉潛取其子母即飛来以子血母血各塗錢或)
(先用子錢或先用母錢皆復飛歸故名青蚨亦名子母錢)斷碣捫来石獸則觚稜缺
齾(觚稜見璿璣賦說文齾缺齒也又凡器缺之稱)然而墻邊擫笛猶能彷彿其
聲(見庭表序)海上刺船尚可彽徊是曲(見井叔序)周公瑾聞兹妍
唱定屬賞心(見良輔序)桓子野聆此清歌要為撫掌云爾
(世說桓伊字子野每聞清歌輒喚奈何國策鄭同撫手仰天而笑之晉書陸士衡初聞左思賦三都撫掌大笑)
浙西六家詞序
錦衣倉北六朝之山色千堆(見樂序補序)驃騎桁南萬古之
江流一幅(晉史成帝沿淮設航二十四有竹格桁票騎桁舟陽桁等名)猘兒去後大
有新亭(晉紀桓温来朝謝安王坦之迎千新亭温大陳兵衛延見朝士坦之流汗沾衣倒執手板按温)
(小名猘兒金陵志新亭在府南俯瞰江渚)燕子飛時還存空巷(見少楹序及玉巖序)則
有彩毫公子(見看奕賦)粉署郎官(見園次序註)續漢上之題襟(補註)
效機中之織錦(見璿璣賦)衙香薰罷只願箋愁椽燭燒餘惟
圖製恨玉玲瓏小閣滴粉搓酥(詞評曉風殘月柳三變滴粉搓酥左與言)紅
菡萏山莊啼花怨鳥更值公叔華宗相君貴胄常棲蓮
幕(見紫玄序)别署竹坨杜紫薇掌書記之日艷體偏多(唐書武帝)
(時杜祐孫名牧字牧之號為小杜以别杜甫牧生平不拘小節詩情豪邁多艷體嘗客牛竒章幕為書記後為)
(睦州刺史豪右屏跡號紫薇太守終中書舍人)韓君平知制誥之年宫詞不少
(詳梧月詞序)醉卧鳳凰橋上曾翻十院琵琶(杭州志鳳凰山南宋建都嘗環)
(入内苑有鳳皇橋十院補註)狂遊雞鹿塞邊(竇憲傳憲為車騎將軍出朔方雞鹿塞與北单)
(于戰于稽落山大破之登燕然山刻石記漢威德詔班固為銘)慣聽一軍篳篥(見天章序)書
之粉壁譜在羅裙况復柘湖既咸籍同居(吴地志華亭南有湖周五)
(千一百一十九頃中有小山生柘樹故湖山皆以柘名按柘湖非一處咸籍見祖德賦註)秋錦亦機
雲不别(補註按機雲見祖德賦)共說隴西才地有謫皆仙(見三芝序輿志)
(漢隴西郡唐隴右道今鞏昌府)俱誇家令門風無腰不瘦(詳逸齋序齊書沈約為太)
(子家令)金戟則臨風對拓感激沈雄(見無忝序)玉笙則帶月交
吹淋漓頓挫(見聞後錄李文饒曲云仙女董雙成桂殿夜凉吹玉笙萬戶千門空月眀)僰僮
破悶訴萬里之飄零(眀田汝成炎檄紀僰人在漢為犍為郡唐為于矢部盖南詔東鄙也)
燕女尋歡序十年之淪落溺人必笑姑流浪扵酒旗戲
鼓之間(溺人見天篆序)亡子思歸長嚄唶扵殘月曉風之下
(庾信哀江南賦咸陽布衣非獨思歸亡子見皇士序柳三變詞今宵酒醒何處楊柳外曉風曉月按嚄唶見雪)
(持)疇能惠我定遘知音假曰華予(屈原山鬼萹歲既晏兮孰華予)寧無
好事(見憺園賦)扵是拈来犀管匣用琉璃(見園次序註)劈得蠻箋
(見三芝序)装成玳瑁(見天篆序)地則錢塘檇李家山只兩郡之間
(杭州志秦屬會稽東漢屬吴陳曰錢塘隋曰杭州春秋扵越敗吴于檇李按檇李城今在嘉興府西南地)詞
如白石梅溪風格軼群賢而上(詞集宋姜䕫字堯章有白日詞宋史王十朋字)
(龜齡樂清人著有梅溪集高宗時廷對第一)釐為一卷約有六家從此井華
汲處都吟柳永之章(宋柳永傳永字耆卿有樂章集九卷葉少藴云嘗見一西夏歸朝官)
(云凡有井水飲處能歌柳詞)自今紈帕貽来半織元稹之曲(補註)屬有
陳琳(見無忝序)寄言龔遂(見二齋序)僕也紅牙顧誤(見良輔序)雅自托
扵伶官(詩集註賢者不得志託于伶官)繡幔填詞長見呵扵禅客(補註)銅
官玉女(詳梧月序)邑居不百里而遥小令長謠(見鴻客序)卷帙實
千篇有羡倘僅專言浙右諸公固是無雙如其旁及江
東作者何妨有七聊資諧&KR1744;幸恕清狂
曹實菴詠物詞序(按十咏一隗囂官甆杯一灌嬰廟瓦硯一延陵季子劒一未央)
(宫銅奩一朱碧山銀槎一司馬相如玉印一長平遺鏃一大食甆茶杯一魚苔牋一龍髯)
霜凋魏帳月中之剰瓦何多(見銅雀賦)水咽秦關地上之殘
城不少(隴水歌隴頭流水鳴聲嗚咽遥望秦川肝腸斷絶註在關西隴川)天若有情天
寧不老(李賀詩天若有情天亦老)石如無恨石豈能言(左傳石言于晉魏榆晉侯)
(問師曠云石何故言對曰石不能言或憑焉不然民聽濫也臣聞作事不時怨讟瀆動扵人則有非言之物而)
(言)銅駝觳觫恒逢秋至以偏啼(見滕王賦及看奕賦)銀雁&KR2156;沙慣
遇天隂而必出(詳徐母序按&KR2156;沙楊慎曰披張貎)山當雨後易結修眉
(見皇士序)竹到江邊都斑細眼(見憺園賦)溯夫皇始以来代有不
平之事千年關塞来往精靈(傳毅舞賦釋精靈之所束)萬古江山憑
陵鬼物(左傳鄭王子伯駢告于晉曰馮陵我城郭)縦復人稱恨甚事奈愁何
江淹工愀愴之辭(見尺牘序)鮑照擅蒼凉之賦(見瀛臺序詩品鮑照一作)
(昭仕宋為臨海王參軍詩源于張景陽及茂先歎其才秀人微故取堙當代)正恐世閱世以
成川年復年而作谷捧黎陽之土堙此何窮(東觀漢紀鄧訓故吏)
(知訓好青泥封書從黎陽步推鹿車過易陽載青泥一襆至上谷遺訓庾信詩故人倘書札黎陽土足封後漢)
(紀朱浮與彭寵書曰河濱之人捧土塞孟津多見其不知量也按黎陽山在大名府)積函谷之泥
封来不盡(東觀漢紀隗囂將王元說囂背漢曰元請一九泥為大王封函谷關)然而劔鋒
盡缺總為旁觀(廣異記有農夫耕地得劍賈胡售以百萬約明旦取之農夫夜歸庭中有石偶)
(以劒指之石遂中斷詰旦賈胡載鏹至視之嘆曰劍光已盡不復買矣此名破山劍惟可一用吾欲持之破寶)
(山耳)壺口新殘只因細故(見紫玄序)青史則幾番劉項誠然與
我何堪(詳彭太翁唘世說桓温曰人何以堪詳萬柳唘註)黃河則滿地袁曹遑
曰于卿奚事(袁紹傳田典說紹曰與公争天下者曹操也庾信傷心賦地鼎沸于袁曹世說桓玄)
(謂王大服曰犯我家諱何預卿事)或蝦蟆陵上暮年紅袖所閒談(國史補舊)
(說董仲舒墓門人至皆下馬謂之下馬陵語訛為蝦蟆陵)或鸛雀樓前故老白頭之
夜話(見天章序)或武擔過客(見庭表序)曾看石鏡扵成都(揚雄蜀記蜀王)
(葬妃于成都作石鏡一枚徑二丈高五尺以表其墓)或盩厔居民(見子厚序)偶得銅盤
扵渭水(見滕王賦)苟非目擊即屬親聞(莊子田子方篇仲尼見温伯雪子曰若夫)
(人者目擊而道存矣)事皆磊砢以魁竒興自顛狂而感激槌床絶
呌蛟螭夭矯扵胸中(見三芝序)踞案横書蝌蚪盤旋扵腕下
(見憺園賦)誰能欎欎長束縳扵七言四韻之間對此茫茫(見滕)
(王賦)姑放浪扵减字偷聲之下(詞譜詞有减字偷聲調按木蘭花五十字减字木蘭)
(花四十四字)吟成十首事足千秋趙眀誠金石之錄遜此華
文(宋書趙明誠同妻李易安善藏古有金石錄)郭弘農山海之萹慚斯麗製
(見天篆序)嗚呼烟霾天水囂官既蔓草千堆(見琅霞序鞏昌志秦屬隴西郡)
(漢曰天水魏秦州漢書隗囂成紀人素豪侠為上將軍名震西川據隴西後歸光武杜詩秦州城北寺傳為隗)
(囂宫)浪打章門灌廟亦殘陽一片(見滕王賦)悲哉季札劔影徒
青(吴世家季子聘魯過徐徐君君季札劒札心知之為使上國未獻及使還至徐徐已死解劒繫徐君塚)
(樹而去)逝矣劉郎奩痕尚紫(列仙傳漢眀帝永平中劉晨與阮肇入天台山見二女止)
(宿後至家子孫已七世按上註指未央銅奩非劉晨)銀槎泛斗難追博望之勲名
(見無忝序及孝威序)彩筆凌雲空羡馬卿之詞賦(史記相如既奏大人之頌武帝)
(大悅飄飄有凌雲之氣似遊天地之間意)何况長平繡鏃恨血全紅(長平見翼王序)
(繡鏃見玉巖序)大食冰甆愁雲半黑(杜詩集有大食刀歌註大食西方國名九域志舜奔)
(蒼梧山山有九峯常有愁雲浮罩莫辨陵寝所在按宋牧仲得茶杯曰大食冰甆也實菴因填此詞)織成
魚素粘海氣以猶腥(見瀛臺序註)掣得龍髯鼓天風而倍怒
(見孝威序九域志黃帝騎龍上天小臣攀龍髯龍髯拔堕黃帝弓乃抱其弓而號因名其地曰鼎湖弓曰鳥號)
豈非譆譆出出(左傳或呌于宋太廟曰嘻嘻出出後鳥烏于亳社如曰嘻嘻註火妖也)諾
臯之所未收(見素伯序)怪怪竒竒(國語申生之僕人曰竒生怪怪生無常)齊諧
之所不載者哉(見素伯序)僕每怪夫時人詞則呵為小道
倘非傑作疇雪斯言以彼流連小物之懷無非淘洗
前朝之恨人言燕市實悲歌慷慨之場(見渭仁序)我識曹
君是文采風流之裔(杜甫曹霸丹青引將軍魏武之子孫又曰英雄割據雖已矣文采風)
(流今尚存)狂歌颯沓(見渭仁序)聊憑鳳紙以填来(見尺牘序)老興淋漓
亟命鸞笙為譜去(見滕王賦李詩雙吹紫鸞䇠)
錢寶汾詞序
五陵烟月最說長安三輔笙簫(五陵三輔見渭仁序)尤推鄠杜(見鷹)
(垂序)縣名盩厔(見子厚序)樓前多織錦之妻(見璿璣賦)殿是馺娑(見銅)
(雀賦)闕下有横鞭之客(見天章序)扵是貂蟬年少(見半繭賦)金粉仙
郎(見銅雀賦及楚鴻賦)衛叔寶之體不勝綺羅(晉書王丞相見衛洗馬曰居然有嬴)
(形雖復終調暢若不堪羅綺西京賦似不勝乎羅綺)王夷甫之手詎離珠玉(見黃門序)
(王衍傳衍為元城令終日清談而縣務亦理每捉玉柄麈尾扵手同巴衍從兄戎嘗曰衍神姿高徹如瓊林瑶)
(樹云)時則柳衣染綠茘帶垂青(三峯集李固言行柳下聞弹指聲固言問之應曰吾)
(柳神九烈君已用柳汁染子衣矣果得藍袍當以棗餻祠我後果傳臚第一楚詞薜茘為帶)鳴筝而
過公主之園挟瑟而上將軍之第(補註)臺前故仗見南苑
之參差(儀衛志仗劒戟總名唐制殿下兵衛曰仗漢舊儀始皇上林苑在渭南後因名南苑杜詩憶昔)
(霓旌過南苑大政記眀南苑方一百六十里中有按鷹臺二海子皆元之舊也)閣下傳餐(見璇璣賦)
望西山之葱欎(見閨秀序)李嶠為秋雁之吟(唐書李嶠字巨山少時夢人餽)
(雙筆自是有文名與杜審言等為文章四友天寶末眀皇乘月登花萼樓有進李嶠水調者曰山川滿目淚沾)
(衣富貴榮華能幾時不見祗今汾水上年年惟有秋雁飛帝凄然曰嶠真才子也是年幸蜀登白衛嶺又歌是)
(詩悲不自勝)王維有紅豆之作(見素伯序)寫之玳瑁(見天篆序)知才子
之情多(見海棠賦)譜以箜篌(見鷹垂序)騐佳人之巧笑(詩)而蛾眉
善怨(詩)時懷故里之鶯花蟬髩工啼(見琅霞序)恒憶微時之
娣姒雲中射雁偏愴晨風花後釣魚常悲流水絶憶
嵇康之鍜(見半繭賦)慣思張翰之鱸(見九日序)是則柳郎中小令
麗句雖多(見浙西序詳金天石序)牛給事新聲愁端不少者矣(牛㠐)
(傳牛㠐字松卿王建鎮蜀辟判官後復仕蜀為給事中有詞行世)僕類楚狂(見井叔序)偶来
燕市(見渭仁序)一聲河滿憐司馬之青衫(教坊記開元中滄州歌者臨刑進河)
(滿子一曲以贖死劇談錄武宗孟才人每于御前歌河滿子一曲聞者莫不涕零後宫車宴駕才人自縊張祐)
(詩却為一聲河滿子下泉須弔孟才人)三曡陽關羨尚書之紅杏(王維詩勸君更)
(盡一杯酒西出陽關無故人詩話唐人送别每唱渭城朝雨之什其法下三句皆重唱故曰三曡或曰先唱七)
(言後除上二字唱五言又除上四字唱三言一步急一步故云三曡也又唐詩有梁州歌第一曡則二曡者猶)
(今第一隻曲耳詩話宋祈字子京稱小宋往見張子野曰欲見雲破月来花弄影郎中子野屏後呼曰得非紅)
(杏枝頭春意閙尚書耶)不揣題詞之贈矧當判袂之時逐秋風
而竟去余是愁人望眀月以相思君真健者(見無忝序)
金天石吴日千詞稿序
嘗攷夫聲音之道自有淵源詞賦之宗逓為汎濫白鳩
黃督曲調以短斷為工(南齊樂志晉詞有白鳩篇略曰翩翩白鳩載飛載鳴晉清商曲)
(詞有黃督二曲略曰喬客他鄉人三春不得歸)子夜莫愁節奏以敏諧為聖(子夜)
(見二齋序莫愁曲見皇士序)是知齊梁之樂府即唐宋之倚聲也(詩品)
(陸務觀云倚聲製詞起于唐之季世漢書戚夫人抱琴而歌曰倚歌)自名花傾國供奉擅
俊逸之才(唐李白傳白為翰林供奉嘗作清平調有曰名花傾國兩相歡常得君王帶笑看)金
縷提鞋後主秉綺羅之質(五代十國詞集南唐後主李煜作子夜調其略曰花眀月)
(暗籠輕霧今霄好向郎邊去剗櫗步香階手提金縷鞋)教坊簾幕(見雪持序註)試豓曲
扵清狂(按魏都賦僕倘清狂見浙西序)平樂樓臺弄新聲扵輕薄(東京賦其)
(西則有平樂都城視遠之館註漢眀帝永平五年至長安悉取飛簾并銅馬置之西門外為平樂館曹植詩我)
(歸宴平樂新聲見皇士序北史魏收在京洛輕薄尤甚)詞有千家業歸二李(見篇上)
斯則綺袖之專門紅牙之哲匠矣若易安之婉孌清
新屯田之温柔倩媚(詞集李清照字易安格非之女嫁趙眀誠有潄玉詞集一卷柳永傳)
(永為景祐元年進士官至屯田員外郎嘗好為淫冶之曲傳播四方)雖為風雅之罪人實
則閨房之作者由斯以降我無譏焉(見佳山序)嗟夫北怨馬
嵬空留羅襪(國史補楊妃死于馬嵬黎樹下店嫗得錦襪一隻過客傳玩每出百錢由此致富)
南悲鳳閣(見商尹序)不見秦樓(見藝圃序註)聲聲玉樹終傷南國
之魂(見滕王賦)步步金蓮長下東昏之淚(見皇士序按齊寶卷廢為東昏侯)
相逢家令猶有内人(齊書沈約為太子家令文惠宫人與語齊事又家令王仁詳納姬序)
閒說玄宗豈無宫女(見良輔序)三千小妾思唱李花(見滕王賦)二
八妖童誰餐桃子(韓非子彌子瑕食桃而甘不盡而奉衛君)哀傷奚極悱惻
何言况復紫塞琵琶(見海棠賦)盡是帝城之蕩婦(梁元帝蕩婦賦愁縈)
(翠眉歛啼多紅粉漫)黃沙觱篥(見天章序)都為朱邸之名姬(朱邸見滕王賦)笙
上金蛾(補註)半翻回紇(見雪持序)弦前火鳳(春秋元命苞火離為鳳唐會要貞觀)
(中有裴神符者妙解琵琶作勝蠻奴火鳳傾杯樂三曲太宗愛之李義山詩撥弦驚火鳳)别譜龜兹
(見雪持序)扵是抱撥捍而私彈(樂府雜錄琵琶以蛇皮為槽以楸木為面其捍撥以象牙)
(為之海錄碎事琵琶面土當弦或以金塗為飾所以捍護其撥名金捍撥見琅霞序)撫箜篌而暗
操(見鷹垂序)岐王宅裏豈知北地之歌(唐書惠文太子範睿宗第四子封岐王好)
(學工書世說補李龜年嘗至岐王宅聞琴曰此秦聲良久又曰此楚聲後問之前弹者隴西沈妍後弹者楊州)
(薛滿杜詩岐王宅裏尋常見)朝后宫中不類南朝之曲(梁書北魏楊白華武都仇)
(池人胡太后逼幸之白華懼禍奔梁太后追念乃作楊白花之歌有云陽春二三月楊柳齊作花令宫人歌之)
(其聲凄楚云按柳宗元詩楊白花風吹渡江水即擬胡后曲也)時則有家居盩厔(見子厚序)
幼富才情縣近金陵長憐歌舞(金陵志楚威王望秣陵有黃氣埋金鎮之曰金)
(陵)自誇善曲不事金吾(李頻詩題聞金吾妓唱梁州古今註金吾車軸銅為之御史大)
(夫司隸校尉亦得執焉光武曰仕宦當為執金吾辛延年羽林郎詩胡姬年十五春日獨當鑪男兒愛後婦女)
(子重前夫多謝金吾子私愛徒區區)慣倚能仙思調玉女(天上玉女記魏濟北從事掾弦)
(超字義起以嘉平中夜獨宿有神女來從之目稱天上玉女遣令下嫁張茂先為作神女賦)遂乃巧
製珊瑚之扇初就琥珀之床(補註釵小志楚娘名妓也江都王寵之寝玳瑁之床)
(翡翠之帳徐陵詩止應私將琥珀枕暝暝来珊瑚床江總詩盈盈扇掩珊瑚脣)流蘇以縷綵為
絲(北史石虎冬日施熟錦流蘇斗帳安純金龍頭銜五色流蘇四角安金香鑪徐陵詩流蘇錦帳掛香囊)
壓角以明珠作押(漢武故事以白珠為簾箔玳珀押之)被之小令度以名
倡五侯馳才子之名七貴虚上賓之席(前漢書成帝舅氏王潭王根王)
(立王商王逢五人同日封侯潘岳西征賦窺七貴于漢庭庾亮表西京七族註李霍上官趙丁王傅也江總詩)
(五侯新拜罷七貴早朝歸李詩五侯七貴同杯酒)吹簫夜出挟瑟晨歸洵可以
矜天上之弄臣廢人間之宫體矣(補註)爰命狂夫起而為
序卸輕紅之衫子親展銀筝(補註)擲雜綵之帩頭(樂錄舊俗賞歌)
(人以錦綵置之頭上凡宴賞加惠借以為詞有錦纏頭曲)坐移寶柱(見琅霞序)須知天涯
落魄(漢書酈食其家貧落魄)無非傅粉之人(見銅雀賦)地角流連總屬
熏香之客爾(徐陵詩風流荀令好兒郎偏能傅粉復熏香庾信詩荀令薰鑪更換香)
葉桐初詞序
門邊蕙葉葉盡生花(見祖德賦何遜詩階蕙漸翻葉)車裏璧人人皆有
集(見雪持序)則有齒踰終賈(終童見黃門序賈誼詳賀周序)文邁班張(晉書張華)
(見左思三都賦而歎曰張班之流也註班固張衡也)黃童既門第無雙(見琴怨序)謝客
復詩名苐一(見素伯序)而乃丁年孤露(見良甫序)丙舍凋殘(下註)少
依舅宅魏舒實甯氏之甥(晉書魏舒字陽元少為外家甯氏所養甯氏起宅相宅者)
(云當出賢甥舒曰當為外氏成此宅相)長贅婦家樂廣以衛郎為婿(見尺牘序)
雞籠山下新移坦腹之床(金陵志府治東北覆舟山之石舊名雞籠山後名雞鳴山)
(雷次宗開館于此世說郗鍳使人求壻于王導令遍觀子弟歸謂鍳曰王氏諸少並佳然聞信至咸自矜式惟)
(一人東床坦腹卧食胡&KR0984;餅獨若不聞鍳曰此佳壻也訪之乃羲之也以女妻之)鴛水湖頭舊
築渭陽之舘(鴛水見皇士序世說魏明帝為外祖母築舘于甄氏既成謂左右曰當何以名侍中)
(繆襲曰陛下此舘之興情鍾舅氏宜以渭為名)緯蕭托業少賤奚堪(莊子河上有家貧恃)
(緯蕭而食者註緯織也蕭蒿也)采梠為生長貧不免(晉隱逸傳夏綂字仲御會稽人幼孤)
(貧事母孝每採梠求食不肯仕太尉賈充怪之曰此是吴兒木人石心後不知所終)然且桐號孤
生還思向日藥名獨活只欲摇風(見丁香賦)千篇繡虎(見祖德賦)
揮完河北之箋(見尺牘序)五夜雕龍(見三芝序)擘盡膠東之紙(見尺)
(牘序)月眀湓浦非無灑酒之篇(詳梧月序)花落臺城亦有隔江
之曲(見鴻客序)風中弄笛吟九𣲖之銀鼉(詳觀槿序註晉書桓伊聞王徽之名)
(踞胡床而作笛聲三弄註笛譜有梅花三弄郭璞江賦源二分于崌崃流九𣲖于潯陽註江于此分為九道云)
(李賀詩山潭晩霧吟白鼉補註)山半調笙舞一天之彩鳳(見滕王賦)固已聲
華藉甚才調斐然者矣憶僕年時逢君客裏鮑照城在
臨河則面面朱欄(文苑鮑照作蕪城賦有云登廣陵故城)蕭統樓存夹巷
則家家瓊樹(一統志揚州文選樓梁昭眀太子集名士于此撰文選)加以陶士行
政之官北上(見滕王賦)王茂弘適盡室南来(見鴻客序)千官祖餞
舸舳迷津百里追陪衣冠滿座與君此日頗多嬉笑之
言頋我何人亦有激昂之作别幾何時歡真不再詎意
風寒易水盡遣荆軻(見智修序)何圖草蔓燕臺忽逢樂毅(詳田)
(太翁啟)遂班荆而敘舊(見禹平序)爰敷袵以論心(見九日序)示我以
詞命為之序嗟乎曾聞長者呵蘭畹為外篇大有時賢
叱花間為小技(詞選有蘭畹集花間集歐陽炯花間序唐衛尉少卿字弘基集詞十卷為花間集)
十年豓製坐收輕薄之名(見金天石序)一卷新詞横受俳優
之目(詳觀槿序)人譏周勃僅解吹簫(史記周勃微時常為人吹簫給喪事)世笑
禰衡惟工撾鼓(見雪持序)噬臍莫及(左傳鄧騅甥𣆀甥養甥請殺楚子曰彼君噬臍)
(其及圖之乎註若噬腹臍喻不可及)捫舌難追(詩)乃猶戅不更絃老偏見
獵(董仲舒策譬之琴瑟不調必取而更張之乃可鼔也語錄大程夫子曰少好獵後戒之十餘年見獵復心)
(喜)恣情標榜何能增才子之名竭力賡揚祗恐益小人
之過然而結習寧忘鄙懷有在遇成連扵海上情終以
此而移(見井叔序)見美麗扵山中口遂不能無道云爾(國策趙王)
(欲請中山隂姬司馬喜曰臣竊見其佳麗口不能無道爾即欲請之非臣所敢議)附注(鍾繇帖墓田丙)
(舍欲使一孫于城西孫于都尉府此繇家嫡正之良者也)
陳檢討四六卷九
