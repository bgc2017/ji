陳檢討四六卷十九
翰林院檢討陳維崧撰
誄哀辭
楊俊三誄
玉樹徂春金刀掩夜(晉書庾亮卒何充嘆曰埋玉樹于土中使人情何能己巳南史王規)
(字威明尚書騫之子幼稱孝童年十二通五經為昭明太子所禮亡後簡文與湘東王繹書曰威明實陵人也)
(一爾過隙永歸長夜金刀掩鋩長淮絶涸)淑問猶宣惠心永謝嗚乎哀哉君
才調英竒篇章卓絶言泉流吻思風扇臆(見靈巖碑)剖玄晰
奥纖若蟬翼鋪文雕采縟以龍梭(見半繭賦)南朝人士眷爾
清新東第衣冠嗟其綿麗加以德性幽婉標舉簡令神
鋒内歛道器外張雋不累理淡不却物故能靜表温純
動形潤栗弱年繡虎雅擅綺才(見祖德賦)髫齡蠟鳳頓饒妍
慮(見雪持序)雄辨驚其父客(見素伯序註)高名厠於時賢譽重南
金價侔東箭(晉書薛兼入洛張華見而竒之曰此南金也虞翻以所註易示孔融融曰乃知東南)
(之美者非獨竹箭也晉書贊顧衆虞潭並起兵討峻贊曰顧實南金虞惟東箭)洎乎運丁百六
世遭陽九(王湜大乙肘後備檢凡四百五十六年而一陽九二百八十八年而一百六陽九竒數也)
(乃陽數之窮百六偶數地乃陰數之窮皆所為厄會也漢書音義元之中有九戹陽戹五陰戹四陽為旱陰為)
(水運初入元百六歲有陽戹故曰百六之會漢食貨志易無妄曰一元之中四千六百乙十七歲各以數至陽)
(阨故云百六按四千五百歲為一元吳都賦世濟陽九魏都賦運距陽九)令府君維斗先生
忠搆身危義積家禍石城哀卞(石城見皇士序哀卞詳掌亭註)白下悲
袁(金陵志府西北有白下城古蹟唐立縣于此以白石壘之故名悲袁見琅霞序)君時竄跡倉
皇遘會孤露(見集生序)程嬰轉徙私匿其兒(見潘母啟)李燮飢寒
但依其姊(漢書李固下獄死有子名燮燮姊文姬謀預匿之告父門生王成曰李氏存滅其在君矣)
(並見賀周序)吳門乞食(見雪持序)合浦賣珠(見素伯序)晨繁絃以引悽
昏促管以會泣令伯陳情之作極此纏綿(見集生序)右軍誓
墓之文彌為悲惋(見黃門序)無何軍書少弭戎馬暫寧親串
稍通音問間嗣會丹輪于城郭時有唱酬(見田太翁啟)修輕
苔於几闥不無贈答(見尺牘序註)時則金聲逾振玉色罕渝
朱齡石百函并發(見壽徐序)劉穆之五官互用(宋書劉穆之内總朝政外)
(供軍旅目覽詞訟手答牋書耳行聽受口并應酬悉皆贍舉)巧心所濬酌而不竭(頭陀)
(寺碑遥源濬波酌而不竭)惠匠所琢剔而益麗樵蘇不爨終焉而已
(見潘母啟)將謂務疎道親(任彦升薦士表室邇人曠物疎道親)身阻意泰(見閨秀序)
保幽貞於物表棲軒冕於塵區永為藜藿之夫(見索餅啟)甘
作丘園之秀(見彭太翁啟)而人惡其潔天墜其芳猥以虎豹
之姿竟際龍蛇之歲(見翼王序)情深撤瑟慟擬登牀(禮士無故不撤)
(琴瑟世說顧彦先喪家人常以琴置靈牀上張季鷹往哭之不勝其慟遂徑上牀鼔琴作數曲竟因又大慟晉)
(書王子猷子敬俱病篤而子敬先亡子猷不哭知子敬素好琴便徑入坐靈牀上取子敬琴彈弦既不調擲地)
(云人琴俱亡因慟絶良久)春秋二十有三襧衡臨殁之年尚虚其一
(見雪持序)終軍奄逝之紀祗過其三(見黃門序)夫人乃松陵吳兹
受先生淑女而吾友弘人聞夏漢槎賢妹也劉氏祭夫
手調薑橘(見閨秀序劉氏祭夫徐敬業文敢遵先好手調薑橘素俎空乾奠觴徒溢)徐姬答
外情綢鏡釵(見丁香賦及尺牘序)嗚乎哀哉爰為誄曰兩儀肇始
皇䧏分區乾坤盤礴氣數昭蘇靈鍾牛斗(天文志斗牛禹貢揚州之)
(域)寶産勾吳(吳志勾吳太伯始所居地)頑豓靡均清濁鮮符猗歟是
人洵邦之彦(詩)秀外惠中(盤谷序秀外而惠中)曰温曰善學圃增
泓文峰日倩(見懸圃序)宅心簡棲措躬澄練既稱第一亦曰
無雙藻嫓陸海麗甚潘江(見園次序)文明映物經緯華邦清
瑟聿拊洪鐘既樅命之不猶國家多難袁有愍孫顧惟
元歎(宋書袁粲太尉淑兄子也父濯早卒祖母哀其幼孤名之曰愍孫嘗慕荀奉倩改名為粲字景倩吳)
(志顧雍字元嘆從蔡邕學琴蔡異之曰以吾名與卿顧遂名雍為人寡言領尚書令封侯而家人不知孫權嘗)
(曰顧侯在坐令人不樂)申志悲凉遣言哀斷(徐陵與李那書發言哀斷)雜作豫
厠(見舜民序)浮沈嵇鍛(見半繭賦)術衰齒盛道蹇業隆雕鎪羣象
染綴化工明詩習禮誦雅歌風魏雀辭金(見銅雀賦)漢盤泣
銅(見滕王賦)豈其王頍(補註)不如沈勁(晉書將軍沈勁以父充死于逆亂志欲立功雪)
(恥后陳祐以燕兵逼洛陽糧絶無援度不能守乃以五百人付勁守之勁喜曰吾志欲致命今得之矣洛陽陷)
(勁被執神氣自若)柰何伊人不永其命大火流暉(詩)玉衡移柄
(天文志玉衡斗柄星名)巷軫絶絃(見園次序註)衢凝分鏡(見翼王序)南皮曩
侣(魏志吳質南皮人魏文帝築燕友臺欵質後遺書曰南皮之游不可忘也梁武帝詩總轡游南皮沈約詩)
(論采南皮之高韻按河間府有南皮縣)北府名流(見尺牘序)今悲雨散昔溯風
流(揚雄美新霧集雨散鸚鵡賦何今日以雨散王粲詩風流雲散一别如雨)九京可作萬䙫
難求(國語趙文子與叔向游于九京曰死者如可作也吾誰與歸註九京晉墓地一作九原)青松
郭外(見祖德賦)紅粉樓頭(見尺牘序)
宣城文學施公誄
惟康熙十有八年春王正月四日文學砥園施公卒於
宣城里第春秋七十有八嗚乎哀哉大道淪胥微言放
失十室之邑衆喙爭鳴(莊子秋水篇無所開吾喙)一閧之中百家競
作(法言一閧之市必立之平韓文諸子百家)俗儒奉夸毘為指歸(詩)曲士緣
辭章為傳會轉相剽竊祗益波靡推厥所由本之先撥
(詩)其要教不基之門内則葛藟之誼靡敦學不本之躬
行乃鳲鳩之仁未渥也(詩)施公生經文煨燼之餘當人
心陷溺之日而能汜濩醇風(見瑞木賦)彌縫絶業(左傳彌縫其缺相如)
(難蜀父老繼周氏之絶業)襮之以藝彪之以文(揚子君子言則成文動則成德以其弸中)
(而彪外也張華詩体之以質彪之以文韓文道弸于中而襮之以藝)源始門閭達於鄉塾
慥慥乎抑亦光輝篤實之君子矣天不憗遺(左傳孔丘卒公誄之)
(曰旻天不弔不憗遺一老註憗且也)哲人其逝(見毛太母啟)時則公之猶子愚
山先生受官輦下僦舍都亭悵噩夢之宵徵(見竹逸序)痛訃
音之旦至遂搏膺而相告用抆血以為言(九章孤子唫而抆淚恨賦)
(抆血相視)蓋分雖叔父而誼篤所生服止期年而情隆自出
馬伏波之誡兄子造就居多(見壽季序)第五倫之鞠弟妷恩
勤不少(通鑑或問第五倫有私乎曰兄子病一夜十起而安寢子有病雖不省視通夕不寐謂無私乎)
聆愚山先生所敘述則公之崖略可知矣崧也景至德
之難名緬遺徽之未沫揄揚莫罄敢摇筆而成郭泰之
碑(詳掌亭序)洄溯靡從爰綴文而製展禽之謚(見合肥書列女傳柳下惠)
(死其妻誄之略曰夫子之不伐兮夫子之不竭兮夫子之謚宜為惠兮門人從之以為誄)誄曰厥初
生民萬彙芸芸權輿遂古(見天篆序天問遂古之初誰傳道之註遂往也)原始
皇墳剛柔攸判仁羿爰分(見天篆序)孔學惟&KR1334;軻乃闢荀(史記)
(世家孔子適周問禮于老子揚雄法言古者楊墨塞路孟子辭而闢之廓如也韓文孟子醇乎醇者也荀與楊)
(大醇而小疵)嬴燔典籍(見樂府補序)羣言牴牾漢工箋疏宋精訓
詁異𣲖同臻殊塗畢赴宰我堪雕顔回可鑄(見佳山序)猗歟
濂洛發源泗洙(宋紀周茂叔程灝時稱濓洛記曾子謂子夏曰吾與汝事夫子于洙泗之間)
道求實踐爻繫中孚(易)而彼末流相沿詭趨旴江龍溪
淪玄襲虚(理學錄旴江羅汝芳號近溪又王畿師事王陽明有龍溪集皆主良知之學)薪盡
思傳文衰欲起(莊子養生主指窮于為薪火傳也不知其盡也註薪有盡而所傳之火不盡韓)
(文公廟碑文起八代之衰)姑山峨峨句溪瀰瀰(補註)疇紹前賢曰中名
子主敬存誠致知窮理二子競爽(詳掌亭誄註)述明砥園棠
華並鞾箎唱交宣(詩)思探象罔(見璿璣賦)悟絶言詮家惟曾
史(莊子駢拇篇雖通如曾史非吾所謂臧也註謂曾子史魚)人企淵騫(論語)嗚乎述明
不幸蚤世僝彼藐孤(見翼王序)疇依疇字疇為含哺(見徵萬柳啟)
實維叔氏茹我以荼(詩)沐兒以淚遺雛漸長奮翮天衢
為國名臣為時大儒臯比泰岱(宋書張載嘗坐虎皮講易從遊甚衆朱熹贊曰)
(勇徹臯比一變至道註即虎皮也)觀察鄱湖(觀察見李母啟鄱陽見滕王賦)服官講學
與古為徒公喜而言是兒可教石奮家規延之庭誥(見歸)
(田序)詩詠素絲爾惟則傚(詩)姪官於外公偃林泉敬宗睦
族立塾置田欒公建社(見祖德賦)原氏名阡(漢書原陟自以先人墳墓儉約)
(非孝也乃大治冡舍初武帝時京兆曹氏葬茂陵民謂其道為京兆阡陟慕之乃買地開道立署曰南陵阡人)
(不肯從祗謂之原氏阡)朝㬢夕魄幌雨籬烟趙禮推肥薛包讓産
(漢書趙禮值凶歲為餓賊所得兄孝聞之即詣賊曰禮瘦不如孝肥賊驚並放還顯宗聞其行拜諫議大夫薛)
(包傳包字孟嘗後母憎包逐出包悲啼感親因還之及諸弟求析産包悉取朽敗者後弟産盡包復與之建武)
(中徵拜侍中)每逢家諱恒虔祀典肴核維藇豆邊有踐(詩)老
則兒啼(高士傳老萊子七十著斑衣取水上堂跌仆臥地為小兒啼以悦母)祭焉必泣(見少)
(楹序)鄰有死喪賻之禭之(見壽徐序註)族多寠乏衣之食之有
窮者鰥若敖餒而(見祖德賦)丐錢營婚資其帨褵劉君伯陽
公之老友敗屋陳編苔纏蝸繡殁于公殯袝之塋右三
尺殘碑大鐫誰某敦仁處義履信懷貞遇人急難赴義
如爭其或負公&KR0008;篋攘籝(莊子&KR0008;篋篇將為&KR0008;篋探囊發匱之盜而為守備註&KR0008;開)
(也探手取之也)摇首置之流觀太清(詳仲衡文)敬亭翠抹琴溪雪濺
(宣城郡圖經敬亭山宣城縣北十里輿志涇縣溪側有石臺相傳琴高控鯉上昇處)卯歲輕帆與
公一見漉酒邀賓剪燈張讌語必纏綿詩皆雅徤謂公
淳樸定享期頥(見壽閻序)何圖奄謝遽至于斯公之猶子適
宦京師去官度尚恨不同時(補註後漢書度尚字博平為上虞長後為荆州刺史)
(平長沙賊封侯按度尚為八厨之一)暏墅棋收(見半繭賦)竹林觴罷(見&KR0751;菴序)歎鳳
嗟麟(拾遺記孔子相魯有神鳳遊集至哀公之末不復來翔子曰鳳鳥不至可謂悲矣嗟麟見素伯序)
傾河坼華(世說顧長康哭桓宣武聲如震雷破山泪如傾河注海)我觀今古總悠
悠者衆庶馮生庸愚怛化(莊子大宗師子來有病喘喘然將死其妻子環而泣之子)
(犂往問之曰叱避無怛化註怛驚也謂無以哭泣驚將化之人)而我識公學定神全(列子)
(醉者之墜于車也其神全也)彭殤一致生死齊觀(莊子南郭子綦曰莫壽于殤子而彭)
(祖為天)中明祠内蕉碧楓丹(見鞠存啟)繼志纘緒復稱二難(漢書)
(陳元方子長文與季方子孝先爭論父功德于太丘太丘曰元方難其兄季方難其弟)我獨銜悲
百身難贖(詩)國鮮典型邦無耆宿顔愴淵明潘哀汧督
(何法盛晉中興書顔延之為始安郡道經尋陽常飲淵明自晨達昏及淵明卒延之為誄極其思致臧榮緒晉)
(書馬敦為汧督立功孤城為州司所枉死于囹圄潘岳誄之)敬撰蕪辭冀颺芳躅
嘉定侯掌亭先生誄
某年某月某日嘉定掌亭侯先生卒嗚乎哀哉慨自陳
寶鷄鳴翟泉鵝出(見天篆序)君子則將成猿鶴(見銀臺啟)賢人則
遂值龍蛇(見翼王序)練川百里(地志練川屬嘉定昔人稱練川楮陸之平)既三戶
以無成(見尺牘序)上谷一門(見翼王序)旋五宗之同盡(漢書徐自為曰古有)
(三族而王温舒罪至同時而五族乎陳琳檄所愛光五宗所惡滅三族註宗亦族也)褒融并日(見松)
(陵序)舉畢命於灰釘(見賀周序)盱眕同時並捐生於斧鑕(晉成帝紀卞壼)
(督軍討蘇峻苦戰而死二子眕盱隨之亦赴敵死其母撫屍而哭曰父為忠臣子為孝子夫何恨乎國策樂毅)
(報燕王書曰恐抵斧鑕之罪)雖吕錡射月事原無補於存亡(左傳晉楚遇于)
(鄢陵晉吕錡夢射月中之退入于泥占之曰姬姓日也異姓月也必楚王也射而中之退入于泥亦必死矣)
而夸父移山誼則總關於家國(見徐母序)亦曰瘁哉於乎悕
矣先生則佹也猶存慬而獲免晉家趙武幾同置袴之
危(見禹平序)楚國伍胥頻蹈覆漿之難(吳越春秋伍員渡江漁父為持麥飯鮑魚)
(羹盎漿餉之子胥誡曰掩子之盎漿勿令其露漁父諾胥行數步漁者自沈于江並見昭華序)亡命則
秦關趙厠之内蹤跡偏多(亡命見素伯序秦關見翼王序趙厠見舜民序)謀身
則販脂織薄之餘生涯絶少(販脂見合肥書史記周勃以織薄為生註薄簾也南)
(宋書沈麟士居貧織簾號織簾先生說文木曰林草曰薄)將軍臺上序舊事以悲來
(薊州志將軍臺管四十關塞)國士橋邊逢故人而泣下(國策趙襄子將出豫讓伏)
(所過橋下襄子面數之豫讓曰智伯國士遇臣臣故國士報之輿志豫讓橋在平陽府)門前客到
盡傳元節之難歸(見翼王序註)海上人來或曰邠卿之尚在
(見祖德賦)靡能有定亦又何言既而雨不終朝(語林驟雨不終朝)雪
還見晛值新朝之當璧每示含宏遇
聖主之乘乾慣存寬厚名除北寺終全李杜之家門(見禹)
(平序)運啟南朝(見楚鴻序)免錮袁劉之子弟(魏志袁紹愛少子尚後譚熙尚三子)
(舉兵相攻而亾劉表愛少子琮後長子琦與琮舉兵遂傾覆)弱齡去國壯歲還鄉荒
蕪綠野之莊(見楚鴻序)憔悴黃冠之約(見觀槿序)乃以藐爾之王
頍(見俊三誄)竟作裒然之周黨(見映碧啟)燕仍巢於梁上(見玉巖序)三
月樓臺(見天篆序註)鶴乍返於人間千年城郭(見存菴序)時則赤
縣昇平(古今通論崑崙東南方五千里謂之神州赤縣)黃圖豐暇(見萬柳啟)庶邦卿
士非無三明七穆之儔(見園次序)列國知交屬有贈策班荆
之事(贈策見考功序班荆見禹平序)西園則徐劉應阮(見滕王賦)南國則顧
陸朱張(見尺牘序)蒞冠裳之會子産有辭(左傳鄭子産壊晉館垣叔向曰子産)
(有辭諸侯賴之)尋玉帛之盟荀罃是主(左傳知武子謂獻子曰非禮何以主盟姑盟而)
(退註知武子即荀罃一稱知罃)舟船成市車騎如流(見壽徐序註)先生則夙
號耆英(見映碧序)羣推祭酒(見儲太翁啟)文章華貴激昂四座之
間(見禹平序)冠劍雍容籠蓋萬夫之上(見懸圃序)騁其逸氣譜私
史於金陀(見樂序補序)奮厥雄詞薈高文於玉册聲齊琬琰
(見尺牘序)言郁椒蘭(孫卿子好我芬椒蘭漢五刑志鄰國望我芬若椒蘭劉峻絶交論言鬱郁于蘭)
(茝)然而酒不忘憂(見智修序)花難蠲忿(見看奕賦)漸離擊筑初非
行樂之資(見智修序)子野彈箏詎是為歡之用(晉書王國寶搆謝太傅于)
(孝武太傅患之一日帝召桓子野桓請以箏歌便歌曹子建怨詩曰為君既不易為臣良獨難忠信事不顯乃)
(有見疑患聲節慷慨太傅泣下捋其鬚曰使君於此處不凡帝有慙色按子野名伊)念累世原子
孝臣忠之裔自有生平况此身自家亡國破而還何心
人世彼交稱袁灌不過志士之無聊(見半繭賦)即兒命融修
或在才人而有託(禰衡别傳衡與孔融楊修善常曰大兒孔文舉小兒楊德祖餘子碌碌莫)
(足數)高臺曲沼半屬前塵(見雪持序)醇酒婦人無非末路(見舜民序)
誠恐海不能乾石偏易爛(見庭表序)誰云善謔陵跖無開口
之期(莊子盜跖篇孔子說跖跖怒曰人生上壽百歲中壽八十下壽六十除病瘐死喪憂患其中開口而)
(笑者一月之間不過四五日而已)何可無年籛叟乏繫腰之術(見萬柳啟)於
是羽服朝元瑶篸禮醮(王子年拾遺記周昭王晝而假寐夢白雲中一人衣服皆羽毛)
(王求上仙之術因名羽人老子内傳受元君神圖寶章變化之方及還丹伏火水永液金之術雍錄天寶七載)
(玄元皇帝見于朝元閣瑶篸見滕王賦)花深春晩叩碧磬以琅琅月悄秋
清吹紫簫而寂寂瑶姬圃内(見徐母序)惟栽益壽之花(本草甘菊)
(一名益壽花見翼王序註)玉女窗間(見貞女序)祗種掃塵之竹(見合肥書)謂此
間之甚樂(晉書帝問後主曰頗思蜀否曰此間樂不思蜀也)嗟來日其大難(見納)
(姬序)何圖金竈難成(見得仲序)玉棺蚤下(風俗通王喬令葉縣天下一玉棺于廳事)
(前喬曰天帝召吾沐浴寢其中蓋便自覆之宿葬城東土自城墳)八公一去倚桂畔以
徬徨(見滕王賦)十叟不來望橘中而惆悵(見徐母序)樵人看博(見看)
(奕賦)驚舟壑以潛移(莊子大宗師夫藏舟于壑藏山于澤謂之固矣然而夜半有力者負之而)
(走昧者不知也)仙子逢棋訝鴻泥之歘滅(東坡詩人生到處知何事應似飛鴻踏雪)
(泥)遂使青松鬱鬱長遮樗里之墳(史記樗里子傳樗里子名疾秦惠王之弟)
(也時號智囊將卒葬于渭南章臺之東曰後百歲當有天子之宫夾我墓漢興長樂宫在其東未央宫在其西)
(武庫正在其北)白日悠悠不照滕公之室(見瑞木賦)怨何如乎悲可
知矣每覽寰區私相歎詫極文人之九命慨遺恨以三
端亦有寢類田蚡小踰臧紇(史記武安傳武安侯田蚡貎寢生貴甚以孝景皇后)
(之弟為相左傳臧紇救鄫侵邾敗于狐駘國人誦之曰朱儒朱儒使我敗于邾杜註臧紇短小故曰朱儒)形
容闒冗哀駘寧足喻其竒(莊子德充符篇哀駘它衞人貎惡魯哀公召而觀之果以)
(惡駭天下欲授以國政孔子曰是必才全而德不形者也)狀貌&KR0146;&KR0146;(見索餅啟)江神或自
嫌其陋(見懸圃序)君則姿神瓌麗儀態嵬峩長身玉立灼如
天半之朱霞勁翮凌秋矯若雲中之白鵠(世說劉訏與從兄歊各覆)
(高操族祖孝標曰訏超超越俗如天半朱霞歊矯矯出塵如雲中白鶴魏書公孫度目邴原為雲中白鶴非燕)
(雀之網所能羅也)彼兮何幸偏工不死之方此也何冤未識長
生之訣斯其未喻一也又有學昧蹲䲭(顔氏學訓蜀都賦注蹲鴟為芋)
(江南有一權貴誤以為羊字人饋羊肉答書云饋蹲鴟青棠集張九齡送芋與蕭炅書稱蹲䲭炅不學答曰損)
(惠芋拜嘉惟蹲鴟未至耳按芋頭類鴟鳥之居蹲坐也居也故貨殖傳名之)人&KR1018;疥駱(補註)王
家敬則但曉拍張(南史王敬則臨淮射陽人好刀劍元徽初歸誠高帝侍宴華林使各效伎)
(敬則脱朝服奮臂拍張曰臣以拍張得三公不可忘拍張)高貴鄉公不知反語(補註魏志)
(高貴鄉公諱髦文帝孫初封郯縣高貴鄉公羣臣迎之即帝位後攻司馬昭賈充令成濟弑之賈充與朝士宴)
(庾純曰高貴鄉公何在充慚怒)此皆高軒繡戟(高軒見合肥書繡戟見閨秀序)秀齒龐
眉(漢書顔駟龐眉皓齒)君則對成孔雀幼已霸於詞場(見素伯序)賦就
柟榴壯益雄其筆陣(見季青序)三長互擅(通鑑劉知幾曰史才須有三長才學)
(識也)直登班范之堂(見庭表序)五采相宣(書)竟奪庾徐之壘(見園)
(次序)而乃王濛不祿(見葉母序)謝朏無年(梁史謝朏字敬冲謝莊子幼聰慧十歲能)
(屬文初與何點受徵不至後朏一旦詣闕梁武帝以為司徒朏素憚煩不省職事早卒)何來天上
頻葬神仙(見上註)豈料冡中只埋賢達(見俊三誄)斯其未喻二
也抑有惑焉尤其甚者清河獄吏乃聞安世之於湯(史記)
(酷吏傳張湯磔鼠文如老獄吏後為長安吏稍遷大中大夫後三長史䧟之湯曰湯無尺寸功起刀筆吏陛下)
(幸致為三公無以塞責遂自殺漢書湯子安世字孺少以父任為郎見園次序)江表叛宗詎意
沈充之有勁(見俊三誄)大抵狂騃之胄(廣雅童昏曰胄)間出佳兒(見素)
(伯序)私疑回遹之家(詩)每邀庸福(古諺庸庸多厚福)君則三世清
忠一門義烈闔戸受屠腸之酷(見貞女序)瓜蔓期功(見潘母啟)舉
宗罹破卵之傷株連細弱(並見潘母啟魏氏舂秋孔融見收二子方八歲九歲奕棋)
(端坐不起左右曰而父見執二子曰安有巢覆而卵不破者哉遂俱見殺)乃復鬼不憐才天
寧悔禍(左傳鄭莊公曰天其以禮悔禍于許)風吹琪樹(山海經崑崙之墟北有珠樹及玉樹)
(琪樹琅玕樹)不留若木之一枝(見璿璣賦)火烈崑岡(書)詎賸荆山
之片玉(見楚鴻序)斯其未喻三也嗟乎向子期之鄰家笛聲
斯在(向秀思舊賦序余少與稽康吕安居止其後各以事見法經山陽舊廬于時隣人有吹笛者發聲寥)
(亮追思曩昔感音而嘆故作賦云)稽叔夜之柳下鍜跡猶存(見半繭賦)千春
毅魄長依杜氏階前(屈原九歌魂魄毅兮為鬼雄左傳晉獲杜回秦之力人也初魏武子)
(妾無子武子疾謂顆曰必嫁之疾甚曰必以為殉及卒顆嫁之曰疾甚則亂吾從其治也及輔氏之役顆見老)
(人結草以亢杜回杜回躓而顛故獲之夜夢老人曰爾用先人之治命余是以報)三尺桓碑(見醴)
(泉頌)永勒羅池廟後(見鞠存啟)爰為斯誄以告哀詞詞曰余方
羈貫(見雪持序)文籍是搜或示一編詞條最遒作者誰歟疁
城六侯(見翼王序)英裁綺合壯采葩流(見天篆序)余本清狂幼而
逋峭腦滿腸肥(見懸圃序)翩然城鷂手把是編獨身而跳扣
角狂謳(見存菴序)擊壺大呌(見紫玄序)日中則昃(書)月滿而虧(禮)
惜彼文中蘭凋蕙萎(見翼王序)黃巾載亂(見徤松記)青蓋旋飛(吳志)
(孫皓使尚廣筮并天下曰吉丙子歲青蓋入洛陽及亡歲實在丙子)靈旂幾道白骨同歸
(楚詞靈旗兮電騖甘泉賦樹靈旗世說潘岳金谷園詩有云白首同所歸後孫秀既恨崇不與綠珠又憾岳不)
(遇之以禮收崇同日收岳乃成其䜟)煢煢智含又弱一箇(左傳齊公孫竈卒晏子曰子旗)
(不免殆哉二惠競爽猶可又弱一箇焉姜其危哉註二惠子尾子雅也子雅即公孫竈生子子旗)秬園
掌亭相逢飯顆(李詩飯顆山頭逢杜甫)並泣牛衣(見天章序)雙悲馬磨
(見懸圃序)琴已罷彈(見俊三誄)篪還寡和(詩)掌亭才徤颯若犀蛟
與余握手壬癸之交僧廬酒舫月墅煙郊風荷百頃露
竹千梢我讀我書葑溪之涘(吳志蘇州十三門葑門其一也溪有葑溪)同舍
三人維侯與計計子其龍視人若蟻所不如吾唾猶泥
滓(李陵與蘇武書言為瑕穢動增泥滓說文滓澱也)謿詼坌涌(孔融薦禰衡表溢氣坌涌)口
語瀾翻(見楚鴻序)而君屹若更復凝然朗如列屋(世說朗朗在白屋間)
嶷如斷山當時介我狂狷之間鄧尉山頭(見靈巖碑)白公堤
上(輿志白樂天築堤于虎邱山下後名白公堤)蘋葉初齊(招魂菉蘋齊葉兮白芷生寒)苕
華大放(詩)君弄輕舠時摇細浪畫縠半奩綠蓑一桁晩
而聞道老筆紛披絳園作賦石鼎聯詩(白帖佛寺為紺園昌黎詩有石)
(鼎聯詩題昌黎序衡山道士軒轅彌明自衡山來指爐中石鼎謂侯喜曰子能賦此乎)文鐫碑版
句勒盤&KR1250;風雷凌厲鱗爪之而(見觀槿序)所極難忘小人失
母馬鬛雖封(見孟太母啟)雞碑曷有(見無忝序)君惠大文畀之不
朽已矣何言悲哉竟負自君殁後萍梗飛翻一悲甫草
再慟秬園追維疇曩流想生存雨零宿草雪擁陳根(見映)
(碧啟)君之哲嗣家駒國寶(見壽季序)祖德是遵先疇是保葺君
年譜編君文稿命余排次屬余蒐討余才已盡君誼難
酬空銘郭泰徒誄黔婁(續漢書郭泰卒蔡邕為作碑曰吾為人作銘未嘗不有慙容惟)
(有道碑頌無愧耳列女儔魯黔婁死曾子曰先生之死何以為謚其妻曰以康為謚曾子曰先生何樂于此而)
(謚為康乎其妻曰先生不戚戚于貧賤不忻忻于富貴其謚為康不亦宜乎並見井叔序)山陽舊雨
(見篇上)河渚前遊昔陪歡讌今斷風流嗚乎哀哉
尤母曹孺人誄
維康熙十有七年九月十九日尤母曹孺人卒於家春
秋五十有八此吾友悔菴先生之淑儷而孝廉珍文學
瑞之賢母也孝廉邸中聞訃既素鞞星奔麻衣遄返悔
菴方金門待詔玉几求賢築館都亭授餐閣下屢申請
急之祈未驗還鄉之夢援琴以哭(見俊三誄)悽踰巴峽之猿
(見懸圃序)鼓缶而吟(見井叔序)愁甚衡陽之雁(見素伯序)時則燕齊魁
壘之士彯華組者三千(見九日序)鄒魯文學之賓捧珠盤者
十九(見園次序)聆斯哀曲咸致神傷况我良朋尤為心痗(詩)
昔者三年未返還吟零雨之篇六日不詹尚謠采綠之
什(詩)樓前送客界粉成痕陌上懷人結眉表色(見良輔序)何
况瓊田大去(十洲記祖洲有不死草生于瓊田張正見雪詩雲夢起瓊田)碧海無歸
(見琴怨序)廖家眢井(見葉母序)想竊藥以何年(見琴怨序)酈縣寒泉(見琴)
(怨序)擬煎香而無術(見劉太母序)暫遊京雒便為鶴返之期(見蓴)
(菴序)小别鄉園遽應牛眠之䜟(見孟太母啟)良云已甚亦又何
言此則染湘江之竹未能踰此酸辛(見憺園賦)彈蜀國之絃
不足宣其悱惻者矣(左思蜀都賦巴姬彈絃註成都雪氏善琢琴故曰蜀琴古樂府題有)
(蜀國絃歌)夫蕙叢早殞元微之所以悲來(元微之墓誌銘序公前夫人京兆韋)
(氏無祿詳下註)遺挂猶存潘安仁于焉泣下(見井叔序)此皆伉儷之
恒情(見牛叟序)何况裙笄之令範可無揚扢用表幽貞嗟乎
金閶城下遥連齊女之門(吳志金閶亭在閶門外梁鴻墓所齊門者吳聘齊女女思)
(齊而病乃起望齊門令女遊其上闔閭城一名閶門見靈巖碑)石鏡山邊即是武擔之
路(見實菴序)誄桓釐之行曾傳沛國諸生稱陶母之賢競說
長沙人士(見李母啟)爰為斯製以志予哀其辭曰余與悔菴
門夾葑溪(見掌亭誄)花紅戸向柳綠簷齊俱邀戲馬(見九日序)並
載聽鸝(見憺園賦)橋分鷁誤(見祖德賦)巷肖鶯迷時過君家約為
文社雪霽窗融風狂燭灺倦或呼觴豪偏索炙隔帷食
器每鏘中夜乃知吾友室有鴻妻(見貞女序)寧憂釡鑠(見集生序)
詎誚糠肥(漢書或問陳平何食而肥其嫂疾平曰食糠覈爾)貰來村釀乞得鄰
醯拔釵詎惜剉薦誰疲(見徐母序)紞紞鼔聲漏踰三下君為
余言婦真徤者(見劉太母序)敏既踰班(見歸田序)慧偏鑠謝(見琴怨序)
手擷蘋蘩(詩)躬親桑柘(見潘母啟)施衿結帨(見韓倬啟)習禮敦詩
(見劉太母啟)猗與季女孌彼諸姬柔嘉維則淑慎其儀聲高
璜瑀譽溢盤&KR1250;愉色婉容承顔堂上婦職攸勤女紅無
曠鞠&KR1743;而前(見璿璣賦)鳴環以相(見韓倬啟)私勖青雲(揚子解嘲當塗者升)
(青雲)頻褰絳帳(見修褉序)君言未竟余喜而呼何期淑女儷我
鴻儒問訊他人斯寧有諸人言不爽君語非誣吳質長
愁(見澹菴序)襧衡善罵(見雪持序)我友高才文場雄霸猨臂難封
(見素伯序及孟太母啟)蛾眉不嫁(見鴻客序及茹蕙序註樂府捉搦歌老女不嫁只生日)對
酒讙呶(詩載號載呶註讙聲)臨風悲吒晩紆尺組人喜君嗔噲寧
堪伍(見存菴序)龍實難馴(顔延年五君咏其咏稽康曰鸞翮有時鍛龍性誰能馴)孺人
笑歡一語聊陳不聞毛義捧檄娛親(見潘母啟)君顧孺人欣
然道左月照城樓天仾箭垜(唐六典兵部試用一曰箭長垜天寶元年改長垜限)
(以十箭)白草煎霜紅旗掣火為窮塞主亦無不可(補註)北平
數載(見孟太母啟)綦縞言歡(詩)其或尼君鐫其一官孺人含
笑家本吳關非無樵笠亦有漁竿椎髻歸田(見劉太母序)耘
瓜斸笋梅福雙仙(見園次序)龐公偕隱(見壽閻序)酒賣相如琴彈
楊惲(見看奕賦)絃索宫詞(見琅霞序)琵琶院本(輟耕錄唐有傳竒宋有戲曲唱諢詞)
(說金有院本雜劇院本一曰副末古謂之蒼鶻鶻能擊禽鳥)君舞斑衣(見憺園賦)孺人六
珈(詩)君悲窆繂(見彭太翁啟)亦絰而麻助君沐槨(見憺園賦註)從
君輓車(見壽閻序)江通孝鯉(見瑞木賦)樹止慈鴉(見憺園賦)先是贈公
為君析宅舍後一區水雲俱白詎用高甍底須列戟(見閨)
(秀序)俾請于翁于斯偃息君聞是語起舞而旋能如是乎
與汝偕焉(見潘母啟)編籬竹次抱甕花間層廊映水小艇尋
烟往復循環盈虚依倚于門不大古無斯理(見憺園賦)未在
其身必於其子果以卯秋佳兒鵲起(見祖德賦)非惟鵲起亦
有鴻騫(見商尹序)拔茅連茹(易)爰應今年羣公薦士天子徵
賢翹才千百(見九日序)君實褎然(前漢書武帝賢良詔曰今子大夫褎然為舉首朕甚)
(嘉之註盛服貌)竹徑松門臨行搔首將我重來能無恙否孺人
欵語分張詎久白月明明為君治酒西風葉落忽滿長
安何來惡耗竟墮君前發函凄哽伸紙汍瀾(見祖德賦)身留
北闕淚寄南天來歲新春凌雲賦噪(見實菴序)洊受重封仍
膺叠誥而我所悲禮宗是悼(見葉母序)杳杳黃壚(見壽閻序註)飛
飛丹旐附注(元微之本事詩紀妻韋氏字蕙叢韋逝為離思詩悼之)
王母張孺人哀辭
孺人姓張氏家世由大同徙長安遂為長安人余友給
事中王黃湄先生繼室也扶風城下夙傳織錦之鄉(見璿)
(璣賦)京兆街中本是畫眉之里(見少楹序)父興官都司陰符半
帙(國策蘇秦得太公陰符之書)玉帳傳來(見鄴園啟)遁甲一函(見徵刻文啟)霜
弧射下(見懸圃序)因君城守粤西柳州故孺人從焉天吳紫
鳳(見謝園次啟山海經朝陽之谷神為天吳是為水伯)蹁躚於明鏡湖邊(柳州)玳轂
鈿車捉搦在羅池廟後(列仙傳仙女杜蘭香詣張碩玳轂鈿車青牛飲食服玩皆備捉)
(搦見楚鴻序羅池見鞠存啟)鬱林紺石(見葉母序註)慣染修蛾(見少楹序)象郡
黃柑恒熏纖手(見李母啟)既而盡室西旋途經鄢郢(左傳註鄢郢楚)
(地)扁舟南下路次沱潛(禹貢沱潛既道註二水江漢别流之在梁州者與荆州不同按)
(此乃指荆州之水)時則給事君㞐官安陸出宰江陵(輿志安陸州古竟陵)
(地明世廟時陞為承天府所領潛江縣即漢江陵地宋曰潛江按荆州府唐曰江陵今所領縣首曰江陵又德)
(安府有縣曰安陸)曾逢别鶴之辰(見琅霞序)續有委禽之事(見貞女序)盈
門嘉耦迨泮華年(詩)若乃天上張星(見祖德賦)應甘泉之圖
畫(漢武外傳李夫人少而早卒上思念不已圖畫其形于甘泉宫漢書金日磾母教誨兩子甚有法度病死)
(詔圖畫于甘泉宫)樓頭嬴女(見藝圃序)親灞岸之蠶桑(見潘母啟)仰事則
堊廬髽髻毁以居喪(見貞女序周禮註大喪疎賤者居堊室與倚廬相對)俯育而
靧雪丸熊勤能鞠子(說文靧沬洒面也丸熊見潘母啟)鳲鳩廣惠樛木
流慈(詩)洵稱巨閥之禮宗(見貞女序)僉謂高門之令婦不幸
蕣華蚤謝(詩)蟾彩難圓(見鞠存啟)瑶姬鮮益壽之方(見納姬序)玉
女乏長生之術(見天篆序)遂使波衝東渭(見懸圃序)長流嗚咽之
聲(見實菴序)月挂西秦永罷團圞之夢(見子厚序)銜酸曷極流歎
何窮(見觀槿序)給事中徬徨故劒惻愴亡簮(見貫花序)人誇彩筆
(見看奕賦)彌工傷逝之篇(見琴怨序)官是黃門(官制漢明帝始置小黃門後以諫職)
(名之)慣作悼亡之賦(見渭仁序)緣余同病(吳越春秋楚白喜奔吳子胥曰吾之怨與)
(喜同子不聞河上歌乎同病相憐同憂相救)屬以序哀僕也曾經此恨甫當
除服之時(見井叔序)何以為情况届營齋之日(見壽閻序)香餘幄
裏倍知奉倩之愁(見渭仁序)粉賸奩間偏悉子荆之痛(見井叔序)
吟纏楚些(宋玉招魂)響託秦箏(見子厚序)詎曰臨風以慟祗關長
史多愁(見滕王賦)亦云載筆而書莫罄桓釐至行云爾(見李母序)
辭曰鄙人逋峭(見掌亭誄)瑟居尠歡(見楚鴻序)惟偕給事馥郁椒
蘭(見掌亭誄)激昂藝圃(上林賦游于六藝之圃)汎濫文瀾(見佳山序)笙必交
吹琴無隻彈勝業坊前(補註)樂遊原左(西京雜記漢宣帝樂遊廟一名樂遊)
(苑亦名樂遊原其地最高四望寬敞李詞樂遊原上清秋節註西安府南)每值春來穠花勝
火雨裛千枝晴開萬朵紫菂璘斒瓊葩璀瑳隨君花下
以敖以嬉君獨攀條悄焉不怡為言亡婦雅好惟斯靚
服凝粧擷而玩之房闥繽紛簾櫳䓤倩(見滕王賦)及其亡也
百花枯徧君語未終淚承於面時一穉子循於衣畔蘭
芽玉茁(見毛太母啟)冰膚雪肌(莊子藐姑射之山有神人焉凝肌若冰雪綽約若處子)
君言亡者僅育此兒徒存末婢(晉中興書末婢謝琰小字琰字瑗度安少子開)
(率有大度)尚留衮師(見看奕賦)如何奄忽能不漣洏(李陵詩仰視浮雲馳奄忽)
(互相踰易泣血漣洳王粲詩中心孔悼涕淚漣洏)宛宛恭人愔愔令德巾簟飄
颺音容髣髴(潘岳悼亡詩長簟竟空牀又髣髴覩爾容)屢易週星(禮星迴于天)頻
更朏魄(見璿璣賦)腹痛之悲(見壽閻序)宛同新没四載中間嗟余
越鄉每摛蕪製為人悼亡虞歌竟篋(見瑞木賦)挽唱聯箱(漢書)
(田横死門下作歌詞有曰薤露何易晞干寶搜神記挽歌者喪家之樂執紼者相和之聲也續酉陽雜俎據左)
(傳齊公孫夏歌虞殯則挽歌非始于田横也)間一臨文心疑不祥詎意斯悲
我躬洊及猶有餘波(見贈閻序)助君霑臆(杜詩人生有情淚霑臆)隴水
蒼茫(見實菴序)秦山突兀(見歸田序)勒此哀辭眎兹鑱刻
顧夫人哀辭
維康熙某年某月某日合肥龔夫人顧氏卒於京邸嗚
呼哀哉夫人城圯天地為之無光(見劉太母序)少女風悲星
宿於焉失色(見徐母序)七襄機斷(見代友序)五嶽圖懸(見銀臺啟)家纏
寶婺(見葉母序)荀奉倩所以神傷(見渭仁序)念軫瑶妃王武子因
而泣下(見井叔序晉孫楚傳孫楚悼亡王武子賢之凄然增伉儷之重)某舊簉登龍(見九)
(日序)新聞别鶴(見琅霞序)素縑一匹非稱誦德之賓繐帳三重
(見銅雀賦)或有步虚之佩(古樂府有步虚詞吳競樂府解步虚道家所唱備言縹渺輕舉之美)
(異苑魏陳思王遊山忽聞空中有誦經聲清遠遒亮解音者則而寫之作步虚聲)乃為辭曰哀
伊人之信淑盡時命之不猶(詩)恒茀衣之奄逝(左傳葬敬嬴用)
(葛茀註引柩繩也又作婦人車旁蔽塵者)駕玉軸以周流朝晞髮於層城夕
捐玦於中洲(層城見孟太母啟少司命篇晞汝髮兮陽之阿又夕晞余身乎九陽離騷朝發軔于)
(蒼梧兮夕余至乎縣圃九歌捐余玦兮江中)發浩唱兮揚笙竽(吳都賦琴筑并奏笙竽俱)
(唱)練時日兮睠靈修(見九日序離騷夫惟靈修之故也註靈神也修遠也喻君也)若
乃幼習椒蘭(見祖德賦)長親桑柘(見潘母啟)三條望族(見憺園賦)家居
鐵鳳街前(見園次序)四姓良家(見璿璣賦)名著濯龍門下(見壽徐序註)
既守禮以稱詩亦歌風而肄雅孫莘之子裙飄琥珀之
盂左氏之兒纓拂珊瑚之架(補註)至若性多幽靜質本柔
嘉草稱蠲忿(見看奕賦)玉號辟邪(見藝圃序)四德秉姬姜之教三
從推尹姞之家(家語婦有四德德容言功婦有三從在家從父出嫁從夫夫死從子也尹姞載)
(詩)恒銘秋菊(見鞠存啟)鮮玩春花鏘璜琚而應節(詩)掞藻繢
以披華(見璿璣賦)宛彼諸姑以及伯姊(詩)爭傳道韞之芬芳
(見琴怨序)競愛蘭英之清綺(見劉太母啟)訝織錦之既工羨揮毫
之絶美(見璿璣賦)賦成香茗(見昭華序)聲傳長樂之宫(見滕王賦漢武故事)
(建章長樂皆輦道相屬懸楝飛閣不由徑路)畫出天仙(見潘母啟玉臺新咏序寵聞長樂畫出天)
(仙潘妃傳帝為潘貴妃起殿窗間畫神仙形)名滿扶風之士(見渭仁序)爰有東都
才子(見天章序)西邸名卿(見壽徐序)三春迨吉百兩初迎(詩)斯時
也彈琴司馬己非憮悴之年(見納姬序)贈婦士龍即是風雲
之日(文選陸雲為顧彦先贈婦詩有曰悠悠君行邁煢煢妾獨止註乃代婦答誤為贈婦)陸子春
之姿制人士無雙(見韓倬啟)王右丞之詩歌門風第一(補註)於
是高柔愛婦(見閨秀序)王渾賢妻(見葉母序註)並駐馺娑之側(見銅)
(雀賦)同居鄠杜之西(見鷹垂序)月騰窗而皎皎草映砌以萋萋
紅綬多情(見雪持序)銜來夜合(本草夜合草一名合懽一名合昏並見琴怨序)金丸
有意彈去羈雌(西京雜記韓嫣以金為彈丸一日失數十每出兒童隨之長安語曰苦飢寒逐)
(彈丸羈雌見孝威序)張敞退朝之餘黛眉親畫(見少楹序)潘岳入直之
暇纖手同攜(見滕王賦)况復地望高華班資赫奕袁司徒東
朝世德(見紫來序)領袖人倫(孫盛晉陽秋裴秀有風標十餘歲時人語曰後進領袖有裴秀)
(晉魏舒傳舒字陽元為鍾毓長史後拜司徒有威望時曰魏舒堂堂人之領袖)張尚書西雒名
流交通賓客(見茹蕙序)實内助以相成乃相夫之必力招賢
館内勞五夜之機絲(漢儀中黃門持五夜顔氏家訓或問一夜五更何訓答曰漢魏以來)
(謂甲乙丙丁戊又謂五更機絲見劉太母序)食客堂前散兩宫之脂澤(列子膚色)
(脂澤晉書安帝九年左丞相張項監議瑯琊及湖熟界有皇后脂澤田四十頃參詳以借貧人)女中班
固修十卷之漢書(見歸田序)閨裏馮驩免萬家之薛責(見茹蕙序)
爰乃副珈婉娩(詩)褕翟煇煌(見徐母序)銅蠡咽而未歇(見園次序)
銀箭耿而猶長(見丁香賦)晝掩金屏聽王裴之諮議(見季青序)夜
㸐絳蠟跋潘陸之文章(見園次序)誦威儀于栢府(見祖德賦)流姓
氏于椒房(見徐母序)至或鮑宣言事偶觸龍鱗(見黃門序)竇武上
章暫辭鳳闕(俊漢書竇武字游平扶風人也李膺杜密坐黨事武上疏諫出之後謀誅中官曹節)
(等矯詔殺之按武女為皇后)又或唐蒙奉使遂到牂牁(見竹逸序)馬卿馳
驛遥投巴僰(見劉王孫啟)間斗帳之香寒(釋名小帳曰斗形如覆斗并見天石)
(序註蕭子範落花詩飛來入斗帳)亦蕙罏之熏歇思雙笑而已遐含獨
悲而難洩生平離别如此而已其他形影靡不同焉洵
玉臺之可紀(見閨秀序)而錦瑟之堪傳(見天篆序)柰何璇閣摧紅
瓊閨悴綠戟門麗日纔彈獬豸之冠(見壽季序)瑶席凝塵遽
罷鳳凰之曲(見納姬序)日漫漫而多愁風蕭蕭而猶哭痛翡
翠之千箱怨臙脂之十斛嗟乎夫人夫子方榮藁砧初
貴(見皇士序)珠袍冠長信之班(珠袍見銀臺啟長信見澹菴序)鈿車驟武安
之樂(鈿車見王母辭武安見歸田序)榮陽郡主擅南國之風華(補註)尉遲
夫人推北朝之聲勢(庾信集周儀同松滋公夫人尉遲氏墓誌銘云夫人洛陽人父太師)
(柱國公)金椀印其餘芳(見琴怨序)鈿盒鐫其私誓(太真外傳貴妃没後道士)
(楊通幽以術引上皇至玉妃太真院玉妃取金釵鈿盒拆其半授方士方士復請當時一事不聞于他人者騐)
(于太上皇玉妃曰昔天寶十載秋牽牛織女相見之夕密相誓心願世世為夫婦此獨君王知之耳)嗟乎
夫人諸姨窈窕羣從神仙族連灞滻(見子厚序)宅列藍田(見田)
(太翁啟)小弟盤桃花之馬長兄飾柳葉之韉(見琅霞序)極繁華
於斯世宜安享於百年胡為乎壁存遺挂(見井叔序)琴留斷
絃(初學記漢武命趙后彈琴絃忽斷后悲曰凶兆也帝以外國所進鸞血膠續之終日彈不斷后竟以太子)
(幼賜死後漢書蔡邕女年六歲邕夜彈琴絃絶琰曰一絃斷也邕以為偶中後故折一絃琰曰第四絃斷也)
悵金蚕之永錮傷璧月之難全(見滕王賦註)魂斷悼亡之作
(見渭仁序)音凄永逝之篇(見琴怨序)聽回風之繞壑流悲曲以結
泉嗟乎泉途已宫鏡臺長隔(見葉母序註)紺唾黦而猶華(見琴)
(怨序)玉魚凉而終熱(西京雜記大明宫宣政殿初就每夜見數騎遊往高宗敇巫祝劉明奴問)
(其由鬼云我楚王戊太子死葬于此因詔改葬鬼曰我死時天子歛我玉魚一雙今勿奪也及發掘玉魚宛然)
(貴妃外傳妃患肺熱含玉魚以活肺)凄凉思子之臺(漢紀武帝憐太子無辜作思子宫為歸來)
(望思之臺)寂寞望夫之石(見海棠賦)黃腸給大内之錢(後漢梁商傳賜黃腸)
(玉匣註黃腸槨名以柏木黃心為槨也)彤管紀昭陽之筆(爾雅癸曰昭陽)哀哉溘
浮雲而上征(離騷溘埃風余上征註溘猶奄也)馭瀣氣以扶輪(屈原遠遊食六)
(氣而飲沆瀣兮張衡思玄賦飡沆瀣以為糧註六氣中冬則飲沆瀣北方夜半氣也扶輪見得仲序)叩帝
閽而陳詞(楚詞吾令帝閽開關兮甘泉賦選巫咸兮呌帝閽并見銀臺序)冀昭質之獲
申(離騷惟昭質其猶未虧)驂宓妃於天衢(見庭表序)偕洛靈於雲津(見銅)
(雀賦註)襲充堂之葐蒀(見瑞木賦)羌日暮而愁人倚玉女之窗
扉(見貞女序)盻金母之蜺旌(見彭太翁啟)眷層思以顧慕(見瑞木賦)聊
述哀於斯文
陳檢討四六卷十九
