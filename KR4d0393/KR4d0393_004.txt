梅巖文集卷四
宋胡次焱撰
記
明經書堂記
明經書堂者我明經先生讀書所也先生本大唐昭宗
子天佑間朱全忠構禍逃難齊民依安定三公卜宅于
婺源之考水因用胡姓古老相傳指方二塢為書堂遺
址十四世孫安國浚池築亭為遊憩之地扁以方塢予
嘗記之矣其郎罷士盈曰此足以樂賓娛親非所以淑
子孫也易以明經書堂再以記請予嘉其能尊祖尊經
奮筆弗辭謹按明經一科肇于漢盛于周因仍于六朝
五季宋初亦沿以取士先生在五季時嘗中是科鄉人
即以表其族以别于安定之胡尊之也或曰唐人謠曰
三十老明經五十少進士宋人詩曰焚香禮進士撤棘
待明經是謂明經下于進士也何得謂尊之邪應之曰
唐制詔三家傳禮儀出身者不任散官優之也仁廟試
明經舉人至煩御筆親選試官重之也重之優之尊之
至矣是宜鴻儒碩學多出此途唐時則王允鄭欽夫許
孟容徐文達以至陸德明之徒皆以明經擢第乃若孔
穎達之博洽狄仁傑之公忠此明經中尤挺挺者宋初
以明經進士則崔頤正以九經及第則孔維辨析經疑
講明易卦有若馮元先列注疏斷以已意有若劉恕至
若經義名齋有若胡安定經術傳授有若蔡端明此明
經中尤表表者夏侯勝志在青紫祝欽明五經掃地何
足與我明經同日語哉吾固于先朝經明行修一語有
感焉夫經明以學問言行修以踐履言必修行而後經
明有實用非行修則經明徒虚文祝欽明輩有學無行
姑舍是質諸家乘明經以孝友處家以謙遜處鄉德量
寬洪人不見喜怒之色蓋先生有得于經素矣惟明書
經之敦叙故修而為孝友之行惟明易經之謙恭故修
而為謙遜之行惟明禮經好惡之辟故修而為喜愠不
形之行不特此也經不云乎君子以儉德避難是以有
家住鄉莊深僻處任是湖邊屬漢秦之句經不云乎獨
寐寤宿永矢弗告是以有但向閒中消日月豈知世上
有興亡之句經不云乎吾不如老圃老農是以有園林
滿目丘隴當門之句經又不云乎飲酒燕樂向晦入燕
息是以有醉鄉眠芳草歸路送夕陽之句經又不云乎
藏焉修焉息焉遊焉是以有繹思齋中暢情池上之句
經明而行修豈獨科第而已揭明經以顔其書堂則遠
而六藝芳瀾近而燕翼貽謀具在是矣祖宗以行修為
明經之實子孫亦以行修副明經之名春誦夏絃必思
瞬存而息養朝吟暮誦必思晝為而宵得否則明經徒
紙上語耳何關于吾身哉猿驚山人之去鶴嘆城郭之
非壁中之科斗文字猶存堂上之金石絲竹未咏繹思
以求諸心法論義以稽諸家法經明行修者初不以投
簮閣筆為作輟祖孫百世一日也黃卷中有聖賢方册
中有文武雲仍詵蟄可不率乃祖攸行壬寅正月十三
世孫次焱記
明經橋記
孔叢子曰吾于考槃見賢者遯世而無悶我明經先生
以大唐世系韜隠荒郊取考槃在澗之義字故里曰考
水殆五百年椒聊蕃衍方興而未艾也安國得繹思齋
故基栽花蒔魚扁曰芳塢既遵過庭之訓易為明經書
堂卜占上流人或病涉安國既立書堂使明經雲仍有
考德問業之樂復建輿梁使明經里閈無深厲淺揭之
憂意甚勤也橋成諗于衆而問名讙以明經橋為請予
聞而韙之曰吾郡有紫陽書院旁有紫陽門今吾里有
明經書堂旁有明經橋此近例也行者凭欄縱目負者
倚柱息肩下免波濤洶湧上免風雨震凌商賈謳吟樵
蘇謠詠日夕與書堂吾伊相為唱應入而藏修堂中訂
正豕魚此明經也出而遊息橋上俯仰鳶魚亦此明經
也孔門浴沂孟門觀瀾無適非學豈徒呻呫而已遊吾
里者不知有溱洧之乘輿唯知有洙泗之絃誦殆六鄉
中小鄒魯也有童子問曰堂明經宜也橋明經何也曰
山夾水為澗木架水為橋地必有水猶經必有義也水
之淵深未易測猶義之淵深亦未易測也水必有所資
以通不通之阻義必有所資以通不通之疑居吾語汝
潔淨精微易教也不節則易失于賊疏通知遠書教也
不節則易失于誣温柔敦厚詩教也不節則易失于愚
恭儉莊敬禮教也不節則易失于煩屬辭比事春秋教
也不節則易失于亂教者不節其失乃爾豈不淪胥于
陷溺乎濟易教之溺當以不遠復為橋然後駸駸造乾
坤之奥境溺于賊者善達矣濟書教之溺者當以秦誓
悔過為橋然後徐徐造堯舜之域溺于誣者利涉矣濟
詩教之溺者當以思無邪為橋然後洋洋乎動天地感
鬼神溺于愚者誕登矣濟禮教之溺者當以毋不敬為
橋然後駸駸乎三千三百之盛溺于煩者坦途矣濟春
秋之溺者當以正名辨分為橋然後熙熙乎西周之美
可尋文武之迹不墜溺于亂者康莊矣地理資橋以達
險阻即經義資橋以拯墊溺無二理也不特此也楊子
謂天下有三門由情欲為禽門由義禮為人門由獨智
為聖門必由道明經之橋方可詣人門登聖門而超乎
禽門先儒謂吾道有兩關以知之致為夢覺關以意之
誠為人鬼關必問津乎明經之橋方可喚醒夢關為覺
關擺脫鬼關為人關人門聖門人關覺關皆當秣馬脂
車于明經橋上將見平平義路巍巍仁宅終吾生徜徉
外又可遺子孫以安駟馬高車抑其細者乎然則行者
非橋無以造九通八達之衢學者非橋無以造六經諸
子之閫里有橋東西南北殊途而同歸經有橋刪定繫
作殊體而同歸山梁雌雉三嗅而作華表化鶴千載來
歸吾夫子會明經先生必賀曰公之後題柱有人矣積
善餘慶繫易豈誣公哉是橋也經始于辛丑冬十一月
竣事于壬寅正月深一丈廣五尺復屋三間剏之者十
四世孫安國記之者十三世孫次焱上巳日書
碧松亭記
碧松亭者君玉吳君奉其母夫人燕居之亭也名人勝
引頌歌詳矣君玉復徵予記辭不可乃謄所賦松二十
五篇塞命君玉必不可徵益切余觀諸公傑作蒐獵松
事描畫松景殆盡獨留悅親一意以屬于予或曰碧松
喻丈夫男固宜幹母之蠱不可貞于松奚取余曰士君
子材如松可任棟梁操如松可貫寒暑以養志則母以
子貴儻羣如攑柳弱如楊梅生寧馨兒豈聖善所望于
人子者是故立身揚名如松之盛雖菽水養而親心自
順碧松名亭非以松悅親也有子尚松如冠劍大臣廷
立而議親所以悅也君玉聞予言而韙之且曰齠齔間
熊丸課詩多取詠松之什今猶記其略一枚已有餘氣
壓千仞槐孤根裂山石直幹排風雷蘇詩也風聲一何
盛松枝一何勁豈不罹凝寒松栢有本性劉詩也青松
在東園衆草没其姿凝霜殄異類卓然見高枝陶詩也
歲暮滿山雪松色鬱蒼蒼彼如君子心秉操貫冰霜白
詩也柳詩云孤松挺翠蓋托根臨廣路不以險自防遂
為明所誤黃詩云上有百尺絲下有千歲苓自信得久
要為人制頹齡凡此皆斷機時所授童習而日紛常恐
失墜蒔松繞亭蓋以今日所見證少時所聞恍如幼學
之年侍坐母側聽提耳誨也老萊衣嬰兒斑綵以娛其
親非徒戲也欲親之視兒常如幼則忘其年之老欲兒
之事親常如幼則奉事之年尚長也取兒時所誦羅植
眼界庶古人不老其親之意歟余曰此盛心也請隨所
誦句推廣之蘇詩詠松之植首以氣言此殆塞天地之
浩氣乎若或餒之山石壓之而攣拳風霜震之而錯愕
則有靦慈訓縱日汲姜詩之泉親不悅也不可以起居
此亭劉詩詠松之勁繼以氣言此殆受命于地惟松獨
也之性乎若不率之風吹草動弱不自立則有靦慈訓
縱日奉茅容之饌親不悅也不可以遊息此亭哦陶詩
則得卓卓出羣之行哦白詩則得落落後凋之守其或
軟熟而困于荆棘庸碌而窘于霜雪非慈訓也縱日投
杜孝之魚親不悅也不可以登臨此亭哦柳詩則得遵誨
之方哦黃詩則得康濟之術其或矜能衒智曾無以濟
人利物非慈訓也縱日導崔邠之輿親不悅也不可以
吟嘯此亭然則搖孟宗竹不如此松懷陸績橘不如此
松進羅威果不如此松異時流芳融結在皮為聚芝在
根為琥珀以侑&KR0949;瀡以養耆頤竇家桂王家槐皆仰望
如在霄漢矣若夫亭之勝境與剏亭歲月則君玉自有
述此不贅叙乃庸作歌曰松月鏡瑩兮昏定松露珠凝
兮晨省松雪糜瓊兮冬温松風度磬兮夏凊碧山兮周
遭碧池兮紆濙仰碧雲之繽紛兮俯碧草兮綿亘獨樹
兮碧油幢之供張連抹兮碧落天之溟涬萬松紺碧一
亭深迥龜伏松趺鶴巢松頂坤媪蕃釐碧瞳烱烱殷生
持瓜進母兮豈曾得碧瓜之美黃公食蓮而思母兮豈
曾得碧蓮之勝酒碧筒兮豈羨稱觴之潘羹美芹兮豈
羡舍肉之潁碧李兮蜜甜碧藕兮冰冷景物叢碧松色
永稱更西母之碧桃兮伴碧松于永永繄我獨無兮望
碧霄而起敬想碧梧之若子若孫兮林丘輝映我欲從
之兮崇崇五嶺升堂拜母定何時兮儻借穏枝而坐清
影松吾臭兮應奮蒼髯而笑領丁酉歲夏四月澣日胡
次焱濟鼎記
夀慶樓記
海寧吳君玉父一家四代愉愉如也迺于里第北偏鼎
創岑樓良辰暇日偕其子若孫奉母夫人燕喜其上扁
揭夀慶曰仰以夀其親俯以衍慶于其後也予同年曹
弘齋先生記之都矣君玉甫近復移書介子季徵予文
予謂斯樓可書有三敢以狗續曹碑辭弘齋記曰仁者
夀積善者餘慶有味乎其言哉然嘗思之甲戌乙亥間
江左厄運父子夫婦不相保當是時一鼎同沸何有于
仁不仁善不善之分語曰仁者夀易曰積善者餘慶無
一而驗人直以為吾夫子誣天下後世之言已而天定
勝人如吳君玉避地生還四代雍穆如未經患難者東
隣西舍不遑將母君獨板輿奉侍如潘岳家南鄉北里
我躬不閱君獨子孫燕侍如石奮家火燎原而靈光巋
存水滔天而砥柱矻立于是仁善之效猶賴一綫之尚
在非皇天悔禍特厚吾君玉以寄仁夀善慶之脈于欲
絶不絶之頃則六經敗矣噫人知澒洞初藺蕭等枯仁
不仁一途魯論幾妄語恭惟堂萱皤皤遐筭而仁夀之
說藉君家以有證人知搶攘初玉石俱焚善不善一轍
周易幾空談恭惟階蘭振振濟美而善慶之說藉君家
以非誣是夫子所言憑藉君玉得以見信于世君玉獨
有大造于魯論周易也惟天隂隲非但延陵季子一家
之幸實行仁積善者之幸而扶持夫子所言亦魯論周
易之大幸也文子文孫斑戲于君玉側君玉又牽之以
斑戲于慈母側在承平時猶不多見况患難餘乎可書
一閟宫詩魯人所以頌僖公也曰夀則屬之母曰慶則
屬之孫蓋夀莫大于老吾老慶莫長于幼吾幼頌所以
稱孫雖指僖公然僖公為周公之孫既有此慶則為僖
公之孫豈不蒙此慶僖公偕聲姜之令妻奉成風之夀
母而子子孫孫後僖公十四五傳餘四百載流慶固深
長也閟宫慶夀之頌良非溢美擬摭魯頌語為壽慶樓頌
頌曰松桷有舄大啓爾宇令妻夀母既多受祉載色載
笑俾爾耆而艾(君玉二子一名者一名艾)孝孫有慶醉且舞君子有
穀貽孫子不騫不崩上帝臨汝頌成既又遐思僖公仰
有夀母俯有孝孫頌固宜矣第未知僖公以上三代祖
桓公其母夫人子氏曾親撫僖公申否又未知僖公以
下三代孫宣公倭曾親侍僖公夫人風氏否猗與君玉
母子孫曾笑語熙洽耄倪四代檀欒一家斯又魯頌所
無者可書二宋元祐間族家創綵衣堂楊次公作記首
曰婺源胡氏五世一時子養其父逮養其祖之祖父鞠
其子及鞠其孫之孫政和間從祖司業公侍父太中公
重侍祖母夀昌縣君中秋家宴賦詩首曰慈親九十弄
玄孫朱紫藍袍萃一門好事者繪以為圖用侈衣冠之
盛今以五十五之男奉七十七之母自四代衍而為五
又自五衍之無筭也自曾孫衍而為玄又自玄衍之無
筭也夀觴舉慈顔和詵詵蟄蟄方興未艾衣冠盛事
不獨在安定家併在延陵家矣可書三函三而論仁為
夀慶樓柱石善為夀慶樓梁棟為人子者行仁以夀其
親柱石牢矣為人祖者積善以衍慶于後梁棟隆矣又
必以魯侯無繹之思藏修遊息其間仁無繹善無繹夀
慶亦與無繹綵衣記中秋詩風斯下矣君玉名珏圖南
時登仕試漕共北時護戎倚郭魯頌稱允文允武非邪
若建樓歲月及溪山勝槩弘齋記已書敢略柔兆涒灘
壯月望日里人胡次焱濟鼎書為後記
菊墅記
晉處士不仕寄奴蓺菊自老于是世之隠者率有取于
菊韋表微雖為松菊主人天隨子為杞菊作賦皆淵明
倡之雖然菊非素負隠操淵明果何取焉博觀草木中
孰有如菊之高蹈者槐為公屈菊不屑也棘為卿淹菊
不屑也紫微紅藥為中書留菊不屑也監有芸臺有栢
翰苑有榴泮有芹藻營有細柳菊不屑也上之則魏園
有芙蓉唐禁有牡丹下之則幕府有蓮縣封有桃李法
廨有梅丞廳有松簿庭有枳御苑官署他草木皆托身
為榮而菊獨不屑豈非高蹈者耶周元公指菊為花之
隠逸有味乎其言哉高人勝士臭味攸同其愛菊則宜
碧桃和露紅杏倚雲菊一無所羨而甘心籬落春陽者
物所競趨也菊為向隅之夫譬周室方隆夷齊餓于首
陽也秋霜者物所畏讋也菊為守節之士譬秦政方虐
園綺亨于商巖也淵明之戀晉也猶夷齊于商而其鄙
劉也猶園綺于秦宜其愛菊為萬世之倡嗚呼士有不
幸而類淵明所遭之世者不有籬菊將誰與歸拱辰洪
君自符山遷寓清港一以廬墓一以辟地蒔菊盈畹而
以菊墅自號誠有志于淵明輩行者歟科舉停時文歇
拱辰所挾以糊其口者如賣屨于踊者之門歸餐落英
無競于世嗟夫服菊得仙付之渺茫而瘳風延夀庶幾
南陽人此拱辰志也其視公槐卿棘下至松枳彼不此
容此亦不彼屑也抑聞之陶隠居論菊有二種莖紫味
甘者真菊也莖青味苦者薏也非真菊也菊有真偽借
菊以自况者亦有真偽眼底紛紛或園或圃或巖或徑
非不冒菊之名率名菊而實薏陸龜蒙辭高士徵自比
培翁漁父此真菊者耶韋子明雖有松菊主人之約巳
而為翰林學士進知制誥遷中書舍人擢戸部侍郎卒
以病痼罷不病不罷也此殆名菊而實薏者耶拱辰藏
修乎墅中與菊莫逆殆將儕陸而希陶彼哉表微何能
為役噫亦必有識菊如隠君者始能辨之拱辰名斗祥
龍溪華冑能世其學者菊之品第墅之延袤俟他日升
堂賦之
梅巖文集卷四
