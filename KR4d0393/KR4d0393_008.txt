梅巖文集卷八
宋胡次焱撰
啟
上林太守啟
伏以新天子嗣萬年之歷加重虞庠郭使者拔九郡之
英首推周易匪藉虎符之庇寧僥鷄口之榮謝則宜然
愧其緩爾竊惟馬圖闡秘犧畫泄機文衍六爻而分二
篇孔際八索而作十翼顯仁藏用精義入神惜秦皇指
為卜筮之書而漢儒未達乾坤之藴高丁相為授受不
離災異之談王何未悟幽明反扇虚浮之說末流浸蕩
本旨遂湮自無極太極之說明而頭腦不差自先天後
天之圖出而毫髮無憾究象中之理則顯微無間知理
中有象則體用一原程叔子僅發明其七分朱太師遂
折衷于百氏室受千古閣束九師政應圭竇之小生寕
覩韋編之大意如次焱者口吃而心甚辨貌寢而氣自
昌雖祖父為鄉儒宗已謝藐孤于襁褓幸聖善比古淑
女頗嚴諸子之甄陶習舉子所習之時文了秀才未了
之生活奔波長鋏未酬烏哺之恩寂寞短檠頗笑牛醫
之困屬先皇頒科舉之詔旅多士為場屋之遊堂堂整
整而取書題乃迷過眼怪怪竒竒而駕易說謹獲中庸
不已卑乎為之兆也慨念傳家之簮笏幸喜奮跡于魚
鹽遠則司業成均者擅二寶之聲稱近則運管潼川者
甫三年而軒翥青衿自此升矣造物得無意耶雖無鳳
翔蛟躍之文賈予餘勇亦敢詣龍蟠虎踞之地與衆先
登巍然立赤幟于廣場幸爾復青氊之舊物板橋霜茅
店月行矣爐亭慈母線遊子衣蕭然囊槖明復得文正
公而始安于學老蘇因雷曲尺而大掘其名昔賢猶假
于梯媒今我孰與之爐冶茲蓋伏遇某官家聲彬鬱光
昭十德之門人物挺生富擷三山之秀仁義足以金湯
國勢文章足以黼黻皇猷曾司模範于賢關適值縱横
之姦相士流厄甚當時皆至于吞聲國論謂何明公獨
為之揮涕知彼哉彼哉之不足與立則歸歟歸歟以自
遂其高公道晦而復明正人去而旋用曾謂黃山白水
足淹皂蓋朱幡潤九里而及京師宜把麾于輔郡先一
州而後天下即正位于台躔次焱獲仰哲人益鞭末學
去與生徒億萬計之列來參太守二千石之糧北面執
經敬納黃堂之拜西雍鼓篋願分丹鼎之餘庶早蜚壁
水之聲當候謁河堤之路過此以往未知所裁
與貴池縣郭宰啟
伏以抱琴弄月獨會心井上之梧桐搖筆望雲漫有意
庭前之桃李蓋謂讀翰林集于暇日有以慨秋浦縣之
遺風吾甚慚柳少府之賢公何啻崔令君之似敬拈李
句竦告瓜期恭惟某官判縣軍正院轄郎某先生清哉
千畝竹之襟懷沛若萬斛泉之筆力勁節昂霄而心則
空洞餘波及物而源則泓澄萬八千丈台山巋然地望
二十四考書令赫矣家聲粤從寶劔鋒之陳以至𣙜筦
務之委政皆可紀民有去思謂宜呌閶闔呈琅玕峻躋
鴛序何乃紐金章綰墨綬來試牛刀如絃之直如鏡之
明乃冰之清乃玉之潤烹鮮有道豈美貴池之魚飛鳬
而來獨詠涵江之鴈殆造物巧為溧陽尉之地俾掾曹
獲事彭澤令之賢况集鳳降鸞不吠花村之犬則觀魚
射鴨免聽茅舍之鷄秪恐騰&KR2016;室之歌宜即峻蒸臺之
築直史館寵犀帶則固我朝縣大夫之異除敇行部去
襜帷是亦君家州刺史之故事竚見讙迎于竹馬未容
終庇于梅曹次焱家住紫陽世傳黃妳儒而甚腐罔知
朝四暮三之術為何如貧不可醫惟有滿七除二之祟
相從耳菽水取之破硯冠帶遊乎圜橋看長安花遂復
青氊之舊物插齊山菊敢卑黃綬之小官蓽圭需次者
五年葵瓜忽香于四月小人有母寧不喜捧檄之榮君
子愛人幸且隸垂簾之治願寬轡策俾邏弓刀分青士
一葉之隂冀白水餘波之及憩其辛苦洗此酸寒我有
二天儻獲安于吏隠河潤九里願勿替于祖風式仰陟
庭未嫌楮札
與貴池縣于丞啟
伏以庭有四老槐千挺竹暫淹隂德之子孫門垂五色
棒十餘枚行奉教條于長史跪貢鯉魚之尺札用塵雁
鶩之文書恭惟厚德鎮浮長才濟劇南龍山北牛渚鍾
此巨人朝閬風夕崑崙特其餘事再稽氏族允謂世家
豈無露布之雄文興言廟貌亦有瀛洲之清選見錄畫
圖展也典刑付之坦率桃浪負春風之約菊香看晩節
之濃奏子大夫之篇成功則一猗縣校官之席私淑者
多盍翺翔于要津安徘徊于贊府佳節落暉之故在何
惜登臨晩花高枝之依然政須嘯詠不妨通判一邑之
暇而追有唐二賢之蹤世俗雖指為閒官當路已知其
廉吏松庭借重蔗境漸佳花綬傍腰新僕方欣于執御
玉勒爭門入上已賜之追鋒雙隆之勢無休尺五之天
甚近次焱此志頗大其才則疎曾無地以置錐徒有書
兮滿屋幼被慈母之教恐為烏哺之罪人長遊賢士之
關幸沗龍門之進士不料青衿子之脚色而為黃綬吏
之頭顱然三釡貴于逮親而一命皆可及物况遭陳南
仲之簡静足慰孟東野之酸寒貿然而來恃此無恐讀
藍田縣丞之記定知破崖岸而吟哦誦秋浦少府之詩
幸與發芳菲于蕭索心傾罙切辭納奚殫
與貴池縣趙簿啟
西昌主簿之餐菊花滿松庭秋浦少府之樹桃瓜香葵
戍行矣執弓刀而徼邏庶乎禆符檄之勿稽聮事為榮
通名為謹惟君世綿石葛家住霞城神堯子一十八人
時維帝冑天台山萬八千丈鍾此地靈温然白璧之無
瑕直若朱絃而不撓高第既同于唐李擢進士科清官
盍比于漢劉望天禄閣尚煩麟族以重鸞棲簿領有是
人其願為金瀨徘徊之地貴池壯哉縣恐難留玉林瀟
灑之賢高士且不屑之大賢豈久鬱者證以我朝典故
張商英由通州而擢寺丞參之前代姓家趙宗儒去陸
渾而登宰相况為龍種式傒鳳泥次焱趦趄囁嚅而拙
有餘牢漉仃儜而貧愈甚熊丸教切粗識一丁烏哺恩
深妄謀三釜我固倖牛溲馬勃之見取人或笑獐頭鼠
目而求封母線兒衣得與圜橋之冠帶君恩御墨遂抛
利市之襴衫乃以東魯之儒而作南昌之尉將營甘旨
豈較酸寒切庇管轄之司庶安巡捕之職詣習鑿齒悔
三十年之徒勞識韓荆州雖萬戸侯而不願同僚幸甚
臨楮躍然謹奉啟事專人捧詣
催裝啟
芬芳芸閣天啟佳姻馥郁菊坡星言夙駕聲已馳于百
兩輪則御于三周催隠芙蓉敢投木李鵲整河邊之翅
排橋直透于隴西鳳鳴臺上之簫結伴永臨于槃澗區
區所藴縷縷奚殫
札
與貴池縣郭宰札
竊以琴風清穆簾日舒長恭惟潘縣有春宓堂無暑吏
民嘉靖元媪翊襄台候動止萬福次焱跪起舄鳬之下
驅馳桑雉之郊行有日矣通名告至不敢不虔次焱居
嘗誦門前五楊柳井上二梧桐輒以康節詩足之曰月
到梧桐上風來楊柳邊唐秋浦何如今秋浦伏惟梧月
柳風絃歌千室雖土潤溽暑何得干光霽之胷襟否則
心與至境冥符志與四時消息自有家法在尚何節宣
之凟次焱妄謂詠綠竹猗猗者見竹未見泉是以起王
子猷不可無此君之嘆感源泉混混者見泉未見竹是
以有田游巖膏肓之論乃若森翠竹于醴泉之池其蒼
筤也猶震而其果育也猶蒙誰其無湘濯之想然俗客
不來何也黃綬小吏將得以職事受約束于庭下則自
公之暇直造竹所且枕且潄以滌其胷次萬斛之塵渠
肯以萬戸侯易此願哉遡風翹企次焱仰惟天台一山
上應台星元聖所遊化神仙所窟宅鍾為雄傑班班穹
壤間者更僕未易數今辨章魏公先生大用之以宰天
下為古伊周而判縣院轄先生姑用之以宰一邑為古
卓魯非地靈人傑之效耶宰一邑即宰天下之權輿况
有二十四考之故事在地望如是世家如是次焱生無
佞舌嘗聞之尉為賤官位卑職賤又為緊官責重事緊
賤故難于展布緊故易于曠敗非大夫寬之轡策何以
令終次焱家徒四壁粟儋不儲慈親截髮待師斷機課
學幸而不墜詩書之脈于是取菽水于破硯而硯則枯
矣旦暮祝于天曰庶幾鍾釜及親有以為節婦賢母之
勸乎猥由賢關叨第入仕又幸而隸之麾下作而曰竹
本棲鳳而遶枝之鵲或不拒泉本蟄龍而涸轍之鱗或
見容此天啟也手提衛城之衣鉢而付之予何敢不力
次焱聞李翰林歌崔令君則曰抱琴時弄月而其歌柳
少府也則曰搖筆望白雲每覽是篇有以想見當時令
掾之賢寄德化于風雲月露間無所事乎持擊也然柳
少府之搖筆望雲與崔令君之抱琴弄月或同時與否
未可知耳挾筆而來將洗耳絲桐之音庶乎自明矣何
敢以柳少府自負而崔令君政未足為先生道也事長
之初牽課儷語敬拈此為詞頭而搖筆抒思意蹇語澁
彈琴多暇幸一覽而擲之次焱蟣虱吏爾望五城十二
樓峻在碧霄之上有問則僣若奔走後先斯其職矣拱
需風旨
與貴池縣于丞札
伏以四槐障日千竹輸風惟君仰佐鳬仙平立鶩吏政
一簡靜神百撝呵台候動止萬福某惟少府之于贊府
也分焉有嚴則書焉不敢不敬夭剡藤以為䞇告齊瓜
之已香照以巖電幸矣次焱嘗學月令矣日長至隂陽
爭謂陽盛而隂遇也君子扶陽抑隂則何以哉敢再拜
告于饔人曰薄滋味所以抑隂又加拜告于御人曰處
高明所以扶陽僉書文檄之暇幸留意焉次焱讀曼倩
傳未嘗不慨想高門之盛而丞相御史駟馬高車赫然
照耀人耳目隂德之報未艾其子孫雖去之百世宜必
有興者索之當今蔓衍于湖嘗欲登青山尋謝公宅陟
白紵窺桓公井退而訪西平侯之故家庶幾文獻之足
徵也筮仕尉督乃發矞雲匪伊當拜瞻光霽于松廳下
矣臨楮精爽飛越次焱仰惟天門龍山鐵甕石頭姑孰
一偉觀往往流峙不能秘其竒則必磅礴鬱種鍾為巨
人而長吏實當其會人物九苞鳳問學五總龜十八學
士登瀛洲祖風故無恙也何蓄之厚而取之廉耶肯為
花縣作師說復來藍田讀璧記何州縣徒勞而屑屑為
之耶聖朝收外府皆是九天除四輩趣召幸勿曰子姑
去子方有公事次焱聞之尉為賤官故位卑而難展布
又為緊官故責重易于曠敗儻非長吏庇之萬間何以
令始而善後次焱天賦甚拙鬼笑其窮慈親熊丸教育
眼粗識丁猥以六舘諸生叨奉常第塵埃捶楚非吾志
也顧欲為毛義之喜耳然而貴池地大人稠徼巡匪易
儒腐初筮凛乎負蚉退惟丞貳一邑無所不當問寬轡
策以來之宏陂量以容之庶乎免矣參覿有日此禱其
真某恭想暇日吟哦與松風除水相清越食煙火語不
當唐突其間然駢儷通名禮也囁嚅遣荷惠徼寬擲某
遥望方壺員嶠隔弱水之萬里福英禄萃天畀安愈何
問之敢借有㳂途驅役敢問其目
與貴池縣趙簿札
伏以南薰其徐水花晚靜惟君坐高士軒對賢人酒炎
氛辟易神相駢羅台候某惟同官為僚三生緣也已及
瓜戍行拜枳庭謹先以賤姓名䞇于典籖氏次焱讀易
至姤喟然曰穉隂月也金柅有戒止穉隂也推之政事
則折黏鳥竿所以柅暴取石佛首所以柅妖故我程叔
子之言曰主簿非通易能如是乎月令所謂薄滋味止
嗜慾亦金柅之在一身者爾姑舍是次焱歷覽近世郡
邑之好樣得一二大賢或據胡牀以覓句或揮白羽以
談兵或落筆奔馬而談論翻河令人起執鞭之想何况
文昭武穆之英兼是數美而屑棲枳棘間則聮事而為
尉督者其執鞭之幸宜何如之齊山清溪等處李杜遺
蹤故在暇日幽尋取其咏歌一一和之敢不捧硯三十
年看儒書不如一詣習鑿齒豫以自矜次焱妄謂麟趾
之冑龍種之英亦既與齊民異加以天台霞城之所鍾
孕古霛了翁之所過化其間必有碩大光明者出為時
瑞豈以簿領久稽耶甲者頌曰峻擢寺丞願為通川簿
乙者頌曰由給事中為宰相自有陸渾趙主簿故事在
次焱謹採以聞非敢為佞次焱竊聞簿尉雖有分職然
核檢其稽違與徼邏其乖戾脈絡常相串暨僚同心固
其職也次焱魚釜長飢牛衣不煖浪遊璧水偶復青氊
筮仕之初卑射鴨酸寒溧陽尉孜孜營甘旨讀是詩足
見孟郊以一身之酸寒而易高堂之甘旨韓昌黎所以
憫而薦之僕何人斯敢辭尉寮亦幸枳棘隂中事棲托
爾匪伊合併願言提挈次焱聞之楊廷秀為西昌簿賦
詩有餐秋菊之句李太白為秋浦柳少府賦詩有樹桃
李之句每誦二詩未嘗不嘆餐菊對樹之清致而復以
不同時為欠事昔嘆其暌今值其同喜如何耶率課儷
語摘此詞頭幸而照爛爛之電次焱惟同官猶兄弟也
其于月地雲階之仙敢不上調興居寅想一堂熙洽百
禄繽紛有委敢請
梅巖文集卷八
