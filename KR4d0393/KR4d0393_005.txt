梅巖文集卷五
宋胡次焱撰
論
論始祖
按諸本多以明經為始祖而三公附見其上發本先以
三公為始祖其後改依諸本而以三公為遠祖周本于
譜前載一條云親奉先公貢元面諭以三公為始祖非
是焱恭覩柳湖先生焚黃祝文以明經為始祖又覩積
善居士熙寧間親錄祖墓山水以明經為一代祖而以
三公為上高祖則先公之言有自來矣焱切謂始明經
則于三公為寡恩始三公則于明經為失實通判撰承
事行狀與自誌其墓皆曰明經遂冒胡姓謂之冒則非
為父子審矣安得以三公為始祖耶稱遠祖稱上高祖
始明經而于三公則未有處也且三公載明經以歸方
在襁褓鞠育教誨恩均怙恃况又行位排第十七意其
鴈行必多明經公單孑一身兄弟終鮮今其行位若此
蓋如今所謂義兄弟云者其于三公當為義父子矣猥
見欲以明經為始祖三公為義祖往來于懷未敢自信
一日得太伯祖嘉定四年所作慶源圖跋讀之有義養
為子之說又一日得時發太伯祖建中靖國元年所作
積善居士墓銘亦曰義養為子然則明經為三公義子
則明經子孫的然當以三公為義祖無疑矣五代史因
養子立義兒傳而李昇先過房徐温遂奉温為義祖
亦一證云
論姓氏
焱謹按明經為大唐裔安定三公載之以歸遂冒胡姓
五代時中明經科世因以明經表其族焱切謂以胡為
姓當以明經别其氏何以言之古人有姓有氏後世混
焉非也吕東萊曰姓者統其祖考所自出百世不變氏
者别其子孫所自分數世一變項平庵曰姓者諸眷之
所同氏也一房之所獨書紀堯之嫁女曰釐降二女于
媯汭嬪于虞蓋媯姓中有虞氏則舜之家所獨稱也故
言媯以著姓虞以别氏後世别而為氏者久之遂忘其
本姓嗟夫此史職不修之過也古者奠世繫别昭穆小
史掌之智果别為輔氏則太史掌之史職廢而宗法壊
或避難而以疎為束或避仇而以棗為棘或因嘲謔而
增氏為民或因省文而减邑為朱或因所慕而劉為員
矣或因所乘而田為車矣或以妨父而喬為陳矣或以
尊諱而慶為賀矣國轉為郭奚轉為稽步搖轉為慕容
則以聲近而訛矣京房推律陸羽筮易老子指李樹則
以怪誕而稱矣至于拆裂敬字為苟為文殊不知敬左
從苟非苟也敬右從支非文也夏侯因官改滕而其孫
又因外家改孫紛紛藉藉惟意之從姓氏遂謾不可究
史職廢而宗法壊可勝嘆哉胡本舜裔今以明經氏表
之庶有以自别于陳胡公之後不亦可乎或曰文正公
嘗自朱還范明經公何不自胡還李曰張孟以幸進之
恩遂冒灌氏李元亮以養息之恩遂冒駱氏忘恩背義
况不為張李者乎夫以帝王子孫而遇搶攘微子所謂
我其發出狂吾家耄遜于荒逃名自全之不遐安敢立
的以來衆矢與文正公事體殊異也曰今可還復其姓
否曰明經公不克自改其子孫烏得而改諸身自冒之
身自改之范文正公是已曾祖父冒之則子孫不得而
改之文潞公是也故曰姓胡氏明經其庶矣乎
論過房
夫子為政必先正名名不正則言不順其極至于民無
所措手足名不可不正如此夫族中過房有以姪孫為
子者其弊則所生兄呼過房弟為叔又有以姪曾孫為
子者其弊則所生父呼過房子為叔又有以弟為子者
其弊則同父弟呼過房兄為姪名之不正莫此為甚元
發引刑統内一項云元無子許立孫仍以所生父為世
次以姪孫或曾姪孫為子者可援此例依所生父世次
降居本行可也但以弟為子未有所處元發引袁氏世
範云苟不得已則兄撫弟為子弟事兄為父不亂昭穆
可也焱竊謂此說可以篤情誼非可以奉祭祀何也謂
如兄撫弟為子假使弟有兩子將來尚可分繼如只有
一子則將絶兄之後乎抑自絶其後乎此亦無所措手
足之驗僖之繼閔春秋不書即位既以正逆倫之罪而
躋僖公之書又以正逆祀之罪失禮之中又失禮焉春
秋所以屢譏也降尊為卑與升卑為尊其亂昭穆等耳
禮莫大于分分莫大于名可不慎哉
論稱呼
予以上稱公以下稱郎此例不可易澤本自謂一行起
悉易郎稱哥以謂郎為輕焱竊謂鄉俗雖以郎為輕考
之右則不然按唐朝以張易之等内寵不名其官呼易
之五郎昌宗六郎鄭善果謂宋璟曰公奈何謂五郎為
卿曰以官正當為卿君非其家奴何郎之云則郎者奴
稱主之辭也尊稱也然韓文公呼姪為十二郎王文正
公謂兒子二郎必做則郎者父呼子姪之辭也卑稱也
又按後唐莊宗時三司使孔謙之兄事伶人景進呼為
八哥八哥者弟呼兄之辭也尊稱也又莊宗呼其子維
芨小字語張承業曰和哥之錢可與錢一積則哥又父
呼者雖在下而以公稱焉亦依所生之尊卑而稱耳族
中有為僧道者或謂其離俗出家已不拜祖父錄之無
義效文公法遂並黜之予謂彼雖離俗出家無其祖父
而吾之錄之亦欲見祖父之有子孫而不失為忠厚因
以祔藉家傳所載如貴且顯者有賢德者有能文者故
未及盡知盡載非敢取此捨彼方將廣求博採不一書
之若為人子孫者亦盍自條陳其祖父之事以附乎中
毋徒罪編者
議
孝善胡先生謚議
宗老勉齋先生以乙未十月終于正寢其門人俞洪等
一百五十人援王文中孟貞曜例諡曰孝善以其議徵
次焱詳覆次焱曰孝非易能也孔門弟子在魯論惟閔
子騫以孝稱善非易能也孟門弟子在軻書惟樂正子
以善稱勉齋殆合二子所長而一之者耶雖然孝善一
理耳順親有道明善為先善繼善述始謂之孝閔子騫
豈不善樂正子豈不孝孔孟姑稱其一節以槩其餘耳
為孝子必非凶人為善人必非逆子吾家勉翁行匑匑
然若不勝衣言咄咄然若不出口豈有毫髮害物之心
者蓋有終身之慕則亦終身惴惴然修身慎行惟恐少
有虧欠以貽辱先之議是其善也是其所以為可欲謂
善施由親始孝則善之本不間其父兄昆弟之言推而
與人為善善則孝之擴以繼善言則秉夷降衷孝自善
出以積善言則處已待物善又自孝出固一理也諡以
孝則聞其風者梟可化為慈烏諡以善則聞其風者虎
可化為祥麟表其孝善足以愧天下後世之不孝不善
者匪惟發潜德之光亦足為風教之助族子次焱覆議
如前
梅巖文集卷五
