梅巖文集卷十
附錄
書
與貴池縣尉胡同年書曹涇
涇去冬拜别後無何亦理歸裝以十一月十九日扺舍
又以正月三日過相居隨波上下正自可笑濟鼎應憐
之也去冬鈞翰曾得力否嘗見孫同年朝瑞云自秋浦
來曾得會面又謂倉使見所投啟事以為上庠人物可
敬亦果然否朱府教榮上涇見附賀書因併拜此朱丈
在翹館從容屢誦才美欲其相與扶持渠亦謂願得一
好朋友求益也今于書中又申言之併乞台意涇身事
未有涯姑置度外所可喜者與東閣諸君心腹稍孚亦
頗有心功再意濟鼎近况想佳諸公有相念者否月廪
足支吾否區區之心以為迎親之署乃第一樂事此外皆
可為也何日過昌化得吃菜根亦所甘心性急馬遲為
之奈何臨風惟有健羨而已人去速拏楮拜此恃至契
不及緣飾為恭仰告台照
二(三月二十四日)
某頃繇迅便率拜禀函念心交莫如吾同年故一切浮
文悉用刊置然亦愧其疎矣來教介來伏領謙答小楷
何謹件教何詳了不以先施為譏匪至情安得爾字字
研詠感極無言雖然所謂里年先生云者非所宜蒙也
執事于某有數年之長當年利見之文某手抄口吟心
降氣懾願一北面不可得嘉藉慈思之契許以兄弟之
好已為望外之榮今為斯言當作何顔拜受夫世之以
先生二字加于人者為其聞道在先或以年長否則直
以權勢在焉爾矣三者某無一有而謂之先生先生欺
予哉記去冬賜翰亦有之失于控謝今敢百拜併懇願
從兹勿復以云恐傳他日謂執事繆于施某傲于受俱
非禮也鈞翰委折謹悉嘗以台翰過鈞覽矣(内帖所求格式一節)
(并呈亦笑領盛意矣)然聶守近有回書首曰某去冬恭拜鈞劄謂
以胡尉之才之美敬嘗齋沐回申云云則是未嘗不仔
細也老師謂入僉一事潔堂雖嘗移文執事實未供職
則所謂按堵云者因其已入者也據某思之忱如台諭
為一皈投劄子只平直叙其卑猥困苦之狀否則宛覓
朱丈一語某已力于府教書中言之語又為穏貼又托
兩俗神各書力言之不如求此著為最密寧可少緩得
之不可欲速如俱不可則且甘苦忍貧俟之畢竟亦是
時運所制無如之何少刻卑已求人瑣細已甚縱小有
小得所失已多又不如清苦之為浩然也依綠從紅聊
復爾聞士大夫得時行道有大于此者矣伯詵尉聞有
便郵專寄一緘見到已就道寄音矣此翁近况甚適但
頗患細瘡爬搔不禁蓋自掌珠發之延于聖善以及頑
尊謾供一笑盧江之役雪前大爽手自申牘豈邊機耶
蕪蔞滹沱之事萬乘有之况一尉也遠翔佳况想如來
教看來富者常有餘貧者常不足此一定之理分奈之
何也濟鼎今所以浩嘆者一以官卑一以俸薄然官卑
實自為之不得尤人既為是官合得是俸此亦謂之天
命今却是稍納青衿薄助&KR0949;瀡乃為本行生活也士大
夫聞貧乏不能自存此是好消息學以本政才以任事
又廉介主脚有不遇遇則南溟天池矣若某之事却是
可笑前冬之出僉謂向陽一到即得鈞翰過淮不可謂
之無力去之數月杳不見報而主翁丐歸東果成行矣
獨非命耶今為此來敢作妄念近在爐(闕)之側固如此
而止矣其又能甕筭耶僂指戍期以刻為歲欲一學盧
江雪景不可得也先生應重念之意何幸傾倒臨風拳
拳餘俟裔拜伏千台照
三
某幸托同年相視當如兄弟而先生長五歲文學夐出
其上則師表也然距今三十餘年驟而講師生禮見謂
非情正當以記禮兄事之禮為斷然相距數百里兄年
七十一某六十有六而書問之交一用滑稽既乖平仲
久敬之義又犯先賢戲謔害事之戒兹謹釐革前例一
用竿櫝正式首告尊亮某正月抵館二月東宇來會謂
知有華翰在浩古處至三月十一日始克領教蓋浩古
來極遲也即欲拜狀而東宇言四月初方歸數日前聞
在月半今初五日忽聞即歸遂亟拜此以叙前書之謝
來書雖曰諧謔而尊愛之真未嘗不寓于其間以自愉
玩則忘疲以示他人則絶倒無所不樂而心終以為善
謔不如純誠變而之道固未嘗不如正聲韶濩之在耳
也先生才高學富發而為文實是可敬某向來謂若減
得一二十年年紀謹當北面而惜也老矣每見高作輒
如武庫乍開劍戟森然一一銛利又耐檢點近又于東
宇處見所為醉意記復是滂沛竒詭發藥我多敬謝敬
謝來喻年前頭目之窘備悉使戶之為金也決于忠告
者之一言所謂忙中之錯危途之非聽言之難如此事
既失手何可追悔忍之而已今日得浩古數字曰表叔
餘翁家學二蒙老而益進長表弟尤為富人其能謝俗
躭書嘲弄風月調笑戲謔宜也浩古以所親見為此語
當無釀飾幸先生欣領焉醉意之文既高字畫亦復清
勁某兩眼如蒙霧作字善欹向去此當日甚一日生年
少先生五歲蒲柳不耐乃爾春來賤體却少病能早起
能晝坐事文墨不打瞌睡然傍人籬落為分文百陌計
是謂老醜不若歸而以意眠起閒來繙書或弄幼孫從
事蔬食待盡山中斯為全是今冬遂當結局所見決矣
次孫秋後當娶家無贏財歲為多費此生竟是如此波
查苦中作樂而止雖然亦天也賜教元日諸詩當摘和
專賜一詩當謹和盡數遣歸示舍弟小兒輩以誇所蒙
元韻不能悉記牢嗣貢東宇在近浩古非遠時時有便
可寄遠翔令嗣障教者已歸元鎮近不交信弗齋已葬
程山窗子名昭祖者即世已久皆謾一知總幾尊照不
備
四
某啟五月十一日東宇來領四月晦日書時辛夘生令
孫因冗賜字差略然猶能訝吾孫利市之負欠以愚意
所欲釐革為遁辭則無所不怡正自可喜謹竢次孫畢
娶併償先生六孫某少一員有出剰政雖頹景迫我兩
家子弟能通知二父意安知無餘味耶兹言類于自惑
屏息竢譴某六月望作暑假巧值亢旱加以老孟光失
步如受病閱月方能出戸一是無聊二十三日甫抵館
今日為二十五日東宇意言初一又暫歸急拜此新秋
尊候康佳使婘均慶辛夘生令孫勿藥久矣某之同年
孫可以入學而猶嬉厥祖父或教之誦詩若他文能調
十字為一連而瀏亮但欲聽人讀而默記之既乃單聲
自讀每不肯隨口隨聲讀也乃祖亦㗳然付之一笑諸
令小孫亦當可教讀岐嶷可人也近公行不以是何投
充編役之說儒戸似有動搖今而知月山之謂餘學必
為淘採者范六丈真聖人也前諭衡甫府教惠書意未
有可以奉承之理東宇知之見答衡甫一書煩授其令
似併致此意某積欠次韻之作尚容續控東宇之柬忽
棄盛年乃祖隧碑恐成擔閣賴高文傳抄已廣亦不假
金石而夀也却恨一字三縑之酬不如皇甫幽冥之間
其或能結草亢杜回乎悶事悶事某乍到百冗復以暑
盛且此草草歐公謂杜郎中曰吾徒老大朋遊零落殆
盡存者無幾又苦乖離就使幸而相容索然數衰弱翁
豈復昔時情緒徒益可悲爾斯言似為吾二人發尊見
以為何如東宇來或能賜數字為幸伏乞尊照
五
某七月末一書附東宇行計必達必報暨其來則言台
旆適入州夫能出則康強可賀念孫久已勿藥則團欒
之適尤可賀雖不書猶書矣何慰如之先是王浩古將
歸信來問有無問訊不欲贅瀆近歸矣入十一月必來
倘可賜書勿遐遺也今拜此者同里地理人程樂山純
靜老成遊仙里日久古修與之甚熟欽仰大名欲一拜
識干吹送知某托年契厚特來索書為容某與言胡判
簿與某是一般貧苦人宜自知之又必古修書乃可往
設其造門幸與之進而隨宜度事以應之不費錢財而
費筆舌諒亦台慈之所不深拒也儒役仍免亦芘之及
尊旆入州為戸門何事老而傳矣而猶出乎可念也樂
山立竢書草草伏幾尊照
六
某乃八月初東宇歸上狀越月而來覓答字無之曰尊
旆如州也十月初同里人談地理者曰程樂山索書求
見洊拜字戒以必得古修書乃往否則不可未知已至
否兹遂入臘計自九月後不知尊履自三月後不得尊
翰其為尊仰豈任下情東宇歸遂又拜此某之近事領
累幸安次孫以前月十四辛夘娶姑女成禮前承戲徵
長孫利市宜併究之然兩家相值亦成畫餅談河耳謹
不敢以為對最負愧者日坐猥冗積欠和詩遄解明歸
當奮力併作俟明春附東宇或王浩古之便尊候清佳
尊婘康共即日又慶尊年七十二歲某雖晚後亦六十
有七三十年前之事絶不入夢見諸公哀哀此心亦如
死灰想見康強有子孫亦是人生一福其貧且賤當安
之耳先生與某大率相類但未必如某之極貧而胷中
筆下飽滿伉壯高出于某萬萬則某劣也明矣雖然天
者不可強人者猶可勉也如何如何來年更有新條在
撓亂春風猝未休冀勿遐遺伏乞尊照
七
某去年八月後三拜書意必蒙一答正月二十二日過
程樂山僅見風水說而止夫猝猝間能為一篇覼縷又
書之又朱其句不憚煩而不能以一字酬八月之欠耶
抵館後知東宇至未見間遇令姪胡東嘗試問令伯有
答書否曰不知然東宇至已久審有之曷不以貺亦疑
其遂欲答其為恕我決矣至初九東宇方㩦尊翰至值
某寓外明曉始克領讀紙極佳為之深感語純謔頗似
寡味畢竟尊意如此故嘗欣受而謹藏之七十二歲人
筆精墨好如許非竒事耶未還謁東宇間忽聞其歸又
怪東宇不以語我欠上狀兹為二月二十九日東宇伯
姪忽來領社日所賜尊翰只就元日拙吟内翻騰無數
議論意盡止是為一書善哉謔乎比前書稍稍有味矣
其為真清江劄前後一色堅瑩恐是咸淳德祐間物某
窶人安得有此感感又以起敬樂山不併覓古修書而
見蒙即與之共飯併飯贈之言所得多矣某何愧謝如
之所欠和詩甚多固是不暇亦以不勝和也望而難之
厥既聲迹闊疎不相考擊掣以他冗寖成繆悠此真語
也先生所料近于深文矣丐少寬之元日只當一首二
首或三四五而極才拙思澁不能以少為多遂以一首
狀一意逐旋砌成姑留以為案沓使它日孫息輩見之
知當時景物况味如此爾不敢以示外人東宇乃于一
舍姪處見之不惜抄傳至塵尊覽賴得是吾兄見之或
當行人必當忍笑不住也駟不及舌矣近吟併已入抄
旦夕一一治報伴食乃宰相事某不敢當俟來世三字
此前輩著書立言不靳今人知之之意然高作大篇短
章每出為汗漫竒詭有一瀉千萬里之勢有爬痒鑒貌
之快令人駭視退立亦何待來世而後知之哉年高氣
衰病痛宜多儻未至甚姑以為樂可也某于書味自真
比來漸覺精神減怯最是兩視花昡常如在雲霧中肢
節酸疼亦不耐煩苦只飽飯而嬉某又不甘如此姑當
順其力之所堪勝而為之生老病死時至即行不怛化
也聞先生飲啖健甚此夀之理方虚谷今年七十四歲
亦然更告致重為禱此外勿吝時時交書所謂謔語亦
難盡絶要好誠謔相半如何要之吾二人至契只說着
自身及家事及閒談文字亦何嘗不樂何嘗無味而必
欲滿幅滑稽何哉前嘗禀似端切矣不吾聽亦惟命即
日尊年嫂恭人尊懿候多福令子令孫合堂台婘均安
某謹謹附起居問兼謝東宇言即有人回便急拜此伏
乞尊照
八
某二月三十日拜答後非無拜書之志而東宇于其令
嗣之來而即去與其自為納婦而歸也率不令知之某
又實不及知以是忽忽六閱月無嗣音未始不慊然也
秋半涼新尊候康佳尊婘均祉近作必富無從借抄徒
切跂慕某淺于學弱于才兹事終不能與作者抗衡年
益高聲望日益下已矣已矣惟天地父母所以與我之
本然者兢兢自持毋致玷失甘貧耐辱老當益堅他日
或可全而歸之此為僅僅者而猶未敢謂之能也所許
屢和高作一蹉過後終是鼓舞不起欠負欠負然亦有
由某自三月後率是易病難愈可笑四月初十起連三
日吐瀉既小定將理及月而後全安然口飯比常减半
至邇日甫覺差勝耳交秋隨例感冒痰癩大作亦看看
一月始得復常大率年邁則氣衰氣衰則宜其病之易
而愈之難也前輩曰安知他日不難于今日乎一笑復
一笑累輩相扶持苟安如常最小孫甲午十二月生者
今年三月甫入學頗易教稍慰意先生六孫比某多其
一近有所增益否當次第授讀此一件關係老人况味
逸少公所為絶甘分少以為樂者也穯事大稔庚子遂
為樂歲竒遇竒遇方虚谷獨處古杭十年健于飲啖其
為文益閎肆研密當為獨步吴元鎮賀州杜門著書有
真樂汪遠翔三子皆仕少者尤佳諸孫鼎盛陳弗齋二
子一仕一求仕生蒙厚三女適人皆得男輒夭二子尚
未有男也恐欲一知令姪寓老子宫甚適尚不失本來
面目某似無所措力而不敢不稱美也春中承尊諭欠
報惶恐某冬歸遂決意跧伏不堪復出矣儘歲除前尚
可寄書未間珍重是禱
九
某十月初三日東宇以九月二十二日尊翰至真是答
書雜以諧語每書之末為寄聲累輩同年有情如此感
喜何限然所謂未卜嗣會未卜嗣音者語意欠密嗣會
誠未易言若東宇在此嗣音易矣縱子不嗣某忘之乎
前二年是元鎮書來曰相見欲期夫兩地相距可一二
日程而云爾何恝也元鎮是形容其杜門堅壁之意然
其語無味姑置之東宇歸謹奉狀輒因示教内所和雲
峯之作次韻八首更奏二首共為十首因償前欠而第
六孫之和亦在其中不揆蕪穢亦不能一一具題併仰
體尊意稍入滑稽東坡忍笑讀李端叔詩某不敢避笑
特以是獻笑也忍否一唯尊意某藉庇入秋後穏健
明年仍未能辭舊館東宇易館仍相近正二月之交乂
望報書二月以後又可拜書矣未間為斯文珍重是祝
尊嫂太安人齊眉尊安令嗣二位詩學兩優六令孫聰
明日發俊茂可人某敢附拜興居問不備
與餘學胡先生書文敬所
某繡水之聚樂莫樂而雲深之離悲莫悲也遯翁月泉
諸朋友甚以梅巖倏去為慊既而觥籌杖屨儘多樂意
清風明月恨無玄度耳薌溪之餞者二十餘人而磐菴
鶴丹又别于武溪寒林下嶔﨑歷落之蹟何以得此于
冠蓋里中諸名勝也自念參差槐市而不一識面乃得
晤言於青山白紵鵠袍蠶葉之場諧歎彌月自以為平
生朋友樂聚無踰此者别數年來宇宙大變出一生于
萬死而又得與梅巖結迂叟康節鄉人之好欣幸之餘
感慨係之矣鳳山非不可寄者蓋以天寒歲晚不欲煩
起居亦恐未必能遽為叔夜命駕也顓介貼書詞嚴誼
密知體中小不佳春煖則痛鬱之疾當自平寧承教除
夕雷詩雄健快著玉川月蝕長歌子美地動聮句不能
過也第恐為鬼者自能念咒作法起雷以怖人未必畏
雷而雷反為其所役也呵呵柳儀曹文大冊楷字得之
如至寶感激感激豚肩籠餅之貺何厪如之可與田父
共作社矣獠奴龍鍾兩茇峻坂以口腹累人滋愧滋愧
來訪之約惟日以幾至廬源望報當納屐候迓于衝嶺
之巔也輒假元日佳韻寫卷卷一嘆幸甚拍塞欲言紙
竟且止然握手劇談不遠矣伏墨跫喜等幾窮照
回梅巖胡先生書覺齋
某夏中致籖人之謝客几塵羈竟不知作何等語半間
雲外蓑笠自娛日若飛梭秋又到菊陶靖節之雅趣千
載一日也某蹇滯不才莫羞其拙嘗有對菊俚語云敲
月寒砧聒獨眠西皇又放菊萸天戀頭有帽人應嘆敗
興無租詩可圓秋老一簾煙雨外雲間三徑夕陽邊白
衣到處無聊賴拂拭唐書具酒錢又亂道賡前韻云柳
堤誰為起三眠半掩柴門豆雨天白酒山中詩未了青
燈帳外夢初圓欲將心事追陶輩試逐秋光到菊邊莫
管西風斜破帽吾寒猶幸不租錢第曹墻西壘主天一
方思公子兮離憂未嘗不一飰五起而斕然封錦歘歘
層重雪手剥復恍若長虹入室而跨冰懸也幽窗受用
瞬至周全當如何其喜某癖痼風月分老漁樵修同大
堤之氣韻東華九街之塵腴年來夢亦不到子平之債
咄咄迫人尅以此月十六日去家而飭猿守戶戒鶴護
籬髣髴誠齋老仙朝天故事者方整也
慰胡濟鼎喪母書陳定宇
某兹者不意慶門凶變夀母太安人奄棄榮養執事孝
誠天至愛敬兩全考叔之羔將有待而遺孟宗之鮓將
有待而寄一旦遽遭此變何以堪諸自兹以往返哺而
烏何在卧冰而魚空肥其為哀慕蓋可想見者耳兹問
傷悼曷勝即欲一詣繐帷以哭以唁家事如蝟酬應不
遑外奔内馳日不暇給忽忽歲蛇赴壑矣既躬造之弗
獲又隻字之復稽縱寬度不督過之愚獨不愧于心乎
是用拜此以代面慰更望節哀順變勉進饘粥以顯揚
自期是所願望令昆季翰學至孝不果别狀意不此殊
統祈親照
復潜齋書潘滋
胡梅巖先生集逓承尊命責滋校訂藏之篋中今三年
矣未嘗敢輕讀近因吾舅督之甚切且限以是冬必卒
業俗冗之隙乃始一開卷讀之累日然後知其為世間
一等竒文字余何敢容易于邊旁着筆哉朱子所謂不
讀某的書看不得某的文字無梅巖胸中之雲夢殆未
易遡其筆底之波濤也間亦罄其愚思似亦稍有所得
惜乎是書承訛太甚須遲以歲月方可成就近又有叔
母之戚與筆硯疎者已經旬矣第恐吾舅留意之深故
亹亹言之尚寬督責幸甚幸甚嘉靖乙酉臘月廿六日
愚甥潘滋頓首拜三舅潜齋執事下
又
愚甥潘滋頓首拜啟潜齋舅父先生下執事滋既校梅
巖集為叙文一通以復我舅之命矣仲隨弟至復傳我
舅之訓曰昔梅巖嘗註易四書又註唐詩感興詩而叙
不及之何也予曰明隂陽之奥推象數之原豈不謂註
易與發前賢未備之論開後學難通之旨豈不謂四子
與昔雲峯文每篇言易而易未嘗不在梅巖文不必言
易而易亦未嘗不在是故本之六經敷為文辭博其文
辭收功于六經二公之家法予竊好之將字字校之于
大義遺焉予豈敢乎哉仲隨歸庸再拜謝不敏必能原
察呵凍拾楮惶懼惶懼辛夘仲冬廿日具
先生宋咸淳四年陳文龍榜進士官止貴池縣尉
于經于四書皆有註國朝采入大全書著媒嫠問
答則篁墩程學士采入新安文獻志註朱子感興
詩則少尹括蒼葉君嘗刻之縣齋註唐詩則僉憲
石磷潘君刻之關中惜天下不見其全書耳璉侍
先大夫于庠于宦蒐輯遺文勒成此編屬予甥潘
滋校正寶藏于家有年矣昔揚子雲有言存則人
亡則書璉為是懼幾欲刊布惜力未逮及是始克
夀諸梓與同志者共之嘉靖十有八年秋七月既
望族孫胡璉識
梅巖文集卷十
