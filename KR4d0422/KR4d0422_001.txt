藏春集卷一
元劉秉忠撰
七言律詩
溪山晩興
楚山臨水適幽情無意成詩詩自成秋雨滴殘秋草暗
晩雲收盡晩風清漁舟散去横烟靄樵擔歸來踏月明
是樹有枝堪架足南飛烏鵲莫多驚
帳中
四旬巳過五旬數髮際青絲間白絲萬慮困心成底事
一閒安分在何時自知量小難禁酒人笑才疎強賦詩
愜意數篇真可老採殘百草得靈芝
閒中
兩字功名千萬峯紅塵遮斷海西東碧梧直幹終棲鳳
綠竹虛心盡化龍明處細曾推物理昧時都錯怨天公
年來頗得閒中樂世路區區夢也慵
讀遺古詩
人沒詩存重與看芳馨死幹比芝蘭生前富貴雖由命
身後文章足可觀蜀錦絲頭從此細巴歌韻脚自來寬
未言雪曲無人和傳者幾希作者難
小齋
小齋香火結閒緣鐘鼎山林各自天世事省來都合道
凡心消去不須禪一庭花發青春裏七字詩成白酒邊
醉倒未嘗知早晩客來長怪日高眠
齋中
芝蘭玉樹映風前白石青泉翠靄邊照世聖經明似鏡
通方古道直如絃立心無罔蓋當爾處事有成皆偶然
求彼不如求在我一檠燈火對殘編
蝸舍閒適三首
今古無窮歲月流山林鼎篆自悠悠意還本分是為足
事不自然難免憂奪得鳳池終犯手搆成蝸舍且抽頭
南窗盡日消閒在細聽莘公說四休
其二
畫戟朱門將相家山間一室息紛譁素飡得飽那思食
薄酒消愁宛勝茶就裏靜為真受用倒頭閒是好生涯
此身久置功名外萬戶封侯任被誇
其三
半世勞生天地間千金易得一安難庭前松菊成閒趣
窗外雲山得卧看光滿此宵逢好月香來何處有幽蘭
横琴消盡塵中慮一曲秋風對月彈
嘗雲芝茶
鐵色皺皮帶老霜含英咀美入詩腸舌根未得天真味
鼻觀先通聖妙香海上精華難品第江南葉木屬尋常
待將膚湊浸微汗毛骨生風六月凉
試高麗茶
含味芳英久始真咀迴微澀得甘津翠成海上三峯秀
奪得江南百苑春香襲芝蘭開竅氣清揮冰雪爽精神
平生塵慮消融後餘韻駸駸正可人
江邊晩望
沙白江青返照紅滄波老樹動秋風天光與水渾相似
山面如人了不同千古周郎餘事業一時曹操漫英雄
東南幾許繁華地長在元戎指畫中
醉後
清明天氣賞花時桃李風前酒一巵夢獨不成春草句
閒多記得古人詩倦將碎事然心火笑被虚名惱鬢絲
惟有醉鄉同大化從他物理自參差
讀諸葛傳
賢聖隨時出處同道存元不計窮通一番天地鴻蒙後
千載君臣草昧中玄德必咨當世事孔明良有古人風
長才自獻成何用三顧還酬莫大功
讀書
畫餅功名抵死圖何如閒裏得看書衣冠三代凋零後
經傳一秦灰燼餘梧葉打窗秋院靜松梢轉月夜窗虚
乂開黃卷青燈下坐進人間駟馬車
醉中作
年年策馬走風埃鐘鼎山林事兩乖千古興亡歸恍惚
一身行止賴編排無才濟世當緘口有酒盈樽且放懷
何日還山尋舊隠瘦笻偏稱著芒鞋
秋懷
昨夜西風撼綠荷芙蓉凋盡奈秋何歸心又落賓鴻後
别夢還隨夜雨多客氣有時難制伏官身無事亦蹉跎
近來只賴杯中物醉到半欹方浩歌
堤畔二首
金沙堤畔柳絲垂燕往鸎還蜂蝶隨爛漫一春花發早
飄零萬里鴈歸遲閒來於物少相礙行處與時多背馳
幾樹野桃開未了東風無力賴誰吹
穿林步水陟崔嵬塞北雲南轉一迴詩句漫隨秋色澹
夢魂長被鼓聲催蝸房小小權書舍馬酮清清當酒杯
門外衆人忙似火几前孤坐冷如灰
夢覺偶成
秋菊春蘭醉眼中紛紛紅碧不堪窮鄭玄季白從玄白
馬異盧同果異同豈有功名歸竪子枉將文字困英雄
鳥聲喚覺南窗夢撲簌槐花墮晚風
嶺北道中
雨霽輕烟鎻翠嵐五更殘月照征驂王戈定指何方去
天意仍教我輩參霸氣堂堂在西北長庚朗朗照東南
江山如舊年年換誰把功名入笑談
行中
一夜輕霜塞草愁關山慘淡又成秋西飛白日難繩繫
東去黃河海自收節序催人無處避生涯隨分不須求
長歌短詠行程裏心逸能忙百事休
慚愧
紫庭仙客駕飛鸞多少雲霄著眼看情節琴書於世澹
元龍湖海為誰寬小詩吟罷仍須和長鋏歸來不必彈
門外黃塵數千丈窮廬慚愧一年安
守常二首
得失紛紛不必窮一鳴一息古今同韓侯假印元無命
李廣祈封未有功世事百年魂夢裏人生幾日笑談中
朝三暮四相狙戲識破從前賦芋翁
熏天富貴等浮雲流水年光夢裏身但著眼觀皆外物
不開口笑是癡人歌臺買酒閒消日醉帽簮花老弄春
燕燕鶯鶯莫相戲渠應未識此心真
論交
山前春色夢中殘鏡裏秋霜鬢際繁處世羡人能辦事
論交愧我未忘言蒼梧雲氣時時變赤壁波濤日日翻
誰解立心如砥柱百湍衝激只依元
春晩還山
人生無計免風埃漠北江南鴈往來萬木何曾秋未老
百花爭向煖俱開未能乞食尋歌院要想遊山到嘯臺
明月滿庭閒杖履翠烟惹徧綠紋苔
秋夜
讀詩懷古掩重扄上世淳風在典刑儀鳳作歌猶有道
感麟絶筆再無經明星墮地曾為石腐草逢秋也化螢
殿閣參横月斜落夜寒書舍一燈青
山家
翠微深崦遯肥家占斷安閒閱物華不但愛詩仍愛酒
何妨栽竹更栽花固知天命元無間還信人生各有涯
華屋山丘都是夢且圖沈醉卧烟霞
春閒遣興
自任張衡說四愁不令一點上眉頭是非海裏有何論
名利場中無所求掃睡擬將茶作箒釣詩須著酒為鈎
春風吹綠山前草盡日攜壺勝處遊
閒况四首
車馬長安蕩路塵商山一曲紫芝新林泉誰伴隠君子
雲月自歸閒主人蝴蝶日長莊叟夢鴛鴦沙煖杜陵春
汨羅江上獨醒客空感秋風撼白蘋
一理未明常曖昧七情能節自冲和孟軻求巳行時簡
顔子齋心樂處多脩禊水邊羣客會舞雩風裏一僧歌
沙汀日煖春烟澹無數閒鷗沒浩波
閒中日月讀書舍醉裏乾坤沽酒樓金滿千籝遺子患
官高一品替人愁於身道理行須記隨分生涯過即休
看取飄飄無繫䌫烟波江上一虛舟
山有嵐光水有聲得閒便是大功名彼長然覺此為短
我聖未知人所輕幾樹好花風乍靜一鈎新月雨初晴
此心只合長無事莫為人間寵辱驚
秋夜飲
葉打銀牀謝井梧芰荷池沼半成枯青山阻興長千里
白酒消愁只一壺日暮西風吹過鴈夜凉明月照驚烏
黃花離落秋香裏醉倒淵明不要扶
自然
名利場中散誕仙只將吟樂度流年酒逢知巳心方醉
詩到收功意更圓碧水悠悠入東海白雲曳曳上賓天
但能直往無凝滯不自然時也自然
漫興
春風吹入客中懷滯氣愁眉總散開誰暮蘭馨將作珮
自慚樗散不成材詩吟百首興猶在酒飲兩杯春巳來
累土豈如平地穏當年浪築九層臺
醒來
尺蠖微蟲解屈伸人生何用兩眉顰前前後後都為夢
是是非非總未真巳幸有書消永日豈堪無酒度芳春
東風院落花梢上午醉醒來月色新
客散
南山秋色氣相高肥馬輕裘盡俊豪載笑載歌誰得意
相趨相奉總成勞塗中易曳靈龜尾池上難尋彩鳳毛
自覺不堪仍不可嵇康未欲絶山濤
别張平章仲一
四旬未老頭先白可笑區區紙上名張翰且休歸故里
謝安應不負蒼生窮通此際難開口離合中年易動情
恨殺溪流與山色天南地北送人行
吟詩
七情荒逸難追雅六義綸紛始到騷句穏先須辨長短
字工端要定推敲言非精當功應少意不包含氣漫高
出手若能圓似彈千迴萬轉任吟嘲
有感
大道荒蕪沒草萊一回翹首一回哀論文須謂可方可
言志豈拘才不才美錦幾時無善製好花隨季有新開
風人托物成騷雅未必初心在物來
適意
靜裏乾坤醉裏仙閒愁不到兩眉邊堂中立足有餘地
井裏舉頭無大天淺酌酒杯消永日細開書卷度流年
霸陵橋下長安道自在諸公鬭著鞭
自平
輸情盡意尚難行專利如何不致爭未解塞將他意滿
但宜持得自心平溪聲遠作千年調山色高移萬古情
自向書中識天爵巳當克處漸能輕
對鏡
鏡中人向鏡邊羞有底功名早白頭識字豈知為物忌
讀書空想解民憂星疎月朗元非晝老木蒼波宛是秋
千古五湖高興在秋風不管未歸舟
適情
鵲喜舉枝鶴啄苔能閒能宦各天才北山逋客攜琴去
南壠幽人策杖來莫看鳳鸞棲枳棘任他斥鷃笑蒿萊
據牀三弄桓伊笛豈愧孫登有嘯臺
自勉
鏡裏流年髮漸皤殷勤學道莫蹉跎黃金斷要經燒煉
白璧元曾受啄磨能自處心終始一任他開口是非多
當如織女機頭錦每日須教進幾梭
接輿狂歌
唐虞風化尚真純天壤熙熙萬物春三代盛時存此道
六經今日付何人狂歌楚叟能知鳳絶筆宣尼自感麟
滄海波光泰山色漫勞平地赴纖塵
秋感
流光漸漸日相抛鏡裏班班見二毛世事短長量不定
人生趨舍哂徒勞鴈翻夜月還三楚鶴駕秋風唳九皋
獨有紫庭閒散客碧雲哦罷讀離騷
寡合
平生寡合嬾拘牽獨自看雲獨自眠伐木友逢多齟齬
散花人至短因緣長教身類沾泥絮贏得心如出水蓮
詩卷兩牛拖不動囊中那有一文錢
不同
高樓百尺卧元龍問舍求田那得同孟子臧倉譏禮義
使君曹操識英雄鷦鷯不過一枝木騏驥更追千里風
莫向華山陳老說睡魂不在是非中
古今
道存南北馬牛風古往今來了不同彼在古時諸事遂
我生今日百憂逢趙高漫指鹿為馬李賀不羞蛇作龍
太華山前一樽酒放開醉眼看蓮峰
憑高
憑高四顧入無窮萬物云云見此容世事醯雞深甕裏
人身稊米太倉中漫漫流地海無岸落落倚空山有峰
一箇肚皮都著了更教誰去號天公
觀豪
富貴繁華得幾秋生存華屋老山丘謝安攜妓東山醉
李白騎鯨北海遊水冷魚龍俱漠漠天長魚鴈亦悠悠
求田問舍麄疎倒慚愧陳家百尺樓
對酒
浮世人稀七十強憂愁朝夕半相妨騷中不奈靈均苦
酒裏從教太白狂歌後清聲自嘹喨舞來長袖任郎當
任將世務閒拘撿杯卷東風醉一場
西蕃道中
鞍馬生平四遠遊又經絶域入蠻陬荒寒風土人皆愴
險惡關山鳥亦愁天地春秋幾蒼鴈江湖今古一扁舟
功名到底花梢露何事區區不自由
烏蠻道中
稠林夾路冠依違彪騎單行壓衆威重勸小心防暗箭
深知老將識兵機風號日落江聲遠山鎻寒烟樹葉稀
鸚鵡喧啾似鴉雀百千都作一羣飛
烏蠻
華夷圖始豈虛傳經過分明在目前日月照開諸國土
乾坤包著幾山川曾聞仙闕多官府足信人寰有洞天
萬木歲寒青不落喬松古栢想長年
過白蠻
脊背滄江面對山兵踰北險更無難投亡置死雖能勝
履薄臨深未敢安赳赳一夫當入路蕭蕭萬馬倒征鞍
巳升虛邑如平地應下諸蠻似激湍
南詔
半生鞍馬苦勞形鬢影難求曉鏡青萬里又征南詔國
九霄還識老人星直將日月鎖書帙更假雲山作畫屏
滿地干戈雖有酒不能長醉似劉伶
下南詔
天王號令迅如雷百里長城四合圍龍尾關前兒作戲
虎賁陣上象驚威開疆弧矢無人敵空壁蠻酋何處歸
南詔江山皆我有新民日月再光輝
滅高國主
事君忠義子孫優莽操源泉得遠流折足鼎空公餗覆
剖心人若鬼魂讐青山不管廢興事白酒可消今古愁
願戢干戈息征伐歸期先卜兩眉頭
滿坦北邊
神機恍惚統鴉兵韜略閒文豈足憑風急旌旗高捲日
夜長刁斗寂無聲陣雲垂作中軍幕螢火點成元夜燈
萬里封侯男子事定誰唾手取功名
九日滿坦山
凌雲氣節鬢驚秋書劍荒寒事遠遊萬里嵐光乘馬背
一川紅葉上鰲頭西風不管參軍帽絶塞空凋季子裘
誰把茱萸念行役憑高拭目望神州
驢湫道中
烹水凝泥踏有聲北風摧發更南征一旗颭颭山邊過
萬里彭彭鼓上行幾復回頭迷故國再堪屈指數前程
鳳凰望斷麒麟絶空想簫韶奏太平
玷食山前
隂雲濃淡水洄環颭颭旌旗濕未乾慣熟人情生處樂
﨑嶇世路古來難一川野草霜前死萬樹西風雨後寒
遙想家園未搖落不能容易報平安
烏蠻江上
一泓碧玉垂天影萬丈丹梯壯地形世路不能平險阻
人生還得免飄零月娥無語照吟坐河伯有聲呼醉醒
明日烏蠻屬行役又攀參角上青冥
江上寄别
軍中無酒慰飄零辜負沙頭雙玉瓶鞍馬幾年南北路
關河千古短長亭好風到枕客愁破殘月入簾歸夢醒
夢斷故山人不見曉來江上數蜂青
江邊梅樹
江邊繚繞惜芳叢絕筆天真在眼中素艷乍開珠䔒蕾
暗香微度玉玲瓏一枝倒影斜斜月滿樹浮光細細風
明日行經山下路幾回特地駐青驄
過梅戶
龍角東昂斗柄迴春風無恙遠人歸干戈絕擾程程酒
景色堪憐戸戸梅鸂鶒波寒渾懶戲鴛鴦沙暖不驚飛
青雲出岫緣何事馬上詩成雨莫催
過玲瓏山
世外徒聞說洞天桃源迷路再無緣摩青磈磊誰能鑿
繡白玲瓏自可穿别有一壺藏日月正看萬竅吐雲烟
勞生得遇崆峒客煉訣還丹問隠仙
山寺
㯶花堆白麥苖青山寺南頭帳玉停流水縱横成篆字
遠山前後簇圍屏漢唐浩瀚開疆土蠻貊依稀在典刑
士庶何曾避戎馬總知仁主惜生靈
峽西
鱗層竹屋倚巖阿是歲秋成粳稻多遠障屏横開戶牗
細泉磴引上坡陀民人各得安家住辭氣總如平日和
簞食壺漿迎馬首湯征元不弄干戈
雲南北谷
征&KR0911;震作旅魂驚直入雲南谷口行一水循環通地脉
四山連避壯天城兵還失律難依險國旣無人立可平
馬援班師銅柱在誰知兒戲得功名
鶴州南川
閒情平日愜林丘不憶南來得此遊遠近樹分山障列
縱横水入稻畦流一川風物撩詩興滿地干戈破客愁
回首斜陽在喬木獨憐幽境更遲留
過鶴州
千山險阻此川平未審州何鶴得名綠水泗環澆萬壠
黃塵隠約認孤城田疇傍舍存恒產兵火誰家得樂生
伐罪令行元不殺遠蠻歸服感仁聲
春閒
儘向青霄駕彩鸞鷦鷯先得一枝安詩書况味閒偏得
歌酒情懷醉愈寬時雨荒山添潤澤春風野水動波瀾
玄都觀裏桃花放應待劉郎醒後看
閒淡
閒淡功成百事休秋風生計任蕭颼客攜酒至須轟飲
人寄詩來愧懶酬碌碌無才甘自滯棲棲有道果誰求
平途欵段猶多蹶歴愧輸他紫燕騮
秋懷
梧桐殘翠落成堆燕去鴻來秋社催刺眼不須翻著襪
放懷且好右持杯空階寒雨滴愁盡高枕曉風吹夢回
咫尺登高是重九黃花更酌醉金罍
秋夜有感
竹影斜斜轉月輝西風颯颯透征衣菊殘愛菊人空感
家遠思家客未歸戰馬頻嘶秋正徤驚烏無睡夜猶飛
幾時一榻南窗下不見黃塵老翠微
藏春集卷一
