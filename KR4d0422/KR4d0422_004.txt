藏春集卷四
元劉秉忠撰
七言絕句
遣懷
靜守窮廬事不侵閒中一日抵千金傍人自任多評論
此是寥休道者心
曉行
向曉春風暖更清殘星和月落孤城金烏飛上扶桑樹
先是東方一片明
中秋月
月宫丹桂影婆娑簾捲珠樓讌素娥縱有開元遺譜在
人間難覓紫雲歌
過界牆
地老天荒雪亦蒼車頭軋軋轉羊腸短衣蓬鬢沙陀路
一歲三番過界牆
有懷遂長老十一首
香火僧齋闕靜緣黃塵導路又三年故人不似青山色
擡起頭來在眼前
小院桃花晝掩扉東風輭輭日遲遲兩鄉莫恨關山隔
自是人生有别離
東園花柳照青春野客閒陪賞翫人望見城南山色好
卻回騎馬入紅塵
掃地焚香應接餘翠雲盤結滿窮廬閒人不解謀生事
翻過牀頭幾册書
雨過幽庭長綠苔東風時為掃塵埃無人曾見春來處
門外桃花只自開
河漢西流斗柄横爐烟飛動月華清陽春不恨無人和
靜裏歌來只自聽
山疊崔嵬水渺茫故人萬里未相忘飄零更借天邊鴈
獨駕秋風不入行
孤城寒角噎南樓黃葉關山過鴈秋憶起滹沱相别處
一窗風雨夢西州
軒外夭桃手自栽卧看花落與花開有人來問西來意
笑指蒼烟惹綠苔
堂上笙歌醉耳紅牡丹香散一簾風謝家鸚鵡金籠裏
笑殺池邊綠繼翁
半生鞍馬逐風塵鏡裏流年白髮新自是功名有歸處
等閒不肯逐閒人
讀遺山詩十首
劍氣從教犯斗牛百川横放海難收九天直上無凝滯
更看銀河一𣲖流
鶴揚清唳過華亭銀漢無聲轉玉繩夢斷一軒明月在
令人心似玉壺冰
編排一字有高卑就者功夫作者知自古文章貴辭達
蘇黃意不在新竒
公論元無擅否臧過情聲聞可承當杜詩韓筆難書字
不待人言自發揚
北里笙歌勸酒杯南隣門巷冷如灰秋風萬里方搖落
呌殺孤鴻春不回
青雲高興入冥搜一字非工未肯休直到雪消冰泮後
百川春水自東流
情發聲調節作文温柔敦厚見詩真離騷九變能堪尚
屈宋前頭更有人
兩岸桃花夾醉鄉春江渺渺月茫茫諸仙詩思難籠罩
仰羨雲霄孤鳳凰
秋風夜雨布衣單破屋猶憂天下寒不料世人多莽鹵
久教吾道屬艱難
雲霞閃爍動霓旌轟磕征鼙震地聲千里折衝歸指畫
將壇孫子獨論兵
三月
背隂花木錦成叢幽谷鶯啼上苑中李白桃紅楊柳綠
天涯無處不春風
續山谷焚香
險心萬仞晝冥冥躁欲紛紛動五兵誰會焚香黃魯直
出門一笑大江横
癡坐
青春緣底忙忙去白髮無端續續生自笑行藏多錯料
卻將癡坐學忘情
淡中
瀟瀟洒洒水雲鄉擾擾膠膠名利場世味覺來真嚼蠟
澹中服過味如糖
夏夜
天星不見黑雲垂一夜轟雷雨雪飛睡起隂雲寒栗烈
夏衣猶自是冬衣
夢回
心上無塵世上仙北軒高挂自由眠正當午夢醒時節
竹裏棋聲到枕邊
春思
江梅零落玉枝空草草花花上苑中桃李不言春不管
綠情紅思滿東風
留燕
銜泥舊燕壘新巢來往如辭曲折勞蝸舍雖微足容爾
畫梁爭得幾多高
暮春
百花眼底亂飄零綠滿池塘草又生絕色海棠春也妬
况他風雨本無情
齋中
閒來長把自心平寸地人間萬事萌好惡自先欺不得
休論暗室有神明
為宋義甫言書三首
轉腕不圓焉解草立毫未正漫為真須因規矩忘規矩
才得縱横似古人
書法晉人多得妙右軍筆陣獨縱横鵝頭轉處無凝滯
一段風流老更成
張君筆法入神趣顛草翻藏古篆風枯樹晩鴉棲未遍
忽看雲海起羣鴻
感興九首
千羽無由息戰爭讀書空有未忘情倏然獨坐穹廬裏
安得人心自太平
人間萬事不能周自省無虧豈有憂聞道春風和氣裏
大家都好展眉頭
殘星落盡東方明夜氣消沈萬事生誰信道人心似水
無時無節不澄清
敬防暴慢禮防身横逆來加莫要嗔萬物分明偹於我
儻能克己自歸仁
河横斗轉三更夜秋月亭亭影未斜一段光明如許大
等閒休遣亂雲遮
百年身世寄蘧廬萬事無心自破除一炷古香清靄裏
靜來重展案頭書
善無不顯惡難藏天網恢恢有弛張牙齒落殘舌尚在
誰知柔弱勝剛強
元精不逐物虛盈天地誰能踐此形萬物凋枯歲寒後
庭前松栢只青青
周流元氣不嘗停晝夜相推有晦明一屈一伸天地理
銀蟾西沒日東生
歸來
鞍馬生平談笑間歸來贏得鬢毛斑紅塵只在南窗外
收得身心一榻閒
春曉
海棠微露濕胭脂楊柳輕風弄碧絲一片春光都是恨
佳人睡起倚樓時
秋望
白沙汀渚近漁村蘋蓼花邊鷗鷺羣老鶴得秋猶勁健
九皋飛起入青雲
過田家
柳映長堤水浸沙夏初騎馬過田家鳴鳩喚住西山雨
桑葉如雲麥始花
春望
濛濛小雨浥芳塵一片花光眼底新山色隔烟無忽有
故教凝佇倚樓人
山洞桃花
山村路僻客來稀紅杏梢頭掛酒旗洞裏桃花人不見
春心春色只春知
新開牡丹
四月新來三月還一春光景鏡中看東風也逐情濃處
吹落桃花放牡丹
雨過登樓
錦里春光曉望中雨餘花潤草蒙茸青山尙在浮烟裏
樓上分明見幾峰
宫中曲
簾捲東風戶半開閒庭烟鎻綠紋苔海棠花上黃昏月
曾照金鸞幾度來
駞車行
駞頂丁當響巨鈴萬重軋軋一齊鳴當年不離沙陀地
輾斷金原鼓笛聲
送竇先生因所借陶詩為贐
養老須開十頃地求凰應長九苞兒莫還兩冊淵明集
便當今朝送别詩
小溪
小溪流水碧如油終日忘機羨白鷗兩岸桃花春色裏
可能容個釣魚舟
憶遂通長老三首
年來癡坐百無為絕體玄微卻自微此意塞鴻傳不到
黃爐青縷漫南飛
去年抵枕過三冬别後關河邈萬重桃李多花易零落
青青羨殺歲寒松
一半佳山未見分平生行止不堪云又逢明月當三五
滿眼清光似對君
為大覺中言詩四首
水平忽有驚人浪蓋是因風擊起來造語若能知此意
不須特地騁竒才
七情六義一心中言語還因感處通李杜蘇黃無二律
後生徒苦立家風
清雄騷雅因題賦古律篇章逐變生一字莫教無下落
有情還似不能情
四時迭運方成歲萬物交參始是文須信乾坤常肅靜
龍吟虎嘯自風雲
晚眺
長歌短詠流年裏遠眺登高夕照邊不見南山真面目
一川秋水淡林烟
晴望
樓頭凝眺倚晴暉山勢長林水附堤燕子雙雙銜不遍
鳳凰城裏落花泥
期飲
天上日迴牛女度人間春滿鳳凰城謫仙不飲杯中醁
閒殺花前好月明
溪上
蘆花遠映釣舟行漁笛時聞三兩聲一陣西風吹雨散
夕陽還在水邊明
春睡
桃李爭開眼倦開十分春睡若嬰孩每於濃處嗔人喚
恐礙周公入夢來
訪處士不遇二首
山水分明圖畫展烟霞散倒洞湖開何須更見幽人面
覽此還家不漫來
漁舟散去釣綸收一片殘陽在樹頭誰與騷人消遠思
倚樓獨自看川流
山林
鐘鼎於人殊不惡山林在我固當然東風掃盡庭前雪
芳草青青又一年
年來
本存實志閒終老卻被虚名誤半生甚喜年來得書看
小齋清洒紙窗明
行中小憩
水邊下馬憩斯須從者相催急又趨自笑不如灘上鳥
飛來飛去只由渠
寄中山乾明寺主
十年朔漠走風塵今日乾明伴水雲長老周旋待賓客
僧中也有孟嘗君
寄長安友人
梧桐葉盡菊花殘賴有青松保歲寒騷客題詩滿河朔
可無一句到長安
詠海印居士幽居四首
東西院映千竿竹南北池開萬朵蓮人在丹青圖畫上
不勞雲海覓神仙
草枯不整登山屐蓮盡空閒泛水舟旋撥瓮頭新熟酒
淵明醉倒菊花秋
嚴冬無色物歸根凍柳枯荷各任真紅翠許多何處去
翁言今巳屬藏春
春日鶯啼綠楊樹夏天人賞白蓮花請君試自南頭數
城市山林第一家
清明後一日過懷來
居庸春色限燕臺山杏凝寒花未開驛馬蕭蕭雲日晚
一川風雨過懷來
近詩
詩如雜劇要鋪陳遠自生疎近自新本欲出場無好絕
等閒章句笑翻人
魯連不受賞
魯連談笑卻三軍玉璧冰壺不受塵一葉扁舟滄海闊
千金留與市㕓人
諸葛親細務
中持大體取英豪邊幅紛紛有六曹萬里經綸談笑了
區區蜀國豈須勞
卧龍廬
風雨南陽一草廬不知容得幾江湖九層淵底驪龍睡
任有人窺頷下珠
赤壁故事
三分漢鼎勢全張未悟曹公獨渺茫赤壁風濤千載後
只教勲業屬周郎
讀洛神賦
八斗竒才筆力雄洛神一賦盡為功當時羅襪生塵處
猶有波紋起細風
閒書
千里家山入寸眸碧天無際月横鈎書成得得秋風夜
一線微鴻獨倚樓
春深
新染薔薇一撲黃梨花亂舞白霓裳憑誰收拾春風去
催發酴醿滿架香
馬上七夕二首
醉眠野鳥三呼起老雨西風一掃空馬上賦詩秋七夕
碧天無際思無窮
香盤綵帳蛛絲網歲歲年年七夕同何處巧成樓上女
玉鈎簾幕捲秋風
桃花曲
紅錦濯來一片新武林溪上照青春世間都唱桃花曲
誰是桃花洞裏人
桃花落
溪上夭桃春巳過劉郎漸老奈花何狂風向晩休生惡
枝上殘紅苦不多
海棠曲
翠氅紅粧色正新精神占斷滿園春東風莫怪長耽睡
吹得醒來更誤人
城西遊
昨朝信馬鳳城西鞭約垂楊過小堤春色滿園花勝錦
黃鸝只揀好枝啼
月宫謠
洞裏桃花不獨春劉郎才去阮郎新廣寒宫裏姮娥住
空惜娉婷不嫁人
紅葉流
霜落嚴秋錦樹空𤨏窗幽思滿西風金河本是無情水
流出宫中一葉紅
倚樓吟
獨上高樓晩不歸碧空望斷鴈猶飛欄干十二無凭處
靜倚東軒待月輝
征西回
春回三月過西州芳草青青不斷頭多少凍溪凝住水
盡隨歸客向東流
詠關雎
佳人窈窕花難比才子温和玉不如紅日轉西家事緩
碧紗窗下詠關雎
鳲鳩詞
春風吹翅樹頭鳴呌散浮雲日色晴呼婦歸來鵲巢裏
鳲鳩元不解謀生
遠别離
霜落江寒鴻鴈稀倚樓人定怨歸遲笛聲喚起山頭月
飛上青天照别離
睡蝴蝶
芳草連山翠萬重天涯何處不春風玉蝴蝶在深花裏
想與莊周夢不同
憶友
禁漏遲遲夜未分對床清話不生塵别來幾度西窗下
風雨瀟瀟憶故人
客館
客館蕭條動客情飛螢箇箇傍窗明樓頭鼓角風吹斷
漏下銀壺第一聲
春始來
三月南州草木長落花飛絮滿池塘東君也惜天涯客
盡放春光過界牆
禪頌十首
如來妙法離文字萬語千言何處歸鹿苑秪園空浩浩
回頭四十九年非
頂圓肩坦腹中花老大維摩不出家玉鏡金針休補綴
十方世界一袈裟
鏡中影像元非我石上精神郤是誰落盡桃花春不管
枝頭青子自纍纍
衲子家風不外求何須苦鬭快龍舟許來大小如來藏
堅得俱低一指頭
見色明心方是暗聞聲悟道轉為遲斷頭船子無牽緒
自在滄浪東復西
驢頭馬面誰分别雕觜魚腮孰忖量諱郤舊名人不識
長沙元是舊三郎
禪榻夢回三丈日香爐烟裊一絲風東家喃喃西家默
都在去來大藏中
倚棹乍離楊柳岸策笻又過杏花村水聲禽語相和應
說盡觀音不二門
春風展葉橋頭柳臘月開花水畔梅萬事隨緣真省力
何須心地冷如灰
朝雲暮月齋簷底春水秋山拄杖邊自任閒行與閒坐
年來忘盡祖師禪
古燕感懷
虎擲風拏感壯懷英雄遺恨化塵埃燕山依舊青如染
佇望黃金布隗臺
焚勝梅香
春風吹滅小檠缸夢斷爐香結翠幢簷外杏花横素月
恰如梅影在西窗
薔薇
漫與東風作主人栽培花草伴閒身不辭接竹成高架
收拾薔薇一片春
洛川
洛川東邑幾時歸漾漾清流照翠微日暖雪消沙岸輭
鴛鴦相對不驚飛
宿寒山寺
樓上鳴鐘報五更朦朧深殿佛燈明更無幽夢隨寒枕
聽徹松風到岸聲
溪上
溪上映人楊柳黃滿溪流水碧泱泱憑君莫向溪南望
春草春風能斷腸
素帳
山為屏帳草為茵車馬縱横動塞塵過客遠看霜一點
豈知中有讀書人
亭帳
草色如波照碧空新開一朵玉芙蓉雄風吹斷襄王夢
高捲巫山十二峰
馬酮
青樓歌酒少年郎費盡千金笑一場玉釀飲來甘似醴
羨伊不肯使人強
聞笳
霜天月夜鴈南歸塞上誰將捲葉吹莫逐西風聲斷續
天涯遠客不勝悲
鳳
來儀之日賀清朝一返丹山信息遙倘使而今有歸意
(闕)
小戎非是七香車
遠山
仙娥初試鏡中粧左翠微濃右翠長應是無人愛平淡
不須重問畫眉郎
秋月
夢回殘影來窗上日落清光墮馬前一片可將方鏡比
照來照去巳三年
東勝道中
天荒地老物消磨贏得詩人感慨多兩鬢黃塵秋色裏
又投東勝過黃河
讀易
人常與易不相離著意求言轉見疑動靜旣萌爻象具
此情明得是蓍龜
學道
收心學道造精微急著工夫巳是遲寡過誰如蘧伯玉
回頭四十九年非
偶得
人之有善與誰行不善休忘教誨情責備百中無一二
聰明都是不聰明
夜雨
接地隂雲晩不開故鄉歸夢到邢臺枕邊忽聽雷聲起
風雨摐摐一發來
棋
棋盤十九路縱横百著皆從一著生黑白自持心有亂
不如袖手看輸贏
寄温子玉
聰明天賦不能求求得聰明一世愁留得三分不曉事
禪房深處咽饅頭
桃枝曲
一色桃花十里春劉郎見日尚精神東風吹入西家去
猶寄芳心憶故人
藏春集卷四
