藏春集卷三
元劉秉忠撰
七言律詩
二月寄鄉友
漠北燕南幾日程鴈來人去總飄零春隂將散好風至
野燒漸空芳草生橋下洄澴鴛水綠城頭突兀鵲山青
此情擬託新詩遣寫就新詩轉繫情
春日遣懷
蓋世功名一局棋千年城郭昔人非分開春色花休妬
流盡年光水不知詩酒可娛惟自得林泉雖好幾人歸
長繩不繫天邊日寄與東風且慢吹
春晴曉望
水漲池塘雨洗塵際空樓閣倚闌人星潜月落千山曉
日暖風和萬物春何樹落花飄蕩遠誰家飛燕往來頻
眼前盡是無聲句卻恐詩人道不真
閒中
成物心存一寸丹行年半百鬢毛班鵷鴻眷眷期同列
猿鶴顒顒怪未還懶性從來倦馳逐坦懷元不厭蕭閒
平生遊世東方朔金馬門中是隠仙
溪亭小飲
亭前桃李水邊樓與客攜壺慰倦遊眼底誰知花嫵媚
人間惟有酒風流情元易感千生在愁不難消一醉休
傳與京華年美少莫將白髮博封侯
秋晩
秋晩梧桐翠巳殘松風竹雨正珊珊功名果是將人悞
懷抱惟除著酒寬一枕清風醒後覺滿軒明月卧中看
乾坤裏許元無事閒殺東山舊謝安
寄友
歸心搖蕩菊花期濁酒留連奈别離方外半生人事略
天邊九月鴈書遲昨非今是翻然覺坎止流行斷不疑
卻怪青春無柱杖滿頭白髮儘相欺
答隘客
坎蛙自蔽無餘地海若汪洋納百川士子行藏須達節
人生貴賤定由天翰林自不拘吟放御史誰曾管醉顛
萬事轉頭都是夢枉教愁擾轉頭前
答鄉友
人生終老覓莵裘白髮行藏獨倚樓南鴈縱能傳尺素
西風不解送扁舟蒼山老樹烟波晩零雨疎松水墨秋
願偃旌旗舞干羽功名輸與玉關侯
倚樓
倚樓雨霽暑風凉滿眼西山晚翠長書傳紛紛自今古
漢唐亹亹有興亡一時王謝訐方略萬世伊周合廟堂
致主澤民非我輩任人疑怪水雲鄉
花時客至
翠染新成楊柳絲紅粧爭簇海棠枝官身縱酒惟閒日
老眼看花勝少時好客一來深有幸曲巵滿勸不須辭
晴明壯徤相逢處莫負唐人七字詩
歲暮遣懷
白首何從望省郎青春無伴共還鄉采薇縱廣饑終疾
食肉非多智豈長半夜談天人寂寂明朝涉世事茫茫
雪消咫尺春來到擬對芳華醉幾場
慶王承旨慎獨八帙之壽
白玉碑中第一人黃金殿下老朝臣富公同享八旬壽
(闕)
袖垂扶又倒家人轟笑醉歸來
南北春秋鴈往來一年懷抱幾番開風雲氣在元飄逸
錦繡詩成不剪裁飲但飲人非飲酒憐須憐德亦憐才
自因量窄常先醉慚愧君家大盞臺
遣懷寄顔仲復二首
名利場中名利兒寸心徒用惡尋思人才自有安排處
物理寧無否泰時縱量傾殘一壺酒暢情吟殺七言詩
詩成酒醉東風晩月照梨花第一枝
朱顔白髮任流年睥睨揶揄置兩邊皆醉皆醒人豈爾
一鳴一息物當然飛騰起處須從地智力窮時便到天
惟有無生話無盡何如緘口坐癡禪
寓桓州
百年行止料皆難今是昨非豹一斑辜負夙心泉石畔
纍垂短髮縉紳間夢回枕上聞歸鴈雨霽城中見遠山
三徑就荒松菊在人生底事不能閒
思歸
溪山幽境老情懷閒著漁磯與嘯臺陶糓果然無相分
翰林都道有仙才塵容俗狀今如此綠鬢朱顔安在哉
會向桃源訪消息雲迷洞口沒人來
山居曉起
禪客生涯貴寂寥幸居山寺遠塵囂情難斷處千年在
心肯閒來萬事消新月看殘還舊月今朝過了任明朝
須知元氣常流轉平旦無風自海潮
晩遊
山水清佳自在遊利名莫莫復休休瘦笻此日真忘世
長笛何人效倚樓鴉落點成千樹墨鴈飛横絕一天秋
歸來小院松梢上新月低斜玉一鈎
歸來
昨非今是海漫漫蜀道容吾曳杖還數友偶成詩酒會
一年不入縉紳班風吹柳葉先舒皺春窘桃花亦破䃘
但得樽前開口笑未為辜負此生閒
樓上
睡起重持金曲巵要憑芳酒緩離思醉魂屢作還山夢
吟興多因寄友詩千里波光風定後一樓山色雨晴時
碧雲望斷佳人遠投樹棲鴉巳滿枝
春暮有感
殘花離樹酒盈巵但願春歸熟醉時楊柳隨風飄翡翠
海棠和雨滴臙脂半生不定猶飛梗諸事無能強賦詩
昨日溪邊閒倚杖水明如鏡鬢如絲
睡起
連歲驅馳萬里程碧臺歌舞笑爭名山中猿鶴丹心在
塞上風烟白髮生對客倦談當世事向人難悉未歸情
雪花亂打西窗急總似芭蕉夜雨聲
捲簾
烟籠碧草繞迴溪水向東流日向西鴉隊落來和樹黑
鴈行横處與雲齊杯中有物甜如蜜心上無愁醉似泥
蝸舍睡醒簾半捲遠山相擁翠環低
遣懷
世事茫茫今古同人生無奈落西東幾年羇旅鴈聲裏
千里家鄉蝶夢中梧葉打殘秋夜雨菊花開盡曉晴風
淵明醉卧東籬下不管明朝酒盎空
銀河
一道銀河萬里横遙看似接鳳凰城晴波不受微雲點
夜色還隨浩月明七夕橋成牛女會九秋霜降浪濤平
歸途試問乘槎客卻到人間有幾程
大理途中寄竇侍講先生二首
昔聞名德仰高山近識高賢未敢攀富貴不求驚見擢
田園成趣喜歸閒一心止水常平湛萬事浮雲任往還
解把陽和涵養就不言春色滿人間
元氣勻將造化施自然閒雅貴天資只言世上無黃石
誰信人間有紫芝一見頓忘名利志劇談渾沒是非辭
别來萬里知安否時復臨風有所思
重看江上梅花
萬里縱横戈戟中歲云暮矣遇芳叢江邊疎影斜斜月
天外幽香細細風初見一枝珠琲瓃再看滿樹雪玲瓏
無才不得西湖句空對冰容駐玉騘
寄張平章仲一
春光滿眼酒盈樽難得同觀易見分秋氣著人凉似水
晩山和我淡如雲清歌月影簷頭轉殘夢鐘聲桃上聞
玄鳥欲歸黃鳥斷詩哦伐木正思君
野園會飲
都城不得縱蹉跎樂事還於僻處多酒裏薰陶成受用
胷中塊壘自消磨樹頭鳴鳥關關好花底春風淡淡和
一卧醉鄉如洞府人間日月任飛梭
暮春樓上
松風竹雨夜珊珊睡起樓頭怯曉寒手裏酒杯隨接飲
眼前書冊懶拈看綠稠樹葉迷蝴蝶紅盡花枝放牡丹
欲覓春歸無處問滿城飛絮凭欄干
漫成
上苑風光爛漫遊紫蘭黃菊各春秋一心不逐榮枯變
萬事寧為得失憂充塞乾坤惟道在博通今古有書求
慣曾澤畔翺翔雉莫謂楚籠不自由
小飲
清歡媚景好光隂自古猶難况在今坐下人多年漸老
樽中酒滿興偏深將歌雪曲先傾耳疊泛霞杯足快心
百歲奔忙緣底事且拚一醉謝浮沈
别友
鸞鳳棲梧枳棘空車行步路有窮通九秋霜落樹無綠
三月日迴花自紅物態莫驚時冷煖人生還恨限西東
一杯酒盡陽關曲萬疊雲山入望中
寄友弟
一别陽關金曲巵深秋節物動離思蝶飛籬畔菊開後
鴈滿江頭楓落時才大難為鸚鵡賦情親易感鶺鴒詩
願將村老真誠語寄謝悠悠世上兒
思友人
亂點蒼山壯地形西風白草動秋聲幾條野水馬爭飲
一帶荒田人不耕蝸舍鴈程隨處客龍岡鴛水故園情
關河月底人千里一夜相思白髮生
田家
衡門晝掩絕蕭騷麄糲充腸體布袍許氾壠頭甘自若
陳登樓上對誰豪有田何必懸金印無犢還須賣寶刀
青帝布恩先畎畝穀生如草雨如膏
漁父
撥棹垂竿日日同藕花叢了荻花叢朝雲暮雨閒身外
春水秋山醉眼中十里烟波明落日數聲漁笛響西風
紅塵不到孤舟上誰得江湖伴此翁
回杖
遠山横掃翠眉低春事關情鶯更啼策杖欲尋佳境去
出門還被亂雲迷野花野草同三月閒鷺閒鷗共一溪
沽酒歸來北窗下人間如夢醉如泥
贈棲雲王真人
壺内光風境界寬骨青髓綠發朱顔三生勘破人間夢
九轉燒成日裏丹鶴馭不知天地闊鳳書還許水雲閒
隨緣應世元無事一片靈臺處處安
再觀木庵書
書法都歸篆意圓木庵别有筆中天一家楷式由來妙
半世功名非偶然我欲窮源蒼頡上誰能得趣魯公前
鰲山成道寧無日更為挑燈續斷篇
臨蒼頡書
落魄心情與世疎人皆知癖不知愚平生專究伏羲易
漸老又臨蒼頡書但願自宗為法度不辭人笑費功夫
他年變盡龍蛇體更看飛雲滿太虚
重九後作
地雄西北帝王州一月登高未即休紅葉黃花空應節
蒼山白草不勝詶寒風無意頻吹面破帽多情卻戀頭
恰遇鄉人來送酒淵明不醉復何愁
聞鴈
織錦文章學不成更看斵句覓詩名黃花陟覺泣愁思
白酒良能解宿酲月裏關河家正遠樓頭鼓角夢初驚
尺書寫下還慵寄初動風前有鴈聲
過并州
山川滿目翠成圍流水悠悠鴈北飛一枕黃粱新夢斷
千年華表昔人非烟霞有路迷芳草桃李無言對落暉
明日征鞍泊何處春光雖好亦思歸
自澤州過懷衞
䕕澤南來過二州太行背腹得兼游陷泥蹶馬十朝雨
落葉粘人九月秋白日悠悠又西轉黃河滚滚只東流
山林水竹行程裏是處都堪畫扇頭
對酒
秋水澄澄照影孤百年逆旅轉蘧廬聊生莫問鳩為計
憶遠須憑鴈寄書北海鯨魚鈎巳重中州麟鳳網猶疎
清愁萬丈干雲月著酒澆來自破除
贈槀城董萬戶
老帥曾酬報國心遺君兄弟茂如林荆花一院長生色
棠樹千年勿剪隂私物應官於巳薄家童代役感民深
更能設藥除羣病四境誰非播德音
感事
萬物芒芒體一如只爭秉賦有精粗若非禮義人誰教
又是詩書我更愚蜂蠆亦能摧猛士廟堂安敢悔樵漁
愚夫愚婦予能勝料必賢明見是圖
贈完顔伯誠甫(仲德之子也)
春風秋月透孤房恨殺關雎窈窕娘枯木岩前空積思
散花天上不聞香生民世系來千古相國人家只一郎
安可斷流同潦水合隨江漢入汪洋
對菊
啼殺前村棲後鴉黑頭江總早還家荆山玉定難同石
麗水金元不在沙誰有才猷資國用自無勲業向人誇
滿城風雨重陽近搖蕩歸心對菊花
對月
鶴髮貂裘映月波兔疑蟾戀竟如何絕知詩老丹心苦
未信書生白眼多半夜香風飄桂子九秋寒色帶姮娥
無人共竭樽中醁獨酌清光送浩歌
新春城外
青山懷抱古城隈楊柳梢黃海鴈回詩思不高無好句
酒腸雖窄有餘杯嶺頭寒盛雲猶雪爐内香消火巳灰
為問名園起花手可將桃李強栽培
過豐州二首
平生清興在林泉世路誰教也著鞭馬上青山長萬里
鏡中華髮巳三年又經黑水還沙漠才自烏雲出瘴烟
蓋世功名正低首西風秋樹一聲蟬
邊山瀰瀰水西流夾路離離禾黍稠出塞入塞動千里
去年今年經兩秋晴空高顯寺中塔曉日半明城上樓
車馬駢闐塵不斷吟鞭斜裊過豐州
雲内道中
遠水平蕪間野花寒雲淡淡際寒沙閒禽向晩無投樹
遠客逢秋空念家萬里經年走風雨一身無計卧烟霞
來朝又上居延道懷古思鄉改鬢華
過東勝
秋山漠漠晩烟横牢落關河鴈一聲鐘鼎無媒希望斷
江湖有志利名輕皇天不弔衣冠絕神物還從臭腐生
慘淡風雲會銀夏短衣匹馬過邊城
過鹽州
山川紆曲際遐荒萬國華夷入混茫草木不生枯燥地
風雲長慘戰爭場雨餘千嶂添秋色塵定孤城下夕陽
感慨征人太辛苦東山詩就鬢毛蒼
四月望日途中大風
慘淡乾坤震鼓&KR0911;飛沙轉石捲雲霓山川道路俱難辨
南北東西一向迷聲浩浩時霾雨落色蒼蒼處玉蟾低
四更力少猶吹蕩催上征鞍驟馬蹄
過天井關
雲冷風高天井關太行嶺上看河灣九州占絕中原地
一壍攔迴左界山王霸分爭圖未捲英雄鏖戰血猶殷
華陽春草年年綠汙馬南來不放閒
關外感秋二首
白露為霜隂始凝挽迴春律果誰能只宜緘口人間事
未解含情客裏僧黑水浪濤方括括南山氣象愈稜稜
草枯葉脫西風勁正看掀飛掣臂鷹
一岩幽隠幾時還猿鶴蕭條蕙帳閒畫餅功名誰得飽
浮雲富貴此堪攀歸禽側畔千章木行客前頭萬疊山
不道世人無定分本圖何事鬢毛班
宜陽道中
一架飛梁映霽虹玉流通灌稻畦中烟雲忽鎻山川好
城郭新脩市井空遠樹深深人出沒長空淡淡鳥西東
季鷹不憶蓴鱸美萬里秋風又轉蓬
龍德城上
風還壠麥掉青旗烟歛人家住翠微綠水歌殘山落落
碧雲望斷樹依依一封鄉里書才到三月天涯客未歸
燕子銜將春色去遊蜂空趁落花飛
六盤會仲一飲
青雲自笑誤歸期回首關山滿别離禮樂詩書君負苦
東西南北我成癡碧梧一葉秋風起銀竹千林春雨垂
塞下相逢一杯酒貴傾肝膽略無疑
宿河西沙陀
黃雲山外接黃埃歸路漫漫沒草萊馬上彎弧皆尚勇
機頭織錦孰憐才星珠千顆撒銀漢月鏡半圓横玉臺
寂寞沙陀逢七夕西風瀟瑟夢中來
春興
花滿樽前酒滿巵春風桃李噴開時醉中忘卻三春夢
醒後吟成七字詩大地豈無騏驥路高梧元有鳳凰枝
閒人不為功名鄙幽事相關未暇思
(闕)
樹鎻蒼烟白鳥嗚春風花滿鳳凰城無才難料人間事
有酒何求紙上名分别是非誰得正摩婆今古自宜平
閒愁枉壓眉頭重且放襟懷伴麴生
青樓歌舞碧城春王謝風流日鬭新落下殘花猶殢客
墦間餘酒也狂人無田易佩蘇秦印有扇難遮庾亮塵
白晝錦衣多睥睨一鄽何處不安貧
三冬蟄物聽雷驚二月餘寒尚旅亭春色未歸桃李樹
劒光空射斗牛星待船客子思同濟沽酒人家冤獨醒
一曲滄浪洗烟雨汨羅江上楚山青
東君號令忽傳新一點陽和處處勻白玉花殘梅過臘
黃金條嫩柳回春鴈離湘浦獨淹客鶯囀皇州巳可人
睡殺海棠吹不醒風前桃李看精神
藏春集卷三
