文選卷三十六梁蕭統編
唐李善註
令
宣德皇后令(肅子顯齊書曰文安王皇后諱寶明琅邪臨沂人也父曄之齊世祖為文)
(惠太子納后鬱林即位尊為皇太后稱宣德宫梁王蕭衍定京邑迎后入宫稱制至禪位梁王)
(於荆州立南康王為帝進梁王為相國封十郡為梁公表讓不受詔斷表宣德皇后勸令受封)
(也)
任彦升
宣德皇后敬問具位(言梁武故曰具也)夫功在不賞故庸勲之
典蓋闕(言功績既尚在乎不賞故庸勲之典蓋闕而不論周書曰平州之臣功大弗賞謟臣日貴史記)
(蒯通說韓信曰功蓋天下者不賞左氏傳富辰曰庸勲親親昵近尊賢也)施侔造物則謝德
之途已寡也(言恩施既隆侔於造物則謝德之途已寡而不著莊子曰夫造物者為人司馬彪曰)
(謂道也魏志曰劉廙上疏曰物不答施於天地而子不謝生於父母也)要不得不彊為之
名使荃宰有寄(言德顯功高雖無酬謝之理要必強為酬謝之名庶使君主之情微有所寄也)
(老子曰吾強為之名曰大楚辭曰荃不察余之中情王逸曰荃香草喻君也鄧祈子曰聖人逍遥一世間)
(宰匠萬物之形晉中興書孝武昭曰誠存匪懈治道有寄也)公實天生德齊聖廣
淵(班固漢書高祖述曰寔天生德聰明神武尚書曰乃祖成湯齊聖廣淵也)不改參辰而
九星仰止不易日月而二儀貞觀(陸賈新語曰堯舜不易日月而興桀)
(紂不異星辰而亡天道不改而人道易也周書王曰余不知九星之光周公旦曰九星星辰日月四時歲)
(是謂九星九星九光毛詩小雅曰高山仰止周易曰易有太極是生兩儀王蕭曰兩儀天地也又曰天地)
(之道貞觀者也)在昔晦明隠鱗戢翼(周易曰明入地中明夷君子以莅衆用晦而明王)
(弼曰藏明於内乃得明也曹植矯志詩曰仁虎匿爪神龍隐鱗成公綏慰志賦曰惟潛龍之勿用戢鱗翼)
(而匿景也)博通羣籍而讓齒乎一卷之師(謝承後漢書曰范丹博通羣藝)
(范曄後漢書曰馬續博觀羣籍楊子法言曰一巷之市不勝異價一卷之書不勝異意一巷之市必立之)
(平一卷之書必立之師也)劒氣陵雲而屈迹於萬夫之下(魏志叚灼)
(理鄧艾曰艾勇氣陵雲士衆乘勢六韜太焉公曰屈一人之下伸萬人之上惟聖人能)辯析天
口而似不能言(七略曰齊田駢好談論故齊人為語曰天口駢天口者言田駢子不)
(可窮其口若事天論語曰孔子於鄉黨恂恂如也似不能言者)文擅雕龍而成輒削
藁(說文曰擅專也七略曰鄒赫子齊人齊為之語曰雕龍赫赫言鄒衍之術文餙之若雕鏤龍文)
(漢書曰孔光時有所言輒削草藁如淳曰所作起草為藁)爰在弱冠首應弓旌
(禮記二十曰弱冠漢書制曰裦然為舉首左氏傳陳敬仲曰詩曰翹翹車乘招我以弓孟子曰夫招士以)
(旃大夫以旌也)客游梁朝則聲華籍甚(何之元梁典曰高祖起家齊巴陵王法曹漢書)
(曰梁孝王來朝從游說之士相如見而說之客游梁朝淮南子曰聲華嘔符之樂其性者仁也嘔紆武切符音)
(撫漢書曰陸賈游漢庭公卿間名聲籍甚音義或曰狼籍甚盛也)薦名宰府則延譽自
高(何之元梁典曰高祖遷儀同王儉東閤祭酒王隱晉書曰周玘累薦名宰府國語曰使張老延君譽于四)
(方也)隆昌季年勤王始著(蕭子顯齊書曰鬱林王卽位改元曰隆昌韋昭國語注曰季末)
(也左氏傳曰狐偃曰求諸侯莫如勤王)建武惟新締構斯在(蕭子顯齊書曰明帝卽位)
(改元曰建武毛詩曰周雖舊邦其命惟新魏都賦曰有魏開國之日締構之初也)功隆賞薄嘉
庸莫疇(陸機高祖功臣頌曰帝疇爾庸後嗣是膺也)一馬之田介山之志愈
厲(言止有一馬之田以懷讓祿之志纔居六百之秩以秉推功之誠管子曰卜者卜凶吉利害也民之能此)
(者皆一馬之田一金之衣左氏傳曰晉侯賞從亾者介之推不言祿祿亦不及史記曰文公環緜上山中而封)
(子推號曰介山廣雅曰厲高也)六百之秩大樹之號斯存(漢書曰琅邪鄭曼容養志)
(以自修為官不肯過六百石輒自免去范曄後漢書曰馮異每止舍諸將並坐論功異常獨屏樹下軍中號曰)
(大樹將軍)及擁旄司部代馬不敢南牧(何之元梁典曰司州刺史蕭誕被殺高祖)
(監司州班固涿邪山祝文曰仗節擁旄鉦人伐鼓沈約宋書曰明帝于南豫州之義陽郡立司州韓詩外傳曰)
(代馬依北風過秦論曰胡人不敢南下而牧馬也)推轂樊鄧胡塵罕嘗夕起(何之)
(元梁典曰虜主拓䟦宏旣退高祖據樊城漢書馮唐曰臣聞上古王者遣將也跪而推轂曰閫以内寡人制之)
(閫以外將軍制之鄒陽上書曰今胡數涉河北上覆飛鳥蘇林曰言胡來人馬之盛揚塵上覆飛鳥也)惟
彼狡童窮凶極虐(何之元梁典曰東皆卽位媟近羣小誅高祖兄懿弟暢尚書大傳微子歌)
(曰彼狡僮兮不我好兮鄭玄曰狡僮謂紂)衣冠泯絶禮樂崩喪(袁子曰古者命士已上皆)
(有冠冕謂之冠族之家劇秦美新曰弛禮崩樂塗民耳目也)旣而鞠旅誓衆言謀王
室(何之元梁典曰高祖密與呂僧珍謀為内伐毛詩曰陳師鞠旅毛萇曰鞠告也尚書曰王明誓衆士左氏)
(傳曰公會齊侯于洮謀王室也)白羽一麾黃鳥底定(呂氏春秋曰武王至殷係墮武王左)
(釋白羽右釋黃鉞免而自為係出師頌曰素旄一揮鬻子曰武王率兵車以伐紂紂虎旅百萬陣於商郊起自)
(黃鳥至於赤斧三軍之士靡不失色武王乃命太公把白旄以麾之紂軍反走尚書曰震澤底定)甲旣
鱗下車亦瓦裂(尚書大傳曰武王伐紂戰于牧野紂之卒輻分紂之車瓦裂紂之甲如鱗下賀)
(于武王也)致天之届拱揖羣后(毛詩曰致天之届于牧之野典引曰欽若上下拱揖羣后)
豐功厚利無得而稱(王命論曰帝王之祚必有豐功厚利積累之業論語孔子曰太伯三)
(以天下讓民無得而稱焉)是以祥光總至休氣四塞(尚書中候曰帝堯文明榮光出)
(河休氣四塞鄭玄曰休美也四塞炫燿四方也)五老游河飛星入昴(論語比考䜟仲尼曰)
(吾聞帝堯率舜等升首山觀河渚乃有五龍游渚五老曰河圖將浮龍銜玉苞刻版題命可卷金泥玉檢封書)
(成知我者重瞳黃姚視五老飛為流星上入昴注曰入昴宿則復為星)元功茂勲若斯之
盛(馮衍集曰定國家之大業成天地之元功劉琨勸進表曰茂勲格乎皇天)而地狹乎四履
勢卑乎九伯(左氏傳管仲曰昔召康公命我先君太公曰五侯九伯汝實征之賜我先君履東至)
(于海西至于河南至于穆陵北至于無棣杜預曰履踐履也)帝有恧焉輶軒萃止(帝寶)
(融也輶軒萃止謂進封梁公之使也漢書哀帝詔曰惟念德報未殊朕甚恧焉揚雄答劉歆書曰常聞先代輶)
(軒之使毛詩曰有鴞萃止也)今遣某位某甲等率兹百辟人致其誠
(致誠謂請無讓也毛詩曰百辟其刑之長笛賦曰致誠效志也)庶匪席之旨不遠而復
(梁王固讓同乎匪席之旨百辟固請庶乎不遠而復之義也毛詩曰我心匪席不可卷也周易曰不遠復無祗)
(悔)
教(蔡邕獨斷曰諸侯言曰敖)
為宋公修張良廟教(裴子野宋略曰義熙十三年高祖北伐大軍次留城令修)
(張良廟)
傅季友(沈約宋書曰傅亮字季友北地人也博涉經史尤善文辭初為建威參軍稍遷)
(至散騎常侍後太祖收亮付廷尉伏誅)
綱紀(綱紀謂主簿之司也教主簿宣之故曰綱紀猶今詔書稱門下也虞預晉書東平主簿王豹白事齊)
(王曰况豹雖陋故大州之綱紀也)夫盛德不泯義存祀典(左氏傳晉侯問於史趙曰)
(陳其遂亾乎對曰未也臣聞盛德必百世祀虞之世數未也禮記曰非此族也不在祀典也毛萇詩傳曰泯滅)
(也)微管之歎撫事彌深(論語子曰管仲相桓公覇諸侯一匡天下民到于今受其賜微)
(管仲吾其被髮左袵矣)張子房道亞黃中照隣殆庶(周易曰君子黃中通理正)
(位居體又曰顔氏之子其殆庶幾乎)風雲玄感蔚為帝師(周易曰雲從龍風從虎聖人作)
(而萬物覩漢書曰張良從容步游下邳圯上有一老父出一編書曰讀是則為王者師又良曰以三寸舌為王)
(者師河圖曰黃石公謂張良讀此為劉帝師也)夷項定漢大拯横流(廣雅曰夷滅也漢書)
(王追羽至陽夏諸侯不會用良計諸侯皆會圍羽垓下羽敗自剄說文曰出溺為拯孟子曰洪水横流汜濫于)
(天下)固已參軌伊望冠德如仁(廣雅曰軌迹也伊伊尹望呂望也典引曰以冠德卓)
(綽者莫崇乎陶唐論語子曰桓公九合諸侯不以兵車管仲之力也如其仁如其仁)若乃神交圯
上道契商洛(答賓戲曰齊寗激聲于康衢漢良受書於邳圯皆俟命而神交匪詞言之斫信圯上)
(已見謝宣遠張子房詩注袁宏三國名臣贊序曰體分眞固道美不墜班固漢書贊曰漢興東園公綺里季夏)
(黃公甪里先生當秦之世避而入商洛深山以待天下之定也漢書曰上竟不易太子者良本召此四人之力)
(也)顯默之際窅然難究淵流浩瀁莫測其端矣(言其度量深大)
(不可測度也孫綽桓玄城碑曰俯仰顯默之際優游可否之間莊子老聃曰而知夫道窅然難言哉吳都賦曰)
(澒溶沆瀁莫測其深莫究其廣黃石公說序曰張良慮若淵泉深不可測也)塗次舊沛佇駕
留城(漢書沛郡有留縣又曰張良為畱侯爾雅曰佇久也謂停久也)靈廟荒頓遺像陳
昧(范曄後漢書曰薛包與弟子分田廬取其荒頓者杜預左氏傳注曰頓壊也夏侯湛東方朔畫贊序曰徘)
(徊露寢見先生之遺像廣雅曰昧闇也)撫跡懷人永歎寔深(毛詩曰嗟我懷人又曰窹)
(寐永歎也)過大梁者或佇想於夷門游九原者亦流連於隨
會(史記魏有隠士曰侯嬴年七十家貧為大梁夷門門者太史公過見梁之墟求問其所謂夷門者夷門城)
(之東門禮記曰趙文子與叔譽觀乎九原文子曰死者如可作也吾誰與歸叔譽曰其陽處父乎文子曰利君)
(不㤀其身謀身不遺其友我則隨武子乎鄭玄曰武子士會也食邑於隨京當為原)擬之若人亦
足以云(論語子曰君子哉若人毛萇詩傳曰云言也)可改搆棟宇修餙丹青
蘋蘩行潦以時致薦(左氏傳君子曰蘋蘩藴藻之菜潢汙行潦之水可薦於鬼神)抒
懷古之情存不刊之烈(廣雅曰抒渫也西京賦曰慨長思而懷古左氏傳序曰經者不)
(刊之書也)主者施行
為宋公修楚元王墓教(宋公楚元王後故修治其墓也)
傅季友
綱紀夫褎賢崇德千載彌光(禮緯曰天子辟雍所以崇有德褎有行鄭玄禮記注)
(曰崇尊也)尊本敬始義隆自遠(魏志明帝詔曰追本敬始所以篤教流化孫卿子曰先祖)
(者類之本也貴始德之本也)楚元王積仁基德啓蕃斯境(漢書曰楚元王交字)
(游高祖同父異母少弟也漢立交為楚王王彭城賈子曰君子積於仁而民積於財刑罰廢矣國語太子晉曰)
(太王基德十五王而始平也)素風道業作範後昆(三國名臣贊曰素風愈鮮習鑿齒襄)
(陽耆舊記龐統曰方欲興長道業郗正釋譏曰創制作範匪時不立尚書曰垂裕後昆也)本支之祚
實隆鄙宗(毛詩曰本支百世楊修牋曰述鄙宗之過言也)遺芳餘烈奮乎百世
(抱朴子曰稽君道云郭有道没則遺芳永播春秋元命苞曰文王積善所閏之餘烈孟子曰聞伯夷之風者貪)
(夫廉懦夫有立志奮乎百世之上百世之下聞者莫不興起也)而丘封翳然墳塋莫翦
(晉中興書武陵王令曰丞相墳塋翳然飄薄非所也)感遠存往慨然永懷(李陵書曰能不)
(慨然毛詩曰維以不永懷)夫愛人懷樹甘棠且猶勿翦(毛詩曰蔽芾甘棠勿翦勿)
(伐召伯所茇風俗通曰召公出為二伯止甘棠樹之下聽訟决獄後人思其德美愛其樹而不敢伐也)追
甄墟墓信陵尚或不泯(鄭玄尚書緯注曰甄耒也禮記周鄷曰墟墓之間未施哀於民)
(而民哀漢書高紀詔曰秦始皇守冡三十家魏公子死忌五家也)况瓜瓞所興開源自
本者乎(毛詩曰綿綿瓜瓞也)可蠲復近墓五家長給灑掃便可施
行(郭璞方言注曰蠲除也)
文
永明九年策秀才文五首
王元長(蕭子顯齊書曰王融宇元長琅邪人也少而神明警惠博涉有文才晉安王版)
(行軍參軍遷中書郎也帝疾融先欲立竟陵王子良下廷尉於獄賜死)
問秀才高第明經朕聞神靈文思之君聰明聖德之后
(史記曰黃帝者生而神靈弱而能言尚書序曰昔在帝堯聰明文思孔安國曰言聖德之遠著也)體道
而不居見善如不及(文子曰聖人體道反至動而無為老子曰聖人功成而弗居論語子)
(曰見善如不及見不善如探湯)是以崆峒有順風之請華封致乘雲之
拜(莊子曰黃帝聞廣成子在崆峒之山故往見之廣成南首而卧黃帝順下風膝行而進再拜稽首而問曰)
(治身奈何而可以長久廣成子曰來吾語汝至道又曰堯觀乎華封華封人曰嘻諸祝聖人壽且富且多男子)
(堯皆辭曰多男子則多懼富則多事壽則多辱封人曰天之生人必授之職多男子而授之職則何懼之有富)
(而使人分之則何事之有天下有道則與物皆昌天下無道則修德就間千歲厭世去而上仙乘彼白雲至于)
(帝鄉三患莫至身無常殃則何辱之有封人去之堯隨之請問封人曰退然崆峒有拜乘雲為請今不同者蓋)
(請者必拜故互文也)或揚旌求士或設虡待賢(求士待賢皆謂請其言也管子曰舜)
(有告善之旌應劭漢書注曰旌幡也設之五達之道鬻子曰昔大禹治天下也以五聲聽治為銘於筍虡曰教)
(寡人以道者擊鼔教寡人以義者擊鐘教寡人以事者振鐸語寡人以憂者擊磬語寡人以獄者揮鞀也)用
能敷化一時餘烈千古(謝承後漢書序曰陰修敷化二都威教克平餘烈已見上文)
朕夤奉天命恭惟永圖(爾雅曰夤敬也尚書曰兹率厥典奉若天命又曰愼乃儉德惟)
(懷永圖也)審聽高居載懷祗懼(六韜曰王者之道如龍之首高居而遠望徐視而審聽尚)
(書曰予小子夙夜祗懼也)雖言事必史而象闕未箴(禮記曰動則左史書之言則右)
(史書之鄭玄周禮注曰象魏闕也范曄後漢書曰靈帝嘉平中有何人書朱雀門言公卿皆尸祿無忠言者也)
寤寐嘉猷延佇忠實(毛詩曰窈窕淑女寤寐求之尚書曰爾有嘉謀嘉猷楚辭曰結幽蘭)
(而延佇也)子大夫選名升學利用賓王(國語曰越王勾踐曰苟聞子大夫之言賈)
(逵曰親而近之故曰子大夫也禮記曰鄉論秀士司徒論選士之秀者升之於學曰俊士鄭玄曰學太學也周)
(易曰觀國之光利用賓于王也)懋陳三道之要以光四科之首(漢書詔策晁錯)
(曰大夫之行當此三道張晏曰國體人事直言也雀寔政論曰詔書故事三公辟召以四科取士一曰德行高)
(妙志節清白二曰學通行修經中博士三曰明曉法令足以决疑能按章覆問四曰剛毅多略遭事不惑才任)
(三輔劇縣令此四者何為通也)鹽梅之和屬有望焉(尚書曰若作和羹爾為鹽梅)
又問昔周宣惰千畝之禮虢公納諫(國語曰宣王卽位不藉千畝虢文公)
(諫曰夫民之大事在農也)漢文缺三推之義賈生置言(禮記曰躬耕帝藉天子三)
(推漢書曰文帝卽位賈誼說上曰一夫不耕或受之飢一女不織或受之寒上感誼言始開藉田躬耕以勸百)
(姓也)良以食惟民天農為政本(漢書酈食某說漢王曰臣聞王者以民為天民以食)
(為天尚書曰八政一曰食孔安國曰勤農業也漢書文帝詔曰農天下大本也民所恃以生也)金湯非
粟而不守水旱有待而無遷(漢書蒯通說武信君曰皆為金城湯池不可攻也汜)
(勝之書曰神農之教雖有石城湯池帶甲百萬而無粟者弗能守也禮記曰雖有凶旱水溢民無菜色)朕
式照前經寶兹稼穡(范子計然曰五榖者萬民之命國之重寶也)祥正而青
旗肅事土膏而朱紘戒典(祥正土膏並已見東京賦禮記曰孟春之月天子駕蒼龍)
(載青旗躬耕帝藉又曰昔天子為藉田千畝冕而朱紘躬耕乘耒鄭玄周禮注曰朱紘以朱組為紘一條屬兩)
(端也)將使杏花菖葉耕穫不愆(汜勝之書曰杏始華榮輒耕輕土弱上望杏華落復)
(耕之輒藺之此謂一耕而五穫呂氏春秋曰冬至五旬七日菖始生菖者草之先者也於是始耕高誘曰菖菖)
(蒲水草也)清甽泠風述遵無廢(呂氏春秋后稷曰凡耕之道畝欲廣以平甽欲小以清又)
(曰正其行通其風夬必中央師為泠風高誘曰冷風和風所以成榖也夬决也必於苗中夬師師然肅冷風以)
(搖長也)而釋耒佩牛相㳂莫反(鹽鐵論曰儒者釋耒耜而學不驗之語漢書曰龔遂)
(為渤海太守民有帶持刀劒者使賣劒買牛賣刀買犢何為帶牛佩犢杜預左氏傳注曰㳂緣也)兼貧
擅富浸以為俗(漢書曰兼并之塗李奇曰謂大家兼役小人富者兼役貧民說文曰擅專也風)
(俗通曰子不以從令為孝後主固宜是革浸以為俗豈不謬哉)若爰井開制懼驚擾愚
民(漢書曰民爰上田夫百畝中田夫二百畝下田夫三百畝歲耕種者為不易上田休一歲者為一易中田)
(休二歲者為再易下田休三歲更耕之自爰其處賈逵國語注曰爰易也周禮曰畆百為夫夫三為屋屋三為)
(井也)舄鹵可腴恐時無史白(史記曰史起引漳水溉田鄴民歌之曰决漳水兮灌鄴旁)
(終古舄鹵兮生稻梁又曰秦中大夫白公復為秦穿涇水注渭溉田四千餘頃因曰白渠也)興廢之
術矢陳厥謀(尚書序曰咎繇矢厥謨孔安國曰矢陳也)
又問議獄緩死大易深規(周易曰君子以議獄緩死)敬法䘏刑虞書
茂典(尚書虞書曰欽哉欽哉惟刑之䘏哉)自氓俗澆弛法令滋彰(莊子曰唐虞始)
(為天下&KR1935;醇散朴許愼淮南子注曰澆薄也澆與&KR1935;同老子曰法令滋彰盗賊多有也)肺石少不
冤之人棘林多夜哭之鬼(周禮曰肺石逹窮民鄭司農曰肺石赤石也窮民天民之)
(窮而無告者漢書于定國為廷尉民自以為不冤周禮曰外朝之法左九棘孤卿大夫位焉右九棘公侯伯子)
(男位焉楚辭曰荆棘聚而成林春秋元命苞曰樹棘槐聽訟於其下尚書旋璣鈐曰鬼哭山鳴鄭玄曰鬼哭誅)
(無辜也山鳴聽不聰之異也王隠晉書司直劉隗奏曰懷情抱恨雖没不亾故有隕霜之應夜哭之鬼)朕
所以明發動容昃食興慮(毛詩曰明發不寐尚書曰文王自朝至于日中昃不遑暇)
(食)傷秋荼之密網惻夏日之嚴威(鹽鐵論曰秦法繁於秋荼網密於凝脂左)
(氏傳鄷舒問於賈季曰趙衰趙盾孰賢對曰趙衰冬日之日也趙盾夏日之日也杜預日夏日可畏冬日可□)
永念畫冠緬追刑厝(墨子曰盡衣冠異章服謂之戮上世用戮而民不犯賈逵國語注曰)
(緬思貎也紀年曰成康之際天下安寕刑措四十餘年不用)徒以百鍰輕科反行季
葉(尚書呂刑曰穆王訓夏贖刑墨辟疑赦其罰百鐶孔安國曰六兩曰鐶鐶黃鐵也張孟陽七哀詩曰季葉)
(喪亂起)四支重罰爰創前古(呂氏春秋曰越王勾踐曰孤雖首足異處四支布裂周禮)
(曰司刑掌五刑之法以麗萬民之罪墨罪五百劓罪五百宫罪五百荆罪五百殺罪五百也)訪游禽
於絶澗作霸秦基(韓子曰董閼于為趙上地守行石邑山中深澗峭如廧深百仞問其左右)
(人曰嘗有人入此者乎對曰無有嬰兒盲聾狂勃有入此者乎對曰無有牛馬犬彘嘗有入此者乎對曰無有)
(董閼于喟然太息曰吾能治矣使吾法無赦也猶入澗之必死則民莫敢犯何為不治鄭玄周禮注曰凡鳥獸)
(未孕曰禽史記曰趙氏之先與秦共祖然則以其共祖故雖趙亦號曰秦)歌雞鳴於闕下稱
仁漢牘(班固歌詩曰三王德彌薄惟後用肉刑太倉令有罪就逮長安城自恨身無子困急獨焭焭小)
(女痛父言死者不復生上書請北闕闕下歌雞鳲憂心摧折裂晨風激揚聲聖漢孝文帝惻然感至誠百男何)
(憤憤不如一緹縈列女傳曰緹縈歌雞鳴晨風之詩然雞鳴齊詩冀夫人及君早起而視朝晨風秦詩言未見)
(君而心憂也)二途如爽卽用兼通(輕重二途似如差爽就其用也彼此兼通言俱濟時)
昌言所安朕將親覽(尚書曰禹拜昌言孔安國曰昌當也漢書問董仲舒曰靡有所隐朕)
(將親覽焉)
又問聚人曰財次政曰貨(周昜曰何以守位曰仁何以聚人曰財尚書曰八政一曰)
(食二曰貨也)泉流表其不匱懋遷通其有亾(漢書曰貨流於泉布於布如淳)
(曰流行如泉也尚書帝曰貿遷有無化居)旣龜貝積寢緡&KR0008;專用(漢書曰王莾居攝更)
(作金銀龜貝錢布之品寢猶息也漢書曰武帝初算緡錢李斐曰緡絲以貫錢也管子曰凶歲糴釜干繦孟康)
(漢書注曰繦錢貫也)世代兹多銷漏叄倍(言錢之銷磨缺漏或復參分或至一倍也)下
貧無兼辰之業中産闕洊歲之貲(周書夏箴曰小人無兼年之食妻子非其)
(妻子也班固漢書文帝贊曰上嘗欲作露臺召匠計之直百金曰百金中民十家産也左氏傳晉洊飢字書曰)
(洊仍也)惟瘼䘏隠無捨矜歎(毛萇詩傳曰瘼病也國語祭公謀父曰勤恤民隠而除其)
(害也)上帝溥臨賜朕休寶(漢書曰上帝溥臨不異下防也)命卭斜之谷開
而出銅(齊春秋曰永明八年蜀郡太守劉悛啓上曰南廣郡界蒙山有銅坑掘則得銅其利無極上疑)
(之也)且有後命事兹鎔範(左氏傳曰王使宰孔賜齊侯胙將拜孔曰且有後命也無下拜)
(漢書曰釋其耒耨治鎔炊炭應劭曰鎔錢模也禮記孔子曰然後範金合土鄭玄曰範鑄作模器用也)充
都内之金紹圜府之職(桓子新論曰漢宣以來百姓賦錢一歲餘二十萬藏於都内漢)
(書曰太公為周立九府圜法李竒曰圜卽錢也將繼太公之職事也)但赤仄深巧學之患
榆莢難輕重之權(言今欲為錢若赤仄則姦巧學鑄深為可患榆英則輕重兼用難可準平)
(漢書曰民多姦錢而公卿請令京師鑄官赤仄一當五如淳曰以赤銅為其郭也漢書曰漢興以為秦錢重難)
(用更令民鑄榆莢錢如淳曰如榆莢也國語曰周景王將鑄大錢單穆公曰不可古者量貲幣權輕重以救民)
(民患輕則為之作重幣以行之於是有母權子而行民皆得焉若不堪重則多作輕幣而行之亦不廢重於是)
(乎有子權母而行韋昭曰重謂母輕謂子權平也若物直千二而母當一千則子二百平之也應劭曰權其輕)
(重也)開塞所宜悉心以對(淮南子曰通乎動靜之機明乎開塞之節開塞猶取捨也尹文)
(子曰書開塞之宜得周通之路詩緯曰君子悉心研慮推變見事也)
又問治歴明時昭遷革之運(周易曰君子以治歴明時毛詩曰去殷之惡就周之)
(德周易曰湯武革命也)改憲勅法審刑德之原(司馬彪續漢書永平詔曰春秋保乾)
(圖云三百年升歴改憲史官曰太初鄧公平術有餘分一在三百年之域行度轉差浸以繆錯琁璣不正文象)
(不稽冬至之日日在斗二十二度而歴以為牽牛中星先立春一日則四分數之立春也而以折獄斷□刑於)
(氣已迕用望平和隨時之義益以遠矣今改四分以遵於堯以順孔聖奉天之文宋均保乾圖注曰三陽而陽)
(傋備則宜改憲憲法也易曰雷電噬嗑先王以明罰勑法淮南子曰冬至為德夏至為刑)分命顯於
唐官文條炳於鄒說(尚書曰分命羲仲宅嵎夷曰暘谷又曰分命和仲宅西曰昧谷鄒說)
(未詳)及嵎夷廢職昧谷虧方(言司歴之官廢也嵎夷昧谷見上句)漢秉素祗
之徵魏稱黃星之驗(言五德之次亾也漢書曰高祖夜徑澤中前有大蛇當路高祖乃前)
(拔劒斬蛇後人來至蛇所有一老嫗夜哭人問嫗何哭嫗曰吾子白帝子也化為蛇當道今者赤帝子斬之魏)
(志曰初桓帝時有黃星見於楚宋之分遼東殷馗善天文言後五十歲當有真人起於梁沛之間其鋒不可當)
(至是凡五十年而太祖破袁紹天下莫敵)紛諍空軫疑論無歸(方言曰軫謂相乖戾也)
朕獲纂洪基思弘至道(班固高紀述曰纂堯之緒爾雅曰纂繼也曹植魏德頌曰武創)
(洪基克光厥德尚書序曰恢弘至道)庶令日月休徵風雨玉燭(尚書曰休徵日月之)
(行則有冬有夏爾雅曰春為青陽夏為朱明秋為白藏冬為玄英四氣和謂之玉燭也)克明之旨
弗遠欽若之義復還(尚書曰克明俊德又曰欽若昊天)於子大夫何如
哉其驪翰改色寅丑殊建别白書之(禮記曰夏后氏尚黑戎事乘驪鄭玄)
(曰以建寅之月為正物生色黑黑馬曰驪禮記殷人尚白戎事乘輸鄭玄曰以建丑之月為正月物生色白翰)
(白色馬也漢書董仲舒對策曰臣前所上對辭不别白指不分明)
永明十一年策秀才文五首
王元長
問秀才朕秉籙御天握樞臨極(尚書琁璣鈐曰河圖命紀也圖天地帝王終始)
(存亾之期錄代之矩籙與錄同也周易曰時乘六龍以御天易通卦驗曰遂皇氏始出握機矩鄭玄曰遂皇遂)
(人也伹持斗機運轉之法春秋運斗樞曰北斗七星第一星天樞論語素王受命䜟曰王者受命布政易俗以)
(御八極)五辰空撫九序未歌(尚書咎繇曰撫于五辰庶績其凝孔安國曰百官皆撫順)
(五行之時衆功皆成也又曰德惟善政政在養民水火金木土榖惟修正德利用厚生惟和九功惟叙九叙惟)
(歌)至於思政明臺訪道宣室(管子曰黃帝立明臺之義上觀於賢也漢書曰文帝)
(思賈誼徵之至入見上方受釐坐宣室上因惑鬼神事而問鬼神之本蘇林曰宣室未央前正室也)若墜
之惻每勤如傷之念恒軫(尚書曰民墜塗炭孔安國曰若陥泥墜火左氏傳馮滑曰)
(國之興也視人如傷許慎淮南子注曰軫轉也)故恤刑緩賦省徭愼獄(應劭曰繇者役)
(也)幸四境無虞三秋式稔(尚書曰四方無虞予一人以寧秋有三月故曰三秋元命)
(苞曰陽氣數成於三故時别三月宋衷曰四時皆象此類不惟秋也廣雅曰年稔秋榖熟也)而多黍
多稌不興兩穗之謠(毛詩曰豐年多黍多稌東觀漢記曰張堪字君游為漁陽太守勸民)
(耕種以致殷富有百姓歌曰桑無附枝麥穗兩岐張君為政樂不可支)無褐無衣必盈七
月之歎(毛詩曰七月流火九月授衣無衣無褐何以卒歲)豈布政未優將罷民
難業(毛詩曰敷政優優百祿是道周禮曰以圜土教罷民)登爾於朝是屬宏議(漢書)
(詔策晁錯曰登大夫于朝親諭朕志難蜀文曰將崇論宏議也)罔弗同心以匡厥辟(尚書)
(曰罔不同心以匡乃辟)
又問惟王建國惟典命官(周禮曰惟王建國辨方正位尚書堯典曰乃命羲和)上
叶星象下符川嶽(春秋漢含孳曰故三公象五岳九卿法河海三公在天法三台九卿法北)
(斗)必待天爵具修人紀咸事(孟子曰仁義忠信樂善不倦此天爵也公卿大夫此)
(人爵也古之人修其天爵而人爵從之漢書詔策公孫弘曰天文地理人事之紀也子大夫習焉公孫弘對曰)
(天地無私親順之利起逆之害生此天文地理人事之紀也)然後㳂才授職揆務分
司(爾雅曰揆度也)是於五正置於朱宣下民不忒(左氏傳郯子謂昭子曰少)
(皥摯之立鳳鳥適至故紀於鳥鳥師而鳥名五雉為五工正河圖曰大星如虹下流華渚女節意感生白帝朱)
(宣宋均曰朱宣少昊氏鄭玄孝經注曰忒差也)九工開於黃序庶績其凝(漢書劉向)
(上疏曰舜命九官濟濟相讓和之至也應劭曰尚書禹作司空棄作后稷契作司徒咎繇作士垂作其工益作)
(虞伯夷作秩宗䕫作典樂龍作納言凡九官皇甫謐帝王世紀曰舜始卽眞改正朔以土承火色尚黃尚書中)
(候所謂建黃授正改朔尚書咎繇曰庶績其凝孔安國曰凝成也)周官三百漢位兼倍
(禮記曰有虞氏之官五十夏后官百殷官二百周官三百漢書曰秦立百官漢因循不革自佐史至丞相十三)
(萬三百八十五人今云兼倍略言之耳)歴兹以降游惰寔繁(孔業子趙王曰仲尼大聖)
(自兹以降世業不替禮記曰垂綏五寸游惰之士鄭玄曰游惰罷人也尚書曰寔繁有徒)若閑冗卑
弃則横議無已(荀悅申鑒曰正貪祿省閑冗與時消息昭惠恤下文穎漢書注曰冗散也孟子)
(曰聖王不作諸侯放恣處士横議)冕笏不澄則坐談彌積(魏志郭嘉說太祖曰劉表)
(坐談客耳)何則可修善詳其對(家語孔子曰欲善則詳王肅曰欲善其事當詳愼之毛萇)
(詩傳曰詳審也)
又問昔者賢牧分陜良守共治(公羊傳曰自陜以東周公主之自陜以西邵公)
(主之袁焕與曹植書曰邵公與周公俱爵分陜之任漢書曰孝宣躬親萬機勵精為治常稱曰與我共治者其)
(唯良二千石乎)下邑必樹其風一鄉可以為績(論語曰子之武城聞絃歌之聲)
(鄭玄曰武城魯之下邑尚書曰章善癉惡樹之風聲一鄉謂桐卿也漢書曰朱邑為桐鄉嗇夫廉平不苟及死)
(子葬之桐鄉人為邑起塜立祠)至有旦撫鳴琴曰置醇酒(吕氏春秋曰宓子賤治單)
(父彈琴身不下堂而單父治漢書曰曹參代蕭何為相國日夜飲酒卿大夫以下吏及賓客見參不事事來者)
(皆欲有言至者參輙飲以醇酒度之欲有言復飲醉而復去終莫得開說)文而無害嚴而不
殘(漢書曰蕭何以文母害為沛主吏掾音義曰文無所在害也漢書曰雋不疑為吏嚴而不殘)故能
出人於阽危之域躋俗於仁壽之地(阽危已見謝眺八公山詩漢書王吉)
(上疏曰陛下敺一世之民躋之仁壽之域則俗何以不若成康夀何以不若高宗也)是以賈誼言
天下之有惡吏之罪也(賈子曰吏能為善則人必能為善也故人之不善也吏之罪也)
頃深汰珪符妙簡銅墨(范曄後漢書曰詔書沙汰刺史二千石以賈琮為冀州刺史說)
(文曰汰簡也汰逹蓋切周禮曰上公之禮執桓珪諸侯之禮執信珪諸伯執躬珪漢書曰文帝初與郡守為銅)
(虎符竹使符潘安仁夏侯湛誄曰妙簡邦良爾雅曰簡擇也漢書曰縣令長皆秦宫䄮六百石以上皆銅符墨)
(綬)而春雉未馴秋螟不散(東觀漢記曰魯恭為中牟令是時郡國螟傷苗稼而獨不)
(入中牟河南尹袁安聞之疑不實使仁恕掾肥親往觀之親與恭俱坐桑下有雉過止其傍傍有兒童親曰何)
(不捕之兒曰雉方育子也親乃曰所以來者察君之迹爾今蟲不犯境此一異也化及鳥獸此二異也豎子有)
(仁心此三異也具以狀白安范曄後漢書曰宋均遷九江守山陽楚沛多蝗其飛至九江東界者輒東西散去)
入在朕前湊其智略出連城守闕爾無聞(漢書曰吾丘夀王為東郡)
(尉詔賜夀王璽書曰子在朕前之時智略輻湊及至連十餘城之守職事並廢甚不稱在前時何也)豈薪
&KR0034;之道未弘為網羅之目尚簡(毛詩曰芃芃棫樸薪之&KR0034;之毛萇曰山木茂盛)
(萬人得而薪之賢人衆國家得用蕃興也曹子建書曰仲宣獨步於漢南孔璋鷹揚於河朔吾王設天網以該)
(之文子曰有鳥將來張羅而得鳥者羅之一目也今為一目之羅卽無時得鳥孔安國尚書傳曰簡略也)悉
意正辭無侵執事(漢書詔策晁錯曰大夫其正論毋枉執事音義或曰毋為有司枉撓)
又問朕聞上智利民不述於禮大賢彊國罔圖惟舊(史記)
(商君說秦孝公曰聖人苟可以彊國不法其故苟可以利民不修其禮)豈非療飢不期於
鼎食拯溺無待於規行(毛詩曰泌之洋洋可以樂飢鄭玄曰泌水洋洋然飢者見之可)
(飲以&KR1276;飢&KR1276;音義與療同家語曰子路南游於楚列鼎而食抱朴子曰規行矩出不可以救火拯溺也)是
以三王異道而共昌五霸殊風而竝烈(淮南子曰五帝異道而德覆天)
(下三王殊事而名施後世左氏傳賓媚人曰五伯之覇也勤而撫之以役王命杜預曰夏伯昆吾商伯大彭豕)
(韋周伯齊桓晉文戰國策趙王謂趙文曰三代不同服而王五伯不同俗而政)今農戰不脩文
儒是競(商君書曰國待農戰而安君待農戰而尊論衡曰上書白記者文儒也夫文儒之力過儒生沉)
(文史也)棄本徇末厥備滋多(漢書詔曰農天下之大本也而人或不務本而事末故生)
(不遂李竒曰本農也末賈也)昔宋臣以禮樂為殘賊漢主比文章於
鄭衛(宋臣墨翟也孫卿子曰樂也者和之不可變者也禮也者理之不可易者也墨子非之幾過刑也墨)
(子賤禮樂而貴勇力貪則為盗富則為賤治出反是漢書曰宣帝數從王褎等所幸宫觀輒為歌頌議者多以)
(為滛靡不急上曰辭賦大者與詩同義小者辯麗可嘉譬如女工有綺榖音樂有鄭衛也)豈欲非聖
無法將以既道而權(孝經曰非聖人者無法論語子曰可與共學未可與適道可與適道)
(未可與立可與立未可與權公羊傳曰權者何權者反於經然後有善者也)今欲專士女於
耕桑習鄉閭以弓騎(孝經鉤命決曰耕桑得利究年受福史記曰趙武靈王胡服以習騎)
(射也)五都復而事庠序四民富而歸文學(漢書曰王莽於五都立均官更)
(名雒陽邯鄲臨淄宛成都五都市長皆為五均司市師又曰平帝立學官鄉曰庠聚曰序管子曰士農工商四)
(民者國之右民也)其道奚若爾無面從(尚書曰予違汝弼女無面從也)
又問自晉氏不綱關河蕩析(班固漢書述曰秦人不綱網漏於楚王隠晉書曰石)
(季龍死朝廷欲遂蕩平□河尚書盤庚曰今我民用蕩析離居也)宋人失馭淮汴崩離
(答賓戲曰王塗蕪穢因失其御應劭漢書注曰汴水在滎陽西南論語子曰邦分崩離析而不能守也)朕
思念舊民永言攸濟(毛詩曰永言孝思尚書曰予惟小子若涉淵水予惟往求朕攸濟)
故選將開邊勞來安集(漢書嚴尤上疏曰武帝選將練兵深入遠戍班固曰武帝廣開)
(三邊毛詩序曰萬民離散不安其居而能勞來還定安集之)加以納欵通和布德修
禮(納其欵關之誠而通其和好之禮漢書匈奴呼韓邪單于欵五原塞遣名王奉獻始和親吕氏春秋曰季)
(春之月天子布德行惠孫卿子曰管仲為政者也未及修禮故修禮者王為政者彊也)歌皇華而
遣使賦膏雨而懷賓(毛詩序曰皇皇者華君遣使臣也左傳曰季武子如晉晉侯饗之范)
(宣子賦黍苗武子再拜曰小國之仰大國也如百榖之仰膏雨言若常膏之其天下集睦豈惟弊邑周禮曰二)
(曰教職以安邦國以懷賓客)所以關洛動南望之懷獯夷遽北歸之
念(王逸楚辭注曰遽競也)夫危葉畏風驚禽易落(漢書上曰單于待命加慢今欲攻之)
(如何王恢曰草木遭霜者不可以風過通方之士不可以文亂今擊之單于可禽淮南子曰使葉落者風摇之)
(也戰國策魏謂春申君曰日者更嬴謂魏王曰臣能虚發而下鳥有鴻雁從東方來更嬴以虚弓下之王曰射)
(爾至此乎更嬴曰此單也其飛徐者創痛也悲鳴者久失羣也故創未息而驚心未去聞弦音而高飛故創怯)
(今臨武君嘗為秦孽不可為秦之將)無待干戈聊用辭辯片言而求三輔
一說而定五州(漢書曰内史武帝更名京兆尹左内史更名左馮翊主爵中尉更名右扶風是)
(為三輔天下有十二州齊得其七故謂北境為五州)斯路何階人誰或可(爾雅曰階因也)
進謀誦志以沃朕心(言進嘉謀當謂頌汝志以沃帝心也周禮曰撢人掌誦王志道國之)
(政事鄭玄曰以王之志與政事論說諸侯撢音探廣雅曰誦言也然彼言王志與此微殊不以文害意也尚書)
(曰啟乃心沃朕心)
天監三年策秀才文三首(何之元梁典曰天監武帝年號也)
任彦昇
問秀才朕長驅樊鄧直指商郊(商喻齊也史記樂毅書曰輕卒銳兵長驅至國)
(漢書朱買臣曰發兵浮海直指泉山尚書曰武王朝至于商郊也)因藉時來乘此歷運
(魏志劉廙上疏曰臣遭乾坤之靈值時來之運)當扆永念猶懷慙德(禮記曰天子當扆而)
(立尚書曰成湯放桀於南巢惟有慙德)何者百王之敝齊季斯甚(班固漢書贊曰)
(漢承百王之敝季謂末年)衣冠禮樂掃地無餘(言衣冠制度禮樂軌儀皆見廢棄故無餘)
(也班固漢書贊曰秦滅六國而上古遺烈埽地盡矣)彫斲刓方經綸草昧(漢書曰漢興破)
(觚而為圜斲琱而為樸蘇林漢書注曰刓角之刓與刓剸同周易曰雲雷屯君子以經綸又曰天造草昧宜建)
(侯而不寧鄭玄曰造成也草草創昧昧爽也)採三王之禮冠履麄分因六代
之樂宮判始辨(周禮曰王宮懸諸侯軒懸卿大夫判懸士特懸)而百度草創倉
廩未實(尚書曰百度唯貞論語曰禆諶草創之管子曰倉廩實知禮節)若終畆不税則
國用靡資(國語曰王耕三推之庶人終于畆禮記曰古者公田籍而不税毛萇詩傳曰資財也)百
姓不足則惻隱深慮(論語有若曰百姓足君孰與不足百姓不足君孰與足孟子曰無惻)
(隱之心非仁也惻隱者仁之端)每時入芻槀歲課田租(漢書儀曰民田租芻藁以給經)
(用也尚書曰百里納藁)愀然疚懷如憐赤子(禮記曰哀公敢問人道誰為大孔子愀然)
(作色而對月賦曰悄焉疚懷尚書曰若保赤子惟民其康乂也)今欲使朕無滿堂之念
民有家給之饒(說苑曰古人於天下也譬一堂之上今有滿堂飲酒有一人獨索然向隅泣則)
(一堂之人皆不樂也鄧析子曰聖人逍遥一世之間而家給人足天下太平)漸登九年之蓄
稍去關市之征(禮記曰國無九年之蓄曰不足周禮曰以九賦歛財賄七曰關市之賦鄭玄曰)
(賦謂口出泉關市謂占會百物也)子大夫當此三道利用賓王(三道賓王見上)
(文)斯理何從佇聞良說(顔延之策秀才文曰廢興之要敬俟良說)
問朕本自諸生弱齡有志(鍾離意别傳曰嚴遵與光武皇帝俱為諸生禮記孔子曰)
(大道之行也與三代之英丘未之逮而有志焉)閉戶自精開卷獨得(楚國先賢傳曰孫敬)
(入學閉戶牖精力過人太學謂曰閉戶生入市市人相語閉戶生來不忍欺也陶潜誡子書曰開卷有得便欣)
(然忘食)九流七略頗嘗觀覽六藝百家庶非牆面(漢書曰九流有)
(儒家流道家流隂陽家流法家流名家流墨家流縱横家流雜家流農家流又曰劉歆總羣書而奏其七略故)
(有輯略有六藝略有諸子略有詩賦略有兵書略有數術略有方技略廣雅曰頗少也周禮保氏飬國子以道)
(乃教之六藝一曰五禮二曰六樂三曰五射四曰五御五曰六書六曰九數淮南子曰百家異說各有所出論)
(語子謂伯魚曰汝為周南召南矣乎人而不為周南召南其猶正牆面而立也與)雖一日萬機
早朝晏罷(尚書曰兢兢業業一日二曰萬機墨子曰早朝晏罷斷獄治政也)聽覽之暇三
餘靡失(上林賦曰朕以覽聽餘閑無事棄日魏略曰董遇字季真善左氏傳從學者云若渴無日遇言)
(當以三餘或問三餘之意遇言冬者歲之餘夜者日之餘隂雨者時之餘)上之化下草偃風
從(論語子曰君子之德風小人之德草草上之風必偃)惟此虚寡弗能動俗(蔡邕姜肱)
(碑曰至德動俗邑中化之)昔紫衣賤服猶化齊風(韓子曰齊桓公好服紫一國盡服紫)
(當時十素不得一紫公患之告管仲管仲曰君欲止之何不自誡勿衣也謂左右曰甚惡紫臭公曰諾於是郎)
(中莫衣紫其明日國中莫有紫衣三日境内莫衣紫)長纓鄙好且變鄒俗(韓子曰鄒君好)
(長纓左右皆服長纓甚貴鄒君患之問左右左右對曰君好服之百姓亦多服故貴鄒君因先斷其纓而出國)
(中皆不服長纓)雖德慙往賢業優前事且夫縉紳道行禄利然
也(封禪書曰因雜搢紳先生之略術班固漢書贊曰大師衆至千餘人蓋禄利之路然也)朕傾心
駿骨非懼真龍(新序曰郭隗謂燕王曰古之君有以千金市千里馬者三年不得人請求之三)
(月得馬已死矣買其骨以五百金君大怒之人曰死馬骨且市之况生馬乎天下必以王為好馬矣於是不能)
(朞年千里馬至者二今王誠願致士請從隗始隗且見事況賢者也莊子曰子張見魯哀公哀公不禮去曰君)
(之好士有似葉公子高之好龍也葉公好龍室屋彫文盡以寫龍於是天龍聞而下之窺頭於牖拖尾於堂葉)
(公見之棄而退走失其魂魄五情無主是葉公非好真龍也好夫似龍而非龍也今君之好士也好夫似士而)
(非士者也)輜軿青紫如拾地芥(范曄後漢書曰袁紹賓客所歸輜軿紫轂填接街陌說文)
(曰軿車前衣車後為輜漢書夏侯勝每講授常謂諸生曰士病不明經經術苟明其取青紫如俛拾地芥爾言)
(好學明經術以取貴位之服如似車載之多也取之易也如拾地草)而隋游廢業十室而
九(惰游已見上文抱朴子曰秦降及季杪天下欲反十室而九)鳴鳥蔑聞子衿不作
(言古者收教不及於道者故天下太平而鳳凰至學校廢則作子衿以刺之而人感思學今則不然言不如古)
(也尚書周公曰收罔勖弗及耉造德弗降我則鳴鳥不閒毛萇詩傳曰蔑如也詩序曰子衿刺學校廢也兩都)
(賦序曰王澤竭而詩不作)弘奬之路斯既然矣(小雅曰奬勸也)猶其寂寞應
有良規(媿志明帝報王朗詔曰欽納至言思聞良規)
問朕立諫鼓設謗木於兹三年矣(鄧析子曰堯置欲諫之鼓舜立誹謗之木)
(此聖人也)比雖輻湊闕下多非政要(文子曰羣臣輻湊張湛曰如衆輻之集於轂也)
(范曄後漢書曰詔問蔡邕宜披露得失指陳政要)日伏青蒲罕能切直(漢書曰史丹直)
(入卧内頓首伏青蒲上應劭曰以青規地曰青蒲桓子新論曰切直忠正則汲黯之敢諫争也)將齊季
多諱風流遂往(毛萇詩傳曰將且也老子曰天下多忌諱而民彌貧淮南子曰晩世風流終敗)
(禮義廢上林賦曰遂往而不反矣)將謂朕空然慕古虚受弗弘(漢書曰王莽好)
(空言慕古法多封爵人周易曰君子以虚受人)然自君臨萬㝢介在民上(左氏傳子)
(囊曰赫赫楚國而君臨之方言曰介特也漢書宣帝詔曰朕承洪業託於士民之上也)何嘗以一
言失旨轉徙朔方(范曄後漢書曰蔡邕上疏帝覽而歎息因起更衣曹節於後竊視之悉宣)
(語左右事遂漏露程璜遂使人飛章言邕於是下邕洛陽獄詔減死一等與家屬髠鉗徙朔方詔不得以赦令)
(除)睚眦有違論輸左校(漢書曰原涉好眦睚於塵中論輸謂論其罪而輸作也漢書陳)
(咸字子康年十八以父萬年任為郎有異材抗直數言事刺譏近臣書數十上遷為左曹公嘗病召咸教戒於)
(牀下語至夜半咸睡頭觸屏風父大怒欲杖之曰乃公教戒汝汝反睡不聽吾言何也咸叩頭謝曰具曉所言)
(大要教威讇也父乃不復言元帝擢咸為御史中丞後為南陽太守所居以殺伐立威豪猾吏及大姓犯法輒)
(論輸府范曄後漢書曰李膺為河南尹時宛陵大姓羊元羣罷北海郡贓罪狼籍膺表欲罰元羣行賂宵豎膺)
(反坐輸作左校漢書曰將作少府有左校令丞)而使直臣杜口忠讜路絶(漢書景帝)
(問鄧公鄧公曰夫晁錯患諸侯彊大不可制故請削之以尊京師萬世之利也計畫始行卒受大戮内杜忠臣)
(之口外為諸侯報仇聲類曰讜善言也)將恐弘長之道别有未周(韓詩曰將恐將)
(懼嶭君曰將辭也檀道鸞晉陽秋曰謝安為桓温司馬不存小察盡弘長之風)悉心以陳極言
無隱(漢書曰哀帝使傅喜問李尋曰間者水出地動日月失度星辰亂行災異仍重極言無有所諱周書)
(曰慎問其故無隱乃情)
文選卷三十六
