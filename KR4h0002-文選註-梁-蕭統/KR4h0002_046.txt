文選卷四十六梁蕭統編
唐李善註
豪士賦序
陸士衡(臧榮緒晉書曰機惡齊王冏矜功自伐受爵不讓及齊亡作豪士賦吕氏春秋)
(曰老𣆀孔子墨翟關尹子列子陳駢楊朱孫臏王寥鬼良此十人者皆天下豪士也然機)
(猶假美號以名賦也)
夫立德之基有常而建功之路不一(左氏傳穆叔目太上有立德其次有)
(立功)何則循心以為量者存乎我(言立德必循於心故存乎我)因物以
成務者繫乎彼(言建功必因於物故繫乎彼)存夫我者隆殺止乎其
域繫乎物者豐約唯所遭遇(言德有常量至域便止功無常則因遇乃成域謂身)
(也)落葉俟微風以隕而風之力蓋寡(漢書玉恢謂韓安國曰夫草木遭霜)
(者不可以遇風)孟嘗遭雍門而泣而琴之感以末(桓子新論曰雍門周以琴)
(見孟嘗君孟嘗君曰先生鼓琴亦能令文悲乎對曰臣竊為足下有所悲千秋萬歲後墳墓生荆棘游童牧豎)
(躑躅其足而歌其上曰孟嘗君之尊貴亦猶若是乎於是孟嘗喟然太息涕承睫而未下雍門周引琴而鼓之)
(徐動宫徵揮角羽初終而成曲孟嘗君遂歔欷而就之是琴之感以末也)何者欲隕之葉無
所假烈風將墜之泣不足繁哀響也是故苟時啟於天
理盡於民(時既啟之於天理又盡於人事言立功易也)庸夫可以濟聖賢之
功斗筲可以定烈士之業(說苑曰管仲庸夫也桓公得之以為仲父論語子貢曰今)
(之從政者何如子曰噫斗筲之人何足算也)故曰才不半古而功已倍之蓋
得之於時勢也(孟子曰當今之時萬乘之國行仁政民之悦之猶解倒懸也故事半古之人功)
(必倍之唯此時為然)歷觀古今徼一時之功而居伊周之位者有
矣(孟子曰彼一時此一時)夫我之自我智士猶嬰其累物之相物
昆蟲皆有此情(孟子曰爾為爾我為我文子曰譬吾處於天下亦為一物也然則我亦物也而)
(物亦物也物之為我也有何以相物也禮記曰昆蟲未蟄鄭玄曰昆明也明蟲者陽而生隂而藏)夫以
自我之量而挾非常之勲神器暉其顧盼萬物隨其俯
仰(老子曰天下神器不可為也為者敗之)心玩居常之安耳飽從諛之說
(史記汲黯曰上置公卿寧令從諛承意䧟主於不義乎)豈識乎功在身外任出才
表者哉且好榮惡辱有生之所大期(孫卿子曰好榮惡辱好利惡害是君)
(子小人之所同)忌盈害上鬼神猶且不免(周易曰鬼神害盈而福謙左氏傳狼曋曰)
(周志有之勇則害上不登於明堂)人主操其常柄天下服其大節(韓子曰操)
(生殺之柄此人主之勢也左氏傳仲尼曰唯器與名不可以假人君之所司也政之大節也)故曰天
可讎乎(左氏傳曰楚子入于雲中鄖公辛之弟懷將殺王辛曰君討臣誰敢讎之君命天也若死天命)
(將誰讎乎)而時有袨服荷戟立于廟門之下援旗誓衆奮於
阡陌之上(漢書曰宣帝祠孝昭廟先歐旄頭劒挺墮地首垂泥土中刃響乘輿車馬驚於是召梁丘)
(賀筮之有兵謀不吉上還使是時霍氏外孫代郡太守任宣坐謀反誅宣子章為公車丞亡在渭城界中夜袨)
(服入廟居廊間執戟立廟門待上至欲為逆發覺伏誅蘇林曰袨服黑服也過秦論曰陳涉躡足行伍之間而)
(俛起阡陌之中斬木為兵揭竿為旗援于元切)况乎代主制命自下裁物者乎
(后以財成而臣為之故云自下尸子曰天生萬物聖人財之)廣樹恩不足以敵怨勤
興利不足以補害故曰代大匠斵者必傷其手(老子曰夫代大)
(匠斵希有不傷其手)且夫政由寗氏忠臣所為慷慨祭則寡人人
主所不久堪(左氏傳曰衛獻公使與寗喜言曰可反國政由寗氏祭則寡人)是以君奭
怏怏(於亮切)不悦公旦之舉高平師師側目博陸之勢(尚書)
(序曰召公為保周公為師相成王為左右召公不悦漢書景帝目送周亞夫曰此之鞅鞅非少主臣也又曰魏)
(相字弱翁遷御史四歲代韋賢為丞相封高平侯班固述魏相曰高平師師惟辟作威圖黜凶害天子是毗韋)
(昭曰師師相尊法也漢書曰列侯宗室見郅都側目又曰霍光為博陸侯)而成王不遣嫌吝
於懷宣帝若負芒刺於背非其然者與(尚書曰武王既喪管叔及羣弟)
(流言於國曰公將不利於孺子孔安國曰成王信流言而疑周公漢書曰宣帝始立謁見高廟大將軍霍光從)
(參乘上内嚴憚之若有芒刺在背)嗟乎光于四表德莫富焉王曰叔父
親若䁥焉(尚書曰光被四表毛詩曰王曰叔父毛萇曰叔父謂周公也)登帝天位功
莫厚焉守節没齒忠莫至焉(漢書昭帝崩霍光上奏曰太宗亡嗣孝武皇帝曾孫)
(病已可以嗣孝昭皇帝太后詔尚書伊尹曰天位艱哉李陵與蘇武書曰薄賞子以守節論語或問管仲曰奪)
(伯氏駢邑三百飯蔬食没齒無怨言)而傾側顛沛僅而自全則伊生抱明
允以嬰戮文子懷忠敬而齒劍固其所也(尚書曰太甲既立弗明伊)
(尹放諸桐左氏傳曰高陽氏有才子明允篤誠紀年曰太甲潛出自桐殺伊尹吳越春秋曰文種者本楚南郢)
(人也姓文字少禽禮記孔子曰孺有懷忠信以待舉史記曰勾踐平吳人或䜛大夫種且作亂越王乃賜種劒)
(曰子教寡人伐吳七術寡人用其三而敗吳其四在子子為我從先王試之種遂自殺枚叔上書諫吳王曰腐)
(肉之齒利劎也)因斯以言夫以篤聖穆親如彼之懿(謂周公也)大德
至忠如此之盛(謂霍光也)尚不能取信於人主之懷止謗於
衆多之口(鄒陽於獄上書曰不奪乎衆多之口)過此以往惡(烏)覩其可安
危之理斷可識矣又况乎饕(土高)大名以冐道家之忌運
短才而易聖哲所難者哉(榖梁傳曰君不尸小事臣不專大名老子曰富貴而驕自)
(遺其咎莊子曰功成者隳名成者虧孰能去功與名而還與衆人)身危由於勢過而不
知去勢以求安禍積起於寵盛而不知辭寵以招福見
百姓之謀已則申宫警守以崇不畜之威(左氏傳曰公待於壊隤申)
(宫警備設守而後行杜預曰申整宫備者也)懼萬民之不服則嚴行峻制以
賈(古)傷心之怨(新序曰商鞅為嚴刑峻法易古三代之制杜預左氏傳注曰賈賣也尚書曰民)
(罔不□傷心)然後威窮乎震主而怨行乎上下(漢書蒯通說韓信曰臣聞)
(勇略震主者身危功盖天下者不賞)衆心日陊(直氏)危機將發而方偃仰瞪
(直孕)眄謂足以夸世(毛詩曰或棲遲偃仰魯靈光殿賦曰齊首目以瞪眄埤蒼曰瞪直視也)
笑古人之未工忘已事之已拙知曩勲之可矜暗成敗
之有會是以事窮運盡必於顛仆(音赴)風起塵合而禍至
常酷也(答賓戲曰被皆躡風塵之會履顛沛之勢項岱曰彼謂李斯輩也風發於天以諭君上塵從下)
(起以諭斯等)聖人忌功名之過已惡寵禄之踰量蓋謂此也
夫惡欲之大端賢愚所共有(禮記曰飲食男女人之大欲存焉死亡貧苦人之大)
(惡存焉故惡欲者心之大端也)而游子殉高位於生前志士思垂名於
身後受生之分唯此而已夫蓋世之業名莫大焉(漢書曰項羽歌)
(曰力拔山兮氣蓋世)震主之勢位莫盛焉(震主已見上文)率意無違欲莫
順焉借使伊人頗覽天道知盡不可益盈難久持(周易曰天)
(道虧盈而益謙毛詩序曰太平之君子能持盈守成)超然自引高揖而退(司馬遷報任少)
(卿書曰寧得自引深藏巖穴耶)則巍巍之盛仰邈前賢洋洋之風俯冠
來籍而大欲不乏於身至樂無愆乎舊節彌效而德彌
廣身逾逸而名逾劭(爾雅注曰劭美也)此之不為彼之必昧然
後河海之跡堙為窮流一簣之釁積成山岳(論語曰譬如為山未)
(成一簣止吾止也)名編凶頑之條身厭荼毒之痛豈不謬哉(毛詩)
(曰人之貪亂寧為荼毒)故聊賦焉庶使百世少有寤云
三月三日曲水詩序(風俗通曰周禮女巫掌歲時祓除疾病禊者絜也於水上)
(盥絜也已者祉也邪疾已去祈介祉也韓詩曰三月桃花水之時鄭國之俗三月上已於溱洧)
(兩水之上執蘭招魂祓除不祥也續齊諧記曰晉武帝問尚書摰虞曰三月曲水其義何答曰)
(漢章帝時平原徐肇以三月初生三女至三日而俱亡一村以為怪乃招□至水濱盥洗遂因)
(水以泛觴曲水之義起於此帝曰若所談非好事尚書郎束晳曰仲治小生不足以知臣請說)
(其始昔周公成洛邑因流水以泛酒故逸詩曰羽觴隨流波又秦昭王三日置酒河曲見有金)
(人出奉水心劒曰令君制有西夏乃因其處立為曲水二漢相沿皆為盛集帝曰善賜金五十)
(斤左遷仲治為陽城令裴子野宋略曰文帝元嘉十一年三月丙申禊飲於樂遊苑且祖道江)
(夏王義恭衡陽王義季有詔會者咸作詩詔太子中庶子顔延年作序)
顔延年
夫方策既載皇王之迹已殊鐘石畢陳舞詠之情不一
(禮記哀公問政子曰文武之道布在方策春秋說題辭曰尚書者二帝之跡三王之義所推期運明受命之際)
(郭象莊子注曰皇王殊迹隨世為名漢書曰石曰磬金曰鐘毛詩序曰詠歌之不足不知手之舞之)雖淵
流遂往詳略異聞(上林賦曰恐後代靡麗遂往而不反春秋序曰史有文質辭有詳略)然
其宅天衷立民極莫不崇尚其道神明其位(東京賦曰豈知宅中)
(而圖大吕氏春秋曰古之王者擇天之中而立國擇國之中而立宫周禮曰設官分職以為民極周易曰聖人)
(以神明其德)拓(土洛)世貽統固萬葉而為量者也(魏志高堂隆上疏曰拓迹)
(垂統必俟聖賢晉中興書詔桓玄曰蕃衛王家垂固萬葉)有宋函夏帝圖弘遠(揚雄河東)
(賦曰函夏之大漢書服虔曰函夏諸夏曰孝經鉤命決曰丘乃授帝圖掇祕文)高祖以聖武定
鼎規同造物(宋高祖也左氏傳王孫滿謂楚子曰成王定鼎于郟鄏莊子孔子曰夫造物者為人)
(司馬彪曰造物者為道)皇上以叡文承歷景屬宸居(皇上宋文帝也尚書曰濬)
(哲文明又曰天之歷數在爾躬光景連屬也典引曰高光二聖宸居其域蔡邕曰如北辰居其所而衆星拱之)
隆周之卜既永宗漢之兆在焉(揚雄河東賦曰視隆周之大寧左氏傳王孫滿)
(曰成王定鼎於郟鄏卜世三十卜年七百漢書文紀曰兆得大横占曰大横庚庚余為天王)正體毓
德於少陽王宰宣哲於元輔(正體太子也喪服傳曰父為長子三年傳曰何以三)
(年長子正體於上周易曰蠱君子以振民育德少陽東宫也鄭玄禮記注曰東郊少陽諸侯象也王宰已見曲)
(水詩毛詩曰宣哲維人文武惟后班固涿邪山文曰晄晄將軍大漢元輔也)晷緯昭應山瀆
效靈(說文曰晷日影也緯五星也易乾鑿度曰五緯順軌四時和□山五嶽也瀆四瀆也效靈山出器車)
(瀆出圖書之類)五方雜遝(徒合)四隩來暨(漢書曰京師五方雜錯尚書曰九州攸同四隩)
(既澤吳都賦曰都輦殷而四隩來暨)選賢建戚則宅之於茂典施命發號
必酌之於故實(左氏傳士會曰楚君之舉也内姓選於親外姓選於舊又曰蒍敖為宰擇楚國)
(之令典尚書武王曰發號施令罔有不臧毛詩序曰能酌先祖之道以養天下國語楚穆仲謂宣王曰魯侯賦)
(事行刑必問以遺訓而資於故實)大予協樂上庠肆教(東觀漢記孝明詔曰正大樂官)
(曰大予樂官禮記曰有虞氏養國老於上庠)章程明密品式周備(漢書曰高祖命張蒼)
(定章程謝承後漢書曰魏朗為河内太守明密法令漢書曰宣帝樞機周密品式備具)國容視令
而動軍政象物而具(司馬法曰國容不入軍軍容不入國左氏傳曰士會曰蒍敖為宰百)
(官象物而動軍政不戒而備)箴闕記言校文講義之官采遺於内輶
車朱軒懷荒振遠之使諭德於外(左氏傳魏絳曰昔周辛甲之為太史也命)
(百官箴王闕禮記曰言則右史書之西都賓曰啟發篇章校理祕文講論於六藝稽合於同異揚雄答劉歆書)
(曰嘗聞先代輶軒之使風俗通曰周秦常以八月輶軒使采異代方言辯亡論曰□軒騁於南荒尚書大傳曰)
(未命為士不得朱軒西征賦曰銜命則蘇屬國震遠則張博望)赬莖素毳(昌銳)并柯共穗
之瑞史不絶書棧山航海踰沙軼漠之貢府無虚月(赬莖)
(朱草也素毳白虎也并柯連理也共穗嘉禾也左氏傳晉司馬叔侯曰魯之於晉也職貢不乏史不絶書府無)
(虚月如是可矣揚雄交州箴曰航海三萬束牽其犀軼余日切)烈燧千城通驛萬里穹
居之君内首稟朔卉服之酋回面受吏(穹居之君匈奴也魏都賦曰思)
(稟正朔尚書曰島夷卉服劇秦美新曰海外遐方回首内嚮漢書曰卭笮之君長欲願為内臣妾請吏北面)
是以異人慕嚮俊民間出(班固漢書贊曰羣士慕嚮異人並出尚書曰俊民用章漢)
(書曰漢興詩書往往間出)警蹕清夷表裏悦穆(仲長子昌言曰姦慝既弭警蹕清夷)將
徙縣中字張樂岱郊(言將徙都洛邑封禪泰山也莊子曰北門成問於黃帝曰帝張咸池)
(之樂於洞庭之野)增類帝之宫飭禮神之館塗歌邑誦以望屬
車之塵者久矣(禮記曰天子將出征類于上帝類祭也西都賦曰禮神祇懷百靈司馬相如諫)
(獵曰犯屬車之清塵翰曰天子行有屬車三十六乘以從於後也)日躔(直連)胃維月軌青
陸(漢書曰日月初躔星之紀韋昭曰躔處也禮記曰季春之月日在胃王仲宣思征賦曰在建安之二人星)
(步次於箕維漢書天文志日月順入軌道河圖帝覽嬉曰立春春分月從東青道杜預左氏傳注曰陸道也)
皇祇發生之始后王布和之辰(皇天神也祇地神也周禮曰大宗伯掌天神地)
(祗之禮曹植九詠曰皇祇降兮潛靈舞爾雅曰春為發生禮記曰后王命冢宰降德于衆兆人又曰孟春之月)
(命相布德和令)思對上靈之心以惠庶萌之願加以二王于邁
出餞戒告(二王已見上注毛詩曰從公于邁韓詩章句曰送行飲酒曰餞燕禮曰小臣戒盥者鄭玄)
(曰君以宴禮勞使臣則警戒告語焉)有詔掌故爰命司歷(封禪書曰宜命掌故左氏傳仲)
(尼曰今火猶西流司歷過也)獻洛飲之禮具上已之儀(洛飲上已竝已見上注)
南除輦道北清禁林左關巖隥(都鄧)右梁潮源略亭臯跨
芝㕓苑太液懷曾山(上林賦曰輦道纚屬西都賓曰集禁林而屯聚難西蜀父老曰關沫)
(若梁孫原穆天子傳曰天子東升于三道隆郭璞曰隥阪也上林賦曰亭臯千里靡不被築洛神賦曰税駕乎)
(衡臯秣駟乎芝田漢書有太液池)松石峻垝(古毀)蔥翠隂煙游泳之所攅
萃翔驟之所往還於是離宫設衛别殿周徼(音□西都賀曰離宫)
(别觀三十六所周以鉤陳之位衛以嚴更之署周廬干列徼道綺錯)旌門洞立延帷接枑
(周禮曰王之會同為帷官設旌門揚雄蜀都賦曰延帷揚幕接帳連岡又周禮曰王之會同之舍設梐枑再重)
(杜子春曰梐枑行馬也)閱水環階引池分席(歎逝賦曰□水以成川)春官聯
事蒼靈奉塗然後昇祕駕胤緹(徒兮)騎搖玉鑾發流吹(言春)
(官聯事以供職蒼靈奉塗以衛行也周禮有春官宗伯又曰以官府之六聯合邦治二曰賓客之聯事蒼靈青)
(帝也尚書帝命驗曰帝者承天立五府蒼曰靈府鄭玄曰蒼帝靈威仰之府續漢書曰緹騎二百人屬執金吾)
(楚辭曰鳴玉鸞之啾啾兮淮南子曰龍舟鷁首浮吹以虞)天動神移淵旋雲被以降
于行所禮也(羽獵賦曰天動地岋淮南子曰藏志九旋之淵蔡邕獨斷曰天子以天下為家自謂)
(所居為行在所)既而帝暉臨幄百司定列鳳蓋俄軫虹旗委旆
(俄軫委旆不行也東都主人曰鳳蓋棽纚楚辭曰回朕車俾西引搴虹旗於玉門)肴蔌芬藉觴
醳(亦)泛浮(毛詩曰其肴維何炰鼈鮮魚其蔌維何維筍及蒲鄭玄禮記注曰醳旨酒也)妍歌
妙舞之容銜組樹羽之器(古妍歌篇曰妍歌展妙聲發曲吐令辭邊讓章華賦曰妙)
(舞麗於陽阿阮諶三禮圖曰筍虡兩頭並為龍以銜組曹植九詠曰雲龍兮銜組流羽兮交横毛詩曰設業設)
(虡崇牙樹羽)三奏四上之調六莖九成之曲競氣繁聲合變
爭節(韓子曰師曠奏清徵一奏有玄鶴二八來集再奏而列三奏延頸而鳴攄翼而舞馬融琴賦曰師曠)
(三奏而神物下楚辭曰四上競氣極聲變王逸曰四上謂代奏鄭衛也漢書曰顓頊作六莖尚書曰簫韶九成)
(鳳皇來儀)龍文飾轡青翰侍御(班固西域傳贊曰蒲稍龍文魚目汗血之馬也說苑莊辛)
(謂襄城君曰鄂君乘青翰之舟泛新波之中)華裔殷至觀聽騖集揚袂風山
舉袖隂澤靚莊藻野袨服縟川(籍田賦曰居靡都鄙民無華裔蜀都賦曰觀聽)
(之所踊躍法言曰雷震于天風薄于山上林賦曰靚莊刻飾鄒陽上書曰袨服叢臺之下者一旦成市說文曰)
(縟繁彩色也)故以殷(隠)賑外區煥衍都内者矣(西京賦曰鄉邑殷賑張載)
(劒閣銘曰矧兹狹隘王之外區王粲羽獵賦曰叢華雜沓煥衍陸離)上膺萬夀下禔(氏移)百
福(毛詩曰報以介福萬夀無疆司馬相如難蜀文曰中外禔福毛詩曰卜爾百福)布筵禀和闔
堂依德情盤景遽歡洽日斜金駕總駟聖儀載佇悵釣
臺之未臨慨酆宫之不縣(左氏傳曰楚子合諸侯於申椒舉言於楚子曰夏啟有釣)
(臺之享康王有酆宫之朝)方且排鳳闕以高游開爵園而廣宴(關中記曰)
(建章圓闕臨北道銅鳳在上故號鳳闕鄴中記曰銅爵臺西有爵園)竝命在位展詩發志
(楚辭曰展詩兮會舞王逸曰展舒也周易曰有孚發若信以發志也)則夫誦美有章陳信
無愧者歟(毛詩序曰頌者美盛德之形容左氏傳曰楚子木問趙孟曰范武子之德何如對曰祝史)
(陳信於鬼神無愧辭)
三月三日曲水詩序
王元長(蕭子顯齊書曰武帝永明九年三月三日幸芳林園禊飲朝臣勑王融為序文)
(藻富麗當代稱之)
臣聞出豫為象鈞天之樂張焉時乘既位御氣之駕翔
焉(周易豫卦曰先王作樂殷薦上帝史記曰趙簡子病二日而悟曰我之帝所甚樂與百神遊于鈞天廣樂)
(九奏萬舞莊子曰北門成問於黃帝曰帝張咸池之樂於洞庭之野莊子曰乘天地之正而御六氣之辯穆天)
(子傳曰天子命駕八駿之乘遂東南翔行馳千里郭璞曰行如飛翔也)是以得一奉宸逍
遙襄城之域體元則大悵望姑射之阿然窅眇寂寥其
獨適者已(老子曰王得一而天下正尚書曰惟辟奉天宸與辰同已見上文莊子曰黃帝將見大隗)
(于具茨之山至襄城之野東都主人曰體元立制繼天而作論語子曰唯天為大惟堯則之莊子曰堯治天下)
(之民平海内之政往見四子藐姑射之山汾水之陽窅然喪其天下焉家語曰聖人舉事可施於百姓非獨適)
(獨適一身之行)至如夏后兩龍載驅璿臺之上穆滿八駿如舞
瑤水之隂亦有饗云固不與萬民共也(山海經曰大樂之野夏后啟於)
(此舞九代馬乘兩龍毛詩曰載馳載驅周爰咨諏易歸藏曰昔者夏后啟筮享神於晉之虚作為璿臺於水之)
(陽穆蒲八駿已見江賦又穆天子傳曰天子北升太山之上以望四野乙丑天子觴西王母於瑶池之上毛詩)
(曰執轡如組兩驂如舞孟子曰今王田獵於此百姓聞王車馬之音羽毛之美父子不相見兄弟妻子離散此)
(無他不與民同樂也)我大齊之握機創歷誕命建家接禮貳宫考
庸太室(蕭子顯齊書曰齊太祖高皇帝諱道成字紹伯受宋禪尚書曰我文考文王誕膺天命又曰永)
(建乃家孟子曰舜尚見帝帝館甥於貳室亦饗帝迭為賓主是天子而友匹夫也趙岐曰尚上也舜在畎畝之)
(時堯友禮之舜上見堯堯舍之於副宫堯亦就饗舜之所設更為賓主尚書大傳曰維十月五祀舜為賓客禹)
(為主人樂正進贊曰尚考太室之義唐為虞賓鄭玄曰舜既使禹攝天下之事於祭祀避之居賓客之位獻酒)
(則為亞獻尚考猶言往時也太室明堂之中央室也義當為儀儀禮儀也謂祭太室之禮堯為舜賓也)幽
明獻期雷風通饗昭華之珍既徙延喜之玉攸歸(曾子夫子)
(曰天道曰圓地道曰方方曰幽圓曰明禮記曰明則有禮樂幽則有鬼神太公伏符隂謀曰武王伐紂四海神)
(河伯皆曰天伐殷立周謹來受命願獻時雨論語䜟曰仲尼云吾聞堯率舜等遊首山觀河渚一老曰河圖將)
(來告帝期尚書曰納于大麓烈風雷雨弗迷尚書大傳曰舜將禪禹八風循通又曰堯得舜推而尊之贈以昭)
(華之玉尚書璇璣玉鈴曰玄圭出刻曰延喜之玉)革宋受天保生萬國度(詩洛)邑
静鹿丘之歎遷鼎息大坰之慚(周書武王曰膺受大命革殷受天明命又曰我)
(聞古商先王成湯保生商人又度邑篇曰維王克殷乃永歎曰嗚呼不淑充天之對自鹿至于丘中具明不寢)
(帝王世紀曰湯即天子位遂遷九鼎于亳至大坰而有慚德周書丘或為苑天)紹清和於帝猷
聯顯懿於王表駿發開其遠祥定爾固其洪業(言以清和之德)
(繼於大道揚子雲劇秦美新曰鏡淳粹之至精聆清和之正聲蔡邕月令論曰出北闈視帝猷法言曰昔在有)
(熊高辛唐虞三代咸有顯懿故天因而瑞之為神明主河圖曰成帝德者堯開王表者禹毛詩曰濬哲維商長)
(發其祥又曰駿發爾私又曰天保定爾亦孔之固劇秦美新曰制作六經洪業)皇帝體膺上聖
運鍾下武冠五行之秀氣邁三代之英風昭章雲漢暉
麗日月牢籠天地彈壓山川設神理以景俗敷文化以
柔遠澤普氾而無私法含弘而不殺(蕭子顯齊書紀曰世祖武皇帝諱頥)
(字宣遠以太子即位墨子曰上聖立為天子其次立為三公毛詩序曰下武嗣文也禮記曰人者五行之秀又)
(孔子曰大道之行也三代之英丘未之逮而有志焉毛詩曰倬彼雲漢為章于天譬猶天子為法度於天下也)
(周易曰聖人與日月合其明淮南子曰帝者體太一牢籠天地彈壓山川神理猶神道也周易曰聖人以神道)
(設教而天下服劉義恭丹徒宫集曰昭化景俗玄教疑神廣雅曰景炤也尚書曰帝乃誕敷文德錄圖曰女聞)
(偃兵建文化尚書曰柔遠能邇淮南子曰覆露昭道普汜而無私周易曰含弘光大品物咸亨又曰古之聰明)
(叡智神武而不殺者夫潛夫論曰簡刑薄威不殺不誅此德之上也)猶且具明廢寢昃晷
忘餐念負重於春冰懷御奔於秋駕(具明已見上文尚書曰文王自朝至)
(于日中昃弗皇暇食鄧析子曰明君之御民若乘奔而無轡履冰而負重也尚書曰若蹈虎尾涉於春冰莊子)
(曰尹儒學御三年而無所得夜夢受秋駕明日往朝師師曰今將教子以秋駕司馬彪曰秋駕法駕也)可
謂巍巍弗與蕩蕩誰名秉靈圖而非泰涉孟門其何嶮
(論語子曰巍巍乎舜禹之有天下而不與焉又曰大哉堯之為君也蕩蕩乎民無能名焉春秋漢含孳曰天子)
(南面秉圖書成公綏大河賦曰靈圖授錄於羲皇孟子曰以其道舜受堯之天下不以為泰吕氏春秋曰舜修)
(德而苗服孔子聞之曰通乎德之精則孟門太行不為嶮矣)儲后睿哲在躬妙善居
質内積和順外發英華斧藻至德琢磨令範言炳丹青
道潤金璧出龍樓而問豎入虎闈而齒胄愛敬盡於一
人光耀究於四海(蕭子□齊書曰世祖立皇太子長楸漢書疏廣曰太子國儲副君尚書曰)
(睿作聖明作哲禮記曰清明在躬桓子新論曰聖賢之材不世而妙善之技不傳禮記曰和順積中而英華外)
(發法言曰吾末見斧藻其德若斧藻其栥者應劭漢官儀曰太子太傅日就月將琢磨玉質言太子有玉之質)
(琢磨以道也法言或問聖人之言炳若丹青有諸曰丹青初則炳久則渝渝乎哉淮南子曰夫道潤乎草木浸)
(乎金石毛詩曰如金如錫如珪如璧漢書成紀曰上嘗召太子出龍樓門禮記曰文王之為太子問於王季曰)
(三雞初鳴至寢門外問内豎曰今日安否何如周禮曰師氏以三德教國子居虎門之左蔡邕明堂月令論曰)
(周官有闈門之學禮記曰行一物而三善皆得者唯世子而已其齒於學之謂也尚書曰䕫典樂教胄子孝經)
(曰愛敬盡於事親毛詩曰夙夜匪懈以事一人吕氏春秋曰愛敬盡於事親光耀加於百姓究於四海此天子)
(之孝也)若夫族茂麟趾宗固磐石跨蹍昌姬韜軼炎漢(毛詩)
(曰麟之趾振振公子漢書宋昌曰帝王子弟犬牙相制所謂磐石之宗春秋錄圖曰蒼精萌姬禝之後昌東觀)
(漢記序曰漢以炎精布耀或幽而光)元宰比肩於尚父中鉉繼踵乎周南
分陜流勿翦之歡來仕允克施之譽莫不如珪如璋令
聞令望朱茀斯皇室家君王者也(元宰冡宰也中鉉司徒也說苑晏子謂楚)
(王曰齊之臨菑比肩繼踵毛詩曰惟師尚父周易曰鼎金鉉鄭玄曰金鉉喻明道能舉君之官職也鄭玄尚書)
(注曰鼎三公象也毛詩序曰周南言化自北而南故繫之周公公羊傳曰自陜以西邵公主之毛詩曰蔽芾甘)
(棠勿翦勿伐邵伯所茇國語曰秦后太子來仕其車千乘韋昭曰來仕於晉也班固漢書貢禹贊曰禹既黃髮)
(以德來仕尚書曰君陳克施有政毛詩曰如珪如璋令聞令望又曰朱茀斯皇室家君王)本枝之盛
如此稽古之政如彼用能免羣生於湯火納百姓於休
和草萊樂業守屏稱事(毛詩曰文王孫子本支百世尚書曰若稽古帝堯史記曰文帝)
(時會天下新去湯火人人樂業左氏傳君子曰一人刑善百姓休和莊子曰農夫無草萊之事則不比禮記諸)
(侯曰某土之守臣其在邊邑曰某屏尸子曰能官者必稱事)引鏡皆明目臨池無洗
耳沈冥之怨既缺薖軸之疾已消(譙周考史曰公孫述竊位扵蜀蜀人任永)
(乃託目盲及述誅永澡盥引鏡自照曰時清則目明也皇甫謐高士傳曰堯致天下讓許由巢父聞之以為汙)
(乃臨池水而洗耳漢書曰蜀嚴沈冥侯巴曰嚴君平常病不事沈冥而死亦潔矣毛詩曰考盤在陸碩人之軸)
(考盤在阿碩人之薖鄭玄曰薖飢意軸病也謂賢人隠居而離困病也薖苦和切)興廉舉孝歲
時於外府署行議年日夕于中甸(漢書曰詔執事興廉舉孝又詔曰有懿稱)
(明德者遣詣相國府署行議年蘇林曰行狀年紀也尚書曰五百里甸服)協律總章之司序
倫正俗崇文成均之職導德齊禮(漢書曰李延年為協律都尉魏志曰明帝)
(立總章觀□氏傳曰勖為光禄大夫公以為魏杜䕫所制律吕檢校大樂總章鼓吹八音與律吕乖毛詩序曰)
(先王以是厚人倫美教化袳風俗風俗通曰為政之要辨風正俗最其上也魏志曰明帝置崇文觀徵善文者)
(以充之周禮曰大司樂掌成均之法以教建國之學校而合國之子弟焉論語子曰導之以德齊之以禮)挈
壺宣夜辨氣朔於靈臺書笏珥彤紀言事於仙室(周禮夏官)
(曰絜壺氏掌懸壺蔡邕天文志曰言天體者有三家其一曰宣夜鄭玄毛詩箋曰天子有靈臺者所以觀祲象)
(察氣之妖祥左氏傳曰公既視朔遂登觀臺以望而書雲物禮記曰造受命於君則書於笏潘岳賈武公誄曰)
(惟帝以公通揚祖宗延登東序服衮珥彤史記曰秦文公初有史以紀事禮記曰動則左史書之華嶠後漢書)
(曰學者稱東觀為老氏藏室道家蓬萊今故言仙室)褰帷斷裳危冠空履之吏彯
搖武猛扛鼎揭旗之士(後漢賈琮為冀州刺史車垂赤帷而行及至州自言曰刺史當)
(遠視廣聽糾察美惡何反垂帷裳以自掩塞乎乃命御者褰之故百城聞風自然震悚漢書曰蓋寬饒初拜為)
(司馬未出殿斷其單衣令短離地說苑曰楚人長劒危冠而有子西漢書曰唐遵以明經飾行顯名於世衣弊)
(履穿又曰霍去病每從大將軍受詔與壯士為嫖姚校尉華嶠後漢書曰丁白為武猛校尉法言曰或問力能)
(扛鴻鼎揭華旗知德亦有之乎曰百人也)勤恤民隠糾逖王慝射集隼於高
墉繳大風於長隧不仁者遠惟道斯行(國語祭公謀父曰勤恤民隠而)
(除其害左氏傳曰王謂晉文侯曰以綏四方糾逖王慝周易曰公用射隼于高墉之上淮南子曰堯之時大風)
(為害堯命羿繳大風於青丘之澤許慎曰大風風伯也毛詩曰大風有隧論語子夏曰舜有天下選於衆舉臯)
(陶不仁者遠矣禮記曰大道之行也)䜛莠蔑聞攘争掩息稀鳴桴於砥路
鞠茂草於圓扉(毛詩曰好言自口莠言自口尚書曰無敢寇攘說文曰桴鼓柄也漢書曰張敞)
(為京兆尹桴鼓稀鳴市無偷盗毛詩曰周道如砥其直如矢又曰踧踧周道鞠為茂草周禮曰以圜土教罷民)
耆年闕市井之游稚齒豐車馬之好宫鄰昭泰荒憬(九永)
清夷(史記太史公曰文帝時百姓皆安自年六七十翁未嘗至市井遊遨嬉戲如小兒狀閒居賦曰昆弟)
(斑白童兒稚齒杜氏幽求子曰年五歲聞有鳩車之樂七歲有竹馬之歡應劭漢官儀曰不制之臣相與比周)
(比周者宫鄰金虎宫鄰金虎者言小人在位比周相進與君為鄰堅若金䜛言之人惡如虎毛詩曰憬彼淮夷)
(來獻其琛仲長子昌言曰警蹕清夷)侮食來王左言入侍離身反踵之君
髽(側麻)首貫胷之長屈膝厥角請受纓縻(漢書匈奴傳曰壯者食肥美老)
(者食其餘貴壯健賤老弱也古本作晦食周書曰東越侮食尚書曰四夷來王揚雄蜀王本紀曰蜀人之先名)
(曰蠶叢柏濩魚鳬開明是時人民椎髻左言漢書曰南越王太子嬰齊入侍周書曰離身染齒之國以龍角神)
(龜為獻爾雅曰北方有比肩人焉迭食而迭望郭璞曰此即半體之人人各有一目一鼻孔一臂一脚亦猶魚)
(鼠之相合爾吕氏春秋曰舜登為天子大人反踵皆被其澤高誘淮南子注曰反踵國名其人南行迹北向也)
(淮南子曰三苖髽首山海經曰有貫胷國其人胷有竅括地圖曰禹平天下會于會稽之野又南經防風之神)
(弩射之有迅雷二神恐以刃自貫其心禹哀之乃拔刃療以不死之草皆生是為貫胷之民喻巴蜀文曰交臂)
(受事屈膝請和孟子曰武王之伐殷百姓若崩厥角趙岐曰厥角叩頭以額角犀撅地也漢書終軍曰願受長)
(纓必羈南越王致之闕下難蜀父老曰蓋聞天子之牧夷狄也其義羈縻勿絶而已)文鉞碧砮之
琛竒幹善芳之賦紈牛露犬之玩乘黃兹白之駟(文鉞未詳)
(一曰鉞當為越杜篤展武論曰文越水震鄉風仰流徐廣晉紀曰鮮卑以碧石為寶王沈魏書曰東夷矢用楛)
(青石為鏃孔安國尚書傳曰砮中矢鏃也家語孔子曰昔武王克商於是肅慎氏貢楛矢石砮其長尺有咫周)
(書曰成王時貢竒幹善芳者頭若雄雞佩之令人不昧孔晁曰竒幹亦北狄善芳者鳥名不昧不忘也周書曰)
(卜盧國獻紈牛紈牛小牛也乂曰渠搜獻鼩犬鼩犬露犬也能飛食虎豹又曰白民乘黃乘黃者似狐其背有)
(兩角又曰西方正北曰義渠獻兹白兹白者若馬鋸齒食虎豹)盈衍儲邸充仞郊虞匭
牘相尋鞮譯無曠(儲邸猶府藏也郊虞掌山澤之官也尚書曰苞匭青茅匭音軌聘禮曰賈)
(人啟櫝取圭垂繅而受宰晉中興書王禹上言曰貢篚相尋連舟載路禮記曰周官曰鞮鞻氏掌四夷之樂禮)
(記曰西方曰狄鞮北方曰譯尚書大傳曰成王時越裳氏重九譯而獻白雉)一尉候於西東
合車書於南北暢轂埋轔轔之轍緌(而推)旌卷悠悠之旆
(揚雄解嘲曰東南一尉西北一侯禮記曰書同文車同軌毛詩曰文茵暢轂范曄後漢書曰張綱埋其車輪於)
(洛陽都亭毛詩曰有車轔轔禮記曰武車綏旌魏都賦曰虹旌攝麾以就卷毛詩曰悠悠旆旌)四方無
拂五戎不距偃革辭軒銷金罷刃(周書曰四方無拂奄有天下又曰五戎不)
(距加用師旅漢書張良曰昔武王代殷紂事已畢偃革為軒陳琳應機曰治刃銷鋒偃武行德)天瑞降
地符升澤馬來器車出紫脱華朱英秀佞枝植歷草滋
(詩緯曰天下和同天瑞降地符升孝經援神契曰德至山陵則澤出神馬禮記曰山出器車禮斗威儀曰人君)
(乘士而王其政太平而遠方神獻其朱英紫脱宋均注曰紫脱北方之物上值紫宫凡言常生者不死也死則)
(當之尚書大傳曰德先地序則朱草生瑞應圖曰朱草亦曰朱英田俅子曰黃帝時有草生於帝庭階若佞臣)
(入朝則草指之名曰屈軼是以佞人不敢進也又曰堯為天子蓂莢生於庭為帝成歷尚書帝僉驗曰舜受命)
(蓂莢孳)雲潤星暉風揚月至江海呈象龜龍載文(京房易飛候曰)
(青雲潤澤蔽日在西北為舉賢良禮斗威儀曰君乘土其政平則鎮星黃而多暉禮含文嘉曰朋友有舊内外)
(有差則箕為之直月至風揚宋均曰月至月行以度至也禮斗□儀曰其君乘水而王江海著其象龜龍被文)
(而見宋均曰龜龍水物也文青黃赤白黑也具有此色見於水故曰被)方握河沈璧封山
紀石邁三五而不追踐八九之遙迹(帝王世紀曰堯與羣臣沈璧於河乃)
(為握河記今尚書候是也孝經鉤命決曰封于太山考績燔柴禪于梁父刻石紀號禮記逸禮曰三皇禪云云)
(五帝禪亭亭史記楚子西曰孔子丘述三五之法明周召之業八九謂七十二君曹植魏德論曰越八九扵往)
(素踵黃帝之靈矩)功既成矣世既真矣信可以優游暇豫作樂
崇德者歟(禮記曰王者功成作樂老子曰王侯得一以為天下真曹植魏德論曰帝猷成矣股肱貞)
(矣尚書大傳曰周公作樂優游三年孫子兵法曰人效死而上能用之雖優游暇譽令猶行也譽猶豫古字通)
(周易曰先王作樂崇德)于時青鳥司開條風發歲粤上斯已惟暮
之春(左氏傳郯子曰青鳥氏司啟者也易通卦驗曰立春條風至楚辭曰獻歲發春泪吾南行上己巳見)
(上文毛詩曰嗟嗟保介惟暮之春)同律克和樹草自樂禊飲之日在兹
風舞之情咸蕩去肅表乎時訓行慶動於天矚(周禮曰太師掌)
(六律六同以合隂陽之聲鄭玄曰同隂律也尚書曰八音克諧孔安國曰諧和也漢書文帝詔曰方春和時草)
(木羣生之物皆有以自樂禮傳曰禊者絜也仲春之時於水上釁絜也論語曰風乎舞雩詠而歸蔡邕月令章)
(句曰秋冬肅急之後故布生德和政令去肅急禮記曰孟春之月命相布德和令行慶施惠)載懷平
圃乃睠芳林芳林園者福地奥區之湊丹陵若水之舊
殷殷(上)均乎姚澤膴膴尚於周原狹豐邑之未宏陋譙
居之猶褊(山海經曰槐江之山實惟帝之平圃南望崑崙十州記曰芳林園在青溪菰首橋東齊高)
(帝舊宅齊有天下為舊宫宫東築山鑿池號曰芳林園遁甲開山圖曰驪山之西原有阜名曰風凉雍州之福)
(地西京賦曰寔惟地之奥區神臯帝王世紀曰堯生於丹陵吕氏春秋曰顓頊生於若水乃登為帝又曰舜陶)
(於河濱釣於雷澤登為天子賢士歸之萬人譽之陳陳殷殷無不戴悦高誘曰殷盛也吕氏春秋曰舜為天子)
(輒輒□□莫不戴悦高誘曰□□動而喜貌也殷殷或為□□故兩引之輒知葉切□士勤切帝王世紀曰瞽)
(叟之妻曰握登生舜於姚墟故姓姚氏堯求賢而四嶽薦舜堯乃命于順澤之陽毛詩曰周原膴膴堇荼如飴)
(漢高祖豐人魏太祖譙人)求中和而經處揆景緯以裁基飛觀神行
虚檐(鹽)雲構(周禮曰以士圭之法正日影日至之影尺有五寸謂之地中隂陽之所和故曰中和)
(也景日也緯星也毛詩曰定之方中作于楚宫揆之以日作于楚室東京賦曰飛閣神行莫我能形劉公幹詩)
(曰大夏雲構)離房乍設層樓間起負朝陽而抗殿跨靈沼而
浮榮鏡文虹於綺疏浸蘭泉於玉砌(蜀都賦曰百室離房李尤平樂館銘)
(曰層樓通閣禁闈洞房爾雅曰山東曰朝陽西京賦曰疏龍首以抗殿狀巍峩以業岌毛詩曰王在靈沼鄭玄)
(禮記注曰榮屋翼也傅玄陽春賦曰丹霞播景文虹竟天李尢東觀銘曰房闥内布綺疏外陳張衡七辨曰廻)
(飈拂其浸蘭泉注其庭劉禎魯都賦曰金陛玉砌玄枑雲阿)幽幽叢薄秩秩斯干曲
拂邅廻潺湲徑復(楚辭曰叢薄深林人上慓毛詩曰秩秩斯干幽幽南山淮南子曰曲拂邅)
(迴以像偶語高誘曰拂戾邅迴水流也楚辭曰川谷徑復流潺湲)新蓱泛沚華桐發岫
雜天采於柔荑亂嚶聲於緜羽(禮記月令曰季春之月桐始華蓱始生爾雅曰)
(小洲曰沚山有穴為岫毛詩曰桃之夭夭灼灼其華又曰手如柔荑又曰鳥鳴嚶嚶又曰緜蠻黃鳥薛君注曰)
(緜蠻文貌)禁軒承幸清宫俟宴緹帷宿置帟幕宵懸(如淳漢書注曰)
(省中本為禁中然乘輿之物通呼曰禁漢書曰太僕先清宫南都賦曰朱帷連綱鄭司農周禮注曰在旁曰帷)
(在上曰幕鄭玄曰帟在幕若幄中坐上承塵也皆以繒為之)既而滅宿澄霞登光辨
色式道執殳展軨效駕徐鑾警節明鍾暢音(宿列宿也張平子東)
(京賦曰以須消啟明掃朝霞登天光於扶桑禮記曰朝辨色始入漢書曰式道左右中候也毛詩曰伯也執殳)
(禮記曰君車已駕則僕展軨效駕鄭玄曰展軨具事也效駕白已駕也淳于髠斗酒說曰明鐘擊磬調歌紼舞)
七萃連鑣九斿(由)齊軌建旗拂霓揚葭振木(周穆王傳曰天子賜)
(七萃之士郭璞曰萃聚也猶傳有七輿大夫張景陽七命曰駟馬迎鏕文穎曰甘泉鹵薄天子出道輿五乘斿)
(車九乘蔡邕釋誨曰羣車方奔于險路安能與之齊軌東京賦曰龍輅充庭雲旗拂霓列子曰秦青撫節悲歌)
(聲振林木)魚甲煙聚貝胄星羅重英曲瑵(側絞)之節絶景遺風
之騎昭灼甄部駔(祖朗)駿函列虎視龍超雷駭電逝轟轟
隠隠紛紛軫軫羌難得而稱計(孫卿子曰楚鮫革犀兕以為甲堅如金石毛詩)
(白公徒三萬貝胄朱綅又曰二矛重英西京賦曰葩瑵曲莖魏書曰上所乘馬名絶景為矢所中吕氏春秋曰)
(故須青龍之匹遺風之乘孫子兵法曰長陳為甄魏都賦曰驥馬填廐而駔駿周易曰虎視耽耽南都賦曰馬)
(鹿超而龍驤潘岳□居賦曰礮石雷駭嵇康贈秀才詩曰風馳電逝說文曰轟轟羣車聲也羽獵賦曰隠隠軫)
(軫被陵緣坂莫莫紛紛山谷為之風飈左思吳都賦曰羌難得而覼縷)爾乃迴輿駐罕嶽
鎮淵渟睟(䆳)容有穆賓儀式序授几肆筵因流波而成
次蕙肴芳醴任激水而推移(東觀漢書記曰天子行有畢罕石崇楚妃歎曰矯矯)
(莊王淵渟嶽峙孫子兵法曰其鎮如岳其渟如淵孟子曰君子所性仁義禮智根於心其生色也睟然見於面)
(趙岐曰睟潤澤貌也毛詩曰天子穆穆又曰序賓以賢又曰式序在位又曰或肆之筵或授之□古逸詩云羽)
(觴隨流波楚辭曰蕙肴蒸兮蘭藉子虚賦曰涌泉清池激水推移)葆佾陳階金匏在席
戚奏翹舞籥動邠詩(張晏漢書注曰以翠羽為葆也佾舞行列也毛詩曰我姑酌彼金罍)
(禮記曰器用陶匏司馬彪續漢書曰執干戚舞雲翹周禮曰籥章掌土鼓豳籥又曰仲春擊土鼓歌豳詩以迎)
(暑也)召鳴鳥于弇(奄)州追伶倫於嶰谷發參差於王子傳
妙靡於帝江(山海經曰弇州之山五采之鳥名曰鳴鳥爰有百樂歌舞之風漢書黃帝使伶倫自)
(大夏之西崑崙之隂取竹嶰谷斷兩節間而吹之以為黃鍾之宫孟康曰解脱也谷竹溝也取竹之脱無溝節)
(者楚辭曰望夫君兮未來吹參差兮誰思列仙傳曰王子喬好吹笙作鳳鳴山海經曰天山有神鳥其狀如黃)
(囊其文丹六足四翼渾沌無面目是識歌舞寔惟帝江)正歌有闋羽觴無筭上陳
景福之賜下獻南山之夀信凱讌之在藻知和樂於食
苹桑榆之隂不居草露之滋方渥(儀禮曰工告于樂正曰正歌備禮記曰有)
(司告以樂闋鄭玄曰闋終也楚辭瑤漿蜜勺實羽觴燕禮曰無筭之爵毛詩曰君子萬年介爾景福又曰如南)
(山之夀不騫不崩又曰魚在在藻有莘其尾王在在鎬飲酒樂凱毛詩序曰鹿鳴廢則和樂缺詩曰呦呦鹿鳴)
(食野之苹桑榆日所入也東觀漢記光武曰失之東隅收之桑榆毛詩曰湛湛露斯在彼豐草)有詔曰
今日嘉會咸可賦詩(周易曰嘉會足以合禮揚雄蜀都賦曰吉日嘉會)凡四十
有五人其辭云爾
王文憲集序
任彥昇
公諱儉字仲寶琅邪臨沂(魚依)人也(蕭子顯齊書曰王儉字仲寶)其先
自秦至宋國史家諜(待協)詳焉(琅邪王氏錄曰其先出自周王子晉秦有王翦王離)
(世為名將七略曰子雲家諜言以甘露元年生也)晉中興以來六世名德海内
冠冕(晉中興書曰王祥弟覽生導導生洽洽生珣珣生曇首沈約宋書曰王僧綽曇首長子遇害子儉嗣)
(晉中興書庾冰疏曰臣因家寵冠冕當世)古語云仁人之利天道運行(左氏傳君)
(子曰仁人之言其利博哉莊子曰天道運行而無所積故萬物成)故吕虔歸其佩刀郭
璞誓以淮水(晉中興書曰魏徐州刺史任城吕虔有刀工相之為三公可服此刀虔謂别駕王祥)
(曰苟非其人刀或為害卿有公輔之量故以此相與及祥死之日以刀授弟覽曰吾兒凡汝後必興之足稱此)
(刀故以相與王氏家譜曰初王導渡淮使郭璞筮之卦郭璞曰吉無不利淮水絶王氏滅)若離翦之
止殺吉駿之誠感蓋有助焉(史記曰王翦者穎陽人也事秦始皇使翦將兵而攻)
(趙閼與破之後遂拔趙陳勝之反秦秦使王翦之孫王離擊趙王孔安國尚書傳曰以殺止殺終無犯者漢書)
(曰王吉字子陽琅邪人也為諫議大夫子駿亦為諫議大夫超遷御史大夫吉居長安其東家有大棗樹垂吉)
(庭中吉婦取棗以啖吉吉後知之乃去婦東家聞而欲伐其樹鄰里固請吉令還婦子駿元帝時為御史大夫)
(妻死不復娶漢書張賀贊曰賀之隂德亦有助云)公之生也誕授命世體三才
之茂踐得二之幾(周易曰有天道焉有地道焉兼三才而兩之又子曰知幾其神乎顔氏之)
(子其殆庶幾乎有不善未嘗不知知而未嘗復行韓康伯曰在理則昧造形則悟顔子之分也失之於幾故有)
(不善得之於二不遠而復故知之未嘗復行也)信乃昴宿垂芒德精降祉(春秋佐助)
(明曰漢相蕭何昴星之精垂芒謂發秀也精星也異苑曰汝南陳仲弓從諸息姓詣穎川荀季父子德星為之)
(聚太史奏五百里内必有賢人集焉)有一于此蔚為帝師(漢書曰張良從容步遊下邳圯)
(上有一老父出一編書曰讀是則為王者師)況乃淵角殊祥山庭異表(論語撰考)
(䜟曰顔回有角額似月形淵水也月是水精故名淵摘輔像曰子貢山庭斗繞口謂面有三庭言山在中鼻高)
(有異相也故子貢至孝顔回至仁也)望衢罕窺其術觀海莫際其瀾(孟子曰觀)
(海有術必觀其瀾趙岐曰瀾水中大波也)宏覽載籍博游才義若乃金版玉
匱之書海上名山之旨(七略曰太公金版玉匱雖近世之文然多善者抱朴子曰鄭君)
(有玉匱記金版經范曄後漢書曰荀爽遭黨錮隠於海上乂遁漢濱以著述為事題為新書凡百餘篇司馬遷)
(書曰僕誠著此書藏諸名山)沈鬱澹雅之思離堅合異之談(揚雄為方言劉)
(歆與雄書曰非子雲澹雅之才沈鬱之志不能成此書莊子公孫龍問於魏牟曰龍少學先王之道長明仁義)
(之行合同異離堅白吕氏春秋曰相劒者曰白所以為堅也黃所以為紉也黃白雜則堅且紉良劒也難者曰)
(黃白雜則不堅且不紉又柔則錈堅則折劒折且錈焉得為利劒也)莫不總制清衷遞為
心極斯固通人之所包非虚明之絶境不可窮者其唯
神用者乎(言金版玉匱之書無不制在清衷為心之極斯故通人君子或能兼而包之故非王公之)
(絶境也然其不可窮而盡者其唯有神用乎言難測也衷中心也虚明亦心也)然撿鏡所歸人
倫以表雲屋天構匠者何工自咸洛不守憲章中輟(劉琨)
(勸進表曰仍承西朝不守禮記曰仲尼憲章文武)賀生達禮之宗蔡公儒林之
亞(晉中興書曰賀循字彦先博覽羣書尤明三禮為江東儒宗徵拜博士又曰諸葛恢字道明時穎川荀顯)
(字道明陳留蔡謨字道明俱有名譽號曰中興三明時人為之歌曰京都三明各有名蔡氏儒雅荀葛清)闕
典未補大備兹日(劇秦美新曰帝典闕而不補)至若齒危髮秀之老
含經味道之生(鄭玄禮記注曰危高也然齒危謂高年也髮秀猶秀眉也東觀漢記杜詩謂功)
(曹郭丹曰今功曹稽古含經可謂至德桓譚答揚雄書曰子雲勤味道腴)莫不北面人宗自
同資敬(漢書曰于定國為廷尉乃迎學春秋身執經北面備弟子禮孝經曰資於事父以事君而敬同)
性託夷遠少屏塵雜自非可以弘奬風流增益標勝未
嘗留心(習鑿齒晉陽秋曰王夷甫樂廣俱以宅心事外名重於時故天下之言風流者稱王樂焉)期
歲而孤叔父司空簡穆公早所器異(蕭子顯齊書曰王僧虔兄僧綽之子)
(儉又曰世祖即位遷僧虔為侍中薨贈司空侍中如故諡簡穆公)年始志學家門禮訓
皆折衷於公(論語子曰吾十有五而志于學羽獵賦序曰不折衷於泉臺)孝友之性
豈伊橋梓夷雅之體無待韋弦(毛詩曰張仲孝友尚書大傳曰伯禽與康叔朝)
(於成王見乎周公三見而三笞之二子有駭色乃問於商子曰吾二子見於周公三見而三笞何也商子曰南)
(山之陽有木名橋北山之隂有木名梓二子盍往觀焉於是二子如其言而往觀之見橋木高而仰見梓木實)
(而俯反以告商子商子曰橋者父道也梓者子道也二子明日復見入門而趨登堂而跪周公迎拂其首而勞)
(之曰汝安見君子乎二子以實對公曰君子哉商子也言王公有孝友之性自天而成豈惟見橋梓而知也夷)
(平也體性也韋皮繩喻緩也弦弓弦喻急也孫子曰由禮則雅不由禮則夷韓子曰西門豹之性急故佩韋以)
(自緩董安于之心緩故佩弦以自急言王公平雅之性無待此韋弦以成也蓋自天性得中也)汝郁之
幼挺淳至黃琬之早標聰察曾何足尚(東觀漢書記曰汝郁字幼異陳)
(國人年五歲母被病不能飲食郁常抱持啼泣亦不飲食母憐之強為餐飯欺言已愈郁察母顔色不平輒復)
(不食宗親共竒異之因字曰異挺拔也淳至謂淳孝之甚至也范曄後漢書曰黃琬字公琰少失父母而辨慧)
(祖父瓊育之瓊初為魏郡大守建和元年正月日蝕京師不見而瓊以狀聞梁太后詔問所蝕多少瓊思其對)
(而未知所出琬年七歲在傍曰何不言日食之餘如月之初瓊大驚即以其對應詔標立也言此二子淳孝聰)
(察比之正公則二子曾何足尚也)年六歲襲封豫寧侯拜日家人以公
尚幼弗之先告既襲珪組對揚王命因便感咽若不自
勝(蕭子顯齊書曰儉數歲襲爵豫寧侯拜受茅土流涕鳴咽江表傳曰潘濬見孫權涕泣交横哀咽不能自)
(勝)初宋明帝居蕃與公母武康公主素不協及即位有
詔毁廢舊塋投棄棺柩公以死固請誓不遵奉表啟酸
切義感人神太宗聞而悲之遂無以奪也(太宗明帝蕭子顯齊書曰)
(宋明帝以儉嫡母武康公主同太初巫蠱事不可以為婦姑欲□塜離葬儉因人自陳密以死請故事不行)
初拜祕書郎遷太子舍人以選尚公主拜駙馬都尉(吳均)
(齊春秋曰宋明帝太始中儉尚陽羡公主拜駙馬都尉為祕書郎太子舍人)元徽初遷祕書
丞(沈約宋書曰蒼梧王改年曰元徽吳均齊春秋曰儉超遷祕書丞)於是采公曾之中
經刊弘度之四部(蕭子顯齊書曰儉又撰定元徽四部書目王隠晉書曰荀勖字公曾領祕)
(書監與中書令張華依劉向别錄整理錯亂又得汲冡竹書身自撰次以為中經臧榮緒晉書曰李充字弘度)
(為著作郎于時典籍混亂刪除頗重以類相從分為四部甚有條貫祕閣以為永制五經為甲部史記為乙部)
(諸子為丙部詩賦為丁部)依劉歆七略更撰七志(蕭子顯齊書曰祕書丞上表求校墳)
(籍撰七志四十卷上表獻之漢書曰劉歆總羣書而奏其七略故有輯略有六藝略有諸子略有詩賦略有兵)
(書略有術數略有方技略)蓋嘗賦詩云稷契匡虞夏伊吕翼商周自
是始有應務之跡生民屬心矣時司徒袁粲有高世之
度脱落塵俗(沈約宋書曰袁粲字景倩願帝即位遷中書監司徒侍中袁喬與褚左軍解交書曰)
(雖欲虛詠濛肆脱落儀制其能得乎)見公弱齡便望風推服歎曰衣冠禮
樂在是矣(吳均齊春秋曰儉精神秀徹體識聰異司徒袁粲見之歎曰宰相之門也栝栢豫章雖小)
(已有棟梁之氣矣)時粲位亞台司公年始弱冠(春秋漢含孳曰三公象五嶽在)
(天法三能台與能同禮記曰人生二十曰弱冠)年勢不侔公與之抗禮(漢書婁敬曰今)
(欲比隆成康之時臣竊以不侔矣又曰將軍衛青位既益尊然汲黯與抗禮)因贈粲詩要以
歲暮之期申以止足之戒(韓詩曰蟋蟀在堂歲聿其暮薛君曰暮晩也言君之年歲)
(已晩也老子曰知足不辱知止不殆)粲答詩曰老夫亦何寄之子照清襟
服闋拜司徒右長史(儉遭所生母憂服闋也司徒袁粲也)出為義興太守
風化之美奏課為最(漢書曰倪寬為司農都尉大司農奏課聯最韋昭曰聯得第一也)
還除給事黃門侍郎旬日遷尚書吏部郎參選昔毛玠
之公清李重之識會兼之者公也(魏志曰毛玠字孝先陳留人也少為縣吏)
(以公清稱魏國初建以玠為尚書僕射復典選舉傅暢晉諸公讚曰王戎為選官時李重李毅二人操異俱處)
(要職戎以識會待之各得其所玠音介)俄遷侍中以愍侯始終之職固辭
不拜(蕭子顯齊書曰升明二年儉遷長史兼侍中以父終此職固讓沈約宋書曰王僧綽遷侍中二凶巫)
(蠱事渫上召僧綽具言之劭於宫夜饗將士僧綽密以啟聞頃之劭亂檢太祖巾箱得僧綽所啟饗士并廢諸)
(王事乃收害焉世祖贈散騎常侍金紫諡愍侯)補太尉右長史(蕭子顯齊書曰進太祖太尉也)
時聖武定業肇基王命(聖武謂齊高帝也干寶晉武革命論曰高尤争伐定功業也尚)
(書曰至于太王肇基王迹)寤寐風雲寔資人傑(毛詩曰寤寐思服毛萇曰服思之也周易)
(曰雲從龍風從虎聖人作而萬物覩漢書高祖曰夫運籌於帷幄之中决勝於千里之外吾不如子房鎮國家)
(撫百姓給餉饋不絶糧道吾不如蕭何連百萬之衆戰必勝攻必取吾不如韓信三者皆人傑吾能用之)是
以宸居膺列宿之表圖緯著王佐之符(若漢高祖之膺五星李通之著)
(赤伏宸居己見上文班固漢書贊曰劉向稱董仲舒有王佐之才)俄遷左長史齊臺初
建(蕭子顯齊書曰進太祖位相國為齊公也)以公為尚書右僕射領吏部時
年二十八宋末艱虞百王澆季(班固漢書贊曰漢承百王之弊)禮紊舊
宗樂傾恒軌自朝章國紀典彛備物奏議符策文辭表
記素意所不蓄前古所未行皆取定俄頃神無滯用太
祖受命(太祖謂齊高帝也)以佐命之功封南昌縣開國公食邑
二千戶建元二年遷尚書左僕射領選如故自營郃分
司盧欽兼掌譽望所歸允集兹日(應劭漢官儀曰獻帝建始四年始置左右)
(僕射以執金吾營郃為左僕射衛臻為右僕射今以策邵為營郃誤也營役瓊切郃烏合切虞預晉書曰盧欽)
(少好學為尚書僕射領吏部欽清實選舉稱為廉平)尋表解選詔加侍中又授太
子詹事侍中僕射如故固辭侍中改授散騎常侍餘如
故太祖崩遺詔以公為侍中尚書令鎮國將軍永明元
年進號衛將軍二年以本官領丹陽尹(本官謂侍中尚書令)六輔
殊風五方異俗(漢書曰倪寬遷左内史表奏開六輔渠韋昭注曰六輔為京兆馮翊扶風河東)
(河南河内五方已見上文)公不謀聲訓而楚夏移情(揚雄與桓譚書曰望風景附聲)
(訓自結史記曰淮南沛陳汝南郡此西楚也穎川南陽夏人之居也故至今謂之夏)故能使解劒
拜仇歸田息訟(謝承後漢書曰許荆字子張吳郡人兄子世嘗報讎殺人其讎操兵欲殺世荆)
(與相遇乃解劒長跪曰今願身代世死仇讎者曰許椽郡中稱君為賢何敢相侵遂解劒而去漢書曰韓延夀)
(為東郡太守春因行縣至高陵人有昆弟相與訟田延夀乃自悔責閉閤不出於是訟者宗族傳相責讓此兩)
(昆弟深自悔皆自髠肉袒謝願以田相移終不取德爭延夀乃出聽事)前郡尹溫太貞劉
貞長或功銘鼎彛或德標素尚(王隠晉書曰溫嶠字太真太原人也為郡尹後)
(平蘇峻之亂臧榮緒晉書曰劉恢字真長沛國人也為丹陽尹性重莊老禮記曰鼎有銘銘者論譔其先祖之)
(德美功烈勲勞而酌之祭器左氏傳臧武仲曰大伐小取其所得以作彛器銘其功以示子孫孔欣猛虎行曰)
(飢不食邪蒿萊倦不息無終里邪蒿乖素尚無終喪告始)臭味風雲千載無爽(言其感應)
(千載不差也左氏傳季武子謂晉范宣子曰今譬於草木寡君之臭味也楚辭曰虎笑而谷風至龍舉而景雲)
(從言物類之相感也王逸曰虎陽物也谷風陽氣也言虎悲嘯而吟則谷風至而應其類龍介蟲隂物也景雲)
(亦隂也言神龍將舉升天則景雲覆而扶之輔其類也)親加弔祭表薦孤遺遠協
神期用彰世祀(左氏傳史趙曰盛德必百世祀)時簡穆公薨以撫養之
恩特深恒慕表求解職有詔不許(蕭子顯齊書曰儉父僧綽遇害為叔父僧)
(虔所養)國學初興華夷慕義經師人表允兹望實(漢書平帝詔曰)
(校書置經師一人任昉雜傳魏德公謂郭林宗曰經師易獲人師難遭何法盛晉中興書曰王安期為東海王)
(越記室參軍勑子毗曰王參軍人倫之表汝其師之)復以本官領國子祭酒三年
解丹陽尹領太子少傅餘悉如故挂服捐駒前良取則
卧轍棄子後子胥怨(挂服未詳王隠晉書曰王遜字劭伯為上洛太守遜在郡有私馬生)
(駒私牛生犢悉留以付郡云是為郡所産以還官也三輔决錄曰長安劉氏唯有孟公談者取則范曄後漢書)
(曰侯霸字君仲為臨淮太守王莽敗霸卒全一郡更始元年遣使徵霸百姓號哭遮使者車或當道而卧皆曰)
(願乞侯君復留期年百姓乃戒其乳婦勿得舉子侯君當去必不能全也尚書曰湯初征自葛東征西夷怨南)
(征北狖怨曰奚獨後予言儉解丹陽尹百姓亦如此戀之)皇太子不矜天姿俯同人
範師友之義穆若金蘭(蜀志曰諸葛亮與杜徽書曰朝廷年始十八天姿仁敏愛德下)
(士說苑曰燕昭王問於郭隗曰寡人地狹人寡齊人削取八城宗廟恐危社稷存之有道乎郭隗曰帝者之臣)
(其實師也王者之臣其實友也王誠能與隗請為天下之士閒路周易曰二人同心其利斷金同心之害其臭)
(如蘭)又領本州太中正頃之解職四年以本號開府儀同
三司餘悉如故(本號衛將軍也)謙光愈遠大典未申(謂辭儀同三司也周)
(易曰謙尊而光卑而不可踰君子之終也)六年又申前命(儀同三司之命)七年固辭
選任帝所重違(選任尚書令也謝承後漢書曰楊賜讓還侯爵朝廷重違其志也)詔加
中書監猶參掌選事長輿追專車之恨公曾甘鳳池之
失(言昔任非其人或專車而獨坐或發怨於見奪今儉有德故專車者追恨失之者甘心臧榮緒晉書曰和)
(嶠為黃門侍郎遷中書令舊監令共車入朝及嶠為令荀勖為監嶠不禮勖常以意氣加之每同乘高抗專車)
(而坐乃使監令異車自嶠始也晉中興書曰荀勖字公曾從中書監為尚書令人賀之乃發恚云奪我鳳皇池)
(卿諸人賀我邪)夫奔競之塗有自來矣(晉諸公讚曰傳宣定九品未訖劉疇代之悉之)
(宣法於是人人望品求者奔競)以難知之性協易失之情(桓子新論曰凡人性難極也難)
(知也故其絶異者常為世俗所遺失焉)必使無訟事深弘誘(論語子曰聽訟吾猶人也)
(必也使無訟乎)公提衡惟允一紀于兹(漢書曰衡平也所以平輕重也言選曹以材授)
(官似衡之平物故取以喻焉韓子曰貴賤不相踰愚智提衡而立孫綽王蒙誄曰提衡左府舉直閑邪孔安國)
(尚書傳曰十二年曰紀)拔竒取異興微繼絶(王隠晉書羊祐曰吾不能取異於屠釣拔)
(竒於版築豈不愧知人之難哉興微即興滅也論語子曰興滅國繼絶世)望側階而容賢候
景風而式典(燕丹太子曰田光見太子太子側階而迎家語孔子謂魯哀公曰衛有士曰慶足者)
(國有大事則必赴而治之國無事則退而容賢靈公悦而敬之王肅曰言其所以退欲以容賢於朝也淮南子)
(曰景風至施爵禄賞有功)春秋三十有八七年五月三日薨於建康
官舍皇朝軫慟儲鉉傷情(漢書疎廣曰太子國儲副君周易曰鼎金鉉鄭玄尚書注)
(曰鼎三公象也)有識銜悲行路掩泣(說苑雍門周說孟嘗君曰有識之士莫不為足下寒)
(心酸鼻論衡曰行路之人皆能論之)豈直舂者不相工女寢機而已哉(史記)
(趙良謂商鞅曰五□大夫死秦國男女流涕童子不歌謠舂者不相杵劉縚聖賢本紀曰子産治鄭二十年卒)
(國人哭於巷婦人哭於機)故以痛深衣冠悲纏教義豈非功深砥礪
道邁舟航(尚書高宗曰若金用汝作礪若濟巨川用汝作舟楫)没世遺愛古之益
友(左氏傳曰子産卒仲尼聞之出涕曰古之遺愛也班固漢書贊曰劉向指明梓柱以推廢興豈非直諒多)
(聞古之益友與)追贈太尉侍中中書監如故給節加羽葆鼓吹
增班劒六十人(漢書儀曰班劒者以虎皮飾之)謚曰文憲禮也(謚法曰忠信接)
(禮曰文博聞多能曰憲)公在物斯厚居身以約玩好絶於耳目布
素表於造次(齊春秋曰儉不好聲色未嘗遊宴衣□服用自周而已周禮曰凡式貢之餘財以供)
(玩好之用尚書曰弗役耳目則百度惟□論語子曰造次必於是)室無姬姜門多長者
(左氏傳君子曰詩曰雖有姬姜無棄憔悴漢書曰陳平少時家貧然門外多長者車轍)立言必雅
未嘗顯其所長(孝經援神契曰矜莊嚴肅出言必雅孫資别傳曰朝臣會議資奏是非擇善者)
(推而成之終不顯己之德)持論從容未嘗言人所短(風俗通曰太尉范滂辨於持論)
(謝承後漢書曰夏勤從容論議吳志曰是儀時時有所進未嘗言人之短也)弘長風流許與
氣類(檀道鸞晉陽秋曰謝安為桓温司馬不存小察盡弘長之風風流己見上文謝承後漢書曰桓&KR0008;邴)
(管氣類經緯士人)雖單門後進必加善誘(三輔决錄曰王豹出自單門論語曰夫子)
(善誘人)勖以丹霄之價弘以青冥之期(鍾會集言程盛曰丹霄之鳳青冥之)
(龍)公銓品人倫各盡其用(廣雅曰稱謂之銓聲類曰銓所以稱物也)居厚者
不矜其多處薄者不怨其少(老子曰前識者道之華而愚之始是大丈夫處厚不)
(處薄)窮涯而反盈量知歸(莊子淮南子曰君涉於江而浮於海望之而不見其涯愈往而)
(不知其所窮送君者皆自涯而反)皇朝以治定制禮功成作樂(禮記曰王者功)
(成作樂治定制禮)思我民譽緝熙帝圖(左氏傳曰晉悼公即位六官之長皆民譽也毛)
(詩曰惟清緝熙文王之典帝□已見上文)雖張曹爭論於漢朝荀摰(至)競爽
於晉世(束觀漢記曰張酺拜太尉章帝詔射聲校尉曹褒案漢書儀制漢禮酺以為褒制禮非禎祥之)
(特逹有似異端之術上疏曰褒不被刑誅無以絶毁實亂道之路臧榮緒晉書曰太尉荀顗先受太祖勅述新)
(禮太康初尚書僕射朱整奏付尚書郎摰虞討論之虞表所宜增損條目改正禮新者異狀凡十五事左氏傳)
(晏子曰二惠競爽猶可之)無以仰模淵旨取則後昆(尚書曰以義制事以禮制心垂)
(裕後昆)每荒服請罪遠夷慕義宣威授指實寄宏略理積
則神無忤往事感則悦情斯來無是己之心事隔於容
諂罕愛增之情理絶於毁譽造理常若可干臨事每不
可奪約己不以廉物弘量不以容非(魏文帝典論曰君子謹乎約己弘乎)
(接物魏志孟康薦崔林曰體高雅之弘量謝承後漢書郎顗章曰陛下寬不容非)攻乎異端歸
之正義(論語曰攻乎異端斯害也已)公生自華宗世務簡隔(魏志曹植上疏)
(曰華宗貴族必應斯舉漢書曰嚴安徐樂上書言世務)至於軍國遠圖刑政大典
旣道在廊廟則理擅民宗若乃明練庶務鑒達治體(潘尼)
(潘岳碣曰君深達治體垂化三宰)懸然天得不謀成心求之載籍翰牘
所未紀訊之遺老耳目所不接至若文案自環主者百
數皆深文為吏積習成姦(漢書曰張湯務在深文拘守職之吏應劭風俗通曰積習)
(而成不敢獨否)畜筆削之刑懷輕重之意(漢書曰今有司請定法削卽削筆郎筆服)
(虔曰言隨君意也又曰嚴延年為涿郡太守掾趙繡按高氏即為兩劾欲先白其輕者觀延年意焉怒乃出其)
(重劾)公乘理照物動必研機(晉中興書謝安石上疏曰王恭超登清任當虚心乘理周)
(易曰夫易所以極深研機)當時嗟服若有神道(周易曰聖人以神道設教而天下服矣)
豈非希世之儁民瑚璉之宏器(汝南先賢傳曰謝子微高才遠見許劭年十八)
(時有歎息曰此希世之偉人也論語子貢問曰賜也何如子曰汝噐也曰何噐也曰瑚璉也)昉行無
異操才無異能得奉名節迄將一紀(魏志董昭謂太祖曰明公樂保名節)
(而無大責)一言之譽東陵侔於西山一盼之榮鄭璞踰於周
寶(路粹為曹公與孔融書曰邀一言之譽者計有餘矣莊子曰伯夷死名於首陽之下盗跖死利於東陵之)
(上彼所殉仁義也則俗謂之君子其所殉貨財也則俗謂之小人其所殉一也司馬彪曰東陵陵名今屬濟南)
(也法言曰夷齊無仲尼則西山餓夫列子曰吾師老商氏三年之後始得夫子一盻而已戰國策應侯曰鄭人)
(謂玉之未理者為璞周人謂鼠之未腊者為璞周人懷璞過鄭問賈曰欲買璞乎鄭賈曰欲之出其璞示之乃)
(鼠也因謝而不取高誘曰理治也鼠未燥腊者號之為璞尚書曰弘璧琬琰在西序孔安國曰皆歷代傳寶)
士感知已懷此何極(曹植祭橋玄文曰士死知己懷此無忘)出入禮闈朝
夕舊館(十洲記曰崇禮闈即尚書上省門崇禮東建禮門即尚書下舍門然尚書省二門名禮故白禮)
(闈也)瞻棟宇而興慕撫身名而悼恩(孫卿子孔子謂哀公曰吾入廟仰視榱棟)
(俛見几筵君以此思哀則哀將焉而不至矣)公自幼及長述作不倦(仲長子昌言曰)
(子長班固述作之士)固以理窮言行事該軍國豈直彫章縟采而
已哉(說文曰縟繁也彩色也)若乃統體必善綴賞無地(王彪之賦曰於是乎)
(統體而□之)雖楚趙羣才漢魏衆作曾何足云曾何足云(楚有)
(屈原趙有□卿漢則司馬揚雄魏則陳思王粲)昉嘗以筆札見知思以薄技效
德(陸機表詣吳王曰臣本以筆札見知淮南子曰齊伐楚市倫進謂楚將子發曰臣有薄技願而行之)是
用綴緝遺文永貽世範(袁宏三國名臣讚序曰風軌德音為世作範)為如干
秩如干卷所撰古今集記今書七志為一家言不列于
集集錄如左
文選卷四十六
