文選卷五十一梁蕭統編
唐李善註
論上
過秦論
賈誼(漢書應劭曰賈誼書第一篇名也言秦之過)
秦孝公據殽函之固擁雍州之地(韋昭曰崤謂二殽函函谷關也史記張良)
(曰關中左殽函右隴蜀)君臣固守以窺周室有席卷天下苞舉海
内(春秋握誠圖曰諸侯冰散席卷各爭恣妄)囊括四海之意并呑八荒之心
(張晏曰括結囊也言能包含天下也周易曰括囊無咎無譽)當是時也商君佐之内
立法度務耕織修守戰之具外連衡而鬭諸侯(戰國策蘇)
(秦說惠王曰始將連衡高誘曰合關東從通之於秦故曰連衡文穎曰關西為横衡音横)於是秦
人拱手而取西河之外(李斯上書曰孝公用商鞅之法獲楚魏之師舉地千里)
孝公既沒惠文武昭(史記曰孝公卒子惠文王立卒子武王立卒立異母弟是曰昭)
(㐮王也)蒙故業因遺策南取漢中西舉巴蜀東割膏腴
之地北收要害之郡(李斯上書曰惠王用張儀之計西并巴蜀南取漢中東據成臯)
(之險割膏腴之壤)諸侯恐懼會盟而謀弱秦不愛珍噐重
寶肥饒之地以致天下之士合從締交相與為一(文穎)
(曰關東為從張晏曰締連結也徒帝切)當此之時齊有孟嘗趙有平原
楚有春申魏有信陵(史記曰平原君趙勝者趙之諸公子也又曰孟嘗君者名文姓)
(田氏又曰春申君者楚人也名歇姓黃氏又曰魏公子無忌者魏安釐王弟也為信陵君)此四君
者皆明智而忠信寬厚而愛人尊賢而重士約從離
横(言諸侯結納為從欲以分離秦横也)兼韓魏燕趙宋衛中山之衆於
是六國之士有甯越徐尚蘇秦杜赫之屬為之謀
(吕氏春秋曰齊攻廩丘趙使孔青將而救之與齊人戰大敗齊人得尸三萬以為二京甯越謂孔青曰苦矣不)
(如歸尸以内攻之彼得尸而府庫盡于葬此之謂内攻之甯越趙人也徐尚未詳蘇秦已見上文吕氏春秋曰)
(杜赫以安天下說周昭文君昭文君謂杜赫曰願學所以安周高誘曰杜赫周人也)齊明周最
陳軫召滑樓緩翟(亭的)景蘇厲樂毅之徒通其意(戰國策東)
(周齊明謂東周君曰臣恐西周之與楚韓寶令之為己求地于東周也高誘曰齊明東周臣也戰國策曰)
(齊令周最使鄭立韓擾而廢公叔周最患之高誘曰周最周君之子也仕於齊故齊伐之也字林曰最才)
(勾切戰國策秦王謂陳軫曰吾聞子欲去秦而之楚信乎軫曰然高誘曰陳軫夏人仕秦亦仕楚也韓子)
(于象謂楚王曰前時王使召滑之越五年而能成之史記范環對楚王曰王前嘗用召滑而郡江東召音劭滑)
(音依字戰國策曰秦王伐楚魏王不欲樓緩謂魏王曰不欲秦攻楚楚且與秦攻王王不如令秦楚戰王交制)
(之高誘曰樓緩魏相也翟景未詳史記曰蘇秦之弟厲因燕子而求見齊王齊王怨蘇秦欲囚蘇厲燕子為謝)
(遂委質為齊臣又曰樂毅賢而好兵為魏昭王使于燕燕昭王以客禮待之樂毅遂委質為臣燕昭王以為亞)
(卿也)吳起孫臏帶佗兒良王廖田忌廉頗趙奢之倫制其
兵(史記曰吳起衛人也聞魏文侯賢事魏文侯以為將又曰孫臏生阿甄之間臏亦孫武之後也田忌進孫)
(子于齊威王帶佗未詳佗徒何切吕氏春秋曰王廖貴先兒良貴後此二人者皆天下之豪士也兒五兮切廖)
(力彫切戰國策曰韓魏之君朝田侯鄒忌為齊相田忌為將使田忌伐魏三戰三勝高誘曰田侯宣王也史記)
(曰廉頗趙之良將也趙惠文王廉頗為趙將伐齊大破之又曰趙奢者趙之田部吏也秦伐韓趙王令趙奢將)
(而救之)嘗以什倍之地百萬之衆叩關而攻秦(孔安國論語注曰叩)
(擊也叩或為仰言秦地高故曰仰攻之)秦人開關而延敵九國之師遁逃
而不敢進(九國謂齊楚韓魏燕趙宋衛中山也史記曰逡廵遁逃)秦無亡矢遺鏃
之費而天下諸侯已困矣(李廵爾雅注曰鏃以金為箭鏑也)於是散從
約解爭割地而賂秦秦有餘力而制其弊追亡逐北伏
尸百萬流血漂櫓(音魯韋昭曰大楯曰櫓左氏傳曰狄虒彌建大車之輪以為櫓)因利
乘便宰割天下分裂河山彊國請伏弱國入朝施及孝
文王莊襄王享國之日淺國家無事(史記曰昭襄王卒子孝文王立卒子)
(莊襄王立公羊傳曰桓公之享國也長何休曰享食也)及至始皇奮六世之餘烈
(張晏曰孝公惠文王武王昭王孝文王莊襄王)振長策而御宇内呑二周而亡
諸侯(以馬喻也說文曰振舉也史記曰始皇滅二周置三川郡)履至尊而制六合執
敲朴(浦木)以鞭笞天下(臣瓉以為短曰敲長曰朴說文曰敲擊也苦交切)威振四
海南取百越之地以為桂林象郡(漢書音義曰百越非一種若今言百蠻也)
(史記曰始皇略取陸梁地為桂林象郡韋昭曰桂林今鬱林象郡今日南也)百越之君俛首
係(計)頸委命下吏乃使蒙恬北築長城而守藩籬却匈
奴七百餘里胡人不敢南下而牧馬士不敢彎弓而報
怨於是廢先王之道燔百家之言以愚黔首(史記李斯曰請廢博)
(士官所職天下敢有藏詩書百家語者詣守尉雜燒之又曰秦更名民曰黔首)隳名城殺豪俊
(應劭曰壞城恐復阻以為己害)收天下之兵聚之咸陽銷鋒鍉鑄以為
金人十二以弱天下之民(如淳曰鍉箭足也鄧展曰鍉是扦頭戟也史記曰始皇收)
(天下兵聚之咸陽以銷鋒鍉為鍾鐻金人十二重各千石置宫庭中鋒音的鍉或為提鐻音巨)然後踐
華為城因河為池(服虔曰斷華山為城美大之也晉灼曰踐登也)據億丈之城
臨不測之谿以為固良將勁弩守要害之處信臣精卒
陳利兵而誰何(誰何問之也漢書有誰何卒如淳曰何謂何官也廣雅曰何問也)天下
已定始皇之心自以為關中之固金城千里(金城言堅也史記張)
(良曰關中所謂金城千里天府之國也)子孫帝王萬世之業(史記秦始皇曰朕為始皇)
(帝後世以計數二世三世至于萬世傳之無窮)始皇既沒餘威震于殊俗然而
陳涉甕牖繩樞之子(陳涉已見鄒陽上書禮記曰儒有篷戶甕牖韋昭曰繩樞以繩扄戶)
(為樞也)甿隸之人(如淳曰甿古珉字氓人也)而遷徙之徒也材能不及
中庸(方言曰庸賤稱也言不及中等庸人也)非有仲尼墨翟之賢陶朱猗
頓之富(史記曰范蠡之陶為□公以為陶天下之中皆諸侯四通貨物所交易也乃治産積十九年之)
(間三致千金孔叢子曰猗頓魯之窮士也耕則常飢桑則常寒聞朱公富往而問術焉公告之曰子欲速富當)
(畜五牸乃適河東大畜牛羊于猗氏之南其滋息不可計以興富故曰猗頓也)躡足行伍之間
俛起阡陌之中(如淳曰躡音疊音義曰俛音免如淳曰時皆卑屈在阡陌之中)率罷散
之卒將數百之衆轉而攻秦斬木為兵揭竿為旗(埤蒼曰揭)
(立舉也巨列切莊子曰揭竿求諸海也)天下雲會而響應嬴糧而景從(莊子)
(曰今使民曰其所有賢者嬴糧而趣之方言曰嬴擔也音盈)山東豪俊遂並起而亡
秦族矣且夫天下非小弱也雍州之地殽函之固自若
也陳涉之位不尊於齊楚燕趙韓魏宋衛中山之君也
鋤耰棘矜(巨巾)不銛(息鹽)於鉤戟長鎩(所介)也(孟康曰耰鋤矜柄也張晏曰)
(音槿爾雅曰棘戟也言鋤柄及戟槿也耰音憂槿巨巾切如淳曰鈎戟似矛刃下有鐵横上鈎曲也說文曰鎩)
(鈹有鐔也)謫戍之衆非抗於九國之師也(通俗文曰罰罪曰謫文厄切)深
謀遠慮行軍用兵之道非及曩時之士也(史記曰賢人深謀于廊廟)
(論語曰人無遠慮必有近憂)然而成敗異變功業相反試使山東之
國與陳涉度長絜大比權量力則不可同年而語矣(莊子)
(曰大樹其絜百圍司馬彪曰絜匝也下結切)然秦以區區之地致萬乘之權
招八州而朝同列百有餘年矣(鄧展曰招猶舉也蘇林曰招音翹)然後
以六合為家殽函為宫一夫作難而七廟隳身死人手
為天下笑者何也(春秋考異郵曰君殺妻誅而天下笑)仁義不施而攻守
之埶異也
非有先生論
東方曼倩(班固漢書東方朔字曼倩平原厭次人武帝即位言得失又設非有先生論)
非有先生仕於吳進不能稱往古以廣主意退不能揚
君美以顯其功默然無言者三年矣吳王怪而問之曰
寡人獲先王之功寄于衆賢之上夙興夜寐未嘗敢怠
也今先生率然高舉遠集吳地(率然輕舉之貎)將以輔治寡人
誠竊嘉之體不安席食不甘味目不視靡曼之色耳不
聽鐘鼔之音虚心定志欲聞流議者三年於茲矣(吕氏春秋)
(曰越王欲致必死於吳身不安枕席口不甘厚味目不視靡曼耳不聽鍾鼔三年苦身勞力高誘曰靡曼好色)
(也流議猶餘論也)今先生進無以輔治退不揚主譽竊為先生
不取也盖懷能而不見臣不忠也見而不行主不明也
意者寡人殆不明乎非有先生伏而唯唯吳王曰可以
談矣寡人將竦意而覽焉先生曰於戲可乎哉可乎哉
(於戲歎辭也於音烏戲音呼可乎哉言不可也)談何容易(言談說之道何容輕易乎)夫談者
有悖(蒲忽)於目而佛於耳謬於心而便於身者(韓子曰聖人之救危)
(國以忠佛耳子書曰佛違也佛扶忽切)或有悦於目順於耳快於心而毁
於行者非有明王聖主孰能聽之矣吳王曰何為其然
也中人以上可以語上也(論語孔子曰中人以上可以語上也中人以下不可以語)
(上也)先生試言寡人將覽焉先生對曰昔關龍逢深諫於
桀而王子比干直言於紂(尸子曰義必利雖桀殺關龍逢紂殺王子比干猶謂之必)
(利也)此二臣者皆極慮盡忠閔主澤不下流而萬民騷動
故直言其失切諫其邪者將以為君之榮除主之禍也
今則不然反以為誹(方未)謗君之行無人臣之禮(如淳曰漢書注)
(曰誹非上所行也)果紛然傷於身蒙不辜之名戮及先人為天
下笑(鄭玄禮記注曰戮猶辱也)故曰談何容易是以輔弼之臣瓦解
而邪謟之人並進(春秋考異郵曰瓦解土崩)遂及飛廉惡來革等(史記)
(曰中潏生蜚廉蜚廉生惡來惡來父子俱以材力事殷紂說苑子石曰費仲惡來革長鼻决耳崇侯虎順紂之)
(心欲以合於意武王伐紂四子身死牧之野)二人皆詐偽巧言利口以進其
身(論語子曰巧言令色鮮矣仁又曰惡利口之覆邦家)隂奉凋琢刻鏤之好以納
其心務快耳目之欲以苟容為度遂往不戒身沒被戮
宗廟崩弛國家為墟殺戮賢臣親近讒夫詩不云乎讒
人罔極交亂四國此之謂也(毛詩小雅文也鄭玄曰極猶已也)故卑身
賤體說色微辭愉愉(喻)喣喣(況于)終無益於主上之治即
志士仁人不忍為也(愉愉喣喣和悦之貎也孝經鈎命決曰驩忻慎懼嘔嘔喻喻喣與嘔)
(同音吁論語子曰志士仁人無求生以害仁也)將儼然作矜莊之色深言直諫
上以拂人主之邪下以損百姓之害(拂與弼同)則忤於邪主
之心歷於衰世之法故養夀命之士莫肯進也遂居深
山之間積土為室編蓬為戶彈琴其中以詠先王之風
亦可以樂而忘死矣(尚書大傳曰子夏曰弟子所授書於夫子者不敢忘雖退而窮居河)
(濟之間深山之中作壤室編蓬戶尚彈琴瑟其中以歌先王之風則可以發憤矣)是以伯夷叔
齊避周餓于首陽之下後世稱其仁(論語子曰伯夷叔齊餓于首陽之下)
(民到于今稱之)如是邪主之行固足畏也故曰談何容易於是
吳王戄然易容(戄敬貎也居具切)捐薦去几危坐而聽(捐薦去几自貶)
(損也管子曰少者之事先生危坐向師顔色無怍)先生曰接輿避世箕子被髮
佯狂此二子者皆避濁世以全其身者也(論語曰楚狂接輿歌而過)
(孔子尸子曰箕子骨餘漆體而為厲被髮佯狂以此免也)使遇明王聖主得賜清讌
之間寬和之色發憤畢誠圖畫安危揆度得失上以安
主體下以便萬民則五帝三王之道可幾而見也故伊
尹蒙恥辱負鼎俎和五味以干湯太公釣於渭之陽以
見文王(魯連子曰伊尹負鼎佩刀以干湯得意故尊宰舍六韜曰文王卜田史扁為卜曰于渭之陽將)
(大得焉非熊非羆非虎非狼兆得公侯天遺女師文王齋戒三日田于渭陽卒見吕尚坐茅以漁)心合
意同謀無不成計無不從誠得其君也深念遠慮引義
以正其身推恩以廣其下(孟子曰推恩足以保四海)本仁祖誼(戰國策蘇)
(代說齊王曰祖仁者王立義者覇)褒有德禄賢能誅惡亂總遠方壹統
類美風俗此帝王所由昌也上不變天性下不奪人倫
則天地和洽遠方懷之故號聖主臣子之職既加矣於
是裂地定封爵為公侯傅國子孫名顯後世民到于今
稱之以遇湯與文王也太公伊尹以如此龍逢比干獨
如彼豈不哀哉故曰談何容易於是吳王穆然俛而深
惟仰而泣下交頥(穆猶默静思貎也孫子兵法曰令發之日立寢者涕交頤)曰嗟乎
余國之不亡也綿綿連連殆哉世之不絶也(說文曰綿聯微也爾)
(雅曰殆危也)於是正明堂之朝齊君臣之位舉賢才布德惠
施仁義賞有功躬親節儉減後宫之費捐車馬之用放
鄭聲遠佞人(論語顔淵問為邦子曰放鄭聲遠佞人鄭聲滛佞人殆)省庖厨去侈
靡卑宫館壞苑囿填池塹以與貧民無産業者開内藏
振貧窮存耆老恤孤獨薄賦斂省刑罰行此三年海内
晏然天下大治陰陽和調萬物咸得其宜(孫卿子曰萬物得宜時變)
(得應)國無災害之變民無飢寒之色家給人足畜積有餘
囹圄空虛(文王曰法寬刑緩囹圄空虚)鳳凰來集麒麟在郊(禮記曰鳳凰麒)
(麟皆在郊藪)甘露既降朱草萌芽(禮記曰天降甘露鄭玄曰膏猶甘也尚書大傳曰德)
(光地序則朱草生)遠方異俗之人嚮風慕義各奉其職而來朝
賀故治亂之道存亡之端若此易見(吕氏春秋曰治亂存亡如可見如不)
(可見)而君人者莫肯為也臣愚竊以為過故詩曰王國克
生惟周之楨濟濟多士文王以寧此之謂也(毛詩小雅文也)
四子講德論(并序)
王子淵
褒既為益州刺史王襄作中和樂職宣布之詩又作傳
(漢書曰益州刺史王㐮欲宣風化於衆庶聞王褒有俊才使褒作中和樂職宣布詩選好事者令依鹿嗚之聲)
(習而歌之褒既為刺史作頌又作傳如淳曰言王政中和在官者樂其職國語所謂宣布哲人之令德也)名
曰四子講德以明其意焉微斯文學問於虚儀夫子曰
盖聞國有道貧且賤焉恥也(論語子曰邦有道貧且賤焉恥也)今夫子
閉門距躍專精趨學有日矣(距躍不行也應劭風俗通曰涉始於足足率長十寸)
(十寸則尺一躍三尺法天地人再躍則涉)幸遭聖主平世而久懷寶(論語陽貨謂孔)
(子曰懷其寶而迷其邦可謂仁乎)是伯牙去鍾期而舜禹遁帝堯也(廣雅)
(曰遁避也)於是欲顯名號建功業不亦難乎夫子曰然有是
言也夫蚊蝱終日經營不能越階序(說文曰蚊蝱齧人飛蟲也莊子曰蚊)
(蝱噆膚蚊亡云切蝱莫衡切爾雅曰東西牆謂之序)附驥尾則涉千里攀鴻翮則
翔四海(文子曰蝱與驥致千里而不飛)僕雖頑嚚願從足下雖然何由
而自逹哉文學曰陳懿誠於本朝之上行話談於公卿
之門(春秋說題辭曰秉懿誠之義思至忠之功高誘淮南子注曰本朝國朝也)夫子曰無介
紹之道安從行乎公卿(禮記曰介紹而傳命)文學曰何為其然也
晉甯戚商歌以干齊桓(吕氏春秋曰甯戚飯牛車下望桓公而悲擊牛角疾歌淮南子)
(曰甯越商歌車下而桓公慨然而悟許慎曰商秋聲也)越石負芻而寤晏嬰(晏子春秋)
(曰晏子之晉至于中牟睹敝冠皮裘負芻息於途側者晏子曰吾子何為者對曰吾越石父者也晏子曰何為)
(此曰吾為人臣僕於中年見使將歸晏子曰何為為僕對曰吾身不免凍餓之地吾是以為僕也晏子曰可得)
(而贖乎對曰可遂解左驂而贖之因載而與之俱歸至舍不辭而入越石父立而請絶晏子使人應之子何絶)
(我之暴也越石父對曰臣聞之士者詘乎不知己而申乎知己吾三年為人臣而莫吾知也今子贖我吾以子)
(為知我矣今不辭而入是與臣僕者同矣晏子出見之曰嚮也見客之容而今也見客之意也)非有積
素累舊之歡皆塗覯卒遇而以為親者也故毛嬙西施
善毁者不能蔽其好(慎子曰毛嬙先施天下之姣也衣之以皮帺則見之者皆走易之玄)
(錫則行者皆止先施西施一也)嫫(謩)姆(母)倭傀善譽者不能掩其醜(孫卿)
(子曰閭&KR0008;子奢莫之媒也嫫姆力父是之喜也倭傀醜女未詳所見倭於為切傀古回切)苟有至道
何必介紹夫子曰咨夫特逹而相知者千載之一遇也
擇賢而處友者衆士之常路也是以空柯無刃公輸不
能以斲但懸曼矰蒲苴不能以射(聲類曰但徒也薛君韓詩章句曰曼長也)
(鄭玄周禮注曰結繳於矢謂之矰矰高也列子曰蒲苴子弋弱弓纖繳乘風而振之連䨇鶬于青雲)故膺
騰撇波而濟水不如乘舟之逸也(說文曰撆擊也撆與撇同也疋設切)衝
蒙涉田而能致遠未若遵塗之疾也才蔽於無人行衰
於寡黨此古今之患唯文學慮之文學曰唯唯敬聞命
矣於是相與結侣攜手俱游求賢索友歷于西州有二
人焉乘輅而歌倚輗(王雞)而聽之(輅車也白虎通曰名車為輅者何言所以步之)
(於路也包威論語注曰輗者轅端横木以縳軛也)詠歎中雅轉運中律嘽(闡)緩
舒繹曲折不失節(禮記曰嘽諧慢易繁文簡節之音作而民康樂)問歌者為誰
則所謂浮游先生陳丘子者也於是以士相見之禮友
焉(儀禮曰士相見之禮贄冬用雉夏用朐左頭奉之)禮文既集(韓子曰禮有文禮者義之文)
文學夫子降席而稱曰俚(力紀)人不識寡見尠聞(劉德漢書注曰)
(俚鄙也)曩從末路望聽玉音竊動心焉(尚書大傳曰天下諸侯莫不玉音金)
(聲)敢問所歌何詩請聞其說浮游先生陳丘子曰所謂
中和樂職宣布之詩益州刺史之所作也刺史見太上
聖明股肱竭力(如淳漢書注曰太上天子也尚書大傳曰股肱臣也)德澤洪茂黎
庶和睦天人竝應屢降瑞福故作三篇之詩以歌之也
文學曰君子動作有應從容得度南容三復白珪孔子
睹其慎戒(論語曰南容三復白珪孔子以其兄之子妻之)太子擊誦晨風文侯
諭其指意(韓詩外傳曰魏文侯有子曰擊次曰訴訴少而立之以為嗣封擊中山三年莫往來其傅)
(趙倉唐諫曰何不遣使乎則臣請使擊曰諾於是遂求北犬晨雁齎行倉唐至曰北藩中山之君再拜獻之文)
(侯曰噫擊知吾好北犬嗜晨雁也即見使者文侯曰中山之君亦何好乎對曰好詩文侯曰於詩何好曰好晨)
(風文侯曰晨風謂何對曰詩云鷸彼晨風鬱彼北林未見君子憂心欽欽如何如何忘我實多此自以忘我者)
(也於是文侯大悦曰欲知其君視其所使中山君不賢惡能得賢傅遂廢太子訴立中山君以為嗣)今吾
子何樂此詩而詠之也先生曰夫樂者感人密深而風
移俗易(禮記曰樂者聖人所作也其感人深又曰樂者所以移風易俗也)吾所以詠歌
之者美其君術明而臣道得也君者中心臣者外體外
體作然後知心之好惡臣下動然後知君之節趨(子思子曰)
(民以君為心君以民為體心正則體修心肅則身敬也)好惡不行則是非不分節
趨不立則功名不宣故美玉藴於碔(武)砆(夫)凡人視之
怢焉(馬融論語注曰藴藏也戰國策曰白骨疑象武夫類玉張楫漢書注曰武夫石之次玉者廣蒼曰怢)
(忽忘也怢他沒切)良工砥之然後知其和寶也精鍊藏於鑛朴
庸人視之忽焉(精鍊金也金百鍊不耗故曰精鍊也說文曰鑛銅鐵璞也鑛與礦同瓜並切)
巧冶鑄之然後知其幹也况乎聖德巍巍蕩蕩民氓所
不能命哉(論語子曰大哉堯之為君也蕩蕩乎民無能名焉巍巍乎其有成功廣雅曰命名也)是
以刺史推而詠之揚君德美深乎洋洋罔不覆載紛紜
天地寂寥宇宙(言所覆者廣也紛紜衆多之貎也寂寥曠遠之貎也)明君之惠顯
忠臣之節究(爾雅曰究窮也郭璞曰謂窮盡也)皇唐之世何以加茲是
以每歌之不知老之將至也(論語子曰發憤忘食樂以忘憂不知老之將至也)
文學曰書云廸一人使四方若卜筮(尚書曰廸一人有事四方若卜筮無)
(不是孚孔安國曰廸道也孚信也)夫忠賢之臣導主志承君惠攄盛德
而化洪天下安瀾比戶可封(瀾水波安瀾以喻太平也尚書大傳曰周民可比屋)
(而封)何必歌詠詩賦可以揚君哉愚竊惑焉浮游先生色
勃眥溢曰是何言與(論語子曰君召使擯色勃如也孝經子曰是何言與)昔周公
詠文王之德而作清廟建為頌首吉甫歎宣王穆如清
風列于大雅(毛詩周頌曰清廟祀文王也周公既成雒邑朝諸侯率以祀文王焉毛詩大雅序曰)
(烝民尹吉甫美宣王也詩曰吉甫作誦穆如清風)夫世衰道微偽臣虚稱者殆
也世平道明臣子不宣者鄙也鄙殆之累傷乎王道故
自刺史之來也宣布詔書勞來不殆令百姓徧曉聖德
莫不霑濡厖(邈江)眉耆耉之老(厖雜也謂眉有白黑雜色)咸愛惜朝夕
願濟須臾且觀大化之淳流於是皇澤豐沛主恩滿溢
百姓歡欣中和感發是以作歌而詠之也(感發謂情感于中發言為)
(詩也)傳曰詩人感而後思思而後積積而後滿滿而後作
言之不足故嗟歎之嗟歎之不足故詠歌之詠歌之不
厭不知手之舞之足之蹈之也(樂動聲儀文也)此臣子於君父
之常義古今一也今子執分寸而罔億度(億度之言無限也韓子曰)
(有尺寸而無億度又曰則識無緣而妄億度也馬融論語注曰罔誣也)處把握而却寥廓
乃欲圖大人之樞機道方伯之失得不亦遠乎(大人謂天子也)
(周易曰利見大人又曰言行君子之樞機)陳丘子見先生言切恐二客慙膝
步而前曰先生詳之(戰國策曰荆軻見太子太子再拜而跽膝行流涕)行潦(老)
暴集江海不以為多(左氏傳曰君子曰潢汙行潦之水杜預曰行潦流潦也莊子海若曰)
(天下之水莫大於海百川歸之而不盈)鰌鱓並逃九罭(域)不以為虛(爾雅曰鰼)
(鰌郭璞曰今泥鰌也鰼似立切鰌且由切郭璞山海經注曰鱓魚似蛇時闡切毛詩曰九罭之魚鱒魴爾雅曰)
(九罭魚網也)是以許由匿堯而深隠唐氏不以衰(吕氏春秋曰昔堯朝)
(許由於沛澤之中請屬天下於夫子許田遂之箕山之下)夷齊恥周而遠餓文武不
以卑(夷齊已見上文)夫青蠅不能穢垂棘(毛詩曰營營青蠅止于樊鄭玄曰蠅之為)
(蟲汙白使黑汙黑使白左氏傳曰晉荀息請以垂棘之璧假道于虞以伐虢)邪論不能惑孔
墨今刺史質敏以流惠舒化以揚名采詩以顯至德歌
詠以董其文(爾雅曰董正也)受命如絲明之如緡(禮記曰王言如絲其出如)
(綸王言如綸其出如綍音弗鄭玄曰言出彌大也)甘棠之風可倚而俟也(毛詩序曰)
(甘棠美召伯也召伯之教明于南國)二客雖窒計沮(孳與)議何傷(言二客雖於計窒塞)
(於議沮敗何傷于理乎言未傷也爾雅曰窒塞也)顧謂文學夫子曰先生微矜
於談道又不讓乎當仁(論語子曰當仁不讓於師)亦未巨過也願二
子措意焉夫子曰否夫雷霆必發而潛底震動(吕氏春秋曰開)
(春始雷則蟄蟲動矣)枹(孚)鼔鏗(苦耕)鏘(七羊)而介士奮竦(左氏傳曰郤克援枹而鼔)
(鄭玄周禮注曰介被甲也)故物不震不發士不激不勇今文學之言
欲以議愚感敵舒先生之憤願二生亦勿疑(言議前敵之愚以感)
(動之)於是文繹復集乃始講德(馬融論語注曰繹尋繹也)文學夫子曰
昔成康之世君之德與臣之力也(韓子曰晉平公問叔向曰齊桓公九合諸)
(侯臣之力耶君之力耶與音余)先生曰非有聖智之君惡(烏)有甘棠之
臣故虎嘯而風寥唳龍起而致雲氣(周易曰雲從龍風從虎聖人作而萬)
(物覩)蟋蟀俟秋吟蜉(浮)蝣(由)出以隂(易通卦驗曰立秋蜻蛚鳴蔡邕月令章句)
(曰蟋蟀蟲也謂之蜻蛚也)易曰飛龍在天利見大人鳴聲相應仇偶
相從(周易曰同聲相應同氣相求水流濕火就燥)人由意合物以類同是以
聖主不徧窺望而視以明不殫傾耳而聽以聰何則淑
人君子人就者衆也(毛詩曰淑人君子其儀不忒)故千金之裘非一
狐之腋(亦)大厦之材非一丘之木太平之功非一人之
力也(慎子曰廊廟之材盖非一木之枝狐白之裘非一狐之皮也治亂安危存亡榮辱之施非一人之力)
(也)盖君為元首臣為股肱明其一體相待而成有君而
無臣春秋刺焉(公羊傳曰宋公與楚人期戰于泓之陽宋師大敗故君子大其不鼔不成列臨)
(大事而不忘大禮有君而無臣以為難雖文王之戰亦不過此也何休曰惜其有王德而無王佐也)三代
以上皆有師傅五伯以下各自取友(說苑郭隗曰帝者之臣其名臣也其)
(實師也王者之臣其名臣也其實友也伯者之臣其名臣也其實僕也)齊桓有管鮑隰甯
九合諸侯一匡天下(左氏傳曰鮑叔牙奉公子小白又曰齊桓衛姬之子有鮑叔牙隰朋)
(以為輔佐說苑鄒子曰甯戚叩轅行歌桓公任之以國政論語子曰桓公九合諸侯不以兵車管仲之力也又)
(曰管仲相桓公一匡天下民到于今受其賜)晉文公有咎犯趙衰(楚危)取威定
覇以尊天子(左氏傳曰晉公子重耳奔狄從者狐偃趙衰顛頡魏武子司空季子杜預曰狐偃子)
(犯也司空季子胥臣四季也左氏傳曰先軫謂晉侯曰報施救患取威定霸於是乎在矣)秦穆有王
由五羖攘却西戎始開帝緒(韓詩外傳曰昔戎將由余使秦秦穆公問之得失之)
(要對曰古之有國者未嘗不以恭儉也失國者未嘗不以驕奢也繆公然之於是告内史王廖曰隣國有聖人)
(敵國之憂也由余聖人也將奈之何王廖曰君其遺之女樂以婬其志然後可圖繆公曰善乃使王廖以其女)
(樂二列遺戎王史記曰百里奚亡秦走宛秦繆聞百里奚欲重贖之恐楚不予請以五羖羊皮贖之楚人許予)
(之繆公與語國事大悦又曰秦用由余謀伐戎王并國十二遂覇西戎春秋保乾□曰五帝異緒宋衷曰緒業)
(也)楚莊有孫叔子反兼定江淮威震諸夏(韓詩外傳曰沈令尹進孫)
(叔敖於莊王叔敖治楚三年而楚國霸左氏傳曰楚子□鄭子反將右晉師救鄭及楚師戰于邲晉師敗績邲)
(步必切)句踐有種蠡渫庸尅滅彊吳雪會稽之恥(漢書曰江都王)
(問董仲舒曰越王句踐與大夫渫庸種蠡謀伐吳遂滅之孔子稱殷有三仁寡人亦以為越有三仁史記曰吳)
(王夫差伐越敗之越王句踐乃以甲兵五千人棲于會稽又曰句踐自會稽歸拊循其士民伐吳大破之吳王)
(自殺也)魏文有段干田翟秦人寢兵折衝萬里(吕氏春秋曰孟嘗君)
(問白圭曰魏文侯名過桓公而政不及五伯何也白圭對曰文侯師子夏友田子方敬段干木此名之所以過)
(桓公也而名號顯榮者三士羽翼之也史記魏文侯謂李克曰寡人之相非成即璜璜翟璜也成魏文侯弟名)
(也吕氏春秋曰段干木者魏文敬之過其廬而軾秦欲攻魏而司馬康諫曰段干木賢者而魏禮之天下皆聞)
(無乃不可加兵乎秦君以為然乃止)燕昭有郭隗樂毅夷破彊齊困閔於
莒(史記曰燕昭王以子之之亂而齊大破燕燕昭王怨齊於是詘身下士先禮郭隗以招賢者樂毅為魏使)
(於燕燕昭王以為亞卿使樂毅伐齊破之追至于臨菑齊湣王走保於莒湣與閔同)夫以諸侯之
細功名猶尚若此而况帝王選於四海羽翼百姓哉(高誘)
(吕氏春秋注曰羽翼輔佐也)故有賢聖之君必有明智之臣欲以積
德則天下不足平也欲以立威則百蠻不足攘也(毛萇詩傳)
(曰攘除也)今聖主冠道德履純仁被六藝佩禮文屢下明詔
舉賢良求術士招異倫拔駿茂是以海内歡慕莫不風
馳雨集襲雜竝至填庭溢闕含淳詠德之聲盈耳登降
揖讓之禮極目進者樂其條暢怠者欲罷不能(條猶理也漢書)
(音義曰暢通也)偃息匍匐乎詩書之門游觀乎道德之域咸絜
身修思吐情素而披心腹各悉精銳以貢忠誠允願推
主上弘風俗而騁太平濟濟乎多士文王所以寧也(濟濟)
(多士已見上文)若乃美政所施洪恩所潤不可究陳舉孝以篤
行崇能以招賢去煩蠲苛以綏百姓禄勤增奉以厲貞
廉(漢書宣紀曰律令有可蠲除以安百姓條奏又曰吏不廉平則治道□今小吏皆勤事禄薄其益吏奉什)
(五也)減膳食卑宫觀(宣紀曰令太官損膳省宰又曰郡國宫觀勿復修理)省官田損
諸苑(宣紀曰池籞未御幸者假與貧人)疎繇役振乏困(宣紀曰流人還歸勿算繇事又)
(曰遣使者振貸乏困)恤民災害不遑遊宴(宣紀曰今天下頗被疾疫之災朕甚愍之)閔
耄老之逢辜憐縗絰之服事(宣紀曰朕惟耆老之人髮齒墮落亦無暴虐之心諸)
(年八十以上非誣告人殺傷人他皆勿坐又曰百姓遭縗絰凶災而吏繇事傷孝子之心自今有大父母父母)
(喪者勿繇事)惻隠身死之腐人悽愴子弟之縲匿(宣紀曰今繫者或以)
(掠辜若飢寒死獄中朕甚痛之又曰自今于首匿父母孫匿大父母皆勿坐)恩及飛鳥惠及
走獸胎卵得以成育草木遂其零茂(尸子曰湯之德及□獸矣莊子曰至)
(德之世禽獸成羣草木遂長)愷悌君子民之父母豈不然哉(毛詩大雅文)
先生獨不聞秦之時邪違三王背五帝滅詩書壞禮義
信任羣小憎惡仁智詐偽者進逹佞謟者容入宰相刻
削大理峻法(廣雅曰峭急也謂嚴急也峻與峭同)處位而任政者皆短於
仁義長於酷虐狼摯虎攫懷殘秉賊(孟子曰賊仁者謂之賊賊義者謂之)
(殘)其所臨莅莫不飢慄慴伏吹毛求疵並施螫毒百姓
征彸無所措其手足(韓子曰古之人君大體者不吹毛而求小疵不洒垢而察難知方言)
(曰征彸惶遽也論語子曰刑罰不中則民無所措手足彸章容切)嗷嗷愁怨遂亡秦族
是以養雞者不畜貍牧獸者不育豺樹木者憂其蠧保
民者除其賊(文子曰乳犬噬虎伏雞搏貍又曰所為立君者以禁暴亂也夫養禽獸者必除豺狼)
(又况牧民乎又曰木林生蠧還自食人生事因自賊)故大漢之為政也崇簡易尚
寬柔進淳仁舉賢才上下無怨民用和睦(孝經曰民用和睦上下無)
(怨)今海内樂業朝廷淑清天符既章人瑞又明品物咸
亨山川降靈(周易曰雲行雨施品物咸亨)神光耀暉洪洞朗天(宣紀曰薦)
(鬯之夕神光交錯或降於天或登於地)鳳凰來儀翼翼邕邕羣鳥竝從舞
德垂容(宣紀曰鳳凰集魯羣鳥從之尚書曰鳳凰來儀爾雅曰翼翼恭也邕邕和也又曰邕邕者聲和)
(也山海經曰鳳首文曰德)神雀仍集麒麟自至(宣紀神雀儼集九真獻竒獸)甘露
滋液嘉禾櫛比(宣紀曰甘露降未央宫又曰嘉穀玄稷降於郡國)大化隆洽男
女條暢家給年豐咸則三壤豈不盛哉(尚書曰咸則三壤成賦中邦)
昔文王應九尾狐而東夷歸周(春秋元命苞曰天命文王以九尾狐)武王
獲白魚而諸侯同辭(尚書璇璣鈐曰武王得兵鈐謀東觀白魚入舟俯取以燎八百諸侯)
(順同不謀魚者視用無足翼從欲紂如魚乃誅)周公受秬鬯而鬼方臣(周公受秬鬯未)
(詳鄭玄詩箋曰鬼方遠國名)宣王得白狼而夷狄賓(史記曰穆王征犬戎得四白狼)
(以歸今云宣王未詳)夫民自正而事自定也(論語曰名不正則言不順言不順則事不)
(成)今南郡獲白虎亦偃武興文之應也獲之者張武武
張而猛服也是以北狄賓合邊不恤寇甲士寢而旌旗
仆也文學夫子曰天符既聞命矣敢問人瑞先生曰夫
匈奴者百蠻之最彊者也(毛詩曰因時百蠻)天性憍蹇習俗桀
暴(左氏傳曰彼皆偃蹇杜預曰偃蹇憍傲也)賤老貴壯氣力相高(史記曰匈奴貴壯健)
(賤老弱也)業在攻伐事在獵射(史記曰匈奴因射獵為生業習戰攻以侵伐)兒能
騎羊走箭飛鏇(史記曰匈奴兒能騎羊引弓射鳥鼠也)逐水隨畜都無常
處(史記曰匈奴逐水草遷徙無城郭常處)鳥集獸散往來馳騖周流曠野
以濟嗜欲其耒耜則弓矢鞌馬播種則扞弦掌拊(禮記曰左)
(佩决扞鄭玄曰扞拾也言所以拾弦也何旦切鄭玄禮記注曰拊弓把也音夫)收秋則奔狐馳
兔穫(胡郭)刈則顛倒殪(伊計)仆(史記曰匈奴射狐兔用為食)追之則奔遁
釋之則為寇(史記曰匈奴利則進不利則退不羞遁走)是以三王不能懷五
伯不能綏驚邊杌士屢犯芻蕘詩人所歌自古患之(毛詩)
(曰六月棲棲戎車既飭四牡騤騤載是常服獫狁孔熾我是用急)今聖德隆盛威靈外
覆日逐舉國而歸德單于稱臣而朝賀(史紀曰日逐王先賢撣將人衆)
(來降鄭氏曰撣音纏束之纏又曰單于稱臣使弟奉珍朝賀正月)乾坤之所開隂陽之
所接編(蒲典)結(計)沮顔燋齒梟瞷(閑)翦髮黥首文身裸(方果)
袒(徒旦)之國(編結謂編髮也漢書終軍曰解辮髮削左衽沮又曰匈奴有罪小者軋音義曰刀刻其面盖)
(顔也燋齒未詳又曰大宛深日多鬚盖梟□也黥首盖雕題也山海經曰雕題國在鬱林南)靡不奔
走貢獻懽忻來附婆娑嘔吟鼔掖而笑夫鴻均之世何
物不樂(孔安國尚書傳曰洪大也鴻與洪古字通毛萇詩傳曰均平也)飛鳥翕翼泉魚
奮躍(毛詩曰鴛鴦在梁戢其左翼鄭玄曰明王之時人不驚駭也韓詩曰鳶飛戾天魚躍于淵薛君曰魚)
(喜樂則踴躍于泉中)是以刺史感懣(莫本)舒音而詠至德鄙人黭淺
不能究識(黭不明也烏感切)敬遵所聞未尅殫焉於是二客醉
於仁義飽於盛德(毛詩曰既醉以酒既飽以德)終日仰歎怡懌而悦
服
文選卷五十一
