文選卷五十九梁蕭統編
唐李善註
碑文下
頭陀寺碑文(天竺言頭陁此言斗藪斗藪煩惱故曰頭陁)
王簡栖(姓氏英賢錄曰王巾字簡栖琅邪臨沂人也有學業為頭陁寺碑文詞巧麗為)
(世所重起家郢州從事征南記室天監四年卒碑在鄂州題云齊國錄事參軍琅邪王巾)
(製)
蓋聞挹朝夕之池者無以測其淺深(家語曰孔子觀於魯桓公之廟有欹)
(噐焉使弟子挹之水毛萇詩傳曰挹㪺也漢書枚乘上書吳王曰游曲臺臨上路不如挹朝夕之池桓子新論)
(子貢論齊景公曰臣之事仲尼譬如渴而操杯就江海飲飲滿而去又焉知江海之深乎挹於人切㪺勾愚切)
仰蒼蒼之色者不足知其遠近(莊子曰天之蒼蒼其正色耶其遠而無所至極)
(邪韓詩外傳子貢謂景公曰臣終身戴天不能知其高)況視聽之外若存若亡心
行之表不生不滅者哉(僧肇湼槃論曰視聽之所不暨四空之所昏昧管子曰聖人之)
(道若存若亡援而用之没代不忘竺道生曰心行心所行之行也維摩經曰畢竟不生不滅是無常義也)是
以掩室摩竭用啟息言之津(華嚴經曰佛在摩竭提國寂滅道場始成正覺法華)
(經曰寂滅無言也僧肇論曰釋迦掩室於摩竭鄭玄論語注曰津濟渡水之處)杜口毗邪以通
得意之路(至理幽微非言說之所及掩室摩竭示寂滅以息言杜口毘邪現默然而得意維摩經曰)
(佛在毘邪離菴羅樹園佛告文殊師利汝行詣維摩詰問疾文殊師利問維摩詰何等是菩薩入不二法門時)
(維摩詰嘿然無言文殊師利歎曰善哉善哉乃至無有文字語言是真入不二法門僧肇論曰淨名杜口於毘)
(邪莊子曰言者所以在意也得意而忘言也)然語彝倫者必求宗於九疇談
隂陽者亦研幾於六位(真諦無言俗諦借言以明理故此明言之用也尚書武王訪于)
(箕子曰我不知彝倫攸叙周易曰夫易所以極深研幾也又曰分隂分陽迭用柔剛故易六位而成章王弼曰)
(六位爻之文也)是故三才既辨識妙物之功萬象已陳悟太極
之致(此顯言之功也周易曰易有天道焉有地道焉兼三才而兩之故六又曰神者妙萬物而為言者也)
(孝經鉤命决曰地以舒形萬象咸載聲類曰悟心曰解周易曰易有太極是生兩儀)言之不可以
已其在兹乎(言所以識物悟太極者皆藉言明之不可止者其在此乎左氏傳叔向謂鬷薎曰子)
(若無言吾幾失子矣言之不可以已也如是)然爻繫所筌窮於此域(爻六爻也繫繫)
(辭也因爻以立辭亦因辭以明理也故爻繫之所明窮生死於此域也莊子曰筌所以得魚得魚而忘筌筌捕)
(魚之笱莊子以之喻言大智度論曰二乘以生死為此岸)則稱(去聲)謂所絶形乎彼岸
矣(至如湼槃妙旨非言說之所能明故稱謂所絶現於湼槃之彼岸矣僧肇論曰玄極無名稱謂絶焉鄭玄)
(禮記注曰稱猶言也王逸楚辭注曰謂說也湼槃經曰心無退轉即便前進既前進已得到彼岸登大高山離)
(諸恐怖多受安樂彼岸山者喻於如來受安樂者喻於常住大高山者喻大湼盤也大智度論曰亦以湼盤為)
(彼岸也)彼岸者引之於有則高謝四流推之於無則俯弘
六度(彼岸絶乎稱謂者若引之而入有則去四流而現無若推之而入無則弘六度以明有僧釋肇維摩)
(經注曰不可得而有不可得而無者其唯大乘乎何則欲言其有無相無名欲言其無方德斯行故雖無而有)
(無相無名故雖有而無然則言有不乖無言無不乖有也魏都賦曰高謝萬邦大智度論曰欲流有流無明流)
(有見流三國名臣頌曰俯弘時務瑞應經曰行六度無極布施持戒忍辱精進一心智慧諸經以一心為禅也)
名言不得其性相隨迎不見其終始(法離有無豈名言之所得法無形象)
(豈隨迎之可見維摩經維摩詰曰法無名字言語斷故法無形象如虚空故法同法性入諸法故法相如是豈)
(可說乎竺道生曰法性者法之本分也法相者事之貌也老子曰隨之不見其後迎之不見其首)不可
以學地知不可以意生及其湼盤之藴也(妙法蓮華經曰昔住學地)
(佛常教化言我法能離生老病死究見湼盤勝鬘經曰意王身無漏業生依無明住學地謂三果意生謂菩薩)
(言能變化生死隨意住生法華經曰諸佛弟子衆皆如舍利佛盡思共度量不能測佛智不退諸菩薩亦復如)
(是不能知周易曰乾坤其易之藴耶韓康伯注曰藴淵奥也)夫幽谷無私有至斯響
洪鍾虚受無來不應(周易曰入于幽谷不明也尚書大傳孔子曰夫山生材用而無私為)
(焉四方皆伐無私與焉論衡曰呼于坑谷之中響立應禮記曰善待問者如撞鐘叩之以小者則小鳴叩之以)
(大者則大鳴劉熙釋名曰鐘空也内空受氣多故聲大也文子曰虚無不受靜無不持牽秀相風賦曰故無來)
(而不應兮何適莫之足嬰)况法身圓對規矩冥立(圓對謂有感斯對而無不周也勝鬘)
(經曰湼盤界者即是如來法身僧肇論曰法身無像應物以形千難殊對而不干其慮禮記曰古之君子周旋)
(中規折旋中矩僧肇維摩經序曰冥權無謀而動與事會)一音稱物宫商潜運(維摩經曰)
(佛以一音演說法衆生隨類各得解脱周易曰稱物平施尚書曰聲者宫商角徵羽也)是以如來
利見迦維託生王室(如來佛號謝靈運金剛般若經注曰諸法性空理無乖異謂之為如)
(會如解故名如來竺道生維摩經注曰如者謂如與如冥無復有如之理從此中來故曰如來瑞應經曰菩薩)
(下當世作佛託生天竺迦維羅衛國父王名曰靜夫人曰妙迦維羅衛者天地之中央周易曰利見大人左氏)
(傳曰會干洮謀王室也)憑五衍之軾拯溺逝川(僧肇論曰騁六通之神驥乘五衍之)
(安車五衍五乘天竺言衍此言乘五乘一人二天三聲聞四辟支佛五菩薩今碑本以為憑四衢之軾蓋梁代)
(諱衍故改焉左氏傳曰楚子玉使鬪勃謂晉侯曰請與君之士戲君憑軾而觀之說文曰出溺為拯論語曰子)
(在川上曰逝者如斯)開八正之門大庇交喪(維摩經曰雖行八正道而樂行無量佛道)
(是菩薩行僧肇論曰啟八正之平路坦衆聖之夷塗大品經說八正曰正見正思惟正語正業正命正精進正)
(念正定爾雅曰庇廕也莊子曰世喪道矣道喪世矣世與道交相喪也)於是玄關幽楗感
而遂通(玄關幽楗喻法藏也謝靈運金剛般若經注曰玄關難啟善楗易關戴逵棲林賦曰幽關忽其)
(離揵玄風暖以雲頽字林曰揵門距周易曰寂然不動感而遂通天下之故非天下之至神孰能與於此)遙
源濬波酌而不竭(遙源濬波喻法海也文子曰取焉而不滿酌焉而不竭莫知其所由也)
行不捨之檀而施(去聲)洽羣有(夫心愛衆生而行捨者則增愛非為實捨故大)
(士之捨見不施之捨者及於衆生斯為不捨以兹而施故羣有俱洽大品經曰不施不慳是名檀波羅蜜)
(僧肇論曰賢劫稱無捨之檀成具美不為之為也天竺言檀此言布施波羅蜜此言到彼岸也羣有謂有)
(色無色有想無想以其不一故曰羣有僧肇維摩經注曰鏡羣有以通玄而物我俱一)唱無緣
之慈而澤周萬物(夫行慈者以衆生為緣衆生為緣則慈無所寄故大士之慈離於衆相離)
(相行慈名為無緣無緣生慈是為真實以斯而唱則物無不周湼盤經曰得諸菩薩無緣之慈僧肇論曰禪典)
(唱無緣之慈思益演不知之知泥洹經曰無緣者不住法相及衆生相釋道安曰解從緣散周易曰智周萬物)
(而道濟天下)演勿照之明而鑒窮沙界(夫以明照物明盡則照窮而勿照之明猶)
(無得之得無得而得斯為真得故勿照之明斯為真明矣演真明而廣照何止鑒窮沙界乎僧肇論曰至人虚)
(心寘照理無不統而靈鑒有餘金剛般若經曰諸恒河所有沙數佛世界如是寧為多不)導亡機之
權而功齊塵劫(機謂機心也權方便也夫以機心導物物所以機心應之物有機心則結累斯)
(起故誘以無幾之智何止功濟塵劫乎僧肇論曰至人灰心滅智内無機照之勤辨亡論曰魏氏功濟諸華法)
(華經曰如人以力磨三千大千土復盡未為塵一塵為一刧此諸微塵數其劫復過是)時義遠矣
能事畢矣(周易曰天下隨時隨時之義大矣哉又曰四營而成易十有八變而成卦天下之能事畢)
(矣)然後拂衣雙樹脱屣金沙(左氏傳曰叔向拂衣從之湼盤經曰佛在拘尸那國)
(力士生地阿利羅拔提河邊娑羅雙樹間爾時世尊臨湼盤史記武帝曰嗟乎吾誠得如黃帝吾視去妻子如)
(脱屣耳拔河一名金沙河也)惟怳惟惚不皦不昧莫繫於去來復歸
於無物(老子曰道之為物惟怳惟惚王弼曰怳惚無形不繫之貌也又曰一者其上不皦其下不昧繩)
(繩不可言復歸于無物鍾會曰光而不耀濁而不昧繩繩兮其無繫汜汜乎其無薄也微妙難名終歸於無維)
(摩經曰法無去來常不住故僧肇曰法若住則從未到現在從現在未過去遙三世則有去來也以法不常住)
(故也)因斯而談則棲遑大千無為之寂不撓焚燎堅林不
盡之靈無歇大矣哉(荅賓戲曰聖哲治之棲遑大千者謂一三千界下至阿毗地獄上非)
(想天為一世界千三界為小千世界千小世界為中干世界至于中干世界為大千世界維摩經曰夫出家者)
(為無為法瑞應經曰吾虛心樂靜無為無欲僧肇維摩經注曰寂謂寂滅常靜之道廣雅曰撓亂也湼盤經曰)
(佛以千疊纏裹其身積衆香木以火焚之僧祗律曰如大湼盤經說世尊向熙連禪河力士生地堅固林雙樹)
(間般湼盤于天冠塔邊闍維僧肇維摩經注曰無實相無法常住故盡法華經曰方便見湼盤而實不滅度常)
(住此說法也)正法既沒象教陵夷(曇無羅䜟曰釋迦佛正法住世五百年像法一千年)
(末法一萬年論語曰文王既沒陵夷已見上文)穿鑿異端者以違方為得一(孔安)
(國論語注曰妄作穿鑿以成文章不知所以裁製論語子曰攻乎異端斯害也已謝宣遠贈靈運詩曰違方往)
(有吝杜預左氏傳注曰方法也云得一者鍾會曰一亦道也)順非辯偽者比微言於
目論(禮記曰言偽而辨順非而澤維摩經曰於衆言中微妙第一僧肇論曰采微言於聽表史記曰齊威)
(王使說越王齊使曰幸也越之不亡也吾不貴其用知之如目見毫毛而不自見其睫也今王知晉失計而不)
(自知越之過是目論也)於是馬鳴幽讚龍樹虚求(摩訶摩耶經曰正法衰微六百)
(歲已九十六種諸外道等邪見競興破滅佛法有一比丘名曰馬鳴善說法要降伏一切諸外道輩七百歲已)
(有一比丘名曰龍樹善說法要滅邪見幢燃正法炬周易曰幽贊於神明而生蓍王弼曰幽深贊明也)竝
振頽綱俱維絕紐(陸機大將軍宴會詩曰頽綱既振謝莊為沈慶之荅劉義宣書曰皇綱絶)
(而復紐區夏墜而更維說文曰紐系也)蔭法雲於真際則火宅晨凉(華嚴經曰)
(不壊法雲徧覆一切劉虯法華經注曰雲譬應身則殊形竝現順機不偏此則彌布徧覆之義也維摩經曰同)
(真際等法性不可量僧肇曰真際實際也法華經曰三界無安猶如火宅衆苦所燒我皆拔濟之)曜慧
日於康衢則重昏夜曉(法華經曰慧日大聖尊久乃說是法劉虯曰菩薩圓淨照均明)
(兩故曰慧日又曰諸子安穩得出皆於四衢露坐爾雅曰四達謂之衢五達謂之康頭陀經心王菩薩曰我見覆)
(蔽飲雜毒酒重昏長寢云何得悟慈心示語使得開解)故能使三十七品有樽俎
之師(言義徒精銳有樽俎之深謀維摩經曰於諸見不動而修行三十七品是為宴坐僧肇曰諸見六十)
(二諸見妄也竺道生曰正觀則三十七品也羅什曰三十七品二乘通大品經說三十七道品曰四念處四正)
(勤四如意足五根五力七覺分八正道分樽俎之師已見上文)九十六種無藩籬之固
(邪黨分崩無藩籬以自固羅什維摩經注曰摩訶秦言無大亦言勝大能勝九十六種論議辯亡論曰城池無)
(藩籬之固)既而方廣東被教肄南移(華嚴經題云大方廣佛華嚴經孔安國尚書傳)
(曰被及也周易曰君子以教思無窮)周魯二莊親昭夜景之鑒漢晉兩明
竝勒丹青之飾(顧微吳縣記曰佛法詳其始而典籍亦無聞焉魯莊公七年夜明佛生之日也)
(左氏傳曰莊公七年四月辛卯夜恒星不見夜明也史記曰周桓王崩子莊王陀立十三年莊王崩左氏傳莊)
(公三年葬桓王然則周莊王魯莊公為同時瑞應經曰到四月八日夜明星出時佛從右脅墮地即行七步牟)
(子曰漢明帝夢見神人身有日光飛在殿前以問朝臣傳毅對曰天竺有佛將其神也後得其形像何法盛晉)
(書曰彭城王紘以肅祖明皇帝好佛手書形像經歷寇難而此堂猶在宜成作頌蔡謨云今發王命稱先帝好)
(佛於義有疑張綱集曰盡功金石圖形丹青)然後遺文間出列刹相望(遺文謂經)
(也史記曰天下遺文靡不畢集太史公曰漢興詩書往往間出孔安國尚書傳曰三山言相望也)澄什
結轍於山西林遠肩隨乎江左矣(高僧傳曰天竺佛圖澄西域人本姓帛少)
(出家西域人得道以晉懷帝永嘉四年來適洛陽以麻油雜茵支塗掌千里外事皆澈見掌中如對面焉後澄)
(死之月人見在流沙又曰鳩摩羅什天竺人七歲出家什既道流西域名被東川苻堅遣吕光西伐破龜兹乃)
(將什至凉州姚萇已殺苻堅光遂王彼至萇子興破凉州始將什至長安後卒長安漢書文帝詔曰使者冠蓋)
(相望結轍於道班固漢書贊曰秦漢以來山東出相山西出將高僧傳曰支遁字道林本姓關陳留人初至京)
(師王濛甚重之年二十五出家師釋道安苻丕後還吳入剡王羲之遂與披襟解帶留連不能已又曰釋惠遠)
(本姓賈氏鴈門人遊許洛出家師釋道安苻丕後還吳入㐮陽南遊荊州欲往羅浮届尋陽見廬峯遂居焉三)
(十餘年影不出山迹不入俗晉義熙十二年終禮記曰十年以長則兄事之五年以長則肩隨之晉中興書元)
(帝詔曰朕應天符創基江左春秋命歷序曰東方為左西方為右)頭陀寺者沙門釋慧
宗之所立也(瑞應經曰太子出北城門天帝復化作沙門太子曰何謂沙門對曰沙門之為道舍)
(妻子捐棄愛欲也釋僧肇維摩經注曰沙門秦言義訓勤行趨湼盤也)南則大川浩汗雲
霞之所沃蕩(周易曰利涉大川海賦曰㶀㵧浩汗又曰濬漭濩渭蕩雲沃日)北則層峯
削成日月之所迥薄(山海經曰泰華之山削成而四方蜀都賦曰陽烏迴翼於高標楊雄)
(反離騷曰恐日薄於西山)西眺城邑百雉紆餘(左氏傳祭仲曰都城過百雉國之害也鍾)
(會懷土賦曰望東城之紆餘)東望平臯千里超忽(楚辭曰出不入兮往不反平原忽兮)
(路超遠)信楚都之勝地也宗法師行絜珪璧擁錫來遊(毛詩)
(曰有匪君子如珪如璧東觀漢記馮衍說鮑叔永曰衍珪璧其行束修其心錫錫杖也大智論曰菩薩常用錫)
(杖經傳佛像莊子曰神農擁杖而起)以為宅生者緣業空則緣廢(言身從緣生緣)
(亦斯廢也維摩經曰如影從身業緣生見僧肇曰身衆緣所成緣合則赴緣散則離金光明經曰所謂無明緣)
(行行緣識識緣名名緣色色緣六入六入緣觸觸緣受受緣愛愛緣取取緣有有緣生生緣老死憂悲苦惱滅)
(聚釋僧肇維摩經注曰諸法之生本乎三業既無三業誰作諸法)存軀者惑理勝則惑
亡(惑煩惱也言萬法雖廣解惑則起相受生解者身心寂滅湼盤經曰要因煩惱而得有身竺道生維摩經)
(注曰戀生者愛身情也苟曰無常豈可愛戀若能悟不惑而惑自亡矣惑者無復存身也)遂欲捨百
齡於中身殉肌膚於猛鷙(禮記曰古者謂年為齡齒亦衍齡也范曄後漢書田巴報馮)
(書曰百齡之期未有能至尚書曰文王受命唯中身列子曰藐姑射之山有神人居焉肌膚若冰雪漢書臣瓚)
(注曰亡身從物曰殉□尤七難曰猛鷙陸嬉龍鼉水處)班荆蔭松者久之(左氏傳曰伍舉)
(奔晉聲子將如晉遇之於鄭郊班荆相與食楚辭曰山中人兮芳杜若飲石泉兮蔭松柏)宋大明五
年始立方丈茅茨以庇經象(沈約宋書孝武皇帝即位改元曰大明淮南子曰聖)
(人處環堵之室茨之以生茅高誘曰堵長一丈高一丈面環一堵為方丈故曰環堵言其小也說文曰茨蓋也)
(爾雅曰庇廕也)後軍長史江夏内史會稽孔府君諱覬(沈約宋書曰孔)
(覬字思遠會稽人也初舉揚州秀才補主簿後除冠軍長史江夏内史隨府轉後軍長史覬音冀)為之
薙草開林置經行之室(周禮曰薙氏下士二人鄭玄曰薙翦草也法華經曰經行林中)
(勤求佛道)安西將軍郢州刺史江安伯濟陽蔡使君諱興宗
(沈約宋書曰蔡興宗濟陽人也為使持節都督郢州諸軍事安西將軍郢州刺史)復為崇基表
刹立禪誦之堂焉(維摩經曰佛言諸佛滅後以全身舍利起七寶塔表刹莊嚴而供養也)
以法師景行大迦葉故以頭陀為稱首(毛詩曰高山仰止景行行止彌)
(勒成佛經曰彌勒佛讚言大迦葉比丘是釋迦牟尼佛大弟子釋迦牟尼佛於大衆中常所讚歎頭陀第一通)
(逹禪定解脱三昧封禪書曰前聖所以永保鴻名而常為稱首者用此者也)後有僧勤法師
貞節苦心求仁養志(楚辭曰原生受命于貞節曹植擬九詠曰徒勤躬兮苦心論語子曰)
(求仁而得仁莊子曰養志者忘形也)纂修堂宇未就而沒(國語祭公謀父曰時序其德纂)
(修其緒)高軌難追藏舟易遠(魏太祖祭橋玄文曰懿德高軌汍愛博容莊子曰夫藏舟)
(於壑藏山於澤謂之固矣然而夜半有力者負之而趨昧者不知郭象曰方言死生變化之不可逃)僧徒
闃其無人榱椽毁而莫構(周易曰闚其戸闃其無人高誘淮南子注曰椽橑也榱棟)
(也)可為長太息矣(漢書賈誼曰可長太息者此也)惟齊繼五帝洪名紐
三王絶業(蕭子顯齊書曰高帝太祖諱道成字紹伯蕭何二十四世孫受宋禪史記曰惟漢繼五帝)
(末流接三代絶業封禪書曰前聖所以永保鴻名)祖武宗文之德昭升嚴配(禮記)
(曰周人祖文王而宗武王尚書曰丕顯文武昭升于上孝經曰嚴父莫大於配天)格天光表之
功弘啟興復(尚書曰成湯時則有若伊尹格于皇天又曰光被四表格于上下毛詩曰建爾元子)
(俾候于魯大啟爾宇為周室輔東觀漢記博士議曰除殘去賊興復祖宗)是以惟新舊物康
濟多難(毛詩曰周雖舊邦其命惟新左氏傳伍員曰不失舊物尚書曰康濟小民禮記晉太子申生使)
(人辭於狐突曰君老矣國家多難)步中雅頌驟合韶濩(禮記曰步中武象驟中韶濩所)
(以養耳鄭玄曰韶舜樂濩湯樂也)炎區九譯沙場一候(十洲記曰炎洲南海中萬二千)
(里韓詩外傳曰成王之時越裳氏重九譯而獻白雉於周公尚書曰西被于流沙解嘲曰東南一尉西北一候)
粤在於建武焉(蕭子顯齊書曰明皇帝即位改為建武)乃詔西中郎將郢
州刺史江夏王觀政藩維樹風江漢(蕭子顯齊書曰江夏王寶玄字智深)
(明帝第三子也封江夏郡王仍為持節都督郢司二州諸軍事西中郎將郢州刺史尚書曰以爾友邦冡君觀)
(政于商又曰彰善癉惡樹之風聲)擇方城之令典酌龜蒙之故實(方城謂楚)
(龜蒙謂魯左氏傳屈完曰楚國方城以為城又隨武子曰蒍敖為宰擇楚國之令興毛詩曰奄有龜蒙遂荒大)
(東國語樊穆仲曰魯侯孝王曰何以知之對曰賦事行刑而咨於故實也)政肅刑清於是乎
在(孝經曰其教不肅而成周易曰聖人以順動則刑罰清左氏傳先軫曰取威定霸於是乎在)寧遠
將軍長史江夏内史行事彭城劉府君諱諠(蕭子顯齊書劉諠字)
(士穆為江夏王郢州行事者謂王年幼内史代之以行州府事故稱行事也)智刃所遊日新
月故(莊子曰庖丁為文惠君解牛曰今臣之刀十九年矣所解千牛而刀刃若新發於硎彼節者有間而)
(刀刃者無厚以無厚入有間恢恢乎其於遊刃必有餘地矣論語子夏曰日知其所亡月無忘其所能也)道
勝之韻虛往實歸(瑞應經曰迦葉二弟問迦葉曰今乃捨梵志道學沙門法豈獨大其道勝)
(乎迦葉荅曰言佛道最勝莊子曰常季問於仲尼曰王駘兀者也與夫人中分魯立不教坐不議虚而往實而)
(歸)以此寺業廢於已安功墜於幾立慨深覆簣悲同棄
井(論語曰譬如為山雖覆一簣進吾往也孟子曰有為者譬若掘井掘井九仞而不及泉猶為棄井也)因
百姓之有餘間天下之無事(孫卿子曰春耕夏耘秋收冬藏四者不失時故五榖)
(不絶而百姓有餘食斬伐長養不失時故山林不童而百姓有餘材西都賦序曰海内清平朝廷無事)庀
(匹耳)徒揆日各有司存(左氏傳宋災使華閱討右官庀其司杜預注曰庀具也毛詩曰揆之)
(以日作為楚室論語曾子曰籩豆之事則有司存)於是民以悦來工以心競(周易)
(曰悦以使民民忘其勞莊子曰舜之治天下使民心競王隠晉書荀勖議曰君子心競而不力爭)亘丘
被陵因高就遠層軒延袤上出雲霓(楚辭曰高堂邃宇檻層軒王逸曰軒)
(樓板也聖主得賢臣頌曰雖崇臺五層延袤百丈說文曰南北曰袤東西曰廣司馬紹贈山濤詩曰上陵青雲)
(霓)飛閣逶迤下臨無地(西都賦曰修除飛閣楚辭曰載雲旗兮逶移王逸曰逶移而長)
(移與迤音義同楚辭曰下崢嶸而無地上寥廓而無天)夕露為珠網朝霞為丹雘
九衢之草千計四照之花萬品(山海經曰少室之山其上有木焉名曰帝休葉)
(荗狀如楊其枝五衢黃花黑實服者不怒郭璞曰言樹枝交錯相重五出有象衢路也故離騷云靡華九衢仲)
(長子昌言曰百夫之豪州以千計山海經曰南山之首山曰鵲山有木焉其狀如穀而黑其華四照其名迷穀)
(佩之不迷郭璞曰言有光炎若木華赤其光照下地亦此類也仲長子昌言曰以一人之好惡裁萬品之不同)
崖谷共清風泉相渙(周易曰風行水上渙)金姿寶相永藉閒安(金光)
(明經曰如來之身金色微妙其明照耀如金山王又曰光明熾盛無量無邊猶如無數珍寶大聚楚辭曰像設)
(居室靜閒安)息心了義終焉遊集(大灌頂經曰息心達本源是故名沙門勝鬘經曰是)
(故世尊依於了義一向說記班固終南山賦曰固仙靈之所遊集)法師釋曇珍業行淳
修理懷淵遠今屈知寺任永奉神居夫民勞事功既鏤
文於鍾鼎(周禮曰民功曰庸事功曰勞凡有功者銘書於王之太常國語曰昔克路之役秦來圖敗)
(晉功魏顆以其身却退秦師于輔氏親止杜回其勲銘於景鍾韋昭曰景公鍾禮記曰夫鼎有銘銘者論譔其)
(先祖之德美功烈勲勞而酌之祭器自成其名焉)言時稱伐亦樹碑於宗廟(左氏)
(傳曰季武子以所得齊之兵作林鍾而銘魯功焉臧武仲謂季孫曰非禮也夫銘天子令德諸侯言時計功大)
(夫稱伐蔡邕銘論曰碑在宗廟兩階之間近代以來咸銘于碑也)世彌積而功宣身逾
遠而名劭(法言曰年彌高而德彌劭者孔子之徒與小雅曰劭美也)敢寓言於彫篆
庶髣髴乎衆妙(法言曰吾子少好賦曰然童子雕蟲篆刻老子曰玄之又玄衆妙之門)其
辭曰質判玄黃氣分清濁(周易曰玄黃天地之雜也天玄而地黃列子曰輕清者上)
(為天重濁者下為地)涉器千名合靈萬族(周易曰形而下者謂之器器謂品物也南都賦)
(曰百品千名春秋元命苞曰蚑行喙息蠕動蜎蜚根生浮著含靈盛壯陸機鼈賦曰總美惡而融融播萬族乎)
(一區)淳源上派澆風下黷(莊子曰德又下衰及唐虞&KR1935;淳散朴淮南子以&KR1935;為澆音義同)
(說文曰派水别流也字林曰黷持垢也杜木切)愛流成海情塵為岳(瑞應經曰感傷世間)
(沒於愛欲之海百法論曰情塵之意合故知生也言人皆沈於愛河則妻子財帛也言積之多如海情塵之積)
(為岳為善日積亦見多為惡日積亦多也)皇矣能仁撫期命世(毛詩曰皇矣上帝臨下有)
(赫天竺言釋迦牟尼此言能仁不退轉法經佗方菩薩曰能仁如來興此三道之教法華經曰我釋迦牟尼劉)
(虯曰能仁哀此忍土俯來拯拔故曰能仁瑞應經曰期運之至當下作佛孟子曰五百年必有王者興其間必)
(有名世者廣雅曰命名也)乃睠中土聿來迦衛(毛詩曰乃睠西顧又曰聿來胥宇迦衛已)
(見上文)奄有大千遂荒三界(毛詩曰奄有龜蒙遂荒大東法華經曰其佛以恒河沙等)
(三千大千世界為一佛土又曰如來以智慧方便於三界火宅拔濟衆生)殷鑒四門幽求六
歲(毛詩曰殷鑒不遠瑞應經曰太子至十四啟王出游始出城東門天帝化作病人即迴車悲念人生俱有)
(此患太子出城南門天帝化作老人迴車而還愍念人生丁壯不久太子出城西門天帝化作死人迴車而還)
(愍念天下有此三苦太子出城北門天帝化作沙門太子曰善哉惟是為快即迴車還念道清淨不宜在家又)
(曰佛既歷深山到幽閒處菩薩即拾藁草以布地正箕坐月食一麻一麥端坐六年)亦既成德妙
盡無為(勝鬘經曰唯有如來化就一切功德無為已見上文)帝獻方石天開淥池
(瑞應經曰佛還樹下道見棄衣取欲浣之天帝知佛意即頗那山上取四方成理澤好石來置池邊白佛言可)
(用浣衣又曰明日食時佛持鉢到迦葉家受飯而還於屏處食已欲澡漱天帝知佛意即下以手指地水出城)
(池令佛得用名為指地池)祥河輟水寶樹低枝(瑞應經曰時尼連河水流甚疾佛以自然)
(神通斷水涌起高出人頭令底揚塵佛在其中法華經曰諸雜寶樹華葉光茂瑞應經曰佛後日入指地池澡)
(浴畢欲出無所攀池上素有樹名迦和絶大修好其樹自然曲枝下就佛佛牽而出)通莊九折安
步三危(爾雅曰六達謂之莊漢書曰王陽為益州刺史行部至卭僰九折阪歎曰奉先人遺體奈何數)
(乘此險漢書東方朔誡子曰飽食安步以仕易農尚書曰竄三苗於三危)川靜波澄龍翔雲
起(頭陀經曰令身調善震大法鼓摧伏異學外道邪師入佛性海煩惱風息波浪不生周易曰雲從龍風從)
(虎聖人作而萬物覩)耆山廣運給園多士(法華經曰佛住王舍城耆闍崛山中與大比丘)
(衆萬二千人俱尚書曰帝德廣運金剛般若經曰佛在舍衛國祗樹給孤獨園與大比丘衆千二百五十人俱)
(毛詩曰濟濟多士)金粟來儀文殊戾止(發迹經曰淨名大士是往古金粟如來尚書曰)
(鳳凰來儀文殊已見上文毛詩曰魯侯戾止)應乾動寂順民終始(春秋元命苞曰乾動)
(川靜周易曰湯武革命應乎天順乎人孫卿子曰生人之始也死人之終也)法本不然今則
無滅(維摩經曰法本不然今則無是寂滅之義僧肇曰小乘以三界熾然故滅之以求無為大乘觀法本)
(自不然今何以滅乃真寂滅)象正雖闌希夷未缺(象法正法已見上文史記曰酒闌漢)
(書音義文穎曰闌言希也老子曰視之不見名之曰夷聽之不聞名之曰希王弼曰無象無聲無響無所不通)
(無所不往)於昭有齊式揚洪烈(毛詩曰文王在上於昭于天班固漢書述曰爰著目錄略)
(序洪烈揚雄解嘲曰不足以揚洪烈)釋網更維玄津重枻(僧叡師十二法門序曰奏希聲)
(於宇宙濟溺喪於玄津漢書音義韋昭曰枻檝也音裔珝泄切叶韻)惟此名區禪慧攸託
(禪慧禪定智慧也即六度之二行也)倚據崇巖臨睨通壑(楚辭曰忽臨睨夫舊鄉說文曰)
(睨邪視也)溝池湘漢堆阜衡霍(言崇巖之高通壑之大故以湘漢為溝池衡霍為堆阜也)
(史記曰屈完曰方城以為城江漢以為池)膴膴(武)亭臯幽幽林薄(毛詩曰周原膴膴堇)
(荼如飴上林賦曰亭臯千里靡不被築毛詩曰秩秩斯干幽幽南山鄭玄周禮注曰竹木曰林高誘淮南子注)
(曰深草曰薄)媚兹邦后法流是挹(毛詩曰媚兹一人)氣茂三明情超
六入(維摩經曰佛身即法身也從六通生從三明生僧肇曰天眼宿命漏盡為三明維摩經曰六入無積)
(眼耳鼻舌身心已過)眷言靈宇載懷興葺(毛詩曰眷言顧之楚辭曰葺之兮荷蓋王逸注)
(曰葺蓋屋也)丹刻翬飛輪奐離立(左氏傳曰丹桓宫楹又曰刻桓宫桷杜預曰刻鏤也)
(毛詩曰如翬斯飛君子攸躋鄭玄曰翬者鳥之奇異者也禮記曰晉獻文子成室晉大夫發焉張老曰美哉輪)
(焉美哉奐焉潘岳關中記曰未央殿東有鳳凰殿春秋元命苞曰火離為鳳劉邵魏文帝誄曰鳳凰立翥)象
設既闢睟容已安(楚辭曰象設居室靜門安孟子曰君子仁義禮智信根于心色睟然見于)
(面盎于背晬潤澤之貌)桂深冬燠松疎夏寒(楚辭曰何所冬燠何所夏寒爾雅曰燠煖)
(也)神足游息靈心往還(瑞應經曰佛已神足適鬱單日界)勝幡西振貞
石南刊(維摩經曰降服四種魔勝幡建道場禰衡顔子碑曰乃刊玄石而旌之)
齊故安陸昭王碑文
沈休文
公諱緬字景業南蘭陵人也(蕭子顯齊書曰安陸昭王緬字景業又曰蕭氏之先)
(蕭何居沛至孫侍中彪居東海蘭陵縣東都鄉中都里晉分東海為東蘭陵郡中朝亂淮隂令憗過江居晉陵)
(武進縣僑置本土加以南名於是為南蘭陵人)稷契身佐唐虞有大功於天地
商武姬文所以膺圖受籙(王命論曰暨于稷契咸佐唐虞光濟四海奕世載德至于)
(湯武而有天下國語史伯曰夫成天地之大功者其子孫未嘗不章毛詩商頌曰武王載旆毛萇曰武王湯也)
(春秋命歷序曰五德之運同徵符合膺籙次相代尚書璇璣鈐孔子曰五帝出受籙圖)蕭曹扶翼
漢祖滅秦項以寧亂魏氏乘時於前皇齊握符於後(國語)
(太子晉曰自后稷以來寧亂及文武成康僅克安民周易曰時乘六龍以御天孝經鉤命決曰帝受命握符出)
(也)靈源與積石爭流神基與極天比峻(尚書曰導河積石至于龍門毛)
(詩曰崧高惟岳峻極于天)祖宣皇帝雄才盛烈名蓋當時(蕭子顯齊書曰太祖)
(皇考諱承之字嗣伯少有大志才力過人為冠軍將軍太祖即位追尊曰宣皇帝班固漢書贊曰武帝雄才大)
(略晉中興書曰諸葛誔名蓋海内又曰鄧遐氣蓋當時)考景皇帝含道居貞卷懷
前代(蕭子顯齊書曰高帝即位追封兄道生為始安貞王明帝即位追尊始安貞王為景皇帝周易曰居)
(貞之吉順以從上也論語讖曰仲尼居鄉黨卷懷道美宋均曰懷藏也)公含辰象之秀德
體河岳之上靈(周易曰在天成象王弼曰象謂日月星辰孝經援神契曰五嶽之精雄聖四瀆)
(之精仁明)氣蕰風雲身負日月(論衡曰谷子雲唐于高章奏百上筆有餘力然則賢者有)
(風雲之智故叶文萬牒莊子曰孔子圍於陳蔡之間太公往弔之曰子□意者修身以明汙昭昭若揭日月而)
(行司馬彪曰揭擔也)立行可模置言成範(仲長子昌言曰規矩可模者師傳之德也曹植)
(學宫頌曰言為世範行為時矩)英華外發清明内昭(禮記曰和順積中而英華外發又曰)
(清明在躬氣志如神)天經地義之德因心必盡(孝經曰夫孝天之經地之義氏之行)
(也毛詩曰因心則友)簡久遠大之方率由斯至(周易曰乾以易知坤以簡能易則易)
(知簡則易從易知則有親易從則有功有親則可久有功則可大可久則賢人之德可大則賢人之業毛詩曰)
(率由舊章)挹其源者游泳而莫測懷其道者日用而不知(毛詩)
(曰泳之游之周易曰百姓日用而不知)昭昭若三辰之麗于天滔滔猶四
瀆之紀于地(傳子曰二漢之臣爛如三辰之附長天□曰道教者昭昭然猶日月麗乎天春秋漢)
(含孳曰九卿法河海毛詩曰滔滔江漢南國之紀)六幽允洽一德無爽(典引曰神靈日)
(照光被六幽尚書曰德惟一動罔不吉)萬物仰之而彌高千里不言而斯
應(論語顔回曰仰之彌高周易曰默而成之不言而信存乎德行又曰君子居其室出其言善則千里之外)
(應之况其邇者乎)若夫彈冠出仕之日登庸涖事之年(漢書曰王陽與)
(貢禹為友世稱王陽在位貢禹彈冠言其取舍同也尚書帝曰疇咨若時登庸□曰莅亊惟能)軍麾命
服之序監督方部之數斯固國史之所詳今可得略也
(周禮曰建大麾以田然麾旌旗之名州將之所執也命服爵命之服也方部四方州部也漢書武帝南置交趾)
(北置朔方之州凡十三部置刺史數謂等差也賈逵國語注曰簡略也)水德方衰天命未
改(水德謂宋也左氏傳王孫滿曰今周德雖衰天命未改)太祖龍躍俟時作鎮淮
泗(蕭子顯齊書曰宋明帝以淮南孤弱以太祖假冠軍將軍鎮淮隂周易曰見龍在田時舍也或躍在淵自)
(試也孫卿子曰君子博學深謀修身端行以俟其時潘岳金谷會詩曰遂擁朱旄作鎮淮泗)如仁夕
惕之志中夜九迴(論語子曰桓公九合諸侯不以兵車管仲之力也如其仁如其仁周易曰)
(君子夕惕若厲司馬遷書曰腸一日而九迴)龕世拯亂之情獨用懷抱(廣雅曰龕)
(取也)深圖密慮衆莫能窺(漢書劉向上疏曰智不可不深圖也)公陪奉朝夕
從容左右蓋同王子洛濱之歲實惟辟疆内侍之年(周書)
(晉平公使叔譽於周見太子與之言五稱而三窮歸告公曰太子晉行年十五而臣不能與言烈仙傳曰王子)
(喬者周靈王太子晉也好吹笙作鳳鳴遊伊洛之間漢書留侯子張辟疆為侍中年十五也)起予聖
懷發言中旨(晉中興書王敦上疏曰導動靜顧問起予聖懷)始以文學遊梁俄
而入掌綸誥(蕭子顯齊書曰緬為宋劭陵王文學中書郎遊梁謂相如也漢書曰梁孝王來朝從)
(遊說之士相如見而說之客遊梁禮記曰王言如絲其出如綸)蘭桂有芬清暉自遠(魏都)
(賦曰信陵之名若蘭芬也楚辭曰椒桂罹以顛覆王逸注曰言已見先賢若椒桂之人劉琨勸進表曰茂勲格)
(于皇天清暉光于四海)帝出于震日衣青光(言齊之興也周易曰帝出乎震震東方也)
(春秋元命苞曰孔子曰扶桑者日所出房所立其耀盛蒼神用事精感姜原卦得震震者動而光故知周蒼代)
(殷者為姬昌人形龍顔長大精翼日衣青光宋衷曰為日精所羽翼故以為名木神以其方色衣之)方軌
茅社俾侯安陸(蕭子顯齊書曰齊受禪緬封安陸侯漢書曰江夏郡有安陸縣尚書緯曰天子)
(社東方青南方赤西方白北方黑上冒以黃上將封諸侯各取方土苴以白茅以為社毛詩曰俾侯于魯)受
瑞析珪遂荒雲野(周禮曰典瑞掌王瑞鄭玄曰人執曰瑞瑞猶符信也楊子雲解嘲曰析人)
(之珪儋人之爵遂荒已見上文雲野雲夢之野)式掌儲命帝難其人(漢書疏廣曰太子國)
(儲副君也尚書禹曰惟帝其難之孔安國曰言堯帝亦以知人為難)公以宗室羽儀允膺
嘉選(蕭子顯齊書曰緬轉太子中庶子周易曰鴻漸于陸其羽可用為儀)恊隆三善仰敷
四德(晉中興書烈宗詔曰桓冲恊隆治道禮記曰行一物而三善皆得者唯世子而已其齒於學之謂也)
(故世子齒於學其一曰而衆知父子之道矣其二曰而衆知君臣之義矣其三曰而衆知長幼之節矣周易曰)
(君子體仁足以長人嘉會足以合禮利物足以和義貞固足以幹事君子行此四德者故曰乾元亨利貞)博
望之苑載暉龍樓之門以峻(漢書曰武帝戾太子及冠就宫上為立博望苑使通)
(賓客從其所好故多異端進者漢書成紀曰上嘗召太子出龍樓門)獻替帷扆實掌喉脣
(國語史點謂趙簡子曰夫事君者諫過而賞善薦可而替否獻能而進賢帷扆帝座也禮記曰天子負斧扆孔)
(融張儉碑曰聖皇克亮命作喉脣)奉待漏之書銜如絲之旨(東觀漢記曰樊梵字)
(文高每當直事常晨駐車待漏如絲已見上文)前暉後光非止恒授(周書孔子曰文王得)
(四臣丘亦得四友自吾得師也前有光後有暉是非先後耶)公以密戚上賢俄而奉
職(蕭子顯齊書曰緬遷侍中越絶書曰吳王書闔廬如得子胥以為上賢無異乎聖人也)出納惟
允劍璽增華(尚書帝曰龍命女作納言夙夜出納朕命惟允應劭漢書儀曰侍中殿上稱制出則)
(陪乘佩璽把劒增華謂自庶子而益其榮華也)伊昔帝唐九官咸事熊豹臨戭
納言是司(漢書劉向上疏曰舜命九官濟濟相讓應劭曰尚書曰禹作司空棄后稷契司徒咎繇作)
(士師垂共工益朕虞伯夷秩宗夔典樂龍納言凡九官左氏傳曰昔高陽氏有才子八人檮戭大臨高辛氏有)
(才子八人仲熊叔豹)自此迄今其任無爽爰自近侍式贊權衡(蕭子)
(顯齊書曰世祖即位緬遷五兵尚書淮南子曰準繩連體權衡合德百五繇焉以定法式輔弼執玉以翼天子)
(也)而皇情眷眷慮深求瘼(毛詩曰皇矣上帝臨下有赫鍳觀四方求民之莫班固漢)
(書引詩而為此瘼爾雅曰瘼病也)姑蘇奥壤任切關河(奥壤猶奥區也韓康伯王述碑)
(曰述遷會稽太守淮海維揚皇基所託此蓋關河之重泱泱大邦)都會殷負提封百萬
(史記曰夫吴有海鹽之饒章山之銅三江五湖之利亦江東一都會也西京賦曰百物殷阜薛綜注曰殷盛阜)
(大也今為此負漢書曰天子畿方千里提封百萬井臣瓚案舊說云提最凡言大舉頃畞也李竒曰提舉也舉)
(四方為内也韋昭曰積土為封限)全趙之袨服叢臺方此為劣(鄒陽上書曰全)
(趙之時武力鼎士袨服叢臺之下者一旦成市也)臨淄之揮汗成雨曾何足稱
(戰國策蘇秦說齊宣王曰臨淄之塗人肩相摩舉袂成幕揮汗成雨高誘曰揮振也)乃鴻騫舊吴
作守東楚(蕭子顯齊書曰緬出為吳郡大守吳質魏都賦曰我太公鴻飛兗豫劉琨勸進表曰奄有)
(舊吳牽秀祖孫楚詩曰受兹明命作守西疆漢書音義孟康曰舊名吳為東楚也)弘義讓以勖
君子振平惠以字小人(論語䜟曰伯夷叔齊義讓龍舉干寶晉紀曰丁固父覽以義讓)
(稱尚書武王曰勖哉夫子周書成王曰朕不知字民之道敬問伯父尚書王曰無或敢伏小人之攸箴)撫
同上德綏用中典(老子曰上德不德是以有德鍾會曰體神妙以存化者上德也周禮曰刑)
(平國用中典)疑獄得情而弗喜宿訟兩讓而同歸(漢書曰張湯以倪寬)
(為獄讞掾以占法義决疑獄論語曾子曰上失其道民散久矣如得其情則哀矜而勿喜東觀漢記曰魯恭為)
(中牟令宿訟許伯等爭陂澤田積年州郡不決恭平理曲直各退自相責讓)雖春申之大啟
封疆鄧攸之緝熙氓庶不能尚也(史記曰楚考烈王立以黃歇為相號春申)
(君請封於江東王許之因城吳故墟以自為都也國語史伯謂鄭桓公曰加之以德可以大啟王隠晉書曰鄧)
(攸字伯道為吳郡太守吳人餓死攸到表賑貸臺不時聽攸乃輒出倉米一郡蒙濟不受禄俸唯飲吳水毛詩)
(曰緝熙文王之典)夏首藩要任重推轂(楚辭曰過夏首而西浮王逸注曰夏首水口也)
(漢書馮唐曰臣聞上古王者遣將也跪而推轂曰閫以内寡人制之閫以外將軍制之)衿帶中流
地殷江漢(李尤函谷關銘曰函谷險要衿帶咽喉尚書曰九江孔殷)南接衡巫風雲
之路千里(衡巫三江名吳都賦曰徑路絶風雲通)西通鄾鄧水陸之塗三
七(左氏傳曰鄧南鄾人杜預曰鄾今鄧鄉縣南江水之北也鄧今穎川邵陵縣西南有鄧城蜀都賦曰水陸)
(所凑)是惟形勝閫外莫先(漢書田肯曰秦形勝之國也閫外已見上文鄭玄禮記注曰閫)
(門限也)建麾作牧明德攸在(蕭子顯齊書曰緬轉郢州刺史周禮曰建大麾以封藩國)
(又曰八命作牧尚書王曰文王克明德慎罰)乃㬥以秋陽威以夏日(孟子曰江漢以)
(濯之秋陽以㬥之綦□邃曰周之秋於夏為盛陽也左氏傳曰鄷舒問於賈季曰趙衰趙盾孰賢對曰趙衰冬)
(之日趙盾夏之日杜預曰夏日可畏)澤無不漸螻蟻之宂靡遺(西征賦曰澤靡不漸)
(恩無不逮尸子曰舜之行其猶河海乎千仞之漢亦滿之螻蟻之宂亦滿之)明無不察容光
之微必照(孟子曰日月有明容光必照焉趙岐曰容光小隙也言大明照幽微)由近而被
遠自己而及物(史記臯陶曰邇可遠在兹鄭玄曰此政由近可以及遠)惠與八風
俱翔德與五材竝運(聖主得賢臣頌曰恩從祥風翔淮南子曰天有八風典引曰仁風翔)
(于海表左氏傳子罕曰天生五材民竝用之廢一不可)遠無不懷邇無不肅(阮嗣宗勸)
(晉王牋曰遠無不服邇無不肅)邑居不聞夜吠之犬牧人不覩晨飲之
羊(司馬彪續漢書曰劉寵字榮祖遷會稽太守徵入為將作大匠山隂縣民去郡數十里有若耶山中有五)
(六老公年皆七八十聞寵遷相率共送寵人齎百錢寵見勞來曰父老何乃自苦遠來皆對曰山谷鄙老生未)
(嘗到郡縣佗時吏徵發不去民間或夜不絶狗吠竟夕民不得安自明府下車以來狗不夜吠吏希至民間年)
(老遭值聖化聞當棄去故戮力來送寵謝之為選受一大錢故寵在會稽號為一錢其清如是家語曰孔子為)
(大司寇初魯之販羊者沈猶氏常朝飲其羊以詐市人及孔子之為政也則沈猶氏不敢朝飲其羊也)譽
表六條功最萬里(漢書音義曰舊刺史所察有六條察民疾苦冤失職者察墨綬長吏以上)
(居官政狀察盗賊為民之害及大姦猾者察犯田律四時禁者察民有孝悌廉潔行修正茂才異等者察吏不)
(簿入錢穀放散者所察不得過此漢書曰倪寬為郡内史課殿當免民恐失之輸租繦屬不絶課更以最楊雄)
(為益州刺史作節度曰刺史居深門之中總萬里之統者也)還居近侍兼饗戎秩(蕭子)
(顯齊書曰緬還為侍中領驍騎將軍)候府寄隆儲端任顯(魏略曰中領軍延康置故漢北)
(軍中候之官也漢書曰詹事秦官掌皇太子家)東西兩晉兹選特難羊琇願言
而匪獲謝琰功高而後至(晉諸公讚曰羊琇字稚舒泰山人通濟才術與世祖同年)
(相善謂世祖曰後富貴時見用作領護軍太子詹事世祖即位累遷左將軍中護軍特進何法盛晉中興書陳)
(郡謝錄曰琰字瑗度安少子也為輔國將軍距氐進號征虜左僕射領詹事)升降二宫令績
斯俟(蕭子顯齊書曰緬遷中領軍太子詹事)禁旅尊嚴主器彌固(蔡邕袁逢碑曰)
(乃撫京邑總齊禁旅周易曰主器者莫若長子)禹穴神臯地埒分陜(漢書司馬遷南遊江)
(淮上會稽探禹穴西京賦曰寔惟地之奥區神臯袁煥與曹植書曰召公與周公受分陜之任也)江左
以來常遞斯任東渚鉅海南望秦稽(子虛賦曰齊東渚鉅海南有琅邪孔)
(臯會稽記曰秦望山在州城正南史記曰始皇登之不望南海越絶書曰禹救水到大越上茅山大會計吏更)
(名茅山曰會稽)淵藪胥萃萑蒲攸在(尚書曰今商王受為天下逋逃主萃淵藪左氏傳曰)
(子叔為政不忍猛而寬鄭國多盜聚人於萑蒲之澤)貨殖之民千金比屋(漢書千乘之國)
(必有千金之賈者利有所并也)郛㙻之内雲屋萬家(徐幹陳情詩曰踟蹰雲屋下嘯歌倚)
(華楹屋或為甍)刑政繁舛舊難詳一南山羣盜未足云多(漢書曰王)
(遵為高陵令會南山羣盜傰宗數百人為吏民害於是王鳳薦遵徵諫議大夫守京兆都尉行京兆尹事旬月)
(間盜賊肅清蘇林曰傰音朋)渤海亂繩方斯易理(漢書曰上以龔遂為渤海太守問曰)
(渤海廢亂朕甚憂之卿欲何以息其盜賊遂曰臣聞治亂民猶治亂繩不可急也唯緩之然後可理臣願一切)
(以便宜從事上許焉)公下車敷化風動神行(蕭子顯齊書曰緬出為會稽太守漢書曰)
(班伯為定襄太守其下車作威吏民悚息謝承後漢書曰隂修敷化二郡威教克平太玄經曰風動雷興謝承)
(後漢書曰威令神行征艾朔士)誠恕既孚鉤距靡用(杜預左氏傳注曰孚大信也漢書曰)
(趙廣漢守京兆尹廣漢善為鉤距以得事情鉤距者欲知馬價則先問狗巳問羊又問牛然後及馬參伍其價)
(以類相推則知馬之賤貴不失實矣晉灼曰鉤致也距閉也設欲知馬價先問狗又問羊然後及馬使對者無)
(疑以知馬價示若不問而自知以閉其術為距也)不待赭汙之權而姦渠必翦
(漢書曰張敞守京兆尹召見諸偷酋長數人因貰其罪犯宿負令致諸偷以自贖偷長曰今一旦召詣府恐諸)
(賊驚駭願一切受署敞皆以為吏遣歸假置酒小偷悉來賀飲酣偷長以赭汙其衣吏坐里閭閱出者有赭輒)
(收縳之一日捕得數百人盡行法罰尚書曰殱厥渠魁孔安國曰渠大也)無假里端之籍而
惡子咸誅(歌錄曰鴈門太守行曰外無猛政内懷慈仁文武備具課民不貧移惡子姓偏著里端)
被以哀矜孚以信順(哀矜已見上文)南陽葦杖未足比其仁(范曄)
(後漢書曰劉寬字文饒弘農人也遷南陽太守吏民有過但用罰之示辱而已然終不加苦韓詩外傳孔子曰)
(水之精為土老蒲為葦願無怪之曹植對酒歌曰蒲鞭葦杖示有刑)潁川時雨無以豐其
澤(趙岐三輔決錄曰茂陵郭伋為潁川化如時雨摯虞曰伋字細侯光武拜潁川太守)公攬轡升
車牧州典郡(范曄後漢書曰范滂為詔使登車攬轡洧澄清天下之志蔡邕橋玄碑曰改一州典)
(五郡也)感達民祇非待期月(論語子曰苟有用我者期月而已可也三年有成)老
安少懷塗歌里詠(論語子曰老者安之少者懷之)莫不歡若親戚芬若
椒蘭(孫卿子曰夫暴國之君將誰與至哉其所與至必其民也而其民之親我若父母其好我芬若椒蘭)
(漢書刑法志曰鄰國望我歡若親戚芬若椒蘭)麾旆每反行悲道泣攀車卧轍
之戀爭塗忘遠(東觀漢記曰秦彭字國平為開陽城門侯後拜潁川太守老弱啼號填道又曰)
(侯霸字君房王莽敗霸保守臨淮更始元年遣謁者侯盛齎璽書徵霸百姓號呼哭泣遮使者或當道卧皆曰)
(願復留霸期年)去思一借之情愈久彌結(漢書曰何武為兖州刺史徙京兆尹其所)
(居亦無赫赫名去後常見思東觀漢記曰寇恂為河内大守徵入為金吾潁川盜賊羣起車駕南征恂從至潁)
(川盜賊悉降百姓遮道曰願從陛下復借寇君一年上乃留恂)方城漢池南顧莫重(左氏)
(傳屈完曰方城以為城漢水以為池)北指崤潼平塗不過七百(崤二崤也雍州圖經)
(曰潼水華隂縣界伏滔正淮論曰壽春北接梁宋平塗不過七百)西接嶢武關路曾不
盈千(漢書音義應劭曰嶢山之關也李竒曰在上洛北文潁曰武關在析西王隠晉書庾翼表曰襄陽北)
(去河洛不盈千里)蠻陬夷徼重山萬里(魏都賦曰蠻陬夷落張楫漢書注曰徼塞也以)
(木柵水為夷狄界也魏都賦曰由重山之東阨)小則俘民略畜大則攻城剽邑
(賈逵國語注曰伐國取人曰俘漢書晁錯上兵事曰胡虜小入則小利大入則大利攻城屠邑驅略畜産史記)
(曰盜賊滋起大羣至數千人攻城剽邑小羣盜以百數掠鹵鄉里方言曰略強取也)晉宋迄今有
切民患烽鼓相望歲時不息椎埋穿掘之黨阡陌成羣
(史記曰攻剽椎埋掘冡皆為曰用耳徐廣曰椎殺人而埋之或謂發冡也)慠法侮吏之人曾
莫禁禦累藩咸受其弊歷政所不能裁(賈逵國語注曰裁制也)加
以戎羯窺窬伺我邊隙(朱鳳晉書曰前後徙河北諸郡縣居山間謂之羯胡劉琨勸進)
(表曰狡寇窺窬伺國瑕隙)北風未起馬首便以南向(魏志臧洪荅陳琳書曰秋風揚)
(塵伯珪馬首南向)塞草未衰嚴城於焉早閉(李陵與蘇武書曰凉秋九月塞外草)
(衰抱朴子鮑生曰人君恐姦舋之不虞故嚴城以備之戰國策子楚謂秦王曰臣恐邊境早閉晩開也)永
明八載疆場大駭(吳均齊春秋曰永明八年匈奴寇朐山左氏傳沈尹戌曰吳新有疆場之)
(駭國語曰晉師大駭揚雄集上書曰候騎至甘泉京師大駭)天子乃心北眷聽朝不
怡(司馬遷書曰主上食不甘味聽朝不怡)揚旆漢南非公莫可(蕭子顯齊書緬為雍)
(州刺史籍田賦曰九旗揚旆吕氏春秋曰漢南之國聞湯之德歸之)於是驅馬原隰卷甲
遄征(毛詩曰驅馬悠悠又曰于彼原隰孫子兵法曰卷甲趨利日夜不處曹植詩曰指日遄征)威令
首塗仁風載路(李尤武功歌曰恩普洽威令行首塗猶首路也謝承後漢書序曰徐淑戎)
(車首路續晉陽秋曰謝安賞袁宏為機對辯速宏為東郡安取一扇授之聊以贈行宏應聲曰輒當奉揚仁風)
(慰彼黎庶毛詩曰厥聲載路)軌躅清晏車徒不擾(漢書音義曰躅迹也)牛酒日
至壺漿塞陌(漢書廣武君謂韓信曰不如案甲休兵百里之内牛酒日至以饗士大夫孟子曰葛)
(伯不祀湯征之其君子實玄黃于篚以迎君子小人簞食壺漿以迎小人)失義犬羊其來久
矣(漢書名臣奏曰大尉掾應劭等議以為鮮卑隔在漢北犬羊為羣)徵賦嚴切唯利是
求(左氏傳晉呂相告秦曰秦雖與晉出入秦唯利是視又曰唯好是求)首鼠疆界災蠧彌
廣(漢書曰蚡謂韓安國與長孺共一秃翁何為首鼠兩端音義曰首鼠一前一却也說文曰蠧木蟲也以喻)
(殘賊)公扇以廉風孚以誠德盡任棠置水之情弘郭伋待
期之信(東觀漢記曰龐參字仲達拜漢陽太守郡民任棠者有奇節参到先候之棠不與言但以䪥一)
(本水一杯置戸屏前自抱孫兒伏於戸下參思其微意良久曰棠是欲曉太守也水者欲吾清也拔大本䪥欲)
(吾擊強宗也抱兒當戸欲吾開門恤孤也於是歏息而還參在職果能抑豪助弱以惠政得民司馬彪續漢書)
(郭伋拜并州牧行部西河到美稷數百小兒各騎竹馬逢迎伋問曰兒曹何自遠來對曰聞使君到喜故來迎)
(伋謝曰辛苦諸童小兒復送至郭門外問使君何日當還伋謂别駕計日告之行部還入美稷先期一日伋念)
(負諸兒即止一亭須期乃往伋重信得人心皆此類也)金如粟而弗覩馬如羊而
靡入(范曄後漢書曰張奐字然明燉煌人也遷安定屬國都尉羌戎豪帥感奐恩德上馬二十四先零酋)
(長久遺金鐻八枚奐竝受之而召主簿於諸羌前以酒酹地曰使馬如羊不以入廏使金如粟不以入懷悉以)
(金馬還之)雛雉必懷豚魚不爽(東觀漢記曰魯恭為中牟令時郡國螟傷稼犬牙緣界不)
(入中牟河南尹袁安聞之疑其不實使仁恕掾肥親往察之恭隨行阡陌俱坐桑下有雉過止其傍傍有童兒)
(親曰何不捕之兒言雉方將雛親曰所以來者欲察君之化迹耳蟲不犯境此一異也化及鳥獸此二異也豎)
(子有仁心此三異也具以狀言安周易曰信及豚魚)由是傾巢舉落望德如歸(廣雅)
(曰落謂村居也左氏傳曰衛遷邢于夷儀邢遷如歸也)椎髻髽首日拜門闕(漢書曰尉)
(佗魋髻箕踞淮南子曰三苗髽首)卉服滿塗夷歌成韻(尚書曰島夷卉服蜀都賦曰夷)
(歌成章范曄後漢書曰益州刺史朱輔上疏曰白狼王唐叢等慕化歸義作詩三章也)禮義既敷
威刑具舉(公羊傳曰既者何盡也毛萇詩傳曰具俱也)疆民獷俗反志遷情
(韓詩曰獷彼淮夷薛君曰獷覺寤之貌劉騊駼與李子堅書曰吏民彊獷比屋為賊獷古猛切)風塵不
起囹圄寂寞(東觀漢記曰蔡彤為遼東太守野無風塵魏都賦曰囹圄寂寞)富商野次
宿秉停菑(國語叔向曰絳之富商韋蕃以過於朝范曄後漢書曰王渙字稚子廣陵人除温令境内)
(清夷商人露宿於道毛詩曰彼有遺秉此有滯穗又曰于彼菑畞毛萇曰田一歲曰菑)蝝蝗弗起
豺虎遠跡(范曄後漢書曰宋均字叔平南陽人也遷九江太守郡多虎暴數為民患常設檻穽而猶)
(多傷害均到下記屬縣可一去檻穽除削課制其後傳言虎相與東渡江後山陽楚沛多蝗其飛至九江東界)
(者輒東西散去)北狄懼威關塞謐靜偵諜不敢東窺駝馬不敢
南牧(偵伺也鄭玄周禮注曰諜賊反間為國賊者范曄後漢書曰鮮卑寇遼東蔡彤擊之虜大破不敢復)
(闚塞過秦論曰胡人不敢南下而牧馬)方欲振策燕趙席卷秦代(過秦論曰振長)
(筴而御宇内又曰有席卷天下之意)陪龍駕於伊洛侍紫蓋於咸陽(楚辭曰龍)
(駕兮帝服聊翺翔兮周章傳玄乘輿馬賦曰紫蓋漂以連翩)而遘疾彌留欻焉大漸
(尚書曰疾大漸惟幾病日臻既彌留)耕夫釋耒桑婦下機(曹植荀侯誄曰機女投抒農夫)
(輟耕也)參請門衢竝走羣望(左氏傳曰乃大有事于羣望)維永明九年
夏五月三十日辛酉薨春秋三十有七城府颯然庶僚
如霣(颯然吹木葉落貌)男女老幼大臨街衢(潘勖荀或碑曰男女老幼里號巷哭)
接響傳聲不踰時而達于四境(臧榮緒晉書曰羊祜薨於是街衢塗巷傳哭接)
(音邑里相達)夷羣戎落幽遠必至望城拊膺震動郛邑竝求
入奉靈櫬藩司抑而弗許雖鄧訓致劈面之哀羊公深
罷市之慕(范曄後漢書曰鄧訓字平叔遷護烏桓校尉病卒官吏民羌胡愛惜旦夕臨者數千人戎)
(俗父母死恥悲泣皆騎馬歌呼至聞訓卒莫不號跳或以刀自割又刺殺其犬馬牛羊曰鄧使君已死我曹亦)
(俱死耳晉諸公讚曰羊祜薨贈太傅南州以市日聞喪即號哭罷市)對而為言遠有慙德
(尚書曰惟有慙德)神駕東還號送踰境(蕭子顯齊書曰緬喪還百姓緣沔水悲泣)奉
觴奠以望靈仰蒼天而自訴(蕭子顯齊書曰百姓設祭於峴山鄭玄周禮注曰喪)
(所薦饋曰奠韓詩曰萬人顒顒仰天告訴)震響成雷盈塗咽水(周易曰震動也漢中山靖)
(王曰聚蚊成雷江衛與荀仲茂牋曰舉國顒顒歎慕盈塗)公臨危審正載貽話言(說文)
(曰話會合善言也)楚囊之請惟幾而彌固(左傳曰楚子囊伐吳還將死而遺言謂子)
(庚必城郢君子謂子囊忠君薨不忘增其名將死不忘衛社稷可不謂忠乎尚書曰疾大漸惟幾孔安國曰幾)
(危殆)衛魚之心身亡而意結(韓詩外傳昔衛大夫史魚病且死謂其子曰我數言蘧伯)
(玉之賢而不能進彌子瑕不肖而不能退死不當居喪正堂殯我於室足矣衛君問其故子以父言聞君召伯)
(玉而貴之彌子瑕退之徙殯於正堂)二宫軫慟遐邇同哀追贈侍中領衛
將軍給鼓吹一部諡曰昭侯時皇上納麓在辰登庸伊
始(皇上明帝也尚書曰納于大麓烈風雷雨弗迷孔安國曰麓錄也堯納舜使大錄萬機之政尚書曰若時)
(登庸)允副朝端兼掌屯衛(蕭子顯齊書曰明帝初為右僕射加領衛尉晉中興書謝安石)
(上疏曰尸素朝端忽焉五載漢書曰城門校尉掌京師城門屯兵)聞凶哀震感絶移時
因遘沈痾緜留氣序世祖日夜憂懷備盡寬譬(世祖武帝臧榮)
(緒晉書賀循牋曰日夜憂懷慷慨發憤寬譬見下文)勉膳禁哭中使相望(東觀漢記曰樊)
(修至孝母終上遣中黃門朝暮餐食吳志曰朱然寢疾孫權夜為不寢中使醫藥口食之物相望於道)上
雖外順皇旨内殷私痛獨居不御酒肉坐卧泣涕霑衣
(毛萇詩傳曰殷憂也束觀漢記曰齊武王以譖愬遇害上與衆會飲食笑語如平常馮異侍從親近見上獨居)
(不御酒肉坐卧枕席有泣涕處異獨入叩頭寬解上意)若此移年癯(求俱)瘠改貌(爾雅)
(曰臞瘠也與癯同渠俱切)天倫之愛振古莫儔(榖梁傳曰兄弟天倫也何休曰兄弟先後)
(天之倫次也毛詩曰匪今斯今振古如兹毛萇曰振自也)及俯膺天眷入纂絶業(蕭子)
(顯齊書曰紀曰太后廢海陵王以上入纂太祖爾雅曰纂繼也漢書司馬遷曰惟漢接三代絶業)分命
懿親台牧竝建(尚書曰分命羲叔左氏傳富辰曰兄弟雖有小忿不廢懿親春秋漢含孳曰三)
(公在天法三能牧見上文)對繁弱以流涕望曲阜而含悲(左氏傳子魚曰周公)
(相王室以尹天下於周為睦兮魯公以大路大旂夏后氏之璜封父之繁弱尚書曰魯侯伯禽宅曲阜)改
贈司徒因諡為郡王禮也惟公少而英明長而弘潤風
標秀舉清暉映世學徧書部特善玄言鞶帨之麗篆籕
之則(法言曰今之學者非獨為之華藻也又從而繡其鞶帨李軌曰鞶帨巾也喻今之文字煩多非獨華)
(藻也巾帶皆文之如繡也漢書史籀音義曰周宣王太史作大篆)窮六義於懷抱究八
體於毫端(毛詩序曰詩有六義焉一曰風二曰賦三曰比四曰興五曰雅六曰頌漢書八體六技韋)
(昭曰一曰大篆二曰小篆三曰刻符四曰蟲書五曰摹印六曰署書七曰殳書八曰隸書)奕思之微
秋儲無以競巧(孟子曰奕秋通國之善奕者也儲謂儲蓄精思也馬融曰廣成頌曰儲積山藪)
(廣思河澤)取睽之妙流睇未足稱竒(周易曰弦木為弧剡木為矢弧矢之利以威天)
(下蓋取諸睽幽通賦曰養流睇而猿號李虎發而石開)至公以奉上鳴謙以接下
(周易曰鳴謙貞吉中心得也尚書曰奉先思孝接下思恭)撫僚庶盡盛德之容交士
林忘公侯之貴(辨亡論曰接上盡盛德之容吳志魯肅曰不失下曹從事交遊士林)虚懷
博納幽關洞開(鄒潤甫為諸葛穆荅晉王命曰雖曰博納虛懷下開幽關已見上文西征賦曰)
(胸中豁其洞開)宴語談笑情瀾不竭(毛詩曰燕笑語兮是以有譽處兮世說曰王太尉云)
(郭子玄語議如懸河寫水注而不竭)譽滿天下德冠生民(孝經曰言滿天下無口過干寶)
(晉紀武帝詔曰蓋德冠生民必饗不泯之榮)蓋百代之儀表千年之領袖(荀氏)
(家傳曰荀彧德行周備名重天下莫不以為儀表王隠晉書曰魏舒為相國參軍晉王特加器敬每朝會罷坐)
(而目送之曰魏舒堂堂實曰人之領䄂也)會不憖留梁摧奄及(左氏傳孔丘卒公誄之曰)
(昊天不弔不憖遺一老禮記曰孔子早起負手曳杖逍遙於門歌曰太山其頽乎梁木其壞乎)豈唯僑
終蹇謝興謠輟相而已哉(僑子産也左氏傳曰子産從政一年輿人誦之曰取我衣)
(冠而禇之取我田疇而伍之孰殺子産吾其與之及三年又誦之曰我有子弟子産誨之我有田疇子産殖之)
(子産而死誰其嗣之潘岳賈充誄曰秦亡蹇叔舂者不相杵史記趙良曰五羖大夫死舂者不相杵史記以為)
(五羖而云蹇叔未詳潘沈之旨)凡我僚舊均哀共戚怨天德之無厚痛
棠隂之不留(周易曰用九天德不可為首也鄧析子曰天於人無厚也何足以言之天不能令夭)
(折之人更生為善之民必壽此於民無厚也淮南子曰日朝發扶桑入于落棠高誘曰扶桑日所出落棠山日)
(所入也)思所以克播遺塵敝之穹壤(魏都賦曰列聖之遺塵曹植露盤頌曰敝)
(之天壤以顯元功)乃刊石圖徽寄情銘頌其辭曰天命玄鳥降
而生商(毛詩商頌文也)是開金運祚始玉筐(金謂殷鄒子曰五德從所不勝虞土)
(夏木殷金周火呂氏春秋曰有娀氏有二佚女為九成之臺飲食以鼓帝命燕往視之鳴若隘隘二女愛而爭)
(摶之覆以五筐少選發而視之鷰遺卵而北飛遂不反高誘曰帝天也天命鷰降卵於有娀氏女吞之生契)
三仁去國五曜入房(論語曰微子去之箕子為之奴比于諫而死孔子曰殷有三仁焉春)
(秋元命苞曰殷紂之時五星聚房房者蒼神之精周據而興)亦白其馬侯服周王(毛詩)
(序曰有客微子來見祖廟詩云有客有客亦白其馬又曰侯服于周天命靡常)本枝派别因菜
命氏(微子之後食邑於蕭因氏焉毛詩曰文王子孫本枝百世吳都賦曰百川派别漢書曰楊雄之先初)
(食菜於晉之揚因氏焉左氏傳羽父曰胙之土而命之氏)涉徐而東義均梁徙(謂從蘭陵)
(也王隠晉書曰徐州部東海郡蘭陵縣班固高紀贊劉向曰戰國時劉氏自秦獲於魏秦滅魏遷大梁都豐故)
(周市說雍齒曰豐故梁徙也頌高祖云涉魏而柬遂為豐公)自兹以降懷青拖紫(解朝)
(以夕音拖紫朱丹其轂)崇基巖巖長瀾濔濔(毛詩曰節彼南山維石巖巖又曰新臺有泚河)
(水濔濔)惟聖造物龍飛天步(莊子孔子曰夫造物者為人司馬彪曰造物謂道也周易)
(曰飛龍在天利見大人毛詩曰天步艱難之子不猶)載鼎載革有除有布(鼎革二卦名也)
(周易曰井道不可不革故受之以革革物者莫若鼎故受之以鼎漢書音義文潁曰孛星多為除舊布新改易)
(君上也)高皇赫矣仰膺乾顧(曹府君陳寔誄曰赫矣陳君毛詩曰乃眷西顧此維與宅)
景皇蒸哉實啟洪祚(毛詩曰文王蒸哉潘岳羊夫人諡策文曰光啓洪祚慶流萬國)喬
嶽峻峙命世興賢(毛詩曰崧高維嶽峻極于天維岳降神生甫及申鄭玄曰福祚興於子孫)
(命世已見上文)應期誕德絶後光前(應五百歲之期也曹植上文帝誄表曰階青雲而□)
(德晉起居注安帝詔曰元功盛德超前絶後)幾以成務覺在民先(周易曰夫幾者動之)
(微又曰夫易開物成務孟子伊尹曰天之生斯民也先覺覺復覺也予天民之先覺者也)位非大寶
爵乃上天(周易曰天地之大德曰生聖人之大寶曰位孟子有天爵有人爵仁義忠信樂善不倦此)
(天爵也公卿大夫此人爵也)爰始濯纓清猷濬發(楚辭曰滄浪之水清可以濯吾纓毛)
(詩曰濬哲維商長發其祥)升降文陛逶迤魏闕(漢書梅福上疏曰願一登文石之陛涉赤)
(墀之塗夏侯稚景福殿賦曰乃涉乎文陛以登華殿呂氏春秋中山公子牟謂詹子曰身在江海之上心居乎)
(魏闕之下高誘曰魏闕象魏之闕也)惠露霑吳仁風扇越(陸機謝成都王牋曰慶雲惠露)
(止於落葉)涉夏踰漢政成期月(楚辭曰江與夏之不可涉夏水名也尚書曰逾于漢期月)
(已見上文)用簡必從日新為盛(周易曰簡則易從又曰日新之謂盛德)在上哀
矜臨下莊敬(哀矜已見上文論語曰季康子問使民以敬如之何子曰臨之以莊則敬)草木
不夭昆蟲得性(毛詩序曰周家忠厚仁及草木又曰民樂其有靈德以及鳥獸昆蟲焉)我
有芳蘭民胥攸詠(芳蘭即上芳若椒蘭也)羣夷蠢蠢巖别嶂分(爾雅)
(曰蠢動也)傾山盡落其從如雲(毛詩曰齊子歸止其從如雲)挈妻荷子負
戴成羣(莊子曰邠人謂邠王曰挈吾妻子以從王乎又曰石戸之農夫負妻戴子入海也)迴首
請吏曾何足云(封禪書曰昆蟲闓澤迴首面内漢書曰卭笮之君長聞南夷與漢通請吏比南)
(夷)昔聞天道仁罔不遂(老子曰天道無親常與善人論語子曰仁者壽莊子曰聖也者)
(遂於命者也)彼蒼如何興山止簣(毛詩曰彼蒼者天殱我良人止簣已見上文)四
牡方馳六龍頓轡(毛詩曰駕彼四牡四牡項領頓轡喻死也楚辭曰貫鴻濛以東朅兮維六)
(龍於扶桑王逸注曰結我車轡於扶桑以留日行幸得延年壽也頓猶舍也)斯民曷仰邦國
殄瘁(毛詩曰人之云亡邦國殄瘁)齊殞晏平行哭致禮(晏子曰齊景公遊於淄晏)
(子死公擊駔而馳自以為遲下車而趨知不如車之駛則又乘之比至國四下而趨至則伏尸而哭曰百姓誰)
(復告我惡耶)趙徂昌國列邦揮涕(史記曰樂毅為燕伐齊破之封樂毅於昌國昭王卒)
(燕惠王疑毅毅降趙號曰望諸君而卒於趙潘岳太宰魯公碑曰趙喪望諸列國同傷家語敬姜曰無揮涕涕)
(以手揮之也)况我君斯皇之介弟(左氏傳伯州犂謂皇頡曰夫子為王子圍寡君之貴)
(介弟也)哀感徒庶慟興雲陛(左思七略曰闓甲第之廣袤建雲陛之嵯峩)階毁
留攢川汎歸軸(禮記曰君殯用輴攢至于上鄭玄曰攢猶叢也殯君棺以龍輴叢不題湊象椁)
(儀禮曰遷于祖用軸鄭玄曰軸輁也)競羞野奠爭攀去轂遵渚號追臨波
望哭(毛詩曰鴻飛遵渚范曄後漢書曰祭遵喪至河南車駕臨之望哭哀慟)無絶終古惟
蘭與菊(楚辭曰春蘭兮秋菊長無絶兮終古)塗由帝渚朱軒靡駕(楚辭曰帝子降)
(兮北渚尚書大傳曰未命為士不得乘朱軒)東首塋園即宫長夜(廣雅曰首向也漢書)
(音義如淳曰塋冡田也禮記曰孔悝鼎銘曰即宫于宗周李陵詩曰嚴父潛長夜慈母去中堂)逝川無
待黃金難化(逝川已見上文史記少君言上曰祠竈則致物而丹砂可為黃金黃金成以為飲食)
(器則益壽)鐘石徒刊芳猷永謝(吳越春秋樂師謂越王曰君王德可以刻之金石王逸楚)
(辭注曰謝去也)
墓誌(吳均齊春秋王儉曰石誌不出禮典起宋元嘉顔延之為王琳石誌)
劉先生夫人墓誌(蕭子顯齊書曰太祖為劉瓛取王氏女瓛卒□監元年下詔為)
(瓛立碑號曰貞簡先生王僧孺劉氏譜曰瓛取王法施女也)
任彦升
既稱萊婦亦曰鴻妻(列女傳曰老萊子逃世耕於蒙山之陽或言之楚王楚王遂駕車至)
(老萊之門楚王曰守國之孤願變先生老萊曰諾妻曰妾聞之居亂世為人所制此能免於患乎妾不能為人)
(所制者投其畚而去老萊乃隨之又曰梁鴻妻者同郡孟氏之女也德行甚修鴻納之共遯逃霸陵山中後復)
(相將至會稽賃舂為事雖雜傭保之中妻每進食常舉案齊眉不敢正視以禮修身所在敬而慕之)復有
令德一與之齊(曹植王仲宣誄曰既有令德材技廣宣禮記曰信婦德也一與之齊終身不改)
實佐君子簪蒿杖藜(毛詩序曰又當輔佐君子求賢審官東觀漢記曰梁統與杜林書曰)
(君非隗囂不降志辱身至簪蒿席草不食其粟莊子曰子貢見原憲原憲杖藜應門)欣欣負載在
冀之畦(音攜漢書曰朱買臣常刈樵其妻亦負載相隨左氏傳曰臼季過冀見冀缺耨其妻饁之敬相)
(待如賓)居室有行亟聞義讓(言初居室及於有行俱聞義讓故曰亟也列女傳鮑蘇妻)
(曰如不教我以居室之行毛詩曰女子有行左氏傳趙衰曰臣亟聞其言矣)禀訓丹陽弘風
丞相(蕭子顯齊書曰瓛晉丹陽尹惔六葉孫也然其妻王氏丞相遵之後也)籍甚二門風
流遠尚(漢書曰陸賈遊漢庭公卿□名聲籍甚習鑿齒晉陽秋曰王夷甫樂廣俱宅心事外言風流者)
(稱王樂焉)肇允才淑閫德斯諒(毛詩曰肇允彼桃蟲又曰窈窕淑女禮記曰内言不出於)
(閫鄭玄曰閫門限也毛萇詩傳曰諒信也)蕪沒鄭鄉寂寥楊冡(范曄後漢書曰鄭玄字康)
(成北海人也國相孔融深敬玄屣履造門告高密縣為玄特立一鄉曰齊置士鄉越有君子軍皆異賢之意也)
(今鄭君鄉宜曰鄭公鄉七略曰揚雄卒弟子侯芭負土作墳號曰揚冡)參差孔樹毫末成
拱(皇覽聖賢冡墓誌注曰孔子冡在魯城北泗水南冡塋中樹以百數皆異種人傳言孔子弟子異國人各)
(持其國樹來種之其樹柞枌雒離五味欃檀之樹魯人莫之識老子曰合抱之木生于毫末公羊傳曰泰伯謂)
(蹇叔曰爾之年老冡上之木拱矣)暫啟荒埏長扄幽隴(蕭子顯齊書曰王氏被出今云)
(合葬蓋瓛卒之後王氏宗合之)夫貴妻尊匪爵而重(喪服傳曰夫尊於朝妻貴于室潘岳)
(夏侯湛誄曰惟爾之存匪爵而貴)
文選卷五十九
