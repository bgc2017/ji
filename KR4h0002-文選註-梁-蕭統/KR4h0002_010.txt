文選卷十梁蕭統編
唐李善註
西征賦(臧榮緒晉書曰岳為長安令作西征賦述行歷論所經人物山水也)
潘安仁(岳榮陽中牟人晉惠元康二年岳為長安令因行役之感而作此賦岳家在鞏)
(縣東故言西征)
歲次玄枵(許喬)月旅蕤賓丙丁統日乙未御辰(岳傷弱子序曰元康)
(二年五月余之長安以歷推之元康二年歲在壬子乙未五月十八日也爾雅曰太歲在子曰困敦左氏傳梓)
(慎曰歲在星紀而淫於玄枵杜預曰歲歲星也玄枵在子虚危之次也然玄枵歲星所歷困敦太歲所次今論)
(太歲而曰玄枵疑誤也鄭玄周禮注曰旅猶處也禮記蕤曰仲夏之月律中蕤賓鄭玄曰中猶應也仲夏氣至則)
(賓律應也吕氏春秋曰仲夏其日丙丁高誘曰丙丁月火日也然夏為火德故以丙丁統夏也左氏傳云日)
(之會是謂辰故以配日杜預曰一歲日月十二會所會謂之辰配日謂子丑配甲乙也然其日值乙未也鄭玄)
(禮記注曰御猶主也)潘子憑軾西征自京徂秦(潘子岳自謂也馮衍楊節賦曰馮子)
(耕於酈山之阿憑軾已見魏都賦爾雅曰徂往也)迺喟然歎曰古往今來邈矣
悠哉寥廓惚恍化一氣而甄三才(論語夫子喟然歎曰吾與點也寥廓惚恍)
(未分之貎也鵬鳥賦曰寥廓忽荒列子曰太易者未見氣也易變而為一又曰一者形變之始也輕清者上為)
(天重濁者下為地冲和之氣者為人張湛曰所謂易者窈冥惚恍不可變也一氣恃之而作化故寄名變耳甄)
(已見魏都賦周易曰有天道焉有人道焉有地道甄焉兼三才而兩之漢書音義曰陶又作瓦器謂之)此三
才者天地人道唯生與位謂之大寶(周易曰天地之大德曰生聖人之大)
(寶曰位)生有修短之命位有通塞之遇鬼神莫能要聖智
弗能豫(東征賦曰修短之運愚智同通塞猶窮逹也班固覽海賦曰運之修短不豫期也)當休
明之盛世託菲薄之陋質(左氏傳王孫滿曰德之休明楚辭曰質菲薄而無由馬融)
(論語注曰菲薄也)納旌弓於鉉台讃庶績於帝室(臧榮緒晉書曰岳弱冠辟)
(太尉府椽孟子曰夫招士以旂大夫以旌左氏傳陳敬仲曰詩云翹翹車乘招我以弓周易曰鼎金鉉鄭玄曰)
(金鉉喻明道能舉君之官職也鄭玄尚書注曰鼎三公象也春秋漢含孳曰三公在天法三台也尚書曰)
(庶績其凝應劭漢官儀曰帝室猶言王室者也)嗟鄙夫之常累固既得而患
失無柳季之直道佐士師而一黜(臧榮緒晉書曰岳遷廷尉平為公事)
(免官論語子曰鄙夫不可與事君其未得之患得之既得之患失之又曰柳下惠為士師三黜人曰子未)
(可以去乎曰直道而事人焉往而不三黜)武皇忽其升遐八音遏於四海
(臧榮緒晉書武紀曰帝諱炎字世安崩諡曰武禮記曰天王崩告喪曰天王登遐尚書曰帝乃徂落三載)
(四海遏密八音孔安國尚書傳曰遏絶密静也)天子寢於諒闇百官聽於冡
宰(臧榮緒晉書惠紀曰帝諱衷字正度武帝崩太子即皇帝位禮記曰高宗諒闇三年不言干寶晉紀)
(曰楊駿為太傅百官總已以聽於駿尚書曰百官總已以聽于冢宰)彼負荷之殊重雖
伊周其猶殆(伊尹之相太甲致桐宫之師周旦之輔成王有流言之謗左氏傳曰子産曰其)
(父析薪其子弗克負荷爾雅曰殆危也)窺七貴於漢庭譸一姓之或在
(七貴謂吕霍上官趙丁傳王也庾亮表曰向使西京七族皆非姻黨從而悉全决不盡敗聲類曰譸亦疇)
(字也爾雅曰疇誰也)無危明以安位秖居逼以示專䧟亂逆以
受戮匪禍降之自天(言無見危之明以安其位祇為逼主以示已專也干寶晉紀曰)
(駿被誅禮記曰明於順然後能守危鄭玄曰能守自危之道周易曰危者安其位者也毛詩曰亂匪降自)
(天生自婦人)孔隨時以行藏蘧與國而舒卷苟蔽微以繆
章患過辟之未遠(言孔蘧有知微知章之鑒故随否泰而行藏與治亂而舒卷中庸之)
(流苟蔽繆於斯術故患此過常之辟未遠其身也周易曰随時之義大矣哉論語子謂顔淵曰用之則行)
(舍之則藏唯我與爾有是夫又曰君子哉蘧伯玉邦有道則仕邦無道可卷而懷之周易注曰君子知微)
(謂幽昩知章謂明顯也爾雅曰切辟罪未遠不離其身也辟匹亦)悟山潛之逸士卓長
往而不反(班固漢書贊曰山林之士往而不能反)陋吾人之拘攣飄萍
浮而蓬轉(言已闕行藏之明而有蔽繆之累故悟山潜之為是陋拘攣之寔非謝承後漢書鄭玄戒)
(子書曰黃巾為害萍浮南北東觀漢記太史官曰栗駭蓬轉因遇際會)寮位儡其隆替名
節漼以隳落危素卵之累殼甚玄鷰之巢幕心戰懼以
兢悚如臨深而履薄(說文曰儡壞敗之貎洛罪切漼亦壞貌七罪切累卵已見魏都賦左)
(氏傳吳公子札曰夫子在此猶鷰巢幕上也杜預曰夫子孫文子也毛詩曰戰戰兢兢如臨深淵如履薄冰殼)
(苦角切)夕獲歸於都外宵未中而難作(王隠晉書曰潘岳為楊駿府主簿駿)
(被誅日岳取急對人朱振代夷三族)匪擇木以棲集尠林焚而鳥存(擇木已見)
(魏都賦爾雅曰尠寡也)遭千載之嘉會皇合德於乾坤(聖主得賢臣頌曰上)
(下懽然交欣千載一會周易曰亨者嘉之會也乾坤天地也張超宣尼頌曰合量乾坤周易曰大人者與天地)
(合其德)弛秋霜之嚴威流春澤之渥恩(韋昭漢書注曰弛廢也荀悦申鍳曰)
(人主恕如秋霜漢書孫寶敕侯文曰今鷹隼始擊當從天氣取姦惡以成嚴霜之威古曰長歌行曰陽春布德)
(澤萬物生光輝洞簫賦曰蒙聖主之渥恩)甄大義以明責反初服於私門(宋均)
(尚書緯注曰甄表也楚辭曰進不入以離尤兮退將復修吾初服戰國策蘇子說魏王曰破公家而成私門)
皇鑒揆余之忠誠俄命余以末班(末班謂長安令也楚辭曰皇鍳揆余於初)
(度何休公羊傳注曰俄者須臾之間)牧疲人於西夏攜老幼而入關(周禮曰以)
(嘉石平疲民陳思王述征賦曰恨西夏之不綱戰國策曰嶭人携老幼迎孟嘗君道中)丘去魯而
顧歎季過沛而涕零伊故鄉之可懷疚聖達之幽情(韓詩)
(外傳曰孔子去魯遲遲乎其行也漢書曰上過沛留置酒沛宫乃起舞慷慨傷懷泣下數行謂沛父老曰游子)
(悲故鄕爾雅曰疚病也舞賦曰幽情形而外傷)矧匹夫之安土邈投身於鎬京
(爾雅曰矧况也漢書元帝詔曰安土重遷黎人之性毛詩序曰王居鎬京)猶犬馬之戀主竊
託慕於闕庭(曹植責躬表曰不勝犬馬戀主之情東都賦曰闕庭神麗)眷鞏洛而掩
涕思纏綿於墳塋(鞏洛二縣名也河南郡圖經曰潘岳父冡鞏縣西南三十五里楚辭曰長)
(太息以掩涕張升與任彦堅書曰纏綿恩好庶蹈高蹤漢書音義如淳曰塋冢田也音營)爾乃越平
樂過街郵秣馬臯門税駕西周(平樂館名也酈善長水經注曰梓澤西有一原)
(古舊亭處即街郵也石卷瀆口高三大謂之臯門橋左氏傳曰秣馬厲兵毛萇詩曰秣粟也韓子曰衛靈公至)
(濮水之上税馬而牧法言曰仲尼之駕税矣李軌曰税舍也失銳切西周見下注觧)遠矣姬德興
自高辛思文后稷厥初生民率西水滸化流岐豳祚隆
昌發舊邦惟新(左氏傳劉子曰美哉禹功明德遠矣史記曰帝嚳高辛者黃帝曾孫也姜嫄為)
(帝嚳元妃生棄號曰后稷别姓姬氏毛詩曰思文后稷克配彼天又曰厥初生民時維姜嫄又曰古公亶父來)
(朝走馬率西水滸至于岐下史記曰后稷之孫慶節立國於邠後古公為戎狄攻之遂去邠止于岐下公季卒)
(子昌立曰文王文王崩太子發立是為武王毛詩曰周雖舊邦其命惟新俈與嚳同邠與豳同)旋牧野
而歷兹愈守柔以執競(尚書曰武王與受戰于牧野兹此也謂此周也北征賦曰騑遲)
(遲兮歷兹老子曰守柔曰強毛詩曰執競武王無競維烈鄭玄曰競強也能持強道者惟有武王爾)夜申
旦而不寐憂天保之未定(楚辭曰獨申旦而不寐史記曰武王望商邑至于周自夜)
(不寐周公旦曰曷為不寐王曰我未定天保何暇寐也)惟泰山其猶危祀八百而
餘慶(言武王滅商雖有泰山之固尚以為危故能載祀八百猶有餘慶也郭璞爾雅注曰惟發語辭也戰)
(國策吕不韋曰周凡三十七王八百六十七年然今言八百舉全數也周易曰積善之家必有餘慶)鑒亡
王之驕淫竄南巢以投命坐積薪以待然方指日而比
盛(亡王謂桀也言武王居安而慮危而桀處險而逾泰也尚書曰成湯放桀於南巢范曄後漢書趙壹曰奚)
(異涉海之失柂坐積薪而待然尚書大傳曰伊尹入告於王曰大命之去有日矣王曰天之有日猶吾之有人)
(日有亡哉日亡吾亦亡鄭玄曰自比於天言常在也比於曰言去復來也)人度量之乖舛何
相越之遼迥(人謂武王與桀也安危異情故曰乖舛也喻巴蜀檄曰人之度量相越豈不遠哉乖)
(舛不齊也爾雅曰迥遠也今協韻為呼暝切)考土中于斯邑成建都而營築
既定鼎于郟鄏遂鑚龜而啟繇(尚書曰成王欲宅洛邑周公曰王來紹上帝自)
(復于土中毛詩曰考卜惟王鄭玄曰考稽也東都賦曰建都河洛左氏傳曰王孫滿曰成王定鼎於郟鄏卜世)
(三十卜年七百杜預左氏傳注曰繇卜兆辭也)平失道而來遷繄二國而是祐
(史記曰平王東遷于雒邑二國晉鄭也左氏傳桓公曰我周之東遷晉鄭焉依杜預左氏傳注曰繄助語也)
豈時王之無僻頼先哲以長懋(言周末之王豈無邪僻之行但頼前聖之德所)
(以長茂也左傳韓厥曰三代之令王皆數百年保天之禄夫豈無僻王頼前哲以免也漢書策詔曰大禹能亡)
(失德夏以長懋說文曰懋盛也)望圉北之两門感虢鄭之納惠討子頽
之樂禍尤闕西之效戾(言鄭伯以子頽樂及徧舞為樂禍而討之既尤之矣及乎享王)
(闕西備樂是乃效其為戾也左氏傳曰初王姚嬖于莊王生子頽子頽有寵及惠王即位䘙師燕師伐周立子)
(頽享五大夫樂及徧舞鄭伯聞之見虢叔曰寡人聞之哀樂失時殃咎必至今王子頽歌舞不倦樂禍也盍納)
(王乎虢公曰寡人之願也同伐王城鄭伯將王自圉門入虢叔自北門入殺子頽鄭伯享王于闕西辟樂備原)
(伯曰鄭伯效尤其亦將有咎包咸論語注曰尤過也爾雅曰戾罪也)重戮帶以定襄弘大
順以霸世(左氏傳曰太叔帶以狄師伐周襄王出適鄭晉侯迎王王入于城取太叔于温殺之鄭玄)
(毛詩箋曰弘廣也重晉文侯重耳)靈壅川以止鬭晉演義以獻說(國語曰靈)
(王二十二年穀洛二水闘欲毁王宫王欲壅之太子晉諫曰不可晉閒古之長人不隳土不防川今吾執政實)
(有所辟而楇夫二川之神賈逵曰闘者两會似於闘小雅曰演廣遠也)咨景悼以迄丐政
凌遲而彌季俾庶朝之構逆歷两王而干位(孔安國尚書傳曰咨)
(嗟也左氏傳曰王子朝有寵於景王王崩子朝因舊官之喪職秩者以作亂單子逆悼王於莊宫以歸子朝奔)
(京王子猛卒敬王即位王子朝入于尹劉子以王如劉王子朝入于王城單子如晉告急晉智躒帥師納王子)
(朝奔楚王人殺子朝于楚杜預曰悼王子猛也敬王子猛母弟子丐也賈逵國語注曰子朝景王之長庶子也)
(爾雅曰迄至也呼乞切丐音盖毛詩序曰禮義凌遲左氏傳晏子曰此季世也毛詩曰我日構禍毛萇曰構成)
(也左氏傳衛彪奚曰魏子干位以今大事)踰十葉以逮赧邦分崩而為二竟
横噬於虎口輸文武之神器(史記曰景王崩子悼王立崩弟敬王立崩子元王立)
(崩子定王立崩子哀王立弟殺哀王自立為思王弟殺思王自立為考王崩子威烈王立崩子安王立崩子烈)
(王立崩弟立為顯王崩子慎靚王立崩子赧王立東西周分治王赧徙都西周初考王封其弟于河南桓公卒)
(威公立卒子惠公立乃封其少子于鞏以奉王號東周惠公秦莊襄王滅東西周爾雅曰逮及也論語子曰邦)
(分崩離析虎口喻秦也漢書曰秦二世拜叔孫通為博士通出曰我幾不免虎口老子曰天下神器不可為也)
(為者敗之)澡孝水而濯纓嘉美名之在兹(澡水經注作濟字林曰孝水在河南)
(郡酈元曰在河南城西十餘里楚辭曰滄浪之水清可以濯吾纓毛萇詩傳曰濯滌也)夭赤子於
新安坎路側而瘞之亭有千秋之號子無七旬之期雖
勉勵於延吳實潜慟乎余慈(傷弱子序曰三月壬寅弱子生五月之長安壬寅次)
(于新安之千秋亭甲辰而弱子夭乙已瘞于亭東廣雅曰夭折也書曰若保赤子書曰瘞埋也猗例切禮記曰)
(延陵季子適齊於其反也其長子死葬于嬴博之間其坎深不至于泉列子曰魏有東門吳者子死而不憂其)
(相室曰公之愛子也天下無有子死而不憂者何也東門吳曰吾嘗無子之時不憂今子死乃與向無子時同)
(吾奚憂也戰國策以吳為吾)眄山川以懷古悵攬轡於中途虐項氏
之肆暴坑降卒之無辜激秦人以歸德成劉后之來蘇
事回泬而好還卒宗滅而身屠(東都賦曰慨長思而懷古楚辭曰攬騑轡而下)
(節杜預左氏傳注曰肆極也史記曰章邯降項王秦吏卒多竊言曰今能入關破秦大善即不能秦必盡誅吾)
(父母妻子諸將聞其計以告項羽於是楚軍夜擊坑秦卒二十餘萬新安城南後羽敗垓下至烏江自剄尚書)
(曰后來其蘇韓詩曰謀猷回泬薛君曰回邪僻也老子曰其事還好)經澠池而長想停余
車而不進(漢書弘農郡有澠池縣舞賦曰遠思長想)秦虎狼之彊國趙侵弱
之餘燼超入險而高會杖命世之英藺(戰國策楚王曰秦虎狼之國也)
(左氏傳齊賓媚人曰請收合餘燼背城借一杜預曰燼火餘之木也高會已見吳都賦孟子曰五百年必有王)
(者興其間必有命世者廣雅曰命名也李陵書曰命世之才)恥東瑟之偏鼓提西缶
而接刃辱十城之虚夀奄咸陽以取儁(史記曰趙王與秦王會於澠池)
(秦王曰寡人聞趙王好音請奏瑟趙王鼓瑟相如前曰趙王竊聞秦王善為秦聲請奏缶秦王怒不許相如曰)
(請得以頸血濺大王矣左右欲刃相如相如叱之皆靡秦王不懌為一擊缶秦之羣臣請以趙十五城為秦王)
(夀藺相如亦曰請以秦咸陽為趙王夀秦王終不能加勝於趙爾雅曰盎謂之缶吕氏春秋曰兵不接刃而人)
(人服化說文曰奄覆也取儁自取雄儁也)出申威於河外何猛氣之咆勃入
屈節於廉公若四體之無骨(河外謂之澠池史記曰秦王使使告趙王為好會於)
(西河外澠池咆勃怒貌也史記曰廉頗曰我為趙將有攻城野戰之功而藺相如徒以口舌為勞而位居我上)
(我見相如必辱之相如出見廉頗引車避匿荀悦申鍳曰高祖申威於秦項宋玉笛賦曰悲猛氣兮飄疾家語)
(子夏曰今夫子欲屈節以救父母之國論語大人曰四體不勤尸子曰徐偃王有筋而無骨也)處智勇
之淵偉方鄙吝之忿悁雖改日而易歲無等級以寄言
(智勇相如也忿悁廉頗也言以相如之比廉頗雖以一日之促方一歲之永猶未足以寄言言相去遠也史記)
(繆賢曰臣舍人藺相如勇士有智謀太史公曰其處智勇可謂兼之矣范曄後漢書陳蕃曰鄙吝之萌復存乎)
(心戰國策張儀曰秦忿悁含怒之日久也)當光武之蒙塵致王誅于赤眉異
奉辭以伐罪初垂翅於回谿不尤眚以掩德終奮翼而
高揮(東觀漢記曰馮異字公孫拜為征西將軍與赤眉相距上命諸將士屯澠池為赤眉所乘反走上回)
(谿阪異復合兵追擊大破之殽底璽書勞異曰垂翅回谿奮翼澠池左氏傳臧文仲曰天子蒙塵於外東都賦)
(曰天人致誅東觀漢記曰樊崇欲與王莽戰恐其衆與莽兵亂乃皆朱其眉以相識别由是號曰赤眉尚書曰)
(奉辭伐罪左傳秦穆公曰吾不以一眚掩大德西京賦曰遊鷮高翬嶭綜曰翬飛也揮與翬古字通)建佐
命之元勲振皇綱而更維(佐命已見西都賦答賓戲曰廓帝紘恢皇綱鄭玄周禮注)
(曰維猶連結也)登崤坂之威夷仰崇嶺之嵯峨(韓詩曰周道威夷嶭君曰威夷)
(險也嵯峨已見上文)皋託墳於南陵文違風於北阿蹇哭孟以審
敗襄墨縗以授戈曾隻輪之不反&KR1303;三帥以濟河(左氏傳曰)
(秦穆公召孟明西乞白乙使出師襲鄭蹇叔之子與師哭而送之曰晉人禦師必於殽殽有二陵焉其南陵夏)
(后皋之墓也其北陵文王之所避風雨也必死是間余收爾骨焉秦師還晉文公子墨縗絰敗秦師于殽獲百)
(里孟明視西乞術白乙丙以歸文嬴請三帥公許之杜預曰公未葬故襄公稱子公羊傳曰晉人敗秦師于殽)
(匹馬隻輪而無反者)值庸主之矜愎殆肆叔於朝市任好綽其餘
裕獨引過以歸已眀三敗而不黜卒陵晉以雪恥豈虚
名之可立良致霸其有以(言若值庸主矜而愎諫殆戮三帥陳之市朝而頼任好綽)
(然寬裕故直引過而歸諸已爾雅曰庸常也鄭玄禮記注曰矜自尊大也左氏傳曰慶鄭曰愎諫違卜杜預曰)
(愎戾也論語子服景伯曰吾力猶能肆諸市朝鄭玄曰陳其尸曰肆史記秦繆公曰任好孟子曰吾進退豈不)
(綽然有餘裕哉左氏傳曰秦伯不廢孟明曰孤之罪也又曰秦孟明視伐晉晉侯禦之戰于彭衙秦師敗績又)
(曰秦伯伐晉取王官及郊晉人不出封殽尸而還遂霸西戎用孟明也然止二敗言三未詳史記秦穆公謂三)
(將曰子其悉雪恥古詩曰虚名復何益楚辭曰名不可以偽立毛詩曰何其久也必有以也鄭玄曰必以有功)
(德也卒或為雜非也)降曲崤而憐虢託與國於亡虞貪誘賂以賣
鄰不及臘而就拘垂棘反於故府屈産服于晉輿德不
建而民無援仲雍之祀忽諸(劉澄之地理書曰肴有純石或謂石肴如淳漢書注)
(曰相與友善為與國與黨與也左氏傳曰晉荀息請以屈産之乘垂棘之璧假道於虞以伐虢虞公許之宫之)
(奇曰虞不臘矣晉滅虢虢公醜奔京師還館於虞遂襲虞滅之穀梁傳曰後晉舉虞荀息牽馬操璧而前曰璧)
(猶是馬齒加長矣燕丹子夏扶曰馬無服輿之伎則未可與決良左氏傳曰臧文仲聞六與蓼滅曰皋陶庭堅)
(不祀忽諸德之不建人之無援哀哉杜預曰忽然而亡也史記曰武王求仲雍之後得虞仲封於周之北故夏)
(墟之地)我徂安陽言陟陜郛行乎漫瀆之口憩乎曹陽之
墟(漢書弘農郡有陜縣酈善長水經注曰槖水出槖山北流出谷謂之浸澗與安陽溪水合又西經陜縣故)
(城南又合一水謂之瀆谷水漫澗水北有逆旅亭謂之漫谷客舍弘農郡圖經曰曹陽桃林縣東十二里)美
哉邈乎兹土之舊也固乃周邵之所分二南之所交麟
趾信於關雎騶虞應乎鵲巢(公羊傳曰自陜以東周公主之自陜以西召公主之)
(毛詩序曰關雎麟趾之化王者之風也故繫之周公鵲巢騶虞之德諸侯之風也故繫之邵公周南邵南正始)
(之道王化之基)愍漢氏之剝亂朝流亡以離析卓滔天以大滌
劫宫廟而遷迹俾萬乘之盛尊降遥思於征役顧請旋
於&KR1336;汎既獲許而中愓追皇駕而驟戰望玉輅而縱鏑
(魏志曰董卓字仲穎隴西人為相國卓以山東豪傑並起乃徙天子都長安燔燒洛陽宫室卓至西京吕布誅)
(卓卓將李&KR1336;郭汛擅朝政&KR1336;質天子於營&KR1336;將楊奉叛&KR1336;&KR1336;衆稍衰天子乃得出至新豐楊奉董承以天子還)
(洛陽&KR1336;汎悔遣天子復相與追及天子於弘農之曹陽大戰奉兵敗左氏傳子朝曰單旗劉狄剝亂天下毛詩)
(民卒流亡離析已見上注孔安國尚書傳曰滌除也左氏傳晉趙括謂楚曰寡君使羣臣遷大國之迹於鄭淮)
(南子曰雖有盛尊之親萬乘已見上文)痛百寮之勤王咸畢力以致死分
身首於鋒刃洞胸腋以流矢有褰裳以投岸或攘袂以
赴水傷桴檝之褊小撮舟中而掬指(華嶠後漢書曰李&KR1336;等大戰弘農百)
(官士卒死者不可勝數董承率衆擊&KR1336;大破之乘輿乃得進承先具舟船帝以絹挽而下餘人匍匐岸側或自)
(投死范曄後漢書獻帝下登船諸不得渡者皆爭攀船船上人刃擽其指舟中之指可掬左氏傳狐偃曰求諸)
(侯莫如勤王東觀漢記太史曰忠臣畢力尉繚子曰未有不能得其力而救其死北征賦曰首身分而不寐子)
(虚賦曰洞胸達腋禮記曰流矢在白肉毛詩曰褰裳涉洧又曰攘袂而興左氏傳曰晉中軍下軍争舟舟中之)
(指可掬)升曲沃而惆悵惜兆亂而兄替枝末大而本披都
偶國而結禍(左氏傳曰晉穆侯之夫人姜氏以條之役生太子命之曰仇其弟以千畆之戰生命)
(之曰成師師服曰今君命太子曰仇弟曰成師始兆亂矣兄其替乎復封桓叔于曲沃師服曰吾聞國家之立)
(也本大而末小是以能固天子建國諸侯立家今晉甸侯也本既弱矣其能久乎後曲沃莊伯伐翼殺孝侯曲)
(沃武公伐翼獲翼侯然孝侯翼侯仇之後也莊伯武公桓叔成師之後也翼晉都也曲沃在河東間喜縣酈善)
(長水經注曰春秋晉侯使詹嘉守桃林之塞處此以備秦時以曲沃之官守之故有曲沃之名然此曲沃在西)
(因彼曲沃而得名今因名而說彼楚辭曰惆悵而私自憐爾雅曰替廢也左氏傳申無宇曰末大必折漢書曰)
(田蚡曰枝大于幹脛大於股不折必披或曰技本大而末披左氏傳辛伯曰大都偶國亂之本也)臧札
飄其高厲委曹吳而成節何莊武之無恥徒利開而義
閉(左氏傳曰吳子諸樊將立季札季札辭曰曹宣公之卒也諸侯與曹人不義曹君將立子臧子臧去之遂)
(不為也以成曹君君子曰能守節矣君義嗣也誰敢奸君有國非吾節也札雖不才願附於子臧以無失節王)
(逸楚辭注曰委棄也范曄後漢書季固奏記梁商曰夫義路閉則利門開利門開則義路閉)躡函谷
之重阻看天險之衿帶迹諸侯之勇怯算嬴氏之利害
(廣雅曰躡履也函谷已見西都賦鸚鵡賦曰﨑嶇重阻周易曰天險不可升地險山川丘陵衿帶已見上文孫)
(卿子曰勇怯勢也)或開關以延敵競遯逃以奔竄(言其利也過秦論曰諸侯)
(以百萬之衆叩關而攻秦秦人開關延敵九國之師遯逃而不敢進也)有噤門而莫啟不
窺兵於山外(言其害也戰國策范雎謂秦王曰秦今反閉關而不敢窺兵于山東者懷諸侯為國)
(謀不忠大王計有所失也楚辭曰噤閉而不言然噤亦閉也噤巨蔭切)連雞互而不棲小
國合而成大(言小國異乎連雞也戰國策秦惠王謂寒泉子曰蘇秦約于諸侯諸侯之不可一猶)
(連雞之不能俱止棲亦明矣)豈地勢之安危信人事之否泰(言崤函之險未)
(嘗暫改或開關延敵或噤門莫啟明此不徒在地勢亦由在人也湯曰吾欲因其地勢所有而敵之否泰周易)
(二卦名也周易曰泰上下交而其志同也否上下不交而天下無邦)漢六葉而拓畿縣弘
農而遠關(六葉武帝也難蜀父老曰德茂存乎六世應劭漢書注曰拓廣也漢書元鼎三年徙函谷)
(關於新安以故關為弘農縣也)厭紫極之間敞甘微行以遊盤長傲賓
於柏谷妻覩貎而獻餐疇匹婦其已泰胡厥夫之繆官
(紫極星名王者為宫以象之曹植上表曰情注于皇居心存乎紫極南都賦曰體爽塏以閒敞蒼頡篇曰敞高)
(顯也漢武帝故事曰帝即位為微行嘗至柏谷夜投亭長宿亭長不納乃宿逆旅逆旅翁要少年十餘人皆持)
(弓矢刀劍令主人嫗出遇客婦謂其翁曰吾觀此大夫非常人也且有備不可圖也天寒嫗酌酒多與其夫夫)
(醉嫗自縳其夫諸少年皆走嫗出謝客殺雞作食平旦上去還宫乃召逆旅夫妻見之賜嫗金千斤擢其夫為)
(羽林郎疇猶詶也)昔明王之廵幸固清道而後往懼銜橜之或
變崚徒御以誅賞(東觀漢記曰西廵幸長安司馬相如上疏曰夫清道而後往猶時有銜橜)
(之變漢書音義張楫曰銜勒也司馬彪莊子注曰橜騑馬口中長銜也橜巨月切淮南子曰陗法刻刑許慎曰)
(陗峻也毛詩曰徒御不驚)彼白龍之魚服挂豫且之密網輕帝重于
天下奚斯漸之可長(白龍已見東京賦帝重帝位之重也言輕帝位之重於天下此乃陵)
(上之漸何可長乎)弔戾園於湖邑諒遭世之巫蠱探隠伏於難
明委讒賊之趙虜加顯戮於儲貳絕肌膚而不顧作歸
來之悲臺徒望思其何補(漢書曰戾太子據與江充有隙會巫蠱事起充遂至太子)
(宫掘得桐木人太子無以自明乃斬江充與丞相劉屈氂戰兵敗東至湖邑自縊而死車千秋訟太子冤上憐)
(太子無辜乃作思子宫為歸來望思之臺於湖宣帝即位諡曰戾以湖邑閿鄕為戾園又太子罵充曰趙虜乃)
(亂吾父子也蒼頡篇曰委任也尚書王曰弗廸有顯戮漢書疏廣曰太子國儲副君宋均元命苞注曰儲君副)
(主言設以待之王命論曰高四皓之名刻肌膚之愛幽通賦曰雖覆醢其何補)紛吾既邁此全
節又繼之以盤桓問休牛之故林感徵名於桃園(言吾紛然)
(行此全節之野又繼之以盤桓而不前楚辭曰紛吾乘兮玄雲北征賦曰紛吾去此舊都騑遲遲而歷兹爾雅)
(曰邁行也全節即漢書全鳩里戾太子死處圖經曰全節閿鄉縣東十里鳩澗西廣雅曰盤桓不進也周易曰)
(初九盤桓尚書武成曰放牛於桃林之野示天下弗服東征記曰全節地名其西名桃原古之桃林也)
發閿鄉而警策愬黃卷以濟潼眺華嶽之隂崖覿高掌
之遺蹤(漢書湖縣名今虢州閿鄕湖城二縣皆其地也曹子建應詔詩曰僕夫警策鄭玄周禮注曰警)
(勅戒之也嶭綜西京賦注曰愬向也愬與遡古字通獻帝春秋曰興平二年十一月丙寅車駕東行到黃巷亭)
(庚午到弘農述征記曰河自關北東流水側有坂謂之黃巷坂雍州圖經曰潼水在華隂縣界水經曰北流注)
(河西京賦曰綴以二華巨靈贔負高掌遠蹠以流河曲閿音聞)憶江使之反璧告亡期
於祖龍(史記曰秦始皇帝三十六年鄭使者從關東來至華隂之野有持與使者璧曰為我遺鎬池君)
(因言曰明年祖龍死置璧而去忽不見始皇使人視璧乃二十八年渡江所沉璧也蘇林曰祖始也龍人君之)
(象謂始皇也)不語怪以徵異我聞之於孔公(論語曰子不語怪力亂神)愠
韓馬之大憝阻關谷以稱亂(何晏論語注曰愠怒也魏志曰建安十六年關中諸)
(將馬超韓遂等反超等屯潼關尚書曰元惡大憝孔安國曰憝惡也杜預左氏傳注曰阻恃也關谷潼關函谷)
(也尚書曰敢行稱亂孔安國曰稱舉也)魏武赫以霆震奉義辭以伐叛彼
雖衆其焉用故制勝於廟算(魏志曰曹公西征與超等夾關為戰大破之尚書曰)
(奉辭伐罪左氏傳随武子曰伐叛刑也柔服德也又屈完曰雖君之衆無所用之孫子曰水因地而制行兵因)
(敵而制勝又曰夫未戰而廟勝得算之多者也漢書楊雄即趙充國圖畫而頌之曰料敵制勝)砰揚桴
以振塵繣瓦觧而冰泮起遂遁而奔狄甲卒化為京觀
(字書曰砰大聲也魏志曰韓遂馬超走凉州楚辭曰揚桴兮柎鼓左氏傳曰援枹而鼓說文曰枹鼓椎也東觀)
(漢記馮衍說吳漢曰得道之兵鼓不振塵鄭玄禮記注曰振動也繣破聲也呼麥切春秋運斗樞曰不能宣德)
(天下瓦觧漢書曰徐樂上書曰何謂瓦觧吳楚齊趙之兵是也當此之時安土樂俗之人衆故諸侯無境外之)
(助此之謂瓦觧淮南子曰冰泮而農桑起左氏傳潘黨曰君盍收晉尸以為京觀杜預曰積尸封土其上謂之)
(京觀砰普耕切)倦狹路之迫隘軌踦&KR1764;以低仰(倦極也司馬相如大人賦曰區)
(中之隘狹廣雅曰踦&KR1764;傾側也)蹈秦郊而始闢豁爽塏以宏壮黃瓖千
里沃野彌望華實紛敷桑麻條暢(班固高紀□曰粤蹈秦郊尚書曰雍州厥)
(土惟黃壤杜篤論都賦曰沃野千里原隰彌望保植五穀桑麻條暢春秋文曜鉤曰春致其時華實乃榮洞簫)
(賦曰標紛敷以扶疏廣雅曰暢長也)邪界褎斜右濱汧隴(褎斜汧隴竝已見上文)寶
雞前鳴甘泉後涌(寶雞目泉竝已見上文)面終南而背雲陽跨平
原而連嶓冡(漢書武功山有太一古文以為終南此賦下云太一明與終南别山西京賦曰於前)
(則終南太一二山明矣漢書左馮翊有雲陽縣西京賦曰後則高陵平原又曰連罔乎嶓家)九嵕嶻
&KR1625;太一巃嵸(並已見上文)吐清風之飂戾納歸雲之鬱蓊(孔叢)
(子孔子曰夫山者興吐風雲以通乎天地之間四子講德論曰虎嘯而風寥戾思玄賦曰憑歸雲而遐逝楚辭)
(曰望谿谷兮滃欝)南有玄灞素滻湯井温谷(玄素水色也灞滻二水名也楚辭曰)
(臨沅湘之玄淵又曰舍素水而蒙深湯井温湯也雍州圖曰温湯在新豐縣界温谷即温泉也雍州圖曰温泉)
(在藍田縣界)北有清渭濁涇蘭池周曲(毛萇詩傳曰涇渭相入而清濁異三輔黃)
(圖曰蘭池觀在城外長安圖曰周氏曲咸陽縣東南三千里今名周氏陂陂南一里漢有蘭池宫)浸決
鄭白之渠漕引淮海之粟(鄭玄周禮注曰浸者可以為陂灌溉者鄭白已見上文西)
(都賦曰通溝大漕控引淮湖與海通波也)林茂有鄠之竹山挺藍田之玉(竝已)
(見上文)班述陸海珍藏張叙神皋隩區此西賓所以言於
東主安處所以聽於憑虚也可不謂然乎(西都賦曰陸海珍藏西京)
(賦曰寔惟地之奥區神皋)勁松彰於歲寒貞臣見於國危(論語子曰歲寒然後)
(知松柏之後彫老子曰國家昏亂有貞臣)入鄭都而扺掌義桓友之忠規竭
股肱於昏主赴塗炭而不移世善職於可徒緇衣弊而
改為(史記曰鄭桓公友者周厲王少子也犬戎殺幽王於共山下并殺桓公鄭人先立其子為武公扺掌)
(已見蜀都賦左氏傳荀息曰竭其股肱之力尚書帝曰臣作股肱又曰民墜塗炭毛詩序曰緇衣美武公也父)
(子並為周司徒善於其職詩曰緇衣之宜兮弊予又改為兮)履犬戎之侵地疾幽后
之詭惑舉偽烽以沮衆淫嬖裦以縱慝軍敗戲水之上
身死驪山之北赫赫宗周烕為亡國(史記宣王崩子幽王宫湼立幽王嬖)
(愛褒姒竟廢申后及太子而以褒姒為后褒姒不好笑幽王為烽燧大鼓有寇至舉烽火諸侯悉至至而無寇)
(褒姒乃大笑幽王悦之為數舉烽火其後不信諸侯益亦不至申后之父申侯乃與西夷犬戎共攻幽王幽王)
(舉烽火徵兵兵莫至遂殺幽王驪山下毛萇詩傳曰沮止也又曰慝邪也國語里革曰厲流于彘幽滅于戲毛)
(詩曰赫赫宗周褒姒烕之毛萇曰烕呼滅切)又有繼於此者異哉秦始皇之
為君也傾天下以厚葬自開闢而未聞匠人勞而弗圖
俾生埋以報勤外罹西楚之禍内受牧豎之焚(漢書劉向上疏)
(曰秦始皇葬驪山之阿石槨為游館生埋工匠後項籍焚其宫室營宇其後牧兒亡羊入其鑿中牧者持火照)
(求羊失火燒其藏槨自古至今葬未有盛始皇也數年之間外被項籍之災内離牧豎之禍豈不哀哉尚書考)
(靈䊮曰天地開闢勞而不圖言匠人勞苦而不圖謀其賞生埋報勤謂反以生埋之事以報其功勤也)語
曰行無禮必自及此非其效與(左氏傳君子曰志有之所謂行無禮必自及者)
(也)乾坤以有親可久君子以厚德載物(周易曰乾以易知坤以簡能易)
(知則有親易從則有功有親則可久有功則可大可久則賢人之德可大則賢人之業又曰君子以厚德載物)
(方論高祖之德故以乾坤為喻焉)觀夫漢高之興也非徒聪明神武豁
逹大度而已也(漢書班固高紀述曰寔天生德聪明神武漢書曰高祖仁愛意豁如也常有大)
(度)乃實慎終追舊篤誠欵愛澤靡不漸恩無不逮(論語曰慎)
(終追遠左氏傳季孫行父曰明允篤誠廣雅曰欵誠也說苑晏子謂景公曰今君愛老而恩無不逮也)率
土且弗遺而況於隣里乎况於卿士乎于斯時也乃摹
寫舊豐制造新邑故社易置枌榆遷立街衢如一庭宇
相襲渾雞犬而亂放各識家而競入(三輔舊事曰太上皇不樂關中思慕)
(鄉里高祖徙豐沛屠兒酤酒煑餅商人立為新豐西京雜記曰高祖既作新豊并徙舊社放犬羊雞鴨於通途)
(亦競識其家孟子曰變置社稷趙岐曰更置立之漢書曰高祖禱豐枌榆社張晏曰枌白榆社在豊東北十五)
(里尚書曰欲遷其社孔安國尚書傳曰襲因也渾胡本切)籍含怒於鴻門沛跼踳而
來王范謀害而弗許隂授劒以約莊撛白刃以萬舞危
冬葉之待霜履虎尾而不噬寔要伯於子房(漢書曰項羽欲西入)
(關聞沛公已定關中大怒遂至戲於是饗士旦日合戰羽季父項伯素善張良夜馳見良具告事寔良與項伯)
(俱見沛公沛公曰吾豈敢反願伯明言不敢背德戒沛公早自來謝沛公旦見羽鴻門因留沛公飲范增數目)
(羽擊沛公羽不應范增起出謂項莊曰汝入以劍舞因擊沛公殺之不者女屬且為所虜莊拔劍起舞項伯亦)
(起舞常翼蔽沛公周書武王曰吾含怒深矣毛詩曰謂天盖高不敢不跼謂地盖厚不敢不蹐尚書曰四夷來)
(王毛詩曰莫敢不來王撛挺也力刃切周易曰履虎尾不咥人亨鄭玄注本為噬噬齧也音誓)樊抗憤
以巵酒咀彘肩以激揚(漢書曰樊噲聞事急乃持楯撞入項羽目之問之為誰張良曰)
(沛公參乘樊噲項羽曰壮士賜之巵酒彘肩噲飲酒拔劍切肉食之項羽曰能復飲乎曰臣死且不辭豈特巵)
(酒乎又谷永上疏曰贊命之臣靡不激揚也)忽蛇變而龍攄雄霸上而高驤
增遷怒而横撞碎玉斗其何傷(史記曰禇先生曰丈夫龍變傳曰蛇化為龍不)
(變其文家化為國不變其姓漢書曰元年十月沛公至霸上鄒陽上書曰蛟龍驤首奮翼漢書曰沛公獻璧羽)
(受之又獻玉斗於范增增怒撞其斗曰吾屬今為沛公虜矣論語曰不遷怒又曰何傷乎)嬰罥組於
軹塗投素車而肉袒(漢書曰秦王子嬰素車白馬係頸以組降軹道傍軹塗已見東京賦)
(左氏傳曰鄭伯肉袒牽羊以逆杜預曰肉袒示服為臣僕也)疎飲餞於東都畏極位
之盛滿(漢書曰疎廣字仲翁為太子太傅兄子受為少傅廣謂受曰吾聞知足不辱知止不殆今宦成)
(名立不去懼有後悔遂上疏乞骸骨上皆許之故人邑子為設祖道供帳東都門外蘇林曰長安東門也毛詩)
(曰飲餞于襧毛萇曰祖而舍軷飲酒于其側曰餞漢書曰劉德妻死霍光欲以女妻之德不敢取畏盛滿也)
金墉欝其萬雉峻嵃峭以繩直(西京賦曰横西洫而絶金墉西都賦曰建金城)
(而萬雉嵃謂棧嵃嶮貎也繩直已見東京賦)戾飲馬之陽橋踐宣平之清閾
(爾雅曰戾至也長安圖曰漢時七里渠有飲馬橋夏侯嬰冡在橋南三里陽橋之陽也三輔黃圖曰長安東出)
(北頭第一城門名宣平門清謂華而且清也)都中雜遝戸千人億華夷士女
駢田逼側展名京之初儀即新館而莅職勵疲鈍以臨
朝勖自強而不息(長安舊都故曰名京潘子初臨故曰新館蒞職謂釐政也毛萇詩傳曰蒞)
(臨也孔安國尚書傳曰勵勉也又息曰勖勉也周易曰君子以自強不)於是孟秋爰謝聽覧
餘日(楚辭曰青春爰謝王逸曰謝去也上林賦曰聽覧餘閒舞賦曰餘日怡蕩)廵省農功周
行廬室街里蕭條邑居散逸營宇寺署肆廛管庫蕞芮
於城隅者百不處一(言今之寺署蕞芮在於城隅方之昔時雖復百分不能處一也漢書)
(劉向上疏曰項籍燔其宫室營宇風俗通曰今尚書御史謁者所止皆曰寺漢書百官表少府有諸僕射署鄭)
(玄周禮注曰肆市中陳物處司農周禮注曰廛市中空地禮記曰管庫之士鄭玄曰管管鍵也庫物所藏也字)
(林曰蕞聚貌也音在外切說文曰芮小貌而銳切處一或為一處非也)所謂尚冠修成黃
棘宣明建陽昌隂北煥南平皆夷漫滌蕩亡其處而有
其名(皆里名也漢書曰宣帝舍長安尚冠里又曰武帝同母姊金王孫女號修成君餘未詳)爾乃
階長樂登未央汎太液凌建章縈馺娑而欵駘盪轥枍
詣而轢承光徘徊桂宫惆悵柏梁(已上竝見西京賦)鷩雉雊於
臺陂狐兔窟於殿傍何黍苗之離離而余思之芒芒(鷩雉)
(已見射雉賦黍苗已見魏都賦尚書曰予思日孜孜)洪鍾頓於毁廟乘風廢而弗
縣(史游急就章曰乘風縣鍾革獨樂)禁省鞠為茂草金狄遷於灞川(如淳)
(漢書注曰本名禁中漢儀注孝元皇后父名禁避之故曰省毛詩曰踧踧周道鞠為茂草毛萇曰鞠窮也潘岳)
(關中記曰秦為銅人十一董卓壊以為錢餘二枚魏明帝欲徙諸洛陽到霸城重不可致今在霸城大道南銅)
(人即金狄也)懷夫蕭曹魏邴之相(並已見西都賦)辛李衛霍之將(漢書)
(曰辛慶忌字子真為左將軍匈奴西域親附敬其威信本秋道人又曰李廣隴西人也為右北平太守匈奴號)
(曰漢飛將軍避之數歲不入界衛霍已見長楊賦)銜使則蘇屬國震遠則張博
望(漢書孫寶銜命奉使職在刺舉又曰蘇武字子卿杜陵人也武以中郎將使持節送匈奴使留任漢者匈)
(奴乃徙武北海上武杖漢節牧羊武留匈奴凡十九歲乃還拜為典屬國又曰張騫漢中人也以郎應募使月)
(氏去十三年得還騫以校尉從大將軍擊匈奴知水草處軍得以不乏封騫為博望侯)教敷而彝
倫叙兵舉而皇威暢(敷教蕭曹也舉兵衛霍也尚書曰彜倫攸敘)臨危而智
勇奮投命而高節亮(臨危張騫也智勇已見上文投命蘇武也吳子曰一人投命足懼千)
(人杜預左氏傳注曰投棄命也史記曰魯連好持高節)暨乎秺侯之忠孝淳深(小雅)
(曰暨及也漢書曰金日磾字翁叔本匈奴休屠王太子也武帝拜為侍中駙馬都尉莾何羅矯制發兵明旦上)
(卧未起何羅從外入日磾奏厠心動立入坐内戶下何羅褏白刃從東廊上日磾抱何羅呼曰何羅反得禽縳)
(之繇是著忠孝節封為秺侯音妒)陸賈之優游宴喜(漢書曰陸賈楚人也高祖拜賈為太)
(中大夫有五男分其子子二百金令為生産賈常乘安車駟馬從歌鼓瑟侍者十人謂其子曰與女約過女女)
(給人馬酒食後陳平乃以奴婢百人車馬五十乘錢五百萬遺賈為食飲費賈以此遊漢庭公卿間名聲籍甚)
(答賓戲曰陸子優游新語以興毛詩曰吉甫燕喜既多受祉)長卿淵雲之文子長政
駿之史(司馬長卿王子淵楊子雲也史記曰司馬遷字子長為太史今修史記歷黃帝以來至太初凡)
(百三十篇漢書曰劉向字子政元帝擢為宗正著疾讒擿要救危及世頌凡八篇又著五行傳列女傳新序說)
(苑又曰劉歆字子駿為中壘校尉為七略)趙張三王之尹京定國釋之之聽
理(漢書曰趙廣漢字子都涿郡人守京兆大尹發姦擿伏如神又曰張敞字子高河東人也守京兆尹枹鼓)
(稀鳴市無偷盗又曰王遵字子貢涿郡人也為諫大夫守京輔都尉行京兆尹事旬月間盗賊清又曰王章字)
(仲卿泰山人也章以選為京兆尹又曰王駿琅邪人也為京兆尹趙廣漢張敞王章王駿皆有能名故京師稱)
(曰前有趙張後有三王又曰于定國字曼倩東海人也為廷尉其决疑平法務在哀鰥寡罪疑惟輕朝廷稱之)
(又曰張釋之字子季南陽人也為廷尉周亞夫見釋之持議平乃結為親友繇此天下稱之也)汲長孺
之正直鄭當時之推士(漢書曰汲黯字長孺濮陽人也為王爵都尉數直諫又曰鄭當)
(時字莊陳人也為大司農每朝候上問說未嘗不言天下長者聞人之善進之上惟恐後班固贊曰汲黯之正)
(直鄭當時之推賢)終童山東之英妙賈生洛陽之才子(漢書曰終軍字)
(子雲濟南人也年十八選為博士弟子上書言事武帝異其文拜為謁者死時年二十餘故世謂之終童又曰)
(賈誼雒陽人也年十八以能誦詩屬書稱於郡中文帝召以為博士時年二十餘曹植自試表曰終軍以妙年)
(使越)飛翠緌拖鳴玉以出入禁門者衆矣(鄭玄禮記注曰緌纓之飾也禮)
(記曰君子行則鳴珮玉東觀漢記杜詩上書曰伏湛宜出入禁門補缺拾遺是也)或被髮左袵
奮迅泥滓(謂日磾也論語曰吾其被髮左袵矣凡人沉於卑賤故曰泥滓東觀漢記曰趙喜奮迅行)
(伍李陵與蘇武書曰言為瑕穢動增泥滓說文曰滓澱也)或從容傅會望表知裏(謂陸)
(賈也班固漢書贊曰陸賈從容平勃之間附會將相尚書大傳孔子謂子夏曰子見表未見其裏)或著
顯績而嬰時戮(謂廣漢之屬也)或有大才而無貴仕(謂賈誼之屬也)皆
揚清風於上烈垂令聞而不已想珮聲之遺響若鏗鏘
之在耳(胡廣曰建鴻德流清風毛詩曰令聞令望左氏傳穆嬴曰今君雖終言猶在耳)當音鳳
恭顯之任勢也乃熏灼四方震耀都鄙(漢書王鳳與元后同母為大司)
(馬大將車用事上遂謙讓無所專鳳薨從弟音代鳳為司馬車騎將軍又曰弘恭沛人坐法腐刑為中尚書明)
(習法令故亊石顯已見西京賦漢書谷永曰許班之貴熏灼四方范曄後漢書曰鄧隲寵靈顯赫光震都鄙)
而死之日曾不得與夫十餘公之徒隸齒才難不其然
乎(論語曰齊景公死之日民無德而稱焉千餘公之徒謂蕭曹之屬也張湛列子注曰隸猶羣軰也一云徒)
(隸賤人也漢書賈誼曰握重權大官而有徒隸無恥之心乎高誘吕氏春秋注曰齒列也論語子曰才難不其)
(然乎)望漸臺而扼腕梟巨猾而餘怒(漢書曰更始兵從宣平城門入王莽之漸)
(臺上商人杜吳殺莽取其綬史記曰天下之士莫不扼腕而言西京賦曰巨猾間舋漢書音義曰懸首於木上)
(曰梟)揖不疑於北闕軾樗里於武庫(漢書曰儁不疑字曼倩勃海人也為京兆)
(尹有一男子乘黃犢車詣北闕自謂衛太子公車以聞丞相二千石至者莫敢𤼵言不疑後到叱從吏收縳曰)
(昔蒯聵違命出奔輙拒而不納春秋是之衛太子得罪先帝亡不即死今來自詣此罪人也遂送詔獄史記曰)
(樗里子者名疾秦惠王之弟也卒葬于渭南章臺之東曰後百歲當有天子之宫夾我墓至漢興長樂宫在其)
(東未央宫在其西武庫正直其墓也)酒池鑒於商辛追覆車而不寤(漢書贊曰)
(武帝設酒池肉林賈逵國語注曰鑒察也六韜太公曰桀紂王天下之時積糟為阜以酒為池脯肉為山林晏)
(子春秋曰諺曰前車覆後車戒賈誼過秦曰三主惑而終身不寤也)曲陽僭於白虎化奢
淫而無度(漢書曰王根為曲陽侯五侯大修第室起土山漸臺洞門高廓百姓歌之曰五侯初起曲)
(陽最怒壊決高都連竟外杜土山漸臺象西白虎毛詩序曰遊蕩無度)命有始而必終孰
長生而久視(家語孔子曰命者性之始也死者生之終也有始必有終矣老子曰長生久視之道)
武雄略其焉在近惑文成而溺五利(文成將軍李少翁五利將軍欒大皆)
(方術士說武帝作宫觀以延神仙帝耽溺之其雄才大略亦何在也)侔造化以制作窮山
海之奥祕(淮南子曰大丈夫無為與造化逍遥)靈若翔於神島奔鯨浪而
失水爆鱗骼於漫沙隕明月以雙墜擢仙掌以承露干
雲漢而上至(西都賦曰抗仙掌以承露擢雙立之金莖西京賦曰干雲霧以上逹)致卭蒟
其奚難惟余欲而是恣縱逸遊於角觝絡甲乙以珠翠
忍生民之減半勒東嶽以虚美(班固漢書西域贊曰孝武之時惑蒟醬卭竹杖)
(則聞牂柯越嶲漢書曰武帝作角觝戲又東方朔曰甲乙之帳臣瓉曰興造甲乙之帳絡以隋珠和璧漢書贊)
(曰孝武奢侈海内虚耗戶口减半漢書曰武帝登封泰山封禅書曰勒功中嶽續漢書曰羣臣上言宜封泰山)
(詔曰遠遣吏上夀盛稱虛美餘竝已見上文)超長懷以遐念若循環之無賜
(尚書大𫝊曰三王之統若循連環周則復始窮則反木方言曰賜盡也)較面朝之煥炳次
後庭之猗靡(言先明面朝次至後庭也廣雅曰較明也周禮曰面朝後市子虚賦曰飛&KR1490;垂髾扶)
(輿猗靡較音校)壯當熊之忠勇深辭輦之明智(漢書曰孝元馮昭儀上幸虎圜)
(闘獸熊佚出圈攀檻欲上殿左右貴人傅昭儀皆走馮婕妤直前當熊而立左右格殺熊上問人情驚懼何故)
(當熊婕妤對曰猛獸得人而止妾恐熊至御坐故身當之元帝嗟嘆以此倍敬重焉傅昭儀等皆慙又曰成帝)
(遊於後庭嘗欲與班婕妤同輦載婕妤辭曰觀古圖畫賢聖之君皆有名臣在側三代末主乃有嬖女今欲同)
(輦得無近似之乎楚辭曰招貞良與明智)衛鬒髮以光鑒趙輕體之纖麗(漢武)
(故事曰衛子夫得幸頭觧上見其美髮悦之左傳叔向母曰昔有仍氏生女黰黑而甚美光可以鑑廣雅曰鑑)
(照也荀悦漢紀曰趙氏善舞上悦之號曰體輕)咸善立而聲流亦寵極而禍侈
(以竒見幸故曰聲流緣廢自裁故曰禍侈)津便門以右轉究吾境之所暨(漢書)
(武帝紀曰三年作便門橋杜預左氏傳注曰暨至也)掩細柳而撫劍快孝文之命
帥周受命以忘身明戎政之果毅距華盖於壘和案乘
輿之尊轡肅天威之臨顔率軍禮以長撎輕棘霸之兒
戲重條侯之倨貴(方言曰掩止也掩與揜同漢書曰孝文後六年匈奴大入邊遣宗正劉禮)
(軍霸上祝兹侯徐厲軍棘門河内守周亞夫軍細柳帝勞軍至霸上棘門直馳入而之細柳軍軍士吏被甲持)
(蒲上至不得入於是上使使詔將軍曰吾欲勞軍亞夫乃傳言開壁壁門士謂車騎曰將軍約軍中不得驅馳)
(天子乃按轡徐行至中營亞夫持兵揖曰介胄之士不拜請以軍禮見文帝曰嚮者霸上棘門軍如兒戲至於)
(亞夫可得而犯耶左氏傳曰子朱怒撫劍從之六韜曰為將者受命忘家當敵忘身左氏傳君子曰殺敵為果)
(致果為毅華盖已見上文壘營也和軍營之正門也左氏傳齊侯曰天威不違顔咫尺說文曰撎拜舉手下也)
(因利切漢書曰丞相條侯至貴倨也杜預左傳注曰倨傲也)索杜郵其焉在云孝里
之前號惘輟駕而容與哀武安以興悼爭伐趙以徇國
定廟算之勝負扞矢言而不納反推怨以歸咎未十里
於遷路尋賜劍以刎首嗟主闇而臣嫉禍於何而不有
(杜郵亭名在咸陽西今謂之孝里辛氏三秦記曰畢陌西北有孝里畢陌西有白起墓惘猶罔罔失志之貎也)
(楚辭曰遵赤水而容與史記曰白起者郿人也善用兵事秦昭王為武安君秦使王陵攻趙邯鄲少利秦王欲)
(使武安君代陵將武安君曰邯鄲未易攻也王自命不行乃使應侯請之終不肯行秦圍邯鄲弗能拔武安君)
(曰不聽臣言今何如矣秦王聞之怒遣白起不得留咸陽中既行出咸陽西門十里至杜郵秦王乃使使者賜)
(之劍自殺昭王昭襄王也廟算已見上文尚書曰率籲衆慼出矢言何休公羊注曰刎割也孫卿子曰主闇於)
(上臣詐於下俱害之道杜篤弔比干文曰闇主之在上豈忠諫之是謀西京賦曰林麓之饒于何不有)窺
秦墟於渭城冀闕緬其堙盡覓陛殿之餘基裁岥岮以
隠嶙(聲類曰墟故所居也史記曰秦孝公作為咸陽築冀闕緬盡貎也亡衍切岥岮頽貎也司馬相如哀)
(二世曰登岥岮之長坂隠嶙絶起貌)想趙使之抱璧瀏睨楹以抗憤(史記曰秦)
(王得趙璧無意償趙城相如曰璧有瑕請指示王王授璧相如因持璧却立倚柱曰臣觀大王無償趙王城邑)
(故臣復取璧大王必欲急臣臣頭今與璧俱碎於柱矣相如持其璧睨柱欲以擊柱秦王乃辭謝瀏睨目清貎)
(也)燕圖窮而荆發紛絕袖而自引(史記曰荆軻獻燕督亢之地圖圖窮匕首)
(見因左手把秦王之袖而右手持匕首揕之未至身秦王驚自引而起袖絶以其匕首揕秦王不中揕丁鴆切)
筑聲厲而高奮狙潛鉛以脱臏(史記曰荆軻之客高漸離變名姓為人庸保以)
(擊筑聞於秦始皇始皇召見人有識者乃高漸離秦帝曤其日使擊筑稍益近之高漸離乃以鉛置筑中舉筑)
(扑秦皇帝不中遂誅論衡曰高漸離舉筑擊秦王中臏秦王病瘡死蒼頡篇曰狙獮猴也七豫切尚書刑德放)
(曰臏者脱去人之臏也郭璞三蒼觧詁曰臏膝盖曤音各一音格字)據天位其若兹亦狼
狽而可愍(尚書曰伊尹曰天位艱哉文字集略曰狼狽猶狼䟦也孔叢子曰吾於狼狽見聖人之志)
(荀悦漢紀論曰周勃狼狽失據塊然囚執狽音貝)簡良人以自輔謂斯忠而鞅
賢寄苛制於捐灰矯扶蘇於朔邊(史記曰商君者衛之諸庶孼子也名鞅姓)
(公孫氏商君之法刑棄灰於道者又曰李斯者上蔡人也始皇以斯為丞相始皇長子扶蘇監兵上郡始皇崩)
(與趙高謀詐為受始皇詔立子胡亥為太子為書賜長子扶蘇曰扶蘇不孝其賜劍以自裁扶蘇為人仁即自)
(殺賈逵國語注曰苛煩也鄭玄禮記注曰矯稱詐以為是)儒林填於坑穽詩書煬而
為烟(史記曰盧生為始皇求仙藥亡去始皇大怒使御史案問諸生諸生犯禁者四百六十四人皆坑之)
(咸陽又曰李斯曰臣請非博士官所職天下敢有藏詩書百家語詣守尉雜燒之廣雅曰穽坑也才性切郭璞)
(方言注曰今江東呼火熾猛為煬余亮切)國滅亡以斷後身刑轘以啓前商
法焉得以宿黃犬何可復牽(史記曰秦孝公卒太子立公子虔之徒告商君反商)
(君亡至關下欲舍客舍人不知其是商君曰商君之法舍人無驗者坐之商君喟然歎曰嗟乎為法之弊一至)
(於此哉秦惠王車裂商君鄭玄周禮注曰車裂曰轘史記曰李斯其五刑出獄與其中子俱執顧謂其子曰吾)
(欲與若復牽黃犬俱出上蔡東門遂狡兔可得乎遂夷三族商鞅李斯各有食邑故曰國刑轘之辟二人為首)
(故曰啟前)野蒲變而成脯苑鹿化以為馬(風俗通曰秦相趙高指鹿為馬束蒲)
(為脯二世不覺史記曰趙高欲為亂恐羣臣不聽乃先騐持鹿於二世曰馬也二世笑曰丞相誤耶謂鹿為馬)
(也)假讒逆以天權鉗衆口而寄坐(春秋元命苞曰赤受命持天權莊子曰鉗)
(墨翟之口)兵在頸而顧問何不早而告我願黔黎其誰聽惟
請死而獲可(國語單襄公曰兵在其頸不可久東征賦曰惕覺寤而顧問史記曰趙高恐二世怒)
(誅及其身與其女婿閻樂謀易置上樂遂斬衛令二世怒召左右皆惶擾不闘傍有宦者一人侍不敢去二世)
(入内謂曰公何不早告我宦者曰臣不敢言故得全使臣早言皆已誅安得至今閻樂前即告二世曰足下其)
(自為計二世曰吾願得一郡為王弗許又曰願為萬戶侯弗許願與妻子為黔首弗許閻樂麾其兵陵二世乃)
(自殺兵在頸已見東京賦)徤子嬰之果决敢討賊以紓禍勢土崩而
莫振作降王於路左(史記曰趙高立公子嬰為秦王子嬰與其子二人謀曰今使我齋見)
(廟此欲因廟中殺我我稱病不行丞相必自來來則殺之高果自往子嬰遂刺殺高於齋宫廣雅曰果能也杜)
(預左氏傳注曰紓除也漢書徐樂上書曰臣聞天下之患在於土崩秦之末世是也人困而主不恤下怨而上)
(不知此之謂土崩賈逵國語注曰振救也子嬰降已見上文)蕭收圖以相劉料險易
與寡衆(史記沛公至咸陽蕭何獨先入收秦丞相御史圖書藏之漢所以具知天下扼塞戸口多少者)
(以何具得秦圖書也說文曰料量也孫卿子曰地者遠近險易又曰識衆寡之用者勝也)羽天與而
弗取冠沐猴而縱火(史記曰客有說張耳曰天與不取反受其咎又曰或說項王關中可)
(都項王見秦皆已燒殘破又心懷思欲東歸說者曰人言楚人沐猴而冠耳果然張晏曰沐猴獮猴也漢書曰)
(羽屠咸陽燒其宫室楚辭曰若縱火於秋蓬)貫三光而洞九泉曾未足以喻
其高下也(鄧析子曰賢愚之相覺若九地之下與重天之顛淮南子曰大道含吐隂陽而章三光許)
(慎曰三光日月星也燕丹子曰死懷恨入於九泉)感市閭之菆井歎尸韓之舊
處丞屬號而守闕人百身以納贖豈生命之易投誠惠
愛之洽著訐望之以求直亦余心之所惡思夫人之政
術實幹時之良具苟明法以釋憾不愛才以成務弘大
體以高貴非所望於蕭傅(漢書曰韓延夀字長公燕人也為東郡太守為天下最代)
(蕭望之為左馮翊望之遷御史大夫延夀在東郡時放散官錢千餘萬會御史問事東都望之因令并問之延)
(夀知即案劾望之在馮翊時廩犠官錢放散百餘萬上今窮竟所考望之卒無事實而延夀竟坐棄市吏民數)
(千人送至渭城百姓莫不流涕說文曰菆麻蒸也阻留切然菆井即渭城賣蒸之市也延壽被誅丞屬無守闕)
(者而趙廣漢就戮則有之恐潘誤毛詩曰如可贖兮人百其身論語子貢曰賜也亦有惡乎惡訐以為直者說)
(文曰訐面相斥罪左氏傳穆叔曰齊人釋憾於弊邑之地又魏犨公欲殺之而愛其材周易曰開物成務莊子)
(曰襄公之應司馬曰夷知大體者也漢書曰蕭望之左遷太子太傅)造長山而慷慨偉龍
顔之英主胸中豁其洞開羣善湊而必舉(漢書曰高祖隆凖而龍顔)
(又曰高祖葬長陵三秦記曰秦名天子冡曰長山漢曰陵故通名山陵漢書曰高祖意豁如也王命論曰英雄)
(陳力羣朋畢舉此高祖之大略也潘元茂九錫文曰羣善畢舉也)存威格乎天區亡墳
掘而莫禦臨揜坎而累抃步毁垣以延佇(尚書周公曰時則有若伊)
(尹格于皇天范曄後漢書曰赤眉焚西京宫室發掘園陵又光武詔曰修復西京園陵爾雅曰揜盖也郭璞曰)
(謂覆盖王逸楚辭注曰擊手曰抃楚辭曰結幽蘭而延佇)越安陵而無譏諒惠聲之
寂寞(漢書曰惠帝葬安陵榖梁傳曰公會齊侯于讙無譏乎楚辭曰欲寂寞而絶端嶭君韓詩章句曰寂)
(無聲之貌也寞静也)弔爰絲之正義伏梁劍於東郭(漢書曰爰盎字絲楚人也)
(為楚相病免家居梁孝王欲求為嗣盎進說王以此怨盎使人刺殺盎安陵郭門外盎烏浪切)訊景皇
於陽丘奚信譖而矜謔隕吳嗣於局下盖發怒於一博
成七國之稱亂翻助逆以誅錯恨過聽而無討兹沮善
而勸惡(廣雅曰訊問也何休公羊傳注曰如其事曰訊加誣曰譖爾雅曰戲謔也漢書曰景帝葬陽陵)
(又景帝為太子吳太子侍飲博奕争道不恭皇太子引𫝊局提吳太子殺之景帝即位晁錯說上令削吳地及)
(書至吳王起兵誅漢吏二千石以下膠西膠東淄川濟南楚趙亦皆反七國反書聞爰盎曰吳楚相遺書言賊)
(臣晁錯擅廹諸侯削奪之地以故反為名而共誅錯方今計獨斬錯發使赦七國則兵可無血刃上從其議遂)
(斬錯又鄧公謂上曰錯患諸侯強大請削之地計畫始行卒受大戮内杜忠臣之口外為諸侯報仇帝曰公言)
(善吾亦恨之又曰晁錯穎川人為御史大夫錯七故切今協韻七各切漢書成帝曰過聽將作大匠觧萬年言)
(昌陵三年可成無討謂不誅盎也左氏傳子鮮曰賞罰無章何以沮勸沮才與切漢書谷永曰虧德沮善毛萇)
(詩傳曰沮比也)呰孝元於渭塋執奄尹以明貶(漢書曰元帝葬渭陵奄尹謂弘)
(恭石顯也班固漢書述曰閹尹之呰穢我明德韋昭曰呰病也疾移切鄭玄禮記注曰呰毁也子爾切何休公)
(羊傳注曰貶損也)裦夫君之善行廢園邑以崇儉(裦猶贊美也夫君元帝也)
(漢書曰元帝罷衛思園及戾園又詔曰初陵勿置縣邑)過延門而責成忠何辜而
為戮䧟社稷之王章俾幽死而莫鞠(漢書曰成帝葬延陵爾雅曰辜罪也)
(漢書曰成帝時日有蝕之王章奏封事召見言王鳳不可任用帝謂章曰微京兆直言吾不聞社稷計後上不)
(忍退鳳章遂為鳳所䧟章罪至大逆死獄中爾雅曰俾使也漢書曰趙王幽死張晏漢書曰鞠窮也謂窮問囚)
(情也一曰勒毛萇詩傳注曰勒告也)忲淫嬖之凶忍勦皇統之孕育(小雅曰忸)
(忲也淫嬖謂趙飛燕也漢書曰司隸觧光奏言許美人及宫史曹官皆御幸孝成皇帝産子隠不見又掖庭中)
(御幸生子者輙死又飲藥傷墮者無數左氏楚令尹子上曰蜂目而豺聲忍人也杜預曰忍行不義也尚書曰)
(天用勦絶其命孔安國曰勦截也截絶其命是也)張舅氏之姦漸貽漢宗以傾
覆(廣雅曰張開也舅氏諸王也爾雅曰貽遺也左氏傳吕相曰傾覆我國家)刺哀主於義域
僭天爵於高安欲法堯而承羞永終古而不刊(漢書曰哀帝葬)
(義陵王莽奏曰王者父事天故爵稱天子又曰封董賢為高安侯已見西京賦論語曰不恒其德或承之羞楚)
(辭曰長無絶兮終古鄭玄禮記注曰刊削也)瞰康園之孤墳悲平后之專㓗
殃厥父之篡逆蒙漢恥而不雪激義誠而引決赴丹爓
以明節投宫火而焦糜從灰熛而俱滅(漢書曰平帝葬康陵又曰孝平)
(王皇后莽女也及漢兵誅莽燔燒未央宫后曰何面目以見漢家自投火中而死后不合葬故曰孤墳)騖
横橋而旋軫歷敝邑之南垂(潘岳關中記曰秦作渭水横橋横音光雍州圖曰在)
(長安北二里横門外也)門礠石而梁木蘭兮構阿房之屈竒疏南
山以表闕倬樊川以激池役鬼傭其猶否矧人力之所
為工徒斲而未息義兵紛以交馳宗祧汙而為沼豈斯
宇之獨隳(三輔黃圖曰阿房前殿以木蘭為梁礠石為門懷刃者止之史記曰始皇南山之巔以為)
(闕毛萇詩傳曰倬大也三秦記曰長安正南秦嶺嶺根水流為秦川一名樊川漢武上林唯此為盛史記由余)
(曰役鬼為之則神怒矣使人為之則人亦苦矣鄭玄周禮注曰傭與庸通漢書高祖曰吾以義兵誅殘賊禮記)
(曰遠廟為祧又邾婁定公曰臣弑君殺其人壞其室洿其宫而瀦焉汙與洿古字通音烏方言曰隳壞也)
由偽新之九廟夸宗虞而祖黃驅吁嗟而妖臨搜佞哀
以拜郎(漢書王莽下書曰定有天下號曰新又王莽九廟一曰黃帝二曰虞帝三曰陳王四曰齊敬王)
(五曰濟北愍王六曰濟南伯王七曰元城孺王八曰陽平項王九曰新都顯王又曰鄧曄于匡起兵南鄕莽愈)
(憂不知所出崔發曰周禮國有大災則哭以厭之莽乃率羣臣至南郊搏心大哭諸生甚悲哀及能誦策文除)
(以為郎也)誦六藝以飾姦焚詩書而面牆心不則於德義雖
異術而同亡(漢書曰王莽立樂經徵天下通一藝皆詣公車焚詩書已見上文尚書曰不學牆面)
(左氏傳富辰曰心不則德義之經為頑班固漢書王莽贊曰昔秦焚詩書以立私義莽誦六藝以文姦言同歸)
(殊塗俱用滅亡)宗孝宣於樂游紹衰緒以中興(漢書音義應劭曰宣帝廟曰樂)
(游又宣紀贊曰可謂中興侔德殷宗周宣矣)不獲事于敬養盡加隆於園陵
兆惟奉明邑號千人訊諸故老造自帝詢隠王母之非
命縱聲樂以娛神(漢書孝武衛皇后生戾太子太子納史良娣産子男進號曰史皇孫太子)
(敗皆遇害太子遺孫一人史皇孫子王夫人男是為孝宣帝即位乃葬衛后追諡曰思后故太子諡曰戾史良)
(娣曰戾夫人史皇孫曰悼母曰悼后悼園稱奉明園潘岳關中記曰宣帝父曰悼皇考母曰悼夫人墓曰奉明)
(園后曰思后以倡優雜伎千人樂思后園今所謂千人鄉者是也兆塋也詢宣帝名也毛詩曰召彼故老訊之)
(占夢毛萇詩傳曰隠痛也王母思后也爾雅曰父之妣為王母)雖靡率於舊典亦觀過
而知仁(爾雅曰率循也尚書曰舊典時式論語子曰人之過也各於其黨觀過斯知仁矣)憑高
望之陽隈體川陸之汚隆(廣雅曰憑登也長安圖曰高望堆延興門南八里隈厓也)
(鄭玄周禮注曰體分也漢書音義或曰汚下也)開襟乎清暑之館游目乎五柞
之宫(曹植閒居賦曰愬寒風而開襟清暑謂甘泉也西都賦曰九嵕甘泉固隂沍寒曰北至而含凍此焉)
(清暑楚辭曰忽反顧而游目五柞在盩屋)交渠引漕激湍生風(漕渠已見上文)乃有
昆明池乎其中(漢書武帝發謫穿昆明池)其池則湯湯汗汗滉瀁彌
漫浩如河漢(西都賦曰集乎豫章之宅臨乎昆明之池左牽牛而右織女似雲漢之無厓古詩曰)
(皎皎河漢女)日月麗天出入乎東西旦似湯谷夕類虞淵(周易)
(曰日月麗乎天西京賦曰日月於是乎出入象扶桑與濛汜淮南子曰日出湯谷又曰日入虞淵之汜曙於濛)
(谷之浦)昔豫章之名宇披玄流而特起(三輔黃圖曰上林有豫章觀西京賦)
(曰神池靈沼黑水玄沚豫章珍館揭焉中峙)儀景星於天漢列牛女以雙峙
(儀謂法象之也毛萇詩傳曰京大也大戴禮曰漢天漢宫闕疏曰昆明池有二石牽牛織女象也)啚萬
載而不傾奄摧落於十紀(孔安國尚書傳曰十二年曰紀武帝元狩三年穿昆明池)
(至王莽之敗凡一百一十三年今云十紀言其大數耳)擢百尋之層觀今數仞之
餘趾(鄭玄周禮注曰八尺曰尋包咸論語注曰七尺曰仞說文曰趾基也)振鷺于飛鳬躍
鴻漸(毛詩曰振鷺于飛周易曰鴻漸于陸)乘雲頡頏隨波澹淡(毛萇詩傳曰飛而上)
(曰頡飛而下曰頏上林賦曰浮滛汎濫随波澹淡)瀺灂驚波唼喋䔖芡(瀺灂出没之貌)
(高唐賦曰巨石溺以瀺灂西京賦曰散似驚波上林賦曰唼喋菁藻)華蓮爛於綠沼青蕃
蔚乎翠瀲(說文曰蕃草茂也夫袁切瀲波際也力奄切)伊兹池之肇穿肄水
戰於荒服志勤遠以極武良無要於後福(釋穿池之意也言志在勤)
(於遠略以極武功良無要於巳後之福也福謂水物之利漢書曰越欲與漢用船戰遂乃修昆明池賈逵國語)
(注曰肄習也左氏傳周宰孔曰齊侯不務德而勤逹略鍾會檄曰窮武極戰杜預左氏傳注曰要邀也)而
菜蔬芼實水物惟錯乃有贍乎原陸在皇代而物土故
毁之而又復(西都賓曰華實之毛尚書曰海物惟錯字書曰贍足也皇代謂晉也言在皇代物其)
(土宜故前毁之而今又復左氏傳賓媚人曰先王疆理天下物土之宜杜預曰播植之物各從土宜)凡厥
寮師既富而教咸帥貧惰同整檝櫂收罟課獲引繳舉
效鰥夫有室愁民以樂(論語冉有曰既富矣又何加焉曰教之廣雅曰課第也謂品第)
(也謂品第其所獲也杜預左氏傳曰效致也謂其舉所致多少也)徒觀其鼓枻廻輪灑
釣投網垂餌出入挺义來往(言欲廻輪必先鼓枻也郭璞方言曰今江東人呼枻)
(為軸舊說曰輪釣輪也謂為車以收釣緡也輪或為綸毛萇詩傳曰緡綸也灑亦投也挺拔也义取魚义也西)
(京賦曰义簇之所欃桶)纖經連白鳴榔厲響貫鰓&KR1615;尾掣三牽兩
(纖經連白網也連白以白羽連綴網經其上於水中二經人對引之說文曰桹高木也以長木叩舷為聲言曳纖)
(於前鳴長桹於後所以驚魚令入網也淮南子曰魚者扣舟&KR1615;猶繫也音的字書曰掣牽也)於是弛
青鯤於網鉅觧頳鯉於黏徽(杜預左氏注曰弛觧也鯉鯤二魚名孔安國論語注)
(曰網者為大網以繳繫鉤羅屬著網鉅鉤也說文曰黏相著也女廉切又曰徽大索也言魚黏於網故曰黏徽)
(也)華魴躍鱗素鱮揚鬐(鬐已見子虚賦)雍人縷切鸞刀若飛應
刃落俎靃靃霏霏(周禮曰内饔中士鄭玄曰饔者割烹煎和之稱也鸞刀已見東京賦)紅
鮮紛其初載賓旅竦而遲御既餐服以屬厭泊恬静以
無欲廻小人之腹為君子之慮(傳毅七激曰膾其鯉魴積如委紅張衡七辨曰鞏)
(洛之鱒割以為鮮嶭君韓詩章句曰載設也毛萇詩傳曰南方有魚遲之也然遲思待之也毛詩日以御賓客)
(左氏傳曰梗陽有獄具大宗胳以女樂魏子將受閻沒女寬將諫饋入三歎曰始至恐其不足是以歎中置自)
(咎曰豈將軍食之而有不足是以再歎及饋之畢願以小人之腹為君子之心屬厭而已獻子辭梗陽人賂廣)
(雅曰恬泊静也老子曰我好静而民自正我無欲而民自朴)爾乃端策拂茵彈冠振
衣(言將還也許慎淮南子注曰策杖也茵車中蓐也毛詩曰文茵暢轂楚辭曰新沐者必弹冠新浴者必振)
(衣)徘徊酆鎬如渴如饑心翹懃以仰止不加敬而自祗
(酆鎬周所居也孔叢子子思曰君若饑渴待賢企佇也毛詩曰高山仰止禮記曰宗廟之中未施敬而人敬)
豈三聖之敢夢竊十亂之或希(琴操曰崇侯譖文王於紂曰西伯昌聖人也長)
(子發中子旦皆聖三聖合謀將不利於君論語孔子曰吾不復夢見周公尚書曰予有亂臣十人馬融論語注)
(曰周公旦召公奭太公望畢公榮公太顛閎夭散宜生南宫适其一人謂文母也廣雅曰希庶也)經始靈
臺成之不曰惟酆及鎬仍京其室庶人子來神降之吉
積德延祚莫二其一(靈臺已見上文毛詩曰作邑於酆又曰宅足鎬京左氏傳季梁曰人)
(和而神降之福史記曰古公積德行義國人皆戴之漢書翼奉上書曰永世延祚不亦優乎莫二其一謂周祚)
(延之長唯有其一莫能為二蔡邕胡黃公頌曰參其二也)永惟此邦云誰之識越
可略聞而難臻其極(言誰之識言難識也馬融廣成頌曰三五以來越可略聞周禮嘉量)
(銘曰允臻其極)子贏鋤以借父訓秦法而著色耕讓畔以閒田
沾姬化而生棘蘇張喜而詐騁虞芮愧而訟息(漢書賈誼曰商)
(君遺禮義秦俗曰敗借父耰鋤慮有德色音義曰假與父鋤而德之尚書傳曰虞人與芮人質其成於文王入)
(文王之境則見其人萌讓為士大夫入其國則見壬大夫讓為公卿二國相謂曰此其君亦讓以天下而不居)
(也讓其所争以為閒田毛萇詩傳曰耕者讓畔行者讓路蘇秦張儀已見上文)由此觀之土無
常俗而教有定式上之遷下均之埏埴(漢書董仲舒曰上之化下下之)
(從上猶泥之在鈞唯甄者之所為如淳曰陶家作器於鈞上杜預左氏傳注曰均平也老子曰埏埴以為器河)
(上公曰埏和也埴土也謂和土以為器也埏朱然切埴市力切)五方雜會風流溷淆惰
農好利不昏作勞密邇獫狁戎馬生郊(漢書曰秦地五方雜錯風俗不)
(純富人則商賈為利說文曰溷亂也溷或為渾尚書曰惰農自安不昏作勞左氏傳曰以魯國之密邇仇讐毛)
(詩曰獫狁孔熾老子曰天下無道戎馬生郊)而制者必割實存操刀(言在於化也漢)
(書賈誼曰黃帝云操刀必割左氏傳子産曰大官大邑而使學者製焉猶未能操刀而使之割)人之升
降與政隆替杖信則莫不用情無欲則賞之不竊(左氏傳子)
(展曰杖德莫如信杖信以待晉不亦可乎論語子曰上好信則人莫敢不用情又曰季康子患盗孔子曰苟子)
(之不欲雖賞之不竊也)雖智弗能理明弗能察信此心也庶免夫
戾(言已雖無才能然任其才信無欲之心庶足以理左氏傳太史克曰庶幾免於戾乎戾下或有劣字非)
如其禮樂以俟來哲(論語冉求曰如其禮樂以俟君子幽通賦曰訊來哲以通情)
文選卷十
