文選卷二十梁蕭統編
唐李善註
獻詩
上責躬應詔詩表(魏志曰黃初四年植朝京都上疏并獻詩二首)
曹子建
臣植言臣自抱釁歸藩(植集曰植抱罪徙居京師後歸本國而魏志不載蓋魏志略也)
(杜預左氏傳注曰釁瑕隙也賈逵國語注曰釁兆也謂罪萌兆也)刻肌刻骨(孝經鉤命決曰削肌)
(刻骨挈挈勤思)追思罪戾晝分而食夜分而寢(爾雅曰戾罪也韓子曰衛靈公)
(至濮水夜分聞有鼓琴者)誠以天網不可重罹聖恩難可冄恃(老子曰天)
(網恢恢洞簫賦曰蒙聖主之渥恩)竊感相鼠之篇無禮遄(市專)死之義
(感猶思也毛詩曰相鼠有體人而無禮人而無禮胡不遄死爾雅曰遄速也)形影相弔五
情愧赧(奴簡切文子曰昔者中黃子曰色有五章人有五情說文曰赧面慚也)以罪棄生
則違古賢夕改之勸(曾子曰君子朝有過夕改則與之夕有過朝改則與之)忍垢
苟全則犯詩人胡顔之譏(即上胡不遄死之義也孔安國尚書傳曰胡何也毛)
(詩謂何顔而不速死也殷仲文表曰亦胡顔之厚義出於此)伏惟陛下(應劭曰陛升堂之階王者)
(必有執兵陳於階陛之側臣與至尊言不敢指斥故呼在陛者而告之因卑以達尊之意也若稱殿下閣)
(下侍者執事皆此類也)德象天地恩隆父母(漢書曰孝文皇帝德厚侔天地尚書)
(曰天子作民父母)施暢春風澤如時雨(漢書音義曰暢通也蘇順陳公誄曰化侔)
(春風澤配甘雨風賦曰不擇貴賤高下而加焉吕氏春秋曰甘露時雨不私一物)是以不别
荆棘者慶雲之惠也(史記曰若煙非煙若雲非雲郁郁紛紛蕭索輪囷是謂慶雲)
七子均養者鳲鳩之仁也(毛詩曰鳲鳩在桑其子七兮毛萇曰鳲鳩之養其子)
(旦從上下暮從下上其均平如一)舍罪貴功者明君之舉也矜愚愛
能者慈父之恩也(孔安國尚書傳曰矜憐也論衡曰父母之於子恩等豈為貴賢加意)
(賤愚不察乎)是以愚臣徘徊於恩澤而不敢自棄者也(左氏傳士)
(貞伯曰鄭伯其死乎自棄也已)前奉詔書臣等絶朝心離志絶自分黃
耉永無執珪之望(分謂甘愜也毛詩序曰尊事黃耉珪者古之諸侯所執周禮曰上公之禮)
(執桓圭諸侯之禮執信圭史記陳軫曰越人莊舄仕楚執珪)不圖聖詔猥垂齒召
(猥猶曲也尚書曰䧏霍叔于庶人三年不齒孔安國曰三年之後乃齒錄之)至止之日馳
心輦轂(毛詩曰至止肅肅胡廣漢官解詁注曰轂下喻在輦轂之下京城之中)僻處
西館未奉闕庭(東京賦曰闕庭神麗)踊躍之懷瞻望反側
(毛詩曰踊躍用兵又曰瞻望不及又曰輾轉反側)不勝犬馬戀主之情
(史記丞相青翟曰臣不勝犬馬之心)謹拜表并獻詩二篇詞旨淺末不足
采覽貴露下情冐顔以聞臣植誠惶誠恐頓首頓首死
罪死罪(漢書音義張晏曰人臣上書當昧犯死罪而言也)
責躬詩一首(四言)
於穆顯考時惟武皇(毛詩曰於穆清廟禮記曰王立七廟曰顯考廟毛詩曰時維鷹揚武)
(皇謂曹操也)受命于天寧濟四方(毛詩序曰文王受命作周也鄭玄曰受天命而王天)
(下也傳毅明帝頌表曰體天統物寧濟蒸民)朱旗所拂九土披攘(李陵與蘇武書曰雷)
(鼓動大朱旗翳日登徒子好色賦曰周覽九土漢火德操為漢臣故建朱旗也時獻帝在故)玄化滂
流荒服來王(廣雅曰玄道也謂道德之化也蔡邕陳留太守頌曰玄化治矣尚書曰四夷來王)
超商越周與唐比蹤(商周用師故云超越唐虞禪讓故云比蹤)篤生我皇奕
世載聰(我皇文帝也毛詩曰篤生武王國語祭公謀父曰奕世載德)武則肅烈文則
時雍(毛詩曰相士烈烈毛萇曰相士契孫也鄭玄曰威武之盛烈烈然也尚書曰黎民於變時雍孔安國)
(曰雍和也)受禪于漢君臨萬邦(魏受漢禪已見魏都賦尚書曰君臨周邦又曰協和萬邦)
萬邦既化率由舊則(毛詩曰不愆不忘率由舊章鄭玄曰率循也)廣命懿親
以藩王國(爾雅曰命告也尊君令謂之命左氏傳富辰諫王曰昔周公封建親戚以藩屏周不廢懿)
(親毛詩曰生此王國)帝曰爾侯君兹青土(魏志曰建安十九年植封臨淄侯臨淄屬齊郡)
(舊青州之境尚書帝曰爾諧漢書封齊王曰受兹青土)奄有海濱方周于魯(毛詩曰奄)
(有龜蒙毛萇曰奄大也尚書曰青州海濱廣斥孔安國曰濱涯也論語注曰方比方也毛詩曰建爾元子俾侯)
(于魯)車服有輝旗章有叙(尚書曰車服以庸國語曰為車服旗章以旌之毛詩曰庭燎有)
(輝禮記曰以為旗章以别貴賤鄭玄曰章幟也應劭漢官典職楊喬曰威儀有序)濟濟雋乂我
弼我輔(毛詩曰濟濟多士尚書曰雋乂在官尚書大傳曰天子有四鄰左輔右弼)伊余小子
恃寵驕盈(毛詩曰閔予小子班固漢書景十三王述曰膠東不亮常山驕盈)舉挂時網
動亂國經(家語孔子曰治天下國家有九經其所以行者一也)作蕃作屏先軌是
隳(孔安國尚書傳曰隳廢也)傲我皇使犯我朝儀(魏志曰黃初二年植就國使者灌均)
(希旨奏植醉酒悖逆劫脅使者有司請治罪帝以太后故貶爵安鄉侯)國有典刑我削我
黜(植集曰博士等議可削爵土免為庶人尚書曰象以典刑韋孟諷諫詩曰輕此削黜)將寘于理
元兇是率(魏志曰有司請罰植罪廣雅曰將欲也周易曰寘于叢棘毛萇詩傳曰寘致也司馬遷書)
(曰遂下于理鄭玄禮記注曰理治獄之官儀禮曰率𨗳也)明明天子時惟篤類(魏志詔云)
(植朕之同母弟骨肉之親舛而不殊其改封植毛詩曰明明天子令聞不已乂曰孝子不□永錫爾類鄭玄曰)
(長以與汝之族類也)不忍我刑㬥之朝肆(殺人陳其尸曰肆論語子服景伯曰吾力猶能)
(肆諸市朝杜預左氏傳注曰肆市列也)違彼執憲哀予小臣(韋孟諷諫詩曰明明羣司)
(執憲靡顧揚雄交州箴曰牧臣司交敢告執憲儀禮曰小臣正辭)改封兖邑于河之濱
(魏志曰帝以太后故貶爵安鄉侯又曰黃初二年改封鄄城屬東郡舊兖州之境尚書曰濟河惟兖州植表曰)
(行至延津受安鄉印綬)股肱弗置有君無臣(尚書大傳曰股肱惟臣)荒淫之
闕誰弼予身(韋孟諷諫詩序曰王戊荒淫不遵道作諷諫詩)煢煢僕夫于彼冀
方(植集曰詔云知到延津遂復來求出獵表曰臣自招罪釁徙居京師待罪南宫然植雖封安鄉侯猶住冀)
(州也時魏都鄴鄴冀州之境也一云時魏以雒為京師比堯之冀方也大戴禮曰驪駒在門僕夫具存毛萇詩)
(傳曰于往也尚書五子之歌曰惟彼陶唐有此冀方)嗟余小子乃罹斯殃赫赫天
子恩不遺物(謂至京師蒙恩得還也植求習業表曰雖免大誅得歸本國毛詩曰赫赫在上周易)
(曰曲成萬物而不遺)冠我玄冕要我朱紱(周禮曰王之五冕皆玄冕朱裏毛詩曰朱茀斯)
(皇茀與紱同禮記曰諸侯佩山玄玉而朱組紱蒼頡篇曰紱綬也魏志曰朱紱光大)光光大使我
榮我華(揚雄侍中箴曰光光韋伯儵儵貂璫文子曰有榮華必有愁悴)剖符受土王爵
是加(魏志曰黃初三年立為鄄城王四年封雍丘王喻巴蜀檄曰剖符而封析珪而爵)仰齒金
璽俯執聖策(左氏傳羽父曰寡人若朝于薛不敢與諸任齒杜預曰齒列也漢書曰諸侯王皆金)
(璽史記曰高祖封三王皆以策書)皇恩過隆祇承怵惕(西京賦曰皇恩溥尚書曰祇承)
(于帝又曰怵惕惟厲)咨我小子頑凶是嬰(說文曰嬰繞也)逝慚陵墓存愧
闕庭匪敢傲德實恩是恃威靈改加足以没齒(班固漢書述曰)
(震我威靈五世來服四子講德論曰聖德隆盛威靈外服論語子曰管仲奪伯氏駢邑三百没齒無怨言孔安)
(國曰齒年也)昊天罔極生命不圖(言生之夭壽不可預謀也毛詩曰欲報之德昊天罔)
(極家語孔子曰分於道謂之命毛詩傳曰不慮不圖)嘗懼顛沛抱罪黃壚(論語曰顛沛必)
(於是馬融曰顛沛僵仆也淮南子曰上際九天下契黃壚高誘曰泉下有壚山)願蒙矢石建旗
東嶽(左氏傳曰荀偃親受矢石東嶽鎮吳之境子建詩曰我心常怫鬱思欲赴泰山與此義同)庶立
毫氂微功自贖(漢書音義曰十毫為氂班超上疏曰冀立微功以自陳效)危軀授命
知足免戾(論語子曰見危授命亦可以為成人矣左氏傳太史克曰庶幾免於戾乎)甘赴江
湘奮戈吳越犬啟其衷得會京畿(左氏傳吕相曰天誘其衷杜預曰衷中也)
遲奉聖顔如渴如飢(遲猶思也張奐與許季師書曰不面之潤悠悠曠久飢渴之念豈當)
(有忘毛詩曰憂心烈烈載飢載渴)心之云慕愴矣其悲天高聽卑皇肯
照微(史記子韋謂宋景公曰天高聽卑爾雅曰皇君也又曰肯可也班固說東平王蒼曰願䧏照微之明)
(信日昃之聽)
應詔詩一首(四言)
肅承明詔應會皇都(爾雅曰肅敬也東都賦曰下明詔又曰春王三朝會同漢京會朝會)
(也)星陳夙駕秣馬脂車(毛詩曰星言夙駕又曰既脂爾車)命彼掌徒肅
我征旅(鄭玄禮記注曰肅戒也)朝發鸞臺夕宿蘭渚(鸞臺蘭渚以美言之漢宫)
(闕名曰長安有駌鸞殿公孫乘月賦曰鵾雞舞於蘭渚)芒芒原隰祁祁士女(毛詩曰宅)
(殷土芒芒又曰采蘩祁祁)經彼公田樂我稷黍(毛詩曰雨我公田又曰我黍與與我稷翼)
(翼)爰有樛木重隂匪息(毛詩曰爰有寒泉又曰南有樛木又曰南有喬木不可休息)
雖有餱糧飢不遑食(毛詩曰乃裹饌糧毛萇曰餱糧食也音侯吳越紀采葛婦人詩曰飢)
(不遑食四體疲)望城不過面邑不遊(鄭玄周禮注曰面猶向也)僕夫警策平
路是由(舞賦曰僕夫正策鄭玄周禮注曰警敇戒之)玄駟藹藹揚鑣漂沫(廣雅)
(曰藹藹盛也舞賦曰龍驤横舉揚鑣飛沫)流風翼衡輕雲承蓋(甘泉賦曰風漎漎而扶□)
(楚辭曰雲霏霏而承宇)涉澗之濱緣山之隈(孔安國尚書傳曰濱涯也說文曰隈曲也)
遵彼河滸黃坂是階(毛詩曰在河之滸毛萇曰水涯曰滸爾稚曰階因也)西濟關
谷或降或升(陸機洛陽記曰洛陽在西關南伊闕谷即大谷也)騑驂倦路載寢
載興(韓詩曰兩驂雁行薛君曰兩驂左右騑驂毛詩曰言念君子載寢載興)將朝聖皇匪
敢晏寧弭節長騖指日遄征(楚辭曰吾令羲和弭節兮司馬彪上林賦注曰弭節)
(安志也蔡琰詩曰遄征日遐邁毛萇詩傳曰遄疾也)前驅舉燧後乘抗旌(毛詩曰伯也執)
(殳為王前驅西京賦曰升觴舉燧薛琮曰燧火也漢書終軍曰驃騎抗旌昆邪右衽周禮曰析羽為旌)輪
不輟運鸞無廢聲(毛詩曰鸞聲鏘鏘鄭玄周禮注曰鸞在衡以金為鈴)爰暨帝室
税此西墉(毛詩曰召伯所税毛萇曰税猶舍也又曰墉城也)嘉詔未賜朝覲莫
從(毛萇詩傳曰覲見也)仰瞻城閾俯惟闕庭(說文曰閥門楣也)長懷永慕
憂心如酲(楚辭曰情慨慨而長懷毛詩曰憂心如酲謂秉國也)
關中詩一首(四言詔岳上詩表曰詔臣作關中詩輒奉竭愚作詩一篇案漢紀孝明)
(時護羌校尉竇林上降羌顛岸以為羌豪岸兄顛吾復降問事狀林對前後兩屈坐誣誷下獄)
(死齊萬年編戶隸屬為日久矣而死生異辭必有訛謬故引證喻以懲不恪)
潘安仁
於皇時晉受命既固(毛詩曰於皇時周又曰天立厥配受命既固鄭玄曰受命受天之命)
(以正天下也)三祖在天聖皇紹祚(臧榮緒晉書曰宣帝追號曰高祖文帝號曰太祖武)
(帝號曰世祖聖皇惠帝也毛詩曰三后在天王配于京爾稚曰紹繼也)德博化光刑簡枉
錯(周易曰善世而不伐德博而化又曰後得主而有常含萬物而化光尚書曰五辭簡孚正于五刑潜夫論)
(曰簡刑薄威此德之上論語曰舉直錯諸枉)微火不戒延我寶庫(其一書王隱晉曰)
(惠帝元康五年十月武庫災焚累代之寶)蠢爾戎狄狡焉思肆(毛詩曰蠢爾蠻荆傅暢諸)
(公讚曰北地盧水胡馬蘭羌因此為亂推齊萬年為王左氏傳申公巫臣曰夫狡焉思啟其封疆賈逵國語注)
(曰肆恣也謂思恣凶逆也)虞我國𤯝窺我利器(左氏傳莒子曰孰以我為虞杜預曰虞度)
(也孔安國尚書傳𤯝過也老子曰國之利器不可以示人國語曰利其器用韋昭曰器兵甲)岳牧慮
殊威懷理二(尚書曰内有百揆四岳外有州牧侯伯左氏傳魏絳曰戎狄事晉諸侯威懷义曰晉)
(郤缺言於趙宣子曰類而不討何以示威服而不柔何以示懷非威非懷何以示德無德何以主盟)將無
專策兵不素肄(以寘切其二又賈逵國語注曰素預也曰肄習也)翹翹趙王請
徒三萬朝議惟疑未逞斯願(傅暢晉諸公讚曰司馬倫字子彛咸熙中封趙王進)
(征西假節都督雍梁晉諸軍事倫誅羌大酋數十人羌遂反朝議召倫還朱鳳晉書曰宣帝桓夫人生趙王倫)
(位至相國倫請三萬人往平齊萬年朝議不許司馬相如美人賦曰恒翹翹而西顧賈逵國語注曰逞快也)
桓桓梁征高牙乃建(干寳晉紀曰梁王彤為征西大將軍西討氐羌尚書曰勖哉夫子尚)
(桓桓牙牙旗也兵書曰牙旗將軍之旗)旗蓋相望偏師作援(其三蓋漢書曰冠相望)
(左氏傳韓獻子曰以偏師䧟罪孰大焉又曰要結大援援助也)虎視眈眈威彼好畤(千實)
(晉紀曰彤為大都督督關中諸軍屯好畤易曰虎視眈眈其欲逐逐)素甲日耀玄幕雲起
(楚漢春秋趙中大夫曰臣聞越王句踐素甲三千曹植辨問曰赫然而日曜之漢書五行志曰雲起於山中)
誰其繼之夏侯卿士(王隱晉書曰齊萬年帥羌人圍涇陽遣安西將軍夏侯駿西討氐羌)
(左氏傳曰子産為政輿人誦之子産若死誰其嗣之义曰楚伐吳子魚先死楚師繼之毛詩曰皇甫卿士)惟
系惟處列營棋跱(其四為王隱晉書曰解系字少連濟南人雍州刺史又曰周處字子隱)
(吳興人朝廷以處忠烈欲遣討氐乃拜建威將軍謝承後漢書曰西夷蠢動姦雄棋時)夫豈無謀
戎士承平(漢書師丹曰今累世承平)守有完郛戰無全兵(孫子兵法曰凡用師)
(以全兵為上)鋒交卒奔孰免孟明(杜篤衆瑞頌曰猛將與虜交鋒左氏傳曰楚師車馳)
(卒奔又曰子墨衰絰敗秦師于殽獲百里孟明視西乞術白乙丙以歸)飛檄秦郊告敗上
京(其五高王隱晉書曰周處解系與賊戰於六陌軍敗漢書祖曰吾以羽檄徵天下兵應劭曰以雞毛系)
(檄魏武奏事云邊有警輒露插羽以檄急之意也左氏傳曰王師敗績于茅戎又曰王人來告敗邊讓章華臺)
(賦曰聲肅恭乎上京)周殉師令身膏氐斧(周處别傳曰氐賊齊萬年為亂處仰天歎曰古)
(者將受命鑿凶門以出蓋有進無退我為大臣以身殉國不亦可乎遂戰死臧榮緒晉書曰氐西戎别名)人
之云亡貞節克舉(毛詩曰人之云亡邦國殄瘁楚辭曰原生受命于貞節)盧播違
命投畀朔土(孫盛晉陽秋曰振威盧播伐萬年王隱晉書曰盧播詐論功免為庶人徙北平廣雅)
(曰違背也毛詩曰投畀有北爾雅曰朔北方也)為法受惡誰為茶苦(具六孔左氏傳子)
(曰趙宣子為法受惡毛詩曰誰謂荼苦其甘如薺)哀此黎元無罪無辜(孝經鉤命決曰)
(天有顧眄之義受圖于黎元孔安國尚書傳曰黎衆也高誘戰國策注曰元元善也毛詩曰無罪無辜讒口嗸)
(嗸)肝腦塗地白骨交衢(檄蜀文曰肝腦塗中原漢書曰一敗塗地古出夏北門行曰白)
(骨不覆疾厲淫行魏許昌碑表曰白骨既交横於曠野)夫行妻寡父出子孤(鄭玄孝經)
(注曰五十無夫曰寡禮記曰少而無父謂之孤)俾我晉民化為狄俘(芳于切音孚其七)
(詩曰覆俾我悖賈逵國語注曰伐國取人曰俘)亂離斯瘼日月其稔(言亂離之道於此將)
(散論其日月為惡又熟言必亡也韓詩曰亂離斯莫爰其適歸薛君曰莫散也毛詩曰亂離瘼矣毛萇曰瘼病)
(也今此既引韓詩宜為莫字左氏傳曰周毛得殺毛伯過萇弘曰毛得必亡是昆吾稔之日也杜預曰稔熟也)
天子是矜旰(古旦)食晏寢(孔安國尚書傳曰矜憐也左氏傳伍奢曰楚君大夫其旰食乎)
(杜預曰旰晏也)主憂臣勞孰不祇懍(史記范睢曰臣聞主憂臣辱主辱臣死周書曰君憂)
(臣勞主辱臣死孔安國尚書傳曰懍危也)愧無獻納尸素以甚(其八曰兩都賦序朝夕)
(獻納薛君韓詩章句曰何謂素餐素餐者質人但有質朴而無治民之材名曰素餐尸禄者頗有所知善惡不)
(言默然不語苟欲得禄而已譬若尸焉)皇赫斯怒爰整精銳(毛詩曰王赫斯怒爰整其)
(旅戰國策季良謂魏王曰恃兵之精銳而欲攻邯鄲也)命被上谷指曰遄逝(王隱晉書)
(曰孟觀字叔時稍遷至積弩將軍封上谷郡公及關中氐反諸將敗退乃遣觀也曹植應詔詩曰指日遄征)
親奉成規稜威遐厲(孫資别傳曰成規之畫資皆管之漢書武帝與李廣書曰威稜憺乎)
(鄰國王逸楚辭注曰厲烈也廣雅曰厲惡也)首陷中亭揚聲萬計(其九盛善曰孫晉)
(陽秋曰孟觀為建威將軍擊氐羌於中亭大破之陷猶敗也萬計謂所誅之類羽獵賦曰仗鏌邪而羅者以萬)
(計)兵固詭道先聲後實(言觀揚聲合於詭道也司馬兵法曰兵者詭道故能而示之不)
(能漢書廣武君謂韓信曰兵固有先聲後實)聞之有司以萬為一(言有司疑觀之詐故)
(觀言誅萬有司以之為一)紂之不善我未之必(以紂喻觀也言觀雖妄聲而同紂之不善)
(我未以為必然疑有司抑之太甚也論語子貢曰紂之不善不如是之甚也)虚皛(胡皎)湳德謬
彰甲吉(其十書說文曰皛顯也蒼頡篇曰皛明也孔安國尚傳曰彰明也湳甲二羌號也德吉其名)
(也言觀虚明誅二羌之功此觀之過也虚皛謬彰其義一耳但交相避東觀漢記曰金城隴西卑湳勒姐種羌)
(反出塞外說文曰湳水出西河美稷縣故羌人因水為姓漢明帝時羌湳孤奴歸化是其先也左氏傳曰晉人)
(滅赤狄甲氐杜預注曰甲氐赤狄别種)雍門不啟陳汧危逼(漢書左扶風有雍縣陳倉)
(縣汧縣左氏傳曰申息之北門不啟)觀遂虎奮感恩輸力(王隱晉書曰孟觀身當大敵功)
(蓋一時左氏傳欒盈曰昔陪臣輸力於王室)重圍克解危城載色(晉中興書曰觀從中)
(亭北出何惲領二萬人以繼之雍圍解班固耿恭守疏勒城賦曰日兮月兮阨重圍毛詩曰載色載笑毛萇曰)
(色温潤也)豈曰無過功亦不測(其十一克過謂虚皛湳德功謂重圍解毛詩曰豈曰無)
(衣黃石公記序曰慮若源泉深不可測)情固萬端于何不有(范曄後漢書鄧禹曰變故)
(萬端西京賦曰林麓之饒于何不有)紛紜齊萬亦孔之醜(謂齊萬年也王隱晉書曰初夏)
(侯駿上言斬氐帥齊萬年及孟觀至大戰數十生送萬年紛紜亂貌長楊賦曰紛紜沸渭毛詩曰日有食之亦)
(孔之醜)曰納其降曰梟其首(二曰皆語辭也觀曰納䧏駿曰梟首漢書音義曰懸首於)
(木上曰梟)疇真可掩孰偽可久(其十二行言誰為真事而可蔽掩誰偽事而可久施乎)
(言真偽之理立即可明觀言為真駿言為偽爾雅曰疇孰誰也楚辭曰孰虚偽之可長)既徵爾辭
既蔽爾訟(謂有司考騐之也左氏傳子犯曰盟徵其辭周禮曰司寇斷獄蔽訟則以五刑之法鄭司)
(農曰蔽斷其獄訟)當乃明實否則證空(其言當者明示以事實其理否者顯告之獄空)
(鄭玄毛詩箋曰否不通也說文曰證告也)好爵既靡顯戮亦從(言賞罰之法在乎功過當)
(者既靡之以好爵否者亦從之以顯戮周易曰我有好爵吾與爾靡之尚書王曰不迪有顯戮)不見竇
林伏尸漢邦(其十三羌此喻駿也東觀漢記曰護羌竇林奉使顛岸䧏詣林林欲以為功效奏)
(言大豪後顛岸兄顛吾復詣林林言其第一豪問事狀林對前後兩屈林以誣誷詣獄上不忍誅免官後涼州)
(刺史奏林贓罪復收繫羽林監遂死獄中)周人之詩實曰采薇北難獫狁西
患昆夷(毛詩序曰采薇遣戍役也文王西有昆夷之患北有獫狁之難鄭玄曰昆夷西戎也獫狁今匈)
(奴也晉灼曰堯曰薰粥周曰獫狁秦曰匈奴舊說疏曰黃帝曰薰粥唐舜曰蠻夏殷曰鬼方周曰匈奴泰曰胡)
以古況今何足曜威(言古弱今彊而勝之抑亦常理何足以曜威乎西都賦曰曜威而講)
(武事)徒愍斯民我心傷悲(其十四民不足曜威而為詩者為愍斯故言之也毛詩曰王)
(事靡盬我心傷悲)斯民如何荼毒于秦(毛詩曰生民如何尚書曰不忍荼毒孔安國曰)
(荼毒苦也)師旅既加飢饉是因(論語子曰加之以師旅因之以飢饉)疫癘淫行
荆棘成榛(元康七年正月周處死七月雍州疫大旱關中飢米斛萬錢詔骨肉相贖者不禁鄭玄周)
(禮注曰癘疫氣不和之疾也古出夏北門行曰疫癘淫行老子曰師之所處荆棘生焉)絳陽之粟
浮于渭濱(其十五有謂運絳陽之粟以賑關中也漢書河東郡絳縣酈善長水經注曰綘則綘陽)
(也蓋在綘澮之陽左氏傳重耳曰余從狄君以田渭濱)明明天子視民如傷(明明已見)
(上文左氏傳逢滑曰國之興也視民如傷)申命羣司保爾封疆(尚書曰申命羲叔韋孟諷)
(諫詩曰明明羣司左氏傳知罃曰而帥偏師以修封疆)靡㬥于衆無陵于強(誡羣司也)
(言無以衆而㬥寡無以強而陵弱韓子曰其理國也使強不陵弱衆不㬥寡蒼頡篇曰陵侵也)惴惴寡
弱如熙春陽(其十六心謂關中民也羣司既整寡弱免於陵暴皆慕義如悦春陽毛詩曰惴惴)
(其慄毛萇曰惴惴懼也寡弱已見上文爾雅曰熙興也說文曰興悦也神農本草曰春為陽陽温生萬物惴惴)
(或喣嘘也)
公讌
公讌詩一首(五言)
曹子建(贈答雜詩子建在仲宣之後而此在前疑誤)
公子敬愛客終宴不知疲(公子謂文帝時武帝在為五官中郎也)清夜遊
西園飛蓋相追隨明月澄清景列宿正參差(字書曰澄湛也說文)
(曰景光也楚辭曰宣遊兮列宿)秋蘭被長坂朱華冐綠池(朱華芙蓉也毛萇詩傳曰)
(冐猶覆也)潜魚躍清波好鳥鳴高枝神飈接丹轂輕輦隨風
移(解嘲曰客徒欲朱丹吾轂)飄颻放志意千秋長若斯(古詩曰蕩滌放情志戰國)
(策曰犀首為張儀千秋之祝)
公讌詩一首(五言)
王仲宣
昊天䧏豐澤百卉挺葳蕤(爾雅曰夏為昊天毛詩曰百卉具腓字林曰卉草總召也)
(楚辭曰上葳蕤以防露王逸注曰葳蕤草木初生貌)涼風徹蒸暑清雲却炎暉(孔安)
(國論語注曰徹去也蒸熱氣也南方為火而主夏火性炎上故謂夏日為炎暉也)高會君子堂
並坐蔭華榱(漢書曰漢王置酒高會毛詩曰既見君子並坐鼓瑟上林賦曰華榱璧璫)嘉肴
充圓方旨酒盈金罍(毛詩曰嘉肴脾臄南都賦曰珍羞琅玕充溢圓方毛詩曰旨酒思柔)
(又曰我姑酌彼金罍)管絃發徽音曲度清且悲(孔安國尚書傳曰徽美也)合坐
同所樂但愬杯行遲(愬與訴同)常聞詩人語不醉且無歸(毛詩)
(曰厭厭夜飲不醉無歸)今日不極懽含情欲待誰(漢書曰田蚡卒飲極懽而去含)
(情謂含其懽情而不暢也古樂府歌曰今日尚不樂當復待何時)見眷良不翅(升豉)守分
豈能違(言上見恩遇不翅過於本望已守常分豈敢違越乎言不敢也家語子曰愛人之謂德教何翅)
(惠哉不翅猶過多也論語摘衰聖承進䜟曰徐衍守分身亡)古人有遺言君子福所
綏(左氏傳正常曰夫子有遺言夫子謂魯季桓子毛詩曰樂只君子福履綏之)願我賢主人
與天享巍巍(主人謂太祖也論語子曰巍巍乎惟天為大惟堯則之杜預左氏傳注曰享受也)
克符周公業奕世不可追(史記曰周公旦輔翼武王用事居多奕世已見上文此詩)
(侍曹操讌)
公讌詩一首(五言)
劉公幹(魏志曰東平劉楨字公幹少有學大道辟丞相椽屬太子嘗請諸文學酒酣命)
(甄氏出拜坐中皆伏楨獨平視太祖聞之收楨減死輪作著文賦數十篇卒)
永日行遊戲歡樂猶未央(永日長日也尚書曰日永星火毛詩曰且以永日毛萇曰)
(永引也古詩曰遊戲宛與洛蘇武詩曰懽樂殊未央)遺思在玄夜相與復翺翔(秦嘉)
(贈婦詩曰遺思致欵誠毛詩曰河上乎翺翔)輦車飛素蓋從者盈路傍(古詩曰日)
(出東南行觀者滿道傍)月出照園中珍木鬱蒼蒼(新語曰梗梓豫章立則為衆木)
(之珍風俗通曰太山松鬱鬱蒼蒼)清川過石渠流波為魚防(周禮曰以防止水鄭)
(玄曰堰潴畜流水之陂防潴旁隄也)芙蓉散其華菡蓞溢金塘(毛萇詩傳曰菡蓞荷)
(華也金塘猶金堤也)靈鳥宿水裔仁獸遊飛梁(假美名以言之楚辭曰蛟何為兮水)
(裔思玄賦曰亘螭龍之飛梁)華館寄流波豁達來風涼生平未始聞
歌之安能詳(毛萇詩傳曰詳審也)投翰長歎息綺麗不可忘(翰筆毛也)
侍五官中郎將建章臺集詩一首(五言十魏志曰建安六年正)
(月天子命公世子丕為五官中郎將)
應德璉(魏志曰汝南應瑒字德璉太祖辟為丞相椽屬後為五官中郎將文學卒)
朝雁鳴雲中音響一何哀(以雁自喻也毛詩曰鴻雁于飛哀鳴嗸嗸)問子遊
何鄉戢翼正徘徊(毛詩曰鴛鴦在梁戢其左翼鄭玄曰戢斂也)言我寒門來
將就衡陽棲(淮南子曰北極之山曰寒門高誘曰積寒所在故曰寒門西京賦曰南翔衡陽北棲)
(雁門尚書曰荆及衡陽惟荆州)往春翔北土今冬客南淮(管子曰夫鴻鵠春北而秋)
(南不失時者也)遠行蒙霜雪毛羽日摧頽(東觀漢記曰世祖蒙犯霜雪古臨高臺辭)
(曰我欲負之毛衣摧頽)常恐傷肌骨身隕沈黃泥簡珠墮沙石何
能中自諧(簡珠喻賢人也沙石喻羣小也淮南子曰周之簡珪産於垢土爾雅曰簡大也又曰諧和)
(也)欲因雲雨會濯翼陵高梯(樂動聲儀曰風雨感魚龍仁義動君子范曄後漢書)
(鄧隲上疏曰披雲雨之渥澤高梯喻尊位也賈逵國語注曰梯猶階也)良遇不可值伸眉
路何階(漢書曰左馮翊薛宣為書曉高陵令楊湛曰君自圖進退可復伸眉於後)公子敬愛
客樂飲不知疲(漢書曰陳平厚其樂飲太尉)和顔既以暢乃肯顧細
微(鄭玄禮記注曰暢充也鬼谷子曰以識細微)贈詩見存慰小子非所宜(孔叢)
(子衛君謂子思曰猶步玉趾而慰存之鄭玄周禮注曰存省也毛萇詩傳曰慰猶安存之也)為且極
歡情不醉其無歸(不醉無歸已見上文)凡百敬爾位以副飢渴懷
(毛詩曰凡百君子各敬爾儀孔叢子子思謂魯穆公曰君若飢渴待賢)
皇太子宴玄圃宣猷堂有令賦詩一首(四言書王隱晉曰)
(愍懷太子遹字熙祖惠帝即位立為皇太子楊佺期洛陽記曰東宫之北曰玄圃園)
陸士衡
三正迭紹洪聖啟運(三正夏殷周也周建子為正月殷建丑為正月夏建寅為正月尚書)
(大傳曰正色三而複者也春秋合誠圖曰赤受天運宋均曰運錄運也)自昔哲王先天而
順(尚書曰在昔殷先哲王周易曰大人者先天而天弗違又曰湯武革命順乎天而應乎人)羣辟崇
替䧏及近古(國語藍尹亹曰吾聞君子唯獨居思念前世崇替韋昭曰崇終也替廢也班固漢書)
(項羽讚曰近古以來未嘗有也)黃暉既渝素靈承祜(魏為土德曰黃晉為金行曰素干寶)
(搜神記曰魏推五德之運以土承漢又程猗說石圖曰金者晉之行也建安五年初桓帝時有黃星見於楚宋)
(之分野遼東殷道善天文言後五十歲當有真人起於譙沛之間其鋒不可當至此凡五十年而公破紹天下)
(莫敵矣晉世祖武皇帝姓司馬名炎字安世受魏陳留王禪以金德王都洛陽金於西方為白故曰素靈爾雅)
(曰渝變也祜福也)乃眷斯顧祚之宅土(毛詩曰乃眷西顧惟此與宅左氏傳衆仲曰祚)
(之以土而命之氏尚書曰䧏丘宅土)三后始基世武丕承(三后謂宣景文也世武世祖武)
(皇帝也國語太子晉曰自后稷始其靜民尚書伊尹曰肆嗣王丕承基緒)協風傍駭天晷仰
澄(國語曰虞幕能聽協風以成樂生物者也韋昭曰協和也廣雅曰駭起也說文曰晷日景也言日澄清也)
(謂不薄蝕)淳曜六合皇慶攸興(國語史伯對鄭桓公曰夫黎為高辛氏火正以淳曜敦大)
(光照四海吕氏春秋曰神通乎六合)自彼河汾奄齊七政(晉在河汾之陽毛詩曰自彼氐)
(羌尚書曰璿璣玉衡以齊七政孔安國曰七政日月五星各異政也)時文惟晉世篤其聖
(周禮栗氏量銘曰時文思索鄭玄曰言是文德之君思求可以為民立法者尚書曰世篤忠貞毛萇詩傳曰篤)
(厚也)欽翼昊天對揚成命(尚書曰欽若昊天毛萇詩傳曰翼敬也毛詩曰對揚王休乂曰)
(昊天有成命二后受之)九區克咸讌歌以詠(劉騊駼郡太守箴曰大漢遵周化洽九區)
(尚書䕫曰戛擊鳴球搏拊琴瑟以詠祖考來格)皇上纂隆經教弘道(皇上惠帝也爾雅曰)
(纂繼也經猶理也論語曰人能弘道)于化既豐在工載考(毛詩曰在宗載考鄭玄曰考成)
(也)俯釐庶績仰荒大造(尚書曰允釐百工庶績咸熙孔安國曰釐理也毛萇詩傳曰荒)
(大也左氏傳吕相曰我有大造于西也杜預曰造成也)儀刑祖宗妥綏天保(毛詩曰儀)
(刑文王又曰天保定爾)篤生我后克明克秀(我后謂太子也機為洗馬故稱我后毛詩)
(曰篤生武王又曰克明克類)體輝重光承規景數(尚書曰昔先君文王武王宣重光爾)
(雅曰景大也尚書周公曰王嗣無疆大歷服又舜曰天之歷數在爾躬)茂德淵沖天姿玉
裕(尚書曰有夏先后方懋厥德家語齊大夫子輿見孔子曰今知海淵之為大字書曰沖虚也桓子新論曰聖)
(人天然之姿所以絶人遠者也應劭漢官儀曰太子有玉質廣雅曰裕容也)蕞爾小臣邈彼
荒遐(左氏傳子産曰諺云蕞爾小國儀禮曰小臣正辭韋孟諷諫詩曰撫寧遐荒)弛厥負檐
振纓承華(臧榮緒晉書曰楊駿誅徵機為太子洗馬左氏傳陳公子完曰弛於負檐杜預左氏傳注)
(曰振整也洛陽記曰太子宫在大宫東中有承華門)匪願伊始惟命之嘉(左氏傳周子曰)
(孤始願不及此爾雅曰嘉善也)
大將軍讌會被命作詩一首(四言都臧榮緒晉書曰成王潁字章度)
(趙王倫簒位潁與齊王冏誅之進位大將軍)
陸士龍(王隱晉書曰陸雲字士龍少與兄機齊名號曰二陸為吳王郎中令出宰浚儀)
(有惠政機被收並收雲)
皇皇帝祜誕隆駿命(毛詩曰皇皇后帝又曰既受帝祉又曰受天之祜薛君韓詩章句曰)
(誕信也毛詩曰儀監于殷駿命不易毛萇曰駿大也)四祖正家天禄保定(四祖宣景文武)
(也周易曰正家而天下定尚書曰天禄永終保定即天保定爾已見上文)睿哲惟晉世有明
聖(尚書曰明作哲睿作聖毛詩曰世有哲王)如彼日月萬景攸正(其一惟尚書曰我)
(文考若日月之照臨傅玄歌詩曰日中萬影正夕中萬景傾義與此同)巍巍明聖道隆自
天(巍巍已見上文禮記子思曰道隆則從而隆毛詩曰有命自天命此文王)則明分爽觀象
洞玄(孝經曰則天之明孔安國尚書傳曰爽明也周易曰仰則觀象於天又曰天玄而地黃)陵風
協極絶輝照淵(言風教上升協於辰極光炎絶遠下照深淵廣雅曰陵乘也然乘亦升也孝經)
(鉤命決曰皇德協極注曰極北辰也封禪書曰末光絶炎劇秦美新日炎光飛響盈塞天淵)肅雍往
播福禄來臻(其二揚毛詩曰肅雍顯相杜預左氏傳注曰播也毛詩曰福禄攸䧏爾雅曰臻至)
(也)在昔姦臣稱亂紫微(姦臣謂趙王倫也法言曰上失其政姦臣竊國命尚書曰敢行)
(稱亂紫微諭帝位也春秋合誠圖曰北辰其星七在紫微中又曰紫宫大帝室也)神風潜駭有
赫兹威(毛詩曰皇矣上帝臨下有赫)靈旗樹旆如電斯揮(甘泉賦曰樹靈旗楚)
(辭曰靈旗兮電騖韓康伯周易注曰揮者散也)致天之届于河之沂(臧榮緒晉書曰成都)
(王潁遣趙驤為前鋒倫遣孫會等前驅未及温十餘里大戰孫會先退諸軍相次奔潰潁尋過河入于京師毛)
(詩曰致天之届毛萇曰届極也文潁漢書注曰沂水上橋也)有命再集皇輿凱歸(其三)
(集趙王倫廢帝於金墉城既敗倫於温帝復還故曰再詩曰天監在下有命既集楚辭曰恐皇輿之敗績周)
(禮曰師有功則凱樂)頽綱既振品物咸秩(說文曰振舉也周易曰品物咸亨)神道
見素遺華反質(周易曰聖人以神道設教素樸素也莊子曰同乎無欲是謂素樸鄭玄禮記注)
(曰凡物無飾曰素華謂采章質謂淳樸也遺棄也)辰晷重光協風應律(國語曰次序三)
(辰賈逵曰日月星也漢書倪寬云宣重光張晏曰重光謂日月也協風已見上文應律應律而至也)函夏
無塵海外有謐(其四記揚雄河東賦曰函夏之大漢東觀漢曰祭彤為遼東太守夷人皆來)
(内附野無風塵毛詩曰海外有截爾雅曰謐靜也)芒芒宇宙天地交泰(左氏傳曰芒芒)
(禹跡淮南子曰虚廓生宇宙宇宙生天地周易曰天地交泰)王在華堂式宴嘉會(毛詩)
(曰王在靈囿又曰嘉賓式宴以敖周易曰嘉會足以合禮)玄暉峻朗翠雲崇靄(玄天色也)
冕弁振纓服藻垂帶(其五曰尚書曰藻火粉米鄭玄孝經注大夫服藻火毛詩曰彼都)
(人士垂帶而厲)祁祁臣僚有來雍雍(祁祁已見上文毛詩曰有來雍雍)薄言載
考承顔下風(毛詩曰薄言采之載考已見上文漢書雋不疑曰乃今承顔接辭孔叢子曰伋願在)
(下風)俯覿嘉客仰瞻玉容(毛詩曰我有嘉客亦不夷懌曹植罷朝表曰覲玉容而慶薦奉)
(懽宴而慈潤)施已唯約于禮斯豐(魏文帝典論曰君子謹乎約已弘乎接物淮南于曰)
(禮豐不足以效愛)天錫難老如嶽之崇(其六也言賜之難老合壽考毛詩曰永錫難)
(老又曰如南山之夀)
晉武帝華林園集詩一首(四言在洛陽圖經曰華林園城内束北隅魏)
(明帝起名芳林園齊王芳改為華林干寳晉紀曰泰始四年二月上幸芳林園與羣臣宴賦詩)
(觀志孫盛晉陽秋曰散騎常侍應貞詩最美)
應吉甫(文章志曰應貞字吉甫少以才聞能談論晉武帝為撫軍將軍以貞參軍晉室)
(踐祚遷太子中庶子散騎常侍卒)
悠悠太上民之厥初(毛萇詩傳曰悠悠遠貌太上太古也老子曰太上下知有之淮南子)
(曰太上之道生萬物而不有毛詩曰厥初生民)皇極肇建彛倫攸敷(尚書曰建用皇極又)
(曰天乃錫禹洪範九疇彛倫攸序孔安國曰皇大極中也)五德更運膺籙受符(七略日鄒)
(子有終始五德言土德從所不勝木德繼之金德次之火德次之水德次之春秋命歷序曰五德之運同徵合)
(符膺籙次用代春秋漢含孳曰天子受符以辛日立號)陶唐既謝天歷在虞(其一說)
(文解字云陶丘再成也在濟隂夏書曰東至陶丘陶丘有堯城堯嘗居之故號陶唐氏天歷天之歷數也已見)
(上文虞謂舜也)於時上帝乃顧惟眷(孔安國尚書傳曰時是也毛詩曰皇矣上帝又曰乃)
(眷西顧此惟與宅)光我晉祚應期納禪(魏禪晉已見魏都賦范曄後漢書伏隆檄張步)
(曰皇天祐漢聖哲應期尚書刑德放曰河圖帝王終始存亡之期)位以龍飛文以虎變
(周易曰飛龍在天利見大人又曰大人虎變其文炳也)玄澤滂流仁風潜扇(玄澤聖恩)
(也曹子建責躬詩曰玄化滂流典引曰仁風翔于海表)區内宅心方隅回面(其二尚)
(書曰宅心知訓孔安國曰常以居心也劇秦美新曰回面内嚮喁喁然)天垂其象地矅其
文(周易曰天垂象聖人則之韓詩外傳曰天見其象地見其形聖人則之春秋元命苞曰天質地文)鳳
鳴朝陽龍翔景雲(毛詩曰鳳凰鳴矣于彼高岡梧桐生矣于彼朝陽注曰山東曰朝陽孝經)
(援神契曰王者德至山陵則景雲出孫柔之曰一名慶雲文子曰景雲光潤)嘉禾重穎蓂莢
載芬(孝經援神契曰王者德至地則嘉禾生東觀漢記曰濟陽縣嘉禾生一莖九穗田俅子曰堯為天子)
(蓂莢生于庭為帝成歷)率土咸序人胥悦欣(其三土胥相也毛詩曰率之濱莫非王)
(臣)恢恢皇度穆穆聖容(老子曰天網恢恢疏而不失禮記曰天子穆穆)言思其
順貌思其恭在視斯明在聽斯聰(尚書曰言曰從貌曰恭視曰明聽曰聰注)
(曰是則可從恭嚴恪也明必精審聰必微諦論語曰君子視思明聽思聰貌思恭言思忠)登庸以德
明試以功(其四明尚書帝曰若時登庸乂曰試以功車服以庸)其恭惟何昧旦
丕顯(左氏傳讒鼎之銘曰昧旦丕顯後世猶怠)無理不經無義不踐行捨其
華言去其辯(禮記曰理發乎外而衆莫不順鄭玄曰理謂言行也陸賈新語曰義者德之經履之)
(者聖也老子曰處其實不處其華尚書曰君無以辯言亂舊政辯捷也口捷給則數為人所憎故云去其辯)
游心至虚同規易簡(稽康書曰游心于寂寞老子曰致虚極王弼曰言至虚之極也管子)
(曰虚無形謂之道周易曰乾以易知坤以簡能易則易知簡則易從易簡而天下之理得矣)六府孔
修九有斯靖(其五修尚書曰四海會同六府孔毛詩曰奄有九州)澤靡不被化
罔不加聲教南暨西漸流沙(尚書曰東漸于海西被于流沙朔南暨聲教孔安國)
(曰漸入也)幽人肆險遠國忘遐(毛萇詩傳曰幽遠也長楊賦曰故平不肆險服虔曰肆棄)
(也)越裳重譯充我皇家(其六重尚書大傳曰成王之時越裳譯而來朝曰道路悠遠)
(山川阻深恐使之不通故重三譯而朝也鄭玄曰欲其轉相曉也何休公羊傳注曰充滿也典引曰盛哉皇家)
峩峩列辟赫赫虎臣(毛詩曰奉墇峩峩典引曰德臣列辟毛詩曰進厥虎臣)内和
五品外威四賓(尚書帝曰五品不遜孔安國曰五品謂五常也又曰四夷咸賓)修時貢
職入覲天人(周禮曰施貢分職以任邦國毛詩曰以其介圭入覲于王莊子曰皆原於一不離於)
(宗謂之天人)備言錫命羽蓋朱輪(其七曰毛詩曰備言燕私又序不能錫命以禮尚)
(書大傳曰古諸侯之於天子有功者天子賜其車服號曰命諸侯鄭玄儀禮注曰命加爵服之名子虚賦曰建)
(羽蓋楊惲書曰乘朱輪者十人)貽宴好會不常厥數(史記曰秦王告趙王欲為好會數猶)
(禮也左氏傳張趯曰吾得聞此數)神心所受不言而喻(范曄後漢書鄧隲上疏曰聖策)
(定於神心孟子曰君子所性仁義禮智信根於心施於四體不言而喻)於時肄射弓矢斯
御(吕氏春秋曰天子講武肄射毛詩曰弓矢斯張毛萇曰御進也)發彼五的有酒斯飫
(其八曰毛詩曰發彼有的以祈爾爵毛萇曰的射質也鄭玄發發矢也周禮曰王射三侯五正毛詩曰君子)
(有酒酌言嘗之又曰飲酒之飫杜預曰左氏傳注曰飫厭也)文武之道厥猷未墜(論語)
(子貢曰文武之道未墜於地)在昔先王射御兹器示武懼荒過亦為
失(周易曰弓矢者器也用之過亦為失也)凡厥羣后無懈于位(其九不毛詩曰懈)
(于位民之攸暨)
九日從宋公戲馬臺集送孔令詩一首(五言齊蕭子顯書)
(曰宋武帝為宋公在彭城九日出項羽戲馬臺至今相承以為舊準沈約宋書曰孔靖字季恭)
(宋臺初建以為尚書令讓不受辭事東歸高祖餞之戲馬臺百寮咸賦詩以述其美)
謝宣遠(宋書七志曰謝瞻字宣遠東郡人也幼能屬文宋黃門郎以弟晦權貴求為豫章太)
(守卒高祖遊戲馬臺命僚佐賦詩瞻之所作冠于時)
風至授寒服霜䧏休百工(禮記曰孟秋之月涼風至乂曰仲秋之月肓風至命有司)
(衣照有量以循其欲鄭玄曰肓風疾風也毛詩曰七月流火九月授衣禮記曰季秋之月霜始䧏則百工休)
繁林收陽彩密苑解華叢巢幕無留鷰遵渚有來鴻(左氏)
(傳曰吳公子札聘于上國宿于戚聞孫林父擊鍾曰夫子之在此猶鷰之巢幕上杜預曰夫子孫文子也毛詩)
(曰鴻飛遵渚禮記曰九月之節鴻雁來賓)輕霞冠秋日迅商薄清穹(迅商商風之迅)
(疾也楚辭曰商風肅而害之百草育而不長王逸曰商風西風也秋氣起則西風疾又曰薄附也爾雅曰穹蒼)
(蒼天也)聖心眷嘉節揚鑾戾行官(孫卿子曰樻善德而聖心備焉左氏傳曰錫鑾)
(和鈴爾雅曰戾至也東觀漢記曰濟陽有武帝行過宫)四筵霑芳醴中堂起絲桐
(儀禮曰旨酒令芳西京賦曰促中堂之密坐史記曰鄒忌以鼓琴見齊威王忌曰夫理國家而彌人倫皆在其)
(中王曰夫理國家乂何為乎絲桐之間)扶光迫西汜歡餘宴有窮(淮南子曰日出)
(陽谷拂于扶桑楚辭曰出自𤾉谷次于濛汜)逝矣將歸客養素克有終(歸客謂靖)
(也嵇康幽憤詩曰養素全真王隱晉書周馥教曰參軍杜夷優遊養素周易曰謙亨居子有終吉班固漢書述)
(曰疏克有終散金娱老)臨流怨莫從歡心歎飛蓬(言已牽於時役未果言歸臨流)
(念鄉已結莫從之怨而以侍宴暫歡之志重歎飛蓬之遠也楚辭曰臨流水而太息王逸曰念舊鄉也曹植應)
(詔詩曰朝覲莫從列子宋元君曰適值寡人有歡心商君書曰夫飛蓬遇飄風而行千里乘風之勢)
樂遊應詔詩一首(五言城丹陽郡圖經曰樂遊苑宫北三里晉時藥園也)
范蔚宗(沈約宋書曰范曄字蔚宗順陽人少好學為高祖相國椽稍遷至太子詹事坐)
(謀友誅)
崇盛歸朝闕虚寂在川岑(方言曰寂安静也)山梁協孔性黃屋
非堯心(論語子曰山梁雌雉時哉時哉何晏曰言山梁雌雉得時鄭玄毛詩箋曰梁石絶水之梁也漢)
(書曰紀信乃乘王車黃屋左纛李斐曰天子車以黃繒為裏堯以位禪務光許由故非堯心所悦郭象注莊子)
(曰徒見聖人載黃屋佩玉璽更謂足以纓紋其心矣)軒駕時未肅文囿䧏照臨(言未)
(戒軒駕而訪道且䧏文囿而愛物也莊子曰黃帝將見大隗方明為御昌㝢參乘鄭玄禮記注曰肅戒也孟子)
(齊宣王問曰文王之囿方七十里毛詩曰王在靈囿鄭玄曰文王親至靈囿言愛物也毛詩曰明明上天照臨)
(下土)流雲起行蓋晨風引鑾音原薄信平蔚臺澗備曾深
(王逸楚辭注曰草木交曰薄處)蘭池清夏氣修帳含秋隂(三輔黃圖曰蘭池觀在城)
(外漢書成紀曰三輔長無供帳之勞張晏曰帳帷帳也)遵渚攀蒙密隨山上嶇嶔
(遵渚已見上文尚書曰隨山濬川洞簫賦曰嶇嶔巋﨑)睇目有極覽遊情無近尋
(廣雅曰睇視也王弼老子注曰滌除邪飾至于極覽鄭玄禮記注曰極者盡也)聞道雖已積年
力互頽侵(莊子南郭子綦問于女偊曰子之年長矣而色若孺子何也曰吾聞道矣偊音禹陸機應)
(嘉賦曰悲來日之苦短恨頽年之方促)探已謝丹黻感事懷長林(毛詩曰赤茀在)
(股毛萇曰諸侯赤茀鄭玄曰茀太古蔽膝之象黻與茀古字通江賦曰感事而出)
九日從宋公戲馬臺集送孔令詩一首(五言)
謝靈運
季秋邊朔苦旅雁違霜雪(列子曰禽獸之智違寒就温孔安國尚書傳曰違避也)
淒淒陽卉腓皎皎寒潭絜(韓詩曰秋日淒淒百卉俱腓薛君曰腓變也俱變而黃也)
(腓音肥毛萇曰痱病也今本作腓字非)良辰感聖心雲旗興暮節(楚辭曰吉日兮)
(良辰東征賦曰撰良辰而將行爾雅曰感動也楚辭曰載雲旗兮逶迤)鳴葭戾朱宫蘭巵
獻時哲(魏文帝書曰從者鳴笳以啟路傅玄西都賦曰彤彤朱宫漢書曰百末旨酒布蘭生晉灼曰芬)
(芳布列若蘭之生應劭曰巵鄉飲酒禮器也受四升鄭玄毛詩箋曰主人酌賓為獻)餞宴光有孚
和樂隆所缺(薛君韓詩章句曰送行飲酒曰餞周易曰有孚飲酒無咎毛詩序曰鹿鳴廢則和樂)
(缺矣)在宥天下理吹萬羣方悦(莊子曰聞在宥天下不聞在治天下也司馬彪曰在)
(察也宥寬也郭象曰宥使自在則治也莊子南郭子綦曰夫吹萬不同而使其自已也司馬彪曰言天氣吹煦)
(生養萬物形氣不同已止也使各得其性而止)歸客遂海嵎脱冠謝朝列(廣雅曰遂)
(往也尚書曰至于海隅蒼生凡仕則冕弁謝職故曰脱冠閒居賦序曰猥厠朝列)弭棹薄枉渚
指景待樂闋(杜預左氏傳注曰弭息也楚辭曰朝發枉渚王逸曰枉曲也指景指日也已見上文)
(禮記曰有司告以樂闋鄭玄曰闋終也)河流有急瀾浮驂無緩轍(言彼去河有急)
(瀾而不止已旋驂無緩轍而不留言相背之疾也孔安國尚書傳曰浮行也)豈伊川途念宿
心愧將别(禮以養素為榮而已以戀位為辱故云愧也周禮曰兩山之間必有川焉大川之間必有)
(塗焉趙臺報羊陟書曰惟君明睿平其宿心嵇康幽憤詩曰内負宿心)彼美丘園道喟焉
傷薄劣(毛詩曰彼美孟姜周易曰六五賁于丘圍束帛戔戔王肅曰失位無應隱處丘圍閒居賦曰信)
(用薄而才劣)
應詔讌曲水作詩一首(四言元水經注曰舊樂遊苑宋嘉十一年以其地)
(為曲水武帝引流轉酌賦詩裴子野宋略曰文帝元嘉十一年三月丙申褉飲于樂遊苑且祖道江)
(夏王義恭衡陽王義季有詔會者賦詩)
顔延年
道隱未形治彰既亂(老子曰大象無形又曰道隱無名王弼曰有形則亦有分有分者不)
(温則涼故象者形者非大象也又曰夫道物以之成而不見形故隱而無名也河上公曰道潜隱使人無能名)
(也太玄經曰亂不極則治不形賈逵國語注曰彰著也)帝迹懸衡皇流共貫(春秋合誠)
(圖曰黃帝有迹必稽功務法宋均曰迹行迹謂功績也申子曰君必有明法正義若懸權衡以稱輕重所以一)
(羣臣也長楊賦曰逮至孝文隨風乘流孔安國尚書傳曰萬國共貫)惟王創物永錫洪筭
(周禮曰智者創物毛詩曰永錫難老鄭玄儀禮注曰筭數也謂年數)仁固開周義高登漢
(其一于毛詩序曰周家忠厚仁及草木漢書曰五星聚東井此高祖受命之符當以義取天下)祚融
世哲業光列聖(爾雅曰融長也毛詩曰世有哲王魏都賦曰列聖之遺塵)太上正位
天臨海鏡(太上謂文帝也漢書薄昭書曰欲以親戚之意望於太上如淳曰太上天子也周易曰女)
(正位乎内男正位乎外潘岳魯公詩曰如地之載如天之臨孫綽望海賦曰因湛亮以靜鏡俯遊目於淵庭)
制以化裁樹之形性(周易曰化而栽之謂之變莊于曰流動而生物物成生理謂之形形)
(體保神各有儀則謂之性)惠浸萌生信及翔泳(其二物史記文帝詔曰萬之萌生翔泳)
(謂魚鳥也周易曰豚魚吉信及豚魚薛君韓詩章句曰文王聖德上及飛鳥下及魚鱉)崇虚非徵
積實莫尚(言崇尚虚假諒非有徵積累成實則莫能尚也演連珠曰積實雖微必動於物崇虚雖廣)
(不能移心杜預左氏傳注曰尚亦上也)豈伊人和實靈所貺(言化之所感豈止人和乎)
(實亦受天貺左氏傳季良曰於是人和而神降之福春秋元命苞曰通三靈之貺交錯同端也)日完其
朔月不掩望(漢書曰天下太平日不蝕朔月不掩望)航琛越水輦賮踰嶂
(其三行言遠夷納貢也毛萇詩傳曰琛寶也孟子曰將有遠行者必以贐爾雅曰上正嶂也郭璞曰山上平)
帝體麗明儀辰作貳(言太子附帝故有明德也帝體謂太子也沈約宋書曰文帝立皇子)
(劭為太子喪服傳曰長子正體於上周易曰黃離元吉鄭玄曰離南方之卦離為火上託位焉土色黃火之子)
(喻子有明德能附麗於父之道文王之子發旦是也毛萇詩傳曰儀匹也辰北辰也典引曰辰居其位齊王攸)
(太子箴曰尊以弘道固以貳已)君彼東朝金昭玉粹(東朝東宫也潘岳贈陸機詩曰繾綣)
(東朝高誘吕氏春秋注曰東宫太子所居詩曰東宫之妹又曰金玉其相廣雅曰粹純也)德有潤身
禮不愆器(禮記曾子曰富潤屋德潤身又曰禮器鄭玄曰禮器言禮使人成器如耒耜之為用也)
柔中淵映芳猷蘭祕(其四詩周易曰其用柔中陸機宣猷堂曰茂德淵沖子書曰祕者)
(謂蘭芳之幽密)昔在文昭今惟武穆(言昔者在高祖之子為王同於文王之昭今帝之子)
(為王又同武王之穆言其成也左氏傳富辰曰畢原酆郇文之昭也杜預曰皆文王子也邗晉應韓武之穆也)
(杜預曰皆武王子也漢書韋玄成議曰父為昭子為穆孫復為昭昭穆父子之迭號千祀而一也晉文王諱昭)
(改為韶)於赫王宰方旦居叔(王宰謂王為宰輔比之周旦而亦居叔也沈約宋書曰彭)
(城王義康為司徒毛詩曰於穆湯孫韓詩外傳周公誡伯禽曰吾成王叔父曰)有睟睿蕃爰履
奠牧(謂諸王者蕃也孟子曰仁義禮智根於心其生色也睟然見於面二蕃謂江夏衡陽二王也爰履奠)
(牧謂於所履之地能鎮定其郊牧也爾雅曰爰於也左氏傳管仲曰賜我先居履杜預曰履所履之界也諸侯)
(得祀名山大川故曰奠牧尚書曰奠高山大川爾雅曰郊外謂之牧)寧極和鈞屏京維服
(其五禮和鈞謂王宰也屏京謂蕃封也尚書曰關石和鈞周曰三曰禮典以和邦國四曰政典以均萬民又)
(曰凡邦國大小相維)朏魄雙交月氣參變(朏魄雙交謂三日也凡朏魄之交皆在月三日)
(之夕今月未夕故以前之文唯止有二故曰雙也孔安國尚書傳曰朏明也月三日明生之名說文曰魄月始)
(生魄然也月氣參變謂三月也月氣每月一變故曰參也周書曰凡四時成歲各有孟仲季以名十有二月月)
(有中氣以著時應□)開榮灑澤舒虹爍電(言時候也禮記曰季春之月桐始華又曰時雨)
(將降又曰虹始見又曰仲春之月始電)化際無間皇情爰眷(言既太平故眷斯嘉節解)
(嘲曰纖者入無間杜預左氏傳注曰間隙也)伊思鎬飲每惟洛宴(其六伊楚辭曰思)
(兮往古毛詩曰王在在鎬飲酒樂豈東陽無疑齊諧記束晳對武帝曰昔周公卜洛邑因流水以汎酒故逸詩)
(曰羽觴隨流波)郊餞有壇君舉有禮(餞已見上文左氏傳曹劌曰君舉必書)幕帷
蘭甸畫流高陛(廣雅曰幕帳也蘭甸蘭生于甸猶蘭皐也畫流分流也)分庭薦樂
析(錫)波浮醴(莊子曰分庭抗禮)豫同夏諺亊兼出泲(其七諺孟子夏曰)
(吾王不豫吾何以助毛詩曰出宿于泲)仰閱豐施䧏惟微物(閱猶數也微物自謂也薛)
(君韓詩章句曰□微物也)三妨儲隸五塵朝黻(沈約宋書曰高祖受命延年補太子舍人)
(徙尚書儀曹郎太子中舍人轉正員外郎徙員外常侍出為始安太守徵中書侍郎轉太子中庶子)途泰
命屯恩充報屈(泰屯二卦名周易曰泰者通也又曰屯如邅如)有悔可悛滯瑕
難拂(其八悛周易曰盰豫有悔位不當也孔安國尚書傳曰改也廣雅曰瑕穢也毛萇詩傳曰拂去也)
(拂亦作弗古字通)
皇太子釋奠會作詩一首(四言元裴子野宋略曰文帝嘉二十年三月)
(皇太子劭釋奠于國學禮記曰凡學春官釋奠于先師秋冬亦如之鄭玄曰官謂禮樂詩書之)
(官周禮曰凡有道者有德者使教焉死則以為樂祖祭於瞽宗此之謂先師也若漢禮有高堂)
(生樂有制氏詩有毛公書有伏生釋奠者設薦饌酌奠而已無迎尸之事)
顔延年
國尚師位家崇儒門(漢書元帝詔曰國之將興尊師而重傳鄭玄禮記注曰尊師授道焉)
(不使處臣位也漢書儒林傳曰嚴彭祖顔安樂各專門教授)稟道毓德講藝立言(王粲)
(贈文叔良詩曰温温恭人稟道之極周易曰君子以振民育德西都賦曰講論乎六藝左氏傳范宣子曰其次)
(立言)浚明爽曙達義兹昏(以日喻道也大明之道既以爽曙通達之義於此彌昏也尚書)
(曰夙夜浚明有家馬融曰浚大也魏都賦曰昏情爽曙箴規顯之毛萇詩傳曰爽差也然義與魏都賦微異不)
(以文害意也禮記曰先王修道以達義桓子新論曰學者既多蔽暗而師道又復缺然此所以滋昏也)永
瞻先覺顧惟後昆(其一後言大義漸乖永瞻先覺之意顧思昆以正之孟子伊尹曰天生)
(斯民使先覺覺後覺予天民之先覺者也尚書曰垂裕後昆)大人長物繼天接聖(周易)
(曰利見大人君德也尸子曰天地之道莫見其所以長物而物長聖人之道亦然漢書曰庖羲繼天而王為百)
(王先首)時屯必亨運蒙則正(周易曰屯元亨利貞王弼曰剛柔始交是以屯也不交則)
(否故屯乃大亨也運錄運也周易曰蒙亨利貞王弼曰蒙之所利乃利正也)偃閉武術闡揚
文令(尚書曰王來自商至于豐乃偃武修文孔安國曰闡修文教賈逵國語注曰偃息也)庶士傾
風萬流仰鏡(其二項尚書曰庶邦庶士嵇康高士傳孔子問槖曰居何在曰萬流屋是也注曰)
(言與萬物同流匹也雒書曰秦失金鏡鄭玄曰金鏡喻明道也)虞庠飾館睿圖炳睟(禮記)
(曰有虞氏養國老於上庠睿圖孔聖之圖畫也炳丹青色也睟已見上文)懷仁憬(九永)集抱智
麕(丘殞)至(懷抱謂&KR0694;韞也禮記曰君子有禮故物無不懷仁乂曰儒有戴仁而行抱義而處毛詩曰憬遠)
(淮夷毛萇曰憬遠行貌左氏傳蒍啟疆謂楚子曰求諸侯而&KR0874;至杜預曰&KR0874;羣也)踵門陳書躡
屩獻器(莊子曰有孫休者踵門而詫扁子司馬彪曰踵至也陳書謂陳列其書而進之也史記曰虞卿)
(躡屩檐簦器謂樂也漢書曰河間獻王修學好古或有先祖舊書多奉與獻王來朝獻樂器也)澡身玄
淵宅心道祕(其三窮禮記曰儒有澡身而浴德王逸妍蚩曰聖人之祕與測六義之淵玄宅心)
(已見上文)伊昔周儲聿光往記(禮記曰文王之為世子朝於王季日三雞初鳴而衣服至)
(寢門外問内豎之御者曰今日安否何如内豎曰安文王乃喜及日中乂至亦如之及暮又至亦如之其有不)
(安節則内豎以告文王文王色憂行不正履王季復膳然後亦復初漢書疏廣曰太子國儲副君孔安國尚書)
(傳曰聿述也)思皇世哲體元作嗣(毛詩曰思皇多士東都賦曰體元立制繼天而作鄭)
(玄禮記注曰上嗣君之適長子)資此夙知䧏從經志(資猶藉也毛詩曰誰夙知而暮成禮)
(記曰一年視離經辨志)逷彼前文規周矩值(其四書爾雅曰逷遠也尚大傳曰聖人)
(與聖也猶規之相周矩之相襲值當也)正殿虚筵司分簡日(正殿前殿也長門賦曰正)
(殿嵬以造天虚筵以待賢也左氏傳郯子曰玄鳥氏司分者也爾雅曰簡擇也)尚席函丈丞疑
奉帙(漢書音義晉灼曰舊有五尚有尚席禮記曰席間函丈鄭玄曰函容也丞疑疑丞也禮記曰虞夏商)
(周師保有疑丞)侍言稱辭惇史秉筆(馮衍德誥曰仲尼言語不習則子貢侍禮記曰有善)
(記之為惇史國語士茁謂襄子曰臣秉筆事君)妙識幾音王載有述(其五知周易曰幾)
(其神乎尚書曰熙帝之載王肅曰載事也孔叢子曰使談者有述焉為之奈何)肆議芳訊大教
克明(演連珠曰肆議芳訊非庸聽所善孔安國尚書傳曰肆陳也鄭玄毛詩箋曰汛言也)敬躬祀
典告奠聖靈禮屬觀盥樂薦歌笙(禮記曰非此族也不在祀典又曰凡人之)
(始立學者先釋奠于先聖先師周易曰觀盥而不薦王弼曰可觀者莫盛乎宗廟宗廟之可觀者莫盛乎觀盥)
(也儀禮曰歌南有嘉魚笙崇丘也)昭事是肅俎實非馨(其六昭左氏傳曰以事神尚)
(書成王曰黍稷非馨明德惟馨)獻終襲吉即宫廣讌堂設象筵庭宿金
懸(獻終祭畢也尚書曰乃卜三龜一襲吉孔安國曰襲因也禮記衛孔悝鼎銘曰即宫于宗周劉楨瓜賦曰)
(更補象牙之席吳都賦曰桃笙象簟周禮曰宿懸於阼階其南鍾然鍾則金也)台保兼徽皇戚
比彦(春秋漢含孳曰三公在天法三能能與台同保太保也皇戚皇家之戚也爾雅曰美士為彦)肴
乾酒澄端服整弁(其七人禮記曰酒清人渴而不敢飲肉乾飢而不敢食杜預左氏傳曰)
(肴乾而不食淮南子曰酒澄而不飲)六官視命九賓相儀(六官六卿也周禮曰典命掌諸)
(侯之五儀其衣服禮儀各眡其命之數漢書曰羣臣朝十月儀大行設九賓臚句傳東京賦曰伯夷起而相儀)
纓笏帀序巾卷充衢(纓笏垂纓秉笏也皆朝臣之服故舉服以明人爾雅曰東西牆謂之)
(序巾巾箱也所以盛書)都莊雲動野馗(音逵)風馳(爾雅曰六逵謂之莊劇秦美新曰雲)
(動風偃韓詩曰施于中馗薛君曰中馗馗中九交之道也四子講德論曰風馳雨集雜襲並至)倫周伍
漢超哉邈猗(其八伍鄭玄禮記注曰倫比也說文曰伍相參也蔡邕胡黃二公頌曰超哉邈猗)
(莫參其二)清暉在天容光必照(清暉喻日喻帝也孟子曰日月有明容光必照趙岐曰容)
(光小隙)物性其情理宣其奥(周易曰乾元者始而亨者也利貞者性情也王弼曰不為)
(乾元何能通物之始不性其情何能久行其正是故始而亨者必乾元也利而貞者必性情也此意性情者正)
(也言人君在上以道被物各存其性偽情矯志不入於心老子曰道者萬物之奥廣雅曰奥藏也)妄先
國胄側聞邦教(沈約宋書曰元嘉中延之遷國子祭酒司徒左長史尚書曰命汝典樂教胄子)
(賈誼弔屈原曰側聞先生尚書曰司徒掌邦教)徒愧微冥終謝智效(其九賤微冥微而)
(闇冥也家語哀公曰寡人愚冥莊子曰智效官)
侍宴樂遊苑送張徐州應詔詩一首(五言曰劉璠梁典張謖)
(字公喬齊明帝時為比徐州刺史謖霜六切)
丘希範(梁史曰丘遲字希範吳興人八歲能屬文及長辟徐州從事高祖踐祚拜中書郎遷)
(司徒從事中郎卒集題曰兼中書侍講丘遲上)
詰(去質)旦閶闔開馳道聞鳳吹(左氏傳曰詰朝將見杜預曰詰朝平旦也西京賦曰)
(表嶢闕於閶闔薛綜曰紫微宫門曰閶闔漢書曰太子不敢絶馳道應劭曰道天子道也吕氏春秋曰伶倫制)
(十二筩聽鳳鳥之鳴以别十二律蔡邕月令章句曰吹者所以通氣也管簫竽笙塤箎皆以鳴吹者也)輕
荑承玉輦細草藉龍騎(毛詩曰自牧歸荑毛萇曰荑茅始生也藉田賦曰天子御玉輦)
(服虔漢書注曰藉薦也周禮曰馬八尺以上為龍)風遲山尚響雨息雲猶積(集本)
(作漬)巢空初鳥飛荇(杏)亂新魚戲(毛詩曰參差荇菜)實惟北門重
匪親孰為寄(史記齊威王曰吾使有黔夫者使守徐州則燕人祭北門裴駰曰齊之北門也史記)
(田肯謂上曰非親子弟莫使王齊)參差别念舉肅穆恩波被(荀悦漢紀日大會羣)
(臣於長樂宫成禮而罷莫不肅穆)小臣信多幸投生豈酬義(左氏傳羊舌職曰諺)
(曰人之多幸國之不幸西征賦曰豈生命之易投)
應詔樂遊苑餞吕僧珍詩一首(五言字梁書曰吕僧珍元瑜為左)
(衛將軍天監四年冬大舉北伐)
沈休文(劉璠梁典曰沈約字休文吳興人少為蔡興宗所知引為安西記室梁興稍遷)
(至侍中丹陽尹建昌侯薨謚曰隱)
丹浦非樂戰負重切君臨(六韜曰堯與有苗戰于丹水之浦高誘吕氏春秋注曰丹)
(水在南陽浦崖也莊子曰兵革之士樂戰鄧析子曰明君之御人若履冰而負重孟子曰舜竊負而逃遵海濱)
(而處左氏傳子囊曰赫赫楚國而君臨之)我皇秉至德忘已用堯心(糓梁傳曰我君)
(接上下論語曰周之德可謂至德矣莊子堯謂舜曰吾不敖無告不廢窮民此吾用心也)愍兹區宇
内魚鳥失飛沉(言失常也東京賦曰區宇又寧大戴禮曰魚遊于水鳥飛于雲)推轂二
崤岨揚旆九河隂(漢書馮唐曰臣聞上古王者遣將也跪而推轂曰闑以内寡人制之闑以)
(外將軍制之闑魚列切西京賦曰左據函谷二崤之阻籍田賦曰九旗揚旆尚書曰九河既道糓梁傳曰水南)
(曰隂)超乘盡三屬選士皆百金(左氏傳曰秦師過周北門超乘者三百乘韋昭國語)
(注曰超乘者跳躍上車也漢書曰魏氏武卒衣三屬之甲如淳曰上身一髀褌一踁繳一凡三屬也顧野王曰)
(屬猶接也史記曰李牧趙之良將也匈奴入牧選百金之士五萬擊之漢書音義服虔曰艮士直百金言重故)
(也)戎車出細柳餞席樽上林(尚書曰武王戎車三百兩漢書曰匈奴大入邊遣内)
(史周亞夫軍細柳餞已見上文)命師誅後服授律緩前禽(公羊傳曰何喜于服楚楚)
(有王者則後服無王者則先強周易曰王用三驅失前禽也)函轘方解帶嶤武稍披
襟(函函谷也轘轘轅也解帶披襟言將降附也漢書音義應劭曰嶤山之闕也李竒曰在上洛北文穎曰武)
(關在洛西李尤函谷關銘曰函谷險要襟帶咽喉)伐罪芒山曲弔民伊水潯(尚書)
(曰奉辭伐罪郭緣生述征記曰北芒洛陽北芒嶺靡迤長阜自滎陽山連嶺修亘暨于東垣孟子曰湯始征自)
(葛誅其君弔其民伊水名也許慎淮南子注曰潯涯也)將陪告成禮待此未抽簮
(尚書曰柴望大告武成也謂武王誅紂而還燔柴郊天望祀山川大告以武功成也鍾會遺榮賦曰散髮抽簮)
(永縱一壑通俗文曰幘道曰簮)
祖餞(崔實四民月令曰祖道神也黃帝之子好遠遊死道路故祀以為道神以求道路之福)
送應氏詩二首(五言)
曹子建
步登北芒坂遙望洛陽山(北芒已見上文)洛陽何寂寞宫室盡
燒焚(說文曰寂無人聲也獻帝紀曰車駕至洛陽宫室盡燒)垣牆皆頓擗荆棘上
參天(漢書伍被曰臣今見宫中生荆棘孟子曰太山之高參天入雲)不見舊耆老但覩
新少年側足無行徑荒疇不復田(東觀漢記馬援曰隗囂側足無新立國語)
(曰田疇荒蕪賈逵曰二井為疇)遊子久不歸不識陌與阡中野何蕭條
千里無人煙(漢書高祖曰遊子悲故鄉風俗通曰南北曰阡東西曰陌劉歆遂初賦曰野蕭條而)
(寥廓東觀漢記曰北夷作寇千里無煙火)念我平常居氣結不能言(古詩曰悲與親)
(友别氣結不能言)
清時難屢得嘉會不可常(李陵與蘇武書曰策名清時又詩曰嘉會難再逢)天
地無終極人命若朝霜(莊子曰天與地無窮人死各有時漢書李陵謂蘇武曰人生如)
(朝露)願得展嬿婉我友之朔方(毛詩曰燕婉之求又曰我友敬矣又曰城彼朔方)
親眤並集送置酒此河陽(爾雅曰眤送也漢書曰上過沛置酒沛宫)中饋豈
獨薄賓飲不盡觴(周易曰在中饋王弼曰婦人職中饋儀禮有饋食之禮鄭玄周禮注曰進)
(物於尊者曰饋)愛至望苦深豈不愧中腸(言恩愛至情之極所望悲苦愈深也漢書)
(杜鄴說王音曰愛至者其求詳鄭玄注禮記曰病愧謂罪苦也)山川阻且遠别促會日
長(毛詩曰山川悠遠又曰道阻且長)願為比翼鳥施翮起高翔(古詩曰願為雙)
(鳴鳥奮翼起高飛)
征西官屬送於陟陽候作詩一首(五言)
孫子荆(臧榮緒晉書曰孫楚字子荆太原人也征西扶風王駿與楚舊好起為參軍梁)
(令衛軍司馬為馮翊太守卒)
晨風飄岐路零雨被秋草(李陵與蘇武詩曰欲因晨風發送子以賤軀毛詩曰零雨)
(具濛)傾城遠追送餞我千里道(傾猶盡也)三命皆有極咄(丁忽)嗟
安可保(養生經黃帝曰上壽百二十中夀百年下壽八十鄭玄禮記注曰司命主督察三命蒼頡篇曰)
(咄啐也說文曰啐驚也倉憒切王弼周易注曰嗟發歎之辭)莫大於殤子彭𣆀猶為
夭(莊子南郭子綦曰天下莫大於秋毫之末而太山為小莫夀於殤子而彭祖為夭郭象曰夫以形相對則)
(太山大於秋毫若各據其性分物冥其極則形大未為有餘形小未為不足苟各安其性則秋毫不獨小其小)
(太山不獨大其大矣若以性足為大則天下之足未有過於秋毫也若性不足者非大則雖太山亦可稱小矣)
(故曰莫大於秋毫之末而太山為小太山為小則天下無大矣秋毫為大則天下無小矣無大無小無壽無夭)
(是以蟪蛄不羨大椿而欣然自得斥鷃不貴天池而榮願已足列仙傳曰彭祖殷賢大夫歷夏至商末號年七)
(百史記曰老子字𥅆列仙傳曰李耳生於殷時為周守藏史積八十餘年後之流沙莫知所終蓋百六十餘歲)
(或言二百餘歲)吉凶如糾纏憂喜相紛繞(漢書音義應劭曰禍福相為表裏如糾纏)
(索相附會也按糾纏索也糾兩股索纏三股索言禍福之相糾如此鵩鳥賦曰禍之與福何異糾纏又曰憂喜)
(聚門吉凶同域神女賦曰紛紛擾擾未知何異)天地為我爐萬物一何小(言天地為)
(爐陶冶萬物居其間一何微小言不足自愛也鵩鳥賦曰天地為爐萬物為銅)達人垂大觀誡
此苦不早(此謂愛生也達人大觀死生若一故戒此愛生苦于不早言能早戒之不以經慮也鶡冠)
(子曰達人大觀乃見其理古詩曰立身苦不早)乖離即長衢惆悵盈懷抱(楚辭曰惆)
(悵兮私自憐王孫子曰仲叔諫衛靈公曰百姓乖離)孰能察其心鑒之以蒼昊齊
契在今朝守之與偕老(說文曰契大約也毛詩曰君子偕老)
金谷集作詩一首(五言南酈道元水經注曰金谷水出河太白原東南流歷金谷)
(謂之金谷水東南流經石崇故居)
潘安仁
王生和鼎實石子鎮海沂(石崇金谷詩序曰余以元康六年從太僕卿出為使持節)
(監青徐諸軍事有别廬在河南縣界金谷澗時征西大將軍祭酒王詡當還長安余與衆賢共送澗中賦詩以)
(叙中懷應劭漢書儀曰太尉司空司徒長史號為毗佐三台助鼎和味尚書曰海岱惟青州又曰徐州淮沂其)
(又蔡邕陳琳碑曰遠鎮南裔)親友各言邁中心悵有違(毛詩曰還車言邁乂曰行)
(道遲遲中心有違)何以叙離思攜手游郊畿(曹子建雜詩曰離思故難任)朝
發晉京陽夕次金谷湄(晉京洛陽也爾雅曰水草交為湄)迴谿縈曲阻
峻坂路威夷(七發曰依絶區兮臨迴谿韓詩曰周道威夷薛君曰威夷險也)綠池汎淡
淡青柳何依依(東京賦曰綠水澹澹澹與淡同韓詩曰昔我往矣楊柳依依薛君曰依依盛貌)
濫泉龍鱗瀾激波連珠揮(爾雅曰濫泉正出正出湧出也酈道元水經注曰允街)
(文成蛟龍允音㳂街音矛洞簫賦曰揚素波而揮連珠)前庭樹沙棠後園植烏椑
(上林賦曰沙棠櫟儲西京雜記曰上林有烏椑沙棠樹)靈囿繁若榴茂林列芳梨
(毛詩曰王在靈囿廣雅曰石榴若榴也西京雜記曰上林有芳梨)飲至臨華沼遷坐登
隆坻(毛詩曰舍其坐遷鄭玄詩箋曰坻水中之高地)玄醴染朱顔但愬杯行遲
(邊讓章華臺賦曰激玄醴於清池楚辭曰美人既醉朱顔□王仲宣公讌詩曰但愬杯行遲)揚桴撫
靈鼓簫管清且悲(楚辭曰揚桴兮撫鼔毛詩曰簫管備舉王仲宣公讌詩曰管絃發徽音度)
(曲清且悲)春榮誰不慕歲寒良獨希(春榮喻少歲寒喻老也周易隂符太公曰春道)
(生萬物榮論語曰歲寒然後知松柏之後凋)投分寄石友白首同所歸(阮瑀為魏)
(武與劉備書曰披懷解帶投分記意分猶志也史記蘇秦謂齊王曰此弃仇讐而得石交者也漢書曰石建老)
(白首萬石君尚無恙易曰殊途而同歸世說曰孫秀既恨石崇不與綠珠又憾潘岳昔遇之不以禮後秀為中)
(書令岳於省内謂秀曰孫令憶疇昔周旋不秀曰中心藏之何日忘之岳於是始知不免後收石崇同日收岳)
(石先送市亦不相知潘後至石謂潘曰安仁卿亦復爾邪潘曰可謂白首同所歸岳金谷集詩乃成其䜟王隱)
(晉書曰岳父文德為瑯琊太守孫秀時為小吏給岳岳於秀不以仁遇也)
王撫軍庾西陽集别時為豫章太守庾被徵還東
一首(五言軍沈約宋書曰王弘為豫州之西陽新蔡諸事撫軍將軍江州刺史庾登之為西)
(陽太守入為太子庶子集序曰謝豫樓作章庾被徵還都王撫軍送至盆口南)
謝宣遠(瞻時為豫章太守)
祇召旋北京守官反南服(言庾被召而旋帝京已守官而莅南服也左氏傳仲尼曰)
(守道不如守官南服南方五服也)方舟析舊知對筵曠明牧(爾雅曰大夫方舟郭)
(璞注曰方舟並兩船也楊仲武誄曰惟我與爾對筵接機蒼頡篇曰疏曠也舊知庾也明牧王撫軍也)舉
觴矜飲餞指途念出宿(劉琨答盧諶詩序曰舉觴對膝毛詩曰出宿于泲飲餞于禰陸)
(士衡贈弟詩曰指塗悲有餘)來晨無定端别晷有成速頽陽照通津
夕隂曖平陸(楚辭曰日晻晻而下頽)榜人理行艫輶軒命歸僕(張揖)
(子虚賦注曰月令曰命榜人榜人船長也說文曰艫船頭也吳都賦曰輶軒蓼擾毛詩曰輶車鸞鑣楊雄答劉)
(歆書曰嘗聞先代輶軒之使)分手東城闉(因)發棹西江隩(說文曰闉城曲重門)
(也爾雅曰險隈也郭璞曰今江東人呼浦為隈)離會雖相親逝川豈往復(言離而復)
(會雖有相親之理但逝川之流豈有往復之義嗟年命之速而會難也吕氏春秋曰離則復合合則復離親或)
(為雜非也)誰謂情可書盡言非尺牘(周易曰書不盡言言不盡意杜篤弔比于文曰)
(敬申弔於比干寄長懷於尺牘說文曰牘書版也)
鄰里相送方山詩一首(五言運沈約宋書曰少帝出靈為永嘉郡守丹陽)
(郡圖經曰方山在江寧縣五十石里下有湖水舊揚州有四津方山為東頭為西)
謝靈運
祇役出皇邑相期憩甌越(役所莅之職也王充論衡曰充罷州役曹子建詩曰清晨)
(發皇邑毛萇詩傳曰憩息也史記曰東越王搖都東甌時俗號東甌王徐廣曰今之永寧也)解纜(力暫)
及流潮懷舊不能發(吳志曰更時解纜然纜維船索也西都賦曰攄懷舊之蓄念)析
析就衰林皎皎明秋月含情易為盈遇物難可歇(王仲宣公)
(讌詩曰含情欲待誰古詩曰所遇無故物)積痾謝生慮寡欲罕所闕(說文曰痾病也)
(老子曰少思寡欲)資此永幽棲豈伊年歲别(郭璞山海經曰山居為棲)各勉
日新志音塵慰寂蔑(周易曰日新其德陸機思歸賦曰絶音塵於江介荀組七哀詩曰轍)
(兮轍兮何其寂蔑蔑一作滅)
新亭渚别范零陵詩一首(五言亭十洲記曰丹陽郡新在中思里吳舊)
(亭也梁書曰范雲齊世為零陸郡内史)
謝玄暉(蕭子顯齊書曰謝脁字玄暉陳郡人也少有美名文章清麗解褐豫章王行參)
(軍稍遷至尚書吏部郎兼知衛尉事江祐等謀立始安王遙光朓不肯祐白遙光遙光收)
(朓下獄死)
洞庭張樂地瀟湘帝子遊(莊子北門成問於黃帝曰帝張咸池之樂於洞庭之野吾)
(始聞之懼復聞之怠山海經曰洞庭之山帝之二女居之是常遊於江淵澧沅風交瀟湘之川郭璞曰言二女)
(游戲江之淵府則能鼔動五江令風波之氣共相交通言其靈蠁也楚辭湘君曰帝子降兮北渚王逸曰帝謂)
(堯也娥皇女英隨舜不反死於湘水因為湘夫人)雲去蒼梧野水還江漢流(歸藏)
(啓筮曰有白雲出自蒼梧入于大梁尚書曰江漢朝宗于海)停驂我悵望輟棹子夷
猶(鄭玄毛詩注曰驂兩騑也蔡邕初平詩曰暮宿河南悵望天隂雨雪滂滂楚辭曰君不行兮夷猶王逸曰)
(夷猶猶豫也)廣平聽方籍茂陵將見求(言范同廣平而聲聽方向籍已當居茂陵)
(之下將欲彼而見求王隱晉書曰郭袤字林叔為中郎散騎常侍會廣平太守缺宣帝謂袤曰賢叔大匠澤垂)
(稱於平陽魏郡蒙惠化且盧子家王子邕繼踵此郡欲使世不乏賢故復相屈在郡先以德化善為條教百姓)
(愛之鄭玄毛詩箋曰方向也漢書曰司馬相如既病免家居茂陵)心事俱已矣江上徒
離憂(楚辭曰思公子兮徒離憂)
别范安成詩一首(五言齊梁書曰范岫字樊賓代為安成内史)
沈休文
生平少年日分手易前期(言春秋既富前期非違分手之際輕而易之言不難也漢)
(書灌侯傳曰生平慕之論語子曰久要不忘平生之言孔安國曰平生少時也賈充上與李天人書曰每至當)
(别未嘗以為易)及爾同衰暮非復别離時(言年夀衰暮死日將近交臂相失故曰非)
(時也蜀志曰宋預聘吳孫權捉預手曰今君年長孤亦老恐不復相見也)勿言一樽酒明日
難重持(蘇武詩曰我有一樽酒將以贈遠人)夢中不識路何以慰相思(繆襲)
(嘉夢賦曰心灼&KR2557;其如陽不識道之焉如韓非子曰六國時張敏與高惠二人為友每相思不能得見敏便於)
(夢中往尋但行至半道即迷不知路遂回如此者三)
文選卷二十
