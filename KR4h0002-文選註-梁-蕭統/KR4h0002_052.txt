文選卷五十二梁蕭統編
唐李善註
論上
王命論(王命帝王受命也漢書曰彪遭王莾敗光武即位於冀州時隗囂據隴擁衆囂問彪)
(曰往者周亡戰國並爭天下分裂意者縱横之事復起於今乎)
班叔皮
昔在帝堯之禪曰咨爾舜天之歷數在爾躬舜亦以命
禹(論語文也尚書帝曰來禹予懋乃德嘉乃丕績天之歷數在汝躬汝終陟元后孔安國曰歷數謂天道也)
(元后天子也爾雅曰命告也)暨于稷契咸佐唐虞光濟四海奕世載
德至于湯武而有天下(稷武王之祖也契成湯之祖也杜預左氏傳注曰暨至也國語)
(祭公謀父曰奕世載德孔安國尚書傳曰載行也)雖其遭遇異時禪代不同至
於應天順人其揆一焉(周易曰湯武革命順乎天應乎人孟子曰先聖後聖其揆一也)
是故劉氏承堯之祚氏族之世著於春秋(漢書贊曰春秋晉史蔡墨)
(有言陶唐氏既衰其後有劉累范氏其後也范氏為晉士師魯文公世出奔秦後歸于晉其處者為劉氏)唐
據火德而漢紹之(帝系曰帝堯封于唐為火德漢書贊曰漢承堯運德祚已盛斷蛇著符旗)
(幟尚赤協於□德自然之應得天統矣)始起沛澤則神母夜號以彰赤
帝之符(漢書曰高祖夜徑澤中有大蛇當徑高祖乃拔劒斬蛇後人來至蛇所有一老嫗夜哭曰)
(吾子白帝子也化為蛇當道今者赤帝子斬之又曰高祖立為沛公旗幟皆赤由是知所殺地白帝子殺)
(者赤帝子故也)由是言之帝王之祚必有明聖顯懿之德(春秋)
(河圖□命篇曰倉戲農黃三陽翼天德聖明法言曰昔在有熊高辛唐虞三代咸有顯德故天因而祚之)
豐功厚利積累之業(史記崇侯虎曰西伯積善累德諸侯皆嚮之)然後精
誠通於神明流澤加於生民(孝經子曰孝悌之至通於神明尚書周公曰道)
(洽政治澤潤生民)故能為鬼神所福饗天下所歸往(孟子萬章曰堯)
(薦舜如何曰使之主祭百神享之使之主事事治而百姓安之易乾鑿度曰王者天下所歸韓詩外𫝊曰)
(王者往也天下往之謂之王也)未見運世無本功德不紀而得倔
起在此位者也(運世五行更運相次之世也不紀不為人所記也春秋元命苞曰三)
(德之運應錄相次代埤蒼曰崛特起也崛與倔同)世俗見高祖興於布衣
不逹其故(漢書曰高祖曰吾以布衣取天下家語孔子曰舜起布衣而終以帝也)以
為適遭暴亂得奮其劒(適猶遇也漢書高祖曰吾提三尺劒取天下)遊
說之士至比天下於逐鹿幸捷而得之(漢書隗囂曰秦失其)
(鹿劉□逐而得之時人復知漢乎太公六韜曰取天下若逐野鹿得鹿天下共分其肉)不知神噐
有命不可以智力求(韋昭曰神噐天子璽符服御之物善曰老子曰天下神噐不可為也)
(為者敗之也)悲夫此世之所以多亂臣賊子者也(孟子曰孔子成春秋)
(而亂臣賊子懼)若然者豈徒闇於天道哉又不覩之於人事矣
夫餓饉流隸飢寒道路(說文曰餓飢也榖梁傳曰五穀不升謂之饉流隸流移賤隸也)
(左氏傳曰人有十等輿臣隸也也饉或為殣荀悦曰道瘞謂之殣)思有短褐之襲擔石之
蓄(韋昭曰短謂裋裋襦也毛布曰褐短丁管切說文曰襲重衣也字林曰襲大篋也晉灼曰無一擔與一斛)
(之餘)所願不過一金終於轉死溝壑(韋昭曰一斤為一金孟子謂膝文公曰為)
(人父母使老稚轉乎溝壑惡在其為民父母也)何則貧窮亦有命也(墨子曰貧富治亂固)
(有天命不可損益也)况乎天子之貴四海之富神明之祚可得而
妄處哉(禮記孔子曰舜其大孝也與尊為天子富有四海之内宗廟饗之子孫保之法言曰天因祚之)
(為神明主也)故雖遭罹厄會竊其權柄勇如信布彊如梁籍
成如王莾然卒潤鑊伏鑕烹醢分裂(史記曰項籍其季父項梁陳勝等起)
(梁為楚上柱國軍下邳自號武信君北至定陶再破秦軍後秦大破之項梁死)又况么麽不及
數子而欲闇干天位者乎(鶡冠子曰無道之君任用么麽動則煩濁有道之君任用)
(俊雄動則明白通俗文曰不長曰么細小曰麽莫可切爾雅曰干求也)是故駑蹇之乘不
騁千里之塗(廣雅曰駑駘也今謂馬之下者為駑王逸楚辭注曰蹇跛也吕氏春秋曰所謂貴驥)
(者為其一日千里也)鷰雀之疇不奮六翮之用(史記陳涉曰鷰雀安知鴻鵠之志哉)
(韓詩外傳盖賁曰夫鴻鵠一舉千里所恃者六翮耳)楶梲之材不荷棟梁之任(應劭)
(曰爾雅曰栭謂之楶梲侏儒柱善曰說文曰栭枅上梁周易曰棟隆之吉不橈乎下也楶音節梲之劣切)斗
筲之子不秉帝王之重(音義曰筲竹莒也受一斗論語子曰斗筲之人何足算也)易
曰鼎折足覆公餗不勝其任也(周易鼎卦之辭也說文曰鬻鼎實也鬻與餗同)
(音速)當秦之末豪傑竝起共推陳嬰而王之嬰母止之曰
自吾為子家婦而世貧賤今卒富貴不祥不如以兵屬
人事成少受其利不成禍有所歸嬰從其言而陳氏以
寧(史記文)王陵之母亦見項氏之必亡而劉氏之將興也
是時陵為漢將而母獲於楚有漢使來陵母見之謂曰
願告吾子漢王長者必得天下子謹事之無有二心遂
對漢使伏劒而死以固勉陵其後果定於漢陵為宰相
封侯(史記文)夫以匹婦之明猶能推事理之致探禍福之
機(白虎通曰庶人稱匹夫何言其夫妻為偶也鄭玄周禮注曰致猶會也)全宗祀于無窮
垂策書於春秋而况大丈夫之事乎(張晏曰冊書史記也晉灼曰至周名春秋)
(考紀也善曰孟子曰富貴不能淫貧賤不能移此之謂大丈夫也)是故窮逹有命吉凶
由人(吕氏秦秋曰道德於此窮逹一也左氏傳周内史叔興曰吉凶由人)嬰母知廢陵母
知興審此二者帝王之分決矣盖在高祖其興也有五
一曰帝堯之苗裔二曰體貎多竒異(漢書曰高祖為人隆凖而龍顔美鬚)
(髯左股有七十二黑子)三曰神武有徵應(徵應謂下衆瑞也)四曰寬明而
仁恕(漢書曰高祖寬仁愛人意豁如也)五曰知人善任使(高祖任張良以運籌委蕭)
(何以關内是也)加之以信誠好謀逹於聽受見善如不及用人
如由己(論語子曰見善如不及)從諫如順流趣時如響起(左氏傳叔向曰)
(齊桓公從善如流周易曰變通者趣時者也)當食吐哺納子房之策(漢書酈食其欲)
(立六國後漢王以問張良良發八難漢王輟食吐哺曰豎儒幾敗乃公事)拔足揮洗揖酈生
之說(漢書曰酈食其求見沛公方踞牀使兩女子洗足酈生不拜長揖曰足下必欲誅無道秦不宜踞見)
(長者沛公起攝衣謝之延上坐食其說沛公襲陳留)悟戍卒之言斷懷土之情(漢書)
(曰高祖西都咸陽戍卒婁敬說上曰陛下都洛陽不便不如入關據秦之固是日車駕西都咸陽)高四
皓之名割飢膚之愛(漢書曰上欲廢太子立戚夫人子趙王如意吕后不知所為張良曰)
(顧上有所不能致四人令太子為書卑辭安車請以為客令上見之則一助也於是太子迎四人至上破黥布)
(歸愈欲易太子及置酒太子侍四人者從上乃驚曰吾求公公逃避我今公何自從吾兒游煩公幸卒調護太)
(子後竟不易太子者良本招此四人之力也)舉韓信於行陣收陳平於亡命
(漢書曰蕭何薦韓信於漢王於是漢王齋戒設壇場拜信為大將軍又曰陳平亡楚來降漢王與語說之使驂)
(乘監諸將)英雄陳力羣策畢舉此高祖之大略所以成帝業
也(莊子許由曰我為汝言其大略廣雅曰略法也)若乃靈瑞符應又可略聞矣
(略粗略也)初劉媪妊高祖而夢與神遇震電晦冥有龍蛇之
怪(漢書曰高祖母媪嘗息大澤之陂夢與神遇是時雷電晦冥父往視則見蛟龍據其上已而有娠遂産高)
(祖說文曰妊孕也如蔭切)及長而多靈有異於衆是以王武感物而
折契吕公覩形而進女(漢書曰高祖嘗從王媪武負貰酒時飲醉卧武負王媪見其上)
(常有怪歲竟此兩家常折劵棄債貰食夜切又曰吕公見高祖曰臣少好相人相人多矣無如季相臣有息女)
(願為箕帚妾也)秦皇東遊以厭其氣吕后望雲而知所處(漢書秦始)
(皇帝曰東南有天子氣於是東遊以厭當之高祖隠於芒碭山澤間吕后與人俱求常得之高祖怪問吕后曰)
(季所居上常有雲氣故從往常得季說文曰厭塞也於冉切)始受命則白蛇分西入
關則五星聚(白蛇分已見上文漢書曰元年冬十月五星聚於東井沛公至霸上也)故淮
隂留侯謂之天授非人力也(漢書韓信謂高祖曰且陛下天授非人力也又曰張)
(良數以太公兵法說沛公沛公喜常用其策為他人言皆不省良曰沛公殆天授故遂從之)歷古今
之得失驗行事之成敗稽帝王之世運考五者之所謂
取舍不厭斯位符瑞不同斯度(韋昭曰厭合也善曰一豔切)而苟昧
權衡越次妄據外不量力内不知命(左氏傳曰息侯伐鄭君子曰不量力)
(論語孔子曰不知命無以為君子)則必喪保家之主失天年之夀(左氏傳曰)
(趙孟過鄭印叚賦蟋蟀趙孟曰保家之主也莊子弟子問於莊子曰山中之木以不材得終其天年也)遇
折足之凶伏斧鉞之誅英雄誠知覺寤畏若禍戒超然
遠覽淵然深識收陵嬰之明分絶信布之覬覦(左氏傳師服曰)
(下無覬覦杜預曰下不敢望上位也說文曰覬幸也覦欲也)距逐鹿之瞽說審神噐
之有授貪不可冀無為二母之所笑(韋昭曰幾望也今本作冀)則福
祚流于子孫天禄其永終矣(尚書曰四海困窮天禄永終)
典論論文
魏文帝
文人相輕自古而然傅毅之於班固伯仲之間耳而固
小之與弟超書曰武仲以能屬文為蘭臺令史下筆不
能自休(伯仲喻兄弟之次也言勝負在兄弟之間不甚相踰也范曄後漢書曰班超字仲升徐令彪)
(之少子也)夫人善於自見而文非一體鮮能備善是以各以
所長相輕所短里語曰家有弊帚享之千金斯不自見
之患也(東觀漢記曰吳漢入蜀都縱兵大掠上詔讓漢曰城降孩兒老母口萬數一旦放兵縱火聞之)
(可為酸鼻家有弊□享之千金禹宗室子孫故嘗更職何忍行此杜預左氏傳注曰亨通也亨或為享)今
之文人魯國孔融文舉廣陵陳琳孔璋山陽王粲仲宣
北海徐幹偉長陳留阮瑀元瑜汝南應瑒德璉東平劉
楨公幹斯七子者於學無所遺於辭無所假咸以自騁
驥騄於千里仰齊足而並馳以此相服亦良難矣(千里已見)
(上文毛萇詩傳曰田獵齊足尚疾也)盖君子審己以度人故能免於斯累
(吕氏春秋曰君子必審諸己然後任人楚辭曰羌内恕己以量人王逸曰量度也)而作論文王
粲長於辭賦徐幹時有齊氣然粲之匹也(言齊俗文體舒緩而徐幹)
(亦有斯累漢書地理志曰故齊詩曰子之還兮遭我乎峱之間兮此亦其舒緩之體也)如粲之初
征登樓槐賦征思幹之玄猿漏巵員扇橘賦雖張蔡不
過也然於他文未能稱是琳瑀之章表書記今之雋也
應瑒和而不壯劉楨壯而不密孔融體氣高妙有過人
者然不能持論理不勝詞(漢書東方朔枚臯不長持論孔叢子平原君謂公孫龍曰)
(公無復與孔子高辯事也其人理勝於辭公辭勝於理)至於雜以嘲戲及其所善
楊班儔也常人貴遠賤近向聲背實又患闇於自見謂
已為賢夫文本同而末異盖奏議宜雅書論宜理銘誄
尚實詩賦欲麗此四科不同故能之者偏也唯通才能
備其體文以氣為主氣之清濁有體不可力強而致譬
諸音樂曲度雖均節奏同檢(蒼頡篇曰檢法度也)至於引氣不齊
巧拙有素雖在父兄不能以移子弟(桓子新論曰惟人心之所獨曉父不)
(能以禪子兄不能以教弟也)盖文章經國之大業不朽之盛事年夀
有時而盡榮樂止乎其身二者必至之常期未若文章
之無窮是以古之作者寄身於翰墨見意於篇籍不假
良史之辭不託飛馳之勢而聲名自傳於後故西伯幽
而演易周旦顯而制禮(司馬遷書曰西伯拘而演周易)不以隠約而弗
務不以康樂而加恩(周易曰隠約者觀其不懾懼也)夫然則古人賤尺
璧而重寸隂懼乎時之過已(淮南子曰聖人不貴尺之璧而重寸之隂時難得而)
(易失孔叢子孔子曰不讀易則不知聖人之心必不使時過已也)而人多不強力貧賤
則懾於飢寒富貴則流於逸樂(鄭玄禮記注曰懾恐懼也賈逹國語注曰流放)
(也)遂營目前之務而遺千載之功日月逝於上體貎衰
於下忽然與萬物遷化斯志士之大痛也(古詩曰奄忽隨物化榮名)
(以為寳)融等已逝唯幹著論成一家言
六代論(論夏殷周秦漢魏也)
曹元首(魏氏春秋曰曹冏字元首少帝族祖也是時天子幼稚冏冀以此論感悟曹爽)
(爽不能納為弘農太守少帝齊王芳也)
昔夏殷周之歷世數十而秦二世而亡(紀年曰凡夏自禹以至于桀十)
(七王殷自成湯滅夏以至于受三十九王大戴禮曰殷為天子二十餘世而周受之周為天子三十餘世而秦)
(受之秦為天子二世而亡何殷周有道而長秦無道而暴也)何則三代之君與天下
共其民故天下同其憂秦王獨制其民故傾危而莫救
夫與人共其樂者人必憂其憂與人同其安者人必拯
其危先王知獨治之不能久也故與人共治之(班固漢書贊曰)
(孝宣帝稱曰與我共此者其唯良二千石乎)知獨守之不能固也故與人共
守之(班固漢書贊曰昔周城則周召相其治致刑措衰則五伯扶其弱與共守之)兼親疎而
兩用參同異而並進是以輕重足以相襲親疎足以相
衛并兼路塞逆節不生(賈誼過秦曰秦并兼諸侯山東二十郡漢書主父偃說上曰今)
(以法割削諸侯則逆節萌起)及其衰也桓文帥禮(齊桓晉文)苞茅不貢齊
師伐楚宋不城周晉戮其宰(左氏傳曰齊侯伐楚楚子使與師言曰不虞君之涉)
(吾地何故管仲對曰爾貢苞茅不入王祭不供無以縮酒寡人是徵又曰晉魏舒合諸侯之大夫于翟泉將以)
(城成周宋仲幾不受功曰滕辥郳吾役也為宋役亦職也士伯怒曰必以仲幾為戮乃執仲幾歸諸京師)王
綱弛而復張諸侯傲而復肅二霸之後寖以陵遲(漢書曰二)
(霸之後寖以陵遲)吳楚憑江負固方城雖心希九鼎而畏廹宗
姬(左氏傳屈完對齊侯曰楚國方城以為城漢水以為池又曰楚子觀兵于周疆問鼎之大小輕重焉王孫)
(滿對曰周德雖衰天命未改鼎之輕重未可問也)姦情散於胸懷逆謀消於唇
吻(亡枌)斯豈非信重親戚任用賢能枝葉碩茂本根頼之
與(班固漢書述曰公族蕃滋枝葉碩茂)自此之後轉相攻伐吳并於越晉
分為三魯滅於楚鄭兼於韓(史記曰越王勾踐自會稽歸拊循其士民伐吳大破)
(之吳王自殺又曰魏武侯韓哀侯趙敬侯滅晉後而三分其地又曰楚考烈王伐滅魯又曰韓哀滅鄭并其國)
暨乎戰國諸姬微矣唯燕衛獨存然皆弱小西廹彊秦
南畏齊楚救於滅亡匪遑相卹至於王𧹞(匿簡)降為庶人
猶枝榦相持得居虚位海内無主四十餘年(班固漢書贊曰曁於)
(王𧹞降為庶人用天年終號位已絶于天下尚猶枝葉相持莫得居其虚位海内無主四十餘年也)秦據
埶勝之地騁譎詐之術征伐關東蠶食九國(班固漢書贊曰秦據)
(埶勝之地騁狙詐之兵蠶食山東一切取勝賈誼過秦曰九國之師遁逃而不敢進)至於始皇乃
定天位(尚書曰天位艱哉)曠日若彼用力若此(班固漢書贊曰至始皇乃并天)
(下以德若彼用力如此其艱難也)豈非深根固蔕不拔之道乎(老子曰有國之)
(母可以長久是謂深根固蔕長生久視之道班固漢書贊曰所以親親賢賢褒表功德深根固本為不可拔者)
(也)易曰其亡其亡繫于苞桑周德其可謂當之矣(周易曰否)
(卦之辭也玄曰苞植也否世之人不知聖人有命咸云其將亡矣其將亡矣而聖乃自繫于植桑不亡也王弼)
(曰心存將危乃得固也)秦觀周之弊將以為小弱見奪於是廢五
等之爵立郡縣之官(班固漢書贊曰秦既稱帝患周之敗以為諸侯力爭四夷交侵以弱)
(見奪於是削去五等史記李斯奏曰置諸侯不便始皇於是分天下以為三十六郡置守尉監也)棄禮
樂之教任苛刻之政子弟無尺寸之封功臣無立錐之
土内無宗子以自毗輔外無諸侯以為蕃衛(班固漢書贊曰秦竊)
(自號謂皇帝而子弟為匹夫内亡骨肉本根之輔外亡尺土蕃翼之衛莊子曰堯舜有天下子孫無置錐之地)
仁心不加於親戚惠澤不流於枝葉譬猶芟刈股肱獨
任胸腹浮舟江海捐棄楫櫂(法言曰灝灝之海濟樓航之力也航人無楫如航何)
(通俗文櫂謂楫也)觀者為之寒心而始皇晏然自以為關中之
固金城千里子孫帝王萬世之業也豈不悖哉(賈誼過秦曰天)
(下已定始皇之心以為關中之固金城千里子孫帝王萬世之業也)是時淳于越諫曰臣
聞殷周之王封子弟功臣千有餘人今陛下君有海内
而子弟為匹夫卒有田常六卿之臣而無輔弼何以相
救事不師古而能長久者非所聞也(史記曰齊簡公立田常闞止為左右)
(相田氏殺闞止簡公出奔田氏執簡公于徐州遂殺之又曰晉昭公卒六卿強公室卑六卿謂范氏中行氏智)
(氏及趙韓魏也論語糺滑䜟曰陳滅齊六卿分晉尚書曰事不師古以克永世匪說攸聞)始皇聽李
斯偏說而絀其義至身死之日無所寄付委天下之重
於凡夫之手記廢立之命於姦臣之口(史記曰始皇崩趙高乃與胡亥)
(丞相李斯隂破去始皇所封書賜公子扶蘇者而更詐為丞相受始皇遺詔立子胡亥為太子更為書賜公子)
(扶蘇死)至令趙高之徒誅鋤宗室(史記曰二世尊用趙高申法令乃行誅大臣及)
(諸公子春秋合誠國曰誅鋤民害)胡亥少習尅薄之教長遵凶父之業
(史記曰趙高故常教胡亥書及獄律令法事史記太史公曰商君其天資刻薄人也)不能改制易
法寵任兄弟而乃師謨申商諮謀趙高自幽深宫委政
讒賊(史記李斯上書二世曰能明申韓之術而修商君之法法修術明而天下亂者未之聞也應劭漢書)
(注曰申不害韓昭侯相衛公孫鞅秦孝公相李竒曰法皆深刻無恩史記曰二世常居禁中與趙高决事事無)
(大小輒决於高蒼頡篇曰委任之也)身殘望夷求為黔首豈可得哉(史記曰二)
(世齋望夷宫欲祠涇使使責讓趙高以盗事高懼乃隂與其女壻咸陽令閻樂謀易上樂前即謂二世曰足下)
(其自為計二世曰願得妻子為黔首閻樂麾其兵進二世自殺也)遂乃郡國離心衆庶
潰叛(尚書曰受有億兆夷人離心離德左氏傳曰人逃其上曰潰)勝廣唱之於前劉
項斃之於後(史記曰吳廣為假王擊秦班固漢書贊曰秦竊自號為皇帝而子弟為匹夫吳陳奮)
(其白徙劉項隨而斃之)向使始皇納淳于之策抑李斯之論割裂
州國分王子弟封三代之後報功臣之勞士有常君民
有定主枝葉相扶首尾為用雖使子孫有失道之行時
人無湯武之賢姦謀未發而身已屠戮何區區之陳項
而復得措其手足哉故漢祖奮三尺之劒驅烏集之衆
(曾子曰烏合之衆初雖相歡後必相吐也)五年之中而成帝業(漢書曰高祖五年斬羽東)
(城即皇帝位於汜水之陽)自開闢以來其興功立勲未有若漢祖之
易者也夫拔深根者難為功摧枯朽者易為力理勢然
也(班固漢書贊曰漢無尺土之階繇一劒之任五年而成帝業書傳所未嘗有焉何則古代相革皆承聖王)
(之烈今漢獨收孤秦之斃鐫金石者難為功摧枮朽者易為力其勢然也)漢鑒秦之失封植
子弟及諸吕擅權圖危劉氏(漢書曰太后崩上將軍吕禄相國吕産專兵秉政謀)
(作亂賈逵國語注曰權□即柄字也)而天下所以不能傾動百姓所以不
易心者徒以諸侯彊大盤石膠固(漢書宋昌曰高帝王子弟所謂盤石之宗)
(也莊子曰待膠漆而固者是侵其德者也范曄後漢書鄭泰曰以膠固之衆當解合之勢)東牟朱虛
授命於内齊代吳楚作衛於外故也(漢書宋昌曰諸吕擅權專制太尉卒)
(以滅之内有朱虚東牟之親外畏吳楚齊代之強又曰為齊悼惠王肥高祖六年立又曰齊悼惠王子章高后封)
(朱虚侯章弟興居為東牟侯)向使高祖踵亡秦之法(王逸楚辭注曰踵繼也)忽
先王之制則天下已傳非劉氏有也然高祖封建地過
古制大者跨州兼域小者連城數十上下無别權侔京
室故有吳楚七國之患(班固漢書贊曰漢興懲戒亡秦孤立之敗於是封王子弟大者)
(跨州兼郡小者連城數十宫室百官制同京師)賈誼曰諸侯強盛長亂起姦夫
欲天下之治安莫若衆建諸侯而少其力令海内之勢
若身之使臂臂之使指則下無背叛之心上無誅伐之
事文帝不從(漢書賈誼上疏之文)至於孝景猥用晁錯之計削黜
諸侯親者怨恨疏者震怒吳楚唱謀五國從風兆發高
祖釁成文景由寬之過制急之不漸故也(漢書曰晁錯數言吳過可)
(削文帝寬不忍罰及景帝即位錯曰高帝初定天下諸子弱故大封同姓今吳謀作亂逆削之亦反不削亦反)
(於是方議削吳吳王恐因欲發謀舉事諸侯既新削罰震恐多怨錯及吳先起兵膠西膠東淄川濟南楚趙亦)
(皆反狠由也)所謂末大必折尾大難掉(左氏傳楚子問於申無宇曰國有大城何)
(如對曰末大必折尾大不掉君所知也杜預曰折折其本也)尾同於體猶或不從況
乎非體之尾其可掉哉武帝從主父之策下推恩之令
自是之後齊分為七趙分為六淮南三割梁代五分(漢書)
(主父偃說上曰今諸侯或連城數十願陛下令諸侯得推恩分子弟以地侯之彼人人喜得所願上以德施實)
(分其國必稍自銷弱矣上從其計又班固贊曰武帝施主父之策下推恩之令使諸侯得分戶邑以封子弟不)
(行黜陟而國自折自是齊分為七趙分為六梁分為五淮南分為三也)遂以陵遲子孫微
弱衣食租稅不豫政事(班固漢書贊曰景帝遭七國之難抑損諸侯諸侯唯得衣食租)
(稅不與政事)或以酎金免削或以無後國除(漢書曰列侯坐獻黃金酎祭宗)
(廟不如法奪爵者百六人漢儀注王子為侯侯歲以戶口酎黃金於漢廟皇帝臨受獻金助祭大祀曰飲酎飲)
(酎受金小不如斤兩色惡者王削縣侯免□漢書曰趙哀王福薨無子國除)至於成帝王氏
擅朝劉向諫曰臣聞公族者國之枝葉枝葉落則本根
無所庇蔭方今同姓疏遠母黨專政排擯宗室孤弱公
族非所以保守社稷安固國嗣也(漢書劉向上疏之文)其言深切
多所稱引成帝雖悲傷歎息而不能用(漢書成帝即位向數上疏言得)
(失陳法戒書數十上以助觀覽補遺闕上雖不能盡用然嘉其言常嗟歎之)至乎哀平異姓
秉權假周公之事而為田常之亂高拱而竊天位一朝
而臣四海漢宗室王侯解印釋綬貢奉社稷猶懼不得
為臣妾或乃為之符命頌莾恩德豈不哀哉(班固漢書贊曰至哀)
(平之際王莾知中外殫微因母后之權假伊周之稱詐謀既成遂據南面之尊漢諸侯王厥角稽首奉上璽韍)
(唯恐在後或乃稱美頌德以求容媚豈不哀哉田常簒齊已見上文漢書曰王莾廢漢藩王廣陵王嘉獻符命)
(封扶策侯又曰郡鄉侯閔以莽簒位獻神書言莽符封列侯郚音吾)由是言之非宗子獨
忠孝於惠文之間而叛逆於哀平之際也徒以權輕埶
弱不能有定爾頼光武皇帝挺不世之姿(杜篤論都賦曰于時聖帝)
(兼不世之姿)禽王莾於已成紹漢嗣於既絶斯豈非宗子之
力邪而曾不鑒秦之失策襲周之舊制踵亡國之法而
僥倖無疆之期至於桓靈奄豎執衡(范曄後漢書曰桓帝立曹騰以定策)
(功遷大長秋又曰靈帝時大將軍竇武謀誅中官曹節矯詔誅武等鄭玄尚書注曰稱上曰衡)朝無死
難之臣外無同憂之國君孤立於上臣弄權於下(班固漢書)
(序曰漢興懲戒亡秦孤立之敗)本末不能相御身手不能相使由是天
下鼎沸姦凶並爭(張超牋曰中外雲擾萬夫鼎沸)宗廟焚為灰燼宫室
變為蓁藪(杜預左氏傳注曰燼火餘木也)居九州之地而身無所安處
悲夫魏太祖武皇帝躬聖明之資兼神武之略(晉灼漢書注曰)
(資材量也)恥王綱之廢絶愍漢室之傾覆龍飛譙沛鳳翔兖
豫(魏志曰太祖武皇帝沛國譙人為兖州牧後太祖遷都於許許屬豫州東京賦曰龍飛白水鳳翔參墟)
埽除凶逆翦滅鯨鯢(左氏傳曰楚子曰古者明王伐不敬因取其鯨鯢而封以為大戮杜)
(預曰鯨鯢大魚以喻不義之人也)迎帝西京定都潁邑(魏志曰天子東遷敗於曹陽太)
(祖乃遣曹洪將兵西迎天子還雒董昭勸太祖都許漢書潁川郡有許縣)德動天地義感人
神漢氏奉天禪位大魏大魏之興于今二十有四年矣
觀五代之存亡而不用其長策觀前車之傾覆而不改
其轍迹(晏子曰諺曰前車覆後車戒也)子弟王空虚之地君有不使之
民宗室竄於閭閻不聞邦國之政權均匹夫埶齊凡庶
内無深根不拔之固外無盤石宗盟之助非所以安社
稷為萬代之業也(左氏傳曰周之宗盟異姓為後)且今之州牧郡守古
之方伯諸侯皆跨有千里之土兼軍武之任或比國數
人或兄弟並據而宗室子弟曾無一人間厠其間與相
維持非所以強榦弱枝備萬一之慮也(班固漢書贊曰徙吏二千石於)
(諸陵盖亦強榦弱枝也)今之用賢或超為名都之主或為偏師之
帥而宗室有文者必限以小縣之宰有武者必置於百
人之上使夫廉高之士畢志於衡軛之内(衡軛車之衡軛也言王者)
(之御羣臣猶人之御羣馬故以衡軛喻焉畢志其内未得騁其駿足也)才能之人恥與非
類為伍非所以勸進賢能褒異宗族之禮也夫泉竭則
流涸根朽則葉枯枝繁者蔭根條落者本孤故語曰百
足之蟲至死不僵扶之者衆也(魯連子曰百足之蟲至斷不蹶者持之者衆也)
此言雖小可以譬大(司馬相如諫獵書曰此言雖小可以喻大)且墉基不可
倉卒而成威名不可一朝而立(文子曰人主之有人猶城之有基木之有根根)
(深則本固基厚則上安也)皆為之有漸建之有素譬之種樹久則深
固其根本茂盛其枝葉若造次徙於山林之中植於宫
闕之下雖壅之以黑墳暖之以春日(尚書曰厥土黑墳孔安國曰色黑而)
(墳起)猶不救於枯槁何暇繁育哉夫樹猶親戚土猶士民
建置不久則輕下慢上平居猶懼其離叛危急將如之
何是以聖王安而不逸以慮危也存而設備以懼亡也
故疾風卒至而無摧拔之憂天下有變而無傾危之患
矣
博奕論(系本曰烏曹作博許慎說文曰博局戲也六著十二棋也揚雄方言曰圍棋自關而)
(東齊魯之間謂之奕)
韋弘嗣(吳志曰韋曜字弘嗣吳郡人為太子中庶子時蔡潁亦在東宫性好博奕太子)
(和以為無益命曜論之後為中書僕射孫皓誅之裴松之曰曜本名昭史為晉諱改之也)
盖聞君子恥當年而功不立疾沒世而名不稱(論語子曰君子)
(疾沒世而名不稱焉)故曰學如不及猶恐失之(論語孔子之辭)是以古之
志士悼年齒之流邁而懼名稱之不建也勉精勵操晨
興夜寐不遑寧息經之以歲月累之以日力若甯越之
勤董生之篤漸漬德義之淵棲遲道藝之域(吕氏春秋曰甯越中)
(牟之鄙人也苦耕稼之勞謂其友曰何為而可以免此苦耕也其友曰莫如學學三十歲則可逹矣甯越曰請)
(以十五歲人將休吾將不休人將臥吾將不敢卧十五歲而周威王師之漢書曰董仲舒修春秋三年不窺園)
(圃其精如此)且以西伯之聖姬公之才猶有日昃待旦之勞
(尚書周公曰文王自朝至于日中昃不遑□食用咸和萬民孟子曰周公思兼三王其有不合者仰而思之夜)
(以繼日幸而得之生以待旦)故能興隆周道垂名億載況在臣庶而
可以已乎歷觀古今功名之士皆有積累殊異之迹勞
神苦體契闊勤思平居不墯其業窮困不易其素是以
卜式立志於耕牧而黃霸受道於囹圄終有榮顯之福
以成不朽之名(漢書曰卜式河南人以田畜為事入山牧羊十餘年羊致千餘頭又曰黃霸字)
(次公淮陽人遷丞相長史宣帝欲褒先帝夏侯勝曰武帝不宜為立廟樂勝坐非議詔書霸坐同縱勝不舉劾)
(皆下獄勝霸既久繫霸欲從勝受經勝辭以罪死霸曰朝聞道夕死可矣勝賢其言遂授之繫更再冬講論不)
(怠)故山甫勤於夙夜而吳漢不離公門豈有遊墯哉(毛詩)
(曰肅肅王命仲山甫將之夙夜匪懈以事一人東觀漢記曰吳漢字子顔南陽人鄧禹及諸將多薦舉者再三)
(召見其後勤勤不離公門上亦以其南陽人漸親之)今世之人多不務經術好翫
博奕廢事棄業忘寢與食窮日盡明繼以脂燭當其臨
局交爭雌雄未決專精銳意神迷體倦人事曠而不修
賓旅闕而不接雖有太牢之饌韶夏之樂不暇存也至
或賭及衣物徙棋易行(埤蒼賭䞈也賭丁古切䞈記被切)廉恥之意弛
而忿戾之色發然其所志不出一枰之上所務不過方
罫(古買)之間(方言曰投博謂之枰皮兵切桓譚新論曰俗有圍棋或言是兵法之類也及為之上者張)
(置疏遠多得道而為勝中者務相絶遮要以爭便利下者守邊趨作罫目生於小地猶薛公之言黥布反也上)
(計取吳楚廣道者也中計塞城絶遮要爭利者也下計據長沙以臨越此守邊隅趨作罫者也更始帝將相不)
(能防衛而令罫中死棋皆生)勝敵無封爵之賞獲地無兼土之實伎
非六藝用非經國立身者不階其術徵選者不由其道
(廣雅曰階因也)求之於戰陣則非孫吳之倫也(劉向圍棋賦曰略觀圍棋法於)
(用兵怯者無功貪者先亡漢書曰孫子兵法八十二篇吳起三十八篇)考之於道藝則非
孔氏之門也以變詐為務則非忠信之事也以劫殺為
名則非仁者之意也(尹文子曰以智力求者喻如奕棋進退取與攻劫殺舍在我者也)
而空妨日廢業終無補益是何異設木而擊之置石而
投之哉且君子之居室也勤身以致養其在朝也竭命
以納忠臨事且猶旰食而何暇博奕之足耽(左氏傳伍奢曰楚君)
(大夫其旰食乎班固漢書述曰媚兹一人日旰忘食)夫然故孝友之行立貞純之
名章也方今大吳受命海内未平聖朝乾乾務在得人
(周易曰君子終日乾乾班固公孫弘贊曰漢之得人於茲為盛)勇略之士則受熊虎之
任儒雅之徒則處龍鳳之署(熊虎猛捷故以譬武龍鳳五彩故以喻文尚書曰如)
(虎如貔如熊如羆于商郊蘇武答李陵書曰其于學人皆如鳳如龍)百行兼苞文武並騖
(孝經鉤命決曰引興摘暴學管百行)博選良才旌簡髦俊(賈逵國語注曰旌表也)設
程試之科垂金爵之賞(說文曰程品也廣雅曰科條也)誠千載之嘉會
百世之良遇也(桓子新論曰夫聖人乃千載一出周易曰亨者嘉之會也)當世之士
宜勉思至道愛功惜力以佐明時(廣雅曰惜愛也)使名書史籍
勲在盟府(左氏傳宫之竒曰虢叔為文王卿士勲在王室蔵於盟府)乃君子之上務
當今之先急也夫一木之枰孰與方國之封枯棋三百
孰與萬人之將(邯鄲淳藝經曰棋局從横各十七道合二百八十九道白黑棋子各一百五十)
(枚)衮龍之服金石之樂足以兼棋局而貿博奕矣(周禮曰三)
(公自衮冕而下鄭玄曰衮龍九章衣也東都賦曰修衮龍之法服左氏傳曰晉侯以樂之半賜魏絳始有金石)
(之樂廣雅曰貿易之也)假令世士移博奕之力用之於詩書是有
顔閔之志也用之於智計是有良平之思也用之於資
貨是有猗頓之富也(猗頓已見賈誼過秦論)用之於射御是有將
帥之備也如此則功名立而鄙賤遠矣
文選卷五十二
