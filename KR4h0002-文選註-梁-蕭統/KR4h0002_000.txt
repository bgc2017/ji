文選總集類
提要
(臣)等謹案文選舊本六十卷梁昭明太子蕭
統編唐文林郎守太子右内率府錄事參軍
事崇賢館直學士江都李善為之註始每卷
各分為二新唐書李邕傳稱其父善始註文
選釋事而㤀義書成以問邕邕意欲有所更
善因令補益之邕乃附事見義故兩書並行
今本事義兼釋似為邕所改定然傳稱善註
文選在顯慶中與今本所載進表題顯慶三
年者合舊唐書邕傳稱天寶五載坐柳勣事
杖殺年七十餘上距顯慶三年凡八十九年
是時邕尚未生安得有助善註書之事且自
天寶五載上推七十餘年當在高宗總章咸
亨間而舊書稱善文選之學受之曹憲計在
隋末年已弱冠至生邕之時當七十餘歲亦
决無伏生之夀待其長而註書考李匡乂資
暇錄曰李氏文選有初註成者有覆註有三
註四註者當時旋被傳寫其絶筆之本皆釋
音訓義註解甚多是善書定本本亊義兼釋
不由於邕匡乂唐人時代相近其言當必有
徵知新唐書喜采小說未詳考也其書自南
宋以來皆與五臣註合刊名曰六臣註文選
而善註單行之本世遂罕傳此本為毛晉所
刻雖稱從宋本校正今考其第二十五卷陸
雲贈兄機註中有向曰一條濟曰一條又贈
張士然詩註中有翰曰銑曰濟曰向曰各一
條殆因六臣之本削去五臣獨留善註故刊
除未盡未必真見單行本也惟是此本之外
更無别本故仍而錄之而附著其舛互如右
乾隆四十六年十一月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
文選原序
梁昭明太子撰
式觀元始眇覿玄風冬穴夏巢之時茹毛飲血之世世
質民淳斯文未作逮乎伏羲氏之王天下也始畫八卦
造書契以代結䋲之政由是文籍生焉易曰觀乎天文
以察時變觀乎人文以化成天下文之時義遠矣哉若
夫椎輪為大輅之始大輅寧有椎輪之質增冰為積水
所成積水曾微增冰之凛何哉盖踵其事而增華變其
夲而加厲物既有之文亦宜然隨時變改難可詳悉嘗
試論之曰詩序云詩有六義焉一曰風二曰賦三曰比
四曰興五曰雅六曰頌至於今之作者異乎古昔古詩
之體今則全取賦名荀宋表之於前賈馬繼之於末自
兹以降源流實繁述邑居則有凴虚亡是之作戒畋遊
則有長楊羽獵之制若其紀一事詠一物風雲草木之
興魚蟲禽獸之流推而廣之不可勝載矣又楚人屈原
含忠履潔君匪從流臣進逆耳深思遠慮遂放湘南耿
介之意既傷壹鬱之懷靡愬臨淵有懷沙之志吟澤有
憔悴之容騷人之文自兹而作詩者盖志之所之也情
動於中而形於言關雎麟趾正始之道著桑間濮上亡
國之音表故風雅之道粲然可觀自炎漢中葉厥塗漸
異退傅有在鄒之作降將著河梁之篇四言五言區以
别矣又少則三字多則九言各體互興分鑣並驅頌者
所以遊揚德業褒讚成功吉甫有穆若之談季子有至
矣之歎舒布為詩既言如彼總成為頌又亦若此次則
箴興於補闕戒出於弼匡論則析理精微銘則序事清
潤美終則誄發圖像則讚興又詔誥教令之流表奏牋
記之列書誓符檄之品弔祭悲哀之作答客指事之制
三言八字之文篇辭引序碑碣誌狀衆制鋒起源流間
出譬陶匏異噐並為入耳之娛黼黻不同俱為悦目之
翫作者之致盖云備矣余監撫餘閒居多暇日歷觀文
囿泛覧辭林未嘗不心遊目想移晷忘倦自姬漢以來
眇焉悠邈時更七代數逾千祀詞人才子則名溢於縹
&KR0809;飛文染翰則卷盈乎緗帙自非略其蕪穢集其清英
盖欲兼功太半難矣若夫姬公之籍孔父之書與日月
俱懸鬼神争奥孝敬之准式人倫之師友豈可重以芟
夷加之剪截老莊之作管孟之流盖以立意為宗不以
能文為夲今之所撰又以略諸若賢人之美辭忠臣之
抗直謀夫之話辨士之端冰釋泉涌金相玉振所謂坐
徂丘議稷下仲連之却秦軍食其之下齊國留侯之發
八難曲逆之吐六竒盖乃事美一時語流千載概見墳
籍旁出子史若斯之流又亦繁博雖傳之簡牘而事異
篇章今之所集亦所不取至於記事之史繫年之書所
以褒貶是非紀别異同方之篇翰亦已不同若其讚論
之綜緝辭采序述之錯比文華事出於沈思義歸乎翰
藻故與夫篇什雜而集之遠自周室迄於聖代都為三
十卷名曰文選云耳
凡次文之體各以彙聚詩賦體既不一又以類分類分
之中各以時代相次
唐李崇賢上文選注表
文林郎守太子右内率府錄事參軍崇賢館直學士臣李善
臣善言竊以道光九野縟景緯以照臨德載八埏麗山
川以錯峙垂象之文斯著含章之義聿宣協人靈以取
則基化成而自遠故羲䋲之前飛葛天之浩唱媧簧之
後掞叢雲之奥詞步驟分途星躔殊建球鍾愈暢舞詠
方滋楚國詞人御蘭芬於絶代漢朝才子綜鞶帨於遥
年虚玄流正始之音氣質馳建安之體長離北度騰雅
詠於圭隂化龍東騖煽風流於江左爰逮有梁宏材彌
劭昭明太子業膺守噐譽貞問寢居肅成而講藝開博
望以招賢搴中葉之詞林酌前修之筆海周廵綿嶠品
盈尺之珍楚望長瀾搜徑寸之寶故撰斯一集名曰文
選後進英髦咸資凖的伏惟陛下經緯成德文思垂風
則大居尊耀三辰之珠璧希聲應物宣六代之雲英孰
可撮壌崇山導涓宗海臣蓬衡蕞品樗散陋姿汾河委
筴夙非成誦崇山墜簡未議澄心握玩斯文載移凉燠
有欣永日實昧通津故勉十舍之勞寄三餘之暇弋釣
書部願言注緝合成六十卷殺青甫就輕用上聞享帚
自珍緘石知謬敢有塵於廣内庶無遺於小說謹詣闕
奉進伏願鴻慈曲垂照覧謹言顯慶三年九月日上表
