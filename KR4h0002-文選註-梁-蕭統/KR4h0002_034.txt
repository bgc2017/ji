文選卷三十四梁蕭統編
唐李善註
七上
七發八首(七發者說七事以啓發太子也猶楚詞七諫之流)
枚叔(漢書曰枚乘字叔淮隂人也為吳王濞郎中善屬辭武帝以蒲輪徵之乘死於路)
楚太子有疾而吳客往問之曰伏聞太子玉體不安亦
少閒乎(言玉美之也史記新垣衍謂魯連曰觀先生之玉貌論語曰子疾病間孔安國曰少差曰間也)
太子曰憊謹謝客(說文曰謝辭也)客因稱曰今時天下安寧四
宇和平太子方富於年(凡人之幼者將來之歲尚多故曰富也)意者久耽
安樂日夜無極邪氣襲逆中若結轖(言邪氣入内而為逆其堅若結也管)
(子曰邪氣襲内玉色乃衰素問岐伯曰邪氣内著絶人長命說文曰轖車籍交革也轖音色)紛屯澹
淡噓唏煩酲(紛屯淡澹憒耄煩悶之貌也王逸楚辭注曰歔欷啼貌方言曰哀而不泣曰唏噓與)
(歔古字通唏許冀切列子曰季梁病矯氏曰病猶精慮煩散也毛萇詩傳曰病酒曰酲)惕惕怵怵
臥不得瞑(尚書曰怵惕惟厲中夜以興素問岐伯曰不得臥者是陽明之逆)虛中重聽
惡聞人聲(素問曰何謂虚答曰精氣奪則虛黃帝八十一問曰隂病惡聞人聲)精神越渫
百病咸生(呂氏春秋曰精神勞則越高誘曰越散也鄭玄毛詩箋曰渫發也)聰明眩矅
悦怒不平(王逸楚辭注曰眩矅惑亂貌也)久執不廢大命乃傾太子豈
有是乎(鄭玄禮記注曰廢止也毛萇詩傳曰廢猶去也毛詩曰曾是莫聽大命以傾)太子曰
謹謝客賴君之力時時有之然未至於是也(言賴君之力天下太)
(平故久耽安樂時有此疾也)客曰今夫貴人之子必宮居而閨處内
有保母外有傳父欲交無所(禮記曰孔子曰古者男子外有傅父内有慈母又曰)
(其次為保母鄭玄曰保母安其居處者也)飲食則溫淳甘膬脭醲肥厚(溫淳謂凡)
(味之厚也韓子曰夫香美膬味甘口病形厚酒肥肉㬅理皓齒而損精說文曰膬腝易破也膬昌芮切脭肥肉)
(也池真切說文曰醲厚酒也女龍切)衣裳則雜遝曼煖燂爍熱暑(曼輕細也說文)
(曰燂火熱也詳廉切爍亦熱也笥灼切)雖有金石之堅猶將銷鑠而挺解
也(韓子曰雖與金石相弊兼天下未有日也高誘呂氏春秋注曰挺猶動也賈逵國語注曰鑠銷也)況
其在筋骨之間乎哉故曰縱耳目之欲恣支體之安者
傷血脉之和且夫出輿八輦命曰蹷痿之機(呂氏春秋曰出則以)
(車入則以輦務以自佚命曰佁蹷之機高誘曰佁至也蹷機門内之位也乘輦於宮中游翔至於蹷機故曰務)
(以佚也枚乘引佁蹷而為蹷痿未詳乘之謬為好奇而改之聲類曰佁嗣理切蹷渠月切)洞房清宮
命曰寒熱之媒(呂氏春秋曰室大多隂臺高多陽多隂則蹷多陽則痿此隂陽不適之患也高)
(誘曰蹷逆寒疾也痿蹷不能行也)皓齒娥眉命曰伐性之斧(呂氏春秋曰靡㬅皓)
(齒鄭衛之音務以自樂命曰伐性之斧高誘曰靡㬅細理弱肌美色也皓齒謂齒如瓠犀也鄭國淫僻以其淫)
(僻滅亡故曰伐性之斧也)甘脆肥膿命曰腐腸之藥(呂氏春秋曰肥肉厚酒務以相)
(強命曰爛腸之食高誘注老子云五味入口爽傷故謂之爛腸之食廣雅曰脆弱也清歲切膿厚之味也)今
太子膚色靡曼四支委隨筋骨挺解(王逸楚詞注曰靡細也曼澤也隨不)
(能屈伸也)血脉淫濯手足惰窳(淫濯謂過度而且大也爾雅曰淫過也又曰濯大也郭璞)
(方言注曰惰懈墮也應劭漢書注曰窳弱也餘乳切)越女侍前齊姬奉後(越絶書曰越王)
(飾美女西施鄭巴使大夫種獻之於吳王曰越王勾踐竊有天人之遺西施鄭巴越不敢當使獻之大王吳王)
(大悦齊姬齊女也毛詩曰豈其取妻必齊之姜如淳漢書注曰姬衆妾之總稱也)往來游醼縱
恣於曲房隠間之中此甘餐毒藥戲猛獸之爪牙也所
從來者至深遠淹滯永久而不廢(王逸楚辭注曰淹久也)雖令扁
鵲治内巫咸治外尚何及哉(史記曰扁鵲勃海鄭人也姓秦氏名越人得長桑君)
(禁方視病盡見五臟韓子曰扁鵲謂晉桓侯曰君有疾在腠理猶可湯熨若在骨髓司命不能毉也桓侯初不)
(信後病遣召扁鵲鵲逃桓侯遂死又曰巫咸雖善祝不能自祓也賈逵國語注曰尚且也)今如太子
之病者獨宜世之君子博見強識(禮記曰博聞強識而讓謂之君子也)承
間語事變度易意(楚詞曰願承閒而自察也)常無離側以為羽翼(高誘)
(注呂氏春秋曰羽翼佐也)淹沉之樂浩唐之心遁佚之志其奚由志
哉(唐猶蕩也)太子曰諾病已請事此言
客曰今太子之病可無藥石針刺灸療而已可以要言
妙道說而去也(言可無用藥石唯可用要言也莊子瞿鵲子問長梧子曰夫子以為孟浪之言)
(也而我以為妙道之行也)不欲聞之乎太子曰僕願聞之客曰龍門
之桐高百尺而無枝(周禮曰龍門之琴瑟孔安國尚書傳曰龍門山在河東之西界魯連)
(子曰東方有松樅高千仞而無枝也)中鬱結之輪菌根扶疏以分離(鬱結隆高)
(之貌也說文曰扶疏四布也張晏漢書注曰輪菌委曲也)上有千仞之峯下臨百丈
之谿(包咸論語注曰七尺曰仞)湍流遡波又澹淡之(遡波逆流之波也澹淡搖蕩之)
(貌也)其根半死半生冬則烈風漂霰飛雪之所激也夏則
雷霆霹靂之所感也(感觸也莊子曰異鵲感周之顙也)朝則鸝黃鳱鴠
鳴焉(爾雅曰鶬鶊黎黃高唐賦曰王雎鸝黃禮記曰仲冬曷旦下鳴鄭玄曰曷旦鳥也郭璞方言注曰鳥)
(似雞冬無毛晝夜鳴鳱與曷竝音渴鴠音旦也)暮則羈雌迷鳥宿焉獨鵠晨號
乎其上鵾鷄哀鳴翔乎其下(楚辭曰鵾鷄啁哳而悲鳴)於是背秋涉
冬使琴摰斫斬以為琴野繭之絲以為絃(論語曰師摰之始關雎之)
(亂洋洋乎盈耳哉鄭玄曰師摰魯太師也以其工琴謂之琴摰猶京房善易謂之易京野繭野蠶之繭也東觀)
(漢記曰光武二年野蠶成繭被山民收為絮)孤子之鈎以為隠九寡之珥以
為約(古樂府有孤子生行賈逵國語注曰鈎帶鈎也桓子新論曰琴隠長四十五分隠以前長八分列女)
(傳曰魯之母師九子之寡母也不幸早喪夫獨與九子居蒼頡篇曰珥珠在耳也珥人志切字書曰約亦的字)
(也都狄切的琴徽也)使師堂操暢伯牙為之歌(師堂樂師也韓詩外傳曰孔子學鼓)
(琴於師堂子京而不進師堂子京曰夫子可以進孔子曰丘已得其曲未得其數也琴道曰堯暢遠則兼善天)
(下無不通暢故謂之暢列子曰伯牙善鼓琴也)歌曰麥秀&KR0034;兮雉朝飛(宋玉笛賦曰麥)
(秀&KR0034;兮鳥華翼埤蒼曰&KR0034;麥芒也慈斂切)向虛壑兮背槁槐(說文曰槀與槁古字通)依
絕區兮臨迴溪飛鳥聞之翕翼而不能去野獸聞之垂
耳而不能行蚑蟜螻蟻聞之柱喙而不能前(周書曰蚑行喙息說)
(文曰蚑行也凡生類之行皆謂之蚑又曰蟜蟲也居兆切方言曰南楚或謂蛄為螻爾雅曰蟻蚍蜉也柱陟羽)
(切)此亦天下之至悲也太子能強起聽之乎太子曰僕
病未能也
客曰犓牛之腴菜以筍蒲(說文曰犓以芻莝養國牛也國語曰犓豢幾何犓或為&KR0008;)
(未詳說文曰腴腹下肥者毛詩曰其䔩維何維筍及蒲也)肥狗之和冒以山膚楚苗
之食安胡之飯(禮記曰士無故不殺犬豕和謂和羹也鄭玄禮記注曰芼菜也謂以菜調和之)
(也冒與芼古字通山膚未詳楚苗山出禾可以為食淮南子曰苗山之鋌高誘曰苗山楚山也安胡未詳一曰)
(安胡彫胡也宋玉風賦曰為臣炊彫胡之飯)摶之不解一啜而散(禮記曰無摶飯徒完)
(切說文曰啜嘗也穿劣切)於是使伊尹煎熬易牙調和(呂氏春秋曰伊尹說湯以)
(至味又白公曰若以水投水奚若孔子曰淄澠之合者易牙嘗而知之)熊蹯之臑勺藥之
醬(左氏傳曰宰夫臑熊蹯不熟方言曰臑熟也音而韋昭上林賦注曰勺藥和齊鹹酸美味也)薄耆
之炙鮮鯉之鱠(薄耆未詳一曰薄切獸耆之肉而以為炙也耆今人謂之耆頭毛詩曰炮鱉鱠)
(鯉)秋黃之蘇白露之茹(茹菜之總名也)蘭英之酒酌以滌口(漢書)
(曰百味旨酒布蘭生晉灼曰布列芬芳若蘭之生)山梁之餐豢豹之胎(論語曰山梁雌)
(雉時哉時哉鄭玄曰孔子山行見一雌雉食其梁粟杜預左氏傳注豢養也音宦六韜曰武王伐紂得二大夫)
(而問之曰殷國將有妖乎對曰有殷君陳玉杯象箸玉杯象箸不盛菽藿之羹必將熊蹯豹胎)小飯大
歠如湯沃雪(說文曰歠飲也昌悦切沃雪言易也家語孔子曰人之棄惡如湯之灌雪焉)此
亦天下之至美也太子能彊起嘗之乎太子曰僕病未
能也
客曰鍾岱之牡齒至之車(漢書曰趙地鍾岱石北迫近胡寇如淳曰鍾所在未聞石)
(山險之限在上黨曲陽呂氏春秋曰代故馬郡宜馬齒至之車未詳或說曰公羊傳曰先軫謂晉侯曰君馬齒)
(至也言以齒至馬駕車也戰國策曰驥之齒至矣服檻車而上太行也)前似飛鳥後類距
虛(黃子曰駿馬有晨風黃鵠皆取鳥名馬言走疾若飛也范子曰千里馬必有距虛呂氏春秋曰距虛鼠後)
(而兔前)穱麥服處躁中煩外(以穱麥分劑而食馬馬肥故中躁而外煩也王逸楚詞注)
(曰稻粢穱麥挐黃梁左氏傳慶鄭謂晉侯曰今乘異産將與人易張脉僨興外強中乾)羈堅轡附
易路(易平易也)於是伯樂相其前後王良造父為之御秦缺
樓季為之右(呂氏春秋曰古之善相馬者若趙之王良秦之伯樂尤盡其妙文子曰伯樂相之王)
(良御之史記曰周繆王使造父為御西巡狩秦缺未詳韓子曰夫獵託車輿之安用六駕之足使王良佐轡則)
(身不勞而易及輕獸今捨車輿則雖樓季之走無時及獸矣許慎淮南子注曰樓季魏文侯之弟也)此兩
人者馬佚能止之車覆能起之(兩人秦缺樓季也家語顔回曰東野之御善則)
(善矣其馬將必佚也)於是使射千鎰之重爭千里之逐(史記曰田忌數與齊)
(公子馳逐重射孫子見其馬足不甚相遠有上中下輩於是謂田忌曰君第重射臣能令君勝忌然之與射千)
(金及臨質孫子曰今以君之下駟與彼上駟取君之上駟與彼中駟取君中駟與彼下駟既馳三輩而忌一不)
(勝而再勝卒得千金賈逵國語注曰一鎰二十四兩韓子曰王子期為趙簡王取道爭千里之發也)此亦
天下之至駿也太子能彊起乘之乎太子曰僕病未能
也
客曰既登景夷之臺南望荆山北望汝海左江右湖其
樂無有(景夷臺名孔安國尚書傳曰荆山在荆州郭璞山海經注曰汝水出魯陽山東北入淮海汝稱)
(海大言之也戰國策魯君曰楚王登荆臺南有望獵山左江右湖其樂之忘死無有天下無)於是使博
辯之士原本山川極命草木(趙岐孟子注曰命名也)比物屬事離
辭連類(禮記孔子曰屬辭比事春秋教也韓子曰多言繁稱連類比物也)浮游覽觀乃
下置酒於虞懷之宮(虞懷宮名也)連廊四注(鄭玄周禮注曰四阿若今四注)
(也)臺城層構紛紜玄綠輦道邪交黃池紆曲(黃當為湟湟城池也)
溷章白鷺孔雀鶤鵠(溷章鳥名未詳)鵷鶵鵁鶄翠鬛紫纓(鬛首毛也)
(纓頸毛也)螭龍德牧邕邕羣鳴(螭龍德牧竝鳥形未詳爾雅曰邕邕鳴聲和也)陽魚
騰躍奮翼振鱗(曾子曰鳥魚皆生於隂而屬於陽故鳥魚皆卵生魚遊於水鳥飛於雲)漃
漻薵蓼蔓草芳苓(言水清淨之處生薵蓼二草也上林賦曰悠遠長懷寂漻無聲漃與寂音)
(義同也字書曰薵蕏草也丈尤切蕏音猪毛萇詩傳曰蓼水草也力鳥切苓古蓮字也)女桑河柳
素葉紫莖(毛詩曰倚彼女桑毛萇曰女桑荑桑也爾雅曰檉河柳郭璞曰今河旁赤華小楊也)苗
松豫章條上造天(苗松未詳一曰苗山之松豫章木名也孔安國尚書傳曰造至也)梧
桐并閭極望成林(張楫上林賦注曰并閭椶也)衆芳芬鬱亂於五風
(遁甲開山圖曰女媧沒大庭氏之王有天下五風異色也)從容猗靡消息陽隂(消滅也息)
(生也林木茂盛隨風披靡故或陽或隂也文子曰與隂俱閉與陽迭開消息或為須臾也)列坐縱酒
蕩樂娛心景春佐酒杜連理音(孟子景春曰公孫衍張儀豈不誠大丈夫哉孟)
(子曰是焉得為大丈夫劉熙曰景春孟子時人為縱横之術者史記曰上召子弟佐酒如淳漢書注曰今樂家)
(五日一習樂為理樂杜連未詳也)滋味雜陳肴糅錯該(王逸楚詞注曰該備也)練
色娛目流聲悦耳(埤蒼曰練擇也爾雅曰流擇也)於是乃發激楚之結
風揚鄭衛之皓樂(文穎上林賦注曰激衝激急風也結風回風亦急風也楚地風氣既漂疾)
(然歌樂者猶復依激結之急風為節其樂促迅哀切也淮南子曰揚鄭衛之皓樂此齊民所以淫泆流湎也許)
(慎曰鄭衛新聲所出國也皓樂善倡也皓下或有齒字誤)使先施徵舒陽文叚干吳
娃閭娵傅予之徒(皆美女也先施即西施也戰國策魯仲連謂孟嘗君曰君後宮十妃皆衣)
(縞紵食粱肉豈毛廧先施哉徵舒叚干傅予皆未詳一曰左氏傳曰楚莊王欲納夏姬申公巫臣曰不可今納夏)
(姬貪其色也史記曰夏姬徵舒母也淮南子曰不待脂粉西施陽文也許慎曰陽文楚之好人也吳娃已見上)
(文孫卿子曰閭娵子奢莫之媒韋昭漢書注曰閭娵梁王魏嬰之美人)雜裾垂髾目窕心與
(司馬彪子虛賦注曰髾燕尾也窕當為挑史記曰目桃心招張晏漢書注曰挑嬈也髾所交切)揄流波
雜杜若(言引流波以自潔雜杜若以為芳杜若見下注說文曰揄引也)蒙清塵被蘭澤
(列子曰穆王為中天之臺鄭衛之處子施芳澤雜芷若以滿之神女賦曰沐蘭澤含若芳)嬿服而御
(尚書大傳曰古者后夫人至於房中釋朝服襲嬿服入御於君也)此亦天下之靡麗皓
侈廣博之樂也太子能彊起游乎太子曰僕病未能也
客曰將為太子馴騏驥之馬駕飛軨之輿乘牡駿之乘
(廣雅曰馴擾也說文曰騏馬驪文如綦也尚書大傳曰未命為士車不得有飛軨鄭玄曰如今窗車也力廷切)
右夏服之勁箭左烏號之彫弓(夏服已見子虛賦服即今步□也烏號已見子)
(虛賦又古考史曰柘樹枝長而勁烏集之將飛柘起彈烏烏乃號呼此枝為弓快而有力因名也)游涉
乎雲林周馳乎蘭澤弭節乎江潯(雲林雲夢之林楚詞曰羲和弭節兮字林)
(曰潯水涯也)掩青蘋游清風(方言曰掩息也呂氏春秋曰崑崙之蘋也張揖子虛賦注曰青)
(蘋似莎而大)陶陽氣蕩春心(薛君韓詩章句曰陶暢也陽氣春也神農本草曰春夏為陽楚)
(辭曰目極千里蕩春心王逸曰蕩春心蕩滌也)逐狡獸集輕禽(言射而矢集於輕禽也左氏傳)
(曰楚君親集矢於其目闕子曰矢集於彭城之東並以所止為集也)於是極犬馬之才困
野獸之足窮相御之智巧(文子曰無相御之勞而致千里也)恐虎豹慴
鷙鳥(爾雅曰慴恐也)逐馬鳴鑣魚跨麋角(逐馬馳逐之馬鳴鑣鑾鳴於鑣也魚跨跨)
(度魚也麋角執麋之角也)履游麕兔蹈踐麋鹿汗流沫墜冤伏陵窘
(陵猶促也說文曰窘迫也)無創而死者固足充後乘矣此校獵之至
壯也太子能彊起游乎(李奇漢書注曰以五校兵出獵)太子曰僕病未
能也然陽氣見於眉宇之間侵淫而上幾滿大宅(周書曰民)
(有五氣喜氣内蓄雖欲隠之陽氣必見大宅未詳)客見太子有悦色也遂推而
進之曰冥火薄天兵車雷運(鄭玄詩箋曰冥夜也廣雅曰薄至也王逸楚辭注曰)
(運轉也音旋也)旌旗偃蹇羽旄肅紛馳騁角逐慕味爭先徼墨
廣博望之有圻(墨燒田也言逐獸於燒田廣博之所而觀望之有圻堮也墨或為廛也說文曰)
(圻地圻堮也魚斤切)純粹全犧獻之公門(尚書父師曰乃攘竊神祗之犧牷牲孔安國曰)
(色純曰牲體完曰牷應劭漢書注曰粹淳也毛詩曰獻于公所)太子曰善願復聞之客
曰未既(孔安國尚書傳曰既盡也)於是榛林深澤烟雲闇草兕虎竝
作(草闇貌也說文曰草日冥也)毅武孔猛袒裼身薄(左氏傳曰致果為毅毛萇詩傳)
(曰孔甚也毛詩曰襢裼暴虎毛萇曰袒裼肉袒也孔安國尚書傳曰薄迫也)白刃磑磑矛戟
交錯(莊子孔子曰白刃交前視死若生者烈士之勇也六韜書刀銘曰刃刺磑磑牛哀切)收獲掌
功賞賜金帛(鄭玄周禮注曰掌主也)掩蘋肆若為牧人席(張揖上林賦注)
(曰掩覆也毛萇詩傳曰肆陳也)旨酒嘉肴羞炰膾炙以御賓客(毛詩曰旨酒思)
(柔又曰嘉肴脾臄又曰炰鼈鮮魚鄭玄曰炰火熟之漢書東方朔曰生肉為膾毛詩曰以御賓客也)涌觴
並起動心驚耳誠必不悔決絕以諾貞信之色形于金
石高歌陳唱萬歲無斁(言游獵歡宴忠誠為之必不有悔亊之決絶但以一諾不俟再)
(三毛詩序曰貞信之教興家語孔子曰夫鍾鼓之音憂而擊之則悲喜而擊之則樂故志誠感之通于金石而)
(況人乎哉孔安國尚書傳曰斁厭也)此真太子之所喜也能彊起而游乎
太子曰僕甚願從直恐為諸大夫累耳然而有起色矣
客曰將以八月之望(孔安國尚書傳曰十五日日月相望)與諸侯遠方交
游兄弟竝往觀濤乎廣陵之曲江(漢書廣陵國屬吴也)至則未見
濤之形也徒觀水力之所到則䘏然足以駭矣(䘏然驚恐貌)
觀其所駕軼者所擢拔者所揚汨者所溫汾者所滌汔
者(爾雅曰駕陵也杜預左氏傳注曰軼突也蒼頡篇曰擢抽也孔安國尚書傳曰汨亂也古沒切溫汾轉之)
(貌也爾雅曰&KR2079;汔也郭璞曰謂摩近汔許乞切)雖有心略辭給固未能縷形其
所由然也(略智也縷辭縷也)恍兮忽兮聊兮慓兮混汨汨兮(老子)
(曰恍兮忽兮其中有物聊慓恐懼之貌)忽兮慌兮俶兮儻兮(廣雅曰俶儻卓異也)浩
瀇瀁兮慌矌矌兮秉意乎南山通望乎東海(爾雅曰秉執也)虹
洞兮蒼天極慮乎崖涘(虹洞相連貌也莊子曰出於崖涘毛萇詩傳曰涘涯也虹胡洞)
(切)流攬無窮歸神日母(言周流觀覽而窮然後歸神至日所出也春秋内事云日者陽)
(德之母)汨乘流而下降兮或不知其所止(方言曰汨疾貌也為畢切)或
紛紜其流折兮忽繆往而不來(言衆浪紛紜其流曲折或錯繆俱往而不迴流)
臨朱汜而遠逝兮中虚煩而益怠(朱汜盖地名未詳)莫離散而
發曙兮内存心而自持(莫離散謂精神不離散也發曙發夕至曙也說文曰曙旦明也)
於是澡槩胷中灑練五藏(毛萇詩傳曰溉滌也槩與溉同練猶汰也莊子曰愁其五)
(藏也)澹澉手足頮濯髮齒(澉澹猶洗滌也澉胡敢切說文頮洗面也頮呼潰切)揄弃
恬怠輸寫淟濁(方言曰輸脱也王逸楚詞注曰淟垢濁也勅顯切)分決狐疑發
皇耳目(楚詞曰心猶豫以狐疑諡法曰明者曰皇也風賦曰發明耳目)當是之時雖有
淹病滯疾猶將伸傴起躄發瞽披聾而觀望之也(廣雅曰傴)
(曲也郁禹切淮南子曰遺躄者履然躄跛不能行也必亦切)況直眇小煩懣酲醲病
酒之徒哉故曰發蒙觧惑不足以言也(素問黃帝曰發蒙解惑未足以論也)
太子曰善然則濤何氣哉客曰不記也然聞於師曰似
神而非者三疾雷聞百里(言聲似疾雷而聞百里一也)江水逆流海
水上潮(言能令江水也逆流上潮二)山出内雲日夜不止(山内雲而日夜不止三也)
衍溢漂疾波涌而濤起(小雅曰衍散也說文曰漂浮也)其始起也洪淋
淋焉若白鷺之下翔(說文曰淋山下水也淋或為汧聲類曰汧漂也口怜切)其少
進也浩浩溰溰如素車白馬帷盖之張(浩浩深廣之貌也溰溰高白之)
(貌也帷或為幃音韋幃帳也)其波涌而雲亂擾擾焉如三軍之騰裝
(高唐賦曰奔揚踊而相擊雲興聲之霈霈雲亂也許慎淮南子注曰裝束也)其旁作而奔起
也飄飄焉如輕車之勒兵六駕蛟龍附從太白(以蛟龍若馬而)
(駕之其數六也淮南子曰昔馮遲太白之御六雲霓游微霧騖忽荒許慎曰馮遲太白河伯也)純馳浩
蜺前後絡驛(賈逵國語注曰純專也浩蜺即素蜺也波濤之勢若素蜺而馳言其長也)顒顒
卬卬椐椐彊彊莘莘將將(顒顒卬卬波高貌也椐椐彊彊相隨之貌椐據於切彊渠)
(章切莘莘多貌也將將高貌也莘所中切莘或為萃)壁壘重堅沓雜似軍行(太公隂符)
(曰并我勇力重堅壁壘應劭漢書注曰沓合也行戶剛切協韻也)訇隠匈磕軋盤涌裔
原不可當(軋块無垠貌也盤謂盤礴廣大貌涌裔行貌也)觀其兩傍則滂渤怫
鬱闇漠感突上擊下律有似勇壯之卒(律當為硉硉虜骨切)突怒
而無畏蹈壁衝津窮曲隨隈踰岸出追(說文曰隈水曲也上林賦曰觸)
(窮石激堆碕郭璞曰沙堆也都迴切追亦堆字今為追古字假借之也)遇者死當者壞初
發乎或圍之津涯荄軫谷分(或圍盖地名也言涯如轉而谷似裂也一曰涯如草)
(轉也方言曰荄根也謂草之根也一本無荄字許慎淮南子注曰軫轉也)迴翔青篾銜枚檀
桓(青篾檀桓盖並地名也迴翔水復流也銜枚水無聲也周禮曰銜枚氏鄭玄曰止言語嚻讙也枚大如箸)
(横銜之也)弭節伍子之山通厲骨母之場(弭節已見上文史記曰吳王殺子胥)
(投之於江吳人立祠於江上因名胥母山王逸楚辭注曰高厲遠行也越絶書曰闔廬旦食䱉山晝游於胥母)
(疑骨母字之誤也)凌赤岸篲扶桑横奔似雷行(赤岸盖地名也曹子建表曰南)
(至赤岸山謙之南徐州記曰京江禹貢北江春秋分朔輒有大濤至江乘北激赤岸尤更迅猛然並以赤岸在)
(廣陵而此文勢似在遠方非廣陵也說文曰篲掃竹也山海經曰湯谷上有扶木扶木者扶桑也十日所浴之)
(地)誠奮厥武如振如怒(毛詩曰王奮厥武如震如怒毛萇曰震猶威也)沌沌渾
渾狀如奔馬(沌沌渾渾波相隨之貌也孫子兵法曰渾渾沌沌形圓而不可敗越絶書曰王捐子)
(胥於大江口勇士之勢乃有遺鄙發憤馳騰氣若奔馬沌徒本切渾胡本切)混混庉庉聲如
雷鼓(混混沌沌波浪之聲也越絶書越王句踐曰浩浩之水聲音若雷霆庉徒本切)發怒庢沓
淸升踰跇(言初發怒礙止而涌沸少選之頃清者上升逓相踰跇也說文曰庢礙止也庢竹栗切庢)
(或為底古字也杜預左氏傳曰底平也埤蒼曰沓釜沸出也徒答切如淳漢書注曰跇超踰也)侯波奮
振合戰於藉藉之口(楚辭曰陵陽侯之汜濫兮王逸曰陽侯大波也藉藉盖地名也)鳥
不及飛魚不及迴獸不及走(高堂賦曰飛鳥未及起走獸未及發)紛紛翼
翼波涌雲亂(廣雅曰紛紛衆也毛萇詩傳曰翼翼壯徤貌也)蕩取南山背擊北
岸覆虧丘陵平夷西畔(言水之勢既蕩南山又擊北岸丘陵為之顛覆然後平夷西畔)
險險戲戲崩壞陂池決勝乃罷(合戰決勝而後乃罷)瀄汨潺湲披
揚流灑(瀄泌節波相揳也汨密汨水流疾也字書曰潺湲流貌也)横暴之極魚鼈失
勢巔倒偃側沋沋湲湲蒲伏連延(沋沋湲湲魚鼈巔倒之貌也蒲伏即匍匐)
(也連延相續貌沋禹牛切)神物怪疑不可勝言直使人踣焉洄闇悽
愴焉(郭璞爾雅曰踣前覆也薄北切洄與回同也)此天下怪異詭觀也太子
能彊起觀之乎太子曰僕病未能也
客曰將為太子奏方術之士有資略者(孔安國論語注曰方道也晉灼)
(漢書注曰資材量也)若莊周魏牟楊朱墨翟便蜎詹何之倫(呂氏春秋)
(中山公子牟謂詹何身在江海之上心居魏闕之下高誘曰子牟謂公子也詹子古得道者也淮南子曰雖有)
(鈎鍼芳餌加以詹何蜎蠉之數猶不能與罔罟爭得也高誘曰蜎蠉白公時人宋玉集曰宋玉與登徒子偕受)
(釣於玄淵七略曰蜎子名淵楚人也然三文雖殊其一人也)使之論天下之精微理
萬物之是非(家語曰卜商好論精微時人無以尚也孫卿子曰是是非非謂之智也)孔老
覽觀孟子持籌而算之萬不失一(漢書張良曰臣借前箸以籌之音義曰以)
(籌度之也直流切史記蒯通曰以此參之萬不失一老或為左也)此亦天下要言妙道
也太子豈欲聞之乎於是太子據几而起曰渙乎若一
聽聖人辯士之言涊然汗出霍然病已(涊汗貌也莊子曰泚然汗出涊)
(乃顯切霍疾貌也)
七啓八首(并序)
曹子建
昔枚乘作七發傅毅作七激張衡作七辯崔駰作七依
辭各美麗余有慕之焉遂作七啓并命王粲作焉
玄微子隠居大荒之庭(玄微幽玄精微也山海經曰大荒之中有山名曰大荒之山日)
(月所入是謂大荒之野中也)飛遯離俗澄神定靈(九師道訓曰遯而能飛吉孰大焉淮)
(南子曰單豹背世離俗巖居谷飲也)輕祿傲貴與物無營(莊子曰夫輕爵祿人者之所託)
(材司馬彪曰材身也蔡邕釋誨曰安貧樂賤與世無營也)耽虛好靜羨此永生(列子曰莫)
(如靜莫如虛靜也虛也得其居)獨馳思於天雲之際無物象而能傾(舞賦)
(曰獨馳思乎杳冥左氏傳韓簡曰物生而後有象)於是鏡機子聞而將往說焉
(鏡機鏡照機微也)駕超野之駟乘追風之輿(超野追風言疾也)經迥漠
出幽墟入乎泱漭之野遂届玄微子之所居(子虛賦曰過乎泱漭)
(之野)其居也左激水右高岑(子虛賦曰其西則激水推移爾雅曰山小而高曰岑也)
背洞溪對芳林冠皮弁被文裘(儀禮曰皮弁服素積鄭玄曰皮弁者曰鹿皮為)
(冠象上古也文裘文狐之裘也)出山岫之潛穴倚峻崖而嬉遊(爾雅曰山有穴)
(為岫)志飄飄焉嶢嶢焉似若狹六合而隘九州(山海經曰地之所載)
(六合之間也)若將飛而未逝若舉翼而中留於是鏡機子攀
葛藟而登距巖而立(毛詩曰南有樛木葛藟纍之孔安國尚書傳曰距至也)順風
而稱曰(莊子曰黃帝聞廣成子在崆峒之上故往見之黃帝順風膝行而進)予聞君子不
遯俗而遺名智士不背世而滅勲(周易曰遯而無悶幽通賦曰保身遺名民)
(之表兮鄭玄毛詩箋曰遺忘也又禮記注曰名令聞也背世已見上注)今吾子棄道藝之
華遺仁義之英耗精神乎虛廓廢人事之紀經(韓子曰精神日)
(耗蒼頡篇曰耗消也史記太史公曰春秋上明三王之道下辯人事之經紀耗呼到切)譬若畫形
於無象造響於無聲(言像因形生響隨聲發今欲無聲而造響圖象而無形豈有得哉孫)
(卿子曰下之和上譬響之應聲影之像形揚雄解難曰譬若畫者放於無形絃者放於無聲也)未之思
乎何所規之不通也(論語子曰未之思也)玄微子俯而應之曰譆
有是言乎(鄭玄禮記注曰譆愁恨之聲也譆與嘻古字通也譆欣碁切)夫太極之初
渾沌未分萬物紛錯與道俱隆(漢書曰太極元氣分三為一言元氣初為一後)
(為天地人也春秋說題辭曰元清氣以為天渾沌無形體宋均曰言元氣之初如此也渾沌未分也言氣在易)
(為元在老為道義不殊也)盖有形必朽有跡必窮(列子曰形必終也)芒芒元
氣誰知其終(春秋命歷序曰元氣正則天地八卦孳也)名穢我身位累我躬
(莊子曰行名失己非士也又魏文侯曰夫魏真為我累耳)竊慕古人之所志仰老莊
之遺風(思玄賦曰慕古人之真節毛詩序曰有堯之遺風如淳漢書注曰遺餘也)假靈龜以
託喻寧掉尾於塗中(莊子曰楚王使大夫往聘莊子莊子曰吾聞楚有神龜死已三千歲)
(矣王□笥而藏之於廟堂之上此龜者寧其死為留骨而貴乎寧其生而曳尾塗中乎二大夫曰寧生曳尾塗)
(中莊子曰往矣吾將曳尾於塗中也)鏡機子曰夫辯言之豔能使窮澤生
流枯木發榮庶感靈而激神況近在乎人情僕將為吾
子說游觀之至娛演聲色之妖靡(羽獵賦曰游觀侈靡爾雅曰演廣也尚書)
(仲虺曰惟王不邇聲色列子隰朋曰妖靡盈庭忠良滿朝也)論變化之至妙敷道德
之弘麗願聞之乎玄微子曰吾子整身倦世(倦世倦於人間之世)
(也)探隠拯沉(爾雅曰探取也難蜀父老曰拯民於沈溺說文曰出溺為拯)不遠遐路
幸見光臨將敬滌耳以聽玉音(尚書大傳曰天下諸侯受命於周莫不玉音金)
(聲)鏡機子曰芳菰精粺霜蓄露葵(張揖上林賦注曰彫菰米也宋玉諷賦曰)
(玉人之女為臣炊彫胡之飯說文曰禆禾别名稗與粺古字通薄懈切毛詩曰我行其野言采其蓫鄭玄曰蓫)
(牛蘈蓫與蓄音義同也宋玉諷賦曰為臣煑露葵之羹也)玄熊素膚肥豢膿肌(鄭玄周禮)
(注曰大豕曰豢膿肥貌也女龍切)蟬翼之割剖纖析微(蟬翼言薄也楚辭曰蟬翼為重)
(也)累如疊縠離若散雪輕隨風飛刃不轉切山鵽斥鷃
珠翠之珍(鵽已見南都賦莊子曰鵬摶扶摇而上斥鷃笑之曰彼奚適也許慎淮南子注曰鷃雀飛)
(不過一尺言劣弱也斥與尺古字通珠翠珠光也南方異物記曰採珠人以珠肉作鮓也)寒芳苓之
巢龜膾西海之飛鱗(寒今&KR1648;肉也鹽鐵論曰煎魚切肝羊淹鷄寒劉熙釋名曰韓雞本出)
(韓國所為寒與韓同史記曰有神龜在江南嘉林中常巢於芳蓮之上苓與蓮同西海飛鱗即文鰩也山海經)
(曰泰器之山濩水出馬是多鰩魚常行西海而游於東海夜飛而行)臛江東之潛鼉&KR0034;漢
南之鳴鶉(說文曰臛肉羹也蒼頡解誥曰&KR0034;少汁臛也子兖切)糅以芳酸甘和既
醇(鄭玄禮記注曰糅雜也醇已見上注)玄冥適鹹蓐收調辛(禮記曰北方其神玄冥北)
(方水也尚書曰水曰潤下潤下作鹹禮記曰西方其神蓐收西方金也尚書曰金曰從革從革作辛)紫蘭
丹椒施和必節(禮斗威儀曰君乘金而王其政平則蘭常生鄭玄曰主給調和也張衡七辯曰)
(芳以椒薑拂以木蘭)滋味既殊遺芳射越(上林賦曰衆香發越郭璞曰香氣射散也)乃
有春清縹酒康狄所營(毛詩曰為此春酒鄭玄禮記注曰清酒今之中山冬釀接夏而)
(成也縹綠色而微白也博物志曰杜康作酒戰國策曰梁王請為魯君舉觚魯君曰昔帝女儀狄作酒而美進)
(之於禹禹飲而甘之遂疏儀狄乃絶旨酒)應化則變感氣而成(淮南子曰物類之相應故)
(東風至而酒沉溢高誘曰東風木風也木味酸入酒故酢而沉者沸盖非類相感也春秋說題辭曰黍為酒陽)
(援隂乃能動故以麥黍為酒宋衷曰麥隂也先漬麴黍後入故曰陽援隂相得而沸是其動也)彈徵則
苦發叩宮則甘生(禮記曰季夏之月其音徵其味苦又曰中央土其音宮其味甘也)於
是盛以翠樽酌以彫觴浮蟻鼎沸酷烈馨香(釋名曰酒有沉齊浮)
(蟻在上汎汎然漢書曰田延年謂霍光曰今羣臣鼎沸上林賦曰酷烈淑郁也)可以和神可以
娛腸(神人之精爽也)此肴饌之妙也子能從我而食之乎玄微
子曰予甘藜藿未暇此食也(韓子曰糲糧之飯藜藿之羹也)
鏡機子曰步光之劒華藻繁縟(越絶書曰孔子從弟子七十人往奏勾踐乃身)
(被賜夷之甲帶步光之劒藻文采也說文曰縟繁采飾也)飾以文犀彫以翠綠(國語曰奉)
(文犀之渠)綴以驪龍之珠錯以荆山之玉(莊子曰千金之珠在九重之淵而驪)
(龍頷下韓子曰楚人和氏得璞玉於楚山之中也)陸斷犀象未足稱雋隨波截
鴻水不漸刃(聖主得賢臣頌曰巧冶鑄干將之璞陸剸犀革戰國策蘇秦說韓王曰韓卒之劒陸斷)
(牛馬水擊鴻鴈廣雅曰漸漬也)九旒之冕散耀垂文(劉梁七舉曰九旒之冕散耀垂文周)
(禮曰弁師掌王之五冕諸侯繅九就鄭玄曰就成也每繅九成則九斿也應劭漢官儀曰冕公侯九斿者也)
華組之纓從風紛紜(禮記曰玄冠丹組纓諸侯之齊冠說文曰組綬屬也小者以為冠纓)
(又曰纓冠系也)佩則結綠懸黎寶之妙微(戰國策應侯謂秦王曰梁有懸黎宋有結)
(綠而為天下名器也)符采照爛流景揚煇(劉淵林蜀都賦注曰符采玉之横文也說文曰)
(景光也)黼黻之服紗縠之裳(孔安國尚書傳曰諸侯自龍衮而下至黼黻漢書曰江充)
(衣紗縠單衣也)金華之舄動趾遺光(言以金華飾舄故動足而有飾光也劉欣期交州記)
(曰金華出珠崖如淳漢書注曰遺餘也)繁飾參差微鮮若霜緄佩綢繆或
彫或錯(說文曰緄織成帶也古本切)薰以幽若流芳肆布(說文曰薰火烟上出)
(也若杜若也若稱幽若猶蘭曰幽蘭也擬古詩曰屢見流芳歇毛萇詩傳曰肆陳也)雍容閒步周
旋馳燿(聖主得賢頌曰雍容垂拱左氏傳晉公子謂楚子曰晉楚治兵若不獲命則與君周旋也)南
威為之解顔西施為之巧笑(戰國策曰晉文公得南威三日不聽朝遂推而遠之)
(曰後世必有以色亡其國者列子曰列子師老商氏五年之後夫子始一解顔而笑西施已見上文毛詩曰巧)
(笑倩兮)此容飾之妙也子能從我而服之乎玄微子曰予
好毛褐未暇此服也(鄭玄毛詩箋曰褐毛布也)
鏡機子曰馳騁足用蕩思游獵可以娛情(子虛賦曰終日馳騁曾不)
(下輿又曰游獵之地饒樂若此者乎歸田賦曰聊以娛情)僕將為吾子駕雲龍之飛
駟飾玉輅之繁纓(馬有龍稱而雲從龍故曰雲龍也周禮曰凡馬八尺已上為龍又曰玉輅)
(錫樊纓鄭玄曰樊讀如鞶謂今之通馬大帶也纓今馬鞅繁與鞶古字)垂宛虹之長緌抗招
徭之華旍(楚辭曰建雄虹之綵旄禮記曰天子殺則下大綏鄭玄曰綏當作緌緌有虞氏之旌旗也)
(禮記曰招摇在上急繕其怒鄭玄曰繕讀為勁畫招摇星於其上以起居堅勁軍之威怒也)捷忘歸
之矢秉繁弱之弓(儀禮曰司射搢三挾一箇鄭玄曰搢插也楚甲切新序曰楚王載繁弱之)
(弓忘歸之矢以射隨兕於夢也)忽躡景而輕騖逸奔驥而超遺風(景日景也)
(躡之言疾也呂氏春秋伊尹說湯曰青龍之匹遺風之乘高誘曰皆馬名也疾若比遺風)於是磎填
谷塞榛藪平夷緣山置罝彌野張罘(鄭玄周禮注曰彌遍也)下無
滿跡上無逸飛鳥集獸屯然後會圍(廣雅曰屯聚也)獠徒雲布
武騎霧散(說文曰獠獵也韓子曰雲布風動羽獵賦曰武騎聿皇封禪書曰雲布霧散)丹旗
燿野戈殳晧旰(南都賦曰曜野暎雲)曳文狐揜狡兔(禮斗威儀曰其君乘上而)
(王南海輸以文狐史記李斯曰牽黃犬逐狡兔方言曰掩覆也)捎鷫鷞拂振鷺(鷫鷞振鷺皆鳥)
(之名)當軌見藉值足遇踐(西京賦曰當足見碾值輪被轢也)飛軒電逝獸
隨輪轉(孫該琵琶賦曰飄風雷逝舒疾無力)翼不暇張足不及騰(西京賦曰鳥不)
(暇舉獸不得發)動觸飛鋒舉挂輕罾(西都賓曰鳥驚觸絲獸駭值鋒罾亦㒺也班固漢書)
(序曰鷹隼未擊罾弋不施於蹊隧也)搜林索險探薄窮阻(廣雅曰草藂生曰薄)騰山
赴壑風厲焱舉(古詩曰涼風率已厲楚辭曰焱遠舉兮雲中王逸注云焱去疾貌說文曰焱火)
(華也)機不虛發中必飲羽(孔安國尚書傳曰機弩牙也子虛賦曰弓不虛發中必决呰呂)
(氏春秋曰養由基射兕中石矢飲羽高誘曰飲羽飲矢至羽也)於是人稠網密地逼勢
脅哮闞之獸張牙奮鬛(毛詩曰進厥虎臣闞如虓虎毛萇曰虎闞虎怒也哮與虓同也)
志在觸突猛氣不慴(慴已見上文)乃使北宮東郭之儔(孟子曰北)
(宮黝之養勇也不膚撓不目逃思以一毫挫於人若撻於市朝趙岐曰北宮姓黝名也呂氏春秋曰齊有好勇)
(者一人居東郭一人居西郭卒然相遇於塗曰姑相飲乎觴數行曰姑求肉乎一人曰子肉也我肉也因抽刀)
(而相噉也)生抽豹尾分裂&KR1236;肩(爾雅曰&KR1236;似貍)形不抗手骨不隠拳
(爾雅曰抗禦也服虔漢書注曰隠築也於瑾切)批熊碎掌拉虎摧斑(掌熊蹯也孟子曰熊)
(掌亦我所欲也斑虎文也上林賦曰被斑文)野無毛類林無羽羣積獸如陵
飛翮成雲(羽獵賦曰創滛輪夷丘累陵聚)於是駴鍾鳴鼓收旌弛旆(周禮)
(曰鼓皆駴鄭玄曰雷擊鼓曰駭駴古駭字杜預左氏傳注曰弛解也)頓綱縱網羆獠迴邁
(頓猶捨也說文曰縱緩也)駿騄齊驤揚鑾飛沬(南都賦曰驥騄齊鑣舞賦曰龍驤横舉揚)
(鑣飛沬也)俯倚金較仰撫翠盖(西京賦曰戴翠冒倚金較說文曰較車上曲鈎高唐賦曰)
(蜺為旌翠為盖)雍容暇豫娛志方外(國語優施曰我教汝暇豫之事君韋昭曰暇閒也豫)
(樂也杜預左氏傳注曰方法也)此羽獵之妙也子能從我而觀之乎(高唐)
(賦曰傳言羽獵)玄微子曰予樂恬靜未暇觀也
鏡機子曰閒宮顯敞雲屋晧旰(李充高安館銘曰增臺顯敞雲屋言高若雲也)
(班婕妤自傷賦曰仰視兮雲屋雙涕下兮横流)崇景山之高基迎清風而立觀
(基若景山言極高也毛萇詩傳曰崇立也毛詩曰陟彼景山地理書曰迎風觀在鄴也)彤軒紫柱
文榱華梁(劉梁七舉曰丹墀縹壁紫柱紅梁也)綺井含葩金墀玉箱(金墀猶金)
(戺也西京賦曰金戺玉階玉箱猶玉房也)溫房則冬服絺[絺-巾+ㄙ]清室則中夏含
霜(劉騊駼玄根頌曰前殿冬絺李尤函谷關賦曰盛夏臨漂而含霜焉)華閣綠雲飛陛陵
虛(魯靈光殿賦曰飛陛揚孽緣雲上征)頫眺流星仰觀八隅(魯靈光殿賦曰中坐垂景)
(頫視流星頫音俯)升龍攀而不逮眇天際而高居(崔駰七依曰升龍於天者)
(雲也西京賦曰翔龍仰而不逮周易曰豐其屋天際翔也)繁巧神怪變名異形班輸
無所措其斧斤離婁為之失睛(鄭玄禮記注曰公輸匠師也般若之族多伎巧)
(者也孟子曰離婁之明趙岐曰古之明目者也盖黃帝時人也)麗草交植殊品詭類綠
葉朱榮熙天曜日(熙光也)素水盈沼叢木成林(楚辭曰含素水而蒙)
(深)飛翮陵高鱗甲隠深於是逍遥暇豫忽若忘歸(楚辭曰觀)
(者澹予忘歸也)乃使任子垂釣魏氏發機(莊子曰任子為大釣巨緇五十犗以為餌)
(蹲會稽投竿東海旦而釣朞年不得魚已而魚大食之牽巨釣陷沒而下驚揚而奮鬐白波若山吳越春秋曰)
(越王欲伐吳范蠡進善射者陳音越王問其射所起焉音曰黃帝作弓以備四方後有楚狐父以其道傳羿羿)
(傳逄蒙蒙傳楚琴氏琴氏傳大魏大魏傳楚三侯麋侯翼侯魏侯也)芳餌沈水輕繳弋飛
(吳越春秋大夫種曰深川之魚死於芳餌)落翳雲之翔鳥援九淵之靈龜(賈誼)
(弔屈原曰襲九淵之神龍)然後采菱花擢水蘋(子虛賦曰外發芙蓉菱花許慎淮南子注)
(曰擢引也毛萇詩傳曰蘋大萍)弄珠蜯戲鮫人(揚雄蜀都賦曰蜯含珠而擘裂劉淵林吳都賦)
(注曰鮫人水底居也)諷漢廣之所詠覿游女於水濱(韓詩序曰漢廣悦人也詩)
(曰漢有游女不可求思薛君曰游女謂漢神也)燿神景於中沚被輕縠之纖羅
(毛詩曰宛在水中沚子虛賦曰雜纖羅也)遺芳烈而靖步抗皓手而清歌(廣雅)
(曰抗舉也)歌曰望雲際兮有好仇天路長兮往無由(楚辭曰君誰須)
(兮雲之際毛詩曰君子好仇枚乘樂府曰美人在雲端天路隔無期)佩蘭蕙兮為誰修燕
婉絕兮我心愁(楚辭紉秋蘭兮為佩王逸注曰修飾也毛詩曰燕婉之求毛萇曰燕安也婉順)
(也鄭玄曰本求燕婉之人也)此宮館之妙也子能從我而居之乎玄
微子曰予耽巖穴未暇居此也(巖穴隠者所居黃石公記曰主聘巖穴事乃得)
(實也)
鏡機子曰既游觀中原逍遥閒宮情放志蕩淫樂未終
亦將有才人妙妓遺風越俗(漢書曰傳昭儀少為才人韋昭曰才伎人也廣雅曰)
(遺離也)楊北里之流聲紹陽阿之妙曲(史記曰紂使師涓作新淫之聲北里)
(之舞靡靡之樂淮南子曰夫歌采菱發陽阿鄭人聽之不若延靈以和)爾乃御文軒臨洞
庭(文畫飾也軒殿檻也洞庭廣庭也尸子曰文軒無四寸之鍵則車不行莊子曰黃帝張咸池之樂於洞庭)
(也新語曰高臺百仞文軒彫窗也)琴瑟交揮左箎右笙(廣雅曰揮動也毛萇詩傳曰竹)
(曰箎)鍾鼓俱振簫管齊鳴(廣雅曰振動也毛詩曰簫管備舉)然後姣人乃
被文縠之華袿振輕綺之飄颻(毛詩曰佼人僚兮劉熙釋名曰婦人上服謂之)
(袿)戴金摇之熠燿揚翠羽之雙翹(宋玉諷賦曰主人之女垂珠步摇來排臣)
(戸西京雜記曰趙飛燕為皇后其弟上遺黃金步摇毛萇詩傳曰熠燿鮮明也司馬彪續漢書曰皇太后入廟)
(先為花勝上為鳳皇以翡翠為毛曰王逸楚辭注曰翹羽名也)揮流芳燿飛文(韓康伯周易注曰揮散也)
歴盤鼓煥繽紛(張衡舞賦曰盤鼓煥以駢羅)長裾隨風悲歌入雲(列子)
(曰薛談學謳於秦青辭歸青餞於郊撫節悲歌響遏行雲也)蹻捷若飛蹈虛遠蹠(廣雅)
(曰趫趨行也今為蹻古字無定也廣雅曰蹠履也)凌躍超驤蜿蟬揮霍(楚辭曰超驤推)
(阿西京賦曰跳丸劒之揮霍也)翔爾鴻翥濈然鳬沒(爾雅曰翥舉也濈疾貌也濈測立切)
縱輕體以迅赴景追形而不逮(西京賦曰紛縱體而迅赴不逮言疾也韓子曰)
(形影相應而生)飛聲激塵依違厲響(七略曰漢興善歌者魯人虞公發聲動梁上塵依違)
(猶徘徊也楚辭曰余思舊鄉心依違)才捷若神形難為象(舞賦曰彷彿神動又曰不可為)
(象也)於是為歡未渫白日西頽(東都賦曰士怒未渫方言曰渫歇也楚辭曰日杳杳)
(以西頽)散樂變飾微步中閨玄眉弛兮鉛華落收亂髮兮
拂蘭澤(鉛華已見洛神賦蘭澤已見上文也)形媠服兮揚幽若(說文曰媠南楚之外)
(謂好也媠湯火切)紅顔宜笑睇眄流光(楚辭曰既含睇兮又宜笑王逸曰睇微眄貌)
時與吾子㩦手同行(毛詩曰惠而好我㩦手同行)踐飛除卽閒房(司馬)
(彪上林賦注曰除樓陛也)華爥爛幄幕張(秦嘉贈婦詩曰飄飄帷帳熒熒華燭左氏傳曰子產)
(以幄幕行)動朱唇發清商(舞賦曰動朱唇神女賦曰朱唇的其若丹宋玉笛賦曰吟清商追流)
(徵)揚羅袂振華裳九秋之夕為歡未央(九秋之夕言其爽也古樂府有)
(歴九秋妾薄相行蘇武詩曰懽樂殊未央)此聲色之妙也子能從我而游之
乎玄微子曰予願清虛未暇此遊也
鏡機子曰予聞君子樂奮節以顯義烈士甘危軀以成
仁(張衡應問曰貫高以端辭顯義論語子曰志士仁人有殺身以成仁)是以雄俊之徒交
黨結倫重氣輕命感分遺身(西京賦曰輕死重氣結賞連羣分分義也鄭玄禮記)
(注曰遺亡也)故田光伏劒於北燕公叔畢命於西秦(史記燕太子丹)
(謂田光曰丹所言者國大事也願先生勿泄也光曰諾退見荆軻曰吾聞長者為行不使人疑已今太子疑光)
(非節使也欲自殺以激荆卿遂自剄公叔未詳)果毅輕斷虎步谷風(左氏傳曰殺敵為果)
(致果為毅李陵詩曰幸託不肖軀且當猛虎步春秋元命苞曰猛虎嘯而谷風起類相動也)威慴萬
乘華夏稱雄(漢書曰天子畿方千里出兵車萬乘故稱萬乘之主尚書曰華夏蠻貊也)辭未
及終而玄微子曰善鏡機子曰此乃游俠之徒耳未足
稱妙也若夫田文無忌之儔乃上古之俊公子也(田文孟嘗)
(也無忌信陵也)皆飛仁揚義騰躍道藝游心無方抗志雲際(莊子)
(曰乘物以游心又曰應物無方晉灼漢書注曰方常也楚辭曰放志游乎雲中也)凌轢諸侯驅
馳當世(呂氏春秋曰凌轢諸侯說文曰轢車所踐也)揮袂則九野生風慷慨
則氣成虹蜺(說文曰揮奮也淮南子曰所謂一者上通九天下貫九野劉邵趙郡賦曰煦氣成虹)
(蜺揮袖起風塵文與此同未詳其本也)吾子若當此之時能從我而友之
乎玄微子曰予亮願焉(爾雅曰亮信也)然方於大道有累如何
鏡機子曰世有聖宰翼帝霸世(謂魏太祖孔安國尚書傳曰翼輔也)同量
乾坤等曜日月(乾坤天地也張超尼父頌曰合量乾坤參曜日月也)玄化參神與
靈合契(蔡邕陳留太守頌曰玄化治矣黔首用寧漢書五被說淮南王曰今陛下令雖未出化馳如神)
(劇秦美新曰與天剖靈符地合神契)惠澤播於黎苗威靈震乎無外(國語曰少)
(昊之衰九黎亂德韋昭曰九黎黎民九人尚書帝曰禹惟時有苗弗率汝徂征孔安國曰三苗之民數千王誅)
(崔駰七依曰仁臻於行葦惠及乎黎苗四子講德論曰威靈外覆公羊傳曰王者無外也)超隆平於
殷周踵羲皇而齊泰(東都賦曰即士之中有周成隆平之制焉東京賦曰踵二皇之遐武)
(薛綜曰踵繼也)顯朝惟清王道遐均民望如草我澤如春(班固漢書)
(文紀述曰我德如風民應如草古長歌行曰陽春布德澤萬物生光輝也)河濱無洗耳之士
喬岳無巢居之民(洗耳許由也琴操曰堯大許由之志禪為天子由以其不善乃臨河而洗)
(耳毛詩曰嶞山喬岳也巢居巢父也皇甫謐逸士傳曰巢父者堯時隠人常山居以樹為巢而寢其上時人號)
(曰巢父也)是以俊乂來仕觀國之光(尚書曰俊乂在官國語曰秦后來仕韋昭曰仕)
(於晉也周易曰觀國之光利用賓于王)舉不遺才進各異方(左氏傳曰楚子囊曰晉君)
(舉不失選又曰不遺德刑杜預曰遺失也)讚典禮於辟雍講文德於明堂(左氏)
(傳曰隨武子曰典禮不易尚書曰帝乃誕敷文德毛詩曰矢其文德治此四國)正流俗之華說
綜孔氏之舊章(流俗已見上華說已見文賦舊章已見東都主人王肅周易注曰綜理事也左)
(氏傳曰舊章不可忘也)散樂移風國富民康(解嘲曰散以禮樂風以詩書禮記曰樂行)
(移風易俗天下皆寧春秋說題辭曰盡精竭思國富民康也)神應休徵屢獲嘉祥(尚書)
(曰休徵東京賦曰總集瑞命備致嘉祥也)故甘露紛而晨降景星宵而舒光
(禮記威儀曰其君乘土而王其政太平時則甘露降鶡冠子曰聖人其德上及泰清下及泰寧景星光潤史記)
(曰天精明時有赤方氣與青方氣相連赤方中有兩黃星青方中有一黃星凡三星合為景星其狀無常出於)
(有道之國也)觀游龍於神淵聆鳴鳳於高岡(禮記威儀曰其龍君乘水而王龜)
(被文而見神女賦曰婉若游龍周易曰潛龍勿用又曰或躍在淵樂汁圖徵曰五音克諧各得其倫則鳳凰至)
(廣雅曰聆聽也毛詩曰鳳凰鳴矣)此霸道之至隆而雍熙之盛際(漢書宣帝)
(曰漢家自有制度本以霸王道雜之東京賦曰上下共其雍熙)然主上猶以沈恩之未
廣懼聲教之未厲(漢書司馬相如難蜀父老曰湛恩惠汪濊尚書曰朔南暨聲教廣雅曰厲)
(高也)采英竒於仄陋宣皇明於巗穴(邊讓章華臺賦曰舉英竒於仄陋書曰明)
(明揚仄陋東都賦曰散皇明以燭幽巗穴已見上文)此寗子商歌之秋而呂望所
以投綸而逝也(淮南子曰甯戚商歌車下而桓公慨然而悟秋猶時也史記朱亥謂魏公子曰)
(此是效命之秋也尚書中候曰王至磻溪之水呂尚釣厓下趨拜尚父變名曰望毛詩曰之子于釣言綸之繩)
(鄭玄曰以繩為之綸)吾子為太和之民不欲仕陶唐之世乎(法言曰或)
(問太和曰其在唐虞成周乎李軌曰天下太和也孔安國尚書傳曰陶唐帝堯氏也)於是玄微子
攘袂而興曰韡哉言乎近者吾子所述華淫欲以厲我
祗攪予心(杜預左氏傳注曰勸厲也毛詩曰胡逝我梁祗攪我心)至聞天下穆清明
君莅國(史記曰漢興以来受命於穆清蔡邕釋誨曰生穆清之世禀淳和之靈毛萇詩傳曰莅臨也)
覽盈虛之正義知頑素之迷惑(周易曰損益盈虛與時偕行薛君韓詩章句曰)
(素質也言人但有質朴無治人之材也)令予廓爾身輕若飛(劉梁七舉曰先生昭然神)
(悟霍而體輕)願反初服從子而歸(楚辭曰進不入以離尤退將復修吾初服公羊傳楚)
(莊王謂司馬子反曰吾亦從子而歸)
文選卷三十四
