文選卷四十二梁蕭統編
唐李善註
為曹公作書與孫權(吳書曰孫策初與魏武俱事漢策薨周瑜魯肅諫權曰承)
(父兄餘資兼六郡之衆兵精糧多何區區而受制於人也權遂據江東西連蜀漢與劉備和親)
(故作書與權望得來同事漢也)
阮元瑜(魏志曰阮瑀字元瑜宏才卓逸不羣於俗太祖為司空召為軍謀祭酒义管記)
(室書檄多瑀所□又轉丞相倉曹屬卒文章志曰陳留人也)
離絶以來于今三年無一日而忘前好亦猶姻媾之義
恩情已深(爾雅曰壻之父曰姻婦之父曰婚毛詩箋曰重婚曰媾吳志曰策并江東曹公力未能逞)
(且欲撫之乃以弟女配策小弟匡义為子章取賁女皆禮辟策弟權翊又命揚州刺史嚴象舉茂才)違異
之恨中間尚淺也孤懷此心君豈同哉每覽古今所由
改趣因緣侵辱或起瑕釁心忿意危用成大變(心既忿恨意不)
(自安)若韓信傷心於失楚彭寵積望於無異(漢書曰高祖徙信為楚王)
(後以為淮隂侯信知漢畏其能稱疾不朝由此日怨陳豨反高祖自將往信陰使人之豨所而與家臣謀夜詐)
(赦諸宫徒奴欲發兵襲呂后太子范曄後漢書曰光武至薊彭寵上謁自負功德光武接之不能滿以此懷不)
(平光武知之以問幽州牧李浮浮對曰陛下肯倚為北道主人寵謂至當延閤握手交歡並坐今既不然所以)
(失望也)盧綰嫌畏於已隙英布憂廹於情漏此事之緣也
(漢書曰上立盧綰為燕王初上如邯鄲擊陳豨燕王盧綰亦擊其東北豨使王黃求救於匈奴綰使其臣張勝)
(於匈奴勝至胡燕王臧荼子衍亡在胡見勝曰公何不令燕且緩豨而與胡和事寬得長王燕勝以為然無令)
(匈奴兵擊燕綰疑勝與胡反上書請族勝勝還報具道所以為者綰寤廼詐論他人以脱勝家屬使得為匈奴)
(間而陰使范齊之豨所欲令連兵無決漢既斬豨其禆將降言燕王綰使范齊通謀豨所上使使召綰綰稱病)
(於是上曰綰果反矣乃遣樊噲伐燕又曰黥布為淮南王漢誅梁王彭越盛其醢以徧賜諸侯至淮南王王大)
(恐陰令人部聚兵伺旁郡警急賁赫為布中大夫上變言布謀反有端可先未發誅也淮南王疑其上言國陰)
(事漢使□來頗有所驗遂族赫家發兵反)孤與將軍恩如骨肉割授江南不
屬本州豈若淮陰捐舊之恨(揚州舊屬江南江南之地盡屬焉今魏徙揚州於壽)
(春而孫權全有江南之地故不屬本州也江都圖經曰江西壽春屬魏魏揚州刺史鎮壽春捐舊或為捐奪誤)
(也)抑遏劉馥相厚益隆寧放朱浮顯露之奏(魏志曰劉馥字元穎)
(沛國人也太祖方有袁紹之難謂馥可任以東南之事遂為揚州刺史後漢書曰朱浮為幽州牧奏漁陽守彭)
(寵多買兵器不迎母寵遂反)無匿張勝貸(他改切)故之變(張勝有故於胡盧綰匿之)
(而加恩貸也貸或為貳)匪有陰構賁(音肥)赫之告固非燕王淮南之
釁也而忍絶王命明棄碩交實為佞人所構會也(史記蘇秦)
(謂齊王曰此棄仇讐而得石交者也碩與石古字通論語子曰遠佞人)夫似是之言莫不
動聽因形設象易為變觀(戰國策曰曾參殺人人有告曾參母母不信又有人告之)
(母又不信須臾又有人告之母乃投杼而起)示之以禍難激之以耻辱大丈
夫雄心能無憤發(吳志曰周瑜云受制於人豈與南面稱孤同哉)昔蘇秦說韓
羞以牛後韓王按劍作色而怒雖兵折地割猶不為悔
人之情也(戰國策蘇秦為楚合從說韓王曰臣聞鄙諺曰寧為雞口不為牛後今西面交臂而臣事)
(秦何以異於牛後也夫以大王之賢也挾強韓之名臣竊為大王羞之韓王忿然作色攘臂仰天曰寡人雖死)
(其不事秦延叔堅戰國策注曰尸雞中王也從牛子也從或為後非也)仁君年壯氣盛緒
信所嬖(楚辭曰竊悲申包胥之氣盛宋均詩緯注曰緒業也)既懼患至兼懷忿恨
不能復遠度孤心近慮事勢遂齎見薄之決計秉飜然
之成議加劉備相扇揚事結釁連推而行之想暢本心
不願於此也(周易曰推而行之存乎道)孤以薄德位高任重幸蒙國
朝將泰之運蕩平天下懷集異類(家語注曰異類夷狄也)喜得全
功長享其福而姻親坐離厚援生隙(漢書谷永曰因而生隙)常恐
海内多以相責以為老夫苞藏禍心陰有鄭武取胡之
詐(左氏傳趙孟曰老夫罪戾是懼焉能恤遠□曰楚公子圍聘于鄭鄭使行人子羽與之言曰大國無乃苞)
(藏禍心以圖之韓子曰昔者鄭武公伐胡先以其子妻胡君以娛其意固而問其羣臣曰吾所用兵誰可伐者)
(大夫關其思對曰胡可武公怒而戮之曰胡兄弟之國也子言伐之何胡君聞之以鄭親已遂不備鄭鄭人襲)
(胡取之也)乃使仁君飜然自絶以是忿忿懷慙反惻常思除棄小
事更申前好(小事忿恨前好謂婚姻)二族俱榮流祚後嗣以明雅
素中誠之效抱懷數年未得散意昔赤璧之役遭離疫
氣燒船自還以避惡地非周瑜水軍所能抑挫也江陵
之守物盡榖殫無所復據徙民還師又非瑜之所能敗
也(赤壁地名在荆州下吳志曰曹公臨荆州權遣周瑜程普為左右督各領萬人與劉備俱進遇於赤壁大)
(破曹公軍燒其餘船引退士卒饑疫死者大半備瑜等復追至南郡公遂北還留曹仁於江陵瑜仁相守歲餘)
(所殺傷甚衆仁委城走)荆土本非已分我盡與君冀取其餘(言荆州之)
(土非我所分今盡以與君寶冀取其餘地耳)非相侵肌膚有所割損也(列子孟孫)
(陽謂禽子曰有侵若肌膚獲萬金者若為之乎曰為之)思計此變無傷於孤何必
自遂於此不復還之(言我尚冀君之餘地何必荆州之土不復還我哉)高帝設
爵以延田横光武指河而誓朱鮪(榮美切)君之負累豈如二
子(漢書高帝紀曰初田横攻彭越項羽已滅横懼誅與賓客亡入海上恐其久為亂遣使赦横曰横來大者)
(王小者侯謝承後漢書曰光武攻洛陽朱鮪守之上令岑彭說鮪曰赤眉已得長安更始為胡殷所反害今公)
(誰為守鮪曰大司徒公被害鮪與其謀誠知罪深不敢降耳彭還白上上謂彭復往明曉之夫建大事不忌小)
(怨今降官爵可保況誅罰乎上指水曰河水在此吾不食言)是以至情願聞德音(毛詩)
(曰彼美孟姜德音不忘)往年在譙新造舟船取足自載以至九江
貴欲觀湖漅之形定江濱之民耳(魏志曰建安十四年二月軍至譙作輕舟)
(治水軍自渦入淮出肥水吳志曰初曹公恐江濱郡縣為權所略微令内移轉相警備自廬江九江蘄春廣陵)
(十餘萬皆東渡江江西遂虚合肥以南唯有皖城裴松之吳志注曰漅祖了切)非有深入攻戰
之計將恐議者大為已榮(左氏傳楚子曰安人之亂以為己榮)自謂策得
長無西患重以此故未肯廽情然智者之慮慮於未形
達者所規規於未兆(金匱曰明者見於未萌智者避危於無影)是故子胥知
姑蘇之有麋鹿輔果識智伯之為趙禽(漢書伍被謂淮南王曰昔伍子)
(胥諫吳王曰臣今見麋鹿遊姑蘇之臺也越絶書曰姑蘇臺名夫差所造高見三百里戰國策曰智伯與韓魏)
(圍趙於晉陽張孟談陰見韓魏之君曰智伯伐趙趙亡則二君為之次二君乃與孟談陰約夜遣人入晉陽智)
(果見二君說智伯曰二主色動而變必背君矣不如殺之智伯曰不可智果見言之不聽出便易姓為輔氏)
穆生謝病以免楚難鄒陽北遊不同吳禍(漢書曰穆生不嗜酒楚王)
(戊常設醴後忘設焉穆生退曰可以逝矣遂謝病去後戊乃與吳王通謀遂應吳王反又曰鄒陽仕吳吳王有)
(邪謀陽奏書諫吳王王不納去之梁從孝王遊)此四士者豈聖人哉徒通變思
深以微知著耳(范子計然曰見微知著)以君之明觀孤術數量君
所據相計土地豈勢少力乏不能遠舉割江之表晏安
而已哉甚未然也若恃水戰臨江塞要欲令王師終不
得渡亦未必也夫水戰千里情巧萬端越為三軍吳曾
不禦漢潛夏陽魏豹不意江河雖廣其長難衛也(左氏傳曰)
(越子伐吳吳子禦之笠澤夾水而陳越子為左右勾卒使夜或左或右鼓譟而進吳師分以禦之越子以)
(三軍潛涉當吳中軍而鼓之吳師大亂遂敗之漢書曰韓信為左丞相進擊魏王豹魏王豹盛兵蒲坂塞臨晉)
(信乃益為疑兵陳船欲渡至於臨晉而伏兵從夏陽以木甖渡軍襲安邑魏王豹驚張兵迎信遂虜豹而歸)
凡事有宜不得盡言將修前好而張形勢更無以威脅
重敵人(重威重也言以威重迫脅敵人)然有所恐恐書無益何則往者
軍逼而自引還今日在遠而興慰納辭遜意狹謂其力
盡適以增驕不足相動但明效古當自圖之耳昔淮南
信左吳之策(漢書曰淮南王安謀反日夜與左吳等按輿地圖部署兵所從出入)隗囂納
王元之言(范曄後漢書曰隗囂字季孟天水人更始亂囂亡歸天水招聚其民自稱西州上將軍遣)
(子徇詣闕囂將士元說囂曰天水完富天下士馬最強元請一瓦泥東封函谷此萬世一時也囂心然元計遂)
(反)彭寵受親吏之計(彭寵已見朱浮與彭寵書)三夫不寤終為世笑
梁王不受詭勝竇融斥逐張玄二賢既覺福亦隨之願
君少留意焉(漢書曰梁孝王怨袁盎廼與羊勝公孫詭之屬陰使人刺殺袁盎天子意梁逐賊果)
(梁使之遣使覆案梁事捕公孫詭羊勝皆匿王後宮韓安國泣諫王王乃令出之勝詭皆自殺梁王使韓安國)
(因長公主謝上怒稍解范曄後漢書曰竇融字周公扶風人也行西河五大郡大將軍事遙聞光武即位心欲)
(東向隗囂使辯士張玄遊說西河曰今各據土宇與隴蜀合從高可為六國下不失公佗融召豪傑計議遂決)
(策東向奉書獻馬光武賜融璽綬為梁州牧封安豐侯後遷大司空)若能内取子布外擊
劉備(吳志曰張昭字子布)以效赤心用復前好則江表之任長以
相付高位重爵坦然可觀上令聖朝無東顧之勞下令
百姓保安全之福君享其榮孤受其利豈不快哉若忽
至誠以處僥倖婉彼二人不忍加罪(婉猶親愛也二人劉備張昭也)所
謂小人之仁大人之賊大雅之人不肯為此也(韓子曰行小忠)
(則大忠之賊也班固漢書贊曰大雅卓爾不羣河間獻王近之矣)若憐子布願言俱存
亦能傾心去恨順君之情更與從事取其後善(史記曰王温舒)
(徙諸名禍猾吏與從事廣雅曰從行也)但禽劉備亦足為效開設二者審
處一焉聞荆揚諸將並得降者皆言交州為君所執豫
章距命不承執事(吳志曰孫輔字國儀假節交州刺史遣使與曹公相聞事覺權幽縶之敷)
(歲卒又曰劉繇字正禮避亂淮浦詔遣為揚州刺史繇不敢之州遂南保豫章)疫旱並行人兵
損減各求進軍其言云云孤聞此言未以為悦然道路
既遠降者難信幸人之災君子不為(左氏傳曰秦饑使乞糴于晉晉人弗)
(與慶鄭曰背施無親幸災不仁)且又百姓國家之有加懷區區樂欲崇
和庶幾明德來見昭副不勞而定於孤益貴是故按兵
守次遣書致意古者兵交使在其中(左氏傳曰晉欒書伐鄭鄭使伯蠲行)
(成晉人殺之非禮也兵交使在其間可也)願仁君及孤虚心回意以應詩人
補衮之歎而慎周易牽復之義(毛詩曰衮職有闕仲山甫補之周易曰牽復吉)
濯鱗清流飛翼天衢良時在兹勖之而已
與朝歌令吳質書(典略曰質為朝歌長大軍西征太子南在孟津小城與質書漢)
(書曰魏郡有朝歌縣)
魏文帝
五月二十八日丕白季重無恙(爾雅曰恙憂也)塗路雖局官守
有限(爾雅曰局近孟子曰吾聞有官守者不得其職則去)願言之懷良不可任(毛詩)
(曰願言思子杜預左氏傳注曰任當也)足下所治僻左書問致簡益用增
勞每念昔日南皮之遊(漢書渤海郡有南皮縣)誠不可望既妙思
六經逍遙百氏(莊子孔子謂老𣆀曰丘治詩書禮樂易春秋六經自以為久矣淮南子曰百家)
(異說各有所出)彈碁間設終以六博(藝經曰碁正彈法二人對局白黑碁各六枚先列碁)
(相當更先控三彈不得各去控一碁先補角世說曰彈碁出魏宮大體以巾角拂碁子也)高談娛心
哀筝順耳馳騁北場旅食南館(儀禮曰尊士旅食于門鄭玄注士旅衆也士衆)
(謂未得正禄所謂庶人在官者)浮甘瓜於清泉沉朱李於寒水白日既
匿繼以朗月同乘並載以遊後園輿輪徐動參從無聲
清風夜起悲笳微吟樂往哀來愴然傷懷(列女傳陶荅子妻曰樂極)
(必哀莊子仲尼曰樂未一哀义繼之)余顧而言斯樂難常足下之徒咸以
為然今果分别各在一方元瑜長逝化為異物(司馬遷答任少)
(卿書則長逝者魂魄私恨無窮鵩□賦曰化為異物义何足患莊子曰假以異物記於同體郭象曰今死生聚)
(散變化無方皆異物也)每一念至何時可言方今蕤賓紀時景風
扇物(禮記曰仲夏之月律中蕤賓易通卦驗曰夏至則景風至)天氣和暖衆果具繁
時駕而遊北遵河曲從者鳴笳以啓路文學託乘於後
車(毛詩曰命彼後車謂之載之)節同時異物是人非我勞如何(毛詩曰道)
(之云遠我勞如何)今遣騎到鄴故使枉道相過行矣自愛(老子曰聖)
(人自愛)丕白
與吳質書(典略曰初徐幹劉楨應瑒阮瑀陳琳王粲等與質並見友於太子二十二年魏)
(大疫諸人多死故太子與質書)
魏文帝
二月三日丕白歲月易得别來行復四年(行猶且也)三年不
見東山猶歎其遠況及過之思何可支(毛詩曰我徂東山滔滔不歸自)
(我不見于今三年杜預左氏傳注曰不支不能相支持也)雖書疏往返未足解其勞
結昔年疾疫親故多離其災徐陳應劉一時俱逝痛可
言邪昔日遊處行則連輿止則接席何曾須臾相失每
至觴酌流行絲竹並奏酒酣耳熱仰而賦詩(楊惲報孫會宗書曰)
(酒後耳熱仰天撫缶)當此之時忽然不自知樂也謂百年已分可
長共相保何圖數年之間零落略盡言之傷心頃撰其
遺文都為一集(廣雅曰撰定也都凡也)觀其姓名已為鬼錄追思
昔遊猶在心目而此諸子化為糞壤可復道哉觀古今
文人類不護細行鮮能以名節自立(尚書曰不矜細行終累大德)而
偉獨懷文抱質恬淡寡欲有箕山之志可謂彬彬君子
者矣(論語子曰文質彬彬然後君子桓子新論雍門周曰身材高妙懷質抱真老子曰少私寡欲呂氏春)
(秋曰昔堯朝許由於沛澤之中曰請屬天下於夫子許由遂之箕山之下)著中論二十餘篇
成一家之言辭義典雅足傳于後此子為不朽矣(文章志曰)
(徐幹字偉長北海人太祖召以為軍謀祭酒轉太子文學以道德見稱著書二十篇號曰中論司馬遷書曰通)
(古今之變成一家之言)德璉常斐然有述作之意(論語曰斐然成章又曰述而不)
(作)其才學足以著書美志不遂良可痛惜間者歴覽諸
子之文對之抆淚既痛逝者行自念也(楚辭曰孤行吟而抆淚)孔
璋章表殊健微為繁富公孫幹有逸氣但未遒耳其五
言詩之善者妙絶時人(言其詩之善者時人不能遂也)元瑜書記翩翩
致足樂也仲宣續自善於辭賦(言仲宣最少續彼衆賢自善於辭賦也續或為)
(獨)惜其體弱不足起其文(典論論文曰文以氣為主氣之清濁有體弱謂之體弱也)
至於所善古人無以遠過昔伯牙絶絃於鍾期仲尼復
醢於子路痛知音之難遇傷門人之莫逮(吕氏春秋曰子期死伯牙)
(乃破琴絶絃禮記曰孔子哭子路於中庭有人弔者而夫子拜之既哭進使者而問故使者曰醢之矣遂命覆)
(醢)諸子但為未及古人自一時之雋也今之存者已不
逮矣後生可畏來者難誣恐吾與足下不及見也(論語子曰)
(後生可畏焉知來者之不如今)年行已長大所懷萬端時有所慮至通
不瞑志意何時復類昔日已成老翁但未白頭耳光武
言年三十餘在兵中十歲所更非一(東觀漢記光武賜隗囂書曰吾年已)
(三十餘在兵中十歲所更非一厭浮語虚辭耳)吾德不及之年與之齊矣以犬
羊之質服虎豹之文無衆星之明假日月之光(法言曰敢問質)
(曰羊質而虎皮見草而悦見豹而戰文子曰百星之明不如一月之光賈子曰主之與臣若日月之與星也)
動見瞻觀何時易乎恐永不復得為昔日遊也少壯真
當努力(古詩曰少壯不努力老大徒傷悲)年一過往何可攀援(莊子北海若曰)
(年不可攀時不可正消息盈虚終則又始)古人思炳燭夜遊良有以也(古詩曰晝)
(短苦夜長何不□燭遊秉或作炳)頃何以自娛頗復有所述造不東望
於邑裁書叙心(楚辭曰長呼吸以於邑)丕白
與鍾大理書(魏志曰鍾繇字元常魏國初建為大理魏略曰後太祖征漢中太子在孟)
(津聞繇有玉玦欲得之而難公索使臨淄侯轉因人說之繇即送之太子與繇書)
魏文帝
丕白良玉比德君子珪璋見美詩人(禮記孔子曰君子比德于玉毛詩曰)
(顒顒卭卭如珪如璋)晉之垂棘魯之璵璠宋之結綠楚之和璞(垂棘)
(見下文左氏傳曰季平子卒陽虎將以璵璠歛戰國策應侯謂秦王曰宋有結綠楚有和璞此二者而為天下)
(之名器也)價越萬金貴重都城(尹文子曰魏有田父耕於野得玉徑尺不知其玉也棄之)
(于野鄰人盜之以獻魏王魏王召玉工相之玉工賀曰敢賀大王得天下之寶臣所未嘗見王問其價玉工曰)
(此無價以當之五城之都聊可以觀魏王立賜獻者千金長食上大夫之禄)有稱疇昔流聲
將來(孔子家語曰流聲後裔)是以垂棘出晉虞虢雙禽(左氏傳曰晉荀息請)
(以屈産之乘與垂棘之璧假道於虞以伐虢虞公許之宫之竒□曰虞不臘矣晉滅虢虢公醜奔京師旋館於)
(虞遂襲虞滅之)和璧入秦相如抗節(孝經援神契曰抗節厲義通乎至德)竊見玉
書稱美玉白如截肪黑譬純漆赤擬雞冠黃侔蒸栗(王逸)
(正部論曰或問玉符曰赤如雞冠黃如蒸栗白如猪肪黑如純漆玉之符也通俗文曰脂在腰曰肪音方)側
聞斯語未覩厥狀雖德非君子義無詩人高山景行私
所慕仰(毛詩曰高山仰止景行行止)然四寶邈焉已遠秦漢未聞有
良比也求之曠年不遇厥真私願不果饑渴未副(許慎淮南)
(子注曰果成也孔叢子子思謂魯穆公曰君若饑渴待賢)近日南陽宗會叔稱君侯
昔有美玦聞之驚喜笑與抃會(說文曰抃附手也)當自白書恐
傳言未審(未敢作書)是以令舍弟子建因荀仲茂(荀氏家傳曰荀宏字)
(仲茂為太子文學)時從容喻鄙旨乃不忽遺厚見周稱(周稱謂繇書也)
鄴騎既到寶玦初至捧匣跪發五内震駭(繇在鄴城太子在孟津也)
(李陵詩曰行行且自割無令五内傷)繩窮匣開爛然滿目(延篤與李文德書曰吾誦伏犧)
(氏之易煥兮爛兮其滿目)猥以蒙鄙之姿得覩希世之寶不煩一介
之使不損連城之價既有秦昭章臺之觀而無藺生詭
奪之誑(史記趙惠王得和氏之璧秦昭王聞之使人遺趙王書願以十五城易璧趙王遂使相如奉璧)
(西入秦秦王坐章臺見相如相如奉璧秦王相如視秦王無意償趙城乃前曰璧有瑕請指之王授相如相如)
(持璧倚柱怒髮上衝冠曰觀大王無償趙城色故臣復取璧大王必欲急臣臣頭與璧俱碎於柱矣)嘉貺
益腆敢不欽承謹奉賦一篇以讚揚麗質丕白
與楊德祖書(典略曰臨淄侯以才捷愛幸秉意投修數與修書論諎才人優劣)
曹子建
植白數日不見思子為勞想同之也僕少小好為文章
迄至于今二十有五年矣然今世作者可略而言也昔
仲宣獨步於漢南孔璋鷹揚於河朔(仲宣在荆州故曰漢南孔璋廣陵人)
(在冀州袁紹記室故曰河朔仲長子昌言曰清如水碧絜如霜露輕賤世俗高立獨步此士之次也毛詩曰惟)
(師尚父時惟鷹揚)偉長擅名於青土公幹振藻於海隅(時偉長居北海)
(郡禹貢之青州也故云青土公幹東平寧陽人也寧陽邊齊故云海隅呂氏春秋曰東方為海隅青州齊也)
德璉發跡於北魏足下高視於上京(德璉南頓人也近許都故曰北魏修)
(太尉之子故曰上京)當此之時人人自謂握靈蛇之珠家家自謂
抱荆山之玉(淮南子曰隨侯之珠高誘曰隨侯見大蛇傷斷以藥傳而塗之後蛇於大江中銜珠)
(以報之因曰隨侯之珠韓子曰楚人和氏得玉璞於楚山之中拳而獻之文王使玉人治其璞而得寶)吾
王於是設天網以該之頓八紘以掩之今悉集兹國矣
(吾王謂操也崔寔本論曰舉彌天之網以羅海内之雄淮南子曰九州之外是有八澤八澤之外乃有八紘)
然此數子猶復不能飛軒絶跡一舉千里(韓詩外傳蓋胥曰鴻鵠一)
(舉千里所恃者六翮爾)以孔璋之才不閑於辭賦而多自謂能與
司馬長卿同風譬畫虎未成反為狗也(東觀漢記曰馬援誡子嚴書曰)
(效杜季良而不成䧟為天下輕薄子所謂畫虎不成反類狗也)前有書嘲之反作論盛
道僕讚其文夫鍾期不失聽于今稱之(列子伯牙善鼓琴鍾子期善聽)
吾亦不能妄歎者畏後世之嗤余也世人之著述不能
無病僕嘗好人譏彈其文有不善者應時改定(荀子曰有人道)
(我善者是吾賊也道我惡者是吾師也)昔丁敬禮常作小文使僕潤飾之
(論語曰行人子羽修飾之東里子産潤飾之)僕自以才不過(古卧切)若人辭不
為也(若人謂敬禮也論語子謂子賤君子哉若人包曰若人若此之人也)敬禮謂僕卿何
所疑難文之佳惡吾自得之後世誰相知定吾文者邪
吾常歎此達言以為美談(公羊傳曰魯人至今以為美談)昔尼父之文
辭與人通流至於制春秋游夏之徒乃不能措一辭(禮記)
(曰魯哀公曰嗚呼尼父史記曰孔子文辭有可與共者至于春秋子游子夏之徒不能贊一辭)過此而
言不病者吾未之見也蓋有南威之容乃可以論於淑
媛(于戀切為劉季緒張本戰國策曰晉平公得南威三日不聽朝遂推而遠之曰後世必有以色亡國者爾)
(雅曰美女為媛)有龍泉之利乃可以議于斷(丁叚切)割(戰國策蘇秦說韓王)
(曰韓之劍戟龍淵大阿陸斷牛馬水擊鴻鴈)劉季緒才不能逮於作者(摯虞文章)
(志曰劉表子官至樂安太守著詩賦頌六篇)而好詆(丁禮切)訶(呼歌切)文章掎(居綺)
(切)摭(之石切)利病(說文曰訶火言也□曰掎偏引也)昔田巴毁五帝罪三
王呰(紫)五覇於稷下一旦而服千人魯連一說使終身
杜口(魯連子曰齊之辯者曰田巴辯於徂丘而議于稷下毁五帝罪三王一旦而服千人有徐劫弟子曰)
(魯連謂劫曰臣願當田子使不敢復說七略曰齊有稷城門也齊談說之士期會於稷下者甚衆漢書鄧公謂)
(景帝曰内杜忠臣之口)劉生之辯未若田氏今之仲連求之不難
可無歎息乎(毛萇詩傳曰息止也)人各有好尚蘭茝(昌待切)蓀蕙之
芳衆人所好而海畔有遂臭之夫(喻人評文章愛好不同也呂氏春秋曰人)
(有大臭者其親戚兄弟妻妾知識無能與居者自苦而居海上人有悦其臭者晝夜隨而不去)咸池六
莖之發衆人所共樂而墨翟有非之之論豈可同哉(樂動)
(聲儀曰黃帝樂曰咸池漢書曰顓頊作六莖樂墨子有非樂篇)今往僕少小所著辭賦
一道相與夫街談巷說必有可采擊轅之歌有應風雅
(漢書曰小說家者街談巷語道聽塗說之所造也崔駰曰竊作頌一篇以當野人擊轅之歌班固集曰擊轅相)
(杵亦足樂也)匹夫之思未易輕棄也(我此一通同匹夫之思也)辭賦小道
固未足以揄揚大義彰示來世也昔楊子雲先朝執戟
之臣猶稱壯夫不為也(漢書曰楊雄奏羽獵賦為郎然郎皆執戟而持也東方朔荅客)
(難曰官不過侍郎位不過執戟楊子法言曰雕蟲篆刻壯夫不為也)吾雖德薄位為蕃侯
猶庶幾戮力上國流惠下民(國語曰戮力一心四子講德論曰質敏以流惠)建
永世之業留金石之功(尚書王曰與國咸休永世無窮吳越春秋樂師謂越王曰君王)
(德可刻金石)豈徒以翰墨為勲績辭賦為君子哉若吾志未
果吾道不行則將采庶官之實錄辯時俗之得失(班固漢書)
(司馬遷贊曰有良史之才其文直其事該不虚美不隠要故謂之實錄應劭曰言其實錄事也)定仁義
之衷成一家之言(司馬遷書通古今之變成一家之言)雖未能藏之於名
山將以傳之於同好(司馬遷書曰僕誠以著此書藏之名山尚書序曰好古博雅君子與)
(我同志亦所不隠也)非要(一召切)之皓首豈今日之論乎其言之不
慙恃惠子之知我也(張平子書曰其言之不慙特鮑子之知我)明早相迎書
不盡懷植白
與吳季重書(典略曰質出為朝歌長臨淄侯與質書)
曹子建
植白季重足下前日雖因常調得為密坐(曹大家欹器頌曰侍帝王)
(之密坐)雖讌飲彌日其於别遠會稀猶不盡其勞積也(毛詩)
(曰彌終也)若夫觴酌陵波於前簫笳發音於後足下鷹揚其
體鳳觀虎視(鷹揚已見上文足下謂季重也鳳以喻文也虎以喻武也歎猶歌也取美壯之意山)
(海經曰丹穴之山有鳥名曰鳳飲食自歌自舞易曰虎視耽耽)謂蕭曹不足儔衛霍不
足侔也左顧右盻謂若無人豈非君子壯志哉(史記曰荆軻與)
(高漸離歌於市已而相泣傍若無人)過屠門而大嚼(疾躍切)雖不得肉貴且
快意(桓子新論曰人聞長安樂則出門向西而笑知肉味美對屠門而大嚼)當斯之時願
舉泰山以為肉傾東海以為酒伐雲夢之竹以為笛斬
泗濱之梓以為筝(尚書曰雲土夢作乂孔安國曰雲夢之澤在江南尚書曰泗濱浮磬)食
若填巨壑飲若灌漏巵(莊子淳芒謂苑風曰夫大壑之謂物也注焉而不滿取之而不)
(竭淮南子曰今夫霤水足以溢壺榼而江河不能實漏巵)其樂固難量豈非大丈夫
之樂哉然日不我與曜靈急節(楚辭曰角宿未旦曜靈焉藏廣雅曰曜靈日也)
面有逸景之速别有參商之闊(左氏傳子産曰昔高辛氏有二子伯曰閼伯季)
(曰實沈不相能后帝不臧遷閼伯于商丘主辰商人是因故辰為商星遷實沈於大夏主參唐人是因其季葉)
(曰唐叔故參為晉星)思欲抑六龍之首頓羲和之轡(楚辭曰貫鴻濛以東竭兮)
(維六龍於扶桑又曰吾令羲和弭節兮)折若木之華閉濛汜之谷(楚辭曰折若木)
(以拂日兮聊逍遥以相佯王逸曰若木在崑崙言折取若木以拂擊蔽日使之還却也楚辭曰出自陽谷次於)
(濛汜)天路高邈良久無緣(仲長子昌言曰蕩蕩乎若昇天路而不知夫所登也)懷戀
反側如何如何得所來訊文采委曲曄若春榮瀏若清
風(答賓戲曰摛藻如春華毛詩曰吉甫作頌穆如清風楚辭曰秋風劉以蕭蕭兮)申詠反覆曠
若復面其諸賢所著文章想還所治復申詠之也(所治謂朝)
(歌也)可令憙(許記切)事小吏諷而誦之(周禮曰諷誦言語鄭玄曰背文曰諷以聲)
(節之曰誦)夫文章之難非獨今也古之君子猶亦病諸(論語子曰)
(堯舜其猶病諸)家有千里驥而不珍焉人懷盈尺和氏而無貴
矣(言驥及和氏以希為貴今若家有千里人懷盈尺即驥及和氏寧得珍貴乎呂氏春秋曰所為貴驥者為)
(其一日千里也淮南子曰聖人不貴尺璧而重寸陰韓子曰楚人和氏得玉璞於楚山之中遂名曰和氏之璧)
夫君子而不知音樂古之達論謂之通而蔽墨翟不好
妓何為過朝歌而廻車乎足下好妓而正值墨氏廻車
之縣想足下助我張目也又聞足下在彼自有佳政夫
求而不得有之矣未有不求而得者也(法言曰學者所以求為君子求)
(而不得者有矣未有不求而得之者也)且改轍而行非良樂之御(呂氏春秋曰古)
(之善相馬者若趙之王良秦之伯樂尤盡其妙也左氏傳曰晉趙鞅納衛太子于戚將戰郵無恤御杜預曰郵)
(無恤王良也)易民而治非楚鄭之政(戰國策曰趙告謂趙王曰臣聞之聖人不易民)
(而教智者不變俗而勸史記曰循吏楚有孫叔敖鄭有子産而二國俱治是不易之民也)願足下勉
之而已矣適對嘉賓口授不悉往來數相聞曹植白(植集)
(此書别題云夫為君子而不知音樂古之達論謂之通而蔽墨翟自不好妓何謂過朝歌而廻車乎足下好妓)
(而正值墨氏廻車之縣想足下助我張目也今本以墨翟之好妓置和氏無貴矣之下蓋昭明移之與季重之)
(書想應耳)
答東阿王書
吳季重
質白信到奉所惠貺發函伸紙是何文采之巨麗而慰
喻之綢繆乎夫登東嶽者然後知衆山之邐迤也奉至
尊者然後知百里之卑微也(法言曰觀書者譬如觀山升東嶽而知衆山邐迆況)
(介丘乎下句蓋季重自況也)自旋之初伏念五六日至於旬時(尚書曰要)
(囚服念五六日至于旬時)精散思越惘若有失非敢羨寵光之休慕
猗頓之富(毛詩曰既見君子為龍為光毛萇曰龍寵也孔叢子子産問子順曰臣匱於財聞猗頓善)
(殖貨欲學之然先生同國也當知其術願以告我答曰然我知之猗頓魯之窮士也耕則常饑桑則常寒聞朱)
(公富往之問術焉朱公告之曰子欲陳富當畜三㹀於是乃適河大畜牛羊于猗氏之南十年之間其滋息不)
(可計貲擬王公馳名天下以興富於猗氏故曰猗頓)誠以身賤犬馬德輕鴻毛(戰國)
(策魯連說張相國曰鴻毛之輕也而不能自舉)至乃歴玄闕排金門升玉堂(三輔)
(舊事曰未央宮北有玄武闕解嘲曰歴金門上玉堂有日矣)伏虚檻於前殿臨曲池
而行觴(楚辭曰坐堂伏檻臨曲池)既威儀虧替言辭漏渫(思死反)雖恃
平原養士之懿愧無毛遂燿穎之才(史記曰秦之圍邯鄲使平原君求救)
(合從於楚約與食客門下有勇士文武備具者二十人偕得十九人餘無可取者毛遂自贊於平原君平原君)
(曰夫賢士之處俗譬如錐之處囊中其末立見今在左右未有所稱誦是先生無所有也毛遂曰臣今日請處)
(囊中耳使遂早得處囊中乃脱穎而出非特其末見而已)深蒙薛公折節之禮而無
馮諼(火爰切)三窟之效(漢書曰淮南王折節下士戰國策曰齊人有馮諼者貧乏不能自存)
(使人屬孟嘗君願寄食門下孟嘗君曰諾孟嘗君問門下諸客誰習會計能為文收債於薛者乎馮諼曰能於)
(是約車促裝單衣載契而辭問曰收債畢何市而反孟嘗君曰視吾家所寡有者驅而之薛矯命以債賜諸人)
(因燒其劵人稱萬歲長驅到齊孟嘗君見之曰何市而反曰竊計君家無所不有所乏者義爾為君市義孟嘗)
(君不悦後有毁孟嘗君於湣王孟嘗君就國於薛未至百里老幼迎於道中孟嘗君顧馮諼曰先生為文市義)
(乃今見矣馮諼曰狡兔有三窟兔其死耳今君有一未得高枕而卧也請為君復鑿二窟孟嘗君乃與車五十)
(乘金五百斤西遊於梁梁惠王聘孟嘗君齊王聞之君臣恐懼使太傅謝孟嘗君曰願君顧先王之宗廟姑反)
(國統民馮諼謂孟嘗君請先王之祭器立宗廟於薛廟成還謂孟嘗君曰三窟已就請君高枕為樂矣)屢
獲信陵虚左之德义無侯生可述之美(史記曰魏公子置酒大會賓客)
(公子從車騎虚左自迎夷門侯生侯生攝衣冠直載公子上坐不讓欲以觀公子公子執轡愈恭侯生謂公子)
(曰今日嬴之為公子亦足矣市人皆以嬴為小人而以公子為長者能下士也)凡此數者乃質
之所以憤積於胸臆懷眷而悁邑者也若追前宴謂之
未究欲傾海為酒并山為肴伐竹雲夢斬梓泗濱然後
極雅意盡歡情信公子之壯觀非鄙人之所庶幾也(封禪)
(書曰天下之壯觀周易曰顔氏之子其殆庶幾乎)若質之志實在所天(左氏傳箴尹克)
(黃曰君天也)思投印釋黻朝夕侍坐鑽仲父之遺訓覽老氏
之要言(仲父仲尼也老氏老子也)對清酤而不酌抑嘉肴而不享(毛詩)
(曰既載清酟又曰嘉肴脾臄)使西施出帷嫫母侍側(越絶書曰越王乃飾美女西施)
(使大夫種獻之於吳王楚辭曰西施婉而不得見兮嫫母勃屑而日侍王逸曰嫫母醜女也)斯盛德
之所蹈明哲之所保也(周易曰日新之謂盛德毛詩曰既明且哲以保其身)若乃
近者之觀實蕩鄙心秦筝發徽二八迭奏(楚辭曰挾秦筝而彈徽又)
(曰二八齊容起鄭舞)塤簫激於華屋靈鼓動於座右(舞賦曰燿華屋而熺洞房)
(周禮曰靈鼓靈鼗也)耳嘈嘈於無聞情踴躍於鞍馬謂可北懾肅
慎使貢其楛矢南震百越使獻其白雉(家語曰孔子之陳陳惠公賓之)
(有隼集庭而死楛矢貫之惠公使使如孔子之館問之孔子曰昔武王克商於是肅慎氏貢楛矢石砮其長尺)
(有咫故銘其楛曰肅慎氏貢矢以分大姬配虞胡公而封諸陳王肅曰肅慎北夷國名也楛木名也砮箭鏇也)
(太公金匱曰武王伐殷四夷聞各以來貢越裳獻白雉重譯而至)又況權備夫何足視
乎還治諷采所著觀省英瑋實賦頌之宗作者之師也
(漢書曰司馬相如蔚為辭宗賦頌之首)衆賢所述亦各有志昔趙武過(平聲)
鄭七子賦詩春秋載列以為美談(左氏傳曰趙武與諸侯大夫會過鄭鄭伯)
(享趙孟于垂隴七子從趙孟曰七子從君以寵武也請皆賦詩以卒君貺武亦以觀七子之志子展賦草蟲伯)
(有賦鶉之賁賁子西賦黍苖之四章子産賦隰桑子太叔賦野有蔓草叔叚賦蟋蟀公孫叚賦桑扈)質小
人也無以承命又所答貺辭醜義陋申之再三赧然汗
下(尚書曰至于再至于三爾雅曰面慙曰赧)此邦之人閑習辭賦三事大夫
莫不諷誦何但小吏之有乎(毛詩曰三事大夫莫肯夙夜)重惠苦言
訓以政事(史記衛鞅曰苦言藥也甘言疾也)惻懚之恩形乎文墨(謝承后漢)
(書曰甄豐惻懚之恩發於自然)墨子廻車而質四年雖無德與民式歌
且舞(淮南子曰曾于至孝不過勝母里墨子非樂不入朝歌鄒陽上書曰里名勝母曾子不入邑號朝歌)
(墨子廻車毛詩曰雖無德與女式歌且舞式作或者非)儒墨不同固以久矣然一
旅之衆不足以揚名(左氏傳伍員曰少康有衆一旅杜預曰一旅五百人也)步武
之間不足以騁跡(司馬法曰六尺曰步禮記曰堂上接武鄭玄注曰武跡也)若不改
轍易御將何以效其力哉今處此而求大功猶絆良驥
之足而責以千里之任檻猿猴之勢而望其巧捷之能
者也(淮南子曰兩絆驥而求其致千里置猨檻中則與豚同非不巧捷也無所肆其能也)不勝見
恤謹附遣白答不敢繁辭吳質白
與滿公琰書(賈弼之山公表注曰滿寵子炳字公琰為别部司馬)
應休璉(公琰前日曹過休璉至明日欲遣書謝值公琰又使人來召璩璩别事不得往)
(故為報)
璩白昨者不遺猥見照臨雖昔侯生納顧於夷門毛公
受眷於逆旅無以過也(夷門侯嬴也已見吳季重答東阿王書史記曰趙有處士毛公)
(藏於博徒薛公藏於賣漿家魏公子欲見之兩人自匿不肯見公子聞所在乃閑步往從此兩人遊甚歡左氏)
(傳荀息曰今虢為不道保於逆旅)外嘉郎君謙下之德内幸頑才見誠
知已歡欣踴躍情有無量是以奔騁御僕宣命周求陽
晝喻於詹何楊倩說於范武(說苑曰宓子賤將適單父陽畫謂子賤曰吾少賤無)
(以送子今贈子以釣道夫投綸錯餌迎而吸之者楊鱎也其為魚味薄不美若亡若存若食若不食者魴之為)
(魚博而厚味子賤至單父冠蓋迎之者交接於道子賤曰陽晝所謂楊鱎者也乃請耆老尊賢與之共化列子)
(曰詹何楚人也以擉蠒為綸芒針為鈎荆棘為竿剖粒為餌而引盈車之魚韓子曰宋人有酤酒者升概甚平)
(遇客甚謹為酒甚苦縣幟甚高然而不售酒酸怪其故問其所知閭長者楊倩曰汝狗猛曰狗猛則酒美何故)
(而不售曰人畏焉或令孺子懷錢擕壺甕而往酤狗迎而齕之此酒所以酸不售也夫國亦然有道之士懷其)
(術而欲以輔萬乘之主大臣為猛狗迎而齕之人主之所以蔽脅而有道之士所以不用也范武未詳)故
使鮮魚出於潛淵芳旨發自幽巷繁爼綺錯羽爵飛騰
(楚辭曰瑤漿蜜勺實羽觴兮漢書音義曰羽觴作生爵形儀禮曰請媵爵鄭玄曰今文媵多作騰)牙曠
高徽義渠哀激(列子伯牙善鼓琴左氏傳曰師曠侍於晉侯杜預曰師曠晉樂太師也許慎淮)
(子注曰鼓琴循絃謂之徽戰國策曰義渠君之魏高誘曰義渠西戎國名也其樂未聞)當此之時
仲孺不辭同産之服孟公不顧尚書之期(漢書曰灌夫字仲孺夫常)
(有姊服過丞相田蚡蚡從容曰吾欲與仲孺過魏其侯會仲孺有服夫曰將軍乃肯幸臨魏其侯夫安敢以服)
(為辭又曰陳遵字孟公嗜酒好賓客每取客車轄投井中雖有急終不去嘗有部刺史奏事過遵值其方飲刺)
(史候遵霑醉時突入見遵母叩頭白曰當對尚書有期會狀母廼令刺史從後閣出去)徒恨宴樂
始酣白日傾夕驪駒就駕意不宣展(漢書曰諸博士共待酒肉勞王式江)
(翁謂歌吹諸生曰歌驪駒王式曰聞之於師客歌驪駒主人歌客毋庸歸今諸君為主人日尚早未可也服虔)
(曰大戴禮篇客欲去歌之文穎曰其辭曰驪駒在門僕夫具存驪駒在路僕夫整駕)追惟耿介迄
于明發(楚辭曰獨耿介而不隨毛詩曰明發不寐)適欲遣書會承來命知諸
君子復有漳渠之會夫漳渠西有伯陽之館北有曠野
之望(伯陽即老子也詩曰率彼曠野)高樹翳朝雲文禽蔽綠水沙場夷
敞清風肅穆是京臺之樂也得無流而不反乎(淮南子曰令尹)
(子瑕請飲莊王許諸子瑕具於京臺莊王不往曰吾聞京臺者南望獵山北臨方皇左江右淮其樂忘歸若吾)
(薄德之人不可以當此樂也恐流而不能自反高誘曰京臺高臺也方皇大澤也)適有事務須
自經營(何休公羊傳注曰適遇也)不獲侍坐良增邑邑(邑邑不樂也)因白
不悉璩白
與侍郎曹長思書
應休璉
璩白足下去後甚相思想叔田有無人之歌闉闍有匪
存之思風人之作豈虚也哉(毛詩曰叔于田巷無居人又曰出其闉闍有女如荼)
(又曰雖則如雲匪我思存闉音因闍音都)王肅以宿德顯授何曾以後進見
拔(魏志曰王肅字子雍黃初中為散騎黃門侍郎臧榮緒晉書曰何曾字穎考陳國人也曾弱冠累遷散騎)
(侍郎給事黃門郎東觀漢記梁商上書猥復超超宿德論語子曰後進於禮樂君子也)皆鷹揚虎
視有萬里之望薄援助者不能追參於高妙復歛翼於
故枝(桓子新論曰昔顔淵有高妙次聖之才聞一知十)塊然獨處有離羣之志
(淮南子曰卓然獨立塊然幽處禮記子夏曰吾離羣索居亦已久矣)汲黯樂在郎署何武
恥為宰相千載揆之知其有由也(漢書汲黯字長孺拜淮揚太守黯伏地謝)
(不受印綬臣願為中郎出入禁闈臣之願也又曰何武字君公為御史司空多所舉奏號為煩碎不稱賢公恥)
(義未詳)德非陳平門無結駟之跡(漢書曰陳平家貧好讀書張負隨平至其家家)
(負郭窮巷以席為門然門外多長者車轍)學非揚雄堂無好亊之客(漢書曰揚雄家)
(素貧嗜酒人稀至其門時有好事者載酒肴從雄遊學)才劣仲舒無下帷之思家
貧孟公無置酒之樂(漢書曰董仲舒廣川人少治春秋孝景時為博士下帷講習又曰陳)
(遵字孟公嗜酒每大飲賓客滿堂遵遇寡婦左阿君置酒歌謳遵起舞跳梁樂之)悲風起於閨
闥紅塵蔽於机榻幸有袁生時步玉趾樵蘇不㸑清談
而已(左氏傳楚宰薳啓疆謂魯侯曰今君若步玉趾辱見寡君也漢書廣武君李左車說成安君曰樵蘇)
(後㸑師不宿飽晉灼曰樵取薪也蘇取草也)有似周黨之過(平聲)閔子(東觀漢記曰太)
(原閔貢字仲叔與周黨相遇含菽飲水無菜茹也)夫皮朽者毛落川涸者魚逝
(蔡邕正論曰皮朽則毛落水涸見魚逝其勢然也)春生者繁華秋榮者零悴(周書)
(陰符太公曰春道生萬物零)自然之數豈有恨哉聊為大弟陳其苦
懷耳想還在近故不益言璩白
與廣川長岑文瑜書(廣川縣時旱祈雨不得作書以戲之)
應休璉
璩白頃者炎旱日更增甚沙礫銷鑠草木焦卷(呂氏春秋曰湯)
(時大旱七年煎沙爛石山海經曰十日所落草木焦卷)處涼臺而有鬱蒸(之剩切)之煩
浴寒水而有灼爛之慘宇宙雖廣無陰以憩雲漢之詩
何以過此(毛詩雲漢曰赫赫炎炎云我無所鄭玄曰言無所芘陰而處也)土龍矯首於
玄寺泥人鶴立於闕里(淮南子曰聖人用物若用朱絲約芻狗若為土龍以求雨芻狗)
(待之以求福土龍待之而得食高誘曰土龍致雨雨而成榖故待土龍之神而得穀食玄寺道場也風俗通曰)
(尚書御史所止皆曰寺故後代道場及祠字皆取其稱焉淮南子曰西施毛嬙猶倛醜也高誘曰倛醜請雨土)
(人也司馬彪續漢書梅福上書曰仲尼之廟不出闕里)修之歴旬靜無徵效明勸
教之術非致雨之備也知恤下人躬自暴露拜起靈壇
勤亦至矣(司馬彪續漢書曰郡國旱各掃除社稷公卿官長以次行雩禮求雨)昔夏禹之
解陽旴殷湯之禱桑林(淮南子曰禹治水以身解於陽旴之河湯苦旱以身禱於桑林)
(之際高誘曰為治水解禱以身為質解讀解除之解陽旴河蓋在秦地桑山之林能興雲致雨故禱之旰音紆)
言未發而水旋流辭未卒而澤滂沛(說苑曰湯之時大旱七年使人持三)
(足鼎而祝山川蓋辭未已而天下大雨也)今者雲重積而復散雨垂落而復
收得無賢聖殊品優劣異姿割髮宜及膚剪爪宜侵肌
乎(呂氏春秋曰昔殷湯尅夏而大旱五年湯乃身禱於桑林於是翦其髮□其手自以為犧用祈福於上帝)
(民乃甚悦雨大至□音酈)周征殷而年豐衛伐邢而致雨(左氏傳衛人伐邢於)
(是衛大旱寗莊曰昔周飢克殷而年豐今邢方無道諸侯無伯天其或者欲使衛討邢乎從之師興而雨)善
否之應甚於影響未可以為不然也(尚書曰惠廸吉從逆凶惟影響)想
雅思所未及謹書起予(論語子曰起予者商也)應璩白
與從弟君苖君冑書(此書言欲歸田故報二從弟也)
應休璉
璩報間者北遊喜歡無量登芒濟河曠若發矇(說文曰芒洛北)
(大阜也禮記曰昭然若發矇矣如淳漢書注曰以物蒙覆其頭而為發去其人欲之耳)風伯掃途
雨師灑道(韓子師曠曰黃帝祭鬼神於太山之上風伯進掃雨師灑道列仙傳曰赤松子為雨師)
按轡清路周望山野亦既至止酌彼春酒(詩曰亦既見止又曰至止)
(肅肅又曰為此春酒)接武茅茨涼過大夏(禮記曰堂上接武鄭玄曰武跡也說文曰屋以)
(草蓋曰茨淮南子曰大夏增加擬於崑崙高誘曰大夏大屋也涼或作棟非也)扶寸肴修味踰
方丈(尚書大傅曰扶寸而合不崇朝而雨天下鄭玄曰四指為扶扶音膚墨子曰美食方丈目不能徧視)
(口不能徧味)逍遙陂塘之上吟詠菀(音鬱)柳之下(淮南子曰禹有陂塘之事)
(毛詩曰菀彼柳斯)結春芳以崇佩折若華以翳日(楚辭曰紉秋蘭以為佩又)
(曰春蘭兮秋菊毛萇詩傳曰崇充也若華已見曹植與吳季仲書)弋下高雲之鳥餌出
深淵之魚蒲且(子餘切)讚善便嬛(一緣切)稱妙何其樂哉(列子)
(詹何曰臣聞蒲且子之弋弱弓微□乘風振之連雙鶬於青雲之上用心專也淮南子曰雖有釣鍼芳餌加以)
(詹何便嬛之妙猶不能與罔罟爭得也高誘曰便嬛白翁時人也七發曰蜎蠉詹何之倫然便嬛即娟螺也)
雖仲尼忘味於虞韶楚人流遯於京臺無以過也(論語曰子)
(在齊聞韶三月不知肉味曰不圖為樂之至於斯也京臺已見應休璉與滿公琰書)班嗣之書信
不虚矣(漢書曰桓生欲借其書班嗣報曰漁釣一壑則萬物不奸其志棲遲一丘則天下不易其樂)
來還京都塊然獨處營宅濱洛困於嚻塵(晏子春秋曰景公欲更晏)
(子之宅近市湫隘嚻塵不可居)思樂汶上發於寤寐(論語曰季氏使閔子騫為費宰䦌子)
(騫曰善為我辭馬如有復我者則吾必在汶上矣)昔伊尹輟耕郅惲投竿思致
君於有虞濟蒸人於塗炭(孟子曰伊尹耕於有莘之野而樂堯舜之道湯使人以幣)
(聘之囂囂然湯三使往聘之既而幡然改之曰與我處畎畝之中是以樂堯舜之道吾豈若使是君為堯舜之)
(君哉吾豈若使是民為堯舜之民哉吾豈若於吾身親見之哉東觀漢記曰郅惲字君章汝南人也鄭次都隠)
(於弋陽山中惲即去從次都止漁釣甚娛留數十日惲喟然歎曰天生俊士以為民也鳥獸不可與同羣子從)
(我為伊尹乎將為許巢而去堯舜也次都曰吾年耄矣安得從子子勉正性命勿勞神以害生告别而去惲客)
(於江夏郡舉孝廉為郎尚書曰民墜塗炭)而吾方欲秉耒耜於山陽沉鉤緡
於丹水知其不如古人遠矣(漢書河内郡有山陽縣又上黨郡高都縣有莞谷丹)
(水所出筦音管)然山父不貪天下之樂曾參不慕晉楚之富亦
其志也(山父即巢父也譙周古考史曰許由夏常居巢故一號巢父琴操曰許由夏則巢居冬則穴處)
(飢則仍山而食渴則仍河而飲堯大其志禪為天子由曰放髮優游所以安已不懼非以貪天下也孟子曾子)
(曰晉楚之富不可及也彼以其富我以吾仁彼以其爵我以吾義吾何慊乎哉)前者邑人念弟
無已欲令州郡崇禮師官授邑誠美意也歴觀前後來
入軍府至有皓首猶未遇也(漢書賈誼上疏曰古者内有公卿大夫外有公侯伯)
(子男然後有官師小吏延及庶人)徒有飢寒駿奔之勞(尚書曰駿奔走)俟河之
清人夀幾何(左氏傳子駟曰周詩有之曰俟河之清人夀幾何杜預曰言人夀促而河清遲也)
且官無金張之援遊無子孟之資(漢書金日磾贊曰夷狄亡國羈虜漢庭七)
(葉内侍何其盛矣又張湯贊曰張氏子孫相繼自宣元已來為侍中中常侍者凡十餘人功成之後唯有金氏)
(張氏漢書曰霍光字子孟驃騎將軍去病之弟也)而圖富貴之榮望殊異之寵
是隴西之遊越人之射耳(淮南子曰夫乘舟而惑者不知東西見斗極則曉然而寤)
(矣性亦人之斗極有自見也則不失物之情無以自見則動而惑譬若隴西之遊愈躁愈沈又曰越人學遠射)
(參天而發適在五步之内不易其儀時已變矣而守其故譬猶越之射爾)幸賴先君之靈免
負擔之勤(左氏傳陳公子完曰免於罪戾弛於負擔)追蹤丈人畜雞種黍(論語)
(曰子路從而後遇丈人以杖荷蓧子路問曰子見夫子乎丈人曰四體不勤五榖不分孰為夫子執其杖而耘)
(止子路宿殺雞為黍而食之漢書鄭朗曰修農圃之疇畜雞種黍)潛精墳籍立身揚名
斯為可矣(孝經曰立身行道揚名于後世)無或遊言以憎邑邑(禮記曰大人不)
(倡遊言鄭玄曰遊浮也不可用之言)郊牧之田宜以為意(爾雅曰邑外曰郊周禮有牧田)
廣開土宇吾將老焉(左氏傳曰隠公使營莵裘吾將老焉莵音塗)劉杜二生
想數往來朱明之期已復至矣(爾雅曰夏為朱明)相見在近故
不復為書慎夏自愛璩白
文選卷四十二
