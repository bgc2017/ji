文選卷四十梁蕭統編
唐李善註
彈事
奏彈曹景宗一首
任彦昇(梁典曰高祖即位昉為吏部郎遷中丞)
御史中丞臣任昉稽首言臣聞將軍死綏咫步無却(司馬)
(法曰將軍死綏注曰綏却也有前一尺無却一寸杜預左氏傳注曰古名退軍為綏)顧望避敵逗
橈(奴教切)有刑(漢書曰廷尉王恢逗橈當斬音義曰逗曲行避敵也橈顧望也)至乃趙母
深識乞不為坐(史記趙王將使趙括為將其母上書曰括不可使將王曰母置之吾已决矣母)
(曰王終遣之即有不稱妾得不坐乎王許諾)魏王著令抵罪已輕(魏志太祖令曰自命)
(將征行但賞功而不罰罪非國典也其諸將出征敗軍者抵罪失利者免官)是知敗軍之將
身死家戮爰自古㫺明罰斯在(魏志太祖令曰將者軍破於外而家受罪于内)
(也漢書廣武君曰敗軍之將不可以語勇新序曰臣侮其主身死妻子為戮呂氏春秋曰民有逆天之道者死)
(罪家戮也)臣昉頓首頓首死罪死罪竊尋獯獫侵軼暫擾彊
陲王師薄伐所向風靡(獯獫謂後魏也魏收後魏書曰太祖道武諱珪改稱魏王左氏)
(傳曰北戎侵鄭鄭伯曰彼徒我車懼其侵軼我也杜預曰軼突也毛詩曰於鑠王師又曰薄伐嚴狁至于太原晉)
(起居注曰檀靡道濟所向風)是以淮徐獻捷河兖凱歸(尚書曰海岱及淮惟徐州左氏)
(傳曰齊侯來獻戎捷尚書曰濟河惟兖州周禮曰師有功則凱樂)東關無一戰之勞塗
中罕千金之費(吳歷曰諸葛恪作東關魏軍距之恪令丁奉等兵便亂斫遂破北軍歴陽縣郡)
(圖經曰東關歴陽縣西南一百里史記蔡澤曰白起一戰舉鄢郢吳志曰晉命鎮東大將軍司馬伷向塗中伏)
(滔北征記曰金城西沂曰塗澗魏步道所出也文子曰起師十萬曰費千金張湛曰日有千金之費)而司
部懸隔斜臨寇境(沈約宋書曰宋世分郢州為司州)故使狡虜憑陵淹
移歲月(杜預左氏傳注曰狡狡猾也左氏傳子産曰今陳介恃楚衆憑陵弊邑)故司州刺
史蔡道恭(劉璠梁典曰天監三年司州刺史漢壽伯蔡道恭卒於□道恭少以勇力聞及病猶自力)
(戰守城數日不能起聞戰鼓聲憤吒而卒衆猶拒守無有二心攻圍二年無有叛者入秋霖雨洪澍一夜城□)
(壮士猶不降及城䧟捶其餘衆求恭屍卒不能得)率勵義勇奮不顧命(潘安仁汧馬督)
(誄曰率勵有方司馬遷書曰常忍奮不顧身)全城守死自冬徂秋(潘安仁汧馬督誄大)
(將軍疏曰臨危奮節保榖金城論語子曰守死善道)猶轉戰無窮亟摧醜虜(史記曰驃)
(騎將軍轉戰過馬支山毛詩曰鋪敦淮濆仍執醜虜)方之居延則陵降而恭守比
之疎勒則耿存而蔡亡(漢書曰武帝遣驃騎都尉李陵將兵五千人出居延北與單于)
(戰陵兵敗降匈奴范曄後漢書曰耿恭字伯宗為戊已校尉恭以疏勒城傍有澗水可固乃據之匈奴復來攻)
(恭於城中穿井十五丈不得水恭仰歎曰闈昔貳師將軍取佩刀刺山飛泉涌出今漢德神明豈有窮哉乃整)
(衣服再拜為吏士禱有飛衆奔出衆皆稱萬歲乃令吏士揚水示虜虜以為神明引去也)若使郢部
救兵微接聲援(鄒陽上書曰臣恐救兵之不專英雄記曰袁術嚴兵為吕布作聲援)則單
于之首久懸北闕(漢書宣帝詔曰傳介子斬樓蘭王安歸首懸之北闕)豈直受降
可築涉安啟土而已哉(漢武帝□因杅將軍公孫敖築塞外受降城杅音孟又曰涉安候於)
(單以匃奴單于太子降尚書曰建邦啟土)寔由郢州刺史臣景宗受命致
討不時言邁(晉起居注詔曰檀道濟奉命致討所向風靡毛詩曰旋車言邁)故使蝟(音謂)
結蟻聚水草有依(漢書賈誼曰高帝王功臣反者蝟毛而起吳志曰錢塘大帥种式等蟻聚)
(為寇漢書曰獫狁㺌鬻居於邊地逐水革遷徙也)方復按甲盤桓緩救資敵(魏志)
(曰司馬文王征諸葛誕六軍按甲而誕自困廣雅曰盤極不進也李斯上書曰今逐客以資敵)遂令孤
城窮守力屈凶威(謝承後漢書胡爽曰狄恭以甲兵守孤城於絶域史記李左車謂韓)
(信曰今足下情見力屈欲戰不拔左氏傳晉温季曰進威也杜預曰凶賊為害故曰威也)雖然猶應
固守三關更謀進取而退師延頸自貽虧衂(劉璠梁□曰宣城王)
(以冠軍將軍曹景宗為郢州刺史初司州被圍詔荆郢發兵往援曹景宗為都督及荆州援軍至三關頓兵不進)
(聞司州沒即日退還延頸敵人縱暴緣邊景宗不能禦遂失三關諸戍有司奏罰罪景宗聞之輒去州伏闕泥)
(首待罪帝一無所問三關延頸二戍名也管子曰民無恥不可以固守漢書曰諸將曰楚數進取如淳曰進取)
(多所攻也毛詩曰自貽伊戚陳琳檄豫州曰傷夷折衂衂折挫也)疆場侵駭職是之由
(左氏傳曰齊人侵魯疆場吏來告公曰疆場之事慎守其一□范宣子數諸戎曰言語漏渫則職汝之由)不
有嚴刑誅賞安寘景宗即主(吏記曰繁法嚴刑而天下振西征賦曰峻徒御以誅)
(賞毛萇詩傳曰寘置也主謂為主首也王隠晉書庾純自劾曰醉酒荒迷昏亂儀度即主臣謹按河南尹庾純)
(云云然以主為句臣當下讀也)臣謹按使持節都督郢司二州諸軍事
左將軍郢州刺史湘西縣開國侯臣景宗擢自行間遘兹
多幸(漢書衛青曰臣幸得待罪行間左氏傳羊舌職曰民之多幸國之不幸也)指縱非擬獲
獸何勤(漢書曰上先封蕭何為酇候功臣皆曰蕭何未有汗馬勞顧居臣等上何也上曰諸君知獵乎)
(曰知之上曰知獵狗乎曰知之丄曰夫獵追殺獸者狗也而發縱指示獸處者人也今諸公徒能走得獸者功)
(狗也如蕭何發縱指示功人也羣臣莫敢言)賞茂通侯榮高列將(漢書蘇武謂李陵曰)
(武父子位列將爵通侯應邵曰通侯者言其功德通於王室張晏曰後改為列侯見序列也方言曰列班也)
負檐裁㢮鐘鼎遽列(左傳曰齊侯使敬仲為卿辭曰㢮於負擔君之惠也又曰宋左師每)
(食擊鐘家語曰子路南遊楚列鼎而食廣雅曰列陳也)和戎莫效二八巳陳(左氏傳曰)
(酈人賂晉侯以女樂二八晉侯以樂之半賜魏絳曰子教寡人和諸戎狄也)自頂至踵功歸
造化(孟子曰墨子兼愛摩頂致於踵趙岐曰致至也淮南子曰大丈夫恬然無為與造化逍遥也)潤
草塗原豈獲自己(喻巴蜀曰肝腦塗中原膏液潤野草而不辭也)且道恭云逝
城守累旬景宗之存一朝棄甲(史記曰沛令閉城守左氏傳曰宋華元為植巡)
(功城者誙曰□其目皤其腹棄甲而復)生曹死蔡優劣若是惟此人斯有
靦面目(毛詩曰彼何人斯居河之湄又曰有靦面目視人罔極毛萇曰靦姡也鄭玄曰汝姡然有面目)
(也)㫺漢光命將坐知千里(東觀漢記曰代郡太守劉興將數百騎攻賈覧上狀檄至)
(光武知其必敗報書曰欲復進兵恐失其頭首也詔書到興已為覧所殺長史得檄以為國家坐知千里也)
魏武置法案以從事(魏書曰太祖自作兵書諸將征伐皆以新書從事從令者克捷違教)
(者負敗)故能出必以律錙銖無爽(周易曰師出以律鄭玄禮記注曰八兩為錙漢)
(書曰二十四錸為兩)伏惟聖武英挺略不世出(漢書蒯通說韓信曰功無二於天下)
(略不世出)料敵制變萬里無差(趙充國頌曰料敵制勝威謀靡伉)奉而行之
實弘廟算(西征賦曰彼雖衆其焉用故制勝於廟算孫子曰夫未戰而廟算勝得算多也)惟此
庸固理絶言提(晉起居注宋公表曰臣實庸固毛詩曰匪面命之言提其耳)自逆胡縱
逸久患諸夏(劉&KR1125;勸進表曰逆胡劉曜縱逆西都漢書匃奴傳贊曰久矣夷狄之為患)聖朝
乃顧將一車書(汧馬督誄曰聖朝西顧關右震惶禮記曰書同文車同軌)愍彼司氓
致辱非所(晉起居注曰大司馬表曰園陵辱於非所)旦朝永歎載懷矜惻致
兹虧喪何所逃罪宜正刑書肅明典憲(左氏傳仲尼曰叔向古之遺直)
(邢侯之獄言其貪也以正刑書)臣謹以劾請以見事免景宗所居下太
常削爵土收付廷尉法獄治罪其軍佐職僚偏禆將帥
絓(胡卦切)諸應及咎者别攝治書侍御史隨違續奏臣謹
奉白簡以聞
奏彈劉整一首(沈約齊紀曰整宋吳興太守兄子也歴位持節都督交廣越三州也)
任彦昇
御史中丞臣任眆稽首言臣聞馬援奉嫂不冠不入汜
毓字孤家無常子(東觀漢記曰馬援事寡嫂雖在□内必衣冠然後入見王隠晉書曰汜毓)
(字稚春濟北人也敦睦九族青土號其家兒無常母衣無常主也汜音凡毓音育)是以義士節
夫聞之有立(左氏傳臧衷伯曰武王克商遷九鼎於洛邑義士猶或非之東京賦曰貞夫懷節班)
(固漢書贊曰孟子曰聞伯夷之風懦夫有立志)千載美談斯為稱首(公羊傳曰魯人至今)
(以為美談封禪書曰永保鴻名而常為稱首也)臣昉頓首頓首死罪死罪謹案
齊故西陽内史劉寅妻范詣臺訴列稱出適劉氏二十
許年劉氏喪亡撫養孤弱叔郎整常欲傷害侵奪分前
奴教子當伯並已□衆又以錢婢姊妹弟温仍留奴自
使伯又奪寅息逡婢綠草私貨得錢並不分逡寅第二
庶息師利去歲十月往整田上經十二日整便責范米
六㪷哺食米未展送忽至戶前隔箔攘拳大罵突進房
中屏風上取車帷準米去二月九日夜婢采音偷車欄
夾杖龍牽范問失物之意便打息逡整及母并奴婢等
六人來共范屋中高聲大罵婢采音舉手查范臂求攝
檢如訴狀輒攝整亡父舊使奴海蛤到臺辨問列稱整
亡父興道先為零陵郡得奴婢四人分財以奴教子乞
大息寅亡寅後第二弟整仍奪教子云應入衆整便留
自使婢姊及弟各准錢五千文不分逡其奴當伯先是
衆奴整兄弟未分財之前整兄寅以當伯貼錢七千共
衆作田寅罷西陽郡還雖未别火食寅以私錢七千贖
當伯仍使上廣州去後寅喪亡整兄弟後分奴婢唯餘
婢綠草入衆整復云寅未分財贖當伯乂應屬衆整意
貪得當伯推綠草與逡規當伯還擬欲自取當伯遂經
七年不返整疑已死亡不廻更奪取婢綠草貨得錢七
千整兄弟及姊共分此錢又不分逡寅妻范云當伯是
亡夫私贖應屬息逡當伯天監二年六月從廣州還至
整復奪取云應充衆准雇借上廣州四年夫直今在整
處使進責整婢采音劉整兄寅弟二息師利去年十月
十二日忽往整墅停住十二日整就兄妻范求米六斗
哺食范未得還整怒仍自進范所住屏風上取車帷為
質范送米六斗整則納受范今年二月九日夜失車欄
子夾杖龍牽等范及息逡道是采音所偷整聞聲仍打
逡范喚問何意打我兒整母子爾時便同出中庭隔箔
與范相罵婢采音及奴教子楚王法志等四人於時在整
母子左右整語采音其道汝偷車校具汝何不進裏罵
之既進爭口舉手誤查范臂車欄夾杖龍牽實非采音
所偷進責寅妻范奴苟奴列孃去二月九日夜失車欄
夾杖龍牽疑是整婢采音所偷苟奴與郎逡往津陽門
糴米遇見采音在津陽門賣車欄龍牽苟奴登時欲捉
取逡語苟奴已爾不須復取苟奴隠僻少時伺視人買
龍牽售五千錢苟奴仍隨逡歸宅不見度錢並如采音
苟奴等列状粗與范訴相應重覈當伯教子列孃被奪
今在整處使悉與海蛤列不異以事訴法令史潘僧尚
議整若輒略兄子逡分前婢貨賣及奴教子等私使若
無官令輒收付近獄測治諸所連逮絓應洗之源委之
獄官悉以法制從事如法所稱整即主(昭明刪此文太略故詳引之令)
(與彈相應也)臣謹案新除中軍參軍臣劉整閭閻闟茸名教
所絶(史記太史公曰李斯自閭閻歴諸侯弔屈原曰□茸尊顯䜛諛得志世說曰王平子胡母彦國諸人)
(皆任放為達或有祼體樂廣曰名教中自有樂地何為乃爾)直以前代外戚仕因紈
袴(漢書曰班伯出與王許子弟為犀在綺襦紈袴之間非其好也)惡積釁稔親舊側目
(左氏傳萇弘曰毛得必亡是毘吾稔之日也杜預曰稔熟也悉積與桀同誅漢書音義日列侯宗室見到都)
(側目而視)理絶通問而妄肆醜辭(謂大罵也禮記嫂叔不通問諸母不潄裳包咸論語)
(注曰肆極意敢言也詩曰好言自口莠言自口毛萇曰莠醜也)終夕不寐而謬加大
杖(謂打逡也謝承後漢書曰或問笫五倫曰公有私乎對曰吾兄子常病一夜十往退而安寢吾子有病雖)
(不省視而竟夕不眠若是者豈可謂無私乎家語曰孔子謂曾子曰汝不聞乎昔瞽臾有子曰舜舜事瞽臾也)
(小挫則待過大杖則逃走故瞽臾不犯不父之罪而舜不失烝烝之孝)薛包分財取其老
弱(范曄後漢書曰汝南薛包字孟嘗好學篤行弟子求我分異居包不能止乃中分其財奴婢引其老者曰與)
(共事久若不能使也田廬取其荒頽者曰吾少時所治意所戀也器物取朽敗者曰我素所服食身口所安後)
(徵中邦侍)高鳳自穢爭訟寡嫂(東觀漢書曰高鳳字文通南陽人也鳳年老聲名著聞太)
(守連召請恐不得免自言鳳本巫家不應為吏人與寡嫂詐訟田遂不仕)未見孟嘗之深
心唯傚文通之偽迹(顔延年詠向秀曰深心託毫素袁彦伯名臣訟曰迹洿必偽)㫺
人睦親衣無常主(顔延年陶徵士誅曰睦親之行衣無常主已見上天)整之撫姪
食有故人(謂責米也西京雜記曰公孫弘起家徒步為丞相故人齊高賀從之弘食以脱粟飯覆以)
(布被賀恐曰何用故人富貴為脱粟布被我自有之可弘大慙賀乃告人曰公孫弘内厨五鼎外膳一肴豈)
(以臨天下於是朝右疑□矯馬弘難曰寧逢惡賓不逢故人)何其不能折契鍾庾而
䄡(昌古切)帷交質(謂取車帷也漢書曰高祖從王娼武負貰酒兩家常折劵棄債左氏傳晏子曰)
(釡十則鐘杜預曰六斛四斗也包咸論語注曰十六斗為庾詩曰漸車帷裳毛萇曰帷裳婦人車餙鄭玄曰帷)
(裳童容也方言曰江淮謂襜褕為童容左氏傳曰鄭伯怨王王曰無之故周鄭交質)人之無情一
何至此(莊子惠子謂莊子曰而人故無情乎人莊子曰然惠子曰人無情何謂之)實教義所不
容紳冕所共棄(仲長子昌言曰引之於教義嵇康絶交書曰世教所不容)臣等參議
請以見事免整所除官輒勒外收付廷尉法獄治罪諸
所連逮應洗之源委之獄官悉以法制從事婢采音不
欵偷車龍牽請付獄測實其宗長及地界職司初無紏
舉及諸連逮請不足申盡臣昉云云誠惶誠恐以聞
奏彈王源一首
沈休文(吳均齊春秋曰永平八年沈約為中丞)
給事黃門侍郎兼御史中丞吳興邑中正臣沈約稽首
言臣聞齊大非偶著乎前誥辭霍不婚垂稱往烈(左氏傳曰)
(齊侯欲以文姜妻鄭太子忽忽辭人問其故太子曰人各有偶齊大非吾偶也漢書曰雋不疑為京兆尹大將)
(軍霍光欲以女妻之不疑固辭不肯當班固不疑述曰不疑膚敏應變當理辭霍不婚逡巡致仕)若乃
交二族之和辨伉合之義升降窳隆誠非一揆(禮記曰婚禮者)
(將合二姓之好上以事宗廟下以繼後代也左氏傳施氏之婦怒施氏曰己不能庇其伉儷尚書曰道有升降)
(政繇俗革吳都賦曰窳隆異等孟子曰先聖後聖其揆一也)固宜本其門素不相奪
倫(尚書曰八音克諧無相奪倫)使秦晉有匹涇渭無舛(左氏傳曰晉公子重耳至)
(於秦秦伯納女五人懷嬴與馬奉匹沃盥既而揮之怒曰秦晉匹也何以卑我孫綽子曰或問雅俗曰涇渭分)
(流雅鄭異調)自宋氏失御禮教彫衰(荅賓戲曰周失其御)衣冠之族日
失其序(范曄後漢書霍諝奏記曰宋光衣冠子孫袁子正書曰古者命士已上皆有冠冕故謂之冠族)
(左氏傳鄭莊公曰周之子孫曰失其序)姻婭淪雜罔計厮(音斯)庶(毛詩曰項𤨏姻姬則)
(無膴仕毛萇曰兩壻相謂曰亞漢書曰有厮養卒如淳曰厮賤也)販鬻祖曾以為賈道
(鄭玄周禮注曰居賣物曰賈)明目腆顔曾無愧畏(丁德禮厲志賦曰苟神祗之我昭永)
(明目而怍孔安國尚書傳曰腆厚也毛詩曰不愧於人不畏於天)若夫盛德之胤世業
可懷(左氏傳史趙曰盛德必百世祀幽通賦曰□世業之可懷)欒郤之家前徽未遠
(左氏傳叔向曰樂郤胥原降在皂隸杜預曰晉舊臣之族也)既壯而室竊貲莫非皂
隸(禮記曰三十壯有室鄭玄曰有室有妻妻稱室也解嘲曰司馬長卿竊貲卓氏左氏傳曰人有十等士臣)
(早人曰輿臣隸)結䄜以行箕箒咸失其所(詩曰親結其䄜九十其儀毛萇曰䄜婦人)
(之帷也母戒女施衿結䄜國語曰越王勾踐行成於吳曰一介適女執箕箒於王宫者也)志士聞而
傷心舊老為之歎息(論語子曰志士仁人無求生以害仁也)自宸歴御㝢
弘革典憲雖除舊布新而斯風未殄(左氏傳曰有星孛于大辰申須曰彗)
(所以除舊布新也尚書曰商俗靡靡利口惟賢餘風未殄公其念哉)陛下所以負扆(於紀切)
興言思清敝俗者也(禮記天子負斧扆南向而立鄭玄曰負之言背也斧依為斧文屏風)
(扆與依同詩曰興言出宿尚書曰弊俗奢麗萬世同流)臣實懦品謬掌天憲(范曄後漢)
(書劉陶上疏曰今權臣口含天憲)雖埋輪之志無屈權右(范曄後漢書曰張網字文)
(紀為侍御史順帝遣八使詢風俗餘人受命之部網獨埋其車輪於洛陽都亭曰豺狼當路安問狐貍遂奏大)
(將軍梁冀東觀漢記曰皇甫嵩上言四姓權右咸各斂手也)而狐鼠微物亦蠧大猷
(應璩詩曰城孤不可掘社鼠不可熏晏子春秋景公問晏子曰治國亦有常乎對曰讒佞之人隠在君側猶社)
(鼠不熏也去此乃治矣范曄後漢書虞延謂馬成曰爾民之巨蠧久依城社不畏熏燒毛詩曰秩秩大猷)風
聞東海王源嫁女與富陽滿氏(漢書曰尉佗曰風聞老夫父母墓已壞削賈逵)
(國語注曰風采也采聽商旅之言也)源雖人品庸陋胄實參華曾祖雅位
登八命(檀道蠻晉陽秋曰王雅字茂德東海郯人為右王僕射周禮曰八命作牧鄭司農曰一州之牧也)
(之三公亦八命也)祖少卿内侍帷幄父璿升采儲闈亦居清顯
(尚書曰亮采惠疇孔安國注曰采事也何法盛陳郡錄曰謝石以有大勲遂居清顯)源頻叨諸
府戎禁預班通徹(應邵漢書注曰舊曰徹侯避武帝諱曰通侯也)而托姻姞唯
利是求(左氏傳晉侯使呂相絶秦曰秦與晉出入秦惟利是視)玷辱流輩莫斯為
甚(孝經鉤命訣曰名毁行廢玷辱先人)源人身在遠輒攝媒人劉嗣之到
臺辨問嗣之列稱吳郡滿璋之相承云是高平舊族寵
奮胤胄(魏志曰滿寵字伯寧景祐二年為太尉薨子偉嗣世說曰偉弟子奮元康中至司隸校尉苟綽)
(冀州記曰奮高平人也)家計温足見託為息鸞覓婚(漢書董仲舒對策曰家温而食)
(厚禄)王源見告窮盡即索璋之簿閥(漢書宋博曰王卿憂公齎閥閱詣府音義)
(曰明其等曰閥積功曰閱也)見璋之任王國侍郎鸞又為王慈吳郡
正閤主簿(吳均齊春秋曰王慈字閤寶早有令譽稍歴侍中吳郡大守)源父子因共
詳議判與為婚璋之下錢五萬以為聘禮(娶妻及納微皆曰聘周禮)
(曰穀圭以聘女)源先喪婦又以所聘餘直納妾如其所列則與
風聞符同窮尋璋之姓族士庶莫辨滿奮身殞西朝胤
嗣殄沒武秋之後無聞東晉(晉初都洛陽故曰西朝後在江東故曰東晉□榮諸)
(晉書陳晷有譽西朝干寶晉紀曰苗願殺司隸校尉滿奮苟綽冀州記曰滿奮字武秋公羊傳曰紀子伯者何)
(無聞馬爾)其為虚託不言自顯王滿連姻實駭物聽(漢書音義曰連)
(親姻也尚書大傳曰文王施政而物皆聽)潘楊之睦有異於此(潘岳楊仲武誄曰潘楊之)
(睦有自來矣曹子建求自試表曰古之受爵禄者有異於此)且買妾納媵因聘為資
施矜之費化充牀笫(左氏傳鄭子産曰故志曰買妾不知其姓則卜之儀禮曰女嫁母施)
(矜結□鄭玄曰帨佩巾也左氏傳曰趙武過鄭伯有賦鶉之賁賁趙孟曰牀笫之言不踰閾杜預曰笫簀也)
鄙情贅行造次以之(蜀志諸葛亮表李平曰臣知平鄙情欲因行止之際逼臣取利也老)
(子曰自伐無功自矜不長其在道曰餘食贅行王弼曰更為疣贅也)紏慝繩違允兹簡裁
源即主(言其違慝信當此簡之所貶裁也尚書曰繩諐紏謬格其非心)臣謹案南郡丞
王源忝藉世資得參纓冕(漢書音義曰無忌却秦有地資也)同人者貌
異人者心(列子曰夏桀殷紂魯桓齊穆狀貌七竅皆同於人而有禽獸之心也)以彼行媒
同之抱布(禮記曰男女非有行媒不相知名詩云氓之蚩蚩抱布貿絲匪來貿絲來郎我謀)
且非我族類往哲格言薰蕕不雜聞之前典(左氏傳曰公欲求成)
(於楚而叛晉季文子曰史佚之志有之非我族類其心必異論語考比䜟曰格言成法家語顔回曰聞薰蕕不)
(同□而藏馬汧督誅曰□之前典)豈有六卿之胄納女於管庫之人(尚書)
(曰六卿分職禮記曰晉文調趙文子知人所舉晉國管庫之士七十有餘家鄭玄曰管管鍵者也)宋子
河魴同穴於輿臺之鬼(毛詩曰豈其食魚必河之魴豈其娶妻必齊之姜豈共食魚必)
(河之鯉豈其娶妻必宋之子又曰穀則異室死則同穴左氏傳曰皂臣與又曰傼臣臺)高門降衡
雖自己作(陸雲荅兄書曰高門降衡修庭樹蓬)蔑祖辱親於事為甚(說文曰㒝)
(輕易也蔑與㒝古字同)此風弗翦其源遂開點世塵家將被比屋
(尚書大傳曰周民可比屋而封)宜寘以明科黜之流伍使已汚之族永
愧於㫺辰方媾之黨革心於來日(賈迷曰宋昭公革心易行)臣等參
議請以見事免源所居官禁錮終身輒下禁止視事如
故(言禁止其視事之法當如故事也)源官品應黃紙臣輒奉白簡以聞
臣約誠惶誠恐云云
牋
荅臨淄侯牋
楊德祖(典略曰楊脩字德祖太尉彪子謙恭才博自魏太子以下並爭與交好又是時)
(臨淄侯以才捷愛幸秉意投脩數與脩書脩荅牋後曹公以脩前後漏泄言啟交關諸侯)
(乃收殺之)
脩死罪死罪不侍數日若彌年載(毛萇詩傳曰彌終也)豈由愛顧
之隆使係仰之情深耶損辱嘉命蔚矣其文(昜曰君子傳曰其文)
(蔚也)誦讀反覆雖諷雅頌不復過此(說文曰諷誦也)若仲宣之擅
漢表陳氏之跨冀域徐劉之顯青豫應生之發魏國斯
皆然矣(仲宣投劉表寓流楚壤故云漢表孔璋窘身袁氏故云冀域偉長淹留高密故云音土公幹淪)
(飄□京故云豫德璉時居汝穎汝穎太祖食邑故云魏也)至於脩者聽采風聲仰德
不暇(尚書曰樹之風聲)自周章於省覧何遑高視哉(家語曰孔子出乎四)
(門周章遠望曹植足下高視於上京也)伏惟君侯少長貴盛體發旦之資
有聖善之教(發武王名也旦周公名也毛詩曰凱風自南吹彼棘心母氏聖善我無令人)遠
近觀者徒謂能宣昭懿德光贊大業而已(毛詩曰宣昭義問又曰人)
(之秉彛好是懿德周昜曰富有之謂大業也)不復謂能兼覽傳記留思文章
今乃含王超陳度越數子矣(漢書桓譚曰楊子之書文義至深必度越諸子矣)
觀者駭視而拭目聽者傾首而竦耳非夫體通逹受之
自然其孰能至於此乎(老子曰天法道道法自然會曰莫知所出故曰自然)鍾又
嘗親見執事握牘持筆有所造作若成誦在心借(即)書
於手曾不斯須少留思慮仲尼日月無得踰焉(論語子貢曰仲)
(尼不可毁也仲尼日月也無得而踰也)脩之仰望殆如此矣是以對鶡而
辭作暑賦彌日而不獻(植為鶡鳥賦亦命脩為之而脩辭讓植又作大暑賦而脩亦作)
(之終日不敢獻)見西施之容歸憎其貌者也(越絶書曰越王乃飾美女西施鄭旦)
(使大夫種獻之於吳王)伏想執事不知其然猥受顧錫教使刊定
(鄭玄禮記注曰刊削也)春秋之成莫能損益呂氏淮南字直千金
然而弟子拑口市人拱手者聖賢卓犖固所以殊絕凡
庸也(史記曰孔子在位聽訟文辭有可與共者弗獨有也至於為春秋筆則筆削則削子夏之徒不能贊一辭)
(桓子新論曰秦呂不韋請迎高妙作呂氏春秋漢之淮南王聘天下辯通以著篇章書成皆布之都市懸置千)
(金以延示衆士而莫能有變易者乃其事約豔體具而言微也)今之賦頌古詩之流不
更孔公風雅無别耳(兩都賦序曰賦者古詩之流也文雖出此而意微殊)脩家子
雲老不曉事強著一書悔其少作(曹植書曰揚雄猶稱壯夫不為楊子法言)
(曰或問吾子少好賦曰然童子雕蟲篆刻俄而曰壯夫不為少失照切)若比仲山周旦之
疇為皆有諐邪(毛詩序曰七月周公遭變陳王業之艱難然詩無仲山甫作者而吉父美仲山)
(父之德未詳德祖何以言之)君侯忘聖賢之顯迹述鄙宗之過言竊
以為未之思也(楚辭曰吾聞作忠以造恐忽謂之過言論語曰未之思也)若乃不忘
經國之大美流千載之英聲(曹植著曰采庶官之實錄成一家之言東京賦曰忘)
(經國之長基封禪書曰飛英聲)銘功景鐘書名竹帛(國語晉悼公曰昔克路之役秦來圖)
(敗功魏顆以其身却退秦師于輔氏親止杜回其勲銘于景鐘韋昭曰景鐘景公鐘也墨子曰以其所獲書於)
(竹帛傳遺後世子孫也)斯自雅量素所蓄也豈與文章相妨害哉
輒受所惠竊僃矇瞍誦詠而已(詩曰矇瞍奏工)敢望惠施以忝
莊氏(曹植書曰其言之不慙恃惠子知我也脩言已豈敢望此惠施之德以忝辱於莊周之相知乎莊周)
(喻植也惠施莊周相知者也故引之)季緒璅璅何足以云(曹植書曰劉季緒好詆訶)
(文章魏志曰劉季緒名脩劉表子官至樂安太守)反荅造次不能宣僃脩死罪
死罪
與魏文帝牋一首
繁休伯(文章志曰繁欽字休伯穎川人少以文辯知名以豫州從事稍遷至丞相主簿)
(病卒文帝集序云上西征余守譙繁欽從時薛訪車子能喉轉與笳同音欽牋還與余而)
(盛歎之雖過其實而其文甚麗)
正月八日壬寅領主簿欽死罪死罪近屢奉牋不足自
宣頃諸鼓吹廣求異妓時都尉薛訪車子年始十四(左氏)
(傳曰叔傳氏之車子鉏商獲麟)能喉囀引聲與笳同音白上呈見果如
其言(許慎淮南子注曰果成也)即日故共觀試乃知天壤之所生誠有
自然之妙物也潛氣内轉哀音外激大不抗越細不幽
散(廣雅曰抗高也)聲悲舊笳曲美常均(樂汁圖徵曰聖人往承天以立五均均者亦律)
(間五聲之均也宋均曰長八尺施絃也)及與黃門鼓吹温胡迭唱迭和(漢書)
(曰鄭聲尤集黃門集樂之所漢書音義如淳曰今樂家五曰一習樂為理樂桓諱雜論曰漢之三主内置黃門)
(工唱)喉所發音無不響應曲折沉浮尋變入節自初呈試
中間二旬胡欲傲其所不知尚之以一曲巧竭意匱既
已不能(左氏傳韓宣子如楚叔向為介王欲傲叔向以其所不知而不能也)而此孺子遺
聲抑揚不可勝窮優游轉化餘弄未盡暨其清激悲吟
雜以怨慕(暨及也)詠北狄之遐征奏胡馬之長思(古詩曰胡馬依)
(北風)悽入肝脾哀感頑豓是時日在西隅凉風拂祍(說文曰祍)
(衣祍也)背山臨溪流泉東逝同坐仰歎觀者俯聽莫不泫
泣殞涕悲懷慷慨自左&KR1516;史妠賽姐名倡(魏志曰文帝令杜䕫與左)
(&KR1516;等於賓客之中吹笙鼓琴&KR1516;與顛音同也其史妠謇姐蓋亦當時之樂人聲類曰妠奴紺切說文曰㜘字或)
(作姐古字假借也姐子也切)能識以來耳目所見僉曰詭異未之聞
也(李陵與蘇武書曰陵自有識以來士之立操未有如子卿者也說文曰詭變也)竊惟聖體兼
愛好竒(莊子仲尼謂老𣆀曰兼愛無私也)是以因牋先白委曲伏想御
聞必含餘懽冀事速訖旋侍光塵寓目階庭與聽斯調
(左氏傳曰得臣與寓目焉)宴喜之樂蓋亦無量(詩曰吉甫宴喜)欽死罪死罪
荅東阿王牋一首
陳孔璋(文章志曰陳琳字孔璋廣陵人也避亂冀州袁紹辟之使典密事紹死魏太祖)
(辟為軍謀祭酒典記室病卒)
琳死罪死罪昨加恩辱命并示龜賦披覽粲然君候體
高世之才秉青蓱干將之器(漢書袁盎諫文帝曰陛下有高世之行三呂氏春秋)
(曰趙襄子遊於囿中至於梁馬却不肯進青蓱為參乘青蓱進視下豫讓却寢佯為死人叱青蓱曰去長者且)
(有事青蓱曰少而與子友子今日為大事而我言之失相與之道子賊吾君而我不言火為人臣之道如我者)
(唯死之可也退而自殺青蓱豫讓之友也張叔及論曰青蓱砥礪於鋒鍔庖丁剖犠於用刀越絶書曰楚令歐)
(治子于將為鉄劎二枚吳越春秋曰于將者吳人造劒二枚一日于將一曰莫邪)拂鐘無聲應
機立斷(說苑曰西閭過東渡河中流而溺船人接而出之問曰子何之過曰欲說東諸候船人曰子渡)
(河而溺安能說東諸侯乎過曰獨不問于將莫邪拂鍾不錚試物不知然以之綴履曾不如兩錢之錐今子持)
(檝乘扁舟子所能也若試與子東說諸侯王見一國之主子之蒙蒙然無異於未視狗也又曰淳于髠三稱鄒)
(忌三知之髠等辭屈而去故所以尚于將莫邪者貴於立斷)此乃天然異禀非鑽仰
者所庶幾也(言天性自然受於異氣也孔安國尚書傳曰禀受也論語顔淵曰仰之彌高鑽之彌)
(堅)音義既遠清辭妙句焱絶煥炳(說文曰焱火華也鹽念切)譬猶飛
兔流星超山越海龍驥所不敢追况於駑馬可得齊足
(呂氏春秋曰飛免騕䮍古之駿馬也流星言疾也李尤七歎曰神奔電驅星流矢騖則莫若益野騰駒楚辭曰)
(驢騾偃蹇而齊足)夫聽白雪之音觀綠水之節然後東野巴人
蚩鄙益著(來玉諷賦曰臣援琴而鼓之為幽蘭白雪之曲淮南子曰手會綠水之趨高誘曰綠水古)
(詩也東野下里之音也宋王對問曰客有歌於郢中者其始曰下里巴人也)載懽載笑欲罷
不能(詩曰既見復□載笑載言論語顔淵曰夫子博我以文約我以禮欲罷不能)謹韞櫝玩
耽以為吟頌(論語子貢曰有美玉於斯韞櫝而藏諸吟頌謂謳吟歌誦)琳死罪死罪
荅魏太子牋一首(魏略曰魏郡大疫故太子與質書質報之)
吳季重(魏志曰吳質字季重濟隂人以文才為文帝所善為朝歌長官至振威將軍文)
(帝為太子時重荅此牋也)
二月八日庚寅臣質言奉讀手命追亡慮存恩哀之隆
形於文墨日月冉冉歲不與我(楚辭曰老冉冉而逾施論語陽貨曰歲不我與)
㫺侍左右厠坐衆賢出有微行之遊入有管絃之懽(漢書)
(曰武帝微行私出張安曰騎出入市里若微賤之所為故曰微行)置酒樂飲賦詩稱夀
(漢書曰陳平厚具樂飲太尉史記曰武安君起為夀如淳曰上酒為稱夀也)自謂可終始相
保並騁材刀效節明主何意數年之間死喪略盡臣獨
何德以堪久長陳徐劉應才學所著誠如來命惜其不
遂可為痛切凡此數子於雍容侍從實其人也(西京賦序曰雍)
(容揄揚漢書曰嚴助侍從雍容)若乃邊境有虞羣下鼎沸軍書輻至羽
檄交馳於彼諸賢非其任也(漢書延年曰羣下鼎沸社稷將傾又息夫躬上疏曰)
(軍書交馳而輻凑羽檄重積而狎至)往者孝武之世文章為盛若東方朔
枚皋之徒不能持論即阮陳之儔佀(漢書東方朔枚皋不根持論上頗俳)
(優畜之)其唯嚴助夀王與聞政事然皆不愼其身善謀於
國卒以敗亡臣竊耻之(漢書曰唯嚴助與吾丘夀王見任用後淮南王朝賂遺助竟坐)
(棄市夀王後坐事誅論語曰冉子退朝子曰何晏也對曰有政子曰其事也如有政雖不吾以吾其與聞之)
至於司馬長卿稱疾避事以著書為務則徐生庶幾焉
(漢書司馬相如常稱疾避事又長卿妻曰長卿時時著書又又取去魏文帝書曰偉長著中論二十餘篇爾雅)
(曰尚庶幾也)而今各逝已為異物矣(鵬鳥賦曰化為異物人何足患)後來君
子實可畏也(文帝書曰後生可畏來者難誣)伏惟所天(左氏傳臧尹克黃曰君天也何)
(休墨守曰君者臣之天也)優游典籍之場休息篇章之圃(班固荅賓戲曰婆娑)
(乎術藝之場休息乎篇籍之囿項代曰場囿講藝之處也)發言抗論窮理盡微(周易窮理)
(盡性孔安國尚書傳曰微妙也)摛藻下筆鸞龍之文奮矣(鸞龍鱗羽之有五彩故以)
(喻□荅賓戲曰擒藻如春華班固與弟超書曰傅武仲下筆不休)雖年齊蕭王才實百
之(文帝書曰吾德不及蕭王年與之齊矣東觀漢記曰更始遣使者立光武為蕭王漢書劉向上疏曰陳湯)
(北於貳師功德百之也)此衆議所以歸高遠近所以同聲(周昜曰同聲相)
(應)然年歲若墜今質已四十二矣白髮生鬢所慮日深
實不復若平曰之時也但欲保身敕行不蹈有過之地
以為知己之累耳(莊子曰可以保身孔安國尚書傳曰敕正也□子曰久處無過之地則世)
(俗聽矣)遊宴之歡難可再遇盛年一過實不可追臣幸得
下愚之才值風雲之會(論語子曰唯上智與下愚不移周昜曰雲從龍風從虎)時
邁齒臷(徒結切尚書曰日月逾邁左氏傳宰孔謂齊侯曰伯舅耋老杜預曰七十曰耋也)猶欲
觸胷奮首展其割裂之用也不勝慺慺(尚書曰慺慺謹敬也)以來
命僃悉故略陳至情質死罪死罪
在元城與魏太子牋一首
吳季重(魏略曰質遷元城令之官過鄴辭太子到縣與太子牋)
臣質言前蒙延納侍宴終日(鄭玄禮記注曰延進也)曜靈匿景繼
以華燈(楚辭曰角宿未旦耀靈藏廣雅曰耀靈曰也楚辭曰蘭膏明燭華燈錯)雖虞卿適
趙平原入秦受贈千金浮觴旬日無以過也(史記曰虞卿者遊說)
(之士也說趙孝成王一見賜金鎰再見為卿故號為虞卿又曰秦昭王為書遺平原君曰寡人聞君之高義願)
(與君為布衣之交君幸過寡人願與為十日之飲平原君遂入秦見昭王)小器易盈先取
沉頓醒寤之後不識所言(孔安國尚書傳曰沉謂醉冥也頓猶弊也)即以五
日到官初至承前未知深淺(言□事承前無所改易也深淺猶善惡也)然觀
地形察土宜(左氏傳賓媚人曰先王彊理天下物土之宜)西帶恒山連岡平
代(漢書有恒山郡張晏曰恒山在西漢書代郡有平邑及代二縣)北鄰栢人乃高帝之
所忌也(漢書曰上束擊韓信餘寇束垣還過趙趙相貫高等耻上不禮其王隂謀欲殺上上欲宿心動)
(問縣名何曰栢人上曰栢人者廹於人也去弗宿)重以汦水漸漬疆宇(漢書恒山郡元)
(氏縣有汦水首受中丘西出窮泉谷入黃河汦音脂)喟然歎息思淮隂之竒譎亮
成安之失策(漢書成安君陳餘背漢之趙遣張耳與韓信擊破趙井陘斬陳餘汦水上竒譎謂拔)
(趙幟立漢幟失策謂不用李左車之言也)南望邯鄲想廉藺之風(廉頗藺相如趙國之)
(賢將也故想其風邯鄲趙所都也)東接鉅鹿存李齊之流(漢書文帝問馮唐曰吾居)
(代時吾尚食監高祛數為我言趙將李齊之賢戰於鉅鹿下吾每歛食未嘗不在鉅鹿也)都人士女
服習禮教(西都賦曰都人士女殊異於五方)皆懷慷慨之節包左車之
計(漢書廣武君李左車說成安君曰聞漢將韓信議欲以下趙願假臣竒兵三萬人絶其輜重足下深溝高)
(壘堅壁勿與戰吾竒兵絶其後兩將之首可致戱下成安君不聽也)而質闇弱無以莅之
(毛萇詩傳曰莅臨也)若乃邁德種恩樹之風聲(尚書曰咎繇邁種德風聲已見上)
使農夫逸豫於疆畔女工吟詠於機杼固非質之能也
(詩曰爾公爾侯逸豫無期漢書鄌食其曰農夫釋耒紅女下機工與紅同毛詩序曰吟詠情性)至於奉
遵科教班揚明令(爾雅曰科條也)下無威福之吏邑無豪俠之
桀(尚書曰臣無有作福作威)賦事行刑資於故實(國語樊穆仲曰魯侯賦事行刑必聞)
(於遺訓而咨於故實)抑亦懔懍有庶幾之心(孔安國尚書傳曰懍懍危懼貌)往者
嚴助釋承明之歡受會稽之位夀王去侍從之娛統東
郡之任其後皆克復舊職追尋前軌今獨不然不亦異
乎(漢書曰嚴助為中大夫上問所欲對曰願為會稽太守數年賜書曰制詔會稽太守君厭承明之廬出為)
(郡吏久不聞問助恐上書謝願奉三年計最詔許因留侍中又曰吾丘壽王善格五召待詔拜侍中後為東郡)
(尉復徵入為光祿大夫侍中)張敞在外自謂無竒陳咸憤積思入京
城(漢書曰張敞為膠東相與朱邑書曰値敞遠守劇郡馭於䋲墨胷臆紏結固無竒矣又曰陳咸字子康為)
(南陽太守咸數賂遺陳湯與書曰即蒙子公力得入帝城死不恨矣後竟入為少府又曰陳湯字子公)彼
豈虚談夸論誑曜世俗哉斯實薄郡守之榮顯左右之
勤也古今一揆先後不貿(爾雅曰貿昜也)焉知來者之不如今
(論語曰後生可畏焉知來者之不如今)聊以當覲不敢多云質死罪死罪
為鄭冲勸晉王牋一首
阮嗣宗(臧榮緒晉書曰鄭冲字文和榮陽人也位至太傅又曰魏帝封晉太祖為晉公)
(太原等十郡為邑進位相國僃禮九錫太祖讓不受公卿將校皆詣府勸進阮籍為其辭)
(魏帝高貴鄉公也太祖晉文帝也)
冲等死罪伏見嘉命顯至竊聞明公固讓冲等眷眷實
有愚心以為聖王作制百代同風裦德賞功有自來矣
(漢書武帝詔曰古者賞有功裦有德左氏傳叔孫曰叔出季處有自來矣)㫺伊尹有莘氏之
媵(由證切)臣耳一佐成湯遂荷阿衡之號(說苑鄒子說梁王曰伊尹有莘)
(之媵臣湯立以為三公史記曰伊尹欲干湯乃為有萃氏媵臣毛詩曰實維阿衡左右商王毛萇曰阿衡伊尹)
(也)周公藉已成之勢據既安之業光宅曲阜奄有龜蒙
(尚書曰光宅天下又曰魯候伯禽宅曲阜毛詩曰奄有龜蒙遂荒大東毛萇曰龜山蒙山也)呂尚磻
溪之漁者一朝指麾乃封營丘(尚書中候曰王即廻駕水畔至磻溪之水呂尚)
(鈞於崖史記曰西伯以呂尚為太師武王東伐師尚父在杖黃鉞右把白旄以□武王已平商封尚父於齊營丘)
(魏書荀攸勸進曰昔周公承文武之跡受已成之業呂望暫把旄鉞一時指旄皆大啟土宇跨州兼國)自
是以來功薄而賞厚者不可勝數(東觀漢記曹節上書曰功薄賞厚誠有踧)
(踏也)然賢哲之士猶以為美談(公羊傳曰魯人至今以為美談)况自先相
國以來世有明德(王隠晉書宣紀曰天子策命上為相國□景紀曰天子策上為相國毛詩)
(曰世有哲王尚書曰明德惟馨)翼輔魏室以綏天下朝無闕政民無謗言
(南都賦曰朝無闕政風烈昭宣左氏傳曰晉悼公即位民無謗言所以復覇也)前者明公西征
靈州北臨沙漠榆中以西望風震服羌戎東馳廻首内
向(王隠晉書文紀曰姜維出龐石上帥輕兵到靈州大破之諸虜震服漢北地郡有靈州縣金城郡有榆中)
(縣李陵書曰遠聽之臣望風馳命爾雅曰震懼也長楊賦曰靡節西征羌僰東馳封樿文曰昆蟲闓澤回首面)
(内劇秦美新曰廻首内嚮喁喁如也)東誅叛逆全軍獨尅禽闔閭之將斬
輕銳之卒以萬萬計威加南海名懾(之涉切)三越(□隠晉書文紀)
(曰諸葛誕反上親臨西園四面並攻須臾䧟潰斬送誕首魏志曰誕閉城自守遣小子覯至吳諸救吳遣唐咨)
(王祚來應誕及斬唐咨王祚皆降吳兵萬衆器伏軍實山積孫子兵法曰用兵之法全軍為上破軍次之□閭)
(吳王也以比孫權爾雅曰慴懼也郭璞曰即也懾字也漢書有三越謂吳越及南越及閩越)宇内康寧
苛慝不作(過秦論曰苞舉宇内尚書五福三曰康寧左氏傳晉叔向曰有楚國者其棄疾乎君居陳)
(蔡苛悉不作盗賊伏隠也)是以殊俗畏威東夷獻舞(范曄後漢書曰東夷自少康以)
(後世服王化獻其樂舞)故聖上覽乃㫺以來禮典舊章開國光宅
顯兹太原(毛詩曰率由舊章周易曰大君有命開國承家)明公宜承聖旨受兹
介福允當天人(易曰受兹介福以中正也左氏傳楚子曰軍志云允當即歸)元功盛
勳光光如彼國土嘉祚巍巍如此内外協同靡諐靡違
由斯征伐則可朝服濟江掃除吳會(國語曰齊教大成定三莘隠五刃朝)
(服以濟河而無怵愓焉文事勝矣)西塞江源望祀氓山(漢書曰江水祀蜀塞特性赤牛)
(凟塞謂報神思也禮記曰東逃狩望祀山川漢書曰秦并天下令祠官祠凟山凟山蜀之氓山也)廻戈
弭節以麾天下(長楊賦曰廻戈聊指南越相夷靡節西征羌僰東馳今以靡為弭誤也)遠
無不服邇無不肅(國語蔡公謀父曰近無不聽遠無不服)今大魏之德光
于唐虞明公盛勳超於桓文然後臨滄洲而謝支伯登
箕山以揖許由豈不盛乎(莊子曰舜讓天下於子州支伯子洲支伯曰子有幽憂之)
(病方且治之未暇治天下支或為交呂氏春秋曰昔堯朝訐由於沛澤之中請屬天下於夫子許由遂之箕山)
(之下)至公至平誰與為鄰(仲長子昌言曰人生臨之以至公莊子魯侯曰其道幽遠而無)
(人吾誰與之為鄰)何必勤勤小讓也哉冲等不通大體敢以陳
聞
拜中軍記室辭隋王牋一首
謝玄暉(蕭子顯齊書曰謝眺為隋王子隆府文學世祖敇眺可還都遷新安王中軍記)
(室牋辭子隆世祖武皇帝)
故吏文學謝眺死罪死罪即日被尚書召以眺補中軍
新安王記室參軍眺聞横汙之水願朝宗而每竭(左氏傳曰)
(横汙行潦之水尚書曰江漢朝宗于海)駑蹇之乘希沃若而中疲(班固王命論曰)
(駑蹇之乘不騁千里之塗王逸楚辭曰蹇跛也法言曰希驥之馬亦驥之乘也李軌曰希望也詩曰我馬□絡)
(六轡沃若沃若調柔也)何則皋壤摇落對之惆悵(莊子仲尼謂顔回曰山林與皋)
(壤使我欣欣而樂樂未畢也哀又繼之楚辭曰草木摇落而變哀又曰惆悵予兮私白憐)岐路西東
或以歍唈(□合切淮南子曰楊子見岐路而哭之為其可以南可以北又曰雍門周見於孟嘗君為)
(之鳴唈流涕歍與鳴同)况廼服義徒擁歸志莫從(言密服義之情也楚辭曰身服)
(義而未沬鄭玄儀禮注曰擁抱也孟子曰浩然有歸志曹植應詔詩曰朝覲莫從)邈若墜雨翩
似秋蔕(潘岳楊氏七哀詩曰漼如葉落樹邈然雨絶天論衡曰雲敬水墜成為雨矣郭璞遊仙詩曰在)
(世無千月命如秋葉蔕)眺實庸流行能無算(鄭玄論語注曰算數也)屬天地
休明山川受納(天地喻帝山川喻王左氏傳王孫滿曰德之休明又伯宗曰川澤納汚山藪藏)
(疾)褒采一介抽揚小善(尚書秦穆公曰如有一介臣周書隂符太公曰好用小善不得)
(真賢也蔡邕玄表賦四庶小善之有益)故捨耒場圃奉筆兔園(詩曰九月築場圃西)
(京雜記曰梁孝王好宮室苑圃之樂築兔園也)東亂三江西浮七澤(言常從子隆也蕭子)
(顯齊書曰隋王子隆為東中郎將會稽太守後遷西將軍荆州刺史三江越境也七澤楚境也孔安國尚書傳)
(曰正絶流曰亂尚書曰三江既入震澤底定楚辭曰過夏首而西浮子虚賦曰臣聞楚有七澤)契闊戎
㫋從容讌語(毛詩曰死生契闊周禮九旗通帛曰㫋劉向七言曰讌處從容覯詩書毛詩曰燕笑)
(語兮是以有譽處兮)長裾曰曳後乘載脂(鄒陽上書曰何王之門不可曳長裾乎魏文帝)
(與吳質書曰文學記乘於後車毛詩曰載脂載牽還車言邁)榮立府庭恩加顔色(曹植)
(豓歌行曰長者賜顔色)沐髮晞陽未測涯涘(楚辭曰朝曜髮於陽谷兮夕晞余身乎九)
(陽)撫臆論報早誓肌骨(演連珠曰撫臆論心陳思王責躬表曰抱舋歸蕃刻肌刻骨)
不寤滄溟未運波臣自蕩(莊子曰鯤化而為鳥其名曰鵬海連則將徙於南溟司馬)
(彪曰轉運也又曰莊周謂監河侯曰周顧視車轍中有鮒魚馬曰我東海之波臣也君豈有升斗之水而活我)
(哉)渤澥方春旅翮先謝(滄溟渤澥皆以俞王波臣旅翮皆自喻也解嘲曰若江湖之魚)
(渤海之鳥)清切藩房寂寥舊蓽(藩房王府舊蓽眺舍也劉稹贈徐幹詩曰拘限清切禁中)
(情無由宣左氏傳曰蓽門主竇之人皆陵其上)輕舟反溯弔影獨留(言舟反而已留也洛)
(神賦曰浮輕舟而上溯曹子建責躬表曰形影相弔五情愧赧)白雲在天龍門不見(穆天)
(子傳西王母為天子謠曰白雲在天山陵自出道路悠逹山川間之將子無死尚能復來楚辭曰過夏首而西)
(浮顧龍門而不見王逸曰龍門楚東門也)去德滋永思德滋深(莊子徐無鬼謂女商曰子)
(不聞□越之流人乎去國數曰見其所知而喜去國旬月見所嘗見於國中而喜及㫷年也見似人者而喜矣)
(亦不去人滋久者思人滋深乎)唯待青江可望候歸艎於春渚(冀王八朝而已)
(侯於江渚也杜預左氏傳注曰艅艎舟名也)朱邸方開效蓬心於秋實(史記曰諸)
(候朝天子於天子之所立舍也邸諸侯朱戶故曰朱邸莊子謂惠子曰夫子拙於用大則夫子猶蓬之心也夫)
(韓詩外傳簡王曰夫春樹桃李秋得食其實也)如其簪履或存祍席無改(韓詩外傳)
(曰少原之野有婦人刈蓍薪而失簪哭甚哀言不忘舊楚昭王亡其踦履已行三十步而還之左右曰何惜此)
(王曰吾悲興之俱出不俱反自是楚國無相棄者韓子曰文公至河令席蓐捐之咎犯聞之曰席蓐所臥也而)
(君棄之臣不勝其哀鄭玄周禮注曰祍席乃單席也)雖復身填溝壑猶望妻子知
歸(列女傳梁高行曰妾夫不辛早死先狗馬填溝壑東觀漢記張湛謂朱暉曰願以妻子托朱生)攬涕
告辭悲來横集(楚辭曰思美人兮攬涕而竚貽又曰涕横集而成行漢書中山靖王曰不知涕)
(泣之横集)不任犬馬之誠(史記丞相青翟曰臣不勝犬馬心)
到太司馬記室牋一首
任彦昇(劉璠梁典曰宣德太后以公為司也馬錄尚書事以任昉為記室用舊)
記室參軍事任昉死罪死罪伏承以今月令辰肅膺典
册(劉歆甘泉賦曰擇吉曰之令辰)德顯功高光副四海(東觀漢記明帝册曰剖符封候)
(或以德顯朱浮於彭寵書曰伯通自伐以為功高天下)含生之倫庇身有地(曹植對酒)
(行曰含生蒙澤草木茂延左氏傳子反曰信以守禮禮以庇身)况昉受教君子將二十
年(魏文帝令曰况吾託士人之未列曾受教君子哉)咳(若改切)唾為恩眄睞成餙
(莊子孔子謂漁父曰丘幸聞咳唾之音古詩曰眄睞以適意)小人懷惠顧知死所(論語)
(子曰小人懷惠左氏傳其反謂狼暺曰盍死瞫曰吾未獲死所)㫺承嘉宴屬有緒言提
挈(若結切)之旨形乎善謔豈謂多幸斯言不渝(梁史曰始高祖遇昉)
(於竟陵王西邸從容謂昉曰我登二府當以卿為記室昉亦戲高祖曰我若登三事當以卿為騎兵高祖善騎)
(射也至是故引昉符昔言也莊子孔子謂漁父曰曩者先生有緒言而去漢書厮養卒曰兩人左提右挈滅燕)
(易矣詩曰善戲謔兮漢書衛□曰臣幸得待罪行問左氏傳羊舌職曰民之多幸國之不幸時曰實命不俞毛)
(萇曰渝變也)雖情謬先覺而迹淪驕餌(知梁武之必貴為謬先覺也猶仕齊邦是)
(淪驕餌也論語子曰抑亦先覺者是賢乎漢書桓生欲借書班嗣報曰不經聖人之網不齅驕君之鉺也)湯
沐具而非弔大厦搆而相賀(淮南子曰湯沐具而蟣虱相弔大厦成而鷰雀相賀)
(憂樂别也)明公道冠二儀勳超遂古(易曰昜有太極是生兩儀楚辭曰遂古之初謹)
(傳道也)將使伊周奉□桓文扶轂(上林賦曰孫叔奉□羽獵賦曰齊桓曾不足使)
(扶轂)神功無紀作物何稱(言聖德幽玄同夫二者既無功而可紀亦何名而可稱莊子曰)
(神人無功聖人無名司馬彪曰神人無功言脩自然不立功也聖人無名不立名也莊子曰造物者為人司馬)
(彪曰造物謂道也)府朝初建俊賢翹首(阮籍奏記曰羣英翹首俊賢抗足)惟此
魚目唐突璵璠(魚日似珠璵璠魯玉也雒書曰秦失金鏡魚目入珠韓詩外傳曰白骨類象魚)
(目似珠左氏傳曰季平子卒陽虎將以璵璠歛孔融汝□優劣論陳羣曰頗有蕪菁唐突人參也)顧已
循涯實知塵忝千載一逢再造難荅(東觀漢記太史官曰耿况千載而一)
(過者也昜曰天造草昧言王者之恩同於上帝故天再造也)雖則隕越且知非報(左氏)
(傳齊侯曰小白恐隕越于下毛詩曰匪報也永以為好也)不勝荷戴屏營之情(國語□胥)
(曰昔楚靈王獨行屏營)謹詣廳奉白牋謝聞昉死罪死罪
百辟勸進今上牋一首
任彦昇(何之元梁典曰高祖武帝諱衍字叔逹姓蕭氏本蘭陵郡縣中都里人也劉璠)
(梁典曰帝詔授公梁公加公九錫公辭於是左長史王瑩等勸進公猶謙讓未之許瑩等)
(又牋並任昉之辭也帝謂實融也史記曰司云馬遷自序作个上本紀然遷以漢武見在故)
(今上也)
近以朝命藴策冐奏丹誠(方言曰藴崇也謂尊崇而加策命也藴與韞同)奉被
還命未蒙虚受(昜曰君子以虚受人)搢紳顒顒深所未達(司馬相如封禪書曰)
(田雜搢紳先生之略術李竒曰搢插笏於紳紳大帶薛君韓詩章句曰萬人顒顒仰天告愬論語子曰丘未逹)
(也)蓋聞受金於府通人之弘致(呂氏春秋曰魯國之法魯人為人臣妾於諸侯)
(有能贖之者取其金於府子貢贖魯人於諸侯來而辭不取其金孔子曰賜失之矣自今以往魯人不贖人矣)
(鄭玄禮記注曰致之言至也)高蹈海隅匹夫之小節(莊子舜以天下讓其友石戶之)
(農石戶之農以舜之德為末至於是夫負妻戴擕子以入于海終身不反魏書荀攸勸進曰信匹夫細行攸等)
(所大懼)是以履乘石而周公不以為疑(尸子曰昔者武王崩成王少周公旦)
(踐東宮履乘石假為天子十年周禮曰王行冼乘石鄭司農曰乘石王所登上車之石也)增玉璜而
太公不以為讓(尚書中侯曰王至田於溪水畔呂尚□於崖王下拜曰切望公七年乃今見尤)
(景于斯尚立變名荅曰望釣得玉璜刻曰姬受命呂佐旌德合昌來提撰爾雒鈴報在齊宋均曰旌理也)况
世哲繼軌先德在民(毛詩曰世有哲王晉中興書曰王綏八世德名繼軌左氏傳晉士鞅)
(謂秦伯曰欒武子之德在人如周人思召公□)經綸草昧歎深微管(昜曰靈雷屯君子以)
(經綸人曰犬造革昧論語子曰管仲相桓公霸諸侯一匡天下民到於今受其賜微管仲吾其被髮左祍矣)
加以朱方之役荆河是依(劉璠梁典曰蕭順之生高帝及兄懿懿為豫州刺史鎮歷)
(陽護軍將軍崔慧景反破左興衆十萬於鍾山宫城拒守豫州聞難投袂而起戰於越城慧景走追斬之除侍中遷)
(尚書令左氏傳曰冬伐吳楚以報朱方之役杜預曰朱方吳邑也尚書禹貢曰荆河惟豫州)班師振
旅大造王室(尚書曰班師振旅孔安國曰班還也兵入曰振旅言整衆地左氏傳呂相曰我有大)
(造於西)雖累繭救宋重胝存楚(說文曰繭黑皴也古典切戰國策曰公輸般為楚設)
(機械將以攻宋墨子聞之百舍重繭往見公輸般輸般服焉請見之王王曰善哉請無攻宋高誘曰公輸般魯)
(班之子百舍百里一舍也重繭累胝也淮南子曰申包胥累繭重胝七□七夜至於秦庭以見秦王曰使下臣)
(告急秦王乃發軍擊吳果大破之以存疑國胝竹尼切)居今觀古曾何足云而惑
甚盜鍾功疑不賞(呂氏春秋曰范氏亡有得其鍾者欲負而走則大鍾不可負以椎毁之怳)
(然有音恐人聞之而奪已□掩其耳惡聞其過亦由此也漢書蒯通謂韓信曰臣聞勇略震主者身危功蓋天)
(下者不賞)皇天后土不勝其酷(左氏傳晉大夫謂秦伯曰君履后上而戴皇天)是以
玉馬駿奔表微子之去金版出地告龍逢之怨(劉璠梁典曰東)
(昏荒滛歸政閹竪尚書令懿於中書省飲鴆薨論語比考䜟曰殷感妲已玉馬走宋均曰女妲己有美色也王)
(□喻賢臣奔去也論語隂婄䜟曰庚子之旦金版尅書出庭中曰臣族虐王禽宋均曰謂殺關龍之後庚子日)
(庭中地有此版異也龍同姓□族王虐殺我必見擒也)明公據鞍輟哭厲三軍之
志獨居淹涕激義士之心(劉璠梁典曰高祖告難於荆州行事蕭穎曹建牙東伐)
(吳志曰孫策亡權悲感未視事張昭謂權曰方今天下鼎沸何得寢伏哀戚乃扶上馬陳兵而出范曄後漢書)
(曰□援據鞍顧盼三國名臣頌曰輟哭止哀東觀漢記席曰光武兄齊武王以譖遇害上獨居不御酒肉坐卧枕)
(有涕泣處晉中書劉胤謂邵續曰莫若亢火順以激義士之心奉忠正以厲軍民之志)故能使海
若登祇罄圖效祉(楚辭曰使湘靈鼓瑟兮令海若舞馮夷王逸曰海若海神名也管子曰登)
(山之神有俞兒者長尺人物具焉霸王之君與登山之神見且走馬前走𨗳也爾雅曰罄盡也)山戎孤
竹束馬景從(漢書郊祀志曰齊桓公曰寡人此伐山戎過孤竹束馬懸車上辟耳之山西都賦曰)
(犬官景從)代罪弔民一匡靖亂(尚書曰奉辭伐罪孟子曰湯始征自葛誅其君弔其民論)
(語子曰管仲相桓公一匡天下左氏傳宰孔謂晉候曰君務靖亂無勤於行也)匪叨天功實勤
濡足(左氏傳介之推曰竊人之財猶謂之盜况貪天功以為已力韓詩外傳曰申徒秋非其世將自投於)
(河崔嘉聞而止之曰聖人仁人民之父母今為濡足故不救人可乎)且明公本自諸生取
樂名教(鍾離意别傳曰嚴遵與光武皇帝俱為諸生樂廣曰名教中自有樂地何為乃爾)道風
素論坐鎮雅俗(王隠晉書劉琨表曰李術以素論門望不可與樵采同日也孫綽子曰或問雅)
(俗曰涇渭分流雅鄭異調)不習孫吳邁兹神武(留植上疏曰不取孫吳而□與之會周易)
(曰古之聰明睿智神武而不殺者也)驅盡誅之氓濟必封之俗(史記周公曰後嗣王)
(紂其民皆可誅尚書大傳曰周民可比屋而封也孔安國尚書傳曰濟成也王充論衡曰堯舜之氏比屋可封)
(桀紂之民比屋可誅也)龜玉不毁誰之功歟(論語曰季氏將伐顓臾冉有季路見於孔)
(子孔子曰虎兕出於匣龜玉毁於櫝中是誰之過歟)獨為君子將使伊周何地(謝承)
(後漢書王暘誅劉表曰蘧伯恥獨為君子何地謂何地自處也)某等不逹通變實有愚
誠(周易曰通其綾使民不倦)不任悾欵悉心重竭(論語注曰悾悾誠慤也廣雅曰款誠)
(曰)伏願時膺典册式副民望(左氏傳師曠謂晉侯曰夫君神之主而民之望也)
奏記
詣蔣公一首
阮嗣宗(臧榮緒晉書曰太尉蔣濟聞籍有才雋而辟之籍詣都亭奏記初濟恐籍不至)
(得記欣然遣卒迎之而籍已去濟大怒於是鄉親共喻之籍乃就吏孫謝病歸復為尚書)
(郎籍本有濟世志屬魏晉之餘天下多故遂酣飲為常文帝初欲為武帝求婚於籍籍醉)
(六十日不得言而已)
籍死罪死罪伏惟明公以含一之德據上台之位(尚書曰伊)
(尹作咸有一德泰階六符經曰中階上星謂諸侯三公漢書音義曰泰階三台)羣英翹首俊賢
抗足(易通卦驗曰萬人聞鷄鳴皆翹首)開府之日人人自以為掾屬辟
書始下下走為首(辟猶召也司焉遷書曰太史公牛馬走應劭漢書注曰走僕也)子夏
處西河之上而文侯擁篲(史記曰卜商字子夏禮記曾子謂子夏曰事夫子於洙泗)
(之間退而老於西河之上吕氏春秋曰魏文侯師子夏李竒漢書注曰擁篲為恭也如今卒持箒也)鄒子
居黍谷之隂而昭王陪乘(劉向别錄曰鄒衍在燕有谷寒不生五穀鄒子吹律而温)
(生黍七略曰方士傳言鄒子在燕其遊諸候畏之皆郊迎而擁笤鄭玄周禮注曰陪乘参乘也)夫布衣
窮居韋帶之士王公大人所以屈體而下之者為道存
也(鄒陽上書曰布衣窮居之士身在貧賤說苑唐且謂秦王曰大王常闈布衣韋帶之士怒乎呂氏春秋曰)
(王公大人從而化之此得之於學也藉莊子曰若夫人者目擊而道存焉)無鄒卜之德而
有其陋猥見採擢何以當之方將耕於東皋之陽輸黍
稷之税以避當塗者之路(漢書武帝制曰守文之君當塗之路欲則先王之法以□)
(戴其世主者甚貇也)負薪疲病足力不強(孟子曰孟子有疾王使人問疾孟仲子對曰昔)
(者有王命有負薪之憂不能造朝列子曰非足力之所及也)補吏之召非所克堪乞
廻謬恩以光清舉
文選卷四十
