文選卷三十梁蕭統編
唐李善註
雜詩
時興一首(五言)
盧子諒(諶)
亹亹圓象運悠悠方儀廓(楚辭曰歲亹亹而過中曾子曰天道曰圓地道曰方在天)
(成象故曰圓象天地曰兩儀故曰方儀也賈逵國語注曰悠悠長也爾雅曰廓大也)忽忽歲云暮
游原采蕭藿(楚辭曰歲忽忽而道盡毛詩曰歲聿云暮采蕭穫菽毛萇曰云言也又曰蕭蒿也菽)
(藿也)北踰芒與河南臨伊與洛(芒山名也河及伊洛皆水名)凝霜霑蔓
草悲風振林薄(楚辭曰激凝霜之紛紛又曰哀江介之悲風)摵摵芳葉零橤
橤芬華落(摵已見射雉賦字書曰橤垂也如捶切)下泉激洌清曠野增遼
索(毛詩曰洌彼下泉毛萇曰洌寒也司馬彪莊子注曰流急曰激毛詩曰率彼曠野毛萇曰曠空也)登
高眺遐荒極望無崖崿(文字集略曰崿崖也)形變隨時化神感因
物作(莊子曰形變而有生又曰一龍一蛇與時俱化爾雅曰感動也莊子曰萬物竝作吾以觀其復王弼)
(曰生長也莊子曰以虛靜觀其反覆者也)澹乎至人心恬然存玄漠(言已澹乎同彼)
(意存玄漠而已莊子曰澹而靜乎莫而清乎王逸楚辭注曰憺安也憺與澹同莊子曰不離扵真謂之至人又)
(曰至人之用心若鏡淮南子曰恬然則縱之廣雅曰恬靜也張華勵志詩曰大猷玄漠廣雅曰玄道也又曰漠)
(泊也說文曰泊無也)
雜詩二首(五言)
陶淵明
結廬在人境而無車馬喧(結猶構也)問君何能爾心遠地自
偏(鄭玄禮記注曰爾助語也琴賦曰體清心遠邈難極)采菊東籬下悠然望南山
山氣日夕佳飛鳥相與還(管子曰夫鳥之飛必還山集谷也)此中有真
意欲辯已忘言(楚辭曰狐死必首丘夫人孰能反其真情王逸注曰真本心也莊子曰言者所)
(以在意也得意而忘言)
秋菊有佳色裛露掇其英(文字集略曰裛坌衣香也然露坌花亦謂之裛也毛萇詩)
(傳曰掇拾也)泛此忘憂物遠我達世情(毛詩曰微我無酒以遨以遊毛萇曰非我)
(無酒可以忘憂也潘岳秋菊賦曰汎流英扵清醲似浮萍之隨波纏子董無心曰無心鄙人也不識世情)一
觴雖獨進杯盡壺自傾日入羣動息歸鳥趨林鳴(莊子善卷)
(曰余日出而作日入而息尸子曰晝動而夜息天之道也杜育詩曰臨下覽羣動曹子建贈白馬王彪詩曰歸)
(鳥赴喬林)嘯傲東軒下聊復得此生(郭璞遊仙詩曰嘯傲遺俗羅得此生劉瓛易注)
(曰自無出有曰生生得性之始也)
詠貧士詩一首(五言)
陶淵明
萬族各有託孤雲獨無依(孤雲喻貧士也陸機鼈賦曰總美惡而兼融播萬族)
(乎一區楚辭曰憐浮雲之相佯王逸注曰相佯無依據之貌也)曖曖虛中滅何時見餘
輝(王逸楚辭注曰曖曖昏昩貌陸機擬古詩曰照之有餘輝)朝霞開宿霧衆鳥相
與飛(喻衆人也)遲遲出林翮未夕復来歸(亦喻貧士)量力守故
轍豈不寒與飢(左氏傳晉荀吳曰量力而行又向戍曰飢寒之不恤誰能恤楚也)知
音苟不存已矣何所悲(古詩曰不惜歌者苦但傷知音稀楚辭曰已矣國無人兮)
(莫我知)
讀山海經詩一首(五言)
陶淵明
孟夏草木長繞屋樹扶疎(上林賦曰垂條扶疎)衆鳥欣有託吾亦
愛吾廬既耕亦已種且還讀我書窮巷隔深轍頗迴故
人車(漢書曰張負隨陳平至其家乃負郭窮巷以席為門門外多長者車轍韓詩外傳楚狂接輿妻曰門)
(外車轍何其深)歡言酌春酒擿我園中蔬(張恊歸舊賦曰苦辭既接歡言乃周毛詩)
(曰為此春酒)微雨從東来好風與之俱(閒居賦曰微雨新晴)泛覽周王
傳流觀山海圖(周王傳穆天子傳也山海圖山海經也)俛仰終宇宙不樂
復何如(莊子老聃曰其疾也俛仰之間再撫四海之外又善卷曰余立扵宇宙之中毛詩曰既見君子)
(云何不樂)
七月七日夜詠牛女一首(五言丁齊諧記曰桂陽城武有仙道常在人)
(間忽謂其弟曰七月七日織女渡河諸仙悉還宫吾向已被召不得停與爾别矣弟問織女何)
(事渡河兄何當還荅曰織女暫請牽牛吾去後三千年當還耳明日失武丁所在世人至今猶)
(云七月七日織女嫁牽牛)
謝惠連
落日隠櫩楹升月照簾櫳(毛詩曰如月之升說文曰櫳房室之疏也)團團滿
葉露析析振條風(毛詩曰野有蔓草零露團兮楚辭曰秋風兮蕭蕭舒芳兮振條)蹀足
循廣除瞬目矖曾穹(吕氏春秋曰惠盎見宋康王康王蹀足謦欬聲類曰蹀躡也登樓賦)
(曰循階除而下降說文曰除殿階也又曰瞬開闔目也蒼頡篇曰矖索視之貎也穹天也)雲漢有靈
匹彌年闕相從(毛詩曰倬彼雲漢曹植九詠注曰牛女為夫婦七月七日得一會同也毛萇詩)
(傳曰彌終也)遐川阻昵愛修渚曠清容(曹植九詠注曰織女牽牛之星各處河之)
(傍爾雅曰昵近也孫炎曰親之近也蒼頡篇曰曠疎曠也)弄杼不成藻聳轡騖前蹤
(古詩曰纖纖擢素手札札弄機杼終日不成章泣涕零如雨王逸楚辭注曰蹤軌也)昔離秋已兩
今聚夕無雙(昔離迄今會而秋已兩今聚便别故夕無雙也)傾河易迴斡款顔
難久悰(傾河天漢也陸機擬古詩曰天漢東南傾邊讓章華臺賦曰天河既迴歡樂未終如淳漢書注)
(曰斡轉也字林曰款誠也意有所欲廣雅曰悰樂也)沃若靈駕旋寂寥雲幄空(毛詩)
(曰我馬維駱六轡沃若陸機雲賦曰藻帟高舒長帷虹繞)留情顧華寝遙心逐奔龍
(龍仙者所駕故遙心以逐之莊子曰神人乘雲氣御飛龍也)沈吟為爾感情深意彌
重(古詩曰馳情整巾帶沈吟聊躑躅鄭玄毛詩箋曰爾汝也廣雅曰感傷也鄭玄儀禮注曰彌盡也)
𢷬衣詩一首(五言)
謝惠連
衡紀無淹度晷運儵如催(漢書曰用昏建者杓夜半建者衡晉灼曰衡斗之中央也)
(爾雅曰星紀斗牽牛也漢書音義曰二十八舍列在四方日月行焉起扵星紀也說文曰晷日影也周易曰日)
(月運行)白露滋園菊秋風落庭槐肅肅莎雞羽烈烈寒螿
啼(毛詩曰六月莎雞振羽一名促織一名絡緯一名蟋蟀論衡曰夏末寒蜻蛚鳴將感隂氣也許慎淮南子)
(注曰寒螿蟬屬也子羊切)夕隂結空幕霄月皓中閨美人戒裳服端
飾相招攜(楚辭曰美人皓齒嫮以姱左氏傳曰招攜以禮何休公羊傳注曰攜提將也)簪玉
出北房鳴金步南階(魏臺訪議曰以玉為笄也古曰笄今曰簪繁欽定情詩曰何以致拳)
(拳綰臂雙金環)櫩高砧響發楹長杵聲哀(郭璞曰砧木質也然此砧為𢷬帛之質也)
(文字集略曰砧杵之質也猪金切爾雅曰砧謂之虔)微芳起兩袖輕汗染雙題(說文)
(曰題額也)紈素既已成君子行未歸(君子謂夫也毛詩曰未見君子)裁用笥
中刀縫為萬里衣(古詩曰相去萬餘里)盈箧自余手幽緘候君開
(說文曰箧笥也又曰緘束箧也古咸切)腰帶準疇昔不知今是非(左氏傳羊斟曰)
(疇昔之羊子為政)
南樓中望所遲客一首(五言寧謝靈運遊名山志曰始又北轉一汀七里)
(直指舍下園南門樓自南樓百許步對横山)
謝靈運
杳杳日西頽漫漫長路迫(楚辭云日杳杳以西頽路長遠而窘迫王逸注曰言道路)
(長遠不得復還憂心迫窘無所舒志也)登樓為誰思臨江遲来客(楚辭曰吹參差)
(兮誰思遲猶思也)與我别所期期在三五夕(陸機贈馮文熊詩曰問子别所期耀)
(靈緣扶木三五謂十五日也禮記曰月者三五而盈也)圓景早已滿佳人猶未適
(曹子建贈徐幹詩曰圓景光未滿衆星粲已繁魏文帝秋胡行曰朝與佳人期日夕殊不来杜預左氏傳注曰)
(適歸也)即事怨睽攜感物方悽戚(即事即此離别之事也列子周之尹氏有老役)
(夫晝則呻吟即事夜則昏憊而熟寐周易曰睽乖也賈逵國語注曰攜離也古詩曰感物懷所思鄭玄論語注)
(曰方常也)孟夏非長夜晦明如歲隔(楚辭曰望孟夏之短夜何晦明兮若歲)瑤
華未堪折蘭苕已屢擿(楚辭曰折疏麻兮瑤華將以遺乎離居又曰被石蘭兮帶杜蘅)
(折芳馨兮遺所思)路阻莫贈問云何慰離析(楚辭曰媒絶路阻言不可結而贈也)
(毛萇詩傳曰問遺也又曰慰安也林育金谷詩曰既而慨爾感此離析)搔首訪行人引領
冀良覿(毛詩靜女曰愛而不見搔首踟蹰爾雅曰覿見也良覿謂見良人也)
田南樹園激流植援一首(五言)
謝靈運
樵隠俱在山由来事不同(臧榮緒晉書曰何琦曰胡孔明有言隠者在山樵者亦在)
(山在山則同所以在山則異豈不信之乎)不同非一事養痾亦園中(高彪與馬融書)
(曰公今養痾傲士說文曰痾病也)中園屏氛雜清曠招遠風(范曄後漢書仲長統)
(曰欲卜居清曠以樂其志廣雅曰曠遠也)卜室倚北阜啓扉面南江(西都賦曰臨峻)
(路而啓扉)激澗代汲井插槿當列墉羣木既羅戶衆山亦對
窗靡迆趨下岫迢遞瞰高峯(西京賦曰澶漫靡迆)寡欲不期勞即
事罕人功(老子曰少私寡欲即事即此營室之事也已見上文)唯開蔣生徑永懷
求羊蹤(三輔決錄曰蔣詡字元卿隠於杜陵舍中三逕惟羊仲求仲從之遊二仲皆挫廉逃名毛萇詩)
(傳曰懷思也)賞心不可忘妙善冀能同(莊子曰顔成子游謂東郭子綦曰自吾聞)
(子之言也八年而不知死生九年大妙郭象曰妙善同故無往而不冥也)
齋中讀書一首(五言齋永嘉郡也)
謝靈運
昔余遊京華未嘗廢丘壑(郭璞遊仙詩曰京華遊侠窟漢書班嗣書曰夫嚴子者漁)
(釣扵一壑萬物不干其志棲遲扵一丘天下不易其樂也)矧乃歸山川心跡雙寂漠
(爾雅曰矧況也楚辭曰野寂漠其無人)虛館絶諍訟空庭來鳥雀(張衡四愁詩序)
(曰諍訟息鬻子曰禹治天下朝廷之間可以羅雀也)臥疾豐暇豫翰墨時閒作(國語)
(優施曰我教茲暇豫之事君韋昭曰暇閒也豫樂也歸田賦曰揮翰墨以奮藻兩都賦序曰時時閒作)懷
抱觀古今寢食展戲謔(文賦曰觀古今扵須臾毛詩曰善戲謔兮不為虐兮)既笑
沮溺苦又哂子雲閣執戟亦以疲耕稼豈云樂(論語曰長沮桀)
(溺耦而耕漢書曰王莽既以符命自立即位之後欲絶其源以神前事而甄豐子尋劉歆子棻復獻之莽誅豐)
(父子投棻四裔辭所連及便收不請時揚雄校書天祿閣上理獄使者来欲收雄雄恐不能自免乃從閣上自)
(投幾死京師為之語曰惟寂惟漠自投于閣潘安仁夏侯湛諫曰執戟疲揚)萬事難竝歡達
生幸可託(莊子曰達生之情者傀司馬彪曰傀大也情在無故曰大傀音塊)
石門新營所住四面高山迴溪石瀨修竹茂林詩
一首(五言)
謝靈運
躋險築幽居披雲臥石門(方言曰躋登也論衡曰幽居靜處恬憺自守莊子曰雲者)
(風起北方一西一東孰居無事而披拂是)苔滑誰能步葛弱豈可捫(遊天台山賦曰)
(踐莓苔之滑石又曰援葛藟之飛莖毛萇詩傳曰捫持也)嫋嫋秋風過萋萋春草繁
(楚辭曰嫋嫋兮秋風王逸注曰嫋嫋風搖木貌也楚辭曰春草生兮萋萋)美人遊不還佳期
何由敦(楚辭曰望美人兮未来又曰與佳期兮夕張方言曰敦信也)芳塵凝瑤席清
醑滿金樽(庾闡楊都賦曰結芳塵於綺疏楚辭曰瑤席兮玉瑱毛詩曰飲此醑矣埤蒼曰滑美貎也)
(曹子建樂府詩曰金樽玉杯不能使薄酒更厚)洞庭空波瀾桂枝徒攀翻(楚辭曰洞)
(庭波兮木葉下又曰攀桂枝兮聊淹留)結念屬霄漢孤景莫與諼(言所思念邈若)
(霄漢孤影獨處莫與忘憂蔡琰詩曰煢煢對孤影怛咤糜肝肺毛萇詩傳曰諼忘也張翰詩曰單形依孤影)
俯濯石下潭仰看條上猨早聞夕飈急晩見朝日暾(楚辭)
(曰暾將出兮東方王逸注曰始出其形暾暾而盛大也)崖傾光難留林深響易奔
感往慮有復理来情無存(言悲感已往而天夀紛錯故慮有迴復妙理若来而物我)
(俱喪故情無所存往謂適彼可悲之境也)庶特乘日用得以慰營魂(莊子牧馬童子)
(謂黃帝曰有長者教子曰若乘日之車而遊襄城之野郭象曰日出而遊日入而息也車或為居楚辭曰載營)
(魂而升霞鍾會老子注曰經護為營也)匪為衆人說冀與智者論(司馬遷書曰可)
(為智者說難為俗人言)
雜詩一首(五言)
王景玄(沈約宋書曰王徽字景玄少好學無不通覽年十六舉秀才除南平王鑅右軍)
(咨議徽素無宦情竝陳疾不就江湛舉為吏部郎)
思婦臨高臺長想憑華軒(陸機為顧彦先贈婦詩曰東南有思婦舞賦曰遠思長想)
(登樓賦曰憑軒檻以遙望潘岳為賈謐贈陸機詩曰珥筆華軒韋昭漢書注曰軒檻上板也)弄絃不
成曲哀歌送苦言(左太沖詠史詩曰哀歌和漸離張平子書酸者不能不苦扵言也)箕
帚留江介良人處鴈門(箕帚婦人所執也國語曰吳王夫差伐越越王勾踐乃命諸稽)
(郢行成扵吳曰勾踐請盟一介適女執箕帚以備姓扵王宫說文曰箕簸也帚糞也楚辭曰哀江介之悲風孟)
(子曰齊人一妻一妾而處室者其良人出必厭酒肉劉渠曰婦人稱夫曰良人漢書有鴈門郡)詎憶無
衣苦但知狐白溫(曹植贈丁儀詩曰狐白足禦冬焉念無衣客)日暗牛羊下
野雀滿空園(毛詩曰日之夕矣羊牛下来古猛虎行曰日暮不從野雀棲)孟冬寒風
起東壁正中昏(禮記曰仲冬之月昏東壁中)朱火獨照人抱景自愁
怨(古詩曰朱火然其中楚辭曰廓抱景而獨倚)誰知心曲亂所思不可論(毛詩曰亂)
(我心曲古詩曰所思在遠道)
數詩一首(五言)
鮑明遠
一身仕關西家族滿山東(家語孔子曰恭敬忠信四者可以正國豈特一身漢書王)
(衞尉曰蕭何守關中搖足則關西非陛下所有又曰高帝問羣臣羣臣皆山東人也)二年從車駕
齋祭甘泉宫(漢書曰元延二年行幸甘泉賦曰正月從上甘泉蔡邕獨斷曰不敢指斥天子故但)
(言車駕漢書曰武帝作甘泉宫中為臺置祭具以致天神也)三朝國慶畢休沐還舊
邦(漢書谷永上書曰食扵三朝之會周禮曰國有福事即慶賀之漢書曰張安世休沐未嘗出王粲贈蔡子)
(篤詩曰戾舊邦也)四牡曜長路輕蓋若飛鴻(毛詩曰駕彼四牡石崇還京詩曰迅)
(風翼華蓋飄颻若飛鴻)五侯相餞送高會集新豐(漢書曰成帝悉封舅王譚王立)
(王根王逢王商時為列侯五人同日封故世謂之五侯又曰漢王置酒高會三輔舊事曰太上皇思慕鄉里高)
(祖徙豐沛商人立為新豐也)六樂陳廣坐組帳揚春風(周禮曰凡六樂者文之以)
(五聲鄭玄曰此固所以存六代之樂史記侯嬴曰公子自迎嬴羣衆廣坐之中稽康贈秀才詩曰組帳高褰)
七盤起長袖庭下列歌鐘(張衡舞賦曰歴七盤而屣躡七盤已見陸機羅敷歌韓子)
(曰長袖善舞國語曰錫魏絳女樂二八歌鍾已見魏都賦)八珍盈彫俎綺肴紛錯重
(周禮食醫掌和王八珍之齊莊子曰祝宗人說彘曰汝奚惡死吾將加汝肩尻乎彫俎之上應璩與公琰書曰)
(繁俎綺錯羽爵飛騰)九族共瞻遲賓友仰徽容(尚書曰敦敘九族孔安國曰九族高)
(祖玄孫之親也張載送鍾參軍詩曰善建理不拔闡道播徽容)十載學無就善宦一朝
通(漢書曰張釋之事文帝十年不得調又曰司馬安巧善宦四至九卿)
翫月城西門廨中一首(五言)
鮑明遠
始見西南樓纖纖如玉鉤(西京雜記公孫乘月賦曰直圓巖而似鉤蔽修堞如分鏡)
(王逸楚辭注曰曲瓊玉鉤也)末映東北墀娟娟似蛾眉(說文曰墀塗地也禮天子)
(赤墀上林賦曰長眉連娟毛詩曰螓首蛾眉)蛾眉蔽珠櫳玉鉤隔瑣窗(珠櫳以珠)
(飾疏也瑣窗窗為瑣文也范曄後漢書曰梁冀第舍窗牖皆有綺疏青瑣也)三五二八時千
里與君同(二八十六日也釋名曰望滿之名月大十六日月小十五日淮南子曰道德之論譬如日)
(月馳騖千里不能改其常)夜移衡漢落徘徊帷戶中(衡斗中央也漢天漢也已見上)
(文曹植七哀詩曰明月照高樓流光正徘徊)歸華先委露别葉早辭風(言歸華先)
(委為露所墮别葉早辭為風所隕華落向本故曰歸本葉下離枝故云别葉王逸楚辭注曰委棄也翼氏風角)
(曰木落歸本水流歸末)客游厭苦辛仕子倦飄塵(陸機荅張士然詩曰飄颻冒風)
(塵)休澣自公日宴慰及私辰(禮記曰晏子澣衣以朝字林曰醧私晏飲也方言曰)
(慰居也)蜀琴抽白雪郢曲發陽春(相如工琴而處蜀故曰蜀琴客歌郢中故稱郢)
(曲也宋玉笛賦曰師曠將為白雪之曲也又對問曰客有歌扵郢中者其為陽春白雪國中屬而和者不過數)
(人)肴乾酒未缺金壺啓夕淪(肴雖乾而酒未止金壺之漏已啟夕波杜預左氏傳)
(注曰肴乾而不食爾雅曰小波為淪陸機漏賦曰伏陰蟲以承波吞恒流其如揖)迴軒駐輕蓋
留酌待情人
始出尚書省一首(五言)
謝玄暉(蕭子顯齊書曰朓兼尚書殿中郎高宗輔政以朓為諮議領記室高宗明帝也)
惟昔逢休明十載朝雲陛(休明謂齊武皇帝也左氏傳曰王孫滿曰德之休明蕭子)
(顯齊書曰朓解褐豫章王行參軍然王故朝也左思七歌曰開甲第之廣袤建雲陛之嵯峨)既通金
閨籍復酌瓊筵醴(金閨即金門也解嘲曰歴金門上玉堂應劭漢書注曰籍者為二尺竹牒)
(記其年紀名字物色懸之宫門案省相應乃得入也袁宏夜酣賦曰開金扉坐瓊筵漢書楚元王敬禮穆生等)
(穆生不嗜酒元每置酒常為穆生設醴也)宸景厭照臨昏風淪繼體(宸北辰以喻帝)
(位也厭照臨謂武帝崩也繼體謂鬱林王昭葉也蕭子顯齊書曰鬱林王文惠太子長子武帝崩王即位毛詩)
(曰明明上天照臨下土尚書曰遠耆德比頑童時謂亂風廣雅曰昏亂也又曰淪沒也公羊傳曰繼文王之體)
(守文王之法度)紛虹亂朝日濁河穢清濟(漢書息夫躬絶命辭曰虹霓燿兮日微張)
(晏曰虹蜺邪隂之氣也而有照燿以蔽日月方讒言流行忠良浸微也戰國策張儀說秦王曰清濟濁河足以)
(為阻孔安國尚書注曰濟水入河竝流十數里清濁異色混為一流亦喻邪讒之穢忠正也)防口猶
寬政餐荼更如薺(言防衆口實由寬政雖遇餐茶之苦更同如薺之甘時明帝輔政故曰寬)
(也國語召公諫厲王曰防人之口甚扵防川左氏傳陳公子完謂齊侯曰臣幸若獲宥及扵寬政君之惠也仲)
(長子昌言曰有軍興之大役焉有凶荒之殺用焉如此則清修絜皎之士固當食荼鹽膽枕籍菁棘毛詩曰誰)
(謂荼苦其甘如薺)英袞暢人謀文明固天啓(英袞謂明帝也初為尚書令故曰英)
(袞蕭子顯齊書曰明帝以太后令廢鬱林王及海陵王而即位周禮曰三公自衮冕而下漢書音義曰暢通也)
(周易曰人謀鬼謀百姓與能又曰見龍在田天下文明左氏傳曰晉侯賜畢萬魏卜偃曰以是始賞天啓之矣)
青精翼紫軑黃旗映朱邸(春秋元命苞曰殷紂之時五星聚房房者蒼神之精周據)
(而興然青即蒼也齊木德故蒼精翼之孔安國尚書傳曰翼輔也方言曰韓楚之間輪謂之軑徒計切天子之)
(車以紫為蓋故曰紫軑司馬德操與劉恭嗣書曰黃旗紫蓋恒見東南終成天下者揚州之君乎史記曰諸侯)
(朝天子扵天子之所立宅舍曰邸漢書曰代王入代邸諸侯王朱戶故曰朱邸)還覩司隸章復
見東都禮(東觀漢記曰更始欲北之雒陽以光為司隸校尉三輔宮府吏東迎雒陽見更始諸將過)
(者數十軰皆冠幘而衣婦人之衣大為長安所笑見司隸官屬皆相指視之極望老吏或垂涕粲然復見官府)
(儀禮賢者蟻附也)中區咸已泰輕生諒昭洒(文賦曰佇中區以玄覽說文曰洒滌)
(也桑禮切)趨事辭宫闕載筆陪旌棨(謂出殿中而為記室也漢書曰朱博夜寝早起)
(妻希見面趨事如是慎子曰趨事之有司賤也禮記曰史載筆士載言司馬彪續漢書曰公以下至二千石騎)
(吏四人皆帶劎棨戟為前行韋昭漢書注曰棨戟也音啓)邑里向疎蕪寒流自清泚
(鶡冠子曰士之居邑里賈逵國語注曰蕪穢也說文曰泚清也且禮切)衰柳尚沈沈凝露
方泥泥(沈沈茂盛之貎也毛詩曰露彼蕭斯零露泥泥廣雅曰方正也毛萇曰泥泥沾濡也)零落
悲友朋歡虞讌兄弟(孔融與曹操書曰海内知識零落殆盡虞與娛通毛詩序曰棠棣燕)
(兄弟也)既秉丹石心寧流素絲涕(丹石言不移也吕氏春秋曰石可破而不可奪)
(其堅丹可磨而不可奪其赤韓子曰上不相德守道者皆懷金石之心素絲隨染涕墨子所悲也淮南子曰墨)
(子見練絲而泣之為其可以黃可以黑高誘曰閔其化也曹顔遠感時詩曰素絲與路岐)乘此終蕭
散垂竿深澗底(孫惠龜賦曰汎舟扵清泠之淵垂竿扵巖澗之下如淳漢書注曰乘因也)
直中書省一首(五言朓蕭子顯齊君曰轉中書郎)
謝玄暉
紫殿肅隂隂彤庭赫弘敞(紫殿紫宫也漢書成紀曰神光降集紫殿莊子曰至隂肅肅至)
(陽赫赫西都賓曰王階彤庭西京賦曰赫&KR0008;&KR0008;以弘敞)風動萬年枝日華承露掌
(晉宫闕名曰華林園南萬年樹十四株漢書曰日華曜宣明又曰武帝作柏梁鋼柱承露盤仙人掌也)玲
瓏結綺錢深沈映朱網(晉灼甘泉賦注曰玲瓏明見貌也東宫舊事曰忩有四面綾綺)
(連錢楚辭曰網戶朱綴刻方連王逸注曰網綺文縷也綴緣也網與罔同而義異也)紅藥當階飜
蒼苔依砌上(淮南子曰窮谷之汚生以蒼苔)茲言翔鳳池鳴珮多清響
(晉中興書曰荀勖徙中書監為尚書令人賀之乃發恚云奪我鳳皇池卿諸人何賀我耶禮記曰君子行則鳴)
(珮玉)信美非吾室中園思偃仰(登樓賦曰雖信美而非吾土兮毛詩曰或棲遲偃仰)
朋情以鬱陶春物方駘蕩(尚書曰鬱陶乎予心顔厚有忸怩莊子曰惠施之林駘蕩)
(而不得逐物不及司馬彪曰駘蕩猶施散也)安得淩風翰聊恣山泉賞(莊子曰鵲)
(巢扵高榆之顛巢折淩風而起毛詩曰如飛如翰鄭玄曰如鳥之飛翰也)
觀朝雨一首(五言)
謝玄暉
朔風吹飛雨蕭條江上来既灑百常觀復集九成臺(張景)
(陽七命曰表以百常之闕西京賦曰通天眇以竦峙勁百常而莖擢薛綜曰臺名也爾雅曰觀謂之闕呂氏春)
(秋曰有娥氏有二佚女為九成臺飲食必以鼔)空濛如薄霧散漫似輕埃平明
振衣坐重門猶未開(楚辭曰平明發兮蒼梧新序曰古老振衣而起周易曰重門擊柝)
耳目暫無擾懷古信悠哉(東京賦曰慨長思而懷古毛詩曰悠哉悠哉毛萇曰悠思)
(也)戢翼希驤首乘流畏曝鰓(成公綏慰情賦曰惟潛龍之勿用戢鱗翼以匿影鄒)
(陽上書曰蛟龍驤首奮翼則浮雲出流鵬鳥賦曰乘流則逝三秦記曰河津一名龍門兩傍有山水陸不通龜)
(魚莫能上江海大魚薄集龍門下上則為龍不得上曝鰓水次也)動息無兼遂岐路多
徘徊(動息猶出處言出處之情有疑譬臨岐路而多惑也淮南子曰揚子見逵路而哭之謂其可以南可)
(以北)方同戰勝者去翦北山萊(言隠勝仕也方猶將也韓子子夏曰吾入見先王之)
(義則榮之出見富貴又榮之二者戰扵胸臆故懼也今見先王之義戰勝故肥也毛詩曰南山有臺北山有萊)
(毛萇曰萊草也)
郡内登望一首(五言出蕭子顯齊書曰朓為宣城太守)
謝玄暉
借問下車日匪直望舒圓(張景陽詩曰下車如昨日望舒四五圓)寒城一
以眺平楚正蒼然(毛詩曰翹翹錯薪言刈其楚說文曰楚叢本也鄭玄毛詩箋曰蒹葭在衆)
(草之中蒼蒼然也)山積陵陽阻溪流春穀泉(江賦曰幽澗積阻沈約宋書曰宣城)
(郡太康中分丹陽立陵陽子明得仙扵廣陽縣山戰國策曰飲茹溪之流漢書曰丹陽郡有春穀縣水經注曰)
(江連春穀縣北又合春穀水)威紆距遙甸巉嵒帶遠天(威紆威夷紆餘流長之貎)
(也孔安國尚書傳曰距至也廣雅曰巉嵒高也)切切隂風暮桑柘起寒煙悵望
心已極惝怳魂屢遷(悵望已見上文楚辭曰招惝怳而永懷招勅驕切惝兄攘切怳況往)
(切)結髮倦為旅平生早事邊(漢書曰霍光結髮内侍論語子曰久要不忘平生之)
(言)誰規鼎食盛寧要狐白鮮(家語曰子路南遊扵楚列鼎而食晏子春秋曰景公)
(被狐白之裘坐扵堂側)方弃汝南諾言稅遼東田(續漢書曰汝南太守南陽宗資)
(任用范滂時人謠曰汝南太守范孟博南陽宗資主畫諾魏志曰管寧聞公孫度令行海外遂至扵遼東皇甫)
(謐高士傳曰人或牛暴寧田者寧為牽牛飼之其人大慙)
和伏武昌登孫權故城一首(五言曰徐勉伏曼容墓誌序曼容為大司馬)
(諮議參軍出為武昌太守)
謝玄暉
炎靈遺劎璽當塗駭龍戰(炎靈謂漢也典引曰蓄炎上之烈精漢儀禮志曰皇太子)
(即位中黃門以斬蛇寶劎授異苑曰晉惠帝元康三年武庫火燒漢高斬白蛇劎吳書曰初黃門張讓等作亂)
(劫天子出奔商璽投井中春秋保乾圖曰漢以魏徵當塗在世名行四方獻帝紀太史丞許芝奏故白馬令李)
(雲上事曰許昌氣見扵當塗高者魏也象魏者兩觀闕是也當道而高大者魏也當代漢周易曰龍戰于野其)
(血玄黃)聖期缺中壤霸功興㝢縣(論衡曰孟子云五百年有王者興五百年者以)
(為天出聖期也桓譚陳便宜曰所謂霸功者法度明正百官修治威令流行者也蒼頡篇曰宇邊也說文曰㝢)
(籒文宇字也)鵲起登吳山鳳翔陵楚甸(莊子曰鵲上城之垝巢扵高榆之顛城壊)
(巢折陵風而起故君子之居時也得時則義行失時則鵲起司馬彪曰垝最高危限之處也起飛也東都賦曰)
(龍飛白水鳳翔參墟孫氏初基武昌後都建鄴故云吳山楚甸也垝居毁切)衿帶窮巖險帷
帟盡謀選(西京賦曰巖險周固衿帶易守漢書高祖曰運籌策扵帷帳之中左氏傳為啟疆曰趙成)
(中行吳皆諸侯之選也鄭玄毛詩箋曰選者謂扵倫等之中最上也)北拒溺驂鑣西龕收
組練(北拒謂禦曹操西龕謂敗劉備也春秋感精符曰強傑竝侵戰兵雷合龍門溺驂宋均曰龍門魯地)
(名也時齊與宋鄭戰敗相殺血溺驂馬尚書序曰西北戡黎孔安國曰戡勝也龕與戡音義同左氏傳曰組甲)
(三百被練三千馬融曰組甲以組為甲被練為甲裏也)江海既無波俯仰流英盼
(禮斗威儀曰其君乘木而王其政象平則江海不揚波好色賦曰竊視流盼)裘冕類禋郊卜
揆崇離殿(周禮曰王祀昊天上帝則服大裘而冕祀五帝亦如之又曰兆五帝扵四郊四類亦如之)
(孔安國尚書傳曰類事類也又曰精意以享曰禋毛詩曰卜云其吉終焉允臧毛萇曰凡建國必有卜之毛詩)
(曰揆之以日作于楚室毛萇曰揆度也度日出日入以知西東視定北準極以正南北毛萇詩傳曰崇立也西)
(都賦曰郊則離殿别寝)釣臺臨講閱樊山開廣讌(吳志曰孫權扵武都臨釣臺飲)
(酒大歡國語虢文公曰一時講武公羊傳曰大閱者何簡車馬也水經曰武昌郡治城南有袁山即樊山也北)
(背大江江上有釣臺顔延年釋奠詩曰即宫廣讌)文物共葳蕤聲明且蔥蒨(左氏)
(傳臧哀伯曰夫德儉而有度文物以紀之聲明以發之)三光厭分景書軌欲同薦
(三國名臣頌曰三光參分宇宙暫隔禮記子曰今天下車同軌書同文杜預左氏傳注曰薦獻也)參差
世祀忽寂漠市朝變(魏都賦曰非有期乎世祀忽謂忽忽然而去也古出夏北門行曰市)
(朝易人千歲墓平)舞館識餘基歌梁想遺轉(蕪城賦曰歌堂舞閣之基西征賦曰)
(覓陛殿之餘基歌有繞梁故曰歌梁淮南子曰秦楚燕趙之歌也異轉而皆樂高誘曰轉音聲也)故林
衰木平荒池秋草徧雄圖悵若茲茂宰深遐睠(茂宰謂伏武昌)
(也言孫氏雄圖悵然如此伏氏感之而深遠睠)幽客滯江臯從賞乖纓弁(幽客朓自)
(謂也言從賞而乖纓弁遊也楚辭曰朝馳騁兮江臯王逸注曰澤曲曰臯)清巵阻獻酬良書
限聞見(良書謂伏詩也鄭玄禮記註曰巵酒器也毛詩曰獻酬交錯墨子曰墨子獻書惠王王受而讀)
(之曰良書也)幸藉芳音多承風采餘絢(楚辭曰聞赤松之青塵願承風之遺則馬)
(融論語注曰絢文貌也)于役儻有期鄂渚同游衍(毛詩曰君子于役不知其期楚)
(辭曰乘鄂渚而反顧兮王逸注曰鄂渚地名也毛詩曰昊天曰且及爾遊衍毛萇曰遊行也衍溢也鄭玄曰常)
(與汝入往游溢相從也)
和王著作八公山詩一首(五言養淮南子曰淮南王安士數千人中有)
(高才八人蘇非李上左吳陳由伍被雷被毛被晉昌為八公神仙傳曰雷被誣告安謀反人告)
(公曰安可以去矣乃與登山即日升天八公與安所踐石上之馬跡存焉)
謝玄暉
二别阻漢坻雙崤望河澳(左氏傳曰吳子伐楚子常乃濟漢而陣自小别至扵大别)
(殽有二陵已見西征賦爾雅曰小沚曰泜又曰澳隈也)茲嶺復巑岏分區奠淮服
(字林曰巑岏銳山也潘岳贈陸機詩曰區域以分孔安國尚書傳曰奠定也)東限琅邪臺西
距孟諸陸(山海經曰琅邪臺在渤海間琅邪之東孔安國尚書傳曰距至也周禮曰正東曰青州其)
(藪曰孟諸爾雅曰宋有孟諸郭璞曰今在梁國濉陽縣東北然孟諸澤在八公山東而云西距者謂澤西距山)
(以避上文耳謂山在澤東是也)阡眠起雜樹檀欒蔭修竹(楚辭曰遠望兮阡眠枚乘)
(兔園賦曰修竹檀欒夹池水)日隠澗疑空雲聚岫如複出沒眺樓雉
遠近送春目(王肅家語注曰高丈長丈曰堵三堵曰雉呂氏春秋曰客出田駢送之以目)戎
州昔亂華素景淪伊穀(亂華謂苻堅也左氏傳曰衞侯登城以望見戎州公曰我)
(姬姓也何戎之有焉又孔子曰裔不謀夏夷不亂華素景謂晉也干寶搜神記曰金者晉之行也漢書曰穀水)
(出穀陽谷東北入洛也伊水已見上文)阽危賴宗袞微管寄明牧(宗袞謝安也明)
(牧謝玄也晉中興書曰時盜賊強盛侵寇無已朝議求文武良將可以鎮北方者衞將軍謝安曰唯兄子玄可)
(堪此任扵是拜建武將軍袞州刺史領廣陵相監江北諸軍事漢書賈誼上書曰安有天下阽危者若是臣瓚)
(曰臨危曰阽或曰阽屋檐也論語子曰微管仲吾其被髮左袵矣)長蛇固能翦奔鯨自
此曝(八公山謝玄敗苻堅之處也長蛇喻融奔鯨喻堅也羣謝錄曰玄領徐州苻堅傾國大出玄為前鋒)
(射傷苻堅陣殺苻融左氏傳申苞胥如秦乞師曰吳為封豕長蛇以薦食上國又楚子曰古者明王伐不敬取)
(其鯨鯢而封以為大戮杜預曰鯨鯢大魚名也以喻不義之人吞食小國也)道峻芳塵流業
遙年運儵(陸機大暮賦曰播芳塵之馥馥莊子老聃曰予年運而往矣將何以戒我乎)平生
仰令圖吁嗟命不淑(平生朓自謂也左氏傳汝叔齊曰君子能知其過必有令圖令圖天)
(贊也薛君韓詩章句曰吁嗟歎辭也毛詩曰子之不淑楊泉五湖賦曰底功定績蓋喻令圖不淑已見嵇康幽)
(憤詩)浩蕩别親知連翩戒征軸(楚辭曰志浩蕩而傷懷思玄賦曰繽連翩兮紛暗曖)
再遠館娃宫兩去河陽谷(方言曰吳有館娃之宫石崇思歸引序曰肥遯扵河陽别)
(業)風煙四時犯霜雨朝夜沐(曹植亟出行曰蒙霧犯風塵淮南子曰禹沐淫雨櫛)
(疾風高誘曰以雨為沐浴也以疾風為梳篦也魏書公令曰沐浴霜露二十餘年)春秀良已彫
秋場庶能築(孫子曰秋霜被不彫甚秀毛詩曰九月築場圃)
和徐都曹一首(五言昩集云和徐都曹勉旦出新渚)
謝玄暉
宛洛佳遨遊春色滿皇州(古詩曰驅車策駑馬游戲宛與洛鮑昭結客少年場曰表)
(裏望皇州)結軫青郊路迴瞰蒼江流(楚辭曰結余軫扵西山周禮曰東方謂之青蜀)
(都賦曰列綺疎以瞰江)日華川上動風光草際浮(日華已見上文楚辭曰光風動)
(蕙汎崇蘭王逸注曰光風謂日出而風草木有光色也)桃李成蹊徑桑榆隂道周
(班固漢書贊曰諺曰桃李不言下自成蹊楚辭曰鳴鳩棲扵桑榆毛詩曰有杕之杜生扵道周毛萇曰周曲也)
東都已俶載言歸望綠疇(毛詩曰以我覃耜俶載南畆毛萇曰覃利也王肅曰俶始)
(也載事也言用我之利始事扵南畝也毛詩曰言旋言歸賈逵國語注曰一井為疇)
和王主簿怨情一首(五言名集云王主簿季哲)
謝玄暉
掖庭聘絶國長門失歡宴(漢書元紀曰賜單于待詔掖庭王廧為閼氏應劭曰名廧)
(小字昭君娶女曰聘據單于而言也琴道雍門周曰一赴絶國掖庭王昭君所居也長門陳皇后所居也南都)
(賦曰接歡宴扵日夜)相逢詠&KR1048;蕪辭寵悲班扇(古樂府詩曰上山採&KR1048;蕪下山逢故)
(夫班婕妤怨詩曰新製齊紈素鮮潔如霜雪裁為合歡扇團團似明月)花叢亂數蝶風簾
入雙燕徒使春帶賖坐惜紅装變(賖緩也)生平一顧重宿
昔千金賤(鄭玄毛詩箋曰顧迴首也列女傳曰楚成鄭子瞀者楚成王之夫人也初成王登臺子瞀)
(不顧王曰顧吾與女千金子瞀遂行不顧曹植詩曰一顧千金重何必珠玉賤阮籍詠懷詩曰宿昔同衾裳)
故人心尚爾故人心不見(古樂府曰相去萬餘里故人心尚爾鄭玄毛詩箋曰尚猶)
(也字書曰爾詞也)
和謝宣城一首(五言臥謝朓為宣城太守作疾詩約今和之)
沈休文
王喬飛鳬舄東方金馬門從宦非宦侶避世不避喧(范曄)
(後漢書曰王喬者河東人也顯宗時為葉令喬有神術每月朔望自縣詣臺朝帝怪其来數而不見車騎密令)
(太史伺望之言其臨至輒有雙鳬東南飛来扵是伺鳬至舉羅張之但得一雙舄焉乃詔尚方識視則四年中)
(所賜尚書官屬履也史記曰武帝時齊人有東方生名朔時坐席中酒酣據地歌曰陸沈扵俗避世金馬門)
揆余發皇覽短翮屢飛飜(楚辭曰皇覧揆予扵初度丁儀周成王論曰振短翮與鸞)
(鳳竝翔)晨趨朝建禮晩沐臥郊園(漢書典職曰尚書郎晝夜更直扵建禮門内沐)
(休沐也)賓至下塵榻憂来命綠樽(謝承後漢書曰徐稚字孺子豫章人屢辟公府)
(不起時陳蕃為太守以禮請署功曹稚不免之既謁而退蕃在郡不接賓唯稚来特設一榻去則懸之應休璉)
(與曹長思書曰紅塵蔽扵機榻傅玄雜詩曰機榻委塵埃漢書東方朔曰臣聞銷憂者莫如酒也)昔賢
侔時雨今守馥蘭蓀(字林曰侔齊等也孟子曰君子之所以教者五有如時雨化之者今)
(守即朓也潘正叔贈河陽詩曰流聲馥秋蘭王逸楚辭注曰蓀香草名也)神交疲夢寐路遠
隔思存(列子曰夢有六侯此六者皆魂神所交也莊子曰子綦曰其寐也魂交其覺也形開說文曰交)
(會也毛詩曰雖則如雲匪我思存)牽拙謬東氾浮惰及西崐(梁書曰隆昌中約出)
(為東陽太守明帝即位徵為五兵尚書以日之早晏喻年之少老也牽拙牽率庸拙也東氾謂暘谷日之所出)
(也浮惰浮名惰懈也西崐謂崦嵫日之所入也)顧循良菲薄何以儷璵璠(鄭玄毛詩)
(箋曰顧念也楚辭曰質菲薄而無由馬融論語注曰菲薄也廣雅曰儷偶也左氏傳曰季平子卒陽虎將以璵)
(璠斂杜預曰璵璠美玉也)將隨渤澥去刷羽汎清源(解嘲曰若江湖之雀渤澥之鳥)
(吳都賦曰刷蕩漪瀾說文曰刷刮也劉公幹詩曰方塘含清源)
應王中丞思遠詠月一首(五言遠蕭子顯齊書曰王思為御史中丞)
沈休文
月華臨靜夜夜靜滅氛埃(魏明帝詩曰靜夜不能寐楚辭曰辟氛埃而清涼)方
暉竟戶入圓影隙中来(淮南子曰受光扵隙照一隅受光扵戶照室中無遺物况受光)
(扵宇宙乎說文曰隙壁際也)高樓切思婦西園游上才(曹子建七哀詩曰明月照)
(高樓流光正徘徊上有愁思婦悲歎有餘哀魏文帝芙蓉池詩曰乘輦夜行游逍遙步西園丹霞夹明月華星)
(出雲間)網軒映珠綴應門照綠苔(楚辭曰網戶朱綴刻方連下云綠苔此當為朱)
(綴今竝為珠疑傳寫之誤漢書班婕妤自傷賦曰潛玄宫兮幽以清應門避兮楚闥扃華殿塵兮玉陛苔中庭)
(萋兮綠草生)洞房殊未曉清光信悠哉(楚辭曰姱容修態亘洞房毛萇詩傳曰悠)
(遠貌也)
冬節後至丞相第詣庶子車中作一首(五言齊蕭子顯書)
(曰豫章王嶷太祖第三子也薨贈丞相揚州牧長子廉字景藹為世子蔡邕獨斷曰諸侯適子)
(稱世子)
沈休文
廉公失權勢門館有虛盈(史記曰廉頗失勢之時故客盡去及復為將又復至王符)
(潛夫論曰昔魏其之客流扵武安長平之利移扵冠軍廉頗翟公再盈再虛)貴賤猶如此況
乃曲池平(漢書曰下邽翟公為廷尉賓客亦填門及廢門外可設雀羅後為廷尉客欲往翟公大署)
(其門曰一貴一賤交情乃見桓子新論雍門周說孟嘗君曰千秋萬歲後高臺既已傾曲池又以平)高車
塵未滅珠履故餘聲(漢書曰于定國父于公□門壊父老方共治之于公謂之曰少高大)
(閭門令容駟馬高蓋說文曰高車其蓋高立載之車也史記曰春申君上客皆躡珠履)賓階綠錢
滿客位紫苔生(家語曰公自阼階孔子由賓階升堂立侍又曰醮扵客位加其有成也崔豹古)
(今注曰空室無人行則生苔蘚或青或紫一名綠錢禮記曰主人就東階客就西階又曰賓扵客位祖扵庭)
誰當九原上鬱鬱望佳城(禮記趙文子曰以從先大夫扵九原鄭玄曰晉卿大夫之)
(墓地在九原西京雜記曰滕公駕至東都門馬鳴跼不肯前皆以前脚跼地久之滕公懼使卒掘馬所跼地入)
(三尺所得石槨有銘焉銘曰佳地鬱鬱三千年見白日吁嗟滕公居此室滕公曰嗟乎天也吾其即安此乎遂)
(葬焉漢書曰夏侯嬰號滕公也)
學省愁臥一首(五言帝學省國學也梁書曰齊明即位約遷國子祭酒)
沈休文
秋風吹廣陌蕭瑟入南闈(廣雅曰陌道也)愁人掩軒臥高窗時
動扉(楚辭曰愁人兮奈何掩猶閉也軒長廊也)虛館清隂滿神宇曖微微(謝靈)
(運齋中詩曰虛館絶諍訟曹植九詠曰蔓葛滋兮冐神微宇王逸楚辭注曰曖曖暗昧貌南都賦曰清廟肅以微)
網蟲垂戶織夕鳥傍櫩飛(張景陽雜詩曰蜘蛛網戶屋魏文帝詩曰蜘蛛繞戶牖)
纓珮空為沗江海事多違(爾雅曰沗辱也莊子曰就藪澤處間曠此江海之士避世)
(之人也廣雅曰違異也謂乖異也)山中有桂樹歲暮可言歸(山中有桂樹即攀桂)
(枝而聊淹留也韓詩曰蟋蟀在堂歲聿其莫薛君曰莫晩也言君之年歲已晩也)
詠湖中鴈詩一首(五言)
沈休文
白水滿春塘旅鴈每迴翔(劉公幹雜詠詩曰方塘含白水中有鳬與鴈謝靈運戲馬)
(臺集詩曰旅鴈違霜雪楚辭曰孔雀兮迴翔穀梁傳曰掩禽旅范寗曰衆禽也)唼流牽弱藻斂
翮帶餘霜(楚辭曰鳬鴈皆唼夫梁藻應㻛建章臺集詩曰遠行蒙霜雪)羣浮動輕浪
單汎逐孤光(上林賦曰鴻鷫鵠鵝浮乎其上)懸飛竟不下亂起未成行
(吕氏春秋曰羣鳥翔而不下白虎通曰鴈飛則乃成行)刷羽同搖漾一舉還故鄉
(搖漾飛貌也韓詩外傳田饒曰黃鵠一舉千里烏孫公主歌曰願為黃鵠兮歸故鄉)
三月三日率爾成篇一首(五言)
沈休文
麗日屬元巳年芳具在斯(南都賦曰暮春之禊元巳之辰)開花已匝樹
流嚶復滿枝洛陽繁華子長安輕薄兒(阮籍詠懷詩曰昔日繁華子安)
(陵與龍陽范曄後漢書曰李寶勸劉嘉且觀成敗光武聞告扵鄧禹曰孝孫素謹當是長安輕薄兒誤之耳嘉)
(字孝孫嚶扵耕切)東出千金堰西臨鴈鶩陂(楊佺期洛陽記曰千金堰在洛陽城)
(西去城三十五里堰上有穀水塢朱超石與兄書曰千金堤舊堰榖水魏時更修謂之千金塢廣雅曰堰潛堰)
(也謂潛築土以壅水也一作堨音竭塢烏古切堰一建切然三字義同而音則異也漢宫殿疏曰長安有鴈鶩)
(陂承昆明下流也)游絲映空轉高楊拂地垂綠幘文照曜紫燕
光陸離(漢書曰董偃與母以賣珠為事隨母入館陶公主家因留第中偃謁上綠幘傅韝毛萇詩傳曰)
(日出照曜紫燕已見赭白馬賦楚辭曰玉佩弓陸離)清晨戲伊水薄暮宿蘭池(曹子)
(建名都篇曰清晨復来還楚辭曰薄暮雷電歸何憂廣雅曰薄至也漢書曰渭城有蘭池宮)象筵鳴
寶瑟金瓶汎羽巵(吳都賦曰桃笙象簟韜扵筒中漢書曰莽何羅行觸寶瑟瓶酒器也古樂)
(府辭曰金瓶素綆汲寒漿羽巵即羽觴也楚辭曰瑤漿蜜勺實羽觴)寧憶春蠶起日暮桑
欲萎(枚乘兔園賦曰桑萎蠶飢中人望奈何)長袂屢以拂彫胡方自炊(楚辭)
(曰長袂拂面善留客宋玉諷賦曰主人之女為臣炊彫胡之飯露葵之羹来勸臣食鄭玄毛詩箋曰方且也)
愛而不可見宿昔減容儀(毛詩曰愛而不見)且當忘情去歎息
獨何為(公孫尼子曰衆人役物而忘情郭象論曰忘情為扵無有之域曹子建贈白馬王詩曰太息將何)
雜擬
擬古詩十二首(五言)
陸士衡
擬行行重行行
悠悠行邁遠戚戚憂思深此思亦何思思君徽與音音
徽日夜離緬邈若飛沈王鮪懷河岫晨風思北林(王鮪已見)
(東京賦晨風已見上文)遊子眇天末還期不可尋驚飈褰反信歸
雲難寄音(楚辭曰願寄言扵浮雲兮遇豐隆而不將)佇立想萬里沈憂萃我
心攬衣有餘帶循形不盈衿去去遺情累安處撫清琴
擬今日良宴會
閒夜命懽友置酒迎風館(迎風已見西京賦)齊僮梁甫吟秦娥
張女彈(南都賦曰齊僮唱兮列趙女蔡邕琴頌曰梁甫悲吟周公越裳琴操曰曾子耕泰山之下天雨)
(雪凍旬月不得歸思其父母作梁山歌應瑒神女賦曰夏姬曾不足以供妾御况秦娥與吳娃方言曰秦俗美)
(貌謂之娥張女彈已見笙賦)哀音繞棟宇遺響入雲漢(列子秦青曰昔韓娥東之)
(齊鬻歌假食既去而餘響繞梁三日不絶又曰薛談學謳扵秦青辭歸青餞扵郊衢撫節悲歌聲震林木響遏)
(行雲張湛曰三人薛秦韓之善歌者也)四坐咸同志羽觴不可算高談一
何綺蔚若朝霞爛(霞或為華)人生無幾何為樂常苦晏(秦嘉荅婦)
(詩曰憂艱常早至為樂常苦晩)譬彼伺晨鳥揚聲當及旦(尸子曰使雞伺晨春秋考)
(異郵曰鶴知夜半雞應旦明明與鳴同古字通)曷為恒憂苦守此貧與賤(列子曰卑)
(辱則憂苦)
擬迢迢牽牛星
昭昭清漢暉粲粲光天步(晏子春秋曰星之昭昭不如月之曖曖毛萇詩傳曰粲粲)
(鮮盛也步行也言行止之盛微步而光輝扵天)牽牛西北迴織女東南顧(大戴禮夏)
(小正曰七月初昏織女正東而向)華容一何冶揮手如振素(冶或為綺非也)怨
彼河無梁悲此年歲暮跂彼無良緣睆焉不得度(跂彼已見)
(上毛詩曰睆彼牽牛)引領望大川雙涕如霑露
擬涉江采芙蓉
上山采瓊蘂穹谷饒芳蘭采采不盈掬悠悠懷所歡(毛詩)
(曰終朝采綠不盈一掬)故鄉一何曠山川阻且難沈思鍾萬里躑
躅獨吟歎
擬青青河畔草
靡靡江離草熠燿生河側(江離已見子虚賦)皎皎彼姝女阿那
當軒織粲粲妖容姿灼灼美顔色良人遊不歸偏棲獨
隻翼空房来悲風中夜起歎息
擬明月何皎皎
安寝北堂上明月入我牖照之有餘暉攬之不盈手(淮南)
(子曰天地之間巧歴不能舉其數手微恍惚不能攬其光也高誘曰天道廣大手雖能微其恍惚無形者不能)
(攬得日月之光也)涼風繞曲房寒蟬鳴高柳踟躕感節物我行
永已久遊宦會無成離思難常守
擬蘭若生朝陽
嘉樹生朝陽凝霜封其條執心守時信歲寒終不彫美
人何其曠灼灼在雲霄(枚乘樂府詩曰美人在雲端天路隔無期)隆想彌年
月長嘯入飛飈引領望天末譬彼向陽翹
擬青青陵上柏
冉冉高陵蘋習習隨風翰(山海經曰崑崙之丘有草名曰薲如葵字書曰薲亦蘋字)
(也)人生當幾時譬彼濁水瀾(言濁水之波易竭也)戚戚多滯念置
酒宴所歡方駕振飛轡遠遊入長安名都一何綺城闕
鬱盤桓(史記曰公仲謂韓王曰不如和秦賂以一名都)飛閣纓虹帶曾臺冒雲
冠(虹帶已見吳都賦虹或為垂非也)高門羅北闕甲第椒與蘭(西京賦曰北闕)
(甲第當道直啓椒蘭蓋取其嘉名且芬香也)侠客控絶景都人驂玉軒(列子曰晉)
(范氏有子曰子華善養私名使其侠客以鄙相攻魏書曰張繡降而復反上所乘馬名絶景為流矢所中都人)
(已見上國語叔向曰絳之富商而能金玉其車)遨遊放情願慷慨為誰歎
擬東城一何高
西山何其峻層曲鬱崔嵬零露彌天墜蕙葉憑林衰(尚書)
(五行傳曰雲起扵山彌扵天)寒暑相因襲時逝忽如頽三閭結飛轡
大耋嗟落暉(離騷引曰屈原者為三閭大夫離騷曰飲余馬乎咸池總余轡扵扶桑周易曰日昃)
(之離不鼓缶而歌則大耋之嗟凶)曷為牽世務中心若有違(毛詩曰行道遲遲中)
(心有違)京洛多妖麗玉顔侔瓊蕤(古詩曰燕趙多佳人美者顔如玉)閒夜
撫鳴琴惠音清且悲長歌赴促節哀響逐高徽一唱萬
夫歎再唱梁塵飛(七略曰漢興魯人虞公善雅歌發聲盡動梁上塵)思為河曲
鳥雙游豐水湄
擬西北有高樓
高樓一何峻岧岧峻而安綺窗出塵冥飛陛躡雲端(綺窗)
(飛陛已見上文)佳人撫琴瑟纖手清且閒芳氣隨風結哀響馥
若蘭玉容誰得顧傾城在一彈(玉容傾城竝已見上)佇立望日昃
躑躅再三歎不怨佇立久但願歌者歡思駕歸鴻羽比
翼雙飛翰
擬庭中有奇樹
歡友蘭時往苕苕匿音徽虞淵引絶景四節逝若飛(虞淵)
(已見上文)芳草久已茂佳人竟不歸躑躅遵林渚惠風入我
懷感物戀所歡采此欲貽誰
擬明月皎夜光
歲暮涼風發昊天肅明明招搖西北指天漢東南傾(呂氏)
(春秋曰季秋之月招搖指戊大戴禮夏小正曰七月漢案戶漢天漢也漢案戶者直戶也李陵詩曰招搖西北)
(馳天漢東南流)朗月照閒房蟋蟀吟戶庭翻翻歸鴈集嘒嘒寒
蟬鳴(歸鴈已見鷦鷯賦嘒嘒已見秋興賦寒蟬已見上文)疇昔同宴友翰飛戾高
冥(毛詩曰匪鶉匪鳶翰飛戾天高冥已見齊謳行)服美改聲聽居愉遺舊情織
女無機杼大梁不架楹(言有名無寶也織女已見上爾雅曰大梁昴也)
擬四愁詩一首(七言)
張孟陽
我所思兮在營州欲往從之路阻修登崖遠望涕泗流
我之懷矣心傷憂佳人遺我綠綺琴何以贈之雙南金
(傅玄琴賦序曰齊桓公有鳴琴曰號鍾楚莊有鳴琴曰繞梁中世司馬相如有綠綺蔡邕有燋尾皆名器也)
願因流波超重深終然莫致增永吟
擬古詩一首(五言)
陶淵明
日暮天無雲春風扇微和佳人美清夜達曙酣且歌(尚書)
(曰酣歌于室)歌竟長歎息持此感人多明明雲間月灼灼葉
中華豈無一時好不久當如何
擬魏太子鄴中集詩八首(五言并序)
謝靈運
建安末余時在鄴宮朝遊夕讌究歡愉之極天下良辰
美景賞心樂事四者難并今昆弟友朋二三諸彦共盡
之矣古来此娛書籍未見何者楚襄王時有宋玉唐景
梁孝王時有鄒枚嚴馬遊者美矣而其主不文(漢書曰梁孝王)
(来朝從遊說之士齊人鄒陽淮隂枚乘吳莊忌夫子之徒司馬相如見而悦之客遊梁)漢武帝徐
樂諸才(徐樂已見别賦)備應對之能而雄猜多忌豈獲晤言之
適(晤言已見上文)不誣方將庶必賢于今日爾歲月如流零落將
盡撰文懷人感往增愴(魏文帝與吳質書曰撰其遺文却為一集)其辭曰
魏太子
百川赴巨海衆星環北辰(百川北辰已見上文)照灼爛霄漢遙裔
起長津天地中横潰家王拯生民(横潰以水喻亂也家王謂魏太祖也陳思)
(行女哀辭曰家王征蜀漢司馬相如難蜀文曰拯生民扵沈溺說文曰出溺為拯)區宇既滌蕩
羣英必来臻(東京賦曰區㝢乂寧謝承後漢書曰黃向對策為羣英之表)忝此欽賢
性由来常懷仁況值衆君子傾心隆日新論物靡浮說
析理實敷陳(莊子判天地之美析萬物之理)羅縷豈闕辭窈窕究天人
(王延夀王孫賦曰羌難得而羅縷羅或為覼天人已見應吉甫華林園詩)澄觴滿金罍連榻
設華茵急絃動飛聽清歌拂梁塵(侯瑾箏賦曰急絃促柱變詞改曲抱朴子)
(曰瓠巴操琴翔禽為之下聽梁塵已見陸機擬東城一何高詩)何言相遇易此歡信可珍
王粲
家本秦川貴公子孫遭亂流寓自傷情多
幽厲昔崩亂桓靈今板蕩(幽厲周二王也桓靈後漢二帝也已見上毛詩曰上)
(帝板板鄭玄曰版反也反先王之道也毛詩曰蕩蕩上帝鄭玄曰蕩蕩法度廢壊之貌)伊洛既燎
煙函崤沒無像(曹子建送應氏詩曰洛陽何寂寞宮室盡燒焚王粲七哀詩曰西京亂無像)整
装辭秦川秣馬赴楚壤(王粲七哀詩曰復棄中國去遠身適荆蠻魏明帝自惜薄祐行)
(曰出身秦川爰居伊洛)沮漳自可美客心非外奬(沮漳已見登樓賦小雅曰奬勸也)
常歎詩人言式微何由往(式微已見曹子建情詩)上宰奉皇靈侯
伯咸宗長(上宰魏太祖也棗道彦雜詩曰天子命上宰)雲騎亂漢南紀郢皆
掃盪(王肅格虎賦曰羽騎雲布蘭車星陳漢書曰郢楚别邑紀見下文)排霧屬盛明披
雲對清朗(盛明清朗喻太祖也王逸晉書曰樂廣為尚書令衞瓘見而奇之命諸子造焉曰每見此)
(人瑩然若開雲霧之覩青天阮瑀謝太祖牋曰一得披玄雲望白日惟力是視敢有二心)慶泰欲重
疊公子特先賞(公子謂曹植也)不謂息肩願一旦值明兩(息肩已見)
(東京賦明兩謂文帝也明兩已見謝宣遠張子房詩)竝載遊鄴京方舟汎河廣(魏文)
(帝與吳質書曰同乘竝載以遊後園)綢繆清讌娛寂寥梁棟響(陸機集有皇太子清)
(宴詩梁棟響則歌聲繞也已見陸機擬今日良宴會詩)既作長夜飲豈顧乘日養
(史記曰紂為長夜之飲乘日已見上廣雅曰養樂也)
陳琳
袁本初書記之士故述喪亂事多
皇漢逢屯邅天下遭氛慝(西都賓曰皇漢之初經營也屯如邅如已見上)董氏
淪關西袁家擁河北(董卓袁紹竝已見上文)單民易周章窘身就
羈勒豈意事乖已永懷戀故國相公實勤王信能定蝥
賊(相公魏太祖也王仲宣從軍戎詩曰相公征關右勤王已見西征賦左氏傳王使富辛如晉曰諸侯用寧)
(蝥賊遠屏晉之力也杜預曰蝥賊喻災害也食根曰蝥食節曰賊)復覩東都輝重見漢
朝則(已見謝玄暉始出尚書省詩)餘生幸已多矧乃值明德愛客不
告疲飲讌遺景刻(曹子建公讌詩曰公子敬愛客終讌不知疲刻漏刻也)夜聽極
星闌朝遊窮曛黑(毛詩曰子興視夜明星有爛曛已見上)哀哇動梁埃急
觴盪幽默(法言曰哇則鄭李軌曰哇邪也梁塵已見上張敏神女賦曰既澹泊扵幽默揚覺寐而中)
(驚)且盡一日娛莫知古来惑(范曄後漢書曰楊秉嘗從容言曰我有三不惑酒色財也)
徐幹
少無宦情有箕潁之心事故仕世多素辭(國語桓公問扵史伯)
(曰王室多故余懼及焉)
伊昔家臨淄提攜弄齊瑟(臨淄已見魏都賦)置酒飲膠東淹留
憩高密(漢書膠東國故齊高帝别為國又曰高密國故齊宣帝更為高密國)此歡謂可終
外物始難畢(莊子曰外物不可必故龍逢比干僇焉)搖蕩箕濮情窮年迫
憂慄(箕山許由所隠也濮濮水莊周所釣也莊子李徹曰搖蕩人心又曰憂慄乎廟堂之上)末塗
幸休明棲集建薄質已免負薪苦仍游椒蘭室(禮記曰君使士)
(射不能則辭以疾言曰某有負薪之憂大戴禮曰與君子遊苾乎如入蘭芷之室久而不聞則與之化矣陸機)
(詩曰甲第椒與蘭)清論事究萬美話信非一(曹植四言詩曰高談虛論問彼道原)
(話已見秋興賦)行觴奏悲歌永夜繫白日(魏文帝與吳質書曰白日既匿繼以朗月)
華屋非蓬居時髦豈余匹(華屋已見陸韓卿贈顧希叔詩髦士已見上文)中飲
顧昔心悵焉若有失(說苑曰晉靈公欲殺趙宣孟而飲之酒宣孟知之中飲而出淮南子)
(曰悵然有喪漢書曰戴良見黃憲反歸罔然若有失)
劉楨
卓犖偏人而文最有氣所得頗經奇(潘勖玄達賦曰非偏人之自韙)
(訴諸衷扵来哲)
貧居晏里閈少小長東平(漢書泰山郡有東平縣音義曰泰山郡屬兗州)河兖
當衝要淪飄薄許京(謝承後漢書李燮曰涼州天下要衝)廣川無逆流招
納厠羣英(管子曰善為君者宜法江海江海不逆細流故為百谷長羣英已見擬太子詩)北渡
黎陽津南登紀郢城(漢書音義臣瓚曰黎陽在魏郡伏滔北征記曰黎陽津名也杜預左氏傳)
(注曰楚國今南郡江陵縣北紀南城也)既覽古今事頗識治亂情歡友相
解達敷奏究平生(解達言相談說而進達也方言曰解說也)矧荷明哲顧知
深覺命輕(王逸晉書孔垣表曰士死知遇恩令命輕)朝遊牛羊下暮坐括揭
鳴(毛詩曰雞棲于桀日之夕矣牛羊下括毛萇曰雞棲于杙為桀括至也桀與揭音義同)終歲非
一日傳巵弄新聲辰事既難諧歡願如今并唯羨肅肅
翰繽紛戾高冥
應瑒
汝潁之士流離世故頗有飄薄之歎
嗷嗷雲中鴈舉翮自委羽(毛詩曰鴻鴈于飛哀鳴嗷嗷淮南子曰燭龍在鴈門北笰)
(于委羽之山不見日高誘曰笰至也委羽北方山名也)求涼弱水湄違寒長沙渚
(成公綏鴈賦曰濱弱水之隂岸弱水已見上列子曰禽獸之智違寒就溫漢書曰長沙國屬荆州然則彭蠡之)
(所在)顧我梁川時緩步集潁許(漢書曰汝南潁川許皆魏分也魏徙大梁故魏又號)
(為梁)一旦逢世難淪薄恒羇旅天下昔未定託身早得所
官度厠一卒烏林預艱阻(魏志曰公還軍官渡袁紹進臨官渡公斬淳于瓊等紹衆)
(大潰漢書音義文潁曰扵滎陽下引河東為鴻溝即今官渡水也盛弘之荆州記曰薄沂縣㳂江一百里南岸)
(名赤壁周瑜黃蓋此乘大艦上破魏武兵扵烏林烏林赤壁其東西一百六十里)晩節值衆賢
會同庇天宇列坐廕華榱金樽盈清醑(馬融樗蒲賦曰坐華榱之高殿)
(臨激水之清流金樽清醑竝已見上)始奏延露曲繼以闌夕語(延露已見上)調
笑輒酬荅嘲謔無慙沮傾軀無遺慮在心良已敘
阮瑀
管書記之任故有優渥之言
河洲多沙塵風悲黃雲起(繁欽述行賦曰茫茫河濱實多沙塵古詩曰白楊多悲風)
(淮南子曰黃泉之埃上為黃雲)金羈相馳逐聯翩何窮已(說文曰羈馬絡頭也)慶
雲惠優渥微薄攀多士(慶雲喻太祖也王逸楚辭注曰慶雲喻尊顯也)念昔渤
海時南皮戲清沚(漢書渤海郡南皮縣魏文帝與吳質書曰每念昔日南皮之遊誠不可忘)
今復河曲游鳴䈔汎蘭汜(魏文帝與吳質書曰時駕而遊北遵河曲從者鳴笳以啓)
(路文學記乘扵後車)躧步陵丹梯竝坐侍君子(躧步竝坐竝已見上丹梯丹墀也)
妍談既愉心哀弄信睦耳(魏文帝與吳質書曰高談娛心哀箏順耳)傾酤係
芳醑酌言豈終始(毛詩曰君子有酒酌言嘗之)自從食蓱来唯見今
日美(毛詩曰呦呦鹿鳴食野之苹毛萇曰苹萍也)
平原侯植
公子不及世事但美遨遊然頗有憂生之嗟
朝遊登鳳閣日暮集華沼傾柯引弱枝攀條摘蕙草徙
移窮騁望目極盡所討(楚辭曰白蘋兮騁望又曰目極千里)西顧太行山
北眺邯鄲道(太行已見上漢書曰文帝指慎夫人新豐道曰此走邯鄲道也)平衢修且
直白楊信裊裊(裊裊風搖木貌)副君命飲宴歡娛寫懷抱(副君謂文)
(帝也漢書疏廣曰太子國儲副君也)良遊非晝夜豈云晩與早衆賓悉精
妙清辭灑蘭藻哀音下迴鵠餘哇徹清昊(下迴鵠謂師曠也徹清昊)
(謂秦青也竝已見上文)中山不知醉飲德方覺飽(中山有美酒已見魏都賦毛詩)
(曰既醉以酒既醉以德)願以黃髮期養生念將老(左氏傳隠公曰使營菟裘吾將)
(老焉菟音塗)
文選卷三十
