文選卷二十八梁蕭統編
唐李善註
樂府下
樂府十七首
猛虎行(雜言野古猛虎行曰饑不從猛虎食草不從雀棲野雀安無巢遊子為誰驕)
陸士衡
渴不飲盗泉水熱不息惡木隂惡木豈無枝志士多苦
心(尸子曰孔子至扵勝毋草矣而不宿過扵盗泉渴矣而不飲惡其名也江邃文釋云管子曰夫士懷耿介)
(之心不蔭惡木之枝惡木尚能恥之况與惡人同處今檢管子近亡數篇恐是亡篇之内而邃見之論語曰志)
(士仁人古詩曰晨風懷苦心)整駕肅時命杖策將遠尋(思玄賦曰爰整駕而亟行)
(時君之命也杜預左氏傳注曰策馬撾也爾雅曰將欲也)饑食猛虎窟寒棲野雀林
日歸功未建時往歲載隂(日而逸切言日以屢歸而功未立陸賈新論曰以義建功)
(神農本草曰秋冬為隂)崇雲臨岸駭鳴條隨風吟(爾雅曰崇高也廣雅曰駭起也)
(桓子新論雍門周曰秋風鳴條則傷心矣)靜言幽谷底長嘯高山岑(毛詩曰靜言思)
(之又曰出自幽谷楚辭曰臨深水而長嘯爾雅曰山小而高曰岑)急絃無懦響亮節難
為音(侯璞筝賦曰急絃促柱變調改曲賈逵國語注曰懦下也爾雅曰亮信也謂有貞信之節言必慷慨)
(故曰難也)人生誠未易曷云開此衿(言人生既多難苦誠為未易何為開此行役之)
(衿乎王宣贈蔡子篤詩曰人生實難)眷我耿介懷俯仰愧古今(夫蘊耿介之懷者必)
(高蹈風塵之表今乃愧不隨慕先生之遺教蒼頡篇曰懷抱也)
君子行(五言未古君子行曰君子防然不處嫌疑間)
天道夷且簡人道嶮而難(莊子曰有天道有人道無為而尊者天道也有為而累者)
(人道也孔安國尚書傳曰夷平也又曰簡略也)休咎相乘躡翻覆若波瀾(尚書曰休)
(徵咎徵杜預左氏傳注曰乘登也廣雅曰躡履也)去疾苦不遠疑似實生患(左氏)
(傳伍員曰樹德莫如滋去疾莫如盡賈逵國語注曰疾惡也呂氏春秋曰使人大迷惑者物之相似者也人主)
(之所患患石似玉者疑似之道不可不察也)近火固宜熱履冰豈惡寒(言當慎所)
(習也論衡曰夫近冰則寒近火則温遠之纔微何則氣之所加遠近有差也火位在南水位在北北邊則寒南)
(極則熱毛詩曰如履薄冰)掇蜂滅天道拾塵惑孔顔(說苑曰王國君前母子伯奇後)
(母子伯封兄弟相愛後母欲其子為太子言王曰伯奇好妾王上臺視之後毋取蜂除其毒而置衣領之中往)
(過伯奇奇往視袖中殺蜂王見讓伯奇伯奇出使者就袖中有死蜂使者白王王見蜂追之已自投河中呂氏)
(春秋曰孔子窮扵陳蔡之間藜羹不糝七日不嘗粒晝寝顔回索米得而來爨之幾熟孔子望見顔回攫其甑)
(中而飯之少頃間食熟謁孔子而進食孔子起曰今者夢見先君食絜故饋顔回對曰不可嚮者炱煤入甑中)
(棄食不祥回攫而飯之孔子笑曰所信者目矣目猶不可信所恃者心矣而心猶不足恃弟子記之知人固不)
(易夫孔子所以知人難也高誘曰炱煤煙塵也炱讀作臺入猶墮也)逐臣尚何有棄友焉
足歎(傅毅七激曰闇君逐臣頑父放子王逸楚辭序曰屈原放逐沅湘之間毛詩曰谷風序曰天下俗薄)
(朋友道絶焉鄭玄曰道絶者棄恩舊也)福鍾恒有兆禍集非無端(言禍福之至而)
(皆有漸也枚叔上書曰福生有基禍生有胎傅子銘曰福生有兆禍来有端小雅曰鍾聚也言無端緒也)天
損未易辭人益猶可懽(言禍福之有端兆故天損之至非己所招故安之而未辭人益)
(之来非已所求故受之可為懽也莊子孔子謂顔回曰無受天損易無受人益難郭象曰無受天損易者唯安)
(之故易也所在皆安不以損為損斯待天而不受其損也無受人益難者物之儻来不可禁禦至人則玄同天)
(下故天下樂推而不厭相與社而稷之斯無受人益之所以為難矣然文雖出彼而意微殊彼以榮辱同途故)
(安之甚易此以吉凶異轍故辭之實難)朗鑒豈遠假取之在傾冠(荀悦申鑒曰側)
(弁垢顔不鑒扵明鏡矣抱朴子曰明鏡舉則傾冠見矣以其逓相祖述故引之)近情苦自信君
子防未然(言小人近情苦自信而遇禍君子遠慮防未然而蒙福列子蕭叔曰皇子果扵自信鄧析子)
(曰慮能防扵未然)
從軍行(五言)
苦哉遠征人飄飄窮四遐南陟五嶺巔北戍長城阿(漢書)
(曰秦北為長城之役南有五嶺之戍史記曰始皇以謫遣戍謫罰獄吏不直者築長城也)深谷邈無
底崇山鬱嵯峨(列子曰夏革曰渤海之東有大壑焉實惟無底之谷秦嘉詩曰巖石鬱嵯峨)
奮臂攀喬木振迹涉流沙(史記曰武臣曰陳王奮臂為天下唱始毛詩曰南有喬木)
(尚書曰導弱水入扵流沙)隆暑固已慘涼風嚴且苛(賈誼旱雲賦曰隆暑盛其無聊)
(說文曰慘毒也宋均春秋緯注曰苛者切也)夏條焦鮮藻寒冰結衝波(文子曰夏)
(條可結毛詩曰誕寘之寒冰)胡馬如雲屯越旗亦星羅(鄒陽書曰胡馬遂進闚於)
(邯鄲杜篤論都賦曰斬白蛇屯黑雲廣雅曰屯聚也國語越王曰吳為不道敢問諸大夫戰奚以而可大夫種)
(曰審物則可以戰韋昭曰物旌旗物色徽幟之屬也羽獵賦曰渙若天星之羅)飛鋒無絶影鳴
鏑自相和(張衡髑髏賦曰飛鋒曜景秉尺持刀漢書曰冐頓乃作為鳴鏑音義曰如今鳴箭也)朝
食不免胄夕息常負戈(戰國策曰衛行人獨過免胄横戈而進李陵答蘇武書曰負戟)
(而長嘆孔安國論語注曰戈戟也)苦哉遠征人撫心悲如何(列子曰師襄乃撫心)
(高蹈)
豫章行(五言生古豫章行曰白楊初時乃在豫章山)
汎舟清川渚遙望高山隂(國語曰秦汎舟扵河列子曰伯牙遊扵泰山之隂)
川陸殊途軌懿親將遠尋(廣雅曰軌迹也左氏傳富辰曰昔周公弔二叔之不)
(咸故封建親戚以屏蕃周不廢懿親也)三荆歡同株四鳥悲異林(田廣兄弟欲分)
(有三荆同本經宿黃乃曰荆尚然况兄弟乎遂不分荆復茂故云歡同株家語曰孔子在衞昧旦晨興顔回侍)
(側聞哭者之聲甚哀子曰回汝知此哭何者回曰以此哭之聲非但為死者而已矣又為生離别者乎曰何以)
(知之對曰吾聞峘山之鳥生四子焉羽翼既成將分乎四海其母悲鳴而送之哀聲有此扵此為其往而不返)
(回竊以音類知之孔子使問哭者果曰夫死家貧賣子葬之與之長決孔子曰回善扵識音矣)樂會良
自苦悼别豈獨今(鄭伯毛詩箋曰悼傷也古詩曰今日良宴會歡樂難具陳又曰)
(别日何易會日何難)寄世將幾何日昃無停隂(尸子老莱子曰人生扵天地之)
(間寄也寄者固歸也左氏傳曰人夀幾何周易曰日昃之離不鼓缶而歌則大耋之嗟凶)前路既已
多後塗隨年侵(前路後塗喻夀命也言前路已多而罕至後塗隨年侵而又盡言無幾何也)
促促薄草景亹亹鮮克禁(景之薄草喻人之將老也流行不息鮮能止之孔安國尚)
(書傳曰薄迫也楚辭曰時亹亹而過中)曷為復以茲曾是懷苦心(言何為復以此)
(草景不留之志而曾是重懷悲苦之心乎毛詩曰曾是在位苦心見上文)遠節嬰物淺近情
能不深(說文曰嬰繞也)行矣保嘉福景絶繼以音(景影也言形影若絶當繼)
(之以惠音)
苦寒行(五言上或曰北行)
北遊幽朔城涼野多嶮難(尚書曰宅朔方曰幽都毛萇詩傳曰北方寒涼也)俯
入穹谷底仰陟高山盤(韓詩曰在彼穹谷王弼周易注曰盤山石之安也)凝冰
結重澗積雪被長巒(爾雅曰巒山墮也郭璞曰山形長狭者荆州謂之巒)隂雲興
巖側悲風鳴樹端不覩白日景但聞寒鳥喧猛虎憑林
嘯玄猿臨岸歎(春秋元命苞曰猛虎嘯而谷風起小雅曰憑依也上林賦曰玄猿素雌)多
宿喬木下慘愴恒鮮歡渴飲堅冰漿饑待零露餐(周易曰履)
(霜堅冰至詩曰零露團兮)離思固已久寤寐莫與言(曹子建雜詩曰離思一何深毛)
(詩曰獨寐寤言)劇哉行役人慊慊恒苦寒(說文曰劇甚也鄭玄禮記注曰慊恨不滿)
(足之貌也)
飲馬長城窟行(五言)
驅馬陟隂山山高馬不前(漢書侯應上書曰臣聞北邊塞有隂山)往問隂
山候勁虜在燕然(解嘲曰西北一候范曄後漢書曰竇憲北征單于登燕然山)戎車
無停軌旌旆屢徂遷(鄭玄考工記注曰軌轍跡也)仰憑積雪巖俯涉
堅冰川冬來秋未反去家邈以緜(緜遠也)獫狁亮未夷征
人豈徒旋(獫狁匈奴也毛詩曰赫赫南仲獫狁于夷毛萇曰夷平也)末德争先鳴凶
器無兩全(吳越春秋范蠡曰夫人君勇者逆德也兵者凶器也争者國之末也莊子曰三軍五兵之)
(運德之末也左氏傳州綽謂齊侯曰平隂之役先二子鳴)師克薄賞行軍沒微軀捐
(李陵書曰薄賞子以守節)將遵甘陳迹收功單于旃(漢書曰甘延夀字君况北地人)
(也為郎中諫大夫使西域與副挍尉陳湯共誅斬郅支單于封義成侯又曰陳湯字子公山陽人也為西域副)
(挍尉與甘延夀俱出同斬單于首賜爵關内侯班固漢書述曰博望杖節收功大夏旃旌旗也)振旅勞
歸士受爵槀街傳(榖梁傳曰入曰振旅毛詩序曰杕杜勞還役也南都賦曰受爵傳觴漢書)
(陳湯上疏曰斬郅支單于首及名王以下宜懸頭槀街蠻夷邸間晉灼曰黃圖在長安門内内邸謂傳舍也)
門有車馬客行(五言)
門有車馬客駕言發故鄉(毛詩曰駕言出遊)念君久不歸濡迹
涉江湘(毛萇詩傳曰濡漬也)投袂赴門塗攬衣不及裳(左氏傳曰楚子投袂)
(而起古詩曰攬衣起徘徊毛萇詩傳曰上曰衣下曰裳)撫膺攜客泣掩淚敘温凉
(列子曰撫膺而無恨楚辭曰長太息以掩涕尚書曰以殷仲春鄭玄曰春秋言温凉也)借問邦族
間惻愴論存亡(毛詩曰言旋言歸復我邦族尸子曰其生也存其死也亡)親友多零
落舊齒皆彫喪(曹子建箜篌引曰親友從我遊孔融與操書曰海内知識零落殆盡黃石公記)
(曰王聘舊齒萬事乃理)市朝互遷易城闕或丘荒(古出夏門行曰市朝人易千歲)
(墓乎毛詩曰在城闕兮)墳壟日月多松柏鬱芒芒(仲長子昌言曰古之葬松柏梧)
(桐以識其墳也)天道信崇替人生安得長(國語藍尹亹曰君子獨居思前世之崇替)
(賈逵曰崇終也)慷慨惟平生俛仰獨悲傷(說文曰慷慨壮士不得志於心莊子曰俛)
(仰之間)
君子有所思行(五言)
命駕登北山延佇望城郭(孔叢子孔子歌曰巾車命駕楚辭曰結幽蘭而延佇)廛
里一何盛街巷紛漠漠(鄭德漢書注曰廛謂城邑之居也)甲第崇高闥
洞房結阿閣(漢書音義曰有甲乙次第故曰甲第楚辭曰姱容修態絙洞房尚書中候曰昔黃帝)
(軒轅鳳皇巢阿閣鄭玄周禮注曰四阿若今四注也)曲池何湛湛清川帶華薄(楚辭)
(曰坐堂伏檻臨曲池)邃宇列綺窗蘭室接羅幕(楚辭曰高堂邃宇檻層軒古詩曰交)
(疏結綺窗又曰盧家蘭為室桂為梁楚辭曰蒻阿拂壁羅幬帳)淑貌色斯升哀音承顔
作(言淑貌以色斯而見升哀音亦承顔衰而作也論語曰色斯舉矣)人生誠行邁容華
隨年落(楚辭曰生天地之若過古詩曰人生天地間忽如遠行客)善哉膏梁士營生
奥且博(國語欒伯請公族大夫公曰夫膏梁之性難止也賈逵曰膏肉之肥者梁食之精者言其食肥)
(美者率驕放其性難止也章昭漢書注曰生業也廣雅曰奥藏也)宴安消靈根酖毒不
可恪(左氏傳管敬仲言於齊侯曰宴安酖毒不可懷也杜預曰以宴安比之酖毒也老子黃庭經曰玉池)
(清水灌靈根堅固老不衰然靈根謂身也左氏傳曰卿不書緩也以懲不恪爾雅曰恪敬也)無以肉
食資取笑葵與藿(說文曰晉東郭氏上書於獻公曰肉食者已慮之矣對曰忽使肉食失計)
(於廟堂藿食寧得不肝腦塗地也)
齊謳行(五言齊漢書禮樂志曰謳員六人)
營丘負海曲沃野爽且平(禮記曰太公封於營丘鄭玄曰齊曰營丘晁錯新書曰齊)
(地僻遠負海地大人衆鄭玄禮記注曰負之言背也漢書曰沃野千里左氏傳齊景公欲更晏子之宅曰請更)
(諸爽塏之地)洪川控河濟崇山入高冥(毛萇詩傳曰控引也戰國策蘇秦曰齊有)
(清濟濁河傅毅洛都賦曰弋高冥之獨鵠連軒翥之雙鵾崇或為嵩非也)東被姑尤側南界
聊攝城(左氏傳晏子曰聊攝以東姑尤以西其為人也多矣杜預曰姑尤齊東界姑水尤水皆在城陽)
(郡東南入海也聊攝齊西界也平原聊縣東北有攝城然西南不同者其地既非正方故各舉一隅言之也)
海物錯萬類陸產尚千名(尚書曰海岱惟青州禹貢海物惟錯河圖曰地有九州以)
(包萬類禮記曰恒豆之俎陸産之物也加豆陸產也其醢水物也南都賦曰百品千名)孟諸吞楚
夢百二侔秦京(子虚賦曰齊浮渤澥游孟諸吞若雲夢者八九於其胸中曾不蔕芥漢書田胥)
(賀上曰陛下得韓信又治秦中秦持戟百萬秦得百二焉齊持戟百萬齊得十二焉此所謂東西秦也李斐云)
(持戟百萬秦得百二焉又曰設有持戟百萬之衆齊得十中之二焉百萬十分之二亦二十萬也但文相避耳)
(故言東西秦其勢敵也然李斐之意以百二謂百萬中之二也字林曰侔齊等也)惟師恢東表
桓后定周傾(毛詩曰惟師尚父時惟鷹揚左氏傳曰季札請觀於周樂為歌齊曰表東海者其太)
(公乎又曰公及齊侯會于首止謀寧周也公魯僖公也齊侯桓公也鹽鐵論曰定傾扶危)天道有迭
代人道無久盈(孫卿子曰日月逓照四時代御王符潜夫論曰廉頗翟公再盈再虚)鄙哉
牛山歎未及至人情(論語荷蕢曰鄙哉硜硜乎晏子春秋曰景公遊牛首山北臨其國流)
(涕曰若何去此而死乎艾孔梁邱據皆泣晏子獨笑公收涕而問之晏子曰使賢者常守則太公桓公有之使)
(勇者常守則莊公有之吾君安得有此而為流涕是不仁也見不仁之君一諂䛕之臣二所以獨笑也莊子曰)
(不離於真謂之至人也)爽鳩苟已徂吾子安得停(左氏傳齊侯飲酒樂公曰古而)
(無死其樂若何晏子對曰古而無死古之樂也君何得焉爽鳩氏始居此地季萴因之有逢伯陵因之蒲姑氏)
(因之而太公因之古而無死爽鳩氏之樂非君所願也萴助革切)行行將復去長存非
所營(西京賦曰夫歴世而長存羽獵賦序曰禁御所營)
長安有俠邪行(五言)
伊洛有岐路岐路交朱輪(爾雅曰二逹謂之岐旁郭璞曰岐道旁出也楊惲書曰乘)
(朱輪者十人曹植薄命相行曰輜軿飛轂交輪)輕蓋承華景騰步躡飛塵(華景日也)
(漢書云日華曜也)鳴玉豈樸儒憑軾皆俊民(國語曰趙簡子鳴玉以相禮記曰君)
(子行則鳴珮玉漢書儒林傳武帝曰吾始以尚書為樸學左氏傳楚子玉曰請與君憑軾而觀之尚書曰俊民)
(用康)烈心厲勁秋麗服鮮芳春(厲嚴貌也西京賦曰厲服颺菁)余本倦遊
客豪彦多舊親(漢書曰司馬長卿故倦遊)傾蓋乘芳訊欲鳴當及晨
(家語曰孔子之郯遭程子於塗傾蓋而語雞及晨而鳴以喻人及時而仕也春秋考異記曰雞應旦明明與鳴)
(同古字通也)守一不足矜岐路良可遵(漢書嚴安上書曰守一而不變者未覩治)
(之至也淮南子曰楊子見逵路而哭之為其可以南可以北老子曰聖人抱一為天下式河上公曰抱守也守)
(一乃知萬事故為天下法式)規行無曠迹矩步豈逮人(揚雄覈靈賦曰二子規游)
(矩步蘇子曰行務應規步慮投矩廣雅曰曠遠也)投足緒已爾四時不必循(言規)
(行矩步既無所及故投足前緒且當止矣猶如四時異節不必相循解嘲曰欲行者擬足而投迹爾雅曰緒事)
(也孫卿子曰日月逓照四時代御)將遂殊塗軌要子同歸津(周易曰天下同歸而)
(殊塗)
長歌行(五言)
逝矣經天日悲哉帶地川(范曄後漢書曰上黨太守田邑與馮衍書云日月之經天)
(河海之帶地)寸隂無停晷尺波豈徒旋(言日無停景川不旋波以喻年命流行曾)
(無止息也淮南子曰聖人不貴尺之璧而重寸之隂時難得而易失也說文曰晷景也)年往迅勁矢
時來亮急弦(楚辭曰年洋洋而日往釋名曰矢指也其有所指迅疾也漢書蒯通曰時乎時乎不)
(再來急弦已見上文)遠期鮮克及盈數固希全(管子曰任之重者莫如身期之遠者)
(莫如年左氏傳卜偃曰萬盈數也然此之盈數謂百年也列子楊朱曰人得百年之夀千中無一疾病哀苦居)
(其半矣毛詩曰君子萬年介爾景福鄭玄曰汝有萬年之夀矣又助汝大福也)容華夙夜零體
澤坐自捐(無故自捐曰坐也)兹物苟難停吾夀安得延(爾雅曰延長也)
俛仰逝將過儵忽幾何間(俛仰已見上文毛詩曰逝將去女毛萇曰逝往也楚辭曰)
(往來儵忽)慷慨亦焉訴天道良自然但恨功名薄竹帛無所
宣(四子講德論曰節趨不立則功名不宣墨子曰以其所行書於竹帛傳遺後子孫)迨及歲未
草長歌承我閒(毛萇詩傳曰迨及也韓詩曰歲聿其草嶭君曰草晩也言君之年歲已晩也楚)
(辭曰願承閒而自察)
悲哉行(五言魏歌錄曰悲哉行明帝造)
遊客芳春林春芳傷客心和風飛清響鮮雲垂薄隂蕙
草饒淑氣時鳥多好音(毛詩曰睍睆黃鳥載好其音)翩翩鳴鳩羽喈
喈倉庚吟(禮記曰季春之月鳴鳩拂其羽毛詩曰倉庚喈喈)幽蘭盈通谷長秀
被高岑(幽蘭生乎通谷而長秀被乎高岑言有託也楚辭曰結幽蘭而延佇漢書伍被曰通谷數行漢)
(武秋風辭曰蘭有秀兮菊有芳)女蘿亦有託蔓葛亦有尋(言女蘿蔓葛各有尋託而)
(已獨無所以增思也毛詩曰蔦與女蘿施于松柏毛萇曰女蘿松蘿也詩曰南有樛木葛藟纍之鄭玄曰葛藟)
(纍而蔓之尋猶緣也)傷哉遊客士憂思一何深(言已客遊不如蘿葛故憂思逾深也)
目感隨氣草耳悲詠時禽寤寐多遠念𬗟然若飛沈(韋昭)
(國語注曰𬗟猶邈也飛沈言殊隔也)願託歸風響寄言遺所欽(李陵答蘇武書曰時)
(因北風復惠德音嵇康贈秀才詩曰思我所欽)
吳趨行(五言吳崔豹古今注曰吳趨曲人以歌其地也)
楚妃且勿歎齊娥且莫謳(楚妃樊姬齊娥齊后也歌錄曰石崇楚妃歎曰歌辭楚妃)
(歎莫知其所由楚之賢妃能立德著勲垂名於後唯樊姬焉故今歎詠之聲永世不絕孟子淳于髠曰昔緜駒)
(處高唐而齊右善歌方言曰秦晉之間美貌謂之娥說文曰謳齊歌也)四坐竝清聽聽我
歌吳趨吳趨自有始請從昌門起(吳越春秋曰大城立昌門者象天通閶闔)
(風亦名破楚門也)昌門何峨峨飛閣跨通波(吳地記曰昌門者吳王闔閭所作也)
(名曰閶闔門高樓閣道西都賦曰修除飛閣又曰與海通波)重欒承游極回軒啓曲
阿(西京賦曰跱游極於浮柱結重欒以相承軒長窗也言長窗開於屋之曲阿也周書曰明堂咸有四阿鄭)
(玄周禮注曰四阿若今四柱也)靄靄慶雲被泠泠祥風過(史記曰若煙非煙若雲非)
(雲郁郁紛紛蕭索輪囷是謂慶雲風賦曰清清泠泠)山澤多藏育土風清且嘉(左氏)
(傳曰晉侯曰鍾儀樂操土風不忘本也)秦伯導仁風仲雍揚其波(史記曰吳太伯)
(弟仲雍皆周太王之子而王季歷之兄也季歷賢有聖子昌太王欲立季歷以及昌於是太伯仲雍二人乃奔)
(荆蠻以避季歷季歷果立是爲王季而昌爲文王太伯之奔荆蠻曰號句吳太伯卒無子弟仲雍立典引曰仁)
(風翔於海表楚辭曰汨其泥而揚其波)穆穆延陵子灼灼光諸華(毛萇詩傳曰穆)
(穆美也左氏傳曰吳公子札來聘其出聘也通嗣君也廣雅曰灼灼明也左氏傳曰吳周之胄裔也今而始大)
(比于諸華)王迹隤陽九帝功興四遐(孟子曰王者之迹熄而詩亡漢書陽九厄曰初)
(入百六陽九音義曰易傳所謂陽九之厄百六之會者也東都賦曰軒轅氏之所以開帝功)大皇自
富春矯手頓世羅(吳志曰孫權字仲謀吳富春人也薨諡曰大皇帝說文曰矯舉手也頓整)
(也世羅猶皇綱也言大皇生自富春矯手而整天綱也)邦彦應運興粲若春林葩
(毛詩曰彼己之子邦之彦兮春秋命歷序曰五德之運徵符合應錄次相代也)屬城咸有士吳
邑最爲多(蔡邕陳留太守行縣頌曰府君勸耕桑于屬城也)八族未足侈四姓
實名家(張勃吳錄曰八族陳相呂竇公孫司馬徐傅也四姓朱張顧陸也漢書劉敬曰徒齊諸田豪傑)
(名家)文德熙淳懿武功侔山河(曹植令曰相者文德昭將者武功烈爾雅曰熙興也)
(謂盛多也謝承後漢書曰朱皓德行純懿文學優裕漢書曰漢興封爵之誓曰使黃河如帶泰山若礪國以永)
(存爰及苗裔)禮讓何濟濟流化自滂沱(毛萇詩傳曰濟濟多威儀也論語曰泰伯)
(三以天下讓毛詩曰月離于畢俾滂沱矣)淑美難窮紀商㩁爲此歌(公羊傳宋萬曰)
(魯侯之淑魯侯之美何休曰淑美也美好也賈逵國語注曰紀猶錄也廣雅曰商度也許愼淮南子注曰商㩁)
(麄略也言商度其麄略也)
短歌行(四言)
置酒高堂悲歌臨觴(列子曰秦青撫節悲歌王逸楚辭曰悲歌言愁思也)人壽幾
何逝如朝霜(左氏傳曰俟河之清人壽幾何曹植送應氏詩曰人壽若朝霜)時無重至
華不再陽(論語&KR0933;輔像䜟曰時不再及宋均曰及亦至也)蘋以春暉蘭以秋芳
(禮記曰季春蓱始生鄭玄曰蓱萍也其大者曰蘋楚辭曰秋蘭兮青青)來日苦短去日苦
長(曹植苦短篇曰苦樂有餘魏武帝短歌行曰去日苦多)今我不樂蟋蟀在房(毛詩)
(曰蟋蟀在堂歲聿其莫今我不樂日月其除)樂以會興悲以别章豈曰無感
憂爲子忘我酒旣旨我肴旣臧(毛詩曰爾酒旣旨爾肴旣嘉)短歌有
詠長夜無荒(史記曰紂爲長夜之飲毛詩曰好樂無荒)
日出東南隅行(五言)
或曰羅敷豔歌(崔豹古今注曰陌上桑者出秦氏女也秦氏邯鄲人有女)
(名羅敷嫁爲邑人千乘王仁為妻王仁後爲趙王家令羅敷出採桑於陌上趙王登)
(臺見而悦之因飲酒欲奪焉羅敷巧彈筝乃作陌上之歌以自明焉)
扶桑升朝暉照此高臺端(山海經曰湯谷上有扶木扶木者扶桑也十日所浴新語)
(曰高臺百仞臺端猶室端也)高臺多妖麗濬房出清顔(吕氏春秋曰列精子高謂)
(侍者曰我奚若侍者曰公妖且麗王逸楚辭注曰妖好也琴道雍門周曰廣厦邃房)淑貌耀皎日
惠心清且閑(韓詩曰東方之日兮彼妹者子在我室兮辥君曰顔色盛美如東方之日矣周易曰)
(有孚惠心廣雅曰閑正也)美目揚玉澤蛾眉象翠翰(毛詩曰美目盻兮楚辭曰蛾眉)
(曼睩日騰光王逸曰曼澤也睩視貌也言美女之貌娥眉玉貌曼好目曼澤睩音錄登徒子好色賦曰眉如翠)
(羽鄭玄尚書大傳注曰翰毛也)鮮膚一何潤秀色若可餐(張衡七辨曰淑性窕窈秀)
(色美豔)窕窈多容儀婉媚巧笑言(毛詩曰窈窕淑女又曰巧笑倩兮)草春
春服成粲粲綺與紈(論語曾點曰莫春者春服旣成毛詩曰粲粲衣服)金雀垂
藻翹瓊珮結瑤璠(釋名曰爵釵釵頭及上施爵也楚辭曰砥室翠翹王逸注曰翹羽名也毛)
(詩曰珮玉瓊琚杜預左氏傳注曰璵璠美玉也)方駕揚清塵濯足洛水瀾(西京賦曰)
(方駕授綏鄭玄儀禮注曰方併也司馬相如諫獵書曰犯屬車之清塵揚雄太玄賦曰踞弱水而濯足)藹
藹風雲會佳人一何繁(風雲言多也過秦論曰天不雲會響應)南崖充羅
幕北渚盈軿軒(蒼頡篇曰軿衣車也)清川含藻景高崖被華丹(藻景)
(華景也)馥馥芳袖揮泠泠纖指彈(蘇武詩曰馥馥我蘭芳又曰誰爲遊子吟泠泠)
(一何悲)悲歌吐清響推舞播幽蘭(悲歌已見上文韓詩曰舞則&KR0034;兮嶭君曰言其)
(舞則應雅樂也杜預左氏傳注曰播揚也宋玉風賦曰臣援琴而鼔之爲幽蘭白雪之曲)丹脣含九
秋妍迹陵七盤(洛神賦曰丹脣外朗廣雅曰陵乘也南都賦曰結九秋之增傷怨西荆之折盤)
(張衡舞賦曰歷七盤而屣躡)赴曲迅驚鴻蹈節如集鸞(卞蘭七牧曰翻放袂而赴)
(節若遊鴻之翔天邊讓章華臺賦曰忽飄然以輕逝似鸞飛於天漢淮南子曰鴻興鸞集)綺態隨顔
變沈姿無乏源(乏或爲定)俯仰紛阿那顧步咸可懽(張衡七辨曰螬)
(蠐之領阿那宜顧蒼頡篇曰顧視也王逸楚辭注曰步徐行也)遺芳結飛飈浮景映清
湍(爾雅曰扶搖謂之飈說文曰湍水疾也)冶容不足詠春遊良可歎(周易曰慢)
(藏誨盗冶容誨淫)
前緩聲歌(五言)
遊山聚靈族高會曾城阿(淮南子曰掘崑崙墟以下地下有層城九重其高萬一千)
(里一十四步四尺六寸)長風萬里舉慶雲鬱嵯峨(慶雲已見上文)虙妃興
洛浦王韓起太華(楚辭曰迎虙妃於伊洛魏文帝詩曰王韓獨何人翺翔隨天塗神仙傳曰)
(衞叔卿歸華山漢武帝令叔卿子度求之見其父與數人博度曰向與博者爲誰叔卿曰是洪崖先生王子晉)
(嶭容也又曰劉根初學道到華陰見一人乘白鹿從十餘玉女根頓首乞一言神人乃住曰爾聞有韓衆不荅)
(曰實聞有之神曰卽我是也尚書曰至于太華)北徵瑤臺女南要湘川娥(爾雅曰徵)
(召也楚辭曰望瑤臺之偃蹇兮見有娥之佚女西京賦曰懷湘娥王逸楚辭注曰堯二女娥皇女英墮湘水之)
(中爲湘夫人也)肅肅霄駕動翩翩翠蓋羅(毛詩曰肅肅宵征曹植飛龍篇曰芝蓋翩)
(翩甘泉賦曰咸翠蓋而鸞旗也)羽旗棲瓊鸞玉衡吐鳴和(琴道雍門周曰水嬉則逄)
(羽旗瓊鸞以瓊爲鸞以施於旗上鸞鳥故曰棲也鸞和已見上注楚辭曰鳴玉鸞之啾啾又曰枉玉衡於炎火)
(王逸曰衡車衡也鄭玄周禮注曰鸞和皆以金爲鈴也應劭漢書注曰鸞在軾和在衡)太容揮高
絃洪崖發清歌(思玄賦曰太容吟曰念哉注曰太容黃帝樂師廣雅曰揮動也西京賦曰洪崖)
(立而指麾嶭綜曰三皇時伎人也)獻酬旣已周輕舉乘紫霞(毛詩曰獻酬交錯漢)
(書谷永曰遙興輕舉登霞倒景)總轡扶桑枝濯足湯谷波(楚辭曰飲余馬乎咸池總)
(余轡乎扶桑又曰朝濯髮於湯谷)清輝溢天門垂慶惠皇家(淮南子曰馮夷大禹)
(之御也乘雲車排閶闔淪天門高誘曰天門上帝所居紫宫門也蔡邕述征賦曰皇家赫而天居萬方徂而星)
(集)
塘上行(五言魏歌錄曰塘上行古辭或云甄皇后造文帝或云武帝歌曰蒲生我池)
(中葉何一離離)
江蘺生幽渚微芳不足宣(張揖漢書注曰江蘺香草也郭璞曰似水薺也)被蒙
風雲會移居華池邊(周易曰潤之以風雨楚辭鼃黽游乎華池)發藻玉臺下
垂影滄浪泉(西京賦曰西有玉臺連以昆德孟子曰滄浪之水清滄浪水色也)沾潤既
已渥結根奥且堅(毛詩曰旣沾旣渥毛萇曰渥厚也古詩曰冉冉孤生竹結根太山阿奥猶)
(深也)四節逝不處華繁難久鮮淑氣與時殞餘芳隨風捐
天道有遷易人理無常全(司馬遷悲士不遇賦曰天道悠昧人理促兮)男懽
智傾愚女愛衰避妍(莊子曰喜怒相疑愚智相欺仲長子昌言曰彊者勝弱智者欺愚也)
不惜微軀退但懼倉蠅前(毛詩曰營營青蠅止于邱樊鄭玄曰蠅之爲蟲汚白使黑)
(汚黑使白喻佞人變亂善惡也)願君廣末光照妾薄暮年(封禪書曰使獲日月之末)
(光暮年喻老也)
樂府詩
會吟行(五言)
謝靈運
六引緩清唱三調佇繁音(沈約宋書曰控□宮引第一商引第二徵引第三羽引第)
(四古有六引其宮引本第二角引本第四也並無歌有絃笛存聲不足故闕二曲又曰第一平調第二清調第)
(三瑟調第四楚調第五側調然今三調蓋清平側也爾雅曰佇立也郭璞曰稽久也)列筵皆靜寂
咸共聆會吟(廣雅曰聆聽也)會吟自有初請從文命敷(尚書曰若稽古)
(大禹曰文命敷于四海史記曰夏禹名曰文命孔安國尚書傳曰敷陳也)敷績壺冀始刊木
至江汜(尚書曰禹敷土隨山刊木孔安國曰敷布也又曰冀州旣載壺口治梁及岥又曰岷山導江毛)
(詩曰江有汜)列宿炳天文負海橫地理(前漢書地理志曰吳地斗分野論衡曰天)
(晏列宿炳奐負海已見上文宋衷易緯注曰天文者謂三光地理謂五土也)連峰競千仞背
流各百里(上林賦曰蕩平八川分流相背而異態)滮池漑粳稻輕雲曖松
杞(毛詩曰滮池北流浸彼稻田毛萇曰滮流貌也王逸楚辭注曰曖闇昧貌也)兩京愧佳麗
三都豈能似(兩京東西兩京也曹子建贈丁儀詩曰佳麗殊百城三都蜀吳魏也)層臺指
中天高墉積崇雉(楚辭曰層臺累榭臨高山列子曰周穆王築臺號曰中天之臺周易曰公)
(用射隼于高墉之上爾雅曰崇重也王肅家語注曰高一丈曰堵三堵曰雉也)飛燕躍廣途鷁
首戲清沚(西京雜記曰文帝自代還有良馬九匹一名飛燕驑淮南子曰龍舟鷁首毛萇詩傳曰沚)
(渚也)肆&KR4087;窈窕容路曜便娟子(周禮曰立市爲其肆鄭玄曰陳物處也毛詩曰窈窕)
(淑女枚乘兔園賦曰若採桑之女連袖方路磨陀長髻便娟數顧阮籍詠懷詩曰路端便娟子常恐日月傾王)
(逸楚辭注曰便娟好貌也)自來彌年代賢達不可紀(爾雅曰爾終也)句踐善
廢興越叟識行止(史記曰吳伐越越王棲于會稽後句踐平吳周元王賜句踐胙命越叟蓋)
(越公也越絶書曰子胥戰於檇李闔閭傷馬軍敗而還欲復其讐師事越公錄其術周易曰時止則止時行則)
(行動靜不失其時其道光明)范蠡出江湖梅福入城市(史記曰范蠡旣雪會稽之)
(恥乃喟然而歎曰計然之策七越用其五而得意旣以施於國吾欲用之於家乃乘扁舟浮於江湖變名易姓)
(適齊爲䲭夷子漢書曰梅福字子真九江人也少學長安至元始中王莽顓政福一朝棄妻子去九江至今傳)
(以爲仙其後人見福於會稽者變姓名爲吳市門卒)東方就旅逸梁鴻去桑梓(列仙)
(傳曰東方朔者楚人也久在吳中爲書師武帝時上書拜爲郎至宣帝初棄郎去以避權政置冠幘官舍風飄)
(之去後見會稽賣藥旅逸謂爲客而放逸也杜預左氏傳注曰旅客也范曄後漢書曰梁鴻字伯鸞扶風人也)
(東出關遂至吳依大家臯伯通居廡下爲人賃春伯通異之乃舍之家鴻著書十餘篇毛詩曰維桑與梓必恭)
(敬止)牽綴書土風辭殫意未已(左氏傳晉侯曰鍾儀樂操土風不忘本也)
樂府詩八首
東武吟(五言之左思齊都賦注曰東武太山皆齊土風絃歌謳吟之曲名也)
鮑明遠
主人且勿諠賤子歌一言(漢書曰主邑請召賓邑自稱賤子)僕本寒鄉
士出身蒙漢恩始隨張校尉占募到河源(漢書曰張騫漢中人也騫)
(以校尉從大將軍擊匈奴知水草處軍得以不乏占謂自隐度而應募爲占募也吳志曰中郎將周柢乞於鄱)
(陽占募班固漢書曰自張騫使大夏之後窮河源也)後逐李輕車追虜窮寒垣(漢書)
(曰李廣從弟蔡爲郎事武帝元朔中爲輕車將軍擊右賢王有功卒封樂安侯范曄後漢書曰耿䕫追虜出塞)
(而還蔡邕上書曰秦築長安城漢起塞垣所以别内外異殊俗)密塗亘萬里寧歲猶七
奔(孔安國尚書傳曰密近也方言曰亘竟也國語曰姜氏告於公子曰自子之行晉無寧歲左氏傳曰巫臣)
(請使於吳晉侯許之乃通吳於晉吳始伐楚子重奔命吳入州來子重子反於是乎一歲七奔命)肌力
盡鞍甲心思歷涼温(孟子曰旣竭心思焉涼温已見上文)將軍旣下世部
曲亦罕存(列女傳曰柳下惠妻曰愷悌君子永能厲兮吁嗟惜哉乃下世兮司馬彪續漢書曰大將)
(軍營五部挍尉一人部有曲曲有軍侯一人)時事一朝異孤績誰復論(答客難曰)
(時異事異)少壯辭家去窮老還入門(古長歌行曰少壯不努力漢書婁護曰吕公窮)
(老託身于我)腰鎌刈葵藿倚杖收雞㹠(說文曰鎌鍥也鍥古頡切)昔如韝
上鷹今似檻中猿(東觀漢記恒虞謂趙勒曰善吏如良鷹矣下韝即中淮南子曰置猿檻中)
(則與㹠同非不巧捷也無所肆其能也)徒結千載恨空負百年怨(言怨在已若何)
(負之)棄席思君幄疲馬戀君軒願垂晉主惠不愧田子魂
(言已窮老而還同夫棄席疲馬願垂晉主之惠而不見遺則兼愛之道斯同故亦無愧於田子也晉主言惠田)
(子言愧互文也然田子久謝故謂之魂韓子曰文公至河令曰籩豆捐之席蓐捐之手足腁胝面目犂黑者後)
(之咎犯聞之而夜哭公曰寡人出亡二十年乃今得反國咎犯聞之不喜而哭意者不欲寡人反國邪咎犯對)
(曰籩豆所以食也而君捐之席蓐所以卧也而君棄之手足腁胝面目犂黑有勞功者也而君後之今臣與在)
(後中不勝其哀故哭之文公乃止韓詩外傳曰昔田子方出見老馬於道喟然有志焉以問於御曰此何馬也)
(御曰故公家畜也罷而不用故出放之田子方曰少盡其力而老棄其身仁者不爲也束帛而贖之窮士聞之)
(知所歸心矣韓詩曰編衣綦巾聊樂我魂嶭君曰魂神也)
出自薊北門行(五言燕漢書曰薊故國也)
羽檄起邊亭烽火入咸陽(漢書高祖曰吾以羽檄徵天下兵史記曰有宼至則舉烽)
(火風俗通曰文帝時匈奴犯塞候騎至甘泉烽火通長安)徵騎屯廣武分兵救朔方
(臣瓚漢書注曰律說勒兵而住曰屯班固漢書贊曰聚天下兵軍於廣武又曰太原郡有廣武又酈食其曰楚)
(人聞則分兵救之又有朔方郡武帝開)嚴秋筋竿勁虜陣精且彊(漢書曰匈奴秋)
(馬肥火會蹛林周禮曰弓人爲弓筋也者所以爲深也竿箭幹也竝公旱切)天子按劒怒使
者遙相望(說苑曰秦帝按劒而坐漢書曰遣使冠蓋相望於道)雁行緣石徑魚貫
度飛梁(漢書曰公孫戎奴以挍尉擊匈奴至右賢王庭爲雁行上石山先登周易曰貫魚以宮人寵無)
(不利王弼曰駢頭相次似貫魚也甘泉賦曰貫倒景而歷飛梁)簫鼔流漢思旌甲被胡
霜疾風衝塞起沙礫自飄揚(易通卦驗曰大風揚沙春秋命歷序曰大風飄石)
馬毛縮如蝟角弓不可張(西京雜記曰元封二年大雪深五尺野鳥獸皆死牛馬踡)
(縮如蝟韋曜集曰秋風揚沙塵寒露霑衣裳角弓持急絃鳩鳥化爲鷹)時危見臣節世亂
識忠良(老子曰國家昏亂有忠臣焉)投軀報明主身死爲國殤(國殤爲國)
(戰亡也楚辭祠國殤曰身旣死兮神以靈魂魄毅兮爲鬼雄)
結客少年場行(五言詩曹植結客篇曰結客少年場報怨洛北芒范曄後漢書)
(曰祭遵嘗爲部吏所侵結客報之也)
騘馬金絡頭錦帶佩吳鉤(古日出東南行曰黃金絡馬頭觀者滿道旁禮記曰居士)
(錦帶吳都賦曰吳鉤越棘也)失意杯酒間白刃起相讐(桓範世要論曰觴酌遲速)
(使用失意淮南子曰今有美酒嘉肴以相賓饗爭盈爵之間乃反爲鬭而相傷三族皆怨)追兵一旦
至負劒遠行遊(追兵謂捕已也遠行以避之也范曄後漢書曰世祖會追兵至燕丹太子聽秦)
(王姬人鼔琴琴聲曰鹿盧之劒可負而拔)去鄉三十載復得還舊丘(廣雅曰丘居也)
升高臨四關表裏望皇州(陸機洛陽記曰洛陽有四關東爲城臯南伊關北孟津西)
(函谷表裏猶内外也左氏傳子犯曰表裏山河)九塗平若水雙闕似雲浮(周禮曰匠)
(人營國傍三門國中九經九緯鄭玄曰經緯塗也莊子曰平者水停之盛也其可以爲法也古詩曰雙闕百餘)
(尺史記曰三神山黃金白銀爲宮闕望之如雲崔駰達旨曰冠蓋雲浮)扶宮羅將相夾道
列王侯(漢書曰宣帝登長平坂王侯迎者夾道陳也)日中市朝滿車馬若川
流(周易曰日中爲市致天下之人聚天下之貨張協禊飲賦曰車馬膠葛川流波亂)擊鐘陳鼎
食方駕自相求(左氏傳曰宋左師每食擊鐘聞鐘聲公曰夫子將食家語曰子路南游於楚積)
(粟萬鍾列鼎而食方駕已見上文古詩曰冠帶自相索)今我獨何爲埳壈懷百憂
(嵇康憂憤詩曰子獨何爲楚辭曰貧士失職而志不平又曰惟鬱鬱之憂獨兮志坎壈而不違王逸曰坎壈不)
(遇貌也毛詩曰我生之後逢此百憂)
東門行(五言詩歌錄曰日出東門行古辭也)
傷禽惡弦驚倦客惡離聲(戰國策魏加對春申君曰臣少之時好射願以射譬可乎)
(春申君曰可異日更嬴與魏王處京臺之下更嬴謂魏王曰臣能虛發而下鳥魏王曰然則射可至此乎更嬴)
(曰可有鴻雁從東方來更嬴以虛弓發而下之王曰射之精可至此乎更嬴曰此孽也王曰先生何以知之對)
(曰其飛徐者其創痛也悲鳥者久失羣也故創未息而驚心未忘聞弦音引而高飛故創隕今臨武君常爲秦)
(孽不可爲拒秦之將也)離聲斷客情賓御皆涕零涕零心斷絕將
去復還訣(訣與決同)一息不相知何況異鄉别(說文曰息喘也)遙遙
征駕遠杳杳落日晩(左氏傳童謠云鸜鵒之巢遠哉遙遙楚辭曰日杳杳以西頽)居
人掩閨臥行子夜中飯野風吹秋木行子心腸斷食梅
常苦酸衣葛常苦寒(淮南子曰百梅足以爲百人酸毛詩曰絺兮綌兮凄其以風毛萇曰)
(凄寒風也)絲竹徒滿坐憂人不解顔(禮記曰絲竹樂之器也列子曰列子師老商氏)
(五年之後夫子始一解顔而笑也)長歌欲自慰彌起長恨端(鄭玄禮記注曰彌益)
(也)
苦熱行(五言詩曹植苦熱行曰行遊到日南經歷交趾鄉苦熱但曝霜越夷水中藏)
赤阪横西阻火山赫南威(漢書西域傳杜欽曰又歷大頭痛小頭痛山赤土身熱之)
(阪令人身熱無邑頭痛嘔吐東方朔神異經曰南荒外有火山焉長四十里廣曰五里其中皆生木晝夜火&KR0008;)
(雖暴風雨火不滅)身熱頭且痛鳥墮魂來歸(東觀漢紀馬援謂官屬曰吾在浪泊)
(仰視鳥鳶跕跕墮水中楚辭曰魂兮來歸南方不可以止雕題黑齒得人以祀其骨爲醢)湯泉發雲
潭焦煙起石圻(王歆之始興記曰雲水源泉通溜如沸湯有細赤魚出游莫有獲之者焦煙蓋)
(熱氣也南越志曰興寧縣有熱水山焉其下有焦石敲蒸之熱恒數四丈楚辭曰觸石碕而衡遊埤蒼曰碕曲)
(岸碕與圻同)日月有恒昏雨露未常晞(魏都賦曰窮岫渫雲日月恒翳曹植感時)
(賦曰惟淫雨之永降曠三旬而未晞毛詩曰白露未晞毛萇曰晞乾也東觀漢記馬援曰吾在浪泊之時下潦)
(上霧)丹蛇踰百尺玄蜂盈十圍(外國圖曰楊山丹蛇居之去九疑五萬里楚辭曰赤)
(蟻若象玄蜂若壺百足十圍言其長大也)含沙射流影吹蠱痛行暉(干寶搜神記曰)
(有物處于江水其名曰蜮一曰短狐能含沙射人所中者頭痛發熱劇者至死毛詩義疏曰蜮短狐一名射影)
(吹蠱即飛蠱也顧野王輿地志曰江南數郡有畜蠱者主人行之以殺人行食飲中人不覺也其家絕滅者則)
(飛遊妄走中之則斃行暉行旅之光暉也)鄣氣晝熏體菵露夜沾衣(吳志華覈表曰)
(蒼梧南海歲有厲風鄣氣宋永初山川記曰寧州鄣氣菵露四時不絕菵草名有毒其上露觸之肉即潰爛菵)
(音罔)飢猿不下食晨禽不敢飛(南越志曰膋石縣有銅澗泉源沸涌謂之毒水飛禽)
(走獸經之者殞膋音勞列女傳陶荅子妻曰玄豹霧雨七日不下食曹植七哀詩曰南方有鄣氣晨鳥不得飛)
毒涇尚多死渡瀘寧具腓(言秦人毒涇尚或多死況今毒厲乎諸葛渡瀘寧有俱病)
(也左氏傳曰諸侯之大夫從晉侯伐秦濟涇而次秦人毒涇上流師人多死諸葛亮表曰五月渡瀘深入不毛)
(毛詩曰秋日淒淒百卉具腓毛萇曰腓病也瀘音盧腓音肥)生軀蹈死地昌志登禍
機(列女傳曰楚子發之母謂子發曰使人入於死地而康樂於上雖有以得勝非其術也曹大家曰軍事險)
(危故爲死地也莊子曰其發若機括其司是非之謂也司馬彪曰言生以是非臧否交挍則禍敗之來若機括)
(之發班固漢書述曰禍如發機)戈船榮旣薄伏波賞亦微(漢書曰歸義侯嚴爲戈船)
(將軍出零陵下離木范曄後漢書曰交趾女子徵側反拜馬援爲伏波將軍擊交趾斬徵側振軍旅還京師朝)
(見位次九卿)財輕君尚惜士重安可希(韓詩外傳曰宋燕相齊還遂罷歸舍召門)
(尉田饒等問曰大夫誰與我赴諸侯乎皆伏不對宋燕曰士何易得而難用也田饒對曰君紈素錦繡從風而)
(弊士曾不得緣衣夫財者君所輕死者士所重君不能用所輕欲使士致重乎)
白頭吟(西京雜記曰司馬相如將聘茂陵二女爲妾文君作白頭吟以自絕相如乃止)
(沈約宋書古辭白頭吟曰凄凄重凄凄嫁娶不須啼願得一心人白頭不相離)
直如朱絲繩清如玉壺冰(朱絲朱絃也禮記清廟之瑟朱絃而疏越桓子新論曰神)
(農始削桐爲琴繩絲爲絃秦子曰玉壺必求其以盛干將必求其以斷)何慙宿昔意猜恨
坐相仍(馮衍答任武達書曰敢不露陳宿昔之意東觀漢記叚熲曰張奐事勢相反遂懷猜恨方言曰)
(猜疑也爾雅曰仍因也猜于才切)人情賤恩舊世議逐衰興(毛詩序曰朋友道絕)
(鄭玄曰道絶者棄恩舊也)毫髮一爲瑕丘山不可勝(李元戟銘曰山陵之禍起於毫)
(芒仲長子昌言曰事求絲毫之舋孫盛曰劉琨王浚睚眦起於絲髮舋敗成於丘海文子曰禍福之至雖丘山)
(無由識之矣)食苗實碩鼠玷白信蒼蠅(毛詩曰碩鼠碩鼠無食我苗蒼蠅之爲蟲)
(汙白使黑已見上文)鳬鵠遠成美薪芻前見陵(韓詩外傳曰田饒事魯哀公而不見)
(察謂哀公曰夫雞頭冠文也足有距武也見敵敢鬪勇也有食相呼仁也夜不失時信也雞有五德君猶日[卄瀹])
(而食之者以其所來近也夫黃鵠一舉千里出君園池食君魚鼈啄君稻粱無此五者而貴之以其所從來遠)
(也故臣將去君黃鵠舉矣公曰吾書子之言文子曰虛無因循常後而不先譬若積薪燎後者處上也蒼頡篇)
(曰陵侵也史記曰汲黯謂武帝曰陛下用羣臣如積薪後來者居上)申黜褒女進班去趙
姬昇周王日淪惑漢帝益嗟稱(毛詩序曰幽王取申女以爲后又得褒姒而黜)
(申后孔安國尚書傳曰淪沒也班婕妤失寵已見班婕妤怨詩)心賞猶難恃貌恭豈易
憑(呂氏春秋曰所恃者心也而心猶不足恃尚書曰貌曰恭)古來共如此非君獨撫
膺(列子曰昔人有知不死之道者齊子欲學其道聞言者已死乃撫膺而退)
放歌行(五言古歌錄曰孤子生行辭曰放歌行)
蓼蟲避葵堇習苦不言非(楚辭曰蓼蟲不徙乎葵藿王逸曰言蓼蟲處辛辣食苦惡)
(不徙葵藿食甘美者也)小人自齷齪安知曠士懷(漢書酈食其曰其將齷齪好苛)
(禮也)雞鳴洛城裏禁門平旦開(史記曰雞三號平明東觀漢記杜詩曰㐲湛出入禁)
(門補闕拾遺)冠蓋縱橫至車騎四方來素帶曳長飈華纓結
遠埃(禮記曰大夫帶素爾雅或爲此猋飈與猋同古字通也七啓曰華組之纓)日中安能止
鐘鳴猶未歸(日中爲市已見上文崔元始正論永寧詔曰鐘鳴漏盡洛陽中不得有行者)夷
世不可逢賢君信愛才(郭象莊子注曰世有夷險左氏傳曰魏犨傷於胸公欲殺之而)
(愛其才)明慮自天斷不受外嫌猜(李尤上林苑銘曰顯宗備禮明慮宏深左氏傳)
(箴尹克黃曰君天也杜預左氏傳注曰猜疑也)一言分珪爵片善辭草萊(漢書張竦)
(奏曰一言之勞皆蒙丘山之賞解嘲曰析人之珪擔人之爵莊子曰農夫無草萊之事則不比)豈伊白
璧賜將起黃金臺(史記曰虞卿說趙孝成王一見賜黃金百鎰白璧一雙王隱晉書曰段匹)
(磾討石勒進屯故安縣故燕太子丹金臺上谷郡圖經曰黃金臺易水東南十八里燕昭王置千金於臺上以)
(延天下之士二說既異故具引之)今君有何疾臨路獨遲廻
升天行(五言)
家世宅關輔勝帶宦王城(關關中也漢書曰右扶風左馮翊京兆尹是爲三輔東京)
(賦曰然後以建王城)備聞十帝事委曲兩都情(十帝兩都俱謂漢也論衡曰漢家三)
(百歲十帝燿德)倦見物興衰驟覩俗屯平(周易曰屯難也)翩翻類廻掌
恍惚似朝榮(廻掌言疾也孟子曰武丁朝諸侯有天下猶運掌也潘岳朝菌賦曰奈何兮繁華朝)
(榮兮夕斃)窮塗悔短計晩志重長生(春秋合誠圖曰黃帝請問太一長生之道太一)
(曰齊戒六丁道乃可成)從師入遠岳結友事僊靈(莊子曰從師不囿郭象曰任其)
(自聚非囿之也楚辭曰與赤松結友兮比王喬而爲偶)五圖發金記九籥隱丹經
(抱朴子曰余聞鄭君言道書之重莫尚於三皇文五岳眞形圖也又曰鄭君唯見授金丹之經又曰僊經九轉)
(丹金液經皆在崑崙五城之内藏以玉函尚書曰啓籥見書鄭玄易緯注曰齊魯之間名門戶及藏器之管曰)
(籥以藏經而丹有九轉故曰九籥也)風餐委松宿雲臥恣天行(莊子曰藐姑射之山)
(有神人居焉不食五榖吸風飲露乘雲氣御飛龍)冠霞登綵閣解玉飲椒庭(郭璞)
(遊僊詩曰振髮戴翠霞解褐禮綘霄陸機雲賦曰似長城曲蜿綵閣相扶椒庭取其芬香也洛神賦曰踐椒塗)
(之郁烈)暫遊越萬里近别數千齡(神僊傳若士謂盧敖曰吾一舉千萬里吾猶未)
(之能焉明先生别傳曰先生隨神士還代見安期先生語神女曰昔與女郎遊於安息憶此未久已二千年矣)
鳳臺無還駕簫管有遺聲(列女傳曰簫史者秦繆公時人也善吹簫繆公有女號弄)
(玉好之公遂以妻焉遂教弄玉作鳳鳴居數十年吹似鳳聲鳳凰來止其屋爲作鳳臺夫婦止其上不下數年)
(一旦皆隨鳳凰飛去故秦氏作鳳女詞有簫聲阮籍詠懷詩曰簫管有遺音梁王安在哉)何時與爾
曹啄腐共吞腥(如淳漢書注曰曹輩也孔安國尚書傳曰腥臰也)
鼓吹曲(五言吹集云奉隋王教作古入朝曲蔡邕曰鼓歌軍樂也謂之短簫鐃歌黃帝岐)
(伯所作也)
謝玄暉
江南佳麗地金陵帝王州(爾雅曰江南曰揚州佳麗已見上文吳錄曰張紘言於孫)
(權曰秣陵楚武王所置名爲金陵秦始皇時望氣者云金陵有王者氣故斷連岡改名秣陵也曹植贈王粲詩)
(曰壯哉帝王居佳麗殊百城)逶迆帶淥水迢逓起朱樓(王逸楚詞注曰逶迆長貌)
(也吳都賦曰亘以淥水劉逵注曰迢逓遠望懸絶也馮衍顯志賦曰伏朱樓而四望採三秀之華英)飛薨
夾馳道垂楊蔭御溝(吳都賦曰飛薨舛戸漢書曰太子不敢絶馳道應劭曰天子道也洛)
(陽記曰天淵南有石溝御溝水也崔豹古今注曰長安御溝謂之楊溝植楊於其上)凝笳翼高蓋
疊鼓送華輈(徐引聲謂之凝小雅曰翼送也老子曰駟馬高蓋小擊鼔謂之疊西京賦曰龍輈華)
(轙)獻納雲臺表功名良可收(西京賦序曰朝夕論思日月獻納范曄後漢書曰肅)
(宗詔賈逵入講尚書南宮雲臺解嘲曰藺先生收功於章臺)
挽歌(譙周法訓曰挽歌者高帝召田横至尸鄉自殺從者不敢哭而不勝哀故爲此歌以寄哀音焉)
挽歌詩一首(五言)
繆熙伯(文章志曰繆襲字熙伯魏志曰襲東海人有才學多所叙述官至尚書光祿勲)
生時遊國都死沒棄中野(歸田賦曰遊都邑以永久周易曰古之葬者厚衣之以薪)
(葬之中野)朝發高堂上草宿黃泉下(論衡曰親之生也生之高堂之上其死也葬之)
(黃泉之下服虔左氏傳注曰天玄地黃泉注地中故曰黃泉也)白日入虞淵懸車息駟
馬(淮南子曰日出湯谷至于悲泉爰息其馬是爲懸車至于虞淵是謂黃昏)造化雖神明安
能復存我(淮南子曰丈夫恬然無爲與造化逍遙高誘曰造化天地生也存已見上文)形容
稍歇滅齒髮行當墮自古皆有然誰能離此者(穆天子傳七萃)
(之士曰自古有死生)
挽歌詩三首(五言)
陸士衡
卜擇考休貞嘉命咸在兹(儀禮曰筮若不從擇如初儀又曰卜若不從卜擇如初儀)
(鄭玄曰擇地而筮之也鄭玄毛詩箋云考稽也鄭衆周禮注曰大貞大卦也廣雅曰命名也)夙駕警
徒御結轡頓重基(毛詩曰星言夙駕又曰徒御不驚春秋運斗樞曰山者地基也)龍㡛
被廣柳前驅矯輕旗(禮記曰飾棺君龍帷三池振容黼荒鄭玄曰荒蒙也在傍曰帷在上)
(曰荒皆所以衣柳然龍荒畫龍於荒也被猶衣也史記曰周氏置季布於廣柳車中劉熙釋名曰輿棺之車其)
(蓋曰柳晉灼漢書曰柳聚也衆飾之所聚也禮記曰以死者爲不可别也故以其旗識之賀循葬禮曰杠今之)
(旐也古以緇布爲之絳繒題姓名而已不爲畫飾㡛與荒同古字通)殯宮何嘈嘈哀響沸
中闈(釋名曰於西壁下塗之曰殯儀禮曰遂適殯宫)中闈且勿讙聽我薤露詩
(崔豹古今注曰薤露蒿里竝喪歌出田横門人横自殺門人傷之爲之悲歌言人命如薤上之露易晞滅亦謂)
(人死魂精歸乎蒿里故有二章其一曰薤上朝露何易晞露晞明朝更復落人死一去何時歸其二章曰蒿里)
(誰家地聚斂魂魄無賢愚鬼伯一何相催促人命不得少踟蹰至李延年乃分二章爲二曲薤露送王公貴人)
(蒿里送士大夫庶人使挽柩者歌之此亦呼爲挽歌也)死生各異倫祖載當有時
(范曄後漢書曰唐姬詩曰死生各異兮從此乖周禮曰喪祝掌大喪祖飾棺乃載鄭玄曰祖爲行始也其序載)
(而後飾白虎通曰祖者始也始載於庭轜車辭祖禰故名曰祖載也白虎通與鄭說不同故俱引之)舍爵
兩楹位啓殯送靈轜(儀禮曰遷於祖用轜正柩於兩楹間奠設如初又曰請啓期鄭玄曰)
(請啓殯之期也說文曰轜喪車也禮記孔子曰予疇昔之夜夢坐奠於兩楹之間鄭玄曰是夢坐奠於兩楹之)
(間而見饋食言奠者以爲凶也)飲餞觴莫舉出宿歸無期(毛詩曰出宿于泲飲餞于)
(禰)帷袵曠遺影棟宇與子辭(鄭玄禮記注曰袵臥席也孔安國尚書傳曰曠空也)
周親咸奔湊友朋自遠來(尚書王曰雖有周親不如仁人孔安國曰周至也王逸楚)
(辭注曰湊衆也論語子曰有朋自遠方來)翼翼飛輕軒駸駸策素騏(毛詩曰乘其四)
(駱載驟駸駸又曰有騂有騏毛萇曰蒼白曰騏也)按轡遵長薄送子長夜臺(漢書)
(曰天子按轡徐行阮瑀七哀詩曰冥冥九泉室漫漫長夜臺)呼子子不聞泣子子不
知歎息重櫬側念我疇昔時(杜預左氏傳曰櫬棺也楚證切左氏傳羊斟曰疇昔)
(之羊子爲政)三秋猶足收萬世安可思(毛詩曰一日不見如三秋兮)殉沒
身易亡殺子非所能(臣瓉漢書注曰亡身從物曰殉殉或爲殞)含言言哽咽
揮涕涕流離(劉表與袁譚書曰聞之哽咽若有若亡長門賦曰涕流離而從橫)
重阜何崔嵬玄廬竄其間(曹植曹喈誄曰痛玄廬之虛廓)旁薄立四極
穹隆放蒼天(爾雅曰東至於泰遠西至於邠國南至於濮鉛北至於祝栗謂之四極太玄經曰天)
(穹隆而周乎下地旁薄而向乎上故天裹地)側聽陰溝涌臥觀天井懸(古之葬者)
(於塘中爲天象及江河陰溝江河也天井天象也魯靈光殿賦曰玄醴騰涌於陰溝史記曰始皇治酈山以水)
(銀爲江河上具天文天官星占曰東井一名天井)廣宵何寥廓大暮安可晨(張奐)
(遺令曰地底冥冥長無曉期)人往有反歲我行無歸年(呂氏春秋曰管仲有病桓)
(公往問之對曰今臣將有遠行胡可以問之高誘曰行謂即世也)昔居四民宅今托萬
鬼隣(管子曰士農工商四民者國之正民也海水經曰東海中有山焉名度索上有大桃樹東北廆枝名)
(曰鬼門萬鬼所聚)昔爲七尺軀今成灰與塵(淮南子曰吾生也有七尺之形吾死)
(也有一棺之土韓子曰死者始而灰已而土李尤九曲歌曰肥骨消滅隨塵去)金玉素所佩鴻
毛今不振(漢書郊祀歌曰曳珂錫佩珠玉鄭玄喪服注曰素故也鴻毛喻輕也燕丹子曰死有輕於)
(鴻毛)豐肌饗螻蟻妍姿永夷泯(司馬相如美人賦曰弱骨豐肌莊子曰莊子將死弟)
(子欲厚葬之莊子曰吾以天地爲棺弟子曰恐烏鳶之食夫子也莊子曰在上爲烏鳶食在下爲螻蟻食奪彼)
(與此何其偏也廣雅曰夷滅也爾雅曰泯盡也)夀堂延螭魅虛無自相賓(楚辭曰蹇)
(將澹兮壽宫與日月兮齊光王逸曰壽宮供神之處也左氏傳曰王孫滿對楚子曰魑魅魍魎莫能逢之杜預)
(曰魑山神獸形魅怪物也周禮曰五州爲鄉使之相賓鄭玄曰賓賓客其賢者也)螻蟻爾何怨
魑魅我何親拊心痛荼毒永歎莫爲陳(拊心已見上文毛詩曰民之貪)
(亂寧爲荼毒又曰假寐永歎)
流離親友思惆悵神不泰(流離已見上文楚辭曰惆悵兮而私自憐)素驂佇
轜軒玄駟騖飛蓋哀鳴興殯宮廻遲悲野外(殯宮已見上文)魂
輿寂無響但見冠與帶(周遷輿服志曰禮葬有魂車儀禮曰薦車直東榮鄭玄曰進車)
(者象生時將行陳薦今時謂之魂車也)備物象平生長旌誰爲旆(禮記曰孔子爲)
(明器者備物而不可用周禮曰大喪供銘旌)悲風徽行軌傾雲結流靄(爾雅曰徽)
(止也或作鼓軌車也結猶積也文字集略曰靄雲雨收也藹與靄古字同)振策指靈丘駕言
從此逝(秦嘉詩曰振策陟長衢曹植感節賦曰豈吾鄉之足顧戀祖宗之靈丘毛詩曰駕言出遊)
挽歌詩一首
陶淵明
荒草何茫茫白楊亦蕭蕭(古詩曰四顧何茫茫東風摇百草又曰白楊何蕭蕭松栢)
(夾廣路楚辭曰風颯颯兮木蕭蕭)嚴霜九月中送我出遠郊(楚辭曰冬又申之以)
(嚴霜爾雅曰邑外曰郊)四面無人居高墳正嶕嶢(字林曰嶕嶢高貌也)馬爲
仰天鳴風爲自蕭條(蔡琰詩曰馬爲立踟蹰漢書息夫躬絶命辭曰秋風爲我吟)幽
室一已閉千年不復朝千年不復朝賢達無奈何向來
相送人各已歸其家親戚或餘悲他人亦已歌死去何
所道託體同山阿
雜歌
歌一首(七言并序)
荆軻(史記曰荆軻衞人其先齊人徙於衞衞人謂之慶卿之燕燕人謂之荆卿荆卿好讀)
(書擊劒)
燕太子丹使荆軻刺秦王丹祖送於易水上(崔寔四民月令曰祖)
(道神祀以求道路之福)高漸離擊筑(鄧展漢書注曰筑音竹應劭曰狀似琴而大頭安絃以竹)
(擊之故名曰筑也)荆軻歌宋如意和之曰風蕭蕭兮易水寒壯
士一去不復還(蕭蕭風聲也易水水名壯士軻自謂也自言爲事成敗俱不還也)
歌一首(七言并序)
漢高祖
高祖還過沛畱置沛宮悉召故人父老子弟佐酒(應劭漢書)
(注曰助行酒也)發沛中兒得百二十人教之歌酒酣(應劭漢書注曰酣洽)
(也)上擊筑自歌曰大風起兮雲飛揚威加海內兮歸故
鄉安得猛士兮守四方(風起雲飛以喻羣雄競逐而天下亂也威加四海言已靜也夫)
(安不忘危故思猛士以鎮之)
扶風歌一首(五言)
劉越石(集云扶風歌九首然以兩韻爲一首今此合之皆誤)
朝發廣莫門暮宿丹水山(晉宮閣名曰洛陽城廣莫門北向漢書曰高都縣筦谷丹)
(水所出也筦音管)左手彎繁弱右手揮龍淵(左氏傳衞子魚曰分魯公以封父之)
(繁弱杜預曰封父古諸侯也繁弱大弓名也戰國策蘇秦說韓曰韓之劒戟龍淵大阿皆陸斷馬牛水擊鴻雁)
顧瞻望宮闕俯仰御飛軒(鄭玄毛詩箋曰廻首曰顧)據鞍長歎息淚
下如流泉繫馬長松下發鞍高岳頭烈烈悲風起泠泠
澗水流揮手長相謝哽咽不能言(晉灼漢書注曰以辭相告曰謝哽咽已見)
(上文)浮雲爲我結歸鳥爲我旋(漢書息夫躬絶命辭曰秋風爲我吟浮雲爲我陰)
去家日已遠安知存與亡(古詩曰相去日已遠韋弘嗣秋風篇曰辭親向長路安知)
(存與亡)慷慨窮林中抱膝獨摧藏(琴操王昭君歌曰離宫絶曠身摧藏)麋鹿
遊我前猿猴戲我側資糧既乏盡薇蕨安可食(史記曰伯夷叔)
(齊隠於首陽山采薇而食之)攬轡命徒侶吟嘯絶巖中(楚辭曰攬騑轡而下節李)
(陵書曰吟嘯成羣)君子道微矣夫子故有窮(周易曰君子道消榖梁傳曰叔姬歸)
(于紀其不言逆何也逆之道微矣論語曰夫子在陳絶糧子路愠見曰君子亦有窮乎子曰君子固窮小人窮)
(斯濫矣)惟昔李騫期寄在匈奴庭忠信反獲罪漢武不見
明(李陵降匈奴已見恨賦周易曰歸妹愆期遲歸有時王肅曰愆過也騫與愆通也)我欲競此
曲此曲悲且長(宋子侯歌曰吾欲競此曲此曲愁人腸)棄置勿重陳重陳
令心傷(魏文章雜詩曰棄置勿復陳)
中山王孺子妾歌一首(五言)
陸韓卿(漢書曰詔賜中山靖王噲及孺子妾并未央才人歌詩四篇如淳曰孺子幼少)
(稱也孺子宮人也)
如姬寢臥內班婕坐同車(史記侯嬴謂魏公子毋忌曰嬴聞晉鄙之兵符常在魏王)
(臥內而如姬出入王臥内力能竊之漢書曰成帝遊于後庭常欲與班婕妤同輦載)洪波陪飲帳
林光宴秦餘(韓詩外傳曰趙簡子與諸大夫飲於洪波之臺西都賓曰視往昔之遺館獲林光於)
(秦餘然秦餘漢帝所幸洪波非魏王所遊疑陸誤也)歲草寒飈及秋水落芙蕖(爾雅)
(曰荷芙蕖也郭璞曰别名芙蓉也)子瑕矯後駕安陵泣前魚(韓子曰昔者彌子瑕)
(有寵於衞君衞國之法竊駕君車者罪刖彌子母病人聞夜告彌子彌子矯駕君車以出於門君聞賢之曰孝)
(哉爲母之故犯跀罪跀古刖字也說文曰矯擅也戰國策魏王與龍陽君共船而釣龍陽君釣得十餘魚而棄)
(之泣下王曰有所不安乎對曰無王曰然則何爲涕出對曰臣始得魚甚喜後得益多而大欲棄前之所得也)
(今以臣凶惡而得拂枕席今爵至人君走入於庭避人於塗四海之人其美人甚多矣聞臣之得幸於王畢褰)
(裳而趨王臣亦同曩者所得魚也亦將棄矣得無涕出乎王乃布令曰敢言美人者族然泣魚是龍陽非安陵)
(疑陸誤也)賤妾終已矣君子定焉如(楚辭曰已矣哉王逸曰已矣絕望之辭也思玄)
(賦曰摎天道其焉如)
文選卷二十八
