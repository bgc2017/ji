文選卷三十一梁蕭統編
唐李善註
雜擬
傚曹子建樂府白馬篇一首(五言)
袁陽源(孫巖宋書曰袁淑字陽源陳郡人少好屬文彭城王起為祭酒後遷至左衛率)
(府劭當行篡逆淑諫見害)
劒騎何翩翩長安五陵間(史記曰游閒公子飾冠劒連車騎西京賦曰南望杜灞北)
(眺五陵)秦地天下樞八方湊才賢(戰國策范子見秦王曰今韓魏天下之樞也高)
(誘曰樞要也河圖龍文曰鎮星光明八方歸德賈逵國語注曰湊聚也)荆魏多壯士宛洛
富少年(吕氏春秋客有語周昭文君曰魏氏人張儀壯士也王逸茘支賦曰宛洛少年邯鄲遊士)意
氣深自負肯事郡邑權(謝承後漢書曰楊喬曰侯生為意氣刎頸漢書曰郭解姊子負)
(解之勢應劭曰負恃也班固漢書游俠傳贊曰郡國豪傑處處各有又郭解曰奈何從他縣奪人邑賢大夫權)
(也)籍籍關外來車徒傾國鄽(籍籍關外來謂被徙關中也車徒傾國鄽從者之多)
(也漢書武帝曰事籍籍如此鄭玄禮記注曰鄽市物邸舍也今云鄽以明市也)五侯競書幣羣
公亟為言(漢書曰樓護字君卿為京兆史王氏五侯兄弟爭名護盡入其門咸得懽心五侯已見鮑)
(明遠數詩古人相遺幣必書之於刺故曰書幣戰國策秦王謂趙使涼毅曰吾所使趙國者小大皆聽吾言則)
(受書幣漢書曰郭解河内軹人自喜為俠及徙豪茂陵衛將軍為言解家貧不中徙上曰布衣權至使將軍此)
(其家不貧解徙諸公送出者千餘)義分明於霜信行直如弦(義分則分義也孫卿)
(子曰禮樂則修分義則明仲長子昌言曰潔若清冰嚴若秋霜應劭風俗通曰順帝之末京師謠曰直如弦死)
(道邊曲如鈎反封侯)交歡池陽下留宴汾隂西(漢書曰郭解入關中賢豪爭交歡又)
(曰左馮翊有池陽縣河東郡有汾隂縣漢書曰酟留飲食也西音先協韻也)一朝許人諾何
能坐相捐(諾相然許之辭也老子曰輕諾者必寡信廣雅曰諾應也)彯節去函谷投
珮出甘泉(公羊傳曰曹子摽劒而去之劉兆曰摽辟也彯與摽字同孚堯切)嗟此務遠
圖心為四海懸(左氏傳榮成伯曰遠圖者忠也莊子曰心若懸於天地之間郭象曰所希企者)
(高而闊也)但營身意遂豈校耳目前(列子揚朱曰慎耳目之觀聽惜身意之是非失)
(當年之至樂不得自肆於一時聲類曰遂從意也嵇康養生論曰嗜好常在耳目之前也)俠烈良有
聞古來共知然(漢書曰楚田仲以俠聞傳暢晉諸公贊曰劉希彭俠烈有才用也)
傚古詩一首(五言)
袁陽源
訊此倦遊士本家自遼東(訊猶問也漢書曰司馬長卿故倦游又曰有遼東郡也)
昔隸李將軍十載事西戎(將軍李廣也西戎匈奴也毛詩序曰備其兵甲以討西戎)
(也)結車高闕下極望見雲中(莊子曰車軌結於千里之外高誘呂氏春秋注曰結)
(交也漢書曰將軍衛青至高闕臣瓚注曰山名也七發曰極望成林漢書有雲中郡秦置也)四面各
千里從横起嚴風(陸機從軍行曰凉風嚴且苛)寒燠豈如節霜雨多
異同(毛詩傳曰燠煖也)夕寐北河隂夢還甘泉宫(史記曰秦惠王遊至北河)
(徐廣曰戎地之河上榖梁傳曰水南曰隂)勤役未云已壯年徒為空迺知古
時人所以悲轉蓬(曹植雜詩曰轉蓬離木根飄颻隨長風類此客遊子捐軀遠從戍)
擬古詩二首(五言)
劉休玄(沈約宋書曰南平穆王鑠字休玄文帝第四子也少好學有文才元兇弑立以)
(為中軍將軍世祖入討歸世祖進侍中司空後以藥内食中毒殺之)
擬行行重行行
眇眇陵上道遥遥行遠之(楚辭曰路眇眇之默默廣雅曰眇眇遠也左氏傳童謠曰)
(遠哉遥遥)迴車背京里揮手從此辭(古詩曰迴車駕言邁劉越石扶風歌曰揮手長)
(相謝說文曰揮奮也蘇武詩曰去去從此辭)堂上流塵生庭中綠草滋(曹植曹仲)
(雍誄曰流塵飄蕩魂安歸)寒螿翔水曲秋兔依山基(淮南子曰兔走歸窟寒螿翔水)
(各哀其所生高誘曰寒螿水鳥哀猶愛也)芳年有華月佳人無還期(魏文秋胡行曰)
(朝與佳人期日夕殊不來)日夕涼風起對酒長相思(李陵贈蘇武詩曰遠望悲風至)
(對酒不能酬)悲發江南調憂委子衿詩(古樂府江南辭曰江南可採蓮毛詩曰青)
(青子衿悠悠我心)臥覺明燈晦坐見輕紈緇(陸機為顧彦先贈婦詩曰京洛多風)
(塵素衣化為緇)淚容不可飾幽鏡難復治(曹植七哀詩曰膏沐誰為容明鏡闇不治)
願垂薄暮景照妾桑榆時(陸機塘上行曰願君廣末光照妾薄暮年日在桑榆以喻)
(人之將老東觀漢記光武曰失之東隅收之桑榆)
擬明月何皎皎
落宿半遥城浮雲藹層闕(鄭玄詩箋曰層重也)玉宇來清風羅帳
延秋月(曹植芙蓉賦曰退潤玉宇進文帝庭羅帳羅幃也桓子新論雍門周說孟嘗君曰今君下羅帳)
(來清風古詩曰明月何皎皎照我羅牀帷)結思想伊人沈憂懷明發(毛詩曰所謂伊)
(人宋玉笛賦曰武毅發沈憂結毛詩曰明發不寐)誰為客行久屢見流芳歇(潘岳)
(悼亡詩曰流芳未及歇)河廣川無梁山高路難越(楚辭曰江河廣而無梁秦嘉妻)
(徐氏答嘉書曰高山巖巖而君是越斯亦難矣)
和琅邪王依古一首(五言)
王僧達
少年好馳俠旅宦遊關源既踐終古跡聊訊興亡言(楚辭)
(曰長無絶兮終古訊與信通易乾鑿度曰興亡殊方各有其祥)隆周為藪澤皇漢成山
樊(漢書揚雄河東賦曰賑隆周之大寧喻蜀父老曰羅者猶視乎藪澤西都賓曰皇漢之初經營也莊子曰)
(彭陽曰公閱休憂則休乎山樊者也毛萇詩傳曰樊藩也)久沒離宫地安識壽陵園
(甘泉賦曰遥遥離宫般以相燭張晏漢書注曰景帝作壽陵也又元帝詔曰徙民以奉陵園)仲秋邊
風起孤蓬卷霜根白日無精景黃沙千里昏顯軌莫殊
轍幽塗豈異魂(郭象莊子注曰待隐謂之死待顯謂之生廣雅曰軌道也陸機泰山吟曰幽塗)
(延萬鬼神房集百靈)聖賢良已矣抱命復何怨(桓範世要論曰聖哲之人知有終之)
(命必至之理不可以智力避列子曰怨年我逝不知命也)
擬古三首(五言)
鮑明遠
幽并重騎射少年好馳逐(史記曰趙武靈王胡服以習騎射也七發曰馳騁角逐)
氈帶佩雙鞬象弧插彫服(搜神記曰太康中以氈為貊頭及帶身袴口魏志曰董卓)
(有武力雙帶兩鞬左右馳射方言曰所以藏箭弩謂之服所以盛弓謂之鞬毛詩曰四牡翼翼象弭魚服鄭玄)
(曰弭弓之末彆者以象骨為之服矢服也鞬居言切)獸肥春草短飛鞚越平陸(魏文)
(帝典論曰弓燥手柔草淺獸肥埤蒼曰鞚馬勒鞚孫子曰平陸平處鞚口送切)朝遊鴈門上暮
還樓煩宿(漢書曰鴈門郡有樓煩縣)石梁有餘勁驚雀無全目(□子曰宋)
(景公使工人為弓九年乃成公曰何其遲也工人對曰臣不復見君矣臣之精盡於此弓矣獻弓而歸三日而)
(死景公登虎圈之臺援弓東面而射之矢踰於西霜之山集於彭城之東其餘力益勁猶飲羽於石梁帝王世)
(紀曰帝羿有窮氏與吳賀北遊賀使羿射雀羿曰生之乎殺之乎賀曰射其左目羿引弓射之誤中右目羿抑)
(首而媿終身不忘故羿之善射至今稱之)漢虜方未和邊城屢翻覆留我一
白羽將以分虎竹(白羽矢名國語曰吳素申白羽之矰望之如荼漢舊儀曰郡國銅虎符三)
(竹使符五也)
魯客事楚王懷金襲丹素(魯客假言揚子法言載曰使我紆朱懷金其樂可量也李)
(軌曰金金印也司馬彪上林賦注曰襲服也毛詩曰素衣朱襮毛萇曰丹朱中衣也)既賀主人恩
又蒙令尹顧(主人謂君也王仲宣公讌詩曰顧我賢主人臣瓚漢書注曰諸侯之鄕唯楚稱令尹)
(其餘國稱相也)日晏罷朝歸鞍馬塞衢路宗黨生光華賓僕遠
傾慕富貴人所欲道德亦何懼(論語曰富與貴是人之所欲不以其道得之不)
(處也)南國有儒生迷方獨淪誤(儒生自謂也漢書叔孫通曰弟子儒生隨臣久矣莊)
(子曰小惑易方郭象曰東西易方於禮未虧孔安國尚書傳曰誤謬也沈淪謬誤也)伐木清江湄
設罝守毚兔(毛詩曰坎坎伐檀兮寘之河之干兮河水清且漣漪又曰肅肅兔罝椓之丁丁又曰)
(趯趯毚兔遇犬獲之)
十五諷詩書篇翰靡不通(論語曰吾十有五而志於學韋昭漢書江曰翰筆也)弱
冠參多士飛步游秦宫(華覈與薛瑩詩曰存者今惟三飛步有四特)側覩君
子論預見古人風(魏志太祖謂毛玠曰君有古人之風)兩說窮舌端五車
摧筆鋒(兩說謂魯連說辛垣衍及下聊城史記曰秦東圍邯鄲魏王使辛垣衍入邯鄲說平原君尊秦)
(昭王為帝秦必罷兵去魯連聞之乃責垣衍辛垣衍請出不敢言帝秦秦將聞之却五十里又曰田單攻聊城)
(不下魯連乃為書約之矢以射聊城中燕將得書自殺韓詩外傳曰避文士之筆端避武士之鋒端避辯士之)
(舌端莊子曰惠施其書五車道蹖駮也)羞當白璧貺恥受聊城功(韓詩外傳曰楚)
(襄王遣使者持金千斤白璧百雙聘莊子以為相莊子不許史記曰單屠聊城歸而言魯連欲爵之魯連逃隐)
(於海上也)晩節從世務乘障遠和戎(鄒陽上書至其晩節末路漢書曰嚴安上書言)
(世務又曰帝使博士狄山乘鄣李奇曰乘守也左氏傳晉侯謂魏絳曰子教寡人和諸戎狄)解佩襲
犀渠卷袠奉盧弓(國語曰奉文犀之渠尚書曰平王錫晉文侯盧弓十)始願力不
及安知今所終(左氏傳周子曰孤始願不及此莊子曰苟為不知其然也孰知其所終司馬彪)
(曰誰知禍之所終者也)
學劉公幹體一首(五言)
鮑明遠
胡風吹朔雪千里度龍山(范曄後漢書蔡琰詩曰處所多霜雪胡風春夏起楚辭曰)
(增冰峨峨飛雪千里又曰北有寒山連龍赩然王逸曰連龍山名)集君瑶臺裡飛舞兩
楹前(楚辭曰望瑶臺之偃蹇兮鄭玄禮記注曰兩楹之間人君聽治正坐之處)兹辰自為美
當避豔陽年(神農本草曰春夏為陽)豔陽桃李節皎潔不成妍(吕氏)
(春秋曰仲春之月桃李華)
代君子有所思一首(五言)
鮑明遠
西出登雀臺東下望雲闕(鄴中記曰鄴城西北立臺名銅雀臺劉歆甘泉賦曰雲闕)
(蔚之巖巖衆星接之皚皚)層閣肅天居馳道直如髮(王逸楚辭注曰層重也蔡邕述)
(征賦曰皇家赫而天居漢書曰太子不敢絶馳道應劭曰天子之道毛詩曰彼君子女綢直如髮)繡甍
結飛霞琁題納行月(西京賦曰雕楹玉舄繡栖雲楣甘泉賦曰珍臺間館琁題玉英)築
山擬蓬壺穿池類溟渤(蓬壺二山名溟渤二海名)選色遍齊代徵聲
帀卭越(齊代卭越四地名)陳鐘陪夕讌笙歌待明發(楚辭曰陳鐘按鼔造)
(新歌魏文帝東門行曰朝遊高臺觀夕宴華池隂儀禮曰歌魚麗笙由庚明發已見上文)年貌不可
還身意會盈歇(列子西門子謂東郭先生曰北宫子年貌言行與子竝身意已見上文)蟻
壤漏山河絲淚毁金骨(傳玄口銘曰勿謂不然變出無間蟻孔潰河溜穴傾山絲淚淚)
(之微者金骨之堅喻親之篤者言讒邪之人但下如絲之淚而金骨為之傷毁也張叔及論曰煩冤俯仰淚如)
(絲兮鄒陽上書曰衆口鑠金積毁銷骨)器惡含滿欹物忌厚生沒(家語曰孔子觀)
(於魯桓公之廟有欹器焉孔子問於守廟者曰此為何器對曰此蓋為宥坐之器孔子曰吾聞宥坐之器虚則)
(欹中則正滿則覆明君以為至誠故常置於坐側顧謂弟子曰試注水實之中而正滿則覆夫子喟然而嘆曰)
(嗚呼夫物惡有滿而不覆者哉老子曰人之生生之厚動皆之死也十有三夫何故以其生生之厚也)智
哉衆多士服理辨昭昧(莊子冉求問於仲尼曰未有天地可知乎夫子曰古猶今也昔)
(日吾昭然今日吾昧然敢問何謂也仲尼曰昔之昭然也神者先受之今昧然也且又為不神者求邪郭象曰)
(思求更致不了)
傚古一首(五言)
范彦龍
寒沙四面平飛雪千里驚(雪千里已見上文)風斷隂山樹霧失
交河城(漢書侯應上書曰臣聞隂山草木茂盛又曰車師前國王治交河城河水分流繞城下故號交)
(河)朝馳左賢陣夜薄休屠營(漢書李將軍廣出右北平擊匈奴左賢王陣又曰驃)
(騎將軍霍去病將萬騎出隴西得休屠祭天金人)昔事前軍幕今逐嫖姚兵(漢書)
(曰大將軍大擊匈奴李廣數自請行上以為老不許良久乃許之以為前將軍又曰霍去病善騎射再從大將)
(軍受詔予壯士為嫖姚校尉)失道刑既重遲留法未輕(漢書曰李廣與右將軍食)
(其合軍出東道或失道大將軍問廣失道狀廣曰諸校尉無罪乃我自失道引刀自剄又曰宣帝命虎牙將軍)
(田順出五原虜去塞八百餘里不進上以虎牙不至期逗留不進下吏自殺音義曰律語也謂軍行頓止稽留)
(不進遲或作逗音豆)所賴今天子漢道日休明(太史公自序曰作今上本紀其述事)
(皆云今天子班固漢書文紀述曰登我漢道左氏傳王孫滿曰德之休明也)
雜體詩三十首(五言同雜體詩序曰關西鄴下既已罕河外江南頗為異法今作)
(三十首詩斆其文體雖不足品藻淵流庶亦無乖商𣙜)
江文通
古離别
遠與君别者乃至鴈門關(鴈門郡已見上以其邊塞故曰關)黃雲蔽千
里遊子何時還(黃雲已見謝靈運擬鄴中詩古詩曰浮雲蔽白日遊子不顧返江之此製非直學)
(其體而亦兼用其文故各自引文而為之證其無文者乃他說)送君如昨日簷前露已
團(張景陽雜詩曰下車如昨日望舒四五圓毛詩曰野有蔓草零露團兮)不惜蕙草晩所
悲道里寒(古詩曰香風難久居空今蕙草殘)君在天一涯妾身常别離
(古詩曰各在天一涯又曰與君生離别)願一見顔色不異瓊樹枝(李陵贈蘇武詩)
(曰思得瓊樹枝以解長飢渴)兔絲及水萍所寄終不移(爾雅曰女蘿兔絲也毛詩)
(曰蔦與女蘿施于松柏淮南子曰夫萍樹根於水木樹根於土天地性也曹植雜詩曰寄松為女蘿依水如浮)
(萍)
李都尉(從軍)陵
樽酒送征人踟蹰在親宴(蘇武詩曰我有一樽酒欲以贈遠人)日暮浮雲
滋握手淚如霰悠悠清川水嘉魴得所薦(言魚處水而得所我萬里)
(而離鄉歎魚之不若也毛詩曰河水悠悠釋名曰薦藉也)而我在萬里結髮不相見
(古詩曰相去萬餘里蘇武詩曰結髮為夫妻恩愛兩不疑)袖中有短書願寄雙飛燕
(桓子新論曰若其小說家合殘叢小語近取譬諭以作短書治身理家有可觀之辭陳琳止欲賦曰欲語言於)
(玄鳥玄鳥逝以差池古詩曰願為雙飛鷰雙或為南淮南子曰鷰㕍代飛許慎曰鷰春南而鴈北虞義送别詩)
(曰唯有一字書寄同之南飛燕文與此)
班婕妤(詠扇)
紈扇如圓月出自機中素(班婕妤怨詩曰新製齊紈素鮮潔如霜雪裁為合歡扇團)
(圓似明月)畫作秦王女乘鸞向烟霧(列仙傳曰蕭史者秦繆公時人善吹簫繆公有)
(女字弄玉好之公遂以妻焉一旦皆随鳳皇飛去楚辭曰駕鸞鳳而上游)彩色世所重雖新
不代故竊恐涼風至吹我玉階樹(班婕妤怨詩曰常恐秋節至涼風奪炎熱)
(又自傷賦曰華殿塵兮玉階苔)君子恩未畢零落在中路(班婕妤怨詩曰棄捐篋笥)
(中恩情中道絶)
魏文帝(遊宴)曹丕
置酒坐飛閣逍遥臨華池(曹子建詩曰置酒高殿上西都賓曰修途飛閣魏文帝東)
(門行曰朝游高臺側夕宴華池隂)神飇自遠至左右芙蓉披(曹子建公讌詩曰神)
(飇接丹轂魏文帝詩曰蘭芷生兮芙蓉披)綠竹夾清水秋蘭被幽崖(枚乘兔園賦曰)
(修竹檀欒夾池水旋兔園曹植公讌詩曰秋蘭被長坂朱華冐綠池)月出照園中冠佩相
追隨(曹植公讌詩曰清夜遊西園飛蓋相追隨)客從南楚來為我吹參差(古詩)
(曰客從遠方來楚辭曰望夫君兮未來吹參差兮誰思)淵魚猶伏浦聽者未云疲
(淵魚鱏魚也韓詩外傳曰昔伯牙鼓琴而淵魚出聽)高文一何綺小儒安足為(陸機)
(今日良宴會詩曰高談一何綺孫卿子曰小儒者謂大夫士)肅肅廣殿隂雀聲愁北
林(莊子曰至隂肅肅)衆賓還城邑何以慰吾心(曹子建名都篇曰雲散還城邑)
(清晨復來還李陵詩曰何以慰我心)
陳思王(贈友)曹植
君王禮英賢不恡千金璧(孔安國尚書傳曰恡惜也史記曰虞卿說趙孝成王一見)
(賜金百鎰白璧一雙莊子曰林回棄千金之璧負赤子而趨)雙闕指馳道朱宫羅第
宅(古詩曰兩宫遥相望雙闕百餘尺馳道已見上文傅玄西都賦曰彤彤朱宫古詩曰長衢羅夾巷王侯多)
(第宅)從容冰井臺清池映華薄(鄴中記曰銅雀臺北則冰井臺陸機君子有所思曰)
(曲池何湛湛清川帶華薄)涼風盪芳氣碧樹先秋落(論衡曰物至秋而死先榮後落)
朝與佳人期日夕望青閣(魏文帝秋胡行曰朝與佳人期日夕殊不來曹子建美女)
(篇曰青樓臨大道)褰裳摘明珠徙倚拾蕙若(毛詩曰褰裳涉溱洛神賦曰或采明)
(珠或拾翠羽謝靈運鄴中集曰攀條摘蕙草楚辭曰紉秋蘭以為佩)眷我二三子辭義麗
金雘(曹子建贈丁儀詩曰吾與二三子揚雄解嘲曰昔人之辭乃玉乃金王仲宣誄曰吾與夫子義貫丹)
(青說文曰雘善丹也)延陵輕寶劒季布重然諾(延陵已見上漢書曰季布楚人也楚)
(諺曰得黃金百不如得季布諾又曰貫高趙國立名義不侵為然諾者也)處富不忘貧有道
在葵藿(何敬祖贈張華詩曰既貴不忘儉處有能存無莊子東郭子問於莊子曰所謂道惡乎在莊子)
(曰無所不在陸機君子有所思曰無以肉食資取笑葵與藿)
劉文學(感遇)楨
蒼蒼山中桂團圓霜露色(言桂霑霜露而色不渝身經夷險而操不易也劉植贈徐)
(幹詩曰亭亭山上松瑟瑟谷中風)霜露一何緊桂枝生自直(劉直贈徐幹詩曰風)
(聲一何盛松枝一何勁廣雅曰緊急也)橘柚在南國因君為羽翼(橘柚在南雖珍)
(須君翼乃為貴也楚辭曰后皇嘉樹橘來服受命不遷生南國古詩曰人儻欲我知因君為羽翼)謬蒙
聖主私託身文墨職(洞簫賦曰蒙聖主之渥恩鄭玄禮記注曰私之猶言恩也劉楨雜詩)
(曰職事相填委文墨紛消散)丹采既已過敢不自彫飾(古詩曰橘柚垂華實乃在)
(深山側聞君好我甘竊獨自彫飾)華月照方池列坐金殿側(古歌辭曰上金殿酌)
(玉樽)微臣固受賜鴻恩良未測(曹植天地篇曰復為時所拘羈緤作微臣東京賦曰)
(洪恩素畜人心同結)
王侍中(懷德)粲
伊昔值世亂秣馬辭帝京(王粲七哀詩曰西京亂無象又曰遠身適荊蠻)既傷
蔓草别方知杕杜情(毛詩序曰野有蔓草思遇時也君之澤不下流民窮於兵革男女失)
(時不期而會焉毛詩曰有杕之杜其葉萋萋王事靡盬我心傷悲)崤函復丘墟冀闕緬
縱横(崤函崤谷及函谷也吕氏春秋燭過曰吳為丘墟西征賦曰冀闕緬其烟盡)倚棹汎涇
渭日暮山河清(方言曰楫謂之櫂棹與櫂同)蟋蟀依桑野嚴風吹若
莖(毛詩曰七月在野八月在宇鄭玄曰謂蟋蟀毛詩曰蜎蜎者蠋蒸在桑野賈逵國語注曰若木晩矣)鸛
鷁在幽草客子淚已零(鸛鷁在幽草謂鸛鳴于垤鷁亦水鳥故連言之王仲宣從軍詩)
(曰哀彼東山人喟然感鸛鳴毛詩曰有芃者狐率彼幽草)去鄉三十載幸遭天下平
(楚辭曰去鄉離家來遠客鮑昭結客少年場曰去鄉三十載禮記曰國治而天下平)賢主降嘉賞
金貂服玄纓(賢主魏太祖也時粲為侍中故云金貂漢書谷永對詔曰戴金貂之飾執常伯之職)
(尉繚子曰天子玄冠玄纓也)侍宴出河曲飛蓋遊鄴城(魏文帝與吳質書曰時駕)
(而遊北遵河曲曹子建公讌詩曰飛蓋相追隨)朝露竟幾何忽如水上萍(漢書李陵)
(謂蘇武曰人生如朝露楚辭曰竊哀兮浮萍汎濫兮無根王逸注曰自比蘋隨水浮汎乍東乍西)君子
篤惠義柯葉終不傾(新語曰君子篤惠於義禮記曰其在人也如竹箭之有筠如松柏之)
(有心二者雖貫四時而不改柯易葉)福履既所綏千載垂令名(王粲公宴詩曰古人)
(有遺言君子福所綏左氏傳子産曰令名德之輿也)
嵇中散(言志)康
曰余不師訓潛志去世塵(嵇康幽憤詩曰恃愛肆妲不訓不師楚辭屈原曰蒙世俗)
(之塵埃)遠想出宏域高步超常倫(左太冲詠史詩曰高步追許由)靈鳳振
羽儀戢景西海濱朝食琅玕實夕飲玉池津(莊子老子歎曰吾聞)
(南方有鳥其名為鳳居積石千里河海出下鳳皇居上天為生樹名瓊枝高百二十仞大三十圍以琳琅為實)
(周易曰鴻漸于陸其羽可用為儀阮籍詩曰朝食琅玕實夕宿丹山際衡山記曰空青崗有天津玉池傅玄擬)
(楚篇曰登崑崙潄玉池)處順故無累養德乃入神(莊子曰夫得者時也失者順也)
(安時處順哀樂不能入也此古之所謂懸解也又曰欲勉為形者莫如棄世棄世則無累又曰堯觀乎華華封)
(人請祝聖人使壽使富使多男子堯曰多男子則多懼富則多事壽則多辱是三者非所以養德也故辭周易)
(曰精義入神以致用也)曠哉宇宙惠雲羅更四陳(文子曰四方上下謂之㝢說文)
(曰宙舟輿所極覆也鸚鵡賦曰冠雲霓而張羅)哲人貴識義大雅明庇身(毛詩大雅)
(曰既明且哲以保其身左氏傳曰子反曰信以守禮禮以庇身也)莊生悟無為老氏守
其真(莊子曰夫虚靜恬淡寂寞無為者天地之平而道德之至也老子曰見素抱璞河上公曰見素者當)
(抱素守真不文飾也)天下皆得一名實久相賓(老子曰昔之得一者天得一以清地)
(得一以寧王侯得一以為天下正莊子堯讓許由以天下許由曰而我猶代子吾將為名乎名者實之賓也吾)
(將為賓乎)咸池饗爰居鍾鼓或愁辛(樂動聲儀曰黃帝樂曰咸池莊子曰海鳥止於)
(魯郊魯侯觴之於廟奏九韶以為樂具太牢以為膳鳥眩視憂悲不敢食一臠不敢飲一杯三日而死此以已)
(養養鳥也司馬彪曰海鳥爰居也)柳惠善直道孫登庶知人(柳下惠已見西征賦)
(孫登已見嵇康幽憤詩)寫懷良未遠感贈以書紳(論語曰子張問行子曰言忠信)
(行篤敬子張書諸紳)
阮步兵(詠懷)籍
青鳥海上遊鸒斯蒿下飛(阮籍詠懷詩曰誰云不可知青鳥明我心吕氏春秋曰海)
(上有人好青者朝至海上而從青遊青至者前後數百其父曰聞汝從青遊盍取來吾欲觀之其子明旦至海)
(上羣青翔而不下莊子曰北溟有魚化為鳥其名曰鵬齊諧曰鵬之徙南溟摶扶摇而上者九萬里蜩與鸒鳩)
(笑之我決起而飛搶榆枋時則不至控地而已奚以之九萬里而圖南為北溟有鳥焉其名為鵬摶扶摇羊角而)
(上者行九萬里斥鷃笑之曰彼且奚適我騰躍而上不過數仞而下翺翔蓬蒿之間此亦飛之至而彼且奚適)
(也此小大之辯也司馬彪曰蜩蟬也鸒鳩小鳥毛萇詩傳曰鸒斯鵯居鵯居鴉烏也音豫)沈浮不相
宜羽翼各有歸(曹子建七哀詩曰沉浮各異世阮籍詠懷詩曰鸒斯飛桑榆海鳥運天池豈不)
(識宏大羽翼不相宜)飄颻可終年沆瀁安是非(阮籍詠懷詩曰逍遥可終生又曰蕩)
(漾焉可能列子曰信理者亡是非莊子曰彼亦一是非此亦一是非飄颻蒿下沆瀁海上逍遥一也)朝雲
乘變化光耀世所希(阮籍詠懷詩曰三楚多秀士朝雲進荒滛高唐賦曰須臾之間變化)
(無窮陸雲詩曰知音世所希)精衛銜木石誰能測幽微(阮籍清思賦曰女娃榮於)
(東海之濱而翮飄於西山之傍山海經曰發鳩之山有鳥名精衛赤帝之女娃女娃遊於東海溺而死不反化)
(為精衛常取西山木石以填東海也)
張司空(離情)華
秋月照簾櫳懸光入丹墀(張華情詩曰清風動帷簾晨月燭幽房班婕妤自傷賦曰)
(俯視兮丹墀)佳人撫鳴琴清夜守空帷(陸機擬古詩曰佳人撫鳴瑟又曰閒夜無)
(鳴琴曹子建雜詩曰妾身守空閨)蘭逕少行迹玉臺生網絲(楚辭曰臯蘭被徑斯)
(路漸張景陽雜詩曰房櫳無行迹西京賦曰西有玉臺張景陽雜詩曰蜘蛛網四屋論衡曰蜘蛛經絲以網飛)
(蟲)庭樹發紅彩閨草含碧滋(張景陽雜詩曰寒花發黃彩秋草含綠滋)延佇
整綾綺萬里贈所思(楚辭曰結幽蘭而延佇古詩曰客從遠方來遺我一端綺相去萬餘)
(里故人心上爾又曰欲以遺所思)願垂湛露惠信我皎日期(毛詩曰湛湛露斯匪)
(陽不晞又曰謂予不信有如皎日)
潘黃門(述哀)岳
青春速天機素秋馳白日(楚詩曰青春爰謝潘岳悼亡詩曰曜靈運天機四節代遷)
(逝劉楨與臨淄侯書曰肅以素秋則落也)美人歸重泉悽愴無終畢(潘岳悼亡詩曰)
(之子歸窮泉重壤永幽隔)殯宫已肅清松柏轉蕭瑟(陸機挽歌曰殯宫何嘈嘈寡婦)
(賦曰虚坐兮肅清仲長子昌言曰古之葬者松柏梧桐以識其墳楚辭曰蕭瑟兮草木摇落而變衰)俯仰
未能弭尋念非但一(楚辭曰聊抑志而自弭賈逵國語注曰弭忘也魏文帝詩曰所憂非)
(但一)撫衿悼寂寞怳然若有失(潘岳悼亡詩曰撫襟長歎息王逸楚辭注曰怳失意)
(也後漢書曰戴良見黃憲及歸罔然若有失也)明月入綺窗髣髴想蕙質(潘岳悼亡)
(詩曰歲寒無異同朗月何朧朧獨無李氏靈髣髴覩爾容古詩曰交疎結綺窗左九嬪武帝紬皇后頌曰如蘭)
(之茂蕙蘭類故變之耳)消憂非萱草永懷寧夢寐(毛詩曰焉得諼草言樹之背毛)
(萇曰諼草令人忘憂毛詩曰終其永懷寡婦賦曰願假夢以通靈)夢寐復冥冥何由覿
爾形(潘岳哀永逝賦曰既目遇兮無兆曾寤寐兮不夢冥冥幽昧也文子曰慮患於冥冥之外)我慙
北海術爾無帝女靈(列異傳曰北海營陵有道人能使人與死人相見同郡人婦死已數)
(年聞而往見之曰願令我一見死人不恨遂教其見之於是與婦人相見言語悲喜恩情如生良久乃聞鼔聲)
(悢悢不能出戶掩門乃走其裾為戶所閉掣絶而去歲餘此人死家葬之開見婦人蓋下有衣裾宋玉集云楚)
(襄王與宋玉遊於雲夢之野望朝雲之館有氣焉須臾之間變化無窮王問此是何氣也玉對曰昔先王遊於)
(高唐怠而畫寢夢見一婦人自云我帝之季女名曰瑶姬未行而亡封於巫山之臺聞王來遊願薦枕席王因)
(幸之去乃言妾在巫山之陽高丘之阻旦為朝雲暮為行雨朝朝暮暮陽臺之下旦而視之果如其言為之立)
(館名曰朝雲)駕言出遠山徘徊泣松銘(毛詩曰駕言出遊)雨絶無還
雲花落豈留英(鸚鵡賦曰何今日之雨絶)日月方代序寢興何時平
(潘岳悼亡詩曰四節代遷逝又曰寢興自存形也)
陸平原(羈宦)機
儲后降嘉命恩紀被微身(漢書疏廣曰太子國儲副君琴操史魚曰思竭愚志以報)
(塞恩紀潘岳河陽詩曰微身輕蟬翼)明發眷桑梓永歎懷密親(陸機贈顧彦先曰眷)
(言懷桑梓又赴洛道中作詩曰嗚咽辭密親永歎見下注)流念辭南澨銜怨别西津
(陸機赴洛道中詩曰永歎遵北渚遺思結南津杜預左氏傳曰澨水涯也)馳道遵淮泗旦夕
見梁陳(毛詩曰驅馬悠悠陸機從梁陳詩曰夙駕尋清軌遠遊越梁陳)服義追上列矯
迹廁宫臣(楚辭曰身服義而未深陸機從梁陳詩曰在昔蒙嘉運矯迹入崇賢)朱黻咸髦
士長纓皆俊人(毛詩曰朱茀斯皇室家君王鄭玄曰茀者諸侯黃朱又曰茀太古蔽膝之象黻)
(與茀古字通毛詩曰蒸我髦士又曰髦士攸宜陸機從梁陳詩曰長纓麗且鮮尚書曰俊民用章)契闊
承華内綢繆踰歲年(陸機從梁陳詩曰契闊踰三年又赴洛詩曰託身承華側李陵詩曰)
(與子結綢繆)日暮聊總駕逍遥觀洛川(陸機答張士然詩曰余固水鄉士總轡臨)
(清川)徂沒多拱木宿草凌寒烟(公羊傳曰秦伯謂蹇叔曰爾之年冢上之木拱矣禮)
(記曾子曰朋友之墓有宿草而不哭焉)遊子易感慨躑躅還自憐(劉公幹詩曰平)
(人易感動陸機道中詩曰佇立望故鄉顧影悽自憐)願言寄三鳥離思非徒然(楚辭)
(曰三鳥飛以自南覽其志而欲北願寄言於三鳥兮去飇疾而不得陸機赴洛陽詩曰感物戀堂室離思一何)
(深)
左記室(詠史)思
韓公淪賣藥梅生隐市門(范曄後漢書曰韓康字伯休一名恬休京兆人也常采名)
(藥賣於長安市口不二價三十餘年梅生梅福也漢書曰梅福一朝棄妻子去其後人見於會稽者變名姓為)
(吳市門卒)百年信荏苒何用苦心魂(張華勵志詩曰荏苒代謝漢書廣陵王胥歌曰)
(人生惡死何為苦也)當學衞霍將建功在河源(衛衛青霍霍去病陸賈新語曰以義)
(建功河源匈奴之境山海經曰崑崙之東北隅實唯海源也)珪組賢君眄青紫明主
恩(漢書夏侯勝曰士病不明經術經術苟明其取青紫如拾地芥)終軍才始達賈誼位
方尊(漢書曰終軍至長安上書武帝異其文拜為謁者給事中又曰賈誼為博士文帝悦之超遷歲中至)
(太中大夫也)金張服貂冕許史乘華軒(左思詠史詩曰金張籍舊業七葉珥漢貂)
(又曰朝集金張館暮宿許史廬漢書劉向曰王氏乘朱輪華轂)王侯貴片議公卿重一
言太平多歡娛飛蓋東都門(張景陽詠史詩曰昔在西京時朝野多歡娛藹藹東)
(都門羣公祖二疏)顧念張仲蔚蓬蒿滿中園(曹子建贈徐幹詩曰顧念蓬室士趙)
(岐三輔決錄注曰張仲蔚扶風人也少與同郡魏景卿隐身不仕明天官博學好為詩賦所居蓬蒿沒人也)
張黃門(苦雨)協
丹霞蔽陽景綠泉涌隂渚(曹子建情詩曰微隂翳陽景張景陽雜詩曰丹霞啟隂期)
(又詩曰階下伏泉涌)水鸛巢層甍山雲潤柱礎(鄭玄毛詩箋曰鸛水鳥將隂雨而鳴)
(巢層甍未詳淮南子曰山雲蒸而柱礎潤廣雅曰礎礩也音楚)有弇興春節愁霖貫秋
序(張景陽雜詩曰有弇興南岑王仲宣有愁霖賦)燮燮涼葉奪戾戾颸風舉(楚辭)
(曰溢颸風余上征)高談玩四時索居慕儔侣(曹子建求親親表曰高談無所與陳)
(禮記子夏曰吾離羣索居亦已久矣張華雜詩曰安知慕儔侣)青苔日夜黃芳蕤成宿
楚(張景陽雜詩曰青苔依空牆又詩曰密葉日夜疎又詩曰芳蕤豈再馥又詩曰荒楚鬱蕭森說文曰芳蕤)
(草木華盛貌)歲暮百慮交無以慰延佇(仲長統詩曰百慮何為至安在我延佇)
劉太尉(傷亂卒臧榮緒晉書曰琨後贈太尉)琨
皇晉遘陽九天下横氛霧(劉琨答盧諶詩曰厄運初遘陽九在六哀我皇晉痛心在)
(目陽九漢書曰陽九日初八百六陽九音義曰易傳所謂陽九之厄會也郭璞山海經曰横塞也楚辭曰望時)
(風之清激愈氛霧其如塵)秦趙值薄蝕幽并逢虎據(薄蝕虎據喻羣盜也京房易飛)
(候占曰凡日蝕皆於晦朔不於晦朔食者名曰薄戰國策蘇秦說楚威王曰王興師襲秦戰於藍田此所謂兩)
(虎相據也)伊余荷寵靈感激徇馳騖(劉琨勸進表曰荷寵三世左氏傳曰薳啓疆曰)
(寵靈楚國劉琨詩曰鄧生何感激解嘲曰世亂則聖哲馳騖而不足)雖無六奇術冀與張
韓遇(漢書曰陳平自初從至天下定後常以護中軍尉從擊臧荼陳豨凡六出奇計輒益邑封奇計或頗)
(袐世莫得聞也張張良韓韓信)寗戚扣角歌桓公遭乃舉(淮南子曰寗戚擊牛角而)
(歌桓公舉以為大田高誘曰大田官也)荀息冒險難實以忠貞故(左氏傳曰初獻)
(公使荀息傅奚齊公疾召之曰其若之何稽首而對曰臣竭其股肱之力加之以忠貞其濟君之靈也不濟則)
(以死繼之公曰何謂忠貞對曰公家之利知無不為忠也送往事居耦俱無猜貞也)空令日月逝
愧無古人度(論語陽虎曰日月逝矣盧諶贈崔温詩曰古人非所希)飲馬出城濠
北望沙漠路(古有飲馬長城窟行盧諶贈崔溫詩曰北眺沙漠垂南望舊京路)千里何
蕭條白日隐寒樹投袂既憤懣撫枕懷百慮(左氏傳曰楚子投袂)
(而起白虎通曰天子崩哀痛憤懣劉琨贈盧諶詩曰中夜撫枕歎想與數子遊百慮已見上文)功名惜
未立玄髮已改素(劉琨重贈盧諶詩曰功業未及見夕陽忽西流陸機東宫詩曰柔顔收紅)
(藻玄髮吐素華)時哉苟有會治亂惟冥數(劉琨重贈盧諶詩曰時哉不我與陶淵明)
(經曲阿詩曰時來苟冥會冥幽冥也數歷數也孫子兵法曰治亂數也范曄後漢書烏丸論曰天之冥數以至)
(於是乎)
盧中郎(感交)諶
大厦須異材廊廟非庸器(盧諶答魏子悌詩曰崇臺非一幹珍裘非一腋潘岳在懷)
(縣詩曰器非廊廟姿爾雅曰庸常也謂非凡常之器也)英俊著世功多士濟斯位
(左氏傳衆仲曰官有世功則有官族盧諶答魏子悌詩曰多士成大業羣賢濟弘績)眷顧成綢繆
廼與時髦匹(毛詩曰眷言顧之盧諶答魏子悌詩曰愚蒙時來會敢齊朝彦跡)姻媾久
不虚契闊豈但一(盧諶贈劉琨詩曰申以婚姻又答魏子悌詩曰恩由契闊生但一已見上)
(文)逢厄既己同處危非所恤(盧諶答魏子悌詩曰共更飛狐厄又曰在厄每同險)
常慕先達槩觀古論得失(槩志節也馮衍顯志序曰追觀往古得失之迹)馬服
為趙將疆場得清謐(史記曰趙奢大破秦軍秦軍解而走遂解閼與圍而歸趙惠文王賜)
(奢號為馬服君左氏傳曾公曰疆場之事慎守其一而備其不虞爾雅曰謐静也)信陵佩魏印
秦兵不敢出(史記曰魏公子毋忌號信陵君秦昭王進兵圍邯鄲公子進兵擊秦軍秦軍解去遂)
(救邯鄲存趙公子留趙十年不歸秦聞公子在趙日夜出軍東伐魏魏王患之使使請公子歸救魏魏王以上)
(將軍印授公子公子遂將破秦軍於阿水乘勝逐秦至函谷關抑秦兵不敢出)慨無幄中策徒
慙素絲質(范曄後漢書詔曰前將軍鄧禹與朕謀謨帷幄決勝千里淮南子曰墨子見練絲而泣之)
(為其可以黃可以黑高誘曰䦎其化也)羇旅去舊鄉感遇喻琴瑟(盧諶贈崔溫詩)
(曰羇旅及寬政委質信時遇毛詩曰妻子好合如鼔瑟琴)自顧非杞梓勉力在無逸
(杞梓已見陸韓卿贈内兄希叔詩無逸已見景福殿賦)更以畏朋友濫吹乖名實
(左氏傳陳敬仲曰詩云翹翹車乘招我以弓豈不欲往畏我友朋韓子曰齊宣王使人吹竽南郭處士請為王)
(吹竽粟食與三百人等宣王死文王即位一一聽之處士乃逃一日韓昭侯曰吹竽者衆吾無以知其善者田)
(嚴對曰一一聽之乃知濫也名實已見前)
郭弘農(遊仙後臧榮緒晉書曰璞卒贈弘農太守)璞
崦山多靈草海濱饒奇石(郭璞遊仙詩曰圓丘有奇草鍾山出靈液楚辭曰吾令羲)
(和弭節兮望崦嵫而勿迫王逸曰崦嵫山也海濱即海中三山也)偃蹇尋青雲隐淪駐
精魄(江賦曰納隐淪之列真挺異人之精魄抱朴子曰人無賢愚皆知身之有魂魄魂魄分去則人病盡)
(去則人死)道人讀丹經方士鍊玉液(道人方術之士已見擬潘黃門述哀詩神仙傳)
(曰淮南王好道術之士於是八公乃往遂授以丹經漢書曰燕齊之方士傅玄求仙篇曰玉液涌出華泉楚詞)
(曰吮玉液兮止渴)朱霞入窗牖曜靈照空隙(十洲記曰朱霞九光廣雅曰曜靈日)
(也說文曰隙壁縫也)傲睨摘木芝陵波采水碧(江賦曰水夷倚浪以傲睨本草經曰)
(紫芝一名水芝洛神賦曰陵波微步江賦曰水碧潛泯山海經曰耿山多水碧郭璞曰碧亦玉也)眇然
萬里遊矯掌望煙客(神仙傳曰若士謂盧敖曰吾一舉千里說文曰矯舉也郭璞遊仙詩)
(曰駕鴻乘紫煙)永得安期術豈愁濛汜迫(列仙傳曰安期先生自言千歲楚詞曰出)
(于暘谷次于濛汜)
張廷尉(雜述)綽
太素既已分吹萬著形兆(列子曰太素者質之始也莊子南郭子&KR0722;曰夫吹萬不同)
(而使自己也司馬彪曰言天氣吹煦生養萬物形氣不同已止也使各得其性而止潛夫論曰太素之時元氣)
(窈冥未有形兆也)寂動苟有源因為殤子夭(言大道之要動寂無源今誠以有源)
(即壽夭異轍故以殤子為夭也吕氏春秋曰一也者至貴也莫知其源莫知其端莫知其始莫知其終而萬物)
(以為宗高誘曰道無匹敵故曰至貴莊子南郭子綦曰莫壽乎殤子而彭祖為夭)道喪涉千載
津梁誰能了(莊子曰世喪道矣道喪世矣世與道交相喪也司馬彪曰世皆異端喪道道不好世)
(故曰喪耳)思乘扶摇翰卓然陵風矯(莊子齊諧之言曰鵬之徙於南溟也水擊三千)
(里摶扶摇而上者九萬里司馬彪曰齊諧人姓名也摶團也扶摇上行風也圜飛而上者若扶摇也毛詩曰如)
(飛如翰鄭玄曰如鳥之飛也翰其中豪俊也廣雅曰矯飛也)靜觀尺棰義理足未常
少(莊子曰一尺之棰日取其半萬世不竭辯者以此與惠施相應於身無窮司馬彪曰若其可折則常有兩)
(若其不可折其一常存故曰萬世不竭)冏冏秋月明憑軒詠堯老(蒼頡篇曰冏大)
(明也俱永切登樓賦曰凴軒檻以遥望堯老堯及老子玄宗之太師故莊生稱之)浪迹無蚩妍
然後君子道(浪猶放也妍蚩猶美惡也戴逵栖林賦曰浪迹穎湄棲景箕岑文賦序曰妍蚩好惡)
(也)領略歸一致南山有綺皓(王文度贈許詢詩曰吾生挺奇幹領略總玄標鄭玄)
(禮記注曰領理也廣雅曰略要也周易子曰一致而百慮漢書曰東園公綺里季夏黃公甪里先生當秦之世)
(避而入商雒深山范曄後漢書孔融曰南山四皓潛光隐曜)交臂久變化傳火廼薪
草(莊子仲尼謂顔回曰吾終身與汝交一臂而失之可不哀與郭象曰夫變化不可執而留也故雖交臂相)
(守而不能令停若哀死則此亦可哀者也今人未嘗以此為哀奚獨哀死邪莊子秦失曰指窮於為薪火傳也)
(不知其盡郭象曰窮盡也為薪猶前薪也前薪以指指盡前薪之理故火傳而不滅心得納養之中故命續而)
(不絶明盡生也)亹亹玄思清胸中去機巧(許詢農里詩曰亹亹玄思得濯濯情累除)
(莊子曰子貢南遊於楚反於晉過漢隂見一丈人方將為圃畦鑿隧而入井抱甕而出灌搰搰然用力多而見)
(功寡子貢曰有械於此一日浸百畦用力甚寡而見功多夫子不欲乎為圃者仰而視之曰奈何曰鑿木為機)
(後重前輕挈水若抽數如泆湯名曰桔橰為圃者忿然作色而笑曰吾聞之吾師有機械者必有機事有機事)
(者必有機心機心存於胸中則純白不備純白不備則神生不定神生不定者道之所不載子貢俯而不對也)
物我俱忘懷可以狎鷗鳥(莊子曰吾喪我郭象曰吾喪我我自忘矣我自忘天下何)
(物足識哉又曰海上有人好鷗鳥者旦而之海上從鷗鳥游鷗鳥至者百數其父曰吾聞鷗從汝遊試取來吾)
(從玩之曰□明旦之海上鷗鳥舞而不下)
許徵君(自序會晉中興書曰高陽許詢字玄度寓居稽司徒蔡謨辟不起詢有才藻)
(善屬文時人士皆欽愛之)詢
張子闇内機單生蔽外像(張毅單豹竝已見幽通賦)一時排冥筌泠
然空中賞(筌捕魚之器言魚之在筌猶人之處塵俗今既排而去之超在埃塵之外故冷然涉空得)
(中而留也莊子曰列子御風而行泠然而善也旬有五日而後反司馬彪曰泠然涼貌也郭象莊子注曰天下)
(莫不自是而相非故一是一非兩行無窮唯涉空得中曠然無懷乘之以遊也)遣此弱喪情資
神任獨往(莊子曰予惡乎知悅生之非惑邪予惡乎知惡死之非惑邪非夫弱喪而不知歸者邪郭)
(象曰少失其故居為弱喪者逐於彼之所在而不知歸於故鄉淮南王莊子略要曰江海之士山谷之人輕天)
(下細萬物而獨往者也司馬彪曰獨往任自然不復顧世)采藥白雲隈聊以肆所養
(隈曲也賈逵國語注曰肆恣也)丹葩曜芳蕤綠竹隂閑敞(廣雅曰葩華也洞簫賦曰)
(又足樂乎其閒敞西征賦曰厭紫極之閒敞)苕苕寄意勝不覺陵虚上曲櫺
激鮮飇石室有幽響(櫺忩間孔也陸機吳趨行曰泠泠鮮風過列仙傳曰赤松子常止西)
(王母石室中也)去矣從所欲得失非外奬(陸機招隐詩曰稅駕從欲李蕭遠運命論)
(曰得與失孰賢謝靈運擬鄴中詩曰客心非外奬小雅曰奬勸也)至哉操斤客重明固
已朗(莊子曰送葬過惠子之墓顧謂從者曰郢人堊漫其鼻端若蠅翼使匠石運斤成風聽而斲之盡堊)
(而鼻不傷郢人立不失容宋元君聞之召匠石曰嘗試為寡人為之石匠曰臣則嘗能斲之雖然臣質死久矣)
(自夫子之死吾無以為質矣吾無與言也)五難既灑落超迹絶塵網(向秀難嵇康養)
(生論曰養生有五難名利不滅此一難喜怒不除此二難聲色不去此三難滋味不絶此四難神慮消散此五)
(難)
殷東陽(興矚)仲文
晨遊任所萃悠悠蘊眞趣(毛萇詩傳曰萃集也方言曰藴積也莊子曰道之眞以持)
(身謝靈運登江中孤嶼詩曰蘊眞誰為傳)雲天亦遼亮時與賞心遇(莊子曰黃帝得)
(之以登雲天謝靈運田南樹園詩曰賞心不可忘)青松挺秀萼惠色出喬樹(廣雅)
(曰秀美也鄭玄詩箋曰承花者曰鄂鄂與萼同)極眺清波深緬映石壁素(韋昭國語)
(注曰緬邈也)瑩情無餘滓拂衣釋塵務(廣雅曰瑩磨也說文曰滓澱也謂鄙穢左)
(氏傳曰叔向拂衣從之)求仁既自我玄風豈外慕(論語曰求仁而得仁又何怨乎)
(漢書灌嬰曰侯自我得之玄風謂道也李充玄宗賦曰慕玄風之遐裔余皇祖曰伯陽謝靈運憶山中詩曰得)
(性非外求)直置忘所宰蕭散得遺慮(淮南子曰成化象而弗宰高誘曰宰主也謝靈)
(運越嶺溪行詩曰觀此遺物慮一悟得所遣)
謝僕射(遊覽)混
信矣勞物化憂衿未能整(左氏傳商臣曰信矣莊子曰天不産而萬物化又曰既化)
(而生又化而死也)薄言遵郊衢總轡出臺省(毛詩曰薄言旋歸家語子曰善御者)
(正身總轡也)淒淒節序高寥寥心悟永(毛詩曰秋日淒淒楚詞曰天高而氣清莊)
(子曰寥已吾志郭象曰寥然室虚也聲類曰悟心解也)時菊曜巖阿雲霞冠秋嶺
(潘安仁河陽詩曰時菊曜秋華)眷然惜良辰徘徊踐落景(孔叢子歌曰眷然顧之東)
(征賦曰撰良辰而將行)卷舒雖萬緒動復歸有静(淮南子曰至道無為盈縮卷舒)
(與時變化莊子曰虚則静静則動者得矣老子曰夫物云云復歸其根歸根曰静是謂復命王弼曰凡有起於)
(虚動於静故萬物離竝動作卒復歸於虚静各反其始歸根則静也)曾是迫桑榆歲暮從
所秉(毛詩曰曾是在位桑榆日所沒以喻人年老已見上文韓詩曰歲聿其暮薛君曰言年歲已晩也所)
(秉謂心所執也毛詩曰君子秉心鄭玄曰秉執也)舟壑不可攀忘懷寄匠郢(莊子)
(曰夫藏舟於壑藏山於澤謂之固矣然而夜半有力者負之而走昧者不知司馬彪曰舟水物山陸居者藏之)
(壑澤非人意所求謂之固有力者或能取之郢人已見上文)
陶徵君(田居)潛
種苗在東臯苗生滿阡陌(歸去來曰登東臯以舒嘯風俗通曰南北曰阡東西曰陌)
雖有荷鉏倦濁酒聊自適(陶潛詩曰晨興理荒穢帶月荷鋤歸又曰雖欲揮手歸濁)
(酒聊自持莊子曰智不知論極妙之言而自適一時之利者非埳井之蛙與又郭象注曰自適其志者也)日
幕巾柴車路闇光已夕(歸去來曰或巾柴車鄭玄周禮注曰巾猶衣也)歸人望
煙火稚子候檐隙(歸去來曰稚子候門)問君亦何為百年會有役
(莊子盜跖曰人上壽百歲陶潛夜行塗中詩曰懷役不遑寐)但願桑麻成蠶月得紡
績(陶潛詩曰相見無雜言但道桑麻長毛詩曰蠶月條桑家語曰公父文伯之母紡績不懈)素心正
如此開逕望三益(方言曰素本也謝靈運田南詩曰唯開蔣生逕永懷求羊蹤論語曰益者)
(三友友直友諒友多聞益矣)
謝臨川(遊山)靈運
江海經邅迴山嶠備盈缺(楚辭曰入叙浦兮途邅迴爾雅曰山銳而高曰嶠謝靈運)
(登廬山詩曰山行非前期彌遠不能輟但欲淹昏旦遂復經盈缺春秋元命包曰月盈而闕者詘鄉尊宋均曰)
(詘還也尊君也)靈境信淹留賞心非徒設(賞心已見上文)平明登雲峰
杳與廬霍絶(楚詞曰平明發兮蒼梧謝靈運酬惠連詩曰滅迹入雲峯又初發石首城詩曰息必)
(廬霍期)碧鄣長周流金潭恒澄澈(碧障出碧之鄣即王山也已見上文思玄賦曰)
(歴衆山以周流上林賦曰步□周流臨海記曰白石山下有金潭金光煥然也)桐林帶晨霞石
壁映初晰(說文曰昭晰明也之逝切今協韻以為之舌切)乳竇既滴瀝丹井復
寥泬(謝靈運山居賦曰訪銅乳於洞穴訊丹砂於經泉鮑昭過銅山詩曰乳竇夜涓滴說文曰滴瀝水下)
(滴瀝也抱朴子曰武陵舞陽有丹砂井王逸楚辭注曰泬寥曠蕩空虚静也)嵒㟧轉奇秀岑
崟還相蔽(說文曰嵒山巖也五咸切文字集略曰㟧崖也郭璞方言注曰岑崟峻貌)赤玉隐
瑶溪雲錦被沙汭(子虚賦曰石則赤玉玫瑰思玄賦曰職瑶溪之赤岸海賦曰雲錦散文於)
(沙汭之際)夜聞猩猩啼朝見鼯鼠逝(蜀都賦曰猩猩夜啼郭璞爾雅注曰鼯鼠狀如)
(小狐亦謂之飛生聲如人呼)南中氣候暖朱華淩白雪(謝靈運入華子崗詩曰南)
(州實炎德桂樹凌寒山王逸楚詞注曰南方冬温草木常華)幸遊建德鄉觀奇經禹
穴(莊子市南宜僚謂魯侯曰南越有邑焉名為建德之國其民愚朴少私寡欲其生可樂其死可葬吾願君)
(去國捐俗與道相輔而行漢書曰司馬遷南遊江淮上會稽探禹穴也)身名竟誰辨圖史
終磨滅(謝靈運入華子崗詩曰莫辨百世後又曰圖諜復磨滅)且泛桂水潮映月
游海澨(楚詞曰桂水兮潺湲謝靈運入華子崗詩曰乘月弄潺湲)攝生貴處順將為
智者說(謝靈運還湖中詩曰寄言攝生客又登石門詩曰處順故安排又石門詩曰匪為衆人說莫與)
(智者論)
顔特進(侍宴)延之
太微凝帝宇瑶光正神縣(淮南子曰太微者天一之廷孔安國尚書傳曰凝成也魏)
(都賦曰眈眈帝宇周禮曰匠人建國畫參諸日中之景夜考之極星以正朝夕鄭玄曰極星謂北斗也廣雅曰)
(北斗第七星為瑶光地理書曰崑崙東南地方五千里名神州史記鄒衍曰中國名赤縣神州赤縣神州内自)
(有九州禹之所叙九州是也不得為州數中國外若赤縣神州者九所謂九州也)揆日粲書史
相都麗聞見(毛詩曰揆之以日作為楚室尚書序曰成王在豐欲宅洛邑使召公先相宅孔安國)
(曰欲以為都也)列漢構仙宫開天製寶殿(毛萇詩傳曰漢天河)桂棟留夏
飇蘭橑停冬霰(楚詞曰桂棟兮蘭橑)青林結冥濛丹巘被葱蒨(吳都)
(賦曰迴眺冥濛毛萇詩傳曰巘小山别於大山也)山雲備卿靄池卉具靈變(尚書)
(大傳曰百工相和而歌卿雲鄭玄曰卿當為慶魏文帝東閣詩曰高山吐慶雲西京賦曰濯靈芝之朱柯陳思)
(王靈芝篇曰靈芝生玉池)重陽集清氣下輦降玄宴(楚詞曰集重陽入帝宫兮造旬)
(始而觀清都西京賦曰恣意所幸下輦成宴尚書曰玄德升聞玄猶聖也)騖望分寰隧曬曠
盡都甸(寰猶畿也榖梁傳曰寰内諸侯周禮有六卿六隧倉頡篇曰曬曠視之貌也)氣生川
岳隂烟滅淮海見中坐溢朱組步櫩簉瓊弁(魯靈光殿賦曰中坐)
(正景禮記曰侯伯佩玄玉而朱組綬上林賦曰步櫊周流長途中宿說文曰簉雜字如此左氏傳曰楚子玉為)
(瓊弁玉纓未之服也)禮登竚睿情樂闋延皇眄(爾雅曰登成也又曰竚久也謂久留)
(也禮記曰有司告以樂闋鄭玄曰闋終也延引也)測恩躋踰逸㳂牒懵浮賤(爾雅)
(曰測深也愉逸耽樂縱逸也漢書長安令楊興說將軍史高曰匡衡無階朝廷隨牒在遠方說文曰懵不明也)
(浮賤浮名微賤也禮記曰恥名浮於行也)榮重餽兼金巡華過盈瑱(孟子曰齊王餽)
(兼金一百而不受盈瑱盈尺之玉也說文曰田父得寶玉至尺魏都賦曰尺璧有盈淮南子曰崑山之玉瑱天)
(見切)敢飾輿人詠方慙綠水薦(左氏傳曰晉侯聽輿人之誦曰原田每每舍其舊而)
(新是謀淮南子曰牙會綠水已見上文)
謝法曹(贈别)惠連
昨發赤亭渚今宿浦陽汭(謝靈運富春渚詩曰赤亭無淹薄獻康樂詩曰昨發浦陽)
(汭今宿浙江湄)方作雲峯異豈伊千里别(雲峯已見上文)芳塵未歇席
涔淚猶在袂(庾闡揚都賦曰結芳塵於綺席楚詞曰泣沾襟而濡袂)停艫望極浦
弭棹阻風雪(說文曰艫船頭也楚詞曰望涔陽兮極浦謝惠連獻康樂詩曰停楫阻風波毛萇詩)
(傳曰弭止也)風雪既經時夜永起懷思汎濫北湖遊岧亭南
樓期(謝靈運詩序曰於南山往北山經湖中又序曰南樓中望所遲客)點翰詠新賞開
袠瑩所疑(謝靈運答惠連詩曰陵間尋我室散帙問所知)摘芳愛氣馥拾蘂憐
色滋色滋畏沃若人事亦銷鑠(毛詩曰桑之未落其葉沃若楚詞曰質銷鑠以)
(汋約賈逵國語注曰鑠銷也)子衿怨勿往谷風誚輕薄(毛詩曰青青子衿悠悠我)
(心縱我不往子寧不嗣音又詩序曰谷風刺幽王也天下俗薄朋友道絶焉)共秉延州信無
慙仲路諾(延州信謂挂劒也已見謝靈運廬陵墓下詩論語子曰子路無宿諾)靈芝望三
秀孤筠情所託(楚詞曰采三秀於山間王逸云秀謂芝草也竹箭之有筠已見上注韋昭漢書)
(注曰竹皮筠也于貧切)所託已殷勤祇足攪懷人(謝靈運詩曰猶復惠來章祇足)
(攪余思毛詩曰嗟我懷人)今行嶀嵊外銜思至海濱(孔曅會稽記曰始寧縣西南有)
(嶀山剡縣有嵊山陸機赴洛道中詩曰朝徂銜思往尚書曰海濱廣斥嶀他乎切嵊食證切)覿子杳
未僝款睇在何辰(孔安國尚書曰僝見也士簡切字林曰款誠也意有所欲也廣雅曰睇見)
(也)雜珮雖可贈疏華竟無陳(毛詩曰知子之來之雜珮以贈之疏華瑶華也已見)
(謝靈運越嶺溪行及南樓望所遲客詩)無陳心悁勞旅人豈遊遨(毛詩曰中心悁)
(悁)幸及風雪霽青春滿江臯(說文曰霽雨止也楚詞曰青春爰謝又曰馳騖乎江)
(臯)解纜候前侣還望方鬱陶(謝靈運相送方山詩曰解䌫及流潮又詶謝惠連詩)
(曰幽居復鬱陶)煙景若流遠末響寄瓊瑶(瓊瑶謂玉音也)
王徵君(養疾)微
窈藹瀟湘空翠磵澹無滋(窈藹深遠之貌杜育蕣賤曰懷豐穰之滋潤)寂歴
百草晦歘吸鵾雞悲(寂歴彫疎貌說文曰晦盡也謂彫盡也一曰毛萇詩傳曰晦昧也凡)
(草木華實榮茂謂之明枝葉彫傷謂之晦歘吸疾貌楚辭曰鵾雞嘲哳而悲鳴)清隂往來遠月
華散前墀(前墀已見上文)鍊藥矚虚幌汎瑟臥遥帷(說文曰鍊化金也鍊)
(與練古字通又集略曰幌以帛萌窗也文賦曰同朱絃之清汎朱絃瑟絃也)水碧驗未黷金
膏靈詎緇(水碧已見上文蒼頡篇曰黷垢黷也穆天子傳河伯曰示汝黃金之膏毛萇詩傳曰緇黑)
(色也)北渚有帝子蕩瀁不可期(楚詞曰帝子降兮北渚目眇眇兮愁予阮籍詠懷詩)
(曰蕩漾焉可能)悵然山中暮懷痾屬此詩(淮南子曰悵然若有所亡楚辭曰幽獨處)
(乎山中又曰抒中情而屬詩)
袁太尉(從駕)淑
宫廟禮哀敬枌邑道嚴玄(顔延年拜陵廟詩曰哀敬隆祖廟枌枌榆社也漢書曰高)
(祖禱豐枌榆社說文曰玄幽遠也謂神道幽遠也)恭潔由明祀肅駕在祈年(毛詩)
(曰敬恭明祀又曰祈年孔夙)詔徒登季月戒鳳藻行川(孔安國尚書傳曰登升也)
(羽獵賦曰玄冬季月鳳皇車名甘泉賦曰乃登鳳皇兮翳華芝行川所行之川也行猶道也)雲旆象
漢徙宸網擬星懸(高唐賦曰建雲旆宸網天畢也西京賦曰天畢前驅薛宗曰畢網也象畢)
(星魯靈光殿賦曰浮柱岹嵽以星懸)朱櫂麗寒渚金鋄映秋山(朱櫂以朱漆飾櫂也)
(蔡邕獨斷曰金鋄者馬冠也高廣各五寸)羽衛藹流景綵吹震沈淵(羽衛負羽侍衛)
(也綵發吹也淮南子曰浮吹以虞沈川鱗介也)辨詩測京國履籍鑑都壥(禮記曰天)
(子五年一巡狩命太師陳詩以觀民風孫卿子曰履天子之籍聽天子之斷)甿謠響玉律邑
頌被丹絃(沈約宋書曰謂樂金石有一定之聲故造鐘磬者先律調之然後施之於箱懸司馬彪續)
(漢書曰候氣之法殿中候用玉律十二唯二至乃候靈臺用竹律六十顔延年曲水詩序曰途歌邑頌尚書大)
(傳曰大琴朱絃蔡邕琴賦曰丹絃既張八音既平)文軫薄桂海聲教燭冰天(禮記)
(曰書同文車同軌尚書曰外薄四海孔安國曰薄迫也言至海也南海有桂故云桂海上林賦曰經乎桂林之)
(中過乎泱&KR1071;之野尚書曰朔南暨聲教蒼頡篇曰燭照也淮南子曰八紘北方曰積冰高誘曰北方寒冰所積)
(因而為名積冰也)和惠頒上笏恩渥浹下筵(禮記曰笏諸侯以象顔延年觀北湖)
(田牧詩曰溫渥及輿隸和惠屬後筵)幸侍觀洛後豈慕廵河前(尚書中侯曰天乙在)
(亳東觀乎雒黃魚雙躍出躋于壇化為黑玉孝經鉤命決曰舜即位巡省中河錄圖授之)服義方無
沬展歌殊未宣(服義已見上文沬亡是切廣雅曰沬已也楚辭曰展詩兮會舞王逸曰展舒也)
(言舒展詩曲作為雅樂者也)鋄(無犯切馬飾也)
謝光祿(郊遊)莊
肅舲出郊際徙樂逗江隂(楚詞曰乘舲船余上沅兮齊吳榜以擊汰王逸曰舲船忩)
(牖也徙樂行樂也說文曰逗止也)翠山方藹藹青浦正沈沈(廣雅曰藹藹盛貌上)
(林賦曰沈沈隐隐)凉葉昭沙嶼秋榮冒水潯(劉淵林吳都賦注曰嶼海中洲上有)
(山石也說文曰潯水傍潯也)風散松架險雲鬱石道深(松枝可以為架故因謂之)
(架焉)靜默鏡緜野四睇亂曾岑(莊子曰静默可以補病榖梁傳曰緜地千里)氣
清知鴈引露華識猿音雲裝信解黻煙駕可辭金(雲裝雲衣)
(也蒼頡篇曰紱綬也黻與紱通煙駕煙車也金金印也)始整丹泉術終覿紫芳心
(抱朴子曰黃帝南到員隴采若乾之華飲丹巒之泉外國圖曰員丘有赤泉飲之不老紫芳紫芝也鄒潤甫遊)
(仙詩曰紫芝列紅敷丹泉激陽瀆)行光自容裔無使弱思侵(楚辭曰雲期兮電騖)
(儵忽兮容裔)
鮑參軍(戎行)昭
豪士枉尺璧宵人重恩光(吕氏春秋傳曰文王飾其辭令幣帛以禮豪士以璧禮賢)
(已見上文淮南子曰聖人不貴尺璧春秋孔演圖曰宵人之世多飢寒宋均曰宵猶小也鄭玄毛詩箋曰為龍)
(為光言天子恩澤光曜被及者也)徇義非為利執羈輕去鄉(莊子曰彼所徇仁義)
(則俗謂之君子又曰小人則以身徇利士則以身徇名禮記曰執羈靮而從靮音的去鄉已見上文)孟冬
郊祀月殺氣起嚴霜(禮記曰孟冬之月天子迎冬於北郊又曰仲秋之月殺氣浸盛陽氣)
(日衰楚辭曰冬又申之以嚴霜)戎馬粟不煖軍士冰為漿(陸機苦寒行曰渴飲堅冰)
(漿)晨上城臯坂磧礫皆羊腸(薛綜東京賦注曰旋門坂在城臯上林賦曰下磧礫)
(之坻高誘吕氏春秋注曰羊腸其山盤紆似羊腸)寒隂籠白日太谷晦蒼蒼(夏侯)
(湛歎秋賦曰隂籠景而下翳曹植贈白馬王詩曰太谷何寥廓山樹鬱蒼蒼爾雅曰霧謂之晦郭璞曰蒼蒼昏)
(冥也)息徒稅征駕倚劒臨八荒(嵇康贈秀才詩曰息徒蘭圃法言曰仲尼之駕稅矣)
(宋玉大言賦曰方地為輿員天為蓋長劒耿介倚天之外甘泉賦曰八荒協兮萬國諧)鷦鵬不能
飛玄武伏川梁(樂緯曰鷦鵬狀似鳳皇身禮戴信嬰仁膺智負義宋均曰身禮質赤色思玄賦)
(曰玄武縮於殼中兮騰蛇蜿而自糾)鎩翮由時至感物聊自傷(淮南子曰飛鳥鎩羽)
(許慎曰鎩殘羽也古詩曰感物懷所思)豎儒守一經未足識行藏(漢書高祖曰䜿)
(儒幾敗乃公事韋昭曰豎猶小也論衡曰能說一經為儒生論語子謂顔淵曰用之則行舍之則藏唯我與爾)
(有是夫)
休上人(怨别之沈約宋書曰沙門惠休善屬文徐湛與之甚厚世祖命使還俗本姓)
(湯位至揚州從事)
西北秋風至楚客心悠哉日暮碧雲合佳人殊未來(魏文)
(帝秋胡行曰朝與佳人期日夕殊不來)露彩方泛豔月華始徘徊(曹子建七哀詩)
(曰明月照高樓流光正徘徊)寶書為君掩瑶琴詎能開(道學傳曰夏禹撰眞靈之)
(玄要集天官之寶書書以南和丹繒封以金英之函檢以玄都之印瑶琴已見上文)相思巫山渚
悵望陽雲臺(高唐賦曰妾在巫山之陽蔡邕詩序曰暮宿河南悵望子虚賦曰楚王乃登雲陽之)
(臺)膏鑪絶沈燎綺席生浮埃(鑪熏鑪也取其芬香故加之膏煙而無焰故謂之沈)
(西京雜記鄒陽酒賦曰綃綺為席犀璩為鎮)桂水日千里因之平生懷(言因桂水)
(以通情也桂水已見上文李陵詩曰浮雲日千里洛神賦曰託微波而通辭鍾會懷士賦曰記遠念以興波)
文選卷三十一
