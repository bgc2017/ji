文選卷三梁蕭統編
唐李善註
京都中(京都有三卷此卷居中故曰京都中)
東京賦(東京謂洛陽其賦意與班固東都賦同)
張平子
薛綜注
安處先生於是似不能言憮(亡禹)然有間(有間謂有頃之間也先生聞公)
(子稱西京奢泰之事心怪其所貴者謂違禮失道故愕然有頃乃能言也善曰安猶烏也處處也言何處有此)
(先生蓋虚假之也論語曰孔子似不能言者孟子曰夷子憮然為間也趙歧曰憮然猶悵然也)乃莞爾
而笑曰若客所謂末學膚受貴耳而賤目者也(莞爾舒張面目)
(之貎也末學謂不經根本膚受謂皮膚之不經於心胸貴耳謂東京先生笑公子以西京為貴以東為賤也善)
(曰論語曰莞爾而笑又曰膚受之愬桓子新論曰世咸尊古卑今貴所聞賤所見)苟有胸而無
心不能節之以禮(苟猶誠言賓誠信胸臆之所聞而心不能以禮節度其可否也善曰韓詩)
(曰鄙野之人僻陋無心也論語曰不以禮節之賈逵國語注曰節制也)宜其陋今而榮古
矣(言人不能以禮節度其事情者固宜薄陋今日之事而以此所聞古事為榮貴也善曰夫尊古而卑今學)
(者之流也)由余以西戎孤臣而悝(苦灰)繆(穆)公於宫室(孤臣謂孤陋之)
(臣也善曰史記曰由余本晉人亡入西戎相戎王使來聘秦觀秦之強弱穆公示以宫室引之登三休之臺由)
(余曰臣國土階三尺茅茨不翦寡君猶謂作之者勞居之者滛此臺若鬼為之則神勞矣使人為之則人亦勞)
(矣於是穆公大慙鄭玄禮記注曰凡穆或作繆悝猶嘲也)如之何其以溫故知新研
覈是非近於此惑(如奈也覈實也研審也先生言由余但西戎孤陋之臣耳尚知非秦宫室)
(之大如何公子雅好博古温故知新之德當審實事理之是非而反惑於此事論語曰温故知新可以為師矣)
(王褎責髯奴曰研覈否臧)周姬之末不能厥政政用多僻(姬周姓也末謂幽厲)
(二主周末世之王多邪僻之政也善曰毛詩曰民之多僻也)始於宫隣卒於金虎(鄰近)
(也謂幽王近於宫室惑於襃姒卒有禍敗也金虎西方白虎神王金金白也善曰應劭漢官儀曰不制之臣相)
(與比周比周者宫隣金虎宫隣金虎言小人在位比周相進與君為隣貪求之德堅若金讒謗之言惡若虎也)
嬴氏搏(音拊)翼擇肉西邑(嬴秦姓也周書曰無為虎搏翼將飛入邑擇人而食也搏翼謂)
(著翼也)是時也七䧺竝争競相高以奢麗(七䧺謂韓魏燕趙齊楚秦也争)
(謂各強盛而競相高以奢溢將為國好不復顧於禮法也善曰答賓戲曰七䧺虓闞史記張釋之曰秦以苛察)
(相高尚書曰弊俗奢麗也)楚築章華於前趙建叢臺於後(左氏傳曰楚子成章)
(華之臺於乾谿一朝叛之於前在春秋之時史記曰趙武靈王起叢臺大子圍之三月於後在六國之時善曰)
(鄒陽上書曰全趙之時武力鼎士袨服叢臺之下臣瓚曰在邯鄲城内也)秦政利觜長距終
得擅場(言秦以天下為大場喻七䧺為鬭雞利喙長距者終擅一場也史記曰秦始皇秦襄王子名政)
(說文曰擅專也)思專其侈以莫已若(莫無也若如也言始皇所以思專擅其奢侈者以天)
(下之君無如於我也)廼構阿房(傍)起甘泉(三輔故事秦始皇上林苑中作離宫别觀一百)
(四十六所不足以為大會羣臣二世胡亥起阿房殿東西三里南北三百步下可建五丈旗在山之阿故號阿)
(房也甘泉山名也戰國策范睢曰泰北有甘泉宫謂其下有甘泉水因以名之善曰阿房甘泉已見上文)結
雲閣冠南山(結連也雲閣閣名也高如雲故言雲三輔故事曰秦二世胡亥起雲閣欲與山齊冠)
(覆也終南山在長安南)征稅盡人力殫(言征稅之賦盡于奢泰之用天下之力盡於長城與)
(宫室也殫盡也善曰鄭玄禮記注曰征税也毛萇詩傳曰税斂也)然後收以大半之賦
威以參夷之刑(漢書伍被曰秦作阿房宫收大半之賦韋昭曰凡數三分有二為大半言秦造)
(宫室奢麗費用不足乃復收其大半之賦百姓賦税不得誅其三族漢書曰秦用商鞅之法造參夷之誅參三)
(也謂滅三族也)其遇民也若薙氏之芟(所銜)草(遇逢遇也周禮有薙氏掌山澤芟除)
(草管毛詩載芟載柞也)既藴崇之又行火焉(左氏傳曰周任有言曰若農夫之務去草)
(芟夷藴崇之杜預曰芟殺藴積也崇聚也言秦始皇酷虐百姓如芟草積而放火焉)□□(徒頰切)黔
首豈徒跼(局)高天蹐(籍)厚地而已哉乃救死於其頸(史記)
(曰秦皇更名民曰黔首謂黑頭無知也跼蹐恐懼之貌也毛詩曰謂天蓋高不敢不跼跼傴僂也謂地蓋厚不)
(敢不踏踏累足也謂此時之民非徒跼高天踏厚地而已乃晝夜畏死其頸善曰豈非也老子曰聖人在天下)
(□□焉國語單襄公曰兵在其頸不可久也)敺以就役唯力是視(謂不復知民有緩急)
(與飢寒唯趍敺令作力而已善曰左氏傳曰除君之惡唯力是視言所觀者唯力是求餘無所顧也)百姓
弗能忍是用息肩於大漢而欣戴高祖(忍堪也言秦天下之民若擔重)
(物不得休息今來歸漢得息肩膊善曰左氏傳曰鄭成公疾子駟請息肩於晉杜預曰以負擔喻也國語曰祭)
(公謀父曰商王大惡庶民不忍欣戴武王賈逵曰戴奉也)高祖膺籙受圖順天行誅
杖朱旗而建大號(膺籙謂當五勝之籙受圖邜金刀之語順天謂順天命而起又悟神姥之)
(言舉朱旗而大呼天下之英䧺與其定事也善曰春秋命歷引曰五德之運徵符合應籙次相代周易曰順乎)
(天漢書高祖立為沛公旗幟皆赤故曰朱也周易曰渙汗其大號鄭玄曰號令也)所推必亡所
存必固(言高祖所推擊者使之亡所存者使之堅固善曰尚書曰推亡固存邦乃其昌)掃項軍
於垓下紲子嬰於軹(紙)塗(掃除也項項羽也垓地名漢王圍項羽于垓下羽聞四面)
(有楚歌乃與數百騎走高祖使灌嬰追之斬羽東城紲猶繋也子嬰秦子嬰也善曰史記秦王子嬰乘素車白)
(馬繫頸以組降於軹道旁也蘇林曰軹亭名在長安城東十三里)因秦宫室據其府庫
(因仍也據就也府庫謂官吏所止為府車馬噐械所居曰庫也)作洛之制我則未暇(作洛)
(謂造洛邑也我我高祖也謂天下新造草創不暇改作如制禮也)是以西匠營宫目翫
阿房(西匠謂秦之舊匠也目視也翫習也阿房宫名也漢書曰梧齊侯陽城人名延為少府作長樂未央)
(宫也)規摹踰溢不度(入)不臧(規圖也踰越也溢過也度法也臧善也謂西匠所圖越過)
(不得禮法皆言不善也善曰聲類曰摹法也)損之又損之然尚過於周堂(損減)
(也言高祖雖數損減其制度猶過於周家之堂善曰老子曰損之又損之以至於無為也)觀者狹而
謂之陋帝已譏其泰而弗康(觀視也陋小也康安也言觀者習見秦之夸麗睹今)
(日之減小皆以為陋然高祖猶已譏其泰而不安也謂七年冬上自將擊韓王信蕭丞相留長安營起未央宫)
(立東闋前殿武庫太倉高祖見其壮麗怒曰何修宫室之過也)且高既受命建家造我
區夏矣(高高祖也區區域也夏華夏也言高祖受上天之命建立國家制造區夏善曰毛詩曰文王受)
(命作周也鄭玄曰受天命以王天下尚書盤庚曰永建乃家用肇造我區夏)文又躬自菲薄
治致升平之德(文文帝也躬自菲薄謂儉約漢書曰文帝欲作露臺召匠計直百金曰吾奉先)
(帝宫室常恐太奢何用臺為故文景之際號為升平升平謂國太平也善曰禹菲薄飲食孝經鈎命決曰明王)
(用孝升平致譽)武有大啓土宇紀禪肅然之功(武武帝也漢書武紀曰定越地)
(為南海七郡北置朔方等五郡故云大啓土宇啓開也紀記也肅敬也謂登封泰山升禅肅然善曰尚書曰建)
(邦啓土毛詩曰大啓爾宇)宣重(直用)威以撫和戎狄呼韓來享(宣宣帝也漢書)
(宣紀曰呼韓邪單于欵五原塞願奉國珍毛詩曰自彼氐羌莫敢不來享享獻也撫安也戎狄呼韓竝國名也)
(左氏傳曰子教寡人和戎狄言宣帝能和戎狄)咸用紀宗存主饗祀不輟(咸皆也紀)
(錄也宗太宗文帝廟號也主木主言刻木為人主神置廟中而祭之輟止也凡天子五世則廢今廟不遷毀其)
(主各四時祭祀無止絶時善曰漢書景紀曰高皇帝為太祖廟文皇帝為太宗廟言天子宜世世獻祖宗之廟)
(也鄭玄論語注曰輟止也)銘勲彝噐歷世彌光(彝常也宗廟之噐稱彝勲功也歷經也彌)
(益也銘勒也勒銘於宗廟之噐于鍾鼎萬祀彌益光明善曰左氏傳臧武仲曰夫以大伐小取所得彝噐銘其)
(功烈以示子孫也字林曰銘題勒也)今捨純懿而論爽德(爾雅曰純大懿美也爽差也今)
(公子反舍四帝純大懿美之德而專論說爽差之過失者也善曰國語曰實有爽德賈逵曰爽貳也)以春
秋所諱而為美談(春秋諱國之惡今反以為美談也善曰公羊傳曰大惡諱之小惡書之又)
(云魯人至今以為美談也)宜無嫌於往初故蔽善而揚惡祇吾子之
不知言也(宜之言義也無猶不也祇是也今公子之義不嫌於蔽國之善揚國之惡是公子之不知)
(言也善曰說苑楚文侯曰邑中豪好蔽善而揚惡可親問之論語子曰不知言無以知人也毛萇詩傳曰祇適)
(也)必以肆奢為賢則是黃帝合宫有虞總期固不如夏
癸之瑤臺殷辛之瓊室也(肆放也賢善也謂黃帝明堂以草蓋之名曰合宫舜之明)
(堂以草蓋之名曰總章言難公子黃帝等造此是守儉也善曰尸子曰欲觀黃帝之行於合宫觀堯舜之行於)
(總章章期一也汲冡古文曰夏桀作傾宫瑤臺殫百姓之財殷紂作瓊室立玉門也)湯武誰革而
用師哉(湯謂殷湯武謂武王革改也言誰遣革改殷紂夏桀而用師哉以其奢侈淫放所以湯武順天)
(命而行罰之此譏西京公子也善曰湯武革命已見東都賦孔叢子曰舜禹揖讓湯武用師非相詭乃時也)
盍(合)亦覽東京之事以自寤乎(盍猶何不也覽視也自寤自覺寤也言公子何)
(不視東京之行事心自覺寤耶)且天子有道守在海外(淮南子曰若天下無道守在四)
(夷天下有道守在海外言四夷皆為臣僕善曰鄭玄禮記註曰道謂仁義也)守位以仁(綜作人)
不恃隘害(人謂衆庶也隘險也言要須擇任賢人不以隘害為牢固善曰周易曰何以守位曰仁也)
苟民志之不諒何云巖險與襟帶(苟誠也諒信也公子稱巖險周固襟帶易)
(守故今答曰誠使人心不信何用周固反易守乎善曰李尤函谷關銘曰襟帶咽喉也)秦負阻於
二關卒開項而受沛(負恃也卒終也言負二關以為牢固終受二人所入也二人謂高祖)
(從武關入項羽從函谷關入善曰漢書曰沛公使兵守函谷關項羽使黥布攻破之至戲下又云沛公攻武關)
(入秦應劭曰武關秦南關)彼偏據而規小豈如宅中而圖大(彼謂秦也據依)
(也言彼秦偏據關西所規近在二關之内故云小也豈如東京居天地之中所圖者四海之外善曰尚書曰自)
(服於土中孔安國曰洛邑地勢之中孔叢子曰子貢謂東郭充曰今子位卑而圖大)昔先王之經
邑也(先生謂周成王也邑洛邑也善曰毛萇詩傳曰經度也)掩觀九隩靡地不營
(掩猶及也九隩謂九州之内也靡地不營謂徧求之卜瀍澗及黎水皆不吉善曰新序曰營度也九隩合道四)
(海也)土圭測景不縮不盈(鄭玄曰土度也縮短也盈長也謂圭長一尺五寸夏至之目豎)
(八尺表日中而度之圭影正等天當中也若影長於圭則太近北圭長於影則太近南近北多寒近南多暑近)
(東多風近西多雨)總風雨之所交然後以建王城(總猶括也王城今河南也)
(周禮曰土圭之法測土深正日景以求地中四時之所交風雨之所會陰陽之所和乃建王國也)審曲
面勢(審度也謂審察地形曲直之勢而建王都善曰周禮曰或審曲面勢以飭五材以辨民器鄭司農曰)
(察五材曲直方面形勢之宜也)泝(素)洛背河左伊右瀍(泝向也洛洛水河黃河伊伊水)
(瀍瀍水善曰尚書曰予朝至于洛師卜澗水東瀍水西惟洛食孔安國曰洛出上洛山伊出陸渾山瀍出河南)
(北山)西阻九阿東門于旋(謂東有旋門在成皐西南十數里阪形周屈故曰于旋善曰穆)
(天子傳曰天子西升九阿郭璞曰旋今新安縣十里有九坂阻險也阿曲也)盟津達其後太
谷通其前(孟津四凟之長故武王為諸侯約誓於其上尚書曰東至於盟津盟津地名在洛北都道)
(所湊古今以為津太谷在輔氏北洛陽西也洛陽記曰太谷洛城南五十里舊名通谷)迴行道乎
伊闕邪徑捷乎轘轅(伊闕山名也轘轅阪名也迴曲也捷邪也謂大道迂曲乃當伊闕之)
(外邪徑趨疾當歴轘轅善曰賈逵國語注曰道由也史記吴起曰桀之居伊闕王逸楚辭注曰捷疾也左氏傳)
(注曰捷邪出也漢書曰沛公從轘轅薜綜曰轘轅阪十二曲道將去復還故云轘轅臣瓚曰在緱氏東南)太
室作鎮揭(竭)以熊耳(太室嵩高别名也揭猶表也言以嵩高之嶽為國之鎮也復表以熊)
(耳之山善曰郭璞山海經注曰太室在陽城縣西羽獵賦曰揭以崇山熊耳山名也尚書傳曰熊耳山在宜陽)
(之西也)底柱輟流鐔(徒南)以大岯(底柱山名也在河東縣東南向居河中猶柱然也輟)
(止也善曰尚書曰導河至於底柱東過大岯韻集曰鐔劍口也言大呸之險同乎劍口也莊子曰天子之劍以)
(周宋為鐔)温液湯泉黑丹石緇(言泉水如湯浴之可以除病在河南梁縣界中也黑丹石)
(緇謂黑石雜色也言温液即湯泉之流黑丹石緇之所出善曰孝經援神契曰德至於山陵則出黑丹張揖子)
(虚賦注曰玄厲黑石可用磨也)王鮪岫居能(奴来)鼈三趾(山有穴曰岫也王鮪魚名也居)
(山穴中長老言王鮪之魚由南方来出此穴中入河水見日目眩浮水上流行七八十里釣人見之取之以獻)
(天子用祭其穴在河南小平山善曰周禮曰春獻鮪鄭□曰王鮪魚之大者山海經曰陽狂水西南流注於伊)
(水中有三足鼈爾雅曰鼈三足曰能)虙妃攸館神用挺紀(攸所也舘舍也傳曰成王遷九)
(鼎於洛邑卜年七百卜世三十後皆如其言故云神所挺紀謂告年紀之處也善曰楚詞曰迎虙祀於伊洛王)
(逸曰虙妃神女盖伊洛之水精)龍圖授羲龜書畀姒(尚書傳曰伏羲氏王天卞龍馬出河)
(遂則其文以畫八卦謂之河圖又曰天與禹洛出書謂神龜負文而出列於背善曰爾雅曰畀賜也史記禹姓)
(姒氏)召伯相宅卜惟洛食(相視也宅居也惟有也食謂吉兆善曰尚書曰召公既相宅卜)
(惟洛食孔安國曰卜必先墨畫龜然後灼之兆順食墨吉也)周公初基其繩則直(謂初)
(造洛邑言召公先相宅卜之吉周公繩度之合於制度善曰尚書曰周公初基作新大邑於東國洛毛詩曰其)
(繩則直毛萇曰言不失繩直之宜也)萇(直良)弘魏舒是廓是極(萇弘周大夫也魏舒晉大)
(夫獻子也廓猶規也極致也謂二人率諸侯曰敬以致功規度王城三旬而立之善曰國語曰敬王十年劉文)
(公與萇弘欲城周為之告晉左氏傳曰晉魏舒合諸侯之大夫以城周也)經途九軌城隅九
雉(南北為經途道也軌車轍也善曰周禮國中經途九軌鄭玄曰塗容九軌謂轍廣也又周禮曰王城隅之)
(制九雉鄭玄曰雉度也謂高一丈長三丈為雉)度(徒洛)堂以筵度室以几(堂明堂也筵席)
(也長九尺几俎也長七尺善曰周禮曰室中度以几堂上度以筵)京邑翼翼四方所視
(京大也大邑謂洛陽也翼翼禮儀盛貌言常為四方觀翼翼然也善曰毛詩曰商邑翼翼四方之極)漢初
弗之宅故宗緒中圮(痞曰緒統也圮絶也漢家不居於落故宗廟之統中途廢絶也)巨猾
間(去聲)舋(許覲)竊弄神器(巨王莾字巨君也猾狡也間候也舋隙也神器帝位也言王莾因成)
(哀無嗣元后秉政漢祚微弱篡處高位善曰老子曰天下神器不可為也為者敗之韋昭漢書注曰神器天子)
(璽也)歷載三六偷安天位(載年也三六十八年謂王莾篡位一十八年也天位帝位也善曰尚書曰)
(天位艱哉)于時蒸民罔敢或貳(于於也蒸衆也罔無也言是時衆民無敢有二心於莾者)
(毛詩曰于時言言尚書曰蒸民乃粒)其取威也重矣(威畏也重猶多也謂為天下所畏已者多)
(矣善曰左氏傳先軫曰報施救患取威定霸)我世祖忿之(世祖光武也忿恚疾王莾威重如此)
(也)乃龍飛白水鳳翔參(所今)墟(白水謂南陽白水縣也世祖所起之處也初為更)
(始大司馬討王郎於河北北為參虚分野龍飛鳳翔喻聖人之興也善曰周易曰飛龍在天大人造也)授
鉞四七共工是除(授興也鉞斧鉞也四七二十八將也共工霸天下者以喻王莾也六韜曰)
(凡國有難君召將以授斧鉞漢書曰顓頊有共工之陣以定水災)欃槍旬始羣凶靡餘
(欃槍星名也謂王莾在位如妖氣之在天世祖除之凶惡無餘爾雅曰彗星為欃槍也旬始妖氣也史記曰旬)
(始状如雄雞也靡無也今言世祖除凶賊無有遺餘也)區宇乂寧思和求中(天地之内)
(稱㝢言海内既已乂安思求陰陽之和天地之中而居之)睿哲玄覽都兹洛宫(睿聖也玄)
(通也言通見此洛陽宫也善曰尚書曰睿作聖明作哲老子曰滌除玄覽河上公曰心居玄冥之處覽知萬物)
(故謂之玄覽王弼曰玄物之極也廣雅曰玄遠也)曰止曰時昭明有融(曰辭也時是也)
(融長也言當止居是洛邑必有昭明之德長久之道也善曰毛詩曰曰止曰時昭明有融)既光厥武
仁洽道豐(止戈曰武諡法曰功格天下曰光尅定禍亂曰武洽合也豐盛也世祖既能止戈故諡光)
(武言仁義之道大豐盛也善曰洽霑也)登岱勒封與黃比崇(登上也岱泰山也謂王者)
(功成作樂治定制禮故封泰山勒功於石以紀歲也黃黃帝也史記曰崇高也言世祖與黃帝比其尊號善曰)
(史記曰黃帝封泰山禪云亭司馬彪續漢書曰建武三十二年乃封禪孔安國尚書傳曰崇尊也)逮至
顯宗六合殷昌(逮及也殷盛也昌熾也顕宗明帝號也六合天地四方也善曰吕氏春秋曰神)
(通乎六合高誘曰四方上下為六合也)乃新崇德遂作德陽(崇德德陽皆殿名也崇德)
(在東德陽在西相去五十步)啓南端之特闈立應門之將將(啓開也端門南)
(方正門應門中門也善曰爾雅曰宫中門謂之闈洛陽宫舍記曰洛陽有端門毛詩曰應門將將毛萇曰將將)
(嚴正之貌)昭仁惠於崇賢抗義聲於金商(崇賢東門名也金商西門名也謂東)
(方為木主仁如春以生萬物昭天子仁惠之德故立崇賢門於東也西為金主義音為商若秋氣之殺萬物抗)
(天子德義之聲故立金商門於西善曰漢書曰角為木為仁商為金為義也)飛雲龍於春路
屯神虎於秋方(德陽殿東門稱雲龍門德陽殿西門稱神虎門神虎金獸也秋方西方也飛飛)
(龍也易曰雲從龍為水獸春路東方道也善曰漢書曰東宫蒼龍又曰東方於時為春宫殿薄北宫有雲龍門)
(王逸楚辭注曰屯陳也漢書曰西宫白虎又曰西方於時為秋宫殿薄北宫有神虎門)建象魏之
兩觀旌六典之舊章(象魏闕也一名觀也旌表也言所以立兩觀者欲表明六典舊章之)
(法謂懸書于象魏浹日而斂之善曰周禮曰太宰掌建邦之六典一曰治典二曰教典三曰禮典四曰政典五)
(曰刑典六曰事典舊章法令條章也左傳曰舊章不可㤀)其内則含德章臺天禄宣
明温飭迎春夀安永寕(八殿皆以休令為名美時君之德在應門之内也)飛閣
神行莫我能形(言閣道相通不在於地故曰飛人不見行往故曰神形謂天子之形容言我無)
(能說其形状也)濯龍芳林九谷八溪(洛陽圖經曰濯龍池名故歌曰濯龍望如海河橋渡)
(似雷芳林苑名九谷八溪養魚池)芙蓉覆水秋蘭被涯(音宜芙蓉荷華也秋蘭香草生)
(水邊秋時盛也善曰楚辭曰秋蘭兮青青鄭玄注周易曰蘭草香也被亦覆也)渚戲躍魚淵游
龜&KR1010;(音惟渚水渚也戲游也躍跳也毛詩曰王在靈沼於牣魚躍&KR1010;龜類也凡此物謂取有時非時則恣)
(之游戲不驚動也)永安離宫修竹冬青(永安宫名也修長也冬青謂不彫落也)陰
池幽流玄泉洌清(水稱陰幽流謂伏溝從地下流通於河也水黑色故曰玄泉洌清澄貌善)
(曰楚辭曰臨沅湘之淵毛詩曰洌彼下泉)鵯(匹)鶋(居)秋捿鶻(骨)鵃(竹交)春鳴
(爾雅曰鸒斯鵯鶋郭璞曰鵯鶋匹鳥腹下白也又曰鶌鳩鶻鵃郭璞曰鶻鵃似山鵲頭尾青黑色秋棲春鳴謂)
(各得其性也)鴡(七余)鳩麗(离)黃關關嚶嚶(爾雅曰鴡鳩王鴡也郭璞曰鴡鶻鵰類也)
(又曰鶬鶊鵹黃也郭璞曰鸝黃黑也關關嚶嚶謂聲音和也)於南則前殿靈臺龢驩
安福(前殿露寝也靈臺臺名也龢驩安福二殿名竝在德陽殿之南)謻(直移)門曲榭邪阻
城洫(謻門冰室門也臺有水曰榭阻依也洫城下池冰室門及榭皆屈曲邪行依城池為道也)竒樹
珍果鉤盾(垂允)所職(竒異也珍貴也鉤盾今官主小苑善曰鉤盾五丞也爾雅曰職主也)西
登少華亭候修勅(登升也竝有亭有候也修治也勅整也謂西園中有少華之山)九龍
之内實曰嘉德(九龍本周時殿名也門上有三銅柱柱有三龍相糺繞故曰九龍嘉德殿名在)
(九龍門内也)西南其戶匪雕匪刻(毛詩曰西南其戶不雕不刻尚質也言殿舍之多其)
(戸或西或南也)我后好約乃宴斯息(我后謂明帝也宴安也息止也善曰周易曰君子以)
(嚮晦入宴息也)於東則洪池清蘌(語)渌水澹澹(徒敢)内阜川禽外
豐葭菼(洪池名也在洛陽東三十里阜多也豐饒也内多魚鼈外饒蘆薍也善曰漢書音義應劭曰蘌)
(在池水上作室可用棲鳥鳥入則捕之高唐賦曰水澹澹而盤紆說文曰澹澹水摇貌也爾雅曰葭葦也菼薍)
(也薍立患切)獻鼈蜃與龜魚供蝸(古花)蠯(蒲佳)與菱芡(蝸螺也菱芰也芡鷄)
(頭也善曰周禮曰春獻鼈蜃秋獻龜魚祭祀供蜱蠃鄭玄曰蜃大蛤也杜子春曰蜃蜯也蜱與蠯同禮記曰蝸)
(醢而苽食周禮曰加邊豆之實有菱芡也)其西則有平樂都場示遠之觀(平樂)
(觀名也都謂聚會也為大場於上以作樂使遠觀之謂之平樂在西城也)龍雀蟠(盤)蜿(紆元)天
馬半漢(龍雀飛廉也天馬銅馬也蟠蜿半漢皆形容也善曰華嶠後漢書曰明帝至長安迎取飛廉并)
(銅馬置上西門平樂觀也)瑰異譎詭燦爛炳焕(瑰竒也譎詭變化也燦爛炳焕潔白鮮明)
(之貌)奢未及侈儉而不陋(言皆合於禮故奢不至侈故儉不至陋也)規遵王度
動中得趣(規摹也遵循也趣意也度先王之法度舉動合禮之意也家語孔子曰公甫之婦動中得)
(趣)於是觀禮禮舉儀具(具足也言觀王之光明禮儀皆備具也善曰左氏傳曰諸侯宋)
(魯於是觀禮)經始勿亟(居力)成之不日(勿猶不也亟急也成之不日言不用一日即成)
(之善曰毛詩曰經始勿亟庶民子来毛萇曰經度也又曰庶民攻之不日成之)猶謂為之者勞
居之者逸(勞苦也逸樂也善曰賈子曰翟王使使者之楚楚王饗客於章華之臺楚王曰翟亦有臺)
(乎使者曰翟王茅茨不剪采椽不斲猶以作者大勞居者大逸也)慕唐虞之茅茨思夏
后之卑室(唐唐堯也虞虞舜也夏后夏禹也善曰墨子曰堯舜茅茨不剪采椽不刊說文曰茅茨盖)
(屋也論語曰禹卑宫室而盡力於溝洫也)乃營三宫布教頒(班)常(三宫明堂辟雍靈臺)
(頒布也常舊典也所以行教化布典禮之帝也)複(福)廟重屋八達九房(複廟重覆也重)
(屋重棟也謂明堂廟屋前後異制善曰禮記曰複廟重檐違鄉謂天子廟飾也大戴禮曰明堂九室而有八牖)
(然九室則九房也八牖八達也)規天矩地授時順鄉(謂宫室之飾圜者象天方者則地也)
(鄉方也言頒政賦教常随時月而居其方月令曰孟春居蒼龍左个善曰大戴禮曰明堂者上圜下方范子曰)
(天者陽也規也地者隂也矩也三輔黃圖曰明堂方象地圜象天又曰明堂順四時行令也)造舟清
池惟水泱泱(音央言造舟以舟相比次為橋也毛詩曰造舟為梁泱泱水流貌善曰毛詩曰瞻彼)
(洛矣惟水泱泱)左制辟雍右立靈臺(言德陽殿東有辟雍於西有靈臺謂于其上班教令)
(者曰明堂大合樂射鄊者曰辟雍司歷紀候節氣者曰靈臺也)因進距衰表賢簡能(進善)
(也衰老也言因其進則舉而用之衰減者拒而退之謂擇賢以大射所以表明德行簡錄其能否謂辟雍也善)
(曰尸子曰治國有四術一忠愛二無私三用賢四簡能爾雅曰簡猶擇也)馮(皮水)相(息亮)觀祲(浸)
祈禠(絲)禳災(善曰周禮曰春官宗伯馮相氏掌歲日月星辰之位辨其災祥以為時候鄭玄曰馮乘也相)
(視也祲謂陰陽氣相浸漸以成災也祈求福也禳除也災禍也謂求祈福而除災害也爾雅曰禠福也鄭玄周)
(禮曰却變異曰禳)於是孟春元日羣后㫄戾(尚書曰正月元日舜格于文祖孟春)
(正月也元日正日也羣后公卿之徒也㫄四方也戾至也言諸侯正月一日從四方而至各来朝享天子也)
百僚師師于斯胥洎(尚書曰百僚謂百官也師師謂相師法也胥相也洎及也言元日百)
(官於此相連及而来朝賀也)藩國奉聘要荒来質(至也謂王侯藩稱國言要荒之外)
(所奉聘令者盡来朝見善曰周禮曰鎮服外五百里曰藩服魏相上封曰顯明功臣以鎮藩國鄭司農周禮注)
(曰衆来曰覜寡来曰聘尚書曰五百里要服又五百里荒服漢書曰樓蘭王遣子質漢也)具惟帝臣
獻琛執贄(具之言俱也獻貢也琛寶也執持也贄禮也言藩國来貢者謂随土所出寶而貢之也善)
(曰萬邦黎獻具惟帝臣毛詩曰来獻其琛封禪書曰百蠻執贄周禮曰以六禽作六贄鄭玄曰贄之言至也所)
(執以自致也)當覲乎殿下者蓋數萬以二(覲見也言於此之時當入見於殿下)
(者可數萬人分於闕下夹道為二部)爾乃九賓重(平)臚(廬)人列(言鴻臚所主羌胡之)
(人皆羅列於朝廷也善曰漢書曰羣臣朝十月儀大行人設九賓臚句傳韋昭曰九賓則周禮曰九儀謂公侯)
(伯子男孤卿大夫士也臚傳也次以傳上令也蘇林曰上傳告語下臚下傳告上句臚猶行也二訓雖殊皆以)
(行上語為臚也)崇牙張鏞(庸)鼓設(崇牙栒虡上板作劒鋊者横曰栒植曰虡張謂樹之以縣)
(鍾鼓也善曰毛詩曰崇牙樹羽又曰鏞鼓有斁毛詩傳大曰鏞)郎將司階虎戟交鎩(殺)
(言虎賁中郎將主夹階而立虎賁或執戟或持鎩而相對也交鎩謂交加而設兵器也善曰漢書曰儀兵郎中)
(夹階說文曰鎩鈹有鐔)龍輅充庭雲旗拂霓(馬八尺曰龍輅天子之車也故曰龍輅充)
(滿也庭朝廷旗謂熊虎為旗為高至雲故曰雲旗也楚辭曰載雲旗之透夷拂至也霓天邊氣也)夏正
三朝庭燎晢晢(夏家建寅之正漢家所用也三朝歲月日朝晢晢大光明也善曰東都賦曰春)
(王三朝三朝歲首朔日也毛詩曰夜如何其夜未艾庭燎晰晰)撞洪鍾伐靈鼓(撞鏗也伐擊也)
(靈鼓六面鼓也善曰周禮曰靈鼓露鼗)㫄震八鄙軯(普耕)礚(苦代)隠訇(火宏方㫄四)
(也震驚也八鄙四方與四角也軯礚𨼆訇鍾鼓之聲也)若疾霆轉雷而激迅風也
(霆霹靂也迅疾也言鐘鼓之聲又若雷霆之相轉亦如急風之迅疾也)是時稱警蹕已下
雕輦於東廂(警謂清道也輦人挽車雕謂有雕飾也殿東西次為廂善曰漢書儀注曰皇帝輦動)
(則左右侍帷幄者稱警孔安國尚書傳曰雕刻鏤也)冠通天佩玉璽(通天冠名也佩帶也玉璽)
(天子印也蔡邕獨斷曰天子冠通天)紆皇祖要干將(紆乘也皇大也組綬也干將劍名也越絶)
(書曰楚王令歐冶子干將為鐵劍三枚一曰龍淵二曰太阿三曰工市也吴越春秋曰干將者吴人造劍二枚)
(一曰干將二曰莫邪)負斧扆次席紛純(白與黑謂之斧扆屏風樹之坐後也次席竹席也紛)
(純謂以組為緣善曰禮記曰天子負斧扆南向而立鄭玄曰負之言背也周禮曰大朝覲王設黼依設莞席紛)
(純次席黼純左右玉几次席紛純謂二席俱設互言之)左右玉几而南面以聽矣
(周禮曰天子左右玉几鄭玄曰左右有几優至尊也善曰周易曰離者明也南方之卦也聖人南面聽天下嚮)
(明而治蓋取于此也)然後百辟乃入司儀辨等(百辟諸侯也司主也儀法也辨别也)
(言百官有分别者謂司主之次也善曰百辟其刑之周禮曰司儀主禮掌九儀之賓客分别五等之諸侯左傳)
(臧僖伯曰明貴賤辨等差)尊卑以班璧羔皮帛之䞇既奠(班位次也謂尊卑有)
(等差也善曰國語曰班爵貴賤以列之周禮曰子執榖璧孤執皮帛卿執羔大夫執雁士雉各有次第更置也)
天子乃以三揖之禮禮之(善曰周禮曰王土揖庶姓時揖異姓天揖同姓鄭玄曰庶)
(姓無親者也土揖推手小下之也異姓昏姻也時揖平推手也天揖推手小舉之又曰諸侯心平手禮伯男手)
(在心下禮外國君在心上禮)穆穆焉皇皇焉濟濟焉將將焉信天下
之壯觀也(壯觀言天下之人壯大觀覽也禮記曰天子穆穆諸侯皇皇大夫濟濟士將將鄭玄曰威)
(儀容止之貌史記曰天下之壯觀也)乃羡公侯卿士登自東除(羡延也登進也謂命)
(之上殿也天子從中階諸侯從東西階善曰東除階也)訪萬幾詢朝政(尚書曰一日二日萬)
(幾言幾微之事日有萬種詢謀也謂與謀朝政有所先後者也)勤恤民隠而除其眚(恤憂)
(隠痛也眚病也言有隠痛不安者今憂恤之也善曰國語祭公謀父曰勤恤民隠而除其害也)人或
不得其所若已納之於隍(隍城下坑無水者善曰孟子曰伊尹思天下之民匹夫匹)
(婦不與被堯舜之澤者若已推而納之於溝中也鄭玄毛詩箋曰納内也說文曰城池無水曰隍)荷天
下之重任匪怠皇以寧静(荷負也怠懈也皇暇也言無有懈怠于寧静者謂常有所)
(憂也善曰孫卿子曰國者天下之大器也重任也可不善擇而後錯之毛詩曰不敢迨遑)發京倉散
禁財(發開也京大也禁藏也善曰尚書曰散鹿臺之財發鉅橋之粟毛詩曰曾孫之庾如坁如京)賚
皇寮逮輿臺(賚賜也皇寮百官也逮及也言天子散發禁庫之財無問貴賤皆賜及之善曰左氏)
(傳曰人有十等王臣公公臣大夫大夫臣士士臣皂皂巨輿輿臣隸隸臣寮寮臣僕僕臣臺漢書公卿言曰陛)
(下出禁錢以振元元應劭曰少府掌山澤陂池之税名曰禁錢以給私養)命膳夫以大饗
饔餼浃乎家陪(周禮曰膳夫主食之官熟曰饔腥曰餼浃徧也家昭謂公卿大夫之家善曰毛)
(詩曰牲牢饔餼論語曰陪臣執國命)春醴惟醇燔炙芬芬(醇厚也燔炙謂炙肉也芬芬香)
(氣盛也善曰毛詩曰為此春酒又曰燔炙芬芬吕氏春秋曰厚酒肥肉)君臣歡康具醉熏
熏(康樂也具俱也熏熏和悅貌言君臣皆歡樂而和說也善曰毛詩曰公尸来止熏熏毛萇曰熏和說也)
千品萬官已事而踆(七旬反已止也踆退也謂品秩官僚等竝止事而退還也善曰國語)
(曰觀射父曰百姓千品萬官億醜管仲曰有司已事而竣踆與竣同也)勤屢省(昔井)懋乾乾
(屢數也省察也懋勉也乾乾敬也善曰尚書曰屢省乃成周易曰君子終日乾乾也)清風協於玄
德淳化通於自然(協同也淳厚也玄天也自然通神明也言帝如此清惠之風同於天德淳)
(厚之化通於神明也善曰孔安國尚書傳曰風教也老子曰為而不持長而不宰是謂玄德王弼曰玄德者皆)
(有德不知其至出於幽冥者也老子曰天法道道法自然王弼曰自然者無稱之言窮極之辭)憲先
靈而齊軌必三思以顧愆(憲法也先靈先聖之神靈即謂堯舜也愆過也齊同也軌)
(迹也言有事能思信與先聖同軌迹也善曰論語曰季文子三思而後行)招有道於側陋開
敢諫之直言(招明也有道言使郡國於側陋之中舉有道之士而用之也直言謂直諫者也善曰)
(尚書曰明明揚側陋漢書曰舉能直言極諫者)聘丘園之耿㓗旅束帛之戔戔
(耿清也旅陳也謂有清㓗者也言丘園中有隠士貞潔清白之人聘而用之束帛謂古招士必以束帛加璧於)
(上周易曰六五賁于丘園束帛戔戔王肅云失位無應隠處丘園盖蒙闇之人道德彌明必有束帛之聘也戔)
(戔委積之貌也)上下通情式宴且盤(上謂君下謂臣式用也盤樂也言君情通于下臣情)
(達於上故能國家安而君臣歡樂也善曰墨子曰古者聖王惟能審以尚同是故上下通情毛詩曰嘉賓式燕)
(以樂也)及將祀天郊報地功(善曰將欲也白虎通曰祭天必在郊者天體至清故祭必)
(於郊取其清潔也周禮以正月上辛郊祀告於上帝祭天而郊以報去年土地之功京房易占曰立秋報地功)
祈福乎上玄思所以為虔(祈求也玄天也玄黃天地言天子祭天地之際思念所以)
(盡其忠敬善曰禮記曰共皇天上帝之神以人為祈福周易曰天玄而地黃也)肅肅之儀盡穆
穆之禮殫(殫盡也善曰毛詩頌曰至止肅肅禮記曰天子穆穆)然後以獻精誠奉
禋祀曰允矣天子者也(獻進也允信也天子言是天帝之子也善曰國語曰精意以享)
(謂之禋祀周禮曰以禋祀祀昊天上帝毛詩曰允矣君子)乃整法服正冕帶(整理也冕所謂)
(平天冠也言天子素帶朱裏謂三皇已来始冕制有數種鄭玄曰長一尺七寸廣八寸前圜後方以珠玉餙之)
(也法服謂衣服竝有法度善曰孝經曰非先王之法服不敢服)珩(行)純(丁敢)紘(宏)綖玉笄
綦(其)會(筓簮也謂以玉飾之善曰左氏傳曰珩統紘綖昭其度也杜預曰珩維持冠者紘纓從下上者)
(紞冠之垂者也綖冠上覆者周禮曰王之五冕玉笄也又曰王之皮弁會五采玉琪鄭玄曰會縫中琪如綦綦)
(謂結皮弁於縫中每貫結五采玉十二以為飾謂之綦會)火龍黼黻藻繂(律)鞶厲(善曰)
(左氏傳曰火龍黼黻昭其文也藻繂鞞鞛鞶厲斿纓昭其數也杜預曰火畫火也龍畫龍也白與黑謂之黼黻)
(兩已相戾也藻繂以韋為之所以藉玉鞞佩刀削上飾鞛下飾鞶厲紳帶之垂者斿旌旗之斿纓在馬膺前)
結飛雲之祫輅樹翠羽之高蓋(祫輅次車也次車樹翠羽為蓋如雲飛也今世)
(謂之羽蓋車也善曰高唐賦曰翠為蓋)建辰旒之太常紛焱(一作飈)悠以容
裔(辰謂日月星也畫之於旌旗垂十二旒名曰太常上畫三辰以象天明也謂天子十二旒諸侯九旒大夫)
(三旒紛盛也悠從風貌容裔高低之貌焱火花也言風鼓動旌旗紛紜盛亂如火花之飛起善曰周禮曰日月)
(為常左氏傳曰三辰旗旂昭其明也)六玄虬之奕奕齊騰驤而沛艾(六六馬也)
(玄黑也天子駕六馬騰驤趣走也奕奕光明沛艾作姿容貌也善曰甘泉賦曰六玄虬毛詩曰四牡奕奕司馬)
(相如大人賦曰沛艾﨣螑)龍輈華轙(蟻)金□(亾犯)鏤鍚(輈車轅轅端上刻作龍頭也華)
(采畫也善曰爾雅曰載轡謂之轙郭璞曰在軾上環轡所貫也蔡邕曰金□者馬冠也高廣各五寸上如玉華)
(形在馬髦前鏤雕飾也當顱刻金為之毛詩曰鉤膺鏤鍚)方釳(乞)左纛鈎膺玉瓖(音襄)
(而方釳謂轅㫄以五寸鐵鏤鍚中央低兩頭高如山形貫中以翟尾結著之轅兩邊恐馬相突也左纛以旄)
(牛尾大如斗置騑馬頭上以亂馬目令不相見也鈎膺當胸也瓖馬帶&KR0008;以玉餙也善曰廣雅曰釳許乞切)
鑾聲噦噦和鈴鉠鉠(於良切鑾在衡和在軾皆以金為鈴也噦噦和鳴聲鉠鉠小聲善曰)
(毛詩曰鑾聲噦噦和鈴鉠鉠)重輪貳轄疏轂飛軨(零重蔡邕獨斷曰乘輿轂外復有一轂)
(副轄其外乃復設轄然重輪即重轂也飛鍉以緹紬廣八尺長拄地畫左青龍右白虎繫軸頭取兩邊餙邊邕)
(月令章句曰疏鏤也)羽蓋威蕤葩瑵(爪曲)莖(羽蓋以翠羽覆車蓋也威蕤羽貌葩爪悉)
(以金作華形莖皆曲蔡邕獨斷曰凡乘輿車皆羽盖金華爪與瑵同)順時服而設副咸龍
旂而繁纓(五時之服各随其車車各一色以為副貳副車各一乘今謂之五帝車也龍旂者交龍為)
(旂也鞶今之馬大帶也纓馬鞅也善曰毛詩曰龍旂陽帶也陽周禮曰玉路錫樊纓鄭玄曰樊讀如鞶謂今之馬大)
(繁與鞶古字通)立戈迤戞農輿輅木(戈謂木勾矛戟也戞長矛也矛置車上邪柱之是謂)
(戎輅農輿無蓋所謂耕根車也言耕稼於藉田乘馬無飾故稱木善曰迤邪也)屬車九九乘軒
竝轂(副車曰屬言相連也屬車有藩者曰軒皆在後為三行故曰竝轂善曰漢雜事曰諸侯貳車九乘秦)
(滅九國兼其車服故大駕屬車八十一乘)&KR1352;(伏)弩重旃朱旄青屋(通帛曰旃朱旄旄牛)
(尾赤色者也青屋青作蓋裏也善曰說文曰&KR1352;車闌間皮筐以安其弩也徐廣車服志曰輕車置弩於軾上載)
(以屬車然置弩於&KR1352;曰&KR1352;弩)奉引既畢先輅乃發(奉引謂引道者言引道之次已定前)
(車乃發善曰漢官儀曰大駕則公卿奉引尚書曰先路在左塾之前)鸞旗皮軒通帛綪(蒨)
旆(鸞旗謂以象鸞鳥也皮軒以虎皮為之善曰蔡邕車服志曰鸞旗俗人名曰鷄翹上林賦曰前皮軒後道)
(斿通帛曰旗國語曰分魯公以少帛綪茷韋昭曰綪茷大赤也)雲罕九斿闟戟轇(膠)輵
(葛亂雲罕旌旂之别名也九斿亦旗名也闟鋌也轇輵雜貌善曰上林賦曰載雲罕說文曰斿旍施流也史)
(記曰趙良謂衛鞅曰君之出也操闟戟者㫄車而趨王逸楚辭注曰轇輵參差縱横也)髶(而利)髦被
繡虎夫戴鶡(髶髦髦頭茸騎也善曰漢書羿為髦頭應劭曰繡衣在天子乘輿之前鶡鷖鳥也鬭)
(至死乃止令武土戴之取猛也司馬彪續漢書曰虎賁騎皆鶡冠)駙承華之蒲梢飛流
蘇之騷殺(桑葛反駙副馬也承華廐名也言取華廐之蒲梢以為副馬也漢官儀有承華廐善曰後)
(宫蒲梢汗血之馬流蘇五采毛雜之以為馬餙而垂之續漢書曰駙馬赤珥流蘇摰虞决疑要注曰凡下垂為)
(蘇騷殺垂貌)總輕武於後陳奏嚴鼓之嘈囐(才達反後陳者謂北軍五營兵)
(在後陳列嘈囐鼓聲善曰漢書曰隤銅丸以撾鼓聲中嚴鼓之節晉灼曰疾擊鼓)戎士介而揚
揮戴金鉦而建黃鉞(戎兵也士士卒也介甲也揮為肩上絳幟如燕尾者也金鉦鐲鐃之)
(屬也黃鉞以黃金飾之善曰左氏傳厨人濮曰揚徽者公徒也徽與揮古字通蔡邕獨斷曰乘輿後有金鉦黃)
(鉞)清道案列天行星陳(清道謂蹕止行者列猶次也言天子行如上天之星行羅列有)
(次善曰司馬相如上疏曰清道而後行周易曰天行徤尚書大傳曰明明上天爛然星陳)肅肅習習隠
隠轔轔(肅肅敬貌習習行貌隠隠衆多貌轔轔車聲也)殿(坫)未出乎城闕旆已
反乎郊畛(諸鄰切殿後軍也旆前軍也郊畛謂郊界也言從之多後猶未出城闕前已迴於郊界也)
(善曰論語曰孟之反不伐奔而殿宋衷太玄經注曰畛界也)盛夏后之致美爰敬恭
於明神(盛猶嘉也夏后禹也言今嘉欲行禹之事爰布恭敬於神明也善曰論語曰惡衣服而致美乎)
(黻冕菲飲食而致孝乎鬼神毛詩曰恭敬明神也)爾乃孤竹之管雲和之瑟(孤竹)
(國名出竹善曰周禮曰孤竹之管雲龢之瑟和與龢古字通鄭玄曰孤竹特生者也雲和山名也出美木用為)
(瑟其聲清亮也)雷鼓鼝鼝六變既畢(雷鼓八面鼓也凡樂六變為一成則更奏畢盡也善)
(曰周禮曰雷鼓路鼗奏之若樂一變川澤之神見二變山林之神見三變丘陵之神見四變墳衍之神見五變)
(地神見六變天神見毛詩鼓鼝鼝音淵)冠華秉翟列舞八佾(冠華以鐵作之上闊下狭)
(以翟雉尾飾之舞人頭戴一行羅列八人八八六十四人謂今麥策花也榖梁傳曰舞夏天子八佾善曰蔡邕)
(獨斷曰大樂郊祀舞者冠建華冠毛詩曰右手秉翟馬融論語注曰佾列也)元祀惟稱羣望
咸秩(元大也祀祭也稱舉也謂大祭天地之禮既舉羣嶽衆神望以祭祀之皆有秩次善曰尚書曰咸秩)
(無文肅曰秩序也左氏傳曰乃有事於之羣望孔安國尚書傳曰在遠者望而祭)颺槱(由)燎之炎
煬(樣)致高煙乎太一(颺飛颺也槱之言聚也謂聚薪焚之楊其光炎使上達於天也太一)
(天之尊神也曜魄寶也善曰周禮曰以槱燎祀司中司命郭璞方言注曰火熾猛為煬說文曰致送也漢書曰)
(中宫天極星其一明者太一常居也)神歆馨而顧德祚靈主以元吉(歆饗也顧)
(眷也祚報也靈明也元大也吉福也言天神覩人主之明肅顧饗其馨香之祭故報之以大福尚書曰明德惟)
(馨周易曰黃裳元吉)然後宗上帝於明堂推光武以作配(宗尊也上帝太)
(微中五帝也配對也言尊祭五帝於明堂以光武配之漢書曰明帝宗祀五帝於明堂光武皇帝配之)辯
方位而正則五精帥而来摧(徂回切辯别也方位謂四方中央之位也則法也五)
(精五方星也帥循也摧至也言五帝總集至明堂善曰漢書曰祀五帝於明堂坐位各處其方孝經鈎命决曰)
(宗祀文王於明堂以配上帝五精之神爾雅曰摧至也)尊赤氏之朱光四靈懋而
允懷(赤氏謂漢火德所統赤帝熛怒也河圖曰四靈蒼帝神名靈威仰赤帝神名赤熛怒黃帝神名舍樞)
(紐白帝神名白招拒黑帝神名協光紀今五云四靈謂除赤餘有四懋悦也懷安也善曰尚書曰民其允懷孔)
(安國曰民信歸之)於是春秋改節四時迭代(改易也迭更也代謝也言感四時之)
(謝而欲享祀也善曰易乾鑿度孔子曰天地有春秋冬夏節故生四時又曰五行迭終四時更廢)蒸蒸
之心感物曾思(廣雅曰蒸蒸孝也感物謂感四時之物即春韭卵夏麥魚秋黍豚冬稻雁孝子)
(感此新物則思祭先祖也善曰尚書曰虞舜蒸蒸廣雅曰感傷也)躬追養於廟祧(吐堯)奉
蒸嘗與禴祠(言祭皆追感孝養之道故躬自為之躬猶身也善曰禮緯曰祭者所以追養繼孝也)
(禮記曰遠廟為祧毛詩曰禴祠蒸嘗公羊傳曰春曰祠夏曰禴秋曰嘗冬曰蒸)物牲辯(徧)省設
其楅衡(物牲謂祭祀之牲物皆徧省視之也横木於牲角端以偹抵觸謂之楅衡善曰周禮曰牧六牲)
(而阜蕃其物以供祭祀凡祭祀飾其牛牲設其楅衡杜子春曰楅衡所以持令不得抵觸人也)毛炰(炮)
豚胉(博)亦有和羹(善曰鄭玄曰周禮注曰毛炰者豚胉去其毛而炰之以傋八珍毛詩曰毛)
(炰胾羹周禮曰飲食之豆其實豚胉杜子春曰以胉為膊謂脇也毛詩曰亦有和羹)滌濯静嘉
禮儀孔明(滌濯謂洗滌也静潔也嘉善也孔甚也言禮儀甚鮮明也善曰周禮曰大祭祀㫝滌濯鄭)
(玄曰滌溉祭器也毛詩曰籩豆静嘉又曰禮儀既偹又曰祀事孔明)萬舞奕奕鍾鼓喤喤
(萬舞干也奕奕舞形也喤喤鼓聲也善曰毛詩曰萬舞奕奕鍾鼓喤喤)靈祖皇考来顧来
饗(平聲靈皇神名謂先帝也言先帝之神顧愍子孫享其食也)神具醉止降福穰穰
(神謂先祖也具俱也止巳降下也穰穰衆多也善曰毛詩曰神具醉止降福穰穰)及至農祥晨
正土膏脉起(農祥天駟即房星也晨時正中也謂正月初也善曰國語曰虢文公曰太史順時視)
(土農祥晨正土乃脉發太史告稷曰土膏其動韋昭曰農祥房星也晨正謂立春之日晨中於午也脉理也膏)
(土潤也)乘鑾輅而駕蒼龍(善曰禮記曰孟春之月乘鑾輅駕蒼龍鄭玄曰鑾輅有虞氏之)
(車也有鑾和之節而飾之以青□春東方色青也馬八尺為龍)介馭間以剡(以冉)耜(天子車帝)
(在左御在中介處右善曰禮記曰天子祈榖於上帝親載耒耜措之於參保介之御間鄭玄曰保介車右置耒)
(耜於車右與御者之間所以勸農又使勇士衣甲而参乘備非常也保猶依也毛詩曰以我覃耜毛萇曰覃利)
(也鄭玄禮記註曰耜耒之金也覃與剡同)躬三推(土回)於天田修帝籍之千畆
(善曰東觀漢記曰永明四年詔書曰朕親耕於藉田以祈農事禮記曰躬耕帝籍天子三推為籍千畆揚雄上)
(林苑箴曰芒芒天田芃芃作榖)供禘郊之粢盛必致思乎勤巳(禘郊謂祭天南)
(郊也言天子籍田千畆必須親耕者為敬其祖考用充宗廟之粢盛故云勤巳善曰禮記曰王者禘其祖之所)
(自出鄭玄曰禘大祭也又曰天子籍田千畝以事天地以為齊盛毛萇詩傳曰噐實曰粢在噐曰盛鄭玄禮記)
(注曰致之言至也)兆民勸於疆埸(亦)感懋力以耘耔(音子兆民謂百姓也)
(疆田畔也耘去草耔壅本也善曰毛詩曰疆埸有瓜或耘或耔爾雅曰懋勉也)春日載陽合射
辟雍(陽暖也言春三月之時與諸侯合射辟雍行禮教善曰毛詩曰春日載陽鄭玄曰載之言則也東觀)
(漢記永平三年三月上初臨辟雍行大射禮)設業設虡宫懸金鏞(設施也業栒上板刻)
(為雁齒捷業然植者為虡横者為栒以施設懸之宫中也鏞大鐘也善曰毛詩曰設業設虡周禮曰正樂懸之)
(位王宫懸鄭司農曰宫懸四面也鏞已見上文)鼖鼓路鼗樹羽幢幢(鼖大鼓也鼗小鼓也)
(幢幢羽貌善曰周禮曰以鼖鼓鼓軍事又曰路鼓路鼗鼖扶云切鼗音逃毛詩曰崇牙樹羽毛萇曰罝羽於栒)
(上以為飾也)於是偹物物有其容(言偹具也物禮物也射之禮物竝有容飾也善曰左)
(氏傳屠蒯曰事有其物物有其容)伯夷起而相儀后䕫坐而為工(伯夷唐虞)
(時明禮儀之官也后䕫舜臣掌樂之官言禮以行施故云起樂以静陳故曰坐善曰左氏傳曰孟僖子不能相)
(儀又曰昔玄妻樂正后夔取之儀禮曰大射工六人)張大侯制五正(善曰毛詩曰大侯既抗毛)
(萇曰大侯君侯也周禮曰王射三侯五正鄭司農曰王張五采之侯即五正之侯也謂天子五正諸侯三正大)
(夫士二正以布畫取五方正色於大侯之上也)設三乏厞司旌(言大射張三侯故設三乏乏以)
(革為之護旌者之禦矢也司旌謂執旌司射中當舉之周禮曰服不氏射則以旌居之而待獲杜子春曰乏音)
(為匱乏之乏爾雅曰厞隠也音翡)並夾既設儲乎廣庭(并夾鉗矢者周禮曰射則取矢)
(也言侯高則以并夾取之也儲待也廣大也謂張設於大庭以待天子也)於是皇輿夙駕䡨
於東階(䡨之言却也謂却於東階下天子未乘之時也善曰毛詩曰皇輿夙駕䡨音柴)以須消
啓明掃朝霞登天光於扶桑(須俟也消不見也掃滅也言晨時啓明先見尚有餘)
(光日出乃不見霞日邊赤氣也謂天子須啓明光消霞滅日上扶桑乃就乘輿也禮天子日出乃視朝善曰毛)
(詩曰東有啓明西有長庚淮南子曰登於扶桑爰始將行是謂朏明也)天子乃撫玉路時
乘六龍(玉輅謂玉飾之也鄭玄禮記註曰撫猶據也東都賓曰登玉輅乘時龍善曰周易曰時乘六龍)
(此謂各随其時而乘之)發鯨魚鏗華鍾(發舉也鏗猶擊也華鍾謂有篆刻文故言華也善曰)
(東都賦曰發鯨魚鏗華鍾)大丙弭節風后陪乘(善曰淮南子曰若夫鉗且大丙之御也馬)
(莫使之而自走高誘曰二人太一之御也楚辭曰吾令羲和弭節兮王逸曰弭按節徐行也史記曰黃帝舉風)
(后以理人鄭玄曰風后黃帝三公也應劭漢官儀曰常伯任侍中出即陪乘也)攝提運衡徐至
於射宫(攝提有六星玉衡北斗中星主廻轉竝飾於車上徐行至於射宫射宫謂辟雍也善曰漢書曰)
(攝提失方音義曰攝提随斗杓所建十二月也杓匹遥切春秋保乾圖曰斗節運衡何休公羊傳曰運轉也)
禮事展樂物具(展謂舒陳器物也物具謂器物皆具偹也)王夏闋騶(側留)虞奏
(王夏樂名也天子初出奏也闋終也善曰周禮曰出入則奏王夏又曰凡射王奏騶虞之樂)決拾既
次雕弓斯彀(古侯決以象骨著右手巨指所以鈎弦也拾韝捍著左臂也雕弓謂有刻畫也彀張)
(也善曰毛詩曰決拾既次鄭玄曰次謂手指相比也)達餘萌於莫春昭誠心以遠
喻(昭明也誠心謂天子之心也善曰禮記曰季春勾者畢出萌者盡達白虎通曰天子所以親射何助陽氣)
(達萬物也名之為侯者何明諸侯不朝者則當射之然則射之帝誠心遠喻於下也文子曰誠心可以懷也)
進明德而崇業滌饕(叨)餮(他結)之貪慾(射義曰射所以觀德也崇猶興也業)
(射業也滌蕩去也言有貪婪嗜慾者皆滌蕩去之也善曰漢書明帝詔曰親射泰侯蓋進士威惡助微達陽也)
(周易曰君子進德修業杜預左氏傳注曰貪財曰饕貪食曰餮)仁風衍而外流誼方激
而遐騖(衍布也方道也激感也遐遠也騖馳也善曰典引曰仁風翔乎海表禮記曰射者仁道也又曰)
(古諸侯之射所以明君臣之義也廣雅曰方正也)日月會於龍狵(鬭)恤民事之
勞疚(狵尾也日月會於尾謂十月時也疚病也民勞病於歲事到此月乃終也故天子愍恤勞来之善曰)
(國語云日月會於龍狵國家於是乎蒸嘗也賈逵曰狵龍尾也月令孟冬日在尾漢書曰東宫蒼龍)因休
力以息勤致歡忻於春酒(謂田事畢休民力息勤勞也善曰禮記曰孟冬之月勞農)
(以休息春酒謂春時作至冬始熟也毛詩曰春酒惟淳)執鑾刀以袒割奉觴豆於
國叟(言天子親執鑾刀袒右膊而割牲以示敬也善曰東觀漢記曰永明二年詔曰十月元日始尊事三)
(老兄事五更朕親袒割牲毛詩曰執其鑾刀孝經援神契曰天子親臨辟雍袒割禮記曰食三老五更於太學)
(天子祖而割牲執醬而饋執爵而酳)降至尊以訓恭送迎拜乎三夀(降下也至)
(尊天子也三夀三老也言天子尊而養此三老者以教天下之敬故来拜迎去拜送焉善曰左傳曰享以訓恭)
(儉蔡邕獨斷曰天子事三老使者安車輭輪送迎而至家天子獨拜毛詩曰三夀作朋也)敬慎威儀
示民不偷(以朱反協韻民敬宜也儀禮也毛詩曰敬慎威儀視不佻毛萇曰佻偷也)我有
嘉賓其樂愉愉(嘉賓謂三老五更也愉愉和悦之貌也善曰毛詩曰我有嘉賓)聲教布
濩(護)盈溢天區(布濩猶散被也天區謂四方上下也言天子敬愛及之尚書曰聲教訖於四海)
文德既昭武節是宣(既已也昭明也宣猶發也言文武之教無處不臨善曰尚書曰誕敷)
(文德漢書武帝詔曰躬秉武節)三農之隙曜威中原(隙間也曜威謂治兵也善曰國語曰)
(三時務農一時講武韋昭曰三時春夏秋西都賦曰曜威而講武事也)歲惟仲冬大閱西
園(西園上林苑也善曰周禮曰仲冬教大閱公羊傳曰大閱者何簡車馬也後漢書曰先帝左開鴻池右作)
(上林苑)虞人掌焉先期戒事(先期謂期日敕戒羣吏修獵具也善曰周禮虞人掌山澤)
(之官度知禽獸多少戒猶告也)悉率百禽鳩諸靈囿(悉盡也率歛也鳩聚也囿苑也囿謂)
(集禽獸於靈囿之中善曰毛詩曰悉率左右以燕天子毛萇曰驅禽獸於王之左右鄭玄曰率循也悉率驅禽)
(獸順其左右之宜以安待王之射毛詩曰王在靈囿)獸之所同是謂告備(同亦聚也備具)
(也言禽獸皆已合聚田物具偹也善曰毛詩曰獸之所同禮曰告偹於王)乃御小戎撫輕軒
(毛詩曰小戎俴收謂小戎之車輕便宜田獵鄭玄曰輕車驅逆之車)中畋四牡既佶(其栗)且
閑(中畋馬謂調良馬可用獵者佶健也閑習也毛詩曰四牡既佶既佶且閑)戈矛若林牙旗
繽紛(若林言多也繽紛風吹貌兵書曰牙旗者將軍之旌謂古者天子出建大牙旗竿上以象牙飾之故)
(云牙旗)迄上林結徒營(迄至也結止也徒衆也營域也上林苑名善曰說文曰營市居也)
次(一作叙)和樹表司鐸授鉦(次比也和軍之正門為和也為表門表也司主也鉦鐸所以)
(軍節善曰周禮曰大閱虞人為表以旌為左右和門又曰教振旅辨鼓鐸鐲鐃之用也)坐作進退
節以軍聲(言聲中進退取鍾鼓旌之節善曰周禮曰司馬執鐸以教坐作進退疏數之節)三令
五申示戮斬牲(示教也言三令五申示衆人畢有不用命者斬之若牲也善曰尹文子曰將戰)
(有司讀誥誓三令五申之既畢然後即敵史記曰孫子約束既布三令五申之周禮曰大閱斬牲以徇陣曰不)
(用令者斬之)陳師鞠旅教達禁成(陳師猶列師衆也鞠之言告也教達謂三令五申禁)
(令已行軍法成也善曰毛詩曰陳師鞠旅)火列具舉武士星敷(具俱也敷布也言武士獵)
(徒如星之布也善曰毛詩曰火列具舉毛萇曰列人持火也)鵝鸛(灌)魚麗(离)箕張翼
舒(鵝鸛魚麗竝陣名也謂武士發於此而列行如箕之張如翼之舒也善曰左氏傳曰晉荀吳與華氏戰於)
(赭丘鄭翩願為鸛其御願為鵝左傳曰王伐鄭鄭原繁為魚麗之陣)軌塵掩迒(岡)匪疾
匪徐(掩覆也迒迹也謂車軌之塵適自覆迹言得遲疾之中也善曰榖梁傳曰蒐于紅車軌塵馬候蹄也)
馭不詭遇財不翦毛(孟子曰為之詭遇一朝而獲十劉熙曰横而射之曰詭遇毛萇詩傳)
(曰面傷不獻翦毛不獻)升獻六禽時膳四膏(升進也四膏者禮記曰牛膏香犬膏臊雞)
(膏腥羊膏羶善曰周禮曰庖人掌供六禽鄭司農曰六禽雁鶉鵠雉鳩鴿也)馬足未極輿徒
不勞(極盡也輿衆也勞罷勞也善曰韋昭漢書注曰輿車士也)成禮三毆(一作驅)解罘
(伏侯)放麟(大鹿曰麟解散也罘罔也周易曰王用三毆失前禽也毆與驅同善曰榖梁傳曰四時之田用)
(三焉一曰乾豆二曰賓客三曰充君之庖)不窮樂以訓儉不殫物以昭仁(窮極)
(也訓教也殫盡也物謂禽獸也言殺禽獸不盡即昭明人君行仁之道謂崇儉故也善曰列女傳曰周宣王姜)
(后曰好奢必樂窮樂者亂之所興左傳曰享以訓恭儉)慕天乙之弛罟因教祝以
懷民(天乙殷湯名也弛廢也善曰吕氏春秋曰湯見罔置四面湯拔其三面置其二面祝曰昔蛛蝥作罔)
(今之人學紓欲高者高欲下者下吾取其犯命者漢南之國聞之曰湯德至禽獸三十國歸之高誘曰紓緩也)
(毛萇詩傳曰懷来也)儀姬伯之渭陽失熊羆而獲人(儀則也姬伯文王為西伯)
(也善曰史記曰太公望吕尚東海人以漁釣于周西伯西伯將出獵卜曰所獲非龍非彲非虎非羆所獲霸王)
(之輔西伯獵果遇太公渭之陽與語大說文王勞之太公曰臣聞君子樂其志小人樂其事遂載與俱歸)澤
浸昆蟲威振八㝢(浸潤也八㝢八方區宇也善曰毛詩序曰文王德及鳥獸昆蟲焉鄭玄禮)
(注曰昆明也明蟲者陽而生陰而藏也蒼頡篇曰宇邊也說文曰㝢籀文宇字)好樂無荒允文
允武(允信也無荒言不好荒滛之樂信與文王武王等其功德也善曰毛詩曰好樂無荒允文允武昭假)
(烈祖)薄狩于敖既璅璅(一作𤨏)焉(敖鄭地今之河南滎陽也謂周王狩也璅璅小也言鄭陋)
(不足說也詩曰建旐設旄薄獸于敖)歧陽之蒐又何足數(歧陽歧山之陽謂成王所狩之)
(地亦以小不足可數也善曰左氏傳曰成王有歧陽之蒐)爾乃卒歲大儺(奴何)毆除羣
厲(卒終謂一歲之終儺逐疫鬼善曰漢舊儀曰昔顓頊氏之有三子已而為疫鬼一居江水為瘧鬼一居若)
(水為罔兩&KR0558;鬼一居人宫室區隅善驚人為小鬼于是以歲十二月使方相氏蒙虎皮黃金四目玄衣丹裳執)
(戈持盾帥百隸及童子而時儺以索室中而毆疫鬼也)方相秉鉞巫覡(胡激)操茢(音例)
(善曰周禮曰方相氏黃金四目玄衣朱裳執戈揚盾也國語曰在男謂之覡在女謂之巫也說文曰操把持也)
(左傳曰襄公乃使巫以桃茢先祓殯杜預曰茢乃黍穰也)侲(震)子萬童丹首玄製(侲子)
(童男童女也朱舟也玄製皂衣也善曰續漢書曰大儺謂遂疫選門子弟十歲以上十二以下百二)
(十人為侲子皆赤幘皂製以逐惡鬼於禁中)桃弧棘矢所發無臬(牛列切)飛礫
雨散剛癉(亶)必斃(桃弧謂弓也棘矢謂箭也癉難也言鬼之剛而難者皆盡死也善曰漢舊)
(儀常以正歲十二月命儺以桃弧葦矢且射之赤丸五榖播灑之以除疾殃左氏傳曰桃弧棘矢以除其災說)
(文曰臬射埻的也)煌火馳而星流逐赤疫於四裔(煌火光也馳競也赤疫疫)
(鬼惡者也四裔謂四海也星流謂羣鬼□走煌煌然如火光之與星流也善曰續漢書曰儺持火具送疫出端)
(門外駘騎傳炬出宫五營騎士傳火棄洛水中星流言疾也左氏傳曰投諸四裔以禦魑魅)然後凌
天池絶飛梁(凌升也善曰莊子曰北溟者天池也如淳漢書注曰直渡曰絶甘泉賦曰歷倒景而)
(絶飛梁)捎(所交切)魑魅斮(側角)獝(其筆)狂(魑魅山澤之神獝狂惡戾之鬼名捎殺也斮擊)
(也善曰諸鬼之說者各異今随所擇而載之不改易也)斬蜲(紆危)蛇(移)腦方良(方良草澤)
(之神也腦䧟其頭也善曰莊子蜲蛇之狀其大若轂其長若轅紫衣而朱冠也)囚耕父於清泠
(零)溺女鬾(蒲葛)於神潢(黃淵清泠水名在南陽西鄂山上神潢亦水名未知所在善曰山海)
(經曰有神耕父處豐山常游清冷之淵出入有光又曰大荒之中有山名不勾有入衣青衣名曰黃帝女□所)
(居不雨)殘夔魖(虚)與罔像殪(煙計)野仲而殱(于廉)游光(殘猶殺也夔木)
(石之怪如龍有角鱗甲光如日月見則其邑大旱說文曰魖耗鬼也罔像木石之怪殪殺也殱滅也野仲游光)
(惡鬼也兄弟八人常在人間作怪害)八靈為之震慴(之涉)况鬾(巨宜)&KR0558;(域)與畢方
(鬾小兒鬼畢方老父神如鳥兩足一翼者常銜火在人家作怪災也善曰楚詞曰合五嶽與八靈王逸曰八靈)
(八方之神也爾雅曰震慴懼也漢舊儀曰魊鬼也魊與蜮同)度朔作梗(哽)守以鬱壘
神荼副焉對操(七刀)索葦(東海中度朔山有二神一曰神荼二曰鬱壘領衆鬼之惡害者)
(執以葦索而用食虎善曰風俗通曰黃帝書上古時有神荼鬱壘昆弟二人性能執鬼度朔山上有桃樹下常)
(簡閱百鬼鬼無道理者神荼與鬱壘持以葦索執以飼虎是故縣官常以臘祭夕飾桃人垂葦索畫虎于門以)
(禦凶也毛詩傳曰梗病也謂為人作梗病者)目察區陬(子侯)司執遺鬼(察觀也區陬隅)
(隙之間也司主也謂於度朔山主執遺餘之鬼也)京室密清罔有不韙(密静也清潔也)
(罔無也韙善也謂無復疫厲皆得安善也)於是陰陽交和庶物時育(庶衆也漢書曰)
(陰陽和風雨時言疫厲既無陰陽乃和衆物育養也)卜征考祥終然允淑(征巡行也考問)
(也祥吉也允信也淑善也善曰左氏傳石㚟曰先王卜征五年而歲卜其祥祥習則行周易曰視履考祥毛詩)
(曰終然允臧也)乘輿廵乎岱嶽勸稼穡於原陸(乘輿天子也岱泰山也種曰稼)
(收曰穡謂春敕東方諸侯課民以耕種故尚書云二月東巡狩至於岱宗紫)同衡律而壹軌
量齊急舒於寒燠(於六反衡秤也軌法也寒燠猶苦樂同壹齊皆使中不參差也善曰尚書)
(曰同律度量衡又曰謀恒寒若豫恒燠若)省幽明以黜陟乃反旆而迴復(省察)
(也幽闇也黜退也陟昇也謂有功者進無功者退也故尚書曰三載考績黜陟幽明也反旆迴還也)望先
帝之舊墟慨長思而懷古(先帝先神也舊墟長安也慨嘆息也古往也謂前漢初也)
俟閶風而西遐致恭祀乎高祖(俟待也閶風秋風也祠謂祭祀高祖廟也遐逝)
(也善曰東觀漢記曰永明二年十月幸長安祠高祖廟周書曰恭明祠專明刑易說曰秋閶闔風至)既春
游以發生啓諸蟄於潜戶(春游謂仲春廵行岱嶽是時蟄蟲皆開戸帝乃東巡助宣)
(氣也善曰爾雅曰春為發生禮記曰仲春之月蟄蟲咸動唘戸始出)度秋豫以收成觀豐
年之多稌(他杜秋行曰豫謂秋行禮高祖廟此時萬物始成善曰晏子曰吾王不游吾何以休吾王)
(不豫吾何以助一游一豫為諸侯度爾雅稻也曰秋為收成毛詩曰豐年多稌毛萇曰稌)嘉田畯之匪
懈行致賚于九扈(嘉善也畯主田官也九扈農正知田事扈正也言天子行慶福致賚于九)
(扈使民不滛放善曰毛詩曰田畯至喜又曰夙夜匪懈左氏傳曰郯子曰九扈為九農正杜預曰扈有九種也)
(春扈頒鶞夏扈竊玄秋扈竊藍冬扈竊黃棘扈竊丹行扈唶唶霄扈嘖嘖桑扈竊脂老扈鷃鷃以九扈為九農)
(之號各随其宜以教人事也)左瞰(勘)暘谷右睨玄圃(暘谷日出之處玄圃在崑崙山)
(上瞰望也睨視也善曰淮南子曰日出於暘谷浴于咸池也又曰懸圃在崙崑閶闔之中玄與古懸字通)
眇天末以遠期規萬世而大摹(莫補叶韻之眇視也摹法也言帝巡狩眇然)
(以天末為遠期規欲以為萬代之大法也善曰劇秦美新曰創億兆規萬世)且歸来以釋勞
膺多福以安悆(羊主勞悆寕也歸謂西征旋乃釋吏士之劬祭祀受多福以安寕也善曰尚)
(書曰永膺多福)總集瑞命備致嘉祥(總會也集聚也祥神也即騶虞澤馬之屬也瑞應也)
(即鸞鳳之屬也善曰墨子曰禹親抱天之瑞命也孝經鈎命决曰帝王起緯合宿嘉瑞貞祥)圉(語)林
氏之騶(鄒)虞擾澤馬與騰黃(圉牢養也林氏山名也騶虞義獸也善曰山海經曰)
(林氏有珍獸大若虎五采畢具尾長於身其名騶吾乘之日行千里劉芳詩義疏曰騶虞或作吾應劭漢書注)
(曰擾音柔擾馴也陰嬉䜟曰聖人為政澤出馬山海經曰大封國有文馬縞身朱鬛名吉良乘之夀千歲瑞應)
(圖曰騰黃神馬一名吉光然吉良騰黃一馬而異名也)鳴女牀之鸞鳥舞丹穴之
鳳皇(女牀山名在華陰西六百里山海經曰女牀之山有鳥焉其状如鶴五色文名曰鸞鳥見即天下安)
(寧)植華平於春圃豐朱草於中唐(植猶種也華平瑞木也天下平其華則平)
(有不平處其華則向其方傾中唐堂塗也善曰孝經援神契曰德至於地則華平盛也瑞應圖曰木名也宫閣)
(記有春王圃鶡冠子曰聖王之德下及萬靈則朱草生抱朴子曰朱草長三尺枝葉皆赤莖似珊瑚也如淳漢)
(書注曰唐庭也毛詩曰中唐有甓)惠風廣被澤洎幽荒(惠恩也洎及也幽荒九州外謂)
(四夷也)北燮(素煩)丁令南諧越裳(燮諧皆和也越裳南蠻今九真是也丁令國名善曰)
(漢書曰匈奴北服丁令也韓詩外傳曰成王之時越裳氏重九譯而至獻白雉於周公)西包大秦
東過樂浪(音郎善曰司馬彪續漢書曰大秦國名犂鞮鞬在西海之西漢書有樂浪郡)重舌
之人九譯僉稽首而来王(重舌謂曉夷狄語者九譯九度譯言始至中國者也善曰)
(國語曰夫戎狄坐諸門外而使舌人體委與之韋昭曰舌人能達異方之志象胥之官也韓詩外傳曰成王時)
(越裳氏重九譯而至獻白雉于周公晉灼漢書注曰遠國使來因九譯言語乃通也說文曰譯傳四夷之語者)
(尚書曰禹拜稽首四夷來王)是以論其遷邑易京則同規乎殷盤(京京)
(師也規法也盤庚殷王之名也)改奢即儉則合美乎斯干(斯干謂周宣王儉宫室之)
(詩也今漢光武改西京奢華而就儉約合斯干之美善曰韓詩曰宋襄公去奢即儉)登封降禪則
齊德乎黃軒(登謂上泰山封土降謂下禪梁父也言光武登上泰山下禪梁父則與黃帝軒轅齊)
(其功德善曰黃帝封泰山)為無為事無事永有民以孔安(為作也事業也永長)
(也孔甚也以無為為功以無事為業澹然不煩瀆也善曰老子曰為無為事無事我無為而民自化我無事而)
(民自富)遵節儉尚素樸(遵循也樸質也言遵循節儉尚其朴素也善曰漢書曰文帝躬節儉)
(莊子曰同乎無欲是謂樸素)思仲尼之克已履老氏之常足(孔子曰克已復)
(禮馬融曰克已約身善曰老子曰知足常足也)將使心不亂其所在目不見其
可欲(善曰老子曰不見可欲使心不亂河上公曰放鄭聲遠美人使心不亂不邪滛也)賤犀象
簡珠玉(簡猶略也善曰長楊賦曰賤瑇瑁而疏珠璣)藏金於山抵(紙)璧於谷
(藏抵皆謂不取之謂儉故也善曰莊子曰藏金於山藏珠於淵說文曰抵側擊也)翡翠不裂瑇
瑁不蔟(音族翡翠鳥名也瑇瑁珍名不裂不折其羽以為玩飾也不蔟不叉蔟取之為噐也)所貴
惟賢所寶惟榖(善曰尚書曰所寶惟賢則邇人安范子計然曰五榖者萬人之命國之重寶)
民去末而反本咸懷忠而抱慤(苦角切詐偽為末忠信為本善曰淮南子云守)
(道順理者不免於飢寒之患而欲人之去末反本是猶發其原而壅其流也說文曰慤謹也)于斯之
時海内同說曰吁漢帝之德侯其禕(於離)而(言於此之時皆同歡樂也)
(于於也悦樂也吁驚也禕美也)蓋蓂莢為難蒔(神志)也故曠世而不覿(覿見)
(也蓂莢瑞應之草王者賢聖太平和氣之所生生於階下始一日生一莢至月半生十五莢十六日落一莢至)
(晦日而盡小月則一莢厭不落王者以證知月之小大堯時夾階生之謂不世見故云難蒔也善曰田俅子曰)
(堯為天子蓂莢生於庭為帝成歷范曄後漢書班固議曰漢興以來曠世歷年)惟我后能殖之
以至和平方將數(所王)諸朝階(后帝也惟我帝有至和之德故必能殖之方當生於)
(朝陛得以數知月之大小也謂上文蓂莢也善曰鄭玄毛詩箋曰方直也)然則道胡不懷化
胡不柔(胡何也懷來也柔安也言皆安之也)聲與風翔澤從雲游(翔游皆行也風)
(者天之號令雲雨者天之膏潤故聲教與風皆翔恩澤與雲俱行也)萬物我頼亦又何求
(我頼頼我也言萬物皆頼帝之恩惠以得所無復他求也)德㝢天覆(赴)輝烈光燭(㝢猶)
(盖也帝之德蓋如天之覆日月之光輝昭於遠近也善曰國語勃鞮曰君之德宇何不寬裕也㝢與宇同禮記)
(孔子曰天無私覆)挾三王之趢(禄)趗(七木)軼五帝之長驅(狭謂陋也趢趗)
(局小貌也軼過也驅馳也言以三王禮法為局小狹陋過五帝而遠馳則繼三皇之跡也善曰戰國策曰樂毅)
(長驅至齊)踵二皇之遐武謂駕遲而不能屬(踵繼也二皇伏羲神農也遐遠)
(也武迹也屬逮也誰敢謂今所駕者遲而不能逮言必能逮也)東京之懿未罄值余有
犬馬之疾不能究其精詳(懿美也罄盡也先生言東京之美未盡遇我有疾故不能)
(究其美事也善曰孔叢子謂魏王曰臣冇犬馬之疾不任國事毛萇詩傳曰詳審也)故粗為賓言
其梗概如此(粗猶略也賓西京也梗概不纖密言粗舉大綱如此之言也)若乃流遯
㤀反放心不覺樂而無節後離其戚(言若流情放心不自反寤恣意所為)
(滛樂無禮以無節終後卒當罹其憂禍即秦皇王莾是也善曰淮南子曰凡亂之所由生皆在流遯廣雅曰遯)
(去也孟子曰人有放心不知求學問之道也)一言幾(渠衣)於喪國我未之學也
(幾近也先生責公子云取樂今日皇恤我後言今非之也善曰論語曰一言可以喪邦乎)且夫挈(苦結)
瓶之智守不假噐(言挈瓶之小智耳尚不妄以假人也善曰左氏傳曰人有言曰雖有挈瓶)
(之智守不假器禮也)況纂(祖管)帝業而輕天位(纂繼也今如公子言皆滛心放意之事此)
(乃輕居天王之尊位而禪於董賢善曰長楊賦曰恢帝業尚書曰天位艱哉)瞻仰二祖厥庸
孔肆(庸功也孔甚也肆勤也言瞻望高祖功庸甚勤苦而得之也)常翹翹以危懼若
乘奔而無轡(言居天子之位常若奔馬而無轡履冰而負重也善曰毛詩曰予室翹翹毛萇曰翹)
(翹危也鄧析曰明君之御民若乘奔而無轡)白龍魚服見困豫且(于余切說苑曰吴王)
(欲從民飲伍子胥曰昔白龍下清泠之淵化為魚豫且射中目白龍不化豫且不射君今棄萬乘之位而從于臣)
(恐有豫且之患此言先生責公子陰戒期門微行要屈)雖萬乘之無懼猶怵惕於
一夫(萬乘天子也即秦始皇也高祖也昔秦始皇東游為張良所擊中其副車漢高祖於栢人亭殆為貫)
(高所中善曰尚書曰怵惕惟厲孔安國曰怵惕悚懼也方言曰戒偹也過秦論曰一夫作難惕驚也)終日
不離其輜重獨微行其焉如(輜重車也焉言安也如往也公子說微行要屈故先)
(生問之言欲何往也善曰老子曰終日行不離輜重張揖曰輜重有衣車也漢書曰武帝微行始出也)夫
君人者黈纊塞耳車中不内顧(黈纊言以黃綿大如丸懸冠兩邊當耳不欲妄)
(聞不急之言也内顧謂不外視臣下之私也善曰大戴禮孔子曰黈纊塞耳所以塞聰也魯論語曰車中不内)
(顧崔駰車左銘曰正位授綏車中不顧塵不出軌鸞以節步)珮以制容鑾以節塗(珮為)
(行容鸞為車節善曰禮記曰君子在車則聞鸞和之聲行則鳴珮玉也)行不變玉駕不亂
步(行合容則玉聲應馬步齊則鑾聲響竝謂君之禮法)却走馬以糞車何惜騕(鳥皎)
䮍(宇少)與飛兔(却退也老子曰天下無道戎馬生於郊天下有道却走馬以糞河上公曰糞者糞田)
(也兵甲不用却走馬以務農田然今言糞車者言馬不用而車不敗故曰糞車也何惜言不愛之也善曰吕氏)
(春秋曰飛兔腰䮍古之駿馬)方其用財取物常畏生類之殄也(方將也生)
(類謂天下萬物之類也殄盡也)賦政任役常畏人力之盡也(謂任役使人常畏人)
(力盡也)取之以道用之以時(論語曰敬事而信節用而愛人使民以時此之謂也善曰)
(毛萇詩傳曰太平而微物衆多取之有時用之有道)山無槎(仕假)枿(五葛)畋不䴠(烏夭)胎
(斜斫曰槎斬而復生曰枿不䴠胎者言不如公子所道獲胎拾卵枝獲麑䴠也漢書曰昔先王山不槎蘖畋不)
(殺胎)草木蕃廡(武)鳥獸阜滋(蕃滋也廡盛也阜大也滋益也善曰尚書庶草蕃蕪班固)
(漢書序曰蕃阜庶物)民㤀其勞樂輸其財(民謂百姓也言民不以力役為勞苦不以財費)
(為損費故文王有子来之人武帝時卜式入錢以助官也善曰周易曰悅以使人人㤀其勞也)百姓同
於饒衍上下共其雍熙(言富饒是同上下咸悦故能雍和而廣也論語曰百姓足君孰)
(與不足善曰尚書曰黎民於變時雍又曰庶績咸熙)洪恩素蓄民心固結(洪大也蓄積也)
(固牢固也謂高祖已下積恩施惠人心固結故王莾之時皆謳吟而思漢也善曰四子講德論曰洪恩所潤不)
(可究陳國語寗莊子曰民無結不可以固孫子曰吾將固其結也)執誼顧主夫懷貞節
(夫猶人人也言執禮義之心顧思漢德人懷忿貞正之志分也楚辭曰原生受命於貞節兮)姦慝之
干命怨皇統之見替(音鐵叶韻莾慝惡也統嗣也替廢也謂忿王之逆命怨漢統之替)
(廢也)玄黃設而陰行合二九而成譎(玄神也譎變也謂王莾之謀陰行十八年)
(而成變計也)登聖皇於天階章漢祚之有秩(聖皇光武也章明也秩常也言)
(明漢家之常秩也善曰甘泉賦缺曰聖皇穆穆東都賦曰漢祚中)若此故王業可樂焉(若如)
(此也言如此即王業之可樂也善曰毛詩曰致王業之艱難)今公子苟好勦(子小)民以
媮(逾)樂忘民怨之為仇也(勦盡也媮猶僥倖也仇讐也今公子所言苟好盡人以僥)
(倖須臾之樂不知人好共怨已當成大讐也善曰左氏傳晉桓子曰無及于鄭而勦民杜預曰勦勞也左氏傳)
(師服曰怨耦曰仇)好殫物以窮寵忽下叛而生憂也(殫盡也寵驕也忽㤀)
(也生憂謂生已之憂患也言好盡人之財以寵極驕逸之樂㤀人叛已之為大患也漢書谷永曰財竭則下叛)
(下叛則上亡)夫水所以載舟亦所以覆舟(覆敗也善曰孫卿子曰君者舟也人)
(者水也所以載舟所以覆舟)堅冰作於履霜尋木起於蘖(魚竭)栽(言事皆從)
(微至著不可不慎之于初所以尋木起于牙蘖洪波出于涓泉善曰周易曰履霜堅冰至說文尋八尺也山海)
(經曰尋木長千里枚乘上書十圍之木始生而蘖孔安國尚書傳曰用生枿栽韋昭曰株生曰蘖鄭玄禮記注)
(曰栽植也蘖與枿古字同)昧旦丕顯後世猶怠(昧早也丕大也顯明也怠懈也謂起行大)
(明之道後世子孫猶尚懈怠善曰左氏傳讒鼎之銘曰昧旦丕顯後世猶怠)況初制於甚泰
服者焉能改裁(去聲叶韻譬如為人裁衣始制之洪大服者得而衣之何能更小之乎善曰賈)
(逵國語注曰裁制也)故相如壯上林之觀揚雄騁羽獵之辭雖系
(計)以隤牆填壍(七念)亂以收罝解罘(浮馬系繼也亂理也司相如上林賦其)
(卒曰乃命有司隤墻填壍使山澤之人得至焉揚雄羽獵賦其末曰放雉兔收罝罘也)卒無補於
風規祇以昭其愆尤(規猶諫也祗適也愆短也尤過也言不能補其愆過)臣濟奓
以陵君(濟謂度也度于奢侈謂僣也陵踰君法若季氏八佾舞於庭左氏傳萇宏曰毛得以濟侈於王)
(都)忘經國之長基(言尊卑所以為國今反陵之故非所以為國)故函谷擊柝
(託)於東西朝顚覆而莫持(柝守夜所擊木也顚損也持扶也謂王莾之兵猶擊柝守)
(函谷關而三輔兵已自入長安宫朝廷顚隕無復扶持也東謂函谷在京之東西朝則京師也善曰周易曰重)
(門擊柝)凡人心是所學體安所習(所習謂心所好愛者即學善曰尚書曰夫常人)
(安于俗學溺于所聞)鮑肆不知其臰(一作臭)翫其所以先入(翫習也先入言)
(久處其俗也善曰家語孔子曰入善人之室如入芝蘭之室久而不知其香入不善之室如入鮑魚之肆久而)
(不知其臰皆猶體所習故今言公子以長安為好亦然也)咸池不齊度於鼃(烏瓜)咬(烏交)
而衆聽或疑(齊同也咸池堯樂也䵷咬滛聲也言咸池之音夲不與䵷咬同而衆聽者乃有疑惑)
(善曰樂動聲儀曰黃帝樂曰咸池賓戲曰滛䵷而不可聽者非寵宴之樂也李竒曰滛䵷不正也傳毅琴賦曰)
(絶激哇之滛法言曰哇則鄭李軌曰哇邪也舞賦曰吐哇咬則發皓齒然哇與䵷同咬亦不正之聲也咬或作)
(皎非也)能不惑者其惟子野乎(子野師曠字曉音曲者以喻安處先生也言西京奢)
(秦肆情不依禮度東京儉約依禮行事衆人觀之謂是其一為安處先生得知其指也善曰左氏傳叔向曰子野)
(之言君子哉)客既醉於大道飽於文義(客斥公子謂聞東京文義之道若醉飽焉)
勸德畏戒喜懼交爭(勸德謂公子見先生說東京禮法自勉行其道德又畏懼先生之戒)
(也)罔然若酲朝罷夕倦奪氣禠(雉)魄之為者(罔然猶惘惘然也酲)
(病酒也朝罷夕倦曉夜不卧惘然如神奪其精氣又若䰟魄亡離其身今公子亦如之也善曰說文曰禠奪也)
忘其所以為談失其所以為夸(公子本以奢侈為美談今見先生述東京之德)
(所以㤀美失夸也)良久乃言曰鄙哉予乎習非而遂迷也(良久頃乃)
(復能言也自鄙其迷惑所學者非正也善曰論語曰荷蕢曰鄙哉硜硜乎廣雅曰鄙固陋不惠楊子法言曰習)
(非之勝是况習是之勝非乎)幸見指南於吾子(言已之惑不見南北今先生指以示我我)
(則足以三隅反也善曰桓譚上便宜曰管仲桓公之指南)若僕所聞華而不實(若如也公)
(子言如僕所聞西京之事蓋是虚華而無實錄善曰左氏傳寗羸曰晉陽處父華而不實怨之所聚)先生
之言信而有徵(先生安處先生也徵驗也言先生之言信有徵驗也善曰左氏傳叔向曰君子)
(之言信而有徵)鄙夫寡識而今而後乃知大漢之德馨咸在於
此(公子重自鄙曰如今日後日乃知大漢之德在于此耳善曰論語曰鄙夫不可以事君尚書曰明德惟馨)
昔常恨三墳五典既泯(三墳三皇之書也五典五帝之書也泯滅也善曰左氏傳楚子)
(曰左史倚相能讀三墳五典八索九丘也)仰不睹炎帝帝魁之美(睹見也炎帝神農後)
(也帝魁神農名並古之君號也善曰管子曰管仲對桓公曰神農封泰山炎帝封泰山孝經鈎命訣曰佳已感)
(龍生帝魁鄭玄曰佳已帝魁之母也魁神名宋衷春秋傳曰帝魁黃帝子孫也)得聞先生之餘
論則大庭氏何以尚兹(先生安處先生也大庭古國名也尚高也善曰子虚賦曰願聞)
(先生之餘論莊子曰昔容成氏大庭氏結繩而用之若此時則至治也兹此也)走雖不敏庶斯
達矣(走公子自稱走使之人如今言僕矣不敏猶不達也公子言我雖不敏于大道庶幾先生之說遂達)
(矣善曰司馬遷書曰太史公牛馬走孝經曾子曰參不敏)
文選卷三
