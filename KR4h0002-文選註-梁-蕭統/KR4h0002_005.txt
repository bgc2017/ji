文選卷五梁蕭統編
唐李善註
京都下
吳都賦(吳都者蘇州是也後漢末孫權乃都於建業亦號吴)
左太冲
劉淵林注
東吳王孫囅然而咍(囅大笑貎莊周云齊桓公囅然而笑楚人謂相笑為咍楚辭曰衆兆)
(所咍善曰囅敕忍切咍乎來切)曰夫上圖景宿辨於天文者也下料(聊)
物土析於地理者也(謂天垂其象而分野形地以别土而區域殊料度也善曰文子曰天)
(道為文地道為理)古先帝代曾覽八紘之洪緒一六合而光宅
翔集遐宇鳥策篆素玉牒石記烏聞梁岷有陟方之館
行宫之基歟(淮南子曰九州外有八澤方千里八澤之外有八紘亦方千里蓋八索也一六合而)
(光宅者并有天下而一家也說文曰牒礼也石記刻石書傳記也烏安也梁梁州也岷岷山皆蜀地也書云舜)
(陟方謂南廵守也光武紀云濟陽有武帝行過宫善曰吕氏春秋曰神通乎六合高誘曰四方上下為六合尚)
(書序曰光宅天下鳥策鳥書於策也春秋運斗樞曰黃龍負圖出置帝前鳥文漢書音義曰大篆蟲書鳥書是)
(也鄭玄禮記注曰莢簡也篆素篆書於素也揚雄書曰齎油素四尺東觀漢記曰封禪其玉牒文祕天子)
(事也說文曰諜記也牒與諜同孝經鈎命訣曰封禪刻石紀號也天子行所立名曰行宫陟升也方道也)
(廵狩謂舜也)而吾子言蜀都之富禺同之有瑋其區域美
其林藪矜巴漢之阻則以為襲險之右徇蹲鴟之沃
則以為世濟陽九齷齪而算固亦曲士之所歎也旁
魄而論都抑非大人之壯觀也(吾子謂西蜀公子言蜀地富饒及禺同之)
(所有也瑋美也蜀都賦云左綿巴中百濮所充緣以劒閣阻以蜀門矜夸其險也徇營也亡身從物曰徇)
(夸物示人亦曰徇卓王孫曰吾聞岷山之野下有蹲鴟至死不飢三年不收其形如蹲鴟故號也越雋郡)
(蜻蛉縣禺山有金馬碧雞之神巴漢之阻巴郡之扞關也漢中廣漢路由於劍閣褎斜也易無妄曰災氣)
(有九陽阨五隂四合為九一元之中四千六百一十七歲各以數至陽阨故云百六之會王孫言公子徇)
(其土地自生蹲鴟可以救代飢儉度陽九之厄漢書律歷志具有其事齷齪好苛局小之貌曲謂僻也言)
(算量蜀地亦是曲僻之士旁魄取寬大之意王孫謂寬大之意論西都也善曰揚雄城門校尉箴曰盤石)
(唐芒襲險重固漢書酈食其曰其將齷齪好苛禮齪楚角切文子曰曲士不可言至道莊子曰將旁礴萬)
(物以為一司馬彪曰旁礴混同也礴與魄同鸚鳥賦曰大人不曲)何則土壤不足以
攝生山川不足以周衛公孫國之而破諸葛家之而
滅而乃喪亂之丘墟顛覆之軌轍安可以儷(戾)王公
而著風烈也(攝持也老子曰善攝生漢書公孫述王莽末時王蜀為光武將吳漢破之魏志)
(曰漢末諸葛亮輔劉備而為臣都于蜀終於魏將鄧艾所平麗著也儿天下存亡唯繫乎人然弱有常勢利害)
(有常地必有不可守之士不可興之國矣易曰六五之吉麗王公也善曰漢武柏梁臺衛尉詩曰周衛交戟禁)
(不時毛詩曰喪亂弘多吕氏春秋燭遇曰子胥諫而不聽故吳為丘墟毛詩序曰閔周室之顛覆奢靡也尚書)
(周公曰弊化奢麗風烈已見南都賦)翫其磧礫而不窺玉淵者未知驪
龍之所蟠也習其弊邑而不覩上邦者未知英雄
之所躔也(磧礫淺水見沙石之貎玉淵水深之處美玉所出也尸子曰龍淵生玉英莊子曰千金之)
(珠在九重之淵驪龍頷下故曰不窺玉淵者不知驪龍之蟠也善曰上林賦曰下磧礫之坻說文曰磧水渚有)
(石也且歷切驪音離左氏傳曰衛州吁曰弊邑與陳蔡從上邦猶上國也方言曰躔歷行也)子獨未
聞大吳之巨麗乎且有吳之開國也造自太伯宣
於延陵蓋端委之所彰高節之所興建至德以剏
洪業世無得而顯稱由克讓以立風俗輕脱躧於千乘若率
土而論都則非列國之所觖望也(戰國策曰黑齒彫題大吳之國也昔周太伯三)
(以天下讓延陵季子辭國而不處遂化荆蠻之方與華夏同風二人所興左氏傳曰太伯端委以治端委禮衣)
(委貎謂冠䄂長而裳齊委至地也孔子曰太伯三以天下譲人無得而稱焉善曰端委至德太伯也高節克譲)
(延陵也左傳曰吳子諸樊既除喪將立季札札曰聖逹節次守節下失節為君非吾節也遂譲不受史記曰壽)
(夢欲立季札譲不可乃立諸樊也漢書武帝曰吾去妻子如脱躧耳聲類曰躧或為&KR2572;說文曰&KR2572;鞮屬也亦所)
(解切諸侯故言千乘之國論語曰道千乘之國漢書曰上欲用盧綰為群臣觖望臣瓚曰觖謂相觖而怨望也)
(觖音決)故其經略上當星紀拓(音託)土畫疆卓犖(吕角)兼并包
括于越跨躡蠻荆(左傳曰天子經略土地定城國制諸候略分界也一曰遠界為經略也爾)
(雅曰星紀斗牽牛吳分野斗者日月五星之所經始故謂之星紀意者斗為星紀則其分域亦所以能為綱維)
(故曰卓犖兼并也越今之蒼梧欝林合浦交趾九真南海日南皆越地吳之所并也荆蠻吳所得荆州四郡零)
(陵桂陽長沙武陵善曰漢書曰戎狄之與于越不相入也音義曰于南方越名也春秋曰于越入吳杜預注曰)
(于越人發語聲詩曰蠢爾荆蠻)婺女寄其曜翼軫寓其精指衡岳以鎮
野目龍川而帶坰(婺女越分翼軫楚分非吳分故言寄矅寓精也善曰漢書曰越地婺女之)
(分野楚地翼軫之分野周禮曰正南曰荆州其鎮衡山漢書南海有龍川縣南越志縣北有龍穴山舜時有五)
(色龍乘雲出入此穴爾雅曰林外謂之坰)爾其山澤則嵬嶷嶢屼巊溟鬱&KR1293;
潰渱泮汗滇㴐淼漫或涌川而開瀆或吞江而納漢磈
磈&KR0034;&KR0034;滮滮涆涆䃢碒乎數州之間灌注乎天下之半
(山之大者衡嶽澤之大者彭蠡地理志曰彭蠡澤在豫章彭澤西會稽餘姚縣蕭山瀵水所出嵬嶷高大貌巊溟)
(鬱&KR1293;山氣暗昧之狀漬渱泮汗謂直望無崖也滇㴐淼漫山水闊遠無崖之狀錢塘縣武林水所出龍川故曰)
(涌川九江經廬山而東故曰開瀆禹貢曰三江既入震澤底定故曰吞江又曰漢水東為滄浪南入于江故曰)
(納漢磈磈石在山中之貎&KR2377;&KR2377;水流行聲埶也䃢碒山深險連延之狀荆揚交廣數州之間土地闊遠故曰天)
(下之半善曰嶷魚力切字指曰屼秃山也五骨切埤蒼曰&KR1293;鬱山貌扶勿切渱胡東切滇通見切㴐莫見切淼)
(水貎音眇磈胡罪切&KR0034;力罪切&KR2377;古旦切)百川𣲖别歸海而會控清引濁混
濤并瀨濆薄沸騰寂寥長邁濞焉洶(呼恭切)洶隠焉&KR1024;&KR1024;
(字說曰水别流為泒濤大波也瀨急湍也長邁不回之意&KR1024;苦蓋切善曰尚書大傳曰百川趨于海洶洶&KR1024;&KR1024;)
(皆水聲也)出乎大荒之中行乎東極之外經扶桑之中林包
湯谷之滂沛潮波汩起廻復萬里歊霧漨浡雲蒸昏昧
(大荒謂海外也爾雅曰孤竹北戶西王母日下謂之四荒孤竹北戶在南日下在東西王母在西皆四方荒昏)
(之國也又曰東至太遠西至邠國南至濮鉛北至祝栗謂之四極謂四方之極極遠也言大荒東極扶桑湯谷)
(者謂海外彌廣無所不連也潮波汨起言水彌廣汨急疾無所不至歊霧水霧之氣似雲蒸昏暗不明也善曰)
(扶桑湯谷已見上文漨薄王切浡蒲昧切)泓澄奫潫澒溶沆(戶明)瀁(余兩)莫測其
深莫究其廣澶湉漠而無涯惣有流而為長瓌異之所
叢育鱗甲之所集往(善曰說文曰泓下深大也澄湛也奫潫逥復之貎皆水深廣闊也奫)
(於旻切潫於權切澒胡孔切溶余腫切澶湉安流貎澶音纏湉音恬瓌異龜魚皆在水中生長)於是乎
長鯨吞航修鯢吐浪躍龍騰蛇鮫鯔琵琶王鮪(偉)&KR0008;鮐
鮣(印)龜鱕䱜烏賊擁劔&KR1314;(古侯)鼊(僻)鯖鰐涵泳乎其中(航船)
(之别名異物志云鯨魚長者數十里小者數十丈雄曰鯨雌曰鯢或死於沙上得之者皆無目俗言其目化為)
(明月珠鄧析子曰釣鯢者不於清池一說曰鯨猶言鳳鯢猶言凰也異物志曰朱厓有水蛇鮫魚出合浦長二)
(三尺背上有甲珠文堅強可以飾刀口可以為鑢鯔魚形如鯢長七尺吳會稽臨海皆有之琵琶魚無鱗形似)
(琵琶東海有之&KR0008;鮐魚狀如科斗大者尺餘腹下白背上青黑有黃文性有毒雖小獺及大魚不敢餤之蒸煑)
(餤之肥美豫章人珍之鮣魚長三尺許無鱗身中正四方如印扶南俗云諸大魚欲死鮣魚皆先封鱕䱜有横)
(骨在鼻前如斤斧形東人謂斧斤之斤為鱕故謂之鱕䱜魚二十餘種此其尤異者此魚所擊無不中斷也有)
(出入䱜子朝出求食莫還入母腹中皆出臨海烏賊魚腹中有藥擁劒蟹屬也從廣二尺許有瓜其螯偏大大)
(者如人大指長二寸餘色不與體同持正黃而生光明常忌護之如珍寶以利如劒故曰擁劒其一螯尤細生)
(取食出南海交趾&KR1314;鼊龜屬也其形如笠四足縵胡無指其甲有黑珠文采如瑇瑁可以飾物肉如龜肉肥美)
(可食鯖魚出交趾合浦諸郡鰐魚長二丈餘有四足似鼍喙長三尺甚利齒虎及大鹿渡水鰐擊之皆中斷生)
(則出在沙上乳卵卵如鴨子亦有黃白可食其頭琢去齒甸日間更生廣州有之涵沉也揚雄方言曰南楚謂)
(汎為涵泳潛行也見爾雅言已上魚龍潛没泳其中善曰莊子曰吞舟之魚蕩而失水周易曰見龍在田或躍)
(在淵楚辭曰騰蛇兮後從文子曰騰蛇無足而騰鯔音甾鮐音夷鱕甫素切䱜甫亦切鰐五洛切涵音含)
葺(七八)鱗鏤甲詭類舛錯泝(索)洄順流噞喁沈浮(葺累也甲謂龜)
(甲也楚辭曰魚葺鱗以自别噞喁魚在水中羣出動口貎善曰毛詩曰泝洄從之道阻且長淮南子曰水濁則)
(魚噞喁噞牛撿切喁魚凶切)鳥則鵾鷄鸀(爥)鳿(玉)鸘(霜)鵠鷺鴻鶢(爰)鶋
(居)避風候雁造(七報)江鸂鶒鷛&KR1445;鶄鶴&KR1175;鶬鸛鷗鷁(七激)鸕
汜濫乎其上(鵾鷄鳥也好鳴鸀鳿水鳥也鶖如鷺而大長頸赤目其毛辟水毒丹陽鄱陽皆有之)
(鶢鶋鳥也似鳳左傳曰海鳥爰居止魯東門外三日臧文仲使國人祭之不知其鳥以為神也鸂鶒水鳥也色)
(黃赤有班文食短狐蟲在水中無毒江東諸郡皆有之鷛&KR1445;似鴨而鷄足鶄鶴出南海桂陽諸郡善曰侯雁已)
(見南都賦毛詩曰有鶖在梁毛萇詩傳曰秃鵹也蒼頡篇曰鷗大如鳩郭璞山海經注曰鷗水鷂也鷛音庸&KR1445;)
(音渠鶖音秋)湛淡羽儀隨波參差理翮整翰容與自翫彫啄
蔓藻刷盪漪瀾(湛淡迅疾貌漪瀾水波也彫啄鳥食貌蔓藻海藻之屬也善曰說文曰刷刮也)
(漪蓋語辭也毛詩曰河水清且漣漪爾雅曰大波為瀾)魚鳥聱䎲萬物蠢(昌允)生芒
芒黖黖慌(呼廣)罔奄歘(許勿)神化翕忽函幽育明窮性極形
盈虚自然蚌蛤珠胎與月虧全巨鼇贔(備)屓(許噐)首冠靈
山大鵬繽翻翼若垂天振盪注流雷抃重淵殷(上聲)動宇
宙胡可勝原(蠢動也黖黖絶遠貎奄欻去來不定之意翕忽疾貎函幽育明皆謂珠玉光耀之狀)
(也窮性極形物皆極之也吕氏春秋曰月望則蚌蛤實月晦則蚌蛤虚列仙傳曰鼇負蓬萊山而抃滄海之中)
(贔屓用力壯貎莊子曰北溟有魚名鵾化為鵬怒而飛翼若垂天之雲鵬之將徙於南溟水擊三千里摶扶摇)
(而上者九萬里示振盪之狀也注流水深貎其聲埶之不可勝盡也淮南子曰虚廓生宇宙宇宙生天地者也)
(善曰聱耴衆聲也埤蒼云聱不聽也魚幽切耴牛乙切杜篤論都賦曰蠢生萬類黖黖不明貎許既切春秋保)
(乾圖曰日以圓照月以虧全宋均曰全十五日時也列子夏革曰渤海之東曰歸塘其中有五山焉帝命禺強)
(使巨鼇十五舉首而戴五山峙而不動玄中記曰鼇巨龜也西京賦曰巨靈贔屭王逸楚辭注曰擊手曰抃音)
(卞)島嶼(序)緜邈洲渚馮(平)隆(崇)曠瞻迢逓廻眺冥蒙珍
怪麗奇隙充徑路絶風雲通洪桃屈盤丹桂灌叢瓊枝
抗莖而敷蘂珊瑚幽茂而玲瓏(島海中山也嶼海中洲上有山石魏武滄海賦)
(曰覧島嶼之所有緜邈廣遠貌水中可居曰州小洲曰渚廣瞻迢逓謂島嶼也馮隆高貎迢逓遠貎迴眺冥蒙)
(謂洲渚深奥之貎言珍怪之物麗於島嶼之中徑路絶者人道斷絶風雲通者唯風雲能交通也意者謂竒怪)
(之徒因風雲以交通水經曰東海中有山焉名曰度索上有大桃屈盤三千里桂生蒼梧交趾合浦以南山中)
(所在叢聚無他雜木也其枝葉皆辛木叢生曰灌瓊樹生其華蘂仙人所食令人長生楚辭曰精瓊蘂以為糧)
(蓬萊三山神仙所居故宐有也漢書歌曰上蓬萊咀瓊英珊瑚赤色有枝無葉扶南傳曰漲海中有盤石珊瑚)
(生其上玲瓏明貎善曰後漢黎陽山碑曰山河馮隆有精英兮朱稱鬱金賦曰丹桂植其東莊子曰南方積石)
(千里名瓊枝高百二十仞)增岡重阻列真之宇玉堂對霤石室相距
藹藹翠幄嫋嫋素女江婓於是往来海童於是宴語斯
實神妙之響象嗟難得而覼縷(玉堂石室仙人居也海童海神童也吳歌曲曰)
(仙人齎持何等前謁海童爾雅曰嗟楚人發語端也善曰馮衍爵銘曰富如江海壽配列真道書曰上曰神次)
(曰仙人下曰真人楚辭曰紫貝闕兮玉堂鄭玄禮記注曰堂前有承霤列仙傳曰赤松子常止西王母石室中)
(藹藹盛貎徐幹齊都賦曰翠幄浮游埤蒼曰嫋嫋美也奴鳥切史記曰秦帝使素女鼓五十絃瑟神異經曰西)
(海有神童乘白馬出則天下大水王延壽王孫賦曰嗟難得而覼縷覼力戈切)爾乃地勢坱圠
卉木□蔓遭藪為圃值林為苑異荂蓲蘛(育)夏曄(于輒)冬
蒨方志所辨中州所羡(坱圠莽沕也高下不平貎也卉百草總名楚人語也有木曰苑)
(有草曰圃言林藪非一所在皆為苑圃有國有家者因天池之自然不復假人功為園圃也爾雅曰荂榮也蓲)
(華也敷蘛華開貎南土草木通曰冬生故曰蒨善曰□鳥賦曰坱圠無垠坱鳥朗切圠鳥八切廣雅曰□長也)
(鳥老切荂枯瓜切爾雅曰蕍榮也郭璞曰蕍猶敷蕍亦草之貎也蘛與蕍同庾俱切蓲與敷同無俱切)草
則藿蒳豆蔻薑彙非一江蘺之屬海苔之類綸組紫絳
食葛香茅(莫候)石帆水松東風扶留(異物志曰藿香交趾有之豆蔲生交趾其)
(根似薑而大從根中生形似益智皮殼小厚核如石榴辛且香蒳草樹也業如栟欄而小三月採其葉細破隂)
(乾之味近苦而有甘并雞舌香食之益美薑彙大如累氣猛近於臭南土人擣之以為虀荾一名廉薑生沙石)
(中薑類也其累大辛而香削皮以黑梅并鹽汗漬之則成也始安有之彙類也易曰拔茅連茹以其彙征吉所)
(謂薑彙非一也江蘺香草也楚辭曰扈江蘺海苔生海水中正青狀如亂髮乾之赤鹽藏有汁名曰濡苔臨海)
(出之爾雅曰綸似綸組似組東海有之紫紫菜也生海水中正青附石生取乾之則紫色臨海常獻之絳絳草)
(也出臨賀郡可以染食葛蔓生與山葛同根特大美於芋也豫章間種之香茅生零陵石帆生海嶼石上草類)
(也無葉高尺許其華離婁相貫連雖無所用然異物也死則浮水中人於海邊得之希有見其生者水松藥草)
(生水中出南海交趾東風亦草也出九真扶留藤也緣木而生味辛可食檳榔者斷破之長寸許以合石賁灰)
(與檳榔并咀之口中赤如血始興以南皆有之善曰蒳音納蔻火豆切彙音謂綸吉頑切)布濩臯澤
蟬聯陵丘夤緣山嶽之岊冪歴江海之流扤白蔕銜朱
蕤鬱兮䓲茂曄兮菲菲光色炫晃芬馥肸蠁職貢納其
包匭離騷詠其宿莽(布濩遍滿貌蟬聯不絶貎夤緣布藤上貎冪歷分布覆被貎許氏記)
(字曰㞯陬隅而山之節也扤摇也蔕花本也菲菲花美貎也方言曰凡草生而初逹謂之䓲芬馥色盛香散狀)
(包裹也匭猶結也尚書禹貢曰包匭菁茅生桂陽可以縮酒給宗廟異物也重之是故既包裹而又纏結之一)
(曰匭柙也爾雅曰卷葹草拔其心不死江淮間謂之宿莽屈原嘉之以其志故離騷曰夕覽洲之宿莽善曰毛)
(萇詩傳曰扤動也淮南子曰草木之勾萌銜翠載實說文曰蕤草木華重貎肸蠁已見蜀都賦夤緣出也㞯音)
(節䓲以税切蕤汝誰切)木則楓柙(甲)櫲樟栟櫚枸(古候)桹緜杬杶櫨
文欀楨橿(薑)平仲桾櫏松梓古度楠榴之木相思之樹
(楓柙皆香木名也櫲樟木也異物志曰栟櫚檴也皮可作索枸桹樹也直而高其用與栟櫚同栟櫚出武陵山)
(枸桹出廣州木緜樹高大其實如酒杯皮薄中有如絲綿者色正白破一實得數斤廣州日南交趾合浦皆有)
(之杬大樹也其皮厚味近苦涇剥乾之正赤煎訖以藏衆果使不爛敗以增其味豫章有之杶櫨二木名文文)
(木也材密緻無理色黑如水牛角日南有之欀木樹皮中有如白米屑者乾擣之以水淋之可作餅似麵交趾)
(盧亭有之楨櫨二木名劉成曰平仲之木實白如銀君遷之樹子如瓠形松梓二木名古度樹也不華而實子)
(皆從皮中出大如安石榴正赤初時可煑食也廣州有之楠榴木之盤結者其盤節文尤好可以作噐建安所)
(出最大長也相思大樹也材理堅邪斫之則文可作噐其實如珊瑚歷年不變東冶有之善曰桹音郎杬音元)
(杶敕倫切穰音襄楨音真)宗生高岡族茂幽阜擢本千尋垂蔭萬畝
攢柯挐莖重葩殗葉輪囷蚪蟠&KR1372;㙷鱗接榮色雜糅綢
繆縟繡宵露霮(徒感)䨴(徒外)旭日晻(鳥感)㫲與風䬙(摇)颺(樣)䬀
瀏颼飀鳴條律暢飛音響亮蓋象琴筑(竹)并奏笙竽俱
唱(宗生宗類而生於高山之脊故名宗生族茂言種族繁多也擢本高聳貎八尺曰尋言婆娑覆萬畝之地)
(莊子曰匠石見樹百圍其臨千仞而後有枝此大樹之屬也善曰許慎淮南子注曰㧝亂也女居切殗重也葉)
(重叠貎於劫切鄒陽上書曰輪囷離竒輪囷謂屈曲貎蚪蟠謂樹如龍蛇之盤屈相糾也&KR1372;㙷枝柯相重叠貎)
(&KR1372;楚立切㙷除立切縟繡言草木花光似繡文綢繆花采密貎霮露垂貎毛詩曰旭日始旦㫲亦誾也房妹切)
(䬀瀏風聲也䬀於西切瀏力久切颼所求切飀音留律謂籟也殷仲文所謂幽律是也言木枝葉與風摇蕩作)
(聲如律吕之暢說文曰筑似箏五絃之樂也世本曰隨作竽鄭玄周禮注曰三十六簧也)其上則猨
父哀吟&KR0968;子長嘯狖鼯(吾)猓(古火)然騰趠飛超爭接縣垂競游遠
枝驚透沸亂牢落翬散(吳越春秋曰越有處女出於南林之中越王使使聘問以劍戟之事處女將北)
(見於越王道逢老翁自稱素袁公問處女吾聞子善為劒術願一觀之女曰妾不敢有所隠唯公試之於是袁)
(公即跳于林竹槁折墮地處女即接末袁公操本以刺處女女應節入三入因舉枝擊之袁公即飛上樹化為)
(白猨遂引去㺗子猿類猿身人面見人則嘯異物志曰狖猿類露鼻尾長四五尺居樹上兩則以尾塞鼻建安)
(臨海北有之□大如猿肉翼若蝙蝠其飛善從高集下食火煙聲如人號一名飛生飛生子故也東吳諸郡皆)
(有之猓然猿狖之類居樹色青赤有文日南九真有之揚雄方言曰透鷺也善曰山海經曰獄法之山有獸狀)
(如犬人面見人則笑名&KR0968;&KR0968;胡奔切枚乘菟園賦曰上涌雲亂綠葉翬散狖余幼切趠吐教切超士弔切)其
下則有梟羊麡(儕)狼猰貐貙(敕俱)象烏菟之族犀兕之黨
鉤爪鋸牙自成鋒穎精若耀星聲若震霆名載於山經
形鏤於夏鼎(爾雅曰梟羊一名萬萬如人面長脣黑身有毛及踵見人則笑左手操管海南經所)
(云也異物志云麡狼大如麋角前向有枝下出反向上長者四五尺廣州有之常居平地不得入山林山海經)
(曰南海之外有猰㺄狀如&KR1236;龍首食人貙虎屬也或曰能化為人也象生九真日南山中大者其牙鼻長一丈)
(於菟虎也江淮間謂虎為於菟犀狀如水牛頭似猪四足類象蒼黑色一角當額上鼻上角亦墮也又有小角)
(長五寸不墮性好食棘口中洒血武陵已南山中冇兕獸也似牛左傳曰昔夏之方有德也遠方圖物貢金九)
(牧鑄鼎象物而為之備使人知神姦故人入山澤林藪不逢不若魑魅魍魎莫能逢之故曰形鏤於夏鼎善曰)
(麡在西切猰於八切㺄以主切淮南子曰勾爪鋸牙於是摯矣禮記曰刀却刃授穎鄭玄曰穎鋒也摯伯陵答)
(司馬遷書曰有能見鋒穎之狀)其竹則篔簹箖箊(於)桂箭射筒柚(由)梧
有篁篻簩有叢(皆竹名也異物志曰篔簹生水邊長數丈圍一尺五六寸一節相去六七尺或)
(相去一丈廬陵界有之始興以南又多小桂夷人績以為布葛箖箊是袁公所與越女試劍竹者也桂竹生於)
(始興小桂縣大者圍二尺長四五丈箭竹細小而勁實可以為箭通竿無節江東諸郡皆有之射筒竹細小通)
(長長丈餘亦無節可以為射筒筒及由梧竹皆出交趾九真篻竹大如戟槿實中勁強交趾人銳以為矛甚利)
(勞竹有毒夷人以為觚刺獸中之則必死篔于君切篻芳眇切簩音勞)苞筍抽節往往縈
結綠葉翠莖冐霜停雪橚矗(蓄)森萃蓊茸(而勇)蕭瑟檀樂
蟬蜎玉潤碧鮮梢雲無以踰嶰谷弗能連鸑鷟食其實
鵷鶵擾其間(苞筍冬筍也出合浦其味美於春夏時筍也見馬援傳漢書天文志曰見梢雲其說)
(梢如樹也嶰谷崑崙北谷也漢書律歷志黃帝詔伶倫乃之崑崙山之隂嶰谷之中取竹斬之以其厚均者吹)
(之以為黃鍾之管鸑鷟鳳雛也鵷鶵周木記曰鳳類也非梧桐不棲非竹實不食黃帝時鳳集東園食帝竹實)
(終身不去馴擾善也善曰橚矗長直貎蓊茸茂盛貎蕭瑟聲也冒犯也蟬蜎言竹妍雅也橚所六切矗丑六切)
(枚乘兔園賦曰修竹檀欒夾水碧鮮言竹似之也梢雲山名出竹)其果則丹橘餘甘荔
枝之林檳榔無柯椰葉無隂龍眼橄㰖棎榴禦霜結根
比景之隂列挺衡山之陽(㠔瑩荆楊已南異物志曰餘甘如梅李核有刺初食之味)
(苦後口中更甘高凉建安皆有之荔枝樹生山中葉綠色實赤肉正白味大甘美檳榔樹高六七丈正直無枝)
(葉從心生大如楯其實作房從心中出一房數百實實如雞子皆有殼肉滿殼中正白味苦澀得扶留藤與古)
(賁灰合食之則柔滑而美交趾日南九真皆有之椰樹似檳榔無枝條高十餘尋葉在其末如束蒲實大如瓠)
(繫在樹頭如挂物也實外有皮如胡桃核裏有膚膚白如雪厚半寸如猪膏味美如胡桃膚裏有汁升餘清如)
(水美如蜜飲之可以愈渴核作飲噐也龍眼如荔枝而小圓如彈丸味甘勝荔枝蒼梧交趾南海合浦皆獻之)
(山中人家亦種之橄㰖生山中實如雞子正青甘美味成時食之益善始興以南皆有之南海常献之棎棎子)
(樹也生山中實似梨冬熟味酸丹陽諸郡皆有之榴榴子樹也出山中實亦如梨核堅味酸美交趾獻之善曰)
(橄音敢㰖音覽棎市曕切漢書音義如淳曰比景日中於頭上景在已下故名之比景比方利切一作比景云)
(漢武時日南郡置北景縣言在日之南向北看日故名宋玉笛賦曰余嘗觀於衡山之陽)素華斐丹
秀芳臨青壁系紫房鷓鴣南翥而中留孔雀綷羽以翺
翔山雞歸飛而来棲翡翠列巢以重行(鷓鴣如鷄黑色其鳴自呼或言)
(此鳥常南飛不北豫章已南諸郡處處有之孔雀尾長六七尺綠色有華彩朱崖交趾皆有之在山草中山雞)
(如雞而黑色樹棲晨鳴今所謂山雞者鷩跠也合浦有之翡翠巢於樹顛生子夷人稍徙下其巢子大未飛便)
(取之皆出於交趾鬱林郡)其琛賂則琨瑤之阜銅鍇之垠火齊之寶
駭雞之珍赬丹明璣金華銀樸紫貝流黃縹碧素玉隠
賑歲㠢雜插幽屏(必井)精曜潛穎硩陊(直氏)山谷碕岸為之
不枯林木為之潤黷隋侯於是鄙其夜光宋玉於是陋
其結綠(琛寶也賂貨也詩曰來獻其琛大賂南金琨瑶皆美石也鍇金屬也禹貢金三品謂金銀銅也)
(異物志曰火齊如雲母重沓而可開色黃赤似金出日南赬赤也丹丹砂也出山中有穴禹貢荆州貢丹璣珠)
(屬也朱崖出珠金華采者銀朴銀之在石者紫貝以色言之流黃土精也淮南子曰夏至而流黃澤縹碧素玉)
(者亦以色言也哲者言其如硩擿而陊落山谷者淮南子曰積疊琁玉以純修碕張衡南都賦曰隋珠夜光張)
(禄先生曰宋有結綠隋侯宋玉於此各鄙其寶也善曰尚書曰瑶琨篠蕩孝經援神契曰神靈滋液則犀駭雞)
(宋衷曰角有光雞見而駭驚也劉欣期交州記曰金華出珠崖謂金有華采者埤蒼曰歲㠢不平也又重累貎)
(歲烏臿切㠢故臿切幽屏謂生處也潛穎謂潛深而有光穎說文硩擿空青珊瑚墮之珠玉潛伏土石間隨四)
(時長故硩毁陊落山谷之土石也潤膩也黷黑茂貎晢敕列切孫卿子曰言無小而不聲行無隠而不形玉在)
(山而木潤淵生珠而崖不枯許慎淮南子注曰碕長邊也巨依切)其荒陬(子侯)譎(決)詭則有
龍穴内蒸雲雨所儲陵鯉若獸浮石若桴雙則比目片
則王餘窮陸飲木極沉水居泉室潛織而卷綃淵客慷
慨而泣珠開北戶以向日齊南冥於幽都(陬四隅謂邊遠也湘東新)
(平縣有龍宂宂中黑土天早人人便共以水沾穴則暴雨應之常以此請雨也陵鯉有四足狀如獺鱗甲似鯉)
(居土宂中性好食蟻楚辭曰陵魚曷止王逸曰陵鯉也浮石體虚輕浮在海中南海有之桴舟也比目魚東海)
(所出王餘魚其身半也俗云越王鱠魚未盡因以殘半葉水中為魚遂無其一面故曰王餘也朱崖海中有渚)
(東西五百里南北千里無水泉有大水斬之以盆甕承其汁而飲之水居鮫人水底居也俗傳鮫人從水中出)
(曾寄寓人家積日賣綃綃者竹孚俞也鮫人臨去從主人索噐泣而出珠滿盤以與主人日南人北戶猶日北)
(人南戶也善曰尚書曰宅朔方曰幽都謂日既在北則南冥與幽都同王餘泉客皆見博物志窮陸見後漢書)
(史記曰秦始皇地南至北向戶北據河為塞)其四野則畛畷無數膏腴兼倍
原隰殊品窊隆異等象耕鳥耘此之自與穱(捉)秀菰(狐)穗(詞翠)
(切)於是乎在(畛畷謂地廣道多也舊井田間有徑有畛善曰鄭玄毛詩箋曰畛舊田有徑路也之引切說文)
(曰畷兩陌間道也知街切又陟劣切說文曰窊汙邪下也於瓜切越絶書曰舜葬蒼梧象為之耕禹葬會稽鳥為之)
(耘左傳曰生人之道於是乎在)煑海為鹽採山鑄錢國税再熟之稻鄉貢八蠶
之緜(善曰史記曰吴有豫章郡銅山吴王濞則招致天下亡命者盜鑄錢煑海為鹽國用富饒異物志交趾稻)
(夏熟農者一歲再種劉欣期交州記曰一歲八蠶繭出日南也)徒觀其郊隧之内奥都邑之
綱紀霸王之所根柢(帝)開國之所基趾郛郭周匝重城結隅通門二
八水道陸衢所以經始用累千祀憲紫宫以營室廓廣庭之漫漫
寒暑隔閡(五蓋)於邃宇虹蜺回帶於雲館所以跨跱煥炳萬里
也(爾雅曰柢本也吳與周並世世稱王自泰伯至闔閭二十五世矣夫差益強大得為盟主故曰霸王之所)
(根柢也越絶書曰吴郭周匝六十八里六十步大城周匝四十七里二百一十步水門八陸門八其二有樓名)
(門者車船並入昌門人見在銅柱石填地大城中有小城周十二里亦有水陸門皆闔閭宫在高平里言經營)
(造作之始使子孫累代保居也漫漫長遠貌寒暑所閡謂冬温夏涼善曰西都賦曰虹蜺回帶於棼楣)造
姑蘇之高臺臨四遠而特建帶朝夕之濬池佩長洲
之茂苑窺東山之府則瓌寶溢目䚕海陵之倉則紅粟
流衍(姑蘇吴臺名也善曰越絶書曰吴王夫差起姑胥之臺五年乃成高見三百里史記曰越伐吴敗之)
(姑蘇漢書伍被曰子胥云見麋鹿遊姑蘇之臺然姑胥即姑蘇也漢書枚乘上書曰夫漢諸侯方輸謂錯出其)
(珍怪不如東山之府轉粟西向不如海陵之倉修治上林圍守禽獸不如長洲之苑游曲臺臨上路不如朝夕)
(之池蔡邕月令章句榖藏曰倉蒼頡篇曰䚕索視之貎師蟻切漢書曰太倉之粟紅腐而不可食)起寢
廟於武昌作離宫於建業闡闔閭之所營采夫差之遺
法抗神龍之華殿施榮楯而捷獵崇臨海之崔巍飾赤
烏之韡曄(吳志曰前吳都武昌在豫章後都建業在丹陽孫權曰會稽徙治丹陽建業人皆不樂徒)
(故為歌曰寧飲建業水不向武昌居言離宫者明非吳舊都也神龍建業正殿名臨海赤烏皆建業吳大帝所)
(太初宫殿名也捷獵高顯貌越絶書曰昔越王勾踐欲伐吳大夫種對以九術於是作榮楯嬰以白壁鏤以黃)
(金狀類龍跎以獻吳王夫差夫差大悦子胥諫曰王勿受也王不聽遂受之以飾殿也闔閭造吳城郭宫室其)
(子夫差嗣增崇侈靡孫權移都建業皆學之故曰闡闔閭之所營采夫差之遺法而施榮楯也春秋左氏傳曰)
(夫差次有臺榭陂池焉玩好心從歡樂是務)東西膠葛南北崢嶸房櫳對櫎
(晃)連閣相經閽闥譎詭異出奇名左稱彎碕右號臨硎
(善曰膠葛長遠貎崢嶸深䆳貎魯靈光殿賦曰洞膠葛其無垠說文曰櫳房室之疏也又曰櫎帷屏屬然則門)
(窗之廡通名櫎櫎與晃音義同彎碕臨硎閽闥名也吳後主起昭明宫於太初之東開彎碕臨硎二門彎碕宫)
(西門碕巨依切硎口耕切)彫欒鏤楶青瑣丹楹圖以雲氣畫以&KR0726;靈
雖兹宅之夸麗曾未足以少寧思比屋於傾宫畢結瑤
而搆瓊(梁栭也瑣戶兩邊以青畫為瑣文楹柱也汲郡地中古文冊書曰桀築傾宫飾瑶臺紂作瓊室)
(立玉門言其夸麗善曰鄭玄禮記注曰栭謂之楶音節左氏傳曰丹桓宫楹杜預曰楹柱也)高闈有
閌洞門方軌朱闕雙立馳道如砥樹以青槐亘以綠水
玄蔭耽耽清流亹亹(善曰李尤德陽殿賦曰朱闕巖巖漢書音義應劭曰馳道天子之道毛詩)
(曰周道如砥言其平直也漢書賈山上書曰秦為馳道樹以青松然古之表道或松或槐也亘引也耽耽樹隂)
(重貌韓詩曰亹水流進貌)列寺七里俠棟陽路屯營櫛比解署棋布
横塘查下邑屋隆夸長干延屬飛甍舛互(吳自宫門南出苑路府寺)
(相屬俠道七里也解猶署也吳有司徒大監諸署非一也横塘在淮水南近家渚緣江築長堤謂之横塘北接)
(栅塘查下查浦在横塘西隔内江自山頭上十里至查浦建業南五里有山岡其間平地吏民雜居東長干中)
(有大長干小長干皆相連大越城東小城西地有長短故號大小相干韓詩曰考盤在干地下而黃曰干櫛比)
(喻其多也藏官物曰公廨醫巫所居曰署飛甍舛互言室屋之多相連下之貎善曰應劭風俗通曰今尚書御)
(史謁者所止皆曰寺俠棟棟洽相俠也古洽陽路路陽也毛詩曰其崇如墉其比如櫛)其居則高
門鼎貴魁岸豪傑虞魏之昆顧陸之裔歧嶷繼體老成
奕世躍馬疊跡朱輪累轍陳兵而歸蘭錡内設冠蓋雲
蔭閭閻闐噎(魁岸大度也漢書曰江充為人魁岸又于公高門以符封又賈捐之傳曰石顯方鼎)
(貴應劭曰鼎始也乃祖乃父已來皆貴故曰鼎貴也虞虞文秀魏魏周顧顧榮陸陸遜隆吳之舊貴也昆裔皆)
(後世也岐嶷謂有識知也老成德之人養之乞言躍馬騰躍之謂言富貴也蔡澤傳曰躍馬肉食西京賦曰武)
(庫禁兵設在蘭錡閭閻闐噎言人物遍滿之貌善曰毛詩曰克岐克嶷又曰雖無老成人謝承後漢書曰王公)
(位二千石奕世相襲楊惲書曰方家隆盛時乘朱輪者十人)其鄰則有任俠之靡輕
訬之客締交翩翩儐從奕奕出躡珠履動以千百里讌
巷飲飛觴舉白翹關扛鼎拚射壺博鄱陽㬥謔中酒而
作(靡美也揚子法言曰聶政荆軻刺客之靡締結也賈誼過秦論曰締交白罰爵名也漢書曰引滿舉白鄱)
(陽人俗性暴急何晏云鄱陽惡戲難與曹也鄱陽本豫章縣善曰漢書曰季布為任俠如淳曰相與信為任同)
(是非為俠漢書述曰江都輕訬謂輕薄為訬也締結也翩翩往來貌奕奕輕靡之貌高誘淮南子注曰訬輕利)
(急疾也訬音眇史記曰趙平原君使人於楚楚相春申君處趙使欲夸楚為玳瑁簮刀劒室皆以珠飾之請春)
(申君春申君客二千餘人其上客皆躡珠履而迎之趙使大慙翹關扛鼎皆逞壯力之勁能招門開也列子曰)
(孔子勁能招國門之關而不肯以力闈招與翹同扛舉也漢書曰項羽力能扛鼎又漢書贊曰元帝時覽拚射)
(孟康曰手摶為拚壺投壺也禮有投壺論語曰不有博奕者乎)於是樂只衎而歡飫無
匱都輦殷而四奥来暨水浮陸行方舟結駟唱櫂轉轂昧
旦永日(昧旦清晨也左傳曰昧旦丕顯善曰毛詩曰其樂只且又曰嘉賓式宴以衎飫已見上文)
(輦王者所乘故京邑之地通曰輦馬漢書曰殺身靡骨死事輦轂下四隩來暨言四方之人皆來唱櫂轉轂言)
(遠人唱歌擿船乘車轉轂以向吳郡楚辭曰青纚結駟齊千乘漢書曰轉轂百數毛詩曰且以永日衎若旦切)
(飫一據切)開市朝而並納横闤闠而流溢混品物而同㕓并
都鄙而為一士女佇眙商賈駢坒紵衣絺服雜沓傱萃
輕輿按轡以經隧樓船舉颿(帆)而過肆果布輻湊而常
然致遠流離與珂(苦何)珬(混同也佇眙立視也今市聚人謂之立眙南方多綿葛故曰紵)
(衣絺服也樓船船也颿者船帳也地理志曰越多犀象玳瑁珠璣銅銀果布之湊黃支國多異物入海市明珠)
(流離果橘柚之屬布箋紵之屬近海多寶物湊會處也珬老鵰化西海為珬已裁割若馬勒者謂之珂珬者珂)
(之本璞也日南郡出珂珬善曰楚辭曰覽涕而佇眙許慎淮南子注曰坒相連也扶必切羽獵賦曰萃傱沇溶)
(埤蒼曰傱走貎先鞏切隧向市路肆市路也漢書有樓船將軍珬音戍)䌖賄紛紜器用萬
端金鎰磊砢(力可)珠琲(步對)闌干桃笙象簟韜於筒中蕉葛
升越弱於羅紈(䌖蠻夷貨名也扶南傳曰䌖貨布帛曰賄金二十四兩為鎰史記曰趙孝成王)
(一見虞卿賜黃金百鎰磊砢衆多貎琲貫也珠十貫為一琲闌干猶縱横也桃笙桃枝簟也吳人謂簟為笙又)
(折象牙以為簟也蕉葛葛之細者升越越之細者䌖音捷)㒊譶澩㺒交貿相競諠譁
喤呷芬葩蔭映揮袖風飄而紅塵畫昏流汗霡(脉)霂(沐)
而中逵泥濘(善曰㒊所立切蒼頡篇曰譶不止也佇立切澩㺒衆相交錯之貎澩胡巧切方言曰)
(㺒猥也奴巧切方言曰諻吁横切諻通也說文曰呷吸也呼甲切紛葩謂舒張貿物使覆映史記蘇秦說齊王)
(舉袂成帳揮汗成雨毛萇詩傳曰小雨謂之霡霂杜預左氏傳注曰濘泥也奴定切)富中之甿貨
殖之選乘時射利財豐巨萬競其區宇則并疆兼巷矜
其宴居則珠服玉饌(越絶書曰富中大唐中也勾踐治以為田肥饒故謂之富中珠服珠)
(襦之屬以珠餙之也玉饌者尚書曰惟辟玉食言富中之食貨殖之選者各利所以能豐其財也并疆踰田畝)
(也兼巷踰里閭也言農人之富自相夸競善曰說文曰甿田人也孔安國尚書傳曰自賢曰矜射賓亦切)趫
(起喬)材悍壯此焉比廬捷若慶忌勇若專諸危冠而出竦
劔而趨扈帶鮫函拔揄屬鏤(力駒切秦零陵令上書曰荆軻挾匕首卒刺陛下陛下以)
(神武扶揄長劒以自救韓非子曰解其長劒免其危冠離騷曰扈江離楚人謂被為扈鮫函鮫魚甲可為鎧淮)
(南子曰鮫革犀兕為甲胄也周禮曰燕無函孟子曰矢人豈不仁於函人哉左傳曰吳賜子胥屬鏤以死凡此)
(皆其噐用之事義亦其土俗所能出有嘉服用也善曰成公綏洛禊賊曰趫才逸態習水善浮吕氏春秋曰吳)
(王欲殺王子慶忌謂要離曰言常以馬逐之江止而不能及射之矢左右滿抱而不能中高誘曰慶忌吳王僚之)
(子也走追奔獸接及飛鳥左傳曰吳公子尤享王鱄諸置劍於全魚中以進抽劍刺王遂殺闔閭)藏鍦
於人去&KR1691;自閭家有鶴膝戶有犀渠軍容蓄用器械兼
儲吳鉤越棘純鈎湛盧戎車盈於石城戈船掩乎江湖(鍦矛)
(也揚雄方言曰吳越以矛為鍦&KR1691;楯也鶴膝矛也矛骹如鶴脛上大下小謂之鶴膝犀渠楯也犀皮為之國語)
(曰奉父犀渠軍容軍之容表言矛劒等也司馬法曰古者軍容不入國國容不入軍軍容入國則人德麄國容)
(入軍則人德弱越絶書曰闔閭既重莫耶乃復命國中作金鈎有人貪王賞之重殺其兩兒以血釁鈎遂成二)
(鈎獻之闔閭詣官求賞王曰為鈎者衆多而子獨求賞何以異於衆人之鈎乎曰我之作鈎也殺二子成兩鈎)
(王曰舉鈎以示之何者是也於是鈎師向鈎而哭呼其兩子之名吳鴻扈稽曰我在此王不知汝之神也聲未)
(絶於口兩鈎俱飛著於父之背吳王大驚曰嗟呼寡人誠負子廼賞之百金遂服其鈎爾雅曰棘戟也純鈎湛)
(盧劍名也越絶書曰昔越王勾踐有寶劒五聞於天下客有能相劒者名薛燭王召而問之對曰歐治子因天)
(地之精悉其技巧一曰純鈎二曰湛盧三曰莫耶四曰豪曹五曰巨闕石城石頭隖也在建業西臨江其中有)
(庫藏軍儲戈船船下有戈也江湖二水名也善曰禮記曰越棘大弓天子之戎噐也鄭玄曰越國名也考工記)
(曰越鐵利可以為戟環濟吳紀曰建安十七年城石頭越絶書伍子胥船有戈)露往霜来日月
其除草木節解鳥獸腯膚觀鷹隼誡征夫坐組甲建祀
姑命官帥而擁鐸將挍獵乎具區(詩曰令我不樂日月其除國語曰本見而)
(草木節解本氐也謂霜降之後生氣既衰草木枝葉皆節理解落也腯肥也左氏傳曰肥腯謂畜之碩大蕃滋)
(也漢書曰鷹隼未擊矰弋不施於蹊&KR0008;於此時也可以戒戎夫左氏傳曰裏糧坐甲又曰組甲三千馬融曰組)
(甲以組為甲祀姑幡名麾旗之屬也國語曰吳王夫差出軍與晉爭長昏乃戒夜中令服兵擐甲陳士卒官帥)
(擁鐸建祀姑此吳軍容之舊制也鐸施號令而振之也周禮校人中大夫掌王田獵之馬一校千二百九十六)
(匹具區澤名也在吳之西善曰爾雅曰吳越之間有具區)烏滸(忽古)狼㬻(呼光)夫南西屠
儋(都倉)耳黑齒之酋(白由)金鄰象郡之渠驫&KR2973;飍矞靸霅警
捷先驅前塗(異物志曰烏滸南夷别名也其落在深山之中其種族為人所殺則居其死所且伺)
(殺主若有過之者是與非則仇而食之狼㬻人夜齅金知其良不夫南特有才巧不與衆夷同西屠以草染齒)
(染曰作黑儋耳人鏤其耳匡夫南之外有金鄰國去夫南可二千餘里土地出銀人衆多好獵大象生得其死)
(則取其牙首渠皆豪帥也象郡今日南郡也又冇象林郡善曰驫&KR2973;飍矞衆馬走貌驫必幽切&KR2973;呼橘切飍香)
(幽切矞以出切靸霅走疾貎靸素合切霅徒合切)俞騎騁路指南司方出車檻
檻被練鏘鏘吳王乃巾玉輅軺(翊焦)驌驦旂魚須常重光攝
(烏頰)烏號佩干將羽旄揚蕤雄戟耀芒貝胄象弭織文鳥
章六軍袀(翊遵)服四騏龍驤(管子曰桓公北征孤竹見人長尺而人物具焉冠而右袪)
(衣走馬管仲曰登山之神有俞兒者長尺人物具焉霸王之君興登山之神見且走馬前導也袪衣示前有水)
(也右袪衣從右方涉也至卑耳之溪有贊水者從左方涉其深及冠從右方涉其深至膝己涉大濟也指南指)
(南車也里谷子曰鄭人取玉必載司南之車為其不惑也鏘鏘行步貎也左傳曰破練三千馬融曰被練為甲)
(者所服玉輅以玉餙車也驌驦馬也左氏傳曰唐成公如楚有兩驌驦馬子常欲之不與三年止之唐人竊馬)
(而獻子常子常歸唐候馬融曰驌驦鳥也馬似之旂旌旗之屬周禮有巾車官又交龍為旂以魚湏)
(為柄也日月為常重光謂日月畫於旂上也攝持弦而也烏號柘名以為弓淮南子曰烏號之弓不能無)
(射列女傳曰柘枝體勁烏集其上被即舉弹鳥乃哀號故號之干將劒名胄兜鍪以貝飾之弭弓未以象飾之)
(鳥章染絲織鳥畫為文章置於旌旂也左氏傳曰袀服振振袀同也騏馬名善曰毛詩曰大車檻檻子虚賦曰)
(靡魚湏之撓旃史記趙良曰屈盧之勁矛干將之雄戟又曰貝胄朱綅又曰象弭魚服又曰織文鳥章又曰乘)
(其四騏南都賦曰馬鹿超而盧驤)峭格周施罿罻普張罼䍐瑣結罠蹏
連網阹以九疑禦以沅湘輶軒蓼擾彀騎煒煌(莊子曰峭格羅)
(絡謂張網周遍量罻罼䍐皆鳥網也瑣結似瑣連結也連網言不絶也罠䴢網蹏兔網周易曰蹄所以在兔得)
(兔而忘蹄阹闌也因山谷以遮獸也禦禁也謂因沅湘為藩落也揚雄羽獵賦曰禦自汧渭九疑山名沅湘水)
(名輶輕也詩云輶車鑾鑣彀騎張弓弩之騎也峭七肖切罿音衝罻音尉罼音畢罠無貧切阹音祛禦音語彀古侯)
(切)袒禓徒搏拔距投石之部猿臂骿脇狂趭獷猤鷹瞵
鶚視䟃𧽼翋&KR2211;若離若合者相與騰躍乎莽䍚之野(爾雅)
(曰袒禓肉袒也詩云袒禓暴虎拔距謂兩人以手相按能拔引之也超踰躍也投石舉以投摘也王翦傳曰投)
(石拔距猿臂通肩也漢書李廣猿臂為武騎常侍骿脇今駢幹也骿駢通史記商君傳趙良謂鞅曰君之出多)
(力而駢脅者參乘左傳曰晉文公駢脅趨走也鷹瞵鶚視言勇士似之也善曰司馬相如大人賦曰騰而狂趭)
(子召切說文曰犬獷不可附也子猛切猤壯勇之貎其翠切說文曰暽日精也力辰切䟃𧽼翋&KR2211;相隨驅逐衆)
(多貎䟃七感切翋力答切&KR2211;徒合切莽䍚廣大貎莽莫浪切䍚音浪)干鹵殳鋌暘(以良切)夷
勃盧之旅長&KR2559;短兵直髮馳騁儇(許緣)佻坌竝銜枚無聲
悠悠旆旌者相與聊浪(郎)乎味莫之坰(干鹵皆楣也越絶書曰越王身)
(披暘夷之甲拔勃盧之矛短兵刀劒也尚書曰稱爾干過秦論曰流血溧鹵廣雅曰&KR2559;矛也呼狄切楚辭曰車)
(錯轂兮短兵接史記曰荆軻怒髮直衝冠方言曰儇佻疾也佻他弔切漢書曰相如弔二世曰坌入曾宫之嵯)
(峩音義曰坌並也步寸切周禮銜枚氏下士鄭玄曰止言語囂諠也枚大如箸横銜之毛詩曰有聞無聲又曰)
(蕭蕭馬鳴悠悠旆旌悠悠流貌昧莫廣大貌聊浪放曠貎)鉦(鉦)鼓疊山火烈熛林飛
爓浮煙載霞載隂菈擸雷硠崩巒弛(直氏)岑鳥不擇木獸
不擇音(疊振疊也熛火爓也左傳曰鳥則擇木又曰鹿死不擇音鹿得美草呦呦而鳴至於困廹將死)
(不暇復擇出音急之至也凡閒暇而有好聲逼急不擇音獸皆然非唯鹿也莊子亦曰獸死不擇音以雷硠之)
(至故云鳥不擇木獸不擇音善曰說文曰鉦鐃也菈擸雷硠崩弛之聲菈郎答切擸音獵硠音朗爾雅曰巒山隋山)
(小而高曰岑)&KR1373;甝虪䋶麋麖驀六駮追飛生彈鸞鶁射猱㹶
白雉落黑鴆零陵絶嶛(尞)嶕(兹遥)聿越巉(鋤咸)險跇踰竹柏
㺦猭杞柟封狶莸神螭掩剛鏃(祖禄)潤霜刃染(䋶絆前兩足也莊子)
(曰連之羈䋶音聳麖大䴢也桂林有麋山海經曰駮如馬白身黑尾一角鋸牙虎爪音如鼓能食虎也詩曰隰)
(有六駮飛生鼯也師廣曰南方有鳥曰羌鶁黃頭赤目五色備也猱似猿奴刀切㹶音亭鴆鳥一名雲白黑色)
(長頸赤喙食蝮蛇體有毒古人謂之鴆毒江東諸大山中皆有之左氏傳曰叔牙飲酖酒而死聿越豹走貌霜刃言)
(其殺利也善曰毛詩曰不敢暴虎毛萇曰暴虎空手以摶也&KR1373;與暴同爾雅曰甝白虎胡甘切虪黑虎音叔說)
(文曰驀上馬也鶁音京史記曰跇萬里如淳曰跇超踰也恥曳切埤蒼曰㺦猭逃也㺦丑珍切猭恥傳切淮南)
(子曰申包胥曰吳為封狶修蛇方言曰南楚人謂猪為狶虚豈切莸狶聲呼學切)於是弭節頓
轡齊鑣駐蹕徘徊倘佯寓目幽蔚覽將帥之拳勇與士
卒之抑揚羽族以觜距為刀鈹(披)毛羣以齒角為矛鋏
(古業)皆體著(池著)而應卒(倉忽)所以挂扢而為創(瘡)痏衝踤而
斷筋骨莫不衂銳挫芒拉捭摧藏雖有石林之岝(賾)崿
請攘臂而靡之雖有雄虺之九首將抗足而跐之(離騷曰卯)
(志弭節蹕止行者也王者出入警蹕倘佯猶翺翔言吳之將帥皆有拳勇羽族鳥屬也毛羣獸屬也鈹兩刃小刀也)
(鋏刀身劒鋒有長鋏短鋏體著者著體而生也楚辭天問篇曰鳥有石林此本南方楚圖畫而屈原難問之於)
(義則石林當在南也楚辭招魂曰南方不可以止雄虺九首往來儵忽雖有石林雖有雄虺者蓋張誕之云非)
(必臨時所遇善曰左氏傳曰得臣寓目焉毛詩曰無拳無勇拳與權同楚辭曰帶長鋏之陸離廣雅曰扢摩也)
(公紇切蒼頡篇曰痏毆傷也為軌切說文曰踤觸也材律切衂折傷也女六切拉頓折也捭兩手擊絶也布買)
(切靡碎也廣雅曰跐躡也且爾切)顛覆巢居剖破窟宅仰攀鵕䴊俯蹴
(七六)豺獏刦剞(几)熊羆之室剽掠虎豹之落猩猩啼而就
禽&KR0859;&KR0859;笑而被格屠巴蛇出象骼斬鵬翼掩廣澤(山海經曰)
(猩猩豕身人面異物志曰出交趾封溪有猩猩夜聞其聲如小兒啼也&KR0859;&KR0859;梟羊也已觧上章矣梟羊善食人)
(大口其初得人喜而笑却脣上覆額移時而後食之人因為筒貫於臂上待執人人即抽手從筒中出鑒其脣)
(於額而得禽之張衡玄圖曰梟羊喜獲先笑後愁山海經曰巴蛇食象三歲而出其骨骼骨也其為蛇青黃赤)
(黑鵬翼大垂天也善曰許慎淮南子注曰鵕䴊鷩雉也鵕思俊切䴊音儀爾雅曰獏白豹音陌剞亦刦也廣雅)
(曰落居也&KR0859;扶沸切骼音格)輕禽狡獸周章夷猶狼跋乎紭(横)中忘
其所以晱䁑失其所以去就魂褫氣懾(之葉)而自踢䟮者
應弦而飲羽形僨景僵者累積而增益雜襲錯繆傾藪
薄倒岬岫岩穴無豜豵翳薈無&KR2281;鷚思假道於豐隆披
重霄而高狩籠烏兔於日月窮飛走之棲宿(周章謂章皇周流也)
(楚辭曰君不行兮夷猶王逸曰夷猶豫也紭網綱也踶跋促遽貎踼䟮皆頓伏也飲羽謂所射箭没其箭羽也)
(關子曰宋景公以弓人之弓升虎圈之臺東向而射箭集彭城之東其餘力逸勁猶飲羽於石梁雜襲重叠也)
(錯繆聊亂貌薄不入之叢藪澤别名言欲假道豐隆非實事也然欲窮高極遠究變化備幽明之故設此云善)
(曰毛詩曰狼跋其胡說文曰睒暫視也式冉切睗疾視也式亦切禠奪也直示切聲類曰踼跌也徒郎切漢書)
(音義曰䟮崩也蒲北切爾雅曰僨僵也方問切許慎淮南子注曰岬山旁古押切爾雅曰山有穴曰岫毛萇詩)
(傳曰獸三歲曰豜公妍切爾雅曰豕生三子曰豵子公切說文曰&KR2281;麛也音湏又曰鷚鳥大鶵也力幼切楚辭)
(曰吾令豐隆乘雲兮王逸曰豐隆雲師也春秋元命苞曰日月兩設以蟾□與兔者隂雙居月中有兔已見蜀)
(都賦)嶰澗閴岡岵童罾罘滿效獲衆迴靶乎行邪睨觀魚
乎三江汎舟航於彭蠡渾萬艘而既同(閴空也易曰閴其無人爾雅曰山多草木)
(曰岵岡山脊也童無草木也若童無角靶轡革也彭蠡澤名善曰爾雅曰小山别大山曰嶰山夾水曰澗毛萇詩傳曰太)
(平山不童澤不竭聖主得賢臣頌曰王良執靶左氏傳曰公觀魚于棠尚書曰三江既入震澤底定彭蠡既瀦說文)
(曰艘船總名衆一作潨潨水會也嶰古買切航船别名)弘舸連舳巨檻接艫飛雲
蓋海制非常模疊華樓而島跱時髣髴於方壺比鷁首
而有裕邁餘皇於往初(揚雄方言曰江湖凡大船曰舸舳船前也艫船後也船上下四)
(方施板者曰檻也飛雲蓋海吳樓船之有名者皆彫鏤采畫有軒櫎華檻之船也島跱謂似方壺蓬萊二山有)
(宫闕左氏傳曰楚敗吳師獲其乘舟餘皇吳子光請於衆曰喪先君之乘舟豈唯光罪衆亦有馬善曰釋名曰)
(上下重牀曰艦江表傳曰孫權乘飛雲大船吳志曰賀齊所乘船彫刻丹鏤望之若山方壺已見上文)張
組幃構流蘇開軒幌鏡水區槁工檝師選自閩禺習御
長風狎翫靈胥責千里於寸隂聊先期而須臾(流蘇謂翦繒綵垂於)
(彫文之樓也水區河中也言開文軒光輝如鏡照川也閩越名也秦并天下以其地為閩中郡班固述两越傳)
(曰悠悠外宇閩越東甌禺番禺也其彼地人便水方言云刺船曰槁檝橈也淮南子曰來溪谷之流以象禺長)
(風遠風也靈胥伍子胥神也昔吳王殺子胥於江沉其尸於江後為神江海之間莫不尊畏子胥將濟者皆敬)
(祠其靈以為性命舟檝之師獨能狎翫之也千里路之長也寸隂晷之短也言水靈輯睦浪濤弭息取長路於)
(短景獨能先期而到故有湏臾之暇也善曰西京賦曰長風激於别島越絶書曰子胥死王使捐於大江口乃)
(發憤馳騰氣若奔馬乃歸神大海盖子胥水仙也)櫂謳唱簫籟鳴洪流響渚禽
驚弋磻(波)放稽鷦鵬虞機發留鵁鶄(弋繳射也鷦鵬鳥也楚辭曰從玄鶴)
(與鷦鵬尚書曰若虞機張鄭氏注曰虞主田獵之地者也機弩牙也鵁鶄鳥似鳬頭上總毛羽善曰櫂謳已見)
(西都賦說文曰籟三孔籥也磻已見西京賦)鈎餌縱横網罟接緒術兼詹公
巧傾任父筌䱎(亘)䲛鱺鱨魦罩(敇教)兩魪罺(側梢)鰝鰕乘鱟(胡豆)
黿鼉同罛共羅沈虎潛鹿馽(縶)龓僒束鰴鯨輩中於羣犗攙搶
㬥出而相屬雖復臨河而釣鯉無異射鮒(附)於井谷(易曰)
(結䋲而為網罟以佃以漁詹公詹何也任父仕公子也莊周曰任公子為大鈎巨矰五十犗牛以為鉺蹲會稽)
(投竿東海已而大魚食巨鈎鈎没而下驚揚奮鬐白波若山海水震蕩任公子得若魚離餌之制河以東蒼梧)
(以西莫不厭此魚者筌捕魚噐今之斗回也筌所以得魚也莊子曰得魚而忘筌單籗也編竹籠魚者也詩云)
(南有嘉魚烝然罩罩魪左右魪一目所謂比目魚也云湏兩魚竝合乃能遊者單行落魄著物為人所得故曰)
(兩魪丹陽吳會有之巢抑魚之噐也鱟形如惠文冠青黑色十二足似蟹足悉在腹下長五六寸雌常負雄行)
(漁者取之必得其雙故曰乘鱟南海朱崖合浦諸郡皆有之罛魚網也詩云施罛濊濊虎魚頭身似虎或云變)
(而成虎鹿頭魚有角似鹿同罛共羅言皆為網罟所制獲也縶龓僒束者陷網罟之中見僒束也鰴鯨魚之有)
(力者也魚大者莫若鯨也故曰鰴鯨也攙搶星也淮南子曰鯨魚死而彗星出易井卦曰九二井谷射鮒鄭玄)
(云九二坎爻也坎為水上直㢲生一艮爻也艮為山山下有井必因谷水所生魚無大魚但多鮒魚耳言微小)
(也夫感動天地此魚之至大射鮒井谷此魚之至小故以相況善曰列子曰詹何楚人也以獨繭絲為綸芒針)
(為鈎㓝篠為竿剖粒為餌引盈車之魚於百仞之淵䱎&KR2087;鮪也䱎古贈切鱨魦已見西京賦魪音介爾雅曰鰝)
(大魚鰕音遐鱟音候馽己見西京賦又曰龓兼有也力公切鵩鳥賦曰僒若囚拘求殞切鰴音輝說文曰犗騬)
(牛也犗古邁切騬以陵切)結輕舟而競逐迎潮水而振緡(密巾)想萍實
之復形訪靈䕫於鮫人精衛銜石而遇繳文鰩夜飛而
觸綸北山亡其翔翼西海失其遊鱗(繳弋綸也緡綸皆鈎繳也詩曰其釣)
(惟何惟絲伊緡善曰家語曰楚昭王渡江得物如斗入王舟中王怪之使問孔子孔子曰此為萍實可剖而食)
(之其甘如蜜唯王者能獲此吉祥也云先時童謠曰楚王渡江得萍實大如斗赤如日剖而食之甘如蜜引此)
(事言今乘江流想復遇斯事也山海經曰東海中有獸如牛蒼身無角一足入水則風其聲如雷以其皮冐鼓)
(聞五百里名曰䕫鮫人居水中故訪之北山經曰發鳩之山有鳥狀如烏而文首白喙赤足名精衛其嗚自呼)
(亦帝之女姓姜遊於東海溺而死不反常取西山木石以填東海西山經曰秦噐之山濩水出焉是多鰩魚狀)
(如鯉魚身而鳥翼蒼文而白首赤喙常行西海而遊於東海夜飛而行言吳之綸繳得此鳥魚故西海北山失)
(其鱗翼也戰國策曰夏水浮輕舟揚雄蜀都賦曰行舟競)雕題之士鏤身之卒比飾
虬龍蛟螭與對簡其華質則亄費錦繢(會)料(遼)其虓勇
則鵰悍狼戾(善曰水經云雕題國在欎林水南漢書曰昔少康之庶子封於會稽文身斷髮以避)
(蛟龍之害蛟螭龍子也亄費錦文貌於既切詩曰闞如虓虎火交切戰國策曰趙王狼戾無親戾力計切)相
與昧潛險搜瓌奇摸蝳蝐捫觜&KR1010;剖巨蚌於回淵濯明
月於漣漪(昧冒也巨蚌育明珠者也列仙傳曰高后時會稽朱仲獻三寸四寸珠此非回淵巨蚌不)
(出之也風行水成文曰漣漪詩曰河水清且漣漪明月珠珠之至光者清且漣漪者水極麗也濯光珠於麗水)
(蓋美之善曰回淵水也觜子規切&KR1010;呼圭切大龜也言天下川澤魚鳥蟲獸瑰竒之物隠翳之處搜索使盡也)
(說文曰昧目不明也門廢切謂之潛隠之宂也)畢天下之至異訖無索而不臻
谿壑為之一罄川瀆為之中(去聲)貧哂澹臺之見謀聊襲
海而徇珍載漢女於後舟追晉賈而同塵(徇求也襲入也干寶搜神)
(記曰澹臺子羽賫璧渡河風波忽起兩龍夾舟子羽奮劍斬龍波乃止登岸投璧於河河伯三歸之子羽毀璧)
(而去漢女賈大夫已見西塵京賦老子曰和其光同其)汩乘流以砰宕翼颸風之䬟
䬟直衝濤而上瀨常沛沛以悠悠汔可休而凱歸揖天
吳與陽侯(汨疾也砰宕舟擊水貌䬟䬟風初貎颸疾風瀨水大波沛沛行貎悠悠亦行貌離騷曰溢)
(颸風兮上征班固曰颸疾也凱樂也左氏傳曰振旅凱入於晉山海經曰朝陽之谷神為天吳是水伯揖之者)
(辭水靈而歸善曰詩曰汔可小康鄭玄曰汔幾也虚乞切陽候見南都賦)指包山而為期集
洞庭而淹留數軍實乎桂林之苑饗戎旅乎落星之樓
置酒若淮泗積肴若山丘飛輕軒而酌綠醽方雙轡而
賦珍羞(班固曰洞庭澤名王逸曰太湖在秣陵東湖中有包山山中有如石室俗謂洞庭吳冇桂林苑)
(落星樓在建鄴東北十里左傳曰以數軍實外傳曰射記不過講軍實鄭氏曰軍所以討獲曰實善曰周處風土)
(曰陽羡太湖中有包山左傳晉穆子曰有酒如淮有肉如坻史記云紂為肉山也湘州記曰湘州臨水縣有酃)
(湖去水為酒名曰酃酒車騎行酒肉己見西京賦)飲烽起釂鼓震(真)士遺倦衆
懷欣幸乎館娃(烏佳)之宫張女樂而娛羣臣羅金石與絲
竹若鈞天之下陳(吳俗謂好女為娃揚雄方言曰吳有凉館娃宫善曰飲烽釂鼓鈞天竝見西)
(賦左傳女樂二八)登東歌操南音胤陽阿詠韎(莫介)任荆豔楚舞
吳愉越吟翕習容裔靡靡愔愔(晏子春秋曰桀作東歌南音徵引也南國之音)
(也左氏傳曰鍾儀在晉使與之琴操南音商角徵羽各有引鍾儀楚人思在楚故操南音吕氏春秋曰禹行水)
(見塗山之女未之遇而南省南土塗山之女乃令其妾往候禹于塗山之陽女乃作歌曰候人猗實始作為南)
(音周公召公取風馬胤繼也吕氏春秋曰陽阿古樂曲周禮曰韎東樂名仕南樂名豔楚歌也漢書四面楚歌)
(也愉吳歌也楚辭曰吳歈蔡謳翕習容裔音樂之狀靡靡愔愔言樂容與閒麗也善曰韎任己見東都賦曹植妾)
(薄相行曰齊謳楚舞紛紛登樓賦曰莊鳥顯而越吟史記曰紂作靡靡之樂左傳曰楚右尹子革曰祈招之詩)
(曰祈招之愔愔)若此者與夫唱和之隆響動鍾鼓之鏗耾(横)有
殷坁(丁禮)頽於前曲度難勝皆與謠俗汁協律吕相應其
奏樂也則木石潤色其吐哀也則凄風暴興或超延露
而駕辯或踰綠水而采菱軍馬弭髦而仰秣淵魚竦
鱗而上升(詩曰唱予和女解嘲曰聲若坻頽坻頽崩聲也天水之大名曰隴坻因為隴坻之曲)
(楚辭曰伏羲作琴始造此曲淮南子曰瓠巴鼓琴鱏魚出聽伯牙鼓琴駟馬仰秣善曰戰國策司馬喜曰臣觀人)
(萌謠俗列子曰鄭師文鼓琴當春而叩商弦以召南吕凉風至草木實及秋叩角弦以激夾鍾温風徐廻草木)
(發榮銜子曰皆與謠俗恊言雖遐方異樂皆上合律吕下應謠俗故能奏和樂之音則木石潤色也淮南子曰)
(夫歌采菱發陽阿鄙人聽之不若延露以和高誘曰延露鄙曲也淮南子曰才會綠水之趣高誘曰綠水古詩)
(也趣節也鏗耾大聲汁猶叶也)酣湑(思與)半八音并歡情留良辰征魯陽
揮戈而高麾迴曜靈於太清將轉西日而再中齊既往
之精誠(酣酒洽也湑樂也辰時也爾雅曰不辰不時也楚辭曰日吉兮辰良淮南子曰魯陽公楚將也)
(與韓遘戰酣曰莫援弋而麾之日為之反三舍太清謂天也此言酣飲與音樂盖是其中半并會之際歡情之)
(所以留連良辰之所以覺速故追述魯陽廻日之意而將轉西日於中盛之時以適己之盛觀也昔光武合滹)
(沱水鄒衍有隕霜之應精誠之感通天地人神以相應魯陽公麾日抑亦此之謂也苟日可麾而廻則精誠可)
(庶而幾故曰齊精誠於既往蓋是酣樂之至逼時之晏者所以慷慨髣髴是故引而況馬善曰曜靈己見蜀都)
(賦鶡冠子曰上及太清下及太寧也)昔者夏后氏朝羣臣於兹土而執玉
帛者以萬國蓋亦先王之所高會而四方之所軌則春
秋之際要盟之主闔閭信其威夫差窮其武内果伍員
之謀外騁孫子之奇勝疆楚於柏舉棲勁越於會稽闕
(掘)溝乎商魯争長於黃池(左傳曰禹會諸候於塗山執玉帛而朝者萬國先王謂舜)
(等也信讀為申國語曰吳王夫差起軍與齊晉爭衡晉文踐土之盟齊桓卲陵之會奮其威強未能過也伍員)
(楚大夫出仕於吳王因其謀伐楚孫武吳人善用兵作書號孫子兵書北征闕池為深溝於商魯之間北屬之)
(濟以會晉定公於黃池吳晉爭長吳先㰱晉惡之善曰左傳曰楚師陳於柏舉闔閭之弟夫㮣王先擊楚子常)
(楚師大敗國語曰越王勾踐棲於會稽之上難蜀父老曰南馳使以誚勁越)徒以江湖嶮陂
物産殷充繞霤(李救)未足言其固鄭白未足語其豐士有
陷堅之銳俗有節概(蓋)之風睚(士賣)眦(助賣)則挺劔喑(廕)嗚
(烏古)則彎弓(漢書王莽策命前將軍曰繞霤之固南當荆楚鄭白二渠名意者謂吳江湖之阻洞庭之)
(嶮土地之沃物産之豐雖關中所謂繞霤之固鄭白之豐未足以為言也凡天下言豐者皆多稱關中故引焉)
(韓信曰項羽喑嗚叱吒善曰太公隂符經曰無堅不陷也楊惲曰西河魏土凛然皆有節槩睚眦已見西京賦)
(家語孔子曰公良儒者有勇力挺劍而令衆也孟子曰越人彎弓而射我)擁之者龍騰據之
者虎視麾城若振槁搴旗若顧指雖帶甲一朝而元功
遠致雖累葉百疊而富彊相繼樂湑衎(苦旱)其方域列僊
集其土地桂父練形而易色赤須蟬蜕(税)而附麗(賈誼傳曰)
(權制天下顧指如意叔孫通列傳曰斬將搴旗之士顧指諭疾且易也葉猶世也列仙傳曰桂父象林人也常)
(服桂葉以龜腦和之顔色如童時白時赤南海人尊事之累世赤湏子豐人也豐中傳世見之秦穆公之主魚)
(吏也數道豐界災異水旱十不失一食䄸實石脂絶榖齒落更生細髮復出後去之吳山言此人等仙如蟬之)
(脱殼爾雅曰麗附也莊子曰附離不以膠漆赤湏子本非吳人故言附麗也夫土地險固以致彊豐沃以致盛)
(而天下之美皆歸焉霸王之功皆存焉故賦者既舉其富強之業而載其神仙之事善曰長楊賦曰麾城摲邑)
(商君曰秦師至鄢郢舉若振槁槁葉落漢書曰吳晉爭長吳為帶甲三萬史記曰維祖元功輔臣股肱新序曰)
(齊候相管仲國既富強楚辭曰濟江海兮蟬蛻淮南子曰蟬飲而不食三十日而蛻)中夏比焉畢
世而罕見丹青圖其珍瑋貴其寶利也舜禹游焉没齒
而忘歸精靈留其山阿翫其奇麗也(中夏貴其珍寶而不能見徒以丹青)
(畫其象類也楚辭九歌曰九疑繽兮並迎謂舜神在九疑山也言聖帝明王存亡而淹留於是者貴其竒麗也)
(書曰舜南廵狩陟方死山海經曰南方蒼梧之丘有九疑山焉舜之所葬吳越春秋禹老嘆曰吾年壽將盡止)
(死斯乎乃命羣臣葬我於會稽之山論語曰管仲奪伯氏駢邑没齒無怨言也)剖判庶士容㩁
(角)萬俗國有鬱鞅而顯敞邦有湫(子小)阨(烏介)而踡(拳)跼伊
兹都之函弘傾神州而韞櫝仰南斗以斟酌兼二儀之
優渥(湫下也阨小也函弘寬大也左氏傳齊景公欲更晏子之宅曰子宅湫隘不可以居禹所受地說書)
(曰崑崙東方五千里名曰神州帝王居之楚辭曰八柱何以東南傾吳國在地勢所傾寫故曰傾神州而韞櫝)
(也論語曰韞櫝而藏諸廣雅曰商度也㩁麄略也言商度其麄略天官星占曰南斗主爵禄其宿六星春秋說)
(題辭曰南斗為吳詩曰既優既渥)繇此而揆之西蜀之於東吳小大之
相絶也亦猶棘林螢燿而與夫樳木龍燭也否泰之相
背也亦猶帝之懸解而與桎梏疏屬也庸可共世而論
巨細同年而議豐确(胡角)乎(崔寔政論云使賢不肖相去如日月之與螢火雖頑)
(嚚之人猶察山海經曰樳木長千里又曰鍾山之神名曰燭龍視為晝暝為夜莊子曰老子死秦失弔之三號)
(而出弟子曰非子之交耶曰然然弔若是可乎曰始也吾以其人也而今非也適來夫子時也適去夫子順也)
(安時而處順憂樂不能入也古者謂是帝之懸解莊子曰有繫謂之懸無謂之解郭璞曰懸絶曰解山海經曰)
(二負殺猰㺄帝乃梏之䟽屬之山桎其右足反縳兩手漢宣帝時擊磻石於上郡䧟得石室其中有反縳械人)
(劉向曰此二負之臣也帝曰何知之以山海經對帝天也人生稟命於天受拘俗之性憂虞終身不解此乃自)
(終執縳為天所繫夫安時處順憂樂不能入此自然放肆為天所解也天在上者故曰帝之懸解性之永放者)
(也桎梏疏屬形之永拘者也相背之甚故以相况焉凡物安於所守思不易方處窮塞而不識天下之通塗亦)
(如此也善曰棘聚而成林郭象玄莊子注曰生曰懸死曰解過秦論曰不可同年而語矣确薄也)暨其
幽遐獨䆳寥廓閒奥耳目之所不該足趾之所不蹈倜
儻之極異誳(君屈)詭之殊事藏理於終古而未寤於前覺
也若吾子之所傳孟浪之遺言略舉其梗概而未得其
要妙也(俶儻誳詭皆謂非常詭異之事終古猶永古也周禮考工記曰輪己崇則人不能登也輪己庳)
(則終古登阤離騷曰吾焉能忍此終古孟子曰伊尹云天之生斯人也使先知覺後知先覺覺後覺也予天民)
(之先覺者也孟浪猶莫絡也不委細之意莊子曰夫子以為孟浪之言我以為妙道之行善曰司馬彪莊子注)
(曰孟浪鄙野之語東京賦曰粗謂賓言其梗㮣梗概粗言也)
文選卷五
