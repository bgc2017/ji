文選卷三十八梁蕭統編
唐李善註
表
為吳令謝詢求為諸孫置守塚人表(孫盛晉陽春秋曰謝詢河)
(東人終於吳令)
張士然(孫盛晉陽春秋曰張悛字士然吳國人也元康中吳令謝詢表為孫氏置守塚)
(人悛為其文詔從之晉百官名曰悛為太子庶子)
臣聞成湯革夏而封杞武王入殷而建宋(尚書曰乃爾先祖成湯革)
(夏駿命漢書酈生曰昔湯伐桀封其後於杞吕氏春秋曰武王入殷立成湯之後於宋)春秋征伐
則晉修虞祀燕祭齊廟(左氏傳曰晉滅虢遂襲虞滅之而修虞祀歸其職貢於王傅子)
(曰樂毅伐齊遂下齊七十餘城置吏屬燕為郡而修齊之宗廟)夫一國為一人興先賢
為後愚廢(成湯夏禹賢興國後桀紂無道而失國)誠仁聖所哀悼而不忍
也故三王敦繼絶之德春秋貴柔服之義(論語曰繼絶世柔服已見)
(劉琨勸進表)昔漢高受命追存六國凡諸絶祚一時並祀(漢書)
(曰高祖撥亂猶修祀六國又詔曰秦王帝楚隱王魏安釐王齊愍王趙悼襄王皆絶亡後其與秦始皇帝守冢)
(三十家趙及魏公子亡忌各五家令視其家復亡與他事)親與項羽對爭存亡逮羽
之死臨哭其喪(漢書灌嬰斬項羽東城漢王為發喪哭臨而去)將以位嘗侔尊
力嘗均勢雖功奪其成而恩與其敗且暴興疾顛禮之
若舊(班固漢書項羽贊曰舜重瞳子項羽又重瞳子豈其苗裔邪何其興之暴也國語單襄公曰高位實)
(疾顛)殘戮之尸乃以公葬(漢書曰初懷王封羽為魯公乃以魯公禮葬羽於榖城)若
使羽位承前緒世有哲王一朝力屈全身從命則楚廟
不隳有後可冀伏惟大晉應天順民武成止戈(應天順民已見)
(上左氏傳楚子謂潘黨曰夫文止戈為武)西戎有即序之人京邑開吳蜀之
館(書曰織皮崐崙析攴渠搜西戎即叙洛陽故京名曰馬市在城東吳蜀二王館與相連)興滅加
乎萬國繼絶接于百世(論語子曰興滅國繼絶世)雖三五弘道商周
稱仁洋洋之義未足以喻是以孫氏雖家失吳祚而族
蒙晉榮子弟良才北肩進取懷金侯服佩青千里(懷金已見)
(上謝平原内史表佩青已見上求通親親表毛詩曰侯服于周天命靡常東觀漢記楊喬曰臣伏念二千石典)
(牧千里)當時受恩多有過望臣聞春雨潤木自葉流根鴟
鶚恤功愛子及室(毛詩曰鴟鶚鴟鶚既取我子無毁我室)故天稱罔極之
恩聖有綢繆之惠(罔極已見上求親親表毛詩曰徹彼桑土綢繆牖戸)追惟吳偽
武烈皇帝(吳志孫堅字文臺吳郡人蓋孫武後也權既稱尊號謚堅曰武烈皇帝)遭漢室
之弱值亂臣之彊首昌義兵先衆犯難破董卓於陽人
濟神噐于甄井(吳志曰堅屯梁東為卓軍所攻潰圍而出堅復合戰於陽人大破卓軍漢書音)
(義韋昭曰神噐天子璽符也吳書曰初堅入洛軍城南甄官井上每旦有五色氣舉軍驚怪莫敢汲堅命人浚)
(探得漢傳國璽文曰受命于天既夀永昌方圓四寸上紐交五龍龍上一角缺甄音真)威震羣狡
名顯往朝桓王才武弱冠承業(吳志曰孫策字伯符堅子也權稱尊號追謚策)
(曰長沙桓王)招百越之士奮鷹揚之勢(漢書曰故衡山王芮從百越之兵以征諸)
(候誅暴秦詩曰維師尚父時維鷹揚)西赴許都將迎幼主雖元勲未終然
至忠已著(吳志曰曹公與袁紹相距於官渡策陰謀襲許迎漢帝未發為故吳郡太守許貢客所殺)
夫家積義勇之基世傳扶危之業進為徇漢之臣退為
開吳之主而蒸嘗絶於三葉園陵殘於薪采(為薪采者所殘毁也)
臣竊悼之伏見吳平之初明詔追錄先賢欲封其墓愚
謂二君竝宜應書(二君堅策也)故舉勞則力輸先代論德則
惠存江南正刑則罪非晉寇從坐則異世已輕若列先
賢之數蒙詔書之恩裁加表異以寵亡靈則人望克厭
誰不曰宜二君私奴多在墓側今為平民乞差五人蠲
其徭役使四時修護頽毁掃除塋壟永以為常
讓中書令表(諸晉書並云讓中書監此云令恐誤也)
庾元規(何法盛晉書穎川庾錄曰亮字元規為中書郎肅祖欲使為中書監上疏肅祖)
(納亮言封永昌公後遷司馬錄尚書事薨)
臣亮言臣凡庸固陋少無撿操昔以中州多故舊邦喪
亂(中州為洛陽庾氏穎川人近洛陽故云中州舊邦)隨侍先臣遠庇有道爰客
逃難求食而已(何法盛晉書曰亮父琛為會稽太守亮少隨父會稽又曰中宗為鎮東將軍鎮)
(建鄴論語季康子以就有道孔安國尚書序曰逃難解散)不悟邀時之福遭遇嘉運
先帝龍興垂異常之顧(先帝謂中宗元帝也尚書序曰漢室龍興)既眷同國
士又申之婚姻(何法盛晉書曰中宗欽亮名德故申婚姻又曰中宗聘亮妹為皇太子妃國士)
(婚姻已見懷舊賦)遂階親寵累忝非服弱冠濯纓沐浴玄風(孟子)
(曰滄浪之水清兮可以濯我纓沐浴已見上求自試表註)頻繁省闥出總六軍(何法盛晉)
(書曰王敦表亮為中領軍)十餘年間位超先逹無勞被遇無與臣比
小人禄薄福過災生止足之分臣所宜守(老子曰知足不辱知止不)
(殆)而偷榮昧進日爾一日謗讟既集上塵聖朝始欲自
聞而先帝登遐(先帝謂元帝也登遐已見上文)區區微誠竟未上逹陛
下踐祚聖政維新(臧榮緒晉書曰明帝諱紹字道幾元帝太子也禮曰成王幼不能&KR0681;祚周)
(公作相踐祚而治詩曰周雖舊邦其命維新)宰輔賢明庶寮咸允康哉之歌
實在至公(康哉之歌已見景福殿賦仲長子昌言曰人主臨之以至公行之以至仁)而國恩
不已復以臣領中書臣領中書則示天下以私矣何者
臣於陛下后之兄也(王隠晉書曰明穆王后庾氏字文君琛第二女生成帝孫盛晉陽春)
(秋曰庾亮明穆皇后之兄也)姻婭之嫌實與骨肉中表不同雖太上
至公聖德無私(老子曰太上下知有之河上公曰太上謂太古無名之君也無私已見上求通)
(親親表也)然世之喪道有自來矣悠悠六合皆私其姻者也
人皆有私則謂天下無公矣是以前後二漢咸以抑后
黨安進婚族危向使西京七族東京六姓(西京七族已見西京賦東)
(京六姓章德竇后和熹鄧后安思閻后桓思竇后順烈梁后靈思何后)皆非姻黨各以平
進縱不悉全决不盡敗今之盡敗更由姻昵臣歴觀庶
姓在世無黨於朝無援於時根植之本輕也薄也苟無
大瑕猶或見容至於外戚憑託天地勢連四時根援扶
疏重矣大矣而財居權寵四海側目(漢書曰列候宗室見郅都側目而視)
(也)事有不允罪不容誅身既招殃國為之弊其故何耶
直由婚媾之私羣情之所不能免故率其所嫌而嫌之
於國是以疏附則信姻進則疑疑積於百姓之心則禍
成重闥之内矣此皆往代成鑒可為寒心者也夫萬物
之所不通聖賢因而不奪冐親以求一才之用未若防
嫌以明公道(韓詩外傳曰公道逹而私門塞)今以臣之才兼如此之嫌
而使内處心膂外總兵權(尚書穆王曰今命汝作朕股肱心膂賈逹國語注曰膂眷)
(也)以此求治未之聞也以此招禍可立待也(孫卿子曰亂則危辱)
(滅亡可立而待也)雖陛下二相明其愚款(二相王敦王導也王隱晉書曰王敦字處)
(仲中宗時為大將軍謀逆肅祖以為丞相不受又曰王導字茂弘中宗時為侍中肅祖即位敦平進太保不拜)
(後為丞相)朝士百寮頗識其情天下之人何可門到戶說使
皆坦然耶(孝經曰君子之教以孝非家至而日見之鄭玄曰非門到戶至而見之楚詞曰衆不可戸)
(說兮孰云察予之中情尚書序曰坦然明白)夫富貴寵榮臣所不能忘也刑
罰貧賤臣所不能甘也今恭命則愈違命則苦臣雖不
逹何事背時違上自貽患責哉仰覽殷鑒量已知弊(毛詩)
(曰殷鑒不遠在夏后之世)身不足惜為國取侮是以悾悾屡陳丹款
(曹大家蟬賦曰復丹款之□足留滯恨乎天際也)而微誠淺薄未垂察諒憂惶
屏營不知所厝(屏營已見上謝平原内史表)以臣今地不可以進明
矣且違命已久臣之罪又積矣歸骸私門以待刑書(漢書)
(曰彭宣上書乞骸骨歸鄉里私門已見本篇注尚書曰哀矜折獄明啓刑書)願陛下垂天地
之鑒察臣之愚則雖死之日猶生之年矣
薦譙元彦表(孫盛晉陽秋曰譙秀字元彦巴西人譙周孫性清静不交於俗李雄盜蜀)
(安車徵秀秀不應躬畊山藪桓溫平蜀反役上表薦秀)
桓元子(何法盛晉書曰桓温字元子譙國人為琅邪王文學後進位大司馬薨)
臣聞太朴既虧則高尚之標顯(易曰不事王侯高尚其事)道喪時昏
則忠貞之義彰(道喪已見江淹雜體詩左氏傳荀息曰公家之利知無不為忠也送往事居耦)
(俱無猜貞也)故有洗耳投淵以振玄邈之風(洗耳許由也琴操曰堯大許由)
(之志禪為天子由以其不善乃臨河洗耳莊子曰舜以天下讓其□北人無擇北人無擇曰異哉后之為人也)
(欲以其辱行慢我吾羞見之因自投清泠之淵)亦有秉心矯跡以敦在三之節
(國語曰晉武公伐翼殺哀候止欒子曰苟無死矣吾令子為上卿辭曰臣聞之人生於三事之如一父生之師)
(教之君食之韋昭曰三君父師也)是故上代之君莫不崇重斯軌所以
篤俗訓民靜一流競(魏書文帝令曰樹德垂聲崇化篤俗)伏惟大晉應符
御世(應符已見上文論語比考䜟曰聖王御世河龍負卷舒圖)運無常通時有屯蹇
神州丘墟三方圯裂(神州見吳都賦註)兔罝絶響於中林白駒
無聞於空谷(毛詩曰肅肅兔罝施于中谷鄭玄曰兔罝之人能恭敬則是賢者衆多也又曰皎皎)
(白駒在彼空谷生芻一束其人如玉)斯有識之所悼心大雅之所歎息者也
(劉歆移書曰有識之所歎愍阮瑀為曹公與孫權書曰大雅之人不肯為此)陛下聖德嗣興
方恢天緒(何法盛晉書曰孝宗穆帝諱𥅆字彭子康帝崩乃即位)臣昔奉役有事
西土鯨鯢既懸思宣大化(何法盛晉書曰李勢盜蜀温伐勢勢出軍戰于柞橋軍敗)
(面縳請命鯨鯢喻李勢也鯨鯢已見上文謝眺八公山詩)訪諸故老搜揚潜逸庶武
羅於羿浞之墟想王蠋於亡齊之境(左氏傳魏絳曰昔后羿因夏人以代)
(夏政棄武羅伯囚熊髠龍圍而用寒浞寒浞伯明氏之讒子弟也虞羿于田以取其國家杜預曰四子皆羿之)
(良臣也史記曰燕之初入齊聞畫邑人王蠋賢令軍中齊曰環畫邑三十里毋入以王蠋之故已而使人謂蠋曰)
(人多高子之義吾以為將封子萬家蠋固謝燕人曰子不聽吾引三軍而屠畫邑王蠋曰忠臣不事二君貞女)
(不更二夫齊王不聽吾諫故退而畊於野國既破亡吾不能存今又劫之以兵為君將是助桀為暴也與其生)
(無義固不如享名遂經其頸於樹枝自奮絶脰而死)竊聞巴西譙秀植操貞固(易曰)
(貞固足以幹事)抱德肥遯揚清渭波(文子曰飬生以經世抱德以終年可謂體道矣楚辭)
(曰淈其泥而揚其波渭水已見西征賦)于時皇極遘道消之會羣黎蹈顛
沛之艱(道消顛沛已見謝平原内史表)中華有顧瞻之哀幽谷無遷喬
之望(毛詩曰顧瞻周道中心怛兮遷喬已見劉琨答盧諶詩)凶命屢招奸威相逼
(孫盛晉陽秋曰李雄安車徵秀雄叔父驤驤子夀辟命皆不應也)身寄虎吻危同朝露
(莊子孔子曰丘幾不免虎口哉朝露已見上求自試表)而能抗節玉立誓不降辱
(琴操莊周歌曰避世俟道志潔如玉論語子曰不降其志不辱其身伯夷叔齊與)杜門絶跡不
面偽庭進免龔勝亡身之禍退無薛方詭對之譏(漢書曰王)
(莽既篡遣使者奉璽書太子師及祭酒印綬安車駟馬迎龔勝勝自知不見聽即謂門人高暉曰吾受漢室厚)
(恩無以報今老矣旦暮入地豈宜以一身事二姓下見故主哉語畢遂不復開口飲食積十四日死時年七十)
(四矣又曰薛方字子容王莽以安車迎方方因使者辭謝曰堯舜在上下有巢許今明主方降唐虞之德亦猶)
(小臣欲守箕山之節也使者以聞莽說其言不強致之也說音悅)雖園綺之棲商洛管
寧之默遼海(漢書曰園公綺里季當秦之世避而入商洛深山管寕遼東已見謝晀郡内登望詩)
(博物志廉翻夢人謂已曰余孤竹君之子遼海漂吾棺槨也)方之於秀殆無以過于
今西土以為美談(西土蜀也)夫旌德禮賢化道之所先崇表
殊節聖喆之上務方今六合未康豺豕當路遺黎偷薄
義聲弗聞(漢書曰偷薄之政自是滋矣魏志崔琰書諫文帝曰勌遊滋侈義聲不聞)益宜振
起道義之徒以敦流遯之敝若秀蒙蒲帛之徵(漢書曰武帝初)
(即位使使者束帛加璧安車以蒲輪駕駟迎申公也)足以鎮靜頹風軌訓囂俗(魏文)
(帝令曰道薄於當年風頽於百代矣)幽遐仰流九服知化矣(周書曰乃辨九服之國)
解尚書表(檀道鸞晉陽秋曰桓玄僣位仲文以佐命親貴帝初反正抗表自解)
殷仲文
臣聞洪波振壑川無恬鱗(魏略王脩奏記曰涓流之水無洪波之勢七發曰横暴之)
(極魚鼈失勢顛倒偃側)驚飈拂野林無靜柯(家語吾丘曰樹欲静而風摇之)何者
勢弱則受制於巨力質微則莫以自保於理雖可得而
言於臣實所敢喻昔桓玄之世誠復驅迫者衆至於愚
臣罪實深矣進不能見危授命忘身殉國(論語子張問士子曰見危)
(致命見利思義司馬遷答任少卿書曰李陵常思奮不顧身以殉國家之急)退不能辭粟首
陽拂衣高謝(史記曰伯夷叔齊耻武王伐紂義不食周粟隱於首陽山)遂乃宴安昏
寵叨昧偽封(左傳曰宴安酖毒不可懷也)錫文纂事曾無獨固(曾無固守)
(之節亦從於衆也晉中興書曰詔加桓玄為楚王備九錫之禮玄到姑熟朝臣勸進玄遂篡位)名義以
之俱淪情節自茲兼撓宜其極法以判忠邪鎮軍臣裕
(鎮軍宋高祖也)匡復社稷大弘善貸(馮衍與田邑書曰左平山東右匡社稷老子曰夫惟)
(道善貸且成)佇一戮于微命申三驅於大信(楚辭曰蜂蛾微命力何固三驅)
(已見東都賦)既惠之以首領復引之以縶維(左氏傳宋公曰若以大夫之靈)
(得保首領以没縶維已見上文)于時皇輿否隔天人未泰用忘進退唯
力是視(唯力是視已見東京賦)是以僶俛從事自同全人(毛詩曰何有何)
(無僶俛求之吕氏春秋曰任天下而不強此之謂全人高誘曰全人全德之人無虧闕也)今宸極反
正惟新告始(反正已見謝靈運述祖德詩惟新已見庾元規讓中書令表)憲章既明
品物思舊(禮曰仲尼憲章文武品物已見歎逝賦)臣亦胡顔之厚可以顯
居榮次(尚書曰子心顔厚有忸怩)乞解所職待罪私門(私門已見上庾元規讓中)
(書令表)違謝闕庭乃心愧戀謹拜表以聞(臣某云云)
為宋公至洛陽謁五陵表(晉書曰義熙十二年洛陽平裕命修晉五陵置)
(守備)
傅季友
臣裕言近振旅河湄揚旍西邁(左氏傳季文子曰中國不振旅蠻夷入伐詩曰)
(居河之湄)將届舊京威懷司雍(威懷已見潘岳關中詩太康地記曰司州司隸校尉治漢)
(武帝初置其界本西得梁州之地今以三輔為雍州)河流遄疾道阻且長(詩曰遡洄從之)
(道阻且長)加以伊洛榛蕪津塗久廢(蜀志許靖與曹公書曰袁衎方命圮族津塗四)
(塞)伐木通徑淹引時月(東觀漢記曰岑彭伐樹木開道直出黎丘)始以今月
十二日次故洛水浮橋山川無改城闕為墟宫廟隳頓
鍾簴空列觀宇之餘鞠為禾黍(鞠為茂草已見西征賦毛詩序曰過故宗廟宫)
(室盡為禾黍)廛里蕭條雞犬罕音(蕭條已見上西征賦東觀漢記曰北夷寇作無雞鳴)
(狗吠之聲)感舊永懷痛心在目(劉琨答盧諶詩曰哀我皇晉痛心在目)以其月
十五日奉謁五陵(郭緣生述征記曰北邙東則乾脯山山西南晉文帝崇陽陵陵西武帝峻)
(陽陵邙東北宣帝高原陵景帝峻平陵邙之南則惠帝之陵也)墳塋幽淪百年荒翳天
衢開泰情禮獲申故老掩涕三軍悽感瞻拜之日憤慨
交集行河南太守毛脩之等(沈約宋書曰毛脩之字敬文榮陽人也高祖將伐羌)
(為河南河内二郡太守戍洛陽)既開翦荆棘繕脩毁垣(左氏傳戎子駒支曰驅其狐貍)
(翦其荆棘西京賦曰少毁垣而延竚)職司既備蕃衛如舊伏惟聖懷遠慕
兼慰不勝下情謹遣傳詔殿中中郎臣某奉表以聞
為宋公求加贈劉前軍表(沈約宋書曰劉穆之字道冲東莞人為前將軍)
(卒追贈儀同三司高祖又表于天子於是重贈侍中司徒封南昌縣侯)
傅季友
臣聞崇賢旌善王教所先(王隠晉書衛瓘上言曰崇賢舉善而教用彰謝承後漢書)
(曰滕延拜京兆尹旌善為務)念功簡勞義深追遠(尚書禹曰惟帝念功論語曰慎終追)
(遠民德歸厚矣)故司勲秉策在勤必記(周禮曰凡有功者銘書於王之太常)德之
休明没而彌著(左氏傳王孫滿曰德之休明)故尚書左僕射前軍將
軍臣劉穆之爰自布衣協佐義始(裴子野宋略曰高祖潛謀匡復署穆之主)
(簿委以腹心)内竭謀猷外勤庶政(尚書曰爾有嘉謀嘉猷則入告爾后于内又曰庶政)
(惟和萬邦咸寧)密勿軍國心力俱盡(韓詩曰密勿同心不宜有怒密勿僶俛也)及登
庸朝右尹司京畿(沈約宋書曰穆之為尚書左僕射又曰加丹陽尹尚書曰若時登庸)敷
讚百揆翼新大猷(尚書曰納于百揆毛詩曰匪大猷是經惟邇言是聽)頃戎車遠
役居中作捍(沈約宋書曰高祖北伐轉穆之左僕射甲伏五十人又居東城毛詩曰左旋右抽中)
(軍作好鄭玄曰居軍中為容好也)撫寧之勳實洽朝野識量局致棟幹
之噐也(蜀志曰文帝察黃權有局量昜曰棟隆之吉不撓於下也)方宣讚盛化緝隆
聖世志蹟未究遠邇悼心皇恩褒述班同三事(蜀志曰偉度姓)
(胡為諸葛亮主簿故見褒述尚書曰三事大夫敬爾有官)榮哀既備寵靈已泰(論語子貢)
(曰夫子其生也榮其死也哀寵靈已見江淹雜體詩)臣伏思尋自義熙草創艱患
未弭(王隠晉書曰義熙安帝年號國語太子曰天禍至于今末弭乎)外虞既殷内難亦
薦(沈約宋書曰義熙五年慕容超數為邊患公抗表北伐公之北伐也徐道覆乃有闚閫之志勸盧循承虚)
(而下循從之公羊傳曰君子避内嫌不避外難)時屯世故靡有寧歲(周易曰屯剛柔始交)
(而難生又曰屯難也潘正叔迎大駕詩曰世故尚未夷國語姜氏告于公子曰子之行晉無寧歲)臣以
寡劣負荷國重實頼穆之匡翼之勲豈惟讜言嘉謨溢
于民聽若乃忠規密謨潛慮帷幕造膝詭辭莫見其際
(榖梁傅曰士造辟而言詭辭而出范寗曰辟君也詭辭而出不以實告人也風俗通曰禮諫有五諷為上故入)
(則造膝出則詭辭禮曰善則稱君過則稱已王隠晉書曰樂廣任誠保直莫見其際)事隔於皇朝
功隠於視聽者不可勝記所以陳力一紀遂克有成(國語)
(狐偃曰畜力一紀可以遠矣又晉子犯曰若克有成晉之柔嘉是甘)出征入輔幸不辱命
微夫人之左右未有寧濟其事者矣(左氏傳重耳曰微夫人之力不及)
(此爾雅曰左右助也寧濟已見曹植責躬詩)履謙居寡守之彌固(昜曰九三勞謙君子)
(有終吉王弼曰履得其位也)每議及封爵輒深自抑絶所以勲高當
年而茅土弗及(三輔決錄曰茂陵馬氏代襲茅土)撫事永念胡寧可昧
謂宜加贈正司追甄土宇俾忠貞之烈不冺於身後大
賚所及永秩於善人(論語曰周有大賚善人是富)臣契闊屯夷旋觀
終始金蘭之分義深情感(易曰二人同心其利斷金同心之言其臭如蘭)是以
獻其乃懷布之朝聽所啓上合請付外詳議
為齊明帝讓宣城郡公第一表(蕭子顯齊書曰明皇帝始安頁王道)
(生子初太祖封西昌候廢鬱林王海陵王封宣城郡公也)
任彦昇
臣鸞言被臺司召以臣為侍中中書監驃騎大將軍開
府儀同三司揚州刺史錄尚書事封宣城郡開國公食
邑三千戸加兵五千人臣本庸才智力淺短(毌丘儉表曰禹卨之)
(朝不畜庸才東觀漢記李通上䟽曰臣經術短淺智能空薄)太祖高皇帝篤猶子之
愛降家人之慈(蕭子顯齊書曰太祖高皇帝諱道成道生即太祖之弟也禮記曰兄弟之子猶)
(子也蓋引而進之漢書曰齊悼惠王肥孝惠二年入朝與齊王飲燕飲太后前置齊王上坐如家人禮)世
祖武皇帝情等布衣寄深同氣(蕭子顯齊書曰世祖武皇帝諱頤字宣遠太祖)
(太子晉中興書庾亮上疏曰先帝謬顧情同布衣曹植求自試表曰與國分形同氣憂患共之)武皇大
漸實奉話言(尚書王曰嗚呼疾犬漸惟幾毛詩曰其惟哲人告之話言)雖自見之明
庸近所蔽(韓子曰楚莊王欲伐越莊子曰伐越何也王曰以政亂兵弱莊子曰臣患知之如目見百)
(步之外不能自見其頰故曰自見之謂明)愚夫一至偶識量已(劉劭人物志曰一至謂之)
(偏材偏材小雅之質也爾雅曰偶遇也郭璞曰偶爾值也庾元規表曰仰覽殷鑑量已知弊)實不忍
自固於綴衣之辰拒違於玉几之側(尚書顧命曰出綴衣於庭越翼日王)
(崩玉几見下句)遂荷顧託導揚末命(又曰后憑玉几導掦末命)雖嗣君棄常
獲罪宣德(嗣君謂君欝林王也為宣太后所廢左傳申繻曰人棄常而妖興漢書曰太后召昌邑王)
(賀賀曰我安得罪而召我哉)王室不造職臣之由(不造已見嵇康幽憤詩職汝之由已)
(見王仲宣贈女叔良詩)何者親則東牟任惟博陸(漢書曰齊悼惠王子興居為東)
(牟侯又曰武帝遺詔封博陸侯)徒懷子孟社稷之對何救昌邑爭臣之
譏(漢書霍光奏曰昌邑王賀不可以承緒當廢皇太后詔可王曰聞天子有爭臣七人雖無道不失天下光)
(謝曰王行自絶於天臣寧負王不負社稷)四海之議於何逃責且陵土未乾
訓誓在耳(曹植求自試表曰墳土未乾而身名竝滅左氏傳晉穆□曰今君雖終言猶在耳)家
國之事一至於斯(謂欝林猖蹷顛躓也孫盛晉陽春秋曰郤超假還東簡文帝謂之曰致意)
(尊公家國之事遂至於此)非臣之尤誰任其咎(毛詩曰發言盈庭誰敢執其咎)將何
以肅拜高寢虔奉武園(寢廟已見吳都賦園陵已見上張士然表)悼心失圖
泣血待旦(左傳楚薳啟疆曰孤與二三臣悼心失圖尚書曰先王昧爽坐以待旦)寧容復
徼榮於家恥宴安於國危(晉中興書曰卞壼表曰豈敢干禄位以徼時榮乎宴安已)
(見上觧尚書表)驃騎上將之元勲神州儀刑之列岳(漢書曰霍去病征匈)
(奴有絶漠之勲始置驃騎將軍位在三公上班固衛青述曰吳平桓桓上將之元神州已見上薦譙元將表鄭)
(氏毛詩箋曰儀則刑法也)尚書古稱司會中書寶管王言(周禮曰司會中大夫)
(二人鄭玄曰司會主天下之事若今之尚書耳沈約宋書曰置祕書令典尚書奏事文帝黃初初改為中書令)
且虚飾寵章委成禦侮(王隠晉書曰武帝詔山濤曰勿為虚飾之煩詩曰予曰有禦侮)
臣知不愜物誰謂宜但命輕鴻毛責重山岳(戰國策唐雎謂楚王)
(曰國權輕於鴻毛而積禍重於山岳陽泉養性賦曰况性命之幾微如鴻毛之漂輕毌丘儉之遼東詩曰憂責)
(重山岳誰能為我擔)存沒同歸毁譽一貫(莊子曰哀公曰何謂材命仲尼曰存亡毁譽是)
(事之變吳志周魴與曹休書曰志行雖微存没一節周曰易曰殊途而同歸書曰為善不同同歸于治莊子老聃)
(彼以死生為一條以可不可為一貫也)辭一官不減身累增一職已黷朝
經(七略曰位累我躬賈逵國語注曰黷慢朝經也家語孔子曰治天下國家有九經其所以行者一也)便
當自同體國不為飾讓(穀梁傳曰大夫國體也何休曰君之卿佐是謂股肱故曰國體)
(孫皓詔紀陟曰故特仕使莫復餙讓)至於功均一匡賞同千室(論語孔子曰管仲相)
(桓公一匡天下左傳曰晉侯滅赤狄潞氏晉侯賞桓子狄臣千室)光宅近甸奄有全邦
(尤宅已見吳都賦謝承後漢書曰周防及守近甸嘉瑞表應毛詩曰奄有龜蒙漢書淮南王上書曰淮南全國)
(之時)殞越為期不敢聞命(左傳齊候對宰孔曰小白恐殞越于下)亦願曲留
降鍳即垂順許鉅平之懇誠必固永昌之丹慊獲申(鉅平)
(羊祜永昌庾亮竝見上表)乃知君臣之道綽有餘裕(孟子曰欲為君則盡君道欲為)
(臣則盡臣道又曰吾聞之也有官守者不得其職則去有言責者不得其言則去我無官守我無言責則吾進)
(退豈不綽綽然有餘裕哉)苟曰易昭敢守難奪故可庶心弘議酌已
親物者矣不勝荷懼屏營之誠謹附某官某甲奉表以
聞臣諱誠惶誠恐
為范尚書讓吏部封侯第一表(范雲字彦龍與梁武同事齊竟陵王)
(為八友又與雲住處相近更增親密及為天子以為吏部尚書甚敬雲常語其弟曰我昔與雲)
(情同昆弟汝當為我呼雲為兄)
任彥昇
臣雲言被尚書召以臣為散騎常侍吏部尚書封霄城
縣開國侯食邑千戶奉命震驚心顔無措臣雲頓首頓
首死罪死罪臣素門凡流輪翮無取(張載贈棗子琰詩曰輶車運在輪飛)
(骨須六翮)進謝中庸退慙狂狷(禮記仲尼曰君子中庸小人反中庸論語子曰狂者進取)
(狷者有所不為也)固嘗鑽厲求學而一經不治(漢書曰韋賢少子玄成復以明)
(經歴位至丞相故鄒魯諺曰遺子黃金滿籯不如一經)篆刻為文而三冬靡就(法言)
(曰童子雕蟲篆刻漢書東方朔上書曰臣朔學書三冬文史足用)負書燕魏空殫菽粟
(戰國策曰蘇秦說秦王書十上而說不納去秦而歸負書擔囊孟子曰聖人之治天下使菽粟如水火)躡
屩(脚)齊楚徒知貧賤(史記曰虞卿躡屩擔簦說趙孝成王徐廣曰蹻草履韓詩外傳曰田)
(子方謂魏太子曰貧賤可以驕人矣志不得則受履而適秦楚耳安往而不得吾貧賤乎)既而分虎
出守以囊被見嗤(漢書文紀曰初與郡守為銅虎符漢書曰王陽父子皆好車馬衣服其自)
(奉養極為鮮明及遷徙去處所載不過囊衣耳)持斧作牧以薏苡興謗(漢書曰暴)
(勝之持斧逐捕盜賊周禮曰八命作牧范曄後漢書曰吳祐父恢為南潯太守欲殺青簡以寫經書祐諫曰今)
(大人踰越五嶺遠在海濱其俗誠陋然舊多珍怪上為國家所疑下為權戚所望此書若成則載之兼兩昔馬)
(援以薏苡興謗王陽以衣囊徼名嫌疑之問誠先賢所慎也)赭衣為虜見獄吏之尊
(漢書賈山上書曰秦赭衣半道羣盜滿山又曰人有上書告周勃欲反下廷尉勃恐不知致辭勃以千金與獄)
(吏獄吏廼書牘背示之曰以公主為證勃出曰吾嘗將百萬軍然安知獄吏之貴也)除名為民知
井臼之逸(孫盛晉陽秋曰劉弘顧望除名為民東觀漢記曰馮敬通廢於家娶北地任氏女為妻忌)
(不得畜媵妾兒女常自操井臼也)百年上夀既曰徒然(莊子盜跖謂孔子曰人上夀百)
(歲中夀八十)如其誠說亦以過半亂離斯瘼欲以安歸(毛詩曰亂)
(離瘼矣爰其適歸薛君曰瘼散也)閉門荒郊再離寒暑(閉門已見恨賦毛詩曰載離寒)
(暑)兼以東皋數畝控帶朝夕(秋興賦曰耕東皋之沃壤輸黍稷之餘税朝夕已見)
(江賦)關外一區悵望鍾阜(漢書楊僕上書曰恥為關外人又曰揚雄有宅一區蔡邕詩序)
(曰暮宿河南悵望許慎曰鍾山北陸無曰之地)雖室無趙女而門多好事(楊惲與孫)
(會宗書曰婦趙女也雅善鼓瑟漢書揚雄素貧嗜酒人希至其門時有好事載酒肴從遊學)禄微賜
金而歡同娛老(賜金娛老謂疏廣也已見張景陽詠史詩)折芰燔枯此焉自
足(謝承後漢書曰鄭敬字次都釣魚大澤折芰而坐以蒲薦肉瓠瓢飲酒琴書自樂焚枯已見應璩百一詩)
陛下應期萬世接統千祀(莊子曰萬世之後而遇大聖知其解者是旦暮遇之也漢)
(書曰司馬談曰今天子接千歲之統)三千景附八百不謀(周書湯放桀而歸于亳三千諸)
(侯大會然後即天子之位又曰武王將渡河中流白魚入于王舟王俯取出涘以祭不謀同辭不期同時)
(一朝會武王於郊下者八百諸侯)臣釁等離心功慙同德(尚書武王曰受有億兆夷)
(人離心離德予有亂臣十人同心同德)泥首在顔輿棺未毁(張温表曰臨去武昌庶得)
(泥首閸下輿棺即輿觀也已見潘安仁贈陸機詩)締構草昧敢叨天功(締構見魏都賦)
(易曰天造草昧鄭玄曰革革創也昧爽也左氏傳介之推曰竊人之財猶謂之盜況貪天之功以為已力)獄
訟謳歌示同民志(獄訟謳歌已見劉越石勸進表)而隆器大名一朝總
集(莊子曰語大功立大名此朝廷之士也左傳仲尼曰惟名與器不可以假人)顧已及躬何
以臻此政當以接閈白水列宅舊豐(光武居白水已見南都賦東觀漢記)
(曰吳漢南陽人也為人質厚少文上以其南陽人故親之漢書曰盧綰豐人也與高祖同里蕭曹等特以事見)
(禮至其親幸莫及綰也)忘捨講之尤存諸公之費(東觀漢記曰初上學長安時過)
(朱祐宅祐留上須講竟乃談話及帝登位車駕幸祐第問主人得無去我祐曰不敢又曰初上學長安南陽大)
(人賢者往来長安為之邸問稽疑資乏與同舍生韓子合錢買驢令從者僦以給諸公費也)俯拾青
紫豈待明經(漢書夏侯勝曰士病不明經術苟明其取青紫如俛拾地芥)臣雲頓首
頓首死罪死罪夫銓衡之重關諸隆替(陸機顧譚誄曰遷吏部尚書才)
(長於銓衡而綜核人物)遠惟則哲在帝猶難(尚書咎繇曰在知人禹曰咸若時惟帝其)
(難之知人則哲能官人)漢魏以降達識繼軌雅俗所歸唯稱許郭
(孫綽子或問雅俗曰判風流正位分涇渭殊流雅鄭異調題帖分明標牓可觀斯謂雅俗矣范曄後漢書曰郭)
(泰字林宗性明知人好稱奬訓士類其奬拔士人皆如所鑒又曰許劭字子將少峻名節好奬人倫多所賞識)
(故天下言拔士者咸稱許郭)拔十得五尚曰比肩(習鑿齒襄陽耆舊傳曰龐統為郡功)
(曹性好人倫每所稱述多過其中時人怪問之統曰方欲興長道業不美其談即聲名不足慕企即為善者少)
(今拔十失五猶得其半而可以崇邁世教使有志自厲不亦可乎戰國策曰淳于髠一日而見七人宣王曰寡)
(人聞十里一士是比肩而至也今子一朝而見七人不亦衆乎)其餘得失未聞偶察童
幼天機暫發顧無足算(魏志曰王修識高柔於弱冠異王基於童幼天機已見文賦論)
(語曰斗筲之人何足算也)在魏則毛玠公方居晉則山濤識量(魏志曰毛)
(玠字孝先陳留人也為尚書僕射典選舉賢行状曰玠雅亮公正魏氏春秋曰山濤為選曹郎中遷尚書)以
臣況之一何遼落(世說袁彦伯曰江上遼落居然有萬里勢)齊季陵遲官方
淆亂(毛詩序曰禮義陵遲莊子曰是非之塗樊然淆亂)鴻都不綱西園成市(華嶠)
(後漢書曰元和元年置鴻都門學其諸生皆敇州郡三公舉用辟召或出為刺史太守入為尚書侍中乃有封)
(侯賜爵者士君子皆恥與為列焉漢記曰靈帝即位太后臨朝於西園賣官自關内侯以下入錢各有差)金
章有盈笥之談華貂深不足之歎(金章盈笥未詳虞預晉錄曰趙王倫簒位)
(侍中常侍九十七人每朝小人滿庭貂蟬半座時人謠曰貂不足狗尾續)草創惟始義存改
作恭已南面責成斯在(論語子曰舜夫何為哉恭已正南面而已淮南子曰人主之術)
(責成而不勞)豈宜妄加寵私以乏王事附蟬之飾空成寵章
(董巴輿服志曰侍中中常侍冠武弁大冠加金鐺附蟬為文)求之公私授受交失近
世侯者功緒參差或足食關中或成軍河内(漢書曰蕭何以丞相)
(留牧巴蜀使給軍食漢王擊楚何守關中後為鄼侯范曄後漢書曰上拜寇恂河内太守上謂恂曰河内完富)
(吾將因是而起昔高祖留蕭何鎮關中今吾委公以河内後封雍奴侯)或制勝帷幄或門
人加親(漢書高祖曰夫運籌帷幄之中決勝千里之外吾不如子房可封留侯東觀漢記曰拜前將軍)
(鄧禹為大司徒制曰孔子曰自吾有回也門人益親可封禹為鄼侯)或與時抑揚或隠若
敵國(班固漢書叔孫通衍曰叔孫奉常與時抑揚勝不免胄禮義是創通為稷嗣君也東觀漢記曰吳漢)
(自初征伐兵有不利軍營不如意漢常獨繕檠弓戟上時令入視吳公何為還言方作攻具上嘗嗟曰差強人)
(意隠若一敵國矣封漢廣平侯)或策定禁中或功成野戰(東觀漢記曰殤帝崩惟安)
(帝宜承大統車騎將軍鄧隲定策禁中封隲為上蔡侯漢書鄂千秋曰曹參雖有野戰略地之功此特一時之)
(事又曰賜參爵列侯食邑平陽)或盛德如卓茂或師道如桓榮(東觀漢記曰卓)
(茂字子容南陽人也漢官儀注曰世祖中興特擢盛德南陽卓茂為大傳封宣德侯東觀漢記曰桓榮字春卿)
(沛國人也治歐陽尚書事九江朱文剛窮極師道賜榮爵關内侯)或四姓侍祀已無足
紀(應劭漢官典職曰四姓侍祠侯顔氏家訓曰漢明帝時外戚有樊氏郭氏隂氏馬氏是為四姓謂之小侯)
(者或以侍祠非列侯故曰小侯)五侯外戚且非舊章(漢書曰成帝昔封舅王譚王立王根)
(王逢時王商為列侯五人同日封故世謂之五侯)而臣之所附唯在恩澤(漢書恩澤)
(侯表曰公孫弘自海瀕而登宰相寵以列侯之爵)既義異疇庸實榮乖儒者(陸機)
(高祖功臣頌曰帝疇爾庸後嗣是膺)雖小人貪幸豈獨無心臣本自諸生
家承素業(東觀漢記曰相者謂班超曰祭酒布衣諸生耳董仲舒仕不遇賦曰若不反身於素業莫)
(隨世而轉輪)門無富貴易農而仕(東方朔戒子書曰飽食安步以仕易農)乃祖
玄平道風秀世(晉中興書曰范汪字玄平善言玄理為吏部郎徙吏部尚書徐兖二州刺史)
爰在中興儀刑多士(中興謂元帝也)位裁元凱任止牧伯(尚書即古)
(元凱也刺史即古牧伯也左傳太史克曰昔高陽氏有才子八人蒼舒隤敳檮戭大臨龍降庭堅仲容叔達謂)
(之八凱高辛氏有才子八人伯奮仲堪叔獻季仲伯虎仲熊叔豹季貍謂之八元)高祖少連夙
秉高尚(王生孺范氏譜曰汪生少連)所富者義所乏者時(富義謂段干木已見)
(魏都賦漢書文帝曰惜李廣不逢時)薄宦東朝謝病下邑(王僧孺范氏譜曰少連太子舍)
(人餘杭令)先志不忘愚臣是庶且去歲冬初國學之老博士
耳今兹首夏將亞冡司(劉璠梁典曰齊永元初雲為廣州刺史因廢家居久之為國子)
(博士梁書曰天監元年雲遷散騎常侍吏部尚書)雖千秋之一日九遷荀爽之
十旬遠至(東觀漢記馬援與楊廣書曰車丞相高祖園寝郎一月九遷為丞相者知武帝恨誅衛太)
(子上書訟之然日當為月字之誤也范曄後漢書曰筍爽字慈明獻帝即位董卓輔政徵爽爽欲遁吏持之急)
(不得去因復就拜平原相行至宛陵復追為光禄勲視事三日進拜司空爽自被徵命及登台司九十五日)
方之微臣未為速達臣雖無識唯利是視至於虧名損
實為國為身(尚書伊尹曰臣為上為德為下為民)知其不可不敢妄冐陛
下不棄菅蒯愛同絲麻(左氏傳君子曰詩云雖有絲麻無棄菅蒯雖有姬姜無棄憔悴)
儻平生之言猶在聽覧宿心素志無復貳辭(嵇康幽憤詩曰内負)
(宿心王隠晉書甄彬奏曰不宜違人之素志)矜臣所乞特廻寵命則彝章載
穆微物知免臣今在假不容詣省不任荷懼之至謹奉
表以聞臣雲誠惶以下
為蕭楊州作薦士表(蕭子顯齊書曰始安王遙光為楊州刺史劉璠梁典曰齊)
(建武初有詔舉士始安王表薦琅邪王䀳及王僧孺)
任彦昇
臣王言臣聞求賢暫勞垂拱永逸(呂氏春秋日賢主勞於求人而佚於治事)
方之疏壤取類導川(孟子曰舜使禹疏九河禹掘地而注之海國語太子晉曰伯禹疏川導滯)伏惟陛下道隠
旒纊信充符璽(老子曰大象無形道隠無名河上公注曰道者潛隠使人無能指名也大戴禮日孔子曰古)
(絻而前旒所以蔽明也黈絖塞耳所以掩聰也絻古冕字絻古纊字音義並同莊子曰聖人治天下)
(為符璽以信之耳)六飛同塵五讓高世(漢書爰盎謂文帝曰陛下有高世之行三陛下)
(從代乘六乘傳馳不測之淵雖責育之勇不及陛下陛下至代邸西向讓天子者三南向讓者冉夫許由一讓)
(而陛下五以天下讓過許由四矣又曰今陛下騁六飛馳不測老子曰和其光而同其塵)白駒空谷
振鷺在庭(白駒已見桓元子薦譙元彦表毛詩曰振鷺于飛于彼西雍我客戾止亦有斯容)猶
懼隠鱗卜祝藏器屠保(司馬遷書曰僕之先人文史星歷近乎卜祝之間易曰居子藏)
(器於身待時而動鶡冠子曰伊尹酒保太公屠牛皆海内荒亂立為世師)物色關下委求河
上(列仙傳曰關令尹喜内學老子西遊先見其氣知真人當過物色而遮之果得老子晏子曰治天下若委)
(裘用賢委裘之實桓公聽管仲而趙襄子信王登此之謂委裘然委裘謂用賢也神仙傳曰河上公莫知其姓)
(名也常讀老子道德經漢孝文帝駕從而詣之)非取製於一狐諒求味於兼采
(王褒講德論曰千金之裘非一狐之腋張璠易注序曰蜜蜂以兼采為味)五聲倦響九工是
詢(鬻子曰昔言大禹治天下以五聲聽治九工已見王元長策秀才文)寢議廟堂借聽輿
皂(說苑晉東郭氏曰肉食者夫訃於廟堂藿食得不肝腦塗地班固漢書匈奴贊曰漢興忠言嘉謀之臣相)
(與議事於廟堂之上左氏傳曰晉人聽輿人之誦輿皂已見射雉賦)臣位任隆重義兼家
邦實欲使名實不違徼倖路絶(鄧析子曰循名責實君之事也奉法宣令臣之)
(職也徼倖已見李令伯表)勢門上品猶當格以清談(說苑晏子曰陂池之魚入於勢)
(門謝靈運宋書序曰下品無高門上品無賤族王隠晉書□祖約清談平裁老而不倦)英俊下僚
不可限以位貌(左太冲詠史詩曰世胄躡高位英俊沈下僚)竊見祕書丞琅
邪臣王&KR0788;年二十一字思晦七葉重光海内冠冕(梁書日儉)
(子&KR0788;字思晦何之元梁典曰侍中領右驍騎王騫字思晦太尉文憲公長子也左僕射王&KR0788;字思叔文憲公次)
(子王筠為騫碑亦云騫字思晦據此及梁書明梁典及碑誤也晉中興書曰王祥弟覽覧生導導生治治生珣)
(珣生曇首沈約宋書曰王僧綽曇首長子遇害子儉嗣也尚書日宣重光晉中興書瘐冰疏曰臣因循家寵冠)
(冕當世)神清氣茂允迪中和(淮南子曰神清者嗜欲不能亂蔡洪張錡狀曰錡質氣早)
(茂才幹足任尚書曰允廸厥德禮日以樂德教國子中和祇庸孝友)叔寶理遣之談彦輔
名教之樂(臧榮緒晉書曰衛玠字叔寶好言玄理拜太子洗馬常以人有不及可以情恕非意相干)
(可以理遣故終身不見喜愠之容世說曰王平子胡母彦國諸人皆以放任為達或去衣祼體樂廣曰名教中)
(自冇樂地何為乃爾)故以暉映先達領袖後進(孫盛晉陽秋曰裴秀有風操十餘歲)
(時人為之語曰後進領䄂有裴秀)居無塵雜家有賜書(韋昭吳書曰劉基不妄交遊門)
(無雜賓漢書曰班彪幼與兄嗣共遊學家有賜書好古之士自遠方至)辭賦清新屬言玄
遠(陸機陸雲别傳曰雲亦善屬文清新不及機而口辯持論過之臧榮緒晉書曰阮籍雖放誕不拘禮教然)
(發言玄遠)室邇人曠物疎道親(毛詩曰其室則邇其人甚遠尹文子曰處名位雖不肖不)
(患物不親已在貧賤不患物不疏已親疎係乎勢利不係乎不肖與仁賢也)養素丘園台階
虚位(飬素已見謝宣遠送孔令詩)庠序公朝萬夫傾望(孟子曰夏曰校殷曰序周)
(曰庠學則三代共之曹植求親親表曰執政不廢於公朝)豈徒荀令可想李公不亡
而已哉(臧榮緒晉書曰荀顗字景倩穎陽人也魏太尉或之第六子黃初末除中郎高祖輔政見顗異)
(之曰顗令君之子也近見袁侃亦矅卿之子也皆有父風范曄後漢書曰李固字子堅漢中南鄭人司徒邰之)
(子少好學四方有志之士多慕其風而來學京師咸歎曰是復為李公矣)前晉安郡侯官令
東海王僧孺字僧孺年三十五理尚棲約思致恬敏(王僧)
(孺年六歲解屬文梁興除鎮軍記室稍遷蘭陵太守卒於諮議)既筆耕為養亦傭書成
學(東觀漢記曰班超家貧為官傭寫書投筆歎曰文夫獨不效傅介子立功絶域之地以封侯安久筆耕乎)
(東觀漢記耕或為研范曄書曰班超為官傭書以供養吳志曰闞澤字德潤會稽人家世農夫至澤好學無以)
(資常為人傭書以供紙筆所寫既軍而誦讀亦徧)至乃集螢映雪編蒲緝柳(檀道)
(鸞晉陽春秋曰車胤字武子學而不倦貧不常得油夏月則練囊盛數十螢火以夜繼日焉孫氏世錄曰孫康)
(家貧常映雪讀書清介交遊不雜漢書曰路温舒取澤中蒲截為牒編用寫書楚國先賢傳曰孫敬到洛在大)
(學左右一小屋安止母然後入學編楊柳簡以為經)先言往行人物雅俗(易曰君子多識)
(前言往行以畜其德孫綽子或問人物曰察虚實審真偽斷成敗定終始斯可謂之人物矣雅俗已見范雲讓)
(表)甘泉遺儀南宫故事(胡廣漢官制廣日天子出車駕次第謂之鹵薄長安時出祠天)
(於甘泉用之名曰甘泉鹵薄范曄後漢書曰鄭弘為尚書今弘前後所陳皆補益著之南宫以為故事)畫
地成圖抵掌可述(漢書張安世子千秋為中郎將擊烏桓還謁大將軍霍光問戰鬭方略山)
(川形勢千秋口對兵事畫地成圖無所忘失戰國策曰蘇秦說趙王抵掌而言)豈直鼮(廷)鼠有
必對之辯竹書無落簡之謬(摯虞三輔決錄注曰竇攸舉孝廉為郎世祖大會靈)
(臺得鼠如豹文熒熒光澤世祖異之以問群臣莫能知者攸對曰鼮鼠也詔問何以知之攸對曰見爾雅詔案)
(祕書如攸言賜帛百匹張隲文士傳曰人有於嵩山下得竹簡一枚兩行科斗書人莫能識張華以問東晳曰)
(此明帝顯節陵中策文驗校果然朝廷士庶皆服其博識焉)暕坐鎮雅俗弘益已多
僧孺訪對不休質疑斯在(班固漢書董仲舒述曰讜言訪對為世純儒太玄經曰爰)
(質所疑宋表曰質問也)並東序之祕寶瑚璉之茂器(書曰大玉夷玉天球河圖)
(在東序典引曰御東序之祕寶論語子貢問曰賜也何如子曰汝器也曰何器也曰瑚璉也)誠言以
人廢而才實世資(論語子曰君子不以言舉人不以人廢言解嘲曰鄒衍頡頏而取世資班)
(固漢書翟方進術曰用合時宜器周世資)臨表悚戰猶懼未允不任下情云
云
為禇諮議蓁讓代兄襲封表(蕭子顯齊書曰褚蓁字茂緒為義興太守)
(改封巴東郡表讓封賁子霽詔許之官至前將長軍卒然此表與集詳略不同疑是藁本辭多冗)
任彥昇
臣蓁言昨被司徒符仰稱詔旨許臣兄賁所請以臣襲
封南康郡公臣門籍勲蔭光錫土宇臣賁世載承家允
膺長德(□子顯齊書曰褚淵長子賁字蔚先官歷散騎常侍上表稱疾讓封與弟蓁國語曰祭公謀父)
(曰奕世載德韋昭曰載成也易曰開國成家小人勿用左氏傳王子朝曰王后無嫡則擇立長年鈞以德德鈞)
(以卜)而深鍳止足脫屣千乘(老子曰知足不辱知止不殆吳都賊曰輕脱屣於千乘)
遂乃遠謬推恩近萃庸薄能以國讓弘義有歸(左氏傳公子魚)
(曰能以國讓仁孰大焉)匹夫難奪守以勿貳昔武始迫家臣之策
陵陽感鮑生之言張以誠請丁為理屈(東觀漢記曰張純字伯仁建武)
(初先詣關封武始侯子奮字穉通兄根常被病純病困敇家丞翕司空無功爵不當傳嗣純薨大行移書問嗣)
(翕上書奪詔封奮奮上□曰根不病哀臣小稱病今翕移臣人曰丁綝為陵陽侯薨長子鴻字季公讓位於弟)
(成逃去鴻初與九江鮑駿友善及鴻亡駿遇於東海陽狂不識駿駿乃止讓之曰今子以兄弟私恩而絶父不)
(滅之基可謂知乎鴻感悟垂涕乃還就國)且先臣以大宗絶緒命臣出纂傍
統(禮記曰繼别為宗鄭玄曰别子之嫡也族人尊之謂之大宗是宗子也)稟承在昔理絶
終天(天道無終而云終天永訣之辭也徐廣赴謝車騎葬還詩曰潛㼅既掩扉終天隔幽瓖潘岳哀永逝)
(曰今奈何兮一舉邈終天而子不反)永惟情事觸目崩隕若使賁高延陵
之風臣忘子臧之節(左傳曰吳子諸樊既除喪將立季札對曰曹宣公之卒也諸侯與曹)
(不義曹君將立子臧子臧去之遂不為也以成曹君君子曰能守節君義嗣也誰敢奸君有國非吾節也札雖)
(不才願附於子臧之節)是廢德舉豈曰能賢(左氏傳曰宋公疾召大司馬孔父而屬殤)
(公焉對曰羣臣願奉馮也公曰先君以寡人為賢使主社稷若棄德不讓是廢先君之舉豈曰能賢)陛
下察其丹款特賜停絶(丹欵已見庾元規表)不然投身草澤苟遂
愚誠耳(謝承後漢書曰朱寵隠身草澤)不任丹慊之至謹詣闕拜表以
聞臣誠惶誠恐以下
為范始興作求立太宰碑表(吳均齊春秋曰竟陵文宣王子良薨西昌)
(侯以天子命假黃鉞贈太宰蕭子顯齊書曰建武中故吏范雲上表為子良立碑事不行)
任彦昇
臣雲言原夫存樹風猷没著徽烈(尚書曰彰善癉惡樹之風聲應壉與王將)
(軍書曰雀鼠雖愚猶知徽烈)既絶故老之口必資不刊之書(西征賊曰非惟)
(奉明邑號千人訊諸故老造自帝詢杜須傳序曰左丘明受經於仲尼以為經者不刊之書也)而藏諸
名山則陵谷遷貿(司馬遷書曰僕誠以著此書藏諸名山毛詩曰高岸為谷深谷為陵)府
之延閣則青編落簡(劉歆七略曰孝武皇帝敇丞相公孫弘廣開獻書之路百年之間書)
(積如山故内則延閣廣内祕書之府又曰尚書有青絲編目錄)然則配天之迹存乎泗
水之上(漢書平紀曰郊祀高祖以配天酈善長水經注曰泗水南有泗水亭漢高祖廟前有碑延熹十)
(年立)素王之道紀於沂川之側(家語南宫敬叔曰孔子生於衰周讃明易道以為法)
(或者天將欲素王之乎何其盛也沂水南有孔子舊廟漢魏以來列七碑二碑無字)由是崇師之
義擬迹於西河(禮記曾子謂子夏曰事夫子於洙泗之間退而老于西河之上使西河之人擬)
(汝於夫子七略西河燕趙之間)尊主之間致之於堯禹(尊主謂伊尹也恥其君不如堯)
(舜已見曹子建通親親表禹亦聖帝故連言之)故精廬妄啟必窮䥴勒之盛(漢記)
(曰王阜年十一辭父母欲出精盧以尚幼不許荆州圖曰陰令劉喜魏時宰縣雅好博古教學立碑)君長
一城亦盡刊刻之美(陳寔别傳曰寔卒蔡邕為立碑刻銘然寔為太丘宰故曰一城也)
況乎甄陶周召孕育伊顔(周公召公伊尹顔回也典引曰孕虞育夏甄般陶周)故
太宰竟陵文宣王臣某與存與亡則義形社稷(漢書文帝即位)
(綘侯為丞相爰盎進曰丞相何如人上曰社稷臣盎曰綘侯所謂功臣非社稷臣主存與存主亡與亡如淳曰)
(人主在時與共治不以主亡而不行其政令也)嚴天配帝則周公其人(孝絰)
(子曰孝莫大於嚴父嚴父莫大於配天則周公其八也昔者周公郊祀后稷以配天宗祀文王於明堂以配上)
(帝)體國端朝出藩入守進思必告之道退無苟利之專
(尚書曰爾有嘉謀嘉猷則入告爾后于内公羊傳曰大夫出境有可以安社稷利國家者則專之可也左氏傳)
(曰子産曰苟利社稷生死以之)五教以倫百揆時序(尚書帝曰契汝作司徒敬敷五)
(教在寬又曰納于百揆百揆時序)若夫一言一行盛德之風(孟子曰舜聞一善言)
(見一善行若決江河沛然莫之能禦也易云曰新之謂盛德)琴書藝業述作之茂
(漢書曰鄭敬字次都琴書自樂禮記曰作者之謂聖述者之謂明明聖者述作之謂也)道非兼濟
事止樂善亦無得而稱焉(周易曰智周萬物而道濟天下東觀漢記曰上嘗問東平)
(王蒼曰在家何業最樂者蒼對曰為善最樂上嗟嘆之論語曰齊景公有馬千駟死之日民無得而稱焉)人
之云亡忽移歲序(詩曰人之云亡邦國殄瘁)鴟鴞東徙松檟成行(言成)
(王未知周公之意類鬱林之嫌子良而周公有居攝之情由子良有代宗之議故段鴟鴞以喻焉吳均齊春秋)
(曰鬱林王即位子艮謝疾不視事帝嫌之又潘敞以仗防之子良既有代宗議憂懼不敢朝事而子良薨毛詩)
(序曰鴟鴞周公救亂也成王未知周公之志乃作詩以遺王名之曰鴟鴞焉說苑曰梟與鳩相遇鳩曰子安之)
(梟曰我將柬徙鳩曰何梟曰西方之人皆惡我聲鳩曰子鳴於是鳴鳩曰子改鳴則可不改子鳴雖柬徙猶惡)
(子也左傳伍子胥曰樹吾墓櫝)六府臣僚三藩士女(瀟子顯齊書曰子良為輔國將軍征)
(虜將軍竟陵王鎮北將軍征北將軍護軍將軍斯謂六府子良又為含稽太守南徐州刺史又南兖州刺史斯)
(謂之三藩也)人蓄油素家懷鉛筆(油素已見吳都賦葛龔與梁相牋曰曹廣寢懷鉛筆)
(行誦文書)瞻彼景山徒然望慕(景山謂墳也毛詩曰陟彼景山劉楨贈五官中郎將詩曰)
(望慕結不解)昔晉氏初禁立碑(晉令曰諸葬者不得作祠堂碑石獸)魏舒之亡
亦從班列而阮略既泯故首冒嚴科為之者竟免刑戮
致之者反蒙嘉歎(陳蒙志曰阮略字德規為齊國内史為政表賢黜惡化風大行卒於郡齊)
(人欲立碑時官制嚴峻自司徒魏舒以下皆不得立齊人思略不已遂共冐禁樹碑然後詣闕待罪朝廷開之)
(尤歎美其惠)至於道被如仁功參微管本宜在常均之外(如仁)
(微管竝見上傅季友修張良教)故太宰淵丞相嶷親賢竝舉即為成規
(褚淵碑即玉檢所制蕭子顯齊書曰豫章文獻王嶷字宣儼薨贈丞相南陽樂藹為建立碑第二子格託沈約)
(及孔稚圭為文)乞依二公前例賜許刊立寧容使長想九原樵
蘇罔識其禁駐蹕長陵輶軒不知所適(禮記曰趙文子與叔譽觀乎九)
(原文子曰死者如可作也吾誰與歸戰國策顔蠋謂齊王曰秦攻齊令曰敢有去柳下季墓五千步樵採者罪)
(死不赦東觀漢記和帝詔曰高祖功臣蕭曹為首朕望長陵東門見二臣之壠感焉)臣里閭孤賤
才無可甄值齊網之弘弛賓客之禁(范曄後漢書曰建武中禁綱尚寬諸)
(王既長各招引賓客)策名委質忽焉二紀(左氏傳狐突曰策名委質其貳乃辟)慮先
犬馬厚恩不荅(列女傳曰梁寡高行曰妾之夫不幸早死先犬馬填溝壑虞貞節曰人受命於)
(天而命長犬馬受命于天而命短妾之夫仄先犬馬死矣)而弊帷毁蓋未蓐螻蟻(禮記)
(仲尼曰吾聞之弊帷不棄為埋馬也弊盖不棄為埋狗也戰國策安陵君謂楚王曰犬馬臣願得式黃泉蓐螻)
(蟻延叔堅戰國策論語曰為王先用填黃泉為王作蓐以御螻蟻)珠襦玉匣遽飾幽泉
(西京雜記曰漢帝及諸侯王送死皆珠襦玉匣匣形如鎧甲連以金縷皆鏤為交龍鸞鳳龜龍之形所謂交龍)
(玉匣)陛下弘奬名教不隔微物使臣得駿奔南浦長號北
陵(南浦迎喪北陵送葬)既曲逢前施實仰覬後澤儻驗杜預山頂
之言庶存馬駿必拜之感(襄陽記曰杜元凱好為身後名常自言百年後必高岸為)
(谷深谷為陵作二碑敘其平吳勲一沈萬山下一沈峴山下謂參佐曰何知後代不在山頭乎臧榮緒晉□曰)
(扶風王駿字子贓宣帝第七子也都督雍凉州諸軍事後薨民吏樹碑讚述德範長老見碑者無不拜之言其)
(遺愛如此)臨表悲懼言不自宣臣誠惶以下
文選卷三十八
