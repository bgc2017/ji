文選卷七梁蕭統編
唐李善註
郊祀(祭天曰郊郊者言神交接也祭地曰祀祀者敬祭神明也郊天正於南郊郭外曰郊)
甘泉賦一首(井序)
揚子雲(善曰漢書曰揚雄字子雲蜀郡成都人也雄少好學年四十餘自蜀來遊京師)
(大司馬王音召以為門下史薦雄待詔歲餘為郎中給事黃門卒桓譚新論曰雄作甘泉賦一)
(首始成夢腸出收而内之明日遂卒然舊有集注者竝篇内具列其姓名亦稱臣善以相)
(别他皆類此)
孝成帝時客有薦雄文似相如者(善曰雄答劉歆書日雄作成都城四隅銘)
(蜀人有楊莊者為郎誦之於成帝以為似相如雄遂以此得見)上方郊祀甘泉泰畤汾
隂后土以求繼嗣(善曰上謂成帝也漢書曰武帝幸甘泉令祠官具太乙祠壇太乙所用如)
(雍畤物又立后土於汾隂睢上孟康曰畤音止神靈之所止也睢音雖)召雄待詔承明之
庭(善曰諸以材術見知直於承明待詔即見故曰待詔焉承明已見上文)正月從上甘泉
還奏甘泉賦以風(善曰漢書曰永始四年正月行幸甘泉七略曰甘泉賦永始三年正月待)
(詔臣雄上漢書三年無幸甘泉之文疑七略誤也毛詩序曰下以風刺上音諷不敢正言謂之諷)其辭
曰惟漢十世將郊上玄(善曰惟有也是也十世成帝也上玄天也)定泰畤雍
神休尊明號(晉灼日雍祐也休美也言見祐護以休美之祥也明號下同符三皇也善曰言將終)
(泰畤冀神擁佑之以美祥因尊已之明號也廣雅曰將欲也雍音擁)同符三皇錄功五帝
(又穎曰符合也善曰言同符契于三皇錄功勤於五帝也)䘏胤錫羡拓迹開統(應劭曰䘏)
(憂也胤續也錫與也羡饒也拓廣也特成帝憂無繼嗣故修祠泰畤后土言神明饒與福祥廣迹而開統也李)
(竒曰統緒也善曰羡戈戰反)於是乃命羣僚歷吉日協靈辰(善曰爾雅曰命)
(告也楚辭曰歷吉日吾將行郭璞上林賦注曰歷選也爾雅注曰辰時也)星陳而天行(善曰星陳)
(天行已見西京賦)詔招摇與太隂兮伏鉤陳使當兵(張晏曰禮記曰招摇)
(在上急繕其怒太隂歲後三辰也服虔曰鉤陳神名也紫微宫外營陳星也善曰鉤陳已見上文鄭玄禮記)
(注曰當主也主謂典領也)屬堪輿以壁壘兮捎夔魖而抶獝狂(張晏曰堪)
(輿天地總名也孟康曰木石之怪曰夔如龍有角人面魖耗鬼也獝狂赤惡鬼也令皆捎而去之善曰杜預左)
(氏傳注曰屬託也淮南子曰堪輿行雄以知雌許慎曰堪天道也輿地道也說文曰扶擊也丑乙切)八神
奔而警蹕兮振殷轔而軍裝(服虔曰自招摇遊神之屬也張晏曰堪輿至獝狂八)
(神也善曰言上諸神各有職役夔魖之屬又捎去之故令八方之神奔走而警蹕殷轔之盛而以軍装也轔栗)
(忍切漢書武帝紀曰用事八神文穎曰八方之神也嶭君韓詩章句曰振奮也殷轔言盛多也軍裝如軍戎之)
(装者也)蚩尤之倫帶干將而秉玉戚兮飛蒙茸而走陸梁
(張晏曰玉戚以王為戚秘也晉灼曰飛者蒙茸而亂走者陸梁而跳謂猛士之軰善曰蚩尤已見西京賦干將已見)
(東京賦禮記注曰朱干玉戚鄭玄曰戚斧也又考功記注曰祕猶柄也音祕茸而恭反)齊總總以
撙撙其相膠轕兮猋駭雲迅奮以方攘(晉灼曰方攘半散也善曰王逸楚辭)
(注曰總總撙撙束聚貌也膠轕已見上文鄭玄禮記注曰奮迅也撙子本切迅音信攘人羊切)駢羅列布
鱗以雜沓兮柴虒參差魚頡而鳥胻(善曰駢猶併也張揖上林賦注曰柴虒不)
(齊也頡胻猶頡頏也柴初蟻切虒音豸頡胡結切胻胡剛切)翕赫曶霍霧集而蒙合兮
半散昭爛粲以成章(善曰翕赫盛貌曶霍疾貌爾雅曰天氣下地氣不應曰霧霧與蒙同曶音)
(忽)於是乘輿廼登夫鳳皇兮而翳華芝(韋昭曰鳳皇為車飾也翳隠也服虔)
(曰華芝華蓋也善也曰言以華蓋自翳)駟蒼螭兮六素虯蠖略蕤綏灕虖襂纚
(善曰高唐賦曰乘玉輿兮駟蒼螭上林賦曰乘鏤象六玉虯說文曰虯龍無角者春秋命歷序曰皇伯駕六龍蠖略)
(蕤綏龍行之貌也灕虖襂纚龍翰下垂之貌也蠖於钁切螭音離襂音森纚所宜切)帥爾隂閉霅然
陽開(晉灼曰帥聚也霅散也善曰文子曰與隂俱閉與陽俱開霅於申切)騰清霄而軼浮景
兮夫何旟旐郅偈之旖旎也(張晏曰帙過雲與倒景也服虔曰旖旎從風柔弱貌善曰)
(薛君韓詩章句曰騰乘也何休公羊傳注曰軼過也浮景流景也神女賦曰夫何神女之妖麗何休公羊傳注曰據)
(疑問所不知者曰何周禮曰鳥隼為旟龜蛇為旐郅偈竿之貌也郅音質偈音傑旖於綺切旎女氏切)流星
旄以電爥兮咸翠蓋而鸞旗(善曰言星旄之流如電之光也周書曰樓煩星旄者羽旄)
(也鄭玄曰可以為旌旗也高唐賦曰蜺為旌翠為蓋蔡邕獨斷曰天子出前驅有鸞旗者編羽毛列繫穜傍)敦
萬騎於中營兮方玉車之千乘(善曰敦與屯同王逸楚辭注曰屯陳也鄭玄儀禮注)
(曰方併也玉車以玉飾車也)聲駢隠以陸離兮輕先疾雷而馺遺風(善曰)
(廣雅曰陸離參差也方言曰馺馳也郭璞曰馺疾也聖主得賢臣頌曰追奔電逐遺風駢普萌切馺先合切)凌
高衍之嵱嵷兮超紆譎之清澄(孟康曰衍無崖岸也紆譎曲折也李竒曰嵱音踊縱)
(音竦如淳曰嵱嵷上下衆多貌)登椽欒而羾天門兮馳閶闔而入凌兢(服虔)
(曰椽欒甘泉南山也凌兢恐懼貌也李竒曰羾音貢蘇林曰羾至也善曰楚辭曰令帝閽開閶闔而望予王逸曰閶)
(闔天門也兢鉅陵切)是時未轃夫甘泉也廼望通天之繹繹(善曰轃與臻同)
(至也通天臺名已見上文薛君韓詩章句曰繹繹盛貌)下隂潛以慘廪兮上洪紛而
相錯(善曰慘廪寒貌也廩來感切)直嶢嶢以造天兮厥高慶而不可乎
彌度(善曰七發曰條上造天孔安國尚書傳曰造至也爾雅曰彌終也言高不可終竟而度量也慶音羌度大)
(各切彌或為疆)平原唐其壇曼兮列新雉於林薄(鄧展曰唐道也服虔曰新雉香)
(草也雉夷聲相近善曰子虚賦曰案衍壇曼新雉辛夷也本草辛夷一名辛引廣雅曰草藂生曰薄壇徒旦切曼莫旦)
(切)攢并閭與茇葀兮紛被麗其亡鄂(善曰蒼頡篇曰攢聚也并閭椶也茇葀草)
(名也被麗分散貌也風賦曰被麗披離鄂垠鄂也茇步木切葀音括被皮義切麗音隷)崇丘陵之駊
騀兮深溝嶔巖而為谷(蘇林曰駊騀音叵我菩曰駊騀高大貌也嶔巖深貌也嶔口銜切)
&KR0616;&KR0616;離宫般以相爥兮封巒石關施靡乎延屬(應劭曰言秦離宫三百)
(武帝復往往修理之也善曰說文曰&KR0616;古文往字也往往言非一也般布也與班同三輔黃圖曰甘泉有石關觀封巒)
(觀施靡相連貌也施弋爾切鄭玄喪服傳注曰屬連也屬之欲切)於是大厦雲譎波詭摧
嗺而成觀(孟康曰言厦屋變巧乃為雲氣水波相譎詭也嶊嗺林木崇積貌也善曰言大厦之高而成觀)
(闕也摧子罪切嗺子水切觀工唤切)仰撟首以高視兮目冥眴而亡見(善曰王逸)
(楚辭注曰橋舉也撟與矯同冥眴昏亂之貌冥莫見切㫬音縣)正瀏濫以弘惝兮指東西之
漫漫(孟康曰瀏清也服虔曰惝大貌也音厰善曰劉濫猶言清淨而汎濫也漫漫無厓際之配也瀏音劉)徒徊
徊以徨徨兮魂眇眇而昏亂(善曰言迷惑也)據軨軒而周流兮忽坱
圠而亡垠(韋昭曰軨欄也軒檻板也善曰軨與櫺同周流流行周遍也䡍軋廣大貌也貌鳥賦曰䡍)
(軋無垠軨音零坱鳥朗切比鳥黠切)翠玉樹之青葱兮璧馬犀之瞵㻞(善曰)
(漢武帝故事曰上起神屋前庭植玉樹珊瑚為枝碧玉為葉璧馬犀言作馬及犀為璧飾也埤蒼曰瞵㻞文貌)
(也應劭曰瞵音隣晉灼曰㻞音豳)金人仡仡其承鐘虡兮嵌巖巖其龍
鱗(善曰孔安國尚書傳曰仡仡壯勇之貌也嵌開張之貌也龍麟似龍之鱗也仡魚乞切嵌火敢切)楊
光曜之燎爥兮垂景炎之炘炘(晉灼曰景大也善曰廣雅曰炘熱也音欣)配
帝居之縣圃兮象泰壹之威神(服虔曰曾城縣圃閒風崑崙之山三重也天帝)
(神在其上善曰春秋合誠圖曰紫宮帝室太一之精)洪臺崛其獨出兮㮹北極之
嶟嶟(應劭曰崛特貌也㮹至也晉灼曰嶟嶟概緻也善曰爾雅曰北極謂之北辰崛其勿切㮹竹指切嶟)
(干旬切)列宿廼施於上榮兮日月纔經於柍振(韋昭曰榮屋翼也服)
(虔曰梜中央也桭屋梠也善曰施式支切柍於两切桭音辰)雷鬱律於巖窔兮電儵
忽於牆藩(善曰鬱律小聲也上林賦曰巖窔洞房釋名曰窔幽也儵忽疾貌也藩籬也窔一弔切)
鬼魅不能自逮兮半長途而下顚(善曰逮及也爾雅曰顚隕也)歴倒
景而絶飛梁兮浮蠛蠓而撇天(張揖曰陵陽子明經曰倒景氣去地四千里其)
(景皆倒在下如淳郊祀志注曰在日月之上日月返從下照故其景倒又曰絶度也服虔曰浮高貌也晉灼曰)
(飛梁浮道之橋也善曰孫炎爾雅曰蠛蠓蟲小於蚊張揖三蒼注曰撇拂也蠓莫孔反撇匹列反)左攙
槍而右玄冥兮前熛闕而後應門(晉灼曰大人賦曰攬攙槍以為旗人曰左)
(玄冥而右黔雷雄擬相如故云爾也熛闕赤色之闕也南方之帝曰赤熛怒應門正門在熛闕之内也善曰應)
(劭曰大人賦注曰欃槍奔星也張楫曰玄冥北方黑帝佐也熛必遙切)蔭西海與幽都兮
涌醴汨以生川(如淳曰言關之高乃蔭西海也善曰山海經曰北海之内有山名曰幽都黑水)
(出焉涌醴醴泉涌出也方言曰汨疾也于筆切)蛟龍連蜷於東厓兮白虎敦圉
乎崑崙(善曰連蜷長曲貌也敦圉盛怒貌也春秋漢倉孳曰天一之帝居左青龍右白虎服虔曰象崑)
(崙山在甘泉宮中也蜷音拳敦徒毘切)覽樛流於高光兮溶方皇於西清
(服虔曰高光宫名也晉灼曰樛流猶繚繞善曰樛流高曲之貌也溶盛貌也方皇即彷徨觀名也漢書曰甘泉)
(有高光旁皇旁音傍西清西廂清淨處也上林賦曰象輿偃蹇於西清)前殿崔巍兮和氏
玲瓏(晉灼曰以黃金為璧帶含藍田璧玲瓏明見貌也善曰前殿正殿也諸宫皆有之漢書曰未央宮立)
(前殿)炕浮柱之飛榱兮神莫莫而扶傾(善曰炕舉也舉浮柱之飛榱言檐宇)
(高峻若神清淨而扶其傾危也炕與抗古字同毛詩曰君婦莫莫毛萇曰莫莫清淨也)閌閬閬其
寥廓兮似紫宮之崢嶸(善曰閌高也說文曰閬閬高大之貌也寥廓虚静貌紫宮及崢)
(嶸竝已見上文閬音浪寥音僚)駢交錯而曼衍兮㟎&KR2028;隗乎其相嬰(善曰)
(駢列也曼衍分布也埤蒼曰㟎山長貌嶧隗高貌嬰繞也衍弋戰切㟎他賄切&KR2028;音臯隗玉賄切)乘雲
閣而上下兮紛蒙籠以棍成(服虔曰蒙籠膠葛貌棍成言自然也善曰雲閣言高)
(連雲也老子曰有物混成棍與混同)曳紅采之流離兮颺翠氣之宛延(善曰)
(言宫觀之高故紅采翠氣流離宛延在其側而曳颺之)襲琁室與傾宫兮若登高
眇遠亡國肅乎臨淵(服虔曰襲繼也桀作㻜室紂作傾宮以此微諫也應劭曰登高遠望)
(當以亡國為戒若臨深淵也善曰晏子春秋曰夏之衰也其王桀作為琁室殷之衰也其王紂作為傾宫)回
猋肆其碭駭兮翍桂椒而鬱栘楊(服虔曰回猋回風也善曰毛萇詩傳曰肆)
(疾也碭過也廣雅曰駭起也翍與披同說文曰鬱木聚生也爾雅曰棠棣栘也楊楊樹也言回風碭駭披散桂)
(椒又欝衆栘楊也碭徒浪切栘音移)香芬茀以穹隆兮擊薄櫨而將榮(善曰)
(言香氣芬茀穹隆而盛乃拂擊薄櫨而及屋榮也說文曰薄櫨柱上枅也嶭君韓詩章句曰將辭也茀房物切)
(薄房隔切櫨力都切)薌呹肹以棍批兮聲駍隠而歴鍾(善曰薌亦香字也禮)
(記曰燔燎羶薌呹疾貌也說文曰肹蠁布也司馬彪上林賦注曰肹過也棍同也批擊也歷鍾經歷至鍾也呹)
(余日切肹許一切棍下本切批薄結切駍普耕切)排玉戶而颺金鋪兮發蘭蕙
與&KR0034;藭(李竒曰鋪門首也善曰言風飄香氣既棑玉戶而颺金鋪又發揚蕙蘭與&KR0034;藭也長門賦曰擠)
(玉戶以撼金鋪司馬注子虚賦曰&KR0034;藭似槀本)帷弸彋其拂汩兮稍暗暗而靚深
(善曰弸彋風吹帷帳之聲也拂汨鼓動之貌暗暗深空之貌靚即静字耳弸普萌切彋音宏汨于密切暗烏敢)
(切)隂陽清濁穆羽相和兮若夔牙之調琴(張晏曰聲細不過羽穆然)
(相和也善曰莊子黃帝曰一清一濁隂陽調和尚書曰夔典樂教胄子列子曰伯牙善鼓琴)般倕棄
其剞劂兮王爾投其鉤繩(應劭曰剞曲刀也劂曲鑿也善曰尚書曰倕汝作共工般)
(魯般也爾王爾也並已見西京賦般與班同倕音垂)雖方征僑與偓佺兮猶彷彿
其若夢(晉灼曰方常也征行也言宫觀之高峻雖使僊人行其上恐遽不識其形觀猶髣髴若夢也善)
(曰鄭玄毛詩箋曰方且也征僑姓征名僑也司馬相如大人賦曰厮征伯喬漢書曰正伯喬並同也餘依晉說)
(列仙傳曰偓佺槐里采藥父也食松實形體生毛數寸能飛行逮走馬說文曰彷彿相似視不諟也楚辭曰時)
(彷彿以遙見諟即諦字音帝)於是事變物化目駭耳回(善曰蒼頡篇曰駭驚也回)
(謂曰皇也)蓋天子穆然珍臺間館琁題玉英蜵蜎蠖濩之中
(應劭曰題頭也榱椽之頭皆以玉飾言其英華相爥也張晏曰蜵蜎蠖濩刻鏤之形也善曰范子曰玉英出藍)
(田孝經援神契曰玉英玉有英華之色間音閑蜵音淵蜎於緣切蠖烏郭切濩胡郭切)惟夫所以
澄心清魂儲精垂恩(善曰鄭玄毛詩箋曰惟思也文子曰澄心清意言儲蓄精神冀神垂)
(恩也)感動天地逆釐三神者(服虔曰釐福也韋昭曰逆迎也迎受福釐也善曰三神天)
(地人也釐音熙)廼搜逑索偶臯伊之徒冠倫魁能(韋昭曰搜擇也逑匹也索)
(求也偶對也應劭曰冠其羣倫魁桀也善曰臯臯繇堯臣也伊伊尹湯臣也)函甘棠之惠挾
東征之意(善曰毛詩序曰甘棠美邵伯也又曰東山周公東征也)相與齊乎陽靈
之宫(善曰韓康伯周易注曰洗心曰齊齊側皆反祭天之所故曰陽靈)靡薜荔而為席
兮折瓊枝以為芳(善曰靡謂偃之藉地而為佩席也楚辭曰折瓊枝以繼)吸清雲之
流瑕兮飲若木之露英(善曰淮南子曰志厲清雲非夸矜也司馬如大人賦曰呼吸沆)
(瀣餐朝霞霞與瑕古字通山海經曰灰野之山有赤樹青葉名曰若木露英英之含露者)集乎禮神
之囿登乎頌祗之堂(善曰禮神謂祭天也晉灼曰后土歌祭之處也善曰為歌頌以祭地)
(祗)建光燿之長旓兮昭華覆之威威(服虔曰昭明也華覆華蓋也善曰埤)
(蒼曰旓旌旗斿也旓所交切威猶葳蕤也)攀琁璣而下視兮行遊目乎三危
(善曰漢書曰北斗七星所謂琁璣玉衡楚辭曰忽反顧以遊目尚書曰導黑水至于三危)陳衆車於
東阬兮肆玉軑而下馳(如淳曰東阬東海也苦庚切晉灼曰軑車轄也韋昭曰軑徒計)
(切善曰賈逵國語注曰肆恣也楚辭曰齊玉軑而竝馳軑音大)漂龍淵而還九垠兮窺
地底而上回(應劭曰龍淵在張掖服虔曰九垠九重也善曰言從東阬下馳遂浮龍淵而繞其九)
(重乃窺地底而上歸也說文曰漂浮也莊子曰千金之珠在九重之淵驪龍頷下廣雅曰垠涯也厓亦重之義)
(也還音旋)風漎漎而扶轄兮鸞鳳紛其銜蕤(善曰漎漎疾貌也音竦晉灼曰)
(蕤綏也)梁弱水之濎濙兮躡不周之逶蛇(服虔曰崑崙之東有弱水渡之)
(若濎濙耳善曰濎濙小水貌也字林曰濙絶小木也廣雅曰躡履也山海經曰西海之外有山不合名曰不周)
(逶蛇欲平貌也濎吐定切濙音熒蛇音栘)想西王母欣然而上壽兮屏玉女而
却宓妃(善曰言既臻西極故想王母而上夀乃悟好色之敗德故屏除玉女而及宓祀亦以此微諫也)
(山海經曰玉山西王母所居也神異經曰東荒中有大石室東王公居之常與玉女共投壺宓妃已見東京賦)
玉女亡所眺其清矑兮宓妃曾不得施其蛾眉(服虔曰矑目童)
(子也善曰毛詩曰螓首蛾眉)方攬道德之精剛兮侔神明與之為資
(晉灼曰等天地之計量也善曰說文曰攬撮持也音攬精剛精微剛強也)於是欽柴宗祈(善曰)
(恭敬燔紫尊崇所祈也尚書曰至於岱宗柴)燎薰皇天(應劭曰牲玉之香也)臯搖泰一
(如淳曰臯挈臯也積柴於挈臯頭置牲玉於其上舉面燒之欲近天也張晏曰招搖泰一皆神名善曰搖與遙)
(同)舉洪頤(服虔曰洪頥旌名也應劭曰旌旆布也)樹靈旗(李竒曰欲伐南越告禱太一畫)
(旗樹太一壇上名靈旗以指所伐之國也見漢書郊祀志)樵蒸昆上配藜四施(張晏曰配)
(藜披離也善曰言燔燎之盛故樵蒸之光同上而披離四布也周禮曰共祭祀之薪蒸鄭玄曰麄曰薪細曰蒸)
(說文曰昆同也昆或為焜字書曰焜煌火貌)東爥滄海西燿流沙北熿幽都
南焬丹厓(服虔曰丹水之厓也善曰尚書曰弱水餘波入於流沙幽都已見吳都賦熿與晃音義同)
(方言曰焬炙也)玄瓚觩䚧秬鬯泔淡(服虔曰以玄玉飾之故曰玄瓚張晏曰瓚受五升口)
(徑八寸以大圭為柄用灌鬯觨䚧其貌也應劭曰泔淡滿也善曰孔安國尚書傳曰黑黍曰秬釀以鬯草觩音求)
(䚧力幽切泔胡敢切淡大敢切)肹蠁豐融懿懿芬芬(善曰言秬鬯分布芬芬盛美也盻蠁)
(三見上文)炎感黃龍兮熛訛碩麟(韋昭曰碩大也善曰言焱熛熾盛感動神物也字林)
(曰焱火光也說文曰熛火飛也毛萇詩傳曰訛動也熛必遙切)選巫咸兮呌帝閽開天
庭兮延羣神(服虔曰令巫祝呌呼天門也善曰山海經曰大荒中有靈山巫咸從此升降王逸楚)
(辭注曰巫咸古神巫也楚辭曰吾令帝閽闢開兮鄭玄禮記注曰延遵也)儐暗藹兮降清壇
瑞穰穰兮委如山(張晏曰儐贊也善曰鄭玄周禮注曰接賓曰儐然謂贊禮者也暗藹衆盛)
(貌也委積也暗鳥感反)於是事畢功弘廻車而歸度三巒兮偈棠
黎(晉灼曰黃圖無三巒相如傳有封巒觀善曰三巒即封巒觀也漢書曰甘泉有封巒棠黎韋昭曰偈息也)
(音憩)天閫決兮地垠開八荒協兮萬國諧(善曰鄭玄禮記注曰閫門限也決)
(亦開也言門決以出德澤故八荒萬國俱恊諧也)登長平兮雷鼓&KR1024;天聲起兮
勇士勵(如淳曰長平坂名在池陽南善曰字指曰&KR1024;大聲也口蓋切天聲如天之聲言其大也杜預左)
(氏傳注曰厲猛也)雲飛揚兮雨滂沛于胥德兮麗萬世(善曰言恩澤之)
(多若雲行雨施君臣皆有聖德故華麗至於萬世也毛詩曰于胥樂兮鄭玄曰于於也胥皆也麗光華也)亂
曰(善曰王逸楚辭注曰亂理也所以發理辭指總撮所要也)崇崇圜丘隆隠天兮(善曰)
(崇崇高貌也廣雅也曰圜丘大壇祭天)登降峛崺單埢垣兮(善曰登降上下也峛崺邪道也)
(單大貌埢垣圍貌峛力爾切崺弋爾切單音蟬埢音拳)增宮㠁差駢嵯峨兮(善曰㠁與)
(參同初林切駢步千切嵯材何切峨音俄)岭巆嶙峋洞無厓兮(善曰埤蒼曰岭巆嶙峋深)
(無厓之貌岭音零巆音熒嶙音隣峋音旬)上天之縡沓旭卉兮(善曰縡事也杳深遠也旭)
(卉幽昧之貌毛詩曰上天之載無聲無臭縡與載周)聖皇穆穆信厥對兮(李竒曰對配也)
(能與天相對配也善曰詩曰帝作邦作對)徠祗郊禋神所依兮(善曰言來郊禋而甚敬故)
(為神祗之所依也徠古來字也)徘徊招搖靈迉迡兮(善曰招搖猶彷徨也迉迡即棲遲也)
(毛萇詩傳曰棲遲遊息也招必遙切迉音棲迡大夷也)光煇眩燿降厥福兮子子
孫孫長無極兮
耕藉(臣瓚漢書注曰景帝詔曰朕親耕本以躬親為義藉謂蹈藉之也)
藉田賦一首(臧榮緒晉書曰泰始四年正月丁亥世祖初藉於千畆司空掾潘岳作藉)
(田頌也)
潘安仁(臧榮緒晉書曰潘岳字安仁榮陽中牟人總角辯慧摛藻清豔鄉邑稱為竒童弱)
(冠辟司空太尉府舉秀才高步一時為衆所疾然藉田西征咸有舊注以釋文膚淺引證)
(疏略故並不取焉)
伊晉之四年正月丁未皇帝親率羣后藉于千畆之甸禮
也(晉書曰丁亥藉田戊子大赦今為丁未誤也千畆已見西京賦禮記曰天子藉田千畆)於是乃
使甸帥清畿野廬掃路(周禮曰甸師掌帥其屬而耕耨王藉鄭玄曰師猶長也然師而)
(為帥者避晉景帝諱也周禮曰野廬氏掌逹國之道路也)封人壝宮掌舍設枑(周禮曰封)
(人掌設王之社畿為畿封而樹之鄭玄曰聚土曰封壝謂壇及堳埓也周禮曰掌舍掌王之會同之舍設梐枑)
(再重杜子春讀為梐枑梐枑行馬也壝以委切枑音互)青壇蔚其嶽立兮翠幕黕
以雲布(國語虢文公曰古者王命司空除壇千藉楊修許昌宮賦曰華殿炳而嶽立鄭玄周禮注曰帷)
(覆上曰幕魏文帝愁霖賦曰玄雲黕其四塞黕黑貌也封禪書曰雲布霧散黕丁敢切)結崇基之
靈趾兮啓四塗之廣阼(崇基謂壇也於壇四面而為階也說文曰趾基也又曰阼主階)
(也)沃野墳腴膏壤平砥(墳腴平砥已見上文史記曰京師膏壤沃野千里毛詩曰周道)
(如砥)清洛濁渠引流激水(子虚賦曰激水推移)遐阡繩直邇陌如矢
(史記曰秦孝公壞井田開阡陌風俗通曰南北曰阡東西曰陌繩直已見上文詩曰其直如矢)&KR3395;犗服
於縹軛兮紺轅綴於黛耜(繱犗帝耕之牛也說文曰繱帛青色音葱犗牛已見吳都)
(賦又曰縹帛青白色也轅軛犂轅軛也鄭玄周禮注曰轅端壓牛領曰軛於革切說文曰紺染青而揚赤色也)
(鄭玄禮記注曰耜耒之金)儼儲駕於廛左兮俟萬乘之躬履(駕牛儼然在於)
(廛左以待天子躬親履之耕以儲畜故曰儲駕也說文曰儼好貌也晉灼漢書曰廛一百畝也然古耕以耒而)
(今以牛者蓋晉時創制不㳂於古也)百僚先置位以職分(百僚已見上文羽獵賦曰先置)
(乎白楊之南漢書曰也六鄕各有徒屬職分)自上下下具惟命臣(周易曰自上下下其道大)
(光西京賦曰具惟帝臣鄭玄儀禮注曰命者加爵服之命)襲春服之萋萋兮接游車
之轔轔(司馬彪上林賦注曰襲服也禮記曰孟春衣青衣春服已見魏都賦薛君韓詩章句曰萋萋盛)
(也文穎漢書注曰天子出游車九乘毛詩曰有車轔轔)微風生於輕幰纖埃起於
朱輪(幰車幰也釋名曰車幰所以御熱也朱輪已見吳都賦)森奉璋以階列望皇
軒而肅震(森盛貌也毛詩曰奉璋峨峨髦士攸宜階爵之次也爾雅曰震懼也)若湛露之
晞朝陽似衆星之拱北辰也(毛詩曰湛湛露斯匪陽不睎毛萇曰晞乾也言露見)
(日而乾以喻諸候承命而施敬也論語子曰為政以德譬如北辰居其所而衆星共之)於是前驅
魚麗屬車鱗萃(周禮曰王出入則自左馭而前驅鄭玄曰前驅如今導引也魚麗已見東京賦)
(屬車已見西京賦子虚賦曰珍怪鳥獸萬端鱗萃)閶闔洞啓參塗方駟(洛陽宮舍記曰)
(洛陽有閶闔門西京賦曰旁開三門參塗夷庭羽獵賦曰方駕千駟)常伯陪乘太僕秉轡
(尚書曰左右常伯應劭曰漢官儀曰侍中周成王常伯任侍中殿下稱制出即陪乘鄭玄周禮注曰陪乘參乘)
(也漢舊儀曰漢乘輿大駕儀公卿奉引太僕御也)后妃獻穜稑之種司農撰播
殖之器(周禮曰上春詔王后帥六宫之人而生穜稑之種而獻于王鄭司農曰先種後熟謂之穜後種先)
(熟謂之稑漢書曰大農令武帝更名大司農孔安國論語注曰撰具也史記曰后稷播殖百穀孔安國尚書傳)
(曰播布也蒼頡篇曰殖種也)挈壺掌升降之節宮正設門閭之蹕(周禮)
(有挈壺氏周禮曰宫正凡邦之事蹕宫中鄭玄曰正長也宮中之長也鄭司農曰蹕謂止行者清道若今時警)
(蹕)天子乃御玉輦蔭華蓋(臧榮緒晉書曰大駕鹵簿有大輦華蓋中道玉輦大輦也)
(華蓋已見西京賦)衝牙錚鎗綃紈綷䌨(禮記曰凡帶必有佩佩玉有衝牙鄭玄曰衝牙)
(居中央以前後觸也錚鎗玉聲也錚又耕切鎗义行切鄭玄禮記注曰綃綺屬也許慎淮南子注曰紈素也漢)
(書班&KR0008;妤賦曰紛綷䌨兮紈素聲䋻思樵切紈音丸綷七悴切䌨七大切)金根照耀以炯(古迥)
晃兮龍驥騰驤而沛艾(司馬彪續漢書曰漢承秦制御為乘輿金根安車五采文畫輈)
(西京賦曰乃奮翅而騰驤龍驥沛艾已見上文)表朱玄於離坎飛青縞於震兌
中黃曄以發暉方綵紛其繁會(謂鹵簿之儀車騎旌旗各依方色也表猶標也)
(周易曰離南方之卦也震者東方兑正西秋也周禮曰東方謂之青南方謂之赤西方謂之白北方謂之黑毛)
(萇詩傳曰縞白色也縞古老切周禮曰地謂之黃臧榮緒晉書鹵簿曰青立車青安車赤立車赤安車黃立車)
(黃安車白立車白安車黑立車黑安車合十乘並駕駟建旗十二如車色)五輅鳴鑾九旗揚
旆(周禮曰王之五路一曰玉路二曰金路三曰象路四曰革路五曰木路又曰掌九旗之物名日月為常蛟)
(龍為旂通帛為旃雜帛為物熊虎為旗鳥隼為旟龜蛇為旐全羽為□析羽為旌)瓊鈒入蘂雲
罕晻藹(臧榮緒晉書曰雲罕車駕駟戟車載闟與鈒音義同也蒼頡篇曰蘂聚也楚辭曰揚雲霓之晻)
(藹鈒音吸晻鳥感切)簫管嘲哳以啾嘈兮鼓鞞硡隠以砰&KR1024;(簫管已見)
(上文楚辭曰鵾鷄嘲唽而悲鳴蒼頡篇曰啾衆聲也嘈已見上文周禮曰鍾師掌鞞鄭玄曰擊鞞以和樂字林)
(曰鼙小鼓也鞞與鼙同步迷切硡與訇音義同火宏切字書曰砰大聲也字指曰&KR1024;大聲也砰披萌切&KR1024;苦蓋)
(切)筍簴嶷以軒翥兮洪鍾越乎區外(筍簴軒翥已見西京賦天子之行擊)
(左右鍾已見西都賦)震震填填塵騖連天以幸乎藉田(震震盛也郭璞爾雅)
(注曰闐闐羣行聲也東觀漢記曰王邑旗幟蔽野埃塵連天騖或為霧非也)蟬冕熲以灼灼
兮碧色肅其芊芊(蟬冕已見魏都賦芊芊碧貌)似夜光之剖荆璞兮若
茂松之依山巔也於是我皇乃降靈壇撫御耦(降謂臨幸也應)
(劭漢官儀曰天子東耕之日天子升壇上空無祭天子耕於壇舉未三推而已論語曰長沮桀溺耦而耕鄭玄)
(曰耜廣五寸二耜為耦王逸楚辭注曰撫持也)坻場染屨洪縻在手(方言曰坻場也蚍蜉)
(犁鼠之埸謂之坻埸浮壤之名也音傷說文曰縻牛轡也忙皮反)三推而舍庶人終畝
(三推已見上文國語虢文公曰王耕一墢班三之庶人終于千畝韋昭曰一墢一耜之墢也班次也三之下各)
(三其上王一公三郳九大夫二十七庶人盡耕也既云以牛而又言推者蓋㳂古成文不可以文而害實也墢)
(扶發切然國語與禮記不同而潘雜用之)貴賤以班或五或九(禮記曰帝藉三公五推卿)
(諸侯九推)于斯時也居靡都鄙民無華裔(都謂京邑也杜預左傳注鄙邑也左)
(傳孔子曰裔不謀夏夷不亂華王肅家語注曰裔邊裔也)長幼雜遝以交集士女頒
斌而咸戾(雜遝衆多貌也頒斌相也雜之貌也爾雅曰戾至)被褐振裾垂髫總髻
(老子曰被褐而懷玉杜預左氏傳注曰振整也說文曰褐者麄衣也爾雅曰衱謂之裾郭璞曰衣後裾也衱音)
(劫魏志毛玠曰臣垂髫執簡埤蒼曰髫髦也大聊切毛詩曰總角之晏毛萇曰總角結髮也)躡踵側
肩掎裳連襼(說文曰躡追也躡其踵所以為追逐也聲類曰踵足根也史記馮驩曰夫朝趨市者)
(側肩爭門而入賈逵國語注曰從後牽曰掎方言曰複𥜗江湖之間或謂之簫襼郭璞方言注曰襼即袂字也)
(說文曰袂袖也)黃塵為之四合兮陽光為之潛翳(山陽公載記曰賈詡鳴鼓)
(雷震黃塵蔽天西都賦曰紅塵四合)動容發音而觀者莫不抃儛乎康衢
謳吟乎聖世(列子曰一里老幼喜躍抃儛康衢已見上文吾丘壽王驃騎論功曰遊童牧豎詠德)
(謳吟)情欣樂於昏作兮慮盡力乎樹蓺(昏作已見西京賦韓詩外傳曰子路)
(冶蒲孔子曰我入其境田疇甚易草萊甚辟故其人盡力也周禮曰正月之吉頒職事二曰樹蓺鄭玄毛詩箋)
(曰蓺猶樹也)靡誰督而常勤兮莫之課而自厲(說文曰誰何也謂責問之)
(也字書曰督察也王逸楚辭注曰課試也)躬先勞以說使兮豈嚴刑而猛制
之哉(周易曰說以使民民忘其勞史記秦繁法嚴刑而天下不振)有邑老田父或進
而稱曰蓋損益随時理有常然(周易曰捐益盈虚與時偕行又曰隨時之義大)
(矣哉晏子春秋曰物有必至事有常然古之道也)高以下為基民以食為天(老子)
(曰貴必以賤為本高必以下為基漢書酈食其曰王者以人為天而民以食為天)正其末者端
其本善其後者愼其先(言治國之道以商為末而農為本以貨為後而食為先也陸賈)
(新語注曰治末者調其本李竒漢書注曰本農也末賈也漢書詔曰農天下之本也而人或不務本而事末故)
(生不遂禮記曰善終者如始尚書大傳曰八政何以先食傳曰食者萬物之始人事之本也故八政先食)夫
九土之宜弗任四人之務不壹(國語展禽曰共工氏之子曰后土能平九土韋)
(昭曰九土九州之土尚書曰禹别九州任土作貢管子曰士農工商四民者國之正民也孔安國尚書傳曰壹)
(專一也)野有菜蔬之色朝靡代耕之秩(禮記曰三年耕必有一年食雖有凶)
(旱水溢人無莱色又曰夫禄足以代其耕)無儲稸以虞災徒望歲以自必(言無)
(儲稸以度荒災空自必望於歲也崔寔四民月令曰十月五榖既登冡有儲稽禮記曰國無九年之蓄曰不足)
(韋昭曰虞度也左氏傳王曰余一人閔閔焉如農夫之望歲也)三季之衰皆此物也(國語)
(郭偃曰夫三季王之亡宜也韋也昭曰季末也三李王桀紂幽王)今聖上昧旦丕顯夕愓
若慓(昧旦丕顯已見東京賦周易曰君子夕惕若厲爾雅曰慄懼也)圖匱於豐防儉於
逸(言常節約以戒不虞故圖乏者必於豐殷禦儉者在於奢逸也廣雅曰儉少也)欽哉欽哉惟
榖之䘏(尚書曰欽哉欽哉惟刑之䘏哉)展三時之弘務致倉廪於盈溢
(國語虢文公曰三時務農一時講武韋昭曰三時春夏秋也管子曰倉廩實則知禮節蔡邕月令章句曰榖糓)
(曰倉米藏曰廩)固堯湯之用心而存救之要術也(漢書董仲舒對策曰陛下)
(親耕藉田以為農先此亦堯舜之用心也)若乃廟祧有事祝宗諏日(廟祧已見西京)
(賦禮記曰宗祝在廟鄭玄曰宗宗人也祝接神者也毛詩箋曰后稷既為郊祀之酒則諏謀其日應劭漢書注)
(曰諏謀也)簠簋普淖則此之自實(周禮曰舍人凡祭祀共簠簋實之陳之儀禮曰孝孫)
(某敢用嘉薦鄭玄曰普淖黍稷也普大也淖和也德能大和乃有黍稷故以為號云淖乃孝切)縮鬯蕭
茅又於是乎出(左氏傳管仲曰爾貢苞茅不入王祭不供無以縮酒周禮曰鬯人釀秬以為酒)
(又曰甸師祭祀共蕭茅杜子春曰蕭香蒿也鄭玄曰既薦然後爇蕭合馨香茅以縮酒國語虢文公曰上帝之)
(粢盛於是乎出)黍稷馨香旨酒嘉栗(左氏傳季梁奉酒醴以告曰嘉栗旨酒謂其上下皆)
(有嘉德而無違心所謂馨香無讒慝杜預曰栗謹敬也)宜其民和年登而神降之
吉也(左氏傳季梁奉粢盛以告曰潔粢豐盛謂其三時不害而人和年豐也鄭玄周禮注曰登成也左氏)
(傳曰致其禋祀於是乎人和而神降之福)古人有言曰聖人之德無以加於
孝乎夫孝天地之性人之所由靈也(孝經曾子曰敢問聖人之德無以加)
(於孝子曰天地之性人為貴人之行莫大於孝夫聖人之德又何以加於孝乎漢書曰人有生之最靈者也)
昔者明王以孝治天下其或繼之者鮮哉希矣(孝經子曰昔者)
(明王之以孝理天下也論語子曰其或繼周者雖百世可知也)逮我皇晉實光斯道(鄭玄)
(毛詩箋曰光明也斯道謂孝道也)儀刑孚于萬國愛敬盡于祖考(毛詩曰儀)
(刑文王萬國作孚毛萇曰孚信也孝經子曰愛敬盡於事親而德教加於百姓)故躬稼以供粢
盛所以致孝也(尚書大傳曰王者躬耕所以供粢盛五經要義曰天子藉田千畆所以先百姓)
(而致孝敬也)勸穡以足百姓所以固本也(西京賦曰勸穡於原陸論語孔子曰)
(百姓足君孰與不足尚書曰民惟邦本本固邦寧何晏論語注曰本基也)能本而孝盛德大
業至矣哉(周易曰盛德大業至矣哉)此一役也而二美具焉(一役謂藉田也)
(二美謂能本而孝也左氏傳隂飴甥曰此一役也秦可以霸)不亦遠乎不亦重乎(論語)
(文也)敢作頌曰
思樂甸畿薄采其茅(茅即上甸師之所供者毛詩曰思樂泮水薄采其芹毛萇曰薄辭也)
大君戾止言藉其農(周易曰大君有命毛詩曰魯侯戾止言觀其旂毛萇曰戾來也止至)
(也)其農三推萬方以祗(禮記曰耕藉然後諸侯知所以敬爾雅曰祗敬也)耨我
公田實及我私(鄭玄周禮注曰耨耘耔也奴豆切毛詩曰雨我公田遂及我私)我簠斯
盛我簋斯齊(禮記曰天子藉田以事天地山川以為齊盛毛萇詩傳曰器實曰齊在器曰盛齊音資)我
倉如陵我庾如坻(毛詩曰我倉既盈我庾惟億又曰曾孫之庾如坻如京鄭玄曰庾露積榖也坻水中)
(高地)念兹在兹永言孝思(言念此黍稷在此祭祀也尚書禹曰念兹在兹毛詩曰永言孝)
(思)人力普存祝史正辭(左氏傳季梁曰上思利人忠也祝史正辭信也故奉牲以告曰)
(慱碩肥腯謂人力之普存也)神祗攸歆逸豫無期(左氏傳楚子曰能歆神人杜預曰歆)
(享也毛詩曰爾公爾侯逸豫無期)一人有慶兆民頼之(尚書王曰一人有慶兆民頼之)
畋獵(鄭玄禮記注曰田者所以供祭祀庖厨之用王制曰天子諸侯無事則歲三田馬融曰取)
(獸曰畋)
子虚賦一首(善曰漢書曰相如遊梁乃著子虚賦後蜀人楊得意為狗監侍上上)
(讀子虚賦曰朕獨不得與此人同時哉得意曰臣邑人司馬相如自言為此賦上乃召相)
(如相如曰此乃諸侯之事未足觀請為天子遊獵之賦以子虚虚言也為楚稱烏有先生)
(烏有此事也為齊難亡是公者言亡是人也欲明天子之義故虚藉此三人為辭以風諫)
(焉)
司馬長卿(善曰漢書曰司馬相如字長卿蜀郡人少好讀書為武騎常侍後拜文園)
(今病卒)
郭璞注
楚使子虚使於齊王悉發車騎與使者出畋(司馬彪曰畋獵也善)
(曰家語曰孔子在齊齊侯出畋本或云境内之士備車騎之衆非也)畋罷子虚過奼烏有
先生(張楫曰奼誇也丑亞切字當作詫)亡是公存焉坐定烏有先生問
曰今日畋樂乎子虚曰樂獲多乎曰少然則何樂對曰
僕樂齊王之欲夸僕以車騎之衆而僕對以雲夢之事
也(張楫曰楚藪也在南郡華容縣善曰廣雅曰僕謂附著於人然自卑之稱也夢莫諷切)曰可得
聞乎子虚曰可王車駕千乘選徒萬騎畋於海濱(郭璞曰濱)
(涯也)列卒滿澤罘網彌山(郭璞曰彌覆也善曰罘已見上文)掩兔轔鹿射
麋脚麟(司馬彪曰轔轢也音吝韋昭曰脚謂持其脚也善曰鄭玄毛詩箋曰掩者覆也)騖於鹽
浦割觧染輪(張楫曰海水之厓多出鹽也李竒曰鮮生也染擩也切生肉擩車輪鹽而食之也善)
(曰擩揾也擩而緣切揾一頓切)射中獲多矜而自功(郭璞曰伐其功也善曰鄭玄禮記注)
(曰矜自尊大也)顧謂僕曰楚亦有平原廣澤遊獵之地饒樂若
此者乎楚王之獵孰與寡人乎(郭璞曰與猶如也)僕下車對曰
(郭璞曰下車謙也)臣楚國之鄙人也(廣雅曰鄙小也)幸得宿衛十有餘
年時從出遊遊於後園覽於有無然猶未能徧覩也(善曰)
(覽於有無謂或有所見或復無也)又焉足以言其外澤乎齊王曰雖然
略以子之所聞見而言之僕對曰唯唯臣聞楚有七澤
嘗見其一未覩其餘也臣之所見盖特其小小者耳(郭璞)
(曰特獨也)名曰雲夢雲夢者方九百里其中有山焉其山則
盤紆岪鬱隆崇&KR2029;崒(郭璞曰隆崇竦起也善曰岪音柫)岑崟參差日月
蔽虧(張楫曰高山擁蔽日月虧缺半見也善曰崟音吟)交錯糾紛上干青雲(郭璞)
(曰言相樛結而峻絶也善曰孔安國尚書傳曰干犯也)罷池陂陀下屬江河(郭璞曰言)
(旁頽也屬連也罷音疲陂音婆陀音駝文穎曰南方無河也冀州几水大小皆謂之河詩賦通方言耳晉灼曰)
(文章假借協陀之韻也)其土則丹青赭堊雌黃白坿錫碧金銀(張揖)
(曰丹丹沙也青青雘也赭赤土也堊白土也蘇林曰白坿白石英也坿音附善曰高誘淮南子注曰碧青石也)
衆色炫耀照爛龍鱗(郭璞曰如龍之鱗彩也)其石則赤玉玫瑰琳
琘昆吾(張楫曰琳珠也琘者石之次玉者昆吾山名也出美金尸子曰昆吾之金晉灼曰玫瑰火齊珠)
(也郭璞曰琳玉名)瑊玏玄厲(張楫曰瑊玏石之次玉者玄厲黑石可用磨也如淳曰瑊音緘玏音)
(勒)碝石碔砆(張楫曰砆石碔砆皆石之次玉者碝石白者如冰半有赤色碔砆赤地白采葱蘢白)
(黑不分郭璞曰碝而兖切善曰管子曰隂山碝珉戰國策曰白骨疑象碔砆類玉)其東則有蕙
圃衡蘭芷若芎藭菖蒲(張楫曰蕙圃蕙草之圃也衡杜衡也其状若葵其臭如蘪蕪芷)
(白芷也若杜若也司馬彪曰芎藭似藁本善曰嶭綜西京賦注曰蘭香草也芷若下或有射干非也)茳蘺
蘪蕪諸柘巴苴(張楫曰江蘺草香也蘪蕪蘄芷也似蛇狀而香諸柘甘柘也郭璞曰江蘺似水)
(薺文穎曰巴苴草名一名巴蕉善曰苴子余切)其南則有平原廣澤登降陁靡
案衍壇曼(司馬彪曰陁靡邪靡也案衍窊下也壇曼平慱也善曰陁弋爾切衍弋戰切壇徒旦切曼)
(莫幹切)緣以大江限以巫山(張楫曰巫山在南郡巫縣)其高燥則生葴
菥苞荔(張楫曰葴馬藍也菥似燕麥也苞蔍也荔馬荔也蘇林曰菥斯歷切善曰葴之林切苞音包荔)
(旨隸鹿皮表切)薛莎青薠(張楫曰薛藾蒿也莎薃侯也青薠似莎而大生江湖雁所食善曰薠音煩)
其埤溼則生藏莨蒹葭(郭璞曰藏茛草名牛馬芻張楫曰蒹薕葭蘆也善曰埤音婢茛)
(音郎)東蘠彫胡(張楫曰東蘠實可食彫胡菰米也)蓮藕觚盧(張楫曰蓮荷之實也其根)
(藕張晏曰觚盧扈魯也)菴閭軒于(張楫曰菴閭蒿也子可醫疾軒于蕕草也主水中揚州有之善)
(曰菴音淹蕕音猶)衆物居之不可勝圖(郭璞曰圖畫也)其西則有湧泉
清池激水推移(郭璞曰波抑楊也)外發芙蓉菱華内隠鉅石白
沙(應劭曰芙蓉蓮花也)其中則有神龜蛟鼉瑇瑁鼈黿(張楫曰蛟状魚身而)
(蛇尾皮有珠也)其北則有隂林其樹楩柟豫章(服虔曰隂林山北之林也善曰尸子)
(曰水積則生吞舟之魚土積則生楩楠豫章本或林下有巨字樹下有則字非也)桂椒木蘭檗
離朱楊(郭璞曰木蘭皮辛可食張楫曰檗皮可染者離山梨也郭璞曰朱楊赤莖柳也善曰有盖山之)
(國東有樹赤皮幹名曰朱木楊柳也)樝棃梬栗橘柚芬芳(張楫曰櫨似棃而甘也梬梬棗)
(也善曰說文曰梬棗似株而小名曰㮕而兖切蘇林曰梬音郢都之郢然諸說雖殊而木一也今依蘇音)其
上則有鵷鶵孔鸞騰遠射干(張楫曰孔孔雀也鸞鸞鳥也射干似狐能緣木服虔)
(曰騰遠獸名也善曰射弋舍切)其下則有白虎玄豹蟃蜒貙犴(郭璞曰蟃蜒大)
(獸似貍長百尋貙似貍而大犴胡地野犬也似狐而小蟃音萬善曰山海經曰鳥鼠同穴之山其上多有白虎)
(人曰幽都之山其上有玄豹郭璞曰黑豹也)於是乎乃使剸諸之倫手格此
獸(善曰剸諸已見吳都賦)楚王乃駕馴駮之駟(張楫曰馴擾也駮如馬白身黑尾一)
(角鋸牙食虎豹擾而駕之以當駟馬也)乘彫玉之輿(郭璞曰刻玉以飾車也)靡魚須
之橈旃(張楫曰以魚須為旃柄驅馳逐獸也撓靡也善曰撓女教切)曳明月之珠旗
(張楫曰以明月珠綴飾旗也善曰孝經援神契曰蛟珠旗宋均曰蛟魚之珠有光耀可以飾旗)建干將
之雄戟(張楫曰干將韓王劍師也雄戟胡中有&KR1993;者干將所造也善曰䧺戟已見吳都賦&KR1993;音巨)左
烏號之雕弓(張楫曰黃帝乘龍上天小臣不得上挽持龍鬚鬚拔墮黃帝弓臣下抱弓而號名鳥)
(號也郭璞曰雕畫也)右夏服之勁箭(服虔曰服盛箭器也夏后氏之良弓名繄弱其矢亦良即)
(繁弱箭服故曰夏服也)陽子驂乘&KR1021;阿為御(張楫曰陽子伯樂字也秦繆公臣姓孫名)
(陽郭璞曰&KR1021;阿古之善御者見楚辭&KR1021;音纖善曰楚辭曰纖阿不御焉)案節未舒即陵狡
獸(司馬彪曰案節行得節未舒馬足未舒也狡獸狡健之獸也善曰天文志曰案節徐行服虔曰謂行遲也)
蹵蛩蛩轔距虚(張楫曰蛩蛩青獸狀如馬距虚似驘而小善曰說苑孔子曰蛩蛩距虚見人將)
(來必負蟨以走二獸者非性心愛蟨也為得甘草而貴之故也)軼野馬&KR1495;陶駼(張楫曰軼過也)
(野馬似馬而小海外經曰北海内有獸狀如馬名陶駼郭璞曰&KR1495;車軸顗也善曰軼&KR1495;言車之疾能過野馬及)
(陶駼也軼不言車&KR1495;不言過互文也&KR1495;音衛陶音逃駼音塗)乘遺風射游騏(張楫曰遺風千)
(里馬吕氏春秋曰遺風之乘爾雅曰巂如馬一角不角者騏巂音㩦)倏眒倩浰(張楫曰皆疾貌善曰)
(倏式六切眒式刃切倩千見切浰音練)雷動猋至星流霆擊(郭璞曰霆劈歷)弓不
虚發中必決眦(李竒曰射之巧妙決於目眦善曰說文曰眥目匡也眦眥俱同)洞胸逹
掖絶乎心繫(張楫曰自左射之貫胸通右髃中絶系也善曰說文曰髃肩前也五口切一音五俱)
(切繋音系)獲若雨獸揜草蔽地(善曰言所在衆多若天之雨獸雨于具切毛萇詩傳曰揜)
(覆也)於是楚王乃弭節徘徊翺翔容與(郭璞曰弭猶低也節所仗信節也翺)
(翔容與言自得也善曰王逸楚辭注曰弭案也)覽乎隂林觀壯士之㬥怒與猛
獸之恐懼徼&KR1224;受詘(郭璞曰&KR1224;疲極也&KR1224;音劇司馬彪曰徼&KR1224;遮其倦者善曰受屈取其)
(力屈也詘與屈同丘勿切)殫覩衆物之變態(郭璞曰殫盡也變態姿貌也)於是鄭
女曼姬(如淳曰鄭女夏姬也曼姬楚武王夫人鄧曼也)被阿緆揄紵縞(張揖曰阿細繒)
(也緆細布也揄曳也司馬彪曰縞細繒也善曰列子曰鄭衛之處子衣阿緆戰國策魯連曰君後宫皆衣紵縞)
(緆與鍚古字通)雜纖羅垂霧榖(司馬彪曰纖細也張楫曰榖細如霧垂以為裳也善曰神女賦)
(曰動霧榖以徐步)襞襀褰縐紆徐委曲鬱橈谿谷(張楫曰襞樍簡齰也褰縮)
(也縐裁也其縐中文理岪鬱有似於谿谷也善曰襞必亦切縐側救切齰詐白切)衯衯裶裶揚
施戍削(郭璞曰衯衯裶裶皆衣長貌也張揖曰揚舉也袘衣䄂也戍削裁制貌也善曰裶音非袘戈爾)
(切戌音恤)蜚&KR1490;垂髾(司馬彪曰&KR1490;袿飾也髾燕尾也善曰&KR1490;與燕尾皆婦人袿衣之飾也蜚古飛字)
(也&KR1490;音纖髾所交切)扶輿猗靡(張楫曰扶特楚王車輿相隨也善曰猗於綺切)翕呷萃蔡
(張揖曰翕呷衣起張也萃蔡衣聲也善曰呷火甲切萃音翠)下靡蘭蕙上拂羽蓋(善曰)
(垂髾飛&KR1490;飄揚上下蓋故或摩蘭蕙或拂羽)錯翡翠之威蕤(張楫曰錯其羽毛以為首飾也)繆
繞玉綏(張楫曰楚王車之綏以玉飾之也郭璞曰綏登車所執言手纏絞之)眇眇忽忽若
神僊之髣髴(郭璞曰言其容飾竒豔非世所見也若神已見上文)於是乃相與獠
於蕙圃(善曰說文曰獠獵也力笑切)媻姍㪍窣上乎金隄(韋昭曰媻姍㪍窣匍)
(匐上也司馬彪曰金隄隄名也善曰媻音盤姍先安切窣先忽切)揜翡翠射鵔鸃(善曰方言)
(曰揜取也鵔鸃已見上文)微矰出&KR1021;繳施(善曰矰繳已見上文)弋白鵠連駕鵝
(善曰言既弋白鵠而因連駕鵝也)雙鶬下玄鶴加(善曰雙鶬見上注爾雅曰下落也戰國策)
(更贏曰臣能虚發而下鳥淮南子注曰加制也列子曰蒲且子連雙鶬于青雲之上戰國策莊辛曰黃鵠不知)
(射者修矰繳將加已也)怠而後發游於清池(郭璞曰怠倦也)浮文鷁(張楫曰鷁)
(水鳥也畫其象於船首也)揚旌栧(張楫曰揚舉也析羽為旌建於船上也郭璞曰栧船舷樹旌於上善)
(曰栧依郭說栧音曳)張翠帷建羽蓋(郭璞曰施之船上也善曰翠惟羽蓋謂以翠羽飾惟蓋)
罔瑇瑁鉤紫貝(郭璞曰紫貝紫質黑文也善曰瑇瑁紫貝已見西京賦)摐金鼓(韋昭)
(曰樅擊也音窗郭璞曰金鼓鉦也)吹鳴籟(張楫曰籟簫也)榜人歌(張楫曰榜船也月令曰命)
(榜人榜人船長也主唱聲而歌者也善曰榜方孟切)聲流喝(郭璞曰言悲嘶也善曰喝一介切嘶蘇奚)
(切)水蟲駭波鴻沸(郭璞曰魚龜躍濤浪作)涌泉起奔揚會(郭璞曰暴湓激)
(相鼓薄也善曰盆普頓切)礧石相擊硠硠&KR1024;&KR1024;(善曰礧力對切)若雷霆之聲
聞乎數百里之外將息獠者擊靈鼓起烽燧(文穎曰靈鼓六面鼓)
車按行騎就隊(應劭曰按按次第也善曰服虔左氏傳注曰隊部也行胡郎切隧火内切)纚
乎滛滛般乎裔裔(司馬彪曰皆行貌也善曰纚音屣般音盤)於是王乃登雲
陽之臺(孟康曰雲夢中高唐之臺宋玉所賦者言其高出雲之陽)怕乎無為憺乎自
持(郭璞曰飬神氣也善曰老子曰我獨怕然而未兆說文曰怕無為也廣雅曰憺怕静也神女賦曰頩薄怒)
(以自持憺與澹同徒濫切怕與泊同蒲各切)勺藥之和具而後御之(服虔曰具美也)
(或以勺藥調食也文穎曰五味之和也晉灼曰南都賦曰歸雁鳴鵽香稻鮮魚以為勺藥酸甜滋味百種千名)
(之說是也善曰服氏一說以芍藥為藥名或者因說今之煑馬肝猶加芍藥古之遺法晉氏之說以勺藥為調)
(和之意枚乘七發曰勺藥之醬然則和調之言於義為得韋昭曰勺下削切藥旅酌切)不若大王
終日馳騁曾不下輿脟割輪焠自以為娛(韋昭曰焠謂割鮮焠輪也)
(郭璞曰焠染也善曰脟音臠焠七内切)臣竊觀之齊殆不如(善曰毛萇詩傳曰殆近也)
於是齊王無以應僕也烏有先生曰是何言之過也足
下不遠千里來貺吾國(郭璞曰言有惠賜也善曰戰國策秦王謂蘇秦曰今先生不遠)
(千里而廷啟高誘曰不以千里之道為遠)王悉發境内之士備車騎之衆與
使者出畋(善曰家語曰越悉起境内之士三千人助吳)乃欲戮力致獲以娛
左右(晉灼曰謙不斥言故云左右言使者左右也善曰國語曰戮力一心賈逵曰戮并力也)何名
為夸哉問楚地之有無者願聞大國之風烈先生之餘
論也(善曰風烈已見上文先生謂子虚也張晏曰願聞先賢之遺談美論也)今足下不稱
楚王之德厚而盛推雲夢以為高(郭璞曰以為高談)奢言滛樂
而顯侈靡(郭璞曰顯明也奢泰也)竊為足下不取也必若所言固
非楚國之美也無而言之害足下之信也彰君惡傷私
義(善曰史記樂毅與燕惠王書曰恐傷先王之明有害足下之義彰君惡害私義非楚國之美彰君惡也害)
(足下之信傷私義也本或云有而言之是彰君之惡者非也)二者無一可而先生行
之必且輕於齊而累於楚矣(文穎曰必見輕於齊輕易於齊也善曰使者失辭為)
(輕於齊使非其人為累於楚也累力瑞切)且齊東陼鉅海南有琅邪(蘇林曰小洲曰)
(陼司馬彪曰齊東臨大海為渚也張楫曰琅邪臺名也在渤海間善曰呂氏春秋辛寬曰太公望封於營丘渚)
(海阻山也聲類日陼或作渚)觀乎成山(張楫曰觀闕也成山在東萊掖縣於其上築宮闕也)射
乎之罘(晉灼曰之罘山在東萊腄縣獵其上也善曰腄直瑞切)浮渤澥(應劭曰渤澥海别校)
(也澥音蟹)游孟諸(文穎曰宋之大澤也故屬齊)邪與肅愼為隣(郭璞曰肅愼國名在)
(海外北接之)右以暘谷為界(司馬彪曰暘谷日所出也以為東界也善曰言為東界則右當)
(為左字之誤也)秋田乎青丘(服虔曰青丘國在海東三百里善曰山海經曰青丘其狐九尾)徬
徨乎海外(善曰毛詩曰海外有截)吞若雲夢者八九於其胸中曾
不蔕芥(善曰蔕芥已見西京賦)若乃俶儻瑰瑋異方殊類(郭璞曰俶儻猶)
(非常也善曰廣雅曰瑰瑋琦玩也俶佗歷切)珍怪鳥獸萬端鱗崪(善曰高唐賦曰珍怪)
(竒瑋不可稱論張揖曰崪與萃同集也)充牣其中不可勝記禹不能名卨
不能計(張揖曰禹為堯司空辨九州名山别草木卨為堯司徒敷五教率萬事應劭曰契善計也善曰)
(廣雅曰充牣滿也)然在諸侯之位不敢言游戱之樂苑囿之大
先生又見客(如淳曰見賓客禮待故也善曰言見先生是客也)是以王辭不復
(司馬彪曰復答也)何為無以應哉
文選卷七
