文選卷五十
梁蕭統編
唐李善註
後漢書二十八將傳論
范蔚宗
論曰中興二十八將前世以為上應二十八宿未之詳
也(中興謂漢有王莾篡位後光武復興為中興也天有二十八宿將以輔君治化者也)然咸能感
會風雲奮其智勇(周易曰雲從龍風從虎史記太史公曰相如其處智勇可謂兼之)稱
為佐命亦各志能之士也(李陵書曰其餘佐命立功之士也)議者多非
光武不以功臣任職至使英姿茂績委而勿用(謝承後漢書序)
(日申屠蟠英姿磊落潘岳楊肇誄曰茂績惟嘉)然原夫深圖遠算固將有以焉
爾若乃王道既衰降及霸德猶能授受惟庸勲賢皆序
如管隰之迭升桓世先趙之同列文朝可謂兼通矣(左氏)
(傳寺人披曰齊桓公置射鈎而使管仲相又曰齊桓衛姬之子有寵于僖公有鮑叔牙隰朋以為輔佐又曰晉)
(蒐于被盧命趙衰為卿讓于先軫杜預曰先軫晉下軍之佐原軫也)降自秦漢世資戰力
至于翼扶王室皆武人屈起亦有鬻繒屠狗輕猾之徒
(漢書曰灌嬰睢陽販繒者也高祖為沛公以中涓從後剖符食穎隂至丞相又曰樊噲沛人也以屠狗為事高)
(祖為沛公以舍人從後封舞陽侯)或崇以連城之賞或任以阿衡之地
(班固漢書贊曰藩國大者跨州兼郡連城數十毛詩曰實惟阿衡左右商王毛萇曰阿衡伊尹也)故勢
疑則隙生力侔則亂起蕭樊且猶縲紲信越終見葅戮
不其然乎(李陵書曰昔蕭樊囚執韓彭葅醢)自兹以降訖于孝武宰輔
五世莫非公侯遂使縉紳道塞賢能蔽壅(司馬相如封禪書曰因雜)
(縉紳先王之略術臣瓚曰縉赤色紳大帶也)朝有世及之私下多抱關之怨
(禮記曰大人世及以為禮漢書曰蕭望之署小苑東門候王仲翁謂望之曰不肯錄錄反抱關為)其懷
道無聞委身草莽者亦何可勝言(論語陽貨謂孔子曰懷其寶而迷其邦淮)
(南子曰今至人生于亂世含德懷道而死者衆天下莫知貴其不言也)故光武鑒前事之
違存矯枉之志(班固漢書贊曰漢興懲彊秦之敗大啓九國可謂矯枉過其正也)雖寇
鄧之高勲耿賈之鴻烈分土不過大縣數四所加特進
朝請而已(范曄後漢書曰宼恂字子翼封雍奴侯邑萬戶為執金吾鄧禹字仲華為大司徒封高密)
(侯食邑四縣耿弇字伯昭封好畤侯食二縣以列侯奉朝請賈復字君文封膠東侯食六縣以列侯加位特進)
(蔡邕獨斷曰諸侯功德優盛朝廷所異者賜位特進位在三公下孟康漢書注曰律春曰朝秋曰請)觀其
治平臨政課職責咎將所謂導之以法齊之以刑者乎
(論語子日導之以政齊之以刑民免而無恥)若格之功臣其傷已甚何者直
繩則虧喪恩舊撓情則違廢禁典(范曄後漢書第五倫上疏曰臣愚以為貴)
(戚可封侯以富之不當職事以任之何者繩以法則傷恩私以親則違憲)選德則功不必厚
舉勞則人或未賢參任則羣心難塞竝列則其弊未遠
(言選德棄功參差雜用則怨望必多故云難塞若論功棄德竝列于朝則葅戮相仍故云未遠)不得不
校其勝否即以事相權(言尊功而不尊德此功權于德任德而不任功此德權于功漢)
(書曰量資弊權輕重于是有母權子而行有子權母而行韋昭曰重為母輕為子衡平也)故高秩厚
禮允答元功峻文深憲責成吏職(漢書曰翟方進為相峻文深詆中傷者尤)
(多)建武之世(建武光武年號)侯者百數若夫數公者則與參國
議分均休咎其餘竝優以寬科完其封禄莫不終以功
名延慶于後(范曄後漢書郎顗上疏曰攘災延慶號令天下)昔留侯以為高祖
悉用蕭曹故人郭伋亦譏南陽多顯鄭興又戒功臣專
任(漢書曰上望見諸將往往數人偶語上曰此何語張良曰此謀反耳陛下起布衣與此屬取天下己為天)
(子而所封皆蕭曹故人所誅者皆平生仇怨故相聚謀反耳范曄後漢書曰光武以郭伋為并州牧過京師謝)
(恩帝即引見伋因言選補衆職當簡天下賢俊不宜專用南陽人帝納之又曰鄭興字少贑河南人徵為太中)
(大夫上疏曰道路流言咸日朝廷欲用功臣功臣用則人位謬矣)夫崇恩偏授易啓私
溺之失至公均被必廣招賢之路意者不其然乎(班固漢書)
(引曰崇□德以撫海内仲長子昌言曰人主臨之以至公)永平中顯宗追感前世功
臣(顯宗明帝)乃圖畫二十八將于南宫雲臺其外又有王常
李通竇融卓茂(范曄後漢書曰王常字顔卿潁川人封山桑侯拜為横野大將軍位次與諸將)
(絶席又曰李通字次光南陽人封固始侯拜大司空又曰竇融字周公扶風人封安豐侯為衛尉又曰卓茂字)
(子康南陽人為密令世祖即位以茂為太傅)合三十二人故依本第係之篇
末以志功次云爾
宦者傳論(宦者養也養閹人使其看宫人此是小臣後漢用之尊重故集為傳論)
范蔚宗
易曰天垂象聖人則之宦者四星在皇位之側(仲長子昌言曰)
(天文宦者四星在帝坐傍而周禮有其官職)故周禮置官亦備其數閽者守
中門之禁(周禮曰閽人掌守王宫中之門禁鄭玄曰中門于外内為中)寺(侍)人掌女
宫之戒(周禮曰寺人掌王之内人及女宫之戒令)又云王之正内者五人(周禮)
(曰寺人王之正内五人鄭玄曰正内路寢也)月令仲冬閹尹審門閭謹房室
(禮記文也鄭玄曰閹尹主領閹䜿之官也于周則為内宰掌治王之内政宫令誡出入及關閉之屬也重閉外)
(内門)詩之小雅亦有巷伯刺讒之篇(毛詩小雅曰巷伯刺幽王也寺人傷于讒)
(而作是詩也毛萇曰巷伯内小臣也)然宦人之在王朝者其來舊矣將以
其體非全氣情志專良通關中人易以役養乎(老子曰未知牝)
(牲之合而全作王弼曰作長也無物以損其身故全長也漢書曰元帝以右顯久典事中人無外黨精專可信)
(任遂委以政應劭漢官儀曰掖庭後宫所處中宫謂諸中人)然而後世因之才任稍
廣其能者則勃貂管蘇有功于楚晉(左氏傳曰吕郄畏偪焚公宫而殺晉)
(侯寺人披請見公見之以難告又曰晉侯問原守于寺人勃鞮對曰昔趙衰以壺飱從徑餧而弗食故使處原)
(杜預曰勃鞮披也史記以勃提為履貂上新序曰楚恭王有疾告諸大夫曰管蘇犯我以義違我以禮與處不)
(安不見不思然而有德焉吾死之後爵之于朝申侯順吾所欲行吾所樂與處則安不見則思然未嘗有德焉)
(必速遣之)景監繆賢著庸于秦趙(史記曰商鞅入秦因孝公寵臣景監以求見又曰藺)
(相如為趙宦者令繆賢舍人趙求人使報秦者未得宦者令繆賢曰臣舍人藺相如可使)及其弊也
則豎刁亂齊伊戾禍宋(左氏傳曰齊桓公卒易牙入與寺人貂因内寵以殺羣吏而立)
(公子無虧孝公奔宋杜預曰寺人内閹官豎刁也史記曰豎貂為豎刁竝音凋左氏傳曰楚客聘于晉過宋太)
(子知之請野享之公使往伊戾請從至則為坎用牲加書徵之而騁告平公曰太子將為亂既與楚客盟矣公)
(使視之則信有焉太子死公徐聞其罪乃烹伊戾)漢興仍襲秦制置中常侍官
然亦引用士人以參其選皆銀璫左貂給事殿省(范曄後漢)
(書朱穆曰案漢故事中常侍或用士人建武以後乃悉用宦者假貂璫之節任常伯之職)及高后稱
制乃以張卿為大謁者出入卧内受宣詔命(漢書高后紀曰太后)
(臨朝稱制蔡邕曰天子命令之别二曰制書然制非皇后所行故曰稱也漢書劉澤傳田生求事吕氏所幸大)
(謁者張釋卿如淳曰奄人也吕后紀云張釋劉澤傳又曰張卿然則張釋字子卿今漢書或為釋卿誤也仲長)
(子昌言曰宦豎傳近房卧之内交錯婦人之間)文帝時有趙談北宫伯子頗見
親倖(漢書曰孝文時宦者則趙談北宫伯子)至于孝武亦愛李延年(漢書曰孝)
(武時宦者李延年)帝數宴後庭或潛遊離館故請奏機事多以
宦人主之(漢書曰蕭望之以武帝游宴後庭故用宦者非國舊制仲長子昌言曰至于武皇游燕後)
(庭置中書之官領受軍事漢官解故曰機事所總號令攸發故廣曰機密之事)元帝之世史游
為黃門令勤心納忠有所補益(漢書曰急就一篇元帝黃門令史游作董巴輿)
(服志曰禁門曰黃闥中人主之)其後弘恭石顯以佞險自進卒有蕭周
之禍損穢帝德焉(漢書曰前將軍蕭望之及光禄大夫周堪建議以為宜罷中尚書官應古)
(不近刑人由是大與石顯忤後皆害焉望之自殺堪廢錮不得復進用)中興之初宦官悉
用閹人不復雜調他士(如淳漢書注曰調選也)至永平中始置員
數中常侍四人小黃門十人和帝即祚幼弱而竇憲兄
弟專總權威(范曄後漢書曰孝和皇帝諱肇肅宗子也年十歲竇太后詔曰竇憲朕之元兄當以)
(舊典輔斯職焉)内外臣僚莫由親接所與居者唯閹宦而已故
鄭衆得專謀禁中終除大憝(徒對反史記曰景帝居禁中如淳漢書注曰省中本)
(為禁中蔡邕日禁中者門戸有禁非侍御不得入故曰禁中尚書曰元惡大憝)遂享分土之封
超登宫卿之位于是中官始盛焉(范曄後漢書曰鄭衆字季産南陽人和帝)
(初□憲圖作不軌衆遂首謀誅之以功遷大長秋封鄛鄉侯)自明帝以後迄乎延平
(范曄後漢書曰安帝年號延平)委用漸大而其員數稍增中常侍至有
十人小黃門亦二十人改以金璫右貂兼領卿署之職
鄧后以女主臨政而萬機殷遠(和熹鄧后已見皇后紀論)朝臣國議
無由參斷帷幄稱制下令不出房闈之間不得不委用
刑人寄之國命(范曄後漢書朱穆曰自和熹太后以女主稱制不接公卿乃以閹人為常侍小)
(黃門通命兩宫)手握王爵口含天憲(范曄後漢書諫議大夫劉陶上疏訟朱穆曰今權官)
(傾擅朝室手握王爵口含天憲非所以崇尊顯之高業守和平之隆祚)非復掖庭永巷之
職閨牖房闈之任也(漢書曰掖庭八丞又曰永巷官皆取其領事之號或曰永巷則曰永)
(巷僕射)其後孫程定立順之功曹騰參建桓之策(范曄後漢書曰)
(孫程字雅卿涿郡人安帝時為中黃門時江京等廢皇太子為濟隂王明年帝崩立北鄉侯為天子十月北鄉)
(侯疾篤程謂濟隂王謁者長興渠曰王以嫡統遂至廢黜若北鄉不起共斬江京事乃可成渠然之北鄉薨程)
(與十八人謀于西鐘下皆截衣為誓斬江京迎濟隂王立之是為順帝封程浮陽侯又曰順帝諱保安帝之子)
(又曰曹騰遷中常侍桓帝立騰以定策封費亭侯大長秋)續以五侯合謀梁冀受鉞
(范曄後漢書曰單超河南人徐璜下邳人貝瑗魏郡人左悺河南人唐衡潁川人桓帝呼超悺入室謂曰梁將)
(軍兄弟專國今欲誅之于常侍意如何超等對曰誠國姦賊當誅日久五人遂定其議帝囓超臂出血為盟于)
(是詔收冀悉誅之超封新豐侯璜武原侯瑗束武侯悺上蔡侯衡汝陽侯五人同日封故俗謂之五侯)迹
因公正恩固主心故中外服從上下屏氣(屏氣言恐懼也論語曰屏)
(氣似不息者范曄後漢書曰陽球既誅土甫權門聞之莫不屏氣)或稱伊霍之勲無謝
于往載或謂良平之畫復興于當今(伊尹霍光張良陳平)雖時有
忠公而競見排斥舉動廻山海呼吸變霜露阿旨曲求
則寵光三族直情忤意則參夷五宗漢之綱紀大亂矣
(陳琳檄曰所愛光五宗所惡滅三族)若夫高冠長劍紆朱懷金者布滿宫
闥(枚乘兔圉賦曰高冠扁焉長劍閈焉法言曰或問使我紆朱懷金其樂不可量也李軌曰朱紱也)苴
(子余)茅分虎南面臣民者蓋以十數(尚書緯曰天子社東方青南方赤西方白)
(北方黑上冐以黃土封諸侯各取方土苴以白茅以為社漢舊儀曰郡國銅虎符三)府署第館基
列于都鄙子弟支附過半于州國南金和寶冰紈霧縠
之積盈牣(刃)珍藏(毛詩曰元龜象齒大賂南金韓子曰楚人和氏得玉璞于楚山之中奉而)
(獻之王使玉人理其璞而得寶焉漢書曰齊地織作冰紈臣瓚曰紈之細密如堅冰也子虚賦曰纖羅垂霧縠)
嬙媛侍兒歌童舞女之玩充備綺室(左氏傳子西曰今聞夫差宿有妃嬙)
(嬪御焉杜預曰妃嬙貴者也嬙音墻漢書曰初爰盎為吳相時從史盜私盎侍兒文穎曰婢也仲長子昌言曰)
(為音樂則歌兒舞女千曹而迭起左氏傳晏子謂齊侯曰高臺深池撞鍾舞女)狗馬飾彫文土
木被緹繡(漢書東方朔曰土木衣綺繡狗馬被繢罽佞倖傳曰董賢起大第闕下土木之功窮極伎)
(巧柱楹衣以綈錦)皆剥割萌黎競恣奢欲構害明賢專樹黨類
其有更相援引希附權疆者皆腐身薰子以自衒達(班固)
(漢書曰司馬遷述曰嗚呼史遷薰骨以行刑韋昭曰言者腐刑必薰合之)同弊相濟故其徒有
繁(潘元茂九錫文曰同惡相濟尚書曰簡賢附勢實繁有徒)敗國蠧政之事不可殫
書所以海内嗟毒志士窮棲(韋昭國語注曰山居曰棲)宼劇緣間摇
亂區夏(劉騊駼與李子豎書曰下車負乘劇賊未擒地詩曰讒言緣間而起)雖忠良懷憤
時或奮發而言出禍從旋見孥戮(尚書曰予則孥戮汝)因復大考
鉤黨轉相誣染(東觀漢記曰靈帝時故太僕杜密故長樂少府李膺各為鉤黨漢書曰下本州)
(考治時上年十三問諸長侍曰何鉤黨諸常侍對曰鉤黨人即黨人也即可其奏)凡稱善士莫
不罹被災毒(桓子新論曰居家循理鄉里和順出入恭敬言語謹遜謂之善士)竇武何
進位崇戚近乘九服之嚻怨協羣英之勢力(周書曰乃辨九國之)
(服謝承後漢書曰黃向對策以為羣英之表)而以疑留不斷至于殄敗斯亦
運之極乎(范曄後漢書曰竇武字游平扶風人也女立為皇后武為大將軍謀誅中官曹節等矯詔)
(將兵誅武又曰何進字遂高南陽人也女弟立為皇后為大將軍靈帝崩袁紹說進令誅中官謀泄張驤趙心)
(等因進入省共殺進應劭風俗通曰秦因愚弱之極運)雖袁紹龔行芟夷無餘(范曄)
(後漢書曰袁紹勒兵斬趙忠捕宦官無少長悉斬之張驤投于河而死尚書曰今予恭行天之罰左氏傳君子)
(曰周任有言為國家者見惡如農夫之務去草焉芟夷藴崇之絶其本根勿使能殖也)然以暴易
亂亦何云及(史記伯夷歌曰登彼西山兮求采其薇以暴易亂兮不知其非)自曹騰說
梁冀竟立昏弱(曹騰梁冀已見上文昏弱謂桓帝也)魏武因之遂遷龜鼎
(魏武曹操也龜鼎國之守器以喻帝位也尚書曰寧王遺我大寶龜紹天明命左氏傳曰孫滿曰桀有昏德鼎)
(遷于商商紂暴虐鼎遷于周)所謂君以此始必以此終信乎其然矣
(左氏傳曰晉荀林父及楚子戰于邲楚子見左廣將從之乘屈蕩戸之曰君以此始必以此終)
逸民傳論(何晏論語注曰逸民言節行超逸)
范蔚宗
易稱遯之時義大矣哉(易曰艮下乾上遯彖曰遯之時義大矣哉孔子曰遯逃也謂去)
(代不求利是其大也)又曰不事王侯高尚其事(周易蠱卦上九爻辭)是以堯
稱則天而不屈潁陽之高(論語子曰唯天唯大唯堯則之吕氏春秋曰昔堯聘許由)
(于沛澤之中請屬天下于夫子許由逃之潁水之陽)武盡美矣終全孤竹之絜(論語)
(曰子謂武盡美矣未盡善也史記伯夷叔齊孤竹君之子也武王已平殷亂天下宗周而伯夷叔齊恥之義不)
(食周粟隱于首陽山)自兹以降風流彌繁(琴賦曰體制風流莫不相襲)長往之
軌未殊而感致之數匪一(西征賦曰悟山潛之逸士卓長往而不返)或隱居
以求其志或迴避以全其道(論語孔子曰隱居以求其志行義以達其道又曰賢)
(者避世其次避地)或靜已以鎮其躁或去危以圖其安(言或靜默隱居)
(以鎮心之躁競或去彼危難以謀已之安全也)或垢俗以動其槩或疪物以激
其清(言或垢穢時俗以動其槩或疪點萬物以發其清槩猶操也)然觀其甘心畎畝
之中憔悴江海之上(莊子曰舜以天下讓其友北人無擇北人無擇曰異哉后之為人也)
(居于畎畝之中而游堯舜之門不若是而已又曰就藪澤處間曠此江海之士避世之人也閒暇者之所好也)
豈必親魚鳥樂林草哉亦云介性所至而已(世說簡文入華林園)
(顧謂左右曰覺鳥獸禽魚自來親人耳)故蒙恥之賓屢黜不去其國(列女傳曰)
(柳下惠死妻誄之曰蒙恥救民德彌大兮雖遇三黜終不弊兮)蹈海之節千乘莫移其
情(史記曰魯仲連謂辛垣衍曰秦即為帝則連蹈東海于死耳又曰魯連下聊城田單歸而欲爵之魯連逃隱)
(海上)適使矯易去就則不能相為矣(論語曰長沮桀溺耦而耕孔子過使子路)
(問津焉桀溺曰與從避人之士豈若從避世之士哉子路行以告夫子曰天下有道丘不與易也漢書賈誼上)
(書曰胡越之人雖死不相為者教習然也)彼雖硜硜有類沽名者(論語曰子擊磬于衛)
(有荷蕢而過孔氏之門者曰有心哉擊磬乎既而□鄙哉硜硜乎莫己知也己子貢曰有美玉于斯韞櫝而)
(藏諸求善價而沽諸孔子曰沽之哉沽之哉我待價者也)然而蟬蜕(脱)嚻埃之中自
致寰區之外(淮南子曰蟬飲而不食三十日而蜕)異夫飾智巧以逐浮利
者乎(淮南子曰古之人同氣于天地與一世而優游及偽之生飾智以驚愚設詐以巧上)荀卿有
言曰志意修則矯富貴道義重則輕王公也(荀卿子曰志意修則)
(驕富貴矣道義重則輕王公矣内省則外物輕矣)漢室中微王莾篡位士之藴
藉(慈夜)義憤甚矣(東觀漢記曰桓榮温恭有藴藉明經義文穎曰謂寬博有餘也)是時裂
冠毀冕相擕持而去之者蓋不可勝數(范曄後漢書曰胡剛清尚有志)
(節值王莽居攝解其衣冠縣府門而去遂亡命交趾隐于屠肆之間左氏傳王使詹桓伯辭于晉侯曰伯父若)
(裂冠毀冕拔本塞源毛詩序曰百姓莫不相擕持而去焉)揚雄曰鴻飛冥冥弋者何
慕焉言其違患之遠也(法言曰鴻飛冥冥弋人何簒焉宋衷曰慕取也鴻高飛冥冥薄)
(天雖有弋人執矰繳何所施巧而取焉喻誤賢者深居亦不罹暴亂之害今篡或為慕)光武側席幽
人求之若不及(國語越王夫人去笄側席而坐韋昭曰側猶持也禮憂者側席而坐班固漢書)
(公孫弘贊曰上方欲用文武求之如不及)旌帛蒲車之所徵賁(彼義)相望于巖
中矣(言招士或旌以帛也漢書曰武帝以枚乘年老乃以安車蒲輪徵乘周易曰賁于丘園束帛戔戔)
若辥方逢(步江)萌聘而不肯至(漢書曰薛方字子容王莽以安車迎方方因使者辭)
(謝曰堯舜在上下有巢許今明主方隆唐虞之德亦猶小臣欲守箕山之節也使者以聞莽說其言不彊致也)
(世祖即位徵方于道病卒范曄後漢書曰逄萌字子康北海人也王莽殺其子宇萌將家屬入海客于遼東光)
(武即位徵萌託以老耄迷路東西語使者曰朝廷所以徵我者以其有益于政尚不知方面所在安能濟時乎)
(即便駕歸連徵不起以壽終)嚴光周黨王霸至而不能屈(范曄後漢書曰嚴光)
(一名遵會稽人與光武同游學及光武即位聘之三反而後至舍于北軍車駕即日幸其館光卧不起帝即其)
(卧所撫光腹曰咄咄子陵不可相助為政邪又眠不應良久乃張目熟視曰昔唐堯著德巢父洗耳士故有志)
(何相迫乎又曰周黨字伯況太原人建武中徵為議郎以病去職遂將妻子居于澠池後復徵不得已乃著短)
(布單衣縠皮綃頭巾待見尚書及光武引見黨伏而不謁自陳願守所志帝乃許焉又曰王霸字仲儒太原人)
(建武中徵到尚書拜稱名不稱臣有司問其故霸曰天子有所不臣諸侯有所不友以病歸隱居守志)羣
方咸遂志士懷仁(郭象莊子注曰一方得而羣方失論語子曰志士仁人無求生以害仁禮)
(記曰君子有禮故物無不懷仁)斯固所謂舉逸民則天下歸心者乎(論語)
(子曰舉逸民天下之民歸心焉)肅宗亦禮鄭均而徵高鳳以成其節(范曄)
(後漢書曰肅宗孝章皇帝諱&KR0008;顯宗第五子又曰鄭均字仲虞東平任城人建初六年公車特徵再遷尚書數)
(納忠言肅宗敬重之以疾乞骸骨又□高鳳字文通南陽人建初中將作大匠任隗舉鳳直言到公車託病逃)
(歸隐身漁釣終于家)自後帝德稍衰邪孽當朝處子耿介羞與
卿相等列(束廣微補亡詩曰堂堂處子楚辭曰獨耿介而不隨俗)至乃抗憤而不顧
多失其中行焉(論語子曰不得中行而與之必也狂狷乎)蓋錄其絶塵不及
同夫作者列之此篇(莊子顔回問于仲尼曰夫子步亦步夫子趍亦趍夫子馳亦馳奔逸)
(絶塵而瞠乎若後耳司馬彪曰言不可及也論語子曰作者七人包咸曰七人謂長沮桀溺丈人石門荷蕢儀)
(封人楚狂接輿)
宋書謝靈運傳論(沈修文修宋書百卷見靈運是文士遂于傳下作此書說文之利害辭之是非)
沈休文
史臣曰民禀天地之靈含五常之德剛柔迭用喜愠分
情(漢書曰夫人肖天地之貌懷五常之性聰明精粹有生之最靈者也應劭曰肖類也頭圜象天足方象地)
(又曰凡民函五常之性而剛柔不同史記曰況懷五常含好惡鄭玄禮記注曰五常五行也孔安國尚書傳曰)
(五行之德王者相承以取法禮記曰何謂七情喜怒哀懼愛惡欲)夫志動于中則歌詠
外發(毛詩序曰情動于中而形于言嗟嘆之不足故歌詠之又曰情發于聲聲成文謂之音)六義
所因四始攸繫升降謳謠紛披風什(毛詩序曰詩有六賦義焉一曰風二曰)
(三曰比四曰興五曰雅六曰頌又曰是謂四始詩之至也也毛詩題曰鹿鳴之什說者云詩每十篇同卷故曰什)
雖虞夏以前遺文不覩(虞書有帝庸作歌夏書有五子之歌已前不見歌文)禀氣
懷靈理無或異(古猛虎行曰禀氣有豐約受形有短長)然則歌詠所興宜
自生民始也周室既衰風流彌著(幽厲之時多有諷刺在下祖習如風之散)
(如水之流故曰彌著)屈平宋玉導清源于前賈誼相如振芳塵于
後(孫卿子曰君子養源源清則流清陸機大暑賦曰播芳塵之馥馥)英辭潤金石高義
薄雲天(仲長子昌言曰英辭雨下吳越春秋樂師謂越王曰君王德可刻之于金石淮南子曰夫道潤)
(乎草木浸乎金石法言曰或問屈原相如之賦孰愈曰原也過以浮如也過以虚過浮者蹈雲天過虚者華無)
(根然原上援稽古下引鳥獸其著意子虚長卿亮不可及)自兹以降情志愈廣王褒
劉向楊班崔蔡之徒(范曄後漢書曰崔駰年十三能通百家言善屬文與班固傅毅同時)
(齊名又曰蔡邕少博學好辭章揚雄子雲班班孟堅)異軌同奔遞相師祖(禮祀曰仲尼祖)
(述堯舜)雖清辭麗曲時發乎篇而蕪音累氣固亦多矣(賈逵)
(國語注曰蕪穢也累猶負也)若夫平子豔發文以情變絶唱高蹤久
無嗣響(平子張衡字也)至于建安曹氏基命三祖陳王咸蓄盛
藻(續晉陽秋曰及至建安而詩章大盛尚書曰王如不敢及天基命定命建安獻帝年號魏志曰明帝青龍)
(四年有司奏武皇帝為魏太祖文帝為魏高祖明皇帝為魏列祖也)甫乃以情緯文以
文被質(鄭玄周禮注曰甫始也言始將情意以緯于文)自漢至魏四百餘年辭
人才子文體三變相如工為形似之言二班長于情理
之說(二班謂叔皮孟堅也)子建仲宣以氣質為體竝標能擅美獨
映當時是以一世之士各相慕習源其颷流所始莫不
同祖風騷(續晉陽秋曰自司馬相如王褒揚雄諸賢代尚詩賦皆體則風騷詩總百家之言颷流即)
(風流已見上文廣雅曰祖法也)徒以賞好異情故意製相詭(說文曰詭變也)降
及元康潘陸持秀(元康晉惠帝年號也續晉陽秋曰逮乎西朝之未潘陸之徒有文質而宗)
(師不異)律異班賈體變曹王縟旨星稠繁文綺合(論衡曰德彌盛)
(者文彌縟又曰或能陳得失奏便宜應經傳文如星月若谷子雲唐子高者竝為高第漢書宣帝曰辭賦譬如)
(女工有綺縠也)綴平臺之逸響采南皮之高韻(漢書曰梁孝王廣治睢陽城為)
(複道自宫連屬于平臺三十餘里招延四方豪傑逸響謂司馬相如之文南皮魏文帝所游也高韻謂應徐之)
(文也)遺風餘烈事極江右(史記曰宣王法文武遺風春秋元命苞曰文王積善所潤之餘)
(烈江右西晉也)在晉中興玄風獨扇為學窮于柱下博物止乎
七篇(續晉陽秋曰正始中王弼何晏好莊子玄勝之談而俗遂貴焉老子為柱下史莊子内篇其數有七)
馳騁文辭義殫乎此自建武暨于義熙歷載將百(建武晉愍)
(帝年號義熙晉安帝年號)雖比響聯辭波屬雲委(答賓戲曰馳辨如濤波仲長統昌言)
(曰妙句雲布孝經鈎命决曰雲委霧散殊錯沈浮)莫不寄言上德託意玄珠(孫綽)
(子曰莊子多寄言渾沌得宗象罔得珠老子道德經曰上德不德是以有德莊子曰黃帝遊乎赤水之北登乎)
(崑崙之丘而南還歸遺其玄珠郭象曰此明得真之所由)遒麗之辭無聞焉耳(孫綽集序)
(曰綽文藻遒麗公羊傳曰紀子伯者何無聞焉耳)仲文始革孫許之風叔源大
變太元之氣(仲文殷仲文也續晉陽秋曰許詢有才藻善屬文詢及太原孫綽轉相祖尚又加以)
(三世之辭而風騷之體盡矣詢綽並為一時文宗自此作者悉化之至義熙□謝混始改之叔源混字也太元)
(晉武帝年號)爰逮宋氏顔謝騰聲靈運之興會標舉延年之
體裁明密(興會情興所會也鄭玄禮記注曰興者託事于物也體裁制也謝承後漢書曰魏朗為河)
(内太守明密法令也)竝方軌前秀垂範後昆(尚書曰垂裕後昆)若夫敷衽
論心商榷前藻(楚辭曰跪敷衽以陳辭陸機樂府篇曰商榷為此歌)工拙之數如
有可言夫五色相宣八音協暢(文賦曰暨音聲之迭代若五色之相宣)由
乎玄黃律吕各適物宜(周易曰象其物宜是故謂之象)欲使宫羽相變
低昂舛節若前有浮聲則後須切響一簡之内音韻盡
殊兩句之中輕重悉異妙達此旨始可言文至于先士
茂製諷高歷賞(言諷詠之者咸以為高歷載辭人所共傳賞)子建函京之作
仲宣灞岸之篇(曹子建贈丁儀王粲詩曰從軍度函谷驅馬過西京王仲宣七哀詩曰南登灞)
(陵岸廻首望長安)子荆零雨之章正長朔風之句(孫子荆陟陽侯詩曰晨風)
(飄岐路零雨被秋草王正長雜詩曰朔風動秋草邊馬有歸心)竝直舉胸情非傍詩史
正以音律調韻取高前式自靈均以來多歷年代(靈均屈原)
(字也尚書周公曰殷禮陟配天多歷年所)雖文體稍精而此祕未覩至於
高言妙句音韻天成皆暗與理合匪由思至張蔡曹王
曾無先覺(論語曰抑亦先覺者是賢乎)潘陸顔謝去之彌遠世之知
音者有以得之此言非謬如曰不然請待來哲(西征賦曰如其)
(禮樂以俟來哲)
恩倖傳論(約言當時遇幸會者即時好官又又晉宋之間皆取門戸不任才能故作此論)
沈休文
夫君子小人類物之通稱蹈道則為君子違之則為小
人(莊子曰天下盡殉也彼其所殉仁義也則俗謂之君子其所殉貨財也則俗謂之小人)屠釣卑
事也板築賤役也太公起為周師傅說去為殷相(尉繚子曰)
(太公屠牛朝歌史記曰太公望吕尚以漁釣奸周西伯戰國策范雎謂秦王曰吕尚之遇文王立為太師尚書)
(曰高宗夢得說乃審厥象俾以形旁求于天下說築傅巖之野帷肖爰立作相)非論公侯之世
鼎食之資(家語曰子路南游于楚列鼎而食)明敡幽仄唯才是與(尚書曰明)
(明敡反陋)建于二漢兹道未革胡廣累世農夫伯始致位公
相黃憲牛毉之子叔度名動京師(范曄後漢書曰胡廣字伯始南陽人六世)
(祖剛值王莽居攝亡命交趾莽敗乃歸鄉里廣少孤貧法雄察廣孝廉試以章奏為天下第一旬月拜尚書郎)
(凡一履司空再作司徒三登太尉又曰黃憲字叔度南陽人世貧賤父為牛毉同郡陳蕃臨朝而歎曰叔度若)
(在吾不敢先佩印綬漢書曰鄭子真名震乎京師)且士子居朝咸有職業雖七
葉珥貂見崇西漢(左太沖詠史詩曰金張藉舊葉七葉珥漢貂)而侍中身奉
奏事又分掌御服(應劭漢書注曰入侍天子故曰侍中晉令曰侍中除書表奏皆掌署之應)
(劭漢官儀曰侍中出則佩璽抱劍)東方朔為黃門侍郎執戟殿下(漢書曰東)
(方朔初為常侍郎后奏泰階之事拜為太中大夫給事中嘗醉小遺殿上詔免為庶人復為中郎百官表郎中)
(令屬宫中有郎比六百石侍郎比四百石又黃門有給事黃門漢官儀云給事黃門侍郎位次侍郎給事中故)
(曰給事黃門然侍郎黃門侍郎三官全别沈以為同悞也答客難曰官不過侍郎位不過執戟非黃門侍郎明)
(矣)郡縣掾吏竝出豪家負戈宿衛皆由勢族(掾吏卑位負戈賤役)
(豪家世族咸亦為之言無貴賤之異也子虚賦曰幸得宿衛十有餘年)非若晩代分為二
塗者也(二塗謂士庶也言仕子不居賤職庶族不陟清階)漢末喪亂魏武始基
(國語曰后稷始基靖民尚書曰太王肇基王迹)軍中倉卒權立九品蓋以論人
才優劣非謂世族高卑(列子曰子華之門徒皆世族也)因此相㳂遂為
成法自魏至晉莫之能改(言魏晉二朝咸遵魏武之法)州都郡正以
才品人(傅子曰魏司空陳羣始立九品之制郡置中正平人才之高下各為軰自州置州都而總其義)
而舉世人才升降蓋寡徒以憑藉世資用相陵駕(人才不甚)
(懸殊故因世資以成貴也)都正俗士斟酌時宜品目少多隨事俯仰
(言法壊之漸也都正既皆俗士不能校其材藝乃隨時斟酌定其品差)劉毅所云下品無
高門上品無賤族者也(臧榮緒晉書曰劉毅為尚書左僕射上疏陳九品之弊□上品)
(無寒門下品無勢族言勢族之人不居下品寒門之子不居上班)歲月遷訛斯風漸篤
凡厥衣冠莫非二品(言衣冠之族皆居二品之中)自此以還遂成卑
庶(衣冠以外皆同下科)周漢之道以智役愚臺隸參差用成等級
(左氏傳曰人有十等輿臣隸隸臣僚僚臣僕僕臣臺)魏晉以來以貴役賤士庶之
科較(古學)然有辨(太玄經曰君子之道較然見矣)夫人君南面九重奥(易到)
絶(楚辭曰豈不鬱陶而思君兮君之門以九重)陪奉朝夕義隔卿士階闥之
任宜有司存(論語曾子曰籩豆之事則有司存)既而恩以狎生信由恩
固(爾雅曰狎習也)無可憚之姿有易親之色孝建泰始主威獨
運(沈約宋書曰孝建武帝年號泰始明帝年號)空置百司權不外假而刑政
糾雜理難遍通耳目所寄事歸近習(禮記月令□仲冬省婦事無得滛雖)
(有貴戚近習無有不禁鄭玄曰貴戚姑娣妹也近習天子所親幸也)賞罰之要是謂國權
出納王命由其掌握于是方塗結軌輻湊同奔(莊子曰車軌結)
(乎千里之外文子曰羣臣輻湊張湛□如衆輻之集于轂)人主謂其身卑位薄以為
權不得重曾不知鼠憑社貴狐藉虎威(晏子春秋景公問晏子曰理國)
(亦有常乎對曰讒佞之人隱在君側猶社鼠不薰也去此乃治矣戰國策荆宣王問羣臣曰吾聞北方之畏昭)
(奚恤也何如羣臣莫對江乙對曰虎求百戰而食之得狐狐曰子無敢食我天帝命我長百獸今子食我是逆)
(天命子以我為不信吾為子先行子隨我後觀百獸之畏我虎不知百獸之畏己而走也以為畏狐也今王之)
(地方五千里帶甲百萬而專屬之于昭奚恤故北方之畏昭奚恤其實畏王之甲兵也猶百獸之畏虎也)
外無逼主之嫌内有專用之功勢傾天下未之或悟挾
朋樹黨政以賄成(左氏傳曰襄十年王朝卿士王叔陳生與伯輿爭政大夫瑕禽曰今自王)
(叔之相也政以賄成)鈇鉞瘡痏搆于牀第(側里)之曲(西京賦曰所惡或創痏左氏傳)
(趙孟曰牀第之言不踰閾杜預曰第簀也)服冕乘軒出于言笑之下(左氏傳魏太子)
(謂渾良夫□服冕乘軒三死無與)南金北毳來悉方艚(徂刁)素練丹魄至
皆兼兩(音亮北毳&KR0968;貂之屬艚船也丹魄虎魄也色赤故曰丹孔安國尚書傳曰車稱兩)西京許
史蓋不足云晉朝王石未或能比(漢書孝宣許皇后元帝母元帝封外祖父)
(廣漢為平恩侯又曰史良娣宣帝祖母也兄恭宣帝立恭已死封恭長子高為樂陵侯王隱晉書曰王愷字君)
(夫世祖舅自以外戚晉氏政寬又性至豪險又□石崇貪而好利富擬王者)及太宗晩運慮
經盛衰(沈約宋書曰明帝廟號太宗法言曰聖人之法未嘗不關于盛衰)權倖之徒慴
憚(丁達)宗戚欲使幼主孤立永竊國權(六代論曰君孤立于上臣弄權于下)
搆造同異興樹禍隙帝弟宗王相繼屠勦(尚書曰天用勦絶其命孔)
(安國□勦截也截絶謂滅之也)民忘宋德雖非一塗寶祚夙傾實由于此
(寶祚猶寶命也)嗚呼漢書有恩澤侯表又有佞倖傳今采其名
列以為恩倖篇云
史述贊三首
班孟堅
述高帝紀第一
皇矣漢祖纂堯之緒(漢書曰劉向頌高祖云漢帝本系出自唐帝降及于周在秦言劉爾)
(雅曰纂繼也)實天生德聰明神武(項岱曰聽于無聞曰聰照臨四方曰明以内知外曰)
(神剋定禍亂闢士斥疆曰武論語子曰天生德于予周易曰古之聰明叡智神武而不殺者夫)秦人不
綱網漏于楚(項岱曰秦重斂殘人天下叛之故貶言人耳綱以喻網網無綱無所成故漏也言秦)
(人不能整其綱維令網自漏也于楚謂陳涉反而不能誅故高祖因而起)爰兹發迹斷蛇奮
旅神母告符朱旗乃舉(漢書曰高祖夜經澤中有大蛇來當徑拔劍斬蛇蛇分為兩後人)
(至蛇所有一嫗夜哭曰吾子白帝子化為蛇今者赤帝子斬之又曰高祖立為沛公旗幟皆赤)粤(于厥)
蹈秦郊嬰來稽首(元年冬十月沛公至霸上秦王子嬰素車白馬降于軹道)革命創
制三章是紀(周易曰湯武革命順乎天而應乎人漢書曰高祖謂秦父老曰與父老約法三章耳)
(殺人者死傷人及盜抵罪應劭曰抵至也除秦酷政但至于罪)應天順民五星同晷(晷光)
(景也應劭曰東井然之野民五星所在其下以義取天下之象也)項氏畔換黜我巴漢
(漢書曰項羽背約更立沛公為漢王王巴蜀漢中韋昭曰畔換䟦扈也)西土宅心戰士憤
怨(尚書曰逷矣西土之人又曰惟克厥宅心郭璞三蒼解詁曰西土謂長安也)乘舋而運席
卷三秦(左氏傳士會謂晉侯曰會聞用師觀舋而動春秋握誠圖曰諸侯冰散席卷各爭恣志漢書曰)
(韓信陳三秦易并之計應劭曰章邯為雍王司馬欣為塞王董翳為翟王分王秦地故曰三秦)割據河
山保此懷民(保安也懷歸也言漢據河山之固民懷歸者能保乂之漢書曰田肯賀上曰秦帶河阻)
(山懸隔千里尚書曰黎民懷之)股肱蕭曹社稷是經(蕭何曹參也禮記衛獻公曰有柳莊)
(者非寡人之臣社稷之臣)爪牙信布腹心良平(韓信英布張良陳平也毛詩曰予王之爪)
(牙又□赳赳武夫公侯腹心)恭行天罰赫赫明明(恭行已見上文毛詩曰赫赫明明王)
(命卿士)
述成紀第十
孝成皇皇臨朝有光(項岱曰皇皇華色盛也)威儀之盛如珪如璋
(項岱曰珪璋玉之妙好雕鏤者毛詩曰顒顒卭卭如珪如璋)閫闈恣趙朝政在王(閫闈)
(闥門之内也門内恣趙昭儀姊妹以元舅侍中封陽平侯王鳳為大將軍領尚書也)炎炎燎火光
允不陽(項岱曰允信也内損于飛燕外見壅于王鳳等信不得陽也張晏曰天子之威盛若燎火之陽)
(今委政王氏不亦熾乎)
述韓英彭盧吳傳第四
信惟餓隸布實黥徒(漢書曰韓信家貧從下鄉南昌亭長寄食亭長苦之乃晨炊蓐食食)
(時往不為具食信知之自絶去又曰黥布姓英少時客相之當刑而王及坐法黥欣然笑曰人相我當刑而王)
(幾是乎)越亦狗盜芮尹江湖(漢書曰彭越嘗漁鉅野澤中為盜沛公攻昌邑越助之說)
(苑□管仲故城隂之狗盜漢書曰吳芮秦時鄱陽令也甚得江湖間心號曰鄱君音義曰尹正也)雲起
龍驤化為侯王割有齊楚跨制淮梁(韓信初為齊主後楚王黥布為淮南)
(王彭越為梁王)綰自同閈(胡旦)鎮我北疆(應劭曰閈音扞南楚汝沛名里門曰閈綰為燕)
(王故曰北疆)德薄位尊非祚惟殃(周易曰德薄而位尊智小而謀大左氏傳舟之僑曰)
(無德而禄殃也)吳克忠信胤嗣乃長(漢書曰芮為長沙王薨子忠嗣自芮後傳位五世無)
(子國除)
後漢書光武紀贊
范蔚宗
贊曰炎政中微大盜移國(東觀漢記序曰漢以炎精布曜中微謂平世衰也魯靈光殿)
(賦序曰遭漢中微盜賊奔突)九縣飈迥三精霧塞(三精日月星也孝經援神契曰天地)
(至貴精不兩明宋均曰天精為□地精為月河圖曰巛德布精上為衆星)民厭滛詐神思反
德世祖誕命靈貺自甄(尚書曰我文考誕膺天命春秋元命苞曰通二靈之貺交錯同端)
(鄭玄尚書緯注曰甄表也)沈機先物深略緯文(說文曰機主發之機也周書曰經緯天地)
(曰文矣)尋邑百萬貔虎為羣長轂雷野高旗彗(蘇没)雲(漢書曰劉)
(聖公為天子以光武為偏將軍徇昆陽光武令王常留守光武出收兵王莽遣大司徒王尋大司空王邑將兵)
(百萬旌旂輜車千里不絶又驅諸猛獸虎豹犀象之屬以助威武圍城數重光武遂進尋邑亦遣兵合戰光武)
(奔之斬首數千級光武乃與敢死士三千人衝中堅尋五邑陣亂遂殺王尋鬻子曰紂虎旅百萬穀梁傳曰長轂)
(百乘范寗曰長轂兵車也東都主人曰戈挻彗雲)英威既振新都自焚(漢書曰莽封為)
(新都侯又曰更始兵到城中少年子弟自燒室門呼曰反虜王莽何不出降莽避火宣室火輒隨之)虔劉
庸代紛紜梁趙(范曄後漢書曰梁王劉永擅命睢陽又曰公孫述稱王王巴蜀又曰卜者王郎)
(為天子都邯鄲又曰彭寵自立為燕王代即燕也)三河未澄四關重擾(三河洛陽也四)
(關長安也范曄後漢書曰赤眉賊入函谷關敗更始光武乃遣鄧禹引兵西乘更始赤眉之亂時更始大司馬朱鮪)
(等屯洛陽光武令馮異守孟津以拒之)神旌乃顧遞行天討金湯失險車
書其道(鹽鐵論曰秦金城千里氾勝之書曰神農之教雖石城湯池無粟者不能守也禮記子曰今天)
(下車同軌書同文)靈慶既啓人謀咸贊(靈慶謂天符也易繫辭曰人謀鬼謀百姓與能)
(王弼曰人謀謂衆議西都賦曰天啓之心人惎之謀)明明廟謀赳赳雄斷(廟謀廟算也揚)
(雄連珠曰兼聰獨斷聖王之法也)於(烏)赫有命系我皇漢(毛詩曰有命自天蔡邕獨)
(斷曰光武以再命復漢之祚)
文選卷五十
