文選卷四梁蕭統撰
唐李善註
南都賦(摯虞曰南陽郡治宛在京之南故曰南都)
張平子
於(烏)顯樂都既麗且康(毛萇詩傳曰於歎辭詩曰適彼樂國)陪京之南居
漢之陽(京謂洛陽也尚書曰嶓冡導漾東流為漢鄭玄曰漾水至武都為漢)割周楚之豐
壤跨荆豫而為疆(西京賦曰周即豫而弱吕氏春秋曰河漢之間為豫州也漢書地理志注)
(曰南陽屬荆州又曰荆州楚故都)體爽塏以閒敞紛郁郁其難詳(爽塏已見)
(西京賦揚雄豫州箴曰郁郁京河伊洛是經也)爾其地埶則武闕關其西桐栢
揭(竭)其東(武闕山為關在西也漢書音義文穎曰武闕山為關而在西弘農界也漢書曰南陽之平)
(陽縣有桐柏山)流滄浪而為隍廓方城而為墉(尚書曰漢水又東為滄浪之水)
(左氏傅屈完曰楚固方城以為城漢水以為池說文曰城池無水曰隍毛萇詩傳曰墉城也)湯谷涌
其後淯(育)水盪其胷(盛弘之荆州記曰南陽郡城北有紫山紫山東有一水無所會通冬)
(夏常温因名湯谷山海經曰攻離之山淯水出焉南流注于漢郭璞曰今淯水在淯陽縣南)推淮引
湍三方是通(淮水自此而去故曰推湍水自彼而來故曰引說文云推排也山海經曰翼望之山)
(湍水出焉郭璞曰湍鹿摶切今湍水逕南陽穣縣而入淯也三方東西及南也)其寶利珍怪則
金彩玉璞隋珠夜光(彩金之彩也璞玉之未理者淮南子曰隋侯之珠和氏之璧得之而)
(富失之而貧高誘曰隋侯漢中國姬姓諸侯也隋侯見大蛇傷斷以藥傅而塗之後蛇於夜中銜大珠以報之)
(因曰隋侯之珠蓋明月珠也鄒陽曰夜光之壁劉琨云夜光之珠尹文子曰田父得寶玉徑尺置於廡上其夜)
(明照一室然則夜光為通稱不繫之於珠璧也)銅錫鉛鍇(苦駭)赭堊(惡)流黃(鄭玄周禮)
(注曰錫鑞也說文曰鉛青金也又曰九江謂錢為鍇山海經曰陸䣀之山其下多堊若之山其上多赭郭璞曰)
(赭赤土也堊似土白色也䣀音跪本草經曰石流黃生東海牧陽山谷中本草言其所出此亦兼而有之博物)
(志曰雄黃似石流黃)綠碧紫英青雘(烏郭)丹粟(廣志曰碧有縹碧有綠碧本草經曰紫石)
(英生太山之谷山海經曰景山之西曰驕山其下多青雘郭璞曰雘黝屬音瓠山海經曰荆山之首曰景)
(山雎水出焉其中多丹粟郭璞曰細沙如粟)太一餘糧中黃㲄(角)玉(本草經曰)
(太一禹餘糧一名石□生山谷博物志曰石中黃子黃石脂又曰欲得好㲄玉用合槳於襄鄉縣舊穴中)
(鑿取大者如魁斗小者如雞子)松子神陂赤靈解角(習鑿齒襄陽耆舊記曰神陂在)
(蔡陽縣界有松子亭下有神陂也赤靈赤龍也觧角脫角也事未詳)耕父揚光於清泠
之淵游女弄珠於漢臯之曲(山海經曰有神耕父處豐山常游清冷之淵出)
(入有光韓詩外傳曰鄭交甫將南適楚遵彼漢臯臺下乃遇二女佩兩珠大如荆鷄之卵)其山則
崆(口江)&KR3156;(五江)嶱(苦葛)嵑(五葛)嵣(大朗)㟐(莽)嶚(遼)剌(力割山崆嶢嶱嵑石高)
(峻之貌字書曰崆山貌也嵣㟐山石廣大之貌也嶚山高而相戾也廣雅曰嶚高也說文曰剌戾也)岝
(仕白)㟯(額)㠑(祚迴)嵬(五迴)&KR0706;(香金)巇(許宜)屹(魚乞)&KR1885;(五結齊埤蒼曰岝㟯山不也說文曰㠑)
(嵬山石崔巍高而不平也&KR0706;巇山相對而危險之貌也屹&KR1885;斷絶之貌也)幽谷嶜(岑)岑(吟)
夏含霜雪(毛詩曰出自幽谷揚雄蜀都賦曰玉石嶜岑又曰夏含霜雪嶜岑高峻之貌也)或
㟒(丘筠)嶙(鄰)而纚(力氏)運或豁爾而中絶(&KR0034;嶙相連之貌)鞠(九六)巍
巍其隠天俯而觀乎雲霓(五結都鞠高貌也班孟山堅西賦曰其陽則崇)
(隠天揚雄蜀都賦曰蒼山隠天)若夫天封大狐列僊之陬(子侯詳天封未或)
(曰山名也蜀郡圖經曰大胡山故縣縣南十里張衡云天封大胡也薛綜注曰區陬隅隙之間也)上
平衍而曠蕩下蒙籠而﨑(溪)嶇(區蒙孫子兵法曰草樹籠廣雅曰﨑嶇)
(傾側也)坂坁(遲)嶻(在結)&KR1625;(五結)而成甗(魚勉)谿壑錯繆(謬)而盤
紆(郭璞上林賦注曰坻岸也又田嶻&KR1625;高峻也毛萇詩傳曰巘小山别大山也錯繆雜亂貌也)芝
房菌(竒殞)蠢生其隈玉膏滵(密)溢流其隅(芝房芝生成房也菌蠢是)
(芝貌也山海經曰密山丹水出焉其中多白玉是有玉膏滵溢流貌)崑崙無以奓閬(浪)
風不能踰(東方朔十州記曰崑崙其北角曰閬風之顚)其木則檉(敕貞)松楔
(更點)㮨(即)槾(萬)栢杻橿(疆桃檉似栢而香爾雅曰楔日荆郭璞曰櫻桃也郭璞山海)
(經注曰㮨似松柏有刺槾荆也又曰杻似桑而細葉又曰橿中車材)楓柙櫨櫪帝女之桑
(爾雅曰楓聶楓音風聶之涉切劉逵吳都賦注曰柙香木智甲切郭璞上林賦注櫨橐櫨力胡切櫪與櫟同來)
(的切山海經曰宣山有桑焉其枝四衢名帝女之桑郭璞曰婦人主蠶因以名桑也)楈(胥)枒(邪)栟
(并)櫚(閭)柍(於兩)柘檍(憶)檀(郭璞上林賦注曰楈枒似栟櫚皮可作索張揖注上林賦曰栟)
(櫚㯶也皮可以為索柍未詳爾雅曰杻檍郭璞曰似桑蒼頡篇曰檀木名)結根竦本垂條嬋
(蟬)媛(袁也結猶同廣雅曰竦上嬋媛枝相連引也)布綠葉之萋萋敷華蘂之
蓑蓑(素回反貌毛萇詩傳曰萋萋茂盛貌王逸楚辭注曰蘂實也劉淵林蜀都賦注曰蘂一曰花頭點)
(也蓑蓑下垂貌)玄雲合而重隂谷風起而增哀(淮南子曰玄雲素朝毛詩曰習)
(習谷風)攢(在官)立叢駢青冥䀒暝(音眠也言林木攢羅衆色幽昧楚辭曰遠望兮芊)
(眠王逸曰芊眠遥視闇未明也芊眠與盰暝音義同)杳藹蓊鬱於谷底森䔿䔿(祖本)
而刺天(皆茂盛貌也司馬相如弔二世曰衆樹之蓊鬱兮)虎豹黃熊遊其下豰
(呼豰)玃(居縳)猱(奴刀)㹶(延)戲其巔(六韜曰散宜生得黃熊而戲之紂說文曰豰類犬腰以上)
(黃以下黑爾雅曰玃父喜顧郭璞曰似獮㺅而大蒼黑色鄭玄禮記注曰猱獮㺅也張載吳都賦注曰㹶猨屬)
鸞&KR0034;(岳)鵷鶵翔其上騰猿飛蠝(壘)棲其間(國語曰周之興也&KR0034;鷟鳴)
(於岐山賈逵曰&KR0034;鷟鳳之别名也山海經曰南禺之山有鵷鶵郭璞曰鳳屬也上林賦曰蜼玃飛蠝張揖曰蠝)
(飛鼠也蠝與&KR1702;同並音壘)其竹則籦(鍾)籠(龍)䈽(謹)篾(銘決)篠(蘇了)簳(幹)箛
(孤)箠(追䈽戴凱之竹譜曰籦籠竹名也伶倫吹以為律竹皮白如霜大者宐為篙篠出魯郡山堪為笙)
(孔安國曰篾桃枝也簳小竹也宋玉笛賦曰竒簳箛箠二竹名其形未詳)緣延坻(遲)阪澶(徒幹)
漫陸離(陸離猶參差也)阿(鳥可)那(奴可)蓊(烏孔)茸(如涌)風靡雲披(阿那柔弱之貌)
(說文曰蓊竹貌也埤蒼曰茸竹頭有文也風靡雲披言隨風而靡如雲之披也)爾其川瀆則滍
(雉)澧&KR1424;(樂)濜(自吝)發源巖穴(水經曰滍水出南陽縣西堯山山海經曰澧水出雅山郭)
(璞曰今出南陽字書曰藻水出泚陽泚音此酈善長水經注曰濜水出襄鄉縣東北陽中山)潛㕎(於臘)
洞出沒滑(骨)&KR3973;(篾)潏(決穴㕎山傍穴也言水洞出此沒滑&KR3973;潏疾流之貌也)布濩
(戶)漫汗漭(莾)沆(胡朗)洋溢(言廣大也莾汍已見西京賦)總括趨欱(呼答)箭
馳風疾(言江海欱受諸水故總括而趨之說文曰欱歠也慎子曰西河下龍門其流敵於竹箭孫子曰)
(其疾如風)流湍投濈(戢)砏(普貧)汃(八)輣(普耕)軋(鳥八曰許慎淮南子注湍水行疾)
(也埤蒼曰濈水行出也砏汃輣軋波相激之聲也埤蒼曰□大聲也)長輸遠逝漻(流)淚(力計)
淢(域)汨(為筆反子廣雅曰輸寫也韓詩外傳曰漻清貌也淮南曰水淚破舟說文曰淢疾流也王逸)
(楚辭注曰汨去貌)其水蟲則有蠳龜鳴蛇潛龍伏螭(抱朴子曰蠳龜噉蛇)
(山海經曰鮮水多鳴蛇其狀如蛇四翼其音如磬見則其邑大旱說文曰螭若龍而黃也)鱏(尋)鱣(張連)
鰅(隅)鱅黿鼉鮫&KR3083;(以規反鰅鱏鱣已見上文郭璞上林賦注曰魚有文采鱅似鰱而黑山)
(海經注曰鮫䱜屬也皮有斑文而堅鮫&KR3083;已見東京賦)巨蜯函(含)珠駮(剥)瑕委蛇
(揚雄蜀都賦曰蜯函珠而璧裂蜯與蚌同函與含同郭璞爾雅注曰蝦大者長一二丈委蛇長貌瑕與蝦古字)
(通)於其陂澤則有鉗盧玉池赭陽東陂(杜預表曰所領部曲皆居南鄉)
(界所近鉗盧大陂下有良田舊說曰玉池在宛也)貯(知旋)水渟(亭)洿(汙)亘望無涯
(宜說文曰貯積也廣雅曰渟止也說文曰洿濁水不流也方言曰亘竟也上林賦曰察之無涯)其草則
藨(平表)苧(直呂)薠(煩)莞(桓)蔣(將)蒲(狐)蒹葭(說文曰藨葪之屬又曰苧可以為索)
(郭璞山海經注曰薠青薠似莎而大鄭玄毛詩箋曰莞小蒲也說文曰蔣菰蔣也爾雅曰蒹薕也葭蘆也)藻
茆(卯)菱芡(渠儼)芙蓉含華從風發榮斐披芬葩(藻已見西京賦爾雅)
(曰茆鳬葵菱芡芙蓉並見東京賦)其鳥則有鴛鴦鵠鷖(鳥兮)鴻&KR0008;(保)駕(加)
鵝&KR2331;(苦札)鶂(雅札)鸊(步覓)鶙(吐雞)鷫(肅)鷞(所良)鵾(昆)鸕(盧鴦毛詩曰鴛于飛班)
(孟堅西都賦曰黃鵠鵁鸛鳬鷖鴻雁張平子西京賦曰鷫鷞鵠鴇鴐鵝鴻鶤說文曰&KR2331;鶂鳧屬方言曰野鳧甚)
(小而好沒水中者南楚之外謂之鸊鶙鵾與鶤同蒼頡篇曰鸕鷀似鶂而黑鷀音磁)嚶嚶(鳥耕)和鳴
澹(徒濫)淡(徒敢)隨波(言自恣也毛詩曰鳥鳴嚶嚶爾雅曰關關嚶嚶聲之和也上林賦曰隨風澹淡)
其水則開竇灑(所蟹)流浸彼稲田(鄭玄周禮注曰竇孔穴也音豆漢書音義曰灑)
(分也毛詩曰浸彼稲田)溝澮脉連隄塍(䋲)相輑(丘筠反曰爾雅曰水注溝澮韋昭)
(國語注曰脉理也隄塍已見西都賦輑相連之貌)朝雲不興而潢潦(老)獨臻(左氏)
(傳曰潢汙行潦之水說文曰潢積水池也潦雨水)決渫(薛)則暵(罕)為溉(古愛)為陸
冬稌(肚)夏穱(側角)隨時代熟(說文曰渫去除也又曰暵乾也又曰溉灌也稌已見東京)
(賦楚辭曰稲粢穱麥拏黃梁)其原野則有桑漆麻苧(直旅)菽麥稷黍百
榖蕃廡(武)翼翼與與(說文曰苧麻屬鄭玄毛詩箋曰菽大豆也百榖蕃廡並已見東京賦)
(毛詩曰我黍與與我稷翼翼)若其園圃則有蓼(了)蕺(側立)蘘(而羊)荷藷(之餘)
蔗薑䪤(煩)菥(析)蓂(覓)芋瓜(說文曰蓼辛菜也風土記曰蕊香菜根似茆根蜀人所謂)
(蒩香蕊與蕺同說文曰蘘荷葍蒩也葍普卜切蒩子余切漢書音義曰藷蔗丼柘也字書曰䪤小蒜也爾雅曰)
(菥蓂大薺)乃有櫻梅山柿侯桃梨栗(漢書音義曰櫻桃含桃也郭璞爾雅注曰梅似)
(杏實酸說文曰柿赤實果也曹毗魏都賦注曰侯桃山桃子如麻子)梬(郢)棗若留穰橙鄧
橘(說文曰梬棗似㮕如兖切廣雅曰石留若榴也漢書南陽郡有穰縣鄧縣說文曰橙橘屬也)其香
草則有薜(萍計)荔(力計)蕙若薇蕪蓀萇(王逸楚辭注曰薜荔香草也郭璞山海經)
(注曰蕙香草也若杜若也本草經曰靡蕪一名薇蕪陶隠居注曰蕙葉似蛇牀而香王逸楚辭注曰蓀香草也)
(萇萇楚也爾雅曰萇楚銚戈也銚音遥)晻(於感)曖(愛)蓊(烏總)蔚含芬吐芳(言草木闇)
(瞑而茂盛也說文曰晻不明貌王逸楚辭注曰曖闇昧貌)若其厨膳則有華薌重秬
(渠舉)滍(秩履)臯香秔(公行反稃華薌鄉名也毛萇詩傳曰秬黑黍一二米故曰重也稃音敷滍臯)
(滍水之澤也廣雅曰秔秈也秈音仙)歸雁鳴鵽(陟滑)黃稲鱻(咠連)魚以為芍(張略)
藥(音略繳雁能候時去來故曰歸史記曰楚人有以弱弓微加歸雁之上爾雅曰鵽鳩寇雉郭璞曰鵽大)
(如鴿羣飛出北方沙漠聲類曰鱻小魚也子虛賦曰芍藥之和具而後進也文穎曰五味之和)酸甜滋
味百種千名(說文曰甜美也)春卵夏筍秋韭冬菁(音精竹爾雅曰筍萌也)
(廣雅曰韭其華謂之菁)蘇蔱(殺)紫薑拂徹羶(尸然)腥(爾雅曰蘇桂荏字書曰蔱茱萸)
(也司馬彪上林賦注曰紫薑紫色之薑也杜預左氏傳注曰徹猶去也)酒則九醖(於問)甘醴
十旬兼清醪敷徑寸浮蟻若蓱(魏武集上九醖酒奏曰三日一釀滿九斛米止)
(廣雅曰醖投也韓詩曰醴甜而不泲也十旬蓋凊酒百日而成也鄭玄周禮注曰清酒今之中山冬釀接夏而)
(成也漢書音義晉灼曰百日之末酒也說文曰醪汁滓酒也徑寸蓋酒膏之徑寸也釋名曰酒有汎齊浮蟻在)
(上汎汎然如蓱之多者)其甘不爽醉而不酲(老子曰五味令人口爽傷也毛萇詩傳曰)
(病酒曰酲)及其紏宗綏族禴祠蒸嘗(左氏傳曰召公思周德之不類故紏合宗族于)
(成周爾雅曰綏安也毛詩曰禴祠蒸嘗于公先王)以速遠朋嘉賓是將揖讓而
升宴于蘭堂(儀禮曰速賓鄭玄曰速召也論語曰有朋自遠方來毛詩曰我有嘉賓鼓瑟吹笙吹)
(笙鼓簧承筐是將儀禮曰若四方賓燕則揖讓而升賈逵國語注曰不脱履升堂漢書曰祓蘭堂)珍羞
琅玕充溢圓方(爾雅曰珍美也方言曰羞熟以羞之美故喻於玉也圓方器也尚書曰厥貢琅)
(玕又曰惟辟玉食)琢琱狎獵金銀琳琅(爾雅曰玉謂之琱琱與彫古字通也爾雅曰理)
(玉曰琢都角切狎獵餙之貌胡甲切獵士甲切尚書曰厥貢球琳琅玕)侍者蠱媚巾㡚鮮
明(蠱已見西京賦毛萇詩傳曰綦巾女服也字書曰㡚上衣)被服雜錯履躡華英(雜錯)
(非一也華英光耀也被皮義切)儇才齊敏受爵傳&KR1824;(方言曰儇急疾也呼緣切齊在雞切)
(毛萇詩傳曰敏疾也)獻酬既交率禮無違(毛詩曰獻酬交錯左氏傳晉侯曰魯侯自郊勞)
(至于贈賄禮無違者東觀漢記曰朱浮上疏曰陛下率禮無違)彈琴擫籥流風徘徊(言樂)
(聲之結風也說文曰擪一指按也擪與擫同烏牒切鄭玄周禮注曰籥舞者所吹也如篴三孔籥音藥篴音敵)
清角發徵聽者增哀(言既奏清角而又發徵聲故增哀也韓子師曠曰清徵之聲不如清)
(角許慎淮南子注曰清角絃急其聲清也)客賦醉言歸主稱露未晞(毛詩曰鼓咽咽)
(醉言歸又曰湛湛露斯匪陽不晞厭厭夜飲不醉無歸)接歡宴於日夜終愷樂之
令儀(毛詩曰愷樂飲酒又曰莫不令儀)於是莫春之禊元已之辰方軌
齊軫祓于陽瀕(毛詩曰惟莫之春史記曰武帝禊霸上續漢書曰三月上已宮人皆禊於東流)
(水上祓除宿垢疾也周禮曰女巫掌歲時祓除掦雄蜀都賦曰相與如乎陽瀕)朱帷連網曜野
映雲(網維網也)男女姣(古卯)服駱驛繽紛(駱驛繽紛往來衆多貌)致餙程
蠱偠紹便娟(廣雅曰程示也便娟則嬋娟也蠱及偠紹嬋娟已見西京賦)微眺流睇
蛾眉連卷(鄭玄禮記注曰睇傾視也徒計切毛詩曰螓首蛾眉郭璞爾雅注曰蠶蛾也連卷曲貌卷)
(音權)於是齊僮唱兮列趙女(齊趙二國名也楊惲書曰婦趙女也)坐南歌兮
起鄭舞白鶴飛兮繭曳緒(呂氏春秋曰禹行水見塗山之女禹未之遇而省南土塗)
(山之女乃令其妾往侯禹于塗山之陽女乃作歌曰候人猗兮實始為南音周公召公取風焉高誘曰取南音)
(以為樂歌也楚辭曰二八齊容起鄭舞王逸曰鄭國舞也白鶴飛兮繭曳緒皆舞人之容)修䄂繚繞
而滿庭羅襪躡蹀而容與(繚繞䄂長貌躡蹀小步貌說文曰躡蹈也徒頰切許慎淮)
(南子注曰蹀蹈也蘇恊切)翩緜緜其若絶眩將墜而復舉(毛萇詩傳曰緜緜長)
(而不絶貎國語眩曰觀美而眩賈逵曰惑也)翹遥遷延䠥&KR0887;蹁躚(翹遥輕舉貎遷延却退貎)
(上林賦曰便跚蹩屑䠥蒲結切&KR0887;素結切蹁步先切躚素田切)結九秋之增傷怨西荆
之折盤(古樂府有歷九秋妾薄相行歌辭曰齊謳楚舞紛紛歌聲上徹青雲西荆即楚舞也折盤舞貌)
(張衡有七盤舞賦咸以折盤為七盤也)彈筝吹笙更為新聲(毛詩曰吹笙鼓簧史記曰)
(衛靈公見晉平公曰今者未聞新聲請奏之更古衡切)寡婦悲吟鵾鷄哀鳴(寡婦曲未)
(詳古調和歌有鵾鷄之曲)坐者悽欷蕩魂傷精(楚辭曰㦧悽增欷傷精神也神女賦曰精)
(神相依憑)於是羣士放逐馳乎沙場(逐馳遂也)騄驥齊鑣黃間機
張(騄驥駿馬之名也穆天子傳八駮有赤驥騄耳音錄說文曰鑣馬銜也彼驕切漢書曰李廣以大黃射其)
(禆將鄭氏曰黃問弩淵中黃牙尚書曰若虞機張孔安國曰機弩牙)足逸驚颷鏃析毫芒
(言馬疾而矢利析音錫)俯貫魴鱮仰落䨇鶬(音倉魴鱮已見西京賦列子曰蒲且子連)
(雙鶬於青雲之上鶬已見西都賦)魚不及竄鳥不暇翔(言急遽也高唐賦曰飛鳥未反)
(起走獸未及發)爾乃撫輕舟兮浮清池亂北渚兮揭南涯(浮已見西)
(都賦爾雅曰水正絶流曰亂說文曰揭高舉也)汰(太)瀺(仕咸)灂(仕甪)兮船容裔陽侯
澆兮掩鳬鷖(楚辭曰齊吳榜以激汰王逸曰汰水波也上林賦曰瀺灂隕隊戰國策曰塞漏舟而)
(輕陽候之波則舟覆矣淮南子曰武王伐紂渡于孟津陽候之波逆流而擊之高誘曰陽侯陽國侯也溺死於)
(水其神能為大波王逸楚辭注曰回波為澆毛詩曰鳬鷖在潨)追水豹兮鞕蝄蜽憚(丁逹)
䕫龍兮怖蛟螭(水豹已見西京賦說文曰蝄蜽山川之精物也蛟螭若龍而黃國語曰木石之)
(怪夔水之怪龍韋昭曰木石為山也夔一足也)於是日將逮昏樂者未荒(毛詩曰好)
(樂無荒)收驩命駕分背迴塘(孔叢子曰巾車命駕廣雅曰塘隄也)車雷震而
風厲馬鹿超而龍驤(雷震言多也風厲言疾也毛詩曰戎車焞焞如霆如雷毛萇詩傳曰)
(雷出地奮震驚百里古詩曰凉風率已厲杜預左氏傳注曰厲猛也韓子曰馬如鹿者千金鄒陽上書曰蛟龍)
(驤首舞賦曰龍驤横舉揚鑣飛沫周禮曰凡馬八尺已上為龍)夕莫言歸其樂難忘此
乃遊觀之好耳目之娛未覩其美者焉足稱舉(言此游觀耳目)
(之樂非㮀美也)夫南陽者真所謂漢之舊都者也遠世則劉后
甘厥龍醢(海)視魯縣而來遷(左氏傳曰劉累學擾龍子豢龍氏以事孔甲龍一雌)
(死潛醢以食夏后夏后饗之既又使求之懼而遷於魯縣漢書曰南陽郡魯陽縣即御龍氏所遷)奉先
帝而追孝立唐祀乎堯山(先帝謂堯也皇甫謐曰堯始封於唐今中山唐縣也後徙)
(晉陽及為天子都平陽於詩為唐國是堯以唐侯升為天子也水經曰南陽縣西堯山酈元曰魯縣立堯祠於)
(西山謂之堯山也)固靈根於夏葉終三代而始蕃(音繁根言劉氏植於夏)
(葉終三代而始蕃昌也毛萇詩傳曰葉世也三代已見班固兩都序)非純德之宏圖孰能
揆(求癸)而處旃(孔安國尚書傳曰揆度也鄭玄毛詩箋曰旃之也)近則考侯思故
匪居匪寧穢長沙之無樂歷江湘而北征(東觀漢記曰舂陵節候長)
(沙定王中子買節候生戴侯戴侯生考候考侯仁以舂陵地勢下溼難以久處上書願徙南陽守墳墓元帝許)
(之於是北徙考或為孝非也)曜朱光於白水會九世而飛榮(朱光火德也已)
(見東京賦東觀漢記曰考侯仁徙封南陽白水鄉又曰世祖光武皇帝高祖九世孫承文景之統出自長沙定)
(王榮光榮也封禪書曰發號榮)察兹邦之神偉啓天心而寤靈(言考候既察此)
(都之神偉且啓上天之心又寤先靈之意使之而王也說文曰偉竒也)於其宫室則有園
廬舊宅隆崇崔嵬(說文曰崔高大也)御房穆以華麗連閣煥其
相徽(御房帝舊房也相徽言俱美孔安國尚書傳曰徽美也)聖皇之所逍遙靈祇
之所保綏(聖皇謂光武也逍遥謂潛龍之日韓詩外傳曰逍遥也靈祗天地之神也毛詩曰神保是)
(饗又曰綏以多福也)章陵鬱以青葱清廟肅以微微(東觀漢記曰建武中更名)
(舂陵為章陵光武過章陵祠園廟爾雅曰青謂之葱林木茂盛之貎微微幽靜貎)皇祖歆而降
福彌萬祀而無衰(毛詩曰獻之皇祖說文曰歆神食氣也毛詩曰降福孔夷爾雅曰彌終也)
(又曰祀年也)帝王臧其擅美詠南音以顧懷(帝王光武也顧懷過章陵祠園)
(廟之時也爾雅曰臧善也說文曰擅專也左氏傳楚鍾儀囚于晉與之琴操南音劇秦美新曰后王顧懷)且
其君子弘懿明叡允恭温良容止可則出言有章進退
屈伸與時抑揚(班固說東平王蒼曰體弘懿之姿叡哲子也已見東京賦尚書曰允恭克讓論語)
(貢曰夫子温良恭儉讓孝經曰容止可觀進退可度毛詩曰其容不改出言有章周易曰往者屈也來者伸也)
(屈伸相感而利害生焉班固漢書叔孫通述曰叔孫奉常與時抑揚)方今天地之睢(虛惟)剌
(力逹)帝亂其政豺虎肆虐真人革命之秋也(漢書音義曰方向也謂高)
(祖之時蒼頡篇曰今時辭也謂光武天地猶天下也雎剌喻禍亂也謂秦二葉也淮南子曰萬物旴㫿楚辭)
(曰獨乖剌而無當王逸曰剌邪也帝謂高祖也馬融論語注曰亂理也豺狼貪殘謂王莾也真人光武也文子)
(曰得天地之道故謂之真人草命已見東都賦)爾其則有謀臣武將皆能攫(九縳)戾執
猛破堅摧剛排揵(件)䧟扄(古熒)蹵蹈咸陽(蒼頡篇曰攫摶也說文曰揵距)
(門也又曰扄外閉之關也)高祖階其塗光武攬其英(漢書曰沛公圍宛城南陽守齮)
(降引兵西無不下者爾雅曰階因也齮音蟻東觀漢記之曰鄧禹吳漢並南陽人三略曰主將之體務在攬英雄)
(心)是以關門反距漢德久長(言居西而距東居東而距西故言反也杜篤論都賦)
(曰是時山東翕然狐疑意聖朝之西都懼關門之反距)及其去危乘安視人用遷
(去危乘安謂太平也視人用遷謂觀人所安而設教)周召之儔據鼎足焉以庀(匹婢)
王職(史記曰周公旦者周武王弟也輔武王又召公奭姓姬氏成王時召公為三公漢書曰夫三公鼎足之輔)
(也賈逵國語注曰庀由理也)縉紳之倫經綸訓典賦納以言(漢書音義臣瓚)
(曰縉赤白色紳大帶也周竒曰搢插笏於大帶周易曰君子以經綸國語曰修其訓典尚書曰敷納以言也)
是以朝無闕政風烈昭宣也(春秋考異郵曰後雖殊世風烈猶合於持方宋均曰)
(持方受命者名)於是乎鯢齒眉壽鮐背之叟皤皤然被黃髮者
(毛詩曰以介眉壽毛萇曰眉壽毫眉也爾雅曰黃髮鯢齒鮐背耉老壽也皤皤已見東京賦)喟然相
與歌曰望翠華兮葳蕤建太常兮裶裶(音霏翠上林賦曰建華之旗)
(葳蕤翠華貌太常已見東京賦上林賦曰衯衯裶裶)駟飛龍兮騤騤(逵)振和鸞兮
京師(飛龍言疾也周易曰飛龍在天毛詩曰四牡騤騤鄭玄禮記注曰鸞輅有虞氏之車也有鸞和之節)
總萬乘兮徘徊按平路兮來歸(萬乘見東京賦毛萇詩傳曰廻遲也然徘徊即)
(遲遲也毛詩曰行道遲遲南陽舊居故曰來歸毛詩曰來歸自鎬)豈不思天子南巡之
辭者哉遂作頌曰(毛詩曰豈不爾思尚書曰五月南廵狩)
皇祖止焉光武起焉(皇祖高祖也周易曰庖犧氏没神農氏作)據彼河洛統
四海焉(河洛謂東都也西都賦曰嘗有意乎都河洛)本枝百世位天子焉(毛詩)
(曰文王子孫本支百世)永世克孝懷桑梓焉(毛詩曰永世克孝又曰維桑與梓必恭敬)
(止)真人南巡覩舊里焉(東觀漢記曰光武征秦豐幸舊宅酈元水經注曰光武征秦豐)
(張衡以為真人南廵觀舊里焉)
三都賦序一首
左太冲(善曰臧榮緒晉書曰左思字太冲齊國人少博覽文史欲作三都賦乃詣著作)
(郎張載訪岷卭之事遂構思十稔門庭藩溷皆著紙筆遇得一句即疏之徵為)
(祕書賦成張華見而咨嗟都邑豪貴競相傳寫三都者劉備都益州號蜀孫權)
(都建業號吳曹操都鄴號魏思作賦時吳蜀已平見前賢文之是非故作斯賦)
(以辨衆惑)
劉淵林注(三都賦成張載為注魏都劉逵為注吳蜀自是之後漸行於俗也)
蓋詩有六義焉其二曰賦(善曰子夏詩序文也)揚雄曰詩人之賦
麗以則(善曰法言文也)班固曰賦者古詩之流也(善曰兩都賦序文)先
王采焉以觀土風(善曰禮記曰命太師陳詩以觀民風鄭玄曰陳詩謂采其詩以觀視之)
見綠竹猗猗(於宜)則知衛地淇澳(於六)之産(善曰毛詩衛風曰瞻彼淇澳綠竹猗)
(猗)見在其版屋則知秦野西戎之宅(善曰毛詩秦風曰在其版屋亂我心曲毛)
(萇曰西戎版屋也)故能居然而辨八方(善曰河圖龍文曰鎮星光明八方歸德難蜀父老曰)
(六合之内八方之外)然相如賦上林而引盧橘夏熟揚雄賦甘泉而
陳玉樹青葱班固賦西都而歎以出比目張衡賦西京而
述以遊海若(凡此四者皆非西京之所有也)假稱珍怪以為潤色若斯之
類匪啻(失至)于兹(善曰兹此也假稱珍怪也若斯珍之流不啻於此多尚書曰不啻如自其口出)考之
果木則生非其壤挍之神物則出非其所於辭則易為藻飾
於義則虚而無徵(蓋韓非所謂畫鬼魅易為好畫狗馬難為工之類)且夫玉巵
(紙移)無當(去聲)雖寶非用(巵一名觶酒噐也當底也善曰韓子堂溪公謂韓昭侯曰今有白玉)
(之巵無當冇瓦巵有當君寕何取曰取瓦巵也)侈言無驗雖麗非經(善曰劉廙答丁儀刑)
(禮書曰崇飾侈言欲其往來)而論(去聲)者莫不詆(丁禮)訐(斤謁)其研精作者
大氐(音旨)舉為憲章(善曰墨子曰雖有詆訐之人無所依矣說文曰詆訶也訐面相序罪也尚)
(書序曰研精覃思司馬遷書曰詩三百篇大氐賢聖發憤之所為也禮記曰憲章文武)積習生常
有自來矣(傳曰習實生常善曰左傳叔孫曰叔出季處有自來矣)余既思摹(莫蒲)二
京而賦三都其山川城邑則稽之地圖其鳥獸草木則
驗之方志(善曰周禮曰外史掌四方之志鄭玄曰志記也)風謠歌舞各附其俗
魁梧(忤)長者莫非其舊(善曰漢書音義應劭曰魁梧丘墟壯大之意也韓子曰重厚自)
(尊謂之長者)何則發言為詩者詠其所志也(善曰毛詩序曰詩者志之所之)
(在心為志發言為詩)升高能賦者頌其所見也(善曰毛萇詩傳曰升高能賦可以為)
(大夫)美物者貴依其本讚事者宜本其實(善曰釋名曰稱人之美曰讚)
匪本匪實覽者奚信且夫任土作貢虞書所著辯物居
方周易所慎(虞書曰禹别九州任土作貢定其肥磽之所生也而著九州貢賦之法也周易曰君)
(子以慎辯物居方)聊舉其一隅攝其體統歸諸詁訓焉
蜀都賦一首
有西蜀公子者言於東吳王孫(善曰聖主得賢臣頌曰今臣僻在西蜀史記武)
(王得仲雍曾孫周章封之東吳漢書曰漂母謂韓信曰吾哀王孫而進食蘇林曰如言公子也博物志曰王孫)
(公子皆相推敬之辭)曰蓋聞天以日月為綱地以四海為紀九土
星分萬國錯跱崤(胡交)函有帝皇之宅河洛為王者之里
(非日月無以觀天文非四海無以著地理故聖人仰觀俯察窮神盡微者必湏綱紀也崤東西崤也函函谷關)
(也賈生過秦曰以崤函為宫里居也言周漢皆以河洛為都邑善曰越絶書范蠡曰天貴持盈不失日月星辰)
(之綱紀毛詩曰㴞滔江漢南國之紀周禮曰以星土分辨九州之地所封域尚書曰萬國咸寧張衡靈憲曰星)
(體生於地列居錯峙崔駰河南尹箴曰唐虞商周河洛是居)吾子豈亦曾聞蜀都之
事歟請為左右揚㩁(古學)而陳之(韓非有揚㩁篇班固曰揚㩁古今其義一也善)
(曰許慎淮南子注曰揚㩁粗略也)夫蜀都者蓋兆基於上世開國於中
古廓靈關以為門包玉壘而為宇帶二江之雙流抗峨
眉之重阻(揚雄蜀王本紀曰蜀王之先名蠶叢拍濩魚鳬蒲澤開明是時人萌推髻左言不曉文字)
(未有禮樂從開明上到蠶叢積三萬四千歲故曰兆基於上代也秦惠王討滅蜀王封公子通為蜀侯惠王二)
(十七年使張若與張儀築成都城其後置蜀郡以李冰為守地理志曰蜀守李冰鑿離堆穿兩江為人開田百)
(姓饗其利是時蜀人始通中國言語頗與華同故言開國於中古也靈關山名在成都西南漢壽界在前故曰)
(門也玉壘山名也湔水出焉在成都西北岷山界在後故曰宇也江水出岷山分為二江經成都南東流經之)
(故曰帶也揚雄蜀都賦曰兩江珥其前峨眉山名也在成都南犍為界面之故曰抗也)水陸所湊
兼六合而交會焉豐蔚所盛荗八區而菴(烏覽)藹焉(八區四方)
(四隅也地理志曰巴蜀土地肥美有山林果實之饒班固西都賦曰郊野之富號為近蜀美其豐盛善曰六合)
(已見西都賦長楊賦曰洋溢八區)於前則跨躡犍(乾)牂(藏)枕(之鴆)輢交趾
經途所亘五千餘里山阜相屬含谿懷谷岡巒紏紛觸
石吐雲(阜大山也巒山長而狹也一曰山小而銳也水注川曰谿注壑曰谷善曰漢書志有犍為郡牂)
(牁郡並屬益州又有交趾郡屬交州輢寄也於蟻切春秋元命包曰山冇含精藏雲故觸石而出也)鬱葐
(汾)蒀(於文)以翠微崛(魚物)巍巍以峨峨干青霄而秀出舒丹
氣而為霞(翠微山氣之輕縹也霞赤雲也嚴夫子哀時命曰紅霓紛其朝霞山澤氣通故曰舒丹氣)
(以為霞也善曰甘泉賦曰騰青霄而軼浮景河圖曰崑崙山有五色木赤水之氣上蒸為霞而赫然也)龍
池&KR1565;(胡角)瀑(步角)濆(扶刎)其隈漏江伏流潰(胡内)其阿汨(骨)若湯
谷之揚濤沛(普賴)若濛汜(似)之涌波(龍池在朱堤南十里地周四十七里漏江)
(在建寕有水道伏流數里復出故曰漏江湯谷日所出也濛汜日所入也善曰&KR1565;瀑水沸之聲也公羊傳曰濆)
(泉者何涌泉也淮南子曰日出於湯谷洛於咸池楚辭曰日出於陽谷入於濛汜濛汜見西京賦)於是
乎卭竹緣嶺菌桂臨崖(宜)旁挺龍目側生荔枝布綠葉
之萋萋結朱實之離離迎隆冬而不凋常曄曄以猗猗
(卭竹出興古盤江以南竹中實而高節可以作杖神農本草經曰菌桂出交趾圓如竹為衆藥通使一曰菌薰)
(也業曰蕙根曰薰南裔志曰龍眼荔枝生朱堤南廣縣犍為僰道縣隨江東至巴郡江州縣往往有荔枝樹高)
(五六丈常以夏生其變赤可食龍眼似荔枝其實亦可食卭竹菌桂龍眼荔枝皆冬生不枯鬱茂于山林善曰)
(王逸荔枝賦曰綠葉蓁蓁又曰荔實叢生孫卿子曰松柏經隆冬而不凋蒙霜雪而不攣曄曄猗猗已見西都賦)
孔翠羣翔犀象競馳白雉朝雊猩猩(生)夜啼金馬騁光
而絶景碧雞儵忽而曜儀火井沉熒於幽泉高爓飛煽
(扇)於天垂(孔孔雀也翠翠鳥也孔雀特出永昌南涪縣翡翠常以二月九月羣翔興古十餘白雉出)
(永昌猩猩生交趾封溪似猿人面能言語夜聞其聲如小兒啼春秋傳曰豕又立而啼服子慎曰啼呼也淮南)
(子曰猩猩知往地理志曰金馬碧雞在越嶲青蛉縣禺同山漢宣帝時方士言益州有金馬碧雞之神可以醮)
(祭而置也宣帝使諫議大夫王襃持節而求之襃道病卒竟不能致也蜀郡有火井在臨卭縣西南火井鹽井)
(也欲出其火先以家火投之湏臾許隆隆如雷聲爓出通天光輝十里以鬲盛之投其光而無炭也煽熾也善)
(曰廣雅曰熒光也說文曰垂也爓火熖也音艷天垂天四)其間則有琥珀丹青江珠瑕
英金沙銀礫(歷)符采彪(筆尤)炳暉麗灼(酌)爍(舒藥切縣永昌博南出)
(琥珀牂牁有白曹山丹青曾青空青也本草經云皆出越嶲郡瑕玉屬也揚雄蜀都賦云瑕英江珠永昌有水)
(出金如糠在沙中興古盤町山出銀符采玉之横文也灼爍艷色也善曰博物志曰琥珀一名江珠)
於後則却背華容北指崑崙緣以劒閣阻以石門(華容水名在江由之)
(北崑崙山名也揚雄蜀都賦曰北屬崑崙劍閣谷名自蜀通漢中道一由此背有閣道在梓潼郡東北石門在)
(漢中之西褎中之北此二處蜀之險隘於是在焉)流漢湯湯(傷)驚浪雷奔望之
天迴即之雲昏水物殊品鱗介異族或藏蛟螭(敕知)或隠
碧玉嘉魚出於丙穴良木攢於褎谷(有鱗曰蛟螭水神也一曰雌龍也一)
(曰龍子也相如上林賦曰蛟龍赤螭碧玉謂水玉也月子曰龍淵生玉英丙穴在漢中沔陽縣北有魚穴二所)
(常以三月取之丙地名也褎中縣南口斜谷水源在北南流經褒中故北口曰斜南口曰褒同一谷耳長四百)
(七十里褎斜出良材漢書曰斜谷之木不足為我械善曰枚乘七發曰波湧而濤起横奔似雷行任豫益州記)
(曰嘉魚鱗似鱒魚)其樹則有木蘭梫(寢)桂杞櫹(蕭)椅(於其)桐㯶(宗)
枒(邪)楔(耕八)樅(七松)楩(頻縣)柟(南)幽藹於谷底松柏蓊鬱於山
峰(木蘭大樹也葉似長生冬夏榮常以冬華其實如小柿甘美南人以為梅其皮可食揚雄蜀都賦曰樹以)
(木蘭梫桂木桂也傳曰杞梓之木櫹大木也詩曰其桐其椅㯶枒出蜀其皮可作䋲履楔似松有刺也樅柏葉)
(松身楩柟二樹名皆大木也)擢修幹竦長條扇飛雲拂輕霄羲和假
道於峻岐陽烏廻翼乎高標(言山木之高也善曰楚辭曰吾令羲和弭節兮廣雅)
(曰日御謂之羲和左傳曰假道於虞春秋元命苞曰陽成於三故日中有三足烏烏者陽精)巢居棲
翔聿兼鄧林穴宅竒獸窠宿異禽(鄧林林名也窠鳥巢也善曰鄧林已見西)
(京賦)熊羆咆(步交)其陽鵰鶚鴧(聿)其隂猨狖(弋狩)騰希而競捷
虎豹長嘯而永吟(鶚其形如鵰皆鷙鳥也枚乘曰鷙鳥累百不如一鶚鴧疾貌也善曰楚辭)
(曰虎豹鬭兮熊羆咆說文曰咆嘷也毛詩曰鴧彼晨風春秋元命苞曰猛虎嘯谷風起杜篤連珠曰長吟永嘯)
於東則左緜巴中百濮(音卜)所充(濮夷也傳曰麋人率百濮今巴中七姓有濮也)
外負銅梁於宕(徒浪)渠内函要害於膏腴(銅梁山名宕渠縣名銅梁在巴)
(東宕縣在巴西出鐵要害地險隘也膏腴土地肥沃也)其中則有巴菽巴戟靈壽
桃枝樊以蒩(資覩)圃濱以鹽池(巴菽巴豆巴戟巴戟天也靈壽木名也出涪陵縣桃)
(枝竹屬也出墊江縣二者可以為杖樊蕃也詩曰營營青蠅止于樊蒩草名也亦名土茄葉覆地而生根可食)
(人飢則以繼糧鹽池出巴東北新井縣水出地如湧泉可煑以為鹽善曰埤蒼曰蒩蕺也嶯側及切)&KR3319;(必滅)
蛦(音啼)山棲黿(元)龜水處潛龍蟠於沮(子預)澤應鳴鼓而興
雨(螭蛦鳥名也如今之所謂山鷄其雄色班雌色黑出巴東黿大龜也譙周異物志曰涪陵多大龜其甲可)
(以卜其緣中又似瑇瑁俗名曰靈又沮有莱澤也巴東有澤水人謂有神龍不可鳴鼓鳴鼓其傍即便雨也善)
(曰李尤七歎曰龍鼉水處方言曰未升天龍謂之蟠龍綦母䆳孟子注曰澤生草言蒩沮與蒩同)丹沙
赩(許力)熾(昌志)出其坂蜜房郁毓被其阜山圖采而得道赤
斧服而不朽(涪陵丹興二縣出丹砂丹砂出山中有穴尚書禹貢曰厥土赤埴巴西漢昌縣多野)
(蜂蜜蠟山圖隴西人也隨道士入山採藥身輕不食莫知所如赤斧巴人也能煉丹砂與消石服之身體毛髮)
(盡赤皆古仙者也見列仙傳善曰毛萇詩傳曰赩赤貎也鄭玄尚書注曰熾赤也班固終南頌曰蜜房溜其巔)
(郁毓盛多也)若乃剛悍(汗)生其方風謠尚其武奮之則賨(在宗)
旅翫之則渝舞銳氣剽於中葉蹻(綺驕)容世於樂府(善曰廣雅)
(曰悍勇也應劭風俗通曰巴有賨人剽勇高祖為漢王時閬中人范目說高祖募取賨人定三秦封目為閬中)
(慈鳬鄉候并復除目所發賨人盧朴沓鄂度夕襲七姓不供租賦閬中有渝水賨人左右居銳氣喜舞高祖樂)
(其猛銳數觀其舞後令樂府習之揚雄荆州箴曰風飄以悍氣銳以剛毛詩曰昔在中葉漢書曰武帝樂府)
於西則右挾(故蝶)岷山涌瀆發川陪以白狼夷歌成章(江水)
(出岷山也白狼夷在漢壽西界漢明帝時作詩三章以頌漢德益州刺史朱輔驛傳其詩奏之語在輔傳也)
坰野草昧林麓黝(於糾)儵(式六)交譲所植蹲(存)鴟所伏(交譲木名)
(也兩樹對生一樹枯則一樹生如是歲更終不俱生俱枯也出岷山在安都縣蹲鴟大芋也其形類蹲䲭故卓)
(王孫曰吾聞岷山之下沃野下有蹲䲭至死不飢善曰黝儵茂盛貌)百藥灌叢寒卉冬馥
異類衆夥(禍)于何不育其中則有青珠黃環碧砮芒消
或豐綠荑(啼)或蕃(伐元)丹椒蘪蕪布濩(護)於中阿風連莚
(餘戰)蔓(萬)於蘭臯紅葩紫飾柯葉漸苞敷蘂葳蕤落英飄
颻(青珠出蜀郡平澤黃環出蜀郡碧石生越嶲郡無會縣砮可作箭鏃禹貢梁州厥貢砮石芒消出蜀郡廣)
(陽山綠荑辛荑蘪蕪皆香草也蘪蕪出岷山替陵山風連出岷山一曰出廣都山岷山特多藥草其椒尤好異于)
(天下漸苞相苞裏而同長也書曰草木漸苞蘂者或謂之華或謂之實一曰花鬚頭點也楚辭曰採薜荔之落)
(英)神農是嘗盧跗是料(聊)芳追氣邪味蠲癘痟(音消盧扁鵲)
(人古良醫揚雄法言曰扁鵲盧人而醫多盧癘氣不和之氣也痟亦頭病也周禮四時皆有癘疾春多痛首之)
(疾漢書相如常有痟病善曰淮南子曰神農乃始教人播種五榖嘗百草之滋味史記曰虢中庶子謂扁鵲曰)
(臣聞上古之時醫有俞跗醫病不以湯液)其封域之内則有原隰墳衍通望
彌博演以潛沫(武蓋)浸以緜雒(禹貢梁州云沲潛既道有水從漢中沔陽縣南流至)
(梓潼漢壽縣入穴中通岡山下西南潛出今名複水舊說云禹貢潛水也又有水出岷山之西東流過漢壽南)
(流有高山上合下開水經其中曰沫水水潛行曰演此二水伏流故曰演以潛沫緜水在緜竹縣出紫岩山雒)
(水在上雒縣出桐柏山周禮曰揚州具侵五湖言益州之有緜雒猶揚州之有五湖故曰浸以緜雒也潛沫緜)
(雒四水所經本皆蜀郡故皆謂之封域之内也)溝洫脉散疆里綺錯黍稷油油
稉(古衡)稲莫莫指渠口以為雲門灑滮(扶彪)池而為陸(六)澤
雖星畢之滂(普郎)沲(度羅)尚未齊其膏液(廣深四尺為溝倍溝為洫左氏傳曰)
(先王疆理天下謂地勢縱横之宜也莫莫茂也李冰於湔山下造大堋以壅江水分散其流溉灌平地故曰指)
(渠口以為雲門滮流貌詩曰滮池北流浸彼稲田蔡邕曰凝雨曰陸尚書洪範曰星有好雨月失道而入畢則)
(多兩詩曰月離于畢俾滂沲矣善曰鄭玄周禮注曰黃帝樂曰雲門言黃帝之德如雲之出門也然此唯取雲)
(門之名不取樂也)爾乃邑居隠賑(之忍)夾江傍山棟宇相望桑梓
接連家有鹽泉之井戶有橘柚之園(隠盛賑富也梓木名可以為琴瑟蜀)
(都臨卭縣江陽漢安縣皆有鹽井巴西充國縣有鹽井數十大曰柚小曰橘犍為南安縣出黃甘橘地理志曰)
(蜀都嚴道巴郡昫忍魚□二縣出橘有橘官善曰揚雄蜀都賦曰夾江緣山又曰西有鹽泉鐵冶橘林銅陵)
其園則有林檎枇杷橙柿梬(郢)楟(亭)榹(心移)桃函(含)列梅
李羅生(皆果名也林檎實似赤柰而小味如梨枇杷冬華黃實本出蜀蜀有給客橙冬夏華實相繼張)
(楫曰楟山梨善曰爾雅曰榹桃山桃也)百果甲宅(拆)異色同榮朱櫻春熟
素柰夏成(善曰周易曰百果草木皆甲拆鄭玄曰木實曰果皆讀如人倦之解解謂拆呼皮曰甲根)
(曰宅宅居也呼火亞切漢書叔孫通曰古有春嘗果令櫻桃熟可嘗也素柰白柰也王逸荔枝賦曰酒泉白柰)
若乃大火流涼風厲(列)白露凝微霜結(詩曰七月流火檀記月令孟秋)
(凉風至善曰毛萇詩傳火大火也流下也毛詩曰白露為霜楚辭曰微霜結兮眇眇)紫棃津潤樼
(側隣)栗罅(呼亞)發蒲陶亂潰(胡對)若榴競裂甘至自零芬芬酷
(苦毒)烈(詩云樹之榛栗傳曰榛栗棗脩罅發栗皮拆罅而發也甘至言熟也善曰西京雜記曰上林有紫梨)
(郭璞曰上林賦注曰蒲陶似燕薁可作酒馬融西第頌曰紫房潰漏又曰胡桃自零若榴已見兩都賦上林賦)
(曰酷烈淑郁榛與樼同)其園則有蒟(俱宇)蒻(弱)茱萸瓜疇芋(干句)區甘
蔗(之夜)辛薑陽蓲(許干)隂敷(蒟蒟醬也緣樹而生其子如桑椹熟時正青長二三寸以蜜藏)
(而食之辛香温調五臓蒻草也其根名蒻頭大者如斗其肌正白可以灰汁煑則凝成可以苦酒淹食之蜀人)
(珍焉茱萸一名蔱也疇者界埒小畔際也揚雄太玄經曰陽蓲萬物言陽氣蓲煦生萬物也隂敷薑生於隂也)
日往菲微月來扶疎任土所麗衆獻而儲(任土任其土地所生也尚)
(書所謂任土作貢也易曰百榖草木麗乎土)其沃瀛(盈)則有攢(在官)蔣(將)叢蒲
綠菱紅蓮雜以蘊藻糅(女又)以蘋蘩(楚辭曰倚沼畦瀛王逸云瀛澤中也班固以為畦蔣)
(菰名也藴藻蘋蘩皆水草也藴叢也)總莖柅柅(乃禮)裛(於業)葉蓁蓁(臻)蕡(墳)實
時味王公羞焉(柅柅蓁蓁盛茂貎也詩曰爾肴既將傳曰苟有明信澗谿沼沚之毛蘋蘩藴藻)
(之菜可薦於鬼神可羞於王公善曰毛詩曰敦彼行葦維葉柅柅又曰桃之夭夭其葉蓁蓁又曰桃之夭夭有)
(蕡其實)其中則有鴻儔鵠侶䳲鷺鵜(徙兮)鶘(胡)晨鳧旦至候
雁銜蘆(皆水鳥名鴻鵠多羣飛故言侣儔也䳲鷺鵜鶘二鳥名也晨鳬常以晨飛也雁候時南北故曰)
(候雁銜蘆以禦繒繳令不得截其翼也淮南子曰雁銜蘆而翔以備繒繳善曰毛詩曰振鷺于飛爾雅曰鵜洿)
(澤也郭璞曰即鵜鶘也說苑曰魏文侯嗜晨鳬吕氏春秋曰季秋之月候雁來)木落南翔冰泮
北徂雲飛水宿哢吭(胡剛)清渠其深則有白黿命鼈玄獺
上祭鱣(陟速)鮪(于鬼)鱒(在本)魴鮷(啼)鱧(䄠)魦鱨(木落者葉落也木葉落秋時也)
(冰泮春時也善曰淮南子曰木葉落而長年悲家語曰冰泮而農桑起爾雅曰吭鳥嚨禮記月令孟春獺祭魚)
(將食之先以祭也鱣䱎䲛也鮷似鰌魦似鮒鱒魴皆見詩也楚辭曰乘白黿兮逐文魚張衡應問曰黿鳴而鼈)
(應命呼也)差鱗次色錦質報章躍濤戲戲中流相忘(莊周云泉涸魚)
(相與處陸相煦以溼相濡以沬不若相忘於江湖善曰毛詩曰終日七襄不成報章)於是乎金城
石郭兼市中區既麗且崇實號成都(金石言堅也故朝錯曰神農之教雖)
(有金城湯池也)闢二九之通門畫方軌之廣塗營新宫於爽嵦
(愷)擬承明而起廬(漢武帝元鼎二年立成都十八門周禮經塗九軌畫言端直也爽塏高明)
(也善曰左氏傳曰齊景公欲更晏子之宅曰請更諸爽塏者杜預曰就高燥也漢書曰嚴助為會稽太守帝賜)
(書曰君厭承明之廬張晏曰承明廬在石渠門外)結陽城之延閣飛觀榭乎雲
中開高軒以臨山列綺窗而瞰(苦檻)江(陽城蜀門名也善曰淮南子曰延閣)
(棧道高軒堂左右長廊之有窗者張載魯靈光殿賦注曰軒檻所以開明也古詩曰交疏結綺窗)内則
議殿爵堂武義虎威宣化之闥崇禮之闈(議殿爵堂殿堂名也武義)
(虎威二門名也宣化崇禮皆闈闥之名也)華闕雙邈重門洞開金鋪交映玉
題相暉(金鋪門鋪首以金為之玉題以玉為之孟子曰榱題數尺揚雄曰琁題玉英善曰西都賦曰樹)
(中天之華闕長門賦曰擠玉戶而撼金鋪)外則軌躅(直錄)八逹里閈(汗)對出比
屋連甍千廡(音武)萬屋(閈里門也管子曰閭閈不可以無闔盧綰與高祖同里班固曰綰自)
(同閈廡庌也蘇秦說魏襄王曰廬廡之數也善曰漢書班嗣與桓生書曰伏孔氏之軌躅音義曰三輔說牛蹄)
(處為躅爾雅曰八逹謂之崇於此期孫炎曰崇多也多道會期)亦有甲第當衢向術壇(徒蘭)
宇顯敞高門納駟(術道也楚辭九章曰燕雀烏鵲巢堂壇兮王逸曰壇猶堂也漢于公高其)
(門使容駟馬高蓋此言甲第高門可以納駟善曰西京賦曰北闕甲第當道直啟李尤高安館銘曰增臺顯敞)
(禁室静幽)庭扣(苦后)鐘磬堂撫琴瑟匪葛匪姜疇能是恤(疇誰也善)
(曰蜀志曰諸葛亮為丞相又曰姜維初為亮倉曹椽稍遷為大將軍)亞以少城接乎其西
市㕓所會萬商之淵列隧百重羅肆巨千賄(呼罪)貨山積
纖麗星繁(少城小城也在大城西市在其中也)都人士女袨(縣)服靚(才姓)䊋
賈(音古)貿(莫構)墆(直例)鬻舛(兖)錯縱横異物崛詭竒於八方布
有橦華麫有桄(光)榔(郎)卭杖傳節於大夏之邑蒟(句)醬
流味於番(潘)禺(愚)之鄉(蘇林曰袨服謂盛服也張楫曰靚謂粉白黛黑也墆貯也橦華)
(者樹名橦其花柔毳可績為布也出永昌桄榔樹名也木中有屑如麫可食出興古張騫傳曰臣在大夏時見)
(卭竹杖蜀布問安得此大夏國人曰吾賈人往市之身毒國身毒國在大夏東南可數千里南越傳曰使唐蒙)
(諷曉南越食蒙以蒟醬蒙問所從來答曰西北牂牁江廣數里出番禺城下故漢書曰感蒟醬竹則開牂牁越)
(嶲也卭竹杖以節為竒故曰傳節也善曰都人士女已見西都賦漢書曰富商大賈或墆財八方已見上三都)
(序)輿輦雜沓(徒合)冠帶混并累轂疊跡叛衍相傾諠譁鼎
沸則哤(莫江)聒(公逹)宇宙囂(許驕)塵張(陟亮)天則埃&KR0008;(烏盍)曜靈(叛亂)
(也莊周曰何貴何賤是謂叛衍善曰蔡邕月令章句曰冠首飾也帶大帶所以束身也司馬彪莊子注曰叛衍)
(猶漫衍也國語管子曰四人雜處則其言哤說文曰聒讙語也文子曰四方上下曰宇說文曰宙舟輿所極覆)
(西都賓曰軼埃&KR0008;之混濁楚辭曰角宿未旦耀靈焉藏廣雅曰曜靈白日也)闤闠之裏伎巧
之家百室離房機杼相和貝錦斐成濯色江波黃潤比
(毗二)筒籝(盈)金所過(闤市巷也闠市外内門也貝錦錦文也譙周益州志云成都織錦既成濯)
(於江水其文分明勝於初成他水濯之不如江水也黃潤謂筒中細市也司馬相如凡將篇曰黃潤纖美宜制)
(禪揚雄蜀都賦曰筒中黃潤一端數金籝幐也韋賢傳曰黃金滿籝善曰毛詩曰百室盈止古詩曰札札弄機)
(杼毛詩曰萋兮斐兮成是貝錦也)侈侈隆富卓鄭埓(劣)名公擅山川貨
殖私庭藏鏹(九兩)巨萬鈲(浦覓)摫(規)兼呈亦以財雄翕習邊城
(漢書貨殖傳曰蜀卓氏之臨卭公擅山川銅鐵上爭王者之利下錮齊人之業富至僮八百人程鄭亦冶鑄富)
(埒卓氏司馬相如傳云臨卭富人程鄭僮亦數百人鏹錢貫也殖貨志曰藏鏹千萬揚雄方言云鈲摫裁也梁)
(益之間裁木為器曰鈲裂帛為衣曰摫兼呈者皆有常課至擬於王者亦以財雄猶班壹以財雄邊城也漢書)
(班氏叙傳當孝惠高后時以財雄邊出入弋獵旌旗鼓吹以臨卭是蜀郡之邊縣故云邊城善曰藏鏹管子之)
(文也)三蜀之豪時來時往養交都邑結儔&KR0034;(三蜀蜀郡廣漢犍為也本)
(一蜀國漢高祖分置廣漢漢武帝分置犍為善曰孫卿子曰偷合苟客以持椂養)劇談戲論扼
腕抵(紙)掌出則連騎歸從百兩(劇甚也鬼谷先生書有抵戲篇桓譚七說曰戲)
(談以要譽張儀傳曰天下之士莫不扼腕以言戰國策曰蘇秦說趙王華屋之下抵掌而言皆談說之客也百)
(兩百乘也詩云之子于歸百兩御之善曰漢書曰揚雄口吃不能劇談連騎已見西京賦)若其舊俗
終冬始春吉日良辰置酒高堂以御嘉賓(揚雄蜀都賦曰其俗迎春)
(送冬百金之家千金之公善曰楚辭曰吉日兮良辰曹植箜篌引曰置酒高殿上毛詩曰以御賓客且以酌醴)
金罍中坐肴槅四陳觴以清醥鮮以紫鱗羽爵執競絲
竹乃發巴姬彈弦漢女擊節(鮮魚鱠也詩云炮鼈鱠鯉巴姬漢之美人猶衛之雅)
(質蔡之幼女善曰毛詩曰肴核維旅鄭玄曰肴菹醢也核桃梅之屬也左氏傳楚共王有巴姬槅與核義同)
起西音於促柱歌江上之&KR2397;(寮)厲紆長䄂而屢舞翩躚
躚以裔裔(昔周昭王涉漢中流而隕其右辛遊靡拯王遂卒不復還周乃侯其子于西翟實為長公)
(楚徙宅西河長公思故處始作西音長公繼是音以處西山秦國之風蓋取乎此見吕氏春秋韓子曰長䄂善)
(舞詩曰屢舞躚躚)合樽促席引滿相罰樂飲今夕一醉累月(言頻)
(飲也善曰東方朔六言詩曰合樽促席相娛漢書曰趙李侍中皆引滿舉白毛詩曰今夕何夕又曰一醉日富)
若夫王孫之屬郤(却戟)公之倫從禽于外巷無居人並乘
驥子俱服魚文玄黃異挍結駟繽紛(王孫卓王孫也貨殖傳曰卓王孫田)
(宅射獵之樂擬於人君郤公豪侠也揚雄蜀都賦曰若其漁弋郤公之徒相與如乎巨野羅車百乘觀者萬堤)
(服箭服詩云象弭魚服善曰周易曰即鹿無虞以從禽也毛詩曰叔于田巷無居人桓子新論曰善相馬者曰)
(嶭公得馬惡貌而正走名驥子周禮六廐成挍挍冇左右楚辭曰青驪結駟齊千乘)西踰金隄東
越玉津朔别期晦匪日匪旬(金隄在岷山都安縣西隄有左右口當成都西也壁)
(玉津在犍為之東北當成都之東也揚雄羽獵賦前曰邪界虞淵後曰浮彭蠡張衡羽獵賦前曰逐息崑崙後)
(曰勞許公于箕隅道里遼迥非一日所遊金隄玉津東西分行所欲經營亦非一所其間悠遠故曰朔别晦期)
(也若云一月之中乃能周徧不以旬日者也)蹴(秋六)蹈蒙籠涉&KR0008;寥廓鷹犬倏
眒(勝胤)罻(尉)羅絡幕(倏眒疾速也罻羅鳥獸網也絡幕施張之貌也善曰蒙籠已見南都賦桓)
(譚新論曰道路皆蒿草寥廓狼籍子虚賦曰倏眒倩利)毛羣陸離羽族紛泊(匹各)翕
響揮霍中網林薄(毛群獸也羽族鳥也陸離分散也紛泊飛薄也翕響揮霍奄忽之間也)
屠麖(京)麋翦旄麈帶文蛇跨彫虎(皆獵之所得也麋麋體大故屠之旄塵有)
(尾故翦之蛇虎可畏而帶跨之言其勇也尸子曰中黃伯云余左執太行之獶而右摶彫虎善曰越人衣文蛇)
志未騁時欲晩追輕翼赴絶遠出彭門之闕馳九折之
坂經三峽之崢嶸躡五屼(兀)之蹇滻(岷山都安縣有兩山相對立如闕號)
(曰彭門揚雄蜀都賦曰彭門鴻屼九折坂在漢壽嚴道縣卭萊山三峽巴東永安縣有高山相對相去可二十)
(丈左右崖甚高人謂之峽江水過其中五屼山名也一山有五重在越嶲當犍為南安縣之南也揚雄蜀都賦)
(曰五屼參差善曰楚辭曰下崢嶸兮無地子虛賦曰蹇滻溝瀆)戟食鐡之獸射噬毒之
鹿皛(胡了切當為拍拍普格切)貙(丑于)氓於葽(於要)草彈言鳥於森木(貊獸)
(毛黑白臆似熊而小以舌䑛鐵湏臾便數十斤出建寧郡也有神鹿兩頭主食毒草名之食毒鹿出雲南郡此)
(二事魏完南中志所記也易曰噬腊肉遇毒貙氓謂貙人也言鳥鸚鵡之屬皆出南中文立蜀都賦虎豹之人)
(善曰方言曰噬食也博物志曰江漢有貙人能化為虎說文曰拍拊也漢書音義曰葽盛貎)拔象齒
戾(歷結)犀角鳥鎩(所札)翮獸廢足(鎩翮不能飛廢足不能行也善曰淮南子曰飛鳥鎩)
(羽走獸廢足許慎曰鎩殘也)殆而朅(綺列)來相與第如滇(丁田)池集于江
洲試水客艤(音蟻)輕舟娉江婓與神遊(朅去也第且也相如傳曰第如臨卭)
(譙周異物志曰滇池在建寧界有大澤水周二百餘里水乍深廣乍淺狹似如倒池故俗云滇池江州在巴郡)
(揚雄蜀都賦曰分川竝注合乎江洲滇池江洲非一處也今連之者說或有在滇池時或有在江洲時無有常)
(也應劭曰艤正也一曰南方俗謂正船廻濟處為艤項羽傳曰烏江亭長艤船待羽江婓二女遊於江濱逢鄭)
(交甫挑之不知其神女也遂解珮與之交甫悦受珮而去數十步空懷無珮女亦不見語在列仙傳)罨(奄)
翡翠釣鰋(偃)鮋(長流)下高鵠出潛蚪(鰋鮋魚名)吹洞簫發櫂(宅孝)
謳感鱏(尋)魚動陽侯(河簫長簫無底也王褎所頌者也漢元帝能吹洞簫櫂謳鼓櫂而歌)
(也鱏魚出江中頭與身正半口在腹下淮南子曰瓠巴鼓琴鱏魚出聽善曰櫂謳已見西都賦陽候已見南都)
(賦)騰波沸涌珠貝汜浮若雲漢含星而光燿洪流(管子曰若)
(有江湖之人求珠貝者不舍也言魚駭波動珠貝浮見也善曰相貝經曰素質紅裏謂之珠貝)將饗獠
(方召)者張帟幕會平原酌清酤(戶)割芳鮮飲御酣賓旅旋
車馬雷駭轟轟闐闐若風流雨散漫乎數百里之間(獠獵)
(也帟平帳也周禮曰田則張幕設帟月令曰躬耕帝藉反乃執爵命曰勞酒言以宴羣臣也鮮新殺者也一曰)
(生肉也善曰既載清酤毛萇詩曰酤酒也)斯蓋宅土之所安樂觀聽之所踴
躍也焉獨三川為世朝市若乃卓犖(吕角)竒譎倜儻罔已
一經神怪一緯人理遠則岷山之精上為井絡天帝運
期而會昌景福肹(喜筆)蠁而興作碧出萇弘之血鳥生杜
宇之魄妄變化而非常嗟見偉於疇昔(張儀曰爭名者於朝爭利者於)
(市今三川周室天下之朝市也河圖括地象曰岷山之地上為井絡帝以會昌神以建福上為天井言岷山之)
(地上為東井維絡岷山之精上為天之井星也昌慶也言天帝于此會慶建福也莊周曰萇弘死於蜀藏其血)
(三年化為碧蜀記曰昔有人姓杜名字王蜀號曰望帝宇死俗說云字化為子規子規鳥名也蜀人聞子規鳴)
(皆曰望帝也善曰降丘宅土劉向雅琴賦曰觀聽之所至乃知其美也漢書音義章昭曰有河洛伊故曰三川)
(上林賦曰肹饗布寫)近則江漢炳(丙)靈世載其英蔚若相如皭(在爵)
若君平王襃韡曄而秀發揚雄含章而挺生幽思絢(呼絹)
道德摛(敕離)藻掞(傷豔)天庭考四海而為雋(俊)當中葉而擅
名是故遊談者以為譽造作者以為程也(相如司馬長卿也君平嚴)
(遵也王褒字子淵揚雄字子雲皆蜀人君平作老子指歸子雲作太玄法言故曰幽思絢道德也鄭玄曰文章)
(成謂之絢漢武帝讀相如子虚賦而善之吾獨不得與此人同時哉元帝善王褒所作甘泉洞蕭頌令後宫貴)
(人左右皆誦之揚雄奏羽獵賦天子異焉又云班固述雄傳曰初擬相如獻賦黃門故曰摛藻掞天庭也漢書)
(禮樂志曰長麗前掞光耀明善曰史記曰屈原浮游於塵埃之外皭然泥而不滓者也徐廣曰皭疎淨之貎也)
(周易曰含章可貞馮衍德誥曰沈情幽思引六經之精微毛詩曰昔在中葉戰國策蘇秦曰外客遊談之士無)
(敢自進于前也)至乎臨谷為塞因山為障峻岨塍(䋲)埓(劣)長城
豁險吞若巨防(蘇秦曰齊南有太山東有琅邪北有渤海西有清河所謂四塞之國也史遷述)
(蒙恬傳曰據河為塞大曰隄小曰塍云峻岨之嚴視長城若塍埒也豁深貎也戰國策曰齊有長城巨防足以)
(為塞也)一人守隘萬夫莫向(善曰淮南子曰一人守隘千夫莫向)公孫躍馬
而稱帝劉宗下輦而自王(善曰范曄後漢書曰公孫述字子陽扶風人也王莾時為)
(導江卒正更始立述恃其地險衆附遂自立為天子蜀志曰先主姓劉諱備漢靖王勝後也益州牧劉璋使人)
(迎先主令討張魯先主遂進圍成都璋出降先主即皇帝位備漢後故曰宗)由此言之天下
孰尚故雖兼諸夏之富有猶未若兹都之無量也(論語曰夷)
(狄之有君不如諸夏之亡周易曰富有之謂大業也又論語曰惟酒無量)
文選卷四
