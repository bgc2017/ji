文選卷十八梁蕭統編
唐李善註
長笛賦(并序一周禮笙師掌教吹笛說文曰笛七孔長尺四寸今人長笛是也風俗通曰)
(笛滌也蕩滌邪志納之雅正)
馬季長(范曄後漢書曰馬融字季長扶風茂陵人也將作大匠嚴之子為人美容貎有)
(俊才好吹笛為校書郎順帝時遷南郡太守免與馬皇后親坐高堂施絳帳前授生徒後)
(列女樂鄭玄盧植皆其弟子後拜議郎卒)
融既博覽典雅精核數術(仲長子昌言曰精核是非議之嘉也說文曰覈考實事也)
(核與覈古字通漢書曰術數者皆羲和卜史之職韋昭曰歴數古術也)又性好音律鼓琴
吹笛而為督郵無留事(韋昭釋名曰督郵主諸縣罸負殿糾攝之也辯位曰督郵書椽)
(者郵過也此官不自造書主督上官所下所過之書也史記齊威王語即墨大夫曰自子之居即墨無留事)
獨卧郿平陽鄔中有雒客舍逆旅(漢書右扶風有郿縣平陽鄔聚邑之名也)
(鄔烏古切毛詩曰王餞于郿毛萇曰地名說文曰鄔小障也一名庳城在阜部服虔通俗文曰營居曰鄔左氏)
(傳荀息曰今虢為不道保為逆旅)吹笛為氣出精列相和(歌錄曰古相和歌十八曲)
(氣出一精列二魏武帝集有氣出精列二古曲)融去京師(京師謂洛陽也)踰年暫聞甚
悲而樂之追慕王子淵枚乘劉伯康傅武仲等簫琴笙
頌唯笛獨無(王子淵作洞簫賦枚乘未詳所作以序言之當為笙賦文章志曰劉玄字伯康明帝)
(時官至中大夫作簧賦傅毅字武仲作琴賦)故聊復備數作長笛賦其辭曰
惟籦籠之竒生兮于終南之陰崖(字林曰惟有也戴凱之竹譜曰籦籠竹名)
(毛詩曰終南何有毛萇曰周之山名尚書大傳曰觀乎南山之陰謂山北)託九成之孤岑兮
臨萬仞之石磎(山海經曰桓山四成郭璞曰成亦重也言九者數之多也爾雅曰山小高曰岑)
(孔安國曰八尺曰仞包氏曰七尺曰仞爾雅曰山凟無所通谿尸子曰焦原者臨萬仞之谿)特箭槀
而莖立兮獨聆風於極危(箭橐二竹名也言似二竹或生而莖立或生於極危爾雅)
(曰東南之美者會稽之竹箭焉郭璞方言注曰箭者竹名也鄭玄周禮注曰箭幹謂之槀尚書曰惟箘簵楛鄭)
(玄曰菌簵聆風也蒼頡篇曰聆聽也)秋潦潄其下趾兮冬雪揣封乎其枝
(說文曰潦雨水也鄭玄周禮注曰潄齧也爾雅曰趾足也鄭玄毛詩箋曰團聚貎揣與團古字通徒歡切漢書)
(音義孟康曰揣持也)巔根跱之𣙗刖兮感迴飈而將頽(巔根根生於顛)
(也作顛根將顛墜也𣙗刖危貎感觸也爾雅曰飇颻謂之猋猋與飇同頽落也𣙗五結切刖五剖切)夫其
面旁則重巘增石簡積頵砡(面前也爾雅曰重巘隒郭璞曰謂山形如累巘巘曰)
(甑山状似之因以名也又曰簡大也說文曰頵頭頵也丘隕切字林曰砡齊頭也牛文切)兀㟺狋&KR2361;
傾&KR0628;倚伏(兀㟺狋&KR2361;&KR1361;峻之貎㟺方于切狋助緇切&KR2361;魚飢切)庨窌巧老港洞坑
谷(庨窌巧老深空之貎港洞相通也庨苦交切窌郎交切港胡貢切)嶰壑澮㟋&KR2405;窞巖
&KR2056;(爾雅曰小山别大山曰嶰又兩山夾澗也澮㟋嶰壑深平之貎鄭玄曰澮所以通水於川也㟋音兑&KR2405;即)
(坎也周易曰入於坎窞凶王弼曰最處塪底也說文曰窞坎中小坎也徒感切巖深巖也說文曰巖岸也巖&KR2056;)
(不平也廣雅曰&KR2056;窟也字從穴從復扶復切)運裛窏洝岡連嶺屬(運裛迴旋相纏也窏)
(洝卑曲不平也屬連也窏於孤切洝音按)林簫蔓荆森槮柞樸(說文曰篠小竹也簫與篠)
(通本革經曰蔓荆實味苦森槮木長貎鄭玄毛詩箋曰柞櫟也子落切樸包木也𥙷木切)於是山水
猥至渟涔障潰(廣雅曰猥衆也埤蒼曰渟水止也薛君韓詩章句曰涔漁池也音岑賈逵國語)
(注曰障防也字林曰潰旁決也)顄淡滂流碓投瀺穴(顄淡水摇蕩貎顄胡感切淡徒敢切)
(碓投似碓之所投也說文曰碓舂也都隊切瀺水注聲也字林曰流水行也瀺穴瀺注隙穴也士咸切)争
湍苹縈汨活澎濞(許慎淮南子注曰湍水疾也苹縈迴旋之貎汨活疾貎字林曰澎濞水瀑)
(至聲也苹普耕切汨古沒切活古活切)波瀾鱗淪窊隆詭戾(爾雅曰大波為瀾郭璞曰)
(言藴淪也鱗淪相次貎說文曰窊邪下也窊隆高下貎詭戾乖違貎窊烏瓜切)&KR1565;瀑噴沬犇遯
碭突(&KR1565;瀑沸湧貎噴沬跳沬也碭徒郎切)摇演其山動杌其根者歲五六
而至焉(說文曰搖動也賈逵國語注曰演引也張楫注漢書上林賦曰杌摇也字林曰至到也)是
以間介無蹊人迹罕到(孟子曰山徑之蹊間介然用之而成路趙岐曰介然人用之不)
(止則蹊成於路杜預注左氏傳曰介猶間也間介一也蹊徑也言山間隔絶無有蹊徑也漢書曰舟車所不至)
(人迹所不及)猨蜼晝吟鼯鼠夜呌(爾雅曰蜼卭鼻而長尾張楫上林賦注曰蜼似獮猴)
(而大郭璞爾雅注曰鼯鼠一名夷鴫状如小狐似蝙蝠肉翅亦謂之飛生聲如人呼)寒熊振頷特
麚昏髟(振動也方言曰頷頤也胡感切爾雅曰麚鹿狀昏視髟萇髦也言或顧視或振髦昏昌夷切髟)
(方妙切)山雞晨羣壄雉鼂雊(毛詩曰雉之朝雊尚求其雌說文曰雄雞之鳴為雊壄古)
(野字鼂古朝字)求偶鳴子悲號長嘯由衍識道噍噍讙譟(由衍行貎)
(羽獵賦曰噍噍昆鳴噍子由切鄭玄周禮注曰譟讙也)經涉其左右哤聒其前後
者無晝夜而息焉(左右謂林之左右國語管子曰四民雜處則其言庬哤聒雜聲也說文曰)
(聒讙語也)夫固危殆險巇之所迫也(險巇猶傾側也)衆哀集悲之所
積也故其應清風也纖末奮䈾錚鐄謍嗃(方言曰䈾動也䈾與稍同)
(所交切謍嗃並謂其聲也錚鐄聲也錚士庚切說文曰錚金聲鐄與鍠同音宏字林曰謍小聲也呼宏切埤蒼)
(曰嗃大呼也呼交切)若絙瑟促柱號鍾高調(淮南子曰張瑟者小絃絙大絃緩高氏注)
(曰絙急也楚辭曰絙瑟兮交鼓又曰破伯牙之號鍾王逸曰絙急張絃也博物志曰藍脇號鍾善琴名)於
是放臣逐子棄妻離友彭胥伯竒哀姜孝己(彭彭咸胥伍子胥也)
(琴操曰尹吉甫周上卿人也有子伯竒伯竒母死更娶後妻生伯邦乃譖伯竒於吉甫曰見妾有美色然有欲)
(心吉甫曰伯竒為人慈仁豈有此也妻曰試置空居中君登樓而察之後妻知伯竒仁孝乃取毒蜂緣衣領伯)
(竒前持之於是吉甫大怒放伯竒於野宣王出遊吉甫從伯竒乃作歌感之於宣王宣王曰此放子辭吉甫乃)
(收伯竒射殺後妻左傳曰魯哀公夫人姜氏歸於齊將行哭而過市曰天乎仲為不道殺適立庶市人皆哭魯)
(人謂之哀姜帝王世紀曰高宗有賢子孝己其母早死高宗惑後妻之言放之而死天下哀之尸子曰孝己事)
(親一夜而五起視衣厚薄枕之高下也家語曰曾子遣妻告其子曰高宗以後妻殺孝己尹吉甫以後妻放伯)
(竒吾上不及高宗中不乎及吉甫庸知得免於非)欑乎下風收精注耳(收精不窺注耳專聽)
靁歎頽息搯膺擗摽(歎聲若雷息聲若頽也楚辭曰呼增歎兮如雷靁與雷古今字也爾)
(雅曰焚輪謂之頽郭璞曰暴風從上下也埤蒼曰搯爪也說文曰膺胸也國語曰無搯膺韋昭曰搯叩也苦洽)
(切魏書程昱傳曰昱於魏武前忿争聲氣忿高邊貎人搯之乃止毛詩曰寤擗有摽毛萇曰擗摽拊心)泣血
泫流交横而下(毛詩曰鼠思泣血禮記曰高子臯之執親之喪泣血三年未嘗見齒楚辭曰横)
(垂涕兮泫流)通旦忘寐不能自禦(淮南子曰病疵瘕者通旦不寐鄭玄周禮注曰禦禁)
(也)於是乃使魯般宋翟構雲梯抗浮柱(魯宋二國名也淮南子曰魯般)
(古之巧人注公輸班也為木鳶而飛論衡曰魯班玄木為鳶飛三日不下為毋作木車木人為御機關一發遂)
(去不還人謂班母亡翟墨子之名也墨于曰公輸般為雲梯重成大山四起所謂善攻其也必取宋於是墨子)
(見公輸般而止之張湛列子注曰雲梯可以凌虚甘泉賦曰抗浮柱之飛榱按墨子削竹以為鵲鵲三日不行)
(韓子云為大鳶三年不飛一日而敗抱朴子曰墨子名翟宋人或云孔子時人或云在後今案其人在七十弟)
(子後也)蹉纖根跋□縷(言以足蹉蹋纖根又跋&KR0008;細縷也蹉七何切一作槎埤蒼曰槎檞也)
(方言曰□小也縷言細似縷也上林賦曰布結&KR1562;顔監注蔓生著地之處皆生細根如相結故名縷今俗呼鼓)
(筝草而幼童對銜之手鼓中央則聲如筝因以名彼雖草名抑亦義兼似縷也)膺陗阤腹陘阻
(言以膺服於陗阤而腹突於陘阻也淮南子曰岸陗者必阤許慎曰陗峻也七笑切阤落也直紙切字林曰阤)
(小山也爾雅曰山絶陘郭璞曰連山中斷也陘音刑)逮乎其上匍匐伐取挑截本
末規摹彠矩(聲類曰挑掘也鄭玄毛詩箋曰挑之落之佗堯切說文曰摹規也莫奴切彠亦矱字)
(王逸楚辭注曰矱度也矩法也彠於縳切)䕫襄比律子野協吕(尚書帝曰䕫命汝典樂教)
(胄子家語孔子學琴於師襄鄭玄周禮注曰比次也周禮太師掌六律六吕六律陽聲黃鍾太簇姑洗蕤賓夷)
(則無射六吕陰聲大吕應鍾南吕林鍾仲吕夾鍾左氏傳曰師曠侍於晉侯杜預曰曠晉樂太師子野也孟子)
(曰師曠之聰不以六律不能正五音)十二畢具黃鍾為主(吕氏春秋曰黃帝命伶倫為律)
(伶倫制十二簫聽鳳鳥之鳴以别十二律以比黃鍾之宫故黃鍾宫律之本也高誘曰六律六吕各有管也故)
(曰十二簫漢書律歴志曰十二陽六為律陰六為吕律者黃帝之所作也黃帝使伶倫自大夏之西昆侖之陽)
(取竹嶰谷主其厚薄均者斷兩節間吹之以為黃鍾之律本氣至則應六律六吕者述十二月之音氣也黃鍾)
(律吕之長故曰為主)撟揉斤械剸掞度擬(蒼頡篇曰矯正也鄭玄周禮注曰揉謂以火撟)
(也如酉切說文曰斤斫木又曰械治也字林曰剸裁也大丸切又曰剡銳也周易曰掞木為矢掞與剡音義同)
(度擬量度比擬也)鏓硐隤墜程表朱裏(說文曰鏓大鑿中木也然則以木通其中皆曰)
(鏓也蘇董切廣雅曰硐磨也音動說文曰隤墜也徒雷切爾雅曰墜落也說文曰程示也張晏漢書注曰表猶)
(外也)定名曰笛以觀賢士(以其滌穢故可觀士)陳於東階八音俱起
(儀禮大射禮曰樂人宿縣于階東周禮曰播之以八音孔安國注曰八音金石絲竹匏土革木)食舉雍
徹勸侑君子(食舉謂進食於天子而記樂食竟奏詩之樂以徹食徹去也蔡雍禮樂志曰天子中)
(樂殿中食舉樂也周禮曰及徹而歌徹鄭玄曰歌之者歌雍也周禮曰王以樂侑食鄭玄曰侑助也)然後
退理乎黃門之高廊(漢書音義如淳曰今樂家五日一習為理樂桓譚新論曰漢之三主)
(内置黃門工倡)重丘宋灌名師郭張(漢書曰平原郡重丘縣名師有名師也宋灌郭張皆)
(其姓也)工人巧士肄業修聲(工樂人也巧伎巧也賈逵國語注曰肄習也)於是
遊間公子暇豫王孫(史記曰宛孔氏有遊間公子之名國語優施曰我教暇豫之事君韋)
(昭曰間暇也服虔曰諸公間遊戲若衣服觧間士莧切韋昭曰優游閒暇也按史記貨殖傳有遊閒公子飾冠)
(劍連車騎此則韋說勝間音閑豫樂也)心樂五聲之和耳比八音之調(左氏)
(傳曰五聲六律杜預曰五聲宫商角徵羽)乃相與集乎其庭詳觀夫曲胤之
繁會叢雜何其富也(胤亦曲也字或為引蔡雍琴操有思歸引衞女之所作富謂聲之富)
(也)紛葩爛漫誠可喜也(紛葩盛多貎)波散廣衍實可異也(毛萇)
(詩傳曰衍益也)牚距劫遌又足怪也(言聲之相逆遌也說文曰牚柱也鄭玄禮記註曰劫)
(脅也郭璞穆天子傳注曰遌觸也五故切)啾咋嘈啐似華羽兮絞灼激以轉
切(蒼頡篇曰啾衆聲也鄭玄周禮注曰咋咋然聲大也助白切埤蒼曰嘈啐聲貎嘈音曹啐才喝切鶡冠子)
(曰南方萬物華羽焉故調以羽絞灼激聲相繞激也切猶磨切也)震鬱怫以憑怒兮耾
碭駭以奮肆(楚辭曰怫鬱兮弗陳王逸曰藴積也怫扶弗切左氏傳蹶由曰今君震電憑怒杜預)
(曰憑大也埤蒼曰耾聲貎碭突也杜預左氏傳注曰肆放也)氣噴勃以布覆兮乍跱
蹠以狼戾(蒼頡篇曰噴叱也普寸切或作憤妨粉切勃盛貎布覆周布四覆也跱蹠言其聲跱立如)
(有所蹠蹋也狼戾乖背也戰國策曰儀曰趙王狼戾無親)靁叩鍜之岌峇兮正瀏漂
以風洌(言音如靁之叩鍜岌峇為聲也蒼頡篇曰鍜椎也都亂切岌苦協切峇苦合切漢書音義孟康)
(曰瀏清也毛萇詩傳曰漂寒也說文曰洌清也瀏漂清涼貎洌寒貎)薄湊會而凌節兮馳
趣期而赴躓(凌乘也節曲節也趣向也期會也躓謂顚仆也)爾乃聽聲類形狀
似流水又象飛鴻(列子曰伯牙鼓琴志在流水鍾子期曰洋洋乎若江河琴道曰伯夷操以)
(鴻雁之音)汜濫溥漠浩浩洋洋(汜濫任波摇蕩之貎說文曰汜濫也上林賦曰汎滛汜濫)
(溥漠以翮撫水之貎謂飛鴻之狀也)長矕遠引旋復迴皇(孟康漢書注曰矕視也莫于切)
(廣雅曰引伸也李允七疑曰迴皇競集)充屈鬱律瞋菌碨柍(皆衆聲鬱積競出之貎屈)
(音掘瞋尺鄰切菌去倫切碨於迴切柍鳥朗切)酆琅磊落駢田磅唐(衆聲宏大四布之貎)
(酆普萌切琅力耕切磅唐廣大盤礴也宋玉笛賦曰磅唐千仞)取予時適去就有方(莊于)
(曰去就取予能知六者塞道者也高誘吕氏春秋注曰適中適也毛萇詩傳曰方則也)洪殺衰序
希數必當(鄭玄周禮注曰殺減也所届切左氏傳魏獻子曰遲速衰序杜預曰衰差序次也衰楚危)
(切)微風纖妙若存若亡(老子曰若存若亡)藎滯抗絶中息更裝
(方言曰燼餘也藎與燼同在進切喪服子夏傳曰抗極也許慎淮南子注曰裝束也調更裝而奏之)奄忽
滅沒曄然復揚(方言曰奄遽也曄盛貎)或乃聊慮固護專美擅工
(聊慮固護精心專一之貎說文曰擅專也)漂凌絲簧覆冒鼓鍾(漂凌謂漂蕩凌駕也覆冒)
(謂掩覆冠冒也風俗通曰簧笙中簧也大笙謂之簧)或乃植持縼纏佁儗寬容(言聲)
(或植立而相牽引持似於縼纏也說文曰縼以長繩繫牛也徐絹切漢書音義張景曰二股謂之糾三股謂之)
(纏佁儗寬容之貎佁勅吏切儗五吏切)簫管備舉金石並隆(毛詩曰既備乃奏簫管備)
(舉漢書曰石曰磬金曰鍾鄭玄禮記注曰隆盛也)無相奪倫以宣八風(尚書曰八音克)
(諧無相奪倫吕氏春秋曰舜以䕫為樂正於是正六律和均五聲以通八風杜預左氏傳注曰八風八方之風)
(金乾主磬其風不周石坎主鼓其風廣漠華艮主笙其風明庶匏震主蕭其風條竹㢲主祝敔其風清明木離)
(主瑟琴其風景絲坤主鍾其風凉土兑主壎其風閶闔)律吕既和哀聲五降(左氏傳醫)
(和對景平公曰先王之樂中聲以降五降之後不容彈矣杜預曰聲成五降而息也降疲退也)曲終闋
盡餘絃更興(鄭玄禮記注曰闋終也苦宂切)繁手累發密櫛疊重(左氏傳醫)
(和曰於是有煩手滛聲慆湮心耳乃忘乎和君子不聽也手煩不已則雜聲並奏記傳所謂鄭衞之聲謂此也)
(樂記曰鄭衞之音亂世之音也又雜樂姦聲以濫溺而不止鄭音好濫淫志衞音促速煩志言鄭衞之聲煩手)
(雜也密櫛密如櫛也毛詩曰其比如櫛)踾踧攢仄蜂聚蟻同(踾踧廹蹙貎攢仄攢聚貎)
(埤蒼曰蹈蹋地聲也字林曰踧踖不進踾音復踧子六切)衆音猥積以送厥終然後
少息暫怠雜弄間奏易聽駭耳有所搖演(言變易人之視聽也摇動)
(也演引也言有所動引於心)安翔駘蕩從容闡緩(毛萇詩傳曰間代也莊子曰惠施之)
(材駘蕩而不得駘蕩安翔貎蒼頡篇曰闡開也漢書曰闡諧慢易之音作)惆悵怨懟窳圔窴
𧹞(字林曰懟怨也窳圔聲下貎圔於洽切窴𧹞聲緩也窴恥輦切𧹞女善切)聿皇求索乍近
乍遠(聿皇疾貎)臨危自放若頽復反蚡緼蟠紆緸冤蜿蟺(蚡緼)
(蟠紆聲相紏紛貎蚡扶云切緼於文切緸冤蜿蟺盤屈摇動貎鄭玄曰蜿委也緸音因蜿於阮切蟺音善)笢
笏抑隠行入諸變(笢笏抑隠手循孔之貎毛萇詩傳曰行往也鄭玄周禮注曰變猶更也樂)
(成則更奏)絞槩汨湟五音代轉(絞㮣汨湟音相切磨貎言聲相絞㮣如水之聲汨湟水流)
(貎絞古切切㮣古愛切汨于筆切湟音簧)挼拏捘臧逓相乘邅(說文曰挼摧也奴迴切蒼)
(頡篇挐捽也引也奴家切廣雅曰捘推之也子潰切臧猶抑也邅邅迴也張連切一云邅當為蹍司馬彪莊子)
(注曰蹍蹈也女展切)反商下徵每各異善(反商猶變商也淮南子曰變宫生徵變徵生商)
(變商生羽琴道曰下徵七絃總會樞極沈約宋書曰下徵調法林鍾為宫南宫為商注云第三孔也本正聲黃)
(鍾之羽今為下徵之商也)故聆曲引者觀法於節奏察度於句投以
知禮制之不可踰越焉(廣雅曰聆聽也引亦曲也蔡邕琴操曰懷歸引者衞女之所作)
(也琴引者秦時倡屠門高之所作也禮記曰文采節奏樂之飾也說文曰逗止也投與逗古字通音豆投句之)
(所止也)聽簉弄者遥思於古昔虞志於怛惕以知長戚之
不能閒居焉(簉弄盖小曲也說文曰簉倅字如此毛萇詩傳曰怛怛惕惕憂勞也閒音閑)故
論記其義協比其象徬徨縱肆曠養敞罔老莊之槩也
(老子已見遊天台賦史記曰莊子者蒙人也名周其要本歸於老子之言其言汪洋自覺其適已也曠苦廣切)
(敞寬大貎槩猶節也)温直優毅孔孟之方也(尚書曰臯陶曰優而毅直而温言正直而)
(有温和也溫和正直柔而能毅也史記曰孔子名丘字仲尼姓孔氏魯昌平鄉鄹邑人又曰孟軻鄒人也序詩)
(書述仲尼之意)激朗清厲隨光之介也(激切明朗清而能厲厲列也莊子曰湯將伐桀)
(因卞隨而謀之卞隨曰非吾事也湯又因務光而謀之務光曰非吾事也湯伐桀克之以讓卞隨隨曰再來漫)
(我以其辱行乃自投桐水而死湯又讓務光光曰無道之世不踐其土况尊我乎乃自負石而自投瀘水高士)
(傳曰湯伐桀求道於卞隨隨不應及滅讓於卞隨隨曰君以我為食天下遂投瀘水而死湯又讓務光光亦投)
(水而死劉熙孟子注曰介操也)牢刺拂戾諸賁之氣也(牢刺牢落乖刺也說文曰刺戾)
(也左氏傳曰吳公子光享王鱄諸抽劍刺王說苑曰勇士孟賁水行不避蛟龍陸行不避虎狼)節觧句
斷管商之制也(史記曰管仲夷吾者穎上人也任政於齊又曰商君者衞之諸庶孽子也名鞅)
(姓公孫氏好刑名之學秦封於於商號商君)條決繽紛申韓之察也(言科條能分决)
(繽紛能整理也史記申不害者京人也學本於黃老而主刑名又曰韓非者韓之諸公子也喜刑名法術之學)
(見韓稍弱數以書諫韓王王不能用乃觀王者得失之變作孤憤五蠧說林十萬言秦王見其書曰嗟乎寡人)
(得見與之游死不恨)繁縟絡繹范蔡之說也(辭旨繁縟又相連續也說文曰縟彩飾也)
(范雎蔡澤並辯士也范雎已見西京賦蔡澤見歸田賦)𠢐櫟銚&KR1427;晳龍之惠也(𠢐櫟)
(銚&KR1427;皆分别節制之貎𠢐音棃櫟音歴銚他堯切&KR1427;胡麥切左氏傳曰鄭駟㪜殺鄧晢而用其節刑杜預曰鄧)
(晳鄭大夫也史記曰公孫龍趙人為堅白同異之辯晉太康地記曰汝南西平縣有淵水可用淬刀劍特利故)
(有堅白之論云黃以為堅白以為利也或辯之曰白所以為不堅黃所以為不利也)上擬法於韶
箾南籥(左氏傳昭二十九年吳公子札來聘魯人為奏四代樂見舞韶箾者曰德至哉杜預曰舜樂也)
(音簫又曰見舞象箾南籥者曰美哉杜預曰象箾舞者所執南籥舞也文王樂也南言文王化自北而南謂從)
(岐周被江漢也爾雅釋樂曰大籥謂之産注籥如笛三孔而短小廣雅曰七孔箾音簫)中取度於
白雪渌水(宋玉諷賦曰臣援琴而鼓之作幽蘭白雪之曲淮南子曰手會渌水之趣高誘曰淥水古)
(詩)下采制於延露巴人(淮南子曰歌采菱發陽阿鄙人聽之不若延露以和宋玉對閒)
(曰客有歌於郢中者其始曰下里巴人)是以尊卑都鄙賢愚勇懼(毛萇詩傳曰子)
(都世之美好者鄙陋也吕氏春秋曰愚智勇懼可得而知)魚鼈禽獸聞之者莫不張
耳鹿駭熊經鳥伸鴟視狼顧拊譟踊躍(鹽鐡論曰邊境無鹿駭狼顧之)
(憂淮南子曰鴟視而狼顧熊經而鳥伸此養形之人也莊子音義曰熊經若熊之舉樹而引氣也)各得
其齊人盈所欲(禮記曰樂者樂也君子樂得其道小人樂得其欲齊分限也在細切)皆反
中和以美風俗(禮記曰喜怒哀樂之未發謂之中發而皆中節謂之和漢書王尊曰廣教化美)
(風俗)屈平適樂國介推還受禄(言各反其常性也屈平屈原也必適樂國而求仕不)
(沉湘流以殞身也史記屈原者名平楚人同姓為懷王左司徒為上官大夫心害其能讒平及懷王卒襄王立)
(人為令尹子蘭使上官大夫短屈原於襄王王怒而遷之原至江南乃作懷沙賦於是懷石因投汨羅以死也)
(今言屈平聞此笛聲即還之楚國不投汨羅而死也他皆放此毛詩曰適彼樂國左氏傳僖二十四年晉侯賞)
(從亡者介之推不言禄禄亦弗及推曰獻公之子九人唯君在矣忠懷無親内外棄之天未絕晉必將有主主)
(晉祀者非君而誰而二三子以為己力不亦誣乎其母曰盍亦求之以死誰懟曰尤而效之其又甚焉其母曰)
(能如是乎與汝偕隠遂死而晉侯求之不獲以綿上為之田)澹臺載尸歸臯魚節其
哭(傅物志曰澹臺滅明之子溺死於江弟子欲收而葬之明止之曰螻蟻何親魚鼈何仇弟子曰何夫子之)
(不慈乎對曰生為吾子死非吾鬼遂不收葬韓詩外傳曰孔子出行聞有哭聲甚悲則臯魚也披褐擁劍哭於)
(路左孔子下車而問其故對曰吾少好學周流天下以後吾親死一失也高尚其志不事庸君而晩事無成二)
(失也少擇交遊寡親友而老無所託三失也夫樹欲静而風不止子欲養而親不待往而不可反者年也逝而)
(不可追者親也吾於是辭矣立哭而死孔子謂弟子曰識矣於是門人辭歸養親者一十三人)長萬輟
逆謀渠彌不復惡(左傳曰莊十二年長萬南宫萬也弑宋閔公於蒙澤蒙澤佳地梁國有蒙)
(縣南宫氏長萬名也左傳曰桓十二年傳云初鄭伯將以高渠彌為卿昭公惡之因諫不聽昭公立懼其殺己)
(辛卯殺昭公而立公子亹君于謂昭公知所惡矣公子達曰高伯其為戮乎復惡已甚矣注曰公子達魯大夫)
(復重本為昭公所惡而復殺君重也昭公鄭莊公子忽姓高渠彌名也鄭伯將欲為卿)蒯瞶能退
敵不占成節鄂(左傳曰定十四年衛靈公逐太子蒯瞶太子奔宋至哀公二年衞靈公卒而立)
(蒯聵之子輒為衞侯晉趙鞅乃納蒯瞶于戚至哀公三年衞侯輒帥師圍之父子争國為讎敵也韓詩外傳云)
(不占陳不占也齊人崔杼弑莊公陳不占聞君有難將往赴之食則失哺上車失軾其僕曰敵在數百里外而)
(懼如是雖往其益乎占曰死君之難義也無勇私也乃驅車而奔之至公門之外聞鼓戰之聲遂駭而死君子)
(謂不占無勇而能行義可謂志士矣鄂直也從邑者乃地名也非此所施也字林曰鄂直言也謂節操蹇鄂而)
(不怯懦也)王公保其位隠處安林薄(楚辭曰露新夷死林薄王逸曰草木交曰薄)
宦夫樂其業士子世其宅(淮南子曰古者至德之時農安其業大夫安其職而處士)
(修其道)鱏魚喁於水裔仰駟馬而舞玄鶴(韓詩外傳曰昔伯牙鼓琴而潛)
(魚出聽瓠巴鼓琴而六馬仰秣淮南子瓠巴鼓瑟而潛魚出聽注曰瓠巴楚人也亦善於瑟潛魚出頭於水而)
(聽之淮南子水濁則魚噞喁政苛則人亂汪楚人噞喁魚出頭也淮南子伯牙鼓琴而鳴馬仰秣即頭仰謂馬)
(笑韓子師曠援琴一奏有玄鶴二八來集再奏而列三奏延頸而鳴舒翼而舞尚書大傳曰虞舜歌樂曰和伯)
(之樂舞玄鶴)于斯時也緜駒吞聲伯牙毁絃(孟子淳于髠曰昔緜駒處高唐)
(而齊右善歌伯牙已見上)瓠巴聑柱磬襄弛懸(列子曰瓠巴鼓琴而鳥舞魚躍孫卿子曰)
(昔瓠巴鼓琴潛魚出聲江遽文釋曰瓠巴齊人也說文曰聑安也丁篋切論語曰擊磬襄入于海周禮曰大憂)
(令弛懸鄭玄曰弛釋下也懸鍾架也)留眎&KR0008;眙累稱屢讚(字林曰&KR0008;直視貎蒼頡篇曰&KR0008;)
(直下視貎五庚切字林曰眙驚貎勅更切)失容墜席搏拊雷抃(廣雅曰摶擊也說文曰抃)
(撫手也雷抃聲如雷也)僬眇睢維涕洟流漫(僬眇睢維目開合之貎僬子小切方言曰)
(眇小也亡小切聲類曰睢大視也字林曰睢仰目也許惟切字林曰維持也易曰齎諮涕洟王弼曰齎諮嗟嘆)
(之聲也說文曰洟鼻液也勅計切)是故可以通靈感物寫神喻意(喻曉也禮)
(記曰樂和故萬物皆化言可以通於神靈感致萬物舒寫精神曉喻志意也)致誠效志率作
興事(致極也效驗也尚書咎繇曰率作興事慎乃憲欽哉孔安國曰憲法也天下率臣下為起治事當慎)
(汝法度敬其職也)溉盥汙濊澡雪垢滓矣(毛萇詩傳曰溉滌也古載切本或為槩音)
(義同禮記曰食於質者盥亦滌也公緩切說文曰濊水多也澡洗手也莊子曰澡雪而精神高誘淮南子注曰)
(雪拭也說文曰滓澱也滓壯里切澱音殿)昔庖犧作琴神農造瑟(庖犧即伏羲也琴操)
(曰昔伏羲氏之作琴所以修身理性反天真也淮南子曰神農之初作瑟以歸神反望及其天心也)女媧
制簧暴辛為塤(禮記曰女媧之笙簧世本曰女媧作簧暴辛為塤宋均曰女媧黃帝臣也暴辛)
(周平王時諸侯作塤有三孔郭璞爾雅注曰塤燒土為之大如雞卵塤虚袁切)垂之和鐘叔之
離磬(禮記曰垂之和鐘叔之離磬鄭玄曰垂堯之共工也世本曰叔舜時人和離謂次序其聲縣也)或
鑠金礱石華睆切錯(皆理器之名也樂汗圖徵曰鑠金為鐘四時九乳鑠金雖出樂緯此)
(金謂黃金總飾衆器非止鐘也賈逵注傳曰消鑠也說文曰金有五色黃為長鑠與爍同國語張老曰天子之)
(室斲其椽而礱之加密石焉韋昭曰礱磨也力東切禮記曰華而睆大夫之簀與鄭玄曰華畫也說者以睆為)
(刮節目也晥胡綰切爾雅曰骨謂之切犀謂之剒毛萇詩傳曰治骨曰切尚書曰錫貢磬錯孔安國曰治玉曰)
(錯)丸梴彫琢刻鏤鑽笮(韓詩曰松柏丸丸薛君曰取松與柏然則丸取也漢書音義如)
(淳曰梴擊也舒連切一作延老子曰梃埴以為器河上公注曰埏和也埴土也和土為食飲之器也淮南子曰)
(陶人克埏埴許重曰埏抒也埴土為也爾雅曰玉謂之彫石謂之琢郭璞曰治玉石也爾雅曰金謂之鏤木謂)
(之刻郭璞曰治器之名也說文曰鑽所以穿也又曰鑿穿木也國語臧文仲曰中刑用刀鋸其次用鑽窄韋昭)
(注為笮而賈逵注為鑿然笮與鑿音義同也鑽子丸切)窮妙極巧曠以日月然後
成器其音如彼(觧嘲曰曠以日月)唯笛因其天姿不變其材伐
而吹之其聲如此(天姿天然之姿也)盖亦簡易之義賢人之業
也(周易曰乾以易知坤以簡能易則易知簡則易從易知則有親易從則有功有親則可久有功則可大可)
(久則賢人之德可大則賢人之業此言簡易不煩劇也)若然六器者猶以二皇聖
哲黈益(六器琴瑟簧塤鐘磬淮南子曰二皇鳳至于庭高誘曰二皇伏羲神農也聖哲謂女媧暴辛倕)
(叔之流黈猶&KR0008;也佗斗切)况笛生乎大漢而學者不識其可以禆助
盛美忽而不讚悲夫(說文曰禆益也婢移切)有庶士丘仲言其所
由出而不知其弘妙(尚書曰庶邦庶士風俗通曰笛武帝時丘仲所作)其辭曰
近世雙笛從羌起羌人伐竹未及已(風俗通曰笛元羌出又有羌笛然羌)
(笛與笛二器不同長於古笛有三孔大小異故謂之雙笛)龍鳴水中不見已截竹吹
之聲相似(見胡鍊切已謂龍也)剡其上孔通洞之裁已當簻便易
持(麤者曰撾細者曰枚言裁笛似當撾故便而易持也薖馬策也竹瓜切裁或為材)易京君明
識音律故本四孔加以一君明所加孔後出是謂商聲
五音畢(漢書曰京房字君明漢武帝時人也修易尤好鍾律知五聲然京房修易故曰易京房笛夲四)
(孔房加一孔於下為商聲故謂五音畢沈約宋書曰笛京房備其五音言易京者猶如莊周蒙人謂莊蒙及磬)
(襄宋翟之比)
琴賦(并序薰尸子曰舜作五絃之琴以歌南風南風之兮可以觧吾民之愠是舜歌也白虎)
(通曰琴者禁也禁人邪惡歸於正道故謂之琴)
嵇叔夜(臧榮緒晉書曰嵇康字叔夜譙國人幼有竒才博覧無所不見拜中散大夫以吕安事誅)
余少好音聲長而翫之(杜預左氏傳注曰翫習也)以為物有盛衰而
此無變(文子曰夫物盛則衰)滋味有厭而此不勌(莊子曰聲色滋味之於人心不)
(待學而樂之左氏傳閻沒女寬曰及饋之畢願以小人之腹為君子之心屬厭而已說文曰厭從甘由犬會意)
(字也)可以導養神氣宣和情志(管子曰導血氣而求長年淮南子曰古之人神氣不)
(蕩乎外)處窮獨而不悶者莫近於音聲也(孟子曰柳下惠遺佚而不怨阨)
(窮而不憫)是故復之而不足則吟詠以肆志吟詠之不足則
寄言以廣意(毛詩序曰言之不足故詠歌之詠歌之不足不知手之舞之杜預左氏傳注曰肆申)
(也尚書曰詩言志)然八音之氣歌舞之象歴世才士並為之賦
頌其體制風流莫不相襲(淮南子曰晩世風流俗敗禮義廢仲長子昌言曰乘北風)
(順此流而下走誰復能為此限者哉孔安國尚書傳曰襲因也)稱其材幹則以危苦
為上賦其聲音則以悲哀為主美其感化則以垂涕為
貴麗則麗矣然未盡其理也(高誘戰國策注曰麗美麗也)推其所由
似元不觧音聲覽其旨趣亦未達禮樂之情也(趣意也禮記曰)
(故知禮樂之情者能作)衆器之中琴德最優(桓譚新論曰八音廣博琴德最優馬融琴)
(賦曰曠三奏而神物下降何琴德之深哉)故綴叙所懷以為之賦其辭曰惟
椅梧之所生兮託峻嶽之崇岡(毛詩曰椅桐梓漆爰伐琴瑟毛萇曰椅梓屬也史記)
(曰龍門有桐樹高百尺無枝堪為琴)披重壤以誕載兮參辰極而高驤(披開)
(也重壤謂地也泉壤稱九故曰重也毛萇詩傳曰誕大也載生也爾雅曰北極北辰也孔安國尚書傳曰襄上)
(也驤與襄同)含天地之醇和兮吸日月之休光(謂包含天地醇和之氣引)
(日月光明也周易曰天地絪緼萬物化醇)鬱紛紜以獨茂兮飛英蕤於昊蒼
(說文曰蕤草木花貎汝誰切)夕納景于虞淵兮旦晞幹於九陽(納藏也淮)
(南子曰曰入于虞淵之氾又曰入于虞淵是謂黃昏高誘曰視物黃也晞乾也幹本也楚辭曰夕晞余身乎九)
(陽王逸曰九陽謂九天之涯也)經千載以待價兮寂神跱而永康(論語子曰)
(我待價者也價者物之數也康安也)且其山川形勢則盤紆隠深磪嵬岑
嵓(盤曲紆屈隠幽深遽也崔嵬高峻之貎岑嵓危嶮之形字林曰嵓山巖也)玄嶺巉巖岞崿
嶇吟(皆山石崖巘嶮峻之勢)丹崖嶮巘青壁萬尋若乃重巘增起
偃蹇雲覆(偃蹇高貎言高在上偃蹇然如雲覆下也)邈隆崇以極壯崛巍巍
而特秀(巍巍高大貎廣雅曰秀出也)蒸靈液以播雲據神淵而吐溜
(蒸氣上貎言山能蒸出雲以沾潤萬物播布也孔子曰夫山者興吐風雲以通乎天地之間說文曰津液也溜)
(水流也)爾乃顛波奔突狂赴争流觸巖觝隈鬱怒彪休(觝至)
(也隈水曲也彪休怒貎)洶涌騰薄奮沬揚濤瀄汩澎湃䖤蟺相糾
(瀄汨去疾貎澎湃相戾之形也䖤蟺展轉也糾繚也䖤於阮切蟺音善糾已虯切)放肆大川濟
乎中州(肆猶緞也中州猶中國也)安回徐邁寂爾長浮(安回波静皆去象上林賦)
(曰安翔徐回又曰寥漻無聲)澹乎洋洋縈抱山丘(說文曰澹水摇也)詳觀其
區土之所産毓奥宇之所寶植(廣雅曰奥藏也毛萇詩傳曰宇居也)珍怪
琅玕瑶瑾翕赩(高唐賦曰珍怪竒偉尚書曰球琳琅玕皆美玉名說文曰瑾玉名也翕赩盛貎)
(詩傳曰赩赤色貎)叢集累積奐衍於其側(蒼頡篇奐奐散貎衍溢也)若乃春
蘭被其東沙棠殖其西(楚辭曰春蘭兮秋菊山海經曰崑崙之丘有木焉其状如棠而)
(黃華赤實其味如李而無核名曰沙棠御水人食之使不溺)涓子宅其陽玉醴涌其
前(列子傳曰涓子者齊人好餌木著天地人經三十八篇釣於澤得符鯉魚中隠於宕山能致風雨造伯陽)
(九山法淮南王少得文不能觧其音旨其琴心三篇有條理焉揚雄太玄賦曰茹芝英以禦飢飲玉醴以觧渴)
(宋玉笛賦曰丹水涌其左醴泉流其右)玄雲蔭其上翔鸞集其巔清露潤
其膚惠風流其間(邊讓章華臺賦曰惠風春施)竦肅肅以静謐密微
微其清閒(爾雅曰謐静也微微幽静也)夫所以經營其左右者固以
自然神麗而足思願愛樂矣(東都主人曰闕庭神麗)於是遯世之
士榮期綺季之疇(周易曰遯世無悶列子曰孔子遊於泰山見榮啓期行乎郊之野鹿裘帶)
(索鼓琴而歌孔子曰先生何以為樂曰天生萬物惟人為貴吾得為人一樂也男貴女賤吾得為男二樂也生)
(有不見日月不充襁褓者吾年九十是三樂也貧者士之常死者人之終處常待終復何憂乎孔子曰能自寬)
(也班固漢書曰漢興有東園公綺里季夏黃公角里先生當秦之時避世而入商洛深山以待天下之定即四)
(皓也皇甫謐高土傳曰四皓皆河内郡人一曰在汲)乃相與登飛梁越幽壑(飛梁橋也)
(甘泉賦曰歴側景而絶飛梁)援瓊枝陟峻崿以遊乎其下(莊子曰南方生樹名)
(瓊枝)周旋永望邈若陵飛(言若鳥之陵飛左氏傳史記曰奉君以周旋)邪睨崑
崙俯闞海湄(說文曰睨邪視也崑崙山名也闞視也毛萇詩傳曰水草交曰湄)指蒼梧
之迢逓臨迴江之威夷(漢書有蒼梧郡山海經曰南方蒼梧之丘其中有九嶷山舜之)
(所葬在長沙零陵界洞簫賦曰迴江流川而溉其山韓詩曰周道倭夷)寤時俗之多累仰
箕山之餘輝(高士傳曰堯讓位於許由由辭曰鷦鷯巢於深林不過一枝偃鼠飲河不過滿腹隠)
(乎沛澤堯讓不已於是遯於中嶽穎水之陽箕山之下死因葬於箕山之巔十五里堯因就封其墓號曰箕公)
(子仲武湯城槐里人也吕氏春秋曰昔堯朝許由之下於沛澤之中曰請屬天下於夫子許由遂之箕山)羡斯
嶽之弘厰心慷慨以忘歸(西京賦曰赫昈昈以弘敞爾雅曰愷慷樂也史記曰穆天)
(子見西王母樂之忘歸)情舒放而遠覽接軒轅之遺音(軒轅黃帝也遺音謂)
(琴也)慕老童於騩隅欽泰容之高吟(山海經曰驪山神耆童居之其音常如鍾)
(磬音郭璞曰耆童老童也顓頊之子山海經曰顓頊生老童思玄賦曰太容吟曰念哉騩山在三危西九十里)
顧兹梧而興慮思假物以託心(莊子曰不以身假物)乃斲孫枝准
量所任(說文曰斲斫也張衡應問曰可剖其孫枝鄭玄周禮注曰孫竹枝根之未生者也盖桐孫亦然)
至人攄思制為雅琴(莊子曰不離於貞謂之至人又曰至人無已神人無功郭象曰無已)
(故順物順物而至劉向有雅琴賦)乃使離子督墨匠石奮斤(孟子曰離婁黃帝時)
(人黃帝亡其玄珠使離婁索之能視百里之外見秋毫之末離子離珠也淮南子曰離朱之明察鍼末於百步)
(之外按慎子為離珠周禮禁督逆祀者鄭玄曰督正也字書曰督察也莊子曰匠石之齊見櫟杜樹觀者如市)
(匠石不顧司馬彪曰石字伯䕫)䕫襄薦法般倕騁神(䕫及師襄班倕並已見上文)鎪
會裛厠朗密調均(鎪會謂鎪鏤其縫會也裛厠謂裛纏其填厠之處也說文曰裛纏也廣雅)
(曰厠間也)華繪彫琢布藻垂文(孔安國尚書傳曰繪會五彩也胡憒切)錯以犀
象籍以翠綠(犀象二獸名翠綠二色也)絃以園客之絲徽以鍾山之
玉(列仙傳曰園客者濟陰人也常褈五色香草積數十年食其實一旦有五色神蛾止香樹末客收而薦之)
(以布生桑蠶焉時有好女夜至自稱我與君作妻道蠶狀客與俱蠶得百頭繭皆如甕繰蘭六十日乃盡訖則)
(俱去莫知所如淮南子曰譬若鍾山之玉許慎曰鍾山北陸無日之地出美玉)爰有龍鳳之
象古人之形(西京雜記曰趙后有寶琴曰鳳凰皆以金玉隠起為龍螭鸞鳳古賢列女之象)伯
牙揮手鍾期聽聲(廣雅曰揮動也吕氏春秋曰伯牙鼓琴鍾子期聽之志在泰山鍾子期曰)
(善哉巍巍乎若泰山須臾志在流水子期曰湯湯乎若流水子期死伯牙破琴絕絃終身不復鼓琴以為世無)
(賞音列子曰伯牙善鼓琴鍾子期聽伯牙鼓琴每奏鍾期輒窮其處伯牙捨琴而嘆曰善哉子之聽夫志相象)
(猶吾心也吾於何逃聲哉)華容灼爚發采揚明何其麗也(說文曰灼明也又曰)
(爚火光也)伶倫比律田連操張(漢書曰黃帝使伶倫自大夏之西崑崙之陰取竹之嶰谷)
(斷兩節間而吹之以為黃鐘之宫制十二簫以聽鳳凰之音以比黃鐘之宫皆可以生之是為律本韓子曰田)
(連成竅天下善鼓琴者也然而田連鼓上成竅㩎下而不成曲或曰成連古之善音者琴操伯牙學琴於成連)
(先生先生曰吾能傳曲而不能移情吾師有方子春善於琴能作人之情今在東海上子能與我同事之乎伯)
(牙曰夫子有命敢不敬從乃相與至海上見子春受業焉)進御君子新聲憀亮何其
偉也(憀亮聲清徹貎亦與聊字義同)及其初調則角羽俱起宫徵相證
(王逸楚辭注曰證驗也)參發並趣上下累應踸踔磥硌美聲將興
(廣雅曰踸踔無常也磥硌壯大貎磥與磊同力罪切)固以和昶而足躭矣(廣雅曰昶通也)
(勅兩切)爾乃理正聲奏妙曲揚白雪發清角(淮南子曰師曠奏白雪而)
(神禽下白雪五十絃瑟樂曲未詳韓子曰昔衞公之晉於濮水上宿夜有鼓吹聲者召師涓撫琴寫之公遂之)
(晉晉平公曰試聽之師曠援琴一奏有玄鶴二八來舞再奏而列三奏延頸鳴舒而舞音中宫商師曠曰不如)
(清角師曠奏之有雲從西北方起之大風起天雨隨之此言感天起清角為勝宋玉對問曰其為陽春白雪韓)
(子師曠曰清徵之聲不如清角)紛淋浪以流離奐滛衍而優渥粲奕奕
而高逝馳岌岌以相屬(廣雅曰奕奕盛貎王逸楚辭注曰岌岌高貎)沛騰遌
而競趣翕韡曄而繁縟(韡曄盛貎繁縟聲之細也郭璞爾雅注曰遌相觸遌也)状
若崇山又象流波浩兮湯湯欝兮峩峩(列子曰伯牙攱瑟志在登高山)
(鍾子期曰善哉峩峩今若泰山志在流水已見上文)怫㥜煩冤紆餘婆娑(怫㥜煩冤聲藴)
(積不安貎怫扶味切㥜音胃風賦曰勃鬱煩冤上林賦曰紆餘委蛇)陵縱播逸霍濩紛
葩(言聲陵縱播布而起霍濩然似水聲紛葩開張貎霍濩盛貎魯靈光殿賦曰霍濩燐亂)檢容授
節應變合度兢名擅業安軌徐步洋洋習習聲烈遐布
含顯媚以送終飄餘響乎泰素(含顯媚之聲以送曲終也列子曰太素者質之)
(始也)若乃高軒飛觀廣厦閒房(軒長廓之有窗)冬夜肅清朗月垂
光新衣翠粲纓徽流芳(子虚賦曰翕呷翠粲張揖曰翠粲衣聲也班婕妤自傷賦曰紛)
(翠粲兮紈數聲洛神賦曰按羅衣之璀粲字雖不同其義一也爾雅曰婦人之徽謂之縭郭璞曰今之香纓也)
於是器冷絃調心閒手敏(毛萇詩傳曰閒習也)觸&KR0008;如志唯意所
擬(說文曰批反手擊也與㮰同蒲結切如志謂如其志意)初涉淥水中奏清徵(渌水)
(己見上文韓子曰師曠奏清徵有玄鶴二八集廊門)雅昶唐堯終詠微子(七略雅暢第十)
(七曰瑟道曰堯暢逸又曰堯則兼善天下無不通暢故謂之暢昶與暢同又曰微子操微子傷殷之將亡終不)
(可奈何見鴻鵠高飛援琴作操)寬明弘潤優遊躇跱(躇跱躊躇疎跱)拊絃安歌
新聲代起(楚辭曰翔江州而安歌王逸曰安意歌吟也漢書曰李延年善歌為新變之聲)謌曰
凌扶摇兮憩瀛洲要列子兮為好仇(爾雅曰扶摇風也莊子曰扶摇而上)
(者九萬里史記曰瀛洲海中仙山也列子曰渤海之中有山曰瀛洲莊子列子禦風泠然者風仙也劉向上列)
(子表曰列子者鄭人與鄭繆公同時漢書曰列子名禦寇先莊子莊子稱之毛詩曰窈窕淑女君子好仇)餐
沆瀣兮帶朝霞眇翩翩兮薄天游(鄭玄曰餐夕食也說文曰餐吞也楚辭曰)
(餐六氣而飲沆瀣兮潄正陽而食朝霞凌陽子明經曰夏食沆瀣沆瀣比方夜半氣也廣雅曰薄至也)齊
萬物兮超自得委性命兮任去留(莊子有齊物篇楚辭曰漢靈静以恬愉澹)
(無為而自得鵩鳥賦曰縱軀委命不私與己)激清響以赴會何絃歌之綢繆
(會節會也論語曰子之武城聞絃歌之聲毛詩傳曰綢繆猶纏綿也)於是曲引向闌衆音
將歇(引亦曲也半在半罷謂之闌)改韻易調竒弄乃發楊和顔攘皓
腕(舞賦曰嚴顔和而怡懌洛神賦曰攘皓腕於神滸)飛纖指以馳騖紛㒊譶以
流漫(㒊譶聲多也㒊不及也師立切說文曰譶疾言也徒合切)或徘徊顧慕擁鬱抑
按盤桓毓養從容柲翫(廣雅曰盤桓不進貎從容舉動也毓與育同)闥爾奮
逸風駭雲亂(闥疾貎七發曰波湧而雲亂)牢落凌厲布濩半散(牢落猶遼)
(落也洞簫賦曰翩綿連以牢落劉歆遂初賦曰過句注而凌厲上林賦曰布濩宏澤甘泉賦曰半散照爛燦以)
(成章)豐融披離斐韡奐爛(豐融盛貎風賦曰被麗披離斐韡明貎斐敷尾切鞾于鬼切風)
(賦曰㫬奐粲爛)英聲發越采采粲粲(廣雅曰英美也)或間聲錯糅狀若
詭赴(言其状若詭詐而相赴也鄭玄禮記注曰楺雜也)雙美並進駢馳翼驅(駢併)
(也翼疾貎蒼頡篇曰隨後曰驅)初若將乖後卒同趣或曲而不屈直而
不倨(左氏傳吳公子季札聞歌頌曰直而不倨曲而不屈杜預曰倨敖也居預切)或相凌而
不亂或相離而不殊(左氏傳曰武城人斷其後之木而不殊漢書音義曰殊猶絕也)時
劫掎以慷慨或怨□而躊躇(說文曰掎徧引也□嬌也子虚切或作妲古字通假借)
(也妲子也切韓詩曰愛而不見搔首躊躇躊躇猶躑躅也)忽飄颻以輕邁乍留連
而扶疏(言扶疎四布也)或參譚繁促複疊攢仄(參譚相隨貎參七感切譚徒感)
(切一音並依字攢仄聚聲長笛賦曰踾踧攢仄)從横駱驛奔遯相逼(魯靈光殿賦曰從横)
(駱驛)拊嗟累讚間不容息(淮南子曰時之反側間不容息高誘曰不容氣息促之甚也)
瓌豔竒偉殫不可識(高唐賦曰譎詭竒偉不可究陳)若乃閒舒都雅洪
纖有宜(說文曰閒雅也毛萇詩傳曰都閒也)清和條昶案衍陸離(案衍不平貎上)
(林賦曰陰滛案衍之音衍弋戰切廣雅曰陸離參差也)穆温柔以怡懌婉順叙而
委蛇(毛萇傳曰婉然美貎委蛇聲長貎鄭玄毛詩箋曰委蛇委曲自得之貎)或乘險投會
邀隙趨危(會節會也邀要也)嚶若離鵾鳴清池翼若游鴻翔曾
崖(蒼頡篇曰嚶嚶鳥聲也琴道曰操似鴻雁詠之聲張衡舞賦曰含清畦而吟詠若離鵾鳴姑邪)紛文
斐尾慊縿離纚(紛文斐尾文彩貎慊縿離纚羽毛貎)微風餘音靡靡猗猗
(靡靡順風貎猗猗衆盛貎)或摟&KR1290;擽捋縹繚潎冽(摟&KR1290;擽捋皆手撫拂絃之貎爾雅曰)
(摟牽也劉向孟子注曰摟牽也力頭切說文曰&KR1290;反手擊也廣雅曰擽擊也毛詩曰薄言捋之傳曰捋取也縹)
(繚潎洌聲相&KR0008;激之貎說文曰繚纚也上林賦曰轉騰潎冽潎冽水波浪貎言聲似也)輕行浮彈
明嫿&KR1353;惠(說文曰嫿静好也&KR1353;察也七祭切)疾而不速留而不滯(左氏傳吳)
(公子札觀樂頌曰處而不底行而不流淮南子曰流而不滯)翩綿飄邈微音迅逝遠
而聽之若鸞鳳和鳴戲雲中迫而察之若衆葩敷榮曜
春風(古本葩字為花貎郭璞曰葩為古花字合讀音于彼切字林音于彼切張衡思玄賦曰天地烟煴百)
(草含葩鳴鶴交頸雎鳩相和以韻推之所以不惑)既豐贍以多姿又善始而令
終(字書曰贍足也封禪書曰豈不善始善終哉毛詩曰高朗令終令善也)嗟姣妙以弘麗
何變態之無窮(西京賦曰盡變態乎其中)若夫三春之初麗服以時
(班固終南山賦曰三春之季孟夏之初纂要曰一時三月謂之三春九十日謂之九春西京賦曰麗服揚菁)
乃攜友生以遨以嬉(毛詩曰雖有兄弟不如友生又曰以遨以遊說文曰嬉樂也)涉
蘭圃登重基(春秋運斗樞曰山者地之基)背長林翳華芝(甘泉賦曰登夫鳳凰)
(而翳華芝)臨清流賦新詩(楚辭曰竊賦詩之所明王逸曰賦鋪也)嘉魚龍之逸
豫樂百卉之榮滋(樂動聲儀孔子曰風兩動魚龍仁義動君子歸田賦曰百卉滋榮)理
重華之遺操慨遠慕而長思(重華謂舜也琴道曰舜操者昔虞舜聖德玄遠遂升)
(天子喟然念親巍巍上帝之位不足保援琴作操)若乃華堂曲宴密友近賓蘭
肴兼御旨酒清醇(邊讓童華臺賦曰蘭肴山竦椒酒淵流毛詩曰旨酒思柔醇厚也)進
南荆發西秦(南荆即荆豔楚舞也古妾薄命行歌曰齊謳楚舞紛紛漢書有秦倡員)紹陵
陽度巴人(宋玉對問曰既而曰陵陽白雪國中唱而和之者彌寡然集所載與文選不同各隨所用)
(而引之又對曰客有歌於郢中者始曰巴人)變用雜而並起竦衆聽而駭神
料殊功而比操豈笙籥之能倫若次其曲引所宜則廣
陵止息東武太山(廣陵等曲今並猶存未詳所起應璩與劉孔才書曰聽廣陵之清散傅玄)
(琴賦曰馬融譚思於止息魏武帝樂府有東武吟曹植有太山梁甫吟左思齊都賦注曰東武太山皆齊之土)
(風謠歌謳吟之曲名也然引應及傳者明古有此曲轉以相證耳非嵇康之言出於此也佗皆類此)飛龍
鹿鳴鵾雞遊絃(漢書曰房中樂有飛龍章毛詩序曰鹿鳴宴羣臣也蔡邕琴操曰鹿鳴者周大)
(臣之所作也王道衰大臣知賢者幽隠故彈絃風諫古相和歌者有鵾雞曲遊絃未詳)更唱迭奏
聲若自然(高唐賦曰更唱迭和)流楚窈窕懲躁雪煩(言流行清楚窈窕之聲足)
(以懲止躁競雪蕩煩懣也懲直陵切)下逮謠俗蔡氏五曲(歌錄曰空侯謠俗行盖亦古曲)
(未詳本末俗傳蔡氏五曲遊春渌水坐愁秋思幽居也)王昭楚妃千里别鶴猶有
一切承間簉乏亦有可觀者焉(琴操曰王襄女漢元帝時獻人後宫以妻單于)
(昭君心念鄉土乃作怨曠之歌歌錄曰石崇楚妃歎歌辭曰楚妃歎莫知其所由楚之賢妃能立德著勲垂名)
(於後唯樊姬焉故令歎詠聲永世不絕疑必爾也相鶴經曰鶴一舉千里蔡邕琴操曰商陵牧子娶妻五年無)
(子父兄欲為改娶牧子援琴鼓之歎别鶴以舒其憤懣故曰别鶴操鶴一舉千里故名千里别鶴也崔豹古今)
(注曰别鶴操商陵牧子所作也牧子娶妻五年無子父母將為之改娶妻聞之中夜起聞鶴聲倚戶而悲牧子)
(聞之愴然歌曰將乘北翼隔天端山川悠遠路漫漫攬衣不寢食後人因以為樂章也漢書音義曰一切權時)
(也簉已見上文)然非夫曠遠者不能與之嬉遊非夫淵静者不
能與之閒止(莊子老聃曰其居也淵而静)非夫放達者不能與之無
吝(說文曰吝亦貪惜也)非夫至精者不能與之析理也(周易曰非天下之至)
(精其孰能與於此莊子曰判天下之美析萬物之理)若論其體勢詳其風聲器和
故響逸張急故聲清(說苑曰應侯與賈子坐聞有鼓琴之聲應侯曰今琴一何怨也賈子)
(曰張急調下使之怨也夫張急者良材也調下者官卑也取良材而卑官之能無怨乎蔡邕月令章句曰凡絃)
(之緩急為清濁琴緊其絃則清漫則濁)間遼故音庳絃長故徽鳴(間遼謂絃間遼)
(遠也絃長謂徽闊而絃長也阮籍樂論曰琵琶筝笛間促而聲高琴瑟之體間遼而音庳義與此同鄭玄周禮)
(注曰庳短也音婢傅毅雅琴賦曰時促均而增徽接角徵而控商)性㓗静以端理含至
德之和平(禮記曰㓗静精微易教也孝經曰昔者先王有至德要道禮記曰樂行血氣和平)誠
可以感盪心志而發洩幽情矣(說文曰盪除去也舞賦曰幽情形而外揚)是
故懷戚者聞之莫不憯懔慘悽愀愴傷心(字林曰惨毒也漢書音義)
(郭璞曰愀變色貎說文曰愴傷也憯七感切慘七敢切愀七小切)含哀懊咿不能自禁
(字林曰懊咿内悲也列子曰喜懼抃舞不能自禁懊於六切咿音伊)其康樂者聞之則欨
愉懽釋抃舞踊溢(說文曰欨笑貎也亦于切)留連瀾漫嗢噱終日(服虔)
(通俗篇曰樂不勝謂之嗢噱嗢烏沒切噱巨略切)若和平者聽之則怡養悦悆
淑穆玄真(廣雅曰飬樂也)恬虚樂古棄事遺身(莊子曰虚静恬淡者道德之至)
(也又曰棄事則形不勞)是以伯夷以之廉顔回以之仁(論語子曰伯夷叔齊)
(餓於首陽之下又曰顔回問仁子曰克已復禮為仁列子子夏問孔子曰顔回之為仁奚若子曰回之仁賢於)
(丘)比干以之忠尾生以之信(論語曰比干諫而死莊子盗跖曰尾生與女子期不)
(來水至不去抱柱而死高誘注淮南子曰尾生信人與婦入期於梁下不至而水溺死)惠施以之
辯給萬石以之訥慎(莊子曰惠施多方其書五車高誘曰惠施宋人仕魏為惠王相漢書)
(曰萬石君奮恭謹舉朝無比奮長子建次甲次乙次慶皆以馴行孝謹官至二千石景帝曰石君及四子皆二)
(千石人臣遭寵迺舉集其門凡號奮為萬石君建郎中令奏下建讀之驚恐曰書馬者與尾而五今乃四不足)
(一譴死矣其為謹雖佗皆如是服虔曰作馬字下四而為五建上書奏誤作四慶為太僕御出上問車中幾馬)
(慶策數馬舉手曰四馬孔安國曰訥遲鈍也)其餘觸類而長所致非一同歸
殊途或文或質(周易曰引而伸之觸類而長之又曰天下同歸而殊途一致而百慮禮記曰虞)
(夏之質殷周之文至矣)總中和以統物咸日用而不失(禮記曰樂者天地之)
(命中和之紀周易曰百姓日用而不知)其感人動物盖亦弘矣(禮記曰樂其感人深)
于時也金石寢聲匏竹屏氣(孔安國曰屏除也)王豹輟謳狄牙
喪味(孟子淳于髠曰昔王豹處淇而河西善謳說文曰謳齊歌也淮南子曰淄澠之水合狄牙嘗而知之)
天吳踊躍於重淵王喬披雲而下墜(山海經曰朝陽之谷有神名曰天吳)
(是為水伯其形首足尾並入面而色青楚辭曰譬若王喬之乘雲兮載赤霄而凌太清)舞鸑鷟
於庭階游女飄焉而來萃(說文曰鸑鷟鳳屬神鳥也國語曰周文王時鸑鷟鳴於岐)
(山韓詩曰漢有游女不可求思薛君曰游女漢神也言漢神時見不可求而得之烈女傳曰游女漢水神鄭大)
(夫交甫於漢臯見之聘之橘柚張衡南都賦曰游女弄珠於漢臯之曲)感天地以致和况
蚑行之衆類(禮樂曰樂人作樂以應天制禮以應地此則樂者天之和也洞簫賦曰蟋蟀&KR0008;蠖蚑)
(行喘息垂喙䖤轉瞪瞢忘食說文曰蚑行也凡生之類行皆曰蚑)嘉斯器之懿茂詠茲
文以自慰永服御而不厭信古今之所貴(懿美也傅毅雅琴賦曰明)
(仁義以厲已故永御而密親)辭曰愔愔琴德不可測兮(劉向雅琴賦曰遊予心以)
(廣觀且德樂之愔愔韓詩曰愔愔和悦貎聲類曰和静貎)體清心遠邈難極兮良質
美手遇今世兮紛綸翕響冠衆藝兮識音者希孰能珍
兮(古詩曰不惜歌者苦但傷知音希)能盡雅琴唯至人兮(賈逵曰唯獨也)
笙賦(周禮笙師掌教笙鄭衆曰笙十二簧爾雅曰大笙謂之簧郭璞曰列管匏中施簧管端白)
(虎通曰笙者太蔟之氣衆物之笙也)
潘安仁
河汾之寶有曲沃之懸匏焉(河汾二水名也漢書曰汾水出汾陽北山又曰河東)
(郡聞喜縣故曲沃也崔豹古今注曰匏瓠也有柄曰縣匏可為笙曲沃者尤善)鄒魯之珍有汶
陽之孤篠焉(漢書魯國有鄒縣有汶陽縣杜預曰汶水大山出萊蕪縣說文曰篠小竹戴凱之竹)
(譜曰篠出魯郡堪為笙也)若乃緜蔓紛敷之麗浸潤靈液之滋隅隈
夷險之勢禽鳥翔集之嬉(鄭玄毛詩箋曰隅角也說文曰隅曲也)固衆作
者之所詳余可得而略之也(賈逵國語注曰略猶簡也)徒觀其制器
也則審洪纖面短長(周禮曰審曲面勢以飭五材鄭司農曰察五材曲直方面形勢之宜)
&KR1479;生簳裁熟簧(&KR1479;割也)設宫分羽經徵列商泄之反謐厭
焉乃揚(鄭玄毛詩箋曰泄出也厭猶捻也於頰切亦作擫謂指擫也)管攢羅而表列
音要妙而含清(長門賦曰聲幼要而復揚)各守一以司應統大魁以
為笙(言其管各守一聲以主相應總統也鄭玄禮記注曰魁猶首也大魁謂匏首插定所也苦回切今古)
(怪切)基黃鍾以舉韻望鳳儀以擢形(毛萇詩傳曰基本也漢書黃帝使伶倫取)
(竹斷兩節間而吹之以為黃鐘之宫黃鐘律吕之長故言基也說文曰笙十三簧象鳳之身尚書曰鳳凰來儀)
寫皇翼以插羽摹鸞音以厲聲(列管以象鳳翼也列仙傳曰王子喬好吹笙作)
(鳳鳴鸞鳳類故通言之)如鳥斯企翾翾歧歧(司馬彪曰企立也景福殿賦曰鳥企山跱)
(翾翾字林翾翾初起也歧歧飛行貎漢書音義曰歧歧將行貎)明珠在咮若銜若垂(郭璞)
(爾雅注曰咮鳥口也音晝)修檛内辟餘簫外逶(修撾長管也辟開也餘簫并衆管也逶逶)
(迤漸邪之貎)駢田獵攦魻□參差(駢田聚也獵攦不齊也攦音歴魻□装飾重疊貎魻)
(咅狎□助曰切)於是乃有始泰終約前榮後悴激憤於今賤永
懷乎故貴(杜預左氏傳注曰泰奢也約儉也家語孔子曰激憤厲之志始桓子新論琴道曰雍門周)
(見孟嘗君孟嘗君曰先生鼓琴亦能令人悲乎對曰臣之所能令悲者先貴而後賤故富而今貧於是雍門揮)
(琴而孟嘗君流涕)衆滿堂而飲酒獨向隅以掩淚(說苑曰古人於天下譬一)
(堂之上令有滿堂飲酒有一人獨索然向隅泣則一堂之人皆不樂韓詩外傳曰衆或滿堂而飲酒有人向隅)
(悲泣則一堂為之不樂王者之於天下也有一物不得其所則為之悽愴心傷盡瘁不舉樂焉)援鳴笙
而將吹先嗢噦以理氣(言將欲吹笙咽中先噦而理氣也說文曰嗢咽也又曰噦氣氣)
(悟也嗢於忽切噦紆月切嗢噦或為温穢謂先温煖去其垢穢調理其氣也)初雍容以安暇
中佛鬱以佛&KR0008;(埤蒼曰佛鬱不安貎)終嵬峩以蹇愕又颯遝而繁
沸(蹇愕正直之貎)罔浪孟以惆悵若欲絕而復肆(罔及浪孟皆失志之貎又)
(云孟浪虚誕之聲也肆放也言聲將絶而復放)懰檄糴以奔邀似將放而中匱
(檄糴疾貎埤蒼曰&KR0008;宿留也檄音激)愀愴惻淢虺鞾煜熠(愀愴惻淢悲傷貎虺鞾煜熠盛)
(多貎淢與域同汎逼切廣雅曰煜熾也音育說文曰熠盛光也熠以入切)汎滛汜豔霅曄岌
岌(汎滛汜豔自放縱貎霅曄急疾貎霅素合切曄于怯切)或案衍夷靡或竦踴剽
急(夷靡平而漸靡也)或既往不反或已出復入徘徊布濩渙衍
葺襲(葺襲重貎)舞既蹈而中輟節將撫而弗及(言以笙聲為主故舞者足)
(蹈中止而待之歌者將撫節而恐不及也)樂聲發而盡室歡悲音奏而列坐
泣(列子秦青曰昔韓娥為曼聲哀哭一里老幼悲愁垂涕相對復為曼聲長歌一里老幼喜躍抃舞不能自)
(禁)&KR2654;纖翮以震幽簧越上筩而通下管(&KR2654;指捻也奴協切翮管也其形)
(類羽故曰翮也周易曰震動也吕氏春秋曰伶倫制十二筩說文曰筩斷竹也徒東切)應吹噏以
往來隨抑揚以虚滿(噏虚及切虚滿謂隨氣虚滿也)勃慷慨以憀亮顧
躊躇以舒緩(憀亮聲清也聲類曰憀旦也音留廣雅曰躊躇猶慘也)輟張女之哀
彈流廣陵之名散(閔洪琴賦曰汝南鹿鳴張女羣彈然盖古曲未詳所起)詠園桃
之夭夭歌棗下之纂纂(魏文帝園桃行曰夭夭園桃無子空長虚美難假偏輪不行古)
(咄喑歌曰棗下何攢攢榮華各有時棗欲初赤時人從四邊來棗適今曰賜誰當仰視之攢聚貎纂與攅古字)
(通)歌曰棗下纂纂朱實離離(毛詩曰其實離離毛萇曰離離垂也)宛其
落矣化為枯枝(毛詩曰宛其死矣毛萇曰宛死貎)人生不能行樂死何
以虚諡為(楊惲與孫會宗書曰人生行樂耳諡法曰諡者行之迹也)爾乃引飛龍鳴
鵾雞雙鴻翔白鶴飛(飛龍鵾雞已見上文古樂府有飛來雙白鶴篇)子喬輕舉
明君懷歸荆王喟其長吟楚妃歎而增悲(歌錄曰吟歎四曲王昭君)
(楚妃歎楚王吟王子喬皆古辭荆王子喬其辭猶存)夫其悽戾辛酸嚶嚶關關若
離鴻之鳴子也(爾雅曰關關嚶嚶音和也)含㗅嘽諧雍雍喈喈若羣
鶵之從母也(洞簫賦曰瞋唅㗅以紂藿禮記嘽諧慢易和繁文簡節之音作而民康樂爾雅曰雍雍)
(也毛萇詩傳曰喈喈和聲遠聞也歌錄步出夏門行古辭歌曰鳳凰鳴啾唧一母從九雛)郁捋劫悟
泓宏融裔(郁捋口循孔貎劫悟氣相衝激泓宏聲大貎融裔聲長貎說文曰泓下深也)哇咬
嘲&KR1116;壹何察惠(舞賦曰吐哇咬則發皓齒說文曰哇謟聲也咬滛聲也楚辭曰鵾雞嘲&KR1116;而悲)
(鳴哇咬嘲&KR1116;聲繁細貎)訣厲悄切又何磬折(訣属謂决斷清洌也悄切憂貎磬折言其)
(聲若磬形之曲折也)若夫時陽初暖臨川送離(神農本草曰春夏為陽莊子曰暖然)
(似春楚辭曰登山臨水送將歸)酒酣徒擾樂闋日移(漢書音義應劭曰不醒不醉曰酣擾)
(謂擾攘裝飾也鄭玄曰闋終也)疎客始闌主人微疲(韓子曰穰歲之秋疏客畢食文穎漢)
(書注曰闌言希也謂飲酒半罷半在謂之闌)弛絃韜籥徹塤屏箎(杜預左氏傳注曰弛)
(觧也韜藏也絃謂琴瑟也孔安國論語注曰徹去也屏除也廣雅曰長琴三尺六寸六分五絃瑟二十七絃也)
(爾雅曰大籥謂之笙郭璞注曰籥如笛三孔而狹小廣雅曰七孔大塤謂之囂郭璞注曰燒土為之大如鵝子)
(銳上平底形似稱錘六孔小者如雞子大䶵謂之&KR2284;郭璞曰䶵竹為也尺四寸圍三寸一孔上出三寸分右翹)
(横吹之大者大一寸廣雅曰六七孔也)爾乃促中筵攜友生觧嚴顔擢幽
情(舞賦曰嚴顔和而怡懌幽情形而外揚)披黃包以授甘傾縹瓷以酌酃
(尚書曰厥包橘柚說文曰縹青白色字林瓷白瓶長顙大果切鄒陽酒賦曰醪醴既成綠瓷既啓又曰其品類)
(則沙洛渌酃鄔鄉若下齊公之情吳錄地理志曰湘束酃以為酒有名)光歧儼其偕列雙
鳳增以和鳴(光華飾也歧衆管也以其分别故謂之歧或作伎謂光華之伎也西京雜記曰成帝)
(侍郎善鼓琴能為雙鳳之曲)晉野悚而投琴况齊瑟與秦筝(子野師曠字晉)
(人故曰晉野杜預左氏傳注曰悚懼也史記蘇秦說齊王曰臨菑其民無不吹筝鼓瑟歌錄有美人篇齊瑟行)
(風俗通曰筝蒙恬所造楚辭曰扶秦筝而彈徽)新聲變曲竒韻横逸縈纏歌鼓
網羅鍾律爛熠爚以放豔欝蓬勃以氣出(熠爚光明貎蓬勃氣出貎)
秋風詠於燕路天光重乎朝日(魏文帝燕歌行曰秋風蕭瑟天氣凉傅玄長簫)
(歌有天光篇魏文帝善哉行有朝日篇言既奏天光又奏朝日故曰重也重逐龍切)大不踰宫細
不過羽(鄭玄月令注曰大不過宫細不過羽國語冷洲鳩對景王曰臣聞琴尚宫鍾尚羽大不過宫細)
(不過羽)唱發章夏導揚韶武(樂動聲儀曰堯樂曰大章禮記曰大章章之也鄭玄曰言)
(堯德章明也樂動聲儀曰舜樂曰大韶禹曰大夏武曰大武)協和陳宋混一齊楚(樂動)
(聲儀曰樂者移風易俗所謂聲俗者若楚聲高齊聲下所謂事俗者若齊俗奢陳俗利巫也又曰先魯後殷新)
(周故宋然宋商俗也張衡舞賦曰移風易俗混一齊楚)邇不逼而遠無㩦聲成文
而節有叙(左氏傳昭公二十九年吳公子札來聘魯人為奏四代樂為之歌頌季札歎曰至矣哉邇)
(而不逼遠而不攜節有度守有叙凡人邇近者好在逼迫此樂中乃有不逼之聲凡人相遠者好在攜離此頌)
(中乃有遠不攜離之音毛詩序曰聲成文謂之音)彼政有失得而化以醇薄(吕氏)
(春秋曰其治厚者其樂厚其治薄者其樂薄)樂所以移風於善亦所以易俗
於惡(孝經曰移風易俗莫善於樂)故絲竹之器未改而桑濮之流已
作(禮記曰絲竹樂之器也又曰桑間濮上之音亡國之音鄭玄注曰濮水之上地有桑間者亡國之音於此)
(水出)惟簧也能研羣聲之清惟笙也能總衆清之林(言衆若林)
(能總之禮記曰唱和清濁迭相為經鄭玄曰清謂蕤賓至應鍾濁謂黃鍾至仲吕)衞無所措其
邪鄭無所容其淫(禮記曰鄭衞之音亂世之音)非天下之和樂不易
之德音其孰能與於此乎(禮記曰順氣成象而和樂興焉又曰德音之謂樂周易曰)
(非天下之至精其孰能與於此)
嘯賦(鄭玄毛詩箋曰嘯蹙口而出聲也籀文為歗在欠部毛詩曰其嘯也歌)
成公子安(臧榮緒晉書曰成公綏字子安東郡人也少有俊才辭賦壯麗徵為博士)
(歴中書郎)
逸羣公子體竒好異傲世忘榮絶棄人事(文子曰傲世賦物不汙於)
(俗漢書曰張良願棄人間事欲從赤松子遊)晞高慕古長想遠思(謝承後漢書曰陳謙)
(晞高視遠清舉矯俗馮衍顯志賦曰獨耿介而慕古舞賦曰遠思長想)將登箕山以抗節
浮滄海以游志(箕山已見上文論語子曰道不行乘桴浮於海從我者其由歟)於是延
友生集同好(尚書序曰與我同好)精性命之至機研道德之玄奥
(周易曰乾道變化各正性命管子曰虚無無形謂之道化育萬物謂之德應德璉馳射賦曰窮百氏之玄奥)
愍流俗之未悟獨超然而先覺(禮記曰不從流俗老子曰雖有榮觀燕處超然)
(孟子伊尹曰天生斯民使先知覺後知使先覺覺後覺也)狹世路之阨僻仰天衢而
高蹈(史記曰不從流俗王之阨僻羽獵賦曰狹三王之阨僻孔融薦彌衡表曰龍躍天衢左氏傳齊人歌)
(曰魯人之臯使我高蹈)邈跨俗而遺身乃慷慨而長嘯(琴賦曰棄事遺身遺)
(身謂其身事楚辭曰臨深水而長嘯)于時曜靈俄景流光濛汜(廣雅曰曜靈日也俄)
(邪也歸田賦曰於時曜靈俄景楚辭曰出自𤾉谷次于濛汜淮南子濛汜日所入處)逍遥攜手踟
跦步趾(廣雅曰蹢䠱跢跦也跢跦與踟蹰古字通左氏傳蒍啓疆謂魯侯曰今君若步玉趾)發妙
聲於丹脣激哀音於皓齒(神女賦曰朱脣的其若丹楚辭曰美人皓齒嫮以姱)響
抑揚而潛轉氣衝鬱而熛起(言聲在喉中而轉故曰潛也熛起言疾字林曰熛飛)
(火也)協黃宫於清角雜商羽於流徵(黃宫謂黃鍾宫聲清角已見上文宋玉笛)
(賦曰吟清商追流徵)飄遊雲於泰清集長風乎萬里(言所感幽深有同龍虎聖)
(主得賢臣頌曰虎嘯而風洌龍興而致雲泰清天也鶡冠子曰上及泰清下及泰寧)曲既終而響
絶遺餘玩而未已良自然之至音非絲竹之所擬是故
聲不假器用不借物近取諸身役心御氣(周易曰近取諸身)動
脣有曲發口成音觸類感物因歌隨吟大而不洿細而
不沈(洿漫也琴道曰大聲不震曄而流漫細聲不湮滅而不聞)清激切於竽笙優潤
和於瑟琴玄妙足以通神悟靈精微足以窮幽測深(老子)
(曰玄之又玄衆妙之門禮記曰夫禮樂通乎鬼神窮高遠而測深厚精微已見上文)收激楚之哀
荒節北里之奢淫(楚辭曰宫庭震驚發激楚王逸曰激楚清聲也史記曰紂使師涓作淫聲)
(北里之舞靡靡之樂)濟洪災於炎旱反亢陽於重陰(言有洪水之災濟之以炎)
(旱有亢陽之災反之於重陰說苑曰湯時大旱七年煎沙爛石靈寶經曰禪黎世界墜王有女字姓音生仍不)
(言年至四歲王怪之乃棄女於南浮桑之阿空山之中女無粮常日咽氣引月伏精自然充飽忽與神人會於)
(丹陵之舍相林之下姓音右手題石壁之上語姓音汝雖不饒言可憶此文也遺朱宫靈童下教姓音治災之)
(術授其采書八字之音於是能言於山出邀在國中國中大枯旱地下生火人民焦燎死者過半穿地取水百)
(丈無泉王悕懼女顯其真為王仰嘯去天降洪水至十丈於是化形隠景而)唱引萬變曲用無
方(鄭玄論語注曰方常也)和樂怡懌悲傷摧藏(摧臧自抑挫之貎言悲傷能挫於人)
(琴操王昭君歌曰離宫絶曠身體摧藏)時幽散而將絶中矯厲而慨慷(矯舉)
(也)徐婉約而優游粉繁騖而激揚情既思而能反心雖
哀而不傷(毛詩序曰關雎哀而不傷)總八音之至和固極樂而無荒
(毛詩曰好樂無荒)若乃登高臺以臨遠披文軒而騁望(新語曰高臺百)
(仞文軒彫窗楚辭曰白蘋兮騁望)喟仰抃而抗音嘈長引而憀亮(憀亮已見)
(上文)或舒肆而自反或徘徊而復放(孔安國尚書傳曰肆緩也)或冉弱
而柔撓或澎濞而奔壯(說文曰冉弱長貎上林賦曰柔撓嫚嫚)横鬱鳴而
滔涸洌飄眇而清昶(滔涸如水之滔漫或竭涸也飄眇聲清長貎眇他鳥切爾雅曰涸竭)
(字林曰冽寒貎)逸氣奮湧繽紛交錯列列飈揚啾啾響作奏胡
馬之長思向寒風乎北朔(古詩曰胡馬思北風)又似鴻雁之將雛
羣鳴號乎沙漠(似雁之音已見琴賦字林曰鳴聲也大曰鴻小曰雁武帝元朔六年衛青將六)
(將軍絶幕應劭曰幕匈奴之南界傳瓚沙土曰幕今案决幕漫也西域傳曰難睨國以銀為錢文為騎馬幕為)
(人面如淳曰幕音漫韋昭曰幕錢背也然則漫幕同義古詩曰北匈奴中沙漫地也崔浩謂之河底故李陵歌)
(曰徑萬里兮度沙漠是也猶今人呼帳幔亦曰幕可依字讀義無爽今書或作漠音訓同說文曰漠北方流沙)
故能因形創聲隨事造曲應物無窮機發響速怫鬱衝
流參譚雲屬(怫扶勿切淮南子曰通古之風氣以貫譚萬物之理譚猶著也參譚不絶又曰龍舉)
(而景雲屬)若離若合將絶將續飛廉鼓於幽隧猛虎應於中
谷(楚辭曰後飛廉使奔屬王逸曰飛廉也伯也毛詩曰大風有隧春秋元命苞曰猛虎嘯谷風起類相動也)
南箕動於穹蒼清飈振乎喬木(毛詩曰維南有箕春秋緯曰日月失其行離于)
(箕者風爾雅曰穹蒼蒼夭也毛詩曰南有喬木)散滯積而播揚蕩埃藹之溷濁
(國語冷州鳩曰太蔟所以金奏贊揚出滯也姑洗所以修潔百物考神納賓鄭玄儀禮注曰播散也風賦曰駭)
(溷濁揚腐錄說文曰溷亂也)變陰陽之至和移淫風之穢俗(禮記曰夫禮樂)
(行乎陰陽又曰移風易俗鄭玄曰樂用之則正神人和陰陽)若乃遊崇岡陵景山臨
巖側望流川坐盤石潄清泉(景山大山也聲類曰盤大石也說文曰潄蕩口也)
藉臯蘭之猗靡蔭修竹之蟬蜎(楚辭曰臯蘭被徑斯路漸猗靡隨風之貎楚辭)
(曰㛹娟之修竹枚乘菟園賦曰修竹檀欒也)乃吟詠而發散聲駱驛而響連
(駱驛不絶貎)舒蓄思之悱憤奮久結之纏綿(論語子曰不憤不啓不悱不發)
(字書曰悱心誦也芳匪切纏綿已見上注)心滌蕩而無累志離俗而飄然(莊子)
(曰聖人無天災無物累淮南子曰單豹背世離俗)若夫假象金革擬則陶匏(孔安)
(國尚書傳曰象法也禮記曰器用陶匏尚禮然也)衆聲繁奏若笳若簫磞硠震
隠訇磕&KR0008;嘈(字林曰磕大聲也磞芳寵切硠音郎&KR0008;音勞嘈音曹)發徵則隆冬熙
蒸騁羽則嚴霜夏凋動商則秋霖春降奏角則谷風鳴
條(列子曰鄭師文學琴於師襄師襄曰子之琴何如師文曰請嘗試之於是當春而叩商絃以召南吕凉風)
(總至草木成實及秋而叩角絃以激夾鍾温風徐迴草木發榮當夏而叩羽絃以召黃鍾霜雪交下川池暴沍)
(及冬而叩徵絃以激蕤賓陽光熾烈堅冰立散師襄曰雖師曠之清角鄒衍之吹律無以加之張湛曰商金音)
(屬秋南吕八月律角木音屬春夾鍾二月律羽水音屬冬黃鍾十一月律徵火音屬夏蕤賓五月律鄭玄禮記)
(注曰喜蒸也聲類曰喜熙字)音均不恒曲無定制(均舌韻字也鶡冠子曰五聲不同均)
(然其可喜一也晉灼子虚賦注曰文章假借可以協韻均與韻同)行而不流止而不滯
(已見上文)隨口吻而發揚假芳氣而遠逝音要妙而流響聲
激嚁而清厲(激嚁清淚貎嚁音翟)信自然之極麗羌殊尤而絶世
(杜預左氏傳注曰尤異也)越韶夏與咸池何徒取異乎鄭衞(樂動聲儀曰黃)
(帝樂曰咸池韶夏鄭衞已見上文)于時緜駒結舌而喪精王豹杜口而
失色(孟子曰昔者王豹處於淇而河西善謳緜駒處於高唐而齊右善歌言二人以歌謳化齊衞之國鄧)
(析子曰左右結舌西京賦曰喪精亡魄漢書色鄧公曰内杜忠臣之口莊子曰見天子之失)虞公輟聲
而止歌寗子斂手而歎息(晏子春秋虞公善歌以新聲感景公晏子退朝而拘之漢)
(興又有虞公即劉向别錄曰有人歌賦楚漢興以來善雅歌者魯人虞公發聲清哀遠動梁塵其世學者莫能)
(及淮南子曰寗戚欲干齊桓公困窮無以自達於是為商於齊宿于郭門之外桓公郊迎閉門辟住車爝火甚)
(盛從者甚衆戚飯牛車下望桓公而悲擊牛角而疾商歌曲寗戚衛人商金聲清故以為曲歌曰出東門兮厲)
(石班上有松栢兮清且蘭麄布衣兮緼縷時不遇兮堯舜牛兮弩力食細草大臣在爾側吾當與爾適楚國應)
(劭曰齊桓夜迎客寗戚疾擊其角商歌曰南山嵯峨白石爛生不遭堯與舜禪短布單衣適至骭從昏飯牛薄)
(夜半長夜暝暝何時旦七略曰漢興善歌者魯人虞公發聲動梁上塵吕氏春秋曰寗戚至齊莫宿于郭門之)
(外桓公郊迎客夜至關門寗戚飯牛望桓公而悲擊牛角疾歌桓公聞之歌者非常人也命後車載之史記春)
(申君曰秦楚臨韓韓必歛手)鍾期棄琴而改聽孔父忘味而不食(論語)
(曰子在齊聞韶三月不知肉味孔安國曰不圖為樂之至於斯周生烈曰孔子在齊聞韶樂之盛故忽忘肉味)
(王肅曰不圖為韶樂之至於此此齊也)百獸率舞而抃足鳳凰來儀而拊
翼(尚書䕫曰於予擊石拊石百獸率舞蕭韶九成鳳凰來儀孔安國曰雄曰鳳雌曰皇靈鳥也儀有容儀也)
(備樂九奏而致鳳凰也)乃知長嘯之竒妙盖亦音聲之至極(晉書阮籍)
(字嗣宗陳留人是人容貎瓌傑志氣宏放尤好老莊嗜酒能嘯籍嘗於蘇門山遇孫登與商略終古棲神導氣)
(之術登皆不應籍因長嘯而退至於半嶺聞有聲若鸞鳳之音響乎巖谷乃登之嘯也)
文選卷十八
