文選卷五十七梁蕭統編
唐李善註
誄下
夏侯常侍誄(并序)
潘安仁
夏侯湛字孝若譙人也少知名弱冠辟太尉府(臧榮緒晉書曰)
(湛早有名譽為太尉掾)賢良方正徵以為太子舍人尚書郎野王
令(臧榮緒晉書曰湛舉賢良對策拜郎中進補太子舍人轉尚書郎出宰野王令漢書曰何武賢良方正徵)
(也)中書郎南陽相(臧榮緒晉書曰湛除中書侍郎出補南陽相又曰秦皇東武帝第三子也)
(初封南陽王後徙封秦王)家艱乞還(毛詩曰未堪家多難余又集于蓼)頃之選為太
子僕未就命而世祖崩(世祖武皇帝也穀梁傳曰高曰崩厚曰崩尊曰崩天子之崩以)
(尊也其崩何以在人上故曰崩)天子以為散騎常侍從班列也(天子惠帝也)
春秋四十有九元康元年夏五月壬辰寢疾卒于延喜
里第鳴呼哀哉乃作誄曰禹錫玄珪實曰文命(尚書曰禹錫玄)
(圭告厥成功又曰文命敷于四海史記曰夏禹名曰文命)克明克聖光唘夏政(尚書曰居)
(上克明又曰克齊聖廣淵左氏傳宋向戌曰以偪陽光唘寡君)其在于漢邁勲惟嬰(漢書)
(曰夏侯嬰為太僕常牽車從擊項籍)思弘儒業小大雙名(班固漢書述曰世宗曄曄思弘)
(祖業漢書曰夏候勝字長公少好學從夏侯始昌受尚書又曰勝從父兄子建字長卿自師事勝又曰由是尚)
(書有大小夏侯之學)顯祖曜德牧兗及荆(王隱晉書曰夏侯威字季權歷荆兗二州刺史)
(史記祭公謀父曰先王曜德不觀兵)父守淮岱治亦有聲(王隱晉書曰威次子莊淮南太)
(守毛詩曰文王有聲)英英夫子灼灼其儁飛辯摛藻華繁王振(孔融)
(薦禰衡表曰飛辯騁辭班固答賓戲曰摛藻如春華孟子曰集大成也者金聲而玉振)如彼隨和
發彩流潤(淮南子曰隨侯之珠和氏之璧得之而富失之而貧禮記孔子曰夫玉温潤而澤仁也)
如彼錦繢列素點絢(論語子夏問曰巧笑倩兮美目盻兮素以為絢兮何謂也子曰績事)
(後素鄭玄曰績畫文也)人見其表莫測其裏(尚書大傅孔子謂子夏曰子見其表未見)
(其裏法言曰或問聖人表裏田威儀文辭表也德行忠信裏也)徒謂吾生文勝則史(論語)
(子曰文勝質則史)心照神交唯我與子(莊子子□曰其寐也魂交論語子謂顔回曰唯)
(我與爾有是夫)且歷少長逮觀終始(孝經曰夫孝始於事親中於事君終於立身)子
之承親孝齊閔參(漢書成帝詔曰孝子順孫願自竭以承其親論語子曰孝哉閔子騫禮記)
(公明儀問曾子曰夫子可以為孝乎曾子曰君子之所謂孝者先意承志諭父母於道參直養者安能為孝乎)
子之友悌和如瑟琴(毛詩曰妻子好合如鼔瑟琴)事君直道與朋信
心(論語柳下惠曰直道而事人又子夏曰與朋友交言而有信)雖實唱高猶賞爾音
(宋玉對問曰曲彌高者其和彌寡曹植求自試表曰或有賞音而識道)弱冠厲翼羽儀初
昇(禮記曰人生二十曰弱冠吕氏春秋曰征鳥厲疾周易曰鴻漸于陸其羽可用為儀)公弓既招
皇輿乃徵(左氏傳陳敬仲曰詩曰翹翹車乘招我以弓范曄後漢書曰侯瑾州郡累召公車有道徵)
(也)内贊兩宫外宰黎蒸(典引曰巡靖藜蒸)忠節允著清風載興
(胡廣書曰建鴻德流清風)泱(央)彼樂都寵子惟王(左氏傳延陵季子曰泱泱乎大風也)
(哉南都賦曰於顯樂都)設官建輔妙簡邦良用取喉舌相爾南陽
(尚書帝曰龍命汝作納言孔安國曰納言喉舌之官毛詩曰出納王命王之喉舌)惠訓不倦視
民如傷(左氏傳祁奚曰惠訓不倦叔向有焉又逢滑曰國之興也視之如傷)乃眷北顧辭
禄延熹(孟子註德厚受禄德薄辭禄也)余亦偃息無事明時(吕氏春秋贊曰偃息)
(之義則未之識)疇昔之遊二紀于兹(左氏傳羊斟曰疇昔之羊子為政孔安國尚書傳曰)
(十二年曰紀)班白攜手何歡如之(禮記曰班白者不提挈毛詩曰惠而好我攜手同行)
居吾語汝衆實勝寡(論語子曰由居吾語汝慎子曰衆之勝寡必也)人惡雋異
俗疵文雅(孔安國尚書傳曰疵病也大戴禮曰天子不知文雅之辭少師之任)執戟疲楊
長沙投賈(曹子建楊德祖書曰揚子雲先朝執戟之臣耳漢書曰賈誼為長沙王太傅誼既以謫去)
(意不自得)無謂爾高恥居物下子乃洗然變色易容(史記曰觀范雎)
(之見王者羣臣莫不洒然變色易容者)慨然歎曰道固不同(論語子曰道不同不相為)
(謀)為仁由已匪我求蒙(論語顔淵問仁孔子曰克己復禮為仁為仁由己而由人乎哉)
(周易曰童蒙求我匪我求童蒙)誰毁誰譽何去何從(論語孔子曰吾之於人誰毁誰譽楚)
(辭曰此孰吉孰凶何去何從)莫湼匪緇莫磨匪磷(論語子曰不曰堅乎磨而不磷不曰)
(白乎湼而不緇)子獨正色居屈志伸(尚書曰正色率也)雖不爾以猶致
其身(論語周公謂魯公曰不使大臣怨乎不以又子夏曰事君能致其身)獻替盡規媚兹
一人(國語史黯謂趙簡子曰夫事君者諫過而賞善薦可而替否獻能而進賢毛詩曰媚兹一人應侯順)
(德)讜言忠謀世祖是嘉(漢書成帝曰久不見班生今日復聞讜言聲類曰讜善言也)
將僕儲皇奉轡承華(漢書曰太子家有僕上林賦曰孫叔奉轡漢舊儀有承華廏)先
朝未命聖列顯加(尚書曰道揚未命)入侍帝闥出光厥家我聞
積善神降之吉(周易曰積善之家必有餘慶左氏傳李梁曰於是乎民和而神降之福)宜
享遐紀長保天秩(尚書曰天秩有禮自我五禮五庸哉)如何斯人而有斯
疾(論語伯牛有疾子曰斯人也而有斯疾也)曾未知命中年隕卒嗚呼哀哉
(論語子曰五十而知天命中年猶中身也尚書曰文王受命惟終身)唯爾之存匪爵而貴
(孫卿子曰君子無爵而貴無禄而富)甘食美服重珍兼味(臧榮緒晉書曰湛族為盛門性)
(頗豪侈甘食美服窮滋極珍)臨終遺誓永錫爾類(毛詩曰孝子不匱永錫爾類)斂
以時襲殯不簡器(臧榮緒晉書曰湛將沒遺命小棺薄斂不修封樹禮記曰延陵季子適齊)
(長子死其斂以時暇漢書曰衣禪複為襲)誰能拔俗生盡其養孰是養生而
薄而葬(漢書曰揚王孫家業千金厚自奉養生亡所不致及病且終曰吾欲羸葬淮南子曰節財薄葬)
(簡服生焉)淵哉若人縱心條暢(班固揚雄述曰淵哉若人實好斯文)傑操明達
困而彌亮柩輅既祖容體長歸(周禮小喪供柩輅鄭玄曰柩輅載柩車也周禮)
(曰喪祝掌大喪祖□棺乃載鄭玄曰祖為行始也家語曰顓孫師有容體資質)存亡永訣逝者
不追(鄭玄毛詩箋云往矣訣别之辭論語子在川上曰逝者如斯夫)望子舊車覽爾遺
衣愊抑失聲迸涕交揮(禮記曰内人行哭失聲家諸公父文伯卒敬姜曰二三婦無揮)
(涕蔡邕陳仲弓碑曰巖藪知名失聲揮涕)非子為慟吾慟為誰鳴呼哀哉(論語)
(曰顔淵死子哭之慟從者曰子慟矣子曰非夫人之為慟而誰為)日往月來暑退寒襲
(周易曰日往則月來月往則日來寒往則暑來暑往則寒來左氏傳張趯曰火中寒暑乃退孔安國尚書傳曰)
(襲因也)零露沾凝勁風淒急慘爾其傷念我良執(禮記曰見父之)
(執不謂之進不敢進不謂之退不敢退)適子素館撫孤相泣(毛詩曰適子之館兮撫孤)
(羊舌氏叔向也已見廣絶交論)前思未弭後感仍集(賈逵國語註曰弭忘也)積悲
滿懷逝矣安及嗚呼哀哉
馬汧督誄(并序為臧榮緒晉書曰汧督馬敦立功孤城州司所枉死於囹圄岳誄之)
潘安仁
惟元康七年秋九月十五日晉故督守關中侯扶風馬
君卒嗚呼哀哉初雍部之内屬羌反未弭而編戶之氐
又肆逆焉(傳暢晉諸公讚曰惠帝元康五年武庫火北地盧水胡蘭羌因此為亂推齊萬年為主杜)
(預左氏傳註曰弭息也漢書吕后曰諸將興帝為編戶民)雖王旅致討終於殄滅(毛詩)
(曰王旅嘽嘽)而蜂蠆有毒驟失小利(左氏傳臧文仲曰君無謂邾小蜂蠆有毒况國)
(乎)俾百姓流亡頻於塗炭(毛詩曰民卒流亡尚書曰有夏昏德民墜塗炭)建威
喪元於好畤州伯宵遁乎大谿(王隠晉書曰解系爲雍州刺史又曰朝廷以周)
(處忠烈欲遣討氐乃拜為建威將軍又曰周處解系與賊戰于六陌軍敗周處死之孟子曰勇士不忘喪其元)
(左氏傳曰秦師夜遁)若夫偏師禆將之隕首覆軍者盖以十數(左氏)
(傳韓子曰彘以偏師陷子罪大矣漢書曰大將軍霍去病禆將侯者九人漢書谷永上書曰齊客隕首公門以)
(報恩施史記齊使人說越曰韓之攻楚覆其車殺其將)剖符專城紆青拖墨之司
奔走失其守者相望於境(東觀漢記韋彪上議曰二千石皆以選出京師剖符典千)
(里古樂府日出東南隅曰三十侍中郎四十專城居解嘲曰紆青拖紫朱丹其轂漢書六百石以上銅印墨綬)
(云剖符專城則青墨是也墨或為紫非)秦隴之僭鞏更為魁(鞏姓也更名也漢書曰羌)
(煎鞏降東觀漢記曰羌付長鞏便然更盖其種也尚書曰殱厥渠魁)既已襲汧而館其縣
(左氏傳曰凡師輕曰襲杜預曰掩其不備)子以眇爾之身介乎重圍之裏率
寡弱之衆據十雉之城(十雉言小也)羣氐如蝟毛而起四面
雨射城中城中鑿穴而處負戶而汲(漢書賈誼曰高帝功臣反者如蝟毛)
(而起東觀漢記曰上入昆陽二公環昆陽城積弩射城矢如雨下城中負戶而汲)木石將盡樵
蘇乏竭芻蕘罄絶(漢書李左車曰樵蘇後爨師不宿飽書灼曰樵取薪也蘇取草也毛詩曰)
(詢于芻蕘毛萇曰芻蕘薪采者也)於是乎發梁棟而用之&KR1615;(的)以鐵鏁
機關既縱礧而又昇焉(言以鐵鏁繫木為機關既縱之以礧敵而又收上焉漢書曰匈)
(奴乘隅下礧石又曰高城深塹具藺石如淳曰藺石城上礧石也杜篤論都賦曰一卒舉礧千夫沈滯然礧與)
(礨並同方對切)爨陳焦之麥柿(孚廢)㭒(呂)桷(角)之松(說文曰柿削柿也㭒楣也)
(桷榱也)用能薪芻不匱人畜取給青煙傍起歷馬長鳴(古詩)
(曰木火然其中青煙颺其間司馬彪莊子註曰皂歷也)凶醜駭而疑懼乃闕(掘)地
而攻子命穴浚壍寘壺鐳(雷)瓶甒(武)以偵(恥令)之(墨子曰若城外)
(穿地來攻者宜于城内掘井以薄城幕嬰内井使聰耳者伏罌而聽密知穴處鑿内迎之東觀漢記曰使先登)
(偵之言虜欲去然偵廉視也方言曰甒罌也)將穿響作因焚穬(古猛)火薰之潛
氐殱焉(崔寔四月令曰四月可籴䊯註曰大麥之無皮毛者曰穬潛氏謂潛攻之氐也)久之安
西之救至竟免虎口之厄(王隠晉書曰齊萬年帥羌胡圍涇陽遣安西將軍夏侯駿)
(西討氐羌莊子孔子曰丘幾不免虎口哉)全數百萬石之積文契書於幕府
(漢書音義曰衛青征匈奴大克獲帝就拜大將軍於幕中因曰幕府)聖朝疇咨進以顯秩
殊以幢盖之制(幢盖將軍刺史之儀也兵書曰軍主長服赤幢東觀漢記曰段□為并州刺史)
(曲盖朱旗)而州之有司乃以私隸數口穀十斛考訊吏兵以
檟楚之辭連之(禮記曰夏楚二物以收其威鄭玄曰夏掐也楚荆也夏與檟古今字通)大
將軍屢抗其疏(干寶晉記曰梁王彤為征西大將軍)曰敦固守孤城獨當
羣寇(管子曰民無恥不可以固守)以少禦衆載離寒暑(莊子曰晉之善戰者牛丑)
(以寡擊衆)臨危奮節保穀全城而雍州從事忌敦勲效極推
小疵(周易曰悔吝者言乎其小疵也)非所以褒奬元功宜解敦襟劾假
授(言請解綬禁劾而授之以官也說文曰劾法有罪也)詔書遽許而子固已下獄
發憤而卒也朝廷聞而傷之策書曰皇帝咨故督守關
中侯馬敦忠勇果毅率厲有方固守孤城危逼獲濟寵
秩未加不幸喪亡朕用悼焉今追贈牙門將軍印綬祠
以少牢(王隠晉書贈馬敦詔曰今追贈牙門將軍印綬祠以少牢)魂而有靈嘉兹寵
榮(范曄後漢書曰和帝追諡梁竦詔曰魂而有靈嘉斯寵榮)然絜士之聞穢其庸致
思乎(言絜士之聞已穢其庸致思以求生乎家語曰孔子登於豐山而歎曰於斯致思無不至矣)若
乃下吏之肆其噤害則皆妬之徒也(楚辭曰口噤閉而不言然則口不言)
(心害之為噤害也廣雅曰妬害也)嗟乎妬之欺善抑亦貿首之讐也(言嫉)
(妬之徒欺此善士抑亦同彼貿首之讐也戰國策甘茂謂楚王曰魏氏聽甘茂與樗里疾貿首之讐也)語
曰或戒其子愼無為善言固可以若是悲夫(淮南子曰人有嫁其)
(子而教之曰爾行矣慎無為善曰不為善將為不善邪應之曰善且猶弗為况不善乎此全其天器者也高誘)
(曰器猶性也)昔乘丘之戰縣(玄)賁(奔)父(甫)御魯莊公馬驚敗
績賁父曰他日未嘗敗績而今敗績是無勇也遂死之
圉人浴馬有流矢在白肉公曰非其罪也乃誄之(禮記曰魯)
(莊公及宋人戰于乘丘縣賁父御馬驚敗績公墜縣賁父曰他日不敗績而今敗績是無勇也遂死之圍人浴)
(馬有流矢在白肉公曰非其罪也遂誄之士之有誄自此始也鄭玄曰白肉股裏)漢明帝時有
司馬叔持者白日於都市手劒父讐視死如歸亦命史
臣班固而為之誄(公羊傳曰仇牧聞宋萬殺君手劒而叱之何休曰手劒持拔劒也吕氏春)
(秋管子曰三軍之士視死如歸)然則忠孝義烈之流慷慨非命而死者
綴辭之士未之或遺也(班固漢書贊曰自孔子後綴辭之士衆矣)天子既已
策而贈之微臣託乎舊史之未敢闕其文哉乃作誄曰
知人未易人未易知(史記曰侯嬴曰人固未易知知人亦未易)嗟茲馬生位
未名卑西戎猾夏乃奮其竒(尚書曰蠻夷猾夏孔安國曰猾亂也)保此汧
城救我邊危彼邊奚危城小粟富子以眇身而裁其守
兵無加衛墉不增築婪婪羣狄豺虎競逐(左氏傳富辰諫王曰狄固)
(貪婪王又唘之說文曰杜陵說上黨相詐驗為婪力南切漢書張耳陳餘述曰據國爭權還為豺虎又曰魏其)
(武安之屬競逐於京師)鞏更恣睢潛跱官寺(吕氏春秋曰在上無道倨傲荒惡恣睢自)
(用也楚辭曰意恣睢以指摘史記李斯曰獨行恣睢之心漢書任横攻官寺東觀漢記曰象林蠻夷攻燔官寺)
齊萬虓(呼交)闞(呼檻)震驚台司(毛詩曰進厥虎臣闞如虓虎曰又曰震驚徐方春秋漢含孳)
(三公在天法三台)聲勢沸騰種落煽(扇)熾(謝承後漢書曰匈奴詣張奐降聲勢猛烈)
(毛詩曰百川沸騰風俗通曰諸羌種落熾盛大為邊害)旌旗電舒戈矛林植彤珠
星流飛矢雨集(彤珠星流謂治鐵以灌敵司馬兵法曰火攻有五斯為一焉漢書曰鑪中鐵銷)
(散如流星矢如兩見上文)惴惴士女號天以泣(爾雅曰惴惴懼也尚書曰號泣於昊天)
爨麥而炊負戶以汲累卵之危倒懸之急(說苑曰晉靈公造九層臺)
(孫息聞之求見曰臣能累十二博棋加九鷄子其上公曰子作之孫息以棋子置下加九鷄子其上公曰危哉)
(孟子曰當今之時萬乘之國行仁政人悦之猶解倒懸)馬生爰發在險彌亮(毛詩曰賦)
(政于外四方爰發)精貫白日猛烈秋霜(戰國策康睢曰聶政之刺韓傀也白虹貫日申)
(鑒曰人主怒如秋霜)稜威可厲懦夫克壯(漢書武帝報李廣曰威稜憺乎鄰國孟子曰聞)
(伯夷之風者懦夫有立志毛詩曰克壯其猶)霑恩撫循寒士挾纊(左氏傳曰楚子伐蕭)
(申公巫臣曰師人多寒王巡三軍撫而勉之三軍之士皆如挾纊)蠢蠢犬羊阻衆陵寡
(漢名臣奏曰太尉應劭等議以為鮮卑隔在漠北大羊為羣韓詩外傳曰強不陵弱衆不暴寡)潛隧密
攻九地之下(司馬兵法曰善守者藏於九地之下善攻者動於九天之上)愜愜窮城
氣若無假(王逸楚辭曰愜愜小息畏罹患禍者也魏明帝善哉行曰假氣游魂鳥魚為伍)昔命
懸天今也惟馬(論衡曰夫命懸於天吉凶存於時)惟此馬生才博智贍
(解嘲曰雖其人之贍智哉字書曰贍足也)偵(恥命)以瓶壺&KR1479;(靈結)以長壍(徐爰射雉賦注)
(曰&KR1479;割也說文曰壍坑也七豔切)鍤未見鋒火以起熖薰尸滿窟掊穴
以斂(廣雅曰掊捶也蒲溝切)木石匱竭箕稈空虚&KR1486;然馬生傲若
有餘(左氏傳晉邊吏讓鄭曰今執事&KR0972;然授兵登埤杜預曰&KR0972;然勁忿貌也&KR0972;與&KR1486;同下板切孔融薦襧)
(衡表曰臨敵有餘)&KR1615;(的)梁為礧柿(廢)松為芻守不乏械歷有鳴
駒哀哀建威身伏斧質(鄭玄周禮註曰質木湛也)悠悠烈將覆軍喪
器戎釋我徒顯誅我師以生易死疇克不二(漢書公孫獲說梁王)
(曰昔宋人立公子突以活其君非義也春秋記之為其以生易死以存易亡)聖朝西顧關右
震惶分我汧庾化為寇糧實賴夫子思謩(模)彌長(蔡邕趙歷)
(碑曰加以思謀深長達於從政孔安國尚書傳曰謩謀也)咸使有勇致命知方(論語子路)
(曰千乘之國攝乎大國之間加之以師旅因之以飢饉由也為之比及三年可使有勇且知方也又子張曰士)
(見危致命)我雖未學聞之前典(莊子曰未學古之人有之東京賦曰所謂未學膚受)十
世宥能表墓旌善(左氏傳曰宣子囚叔向祁奚聞之而見宣子曰夫謀而鮮過叔向有焉社)
(稷之固也猶將十世宥之以勸能者今一不免其身以弃社稷不亦惑乎尚書曰封比干之墓賈逵國語註曰)
(旌表也)思人愛樹甘棠勿翦(左氏傳君子曰詩云蔽芾甘棠幼翦勿伐召伯所茇思其)
(人猶愛其樹也)矧乃吾子功深疑淺兩造未具儲隸盖鮮(尚書曰兩)
(造具備師聽五辭孔安國曰兩謂囚證也造至也兩至具備衆聽其入五刑之辭)孰是勲庸而
不𫉬免猾哉部司其心反側斲善害能醜正惡直(鄭玄毛詩)
(箋曰惡直醜正)牧人逶迤自公退食(國語里革曰且夫君也者將牧人而正其邪毛詩曰)
(逶迤逶迤自公退食毛萇詩傳曰逶迤行可蹤跡也)聞穢鷹揚曾不戢翼(言聞穢必殞若)
(鷹之揚舉不戢翼而少留也毛詩曰惟師尚父時惟鷹揚又曰鴛鴦在梁戢其左翼)忘爾大勞猜
爾小利(方言曰猜恨也)苟莫開懷于何不至(言人不開懷以相容則瑕釁于何而)
(不至)慨慨馬生硠硠高致(說文曰慷慨壯士不得志也廣雅曰硠硠堅也)發憤囹
圄沒而猶眠嗚呼哀哉(左氏傳曰荀偃伐齊卒視不可嗆欒懷曰主苟終所不嗣事于)
(齊有如河乃瞑受唅)安平出竒破齊克完(史記曰田單者齊諸田疏屬也燕破齊田單東)
(保即墨燕引兵圍即墨田單乃收城中得千餘牛為絳繒衣畫以五采龍文束兵刃其角而灌脂束葦於尾燒)
(其端鑿城數十穴夜縱牛壯士五千人隨其後牛尾爇怒而奔燕燕軍夜大驚尾炬火光明炫燿燕軍視之皆)
(龍文所觸盡死傷五千人因銜抆擊之燕軍大敗駭走齊人遂夷殺其將騎劫而齊七十餘城皆復為齊襄王)
(封田單號曰安平君太史公曰兵善者出竒無窮)張孟運籌危趙𫉬安(戰國策曰智伯)
(從韓魏兵以攻趙圍晉陽決晉水以灌之襄子謂張孟談曰士大夫病吾不能守矣孟談於是隂見韓魏之君)
(曰今智伯率二君而伐趙亡則君次之二君曰我知其然即與張孟談隂約三軍與之期日夜遣人入晉陽趙)
(氏殺守隄之吏而決水灌智伯智伯軍救水而亂韓魏翼而擊之襄子將卒犯其前大敗智氏軍而擒智伯智)
(伯身死國亡地分為三漢書高祖曰運籌策於帷幄之中)汧人賴子猶彼談單如何
吝嫉搖之筆端(吝嫉謂有司貪吝嫉妬也論衡曰文吏搖筆考跡民事韓詩外傳曰避文士之)
(筆端)傾倉可賞矧云私粟狄隸可頒况曰家僕(周禮有蠻隸夷隸鄭)
(玄曰征蠻夷所𫉬也頒賦也頒與班古字通)剔子雙龜貫以三木(為督守及關中候故)
(雙龜也司馬遷答任少卿書曰魏其大將也衣赭關三木)功存汧城身死汧獄凡爾
同圍心焉摧剥扶老攜幼街號巷哭嗚呼哀哉(戰國策曰薛人)
(扶老攜幼迎孟嘗君劉縚聖賢本紀曰子産卒國人哭於巷婦人泣於機)明明天子旌以殊
恩(毛詩曰明明天子令聞不巳)光光寵贈乃牙其門司勲頒爵亦兆
後昆(周禮曰凡有功者祭於大蒸司勲詔之尚書曰垂裕後昆)死而有靈庶慰冤魂
嗚呼哀哉
陽給事誄(并序衆沈約宋書曰永初三年索虜嗣自率至方城虜悉力攻滑臺城東北)
(崩壊王景度出奔司馬陽瓚堅守不動衆潰抗抗節不降為虜所殺少帝追贈給事中尚書令)
(傅亮議瓚家在彭城宜即以入臺絹一百匹粟二百斛賜給文士顔延年為之誄焉)
顔延年
惟永初三年十一月十一日宋故寧遠司馬濮陽太守
彭城陽君卒嗚呼哀哉(沈約宋書曰高祖即位改元曰永初郡國記有東郡濮陽郡)
瓚少稟志節資性忠果奉上以誠率下有方朝嘉其能
故授以邊事永初之未佐守滑臺(東郡國經曰滑臺城即鄭之廩延)值
國禍薦臻王略中否(潘岳陽肇誄曰將宏王略)獯虜間釁劘(摩)剥司
兗(沈約宋書曰司州漢之司隸校尉也武帝時北平關洛置司州居虎牢又曰兗州後漢居山陽武帝平河)
(居滑臺)幽并騎弩屯逼鞏洛(物理論曰幽州之騎冀州之弓勁悍之士)列營緣
戍相望屠潰(關中詩曰列營基跱屠謂誅殺其人也漢書曰攻穎川屠之左氏傳曰凡民逃其上)
(曰潰)瓚奮其猛銳志不違難立乎將卒之間以緝華裔之
衆(緝會聚也左氏傳孔子曰裔不謀夏夷不亂華)罷困相保堅守四旬上下力
屈受陷勍寇(史記李左車謂韓信曰情見力屈欲戰不拔左氏傳公子魚曰勍敵之人隘而不成)
(列杜預曰勍強也)士師奔擾棄軍爭免而瓚誓命沈城佻(達彫)身
飛鏃(毛詩曰佻佻公子毛萇傳曰獨行貎也)兵盡器竭斃于旗下非夫貞
壯之氣勇烈之志豈能臨敵引義以死徇節者哉(非有先生)
(論曰引義以正身)景平之元朝廷聞而傷之有詔曰故寧遠司
馬濮陽太守陽瓚滑臺之逼厲誠固守投命徇節在危
無撓(左氏傳曰師徒撓敗杜預曰撓敗也)古之烈士無以加之可贈給事
中振恤遺孤以慰存亡(鄭玄禮記註曰振收也)追寵既彰人知慕
節河汴之間有義風矣逮元嘉廓祚聖神紀物光昭茂
緒旌錄舊勲苟有概於貞孝者實事感於仁明(東觀漢記曰章)
(帝壯而仁明)末臣蒙固側聞至訓敢詢諸前典而為之誄其
辭曰貞不常祐義有必甄(鄭玄尚書緯註曰甄表也)處父勤君怨在
登賢(左氏傳曰晉蒐于夷舍二軍使狄射姑將中軍趙盾佐之陽處父至自温改蒐于董易中軍陽子成)
(季之屬也故黨于趙氏且謂趙盾能曰使能國之利也賈季怨陽子之易其班杜預曰本中軍師易以為左也)
(使續鞠居殺陽處父穀梁傳曰晉將與狄戰使孤夜姑為中軍將趙盾佐之陽處父曰不可古者君之使臣也)
(使仁者佐賢者不使賢者佐仁者今盾賢夜姑仁其不可襄公曰諾公謂夜姑曰使汝佐盾矣處父主境上之)
(事夜姑使人殺之)苫夷致果題子行間(左氏傳曰苫越生子將待事而名之陽州之役)
(獲焉名之曰陽州杜預曰苫越苫夷也說文曰題名也漢書衛青曰非臣待罪行間之意)忠壯之烈
宜自爾先舊勲雖廢邑氏遂傳(左氏傳吕相絶秦曰我襄公未忘君之舊勲又)
(衆仲曰胙之以土而命之氏邑亦如之杜預曰取其舊邑之稱以為族也公羊傳曰其稱劉何以邑氏)惟
邑及氏自温徂陽(左氏傳劉子單子謂晉郤至曰襄王勞文公而賜之温狐氏陽氏先處之)
狐續既降晉族弗昌(言狐射姑續鞠居誅處父之後在晉之族不復昌盛也左氏傳曰賈)
(季使續鞫居殺陽處父杜預曰狐射姑賈季也)之子之生立績宋皇(毛詩曰之子于征)
拳猛沈毅温敏肅良(管子曰子之鄉有拳勇勇秀出者曰毛萇詩傳曰拳力也戰國策鞠武)
(田光先生者其知深其慮沈)如彼竹栢負雪懷霜(孫子曰貞人在冬則松竹在火則玉)
(英)如彼騑駟配服驂衡(服服馬也衡車衡也言翼贊宋朝如彼騑之為駟乃配服而參)
(衡也服謂中央兩馬夾轅者在服之左曰驂右曰騑四馬曰駟)邊兵喪律王略未恢(周易)
(曰師出以律失律凶也廣雅曰略法也)函陜堙阻瀍洛蒿萊朔馬東騖胡
風南埃(母丘險在幽州詩曰芒山邈悠悠但見胡地埃)路無歸轊(衛)野有委骸
(漢書王恢曰轊車相望又高祖令曰士卒從軍死者為槥歸其縣應劭曰槥小棺也服虔曰轊與槥古字通司)
(司彪續漢書順帝詔曰死則委尸原野)帝圖斯艱簡兵授才寔命陽子佐
師危臺憬彼危臺在滑之坰周衛是交鄭翟是争(交黨與也)
(毛詩曰憬被淮夷史記鄭入滑滑聽命已而反與衛於是鄭伐滑周襄王使伯備請滑鄭文公不聽襄王請而)
(囚伯犕王怒與翟伐鄭不尅)昔惟華國今實邊亭憑巘結關負河縈
城金柝夜擊和門晝扄(金謂刁斗也衛宏漢舊儀曰晝漏盡夜漏起城門擊刁斗周廬)
(擊木柝周禮曰大閱以旌為左右和之門范曄後漢書章帝詔曰永平之末城門晝閉說文曰扄外閉之關)
料敵厭難時惟陽生(揚子雲趙充國頌曰料敵制勝唐子曰將要於折衝厭難决勝而已)
涼冬氣勁塞外草衰(李陵答蘇武書云涼秋九月塞外草衰)逷矣獯虜乘
障犯威(晉書王曰逷矣西土之人漢書曰上遣狄山乘障蒼頡曰障小城也)鳴驥横厲霜
鏑高翬(漢書曰息夫躬絶命辭曰鷹隼横厲又曰冒頓乃作為鳴鏑音義曰箭鏑也西京賦曰游鷮高)
(翬薛綜曰翬猶飛也)軼我河縣俘我洛畿(左氏傳吕相曰迭我殽地入我河縣俘我王官)
(迭與軼古字通)攢鋒成林投鞍為圍(東京賦曰戈矛若林漢書韓安國曰高皇帝圍於平)
(城匈奴至者投鞍高如城者數所也)翳翳窮壘嗷嗷羣悲師老變形地孤
援闊(左氏傳晉軍吏曰楚師老矣)卒無半菽馬實拑(巨炎)秣(漢書項羽曰歲飢民)
(貧卒食半菽公羊傳曰楚莊王圍宋子反窺宋城見華元華元曰易子而食析骸而炊子反曰吾聞圍者拑馬)
(而秣之使肥者應客何子之情何休曰以木銜其口)守未焚衝攻已濡褐(左氏傳曰公侵)
(齊攻廩丘之郛主人焚衝或濡馬褐以救之)烈烈陽子在困彌達(周易曰困窮而通)
勉慰痍傷拊巡飢渴(左氏傳曰子反令軍吏察夷傷杜預曰夷亦傷也)力雖可
窮氣不可奪(禮記曰儒者身可危也而志不可奪也孫子兵法曰三軍可奪氣將軍可奪心)義
立邊疆身終鋒栝嗚呼哀哉(劉熙釋名曰矢未曰栝)賁父隕節魯
人是志汧督效貞晉策攸記(賁父汧督已見上文)皇上嘉悼思存
寵異于以贈之言登給事(毛詩曰何以贈之路車乘黃)疏爵紀庸恤
孤表嗣(漢書滕公謂楚令尹曰黥布上疏爵而貴之疏分也)嗟爾義士没有餘喜
嗚呼哀哉
陶徵士誄(并序)
顔延年(何法盛晉中興書曰延之為始安郡道經尋陽常飲淵明舍自晨達昏及淵明卒延)
(之為誄極其思致)
夫璿玉致美不為池隍之寶(山海經曰升山黃酸之水出焉其中多琁玉說文曰琁亦)
(璿字)桂椒信芳而非園林之實(春秋運斗樞曰椒桂連名士起宋均曰桂椒馨香美)
(物也山海經曰招搖之山多桂又曰琴鼔之山多椒)豈期深而好遠哉盖云殊性
而已故無足而至者物之藉也(言物以希為貴也藉資藉也韓詩外傳曰晉平)
(公遊于河而樂曰安得賢士與之樂比也船人盖胥跪而對曰夫珠出于江海玉出於崑山無足而至者由主)
(君之好也士有足而不至者盖君主無好士之意也何患無士乎)隨踵而立者人之薄
也(言人以衆為賤也薄賤薄也戰國策齊宣王曰百世一聖若隨踵而生也此亦不以文而害意)若乃
巢高之抗行夷皓之峻節(皇甫謐逸士傳曰巢父者堯時隱人也莊子曰堯治天下)
(伯成子高立為諸侯堯授舜舜授禹伯成子高弃為諸侯而耕史記曰伯夷叔齊孤竹君之子也隱于首陽山)
(三輔三代舊事曰四皓秦時為博士辟於上洛熊耳山西襧衡書曰訓夷皓之風)故己父老堯
禹錙銖周漢(范曄後漢書曰郅鄆謂鄭敬曰子從我為伊吕乎將為巢許乎而父老堯舜乎禮記)
(孔子曰儒有上不臣天子下不事諸侯雖分國如錙銖有如此者鄭玄曰雖分國以禄之視之輕如錙銖矣)
而緜世浸遠光靈不屬(東觀漢記曰上賜東平王蒼書曰歲月騖過山陵浸遠今魯國)
(孔氏尚有仲尼車輿冠履明德盛者光靈遠也)至使菁華隠没芳流歇絶不其
惜乎雖今之作者人自為量(論語子曰作者七人)而道路同塵輟
塗殊軌者多矣(老子曰和其光而同其塵陸機俠邪行曰將遂殊塗軌要子同歸津)豈所
以昭末景汎餘波(陸機詩曰惆悵懷平素愷樂于兹同堂宴棲末景游豫躡餘蹤尚書曰餘)
(波入於流沙)有晉徵士尋陽陶淵明南岳之幽居者也(禮記曰儒)
(有幽居而不淫)弱不好弄長實素心(左氏傳郤芮對秦伯曰夷吾弱不好弄長亦不改禮)
(記曰有哀素之心鄭玄曰萬物無飾曰素)學非稱師文取指達在衆不失其
寡處言愈見其默少而貧病居無僕妾(范曄後漢書曰黃香家貧内無)
(僕妾)井臼弗任藜菽不給(列女傳曰周南大夫之妻謂其夫曰親探井臼不擇妻而娶)
母老子幼就養勤匱(禮記曰事親左右就養無方)遠惟田生致親之
議追悟毛子捧檄之懷(韓詩外傳曰齊宣王謂田過曰吾聞儒者親喪三年君之與父)
(孰重田過對曰殆不如父宣王忿曰則曷為去親而事君田對曰非君之土地無以處吾親非君之禄無以養)
(吾親非君之爵無以尊顯吾親受之於君致之於親凡事君者亦為親也宣王悒然無以應之范曄後漢書曰)
(廬江毛義字少卿家貧以孝稱南陽人張奉慕其名往候之坐定而府檄適到以義守令義捧檄而入喜動顔)
(色奉者志尚之士心賤之自恨來固辭而去及義母死去官行服數辟公府為縣令進退必以禮後舉賢良公)
(專徵遂不至張奉歎曰賢者固不可測往者之喜為親屈也)初辭州府三命後為彭
澤令道不偶物棄官從好(孫盛晉陽秋曰稽康性不偶俗論語子曰從吾所好)遂
乃解體世紛結志區外(左氏傳季文子曰四方諸侯其誰不解體嵇康幽憤詩曰世務)
(紛紜蔡伯喈郭林宗碑曰翔區外以舒翼)定迹深棲於是乎遠灌畦鬻蔬為
供魚菽之祭(閒居賦曰灌園鬻蔬供朝夕之膳公羊傳齊大夫陳乞曰常之母有魚菽之祭)織
絇(劬)緯蕭以充糧粒之費(穀梁傳曰甯喜出奔晉織絇邯鄲終身不言衛鄭玄儀禮)
(註曰絇狀如刀衣履頭也莊子曰河上有家貧恃緯蕭而食者司馬彪曰蕭蒿也織蒿為薄)心好異
書性樂酒德(劉劭集有酒德頌)簡棄煩促就成省曠(張茂先答何劭詩曰)
(怙曠苦不足煩促每有餘)殆所謂國爵屏貴家人忘貧者與(莊子曰夫孝悌)
(仁義忠信□廉此皆自勉以役其德者也不足多也故曰至貴國爵屏也至富國財屏焉是以道不渝郭象曰)
(屏者除棄之謂也夫貴在其身猶忘之况國爵乎斯貴之至也莊子曰故聖人其窮也使家人忘貧其達也使)
(王公忘爵禄而化卑郭象曰淡然無欲家人不識貧可苦)有詔徵為著作郎稱疾不
到春秋若干元嘉四年月日卒于尋陽縣之某里近識
悲悼遠士傷情冥默福應嗚呼淑貞(張衡靈憲圖註曰寂寞冥默不可為)
(象)夫實以誄華名由諡高苟允德義貴賤何算焉若其
寬樂令終之美好廉克己之操有合諡典無愆前志故
詢諸友好宜諡曰靖節徵士(諡法曰寬樂令終曰靖好廉自克曰節)其辭
曰物尚孤生人固介立(漢書音義臣瓚曰介特也)豈伊時遘曷云世
及嗟乎若士望古遙集韜此洪族蔑彼名級(葛龔遂初賦曰承豢)
(龍之洪族貺高陽之休基史記曰賜爵一級說文曰級次第也)睦親之行至自非敦(周禮)
(二曰六行孝友睦姻仕恤鄭玄曰睦親於九族)然諾之信重於布言(漢書曰季布楚人也)
(諺曰得黃金百斤不如得季布一諾)廉深簡絜貞夷粹温和而能峻博而
不繁(論語子曰和而不同家語子貢曰博而不舉是曾參之行)依世尚同詭時則異
有一於此兩非默置豈若夫子因心違事(言為人之道依俗而行必)
(譏之以尚同詭違於時必譏之以好異有一於身必被譏論非為默置豈若夫子因心而能違於世事乎言不)
(同不異也莊子曰列士壊植散羣則尚同也郭象曰所謂和其光同其塵班固漢書贊曰東方朔戒其子以上)
(容首陽為拙柱下為工飽食安步以仕易農依隱玩世詭時不逢毛詩曰因心則友)畏榮好古薄
身厚志(論語子曰信而好古)世霸虚禮州壤推風(世覇謂當世而覇者也蔡伯喈)
(郭有道碑曰州郡聞德虚已備禮推風推挹其風也)孝惟義養道必懷邦(范曄後漢書曰)
(論言以義養則仲由之菽甘於東隣之牲論語比考讖曰文德以懷邦)人之秉彛不隘不
恭(毛詩曰民之秉彛好是懿德孟子曰伯夷隘柳下惠不恭隘與不恭君子不由也綦母邃曰隘謂疾惡大)
(甚無所容不恭謂禽獸畜人是不敬然此不為褊隘不為不恭)爵同下士禄等上農(禮記曰諸)
(侯之下士視上農夫禄足以代其耕)度量難鈞進退可限(孝經容止可觀進退可度)長
卿棄官稚賓自免(漢書曰司馬長卿病免客遊梁得與諸侯游士居又曰清居之士太原則)
(郇相字稚賓舉州郡茂材數病丢官)子之悟之何悟之辯賦詩歸來高蹈
獨善(歸來歸去來也左氏傳齊人歌曰魯人之臯使我高蹈孟子曰古之人窮則獨善其身達則兼善天)
(下)亦既超曠無適非心(吕氏春秋曰夫樂有道心亦適莊子曰知忘是非心之適也)
汲流舊巘葺宇家林(廣雅曰葺覆也)晨烟暮藹春煦秋隂陳書
綴卷置酒絃琴居備勤儉躬兼貧病(尚書曰克勤于邦克勤于家史記原)
(憲曰若憲貧也非病也)人否其憂子然其命(論語子曰賢哉回也一簞食一瓢飲在陋)
(巷人不堪其憂回也不改其樂墨子曰貧富固有天命不可損益)隱約就閒遷延辭聘
(周書曰隠約者觀其不懾懼登徒子好色賦曰因遷延而辭避)非直也明是惟道性(毛詩)
(曰匪直也人秉心塞淵高誘淮南子註曰道性無欲)糾纏斡流冥漠報施(鵬鳥賦曰斡流)
(而遷或推而還夫禍之與福何異糾纏弔魏武文曰悼繐惟之冥漠史記司馬遷曰天之報施善人何如哉)
孰云與仁實疑明智(言誰云天道常與仁人而我聞之實疑于明智此說明志謂老子也)
(老子曰天道無親常與善人楚辭曰招賢良與明智)謂天盖高胡諐斯義(言天高聽卑而)
(報施無爽何故爽於斯義而不與仁乎毛詩曰謂天盖高不敢不跼史記子韋曰天高聽卑)履信曷
憑思順何寘(周易曰履信思乎順毛萇詩傳曰寘置也)年在中身疢維痁(傷閻)
疾(尚書曰文皇受命惟中身左氏傳曰齊侯疥遂痁杜預曰痁瘧疾也)視死如歸臨凶若
吉(吕氏春秋曰遺生行義視死如歸)藥劑弗嘗禱祀非恤(魏都賦曰藥劑有司論語)
(子曰丘之禱久矣)傃幽告終懷歸長畢嗚呼哀哉(傃向也禮記曰幽則有鬼)
(神孫卿子曰死人之終也)敬述靖節式尊遺占(漢書曰陳遵□占作書占謂口隱度其事)
(令人書也)存不願豐没無求贍省訃却賻輕哀薄斂(禮記曰凡訃於)
(其君云言木臣死鄭玄曰訃或作赴至也臣死使人至君所告之也周禮曰喪則令賻補之鄭玄曰謂賻喪家)
(補助不足)遭壤以穿旋葬而窆嗚呼哀哉(河圖考鉤曰有壤者可穿禮記孔子)
(曰斂首足形還葬而無椁稱其財斯之為禮說文曰窆葬下棺也)深心追往遠情逐化
(莊子曰既化而生又化而死)自爾介居及我多暇(漢書陳餘說武臣曰將軍獨介居河)
(北孫卿子曰其為人也多暇日者其出入不遠)伊好之洽接閻鄰舍宵盤晝憩
非舟非駕(毛萇詩傳曰憩息也)念昔宴私舉觴相誨(毛詩曰諸父兄弟備言燕)
(私)獨正者危至方則閡(孫卿子曰方則止圓則行)哲人卷舒布在前
載(西征賦曰蘧與國而卷舒西征賦曰多識前世之載)取鑒不遠吾規子佩(毛詩曰殷)
(鑒不遠)爾實愀然中言而發(禮記曰孔子愀然作色而對)違衆速尤迕
風先蹷(班固漢書述曰疑殆匪闕違衆迕世淺為尤悔深作敦害韓詩曰傳曰草木根荄未必撅也飄)
(風與暴雨隧則撅必先矣)身才非實榮聲有歇(言身及才不足為實榮華聲名有時而滅)
(恐已恃才以傲物憑寵以陵人故以相誠也)叡音永矣誰箴余闕嗚呼哀哉
(爾雅曰永遠也左氏傳魏絳曰百官箴王闕)仁焉而終智焉而斃(應劭風俗通曰傳云)
(五帝聖焉死三王仁焉死五伯智焉死)黔婁既沒展禽亦逝(皇甫謐高士傳曰黔婁先)
(生死曾參與門人來弔曾参曰先生終何以為諡妻曰以康為諡曾子曰先生存時食不充膚衣不盖形死則)
(手足不斂傍無酒肉生不得其美死不得其榮何樂於此而諡為康哉妻曰昔先生君嘗欲授之國相辭而不)
(為是所以有餘貴也君嘗賜之粟三十鍾先生辭不受是其有餘富也彼先生者甘天下之淡味安天下之卑)
(位不戚戚於貧賤不遑遑於富貴求仁而得仁求義而得義其諡為康不亦宜乎展禽柳下惠也論語柳下惠)
(為士師鄭玄曰柳下惠魯大夫也展禽食采柳下諡曰惠)其在先生同塵往世(同塵已見)
(上文)旌此靖節加彼康惠嗚呼哀哉(康黔婁惠柳下惠也)
宋孝武宣貴妃誄(并序)
謝希逸(沈約宋書曰孝武殷淑儀薨追進為貴妃班亞皇后諡曰宣謝莊為誄)
惟大明六年夏四月壬子宣貴妃薨律谷罷暖龍鄉輟
曉(律谷黍谷也吹律以暖之故曰律谷劉向别錄曰鄒衍在燕有谷寒不生五穀鄒衍吹律而温之至生黍)
(留風俗傳曰允吾縣者宋陳楚地故梁國寧陵種龍鄉也也出鳴雞)照車去魏聯城辭趙
(史記曰齊威王與魏惠王會田於郊魏王問曰王亦有寶乎威王曰無有魏王曰若寡人小國也尚有徑寸之)
(珠照車前後十二乘者十枚奈何以萬乘之國而無寶乎又曰趙惠文王得和氏璧秦王聞之使遺趙王書曰)
(願以十五城易璧趙王遂使相如奉璧西入秦魏文帝與鍾大理書曰不損連城之價)皇帝痛掖
殿之既閴悼泉途之已宮(埤蒼曰閴靖也風俗通曰梓宫者存時所居緣生事亡因)
(以為名也)巡步檐而臨蕙路集重陽而望椒風嗚呼哀哉(上林)
(賦曰步檐周流長途中宿西都賦曰後宫則有蘭林蕙草楚辭曰集重陽入帝宫兮造句始而觀清都桓子新)
(論曰董賢女弟為昭儀居舍號曰椒風)天寵方隆王姬下姻(沈約宋書曰淑儀生第二)
(皇女周易曰在師中吉承天寵也毛諸序曰王姬亦下嫁於諸侯)肅雍揆景陟屺爰臻
(言王姬將降至而貴妃遽霣毛詩曰曷不肅雍王姬之車又曰陟彼屺兮瞻望母兮)國軫喪淑之
傷家凝霣庇之怨(穆天子傳曰天子為盛姬諡曰哀淑人潘岳秦氏從姊誄曰家失慈覆世)
(喪母儀鄭玄禮記註曰庇覆也庇或為妣非也)敢撰德於旂旒庶圖芳於鐘萬
(周易曰雜物撰德揚雄元后誄曰著德太常注諸旒旌曹植卞太后誄曰敢揚厚德表之旒旌國語晉悼公曰)
(昔克路之役秦來圖敗晉功魏顆以其身却退秦詩千輔氏親止杜回其勲銘于景鍾左氏傳曰九月考仲子)
(之宫將萬也公問羽數於衆仲對曰天子用八諸侯用六公從之於是初獻六羽始用六佾)其辭曰
玄丘烟(因)煴瑶臺降芬(列女傳曰契母簡狄者有娀氏之長女也當堯之時與其妹娣)
(浴於玄丘之水有玄鳥銜卵過而墜之五色甚好簡狄得含之誤而吞之遂生契焉楚辭曰望瑶臺之偃蹇兮)
(見有娀之佚女)高唐渫雨巫山鬱雲(高唐賦曰昔先王遊於高唐夢見一婦人曰妾在巫)
(山之陽高丘之側旦為朝雲暮為行雨)誕發蘭儀光唘玉度(楊修荀爽述讚曰其德克)
(明誕發初齡左九嬪武帝納皇后頌曰如蘭之茂如玉之瑩光唘已見上文)望月方娥瞻星
比婺(易歸藏曰昔嫦娥以不死之藥犇月漢書曰北宫有婺女星占曰婺女為既嫁之女也)毓德
素里棲景宸軒(周易曰君子以振民毓德劉梁季南碑曰棲景曜於衡門)處麗絺綌
出懋蘋蘩(毛詩曰葛之覃兮施于中谷是刈是獲為絺為綌又曰于以采蘩南澗之濱又曰于以采)
(蘩于沼于沚)修詩賁道稱圖照言(廣雅曰賁美也世本曰史皇作圖宋忠曰史皇黃帝)
(臣也圖謂畫物象也)翼訓姒幄贊軌堯門(列女傳曰塗山氏之女夏王娶以為妃既生唘)
(塗山獨明教訓而致其化焉史記曰禹姒為姓漢書曰孝武鈎弋趙婕妤昭帝母也妊身十四月乃生上曰昔)
(聞堯十四月而生今鉤弋亦然乃命所生門曰堯母門)綢繆史館容與經闈(史三史經)
(六經)陳風緝藻臨彖分微(風圖風彖易承)游藝殫數撫律窮機(藝六)
(藝律六律)躊躇冬愛惆悵秋暉(楚辭曰蹇淹留而躊躇左氏傳曰酆舒問於賈季曰趙衰)
(趙盾孰賢對曰趙衰冬日之日趙盾夏日之日杜預曰冬日可愛夏日可畏楚辭曰心怊悵以永思)展如
之華寔邦之媛(毛詩曰展如之人兮邦之媛也)敬勤顯陽肅恭崇憲(沈約)
(宋書曰文帝路淑媛生孝武皇帝即位奉尊號皇太后宫曰崇憲太后居顯陽殿)奉榮維約承
慈以遜逮下延和臨朋違怨祚靈集祉慶藹迎祥(毛詩曰既)
(受帝祉施于孫子鄭玄禮記註曰高辛氏之世玄鳥遺卵娀女簡狄吞而生契後王以為媒官嘉祥而立其祠)
(焉潘尼上巳日會天淵池詩曰外迎天祥内和天人)皇胤璿式帝女金相(式法也言皇之)
(胤嗣如玉之有法也沈約宋書曰淑儀生始平王子鸞晉陵王子雲帝女已見上文左氏傳祈招之詩云式如)
(玉式如金毛詩曰追琢其章金玉其相毛萇曰相質也)聯跗齊穎接萼均芳(毛詩曰棠)
(棣之華萼不韡韡鄭玄曰承華者萼不當作跗萼足也)以蕃以牧燭代輝梁(漢書曰文)
(帝立武為代王參為梁王)視朔書氛觀臺告祲(左氏傳曰公既視朔遂登觀臺以望而書)
(禮也周禮曰視祲掌十燀之法鄭玄曰隂陽氣相侵漸以成災也)八頌扄和六祈輟滲
(周禮曰周人掌占龜以八筮占八頌以視吉凶鄭玄曰以八筮占八頌謂將卜八事先以筮筮之言頌者同於)
(龜占周禮曰太祝掌六祈以同鬼神示一曰類二曰造三曰禬四曰崇五曰攻六曰說滲謂滲漉喻祉福也)
衡總滅容翬翟毁衽(包咸論語註曰衡軛也周禮曰王后之五路重翟錫面朱總厭翟勒)
(而繢總安車彫面鷖總背有容盖鄭司農曰總著馬勒直兩耳與兩鑣容謂幨車也周禮曰司服掌王后之六)
(服禕服褕狄闕狄鞠衣褖衣鄭玄曰狄當為翟也雉名也禕衣盡翬者也說文曰衽衣衿也)掩綵瑶
光收華紫禁嗚呼哀哉(宋孝武傷宣貴妃擬漢武李夫人賦曰閟瑤光之密陛宫虚梁)
(之餘隂又袁伯文美人賦曰居瑤光之巖奥御象席之瓊珍並以瑤光為殿各盖貴妃之所處也王者之宫以)
(象紫微故謂宫中為紫禁)帷軒夕改軿輅晨遷(劉熙釋名曰容車婦人所載小車也其盖)
(施帷所以隱蔽其形容也列女傳齊孝孟姬曰妾聞妃后踰閾必乘安車輜軿蒼頡篇曰軿衣車也)離宫
天邃别殿雲懸(兩都賦曰徇以離宫别寢)靈衣虛襲組帳空煙(寡婦賦曰)
(瞻靈衣之披披鄭玄禮記註曰襲重衣也長門賦曰張羅綺之幔帷垂楚組之連綱)巾見餘軸匣
有遺絃嗚呼哀哉(巾巾箱也匣琴匣也)移氣朔兮變羅紈白露凝
兮歲將闌(闌猶晩也)庭樹驚兮中帷響金釭曖兮玉座寒(夏侯)
(湛有金釭燈賦曖不明也易是類謀曰假威出座玉牀)純孝擗其俱毁共氣摧其
同欒(純孝共氣謂皇子也左氏傳君子曰穎考叔純孝也孝經曰擗踴哭泣哀以送之鄭玄孝經註曰毁)
(瘠嬴瘦孝子有之吕氏春秋曰父母之於子也予之於父母也一體而分形同血氣而異息毛詩曰庶見素冠)
(兮棘人欒欒兮)仰昊天之莫報怨凱風之徒攀(毛詩曰欲報之德昊天罔極毛)
(詩曰凱風美孝子也)茫昧與善寂寥餘慶(淮南子曰茫茫昧昧從天之道與善已見上文)
(周易曰積善之家必有餘慶)喪過乎哀毁實滅性(喪過見上文孝經曰毁不滅性)世
覆沖華國虛淵令嗚呼哀哉(牽秀四言詩曰坤德尚沖毛詩曰秉心塞淵)題
湊既肅龜筮既辰(吕氏春秋曰題湊之室棺槨數襲漢書音義韋昭曰題頭也頭湊以頭内)
(向所以為固)階撤兩奠庭引雙輴(儀禮曰屬引撤奠乃祖鄭玄曰屬著也引所以引柩)
(車也在輴曰紼又禮記註曰輴殯車也)維慕維愛曰子曰身(沈約宋書曰孝武大明六)
(年淑儀薨又曰大明六年子雲薨潘岳妹哀辭曰庭祖兩柩路引雙轜爾身爾子永與世辭)慟皇情
於容物崩列辟於上旻(司馬彪漢書曰根車旋載容衣)崇徽章而出寰
殿照殊策而去城闉嗚呼哀哉(鄭玄禮記註曰徽旌旗也又曰旌葬乘車所建)
(也毛萇詩傳曰章旒也蔡邕獨斷曰以策書誄其行而賜之也穀梁傳曰寰内諸侯非天子之命不得出會尚)
(書曰五百里甸服孔安國曰規方千里之内謂之甸服說文曰闉城闕重門也)經建春而右轉
循閶闔而逕渡(河南郡境界簿曰洛陽縣東城第一建春門楚辭曰歷大皓以右轉晉宮閣銘)
(曰洛陽城閶闔門楚辭曰凌天池而逕渡)旌委鬱於飛飛龍逶遲於步步(毛詩)
(曰周道逶遲)鏘楚挽於槐風喝邊蕭於松霧(鏘鳴聲也楚辛楚也廣雅曰喝)
(嘶喝也邊蕭蕭聲遠也)涉姑繇而環迥望樂池而顧慕嗚呼哀哉
(穆天子傳曰天子西征至玄池之上乃奏樂三日而終是曰樂池盛姬亡天子乃殯姬于穀丘之廟葬於樂池)
(之南天子乃周姑繇之水以環喪車郭笑曰繇音姚)晨輼(於昆)解鳳曉盖俄金(葬訖故事)
(解鳳飾盖斜金瓜也漢書曰載霍光尸以輼輬車如淳曰輼涼車形廣大有羽飾甘泉賦曰乃登夫鳳凰然羽)
(飾則鳳凰也杜延年奏曰載霍柩柩以輬卓以輼車為倅也臣瓉曰秦始皇崩祕其喪載以輼輬車百官奏事)
(如故此不得是轜車類也然輼車吉儀瓚說是也桓譚新論曰乘輿鳳凰盖飾以車玉蔡邕獨斷曰凡乘輿皆)
(羽盖金華瓜鄭玄詩箋曰俄傾也)山庭寢日隧路抽隂(黃圖曰陵冡為山鄭玄周禮註)
(曰隧墓道也)重扄閟兮燈已黯中泉寂兮此夜深(哀永逝曰戶闊兮燈)
(滅夜何時兮復曉)銷神躬於壤末散靈魄於天潯(許慎淮南子註曰潯涯也)
響乘氣兮蘭馭風德有遠兮聲無窮(言惠問乘四氣而靡窮其芳譽馭六)
(風而彌遠)嗚呼哀哉
哀上
哀永逝文
潘安仁
啟夕兮宵興悲絶緒兮莫承(唘夕將唘夕之前夕也儀禮曰既夕哭請唘期告于)
(越宿興緒胤緒也思玄賦曰王肆侈於浩庭卒銜䘏而絶縉)俄龍轜兮門側嗟俟時
兮將升(儀禮曰遷于祖用軸鄭玄曰軸輁軸也天子盡之以龍說文曰轜喪車也)嫂姪兮慞
惶慈姑兮垂衿(爾雅曰婦稱夫之母曰姑)聞鷄鳴兮戒朝咸驚號兮
撫膺(陳琳武軍賦曰唘明戒旦長庚告昏列子曰撫膺而恨)逝日長兮生年淺憂
患衆兮歡樂尠彼遙思兮離居歎河廣兮宋遠(毛詩序曰河廣)
(宋襄公母歸于衛思而不能去故作此詩也詩曰誰謂河廣一葦杭之誰謂宋遠跂予望之)今奈何
兮一舉邈終天兮不反(天地之道理無終極今云終天不反長逝之辭)盡余哀
兮祖之晨揚明燎兮援靈輴(祖及輴車並已見上文儀禮曰宵設燎于門内之右)
(鄭玄曰為哭者為明)徹房帷兮席庭筵舉酧觴兮告永遷(禮記曰士殯帷)
(之儀禮曰商祝御柩乃祖布席乃奠禮記曰祖於庭說文曰酹綴祭也字林曰以酒沃地曰酹)悽切兮
增欷俯仰兮揮淚想孤魂兮眷舊宇視倏忽兮若彷彿
徒彷彿兮在慮靡耳目兮一遇停駕兮淹留徘徊兮故處
周求兮何獲引身兮當去雲華輦兮初邁馬回首兮旋
旆風泠泠兮入帷雲霏霏兮承盖(班婕妤自傷賦曰廣室隂兮帷幄暗房櫳)
(虚兮風泠泠楚辭曰雲霏霏兮承宇)鳥俛翼兮忘林魚仰沬兮失瀨悵悵
兮遲遲遵吉路兮凶歸思其人兮已滅覽餘跡兮未夷
(毛萇詩傳曰夷滅也)昔同塗兮今異世憶舊歡兮增新悲謂原隰
兮無畔謂川流兮無岸望山兮寥廓臨水兮浩汗視天
日兮蒼茫面邑里兮蕭散匪外物兮或改固歡哀兮情
換嗟潛隧兮既敞將送形兮長往(隧已見上文)委蘭房兮繁
華襲窮泉兮朽壤(賈逵國語註曰襲還也)中慕呌兮擗摽之子降
兮宅兆(擗摽已見上文孝經曰卜其宅兆而安厝之)撫靈櫬兮訣幽房棺冥
冥兮埏窈窈(杜預左氏傳註曰櫬親身之棺聲類曰埏墓隧也)戶闔兮燈滅夜
何時兮復曉(司馬彪續漢書張奐遺令曰地底冥冥長無曉期)歸反哭兮殯宫
聲有止兮哀無終(左氏傳曰不反哭於寢故不曰薨杜預註曰自墓反虞於正寢所謂反哭)
(于寢也釋名曰於西壁下塗之曰殯儀禮曰遂釋殯宫)是乎非乎何遑趣一遇兮
目中(漢書曰孝武李夫人卒悲感作詩曰是邪非邪立而望之翩何姍姍其来遲鄭玄毛詩箋曰皇之言)
(暀也又曰暀往也東觀漢記世祖曰彼在吾目中)既遇目兮無兆曾寤目兮弗
夢既顧瞻兮家道長寄心兮爾躬(周易曰夫夫婦婦而家道正)重曰
已矣此盖新哀之情然耳渠懷之其幾何庶無愧兮莊
子(莊子曰莊子妻死惠子弔之則方箕踞鼔盆而歌惠子曰與人居長子老身死不哭亦足矣又鼓盆而歌)
(不已甚乎莊子曰不然是其始死也我獨何能無槩然察其始而本無生非徒無生而本無形非徒無形而本)
(無氣人且偃然寢於巨室而我噭噭隨而哭之自以為不通乎命故止)
文選卷五十七
