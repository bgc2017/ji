文選卷十四梁蕭統編
唐李善註
赭白馬賦(并序曰劉芳毛詩義證曰彤白雜毛彤赤也即赭白也)
顔延年(沈約宋書田顔延之字延年琅邪人也好讀書無所不覽文章之美冠絶當時)
(吳國内史劉抑以為行軍參軍後為祕書監太常卒)
驥不稱力馬以龍名(論語曰驥不稱其力稱其德周禮曰凡馬八尺以上為龍)豈不
以國尚威容軍&KR2363;(音伏馬名)趫迅而已(傅玄乘輿馬賦曰用之軍國則文武之功)
(顯又曰文榮其德武耀其威庾中丞昭君辭曰聯雪隠天山崩風盪河澳朔障裂寒笳冰原嘶代&KR2363;顔庾同時)
(未詳所見毛詩曰四牡有蹻毛萇曰蹻壯貌趫與蹻同竝綺嬌切)實有騰光吐圖疇德
瑞聖之符焉(尚書中候曰帝堯即政七十載修壇河洛仲月辛日禮備至于日稷榮光出河龍馬)
(銜甲赤文綠色臨壇吐甲圖宋均曰稷側也黃伯仁龍馬賦曰或有竒貌絶足蓋為聖德而生疇昔也)是
以語崇其靈世榮其至我高祖之造宋也(沈約宋書曰高祖武皇帝)
(諱裕字德輿彭城縣人後封宋王受晉禪)五方率職四隩入貢(禮記曰中國蠻夷戎狄五)
(方之人魏都賦曰樂率職貢尚書曰四隩既宅孔安國曰西方之宅可居四隩四方之隠處也漢書曰古者諸)
(侯以時入貢)祕寶盈于玉府文駟列乎華廏(周禮曰玉府掌王之金玉玩好)
(尚書曰王府則有周書曰犬戎文馬赤鬣白身左氏傳曰宋人以馬百駟贖華元漢舊儀有承華廏)乃有
乘輿赭白特稟逸異之姿妙簡帝心用錫聖皂(潘安仁夏侯湛)
(詩曰妙簡邦良論語曰簡在帝心崔駰武賦曰假皇天兮簡帝心用錫見下文司馬彪莊子注曰皂櫪也)服
御順志馳驟合度(韓子曰造父御駟馬馳驟周旋而恣于馬者轡策制之)齒歴雖
衰而藝美不忒(榖梁傳曰馬齒加長矣爾雅曰歴數也毛詩曰其儀不忒)襲養兼年
恩隠周渥(賈逵國語注曰襲受也周禮曰小人無兼年之食國語注曰隠私也毛萇詩傳曰渥厚也)
歲老氣殫斃于内棧(說文曰殫盡也棧櫪也吕氏春秋曰取之内皂而著之外皂莊子伯)
(樂曰我善治馬編之以皂棧司馬彪曰棧若㯪牀施之溼地也)少盡其力有惻上仁(韓詩)
(外傳曰昔者田子方出見老馬于道問其御者此何馬也曰公家蓄也疲而不用故出之子方喟然嘆曰少盡)
(其力老棄其身仁者不為也束帛而贖之長楊賦曰自上仁所不化)乃詔陪侍奉述中旨
末臣庸蔽敢同獻賦其辭曰(崔瑗胡公碑曰唯我末臣頑蔽無聞)維宋二
十有二載盛烈光乎重葉(宋文帝十七年也沈約宋書曰文帝諱義隆武帝第三子)
(也烈業也自武至文故曰重葉毛萇詩傳曰葉世也)武義粤其肅陳文教迄已優
洽(羽獵賦曰武義動于南鄰尚書曰偃武修文孔安國曰修文教也)泰階之平可升興
王之軌可接(泰階已見上國語曰興王賞諫臣)訪國美于舊史考方載
于往牒(兩都賦序曰國家之遺美西京賦曰學乎舊史氏方載四方之事漢書柱下方書音義曰四方)
(之文書說文禮牒也)昔帝軒陟位飛黃服皂(春秋命歴序曰帝軒受圖雒授歷尚書曰)
(汝陟帝位淮南子曰黃帝治天下于是飛黃服皂高誘曰飛黃如狐背上有角來之夀三千歲也)后唐
膺籙赤文候日(后唐謂堯也膺籙已見東京賦赤文候日即至于日稷也已見上注)漢道
亨而天驥呈才(杜預左氐傳注曰亨通也天馬歌曰大馬來從西極漢書曰武帝元鼎四年馬)
(生渥洼水中李斐曰南陽新野有暴利長武帝時遭刑屯田燉煌界數于水旁見羣野馬中有竒異者與凡馬)
(異來飲此水利長先作土人持勒絆于水旁後馬翫習久之代土人持勒絆收得其馬獻之欲神異此馬云從)
(水中出作天馬歌)魏德楙而澤馬效質(說文曰楙盛也魏志曰文帝黃初中于上黨得)
(澤馬魏都賦曰澤馬于阜)伊逸倫之妙足自前代而間出(公孫弘贊曰異人間)
(出)竝榮光于瑞典登郊歌乎司律(瑞典吐圖也作天馬歌歌之以郊祀合乎)
(司律也)所以崇衛威神扶護警蹕(魯靈光殿賦曰又似帝室之威神漢儀曰皇帝)
(輦動則左右侍帷幄者稱警出則傳蹕止行人清道也)精曜協從靈物咸秩(協合也論)
(語撰考䜟曰下學上達知我者其天乎通精曜也尚書曰龜筮協從又曰咸秩無文秩序也)暨明命
之初基罄九區而率順(爾雅曰暨及也明命謂高祖也九區九服也尚書伊尹曰先王)
(顧諟天之明命劉駒駼郡太守箴曰大漢遵周化洽九區)有肆險以稟朔或踰遠而
納賮(肆險人慕化也長楊賦曰故平不肆險魏都賦曰思稟正朔孟子曰有遠行者必以賮蒼頡篇曰賮)
(財貨也說文曰賮會禮也)聞王會之阜昌知函(含)夏之充物(阜盛也周書王)
(會曰成周之會鄭玄曰王城既成大會諸侯及四夷也漢書郊祀歌曰敷華就實既阜既昌揚雄河東賦曰函)
(夏之大服虔曰函諸夏也漢書音義蘇林曰充牣喻多也如淳曰牣滿也)總六服以收賢掩
七戎而得駿(收賢取賢善之馬也周禮曰王畿外候服甸服男服采服衛服蠻服斯為六服爾雅)
(曰九夷八狄七戎六蠻謂之四海郭璞曰七戎在西)蓋乘風之淑類實先景之洪
胤(崔駰七依曰服飛&KR0693;之中乘騁華騠之驂輪蹠虚騰雲乘風度津漢書揚雄河東賦曰六先景之乘劉劭)
(魏明帝諫曰先皇嘉其誕受洪胤)故能代驂象輿歴配鈎陳(鄭玄毛詩箋曰在旁)
(曰驂韓子曰皇帝合鬼神于泰山駕象車張楫曰德流則山出象車山之精瑞也上林賦曰象輿婉嬋于西清)
(鈞陳已見上文)齒算延長聲價隆振(鄭玄儀禮注曰算數也風俗通曰張伯坐養聲價)
信聖祖之蕃錫留皇情而驟進(祖高祖也皇文帝也蕃錫已見魏都賦)徒
觀其附筋樹骨垂稍植髮(相馬經曰良馬可以筋骨相也稍尾之垂者髮額上毛也)
(尾𣣔稍而長稍所交切張敞集曰蒼蠅託驥之髮也傅玄乘輿馬賦曰頭似削成尾如植髮)雙瞳夾
鏡兩權協月(相馬經曰月成人者行千里注云成人者視童子中人頭足皆見言目中清明如鏡)
(或云兩目中央旋毛為鏡權頰權也相馬經曰頰欲圓如懸璧因謂之雙璧其盈滿如月異相之表也黃伯仁)
(龍馬頌曰雙璧似月)異體峯生殊相逸發(峯生若山而生峯也)超攄絶夫塵
轍驅騖迅于滅没(劉歆遂初賦曰馬龍騰以超攄列子秦穆公謂伯樂曰子之年長矣子之)
(姓有可使求馬者乎伯樂對曰良馬可以形容筋骨相也天下之馬者若滅若没若亡若失若此者絶塵弭轍)
(臣之子皆下才也可告以良馬不可告天下之馬也李尤馬鞍銘曰驅騖馳逐騰踊覆踐)簡偉塞門
獻狀綘闕(塞紫塞也已見蕪城賦有關故曰門塞或為寒非也傳玄北都賦曰巍巍綘闕)旦刷
幽燕晝秣荆越(說文曰刷刮也魏都賦曰刷馬江州毛詩曰言秣其馬杜預曰以粟飯馬曰秣)
(幽燕荆越四地名也)教敬不易之典訓人必書之舉(孝經曰聖人囚嚴以教敬)
(國語虢文公曰王其監農不易左氏傳曰訓人事君又曹歲諫曰君舉必書)惟帝惟祖爰游
爰豫(孟子曰一游一豫為諸侯度)飛輶軒以戒道環彀騎而清路(輶輕)
(也吳都賦曰輶軒蓼擾彀騎煒煌杜篤迎鍾文曰必令河伯戒道道先也清路已見射雉賦)勒五營
使按部聲八鸞以節步(漢書王尋勅諸營皆按部薛綜東京賦注曰馬步齊則鸞聲和)
(應劭漢官儀曰大駕鹵簿五營校尉在前名曰填衛毛詩曰四牡彭彭八鸞鏘鏘)具服金組兼
飾丹雘(倚瓠切金組二甲也蔡邕女琰詩曰卓衆來東下金甲耀日光左氏傳曰組甲三千馬融曰組)
(甲以組為甲也丹雘二色也郭璞山海經曰雘黝屬)寶鉸星纏鏤章霞布(鉸裝飾也章采)
(文也袁宏酎宴賦曰朱帷赫以霞布)進迫遮迾却屬輦輅(服虔通俗文曰天子出虎賁伺)
(非常謂之遮迾漢書音義晉灼曰迾古列字)歘聳擢以鴻驚時濩略而龍翥
(薛綜西京賦注曰歘忽也說文曰歘有所吹起也傅玄乘輿馬賦曰形便飛燕勢越驚鴻甘泉賦曰迺濩略綏)
(蕤張景陽七命曰虯蛹螭騰麟超龍翥)弭雄姿以奉引婉柔心而待御(東京)
(賦曰奉引既畢先輅乃發)至于露滋月肅霜戾秋登(禮記曰孟秋之月天地始肅爾)
(雅曰戾至也又曰登成也)王于興言闡肄威稜(毛詩曰王于興師漢書武帝報李廣曰威)
(稜憺乎鄰國又曰興言出宿聲類曰闡大開也賈逵國語注曰肄習也)臨廣望坐百層(地理)
(書洛陽故宫曰廣望觀臨金市劉梁七舉曰鴻臺百層干雲參差)料武藝品驍騰(字林曰料)
(量也夏侯淳馳射賦曰參武藝以遊遨說文曰驍良馬也廣雅曰騰奔也)流藻周施和鈴重
設(流藻周流藻畫也應瑒馳射賦曰藻飾齊明和鈴已見上)睨影高明將超中折(相馬)
(經曰馬有眄影而視者)分馳迥場角壯永埓(南都賦曰羣士放逐馳乎沙場曹毗馬射)
(賦曰修埒坦其平舒)别輩越羣絢(火縣)練夐絶(絢練疾貌也夐絶迥絶也)捷趫夫
之敏手促華鼓之繁節(廣雅曰蹻徤也孔安國尚書傳曰敏疾也言射有常儀鼔有常)
(節今以馬馳之疾故加捷促也應㻛馳射賦曰旝動鼓震讚聲雷潰魏略司馬景王與許允書曰震華鼔建朱)
(節)經玄蹄而雹散歷素支而冰裂(玄蹄馬蹄也素支月支也皆射帖名也言)
(馬既良射者亦中故玄蹄雹散素支冰裂也邯鄲淳藝經曰馬射左邊為月支二枚馬蹄三枚也)膺門
沫赭汗溝走血(相馬經曰膺門欲聞汗溝欲深漢書天馬歌曰大宛馬汗血霑濡也流末如赭)
(也如淳曰沫或作頮音悔)踠迹迴唐畜怒未洩(方言曰洩歇也南都賦曰收歡命駕分背)
(迥唐東都主人曰馬踠餘足士怒未洩)乾心降而微怡都人仰而朋悦(乾喻)
(文帝也周易曰乾為天都人已見西都賦)妍變之態既畢凌遽之氣方屬(凌遽)
(已見西京賦鄭玄喪服注曰屬連也)跼鑣轡之牽制隘通都之圈束(字林曰跼)
(踡行不申也得通都馳騁猶為圈束司馬遷書曰通邑大都說文曰圈養畜閑也)眷西極而驤
首望朔雲而蹀足(漢書天馬歌曰天馬來從西極又曰武帝得烏孫馬名天馬後更名西極)
(馬鄒陽上書曰交龍驤首曹顔遠感舊賦曰胡馬仰朔雲越鳥巢南樹又圍棋賦曰良馬蹀足輕車結輪)將
使紫燕駢衡綠蛇衞轂(尸子曰我得而民治則馬有紫燕蘭池劉劭趙都賦曰良馬則)
(飛兔奚斯常驪紫燕衡車衡也尚書中候曰龍馬赤文綠色鄭玄曰赤文而綠蛇也)纖驪接趾秀
騏齊亍(李斯上書曰來纖驪之馬尸子曰馬有秀騏逢騩毛萇詩傳曰騏綦文也音其騩京媚切)覲
王母于崑崙要帝臺于宣嶽(史記曰造父取驥之乘匹與桃林盜驪驊騮騄駬獻)
(之繆王繆王使造父為御西巡狩見王母樂之忘歸列仙傳西王母在崑崙山山海經曰鼓鐘之山帝臺之所)
(以觴百神也郭璞曰帝臺神人名山海經有宣山)跨中州之轍迹窮神行之軌
躅(司馬相如大人賦曰世有大人在乎中州列子曰黃帝夢遊華胥氏之國其國乘空如履實山谷而不躓)
(其步神行而已轍迹穆王也見下文軌躅已見魏都賦)然而盤于遊畋作鏡前王
(尚書曰文王不敢盤于遊畋孟子曰詩云殷鑑不遠在夏后之世趙歧曰以前代善惡為明鏡)肆于人
上取悔義方(肆敢也左氏傳師曠諫晉悼公曰天之愛人甚矣豈使一人肆于人上杜預曰肆恣)
(也庾元規表曰為國取悔左氏傳石碏曰臣聞愛子教之義方)天子乃輟駕迴慮息徒
解裝(孔叢子曰孔子歌曰喟然迴慮題彼泰山稽康贈秀才詩曰息徒蘭圃王逸荔枝賦曰莊不及解許)
(慎淮南子注曰裝束也)鑒武穆憲文光(左氏傳右尹子革曰周穆王欲肆其心周行天下將)
(皆有車轍馬跡焉漢書武帝好大宛馬使者相望于道又賈捐之曰孝文皇帝時有獻千里馬者詔曰鸞旗在)
(前屬車在後吉行日二十凶行日五十朕乘千里之馬獨先安之于是乃還其馬束觀漢記光武紀曰是時名)
(都王國有獻名馬駕鼔車)振民隠修國章(小雅曰振救也國語祭公謀父曰勤恤民隠而除其)
(害韋昭曰隠痛也)戒出豕之敗御惕飛鳥之跱衡(韓子曰王子期為趙簡子)
(御取道爭千里之表其始發也彘伏溝中王子期齊轡策而進之彘突出于溝中馬驚敗駕古文周書曰穆王)
(田有黑鳥若鳩翩飛而跱于衡御者斃之以策馬佚不克止之躓于乘傷帝左股案漢明帝起居注云帝向太)
(山至滎陽有鳥鳴軛中郎將王吉引弓射殺之將以示帝曰鳥鳴軛彎弓射洞胸腋陛下夀萬歲臣受二千石)
(乃賜帛二百匹東觀漢記朱勃上書理馬援曰飛鳥跱衡馬驚觸虎物類相生亦無不有)故祇慎乎
所常忽敬備乎所未防(周書芮良夫曰惟禍發于人之倏忽王弼周易注曰敬慎防備)
(可以不敗)輿有重輪之安馬無泛駕之佚(重輪已見東京賦漢書曰夫泛駕之)
(馬亦在御之而已應劭曰泛覆也)處以濯龍之奥委以紅粟之秩(盧植集曰)
(詔給濯龍廏馬三百匹鄭玄尚書注曰奥内也廣雅曰委累也言累加之也鄭玄周禮注曰秩禄廪也紅粟已)
(見吳都賦)服養知仁從老得卒(鷦鷯賦曰屈猛志以服養稽康養生論曰從白得老從老)
(得終)加弊帷收僕質(禮記孔子曰弊帷不棄為埋馬也)天情周皇恩畢(魏都)
(賦曰皇思綽矣)亂曰惟德動天神物儀兮(尚書益贊于禹曰惟德動天春秋合誠圖)
(曰皇帝先致白狐白虎諸神物乃下)于時駔駿充階街(佳)兮(說文曰駔壯也言駔駿之)
(馬充于階街也魏都賦曰驥馬填廏而駔駿王逸楚辭注曰駔駿馬名也)稟靈月駟祖雲螭
兮(春秋考異記云地生月精為馬漢書曰漢中星為天駟黃伯仁龍馬賦曰資玄螭之表象似靈蚪之矩則)
(郭璞遊仙詩曰雲螭非我駕)雄志倜儻精權竒兮(漢書天馬歌曰志倜儻精權竒廣雅)
(曰倜儻卓異也)既剛且淑服鞿羈兮(周禮曰師曠見太子太子曰詩云馬之剛矣轡之柔)
(矣楚詞曰余雖小子修姱以鞿羈兮王逸曰韁在口曰鞿絡在頭曰羈)效足中黃殉驅馳
兮(曹植與陳琳書曰驥騄不常步應良御而效足漢書舊儀曰中黃門駙馬又大宛馬汙血馬乾河馬天馬)
(曹植令曰今皇帝損乘車之副竭中黃之府)願終惠養蔭本枝兮(漢書疏廣曰此金者)
(聖主所以惠養老臣毛詩曰本枝百世)竟先朝露長委離兮(朝露至危而又先之言甚)
(速也漢書李陵謂蘇武曰人生如朝露曹子建自試表曰常恐先朝露楚詞曰遂萎絶而離異禮記曰哲人其)
(萎乎家語為委萎與委古字通)
舞鶴賦
鮑明遠
散幽經以驗物偉胎化之仙禽(相鶴經者出自浮丘公公以經受王子晉崔文)
(子者學仙于子晉得其文藏于嵩高山石室及淮南八公採藥得之遂傳于世鶴經曰鶴陽烏也因金氣依火)
(精火數七金數九故十六年小變六十年大變千六百年形定而色白又云二年落子毛易黑點三年頭赤七)
(年飛薄雲漢又七年學舞復三年應節晝夜十二鳴六十年大毛落茸毛生色雪白泥水不能汚百六十年雄)
(雌相見目精不轉孕千六百年飲而不食食于水故喙長軒于前故後短棲于陸故足高而尾凋翔于雲故毛)
(豐而内疎行必依洲嶼止必集林木蓋羽族之宗長仙人之騏驥也隆鼻短口則少眠露眼赤精則視遠頭銳)
(身短則喜鳴四翎亞膺則體輕鳳翼雀毛則善飛龜背鼈腹則能産軒前垂後則善舞洪髀纖趾則能行)鍾
浮曠之藻質抱清迥之明心(曹植九詠章句曰鍾當也)指蓬壺而翻
翰望崑閬而揚音(蓬壺崑閬皆仙山)帀日域以迴鶩窮天步而
高尋(相鶴經曰一舉千里不崇朝而徧四方者也長楊賦曰東震日域毛詩曰天步艱難陸機擬古詩曰)
(粲粲光天步然文雖出彼而意竝殊不以文害意也)踐神區其既遠積靈祀而方
多(一舉千里故云既遠夀踰千歲故云多方)精含丹而星曜頂凝紫而烟華
(相鶴經曰露目赤精則視遠)引員吭之纖婉頓修趾之洪姱(吭已見吳都賦)
(相鶴經曰高脚疎節則多力王逸楚詞注曰姱好也)疊霜毛而弄影振玉羽而臨
霞(閔鴻羽扇賦曰同皦素于凝霜江逌扇賦曰瓊襗冰麟瓊亦玉也)朝戲于芝田夕飲
乎瑤池(十洲記曰鍾山在北海之中地仙家數千萬耕田種芝草課計頃畆也穆天子傳曰天子觴王)
(母于瑤池之上)厭江海而遊澤掩雲羅而見羈(新序曰晉文公出田漁者曰鴻)
(鵠保河海之中厭而徙之小澤必有矰弋之憂鸚鵡賦曰冠雲霓而張羅)去帝鄉之岑寂歸
人寰之喧卑(莊子曰乘彼白雲至于帝鄉岑寂猶高静也人寰已見魏都賦)歲崢嶸而
愁草心惆悵而哀離(廣雅曰崢嶸高貌歲之將盡猶物之高楚詞曰惆悵而私自憐)于
是窮隂殺節急景凋年(禮記曰季冬之月日窮于次神農本草經曰秋冬為隂禮記曰)
(仲秋之月殺氣侵盛)凉沙振野箕風動天(易卦通騐曰㢲氣至則大風楊沙春秋緯曰月)
(失其行離于箕者風易緯曰箕風飄石折樹)嚴嚴苦霧皎皎悲泉冰塞長河
雪滿羣山(海賦曰羣山既略)既而氛昏夜歇景物澄廓(廣雅曰廓空也)
星翻漢迴曉月將落(魏文帝雜詩曰天漢迥西流)感寒雞之早晨憐
霜雁之違漠(漠已見雪賦)臨驚風之蕭條對流光之照灼(傅□)
(奕雜詩曰一紀如流光)唳清響于丹墀舞飛容于金閣(唳鶴聲也八王故事)
(陸機嘆曰欲聞華亭鶴唳不可復得力計切丹墀已見魏都賦相鶴經云七年飛薄雲漢復七年學舞又七年)
(舞應節)始連軒以鳳蹌終宛轉而龍躍(海賦曰翔霧連軒相鶴經曰鳳翼則)
(善飛尚書曰鳥獸蹌蹌龍躍已見吳都賦)躑躅徘徊振迅騰摧(或飛騰或摧折)驚身
蓬集矯翅雪飛(如蓬之集如雪之飛相鶴經曰大毛落茸毛生色雪白)離綱别赴
合緒相依(綱緒謂舞之行列也言或離而别赴或合而相依)將興中止若往而
歸颯沓矜顧遷延遲草(颯沓羣飛貌矜顧矜莊相顧也遷延徐退也高唐賦曰遷延引)
(身楚詞曰恐美人之遲莫王逸曰草晩也)逸翮後塵翺翥先路(言飛之疾塵起居鶴之後)
(鶴飛在路之先楚詞曰吾導夫先路)指會規翔臨歧矩步(會四會之道歧歧路也四會已)
(見燕城賦爾雅曰二達謂之歧郭璞曰歧道傍出)態有遺妍貌無停趣奔機逗
(徒鬭)節角睞(力代)分形(機節舞之機節奔獨赴也說文曰逕止也角猶競也廣雅曰睞視也)長
揚緩鶩竝翼連聲輕迹凌亂浮影交横(相凌而交横)衆變繁
姿參差洊(寂見)密(傳玄乘輿馬賦曰繁姿屢發字書曰洊仍也)煙交霧凝若無
毛質(毛羽與煙霧同色故云若無)風去雨還不可談悉(風雨既除而色愈淨故難)
(悉也)既散魂而盪目迷不知其所之(韓詩曰聊樂我魂薛君注曰魂神也)忽
星離而雲罷整神容而自持(星離分散也雲罷俱止也韓子曰雲罷霧濟而龍與)
(螾蟻同矣自持自整持也神女賦曰頩簿怒而自持)仰天居之崇絶更惆悵以驚
思(蔡邕述行賦曰皇家赫赫而天居崇絶高而懸絶)當是時也燕姬色沮巴童
心恥(左氏傳曰齊侯伐北燕人歸燕姬巴童巴渝之童也毛萇詩傳曰沮猶壞也)巾拂兩停
丸劒雙止(沈約宋書曰晉初有公莫舞今之巾舞也相傳云項莊劒舞項伯以䄂隔之今之用巾蓋)
(像項伯衣袖之遺式又江左初有拂舞舊云拂舞吳舞西京賦曰跳丸劒之揮霍)雖邯鄲其敢
倫豈陽阿之能擬(漢書有邯鄲鼓員古樂府曰黃金為君門白璧為君堂上有雙樽酒使作)
(邯鄲倡陽阿已見上)入衛國而乘軒出吳都而傾市(左氏傳曰衞懿公好鶴鶴)
(有乘軒者注云軒大夫車也吳越春秋曰吳王闔閭有小女王與夫人女會食蒸魚王嘗半女怨曰王食魚辱)
(我不忍久生乃自殺闔閭痛之葬于都西閶門外鑿池積土為山石為槨金鼎玉杯銀樽珠襦之寶以送女乃)
(舞白鶴于吳市中萬人隨觀遂使男女與鶴俱入墓門因塞之以送死)守馴養于千齡結
長悲于萬里(養生要曰鶴夀有千百之數阮籍詠懷詩曰鴻鵠相隨飛隨飛適荒裔雙翮浸長風)
(須臾萬里逝)
志上
幽通賦(漢書曰班固作幽通賦以致命遂志賦云覿幽人之髣髴然幽通謂與神遇也)
班孟堅
系高頊之玄胄兮(曹大家曰系連也胄緒也高高陽氏也頊帝顓頊也言已與楚同祖俱帝)
(顓頊之子孫也水北方黑行故稱玄也家語孔子曰顓頊者黃帝之孫昌意之子也曰高陽配水也)氏中
葉之炳靈(應劭曰中葉謂令尹子文也乳虎故曰炳靈漢書班氏之先與楚同姓令尹子文之後子)
(文初生棄于夢澤中虎乳之楚人謂虎班其子以為號秦滅楚遷瞽代之間因氏馬毛詩曰昔在中葉)颻
颽風而蟬蛻兮雄朔野以颺聲(曹大家曰颻飄颻也南風曰颽風朔北方也言)
(已先人自楚從北至朔方如蟬蛻之剖後為雄桀揚其聲淮南子曰蟬飲而不食三十日而蛻漢書曰始皇之)
(末班懿避地于樓煩當孝惠高后時以財雄北邊)皇十紀而鴻漸兮有羽儀于
上京(晉灼曰皇漢皇也應劭曰紀世也鴻鳥也漸進也言先人至漢十世始進仕有羽翼于京師也成帝)
(之初班況女為婕妤父子並在長安周易曰鴻漸于陸其羽可用為儀吉)巨滔天而泯夏兮
考遘愍以行謠(應劭曰王莽字巨君曹大家曰滔漫也泯滅也夏諸夏也考父也言父遭亂猶)
(行歌謠意欲救亂也詩云我歌且謠尚書曰象恭滔天行謠言憂思也)終保已而貽則兮
里上仁之所廬(終猶竟也言考能自保已又遺我法則也莊子曰聖人其于人也樂物之通而)
(保已焉曹大家曰貽遺也里廬皆居處名也言我父早終遺我善法則也何謂善法則乎言我為擇居處也孔)
(子曰里仁為美)懿前烈之純淑兮窮與達其必濟(曹大家曰懿美也前烈先)
(祖也言已先祖窮遭王莽達則必富貴濟渡民人惠利之風有令名于後世也孟子曰窮則獨善其身達則兼)
(善天下吕氏春秋曰古之得道者窮亦樂達亦樂非窮達異也道得于此窮達一也)咨孤蒙之眇
眇兮將圮(皮義)絶而罔階(曹大家曰蒙童蒙也眇微也圮毁也言已狐生童微陋鄙薄將)
(毁絶先祖之迹無階路以自成也)豈余身之足殉兮違世業之可懷(項岱)
(曰殉營也曹大家曰違恨也懷思也違或作愇愇亦恨也孔叢子曰仲尼大聖自兹以降世業不替也)靖
潛處以永思兮經日月而彌遠(曹大家曰言已安静長思不欲毁絶先人之功)
(迹日月不居忽復大遠)匪黨人之敢拾兮庶斯言之不玷(應劭曰拾更也)
(自謙不敢與鄉人更進也曹大家曰庶此異行不玷先人之道也毛詩曰斯言之玷不可為也拾巨業切)魂
焭焭與神交兮精誠發于宵寐(曹大家曰言人之畫所思想夜為之發夢乃與)
(神靈接也)夢登山而迥眺兮覿幽人之髣髴(項岱曰覿見也張晏曰幽人神)
(人也曹大家曰登山遠望見深谷之中有人髣髴欲來也)攬葛藟而授余兮眷峻谷
曰(越)忽墜(曹大家曰言夢臨深谷欲墜見神持葛來授我也)昒(韋昭曰音昧又音忽)昕寤
而仰思兮心矇矇猶未察(曹大家曰昒昕晨旦明也言已旦仰思此夢心矇矇未知)
(其吉凶)黃神邈而靡質兮儀遺䜟以臆對(應劭曰黃黃帝也作占夢書邈)
(遠也言黃神邈遠無所質問依其遺䜟文以胸臆為對也淮南子曰黃神嘯吟遺䜟謂夢書也)曰乘高
而遌神兮道遐通而不迷(曹大家曰遌遇也言已緣高而遇神道術將通不迷惑之)
(象也)葛緜緜于樛木兮詠南風以為綏(曹大家曰詩周南國風曰南有樛木)
(葛藟纍之樂只君子福履綏之此是安樂之象也)蓋惴惴之臨深兮乃二雅之
所祇(曹大家曰祇敬也大雅曰人亦有言進退惟谷小雅曰惴惴小心如臨于谷此皆敬慎之戒也)既
訊爾以吉象兮又申之以烱戒(爾雅曰訊告也曹大家曰烱明也登高為吉象)
(深谷則為明戒也)盍孟晉以迨羣兮辰儵忽其不再(盍何不也曹大家曰)
(孟勉也晉進也迨及也儵過也言何不勉進而及羣時早得進用月日儵忽將復過去楚辭曰時不可兮再得)
承靈訓其虛徐兮竚盤桓而且俟(曹大家曰靈神靈也虚徐狐疑也竚立也)
(盤桓不進也俟待也詩曰其虚其徐周易曰初九盤桓利居貞)惟天地之無窮兮鮮生
民之晦在(曹大家曰鮮少也晦亡幾也言天地無窮極民在其間上夀百二十年少者亡幾耳莊子)
(曰天與地無窮人死有時晦)紛屯邅與蹇連兮何艱多而知寡(漢書音義)
(曰世艱多智少故遇禍也曹大家曰屯蹇皆難也周易曰屯如邅如又曰往蹇來連)上聖迕而後
拔兮豈羣黎之所禦(曹大家曰迕觸也禦止也言上聖之人舜有焚廩填并湯囚夏臺文)
(王拘羑里孔子畏匡在陳絶糧皆觸艱難然後自拔張晏曰豈衆人之所能預自防止耶曹大家以寤為迕也)
(毛詩曰羣黎百姓)昔衞叔之御(音訝迎也)昆兮昆為寇而喪予(公羊傳曰)
(叔武護國奈何文公逐衛侯而立叔武叔武立治反衛侯衛侯得反曰叔武簒我終殺叔武何休曰叔武訟治)
(于晉文公令白王者反衛侯使還國也)管彎弧欲斃讐兮讐作后而成已
(讐謂桓公也左氏傳曰吕郤將殺晉侯寺人披請見公使讓之對曰齊桓公置射鈎而使管仲相之)變化
故而相詭兮孰云預其終始(曹大家曰詭反也事變如此誰能預知其始終吉凶)
(也)雍造怨而先賞兮丁繇惠而被戮(漢書曰六年春正月上巳日封功臣)
(二十餘人上居南宫從複道上見諸將往往偶語以問張良良曰陛下與此屬共取天下今已為天子所封皆)
(故人所爱所誅皆平生仇怨今軍吏計功以天下為不足徧封而恐以過失誅故相聚謀反上曰為之奈何良)
(曰取上素所不快羣臣共知最甚者一人先封以示羣臣上曰雍齒與我有故數窘我張良曰今急先封雍齒)
(羣臣見雍齒先封則人人自堅矣于是封雍齒為什方侯什音十又丁公為項羽將遂窘漢王漢王謂丁公曰)
(兩賢豈相阨哉丁公引兵而還及項王滅丁公謁見漢王漢王曰丁公為臣不忠遂斬之)粟取弔于
逌(所也音由)吉兮王膺慶于所蹙(應劭曰孝景栗姬男為太子栗姬妬而廢太子為臨)
(江王栗姬愈恚以憂死又曰孝宣王皇后初為婕妤許后薨上憐太子早失母及選後宫素謹慎而無子者立)
(王婕妤為皇后令母養太子)叛迴宂其若兹兮北叟頗識其倚伏(曹大)
(家曰叛亂也迴邪也宂僻也禍福相反韓詩曰謀猶迴宂淮南子曰塞上之人有善馬者無故亡而入胡人皆)
(吊之具父曰此何遽不為福居數月其馬將胡駿馬而歸人皆賀之其父曰何遽不為禍乎家富馬良子好騎)
(墮而折髀人皆吊之其父曰此何遽不為福乎居一人胡人大出丁壯者控弦而戰塞上之人死者十九此獨)
(以跛足故父子相保故福之為禍禍之為福變化不可測鶡冠子曰禍乎福所倚福乎禍所伏)單治
裏而外凋兮張修襮(博)而内逼(曹大家曰冶裏謂導氣也襮表也莊子曰田開)
(謂周成公曰魯有單豹者巖居而水飲行年七十而猶嬰兒之色不幸遇餓虎殺而食之有張毅者高門懸薄)
(無不趣義也行年七十而有内熟之病以死豹養其内而虎食其外毅養其外病攻其内)聿中龢為
庶幾兮顔與冉又不得(曹大家曰聿惟也顔顔淵也冉冉伯牛也二子居中履和庶幾)
(聖賢然淵早天伯牛被疾俱不得其死也論語孔子曰有顔回者好學不幸短命死矣今也則亡又曰伯牛有)
(疾)溺招路以從已兮謂孔氏猶未可(曹大家曰溺桀溺也謂孔子為避人)
(之士未可與安身自謂避世者招子路從已隠也論語曰長沮桀弱耦而耕孔子過之使子路問津焉桀溺曰)
(孔丘之徒歟對曰然曰滔滔者天下皆是也而誰以易之且與其從避人之士豈若從避世之士哉)安慆
慆而不萉(肥)兮卒隕身乎世禍(曹大家口慆慆亂貌萉避也言子路不避慆慆)
(之亂終隕身于世之禍也)遊聖門而靡救兮雖覆醢其何補(曹大家曰子路)
(遊學聖師之門無救禍防患之助既身死于衛覆醢不食何補益乎禮記曰孔子哭子路于中庭引使者而問其故使者)
(曰醢之矣遂命覆醢)固行行(胡朗)其必凶兮免盜亂為賴道(應劭曰子路得免盜)
(與亂聞道于仲尼也論語曰子路行行如也子曰若由也不得其死然又曰君子有勇而無義為亂小人有勇)
(而無義為盜)形氣發于根柢(帝)兮柯葉彙(謂)而零茂(韋昭曰柢本也)
(應劭曰彙類也曹大家曰零落也張晏曰言人稟氣于父母吉凶夭夀非獨在人譬諸草木華葉盛與零落由)
(本根也)恐魍魎之責景兮羌未得其云已(應劭曰諸子以顔冉季路逢灾)
(蹈害或疑其身或非其師是由魍魎問景乃未得其已也言罔兩責景之無操不知景之行止而有待或非三)
(子之行殊不知吉凶之由命也故云恐罔兩之責景羌未得其實言也莊子曰罔兩問景曰曩子行今子止曩)
(子坐今子起何其無持操與景曰吾有待而然者也郭象為罔兩司馬彪為罔浪罔浪景外重隂也)黎淳
耀于高辛兮芊(亡氏)強大于南汜(重黎有大明之德于高辛之世而德流子孫故)
(楚強大于南汜也國語曰史伯對鄭桓公曰夫黎為高辛氏火正以淳耀敦大光照四海夫成天地之大功者)
(其子孫未嘗不章韋昭曰淳大也耀明也章顯也史記曰楚之先祖出自重黎毛詩曰江有汜曹大家曰芊楚)
(姓汜涯也)嬴取威于伯夷兮姜本支乎三趾(應劭曰嬴秦姓伯益之後伯益)
(在唐虞為有儀鳥獸百物之功秦所由取威于六國也姜齊姓也趾禮也齊伯夷之後伯夷為虞舜典天地人)
(鬼之禮也)既仁得其信然兮仰天路而同軌(劉德曰人道既然仰視天道又)
(同法也仁謂求仁而得仁也馮衍獻志賦曰惟天道之同軌)東鄰虐而殱仁兮王合
位乎三五(曹大家曰東鄰謂紂也殱盡也仁謂三仁也周易曰東鄰殺牛國語曰伶周鳩對景王曰)
(昔武王伐殷歲在鶉火月在天駟日在析木之津辰在斗柄星在天黿星與日辰之位在北維顓頊之所建也)
(帝嚳受之我姬氏出自天黿及析木者有建星及牽牛焉則我皇妣大姜之姓伯陵之後逢公所馬神也歲之)
(所在則我有周之分野月之所在辰馬農祥也五位歲日月星辰也三五逢公所馮周分野所在后稷所經緯)
(者也)戎女烈而喪孝兮伯徂歸于龍虎(曹大家曰戎女驪姬也烈酷也孝子)
(申生也左氏傳曰晉獻公娶麗姬為夫人生奚齊姬謂太子曰君夢齊姜速祭之太子祭歸胙于公姬寘毒公)
(祭之地地墳與犬犬斃姬泣曰賊由太子太子縊于新城姬譛諸公子曰皆知之重耳奔蒲應劭曰伯文公也)
(孟康曰歲在夘出歴十九年過一周歲在酉入夘東方為龍酉西方為虎也國語晉侯問簡子曰吾其濟乎對)
(曰公以辰出而以參入皆晉祥也必伯諸侯也)發還師以成命兮重醉行而自
耦(曹大家曰發武王名也項岱曰重晉文公重耳也應劭曰與天時耦會也成命以成天命也周書武王觀)
(兵於孟津諸侯皆曰帝紂可伐矣武王曰汝未知天命未可也乃還師左氏傳曰晉公子及齊桓公)
(妻之公子安之姜與子犯醉而遣之)震鱗漦(毛緇)于夏庭兮匝三正而滅妃
(應劭曰震為龍鱗蟲之長漦沬也曹大家曰三正謂夏殷周也史記曰夏后氏之衰也有二龍止于夏庭而言曰)
(余襃之二君也于是幣而册告之龍亡而漦在櫝而藏之比三代莫敢發之至厲王發而觀之漦流于庭化為)
(玄黿童妾而遭之既笄而孕生子懼而棄之有收之奔襃襃人有罪人棄子以贖罪謂之襃姒幽王廢申后立)
(襃姒為后廢后父申侯怒攻幽王遂殺幽王山下)巽羽化于宣宫兮彌五辟而
成災(曹大家曰易巽卦為雞雞羽蟲之屬故言羽也應劭曰宣帝時未央宫路軨中雌雞化為雄元后時)
(始為太子妃至平帝歷五葉而莽簒也五辟謂王后元帝也成帝也哀帝也平帝也辟君也故云終五辟而成)
(災也)道修長而世短兮夐冥默而不周(曹大家曰夐遠邈也周至也言天道)
(長遠人世促短當時冥默不能見徵應之所至也劉德曰冥默玄深不可通)胥仍物而鬼諏
(子侯)兮乃窮宙而達幽(應劭曰胥須也仍因也諏謀也易曰人謀鬼謀百姓與能往古來今)
(曰宙聖人須因卜筮然後謀鬼神極古今通幽微也)媯巢姜於孺筮兮旦算祀于
契龜(應劭曰媯陳姓也巢居也姜齊姓也旦周公名也孺小也音義曰算數也祀年也左氏傳曰陳公子)
(完奔齊又曰敬仲其少也周史有以周易見陳侯筮之遇觀之否曰是謂觀國之光利用賓于王此其代陳有)
(國乎不在此其在異國非此其身在其子孫若異國必姜姓也又曰懿氏卜妻敬仲其妻占之曰有媯之後將)
(育于姜杜預曰敬仲陳公子完也左氏傳王孫滿曰周卜氏三千卜年七百天所命也毛詩曰爰契我龜)宣
曹興敗于卜夢兮魯衛名諡于銘謠(曹大家曰宣周宣王也毛詩曰牧人)
(乃夢衆維魚矣大人占之衆維魚矣實維豐年宣王竟中興左氏傳曰初曹人或夢衆君子立于社宫而謀亡)
(曹曹叔振鐸請待公孫強許之及曹伯陽即位公孫強為政背晉而奸宋宋人伐之執曹伯陽以歸殺之又曰)
(師已曰吾聞文成之世童謠有之禂父喪勞宋父以驕杜預曰禂父昭公宋父定公也應劭曰昭公死于野井)
(定公即位而驕也莊子曰衛靈公卜葬沙丘而吉掘之數仞得石槨焉有銘曰不馮其子靈公奪而埋之靈之)
(為靈久矣夫)妣聆呱而劾(何代)石兮許相理而鞠條(應劭曰妣叔向母石)
(叔向子字林曰呱子啼聲也左氏傳曰叔向娶申公巫臣氏生伯石姑視之及堂聞其聲而還曰是豺狼之聲)
(非是莫喪羊舌氏杜預曰姑叔向之母也應劭曰劾其必滅羊舌氏本或為赫項岱曰舉罪曰劾漢書曰周亞)
(夫為河内守許負相之曰縱理入口此餓死法也後亞夫封條侯為丞相人上變告子事連亞夫亞夫詣廷尉)
(不食五日歐血而死毛萇詩傳曰鞠告也)道混成而自然兮術同原而分
流(曹大家曰大道神明混沌而成言人生而心志在内聲音在外骨體有形事變有會更相為表裏合成一)
(體此自然之道至於術學論其成敗考其貧賤觀其富貴各取一概故或聽音聲或見骨體或占色理或視威)
(儀或察心志或省言行或考卜筮或本先祖如水同源而分流也老子曰有物混成先天地生又曰道法自然)
(也)神先心以定命兮命隨行以消息(曹大家曰言人之行各隨其命命者)
(神先定之故為徵兆在於前也雖然亦在人消息而行之)斡流遷其不濟兮故遭罹
而嬴縮(項岱曰斡轉也遷徙也嬴過也縮不及也遭遇也罹憂也言人受先祖善惡之迹轉徙流行故)
(有遭遇福禍相及也)三欒同於一體兮雖移易而不忒(應邵曰晉大夫欒書)
(書子黶黶子盈書賢而覆黶黶惡而害盈曹大家曰天命祐善灾惡非有差也然其道廣大雖父子百葉猶若)
(一體也左氏傳秦伯問士鞅曰晉大夫誰先亡對曰其欒氏乎黶忲虐已甚猶可以免其身禍在盈也欒黶死)
(盈之善未能及人武子之施沒矣而黶之惡實彰將於是乎在後晉果滅欒氏)洞參差其紛錯
兮斯衆兆之所惑(曹大家曰衆庶也兆人也報應參差不齊紛亂錯繆故迷惑不信天道也)
(楚辭曰衆兆之所咍)周賈盪而貢憤兮齊死生與禍福(曹大家曰周莊周賈)
(賈誼也貢潰也憤亂也盪盪不知所守也莊周賈誼有好智之才而不以聖人為法潰亂於善惡遂為放盪之)
(辭莊周曰生為徭役死為休息賈誼曰忽然為人何足控揣化為異物又何足患)抗爽言以矯
情兮信畏犧而忌鵬(項岱曰抗極過差之言以矯枉其情耳莊子曰或聘莊子莊子應其)
(使曰子見犧牛乎衣以文繡食以芻菽及其牽入于太廟雖欲為孤犢其可得乎鵬鳥已見上文)所貴
聖人至論兮順天性而斷誼(曹大家曰至論謂五經六藝所以貴之者順天之性)
(也亦當以義斷之不可貪苟生而失名)物有欲而不居兮亦有惡而不避
(論語子曰富與貴是人之所欲不以其道得之不處也貧與賤是人之所惡不以其道得之不去也)守孔
約而不貳兮乃輶德而無累(曹大家曰孔甚也輶輕也言聖人所守甚約而無二)
(端則平心立而思慮輕矣輶德德輕而易行也毛詩曰德輶如毛民鮮克舉之曹大家曰以乃為内晉灼曰與)
(萬物無害累也)三仁殊於一致兮夷惠舛而齊聲(項岱曰三人所行各異俱)
(至於仁也曹大家曰柳下惠以不去辱身為善伯夷以高逝為賢言去留適等也論語曰微子去之箕子為之)
(奴比干諫而死孔子曰殷有三仁焉又子曰不降其志不辱其身伯夷叔齊與謂柳下惠降志辱身也)木
偃息以蕃魏兮申重繭以存荆(木段干木也蕃魏已見魏都賦吕氏春秋曰田)
(贊說荆王曰若夫偃息之義則未之識也高誘曰段干木偃息以安魏也淮南子曰申包胥重繭七日七夜至)
(於秦庭以見秦王曰使下臣告急秦王乃發兵擊吳果大破之以存楚國高誘戰國策注曰重繭累貾也繭古)
(典切胝竹遲切)紀焚躬以衛上兮皓頤志而弗傾(漢書曰項羽圍漢滎陽將)
(軍紀信曰事急矣臣請誑楚可以間出信乃乘王車曰食盡漢王降楚皆之城東觀紀信王得與數十騎出遯)
(羽見信問漢王安在曰已去矣羽燒殺信項岱曰皓四皓也頤養也漢書東園公綺里季夏黃公角里先生當)
(秦之世避而入商雒深山)俟草木之區别兮苟能實其必榮(曹大家曰俟候)
(也項岱曰苟誠也張晏曰苟能有仁義之道必有榮名也論語子夏曰君子之道譬諸草木區以别矣)
要没世而不朽兮乃先民之所程(論語子曰君子疾没世而名不稱焉左氏)
(傳穆叔曰魯有先大夫臧文仲既没其言立此之謂不朽毛詩曰匪先民是程毛萇曰程法也)觀天網
之紘覆兮實棐諶而相訓(曹大家曰棐輔也忱誠也相助也訓教也項岱曰天網大)
(覆人上非不信也誠欲有誠實于世間亦當相輔助教也尚書曰天威棐忱諶與忱古字通也訓或為順)謨
先聖之大猷兮亦鄰德而助信(曹大家曰謨謀也猷道也言人常當謨先聖人)
(之道亦當為鄰人所助也孔子曰天所助順也人所助信也孔子曰德不孤必有鄰毛詩曰匪大猷是經或作)
(繇字誤也)虞韶美而儀鳳兮孔忘味于千載(尚書曰簫韶九成鳳皇來儀論)
(語曰子在齊聞韶三月不知肉味)素文信而底麟兮漢賓祚于異代(應劭)
(曰底致也孔子作春秋素王之文以明示禮度之信而致麟封其後為紹嘉公係殷為二代之客也春秋緯曰)
(麟出周亡故立春秋制素王授當興也)精通靈而感物兮神動氣而入微
(曹大家曰言人參于天地有生之最神靈也誠能致其精誠則通于神靈感物動氣而入微者矣)養流
睇而猿號兮李虎發而石開(曹大家曰睇眄也淮南子曰楚有白猨王自射之則)
(搏矢而顧使養由基射之始調弓矯矢未發而猨抱樹號矣流或為由非也漢書曰李廣居右北平獵見草中)
(石以為虎而射之中石没矢視之石也他日射之終不能入)非精誠其焉通兮苟無
實其孰信(曹大家曰非精誠所感誰能若斯)操末伎猶必然兮矧眈躬
于道真(項岱曰矧況眈樂也言由基李廣奮精誠于末伎感獸而開石豈況乃能推至精眈身于大道)
(之終乎莊子曰道之真以持身也)登孔昊而上下兮緯羣龍之所經(應劭)
(曰昊太昊也孔孔子也羣龍喻羣聖也自伏羲下訖孔子經緯天道備矣孟康曰聖人作經賢者緯之)朝
貞觀而夕化兮猶誼已而遺形(應劭曰貞正也誼㤀也易曰天地之道貞觀者)
(也張晏曰言朝聞大道而夕死可也論語曰朝聞道夕死可矣鵬鳥賦曰釋智遺形)若胤彭而偕
老兮訴來哲而通情(言人若欲胤彭祖之言偕老聃之夀當訴之來哲與之通情非已所)
(慕也列仙傳曰彭祖殷賢大夫歷夏至商末號年七百老已見遊天台山賦)亂曰天造草昧
立性命兮(曹大家曰亂理也天道始造萬物草創于冥昧之中皆立其性命也周易曰天造草昧)
復心弘道惟聖賢兮(曹大家曰明道在人身誠能復心而弘之達于天地之性也周易曰)
(復見其天地之心乎孔子曰人能弘道非道弘人)渾元運物流不處兮(曹大家曰渾大)
(也元氣運轉也物萬物也言元氣周行終始無已如水之流不得獨處也)保身遺名民之表
兮(曹大家曰言人生能保其身死有遺名民之表也莊子曰可以保身可以全生家語孔子曰凡上者民之)
(表)舍生取誼亦道用兮(孟子曰生我所欲也義亦我所欲也二者不可得兼舍生而取)
(義也應劭曰舍置也)憂傷夭物忝莫痛兮(曹大家曰忝辱也横天于物憂辱傷生恥辱不)
(過于是)皓爾太素曷渝色兮(曹大家曰皓白也素質也渝變也言人能篤信好學守死)
(善道不漸染于流俗是為白爾天質何有渝變之色也)尚越其幾淪神域兮(曹大家曰)
(太素不染神色不變則庶幾于神道之幾微而入于神明之域矣子曰知幾其神乎)
文選卷十四
