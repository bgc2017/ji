文選卷三十二梁蕭統編
唐李善註
騷上
離騷經一首
屈平
王逸注(序曰離騷經者屈原之所作也屈與楚同姓仕於懷王為三閭大夫同列)
(大夫上官靳尚妒害其能共譖毁之王乃流屈原原乃作離騷經不忍以清白久居)
(濁世遂赴汨淵自投而死也)
帝高陽之苗裔兮(苗胤也裔末也高陽顓頊有天下之號也帝繫曰顓頊娶於滕隍氏女而)
(生老僮是楚先其後熊繹事周成王封為楚子居丹陽其孫武王求尊爵於周周不與遂僭號稱王始都於郢)
(是時生子瑕受屈為客卿因胤末之子孫恩深而義厚也)朕皇考曰伯庸(朕我也皇美也父死)
(稱考詩曰既右烈考伯庸字也屈原言我父伯庸體有美德以忠輔楚世有令名以及於已)攝提貞
于孟陬兮(太歲在寅曰攝提孟始也貞正也于於也正月為陬)惟庚寅吾以降(惟詞)
(也庚寅日降下也寅為陽正庚為隂正言已以太歲在寅正月始春庚寅之日下毋之體)皇覽揆余
于初度兮(皇皇考也覽覩也揆度也)肇錫余以嘉名(肇始也錫賜也嘉善也言已美)
(父伯庸觀我始生年時度其日月皆合天地正中故始錫我以美善之名)名余曰正則兮(正平)
(也則法也)字余曰靈均(靈神也均調也言平正可法則者莫過於天養物均調者莫神於地高平)
(曰原故伯庸名我為平以法天字我曰原以法地夫人非名不榮非字不彰故子生父思善應而名字之以表)
(其德觀其志也)紛吾既有此内美兮(紛盛貌)又重之以修能(修遠也言)
(已之生内含天地之美氣又重有絶遠之能與衆異也)扈江蘺於辟芷兮(扈披也楚人名)
(披為扈江蘺芷皆香草也辟為幽也芷幽而香)紉秋蘭以為佩(紉索也蘭香草也秋而芳佩飾)
(也所以象德言已修身清潔乃取江蘺辟芷以為衣被紉索秋蘭以為佩飾博采衆善以自約束)汩余
若將不及兮(汩去貌疾若水流也)恐年歲之不吾與(言我念年命汩然流去誠)
(欲輔君心汲汲常若不及又恐年忽過不與我相待而身老)朝搴阰(音毗)之木蘭兮(搴取)
(也阰山名)夕攬洲之宿莽(攬采也水中可居者曰洲莽冬生不死者楚人名曰宿莽言己旦起)
(升山采木蘭上事太陽承天度也夕入洲澤采取宿莽下奉太隂順地數也動以神祇自勑誨也木蘭去皮不)
(死宿莽遇冬不枯屈原以喻讒人雖欲困已已受天性終不可變易)日月忽其不淹兮(淹久)
(也)春與秋其代序(代更也序次也言日月晝夜常行怱然不久春往秋來以次相代言天時)
(易過人年易老)惟草木之零落兮(零落皆墜也草曰零木曰落)恐美人之遲
暮(遲晩也美人謂懷王也言天時運轉春生秋殺草木零落歲復盡矣而君不建立道德舉賢用士則年老)
(暮晩而功不成)不撫壯而棄穢兮(年德盛曰壯棄去也穢行之惡也以喻讒佞百草為稼穡)
(之穢讒佞亦為忠直之害也)何不改其此度也(改更也言願君務及年德盛壯之時修明)
(政教棄遠讒佞無令害賢改此惑誤之度修先王之法也)乘騏驥以馳騁兮(騏驥駿馬也以)
(喻賢智言乘駿馬一日可致千里以言任賢智即可至於治也)來吾導夫先路(言己如得任用)
(將驅先行願來随我遂為君導入聖王之道)昔三后之純粹兮(昔往也后君也謂禹湯文)
(王也至美曰純齊同曰粹)固衆芳之所在(衆芳喻羣賢也言往古夏禹殷湯周文所以能純美)
(其德而有聲名之稱者皆舉用衆賢使在顯職故道化興而萬國寧也)雜申椒與菌桂兮
(申重也椒香木其芳小重之乃香菌薰也葉曰蕙根曰薰也)豈維紉夫蕙茝(紉索也蕙茝皆)
(香草也以喻賢者言禹湯文王雖有聖德猶雜用衆賢以致於化非獨索蕙茝任一人也)彼堯舜之
耿介兮(耿光也介大也)既遵道而得路(遵循也路正也言堯舜所以能有光明大德之)
(稱者以修用天地之道舉賢任能使得萬事之正也)何桀紂之昌披兮(昌披衣不帶貌)夫
唯捷徑以窘步(捷疾也徑邪道窘急也言桀紂愚惑違背天道施行惶遽衣不及帶欲涉邪徑)
(急疾為治故身觸陷阱至於滅亡)惟黨人之偷樂兮(黨朋也論語曰羣而不黨偷苟也)
路幽昧以險隘(幽昧不明也險隘喻傾危也言已念彼讒人相與朋黨嫉妒忠直苟且偷樂不)
(知君道不明國將傾危以及其身)豈余身之憚殃兮(憚難也殃咎也)恐皇輿之
敗績(皇君也輿君之所乘也以喻國也績功也言我欲諫爭者非難身之被殃咎也但恐君國傾危以敗)
(先王之功)忽奔走以先後兮及前王之踵武(踵繼也武迹也詩曰履帝武敏)
(歆言已急欲奔走先後以輔翼君者冀及先王之德繼續其迹而廣其基也奔走先後四輔之職也詩曰予聿)
(有奔走予聿有先後是之謂也)荃不察余之忠情兮(荃香草也以喻君也人君被服芬香)
(故以香為喻惡數指斥尊者故變言荃也)反信讒而齋怒(齋疾也言懷王不徐察我忠信之情)
(反信讒言而疾怒)余固知謇謇之為患兮(謇謇忠言貌也易曰王臣謇謇匪躬之故)
忍而不能舍也(舍止也言己忠言謇謇諫君之遇必為身患然中心不能自止而不言也)指
九天以為正兮(指語也九天謂中央八方也正平也)夫唯靈修之故也(靈神)
(也修遠也能神明遠見者君德故以喻君言己將陳忠策内慮之心上指九天告語神明使平正之唯用懷王)
(之故欲自盡也)初既與余成言兮後悔遁而有他(遁隐也言懷王始信任己)
(與我平議國政後用讒言中道悔恨隐遁其情而有他志)余既不難離别兮(近曰離遠曰别)
傷靈修之數化(化變也言我竭忠見過非難與君離别也傷念君信用讒言志數變易無常操)
(也)余既滋蘭之九畹兮(滋蒔也十二畝為畹)又樹蕙之百畝(樹種也二)
(百四十步為畝言己雖見放流又種蒔衆香修行仁義勤身自勉朝暮不倦)畦留夷與揭車
兮(留夷香草也揭車亦芳草一名䒗輿五十畞為畦)雜杜蘅與芳芷(杜蘅芳芷皆香草名)
(也言積累衆善以自絜飾復植留夷杜蘅雜以芳芷芬香益暢德行彌盛也)冀枝葉之峻茂
兮(冀幸也峻長也)願竢時乎吾將刈(刈穫也言己種植衆芳幸其枝葉盛長實核成熟願)
(待天時吾將穫取收藏而成其功也以言君亦宜畜養衆賢以時進用而待仰其治也)雖萎絶其
亦何傷兮(萎病也絶落也)哀衆芳之蕪穢(言己種植衆芳草當刈未刈早有霜雪枝)
(葉雖早萎病絶落何能傷我乎哀惜衆芳摧折枝葉蕪穢而不成也以言已修行忠信冀君任用而遂斥棄則)
(使衆賢志士失其行也)衆皆競進以貪婪兮(競竝也愛財曰貪愛食曰婪)憑不
厭乎求索(憑滿也楚人名滿為憑言在位之人無有清絜之志皆竝進取貪婪於財利中心雖滿猶)
(復求索不知厭飽)羌内恕已以量人兮(羌楚人語詞也以心揆心為恕量度也)各
興心而嫉妒(害賢為嫉害色為妒言在位之臣心皆貪婪内以其志恕度他人謂與己不同則各)
(生嫉妒之心推棄清絜使不得用也)忽馳騖以追逐兮非余心之所急(言衆)
(人所以馳騖惶遽者追逐權貴求財利也故非我心之所急務衆急於利我獨急於義者也)老冉冉
其將至兮(冉冉行貌)恐修名之不立(立成也言人年命冉冉而行我之衰老將以速)
(至恐修身建德而功不成名不立也)朝飲木蘭之墜露兮(墜墮也)夕餐秋菊
之落英(言己旦飲香木之墮露吸正陽之津液暮食芳菊之落英言吞隂陽之精蘂動以香淨自潤澤)
苟余情其信姱(苦瓜)以練要兮(苟誠也練簡也)長顑(呼感)頷亦何傷
(顑頷不飽貌也言以飲食好美中心簡練而合道要雖長顑頷飢而不飽亦無所傷病也)擥木根以
結茝兮(擥持也)貫薜茘之落蘂(貫累也薜茘香草也綠木而生落墮也蘂實貌言已)
(施行常擥木引堅據持根本又貫累香草之實執持忠信不為華飾之行也)矯菌桂以紉蕙
兮(矯直也)索胡繩之纚纚(胡繩香草也纚纚索好貌言已行雖據根本猶復矯直菌桂芬)
(芳之性紉索胡繩令之澤好以善自約束終無懈已)謇吾法夫前修兮非時俗之
所服(言我忠信謇謇者乃上法前代遠賢固非今時俗之人所可服行也)雖不周於今之
人兮(周合也)願依彭咸之遺則(彭咸殷賢大夫諫其君不聽自投水而死遺餘也則)
(法也言己所行忠信雖不合于今之人欲願依古之賢者彭咸餘法以自率厲也)長太息以掩
涕兮哀人生之多艱(言己自傷施行不合於俗將效彭咸沈身於淵乃太息長悲哀念萬)
(民受命而生遭遇多艱以隕其身也)余雖好修姱以鞿羈兮(鞿羈以馬自喻也韁在口)
(曰鞿革絡頭曰羈言為人所係纍也)謇朝誶而夕替(誶諫也詩曰誶予不顧替廢也言已雖有)
(絶遠之智姱好之姿然已為讒人所鞿羈而係纍矣故朝諫謇謇於君夕暮而身廢棄也)既替余以
蕙纕兮(纕佩帶也)又申之以攬茝(又復也言君所以廢棄己者以余帶佩衆香行以中)
(正之故也然猶復重引芳茝以自結束執志彌篤也)亦余心之所善兮雖九死其
猶未悔(悔恨也言已履行忠信執守清白亦我心中之所美善也雖以見過支解九死終不悔恨也)
怨靈修之浩蕩兮(靈修謂懷王也浩猶浩浩蕩猶蕩蕩無思慮貌也)終不察夫
人心(言己所以怨恨於懷王者以其用心浩蕩驕敖放恣無有思慮終不見省察萬民善惡之心故朱紫)
(相亂國將傾危也)衆女嫉余之蛾眉兮(衆女謂臣衆也蛾眉好貌)謠諑謂余
以善滛(謠謂毁也諑音啄猶譖也滛邪也言衆女嫉妒蛾眉美好之人譖而毁之謂之善滛不可信也)
(猶衆臣妒嫉中正言己淫邪不可任也)固時俗之工巧兮偭規矩而改錯
(偭背也圓曰規方曰矩錯置也言今時之工才知強巧背去規矩更造方圓必不堅固敗材木也以言佞臣巧)
(於言語背違先聖之法以意妄造必亂政化危君國也)背繩墨以追曲兮(追隨也繩墨所)
(以正曲者)競周容以為度(周合也度法也言百工不隨繩墨之直道隨從曲木屋必傾危而不)
(可居也以言人臣不修仁義之道背棄忠直隨從枉佞苟合於世以求容媚以為常法身必傾危而被刑戮)
忳鬱邑余侘傺兮(忳徒昆切憂貌也侘傺失志貌也侘丑加切猶堂堂立貌也傺丑世切住)
(也楚人名佇曰傺)吾獨窮困乎此時也(言我所忳忳而憂中心鬱邑悵然住立而失志)
(者以不能隨從時俗屈求容媚故獨為時人所窮困也)寧溘死以流亡兮(溘猶奄也)余
不忍為此態也(言我寧奄然而死形體流亡不忍以忠正之性為邪滛之態也)鷙鳥之
不羣兮(&KR0743;執也謂能執服衆鳥鷹鸇之類也以喻忠正)自前代而固然(此鳥執志剛厲)
(不與衆鳥同羣忠正之士者亦守節不隨俗為謟媚從前代固如是非但於我)何方圓之能周
兮夫孰異道而相安(言何所有圓鑿受方枘而能合者誰有異道而相安邪言忠佞不相)
(為謀也)屈心而抑志兮(抑案也)忍尤而攘詬(尤過也攘除也詬恥也言己所)
(以能屈案士心含忍罪過而不去者欲以除去恥辱誅讒佞之人如孔子誅少正卯也)伏清白以
死直兮固前聖之所厚(言士有伏清白之志以死忠直之節者固乃前代聖王所厚哀)
(也故武王伐紂封比干之墓表商容之閭也)悔相道之不察兮(悔恨也相視也察審也)
延佇乎吾將反(延長也佇立貌也詩云佇立以泣言已自恨視事君之道不明察當若比干仗)
(節死義故長立而望將欲還反終己之志也)迴朕車以復路兮(迴旋也)及行迷
之未遠(迷誤也言及旋我之車以反故道反迷已誤欲去之路尚未甚遠也同姓無相去之義故欲還)
(也)步余馬於蘭臯兮(步徐行也澤曲曰臯)馳椒丘且焉止息(土高曰丘)
(四墮曰椒丘言已欲還則徐徐行步我之馬於芳澤之中以觀聽懷王遂馳高丘而止息以須君命)進不
入以離尤兮退將復修吾初服(退去也言已誠欲遂進竭其忠誠君不肯納恐)
(重遇禍患將復去修吾初始清絜之服)製芰荷以為衣兮(製裁也芰菱也荷扶□也)集
芙蓉以為裳(芙蓉蓮華也上曰衣下曰裳言已進不見納猶復製裁芰荷集合芙蓉以為衣裳被)
(服愈絜修善益明)不吾知其亦已兮苟余情其信芳高余冠之
岌岌兮(岌岌高貌)長余佩之陸離(陸離參差衆貌也言己懷德不用復高我之冠長我)
(之佩尊其威儀整其服飾以異於衆也)芳與澤其雜糅兮(芳德之貌也澤質之潤也玉堅)
(而有澤糅雜也)唯昭質其猶未虧(唯獨也昭明也虧歇也言我外有芬芳之德内有玉澤之)
(質二美雜□兼在于己而不得施用故獨保明身無有虧失而已所謂道行則兼善天下不用則獨善其身)
忽反顧以游目兮將往觀乎四荒(荒遠也言已欲進忠信以輔事君而不見)
(省故怱然反顧而去將遂游目往觀四遠之外以求賢君也)佩繽紛其繁飾兮(繽紛盛貌)
芳菲菲其彌章(菲菲猶勃勃也芳香貌也章明也言已雖欲之四荒猶整飾儀容佩玉繽紛而)
(衆盛忠信勃勃而愈明不以遠故改其行)人生各有所樂兮余獨好修以為
常(言萬人禀天命而生各有所樂諂佞或樂貪滛我獨好修正直以為常行)雖體解吾猶未
變兮豈余心之可懲(懲艾也言己好修忠信以為當行雖獲罪支解志猶不艾也)女
嬃之嬋媛兮(女嬃屈原姊也嬋媛猶牽引也)申申其詈予(申重也言女嬃見已施行)
(不與衆合以見放流故來牽引數怒重詈我也)曰&KR0008;婞直以亡身兮(曰女嬃詞也&KR0008;堯臣)
(也帝繫曰顓頊後五葉而生&KR0008;婞音脛很也)終然夭乎羽之野(蚤死曰夭言堯使&KR0008;治洪)
(水婞很自用不順堯命乃殛之於羽山死於中野女媭比屈原於&KR0008;不承君意亦將遇害)汝何博謇
而好修兮紛獨有此姱節(女嬃數諫屈原言汝何為獨博采往古好修謇謇姱異之)
(節不與衆同而見憎惡於世)□菉葹以盈室兮(薋蒺䔧也菉王芻也葹枲耳也詩曰楚楚)
(者薋又曰終朝采菉三者皆惡草也以喻讒佞盈滿也)判獨離而不服(判别貌也女嬃言衆)
(人皆佩薋菉枲耳為讒佞之行滿於朝廷而獲富貴汝獨服蘭蕙守忠直判然離别不與衆同故斥棄也)衆
不可戶說兮孰云察余之中情(屈原外困羣佞内被姊詈知時莫識言己心志)
(所執不可戶說人告誰當察我中情之善否)世竝舉而好朋兮夫何煢獨而
不予聽(煢孤也詩曰哀此煢獨予我也言時俗之人皆行佞偽相朋黨竝相薦舉忠直之士孤煢特獨)
(何肯聽用我言而納之也)依前聖之節中兮(節度也)喟憑心而歴兹(歴數)
(也言已所言皆依前代聖王之法節其中和喟然舒憤懣之心歴前代成敗之道而作此詞者也)濟沅
湘以南征兮(沅湘水名也)就重華而陳詞(重華舜名也帝繫曰瞽瞍生重華是)
(為帝舜葬於九疑山在於沅湘之南言已依聖王法而行不容於俗故欲度沅湘之水南行就舜陳詞自說稽)
(疑聖帝冀聞祕要以自開悟)啓九辯於九歌兮(啓禹子也九辯九歌禹樂也言禹平治水)
(土以有天下啓能承志續叙其業育養品類故九州之物皆可辯數九功之德皆有次序而可歌也左傳曰六)
(府三事謂之九功九功之德皆可歌也謂之九歌水火金木土榖謂之六府正德利用厚生謂之三事)夏
康娛以自縱(夏康啓子太康也娛樂也縱放也)不顧難以圖後兮五子
用失乎家巷(圖謀也言夏太康不遵禹啓之樂而更作淫聲放縱情欲以自娛樂不顧患難不謀)
(後業卒以失國兄弟五人家居閭巷失尊位也書序曰太康失位昆弟五人須于洛汭作五子之歌此逸篇也)
羿淫遊以佚田兮(羿諸侯也田獵也)又好射夫封狐(封狐大狐也言羿為)
(諸侯荒淫遊戲以佚田獵又射殺大狐)固亂流其鮮終兮(鮮少也)浞又貪夫
厥家(浞寒浞羿相也厥其也婦謂之家言羿因夏衰亂代之為政娛樂田獵不恤人事信任寒浞使為國)
(相浞行媚於内施賂于外樹之詐慝而專其權勢羿田將歸使家臣衆逢蒙射而殺之貪取其家以為妻也羿)
(以亂得政身即滅亡故言鮮終也)澆身被服強圉兮(澆寒浞子也強圉多力也)縱欲
而不忍(縱放也言浞取羿妻而生澆強梁多力縱放其情不忍其欲以殺夏后相也)日康娛
而自忘兮(康安也)厥首用夫顛隕(首頭也自上下曰顛隕墮也言澆既殺夏后相)
(安居無憂日作淫樂忘其過惡卒為相子少康所誅其首顛隕而墮也論語曰羿善射奡盪舟俱不得其死然)
(自此以上羿澆寒浞事皆見於左傳)夏桀之常違兮乃遂焉而逢殃(殃咎也言)
(夏桀上背於天道下逆于人理乃遂以逢殃咎為殷湯所誅滅)后辛之葅醢兮(辛殷之亡王紂)
(名也藏菜曰葅肉醬曰醢)殷宗用而不長(言紂為無道殺比干醢梅伯武王把黃鉞行天罰殷)
(宗遂絶不得久長也)湯禹嚴而祇敬兮(嚴畏也祇敬也)周論道而莫差(周周)
(家也差過也言商湯夏禹周之文王受命之君皆畏天敬賢論議道德無有過差故能獲神人之助子孫蒙福)
(也)舉賢而授能兮修繩墨而不頗(頗傾也言三王選士不遺幽陋舉賢用能)
(不顧左右循用先聖法度無有傾失故能綏萬國安天下也易曰無平不頗)皇天無私阿兮
(竊愛為私偏祐為阿)覽人德焉錯輔(錯置也輔佐也言皇天明神無所私阿觀萬民之中有道)
(德焉者因置以為君使賢輔佐成其志也故桀為無道傳與湯紂為淫虐傳與文王)夫維聖哲以
茂行兮(哲智也茂盛也)苟得用此下土(苟誠也下土謂天下也言天下之所立者獨有)
(聖明之知盛德之行故得用事天下而為萬人之主)瞻前而顧後兮(顧視也)相觀人
之計極(相視也計謀也極窮也言前觀禹湯之所以興顧視桀紂之所以亡足以觀察萬民忠佞之謀)
(窮其真偽)夫孰非義而可用兮孰非善而可服(服服事也言人臣誰有行)
(仁義而不可任用誰有不行信義而可服事者乎言人非義則德不立非善則行不成)阽余身而
危死兮(阽猶危也)覽余初其猶未悔(言己正言危行身將危亡上觀初代仗節之士)
(我志所樂終不悔恨)不量鑿而正枘兮(量度也正方也)固前修以葅醢(言工)
(不度其鑿而方正其枘則物不固而木破矣臣不量君賢愚竭其忠信則被罪過而身殆也自前代修名之人)
(以獲葅醢龍逢梅伯是也)曾歔欷余鬱邑兮(曾累也歔欷懼貌也)哀朕時之不
當(言我累息而懼鬱邑而憂者自哀生不當舉賢之時而值葅醢之日)攬茹蕙以掩涕兮
(茹柔耎也)霑余襟之浪浪(霑濡也衣皆謂之襟浪浪流貌也言自傷放在山澤心悲泣下霑濡)
(我衣浪浪而流猶引取柔耎香草以自掩拭不以悲故失仁義也)跪敷衽以陳辭兮(敷布)
(也)耿吾既得此中正(耿明也言已覩禹湯文王修德以興天下見□澆桀紂行惡以亡中)
(知龍逢比干執履忠直身以葅醢乃長跪布衽俛首自省念仰訴於天則中心的明此中正之道精合其人神)
(與化游故得乘雲駕龍周歴天下以慰已情緩憂思也)駟玉虯以乘鷖兮(有角曰龍無角)
(曰虯鷖鳳皇别名也山海經曰鷖身有五采)溘埃風余上征(溘猶奄也埃塵也言我設往行)
(游將乘玉虯駕鳳車掩塵埃而上征去離時俗遠羣小也)朝發軔於蒼梧兮(軔支輪木也蒼)
(梧舜所居)夕余至乎縣圃(縣圃神山淮南子曰縣圃在崑崙閶闔之中乃維上天言已朝發帝)
(舜之居夕至縣圃之山受道聖王而登神明之山)欲少留此靈𤨏兮(靈以喻君𤨏門鏤也)
(文如連𤨏楚王之省閤也)日忽忽其將暮(言已誠欲少留於君之省□以須政教日又忽去時)
(將欲暮年歲且盡言已衰老也)吾令羲和弭節兮(羲和日御也弭按也)望崦嵫而
勿迫(崦嵫日所入之山也迫附也言我恐日暮年老道德不施欲令日御按節徐行望日所從入之山且)
(勿附近冀及盛時遇賢君也)路漫漫其修遠兮(修長也)吾將上下而求
索(言天地廣大其路漫漫遠而且長不可卒也吾方上下左右以求索賢人與已合志者也)飲余馬
於咸池兮(咸池日所浴也)總余轡乎扶桑(總結也扶桑日所拂木也淮南子言日出)
(暘谷浴於咸池拂於扶桑爰始將行是謂朏明我乃往至東極之野飲馬於咸池與日俱浴以絜己身結我車)
(轡於扶桑以留日行幸得不老延年壽)折若木以拂日兮(若木在崑崙西極其華照下地)
(拂擊也)聊須臾以相羊(聊且也須臾相羊皆游也言已總結日轡恐不能制年時卒過故復)
(轉之西極折取若木以拂擊日使之還去且相羊而游以俟君命也或謂拂蔽也以若木蔽日使不得遇)前
望舒使先驅兮(望舒月御也月體光明以喻臣清白)後飛廉使奔屬(飛廉風伯)
(也風為號令以喻君命言已使清白之臣如望舒先驅求賢使風伯奉君命於後以告百姓)鸞皇為
余先戒兮(鸞俊鳥也皇雌鳳以喻明知之士也)雷師告余以未具(雷為諸侯以興)
(君言已使仁知之士如鸞皇先戒百官將往適道而君怠墮告我嚴裝未具)吾令鳳皇飛騰
兮又繼之以日夜(言我使鳳皇明知之士飛行天下以求同志續以日夜冀逢遇之)飄
風屯其相離兮(回風曰飄飄風無常之風以興邪惡)帥雲霓而來御(雲霓惡氣)
(以喻佞人御迎也言己使鳳皇往求同志之士欲與俱共事君反見邪惡之人相與屯聚謀欲離己又遇佞人)
(相帥來迎欲使我變節以隨之)紛總總其離合兮(總總猶僔僔聚貌也)班陸離其
上下(班亂貌也陸離分散也言己游觀天下但見俗人競為讒佞僔僔相聚乍離乍合上下之義班然散)
(亂而不可知之也)吾令帝閽開關兮(帝謂天帝也閽主門者)倚閶闔而望
予(閶闔天門也言已求賢不得嫉惡讒佞將上愬天帝使閽人開關又倚天門望而拒我使我不得入也)
時曖曖其將罷兮(曖曖昏貌罷極也)結幽蘭而延佇(言時世昏昧無有明)
(君周行罷極不遇賢士故結芳草而長立有還意也)世溷濁而不分兮(溷亂也濁貪也)好
蔽美而嫉妒(言時世君亂臣貪不别善惡好蔽美德而嫉妒忠信)朝吾將濟於白
水兮(濟度也淮南子曰白水出崑崙之源飲之不死)登閬風而緤馬(閬風山名在崑崙上)
(緤繫也言我見中國溷濁則欲度白水登神山屯車繫馬而留止白水潔淨閬風清明言已修潔白之行不懈)
(怠也)忽反顧以流涕兮哀高丘之無女(楚有高丘之山女以喻臣言已雖去)
(意不能已猶復顧念楚國無有賢臣心為之悲而流涕)溘吾遊此春宫兮(溘奄也春宫東)
(方青帝舍)折瓊枝以繼佩(繼續也言我遊奄然至於青帝宫觀萬物始生皆出於仁復折瓊枝)
(以續佩守行仁義志彌固也)及榮華之未落兮(榮華喻顔色也落墮也)相下女
之可貽(相視也貽遺也言己既修行仁義思得同志願及年德盛時顔貌未老視天下賢人將持玉帛)
(聘而遺之與俱事君也)吾令豐隆乘雲兮(豐隆雲師)求虙妃之所在(虙妃)
(神女也以喻隐士言我令雲師豐隆乘雲周行求隐士清潔若虙妃者欲與并力也)解佩纕以結
言兮(纕佩帶也)吾令蹇修以為理(蹇修伏羲氏之臣也理分理述禮意也言既見虙妃)
(則解我佩帶之玉以結言語使古賢蹇修而為媒理也伏羲時淳朴故使其臣)紛總總其離合
兮忽緯繣其難遷(緯繣乖戾也呼麥切遷徙也言蹇修既持其珮帶通言而讒人復相聚毁)
(敗令其意一合一離遂以乖戾而見距絶言所居深僻難遷徙也)夕歸次於窮石兮(次舍)
(也再宿為信過信為次淮南曰弱水出於窮石入於流沙)朝濯髮乎洧槃(洧槃水名也禹大傳)
(曰洧槃水出崦嵫之山言虙妃體好清潔暮所歸舍窮石之室朝沐洧槃之水遁世隐居而不肯仕也)保
厥美以驕傲兮(倨簡曰驕侮慢曰傲)日康娛以淫遊(康安也言虙妃用志高遠)
(保守美德驕傲侮慢日自娛樂以遊戲無事君之意也)雖信美而無禮兮來違棄
而改求(違去也改更也言虙妃雖有美德驕傲無禮不可與共事君來去相棄而更求賢也)覽相
觀於四極兮周流乎天余乃下(言我乃復往觀視四極周流求賢然後乃來下)
望瑶臺之偃蹇兮(偃蹇高貌)見有娀之佚女(有娀國名也佚美也謂帝嚳之)
(妃契母簡狄也簡狄配聖帝生賢子以喻真賢也詩曰有娀方將帝立子生商吕氏春秋曰有娀氏有美女為)
(之高臺而飲食之言己望瑶臺高峻睹有娀氏之美女思得與共事君也)吾令鴆為媒兮(鴆惡)
(鳥也羽有毒殺人以喻讒賊)鴆告余以不好(言我使鴆鳥為媒以求簡狄其性讒賊不可信)
(用還詐告我不好)雄鳩之鳴逝兮(逝往也)余猶惡其佻巧(言又使雄鳩銜)
(命而往其性輕佻巧利多語而無要實復不可信也)心猶豫而狐疑兮欲自適而
不可(適往也言己令鴆為媒其心讒賊以善為惡又使雄鳩多言少實故中心狐疑猶豫意欲自往禮又)
(不可也)鳳皇既受詒兮恐高辛之先我(高辛嚳有天下號也帝繫曰高辛氏)
(為帝嚳次妃有娀氏女生契言已既得賢智之人若鳳皇受禮遺將恐帝嚳以先我得簡狄也)欲遠集
而無所止兮聊浮遊以逍遥(言已既求簡狄復後高辛欲遠集他方又無所之故)
(且游戲觀望以忘憂也)及少康之未家兮留有虞之二姚(少康夏后相之)
(子也有虞國名也姓姚氏舜後也昔寒浞使澆殺夏后相少康逃奔有虞虞因妻以二女而邑於緡有田一成)
(有衆一旅能布其德以收夏衆遂誅滅澆復禹舊績屈原放至遠方之外博求衆賢索虙妃則不肯見求簡狄)
(又後高辛少康留止有虞而得二妃以成顯功也是不欲遠去貌)理弱而媒拙兮(拙鈍)恐
導言之不固(言己欲效少康留而不去又恐媒人弱鈍達言於君不能堅固復使回移)時溷
濁而嫉賢兮好蔽美而稱惡(再言時溷濁者懷襄二世不明故羣下好蔽中正之)
(士而舉邪惡之人)閨中既以邃遠兮(小門謂之閨邃深也)哲王又不寤(哲知)
(也寤覺也言君處宫殿之中其閨邃遠忠言難通指語不達自明智之主尚不覺善惡之情高宗殺孝己是也)
(何况不智之君而以闇蔽固其宜也)懷朕情而不發兮余焉能忍與此終
古(言我懷忠信之情不得發用安能久與此闇亂之君終古居乎意欲復去也)索瓊茅以筳
篿兮(索取也瓊茅靈草也筳小破竹也楚人名結草折竹卜曰篿筳篿音專筳音廷)命靈氛為
余占之(靈氛古明占吉凶者也言己欲去則無所集欲止則又不見用憂懣不知所從乃取神草竹筳)
(結而折之以卜去留使明知靈氛占其吉凶)曰兩美其必合兮孰信修而慕
之(靈氛言以忠臣而就明君兩美必合楚國誰能信明善惡修行忠直欲相慕及者乎已宜以時去之也)
思九州之博大兮豈唯是其有女(言我思念天下博大豈獨楚國有君臣可)
(止乎)曰勉遠逝而無疑兮孰求美而釋女何所獨無芳草
兮爾何懷乎故宇(爾女也懷思也宇居也言何所獨無賢芳之君何必思故居而不去也此)
(皆靈氛之詞)時幽昧以眩曜兮(眩曜惑亂貌)孰云察余之善惡(屈原)
(答靈氛曰當時之君皆暗昧惑亂不知善惡誰當察我之善情而用已乎是難去之意)人好惡其
不同兮惟此黨人其獨異(黨鄉黨謂楚國也言天下萬人之所好惡其性不同此楚)
(國尤獨異也)戶服艾以盈要兮(艾白蒿也盈滿也)謂幽蘭其不可佩
(言楚人戶服白蒿滿其要帶以為芬芳反謂幽蘭臭惡為不可佩也以言君親愛讒佞憎遠忠直而不近也)
覽察草木其猶未得兮(察視也)豈珵美之能當(珵美玉也相玉書言)
(珵大六寸其曜自照言時人無能識臧否觀視衆草尚不能别其香臭豈當知玉之美惡乎以為草木易别於)
(禽獸禽獸易别于珠玉珠玉易别于忠佞知人最難)蘇糞壤以充幃兮(蘇取也充滿也壤土)
(也幃謂之幐幐香囊也)謂申椒其不芳(言取糞土以滿香囊佩而帶之反謂申椒臭而不香)
(言近小人而遠君子也)欲從靈氛之吉占兮心猶豫而狐疑(言己欲從)
(靈氛勸去之占則心狐疑念楚國也)巫咸將夕降兮(巫咸古神巫也當殷中宗之世降下也)
懷椒糈而要之(椒香物所以降神糈精米所以享神言巫咸將夕從天上下來願懷椒糈要之)
(使筮吉凶)百神翳其備降兮九疑繽其竝迎(翳蔽也繽盛貌也九疑舜所葬)
(也言巫咸得已椒糈則將百神蔽日來下舜又使九疑之神紛然迎我知己之志)皇剡剡其揚
靈兮(皇皇天也剡剡光貌)告余以吉故(言皇天揚其光靈使百神告我當去尤吉善也)曰
勉升降以上下兮(勉強也上謂君下謂臣也)求矩矱之所同(矩法也矱於縛)
(切度也言當自勉上求明君下索賢臣與己合法度者因與同志共為化也)湯禹儼而求合
兮(儼敬也合匹也)摯臯繇而能調(摯伊尹名湯臣也咎繇禹臣也調和言湯禹至聖猶敬承)
(天道求其匹合得伊尹咎繇力能調和隂陽而安天下)苟中情其好修兮何必用
夫行媒(行媒喻左右之臣也言臣能中心苟好善則精感神明賢君自舉用之不必須左右薦達之)
說操築於傅巖兮(說傅說也傅巖地名)武丁用而不疑(武丁殷之高宗也言)
(傅說抱懷道德而遇刑罰操築作於傅巖武丁思想賢者夢得聖人以其形像使求之因得說登以為公道用)
(大興為殷高宗)吕望之鼓刀兮(吕太公之氏姓也鼔鳴也)遭周文而得舉(言太)
(公避紂居東海之濱聞文王化興盍往歸之至於朝歌道窮困自鼔刀而屠遂西釣於渭濱文王夢得聖人於)
(是出獵而遇之遂載以歸用為師)寗戚之謳歌兮(寗戚衛人)齊桓聞以該輔
(該備也寗戚修德不用退而商賈宿齊東門外桓公夜出寗戚方飯牛叩角而歌桓公聞之知其賢舉用為卿)
(備輔佐也)及年歲之未晏兮(晏晩也)時亦猶其未央(央盡也言己所以汲)
(汲欲輔佐君者冀及年未晏晩以成德化然年時亦未盡若三賢之遭遇也)恐鵜鴂之先鳴
兮(鵜鴂一名買□常以春分鳴也鵜音題鴂音決)使百草為之不芳(言我恐鵜鴂以先春)
(分鳴使百草華英擢落芬芳不成以喻讒言先使忠直之士被罪過也)何瓊佩之偃蹇兮
(偃蹇衆盛貌)衆薆然而蔽之(言我佩瓊玉懷美德偃蹇而衆人薆然而蔽之傷不得施用也)
惟此黨人之不亮兮(信亮也)恐嫉妒而折之(言楚國之人不尚忠信之)
(行恐妒我正直必欲折挫而敗也)時繽紛其變易兮又何可以淹留(言時)
(俗溷濁善惡變易不可以久留宜速去也)蘭芷變而不芳兮荃蕙化而為茅
(荃蕙皆香草也言蘭芷之草變其體而不復香荃蕙化而為茅失其本性也以言君子更為小人忠信更為佞)
(偽)何昔日之芳草兮今直為此蕭艾也(言往昔芬芳之草今皆直為蕭)
(艾而已以言往日明智之士今皆佯愚)豈其有他故兮莫好修之害也(言士)
(人所以變直為曲者以上不好用忠正之人害其善士之故)余以蘭為可恃兮(蘭懷王少)
(弟司馬子蘭也恃㤑也)羌無實而容長(實誠也言我以子蘭能進賢達能可怙而進不意内)
(無誠信之實但有長大之貌浮華而已)委厥美以從俗兮(委棄也)苟得引乎
衆芳(言子蘭棄其美質正直之性隨從諂佞苟欲引於衆賢之位而無進賢之心也)椒專佞以
慢諂兮(椒楚大夫子椒也諂淫也)榝又欲充其佩幃(榝茱萸也似椒而非以喻子椒)
(似賢而非賢也幃盛香之囊也以喻親近言子椒為楚大夫處蘭芷之間而行淫慢諂諛之志又於援引而從)
(不賢之類此使居親近無有憂國之心責之也)既干進而務入兮(干求也)又何芳
之能祇(祇敬也言子蘭子椒苟欲求進自入於君身得爵祿而己復何能敬愛賢者而舉之乎)固
時俗之從流兮又孰能無變化(言時世俗人隨從上化若水之流二子復以諂)
(諛之行衆人誰有不變節而從之者乎疾之甚也)覽椒蘭其若兹兮又况揭車
與江蘺(言觀子椒子蘭變節若此豈況朝廷衆臣而不為佞媚以容其身邪)惟兹佩之可
貴兮委厥美而歴兹(歴逢也兹此也言己内行忠正外佩衆芳此誠可貴兹不遭明君棄)
(其至美而逢此咎也)芳菲菲而難虧兮(虧歇也)芬至今猶未沬(沬已也言)
(己所行芬芳虧歇至今猶未已也)誠難和調度以自娛兮聊浮游而求
女(言我雖不見用猶和調己之行度執守忠真以自娛樂且徐浮游以求同志)及余飾之方
壯兮周流觀乎上下(上謂君下謂臣也言我願及年德方成壯之時周流四方觀君臣之)
(賢欲往就之)靈氛既告余以吉占兮歴吉日乎吾將行(言靈氛既)
(告我以吉占歴善日吾將去君而遠行)折瓊枝以為羞兮(羞脯也)精瓊爢(音糜)
以為粻(音張精鑿也爢屑也粻糧也言我將行乃折瓊枝以為脯腊精鑿玉屑以為儲糧飲食香絜冀)
(以延年也)為余駕飛龍兮雜瑶象以為車(象象牙也言我駕飛龍乘明知之獸)
(載象玉之車文章雜錯以言德似龍玉而世俗莫識也)何離心之可同兮吾將遠
逝以自疏(言賢愚異心何可合同知君與己殊志故將遠去自疏而流遁也)邅吾道夫
崑崙兮(邅轉也楚人名轉為邅)路修遠以周流(言己設去楚國遠方乃轉至崑崙神)
(明之山其路長遠周流天下以求同志)揚雲霓之晻藹兮(揚披也晻藹蓊鬱隂貌)鳴
玉鸞之啾啾(鸞鸞鳥也以玉作之著於衡和著於軾啾啾鳴聲言從崑崙將遂升天披雲霓之蓊)
(鬱排羣佞之黨羣鳴玉鸞之啾啾而有節度也)朝發軔於天津兮(天津東極箕斗之間漢津)
(也)夕余至乎西極(言己朝發天之東津萬物所生夕至地之西極萬物所成動順隂陽之道且亟)
(疾也)鳳皇翼其乘旂兮(翼敬也旂旗也畫龍蛇為旂)高翺翔之翼翼(翼翼和貌)
(也言己動順天道則鳳皇來隨我車敬乘旂旗高飛翺翔翼翼而和嘉忠正懷有德也)忽吾行此流
沙兮(流沙沙流如水也尚書曰餘波入於流沙)遵赤水而容與(遵循也赤水出崑崙容與遊戲)
(貌也言吾行忽然過此流沙遂循赤水而遊戲雖行遠方動以清潔自洒飾也)麾蛟龍以梁津兮
(舉手曰麾小曰蛟大曰龍)詔西皇使涉予(詔告也西皇帝少皥也涉渡也言我乃麾蛟龍以橋西海)
(使少皥渡我動與神獸聖王相接言能渡萬人之厄)路修遠以多艱兮(艱難也)騰衆車
使徑待(騰過也言崑崙之路險阻多難非人所能由故令衆車先使從邪徑以相待也以言己所行車遠莫)
(能及)路不周以左轉兮(不周山名在崑崙山西北轉行也)指西海以為期(指語)
(也期會也言己使語衆車我所行之道當過不周山而左行俱會西海之上也過不周者言道不合於俗也左轉者)
(言君行左乖不與己同志也)屯余車其千乘兮(屯陳也)齊玉軑(音大)而竝馳
(軑轄也言乃屯陳我車前後千乘齊以玉為車轄竝馳左右從己者衆皆有玉德宜輔千乘之君)駕八
龍之婉婉兮(婉婉龍貌)載雲旗之委移(言己駕八龍神智之獸其狀婉婉又載雲)
(旗委移而長也駕八龍者言己德如龍可制御八方也載雲旗者言己德如雲雨能潤施)抑志而弭
節兮神高馳之邈邈(邈邈遠貌也言己雖乘雲龍猶自抑案弭節徐行高抗志行邈邈而)
(遠莫能達及)奏九歌而舞韶兮(九歌九德之歌禹樂也九韶舜樂也尚書曰簫韶九成是)
(也)聊假日以媮樂(言己德高智明宜輔舜禹以致太平奏九德之歌九韶之舞而不遇其時)
(故假日游戲媮樂而已)陟升皇之赫戲(平聲)兮(皇皇天也赫戲光明貌)忽臨睨
(五計)夫舊鄉(睨視也舊鄉楚國也言己雖陟崑崙過不周度西海舞九韶升天庭據光曜不足以解憂)
(猶復顧楚國愁且思也)僕夫悲余馬懷兮(僕御也懷思也)蜷(奇員)局顧而不
行(蜷局詰屈不行貌也屈原設去時離俗周天匝地意不忘舊鄉望見楚國僕御悲感我馬思歸蜷局詰屈)
(而不肯行此終志不失以辭自見以義自明也)亂曰(亂理也所以發理詞指總撮行要也屈原舒肆憤懣)
(極意陳詞或去或留文采紛華然後結括一言以明所趣)已矣哉國無人莫我知兮
(已矣絶望之詞也無人謂無賢人也屈原言己矣者我懷德不見用以楚國無有賢人知我忠信之故也自傷)
(之詞也)又何懷乎故都(言衆人無有知己已復何為思故鄉念楚國也)既莫足與
為美政兮吾將從彭咸之所居(言時世人君無道不足與共行美德善政我將)
(自沈汨淵從彭咸而居處也)
九歌四首(序曰九歌者屈原之所作也昔楚南郢之邑其俗信鬼而好祠其祠必作樂鼔)
(舞因為作九歌之曲託之以諷諫也)
屈平
王逸注
東皇太一
吉日兮辰良(日謂甲乙辰謂寅卯也)穆將愉兮上皇(穆敬也愉樂也上皇謂東)
(皇太一也言己將修祭祀必擇吉辰之日齋戒恭敬以宴樂天神)撫長劒兮玉珥(撫持也珥)
(謂劒鐔也劒者所以威不服衛有德故撫持之也)璆鏘鳴兮琳琅(璆琳琅皆美玉名也鏘佩)
(聲也詩曰佩玉鏘鏘言己供神有道乃使靈巫佩持好劒以辟邪惡垂衆佩周旋而舞動鳴五玉鏘五音而和)
(且有節度)瑶席兮玉瑱盍將把兮瓊芳(盍何不也把持也瓊玉枝也言己修飾清)
(潔以瑶玉為席美玉為瑱靈巫何不持乎乃把玉枝以為香)蕙肴蒸兮蘭藉(蕙肴以蕙草蒸)
(肉也藉所以藉飯食也易曰藉用白茅)奠桂酒兮椒漿(桂酒切桂以置酒中也椒漿以椒置)
(漿中也言己供待彌敬及以蕙蒸肴芳蘭為藉進桂酒椒漿以備五味也)揚枹兮拊鼓(拊擊也)
疏緩節兮安歌(疏希也言膳既具不敢寧處親舉枹擊鼔使靈巫緩節而舞徐歌相和以樂神)
(也)陳竽瑟兮浩倡(浩大也言己陳列竽瑟大倡作樂以自竭盡也)靈偃蹇兮姣
服(靈謂巫也偃蹇舞貌也姣好也服飾也)芳菲菲兮滿堂(菲菲芳貌也言乃使姣好之巫)
(被服盛飾舉足奮袂偃蹇而舞芬芬菲菲□滿堂室也)五音紛兮繁會(五音宫商角徵羽也)
(紛盛貌也繁衆也)君欣欣兮樂康(欣欣喜貌康樂也言己重作衆樂合會五音紛然盛美神)
(以歡欣厭飽喜樂則身蒙慶佑家受多福也屈原以為神無形聲難事易失然人竭心盡禮則歆其祀而惠降)
(以祉自傷履行忠誠以事於君不見信任而身放逐以危殆也)
雲中君
浴蘭湯兮沐芳華采衣兮若英(華采五色也若杜若也言己將修饗祭以事靈)
(神乃先使靈巫先浴蘭湯沐香芷衣五采華衣飾以杜若之英以自潔飾)靈連蜷(巨員反)兮既
留(靈巫也楚人名巫為靈子連蜷巫迎神道引貌也既已也留止也)爛昭昭兮未央(爛光)
(貌也昭昭明貌也未央未已也巫執事肅敬奉迎導引神顔貌矜莊形體連蜷神則歡喜安留見止見其光容)
(爛然昭明長無極已)蹇將憺兮壽宫(蹇詞也憺安也壽宫供神之處也祠祀皆欲得夀故名為)
(壽宫也言雲神既至在於壽宫歆饗酒食憺然安樂無有去意也)與日月兮齊光(齊同也光)
(明也言雲神豐隆爵位尊高乃與日月同光明也夫雲興而日月暗雲藏而日月明故言齊光也)龍駕
兮帝服(龍駕言雲神駕龍帝謂五方之帝也服飾也言天尊雲神使之乘龍兼衣言青黃五采之色與)
(五方帝同服也)聊翺游兮周章(聊且也周章猶周流也言雲神居無常處動則翺翔周流往來)
(且游且翺也)靈皇皇兮既降(靈謂雲神也皇皇美貌也降下也言神來下其皇皇而美有光)
(文也)猋遠舉兮雲中(猋去疾貌雲中其所居也言雲神往來急疾飲食既飽猋然遠舉復還其)
(處)覽冀州兮有餘(覧望也兩河間曰冀州餘猶他方也言雲神所在高邈乃望於冀州尚復)
(見他方也)横四海兮焉窮(窮極也言雲神出入奄忽須臾之間横行四海安有窮極者也)思
夫君兮太息(君謂雲神)極勞心兮&KR0885;&KR0885;(&KR0885;&KR0885;憂心貌也屈原見雲一動千里周徧)
(四海想得隨從觀望四方以志己憂思而念之終不可得故太息而歎中心煩勞而&KR0885;&KR0885;)
湘君
君不行兮夷猶(君謂湘君也夷猶猶䂊也言湘君所在土地肥饒又有嶮岨故其神常安不肯)
(游蕩既設祭祀使巫請呼之尚復猶䂊)蹇誰留兮中洲(蹇詞也留待也中洲洲中也水中可)
(居者為洲言湘君蹇然難行誰留行於水中之洲乎以為堯二女妻舜有苗不服舜往征之二女從而不反道)
(死於沅湘之中因為湘夫人也所留蓋謂此二女)美要眇兮宜修(要眇好貌也修飾也言二)
(女之貌要眇而好又嘗修飾也)沛(普賴)吾乘兮桂舟(沛行貌也舟船也吾屈原自謂也言己雖)
(在湖澤之中猶乘桂木之船沛然而行)令沅湘兮無波(沅湘水名)使江水兮安
流(言己乘船常恐危殆願君令沅湘無波涌使江順徑徐流則得安也)望夫君兮未來(君謂)
(湘君)吹參差兮誰思(參差洞簫也言己瞻望於君而未肯來則吹簫作樂君當復誰思念)駕
飛龍兮北征(屈原思神略垂意念楚國駕飛龍北行還亟歸故居也)邅吾道兮洞
庭(邅轉也洞庭太湖也言己欲乘龍而歸不敢隨從大道願轉江湖之側安委曲之徑欲急至也)薜茘
拍兮蕙綢(薜茘香草也拍搏壁也綢縛束也詩曰綢繆束楚)承荃橈兮蘭旌(荃香)
(草也橈小楫也屈原言己居家則以薜茘搏飾四壁蕙草縛屋乘舟船則以荃為楫櫂蘭為旌旆動以香潔自)
(修飾)望涔陽兮極浦(涔陽者江陭名也近附郢極遠也浦水涯也)横大江兮揚
靈(靈精誠也屈原思念楚國願乘輕舟上望江海之遠浦附郢之陭以泄憂念横度大江揚已精誠冀能感)
(寤懷王使還己也)揚靈兮未極(極已也)女嬋媛兮為余太息(女謂女嬃)
(也屈原姊也嬋媛猶牽引也言己遠揚精神雖欲自竭盡終無從達故女嬃牽引責之數為己太息悲毒欲使)
(屈原改性易行隨風俗也)横流涕兮潺湲(潺湲流貌也屈原感女嬃之言亦欲變節而意不能)
(改内自悲傷涕泣横流)隐思君兮陫(符沸)側(君謂懷王也陫陋也言己雖見放棄隐伏山野)
(猶從側陋之中思念君也)桂櫂兮蘭栧(櫂楫也栧船傍板)斲冰兮積雪(斵斫也言)
(己乘船遭天盛寒舉其楫斵斫冰凍紛然如積雪言己勤苦)采薜茘兮水中搴芙蓉
兮木末(搴手取也芙蓉荷華也生水中屈原言己執忠信之行以事於君其志不合猶入池涉水而求)
(薜茘登山緣木而采芙蓉固不可得)心不同兮媒勞(言婚姻所好心意不同則媒人疲勞而無)
(功也屈原自喻行與君異終不可合亦疲勞而己)恩不甚兮輕絶(言人交接初淺恩不甚篤)
(則輕相與離絶也言己與君同姓共祖無離絶之義)石瀨兮淺淺(音牋瀨湍也淺淺流疾貌)飛
龍兮翩翩(屈原憂愁俯視川水見石瀨淺淺疾流而下將有所至仰見飛龍翩翩而上將有所登自)
(傷棄在草野終無所登至也)交不忠兮怨長(交友也忠厚也朋友相與不厚則長相怨恨也)
(言己執履忠貞雖獲罪過不敢怨恨於衆人)期不信兮告余以不閒(閒暇也言君常)
(與已期欲共為治後以讒言之故更告我以不閒暇遂以疏遠)朝騁騖兮江臯(朝以喻已盛也)
(澤曲曰臯言己願及朝明己年盛時任重馳騁以行道德)夕弭節兮北渚(弭安也渚水涯也夕)
(以喻衰言日夕將暮己己衰老弭情安意終於草野)鳥次兮屋上(次舍也過信為次)水周
兮堂下(周旋也言己所居在湖澤之中衆鳥舍止我之屋上流水周旋己之堂下自傷與鳥獸魚鼈為)
(伍)捐余玦兮江中(玦玉佩也先王所以命臣之瑞也故與環即還與玦即去也)遺余
佩兮澧浦(遺離也佩瓊琚之屬也言己雖見放逐常思念君設欲遠去猶捐玦佩置於水涯冀君求)
(己示有還意)采芳洲兮杜若(芳洲香草叢生水中之處)將以遺兮下女(遺與)
(也女隂也以喻臣謂己之儔匹也言己願於芳芬絶異之洲采取杜若以與忠正之人思與同志終不更變)
時不可兮再得(言日不再中年不再盛也)聊逍遙兮容與(逍遥游戲也言天時)
(不再至人年不再盛己既老矣不遇於時聊且逍遥而游容與而戲以待天命之至也)
湘夫人
帝子降兮北渚(帝子謂堯女也降下也言堯二女娥皇女英隨帝不反墮於湘水之渚因為湘)
(夫人)目眇眇兮愁余(眇眇好貌也予屈原自謂也堯二女儀德美好眇然絶異又配帝舜而乃)
(沒命水中屈原自傷不遭值堯而遇暗君亦將沈自湘流故曰愁我也)嫋嫋兮秋風(嫋嫋秋風)
(搖木貌)洞庭波兮木葉下(言秋風疾則草木搖湘水波而樹葉落矣以言君政急則衆人)
(愁而賢者傷矣)登白薠兮騁望(薠草秋生騁平也)與佳期兮夕張(佳期謂湘)
(夫人也不敢指斥尊者故言佳也張施也言己願以始秋薠草初生望平之時修設祭具夕早洒掃張施帷帳)
(與夫人期歆饗之也)鳥何萃兮蘋中(萃集也)罾何為兮木上(罾魚網也夫鳥當集)
(木巔而言草中罾當在水中而言木上以喻所願不得失其所也)沅有芷兮澧有蘭(言沅)
(水之中有盛茂之芷澧水之外有芬芳之蘭異於衆草以興湘夫人美好亦異於衆人)思公子兮
未敢言(公子謂湘夫人也重以卑說尊故變言公子也言己想若舜之遇二女二女雖死猶思其神所)
(以不敢達言者士當須介女當須媒也)慌忽兮遠望觀流水兮潺湲(言神鬼慌)
(忽往來無形近而視之彷彿若存遠而望之但見水流潺湲也)麋何為兮庭中(麋獸名)蛟
何為兮水裔(蛟龍類也言麋當在山林而在庭中蛟當在深淵而在水涯以言小人當處野而升)
(朝廷賢者當居尊官而為僕隸)朝馳余馬兮江臯夕濟兮西澨(濟渡也澨水涯)
(自傷驅馳不出湖澤之域)聞佳人兮召余(余屈原自謂也)將騰駕兮偕逝(偕俱)
(也逝往也屈原幽居草澤思神念鬼冀湘夫人有命呼己則願騰駕而往不待侣偶也)築室兮水
中葺之兮以荷蓋(屈原困於世上願築室水中託附神明而居處也)荃壁兮紫
壇(以荃草飾室壁累紫貝為壇)播芳椒兮成堂(布香椒於堂上)桂棟兮(以桂木為)
(屋棟)蘭撩(以木蘭為榱)辛夷楣兮(辛夷香草以作戶楣)葯房(葯白芷也房室也)罔
薜茘兮為帷(罔結也結薜茘為帷帳)擗蕙櫋兮既張(擗折也以折蕙覆櫋屋)
白玉兮為鎮(以玉鎮坐席)疏石蘭以為芳(石蘭香草疏布陳也)芷葺兮
荷屋(葺蓋屋也)繚之兮杜衡(繚縛束也杜衡香草也)合百草兮實庭(合百)
(草之華以實庭也)建芳馨兮廡門(馨香之遠聞者也積之以為門廡也屈原生遭濁世憂愁)
(困極意欲随從鬼神築室水中與湘夫人比隣而處然猶積衆芳以為殿堂修飾彌盛行善彌高也)九嶷
繽兮竝迎(九嶷山名舜所葬也)靈之來兮如雲(言舜使九嶷之山神繽然來迎二女)
(則百神侍送衆多如雲)捐余袂兮江中(袂衣袖也)遺余褋兮澧浦(褋襜襦也)
(屈原設託與湘夫人共鄰處舜復迎之而去窮困無所依故欲捐棄衣物裸身而行將適九夷也)搴汀
洲兮杜若(汀平也)將以遺兮遠者(遠者謂高賢隐士也言己雖欲之九夷絶域之)
(外猶求高賢之士采平洲香草以遺之共與修道德也)時不可兮驟得(驟數也)聊逍
遥兮容與(言富貴有命天時難值不可數得聊且游戲以盡年壽也)
文選卷三十二
