文選卷二十九梁蕭統編
唐李善註
雜詩
古詩一十九首(五言竝云古詩蓋不知作者或云枚乘疑不能明也詩云驅馬上東)
(門又云遊戲宛與洛此則辭兼東都非盡是乘明矣昭明以失其姓氏故編在李陵之上)
行行重行行與君生别離(楚辭曰悲莫悲扵生别離)相去萬餘里各
在天一涯(廣雅曰涯方也)道路阻且長會面安可知(毛詩曰遡洄從之路)
(阻且長薛綜西京賦注曰安焉也)胡馬依北風越鳥巢南枝(韓詩外傳曰詩曰代)
(馬依北風飛鳥棲故巢皆不忘本之謂也)相去日已遠衣帶日已緩(古樂府歌曰離)
(家日趨遠衣帶日趨緩)浮雲蔽白日游子不顧返(浮雲之蔽白日以喻邪佞之毁)
(忠良故遊子之行不顧返也文子曰日月欲明浮雲蓋之陸賈新語曰邪臣之蔽賢猶浮雲之鄣日月古楊柳)
(行曰讒邪害公正浮雲蔽白日義與此同也鄭玄毛詩箋曰顧念也)思君令人老歲月忽
已晩棄捐勿復道努力加餐飯
青青河畔草鬱鬱園中柳(鬱鬱茂盛也)盈盈樓上女皎皎當
窗牖(草生河畔柳茂園中以喻美人當窗牖也廣雅曰嬴客也盈與嬴同古字通)娥娥紅粉
糚纖纖出素手(方言曰秦晉之間美貌謂之娥韓詩曰纖纖女手可以縫裳薛君曰纖纖)
(女手之貌毛萇曰摻摻猶纖纖也)昔為倡家女今為蕩子婦(史記曰趙王遷)
(母倡也說文曰倡樂也謂作妓者)蕩子行不歸空牀難獨守(列子曰有人去)
(鄉土遊扵四方而不歸者世謂之為狂蕩之人也)
青青陵上柏磊磊澗中石(言長存也莊子仲尼曰受命扵地唯松柏獨也在冬)
(夏常青青楚詞曰石磊磊兮葛蔓蔓字林曰磊磊衆石也)人生天地間忽如遠行
客(言異松石也尸子老莱子曰人生扵天地之間寄也寄者固歸列子曰死人為歸人則生人為行人)
(矣韓詩外傳曰枯魚銜索幾何不蠧二親之夀忽如過客)斗酒相娛樂聊厚不為
薄(鄭玄毛詩箋曰聊粗略之辭也)驅車策駑馬游戲宛與洛(廣雅曰駑駘也)
(謂馬遲鈍者也漢書南陽郡有宛縣洛東都也)洛中何鬱鬱冠帶自相索(春秋)
(說題辭曰齊俗冠帶以禮相提賈逵國語注曰索求也)長衢羅夹巷王侯多第
宅(魏王奏事曰出不由里門面大道者名曰第)兩宮遙相望雙闕百餘尺
(蔡質漢官典職曰南宮北宮相去七里)極宴娛心意戚戚何所迫(楚辭曰君)
(戚戚而不可解)
今日良宴會歡樂難具陳(毛萇詩傳曰良善也陳猶說也)彈箏奮逸響
新聲妙入神(劉向雅琴賦曰窮音之至入扵神)令德唱高言識曲聽其
真(左氏傳宋昭公曰光昭先君之令德莊子曰是以高言不止扵衆人之口廣雅曰高上也謂辭之美者真)
(猶正也)齊心同所願含意俱未申(所願謂富貴也)人生寄一世奄
忽若飇塵(人生若寄已見上注方言曰奄遽也爾雅曰飄颻謂之猋爾雅或為此飈)何不策
高足先據要路津(高上也亦謂逸足也)無為守窮賤轗軻長苦辛
(楚辭曰年既過太半然輡軻不遇也轗與輡同苦闇切軻苦賀切)
西北有高樓上與浮雲齊(此篇明高才之人仕宦未達知人者稀也西北乾位君之)
(居也)交疏結綺忩阿閣三重階(薛綜西京賦注曰疏刻穿之也說文曰綺文繒也此)
(刻鏤以象之尚書中侯曰昔黃帝軒轅鳳皇巢阿閣周書曰明堂咸有四阿然則閣有四阿謂之阿閣鄭玄周)
(禮注曰四阿若今四注者也薛綜西京賦注曰殿前三階也)上有絃歌聲音響一何
悲(論語曰子游為武城宰聞絃歌之聲說苑應侯曰今日之琴一何悲也)誰能為此曲無
乃杞梁妻(琴操曰杞梁妻歎者齊邑杞梁殖之妻所作也殖死妻嘆曰上則無父中則無夫下則無)
(子將何以立吾節亦死而已援琴而鼓之曲終遂自投淄水而死)清商隨風發中曲正
徘徊(宋玉長笛賦曰吟清商追流徵)一彈再三歎慷慨有餘哀(說文曰歎太息)
(也又曰慷慨壮士不得志扵心也)不惜歌者苦但傷知音稀(賈逵國語注曰惜痛)
(也孔安國論語注曰稀少也)願為雙鳴鶴奮翅起高飛(楚辭曰將奮翼兮高飛廣)
(雅曰高遠也)
涉江采芙蓉蘭澤多芳草采之欲遺誰所思在遠道(楚辭)
(曰折芳馨兮遺所思)還顧望舊鄉長路漫浩浩(鄭玄毛詩箋曰回首曰顧)同心
而離居憂傷以終老(周易曰二人同心楚辭曰將以遺兮離居毛詩曰假寐永歎維憂用)
(老)
明月皎夜光促織鳴東壁(春秋考異郵曰立秋趣織鳴宋均曰趣織蟋蟀也立秋女)
(功急故趣之禮記曰季夏蟋蟀在壁)玉衡指孟冬衆星何歴歴(春秋運斗樞曰北斗)
(七星第五日玉衡淮南子曰孟秋之月招搖指申然上云促織下云秋蟬明是漢之孟冬非夏之孟冬矣漢書)
(曰高祖十月至霸上故以十月為歲首漢之孟冬今之七月矣)白露霑野草時節忽復
易(禮記曰孟秋之月白露降列子曰寒暑易節)秋蟬鳴樹間玄鳥逝安適(禮記)
(曰孟秋寒蟬鳴又曰仲秋之月玄鳥歸鄭玄曰玄鳥燕也謂去蟄也呂氏春秋曰國危甚矣若將安適高誘曰)
(適之也復云秋蟬玄鳥者此明實候故以夏正言之)昔我同門友高舉振六翮(論語)
(曰有朋自遠方来不亦樂乎鄭玄曰同門曰朋韓詩外傳蓋桑曰夫鴻鵠一舉千里所恃者六翮耳)不念
攜手好棄我如遺跡(毛詩曰惠而好我攜手同車國語楚鬭且語其弟曰靈王不顧扵民)
(一國棄之如遺跡焉)南箕北有斗牽牛不負軛(言有名而無實也毛詩曰維南有箕)
(不可以簸揚維北有斗不可以挹酒漿睆彼牽牛不以服箱)良無盤石固虛名復何
益(良信也聲類曰盤大石也)
冉冉孤生竹結根泰山阿(竹結根扵山阿喻婦人託身扵君子也風賦曰緣太山之)
(阿)與君為新婚兔絲附女蘿(毛萇詩傳曰女蘿松蘿也毛詩草木疏曰今松蘿蔓)
(松而生而枝正青兔絲草蔓聯草上黃赤如金與松蘿殊異此古今方俗名草不同然是異草故曰附也)兔
絲生有時夫婦會有宜(蒼頡篇曰宜得其所也)千里遠結婚悠悠
隔山陂(說文曰陂阪也)思君令人老軒車來何遲傷彼蕙蘭花
含英揚光輝過時而不采將隨秋草萎(楚辭曰秋草榮其將實微霜下)
(而夜殞)君亮執高節賤妾亦何為(爾雅曰亮信也)
庭中有奇樹綠葉發華滋(蔡質漢官典職曰宮中種嘉禾奇樹)攀條折其
榮將以遺所思(遺所思已見上文)馨香盈懷袖路遠莫致之(王逸)
(楚辭注曰在衣曰懷毛詩曰豈不爾思遠莫致之說文曰致送詣也)此物何足貢但感别
經時(賈逵國語注曰貢獻也物或為榮貢或為貴)
迢迢牽牛星皎皎河漢女(牽牛已見上文毛詩曰維天有漢監亦有光跂彼織女終)
(日七襄雖則七襄不成報章毛萇曰河漢天河也)纖纖擢素手札札弄機杼(纖纖)
(已見上文)終日不成章泣涕零如雨(不成章已見上句注毛詩曰瞻望弗及泣涕如)
(雨)河漢清且淺相去復幾許盈盈一水間脉脉不得語
(爾雅曰脉相視也郭璞曰脉脉謂相視貌)
迴車駕言邁悠悠涉長道(毛詩曰駕言出遊又曰悠悠南行順彼長道)四顧
何茫茫東風搖百草(莊子曰亦將四顧王逸楚辭注曰茫茫草木彌遠容貌盛也)所
遇無故物焉得不速老盛衰各有時立身苦不早人生
非金石豈能長夀考(韓子曰雖與金石相弊兼天下未有日也)奄忽隨物化
榮名以為寶(化謂變化而死也不忍斥言其死故言隨物而化也莊子曰聖人之生也天行其死)
(也物化)
東城高且長逶迤自相屬(城高且長故登之以望也王逸楚辭注曰逶迤長貌也)
迴風動地起秋草萋已綠四時更變化歲暮一何速(周易)
(曰四時變化而能久成毛詩曰歲聿云暮尸子曰人生也亦少矣而歲往之亦速矣)晨風懷苦心
蟋蟀傷局促(毛詩曰鴥彼晨風鬱彼北林未見君子憂心欽欽蒼頡篇曰懷抱也毛詩序曰蟋蟀)
(刺晉僖公儉不中禮漢書景帝曰局促效轅下駒)蕩滌放情志何為自結束燕
趙多佳人美者顔如玉(燕趙二國名也楚辭曰聞佳人兮召予神女賦曰苞温潤之玉)
(顔)被服羅裳衣當戶理清曲(如淳漢書注曰今樂家五日一習樂為理樂也)音
響一何悲絃急知柱促馳情整中帶沈吟聊躑躅(中帶中衣)
(帶整帶將欲從之毛萇詩傳曰丹朱中衣說文曰躑躅住足也躑躅與蹢躅同)思為雙飛燕銜
泥巢君屋
驅車上東門遙望郭北墓(上東門已見阮籍詠懷詩應劭風俗通曰葬扵郭北北首)
(求諸幽之道也)白楊何蕭蕭松柏夹廣路(白虎通曰庶人無墳樹以楊柳楚辭曰風)
(䬃䬃兮木蕭蕭仲長子昌言曰古之葬者松柏梧桐以識其墳也)下有陳死人杳杳即
長暮(莊子曰人而無人道是之謂陳人也郭象曰陳久也楚辭曰去白日之昭昭襲長夜之悠悠)潛
寐黃泉下千載永不寤(服虔左氏傳注曰天玄地黃泉在地中故言黃泉)浩浩
隂陽移年命如朝露(神農本草曰春夏為陽秋冬為隂莊子曰隂陽四時運行漢書李陵)
(謂蘇武曰人生如朝露)人生忽如寄夀無金石固(如寄已見上文)萬歲更
相送聖賢莫能度服食求神仙多為藥所誤不如飲美
酒被服紈與素(范子曰白紈素出齊)
去者日以疎生者日以親(呂氏春秋曰死者彌久生者彌疎)出郭門直
視但見丘與墳(白虎通曰葬扵城郭外何死生異别終始異居)古墓犁為田松
柏摧為薪白楊多悲風蕭蕭愁殺人(楚辭曰哀江介之悲風又曰秋風兮)
(蕭蕭)思還故里閭欲歸道無因
生平不滿百常懷千歲憂(孫卿子曰人生無百歲之夀而有千歲之信士何也曰以)
(夫千歲之法自持者是乃千歲之信士矣)晝短苦夜長何不秉燭遊為樂當
及時何能待来茲(呂氏春秋曰今茲美禾来茲美麥高誘曰茲年)愚者愛惜費
但為後世嗤(說文曰嗤笑也)仙人王子喬難可與等期(列仙傳曰王子)
(喬者太子晉也道人浮丘公接以上嵩高山)
&KR1006;澟歲云暮螻蛄夕鳴悲(說文曰&KR1006;寒也歲暮已見上注方言曰南楚或謂螻蛄為)
(螻廣雅曰螻螻蛄也螻力候切蛄鼓胡切)涼風率已厲游子寒無衣(禮記曰孟秋之)
(月涼風至杜預左氏傳注曰厲猛也毛詩曰無衣無褐何以卒歲)錦衾遺洛浦同袍與
我違(毛詩曰角枕粲兮錦衾爛兮又曰豈曰無衣與子同袍)獨宿累長夜夢想見
容輝良人惟昔懽枉駕惠前綏(良人念昔之懽愛故枉駕而迎已惠以前綏欲)
(令升車也故下云攜手同車孟子曰齊人一妻一妾而處室者其良人出必厭酒肉劉熙曰婦人稱夫曰良人)
(禮記曰壻出御婦車而壻授綏御輪三周)願得常巧笑攜手同車歸(毛詩曰巧笑倩)
(兮攜手同歸見上注)既来不須臾又不處重闈(楚辭曰何須臾而忘反)亮無
晨風翼焉能淩風飛(爾雅曰晨風鸇也莊子曰鵲淩風而起)眄睞以適意
引領遙相稀徙倚懷感傷垂涕霑雙扉
孟冬寒氣至北風何慘慄(毛詩曰二之日栗烈毛萇曰栗烈寒氣也)愁多知
夜長仰觀衆星列三五明月滿四五詹兔缺(禮記曰地秉隂竅扵)
(山川播五行扵四時和而後月生也是以三五而盈三五而闕春秋元命苞曰月之為言闕也兩說以詹諸與)
(兔然詹與同古字通)客從遠方来遺我一書札(說文曰札牒也)上言長
相思下言久離别置書懷袖中三歲字不滅(韓詩外傳曰趙簡子)
(少子名無恤簡子自為書牘使誦之居三年簡子坐青臺之上問書所在無恤出其書扵左袂令誦習焉)一
心抱區區懼君不識察(李陵與蘇武書曰區區之心竊慕此爾廣雅曰區區愛也)
客從遠方来遺我一端綺(綺已見上文)相去萬餘里故人心
尚爾(鄭玄毛詩序曰尚猶也字書曰爾詞之終也)文綵雙鴛鴦裁為合歡被
著以長相思緣以結不解(鄭玄儀禮注曰著謂充之以絮也著張慮切鄭玄禮記注)
(曰緣飾邊也緣以絹切)以膠投漆中誰能别離此(韓詩外傳子夏曰實之與實如)
(膠如漆君子不可不留意也)
明月何皎皎照我羅床幃(毛詩曰月出皎兮)憂愁不能寐攬衣
起徘徊(毛詩曰耿耿不寐)客行雖云樂不如早旋歸(毛詩曰言旋言歸)
出戶獨彷徨愁思當告誰(毛詩序曰彷徨不忍去)引領還入房淚
下沾衣裳(引領已見上文)
與蘇武詩三首(五言)
李少卿(漢書曰李陵字少卿少時為侍中建章監善射愛人降匈奴為右校王病死)
良時不再至離别在須臾(論語摘輔像謐曰時不再及宋均曰及亦至也須臾已見)
(上文)屏營衢路側執手野踟蹰(國語申胥曰昔楚靈王獨行屏營毛詩曰執子之手)
(又曰搔首踟蹰)仰視浮雲馳奄忽互相踰風波一失所各在天
一隅(言浮雲之馳奄忽相踰飄颻不定逮乎因風波蕩各在天之一隅以喻人之客遊飛薄亦爾)長
當從此别且復立斯須(禮記君子曰禮樂不可斯須去身鄭玄曰斯須猶須臾也)欲
因晨風發送子以賤軀(晨風早風言欲因風發而已乘之以送子也楚辭曰乘回風兮)
(遠遊)
嘉會難再遇三載為千秋(琴操曰鄒虞者邵國之女所作也古者役不踰時不失嘉)
(會)臨河濯長纓念子悵悠悠(夫冠纓仕子之所服濯之以遠遊今因遠遊而感逝)
(川故增别念也)遠望悲風至對酒不能酬行人懷往路何以慰
我愁(毛萇詩傳曰懷思也)獨有盈觴酒與子結綢繆(毛詩曰綢繆束薪毛萇曰)
(綢繆纏綿之貌也)
攜手上河梁遊子暮何之(楚辭曰浮雲兮客與導予兮何之也)徘徊蹊路
側悢悢不得辭(廣雅曰悢悢恨也)行人難久留各言長相思安
知非日月弦望自有時(劉熙釋名曰弦月半之名也其形一旁曲一旁直若張弓弛弦)
(也望月滿之名也月大十六日月小十五日日在東月在西遙相望也)努力崇明德皓首
以為期(周易曰利用安身以崇德也毛萇詩傳曰崇終也尚書曰先王既勤用明德聲類曰顥白首貌)
(也皓與顥古字通)
古詩四首(五言)
蘇子卿(漢書曰蘇武字子卿為後中監使匈奴十九年歸拜為典屬國病卒)
骨肉緣枝葉結交亦相因(骨肉謂兄弟也漢書帝謂燕王旦曰今王骨肉至親古詩)
(曰結交莫羞貧)四海皆兄弟誰為行路人(論語子夏為司馬牛曰四海之内皆為兄)
(弟君子何患乎無兄弟家語曰子游見行路之人云魯司鐸人也)况我連枝樹與子同
一身昔為鴛與鴦今為參與辰(毛詩曰鴛鴦于飛畢之羅之鄭玄曰言其止則)
(相偶飛則為雙尚書大傳曰書之論事離離若參辰之錯行法言曰吾不睹參辰之相比也宋哀曰辰龍星也)
(參虎星也我不見龍虎俱見)昔者常相近邈若胡與秦(淮南子曰肝膽胡越許慎)
(曰胡在北方越居南方然胡秦之義猶胡越也)惟念當離别恩情日以新鹿鳴
思野草可以喻嘉賓(毛詩曰呦呦鹿鳴食野之苹我有嘉賓鼓瑟吹笙)我有一
罇酒欲以贈遠人願子留斟酌敘此平生親
黃鵠一遠别千里顧徘徊(韓詩外傳曰田饒謂魯哀公曰夫黃鵠一舉千里)胡
馬失其羣思心常依依(胡馬已見上文依依思戀之貌也)何況雙飛龍
羽翼臨當乖(雙龍喻已及朋友也)幸有絃歌曲可以喻中懷請為
遊子吟泠泠一何悲(琴操曰楚引者楚遊子龍丘高出遊三年思歸故鄉望楚而長歎故)
(曰楚引蒼頡篇曰吟嘆也)絲竹厲清聲慷慨有餘哀(禮記曰絲竹樂之器也王逸楚)
(辭注曰厲烈也謂清烈也古詩曰慷慨有餘哀)長歌正激烈中心愴以摧欲展
清商曲念子不能歸(清商已見上文)俛仰内傷心淚下不可揮
(爾雅曰揮竭也郭璞曰揮振去水亦為竭莊子曰俛仰之間家語曰公父文伯卒敬姜曰二三子無揮涕也)
願為雙黃鵠送子俱遠飛
結髮為夫妻恩愛兩不疑(結髮始成人也謂男年二十女年十五時取笄冠為義也)
(漢書李廣曰結髮而與匈奴戰也)歡娛在今夕嬿婉及良時(孟子曰霸者之民驩)
(娛如也毛詩曰今夕何夕又曰嬿婉之求)征夫懷往路起視夜何其(毛詩曰駪駪征)
(夫又曰夜如何其夜未央毛萇曰其辭也)參辰皆已沒去去從此辭(參辰已沒言將)
(曉也)行役在戰場相見未有期(毛詩曰嗟余子行役戰國策曰綴甲勵兵效勝扵戰)
(場)握手一長歎淚為生别滋(史記繆賢曰燕王私握臣手古詩曰與君生别離楚)
(辭曰悲莫悲兮生别離)努力愛春花莫忘歡樂時(春花喻少時也)生當復
来歸死當長相思
燭燭晨明月馥馥我蘭芳(蒼頡篇曰燭照也韓詩曰馥芬孝祀薛君曰馥香貌也)
芬馨良辰發隨風開我堂(秋月既明秋蘭又馥遊子感時彌增戀本也)征夫
懷遠路遊子戀故鄉(漢書高祖曰遊子悲故鄉)寒冬十二月晨起踐
嚴霜(漢書武帝太初元年改從夏正此或改正之後也楚辭曰冬又申之以嚴霜)俯觀江漢
流仰視浮雲翔良友遠離别各在天一方(江漢流不息浮雲去靡依)
(以喻良友各在一方播遷而無所托楚辭曰仰浮雲而永歎)山海隔中州相去整且
長(楚辭曰蹇誰留兮中州)嘉會難兩遇歡樂殊未央(嘉會已見上文)願君
崇令德隨時愛景光(令德已見上文景光即光景也楚辭曰借景光以往来)
四愁詩四首(七言并序)
張子平
張衡不樂久處機密陽嘉中出為河間相時國王驕奢
不遵法度(范曄後漢書順帝紀曰改元嘉七年為陽嘉元年改陽嘉五年為永和元年又曰順帝初)
(衡復為太史令陽嘉元年造風候地動儀永和初出為河間相而此云陽嘉中誤也范曄後漢書曰和帝申貴)
(人生河間孝王開立四十二年順帝永建六年薨子惠王政嗣傲狼不奉法憲然考其年月此是惠王也)又
多豪右并兼之家(漢書曰魏郡豪右李竟文類曰有權勢豪右大家也漢書曰禁兼并之塗)
(李奇曰謂大家役小民富者兼役貧民也)衡下車治威嚴能内察屬縣(漢書曰班)
(伯為定襄太守其下車作威吏民竦息)姦猾行巧劫皆密知名下吏收捕
盡服擒諸豪俠遊客悉惶懼逃出境郡中大治爭訟息
獄無繫囚時天下漸弊鬱鬱不得志(楚辭曰心鬱鬱之憂思獨永歎而增)
(傷鄭玄考工記注曰鬱不舒散也)為四愁詩屈原以美人為君子以珍
寶為仁義以水深雪雰為小人以道術相報貽於時君
而懼讒邪不得以通其辭曰
一思曰我所思兮在泰山欲往從之梁父艱(言王者有德功成則)
(東封泰山故思之泰山以喻時君梁父以喻小人也漢書曰有太山郡又武帝登封太山之梁父音義曰梁父)
(太山下小山也)側身東望涕霑翰(楚辭曰願側身而無所韋昭漢書注曰翰筆也)美人
贈我金錯刀何以報之英瓊瑤(漢書曰王莽鑄大錢又造錯刀以金錯其文續)
(漢書曰佩刀諸侯王黃金錯環謝承後漢書曰詔賜應奉金錯把刀毛詩曰投我以木桃報之以瓊瑤又曰尚)
(之以瓊英乎而)路遠莫致倚逍遙何為懷憂心煩勞(古詩曰路遠莫致之)
二思曰我所思兮在桂林欲往從之湘水深(漢書曰欎林郡故秦)
(桂林郡海南經曰桂林八樹在番禺東又曰湘水出零陵舜死蒼梧葬九疑故思明君)側身南望
涕沾襟(楚辭曰泣歔欷而沾襟)美人贈我金琅玕何以報之雙玉
盤(尚書禹貢曰厥貢惟球琳琅玕古詩曰委身玉盤中歴年冀見食應劭漢官儀曰封禪壇有白玉盤)路
遠莫致倚惆悵何為懷憂心煩傷(楚辭曰惆悵兮而私自憐)
三思曰我所思兮在漢陽欲往從之隴阪長(漢書曰天水郡明帝)
(改曰漢陽應劭曰天水有大阪名曰隴阪秦州記曰隴阪九曲不知高幾里)側身西望涕沾
裳(古長歌行曰泣涕忽沾裳)美人贈我貂襜褕何以報之明月珠(蔡邕)
(獨斷曰侍中中常侍加貂蟬說文曰直裾謂之襜褕淮南子曰隋侯之珠高誘曰明月珠也)路遠莫
致倚踟蹰何為懷憂心煩紆(楚辭曰志紆欎其難釋王逸曰紆屈也)
四思曰我所思兮在鴈門欲往從之雪紛紛(漢書有鴈門郡楚辭)
(曰雪紛紛而薄木)側身北望涕沾巾(說文曰佩巾也)美人贈我錦繡段
何以報之青玉案(錦繡有五采成文章玉案君所憑倚喻大臣亦為天子所恃禮記曰春服)
(青玉楚漢春秋淮隂侯曰臣去項歸漢漢王賜臣玉案之食)路遠莫致倚增歎何為
懷憂心煩惋(楚辭曰吒增嘆兮如雷)
雜詩一首(五言雜者不拘流例遇物即言故云雜也)
王仲宣
日暮遊西園冀寫憂思情曲池揚素波列樹敷丹榮(楚辭)
(曰坐堂伏檻臨曲池列女傳津吏女歌曰水揚波兮杳冥冥)上有特栖鳥懷春向我
鳴(毛詩曰有女懷春)褰袵欲從之路險不得征(說文曰袵衣衿也衿音今)徘
徊不能去佇立望爾形(毛詩曰瞻望弗及佇立以泣)風飈揚塵起白
日忽已冥(鄭玄毛詩箋曰冥夜也)廻身入空房託夢通精誠(幽通賦曰)
(精誠發於宵寐)人欲天不違何懼不合并(尚書曰人之所欲天必從之)
雜詩一首(五言)
劉公幹
職事相填委文墨紛消散(漢書功臣皆曰蕭何徒恃文墨顧居臣上)馳翰未
暇食日昃不知晏(翰墨已見上尚書曰自朝至于日中昃不遑暇食)沈迷簿領
書回回自昏亂(簿領謂文簿而記錄之史記曰問上林尉諸禽獸簿司馬彪莊子注曰領錄也)
(楚辭曰腸回回兮盤紆)釋此出西城登高且遊觀方塘含白水中
有鳬與鴈(楚辭曰乘白水而高騖毛詩曰弋鳬與鴈)安得肅肅羽從爾浮波
瀾(毛詩曰鴻鴈于飛肅肅其羽)
雜詩二首(五言集云抱中作下篇云於黎陽作)
魏文帝
漫漫秋夜長烈烈北風涼(楚辭曰終長夜之曼曼毛詩曰冬日烈烈又曰北風其涼)
展轉不能寐披衣起彷徨(毛詩曰展轉不寐彷徨已見上文)彷徨忽已
久白露霑我裳(白露已見上文說苑曰孺子不覺露之沾裳)俯視清水波仰
看明月光天漢迴西流三五正從横(河圖括地象曰河精上為天漢毛詩)
(曰嘒彼小星三五在東毛萇曰三心五噣四時更見也)草蟲鳴何悲孤鴈獨南翔
(毛詩曰喓喓草蟲趯趯阜螽毛萇曰草蟲常羊也楚辭曰鴈雍雍而南遊)鬱鬱多悲思緜緜
思故鄉(古詩曰緜緜思還道)願飛安得翼欲濟河無梁(葛龔與梁相張府君)
(牋曰悠悠夢想願飛無翼楚辭曰江河廣而無梁)向風長歎息斷絶我中腸(楚辭曰向長風而舒情)
西北有浮雲亭亭如車蓋(亭亭迴遠無依之貌也易通卦驗曰太陽雲出張如車蓋)
惜哉時不遇適與飄風會(何休公羊傳注曰適遇也)吹我東南行南
行至吳會(當時實至廣陵未至吳會今言至者據已入其地也)吳會非我鄉安能
久留滯(楚辭曰然轁軻而留滯)棄置勿復陳客子常畏人
朔風詩一首(四言)
曹子建
仰彼朔風用懷魏都願騁代馬儵忽北徂(代馬已見上文)凱風
永至思彼蠻方(毛萇詩傳曰南風謂之凱風禮記曰南方曰蠻毛詩曰用逷蠻方)願隨
越鳥飜飛南翔(古詩曰越鳥巢南枝)四氣代謝懸景運周(爾雅曰四氣和)
(謂之玉燭淮南子曰二者代謝舛馳周易曰懸象著明)别如俯仰脱若三秋(毛詩曰一)
(日不見如三秋兮)昔我初遷朱華未希今我旋止素雪云飛(毛詩)
(曰昔我往矣楊柳依依今我来思雨雪霏霏希與稀同古字通也)俯降千仞仰登天阻
(莊子曰千仞之高不足以極其深天阻山也范曄後漢書郭林宗論蘇不韋曰城闕天阻宫府幽絶)風飄
蓬飛載離寒暑(商君書曰夫飛蓬遇飄風而行千里乘風之勢也毛詩曰載離寒暑)千仞
易陟天阻可越昔我同袍今永乖别(同袍已見上文)子好芳草
豈忘爾貽(古詩曰蘭澤多芳草)繁華將茂秋霜悴之(方言曰悴傷也)君不
垂眷豈云其誠(言君雖不垂眷已則豈得不言其誠蒼頡篇曰豈冀也)秋蘭可喻
桂樹冬榮(蘭以秋馥可以喻言桂以冬榮可以喻性楚辭曰秋蘭兮青青又曰麗桂樹之冬榮)絃
歌蕩思誰與消憂(言絃歌可以蕩滌悲思誰與共奏以消憂也)臨川暮思何
為汎舟(言臨川日暮而又相思何為汎舟而不濟以相從乎國語曰秦汎舟於河)豈無和樂
遊非我鄰(言豈無和樂以蕩思乎為遊非我鄰故不奏也)誰忘汎舟愧無榜人
(言豈忘汎舟以相從乎愧無榜人所以不解也榜人喻良友也張揖漢書注云榜人船長也)
雜詩六首(五言)
曹子建(此六篇並託喻傷政急朋友道絶賢人為人竊勢别京已後在郢城思鄉而作)
高臺多悲風朝日照北林(新語曰高臺喻京師悲風言教令朝日喻君之明照北林)
(言狹北喻小人新序曰高堂百仞)之子在萬里江湖迥且深(江湖喻小人隔蔽毛)
(詩曰之子于征爾雅曰迥遠也)方舟安可極離思故難任(爾雅曰大夫方舟郭璞曰)
(併兩船也毛萇詩傳曰極至也)孤鴈飛南遊過庭長哀吟(鴈南遊已見上文)翹
思慕遠人願欲託遺音(翹猶懸也)形影忽不見翩翩傷我心
轉蓬離本根飄颻隨長風(說苑曰魯哀公曰秋蓬惡其本根美其枝葉秋風一起根)
(本拔矣)何意迴飈舉吹我入雲中(爾雅曰扶摇謂之猋飈與猋同)高高上
無極天路安可窮(吕氏春秋曰風乎其高無極也仲長子昌言曰蕩蕩乎若昇天路而不知)
(其所至子若昇天路也)類此遊客子捐軀遠從戎毛褐不掩形薇
藿常不充(淮南子曰布衣掩形鹿裘禦寒言貧人冬則羊裘短褐不掩形也列女傳曾子謂黔婁妻)
(曰先生在時食不充虚衣不蓋形文子曰聖人食足以充虚接氣衣足以蓋形禦寒)去去莫復道
沈憂令人老(宋玉笛賦曰武毅發沈憂古詩曰思君令人老)
西北有織婦綺縞何繽紛(小雅曰繒之精者曰縞古老切)明晨秉機杼
日昃不成文(言憂甚而志亂)太息終長夜悲嘯入青雲妾身守
空閨良人行從軍(良人謂夫也)自期三年歸今已歴九春(一歲)
(三春故以三年為九春言已過期也纂要曰九十日故九春)飛鳥繞樹翔噭噭鳴索
羣(楚辭曰聲噭噭以寂寥)願為南流景馳光見我君
南國有佳人容華若桃李(楚辭曰受命不遷生南國謂江南也佳人已見上文毛詩)
(曰何彼穠矣華如桃李)朝遊江北岸日宿瀟湘沚(毛萇詩傳曰沚渚也)時俗
薄朱顔誰為發皓齒(楚辭曰容則秀雅穉朱顔又曰美人皓齒嫮以姱)俛仰歲
將暮榮耀難久恃(歲暮已見上文邊讓章華臺賦曰體迅輕鴻榮耀春華)
僕夫早嚴駕吾將遠行遊(楚辭曰僕夫懷兮心悲又曰嚴車駕兮出戲遊又曰願輕)
(舉兮遠遊)遠遊欲何之吳國為我仇(說苑楚王謂淳于髠曰吾有仇在吳國子能為)
(吾報之乎)將騁萬里塗東路安足由(廣雅曰由行也)江介多悲風淮
泗馳急流(楚辭曰哀江介之悲風泗水名也孟子曰禹排淮泗而注之江也)願欲一輕
濟惜哉無方舟閒居非吾志甘心赴國憂(漢書曰司馬相如稱疾閒)
(居范曄後漢書梁竦歎曰閒居可以養志毛詩曰甘心首疾)
飛觀百餘尺臨牗御櫺軒(古詩曰雙闕百尺爾雅曰觀謂之闕御猶憑也說文曰櫺)
(楯欄也韋昭漢書注曰軒檻上板也)遠望周千里朝夕見平原烈士多悲
心小人媮自閒(風俗通曰烈士者有不易之分)國讎亮不塞甘心思喪
元(塞謂杜絶也孟子曰勇士不忘喪其元)拊劔西南望思欲赴泰山(左氏傳曰)
(子朱怒撫劔從之太山接吳之境西喻蜀責躬詩曰願蒙矢石建旗東岳意與此同也)絃急悲聲
發聆我慷慨言(古詩曰音響何太悲絃急知柱促)
情詩一首(五言)
曹子建
微隂翳陽景清風飄我衣(春秋說辭題曰陽精為日楚辭曰陽杲杲兮朱光)游
魚潛綠水翔鳥薄天飛(言得所也大戴禮曰魚游于水鳥飛于雲)眇眇客行
士遙役不得歸(言不如魚鳥也楚辭曰安眇眇兮無所歸薄)始出嚴霜結今
來白露晞(嚴霜已見上文毛詩曰蒹葭淒淒白露未晞)遊子歎黍離處者歌
式微(毛詩曰彼黍離離彼稷之苗行邁靡靡中心搖搖又曰式微式微胡不歸)慷慨對嘉賓
悽愴内傷悲(毛詩曰我有嘉賓又曰我心傷悲)
雜詩一首(四言)
嵇叔夜
微風清扇雲氣四除(漢書張竦為陳崇作奏曰日不移晷霍然四除)皎皎亮月
麗于高隅(古詩曰明月何皎皎亮明也周禮曰城隅之制九雉)興命公子攜手同
車(㩦手同車已見上文)龍驥翼翼揚鑣踟蹰(毛詩曰四牡翼翼武賦曰揚鑣飛沬)肅
肅宵征造我友廬(毛詩曰肅肅宵征)光燈吐輝華幔長舒鸞觴
酌醴神鼎烹魚(毛詩曰且以酌醴又曰誰能烹魚)絃超子野歎過緜駒
(杜預左氏傳注曰子野師曠字也孟子淳于髠曰昔緜駒處高唐而齊右善歌)流詠太素俯讚
玄虚(列子曰太初形之始太素質之始老子曰玄之又玄衆妙之門管子曰虚無形謂之道史記太史公)
(曰老子所貴道虚無應用變化無方)孰克英賢與爾剖符(言詠讚妙道遊心恬漠誰能以)
(英賢之德與爾分符而仕乎班固漢書述曰漢興柔遠與爾剖符然文雖出彼而意微殊東觀漢記韋彪上議)
(曰二千石皆以選出京師剖符典千里)
雜詩一首(五言)
傅休奕(臧榮緒晉書曰傅玄字休奕北地人勤學善屬文州舉秀才稍遷至司隸校尉)
(卒)
志士惜日短愁人知夜長(論語子曰志士仁人無求生以害仁古詩曰愁多知夜長)
(仰觀衆星列)攝衣步前庭仰觀南鴈翔(漢書沛公攝衣迎酈食其)玄景隨
形運流響歸空房清風何飄颻微月出西方(禮記曰月生於西)
繁星依青天列宿自成行蟬鳴高樹間野鳥號東廂(古詩)
(曰秋蟬鳴樹間王逸楚辭注曰墻序之東為東廂也)纖雲時彷彿渥露沾我裳(曹植)
(魏德論曰纖雲不形陽光赫戲劉禎詩曰皎月垂素光玄雲為髣髴露沾裳已見上文)良時無停
景北斗忽低昂常恐寒節至凝氣結為霜(曾子曰陰氣勝則凝為霜)
落葉隨風摧一絶如流光
雜詩一首(五言)
張茂先
晷度隨天運四時互相承(說文曰晷景也孫卿子曰四時代御)東壁正昏
中固隂寒節升(禮記仲冬之月日昏東壁中左氏傳申豐曰深山窮谷固陰沍寒)繁霜
降當夕悲風中夜興(毛詩曰正月繁霜)朱火青無光蘭膏坐自
凝(古詩曰朱火然其中青烟颺其間楚辭曰蘭膏明燭華容備王逸注曰以蘭香煉膏也無故自凝曰坐)
重衾無煖氣挟纊如懷冰(左氏傳曰楚子圍蕭申公巫臣曰師人多寒王廵三軍拊)
(而勉之三軍之士皆如挾纊孔安國尚書傳曰纊細綿也)伏枕終遙昔寤言莫予應
(韓詩曰寤寐無為展轉伏枕廣雅曰昔夜也毛詩曰獨寐寤言)永思慮崇替慨然獨撫
膺(楚辭曰永思兮内傷國語藍尹亹曰君子獨居思前世之崇替列子曰撫膺而恨)
情詩二首(五言)
張茂先
清風動帷簾晨月照幽房佳人處遐遠蘭室無容光(古詩)
(曰盧家蘭室桂為梁曹植離别詩曰人遠精魂近寤寐夢容光)襟懷擁靈景輕衾覆空
牀(擁猶抱也)居歡愒夜促在慼怨宵長(一云居歡惜夜促爾雅曰愒貪也苦蓋切)
拊枕獨嘯歎感慨心内傷
遊目四野外逍遙獨延佇(楚辭曰忽反顧以遊目又曰結幽蘭而延佇)蘭蕙
綠清渠繁華蔭綠渚佳人不在兹取此欲誰與巢居知
風寒穴處識隂雨(春秋漢含孳曰穴藏先知雨隂□未集魚已噞喁巢居之鳥先知風樹木)
(搖鳥已翔韓詩曰鸛鳴于垤婦歎於室韓詩曰鸛水鳥巢處知風穴處知雨天將雨而蟻出壅土鸛鳥見之長)
(鳴而喜)不曾遠别離安知慕儔侣
園葵詩一首(五言)
陸士衡(晉書趙王倫簒位遷帝於金墉城後諸王共誅倫復帝位齊王冏譖機為倫作)
(禪文賴成都王穎救之免死故作此詩以葵為喻謝穎)
種葵北園中葵生鬱萋萋朝榮東北傾夕穎西南晞(淮南)
(子曰聖人之於道猶葵之與日雖不與終始哉其鄉之誠也高誘曰鄉仰也誠實也)零露垂鮮澤
朗月耀其輝(毛詩曰零露瀼瀼)時逝柔風戢歲暮商猋飛(管子曰東)
(方曰春柔風甘雨乃至楚辭曰商風肅而害之)曾雲無温液嚴霜有凝威(鄭玄毛詩)
(箋曰曾重也漢書曰孫寶曰當從天氣以成嚴霜之威)幸蒙高墉德玄景蔭素蕤
(爾雅曰墻謂之墉說文曰蕤草木華盛貌也)豐條並春盛落葉後秋衰慶彼
晩彫福忘此孤生悲
思友人詩一首(五言)
曹顔遠(臧榮緒晉書曰曹攄字顔遠譙國人也篤志好學參南國中郎將遷高密王左)
(司馬流人王&KR1225;等侵掠城邑遇戰軍敗而死之)
密雲翳陽景霖潦淹庭除(周易曰密雲不雨左氏傳曰凡雨自三日以往為霖說文)
(曰潦雨水也又曰除殿階也)嚴霜彫翠草寒風振纖枯(鄭玄禮記注曰振動也)
澟澟天氣清落落卉木疎(古詩曰澟澟歲云暮杜篤首陽山賦曰長松落落毛萇詩)
(傳曰卉草也)感時歌蟋蟀思賢詠白駒(毛詩曰蟋蟀在堂歲聿其暮又曰皎皎白)
(駒食我場苗縶之維之以永今朝毛萇曰賢者有乘白駒而去鄭玄曰絆之繫之欲留也)情隨玄隂
滯心與迴飈俱思心何所懷懷我歐陽子(顔遠贈歐陽堅石詩曰嗟)
(我良友惟彦之選然此歐陽即堅石也)精義測神奥清機發妙理(周易曰精義入)
(神以致用也廣雅曰奥藏也機樞機也)自我别旬朔微言絶於耳(論語崇爵䜟曰)
(子夏共操仲尼微言以當素王劉子駿書曰夫子没而微言絶禮記曰聲不絶於耳)褰裳不足難
清揚永可俟(毛詩曰子惠思我褰裳涉溱又曰有美一人清揚婉兮邂逅相遇適我願兮毛萇曰)
(清揚眉目之間也)延首出階檐佇立增想似(阮瑀止欲賦曰佇延首以極視兮意)
(謂是而復非莊子徐無鬼曰夫越之流人去國數日見其所知而喜去國旬月見所嘗見於國中而喜及期年)
(也見似人者而喜矣不亦去人兹久者思人兹深乎)
感舊詩一首(五言)
曹顔遠(此篇感故舊相輕人情逐勢)
富貴他人合貧賤親戚離(鶡冠子曰家富疎族聚貧居兄弟離)廉藺門易
軌田竇相奪移(史記曰蘭相如出望見廉頗相如引車避匿於是舍人相與諫曰臣去親戚而)
(事君者徒慕君之高義也今君與廉君同列廉君宣惡言而君畏之匿恐懼殊甚且庸人尚羞之况於將相乎)
(臣等不肖請辭去漢書曰竇太后怒免丞相竇嬰太尉田蚡嬰蚡以侯居家蚡雖不任職以太后故親幸數言)
(事多效士趨勢利者皆去嬰而歸蚡也)晨風集茂林棲鳥去枯枝(毛詩曰&KR0008;彼晨)
(風鬱彼北林國語優施歌曰暇豫之吾吾不如鳥烏鳥皆集於苑己獨集於枮黃石公兵書曰樹杌者鳥不棲)
(也)今我唯困蒙郡士所背馳(周易曰困蒙吝)鄉人敦懿義濟濟
蔭光儀(春秋說題辭曰秉懿誠之義思至忠之功鸚鵡賦曰侍君子之光儀)對賓頌有客
舉觴詠露斯(毛詩曰有客宿宿有客信信言授之縶以縶其馬又曰湛湛露斯匪陽不睎厭厭夜)
(飲不醉無歸今鄉人情重皆頌詠此詩)臨樂何所歡素絲與路岐(禮記曰執紼不)
(笑臨樂不歎淮南子曰揚子見逵路而哭之為其可以南可以北墨子見練絲而泣之為其可以黃可以黑高)
(誘曰閔其别與化也)
雜詩一首(五言)
何敬祖(贈答何在陸前而此居後誤也)
秋風乘夕起明月照高樹(賈逵國語注曰乘陵也陵亦侵也)閒房來清
氣廣庭發暉素(暉素月光也古長歌行曰昭昭素明月暉光燭我牀)靜寂愴然歎
惆悵出遊顧(惆悵已見上文)仰視垣上草俯察階下露(垣草易彫階露)
(易隕言可傷也)心虚體自輕飄颻若仙步(言既悟二物故當全形養生列子曰南郭)
(子貌充心虚張湛曰心虚則形全劉梁七舉曰霍爾體輕)瞻彼陵上陌想與神人遇
(古詩曰青青陵上柏文子曰天地之間有神人真人)道深難可期精微非所慕(魏武)
(帝秋胡行曰道深未可得名山歴觀行禮記曰德産之緻也精微鄭玄曰緻密也)勤思終遙夕
永言寫情慮(尚書曰歌永言)
雜詩一首(五言)
王正長(臧榮緒晉書曰王瓚字正長義陽人也博學有俊才辟司空椽歴散騎侍郎卒)
朔風動秋草邊馬有歸心(蔡琰詩曰北風厲兮肅泠泠胡笳動兮邊馬鳴)胡寧
久分析靡靡忽至今(毛詩曰胡寧忍予又曰行邁靡靡)王事離我志殊
隔過商參(毛詩曰王事靡鹽左氏傳子産曰高辛氏有二子伯曰閼伯季曰實沈不相能后帝不臧)
(遷閼伯於商丘主辰商人是因故辰為商星遷實沈於大夏主參唐人是因其季世曰唐叔虞故參為晉星參)
(辰更見已見上文)昔往鶬鶊鳴今來蟋蟀吟(毛詩曰春日遲遲倉庚喈喈聖主得)
(賢臣頌曰蟋蟀俟秋吟)人情懷舊鄉客鳥思故林(文子曰鳥飛反鄉依其所生)
師涓久不奏誰能宣我心(韓子曰衛靈公將之晉至濮水之上而宿夜分而聞有鼔)
(新聲者而說之召師涓而告之曰有鼓新聲者其壯似鬼神子為我聽而寫之師涓曰諾因端坐撫琴而寫之)
(師涓明日報曰臣得之矣)
雜詩一首(五言)
棗道彦(今書七志曰棗據字道彦潁川人弱冠辟大將軍府遷尚書郎太尉賈充為伐)
(吳都督請為從事中郎遷中庶子卒)
吳宼未殄滅亂象侵邊疆(左氏傳晉侯問於士弱曰吾聞之宋災於是乎知有天道)
(可必乎對曰國亂無象不可知也)天子命上宰作蕃於漢陽(上宰賈充也毛詩曰)
(价人惟藩毛萇曰价善也藩屏也左氏傳晉欒貞子曰漢陽諸姬楚實盡之穀梁傳曰水北曰陽漢陽漢水之)
(陽也)開國建元士玉帛聘賢良(周易曰大君有命開國承家小人勿用禮記曰天子)
(八十一元士王逸楚辭注曰天下賢人將持玉帛聘而遺之吕氏春秋曰聘名士高誘曰聘問之也將與興化)
(致治也)予非荆山璞謬登和氏場(韓子曰楚人和氏得璞玉於楚山之中)羊
質服虎文燕翼假鳳翔(揚子法言曰敢問質曰羊質而虎皮見草而悦見豺而戰也)
既懼非所任怨彼南路長(曹子建贈白馬王詩曰怨彼東路長)千里既悠
邈路次限關梁(楚辭曰關梁閉而不通)僕夫罷遠涉車馬困山岡
(僕夫已見上文)深谷下無底高巖暨穹蒼(列子夏革曰渤海之東有大壑焉實惟無)
(底之谷杜預左氏傳注曰暨至也爾雅曰穹蒼天也)豐草停滋潤霧露沾衣裳(毛詩)
(曰湛湛露斯在彼豊草露沾衣裳已見上文)玄林結隂氣不風自寒凉(高唐賦曰)
(玄木冬榮)顧瞻情感切惻愴心哀傷(廣雅曰感傷也)士生則懸弧有
事在四方(禮記曰國君太子生二日卜士負之射人以桑弧蓬矢六射天地四方又孔子曰士使之)
(射不能則辭以疾懸弧之義也韓詩内傳曰男子生以桑弓蓬矢六射上下四方明當有事天地四方也)
安得恒逍遙端坐守閨房引義割外情内感實難忘(非有)
(先生論曰引義以正身)
雜詩一首(五言)
左太冲(冲于時賈充徵為記室不就因感人年老故作此詩)
秋風何冽冽白露為朝霜(毛詩曰蒹葭蒼蒼白露為霜)柔條旦夕勁
綠葉日夜黃明月出雲崖皦皦流素光(劉禎詩曰皦月垂素光)披
軒臨前庭嗷嗷晨鴈翔(軒長廊之窗也毛詩曰鴻鴈于飛哀鳴嗷嗷)高志局
四海塊然守空堂(尸子曰八極為局淮南子曰塊然獨處)壯齒不恒居歲
暮常慨慷(廣雅曰歲年也)
雜詩一首(五言)
張季鷹(今書七志曰張翰字季鷹吳郡人也文藻新麗齊王冏辟為東曹掾覩天下亂)
(東歸卒於家)
暮春和氣應白日照園林青條若總翠黃華如散金嘉
卉亮有觀顧此難久躭(西京賦曰嘉卉灌叢爾雅曰躭樂也毛萇詩傳曰躭樂之久者)
(也)延頸無良塗頓足託幽深(吕氏春秋曰天下莫不延頸舉踵頓猶止也吳季重)
(與曹丕書曰雖去幽深視險若夷)榮與壯俱去賤與老相尋歡樂不照
顔慘愴發謳吟謳吟何嗟及古人可慰心(毛詩曰啜其泣矣何嗟及)
(矣又曰我思古人實獲我心又曰仲山父永懷以慰其心)
雜詩十首(五言)
張景陽
秋夜凉風起清氣蕩暄濁蜻蛚吟階下飛蛾拂明燭(易通)
(卦驗曰立秋蜻蛚鳴崔豹古今注曰飛蛾善拂燈火也)君子從遠役佳人守煢獨
(君子謂夫也毛詩曰未見君子佳人已見上文)離居幾何時鑽燧忽改木(離居已見)
(上文論語曰鑽燧改火禮含文嘉曰燧人始鑽木取火炮生為熟鄒子曰春取榆柳之火夏取棗杏之火季夏)
(取桑柘之火秋取柞楢之火冬取槐檀之火)房櫳無行跡庭草萋以綠(說文曰櫳)
(房室之疏也古詩曰秋草萋以綠)青苔依空牆蜘蛛網四屋(淮南子曰窮谷之洿)
(生以蒼苔說文曰鼅鼄蝥也魏文帝詩蜘蛛繞戸牖野草當階生論衡曰蜘蛛結絲以網飛蟲人之周計安能)
(過之)感物多所懷沈憂結心曲(古詩曰感物懷所思沈憂已見上文毛詩曰亂我心)
(曲)
大火流坤維白日馳西陸(毛詩曰七月流火毛萇曰火大火也淮南子曰坤維在西)
(南又曰斗指西南維為立秋續漢書曰日行西陸謂之秋杜預左傳注曰陸道也)浮陽映翠林
迴飇扇綠竹(陽日也)飛雨灑朝蘭輕露棲叢菊龍蟄暄氣
凝天高萬物肅(周易曰龍蛇之蟄以求伸也禮記曰仲秋之月蟄虫坏戸廣雅曰凝止也楚辭)
(曰悲哉秋之為氣天高而氣清毛詩曰九月肅霜毛萇曰肅縮也霜降而收縮萬物也尸子曰西方為秋秋肅)
(也萬物草木肅敬禮之至也)弱條不重結芳蕤豈再馥(文子曰冬冰可折夏條可)
(結時難得而易失)人生瀛海内忽如鳥過目(史記鄒衍曰中國名赤縣中州也中)
(國外如赤縣州者九乃所謂九州也於是有□海環之人民禽獸莫能相通者如一區中者乃為一州如此者)
(九乃有大瀛海環之其外天地之外也)川上之歎逝前修以自勗(論語子在川上)
(曰逝者如斯楚辭曰蹇吾法夫前修兮非世俗之所服蔡琰詩曰竭心自勗厲)
金風扇素節丹霞啓隂期(西方為秋而主金故秋曰金風也河圖曰崑崙山有五色)
(水赤水之氣上蒸為霞隂而赫然魏文帝芙蓉池詩曰丹霞夾明月)騰雲似涌烟密雨如
散絲寒花發黃采秋草含綠滋閒居玩萬物離羣戀所
思(閒居已見上文禮記子夏曰吾離羣索居亦已久矣)案無蕭氏牘庭無貢公綦
(漢書曰蕭育與朱博為友著聞當世時人為之語曰蕭朱結綬王貢彈冠往者有王陽貢公說文曰牘書版也)
(班婕妤賦曰俯視兮丹墀思君兮履綦晉灼曰綦履跡也)高尚遺王侯道積自成基
(周易不事王侯高尚其事文子曰積道德者天與之地助之莊子曰無為無治謂之道基)至人不嬰
物餘風足染俗(莊子曰不離於真謂之至人又南伯子綦曰吾與之乘天地之誠而不以物與)
(之相嬰)
朝霞迎白日丹氣臨湯谷(丹氣謂赤水之氣也淮南子曰日出湯谷)翳翳結
繁雲森森散雨足(毛詩曰曀曀其隂毛萇曰如常隂曀然翳與曀古字通論衡曰初出為雲)
(繁雲為翳蔡雍霖賦曰瞻玄雲之䁆䁆懸長雨之霖霖)輕風摧勁草凝霜竦高木
(楚辭曰潄凝霜之紛紛)密葉日夜疎叢林森如束疇昔歎時遲晩
節悲年促(左氏傳羊斟曰疇昔之羊子為政鄒陽上書曰至其晩節末路)歲暮懷百憂
將從季主卜(史記曰司馬季主者楚人也卜於長安東市宋忠與賈誼遊於市中謁司馬季主請)
(卜)
昔我資章甫聊以適諸越(章甫以喻明德諸越以喻流俗也莊子曰宋人資章甫而)
(適諸越越人敦髮文身無所用之司馬彪曰敦斷也資取也章甫冠名也諸於也爾雅曰適往也)行行
入幽荒甌駱從祝髮(史記曰東海王摇者其先越王句踐之後也姓騶氏摇率越人佐漢)
(漢立搖為東海王都東甌世俗號為東甌王徐廣曰騶一作駱榖梁傳曰吳夷狄之國祝髮文身范寗曰祝斷)
(也鄭玄毛詩曰從隨也)窮年非所用此貨將安設(冠無所設以喻德無所效也西)
(京賦曰窮年忘歸)瓴甋夸璵璠魚目笑明月(言流俗之失也爾雅曰瓴甋謂之甓)
(左氏傳曰季平子卒陽虎將以璵璠歛雒書曰秦失金鏡魚目入珠明月珠已見上文)不見郢中
歌能否居然别陽春無和者巴人皆下節(宋玉對問曰客有歌於郢)
(中者其妙曰下里巴人國中屬而和者數千人其為陽春白雪國中屬而和者不過數十人是其曲彌高者其)
(和彌寡尹文子曰形之與名居然别矣楚辭曰攬騑轡而下節)流俗多昏迷此理誰能
察(禮記曰不從流俗鄭玄曰流俗失俗也)
朝登魯陽關狹路峭且深(庾仲雍荆州記曰其北有四關魯陽伊關之屬也)流
澗萬餘丈圍木數千尋(酈元水經注曰魯陽關水出魯陽關分頭山說苑齊王曰大國)
(之樹必巨圍應劭漢書注曰八尺曰尋)淒風為我嘯百籟坐自吟(漢書息夫躬絶)
(命辭曰秋風為我吟莊子子游曰地籟則多竅是無故自吟曰坐也)感物多思情在險易
常心朅來戒不虞挺轡越飛岑(劉向七言曰朅來歸耕水自疎周易曰君子以)
(治戎器成不虞)王陽驅九折周文走岑崟(漢書曰琅邪王陽為益州刺史行部至卭)
(僰九折阪嘆曰奉先人遺體奈何數乘此險以病去及王遵為刺史至其阪問吏曰此非王陽所畏道邪吏對)
(曰是遵叱其馭曰驅之王陽為孝子王遵為忠臣然此言王陽驅九折蓋驅馬而去之也公羊傳曰百里奚與)
(蹇叔送其子而戒之曰爾即死必殽之廞巖是文王之所避風雨者也何休曰其處阻險故文王過之驅馳常)
(若避風雨也)經阻貴勿遲此理著來今(漢書杜業上書曰深思往事以戒來今)
此鄉非吾地此郭非吾城羇旅無定心翩翩如懸旌(左氏)
(傳陳敬仲曰羇旅之臣戰國策楚王曰寡人心摇摇然如懸旌無所終泊)出覩軍馬陣入聞
鞞鼓聲(禮記曰君子聽鼓鞞之聲則思將率之臣陣或為塵周禮注曰鞞小鼓也)常懼羽檄
飛神武一朝征(漢書高祖曰吾以羽檄徵天下兵班固漢書高紀述曰實天生德聰明神武)
長鋏鳴鞘中烽火列邊亭(楚辭曰帶長鋏之陸離王逸曰長鋏劒名也曹植結客篇)
(曰利劎鳴手中一擊兩尸僵說文曰烽燧候表邊有警則舉也)捨我衡門依更被縵胡
纓(毛詩曰衡門之下可以棲遲莊子趙太子悝曰吾王所好劒士皆蓬頭突鬢垂縵胡之纓)疇昔懷
微志帷幕竊所經(帷謂謀於帷帳也兵書曰將軍於營張幕也)何必操干戈
堂上有奇兵(吕氏春秋曰士尹陁為荆使於宋司城子罕觴之南面之牆犫於其前而不直西家)
(潦注於庭下而不止問其故子罕曰南家鞔工也吾徙之其父曰吾恃鞔而食三葉矣今徙求鞔者不知吾處)
(吾將不食故不徙也西家高吾宫卑潦注吾宫也食故不禁也荆適興兵攻宋尹陁歸諫而止孔子聞之曰夫)
(修之廟堂之上折衝千里之外其司城子罕之謂乎高誘曰犫出也鞔履也孫武兵法曰奇正還相生若環之)
(無端也)折衝樽俎間制勝在兩楹(晏子春秋曰晉平公使范昭觀齊國政景公觴)
(之范昭起曰願得君之樽為壽公令左右酌樽以獻晏平命徹去之范昭不悦而起儛顧太師曰為我奏成周)
(之樂太師曰盲臣不習也范昭歸謂平公曰齊未可并吾欲弑其君晏子知之吾欲犯其樂太師知之於是輟)
(伐齊謀孔子聞之曰善不出樽俎之間而折衝千里之外晏子之謂也高誘吕氏春秋注曰折衝者衝車所以)
(衝突也敵之軍能陷破也欲攻己者折還其衝車於千里之外不敢來也孫子兵法曰水因地而制行兵因敵)
(而制勝李奇漢書注曰制折也漢書杜鄴說王音曰所接雖在楹階俎豆之間其於為國折衝厭難豈不遠哉)
(兩楹賓主之位也)巧遲不足稱拙速乃垂名(孫子兵法曰兵聞拙速不覩工久陸)
(賈新語曰建大功於天下者必垂名於萬世也)
述職投邊城羈束戎旅間(尚書大傳曰古者諸侯之於天子五年一朝見其身述其)
(職述其職者述其所職也長楊賦曰永無邊城之患)下車如昨日望舒四五圓(下車)
(已見上文楚辭曰前望舒使先驅王逸曰望舒月御)借問此何時胡蝶飛南園(莊子)
(曰莊周夢為胡蝶栩栩然司馬彪曰蝶蛺蝶也)流波戀舊浦行雲思故山閩越
衣文蛇胡馬願度燕(漢書曰漢立無諸為閩越王王閩中蘇武書曰越人衣文蛇代馬依)
(北風君子於其國也愴愴傷於心度燕即依北風也)土風安所習由來有固然(左氏)
(傳晉侯曰鍾儀樂操土風東京賦曰凡人心是所學體安所習魯連子譚子曰物之必至理固然也)
結宇窮岡曲耦耕幽藪隂(論語曰長沮桀溺耦而耕鄭玄周禮注曰藪大澤也)荒
庭寂以閒幽岫峭且深淒風起東谷有渰興南岑(毛詩曰有)
(渰萋萋興雨祈祈毛萇曰渰雲興貌渰與弇同音奄說文曰山有穴曰岫)雖無箕畢期膚寸
自成霖(尚書曰月之從星則以風雨孔安國曰月經于箕則多風離於畢則多雨公羊傳曰觸石而出)
(膚寸而合不崇朝而徧天下者唯太山雲也何休曰膚寸四指為膚)澤雉登壟雊寒猿擁
條吟(莊子曰澤雉十步一喙百步一飲)磎壑無人跡荒楚鬱蕭森(長笛賦曰)
(人跡罕到說文曰森林叢木也)投耒循岸垂時聞樵采音(左氏傳曰楚公子弃疾過)
(鄭楚芻牧樵采不入田不樵樹不采蓺杜預曰蓺種也)重基可擬志迴淵可比心
(春秋運斗樞曰山者地基顧子曰登高使人意遐臨深使人志清)養真尚無為道勝貴
陸沉(曹植辯問曰君子隱居以養真也王逸楚辭注曰守真玄默也莊子曰天無為以之清地無為以之)
(寧故兩無為相合萬物皆化人孰得無為哉韓子解老子曰所以貴無為無思無虚者謂其意無所制也愼子)
(曰夫道所以使賢無奈不肖何也所以使智無奈愚何也若此則謂之道勝矣又曰道勝則名不彰莊子曰孔)
(子之楚舍於蟻兵之漿其鄰有夫妻臣妾登極者仲尼曰是陸沉者也是其市南宜僚邪郭象曰人中隱者譬)
(如無水而沉也)游思竹素園寄辭翰墨林(風俗通曰劉向為孝成皇帝典校書籍皆)
(先書竹為易刊定可繕寫者以上素也今東觀書竹素也歸田賦曰揮翰墨以奮藻長楊賦曰藉翰林以為主)
(人)
黑蜧躍重淵商羊儛野庭(淮南子曰犧牛騂毛宜於廟牲其於致雨不若黑蜧高誘)
(曰黑蜧蛇也潜於神泉能致雲雨家語曰齊有一足之鳥飛集公朝下止於殿前舒翅而跳齊侯大怪之使使)
(聘魯訪諸孔子孔子曰此名曰商羊水祥也昔童兒有屈其一脚振訊兩臂而跳且謠曰天將大雨商羊鼔儛)
(今齊有之具應至矣告趣治溝渠修堤防將有大水為災須臾大霖水溢汎諸國傷害民人唯齊備不敗也)
飛廉應南箕豐蕯迎號屏(楚辭曰後飛廉兮使奔屬飛廉風伯也楚辭曰吾令豐蕯)
(乘雲兮王逸曰屏號起雨何以興之王逸曰屏屏翳雨師名也號呼也興起也言雨師呼則雲起而雨下也)
雲根臨八極雨足灑四溟(淮南子曰八紘之外有八極八極之雲是雨天下高誘曰)
(八極八方之極也四溟四海也)霖瀝過二旬散漫亞九齡(言今滛雨霖瀝已過二旬)
(水流散漫亞乎九齡也鄭玄詩譜曰堯之末洪水九年萬國不粒)階下伏泉涌堂上水
衣生(高誘淮南子注曰蒼苔水衣也)洪潦浩方割人懷昏墊情(尚書曰湯湯洪)
(水方割孔安國曰割害也水方為害也尚書禹曰洪水滔天浩浩懷山襄陵下民昏墊孔安國曰昏瞀墊溺皆)
(水病水災)沈夜潄陳根綠葉腐秋莖(潄蕩也鄭玄毛詩箋曰陳根可拔)里無
曲突烟路無行輪聲(漢書徐福上書曰曲突徙薪無恩澤)環堵自頽毁垣
閭不隱形(禮記曰儒有環堵之室廣雅曰墉垣牆也釋名曰墉容也所以蔽隱形容也)尺燼
重尋桂紅粒貴瑤瓊(說文曰燼薪也戰國策曰蘇秦之楚三月乃得見王談卒辭行楚王)
(曰先生不遠千里而臨寡人曾弗肯留願聞其說對曰楚國食貴於玉薪貴於桂謁者難見於鬼王難見於天)
(帝今令臣食玉炊桂因鬼見帝其可得乎漢書曰太倉之粟紅腐而不可食也)君子守固窮在
約不爽貞(論語曰子路愠見曰君子亦有窮乎子曰君子固窮左氏傳晉成鱄曰居利思義在約思)
(純爾雅曰爽差也周易曰貞正也)雖榮田方贈慙為溝壑名(說苑曰子思居衛緼)
(袍無裏二旬九食田子方使人遺狐白之裘恐其不受因謂之曰吾假人遂忘之吾與人如棄之子思辭曰伋)
(□忘與不如棄遺物於溝壑伋雖貧不忍身為溝壑故不敢當卒不肯受)取志於陵子比足
黔婁生(孟子章句曰陳仲子豈不誠廉士哉居於陵三日不食耳無聞目無見井上有李實螬食者過)
(半矣匍匐往將而食之三咽然後耳有聞目有見也仲子織屨妻辟纑以易之劉熙曰陳仲子齊一介士也螬)
(蟲也李實有蟲食之過半言仲子目無見也仲子自織屨妻紡纑以易食也緝續其麻曰辟練繇曰纑也列女)
(傳曰黔婁先生死曾子弔之曰先生何以為諡妻曰以康為諡曾子曰先生在時食不充虚衣不蓋形何樂於)
(此而諡為康乎妻曰先生君嘗欲授之政以為國相而辭不為是其有餘貴也君嘗賜之粟三十鍾先生不受)
(是其有餘富也其諡為康不宜何也皇甫謐高士傳曰黔婁先生者齊人也修清節不求進)
文選卷二十九
