文選卷十二梁蕭統編
唐李善註
海賦
木玄虚(今書七志曰木華字玄虚華集曰為楊駿府主簿傅亮文章志曰廣川木玄虚)
(為海賦文甚儁麗足繼前良)
昔在帝媯(古為)臣唐之代(帝媯謂舜也尚書序曰昔在帝堯尚書曰釐降二女于媯汭孔)
(安國曰舜所居媯水之汭也左氏傳季文子使太史克對宣公曰舜臣堯舉八愷使主后土杜預曰為堯臣也)
天綱浡(蒲沒)潏(以出)為凋為瘵(側界反潏言水之廣大為天綱紀浡沸涌貌桓子新論)
(曰夏禹之時鴻水浡潏說文曰潏水涌出也又說文曰凋半傷也爾雅曰瘵病也尚書曰湯湯洪水方割孔安)
(國曰割害也)洪濤瀾汗萬里無際(瀾汗長貌西京賦曰起洪濤而揚波)長波涾
(徒答)湤(杜我)迆(羊氏)涎(延)八裔(涾湤相重之貌迆涎邐迤相連也八裔猶八方也)於是
乎禹也乃鏟臨崖之阜陸決陂潢而相沷(孟子曰當堯之時洪水横)
(流汜濫天下堯獨憂之舉舜舜使禹疏九河踰濟漯蒼頡篇曰鏟削平也淮南子曰禹有洪水之患陂塘之事)
(高誘曰陂畜也塘隄也說文曰潢積水池也沷灌也)啓龍門之岝&KR2249;&KR0034;陵巒而嶄
(土感)鑿(尚書璇璣鈴曰禹開龍門導積石鄭玄注曰龍門山名也岝&KR2249;高貌岝士格切&KR2249;五格切廣雅曰墾)
(治也&KR0034;與墾音義同廣雅曰鐫謂之鏨仕咸切鏨與嶄古字通)羣山既略百川潜渫(息列)
(切孔安國尚書傳曰治山通水故以山名尚書曰嵎夷既略孔安國曰用功少曰略周書曰禹渫七十川大利)
(天下尚書大傳曰百川趨于海爾雅曰潜深也說文曰渫除去也)泱(思朗)漭(莫廣)澹(徒敢)泞騰
波赴勢(泱漭廣大也澹泞澄深也泞音紵)江河既導萬穴俱流(尚書曰岷山導)
(江又曰導河積石淮南子曰塘有萬穴)椅(居蟻)拔五嶽竭涸九州(掎拔竭涸言水既除)
(掎拔而出竭涸而乾也掎引也廣雅曰拔出也五嶽泰華霍恒嵩賈逵國語注曰涸竭也尚書序曰禹别九州)
瀝滴㵕淫(七林)薈(烏外)蔚雲霧涓流泱(烏黨)瀼(乃朗)莫不來注(說文)
(曰瀝滴水下滴瀝也滲淫小水津液也滲音侵薈蔚雲霧霑潤也毛詩曰薈兮蔚兮南山朝隮涓流小流也泱)
(瀼渟淤也漢書杜欽曰屯氏河羨溢有填淤反瀼之害說文曰注灌也)於郭靈海長為委
輸(毛萇詩傳曰於歎辭也爾雅曰廓大也孟子曰舜使禹疏九河踰濟漯而注諸海禮記曰三王之祭川也)
(或源或委鄭玄曰委流所聚淮南子曰河水九折注海而流不絶者崑崙之輸也)其為廣也其
為怪也宜其為大也爾其為狀也則乃浟(由)湙(亦)瀲(力冉)
灩(以冉)浮天無岸(浟湙流行之貌瀲灩相連之貌玄中記曰天下之多者水焉浮天載地說文曰)
(浮汎也)浺(中)瀜沆(胡廣)瀁(余兩)渺(眇)瀰(彌)湠(炭)漫(浺瀜沆瀁深廣之貌渺瀰)
(湠漫曠遠之貌)波如連山乍合乍散(莊子曰白波若山)嘘噏(許急)百川洗
滌淮漢(嘘噏猶吐納也百川已見上文淮漢之流小而且穢故洗滌之)襄陵廣舄㶀(交)
㵧(葛)浩汗(尚書曰懷山襄陵又曰海濱廣斥史記曰斥為舄古今字也㶀㵧廣深之貌)若乃
大明㩠(彼苗)轡於金樞之穴(言月將夕也大明月也周易曰懸象著明莫大乎日月㩠)
(猶攬也月有御故言轡金西方也河圖帝覽嬉曰月者金之精月有窟故言穴伏韜望清賦曰金樞理轡素月)
(告望義出於此)翔陽逸駭於扶桑之津(言日初出也翔陽日也淮南子曰日陽之主也)
(日中有烏故言翔逸駭言出疾也廣雅曰駭起也山海經曰暘谷上有扶木者扶桑也十日所浴)彯(匹遥)
沙礐(苦角)石蕩&KR2078;(以出)島濱(言此二時風尤疾也易通卦驗曰巽風不至則大風發屋揚沙)
(說文白礐石聲也春秋命歷序曰大風飄石&KR2078;風疾貌說文曰島海中往往有山可居曰島)於是鼓
怒溢浪揚浮(言風既疾而波鼓怒也上林賦曰沸乎暴怒)更相觸摶飛沫起
濤(蒼頡篇曰濤大波也)狀如天輪膠戾而激轉(吕氏春秋曰天地如車輪終則復始)
(高誘曰輪轉也上林賦曰宛潬膠盭)又似地軸挺拔而争迴(河圖括地象曰地下有四)
(柱廣十萬里有三千六百軸廣雅曰挺出也)岑嶺飛騰而反覆五嶽鼓舞而
相磓(丁迴反岑嶺五嶽言波濤之形遞相觸激故或反覆故或相磓也爾雅曰山小而高曰岑五嶽已見)
(上文磓猶激也)&KR0008;(謂)濆淪而滀(丑六)漯(他荅)鬱沏(切)迭而隆頽(&KR0008;亂貌鬱)
(盛貌沏迭疾貌隆頽不平貌)盤&KR0034;(乙干)激而成窟&KR2216;(七笑)&KR2160;(土含)滐(桀)而為
魁(盤&KR0034;旋遶也&KR2216;&KR2160;峻波也毛萇詩傳曰傑特立也滐與傑同賈逵國語注曰川阜曰魁)㴸(失冉)泊
(四帛)柏而迆(以爾)颺(余諒)磊(洛罪)匒(荅)匌(若合)而相豗(呼迴反㴸疾貌泊柏小波)
(也迆颺邪起也磊大貌匒匌重叠也相豗相擊也)驚浪雷奔駭水迸集(七發曰波湧而)
(濤起横奔似雷字書曰迸散也)開合解會瀼瀼(傷)溼溼(瀼瀼溼溼開合之貌)葩華
踧(子六)沑(女六)㴿(頂)濘(奴泠)潗(側立)㵫(女及反葩華分散也踧沑蹵聚也澒濘沸貌潗㵫沸)
(聲)若乃霾(莫排)曀(一計)潜銷莫振莫竦(爾雅曰風而雨土為霾隂而風為曀霾音)
(埋說文曰潜藏也廣雅曰振動也竦亦動也)輕塵不飛纖蘿不動(爾雅曰唐蒙女蘿)
猶尚呀(呼加)呷餘波獨湧(言風雖静而餘波猶壯呀呷波相吞吐之貌)澎(匹宏)濞
灪(於勿)䃶(烏埋)碨(烏罪)磊山壟(澎濞水聲洞簫賦曰澎濞慷慨灪䃶高峻貌碨磊不平貌)爾
其枝岐潭(以審)瀹(藥)渤蕩成汜(音似管子管仲對桓公曰水别于他水入于大水及)
(海者命曰枝穆天子傳曰飲于枝洔之中郭璞曰水岐成洔洔小渚也音止潭瀹動搖之貌毛詩曰江有汜毛)
(萇曰決復入為汜也)乖蠻隔夷迴互萬里若乃偏荒速告王命急
宣(列子曰殊方偏國張湛曰偏邊也毛詩曰肅肅王命)飛駿鼓楫汎海淩山(爾雅曰駿)
(速也郭璞曰駿猶迅速亦疾也方言曰楫謂之橈東方朔對詔曰淩山越海窮天乃止)於是候勁
風揭(桀)百尺(廣雅曰揭舉也百尺帆檣也)維長綃(所文)挂帆席(綃今之帆綱也)
(以長木為之所以挂帆也劉熙釋名曰隨風張幔曰帆或以席為之故曰帆席也)望濤遠決冏
(九永)然鳥逝(蒼頡篇曰冏光也)鷸(聿)如驚鳧之失侣儵如六龍之所
掣(充制反鷸疾貌蘇武答李陵書曰雖乘雲附景不足以比速晨鳧失羣不足以喻疾春秋命歷序曰皇伯)
(登出扶桑日之陽駕六龍以上下說文曰掣引而縱也)一越三千不終朝而濟所
屇(左氏傳曰子文訓兵于暌終朝而畢爾雅曰濟度也孔安國尚書傳曰屇至也)若其負穢臨
深虚誓愆祈(負穢言身有罪若負荷然尚書曰負罪引慝杜預左氏傳注曰愆失也鄭玄周禮注)
(曰祈禱也)則有海童邀路馬銜當蹊(吳歌曰仙人齎持何等前謁海童爾雅曰邀遮)
(也陸綏海賦圖云馬銜其狀馬首一角而龍形杜預左氏傳注曰蹊徑也)天吳乍見而彷彿
蝄像暫曉而閃(式染)屍(山海經曰朝陽之谷神為天吳為水伯說文曰彷彿見不諟也楚辭)
(曰時彷彿以遥見國語仲尼曰丘間之水之怪龍罔象水之怪䕫魍魎韋昭曰罔象食人閃屍暫見之貌)羣
妖遘迕眇䁘(余沼)冶夷(爾雅曰遘遇也小雅曰迕犯也眇䁘視貌冶夷妖媚之貌)決帆
摧橦(直江)戕風起惡(去聲橦百尺也杜預左氏傳注曰戕卒暴之名也起惡起為暴惡也)廓
如靈變惚怳幽暮(廓猶開也言廊然暫開如神之變惚怳之頃而又幽暮也鄭玄禮記注曰)
(幽闇者不明也)氣似天霄靉(愛)靅(費)雲布(言海神吐氣類于天霄靉靅昏闇貌韓子)
(曰雲布風動)䨹(叔)昱絶電百色妖露(䨹昱疾貌妖露為妖而呈露也)呵㗵(許勿)
掩鬱矆(居縛)睒(失冉)無度(呵㗵掩鬱不明貌說文曰㬦大視也又曰睒暫視也)飛澇(勞)
相硤(楚爽)激勢相沏(楚櫛反言戕風迅疾而波浪相衝也澇大波也郭璞方言注曰漺錯也漺)
(與磢同沏摩也楚乙切)崩雲屑雨浤浤(火宏)汩汩(屑雨飛灑之貌言波浪飛灑似雲之)
(崩如雨之屑也李尤辟雝賦曰興雲動雷飛屑風雨浤浤汨汨波浪之聲也浤音宏)&KR1974;(敕甚)踔(丑角)湛
(以甚)&KR1424;(藥)沸潰渝溢(&KR1974;踔湛&KR1424;波前却之貌潰亂流也渝亦溢也)瀖(霍)泋(卉)濩
(鑊)渭蕩雲沃曰(瀖泋濩渭衆波之聲)於是舟人漁子徂南極東(言風)
(起而浪驚故漂浮而無定毛萇詩傳曰極至也)或屑沒於黿鼉之穴或挂罥於
岑㟼(敖)之峰(言被漂溺死非一所也屑猶碎也禮記曰屑挂與薑聲類曰罥係也爾雅曰山多小)
(石曰㟼)或掣(充制)掣洩(余制)洩於裸人之國或汎汎悠悠於黑
齒之邦(掣掣洩洩任風之貌汎汎悠悠隨流之貌淮南子曰自西南至東南有裸人國黑齒民許慎曰)
(其民不衣也其人黑齒也)或乃萍流而浮轉或因歸風以自反(謝承後漢)
(書鄭玄戒子書曰黃巾為害萍浮南北)徒識觀怪之多駭乃不悟所歷之
近遠(蒼頡篇曰駭驚也說文曰悟覺也)爾其為大量也則南澰(斂)朱崖
北灑天墟(音虚廣雅曰澰漬也東都主人曰南也燿朱垠垠亦崖也爾雅曰北陸天墟)東演析
木西薄青徐(說文曰演長流也言流至析木之境爾雅曰析木謂之天津海在青徐之東故云西)
(薄小雅曰薄迫也尚書曰海岱惟青州又曰海岱及淮惟徐州)經途瀴(烏泠)溟(莫泠)萬萬有
餘(鄭玄周禮注曰經謂里數也瀴溟猶絶遠杳冥也)吐雲霓含龍魚(淮南子曰西海之雲)
(湊)隠鯤鱗潜靈居(鯤鱗或為昆山昆山方壺之屬也靈居衆仙所處也)豈徒積太
顛之寶貝與隋侯之明珠(琴操曰紂徙文王于羑里擇日欲殺之于是太顛散宜生)
(南宫适之屬得水中大貝以獻紂立出西伯墨子曰和氏之璧隋侯之珠)將世之所收者常
聞所未名者若無(言世之所收者常聞其名其或未名者若本無也)且希世之
所聞惡(烏)審其名(言希世乃一聞之故不能審其名魯靈光殿賦曰邈希世而特出)故
可仿像其色靉(於愷)霼(虚氣)其形(仿像靉霼不審之貌)爾其水府之内
極深之庭(劉劭趙都賦曰其東則有天浪水府百川是理)則有崇島巨鼇峌(庭結)
&KR1160;(五結)孤亭擘洪波指太清(崇島五嶽也巨鼇大鼇也列仙傳曰巨鼇負蓬萊山而抃)
(滄海之中列子曰渤海之東名曰歸墟其中有五山帝命禹強使巨鼇十五舉首戴五山峙而不動說文曰海)
(中往往有山可依止曰島峌&KR1160;高貌山居海中故云擘峻極際天故云指鄭衆周禮注曰擘破裂也東方朔十)
(洲記曰冥海洪波百大鶡冠子曰上及秦清下及太寧)竭磐石栖百靈(鄭玄禮記注曰竭猶)
(戴也聲類曰磐大石也百靈衆仙)颺凱風而南逝廣莫至而北征(言巨鼇多)
(力遡風而行也吕氏春秋曰南方曰凱風北方曰廣莫風)其垠(銀)則有天琛水怪鮫
人之室(天琛自然之寶也尚書曰天球在東序水怪奇石生乎水濱也尚書曰鉛松怪石曹子建七啟)
(曰戲鮫人劉淵林吳郡賦注曰鮫人水底居)瑕石詭暉鱗甲異質(說文曰瑕玉之小赤)
(色者也詭暉别色說文曰詭變也異質殊形也廣雅曰質軀也)若乃雲錦散文於沙汭
之際綾羅被光於螺蚌之節(言沙汭之際文若雲錦螺蚌之節光若綾羅也毛萇)
(詩傳曰芮崖也芮與汭通曹植齊瑟行曰蚌蛤被濱崖光采如錦羅)繁采掦華萬色隠鮮(說文)
(曰隠蔽也)陽冰不冶隂火潜然(言其陽則有不冶之冰其隂則有潜然之火也晏子春秋)
(曰陰冰凝陽冰厚五寸說文曰冶銷也)熺(許看)炭重燔(煩)吹烱(古永)九泉(熺炭炭之)
(有光也廣雅曰熺熾也重燔猶重然也吹猶然也漢書趙氏無吹火焉說文曰烱光也言火之光下照九泉地)
(有九重故曰九泉)朱&KR2440;(焰)綠煙䁏(二眇)眇蟬蜎(一綠反䁏眇蟬蜎煙豔飛騰之貌&KR2440;)
(與爓同)珊瑚琥珀羣産接連車渠馬瑙全積如山魚則横
海之鯨突扤孤遊(弔屈原曰横江湖之鱣鱏郭璞山海經注曰横塞也突扤高貌)戛巖
㟼偃高濤(戛猶槩也)茹鱗甲吞龍舟(廣雅曰茹食也莊子曰吞舟之魚碭而失水高)
(誘淮南子注曰龍舟大舟)噏(虚及)波則洪漣踧蹜吹澇則百川倒流(劉劭)
(趙都賦曰巨鼇冠山陵魚吞舟吸潦吐波氣成雲霧蹜蹙聚貌&KR0008;子六切蹈所六切)或乃蹭(七鄧)蹬
(鄧)窮波陸死鹽田(蹭蹬失勢之貌鹽田海邊也張楫上林賦注曰海水之崖多出鹽也)巨
鱗插雲鬐鬛刺天(郭璞上林賦注曰鰭魚背上鬛也南都賦曰森尊尊而刺天)顱(盧)
骨成嶽流膏為淵(廣雅曰顱謂之䫳䫫魏武四時食制曰東海有魚如山長五六里謂之鯢)
(時死岸上膏流九頃春秋元命苞曰積骨成山流血成淵)若乃巖坻(直夷)之隈沙石之
嶔(音欽郭璞上林賦注曰坻岸也說文曰隈水曲也嶔沙石嶔岑也)毛翼産鷇(苦候)剖卵
成禽(爾雅曰生哺鷇郭璞曰鳥子須母食也剖猶破也)鳧雛離&KR0008;(所宜)鶴子淋滲
(所今反西京雜記曰太液池其間鳧雛鶴子布滿充積離褷淋滲毛羽始生之貌)羣飛侣浴戲
廣浮深翔霧連軒洩(余世)洩滛滛(軒舉也洩洩滛滛飛翔之貌)翻動成
雷擾翰為林(翻動貌漢書趙王曰聚蚊成雷孔安國尚書傳曰擾亂也王弼周易注曰翰高飛貌)
更相呌嘯詭色殊音(詭異也)若乃三光既清天地融朗(淮南)
(子曰夫道紘宇宙而章三光杜預左氏傳注曰融朗也)不汎陽侯乘蹻(去聲)絶往(淮南)
(子曰武王渡于孟津陽侯之波逆流而擊曹植苦寒行曰乘蹻追術士遠在蓬萊山抱朴子曰乘蹻可以周流)
(天下蹻道有三法一曰龍蹻二曰氣蹻三曰鹿盧蹻)覿安期於蓬萊見喬山之帝
像(列仙傳曰安期先生謂始皇曰後千歲求我蓬萊山下史記曰武帝祭黃帝冢橋山上曰吾聞黃帝不死)
(今有冢何也或對曰黃帝已仙上天羣臣葬其衣冠也)羣仙縹(匹妙)眇餐玉清涯(音宜)
(縹眇遠視之貌魯靈光殿賦曰忽瞟眇以響像列仙傳曰赤松子服水玉)履阜鄉之留舄被
羽翮之襂(所今)纚(所宜反列仙傳曰安期先生琅邪阜鄉人自言千歲秦始皇與語賜金數千萬)
(於阜鄉亭皆置去留書以赤玉舄一量為報言仙人以羽翮為衣漢書曰天道將軍衣羽衣襂纚羽垂之貌)
翔天沼戲窮溟(莊子曰窮髮之北有溟海者天池也)甄(古然)有形於無欲永
悠悠以長生(言衆仙雖表有形而無情欲故能久視長生也鄭玄尚書緯注曰甄表也淮南子曰)
(有形之類莫尊于水莊子曰同乎無欲老子曰常無欲以觀其妙又曰長生久視之道)且其為器
也包乾之奥括坤之區(周易曰乾為天坤為地孔安國尚書傳曰奥内也又曰區域也)
惟神是宅亦祇是廬(神祇衆靈之通稱非惟天地而已禮記曰有天下者祭百神也)何
奇不有何怪不儲(說文曰儲積也)茫茫積流含形内虚(班彪覧海賦曰)
(余有事于淮浦觀滄海於茫茫孫卿子曰不積小流無以成河海含形内虚言水能含衆形内虚似乎謙也孫)
(卿子曰水清則見物之形周易曰君子以虚受人)曠哉坎德卑以自居(周易曰坎為水)
(家語金人銘曰江海雖左長百川以其卑也周易曰謙謙君子卑以自牧管子曰夫人皆赴高水獨赴下卑也)
(而水以為都居也)弘往納來以宗以都(自海而往弘之而令大自外而來納之而不逆)
(尚書曰江漢朝宗于海山海經曰和山實惟河之九都郭璞曰九水所潜故曰九都)品物類生何
有何無(言諸品物以類相生何所不有何者而無言其多也韓詩外傳曰夫水羣物以生品物以正李)
(尤翰林論曰木氏海賦壯則壯矣然首尾負揭狀若文章亦將由未成而然也)
江賦(釋名曰江者公也出物不私故曰公也風俗通曰江者貢也為其出物可貢晉中興書曰)
(璞以中興王宅江外乃著江賦述川瀆之美)
郭景純(臧榮緒晉書曰郭璞字景純河東人璞性放散不修威儀為佐著作後轉王敦)
(記室參軍敦謀逆為敦所害又云有人見其睡形變鼉云是鼉精也)
咨五才之竝用實水德之靈長(左氏傳宋子罕曰天生五材人竝用之廢一不)
(可杜預曰金木水火土也淮南子曰夫水者大不可極深不可測無公無私水之德也)惟岷山之
導江初發源乎濫觴(惟發語之辭也岷山導江東别為沱南都賦曰發源巖穴家語孔子)
(謂子路曰夫江始于岷山其源可以濫觴及其至于江津不舫舟不避風則不可以涉王肅曰觴所以盛酒者)
(言其微也)聿經始於洛沬(昧)攏萬川乎巴梁(薛君韓詩章句曰聿辭也漢書)
(廣漢郡雒縣有漳山雒水所出入湔雒與洛通湔音煎說文曰沬水出蜀西塞外東南入江沬武蓋切攏猶括)
(束也巴郡名也梁州名也)衝巫峽以迅激躋江津而起漲(盛弘之荆州記)
(曰信陵縣西二十里有巫峽方言曰躋登也酈元水經注曰馬頭崖北對大岸謂之江津漲水大之貌)極
泓(烏宏)量而海運狀滔天以淼茫(鄭玄禮記注曰極窮也莊子曰大鵬海運則將)
(徙南溟司馬彪曰運轉也尚書曰浩浩滔天)摠括漢泗兼包淮湘并吞沅澧
(禮)汲引沮(七余)漳(南都賦曰總括趨欱郭璞山海經注曰泗水出魯國卞縣至臨淮下湘縣入淮)
(孟子曰禹決汝漢排淮泗而注之江景福殿賦曰兼包博落郭璞山海經注曰湘水出酃陵營道縣陽朔山過)
(秦論曰并吞八荒之心山海經曰沅水出象郡而東注江合洞庭中應劭漢書地理志曰武陵郡充縣歷山澧)
(水所出入沅水經云入江說文曰汲引水也山海經曰景山睢水出焉南注于沔江又曰荆山漳水出焉而東)
(南流注於睢沮與睢同)源二分於崌(居)崍(來)流九派乎潯陽(山海經曰)
(岷山東北百四十里崍山江水出焉又東百五十里崌山江水出焉而東流注于大江郭璞曰崍山中江所出)
(也崌山北江所出也水别流為派尚書曰荆州九江孔殷應劭漢書注曰江自廬江潯陽分為九也漢書廬江)
(郡有潯陽縣)鼓洪濤於赤岸淪餘波乎柴桑(洪濤已見海賦七發曰凌赤岸)
(或曰赤岸在廣陵興縣廣雅曰淪沒也餘波濤之餘波也言濤之餘波至柴桑而盡也尚書曰餘波入于流沙)
(漢書豫章郡有柴桑縣)綱絡羣流商攉(苦角)涓(古玄)澮(古外反廣雅曰商度也許慎淮)
(南子注曰揚㩁粗略也涓澮小流也爾雅曰注溝曰澮也)表神委於江都混流宗而
東會(委及宗並見上文漢書曰廣陵國有江都縣東會于海尚書曰東會于泗沂)注五湖以
漫漭灌三江而漰(普萌)沛(普會反墨子曰禹治天下南為江漢淮汝東流之注五湖之處)
(以利荆楚于越之民史記太史公曰余登姑蘇望五湖張勃吳錄曰五湖者太湖之别名也周行五百餘里尚)
(書曰三江既入震澤底定孔安國曰自彭蠡江分為三入震澤又曰震澤吳南太湖名也)滈(胡道)汗六
州之域經營炎景之外(六州益梁荆江揚徐臧榮緒晉書曰華陽黑水惟梁州部巴東)
(郡益州梁州之南地部蜀郡江州本荆州之東界揚州之南境也海岱及淮惟徐州部廣陵郡上林賦曰經營)
(于其内南方火故曰炎景)所以作限於華裔壯天地之嶮介(言江波之濬既)
(作限于華夷天地嶮介因之益壯也吳錄曰魏文帝臨江歎曰天所以隔南北也周易曰天嶮不可升地嶮山)
(川丘陵郭璞爾雅注曰介關也)呼吸萬里吐納靈潮自然往復或夕或
朝(呼吸萬里言其疾地抱朴子曰麋氏云朝者據朝來也言夕者據夕至也)激逸勢以前驅
乃鼓怒而作濤峨嵋為泉陽之揭玉壘作東别之標(峨嵋)
(玉壘二山名也泉陽即陽泉也顧野王輿地志云益州陽泉縣蜀分緜竹立揭標皆表也水經曰江水又東别)
(為沲開明之所鑿尚書曰岷山導江東别為沲戰國策曰舉標甚高)衡霍磊落以連鎮巫
廬嵬(魚鬼)崫(危勿)而比嶠(周禮曰荆州之鎮山曰衡山鄭玄曰在湘水南鎮山名安地德者也)
(爾雅曰霍山為南岳郭璞曰今在廬江西漢書曰南郡巫縣巫山在西南釋慧遠廬山記曰山在江州潯陽之)
(南爾雅曰山銳而高曰嶠其廟切協韻音橋)協靈通氣濆(忿)薄相陶流風蒸
雷騰虹揚霄(莊子曰川谷通氣故飄風老子曰陰陽陶冶萬物韋昭國語注曰蒸升也)出信
陽而長邁淙(悰)大壑與沃焦(信陽即信陵之陽也臧榮緒晉書曰建平郡有信陵)
(縣吳都賦曰寂寥長邁說文曰淙水聲也列子曰渤海之東不知幾萬億里有大壑無底之谷其下無底名歸)
(墟玄中記曰天下之大者東海之沃焦焉水灌之而不已沃焦山名也在東海南方三萬里)若乃巴
東之峽夏后疏鑿(盛弘之荆州記古歌曰巴東三峽巫峽長猨鳴三聲淚沾裳禹疏三江已)
(見上文)絶岸萬丈壁立赮駮(赮駮如赮之駮也赮古霞字)虎牙嵥(桀)竪
(樹)以屹(魚乙)崒(慈聿)荆門闕竦而磐礴(盛弘之荆州記曰郡西泝江六十里南岸)
(有山名曰荆門北岸有山名曰虎牙二山相對楚之西塞也虎牙石壁紅色間有白文如牙齒狀荆門上合下)
(開開達山南有門形故因以為名嵥特立貌屹崪高峻貌闕竦如闕之竦也西京賦曰闤闕竦以造天磐礴廣)
(大貌)圓淵九迴以懸騰湓(普寸)流雷呴(呼后)而電激(淮南子曰藏志九旋)
(之淵許慎曰九旋之淵至深說文曰騰水涌也蒼頡篇曰湓水聲也聲類曰呴嘷也答賓戲曰遊說之徒風颺)
(電激)駭浪暴灑驚波飛薄(灑散也飛薄飛騰蕩薄也)迅澓(扶福)增澆涌湍
叠躍(澓澓流也音伏王逸楚辭注曰洄波為澆古堯切)砅(普&KR1413;)巖鼓作漰(普)湱(呼陌)
澩(胡角)灂(仕角反砅水激巖之聲也漰湱澩灂皆大波學相激之聲也爾雅曰夏有水冬無水曰澩音)&KR0034;
(蒲冰)㶔(蒲拜)&KR2699;(火宏)&KR3228;(呼拜)潰濩(穫)泧(呼活)漷(呼郭反皆水勢相激洶湧之貌)潏(胡決)
湟(皇)淴(烏骨)泱(烏朗)㶖(叔)㴸(失冉)㶒(舒感)瀹(始灼反皆水流漂疾之貌)漩(旋)澴
(許玄)滎(於&KR2636;)瀯(營)渨(紆鬼)㵽(誄)濆(忿)瀑(步角反皆波浪回旋濆涌而起之貌也)溭
(助側)淢(域)濜(助謹)溳(于窘)龍鱗結絡(溭淢濜溳參差相次也龍鱗結絡龍之鱗連結交)
(絡也潘岳金谷詩曰濫泉龍鱗瀾)碧沙瀢(杜罪)湤(徒可)而往來巨石硉(洛骨)矹
(五骨)以前却(瀢湤硉砙沙石隨水之貌)潜演(胤)之所汨淈(胡骨)奔溜之所
磢(楚爽)錯(說文曰潜藏也又曰演水脈行地中弋刃切蒼頡篇曰淈水通貌磢已見海賦廣雅曰錯摩也)
厓隒(魚撿)為之泐(勒)嵃(魚免)碕嶺為之嵒崿(說文曰隒厓也周禮曰石有時)
(以泐鄭司農曰泐謂石解散也嵃猶嶮也楚辭曰觸石碕而横逝許慎淮南子注曰碕長邊也)幽&KR2333;積
岨礐(力隔)硞(客)䃕(盧角)礭(苦角反爾雅曰山夾水曰澗&KR2333;與澗同礐硞䃕礭皆水激石嶮峻不)
(平之貌)若乃曾潭之府靈湖之淵(鄭玄毛詩箋曰曾重也王逸楚辭注曰楚人名)
(淵曰潭府)澄澹汪洸(烏宏)瀇(烏廣)滉(胡廣)囦泫(音玄皆水深廣之貌說文曰汪廣也烏黃)
(切)泓汯(宏)浻(烏猛)澋(胡猛)涒(紆筠)鄰㘤(彎)潾(力銀反皆水勢回旋之貌)混澣
(音翰)灦(呼見)渙流映揚焆(音涓水勢清深而澄澈光映也蒼頡篇曰焆明也)溟(莫令)漭
渺湎(莫翦)汗汗沺(田)沺(皆廣大無際之貌)察之無象尋之無邊氣
滃(烏孔)渤(蒲沒)以霧杳時鬱律其如烟(滃渤霧出貌鬱律烟上貌成公綏天河賦)
(曰氣蓬勃以霧蒸說文曰杳冥也)類肧(普杯)渾之未凝象太極之構天(言雲)
(氣杳冥似肧胎渾混尚未凝結又象太極之氣欲構天也淮南子曰孕婦三月而肧胎春秋命歷序曰冥莖無)
(形濛鴻萌兆渾渾混混宋均曰渾渾混混雞卵未分也周易曰是故易有太極是生兩儀韓康伯曰太極者無)
(稱之稱不可得名也)長波浹(子叶)渫(牒)峻湍崔嵬(埤蒼曰浹渫水滂溏也小雅曰峻高)
(也)盤渦(烏和)谷轉淩濤山頽(渦水旋流也廣雅曰淩馳也王粲遊海賦曰洪濤奮蕩大)
(浪踊躍山隆谷窳宛亶相摶)陽侯砐(五合)硪(我)以岸起洪瀾涴(宛)演而
雲迴(陽侯已見海賦砐硪搖動貌涴演迴曲貌)峾(銀)淪溛(烏華)瀤(烏懷)乍浥(烏甲)乍
堆(峾淪洄旋之貌溛瀤不平之貌)豃(呼檻)如地裂豁若天開(豃豁開貌易緯曰天下愁地裂山崩)
(漢書曰孝惠二年天開東北廣十餘丈)觸曲厓以縈繞(叫)駭崩浪而相礧
(相礧相擊也音雷)鼓㕉(苦合)窟以漰(普萌)渤(蒲沒)乃湓(普寸)湧而駕隈(㕉亦)
(窟之類也漰泑水聲也小雅曰駕淩也)魚則江豚(徒昆)海狶(喜)叔鮪(于軌)王鱣
(音邅南越志曰江豚似豬臨海水土記曰海狶豕頭身豬長九尺郭璞山海經注曰今海中有海狶體如魚頭似)
(爾雅曰鮥䱙鮪郭璞曰鮪屬大者王鮪小者䱙鮪王鱣之大者猶曰王鮪鮥音洛)䱻(骨)鰊(練)&KR2554;
(特登)鮋(直流)鯪(陵)鰩(遥)鯩鰱(音連山海經曰䱻魚其狀如魚而鳥翼出入有光其音如鴛鴦)
(郭璞曰音滑舊說曰鰊似鱦山海經曰&KR2554;其狀如鱖居逵切蒼文赤尾郭璞曰&KR2554;音滕舊說曰鮋似鱓楚辭曰)
(鯪魚何所出王逸曰鯪魚鯪鯉也山海經曰鱔魚狀如鯉又曰鯩魚黑文狀如鮒食之不腫郭璞曰音倫廣雅)
(曰鰱&KR2518;也)或鹿觡(格)象鼻或虎狀龍顔(臨海異物志曰鹿魚長二尺餘有角腹下)
(有脚如人足郭璞山海經注曰麋鹿角曰觡又曰今海中有虎鹿魚體皆如魚而頭似虎鹿龍顔似龍也)鱗
甲鏙(七罪)錯煥爛錦斑(鏙錯間雜之貌)揚鰭掉尾噴(普問)浪飛唌(似延)
(反上林賦曰揵鬐掉尾說文曰噴吒也唌沫也)排流呼哈(乎合)隨波遊延或爆(蒲角)
采以晃淵或嚇(呼厄)鰓乎巖間(說文曰爆灼也今以為曝晒也曝步木切廣雅曰晃)
(暉也嚇猶開也)介鯨乘濤以出入鯼(祖洪)鮆(薺)順時而往還(爾雅曰介)
(大也字林曰鯼魚出南海頭中有石一名石首郭璞山三海經注曰鮆狹薄而長頭大者長尺餘一名刀魚常以)
(月八月出故曰順時)爾其水物怪錯則有潜鵠魚牛虎蛟鉤蛇(怪錯)
(奇怪雜錯也舊說曰潜鶴似鵠而大山海經曰魚牛其狀如牛陵居蛇尾有翼又曰虎蛟其狀魚身而蛇尾有)
(翼其音如鴛鴦郭璞山海經注曰今永昌郡有鉤蛇長數丈尾跂在水中鉤取斷岸人及牛馬啖之)蜦(倫)
&KR2159;(團)鱟(候)蝞(媚)鱝(扶粉)&KR2436;(烏郎)&KR2167;(迷)&KR2086;(音麻說文曰蜦蛇屬也黑色潜于神泉之)
(中能興雲致雨山海經曰&KR2159;魚其狀如鮒而彘尾郭璞曰音團如扇之團廣志曰鱟魚似便面雌常負雄而行)
(失雄則不能獨活出交阯南海中臨海水土物志曰蝞似蝦中食益人顔色有愛媚又曰鰿魚如圓盤口在腹)
(下尾端有毒又曰初寧縣多&KR2436;龜形薄頭啄似鵝指爪又&KR2167;&KR2086;與龜辟相似形大如䕠生乳海邊白沙中肉極)
(好中啖)王珧(姚)海月土肉石華(郭璞山海經注曰珧亦蚌屬也臨海水土物志曰海)
(月大如鏡白色正圓常死海邊其柱如搔頭大中食又曰土肉正黑如小兒臂大長五寸中有腹無口目有三)
(十足炙食又曰石華附石生肉中啖)三蝬(子工)&KR1526;(流)江鸚螺(力戈)蜁(旋)蝸(古花反臨)
(海水土物志曰三蝬似蛤舊說曰&KR1526;江似蟹而小十二脚南州異物志曰鸚鵡螺狀如覆杯頭如鳥頭向其腹)
(視似鸚鵡故以為名也舊說曰蜁蝸小螺也)璅蛣(詰)腹蟹水母目蝦(遐志南越曰)
(璅蛣長寸餘大者長二三寸腹中有蟹子如榆莢合體共生俱為蛣取食又曰海岸間頗有水母東海謂之䖳)
(正白濛濛如沬生物有智識無耳目故不知避人常有蝦依隨之蝦見人則驚此物亦隨之而沒䖳音蜡二字)
(並除嫁切)紫蚢(胡岡)如渠洪蚶(呼廿)專車(爾雅曰大貝曰蚢漢書曰尉佗獻紫貝五百尚)
(書大傳曰文王囚于羑里散宜生之江淮之浦而得大貝如車渠以獻紂鄭玄曰渠罔也臨海水土物志曰蚶)
(則徑四尺背似瓦壟有文國語孔子曰防風氏其骨節專車賈逵曰專滿也)瓊蚌晞曜以瑩
珠石&KR0917;(居葉)應節而揚葩(異物志曰蚌似車螯潔白如玉晞曜向日也揚雄蜀都賦曰蚌)
(含珠而擘裂南越志曰石&KR0917;形如龜脚得春雨則生花花似草華廣雅曰葩花也&KR0917;音劫)蜛(居)蠩(諸)
森衰以垂翹玄蠣(力滯)磈(苦罪)磥(力罪)而碨(烏懷)䃁(烏遐反南越志曰蜛蠩一)
(頭尾有數條長二三尺左右有脚狀如蠶可食森衰垂貌翹尾也臨海水土物志曰蠣長七尺南越志曰蠣形)
(如馬蹄磈磥碨䃁不平之貌)或泛瀲(辭豔)於潮波或混淪乎泥沙(字書曰瀲)
(泛也水波上及也混淪輪轉之貌廣雅曰混轉也混乎本切淪力本切)若乃龍鯉一角奇
鶬(倉)九頭(山海經曰龍鯉陵居其狀如鯉或曰龍魚一角也劉騊駼玄根賦曰一足之䕫九頭之鶬)
有鼈三足有龜六眸(莫侯反山海經曰三足鼈曰能郭璞曰今吳興郡陽羨縣山上有池)
(池中出三足鼈又有六眼龜)赬蟞胏(扶廢)躍而吐璣文魮(毗)磬鳴以孕
璆(山海經曰珠蟞之魚其狀如胏而有目六足有珠郭璞曰蟞音鼈南越志曰珠鼈吐珠山海經曰文魮之)
(魚其狀如覆銑鳥首而翼魚尾音如磬之聲是生珠玉郭璞曰音毗)䖺(條)䗤(庸)拂翼而掣
(充制)耀神蜧(麗)蝹(於粉)蜦(力殞)以沈遊(山海經曰䖺䗤狀如黃蛇魚翼出入有光郭璞)
(曰音條容說文曰蜧蛇屬也許慎淮南子注曰黑蜧神蛇也潜于神泉蝹蜦行貌)&KR1411;(蒲沒)馬騰波
以嘘蹀(牒)水兕雷咆(薄交)乎陽侯(山海經曰&KR1411;馬牛尾白身一角其音如虎郭璞)
(曰音勃黃伯仁龍馬賦曰嘘天慷慨南越志曰西鞏縣東暨于海其中多水兕形似牛說文曰咆嘷也)淵
客築室于巖底鮫人構館于懸流(吳都賦曰淵客慷慨而泣珠鮫人已見海)
(賦)雹布餘糧星離沙鏡(雹布星離言衆多也本草經曰禹餘糧生東海池澤傳玄擬楚)
(篇曰光滅星離舊說曰沙鏡似雲母也)青綸競糾縟組争映(爾雅曰綸似綸組似組東)
(海有之糾繚也縟繁采也)紫菜熒曄以叢被綠苔鬖(所咸)髿(沙)乎研上
(紫菜色紫狀似鹿角菜而細生海中熒曄光明貌南越志曰海藻一名海苔生研石上風土記曰石髮水苔也青)
(綠色皆生于石通俗文曰髮亂曰鬖髿說䓴文曰硯滑石也研與硯同五見切菜或為)石帆(平)蒙籠
以蓋嶼(序)蓱實時出而漂泳(音詠劉逵吳都賦注曰石帆生海嶼石上草類也又)
(曰嶼海中洲上有山石家語曰楚昭王渡江中流有物大如斗員而赤直觸王舟舟人取之王大怪使聘魯問)
(孔子孔子曰此所謂萍實也可剖而食之吉祥也唯霸者為能得焉王肅曰萍水草也說文曰漂浮也爾雅曰)
(泳游也)其下則金礦丹礫(歴)雲精爥銀(說文曰礦銅鐵璞也故猛切丹礫丹)
(砂也異物志曰雲母一名雲精入地萬歲不朽穆天子傳曰乃披圖視典曰天子之寶璿珠爥銀郭璞曰銀有)
(精光如爥也)珕(麗)珋(留)璿瑰(古回)水碧潜琘(美市反說文曰珕蜃屬力計切又曰)
(珋石之光者山海經曰大荒之中有西王母之山爰有璿瑰郭璞曰玉名也旋回兩音山海經曰耿山多水碧)
(郭璞曰亦水玉類也也潜琘亦水玉也)鳴石列於陽渚浮磬肆乎隂濱(山海)
(經曰其水多鳴石郭璞曰晉永康元年襄陽郡上鳴石似玉色青撞之聲聞七八里尚書曰泗濱浮磬孔安國)
(尚書傳曰肆陳也)或熲(古迥)彩輕漣或焆(涓)曜崖鄰(焆已見上文說文曰鄰水)
(崖間鄰鄰然也力因切)林無不溽岸無不津(孫卿子曰玉在山而木潤淵生珠而崖不)
(枯廣雅曰溽溼也鄭玄周禮注曰津潤也)其羽族也則有晨鵠天雞鴢(於絞)鷔
(敖)鷗&KR2095;(山海經曰大鶚音如晨鵠郭璞曰晨鵠猶晨鳬也爾雅曰翰天鷄孫炎曰黑身一名莎雞山海)
(經曰鴢其狀如鳬青身而朱目赤尾郭璞曰音窈窕之窈山海經曰鷔青黃其所集者其國亡郭璞曰音敖山海經)
(曰&KR2095;其狀如鳬郭璞曰音鉗&KR0898;之&KR0898;徒計切)陽鳥爰翔于以玄月(尚書曰彭蠡既瀦陽)
(鳥攸居爾雅曰九月為玄郭璞曰國語云至于玄月也)千類萬聲自相喧聒(說文曰䀨)
(讙語也)濯翮疏風鼓翅&KR1953;(許聿)&KR0146;(許月反疏理也禮記曰鳳以為畜故鳥不猶麟以為)
(畜故獸不狘鄭玄曰獝狘飛走之貌&KR1953;與獝同)揮弄灑珠拊拂瀑沫(洞簫賦曰揚素波而)
(揮連珠說文曰瀑霣也蒲到切)集若霞布散如雲豁産毻(他)積羽往來
勃碣(其列反字書曰&KR0146;落毛也&KR0146;與毻同音唾竹書曰穆王北征行流沙千里積羽行千里漢書曰燕地)
(勃碣之間一都會也伏琛齊地記曰勃海郡東有碣石謂之勃碣也)橉(力忍)杞稹(之忍)薄於潯
涘栛槤(連)森嶺而羅峰(橉杞二木名也字林曰稹稠穊也薄叢生也淮南子曰南遊江)
(潯許慎注曰潯水涯也音潯栛槤亦二木名也栛音隸)桃枝篔(筠)簹(當)實繁有叢
(劉淵林蜀都賦注曰桃枝竹屬也可為杖又吳都賦注曰篔簹竹生水邊長數丈)葭蒲雲蔓䙬
(一諍)以蘭紅(雲蔓言多而無際也䙬采色相映也蘭澤蘭也爾雅曰紅蘢舌)揚皜(杲)眊(二)
擢紫茸(而容反皜白也眊與茸皆草花也)蔭潭隩(於六)被長江(爾雅曰隩隈也郭璞)
(曰今江東呼為浦隩于到切)繁蔚(尉)芳蘺隠藹水松(蘺江蘺香草也似水薺水松藥)
(草名也)涯灌芉(干見)萰(力見)潜薈(烏外)蔥蘢(郎公反涯灌涯側叢生也潜薈水中茂盛)
(也芉萰蔥蘢皆青盛貌也)鯪(陵)鯥(六)䟸(白眉)跼(具側)於垠(銀)隒(魚儉)獱(頻)獺
睒(失冉)瞲(呼穴)乎厱(去聲)空(鯪魚已見同篇山海經曰有魚狀如牛陵居蛇尾其名曰鯥埤蒼曰)
(䟸蹷跳也求悲切聲類曰偏舉一足曰跼蹄也渠俱切郭璞三蒼解詁曰獱似青狐居水中食魚山海經曰釐)
(山滽滽之水出焉有獸名曰獺其狀如鱬其毛如彘鬛郭璞曰音蒼頡之頡與獺同鱬如珠切睒暫視也聲類)
(曰瞲驚視上也呼穴切厱岸側空處也去巖切)迅蜼(聿季)臨虚以騁巧孤玃(居縳)登
危而雍容(蜼狖也玃似獮猴也)䕫㸸(呼口)翹踛(六)於夕陽鴛雛弄
翮乎山東(山海經曰岷山多䕫牛郭璞曰今蜀山中有大牛重數千斤名為䕫牛又爾雅注曰今青)
(州呼犢為㸸㸸䕫牛之子也㸸與&KR0008;同火口切莊子曰齕草飲水翹尾而踛此馬之真性也司馬彪曰踛跳也)
(廣雅曰翹舉也山海經曰南禺之山有鵷雛郭璞曰鵷雛鳳屬也爾雅曰山西曰夕陽山東曰朝陽)因岐
成渚觸澗開渠(岐已見上文)潄(所遘)壑生浦區别作湖(周禮曰善為溝)
(者水潄之鄭玄曰潄齧也論語曰區以别矣)磴(土登)之以瀿(煩)瀷(翼)渫(息列)之以
尾閭(磴猶益也淮南子曰莫鑒于流瀿而鑒于澄水許慎曰楚人謂水暴溢為瀿扶園切淮南子曰潦水)
(旬月不雨則涸而枯澤受瀷而無源者也許慎曰瀷湊萬漏之流也瀷昌即切莊子海若曰天下之水莫大于海)
(川歸之而不盈尾閭渫之而不虚司馬彪曰尾閭水之從海出也)標之以翠蘙泛之以
遊菰(標猶表識也蘙草之蘙薈也菰菰蔣也浮于水上故曰遊也)播匪藝之芒種挺
自然之嘉蔬(孔安國尚書傳曰播布也鄭玄毛詩箋曰藝猶樹也鄭司農周禮注曰芒種稻麥也)
(禮記曰凡祭廟之禮稻曰嘉蔬鄭玄曰嘉善也稻苽蔬之屬)鱗被菱荷攅布水蓏(力果)
(反鱗被如鱗之被言多也蒼頡篇曰攅聚也應劭漢書注曰木實曰果草實曰蓏)翹莖瀵(芳問)蘂
濯穎散裹(說文曰瀵水浸也匹問切廣雅曰蘂華也穎穗也裹謂草實也高唐賦曰綠葉紫裹)隨
風猗萎(於危)與波潭沲(猗萎隨風之貌潭沲隨波之貌潭音覃沲徒我切)流光潜
映景炎(羊染)霞火(言草之華蘂流耀潜映波瀾外發炎于赮火赮與霞同)其旁則有
雲夢雷池彭蠡青草(雲夢澤名也吴錄曰雷池在皖尚書曰彭蠡既瀦孔安國曰澤名也)
(吴錄曰巴陵縣有青草湖)具區洮(姚)滆(翮)朱滻丹漅(具區亦澤名也風土記曰陽羨)
(縣西有洮湖水經注曰中江東南左合滆湖音核又曰朱湖在溧陽又曰沔水又東得滻湖水周三四百里丹)
(湖在丹陽漅湖在居巢漅祖了切)極望數百沆(胡朗)瀁(余兩)皛(胡杳)溔(余少反七發曰)
(極望成林鄭玄禮記注曰極盡也沆瀁廣大之貌皛溔深白之貌)爰有包山洞庭巴陵
地道潜逵傍通幽岫窈窕(郭璞山海經注曰洞庭地穴在長沙巴陵吳縣南太湖中)
(有苞山山下有洞庭穴道潜行水底云無所不通號為地脈逵水中穴道交通者)金精玉英瑱
(他見)其裏瑶珠怪石琗其表(穆天子傳河伯曰示汝黃金之膏郭璞曰金膏其精汋也)
(汋音綽孝經援神契曰玉英玉有英華之色也孫卿子曰琁玉瑶珠不知佩山海經曰苟林之山多怪石郭璞)
(曰怪石似玉也瑱琗謂文采相雜小雅曰雜采曰綷琗與綷同瑱徒見切琗字㥽切)驪虯(渠幽)摎(居由)
其址(止)梢雲冠其㟽(必眇反驪虯驪龍也在于九重之泉故云樛其址也莊子曰千金之)
(珠在九重之淵而驪龍頷下宋衷太玄經注曰摎猶糾也孫氏瑞應圖曰梢雲瑞雲人君德至則出若樹木梢梢)
(然也㟽山巔也方眇切)海童之所巡遊琴高之所靈矯(海童已見上文列仙)
(傳曰琴高浮遊冀州二百餘年後入碭水中乘赤鯉魚來出泊一月復入水去方言曰矯飛也言飛而去來其)
(中)冰夷倚浪以傲睨(五計)江妃含嚬而&KR1531;(彌延)眇(山海經曰從極之川)
(唯冰夷恒都焉冰夷人面而乘龍郭璞曰冰夷馮夷也莊子曰獨與天地精神往來而不傲睨于萬物傲睨自)
(寬縱不正之貌列仙傳曰江婓二女出遊江濱鄭交甫所挑者孟子注嚬蹙憂貌&KR1531;眇遠視貌法言曰眇緜作)
(炳&KR1531;音緜)撫淩波而鳧躍吸翠霞而夭矯(鄭玄禮記注曰撫以手按之也廣雅)
(曰凌馳也上林賦曰馳波跳沬廣雅曰吸飲也陵陽子明經曰春食朝霞者日始出之赤氣夭矯自得之貌)
若乃宇宙澄寂八風不翔(文子曰四方上下謂之宇說文曰宙舟車所極覆淮南子)
(曰天有八風條風明庶風清明風景風涼風閶闔風不周風廣莫風洞簫賦曰翔風蕭蕭而逕其末)舟子
於是搦(女角)棹涉人於是㩘(魚綺)榜(補郎反毛詩曰招招舟子人涉卬否搦捉也應)
(劭漢書注曰㩘止也王逸楚辭注曰榜船櫂也補孟切一曰榜併船也)漂飛雲運艅艎(劉淵)
(休吴都賦注曰飛雲吴樓船之有名者左氏傳曰楚敗吴師獲其乘舟艅艎杜預曰艅艎舟名也)舳艫
相屬萬里連檣(說文曰舳舟尾也艫船頭也埤蒼曰檣帆柱也才羊切)泝洄㳂流
或漁或商(毛詩曰泝洄從之毛萇曰逆流而上曰遡洄孔安國尚書傳曰順流而下曰㳂列子曰中)
(國之人或農或商或佃或漁)赴交益投幽浪(平曰交益二州名也周禮東北曰幽州漢書)
(有樂浪郡也)竭南極窮東荒(淮南子曰章亥自北極步至南極山海經有東荒經)爾乃
□雰(紛)祲(子蔭)於清旭(許玉)覘(勅詹)五兩之動静(方言曰□視也音隸杜預)
(左氏傳曰氛氣也說文曰雰亦氛字也鄭玄禮記注曰祲隂陽氣相浸漸以成災也毛萇詩傳曰旭日始出也)
(鄭玄禮記注曰覘闚視也敇廉切兵書曰凡候風法以雞羽重八兩建五丈旗取羽繫其巔立軍營中許慎淮)
(南子注曰綄候風也楚人謂之五兩也綄音桓)長風颹(于鬼)以增扇廣莫䬅(麗)而
氣整(高唐賦曰長風至而波起颹大風貌音韋廣莫風已見上文郭璞山海經注曰䬅䬅急風貌音戾)
徐而不䬐(烏回)疾而不猛(埤蒼曰䬐風遲也音隈)鼓帆(平)迅越䞟(陌)
漲(張)截泂(音迥帆已見上文䞟猶越也截直度也漲泂皆深廣之貌)凌波縱柂電
往杳溟(覓冷反揚雄方言曰船後曰舳郭璞曰今江東柂呼為舳也王逸荔枝賦曰飛匡上下電往景)
(還匡勤往切)䨴如晨霞孤征眇若雲翼絶嶺(䨴征貌徒對切晨霞朝霞也莊)
(子曰太鵬翼若垂天之雲故曰雲翼言廣大也)儵忽數百千里俄頃(楚辭曰往來儵忽何)
(休公羊傳注曰俄者須臾之間司馬彪莊子注曰頃久也王肅家語注曰俄有頃也)飛廉無以睎
其蹤渠黃不能企其景(史記曰飛廉善走廣雅曰睎視也穆天子傳曰天子之八駿曰)
(渠黃毛詩曰跋子望之鄭玄曰舉足則望見之企與跂同)於是蘆人漁子擯落江山
(謂採蘆捕魚之子也擯落謂被斥擯而漂落也司馬彪莊子注曰擯棄也)衣則羽褐食惟蔬
鱻(思延切鄭玄毛詩箋曰褐毛布也聲類曰鱻小魚也)栫(寂見)澱(廷見)為涔夾潨(在公)羅
筌(說文曰栫以柴木壅水也劉淵林吴都賦注曰淀如淵而淺澱與淀古字通爾雅曰槮謂之涔郭璞曰今)
(作槮叢木于水中魚得寒入其裏以薄捕取之也槮蘇感切涔字兼切說文曰潨小水入大水也筌捕魚之器)
(以竹為之蓋魚笱屬)筩灑連鋒罾(子僧)䍣(雷)比船(舊說曰筩灑皆釣名也罾䍣皆網名)
(也灑所蟹切)或揮輪于懸碕(奇)或中瀨而横旋(輪釣輪也埤蒼曰碕曲岸)
(頭也)忽忘夕而宵歸詠採菱以叩舷(淮南子曰夫歌採菱發陽阿楚辭曰漁父)
(鼓栧而去王逸曰叩船舷也)傲自足于一嘔尋風波以窮年(字書曰傲倨也)
(嘔與謳同楚辭曰順風波以南北兮霧宵晦以紛紛西京賦曰窮年忘歸猶不能徧也)爾乃域之
以盤巖豁之以洞壑疏之以沲(度河)氾(似)鼓之以朝夕(尚書)
(曰沲潜既導孔安國曰沲江别名也汜已見上文漢書枚乘上書曰游曲臺臨上路不如朝夕之池也)川
流之所歸湊雲霧之所蒸液(王逸楚辭注曰湊聚也琴賦曰蒸靈液以播雲淮南)
(子曰山雲蒸而柱礎潤)珍怪之所化産傀奇之所窟宅(高唐賦曰珍怪奇偉)
(子虚賦曰珍怪鳥獸說文曰傀偉也又曰奇異也)納隠淪之列真挺異人乎精
魄(桓子新論曰天下神人五一曰神仙二曰隠淪三曰使鬼物四曰先知五曰鑄凝馮衍爵銘曰富如江海)
(夀配列真說文曰真仙人變形也班固公孫弘贊曰異人並出孝經援神契曰五岳之精雄四瀆之精仁左氏)
(傳樂祁曰心之精爽是謂魂魄)播靈潤於千里越岱宗之觸石(公羊傳曰曷為)
(祭太山河海山川有能潤乎百里者天子秩而祭之觸石而出膚寸而合不崇朝而徧雨天下者惟太山雲爾)
(海潤于千里何休曰雲氣觸石理而出為雨無膚寸之地而不徧也河海興雲雨及千里)及其譎變
儵怳符祥非一動應無方感事而出(孔安國尚書傳曰神妙無方鄭玄論)
(語注曰方常也)經紀天地錯綜人術(言以織為喻也符祥上則經紀天地下則錯綜人術)
(漢書五行志曰厥風絶經紀如淳曰壊絶匹帛之屬周易曰錯綜羣數王肅曰錯交也綜理事也仲長子昌言)
(曰錯綜人情)妙不可盡之於言事不可窮之於筆若乃岷精
垂曜於東井陽侯遯形乎大波(河圖括地象曰岷山之地上為井絡史記曰五)
(星聚于東井陽后陽侯也高誘淮南子注曰楊國侯溺死于水其神能為大波莊子曰其死登遐三年而形遯)
奇相(去)得道而宅神乃協靈爽於湘娥(廣雅曰江神謂之奇相西京賦)
(曰懷湘娥王逸楚辭注曰堯二女墜湘水之中因為湘夫人也)駭黃龍之負舟識伯禹
之仰嗟(吕氏春秋曰禹南省方濟乎江黃龍負舟舟中之人五色無主禹仰視天而嘆曰吾受命于天)
(竭力以養民生性也死命也余何憂于龍焉龍俛耳曳尾而逃)壯荆飛之擒蛟終成氣
乎太阿(吕氏春秋曰荆有佽飛者得寶劒於干遂反涉江至于中流有兩蛟夾繞其船佽飛拔寶劒曰)
(此江中腐肉朽骨也赴江刺蛟殺之荆王聞之仕以執珪高誘曰干遂吳邑越絶書曰歐冶子作鐵劒二曰太阿)
悍要離之圖慶在中流而推戈(廣雅曰悍勇也吕氏春秋曰要離走往見王子)
(慶忌于衛慶忌喜要離曰請與王子往奪之國王子慶忌與要離俱涉于江拔劒以刺王子慶忌捽而投之于)
(江浮出又取而投之于江如此者三其卒曰汝天下之國士也幸汝以成名要離不死歸吳矣)悲靈均
之任石歎漁父之櫂歌(楚辭曰名余曰正則字余曰靈均又曰望大河之洲渚悲申徒)
(之抗直驟諫君而不聽重任石之何益又曰懷沙礫而自沈兮不忍見君之蔽壅史記曰屈原作懷沙賦懷石)
(自投汨羅懷沙即任石也羲與王逸不同楚辭曰漁父鼓栧而歌曰滄浪之水清可以濯吾纓)想周穆
之濟師驅八駿于黿鼉(紀年曰周穆王三十七年征伐大起九師東至于九江叱黿鼉)
(以為梁列子曰周穆王遠遊命駕八駿之乘驊騮綠耳赤驥白儀渠黃踰輪盜驪山子張湛曰儀古義字)感
交甫之喪珮慜神使之嬰羅(廣雅曰感傷也韓詩内傳曰鄭交甫遵彼漢臯臺下)
(遇二女與言曰願請子之佩二女與交甫交甫受而懷之超然而去十步循探之即亡矣迴顧二女亦即亡矣莊子)
(曰宋元君夜半夢人被髮而窺阿門曰予自罕露之泉為清江使河伯之所漁者豫且得子元君覺召占夢者)
(占之曰此神龜也元君乃刳龜以卜七十鑚而無遺策司馬彪曰鑚命卜以所卜事而灼之)煥大塊
之流形混萬盡于一科(莊子曰夫大塊載我以形勞我以生司馬彪曰大塊自然也周)
(易曰品物流形混萬盡于一科言混萬物盡歸于一科也孟子曰水源泉混混不舍晝夜盈科而後進放乎四)
(海趙岐曰科坎也)保不虧而永固稟元氣於靈和(春秋元命苞曰水者五行)
(始焉元氣之湊液也)考川瀆而妙觀實莫著於江河(班固漢書贊曰中國川原以百)
(數莫著於四瀆而河為宗也)
文選卷十二
