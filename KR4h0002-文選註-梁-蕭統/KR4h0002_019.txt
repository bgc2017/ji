文選卷十九梁蕭統編
唐李善註
情(易曰利貞者性情也性者本質也情者外染也色之别名於是最末故居於癸)
高唐賦(并序賦漢書注曰雲夢中高唐之臺此盖假設其事風諫滛惑也)
宋玉
昔者楚襄王與宋玉遊扵雲夢之臺(史記曰楚懷王薨太子横立為頃襄)
(王漢書音義張揖曰雲夢楚藪也在南郡華容縣其中有臺館)望高唐之觀其上獨有
雲氣崪兮直上忽兮改容須臾之間變化無窮(爾雅曰崪者厜)
(㕒注謂山峰頭巉嵒然言雲氣形似於山)王問玉曰此何氣也玉對曰所謂
朝雲者也王曰何謂朝雲玉曰昔者先王嘗遊高唐怠
而晝寢(鄭玄曰寢卧息也)夢見一婦人曰妾巫山之女也(襄陽耆舊)
(傳曰赤帝女曰瑶姬未行而卒葬於巫山之陽故曰巫山之女楚懷王遊於高唐晝寝夢見與神遇自稱是巫山之)
(女王因幸之遂為置觀於巫山之南號為朝雲後至襄王時復遊高唐)為高唐之客(自言為高唐之客)
聞君遊高唐願薦枕席(薦進也欲親進於枕席求親昵之意也)王因幸之
去而辭曰妾在巫山之陽高丘之阻(山南曰陽土高曰丘漢書注曰巫山)
(在南郡巫縣阻險也)旦為朝雲莫為行雨(朝雲行雨神女之美也)朝朝莫莫
陽臺之下旦朝視之如言故為立廟號曰朝雲王曰朝
雲始出狀若何也玉對曰其始出也㬣兮若松榯(㬣茂貎如)
(䐺□也徒對切榯直豎貎音時)其少進也晰兮若姣姬揚袂鄣日而望
所恩(晰昭晰謂有光明美色揚袂舉袖也如美人之舉袖望所思也)忽兮改容偈兮若
駕駟馬建羽旗(韓詩曰偈桀侹也疾驅貎周禮曰析羽為旍謂破五色鳥羽為之也言氣變改)
(或如駕馬建旗也建立也偈居竭切)湫兮如風淒兮如雨風止雨霽雲無
處所(湫兮凉貎詩曰風雨淒淒爾雅曰濟謂之霽郭璞注曰今南陽人呼雨止為霽音濟)王曰寡
人方今可以遊乎玉曰可(方今猶正今也廣雅曰方正也)王曰其何如
矣玉曰高矣顯矣臨望遠矣廣矣普矣萬物祖矣(廣間也普)
(徧也祖始也言萬物皆祖宗生此土為萬物神靈之祖最有異也)上屬於天下見於淵
珍怪竒偉不可稱論王曰試為寡人賦之玉曰唯唯(禮記)
(曰父召無諾先生召無諾唯而起鄭玄曰應唯恭於諾也皇偘曰唯謂人應爾是也)惟高唐之大
體兮殊無物類之可儀比巫山赫其無疇兮道互折而
層累(言殊異於常無物可儀比比類也赫然盛貎道路交互曲折層重也謂横斜而上)登巉巖
而下望兮(巉巖石勢不生草木)臨大阺之稸水(說文曰秦謂陵阪曰阺丁兮切周禮)
(曰以潴畜水字林曰稸積也與畜同抽六切)遇天雨之新霽兮觀百谷之俱集濞
洶洶其無聲兮潰淡淡而竝入(百谷者衆谷雜水集至山之下字林曰濞水暴至聲也說文曰)
(洶洶涌也謂水波騰貎洶詡輩切潰水相交過也淡以冉切安流平滿貎)滂洋洋而四施兮蓊湛湛
而弗止長風至而波起兮若麗山之孤畆(蓊然聚貎湛湛深貎弗止謂不常静或行)
(郭家莊子注曰麗著也爾雅曰如畆畆丘郭璞曰丘有隴界如田畆素問岐伯對黃帝曰卒風暴溺風吹水勢波落而隴)
(起言風吹水勢浪丈如孤隴之附山)勢薄岸而相擊兮隘交引而却會(廣雅曰隘)
(陿也言水之勢既薄岸而相激至迫隘之處其流交引而却相會謂水口急陿不得前進則却退復會於上流之中山)崪
中怒而特高兮若浮海而望碣石(崪聚也謂兩浪相合聚而中高也言水怒浪如海邊之望)
(碣石孔安國注尚書曰碣石海畔山也)礫磥磥而相摩兮巆震天之&KR1024;&KR1024;(相摩言水急石流自)
(相摩礪聲動徹天說文曰礫小石也磥磥衆石貎巆聲也火宏切字林曰&KR1024;大聲也)巨石溺溺之瀺灂兮沫
潼潼而高厲(巨石大石也溺溺没也瀺灂石在水中出没之貎沫水高低貎潼潼高貎厲起也埤倉曰瀺灂水流聲貌)
水澹澹而盤紆兮洪波淫淫之溶㵝(說文曰澹澹水摇也紆回也滛滛去遠貌溶㵝猶蕩)
(動也音容裔)奔揚踊而相擊兮雲興聲之霈霈(言水之奔揚踊起而相擊其狀若雲)
(又興聲霈霈然上林賦曰穹隆雲橈義出於此纂文曰雲若大波霈浦太切)猛獸驚而跳駭兮
姿奔走而馳邁虎豹豺兕失氣恐喙鵰鶚鷹鷂飛揚伏竄(妄謂不覺)
(東西漫走竄走也說文曰鷂鷙鳥也與照切字林曰竄选也七外切非關恊韻一音七玩切)股戰脅息安敢
妄摯(股戰猶股慄也脅息猶翕息也)於是水蟲盡暴乘渚之陽(水蟲魚鼈之屬驚而陸處方言曰曬暴也)
(蒲卜切巫山所臨之渚陽水北暖故魚鼈游焉)黿鼉鱣鮪交積縱横振鱗奮翼蜲蜲蜿蜿
中阪遥望(謂張其鱗甲翼魚腮邊兩髲也蜲蜲蜿蜿龍蛇之貎上言水中蟲盡暴總包說之中阪之中猶未至山頂蜲於)
(危切蜿於袁切)玄木冬榮煌煌熒熒奪人目精爛兮若列星曾不可
殫形榛林鬱盛葩葉覆蓋雙椅垂房糾枝還會(煌煌熒熒草木花光也榛)
(林栗林也葩花栗花長與葉間生自相覆蓋也雙椅椅相屬也垂房花作房生也房椅實也還會交相也糾枝枝曲)
(下垂也毛詩曰其桐其椅注椅梧屬爾雅曰下勾曰糾)徙靡澹淡隨波闇藹(徙靡言枝往來靡靡)
(然澹淡水波水文也闇藹者言木蔭水波闇藹然也)東西施翼猗狔豐沛(東西施翼者謂樹枝四向)
(施布如鳥翼然言東西則南北可知其林木多也猗狔柔弱下垂貎漢書大人賦猗狔以招摇猗於宜切狔於危切)綠
葉紫裹丹莖白蔕(裹猶房也古卧切)纖條悲鳴聲似竽籟清濁相和
五變四會(左氏傳晏子曰先王和五聲也清濁小大以相濟也吹小枝則聲清吹大枝則聲濁五變五音皆變也禮)
(記曰聲相應故生變變成方謂之音四會四懸俱會也又云與四夷之樂聲相會也)感心動耳迴腸傷
氣孤子寡婦寒心酸鼻(言上諸聲能迴轉人腸傷斷人氣禮記王制曰少而無父謂之孤寒)
(心謂戰慄也酸鼻鼻辛酸淚欲出也)長吏隳官賢士失志(尚書曰股肱墮哉萬事隳哉孔安國曰隳)
(廢也許規切失其本志不知所為)愁思無已歎息垂淚登高遠望使人心
瘁(登高心瘁此下謂至山上高處未至觀也瘁病也)盤岸巑岏振陳磑磑(王逸楚辭注曰巑岏)
(山銳貎振已見上林賦音振李竒曰振整也陳列也磑磑高貎方言曰磑堅也)盤石險峻傾﨑崖隤
(埤蒼曰﨑嶇不安也廣雅曰隤壊也說文曰墜下也)巖嶇參差從横相追(勢如相追)陬互横
牾背穴偃蹠(廣雅曰陬角也測溝切牾五故切偃蹠言山石之形背穴偃蹇如有所蹈也許慎淮南子注曰蹠)
(蹈也牾逆也路有横石逆當其前背郤也穴孔也郤又當山之孔穴)交加累積重疊增益
(交加者言石相交加累其上别有交加石之勢在巑岏崖上重益其高)狀若砥柱在巫山
下(砥柱山名在水中如柱然此崖崖在巫山下者似砥柱山然)仰視山巔肅何芊芊
炫燿虹蜺(說文曰俗望山谷芊芊青也千與芊古字通言山高如虹蜺炫燿其上)俯視崝
嶸窐寥窈冥(廣雅曰﨑嶸深直貎窐寥空深貎崝士耕切嶸音宏窐苦交切寥音勞)不見
其㡳虚聞松聲(言山下杳遠不見但空聞松聲)傾岸洋洋立而熊經
(言岸既將傾水流又迅故立者恐懼而似熊經傾岸之勢其水洋洋避立之處如熊之在樹)久而不
去足盡汗出(謂傾岸之勢阻險之處人所懼見心自戰懼足下流汗而出也)悠悠忽忽
怊悵自失(悠悠遠貎忽忽迷貌言人神悠悠然遠迷惑不分所斷楚辭曰怊悵而自悲王逸曰悵恨)
(貎怊恥驕切)使人心動無故自恐(動驚也言無有故對此而驚恐)賁育之斷
不能為勇(孟賁夏育决斷之士今見此險阻亦不能為勇也斷丁亂切)卒愕異物不
知所出(卒七忽切爾雅曰遌見也午故切愕與遌同言卒然復有驚愕之異物從㫄而出不知所從來)
縰縰莘莘若生於鬼若出於神(縰縰莘莘衆多之貎說文曰纚冠織也縰與纚)
(同所綺切詩曰魚在在藻有莘其尾毛萇曰莘衆多也莘所申切字或作兟往來貌若出於神)狀似走
獸或象飛禽譎詭竒偉不可究陳上至觀側地蓋㡳平
箕踵漫衍芳草羅生(自此已前竝述山勢也杜預左氏傳注曰㡳平也箕踵前闊後狹似)
(箕後平貎言山勢如簸箕之踵也)秋蘭茝蕙江離載菁(廣雅曰菁華也載則也)
青荃射干揭車苞并(見本草射干一名烏扇江東人為烏蓮史記為射干漢書音義曰揭)
(車香草也苞并叢生也)薄草靡靡聯延夭夭越香掩掩(靡靡相依倚貌夭夭)
(少長也越香言氣發越掩掩同時發也掩同也)衆雀嗷嗷雌雄相失哀鳴相號
(雀鳥之通稱毛詩曰鴻雁于飛哀鳴嗷嗷)王雎鸝黃正冥楚鳩姉歸思婦垂
雞高巢其鳴喈喈(爾雅曰王雎郭璞曰雕類今江東通呼為鵰詩云鳥鷙而有别者一名王)
(鵰驪黃郭璞曰其色黧黑而黃因名之一曰鶬鶊方言曰或為黧黃為楚雀廣雅曰楚鳩一名嗶啁爾雅曰嶲)
(周郭璞曰子嶲鳥出蜀中或曰即子規一名姉歸嶲胡圭切思婦亦鳥名也地理志曰夷通鄉北過仁里有觀)
(山故老相傳云昔有思婦登北山絶望愁思而死因以為名垂雞未詳高巢巢高也)當年遨遊(一本)
(云子當十年萬世遨遊未詳)更唱迭和赴曲隨流(赴曲者鳥之哀鳴有同歌曲故云赴)
(曲隨流者隨鳥鳴而成曲也)有方之士羡門高谿(史記曰方士皆掩口杜預左氏傳注)
(曰方法術也史記曰秦始皇使燕人盧生求羡門高誓谿疑是誓字漢書郊祀志曰充尚羡門高最後皆燕人)
(為方令道形辭銷化王充尚羡門高二人)上成鬱林公樂聚榖(蓋亦方士也未詳所見又)
(鬱然仙人盛多如林木公共也人在山上作巢穀食也聚食於山阿)進純犧禱琁室(進謂祭也)
(禱祭也尚書曰神祗之犧牷牲用孔安國曰色純曰犧淮南子曰崑崙之山有瓊宫琁室高誘曰以玉飾宫也)
醮諸神禮太一(醮祭也子肖切史記曰宜立太一而上親郊之)傳祝已具言辭
已畢王乃乘玉興駟倉螭垂旒旌旆合諧紬大絃而雅
聲流洌風過而增悲哀(傳祝已具神之語已具言辭即祝所傳辭也畢竟也旒旌謂建)
(太常十二旒雅聲正不滛邪字林曰例寒風也紬引也音抽)於是調謳令人惏悷憯
悽脅息增欷(竝悲傷貌脅息縮氣也增益也惏力甚切悷力計切)於是乃縱獵者
基趾如星傳言羽獵銜枚無聲(相傳言語偏告衆士漢書音義李音曰羽)
(林騎士張晏曰以應獵負羽周禮銜枚氏軍旅由役令鄭玄以為枚止言語囂諠也枚狀如著横銜之)
弓弩不發罘罕不傾涉漭漭馳苹苹(漭漭水廣遠貌爾雅曰苹藾蕭郭璞曰今)
(籟蒿也聚生亦可食說文曰苹苹草貌音平)飛鳥未及起走獸未及發何節
奄忽蹄足灑血(何問辭也言何節奄忽之間而獸之蹄足已皆灑血節所執之節也)舉功
先得獲車已實王將欲往見之必先齋戒差時擇日(毛萇)
(詩傳曰差擇也)簡輿玄服建雲旆蜺為旌翠為蓋(冬王水水色黑故衣黑服)
(簡略也省也翠翡翠也以羽飾蓋)風起雨止千里而逝蓋發蒙往自會
(素問黃帝曰發蒙觧惑未足以論也會與神女相會)思萬方憂國害開賢聖輔不
逮(開導賢聖令其進仕用其謀策輔己不逮此又陳諫於王也)九竅通鬱精神察滯
(文子曰九竅者精神之戶牖精者五藏之使侯吕氏春秋曰凡人九竅五藏惡之精氣鬱高誘曰鬱滯不通也)
延年益夀千萬歲
神女賦(并序)
宋玉
楚襄王與宋玉遊於雲夢之浦使玉賦高唐之事其
夜王寢果夢與神女遇其狀甚麗王異之明日以白
玉玉曰其夢若何王曰脯夕之後精神怳惚若有所
喜紛紛擾擾未知何意(晡日昳時也怳惚不自覺知之意所喜忽然喜悦紛擾亂)
(也)目色髣髴乍若有記見一婦人狀甚竒異寐而夢
之寤不自識罔兮不樂悵然失志於是撫心定氣復見
所夢玉曰狀如何也(如有可記識也髣髴見不審也罔憂也撫覧也見神女也)王曰
茂矣美矣諸好備矣盛矣麗矣難測究矣上古既無世
所未見瓌姿瑋態不可勝贊(勝盡也贊明也)其始來也耀乎
若白日初出照屋梁(韓詩曰東方之日薛君曰詩人所說者顔色美盛若東方之日)
其少進也皎若明月舒其光(毛詩曰月出皎矣毛萇曰喻婦人有美白晳也)
須臾之間美貌横生曄兮如華温乎如瑩(毛詩曰有女同車顔)
(如蕣華又曰尚之以瓊瑩乎而注瓊瑩石似玉也音榮逸論語曰如玉之瑩說文曰瑩玉色也鳥明切曄)
(盛貌)五色竝馳不可殫形詳而視之奪人目精其盛
飾也則羅紈綺繢盛文章(馳施也綺五色也蒼頡篇曰繢似纂色赤胡憒切)
極服妙采照萬方振繡衣被袿裳(劉熙釋名曰婦人上服謂之袿)穠
不短纖不長(說文曰穠衣厚貌如恭切)步裔裔兮曜殿堂忽兮改
容婉若遊龍乘雲翔嫷被服侻薄裝(裔裔行貌毛萇詩傳曰婉)
(美貎方言曰嫷美也他卧切說文曰侻好也與娧同他外切又侻可也言薄裝正相堪可)沐蘭澤含
若芳性和適宜侍旁順序卑調心腸(沐洗也以蘭浸油澤以塗頭旁)
(宜侍王旁卑柔弱也)王曰若此盛矣試為寡人賦之玉曰唯
唯夫何神女之姣麗兮含隂陽之渥飾(言神女得陰陽厚美之餙)被
華藻之可好兮若翡翠之奮翼其象無雙其美無極毛
嬙鄣袂不足程式西施掩面比之無色(慎子曰毛嬙先施天下之美妓)
(也衣之以皮俱則見者皆走易之以玄錫則行者皆止先施西施一也嬙音牆)近之既妖遠之
有望骨法多竒應君之相視之盈目孰者克尚(近看既美復宜)
(遠望孰誰也克能也誰者能尚言無有也)私心獨悦樂之無量交希恩疎不
可盡暢他人莫覩王覽其狀其狀峩峩何可極言貌豐盈以莊
姝兮包温潤之玉顔(暢申也未可申暢已志也豐盈肥詩滿也莊嚴也方言曰姝好也毛萇)
(傳曰姝美色也禮記曰玉温潤而澤仁也)眸子烱其精朗兮暸多美而可觀(字林曰瞭)
(明也鄭玄周禮注曰暸明目也力小切)眉聫娟似蛾揚兮朱脣的其若丹(聫娟微曲貎)素
質幹之醲實兮志解泰而體閒既姽嫿於幽静兮又婆娑乎人
間(言志操解散奢泰多閒不急躁也謂在人中最好無比也婆娑猶盤姍也說文曰姽靖好貎五累切廣雅曰嫿)
(好也音畫說文曰靜審也韓詩曰靜貞也)宜高殿以廣意兮翼放縱而綽寬
動霧縠以徐步兮拂墀聲之珊珊(珊珊聲也翼放縱貎如鳥之翼随意放縱)
(穀今之輕紗薄如霧也)望余帷而廷視兮若流波之將瀾(流波目視貎言)
(舉目延視精若水波將成瀾也)奮長袖以正袵兮立躑躅而不安(說文曰袵)
(衣矜也自矜嚴也)澹清靜其愔嬺兮性沈詳而不煩(澹靜貎愔和也嬺淑)
(善也言志度靜而和淑也不煩不躁也聲類曰愔見魏都賦嬺已見洞簫賦和靜貎韓詩曰嬺悅也說文曰嬺)
(靜也蒼頡篇曰嬺密也)時容與以微動兮志未可乎得原意似近
而既遠兮若將來而復旋(原本也其意欲似近而心靜不測是復為遠也將來可親)
(之意更遠也謂復更遠也字林曰旋回也)褰余幬而請御兮願盡心之惓
惓(鄭玄毛詩箋曰幬牀帳也)懷貞亮之潔清兮卒與我兮相難陳嘉辭
而云對兮吐芬芳其若蘭精交接以來往兮心凱康以
樂歡神獨亨而未結兮魂焭焭以無端含然諾其不分
兮喟揚音而哀歎頩薄怒以自持兮曾不可乎犯干(精神)
(也未結猶未相著煢焭然無有端次不知何計分當也言神女之意雖含諾猶不當其心廣雅曰頩色也匹迴)
(切方言曰頩怒色青貎意匹零切歛容也也蒼頡篇曰薄微也捉顔色而自矜持)於是摇珮飾鳴
玉鸞整衣服歛容顔顧女師命太傳(古者皆有女師教以婦德今神女亦)
(有教也毛詩序曰尊敬師傳可以歸安父母漢書音義曰婦人年五十無子者為傳)歡情未接將
辭而去遷延引身不可親附似逝未行中若相首(遷延却行)
(去世廣雅曰首向也舒救切)目略微盼精彩相授志態横出不可勝
記意離未絶神心怖覆禮不遑訖辭不及究願假須史
神女稱遽(目略輕看精神光采相授與也猶未即絶悕覆謂恐悕而反覆也左氏傳豎頭須曰沐則)
(心覆心覆則圖反遽急也言去不住也)徊腸傷氣顛倒失據(毛傳詩傳曰據依也)闇
然而暝忽不知處情獨私懷誰者可語惆悵垂涕求之
至曙
登徒子好色賦(并序諷此賦假以為辭於媱也)
宋玉
大夫登徒子侍於楚王短宋玉曰(大夫官也登徒姓也子者男子之通稱戰)
(國策曰孟嘗君至楚楚獻象牀登徒送之高誘淮南子汪曰短說其罪闕也)玉為人體貎閒
麗口多微辭又性好色(閒靜也麗美也微妙也公羊傳曰定哀多微辭論語子曰吾未)
(見好德如好色者也)願王勿與出入後宮王以登徒子之言問宋
玉玉曰體貎閒麗所受於天也口多微辭所學於師也
至於好色臣無有也王曰子不好色亦有說乎(遣自解說也)
有說則止無說則退玉曰天下之佳人莫若楚國楚國
之麗者莫若臣里臣里之美者莫若臣東家之子東家
之子增之一分則太長減之一分則太短著粉則太白
施朱則太赤眉如翠羽肌如白雪(莊子曰藐姑射之山有神人居焉肌膚若)
(冰雪)腰如束素齒如含貝(莊子孔子謂盗跖曰將軍齒如齊貝貝海螺其色白)嫣然
一笑惑陽城迷下蔡(王逸楚辭注曰嫣笑貎廣雅曰嘕嘕欯欯喜也陽城下蔡二縣名蓋)
(楚之貴介公子所封故取以喻焉)然此女登牆闚臣三年至今未許也
(字林曰闚傾頭門内視也又小視也)登徒子則不然其妻蓬頭攣耳齞脣
歷齒(莊子曰蓬頭突鬢爾雅曰攣病也力專切說文曰齞張口見齒也牛善切歷猶疎也)旁行踽
僂又疥且痔(踽僂傴僂也廣雅曰傴僂曲貎傴央矩切僂力主切說文曰疥瘙也痔後病也)登
徒子悅之使有五子王孰察之誰為好色者矣是時秦
章華大夫在側因進而稱曰今夫宋玉盛稱鄰之女以
為美色愚亂之邪臣自以為守德謂不如彼矣(章華楚地名大)
(夫楚人入仕於秦時使襄王一云食邑章華因以為號愚鈍也亂昏也邪僻也言昏鈍邪僻之臣章華大夫自)
(謙不如彼之登徒所說也言宋玉之所說鄰女美色愚臣守德猶不如登徒之說況宋玉乎臣章華大夫自謂)
且夫南楚窮巷之妾焉足為大王言乎若臣之陋目所
曾覩者未敢云也王曰試為寡人說之大夫曰唯唯臣
少曾遠遊周覽九土足歷五都(九土九州之土五都五方之都)出咸陽
熙邯鄲從容鄭衛溱洧之間(熙戲也廣雅曰從容舉動也毛詩曰溱與洧方渙渙)
(兮毛萇曰溱洧鄭兩水名洧千軌切)是時向春之末迎夏之陽鶬鶊喈喈
羣女出桑(毛詩曰鶬鶊喈喈又曰十畆之間兮桑者閒閒兮)此郊之姝華色含
光體美容冶不待飾裝臣觀其麗者因稱詩曰遵大路
兮攬子袪(此郊即鄭衛之郊毛詩曰靜女其姝又曰遵大路兮摻執子之袪兮大路詩篇名也遵循)
(也路道也謂道路逢子之美願攬子之袂與俱歸也稱此詩者此本鄭詩故稱以感動)贈以芳華
辭甚妙(折芳草之華以贈之為辭甚妙)於是處子怳若有望而不來忽
若有來而不見意密體疏俯仰異觀含喜微笑竊視流
盻(謂折芳草之花以贈之欲贈芳華恐不受故先與妙辭以進之處女未嫁怳失意貌體疏相離殊遠也謂)
(異於未贈花前所視)復稱詩曰寤春風兮發鮮榮㓗齋俟兮惠音
聲贈我如此兮不如無生(司馬彪注漢書子虚賦曰復答也顔師古復音伏寤覺也)
(鮮榮華也喻少年之盛齊莊也言自潔貌矜莊矜而待惠音聲如此謂贈以芍藥欲結恩情而女不受毛詩曰)
(知我如此不如無生鄭玄曰則已之生不如不生無生恨之辭也)因遷延而辭避蓋徒
以微辭相感動精神相依憑目欲其顔心顧其義掦詩
守禮終不過差故足稱也於是楚王稱善宋玉遂不退
(微辭謂向所陳辭甚妙者若即折登徒言多微辭宋玉雖不逮大夫之顧義而不同登徒之好色故不退也)
洛神賦(并序氏漢書音義如淳曰宓妃宓羲之女溺死洛水為神)
曹子建(記曰魏東阿王漢末求甄逸女既不遂太祖回與五官中郎將植殊不平晝思)
(夜想廢寢與食黃初中入朝帝示植甄后玉鏤金帶枕植見之不覺泣時已為郭后讒死)
(帝意亦尋悟因令太子留宴飲仍以枕賚植植還度轘轅少許時將息洛水上思甄后忽)
(見女來自云我本託心君王其心不遂此枕是在我家時從嫁前與五官中郎將今與君)
(王遂用薦枕席懽情交集豈常辭能具為郭后以糠塞口今被髮羞將此形貌重覩君王)
(爾言訖遂不復見所在遣人獻珠於五玉答以五珮悲喜不能自勝遂作感甄賦後明帝見之改為洛神賦)
黃初三年余朝京師還濟洛川(黃初魏文帝丕年號京師洛陽也洛川洛水之)
(川也洛水出洛山濟度也)古人有言斯水之神名曰宓妃感宋玉對
楚王神女之事遂作斯賦其辭曰余從京域言歸東藩
(魏志曰黃初三年立植為鄄城王四年徙封雍丘其年朝京師又文紀曰黃初三年行幸許又曰四年三月還)
(雒陽宮然京域謂雒陽東藩即鄄城魏志及諸詩序並云四年朝此云三年誤一云魏志三年不言植朝蓋魏)
(志略也)背伊闕越轘轅(伊闕轘轅已見東都賦)經通谷陵景山(華延洛陽)
(記曰城南五十里有大谷舊名通谷河南郡圖經曰景山緱氏縣南七里)日既西傾車殆馬
煩爾廼稅駕乎蘅臯秣駟乎芝田(蘅杜蘅也臯澤也嵩高山記曰山上神芝)
(十州記曰鍾山仙家耕田種芝草)容與乎陽林流盼乎洛川於是精移
神駭忽焉思散俯則未察仰以殊觀覩一麗人干巖之
畔廼援御者而告之曰爾有覿於彼者乎彼何人斯若
此之豔也(陽林一作楊林地名生多楊因名之移變也情思消散如有所悅未察猶未的審所觀殊)
(異毛詩曰彼何人斯)御者對曰臣聞河洛之神名曰宓妃然則君
王所見無乃是乎其狀若何臣願聞之余告之曰其形
也翩若驚鴻婉若遊龍(邊讓章華臺賦曰體迅輕鴻榮曜春華神女賦曰婉若遊龍乘)
(雲翔翩翩然若鴻㕍之驚婉婉然如遊龍之升)榮曜秋菊華茂春松(朱穆鬱金賦曰比光)
(榮於秋菊齊英茂於春松)髣髴兮若輕雲之蔽月飄颻兮若流風之
廻雪遠而望之皓若太陽升朝霞(正歷曰太陽日也)迫而察之
灼若芙蕖出渌波穠纖得衷修短合度(神女賦曰穠不短纖不長)肩
若削成腰如約素(削成已見魏都賦登徒子好色賦曰腰如束素束素約素謂圜也)延
頸秀項皓質呈露(楚辭曰小腰秀項若鮮卑說文曰項頸也司如相如美人賦曰皓質呈露)
(呈見也延秀皆長也)芳澤無加鉛華弗御(楚辭曰粉白黛黑施芳澤鉛華粉也博物志曰)
(燒鉛成胡粉張平子定情賦曰恐在面為鉛華兮患離塵而無光)雲髻峩峩修眉聯娟
(毛詩曰鬒髮如雲神女賦曰眉聯娟以蛾揚峩峩高如雲也修長曲而細也)丹脣外朗皓齒
内鮮明眸善睞靨輔承權(神女賦曰眸子烱其精朗離騷曰靨輔竒才宜笑嘕王逸)
(曰美人頰有靨輔也權兩頰昧旁視也)瓌姿豔逸儀靜體閒(神女賦曰瓌姿瑋態又曰)
(志解泰而體閒儀靜安靜也體閒謂膚體閒暇也)柔情綽態媚於語言竒服曠
世骨象應圖(柔弱也綽寬也神女賦曰骨法多竒應君之相應圖應畫圖也)披羅衣之
璀粲兮珥瑶碧之華琚(璀粲衣聲山海經曰沃人之國爰有璿瑰瑶碧郭瑾曰名玉也)
(又曰和山其上多瑶碧毛詩曰投我以木瓜報之以瓊琚毛萇曰琚佩玉名音居)戴金翠之首
餙綴明珠以耀軀(司馬彪續漢書曰太皇后花勝上為金鳳以翡翠為毛羽步摇貫白珠八)
(劉騊駼玄根賦曰戴金翠珥珠璣劉熙釋名曰皇后首餙曰副)踐遠遊之文履曳霧綃
之輕裾(繁欽定情詩曰何以消滯夏足下雙遠遊有此言未詳其本神女賦曰動露縠以徐步綃輕縠)
(也)微幽蘭之芳藹兮步踟蹰於山隅於是忽焉縱體以
遨以嬉左以采旄右蔭桂旗(芳藹芳香晻藹也楚辭曰建雄虹之采旄又曰辛夷)
(車兮結桂旗)攘皓腕於神滸兮采湍瀨之玄芝(爾雅曰岸上曰滸郭璞曰)
(厓上地也毛詩曰在河之滸毛萇曰滸水涯也漢書音義應劭曰瀨水流沙上也傳瓚曰瀨湍也本草曰黑芝)
(一名玄芝)余情悅其淑美兮心振蕩而不怡無良媒以接懽
兮託微波而通辭(毛詩曰子無良媒)願誠素之先達兮解玉佩
以要之嗟佳人之信修羌習禮而明詩抗瓊珶以和予
兮指潛淵而為期(要屈也佳人信修整習禮謂立德明詩謂善言辭古人指水為信如有如)
(白水之類也珶玉也徒帝切潛淵謂所居也)執眷眷之欵實兮懼斯靈之我
欺感交甫之棄言兮悵猶豫而狐疑(神仙傳曰江妃二女遊於江濱逢鄭)
(交甫交甫不知何人也目見而桃之女&KR0735;解佩與之交甫行數步空懷無佩女亦不爾雅曰猶如麂善登木言此)
(獸性多疑慮常居山中忽間有聲則恐人來害之每預上樹久久無度復下須臾又上如此非一故不决者稱)
(猶焉一曰隴西俗謂天子随人行每預前待人不得又來迎侯故言猶豫也狐之為獸其性多疑每渡水行且)
(聽且渡故疑者稱狐疑)收和顔而靜志兮申禮防以自持(說文曰靜審也)
(韓詩曰静貞也)於是洛靈感焉徙倚徬徨(申展也子建自防持也謝靈運山居賦注)
(曰河靈河伯也東阿所謂洛靈)神光離合乍隂乍陽竦輕軀以鶴立若
將飛而未翔(陰去陽來也邊讓章華臺賦曰縱輕軀迅赴若離鵠之失羣言如鶴鳥之立望)踐
椒塗之郁烈步蘅薄而流芳(椒塗蘅薄言芳香也郁烈香氣之甚)超長吟
以永慕兮聲哀厲而彌長爾乃衆靈雜遝命儔嘯侣或
戲清流或翔神渚或采明珠或拾翠羽從南湘之二妃
攜漢濱之游女(厲急也雜遝衆貌二妃已見上文毛詩曰漢有游女不可求思言漢上游女無)
(求思者)歎匏瓜之無匹兮詠牽牛之獨處(史記曰四星在危南匏瓜牽牛)
(為犧牲其北織女織女天女孫也天官星占曰匏瓜一名天雞在河鼔東牽牛一名天鼓不與織女值者隂陽)
(不和曹植九詠注曰牽牛為夫織女為婦織女牽牛之星各處河鼔之旁七月七日乃得一會阮瑀止慾賦曰)
(傷匏瓜之無偶悲織女之獨勤始俱有此言然無匹之義未詳其)掦輕袿之猗靡兮翳修
袖以延佇體迅飛鳧飄忽若神陵波微步羅韈生塵(陵波)
(而韈生塵言神人異也洛靈即神而言若者夫神萬靈之總稱言若所以類彼非謂此為非神也淮南子曰聖)
(聖足行於永無跡也衆生行於霜有跡也水文曰韈足衣也)動無常則若危若安進
止難期若往若還轉昐流精光潤玉顔(神女賦曰苞溫潤之玉顔)含
辭未吐氣若幽蘭(神女賦曰吐芬芳其若蘭)華容婀娜令我㤀飡(張衡)
(七辯曰蝤蠐之領阿那宜顧杜篤禊祝曰懷季女使不飡婀烏可切娜奴可切)於是屏翳收風
川后靜波(王逸楚辭注曰屏翳雨師名虞喜志林曰韋昭云屏翳雷師喜云雨師然說屏翳者雖多)
(竝無明據曹植結洛文曰河伯典澤屏翳司風植既皆為風師不可引他說以非之川后河伯也已見上文)
馮夷鳴鼓女媧清歌(馮夷女媧竝已見上文)騰文魚以警乘鳴玉
鸞以偕逝(騰升也文魚有翅能飛故使警乘警戒也楚辭曰文魚兮失瀨又曰將騰駕兮皆逝玉鸞已見)
(上文)六龍&KR0770;其齊首載雲車之容裔(春秋命歴序曰有神人右耳蒼色大肩駕)
(六龍出輔號曰神農儼矜莊貎春秋命歴序曰人皇乘漏七雲車出谷口博物志曰漢武帝好道西王母七月七日)
(刻王母乘紫雲車來)鯨鯢踊而夾轂水禽翔而為衞於是越北沚
過南岡紆素領迴清揚(北海魚非洛川所有然神仙之川亦有爾雅曰水中渚曰沚孔)
(安國尚書注曰山脊曰岡毛詩曰領如蝤蠐又曰有美一人清揚婉兮)動朱脣以徐言陳
交接之大綱恨人神之道殊兮怨盛年之莫當抗羅袂
以掩涕兮淚流襟之浪浪(盛年謂少壯之時不能得當君王之意此言微感甄后之)
(情楚辭曰&KR1158;茹蕙以掩涕兮沾子襟之浪浪淚下貎)悼良會之永絶兮哀一逝而
異鄉無微情以效愛兮獻江南之明璫(良會夫婦之道鄉猶方也淮南)
(子曰禮豐不足以效愛服虔通俗文曰耳珠曰璫)雖潛處於太陰長寄心於君
王(太隂衆神之所居)忽不悟其所舍悵神宵而蔽光(漢書音義孟康曰宵)
(化也)於是背下陵高足往神留遺情想像顧望懷愁(楚辭曰思)
(舊故而想像傅毅七激曰無物可樂顧望懷愁)冀靈體之復形御輕舟而上遡
浮長川而忘反思緜緜而增慕夜耿耿而不寐霑繁
霜而至曙(遡逆流向上也緜緜密意也毛詩曰耿耿不寐又曰正月繁霜)命僕夫而就
駕吾將歸乎東路攬騑轡以抗策悵盤桓而不能去(說文)
(曰騑驂駕也毛萇詩傳曰騑騑行不止之貎廣雅曰盤桓不進也)
詩
補亡
補亡詩六首(四言并序鄕補亡詩序曰晳與同業疇人肄修飲之禮然所詠之詩或)
(有義無辭音樂取節闕而不備於是遙想既往存思在昔補著其文以綴舊制)
東廣微(王隠晉書曰束晳字廣微平陽陽平人也父惠馮翊太守兄粲與晳齊名嘗覽)
(古詩惜其不備故作詩以補之賈謐請為著作郎)
南陔孝子相戒以養也(毛詩序曰存其義而亡其辭子夏序曰南陔廢則孝友缺矣聲)
(類曰陔隴也)循彼南陔言采共蘭(采蘭以自芬香也循陔以采香草者將以供飬其父)
(母喻人求珍異以歸)眷戀庭闈心不遑安(庭闈親之所居眷戀思慕也言我思歸供養心)
(不暇安)彼居之子罔或游盤(居謂未仕者言在家之子無有縱樂須供養此相戒之辭)
(也尚書曰乃盤游無度)馨爾夕膳絜爾晨餐(馨芬香也絜鮮静也教其朝晩供養之方)
循彼南陔厥草油油(草油油而從風喻已亦當柔色以承親史記微子之歌曰麥秀之漸)
(漸由黍之油油鄭玄禮記注油然然物始生好貌)彼居之子色思其柔(言承望父母顔)
(色須其柔順也論語子夏問孝子曰色難色難謂承順父母顧色乃為難也)眷戀庭闈心不
遑留馨爾夕膳絜爾晨羞(羞有滋味者)有獺有獺在河之涘
(禮記曰孟春之月魚上冰獺祭魚獺將食之先以祭义曰獺祭魚然後虞人入澤梁此喻孝子循陔如求珍異)
(歸養其親也)凌波赴汨噬魴捕鯉(字林曰汨深水也于筆切廣雅曰噬嚙也爾雅曰魴)
(□也郭璞曰今呼魴魚為鯉)嗷嗷林烏受哺于子(小雅曰純黑而反哺者烏也毛詩曰)
(相彼反哺尚在翔禽)養隆敬薄惟禽之似(孟子曰食而不愛豕交之愛而不敬獸畜之劉熙)
(曰愛而不敬若人畜禽獸但愛而不能敬也言鳥亦能報恩但不知禮敬耳今人雖有供養而無禮敬禽獸何)
(異乎)勖增爾虔以介丕祉(鄭玄毛詩箋云介助也毛萇詩傳曰祉福也)
白華孝子之絜白也(言孝子養父母常自潔如白華之無點汚也子夏序曰白華廢則廉)
(耻缺矣)白華朱萼被於幽薄(毛詩曰萼不韡韡鄭玄曰承華者萼也纂要曰草叢生曰)
(薄此喻兄弟比於華萼在林薄之中若孝子之在衆雜方於華萼自然鮮潔)粲粲門子如磨如
錯(毛詩曰粲粲衣服周禮曰正望謂之門子鄭玄曰正室適子將代父當門者毛詩曰如切如磋如琢如磨)
(石曰磨爾雅曰謂之斠)終晨三省匪惰其恪(論語曰子曰吾日三省吾身為人謀而不)
(忠乎與朋友交而不信乎傳不習乎陳思王魏德論曰位冠萬國不惰厥恪)白華絳趺在陵
之陬(鄭玄毛詩箋曰跗萼足也跗與趺同陬山足也)蒨蒨士子涅而不渝(蒨蒨鮮明)
(貌論語子曰不曰白乎湼而不淄渝變也)竭誠盡敬亹亹忘劬(毛萇詩傳曰亹亹勉勉也)
(亡匪切)白華玄足在丘之曲堂堂處子無營無欲(論語曾子曰堂)
(堂乎張也處子處士也已見鸚鵡賦梁鴻安丘嚴平頌曰無營無欲澹爾淵清)鮮侔晨葩莫之
點辱(孝經鉤命決曰名毀行廢玷辱先人王逸楚辭注曰點汚也點與玷古字通)
華黍時和歲豐宜黍稷也(子夏序曰華黍廢則畜積缺矣)黮黮重雲輯
輯和風(黮黮雲色不明貌徒感切輯輯風聲和也毛詩曰習習谷風毛萇曰習習和舒之貎)黍華
陵巔麥秀丘中(毛詩曰黍稷方華微子有麥秀之歌鄭玄曰高田宜黍稷下田宜稻麥)靡
田不播九榖斯豐(尚書曰播厥百榖周禮曰三農生九榖鄭玄曰九榖稷黍秫稻麻大小豆)
(大小麥也)奕奕玄霄濛濛甘霤(鄭玄毛詩箋曰奕奕光也玄黑也霄雲也毛萇詩傳曰濛)
(濛雨貌凡水下流曰霤)黍發稠華亦挺其秀(蒼頡篇曰稠衆也廣雅曰稠穊也直留切)
(穊居致切毛詩曰實發實秀)靡田不殖九榖斯茂無高不播無下不
殖芒芒其稼參參其穡(芒芒多貎參參長貎種曰稼斂曰穡參所今切)稸我王
委充我民食(公羊傳曰君子之為國也必有三年之委尚書八政一曰食)玉燭陽明
顯猷翼翼(爾雅曰四氣和謂之玉燭郭璞曰道光照也廣雅曰翼翼明貎猷道也)
由庚萬物得由其道也(由從也庚道也言物並得從陰陽道理而生也子夏序曰由庚)
(廢則陰陽失其道理矣)蕩蕩夷庚物則由之(尚書曰王道蕩蕩毛萇詩傳曰夷常也萬)
(物由之以生也喻王者之德羣生仰之以安也)蠢蠢庶類王亦柔之(毛萇詩傳曰蠢)
(動也國語曰夏禹能平水土以品處庶類孔安國尚書曰柔安也)道之既由化之既柔
木以秋零草以春抽(言萬物既出於道羣黎又安於化故草木遂性而零茂隨四時也)
獸在于草魚躍順流(言皆得其時也)四時遞謝八風代扇(淮南子曰)
(四時曰春生夏長秋收冬藏入風已見上)纖阿案晷星變其躔(淮南子曰纖阿月御也顔)
(延年纂要曰景曰晷吕氏春秋曰月纏二十八宿漢書曰日月初纏星之紀音義曰纏舍也)五緯不
逆六氣無易(尚書云曰雨曰暘曰燠曰風曰時五者來傋各以其序庶草蕃蕪左氏傳秦醫和謂)
(晉侯曰天有六氣陰陽風雨晦明易改也謂不改其常行也)愔愔我王紹文之跡(左氏)
(傳右尹革曰祈昭之愔愔杜預曰愔愔安和貎我王成王也此詩成王詩也文周文王也言能繼文王之跡也)
崇丘萬物得極其高大也(崇丘高丘也言萬物生長於高丘皆遂其性得極其高大)
(也子夏序曰崇丘廢則萬物不遂其性矣)瞻彼崇丘其林藹藹植物斯高
動類斯大(䔽藹茂盛貎周禮曰山林植物鄭玄曰物根生之屬)周風既洽王猷允
泰(周周室也毛詩曰王猷允塞猶猷古字通)漫漫方輿回回洪覆(淮南子曰以天為蓋)
(以地為輿曾子曰天道曰員地道曰方)何類不繁何生不茂物極其性人永
其夀(易乾鑿度曰統者在上方物常在五位應時羣物遂性漢書公孫弘對策曰故形和則無疾無疾則)
(不夭)恢恢大園茫茫九壤(老子曰天網恢恢九壤九州也左氏傳曰茫茫九土)資生
仰化于何不養(資取也言取生者皆仰德節化易曰至哉坤元萬物資生言物盡其性咸生長)
(也)人無道夭物極則長(莊子曰終天年而不中道夭者是智之盛也年未三十而死曰)
(夭言無夭折之道也易曰小人道消君子道長言無極則歸長也)
由儀萬物之生各得其儀也(言萬物之生各由其道得其所儀也毛萇詩傳曰儀)
(宜也蒼頡篇曰宜得所也子夏序曰由儀廢則萬物失其道理矣)肅肅君子由儀率性
(爾雅曰肅肅敬也郭璞曰容儀謹敬也禮記曰率性之為道)明明后辟仁以為政(爾雅)
(曰明明察也郭璞曰聰明鑒察也爾雅曰后辟君也)魚游清沼鳥萃平林(毛詩曰依彼平)
(林有集維鷮)濯鱗鼓翼振振其音賓寫爾誠主竭其心(賓謂羣臣)
(也)時之和矣何思何修(時既和平矣何所思慮何所修治易曰天下何思何慮王弼曰)
(一以貫之不慮而盡也莊子老聃曰至人之於德也若天之自高地之自厚夫何修之為)文化内輯
武加外悠(輯和也言以文化輯和於内用武德加於外遠也悠遠也)
述德
述祖德詩二首(五言牧陳羣謝錄曰玄字幼度領徐州苻堅傾國大出玄為前鋒)
(射傷符堅又于臨陣殺苻融封康樂公靈運述祖德詩序曰大元中王父龕定淮南負荷世業)
(尊主隆人逮賢相徂謝君子道消拂衣蕃嶽考卜東山事同樂生之時志朝范蠡之舉)
謝靈運(沈約宋書曰謝靈運陳郡人也博覽羣書文章之美江左莫逮初辟琅邪王大)
(大司馬行參軍後為臨川郡守為有司所紏徙封廣州遂令趙欽等要合鄉里徤兒於三)
(江口篡取謝要不及有司奏依法收罰詔於廣州行棄市刑)
逹人貴自我高情屬天雲(吕氏春秋曰楊朱貴已高誘曰輕天下而重已也天雲言)
(高也曹植七啟曰獨馳思乎天雲之際)兼抱濟物性而不纓垢氛(纓繞也垢滓也)
(氛氣謂謂世事皆惡不相纓繞不雜塵霧嵇康書曰子文三登令尹是君子思濟物之意)段生蕃魏
國展季救魯人(段生干木也已見上展季柳下惠也劉向列女傳曰柳下惠妻誄之曰蒙恥救)
(人德彌大兮遂諡曰惠)弦高犒晉師仲連郤秦軍(春秋僖公二十六年齊孝公伐)
(魯北鄙公使展喜犒師齊侯未入境喜從之公曰魯人恐乎對曰小人則恐君子則否齊侯曰野無青草室如)
(懸罄何恃而不空對曰恃先王之命昔周公太公股肱周室夾輔成王成王賜之盟曰世世子孫不相侵害齊)
(侯乃還公使展喜犒師使受命于展禽吕氏春秋曰秦將興師伐鄭賈人弦高遇之曰此必襲鄭乃矯鄭伯之)
(命以勞之曰寡君使臣犒勞以壁膳以十二牛秦三帥對曰寡君使丙也術也視也於邊候㬐之道也迷惑䧟入)
(大國之地再拜受之高誘曰㬐國名也音晉今為晉字之誤也漢書音義服虔曰以師枯槁故饋之猶食勞苦)
(謂之勞也廣雅曰犒勞也史記曰魯仲連齊人也趙孝成公時秦使白起圜趙魏王使將軍辛垣衍說趙尊秦)
(昭王為帝仲連責而歸之辛垣衍起再拜讀出秦將聞之為卻十五里)臨組乍不緤對珪
寧肯分(史記曰平原君欲封魯連連不肯受左太沖詠史詩曰臨組不肯緤對珪不肯分說文曰組綬)
(屬也王逸楚辭注曰緤繫也據仲連文雖不見分珪之事古者封爵皆隨其爵之輕重而賜之珪璧執以為瑞)
(信今仲連不受齊趙之封爵明其不肯分珪也)惠物辭所賞勵志故絶人(恩惠及物)
(而不受賞賜言勉其志不與衆同故言絶人孔安國尚書傳曰勵勉也)苕苕歷千載遥遥
播清塵清塵竟誰嗣明哲時經綸(明哲謂祖玄也清塵已見懷舊賦經綸見)
(南都賦)委講綴道論改服康世屯(漢書曰太史公習道論於黃子左氏傳齊侯謂)
(韓厥曰服改矣杜預曰朝戎異服周易曰屯難也)屯難既云康尊主隆斯民(莊子)
(曰語大功立大名此朝廷之士尊主強國之人也魏志紹曰翻然改節以隆斯民)中原昔喪亂
喪亂豈解已(晉中興書曰中原亂中宗初鎮江東中原為洛陽也晉懷愍帝時有石勒劉聰等賊)
(破洛陽懷帝没於洛陽)崩騰永嘉末逼迫大元始(王隠晉書曰懷帝即位年號永)
(嘉孝武即位年號太元)河外無反正江介有䠞圯(河外西晉也公羊傳曰撥亂反)
(正英近於春秋江介東晉也左氏傳曰以敝邑𥚹小介於大國杜預曰介間也毛詩曰䠞國百里爾雅曰圯敗)
(覆也)萬邦咸震懾横流頼君子(懾懼也謝靈運山居賦自注曰余祖車騎建大功淮)
(淝左右得免横流之禍孟子曰洪水横流汜濫於天下)拯溺由道情龕暴資神理
(拯濟也溺没也孟子曰天下溺則援之以道莊子曰夫道有情有信孔安國尚書傳曰龕勝也曹植武帝誄曰)
(人事既關聰鏡神理)秦趙欣來蘇燕魏遲文軌(尚書曰徯於后后來其蘇文軌已見)
(恨賦)賢相謝世運遠圖因事止(賢相即太傅也山居賦注曰太傅既薨遠圖已輟左)
(傳榮成伯曰遠圖者忠也曹大家止疏諸兄曰上捐國家累世劬勞遠圖之功)高揖七州外拂
衣五湖裏(山居賦注曰便來解駕東歸以避君側之亂舜分天下為十二州時晉有七故云七州也)
(張勃吳錄曰五湖者太湖之别名周行五百餘里)隨山疏濬潭傍巖藝枌梓(山居)
(賦注曰選神麗之所中高棲之意疏聞也濬深也楚人為深水為潭藝樹也)遺情捨塵物貞
觀丘壑美(貞正也觀視也言正見丘壑之美)
勸勵(勸者進善之名勵者勖已之稱)
諷諫詩(四言并序)
韋孟(善曰漢書曰韋賢魯國鄒人也其先韋孟家本彭城為楚元王傅)
孟為元王傅傅子夷王及孫王戊戊荒滛不遵道作詩
諷諫曰(善曰漢書曰楚元王交字遊高祖同父少弟也高祖即位立交為楚王薨子郢客嗣是為夷王)
(薨子戊嗣)肅肅我祖國自豕韋(應劭白左氏傳曰任商為豕氏杜預曰國名東郡白馬縣)
(南有韋城)黼衣朱黻四牡龍旗(善曰應劭曰黼衣衣上畫為斧形而白與黑為采龍旗旗)
(上畫龍為之朱黻上廣一尺下廣二尺長三尺以皮為之古者上公服之毛詩曰朱黻斯皇又曰四牡翼翼又)
(曰龍旅承祀)彤弓斯征撫寧遐荒(言受彤弓之賜於此得專征伐善曰乇詩曰彤弓弨)
(兮荒荒服也)總齊羣邦以翼太商迭彼大彭勲績惟光(應劭曰國)
(語曰大彭豕韋為商伯迭互也言豕韋與大彭互為伯於商也)至于有周歴世會同(顔師)
(古曰繼為諸侯預盟會之事也善曰會同已見東京賦)王赧聽譖實絶我邦(應劭曰王)
(赧周末王聽讒受譖潤絶豕韋氏劉兆曰旁言曰譖善曰赧王已見西征賦)我邦既絶厥政
斯逸(應劭曰自絶豕韋後政教逸漏不由王者臣瓚曰逸放也管子曰令不行謂之放顔師古曰瓚說是)
(也)賞罰之行非繇王室(善曰尚書曰以蕃王室繇與由古字通)庶尹羣后
靡扶靡衞(顔師古曰庶尹庶官之長也羣后諸侯也善羣后天下諸曰尚書曰庶尹允諧又曰肆覲羣后尹正也)
(侯也)五服崩離宗周以墜(應劭曰五服謂甸服侯服綏服要服荒服也墜失也直魏切善)
(善曰論語子曰邦分崩離析宗周已見西征賦也)我祖斯微遷于彭城(顔師古曰言我)
(先祖遂微善曰漢書曰楚國有彭城縣)在予小子勤唉厥生(應劭曰小兒啼聲曰唉顔)
(師古曰唉歡聲善曰方言曰唉歎辭也許其切)阨此嫚秦耒耜斯耕(顔師古曰言遭秦暴)
(嫚無有列位躬耕于野)悠悠嫚秦上天不寧乃眷南顧授漢于京
(顔師古曰高祖起在豐沛於秦為南故曰南顧言以泰之京邑授於漢也)於赫有漢四方是
征(顔師古曰於讀為烏烏歎辭也赫明貌此詩中諸歎稱於者其音皆同)靡適不懷萬國
攸平(顔詩古曰懷思也來也言漢兵所往無不歸懷故萬國所以皆平)乃命厥弟(弟謂元王)
(也元王封於楚國)建侯于楚俾我小臣惟傳是輔矜矜元王恭
儉静一(善曰孔安國尚書傳曰矜矜戒慎恭敬静守一道也)惠此黎民納彼輔弼
享國漸世垂烈于後(應劭曰元王立二十七年而薨垂遺業於後嗣漸世没世也善曰漸)
(没也)迺及夷王克奉厥緒(夷王名郢客元王子)咨命不永惟王統祀
(善曰夷王立四年薨戊乃嗣放言不永統祀纂統宗祀也)左右陪臣斯惟皇士(顔師古大)
(雅曰皇正也善曰毛詩曰思皇多士皇士美士也)如何我王不思守保不惟履
冰以繼祖考(顔師古曰惟亦思也言不思念敬慎如履薄冰之意用繼祖考之業也善曰守其富)
(貴保其社稷履冰已見寡婦賦)邦事是廢逸遊是娛犬馬悠悠是放是
驅(顔師古曰繇與悠同行貌放放犬驅驅馬也)務此鳥獸忽此稼苗蒸民以
匱我王以媮(善曰馳騁犬馬悠悠然遠也媮音愉同樂也人失稼穡以致困匱而王反以為樂也)
所弘匪德所親匪俊唯囿是恢唯諛是信(顔師古曰恢大也諛謟言)
(也)睮睮謟夫諤諤黃髮(如淳曰睮睮目媚貎史記曰不如周舍之咢咢咢與諤同睮以)
(朱切諤諤正直號黃髮老人髮落更生黃也)如何我王曾不是察既藐下臣
追欲縱逸(應劭曰藐遠也言疏遠忠賢之輔追情欲縱逸游也臣瓚曰藐陵藐也善曰儀禮曰凡自)
(稱於君上大夫則曰下臣)嫚彼顯祖輕此削黜(善曰尚書曰昭乃顯祖)嗟嗟我
王漢之睦親(顔師古曰睦容也言服屬近善曰我王戊也尚書曰九族既睦)曾不夙夜
以休令聞(善曰尚書曰舊有令聞)穆穆天子照臨下土(善曰毛詩曰天子穆)
(穆又曰明明上天照臨下土)明明羣司執憲靡顧(顔師古曰靡無也言執天子之法無)
(所顧望讀如古協韻)正遐由近殆其兹怙(善曰兹此謂此親也言欲正遠人先從近親始)
(而王怙恃漢戚不自勖慎以至危殆)嗟嗟我王曷不斯思匪思匪監嗣其
罔則(善曰言王不思鍳鏡之義是今後儀無所法則)彌彌其逸岌岌其國(應劭曰彌)
(彌猶稍稍也罪過滋甚岌欲毁壊之意顔師古曰岌岌危動貌五答切又鄧展曰岌孟子曰天下大哉岌乎司馬彪)
(以為岌岌危也)致冰匪霜致墜匪嫚(應劭曰易曰履霜堅冰至言非一日之寒也晉灼曰)
(致冰無不先由微霜致墜無不先由驕慢)瞻惟我王時靡不練(善曰時是也練委也言王)
(於上所言之事無不委練也)興國救顛孰違悔過(善曰言欲興其邦國救其顛墜誰能)
(違於悔過乎)追思黃髮秦繆以霸(顔師古曰秦繆公伐鄭為晉所敗而歸乃作秦誓善)
(曰尚書秦繆公曰詢兹黃髮則罔所愆)歲月其徂年其逮耉(顔師古曰遠及也耉者老)
(人面色如耉善曰徂往也言日月徂逝年將及老悔過自新理宜在速爾雅曰耉老壽也)於赫君子
庶顯于後(顔師古曰於歎辭也昔之君子庶幾善道所以能光顯於後代也)我王如何
曾不斯覽(顔師古曰覽視也叶韻音濫)黃髮不近胡不時鑒(顔師古曰黃髮)
(不近者斥遠耉老之人近音其靳切善曰歎善昔之君子能庶幾自悔故光顯于後)
勵志詩(四言茂廣雅曰勵勸也此詩先自勸勤學)
張茂先
太儀斡運天迴地游(太儀太極也以生天地謂之大成形之始謂之儀鄭玄曰極中之道)
(淳和未分之氣也斡轉也春秋元命苞曰天左旋地右轉河圖曰地有四海冬至地上行北而西三萬里夏至)
(也下行南而東三萬里春秋二分是其中矣地常動不止而人不知譬如閉舟而行不覺舟之運也)四氣
鱗次寒暑環周(禮記曰四氣之和以著萬物之理李尤辟雍賦曰攢羅麟次差池雜遝范子曰)
(度如環無有端周迴如循環未始有極)星火既夕忽焉素秋(星火火星也已見上爾雅)
(曰秋為白藏故云素秋)凉風振落熠熠宵流(其一傳凉風已見上毛詩曰熠熠燐也)
吉士思秋寔感物化(思悲也謂鴻鴈來賓雀入大水為蛤之類毛詩曰有女懷春吉士誘)
(之淮南子曰春女悲秋士哀而知物化矣)日與月與荏苒代謝(毛詩曰日居月諸淮南子)
(曰二者代謝而蹐馳顔延年曰一寒一暑一往一復為代去者為謝)逝者如斯曾無曰夜
(論語曰子在川上曰逝者如斯夫不捨晝夜)嗟爾庶士胡寧自舍(其二之言逝川流)
(不舍日夜亦當感之以勵志何得晏然自舍哉)仁道不遐德輶如羽求焉斯至
衆鮮克舉(論語子曰仁遠乎哉我欲仁斯仁至矣毛詩曰德輶如毛人鮮克舉)大猷玄漠
將抽厥緒(毛詩曰秩秩大猷說文曰玄幽遠也又曰漠寂也廣雅曰漠泊也說文曰漠無為也言大)
(道玄遠幽漠知之猶從小引其端緒而至於可知)先民有作貽我高矩(其三曰毛詩)
(自古在昔先民有作又非先民是經先民周公孔子也)雖有淑姿放心縱逸田般
于遊居多暇日(孫卿子曰其為人也多暇日者其出入不遠也)如彼梓材弗勤
丹漆雖勞朴斲終負素質(其四樸尚書曰若作梓材既勤斲惟其塗丹雘)養
由矯矢獸號于林(淮南子曰楚恭王游于林中有白猨緣木而矯王使左右射之騰躍避矢)
(不能中於是使由基撫弓而盼猨乃抱木而長號何者誠在於心而精通於物)蒱盧縈繳神感
飛禽(蒱盧舊說云即蒲且也已見西京賦汲冡書曰蒲且予見雙鳥過之其不被弋者亦下故言感)末
伎之妙動物應心研精躭道安有幽深(其五尚物獸與禽也書序曰)
(研精覃思答賓戲曰浮英華耽道德)安心恬蕩棲志浮雲體之以質彪之
以文(莊子曰恬淡寂漠道德之篤也淮南子曰使神恬蕩而不失其充答賓戲曰仲尼抗浮雲之志說文)
(曰彪亦文貌)如彼南畆力耒既勤藨蓘致功必有豐殷(其六以)
(農喻也左氏傳趙文子謂祁午曰譬如農夫是藨是蓘雖有饑饉必有豐年杜預曰藨耘也壅苗為蓘)水
積成淵載瀾載清土積成山歊蒸鬱冥(荀卿子曰土積成山風雨興焉)
(水積成川蛟龍生焉積善成德神明自得聖心循焉尸子曰土積成嶽則楩柟豫章出焉水積成川則吞舟之)
(魚生焉夫學之積也亦有所出也傅毅顯宗頌曰蕩蕩川凟既瀾且清張揖字詁曰歊氣上出貌)山不
讓塵川不辭盈(管子曰海不辭水故能成其大山不辭土故能成其高士不厭學故能成其聖)
勉志含弘以隆德聲(其七碑周易曰含弘光大蔡邕袁喬曰于兹德聲發聞遐邇)高
以下基洪由纖起(老子曰高必以下為基又曰合抱之木生於毫末)川廣自源
成人在始(禮記曰王者之祭川也皆先河而後海或源也或委也鄭玄曰始於一勺卒成不測論衡)
(曰自源發流安得不廣國語晉趙武冠見韓獻子獻子曰戒之此謂成人成人在始與善敬之哉)累微
以著乃物之理(孫卿子曰盡小者大積微者著)纆牽之長實累千里(其八)
(戰凡言物之大必資於小故此言若輕於小亦累於大國策段干越謂韓相新城君曰昔王良弟子駕千里)
(之馬過京父之弟子京父之弟子曰馬千里之馬也服千里之服也而不能取千里何也曰子纆牽長故纆牽)
(於事萬分之一也而難千里之行今臣雖不肖於秦亦萬分之一也而相國見臣不懌者是纆牽長也千里之)
(馬繋以長索則為累矣人雖有容貎不修德如千里馬也)復禮終朝天下歸仁(論語顔淵)
(問仁子曰克已復禮為仁一日克已復禮天下歸仁焉孔安國曰復及也身能及禮則為仁也馬融曰一日猶)
(見歸泥於終身)若金受礪若泥在鈞(大戴禮曰君子學不可以已矣是故金就礪則利在)
(鈞已見西征賦謂陶家泥輪以能成器也老子曰埏埴以為器)進德修業暉光曰新(易曰)
(君子進德修業欲及時也无咎又曰君子之光暉吉又曰日新之謂盛德)隰朋仰慕予亦
何人(其九寡莊子曰管仲有病桓公往問之仲父之病病矣人惡乎屬國而可對曰隰朋可其為人也)
(愧不若黃帝而哀不已若者慕慕管之德業言隰朋猶慕德我是何人而不慕乎)
文𨕖卷十九
