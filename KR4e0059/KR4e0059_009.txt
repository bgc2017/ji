海桑集卷九明陳謨撰
題䟦
書唐令公鍾紹京讀書巖圖
邑庠生丘子萬命工寫唐中書令讀書巖成圖其友為
作詩且求余志之詩不云乎高山仰止景行行止平川
之所仰而行之者孰如令公之賢乎巖在邑東二十里
前有石截焉而中分上有飛泉百尺下垂如練小舟縈
石甚險兩旁壁立不可徑水流石罅間若玉繩焉舍舟
躋石磴百餘級度略彴僅容足乃至巖中寬可坐數十
人面一峯竒峭如筍竒松異果交其上一石如覆舫倚
其傍巖水由靈湖來有巨鯉帶銅環相傳令公所養或
禱致雲雨焉嗟乎巖之景趣今古不變遊者觀者孰無
高山景行之懷夫令公大賢也名臣也功在社稷名勒
鼎彝唐之所以爵賞恩數極矣公之所以敷遺後人遠
矣雖在睿宗時不為薛稷所知在玄宗時不為姚崇所
喜或由工部尚書刺史彭州或由太子詹事刺史果州
瑕瑜不相掩益足為白玉之美而嵩高之難處賢者之
責備亦不容辭矣嗟乎今人其難哉觀是圖者思其所
學思其所立而思其所蔽斯可也矣因子萬初度日出
此故志此使藏之
䟦廖自強名二孫說
君子之名其子也必有記焉以寓其無窮之意若稽於
古自左氏傳子同之命無以加矣尚論其極至雖一言
隠約而終身係之則未有如老泉之名二子者逆知長
公天下不可無此人而懼其不外飾逆知少公得禍必
輕而能免皆騐於數十年之後嗚呼知子莫若父殆不
可改也廖先生名其二孫其一曰龍而字潜仲其二曰
鸞而字停仲誠知夫龍之必潜鸞之必停也先生命其
孫如此其所望者深矣然龍之潜豈終潜哉淵泉而天
飛鸞之停豈一於停有不覽德輝而下之哉繼今以往
潜者升而停者奮則先生命名之初意與老泉殆不相
倍也余老矣心乎愛矣跂余望之
書子昂墨蹟
憲史楊敬宗示余子昂延祐五年所書坡公煙江疊嶂
圖詩逮今洪武己未六十一年絹素雖舊墨蹟如新風
流醖藉沉著頓挫甚可寳愛抑公所題乃王晉卿畫而
王定國所藏也今不復可見但詠坡公之詩則有聲之
畫皆在目前翫松雪之書則銀鈎鐵畫復與詩而争光
雖晉卿圖畫何以加此嗟嘆之餘敬題其末
䟦昂霄妻唐伯貞哀辭後
項君昂霄况予寂寞之濱令其子拜且曰斯子也當龍
泉亂時其母抱以投江為左右奪去今長矣傷哉其母
之貞且烈也將無知者焉余因得詳問而悉之既而又
遍以告諸士友辭旨凄婉凡能為古文者皆為文若詞
以寫其悲以傳諸方來而有為棄人之論者則曰亂離
來四五年若此衆矣寧獨昂霄妻伯貞氏母女為貞烈
獨可表哉余曰不然死等耳然死而可名烈者焉盖不
多見夫死兵戈死盗賊死水火或盡室死或全艦死或
暮夜倉卒死或穴窟摧䧟死或飢凍流離頓踣死死等
耳最悲憐尤獨婦人免被汙辱以求生而卒死者呼天
觸地而不得其死者失其身而追悔以死者死亦等耳
若此甚衆彼其初心豈嘗一願死哉雖死什什百百可
得名烈乎今伯貞氏不然禍變起縣城而已盡室在舟
迺逆計將及與其母分自引决且併欲勿辱其弱子至
亂少紓項氏有盡室以舟免者而伯貞與母已矣獨其
子以奪僅存嗚呼伯貞其死傷烈耶使其不傷烈雖至
今奉白頭母撫綵衣兒無恙或未可知也然一或不幸
亦未可知也語有之慷慨殺身者易從容就義者難伯
貞可為從容就義者矣彼什什百百死相望者尚不得
為慷慨殺身安敢望伯貞聲景乎今之時某婦以汙辱
死某女以兵燼死而其夫若子百喙以號於人曰是不
屈死也是先事死也然卒無騐人亦莫之然聞言者苐
掩口胡盧耳又有女若婦贖而歸者其欲誣人尤甚嗚
呼人亦焉可誣哉顧獨深詬伯貞氏是倡家而譏周人
大昏之禮也伯貞姓唐氏父仲文為廬陵丞廉公有威
遺愛至今伯貞偃蹇不輕許嫁有年得門地才望如昂
霄迺許其婦德母儀睦婣範族具如陳公甫氏楊公平
氏哀辭所述余獨為棄人之論而辨其獨不然者書而
繫諸哀辭後以歸項氏藏之
書鍾實可墓誌後
儒與醫同軌而異戸醫特儒之一技耳恥一物不通者
儒也達人身天地五行者醫也然而各造其極厥難其
人焉長沙太守張機抉内外經秘要為論欲人易曉今
儒流讀且不能句矧醫流哉故儒不精則醫不神余讀
翰林王公相為處士鍾君實可志銘又讀潯陽張羽撰
實可哀詞摸寫其人如生不獨能儒而醫又能奮儒者
之勇以除鄉隣暴客行儒者之仁以拯鄉隣飢溺此其
用心皆儒也其庶矣乎王公之志稱其潜心於醫益造
乎微遇疾不以貧富與成藥不責其償大疾疫則躬視
而治療之貧者併遺之薪米此龐安常之所以為仁也
張君哀辭稱其尚義賤利茹強躋弱忘生捐軀急人之
憂衆圜我觚樂於齟齬此漢士之所以為俠也凡若此
者夫豈尋常庸醫師所及哉吾故曰其用心皆儒也因
王君子與以二文見示故書其後如此云
書文丞相燕南感興集杜四絶句後
劉君子高為北平副使得文丞相集杜四絕句以歸筆
勢飛動與蛟龍薄日月伏光景者争雄可為希世之寳
子高已矣其子士鴻出以示余且求為志之嗚呼丞相
自祥興元年十一月被執于潮之五坡嶺二年崖山破
宋亡張弘範護送丞相赴燕京博囉與語不屈遂囚之
月餘再見之益不屈乃釋使自便留燕三年坐卧一小
樓足不履地世祖皇帝百計欲顯用之苐乞死而已最
後以閩僧上言土星犯帝坐中山狂人自稱宋主欲倡
亂嫌疑之間始賜之死丞相臨刑謂吏卒曰吾事畢矣
南面拜而死年四十七數日其妻歐陽夫人收其屍面
如生當其三年不下樓從容自得天性澹然其集杜句
盈帙神動天放非鍾儀可儗一皆耿耿精忠溢於言外
其流落毫芒者固自有神物護持之吾友聞子高在北
平鼎建丞相廟此為萬世人心世道計也北平之人口
而祝之飲食必祭水旱疾疫必禱是則宋祚既窮元祚
亦往而丞相之福乃與天地相終始不其偉歟謹志于
集句後士鴻其世永保之
書靜安劉氏族譜後
沙溪靜安劉君與余盖數十年之交自至正之季淮蔡
倡亂余嘗以沙溪為桃源託以避者數年無恙無何遊
兵四出沙溪不支余又走興國為桃源迺桃源復不在
興國於是以聘入韶州焉與靜安䟽闊盖久矣暨余旅
韶歸復與靜安相見相勞苦外且審靜安巋然如魯靈
光之獨存復能保障其鄉鄰屹然如中流砥柱嗚呼賢
矣哉暇日以其手編族譜示余曰疇昔避亂出走懼斯
譜之不保也爰取塹以累墻而以譜置諸塹内及事定
來歸毁墻碎塹以求之幸而得存然破爛剥蝕則命館
人補完而詳勘之又命改書而齊慗之於是十五世之
源委備錄於今而可傳於後志亦悲矣先生忍能不為
之述其槩耶余閱譜自一世九承事為君始祖十世司
閣為君高祖十二世梅軒為君顯祖十三世榮為君顯
考皆隠德弗耀而有光於承事者也嗚呼劉氏之顯近
而論之則更生天禄藜光精忠耿耿當為稱首而歷代
聞人表表史傳亦何可勝數為其族子族孫者可不自
勵哉此余所深望於靜安者也抑余與靜安賢姪百川
氏有筆墨之好有骨肉之情而百川高蹈物表不與世
事接者十餘年殆仙也敬叙兹譜幸以示百川焉
䟦賜楊棟以下御札
宋理宗皇帝景定三年壬戌二月特詔禮部尚書楊棟
等知貢舉事盖穆陵試士於春官自寳慶二年以始至
是凡十有二詔而終得人之盛有足論者雖然由景定
壬戌至祥興己卯為至元十六年而宋祚終訖至正戊
申凡八十九年而元祚亦終入本朝洪武十三年前後
通百二十年矣尚書諸孫子初藏景定御筆如新足稱
傳世之寶併與尚書謝表及帝錫燕進士詩及狀元方
山京陳宜中張槐應謝表具存副墨當時文物盛致槩
可想見彷彿微子初不及此嗚呼帝自即位黜王安
石而尊崇濓洛表章朱吕使後世知理學足以復古
帝王之治甚盛心也故此詔不許勦句斷章以命題
牽合破碎以害理與夫言理不切乎事論事不根於
理皆必無之大哉王言誠足以正人心變士習示萬
世之法程也抑是科得人陳宜中最顯不十餘年遂
登樞密及德祐元年遂與留夢炎俱相並兼樞使都
督諸路軍馬兼資文武榮莫加焉第與文天祥不合
數沮忌之耳是時當至元十三年國事已去始則附
賈終則擠之二年元兵去都城三十里則棄位夜遁又
奉景炎帝入海則如占城起兵不返遂死於暹嗚呼不
亦羞科目而負國寵也哉必若忠塞天地光照日月其
惟文丞相乎亦帝丙辰狀元也帝十一詔得文公且為
宋三百年科目國體之重謂非帝尊正學而得正人不
可也嗚呼盛矣
書養蒙劉先生墓志後
北平副使劉君子高志其從父養蒙先生之墓自幼至
老出處風槩備悉其苦節堅志甘澹泊如飴處貧素如
裕盖其天性則然而學問之力足以行之殆逸民而獨
行者歟志稱其嘗以易經一試有司弗合過東湖拜徐
孺子祠而歸即掃除科舉習以經學教授鄉里高山仰
止景行行止為何如耶昔湏溪先生記孺子亭有曰孺
子東湖之孔明也實千古名言由今論之殆躬稼南陽
之孔明歟方其隠南陽也有桑八百株蠶而衣雖百口
無寒有田十五頃耕而食豈止一家無飢詩曰彼君子
兮不素餐兮盖不稼不可得禾不狩不可得貆孺子非
其力不食其心盖出此也先生築書樓曰勿高大令子
孫可葺也人以輿馬相候曰吾安於徒步何有貴習也
人有談仕進氣燄者輙掩耳曰無汙我也此其去東湖
孔明豈遠乎哉先正曰孺子東湖之孔明余則曰養蒙
西昌之孺子惜子高死莫可吾言姑志于墓銘後以歸
其令子䕫藏之
書劉子卿詩藁
歐鄉代有聞人今年識劉徐子卿年甚富氣甚張學甚
劬而尤善工詩間適其館几上太白集也自言於詩人
酷慕是家余惟詩各一悟解各從其天分審慕是也即
天分已近充以問學斯成名家朱子嘗言太白詩非無
法度乃從容於法度之中聖於詩者也慕之者徒狂嬉
怒攫顛倒參差無天分固不可無學力尤未易郭功甫
尚未自然矧李赤軰哉為太白有道涵養以昌其氣高
明以廣其識汗漫以致其約脫略以通其神夫然故其
論超然其趣淵然其韻飄然縱不踖其奥亦不辱其門
魯人善學柳下惠是矣嘗觀廬山夾秀堂帖刻太白稿
數葉其竄改處一字屢易者甚不苟至天若不愛酒一
章則全改定宜其精絶掩出今古非率意肆口所作也
益見朱子之言信哉讀子卿擬古樂府數篇風氣日上
咄咄逼人盖太白高古逼漢魏而子卿擬之好之異時
奏黃鐘而破瓦釡斥翡翠而掣鯨魚非子卿而何吾故
書所聞以致願望子卿幸自愛也
書王伯允詩藁
伯允茂才以其錄稿介余評之余吟多率且日就退茂
才殆將起予者乎輙以鄙見間評一二而復之曰學詩
必自擬古始雖李杜亦然擬之而不近未也擬之而甚
近亦未也初若甚近則幾矣其終也甚不近而實無不
近則神矣茂才負銳氣不可第二出一語不肯尋常錄
稿中選體唐律思致清聲調熟三婦詞蠶婦吟兩漁歌
等效張籍王建得其風骨極可諷詠樂府自尊酒行至
關山月諸篇足稱擬古者乃若諸七言長歌氣猛語激
憤嫉多而雍容少略收歛涵蓄則尤為佳也茂才由此
其軌廣學以大之精識以超之何患乎不成也哉起余
既多因書以志卷末
書謝子良詩軸後
右諸賢題詩一軸為淘金驛令謝君子良賦也子良鍾
清江碧嶂之英覽青原白下之勝所交行人過使非名
卿鉅公則智勇禦侮之才能識時練事之俊傑也無簿
書之繫供億之勞而有從容暇豫之適恒有益於身心
而恒不得怨於上下在百司獨驛令最優故子良自况
為清隠信哉客至談笑觴咏鷗鷺風月無時不在水木
清華幽思入微又得蔡君謨法書酷意臨摹揮染大字
終日忘倦可謂知所重矣驛令云乎哉諸賢賦詠咸美
子良質厚而文深近求而遠到僕以為知言不贅賦獨
題其後云
䟦梁仲文昔遊行卷
仲文以公瑾英發之年將北遊燕趙之都則以國步多
艱而阻及王氣在南馮唐易老又不得與江左夷吾並
驅徒感今懷昔時時記憶往者名公贈言長吟朗詠以
自慰而已雖然遊以心不以跡以跡者窮年而不周未
老而已倦以心者古人觀畫卧遊千里一咫是也豈特
觀畫為然地志山經之所載稗官野史之所出山河皆
可目睹形勢皆可意會第一舒卷而得之此亦卧遊也
雖老而徤行風為輪而蓬為蹄矣即漆園吏天遊何遠
仲文尚儀圖之
書蕭執所藏名公詩文卷後
國錄蕭執集其在成均時所得文苑諸賢詩文下至數
字手筆亦不敢廢類而成軸既藏以自矜耀亦時出示
朋徒誇詡之可以為好學尚德之士矣古之君子或聞
名不識面則夢寐之間如或見之或不得及門受業則
私淑於其徒若此甚衆子適幸同時有所尊者焉有所
狎者焉有宜友者焉有宜師者焉一展軸槩得其韻度
如聆其謦欬視彼私淑與夢寐不尚優哉若其中禄命
辨則宋公景濓先生以示劉仲脩者也先生以碩學古
道為一代文宗㒒每得其文晝夜而讀之又嘗辱先生
温接懷不能釋古人云心摹手追此人而已又云粲然
繁星麗天人所敬者五行而已其先生之謂乎昔嘗謂
信國公文山集見其前後兩為白鶴山人序其論禄命
正如此以為以有窮之數係無窮之命一日之分為時
十二一時之分為刻八生人之品止有九十六舉天下
意之一日之生同時刻者貧富貴賤夀夭賢愚何啻億
萬不齊豈局局於九十六品者乎積日而月而年其數
皆可計也其騐皆可同乎猶恨白鶴山人不得宋公之
辨而讀之豈小補哉豈小補哉
䟦蕭夀椿菊隠說後
余既為蕭夀椿書此說又求識其後夫淵明之愛菊無
間於幽顯觀其自癸巳為州祭酒乙未距庚子為鎮軍
參軍乙巳為彭澤令在官八十餘日自免去職始終官
途纔十三年爾顯之日豈多於隠之年哉性極冲澹有
大志官居何啻野處悠悠然萬物之表慕榮啟期之能
貧田子泰之能俠揚子雲之能酒而尤慕諸葛亮王佐
之才惜無其時耳視州縣勞人直何足道斯誠真隠也
已故周子云菊花之隠逸者也又云菊之愛陶後鮮有
聞殆謂菊抱幽人之姿惟陶有之似之故深愛之非陶
而愛者宜亦衆矣苐不知菊視之如陶否乎夀椿讀其
宗丈之文宜以真隠為尚可也
䟦毳馬圖後
畫焉貴得其神駿氣骨固為上毛色即次之盖神駿之
表也古今畫史著色者多散毛者少殆可略略之然韓
榦畫肉不畫骨忍使驊騮喪氣肉不可忽而忽其毛可
乎魯人頌僖公牧事有成别其群凡十有六品而古人
吉事尚文率毛馬而頒之毛色之可貴尚矣吾又意畫
者之於毛或詳或略各極天趣亦由工書者為正為行
短長肥瘠神妙自然政未易優劣之爾吳興趙公畫太
宗拳毛騧毫忽入微殆有古法今王傳王起宗倣吳興
筆為憲副劉君子高作毳馬圖神駿氣骨復溢出於毛
色之外信佳製也因志于其後余又聞腹間旋毛為一
日千里之徵而此畫槩見之惜余不善相然亦可見毛
之不容忽略如此哉
䟦嶺南錄
古稱信史疑史信固史也疑亦不可不謂之史然有疑
而可傳者有疑而不必傳者則係乎其人焉余觀劉君
子高嶺南錄殆信者必可信疑者必可疑可傳者固多
出前志之外而不必傳者有以破千古之謬與訛以俟
來哲豈有涯哉如潮之盈虛消息一之於月月之所臨
則水往從之而東海之候異於南海欽廉之潮朔望大
潮謂之先水日出一潮謂之小水瓊海之潮半月東流
半月西流且不係月之盛衰此可傳之疑也辨銅鼓斷
不出於馬伏波辨陳雷公之事以正丁謂之非辨蔣炳
文之承誤而知以雷名州乃取於雷川辨龍母祠謂本
祠秦媪而斥其五龍天妃之為妖此不必傳且足以破
千古之謬與訛者也他多有之姑舉其大者一二以見
志嗚呼安得言史皆如是哉昔太史公尚不免寡識輕
信之譏使盡如子高豈有好竒之過哉嗟咏再三聊題
其末
題七賢圖後
右晉七賢圖吳興錢舜舉倣唐閻立本所製者也始以
劉伶阮咸次嵇康向秀次阮籍終王戎山濤劉伶最曠
達不拘史傳苐著其酒德頌可見咸妙解音律尤善琵
琶嘗以大盆盛酒相向酌取有羣豕來共飲之咸接去
其上仍共豪飲嵇康好服食之事以為神仙禀之自然
非積學所得至於導養得理則安期彭祖之倫可及允
為名言所與神交者陳留阮籍河内山濤等世所稱竹
林七賢者見諸康傳中阮籍著大人傳以三公九牧皆
為禈中之蝨本有濟世大志屬天下多故名士少全由
是不與世事酣飲以為常文帝初欲為武帝求婚於籍
籍醉六十日不得言而止其人可知向秀清悟有遠識
莊周著内外篇秀為之發明竒趣其後郭象因得述而
廣之若夫王戎慕蘧伯玉之為人與時舒卷雖位總台
司而委事僚寀間乘小馬出遊見者不知其為三公也
山濤為吏部典選十餘年甄拔人物各得其當時稱山
公啟事吳平之後與盧欽論兵以為不宜去州郡武備
帝稱之曰天下名言也而不能用烏乎是七賢者其高
致雖大小各殊然皆皜皜乎不可尚已及宋顔延之出
為永嘉太守意甚憤怨乃作五君詠以述竹林之勝而
山濤王戎以貴顯被黜盖有激而然非定論也古之君
子固有身處廟堂心存巖壑豈可一槩而論今觀此圖
諸賢高致宛然如生舜舉所云流俗無輕議者當矣反
覆觀之阮咸出塞之音嵇康廣陵之散安得復起斯人
於九原一聞其慷慨激烈之餘韻乎安政蕭君其珍襲
之
書趙文學所藏馬圖後
右蒙古唐生所作青驄馬文學趙君藏之遇能賦者輙
求題詠愈益不厭最後以示余評余觀唐生筆殆規模
於吳興趙公而吳興則由李龍眠以達於曹將軍風致
故自超宜文學珍愛之馬有出羣姿圉人唐衣冠亦清
楚賦者以其仰嘶疑為困羈束局局者殊不然觀其逸
氣凌厲豈轅下駒可儗君子必束身規檢良驥必服鞿
馽而后有用何足為病哉文學循循然常恐不及謙謙
乎古道是遵固將比德於驥幸甚勉旃而毋徒以脫略
繩策為駿且神也雖然余因是圖私有感焉余家藏厲
歸真牛一軸吳元瑜馬一卷二公皆五代人宣和畫譜
具載其事歸真黃冠善劇飲口大容拳人或求畫不應
輙以拳塞其口獨時時作以與酒家耳馬圖則徽廟題
其上曰吳元瑜駉牧圖殆百十馬不止小不踰寸大可
二三指馬之態大略具是甚可珍也亂後不省落誰手
然往來余心時一耿耿以為宋内府所藏由靖康入金
又自金入元不知何自流落而歸於我而竟化去物亦
玩人矣哉文學其慎之慎之而毋若余之嘅可也諸詩
各極用意若憤切頓挫則有萬石子與最後題然格調
意趣俱到卷中律詩一而已
書劉氏西齋倡和卷
僕生大德間為先朝太平幸民者六十餘年屢不得志
於文場自詭小隠每北望燕冀悵然以之時時誦中州
鉅公雅作志馳魏闕之下矣今復幸為聖代逸民與康
衢叟華封老人嬉戲詠歌以終餘齒不亦多乎適蕭君
安正攜至劉氏西齋鉅軸而讀之不覺踴躍三百嗚呼
吾陳氏與劉氏為世姻世科而先朝百年間劉氏貢春
官者獨子高一人蓋積之厚者發之遲也聖代欽其令
聞特起用之再調為北平憲副居常孝友最隆由七千
里伻書候其弟子彦至則風雨連床於西齋者幾百日
詩文倡和子高皆手書以畀之殆將示後日以著忠孝
之澤也子彦又屬僕志其後嗟乎逍遥堂離合參差之
感彷彿具是此天倫之樂也乃若燕山懷古一倡一和
如史如畫僕何啻身歷而同賦之每一朗詠俯仰今昔
之懷豈有涯哉
題孫景賢菊詩後
余曩在章貢觀民固未筮仕出此卷求題余讀之如見
其嚴君焉後十年景賢由華容抵廬陵出此卷相示曰
火後僅存者余再復之如見其令子焉俯仰今昔感慨
係之然而希顔相去百里而近連年不得邂逅而景賢
相望千里而遙十年復一面亦有數耶第不知觀民當
復何時而傾寫也
書蕭以恕族譜後
昔范宣子論死而不朽歸諸世禄叔孫豹以世禄不可
為不朽蓋世德之論也余讀縣丞蕭君自省為沙湖蕭
以恕序其族譜牒有曰不推本先世是不為子孫無厥
祖矣不能以德垂訓是不為祖父罔厥後矣至哉言乎
世之詒謀不淑無以遺後至其子若孫或賢且秀而恥
於祖其祖者固時有之落其家聲失其故步不知五世
之澤莫究一人之初而付其祖於路人者皆是也皆可
嘅也尚有如以恕能念其祖於十四世者乎尚有歷宋
元至今衣冠不絶者乎左丞王公參政董公之叙志具
可考也蕭叔大心至八世相葉猶歷歷然也非世德不
朽不至是嗚呼安得起叔孫豹於千載之上而與共論
哉乃若崛興暴進冒牒而拜墳固然莫之怪黜其所自
出恬然以為得計者又其最不肖者也則吾子與鍾先
生論之詳矣因書于二序之後俾歸于以恕藏之
書王僉憲事跡後
古今治天下者恒以有窮之法係無窮之變變生則又
為之法於是法如牛毛變如蝟刺雖聰睿之英主明斷
之哲輔不能革也何則君之所責治效者在守令而守
令豈能皆公平也不得不紏之以按察而按察復慮其
不能皆公平也不得不紏之以御史至於御史孰紏之
乎法如是而止爾夫御史按察皆無長官為其屬者下
至曹吏皆得以紏其上法非不美也然而上下相朋其
能相紏者亦鮮如之何而可也亦曰得人而已矣得其
人則良法美意固溢出於法之外矣故一御史之賢而
一臺為之肅一按察之賢而一司為之聳而況臺與司
之多賢乎雖然其要在於疏其禁網簡其法令而已昔
唐垂拱二年李嶠論巡察風俗疏以為諸道所奏科目
凡四十有四别準格勑又三十有餘而巡察使率三月
後出都十一月奏事所察文武官每道多至二千餘人
少者一千已下欲令盡其行能褒貶得失則皆不暇誠
非敢惰於職而慢於官也實不及耳欲望量其功程與
其節制無為多張科目空費簿書率十州置御史一人
以周年為限可也嗚呼嶠之所言當時行之與否未可
知也而我朝實能行之矣余觀王君子啟自洪武三年
五月除監察御史七月除廣西僉事其在司分司行事
之蹟皆歷歷細書其自三年至五年皆班班可考其察
事明核而非苛其處斷果決而有恕其褒貶得失未嘗
不盡其行能其功程節制未嘗少費於簿書於是李嶠
論其病於唐者子啟默皆行其說於今如是而為按察
為御史誠能得法外之意哉誠能以法繩變而不窮於
變哉子啟由僉事除崇慶知州已而得投閒歸鄉暇日
以其在廣西事蹟示余謹書其後如此嗚呼誠非儒者
能政其亦孰能與於此哉
書章貢城陷本末
至正十八年九月二十九日贑州城陷太守噶海齊為
麾下所縛偽兵入城者憤其久不下燔劫為甚又其將
校不和各自爭功先後入者屢燔屢劫城遂併空居民
殱焉始元朝以江西省員外吳彦誠為吉贑總兵官駐
師吉安其裨將明志高林伯顔武端等皆驍勇過人及
偽朝總兵官陳平章既取江西命宣尉熊幸二人徇上
流州郡明志高首殺林巴延武端等需偽兵至即以員
外全軍迎降兩偽宣尉既入吉安即上志高款誠於平
章志高得爵賞為廣東都元師仍部署兵甲從幸公以
取贑至是城破矜功愈驕幸公殺之噶海齊之守贑也
政尚猛烈如雷電鬼神不可測不可近偽兵之來自恃
必可守以固是年八月民間食盡九月軍士食盡城守
益力父老懇曰食盡矣如一城生靈何噶海齊曰我受
元厚恩以守兹土又申以江西參政寵命國何負於我
爾父老完首領保妻子宜也我固自有處然勢益不支
則質偽兵一鎮撫上城計事屏帳前軍校法昌等迺與
語鎮撫者噶海齊親且故也法昌等曰守謀降矣降而
不與軍校謀吾其死乎不如先之二十九日又語法昌
等曰爾率兵民血戰導我出城爾等還以城降我入南
中以圖興復衆私計曰審然吾安往耶遂就帳中縳取
以降至城外不肯行望見偽兵大罵偽兵揮刀猶罵曰
逆天逆天遂死之幸公聞其死也驚異惋惜不已有全
普庵薩里者名晉先噶海齊守贑尤號酷虐贑謝氏其
故也懷宿憾首沒入之謝自成丁以上非遠徙則獄死
且連逮其親戚沒入者十七八家至正十五年秋由贑
守陞江西參政特奉旨取袁州十六年秋始次泰和誣
執蕭繩武義士等十八人殺之沒入者又十餘家會有
旨左遷九江都元帥憤不赴十七年夏始次吉安先勒
大賈徐李各獻銀萬兩徐父子相斷杖限死征愈急次
及編戸時江西平章和尼齊鎮瑞州便宜行事以所降
九江都元帥宣命符印遣使者即吉安授晉晉戒邏舟
拒諸境外使者畏威而走及再至三至終不受十八年
五月偽兵至晉倉卒棄其師單舸裝其婦女寶貨還走
贑噶海齊拒不納逮偽兵壓城始納之是日先為帳下
瑪哈穆特沙圖魯卜岱等所殺法昌持其首遍徇城中然後
縛噶海齊出焉堅白老人曰吳員外以儒發身受國重
命慈不足庇其民能不足束其下可以俎豆而不可軍
旅殆是也夫明志高蔑主將殺同列利人貨財妻妾始
而賣降終以自禍天道好還其事信哉噶海齊武人也
其為贑守任情好殺率意破律民不堪命則相與羣起
而攻逐之倉卒窘束乃痛自責以謝其民其民曰汝自
到官行虐政凡幾以毒我人必欲食吾土者悉改是乃
可則唯唯從命民又曰遠近未孚也必條所改數十事
榜之乃可耳則又唯唯從之其頑鈍無恥如是三尺童
子羞言之然率其簡直無所回互又長於弓馬間力扼
虎射命中亦非今人所及故能箝劫其民堅死以守此
又列城之所無也雖復阽危之際徘徊顧畏致遭群下
毒手然效死勿去要亦初心它亦不必深計也若全晉
者其無君之罪上通于天征討重事也則奉詔再朞而
不發出師毒衆也則所至歌舞以為娛左遷示罰也則
肆為拒命而愈縱恣沒入大家而不以聞殺戮良民而
滋以蔓使元之君權不喪賞罰略行市朝之肆豈足多
哉有如偽兵至吉奮舉其衆一戰而死猶足盡蓋前愆
必不能然引決自盡不尚有辭乎不勇於征袁而勇於
走贑不死於勤王而死於依人觀其崎嶇道間羈旅栖
屑殘杯冷炙何其悲耶古稱社稷之臣誠死社稷封疆
之臣誠死封疆全吳之不能死社稷則同而全之違詔
罔上吳之所不為也封疆之死噶海齊固不得為無譏
然謚以一惠聖人不棄君子於此取節焉斯可矣
題鄧性初卷
余弱冠初當太定甲子讀書澄江之南洲始識鄧君用
時有交臂寫心之驩其後嘗抵楊觀山先生許其列于
青衿者則君用子性初也君用與先生皆已矣予亦崎
&KR0706;歷落且七袠而故友嚴文炳令子子初袖卷軸介予
序其端讀卷中詩則皆美性初而賦者嗚呼其使予感
也昔予交君用時性初尚弱及觀山講次性初方學也
中更喪亂避地五雲雖樂於客土而重違其親乃還其
闔閭嗚呼性初親老矣宜何如其左右就養也醫踰於
三世既取騐於其鄉經傳夫四詩宜益充其所學切切
乎取友之必端懇懇乎與人之必周密密乎遇事之必
謹有魚魚雅雅無戚戚咨咨即其親桑榆之景媚於豔
陽之暉菽水之味樂於膚鼎之腴矣予題卷已復取董
召南桐栢行再四頌之子初曰幸甚
書唐馬圖
此太宗拳毛騧也歷唐至今雖復萬金涓人可得市乎
獨展此圖即天骨開張龍池霹靂皆在目前於是天馬
復生矣畫史識馬意大似踴躍端門得所依歸者嗚呼
豈不騎戰一敵萬漠漠以開風沙乎龍媒異産何代無
之
書蕭天與族譜後
自宗法既廢而族譜盛行固人心世道之一助也古者
宗法之明有百世不遷之大宗有五世則遷之小宗繼
襧繼祖繼曾祖繼高祖者小宗也小宗雖不一然皆管
攝於大宗冠娶必告死亡必赴祭祀不敢尸故自源徂
流條理分明而脉絡有序也然此法不舉久矣於是士
大夫之家莫不有譜焉譜上至始祖則宗法立大宗之
意也下至高祖則宗法立小宗之意也合大小宗而存
其槩於彷彿合千百年之統緒而歸於數葉之楮慘淡
之墨嗚呼亦士大夫能之流俗人則不屑矣吾故曰亦
人心世道之一助者此也吾鄉沙湖蕭氏天與其派出
漢相國蕭何流及齊梁江左蔚為名宗至唐蕭瑀八葉
宰相盛莫與京五代時諱昶者為巡察判官避馬氏亂
始自湖南徙家泰和之禾溪則沙湖之始祖也其後宋
景定二年諱德升者貢于禮部則沙湖之族祖也載諸
譜者班班可攷具如左丞王公黼參政董公德元及諸
名賢志跋序文兹不贅述余所願者湖邊之族之盛代
有俊秀而天與二嗣子震子巽皆秀而文綿歷世遠則
方來之未艾未有涯也不其盛歟吾故為書譜後以相
期於無窮云
題濠梁喬木圖後
右濠梁喬木圖廬陵彭希善為襄陽守禦千戸侯竹軒
陶君作也侯故家濠梁天資毅勇謀略英明當主上渡
江時侯識運數之歸奮翊衞之智佐興王業蔚為藎臣
及天下已定侯任股肱心膂之寄出鎮襄陽實能廣德
心奠民社使桴鼓不驚鴻鴈安居厥功懋焉然濠梁興
王之地也城郭之盛麗邑居之繁庶山河改觀於古今
陵廟增輝於日月侯蓋夢寐以之於是希善寫以為圖
蓋不獨桑梓之念重墳墓之悲深也或曰侯有大志不
尚抵掌而馳於伊吾之北乎而奚止於襄樊侯立大功
不尚鳴鏑而奮於平壤之東乎而何有於濠濮圖喬木
者姑以寓侯角巾歸第之意今豈然耶是不知侯之心
與上所以待臣之禮也昔者文王之遣將帥固曰曰歸
曰歸歲亦莫止其遣戍役亦曰豈不懷歸畏此簡書夫
出征臨遣之際尚以歸期勉之況侯居平世臨治邦安
得不思其鄉哉然侯所以志存乎四方者固不為懷土
而有間也謹書其後如此亦自謂庶幾侯之心云
書柳主簿番禺卷後
右番禺贈柳侯詩文一卷柳侯官歸至泰和留止出以
示余余讀之歎曰泰和柳侯之桐鄉也其民思柳侯如
思父母見柳侯再至如見父母重來則番禺之民眷眷
可知其士之形於歌詠也固宜矣侯之宰泰和也愷悌
之政寬猛適中温良之度愛惡得正寬而不失於縱故
疆禦摺伏猛而不至於苛故鰥寡攸寧愛其人必其真
可愛故敬不繆而惠不汎惡其人必其真可惡故法不
玩而威可懲小大各得遠邇胥慶以故遺愛至今愈久
而愈新已去而不忘也番禺廣州之壯邑也上有省治
之統臨次有風紀之廉察次有大府之驅迫以一縣而
聽命三司焉不其難乎柳侯任主簿遇事之不可者輙
犯顔昌言於其上不顧身之艱危惟慮事之不當以求
其是之歸此泰和之所無而番禺之獨有者是宜寶安
趙晦贈言以為領邑教數年見其能守職勝任者惟士
先張公為邑簿及柳侯二人而止耳嗚呼才之難如此
哉卷中七言古詩如趙訥五言選體如李昕尤佳致可
誦自餘諸賢以及諸生亦皆不凡信乎番禺之多才子
也嗟乎柳侯昔宰泰和為其易繼簿番禺為其難然皆
恢恢乎游刅於餘地焉然則而今而後焉往而不可行
吾志哉故書諸卷末以俟
書十八學士登瀛洲圖
右十八學士登瀛洲圖遂江蔡鑰為天使朱序班立本
作也登瀛洲之榮寵於世久矣事在唐武德末年方玄
武之事既往神堯之心既安天策上將之府初建神堯
固惟恐秦王之不為堯舜也既為之開府置屬又為之
開館延學士使相講論其意深切當時徒豔其榮寵而
豈知學士憂世之心哉是圖也亦圖其迹而已耳迹之
可見者或坐石彈琴或倚樹長嘯或角技於楸枰或濡
毫而行墨或頽然自放於石根或翛然獨往於竹下或
如禦寇之泠然御風或如更生之校讐不倦孰不曰學
士之所樂在是學士之神動天放在是亦有識房杜為
稱首其經綸天地裁制萬物者果在是乎果不在是乎
自餘諸賢如二蘇二李孔陸褚薛高下優劣各殊然皆
卓卓有立果皆不存於事業乎然則畫之所形亦所以
滌其憂世之心耳其誠能副神堯之心誠能為天策之
輔使貞觀之治至今無敵者亦千古之盛致哉
題劉崧官誥後
漢史云以官壽卒官者榮以禄壽者考終命不陷刑辟
也在漢世不為稀然漢史特稱之若此矧後世乎婣友
劉崧子高有令子士鴻以其先君子前後所授官誥及
所贈身後䘏典與主上親為祭文錄以成軸而介余識
其後始子高以人材起洪武三年八月授兵部職方郎
中六年九月授北平按察副使官滿給由既而姦臣弄
法坐以違制得釋放還家及權姦伏誅奉勅符取到十
三年正月除禮部侍郎五月以人神有變特命致仕十
四年二月復起取授國子司業四月卒令有司備禮棺
殯命奉御唐壽以牲醴致祭焉享年六十有一嗚呼使
子高幸而以職方殁以憲副殁可以為卒官未可為卒
壽使子高不幸而殁於放還田里之時可以為卒壽未
可為卒官今也一起取於權姦誅鋤之後而有侍郎之
除再起取於特致仕之後而有司業之名雖司業席不
終煖而褒恤祭奠眷賚彌厚在當時為難得在西昌則
一人而已謹題其後以歸士鴻寶藏之
書神石銘義虎贊後
貳尹李君克貞述文丞相神石夏將軍義虎二篇深有
補於名教余讀至再四不去手夫虎為山之君肉百獸
以為糧且攫人而吞噬之最不義者也然知有父子則
性近乎仁石至頑鈍傲四時而絶生植終萬古而不虧
騫波濤不能泐霜雪不能墳無知莫甚焉然苟有所憑
則反智於人故虎之能義仁之烈也石之能神物所憑
也且石能言於宋起立於漢尚矣則其仆空坑而衞丞
相截追兵殆將植我孱王再興趙祚以配祀于天倉皇
逼迫之際人不能措其力而石獨能之非神哉夏將軍
前忠後逆荃化為茅三尺童子見其心其所養虎欲殺
之宜也昔者銜麂啖將軍於廬墓病中虎之仁之至也
今者咆哮欲噬將軍而甘心就烹虎之義之盡也虎之
死榮矣將軍雖生不亦有靦面目視人罔極哉微神石
則丞相必死而後日之大節無其終微義虎則將軍幸
生而當時賣國之心為不白此克貞所述足以增重於
倫誼而深有發於余衷故書其後如此
題蘇黃墨蹟
王竹逸蕭極初二英友契闊多年迺復聚首於章貢出
其聯輝集相示又出蘇黃二公墨蹟介余識之嗚呼十
二三年輪雲世變可嘅何限父子骨肉化為路人而二
子獨雲龍上下未嘗少離悲喜値遇悉見於集中皆清
新可愛真白璧一雙也始極初得山谷挽其從父夷仲
十絶詩稿藏之恨未得坡公真蹟繼而竹逸得坡公所
與王毛仲四律詩遂臻二妙如龍泉太阿會于延平不
期於合而天者相之是又聯輝之大者也黃書舊蓋累
見之楊公平之志已詳坡書則今始見之余故書其後
云二公筆法皆出黃庭經瘞鶴銘而蘇盡其常黃極其
變至於八法則守之一也坡書後有洪覺範跋而虞邵
庵復志之矣他復何求
題墨竹序後
愚溪王君得斷縑墨竹一梢而裝潢之且述其所由來
深加歎恨蓋君嘗學竹於湖州而得其法故見此而異
之以揭諸五老山房不啻用并州快刀剪吳淞江水之
半亦自可觀或曰犧象溝中之斷也龍吟柯亭之朽也
絲桐㸑室之焦也其淪落獨能存其本真及就形製猶
為施之時用而此特玩耳王君何留意之深也是殆不
然傳曰游於藝說者以為玩物適情書固藝之一畫亦
書之流也玩以適情而非玩以喪志何為而不可乎嶧
山之刻岐陽之鼓風霜消蝕野燒缺落殆盡而蘭亭出
杵臼纔二三十字君子得而寶之以存古晉唐名畫粉
墨剥爛好事者千金購之嘗恐落他人手而掇補珍襲
以傳子孫良有以也王君為能自適矣若夫竹之韻致
則君之述盡之其為李遵道父子家法無疑
題秋菊問答卷後
右秋菊問答一卷凡為律詩二八章廬山王先生希顔
為宣城孫景賢氏作也今三閱歲矣余來贑其令子觀
民復請稿於先生繕寫以示不忘且介余志其下方余
熟復焉重慨夫昔之公侯里第文武衣冠既與世俱變
而其可悲可愕者亦皆散為飄風蕩為飛煙識者無復
道而孫君方遠宦荆湖間菊亦荒矣菊雖荒然詩存觀
詩復何翅對菊即其風流文物宛然如新有歆慕而無
悲愕其用意遠甚詩可以觀殆是也夫余觀輞川集有
春桂問答槩見彷彿殊不盡言希顔為菊往復皆八殆
無遺餘格調高雅得少陵之風抑不知菊自晉唐來有
主賓知己若是者否淵明雖愛菊其子殆不是愛視觀
民又何如皆弗可以弗識也嗟賞之餘敬題其末
跋周府君碑後
按此碑後漢靈帝熹平二年所建唐太宗太和九年重
刻也太和乙夘距熹平甲寅凡六百六十二年漢刻蓋
不復存今丙午距太和乙夘又五百三十六年唐刻亦
磨滅過半其字體完整者極奇古可尚其舛訛者疑太
和已失其真況今又加剥蝕乎漢刻本在壠上唐刻在
曲江廟不知何時徙置路學已斷為三朝陽錢太守既
新府治以韶在漢隸桂陽府君功勲在韶乃徙置府治
命工膠漆續其斷匣而樹之以嘉惠無極嗚呼服嶺以
南韶獨有漢隸一通誠希世之珍也錢侯官既滿眷眷
是碑且曰余媿府君勲寔多繼府君而轟烈者必余交
承徐太守也子幸志之
海桑集卷九
