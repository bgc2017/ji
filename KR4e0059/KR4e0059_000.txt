海桑集目錄别集類五(明)
卷一
四言古
五言古
七言古
歌
五言律
五言排律
卷二
七言律
七言排律
五言絶句
七言絶句
卷三
表箋
頌
論
卷四
碑
銘
傳
說
卷五
序
卷六
序
引
卷七
記
卷八
墓志銘
墓表
哀辭
卷九
書題跋
卷十
祭文
雜著
贊
文
解
(臣)等謹案海桑集十卷明陳謨撰謨字一德
泰和人生於元成宗時洪武初召赴闕以疾
辭歸其家傳稱卒年九十六考集中年月止
于洪武十七年晏璧於永樂七年作海桑集
序稱謨卒後二十年則卒於洪武二十一年
戊辰也謨書劉氏西齋倡和卷後稱生大德
間為前朝太平幸民六十餘年由洪武戊辰
上推大德元年丁酉僅九十二年安得夀九
十六是其家傳誤也其集詩文各二卷為其
甥楊士竒所編
國朝康熙庚申其裔孫邦祥重刊然排律之名
始于高棅士竒未必即用其例又靈山寺以
五言長律入古體悼劉生詩以七言拗律入
古體而崆峒雲居詩又以古體入律體士竒
亦不如是之陋殆邦祥又有所竄亂也集中
通塞論一篇引微子箕子反復申明謂革代
之時不必死節極為害理故其客韶州時為
太祖吳元年元尚未亡已為衞官作賀表而
集中頌明功德不一而足無一語故君舊國
之思其不仕也雖稱以老病辭然其孫仲亨
跋其墨跡稱太祖龍興弓旌首至先生雖老
猶輿曳就道一時老師俗儒曲學附會先生
之論動輙矛盾是以所如不合遂命駕還山
拂衣去國然則與柴桑東籬之志固有殊矣
然其文體簡雅詩格舂容東里淵源寔出于
是原序稱宋濂目以夏鼎商彝太羹元酒雖
未免稍溢要在明初固渢渢乎雅音也乾隆
四十四年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
海桑集序
廬陵文章爲江右之鄒魯自歐陽文忠公而下若胡忠
簡周文忠楊文節俱稱文章宗家宋季巽齋歐陽公湏
溪劉公中齋鄧公青山趙公雖不大顯庸卓然文名于
世元氏時又若麟洲龍公養吾申齋桂隱三劉公力追
古作者猗與盛哉泰和陳心吾先生生元大德乙巳間
敏而力學猶及登宋元遺老鉅公之門務躬行踐履嘗
與計偕試于有司不偶即棄去肆力古文辭元運既遷
科舉學廢鄉人士子從先生講道德性命之懿接踵于
戸庭聖朝龍興稽古崇文設科取士先生以老成碩德
屢典文衡又以遺逸徵固辭謝去予弱冠侍教先生時
翰林承旨宋公侍講學士潘公祭酒許公南行道廬陵
謁先生之廬閱其文而評之曰湯盤禹鼎器之古也太
羹玄酒味之正也唯知者能知之三君子之論若此又
何以議爲哉先生殁之二十年其孫翰林庶吉士孟潔
孟京與余同以纂脩大典召赴京師出示海桑集若干
卷讀之雄詞大篇誠有德者之言也在昔歐陽子為宋
儒宗於謝希深尹師魯死序集古錄有無謝尹知音之
嘆意謂作者固難而知者爲尤難先生雖不得位于時
其學則淑諸鄉人士子其文則見知於當代知名士其
行則孝友之政施於家可謂俯仰無愧怍者矣而予也
不敏學爲文辭嘗質正於先生期待甚厚老成凋謝之
餘持不足之姿承乏文翰内顧慚悚敢叙先生之文哉
顧先生知己爲未報又敢靳一言乎惜先生遭時俶擾
其製作弗及黼黻皇猷以鳴國家之盛而題曰海桑集
云永樂七年歲在己丑四月既望山東提刑按察司僉
事晏璧撰
