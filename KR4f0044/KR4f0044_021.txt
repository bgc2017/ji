敬業堂詩集卷二十一
海寧查愼行悔餘
皖上集(起丙子正月盡四月)
去冬歸自汴梁今年擬息勞筋稍理舊業適承座
主淸溪公之命與令孫任可偕往皖城避春江風
浪之險由四安鎮取山路經宣城池陽抵黃盆口
始渡江皆向來遊蹟所未到也
題三娘子圖四首(并叙)
按諸葛元聲兩朝平攘錄三娘子俺答長女也生而
淸麗資性穎異善書番文尊中國尚瞿曇每於佛前
懴悔求再生當居中華已受襖兒都司聘俺答通焉
遂奪之隆慶五年俺答歸順封順義王三娘子封忠
順夫人萬曆壬子俺答死其舅黃台吉烝而配之黃
台吉納婦一百八人以象數珠三娘子佐之貢市惟
謹台吉死長子扯力艮襲封復烝而配之丁亥六月
扯力艮同妻入邊巡撫鄭洛傳語三娘子無忘香火
舊情卒聽平受賞于弘賜堡(去大同六十里)十七年間三封
貴爵貢市之不渝多有力焉獨石中軍素善繪因密
圖三嬢子及受封三王像以獻於朝故得其詳如此
馬子衎齋屬周兼畫此圖索余題句略撮始末使覽
者有考焉
香燈小炷懴前因一念三生誤隔塵莫聽琵琶思入塞
明妃曾是漠宮人
别移部帳事休屠衆裏方知顧盻殊百八摩尼齊合掌
譲他一顆佛頭珠
詔恩三換等兒嬉報貢頻頒五色絲見說兩朝曾欵塞
不知通好是閼氏
埋香靑冡亦堪悲粉黛流傳又一時想像承平光景好
風流邊將畫蛾眉
雨後行園梅花已落力輩方編籬
宿雨潤苔痕幽人杖藜至池邊一株雪狼籍香滿地不
忍踏成泥猶存惜花意平生無長物外遇中鮮滯一出
動經年窺園偶然事敢爲花作主吾老身如寄乃復補
樊籬遮防亦情累小童如我嬾長養薔薇刺欲剪又躊
躕何當絶非類
食薹心菜
用心霜雪餘尺寸取易長土膏發春雨其葉沃以光漸
見碧玉篸枝枝葉中央初來但小摘爛漫抽四旁花時
籬落間色比黃金黃而我乃爲口斸歸滿筠筐芼之供
盤餐指動齒頰香貧家寡私奉婢僕皆品嘗可無勤惰
分於此示激揚園丁給宜厚特以匙箸償山田歲不登
老圃聊救荒所慚勞汝力充我藜莧腸
南湖舟次遇魏禹平時禹平歸自濟南余將往
皖上二首
低田幾稜菜花雨野水一灣蘋葉風却向家鄕話京國
小桃猶是别時紅
烟雨迷濛港脉斜葑湖水落吐圓沙春波門外春帆影
君是還家我别家
順風無帆戲作短歌
風頭滚滚浪花白啣尾隣船開絡繹千檣多作挂帆行
弦彍虛弓箭初釋開翎一一雁投渚騁足群群駒過隙
同時離岸我獨遲我坐無帆聊挂席偶然利鈍各有數
相去寧須論什伯來船未必盡無帆咲爾有帆風又逆
董文敏臨米天馬賦卷子眞蹟余弟德尹以十
二金購自賣骨董某家鑒微上人貽書張&KR1321;老
謂爲遠客攫去足值五十金&KR1321;老作長歌紀其
語至呼弟爲惡客且云此公詩歌妙絶特削其
名氏正欲寄元激之使戰語托滑稽其實乃深
忌之也時德尹已北去戲次原韻即傚&KR1321;老體
并示鑒公
古來善書者稱聖亦稱顚張芝米芾相繼出遂覺格勢
大變非從前華亭老宗伯落筆何翩翩衆中自集一家
法學本人力姿由天偶然放手橅寫天馬賦一斑窺豹
知其全人間流落有此本幾逐市販同推遷昨來忽入
好事眼三百十字顆顆明珠圓傾嚢倒篋可咲不自量
巧取或怵他人先腰纏十金一揮隨手盡世上乃有此
種揚州仙還家但徒步不辦書畫船老僧旁觀歎且妬
謂此可值五十千大爲得者長聲價贉卷十倍增鮮妍
語聞張子怳然失固是痴癖寧非賢君家向來收藏亦
已夥細入針孔思貫穿得無羡魚人往往猶臨淵去年
臥病九十日料理藥物供高眠頗聞典賣及古玩何異
開閣散遣諸婵娟故人傳與衞生訣撥棄嗜好年方延
性之所近終不化如噉石蜜甘中邊又如雅量暫止酒
麯車相遇口角仍流涎作詩相惱覬一擲寸鐵不用張
空弮豈知懷寶出間道捲旗臥鼓有似刀藏鉛無端索
和乃到我野戰突上荒山巔謂我曾經閱此卷劘壘相
向師非偏我能爲汝咸其輔頰舌使汝鉥腎刻肺飲食
夢寐中難捐書評髣髴舉大槪虎跳鳳翥龍蜿蜒若將
墨寶比良劒也應光怪直射文星躔然而達人宜自廣
美玉豈必收于闐貪多務得物斯聚富而可求吾亦爲
執鞭近來書畫大半入秘府居竒幾輩包褁充夤緣三
間茆屋配汝作淸供書生習氣如此眞可憐猶復嘵嘵
引喙較得失物情什伯千萬胡相懸我於妙墨豈不好
只坐欲買羞澁嚢無錢金奩玉軸所見不爲儉過眼瞥
爾心恬然必教一一皆已有天地何以生雲烟况聞佛
法無我相試拈此句詰老禅滑稽代作解嘲語滿紙倔
強定有瀾翻篇輸攻倘許破堅壁正恐筆削爲無權嚴
詩他日編杜集能禁此客姓氏冺冺終無傳
去秋自河南歸携植牡丹數種春來適有安慶
之役不及待其開以詩紀别
客遊出梁宋地主頗不俗貽我六娉婷相隨到空谷我
貧寄茆茨貯爾無金屋繁華有借境直以名姬蓄殷勤
手親栽不忍委僮僕冬暖少雪霜春陰滋霡霂栽培本
天意私願苦難足可惜姚家黃一株萎偏獨五家尚成
隊紈綺可合族别之豈無情行期爲改卜未償道路債
妄冀看花福開時果出門詩䜟已早㐲(余去年詩有未必花時穩閉門)
(之句)明年豈不好吾老狀可掬應咲歸來遲尋春同杜牧
塘西舟中喜晴得六言律詩一首
雨絲渺渺將斷日氣葱葱半銜客路漸逄寒食遊人未
換春衫桃花古渡茆店柳色輕烟布帆此去淸溪不遠
數尖已露晴巖
過&KR1321;老與之論詩
昨日鳩喚雨今朝鵲報晴村村桃李花處處隨浮萍中
流幾千點著此孤舟輕故人知我來一咲門前迎别來
四十日頗覺太瘦生苦吟誠乃疲中有金石聲子詩人
所怪任意方孤行自喜正在兹焉能博時名引我附同
調背汗顔亦頳失學事惰游東西無期程古人傳著述
多在名山成涉獵得其粗不如閉戶精子今雖善病幽
居領餘淸物理與天機靜觀皆性情願子堅自信後來
有公評
飲周柯雲家玉蘭花下
小船撑入菰蔣牙主人如客偶在家入門一揖仰面咲
玉樹正吐墻頭花此花畏雨兼畏日難得春來好天色
今朝恰是養花天又被狂風恣狼籍興來相就席乍移
無酒酤我我不辭杯中自吸冰雪影紙上誰賞瓊瑶詞
白雲茫茫屋上下醉眼迷離兩相射鈎簾何用更燒燈
自有花光能照夜
寒食湖上作二首
紅粧催上木蘭舟女伴家家愛出遊多事六橋新柳色
自含烟雨自遮樓
葑田靑合去年沙遠岸殘桃賣酒家錯怪東風欺老眼
我來原不爲尋花
題蔡藜輝舫齋次&KR1321;老韻
風過溪來洒面涼一支徤水出餘杭平分半幅疑看畫
難得三間恰向陽漁網愛牽簾影動釣絲閒拂水花香
浮家倘許來相就剪取橋南疋練光
從湖州至四安舟中大雨
山廻兩崖高路盡一川狹春流不盈尺野艇容恰恰正
賴急雨來須臾同放牐孤&KR0963;支兩膝兀坐如被壓問路
屢見紿方言亂鵝鴨紆遟終到岸我有安心法首路又
登山回頭憶淸霅
雨中過九里岡
平生狎濤江老怯風波惡兹游特改路意取山行樂一
咲我命窮天公大戲劇朝來發古鎮苦雨若赴約肩輿
煩兩夫蹉跌防失脚山山勃姑呌泥滑石齦齶漸上九
里岡險如出劒閣我本村野姿浪遊因落魄無端役人
力揣分非所托稍待天放晴前林候乾鵲勞生就徒步
庶免中心怍
廣德州
山勢豁一州中央據衍土地當江浙會開拓自洪武長
興環其東外捍等干櫓西南界宣歙兀突重巖俯長江
乃北門集慶倚堂廡當年耿鄧功拱翼事眞主張吳勢
雖偪力絀不得取時危有鬭爭事往失險阻如今城下
路日夜走商賈獨有好事人登城尚懷古
連日風雨山行頗有寒色
盤旋八九里下上千百尋身在雲氣中不知山淺深雨
聲挂奔瀑風響交長林空谷早晚寒䬃然作秋陰初疑
春不到忽有喈喈禽
飲十字坡茶菴
連岡踏成泥山骨似無石汙池之所瀦土赤水亦赤瓢
漿乃時需解渴聊飲血一飲不自持吁嗟遠行客
紅林橋
山花不知名山鳥多聚族深村窅然入樹影散晴旭人
家石橋邊共吸一溪淥年豐旅食賤市遠無魚肉但覺
松毛香茅簷燒筍熟
宣城道中喜晴
宣城古郡風土嘉就中最樂惟村家我來正值積雨後
雲氣解駮生晴霞岡巒過盡徑路坦溝洫流去田塍斜
新茶未焙糓雨葉早稻已茁淸明芽長鬚搖風飜宿麥
新翠著地鋪胡麻柴門相接綠陰裏籬落綴以朱藤花
廻思連日走旋濘若涉大海無津涯人間乃復有此景
始覺大地猶春華
曉望敬亭山懷梅耦長孝廉
千峰含霧爭出没惟有敬亭先得日相看不厭吾亦云
可惜游蹤難自必都官詩派誰復論家法傳與長身孫
孝廉詩好畫亦好不愛城市居山村昔在京華曾倒篋
看畫求詩情頗狎入山不訪住山人古者論交無此法
山川興到尚可乘他日重來能不能作詩爲報句溪叟
聊記吾曾過宛陵
高嶺菴小憩
再上已無路中休宜有菴花陰移客座松氣接僧談俯
視風斯下端居戶正南一泉香積味慚媿荷分甘
渡淸弋江
一曲淸江抱白沙牧之佳句舊曾誇乍離古渡舡如葉
初換春衫客憶家遠處人烟連竹色晴來村店忽楊花
亂山靑過陵陽路遥指雲頭辨九華
飲劉蘧菴光祿慕園二首
恬澹知君性中年早罷官自耽泉石趣轉覺世途難爲
我開花徑携樽就藥欄肯辜楊柳月深坐到更闌
此來吾有幸别圃得春光地主留花待詩情被酒狂欵
門煩兩使愛客到諸郎千里能相就何須置鄭莊
南陵早發
林深葉密曉冥冥旭日初啣霧未醒小店門開惟土竈
一菴僧閉但茅亭秧從布糓聲中綠山向畫眉啼處靑
獨與野樵爭路入偶逄釣叟覺魚鯹
山家柴栅編竹而不築墻云以拒虎虎能喻墻
而不敢窺籬蓋疑其爲䧟穽也作虎落歌
危巖下瞰千仞壑猛虎騰身只一躍東村黃犢西村羊
入室踰垣恣饕虐山人不以墻禦虎插竹成籬用藤縳
目睛如炬不敢窺疑是中間㐲機擭天生人智爾則愚
咆哮作力胡爲乎不知此法自誰創陰絶覬覦眞良圖
周防莫遣樊籬破與虎爲隣可高臥
蕎麥灣大雨
蹇驢躄躠牛蹄重雨脚斜飛密無縫雲蒸霧氣取境迷
泉挾雷聲撼山動詩人好遊復好竒衣沾履濕去不辭
人生行路難如此偏在溪山最好時
山店阻雨次徐任可韻
長程愁冐雨小市喜臨橋旅飯留人住征衣借火燎溪
喧窗逾靜吟苦膝頻搖莫作衝泥去尋山不在遥
行經九華山麓欲登不果任可有詩戲次其韻
玉池瓣瓣蓮石角株株筍去天纔一握豈可尋丈凖一
百六靑峰峰峰入吾眕終焉就埋没雲霧諒不忍天如
憐詩人久被陰雨窘雖非鸞鶴姿稍異蟄蟲蠢撥雲使
就道廻馭控鞅靷我僕忽告勞從旁乃微哂平生汗漫
遊衰暮興易盡向來徒碌碌臨去猶惷惷寄語雲中人
塵寰終遠引他年香案吏名籍倘未冺
碎石嶺詞
黃泥岡頭白日黑竹雞一聲石盡扐杜鵑勸客不如歸
鷓鴣阻人行不得居人慣聽不覺愁一蓑背雨唱歌去
我與爾同風馬牛
初至皖城喜遇同年姚别峰兼招程松皐舍人
宜城渡頭三月尾荻洲新漲河豚起片帆帶雨剪江來
意外班荆得姚子人情得隴每望蜀便想同時兼兩美
作詩更欲招之罘東向樅楊寄雙鯉大龍山頂龍眠麓
起㐲尻脽百餘里晴光欲動草翻烟春事將闌花潑水
君能命駕姚亦留猶及同看紅藥蕊
程松皐得余所寄詩即夕自桐城命駕過皖次
東坡喜劉景文至韻
偶然折柬相招呼起聽雙鵲鳴庭隅知君與我不遐棄
古義鄭重今人無肩輿西來二百里疾足遠致兩僕夫
欵門大咲發狂喜屐齒忽折行須扶余頭漸添種種髮
君頷競長鬑鬑須别來三歲遽如許尚不作達寧非迂
勿嫌江城春已晚百物生意咸昭蘇梢頭紅藥若有待
含語未吐眞名姝烟花滿前太狼籍風雨賴汝能支吾
有情相對且盡醉只恐酒醒仍江湖
懷寧劉東臯明府招飲薔薇花下
江城十日九日風遊絲落絮飄晴空春光却在令君宅
别舘布席依芳叢竹籬半庭添曲折葉幌一架穿玲瓏
不知花頭幾萬朵但覺香靄浮簾櫳晚霞烘天鶴頂赤
杯面倒影魚鱗紅小胥抄詩浣淸露狂客噓氣攄烟虹
人言簿書妨作達正坐才短心憧憧如君治劇本閒暇
豈有塵霧能相蒙神淸政簡若無事佳興自與遊人同
不辭小戶徑霑醉髣髴置我葡萄宮酒闌更話十年舊
獨惜座上無車公(朱悔人與劉同邑交好故云)
三月二十九日賦缾花
客中春忽盡僧舍少嘉樹野草着幽花荒庭邀一顧膽
瓶貯遠汲紅紫插交互雖深攀折憐且免風雨妬新枝
若矜寵昨者便成故也復有遊蜂窺尋入忩戶沾泥落
衽席等是閱朝暮微物感吾心流光去如騖
晚晴登安慶城樓
浩浩風聲皛皛沙大江東去日西斜雄關地脉來千里
古郡山頭有萬家一鳥帶烟投皖口亂帆如葉點楊槎
最憐落拓重遊客獨倚高樓看落霞
同年左子畏家上臣各有魚米之餉詩以報謝
褁飯初來似趁虛可能弹鋏賦歸與故人館俸慚供米
久客江城愛食魚垂餌欲分鈎上粒勸餐恐有腹中書
頻年自識勞薪味指動無端忽累渠
與子畏上臣飲楊令詒孝廉宅
映門新漲碧鱗鱗步屧相過近有隣江上萍蹤三月社
意中雲樹十年人傾來竹葉休辭醉飛到楊花不惜春
曾是東風同下第每逄高會易傷神
寓窗書所見
孤城低壓靑山麓人在山樓正倚忩忽有一帆移樹杪
始知花外即長江
僧房多鼠戲次靑丘集中乞猫詩韵
物以黠著名其性故狡獪詩有穿墉譏史徵渡江怪兩
端持首尾同穴爭勝敗宵行競睢睢晝㐲避噲噲飲河
恣取滿食角忽入隘寧拚五技窮肯守一貪戒客來寓
閒院古佛同破廨下榻地無多群來擾我界迎貓古有
訓攫噬冀大快香積乏魚餐餘蔬雜饐餲公然掉尾去
竄瓦等歷塊坐長鼠輩驕法門幾大壞聲疑蝙蝠呌惡
甚蠅蚋嘬齧綫衲旋穿汚几經屢曬嬾禪倒頭睡并少
沙彌誡龕燈乍明滅慣伺神力&KR0629;客主滿堂中欺人盡
聾瞶老夫非不聞恥與鬭機械逝將歌去汝鞍馬早可
鞴聊復忍斯須欹眠發長噫人間老吏多斷獄豈盡賣
磔之肆階下微命直草蒯害有大於斯么䯢法猶懈豺
狼問當道此語堪下拜
皖城遇張損持庶常
别君四年前養痾臥鄉井繼聞君遠出訪舊歷鄢郢藥
褁頗關心川長徒引領何期皖城下邂逅歸帆整春江
展明鏡照見兩人影一訊眠食佳再看詩句警所欣神
氣旺餘力出鋒穎男兒鬭身強即事有循省我貧甘瓠
落蹤跡雜蛙黽君本靑雲姿霜蹄早已騁姓名上舘閣
著作富彪炳間亦事淸遊官情冰雪冷却將燕許筆收
歛耳目景自咲捲波瀾人誰測千頃猶然荷降氣采取
到頑礦故交豈不多幾個念萍梗迂疎踵後悔窮老戀
眞境且盡十日歡歸期敢遽請
答婁東曾蘭坡次唐實君考功扇頭舊韻
唐庚(謂東江)吳質(謂元朗)並詞壇珂里流風尚未殘白髮江
湖稀老伴靑韶朋舊半高官千金買賦愁何益二頃求
田計果難慚媿新篇謬推轂故應仍作布衣看
任可將歸有詩留别次韻奉送三首
來何草促去何輕話到臨岐百感生並轡山程驢没淖
對眠禪榻鼠窺檠豪除湖海陳登氣老傍江關庾信名
行李累君吾轉媿不曾弹鋏爲魚羹
欲解孤舟又暫維留行無計且遲遟夢回風雨春將老
興盡江山句益竒萬事到頭難逆料獨行何地不相思
人生只有情難割容易并刀剪亂絲
胡麻好種盍言歸悵望郊園白板扉隨水孤萍無定所
(時余又將往湓城)出巢雙燕又分飛鄉音伴我人餘幾家慶如
君世絶稀也道此番非遠别不知何事倍依依
損持見和前篇再叠韻奉酬
君才如轆轤倒捲百丈井運斤乃成風巧斵無匠郢和
章出神速佳處心獨領鬭險初以竒好暇仍用整余姿
實駑鈍何敢望鞭影未免竭蹶趨因君聊一警終焉免
冠謝老秃管城穎有顔知自慚在痛無不省稍窺作者
意此事力難黽一生坐好遊四牡蹙靡騁忽悟旋已迷
不文焉用炳北風吹短褐暖律中微冷逝收汗漫蹤少
補桑榆景烏犍叱兩角碧沼開半頃欲回焦糓芽如鑿
石田礦賦才亦分定造化豈可梗君苗硯欲焚邊幅窘
詩境詞華公等事稼圃吾所請
同損持任可步入一指巖
借居古寺如雞塒破窗無紙戶礙眉庭荒草蕪一無見
臥聽别院鳴黃鸝故人敲門不暇嬾邀我近出同尋詩
平岡路轉百餘步忽有曲徑穿疎籬春光已殘夏方淺
景物正及淸和時新篁飄籜雨䔩䔩老樹吹絮風披披
石榴初綻的皪蕊勺藥未吐婀娜枝三間精舍好位置
高下恰與林巒宜寓居纔隔一垣耳向所未到今追隨
自慚百事坐頽廢覽勝亦荷同儕貽
酬詩僧愷月
十日吟窗悵獨凭不知同舍有詩僧感深逆旅皆爲客
快比西南乍得朋芳草一簾花外磬綠陰半榻雨中燈
從今便結尋山伴我着芒鞵爾擔簦
詩筒爲損持賦
誰將圍寸竹截作徑尺筒粉筠削盡肌理出玉質外瑩
其中空爲君滿貯詩千首投以琅玗報瓊玖寄去寧煩
六六鱗捧來須得纖纖手
周通守劉明府惠鰣魚感賦
江橋市氣鯹細瑣雜鰍鰻鱘鰓及子鱭邂逅適我願鰣
魚乃海味族類去人遠無端四月初來就捕魚堰成群
吹柳絮力小波濤困高價買銀刀充庖復奚恨千錢易
一尾竒貨居負販何當地主情絡繹餉懦鈍於余誠過
分爲爾勉加飯憶昨京口城南包充北獻至尊珍匙
筯官長申重㢲千艘網夜集卅驛沙晨歕爭致五侯鯖
誰焚百金劵自兹遂成例難以什伯論乘時規盡取挂
一肻漏萬遺落偶人間搜羅又焉遯生平持竿手意釣
本無悶朅來江湖遊飽食慚頓頓仁人砧几憐豈獨冺
恩怨竭澤愼須防擊鮮母久慁
登迎江寺塔同程佐衡作
江山本無窮遠景域近見凌空得古塔覽勝斯獨擅方
當賈勇登寧計足力倦一層一喘息屢上屢廻旋漸覺
所歷高團團目雙眩大龍鱗甲動掉尾曳匹練東沈九
子烟西掣五老電日光盪浮氣顯晦呈千變何來萬斛
船初若葉墮片須臾到城下鳬鴨依稀辨應有舟中人
回頭望雲巘江心指倒影了了識我面多生幻妄緣顚
倒徒自炫不如且暫憩萬象付虛盻直作御風行泠然
有餘善
次韻畣劉東臯
展翼須大風負舟視積水我無二者力於義昧知止魚
鳥兩忘機波流任縈委蹉跎不自覺憔悴今老矣華髮
映青衫無由脱塵滓近携詩卷出聊復向江汜邂逅劉
文房淸吟壓錢起君家五字城藝苑久擅美千鈞靳鼷
角八扎洞犂耳也似奏牛刀&KR1154;然入腠理專家尚難到
碌碌况餘子不謂簿領中兼長乃有此訟庭懸一鞭客
座設四簋文書日堆案遮眼愛經史咳唾隨口成珠璣
誰得似猥蒙獎許及欲報慚何以君本大夏材干霄養
桐梓交章岳牧薦名姓上九齒猶復滯河陽年年種桃
李譬諸閒草木臭味在蘭芷廊廟亟需才遠琛棄西珥
築臺收駿骨應自郭隗始班超筆未投卜式爵爭徙輸
邊半文吏磨盾雜象弭曷不走從軍尚堪作嚆矢(用班超傳)
(中語)
三叠前韻答程佐衡
吾黨得程生紛綸五經井變風欲刪鄭高調乃和郢跌
蕩到文壇鸛鵝可獨領談辭聽奮發儀度看修整實至
名斯隨有如燈取影昔年入太學都講拔淸警衆中頗
不凡揚藻謂見穎凄然經報罷徒步告歸省余時亦客
燕毷&KR2765;語交黽鴻飛豈顧弋馬繫終思騁内熱聊飲冰
寧堪膏自炳至今淸夜夢一咲齒爲冷小别曾幾何雙
丸劇馳景回思十年事倏忽若未頃君猶錐處嚢我已
鐵錮礦向來期許意土偶遇桃梗正賴好江山鬱紆豁
竒境明朝有高會徑造不待請(來日約遊大觀亭)
弔元左丞余忠宣公墓二首
王氣江東五彩雲上流假手緩游氛若教京觀同時築
誰表孤忠異代墳僭號無成終是賊殺身得地孰如君
到頭此事關天幸不死吳軍死漢軍
殘局何須論上都一軍援絶勢眞孤江山故壘殘骸在
社稷中原尺土無計定全家爭赴難時危幾個肯捐軀
他時謫守含山廟媿殺生降一老儒(用危太朴事)
佐衡置酒大觀亭招同損持蘭坡志鄴分韻得
嵐字
故人置酒城西南携我晚登百尺嵐大觀亭在喬木杪
鵲巢近檻俯可撢短墻截斷萬家井惟見遠景浮靑藍
海門一關三百里白馬南下無停驂南江勢與中江合
一折&KR1672;作蛟龍潭孤亭如山撼不動影入明鏡光泓涵
舟人水鳥互出没去者兩兩來三三夕陽欲沈沙岸樹
疎磬忽報隣僧庵主呼痛飲客徑散要令耳目留淸酣
宿松朱字綠博學嗜古所葺南岳考三卷援據
往籍至數萬言而斷以已意大要謂古之南岳
乃灊之天柱峰非楚南衡山也頃於皖城官舍
出此見示索余題辭作歌贈之
皖中竒士推朱生文采奕奕千夫英手持一卷南岳考
筆力獨舉千鈞輕首援六經證据確旁及百氏搜羅并
尚書兩篇列四岳惟有泰岱名孤撑北恒西華南則霍
疆域錯見因圖經厥初相距道非遠天子一歲周廵行
後來漢武禮天柱荒邈不及衡州衡可知灊岳即南岳
語雖似創辨頗精君家近住此山下高論直比山崢嶸
火維一神欲易位此事乃可口舌爭我思鴻濛肈開闢
群山綿亘誰指名自從肆覲加望祀錫以封秩同公卿
神靈豈邀軒冕貴世俗自炫壇墠榮界連郡邑互引重
事出䜟緯多紛更陋儒聞見溺沿習幸免流輩相譏評
如君特識那易得我不爾怪旁人驚昌黎南遷偶失考
詩句聊紀衡陽程他年重續輿地志待爾著述名山成
敬業堂詩集卷二十一
