敬業堂詩續集卷五
海寧查愼行悔餘
詣獄集(起丙午十一月盡丁未四月)
十一月十九日雪後舟發北關
冒寒連夜赴嚴程行過塘西天始眀多事兒童摧蚤起
數峰晴雪指臨平(時率子姓輩少長九人同赴詔獄)
泊虎邱
壯欲辭家老未能得歸擬作此山僧預愁脚軟腰無力
難躡浮圖最上層
過常州不及入城留柬錢亮功徐學人
同年同學餘幾箇出處難教一例同錢不如徐猶勝我
爾方室處我衝風
大霧渡江追憶丁亥春先帝南巡迎駕時
過此
憶昨迎鑾旭日紅今朝雲霧隔重重天留未死孤臣
耳又聽金山寺裏鐘
過寶應示章綺堂同年(章亦同赴詔獄)
射陽湖畔偶停船却望前遊意惘然(憶王樓村同年)如此冰霜
如此路七旬以外兩同年
連日東風黃河冰合而復釋淸可鑒鬚眉亦一
異也
地降天升水氣澄人間何處辨休徵全虧三日柬風力
融盡黃河萬里冰
是夕雨幸已渡河
馬爲薄蹄愁雨雪狐防濡尾怯風波二途處一知神貺
(用昌黎語)竊幸朝來已渡河
沂水縣南二十里道㫄榜曰二疏故里感而賦
此
西京盛事傳稀有解組歸休我亦曾今日經過疏傅里
檻車誰料有重徵(檻車上施欄檻囚禁罪人見劉熙釋名)
霧凇花古人罕咏者惟曾南豐有七律一首拈
筆示綺堂
迷濛夜路轉平沙𨳩徧千林霧淞花中有數株高出屋
蒙陰城北野人家
與丁僱短驢
隨車逐馬走踆踆此路由來富役貧看取探囊租小蹇
執鞭還有執鞭人
題嶅陽旅壁
高從泰岱躡天門鳧繹龜蒙一氣吞好笑嶅山拳石耳
欲於此處獨稱尊
阜城除夕邑令送南酒一尊
邑宰非交舊何來此一壺投醪今夕意明旦抵屠蘇
趙北口坐冰牀
老&KR0881;驚波足可憐平生履薄怕臨淵阿誰與唱公無渡
三尺冰牀穩勝船
旅店具魚羹有感而作
解凍風來二月初水圍例賜擊鮮餘釜鬵已漑餐何
忍謂是先皇縱壑魚
丁未立春(正月十四日)
曆頭七十八回新檢點猶餘現在身氣自東來瞻淑氣
臣今老去作纍臣平生内省能無疚此禍相連亦有因
聊借樂天詩自慰八寒陰獄變陽春(香山成句前一日大雪故用之)
去冬臘月朔渡江連遇風雪舟行至邵伯埭阻
冰復回揚州起旱及十四日渡河則冰復開灙
凌之後波平如鏡可鑒人影顧語同舟曰此非
河淸之瑞乎因口占絶句云云近抵京師入刑
部獄十餘日聞各省奏報河淸與余所見輙合
再作七言長律紀之
喧傳喜氣動春城河瑞曾於臘月呈九曲竟成千里潤
萬年重爲一人淸風雲得路均沾澤草木何心亦向
榮多少詞臣應獻頌蟄蟲慚愧發先聲
二月朔聞皇上親祭社稷壇遇雪恭紀
重展堯&KR1396;又匝旬每聞祀事必躬親時逢豫大豐亨
會德感壇壝社稷神三日致齋心皎潔五花應候雪紛
繽麥秋好卜邦畿瑞預慰皇情及早春
和胡元方中丞次東坡入獄詩第一章韻
兩月冰霜忽入春(余自去年十一月初八日離家今年正月初八日入獄)全家赴
獄豈惟身僮奴漸狎鈴梆卒子姪初充灑掃人窮可揶
揄宜有鬼交雖故舊亦如神(古以不識面者爲神交)與君只隔重
圍住得讀新詩是夙因
謝元方送莞香
同氣類相求蕙嘆因芝焚豈若&KR0864;嚏者薰蕕兩無分故
人起我頑辟穢揚其芬依然方丈室四壁生烟雲
元方以三絶句見投追憶武英書局舊事次韻
以答
乞歸分作老農師遙望觚稜記往時同調秪今零落盡
忽從臺獄和蘇詩
偕隱相期出帝都白頭豈料復長途鴒原急難由兄弟
不敢重誇四杖圖(康熙壬辰與仲弟德尹有歸休之約曾屬同年蔣酉君寫二隱圖以寓意)
(書局諸君皆有詩見贈雍正甲辰三弟潤木省墓假歸四弟信庵南宮下第白頭兄弟同聚一堂沈子松年爲)
(繪四杖圖因來詩有好在壺中二隱圖之句故併及之)
詞賦何當羨長卿悔從俗學博浮名此中舊是傳經地
幸檢巾箱借老生(時從元方借讀周易)
元方又用東坡入獄第二首韻余亦次和
風人自古感凄凄到此誰能氣不低隙影一塵容野馬
甕天三尺覆醯雞和詩賸有斜川子問疾兼無法喜妻
花落鶯啼頻入夢幾時歸路下塘西(余家去塘西僅百里故用東坡樂府)
(中語)
元方以上巳夢中作屬和兼以慰之
閏歲纔過一半春(前四日春分)風光旋報采蘭辰招尋每歎
虚高會唱和差忻得近鄰終望主恩全晚節由來天
意憫文人有生所歷誰非夢莫把須臾夢當眞
東坡有咏御史臺榆槐竹柏詩元方獄庭無竹
柏以菊梅易之余幽囚之所幷無榆槐止有老
柳二樹其一已枯萎方供獄卒㸑薪仍用來詩
次韻之例賦孤柳四章
雙柳誰所栽年年換新綠想當綢繆時寧料芻楚束北
株乃先萎竟被金尅木其一似含悽欲唱渭城曲我笑
戲相語保已良已足幸敷尋丈陰庇及瞻烏屋
右次榆韻
春來影旋動夏至凉可歇垂垂弄風條點點溜雨葉云
何讓榆槐秋實獨少莢入冬雖凋落飛絮猶比雪隨時
閱寒暄荏苒送日月華堂或盈萬嘆爾太孤絶
右次槐韻
靑草一寸無何況柏與竹爾以少見留免教斤斧觸閱
人諒已多大抵榮勝辱榮者爲瓦全辱莫如碎玉豈無
君復梅亦有淵眀菊且留靑眼看毋使眩紅綠
右次竹韻
向使生道㫄視之等一葦柔條被攀折秋後猶未已何
如在犴狴作配癡老子南枝復生華惜已迫暮齒縱逃
入㸑厄行就凋槁矣誰復見當年風流張長史
右次柏韻
元方以㸑僮潘姓畫松詩索和戲次原韻
鵲依庭柳雞羣棲飽食餘粒饑啄泥晨来東嚮傳好語
片紙飛墮茨牆西展開乃是畫松什金篦刮去兩目重
重翳恍如突兀見此樹蒼髯翠鬛可望不可梯雲煙浮
空遞出沒蘿蔦著壁相纏繄頓疑圜土變山谷㫄有白
石鑿鑿淸澗流凘凘玉川長鬚那得此好手想與執㸑
老婢顏面同其黳主人文雅僕不俗行廚行笥隨提攜
老夫耄矣頗好事欲乞尺幅笑比鄰家醯倘能放筆爲
我作直榦識畫之眼略似分别靑黃驪惜無傑句追步
浣花叟使汝流傳名與畢宏韋偃齊
固始令汪牧庭故人棣園學使賢嗣也亦以事
在獄從元方中丞索余贈言偶憶閩中舊事以
二絶句柬之
莫逆初從七字詩楓亭荔子憶分貽到今餘味津津在
三十年前贈答時
再世論交復有詩新篇如荷故人貽(時牧庭以和元方諸什見示)只
愁咫尺成千里三見東方月滿時
哭三弟潤木二首(三月二十二日)
罪大誠當殺全歸有數存生難寬吏議瞑亦沐君恩
鬼守辭鄉魄棺封詔獄䰟幾時容反葬薄殮勝王孫
家難同時聚多來送汝終吞聲自兄弟泣血到孩童地
出陰寒洞天號慘澹風莫嗟泉路遠父子獲相逢(上姪先一)
(日卒)
閏三月朔作二首
已過八十又三日昨日纔逢穀雨辰自是黃楊宜有厄
清和半月閏殘春
年光何與衰翁事也復時時喚奈何爲百草憂春雨少
替千花惜曉風多
春已盡矣孤柳尚未舒條閒步其下偶成
圍外新葉樹出牆高亭亭畫地乃爲牢獨來伴拘囹我
衰何足道日夜望汝榮已經三月餘衆眼終未靑將母
學病叟亦作支離形並生天地間草木非無情寄語後
栽者勿依問囚廳
敗羣鵲
朝查查暮嚄嚄鵲聲喜烏聲惡兒童打烏不打鵲道是
紇干生處樂維南兩鵲鷙不仁占巢高樹㫄無鄰有如
鷹化爲鳩眼未化以猛濟貪四顧圖幷吞每當下食羣
退避六國何敢爭疆秦我欲驅使去舉火兼巢焚一回
一嘆還逡巡天生萬物何物無敗羣吁嗟乎天生萬物
何物無敗羣
余續賦孤柳一章謂其生意盡矣立夏後試以
井泉澆之旬日而芽蘖稍萌再作一首索元方
及德尹信庵兩弟和
徘徊古井湄枯者長已矣弔影憐其孤梢頭尚含蕾&KR0881;
春旋入夏謂汝亦隨萎天旱雨不膏地窪坎有水轆轤
轉百尺灌漑自根始近本稊忽生漸看葉薿薿敢誇人
力勝實荷栽培理初如脫網魚半生猶半死終媿上林
枝三眠復三起
凉棚唫
置身坎上爻&KR1244;棘周團欒幽囚擬編戸聊受屋一&KR1185;舉
家十數口老者居三焉正愁五六月赤日流炎躔胡以
使病軀免迫湯火煎眷眷梁主事情同地主賢時於縲
絏中委婉相周旋謂當設凉棚僱值約五千展開積穢
土料節日用錢列木十數株交加竹作椽蘆簾與草䕠
補綴繩寸聯轉盻結構成軒豁開蟲天凌晨常早起當
午續夜眠淸風有時來好鳥鳴林端繄惟三老喜羣兒
亦欣然語罷笑啞啞餐餘腹便便或如蟻旋磨或如魚
躍淵或持書一卷或錄詩數篇襍坐肻齒序徐行忽劖
先並荷淸凉陰渾忘在憂患(叶平)窮爲天所隲厄乃世所
憐餘生知幾何造次求自安人笑比茶篷似可結善緣
何如杜陵叟廣夏千萬間我方計逃暑彼乃思庇寒
病起唫
鬱火不上炎下注成癰疽彼蒼肻垂憫負痛不敢呼諒
無性命憂聊復忍斯須沉綿五晝夜寢廢食與俱今晨
忽遺決僅免臀无膚起來就凉棚曳杖行徐徐初日照
我影依然一老夫老夫不自知人謂形太癯神淸夢醒
後悟徹痛定餘那將煩惱藤縳此露電軀從兹維摩室
四百四病無
又五言絶句四十首
一裘四十年鞟在毛全秃狐狢不我溫隨身作囚服
噬嗑利用獄家人閑有道滅耳悔已遲其能免何校(潤木)
(坐訕謗九卿會訊以家長失教爲余罪名)
弟兄隔别居各以一牆限向來對牀者咫尺不相見(潤木)
(在内監我輩來彼初不知也)
土舍比巢居嗷嗷引十雛喙長毛羽短愁殺白頭烏(念兒)
(歲前到京首先投獄故云十雛)
亦復有何喜朝朝雙鵲鳴畏寒思曝背爲報雪初晴
投足全無地多眠少起時偶然扶杖立形定影潛移
漏點晨初絶鈴聲晝不休似聞驅疫鬼賴有鎮監猴(獄卒)
(循牆提銕鈴以巡邏日夜聲不絶號鎮監猴云以辟疫癘)
日分一升米夜與飢鼠共驅之善緣壁聲觸鋃鐺動
南所對北監傳是錦衣獄賸有圍外人追思璫禍酷
流惡就卑溼滇淤日幾回一方無垢地三寸不燃灰
畫猫非眞猫虎斑而虎視雖無食牛量肻作啣蟬戲(題壁)
(上畫猫)
飄瓦簷前地覆盆頭上天孽非由已作何用祀庭堅
樹根一口井味苦臭不腥差堪濯我足幸勿羸其缾
折枯爲柴柵插地畫兩界吾餐乏腥羶螻蟻穴其外
煙煤昏四壁黑業被埋藏一面窗糊紙連朝佛放光
何處無芳草陳根此獨稀入春頻望雨倘有發生機
蘭以當門鋤竹緣開徑洗誰將移草心徧告圜扉裏(牆根)
(見靑草數叢移種新闢之地)
八十日離家三千里路賒怪來南信斷昨夜卜燈花(正月)
(廿七夜燈花椀大明日信菴至)
門房十五人兩世半析筯皇天遣悔禍少長斯復聚
不夢羊踏蔬長叨官送菜黃虀三百罋於此了殘債(送菜)
(謂梁主事)
樂府題曾記今方識本收(凡入獄者例有禁卒一人看守名曰本收)相看無
好語是曰畔牢愁(按畔牢愁楊雄所作)
馬糞兼牛矢麻䕸及豆萁最憐羊豕骨亦可當薪炊
牢戸如蟲戸餘寒减復增雪花時點地二月未開冰
西北圍牆古無端半夜頽耳聾驚坐起謂是發春雷(余羈)
(管處在外圍西北角牆傾幾被壓時過驚蟄二十餘日尚未聞雷聲)
官醫多試方庸者司性命衰病不自憂惟憂後生病(念兒)
(學姪俱患瘧上姪帶危病自南所移來)
經月不櫛沐盈頭髮半䐈云何蝨其間彼乃能變黑(得母)
(蝨其間出昌黎詩蝨處頭而黑出嵇叔夜養生論)
夜到曝書亭夢尋種蓮主似與告歸期花時天小暑(春分)
(夜夢與朱竹垞池上種蓮)
同爲卵生類天性人莫回林雅駈復集巢燕招不來
春服宜修褉今朝四事違(東坡詩古來四事巧相違)故人誰憶我猶
著禦冬衣(上巳日有懷武原去年花朝之會兼寄主人陳宋齋)
蟲以臭得名橫行罪難掩均爲血肉害蟣蝨當末减
百二春逢閏春風日夜饕忽驚春過半已閱四提牢(提牢)
(主事一月例更替三月初來者以分校禮闈去更易一人)
不道流光迅翻傷見面遲却將三月半認作授衣時(三月)
(十二日德尹攜家中所寄春服至)
人間有桃杏悵望春維暮風捲飛花來誰家庭下樹(淸明)
(前一日大風杏花數片吹入牆内)
遇物到忘機攝心入無想烏可巢吾肩鵲可食吾掌
姪抱危疾來沉綿知不起弟病初未聞胡爲遽至此(上姪)
(歿於三月二十日後一日得三弟凶問)
死伏冥誅矣株連罪已微慰懷傳一語後至或先歸(潤木)
(歿後聞家西仲錢我持沈麟洲相繼至)
向晚輕雷發人情望雨齊曉看簷瓦上點點是沙泥(穀雨)
(前一日天雨土)
章子今云亾孤此一條竹上有斑斑㾗湘纍如代哭(去冬)
(偕章綺堂北來以斑竹杖見贈今章已物故睹物爲之心傷)
蘿軒八十叟遠寄相思字讀罷紙滴穿報之數行泪(立夏)
(接翁康貽手扎)
數行寬大詔遞减到盡室家長尤欣然生機在生日
(五月初七早聞此案槪從寬典是日爲余誕辰)
敬業堂詩續集卷五終
姪男(學開)校刊
