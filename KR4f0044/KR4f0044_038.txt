敬業堂詩集卷三十八
海寧查愼行悔餘
槐簃集下(起庚寅正月盡閠七月)
庚寅元日試筆戲效樂天體
朝回剝啄門無客家會團圞巷有鄰(潤木寓相去一里許)簷竹半
經霜壓捺盆梅全得雪精神顚毛白後無多許花甲周
來第一春除却過頭年六十另編詩藁𧺫庚寅
湯西厓前軰見和元日試筆詩再叠奉詶
不愁遼海阻音塵(西厓初自奉天少尹陞任回京)劇喜還朝作並隣客
疾過年當勿藥新詩拈筆果如神溪山偕往知何日步
屧相隨要及春只恐官高歸未易釣磯端合付徐寅(西厓)
(將以疾告故云唐徐寅歸老延壽溪作釣磯探龍二編僕意以此自况也)
立春前一夕小飲西厓寓齋三叠前韵
歸休終傍漳南宅(西厓近買宅海鹽余亦將移居於此)偪仄今充巷北隣
無事不嫌頻扣戸坐談常恐太勞神燈前對影流連夕
花底開懷凖擬春探借盤筵報佳節先庚三日午辰寅
(蘇氏易傳先庚三日午辰寅也後庚三日子戌申也)
湯納時表弟次前韵見寄四叠韵
衰遲會合且風塵下榻閒坊近接隣每憶兒時纔轉瞬
不談舊事怕傷神雪封村路梅花夢酒汎行厨栢葉春
壽骨不知相似否與君初度再庚寅(范石湖六十一歲自貺詩四人同丙)
(午初度再庚寅弟與余同年生故引之)
劉若千前軰枉和新篇五叠前韵奉荅
多年文酒追陪地君有餘波每照隣曾向桓驄展風力
愛從稽鶴領姿神校書舘閣閒中老夢草池塘句裏春
敢擬唱酬稱執友後先官簿託同寅
瓶中菊花入春未萎西厓前軰樓村同年聞之
各以詩相賀賦謝一首
兩枝黃白膽瓶中猶記秋深折淺叢能伴幽人過殘臘
始知大地有春風延齡疑致神仙訣勺水終資造化功
苦被蚤梅催替代虚慙矜賞兩詩翁
六叠前韵荅樓村同年
不分君貧我更貧何曾祭竈請比隣筆花入夢能爲祟
銅臭如錢豈有神陋巷幾家還賀歲東郊昨日又班春
典衣纔了尋常債踏麯重思趁上寅(造麯用七月上寅見長慶集)
七叠前韵荅劉大山同年
詩酒劉家代有人不煩事事乞諸隣篇章分得隨州派
釀法争傳白墮神(來詩用賈島杜康故以此荅)樂歲人情初見雪他
鄕時序怯逢春憑君對我誇張少莫把生申比䧏寅(大山)
(丙申生偶借用嵩高語)
西厓生日再次瓶菊韵奉柬
昏參旦尾報方中又見蘭芽茁雪叢初度年年作人日
官居處處舉鄕風閒吟喜帶松篁氣却病何關藥餌功
要識翛然出塵意散花方丈淨名翁
試燈前二夕再飲西厓齋即席分賦得鈎字
簾閣春寒未上鈎重來竟夕爲淹留印泥開酒波紋汎
雪窖移花藴火柔(出漢書召信臣傳)才小媿參諸葛坐格高可
怕老元偷(樂天詩每被老元偷格律)回思三十年交舊幾個如新到
白頭
八叠前韵荅同年吳南村
與君日日爲同直千万何須更買隣筆退管城堪作冡
針傳繡譜豈無神靑袍似草風驚曉蒼鬛如松雪鬭春
好乞上元連夕假重呼儕軰會三寅(明日十二方逢寅同年又有公會)
盆梅
姑射有仙人冰肌故綽約歲寒守岩谷風雪從饕虐無
端被巧匠栽接移根脚本是桃寄生而含梅跗萼經冬
傍花窖漸亦喜熏灼昨登廟市來帶土入城郭千錢買
一本手爲解其縛我室淸如冰依然愁冷落瓦盆一小
噐局促焉足託本性倘可回相期返丘壑
若千前軰見和瓶菊詩再次韵奉答
結爲三友歲寒中松竹行邊菊有叢併與梅同禁朔雪
不教蘭獨占東風衰遲光景參差信冷澹生涯長飬功
此叚閒情應入畫畫將林叟配陶翁(時方屬蔣酉君補圖以折枝梅花作)
(配)
試燈夕吳篁村同年招集陶然亭
春來日日喜春晴邀我同遊不夜城燈火參差亭北面
管絃淸脆月初更探花不減年時會對酒偏傷老大情
五十二人官太冷(癸未同年在詞館者五十二人)多君獨着繡衣行(吳時)
(由戸部郎改授侍御)
雪後獨赴書局
銀鑰初開右掖門最先衝雪到朱軒鴉穿䰒凇翻林影
鴿下罘罳印爪痕釦砌凝冰防履滑茸裘呵凍就爐温
此時忽動撚鬚興憶着橋邊竹外村
戲爲四絶句呈西厓桐野兩前軰
碧海鯨鯢杜陵老虚空騄駬玉川翁後生不自量才力
却道同遊羿彀中
顚倒波濤拆海圖𥙷將百衲綴諸于天機雲錦非鴛繡
縦有金針度得無
百年神物在泥蟠俗筆多從委蛻看誰遣通身鱗甲活
畫龍容易點睛難
不知此曲唱誰家第一燈傳梵釋迦妙處可容添語句
故應微笑對拈華
折早梅一枝插菊花瓶中蔣酉君同年繪二隱
圖見贈并系以詩次韵奉詶
秋英春蕊忽交枝耐久翻成邂逅期高士累朝多合傳
佳人絶代少同時不争犯雪開能蚤頗訝經霜萎獨遲
何物報君圖贈意亟來花畔對傾巵
燕九日郭于宫范密居招諸子社集演洪稗畦
長生殿傳竒余不及赴口占二絶句荅之
曾從崔九堂前見法曲依稀𦦨叚傳不獨聽歌人散盡
教坊可有李龜年(憶己巳秋事)
上客紅筵興自酣風光重說後三三老夫别有燒香曲
憑向聲聞斷處參
題酉君同年花果冊四首
淡墨染花頭花心點焦墨不似戲猫圖寫生煩設色(徐崇)
(嗣有芍藥戲猫圖)
畫竹葉欲密畫蘭葉欲稀破空三五筆筆筆勢如飛
南村有諸楊不數陳家紫目瞤朵吾頥朝來吐饞水
蒲鴿靑連蔓移根入塞難曾從天上副賸許畫中看(禮記)
(爲天子削瓜者副之)
花朝集忍冬齋月下飲汜光春用東坡定惠院
月夜韵
始雷送雨作花朝(午後微雨初聞雷聲)片月流空轉淸夜故人招
我動春酌繫馬門前古槐下初聞鏘噐隔窗鳴忽卷湖
光入懷瀉碧壺貯液淸㶑灧黃穤流膏香䆉亞淡交滋
味均有無久客杯槃通假借自然眞趣出酬勸豈比恒
情論報謝篤嗜誰分南北篘群讙會恼東西舍巳拚豪
舉任投轄待析狂酲須挫蔗(張恊都蔗賦挫斯蔗以療渴)從君泥飲
痛不辭與世周旋老尤怕何當口業並消除庶免人傳
供笑罵
分賦肅寧八月桃二首
玉帶河邊花似錦南陽疃畔實如拳不嫌雪黍年光晚
長記豳風剝棗天
六月關南進荔枝西風北産熟偏遲行宫瓜果中秋
宴珍重金盤拜賜時(五年前扈從口外曾蒙賜食此品)
題王海文修撰秋林讀易圖二首
夢裏吞來記得不韋編重對纈林秋三爻己足科名用
一半還須向上求
君家易學吾能說前有通元後發微(晉王長文撰易通元經唐王子安著)
(易發微)世俗但傳王輔嗣不知理數本同歸
幽蘭
蘭兮蕙之族幽者特早芳見別疑似間獲升君子堂初
來羞自獻旣吐還深藏氣味則相親無風亦悠颺老禪
適静坐鼻觀通微香
淘渠
京師飲汲井城淢但流惡家家門前溝歲歲費淘摸九
衢豈不寬所向防失脚東風連日霽桃李嬌陽春看取
溝中泥還爲衣上塵衣沾胡足道奈此塵汚人
寒食詞
鈿車隱隱走輕雷兒女相將上冡回不管小桃攀折苦
競㩦春色入城來
題吳寶厓西溪梅雪圖二首
苔枝殊冷澹况乃壓枝雪此時西窗琴孤絃凍應折知
音眼看少古調誰見別聊爾動微吟含毫寫淸絶硯水
渙渙散酒耳烏烏熱多謝造門人母來汚吾潔
我愛新城詩一緘寄冰雪溪山如在眼欲往屐齒折畫
圖與眞境莫作強分別興到神亦俱雙淸兩竒絶相逄
山中侣一笑回暖熱洗我筆端塵從渠嗔太潔
殿庭草
東風吹綠花甎縫下有陳根幾百年惆悵履綦遺跡盡
雍和門外浴堂前
菊苗
去秋所種菊墻角委土梗老眼無留花過時寧復省旬
來春雨足百卉擢條穎嗟爾一寸根勾萌亦自逞回靑
識故處閱白感俄頃九陌交輪蹄千林競桃杏吾苗尚
毫末即事笑幽屏
三月十八日曉出西便門至暢春園天始明
夜枕過雷雨薄雲開朝晴𧺫乘殘月影快作西郊行好
風從東來初日烟中生村村花柳氣寺寺鐘魚聲草色
旣芊眠溪流亦洄瀠于焉愜野趣瞥爾遺宦情長恐芳
訊闌坐聞鷤䳏鳴白頭誰料理撫景中怦怦
院長揆公於園池小洲上新構亭榭落成自賦
四詩其末章專以見屬次詶原韵
面面軒窗盡枕流轉於空闊得深幽負山有力輸鼇背
畫壁何年倩虎頭皓月&KR0697;波宵似晝疎簾淸簟夏先秋
尤宜落日平臺上遠景蒼茫咫尺收
四首新詩自落成尚留齋笏待余名雲烟物態論今昔
風雨心期閱晦明潑刺紅鱗當檻躍䙰褷白鷺導舟行
人間擾攘知何限不博先生笑絶纓
只擬松高對阮論朝回一意避塵喧瓣香自覺心源淨
明鏡端除眼界昏菱葉牽絲縈瓦影桃花拍浪没橋痕
此中何處容殘客應許扶藜獨扣門
神問身心影荅形籬杉徑竹對亭亭開編一盞供浮白
排闥千峯與送靑鶴跡愛穿花底覓漁歌長憶雨中聽
年來自嘆才將盡擬向詩仙更乞靈
從院長乞園中新笋次昌黎和侯恊律咏筍二
十六韵
及見初移植淸陰漸滿軒万竿殊不惡五𤱔遽爲煩篠
簜年將老篔簹定有孫遠旬雷啟蟄前夜雨翻盆騐長
纔分寸争高自曉昏密侵苔錦厚尖透麥風温鳳咮形
粗具龍雛勢欲鶱攢攢犀角利隱隱豹斑存行列雖無
次縦横亦有垠合充嘉客饌何待老饕言趁取猶含籜
兼當未易根斫教開鶴徑飬秪護羝藩幾費輕籠貯曾
勞重馬奔千錢空市肆束帛吝丘園昔享山僧供今希
地主恩須防行礙屐那計避踰垣芼豈資薑桂香應敵
&KR0581;蓀釡烹憐久缺臺餽望頭番賤嗜終成癖竒珍且勿
論人情知貴少物類要刪繁蠧簡餘殘債(東坡詩多生味蠧簡食笋)
(乃餘債)饑腸待飽飱堪嗤惟食肉所忌亦當門正使因風
折何如帶土掀解饞勝嚼竹勸醉抵留髠頥朵頻搔首
詩成乍悅魂馬軍煩走送炊玉迨朝暾
鶴雛和院長作
太息胎仙種無端墮卵生羽毛存逸性風露學長鳴巳
作離群立還看傍母行鵝王爲擇乳雞粒莫相争
院長餉水鳥卵數十枚兼侑以詩次荅
菰蔣深處有飛翰百族成群影不单遥想母歸雛巳散
誰知巢覆卵猶完君緣野味分相餉我愛溪毛聚作團
擬倩家禽爲啄菢勻圓未忍㵸登盤
劉若千前軰招集聽雨樓用少陵重過何氏園
林五首韵
白髮春垂暮昏昏日校書忽聞傳尺牘招我過園廬簾
引新巢燕床抛舊佩魚此中饒勝賞大可賦閒居
締搆尤加密規模故不移種花多結子看鶴又生兒樹
影搖朱舫苔痕上綠陂自然饒野趣高下有疎籬
高閣披襟處斜陽脫帽時流連今夕酒惆悵去年詩藤
亞交頭杖蛛垂拂面絲獨來吾不厭况與故人期
頗憶家鄕趣閒談味更長露梢開粉澤雨葉展旗槍久
客徒漂梗浮生劇夢粱蹉跎十年計種樹恐倉皇
主賓原略分師友亦忘年愛讀先生句如聽古磵泉狂
猶能奮𬒮老只想歸田正爾良非易回頭各惘然
予昨作詩從院長乞筍有馬軍煩走送之句院
長謂余兼欲致酒也今日大風遣人餉筍及菊
釀二壜以詩索和次荅
乞筍何當更致醪咲余母乃太貪饕頓教野老寒蔬賤
不怕隣姬酒價高一飯解苞登玉饌(黃山谷謝人送笋詩都城一飯炊白)
(玉又云豹文解籜饌寒玉)三升出甕湧詩濤(孟郊詩云詩骨聳東野詩濤湧退之)只慚
指動眞踰分仙爪能從背癢搔
院長以詩餉櫻桃次來韵
小&KR0933;枝頭鳥未殘遠從筐筥照吾盤珊瑚碾出千絲網
鉛汞燒成万粒丹憶舊如霑門下賜嘗新合譲野人餐
條冰况味公能識熱不須蠲要辟寒
院長折園中雜花見貽以詩索和次荅
霧裏看花未屬厭煩分春色到窮簷儘教語燕來窺硯
便有遊蜂伺捲簾俄影自搖殘燭短餘香欲度晚風尖
多生結習除難盡容易波羅一咲拈
松花和院長
謖謖風吹墜粉乾似花仍不作花看渗成竺國瞿曇面
染得華陽道士冠鶴翅勤來因掃拂蜂須難覓爲高寒
神方果有輕身訣斸取陰脂試共餐
或云紫藤花蕊可㵸以點茶下酒從自怡園采
一斗許試之香味果淸絶戲作一詩柬陳南麓
都諫周桐野侍讀兩家富有此花故以方法報
之
牛酥煎牡丹方法傳自昔藤花故見遺開謝任狼籍客
從山中來云此堪齟齰貧家乏餖飣一味忍輕擲&KR0918;庭
雖無緣謀野乃有獲郊園腓百卉高蔓走千尺瓔珞垂
紫英晴光燭晨夕畦丁幸許致爛漫助采&KR0933;一一柳貫
魚頃筐手親劈天生物無棄秪在人愛惜于湘昧食經
試以巳意逆水㵸旣良方火攻非下策屏除蜀椒辣點
綴吳鹽白果然發芳鮮出釡登几席豈惟悅我口亦用
酬吾客人誰知正味事喜出創闢明朝馳短箋鄭重告
詩伯兩家富旨蓄迨此花滿格俯笑王濬冲營私鑽李
核仰慙陸魯望未免𣏌菊癖
題酉君畫荔支圖二首
四月則太早七月則太遲上品貴適中熟當小暑時其
株皆合抱赬實高纍纍色香與味三妙取帶葉枝金盤
薦華屋不以遠見遺向非玉堂仙誰寫冰雪肌冰雪故
難剖略煩點臙脂如披蔡家譜而讀蘇公詩
粤人旣夸粤閩人亦夸閩君少飫粤賮吾衰飽閩珍兩
舌雖不同知味諒乃均别來各踰紀夢想猶隔晨多君
繪成圖見畫如見眞又復索題句與傳畫精神一枝風
露鮮齒頰回津津何必三百顆長作嶺南人
聽琴工吳觀心彈欸乃作歌贈之
九疑之麓瀟湘之潯碧羅帶繞靑瑶簪元音一散万万
古墮入泱&KR1071;氣欝沈漁翁鼓棹如鼓琴晩遇元(次山)柳
(子厚)爲知音却將欸乃曲寫出烟波心雨濛濛兮木梣
梣鷓鴣低飛猿呌霠一聲兩聲斑竹裂十里五里江天
陰秋風掠岸凉吹襟思婦夜敲斷續碪忽然日出花滿
林黃鸝紫燕春愔愔遊絲飄空幾千尺山長水闊無古
今乍高乍墜勢莫禁愈近愈遠端難尋不知覿面者誰
子恍若獨坐成連海外之孤岑吳生絶技廼至此正氣
所感感更深我思欲學奈衰老心粗指硬恐不任膏肓
稍以砭石鍼有耳肻聽桑濮淫吁嗟乎吾之知吳蓋已
淺聊託寂莫滄浪吟
院長餉竹萌蕨芽
春山笋蕨本來甜(蘇詩慙愧春山笋蕨甜)難得城中二者兼一笑
開籠何所擬小兒拳配玉纖纖
題同年張蒿陸落葉詩卷後
詩境全從寄託深開編静對見君心行收珠玉揮毫手
往和風霜落葉吟竹老爲椽仍中笛桐焦入㸑始成琴
五千言領知希意不要人人盡賞音
文安王孝子詩奉和安溪相國作
靑靑松栢樹蟠根上垂枝人生斯世間孰是無父兒父
子有常性曰惟孝與慈本與生俱來平平理無竒奈何
千百載孝行傳者希將母世教衰天性有淳漓其或得
天厚一念不自欺精誠未徹間天故靳報施艱辛方歷
試陰隲姑遲遲及乎感遂通較若稱銖錙適與人事會
彼蒼本非私試看農家子任眞初何師志壹氣乃充人
定天爲移文安一小邑中有孝子祠王姓原其名厥族
蓋已微生小但依母不知父爲誰母旋告之故朝夕恒
涕洟稍長甫娶婦長跪與母辭兒今欲覓父有婦侍寢
幃苦語挽不留隻身望天涯眼前盡岐路倀倀將安之
路窮乃涉海夢兆如蓍龜掉頭别母去躎足隨爺歸未
歸敢自必歸到翻成悲里鄰賀羊酒官長旌門楣團圞
逮眉壽仍世開曩基到今二百年代易族姓滋此事載
邑乘四方或未知安溪賢相公畿輔舊保釐訓俗務根
柢仁親以爲期表彰先朝事欲令來者思手立孝子傳
復爲孝子詩詩中何所云代述孝子詞讀之盡流涕恍
然目擊時康叔生奉母曹娥死負屍敢請追配古大書
勒諸碑
新竹次院長韵
靑瑶流影照明玕(陶詩亭亭明玕照)盡放梢梢出屋寬粉澤未
乾宜露濯錦䙀初脫奈風寒輕陰拂地應加密秀色迎
人尚可餐附入戴家新譜内釋名稱草恐難安(爾雅釋草篇笋)
(竹萌山海經其草多族厥族多篃皆以竹爲草類故戴覬之竹譜云事經聖賢未有改易然稱草良有難安)
盆中繡毬不作花者九年矣今夏復放院長有
詩索和次原韵
久留生意未爲薪近報唐昌蕊又新碎剪有痕千瓣雪
密攢無縫一團春壓梢自重非關鳥帶葉全低欲礙人
記得月燈毬樣似白頭重見意猶親(南部新書每歲寒食新進士于月燈)
(閣置打毬之宴東坡詩所謂曲江船舫月燈毬也)
謝院長惠西洋蒲桃酒
妙釀眞傳海外方龍珠滳滳出天漿醍醐灌頂知同味
琥珀浮缾得異香直可三杯通大道誰教五斗博西凉
平生悔讀無功記誤被村醪引醉鄕
題盧六以庶常抱經圖二首
三傳何妨有異同抱經莫學玉川翁賈家訓詁韓家論
可少盧家與折中(漢賈逵有三家經訓詁魏韓益有春秋三傳論十卷)
章句人人守一經可憐秪用博科名多君獨有膏肓癖
不傍長檠棄短檠(檠字本屬上聲宋人多叶平聊復借用)
送李敬齋庶常請假歸里
與君書局同晨夕不道陳情爾許難(李去秋便欲乞假因成書限嚴今方)
(爲啟奏)愛日光陰雖未晚望雲懷抱幾曾寬無言可慰三
年客此去全勝十政官(用章孝標詩語)爲報眉間見黃色高堂
一笑定加餐
送梅雪坪出宰泰順二首
行作折腰翁吟邊憶謝公㩦家千里近得邑万山中椒
荈通閩賈魚鹽走(去聲)海童流傳永嘉學亟望起儒風(泰順)
(温州之屬縣明正綂朝始置地連甌越民俗朴魯未有以文章科第起家者故云)
竹垞門下士(君爲竹垞先生辛酉江南所得士)爾雅倍堪親前軰詩無
敵多才畫入神一官貧寄祿万卷老隨身去去君何恨
徒傷久滯人
張蒿陸有賢子三十而夭屬作挽詞
短生寄長世如浮亦如沈高人付逹觀旦暮猶古今下
士重其寶服食延分陰相去九牛毛奚翅尺與尋造物
本無物榮枯隨所任奈何才不才分量費酌斟才者或
夭折不才乃森森此枋竟誰持報施昧善淫嗟嗟張氏
子貭秉玉與金十五工文詞長老咸歎欽二十舉鄉貢
恒苦疾疢侵夙慧天所隲道根種何深自知不永年瀟
洒託淸吟三十遽謝世一笑遺冠簪歛以僧伽黎尺乎
尸陀林其生類知道没豈無知音我作哀挽詞以慰乃
父心
送同門孫斗文赴任武緣
百戶猺獞賦孤城瘴癘天茫茫赴長路草草別同年剋
日有嚴限之官如左遷桂林嗟已遠南去又三千
送同年喬松華赴任永福
碧水丹山路迢迢六七千桂林聞少瘴荔浦喜通船吏
隱安荒外人情薄眼前孫郎行更遠作計幸周旋(謂斗文)
送楊次也赴平凉太守任二首
辛苦河隄使初停杵槖聲三年方上計五馬遂西征齋
釀葡萄味沙陀苜蓿程勿辭乘障遠領郡際昇平
開府吾鄕彦勲名策府存典刑傳太史科第繼文孫世
以儒林重官仍露冕尊平生期望意垂老屬恩門(令祖司馬)
(公開府黔陽僕在幕下受知最深)
塞外二色芍藥五月始花院長揆公采得並頭
一枝屬蔣酉君繪圖兼以唱和詩寄示次來韵
草没煙埋定幾時忽驚紅白出連枝虢韓合隊方稱貴
姚魏分標未足竒若使入宮應薄妬却緣出塞更多姿
畫圖與釋從前恨兩首詩傳万口知
送周桐野前軰督學順天
先生人中龍天與君子性平時頗跌宕臨事乃剛正憶
昨典浙闈量涵江海淨無私消謗𦦨冰雪久彌㵾至今
桃李門得士稱最盛數椽居帝里貧過滎陽鄭俸錢付
書估斗酒謀主孟時復召朋儕琅琅發高詠彈丸躍竒
句傳寫寧待竟李杜韓白蘇篇篇資考証他文率稱是
手筆誰能倩以此徹主知蓬山夐無併趨營幾新軰
時世梳粧靚恬澹其素然卓哉覘品行國家設遺補拔
擢半長令庶常間改授歴職例不更敢云著作庭遷轉
薄諫諍於公實久次事異初徵聘比者適乏人銓曹列
名請(去聲)終焉寢前議上賴天子聖宮坊俄晉秩侍讀
繼申命小試惜宏才留爲作人慶使星不涖蜀畿輔
觀爲政古來豪右區當代儒風競文通山後族武逹代
來姓一一&KR0894;管從妍媸歸皎鏡將空冀野群往矣執衡
柄絃琴視拂拭匣劔待磨鋥苞苴自不入籬棘何妨摒
必若振先聲務須釐積病朱衣群吏導綘帳諸生迎詎
非稽古力榮寵一時併公貌謙愈冲公懷直且勁和光
得人愛嚴氣生我敬良辰乍招㩦(同人於端午日餞别城南江亭)臨別
心怲怲城南好亭榭快若披畫㡧每來必遲留天水互
&KR0697;暎飲徒散將盡自此稀游泳計公還朝日吾已理歸
㮄贈言抒所懷甘被俗嘲評
內閣北垣下有老楮一株歲久成陰相國澤州
公機務之暇時一憩焉泰州禹之鼎繪成楮窗
圖公自題七律二章命門下士繼和敬次原韵
二首
洵知黃閣異人間獨樹能高便不頑蕭洒坐看移日影
婆娑行愛繞苔斑堂餐撤後仍開卷賜杖㩦來正押
班爲報官居如邸第太平機務有餘閒
自蒙一顧覺恩深地傍絲綸氣象森樗散不教成棄物
栽培聊許效淸陰偶然此樹同温室豈少餘材聚鄧林
數仞宮牆窺不見媿從下里和高吟
贈別郭于宮
我初耳君名識面悵猶未吳中忽逅邂衰懦增慨愾纏
綿一臂交傾倒兩心旣顧歡同年舊莫逆笑相謂(辛已四月)
(君偕書宣至姑蘇始訂交焉)謂是我軰人拔茅當以彙出其囊中什
字字抉肝胃豁逹淮海風鬱蟠河岳氣儕觀狎唐宋方
駕希晉魏獨立千丈姿昂然表凡卉私心驚且喜固是
吾所畏朅來京洛間領略彌有味顧今不可作語及必
長喟孰使顧不亡得君深自慰時時小扣擊枯槁需一
漑亦復不靳予情同采葑菲生逢右文代多士雲靉靅
瀟湘賦何㳙古鏡吟潘緯公車召方朔書學徵米芾君
亦預承恩南薰食官餼明堂儲𣏌梓丹臒視塗墍大
海終掣鯨蘭苕聊集翡舉場昨俯就抱璞仍刖䠊多君
失意來辭色少怨誹平生學問力胸自判涇渭頗怪窮
孟郊甘稱溧陽尉驥雖仰芻秣鴻肻離羅罻計决勇告
歸會機適天乞(叶去會機出唐書劉文静傳)金源舊文獻蕪没幾蒿
蔚上賴野史翁流傳得髣髴𥙷亡千載下自任一何毅
零落四千篇緝紉成禬䙡(君於中州集之外復搜輯金人詩二千餘篇進呈御覽)
圖經佛道藏搜採靡不曁經進卷倍前乙覽爲增
欷隨身給書局紙價往應貴汗漫鏤板期艱難治裝費
若人富才藻所乏乃資屝崔硯幸勿焚萊服行且衣歸
與洵可樂貧也何足諱綠楊暗河橋万樹蜩螗沸南風
吹祖帳好雨洗林熂掉頭君其仙灸背我如熨倘念酒
人遊尺書及塵&KR2003;
同年錢絅菴舉幼子年月日皆與余同因命名
同初六月八日爲湯餅之會席上戲贈
老籛年踰五十矣二月抱孫五月子(今年二月錢先得孫)子生距
我六十年月日皆同時異耳人生墮地如轉環風雨小
劫須臾間醵錢去作湯餅會爲爾聊破囊中慳我今蚤
衰似蒲柳玉雪蘭芽羡渠有生兒若要與渠同一笑還
須十年後(絅菴小余十歲故戲語云十年以後安知余不生一子與君稱同年乎老鰥造此口業罪)
(過罪過)
送同年唐益功出宰德淸十八韵
荆川嫡派承家學經濟文章孰比優忝附同年成進士
欣看鄰境得賢侯是邦約略吾能說此去艱難爾勿愁
小吏兩三迎水遞長亭五十接鄕郵菰蒲影裏㩦琴譜
菡蓞香中發櫂謳到邑不離黃篾舫浮家且傍白蘋洲
俗經旱潦需仁政天與谿山賦近游千丈竒峯當案立
一支健水入城流帆檣終繹疑官路烟火微茫辨市樓
籬落鳩鳴茶足雨野田雉雊麥先秋風醒曉岸魚蝦賤
葉暗農郊桑柘稠碧罋村村工釀酒紅裙箇箇善&KR0894;舟
向來風物原如此比日流亡稍復不開廪屢蒙恩賑
䘏催科聊緩歲徵求瑟當急調絃須改藥遇名醫病必
瘳預想居民多喜色愧無贈策佐前籌蟻封豈合長馳
駿雞割何妨暫解牛別有虚懷人未識下車先爲訪南
州(敝座師少宗伯徐公方致政里居故云然)
送同年宮書升赴任臨汾
班聯銓序五人俱捧檄娛親爾獨殊登第三年先老鳳
得官千里試名駒蓮花舊洞眞仙宅蟋蟀餘風古帝都
矯首共看汾水上一雙飛舄是王鳬(同年謁選者五人惟書升得善地)
送同年歸旣垣之任西華
侯封兩襲漢東京(後漢鄧晨鄧閶皆封西華侯事載本傳水經注專屬鄧晨者失考也)百
里今傳小縣名却羡鳴琴來宓子眞堪捧檄慰毛生太
行北望渾連塞洧水西流不到城見說中牟壤相接莫
教卓茂擅循聲
藥苗初茁
一片苔封螮蝀橋汲從甘井手親澆金波處士如相過
莫畫狸奴損藥苗(圖繪寳鑑宋李藹之號金波處士喜畫猫于藥苗間)
暴雨
的瀝初聞傍枕幃忽抛響瓦万珠璣虹霓故壯崇朝勢
草木羣蘇一震威漏屋移床非故處破窗穿紙入餘飛
雲開日出須臾事賸得新凉暫透衣
院長從口外寄餉灤鯽十二尾雨窗憶舊吟成
七言長律十六韵
無端枕上豐年夢果有嘉魚致碧潯荷葉解包腴未減
鹽花初腊味尤深入關雨後蹄雙躞粥市朝來尾一金
射鮒故知同井谷(魏都賦雖復臨河而釣鯉無異射鮒于井谷)揚儵豈必盡
靑林(水經注蘄州廣濟靑林湖鯽魚大者二尺可止寒熱)每思長夏同垂釣不比
嚴冬試落碪塞柳柔條三尺踠灤河新漲半篙侵賞花
作賦榮曾預貫笠披蓑力頗任躍藻莘莘看得&KR1471;駢頭
戢戢快生擒(憶癸未六月扈從熱河釣魚事)烹鮮屢飫天厨饌配酒兼
叨內侍斟(憶乙酉丙戌夏秋之間行宫侍宴事)白首重回成往事素書
頻剖荷佳音鮓封倍覺分甘厚鐵化寧愁遠信沈長鋏
人嗤緱是蒯直鈎吾敢曲爲針尚餘截竹爲竿手可有
臨淵結網心口業不停如宿債詩題纔到便微吟行當
召客充柈案底用呼童漑釡鬵饋食例應煩十五加餐
還望使重臨(儀禮少牢饋食禮魚用鮒十有五而爼今尚欠其三故結語戲及之)
送沈岱瞻赴任寳坻
與君忝同年生長同里閈知君孰如我骨月情豈但先
公昔登朝名第南宫冠鳳毛看再刷省吏識珂傘謂宜
上金鑾繼世典詞翰却將著作手移畫紙尾判得官向
京東舄鹵傍海岸古來畿赤地風俗率鷙駻太剛慮争
勝過弱恐示玩自從羅畢繁俯仰魚鳥亂須令静以族
母致淰而渙雖殊南陽鄕圖牒行可按業田湯沐賜
錯壤居大半莊戸接膏腴農疇雜耕㸑并兼聽豪右鰥
寡詎宜犴人疑作令難簿領苦堆案子雖軀短小其氣
乃精悍才長百事能所少非此叚望君朞月最許我一
辭贊疑網破二三貞固事足幹初如迎刃解旣過春冰
泮夏書納秸服周禮掌灰炭瑣碎攬大綱豈其銖絫算
情深不自禁語出背沾汗芻蕘倘可收幸勿怖河漢
送大司寇張景峯前軰罷官歸韓城二首
朝典推紏職皇仁體好生事關同列忌公視一官輕
已抱回天意休高去國名應同白司寇家世說韓城(白樂)
(天以刑部尚書致仕按唐書本傳其先本家韓城)
槐棘論三又雷霆竟獨當不聞廷辯語自拜乞休章
祖道千人帳秋風一葉裝大臣傳軌&KR4544;投劾便還鄕
九十翁王德園輓詞(上元人其孫元蘅已丑進士)
門風本是烏衣巷九十傳經比伏生壯日看花朋舊盡
老年種竹子孫成(有子五人孫七人)社中天與耆英壽身後人
傳著述名存殁於翁兩無憾同時銘誄半公卿
送同年朱明原宰永城二首
淮徐封壤接芒野舊稱饒風俗酇侯國人家薛疃橋近
聞成巨浸行見布新條膏雨隨車去謳歌徧黍苗
亳社來陳寔桐鄕得仲卿苦辛憐舊尹(謂唐殿宣)慈愛播先
聲世羡成名早官因奉母榮古來循吏傳所重是書生
送馮文子南歸時改就教職
計偕憐七上屈就廣文氊舊事靑燈外歸程白雁前救
貧無善策攬鏡得衰年杯酒平生分臨岐意缺然
六月杪于庭前後種竹兩叢入秋積雨忽生笋
五株旬來森然成竹矣時方移寓作詩志之
兩叢竹種庭南北土淺泥融尚露根暫借淸陰障炎氣
遽看穉節破苔痕人情舊雨來賓客家信秋風報子孫
(時大兒婦挈諸孫將至)珍重老夫臨別意歲寒冰雪不勝繁
別雙槐四十韻
位置雙槐好空庭洽恰宜校三雖欠一得偶不成奇拂
戸交垂處當窗並立時遠疑孤榦合高被四隣知匝匝
重簷蓋舒舒五丈旗葉心還吐葉枝亞復抽枝次第徐
敷蔭縦横各逞竒問年忘甲子稱老曰期頥屈伏躨跜
獸深蟠偃蹇螭藤輪銜宿瘤琴蚹斷皰皮晝聶輕烟蓄
宵炕暗露披希間星或漏密布管難窺蟬翳俄留蛻蟲
來遽引絲啄枯巢有鵲撼大穴無蚍日月東西照陰晴
旦晩移向來便嬾惰端賴拒炎曦張王貧官氣遮藏陋
室基寓形粗當瓦取義合名簃步幛奢從設凉棚儉省
支展鋪新笛簟抖擻敝書帷四角行攤飯中央坐賭碁
受風堪屏䈉經雨爲添絺濃翠濡茶盞嬌黃墮酒巵愛
花勤汛掃弄影故參差忙閱名場速閒叨造化私桑榆
收暮景蒲柳警秋姿物理循環具天心屈指推稍聞聲
槭槭旋見莢垂垂彼美眞無度吾貪已不貲描摹虚畫
手贊嘆少妍辭但使居能久休論種自誰棟梁寧缺用
節目亦奚施匠石慙頻睨樵斤幸勿斯僦居初爲此覓
地更何之跡在終漂梗神傷未解縻依回經宿戀搖蕩
隔年期晤對曾賓主吁嗟奈別離筏應難遂捨樹即是
相思鴻爪留齋笏蝸涎認履綦後來須護惜看取壁間
詩
敬業堂詩集卷三十八
