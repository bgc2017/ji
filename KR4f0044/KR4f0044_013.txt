敬業堂詩集卷十三
海寧查愼行悔餘
勸酬集(盡辛未一年)
已未以後衣食奔走與德尹出入如相避庚午偪
臘歸自具區德尹適從洛中旋里除夕酌酒相勞
蓋十二年無此樂矣爰相約爲杜門計盡辛未一
年凡得詩如千首
元夕同顧伊人張昆詒集徐敬思宅分得燈字
自到君家飲量增也教小戸罄三升笙歌院隔新翻曲
書畫屏開巧樣燈知有淸光終譲月可無佳句冷如冰
誇張節物誠多事誰似詩人范致能(范石湖有上元紀吳下節物三十二)
(韵)
崑山一名玉峰周圍二里許似累石而成者唐
張祐孟郊有詩與蓋嶼所畫山圖同留慧聚寺
中向有石刻宋皇祐中王半山以舒州倅至縣
相水利登山閱二公詩次韻和之時稱四絶淳
熙中寺燬於火自唐以來名流題咏及揚惠之
所塑毗沙門天王像(或云張愛兒所作)李後主所書㮄
額一掃無餘今凖提閣壁間石刻三公詩乃後
人𥙷刻非故物也正月十六日同張昆詒盧素
公登山感懷往蹟爲詳考本末并系以詩
吳中園圃愛假山家家畫藁橅荆關此山本眞翻似假
怪石叠起孤城間竒峯尤在西南頰縹緲玲瓏還戌削
遊人仰視一綫天信有孤雲生兩角幾軰留題盛昔賢
曾聞摹勒載名篇崑岡烈火精藍盡何物能爲金石堅
人間假合夫何有差是令名堪不朽我詩寫意直取眞
嗤點還須防衆口
德尹四十初度二首同潤木作
四十平頭齒未頽誰教辛苦逐風埃祝君此日無多語
正要飛騰暮景來(少陵詩四十明朝過飛騰暮景斜)
蒲柳桑榆各老成一杯相屬話生平十年多少回頭事
我是蘇家白髮兄(用東坡壽子由詩中語)
題又微姪投壺圖小照
五經一笥咲老韶長飬侍兒如許嬌卷衣風裏聽傳箭
近前爭賭蓮花驍
初夏園居十二絶句
人言瘦地差宜竹隣舍曾分一本栽尺八梢溝攔不斷
狂鞭攙過菜畦來
牡丹不稱種村莊開到春殘盡野芳栫棘𥙷籬成片叚
丁香香過木香香
亭臺廢後變溝塍欲置茅齋力未能大抵爲園多借景
别家高樹挂朱藤
方池一畝萍初合四月中旬未有蛙簇簇銀針齊上水
綠楊影動散魚花
莎軟鋪茵纔没膝樹圓擁繖正遮頭如花流過碧池去
忽聽一聲黃栗留(詩疏黃鳥黃鸝留也或謂之黃栗留)
長年因病醫方熟小草隨時藥料增趁取連朝好風日
帶花收晒鷺絲藤
閠年留竹苦防蠧辰日種瓜須早澆愛花更作晚秋計
老瓦盆邊分菊苗
鸎粟着子米&KR0809;小𧖟豆褪花皂莢成莫欺老圃不工畫
小碎詩篇如寫生
去秋梧子收不盡旋向根邊兩葉生保得主人長閉戸
四三年便看陰成
自蟠老榦自抽條長飬仙家枸𣏌苗不似苕華難獨立
附他喬木號凌霄
鳴聲上下羽交交雀鷇初安樹一梢啼殺斑鳩生計拙
將雛時節定爭巢
頭眠已過二眠新𧖟候參差雜四隣一月往來渾斷絶
隔籬時見采桑人
橘薪
生意千頭盡園租五𤱔荒子孫貧敢計奴婢價誰償入
室鉤衣破爲薪刺眼傷更愁秋冷澹屋角少靑黃
新竹
插槿三年與作樊又添客土護深根主人愛竹老成癖
看笋出林如子孫(二月得長孫名興祖故及之)
布幔和德尹二首
細竹輕竿稍出檐空庭得蔭比松杉賽他畫舫齋中臥
平展江心一面帆
背日開簾更覺涼午陰屋角漏微光呼兒勤掃蜘蛛網
方便花時蝶過墻
梅雨連旬河流暴漲偶同德尹泛村船入菖蒲
港
雨急溝渠漲怒生再添一尺與橋平無端驚起江湖夢
聽作船頭放牐聲
雨後
便從一雨望豐年大抵人情慰目前我比老農還計短
只貪今夜夜涼眠
衰至
中年事事防衰至不獨侵尋感歲華誤去黑鬚因鑷白
旋揩昏眼又生花頽唐老境詩無格汗漫遊蹤累有家
合是歸時歸亦得趁收麥豆種胡麻
庭前草花與德尹分韻四首
輕刀勻剪翠葱蘢别圃移來土最鬆累爾纏緜附枯竹
屋低庭小不栽松(女蘿)
小兒稱長老稱翁比似花冠約略同消得閒人閒處看
可憐小草亦爭雄(雞冠)
群群紅白隔窗紗么鳳飛來罥鬢鴉老眼自看還自咲
種花猶種女兒花(鳳仙)
位置瓷盆手自親暑風香透色如銀暫歸我已家如客
還與南花作主人(茉莉張叔敏呼爲遠客范石湖詩南花宜夏不禁涼)
夢中得絶句似小遊仙詩醒而錄之
東海東頭拾火珠抱來徑寸豈論銖兒童莫逐黃金彈
咲向扶桑打赤烏
舟曉次德尹韻二首
螢尾孤光合復開灣頭風急却飛回菰蒲深處一枝櫓
搖入漁人夢裏來
狂蛙閙雨群千百遠火疑星點兩三忽聽雞鳴鐘渡水
有人家處有茅菴
次韵荅陸柱瀾見訪
旅塵狂走十年餘每到還家歎瑟居髮變一頭俄向老
草荒三徑只如初傷心短篴經時泪(外舅射山先生已下世)覆手
貧交屈指疎多謝新詩猶念舊可能懷抱對君抒
程西村以如圃詩索和次原韵
人境何曾礙結廬一椽朴茂似園居耡荒自作披榛賦
得法新傳種樹書老圃閒談眞可聽比隣初約莫教虛
笑他亭舘多何益無福能消鼠壤蔬
七夕同德尹潤木作禁用故實
眼中七度如梳月又帶桐陰入小樓懊恼一天星似火
閠年今夕未交秋
茨菰見唐人詩如白香山云渠荒新葉長慈姑
朱放云茨菰葉爛别西灣劉夢得云菰葉風開
綠剪刀未有及其花者余盆池偶種一窠立秋
後忽發細蕊每節叢生花開純白色如玉蝶梅
差小頗有淸香因作一首以補詩家之缺
舊葉復新葉碧莖忽抽芽誰將綠剪刀剪出白玉花水
邊有秋意涼蝶來西家
惠研谿庶常從京邸寄到吳超士見懷詩四章
次韻奉酬並簡研谿
故人隔座呼同舍花底移樽醉小樓(余初識超士於研谿舘舍)散作
兩萍漂水面遠煩尺鯉到沙頭狂名自悔迯難穩歸志
差堅挽不留一窖黃塵殘夢外爲君牽動十年愁
飄瓦虛舟豈有因誰當入㸑惜勞薪潛形那避含沙射
沈璧何來按劔嗔(來詩言及已已秋飲酒得罪事故云)桂樹叢荒招隱伴
楊花風墮倦遊人白衣蒼狗須臾事醉眼看來分外新
黃羊枰上守枯碁訝許人間獨亢眉一戒早開元亮酒
半年遲荅暢當詩廻腸徑路梯空險徹骨冰霜造物慈
嬴對村童開口咲竿頭新作釣漁師
臥聽門前剥啄聲書來猶勸束裝行貧逄閠歲增薪米
病過新秋減送迎涼雨半窗初到竹碧蓴千里正宜羹
也應世味多忘却除是難忘故舊情
種菊詩示克建克承兩兒時余將往湓城
擾擾十三載孤蹤混泥沙及歸翻苦閒何以銷年華種
菊亦偶爾惜此徑寸芽春苗不分栽秋至焉得花
惡草旣親鋤淸泉亦手灌却將四體勤覬博兩目翫舍
之忽將去咲别東籬伴根是老人培花從汝曹看
夜初涼
人靜覺夜涼書帷傍淸樾不忍䧟秋蟲吹燈還就月
湓城之遊未果作詩示德尹兼荅朱恒齋太守
貧賤胡可居無端兩憔悴侵尋歎末路鹵莾悔初志豈
無骨肉恩聚少别苦易分馳十年外廬舍任榛刺殘冬
偶同歸草草如旅次杜門得半載村巷傳異事不知相
見驩中有思親淚兩&KR2478;猶在堂牛眠指何地堪輿及日
相時俗多拘忌吾寧葬吾親忍規子孫計所嗟囏物力
動輙故人累潯陽賢使君淸俸煩遠致有生廹孤露久
矣衆所棄誰能念窮交尚舉麥舟義當之恐過分一感
再三媿佳招况踰期(恒齋來札約余季夏至湓城)欲往未得遂我貧
荷見諒應并諒此意鴻雁滿江湖詩成特先寄
題馬漁村行路難小影
狂瀾打頭山壓面跼蹐乾坤縈一綫我行畏路知路難
談虎還防君色變君家門前池水淸對門山與樓簷平
此中徑路坦於掌作底胸次添崢嶸畫師寫圖如有託
洗耳聽琴差不惡可憐冰雪七條絃千万勿彈螗捕蟬
送楊次也入都並簡尊甫太史公三首
八座重親未白頭角巾里第最風流孫枝本是階庭秀
鞶帨看他又出遊
石渠天祿近何如欲讀應無未見書(用黃香傳中語)但約南船
多載酒對㸐官燭看銀魚(時耑木嫂夫人亦北上故及之)
交情到爾凡三世得路憐余共一心重向别中留望眼
别愁終淺望終深
竹溪書屋爲又微聲山兩姪賦三首
竹栢陰交槐柳陰疎籬一帶棘除針自從新改橋邊路
大費花時曲折尋
記得當時丱角遊書聲愛聽出林丘兩家前軰多凋謝
又對兒孫感白頭(石丈兄與先君子情好最密每過𥙿菴余兄弟未嘗不隨行也)
夕火晨香共一龕閒隨淸磬出花南居人盡識藏書處
碧蘚蒼藤白石菴(用李公擇事)
沈稼村太史招飲耿巖草堂
十里秋光雨洗新稻花香路淨無塵門依曲沼難通櫂
居近東家愛得隣却對杯柈寬禮數每聽談論長精神
回看宦海波濤闊轉羡收帆到岸人
壚墟舟中口占同德尹作二首
水面浮漚的的圓采菱歌出采蓮船此歌賴是吳兒唱
若是吳嬢更可憐
樹低草没一叢叢曉日横生白蕩風拍岸水痕高一尺
布帆抄路稻田中
疁城孫愷似編修欲行善於其鄕竟遭吏議今
方罷官就訊吳中相遇感憤成詩
蒼狗如雲極可哀危機翻自詔恩來家承忠孝身尤
重禍起衣冠勢易摧善不可爲寧論惡人皆欲殺我憐
才乾坤直似蝸廬窄懷抱除非醉始開
胥門曉發
月落日未升大星明一箇舟人貪早起客子便晨臥忽
聞水氣腥知有漁榔過
長水塘夜泊
高埭接長橋橋形落蝃蝀市喧夜微息犬吠船猶動可
憐一川月細碎如潑汞忍負好秋光推&KR0963;兀殘夢
庭桂初開隣人有來乞花者
吳閶十日遊歸櫂及秋仲入門視庭桂破蕾暗香動常
時花最早七夕露華重苦怪今年遲曾經上年凍西風
不吾私吹散香滿衖頗有好事翁叩戸乞淸供披衣揖
使入手折寧煩送譬如此根株本自隣家種我生無長
物有者皆可共配花稱主人母乃被嘲弄
豆棚爲風雨所壞
平生乏鮮肥肉食非所慕偶然營口腹蓄念計必誤春
種瓜豆苗愛飬厸孩孺插竹就茆檐縛繩使之固初看
弱蔓引漸喜衆葉布絲瓜夏蚤結落蔕甘於瓠藊豆開
獨遲白花待秋露及兹綠垂莢採&KR0933;在晨暮夜來風雨
狂傾倒莫支拄老饕自安分物理庶可悟托名得蛾眉
(本草白藊豆一名蛾眉豆)吁嗟難免妬
題高錫純羽士畫像
猛虎入群牙爪悍衆蛇齧索懸石斷平生却咲費長房
學道工夫纔及半葛陂拄杖辭壺公隨身霹靂搜蛟龍
道人有道兀不動心在一輪圓鏡中(後又題云圓月當空光生何處撥開)
(雲霧請師全露)
八月十五夜與德尹桂庭對酌三首
半年門逕草芊眠除草開場爲月圓月正當頭花照眼
此花原是月中仙
昨日方愁雨打扉夜來不料有淸輝可憐萬事盡如此
居者别家行者歸(時潤木獨留邑中)
看來南北東西月只與今宵一樣圓却對團圞感離别
人生能幾十三年
東田看稻
雲氣散如濤秋田罷桔橰漲痕侵岸闊稗草比禾高米
卜豐年賤農憐瘠土勞預期營一醉歸去滌新槽
沈孟澤索題小照二首
桐陰寬罩一方苔流水聲中洗耳來若是𥙷圖須𥙷竹
琴材已具少簫材
神理眞傳老畫師毫端躍躍動須眉人間别有膏肓病
看取先生䄂手時(沈精于醫)
聞村家打稻聲
鵲豆籬邊捫腹行惰游筋力負歸耕自慙飽喫豐年飯
閒聽隣家打稻聲
九日寄諸弟湖上
如此秋光悵不同湖天無雨又無風白蘋未改空洲綠
烏柏長先萬木紅好事誰還能送酒浪遊吾轉悔飄蓬
兩峯緣淺登高會懶到今年似蟄蟲
重陽後二日雨霽行園
兩尖家門山登陟昨乃阻曉晴已過節興盡力難努我
衰万事廢所樂在蔬圃早菘種旬日行列紛可數蟲來
蝕其苗饕餮猛於虎一寒爲掃除正賴夜來雨宿根發
餘潤新葉換翠羽池西木芙蓉紅白相媚嫵下有二寸
魚花影嚼復吐何來兩鵁鶄雙翅勇自鼓公然啣魚去
飽食不避主可憐病橘林凍裂上年土坐視千絹荒官
税私莫𥙷天心有傾覆肻諒貧家苦物理苟不齊吾寧
守終窶
鞭筍
雨後竹走鞭竛&KR4207;瘦相引小僮撥土裂劚取如拾菌烹
之媚盤餐下箸吾未忍寸鞭何足惜惜者來年笋
收芋
芋肥莖葉長芋瘦莖葉短率以鹵莾報吾願良易滿年
豐百物登磊落光堆盌其魁蹲如鴟小亦伏鷇卵
立冬
節候攙暮秋初陰猶未壯南檐白日影入室已一丈門
簾布差密窗紙油逾亮坐看佛前香無風烟縷上頻年
遠行役浮氣逐塵坱裘茸插兩手故與嚴威抗如今矮
屋中尚欲設屏障寧非老將至嗜好改前尚興到聊復
吟都忘往來相
落葉詩五首和趙漁玉范用賓
靜中初有聲策策起林薄俄聞響簷瓦急點疑雨作開
門日滿庭始悟風隕籜徐行踏殘葉仰見巢枝鵲鵲噪
一何喜鴉鳴一何惡客緒本無端誰禁對搖落
好景忽潛移丹黃換靑綠丹黃亦隨盡假以絢吾目失
蔭無密林蔀家有豐屋嚴霜挾時令顦顇非一族何殊
百萬師委甲填坑谷
摧壞寧自主出林竟如狂初來聚堆阜倏忽還飛揚不
妨穿我籬愼莫打我窗籬穿可徐補窗破風滿牀
春花得人憐飄蕩尚苦遽天公肻汝惜狼籍等敗絮從
來擇庇群多在成蹊處君看西家葉又過東家去
荒居環雜木最怕冬來風如駕一芥舟震撼驚濤中幸
賴杜陵老前月已耳聾人生有聞見榮悴方無窮
欲遊雲岫不果戲示德尹
吾鄕鷹窠頂陡起東海邊飛鳥到山止東南水浮天常
聞十月交登臨得竒觀天文直角氐日月行同躔憑高
視倒景長在寅卯間初生兆一魄摩盪蛟龍淵須臾一
綫紅迸出白玉盤&KR1154;然劈作兩對射光相穿白者忽潛
形孤輪躍紅丸是名爲合璧故事山僧傳山僧老白頭
歲歲居山巔目擊凡幾箇流傳徧人寰嗟我與吾子好
竒結前緣足跡半九州所到窮山川如何名勝地近失
耳目前昨聞大阮(介菴叔)語便思陟巑岏朝來復逡廵相
對亦可憐勝遊無近遠人苦不得閒旣閒或少伴得伴
長無錢乃知意興豪必及少壯年一慵百事廢豈獨登
山然
題曹希文祓蘭圖
噀水澆花曉尚寒試憑纖手&KR0933;來看神仙舊是瑶臺伴
再到人間合夢蘭
後落葉詩三首
衆葉四散飛獰飈亦暫停枯叢剰數點有如塊粘萍又
如將曙天尚帶三五星鳥雀聚疎影夕陽到空亭時還
墮一片夢化蘧蘧形
向榮旣欣欣黃落亦槭槭却將傍觀意爲爾生分别何
如兩相忘造化本無迹山僧撥葉至或嫌門徑窄吾嬾
不出門門前任堆積
我吟落葉詩如與落葉語年年走關塞搖蕩愁見汝馬
頭聲蕭蕭打面風帶雨吳霜點兩鬢歸作故林主故林
豈無春過眼同逆旅後時感獨立孰是歲寒侣
題高江村先生泛槎圖小影次韵
葛陂龍化杖如仙欲捲銀河瀉作泉除是先生能鎮定
波濤人海正粘天
雪中吕山瀏見過
去年别君處吳中正連陰雪花大如席開船太湖心今
年君過我海天又寒凝(去聲)輕冰觸篙破淸脆聲可聽一
年復一年能禁幾回老與君廹暮景爲别常恨早我有
一斗酒可以禦北風酒熟挽不留問胡太匆匆君言旣
相見興盡我當去疋如上番來彼此兩不遇(去冬山劉過里中余)
(留洞庭未返)
曹希文以端硯詩四章索和即叠原韵
溪光如眼綠潭潭洗髓何辭一再三碧落數星瞻夜斗
冰綃半尺剪春𧖟柈分琥珀知難並匣配琉璃定不慙
三十六鱗煩寄取好磨濃墨寫雲藍(用叚柯古詩中事)
𬗋雲一角割天南秀色猶看帶嶺嵐束峽波濤時一湧
濕毫風雨潤長含來疑甓社光吞月去恐延津勢躍鐔
神物自來須善保有求容易遂虞曇(時有欲得宋齋執法硯者故及之)
巖洞烟霞笑未撢欲隨翡翠竟巢南筆因興到詩情淡
嗜與年深石性諳圭璧方圓形緫肖龍蛇蟠攫力誰堪
兩都賓主如相見淬瑩才鋒出徤談
雅好雖多不厭貪眼中似爾亦竒憨一生自許癡無偶
兩手從誇硯必三(古人以貪多者爲兩手三硯希文蓄石最富故云)俗論掃空
和氏癖瓣香爭識米家菴新宫銘草誰先就仙掌摩挲
與細探
食薺
朝來食指無端動走覓隣園又一竒薄雪乍消靑冐土
滿籃香薺未花時
冬夜宿古衡山先奉政公祠下感賦
路滑冰堅賴短笻到來支枕榻纔容透窗燭影寒於月
拏雪松枝徤比龍老屋將傾傷世澤墓田久廢媿春農
十年塵夢憑呼覺金粟山頭一杵鐘
除夕示德尹潤木信菴四首
前夜雷霆了不驚(三日前大雷電)靜中擾擾惜羣生一村野犬
多狂走多事隣家爆竹聲
山妻椎髻子頭蓬布褐隨宜稱老翁特與孫雛破年例
抱來膝上換靑紅
從前筆墨粗償債削藁存來得幾何剛是今年無可汰
應酬詩少唱酬多
村巷無雞漏板遲漫漫長夜夜何其野人預辦朝眠熟
怕作新年日蝕詩(明年元旦日食)
敬業堂詩集卷十三
