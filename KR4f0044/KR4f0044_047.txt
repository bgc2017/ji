敬業堂詩集卷四十七
海寧查慎行悔餘
粤游集上(起丁酉十月盡十二月)
丁酉夏同年有自都下來者傳佟陶菴中丞意遲
余作粤東之遊背秋涉冬畏寒擬不出矣余弟查
浦曾三至其地間語余曰嶺南無霜雪且兄生平
游蹤所未到盍一往焉遂於十月初俶裝明年四
月由粤西旋里往反幾二百日檢點道中詩約如
其數分上下兩卷錄存之
將有嶺南之行雨中過龔蘅圃侍御田居話別
小別倏三載相望渺參辰舊交半在亾邂逅得兩人喜
汝罷官後田居傍城闉我來叩門入迨此風雨晨問我
將奚之有懷難具陳白頭萬里役正坐不耐貧頽年知
幾何復爾聚散頻篋中有佳句在遠情彌親(時侍御以田居詩藁)
(屬余作序)
早發冨陽喜晴
午辭樟亭驛夕抵冨陽宿霜日曉初晴烟江寒更綠雞
鳴茅宇近鴈下潮田熟萬株楓桕林散作錦繡谷平生
山水興臨老猶未足聊復紀初程淸吟待茲續
桐廬
山偪不可城千家聚成邑民居半商賈仰取俯有拾斬
櫟起炭烟割林收漆汁托身覆載内生理隨分給壯年
不早計暮齒行已及莫怪杜陵翁茫茫百憂集
楨兒作釣臺詩未識嚴先生不受官之故徒以
高隱目之作一首以廣其意
武宣馭下如束溼課職東京亦孔棘(語見後漢書二十八將傳論)一官
直欲臣故人此意先生應早識逃名事偶同高尚避辱
心孤轉深匿羊裘一領却累渠苦被㫄求相物色伏波
謗生薏苡珠侯霸得罪由司徒客星非將亦非相吏議
可得加狂奴君不見璜谿老叟不自重出應于畋後車
夢萬古江湖兩釣竿潛龍勿用鷹揚用
三衢道中口號四首
水落灘尤窄輕舟一葦容機心與機事那免怨機舂
沙際集飢鷺修翎冷自梳孟嘗門下客大半食無魚
兩岸丹黃色千家橘柚林勿嗤奴價賤顆顆鑄成金
明日川程盡聊爲半日停多煩賢太守爲我致輿丁(謂靳)
(培之太守)
早發常山大霧
苦霧忽吞天去城不數武如行襄城野七聖迷處所初
旭漸漸高寒光翳復吐窅然墜醉夢旣覺乃停午前瞻
懷玉峯峯峯垂白縷西江行在望未濟恐多沮
舟發玉山
高灘稠竹節尺水浮瓜皮前經弹子渦膠淺時有之路
長景苦短坐送西南馳却憶前年歸正當暴漲時一程
破三日上水宜遲遲不謂下水船艱難亦如斯人生順
逆境閱世老更悲
重過貴溪與同年王辰幟明府
我昨停舟爾下車三年重到勝當初冬來天氣晴尤美
畫裏江山錦弗如官况不離文字外(時分校鄉闈頗稱得士)風謠
閒續笑談餘象山亦是先賢蹟好並鵝湖入志書(鉛山施明)
(府重修鵝湖書院屬余編輯志書貴溪管内舊有象山書院故及之)
龍津阻雪
地少雲多處風饕雪虐時客程當歲晏天意警年衰輕
出自成悔遄歸更勿疑平生多類此既往可勝追
雪後渡彭蠡
雪山四望開彭蠡豬其中天光落東北寒氣靑濛濛獨
往矯孤鶩羣飛駕高鴻沙明洲溆出葉潰枝顛空此行
向南州聊慰離別悰三年女憶父千里兒隨翁生涯豈
無涯作計誠匆匆寄謝宫亭神歸帆幸分風遠遊興欲
盡一咲非途窮
南昌遇袁州太守葛賓廬二首
懷抱因君又一開人間洵有出羣才勿輕僻左宜春郡
曾屈昌黎作守來
南浦維舟不記廵眼前冠蓋一時新也知諸葛眞名士
來與貧交作主人
南昌旅次荅吉水令湯納時表弟見懷之作(四首)
與君稱中表同是庚寅生以我半年長白頭忝爲兄朅
來寂寞遊奈此離索情相望四百里一水空盈盈
隨身乏長物投贈殊戔戔子貧乃過我報以雲藍牋唫
成十四章字字珠琲圓稍增行笈重笑擲看囊錢
世降士不情矯廉競稱高萬鍾避蓋祿半李分蠐螬達
者殊不然寓形隨所遭時無謝仁祖菜把恩亦叨
同里兩湯生一登靑雲梯(謂西厓少宰)一滯百僚底長恐簿
領迷烹魚漑釡鬵好音良可懷逝將掃吾軌歲晚期汝
偕
雨中早發南昌留別李壻暘谷
把酒對西山開船溯南浦數聲城上柝幾點沙頭雨依
回骨月恩戚若去吾土老人情懷惡含語不得吐官罷
有孤蹤路難無定主勿愁魚化鐵且作鴻遵渚朗咏白
絲行行行忍羇旅
豐城縣北十里磯頭山上有曲江祠朱文公往
還湖南時與李後湖姚雪山遊此後人因奉栗
主以祀三賢詳見李崆峒祠記中今以韋武陽
易後湖者訛也
贑江西南來夭矯北走龍到此乃東折磯頭扼其衝是
名曰曲江形勢險且雄扁舟淸夜詠倡自紫陽翁同時
李與姚杖履偕遊從三賢列祀典蔚爲名教宗世俗不
好古變置靡所衷作詩糾繆誤兼以警盲聾
樟樹鎮(舊名淸江鎮)
瀟灘流下櫂歌聲一曲淸江見底清老樹不知生意盡
尚憑古社占村名
泥溪口枕上聞雁
陽鳥踰彭蠡飄飄尚南飛晨光若前導羣起泥江湄數
聲枕上過傾耳漸入微彼非我同羣安得相追隨我帆
十二幅取用常半之何以不用全波濤怕欹危下有無
底竇㫄有不測磯身乏雙羽翰爭先復奚爲汝往太急
急吾行故遲遲茲遊到嶺南諒亦難久羈歸時倘見待
入春以爲期
峽江縣
舊日周瑜埭今爲小縣城踞高因峽勢隨地改江名潦
縮漁添戶時淸戍減兵大都從此去彷彿蜀中行
雨中望玉笥山
水遠山平四百里兩崖斗拔滄江起舟人遥指三三峯
(名山記玉笥有三十三峯)亂插芙蓉雨新洗仙家縹緲住仙壇不道
人間路大難請看玉笥山南路漸近西江十八灘
過桐江口不及訪同年李培園侍御以詩代柬
念昨別京華君方入臺端操持紀綱地正色不可干如
何神武門亦挂惠文冠早知世路隘不及山中寬自聞
返谷村松竹爲改觀築亭名補過於義恐未安古來賢
達流要視進退間我欲賦碩人爲君歌考槃勖哉承世
澤名節初終完
螺山文丞相祠
千古興亾恨忠臣末運多死難扶少帝生不愧巍科慷
慨憂時策崢嶸正氣歌黃冠故鄉意廟貌在山阿
靑原淨居寺七祖道場
錫泉一派接雷泉味是曹溪六祖禪欲識廬陵米貴賤
憑師問取下江船
白沙渡
兩岸沙痕疑雪一村竹氣如煙風竿獵獵酒旆雨笠遥
遥渡船
泰和城外望快閣
西昌漢古邑地勢實開拓鏡光十里平倒影見城郭浮
圖南北峙雙秀拱一閣緬彼白下宰流風宛如昨官淸
無俗情景勝擅傑作冰絃絕已久人境兩寂莫除却謝
元暉澄江何處著(澄江一道月分明山谷登快閣詩中句也世以比元暉澄江淨如練云)
十八灘絕句(并序)
按志自贑縣至萬安中有三百灘孟襄陽所謂贑
石三百里是也然陳書云贑水本二十四灘武帝
發虔州水暴漲高數丈三百里巨石皆沒止存十
八灘耳世稱十八灘者當本此明嘉靖朝湛甘泉
自南司馬告歸過此作十八歎今得詩亦如之各
取灘名中一字爲韻非云相襲亦勞者自言其情
而已
習坎險在前何人不惶恐到此退已難應思急流勇
右惶恐灘
巨石浮牛背亭亭鷺足翹入鷗羣不亂愛汝好風標
右標神灘
連日遇石郵溯洄良苦辛滔滔天下是不問久知津
右綿津灘
舟人買紙錢例拜灘頭廟來朝風順逆今夕誰能料
右大料灘
後灘接前灘川脉互縈繞人間爪牙毒爲害長在小
右小料灘
問言洵有神受命若酬酢借取方便風泥行免郭索
右武索灘
侵曉上曉灘我睡不覺曉向來坐有心憂患亦不少
右曉灘
萬里黃河水崑崙乃發源贑江源漸近應號小崑崙
右崑崙灘
虔吉此分疆灘聲一倍長人家盡柴步墟落半漁梁
右梁灘
雪少偏多雨朝昏水氣腥靑洲洲畔草臘月已靑靑
右靑洲灘
礓礫相摩盪驚濤盡日喧直同雷奮地不獨雨翻盆
右銅盆灘
大波深爲淵小波淺成瀨安得幷州刀剪此靑羅帶
右落瀨灘
長年生狎水豈有不龜藥幸自少層冰可憐多赤脚
右狗脚灘
莊生工寓言率以小况大必若魏王壺人間能幾箇
右大壷灘
失勢落江湖中流賴一壷千金奚翅直人有不貲軀
右小壷灘
劍戟礪鋒鋩森森兩旁吐狂瀾障不得爲欠中流柱
右天柱灘
石欲截江斷江流奮怒前來如弓挽強去若箭釋弦
右横弦灘
用盡灘師力今朝過鱉灘我無牛酒犒愧爾報平安
右鼈灘
自贑州換船至南安
八境圖中路西來五換船鄉心同北望客况異南遷(東坡)
(南遷時作虔州入境圖詩)秀嶺標雙墖淸流穏一川好風三百里計
日指蠻天
過南安傷陳六謙太守
太息南安守居官僅二年如何千丈氣竟掩九重泉䆠
業孤孫盡書名一郡傳經過少交舊回首極凄然
與大庾令李阜如同年
同年四開府百里獨樓鸞邑是衝煩邑官仍本分官(李舊)
(宰新城)別來顔各換此去歲將闌珍重留行意猶餘舊眼
看
度梅嶺題雲封寺壁
閱盡波濤險阻途頓教磽确失崎嶇梅花篴裏三關戍
錫杖泉邊六祖盂過客儘貪風日好居僧曾遇雪霜無
他生行脚緣猶在又入騎驢度嶺圖
衣鉢亭
夜半傳來消息真本無明鏡自無塵問渠衣缽留何用
猶有焚衣毁缽人(明魏莊渠事)
發南雄凌江方涸舟行一日纔十許里排悶成
歌
凌江歸壑當深冬城隅纔可溝洫通麤砂細石单槽中
直與船背相磨礱船頭纖纖船尾大舵師束手輸篙工
篙工作力如羆熊腰身寸寸彎彊弓蝨行褌縫蟻旋封
跛羊登山鷁遇風人間癡鈍有若此歲聿云暮愁衰翁
愁衰翁翁行作歌歌未終羊城尚隔千里外一夜夢逐
南征蓬
偶閱楊誠齋南海集途中多賦桃花且有梅花
應恨我來遲之句余度嶺正值梅放時戲效其
體作一絶
我來時候異誠齋不見桃花只見梅博得口占詩一句
千枝齊向臘前開
晚過始興江口再效誠齋體二首
始興江口水平川從此通流到海邊我是漁船釣竿手
又攜蓑笠上樓船(昨喚吉安漁船至贑今所坐乃廣州樓船按樓船之名見漢書今仍此名)
(不必皆官舫也)
一重山轉一重灣不出孤帆向背間行過前灣試東望
夕陽多在隔溪山
冬暖
榕葉交陰筍出窠南中冬律似春和敝裘鞟在猶嫌厚
老研冰消可待呵蚊到宵來飛不少蠅於秋後集還多
所嗟無補桑榆暖奈此霜髯雪髩何
望韶石二首
西瞻蒼梧雲北望洞庭野浮光表䨥闕古樂傳奏雅
聖主不南廵羣峯赤如頳魚龍久寂莫孰是聞韶者
好風自南來吹彼松竹林鏗然中音會中有太古心典
樂者誰歟簫韶此遺音虞廷去我遠俯仰成古今
韶州風度樓
公進千秋錄開元極盛時如幾同列少去國一身遲終
始全臣節安危動主思高樓瞻画像風度儼須眉
雨發韶州
蒲帆十幅去不停波光瑟瑟烟冥冥芙容驛南一回首
三十六峯雲外靑
虎頭磯歌(在太平關南十五里)
亂山少肉谿乏泉渴虎下飲淸泠川飢蛟掉尾不得取
化而爲石形模全白章黃質毛斑斑四蹏陷沙行不前
尻脽起伏脊蜿蜒當頭一眼射的圓北平將軍身未到
沒石飲羽誰所穿眈眈下視流饞涎坐踞要津凡幾年
國家封域拓海壖山珍水錯來無邊賈胡萬里逐貿遷
到此蹢躅羸豕然畏虎欲避無由緣我思走章牋碧天
霹靂暫借雷公鞭仍驅爾輩入山去毋令爲害于商船
十二月廿一日雪
我作冬暖詩蚊蠅憎瑣屑天公似解嘲半夜風挾雪舟
人報奇事起掃一篷白客子亦欣然千岑無寸碧梅花
落已盡春事蚤狼籍長恐百卉腓陽機畢漏洩却將栗
烈氣揫歛使凝結乃知朝來寒特爲桃李設豈無雷雨
候候至方甲拆留取道㫄春明年作佳節
彈子磯阻風
曲江入海流一縷縈驚蛇中逢弹子梗格鬭逞角牙狂
飈鼓狂瀾噴石作雪花艑郎好身手過此不敢誇筮易
遇涉川利用需于沙南遊本無事汲汲奚爲耶但使&KR0997;
心平何憂前路賖止時吾泊宅行處吾浮家
觀音巖
石縫何年裂中央架小龕老僧如燕子乞食語呢喃
英德道中雪霽
輕冰結沮洳飛霰集阜岡榑桑東南枝炯炯呈初陽地
暖劇流濕天空淡浮光英山碧差差英江綠泱泱不知
夜來雪疑是朝來霜
英山二首
曾從畫法見礬頭董巨餘蹤此地留漸入西南如噉蔗
英州山又勝韶州
一拳一角總峯巒可惜天教落百蠻好事吳兒渾未識
買園只鑿石公山
舟中即目
屋角菜花黃映籬橋邊柳色綠搖絲分明寒食江南路
賸欠桃花三兩枝
順風挂帆連下湞陽香爐淸遠三峽
巴東三月昔聽愁嶠南三峽今則不北風晨發洭浦縣
(英德舊名洭浦)吹我桂檝沙棠舟峽中之山阻且修峽中之水
平不流湞陽畫屛地底拔大廟紫煙天際浮就中淸遠
更秀出造化有意窮雕鎪靑菡萏花萼競吐綠玻璃鏡
奩初收華陽道冠簪碧玉竺國寳髻垂珠旒仙人笙鶴
雲渺渺帝子環珮風䬟䬟漸行漸遠似相送一重一掩
如相留片帆飛渡二百里又見孤墖迎船頭天憐此老
太岑寂貺以奇景須詩酬人間夷險非境造自我發興
成淸幽君不見東坡先生海南句平生奇絶誇茲遊
淸遠峽飛來寺
兩崖勢欲合中被江流穿上有佛者廬飛來自龍眠(梁普)
(通中事詳載寺記中)神人所施設是物無頑堅想當剏闢初風雨
驅神鞭鑿開渾沌竅巧貯聰明泉僧房若蜂房一一皆
倒懸爾來幾閱世不計草木年磐石具生機長根外包
纏波濤潤其趾日月行其顛散爲松柏香聚作栴檀烟
蓛虧東西景軒豁子午天呼猨(洞名)在半空日暮躋無緣
清寒難久住仍放出峽船
胥口村
玉鏡臺何處江形就海低(地有玉鏡臺相傳安期故蹟)地平山斷續
潮滿岸東西生理漁樵足人家竹樹齊天涯各風俗孤
客自凄迷
白墖岡浮石
萬古江心石回江使倒流潮頭爭出沒山骨判沉浮(按志)
(白塔岡在三水縣東南臨水水中有石浮沉各一)鵝鴨寒來集黿鼉夜出游漁
翁牽小網故故傍沙頭
沙口待潮
艇子膠沙觜㘭堂等置杯何須愁日暮會有夜潮來
初至廣州與大中丞佟陶菴同年話舊(六首)
五年一別隔蓬萊芳訊遥傳庾嶺梅天上故人開府出
田間野老輟畊來山高海闊梯航路武達文通將相才
竊喜小詩言果驗濟時餘力正恢恢(余出都時留別詩云君才畢竟爲時)
(用故落句及之)
雙闕浮光氣象新(雙闕浮光照短亭東坡題盡善亭句也)天教八座代
南廵誰能地望兼門望君本親臣又世臣行處風霜成
化雨坐看冰雪變陽春眼前衮衮皆時彦可有同心共
事人
端倪軒豁得奇觀浴日亭邊眼界寬兩袖有風驅瘴癘
百蠻無警靜波瀾封疆自昔雄茲土科目人今重此官
見說密章時入奏葵心何處不輸丹
恩深自覺心逾小才大何妨氣獨豪節鉞威名行地遠文
章壇坫比官高中郎題字推黃絹太白分光屬彩毫莫
咲將貽無俗物一條冰是舊同曹(時以耿絹湖筆奉贈)
詞人例作嶺南遊自嘆蹉跎到白頭浪跡又看成萬里
著書何敢望千秋誰爲善相肥嫌瘦世有知音唱或酬
輸爾滕王高閣句一時唫徧十三州(中丞過南昌有試上滕王高閣望章)
(江門外有淸流之句爲西江傳誦)
敢將孤鶴齒羣鴻性癖終難與俗同天下迂儒猶賸我
平生知己孰逾公曾陪供奉雲霄上每憶交親氣槩中
今日相逢重戴笠下車還見古人風
寓居仙湖街庭桂盛放
客居澹無事庭下獨徘徊忽有微風度香從何處來家
童走相報檐角桂花開想到窳軒外此時方試梅
除夕
去國八十日計程逾六千長虞行不到到此及殘年無
復聞銅臭(此間不用錢故戲反山谷語)惟應烹海鮮蛤蜊與竘醬隨
分优柈筵
謝中丞餉節物
節物煩分餉殷殷地主情雖云施不報肯使受無名匕
筯沾皆足庖廚愧已盈似憐藜莧腹曾飽大官羹(向在内廷)
(歲除例賜羊鹿雉兔魚酒)
敬業堂詩集卷四十七
