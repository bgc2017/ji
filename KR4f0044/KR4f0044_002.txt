敬業堂詩集卷二
海寧查愼行悔餘
愼旃集中(盡庚申一年)
喜季叔自荆州至二首
會合期難定蒼茫憶舊秋烽烟隨地滿書疏隔年收薄
宦供驅策空囊愴去留荆南曾久住回首似并州
再見干戈地方知骨肉恩人情方畏虎客路漸啼猿那
得窮無恨惟應醉勿論如何連夕話多半是田園
人日武陵西郊閱武二首
鷹揚盪决勢無前觭角相持又一年豈謂陳湯寬吏議
尚煩充國策屯田桃花色映巴滇馬杏葉裝成子弟韀
漫說秦人曾避地而今此地是窮邊
如荼如火望中分鼓角鐃鉦一路聞黑齒舊疆仍結壘
綠旗别隊自將軍轅門誰上平蠻策朝議先頒諭蜀文
輸與書生工算奕疎簾殘局轉斜曛
再遊德山爲雨雪所阻留宿乾明方丈次石間
周益公石刻舊韵二首
但令興到便登山路轉鳬鷖第幾灣福地自留蒼翠外
閒身偏在亂離間殘碑日月看仍在前軰風流許再攀
五百年來如轉盻知從何處證無還
城外清江江上山依然白浪捲蒼灣雪飄燈事闌珊後
春到梅花淺淡間竹樹一丘迷出入樓臺幾處記躋攀
茶烟芋火前因在信宿留人未遣還
春晴登朗州城樓
沅水湘烟入望深郡樓閒上當登臨晴邊日作薰檐氣
亂裏歌傷去國心芳草迎船迷舊岸綠楊盤馬試新陰
劉申去後空城在水次猶傳上堵吟
三閭祠
平遠江山極目廻古祠漠漠背城開莫嫌舉世無知巳
未有庸人不忌才放逐肻消忘國恨歲時猶動楚人哀
湘蘭沅芷年年綠想見吟魂自去來
朗州絶句四首
翎雀彈來新調多竹枝舊法定如何居人不解邊頭曲
只唱西風菜葉歌
江干草市竹爲椽容易移家逐貿遷昨日官軍又南去
辰溪一路有新烟
雨餘天氣好清明薺菜花開去踏靑樂令園荒桃李盡
更無啼鳥入空城
督師聲勢震蠻荆父老徒誇晝錦榮不信但看楊相國
遺恩還在鼎州城
武陵送春(時初聞官軍恢復辰州)
筍屐籃輿幾地逄春華一夢記南中草痕吹過靑楊瘴
花信飄殘畫角風燒尾蛇應流枉矢驚絃鳥亦避虛弓
桃源只隔孤城外流下辰陽戰血紅
舟發桃源
武陵溪口朗江灣花落鵑啼血正殷楚甸回看惟見水
蠻程從此始登山分灾小劫推移過避世遺風想像還
但使耕桑能復業仙家原自在人間
辰龍關
結陣愁雲傍水濱望中高勢故嶙峋古來形勝知何地
天下英雄竟少人獨戌饑鴉喧落日連營荒草壓征塵
曾經官渡相持後栅孔枝枝插柳新
海螺峰歌
楚南地窮山聚族逞怪爭竒走相逐桃源以上篁箐多
碧玉篸如春筍束海螺一峰天下竒形模髣髴神依稀
雷磓鬼斧劈不得造物伎倆初奚施中豐上銳下微窄
凹處痕青凸邊白古苔繡錯十六盤蠻髻椎高二千尺
輕身想像窮烟霄仰天一咲天爲高不知猿猱爾何恃
騰擲絶頂相矜驕似聞老螺生海底鯤化鵬飛忽移此
偶然蝸殼吐饞涎倒覆江干吸江水我嗤汝腹彭亨幾
許寬安能吸盡五溪之奔湍天公渴汝一掬慳故實汝
腹封泥丸嗚呼已實汝腹封泥丸只合棄置當百蠻胡
爲秀聳拔萬山坐令荒徼人俱頑
清浪灘
怒勢中流劈浪開蟄龍潛處起驚雷衣冠如故神留像
牙角爭雄石騁才鄕戸幾看疲輓運洪瀾何事故奔穨
炎荒有路天難限百險終須棙柂來
北溶驛
西隔辰陽纔百里傷心戰地見何曾尸陁林下烏争肉
瘦棘花邊鬼傍燈井與田平柴栅廢燕隨人散土巢崩
相逄漫說從軍樂一飯無端百感增
辰州
連岡猛火夜燒營槃瓠西來尚有城百雉憑高經雨黑
五溪流惡入江清就傾廬舍全無主畏險舟車半不行
欲訪遺書尋二酉㫄人指點笑書生
壺頭山伏波廟
功業蠻方萬古尊當時朝謗竟騰喧耿舒本意難同事
朱勃猶存解訴冤馬革褁屍言竟驗雲臺圖像事休論
中興諸將俱茅土不解於公獨少恩
發辰州馬上大雨
百折岡巒去復廻弓刀小隊轉城隈馬頭雲勢俄爲雨
谷口泉聲併應雷磽确連山愁路滑離披滿眼惜花開
竹雞無賴啼偏切直送行人度嶺來
宿五里亭
舟行脫險還遵陸跋涉誰知險更并牛跡水添三尺澗
雲頭暮轉一峯晴頗聞西上攀躋苦却咲南遊性命輕
細數道㫄雙隻堠辰陽辛苦是初程
羅舊驛
陽明舊日留詩地我到偏傷亂後情淺草平陂荒徼路
殘陽小驛舖司城西征將帥猶堅壁(時前軍尚駐沅州)南牧牛
羊各占營此日蠻人皆佩犢不煩布榖苦催耕
午日沅州道中
一年傳旅食吳楚隔干戈蠻果枇杷熟山花躅躑多蒲
魚鄉國味風雨客程歌佳節今朝是誰知馬上過
沅州卽事二首
萬馬南來牧宿荒連山淺草不能長營門日暮聲如沸
論擔分錢買綠秧
官兵十萬擁岩隈糧運頻煩羽檄催米價最高薪最賤
炊烟晴散畫梁灰
雞冠砦
絲路微從鳥道分半空雞犬隔江聞雨聲飛過岩頭砦
多少人家是白雲
漾頭司
雲山獅口寨風俗短裙苗兩郡封疆錯孤城控制遥遺
民收野芋狹路入山椒怕見征南騎臨江叱馭驕
自沅州抵麻陽二首
半月天無一日晴亂山處處走溪聲廢坪隔岸分秧水
(楚南皆山地稍寬衍者名爲坪)小砦因高占土城(鄉民避兵者俱踞山築城名曰土砦)楚
樹含情如有待蠻花問俗緫無名&KR0706;﨑路在風波外不
礙行人觸暑行
欲知黔楚分疆處只在孤雲兩角邊自是勞人貪僻路
也如渴馬愛清泉參天有勢松何健肖物能工石亦妍
一片銅崖青入望夕陽跕跕數飛鳶
初入黔境土人皆居懸崖峭壁間緣梯上下與
猿猱無異睹之心惻而作是詩
巢居風俗故依然石穴高當万木顛幾地流移還有伴
舊時井竈斷(去聲)無烟餘生兵革逃難穩絶塞田疇瘠可
憐好報長官蠲賦斂獼猿家室久如懸
大雨泊黃蜡關江水暴漲黎明解纜諸灘盡失
矣
頑石堆癭疣清江曳羅帶黔山雖可憎黔水頗可愛雨
聲怒流濁曉鏡忽破碎干年老樹枝礓石亞完塊小舠
啣尾去脫葉舞澎湃㮄人顧我笑壯士行何畏來當兵
革交夷險視一槪誰能守孤&KR0963;鬱鬱坐久待輕生犯過
涉旣濟稍知悔
早發齊天坡
山偪嵐氣侵仲夏曉猶冷離披馬鬉濕十里霧未醒流
雲莾廻盪陸海開萬頃東日生其間金丸上修綆殷鮮
一輪血倒射却無影蒼茫樹浮藻參錯峰脫穎攀躋足
力窮目賞得竒景方知夜來宿乃在最高頂
六月十五夜銅仁郡齋坐雨憶去年此夕同韜
荒兄潯陽對月有作
琵琶亭外記停船昨歲今宵月最圓短篴廻風湓浦浪
孤燈響雨夜郎天文章幕府才相左鱗羽天涯眼並穿
若算歸程余較遠江樓&KR1214;上又三千(兄時在南昌幕府)
枕上偶成
漏盡雞一鳴遥遥村砦裏須臾徧城市歷亂殊未巳晨
光澹列宿虚白上窗紙夜來江湖心夢斷不可理似覺
柔櫓聲咿啞猶在耳
連下銅鼓魚梁龍門諸灘
上灘力相爭下灘勢相借連山百餘里一抺蒼然化輕
舟紙作底百折穿石罅雨雹飛兩㫄雷霆奮其下篙師
心手習快若王良駕又如彀強弩東向海門射胥濤浩
蕩來歛怒却退舍河神况小婢指&KR0933;或遭咤因斯悟至
理出險在閒暇向來覆舟人正坐浪驚怕
麻陽田家二首
牛羊爭隘巷井臼蔭高木村村聚一姓雞犬並食宿兵
荒分同死男女不輕鬻所以五溪蠻古來多巨族
俗貧盗見棄夜戸可不設翻爲防逃兵鄉社有團結隔
河聞人聲睒睒鬼燈滅我欲從之言灌莽高八尺
浦市晤宋梅知兼贈别
與子總角交賤貧互相得自從行萬里始作可憐色兩
萍浮大海後會那可即初春得子書感子遠相憶令兄
久辭家托我覓消息武陵快相遇恍與子面覿頗怪經
亂離神淸髮深黑報章走急足與爾慰饑惄十年一紙
書奚啻萬金直平生骨肉恩獨往輕遠涉沅江石齒齒
白日飛霹靂投軀試竒險聚散俱慘戚汝兄我先見我
弟汝新别兩家兄弟間異姓派如嫡銅崖聞子來喜劇
遽走覓買舟下浦市石觸舟中裂怖餘身幸在再理渡
江檝沙頭重把𬒮迎面淚反滳開口先暄寒次第家事
及子言聊慰我指似聽歷歷舍弟辭人幕今年復家食
别中六寄書此度凡兩接(是日接德尹所寄第六札)子來喜見兄飄
泊手重執余行别諸弟渺渺孤飛翼同落百蠻中悲歡
儼殊域江天秋平分晝夜五十刻月魄哉初生飛蟲撲
燈入從昏話逹旦對酒唇不濕别當爭戰場岐路莾南
北子颿巳高挂我馬尚羈靮去去勿回頭凉風在蘆荻
重陽前一日銅仁郡齋得韜荒兄豫章信
豫章書到雁程勞山館孤燈夜屢挑怕說重陽又明日
南來何地不登高
銅仁書懷寄德尹潤木兩弟四首末章專示建
兒
客行已度萬峰巔咫尺西南接漏天雲棧險應輕蜀道
布帆穩憶上吳船家書盾鼻題難盡春草刀環夢未圓
了了故園東下路洞庭高浪白門烟
虛名小郡笑猶存官舍無烟米不屯鵝鴨池荒餘棄壘
漁樵人少但空村路窮江口船稀到山近黔東石盡髠
最是子規啼未歇插天丹嶂起䨧猿
眼見青旗換白旗幾聞殊俗震餘威月斜嚵虎廵城去
風定饑烏繞樹歸超石諸營兒作戲射生別帳妓成圍
飛書草檄非吾事悔著征人短後衣
阿庚失學阿承癡滿架殘書急護持不願生兒還似父
尚憐有叔可爲師殺雞爲黍人誰過綴鳳粘珠想要竒
便使他時能典謁草堂花發是歸期
高愼旃罷官入都索贈行之句
八年遠宦阻廻車萬里高堂悵倚廬(少司寇先生尚在堂)歸路巳
遲鴻鴈後逄人猶說亂離初蘭成恨滿江南賦孝穆情
眞僕射書此去朝家崇吏事崔瞻藴藉比何如
送雷玉衡赴印江學博任
雙江路盡還雙峽此去休論跋涉難秋雨隔城聞戰伐
夕烽傳點望平安鄕程漸近梹榔樹宦味初嘗苜蓿盤
昨夜尊前頻送喜燈花何負鄭虔官
得家荆州兄都下書久而未荅夜窗檢笥中舊
札因續報章并作二詩奉寄
朔南蹤跡兩浮萍爾渡滹沱我洞庭橘柚候依京國雁
茱萸會散故園星瘴鄕弓力秋來健沙磧笳音嶺外聽
若向此遊論客况兵荒一一眼曾經
陳東倘許持清議經濟如兄綽有餘夜雨新豐空作客
秋燈絶徼又開書絶竒世事傳聞裏最好交情見面初
如此畏塗須閱歷興闌吾欲賦歸與
銅仁秋感和劉丙孫六首
風物移黔境關城接楚邦亂山爭戴石細水亦名江遠
燧連苗砦孤燈冷客窗﨑嶇經戰地游屐不成雙
吾亦疑天意人間事渺茫陣雲秋易結驛路晚偏長雞
犬無安土衣冠剰古粧少年鞾袴好輕薄笑蠻方
郭外於莵穴城中跋扈兵幾時除猰㺄終日逐鼯鼪警
急傳雞羽悠揚聽角聲草間殘孑在却立望昇平
居民竄崖谷顔狀類麕䴥薄賦猶輸賧餘生各戀家銅
苗收石綠金氣辨丹砂亂裏輕蠻貨何時到客槎
隙火飛蟲入庭隅樹影生月光經雨淡嵐氣入秋清南
味疎鮭菜西風到鱠橙可憐鄕夢斷戌柝正三更
莫謾愁羈旅南遊計亦良主嫌蘆酒濁客愛野蔬香珠
米升舂雪刀魚寸縷霜蹉跎叨匕箸容易送流光
秋懷詩(并序)
蠻城秋晚風雨凄其懷友思鄕一時并集次第有作
得詩十六章江湖浩蕩分寄無由異日奉几杖於先
生寫心期於同好當出以相質用博和章焉
四海靈光劫燒餘名山一席老仍虛及門漸散天南北
舊事閒隨夢卷舒黨論甘陵多擬似交情中散厸何如
公朝謾有程文海又費先生却聘書(姚江黃夫子掛名薦牘知驅馳無力)
(不能北上也)
事與心違悵久離京華一信底差池望窮難覓衡陽雁
客到遥傳塞上詩南國霜華蓬著髩東籬秋信菊如期
買山歸臥談何易始覺巢由是盛時(外舅陸射山先生久留都下短章勸)
(駕情見乎辭)
黃浦花深護竹扉隔江城郭鶴初歸風生故壘餘蘆荻
天遣西山長蕨薇註易十年留小草憂時一涕肻輕揮
老&KR0724;來往錢唐路藥褁丹爐計未違(黃晦木先生註易垂成近復事黃冶)
(之術)
青山無恙罷登臨收取雄才入苦吟快馬短裘他夜夢
荒亭野史故交心(謂金正希先生)愁侵衰髩絲何極老傍窮途
感易深一片臺城吹角外秦淮烟柳變秋陰(王汾仲寓居白門)
板輿自草閒居賦駿骨何心羡築臺訝許客來論舊雨
能令人妬是竒才對門瓦屋相望住(謂斯年分虎)稱意溪花
一笑開還有江山傳好句靑蓮曾到夜郎來(長水李秋錦)
南戒江山破涕新博梟壺馬鬥長貧英雄混跡疑亡賴
風雨高歌覺有神一劒乾坤鳴怪事六朝裙屐咲文人
采蘩橋畔留詩別母在尤宜惜政身(白門王璞菴)
管鮑雷陳原有數臨岐執手語分明後來此會知何地
同軰如君豈好名薄俗誰堪論古道浪遊吾恐負平生
但令出處存初約應諒天涯共此情(客夏同人餞別於飱和堂聞故鄉社)
(事紛然感懷同志作詩寄主人朱與三)
憶從奉杖别岩隈遠枉馳箋又一回軍角風高蟲語合
獵塵秋早雁翎開石光敲火三年過銅柱無名萬里來
珍重先生期許意緘題欲報每遲徊(家伯二南遠書見示)
酒幔河橋柳拂絲故人欲折並依依篋中行卷春留别
畫裏孤颿客憶歸蠻郡秋聲廻鼓角戰場風力展旌旂
賣文剰買防身劒不改從軍一布衣(朱人遠陳撝謙子棨黃主一各有文)
(見送繾綣之意别後不忘也)
三徑無資謾管絃淸才差勝廣文氊藍田記入昌黎集
絳帖碑留淳化年一縣葡萄秋釀酒千家砧杵月臨邊
豬肝不用供他客雙鵲東軒信早傳(陳子文舉家赴安邑丞近聞子厚亦)
(作晉游同此致意)
存殁相關事忍論桓山翼折嘆賢昆(謂鳳司)久從恭謹傳
家法却幸諸孤聚義門二頃良田貧減價兩朝汙簡淚
添痕買隣擬就墻東住及取遺風教子孫(祝彦方南宫下第閉門讀)
(史撫孤姪如巳出言念及此不無存殁之傷)
望衡對宇雅相親南阮才高不諱貧帶雨村舂晨隔巷
欵門燈火夜留賓兩家子弟如行雁一姓婚姻少比隣
角酒爭棋曾此地荒雞絶徼夢何因(王子穎右朝兄弟)
石佛橋邊一繫舟遠來情感寄書郵關心風雨經聮榻
輕命江山博壯遊木葉波仍浮楚甸蘆花雪又滿吳洲
蒓鱸橙蟹家鄕味容易懷人負好秋(徐孝績有書見存並簡盛鶴江徐淮)
(江程禹聲諸子)
消息烽烟萬里通憐余蹤跡久從戎羞言處士河陽幕
豈有書生絶域功浴䥫甲分秋練白蠟丸書傍燭花紅
知君矯首西南望懷友思親一槪中(得楊耑木京邸書)
晴川高閣揮杯後兩度西風閱歲華鸚鵡夢銷江上草
鷓鴣啼老日南花舞廻雞枕宵初半讀罷魚書飯好加
莫道楚材多放廢居然屈宋起名家(漢陽王孟榖羅魯峯)
曾作江湖同隊魚洞庭南上更愁余舊遊想像重題閣
故國平安有報書去日兒童皆項領同時牛馬亦襟裾
捉刀未了生涯事只是羞乘下澤車(與韜荒兄江陵分手兄赴豫章余至)
(沅南相望各天音塵夐隔比得鄕信因寓感懷)
同沈將雲楊魯山遊銅崖
雙江合處勢瀠洄地盡中流忽有臺沙際馬知寒潦縮
城西鴉帶夕陽回年深兵燹碑難讀路入榛蕪眼勌開
片石只從開闢在題詩曾閱幾人來
天擎洞歌
黔江自與楚水通楚山不與黔山同神靈有意幻竒譎
使我豁逹開心胸初披榛莾覓微徑旋渡略彴踰奔洪
水窮雲起巖洞出外象軒翥中含空陰叢轟轟聚蚊蚋
老骨硌硌摧虬龍懸崖俛瞰勢將墜一柱突兀撐於中
蜂房倒垂作層級鐘乳亂滳穿玲瓏不知瀑布之源在
何許天紳飄下朝陽東石梁截斷千匹練明珠迸出鮫
人宮又疑蜥蜴吐沬散冰雹寒氣䬃䬃生廻風長林豐
草四時潤雨露不到誰尸功
重過齊天坡
十月新寒瘴巳輕萬峰濕翠雨初晴人來天際斜陽影
馬蹈雲中落葉聲杼軸誰憐民力盡郵亭遥數戍烟生
半年遊跡愁重到何計雲山慰客情
再至沅州哭劉丙孫二首
幕府論交快得群天涯失意手重分不應小别輕揮淚
豈謂重來果哭君(中秋前在銅仁洒淚而别遂成永訣)盡賣衣裘供薄殮
誤他僮僕遠從軍瓦燈相對僧窗夕忍讀龍場瘞旅文
(劉官吏目故云)
偶然倡和成詩䜟鵩賦長沙最不祥(丙孫秋感詩有長沙鴞似鵩腸斷洛)
(陽年之句)萬里慙余稱好友一官累爾死殊方招魂有母傷
垂白舁櫬無兒等國殤拚却負薪貧也得九原應自悔
辭鄕(劉爲安丘相國次子)
送楊魯山省覲歸里
殷勤巵酒别蠻天安穩圖書壓客船經眼雲山窮戰地
稱心詩句遠遊篇綵衣綫綻三秋後白髮花穠八座前
不載丹砂供服食閒居一賦巳如仙
夜觀燒山和中丞公韵
寒空月黑𦦨初熏照夜俄生萬嶺雲赤幟千人爭趙壁
火牛百道走燕軍危時莫以烽爲戲我意方憂玉亦焚
不信劫灰吹不盡草間狐兔尚成群
麻陽運船行
麻陽縣西催轉粟人少山空聞鬼哭一家丁壯盡從軍
老稚扶㩦出茅屋朝行派米暮僱船吏胥點名還索錢
轆轤轉絙出井底西望提溪如到天麻陽至提溪相去
三百里一里四五灘灘灘響流水一灘高五尺積勢殊
未已南行之衆三萬餘樵㸑軍裝必由此小船裝載纔
數石船大&KR0724;多行不得百夫并力上一灘邪許聲中骨
應折前頭又見奔濤瀉未到先愁淚流血脂膏已盡正
輸租皮骨僅存猶應役君不見一軍坐食萬民勞民氣
難甦士氣驕虎符昨調思南戍多少揚麾白日逃
雪後平溪道中(時官軍初復貴陽)
馬足聲堅凍未融楚南晴雪照黔東百家廢井懸軍後
一路啼猿灌莾中斑白逄人愁鋌獸萑苻何地集哀鴻
書生亦有傷時淚䄂濕征鞭褁朔風
清浪衛廣福寺
瓦礫城隅萬竈㫄居然古寺比靈光殘僧一去塵蒙佛
畫角孤吹夜雨霜劫過昆明灰尚黑年深龍漢事全荒
斷碑知是何年物野火燒來栢葉香
飛雲巖
白雲本在天變幻隨所到無端忽墮此穴地啟洞竅石
髓久漸凝靈姿特神妙軒軒勢欲舉外秀中驁坐勞
佛力鎮刻畫恣凌暴山靈怒不受企脚首頻掉猶虞從
風揚出山不可呌呈形寓百怪意想得竒肖昂昂舞獅
象狠狠蹲虎豹蛟龍護鱗甲鸞鳳披羽翿或疑人卓立
又似波傾倒形容口莫悉覽勝難領要造物太雕刓將
毋元氣耗林泉爲映帶㫄引轉深奥清陰矗古栢遠響
落幽瀑遂令過客心出入殊靜躁惜哉靈勝境乃落西
南徼好事偶一逄高情復誰較獨留陽明碑千古表蠻
獠(王文成月潭寺碑記聖果亭偈石刻俱在焉)
度油榨關
平明走馬出城闉峭壁西風冷偪身轉粟上天非易事
據關連栅復何人雪填土窟埋屍淺冰裂刀痕迸血新
等是三災逃不得疆場溝壑兩窮塵
題鎮遠中河寺後石洞
一片靑山展石屏天光西豁㵲陽城豈知躍馬横戈地
猶有晨鐘暮鼔聲
黎峨道中二首
馬滑前岡冷未消(冷音另黔中冬月霧雨之侯道滑成冰俗呼爲冷)一鞭絲雨
上衣潮瘴茅黃過三郎舖寒水清涵葛鏡橋
青紅顔色褁頭粧尺布縫裙稱膝長犵狫打牙初嫁女
花苗跳月便隨郎
黔陽雜詩四首
蚩尤百丈吐寒芒(時有彗星之變)殺氣西南莾未央燕雀君臣
空殿宇蜉蝣身世閱滄桑亂山似作孤城衞橫戟誰堪
一面當錯料夜郎知漢大井蛙曾此自稱王
休將臥虎比前禽諸將功高賊未擒㭿馬隔城邊草瘦
幕烏啼曉陣雲深盤江路盡黔疆險鉤棧人從蜀國尋
一片夀陽汚血地浪傳田叟哭王琳
玉斧銅標界有無苴蘭城外亟儲胥田橫客巳辭窮島
樂毅功難敵謗書官濫羊頭爭獻鏡謀新鼠穴可乘車
英雄穉子論誰是廣武登臨歎有餘
吹唇沸地勢縦横約束人稱峽路兵間道無援防豕突
叢祠有火散狐鳴殘年租賧催何急鬼俗流離命巳輕
勿倚弓刀能殺賊向來漁獵本蒼生
送王兔菴學博赴安順
芭蕉關前打戍鼓漏天十日九日雨西征健兒猛于虎
道傍箐深貍伺鼠朝行縛人暮驅牯張目睢盱避無所
仲家生苗砦無主肆虐公然彍強弩野無烟市絶行旅
飛鳥山山鎩毛羽爾獨胡爲此焉處别家十年長兒女
失意勿復論鄕土文章下筆造竒古詩法亦可籍湜伍
髮須如絲白縷縷宛然褒博說鄒魯及門弟子紛可數
往往功名拾芥取先生齒豁五十五猶抱麐經應科舉
廣文片氊寒且苦顧獨求之榮衮黼僅留僮僕喪資斧
别我西行何踽踽我爲爾歌爾起舞舞意低昂歌激楚
而今輸邊方用武何處堪容腐儒腐桑榆有路行可補
曷不去作咸陽賈
貴陽除夕次德尹去年此夜湘南見懷韻
秦城趙璧價誰償隻影隨身漫去鄕劔氣久寒思拂拭
雞聲無伴起徊徨吟殘蠟燭三更笛夢結春雲十𤱔桑
不是無家輕遠别天南回首一摧腸
敬業堂詩集卷二
