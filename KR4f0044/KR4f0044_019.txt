敬業堂詩集卷十九
海寧查愼行悔餘
敝裘集(起甲戌十一月終十二月)
入都凡三度多在春夏之交未嘗從風雪中跨驢
也甲戌重陽後自金華歸里兩接愷功札促余北
行遂於長至前五日束裝一羊裘巳十五年裘則
敝矣而行役尚不知止可嘆也
敝裘二首
中道誰能便棄捐蒙茸雖敝省裝綿曾隨南北東西路
獨結冰霜雨雪緣布褐不妨爲替代綈袍何取受哀憐
敢援齊相狐裘例尚可隨身十五年
冷暖相關老倍知黑貂何必勝羊皮留同敝袴非無用
好比緇衣或改爲取醉難償村店值有人還當釣蓑披
家貧舊物無多在不忍吹毛更索疵
山塘與德尹别
歸何草草出匆匆聚散全非意料中長路一痕添日綫
(是日冬至)征衣幾縫裂霜風未論去國經年别且喜停舟五
夜同記取欲眠頻坐起半塘橋北虎丘東
家二瞻兄八十壽
我觀造化初無權仁者自壽其天全老翁小兒兩遊戲
直以渾沌還吾天不爲物用而用物歕洩元氣成雲烟
古來絶藝兼者罕鍾王顧陸名各專輞川摩詰書未稱
三絶獨數滎陽虔眉山海嶽不復作松雪兩派猶相沿
先朝倪沈及文董筆力亦足追前賢吾兄妙手靡不備
書法入聖詩能仙偶然點染作圖畫别有天授非人傳
興來百紙一掃盡散去半落雞林船貴游踏破鐵門限
欲乞尺幅終無緣有時自銘退筆冡經歲或乏看囊錢
乃知此事因品重兄豈自負人云然維揚地薄耆舊少
流寓欲占文星躔今年九月届大耋初度恰在重陽前
一門諸弟頭盡白(謂楷五秋山兩兄)茱萸醉插隨兄肩羡兄晚
節比彭澤祝兄添丁如玉川兒年二十翁百歲及看舞
䄂黃花邊
題從孫汝誠倚劔圖小影二首
櫑具横腰首祙巾天然秀骨出風塵乃翁巳被從軍誤
(傷尊公荆侯)勸爾休爲佩犢人
羲獻門風世共推(汝誠爲二瞻兄嫡姪孫)階庭蘭玉緫多才自言
劎術通書法曾看公孫妙舞來
發揚州留别汪庾齊
旅况殘年最不堪何期解后作深談向風嘶馬程程北
背雪飛鴻片片南殘燭乍移寒減半征帆欲挂酒行三
隋堤柳態禁搖落也傍汪倫百尺潭
夜宿邵埭
水柵千家市烟村十里橋蘆灘聲霅霅燈舫影搖搖風
止鷗機息寒深酒力消獨眠無好夢愁度最長宵
淮浦冬漁行
長淮冬涸成溝渠風雪夜折荒洲蘆小船冲冲鑿冰去
冰面躍出黃河魚衝寒捕魚作漁戶手足皸瘃無完膚
三時轉徙一冬復淵藪偶寄蝸牛廬無田不得事農業
有水尚欲輸官租自從十年淮泗滿平地下受滔天湖
誰驅鱗介食人肉漏網幸脫鸞刀誅得時黿鼉聚窟宅
失勢魴鯉充庖厨眼前竭澤有餘憾取快報復聊須臾
但看明年春水上魚鱉又占居民居
輓喬石林侍讀
本朝治水關全局東下狂瀾勢難復先生獨以手障之
言卒施行身蚤逐徵車北去全家懼舁櫬南歸萬人哭
百年陰德被淮揚公在九原應瞑目
從孫恒侯自淮安送我渡河口占志别
吹斷西風雁一繩離情鄕思兩瞢騰醉衝白日孤城霧
曉渡黃河十里冰去意隨蛇遮不住識塗如馬老偏能
未應輕别淮南路隻影從挑夜夜燈
逆旅行(用王半山轉韵體)
行人爲客居人主聊以稱呼代爾汝入門不揖出不辭
主今知客却爲誰等閒無事休爲客幾個相逢尚相識
相逢相識非不多賢於逆旅能幾何
宿遷遇廵河使者
使者冬行水居人歲避河暫時停畚鍤何計脫風波賦
歛殘年急隄防下策多皇華期盡職報稱意如何
邳州道中雪
野闊黃河岸天低下相城幾家沙際没单騎雪中行漸
壓輕裝重俄添老眼明路難兼歲晚那免嘆孤征
雪後風日晴暖
陰霾一夕解重圍頓覺朝來朔氣微得暖渾如杜康力
殺霜終是趙衰威細流飲馬知冰釋殘雪隨風作絮飛
至竟村翁勝行客茆檐晴晒木棉衣
夜至馬陵
苦霧噴沙氣若蒸荒程月黑夜無燈前岡十里黃茅路
野火光中見馬陵
滕縣
客從宿遷來日日灌莾裏今晨到滕縣孔道平如砥民
居稍稠密田野亦耡理疎樹排棗棃短樊插棘枳雞豚
飯商賈葱薤飽婦子居然似樂國以彼乃形此滕當戰
國時𥚹小五十里自從置郡邑其大實倍蓰縣令視諸
侯提封非昔比西南際蕭沛豁逹開顧指回頭淮泗郊
窪若䧟井底可憐百萬戸頻爲蛟鱷徙山東地勢高厥
患不在水所期一尺雪二麥靑可起(山左自四月至今苦旱)
嶧山二首
泰岱分餘脈差堪比附庸祗因生下邑譲爾作竒峰
作俑何人始吾將罪李斯如今山上石多刻去思碑(鄒滕)
黑雲奔騰西北來平地忽陷山疑頽簸揚砂礫作糠粃
雜以萬斛葭蘆灰陽烏退飛翅摧折天狗下墮聲喧豗
千年樹拔虎豹窟四海水立蛟螭堆我行到此迷失道
馬立岐路鳴徘徊意中了了識村落目所未見終疑猜
夕陽乍吐鄭家口豁若明鏡函初開半年遊跡入醉夢
下馬更盡當風杯(四月十五夜奉陪徐座師於此地看月故結處及之)
戲題旅壁畫龍
誰言尤物性難馴長飬方成爪角鱗畫手不然爭貌得
可憐曾傍豢龍人
野氣詩
朝陽射北陸野氣何迷濛忽生無根雲幻作有影風沄
沄水波去羃羃村烟封千林皆動搖四顧爲虚空我聞
氣升䧏閉塞方成冬而此從何來吹萬將母同大哉古
今宙都攝一氣中鉅者運鯤鵬細或吹蠛蠓試從一身
論可以究始終恢恢賢聖途剛大秉䧏衷飬之塞兩間
浩然靡不充若者爲正氣仁義澤厥躬反是則爲邪百
感交外攻五事恊五行輕淸秀所鍾不鑿渾沌竅自然
得玲瓏若者爲淸氣視明聽亦聦反是則爲濁人心有
盲聾生氣眎初發萌芽葆芚蒙不敢輕散抒所以厚藴
崇若乃礪咲刃㫄開騁談鋒是名曰殺氣取快誰見容
朝氣爽且朗古鑑磨靑銅不事察察明謙謙與人恭其
或長傲慢鴟張徒予雄是名曰暮氣衰至驕必叢凡此
機相關動與呼吸通不知野氣者其類當奚從或如葭
蘆灰候至應管筒或如古井水冬暖冰常融然而無附
著所向皆游蹤於人似客氣往來日憧憧熏面使黧黑
醉顔發狂紅移之入釡&KR1092;饙餾侈然豐移之襲官骸咳
嚏歕霾雺又疑天壌内物理難終窮蒸沙詎成摶煮石
豈得鎔受性不受氣造化誰尸功不如且坐睡萬象歸
朦朧
趙北口坐冰床
古堤老柳一時僵水腹初堅黑白洋稍與長途休馬力
冐寒半日坐冰床
白溝旅宿感舊
南北勞勞已十霜瓦橋關外又嚴裝今宵新月入窗早
去日小鬟如我長斑鬢重來無伴侣(甲子入都同錢玉友翁樹服巳已則)
(家次谷陳元之庚午春同姜西𬈑南歸甲戌復偕翁康飴軰北上皆宿此店)舊題幾字失偏
㫄燕南酒美魚羹賤不解愁人獨憶鄕
立春日同愷功侍講作即用敝裘二首韻
土牛寒氣漸應捐猶戀征袍未拆綿東閣探梅還有信
西堂夢草獨無緣(憶德尹)春生帝里如相就老傍侯門越
可憐南去北來成底事暗消髀肉是今年
逝水流光黯自知依然一室對烏皮冰將釋硯眞吾幸
雪可摶獅任客爲老柳受風終繛約孤松經凍太離披
詩從鍊後鋒鋩出正要㫄人摘小疵
再叠前韵示愷功
半生習氣老來捐熨貼終輸褁鐵綿待兔祗疑株可守
求魚方悔木難緣偶然鴻爪留還去果否蛾眉妬是憐
一種東風消不得鬢邊霜雪又增年
海内人才略可知也曾高會與南皮三年刻楮將安用
一技雕蟲壯不爲酒市天寒愁客散書帷晝静喜人披
與君相對春風裏只有冰壺不掩疵
讀白耷山人詩和愷功三首
亭長臺邊一酒徒仰天故作大聲呼氣驕星宿生芒角
手擘山川入陣圖急縛何人攖怒虎叢祠有鬼托妖狐
眼空江表衣冠族搖筆猶堪殺腐儒
人謂狂生本不狂&KR0238;身吞炭事何常亂餘賓客搜亡命
赦後英雄耻故鄕寳劔塵封三尺水麻鞵寒踏九州霜
隨身一掬瀾翻泪不哭窮途哭戰場
一卷頻浮大白開即論詩句亦雄才到天峭壁千尋立
破浪長風萬里來石火光中亡國恨鐵函井底後人猜
可憐芒碭無雲氣山色於今死若灰
酒人集(起乙亥正月盡六月)
甲戌偪臘抵都偕家聲山僦居宣武門外與姜西
𬈑惠研谿寓舍相望自新年始約爲詩酒之會吳
中則唐實君趙蒙泉海陵則宫友鹿七人而巳湯
西厓錢木菴亮功兄弟時或一至後益以翁康飴
陳六謙狄向濤楊耑木稍爲好事所傳他有宴會
牽率入座大約月必有集集必有詩聲非擊筑名
托酒人各有取爾也
西厓四十初度援筆爲壽兩人交誼略見於此
非祝嘏之詞也
甲子夏五月我初客燕山逢君槐樹街披豁示肺肝君
時二十九譽滿公卿間我長慙七年姓名尚泥蟠居然
荷兄事齒序非所安因緣求友生稍使徑路寬寧知遇
秋賦刖足同蹣&KR1552;古寺郭西門頳虬柿垂丹霜天夜蕭
槭落葉堆空欄男兒屬有才九萬終鵬搏向來輕薄子
洗眼爭相看我時仍失意寸進弓難彎不敢怨窮途借
君激頽頑長恐命運薄終身比劉瓛(音桓)皇天困斯人日
月雙跳丸丘壑閉雺霧江湖駭驚湍側聞夙昔遊一一
趨金鑾如君尤聳拔刷羽超鵷鸞落筆中書堂集賢群
聚觀大官饌常賜内府金頻頒至尊賞文辭步接螭
拗班猶能念微賤枉札來榛菅感君期我深暴棄難自
拚勸我舉京兆送我赴春官憐我下第歸臨岐話悲酸
誰當旣得路枯菀仍相關長途冰雪交鶴語今年寒還
家席不暖又鞴衝風鞍人皆嗤此來此來豈無端君年
適四十正及叨杯柈君壯騰靑雲我衰改朱顔詩成非
善頌聊記平生驩
元夕前三日飲惠研谿寓齋與錢玉友亮功分
韻
春寒半月透重緜曲巷層冰凍尚堅策蹇人尋行樂地
快晴天趁挂燈前侵陵白髮違歌酒恼亂朱門沸管絃
誰似閒官能愛客朝衣典去作新年
與陳六謙戸部話舊
二十年前兩酒人京華相見意尤親田園暫返如孤客
邸舍翻來作近隣難就微名成我懶未除宿習取君眞
狂言自駭家僮聽誰識忘形舊主賓
上元夜同唐實君趙蒙泉宫友鹿家聲山飲姜
西𬈑同年寓分韻得雨字
北風未解嚴刮面射強弩富兒馬足塵游子衣上土我
有同年生一椽望衡宇每因赴讌會暫得命儔侣時節
近上元滿城&KR1313;簫鼓公卿例召客僂指略可數燭幌白
生虹燈屏紅窣堵空明大圓鏡爛漫散歌舞可憐玉川
居破屋用茅補荒庭一堆雪月色帶淸苦也復呼其群
經營同地主不辭口腹累爲愛風義古酒行爵踰三殽
列簋倍五先生鄙肉食下箸輙欲吐如何點食单亦溷
烹魚釡(西𬈑性不嗜肉或誤食必以淸水灌盥而盤餐乃具此味)即此母已奢誰能
諒貧窶我窮興蕭索藉爾作豪舉雅令旣匝廵拇陣捲
風雨主人但㫄觀堅坐恣狎侮肻爲缾告罄相勸力須
努新詩信手成險韻鬭虓虎費君三月俸醉我一夕許
忽聞耳熱歌寒律變温煦
王赤抒新葺一齋名曰野航邀余對酌出詩索
和即次原韻
忘機到處緫虚舟别起齋名借橛頭已是除塵得瀟洒
若教臨水更淸幽兩三人可同君坐五六年應爲此留
閒殺鷗邊好風景荷塘宜夏蓼宜秋
白田喬侍讀有家伶六郎以姿技稱巳巳春
車駕南廵召至行在曾蒙天賜自此益矜寵
庚午四月余從京師南還訪侍讀於縦棹園酒
間識之有靑衫憔悴無如我酒綠燈紅奈爾何
之句時東海徐尚書射陵宋舍人慈谿姜西𬈑
俱在座相與流連彌夕而散去冬北上重經寳
應則侍讀下世旅櫬甫歸余入而哭之盡哀何
暇問六郎蹤跡矣及至都下聞有管郎者名擅
棃園一時貴公子爭求識面花朝前八日翁康
飴戸部相招爲歌酒之會忽於諸伶中見之私
語西厓曰此子何其酷似白田家伶蓋余向未
知六郎之姓也西厓旣爲余道其詳竟酒爲之
不樂口占四絶句以示同席諸君
鬢影衣香四座傾風流爭賞米嘉榮就中獨有劉賓客
曾聽涼州意外聲
鴨桃花外小池臺㶑灧觥船一棹開春色滿園人盡妬
君王前歲賜金來
一群穠艷領花曹頭白尚書興最豪記得送春筵畔立
酒痕紅到鄭櫻桃
茶烟禪榻隔前塵存殁相關一愴神自琢新詞自裁扇
教成歌舞爲何人
題楊次也所藏朱北山墨繡毬花
春風壓簾吹不動簇蒂攅莖密無縫美人纖手搓欲圓
嬌鳥一梢低更重駢枝倒挂玉蕊仙暖氣散作藍田煙
粉痕洗盡墨光出自有此花無此妍
花朝實君招同西溟蒙泉研谿西厓友鹿聲山
寓齋雅集分韻得過字靑字
二月無花看今年雨雪多不辭官獨冷翻喜客頻過洒
掃門庭潔芟除禮法苛愛君新句好諷諭擬元和
客久頭垂白交深眼倍靑坐銷愁裏日來聚酒邊星假
借通隣曲盤餐及使令春郊花事近後約更旗亭
題項霜田讀書秋樹根圖
讀書未必皆識字涉獵耳目爲窮探此生枉伴蠧魚老
飽蝕卷帙寧非貪文成有韻或吞剝事出無據徒撦撏
熟從牙後拾王李纖入毛孔求鍾譚槖駞馬背所見少
自享敝帚矜蓍簪雷同不滿識者笑人盡能此燕無函
蘭苕翡翠稍秀異什伯略可數二三時情祗取供近玩
崇雅刪鄭誰能諳我持此論衆大怪相戒勿聽無稽談
廿年硯田困衣食撥置夙好隨娿媕排辭偶句受人役
渴飲墨汁同潘泔有時間作崫強語蓼辛荼苦終非甘
項生乃有嗜痂癖謬辱推許張頥顄謂余頗可附同調
與别白黑分靑藍君才於世故無匹氣象外拓神中含
屢遊京洛結文社獨向魯國稱竒男空拳亦足搏犀兕
大鼎詎止容罌甔一鞭入海走巨石千丈倒壑回枯柟
逍遥鸞鶴控紫極活潑魴鯉游澄潭才高氣盛心轉細
獨繭一一絲抽𧖟問君此境豈易到確有階級難㫄參
向來正得讀書力閉戸萬卷曾沈酣源流正變瞭指掌
北斗在北南箕南光開飛電十行下機發伏弩千鈞擔
搜竒抉險富詩料然後所向無矛錟庭空樹老得秋早
霜色染葉黃於柑一編信手愛露坐何用白石藏書菴
命工作圖索題句劘壘相對吾奚堪遇君尚應三舍避
君愈降氣余彌慙詩成乞與&KR0933;紕繆蹇鈍猶冀隨驂驔
此間風景有何樂曷不歸去同書龕
料絲燈史畊巖學士屬和即次原韻四首
勿論萬縷與千絲似密還疎製絶竒玳瑁筵前凝作片
珊瑚網底爛生枝華堂金屋年年換錯綵粧花種種宜
表裏孤光原洞逹瞢騰醉眼任斜窺
宛宛長廊小院東藕絲不斷望疑空巧穿針孔玲瓏影
吹透冰肌綽約風簾幕花深長帶霧畫圖山淺忽生虹
琉璃太脆紗紋薄獨愛韜光黯淡中
更從何處着纖塵亞字文廻古錦茵斜拂楊條藏語鳥
密牽䓏綫過游鱗顔筋柳骨書家格吳帶曹衣鏡裏身
併作淸輝開四照不勞明月吐芳津
駢枝儷葉技同稱點墨何愁誤不興射角星芒殊睒睒
照人風骨自稜稜金波蕩月成方折玉氣生烟隔幾層
還與石湖添紀事詩家新賦料絲燈(范致能有上元吳中紀事長律所載)
(燈名甚多獨不及此品)
友鹿寓居孫公園與實君蒙泉耑木同巷僕及
西𬈑聲山相距稍遠友鹿作比隣詩二章亦來
索和因次實君韻奉荅
馬蹄纔過又車輪廣術相逄亦太頻不惜往來隨步屧
預防倡和損精神過墻濁酒能供客鑿壁餘光倘借人
便與中央成鼎足姜居西舍我東隣(時余移寓琉璃敞東)
造門不見等離居俗例持牢急破除(余兩詣友鹿俱阻于閽)僮約
一條申典謁客談幾處省傳書巷連畢曜宜相就雨過
蘇端肻見疎添取新篇爲日課與君直似共鄕閭
友鹿復次韻見寄恐其有過督司閽之意再叠
韵解之二首
過門何止十朱輪只有窮交不厭頻語帶滑稽吾是戲
弊淸&KR0933;發爾如神犬應勿拒重來客花亦爭窺舊識人
從此得閒須徑造巷南巷北總芳隣
老屋西頭勝僦居門前無草不須除未妨排闥來驚臥
且喜還瓻肻借書蹤跡漸同詩境熟形骸終要禮文疎
他時野老曾爭席記得漁樵狎里閭
盧樗菴七十壽詩
我愛盧仝居翛然數間屋先朝孝廉宅過者猶屬目再
傳世其家門徑不改築一經禀庭誥自教兒郎讀早年
赴舉場高步关馳逐同儕重先軰子弟尊耆宿正坐業
太精翻令身久伏科名人拾芥官爵鶯遷谷白髮廹衰
年靑衫自初服神恬遯無悶學殖富有蓄紅扶壓架花
翠擁遮隣竹刻鳩拄杖頂放鶴前山足世自閙如蛙吾
方靜如鵠回看軒冕客萬事徒碌碌分定兩不爭生涯
籌巳熟
送勞書升通政飬親歸里
吾鄕前軰楊司馬曾脫朝衫換彩衣祖道回思十年事
都亭又見一人歸白雲去國情相似黃髮娛親古亦稀
不是明時輕解組五湖烟水屬春暉
豆腐詩和楊芝田宫坊四首
服食神仙事不難磑牀幾轉便還丹(世傳淮南以丹藥點成)凝來
石髓風猶嫩點出春酥露未乾倒篋易償隣叟值顧名
原合腐儒餐人間賣菜多求益休與先生溷一柈
蛙瘦熊肥兩不知太常終歲是齋期半杴土竈然萁火
一頃山田種豆詩饔子貧家先染指厨娘纖手並凝脂
來其鄕味君休咲三德虞家有贊辭(事見虞伯生集)
滑可流匙勝冷淘不爭舌在齒牙牢渾忘肉食聊名儉
偶佐村沽亦足豪烹雪也宜施翠釡割雲初不費銀刀
胡麻别試山僧法口腹窮奢笑老饕
茅店門前映綠楊一標多插酒旗㫄行厨亦可咄嗟辦
下箸唯聞鹽豉香華屋金盤眞俗物臘糟紅麯有新方
須知澹泊生涯在水乳交融味最長
問西厓病
小閣藤牀勌獨憑門前仍遣小僮譍一家多累愁何益
四海無醫感又增春酒呼兒看滌噐夜碁留客對挑燈
可知七發眞良藥莫謂先生病未能
戲題曹希文寫生蒲萄册
東郭鹽咸陽冶朝入羊暮騎馬生不願封萬戸侯亦不
願領西涼州但願蒲萄垂乳比桑葚日日飽噉只學林
間鳩若使一官值五斗家家争釀蒲萄酒枝頭無紙上
有誰能截取老僧手(圖爲鑒上人所畫)
再題朱北山所畫松鼠蒲萄
兒童把竹竿飛鼠未可逐暮四復朝三蒲萄秋正熟縦
使身輕化蝙蝠可憐兩翅仍兼肉枝頭漸空莫緣木明
朝去竊官倉粟
爲次也題秋花小鳥畫卷
一株鴨脚葵色映紅黃𬗋雞冠似經鬭碎葉垂披靡無
端靑螳蜋失勢忽落此當其奮臂時寧料草間委飢禽
不汝貰集啄紛爪觜似爲蟬復仇反覆乃物理二蟲何
厚薄是亦可以已我欲解其圍毫端呼不起
研谿傳札訂望後出郊看杏花夜來微雨恐阻
兹遊晨起風日晴明喜而有作
臥聞檐雨滳階鳴意外東風曉放晴爲作報書貪早起
門前吹過賣花聲
送畢雨稼
古藤花底逄朱十爲我長吟畢四詩滿眼酒徒星散盡
送君還憶識君時(余初識雨稼於竹垞先生寓)
三月十六日同西𬈑實君蒙泉研谿六謙耑木
石城友鹿永年向濤霜田亮功次也南陔至興
勝寺看杏花三首
弄䄂風微不起沙野田分路走三鵶十年失計仍爲客
一醉無名特借花白塔似招遊子騎靑旗錯認美人家
金丸落處休輕逐小立逡廵避鈿車(先經摩訶菴不得入)
幸是韶光處處同勝遊隨意轉芳叢别開香界松林外
遥指烟村杏社東黛色濃添三面綠日痕微減一分紅
只須十步凌丹閣多少花頭在下風
及記當時載酒遊舊題幾壁拂塵留重隨客到僧猶識
不待人言我欲愁牧笛聲中芳草路鞭絲影裏夕陽樓
花開花謝年年事豈料傷春易白頭
看花之會已成七律三章朝來耑木分牋屬賦
七言歌行再作一首
朝陽簷前報乾鵲起赴城西看花約東家借得蹇驢騎
快比揚州身跨鶴豁然雙眼對明鏡草樹無塵光躍躍
倚牆初見一梢紅掩映垂楊作村落漸行漸遠入佳境
花海茫茫浸樓閣雲晴霧散天微霞日色烟光互廻礴
自然得氣少人妬縦使餘寒何處着卯酒消來玉頰鮮
牙香熏透春衣薄蝶沾蕊粉或雙去燕拂花鬚時一掠
乍看半吐或全開百面疑聞腰鼓作因思前夜沾沙雨
特爲催花龍起壑不然万本及千株那得同時齊破萼
此花舊是仙家種肻向人間傍簾箔自從禁苑植樊籬
已勅居僧司鎖鑰(寺後爲進御菓園)兒郎避路欹巾帽嬌女窺
隣少媒妁可憐寂寂寄空園也似飄飄客京洛憶昨初
來年尚壯歡場往往貪酬酢松林古寺摩訶菴幾度陪
遊履相錯(乙丑丙寅間屢隨大司空朱公少司馬楊公遊此)侍郎歸老尚書殁
前軰風流久寥廓我留𬗋陌十經春白髮隨梳旋隕籜
去年三月曲江宴横路紛紛争出郭此時毷&KR2765;更思鄕
未免當春懷抱惡豈如今年風日佳得喪心空别開鑿
靑袍莫漫感憔悴紅䄂羞堪慰淪泊楊家公子好心事
兩世交情宛如昨已逄勝侣盡名流况是閒官能脫略
雖云雅集忘賓主治具終煩佐脾臄(是日耑木治具)花前醉倒
十五人坐有車公寧不樂歸來忽忽記前夢後會悠悠
付成諾禪房借榻眠海棠野圃穿畦行芍藥勿嫌生活
太冷澹竿木逄場聊戲劇只愁火急促新詩顔謝方將
被陵轢尋花本意取陶寫覓句翻教困悉索直須境過
兩相忘滿紙陳言緫糟粕
狄向濤庶常訂同人會飲海棠院是日僕適有
他招别請卜期研谿以詩相恼戲荅之
一春命侣原多暇半日看花奈少緣我爲頽唐姑避席
譲君獨作海棠顚(出劍南集)
三月晦日向濤治具招同西𬈑實君文饒研谿
六謙耑木霜田亮功次也南陔岱瞻宗岱社飲
寄園向未與會而今至者則胡芝山周漁璜張
天門陳堯愷姚君山玉階兄弟
客居感節物鄕味想櫻笋及此問名園忽驚春向盡歇
鞍垂柳外曲徑紆徐引側帽入丰茸廻身轉欄楯群賢
次第到虛坐前後盡(出曲禮讀上聲俗作儘)衆芳如媚客四顧少
畦畛丁香垂紛披藤蔓縮菌蠢海棠不少侍吹作胭脂
粉那無水一池鼓吹出蛙黽似嫌太寂寂作意破寒窘
鯨波捲百川目眩空花隕亭臺亂金碧有若浮海蜃日
飲正無何老狂良足憫唐侯但坐視出語顧見哂(余與天門)
(亮㘦鬭酒盡酣實君有老馬入駒群之戲)幸無性命憂何用須臾刀春衣行
且換紅藥期將近三百靑銅錢敝裘尚可凖
陸澹成侍讀招飲丁香花下同西𬈑崑繩寄亭
作
花繁葉密暗廻廊爲放庭空特撤墻翠幕雲遮天四角
紅燈人醉樹中央春辭小院離離影夜受輕衫漠漠香
曾是往年連榻地重來容易感流光(丁卯已已間與家荆州兄盤桓此地)
(最久故及之)
何倬雲戸部招諸同人飲藤花下
前日飲寄園自辰徑終酉連朝發酒病解醉仍思酒一
笑赴佳招相逄復開口入門庭宇曠槐蔭寬半畝高格
架藤花有若魚貫柳其梢多倒垂其蔓必上走蛟螭起
拏攫纓絡飄絲綹翻愛急雨來不嫌濡我首殷勤得賢
主諧謔因良友衣上指唾痕花前傷老醜人間好亭舘
豈必皆已有但願興到時深杯長在手
四月八日飲劉雨峰新寓分韻得佳字
十年論舊雨一日破淸齋(俗傳浴佛日)去覺流光速來貪小
住佳(時出乙丑讌集詩卷見示)槐陰深小巷花氣近斜街早晚南船
到重看酒似淮
題張浦畫太白像
芒角生酒星仙才謪人世淸平三絶調醉裏一噴嚏可
憐高將軍不中作僕隷脫却夜來鞾飄然從此逝
題張儀山中丞温陵紀事後
見說温陵事安危繫一時潮頭開郡縣虎口奪嬰兒報
國原臣分封侯豈數竒置身如事外不勒紀功碑
贈范方仲
秋兔千頭瘞秃毫鋒藏鍔歛似無刀費他京國三年住
頑石如山價盡高
爲翁景文題畫
綠蕉葉折風無賴紅蓼花垂雨不情一個草蟲鳴似訴
故來紙上作秋聲
宣德素鼎歌爲山左李繩其作
西方金苗變黃白躍冶長砂歘成赤神工笵出形製竒
不用雷紋鑿饕餮腹圓口直中央歛一綫縈腰起凹凸
其高四寸下半之其厚三分㫄稍溢以衡測重斤踰二
(宣德小爐重者不過二斤四兩)以指量圍弓滿的寳光蒸出耳雙環濃
乳垂爲足三隻膏流似覺層波涌肌潤何愁熾炭炙瓊
瑰碾𬗋柔作團靺鞨凝紅嫩將滳照來妖鬽敢逃影吹
過雲烟不留跡神光離合乍陰陽氣候盈虚異晨夕世
人好古搜彛敦耳目遺亡闕金石此鼎傳從宣德年居
然上與商周匹國家元氣在宇宙百鍊千鎔聚精液後
宮侍女罷添香講殿中宵尚前席曾從天上拂袍䄂一
落人間似淪謪忽經吾眼眞可憐尤物無多增戀惜君
不見城南片雨朝來急電掣金蛇飛霹靂玉川破屋那
許留万丈光芒穿四壁
翁康飴寓齋看芍藥分韻得面字
都城洵繁華物色互矜衒豐臺紅芍藥千𤱔開芳甸嗟
爾本名花因多乃致賤半開遭夭閼不許遊人看却被
賣菜傭頃筐雜藜莧根株兩相失本性須臾變相逄衢
陌中識者爲一泫翁生官戸部邸舍如郵傳近移槐樹
街意取買花便連車載兼土愛護同婉孌小雨爲扶頭
淸泉與靧面瓦盆三十六手自摩挲徧亞窗斑竹欄步
障靑油絹花如感知遇爛漫答深眷其大比盤盂或欹
學團扇高低隨所主向背視所戀負恃各爭妍誰能分
最殿豈無一尊酒就汝諧終宴未免爲紅筵經營好肴
籑書生例貪嗇耳目有歆羡學道吾未能紛華易交戰
有情且相對即事驚稀見絶勝洛陽園花時閉深院
送趙二聞郎中分廵兖東二首
望郎才地早知名棨戟新臨古任城負弩三州迎刺史
降階一揖禮諸生山連翠岱雲常潤濟入黃流派獨淸
我是南池舊遊客送君不覺動吟情
君家邸第好園林槐柳周遭十畝陰子舍縦牽他夜夢
宦遊何負老人心共傳淸節胡威絹自有家風趙抃琴
此去國門看擁傳拾遺親授大官箴
送鄭禹梅郎中出守高州三首末章兼示茂名
宰王令詒
高涼名宦自來無君到方能重此區不信試徵唐宋事
潮州韓與惠州蘇
八十高堂兩白頭扶攜齊赴上瀧舟茘枝龍眼均珍膳
不要同官易播州(時范國雯得延平故及之)
曾依日影候花甎此去人情似左邊猶勝茂名王大尹
脚靴手版謁同年(王與鄭皆戊辰進士而茂名爲高州屬邑)
送陳梅溪之任階州二首
一家鼎盛十朱輪仕籍君偏比積薪早歲科名曾入洛
半生官况兩遊秦(陳前任綏德州牧)時平不設當關戍路僻稀
逄入蜀人鄧艾城邊閒草木也教窮谷識陽春
一官聊與俗沈浮不改頭銜計亦優稍喜分符同領郡
敢論無蟹有監州重關夜度群雞月絶塞書來斷雁秋
多少郎潛愁索米羡君已似跨靑牛
古詩五章呈吉水大司空李公
盛治際中天六卿盡文獻發揮爲事業噐量隨所建公
雖長冬官其氣實涵萬放之彌宇宙舒卷視膚寸道在
本非夸逄時獲初願
百川日東注赴海同一門豁逹意何廣函容道彌尊乃
知延攬塗中有仁義存淸濁具本性澄觀得其源君看
下成蹊桃李初不言
西江一瓣香自昔人文區歐公門下客磊落皆名儒千
秋復代興隻輪賴公扶官高能下士此義今人無
空谷有幽蘭披披自含芳一朝采而佩顧盻滋容光顧
盻何足多貴登君子堂識者或見賞當門忌孤芳向非
特逹知標㮄慙互相
男兒感恩地兹事豈可常不敢泣窮途恐爲知已傷拙
守無詭遇異營戒岐㫄百年屬有身利鈍誰能量於公
負期許脈脈終難忘
次也讀書王園夏日偶過之索詩題壁
地僻人聲覺林深曉氣通棗花開帶刺藤角墮兼蟲擊
柝過佳客傳餐累小僮避炎知有處來就北窗風
虞山嚴杏修爲尊人仲甫先生乞六十壽詩并
以錢湘靈玉友亮功所賦五七言長篇見示故
詩中並及之
吳中數交遊屈指首嘗熟錢生十年舊直以心置腹因
之筮同人京洛異徵逐初逄嚴伯子氣靜神冲穆涯涘
未易尋徐徐視含稸名駒果有自擩染出家塾子有兩
老親筭旬竝踰六昨歸爲上壽再出何太速所傷名未
成負米營斗斛此來復相見執手語反覆爲言屏幛詞
排偶難破俗人間好官爵祗用填滿幅不敢濫乞言所
以省干凟君詩有眞味是則我所欲出示三長篇得隴
且兼蜀孝廉筆竒矯榦老枝葉秃交情叙三世中有滄
桑錄大錢善形容繪畫列眉目小錢騁才氣汎濫到朝
局已無餘地留故乃相廹促吾詩何處著譬若蛇添足
然而難固辭即事生感觸江南氏族盛甲第紛相屬寧
知一再傳竟爲他人卜君家好門閥墻宇本先築豈非
文靖公淸蔭及喬木(仲甫爲相國文靖公曾孫)當時歸逮飬歲給大
官祿人生惟此難餘者徒鹿鹿即今時代換往事如轉
轂正賴後人賢流風承式穀先生實高隱祭酒推鄕曲
雖荒下潠田尚保檀橋屋時情有豪奪世守無輕鬻冬
缸葑可爇秋圃棗堪剝窺池荷夏紅掃徑莎春綠平生
十萬卷又課諸孫讀同牢四十年尚享齊眉福子行及
歸奉此樂天倫獨古人重名義飲水兼啜菽斯言倘足
徵庶當嘏辭祝
酬同年張聲百秦中見懷之作
舉子稱同年厥名自唐始其初本鄕貢往往維桑梓地
近情易親論年序以齒師門就行列有若一父子名雖
托友朋骨肉差相儗至於試京兆半屬九州士或者徇
虚聲紅箋報名紙泛交乍隨俗相背旋棄屣刺盾動以
矛憑身孰如几余生久落魄場屋困刖趾初度䧏惟寅
微名歲在癸秋蛾眉換綠看鏡抱深耻得附當代賢不
才聊自喜君家好兄弟(令兄逸峯亦同榜)健翮冲天起竇桂有
雙枝田荆必連理京華獲交臂伐木酒親釃古道朗照
顔相期各劘壘嚴霜妬竹柏猛雨欺桃李散作湖海萍
流行隨坎止省親君就道落第我歸里關城杳何窮秦
樹吳雲裏何期再入洛冰面躍雙鯉寄示長歌行光芒
開顧指聳身登二華長劔插天倚黃河如修蛇起㐲見
首尾自然得竒句萬象聽驅使我欲從之遊塵埃誰料
理矧慙詩力弱難與諧宫徵遲答故人書半年坐嬾耳
以詩乞王麓臺給諫畫山水
婁東富文獻世守鄴侯架太原老奉嘗腕底斡造化當
年書畫蹟貴豈文董亞至今賢子孫餘韻足瀟洒黃門
蚤登第群從俱方駕朱紫接烏衣丹靑陋曹覇朝廷無
闕失邸舍多淸暇坐令拾遺官風流資醖藉時時出餘
技落筆妙天下屏幛滿京華林泉不吾借篋中一幅紙
欲乞防見詫生平山水緣無厚入有罅搜竒得餘快歷
險慣不怕所媿言少文烟雲經眼乍如何不自量見彈
求鴞炙意從良友申閒請掖垣假朝來傳好語命以詩
易畫(余以宣德紙從吳元朗轉乞君畫君語元朗是不可無夏重詩詩來則畫往矣)我詩頗拙
速敢托不敏謝古人重踐言相值寧論價君其勿堅壁
致我長避舍
(附)次韻王原祁
龍山查先生峭壁靑松架讀書百錘鍊等身與古化
淸徤更瑰竒韓蘇之流亞興來爛漫題珠玉&KR0813;紛灑
余聞心折久畏友敢並駕霧豹窺半斑騷壇戰而覇
欲爲訪戴遊一官苦無暇坐令鄙吝生他山何所藉
小技試盤礴每耻居人下粉本追宋元筆墨四家借
腕弱媿癡肥定爲識者詫譬彼窺月魄餘光逗壁罅
慘澹心神疲甘苦方知怕開闔變化間微茫得失乍
始覺吾祖高至令人膾炙拙筆非許田奚爲拱璧假
眞宰雖難搜勉力爲君畫木瓜配瓊瑶何以云報謝
荒率懼覆瓿賴公以長價紈扇懷䄂中秋風弃上舍
次日麓臺爲余作巨然山水并次昨韻見詶再
叠韻奉謝
玳瑁裝書籖珊瑚供筆架我無二者樂宿習故難化新
詩出寒窘郊島或流亞一窺著作堂顔汗豈勝灑千金
享敝帚蹇足追高駕何異貧家兒蓬頭媿王覇方當苦
酬應供給日不暇先生地望懸乞者無憑藉十年率未
應惜墨肻輕下始知高人胸與俗少假借於余獨不靳
脫手洵竒詫用意取巨然危峯拆天罅趁人何突兀㫄
睨心膽怕細觀入秋毫恍若置身乍漁灣舟可檥樵徑
轂可炙勢成風雨晨不待休沐假猶嫌尺幅短更以詩
𥙷畫人間有眞境躡屐當追謝但恨多牛翁靑山索高
價莵裘營已晚惆悵道㫄舍
王服尹見和乞畫詩三叠前韵奉畣
米家書畫船秋蔭傍藤架爲君下一榻四壁烟雲化(服尹)
(時下榻麓臺齋中)京洛少名園精廬乃其亞可無一斗墨興到
供揮灑君才况如江衮衮高浪駕偏師壓小敵勢欲戰
而覇篇終味深穩語妙神閒暇平生績學功授受有承
藉淵源大可溯派自震川下幸生君子鄕師友不外借
何當謬引重恐被識者詫昨日乞畫詩細聲風出罅蒲
牢懸我前欲扣吁可怕強顔托夙契結襪交非乍憶昔
隔墻居淋漓濡酒炙(已已寓居上斜街與孫愷似編修近隔一垣長從服尹飲)六年
一醉夢歲月不我假靑山憔悴容此景豈堪畫君歸約
髯孫吾亦偕小謝(來詩及家德尹)披圖賦招隱尚可長詩價忍
負好溪山挑燈向客舍
計闇昭索題看菊圖
勸君莫種菊種菊須澆灌本自隔年培根從立夏判苗
新虞蠧蝕葉密防雨爛三時倘失勤那博一秋玩不如
走廟市取辦在一旦捧土上瓦盆妍媸誰復辨十年客
都邑萬事皆眼見披君看菊圖使我發長嘆
題曹渭符舍人畫扇
移得城南魚藻池便從紙上寫淪漪畫師正恐妨魚樂
不着飛來雙鷺鷥
費子葛陂屬題小影
費生客京華氣帶秋山爽學詩兼學畫離俗寄幽賞識
君塵坱中十載一俛仰羡君烟霞姿瀟洒不殊曩虎頭
爲寫照見者皆拊掌秋根走雜樹中有落葉響可無松
亭亭配汝玉朗朗勞生輪下坂歲月成鹵莾誰知靜坐
人一日可當兩
題趙天羽給諫小照
長身七尺紅兩顴成佛要在靈運先兩塵相隔一毫末
中被官事相糾纏豈知生來具慧業即現宰官爲說法
一林紫竹是禪機只在眼前誰見睫
送同門朱介垣掌科請假還吳
燈簾夜看秋菊花酒徒爛醉東西家竹垞去官君請急
近社花開少顔色明朝我亦作歸人二老猶堪結比隣
扁舟同訪籬邊屋及取霜前香稻熟
希文將南歸次淵明田居詩韵來索和章四首
故鄕去我遠縹緲三神山風塵一涉足忽忽傷徂年曹
生靜者流心若珠在淵不使閒草木萌牙荒寸田如何
瀟洒姿亦復趨人間一官比薪積後至爭居前坐看車
馬衢群情動如烟秋風夜入戸曉鏡增華顚身先候雁
翔心與浮雲閒歸期服勇决臨别翻欣然
老馬悔識塗亞身受羈鞅時因送人處一發田園想田
園近荒蕪計拙迷孤往家書昨日到久雨蓬藋長八口
恒告飢憂來難自廣生涯事游惰獲報宜鹵莾
萬人浩如海酒伴日以稀曹生後我來今復先我歸家
人占喜鵲不寄秋來衣因之報歸信歲晚寧相違
讀書三十年如農守阡陌出門視蒼莾蹙蹙靡所適君
看入貲郎朝發不待夕時來誇際會抵間快投隙得官
如驅羊舊給厮飬役課奴力耘耔課婢勤紡績識時乃
豪俊章句工何益
敬業堂詩集卷十九
